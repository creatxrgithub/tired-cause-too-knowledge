欽定四庫全書

子部十

古今說海

雜家類六

雜編之屬

提要

﹝臣﹞等謹案古今說海一百三十九卷明陸楫編楫字思豫上海人贈禮部侍郎深之子也是編輯錄前代至明小說分四部七家一曰說選載小錄偏記二家二曰說淵載別傳家三曰說略載雜記家四曰說纂載逸事散錄雜纂三家所采凡一百三十二種毎種各自爲帙而略有刪節割裂古書分隸門目始魏繆襲皇象之皇覽其存於今者修文殿禦覽以下皆其例也裒聚諸家摘存精要而仍不亂其舊第者則始梁庾仲容之子鈔其存於今者唐馬總意林以下皆其例也楫是書作於嘉靖甲辰所載諸書𨿽不及曽慥類說多爲今人所未見亦不及陶宗儀說郛捃拾繁富巨細兼包而毎書皆削其浮文尙存始末則視二書爲詳贍參互比較各有所長其搜羅之力均之不可沒焉

乾隆四十四年二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●古今說海總目

說選部

小錄家三卷

北徵錄

北徵後錄

北徵記

偏記家十七卷

平夏錄

江南別錄

三楚新錄【三卷】

溪蠻叢笑

北邊備對

桂海虞衡志

眞臘風土記

北戶錄

西使記

北轅錄

滇載記

星槎勝覽【四卷】

說淵部

別傳家六十四卷

靈應傳

洛神傳

夢遊錄

吳保安傳

昆侖奴傳

鄭徳璘傳

李章武傳

韋自東傳

趙合傳

杜子春傳

裴伷先別傳

震澤龍女傳

袁氏傳

少室仙姝傳

李林甫外傳

遼陽海神傳

蚍蜉傳

甘棠靈會錄

顏浚傳

張無頗傳

板橋記

鄴侯外傳

洛京獵記

玉壺記

姚生傳

唐晅手傳

獨孤穆傳

王恭伯傳

中山狼傳

崔煒傳

陸顒傳

潤玉傳

李衛公別傳

齊推女傳

魚服記

聶隱娘傳

袁天綱外傳

曾季衡傳

蔣子文傳

張遵言傳

侯元傳

同昌公主外傳

睦仁蒨傳

韋鮑二生傳

張令傳

李淸傳

薛昭傳

王賈傳

烏將軍記

竇玉傳

柳參軍傳

人虎傳

馬自然傳

寶應錄

白蛇記

巴西侯傳

柳歸舜傳

求心錄

知命錄

山莊夜怪錄

五眞記

小金傳

林靈素傳

海陵三仙傳

說略部

雜記家三十二卷

黙記

宣政雜錄

靖康朝野僉言

朝野遺紀

墨客揮犀

續墨客揮犀

聞見雜錄

山房隨筆

諧史

昨夢錄

三朝野史

鐵圍山叢談

孔氏雜說

瀟湘錄

三水小牘

談藪

淸尊錄

暌車志

話腴

朝野僉載

古杭雜記

蒙齋筆談

文昌雜錄

就日錄

碧湖雜記

錢氏私誌

遂昌山樵雜錄

髙齋漫錄

桐陰舊話

霏雪錄

東園友聞

拊掌錄

說纂部

逸事家六卷

漢武故事

艮嶽記

靑溪冦軌

煬帝海山記

煬帝迷樓記

煬帝開河記

散錄家六卷

江行雜錄

行營雜錄

避暑漫抄

養痾漫筆

虛谷閒抄

蓼花洲閒錄

雜纂家十一卷

樂府雜錄

教坊記

北裏志

靑樓集

雜纂【三卷】

損齋備忘錄

復辟錄

靖難功臣錄

備遺錄

●欽定四庫全書

古今說海卷一

﹝明﹞陸楫編

說選一【小錄一】

○北徵錄【明金幼孜】

永樂八年二月初十日上親徵漠北是日駕出徳勝門幼孜與光大胡公由安定門出兵甲車馬旌旗之盛耀於川陸風淸日和埃塵不興鐃鼔之聲訇震山谷晚次淸河十一日早發淸河途間雪融泥深馬行甚滑晚次沙河勉仁始至十二日早寒發沙河午次龍虎臺十三日早發龍虎臺度居庸關關下人馬輳集僅容駕過如是者凡數處晚次永安甸大風未幾陰晦湏臾大雪少頃雪霽天宇澄淨雲霞五彩爛然照耀山谷西南諸山無雲巖壑積雪如銀臺玉闕東北諸山云掩其半露出峯頂四顧皆奇觀上立帳殿前面東北諸山命某等西立觀山上曰雪後看山此景最佳𨿽有善畫者莫能圖其髣髴也十四日早發永安甸大風甚寒且行且獵幼孜觀騎逐兔不覺上馬過前上笑呼幼孜三人曰到此看山又是一種奇特也蓋諸山雪霽千巖萬壑聳列霄漢瓊瑤璀璨光輝奪目眞奇觀也午後次懷來十五日早發懷來午次鎭安驛十六日早發鎭安驛行數里道邊有土垣宛如一小城問人曰此元時官酒務每歲駕幸上都於此取酒午次雞鳴山相傳以爲唐太宗徵髙麗至此登山雞鳴由是得名上指示幼孜三人曰此卽雞鳴山昔順帝北去其山忽崩有聲如雷其崩處汝等明日過時見之十七日發雞鳴山山甚峭上有斥堠下有故永寧寺基有歐陽玄所譔碑尙存其西北崩處土石猶新其下卽渾河流出盧溝橋有石柱數十比列於河側其半出地上俗傳以爲魯般造橋未成而廢但無紀載可考竊以爲遼金時所造者行裏余路甚窄僅可容兩馬人馬輳集危迫殊甚又行三四里度橋山下有土垣乃元時花園有舊栁數株尙存更行二十餘里過■﹝土幻﹞兒山路險如雞鳴山石巉然下壓下臨河水路陡絕旁有積雪凝附於岸雪上亦可行但坼裂可畏車行馬驟毛髮栗然過此山漸平上勒馬登髙岡召幼孜等指諸山曰此天之所以限南北也且行且語上下馬少坐於山岡之上賜酒殽午次泥河十八日發泥河午次宣府上閱武營內夜雨十九日微雨駐蹕宣府閱武營內二十日駐蹕宣府二十一日發宣府晚至宣平召幼孜等謂曰今滅此殘寇惟守開平興和寧夏甘肅大寧遼東則邊境可永無事矣二十四日早發宣平行數里度一河水迅疾及馬腹近岸冰未解水從下流人馬從冰上度間有缺處下見水流而薄處僅盈寸度此甚戰栗更行數里入山峽中行又數里上登山而行過山下平陸次萬全大風寒下微雪二十五日大風寒發萬全行數里至城下上謂幼孜三人曰此城朕所築過城北見城西諸山積雪上曰此亦西山晴雪也過城北入徳勝口上指關口曰如此險人馬安能度山皆碎石若堆粟然入關兩峽石壁﨑峭如削時車馬輳集拆關垣以度過關由山峽中行地凍冰滑馬蹄時踣間度澗積雪未消從水梁上行大風甚寒下馬便旋靴底沾雪凝凍滑甚上馬尢難兩手攀鞍皆凍不能屈伸行二十餘里上野狐嶺上指東南諸峯曰至此看山則盡在下矣時風沙瞇目小石擊面面爲風所吹皆紫黑下山頂度關關門爲車所塞從土堤而下地滑馬多僕者午後至興和城北下營旣而上召獨光大往上曰足寒時不要卽附火只頻行足自暖又曰金幼孜何在恐凍傷其足光大曰適同至僕者未到在彼控馬二十六日駐蹕興和上祭所過名山大川上駐馬於營前召幼孜等謂曰汝觀地勢遠見似髙阜至卽又平也此卽陰山脊故寒過此又暖爾等昨日過關始見山險若因山爲塹因壑爲池守此誰能輕度幼孜等頓首曰誠如聖諭二十七日駐蹕興和上閱武營外時天晴大風上曰爾等今日始知朔方風气忽天陰上曰雪且至命亟回至營門雪下已而大風復晴二十八日風寒駐蹕興和上閱武營外二十九日獵者得黃羊至上召幼孜等三人觀之遂立語於帳殿前至二鼔乃退三月一日晚上召至帳殿語至二鼔上曰夜已深汝等且休息庶明日有精神歸賬房已三鼔矣自是每宵或漏下或二更始出初二日駐蹕興和賜食黃羊初七日早發興和行數里過封王陀今名鳳凰山山西南有故城名沙城西北有海子鴐鵝鴻鴈之類滿其中遠望如人立者坐者行者謦欬者白者如雪黑者如墨或馳騎逐之卽飛起人去旋下翩躚回翔於水次過此海子又度數山岡午次鳴鑾戍上指示山謂幼孜三人曰此大巴延山其西北有小巴延山指其東北曰由此去開平復曰汝等觀此方知塞外風景讀書者但紙上見未若爾等今日親見之上又曰適所過沙城卽元之中都此處最宜牧馬語久始退少頃上復謂曰汝等觀此四望空闊又與每日所見者異汝若倦時少睡半餉卽起四面觀望以暢悅胸次幼孜等叩頭退初八日駐蹕鳴鑾戍夜上坐帳殿前望北斗召幼孜等觀北辰正值頭上語至二鼓乃出初九日駐蹕鳴鑾戍上大閱武誓師六軍列陣東西綿亙數十里師徒甚盛旗幟鮮明戈戟森列鐡騎騰踔鉦鼓震動上曰此陣孰敢嬰鋒爾等未經大陣見此似覺甚多見慣者自是未覺先是東風及鼔作徐轉南風上悅大飲將士午回營夜召幼孜三人至帳殿前語至二鼔始出初十日早發鳴鑾戍上登山麓漸行徑山谷山平曠不甚髙見鹿蛻角於地長數尺許槎牙如樹枝行數里平山漸盡東北有山頗髙於諸山上曰此卽大巴延山西北有山甚長隱隱如雲霧間如海波層疊上曰此卽小巴延山望之若髙少焉至其下則又卑矣由是地平曠沙中多宂上指示曰此鼢鼠宂也馬行其上爲所陷漸近一山下見諸軍於此掘井所出沙有純黃者其色如金白者其色如玉雪又有靑黑者上令中使下馬取觀復以示幼孜三人觀之適中官射一野馬來進上召幼孜與光大勉仁及尙書方賓前觀上曰野馬如馬此野騾非野馬汝輩詳觀之比來每物見之足廣聞見又行數里遠望如水近則如積雪乃是鹻地又行十餘里過淩霄峯卽小巴延山也上登山頂多石山下荒艸無際北望數十里外又有平山甚長上曰人未經此者每言塞北事但想象耳安能得其眞也觀望良久乃下見艸間有兩途如驛道上曰此黃羊野馬所行路也駐營淩霄峯北時少水軍士多不食者夜雪平地尺餘次日人馬得雪炊飯皆足十一日駐蹕淩霄峯北上召幼孜三人曰𨿽下雪不寒夜來無水人馬俱足矣食後天晴十三日午復下雪夜漏下上召至帳殿語至二鼔雪霽月明寒風灑淅毛髮栗然久乃出十六日五鼔駕發由東路幼孜三人向西路行三十里天明隨駕不及幼孜與光大由哨馬路迷入槖駞山谷中山重疊頂皆石山下有泉水一溝甚淸飲馬其上泉旁多丰艸閴無一人但見鹿蛻角滿地間見人家居址墳塋漸見有數卒驅驢過問大營所在皆不知前行數十里山轉深遂登髙岡望川之西北蕭條無人始勒騎回至泉上有數十騎駐泉北問之皆不能知遂下馬略休息忽有軍帥過見予三人亦下馬同坐艸間問駐蹕處亦不知軍帥往東南山谷中尋大營幼孜三人由東北而往車馬來者漸多皆尋不得行十餘里遇去者漸回乃由東北山峽中行峽之南山皆土而北山盡石壁巉巖峭削有小石戴大石層疊髙低宛如人所爲者自興和至此地無寸木但荒艸而已惟此石壁之半生栢樹一株甚靑翠可愛如江南人家花圃所植者幼孜呼光大曰此亦塞外一奇觀峽中行十餘里途窮復回穿過數山忽遇寧陽侯曰我已五處發馬尋大營待回報相與同往飯畢久俟報馬不至日已暮上遣中官二人來問之曰大營在五云關去此八十里寧陽侯領二千騎與幼孜三人偕行行數十里入山谷中下一山甚險時昏黒下馬徐行過此又上山相與盤旋於山頂上不知路所向更過兩山下山麓東南有間道可行時月色昏暗野燒漫山悲風蕭瑟行十數里度大川望東北行徑山麓有泉潺潺而流行數十里遇深澗馬不可度乃復回泉上下馬休息荒艸間十七日早由山間望東南行逾數十里雪益大隱隱聞銅角聲隔山谷間又過一山見隊伍前進卽按馬行五六里往問之曰左掖軍馬言駕起往前五十里駐營遂同行午至錦水磧見上上喜曰汝等何來遲三人答以迷上問迷道之故遂備言之上大笑曰爾等皆疲倦且休息出遇方尙書曰昨日上在途屢召不見謂必迷道凡遣傳令者三十輩來相尋今早又遣十餘人適又問爾三人來未幼孜自惟以一介書生荷蒙聖上眷顧頃刻不忘天地之徳將何以爲報十八日駐蹕錦水磧上念幼孜無馬鞍命中官傳旨與淸遠侯討馬鞍一副送至賬房下遂詣上前叩頭謝十九日早發錦水磧行十餘里道邊有古城上指示曰此達嚕城也朕嘗獵於此又行十餘里上登山射黃羊令幼孜隨觀午次環瓊圃自此皆沙陀出塞至此漸見有楡林烏鳶二十日次鴉綠川水多咸炊飯色皆變黃作气息食不下咽日暮上召幼孜三人至帳殿前指示塞北山川上曰古交河在今哈刺和卓因兩河相交故名水嚙沙出碑曰唐之交河郡故知交河在彼二十一日駐蹕鴉緑川二十二日次金剛阜日暮上坐帳殿前令幼孜遠望極目可千里曠然無際地生沙蔥皮赤气辛臭有沙蘆菔根白色大者徑寸長二尺許下支生小者如筋气味辛辣微苦食之亦作蘆菔气二十四日夜甚寒上召艸勅硯水成冰二十五日早發金剛阜午次小甘泉有海子頗寛水甚淸咸不可飲中多水鳥騎士云此云鴛鴦海子疑卽鴛鴦濼也地誌云鴛鴦濼在宣府此去宣府蓋遠未敢必其然否夜召語至三鼔乃出二十六日髮小甘泉上召語塞外山川上曰遼東有山其巓有水色白艸木皆白產虎豹亦白所謂長白山也天下山川多有奇異但人迹不至不能知耳此地去遼東可千餘里朕嘗問彼處人故知之行十餘里上召令馬上艸勅幼孜三人按轡徐行執筆書艸成上已行三里餘飛鞚至上前視艸觀畢令謄眞下馬坐地於膝上書之午次大甘泉二十七日上令衛士掘沙穴中跳兔與幼孜三人觀大如鼠其頭目毛色皆兔爪足則鼠尾長其端有毛或黑或白前足短後足長行則跳躍性狡如兔犬不能獲之疑卽詩所謂躍躍毚兔者也有鹽海子出鹽色白瑩潔如水晶疑卽所謂水晶鹽也二十八日移營於大甘泉北十里屯駐二十九日午次淸水源有鹽池鹽色或靑或白軍士皆采食三十日駐蹕淸水源去營六七里地忽出泉予與光大往觀至則泉溢數畝人馬飲之俱足四月初二日進神應泉銘初五日午發淸水源過此沙陀漸少時大風寒予戴帽上馬時被風吹斜側常以手執帽上顧而笑曰今日秀才酸矣晚至屯雲谷此處少水由淸水源載水至此晨炊初六日早發屯雲谷霜气甚寒皆衣皮裘戴狐帽行十餘里上召曰豳風雲一之日觱發二之日栗烈今已秀葽之時而气尙栗烈人皆衣狐裘未經此者與之言自是不信光大對曰誠所謂井蛙不可以語海夏虫不可以語冰臣若不渉此亦不深信上笑曰爾等誠南士也午次玉雪岡見上於帳殿上見光大衣狐裘暖帽笑曰今爲冷學士矣初七日發玉雪岡行十餘里過一大坡陀甚平曠遠見一山甚長一峯獨髙秀拔如拱揖上指示曰此賽罕山華言好山也又曰鄂博者華言髙山也其中人迹少至至則風雷交作故牧騎少登此若可常登一覽數百里已爲其所窺矣午次玄石坡見山桃花數藂盛開艸莽中忽覩此亦甚奇持上登山頂制銘書歲月紀行刻於石命光大書之並書玄石坡立馬峯六大字刻於石時無大筆用小羊毫筆鉤上石勒成甚壯偉可觀晚有泉躍出於地如神應泉足飲人馬名曰天錫泉上命幼孜三人及尙書方賓侍郎金純往觀至見人馬塡滿泉水上溢出旋復壅塞初八日次鳴轂鎭初九日早發鳴轂鎭是程若遠然地甚平曠午至一山谷中有二舊井水可飲新掘井皆鹻苦午後忽微雨風作天气淸爽人馬不渇若暄熱人皆疺矣過數里兩旁皆山西山皆黑石礧砢層疊東南諸山皆土晚至歸化甸上與諸騎將前行眺望有泉出於地遂名曰靈秀泉適中官以玄石坡字來進觀畢命司禮監藏於篋十二日早發歸化甸由山谷中行地多鼠穴馬行其上輒踣行二十餘里地多美石有如琥珀玳瑁瑪瑙碧玉者其光瑩然同行好事者下馬拾以爲玩午至楊林戍地亦有美石但不如前所見者之佳晚有泉出於營之西南遂命名曰神貺泉十六日午次禽敵山營東北山頂有巨白石上命光大往書靈濟泉大字十七日次香泉戍十八日早發香泉戍行沙陀中多山桃花滿地爛熳又有楡林藂生不甚髙有鳥巢甚完固舉手可探之皆鷹隼巢也午後至廣武鎭川中有土城基問人云國初徵和林時所築屯糧於此過川入山有泉流馬皆不飲泥臭故也西南山峯甚秀上欲刻石令方賓與幼孜三人上觀石登山下馬徧觀無佳石得一石略平可書正書忽風雨作遂下山至營復命上面營前髙峯而坐上曰人恆言此山有靈異適登此忽云陰四合風泠然而至遂命之曰靈顯翠秀峯泉曰淸流十九日發廣武鎭上登靈顯翠秀峯令幼孜四人從晚次髙平陸無水於廣武鎭載水至此晚炊二十日次懷遠塞二十一日次捷勝岡有泉湧出名曰神獻泉上令光大書捷勝岡三大字於石山多雲母石並書云石山三字刻於石二十二日早發捷勝岡行數十里但見荒山野艸上曰四望無際莫知其極此眞所謂大漠也午次淸泠泊有泉湧出名曰瑞應泉二十三日午發淸泠泊晚至雙秀峯是程無水自淸泠泊載水炊飯適天陰風寒下雨人馬俱不渴二十四日早發雙秀峯踰時至威朔鎭泉曰永淸二十五日午後發威朔鎭晚至紫霞峯二十六日至玄雲谷使臣舒百戶自衛拉特回上召幼孜三人隨駕同行聽其言衛拉特事夜命寫勑無卓以氈覆地伏而書之書畢已四鼔矣二十七日次古梵場二十八日早發古梵場行數十里東北有山甚髙廣峯巒聳拔蒼翠奇秀類江南諸山山之下孤峯髙起上多白石元氏諸王葬其下晚至長淸塞有泉水甚淸賜名曰玉華泉夜漏初下上立帳殿前指北斗曰至此則南望北斗矣語甚久方退三十日至順安鎭上立帳殿前指營外諸山曰此塞外諸山之入畫者遂令畫工圖之晚下雨五月初一日早微雨發順安鎭行十餘里山多白雲上召指示前山曰此卽名白雲山又行數里白雲中有靑气接地望之如靑山白雲上曰此山甚髙大可觀幼孜以爲信然上笑曰此气也非眞山若誠爲山則天下之山無有過之者度一岡遙見臚朐河又過一岡上攬轡登其頂四望始下又行數里臨臚朐河立馬久之賜名曰飲馬河河水東北流水迅疾兩岸多山甚秀拔岸傍多楡柳水中有洲多蘆葦靑艸長尺餘傳云不可飼馬馬食多疾水多魚頃有以來進者駐營河上地名曰平漠鎭初二日駐蹕平漠鎭賜食禦庖鮮魚初三日發平漠鎭由此順臚朐河東行午至祥雲巘上立帳殿前召語片時乃退初四日晨發祥雲巘午次蒼山峽哨馬營已值敵騎四五人得箭一枝馬四疋來進初五日發蒼山峽午次雲臺戍地多野韭沙蔥人多采食又有金雀花花似決明莖似枸杞有刺葉小圓而末鋭人采取其花食之又有一種黃花菜花大如茼蒿葉大如指長數尺人亦采食初六日次錦屏山初七日次玉華峯初八日發玉華峯都指揮庫爾臺獲生口一人至知敵在烏古勒紮河晚遂度飲馬河下營初九日上以輕騎逐敵人各賫糧二十日其餘軍士令淸遠侯帥領駐札河上扈從文臣止令尙書方賓及光大勉仁數人隨行命幼孜畱營中初十日早雨駕將發餘同光大詣帳殿見上請隨駕同往上曰爾不能戰陣往亦無益前途艱難朕一時顧盼有不及或爲爾累爾畱此豈不安幼孜叩頭不勝感激食後送光大勉仁出營門馬上相別殊覺愴然是日哨馬營獲冦卒數人及羊馬輜重送至大營淸遠侯復遣人護送馳詣上所蓋欲以爲鄕導也十五日早食後出城東回至淸遠侯帳下坐移時得上追逐敵兵動靜十六日食後同張侍郎袁中書出城外登一小山四望天宇空闊情懷甚適十九日食後聞捷音將至甚喜淸遠侯來邀作午飯仍食鮮魚二十一日早飯出城外候駕光大勉仁先至營中相見且喜且戚時駕從城外過去城二十瑞安營至營中見上與語良久命寫平冦詔二十二日分軍由飲馬河先回上以騎兵追逐余冦東行步行者俱不得從是日發平冦詔及書勅諭數道甚忙迫午後起營二十三日午大雨午後雨止發威遠戍晚至廣安鎭二十四日發廣安鎭由此循飲馬河南東北行午次蟠龍山大雨平地水流暮雨止二十五日發蟠龍山雨意未止晚次臨淸鎭二十六日午後離飲馬河取便道入山中晚次定邊鎭是程無水載水爲早炊二十七日發定邊鎭午至河午食後渡河河水稍深據鞍不能渡幼孜三人俱脫衣乘散馬以渡水沒馬及腰以上暮至雙淸源夜禁火不舉二十八日發雙淸源午至河水益深多用栁枝縛筏以渡晚至平山甸上立帳殿前召幼孜三人問津河之由嘆曰朕渡河時已命筏上渡汝何不由彼光大曰臣輩不知及至彼又無與臣言者故不由彼渡上笑曰今日方爲艱難汝得無懼乎因渡水得一木板上有字就以進上命譯史讀之乃祈雨之言也北語謂之札達華言云詛風雨蓋敵中有此術也二十九日次盤流戍六月初一日次凝翠岡初二日發凝翠岡午經闊灤海子上令幼孜三人往觀去營可五六里有山如長堤以限水海子甚闊望之者無畔岸遙望水髙如山但見白浪隱隱自髙而下天下之物莫平於水嘗經江湖間望水無不平者獨此水遠見如山之髙近處若極下此理極不可曉觀畢復命上曰此水周圍千餘里鄂嫩臚朐凡七河注其中故大也遂賜名曰玄冥池晚次玉帶河初三日次雄武鎭上召餘同勉仁往光大看馬及退漏下已三鼔矣初四日發雄武鎭晚次淸河原初五日次澄淸河初六日發澄淸河數里渡河穿入栁林中栁蒙宻不可行下皆污泥行五六十里下營大雨如注至晚不止又復起營夜次靑楊戍初七日發靑楊戍凡四渡河河水甚急午次克勒特凱卾拉華言半个山山甚峻拔遠望如坡故名入此河稍狹山攢簇多松林上曰此松林甚似江南至前山水益淸秀可愛孰謂塞外有此奇觀也晚次蒼松峽隔岸坡陀間樹林蓊郁宛如村落水邊楡栁繁茂荒艸深數尺而艸梢俱爲物所食是日獲居民二人因問之知敵騎曾經此過一宿艸爲馬所食也初八日發蒼松峽渡泥河數次河狹水淺兩岸泥深人馬多陷晚渡黑松林蒼翠可愛遂下馬少憇復行十數里下營飼馬日沒復啟行夜入山谷中乘月倍道兼行上坡下澗不勝﨑嶇月落路難行旌旗甲戈咫尺不能辧幼孜三人從寶纛湏臾莫知其處但前騎皆不行始下馬立半山間逾時復上馬下至平川路多泥淖且陷益難行而鄕道亦惑遂止次飛雲壑初九日發飛雲壑行二十餘里凡渡數山至一水泉處前哨馬已見敵列陣以待上飭諸將嚴陣先率數十騎登山以望地勢幼孜三人下馬被甲復上馬隨陣後渡一大山見敵出沒山谷中少頃遣人來僞降先是上度敵必僞乞降預書招降勅以待至是使果來上在陣前召取勅幼孜遂馳馬至前以勅進上曰彼詐來請降朕亦紿之乃以勅付來者去又行數十里駐兵於山谷中忽見陣動亟上馬前行俄聞炮聲左哨已與敵遇敵選鋒以當我中軍上麾宿衛卽摧敗之敵勢披靡追奔數十餘里予三人同方尙書隨寶纛前進上已駐兵於靜樂鎭遣傳令都指揮王貴來收兵貴見予數人驚曰何故在此主上已久下營可亟回予數人遂回往返已百餘里初十日早發靜樂鎭命諸將皆由東行人渇甚以衣於艸間且行且拽漬露水扭出飲之行數十里始得水晚次駐蹕峯十一日上先將精騎窮追潰散者令予三人及文職扈從者皆隨都督金玉冀忠所領馬步後進午始行入山谷中漸見敵棄輜重晚次長秀川而輜重彌望十二日發長秀川隨川東南行敵棄牛羊狗馬滿山谷暮次回曲津十三日次廣漠戍歸大營上逐冦於山谷間復大敗之久方回營幼孜三人見於帳殿上語破敵之故復加慰勞幼孜三人叩頭謝十四日發廣漠戍行數里渡河河濱泥深陷及馬腹余敵尙出沒來窺我後上按兵河曲佯以數人載輜重於後以誘之敵見競奔而前銃響伏發敵蒼黃渡河我騎乘之生禽數人餘皆死由是遂絕晚次蔚藍山十五日次寧武鎭十六日次紫雲谷十七日次玉潤山十八日次紫微岡十九日次靑陽嶺二十日次淸華原二十一日次淳化鎭二十二日早發淳化鎭渡河深及馬鞍旣渡以爲無水矣而入一澤中長六七里艸深泥水相交復渡兩河泥陷及馬腹馬行泥潦中幾陷晚次秀水溪二十三日發秀水溪行十餘里入淙流峽甚險一水流其中路傾側臨水縈回曲折如羊腸日凡七八渡登髙下低馬力疲倦逾數岡至營晚次峽中二十四日次錦雲峯二十五日次永寜戍二十六日次長樂鎭二十七日發長樂鎭艸間多蚊大者如蜻蜓拂面嘬■﹝口替﹞拂之不去晚次通川甸卽應昌東二海子間上登山遙望指海邊石山曰此卽三石山也營之西南曼陀羅山下有寺基元公主造寺出家於此國初廢二十八日次金沙苑二十九日發金沙苑是程多水途邊多楡栁沙陀髙低樹靑沙白甚可觀上曰此景猶小李金碧山水也行數十里有大海子水稍深先令軍士伐木爲橋以渡晚次玻瓈谷三十日次威信戍七月初一日次武平鎭初二日次開平營於鄂爾多華言宮殿也元時宮殿故址猶存荒臺斷礎零落荒煙野艸間可爲一慨初四日次環州上召賜瓜果初五日次李陵臺今名威遠驛連渡數河水深及馬鞍晚次寧安驛初七日發寧安驛經元西涼亭故址四面石墻未廢殿基樹木已成抱殿前栢兩行仍在但蕭條寂寞觀久悵然而出晚次盤谷鎭初八日發盤谷鎭入山峽中路甚險兩山相夾如行夾城中上曰此山險阸若是𨿽有敵騎千羣豈能至此縱至此斷其歸路鮮有能出者晚次獨石初九日次龍門龍門兩山對峙石崖千仞水流其中路由水中行山水泛時此處最險上指此山曰斷此路孰能度者崖石懸處甚平光大曰此處好鐫磨崖碑上曰朕意如此汝言正相合也初十日次燕然關十一日次長安嶺至此方出險十二日次鎭安驛十三日次懷來十四日次永安甸召賜瓜果十五日度居庸關上令幼孜三人記關內橋自八達嶺出關口凡二十三橋晚次龍虎臺十六日次淸河十七日駕入北京

古今說海卷一

●欽定四庫全書

古今說海卷二

﹝明﹞陸楫編

說選二【小錄二】

○北徵後錄【明金幼孜】

永樂十二年三月十七日庚寅上躬帥六師往徵衛拉特答爾巴瑪哈穆特太平巴圗博囉等馬步官軍凡五十餘萬予與學士胡公光大庶子楊公勉仁偕扈從是日辰時啟行由安定門出午至淸河下營晚微雨夜復驟雨五更雨止十八日晨發淸河午至沙河命光祿寺賜酒饌十九日早雨晨發沙河途間雨止午次龍虎臺午後復雨二十日晨發龍虎臺度居庸關午後至隆慶州下營二十一日至楡林雨午後至懷來下營雨不止二十二日早雨止發懷來午次沙城晚晴二十三日午次雞鳴山大風二十四日午次泥河二十五日次宣府大風雨下卽止是日谷雨二十七日晨發宣府午次宣平大風二十八日次徳勝口晚發風下雪二十九日度野狐嶺風寒午後次興和三十日風寒四月初五日移營於興和北十里沙城初六日大閱軍士初十日次紅橋是日立夏十一日次淩霄峯卽烏楚肯巴延雨連宵不止甚寒十二日早雨食後發淩霄峯午後次大石鎭無水暗宿十三日早微雨午前次五云關卽哈喇罕有水十四日霜寒次髙平阜卽呼雅克薩裏圗十六日次塔嚕城十七日次龍沙甸卽阿拉克諾爾午後雨十八日次錦云磧大風雨雪晚復晴十九日次小甘泉二十日次大甘泉二十一日次淸水源卽瑪特瑪二十四日午發淸水源晚次屯雲谷無水自淸水源載水至作晚飡二十五日次玉雪岡是日小滿二十六日發玉雪岡晚次玄石坡大風二十七日次鳴轂鎭二十八日發鳴轂鎭晚次淸風壑無水大風二十九日早寒午次歸化甸五月初一日癸酉早寒午次楊林戍初二日次禽敵山初七日大風寒晨發禽敵山晚次香泉戍初八日風寒巳時發香泉戍午後次廣武鎭卽哈喇莽賚夜雨初九日大雷雨下雹如雪積地二三寸初十日次懷遠塞十一日次玉帶川卽差圗是日芒種十二日次富平鎭卽烏爾圗十三日次翠幕甸無水暗宿十四日次長山峽少水十五日次至喜川十七日次環秀岡十八日午發環秀岡暮次野馬泉暗宿十九日次蒙山海二十日午發蒙山海晚次威武鎭二十一日午前發威武鎭晚次通泉泊二十三日午次飲馬河微雨晚晴二十六日夏至二十七日移營於飲馬河北十里凡五渡河至營暮大雷雨二十八日次飲馬河二十九日早食後復自飲馬河北仍五渡河午前次飲馬河西三峯山六月初一日壬寅次飲馬河淸流港初二日早微雨發淸流港循飲馬河行二十五里復晴下營午後再行至暮次崇山塢無水暗宿初三日晨發崇山塢午後入一山峽長數十里有水下營作午炊食後再行晚次雙泉海卽薩裏奇爾元太祖發迹之所舊嘗建宮殿及郊壇每歲於此度夏山川環繞中闊數十里前有二海子一鹹一淡西南十里有泉水海子一處西北山有三關口通飲馬河圗拉河敵人常出入之處也初四日微雨午晴次雙泉海前哨馬來報哨見冦兵數百人稍與戰皆退去初五日午發雙泉海暮至西北三峽口卽杭哈爾該無水是日前哨馬與冦相遇交鋒殺敗冦兵數百人宵遁初六日次蒼崖峽初七日次濟蘭呼實衮敵首達勒巴同瑪哈穆特太平巴圗博囉掃境來戰去營十里許冦四集列於髙山上可三萬餘人每人帶從馬三四匹上躬擐甲冑帥官軍精鋭者先往各軍皆隨後至整列隊伍與冦相拒冦下山來迎戰火銃四發冦驚棄馬而走復集於山頂東西鼓噪而進冦且戰且卻將暮上以精鋭者數百人前驅繼以火銃冦復來戰未交鋒火銃竊發精鋭者復奮勇向前力戰無不一以當百冦大敗人馬死傷無算皆號痛而往宵遁至圗拉河上乃收軍回營已二鼓矣初九日移營向西十里許晚雨下風寒初十日班師午次回流甸晚微雨風寒十一日晨發回流甸午出三峽口余冦復聚峽口山上又有數百人據雙海子諸軍乃以火銃先擊據海子者冦知不能拒遂遁余冦在山峽者恐火銃再至亦遁去晚次雙泉海十二日次平山鎭十三日次飲馬河淸源峽是日小暑十四日次飲馬河平川洲十五日次飲馬河靑楊灣十六日次飲馬河三峯山十七日渡飲馬河西北三峯山東南下營阿嚕臺遣頭目數十人詣軍門謁見上皆賜以衣服絹帛米糧復勞之酒肉遣回十九日移營於飲馬河北舊下營處二十日午後渡飲馬河凡三渡水循河行數里下營二十一日循飲馬河南岸東行數十里下營二十三日次靑山峽微雨無水暗宿二十四日晚次蒙山海二十五日午後發蒙山海途中驟雨卽止暮次野馬泉二十六日次環秀岡二十七日次至喜川暮再行十里下營二十八日次黒山峪是日大暑二十九日次翠幕甸三十日次富平鎭七月初一日次玉帶川大風微雨初二日大風初三日次懷遠塞初四日次廣武鎭過二十里下營午後大風微雨初五日晨發廣武鎭午前過香泉戍午後次禽敵山寫平冦詔其晚就遣都指揮李瑛同中官賫回北京初六日次楊林戍晚下雨初七日次歸化甸晚微雨復晴初八日午前發歸化甸途中下雨晚次淸風壑初九日次鳴轂鎭午後復起營晚次玄石坡初十日次屯雲谷十一日次淸水源十二日次小甘泉十三日次錦云磧上召賜食燒羊燒酒其日立秋十四日次龍沙甸下雨十五日次塔嚕城微雨晚晴十六日過髙平阜下雨午後次五云關更度山二十里下營十七日晨發五云關過大石鎭午後次淩霄峯上召賜食燒羊燒酒十八日次紅橋十九日次興和二十一日晨發興和度野狐嶺過徳勝口午後次萬全大風雨二十二日午次宣府下雨至更盡雨止二十三日次泥河下雨二十四日次雞鳴山途中微雨晚上召賜桃子及食羊肉酒二十五日午次土木二十六日次懷來二十七日次永安甸二十八日雨是日處暑晨發永安甸度居庸關午後次新店大雨晚奉旨同光大勉仁先回八月初一日早文武百官迎駕由安定門入上升殿羣臣上平冦表稱賀而退

古今說海卷二

●欽定四庫全書

古今說海卷三

﹝明﹞陸楫編

說選三【小錄三】

○北徵記【明楊榮】

永樂二十二年春正月甲申大同開平守將並奏阿嚕臺所部侵掠邊境初忠勇王金忠來歸屢言阿嚕臺弒主虐人違天逆命數爲邊患請發兵討之願身爲前鋒自效上可其奏至是勅緣邊諸將整兵以俟丙戌勅山西山東河南陜西遼東五都司各選馬步兵擇將統領以三月至北京山西行都司兵命都督李謙統領以三月至宣府必士馬精彊兵甲堅利不如令者誅三月丁丑朔大閱命安遠侯栁升領中軍遂安伯陳英副之英國公張輔領左掖成國公朱勇副之成山侯王通領右掖興安伯徐亨副之武安伯鄭亨領左哨保定侯孟瑛副之陽武侯薛祿領右哨新寧伯譚忠副之寧陽侯陳懋忠勇王金忠率壯士爲前鋒安順伯薛貴恭順伯吳克忠都督李謙等各領兵從上諭諸將曰爲君奉天愛人爲本朕臨禦以來視民如子內安諸夏外撫四夷一視同仁咸期生遂逆賊阿嚕臺始以窮蹙來歸撫之甚厚豺狼野心不知感徳積久生慢反恩爲讎侵擾邊疆毒虐黎庶違天負恩非一而足朕再出師搗其巢穴焚其積聚冦之微命危如絲髮當時從將士之志冦豈復有生理但體上帝好生之仁驅而逐之亦冀萬一其能攺也而獸心終焉不變今朕必往伐之朕非好勞惡逸蓋志在保民有非得已爾等從朕誠能奮勇成功髙爵重賞不汝吝如方命失機則軍法亦不汝貸汝其懋哉四月戊申以親徵阿嚕臺告天地宗廟社稷遣官祭旗纛山川等神詔皇太子監國己酉車駕發北京次唐家嶺癸丑次龍虎臺遣太常寺臣祭告居庸山川乙卯度居庸關次岔道丙辰次懷來丁巳次土木升陜西行都司指揮劉廣爲右軍都督府都督僉事仍掌陜西行都司事戊午勅各城堡嚴哨瞭謹守備己未次長安嶺享諸將壬戌萬壽聖節禮部尙書呂震奏百官行賀禮詔卻不受遂發長安嶺次赤城癸亥次云州乙丑次雲門丁卯次獨石庚午次隰寧忠勇王所部指揮同知巴爾圗等獲諜者言冦去秋聞朝廷出兵挾其屬以遁及冬大雪丈餘孳畜多死部曲離散比聞大軍且至復遁往塔爾納穆爾河趨荒漠以避所以遣諜者慮聞之不實耳上曰然則冦去此不遠遂命諸將速進以獲諜功升巴爾圗爲都指揮僉事餘皆升一等各賜白金有差辛未次西涼亭甲戌次開安五月乙亥朔次威遠鎭丁丑次環州戊寅次雙塔己卯次開平是日雨士卒有後至而沾濕者時其地尙寒上見之指示諸將曰士卒者將帥所資以成功名撫之至則報之厚古人有言視卒如嬰兒可與赴深溪視卒如愛子可與之俱死今方用此輩爲國家除殘去暴其可不卹甲申召學士楊榮金幼孜至幄中諭之曰朕昨夕三鼔夢有若世所畫神人者告朕曰上帝好生如是者再此何祥也豈天屬意此冦部屬乎榮等對曰陛下好生惡殺格於天此舉固在除暴安民然火炎昆岡玉石俱毀惟陛下畱意上曰卿言合朕意朕豈以一人有罪罰及無辜卽命艸勑遣中官畢力克及所獲冦卒賫往諭部落曰往者阿嚕臺窮極來歸朕所以待之者皆爾等所知天地鬼神實監臨之此何負彼而比年以來冦敓我邊鄙虔劉我烝黎累累不厭其自取之禍也朕間者𨿽以天人之怒再帥六師往行天討當是時如狥將士之志奮雷霆之威彼之危猶洪鑪片雪豈復有餘命哉朕體上帝好生之仁惟剪其枝葉毀其藏聚驅出曠遠之地豈徒全其餘息亦猶冀其或攺而自新也乃獸心弗悛日增月益比吾邊氓困其荼毒者殆非一所夫爲惡有本今王師之來罪止阿嚕臺一人其所部頭目以下悉無所問有能承順天道輸誠來朝悉當待以至誠優與恩賚仍授官職聽擇善地安生樂業朕之斯言上通天地毋懷二三以貽後悔乙酉命安遠侯柳升等率軍士拾道中遺骸爲叢塜瘞之上親爲文祭焉丁亥次武平鎭戊子召諸將諭曰古謂武有七徳禁暴誅亂爲首又謂止戈爲武蓋謂止殺非行殺也朕爲天下主六合之內皆朕赤子豈間彼此哉今之罪人惟阿嚕臺余脇從之眾悉非得已不可以同日語自今凡有歸降者宜悉意撫綏無令失所非持兵器以向我師者悉縱勿殺用稱朕體天愛人之意己丑次威信戌辛卯次通川甸壬辰次長樂鎭文淵閣大學士楊榮金幼孜侍上曰漢髙祖過迫人慮迫於人今朕至長樂思與天下同樂何時而庶幾也榮等對曰有志者事竟成陛下聖志如此天必助順矣癸巳次香泉泊甲午次環翠岡乙未次永寧戌丙申次淸平鎭卽元之應昌路是日雨重車皆後上諭諸將曰輜重者六軍所恃爲命兵法無輜重糧食無委積皆危道曹操所以屈袁紹者先焚其輜重今諸軍皆至而重車在後爾等獨不遠慮耶遂命分兵迎之丁酉宴隨徵文武大臣命內侍歌太祖皇帝禦制詞五章因舉爵諭諸大臣曰此先帝垂諭創業守成之難而示戒荒淫酣酗之失也朕嗣先帝鴻業兢兢焉惟恐失墜𨿽今軍旅之中君臣杯酒之歡不敢忘也尙相與共勉之英國公張輔等稽首對曰敢不欽遵聖諭戊戌次威遠州己亥宴文武大臣上曰朕仰循皇考之意自制詞五章以奉天法祖勤政卹民爲言亦將以垂示吾子孫俾有所警朂遂命內侍歌之羣臣俯首聽畢皆叩頭言皇上深思遠慮前古帝王之所不及上悅悉沾醉而罷庚子次陽和谷辛丑次雙泉海壬寅次覽秀川癸卯次錦繡岡六月甲辰朔次祥雲屯乙巳次錦霞磧丙午次翠玉峯勅寧陽侯陳懋忠勇王金忠等曰用兵之道貴乎先知古之賢將所以動而勝人者先知敵之情也今興師遠出而未悉賊情何以成功朕以前鋒命爾尢宜晝夜用心其精擇勇智廣布偵邏如有所得星馳奏來朕佇俟焉丁未次鳴玉關戊申次淸漠州己酉次和鸞谷庚戌次紫駝岡辛亥次淸泉泊壬子次通流澗癸丑次金沙濼寧陽侯陳懋等得冦馬九疋來進上曰醜眾多詐安知非以是誘我也勅懋等益加防愼不可怠忽甲寅次秀水河乙卯次玉壘峯丙辰次寶屏山諭諸將曰今旣深入敵地尢須謹備嚴哨瞭肅部伍明約束晝夜毋怠孔子行軍必臨事而懼孫吳兵法無恃其不來恃吾有以待之必敬愼如此庶幾萬全丁巳次淩雲峯戊午次玉沙泉上以塔蘭納穆爾河已近令諸將各嚴兵以俟是時將士皆踴躍思奮上聞之喜曰兵可用矣己未次龍武岡命寧陽侯陳懋忠勇王金忠率師再進且戒之曰若遇賊宜審機行事如兩鋒相當彼投戈下馬者皆良民勿殺如其來敵先以神機銃攻之長弓勁弩繼其後遇阿嚕臺亦勿殺生擒以來庚申次天馬峯上以大軍繼進行數十里懋等遣人奏言臣等已至塔蘭納穆爾河彌望惟荒塵野艸冦隻影不見車轍馬迹亦多漫滅疑其遁已久上遣英國公張輔成山侯王通等分兵山谷大索仍命寧陽侯陳懋忠勇王金忠前行覘賊車駕進駐河上以俟壬戌發河上次蒼石岡英國公張輔等相繼引兵還奏曰臣等分索山谷周回三百餘里一人一騎之迹無睹必其遁久矣癸亥次連秀坡寧陽侯陳懋忠勇王金忠亦還奏曰臣等引兵抵白邙山咸無所遇以糧盡故還於是英國公張輔等奏願假臣等一月糧率騎深入罪人必得上曰今出塞已久人馬俱勞塞外早寒一旦有風雪之變歸途尙遠不可不慮卿等且休矣朕更思之甲子次翠云屯召英國公張輔等諭曰昨日之言朕思之不可易也古王者制邊裔之道驅之而已不窮追也且今餘孽所存無幾茫茫廣漠之地譬如求一粟於滄海可必得耶吾寧失有罪誠不欲重勞將士朕志定矣其旋師於是兵部尙書李慶等進曰王者之師畏則捨之今塞北萬里無冦迹𨿽有數輩偸生窮漠陛下天地大徳寧當盡殺之耶上悅遂命班師乙丑召諸將議分兵兩路南歸於是上率騎士東行命武安侯鄭亨等領步卒西行期會開平丙寅次蒼玉澗諭諸將曰今大軍南還將士旣未嘗見敵必有怠心寇蹤迹詭祕不可輕忽須嚴兵殿後仍戒飭軍中晝夜警備常如冦至丁卯次淸流峽戊辰次富平川乙巳次長淸戌庚午次懷柔甸壬申發懷柔甸次寧遠鎭七月甲戌朔乙亥次回流灣丙子次淸河鎭丁丑次峭石川戊寅次羣玉峯己卯次雙淸島庚辰次淸水源道旁有石崖數十丈命大學士楊榮金幼孜刻石紀行曰使萬世後知朕親徵過此也辛巳次丰潤屯壬午次長林壑癸未次廣平川甲申次遠安鎭乙酉次通津戍其地平廣多糜子軍士有馳騎犯之者上適見之急下令止之謂諸將曰能種是者必安業於此不爲寇矣而不見人者必聞大軍至懼而逃今縱騎犯之非仁其禁止士卒凡有種藝而無居人者皆勿犯違者斬丙戌次盤古鎭丁亥次翠微岡上禦幄殿憑兒而坐大學士楊榮金幼孜侍上顧問內侍海壽曰計程何日至北京對曰其八月中矣上頷之旣而諭榮等曰東宮歷渉年久政務已熟還京後軍國事悉付之朕惟優遊暮年享安和之福矣榮對曰殿下孝友仁厚天下屬心允稱皇上之付托上喜顧太監馬云賜榮幼孜羊酒而退戊子次雙流濼以旋師遣禮部尙書呂震賫書諭皇太子並詔告天下己丑次蒼崖戍上不豫下令大營五軍將士嚴部伍謹哨瞭毋忽庚寅次楡木川上大漸召英國公張輔受遺命傳位皇太子且云喪服禮儀一遵太祖皇帝遺制辛卯上崩內臣馬云孟驥等以六師在遠外祕不發喪密召大學士楊榮金幼孜入議喪事遂一遵古禮含斂畢載以龍轝所至朝夕上食如常儀壬辰靈轝次雙筆峯大學士楊榮少監海壽奉遺命馳訃皇太子癸巳次連云磧甲午次黑河戌乙未次宣威鎭丙申次廣漠川丁酉次靑楊峽戊戌次聞喜岡己亥次白沙河庚子次香泉泊辛丑次通川甸壬寅次武平鎭武安侯鄭亨等所領官軍皆至八月癸卯朔靈轝度開平次雙塔甲辰次威遠城乙巳次西涼亭丙午次隰寧丁未次云州戊申次赤城己酉次鵰鶚皇太孫奉皇太子命至自北京哭迎軍中始發喪六軍號痛聲徹天地庚戌次懷來辛亥入居庸關文武百官縗服軍民耆老僧道人等皆素服哭迎壬子及郊皇太子親王以下素服哭迎至宮中奉安仁智殿加斂奉納梓宮

古今說海卷三

●欽定四庫全書

古今說海卷四

﹝明﹞陸楫編

說選四【偏記一】

○平夏錄【明黃標】

元政不綱羣雄鼎沸蓋天命聖人必先以驅除云爾蜀有明氏【一曰旻氏】諱玉珍【一曰字玉珍】隨州玉沙村人也家世務農玉珍身長八尺目重瞳子鄕閭有訟皆往質焉至正辛卯歲汝潁兵起玉珍乃團結裏中人屯於靑山眾推爲屯長【一曰爲巡司弓兵牌子頭隨倪蠻子爲盜蠻子卽文俊也】明年壬辰徐壽輝亦起於蘄黃癸巳冬十一月壽輝僭大號都漢陽遣使招玉珍玉珍歸漢陽授元帥益兵俾鎭沔陽與元將哈瑪爾圖連戰湖中飛矢中其右目人呼爲旻眼子沔陽連歲饑乙未春【一曰夏】玉珍將斗船五十艘上夔府哨糧時夷陵皆屬漢參政姜玨守之玉珍至巫峽貿糧皆滿丙申冬辰州人楊漢者元義兵元帥也以精兵五千屯平西寨時行省右丞相旺札勒圗鎭重慶招兵丁酉春三月漢以兵屯江北旺紮勒圗誘漢來謁席間殺之欲並其軍麾下懼且怒乃虜船下流適遇玉珍於巫峽訴其事且言重慶一城並有左丞相哈瑪爾圗右丞相旺紮勒圖兩不相下郡無厚兵可攻也玉珍猶豫未決萬戶戴壽等曰鳥困投林人困投人且公在沔陽爲民也遠來覓糧亦爲民也若分船爲二以其半載糧還沔陽以其半因漢兵攻重慶事濟則爲之不濟則歸無損也玉珍從之道路俄見斗船遠邇騷然旺紮勒圖夜遁果州生獲哈瑪爾圖父老迎玉珍入城玉珍禁侵掠城中安堵如故四外降者絡繹不絕乃獻哈瑪爾圗於漢陽是歲秋壽輝以玉珍爲隴蜀省右丞戊戌春二月旺紮勒圗來自果州屯嘉定之大佛寺【一名淩雲】規復重慶玉珍使義弟明二禦敵明二者黃坡人也智勇過人玉珍寵愛之妻以弟婦稱爲明二【一曰三奴】後復姓名曰萬勝明二攻嘉定夜遣軍人陳夜眼緣城刼烏牛山城破惟大佛未下相持越半載玉珍親率兵繼之旬日內潰入之趙資者行省參政也與旺紮勒圗平章隆和岱同守嘉定明二陷嘉定時旺紮勒圗隆和岱先遁惟資守大佛明二執資妻子於江岸以招資資嘻曰癡婦不知何爲汝不見平章婦乎平章婦者隆和岱妻也城陷時赴水死語畢以彊弩射殺妻復欲射其子爲眾所擁不得射已而大佛陷資亦遁三人者會於龍州謀興復爲遊兵執至重慶玉珍欲用之館之治平寺使人諭意三人曰國破家亡祈一速死爾玉珍猶欲生之時傳趙參政兵將至三人者同斬於市【卽大十字街】蜀人亦謂之三忠玉珍乃以禮葬之初玉珍攻旺紮勒圗時道出瀘州暮宿於河下宣使劉澤民曰此間有劉楨者字維周官爲大名路經歷前元進士也能文章政事避靑巾李喜亂入居深山盍往見焉玉珍曰可與俱來澤民曰此可就見不可屈致也明日遂往見之相與講論玉珍喜曰吾得一孔明也邀至舟與議國事卽舟中拜爲理問官己亥遣使貢於漢陽時友諒矯命使會兵建康明年庚子春友諒弒壽輝自立玉珍曰陳友諒倪文俊同在徐朝爲臣子今弒逆予當討之遂令莫仁壽領兵守夔關絕不與通爲壽輝立廟城南眾推玉珍爲隴蜀王辛丑夏四月以劉楨爲參謀朝夕侍講楨屏人從容說曰西蜀形勝之地東有瞿塘北有劍門沃野千里自遭靑巾之虐民物凋耗明公撫養民幸蘇息人心之歸則天命可知且陳友諒弒主自立明公必不肯聽命也若不稱大號以系人心恐軍士俱四方之人或思其鄕土而去明公孰與守取乎弗聽明日楨又言玉珍乃咨謀於眾以壬寅年春三月戊辰卽位於重慶【綱目書三月明玉珍破雲南夏五月自稱隴蜀王】國號大夏攺元天統仿周制設六卿卽日以戴壽爲冢宰萬勝爲司馬張文炳爲司空向大亨莫仁壽爲司寇吳友仁鄒興爲司徒劉楨爲宗伯置翰林院以牟圖南爲承旨史天章爲學士立妻彭氏爲皇后子升爲皇太子朝夕受學內設國子監教公卿子弟外設提舉司教授生徒府置刺史州曰太守縣曰縣令去釋老二教止奉彌勒夏定賦稅十取其一農家無力役之徵秋廷試進士賜董重璧等八人及第余出身有差置雅樂立郊社之祭冬命司馬萬勝領兵攻拉逹堪布延逹實平章走之天統二年癸卯春命司馬萬勝攻雲南由界首入司寇鄒興由建昌入指揮芝麻李由八番入勝兵不滿萬皆以一當十二月八日抵雲南梁王博囉【一名巴圗】及雲南行省廉訪司官先二日走屯兵金馬山【一曰皆走楚威】鄒李不至遣使四出告諭招安降者日至卽遣侍中楊源表聞獲其象以獻表曰聖徳孔昭誕受維新之命王師所至宜無不服之邦大軍旣發於三巴踰月遂平乎六詔窮秪交賀遠邇同歡恭惟皇帝陛下勇智如湯文明協舜恭行天罰遂平定乎多方禮順人情卽進登乎五位忝玆南詔鄰比西戎藩公挾便宜行事之文專任憸人恣其饕餮守宰無恆心愛民之意肆爲虐政害彼黔黎下詔揚庭出師討罪初臨烏撒蠻酋納欵以供輸繼次馬隆敵眾望風而奔潰遂由驛路踏入滇池士民冒雨以爭降官吏叩頭而請罪一毫不染萬室皆安勝愧以庸才欽承威命凡此大勛之集斷非小器之能皆聖人大庇之洪休抑諸將效勞於忠力深入不毛臣愧偶同於諸葛誕敷文命帝徳齊美於有虞此鄒興所撰也夏四月梁王下王傅官大都領兵回哨援之勝敗於關灘時招安元帥姬安禮被執至行邸問兵多寡曰八千於是大都命集於大理是役也勝以孤軍不可深入士多戰傷乃畱建水元帥府聶千戶守之遂引還重慶天統三年甲辰司馬萬勝兵攻興元圍城三日不克而還命司寇鄒興攻巴州克之畱兵鎭守是年更立中書省樞宻院戴壽爲左丞相萬勝爲右丞相向大亨張文炳爲都察院鄒興爲平章俾鎭成都吳友仁鎭保寧莫仁壽鎭夔闗俱爲平章竇英姜玨爲參政鎭播州夷陵荊玉商希孟俱爲宣慰鎭永寧黔南天統四年乙巳萬勝取興元時有劉諶者江西人爲仁壽教官文章淸古能作成後進玉珍入蜀棄官隱居瀘州子弟多從之遊玉珍屢徵不就卒弟子葬之小市廂是年冬我太祖髙皇帝遣使通聘曰足下應時而起居地上流區區有長江之險相爲唇齒協心同力並復中原惟足下圖之玉珍遣參政江儼答聘天統五年丙午春玉珍卒年三十六升襲位才十歲攺元開熈尊母彭氏爲皇太后萬勝與張文炳有隙文炳使玉珍義子明昭矯彭氏旨召勝殺之使劉楨代爲丞相勝有開國功死非其罪人多不服吳友仁移檄興兵升命戴壽討之友仁遺書曰不誅昭國必不安昭若朝誅吾當夕至壽乃奏誅昭友仁入朝謝罪是年升遣使來貢太祖命侍禦史蔡哲報聘因挾一畫史同往潛圖其山川險易己酉大明洪武二年也朝廷遣使入蜀求大木升亦遣使來貢使還上賜璽書答之曰朕歷觀古之有蜀者如公孫述劉備李特王建孟知祥輩皆能乘機進取而善守之道未聞今足下據此必圖所以善守可也朕連年出師所向皆捷諸將用命故能成功遠勞致禮益見厚意因使者還姑以此復是年冬十月太祖遣湖廣行省平章楊璟招諭升璟至蜀諭升禍福使同入覲升牽於羣議不能決璟還復以書曉之其略曰足下以幼沖之資襲先人之業不咨至計而聽羣下之議以爲瞿塘劍閣之險一夫負戈萬人無如之何此皆不達時變以誤足下何則昔之據蜀最盛莫如劉備諸葛孔明佐之訓練士卒財用不足取之南蠻然猶朝不謀夕僅能自保今足下疆埸南不過播州北不越漢中以此準彼相去萬萬而欲以陡絕一隅之地延頃刻之命可謂智乎我聖上以足下先人通好之故不忍加師數遣使諭意又以足下年幼未歷事變恐惑於狂瞽之說失遠大之利故復遣璟面諭禍福深仁厚徳所以待明氏者至矣足下可不深念之乎且向者亂雄如陳友諒張士誠竊據吳楚造舟塞江河積糧過山嶽彊將勁兵自謂莫敵然鄱陽一戰友諒授首旋師東討張氏面縛此非人力實天命也足下視此以爲何如禍福利害了然可觀逆順之圖在足下審之而已升不能從洪武三年庚戌夏四月大將軍徐達遣禆將金興旺張龍由鳳翔入連云棧合兵攻興元興元守將劉思忠知院金慶祥迎降達畱興旺龍鎭守七月吳友仁冦興元興旺擊卻之明日友仁復來攻興旺與戰面中流矢抜矢復戰斬首數百時城中守兵才三千友仁兵三萬興旺遣使間道走寶雞取援兵友仁乃圍城決濠塡塹急攻興旺嬰城拒守發礟擂石敵兵多死時徐達在西安得報卽帥師還屯益門鎭先令傅友徳率兵三千徑趨黑龍江夜襲木槽關攻斗山皆下遂令軍中人持一炬然於山上友仁見列炬起大驚乘夜遁去是年又遣使假道攻雲南戴壽不奉命又遣蔡參政招諭升不從四年辛亥春正月丁亥上親祀上下神祗告伐明升命中山侯湯和爲徵西將軍江夏侯周徳興爲左副將軍徳慶侯廖永忠爲右副將軍曁滎陽侯楊璟都督僉事葉升率京衛荊湘舟師由瞿塘趨重慶潁川侯傅友徳爲徵虜前將軍濟寧侯顧時爲左副將軍曁都督僉事何文輝等率河南陜西步騎由秦隴趨成都諭和等肅部伍嚴紀律懷降附禁殺掠以王全斌事爲戒戊子命宋國公馮勝往陜西修城池衛國公鄧愈往襄陽練軍馬運糧餉以給徵蜀將士閏三月楊璟兵次夔州大溪口先是蜀人自謂瞿塘天險遣莫仁壽守之以鐵索橫斷關口聞王師臨境又遣戴壽鄒興飛天張益兵爲固守計於鐵索外北倚羊角山南倚南城寨鑿兩崖壁引纜爲飛橋三平以木板置炮以拒我師璟等攻之弗克是月傅友徳攻蜀階州克之先是友徳陛辭上宻語之曰蜀閒吾兵至必悉其精鋭東守瞿塘北阻金牛以拒我若出其不意直搗階文門戶旣隳腹心自潰兵貴神速但患爾等不勇耳友徳受命馳至陜集諸道兵揚言出金牛潛使人覘知靑州來陽空虛階文𨿽有兵壘而守備單弱遂引兵趨陳倉選精兵五千爲前鋒攀緣山谷晝夜兼行大軍繼之直抵階州蜀守將平章丁世眞率眾來拒友徳擊敗之生擒其將雙刀王等十八人眞遁去遂克階州進至文州距城三十里蜀人斷白龍江橋以阻我師友徳督兵修橋以渡至五里關丁世眞等復集眾拒險都督同知汪興祖躍馬直前中飛石死友徳怒奮兵急攻破之世眞僅以數騎遁去遂拔文州五月己未友徳兵至漢江不得渡乃令軍中造船百餘艘己卯船成將進兵欲以軍事達湯和而山川懸隔適江水漲乃以木牌數千書克階文綿州月日投漢江順流下六月壬午友徳拔漢州初夏人聞王師至命戴壽吳友仁等悉眾守瞿塘以扼三峽之險及聞階文破壽乃畱鄒興飛天張守瞿城而自與友仁還援漢州以保成都未至而友徳舟師已逼漢川何大亨悉兵戰於成都友徳選驍騎擊敗之旣而壽等兵至友徳令諸將曰彼遠來聞何大亨敗眾已洶洶可一戰克也乃迎擊壽兵大敗之遂抜漢州壽與大亨走成都臨江侯陳徳追擊又敗之獲其卒三千馬三百友仁走古城友徳乃以顧時守漢州自將擊古城又大敗其眾擒殺二千餘人友仁遁還保寧丙戌上聞湯和等駐兵大漢口欲候水平進師恐其逗𨖻失事賜璽書促之廖永忠聞命率所部先進和猶遲疑未決及得木牌於江乃自鹽山伐木開道由紙坊溪以趨夔州永忠兵至舊夔州鄒興等出兵拒戰永忠分軍爲前後陳前軍旣接後軍爲兩翼旁擊之興等大敗明日復並兵攻之殺溺死者甚眾辛卯永忠進兵瞿塘關山峻水急而蜀人鐵索飛橋橫據關口舟不得進遂遣壯士數百舁小舟踰山度關出其上流人持糧帶水筒以濟饑渇衣靑莎衣以象艸木色魚貫出崖石間蜀人不之覺也度其已至乃率精鋭出墨葉渡夜分兩道一攻陸寨一攻水寨船頭皆鐵裹置火器而前黎明蜀人盡銳來拒永忠已破其陸寨矣俄而將士舁舟出上流者揚旗鼔噪齊下蜀人方大駭下流舟師亦進發火炮火筒夾擊大破之鄒興中火箭死飛橋鐵索皆斷擒其將蔣達等八十餘人斬首千餘溺死無算飛天張鐵頭張等皆遁去永忠入夔州明日湯和兵至永忠乃與和分道並進和率步騎永忠率舟師約會於重慶丙申傅友徳進兵成都夏守金州九龍山寨平章兪思中率官屬軍民二千三百餘人詣友徳降是日永忠舟師抵重慶次銅鑼峽升等大懼或勸升奔成都升母彭氏泣曰今勢成破竹兵民皆已膽落豈能效力驅之拒守死傷徒多終亦不免不如早降升遂遣使詣永忠軍納欵永忠以湯和未至辭不受癸卯湯和至會永忠兵駐朝天門外是日升面縛衘璧與母彭氏及右丞劉仁等詣軍門降和受璧永忠解縛承制撫慰下令將士不得侵掠撫諭戴壽何大亨等家令其子弟持書往成都招諭遣指揮萬徳送升等並降表於京師表略曰乾坤正一統知天命之有歸日月仰大明撫華夷之無外萬方丕冒四海同歡欽惟皇帝陛下功軼禹湯徳侔堯舜運乾元不息之妙寰宇肅淸秉神武不殺之權生民永賴收豪傑於紛爭之日施仁義於墊溺之時景運維新皇謨丕顯故無徵而不克無令而不從臣升僻處偏方懵無學識旣靡竇融先機之智又乏錢俶達事之宜見出井蛙計同穴兔揣罪實由於此啟釁用非其人用揆愚蒙冒乾天討顧閉關之何益遂開門以來降迎拜道旁竊效子嬰之系頸仰瞻天上敢希孟昶之傾心謹將軍馬錢糧及土地人民以獻七月庚申友徳兵圍成都戴壽何大亨等出城拒戰以象載甲士列於陣前友徳命前鋒以弩矢火器衝之象中矢還走反蹂壽兵死者甚眾友徳亦中流矢會壽等得家書聞升已降而室家並完皆無鬭志乃籍倉庫遣子納欵友徳許之翊日壽等率其屬詣軍門降友徳按兵自東門入得士馬三萬壬戌友徳分兵狥州縣之未附者重慶知州尹善淸拒戰友徳擊斬之判官王柱華率軍民降夏亡初保寧城中有韓氏女年十七遭明氏兵亂慮爲所掠乃僞爲男服混處民間旣而果被虜居兵伍中七年人莫知其女子也後從玉珍兵掠雲南還遇其叔父贖歸成都以適尹氏人皆異之稱爲韓貞女乙丑明升等至京師上命禮部定受降禮禮部按孟昶入宋故事擬令升等於午門外進表待罪聽宣制釋罪賜冠服引入丹墀聽宣諭上曰明升與孟昶不同昶專制國政所爲奢縱升年幼事由臣下宜免其叩頭伏地上表請罪之禮是日升及其官屬朝見百官稱賀制授升爲歸義侯賜冠帶衣服及居第於京師八月庚子湯和遣周徳興會傅友徳攻克保寧執吳友仁械送京師蜀地悉平

古今說海卷四

●欽定四庫全書

古今說海卷五

﹝明﹞陸楫編

說選五【偏記二】

○江南別錄【宋陳彭年】

義祖徐氏諱溫烈祖之養父也剛毅寡言罕與人交眾中凜然可畏目爲徐嗔吳武王時淮南勁兵數萬號黑雲長劍義祖爲其禆將累以功遷右職與張顥同爲衙內列校吳武王疾亟召左右謀後事判官周隱曰王之子未必能控禦諸將劉威長者必不負人可授以軍政使待諸子長也吳武王不答顥與義祖曰王親犯矢石而創基業安可使外人爲王儻楊氏無兒有女亦可況未至此吳武王曰爾能如是吾死且瞑目矣武王卒子渥嗣立是爲景王景王所爲不道居父喪中掘地爲室以作音樂夜然燭擊球燭大者十圍一燭之費數萬或單馬出遊從者不知所詣奔走道路義祖與顥承閒泣諌景王怒曰爾謂我不中何不殺我自爲顥對曰某曾受先王恩安敢興此心又景王親吏皆恃勢淩顥等顥不平遂有爲亂之意景王晨興視事顥擁百餘人持長刀直進景王驚曰爾等果殺我耶顥曰非敢殺王殺王之左右不忠良者殺數十人而止諸將非其黨者相次被誅月餘殺景王聲言暴卒立其母弟隆演是爲宣王【初顥與義祖約弒渥而以其地臣於梁至是顥欲背約自立嚴可求沮之乃止】顥旣得志又欲害義祖義祖用嚴可求鍾泰章謀誅顥自爲淮南行軍司馬專軍政時藩郡守將皆武王勲舊謂爲所制心不能服宣州李遇謂人曰吾始不記有此人今日何忽乃爾遇不自安遂反及敗良賤百口皆死自是諸將屏气矣李徳誠爲潤州秉燭夜出揚州遙見謂有變立命親兵千餘人渡江比明徳誠盥漱兵已入城除徳誠爲江州徳誠惶怖卽路帷幙皆不及取至江州懼禍未已令子繼勲來謁義祖見之嘆曰有子如此非爲惡人也以女妻繼勲移徳誠於信州後數歲義祖出鎭建康以親子知訓代知淮南軍政知訓驕暴不奉法與宣王泛舟濁河酒酣宣王先起隨以彈丸擊之李徳誠有女樂數十人遣使求之徳誠報曰此等皆有所主又且年長不足以接貴人俟求少妙者進之知訓對徳誠使者曰吾殺徳誠並其妻取之亦易耳初學兵於朱瑾瑾悉心教之後與瑾有隙夜遣壯士殺瑾瑾手刃數人埋於捨後瑾出鎭泗州往辭知訓知訓約至瑾家爲別及至瑾令妻出見知訓方拜瑾以笏擊踣斬其首入謁宣王曰爲國去賊爲民去害在今日矣時彊兵皆在建鄴宣王恐事不濟以衣障面曰此事阿舅自爲勿累於我退走入內宣王出於朱氏故舅呼瑾瑾怒曰妾子不足與語誤我大事遂自殺烈祖自京口入代知訓掌政自是中外寧謐時楊氏猶以東南道都統吳王承制行事義祖權柄𨿽重而名數猶卑遂請建國攺號自爲都統封齊王未幾隆演卒弟溥立是爲讓皇三年莊宗克梁遣使來告義祖曰沙陀自稱中興來者必詔命逆告之曰若敵國之書乃可余則不奉命時果賫詔來使者盤桓果具驛書上聞莊宗初平大敵意務懷柔遂用敵國之禮書曰唐皇帝謹命書與吳國主吳遣司農卿盧蘋北聘李徳誠自信州來朝賜宴至夕而罷是夜宣王殂宮中以徳誠進毒幽於殿內徳誠親吏走告義祖以朝使不至慮有他變引親吏百餘人夜渡江斬關而入明日釋徳誠立讓皇溥宣王之弟也義祖𨿽總大兵而身在外朝政皆遙稟烈祖居中任事徐玠數勸義祖除烈祖以次子知詢代之義祖亦知烈祖終爲已害而烈祖勤於侍養又自幼畜之故不忍陳夫人於烈祖鐘愛尢切常曰我家貧賤時養此兒今日富貴負之非人理也知訓又死知詢尙少因以大政委焉及聞玠之謀深以爲不宜烈祖亦不自安求爲江西義祖令知詢入覲明日詔下以知詢爲相其夕宋齊丘與術士劉通微同宿聞鼓聲通微曰事必中變且有大喪書至而義祖殂義祖晚有气疾歲中數發發則困躓將殂之夕气暴作醫者進藥無效而絕知詢自淮南奔喪翌日起爲副都統威權同義祖而知詢暗懦待諸弟不厚徐玠知其終敗輸誠於烈祖知詢內爲諸弟所構外爲徐玠所賣而不知也意以已控彊兵居重地烈祖𨿽管大政而無兵士制之甚易義祖喪將終遣使請烈祖至金陵烈祖上十餘表而讓皇不允頃之知詢入朝烈祖疏其罪以讓皇之命黜爲左統軍盡奪其兵知詢面數烈祖曰先王之喪兄爲人子而不親臨喪反罪我耶烈祖曰聞爾懸劍待我我亦不憚獨迫於君命不得往耳爾爲人臣而畜乘輿物非反而何知誨者知詢之弟娶吳功臣呂師造之女非正嫡所出知誨常切齒因醉刺殺後頻見呂氏爲祟請僧誦經亦見之僧爲陳因果呂曰吾不解此志在報寃知詢之敗知誨有力焉烈祖徳之以爲江西至鎭歲餘不見呂氏心中甚喜有家人自淮南歸於江心遇彩舟有婦人乃呂氏也招家人曰爲我謝相公善自愛我今他適矣又以繡履授之曰恐相公不信謂爾詐此殯時物用以爲信家人至江西以履進知誨熟視之未畢呂氏已在側曰爾謂我的不來也少時知誨卒知詢代之遇其喪於中途撫棺而哭曰弟用心如此吾亦不怨但何以見先王於地下聞者傷之烈祖受吳禪追上義祖尊號徐氏諸子封拜與李氏同而知誨之後特盛子景遼景遊皆出入宮禁預樞密專掌浮圖修造之任當時言蠧政者以二人爲首

烈祖諱昪唐之宗室也舊名知誥少孤爲義祖所養有相者謂義祖曰君相至貴且有貴子然非君家所生又夢爲人引臨大水中黃龍數十令義祖捉之義祖獲一龍而寤明旦乃得烈祖烈祖奉義祖以孝聞嘗從義祖徵伐有不如意杖而逐之及歸拜迎門外義祖驚曰爾在此耶烈祖泣曰爲人子者舎父母何適父怒而歸母子之常也義祖由是益憐惜長善書計性嚴明不可以非禮犯累爲樓船指揮使宋齊邱者父爲江西鍾傅副使父卒羈旅淮南欲上書干謁而無紙墨行嘆道中有娼婦遇之問曰少年子何不樂如此齊邱以情告召歸置食贈錢數千因曰郎時至此不遣郎有所闕也齊邱感之及貴納爲正室騎將姚洞天薦於烈祖烈祖奇其才與爲布衣交動靜皆與之謀後烈祖除升州刺史辟齊邱爲判官義祖出鎭建鄴攺烈祖爲潤州烈祖意求宣州聞命不樂宋齊邱曰今三郎政亂敗在朝夕京口去淮南隔一水若有變必先知之是天贊也三郎知訓也未幾果有朱瑾之事烈祖輕舟渡江鎭定內外以待義祖之至義祖以己子旣弗克負荷用烈祖猶愈於他人因畱輔政先是知訓待烈祖甚悖每呼爲乞子與諸弟夜飲遣召烈祖烈祖不至知訓怒曰不喫酒喫劍乎餘皆類此及敗知訓宅中有土室封閉甚固烈祖請義祖開視其中絹圖義祖之形而身荷五木烈祖及諸弟執縛如就刑之狀已被衮冕南面視朝義祖唾曰狗死遲矣烈祖因疏其罪惡事怒遂少解死者猶數家烈祖得政以愛民節用爲本甚得當時之譽吳宣王卽尊位烈祖當相而勲舊有未登三事者烈祖不欲自尊大乃以左僕射參政事時諸國交兵江淮爲彊盛烈祖增修法度人獲乂安識者歸心焉義祖殂知詢以罪廢大政由已矣數歲出鎭建鄴封齊王制度如義祖以長子景通居中輔政宋齊邱王謨皆爲相孫誠自中原來奔與語大奇之引居門下徐知詢卒李建勲來歸幙府遂與大將周宗等進禪代之議受禪之日白雀見於庭江西楊化爲李信州李生連理詔還李姓國號唐立髙祖已下七廟尊吳主爲讓皇信州李徳誠廬州周本皆楊氏舊老上言吳王已遜位宜依晉魏故事降封王公出居別邸烈祖曰曹馬之事非朕志也固請不已乃徙讓皇於丹徒遷諸楊於泰州初吳武王諱行密謂杏爲甜梅及是復呼爲杏故老有泣下者烈祖日於勤政殿視政有言事者𨿽徒隸必引見善揣物情人不能隱千里之外如在目前詔立齊王景爲皇太子王表願寢此禮三表許之以大元帥總百揆信王景遷先娶徳誠之女中興後有司以同宗姓請離之制曰南平王國之元老婚不可離信王妃可以南平爲氏南平徳誠所封也景遷母種氏晚歲尢承恩寵宋後罕得接見烈祖幸齊王宮遇其親理樂器大怒切責數日種氏承間言景遷之才可代爲嗣烈祖作色曰國家大計女子何預立嫁之烈祖殂宋後欲甘心數四賴元宗保全之烈祖服大丹藥發而殂大漸嚙元宗指見血曰北方有事不可忽也中書侍郎孫晟艸遺詔以宋後監國翰林學士李夷鄴曰此非先旨必姦人所爲大行常云婦人預政亂之本也安肯自作禍階且嗣君明徳聞於天下汝曹何遽爲亡國之計若遂宣行吾對百寮裂之必矣遂寢元宗卽位謂夷鄴曰疾風勁艸卿之謂也

元宗諱璟烈祖長子也初名景幼爲義祖所器常曰諸孫中此子特貴虔州刺史鍾章恃功放恣烈祖欲繩其罪義祖曰昔無章吾已死於鎬手汝曹安所托乎今日富貴章之力也背之豈人理乃令以章女配元宗義祖初見嘆曰非此兒不敵此女卽光穆皇后也元宗起家尙書郎吳讓皇稱之曰朕諸子皆不及也烈祖出鎭建鄴以元宗居中輔政甚得時譽烈祖卽位爲大元帥總百揆烈祖殂遜於諸弟詞旨堅固中書令徐玠以衮冕衣之曰大行陛下以神器之重畀陛下陛下固守小節非所以尊先旨承孝道也乃嗣位攺元保大太常博士韓熈載上疏曰踰年攺元古之制也事不師古何以訓人時制書已行遂不攺詔立皇弟景遂爲皇太弟馮延巳自元帥掌書記爲翰林學士承旨延魯自水部員外郎爲中書舎人延魯急於趨進欲以功名圖重位乃興建州之役延巳曰士以文行飾身忠信事上何用行險以要祿延魯曰兄自能如此弟不能愔愔待循資宰相也始王氏政亂閩人聞我師之至皆伐木開道壺漿奉迎旣下建州軍無節制大掠數日民不堪其苦思效順者解體矣陳覺爲招討使矯制進圍福州表言朝夕可克元宗以爲實令王崇文爲統帥馮延魯亦往諸將爭功自相違貳崇文不能制會錢塘以兵數千來救我師不戰而潰詔鎖覺及延魯赴建鄴旣至尋赦其罪始馬殷據湖南並桂管之地馬希範卒弟希廣立庶兄希蕚自永州赴喪判官李恆臯知欲爲變未至以爲朗州節度歲餘舉兵殺希廣代其位少弟希崇又廢希蕚自立幽希蕚送衡州將殺之大姓廖偃與叔匡凝以部曲數百人刼希蕚於道奉爲衡山王以伐希崇數日有眾萬人希崇遣使求救於我元宗命袁州刺史邊鎬督兵赴援其實襲之也時長沙童謡曰鞭打馬馬湏走兵至希崇希蕚皆降余郡相次歸附乘亂取廣南桂管之地朗州劉言亦自爲刺史命將軍李建期屯益陽以圖朗州將軍張巒屯零陵以圖桂州鎬以偏兵不百日而下一國四方聞之以爲神鎬性輕信自朗州至者皆陳言之忠順鎬不爲備歲餘朗州土豪王逵襲殺建期進逼長沙奉言爲主言不能制鎬棄城遁歸諸郡皆沒惟巒全軍而回周師南伐進逼壽州劉彥貞督兵北徵戰敗於正陽死於陣淮上方用兵錢塘乘虛圍我常州命將軍柴克宏往救常州有隋將陳杲仁祠克宏將戰夜夢杲仁曰吾遣陰兵助爾及戰有黑牛二頭衝錢唐之陣我師繼之乃大破之斬首萬餘遂解常州之圍以克宏爲江州節度使冊杲仁帝號謚武烈右僕射孫晟使周給事中王崇質爲介晟至汴京謂崇質曰吾觀事勢不生還矣君家百口當別爲謀乃白世宗遣崇質歸計事會鍾謨李徳明亦至世宗又遣徳明至建鄴盛陳世宗威徳請割地求和宋齊邱深惡徳明使崇質異其言乃以賣國誅徳明世宗召晟責之因曰諸將圍壽州久未克汝能降之朕赦汝罪晟至城下見劉仁瞻遙呼曰君受國家旌旄臣節不可隳也且援兵至世宗大怒追至汴京斬之晟臨刑神色不變南望再拜曰死不負陛下矣旣而泗州降北諸軍繼敗乃遣陳覺奉表割江北之地求成世宗許之遂去尊號稱國王用周正朔大弟景遂固請歸藩立長子冀爲太子時丹徒得古銘曰天子冀州人眾以冀應之未幾冀卒識者謂冀州趙地也陳覺乘間言社稷禍在朝暮請陛下宴居宮中國政盡付宋齊邱以紓喪亂元宗以戎事未寧隱忍不發鍾謨自汴京歸理徳明之怨乃言人臣窺國理不可容遂誅覺幽齊邱於靑陽尋亦卒謚醜謬謨使回爲禮部侍郎任用權傾中外與信州刺史張巒有舊巒入爲天徳軍使每詣謨第常屏人獨語中夜乃止給事中唐鎬密言恐有他變宜先圖之會太子冀葬謨固請敇巒以所部兵馬爲京城巡徼元宗乃下詔數謨侵官之罪貶於饒州縊死巒亦黜爲宣州副使元宗殂於南都南都豫章也太子卽位於建鄴梓宮至日南都羣臣表請殯於別宮後主下詔不許哭甚哀切乃殯於萬壽殿元宗神彩精粹辭旨淸暢湖南使至歸與親友言曰爾識東朝官家南嶽眞君不如也

後主諱煜字重光元宗第五子也幼而好古爲文有漢魏風母兄冀爲太子性嚴忌後主獨以典籍自娯未嘗干預時政冀卒立爲太子元宗幸南都後主監國於建鄴臨事明允甚得時譽元宗崩哀毀過禮卽位立妃周氏爲後句容尉張佖上書言爲理之要詞甚激切後主手詔慰諭徵爲監察禦史周後疾後主朝夕臨視藥非親嘗不進衣不解帶者逾月及殂哀毀骨立杖然後起立後妹爲後王者婚禮歷代少有詔中書舍人徐鉉知制誥潘佑與禮官參議互有矛楯議久不決後令文安郡公徐遊評其是非時佑方寵用遊希旨奏佑爲長月餘遊病疽鉉戲謂人曰周孔亦能爲祟乎佑旣居親密欲盡去舊人獨當國政後主亦惡之俄以本官專知國史佑彌不樂乃非詆公卿與戶部侍郎李平親狎上表言左右皆姦邪不誅爲亂在卽後主手書惇諭七表不止因請休官遠去李平初與朱元自北來元已叛去平深厚難測後主慮其同構大姦乃暴其罪而誅之後謂左右曰吾誅佑平思之踰月不決蓋不獲已也烈祖初立庶事艸創未有貢舉至元宗始議興置時韓熈載徐鉉兄弟爲當代文宗繼以潘佑張洎以才名顯後主尢好儒學故江左三十年文物有貞元元和之風元宗稱臣於周惟去尊號用周正朔其諸制度猶未全攺後主卽位始衣紫袍王師屯漢陽鄂州楊守中以聞人心大恟乃下制貶損臺省名號並皆攺易王皆降封公遣長弟從善入貢因畱質後主天性友愛自從善不還歲時宴會皆罷惟作登髙賦以見意曰原有鴒兮相從飛嗟我季兮不來歸天朝使中書舎人盧多遜來聘南伐之謀兆於此矣後主微知之遣使願受封策太祖不許甲戌歲夏梁迥來聘從容謂後主曰今冬有柴燎之禮國主當來助祭後主唯唯不答秋初中書舎人李穆賫詔來曰朕以仲冬有事於圜丘思與卿同閱犧牲後主辭以疾時大兵已在荊湖惟候穆之反命後主旣不赴召遂決進取九月舟師自大江直趨池州中外奪气樊若水父保大末爲漢陽縣令父卒家池州累舉進士不第至汴京上書太祖謂之有才術累遷資善大夫平南之策多所參預時𨿽得池州及姑熟余郡皆未奉命糧道艱阻若水請於采石系橋以利輸挽每歲大江春夏暴漲謂之黃花水及天兵至水皆退小識者知天命焉錢唐悉兵來圍常州主將禹萬誠固守大將金成禮刼萬誠以降而天兵已屯於建鄴城南十餘里錢唐又進圍潤州兵初興議者以京口要害當得良將侍衛廂虞候劉澄舊事藩邸後主尢親任之乃擢爲潤州畱後臨行謂曰卿本未合離孤孤亦難與卿別但此非卿不可勉副孤心澄泣涕奉別歸家盡輦金玉以往謂人曰此皆前後所賜今國家有難當散此以圖勲業後主間之益喜及錢唐兵初至營構未成左右請出兵掩之時澄已懷向背堅曰兵出勝則可不勝則立爲虜矣救至然後圖戰後主又命盧絳爲援絳至錢唐兵少退絳方入城圍又合矣固守累月自相猜忌初絳怒一裨將將議殺之未決澄私謂曰盧公怒爾爾不生矣禆將泣涕請命澄因曰吾有一言告爾非徒免死且富貴因諭以降事令先出導意禆將曰柰緣某家在都城何澄曰事急矣當且爲身謀我家百口亦不暇顧矣是夜禆將赴城而出明日澄徧召將卒告曰澄守數旬志不負國事勢如此湏爲生計諸君以爲何如將卒皆發聲大哭澄懼有變亦泣曰澄受恩固深於諸君且有父母在都城寧不知忠孝乎但力不能抗耳於是率將吏開門請降建鄴初圍後主遣使徵上江兵入援以建昌軍制置使朱贇爲統將時勝兵數萬屯於湖口不進後主累促之至皖口方交戰船爲天兵所圍贇自救之被執餘兵皆潰建鄴受圍經歲城中斗米十千死者相籍惟恃此救自潤州降後不聞外信出降者相繼或云贇已敗死後主猶謂不實城陷後主欲自殺左右泣涕固諌得止元宗後主皆妙於筆札好求古迹宮中圖籍萬卷鍾王墨迹尢多城將陷謂所幸寶儀黃氏曰此皆吾寶惜城若不守爾可焚之無使散逸及城陷黃氏皆焚時乙亥歲十一月也後主至汴京二歲殂南人聞之巷哭設齋後主初卽位中使趙希操自建鄴奉使江西夜宿姑熟中宵忽聞二人相語曰君自金陵來新王何以爲理一曰吾聞新王以仁孝爲理又曰如是則明王也久之又聞一人曰然則水木之歲當至汴梁希操心喜以後主終得中原果以乙亥歲國除入天朝後主妙於音律樂曲有念家山親演其聲爲念家山破識者知其不祥至甲戌歲有衛兵秦福自毀其鞋跣足升正殿禦座論者以鞋者履也履與李同言李氏將敗此殿爲秦人所得也秦趙古同姓焉後主酷好著述雜說百篇行於代時人以爲可繼典論江南大臣至中朝名最顯著者徐鉉字鼎臣與弟鍇同有大名於江左方之士衡士龍焉鍇字楚金先城陷而卒著書甚多謚爲文後主文集鍇爲之序新說又鉉爲序鉉著質論十餘篇後主宸筆冠篇儒者榮之

古今說海卷五

●欽定四庫全書

古今說海卷六

﹝明﹞陸楫編

說選六【偏記三】

○三楚新錄【宋周羽衝】

馬氏諱殷上蔡人也自云伏波之後唐末罹亂所在豪俠竸起時殷方處卒伍隨渠帥何氏南侵長沙據之殷戰頻有功何乃擢爲禆將命爲邵州刺史殷寛厚大度得士死力何氏卒諸將在外者皆擁兵歸以爭其位惟殷素服發喪識者謂之知禮未幾眾軍各殺其帥使人迎殷爲主初眾軍之迎殷也值夜殷甚疑懼欲拒不行將曉忽覩一人黒色而貎甚偉執大棒鞠躬趨報曰軍國內外平安俄而不見由是殷以爲嘉兆心始安乃謂所親曰此行未必不爲福及至眾果奉之殷立使人間道上表禧宗在蜀甚悅據其表遣使朱書禦札許自開國立臺置卿相分天子之半仗焉楊行宻據有淮南聞其建國遣舟師數萬伐之比至城下殷登樓指麾一鼓破之伏屍流血湘水爲赤自是四方懾伏無敢侵之嶺外廖光圖自韶陽叛舉族來奔部曲隨至者數千人殷以其豪而眾多將拒不納或諫曰廖者料也馬得料必肥是家國彊覇之兆何爲拒之遂待以禮因命光圗爲永州刺史光圗具陳南越可取狀言甚激切殷亦將開拓疆土聞其陳甚善因使部將李勲將數萬眾擊南越未數月拔桂管十八城劉龑懼而乞盟勲卽李老虎勇壯絕倫每一食肉十數斤割大臠而啖之人號曰李老虎先是桂管兒童每聚戲呼曰大虫來號呼而走及勲拔桂管論者以爲應莊宗反正下詔徵諸侯入覲武穆以年老不行命長子希範入朝希範多辯善應對及至莊宗謂曰朕聞卿部內有洞庭湖其波無際有之乎對曰有之陛下一旦南巡狩則此湖不足以飲馬耳莊宗大悅旣而曰比聞馬氏之國必爲髙郁所圖今有子如此髙郁何能可得耶髙郁殷之謀臣也莊宗將去其爪牙故以是言間之而希範不察及歸果使人構其罪郁竟棄市識者知其不克覇焉初希範入覲途經淮上時桑維翰旅遊楚泗間知其來遽謁之曰僕聞楚之爲國挾天子而令諸侯其勢不可謂之卑也加以利盡南海而公室大富足下之來非傾府庫之半則不足以供芻粟之費今僕貧者敢以萬金爲請惟足下濟之希範輕薄公子覩維翰形短而腰長語狂而且丑不覺絕倒而笑旣而贈與數百縑維翰大怒拂衣而去及殷薨希範立時維翰已爲宰相奏削去半仗止稱天策上將軍楚王而已其卿相臺閣皆罷之然希範性剛愎好以誇大爲事𨿽去半仗而軍國制度皆擬乘輿乃大興土功建天策府中構九龍殿以沈香爲八龍各長百尺抱柱相向作趨捧勢而已坐其間自謂一龍也淩晨將坐先使人焚香於龍腹中煙气鬰然而出若口吐焉近古以來諸侯王奢僭未有如此之盛也處士戴偃賢而有才嫉其過度自稱元黃子作漁父詩百篇諷之希範聞而不悅遂禁錮士庶無與之交偃竟餓死麾下將丁思覲雄傑之士以希範噐度不廣乃上書曰今四海分裂中原之地才十數州而大王克紹先業爲諸侯之長未聞折一馬箠爲天子計愚臣所以爲恥也惟大王思之希範覽而怒削思覲官希範滛而無禮先王妾媵無不烝通又使尼潛搜士庶家女有容色者彊取之前後數百猶有不足之色曰吾聞軒轅禦五百女以升天吾其庶幾乎未幾死識者笑之先是髙郁數見形將死又晝見時謂冥報焉異母弟希萼爲永州刺史聞其死自以當立具舟楫以歸及至長沙眾且立嫡弟希廣矣遽命希萼爲鼎州刺史初牙將張萬敵建議以希萼居長立之則順而記室李臯爭之曰吾聞立嗣以嫡希萼乃婢妾所生安可立乎萬敵退而嘆曰惜哉李公禍自此始未幾希蕚果自鼎州舉兵叛將襲長沙希廣聞之命將許可瓊拒之可瓊倒戈以降希廣計無所出然素好釋氏乃披緇服召僧念佛以禳比城陷不輟其愚昧皆此類也尋爲希萼縊之且命捕李臯有擒至者希萼責之曰吾𨿽生於庶孽然托體先君汝何見毀而不吾立邪臯無以對命壯士臠而殺之旣而希萼滛於酒色多爲不道小門使謝延澤有美貎希萼幸之引入內合與妻妾間坐而飲爲眾所惡其弟希崇乘釁作亂擒希萼囚於衡陽旣而悔焉遽命舟楫追之約於長沙南五十里昭澤沈之路經衡山縣豪族廖光圖子仁勇聞其來與叔凝議曰希萼長而被廢今又見追此必不免吾屬受先王恩不能爲之除禍亂安社稷豈所謂居水土乎乃率數百人刼而立之號衡山王以衡山縣爲府且使人募兵數日眾及一萬郡縣多起兵應之希崇懼求救於吳吳命邊鎬將兵來救其實伐也初童謡云鞭打馬馬急走鎬至希崇知其謀又將拒焉或以童謡爲諌希崇不得已遂降及希萼見鎬且請之吳於是鎬以禮遣希萼及希崇舉族而行先是吳欲加兵於楚以鎬多藝使詐爲僧以遊長沙弄鈸行乞未幾亡去故吳以爲將而鎬非將才每出師皆載佛而行祝以請福由是三軍解體及王逵兵至竟宵遁焉初馬氏之彊聞海內諸院公子長幼八百餘人皆以侈靡爲務識者多非之公子之徒聞而且怒時有國師張氏紿之曰彼所見非者恐祚之不永也以君昆仲之眾使更而王亦有八百年之家國何憂何懼乎時郊外有鄧翁者聞而嘆曰文武之道未甞介意而更納虛誕之說以自安吾見其死於溝壑有日矣及邊鎬師至果驗星散寒餒而卒者過半焉

古今說海卷六

●欽定四庫全書

古今說海卷七

﹝明﹞陸楫編

說選七【偏記四】

○三楚新錄【宋周羽衝】

周氏諱行逢武陵人也世業農嘗犯法顯徳中馬氏荒亂吳命邊鎬將兵伐之盡有湘中之地時鎬𨿽克勝然不能安撫民多怨叛武陵酋豪王逵劉咬牙等十數人乘時舉兵襲之數日而有八千之眾行逢與焉部眾兼行遇夜奄至城下鼓噪斬門而入時鎬軍驟勝士卒解甲不復防禦又昏黑之際忽聞兵入倉卒驚駭計無所出皆束手就戮遲明死者十有八九鎬以單騎遁走於是逵據其境土表於朝廷天子嘉之就除湖南節度兼中書令逵素雄豪得志之後不拘小禮車服制度擬於王者先是吳有術士言南楚之分气色甚盛將有王氏起焉僞主聞而憂之且問曰今之節將處南楚者誰爲王姓或對曰有永州刺史王溫耳僞主疑之遣使拜溫徵南將軍賜以印綬巾帶宻於巾中置毒使至溫拜命著巾俄頃腦裂而死未幾逵舉兵襲長沙據之卽其應也時行逢已爲麾下將眾頗服其才略逵因命爲副貳行逢𨿽受命然終以逵非君長才宻謀圖之未幾逵領兵侵南越畱行逢知畱後事行逢因謂所親曰王公必不返然以後事付吾者所謂以雲雨資蛟龍也及逵至桂陽果爲越兵所破僅以身免竟死於路行逢果代其位時軍吏多武陵人咸有戀土之心或說行逢曰富貴不還鄕如衣錦夜行公起於徒而爲列侯可謂富且貴矣然無西還意使鄕人父老何以瞻望風采耶行逢感悟卽日命駕歸武陵以武陵爲西府使人迎其妻潘潘貎素陋然性剛烈𨿽行逢已爲侯王待之蔑如也先是所侍皆勸之使詣行逢對曰人心自非聖賢必多變動以吾老醜𨿽往公豈以曩時心相向哉我有死而已聞者未以爲然及使至果不從命惟躬率婢僕以耕織自給賦稅亦及時輸納未甞逋懸行逢止之而不從曰賦稅官物也豈以己爲主而自免之哉行逢聞而有慚色時兵革之後郡邑官吏以聚斂爲務行逢患之潛使人察其姓名一旦除去管內稍淸至於建官設職亦皆愼選有女壻乞補吏行逢曰吏所以理民也觀汝不堪其事吾當爲汝置鍬犁數具汝能用之鉏種以飬老幼亦是美事何祿之求竟不補焉時一方翕然號爲英主然多猜忌好發人陰事故麾下恐其不免多有謀叛而行逢亦能預爲之備往往未發而誅於是公府凜然入者若履冰雪先是前進士何景山爲王逵記室每輕行逢行逢得志命景山爲益陽令未幾因事縛而投之江曰汝嘗佐王逵今王逵死且爲我告龍王其殘忍皆此類也故天策學士徐仲雅有淸才然性好滑稽國破之後傷於凍餒行逢素聞其名且以窮困謂必能攺節因召爲節度判官初王逵之起兵也欲其得眾茍能應募皆置司空太保以誘之自是武陵村落廛市豪橫之軰稱司空太保者無算及仲雅至行逢問曰自吾遷鎭西土控雄盛之地四境懼之乎仲雅對曰公管內滿天太保滿地司空何不懼之行逢不悅未幾大宴僚吏仲雅在座行逢夷音每呼字多誤仲雅戲曰不於五月五日剪卻舌頭使語音乖錯如此行逢大怒然仲雅甞歷事馬氏諸王民信之矣故不敢加誅後仲雅竟以忤旨去職因退居山寺暇日詠椶樹曰葉似新蒲綠身如亂錦纒任君千度剝意气自衝天蓋怨行逢而發也有鄧洵美連郡人也登進士第將歸連上行逢署館驛巡官洵美背傴時謂之鄧駄爲性迂僻類其形眾不悅之𨿽處幕府僚而食貧不暇及同年王溥爲相聞洵美不得志乃爲詩曰彩衣我已登黃閣白社君猶困故廬自是行逢稍優給之未幾給事中李昉至昉亦洵美同年也相見話舊不覺號慟久而忤行逢貶爲易俗場官湏臾使人詐爲山賊突入公署殺之聞者無不痛惜後李昉再奉命祠南嶽知洵美墳在近爲詩弔之曰今日向君墳畔過不勝懷抱暗酸辛李觀象爲節度使以行逢嚴酷恐及禍乃寢紙帳臥紙被行逢信用之凡軍府事無輕重皆取決焉而觀象性多嫉忌好蔽人之好零陵儒士蔣宻能吟詠頗得風騷之旨甞題桑云綺羅因片葉桃李謾同時爲作者所許觀象聞之佯驚曰此僕詩何蔣宻之能爲士林鄙之及行逢疾病命子保權尊師之且謂保權曰麾下將校凶狠難制者除之已盡惟衡州張文表耳吾死之後此人必叛萬一不可敵當舉族北歸無使骨肉落虎狼之口言訖而逝數月文表果叛舉舟師順流而下以襲長沙時行軍司馬廖簡知畱後事方與軍吏聚會有報文表至簡素輕殊不介意謂軍吏曰黃口小兒到而擒之何憂乎伐鼓飲酒如初是晚文表入城麾軍直至會所簡已醉不能發弓矢惟按膝作气而已文表親以戈戮之座間遇害者數十人時保權年方十三英爽有膽气聞叛嘆曰先君可謂知人矣僕𨿽無能安可使軍國落此賊手乎遽命部將楊師璠率萬餘眾討之及師璠將行親出餞送泣對三軍曰先君薨背墳土未幹而凶賊悖逆實保權不孝所致安敢勞於諸君幸以先君之故無忘戮力茍滅此賊於地下足矣各希勉之吐气發言義形於色三軍無不感激然保權猶慮其敗且馳表乞師未逾旬師璠大破文表於亭津梟其首餘黨皆戮初文表將叛猶豫未定有從者夜夢文表領上出一龍文表大喜曰此天命也於是舉兵及敗論者以龍神物也而出於領是禍將作神去焉保權以文表已滅命使止師而王師已破江陵逼境矣保權懼召李觀象議之觀象曰夫請師以討文表也今文表已破而師不還豈非朝廷將有事南地乎我國所恃者江陵之在北境耳今江陵已束手不能自救欲與相拒所謂魚入沸鼎而更鼔腮掉尾其可免乎惟公善自圖之無失子孫萬世利也保權不得已乃出郊迎且請入覲天子聞而悅命以禮遣旣至宗族封拜有差初行逢以滛祀爲患管內祠廟非前代有功及民者皆毀拆一時有識之士忻然以爲明斷及末年酷信釋氏每歲設大會齋者四破耗國用仍度僧建寺所在不輟因暇復召郡僧於府中講唱而已自執鑪焚香以聽凡披緇之士𨿽三尺童子皆搶地伏拜之𨿽梁武篤好未之加也故君子知其不克永世矣

古今說海卷七

●欽定四庫全書

古今說海卷八

﹝明﹞陸楫編

說選八【偏記五】

○三楚新錄【宋周羽衝】

髙氏諱季興字貽孫陜州硤石人也東魏司徒昻之後幼好武而有膽气榦符末所在冦賊競起時梁祖爲帥專徵潛有跋扈之志思得義勇者與之同力季興潛察之乃謁梁祖於郊祖見之悅拔爲制勝軍使累從徵討以功授宋州團練使未幾移授荊南兵馬畱後及禪代正拜江陵尹兼管節度觀察處置等使季興以江陵古之重地又當天下多事有割據之志乃大興力役重築城壘執畚者十數萬人皆將校賓友負土助焉郭外五十里墳冡皆令發掘取磚以甃之及土工畢陰慘之夜皆聞鬼哭鬼火數起累月方定論者以爲幽魂不安故也時諸侯爭覇急於用人進士梁震登第後薄遊江陵季興請爲掌書記震性抗直臨事敢言時荘宗反正下詔徵諸侯王入覲季興奉詔將行震諌曰朝廷自反正後有吞倂諸侯心我繕甲自守猶恐不保況敢拋棄軍國千里入覲哉今之諸侯爲梁朝舊人者惟公耳安知朝廷不以讎敵相待耶幸望圖之無使懷王之患復見於今日也季興曰吾計決矣多言奚爲及至荘宗果欲畱之及歸值夜將吏出迎郊外季興握震手曰不聽君言幾葬虎口初季興方對荘宗謂之曰今天下負固不服者惟吳蜀耳朕欲先有事於蜀而蜀地險阻尢難江南才隔荊南一水朕欲先之卿以爲何如季興對曰臣聞蜀國地富民饒獲之可建大利江南國貧地狹民少得之恐無益臣願陛下釋吳先蜀時荘宗意亦欲伐蜀及聞季興之言大悅未踰年聞荘宗伐蜀季興私自喜曰此吾以計紿之彼乃信而用耳未幾遣使冊季興爲南平王季興謂震曰此恐吾與蜀連衡故也及蜀破書至季興方食落筯而嘆曰此吾失計也所謂倒持太阿授人以柄梁震曰大王勿憂今蜀𨿽破未必爲福未幾荘宗宴駕果再亂一如震言初季興嘗從梁祖出徵引軍旦發至逆旅未曉有一嫗秉燭開門而迎其禮甚謹季興頗疑而問之嫗對曰妾適夢神人推門呼曰宜速起有王者來及起開門而君子至豈非所謂王者邪所以不敢瀉慢耳季興大悅洎季興卒從誨立震獨不悅謂所親曰先王平生與吾相見弟兄之不若也今日安能屈節北面復事其子耶遂求解職退處郊外灌園鬻蔬爲業稱處士每以事召至府則倒跨黃牛直造廳事前呼從誨不以官閥止稱郎君而已從誨以其先王舊人不忍殺之有李載仁者唐之後也避亂於江陵季興署觀察推官載仁自負文學常爲季興見知每從容接待不爲少禮然爲性迂緩一日將赴從誨召方上馬無何部曲相毆載仁怒命急於廚中取飯並豬肉令相毆者對飡之仍戒曰如敢再犯必當於豬肉中加之以酥聞者無不笑之及從誨嗣立有孫光憲者夲成都人也旅遊江陵方圖進取從誨辟爲掌書記自是箋奏書檄皆出其手載仁充位而已由是載仁遂與光憲有隙光憲猶能避之故論者多光憲光憲每患兵戈之際書籍不備遇發使諸道未嘗不厚與金帛購求焉於是三年間收書及數萬卷然自負文學常怏怏不得志又常慕史氏之作自恨諸侯幕府不足展其才力每謂交親曰安知獲麟之筆反爲倚馬之用因吟劉禹錫詩曰一生不得文章力百口空爲飽暖家有梁延嗣者景陵人唐天成中將兵守復州監利季興之入覲也荘宗欲殺之旣而逃歸益懷怨憤遂以兵攻取復之監利玉沙二縣延嗣兵敗爲季興所獲至從誨旣立擢爲大校遂承制授歸州刺史未幾又遷復州團練使仍掌親軍延嗣諱健兒士卒之語每聚談有犯者往往交遊變爲仇讎光憲與延嗣年甲相亞居嘗自謂筋力不衰一日赴球場上馬左右扶持者甚眾延嗣且在後笑曰孰謂大卿年老而彌壯觀其上馬輕捷良由扶持者爾光憲乃回顧曰非因眾扶蓋是老健延嗣不勝怒論者少之有王惠範者平江軍節度保義之子美風儀好讀書初保義之奔荊南也季興以爲行軍司馬未幾生惠範及長以門蔭爲文學累遷觀察推官從誨立以女妻之欲使自幕府事掌內外軍政惠範爲人閒談不羈聞之不悅入告從誨辭之自是以從誨爲不知已至軍國之事皆不參預但以金帛購求古書圖畫日以披翫爲志焉建隆三年武安軍節度周行逢薨子保權立衡州刺史張文表不服舉兵反保權告急朝廷乞師爲援朝廷遣宣徽使李處耘領兵萬餘救之李以路由江陵慮繼衝不測遣使諭之曰比者王師救應東道之主誠在足下然利在急速故不淹畱但假一鄕道使於城外經過幸矣繼衝將許之猶豫未決有大校李景威者素勇悍越次白繼衝曰兵尙權變城外之說實不可信以臣觀之彼實欲乘釁伐我耳況今精兵數萬訓練備矣景威𨿽不才願盡以相付不顧命爲大王拒之繼衝曰事未可知爾勿憂也及王師至果如景威之言繼衝大懼不得已乃出郊迎且詣李公乞上表入朝李公以聞天子大悅遣使就除繼衝徐州節度使便道赴任蓋孫光憲之謀也景威以不用已謀扼喉而死繼衝傷之先是荊南尙使甆噐皆髙其足而公私競置用之謂之髙足碗至大軍一臨舉族東遷髙足之讖一朝應之蓋由天命信矣哉

古今說海卷八

●欽定四庫全書

古今說海卷九

﹝明﹞陸楫編

說選九【偏記六】

○溪蠻叢笑【宋朱輔】

木契刻木爲符契長短大小不等穴其傍多至十數各志其事持以出驗名木契

犵黨出入坐臥必以刀自隨小者尢銛利名犵黨

釣藤酒酒以火成不醡不篘兩缶東西以藤吸取名釣藤酒

金雞羽族似雉者金項火背斑尾揚翹志意揭驕籠之不能馴

茅花被犵狫無綿揉茅花絮布被一被數幅聨貫以成山猺皆臥板夜然以火犵狫視猺則爲富矣

辰砂辰錦砂最良麻陽卽古錦州舊隸辰郡砂自折二至折十皆顆塊佳者爲箭鏃結不實者爲肺砂碎則有趢趗末則有藥砂砂出萬山之崖爲最犵狫以火攻取犵狫裙裙幅兩頭縫斷自足而入闌斑厚重下一叚純以紅範史所謂獨力衣恐是也蓋裸袒以裙代袴𨿽盛服不去去則犯鬼

金系帶硯石出黎溪今大溪深溪竹寨溪木林岡石皆可亂眞紫石勝掲石熟猺亦能礪砥黎溪爲最蓋於淘金井中取之近亦艱得有紫緑二色圍黃綫者名金系帶

粉紅水銀水銀出於朱砂因火而就或謂砂腹生水銀非也名粉紅水銀

砂牀石之不碎而砂附著其上者名砂牀

水秀鐡鐡之精英在水數十年者名水秀

順水班蠶事少桑多柘繭薄小不可繰可緝爲紬或以五色間染布爲僞名順水班

葫蘆笙潘安仁笙賦曲沃懸匏汶陽匏筱皆笙之材蠻所吹葫蘆笙亦匏瓠余意但列管六與說文十三簧不同耳名葫蘆笙

燕子花紫花全類燕子生於藤一枝數葩

不闌帶蠻女以織帶束髮狀如經帶不闌者斑也蓋反切語俚俗謂團爲突欒孔爲窟籠亦此意也

野雞斑枋板皆杉也木身爲枋枝梢爲板又分等則曰出等甲頭曰長行曰刀斧皆枋也曰水路曰笏削曰中杠皆板也腦子香以文如雉者爲最佳名野雞斑

娘子布漢傳載闌干闌干獠言紵今有績織細白薴麻以旬月而成名娘子布

點蠟慢溪洞愛銅鼓甚於金玉模取鼓文以蠟刻板印布入靛缸漬染名點蠟慢

絲金沙中揀金又出於石碎石而取者色視沙金爲勝金有苖路夫匠識之名絲金

馬王菜葉似蔓菁味苦多刺卽諸葛菜也三

脊茅麻陽苞茅山茅生三脊孟康曰零茅楊雄曰璚茅皆三脊也齊桓責楚苞茅不入者卽此

鴉衘艸紫艸爾雅謂之藐廣雅謂之茈■﹝艸戾﹞本艸云生楚地三月采根陰漧猺人以社前者爲佳名鴉銜艸

雞骨香降眞本出南海今溪洞山僻處亦有似是而非勁痩不甚香名雞骨香

出山銀西溪接靖州境出鉛鉛中有銀銀體差黒未經坯銷名出山銀

雞末子古有細虫曰焦蝜集於蚊睫蠻地有虫極細拭目難覩黒點著身抓搔不可耐名雞末子

九肋鱉沙鱉似馬蹄者佳九肋出沅江

銅鼓蠻地多古銅有銅柱馬希範所立麻陽有銅鼓蓋江水中掘得如大鐘長筩三十六乳重百餘斤今入天慶觀並有銅像二相傳唐明皇像餘散他處鼓尢多其文環以甲士中空無底名銅鼔

不乃羮牛羊膓髒略擺洗羮以饗客臭不可近食之旣則大喜嶺表錄異曰交趾重不乃羮先鼻引其汁不乃者反切擺也

圏布桑味苦葉小分三義蠶所不食犵狫取皮績布系之於腰以代機經緯回環通不過丈餘名圏布

豎眼犵狫犵狫蠻之尢怪者兩目直生惡靑衣人遇之則有禍去麻陽百餘里不常見

獨木船蠻地多楠有極大者刳以爲舟

芷香艸見離騷有一穗數花與蕙茝不同開亦先後皆蘭類也

黃貓頭蠻類不巾髮拳曲照日金色故名

光面蠟蠟出山不經僞者名光面作僞者雜以粟

飛紽土俗歲節數日野外男女分兩朋各以五色彩囊豆粟往來拋接名飛紽

客鼓鼓之節不一有暗箭鼓集人鼓犒設鼓饗客亦以此逺近聽以爲凖酒酣少有參商則鼔聲隨變終席無他者名客鼓

固項朱漆牛皮以護頭頸名固項

銀鵓鳩犵狫之富者多以白金象鳥獸形爲酒藤或爲牛角鵓鳩之狀尢多每聚飲盛列以誇客

筒環犵狫妻女年十五六敲去右邊上一齒以竹圍五寸長三寸裹錫穿之兩耳名筒環

門欵彼此歃血誓約緩急相援名門欵

大設富洞以九月燕及三年一犒爲大設

入地犵狫自別洞奔來此地居止名入地

鸕鶿號戰鬥出入羣聚發喊以張聲勢也

羊棲犵狫以鬼禁所居不著地𨿽酋長之富屋宇之多亦皆去地數尺以巨木排比如省民羊柵杉葉覆屋名羊棲

左右押衙犵狫比猺貓則妄自尊大歲時旦望或客至皆排衙主盟其事者爲隊公又其次名左右押衙

坐艸山猺潛出省地茅葦中射弩奪物機不虛發名坐艸

客語能省民之言者名客語

準把互市踰約價償未足則刼去省民或甲以乙代名準把

踏歌習俗死亡羣聚歌舞輙聨手踏地爲節喪家椎牛多釀以待名踏歌

讎殺夷性好殺一語不合便刺以刅百十年必報乃已名讎殺

專事溪洞文移他人不能特選往來之熟者名專事

骨債或爲傭而亡或以煙而死約牛牲若干償還名骨債

走鬼初夏徙居數日以舎祖居否則有禍名走鬼

鼻飲犵狫飲不以口而以鼻名曰鼻飲

喫鄕秋冬之交聚飲以樂名喫鄕

癆魚山猺無魚具上下斷其水揉蓼葉困魚魚以辣出名癆魚

賣首犵狫之受犒者如熟戶之猺旣納欵聴命縱其出入省地州縣差管轄或許自推首名賣首

打寮山猺穴居野處𨿽有屋以庇風雨不過剪茅義木而已名打寮

生界去州縣堡寨逺不屬王化者名生界

呈生祭祀必先以生物呈獻神許則殺以血和酒名呈生

拕親山猺婚娶聘物以銅與鹽至端午約於山上相攜而歸名拕親

骨浪猺獠睡不以牀冬不覆被用三義木支闊板旁燃火炙背板焦則易蓋以板之易得也以展轉之意名骨浪

隊小犵狫之隨從者如軍中行伍名隊小

舞杴醉後以長柄木杴跳舞亦有音節也

平坦巢穴外𨿽峙崄中極寛廣且以一處言之犵狫有鳥落平言鳥飛不能盡也周數十里皆腴田凡平地曰平坦

例牛牛客多行桃源路洞中占軍事勝負及疾病祈禳皆以牛用名例牛

跳雞模藝精者擲刀空中接之名跳雞模

洗面借人助相讎殺以牛酒往謝名洗面

奴狗狑狫之爲傭者名奴狗

背籠負物不以肩用木爲半枷之狀箝其項以布帶或皮系之額上名背籠

葬堂死者諸子照水內一人背屍以箭射地箭落處定穴穴中籍以木貧則已富者不問歲月釀酒屠牛呼團洞發骨而出易以小函或架崖屋或掛大木風霜剝落皆置不問名葬堂

爬船蠻鄕最重重午不論生熟界出觀競渡三日而歸旣望復出謂之大十五船分五色皂船之神尢惡去來必有風雨一月前眾船下水飲食男女不敢共處弔屈原正楚俗也名爬船

隘口凡眾山環鎖盤紆岪鬰絕頂貫大木數十百穴一門來去此古人因谷爲寨因山爲嶂之意名隘口

十莊院數十年前猺獠侵占蝦蟆行寨省地土人申請招致靖州犵狫防托借田買屋以居名十莊院

漚榔牛榔木多漿貓猺歲饑闕食則先以火窖地握根置窖中壓以石又用火漚熟【漚漬盫也】搗作餅餌名漚榔

椎結胎髮不薙除長大而無櫛箆不裹巾蓬垢鬇鬡自古已然莫可化也名椎結

富貴坊競渡預以四月八日下船俗聚飲江岸舟子各招他客盛列飲饌以相誇大或獨酌食前方丈羣蠻環觀如雲一年盛事名富貴坊

對刀甲與乙有隙兩相鬭敵背牌護身逺以標槍槍盡挺刅而前名對刀

出面拕親之後年生子引妻攜酒歸見婦家名出面

古今說海卷九

●欽定四庫全書

古今說海卷十

﹝明﹞陸楫編

說選十【偏記七】

○北邊備對【宋程大昌】

淳熈二年臣大昌備數講官因講禹貢壽皇問曰卿言中國山川悉矣北方地裏亦能詳知之否大昌對曰塞外無文史間有可傳者多弗詳實臣安敢彊以不知爲知也後曁紹熈大昌乃得奉祠家居無爲常愧前此淺學無以酬塞顧問追采古來中華北狄樞紐相闗者條列而推言之則北方事𨿽不盡知而亦可云渉獵矣初時奉訓指問者惟北狄故專主北以言不容雜舉他方也紹熈辛亥八月新安程大昌敍

四海

四海之邊中國者在山東則爲東海在廣南則爲南海人人得而聞見不待證說矣若夫禹迹所及西境流沙而極不言西海東北甞至碣石而北海之名不著於經則謂外薄四海訖於四海者如之何而四也漢武帝事逺有效使命方行四表故西北二海遂有身歷而目擊之者矣非道聴塗說之比也於是條支之西有海焉先漢使命固嘗見之而入諸史矣後漢班超又甞遣甘華軰親至其地也至於西海之西又有大秦者焉【卽波斯也】夷人之與海商皆嘗往來若夫北海則又其甚逺者矣而霍去病之封狼居胥山也其山實臨瀚海者北海也蘇武郭吉皆爲匈奴所幽寘諸北海之上而唐史所載又曰突厥部北海之北更有所謂骨利幹之國焉在海北岸也然則詩書所稱四海者實皆環夷夏而四之非寓言矣若夫西北二方有西海栢海靑海蒲類海蒲菖海居延海白亭海鮮水海皆嘗並海立稱矣然要其實致則眾水鍾爲大澤如洞庭彭蠡之類故借海以名之非眞海也李吉甫辧白亭海而曰河北得水便名爲河塞外有水便名爲海其說確也班固敍張掖之水曰羌水出羌中東北至居延入海則眞以居延爲海矣

漢緣邊九郡

五原【鹽州】朔方【夏州】雲中【云州】代郡【鴈門】定襄【忻州】北平【平州】上谷【易州】漁陽【薊州】

秦漢河南漢

史凡記三輔以及虜事而曰河南者非洛陽河之南也上郡北地隴西朔方西河皆在積石丰勝龍門三河之南故曰河南也

北邊名號

北狄者太王之獯鬻宣王之玁狁幽王之犬戎桓公之山戎也爲其居四夷之北故總名北狄也至戰國遂有林胡烏桓之先也後爲鮮卑至漢初東胡遂爲冒頓所並而冒頓國於東胡之西卽漢世之匈奴也漢史之敍北狄事自秦以前皆名爲犬戎而史記李牧傳已有匈奴之名則狄人以匈奴爲國號久矣若以時世求之則蒙恬所郤之胡其酋長卽頭曼也故漢史曰頭曼不勝秦而北徙頭曼者冒頓之父也頭曼之時已稱單於後又增稱撐犂孤塗單於史著其義曰撐犂者天也單於者廣大之貌也自秦至漢在北最彊者惟此一族他族𨿽盛莫之與京也後魏之世蠕蠕社崘始攺稱單於爲可汗者其擬則皇帝也故唐髙宗曰今之可汗古單於也突厥也者本匈奴之北部居金山之陽以鐡工屬蠕蠕已而益大攺稱突厥突厥者兜牟也以兜牟名國明其肇迹於兵也唐初頡利大盛所據之地三垂薄海南抵大漠其地正與華夏對立而力亦相抗唐自突厥以外其彊大能與中國抗力者薛延陀回紇沙陀吐谷渾四種最大若吐蕃𨿽嘗侵入北境其實西戎也

契丹

五代史曰契丹在潢水之南黃龍之北鮮卑故地或云亦鮮卑別種戰國之世命爲東胡者是也及阿保機並小族稱帝援立石晉又得其所割鴈門以北幽州節度管內十六州蓋其地東北有盧龍塞西北有居庸闗中國恃此以限界北狄自十六州旣割之後山險皆爲所有而河北盡在平地無險可以拒守矣

回紇【九姓】

唐史回紇者其先匈奴也後呼鐡勒薛延陀者回紇之部落也貞觀初突厥已亡惟回紇與薛延陀爲最雄彊已而回紇攻薛延陀並有其地遣使獻功太宗爲幸靈州次涇陽受其功乃以回紇部爲瀚海部督多質葛部爲燕然部督凢六部督天寶初回紇之臣裴羅襲破拔宻自稱骨咄祿毗伽欵可汗天子以爲奉義王居突厥故地徙牙烏徳鞬山南去髙闕無二千里則去塞甚不逺而又盡九姓之地九姓者曰樂葛羅曰胡咄葛爲族凡九也其後裴羅又殺白眉可汗得地愈廣盡得古匈奴地肅宗初遣兵助廣平王收長安帝以幼女妻之此在唐之中世北方最彊者也

匈奴庭

匈奴之族𨿽曰逐水艸遷徙不常然亦擇形勢便利據一地以爲之庭猶中國之有京邑也遇戰爭遊獵則隨事而出事已復歸其舊其設險據要略與中國同惟不建築城郭則大異耳

北狄無城郭

東西南三夷皆以有城郭爲固至於北夷則以不立城郭爲武韓安國曰匈奴輕疾悍亟之兵也至如飆風去如收電居處無常難得而制漢敍西域諸國有城郭國有行國城郭則其築城有守者也行國則不立城郭而以馬上爲國者也

突厥建牙

匈奴屯聚之地則曰置庭突厥兵師所駐卽曰建牙其實一也

黃河四大折

黃河自鹽澤西來曁達潼闗其面勢所向凡四大折或與北狄分境或當北狄來路其初一折由積石而徑湟中則鄯蘭也是一折也及至靈州西南遂轉北而行凡千餘里此河西岸卽爲涼肅甘沙四郡是又一折也迨其北流千里而遙至九原丰州則又轉而東流故丰州北面正拄大河是又一折也丰州之東爲楡林北境固抵大河而河從此州之東又轉而南故勝州北東兩面皆抵大河也自此而往直至潼闗皆是河南矣此又一折也

長城

古來築長城以扞北邊者四世燕趙秦隋也秦制多承燕趙而隋氏不盡因秦也史記燕城起於造陽而至襄平遼陽造陽者上谷地也襄平者遼東縣也遼陽者遼水之北也皆燕國沿邊之地故其建築亦在此地也趙之城則自代地而西屬於髙闕代者鴈門郡也髙闕者靈州北流河之西陰山之上游也趙武靈王國於云代故其備胡之城但能並河而西以極乎趙境耳至秦已並六國天下爲一西自上郡北地而東至遼東西悉爲秦有故蒙恬之致役也西起臨洮則中國極西之地也北屬遼東則中國極東之地也自東迄西殆萬餘里無論燕趙之與岷蘭其在當時蓋無一地而無長城也於是會合三制而要其所宿則秦城之長固周乎中國之北矣然審而求之則其城不皆秦築也秦但補築使足耳元和志曰開皇長城自代之繁峙縣北經蔚州北十里入飛狐縣夫其自代而蔚則極北而邊匈奴中國之地不出此外秦人爲城以城中夏勝地固當在此矣志又曰開皇城起嵐州合河縣經幽州皆因古迹修築夫嵐州者樓煩郡也初爲胡地後爲趙惠文所取則合河縣固可立城矣幽州者戰國時屬燕地則非趙人所得有何由可施版築也是前乎燕趙別有築之者史所不傳故槪言因古迹修築也以此知古事湮落無載者多也元和志又有大業城在靈州懷逺縣界河外則越積石河而北秦無此迹矣

大漠

漢趙信旣降匈奴與之畫謀令逺度幕北以要疲漢軍故武帝必欲越漠徵之而大漠之名始通中國也幕者漠也言沙磧廣莫望之漠漠然也漢以後史家變稱爲磧磧者沙積也其義一也

玉門陽闗

漢之兩闗皆在燉煌郡壽昌縣通典曰漢龍勒縣也玉門在縣之北陽闗在玉門之南故曰陽一縣而設兩闗者自此而趨西域有南北道故也

居庸闗

太行山南自河陽懷縣迆邐北出直至燕北無有間斷也此其爲山不同他地蓋數百千里自麓至脊皆陡峻不可登越獨有八處麤通微徑名之曰陘居庸闗也者卽其最北之第八陘也此陘東西橫亙五十里而中間通行之地才闊五步卽李左車謂井陘車不得方軌騎不得成列其險可以類推也

天山

天山卽祁連山也又名時漫羅山又名祁漫羅山蓋北語謂爲祁連也時漫羅也祁漫羅也皆天也通典元和志於張掖縣旣著祁連山矣而伊西庭三州皆有此山則是自甘張掖而西至於庭州相去三千五六百里而天山皆能周徧其地則此山亦廣長矣

陰山

漢朔方之北雲中之南代郡之西髙關之東有陰山焉又有陽山焉漢書音義曰陽山在河北陰山在河南予以史漢夲文考之始知陰山陽山皆在丰勝河之北謂爲河南者誤也

燕然山

後漢和帝永元元年竇憲與耿夔出朔方雞鹿塞至涿山與南匈奴兵合憲分遣精騎與戰於稽落山大破之八十一部俱降遂登燕然山去塞五千餘里刻石勒功紀漢威徳若夫燕然山者必在速邪烏之地而速邪烏必在漠北而非薊之燕山也

焉支山

霍去病元狩三年出隴西有功武帝曰驃騎渉狐奴轉戰六日至焉支山千有餘裏合短兵鏖戰臯蘭下通典甘州刪丹縣有焉支山匈奴失之乃歌曰失我焉支山使我婦女無顏色說者曰焉支閼氏也今之燕脂也此山產紅藍可爲燕脂而閼氏資以爲餙故失之則婦女無顏色其說或然也

浚稽山

應邵曰浚稽山在武威塞北匈奴以爲蔽障路

金山

隋唐間突厥阿史那氏得古匈奴北部之地居金山之陽

賀蘭山

賀蘭山在靈州保靜縣山有林木靑白望如駿馬北人呼駝馬爲賀蘭

古今說海卷十

●欽定四庫全書

古今說海卷十一

﹝明﹞陸楫編

說選十一【偏記八】

○桂海虞衡志【宋範成大】

志巖洞

余嘗評桂山之奇宜爲天下第一士大夫落南者少往往不知而聞者亦不能信餘生東吳而北撫幽薊南宅交廣西使岷峨之下三方皆走萬里所至無不登覽太行常山衡嶽廬阜皆崇髙雄厚𨿽有諸峯之名政爾魁然大山峯云者蓋彊名之其最號奇秀莫如池之九華歙之黃山括之仙都溫之鴈蕩夔之巫峽此天下同稱之者然皆數峯而止爾又在荒絕僻逺之瀕非幾杖間可得且所以能拔乎其萃者必因重岡復嶺之勢盤亙而起其發也有自來桂之千峯皆旁無延緣悉自平地崛然特立玉筍瑤篸森列無際其怪且多如此誠當爲天下第一韓退之詩雲水作靑羅帶山如碧玉篸栁子厚訾家洲記云桂州多靈山發地峭豎林立四野黃魯直詩云桂嶺環城如鴈蕩平地蒼玉忽嵯峨觀三子語意則桂山之奇固在目中不待餘言之贅頃嘗圖其眞形寄吳中故人蓋無深信者此未易以口舌爭也山皆中空故峯下多佳巖洞有名可紀者三十餘所皆去城不過七八里近者二三里一日可以徧至今推其尢者記其略

讀書巖在獨秀峯下直立郡治後爲桂主山傍無坡阜突起千丈峯趾石屋有便房石榻石牖如環堵之室顏延年守郡時讀書其中

伏波巖突然而起且千丈下有洞可容二十榻穿鑿通透戶牖傍出有懸石如柱去地一綫不合俗名馬伏波試劍石前浸江濵波浪洶湧日夜漱嚙之

疊彩巖在八桂堂後支徑登山大半有洞曲轉穿出山背

白龍洞在南溪平地半山中龕有大石屋由屋右壁入洞行半途有小石室

劉仙巖在白龍洞之陽仙人劉仲逺所居也石室髙寒出半山間

華景洞髙廣如十間屋洞門亦然

水月洞在宜山之麓其半枕江天然刓刻作大洞門透徹山背頂髙數十丈其形正員望之端整如大月輪江別泒流貫洞中踞石弄水如坐捲蓬大橋下

龍隱洞龍隱巖皆在七星山腳沒江水中泛舟至石壁下有大洞門髙可百丈鼓棹而入仰觀洞頂有龍迹夭矯若印泥然其長竟洞舟行僅一箭許別有洞門可出巖在洞側山半有小寺卽巖爲佛堂不復屋

雉巖亦江濵獨山有小洞洞門下臨漓江

立魚峯在西山後雄偉髙峻如植立一魚餘峯甚多皆蒼石刻峭

棲霞洞在七星山七星山者七峯位置如北斗又一小峯在傍曰輔星石洞在山半腹入石門下行百餘級得平地可坐數十人傍有兩路其一西行兩壁石液凝沍玉雪晶熒頂髙數十丈路闊亦三四丈如行通衢中頓足曵杖鏗然有聲如鼓鐘聲蓋洞之下又有洞焉半里遇大壑不可進一路北行俯僂而入數步則寛廣兩傍十許丈鍾乳垂下累累凡乳牀必因石脈而出不自頑石出也進裏余所見益奇又行食頃則多岐遊者恐迷途不敢進云通九疑山也

元風洞去棲霞傍數百步風自洞中出寒如冰雪【元胡涓切】

曾公洞舊名冷水巖山根石門砑然入門石橋甚華曽丞相子宣所作有澗水莫知所從來自洞中右旋東流橋下復自右入莫知所往或謂洑流入於江也度橋有仙田數畆過田路窄且濕俯視石罅尺餘匍匐而進旋復髙曠可通棲霞

屏風巖在平地斷山峭壁之下入洞門上下左右皆髙廣百餘丈中有平地可宴百客仰視鍾乳森然倒垂者甚多躡石磴五十級有石穴通明透穴而出則山川城郭恍然無際余因其處作朝天觀而命其洞曰空明

隠山六洞皆在西湖中隱山之上一曰朝陽二曰夕陽三曰南華四曰北牖五曰嘉蓮六曰白萑泛湖泊舟自西北登山先至南華出洞而西至夕陽洞窮有石門可出至北牖出洞十許步至朝陽又西至北牖穴口隘狹側身入有穴通嘉蓮西湖之外旣有四山巉巖碧玉千峯倒影水面固已奇絕而湖心又浸陰山諸洞之外別有奇峯繪畫所不及荷花時有泛舟故事勝賞甲扵東南

北濳洞在隱山之北中有石室石臺石果之屬石果作荔枝胡桃棗栗之形人采取玩之或以飣盤相問遺

南潛洞在西湖中羅家山上

佛子巖亦名鍾隱巖去城十里號最逺一山萃起莽蒼中山腰有上中下三洞最廣中洞明敞髙百許丈上洞差窄一小寺就洞中結架因石屋爲堂室

虛秀洞去城差逺大石室面平野室左右皆有徑隧各數十百步穿透兩傍亦臨平野以上所紀皆附郭可日渉者餘外邑巖洞尙多不可皆到興安石乳洞最勝余罷郡時過之上中下亦三洞此洞與棲霞相甲乙他洞不及也陽朔亦有繡山羅漢白鶴華蓋明珠五洞皆奇又聞容州都嶠有三洞天融州有靈巖眞仙洞世傳不下桂林但皆在瘴地士大夫尢罕到

志金石

夲艸有玉石部專主藥物非療病𨿽重不錄此篇亦主爲方藥所湏者

生金出西南州峒生山谷田野沙土中不由礦出也峒民以淘沙爲生坯土出之自然融結成顆大者如麥粒小者如麩片便可鍜作服用但色差淡耳欲令精好則重煉取足色耗去什二三旣煉則是熟金丹竈所湏生金故錄其所出

丹砂本艸以辰砂爲上宜砂次之今宜山人云出砂處與湖北犬牙山北爲辰砂南爲宜砂地脈不殊無甚分別宜砂老者白色有墻壁如鏡生白石牀上可入煉勢敵辰砂夲艸圖經乃云宜砂出土石間非白石牀所生卽是未識宜砂也別有一種色紅質嫩者名土坑砂乃是出土石間者不甚耐火邕州亦有砂大者數十百兩作塊黒闇少墻壁嚼之紫黛不堪入藥彼人惟以燒取水銀圖經又云融州亦有砂今融州元無砂邕融聲相近蓋誤云

水銀以邕州溪洞朱砂末之入鑪燒取極易成以百兩爲一銚銚之制以豬胞爲骨外糊厚紙數重貯之不漏鍾乳桂林接宜融山中洞穴至多勝連州逺甚余遊洞親訪之仰視石脈湧起處卽有乳牀如玉雪石液融結所爲也乳牀下垂如倒數峯小山峯端漸鋭且長如冰柱柱端輕薄中空如鵝管乳水滴瀝未已且滴且凝此乳之最精者以竹管仰盛折取之煉治家又以鵝管之端尢輕明如雲母爪甲者爲勝

銅邕州右江州峒所出掘地數尺卽有礦故蠻人好用銅噐

綠銅之苖也亦出右江有銅處生石中質如石者名石綠又有一種脆爛如碎土者名泥綠品最下價亦賤

滑石桂林屬邑及猺洞中皆出有白黒二種功用相似初出如爛泥見風則堅又謂之冷石土人以石灰圬壁及未幹時以滑石末拂拭之光瑩如玉

鉛粉桂州所作最有名謂之桂粉其粉以黒鉛著糟甕罨化之

無名異小黒石子也桂林山中極多一包數百枚

石梅生海中一叢數枝橫斜瘦硬形色眞枯梅也𨿽巧工造作所不能及根所附著如覆菌或云夲質爲海水所化如石蟹石蝦之類

石柏生海中一干極細上有一葉宛是側柏扶疏無小異根所附著如烏藥大抵皆化爲石矣此與石梅𨿽未詳可以入藥否然皆奇物不可不志

志香

南方火行其气炎上藥物所賦皆味辛而臭香如沈箋之屬世專謂之香者又美之所鍾也世皆云二廣出香然廣東香乃自舶上來廣右香產海北者亦凡品惟海南最勝人士未甞落南者未必盡知故著其說

沈水香上品出海南黎峒一名土沈香少大塊其次如蠒栗角如附子如芝菌如茅竹葉者佳至輕薄如紙者入水亦沈香之節因久蟄土中滋液下流結而爲香采時香面悉在下其背帶木性者乃出土上環島四郡界皆有之悉冠諸蕃所出又以出萬安者爲最勝說者謂萬安山在島正東鍾朝陽之气香尢醞藉丰美大抵海南香气皆淸淑如蓮花梅英鵝梨蜜脾之類焚一博投許氛翳彌室翻之四面悉香至煤燼气不焦此海南香之辧也北人多不甚識蓋海上亦自難得省民以牛博之於黎一牛博香一擔歸自差擇得沈水十不一二中州人士但用廣州舶上占城眞臘等香近年又貴丁流眉來者余試之乃不及海南中下品舶香往往腥烈不甚腥者意味又短帶木性尾煙必焦其出海北者生交趾及交人得之海外蕃舶而聚於欽州謂之欽香質重實多大塊气尢酷烈不復風味惟可入藥南人賤之

蓬萊香亦出海南卽沈水香結未成者多成片如小笠及大菌之狀有徑一二尺者極堅實色狀皆似沈香惟入水則浮刳去其背帶木處亦多沈水

鷓鴣斑香亦得之於海南沈水蓬萊及絕好箋香中槎牙輕松色褐黒而有白斑點點如鷓鴣臆上毛气尢淸婉似蓮花

箋香出海南香如蝟皮栗蓬及漁簔狀蓋修治時雕鏤費工去木畱香棘刺森然香之精鍾於刺端芳气與他處箋香夐別出海北者聚於欽州品極凡與廣東舶上生熟速結等香相埒海南箋香之下又有重漏生結等香皆下色

光香與箋香同品第出海北及交趾亦聚於欽州多大塊如山石枯槎气麤烈如焚松檜曽不能與海南箋香比南人常以供日用及常程祭享

沈香出交趾以諸香艸合和蜜調如燻衣香其气溫黁自有一種意味然微昏鈍

香珠出交趾以泥香揑成小巴豆狀琉璃珠間之彩絲貫之作道人數珠入省地賣南中婦人好帶之

思勞香出日南如乳香歷靑黃褐色气如楓香交趾人用以和合諸香

排艸出日南狀如白茅香芬烈如麝香亦用以合香諸艸香無及之者

檳榔苔出西南海島生檳榔木上如松身之艾蒳單爇極臭交趾人用以合泥香則能成溫黁之气功用如甲香

橄欖香橄欖木脂也狀如黒膠飴江東人取黃連木及楓木脂以爲欖香蓋其類出於橄欖故獨有淸烈出塵之意品格在黃連楓香之上桂林東江有此果居人采香賣之不能多得以純脂不雜木皮者爲佳

零陵香宜融等州多有之土人編以爲席薦坐褥性暖宜人零陵今永州實無此香

志酒

余性不能酒士友之飲少者莫余若而能知酒者亦莫余若也頃數仕於朝遊王公貴人家未始得見名酒奉使至燕山得其宮中酒號金蘭者乃大佳燕西有金蘭山汲其泉以釀及來桂林而飲瑞露乃盡酒之妙聲震湖廣則𨿽金蘭之勝未必能頡頏也

瑞露帥司公廚酒也經撫所前有井淸冽汲以釀遂有名今南庫中自出一泉近年只用庫井酒仍佳

古辣泉古辣本賓橫間墟名以墟中泉釀酒旣熟不煮埋之地中日足取出

老酒以麥曲釀酒蜜封藏之可數年士人家尢貴重每歲臘中家家造鮓使可爲卒歲計有貴客則設老酒冬鮓以示勤婚娶亦以老酒爲厚禮

志器

南州風俗猱雜蠻猺故凡什器多詭異而外蠻兵甲之制亦邊徼之所宜知者

竹弓以燻竹爲之筋膠之制一如角弓惟掲箭不甚力黎弓海南黎人所用長弰木弓也以藤爲弦箭長三尺無羽鏃長五寸如茨菇葉以無羽故射不逺三四丈然中者必死

蠻弩諸峒猺及西南諸蕃其造作略同以硬木爲弓樁甚短似中國獵人射生弩但差大耳

猺人弩又名編架弩無箭槽編架而射也

藥箭化外諸蠻所用弩𨿽小弱而以毒藥濡箭鋒中者立死藥以蛇毒艸爲之

蠻甲惟大理國最工甲冑皆用象皮胸背各一大片如龜殻堅厚與鐡等又聨綴小皮片爲披膊護項之屬制如中國鐡甲葉皆朱之兜鍪及甲身內外悉朱地間黃黒漆作百花虫獸之文如世所用犀毗噐極工妙又以小白貝累累絡甲縫及裝兜鍪疑猶傳古貝冑朱綅遺制云

黎兜鍪海南黎人所用以藤織爲之

雲南刀卽大理所作鐡靑黒沈沈不■﹝釒舀﹞南人最貴之以象皮爲鞘朱之上亦畫犀毗花文一鞘兩室各函一刀靶以皮條纒束貴人以金銀絲

峒刀兩江州峒及諸外蠻無不帶刀者一鞘二刀與雲南同但以黒漆雜皮爲鞘

黎刀海南黎人所作刀長不過一二尺靶乃三四寸織細藤纏束之靶端揷白角片尺許如鴟鴞尾以爲餙

蠻鞍西南諸蕃所作不用韉但空垂兩木鐙鐙之狀刻如小龕藏足指其中恐入榛棘傷足也後秋旋木爲大錢累累貫數百狀如中國騾驢秋

蠻鞭刻木節節如竹根朱墨間漆之長才四五寸其首有鐡環貫二皮條以策馬

花腰腔鼓出臨桂職田鄕其土特宜鼓腔村人專作窯燒之油畫紅花紋以爲餙

銅鼓古蠻人所用南邊土中時有掘得者相傳爲馬伏波所遺其制如坐墩而空其下滿鼓皆細花紋極工致四角有小蟾蜍兩人舁行以手拊之聲全似鞞鼓

銃鼓猺人樂狀如腰鼓腔長倍之上銳下侈亦以皮鞔植於地坐拊之

盧沙猺人樂狀類簫縱八管橫一管貫之

胡盧笙兩江峒中樂

藤合屈藤盤繞成柈合狀漆固護之出藤梧等郡

雞毛筆嶺外亦有兔然極少俗不能爲兔毫筆率用雞毛其鋒踉蹡不聽使

綀子出兩江州洞大略似薴布有花紋者謂之花綀土人亦自貴

重緂亦出兩江州洞如中國綫羅上有徧地小方勝紋

蠻氈出西南諸蕃以大理者爲最蠻人書披夜臥無貴賤人有一番

黎幕出海南黎峒人得中國錦彩拆取色絲間木綿挑織而成每以四幅聨成一幕

黎單亦黎人所織靑紅間道木綿布也桂林人悉買以爲臥具

檳榔合南人旣喜食檳榔其法用石灰或蜆灰並扶畱藤同咀則不澀土人家至以銀錫作小合如銀錠樣中爲三室一貯灰一貯藤一貯檳榔

鼻飲杯南人習鼻飲有陶器如杯椀旁植一小管若瓶嘴以鼻就管吸酒漿暑月以飲水雲水自鼻入咽快不可言邕州人已如此記之以發覽者一胡盧也

牛角杯海旁人截牛角令平以飲酒亦古兕觥遺意

蠻椀以木刻朱黒間漆之侈腹而有足如惇瓿之形竹

釡猺人所用截大竹筒以當鐺鼎食物熟而竹不■﹝火替﹞蓋物理自爾非異也

戲面桂林人以木刻人面窮極工巧一枚或值萬錢

志禽

南方多珍禽非君子所問又余以法禁采捕甚急故不能多識偶於人家見之及有異聞者錄以備博物

孔雀生髙山喬木之上人探其雛育之喜臥沙中以沙自浴拘拘甚適雄者尾長數尺生三年尾始長歳一脫尾夏秋復生羽不可近目損人飼以豬腸及生菜惟不食菘

鸚鵡近海郡尢多民或以鸚鵡爲鮓又以孔雀爲臘皆以其易得故也此二事載籍所未紀自余始志之南人養鸚鵡者云此物出炎方稍北中冷則發瘴噤戰如人患寒熱以柑子飼之則愈不然必死

白鸚鵡大如小鵝亦能言羽毛玉雪以手撫之有粉粘著指掌如蛺蝶翅

烏鳳如喜雀色紺碧頸毛類雄鷄鬃頭有冠尾垂二弱骨各長一尺四五寸其杪始有毛羽一簇冠尾絕異大略如鳳鳴聲淸越如笙簫然度曲妙合宮商又能爲百虫之音生左右江溪洞中極難得然書傳未之紀當由人罕識云

秦吉了如鸜鵒紺黒色丹咮黃距目下連頂有深黃文頂毛有縫如人分髮能人言比鸚鵡尢慧大抵鸚鵡如兒女吉了聲則如丈夫出邕州溪洞中唐書林邑出結寮鳥林邑今占城去邕欽州但隔交趾疑卽吉了也

錦雞又名金雞形如小雉湖南北亦有之

山鳳凰狀如鵝鴈嘴如鳳巢兩江深林中伏卵時雄者以木枝雜桃膠封其雌於巢獨畱一竅雄飛求食以飼之子成卽發封不成則窒竅殺之此亦異物然未之見也

翻毛雞翮翎皆翻生彎彎向外尢馴狎不散逸二廣皆有

長鳴雞髙大過常雞鳴聲甚長終日啼號不絕生邕州溪洞中

翡翠出海南邕賀二州亦有臘而賣之

灰鶴大如鶴通身灰慘色去頂二寸許毛始丹及頸之半亦能鳴舞

鷓鴣大如竹雞而差長頭如鶉身文亦然惟臆前白點正圎如珠人采食之

水雀蒼色似鶺鴒飛集戶庭翾翾然與燕雀爲伍

志獸

獸莫巨於象莫有用於馬皆南土所宜余治馬政頗補苴漏隙其說累牘所不能載姑著其略及畜獸稍異者並爲一篇

象出交趾山谷惟雄者則兩牙佛書云四牙又云六牙今無有

蠻馬出西南諸蕃多自毗那自杞等國來自杞取馬於大理古南詔也地連西戎馬生尢蕃

大理馬爲西南蕃之最

果下馬土產小駟也以出徳慶之瀧水者爲最髙不踰三尺駿者有兩脊骨故又號雙脊馬健而喜行

猨有三種金絲者黃玉面者黑純黑者面亦黑金絲玉面皆難得或云純黑者雄金絲者雌又云雄能嘯雌不能也猨性不耐著地著地輙瀉以死煎附子汁飲之卽愈

蠻犬如獵狗警而猘

郁林犬出郁林州極髙大垂耳拳尾與常犬異

花羊南中無白羊多黃褐白斑如黃牛又有一種深褐黑脊白斑全似鹿

乳羊夲出英州其地出仙茅羊食茅舉體悉化爲肪不復有血肉食之宜人

綿羊出邕州溪洞及諸蠻國與朔方胡羊不異

麝香自邕州溪洞來者名土麝气臊烈不及西蕃

火貍貍之類不一邕別有一種其毛色如金錢豹但其錢差大耳彼人云歲久則化爲豹其文先似之矣

風貍狀似黃猨食蜘蛛晝則拳曲如蝟遇風則飛行空中其溺及乳汁主大風疾奇效

懶婦如山豬而小喜食禾田夫以機軸織紝之噐掛田所則不復近安平七源等州有之

山豬卽豪豬身有棘刺能振發以射人三二百爲羣以害禾稼州洞中甚苦之

石鼠專食山豆根賓州人以其腹幹之治咽喉疾效如神謂之石鼠肚

香鼠至小僅如指擘大穴於柱中行地中疾如激箭

山獺出宜州溪洞俗傳爲補助要藥洞人云獺性滛毒山中有此物凡牝獸悉避去獺無偶抱木而枯洞獠尢貴重云能解藥箭毒中箭者研其骨少許傅治立消一枚直金一兩或求買但得殺死者功力甚劣

志虫魚

虫魚微物外薄於海者其類庸可旣哉錄偶見聞者萬一

珠出合浦海中有珠池蜑戶投水采蚌取之歲有丰耗多得謂之珠熟相傳海底有處所如城郭大蚌居其中有怪物守之不可近蚌之細碎蔓延於外者始得而采車磲似大蚌海人磨治其殼爲諸玩物

蚺蛇大者如柱長稱之其膽入藥南人臘其皮刮去鱗以鞔鼓蛇常出逐鹿食寨兵善捕之數輩滿頭揷花趨赴蛇蛇喜花必駐視漸近競拊其首大呼紅娘子蛇頭益俛不動壯士大刀斷其首眾悉奔散逺伺之有頃蛇省覺奮迅騰擲傍小木盡拔力竭乃斃數十人舁之一村飽其肉

蝳蝐形似龜黿輩背甲十三片黒白斑文相錯鱗差以成一背其邊裙闌闕囓如鋸齒無足而有四鬛前兩鬛長狀如檝後兩鬛極短其上皆有鱗甲以四鬛棹水而行海人養以鹽水飼以小鱗俗傳甲子庚申日輙不食謂之蝳蝐齋日其說甚俚

蜈蚣有極大者

靑螺狀如田螺其大兩拳揩磨去麤皮如翡翠色雕琢爲酒杯

鸚鵡螺狀如蝸牛殻磨治出精采亦雕琢爲杯

貝子海傍皆有之大者如拳上有紫斑小者指面大白如玉

石蟹生海南形眞似蟹云是海味所化理不可詰又有石蝦亦其類

鬼蛺蝶大如扇四翅好飛荔枝上

黒蛺蝶大如扇橘蠧所化北人云玄武蟬

嘉魚狀如小鰣魚多脂味極腴美出梧州火山人以爲鮓餉逺

蝦魚出漓水肉白而丰味似蝦而松美

竹魚出漓水狀似靑魚味如鱖魚南中魚品如鯉鯽軰皆有之而以蝦竹二魚爲珍

天蝦狀如大飛蟻秋社後有風雨則羣墮水中有小翅人候其墮掠取之爲鮓

志花

桂林具有諸艸花木牡丹芍藥桃杏之屬但培漑不力存形似而已今著其土產獨宜者凡北州所有皆不錄

上元紅深紅色絕似紅木瓜花不結實以燈夕前後開故名

白鶴花如白鶴立春開

南山茶葩蕚大倍中州者色微淡葉柔薄有毛別自有一種如中州所出者

紅荳蔲花叢生葉瘦如碧蘆春末發初開花先抽一干有大籜包之籜解花見一穗數十蕊淡紅鮮妍如桃杏花色蕊重則下垂如蒲萄又如火齊纓絡及剪彩鸞枝之狀此花無實不與艸荳蔻同種每蕊心有兩瓣相並詞人托興曰比目連理云

泡花南人或名柚花春末開蕊圓白如大珠旣拆則似茶花气極淸芳與茉莉素馨相逼番人采以蒸香風味超勝

紅蕉花葉瘦類蘆篛心中抽條條端發花葉數層日拆一兩葉色正紅如橊花荔子其端各有一點鮮緑尢可愛春夏開至歲寒猶芳又有一種根出土處特肥飽如膽瓶名膽瓶蕉

枸那花葉痩長略似楊栁夏開淡紅花一朶數十蕚至秋深猶有之

史君子花蔓生作架植之夏開一簇一二十葩輕盈似海棠

水西花葉如萱艸花黃夏開

裹梅花卽木槿有紅白二種葉似蜀葵采紅者連葉包裹黃梅鹽漬暴漧以薦酒故名玉修花粉紅色四季開

象蹄花如梔子而葉小夏開至秋深

素馨花比畨禺所出爲少當由風土差宜故也

茉莉花亦少如番禺以淅米漿日漑之則作花不絕可耐一夏花亦大且多葉倍常花六月六日又以治魚鮏水一漑益佳

石橊花南中一種四季常開夏中旣實之後秋深忽又大發花且實枝頭碩果罅裂而其旁紅英粲然並花實折飣盤筵極可玩

添色芙蓉花晨開正白午後微紅夜深紅

側金盞花如小黃葵葉似槿歲暮開與梅同時

志果

世傳南果以子名者百二十半是山野間艸木實猿狙之所甘人彊名以爲果故余不能盡識錄其識可食者五十五種

荔枝自湖南界入桂林才百餘里便有之亦未甚多昭平出槱核臨賀出緑色者尢勝自此而南諸郡皆有之悉不宜幹肉薄味淺不及閩中所產

龍眼南州悉有之極大者出邕州圍如當二錢但肉薄不能逺過常品爲可恨

饅頭柑近蔕起饅頭尖者味香勝可埒永嘉乳柑

金橘出營道者爲天下冠出江浙者皮甘肉酸不逮矣

錦李味甘美勝常品擘之兩片開如離核桃

石栗圓如彈子每顆有梗抱附之類杓柄肉黃白甘靱似巴欖子仁附肉有白靨不可食發病北人或呼爲海胡桃

龍荔殻如小荔枝肉味如龍眼木身葉亦似二果故名可蒸食不可生啖令人發癇或見鬼物三月開小白花與荔枝同時

木竹子皮色形狀全似大枇杷肉甘美秋冬間實

冬桃狀如棗深碧而光軟爛甘酸春夏熟

羅望子殻長數寸如肥皂又如刀豆色正丹內有二三實煨食甘美

人面子如大梅李核如人面兩目鼻口皆具肉甘酸宜蜜煎

烏欖如橄欖靑黑色肉爛而甘

方欖亦橄欖類三角或四角出兩江州洞

椰子木身葉悉類椶櫚桄榔之屬子生葉間一穗數枚枚大如五升器果之大者謂惟此與波羅蜜等耳皮中子殻可爲噐子中瓤白如玉味美如牛乳瓤中酒新者極淸芳久則渾濁不堪飲

蕉子芭蕉極大者淩冬不凋中抽漧長數尺節節有花花褪葉根有實去皮取肉軟爛如緑柿極甘冷四季實土人或以飼小兒云性涼去客熱以梅汁漬暴漧按令扁味甘酸有微霜世所謂芭蕉幹者是也又名牛子蕉

雞蕉子小如牛蕉亦四季實

芽蕉子小如雞蕉尢香嫰甘美秋初實

紅鹽艸果取生艸荳蔻入梅汁鹽漬令色紅暴漧以薦酒

鸚■﹝哥鳥﹞舌卽紅鹽艸果之珍者實始結卽頻取紅鹽幹之才如小舌

八角茴香北人得之以薦酒少許咀嚼甚芳香出左右江州洞中

餘甘子多販入北州人皆識之其木可以制器

五梭子形甚詭異瓣五出如田家碌碡狀味酸久嚼微甘閩中謂之羊桃

黎朦子如大梅復似小橘味極酸

波羅蜜大如冬瓜外膚礧砢如佛髻削其皮食之味極甘子練悉如冬瓜生大木上秋熟

柚子南州名臭柚大如瓜人亦食之皮甚厚打碑者捲皮蘸墨以代氈刷宜墨而不損紙極便於用此法可傳但北州無許大柚耳

櫓罟子大如半升椀諦視之數十房攢聚成球每房有縫冬生靑至夏紅破其瓣食之微甘

槎檫子如錐栗肉甘而微澀

地蠶生土中如小蠶又似甘露子

赤柚子如橄欖皮靑肉赤以下並春實

火炭子如烏李

山韶子色紅肉如荔枝以下八種並夏實

山龍眼色靑肉如龍眼

部諦子色黃如大石橊

木賴子如淡黃大李

粘子如指面大褐色

羅晃子如橄欖其皮七重

千歲子如靑黃李味甘

赤棗子如酸棗味酸

藤韶子大如鳬卵柿以下十三種並秋實

古米子殻黃中有肉如米粒

殼子如靑梅味甘

藤核子生白藤上如小蒲桃

木連子如胡桃紫色

蘿蒙子黃如大橙柚

毛栗如橡栗

特乃子狀如榧而圓長端正

不納子似黃熟小梅絕易爛爛卽破肉附核可爲經珠似菩提子

羊矢子色狀全似羊矢味亦不佳

日頭子狀如櫻桃色似蒲桃穗

秋風子色狀俱似楝子

黃皮子如小棗

朱圓子正圓深紅狀如楝子以下六種皆冬實

匾桃大如桃而匾色正靑

粉骨子皮黃色如粉

塔骨子匾如大橘皮裹空虛

布衲子似李而黃黃

肚子如小石橊

志艸木

異艸瑰木多生窮山荒野其不中醫和匠石者人亦不采故余所識者少惟竹品乃多桀異並附於錄

桂南方奇木上藥也桂林以桂名地實不產而出於賓宜州凡木葉心皆一縱理獨桂有兩紋形如圭制字者意或出此葉味辛甘與皮無別而加芳美人喜咀嚼之

榕易生之木又易髙大可覆數畆者甚多根出半身附幹而下以入土故有榕木倒生根之語禽鳥銜其子寄生他木上便蔚茂根下至地得土气久則過其所寄

沙木與杉同類尢髙大葉尖成叢穗少與杉異

桄榔木身直如杉又如椶櫚有節似大竹一干挺上髙數丈開花數十穗緑色

思儡木生兩江州洞堅實漬鹽水中百年不腐

臙脂木堅致色如臙脂可旋作出融州及州洞桂林屬縣亦有之

雞桐葉如楝其葉煮湯療足膝疾

龍骨木色翠靑狀如枯骨

風膏藥葉如冬靑治太陽疼頭目昏眩

南漆如稀飴气如松脂沾沾無力

簜竹葉大且密略如蘆葦

澀竹膚麤澀如木工所用砂紙可以錯磨爪甲

人面竹節密而凸宛如人面人采爲拄杖

釣絲竹類簜竹枝極柔弱

斑竹中有疊暈江浙間斑竹直一淚痕無暈也

貓頭竹質性類筋竹

桃枝竹多生石上葉如小椶櫚人以大者爲杖

竻竹刺竹也芒棘森然

箭竹山中悉有

宿根茄茄本不凋明年結實

銅鼓艸其實如瓜療瘡瘍毒

大蒿容梧道中久無霜雪處年深滋長大者可作屋柱小亦中肩輿之扛

石發出海上纎長如絲縷

匾菜細如荇帶匾如薤菜長一二尺

都管艸一莖六葉辟蜈蚣蛇

花藤旋以爲器用中有花紋

胡蔓藤毒艸也揉其艸漬之水入口卽死

雜誌

嶠南風土之異宜錄以備博聞而不可以部居謂之雜誌

雪南州多無雪霜艸木皆不攺柯易葉獨桂林歲歲得雪或臘中三白然終不及北州之多靈川興安之間兩山蹲踞中容一馬謂之嚴闗朔雪至闗輙止大盛則度送至桂林城下不復南矣

風廣東南海有颶風西路稍北州縣悉無之獨桂林多風秋冬大甚抜木飛瓦晝夜不息俗傳朝作一日止暮七日夜半則彌旬去海猶千餘里非颶也土人自不知其說余試論之桂林地勢視長沙番禺在千丈之上髙而多風理固然也

癸水桂林有古記父老傳誦之略曰癸水繞東城永不見刀兵癸水漓江也

瘴二廣惟桂林無之自是而南皆瘴鄕矣瘴者山嵐水毒與艸莽沴气郁勃蒸燻之所爲也其中人如瘧狀治法𨿽多常以附子爲急湏不換金正气散爲通用邕州兩江水土尢惡一歲無時無瘴春曰靑艸瘴夏曰黃梅瘴六七月曰新禾瘴八九月曰黃茅瘴土人以黃茅瘴爲尢毒桂嶺舊不知的實所在城北五里有尋丈小坡立石其上刻曰桂嶺賀州自有桂嶺縣相傳始名嶺在其地今小坡非也

俗字邊逺俗陋牒訴劵約專用土俗書桂林諸邑皆然今姑記臨桂數字𨿽甚鄙野而偏傍亦有依附■﹝不上長下﹞【音矮】不長也【音穩】坐於門中穩也■﹝大上坐下﹞【亦音隱】大坐亦穩也仦【音裊】小兒也奀【音動】人瘦弱也■﹝不上生下﹞【音終】人亡絕也■﹝不上行下﹞【音臘】不能舉足也■﹝女大﹞【音大】女大及姊也■﹝石上山下﹞【音磡】山石之巖窟也閂【音■﹝木寰﹐戶代宀﹞】門橫闗也他不能悉紀余閱訟牒二年習見之大理國間有文書至南邊及商人持其國佛經題識猶有用圀字者圀武后所作國字也唐書稱大禮國今其國止用理字

捲伴南州法度疏略婚姻多不正村落彊暴竊人妻女以逃轉移他所安居自若謂之捲伴言捲以爲伴侶也已而復爲後人捲去至有歷數卷未已者其舅姑若前夫訪知所在詣官自陳官爲追究往往所謂前夫亦是捲伴得之復爲後人所捲惟其親父母兄弟及初娶者所訴卽歸始初被捲之家

艸子卽寒熱時疫南中吏卒小民不問病源但頭痛體不佳便謂之艸子不服藥使人以小錐刺唇及舌尖出血謂之挑艸子實無加損於病必服藥乃愈

志蠻

廣西經略使所領二十五郡其外則西南諸蠻蠻之區落不可殫記姑記其聲問相接帥司常有事於其地者數種曰羈縻州洞曰猺曰蠻曰黎曰蜑通謂之蠻

羈縻州洞隸邕州左右江者爲多舊有四道儂氏謂安平武勒忠浪七源四州皆儂姓又有四道黃氏謂安徳歸樂露城田州皆黃姓又有武侯延眾石門感徳四鎭之民自唐以來內附分析其種落大者爲州小者爲縣又小者爲洞國朝開拓寖廣州縣洞五十餘所推其雄長者爲首領籍其民爲壯丁其人物獷悍風俗荒怪不可盡以中國教法繩治姑羈縻之而已有知州權州監州知縣知洞其次有同發遣權發遣之屬謂之主戶餘民皆稱提陀猶言百姓也其田計口給民不得典賣惟自開荒者由己謂之祖業口分田知州別得養印田猶圭田也權州以下無印記者得蔭免田旣各服屬其民又以攻剽山獠及博買嫁娶所得生口男女相配給田使耕教以武技世世隸屬謂之家奴亦曰家丁民戶彊壯可教勸者謂之田子田丁亦曰馬前牌總謂之洞丁今黃姓尙多而儂姓絕少智髙亂後儂氏善良許從國姓今多姓趙氏有舉洞純一姓者婚婣不以爲嫌酋豪或娶數妻皆曰媚娘宜州管下亦有羈縻州縣十餘所其法制尢疏幾似化外其尢者曰南丹州待之又與他州洞不同特命其首領莫氏曰刺史月支鹽料及守臣供給錢其說以謂宜州徼外卽唐黃家賊之地崇建南丹使控制之莫氏家人亦有時相攻奪今刺史莫延葚逐其弟延廩而自立延廩奔朝廷謂之出宋【凡州洞歸明者皆稱出宋】

猺本五溪盤瓠之後其壤接廣右者靜江之興安義寧古縣融州之融水懷逺縣界皆有之生深山重溪中椎髻跣足不供徵役各以其逺近爲伍

獠在右江溪洞之外俗謂之山獠依山林而居無酋長版籍蠻之荒忽無常者也以射生食動而活虫豸能蠕動者皆取食無年甲姓名一村中惟有事力者曰郎火余但稱火舊傳其類有飛頭鑿齒鼻飲白衫花面赤褌之屬二十一種今在江西南一帶甚多殆百餘種也

蠻南方曰蠻今郡縣之外羈縻州洞𨿽故皆蠻地猶近省民供稅役故不以蠻命之過羈縻則謂之化外眞蠻矣區落連亙接於西戎種類殊詭不可勝記今志其近桂林者宜州有西南蕃大小張大小王龍石滕謝諸蕃地與牂牁接人椎髻跣足或著木履衣靑花斑布以射獵讎殺爲事又南連邕州南江之外者羅殿自杞等以國名羅孔特磨白衣九道等以道名而峩州以西別有酋長無所統屬者蘇綺羅坐夜面計利流求萬壽多嶺阿悞等蠻謂之生蠻酋自謂太保大抵與山獠相似但有首領耳羅殿等處乃成聚落亦有文書公文稱守羅殿國王其外又有大蠻落西曰大理東曰交趾大理南詔國也交趾古交州治龍編又爲安南都護府

黎海南四郡塢上蠻也塢直雷州由徐開渡半日至塢之中有黎母山諸蠻環居四旁號黎人山極髙常在霧靄中黎人自鮮識之久晴海氛淸廓時或見翠尖浮半空云蠻皆椎髻跣足揷銀銅錫釵婦人加銅環耳墜垂肩女及笄卽黥頰爲細花紋謂之繡面女旣黥集親客相慶賀惟婢獲則不繡面四郡之人多黎姓蓋其裔族而今黎人乃多姓王

蜑海上水居蠻也以舟楫爲家采海物爲生且生食之入水能視合浦珠池蚌蛤惟蜑能沒水探取旁人以繩系其腰繩動揺則引而上先煮毳衲極熱出水急覆之不然寒栗而死或遇大魚蛟鼉諸海怪爲鬐鬛所觸往往潰腹折支人見血一縷浮水面知蜑死矣

古今說海卷十一

●欽定四庫全書

古今說海卷十二

﹝明﹞陸楫編

說選十二【偏記九】

○眞臘風土記【元周達觀】

總敍

眞臘國或稱占臘其國自稱曰甘孛智今聖朝按西番經名其國曰澉浦只蓋亦甘孛智之近音也自溫州開洋行丁未鍼歷閩廣海外諸州港口過七洲洋經交址洋到占城又自占城順風可半月到眞蒲乃其境也又自眞蒲行坤申鍼過昆侖洋入港港凡數十惟第四港可入其餘悉以沙淺故不通巨舟然而彌望皆修藤古木黃沙白葦倉卒未易辧認故舟人以尋港爲難事自港口北行順水可半月抵其地曰查南乃其屬郡也又自查南換小舟順水可十餘日過半路村佛村渡淡洋可抵其地曰幹傍取城五十里按諸番志稱其地廣七千里其國北抵占城半月路西南距暹邏半月程南距番禺十日程其東則大海也舊爲通商來往之國聖朝誕膺天命奄有四海索多元帥之置省占城也嘗遣一虎符百戶一金牌千戶同到本國竟爲拘執不返元貞之乙未六月聖天子遣使招諭俾余從行以次年丙申二月離明州二十日自溫州港口開洋三月十五日抵占城中途逆風不利秋七月始至遂得臣服至大徳丁酉六月回舟八月十二日抵四明舶岸其風土國事之詳𨿽不能盡知然其大略亦可見矣

城郭

州城周圍可二十里有五門門各兩重惟東向開二門余向皆一門城之外巨濠濠之外皆通衢大橋橋之兩傍各有石神五十四枚如石將軍之狀甚巨而獰五門皆相似橋之闌皆石爲之鑿爲蛇形蛇皆九頭五十四神皆以手拔蛇有不容其走逸之勢城門之上有大石佛頭五面向西方中置其一飾之以金門之兩傍鑿石爲象形城皆疊石爲之可二丈石甚周密堅固且不生繁艸卻無女墻城之上間或種桄榔木比比皆空屋其內向如坡子厚可十餘丈坡上皆有大門夜閉早開亦有監門者惟狗不許入門其城甚方整四方各有石塔一座曽受斬趾刑人亦不許入門當國之中有金塔一座傍有石塔二十餘座石屋百餘間東向金橋一所金獅子二枚列於橋之左右金佛八身列於石屋之下金塔至北可一里許有銅塔一座比金塔更髙望之郁然其下亦有石屋十數間又其北一里許則國主之廬也其寢室又有金塔一座焉所以舶商自來有富貴眞臘之褒者想爲此也石塔出南門外半里餘俗傳魯般一夜造成魯般墓在南門外一里許周圍可十里石屋數百間東池在城東十里周圍可百里中有石塔石屋塔之中有臥銅佛一身臍中常有水流出北池在城北五里中有金方塔一座石屋數十間金獅子金佛銅像銅牛銅馬之屬皆有之

宮室

國宮及官舍府第皆面東國宮在金塔金橋之北近門周圍可五六里其正室之瓦以鉛爲之餘皆土瓦黃色橋柱甚巨皆雕畫佛形屋頭壯觀修廊復道突兀參差稍有規模其蒞事處有金窻欞左右方柱上有鏡約有四五十面列放於窻之旁其下爲象形聞內中多有奇處防禁甚嚴不可得而見也其內中金塔國主夜則臥其上土人皆謂塔之中有九頭蛇精乃一國之土地主也系女身每夜則見國主則先與之同寢交媾𨿽其妻亦不敢入二鼓乃出方可與妻妾同睡若此精一夜不見則番王死期至矣若番王一夜不往則必獲災禍其次如國戚大臣等屋制度廣袤與常人家迥別周圍皆用艸蓋獨家廟及正寢二處許用瓦亦各隨其官之等級以爲屋室廣狹之制其下如百姓之家止艸蓋瓦片不敢上屋其廣狹𨿽隨家之貧富然終不敢效府第制度也

服飾

自國主以下男女皆椎髻袒裼止以布圍腰出入則加以大布一條纏於小布之上布甚有等級國主所打之布有值金三四兩者極其華麗精美其國中𨿽自織布暹羅及占城皆有來者往往以來自西洋者爲上以其精巧而細樣故人惟國主可打純花布頭戴金冠子如金剛頭上所戴者或有時不戴冠但以綫穿香花如茉莉之類周匝於髻間項上戴大珍珠三斤許手足及諸指上皆帶金鐲指展上皆篏貓兒眼睛石其下跣足足下及手掌皆以紅藥染赤色出則手持金劍百姓間惟婦女可染手足掌男子不敢也大臣國戚可打疎花布惟官人可打兩頭花布百姓間惟婦人可打之新唐人𨿽打兩頭花布人亦不敢罪之以其暗丁八殺故也暗丁八殺不識體例也

官屬

國中亦有丞相將帥司天等官其下各設司吏之屬但名稱不同耳大抵皆國戚爲之否則亦納女爲嬪其出入儀從亦有等級用金轎扛四金傘柄者爲上金轎扛二金傘柄者次之金轎扛一金傘柄者又次之止用一金傘柄者又其次之也其下者止用一銀傘柄者而已亦有用銀轎扛者金傘柄以上官皆呼爲巴丁或呼暗丁銀傘柄者呼爲廝辣的傘皆用中國紅絹爲之其裙直拖地油傘皆以緑絹爲之裙卻短

三教

爲儒者呼爲班詰爲僧者呼爲薴姑爲道者呼爲八思惟班詰不知其所祖亦無所謂學捨講習之處亦難究其所讀何書但見其如常人打布之外於項上掛白綫一條以此別其爲儒耳由班詰入仕者則爲髙上之人項上之綫終身不去薴姑削髮穿黃偏袒右肩其下則系黃布裙跣足寺亦許用瓦蓋中止有一像正如釋迦佛之狀呼爲孛賴穿紅塑以泥飾以丹靑外此別無像也塔中之佛相貌又別皆以銅鑄成無鐘鼓鐃鈸與幢幡寶蓋之類僧皆茹魚肉惟不飲酒供佛亦用魚肉每日一齋皆取辦於齋主之家寺中不設廚竈所誦之經甚多皆以貝葉壘成極其齊整於上寫黒字旣不用筆墨但不知以何物書寫僧亦用金銀轎扛傘柄者國王有大政亦咨訪之卻無尼姑八思惟正如常人打布之外但於頭上戴一紅布或白布如韃靼娘子罟姑之狀而略低亦有宮觀但比之寺院較狹而道教者亦不如僧教之盛耳所供無別像但止一塊石如中國社壇中之石耳亦不知其何所祖也卻有女道士宮觀亦得用瓦八思惟不食他人之食亦不令人見食亦不飲酒不曾見其誦經及與人功果之事俗之小兒入學者皆先就僧家教習曁長而還俗其詳莫能考也

人物

人但知蠻俗人物麤醜而甚黒殊不知居於海島村僻尋常閭巷間者則信然矣至如宮人及南棚【南棚乃府第也】婦女多有其白如玉者蓋以不見天日之光故也大抵一布經腰之外不以男女皆露出胸酥椎髻跣足𨿽國主之妻亦只如此國主凡有五妻正室一人四方四人其下嬪婢之屬聞有三五千亦自分等級未嘗輕出戶余每一入內見番主必與正妻同出乃坐正室金窻中諸宮人皆次第列於兩廊窻下徙倚窺視余備獲一見凡人家有女美貌者必召入內其下供內中出入之役者呼爲陳家蘭亦不下一二千卻皆有丈夫與民間雜處只於門之前削去其發如北人開水道之狀塗以銀朱及塗於兩鬢之傍以此爲陳家蘭別耳惟此婦可以入內其下餘人不可得而入也內宮之前後有絡繹於道塗間尋常婦女椎髻之外別無釵梳頭面之飾但臂中帶金鐲指中帶金指展且陳家蘭及內中諸宮人皆用之男女身上常塗香藥以檀麝等香合成家家皆修佛事國中多有二形人每日以十數成羣行於墟場間常有招徠唐人之意反有厚饋可醜可惡

產婦

番婦產後卽作熱飯抹之以鹽納於陰戶凡一晝夜而除之以此產中無病且收斂常如室女余初聞而詫之深疑其不然旣而所泊之家有女育子備知其事且次日卽抱嬰兒同往河內澡洗尢所怪見又每見人言番婦多淫產後一兩日卽與夫合若丈夫不中所欲卽有買臣見棄之事若丈夫適有逺役只可過數夜過十數夜其婦必曰我非是鬼如何孤眠淫蕩之心尢切然亦聞有守志者婦女最易老蓋其婚嫁產育旣早二三十歲人已如中國四五十人矣

室女

人家養女其父母必祝之曰願汝有人要將來嫁千百个丈夫富室之女自七歲至九歲至貧之家則止於十一歲必命僧道去其童身名曰陣毯蓋官司每歲於中國四月內擇一日頒行本國應有養女當陣毯之家先行申報官司官司先給巨燭一條燭間刻畫一處約是夜遇昏點燭至刻畫處則爲陣毯時候矣先期一月或半月或十日父母必擇一僧或一道隨其何處寺觀往往亦自有主顧向上好僧皆爲官戶富室所先貧者亦不暇擇也官富之家饋以酒米布帛檳榔銀器之類至有一百擔者直中國白金二三百兩之物少者或三四十擔或一二十擔隨家丰儉所以貧人家至於十一歲而始行事者爲難辦此物耳亦有捨錢與貧女陣毯者謂之做好事蓋一歲中一僧止可禦一女僧旣允受更不他許是夜大設飲食鼓樂會親鄰門外縛一髙棚裝塑泥人泥獸之屬於其上或十餘或止三四枚貧家則無之各按故事凡七日而始撤旣昏則轎傘鼓樂迎此僧而歸以彩帛結二亭子一則坐女於其中一則僧坐其中不曉其口說何語鼓樂之聲喧闐是夜不禁犯夜聞至期與女俱入房親以手去其童納之酒中或謂父母親鄰各點於額上或謂俱嘗以口或謂僧與女交媾之事或謂無此但不容唐人見之所以莫知其的至天將明時則又以轎傘鼓樂送僧去後當以布帛之類與僧贖身否則此女終爲此僧所有不可得而他適也余所見者大徳丁酉之四月初六夜也前此父母必與女同寢此後則斥於房外任其所之無復拘束堤防之矣至若嫁娶則𨿽有納幣之禮不過茍簡從事多有先奸而後娶者其風俗旣不以爲恥亦不以爲怪也陣毯之夜一巷中或十餘家城中迎僧道者交錯於途路間鼓樂之聲無處無之

奴婢

人家奴婢皆買野人以充其役多者百餘少者亦有一二十枚除至貧之家則無之蓋野人者山野中之人也自有種類俗呼爲撞賊到城中亦不敢出入人之家城間人相罵者一呼之爲撞則恨入骨髓其見輕於人如此少壯者一枚可直百布老弱者止三四十布可得秖許於樓下坐臥若執役方許登樓亦必跪膝合掌頂禮而後敢進呼主人爲巴駞主母爲米巴駞者父也米者母也若有過撻之則俯首受杖略不敢動其牝牡者自相配偶主人終無與之交接之理或唐人到彼久曠者不擇一與之接主人聞之次日不肯與同坐以其曽與野人接故也或與外人交至於有姙養子主人亦不詰問其所從來蓋以其所不齒且利其得子仍可爲異日奴婢也或有逃者擒而復得必於面刺以靑或於項上帶鐵以錮之亦有帶於臂腿間者

語言

國中語言自成音聲𨿽近而占城暹人皆不通話說如以一爲梅二爲別三爲卑四爲般五爲孛監六爲孛監梅七爲孛監別八爲孛監卑九爲孛監般十爲答呼父爲巴駞叔伯亦呼爲巴駞呼母爲米姑姨嬸姆以至鄰人之尊年者亦呼爲米呼兄爲邦姊亦呼爲邦呼弟爲補溫呼舅爲喫賴姑夫亦呼爲孛賴大抵多以下字在上如言此人乃張三之弟則曰補溫張三彼人乃李四之舅則曰喫賴李四又如呼中國爲備世呼官人爲巴丁呼秀才爲班詰乃呼中國官人不曰備世巴丁而曰巴丁備世中國之秀才不曰備世班詰而曰班詰備世大抵皆如此此其大略耳至若官府則有官府之議論秀才則有秀才之文談僧道自有僧道之語說城市村落言語各自不同亦與中國無異也

野人

野人有二種有一等通往來話言之野人乃賣與城間爲奴之類是也有一等不屬教化不通言語之野人此輩皆無家可居但領其家屬巡行於山頭戴一瓦盆而走遇有野獸以弧矢標槍射之而得乃擊火於石共烹食而去其性甚狠其藥甚毒同黨中常自相殺戮近地亦有種荳蔲木棉花織布爲業者布甚麤厚花紋甚別

文字

尋常文字及官府文書皆以麂鹿皮等物染黑隨其大小闊狹以意裁之用一等粉如中國白堊之類磋爲小條子其名爲梭拈於手中就皮畫以成字永不脫落用畢則挿於耳之上字迹亦可辧認爲何人書寫須以濕物揩拭方去大率字樣正如回鶻字凡文書皆自後書向前卻不自上書下也余聞之額森哈雅云其字元音聲正與蒙古音相鄰但所不同者三兩字耳初無印信人家告狀亦有書鋪書寫

正朔時序

每用中國十月爲正月是月也名爲佳得當國宮之前縛一大棚上可容千餘人盡掛燈球花朶之屬其對岸逺離二十丈地則以木接續縛成髙棚如造塔撲竿之狀可髙二十餘丈每夜設三四座或五六座裝煙火爆杖於其上此皆諸屬郡及諸府第認直遇夜則請國主出觀點放煙火爆杖煙火𨿽百里之外皆見之爆杖其大如炮聲震一城其官屬貴戚每人分以巨燭檳榔所費甚夥國主亦請奉使觀焉如是者半月而後止每一月必有一事如四月則拋球九月則壓獵壓獵者聚一國之眾皆來城中教閱於國宮之前五月則迎佛水聚一國逺近之佛皆送水與國主洗身陸地行舟國主登樓以觀七月則燒稻其時新稻已熟迎於南門外燒之以供佛婦女車象往觀者無數主卻不出八月則挨藍挨藍者舞也點差伎樂每日就國宮內挨藍且斗豬鬭象國主亦請奉使觀焉如是者一旬其餘月分不能詳記也國人亦有通天文者日月薄蝕皆能推算但是大小盡卻與中國不同閏歲則彼亦必置閏但只閏九月殊不可曉一夜只分四更毎七日一輪亦如中國所謂開閉建除之類番人旣無姓名亦不記生日多有以所生之日頭爲名者有兩日最吉三日平平四日最凶何日可出東方何日可出西方𨿽婦女皆能算之十二生肖亦與中國同但所呼之名異耳如以馬爲卜賽呼雞之聲爲欒呼豬之聲爲直盧呼牛爲个之類也

爭訟

民間爭訟𨿽小事亦必上聞國主初無笞杖之責但聞罰金而已其人大逆重事亦無絞斬之事止於城西門外掘地成坑納罪人於內實以土石堅築而罷其次有斬手足指者有去鼻者但姦與賭無禁姦婦之夫或知之則以兩柴絞奸夫之足痛不可忍竭其資而與之方可獲免然裝局欺騙者亦有之或有死於門首者則自用繩拖置城外野地初無所謂體究檢驗之事人家獲盜亦可施監禁拷掠之刑卻有一項可取且如人家失物疑此人爲盜不肯招認遂以鍋煎油極熱令此人伸手於中若果偸物則手腐爛否則皮肉如故云番人有法如此又兩家爭訟莫辧曲直國宮之對岸有小石塔十二座令一人各坐一塔中其外兩家自以親屬互相堤防或坐一二日或三四日其無理者必獲證候而出或身上生瘡癤或咳嗽熱証之類有理者略無纎事以此剖判曲直謂之天獄蓋其土地之靈有如此也

病癩

國人尋常有病多是入水浸浴及頻頻洗頭便自痊可然多病癩者比比道途間土人𨿽與之同臥同食亦不校或謂彼中風土有此疾曽有國主患此疾故人不之嫌以愚意觀之往往好色之餘便入水澡洗故成此疾聞土人色欲才畢皆入水澡洗其患痢者十死八九亦有貨藥於市者與中國不類不知其爲何物更有一等師巫之屬與人行持尢可笑

死亡

人死無棺止以■﹝差﹞席之類蓋之以布其出喪也前亦用旗幟鼓樂之屬又以兩柈炒米繞路拋撒擡至城外僻逺無人之地棄擲而去俟有鷹犬畜類來食頃刻而盡則謂父母有福故獲此報若不食或食而不盡反謂父母有罪而至此今亦漸有焚者往往皆唐人之遺種也父母死別無服制男子則髠其發女子則於■﹝悤頁﹞門翦髮似錢大以此爲孝耳國主仍有塔葬埋但不知葬身與葬骨耳

耕種

大抵一歲中可三四番收種蓋四時常如五六月天且不識霜雪故也其地半年有雨半年絕無自四月至九月每日下雨午後方下淡水洋中水痕髙可七八丈巨樹盡沒僅畱一杪耳人家濱水而居者皆移入山後十月至三月點雨絕無洋中僅可通小舟深處不過三五尺人家又復移下耕種者指至何時稻熟是時水可渰至何處隨其地而播種之耕不用牛耒耜鎌鋤之器𨿽稍相類而制自不同又有一等野田不種常生水髙至一丈而稻亦與之俱髙想別一種也但糞田及種蔬皆不用穢嫌其不潔也唐人到彼皆不與之言及中國糞壅之事恐爲所鄙毎三兩家共掘地爲一坑蓋其艸滿則塡之又別掘地爲之凡登混旣畢必入池洗淨止用左手右手畱以拿飰見唐人登廁用紙揩拭者笑之甚至不欲其登門婦女亦有立而溺者可笑可笑

山川

自入眞蒲以來率多平林叢昧長江巨港綿亙數百里古樹修藤森陰蒙蘙禽獸之聲沓雜其間至半港而始見有曠田絕無寸木彌望芃芃禾黍而已野牛以千百成羣聚於此地又有竹坡亦綿亙數百里其間竹節相間生刺筍味至苦四畔皆有髙山

出產

山多異木無木處乃犀象屯聚養育之地珍禽奇獸不計其數細色有翠毛象牙犀角黃臘麤色有降眞荳蔲畫黃紫梗大風子油翡翠其得也頗難蓋叢林中有池池中有魚翡翠自林中飛出求魚番人以樹葉蔽身而坐水濵籠一雌以誘之手持小网伺其來則罩有一日獲三五只有終日全不得者象牙則山僻人家有之每一象死方有二牙舊傳謂毎歲一換牙者非也其牙以標而殺之者上也自死而隨時爲人所取者次之死於山中多年者斯爲下矣黃臘出於村落朽樹間其一種細腰蜂如螻蟻者番人取而得之毎一船可收二三千塊每塊大者三四十斤小者亦不下十八九斤犀角白而帶花者爲上黑爲下降眞生叢林中番人頗費砍斫之勞蓋此乃樹之心耳其外白木可厚八九寸小者亦不下四五寸荳蔲皆野人山上所種畫黃乃一等樹間之脂番人預先一年以刀斫樹滴瀝其脂至次年而始收紫梗生於一等樹枝間正如桑寄生之狀亦頗難得大風子油乃大樹之子狀如椰子而圎中有子數十枚胡椒間亦有之纏藤而生累累如緑艸子其生而靑者更辣

貿易

國人交易皆婦人能之所以唐人到彼必先納一婦人者兼亦利其能買賣故也每日一墟自卯至午卽罷無居鋪但以蓬席之類鋪於地間各有處聞亦有納官司賃地錢小交闗則用米谷及唐貨次則用布若乃大交闗則用金銀矣往往土人最朴見唐人頗加敬畏呼之爲佛見則伏地頂禮近亦有脫騙欺負唐人由去人之多故也

欲得唐貨

其地想不出金銀以唐人金銀爲第一五色輕縑帛次之其次如眞州之錫鑞溫州之漆盤泉州之靑甆器及水銀銀朱紙札硫黃熖硝檀香白芷麝香麻布黃艸布雨傘鐵鍋銅盤水珠桐油箆箕木梳鍼其麤重則如明州之席甚欲得者則菽麥也然不可將去耳

艸木

惟石橊甘蔗荷花蓮藕芋桃蕉芎與中國同荔枝橘子狀𨿽同而酸其餘皆中國所未曽見樹木亦甚各別艸花更多且香而艶水中之花更有多品皆不知其名至若桃李杏梅松栢杉檜梨棗楊柳桂蘭菊蕊之類皆所無也其中正月亦有荷花

飛鳥

禽有孔雀翡翠鸚■﹝哥鳥﹞乃中國所無餘如鷹鴉鷺鷥雀兒鸕鶿鸛鶴野鴨黃雀等物皆有之所無者喜鵲鴻鴈黃鶯杜宇燕鴿之屬

走獸

獸有犀象野牛山馬乃中國所無者其餘如虎豹熊羆野豬麋鹿麞麂猿狐之類甚多所少者獅子猩猩駱駞耳雞鴨牛馬豬羊所不在論也馬甚矮小牛甚多生敢騎死不敢食亦不敢剝其皮聴其腐爛而已以其與人出力故也但以駕車耳在先無鵝近有舟人自中國攜去故得其種鼠有大如貓者又有一等鼠頭腦絕類新生小狗兒

蔬菜

蔬菜有蔥芥韭茄瓜西瓜東瓜王瓜莧菜所無者蘿卜生菜苦蕒菠薐之類瓜茄正月間卽有之茄樹有經數年不除者木綿花樹髙可過屋有十餘年不換者不識名之菜甚多水中之菜亦多種

魚龍

魚鱉惟黒鯉魚最多其它如鯉鯽艸魚最多有吐哺魚大者重二斤已上有不識名之魚亦甚多此皆淡水洋中所來者至若海中之魚色色有之鱔魚湖鰻田雞土人不食入夜則縱橫道途間黿鼉大如合薴𨿽六藏之龜亦充食用查南之蝦重一斤已上眞蒲龜腳可長八九寸許鱷魚大者如船有四腳絕類龍特無角耳肚甚脆美蛤蜆螄螺之屬淡水洋中可捧而得獨不見蟹想亦有之而人不食耳

醞醸

酒有四等第一唐人呼爲蜜糖酒用藥曲以蜜及水中半爲之其次者土人呼爲朋牙四以樹葉爲之朋牙四者乃一等樹葉之名也又其次以米或以剰飯爲之名曰包稜角蓋包稜角者米也其下有糖鑑酒以糖爲之又入港濱水又有茭漿酒蓋有一等茭葉生於水濱其漿可以醸酒

鹽醋醬面

醝物國中無禁自眞蒲巴澗濵海等處率皆燒山間更有一等石味勝於鹽可琢以成器土人不能爲醋羮中欲酸則著以咸平樹葉樹旣莢則用莢旣生子則用子亦不識合醬爲無麥與豆故也亦不曾造曲蓋以蜜水及樹葉釀酒所用者酒藥耳亦如鄕間白酒藥之狀

蠶桑

土人皆不事蠶桑婦人亦不曉鍼綫縫補之事僅能織木綿布而已亦不能紡但以手理成條無機杼以織但以一頭縛腰一頭搭上梭亦止用一竹管近年暹人來居卻以蠶桑爲業桑種蠶種皆自暹中來亦無麻薴惟有絡麻暹人卻以絲自織皁綾衣著暹婦卻能縫補土人打布損破皆倩其補之

器用

尋常人家房舍之外別無卓凳盂桶之類但作飯則用一瓦釡作羮又用一瓦銚地埋三石爲竈以椰子殻爲杓盛飯用中國瓦盤或銅盤羮則用樹葉造一小碗𨿽盛汁亦不漏又以茭葉制一小杓用兜汁入口用畢則棄之𨿽祭祀神佛亦然又以一錫器或瓦器盛水於傍用以醮手蓋飯只用手拏其粘於手非此水不能去也飲酒則用鑞注子貧人則用瓦缽子若府第富室則一一用銀至有用金者國之慶賀多用金爲器皿制度形狀又別地下所鋪者明州之艸席或有鋪虎豹麂鹿等皮及藤簟者近新置矮卓髙尺許睡只竹席臥於板近又用矮牀者往往皆唐人制作也食品用布罩國主內中以銷金縑帛爲之皆舶商所饋也稻不用礱只用杵舂碓耳

車轎

轎之制以一木屈其中兩頭豎起雕刻花樣以金銀裹之所謂金銀轎扛者此也每頭一尺之內釘鉤子以大布一條厚折用繩系於兩頭鉤中人挽於布以兩人擡之轎則又加一物如船篷而更闊飾以五色縑帛四人扛有隨轎而走若逺行亦有騎象騎馬者亦有用車者車之制卻與他地一般馬無鞍象無凳可坐

舟楫

巨舟以硬樹破版爲之匠者無鋸但以斧鑿之開成版旣費木且費工也凡要木成段亦只以鑿鑿斷起屋亦然船亦用鐵釘上以茭葉蓋覆卻以檳榔木破片壓之此船名爲新挐用棹所粘之油魚油也所和之灰石灰也小舟卻以一巨木鑿成槽以火燻軟用木撐開腹大兩頭尖無篷可載數人只以棹劃之名爲皮闌

屬郡

屬郡九十餘曰眞蒲曰查南曰巴澗曰莫良曰八薛曰蒲買曰雉棍曰木津波曰賴敢坑曰八廝裏其餘不能悉記各置官屬皆以木排柵爲城

村落

每一村或有寺或有塔人家稍密亦自有鎭守之官名爲買節大路上自有歇息如郵亭之類其名爲森木近與暹人交兵遂皆成曠地

取膽

前此於八月內取膽蓋占城王每年索人膽一甕萬千餘枚遇夜則多方令人於城中及村落去處遇有夜行者以繩兜住其頭用小刀於右脇下取去其膽俟數足以饋占城王獨不取唐人之膽蓋因一年取唐人一膽雜於其中遂至甕中之膽俱臭腐而不可用故也近年已除取膽之事另置取膽官屬居北門之裏

異事

東門之裏有蠻人淫其妹者皮肉相粘不開歷三日不食而俱死余鄕人薛氏居番三十五年矣渠謂兩見此事蓋其用聖佛之靈所以如此

澡浴

地苦炎熱每日非數次澡洗則不可過入夜亦不免一二次初無浴室盂桶之類但每家須有一池否則兩三家合一池不分男女皆裸形入池惟父母尊年在池則子女卑幼不敢入或卑幼先在池則尊長亦回避之如行輩則無拘也但以左手遮其牝門入水而已或三四日或五六日城中婦女三三五五咸至城外河中漾洗至河邊脫去所纒之布而入水會聚於河者動以千數𨿽府第婦女亦預焉略不以爲恥自踵至頂皆得而見之城外大河無日無之唐人暇日頗以此爲遊觀之樂聞亦有就水中偸期者水常溫如湯惟五更則微涼至日出則復溫矣

流寓

唐人之爲水手者利其國中不著衣裳且米糧易求婦女易得屋室易辦器用易足買賣易爲往往皆逃逸於彼

軍馬

軍馬亦是裸體跣足右手執摽槍左手執戰牌別無所謂弓箭炮石甲冑之屬傳聞與暹人相攻皆驅百姓使戰往往亦別無智略謀畫

國主出入

聞在先國主轍迹未嘗離戶蓋亦防有不測之變也新主乃故國主之壻原以典兵爲職其婦翁愛女女密竊金劍以往其夫以故親子不得承襲嘗謀起兵爲新主所覺斬其趾而安置於幽室新主身嵌聖鐵縱使刀箭之屬著體不能爲害因恃此遂敢出入余宿畱歲餘見其出者四五凡出時諸軍馬擁其前旗幟鼓樂踵其後宮女三五百花布花髻手執巨燭自成一隊𨿽白日亦照燭又有宮女皆執內中金銀器皿及文飾之具制度迥別不知其何所用又有宮女執標槍摽牌爲內兵又成一隊又有羊車馬車皆以金爲飾其諸臣僚國戚皆騎象在前逺望紅涼傘不計其數又其次則國主之妻及妾媵或轎或車或馬或象其銷金涼傘何止百餘其後則是國主立於象上手持寶劍象之牙亦以金套之打銷金白涼傘凡二十餘柄其傘柄皆金爲之其四圍擁簇之象甚多又有軍馬護之若遊近處止用金轎子皆以宮女擡之大凡出入必迎小金塔金佛在其前觀者皆當跪地頂禮名爲三罷不然則爲貌事者所擒不虛釋也每日國主兩次坐衙治事亦無定文及諸臣與百姓之欲見國主者皆列坐地上以俟少頃聞內中隠隠有樂聲在外方吹螺以迎之聞止用金車子來處稍逺須臾見二宮女纎手卷簾而國主乃仗劍立於金窻之中矣臣僚以下皆合掌叩頭螺聲方絕乃許擡頭國主特隨亦就坐坐處有獅子皮一領乃傳國之寶言事旣畢國主尋卽轉身二宮女復垂其簾諸人各起以此觀之則𨿽蠻貊之邦未嘗不知有君也

古今說海卷十二

●欽定四庫全書

古今說海卷十三

﹝明﹞陸楫編

說選十三【偏記十】

○北戶錄【唐段公路】

通犀

通犀置大霧重露下終不沾濡又堪爲釵纛撓藥酒酒生沫若貯米飼雞雞見輒驚散一呼爲駭雞犀或中毒箭刺於創中立愈蓋犀食百毒棘刺故也

孔雀媒

雷羅數州牧孔雀雛養之使極馴擾致於山野間以物絆足傍施羅网伺野孔雀至則倒网掩之無遺一說孔雀不疋偶但音影相接便有孕如白鶂雌雄相視則孕或曰雄鳴上風雌鳴下風亦孕見博物志宋紀曰孝武大明五年有獻白孔雀爲瑞者愚按說文曰率鳥者系生鳥以來之名曰■﹝囗外繇內﹞字林音由今獵師有■﹝囗外繇內﹞也淮南萬畢術曰鴟鵂致鳥注云取鴟鵂拆其大羽絆其兩足以爲媒博物志又云鵂鶹一名鴟鵂

鷓鴣

衡州南多鷓鴣解嶺南野葛諸菌毒及辟溫瘴又一名樢【音述】多對啼廣志言鷓鴣鳴云但南不北古今注云其嗚自呼南越志云其鳴自號杜薄州食之亡癘惟本艸說鳴云鉤輈格磔【竹客反】

鸚鵡瘴

廣之南新勤春十州呼爲南道多鸚鵡凡養之俗忌以手頻觸其背犯者卽多病顫而卒土人謂爲鸚鵡瘴愚親驗之

赤白吉了

普寧有廉州民獲赤白吉了各一頭獻於刺史者其赤者尋卒白者久而能言

緋猨

公路咸通十年往髙涼程次靑山鎭其山多猿有黃緋者緋者絕大毛彩殷鮮眞謂奇獸夫猿則狙玃猱狖之類其色多傳靑白玄黃而已今則豈可窮其族類與其猨能伏鼠多羣行猨善啼者其音淒入肝脾方知當一部鼓吹豈獨鼃聲然哉

蚺蛇牙

蚺蛇大者長十餘丈圍可七八尺多在樹上候麞鹿過者吸而吞之至鹿消卽纒大樹上出其頭角乃不復動夷人伺之以竹籖籖煞之取其膽也故南裔異物志曰蚺蛇牙長六七寸土人尢重之云辟不祥利逺行賣一枚直牛數頭

紅蛇

公路至雷州對岸倚舟候風勢見羣小兒簇二巨蛇各長丈餘一如孔雀尾毛色金翠奪目一如眞紅色鮮明若血又有十餘頭白蛇前後相次若導從俱入一榕藤竅內竟不復去故知蛇有艸木水土四種其類不可窮也又歸化縣有兩頭蛇南越志云無毒夷人餌之兼名苑云兩頭蛇一名越王約發俗占見之不祥然論衡引楚相孫叔敖事者何也會叢又云渾夕之山有蛇一首兩身名曰肥■﹝虫遺﹞見則大旱管子曰涸水之精名曰蟡【音威】一頭兩身以其名呼之可使取魚鱉

蛤蚧

蛤蚧首如蟾蜍背緑色上有黃斑點若古錦文長尺餘尾絕短其族則守宮蜥蜴蝘蜓多居古木竅間自呼其名聲絕大又有十二時亦其類也大者一尺尾長於身傳云自旦至暮變十二般色傷人必死愚嘗獲一枚閉於籠中玩之止見變黃褐赤黑四色

紅蟹殻

儋州出紅蟹大小殻上多作十二點深臙脂色其殻與虎蟹堪作疊子按蟹一名蛫【音詭】廣雅云雄曰蜋蟻雌曰博帶抱朴子又雲山中辰日稱無腸公子蟹也古今注云小蟹一名長卿廣志云蜅【音脯】小蟹大如貨錢又蟹奴如楡莢在其腹中生死不相離山海經載千里蟹洞冥記有貢百足蟹長九尺四螯者今恩州又出石蟹

蛺蝶枝

公路南行歷懸藤峽維舟飲水覩巖側有一木五彩初謂丹靑之樹因命僮僕采之頃獲一枝尙綴嫩蝶凡二十餘个有翠碧紺縷者金眼丁香眼者紫斑者黑花者黃白者緋脈者大如蝙蝠者小如楡莢者愚因登岸視乃知木葉化焉是知蝶生江南柑橘樹蠧變爲蛺蝶鳥足之葉爲蝴蝶皆造化使然非虛語也又會要云大食國西鄰大海嘗遣人乘船經八年未極西岸中有一方石石上有樹榦赤葉靑樹生小兒長六七寸見人皆笑動其手腳尻著樹枝其使摘取一枝小兒卽死異苑太元中汝南人入山伐木見一竹中央蛇形已成上枝葉如故吳郡桐廬民嘗伐薪遺竹一宿見一蛇化雉頭頸盡就身猶未變此亦竹爲蛇蛇爲雉也

紅蝙蝠

紅蝙蝠出隴州背深紅色惟翼脈淺黒多雙伏紅蕉花間采者若獲其一則一不去南人收爲媚藥王子年拾遺云有五色蝙蝠異物志鼉虱魚因風入空木而化爲蝙蝠靈枝圗說白蝙蝠服之壽萬歲又媚藥載嗽金鳥辟寒金龍子布谷腳脛骨鵲腦砂■﹝禾委﹞莖艸茍艸左行艸獨未見錄紅蝙蝠處豈闕載乎又有無風獨揺艸男女帶之相媚又陳藏器云榼子蔓生取子中仁帶於衣令人有媚多迷人

金龜子

金龜甲虫也五六月生於艸蔓上大於楡莢細視眞金帖龜子行則成雙其虫死金色隨滅如熒光也南人收以養粉云與養粉相宜

乳穴魚

全義之西南有山曰盤龍山有乳洞乳洞有金沙龍盤魚皆四足修尾丹腹狀若守宮游泳水濵人莫敢犯按禦覽雲龍蟠山有石洞洞中小水水有四足魚皆如龍形人殺之卽風雨也然唐韻云鰨魚名四足山海經云人魚如■﹝魚帝﹞【音啼】魚四腳出丹洛二水有鯢大者謂之鰕【音遐】爾雅注鯢似鮎四足聲似小兒但未見言其可致風雨耳公路因思道書說五頭魚三足麂皆神化所致可以以類而推也若以魚之異者則澧水之魚名朱鱉六足有珠又歷澗潭有五色魚又丹水出丹魚割血以塗足下則可步履水上又翔法師云鮆【音薺】魚一首十身博物志云金魚腦中有麩金出卬婆塞江又吳王食膾有餘棄江中爲魚今名吳王鱠餘者長數寸又魏武四時食制曰望魚側如刀可以割艸出豫章白髮魚戴發形如婦人白肥無鱗出滇池又郭延生述徵記曰城陽縣南堯母慶都墓廟前一池魚頭間有印文謂之印頰魚非告祠者捕不得又臨海異物志云■﹝魚展﹞魚如指長七八寸但有脊骨曝作燭極有光明又比目魚一名鰈【音■﹝榻﹐罒代日﹞】一名鰜沈懷逺南越志謂之板魚亦曰左介介亦作魪吳都賦云雙則比目片則王余異物志南方鏡魚圓如鏡也又異苑云■﹝魚舀﹞【音陷】魚凡諸魚欲產■﹝魚舀﹞魚輙以頭衝其腹世謂眾魚之生母又臨海水土異物志鹿魚頭上有兩角如鹿又云鯪【閭蒸反】魚腹背有刺如三角菱又神異經黃公魚長七八尺狀如醴魚以烏梅二七煮之卽熟食之無鯁

魚種

南海諸郡人至八九月於池塘間采魚子著艸上懸於竈煙上至二月春雷發時卻收艸浸於池塘間旬日內如蝦■﹝虫麻﹞子狀鬻於市號魚種育池塘間一年內可供口腹也愚按陶朱公養魚經曰朱公謂威王治生之法有五水畜第一水畜魚也又拂林國有羊羔生於土中然其臍與地連割之則死惟人著甲走馬擊鼓駭之其羔驚鳴而臍絕便逐艸矣博物志云取鱉剉如棋搗赤莧汁和令厚以茅包之六月中投於池澤間經旬臠臠成鱉也

水母

水母一名蚱一名石鏡南人治而食之云性熱偏療河魚疾也

蚊母扇

端新州有鳥類靑鯢而嘴大常在池塘間捕魚而食每作一聲則有蚊子羣出其口按爾雅曰■﹝責鳥﹞鳥似烏而大廣志云蚊母此鳥吐出蚊也土人云其翅堪爲扇惟辟蚊子與陳藏器說同又云塞北有■﹝亡上虫下﹞母艸嶺南■﹝亡上虫下﹞母木南越志云古度樹一呼郍子南人號曰柁【日亞反】不華而實實從木皮中出如綴珠璫其實大如櫻桃黃卽可食過則實中化蛾飛出亦有爲蚊子者

鵝毛被

鵝毛被邕之南有酋豪多熟鵝毛爲被如稻畦衲之其溫軟不下綿絮也

紅蝦杯

紅蝦出潮州潘州南巴縣大者長二尺土人多理爲杯王子年拾遺云大蝦長一尺須可爲簪洞冥記載須杖兼名苑云廣州獻蝦頭杯簡文將盛酒無故自躍乃不復用愚又按毛詩義貝大者有一尺六七寸今九眞交趾以爲杯盤實奇物也

雞毛筆

番禺諸郡多以靑羊毫爲筆韶州擇雞毛爲筆亦有圓如錐方如鑿可抄寫細字者昔溪源有鴨毛筆以山雞毛雀雉毛間之五色可愛筆有丰狐之毫【博子云漢末筆】虎僕之毛【博物似豹毛可爲筆】■﹝虫向﹞蛉鼠毛【廣志可以爲筆】鼠須【均州出】羖■﹝羊歷﹞羊毛【卬州取掖族毛】麝毛貍毛【鄭慶雲麝毛筆一管寫書直行四十張貍毛筆一管畍行寫書八百張】馬毛【嘉州出】羊須【陶隠居燒丹封鼎際用羊須筆】胎髮【弗樞以小兒髮爲筆柱鄭慶雲蕭祭酒常用之】龍筋【拾遺記】爲之然未若兔毫

雞卵卜

邕州之南有善行術者取雞卵墨畫祝而煮之剖爲二片以驗其黃然後決嫌疑定禍福言如響答據此乃古法也神仙傳曰人有病就茅君請福煮雞子十枚以內帳中須臾茅君擲出中無黃者病多愈有黃者不愈常以此爲候愚又見卜者流雜書傳虎卜紫姑卜牛蹄卜灼骨卜鳥卜𨿽不法於蓍龜亦有可稱者

雞骨卜

南方逐除夜及將發船皆殺雞擇骨爲卜傳古法也卜吉卽以肉祠船神呼爲孟公孟姥其來尙矣按梁簡文船神記云船神名馮耳五行書云下船三拜三呼其名除百忌又呼爲孟公孟姥劉思眞云玄冥爲水官死爲水神冥孟聲相似又云孟公父名憤母名衣孟姥父名板母名履或云冥父冥母卽玄冥也

象鼻炙

廣之屬城循州雷州皆產黑象牙小而紅土人捕之爭食其鼻云肥脆偏堪爲炙愚按象有十二肉陳藏器云惟鼻是其本肉諸卽雜肉梁翔法師云象一名伽那古訓云象孕子五歲始生

鵝毛脡

恩州出鵝毛脡乃鹽藏其味絕美其細如鍼郭義恭云小魚一斤千頭未之過也

桄榔炙

桄榔莖葉與波斯棗古散【古散堪爲拄杖】椰子檳榔小異其木如莎樹皮穰木皮出麫可食洛陽伽藍記云昭儀寺有酒樹麫木得非桄榔乎其心爲炙滋腴極美

紅鹽

恩州有鹽場色如絳雪驗之卽由煎時染成差可愛也鄭公虔云琴湖池桃花鹽色如桃花隨月盈縮在張掖西北按鹽有赤鹽紫鹽黑鹽靑鹽黃鹽亦有如虎如印如傘如石如水精狀者

米■﹝麥並﹞

廣州南尙米■﹝麥並﹞合生熟粉爲之白薄而軟按劉孝威謝官賜交州米■﹝麥並﹞四百屈詳其言屈豈今之數乎且前朝短書雜說有呼食爲頭【梁元帝謝賜功徳淨饌一頭又謝賫功徳食一頭又劉孝威謝賜果食一頭】以魚爲■﹝豆斗﹞【梁科律生魚若干斗】茗爲薄爲夾【溫貢茗二百尺薄又梁科律薄茗幹夾云云】筆爲雙爲牀爲枚【搜神記益州西神祠祈禱者持一雙筆南朝呼筆四管爲一牀梁簡文帝答書云乍置筆牀又云寫書筆一枚一萬字】墨爲螺爲丸爲枚【陸云以兄送墨二螺梁科律禦墨一量十二丸蔡質漢官儀曰尙書令僕丞郎月賜隃麋大墨一枚小墨一枚】紙爲番錦爲兩【王佐云幣錦二兩】衣爲裁【陸倕謝安城王楚越衣二裁沈約有謝葛衫二裁也】袈裟爲緣【簡文帝云蒙惠袈裟一緣】奴爲頭【簡文帝書言安城王餉胡子一頭】麝爲子蠟爲■﹝麥並﹞【麝香如幹子蠟如幹■﹝麥並﹞齊建武四年事】檳榔爲口胡桃爲子【陸陲謝安成王賜檳榔二千口並胡桃一千子】其事不可備論

睡菜

睡菜五六月生田塘中葉類茨菇根如藕梢土人采根爲鹽葅或云食之好睡郭子橫云五味艸食之不使人睡亦名卻睡艸

水韭

水韭生於池塘中葉似韭得非龍爪薤乎字林云簽【音嚴】水中野韭也又■﹝口芩﹞【音吟】見字林似蒜生水中

蕹菜

蕹菜葉如柳三月生陳藏器云主解胡蔓艸毒胡蔓卽野葛也愚按廣之菜有掉【辛菜也】東風【味如酪香气似馬蘭】蕊【音戢蜀人所謂葅香】■﹝艸杓﹞【音皛■﹝艸鳧﹞茨苗也】之類無足奇者吳志孫皓時有蕒【音買】菜晉安帝義熈二年有苦蕒菜生揚州國初建達國獻佛土菜泥婆國獻波稜菜

斑皮竹筍

湘源縣十二月食斑皮竹筍諸筍無以及之吳錄云馬援至茘浦見冬筍名曰苞筍博物志曰斑皮竹堯女以涕揮竹竹盡斑也爾雅曰筍竹之萌說文曰筍竹胎詩疏義筍皆四月生巴竹筍生八月篃【音媚】竹筍冬夏生永嘉記含墜竹筍六月生愚按山海經竹生花其年便枯六十年一易根必結實而枯死實落土復生六年還成町也竹譜曰葤必六十年■﹝復﹞亦六年是也南中有以竹爲刀錯子者如少鈍復以漿水洗之如初廣州記云石林竹勁利削爲刀切截象皮如截艸也愚聞貞元五年番禺有海戶犯鹽禁避罪羅浮山入至第十三嶺遇巨竹千百萬竿竹圍二十一尺有三十九節節長二丈海戶因破之爲篾會罷吏捕逐遂挈而歸時有軍人獲一篾以爲奇貨後獻於刺史李復復命陸子羽圖而記之許氏說文有長節竹謂之■﹝公﹞【音鍾】得非羅浮山龍鐘之義乎

無核茘枝

南方果之美者有茘枝梧州火山者夏初先熟而味少劣其髙潘州者最佳五六月方熟有無核類雞卵大者其肪瑩白不減水精性熱液甘乃奇實也

變柑

新州出變柑有苞大於升者且皮薄如洞庭之橘余柑之所弗及傳云移植不數百里形味俱變因以爲名亦如踰淮爲枳乃水土異也

橄欖子

八九月熟其大如棗廣志云有大如雞子者有野生者髙不可梯但刻其根方數寸許入鹽於中子皆落矣今髙涼有銀坑橄欖子細長味美於諸郡產者其價亦貴陳藏噐云其木主解■﹝魚規﹞魚毒此木作檝撥著■﹝魚規﹞魚皆浮出

山橘子

冬熟有大如土爪者次如彈丸者皮薄下气普寧多有之

山胡桃

山胡桃皮厚底平狀如檳榔

白楊梅

楊梅葉如龍眼樹如冬靑一名朹【音求】潘州有白色者甜而絕大

偏核桃

占卑國出偏核桃形如半月狀波斯人取食之絕香美

紅梅

嶺南之梅小於江左居人采之雜以朱槿花和鹽曝之梅爲槿花所染其色可愛又有選大梅刻鏤瓶罐結帶之類取棹汁漬之【棹木葉汁】亦甚甘脆

五色藤筌蹄

瓊州出五色藤合子書囊之類細於錦綺亦藤工之妙手也新州作五色藤筌臺皆一時之精絕者梁劉孝儀謝太子五色藤筌蹄一枚云炎州采藤麗窮綺褥得非筌臺與筌蹄語訛歟

香皮紙

羅州多棧香樹身如櫃柳皮堪搗紙土人號爲香皮紙

枹木屧

枹木產水中葉細如檜其身堅類栢惟根軟不勝刀鋸今潮州新州多刳之爲屧

紅藤簟

瓊州出紅簟一呼爲笙或謂之蘧蒢亦謂之行唐其色殷紅瑩而不垢

方竹杖

澄州產方竹體如削成勁挺堪爲杖亦不讓張騫笻竹杖也其融州亦出大者數丈又海晏【地名】出蘆堪爲拄杖髙潘州出千歲蕨拄杖之類具多更有疎節竹【五六尺一節】僧道多以爲杖又按會最云溱州通竹直上無節空心也

山花燕脂

山花叢生端州山崦間多有之其葉類藍其花似蓼正月開花土人采含苞者賣之用爲燕脂粉或時染帛其紅不下紅藍又鄭公虔云石橊花堪作燕脂

鶴子艸

鶴子艸蔓花也當夏開南人云是媚艸甚神可比懷艸夢芝采之曝漧以代面靨形如飛鶴狀翅羽嘴距無不畢備亦艸之奇者艸蔓延春生雙虫常食其葉土人收於奩粉間飼之如養蠶法虫老不食而蛻爲蝶女子佩之如細鳥皮號爲媚蝶郭子橫記勒畢獻細鳥以方尺玉籠盛數百形大如蠅狀如鸚鵡聲聞數百里間如黃鵠也國人以此爲候日晷亦曰候日虫帝得之旬日飛盡明年有細鳥集於帷帟或襲人衣袖因名蟬衣宮內嬪禦有鳥集其衣者輙蒙愛幸至武帝末稍稍自死人服其皮者多爲丈夫所媚余訪花子事如面光眉翠月黃星靨其來尙矣然事有相類者見拾遺引孫和悅鄧夫人甞置膝上和月下舞水晶如意誤傷夫人頰流血染袴和自舐瘡太醫曰獺髓雜玉及琥珀屑當滅痕和乃作膏琥珀太多痕未滅而頰有赤點細視之更益其妍諸嬖要寵者以丹靑點頰而後進幸一說上官昭容自制花子以掩黯處

越王竹

嚴州產越王竹根於石上狀若荻枝髙尺餘土人用代酒籌次有沙筯產於海島間其心若骨可爲籌筯凡欲采者須輕步拔之不爾聞人行聲則縮入沙中不可取陳藏器云越王余算味醎生南海長尺許

無名花

廣州之南數百里有蔓艸生吐一葉白花片大如掌初夏開徧問土人莫有知者

指甲花

花細白絕芳香番人重之未詳其名又耶悉弭花白茉莉花【紅者不香】皆波斯移植夏中如金錢花也本出外國大同二年始來中土又扶南傳曰頓遜國有區撥花葉逆花致酒花摩夷花唐初罽賓國獻供佛頭花伽趺畢國獻泥樓缽羅花皆中國所無者

相思子

相思子有蔓生者與龍腦相宜能令香不耗幹寶搜神記云大夫韓馮妻美宋康王奪之馮自殺妻自投臺下死王怒令冡相望宿昔有文梓木生二冡之端根交於下枝錯其上宋王哀之因號其木曰相思樹

睡蓮

睡蓮葉如荇而大浮於水面其花布葉數重凡五種色當夏晝開夜縮入水底晝復出也與夢艸晝入地夜卽復出一何背哉

古今說海卷十三

●欽定四庫全書

古今說海卷十四

﹝明﹞陸楫編

說選十四【偏記十一】

○西使記【元劉郁】

壬子歲皇弟錫喇綂諸軍奉詔西徵凡六年拓境幾萬里己未正月甲子常徳【字仁卿】馳驛西覲自和林出烏遜珠勒西北行二百餘里地漸髙八站經瀚海地極髙寒𨿽暑酷雪不消山石皆松文西南七日過瀚海行三百里地漸下有河闊數里曰昏木輦夏漲以舟楫濟數日過龍骨河復西北行與巴實伯裏南以相直近五百里多漢民有二麥黍榖河西注瀦爲海約千餘里曰赫色勒巴斯多魚可食有碾磑亦以水激之行漸西有城曰伊滿又西南行過博囉城所種皆麥稻山多栢不能株絡石而長城居肆囿間錯土屋牕戶皆琉璃城北有海鐵山風出往往吹行人墮海中西南行二十里有闗曰特穆爾錫濟木守闗者皆漢民闗徑崎嶇似棧道出闗至阿爾穆爾城市井皆流水交貫有諸果惟瓜蒲萄石橊最佳回紇與漢民雜居其俗漸染頗似中國又南有楚瑪爾城居民多並汾人有獸似虎毛厚金色無文善傷人有虫如蛛毒中人則煩渇飲水立死惟過醉蒲萄酒吐則解有■﹝口畜﹞酒博囉城迆西金銀銅爲錢有文而無孔方至瑪阿中以馬撁拖牀遞鋪負重而行疾或曰奇爾濟蘇易馬以犬二月二十四日過亦堵兩山間土平民夥溝洫映帶多故壘壊垣問之蓋契丹故居也計其地去和林萬五千里而近有河曰亦運流洶洶東注土人云此黃河也二十八日過徳哷蘇五日夜宿賽哩木城有浮圖諸回紇祈拜之所三日過別石蘭諸回紇貿易如上已節四日過忽章河渡船如弓鞋然土人云河源出南大山地多產玉疑爲昆侖山以西多龜蛇行相雜郵亭客捨甃如浴室門戶皆以琉璃飾之民賦歲止輸金錢十文然貧富有差八日過塔什幹城大而民繁時羣花正開惟棃花薔薇玫瑰如中國餘多不能名城之西所植皆蒲萄粳稻有麥亦秋種滿地產藥十數種皆中國所無藥物療疾甚效曰阿只爾狀如苦參治馬鼠瘡婦人損胎及打撲內損用豆許咽之自消曰阿息爾狀如地骨皮治婦人產後衣不下又治金瘡膿不出嚼碎傅瘡上卽出曰尼格薩勒形似桔梗治金瘡及腸與筋斷者嚼碎傅之自續余不能盡錄十四日過安巴河夏不雨秋則雨漑田以水地多蝗有鳥飛食之十九日過裏丑城其地有桑棗徵西奧魯屯駐於此二十六日過馬蘭城又過納商城艸皆苜蓿藩籬以柏二十九日過殢埽兒城滿山皆鹽如水晶狀近西南六七里新得國曰木乃奚牛皆駝峯黑色地無水土人隔山嶺鑿井相沿數十里下通流以漑田所屬山城三百六十已而皆下惟檐寒西一山城名奇都卜孤峯峻絕不能矢石丙辰年王師至城下城絕髙險仰視之帽爲墮諸道並進敵大驚令相大者納克實勒來納欵已而烏爾古乃蘓勒坦出降蘇勒坦猶國王也其父領兵別據山城令其子取之七日而陷金玉寶物甚多一帶有直銀千笏者其國兵皆刺客俗見男子勇壯者以利誘之令手刄父兄然後充兵醉酒扶入窟室娛以音樂美女縱其欲數日復置故處旣醒問其所見教之能爲刺客死則享福如此因授以經咒日誦蓋使蠱其心志死無悔也令潛使未服之國必刺其主而後已𨿽婦人亦然其木乃奚在西域中最爲凶悍威脇鄰國霸四十餘年王師旣克誅之無遺類四月六日過奇拉爾城所產蛇皆四跗長五尺餘首黑身黃皮如鯊魚口吐紫艷過阿喇廸城瑪資摖勒人被髮率以紅帕勒首衣靑如鬼然王師自入西域降者幾三十國有佛國名克什宻爾在印毒西北蓋傳釋迦氏衣缽者其人儀狀甚古如世所繪達摩像不茹葷酒日啖粳一合所談皆佛法禪定至暮方語丁巳歲取報達國南北二千里其王曰赫佛裏其城有東西城中有大河西城無壁壘東城固之以甓繪其上甚盛王師至城下一交戰破勝兵四十餘萬西城陷皆盡屠其民尋圍東城六日而破死者以數十萬計赫佛裏以舸走獲焉其國俗富庶爲西域冠宮殿皆以沈檀烏木降眞爲之壁皆以黑白玉爲之金珠珍貝不可勝計其妃後皆漢人所產大珠曰太歲彈蘭石瑟瑟金剛鉆之類帶有直千金者其國六百餘年傳四十主至赫佛裏而亡人物頗秀於諸國所產馬名托必楚赫佛裏不悅以橙漿和糖爲飲琵琶三十六弦初赫佛裏患頭痛醫不能治一伶人作新琵琶七十二弦聽之立解土人相傳報達諸羌之祖故諸羌皆臣服報達之西馬行二十日有天房內有天使神羌之祖葬所也師名泒哈木帕爾房中懸鐵絙以手捫之心誠可及不誠者竟不得捫經文甚多皆泒哈木帕爾所作轄大城數十其民富實西有密奇爾國尢富地產金人夜視有光處志之以灰翼日發之有大如棗者至報達六千餘里國西卽海海西有富浪國婦人衣冠如世所畫菩薩狀男子異服皆善寢不去衣𨿽夫婦亦異處有大鳥駝蹄蒼色鼔翅而行髙丈餘食火其聲與凡鳥異羅子國出珍珠其王名鄂斯阿塔畢云西南海也采珠盛以革囊止露兩手腰絙石墜入海手取蚌並泥沙貯於囊中遇惡虫以醋噀之卽去旣得蚌滿囊撼絙舟人引出之往往有死者印毒國去中國最近軍民一千二百萬戶所出細藥大胡桃珠寶烏木雞舌鑌鐵諸物國中懸大鐘有訴者擊之司鐘者紀其事及時王官亦紀其名以防姦欺民居以蒲爲屋夏大熱人處水中己未年七月烏淩國阿喇迪蘇勒坦來降城大小一百二十民一百七十萬山產銀黑契丹國名齊拉衮王名和卓瑪迪音蘓勒坦聞王大賢亦來降其托里斯大城獅子雄者鬃尾如纓拂傷人吼則聲從腹中出馬聞之怖溺血狼有鬃孔雀如中國畫者惟尾在翅內每日中振羽香貓似土豹糞溺皆香如麝鸚鵡多五邑風駝急使乘日可千里鵓鴿傳日亦千里珊瑚出西南海取以鐵网髙有至三尺者蘭赤生西南海山石中有五色鴨思價最髙金剛鉆出印毒以肉投大澗底飛鳥食其肉糞中得之薩巴爾出西海中蓋瑇瑁之遺精蛟魚食之吐出年深結成價如金其假者卽犀牛糞爲之也骨篤犀大蛇之角也解諸毒龍種馬出西海中有鱗角牝馬有駒不敢同牧被引入海不復出皁鵰一產三卵內一卵生犬灰色而毛短隨母影而走所逐禽無不獲者壠種羊出西海以羊臍種土中漑以水聞雷而生臍系地中及長驚以木臍斷便行囓艸至秋可食臍內復有種又一胡婦解馬語卽知吉凶甚驗其怪異等事不可殫紀往返凡一十四月郁嘆曰西域之開始自張騫其土地山川固在也然世代浸遠國號變易事亦難考今之所謂瀚海者卽古金山也印毒卽漢身毒也曰駝鳥者卽安息所產大馬爵也密奇爾卽唐拂菻地也觀其土產風俗可知已又新唐書載拂菻去京師四萬里在西海上所產珍異之物與今日地里正同蓋無疑也中綂四年三月劉郁記

古今說海卷十四

●欽定四庫全書

古今說海卷十五

﹝明﹞陸楫編

說選十五【偏記十二】

○北轅錄【宋周燀】

淳熙丙申十一月二十九日詔待制敷文閣張子政假試戶部尙書充賀金國生辰使皇叔祖右監門衛大將軍士褒假明州觀察使知東上合門兼客省四方館事副之明年正月七日陛辭出國門初九日離行在二十一日至淮陰二十六日燕館習儀二十八日北行引接傳禦使副卽館坐受其謁上中節序立其傍金遣接伴使昭武大將軍尙書戶部郎中李佾廣威將軍尙書兵部員外郎完顏宗卞僎賓立飲引接三杯而退二十九日盱眙置酒餞使介渡淮午至泗州津亭使副望拜如儀接伴戎服陪立各帶銀牌牌樣如方響上有蕃書急速走遞四字上有禦押其狀如主字金法出使皆帶牌有金銀木之別朝服對立於庭至展起居狀三節人講參禮使副升廳茶酒三行金法先湯後茶少頃聨轡入城夾道甲士執兵直抵於館旋供晚食果飣如南方齋筵先設茶筵一般若七夕乞巧其瓦壠桂皮雞腸銀鋌金剛鐲西施舌取其形蜜和面油煎之金人甚珍此【茶食謂未行酒先設此品進茶一盞又謂之茶筵】次供饅頭血羮畢羅肚羮蕩羊餅子解粥肉齏羮索面骨頭盤子自後大同小異酒味甚漓食畢卽鎖門內外不通二月一日甫交睫間接伴所晨衙三節謂北家聲喏各相呼而起時猶未至三鼔旋覓杯水洗漱冠櫛畢點心已至灌肺油餅棗糕面粥有供糕糜處或未暇舉筯忽一人呼官員認馬三節出門馬已預定上一上二貼於背上以防差誤馬科於民謂之戶馬禦者不俟據鞍卽散蓋防與之話言泄機事也細車四輛奉南北使副亦以序行車之形制旣不美觀出館各有細紗二燭籠爲導气象甚不佳亦有羌管從後聲頓淒怨永夜修途行人爲之感愴車每輛用驢十五頭把車五六人行差遲以巨梃擊驢謂之走車其震蕩如逆風上下波濤間麤車三十六輛每輛挽以四牛禮物私覿使介三節行李皆在焉自起程至三許折車【眞定汴京燕山也】蓋常先一兩程而往來人夫及挽車牛驢至州縣更易六十里至臨淮縣縣有徐城本徐國有徐君墓季札掛劍處卽此是日行循汴河河水極淺洛口卽塞理固應然承平漕江淮米六百萬石自揚子達京師不過四十日五十年後乃成污渠可寓一笑隋堤之柳無復彷佛矣二日至虹縣晚宿靈璧縣汴河自此斷流自過泗地皆荒瘠兩岸奇石可愛【石產於縣鳳凰山以小爲貴】或云花石綱所棄者虞姬墓在西岸𨿽無碑卻有村疃名陰陵靈璧舊爲鎭本隋虹州地虹本紅陽夏丘二縣地漢書紅陽侯立是也訛而不攺遂名曰虹五日至永城縣縣本敬丘縣地漢更敬丘曰太丘陳寔爲之長縣北有芒山與碭山相接六日至榖熟縣十八里至南京入陽熙門市樓榜曰睢陽夾道甲兵甚盛張巡許遠廟在西門外謂之雙忠廟其傍則宋玉臺此地髙辛氏子閼伯所居商丘也武王封微子啟爲宋國後唐號歸徳軍本朝王業所基升爲南京詔卽衙域以爲大內以歸徳爲名後升應天府太上皇於此登位金人今攺歸徳府及門數妓來迓北使率皆騎驢不約束步武便乘騎也入境男子衣皆小窄婦女衫皆極寛大有位者便服亦止用皁紵絲或番羅系版絳與皁隸略無分別絳反挿埀頭於腰謂之有禮無貴賤皆著尖頭靴所頂之巾謂之蹋鴟七日至寧陵縣縣本寗城古葛伯國六國時屬魏爲信陵君無忌之封宿拱州襄陵驛金人攺曰濉州濉河在十里外本襄邑縣宋襄公葬於此故曰襄陵八日至雍丘縣縣故杞國武王封禹後東樓公縣東有葵丘齊桓公所會也行二十里過空桑伊尹所生之地又里許卽伊尹墓地名三家次過範郎廟其地名孟莊廟塑孟姜女偶坐配享者蒙恬將軍也又六十里至陳畱縣縣本鄭邑爲陳所並故名實張良之封邑或云陳思王亦生於此九日至東京金人攺曰南京未到城先過皇城寺宜春苑使副易朝服三節更衣帶從跨馬入新宋門舊曰朝陽金人名洪仁樓櫓濠塹甚設次入甕城次入大城人煙極凋殘至會同館舊貢院也接伴所得私覿盡貨於此行戶倍償其價晚食酒貯以黃缸味差勝有以柑子餉承應人得之甚喜云謂之孔果子按東京春秋衛陳鄭三國之境古大梁城也十三日至黃河浮航以渡自南抵北用船八十五隻各闊一丈六七尺其布置相去又各丈餘上實算子木復覆以艸曳車牽馬而過如履平地金人以順天名橋予觀駢頭巨艦繂以寸金規制堅壯埽兵守護甚嚴不日我國家恢復河朔過師枕席上云當知此橋爲利之博焉十八里至建津津卽袁紹渡處十四日至湯陰縣湯陰本蕩陰晉侍中嵇紹死節之所又有羑里城羑河羑市文王所囚之地十五日至相州闤闠繁盛觀者如堵二樓曰康樂曰月白風淸又二樓曰翠樓曰秦樓時方賣酒其上牌書十洲春色酒名也或云韓魏公晝錦堂今爲一貴人宅石記猶在好事者叩門打碑不禁也相出茜艸故纈名天下銅雀臺講武城漳河紂之朝歌城皆在境內講武南有塔聞是舊鄴於髙丘相望名七十二塜世謂曹孟徳狙詐惑後人使迷其葬所相實古鄴相魏文侯始封之地十六日至邯鄲縣縣古趙國邯山名鄲盡也邯山至此而盡凡城郭字從邑故字皆從邑趙王叢臺在縣之北聞每年三月二十四日空巷上簡子塜塜形如硯世謂硯子塜程嬰公孫杵臼墓亦在焉路逢一細車蓋以靑氈頭段人家也頭段者謂貴族及將相之家十七日至邢州古巨鹿郡故邢侯國也秦兼天下於此置信都縣十八日至內丘縣內丘本漢之中丘未至內丘西望太行山岡巒北走崖谷秀傑如昔所聞山延袤八十里十九日至栢鄕縣縣本春秋晉郭邑之地漢光武卽位於鄗之南六十里至趙州道經光武廟有二石人首橫於路俗傳光武欲渡河二人致餉慮泄其蹤乃除之又云遇二人問途不答怒而斬之已而皆石也未至城五里渡石橋橋從空架起工極堅致南北長十三丈闊四之一實隋人李春所造元佑間賜名安濟有張果老驢迹二十日至正定府未至城先過滹沱河河流不甚闊聞當春漲時殊湍急也正定在春秋時屬鮮虞國二十二日至新樂縣縣古鮮虞國漢中山孝王母馬昭儀隨王就國王於是建宮於樂裏而呼爲西樂城語訛西爲新四十五里至中山府堯始封於此二十四日至安肅軍過白溝河二十五日至涿州黃帝戰蚩尢於涿鹿卽此地二十六日至良鄕縣入內遣侍郎李慶和賜銀合湯藥貼用紅綾勅書云勅某卿遠持慶幣來賀誕辰馳華隰以良勞次郊亭而伊邇宜有節宣之饋以彰眷遇之優二十七日過盧溝河卽盧龍也燕人呼水爲龍呼黒爲盧亦謂黒水河色黒而濁其急如箭至燕山府外燕賓館赴班荊宴少定傳衘館伴使昭武大將軍太子少詹事富察明少中大夫侍禦史鄧儼爲之副南使與之互展起居狀繼與接伴互展辭狀天使敬昊賜宴單仲賜酒果酒九行禮畢趨入城初入端禮門次入南門次入丰宜門次過龍津樓樓亦分三道通用玉石爲闌闌上琢爲嬰兒狀極工巧次入宣陽門由馳道西南入會同館甫就次有天使完顏汴傳宣撫問二十八日忠勇校尉劉彥忠忠翊校尉何彥來交禮物天使烏古論賜酒果宣威將軍充東上合門副使郭喜說朝見儀二十九日辧色使副率三節入見行司捧國書於馬上前行初出館橫過馳道行而禦廊東西曲尺各二百五十間至掖門下馬自專徳門由會通承明二門入左嘉會門趨而南至幕次少頃鳴鐘鐘罷衛士山呼百官裏見時方辰正斯須於幕間見曵玉帶者五人先出後知爲東宮親王平章令公也繼獨引使副捧國書頃之合門緑衣吏來引都轄以下【都轄三節之長】先入宣明門次仁政門於隔門上面北序立門之裏卽殿庭隙門見使副舞蹈之節俟禮物過使副由右出三節自東入拜於大氈上上有一品至七品黑漆黃字牌子蓋其朝序也一氈可容數百人徧地制成鸞鳳殿九楹前設露臺柱衣文繡兩廊各三十間中有鐘鼔樓廊外埀金漆簾額飾以繡廊之西馬有韝紅繡鞍者數疋乃髙麗所進殿門外衛士二三百人分兩傍立盡戴金花帽錦袍宣明門外直至外廊皆甲士靑絳甲居左旗執黃龍紅絳甲居右旗執紅龍外廊皆銀鎗左掖門入皆金鎗人依一柱以立焉仁政門左門用甲士訖見無一人跛倚者凡門屋下皆靑隊執弓矢人數各有差若乃經從之處宮殿門名玆不具載北宮營繕之制初𨿽取則東都而竭民膏血終殫土木之費瓦悉覆以琉璃日色輝映樓觀翚飛圖畫莫克摹寫建造之初役民兵一百二十萬數年方就死者不計其數三節旣出副使疾作依柱以立扶策至幕次未畢余禮小底入報【小底二百人】傳旨免禮數至於殿門外受衣帶三節繼之是日麗夏使人同見少畱俟其禮竟合門來引復舊路出至嘉會門駐立久之以麗人在門外受賜未畢也歸館久之宣威將軍客省使兼東上合門盧璣到館押伴置酒殿上近例止就賜使副免坐第拜表謝三節各受衣帶五事尙書公獨以病辭館伴所服以禮例應給使副衣帶各七事有靴而無笏金國無象簡所用皆木贗也三十日就館宴天使李顯全賜宴並酒果燕山酒固佳是日所餉極爲醇厚名金■﹝氵閼﹞蓋用金■﹝氵閼﹞水以釀之也三月一日雨免入賀不爾必致沾服失容有習來此者言𨿽雨立移時不卹也二日天使完顏奕賜分食者分禦膳以賜之也九日入辭使副受書而歸十日離館燕古冀州地武王封堯後於薊卽薊縣也隋立涿郡唐爲幽州天寶間曰範陽郡升爲盧龍軍遼曰燕京名析津府皇朝攺曰燕山府金曰大興府二十三日至東都未至城三二里車夫指一土岡云是名愁臺乃晉少帝北狩之路二十四日押宴鎭國上將軍鎭南軍節度使兼懷州管內觀察使髙蘇賜宴並酒果天使趙泳食畢啟行四月十六日至家是行往返凡九十六日

古今說海卷十五

●欽定四庫全書

古今說海卷十六

﹝明﹞陸楫編

說選十六【偏記十三】

○滇載記【明楊愼】

滇域未通中國之先有低牟苴者居永昌哀牢之山麓【今金齒地】有婦曰沙壹浣絮水中觸沈木若有感是生九男曰九隆族種類滋長支裔蔓衍竊據土地散居溪谷分爲九十九部其渠酋有六各號爲詔夷語謂詔爲王其一曰蒙捨詔【今蒙化府】其二曰浪施詔【今浪穹縣】其三曰鄧■﹝貝僉﹞詔【今鄧川州】其四曰施浪詔【今浪穹縣蒙次和之地】其五曰摩些詔【今麗江府】其六曰蒙嶲詔【今建昌】兵埒不能相君長至漢有仁果時九隆八族之四世孫也彊大居昆彌川【今白崖定西嶺】傳十七世至龍佑那當蜀漢建興三年諸葛武侯南徵雍闓師次白崖川獲闓斬之封龍佑那爲酋長賜姓張氏割永昌益州地置雲南郡於白崖諸夷慕武侯之徳漸去山林徙居平地建城邑務農桑諸部於是始有姓氏龍佑那之十六世孫曰張樂進求遜位於蒙氏考其時蓋唐世也張氏或稱昆彌國或稱白國或稱建寧國其年系莫可推詳

蒙氏始興曰細奴羅九隆五族牟苴篤之三十六世孫也耕於巍山之麓數有神異孶牧繁息部眾日盛代張氏立國號曰封民蒙氏僞稱南詔實唐貞觀三年也遷居瓏玗圖山【今蒙化】及髙宗時遣子入侍朝命授細奴羅以巍州刺史死僞謚髙祖又稱奇王子羅晟嗣

羅晟僭立當髙宗上元元年至睿宗景雲中姚州蠻先附吐蕃禦史李知古請兵擊降之築城置州縣重稅賦因誅其豪雋掠其子女爲奴婢羣蠻怨怒引吐蕃攻知古殺之於是姚嶲路絕晟猶奉唐正朔死僞謚世宗子晟羅皮嗣晟

羅皮之立當玄宗先天元年立孔子廟於國中死謚威成王子皮羅閣嗣

皮羅閣之立當玄宗開元二十六年受唐冊封爲雲南王賜名歸義於是南詔寖彊大而五詔微弱皮羅閣因仲夏二十五日祭先之期建松明爲樓以會五詔宴醉後羅閣佯下樓擊鼔舉火焚樓五詔遂滅閣賂劍南節度使求合五詔爲一朝廷許之於是盡有雲南之地因破吐蕃卒爲邊患不可復制旣並五詔乃卜太和形勝左洱水右蒼山山海之交結於子午遂築太和城自蒙捨徙居之立上下二闗曰龍首曰龍尾連陷遼川永昌石鼓沙追賧龍佉賧後遣其孫鳳伽異入朝唐授鴻臚少卿妻以宗女賜樂一部南詔於是始有中國之樂死子閣羅鳳嗣

閣羅鳳之立以天寶八年故事酋長謁都督偕妻子行鳳挈家至雲南太守張虔陁皆私之復多徵求鳳怒反攻雲南殺幹陁取夷州三十二陷嶲州獲唐西瀘令鄭回拜淸平官【卽其國丞相也】天寶十年夏四月庚寅劍南節度使鮮於仲通將命致討鳳伽異及段儉魏逆戰於西洱河唐兵死者六萬人仲通僅以身免封儉魏爲淸平賜名段忠國以旌之遂臣於吐蕃吐蕃封之爲東帝刻碑國門之外明叛唐非得已也僭國號曰大蒙始建年號曰贊普鐘十三年劍南畱後李宓將兵擊之爲蒙氏所誘全軍沒焉唐益發兵竟不能克前後死者二十萬人南詔自是始與中國隔絕矣代宗大歷十四年死僞謚神武子鳳伽異未嗣而死孫異牟尋立【僭攺元贊普鍾七長壽十一】

異牟尋以唐代宗大歷十四年嗣立有智數善撫眾居史城【史城今喜州也】連兵吐蕃入冦唐神策都將李晟擊破之異牟尋懼攺城牟■﹝貝僉﹞苴咩【今大理】攺國號曰大理自稱曰日東王僭封五嶽四瀆並立祠三皇廟春秋致祭以國界內點蒼山爲中嶽東川界江云露松外龍山爲東嶽【在今祿勸州一名絳雲露山一名雲龍山有十二峯皆峭拔其山有共命鳥穴】銀生部日界蒙樂山爲南嶽【在今者樂甸又名無量山其山千仭有一殿瑤柱自空中來天帝娶天女處】永昌騰越界髙黎共山爲西嶽【在今騰衝一名昆侖隅東臨濃江西臨龍川左右有平川名爲穹甸艸卉貫四序不凋瘴气最惡冬雪至春方融夏秋穹甸炎熾商賈愁怨爲之謡曰冬時欲歸來髙黎共上雪夏秋欲歸來無柰穹甸熱春時欲歸來囊中資糧絕】麗江界玉龍山爲北嶽【在今麗江一名聳雪山其山九峯雪貫四時玉立萬仭千里望之若在咫尺與蜀松州諸山相接也】以黑惠江瀾滄江潞江麗江爲四瀆接點蒼之顚添洱河之永立官號曰九爽三托其地東至於銅柱鐵橋蟠桃玉楡東南至於交趾南至於驃國木落山西至於太石西北至於吐蕃北至於神川東北至於黔巫八方之地屬以八演從中國教令都曰苴咩別都曰善闡皆中國降人爲之經畫也徳宗貞元三年鄭回說以大義令復歸唐異牟尋然之會西川節度使韋臯招撫羣蠻尋因求內附而猶結好吐蕃臯乃爲書遺尋敍其歸化之誠轉至吐蕃吐蕃疑之異牟尋歸附之志益堅九年上表請絕吐蕃復臣於唐十年自將數萬人襲吐蕃大破之遣其弟獻圖納貢及吐蕃所頒金印請復號南詔唐以其功遣使冊之賜銀窠黃金印王北面跪受之宴使者出玄宗所賜器物指老笛工歌女曰皇帝所賜龜玆樂惟二人在耳使者曰南詔當深思祖考子孫勿替盡忠皇唐對曰敢不敬使者之命死僞謚孝恆攺元二【見龍上元】子尋閣勸嗣

尋閣勸以唐徳宗貞元十五年立死子勸龍晟立僞謚孝文攺元應道

勸龍晟以唐永貞元年立淫虐不道其臣嵳顚殺之而立其弟勸利晟謚曰幽攺元龍興

勸利晟以唐憲宗元和元年立死僞謚靖王子晟丰佑立攺元全義

晟丰佑以穆宗長慶四年立趫敢善用其下文宗太和三年西川節度使杜元頴不卹士卒有流入蠻境者蠻衣食之由是盡得蜀之虛實與其臣嵳顚遂謀入冦以蜀卒爲鄕道襲陷卭戎嶲三州引兵徑入成都取諸經籍大掠子女工技數萬人及珍貨而還南詔工技文織自是與中國埒矣丰佑乃遣使上表請罪元頴朝廷以李徳裕代之徳裕保障有方索南詔所掠百姓得四千人丰佑死僞謚昭成子世隆立攺元二保和天啟

世隆之立以唐武宗會昌十三年初韋臯開蜀淸溪道以通羣蠻入貢又選子弟聚之成都教之書數以羈縻之而軍府不時給其餼廩南詔因是不肯入貢及世隆立朝廷以其名同玄宗諱不行冊禮諭令更名謝恩然後遣使會世隆冦嶲州事遂寢世隆乃僭稱皇帝懿宗咸通三年西冦安南四年冦交趾殺虜幾十五萬人畱兵二萬使其將楊思縉據之溪洞夷獠皆降五年冦邕州敗還七年節度使髙駢大破之復定交趾十年世隆傾國入冦陷犍爲及黎雅嘉三州十一年進攻成都不克引還僖宗乾符元年復冦西川陷黎州入冦卭崍闗勝負不常二年攻雅州聞髙駢攺西川遣使請和駢發兵追至大渡河殺獲甚眾擒其酋長數十人四年復冦越嶲死於景淨寺自世隆嗣立以來爲邊患殆二十年中國爲之虛耗而其國亦獘僞謚景莊皇帝子隆舜嗣攺元建極

隆舜【通鑑作法誤也南詔名皆父子相承世隆之子曰隆舜近是】之立以僖宗乾符四年性好畋獵酣宴委國事於其臣是歲請和許之又疊請和親廣明元年遣宗正少卿李龜年充使中和元年上表欵附三年以宗室女妻之後內嬖失道爲豎臣楊登所弒僞謚宣武子舜化眞嗣攺元二貞明嵳耶

舜化眞之立以唐昭宗幹寧四年攺元中興上書於唐唐欲報以詔王建言小夷不足辱詔書臣在西南彼何敢犯塞從之立四年其臣鄭買嗣奪之而滅其國追謚孝哀蒙氏自細奴羅至舜化眞十有三世立三百十年而爲鄭氏

鄭買嗣本唐鄭回之後世爲蒙氏淸平唐昭宗光化三年旣滅蒙氏而自立攺國號曰大長和攺元曰安國死僞謚徳桓子旻嗣立攻蜀黎州王建發兵大破之俘斬數萬級溺死數萬人求婚於南漢漢主以增城公主妻之攺元五曰始元曰天瑞景星曰安和曰貞佑曰初歷死僞謚肅文子隆亶嗣立攺元天應未幾爲東川節度使楊幹眞所殺鄭氏三傳歷年二十有六而爲趙氏

趙氏名善政爲封民淸平楊幹眞旣殺滅鄭氏遂拔善政而立之後唐明宗之天成三年也攺國號曰大天興立僅十月幹眞又奪之而爲楊氏

楊氏名幹眞旣奪趙氏而有蒙國攺國號曰大義寧攺元曰尊聖貪虐無道中外咸怨通海節度使段思平興師問罪幹眞不能禦走死楊氏立僅二年而段氏興焉段氏之先武威郡人有名儉魏者佐蒙氏有功賜名忠國擢淸平官六傳而生思平思平生有異兆楊幹眞忌之使人索捕思平逃匿得奇戟於品甸波犬村又得神驥於葉鏡湖【在雲南縣正南大波鋪是也】饑摘野桃剖之核膚有文曰靑昔思平拆之曰靑乃十二月昔乃二十一日今楊氏政亂吾當以是日舉義乎遂借兵東方黑爨松爨三十七部皆助之眾至河尾是夕思平夢人斬其首又夢玉瓶耳缺乂夢鏡破懼不敢進兵其軍師董迦羅曰三夢皆吉兆也公爲大夫夫去首爲天天子兆也玉瓶去耳爲王王者兆也鏡中有影如人有敵鏡破則無影無影則無敵矣三夢皆吉兆也思平乃決明旦引兵欲渡莫知所從見江尾一婦被瓔而浣者指曰人從我江尾馬從三沙矣爾國名大理從之得濟旣逐楊氏而有蒙國遂攺國號曰大理攺元曰文徳時後晉天福二年也死僞謚太祖傳子思英立未幾死僞謚文經武�皇帝國人立其叔思良思良以後晉開運三年攺元至治死僞謚﹝原闕﹞傳子思聰

思聰以後周廣順三年立攺元三曰明徳廣徳聖徳死僞謚﹝原闕﹞傳於素順【素順於思聰未知何屬也】

素順以宋太祖建隆四年立時王全斌旣平蜀欲因兵威取滇以圖進於上太祖鑑唐之禍基於南詔以玉斧畫大渡河曰此外非吾有也由是雲南三百年不通中國段氏得以睨臨僰爨以長世焉素順十七年攺元明正死僞謚應道皇帝傳子素英素英以宋太宗雍熙二年立攺元五曰廣明明應明聖明徳明治死僞謚昭明傳於素廉

素廉以宋眞宗祥符二年立攺元二曰明啟幹興死僞謚敬明傳於素隆

素隆以宋天禧二年立攺元曰明通天聖避位爲僧死僞謚秉義傳於素貞

素貞以宋仁宗天聖四年立攺元正治死僞謚聖徳傳於素興

素興以宋慶曆元年立攺元二曰聖明天明以無道國人廢之而立思廉

思廉以宋慶曆四年立皇佑中廣西儂智髙掠廣州敗走大理狄靑募死士使大理求之會智髙已死於大理函其首至京師段氏至是始聞名於中國思廉立三十一年攺元四曰保安政安政徳��死僞謚世宗傳子連義

連義以宋熙寧八年立攺元二曰上徳廣安爲其臣楊義貞所弒楊義貞簒立自號廣安皇帝凡四年段氏臣嶽侯髙智升遣子升太起東方兵討滅之而立段壽輝【壽輝連義之從子】壽輝立二年攺元曰上明傳於正明

正明以宋元丰五年立攺元三曰保立建安天佑避位爲僧時國人皆歸心髙氏遂奉髙升太爲主而段氏中絕

髙升太有功段氏爲國人所立以宋哲宗之元符二年立國攺國號曰大中國攺元上治臨終屬其子太明曰段氏不振國人推我我不得已從之今其子已長可還其故物爾後人勿效尢也太明遵其遺言求段氏餘子正淳立之而段氏復興號曰後理國髙氏世相之賞罰政令皆由之國人稱爲髙國主波斯昆侖諸國來貢大理者皆先謁相國焉

正淳復國攺元天授以髙太明爲相髙太連爲柵主遣太連朝宋求經籍得六十九家立十三年再攺元曰開明文安避位爲僧傳子正嚴死僞謚中宗

正嚴以宋徽宗大觀二年立四十年攺元四曰日新永嘉保天廣運避位爲僧傳子正興死僞謚憲宗

正興以宋髙宗紹興十七年立攺元四曰永貞太寶龍興盛明避位爲僧傳子智興死僞謚景宗

智興以宋孝宗乾道八年立攺元五曰利貞盛徳嘉會元亨安定死僞謚宣宗傳子智連

智連以宋寧宗慶元六年立攺元﹝原闕﹞死僞謚享天傳弟智祥

智祥以宋寧宗開禧元年立攺元天開仁壽死僞謚神宗傳子祥興

祥興以宋理宗嘉熙三年立攺元道隆甲辰元兵攻之髙禾逆戰敗死宋遣使祭之祥興死僞謚孝義傳子興智

興智以元憲宗元年立攺元天定壬子歲元呼必哷將兵擊之分三道進自臨洮經行山谷二千餘里浮金沙江以革囊濟進薄大理興智及髙太祥拒戰大敗興智奔善闡太祥就擒不屈斬於五華樓下時白日當午忽雲起雷震世祖異之曰忠臣也遂虜興智滅其國段氏自思平至興智二十二主歷三百五十年

元旣滅叚氏而有其地得五城八府蠻郡三十有七設大理都元帥府仍錄段氏子姓世守其土赦興智封爲摩訶羅嵳管領八方興智死元季亂中原多故段氏復據之於是有十一總管出焉

一代總管曰信苴段實元中統二年入覲世祖嘉之賜璽書令總管大理善闡會川建昌永昌騰越諸郡以功累授行省參政以攻石城【今曲靖】及仁徳府【今尋甸】功錫虎符爲總管

二代總管信苴段忠至元中隨元帥伐西林破會川通善闡平休林武定緬甸之役皆有功授金齒宣慰兼掌軍民萬戶府

三代總管信苴段慶元封爲宣武將軍妻以公主入朝歸授雲南省參政

四代總管信苴段正

五代總管信苴段隆

六代總管信苴段俊

七代總管信苴段義

八代總管信苴段光時元大徳中中原板蕩梁王以元宗室鎭善闡與段氏分域構隙至大二年梁王大破光兵光將髙蓬守羅那闗梁王密招之不從乃賂蓬庖人刺蓬以其首獻梁王王並庖人戮之至治元年玉案山產小赤犬羣吠徧野占雲天狗墜地爲赤犬其下有大軍覆境又時雨鐵民捨山石皆穿人物值之多斃謡俗號曰鐵雨

九代總管段功初襲爵爲蒙化知府至正十二年繼立爲總管癸卯明玉珍自楚入蜀據之分兵四掠號曰紅巾明玉珍自將紅巾三萬攻雲南梁王及憲司官皆奔威楚諸部悉亂功謀於員外楊淵海淵海卜之吉乃進兵至呂閣敗紅巾於闗灘江殺獲千計紅巾收合余衂再戰復勝殺段氏驍酋鐵萬戶紅巾屯古田寺段氏夕潛火其寺紅巾軍亂死者什七八又追至回磴闗大敗之紅巾大呼之曰待明年來復仇時功在戰間得玉珍母寄其子書云爾徵南務得之不得輕還軍少糧乏我當添補楊淵海效其書迹易之曰中國兵來急爾宜早歸遂募能入紅軍營者有小卒陳惠願行玉珍得書恐國中有變又新失利遂急收軍功追之至七星闗又勝之而還紅巾旣退梁王深徳段功以女阿結妻之爲之奏授雲南平章功自是威望大著於西南梁王曲意奉之功戀戀不肯歸國其大理夫人髙氏寄樂府促之歸其詞曰風捲殘云九霄冉冉逐龍池無偶水雲一片緑寂寞倚屏幃春雨紛紛促蜀錦半牀閒鴛鴦獨自宿好語我將軍只恐樂極生悲寃鬼哭功得書乃歸旣而復往其臣楊智張希喬畱之不聽旣至善闡梁人私語梁王曰段平章復來有吞金馬咽碧雞之心矣盍早圖之梁王始啟疑於平章密召阿結主命之曰親莫若父母寶莫若社稷功今志不滅我不已脫無彼猶有他平章不失富貴也今付汝以孔雀膽一具乘便可毒殪之主潸然不敢受命夜寂人定私語平章曰我父忌阿奴願與阿奴西歸因出毒具示之平章曰我有功爾家我趾自蹶傷爾父尙甞爲我裹之爾何造言至此三諫之終不聽明日邀功東寺演梵至通濟橋馬逸因令番將格殺之阿結主聞變失聲哭曰昨暝燭下才講與阿奴雲南施宗施秀煙花殞身今日果然阿奴𨿽死奴不負信黃泉也欲自盡梁王防衛者乃萬方主愁憤作詩曰吾家住在鴈門深一片閒雲到滇海心懸明月照靑天靑天不語今三載欲隨明月到蒼山悞我一生路裏彩【錦被名也】吐嚕吐嚕段阿奴【吐嚕可惜也】施宗施秀同奴歹【歹不好也】云片波潾不見人押不蘆花顏色攺【押不蘆乃北方起死回生艸名】肉屏獨坐細思量【肉屏駱駝背也】西山鐵立霜瀟灑【鐵立松林也】平章從官員外楊淵海亦題詩粉壁飲藥而卒詩曰半紙功名百戰身不堪今日總紅塵死生自古皆由命禍福於今豈怨人蝴蝶夢殘滇海月杜鵑啼破點蒼春哀憐永訣雲南土錦酒休教灑淚頻梁王哀淵海之才綣意欲爲已用見詩痛悼之乃厚卹之令隨平章槥歸葬大理

十代總管信苴段寶功之子洪武元年嗣職梁王遣矢刺平章七攻大理不克乃講和奏升寶爲雲南左丞未幾明玉珍復侵善闡梁王遣叔特穆爾達爾罕借兵大理時寶已長答書云殺虎子而還餵其虎母分狙栗而自詐其狙公假途滅虢獻璧吞虞金印玉書乃爲釣魚之香餌繡閨淑女自設掩雉之网羅況平章旣亡弟兄罄絕今止遺一獒一奴奴再贅華黎氏獒又可配阿結妃如此事諾我必借大兵如其不可待金馬山換作點蒼山昆明池攺作西洱河時來矣書後附以詩云烽火狼煙信不符驪山舉戲是支吾平章枉喪紅羅帳員外虛題粉壁圖鳳別岐山祥兆隱麟遊郊藪瑞光無自從界限鴻溝後成敗興衰不屬吾梁王見之恨寶入骨平章女僧奴志恆不忘復仇將適建昌阿黎氏出手刺繡文旗以與寶曰我自束髮聞母稱父寃恨非男子不能報此旗所以識也今歸夫家收合東兵飛檄西洱汝急應兵會善闡又作詩二章曰珊瑚勾我出香閨滿目潸然淚濕衣冰鑑銀臺前長大金枝玉葉下芳菲烏飛兔走頻來往桂馥梅馨不暫移惆悵同胞未忍別應知含恨點蒼低何彼穠穠花自紅歸車獨別洱江東鴻臺燕苑難經目風刺霜刀易塞胸云舊山髙連水遠月新春疊與秋重淚珠恰似通宵雨千里闗河幾處逢後寶聞髙皇帝開基金陵遣其叔段眞自會川入京奉表歸欵朝廷亦以書報之【見禦制文集】時有妖巫女歌曰莫道君爲山海主山海笑諧諧園中花謝千萬朶別有明主來寶數日疾卒子明嗣

十一代總管信苴段明洪武十四年授以宣慰壬戌春正月天兵破鄯闡梁王自鴆黨屬悉俘明遣都使張元亨馳書潁川侯傅友徳西平侯沐英麾下曰大理乃唐交綏之外國鄯闡實宋斧畫之餘邦難列營屯徒勞兵甲請依唐宋故事寛我蒙段奉正朔佩華篆比年一小貢三年一大貢友徳怒拷辱其使明再上書曰漢武習戰僅置益州元祖親徵秪緣鄯闡乞冀班師友徳答明書曰我大明龍飛淮甸混一區宇陋漢唐之小智卑宋元之淺圖天兵所至神龍助陣天地應符汝段氏接武蒙氏運已絕於元世寛命延息以至於今我師已殱梁王報汝世仇不降何待三月傅沐二將分兵宵緣點蒼顚繞出下闗之背先樹旗幟遲明段兵驚潰大軍策馬亂流而濟明遂就擒並其二子仁義至金陵太祖聖諭曰爾父寶曾有降表朕不忍廢賜長子名歸仁授永昌衛鎭撫次子名歸義授鴈門衛鎭撫大理悉定是夏六月元巴延篤復叛據佛光寨【在鄧州東北】額森布哈叛據鄧州甲子正月十七日潁川侯傅友徳復自七星闗回軍大理平鄧川破佛光寨因定賦法築城隍設衛堡立學校比於中州列郡焉

逸史氏曰史稱西南夷靡莫之屬以什數滇最大元封中以兵臨滇王舉國降然未有稱也及張氏受姓後世疊君長者蒙氏鄭氏趙氏楊氏段氏髙氏凡七姓惟蒙段最久故著稱焉夷裔盜名號互起滅若蜂蟻然不足錄也然至與中夏交綏抗陵疲我齊民世主甘心焉以無用戕有用是可嘅已漢司馬氏傳西南夷誠有意哉余嬰罪投裔求蒙段之故於圖經而不得也問其籍於舊家有白古通玄峯年運志其書用僰文義兼眾教稍爲刪正令其可讀其可載者蓋盡此矣滇僰於三代爲荒服漢僅剽分其方𨿽元兵力勝之而不能守也於今列箐落而郡縣之馴鱗介而衣裳之華風沃澤同域共貫昭代恢宇前是孰並傳稱神農地過日月之表幾近是哉夫分隔之亂昔如彼大一統之治今若此干羽不警百五十年探言其故則金匱祕文縉紳罕睹況荒徼乎余慕宋司馬氏作通鑑采獲小說若河洛行年紀廣陵妖亂志者百二十家法孔子著春秋取羣書於百二十國也因是有感遂纂蒙段事以爲滇載記其諸君子祖春秋而述二司馬氏者亦將有取於斯焉

古今說海卷十六

●欽定四庫全書

古今說海卷十七

﹝明﹞陸楫編

說選十七【偏記十四】

○星槎勝覽【明費信】

占城國

靈山

昆侖山

賓童龍國眞臘國暹羅國

假馬裏丁交欄山瓜哇國

舊港

重迦羅吉裏地悶

占城國

永樂七年太宗皇帝命正使太監鄭和王景弘等統官兵二萬七千餘人駕海舶四十八號往諸番國開讀賞賜是歲秋九月自太倉劉家港開船十月至福建長樂太平港停泊十二月於五虎開洋張十二帆順風十晝夜至占城國其國臨海有港曰新州西抵交趾北連中國地海船到彼其酋長頭戴三山金花冠身披錦花手巾臂腿四腕俱以金鐲足穿玳瑁履腰束八寶方帶如妝塑金剛狀乘象前後擁番兵五百餘或執鋒刄短鎗或舞皮牌槌鼔吹椰殻筒其部領皆乘馬出郊迎詔下象膝行匍匐感恩奏貢方物其國所產巨象犀牛甚多象牙犀角廣貸別國棋楠香在一山所產酋長差人禁民不得采取犯者斷其手烏木降香樵之爲薪天無霜雪气候常熱如夏艸木長靑隨花隨結煮海爲鹽禾稻甚薄國人惟食檳榔裹蔞葉包蠡殻灰行住坐臥不絕於口不解正朔但看月生爲初月晦爲盡如此十次盈虧爲一歲晝夜善槌鼔十更爲法酋長及民下非至午不起非至子不睡見月則飲酒歌舞爲樂酋長所居屋宇門墻俱磚灰甃及以堅木雕鏤獸畜之形爲華外周磚垣亦有城郭兵甲之防藥鏃刀標之屬其部領所居亦分等第門髙有限民下編茅覆屋魚不腐爛不食釀不生蛆不爲美酒以米拌藥丸幹和入甕中封固如法收藏日久其糟生蛆爲佳醞他日開封用長節竹幹三四尺者揷入糟甕中或團坐五人量人入水多寡輪次吸竹引酒入口吸盡再入水若無味則止有味畱封再用酋長歲時采生人膽入酒中與家人同飲又以浴身謂之通身是膽屍頭蠻者本是婦人但無瞳人爲異其婦與家人同寢夜深飛頭而去食人穢物飛回復合其體卽活如舊若知而封固其項或移體別處則死矣人有病者臨糞時遭之妖气入腹必死此婦人亦罕有民間有而不報官者罪及一家番人戲之觸弄其頭必有生死之恨男女椎髻腦後花布纒頭上穿短布衫腰圍花布手巾其國無紙筆以羊皮搥薄燻黑削細竹爲筆蘸白灰書字若蚯蚓委曲之狀言語燕鴂全憑通事傳譯

靈山

其處與占城山地連接其山峻嶺而方有泉下繞如帶山頂有一石塊似佛頭故名靈山民居星散結网爲業田肥耕種一歲二收气候之節男女之禮與占城國大同小異地產黑文相對藤杖每條易斗錫一塊若麤大而紋疎者一錫易杖三條次有檳榔蔞葉余無異物往來販舶必於此樵汲舶人齋沐三日崇佛誦經燃放水燈彩船以禳人船之災

昆侖山

其山節然瀛海之中與占城及東西竺鼎峙相望山髙而方山盤廣遠海人名曰昆侖洋凡往西洋販舶必待順風七晝夜可過俗云上怕七洲下怕昆侖鍼迷舵失人船莫存此山產無異物人無居竈而食山果魚蝦穴居樹巢而已

賓童龍國

其國與占城山地連接有雙澗水澄淸佛書所云捨衛乞食卽此地也目連所居遺址尙存人物風土艸木气候與占城大同小異惟喪事能持孝服設佛而度死者擇僻地葬之婚姻偶合酋首出入或象或馬一如占城王從者前後百餘人執質贊唱曰亞曰僕地產棋楠香象牙貨用金銀花布之屬民下編茅覆屋以居

眞臘國

自占城順風三晝夜可至其國門之南爲都會之所有城池周七十餘里石河廣二十餘丈殿宇三十餘所凡歲時一會則羅列玉猿孔雀白象犀牛於前名曰百塔洲金盤金碗盛食諺云富貴眞臘也气候常熱田禾丰足煮海爲鹽風俗富饒男女椎髻穿短衫圍梢布法有劓刖刺配犯盜則斷手足番人殺唐人則償命唐人殺番人則罰金無金賣身贖罪地產黃蠟犀象孔雀沈香蘇木大風子油翠毛貨用金銀燒珠錦段絲布之屬

暹羅國

自占城順風十晝夜可至其國山形如白石峭厲周千里外山崎嶇內嶺深邃田平而沃稼穡丰熟气候常熱風俗勁悍專尙豪彊侵掠鄰境削檳榔木爲標鎗水牛皮爲牌藥鏃等器慣習水戰男女椎髻白布纒頭穿長衫腰束靑花手巾其上下謀議大小事悉決於婦其男一聽茍合無序遇中國男子甚愛之必置酒飲待歡歌畱宿婦人多爲尼姑道士能誦經持齋服色略似中國亦造庵觀能重喪禮人死气絕必用水銀灌養其屍而後擇髙阜之地設佛事葬之釀秫爲酒煮海爲鹽地產羅斛香大風子油蘇木犀角象牙翠毛黃蠟以海■﹝貝八﹞代錢每一萬个準中統鈔二十貫貨用靑白花磁器印花布色絹色段金銀銅鐵水銀燒珠雨傘之屬其酋感慕天朝遠惠甞遣使捧金葉表文貢獻方物

假馬裏丁

其方與交欄山相望海洋中山列翠屏引溪水漑田禾谷少收气候常熱俗囂薄男子髠發穿竹布短衫圍梢布種芭蕉采其實以代糧煮海爲鹽釀蔗爲酒地產玳瑁羚羊貸用瓜哇布燒珠印花布米榖之屬

交欄山

自占城靈山起程順風十晝夜可至其山髙而叢林藤竹舵桿桅檣篷篛無所不備元時命將髙興史弼領兵萬眾駕巨舶徵闍婆因遭風至交欄山下其船多損乃登此山造船百號復徵闍婆擒其酋長而歸至今居民有中國人雜處蓋此時病卒百餘畱養不歸遂傳育於此气候常暑少米榖以射獵爲業男女椎髻穿短衫系巫侖布地產豹熊鹿皮玳瑁貨用米榖五色絹靑布銅器靑碗之屬

瓜哇國

古名闍婆自占城起程順風二十晝夜可至其國地廣人稠甲兵爲東洋諸番之雄舊傳鬼子魔天與一罔象靑面紅身赤髮相合凡生子百餘常食啖人血肉佛書所云鬼國卽此地也其中人被啖幾盡忽一日雷震石裂中坐一人眾稱異之遂爲國主卽領餘眾驅逐罔象而除其害復生齒安業至今其國之遺文後書一千三百七十六年考之肇在漢時至我大明宣徳七年矣其港口入去馬頭曰新村居民環接編茭樟葉覆屋輔店連行爲市買賣其國富饒珍珠金銀鴉鶻石貓睛靑紅等石■﹝王車﹞璖瑪瑙荳蔻蓽■﹝艸撥﹞子花木香靑藍無所不有蓋通商旅最眾也其鸚鵡鸚哥孔雀能馴言語歌曲其倒掛鳥身形如雀而羽五色日間焚好香則收而藏之羽翼間夜則張尾翼而倒掛以放香民好凶彊生子一歲便以匕首佩之名曰不刺頭以金銀象牙雕琢爲靶凡男子老幼貧富皆佩於腰間若有爭詈卽拔刃相刺蓋殺人逃三日而出卽無事矣男子猱頭裸身腰圍單布手巾能飲酗酒重財輕命婦人亦然惟頃金珠聨紉帶之兩耳塞茭樟葉圈於竅中其喪事凡主翁病死婢妾輩相對而誓曰死則同往臨殯之日妻妾奴婢皆滿頭簪艸花披五色手巾隨屍至海邊或野地舁屍於沙地俾眾犬食盡爲好如食不盡則悲歌號泣堆柴於旁眾婦坐其上良久乃縱火燒柴而死蓋殉葬之禮也蘇魯馬益一地名也爲市聚貨商舶米糧港口有聚猢猻數百相傳唐時其家五百餘口男婦凶惡忽一日有僧至其家問吉凶之事其僧取水噀之俱化爲猿猴止畱一老嫗不化今存舊宅土人及商者常設飯食檳榔花果肉類以祭之不然則禍甚驗也杜板一村之地名也海灘有水一泓甘淡可飲稱爲聖水元時使將史弼髙興徵其國經月不下舟中乏水糧盡二將拜天祝曰奉天伐蠻若天與我水卽生不與則死遂揷鎗醎苦海中其泉隨鎗湧起水味甘甜眾軍汲而飲之乃令曰天賜助我可力戰也兵威由是大振噉聲奮擊番兵百萬餘眾悉敗走乘勝長驅生擒番人烹而食之至今稱中國能食人也遂獲酋長以歸旣服罪尋放還仍封爲瓜哇國王我朝太宗文皇帝遣正使太監鄭和等捧詔勅賞賜國王王妃及部領村主咸受天賜其國王遣使絡繹進貢方物

舊港

古名三佛齊國自瓜哇順風八晝夜可至其處自港口入去田土甚肥倍於他壤古云一年種榖三年生金言其米榖盛而多貿金也民故富饒俗囂好滛水戰甚慣其處水多地少部領者皆在岸造屋居之周匝皆僕從住宿其餘民庶皆於木筏上蓋屋而居以木樁拴閘或水長則筏浮起不能沒也或欲別居起樁去之連屋移徙不勞財力今爲瓜哇所轄風俗與瓜哇大同小異地產黃熟香速香降香沈香黃蠟鶴頂之類貨用燒煉五色珠靑白磁器銅鼎五色布絹色叚大小磁甕銅錢之屬永樂十三年鄭和等統舟師往諸番國海冦陳祖義等聚眾於三佛齊國抄掠番商欲來犯我舟師和等伏兵敗之生擒厥魁獻俘闕下由是薄海內外罔不淸肅

重迦羅

其地與瓜哇界相接髙山奇秀內有一石洞前後三門可容一二萬人田榖與瓜哇略同气候常暑風俗頗淳男女撮髻身披單布長衫圍梢布手巾無酋長以年髙有徳者主之煮海爲鹽釀秫爲酒地產羚羊鸚鵡木綿椰子綿紗貨用花銀花絹其處約去數日水程曰孫陀羅琵琶拖曰丹重曰圓嶠曰彭裏不事耕種專尙冦掠與吉陀﨑諸國相通所以商舶少能至矣

吉裏地悶

其國居重迦羅之東連山茂林皆檀香樹無別產馬頭商聚十二所有酋長田肥榖盛气候朝熱暮寒男女斷髮穿短衫夜臥不蓋其體商舶到彼皆婦女到船交易人多染疾病十死八九蓋其地瘴气及其滛污之故也貨用金銀鐵器磁碗之屬

古今說海卷十七

●欽定四庫全書

古今說海卷十八

﹝明﹞陸楫編

說選十八【偏記十五】

○星槎勝覽【明費信】

滿刺加國麻逸凍彭坑

東西竺

龍牙門龍牙加貌

九州島山

阿魯國淡洋

滿刺加國

其處舊不稱國自舊港順風八晝夜可至其國傍海山孤人少受役於暹羅每歲輸金四十兩爲稅田瘠少收內有山泉流爲溪於溪中淘沙取錫煎成塊曰鬥錫每塊重官秤一斤四兩及織芭蕉心簟惟以斗錫通市無他產气候朝熱暮寒男女椎髻身膚黑漆間有白者唐人種也俗尙淳厚民淘錫网魚爲業屋如樓閣而不鋪板但用木髙低層布連牀就榻箕踞而坐飲食廚廁俱在上貨用靑白磁器五色燒珠色絹金銀之屬永樂七年鄭和等捧詔勅賜銀印冠帶袍服建碑封爲滿刺加國暹羅始不敢擾十三年酋長感慕聖恩挈妻子渉海入朝貢方物賞勞之使歸國

麻逸凍

其處在交欄山之西南洋海中山峻地平夾溪聚村落而居气候稍熱男女椎髻穿長衫圍色布田膏腴倍收他國尙節義婦喪夫則削髮剺面絕食七日夫死同寢多有並逝者七日不死則親戚勸以飲食若得蘇終身不再嫁矣至焚夫日多赴火死煮海爲鹽釀蔗爲酒產木綿黃蠟玳瑁檳榔花布貨用銅鼎鐵塊五色布絹之屬

彭坑

其處在暹羅之西石崖周匝崎嶇遠望山平如寨田沃米榖丰足气候溫風俗尙怪刻香木爲人殺人血祭禱求福禳災男女椎髻系單裙富家女子金圈四五飾於頂發常人五色燒珠穿圈煮海爲鹽釀漿爲酒地產黃熟香沈香片腦花錫降香貨用金銀色絹瓜哇布銅鐵器鼔板之屬

東西竺

其山與龍牙門相望海洋中山形分對嵯峩若蓬萊方丈之間田瘠不宜稼穡歲藉諸邦淡洋米榖以食气候不齊煮海爲鹽釀椰子爲酒男女斷髮系梢布地產檳榔木綿布蕉心簟貨用花錫胡椒鐵器之屬

龍牙門

其處在三佛齊西北山門相對苦龍牙狀中通船過山田瘠米榖甚薄气候常暑四五月淫雨男女椎髻穿短衫圍梢布擄掠爲豪遇番舶則以小舟百數迎敵若順風僥幸而脫否則被其刼殺舟客於此防之

龍牙加貌

其地離麻逸凍順風三晝夜程內平而外峯民蟻附而居气候常熱田禾勤熟俗尙惇厚男女椎髻圍麻逸凍布穿短衫以親戚尊長爲重一日不見則攜酒殽問安煮海爲鹽釀秫爲酒地產沈速降香黃蠟鶴頂蜂蜜砂糖貨用印花布八察都布靑白花磁器之屬

九州島山

其山與滿刺加近產沈香黃熟香林木叢生枝葉茂翠永樂七年鄭和等差官兵入山采香得徑有八九尺長六七丈者六株香味淸遠黑花細紋山人張目吐舌言我天朝之兵威力若神

阿魯國

其國與九州島山相望自滿刺加順風三晝夜可至其國風俗气候與蘇門答刺大同小異田瘠少收盛種芭蕉椰子爲食男女裸體圍梢布常駕獨木舟入海捕魚入山采米腦香物爲生各持藥鏃弩防身地產鶴頂片米糖腦以售商舶貨用色段色絹磁器燒珠之屬

淡洋

其處與阿魯山地連接去滿刺加三日程山遶周圍有港內通大溪汪洋千里奔流出海淸淡味甘舟人過往汲之名曰淡洋田肥禾盛米粒尖小炊飯甚香地產香民俗頗淳气候常熱男女椎髻腰圍梢布貨用金銀鐵器之屬

古今說海卷十八

●欽定四庫全書

古今說海卷十九

﹝明﹞陸楫編

說選十九【偏記十六】

○星槎勝覽【明費信】

蘇門答刺國花面國王龍涎嶼

翠藍嶼

錫蘭山國澑山洋國

大葛蘭國

小葛蘭國柯枝國

古裏國

蘇門答刺

國古名須文達那自滿刺加順風九晝夜可至其國傍海村落田瘠少收胡椒蔓生延蔓附樹枝葉如扁豆花間黃白結椒累埀如椶櫚子但粒小耳番秤一播苛抵我官秤三百二十斤價銀錢二十个重銀六兩金抵納卽金錢也每二十个重金五兩二錢風俗頗淳民网魚爲生朝駕獨木刳舟張帆出海暮則回舟男子髮纏白布腰圍梢布婦女椎髻裸體腰圍色布手巾其瓜茄一種五年結小再種橘抽酸甜之果常花常結其有一等瓜皮若荔枝如瓜大未剖之時甚臭如爛蒜剖開如囊味如酥油香甜可口煮海爲鹽釀茭樟子爲酒貨用靑白磁器銅鐵瓜哇布色絹之屬永樂十一年僞王蘇斡刺冦侵本國酋長遣使赴闕陳訴請救太宗皇帝命鄭和等就率官兵剿捕生擒僞王至永樂十三年歸獻闕下諸番震服

花面國王

其國與蘇門答刺鄰境傍南巫裏洋逶迆山地田足稻禾气候不常風俗淳厚男子皆以墨刺面爲花獸之狀猱頭祼體單布圍腰婦女圍色布披手巾椎髻腦後地多出牛羊雞鴨羅布彊不奪弱上下自耕而食富不驕貧不盜可謂善地矣地產香味靑蓮花近布那姑兒一山產硫黃我朝海船駐札蘇門答刺差人船於其山采取硫黃貨用段帛磁器之屬其酋長感慕恩賜常貢方物

龍涎嶼

望之獨峙南巫裏洋之中離蘇門答刺西去一晝夜程此嶼浮灔海面波激云騰每至春間羣龍來集於上交戲而遺涎沫番人拏駕獨木舟登此嶼采取而歸或風波則人俱下海一手附舟旁一手揖水而得至岸其龍涎初若脂膠黑黃色頗有魚鮏气久則成大塊或大魚腹中刺出若斗大亦覺魚鮏焚之淸香可愛貨於蘇門答刺之市官秤一兩用彼國金錢十二个一斤該金錢一百九十二个準中國銅錢九千个價亦非輕矣

翠藍嶼

其山在龍涎之西北五晝夜程大小七門門中皆可過船傳聞釋迦佛昔經此山浴於水被竊其袈裟佛誓云後有穿衣者必爛其皮肉由此男女今皆削髮無衣止用樹葉紉結而遮前後米榖亦無惟下海网魚鰕及種芭蕉椰子爲食然船去未甞得泊山下宣徳壬子十月二十二日因風水不偶至此山泊系三日夜山中之人駕獨木舟來貿椰實舟中男婦果如前言

錫蘭山國

其國自蘇門答刺順風十二晝夜可至其國地廣人稠貨物多聚亞於瓜哇中有髙山參天山頂產有靑美藍石黃鴉鶻石靑紅寶石每遇大雨衝流山下沙中拾取之其海旁有珠簾沙常以网取螺蚌傾入池中作爛淘珠貨之海邊有一盤石上印足迹長三尺許常有水不幹稱爲先世釋迦佛從翠藍嶼來登此山足躡其迹至今尙存也下有寺稱爲釋迦佛湼盤眞身側臥在寺亦有舍利子在其寢處气候常熱民俗富饒米榖丰足地產寶石眞珠龍涎香乳香貨用金錢銅錢靑花白磁器色段色絹之屬男女纒頭穿長衫圍單布永樂七年鄭和等賫詔勅金銀供器彩妝織金寶幡布施於寺及建石碑賞賜國王頭目其王亞烈苦柰兒負固不恭謀害舟師太監鄭和潛備先發制之使眾銜枚疾走夜半聞炮則奮擊而入生擒其王至永樂九年歸獻闕下尋蒙恩宥俾復舊國由是西夷畏威懷徳莫不向化矣

澑山洋國

自錫蘭山別羅裏南去順風七晝夜可至其山海中天巧石門有三遠望如城門中可過船澑山有八沙澑官嶼澑人不知澑起來澑麻裏溪澑加平年澑加安都裏澑其八處网捕澑洋大魚作塊曬漧以代糧食男子拳發穿短衫圍梢布風俗囂彊地產龍涎香貨用金銀段帛磁器米榖之屬其酋長感慕聖恩常貢方物傳聞又有三萬八千餘澑山卽弱水三千之說也亦有人聚巢居穴處不識米榖但捕魚蝦爲食裸形無衣惟紉樹葉遮其前後若商舶因風落其澑人船不可復矣

大葛蘭國

地與都欄樵相近厥土黑墳本宜榖麥居民懶事耕作歲賴烏爹之米爲食商船爲風所阻不以時到則波濤激灘載貨不敢滿蓋以不可停泊之故也若過巫裏洋則罹重險之難矣及有髙頭埠沈水羅股石之危風俗淳厚男女纒頭穿單布長衫圍色布手巾地產胡椒椰子澑魚檳榔貨用金錢靑白花磁器布段之屬

小葛蘭國

山連赤土地與柯枝國接境日中爲市西洋諸國之馬頭也本國通使大金錢名儻伽每个重八分小金錢名吧喃四十个準大金錢一个田瘠少收歲藉榜葛刺國米爲食气候常熱風俗小淳男女多回回喃毘人地產胡椒亞於下裏幹檳榔波羅蜜色布其木香乳香眞珠珊瑚酥油孩兒茶梔子花皆自他國來也貨用丁香荳蔻色段麝香金銀銅鐵器鐵綫黒纓之屬

柯枝國

其處與錫蘭山對峙內通古裏國界气候常熱田瘠少收村落傍海風俗頗淳男女椎髻穿短衫圍單布又一種曰木瓜無屋舍惟穴居巢樹入海捕魚爲業男女裸體紉結樹葉或艸遮其前後行人遇之則蹲避道旁俟過方行蓋避羞也地產胡椒甚廣富家俱置板倉貯之以售商販行使小金錢名吧喃貨用色段白絲靑花白磁器金銀之屬其酋長感慕聖恩常貢方物

古裏國

錫蘭山起程順風十晝夜可至其國當巨海之要嶼與僧迦密邇亦西洋諸國之馬頭也山廣地瘠麥榖頗足風俗甚厚行者讓路道不拾遺法無刑杖惟以石灰畫地乃爲禁令其酋富居深山傍海爲市聚貨通商男子穿長衫頭纒白布婦女穿短衫圍色布兩耳懸帶金牌絡索數枚其項上眞珠寶石珊瑚連掛纓絡臂腕足脛皆金銀鐲手足指皆金銀鑲寶石戒指發堆腦後容白髮黑其有一種裸身之人曰木瓜與柯枝國同地產胡椒亞於下裏俱有倉廩貯之以待商販有薔薇露波羅蜜孩兒茶印花被面手巾其有珊瑚眞珠乳香木香金珀之類皆由別國來其好馬自西番來匹價金錢千百貨用金銀色段靑花白磁器燒珠麝香水銀樟腦之屬酋長感慕聖恩常遣使捧金葉表文貢獻方物

古今說海卷十九

●欽定四庫全書

古今說海卷二十

﹝明﹞陸楫編

說選二十【偏記十七】

○星槎勝覽【明費信】

榜葛剌國

卜剌哇國

竹步國

木骨都束國阿丹國

剌撒國

佐法兒國

忽魯謨斯國天方國

榜葛剌國

自蘇門答剌順風二十晝夜可至其國卽西印度之地西通金剛寶座國曰詔納福兒乃釋迦得道之所永樂十三年二次上命少監侯顯等統舟師賫詔勅賞賜國王王妃頭目其國海口有港曰察地港立抽分之所其王知我中國寶船到彼遣部領賫衣服等禮人馬千數迎港口起程十六站至瑣納兒江有城池街市聚貨通商又差人賫禮象馬迎接再行二十站至板獨哇是酋長之居處城郭甚嚴街市鋪店連楹接棟聚貨百有其王之舍皆磚灰甃砌髙廣殿宇平頂白灰爲之內門三重九間長殿其柱皆黃銅包飾雕琢花獸左右長廊內設明甲馬隊千餘外列巨漢明盔明甲執鋒刃弓矢威儀壯甚丹墀左右設孔雀翎傘蓋百數又置象隊百數於殿前其王於正殿髙座飾八寶冠箕踞上坐劍橫於膝乃令銀拄杖二人皆穿纒頭來引道前五步一呼至中則止又金拄杖二人接引如前禮其王拜迎詔勅叩頭加額開讀賞賜受畢鋪絨毯於殿地待我天使宴我官兵禮之甚厚燔炙牛羊禁不飲酒恐亂性而失禮以薔薇露和香蜜水飲之宴畢復以金盔金系腰金瓶金盆贈天使其副使皆以銀盔銀繋腰銀瓶銀盆贈之其下官員亦贈以金鈴紉紵絲長衣兵士俱有銀錢蓋此國富而有禮者也其後躬置金筒金葉表文差使臣賫捧貢獻方物於廷其國風俗甚厚男子白布纒頭穿白布長衫足穿金綫羊皮靴濟濟然有文字者眾凡交易𨿽有萬金價定打手永無悔攺婦女穿短衫圍色布絲錦不施脂粉自然嬌白耳埀寶鈿項掛纓絡髻堆腦後四腕金鐲手足戒指其有一種曰印度不食牛肉飲食男女不同處夫死不再嫁妻死不再娶若孤寡無倚一村人家輪流養之不容別村求食其義气有足稱者田沃丰足一歲二收不用耘耔隨時自宜男女勤於耕織果有波羅蜜大如斗甘甜甚美庵摩羅香酸甚佳其餘瓜果蔬菜牛馬雞羊鳬鴨海魚之類甚廣通使海貨準錢市用地產細布撒哈剌毯絨兜羅錦水晶馬瑙珊瑚眞珠寶石糖蜜酥油翠毛各色手巾被面貨用金銀段絹靑花白磁器銅鐵麝香銀朱水銀艸席之屬

卜剌哇國

自錫蘭山別羅裏南去二十一晝夜可至其國與木骨都束國接連山地傍海而居壘石爲城砌石爲屋山地無艸木地廣斥鹵有鹽池但投樹枝於池良久撈起結成白鹽風俗頗淳無田耕種捕魚爲業男女拳發穿短衫圍梢布婦女兩耳帶金錢項掛纓絡惟有蔥蒜無瓜茄地產馬哈獸狀如麝獐花福祿狀如花驢豹麂犀牛沒藥乳香龍涎香象牙駱駝貨用金銀段絹米豆磁器之屬其酋長感慕恩賜進貢方物

竹步國

其處與木骨都束山地連接村居寥落壘石爲城砌石爲屋風俗亦淳男女拳發男子圍布婦女出則以布兜頭不露身面山地黃赤數年不雨艸木不生絞車深井网魚爲業地產獅子金錢豹駝蹄雞有六七尺髙者其足如駝蹄龍涎香乳香金珀貨用土朱段絹金銀磁器胡椒米榖之屬酋長受賜感化奉貢方物

木骨都束國

自小葛蘭順風二十晝夜可至其國瀕海堆石爲城壘石爲屋四五層廚廁待客俱在其上男子拳發四埀腰圍梢布女人髮盤於腦黃漆光頂兩耳掛絡索數枚項帶銀圏纓絡埀胸出則單布兜遮靑紗蔽面足履皮鞋山連地曠黃赤土石田瘠少收數年無雨穿井甚深絞車以羊皮袋水風俗囂頑操兵習射其富民附舶遠通商貨貧民网捕海魚曬漧爲食及餵養駝馬牛羊地產乳香金錢豹龍涎香貨用金銀色段檀香米榖磁器色絹之屬其酋長效禮進貢方物

阿丹國

自古裏國順風二十二晝夜可至其國傍海而居艸木不生田肥種植粟麥丰盛壘石爲城砌羅股石爲屋三四層髙廚房臥室皆在其上風俗頗淳民下富饒男女拳發穿長衫婦女出則用靑紗蔽面布帽兜頭不露形貌兩耳埀金錢數枚項掛纓絡地產羚羊自胸中至尾埀九塊名爲九尾羊千里駱駝黑色花驢駝蹄雞金錢豹貨用金銀色段靑白花磁器檀香胡椒之屬其酋長感慕恩賜躬以方物貢獻

剌撒國

自古裏國順風二十晝夜可至其國傍海而居壘石爲城連山曠地艸木不生牛羊駝馬皆以海魚漧啖之气候常熱田瘠少收惟有麥耳數年無雨鑿井絞車羊皮袋水男女拳發穿長衫婦女妝點兜頭與忽魯謨斯國同壘石築土爲屋三四層者其上廚廁臥室待客其下奴僕居之地產龍涎香乳香千里駱駝民俗淳厚喪葬有禮有事禱於鬼神其酋長感慕聖恩遣使捧金葉表文奉貢方物貨用金銀段絹磁器米榖胡椒檀香金銀之屬

佐法兒國

自古裏國順風二十晝夜可至其國壘石爲城砌羅股石爲屋有髙三四層若塔之狀廚廁臥室皆在其上田廣少收山地黃赤亦不生艸木民捕海魚曬漧大者人食小者餵養牛馬駝羊男女拳髮穿長衫女人出則以布兜頭面不令人見風俗頗淳地產祖剌法金錢豹駝蹄雞乳香龍涎香貨用金銀檀香米榖胡椒段絹磁器之屬其酋長感慕恩賜遣使奉貢方物

忽魯謨斯國

自古裏國十晝夜可至其國傍海居聚民爲市地無艸木牛羊駝馬皆食海魚漧或言深山中亦有艸木風俗頗淳壘石爲城酋長深居練兵畜馬田瘠麥廣谷少民富饒山連五色皆是鹽也鑿之旋爲盤碟碗器之類食物就用而不加鹽矣壘石爲屋有三四層者其廚廁臥室待客之所俱在上男子拳發穿長衫善弓矢騎射女子編髮四垂黃漆其頂出則布幔兜頭面用靑紅紗布以蔽之兩耳輪周掛絡索金錢數枚以靑石磨水妝點眼眶唇臉花紋以爲美飾頂掛寶石眞珠寶石金珀龍涎香撒哈刺梭腹絨毯貨用金銀靑花磁器五色段絹木香胡椒之屬其酋長感慕恩賜躬獻方物

天方國

其國自忽魯謨斯四十晝夜可至其國乃西海之盡也有言陸路一年可達中國其地多曠漠卽古筠衝之地名爲西域風景融和四時皆春也田沃稻饒居民安業男女穿白長衫男子削髮以布纒頭婦女編髮盤頭風俗好善酋長無科擾於民亦無刑罰自然淳化不作盜賊上下安和古置禮拜寺見月初生其酋長與民皆拜天號呼稱揚以爲禮余無所施其寺分爲四方每方九十間共三百六十間皆白玉爲柱黃甘玉爲地中有黒石一片方丈餘曰漢初時天降也其寺層次髙上如塔之狀每至日落聚爲夜市蓋日中熱故也地產金珀寶石眞珠獅子駱駝祖刺法豹麂馬有八尺髙者名爲天馬貨用金銀段疋色絹靑白花磁器鐵鼎鐵銚之屬其國王臣深感天朝使至加額頂天以方物獅子麒麟貢於廷

古今說海卷二十

●欽定四庫全書

古今說海卷二十一

﹝明﹞陸楫編

說淵一【別傳一】

○靈應傳【闕名】

涇州之東二十里有故薛舉城城之隅有善女湫廣袤數里蒹葭藂翠古木蕭疎其水湛然而碧莫有測其淺深者水族靈怪往往見焉鄕人立祠於旁曰九娘子神歲之水旱祲禳皆得祈請焉又州之西二百餘里朝那鎭之北有湫神因地而名曰朝那神其肹蠁靈應則居善女之右唐乾符五年節度使周寶在鎭日自仲夏之初數數有雲气如奇峯者如美女者如鼠如虎者由二湫而興至於叢激迅風震雷電發屋拔樹數刻而止傷人害稼其數甚多寶責躬勵已謂爲政之未效致陰靈之所譴也至六月五日日午視事之暇昏然思寐乃解巾就枕寐猶未熟見一武士冠鍪被鎧持鉞而立於階下曰有女客在門欲申參謁故先聽命寶曰爾爲誰乎曰某卽君之閽者效役有年矣寶將詰其由己見二靑衣歷階而升長跪於前曰九娘子自郊墅特來告謁故先使下執事致命於明公寶曰九娘子非吾通家親戚安敢造次相面乎言猶未終而見祥雲細雨異香襲人俄有一婦人年可十七八衣裙素澹容質窈窕憑空而下立庭廡之間容儀綽約有絕世之貌侍者十餘輩皆服飾鮮潔有如妃主之儀顧步徊翔漸及階所寶將少避之以俟其意侍者趨而言曰貴主以君之節義可申誠信可托故將寃抑之狀上訴明公明公忍不救其急難寶遂命升階相見賓主之禮頗甚肅恭登席而坐祥煙四合紫气充庭斂態低鬟若有憂戚之貌寶命酌醴設饌厚禮以待之俄而斂袂離席逡巡而言曰幸以寓止郊園綿歷多祀醉酒飽徳蒙惠誠深𨿽以孤枕寒牀甘心沒齒煢婺有托負荷逾多但以顯晦殊途行止乖互今乃迫於情禮豈暇緘藏儻鑑幽情當敢披露寶曰願聞其說兼冀識其宗系茍可展分安敢以幽顯爲辭君子殺身以成仁徇其毅烈蹈赴湯火旁雪不平乃寶之志也對曰妾家世會稽之鄮縣卜築於東海之潭桑楡墳隴百有餘代其後遭世不造瞰室貽災五百人皆遭庾氏焚炙之禍纂紹幾絕不忍戴天潛遁幽巖庾寃莫雪至梁天鑑中武帝好奇召人通龍宮入枯桑島以燒燕奇味結好於洞庭君寶藏主第七女以求異寶尋聞家讎庾毘羅自鄮縣白水郎棄官解印欲承命請行陰懷不道因使得入龍宮假以求貨覆吾宗嗣賴傑公敏鑑知渠挾私請行欲賜無辜之害慮其反貽伊戚辱君之命言於武帝武帝遂止乃命合浦郡落黎縣歐越羅子春代行妾之先宗羞其共戴慮其後患乃率其族韜光滅迹易姓變名避仇於新平眞寧縣安村披榛鑿穴築室於玆先人獘廬殆成胡越今三世卜居先爲靈應君尋受封應聖侯後以陰靈普濟功徳及民又封普濟王威徳臨人爲世所重妾卽王之第九女也笄年配於象郡石龍之少子良人以世襲猛烈血气方剛憲法不拘嚴父不禁殘虐視事禮教蔑聞未及期年果貽天譴覆宗絕嗣削迹除名惟妾一身僅以獲免父母抑遣再行妾終違命王侯致聘接軫交轅誠願旣堅遂欲援刀自劓父母斥其剛烈遂遣屏居於玆土之別邑音問不通於今三紀𨿽慈顏未復溫凊久違離羣索居甚爲得志近年爲朝那小龍以季弟未婚潛行禮聘甘言厚幣峻阻復來滅性毀形殆將不可朝那遂通好於家君欲成其事遂使其季弟權徙居於王畿之西將質於我王以成姻好家君知妾之不可奪情乃令朝那縱兵相逼妾亦率其家僮五千餘人付以兵仗逆戰郊原眾寡不敵三戰三北師徒倦獘犄角無怙將欲收拾餘燼背城借一而慮晉陽水急臺城火炎一旦攻下爲頑童所辱縱沒於泉下無面見石氏之子故詩云泛彼栢舟在彼中河髧彼兩髦實維我儀之死矢靡他母也天只不諒人只此衛世子孀婦自誓之詞又云誰謂鼠無牙何以穿我墉誰謂女無家何以速我訟𨿽速我訟亦不女從此召伯聽訟衰亂之俗微貞信之教興彊暴之男不能侵淩貞女也今則公之教可以精通顯晦貽範古今貞信之教固不爲姬奭之下者幸以君之餘力少假兵鋒挫彼凶狂存其鰥寡成賤妾終天之誓彰明公赴難之心輙傾至誠幸無見阻寶心𨿽許之訝其辧博欲拒以他事以觀其詞乃曰邊徼事繁煙塵在望朝廷以西陲陷敵蕪沒者三十餘州將議舉戈復其土壤曉夕恭命不敢自安匪夕伊朝前茅卽舉空多憤悱未暇承命對曰昔者楚昭王以方城爲城漢水爲池盡有荊蠻之地藉父兄之資彊國外連三良內助而吳兵一舉烏迸云奔不暇嬰城迫於奔走寶玉遷徙宗社陵夷萬乘之靈不能庇先王之朽骨使申胥乞師於嬴氏血淚污於秦庭七日長號晝夜靡息秦伯憫其窘急竟爲出師復楚退吳僅存亡國況羋氏爲春秋之彊國申胥乃衰楚之大夫而以矢盡兵窮委身折節肝腦塗地感動於彊秦矧妾一女子父母斥其孤貞狂童淩其寡弱綴旒之急安得不少動仁人之心乎寶曰九娘子靈宗異派呼吸風雲蠢爾黎元固在掌握又焉得示弱於世俗之人而自困如是者哉對曰妾家族望海內咸知只如彭蠡洞庭皆外祖也陵水羅水皆中表也內外昆季百有餘人散居吳越之間各分地土咸京八水半是宗親若以遣一介之使飛咫尺之書告彭蠡洞庭召陵水羅水率維揚之輕鋭徵八水之鷹揚然後檄馮夷說巨靈鼔子胥之波濤混陽侯之鬼怪鞭驅列缺指揮丰隆扇疾風翻暴浪百道俱進六師鼓行一戰而成功則朝那一鱗立爲虀粉涇城千里坐變污瀦言下可觀安敢謬矣頃者涇陽君與洞庭外祖世爲姻戚後以琴瑟不調棄擲少婦遭錢塘之一怒傷生害稼懷山襄陵涇水窮鱗尋斃外祖之牙齒今涇上車輪馬迹猶在史傳具存固非謬也妾又以夫族得罪於天未蒙上帝昭雪所以銷聲避影而自困如是君若不悉誠欵終以多事爲辭則向者之言不敢避上帝之責也寶遂許諾卒爵撤饌再拜而去寶及晡方寤耳聞目覽恍然如在翌日遂遣兵士一千五百人戍於湫廟之側是月七日雞初鳴寶將晨興疎牖尙暗忽於帳前有一人經行於帷幌之間有若侍巾櫛者呼之命燭竟無酬對遂勵聲而叱之乃言曰幽明有隔幸不以燈燭見迫也寶潛知其異乃屏气息音徐謂之曰得非九娘子乎對曰某卽九娘子之執事者也昨日蒙君假以師徒救其危患但以幽顯事別不能驅策茍能存其始卒幸再思之俄而紗窓漸白注目視之悄無所見寶良久思之方達其義遂呼按吏命兵籍選亡沒者名得馬軍五百人步卒一千五百人數內選押衙孟逺充行營都虞候牒送善女湫神是月十一日抽回戍廟之卒見於廳事之前轉旋之際有一甲士僕地口動目瞬問無所應亦不似暴卒者遂置於廊廡之間及明方寤遂使人詰之對曰某初見一人衣靑袍自東而來相見甚有禮謂某曰貴主蒙相公垂莫大之恩拯其焚溺然亦未盡誠欵假爾明敏再通幽情幸無辭免也某急以他詞拒之遂以袂相牽懵然顚僕但覺與靑衣者繼踵偕行俄至其廟促呼連步至於帷薄之前見貴主謂某云昨蒙相公憫念孤危俾爾戍於獘邑往返途路得無勞止余近蒙相公再借兵師深愜誠願觀其士馬精彊衣甲銛利然都虞候孟逺才輕位下甚無機略今月九日有遊軍三千餘騎掠我近郊遂令孟逺領新到將士要擊於平原之上設伏不密反爲彼軍所敗甚思一權謀之將俾爾速歸達我情素言訖拜辭而出昏然似醉餘無所知矣寶驗其說與夢相符意欲質其前事遂差制勝闗使鄭承符以代孟逺是月十三日晚衙於後球場瀝酒焚香牒請九娘神收管至十六日制勝闗申云今月十三日夜三更已來闗使暴卒寶驚嘆急使人馳傳看之至則果卒惟心背不冷暑月停屍亦不敗壊其家甚異之忽一夜陰風慘冽吹砂走石發屋拔樹禾苗盡偃及曉而止雲霧四布連夕不解至暝有迅雷一聲劃如天裂承符忽呻吟數息其家剖棺視之良久復蘇是夕親鄰咸聚悲喜相仍信宿如故家人詰其由乃曰余初見一人衣紫綬乘驪駒從者十餘人至門下馬命吾相見揖讓周旋手捧一牒授吾雲貴主得吹塵之夢知君負命世之才欲遵南陽故事思殄邦讎使下臣持玆禮幣聊展敬於君子而冀再康國步幸不以三顧爲勞也余不暇他辭惟稱不敢酬酢之際已見聘幣羅於階下鞍馬器甲錦彩服翫櫜鞬之屬咸布列於庭吾辭不獲免遂再拜受之卽相促登車所乘馬異常駿快飾裝鮮潔僕禦整肅倐忽行百餘里有甲馬三百騎已來迎候驅殿有大將軍之行李余亦頗得志指顧之間望見一城雉堞穹崇溝洫深浚余戃恍不知所自俄於郊外備帳樂設享燕罷入城觀者如堵傳呼小使交錯其間所經之門不記重數及至一處有如公署左右使餘下馬易衣趨見貴主貴主使人傳命請以賓主之禮見余自謂旣受公文器甲臨戎之具卽是臣也遂堅辭具戎服入見貴主使人復命請去櫜鞬賓主之間降殺可也余遂捨器仗而趨入見貴主坐於廳上余拜一如君臣之禮拜訖連呼登階余亦再拜升自西階見紅妝翠眉蟠龍髻鳯而侍立者二十餘輩彈弦握管穠花異服而執役者又數十輩腰金拖紫曳組攢簮而趨隅者又非止一人也輕裘大帶白玉橫腰而森羅於階下者其數甚多次命召女客五六人各有侍者十數輩差肩接迹累累而進余亦低視長揖不敢施拜坐定有大校數人皆令與坐舉酒進樂酒至貴主斂袂舉觴將欲興詞敍向來徵聘之意俄聞烽燧四起叫噪喧呼云朝那賊部步騎數萬人今日平明攻破堡寨尋已入界數道齊進煙火不絕請發兵救應侍坐者相顧失色諸女不及敍別狼狽而散餘及諸校降階拜謝佇立聽命貴主臨軒謂余曰吾受相公非常之惠憫以孤惸繼發師徒拯其患難然以車甲不利權略是思今不羞獘陋所以命將軍者正爲此危急也幸不以幽僻爲辭少匡不逮遂別賜戰馬二匹黃金甲一副旌旗旄鉞珍寶器用充庭溢目不可勝計彩女二人給以兵符錫賚甚丰余拜捧而出傳呼諸將指揮部伍內外響應是夜出城相次探報皆云賊勢漸雄余素諳其山川地裏形勢孤虛遂引軍夜出去城百餘里分布要害明懸賞罰號令三軍設三伏以待之遲明排布已畢賊汰其前功頗甚輕進猶謂孟逺之統眾也余自引輕騎登髙視之見煙塵四合行陣整肅余先使輕兵搦戰示弱以誘之接以短兵且行且戰金革之聲天裂地坼余引兵詐北彼亦盡鋭前趨鼓噪一聲伏兵盡起十里轉戰四面夾攻彼軍敗績死者如麻再戰再奔朝那狡童漏刃而去從亡之卒不過十人余選生馬二十騎追之果生置於麾下由是血肉漬艸木脂膏潤原野腥穢蕩空戈甲山積賊帥以輕車馳送於貴主貴主登平朔樓受之舉國士民咸來會集引於樓前以禮責問惟稱死罪竟絕他詞遂令押赴都市腰斬臨刑有一使乘傳來自王所持急詔令促赦朝那曰朝那之罪吾之罪也汝可赦之以輕吾過貴主以父母再通音問喜不自勝顧謂諸將曰朝那妄動卽父之命也今使赦之亦父之命也昔吾違命乃貞節也今若又違是不祥也遂命解縳使單騎送歸未及朝那包羞而卒於路余以克敵之功大被寵賜尋備禮拜平難大將軍食朔方一萬三千戶別賜第宅輿馬寶器衣服婢僕園林邸第麾幢鎧甲次及諸將賞賚有差明日大宴預坐者不過五六人前所見六七女皆來侍坐丰姿艷態愈更動人笑語竟夕酣飲甚歡酒至貴主觴而言曰妾之不幸少處空閨天賦孤貞不從嚴父之命屏居於此三紀矣蓬首灰心未得其死鄰童迫脇幾至顚危若非相公之殊惠將軍之雄武則息國不言之婦又爲朝那之囚耳永言斯惠終天不忘遂以七寶鐘酌酒使人持送鄭將軍吾因避席再拜而飲余自是頗動歸心詞理懇切遂許給假一月宴罷明日辭謝訖擁其麾下三十餘人返於來路所經之處聞雞犬頗甚酸辛俄頃到家見家人聚哭靈帳儼然麾下一人令余促入棺縫之中余擬前而爲左右所聳俄聞震雷一聲醒然而悟承符自此不事家產惟以後事付妻孥果經一月無疾而終其初欲暴卒每告其所親曰余本機鈐入用效節戎行𨿽奇功蔑聞而薄效麄立洎遭釁累譴謫於玆平生志气欝然未申丈夫終當扇長風摧巨浪推泰山以壓卵決東海以沃螢奮其鷹犬之心爲人雪不平之事吾朝夕當有所受與子分襟固不久矣其月十三日有人自薛舉城晨發十餘里天初平曉忽見前有車塵競起旌旗煥赫甲馬數百人中擁一人气槪洋洋然逼而視之鄭承符也此人驚訝移時因佇於路左見瞥如風雲抵善女湫而去俄無所見

古今說海卷二十一

●欽定四庫全書

古今說海卷二十二

﹝明﹞陸楫編

說淵二【別傳二】

○洛神傳【闕名】

大和中處士蕭曠自洛東遊至孝義館夜憩於雙美亭時月朗風淸曠善琴遂取琴彈之夜半調甚苦俄聞洛水之上有長嘆者漸相逼乃一美人曠因捨琴而揖之曰彼何人斯女曰洛浦神女也昔陳思王有賦子不憶也邪曠曰然曠又問曰或聞洛神卽甄皇后後謝世陳思王遇其魄於洛濱遂爲感甄賦後覺事之不正攺爲洛神賦寄意於宓妃有之乎女曰妾卽甄后也爲慕陳思王之才調文帝怒而幽死後精魄遇王於洛水之上敍其寃抑因感而賦之覺事之不典易其題乃不謬矣俄有雙鬟持茵席具酒殽而至謂曠曰妾爲袁家新婦時性好鼓琴每彈至悲風及三峽流泉未嘗不盡夕而止適聞君琴韻淸雅願一聽之曠乃彈別鶴操及悲風神女長嘆曰眞蔡中郎之儔也問曠曰陳思王洛神賦如何曠曰眞體物瀏亮爲梁昭明之精選爾女微笑曰狀妾之舉止云翩若驚鴻婉若遊龍得無疎矣曠曰陳思王之精魄今何在女曰見爲遮須國王曠曰何爲遮須國女曰劉聰子死而復生語其父曰有人告某雲遮須國久無主待汝父來作主卽此國是也俄有一靑衣引一女曰織綃娘子至矣神女曰洛浦龍君之愛女善織綃於水府適令召之爾曠因語織綃曰近日人世或傳栁毅靈姻之事有之乎女曰十得其四五爾餘皆飾詞不可惑也曠曰或聞龍畏鐵有之乎女曰龍之神化𨿽鐵石金玉盡可透達何獨畏鐵乎畏者蛟螭輩也曠又曰雷氏子佩丰城劍至延平津躍入水化爲龍有之乎女曰妄也龍木類劍乃金金旣克木而不相生焉能變化豈同雀入水爲蛤雉入水爲蜃哉但寶劍靈物金水相生而入水雷生自不能沈於泉耳其後搜劍不獲乃妄言爲龍且雷煥只言化去張司空但言終合俱不說爲龍任劍之靈異亦人之鼔鑄鍛煉非自然之物是知終不能爲龍明矣曠又曰梭化爲龍如何女曰梭木也龍本屬木變化歸本又何怪也曠又曰龍之變化如神又何病而求馬師皇療之女曰師皇是上界髙眞哀馬之引重負逺故爲馬醫愈其疾者萬有餘匹上天降鑑化其疾於龍辱吻間欲驗師皇之能龍後負而登天天假之非龍眞有病也曠又曰龍之嗜燕血有之乎女曰龍之淸虛食飲沆瀣若食燕血豈能行藏蓋嗜者乃蛟蜃輩耳無信造作皆梁朝四公誕妄之詞爾曠又曰龍何好曰好睡大卽千年小不下數百歲偃仰於洞穴鱗甲間聚積沙塵或有鳥銜木實遺棄其上乃甲坼生樹至於合抱龍方覺悟遂振迅修行脫其體而入虛無澄其神而歸寂滅自然形之與气隨其化用散入眞空若未胚腪若未凝結如物在恍忽精奇杳冥當此之時𨿽百骸五體盡可入於芥子之內隨其舉止無所不之自得還元返本之術與造化爭功矣曠又曰龍之修行向何門而得女曰髙眞所修之術何異上士修之形神俱達中士修之神超而形沈下士修之形神俱墜且當修之時气爽而神凝有物出焉卽老子云恍恍忽忽其中有物也其於幽微不敢泄露恐爲上天譴謫爾神女遂命左右傳觴敍語情況眤洽蘭艷動人若左瓊枝而右玉樹繾綣永夕感暢其懷曠曰遇二仙娥於此眞所謂雙美亭也忽聞雞嗚神女乃畱詩曰玉筯凝腮憶魏宮朱絲一弄洗淸風明晨追賞應愁寂沙渚煙銷翠羽空織綃詩曰織綃泉底少歡娛更勸蕭郎盡此壺愁見玉琴彈別鶴又將淸淚滴眞珠曠答二女詩曰紅蘭吐艷間天桃自喜尋芳數已遭珠佩鵲橋從此斷遙天空恨碧雲髙神女遂出明珠翠羽二物贈曠曰此乃陳思王賦云或采明珠或拾翠羽故有斯贈以成洛神賦之詠也龍女出輕綃一匹贈曠曰若有賈人購之非萬金不可神女曰君有奇骨異相當出世但澹味薄俗淸襟養眞妾當爲陰助言訖超然躡虛而去無所睹矣後曠寶其珠綃多遊嵩嶽友人嘗遇之備寫其事今遁世不復見焉

古今說海卷二十二

●欽定四庫全書

古今說海卷二十三

﹝明﹞陸楫編

說淵三【別傳三】

○夢遊錄【闕名】

櫻桃靑衣

天寶初有範陽盧子在都應舉頻年不第漸窘迫嘗暮乘驢遊行見一精舍中有僧開講聽徒甚眾盧子方詣講筵倦寢夢至精舍門見一靑衣攜一籃櫻桃在下坐盧子訪其誰家因與靑衣同餐櫻桃靑衣云娘子姓盧嫁崔家今孀居在城因訪近屬卽盧子再從姑也靑衣曰豈有阿姑同在一都郎君不往起居盧子便隨之過天津橋入水南一坊有一宅門甚髙大盧子立於門下靑衣先入少頃有四人出門與盧子相見皆姑之子也一任戶部郎中一前任鄭州司馬一任河南功曹一任太常博士二人衣緋二人著緑形貌甚美相見言敍頗極歡暢斯須引入北堂拜姑姑衣紫衣年可六十許言詞髙朗威嚴甚肅盧子畏懼莫敢仰視令坐悉訪內外備諳氏族遂訪兒婚姻未盧子曰未姑曰吾有一外甥女姓鄭早孤遺吾妹鞠養甚有容質頗稱令淑當爲兒平章計必允遂盧子遽卽拜謝乃遣迎鄭氏妹有頃一家並到車馬甚盛遂檢歷擇日云後日大吉因與盧子定謝姑云聘財函信禮物兒並莫憂吾悉與處置兒在城有何親故並抄名姓並具家第凡三十餘家並在臺省及府縣官明日下函其夕成結事事華盛殆非人間明日拜席大會都城親表拜席畢遂入一院院中屏帷牀席皆極珍異其妻年可十四五容色美麗宛若神仙盧生心不勝喜遂忘家屬俄又及秋賦之時姑曰禮部侍郎與姑有親必合極力更勿憂也明春遂擢第又應宏詞姑曰吏部侍郎與兒子弟當家連官情分偏洽令渠爲兒必取髙第及榜出又登甲科授祕書郎姑云河南尹是姑堂外甥令渠奏畿縣尉數月勑授王屋尉遷監察轉殿中拜吏部員外郎判南曹銓畢除郎中餘如故知制誥數月卽眞遷禮部侍郎兩載知舉賞鑑平允朝廷稱之攺河南尹旋屬車駕還京遷兵部侍郎扈從到京除京兆尹攺吏部侍郎三年掌銓甚有美譽遂拜黃門侍郎平章事恩渥綢繆賞賜甚厚作相五年因直諌忤旨攺左僕射罷知政事數月爲東都畱守河南尹兼禦史大夫自婚媾後至是經三十年有七男三女婚宦俱畢內外諸孫十人後因出行郤到昔年逢攜櫻桃靑衣精舍門復見其中有講筵遂下馬禮謁以故相之尊處端揆居守之重前後導從頗極貴盛髙自簡貴輝映左右升殿禮佛忽然昏醉良久不起耳中聞講僧唱云檀越何久不起忽然夢覺乃見著白衫服飾如故前後官吏一人亦無彷徨迷惑徐徐出門乃見小豎捉驢執帽在門外立謂盧曰人饑驢饑郎君何久不出盧訪其時奴曰日向午矣盧子惘然嘆曰人世榮華窮達富貴貧賤亦當然也而今而後不更求宦達矣遂尋仙訪道絕迹人世焉

獨孤遐叔

貞元中進士獨孤遐叔家於長安崇賢裏新娶白氏女家貧下第將遊劍南與其妻訣曰遲可周歲歸矣遐叔至蜀羇棲不偶逾二年乃歸至鄠縣西去城尙百里歸心迫速取是夕到家趨斜徑疾行人畜旣殆至金光門五六里天色已暝絕無逆旅惟路隅有佛堂遐叔止焉時近淸明月色如晝系驢於庭外入空堂中有桃杏十餘株夜深施衾幬於西窻下偃臥方思明晨到家因吟舊詩曰近家心轉切不敢問來人至夜分不寐忽聞墻外有十餘人相呼聲若裏胥田叟將有供待迎接須臾有夫役數人各持畚鍤箕箒於庭中糞除訖復去有頃又持牀席牙盤蠟炬之類及酒具樂器闐咽而至遐叔意謂貴族賞會深慮爲其迫逐乃潛伏屏气於佛堂梁上伺之鋪陳旣畢復有公子女郎共十數輩靑衣黃頭亦十數人步月徐來言笑晏晏遂於筵中閒坐獻酬縱橫履舄交錯中有一女郎憂傷摧悴側身下坐風韻若似遐叔之妻窺之大驚卽下屋栿稍於暗處迫而察焉乃眞是妻也方見一少年舉杯屬之曰一人向隅滿坐不樂小人竊不自量願聞金玉之聲其妻寃抑悲愁若無所控訴而彊置於坐也遂舉金雀收泣而歌曰今夕何夕存耶沒耶良人去兮天之涯園樹傷心兮三見花滿座傾聽諸女郎轉西揮涕一人曰良人非逺何天涯之謂乎少年相顧大笑遐叔驚憤久之計無所出乃就階間捫一大磚向坐飛擊磚才至地悄然一無所有遐叔悵然悲惋謂其妻死矣速駕而歸前望其家步步淒咽比平明至其所居使蒼頭先入家人並無恙遐叔乃驚愕疾走入門靑衣報娘子夢魘方悟遐叔至寢妻臥猶未興良久乃曰向夢與姑妹之黨相與翫月出金光門外向一野寺忽爲凶暴者數十脇與雜坐飲酒又說夢中聚會言語與遐叔所見並同又云方飲次忽見大磚飛墮因遂驚魘殆絕才寤而君至豈幽憤之所感耶

邢鳯

元和十年沈亞之始以記室從事隴西公軍涇州而長安中賢士皆來客之五月十八日隴西公與客期宴於東池便館旣半隴西公曰余少從邢鳯遊記得其異請言之客曰願聽公曰鳯帥家子無他能後寓居長安平康裏南以錢百萬質故豪洞門曲房之第卽其寢而晝偃夢一美人自西楹來環步從容執捲且吟爲古妝而髙鬟長眉衣方領繡帶被廣袖之襦鳯大悅曰麗者何自而臨我哉美人曰此妾家也妾好詩而常綴此鳯曰幸少畱得觀覽於是美人授詩坐西牀鳯髮卷視其首篇題之曰春陽曲曲終四句其後他篇皆類此凡數十篇美人曰君必欲傳無令過一篇鳯卽起從東廡下幾上取彩箋傳春陽曲其詞曰長安少女翫春陽何處春陽不斷腸舞袖弓彎渾忘卻羅帷空度九秋霜鳯卒吟請曰何謂弓彎曰妾昔年父母使教妾此舞美人乃起整衣張袖舞數拍爲弓彎狀以示鳯旣罷美人低徊良久卽辭去鳯曰願復少畱須臾間竟去鳯亦尋覺昏然無有所記及更衣於襟袖得其辭驚視復省所夢事在貞元中後鳯爲餘言如是是日監軍使與賓府羣佐及宴隴西獨孤鉉範陽盧簡辭常山張又新武功蘇滌皆嘆息曰可記故亞之退而著錄明日客復有至者渤海髙元中京兆韋諒晉昌唐炎廣漢李■﹝王屬﹞吳興姚合洎亞之復與集於明玉泉因出所著以示之於是姚合曰吾友王生者元和初夕夢遊吳侍吳王久之聞宮中出輦吹簫擊鼔言葬西施王悲悼不止立詔門客作挽歌詞生應教爲詞曰西望吳王闕云書鳯字牌連江起珠帳擇土葬金釵滿地紅心艸三層碧玉階春風無處所淒恨不勝懷詞進王甚佳之及寤能記其事王生本太原人也

沈亞之

太和初沈亞之將之邠出長安城客索泉邸捨春時晝夢入秦主內史廖家內史廖舉亞之秦公召至殿前促前席曰寡人欲彊國願知其方先生何以教寡人亞之以齊桓對公悅遂試補中涓【秦官名】使佐西乞術伐河西【晉秦郊也】亞之帥將卒前攻下五城還報公大悅起勞曰大夫良苦休矣居久之公幼女弄玉壻蕭史先死公謂亞之曰微大夫晉五城非寡人有甚徳大夫寡人有愛女而欲與大夫備灑掃可乎亞之少自立雅不欲遇幸臣蓄之固辭不得請拜左庶長尙公主賜金二百斤民間猶謂蕭家公主其日有黃衣中貴騎疾馬來延亞之入宮闕甚嚴呼公主出鬒髮著偏袖衣妝不多飾其芳姝明媚筆不可模畫侍女祗承分立左右者數百人召見亞之便館居亞之於宮題其門曰翠微宮宮人呼爲沈郎院𨿽備位下大夫繇公主故出入禁衛公主喜鳯簫每吹簫必翠微宮髙樓上聲調逺逸能悲人聞者莫不自廢公主七月七日生亞之嘗無貺壽內史廖曽爲秦以女樂遺西戎戎王與之水犀小合亞之從廖得以獻公主主悅嘗愛重結裙帶上穆公遇亞之禮兼同列恩賜相望於道復一年春公之始平公主無疾忽卒公追傷不已將葬咸陽原公命亞之作挽歌應教而作曰泣葬一枝紅生同死不同金鈿墜芳艸香繡滿春風舊日聞簫處髙樓當月中棃花寒食夜深閉翠微宮進公公讀詞善之時宮中有出聲若不忍者公隨泣下又使亞之作墓志銘獨憶其銘曰白楊風哭兮石甃髯莎雜英滿地兮春色煙和朱愁粉瘦兮不生綺羅深深埋玉兮其恨如何亞之亦送葬咸陽宮中十四人殉亞之以悼悵過戚被病猶在翠微宮然處殿外特室不居宮中矣居月餘病良己公謂亞之曰本以小女將托久要不謂不得周奉君子而先物故獘秦區區小國不足辱大夫然寡人每見子卽不能不悲悼大夫盍適大國乎亞之對曰臣無狀肺腑公室待罪右庶長不能從死公主幸免罪戾使得歸骨父母國臣不忘君恩他日將去公追酒髙會聲秦聲舞秦舞舞者擊髆拊髀嗚嗚而音有不快聲甚怨公執酒亞之前曰予顧此聲少善願沈郎賡揚歌以塞別公命趣進筆硯亞之受命立爲歌辭曰擊髆舞恨滿煙光無處所淚如雨欲擬著辭不成語金鳯銜紅舊繡衣幾度宮中同看舞人間春日正歡樂日暮東風何處去歌卒授舞者雜其聲而和之四座皆泣旣再拜辭去公復命至翠微宮與公主侍人別重入殿內時見珠翠遺碎靑階下牎紗檀點依然宮人泣對亞之亞之感咽良久因題宮門詩曰君王多感放東歸從此秦宮不復期春景似傷秦喪主落花如雨淚臙脂竟別去公命車駕送出函谷闗出闗已送吏曰公命盡此且去亞之與別語未卒忽驚覺臥邸捨明日亞之爲友人崔九萬具道之九萬博陵人諳古謂余曰皇覽云秦穆公葬雍槖泉祈年宮下非其神靈憑乎亞之更求得秦時地誌說如九萬言嗚呼弄玉旣僊矣惡又死乎

張生

有張生者家在汴州中牟縣東北赤城阪以饑寒一旦別妻子遊河朔五年方還自河朔還汴州晚出鄭州門到板橋已昏黑矣乃下道取陂中徑路而歸忽於艸莽中見燈火熒煌賓容五六人方宴飲次生乃下驢以詣之相去十餘步見其妻亦在坐中與賓客語笑方洽生乃蔽形於白楊樹間以窺之見有長須者持杯請措大夫人歌生之妻文學之家幼習詩禮甚有篇詠欲不爲唱四座勤請乃歌曰嘆衰艸絡緯聲切切良人一去不復還今夕坐愁鬢如雪長須云勞歌一杯飲訖酒至白面年少復請歌張妻曰一之謂甚其可再乎長須持一籌筯云請置觥有拒請歌者飲一鍾歌舊詞中笑語準此罰於是張妻又歌曰勸君酒君莫辭落花徒繞枝流水無返期莫恃少年時少年能幾時酒至紫衣者復持杯請歌張妻不悅沈吟良久乃歌曰怨空閨秋日亦難暮夫壻斷音書遙天鴈空度酒至黑衣胡人復請歌張妻連唱三四曲聲气不續沈吟未唱間長須拋觥云不合推辭乃酌一鍾張妻涕泣而飲復唱送胡人酒曰切切夕風急露滋庭艸濕良人去不回焉知掩閨泣酒至緑衣少年持杯曰夜已久恐不得從容卽當暌索無辭一曲便望歌之又唱云螢火穿白楊悲風入荒艸疑是夢中遊愁迷故園道酒至張妻長須歌以送之云花前始相見花下又相送何必言夢中人生盡如夢酒至紫衣胡人復請歌云須有艶意張妻低頭未唱間長須又拋一觥於是張生怒捫足下得一瓦擊之中長須頭再發一瓦中妻額閴然無所見張君謂其妻已卒慟哭連夜而歸及明至門家人驚喜出迎張君問其妻婢僕曰娘子夜來頭痛張君入室問妻病之由曰昨夜夢艸莽之處有六七人徧令飲酒各請歌妾凡歌六七曲有長須者頻拋觥方飲次外有發瓦來第二中妾額因驚覺乃頭痛張君因知昨夜所見乃妻夢耳

劉道濟

光化中有文士劉道濟止於天臺山國淸寺嘗夢見一女子引生入窻下有側栢樹葵花遂爲伉儷後頻於夢中相遇自不曉其故無何於明州奉化縣古寺內見有一窻側栢葵花宛是夢所遊有一客官人寄寓於此室女有美才貧而未聘近中心疾而生所遇乃女之魂也又有彭城劉生夢入一倡樓與諸輩狎飲爾後但夢便及彼處自疑非夢所遇之姬芳香常襲衣亦心邪所致聞於劉山甫也

古今說海卷二十三

●欽定四庫全書

古今說海卷二十四

﹝明﹞陸楫編

說淵四【別傳四】

○吳保安傳【闕名】

吳保安字永固河北人任遂州方義尉其鄕人郭仲翔卽元振從侄也仲翔有才學元振將成其名宦會南蠻作亂以李蒙爲姚州都督帥師討焉蒙臨行辭元振元振乃見仲翔謂蒙曰弟之孤子未有名宦子姑將行如破賊立功某在政事當接引之俾其縻薄俸也蒙諾之仲翔頗有幹用乃以爲判官委之軍事至蜀保安寓書於仲翔曰幸共鄕裏籍甚風猷𨿽曠不展拜而心常慕仰吾子國相猶子幕府碩才果以良能而受委寄李將軍秉文兼武受命專徵親綰大兵將平小冦以將軍英勇兼足下才賢師之克殄功在旦夕保安幼而嗜學長而專經才乏兼人官從一尉僻在劍外地邇蠻陬鄕國數千闗河阻隔況此官已滿後任難期以保安之不才厄選曹之格限更思微祿豈有望焉將歸老丘園轉死溝壑側聞吾子急人之憂不遺鄕曲之情忽垂特達之眷使保安得執鞭弭以奉周旋錄及細微薄沾功效承玆凱入得預末班是吾子丘山之恩卽保安銘鏤之日非敢望也願爲圖之幸照其欵誠而寛其造次專策駑蹇以望招攜仲翔得書深感之卽言於李將軍召爲管記未至而蠻賊轉逼李將軍至姚州與戰破之乘勝深入蠻覆而敗之李身死軍沒仲翔爲虜蠻夷利漢財物其沒落者皆通音耗令其家贖之人絹三十匹保安旣至姚州適值軍沒遲畱未返而仲翔於蠻中間闗致書於保安曰永固無恙頃辱書未報值大軍已發深入賊庭果逢撓敗李公戰沒吾爲囚俘假息偸生天涯地角顧身世已矣念鄕國窅然才謝鍾儀居然受縶身非箕子且見爲奴海畔牧羊有類於蘇武宮中射鴈寧期於李陵吾自陷蠻夷備嘗艱苦肌膚毀剔血淚滂沱生人至艱吾身盡受以中華世族爲絕域窮囚日居月諸暑退寒襲思老親於舊國望松檟於先塋忽忽發狂腷臆流慟不知涕之無從行路見吾猶爲傷湣吾與永固𨿽未披欵而鄕裏先達風味相親想覩光儀不離夢寐昨蒙枉問承間便言李公素知足下才名則請爲管記大軍去逺足下來遲乃足下自後於戎行非僕遲遺於鄕曲也足下門傳餘慶天祚積善果事期不入而身名並全向若早事麾下同參幕府則絕域之人與僕何異吾今在厄力屈計窮而蠻俗沒畱許親族往贖以吾國相之侄不同眾人乃苦相邀求絹千匹此信通問仍索百縑願足下早附白書報吾伯父宜以時到得贖吾還使亡魂復歸死骨更肉惟望足下耳今日之事請不辭勞若吾伯父已去廟堂難可諮啟卽願足下親脫石父解夷吾之驂往贖華元類宋人之事濟物之道古人猶難以足下道義素髙名節特著故有斯請而不生疑若足下不見哀矜猥同流俗則僕生爲俘囚之豎死則蠻夷之鬼耳更何望哉已矣吳君無落吾事保安得書甚傷之時元振已卒保安乃爲報許贖仲翔仍傾其家得絹二百匹因往嶲州十年不歸經營財物前後得絹七百匹數猶未至保安素貧窶妻子又在遂州貪贖仲翔遂與家絕每於人有得𨿽尺布升粟皆漸積之後妻子饑寒不能自立其妻乃率弱子駕一驢自往瀘南求保安所在於途中糧盡猶去姚州數百里其妻計無所出因哭於路左哀感行人時姚州都督楊安居乘驛赴郡見保安妻哭異而訪之妻曰妾夫遂州方義尉吳保安以友人沒蕃丐而往贖因住姚州棄妾母子十年不通音問妾今貧苦往尋保安糧乏路長是以悲哭安居大奇之謂曰吾前至驛當候夫人濟其所乏旣至驛安居賜保安妻錢數千給乘令進安居馳至郡先求保安見之執其手升堂謂保安曰吾嘗讀古人書見古人行事不謂今日親覩於公何分義情深妻子意淺捐棄家室求贖友朋而至是乎我見公妻來思公道義乃心勤佇願見顏色吾今初到無物助公且於庫中假官絹四百匹濟公此用待友人到後吾方徐爲塡還保安喜取其絹令蠻中通信者持往向二百日而仲翔至姚州形狀憔悴殆非人也方與保安相識語相泣也安居曽事郭尙書則爲仲翔洗沐賜衣裝引與同坐宴樂之安居重保安行事甚寵之於是令仲翔攝治下尉仲翔久於蠻中知其欵曲使人於蠻洞市女口十人皆有姿色旣至因辭安居歸北且以蠻口贈之安居不受曰吾非市井之人豈待報邪欽吳生分義故因人成事耳公有親老在北且充甘脆之資仲翔謝曰鄙身得還公之恩也微命得全公之賜也翔𨿽瞑目敢忘大造但此蠻口固爲公求來公今見辭翔以死請安居難違乃見其小女曰公旣頻繁有言不敢違公雅意此女最小常所鐘愛今爲此女受公一小口耳因辭其九人而保安亦爲安居厚遇大獲資糧而去仲翔到家辭親十五年矣卻至京以功授蔚州錄事參軍則迎親到官兩歲又以優授代州戶曹參軍秩滿內憂葬畢因行服幕次乃曰吾賴吳公見贖故能拜職養親今親歿服除可以行吾志矣乃行求保安而保安自方義尉選授眉州彭山丞仲翔遂至蜀訪之保安秩滿不能歸與其妻皆卒於彼權窆寺內仲翔聞之哭甚哀因制縗麻環絰加杖自蜀郡徒跣哭不絕聲遂至彭山設祭酹畢乃出其骨每節皆墨記之【墨記骨節書其次第恐葬斂時有失也】盛於練囊又出其妻骨亦墨記貯於竹籠而徒跣親負之行數千里至魏郡保安有一子仲翔愛之如弟盡以家財二十萬厚葬保安仍刻石頌美親廬墓側行服三年旣而爲嵐州長史又加朝散大夫攜保安子之官爲娶妻恩養甚至仲翔徳保安不已天寶十二載詣闕讓朱紱及官於保安之子以報時人甚髙之初仲翔之沒也賜蠻酋爲奴其主愛之飲食與之等經歲仲翔思北因逃歸追而得之轉賣與南洞洞主嚴惡得仲翔苦役之鞭笞甚至仲翔棄而走又被逐得更賣南洞中其洞號菩薩蠻仲翔居中經歲困厄復走蠻又追得之復賣他洞洞主得仲翔怒曰奴好走難禁止耶乃取兩板各長數尺令仲翔立於板以釘自足背釘之釘達於木每役使常帶二木行夜則納地檻中親自鏁閉仲翔二足經數年瘡方愈木鏁地檻如此七年仲翔初不堪其憂保安之使人往贖也初得仲翔之首主展轉爲取之故仲翔得歸焉

古今說海卷二十四

●欽定四庫全書

古今說海卷二十五

﹝明﹞陸楫編

說淵五【別傳五】

○昆崘奴傳【闕名】

唐大歷中有崔生者其父爲顯僚與蓋代之勛臣一品者熟生是時爲千牛其父使往省一品疾生少年容貌如玉性稟孤介舉止安詳發言淸雅一品命妓軸簾召生入室生拜傳父命一品忻然慕愛命坐與語時三妓人艶皆絕代居前以金甌貯緋桃而擘之沃以甘酪而進一品遂命衣紅綃妓者擎一甌與生食生少年赧妓輩終不食一品命紅綃妓以匙而進之生不得已而食妓哂之遂告辭而去一品曰郎君閒暇必須一相訪無間老夫也命紅綃送出院時生回顧妓立三指又反掌者三然後指胸前小鏡子云記取余更無言生歸達一品意返學院神迷意奪語減容沮怳然凝思日不暇食但吟詩曰悞到蓬山頂上游明璫玉女動星眸朱扉半掩深宮月應照瓊芝雪艶愁左右莫能究其意時家中有昆崘磨勒顧瞻郎君曰心中有何事如此抱恨不已何不報老奴生曰汝輩何知而問我襟懷間事磨勒曰但言當爲郎君釋解逺近必能成之生駭其言異遂具告知磨勒曰此小事耳何不早言之而自苦耶生又白其隠語勒曰有何難會立三指者一品宅中有十院歌姬此乃第三院耳反掌三者數十五指以應十五日之數胸前小鏡子十五夜月圓如鏡令郎君來耳生大喜不自勝謂勒曰何計而能達我鬱結耶磨勒笑曰後夜乃十五夜請深靑絹兩匹爲郎君制束身之衣一品宅有猛犬守歌妓院門外常人不得輙入入必噬殺之其警如神其猛如虎卽曹孟海州之犬也世間非老奴不能斃此犬耳今夕當爲郎君撾殺之遂宴犒以酒肉至三更攜煉椎而往食頃而回曰犬已斃訖固無障塞耳是夜三更與生衣靑衣遂負而逾十重垣乃入歌妓院內止第三門繡戶不扃金釭微明惟聞妓長嘆而坐若有所伺翠鬟初墜紅臉才舒幽恨方深殊愁轉結但吟詩曰深谷鶯啼恨阮郎偸來花下解珠璫碧雲飄斷音書絕空倚玉簫愁鳯凰侍衛皆寢鄰近閴然生遂掀簾而入姬黙然良久躍下榻執生手曰知郎君穎悟必能黙識所以手語耳又不知郎君有何神術而至此生具告磨勒之謀負荷而至姬曰磨勒何在曰簾外耳遂召入以金甌酌酒而飲之姬白生曰某家本居朔方主人擁旄逼爲姬僕不能自死尙且偸生臉𨿽鉛華心頗鬱結縱玉筯舉饌金鑪泛槳云屏而每近綺羅繡被而常眠珠翠皆非所願如在桎梏賢爪牙旣有神術何妨爲脫狴牢所願旣伸𨿽死不悔請爲僕隸願侍光容又不知郎君髙意如何生愀然不語磨勒曰娘子旣堅確如是此亦小事耳姬甚喜磨勒請先爲姬負其囊槖妝奩如此三復焉然後曰恐遲明遂負生與姬而飛出峻垣十餘重一品家之守禦無有警者遂歸學院而匿之及旦一品家方覺又見犬已斃一品大駭曰我家門垣從來邃密扃鐍甚嚴勢似飛蹻寂無形迹此必是一大俠矣無更聲聞徒爲患禍耳姬隠崔生家二歲因花時駕小車而遊曲江爲一品家人潛志認遂白一品一品異之召崔生而詰之事懼而不敢隠遂細言端由皆因奴磨勒負荷而去一品曰是姬大罪過但郎君驅使踰年卽不能問是非某須爲天下人除害命甲士五十人嚴持兵仗圍崔生院使擒磨勒磨勒遂持匕首飛出髙垣瞥若趐翎疾同鷹隼攢矢如雨莫能中之頃刻之間不知所向然崔家大驚愕後一品悔懼每夕多以家童持劍戟自衛如此周歲方止十餘年崔家有人見磨勒賣藥於洛陽市容髮如舊耳

古今說海卷二十五

●欽定四庫全書

古今說海卷二十六

﹝明﹞陸楫編

說淵六【別傳六】

○鄭徳璘傳【闕名】

貞元中湘潭尉鄭徳璘家居長沙有親表居江夏每歲一往省焉中間涉洞庭歷湘潭多遇老叟棹舟而鬻菱芡𨿽白髮而有少容徳璘與語多及玄解詰曰舟無糗糧何以爲食叟曰菱芡耳徳璘好酒每挈松醪春過江夏遇叟無不飲之叟飲亦不甚媿荷徳璘抵江夏將返長沙駐舟於黃鶴樓下傍有鹺賈韋生者乘巨舟亦抵於湘潭其夜與鄰舟告別飲酒韋生有女居於舟之柁樓鄰舟女亦來訪別二女同處笑語夜將半聞江中有秀才吟詩曰物觸輕舟心自知風恬浪靜月光微夜深江上解愁思拾得紅蕖香惹衣鄰舟女善筆札因覩韋氏妝奩中有紅箋一幅取而題所聞之句亦哦吟良久然莫曉誰人所制也及旦東西而去徳璘舟與韋氏舟同離鄂渚信宿及暮又同宿至洞庭之畔與韋生舟楫頗以相近韋氏美而艶瓊英膩云蓮蕋瑩波露濯舜姿月鮮珠彩於水窻中垂鉤徳璘因窺見之甚悅遂以紅綃一尺上題詩曰纎手垂鉤對水窻紅蕖秋色艶長江旣能解佩投交甫更有明珠乞一雙彊以紅綃惹其鉤女因收得吟翫久之然𨿽諷讀卽不能曉其義女不工刀札又恥無所報遂以鉤絲而投夜來鄰舟女所題紅箋者徳璘謂女所制疑思頗悅喜暢可知然莫曉詩之意義亦無計遂其欵曲由是女以所得紅綃系臂自愛惜之明月淸風韋舟遽張帆而去風勢將緊波濤恐人徳璘小舟不敢同越然意殊恨恨將暮有漁人語徳璘曰向者賈客巨舟已全家沒於洞庭矣徳璘大駭神思恍惚悲惋久之不能排抑將夜爲弔江姝詩二首曰湖面狂風且莫吹浪花初綻月光微沈潛暗想橫波涙得共鮫人相對垂又曰洞庭風軟荻花秋新沒靑娥細浪愁涙滴白蘋君不見月明江上有輕鷗詩成酹而投之精貫神祗至誠感應遂感水神持詣水府府君覽之召溺者數輩曰誰是鄭生所愛而韋氏亦不能曉其來由有主者搜臂見紅綃而語府君曰徳璘異日是吾邑之明宰況曩有義相及不可不曲活爾命因召主者攜韋氏送鄭生韋氏視府君乃一老叟也逐主者疾趨而無所礙道將盡覩一大池碧水汪然遂爲主者推墮其中或沈或浮亦甚困苦時已三更徳璘未寢但吟紅箋之詩悲而益苦忽有物觸舟然舟人已寢徳璘遂秉炬照之見衣服彩繡似是人物驚而拯之乃韋氏也系臂紅綃尙在徳璘喜驟良久女蘇息及曉方能言乃說府君感君而活我命徳璘曰府君何人也終不省悟遂納爲室感其異也將歸長沙後三年徳璘當調選欲謀醴陵令韋氏曰不過作巴陵耳徳璘曰子何以知韋氏曰向者水府君言是吾邑之明宰洞庭乃屬巴陵此可驗矣徳璘志之選果得巴陵令及至巴陵縣使人迎韋氏舟楫至洞庭側值逆風不進徳璘使傭篙工者五人而迎之內一老叟挽舟若不爲意韋氏怒而唾之叟回顧曰我昔水府活汝性命不以爲徳今反生怒韋氏乃悟恐悸召叟登舟拜而進酒果叩頭曰吾之父母當在水府可省覲否曰可須臾舟楫似沒於波然無所苦俄到往時之水府大小倚舟號慟訪其父母父母居止儼然第捨與人世無異韋氏詢其所須父母曰所溺之物皆能至此但無火化所食惟菱芡耳持白金器數事而遺女曰吾此無用處可以贈爾不得久停促其相別韋氏遂哀慟別其父母叟以筆大書韋氏巾曰昔日江頭菱芡人蒙君數飲松醪春活君家室以爲報珍重長沙鄭徳璘書訖叟遂爲僕侍數百輩自舟迎歸府捨俄頃舟卻出於湖畔一舟之人咸有所覩徳璘詳詩意方悟水府老叟乃昔日鬻菱芡者歲餘有秀才崔希周投詩卷於徳璘內有江上夜拾得芙蓉詩卽韋氏所投徳璘紅箋詩也徳璘疑詩乃詰希周對曰數年前泊輕舟於鄂渚江上月明時當未寢有微物觸舟芳馨襲鼻取而視之乃一束芙蓉也因而制詩旣成諷詠良久敢以實對徳璘嘆曰命也然後更不敢越洞庭徳璘官至刺史

古今說海卷二十六

●欽定四庫全書

古今說海卷二十七

﹝明﹞陸楫編

說淵七【別傳七】

○李章武傳【闕名】

李章武字飛卿其先中山人生而敏博遇事便了工文學業皆得極至𨿽弘道自髙惡爲潔飾而美貌閒容卽之溫然少與淸河崔信友善信亦雅士多聚古物以章武精敏每咨訪辯論皆洞達玄微研究原本時人比之張華貞元三年崔信任華州別駕章武自長安詣數日出行於市北街見一婦人甚美因紿信云須州外與親故知聞遂賃捨於美人之家主人姓王此則其子婦也乃悅而私焉居月餘日所計用直三萬餘子婦所供費倍之旣而兩心克諧情好彌切無何章武系事告歸長安殷勤敍別章武畱交頸鴛鴦綺一端仍贈詩曰鴛鴦綺��知結幾千絲別後尋交頸應傷未別時子婦答白玉指環一雙贈詩曰念子還相思見環重相憶願君永持翫循環無終極章有僕楊果者子婦賫錢一千以奬其敬事之勤旣別積八九年章武家長安亦無從與之相聞至貞元十一年因友人張元宗寓居下邽縣章武又自京師與元會忽思曩好乃回車涉渭而訪之日暝達華州將捨於王氏之室至其門則閴無行迹但外有賓榻而已章武以爲下裏或廢業卽農暫居郊野或親賓邀聚未始歸復但休止其門將別適他捨見東鄰之婦就而訪之乃云王氏之長老皆捨業而出遊其子婦歿已再周矣又詳與之談卽云某姓楊第六爲東鄰妻復訪郎何姓章武具語之又云曩曽有僕姓楊名果乎曰有之因泣告曰某爲裏中婦五年與王氏善交嘗曰我夫室猶如傳捨閱人多矣其於往來見調者皆殫財窮產甘辭厚誓未嘗動心頃歲有李十八郎曽捨於我家我初見之不覺自失後遂私侍枕席實蒙歡愛今與之別累年矣思慕之心或竟日不食終夜無寢我家人故不可托復被彼夫東西不時會遇脫有至者願以物色名氏求之如不參差相托祗奉並語深意但有僕夫楊果卽是不二三年子婦寢疾臨死復見托曰我本寒微曽辱君子厚顧心常感念久以成疾自料不治曩所奉托萬一至此願申九泉銜恨千古暌離之思仍乞畱止此捨冀神會於髣髴之中章武力求鄰婦爲開門命從者市薪芻食物方將具裀席忽有一婦人持箒出房掃地鄰婦亦不之識章武因訪所從來云是舍中人又逼而詰之卽徐曰王家亡婦感郎恩情將見會恐生怪怖故使相聞章武許諾云章武所由來者誠爲此也𨿽顯晦殊途人皆忌憚而思念情至實所不疑語畢執箒人欣然而去逡巡映門卽不復見乃具飲饌呼祭自食飲畢安寢至二更許燈在牀之東南忽爾稍暗如此再三章武心知有變因命移燭背墻置室東南隅旋聞西北角窸窣有聲如有人形冉冉而至五六步卽可辧其狀貌衣服乃主人子婦也與昔見不異但舉止浮急音調輕淸耳章武下牀迎擁攜手欵若平生之歡自云在冥錄以來都忘親戚但思君子之心如平昔耳章武倍與狎暱亦無他異但數請令人視明星若出當須還不可久住每交歡之暇卽懇托在鄰婦楊氏云非此人誰達幽恨至五更有人告可還子婦泣下牀與章武連臂出門仰望天漢遂嗚咽悲怨卻入室自於裙帶上解錦囊囊中取一物以贈之其色紺碧質又堅密似玉而冷狀如小葉章武不之識也子婦曰此所謂靺鞨寶出昆崘玄圃中彼亦不可得妾近與西嶽玉京夫人戲見此物在眾寶璫上愛而訪之夫人遂假以相授云洞天羣仙每得此一寶皆爲光榮以卽奉玄道有精識故以投獻常願寶之此非人間之有遂贈詩曰河漢已傾斜神魂欲超越願郎更回抱終天從此訣章武取白玉寶簪一以酬之並答詩曰分從幽顯隔豈謂有佳期寧辭重重別所嘆去何之因相持泣良久子婦又贈詩曰昔辭懷後會今別便終天新悲與舊恨千古閉窮泉章武答曰後期杳無約前恨已相尋別路無行信何因得寄心欵曲敍別訖遂卻赴西北隅行數步猶回顧拭淚云李郎無捨念此泉下人復哽咽佇立視天欲明急趨至角卽不復見但空室窅然寒燈半滅而已章武乃促裝卻自下邽歸長安武定堡下邽羣官與張元宗攜酒宴飲旣酣章武懷念因卽事賦詩曰水不西歸月暫圓令人恨望古城邊蕭條明早分岐路知更相逢何歲年吟畢與羣官別獨行數里又自諷誦忽聞空中有嘆賞音調淒惻更審聽之乃王氏子婦也自云冥中各有地分今於此別無日交會知郎思眷故冒陰司之責逺來奉送千萬自愛章武愈感之及至長安與道友隴西李訪話亦感其誠而賦詩曰石沈遼海闊劍別楚天長會合知無日離心滿夕陽章武旣事東平丞相府因閒召玉工視所得靺鞨寶工亦不知不敢雕刻後奉使大梁又召玉工麤能辧乃因其形雕作懈葉象奉使上京每以此物貯懷中至市東街偶見一胡僧忽近馬叩頭云君有寶玉在懷乞一見爾乃引於靜處開視僧捧翫移時云此天上至物非人間有也章武后往來華州訪遺楊六娘至今不絕

古今說海卷二十七

●欽定四庫全書

古今說海卷二十八

﹝明﹞陸楫編

說淵八【別傳八】

○韋自東傳【闕名】

貞元中有韋自東者義烈之士也嘗遊太白山棲止段將軍莊段亦素知其壯勇者一日與自東眺望山谷見一徑甚微若舊有行迹自東問主人曰此何詣也將軍曰昔有二僧居此山頂殿宇宏壯林泉甚佳蓋開元中萬回師弟子所建也似驅役鬼工非人力所能及或聞樵者說其僧爲野義所食今絕蹤二三年矣又聞人說有二野義在於此山亦無人敢窺焉自東怒曰余操心在平侵暴野義何類而敢噬人今夕必挈野義首至於門下將軍止之曰暴虎馮河死而無悔自東不顧仗劍奮衣而往勢不可遏將軍悄然曰韋生當其咎耳自東捫蘿躡石至於精舍悄寂無人覩二僧房大敞其戶履錫俱在衾枕儼然而塵埃凝積其上又見佛堂內細艸茸茸似有巨物偃寢之處四壁多掛野彘玄熊之類或庖炙之餘亦有鍋鑊柴薪自東乃知樵者之言不謬耳度其野義未至遂拔栢樹徑大如椀去枝葉爲大杖扃其戶以石佛拒之是夜月白如晝夜未分野義挈鹿而至怒其扄鐍大叫以首觸戶折其石佛而踣於地自東遂以栢樹撾其腦再舉而斃之拽之入室又闔其扉頃之復有野義繼至似怒前歸者不接已亦哮吼觸其扉復踣於戶閾又撾之亦斃自東知雌雄已殞應無儕類遂掩闗烹鹿而食及明斷二野義首挈余鹿而示段段大駭曰眞周處之儔矣乃烹鹿飲酒盡歡逺近觀者如堵有道士出於稠人中揖自東曰某有衷懇欲披告於長者可乎自東曰某一生急人之急何爲不可道士曰某棲心道門懇志靈藥非一朝一夕耳三二年前神仙爲吾配合龍虎丹一鑪據其洞而修之有日矣今靈藥將成而數有妖魔入洞就鑪擊觸藥幾飛散思得剛烈之士仗劍衛之靈藥倘成當有分惠未知能一行否自東踴躍曰乃平生所願也遂仗劍從道士而去躋險躡峻當太白之髙峯將半有一石洞可百餘步卽道士燒丹之室惟弟子一人道士約曰明晨五更初請君仗劍當洞門而立若見有怪物但以劍擊之自東曰謹奉教久立燭於洞門外伺之俄頃果有巨虺長數丈金目雪牙毒气氤欝將欲入洞自東以劍擊之似中其首俄頃若輕霧而化去食頃又有一女子顏色艶麗執芰荷之花緩步而至自東又以劍拂之若雲气而滅食頃將欲曙有道士乘雲駕鶴導從甚嚴勞自東曰妖魔已盡吾弟子丹將成矣吾當來爲證也盤旋候明而入語自東曰喜汝道士丹成今有詩一首汝可繼和詩曰三秋稽顙叩眞靈龍虎交時金液成絳雪旣凝身可度蓬壺頂上彩雲生自東詳詩意曰此道士之師遂釋劍而禮之俄而突入藥鼎爆烈更無遺在道士慟哭自東悔恨自咎而已二人因以泉滌其鼎器而飲之自東後更有少容而適南嶽莫知所止今段將軍莊尙有野義髑髏見在道士亦莫知所之

古今說海卷二十八

●欽定四庫全書

古今說海卷二十九

﹝明﹞陸楫編

說淵九【別傳九】

○趙合傳【闕名】

進士趙合貌溫气直行義甚髙太和初遊五原路經砂磧覩物悲嘆遂飲酒與僕使並醉因寢於砂磧中宵半醒月色皎然聞砂中有女人悲吟曰雲鬟消盡轉蓬稀埋骨窮荒無所依牧馬不嘶沙月白孤魂空逐鴈南飛合遂起而訪焉果有一女子年猶未笄容色絕代語合曰某姓李氏居於奉天有姊嫁洛源鎭帥因往省焉道遭黨羌所虜至此撾殺刼其首飾而去後爲路人所悲掩於沙內經今三載知君頗有義心儻能爲歸骨於奉天城南小李村卽某家枌楡耳當有奉報合許之請示其掩骼處女子感泣告之合遂收其骨包於橐中伺旦俄有紫衣丈人躍騎而至揖合曰知子仁而義信而亷女子咨祈尙有感激我李文悅尙書也元和十三年分守五原爲犬戎三十萬圍逼城池之四隅兵各厚數十里連弩灑雨飛梯排云穿壁決壕晝夜攻擊城危若累卵大有瓦解之勢當其時禦捍之兵才三千激勵其居人婦女老幼負土而立者不知寒餒犬戎於城北建獨腳樓髙數十丈城中巨細咸得窺之某遂設奇定計其樓立毀羌酋■﹝目咢﹞然以爲神功又語城中人曰愼勿拆屋燒吾且爲汝取薪積於城下許人鉤上又太陰稍晦卽聞城之四隅多有人物行動聲云以夜攻城城中懾栗不敢暫安某曰不然潛以鐵索下燭而照之乃空驅牛羊行脇其城兵士稍安又西北隅被攻摧十餘丈將遇昏晦羣冦大喜縱酒狂歌云候明晨而入某以馬弩五百張而擬之遂下皮墻障之一夕並工暗築不使有聲滌之以水時嚴寒來日冰堅城之瑩如銀不可攻擊又羌酋建大將之旗乃贊普所賜立之於五花營內某夜穿壁而奪之如飛眾羌號泣誓請還前擄掠之人而贖其旗納其老幼婦女百餘人待其盡歸然後擲旗而還之時邠涇救兵二萬人臨其境股栗不進如此相持三十七日羌酋乃遙拜曰此城內有神將吾今不敢欺遂捲甲而去不信宿達宥州一晝夜而攻破其城老小三萬人盡遭虜去以此利害則余之功及斯城不細但當時賞罰無章不得仗節出此城空加一貂蟬耳余聞鍾陵韋大夫舊築一堤將防水潦後三十年尙有百姓及亷問周公感其功而奏立徳政碑峨然若余當時守壁不堅城中之人盡爲逺羌之賤隸豈存今日子孫乎知子有心請白其百姓諷其州尊與立徳政碑足矣言訖長揖而去合旣受教就五原以語百姓及刺史俱以爲妖不聽惆悵而返至沙中又逢昔日神人謝曰君爲言五原無知之俗刺史不明此城當有大災方與祈求幽府吾言於五原之事不諧此意亦息其禍不三旬而及矣言訖而沒果如期災生五原城饉死萬人老幼相食合挈女骸骨至奉天訪得小李村而葬之及明日道側遇昔日女子曰感君之義吾之大父乃貞元中得道之士有演參同契續混元經子能窮之龍虎之丹不日而成矣合受之女子已沒合遂捨舉究其玄微居於少室燒之一年能使瓦礫爲金寶二年能起斃者三年餌之度世今時有人遇之於嵩嶺耳

古今說海卷二十九

●欽定四庫全書

古今說海卷三十

﹝明﹞陸楫編

說淵十【別傳十】

○杜子春傳【闕名】

杜子春者周隋間人少落魄不事家產以心气閒縱嗜酒邪遊資產蕩盡投於親故皆以不事事之故見棄方冬衣破腹空徒行長安中日晚未食彷徨不知所往於東市西門饑寒之色可掬仰天長吁有一老人策杖於前問曰君子何嘆子春言其心且憤其親戚疎薄也感激之气發於顏色老人曰幾緡則丰用子春曰三五萬則可以活矣老人曰未也更言之十萬曰未也乃言百萬亦曰未也曰三百萬乃曰可矣於是袖出一緡曰給子今夕明日午時俟子於西市波斯邸愼無後期及時子春往老人果與錢三百萬不告姓名而去子春旣富蕩心復熾自以爲終身不復羈旅也乘肥衣輕會酒徒徵絲竹歌舞於倡樓不復以治生爲意一二年間稍稍而盡衣服車馬易貴從賤去馬而驢去驢而徒倐忽如初旣而復無計自嘆於市門發聲而老人到握其手曰君復如此奇哉吾將復濟子幾緡方可子春慚不對老人因逼之子春愧謝而已老人曰明日午時來前期處子春忍愧而往得錢一千萬未受之初發憤以爲從此謀生石季倫猗頓小豎耳錢旣入手心又翻然縱適之情又卻如故不三四年間貧過舊日復遇老人於故處子春不勝其愧掩面而走老人牽裾止之曰嗟乎拙謀也因與三千萬曰以此不痊則子貧在膏肓矣子春曰吾落魄邪遊生涯罄盡親戚豪族無相顧者獨此叟三給我我何以當之因謂老人曰吾得此人間之事可以立孤孀可以足衣食於名教復圓矣感叟深惠立事之後惟叟所使老人曰吾心也子治生畢來歲中元見我於老君雙檜下子春以孤孀多寓淮南遂轉資揚州買良田百頃郭中起甲第要路置邸百餘間悉召孤孀分居第中婚嫁甥侄遷袝旅櫬恩者煦之讎者復之旣畢事及期而往老人者方嘯於二檜之陰遂與登華山雲臺峯入四十里餘見一居處室屋嚴潔非常人居彩雲遙覆鸞鶴飛翔其上有正堂中有藥鑪髙九尺餘紫熖光發灼煥窻戶玉女數人環鑪而立靑龍白虎分據前後其時日將暮老人者不復俗衣乃黃冠絳帔士也持白石三丸酒一巵遺子春令快餐之訖取一虎皮鋪於內西壁東向而坐戒曰愼勿語𨿽尊神惡鬼夜義猛獸地獄及君之親屬爲所囚縛萬苦皆非眞實但當不動不語耳安心莫懼終無所苦當一心念吾所言言訖而去子春視庭惟一瓦甕中滿貯水而已道士適去而旌旗戈甲千乘萬騎徧滿崖谷來呵叱之聲動天地有一人稱大將軍身長丈餘人馬皆著金甲光芒射人親衛數百人拔劍張弓直入堂前呵曰汝是何人敢不避大將軍左右竦劍而前逼問姓名又問作何物皆不對問者大怒催斬爭射之聲如雷竟不應將軍者抝怒而去俄而猛虎毒龍狻猊獅子蝮蛇萬計哮吼拏攫而前爭欲摶噬或跳過其上子春神色不動有頃而散旣而大雨滂澍雷電晦暝火輪走其左右電光掣其前後目不得開須臾庭際水深丈餘流電吼雷勢若山川開破不可制止瞬息之間波及坐下子春端坐不顧未頃而散將軍者復來引牛頭獄卒奇貌鬼神將大鑊湯而置子春前長槍刃義四面■﹝辶合﹞迎傳命曰肯言姓名卽放不肯言卽當心義取置之鑊中又不應因執其妻來捽於階下指曰言姓名免之又不應乃鞭捶流血或射或斫或煮或燒苦不可忍其妻號哭曰誠爲陋拙有辱君子然幸得執巾櫛奉事十餘年矣今爲尊鬼所執不勝其苦不敢望君匐匍拜乞但得公一言卽全性命矣人誰無情君乃忍惜一言雨淚庭中且咒且罵子春終不顧將軍且曰吾不能毒汝妻耶令取剉碓從腳寸寸剉之妻叫哭愈急竟不顧之將軍曰此賊妖術已成不可使久在世間勑左右斬之斬訖魂魄被領見閻羅王王曰此乃雲臺峯妖民乎促付獄中於是鎔銅鐵杖碓搗磑磨火坑鑊湯刀山劍林之苦無不備嘗然心念道士之言亦似可忍竟不呻吟獄卒告受罪畢王曰此人陰賊不合得作男宜令作女人配生宋州單父縣丞王勤家生而多病鍼灸醫藥之苦略無停日亦嘗墜火墮牀痛苦不齊終不失聲俄而長大容色絕代而口無聲其家目爲啞女親戚相狎侮之萬端終不能對同鄕有進士盧珪者聞其容而慕之因媒氏求焉其家以啞辭之盧曰茍爲妻而賢何用言矣亦足以戒長舌之婦乃許之盧生備禮親迎爲妻數年恩情甚篤生一男僅二歲聰慧無敵盧抱兒與之言不應多方引之終無辭盧大怒曰昔賈大夫之妻鄙其夫才不笑爾然觀其射雉尙釋其憾今吾陋不及賈而文藝非徒射雉也而竟不言大丈夫爲妻所鄙安用其子乃持兩足以頭撲於石上應手而碎血濺數步子春愛生於心忽忘其約不覺失聲云噫噫聲未息身坐故處道士者亦在其前初五更矣其紫熖穿屋上天火起四合屋室俱焚道士嘆曰措大誤余乃如是因提其髻投水甕中未頃火息道士前曰出吾子之心喜怒哀懼惡欲皆能忘也所未臻者愛而已向使子無噫聲吾之藥成子亦上仙矣嗟乎仙才之難得也吾藥可重煉而子之身猶爲世界所容矣勉之哉遙指路使歸子春彊登臺觀焉其鑪已壊中有鐵柱大如臂長數尺道士脫衣以刀子削之子春旣歸愧其恩誓復自效以謝其過行至雲臺峯無人迹嘆恨而歸

古今說海卷三十

●欽定四庫全書

古今說海卷三十一

﹝明﹞陸楫編

說淵十一【別傳十一】

○裴伷先別傳【闕名】

工部尙書裴伷先年十七爲太僕寺丞伯父相國炎遇害伷先廢爲民遷嶺外伷先素剛痛伯父無罪乃於朝廷上封事請見面陳得失天后大怒召見盛气以待之謂伷先曰汝伯父反干國之憲自貽伊戚爾欲何言伷先對曰臣今請爲陛下計安敢訴寃且陛下先帝皇后李家新婦先帝棄世陛下臨朝爲婦道者理當委任大臣保其宗社東宮年長復子明辟以塞天人之望今先帝登遐未幾遽自封崇私室立諸武爲王誅斥李宗自稱皇帝海內憤惋蒼生失望臣伯父至忠於李氏反誣其罪戮及子孫陛下爲計若斯臣深痛惜臣望陛下復立李家社稷迎太子東宮陛下髙枕諸武獲全如不納臣言天下一動大事去矣產祿之誡可不懼哉臣今爲陛下計能用臣言猶未晚也天后怒曰何物小子敢發此言命牽出伷先猶反顧曰陛下采臣言實未晚如是者三天後令集朝臣於朝堂杖伷先至百長隸瀼州伷先解衣受杖笞至十而伷先死數至九十八而蘇更二笞而畢伷先瘡甚臥驢輿中至流所卒不死在南中數歲娶流人盧氏女生男願盧氏卒伷先攜願潛歸鄕歲餘事發又杖一百配北庭貨殖五年致資財數千萬伷先賢相之侄往來河西所在交二千石北庭都護府城下有夷萬帳則降人也其可汗禮伷先以女妻之可汗惟一女念之甚贈伷先黃金馬駝牛羊甚眾伷先因而致富門下食客常數千人自北庭至東京累道置客以取東京息耗朝廷動靜不數日伷先必知之時補闕李秦授寓直中書進封事曰陛下自登極誅斥李氏及諸大臣其家人親族流放在外以臣所料且數萬人如一旦同心招集爲逆出陛下不意臣恐社稷必危讖曰代武者劉夫劉者流也陛下不殺此輩臣恐爲禍深隠天后納之夜中召入謂曰卿名秦授天以卿授朕也何啟予心卽拜考功員外郎仍知制誥賜朱紱女妓十人金帛稱是與謀發敕使十人於十道安慰流者其實賜墨敕與牧守有流放者殺之敕旣下伷先知之會賓客計議皆勸伷先入突厥伷先從之日晚捨於城外束裝時有鐵騎果毅二人勇而有力以罪流伷先善待之及行使將馬牛槖駞八十頭盡裝金帛賓客家僮從之者三百餘人甲兵備足曳犀超乘者半有千里馬二伷先與妻乘之裝畢遽發料天曉人覺之已入突厥境矣旣而迷失道遲明惟進一捨乃馳旣明候者言伷先走都護令八百騎追之妻父可汗又令五百騎急追誡追者曰捨伷先與妻同行者盡殺之貨財爲賞追者及伷先於塞伷先勒兵與戰麾下皆殊死戰殺追騎五百人日昏二將戰死而敗縳伷先及妻與槖駞將至都護所旣至械系穽中具以狀聞待報而使者至召流人數百皆害之伷先以未報故免天后度流人已死又使使者安撫流人曰吾前使十道使安慰流人何使者不曉吾意擅加殺害深爲酷暴其輙殺流人使者並所在鏁項將至害流人處斬之以快亡魂諸流人未死或他事系者兼家口放還由是伷先得免乃歸鄕裏及唐室再造宥裴炎贈以益州大都督求其後伷先乃出授詹事丞歲中四遷遂至秦州都督再節制桂廣一任幽州帥四爲執金吾一兼禦史大夫太原京兆尹太府卿凡任三品官向四十政所在有聲績號稱名臣後爲工部尙書東京畱守薨壽八十六

古今說海卷三十一

●欽定四庫全書

古今說海卷三十二

﹝明﹞陸楫編

說淵十二【別傳十二】

○震澤龍女傳【闕名】

震澤中洞庭山南有洞穴深百餘尺有漁人茅公■﹝月它﹞偶墮洞中旁行升降五十餘里至一龍宮周回四五里下有靑泥至膝有宮室門闕龍以气辟水霏如輕霧晝夜明徹守門小蛟龍張鱗奮爪拒之不得入公■﹝月它﹞在洞數日饑食靑泥若粳米旬餘忽髣髴記得歸路得去爲吳郡守具言其事事聞梁武帝召問傑公公曰此洞穴有四枝一通洞庭湖西岸一通蜀道靑衣浦北岸一通羅浮兩山間穴溪一通枯桑島東穴蓋東海龍王第七女掌龍王珠藏小龍千數衛護此珠龍畏蠟愛美玉及空靑而嗜燕若遣使通信可得寶珠帝聞大喜乃詔有能使者厚賞之有會稽郡鄮縣白水郎庾毗羅請行傑公曰汝五世祖燒殺鄮縣東海潭之龍百餘頭還爲龍所害汝門龍之仇也可無行乎毗羅伏實乃止於是合浦郡洛黎縣甌越羅子春兄弟二人上書自言家代與陵水羅水龍爲婚逺祖矜能化惡龍晉簡文帝以臣祖和化龍毒今龍化縣卽是臣祖奉宅也象郡石龍剛猛難化臣祖化之今石龍縣是也東海南天臺湘川彭蠡銅鼓石頭等諸水大龍皆識臣宗祖亦知臣是其子孫請通帝命傑公曰汝家制龍石尙在否答曰在謹賫至都試取觀之公曰汝此石能制徵風召雨戎虜之龍不能制海王珠藏之龍又問曰汝有西海龍腦香否曰無公曰柰之何禦龍帝曰事不諧矣公曰西海大船求龍腦香可得昔桐栢眞人敷揚道義許謐茅容乘龍各贈制龍石十斤今亦應在請訪之帝敕命求之於茅山華陽隠居陶弘景得石兩片公曰是矣帝敕玉工以於闐舒河中美玉造小函二以桐木灰發其光取宣州空靑汰取其精者用海魚膠膠之成二缶火堅之龍腦香尋亦繼至傑公曰以蠟塗子春等身及衣佩乃賫燒燕五百枚入洞穴至龍宮守門小蛟聞蠟气俯伏不敢動乃以燒燕百事賂之令其通問以其上上者獻龍女龍女食之大嘉又上玉函靑缶具陳帝旨洞中有千餘歲能變化出入人間之龍善譯時俗之言龍女知帝禮之以大珠三小珠七雜珠一石以報帝命子春乘龍等載珠還國食頃之間便至江岸已而子春薦珠帝大喜得聘通靈異獲天人之寶以珠示傑公傑公曰三珠其一是天帝如意珠之下者其二是驪龍珠之中者七珠二是虫珠五是海蚌珠人間之上者雜珠是蚌蛤等珠不如火珠之貴帝徧示百僚朝廷咸謂傑公虛誕莫不詰之傑公曰如意珠上上者夜光照四十餘里中者十里下者一里光之所及無風雨雷電水火刀兵諸毒厲驪珠九色上者夜光百步中者十步下者一室光之所及無蛇虺虫豸之毒虫珠七色而多赤其虫六足二目目當其陷處有凹如鐵鼻蚌珠五色皆有夜光及數尺無瑕者爲之上有瑕者爲下蚌珠生於蚌腹與月盈虧蛇珠所致隋侯噲參卽其事也又問蛇鶴之辧對曰使其自適帝命傑公記蛇鶴二珠以斗餘雜珠散於殿前取大黃蛇玄鶴各十數處布珠中間於是鶴銜其珠鳴舞徘徊蛇銜其珠盤屈宛轉羣公觀者莫不嘆服帝復出如意龍虫等珠光之逺近七八九數皆如傑公之言子春在龍宮得食如花如藥如膏如飴食之香美賫食至京師得人間風日乃堅如石不可咀咽帝令祕府藏之拜子春爲奉車都尉二弟爲奉朝請賜布帛各千匹追訪公■﹝月它﹞往不爲龍害所由爲用麻油和蠟作照魚衣乃身有蠟气故也

古今說海卷三十二

●欽定四庫全書

古今說海卷三十三

﹝明﹞陸楫編

說淵十三【別傳十三】

○袁氏傳【闕名】

廣徳中有孫恪秀才者因下第遊於洛中至魏王池側忽有一大第土木皆新路人指云斯袁氏之第也恪徑往扣扉無有應者戶側有小房簾帷頗潔謂伺客之所恪遂褰簾而入良久忽聞啟闗者一女子光容鑑物艶麗驚人珠初滌其月華栁乍含其煙媚蘭芳靈濯玉瑩塵淸恪疑主人之處子但潛窺而已女摘庭中之萱艸凝思久立遂吟詩曰彼見是忘憂此看同腐艸靑山與白雲方展我懷抱吟諷旣畢容色慘然因來褰簾忽覩恪遂驚慚入戶使靑衣詰之曰子何人而向於此恪乃語是稅居之士曰不幸衝突頗益慚駭幸望陳達於小娘子靑衣具以告女曰某之醜拙況不修容郎君久盼簾帷當盡所覩豈敢更回避耶願郎君少佇內廳當暫飾裝而出恪慕其容美喜不自勝語靑衣曰誰氏之子曰故袁長官之女少孤更無姻戚惟與妾輩三五人據此第耳小娘子見未適人且求售也良久乃出見恪美艶愈於向者所覩命侍婢進茶果曰郎君旣無第捨便可遷囊槖於此廳院中指靑衣謂恪曰小有所須但告此輩恪愧荷而已恪未室又覩女子之婉麗如是乃進媒而請之女亦欣然相受遂納爲室袁氏贍足巨有金繒而恪久貧忽車馬煥赫服玩華麗頗爲親友之疑訝多來詰恪恪竟不實對恪因驕倨不求名第日洽豪貴縱酒狂歌如此三四歲不離洛中忽遇表兄張閒雲處士恪謂曰旣久暌間頗思從容願攜衾綢一永宵話張生如其所約及夜永將寢張生握恪手密謂之曰愚兄於道門曽有所授適觀弟詞色妖气頗濃未審別有何所遇事之周細必願見陳不然者當受禍耳恪曰不肖未有所遇張生又曰夫人稟陽精妖受陰气魂掩魄盡人則長生魄掩魂銷人則立死故鬼怪無形而全陰也仙人無影而全陽也陰陽之盛衰魂魄之交戰在體而微有失位莫不表白於气色向觀弟神彩陰侵陽位邪干正府眞精已耗識用漸隳津液傾輸根蔕浮動骨將化土顏非渥丹必爲怪異所鑠何堅隠而不剖其由也恪方驚悟遂陳娶納之因張生大駭曰卽此是也其柰之何恪曰弟之忖度何以爲異張曰豈有袁氏海內無瓜葛之親哉又辧慧多能如是以爲驗遂告張曰某一生邅迍久處凍餒因玆婚娶頗似蘇息不能負意何以爲計張生怒曰大丈夫未能事人焉能事鬼傳云妖由人興人無釁焉妖不自作且義與身孰親身受其災而顧其鬼怪之恩義三尺童子尙以爲不可何況大丈夫乎張又曰吾有寶劍亦幹將之儔亞也凡有魍魎見者滅沒前後神奇不可備數詰朝奉借儻攜密室必覩其狼狽不下昔日王君攜寶鏡而照鸚鵡也不然者則必被恩愛所迷耳明日恪遂受劍張生告去執手曰善伺其便恪遂攜劍隠於室內而終有難色袁氏俄覺大怒而謂恪曰子之窮愁我使暢泰不顧恩義遂興非爲如此用心且犬彘不食其餘豈能立節行於人世也恪旣被責慚顏息慮叩頭曰受教於表兄非宿心也願以歃血爲盟更不敢有他意矣因雨泣伏地袁氏遂搜得其劍寸折之若斷輕藕耳恪愈懼似欲奔迸袁氏乃大笑曰張生一小子不能以道義誨其表弟使行其凶毒來當辱之然觀子之心的應不如是然吾匹君已數歲矣子何慮哉恪方稍安後數日因出遇張生曰柰何使我撩虎須幾不脫虎口耳張生問劍之所在具以實對張生大駭曰非吾所知也深懼而不敢來謁後十餘年袁氏已鞠育二子治家甚嚴不喜參雜後恪之長安謁舊友人王相國縉遂薦於南康張萬頃大夫爲經略判官挈家而往袁氏每遇靑松髙山凝睇久之若有不快意到瑞州袁氏曰去此半程江壖有峽山寺我家舊有門徒僧惠幽居於此寺別來數十年僧行夏臘極髙能別形骸善出塵垢儻經彼設食頗益南行之福恪曰然遂辦齋蔬之具及抵寺袁氏欣然易服理鬢攜二子詣老僧院若熟其徑者恪頗異之遂持碧玉環子而獻僧曰此是院中舊物僧亦不曉及齋罷有野猿數十連臂下於髙松而食於臺上後悲嘯捫蘿而躍袁氏惻然俄命筆題僧壁曰剖破恩情役此心無端變化幾湮沈不如逐伴歸山去長嘯一聲煙霧深乃擲筆於地撫二子咽泣數聲語恪曰好住好住吾當永訣矣遂裂衣化爲老猿追嘯者躍樹而去將抵深山而復返視恪乃驚怛若魂飛神喪良久撫二子一慟乃詢於老僧僧方悟此猿是貧道爲沙彌時所養開元中有天使髙力士經過此憐其慧黠以束帛而易之聞抵洛京獻於天子時有天使來往多說其慧黠過人常馴擾於上陽宮內聞安史之亂卽不知所之於戲不期今日更覩其怪異耳碧玉環者本訶陵胡人所施當時亦隨猿頸而往今方悟矣恪遂惆悵艤舟六七日攜二子而回棹更不能之任矣

古今說海卷三十三

●欽定四庫全書

古今說海卷三十四

﹝明﹞陸楫編

說淵十四【別傳十四】

○少室仙姝傳【闕名】

寶歷中有封陟孝亷者居於少室貌態潔朗性頗貞端志在典墳僻於林藪探義而星歸腐艸閱經而月墜幽窻矻矻孜孜俾夜作晝無非搜索隠奧未嘗縱愒日時也書堂之畔景像可窺泉石淸寒桂蘭雅澹戲猱毎竊其庭果唳鶴頻棲於澗松虛籟時吟凝埃晝閴煙鏁簹篁之翠節露滋躑躅之紅葩薜蔓衣墻苔茸毯砌時夜將午忽飄異香酷烈漸布於庭際俄有輜軿自空而降畫輪軋軋直湊檐楹覩一仙姝侍從華麗玉佩敲磬羅裙曳云體欺皓雪之容光臉奪芙蕖之濯艷正容斂袵而揖陟曰某籍本上仙謫居下界或遊人間五嶽或止海面三峯月到瑤階愁莫聽其鳯管虫吟粉壁恨不寐於鴛衾燕浪語而徘徊鸞虛歌而縹緲寶瑟休泛虯觥懶斟紅杏艷枝激含嚬於綺殿碧桃芳萼引凝睇於瓊樓旣厭曉妝漸融春思伏見郎君丰儀浚潔襟量端明學聚流螢文含隠豹所以慕其貞朴愛此孤標特謁光容願持箕箒又不知郎君雅旨如何陟攝衣朗燭正色而坐言曰某家本貞亷性惟孤介貪古人之糟粕究前聖之指歸編栁苦辛然糠幽暗布被糲食燒蒿茹藜但自固窮終不斯濫必不敢當神仙降顧斷意如此幸早回車姝曰某乍造門墻未申懇迫輙有詩一章奉畱後七日更來詩曰謫居蓬島別瑤池春媚煙花有所思爲愛君心能潔白願操箕箒奉屏幃陟覽之若不聞云軿旣去窻戶遺芳然陟心中不可轉也後七日夜姝又至騎從如前時麗容潔服艷媚巧言又白陟曰某以業緣遽縈魔障歘起蓬山瀛島繡帳錦宮恨起紅茵愁生翠被難窺舞蝶於芳艸每妬流鶯於綺叢靡不雙飛俱能對跱自矜孤寢轉懵空閨秋卻銀缸但凝眸於片月春尋瓊圃空杼思於殘花所以激切前時布露丹懇幸垂采納無阻精誠又不知郎君意竟如何陟又正色而言曰某身居山藪志已顓蒙不識鈆華豈知女色幸垂速去無相見尢姝曰願不貯其深疑幸望容其陋質輙更有詩一章後七日復來詩曰弄玉有夫皆得道劉剛兼室盡登仙君能仔細窺朝露須逐云車拜洞天陟覽之又不回意後七日夜姝又至態柔容冶靚衣明眸又言曰逝波難駐西日易頹花木不停薤露非久輕漚泛水只得逡巡微燭當風莫過瞬息虛爭意气能得幾時恃賴韶顏須臾槁木所以君誇容鬢尙未凋零固止綺羅貪窮典籍及其衰老何以任持我有還丹頗能駐命許其依托必寫襟懷能遣君壽例三松瞳方兩目仙山靈府任意追遊莫種槿花使朝晨而騁艷休敲石火尙昏黒而流光陟乃怒目而言曰我居書齋不欺暗室下惠爲證叔子爲師是何妖精苦相淩逼心如鐵石無更多言儻若遲回必當窘辱侍衛諫曰小娘子回車此木偶人不足與語況窮薄當爲下鬼豈神仙配偶耶姝長吁曰我所以懇懇者爲是靑牛道士之苗裔況此時一失又須曠居六百年不是細事於戲此子大是忍人又畱詩曰蕭郎不顧鳯樓人云澀回車淚臉新愁想蓬瀛歸去路難窺舊苑碧桃春輜軿出戶珠翠響空泠泠簫笙杳杳雲路然陟意不易後三年陟染疾而終爲太山所追束以巨鏁使者驅之欲至幽府忽遇神仙騎從淸道甚嚴使者躬身於路左曰上元夫人遊太山耳俄有仙騎召使者與囚俱來陟至彼仰窺乃昔日求偶仙姝也但左右彈指悲嗟仙姝遂索追狀曰不能於此人無情遂索大筆判曰封陟性𨿽執迷操惟堅潔實由朴戅難責風情宜更延一紀左右令陟跪謝使者遂解去鐵鏁曰仙官已釋則幽府無敢追攝使者卻引歸良久蘇息後追悔昔日之事慟哭自咎而已

古今說海卷三十四

●欽定四庫全書

古今說海卷三十五

﹝明﹞陸楫編

說淵十五【別傳十五】

○李林甫外傳【闕名】

唐右丞相李公林甫年二十尙未讀書在東都好遊獵打球馳逐鷹狗每於城下槐壇下騎驢擊鞠略無休日旣憊捨驢以兩手返據地歇一日有道士甚醜陋見李公踞地徐言曰此有何樂郎君如此愛也李怒顧曰闗足下何事道者去明日又復言之李公幼聰悟意其異人乃攝衣起謝道士曰郎君𨿽善此然忽有顚墜之苦則悔不可及李公請自此修謹不復爲也道士笑曰與郎君後三日五更會於此曰諾及往道士已先至曰爲約何后李乃謝之曰更三日復來李公夜半往良久道士至甚喜談笑極洽且曰某行世間五百年見郎君一人已列仙籍合白日升天如不欲則二十年宰相重權在己郎君且歸熟思之後三日五更復會於此李公回計之曰我是宗室少豪俠二十年宰相重權在已安可以白日升天易之乎已決矣及期往白道士嗟嘆咄叱如不自持曰五百年始見一人可惜可惜李公悔欲復之道士曰不可也神明知矣與之敍別曰二十年宰相生殺權在已威振天下然愼勿行陰賊當爲陰徳廣救拔人無枉殺人如此則三百年後白日上升矣官祿已至可便入京李公匍匐泣拜道士握手與別時李公堂叔爲庫部郎中在京遂詣叔父以其縱蕩不甚紀錄之頗驚曰汝何得至此曰某知向前之過今故候覲請攺節讀書願受鞭箠庫部甚異之亦未令就學每有賓客遣監杯盤之飾無不修潔或謂曰汝爲吾著某事𨿽雪深沒踝亦不去也庫部益親憐之言於班行知者甚眾自後以蔭敍累官至贊善大夫不十年遂爲相矣權巧深密能伺上旨恩顧隆洽獨當衡軸人情所畏非臣下矣數年後自固益切乃起大獄誅殺異已寃死相繼都忘道士槐壇之言戒也時李公之門將有趨謁者必望之而步不敢乘馬忽一日方午有人扣門吏驚候之見一道士甚枯瘦曰願報相公閽者呵而逐之外吏又欲鞭策送於府道士微笑而去明日日中復至門者乘間而白李公曰吾不記識汝試爲通及道士入李公見之醒然而悟乃槐壇所覩也慚悸之極若無所措卻思二十年之事今已至矣所承教戒曽不蹔行中心如疾乃拜道士迎笑曰相公安否當時之請並不見從遣相公行陰徳專枉殺人上天甚明譴謫可畏如何李公但搕額而已道士畱宿李公盡除僕使處於中堂各居一榻道士惟少食茶果余無所進至夜深李公曰昔奉教言尙有升天之挈今復遂否道士曰緣相公所行不合其道有所竄責又三百年也更六百年乃如約矣李公曰某人間之數將滿旣有罪譴後當如何道士曰莫要知否亦可一行李公降榻拜謝曰相公安神靜慮萬想俱遣幾如枯株卽可俱也良久李公曰某都無念慮矣乃下招曰可同往李公不覺便隨道士去出大門及春明門到輙自開李公援道士衣而過漸行十數里李公素貴尢不善行困苦頗甚道士亦自知之曰莫思歇否乃相與坐於路隅逡巡以數節竹授李公曰可乘此至地方止愼不得開眼李公遂跨之騰空而上覺身泛大海但聞風水之聲食頃止見大郭邑介士數百羅列城門道士至皆迎拜兼拜李公約一里到一府署又入門復有甲士升階至大殿帳榻華侈李公困欲就帳臥道士驚牽起曰未可恐不可回耳此是相公身後之所處也曰審如是某亦不恨道士笑曰玆介鱗之屬其間苦事亦不少遂卻與李公出大門復以竹杖授之一如來時之狀入其宅登堂見身冥坐於牀上道士乃呼曰相公相公李公遂覺涕泗交流稽首陳謝明日別去李公厚以金帛贈之俱無所受但揮手而已曰勉旃六百年後方復見相公遂出門而逝不知所在先是安祿山常養道術士每語之曰我對天子亦不恐懼惟見李相公若無地自容何也術士曰公有陰兵五百皆有銅頭鐵額常在左右何以如此某安得見之祿山乃奏請宰相宴於己宅密遣術士於簾間窺伺退曰奇也某初見李相公有一靑衣童子捧香鑪而入僕射侍衛銅頭鐵額之類皆穿屋踰墻奔走而去某亦不知其故也當是仙官暫謫在人間耳

古今說海卷三十五

●欽定四庫全書

古今說海卷三十六

﹝明﹞陸楫編

說淵十六【別傳十六】

○遼陽海神傳【明蔡羽】

程宰士贒者徽人也正徳初元與兄某挾重貲商於遼陽數年所向失利展轉耗盡徽俗商者率數歲一歸其妻孥宗黨全視所獲多少爲贒不肖而愛憎焉程兄弟旣皆落莫羞慚慘沮鄕井無望遂受傭他商爲之掌計以餬口二人聯屋而居抑欝憤懣殆不聊生至戊寅秋又數年矣遼陽天气早寒一夕風雨暴作程已擁衾就枕苦寒思家攬衣起坐悲歌浩嘆恨不速死時燈燭已滅又無月光忽盡室明朗殆同白晝室中什物毫髮可數方疑惑間又覺異香氤氳莫知所自風雨息聲寒威頓失程益錯愕不知所爲亟啟戶出視則風雨晦寒如故閉戶入室卽別一境界矣疑鬼物所幻髙聲呼怪冀兄聞之兄寢室才隔一土壁連呼數十寂然不應愈惶急無計遂引衾羃首向壁而臥少頃又聞空中車馬喧鬧管弦金石之音自東南來初猶甚逺須臾已入室矣回眸竊視則三美人皆朱顏緑鬢明眸皓齒約年二十許冠帔盛飾若世所圖畫后妃之狀徧體上下金翠珠玉光艶互發莫可測識容色風度奪目驚心眞天人也前後左右侍女數百亦皆韶麗或提鑪或揮扇或張蓋或帶劍或持節或捧器幣或秉花燭或挾圖書或列寶玩或荷旌幢或擁衾褥或執巾帨或奉盤匜或擎如意或舉殽核或陳屏障或布幾筵或奏音樂𨿽紛紜雜沓而行列整齊不少錯亂室才方丈數百人各執其事周旋進退綽然有餘不見其隘門牕皆扃不知何自而入俄頃冠帔者一人前逼牀撫程微笑曰果熟寢耶吾非禍人者子有夙緣故來相就何見疑若是且吾已至此必無去理子便髙呼終夕兄必不聞徒自苦耳速起速起程私計此物靈變若斯非仙則鬼果欲禍我𨿽臥不起其可逭乎且彼旣有夙緣語亦或無害遂推枕下榻匍匐前拜曰下界愚夫不知眞仙降臨有失虔迓誠合萬死伏乞哀憐美人引手掖程起慰令無懼遂與南面同坐其二人者東西相向皆言今夕之會數非偶爾愼勿自生疑阻遂命侍女行酒進饌品物皆生平目所未覩才一舉筯珍美異常心胸頓爽俄以紅玉蓮花巵進酒巵亦絕大約容酒升許程素少飲固辭不勝美人笑曰郎懼醉耶此非人間曲糵所醞柰何槪以狂藥見疑遂自舉巵奉程程不得已爲之一吸酒凝厚如餳而爽滑異甚略不粘齒其甘香淸洌醴泉甘露弗及也不覺一巵俱盡美人又笑曰郎已信吾未遂連酌數巵精神愈開略無醉意酒每一行必八音齊奏聲調淸和令人有超凡遺世之想酒闌東西二美人起曰夜已向深郎夫婦可就寢矣遂爲褰帷拂枕而去其餘侍女亦皆隨散凡百器物瞥然不見門亦尙扃又不知何自而出獨畱同坐美人相與解衣登榻則帷褥衾枕皆極珍奇非向之故物矣程𨿽駭異殊亦心動美人徐解髮綰髻黒光可鑑殆長大餘肌膚滑瑩凝脂不若側身就程丰若有餘柔若無骨程於斯時神魂飄越莫知所爲矣已而交會才合丹流浹藉若喜若驚若逺若近嬌怯宛轉殆弗能勝眞處子也程旣喜出望外美人亦眷程殊厚因謂世間花月之妖飛走之怪往往害人所以見惡吾非若比郎愼勿疑𨿽不能有大益於郎亦可致郎身體康勝資用稍足儻有患難亦可周旋但不宜漏泄耳自今而後遂當恆奉枕席不敢有廢兄𨿽至親亦愼勿言言則大禍踵至吾亦不能爲子謀矣程聞言甚喜合掌自誓云某本凡賤猥蒙眞仙厚徳恨碎骨粉身不能爲報伏承法旨敢不銘心儻違初言九殞無悔誓畢美人挾程項謂曰吾非仙也實海神也與子有夙緣甚久故相就耳須臾鄰捨雞鳴至再美人攬衣起曰吾今去矣夜當復來郎宜自愛言畢昨夕二美人及諸侍女齊到各致賀詞盥洗嚴妝捧擁而出美人執程手囑令勿泄丁寧數四去復回顧不忍暫捨愛厚之意不可言狀程益傾喜發狂不能自禁轉盼間已失所在諦觀門扉猶昨夕所扃也回視室中則土炕布衾荊筐蘆席依然如舊向之瑰異無有矣程茫然自失曰豈其夢耶然念飲食笑語交合誓盟之類皆歷歷明甚非夢境也且惑且喜頃之曙色辧物出就兄室兄大駭曰汝今晨神彩發越頓異昨日何也程恐見疑謬言年來失志鄕井無期昨夕暴寒愁思殊切展轉悲嘆竟夕不寢兄必聞之有何快心而神彩發越耶兄言我亦苦寒思家不寢靜聽汝室始終閴然何嘗聞有悲嘆聲耶已而商夥羣至見程容色皆大駭異言與兄合程但唯唯謙晦而已然程亦自覺神思精明肌體膩潤倍加於前心竊喜之惟恐其不復至也是日頻視晷影恨不速移才至日晡托言腹痛入室扃扉虔想以伺及街鼓初動則室中忽然復明宛如昨夕俄頃雙鑪前導美人至矣侍女數人耳儀從不復疇昔之盛彼二人者亦不復來美人笑曰郎果有心若是但當終始於一耳卽命侍女行酒薦饌珍腆如昨歡謔諧笑則有加焉須臾徹席就寢侍女復散顧視牀褥又錦繡重疊矣然不見其鋪設也程私念吾且詐跌牀下試其所爲方欲轉身則室中全襯錦裀地無寸隙矣是夕綢繆好合愈加親狎晨雞再鳴復起妝沐而去自後人定卽來雞鳴卽起率以爲常殆無虛夕𨿽言語喧鬧音樂疊奏兄室甚邇終不聞知莫知其何術也程每心有所慕卽舉目便是極其神速一夕偶思鮮荔枝卽有帶葉百餘顆香味色皆絕珍美他夕又念楊梅卽有白色一枝長三四尺約二百餘顆甘美異常葉殊鮮嫩食餘忽不見時已深冬不知何自而得況二物皆非北地所產也又夕言及鸚鵡程言聞有白者恨未之見轉盼間已見數鸚鵡飛舞於前白者五色者相半或誦佛經或歌詩賦皆漢音也一日市有大賈售寶石二顆所謂硬紅者色若桃花大於拇指價索百金程偶見之是夜言及美人撫掌曰夏虫不可語冰信哉言絕卽異寶滿室珊瑚有髙丈許者明珠有如鵝卵者五色寶石有如栲栳者光艶爍目不可正視轉睫間又忽空室矣是後相狎旣久言及往年貿易耗折事不覺嗟嘆美人又撫掌曰方爾歡適便以俗事嬰心何不灑脫若是耶𨿽然郎本業也亦無足異言絕卽金銀滿前從地及棟莫知其數指謂程曰子欲是乎程歆艶之極欲有所取美人引筯挾食前肉一臠擲程面問曰此肉可粘君面否程言此是他肉何可粘吾面也美人笑指金銀此是他物何可爲君有耶君欲取之亦無不可但非分之物不足爲福適取禍耳吾安忍禍君也君欲此物可自經營吾當相助耳時己卯初夏有販藥材者諸藥已盡獨余黃蘗大黃各千餘斤不售殆欲委之而去美人謂程是可居也不久大售矣程有傭直銀十餘兩遂盡易而歸其兄謂弟失心病風誶罵不已數日疫癘盛作二藥他肆盡缺實時踴貴果得五百餘金又有荊商販彩段者途間遭濕熱蒸發班過半日夕涕泣美人謂程是亦可居也遂以五百金獲四百餘匹兄又頓足不己謂弟福薄得此非分之財隨亦喪去爲之悲泣商夥中無不相咎竊笑者月餘逆藩宸濠反於江西朝廷急調遼兵南討師期促甚戎裝衣幟限在朝夕帛價騰踴程所居者遂三倍而售庚辰秋有蘇人販布三萬餘者已售什八矣尙存麄者什二忽聞母死急欲奔喪美人又謂程是亦可居也程往商價蘇人獲利已厚歸計又急止取原直而去蓋以千金易六千餘匹云明年辛巳三月武宗崩天下服喪遼旣絕逺布非土產價遂頓髙又獲利三倍如是屢屢不能悉紀四五年間展轉數萬殆過昔年所喪十倍矣宸濠之變也人心危駭流言屢至或謂據南都卽位矣或謂兵渡淮矣或謂過臨淸近徳州矣一日數端莫知誠僞程心念鄕邑殊不能安私叩美人美人哂曰眞天子自在湖湘間彼何爲者止作死耳行且就擒矣何以慮爲時七月下旬也月餘報至逆徒果以是月二十六日兵敗程初聞眞天子在湖湘之說恐江南復遭他變愈疑懼美人揺首曰無事無事國家慶祚靈長天下方享太平之福近在一二年耳更叩其詳曰期已近矣何必豫知再期今上中興海宇於變悉如美人之言其明驗之大者如此余細弗錄他夕程問天堂地獄因果報應之說有諸曰作善降之百祥作不善降之百殃心所感召各以類應物理自然若謂冥冥之中必有主者銖銖兩兩而較其重輕以行誅賞爲神祗者不亦勞乎輪回之說有諸曰釋以爲有誣也儒以爲無亦誣也人有眞元完固者形骸𨿽斃而靈性猶存投胎奪舍間亦有之千億中之一二也人死而爲厲有諸曰精神未散無所依歸往往憑物爲厲所謂遊魂爲變耳人間祭祀鬼神歆饗有諸曰精誠所至一气感通自然來格非鬼而祭徒自謟耳所謂神不歆非類民不祀非族也人有化爲異類者何也曰人之心術旣與禽獸無異積之至久外貌猶人而五內先化一旦攺形無足深訝異類亦有化人者何也曰是與人化異類同一理耳人有爲神仙者何也曰異類猶有化人者況人與仙本一階耳又何足異雷神巧異往往有迹何也曰陽能變化理所自然人得幾何而智巧若是況雷實至陽其爲神變何足怪乎龍能變化大小不常何也曰龍亦至陽故能屈伸變化無足問也蜃气能爲山川城郭樓臺人物之形何也曰天地精明之气遊變無常兩間所有時或示現此可驗天地生物之機所謂在天成像在地成形也蜃何能爲程平生所疑皆爲剖析詞旨明婉如指諸掌又夕問美人姓氏爲何曰吾旣海神有何姓氏多則天下人皆吾同姓否則一姓亦無也有父母親戚乎曰旣無姓氏豈有親戚多則天下人盡吾同胞少則全無瓜葛也年幾何矣曰旣無所生有何年歲多則千歲不止少則一歲全無言多此類迨嘉靖甲申首尾七年毎夜必至气候悉如江南二三月琪花寶樹仙音法曲變幻無常耳目應接不暇有時或自吹簫鼓琴浩歌擊築必髙徹云表非復人世之音蓋凡可以娛程者無不至也兩情繾綣愈久愈固一夕程忽念及鄕井謂美人曰僕離家二十年矣向因耗折不敢言旋今蒙大造丰饒過望欲暫與兄歸省墳墓一見妻子便當復來永奉歡好期在周歲幸可否之美人欷歔嘆曰數年之好果盡此乎郎宜自愛勉圖後福言訖悲不自勝程大駭曰某告假歸省必當速來以圖後會何敢有負恩私而夫人乃遽棄捐若是耶美人泣曰大數當然非闗彼此郎適所言自是數當永訣耳言猶未已前者同來二美人及諸侍女儀從一時皆集簫韶疊奏會燕如初美人自起酌酒勸程追敍往昔每吐一言必汍瀾哽咽程亦爲之長慟自悔失言兩情依依至於子夜諸女前啟大數已終法駕備矣速請登途無庸自戚美人猶執程手泣曰子有三大難近矣時宜警省至期吾自相援過此以後終身淸吉永無悔吝壽至九九當候子於蓬萊三島以續前盟子亦自宜宅心淸淨力行善事以副吾望身𨿽與子相逺子之動作吾必知之萬一墮落自千天律吾亦無如之何也後會迢遙勉之勉之丁寧頻復至於十數程斯時神志俱喪一辭莫措但雪涕耳旣而鄰雞羣唱促行愈急乃執手泣訣而去猶復回盼再四方忽寂然於時蟋蟀悲鳴孤燈半滅頃刻之間恍如隔世亟啟戶出觀但曙星東升銀河西轉悲風蕭颯鐵馬叮當而已情發於中不覺哀慟才號一聲兄卽驚呼問故蓋不復昔之若聾矣兄旣細詰不已度弗能隠乃具述會合始末及所以丰裕之由兄始駭悟相與南望瞻拜至明而城之內外傳皆徧矣程由是終日欝欝若居伉儷之喪遂束裝南歸俾兄先部貨賄自潞河入舟而自以輕騎由京師出居庸至大同省其從父流連累日未發忽夕夢美人催去甚急曰禍將至矣猶盤桓耶程憶前言卽晨告別而從父殷勤畱餞抵暮出城時已曛黒乃寓宿旅館是夜三鼓又夢美人連催速發云大難將至稍遲不得脫矣程驚起策騎東奔四五里忽聞炮聲連發回望城外則火炬四出照天如晝矣蓋叛軍殺都禦史張文錦脇城內外壯丁同逆也及抵居庸夜宿闗外又夢美人連促過闗云稍遲必有狴犴憂矣程又驚起叩闗候門啟先入行數里而宣府檄至凡自大同入闗者非公差吏人皆桎梏下獄詰驗恐有姦細入京也是夜與程偕宿者無一得免有禁至半年者有瘦死於獄者程入舟爲兄備言得脫之故感念不已及過髙郵湖天云驟黒狂風怒號舟掀蕩如簸須臾二桅皆折柁零落如粉傾在瞬息矣忽聞異香滿舟風卽頓息俄而黒雰四散中有彩雲一片正當舟上則美人在焉自腰以上毫髮分明以下則霞光擁蔽莫可辧也程悲感之極涕泗交下遙瞻稽首美人亦於云端舉手答禮容色猶戀戀如故也舟人皆不之見良久而隠從是遂絕矣戊子初夏餘在京師聞其事猶疑信間適某僉憲某總戎自遼入京言之詳甚然猶未聞大同以後事今年丙申在南院客有言程來遊雨花臺者遂令邀與偕至詢其始末程故儒家子少嘗讀書其言歷歷具有源委且年已六袠容色僅如四十許人足徵其遇異人無疑而昔聞不謬也作遼陽海神傳

古今說海卷三十六

●欽定四庫全書

古今說海卷三十七

﹝明﹞陸楫編

說淵十七【別傳十七】

○蚍蜉傳【闕名】

有徐玄之者自淛東遷於吳於立義裏居其宅素有凶怪玄之利其花木珍異乃營之月餘夜讀書見武士數百騎升自牀之西南隅於花氈上置繪繳縱兵大獵飛禽走獸不可勝計獵訖有旌旗豹纛並導騎數百又自外入至西北隅有帶劍操斧手執弓槌者凡數百挈幄幕簾榻盤楪鼎鑊者又數百負器盛陸海之珍味者又數百道路往返奔走探偵者又數百玄之熟視轉分明至中軍有錯彩信旗擁赤幘紫衣者侍從數千至案之右有大鐵冠執鉞前宣言曰殿下將欲觀漁於紫石潭其先鋒後軍並甲士執戈戟勿從於是赤幘者下馬與左右數百升玄之石硯之上北設紅拂廬帳俄爾盤榻幄幕歌筵客席畢備賓旅數十輩緋紫紅緑執笙竽簫管者又數十輩更歌疊舞俳優之目不可盡記酒數巡上客有酒容者赤幘顧左右曰索漁具復有擭綱网籠罩之類凡數百齊入硯中未頃獲小魚數百千頭赤幘謂諸客曰予請爲渭濵之業以樂賓乃持鉤於硯中之南灘眾樂徒歌春波引曲未終獲魴鯉■﹝魚重﹞鱖百餘遽命操膾促膳凡數十味皆馨香不可言金石絲竹鏗訇齊奏酒至赤幘者持杯顧玄之而謂眾賓曰吾不習周公禮不讀孔氏書而貴居王位今此儒發鬢焦禿饑色可掬𨿽孜孜矻矻而又奚爲肯折節爲吾下卿亦得陪今日之宴玄之忽乃以書卷蒙之執燭以爇一無所見玄之舍捲而寢方寐間見被堅執鋭者數千騎自西牖下分行布伍號令而至玄之驚呼僕夫數騎已至牀前乃宣言曰蚍蜉王子獵於羊林之澤釣於紫石之潭玄之庸奴遽有迫脇士卒潰亂宮車震驚旣無髙共臨危之心須有晉文還國之伐付大將軍龔虰追過宣訖以白練系玄之頸甲士數十羅曳而去其行迅疾倐忽如入一城門觀者架肩疊足凡五六里又行數里見子城入城有宮闕甚麗玄之至階下有赤衣冠者唱言追徐玄之至蚍蜉王大怒曰服儒服讀儒書不修前言往行而敢肆勇淩上付三事已下議乃釋縛引入會議堂見紫衣冠者十人玄之徧拜皆瞋目踞受所陳設之類尢炳煥於人間是時王子以驚恐入心厥疾彌甚三事已下議請置肉刑議狀未下太史令馬知玄進狀論曰伏以王子自不遵軌法遊佚失度視險如砥自貽震驚徐玄之性气不回博識非淺況修天爵難以妖誣今大王不能度已反恣胸臆信彼多士欲害哲人竊見云物頻興沴怪屢作市言訛讖眾情驚疑昔者秦射巨魚而衰殷格猛獸而滅今大王欲害非類是躡殷秦但恐季世之端自此而起王覽疏大怒斬太史馬知玄於國門以令妖言者是時大雨暴至艸澤臣螱飛上疏曰臣聞縱盤遊恣漁獵者位必亡罪賢臣戮忠讜者國必喪伏以王子獵患於絕境釣禍於幽泉信任幻徒熒惑儒士喪履之戚所謂自貽今大王不究湛遊之非反聽詭隨之議況知玄是一國之元老實大朝之世臣是宜采其謀猷匡此顚僕全身或止於三諫犯上未傷於一言肝膽方期於畢呈身首俄驚於異處臣竊見兵書云無雲而雨者天泣今直臣就戮而天爲泣焉伏恐比干不恨死於當時知玄恨死於今日大王又不貸玄之峻法欲正名於肉刑是抉眼而觀越兵又在今日昔者虞以宮之奇言爲謬卒並於晉公吳以伍子胥見爲非果滅於勾踐非敢自周秦悉數累黷聰明竊敢以塵埃之卑少益嵩嶽王得疏卽拜螱飛爲諫議大夫追贈太史馬知玄爲安國大將軍以其子蚳爲太史令賻布帛五百段米粟各三百石其徐玄之待後進止於是蚳詣宮門進表曰伏奉恩制云馬知玄有殷王子比干之忠貞有魏中尉辛毗之諫諍而我亟以用已昧於知人焚棟梁於將立大廈之晨碎舟楫於方濟巨川之日由我不徳致彼非辜是宜褒贈其亡賞延於後者宸翰忽臨載驚載懼叩頭斷號回心止泣伏以臣先父臣知玄學究天人藝窮歷數因通玄鑑得居聖朝當大王采芻蕘之晨是臣父展嘉謨之日逆耳之言難聽驚心之說易誅今蒙聖澤傍臨照此非罪鴻恩沾灑猶驚已散之精魂好爵彌縫難續不全之腰領今臣豈可因亡父之誅戮冒國家之寵榮報平王旣非本心效伯禹亦非素志況今天圖將變運數堪憂伏乞斥臣遐方免逢喪亂王覽疏不悅乃退寢於候雨殿旣寤宴百執事於陵雲臺曰朕有嘉夢能曉之使我心洗然而亮者賜爵一級羣臣有司皆頓首敬聽王曰吾夢上帝云助爾金開爾國展爾疆土自南自北赤玉洎石以答爾徳卿等以爲如何羣臣皆拜舞稱賀曰啟鄰國之慶也螱飛曰大不祥何慶之有王曰何謂其然螱飛曰大王逼脇生人滯畱幽穴錫玆咎夢由天怒焉夫助金者鋤也開國者辟也展疆土者分裂也赤玉洎石與火俱焚也得非玄之鋤吾土攻吾國縱火南北以答系頸之辱乎王於是赦玄之之罪戮方術之徒自壞其宮以禳厥夢又以安車送玄之歸才及榻玄之夢覺汗流浹洽旣明乃召家僮於西牖掘地五尺餘得蟻穴如三石缶因縱火以焚之靡有孑遺自此宅不復凶矣

古今說海卷三十七

●欽定四庫全書

古今說海卷三十八

﹝明﹞陸楫編

說淵十八【別傳十八】

○甘棠靈會錄【闕名】

會昌元年春孝亷許生下第東歸次壽安將宿於甘泉至甘棠館西一里已來逢白衣叟躍靑驄自西而來徒從極盛醺顏怡怡朗吟云春艸淒淒春水緑野棠開盡飄香玉繡嶺宮前鶴髮人猶唱開元太平曲生策馬前進問其姓氏叟微笑不對又吟一篇云厭世逃名者誰能答姓名曽聞三樂否看取路傍情生知其鬼物矣遂不復問但繼後而行凡二三里日已暮矣至噴玉泉牌候之叟笑謂生曰吾聞三數君子今夕追舊遊於此泉吾昨已被召自此南去吾子不可連騎矣生固請從叟不對而去生聳轡以隨之去甘棠一里餘見車馬導從塡隘路岐生仄蓋而進旣至泉亭乃下馬伏於叢棘之下屏气以窺之見四丈夫有少年神貌揚揚者有短小器宇落落者有長大少髭髯者有淸瘦言語及瞻視疾速者皆衣金紫坐於泉之北磯叟旣至曰玉川來何遲叟曰適傍石墨澗尋賞憩馬甘棠館亭於西檻偶見詩人題一章駐步吟諷不覺良久座首者曰是何篇什得先生賞嘆之若是叟曰此詩亦似爲席中一二公有其題而晦其姓名憐其終篇皆有意思乃曰浮雲淒慘日微明沈痛將軍負罪名白晝叫閽無近戚縞衣飲气只書生佳人暗泣塡宮淚廏馬連嘶換主聲六合茫茫皆漢土此身無處哭田橫座中聞之皆襟袖掩面如欲慟絕神貌揚揚者云我知作詩人矣得非伊水之上受我推食脫衣之士乎久之白衣叟飛杯凡數十巡而座中欷歔未已叟曰再經舊遊無以自適宜賦篇詠以代管弦命左右取筆硯乃出題云噴玉泉感舊遊書懷各七言長句白衣叟唱雲樹色川光向曉晴舊曽遊處事分明鼠穿月榭荊榛合艸掩花園畦隴平迹陷黃沙仍未悟罪標靑簡竟何名傷心谷口東流水猶噴當時寒玉聲少年神貌揚揚者詩云鳥啼鶯語思何窮一世榮華一夢中李固有寃藏蠧簡鄧攸無子續淸風文章髙韻傳流水絲管遺音托艸虫春月不知人事攺閒垂光影照洿宮短小器宇落落者詩云桃蹊李徑盡荒涼訪舊尋新益自傷𨿽有衣衾藏李固終無表疏雪王章羈魂尙覺霜風冷朽骨徒驚月桂香天爵竟爲人爵誤誰能髙叫問蒼蒼淸瘦及瞻視疾速者詩云落花寂寂艸綿綿雲彩山光盡宛然壞室基摧新石鼠瀦宮水引故山泉靑雲自致慚天爵白首同歸感昔賢惆悵林間中夜月孤光曽照讀書筵長大少髭須者詩云新荊棘路舊衡門又駐髙車會一樽寒骨未沾新雨露春風不長敗蘭蓀丹誠豈分埋幽壤白日終希照覆盆珍重昔年金穀友共來泉際話孤魂詩成各自諷詠長號數四響動巖谷逡巡鬼車怪鴞相率啾喞哀猿老貍次第鳴叫頃之騾腳自東而來金鐸之聲振於坐中各命僕馬頗甚艸艸慘無言語掩泣攀鞍若煙霧狀自庭而散生於是出叢棘尋舊路匹馬嚙艸於澗側蹇童美寢於路隅未明達甘泉店店媼詰冒夜生具以對媼媼曰昨夜三更走馬挈壺就我買酒得非此耶開櫃視之紙錢也【此傷涯餗諸公枉死於甘露之變也】

古今說海卷三十八

●欽定四庫全書

古今說海卷三十九

﹝明﹞陸楫編

說淵十九【別傳十九】

○顏浚傳【闕名】

會昌中進士顏浚下第遊廣陵遂之建業賃小舟抵白沙同載有靑衣年二十許服飾古朴言辭淸麗浚揖之問其姓氏對曰幼芳姓趙問其所適曰亦之建業浚甚喜毎住舟卽買酒果與之宴飲多說陳隋間事浚頗異之或諧謔卽正色斂袵不對及抵白沙各遷舟航靑衣謝浚曰數日承君深顧某陋拙不足奉歡笑然亦有一事可以奉酬中元必遊瓦棺閣此時當爲君類會一神仙中人況君風儀才調亦甚相稱望不渝此約至時某候於彼言訖各登舟而去浚志其言中元日決遊瓦棺閣士女闐咽及登閣果有美人從二女僕皆雙鬟而有媚態美人倚闌獨語悲嘆久之浚注視不易美人亦訝之又曰幼芳之言不謬耳使雙鬟傳語曰西廊有惠監闍黎院則某舊門徒君可至彼幼芳亦在此浚深喜躡其蹤而去果見同舟靑衣出而微笑浚遂逐美人敍寒暄言話竟日僧進茶果至暮謂浚曰今日偶此登眺爲惜髙閣痛玆用功不久毀除故來一別幸接歡笑某家在淸溪頗多松月室無他人今夕必相過某前往可與幼芳後來浚然之遂乘軒而去及夜幼芳引浚前行可數里而至有靑衣數輩秉燭迎之遂延入內室與幼芳環坐曰孔家娘子相鄰使邀之曰今日偶有佳賓相訪願同傾觴以解煩憤少頃而至遂延入亦多說陳朝故事浚因起白不審夫人復何姓第頗貯疑訝答曰某卽是陳朝張貴妃彼卽孔貴嬪居世之時謬當後主眷顧寵幸之禮有過嬪嬙不幸國亡爲楊廣所殺然此賊不仁何甚昔劉禪孫皓豈無嬪禦獨有斯人行此寃暴且一種亡國我後主實卽風流詩酒追歡琴樽取樂而已不似楊廣西築長城東徵遼海使天下男寃女曠婦寡子孤途窮廣陵死於匹夫之手亦上天降鑑爲我報讎耳孔貴嬪曰莫出此言在坐有人不樂美人大笑曰渾忘卻浚曰何人不欲斯言耶幼芳曰某本江令公家嬖者後爲貴妃侍兒亡國之後爲隋宮侍女煬帝幸江都爲侍湯膳者宇文化及亂兵入某以身蔽帝遂爲所殺蕭皇后憐其盡忠因使殉葬後攺葬於雷塘側不得從焉時至此謁貴妃耳孔貴嬪曰前說盡是閒事不如命酒略延曩日之歡耳遂命雙鬟持樂器洽飲久之貴妃題詩一章曰秋艸荒臺響夜虫白楊凋盡減悲風彩箋曽擘欺江總綺閣塵消玉樹空孔貴嬪曰寶閣排云稱望仙五云髙艷擁朝天淸溪猶有當時月應照瓊花綻綺筵幼芳曰皓魄初圓恨翠娥繁華濃艶昔如何兩朝惟有長江水依舊門前作逝波浚亦和曰簫管淸吟怨麗華秋江寒月綺窻斜慚非後主題箋客得見臨春閣上花俄聞扣門曰江修容何婕妤京昭儀來謁貴妃曰竊聞今夕嘉賓幽會不免輙窺盛筵俱艷其衣裾明其璫佩而入坐及見四篇捧而泣曰今夕不意再逢三閣之會又與新狎客題詩耳頃之聞雞鳴孔貴嬪等俱起各辭而去浚與貴妃就寢欲曙而起貴妃贈辟塵犀簪一枚曰異日覩物思人昨宵值客多未盡歡情別日終更卜一會然須諮祈幽府嗚咽而別浚翌日懵然若有所失信宿更尋曩日地則路近淸溪松桂丘墟詢之於人乃陳朝宮人墓也愴惻而返數月閣因寺廢而毀後至廣陵訪得吳公臺煬帝舊陵果有宮人趙幼芳墓因以奠之

古今說海卷三十九

●欽定四庫全書

古今說海卷四十

﹝明﹞陸楫編

說淵二十【別傳二十】

○張無頗傳【闕名】

長慶中進士張無頗居南康將赴舉遊丐番禺值府帥攺移投詣無所愁疾臥於逆旅僕從皆逃忽遇善易者袁大娘來主人舎瞪視無頗曰子豈久窮悴耶遂脫衣買酒而飲之曰君窘厄如是能取某一計不旬朔自當富贍兼獲延齡無頗曰某困餓如是敢不受教大娘曰某有玉龍膏一合子不惟還魂起死因此亦遇名姝但立一表白曰能治業疾若常人求醫但言不可治若遇異人請之必須持此藥而一往自能富貴耳無頗拜謝受藥以暖金合盛之曰寒時但出此合則一室暄熱不假鑪炭矣無頗依其言立表數日果有黃衣若宦者叩門甚急曰廣利王知君有膏故使召見無頗志大娘之言遂從使者而往江畔有畫舸登之甚輕疾食頃忽覩城宇極峻守衛甚嚴宦者引無頗入十數重門至殿庭多列美女服飾甚鮮卓然侍立宦者趨而言曰召張無頗至遂聞殿上使軸簾見一丈夫衣王者之衣戴逺遊冠二紫衣侍女扶立而臨砌招無頗曰請不拜王曰知秀才非南越人不相統攝幸勿展禮無頗彊拜王罄折而謝曰寡人薄徳逺邀大賢蓋緣愛女有疾一心鍾念知君有神膏儻獲痊平實所媿戴遂令阿監二人引入貴主院無頗又經數重戶至一小殿廊宇皆綴明璣翠璫楹楣煥耀若布金鈿異香氳欝滿其庭戶俄有二女褰簾召無頗入覩眞珠繡帳中有一女子才及笄年衣翠羅縷金之襦無頗切其脈良久曰貴主所疾是心之所苦遂出玉龍膏以酒吞之立愈貴主遂抽翠玉雙鸞箆而遺無頗目成者久之無頗不敢受貴主曰此不足酬君子但表其情耳然王當有獻遺無頗媿謝阿監遂引之見王王出駭雞犀翡翠盌麗玉明瑰而贈無頗無頗拜謝宦者復引送於畫舸歸番禺主人莫能覺才貨其犀已巨萬矣無頗覩貴主華艷動人頗思之月餘忽有靑衣叩門而送紅箋有詩二首莫題姓字無頗捧之靑衣倐亦不見無頗曰此必仙女所制也詞曰羞解明璫尋漢渚但憑春夢訪天涯紅樓日暮鶯飛去愁殺深宮落砌花又曰燕語春泥墮錦筵情愁無意整花鈿寒閨欹枕不成夢香炷金鑪自裊煙頃之前時宦者又至謂曰王令復召貴主有疾如初無頗欣然復往見貴主復切脈次左右云王后至無頗降階聞環佩之響逼人侍衛羅列見一女子可三十許服飾如后妃無頗拜之後曰再勞賢哲實所懷慚然女子所疾又是何苦無頗曰前所疾耳心有擊觸而復作焉若再餌藥當去根幹耳後曰藥何在無頗進藥合後覩之黙然色不樂慰諭貴主而去後遂白王曰愛女非疾其私無頗矣不然者何以宮中暖金合得在斯人處耶王愀然良久曰復爲賈充女耶吾亦當繼其事而成之無使久苦也無頗出王命延之別館丰厚宴犒後王召之曰寡人竊慕君子之爲人輙欲以愛女奉托如何無頗再拜辭謝心喜不自勝遂命有司擇吉日具禮待之王與後敬仰愈於諸壻遂止月餘歡宴俱極王曰張郎不同諸壻須歸人間昨夜檢於幽府云當是冥數卽寡人之女不至苦矣番禺地近恐爲時人所怪南康又逺況別封疆不如歸韶陽甚便無頗曰某意亦欲如此遂具舟楫服飾異珍金珠寶玉無頗曰惟侍衛輩卽須自置無使陰人此減算耳遂與王別曰三年卽一到彼無言於人無頗挈家居於韶陽人罕知者住月餘忽袁大娘叩門見無頗無頗大驚大娘曰張郎今日賽口及小娘子酬媒人可矣二人各具珍寶賞之然後告去無頗詰妻妻曰此袁天綱女程先生妻也暖金合卽某宮中寶也後每三歲廣利王必夜至張室後無頗爲人疑訝於是去之不知所適

古今說海卷四十

四庫全書古今說海中

﹝明﹞陸楫編

●欽定四庫全書

古今說海卷四十一

﹝明﹞陸楫編

說淵二十一【別傳二十一】

○板橋記【闕名】

唐汴州西有板橋店店娃三娘子者不知從何來寡居年三十餘無男女亦無親屬有舎數間以鬻餐爲業然而家甚富多有驢畜往來公私車乘不逮者輙賤其估以濟之人皆謂之有道故逺近行旅多歸之元和中許州客趙季和將詣東都過是宿焉客有先至者六七人皆據便榻季和後至得最深處一榻與主人房壁相近旣而三娘子供給諸客甚厚夜深致酒與諸客會飲極歡季和素不飲酒亦預言笑至二更許客醉倦各就寢三娘子歸室閉闗息燭人皆熟睡獨季和展轉不寐隔壁聞三娘子窸窣若動物之聲偶於隙中窺之卽見三娘子向壁下取燭挑明之後於巾箱中取一副耒耜並一木牛木偶人各大六七寸置於竈前含水噀之二物便行走小人則牽牛駕耒耜遂耕牀前一席地來去數出又於箱中取出一裹蕎麥子授與小人種之須臾生花發麥熟令小人收刈約計可得七八升又安置小磨子磑成面訖卻收木人子於箱中卽取面作燒餅數枚有頃雞鳴諸客欲發三娘子先起點燈置新燒餅於食牀上與客點心季和心動遽辭開門而去卽潛於戶外窺之乃見諸客圍牀食燒餅未盡忽一時踣地作驢鳴須臾皆變成驢矣三娘子盡驅入店後而盡沒其貨財季和亦不告於人私有慕其術者後月餘日季和自東都回將至板橋店預作蕎麥燒餅大小如前所見旣至復寓宿焉三娘子歡悅如初其夕更無他客主人供待甚厚夜深殷勤問所欲季和曰明晨發請隨事點心三娘子曰此事無疑但請穏睡半夜後季和窺之見一依前所爲天明三娘子具盤食果置燒餅數枚於盤中訖更取他物季和乘間走下以先有者易其一枚彼不之覺也季和將發就食謂三娘子曰適會某自有燒餅請撤去主人者畱待他賓卽取己者食之方食次三娘子送茶出來季和曰請主人嘗客一片燒餅乃揀所易者與噉之才入口三娘子據地作驢聲立變爲驢甚壯健季和卽乘之發兼盡收木牛與木人子等然不得其術試之不成季和乘策所變驢周遊他處未嘗阻失日行百里後四年乘入闗至華嶽廟東五六里路傍忽見一老人拍手大笑板橋三娘子何得作此形骸因捉驢謂季和曰彼𨿽有過然遭君亦甚矣可憐許請從此放之老人乃從驢口鼻邊以兩手擘開三娘子自皮中跳出宛若舊身向老人拜訖走去更不知所之

古今說海卷四十一

●欽定四庫全書

古今說海卷四十二

﹝明﹞陸楫編

說淵二十二【別傳一十二】

○鄴侯外傳【闕名】

李泌字長源趙郡中山人也六代祖弼唐太師父承休唐吳房令休娶汝南周氏初周氏尙幼有異僧僧伽從泗上來見而奇之且曰此女後當歸李氏而生三子其最小者愼勿以紫衣衣之當起家金紫爲帝王師及周氏旣娠凡三年方寢而生泌生而髮至於眉先是周每產必累日困憊惟娩泌獨無恙由是小字爲順泌幼而聰敏書一覽能誦六七歲學屬文開元十六年玄宗禦樓大酺夜於樓下置髙座召三教講論泌姑子員俶年九歲潛求姑備儒服夜升髙座詞辯鋒起譚者皆屈玄宗奇之召入樓中問姓名乃曰半千之孫宜其若是因問外更有奇童如兒者乎對曰舅子順年七歲能賦敏捷問其宅居所在命中人潛伺於門抱之以入戒勿令其家知玄宗方與張說觀棊中人抱泌至俶與劉晏皆在帝側及玄宗見泌謂說曰後來者與前兒迥殊儀狀眞國器耳說曰誠然遂命說試爲詩卽令詠方圓動靜曰願聞其狀說應曰方如棊盤圓如棊子動如棊生靜如棊死說以其幼仍教之曰但可以意虛作不得更實道棊子泌曰隨意卽甚易耳玄宗笑曰精神全大於身泌乃言曰方如行義圓如用智動如逞才靜如遂意說因賀曰聖代嘉瑞也玄宗大悅抱於懷撫其頭命果餌啖之遂送申王院兩月方歸仍賜衣物及彩數十且諭其家曰年少恐於兒有損未能與官當善視之乃國器也由是張九齡邀至宅令其子均垍相與若師友情義甚狎張九齡賀知章張廷珪韋虛心見皆傾心愛重賀知章嘗曰此穉子目如秋水必當拜卿相張說曰昨者上欲官之某言未可蓋惜之待其成器耳當其爲兒童時身輕能於屏風上立燻籠上行道者云十五歲必白日升天父母保惜親族憐愛聞之皆若有甚厄也一旦空中有異香之气及音樂之聲李氏之血屬必迎罵之至其年八月十五日笙歌在室時有彩雲掛於庭樹李氏之親愛乃多貯蒜虀至數斛伺其異音奇香之至潛令人登屋以巨杓揚濃蒜潑之香樂遂散自此更不復至後二年賦長歌行曰天覆吾地載吾天地生吾有意無不然絕粒升天衢不然鳴珂遊帝都焉能不貴復不去空作昻藏一丈夫一丈夫兮一丈夫平生志气遂良圖請君看取百年事業就扁舟泛五湖詩成傳寫之者莫不稱賞張九齡見獨誡之曰早得美名必有所折宜自韜晦斯盡善矣藏器於身古人所重況童子邪但當爲詩以賞風景詠古賢勿自揚已爲妙泌泣謝之爾後爲文不復自言九齡尢喜其有心言前途不可量也又嘗以直言規諷九齡感之遂呼爲小友九齡出荊州邀至郡經年與遊東都別業遂遊衡山嵩山因遇神仙童相眞人羨門子安期先生降之羽車幢節流云神光照灼山谷將曙乃去仍授以長生羽化服餌之道且戒之曰太上有命以國祚中危朝廷多難宜以文武之道佐佑人主功及生靈然後可登眞脫屣耳自是多絕粒咽气修黃光谷神之要及歸京師寧王延於第玉眞公主以弟呼之特加優異常賦詩必播於王公樂章及丁父憂絕食哀毀服闋復遊嵩華終南不顧名祿天寶十載玄宗訪召入內獻明堂九鼎議應制作皇唐聖祚文多講道徳經肅宗爲太子勑與太子諸王爲布衣之交尋爲楊國忠所患以其所作感遇詩諷及時政構而陷之詔於蘄春安置天寶十二載母周亡歸家太子諸王皆使弔祭尋祿山陷潼闗玄宗肅宗分道巡狩泌常竊賦詩有興復志虢王巨爲河洛節度使使人求泌於嵩山間會肅宗手札至虢王備車馬送至靈武肅宗延於臥內動靜顧問規畫大計遂復兩都泌與上寢則對榻出則聯鑣代宗時爲廣平王領天下兵馬元帥詔授侍謀軍國天下兵馬元帥府行軍長史判行軍事仍於禁中安置崔圓房管自蜀至冊肅宗爲皇帝並賜泌手詔衣馬枕被等旣立大功而幸臣李輔國害其能將不利之因表乞遊衡嶽優詔許之給以三品祿俸山居累年夜爲冦所害投之深谷中及明乃攀緣他徑而出爲槁葉所籍略無所損初肅宗之在靈武也常憂諸將李郭等皆已爲三公宰相崇重旣極慮收復後無以復爲賞也泌對曰前代爵以報功官以任能自堯舜以至三代皆所不易今收復後若賞以茅土不過二三百戶一小州豈難制乎肅宗曰甚善因曰若臣之所願則特與他人異肅宗曰何也泌曰臣絕粒無家祿位與茅土皆非所要爲陛下帷幄運籌收京師後但枕天子膝睡一覺使有司奏客星犯帝座一動天文足矣肅宗大笑及南幸扶風每頓必令泌領元帥兵先發淸行宮收管鑰奏報然後肅宗至至保定郡泌稍懈先於本院寐肅宗來入院不令人驚之登牀捧泌首置於膝良久方覺上曰天子膝己枕矣克復之功當在何時可促償之泌遽起謝恩肅宗持之不許因對曰是行也以臣觀之假九廟之靈乘一人之威當如郡名必保定矣旣達扶風旬日而西域河隴之師皆會江淮庸調亦相繼而至肅宗大悅又肅宗嘗夜坐召潁王等三弟同於地鑪罽毯上食以泌多絕粒肅宗每自爲燒二梨以賜泌時潁王恃恩固求肅宗不與曰汝飽食肉先生絕粒何乃爾耶潁王曰臣等試大家心何乃偏耶不然三弟共乞一顆肅宗亦不許別命他果以賜之王等又曰臣等以大家自燒故乞他果何用因曰先生恩渥如此臣等請聯句以爲他年故事潁王曰先生年幾許顏色似童兒其次信王曰夜抱九仙骨朝披一品衣其次汴王曰不食千鍾粟惟餐兩顆梨旣而三王請成之肅宗因曰天生此間气助我化無爲泌起謝肅宗又不許曰汝之居山也棲神幽林不交人事居內也密謀籌運動合玄機社稷之鎭也泌恩渥隆異故元載輔國之輩嫉之若仇代宗卽位累有頒賜中使旁午於道號天柱峯中嶽先生賜朝天玉簡已而徵入翰林元載奏以朝散大夫檢校祕書少監爲江西觀察判官元載伏誅追入京師又爲常衮所嫉除楚州刺史未行攺丰朗二州團練使兼禦史中丞又攺授杭州所至稱理興元初徵赴行在遷左散騎常侍尋除陜府長史先陜虢防禦使陳許戍卒三千自京師逃歸至陜州界泌潛師險隘盡破之又開三門陸運一十八里漕米無砥柱之患大濟京師二年六月就拜中書侍郎平章侍制崇文館大學士修國史封鄴侯時順宗在春宮妃蕭氏母郜國長公主交通於外上疑其有他志連坐貶黜春宮數人皇儲危懼泌周旋陳奏徳宗意乃解頗有讜正之風五年春徳宗以二月一日爲中和節泌奏令有司上農書獻穜稑之種王公戚裏上春服士庶往來相問村落作中和酒祭勾芒神以祈年谷至今行之泌曠達敏辯好大言自出入中禁累爲權臣所擠恆由召對以言論縱橫上悟聖主以躋相位是歲三月薨贈太子太傅是月中使林逺於藍闗逆旅遇泌單騎常服言暫往衡山話四朝之舊慘然久之而別逺到長安方聞其薨徳宗聞之尢加愴異曰先生自言當歷佐四聖而復脫屣也斯言驗矣泌自丁家艱無復名宦之意服气修道周遊名山詣南嶽張先生受籙徳宗追謚張爲玄和先生又與明瓚禪師遊著明心論嘗於衡嶽寺讀書於懶殘所驚曰非凡人也聽其中宵梵唱響徹山林泌頗知音能辧休戚謂懶殘經音先淒愴而後喜悅必謫墮之人時將去矣候中夜潛往謁焉懶殘命坐發火出芋以啖之謂泌曰愼勿多言領取十年宰相泌拜而退天寶八載在表兄鄭叔則家已絕粒多歲身輕能行屏風上引指使气吹燭可滅每導引骨節皆珊然有聲時人謂之鏁子骨在鄭家時忽兩日冥然不知人旣寤見身自頂踴出三二寸傍有靈仙揮手動目如相勉助者如是足將及頂乃念煙火事未畢復有庭闈之戀願終家事於是在傍者皆散走一人儀狀甚巨衣冠如帝王者前有婦人禮服而跪如帝王者責曰情之未得因欲令來使勞靈仙之重跪者對曰不然且教伊近天子於是遂寤後二歲爲玄宗所召後常有隠者八人容服甚異來過鄭家數日言仙法嚴備事無不至臨去嘆曰俗緣競未盡可惜心與骨耳泌求隨去曰不可姑與他爲卻宰相耳出門不復見因作八公詩敍之復有隠者攜一男六七歲來過云有故須南行旬月當回緣此男有痢疾旣同是道者願且寄之又畱一函曰若疾不起望乞以瘞之旣許乃問男曰不驕畱此得乎曰可遂去泌求藥療之終不愈八九日而殂卽以函盛瘞庭中薔薇架下累月其人竟不回試發函視之有一黑石天然中方上有字如錐畫云神眞煉形年未足化爲吾子功相續丞相瘞之刻玄玉仙路何長死何促泌每訪隠選異采怪木蟠枝持以隠居號曰養和人至今效而爲之乃作養和篇以獻肅宗泌到三四載二聖登遐代宗踐祚乃詔追至闕捨於蓬萊延喜閣由給事以上及方鎭除降代宗必令商量軍國大事亦皆泌參決因語及建寧王靈武之功請加贈太子代宗感悼久之云吾弟之功非先生則世人不知豈止贈太子也卽敕於彭原迎喪贈承天皇帝葬齊陵引至城門奏以龍輀不動代宗自蓬萊院謂曰吾弟是欲見先生宜速往酹祝兼宣朕意且吾弟定策大功追此大號時人未知可作一文以傳不朽用慰玄魂泌曰已發引矣他文不及作挽歌詞可乎代宗曰可卽於禦前制之詞甚淒愴代宗覽之而泣命中人馳授挽者泌至宣代宗命祝酹歌此二章於是龍輴行疾如飛都人覩之莫不感涕先是建寧王倓有艱難定策之功於代宗爲弟人或譛於肅宗云有圖嗣害兄之心遂遇害及肅宗追思倓無罪泌慮復及諸王因事言曰昔髙宗有子八人皇祖睿宗最幼武后生者自爲行第故皇祖第四長曰孝敬皇帝監國而仁明爲武后所忌而鴆之次曰雍王賢爲太子中宗睿宗常所不安朝夕憂懼𨿽父母之前無由敢言乃作黃臺瓜詞令樂人歌之欲微悟父母之意冀天皇天后聞歌之曰種瓜黃臺下瓜熟子離離一摘使瓜好再摘令瓜稀三摘猶尙可四摘抱蔓歸然太子竟亦流廢終於黔州建寧之事已一摘矣愼無再摘肅宗曰先生忠於社稷憂朕家事言皆爲國龜鑑豈可暫離朕耶時玄宗有誥只要劍南一道自奉未議北回泌請肅宗奉表請歸東宮次作功臣表述馬嵬靈武之事請上皇還京初肅宗表至玄宗徘徊未決及功臣表至乃大喜曰吾方得爲天子父下誥定行日且曰必李泌也肅宗召泌且泣且喜曰上皇已下誥還京皆卿力也又天寶末員外郎竇庭芝分司洛邑常敬事道者葫蘆生每言吉凶無不中者一旦侵晨生至竇門頗甚嗟嘆庭芝請問良久乃言君家大禍將成舉家啼泣請問求生之路生曰若非遇黃中君但見鬼穀子亦可無患矣生乃具述形貌服飾仍戒以浹旬求之於是與昆弟羣從奴僕羣行求訪徧於洛下時泌居於河淸因省親友策蹇入洛至中橋遇京尹避道所乘騾忽驚軼而走徑入庭芝所居與僕者共造其門車馬羅列將出忽見泌皆驚■﹝目咢﹞而退俄有人云分司竇員外宅所失騾收在馬廏請客入座主人當願修謁泌不得已就其廳庭芝旣出降階再拜延接殷懃遂至信宿至於妻子咸備家人之禮數日告去贈遺殊厚但云遭遇之辰願以一家奉托時泌居於河淸信使旁午於道庭芝初與泌相值葫蘆生適在其家云旣遇斯人無復憂矣及朱泚構逆庭芝方亷察陜西車駕出幸奉天遂於賊庭歸欵鑾輿反正徳宗首令誅之時泌自南嶽徵還行在便爲宰相因第臣僚罪狀遂請庭芝減死徳宗意不解云卿以爲寧王姻懿耶【寧王以庭芝妹爲妃】以此論之尢爲不可然莫有他事俾其全否卿但言之於是具以前事聞由是特原其罪泌始奏上密遣中使乘傳於陜問之竇錄奏其事徳宗曰言黃中君蓋指於朕耶未知呼卿爲鬼穀子何也泌曰先塋在河淸谷前鬼谷恐以此言之也興元四年二月徳宗謂泌曰朕卽位以來宰相皆須姑息不得與其較量道理自用卿以來方豁朕意是乃天授卿於朕耳𨿽夷吾仲父傅說霖雨何以及玆其軍謀相業載於國史事迹終始具鄴侯傳泌有集二十卷行於世

古今說海卷四十二

●欽定四庫全書

古今說海卷四十三

﹝明﹞陸楫編

說淵二十三【別傳二十三】

○洛京獵記【闕名】

咸通庚寅歲盧龍軍節度使檢校尙書左僕射張直方抗表請修入覲之禮優詔允焉先是張氏世蒞燕土民亦世服其恩禮燕臺之嘉賓撫易水之壯士地沃兵庶朝廷每姑息之洎直方之嗣事也出綺紈之中據方嶽之上未嘗以民間休戚爲意而酣酒於室淫獸於原巨賞狎於皮冠厚寵襲於緑幘暮年而三軍大怨直方稍不自安左右有爲其計者乃盡室西上至京懿宗授之左武衛大將軍而直方飛蒼走黃莫親徼道之職往往設呵殿於通衢則犬彘絕迹臧獲有不如意者立殺之或曰輦轂之下不可専戮其母曰尙有尊於我子乎則僣軼可知也於是諫官列狀請收付廷尉天子不忍置於法乃降爲王府司馬俾分務洛師焉直方至東京旣不自新而慢遊愈亟洛陽四旁翥者走者見之必羣噪長嘷而去有王知古者東諸侯之貢士也𨿽薄涉儒術而數奇不中春官選乃退處於三川之上以擊鞠飛觴爲事遨遊於南鄰北裏間至是有聞於張直方延之覩其利喙贍辭不覺前席自是日相狎壬辰歲冬十一月知古嘗晨興則僦捨無煙愁雲塞望悄然弗怡乃徒步於直方第至則直方急趨將出畋也謂知古曰能從乎而知古以祁寒有難色直方顧小僮曰取短皂袍來請知古衣之乃上加麻衣焉遂聨轡而去出夏門則凝霰始零由闕塞而密雪如注乃渡伊水而東南踐萬安山之陰麓而鞲弋之類甚夥傾羽觴燒兔肩殊不覺有嚴冬意及乎霞開雪齊日將夕焉忽有封狐突起於知古馬首乘酒馳之數里不能及又與獵徒相失須臾雀噪煙暝莫知所如隱隱聞洛城暮鐘但彷徨於樵徑古陌之上俄而山川黯然若一鼓將半試長望有炬火甚明乃依積雪光而赴之復若十餘里至則喬林交柯而朱門中開皓壁橫亙眞北闕之甲第也知古及門下馬將徙倚以待旦無何小駟頓轡閽者覺之隔闔而問阿誰知古應曰成周貢士太原王知古也今旦有友人將歸於崆峒舊隱者僕餞之伊水濵不勝離觴旣摻袂馬逸復不能止失道至此耳遲明將去幸無見讓閽曰此乃劍南副使崔中丞之莊也主父近承天書赴闕郎君復隨計吏西徵此惟閨幃中人耳豈可淹久乎某不敢去畱請聞於內知古𨿽怵惕不寧自度中宵矣去將安適乃拱立以俟少頃有秉蜜炬自內至者振管辟扉引保母出知古前知古仍述厥由保母曰夫人傳語主與小子皆不在家於禮無延客之道然僻居與山藪接軫豺狼所嘷若復固拒是見溺而不援也請捨外廳翊日可去知古辭謝乃從保母而入過重門門側廳事欒櫨宏敞帷幙鮮華張銀鐙設綺席命知古坐焉酒三行復陳方丈之饌豹胎魴腴窮水陸之美者保母亦時來相勉食畢保母復問知古世嗣宦族及內外姻黨知古具言之乃曰秀才軒裳華冑金玉奇標旣富春秋又潔操履斯實淑媛之賢夫也小君以鐘愛稚女將及笄年嘗托媒妁爲求佳對久矣今夕何夕獲遘良人潘楊之睦可遵鳳凰之兆斯在未知雅抱何如耳知古斂容曰僕文愧金聲才非玉潤豈室家爲望惟泥塗是憂不謂寵及迷津慶逄子夜聆好音於魯館逼佳气於秦臺二客遊神方玆莫及三星委照惟恐不揚倘或托彼彊宗睠以佳偶則生平所志畢在斯乎保母聞言謔浪而入白復出致小君之命曰兒自移天崔門實秉懿範奉蘋繁之敬如琴瑟之和惟以稚女是懷思配君子旣辱髙義乃葉夙心上京飛書路且不遙百兩陳禮事亦非賖忻慰孔多傾矚而已知古罄折而答曰某虫沙微類分及湮淪而鍾鼎髙門忽蒙采拾有如白水以奉淸塵鶴企鳬移準待休命致詞畢保母戲曰他日錦雉之衣欲解靑鸞之匣全開貌如月暈室若云迷此際頗相念否知古謝曰以凡近仙自地登漢不有所舉孰能自媒謹當誓彼襟靈志之紳帶期於沒齒佩以周旋復少時則燎沈當庭良夜將艾保母請知古脫服以休旣解麻衣而皂袍見保母誚曰豈有逢掖之士而服從役衣邪知古謝曰此乃假之於與遊所熟者固非已有又問所從答曰乃盧龍張直方僕射所借耳保母忽驚叫僕地色如死灰旣起不顧而走入宅遙聞大叱曰夫人差事宿客乃張直方之徒也復聞夫人者叫曰火急斥出無啟冦讎於是婢子小豎輩羣出秉猛炬曳白棓而登階知古■﹝亻匡﹞儴走於庭中四顧遜謝罵言狎至僅得出門才出已橫關闔扉猶聞諠嘩未已知古愕立道左自怛久之將隱頹垣乃得馬於其下遂馳走遙望大火若燎原者乃縱轡赴之則輸租車坊飯牛附火耳詢其所則伊水東艸店之南也復枕轡假寢食頃而震方洞然心思稍安乃揚鞭於大道比及都門已有直方騎數輩來迹矣遙至其第旣見直方而知古憤懣不能言直方慰之坐定知古乃述宵中怪事直方起而撫髀曰山魑木魅亦知人間有張直方邪且止知古復益其徒數十人皆射皮飲羽者享以巵酒豚肩與知古復南出旣至萬安之北知古前導雪中馬迹宛然直詣栢林下則碑板廢於荒坎樵蘇殘於茂林中列大冢十餘皆狐兔之窟宅其下成蹊於是直方命四周張羅彀弓以待內則束縕荷鍤且掘且燻少頃羣狐突出焦頭爛額罝罹罥掛者應弦飲羽者凡狐大小百餘頭以其屍歸之水人曰嗟乎王生生世不諧而爲狐貉所侮況其大者乎向若無張公之皂袍則彊死穢膻之穴矣余時在洛惇化裏第於庠集中博士渤海徐公讜爲餘言之豈曰好怪以摭近事故傳之焉

古今說海卷四十三

●欽定四庫全書

古今說海卷四十四

﹝明﹞陸楫編

說淵二十四【別傳二十四】

○玉壺記【闕名】

元和初有元胤栁實者居於衡山二公俱有從父爲官淛右李庶人連累於驩愛州二公共結行邁而往省焉至於廉州合浦縣登舟而欲越海將抵交址艤舟於合浦岸夜有村人饗神簫鼓諠嘩舟人與二公僕使齊往看焉夜將午俄飄風歘起斷纜漂舟入於大海莫知所適突長鯨之鬐搶巨鰲之背浪浮雪嶠日湧火輪觸蛟室而梭停撞蜃樓而瓦解擺簸數四幾欲傾沈然後抵孤島而風止二公愁悶而陟焉但見天王尊像瑩然於嶺所有金鑄香鑪而別無人物二公周覽次忽覩海面上巨獸出首四顧若有察聽牙森劍戟目閃電光良久而沒逡巡復有紫雲自海面湧出蔓衍數百步中有五色大芙蓉髙百餘尺葉葉而綻內有帳幄若繡綺錯雜耀奪人眼又見虹橋忽展直抵於島上俄有雙鬟侍女捧玉合持金鑪自蓮葉而來天尊所易其殘燼炷以異香二公見之前告叩頭辭理哀酸求送人世雙鬟不答二公請益苦良久女曰子是何人而遽至此二公具以實白之女曰少頃有玉虛尊師當降此島與南溟夫人會約子但堅請之將有所遂言訖有道士乘白鹿馭彩霞直降於島上二公前拜而泣告尊師憫之言曰子可隨此女而謁南溟夫人當有歸期無以礙矣尊師語雙鬟曰余暫修眞畢當詣彼二子受教至帳前行拜謁之禮見一女未髻衣五色文彩皓玉凝肌紅妝艶絕神出天表气肅滄溟二子告以姓字夫人哂之曰昔時天臺有劉晨今有栁實昔有阮肇今有元胤昔時有劉阮今有元栁莫非天也設二榻而坐俄命侍女歌舞雅合節奏二子恍忽若夢於鈞天卽人世罕聞見矣遂命飛觴忽有玄鶴銜彩箋自空而至曰安期生知尊師赴南溟會暫請枉駕尊師讀之謂玄鶴曰尋當至彼尊師語夫人曰與安期生間闊千年不直南遊無因訪語夫人遂促侍女進饌玉器光潔夫人對食而二子不得餉尊師曰二子𨿽未合餉然爲求人間之食而餉之夫人曰然卽別進饌乃人間味也尊師食畢懷中出丹篆一卷授夫人夫人拜而受之遂告去回謂二子曰子有道骨歸乃不難然邂逅相遇合有靈藥相貺子但宿分自有師吾不當爲子師耳二子拜尊師遂去俄海上有武夫長數丈衣金甲仗劍而進曰奉使天眞淸道不謹法當顯戮今已行刑遂趨而沒夫人命侍女紫衣鳳冠者曰可送客去而所乘者何侍女曰有百花橋可馭二子二子感謝拜別夫人贈以玉壺一枚髙尺餘夫人命筆題玉壺詩贈曰來從一葉舟中來去向百花橋上去若到人間扣玉壺鴛鴦自解分明語俄有橋長數百步闌檻之上皆有異花二子於花間潛窺見千龍萬蛇遽相繳遶爲橋之柱又見昔海上獸已身首異處浮於波上二子因詰使者使者曰此獸爲不知二客故也使者曰我不當爲使而送子蓋有深意欲奉托彊爲此行遂襟帶間解一琥珀合子中有物隱隱若蜘蛛形狀謂二子曰吾輩水仙也水仙陰也而無男子吾昔遇番禺少年情之至感遂有子未三歲合棄之夫人命與南嶽神爲子其來久矣聞南嶽回鴈使者有事於水府返日憑寄吾子所弄玉環往而使者隱之吾頗爲恨望二君子爲持此合子至回鴈峯下訪使者廟而投之當有異變卽得玉環爲送吾子吾子亦當自有報效耳愼勿啟之二子受之謂使者曰夫人詩云若到人間扣玉壺鴛鴦自解分明語何也曰子歸有事但扣玉壺當有憑而應之事無不從矣又曰玉虛尊師云吾輩自有師師復是誰曰南嶽太極先生耳二子及回岸詢時已一十二年矣驩愛二州親屬已殂謝矣問道將歸衡山中途因餒而扣壺遂有鴛鴦語曰當欲飲食前行自遇耳俄而道左有盤饌丰備二子食而數日不思他味尋卽達家昔日童稚已弱冠矣然二子妻各謝世數年家人輩悲喜不勝曰人云郎君已沒大海服闋已九秋矣二子情厭人世體以淸虛覩妻之喪不甚悲感遂相與直抵回鴈峯訪使者廟以合子而投之儵有黑龍長數丈激風噴電折樹揭屋霹靂一聲而廟立碎二子戰栗不敢熟視空中乃有擲玉環者二子取之而送嶽廟及歸有黃衣少年持二合子各到二子家曰中有藥若有斃者𨿽一甲子猶可塗其口中俄頃則活授之而使者不見二子遂以活妻室後共尋雲水訪太極先生而曽無影響可問卻歸因大雪見老叟肩樵而鬻二子哀其衰邁飲之以酒覩樵擔上有太極字遂禮而爲師以玉壺告之叟曰吾貯玉液者亡來數十甲子甚喜再見二子因隨詣祝融峯自此而得道不復見矣

古今說海卷四十四

●欽定四庫全書

古今說海卷四十五

﹝明﹞陸楫編

說淵二十五【別傳二十五】

○姚生傳【闕名】

唐禦史姚生罷官居於蒲之左邑有子一人外甥二人各一姓年皆及壯而頑駑不肖姚之子稍長於二生姚惜其不學日以誨責而怠遊不悛遂於條山之陽結茅以居之冀絕外事得専藝學林壑重深囂塵不到將遣之日姚誡之曰每時季一試汝之所能學有不進必檟楚及汝汝其勉焉及到山中二子曽不開卷但朴斵塗塈爲務居數月其長謂二人曰試期至矣汝曹都不省書吾爲汝懼二子曽不介意其長讀書甚勤忽一夕子夜臨燭憑兒披書之次覺所衣之裘後裾爲物所牽襟領漸下亦不之異徐引而襲焉俄頃復爾如是數四遂回視之見一小豚籍裘而伏色甚潔白光潤如玉因以壓書界方擊之豚聲駭而走遽呼二子秉燭索於堂中牖戶甚密周視無隙而莫知豚所往明日有蒼頭騎馬扣門搢箠而入謂三人曰夫人問訊昨夜嬰兒無知誤入君衣裾殊以爲慚然君擊之過傷今則平矣君勿爲慮三人俱遜詞謝之相視莫測其故少頃向來騎僮復至兼抱持所傷之兒並乳保數人衣襦皆綺紈精麗非尋常所見復傳夫人語云小兒無恙故以相示逼而觀之自眉至鼻端如丹縷焉則界方稜所擊之迹也三子愈恐使者及乳保皆甘言慰安之又云少頃夫人自來言訖而去三子悉欲潛去避之惶惑未決有蒼頭及紫衣宮監數十奔波而至前施屏幃裀席炳煥香气殊異旋見一油壁車靑牛舟轂其疾如風寶馬數百前後導從及門下車則夫人也三子趨出再拜夫人微笑曰不意小兒至此君昨所傷亦不至甚恐爲君憂故來相慰耳夫人年可三十餘風姿閒整俯仰如神亦不知何人也問三子曰有家室未三子皆以未對曰吾有三女殊姿淑徳可以配三君子三子拜謝夫人因畱不去爲三子各創一院指顧之間畫堂髙閣連云而具翊日有輜軿至焉賓從粲麗逾於戚裏車服炫晃流光照地香滿山谷三女自車而下皆年十七八夫人引三女升堂又延三子就坐酒殽珍備果實丰衍非常世所有多未之識三子殊不自意夫人指三女曰各以配君三子避席拜謝復有送女數十若神仙焉是夕合巹夫人謂三子曰人之所重者生也所欲者貴也但百日不泄於人令君長生度世位極人臣三子復拜謝但以遇姝廢業捶楚爲憂夫人曰君勿憂斯易耳乃敕地上主者令召孔宣父須臾宣尼具冠劍而至夫人臨階宣父拜謁甚恭夫人端立微勞問之謂曰吾三壻欲學君其導之宣父乃命三子指六籍篇目以示之莫不了然解悟大義悉通咸若素習旣而宣父謝去夫人又命周尙父示以玄女兵符玉璜祕訣三子又得之無遺復坐與言則皆文武全才學究天人之際矣三子相視頓覺風度夷曠神明開爽悉將相之具矣其後姚使家僮饋糧至則大駭而走姚問其故具對以屋宇帷帳之盛人物艷麗之多姚驚謂所親曰是必山鬼所魅也促召三子三子將行夫人戒之曰愼勿泄露縱加楚撻亦勿言之三子至姚亦訝其神气秀發瞻對閒雅姚曰三子驟爾皆有鬼物憑焉苦問之故不言遂鞭之數十不勝其痛具道本末姚乃幽之別所姚素館一碩儒因召而與話儒者驚曰大異大異君何用責三子乎向使三子不泄其事則必爲公相貴極人臣今泄之其命也夫姚問其故而云吾見織女婺女須女星皆無光是三女星降下人間將福三子今泄天機三子免禍幸矣其夜儒者引姚視三星果無光姚乃釋三子遣之歸山至則三女邈然如不相識夫人讓之曰子不用吾言旣泄天機當與子訣因以湯飲三子旣飲則昏頑如舊一無所知儒謂姚曰三女星猶在人間亦不逺此地分密爲所親言其處或云河東張嘉貞家其後將相三代矣

古今說海卷四十五

●欽定四庫全書

古今說海卷四十六

﹝明﹞陸楫編

說淵二十六【別傳二十六】

○唐晅手記【唐唐晅】

唐晅晉昌人也其姑適張恭卽安定張輒之後隱居滑州渭南縣人多重之有子三人進士擢第女三人長適辛氏次適梁氏小女姑鍾念習以詩禮頗有令徳開元中父亡哀毀過禮晅常慕之及終制乃娶而畱之渭南莊開元十八年晅以故入洛累月不得歸夜宿主人夢其妻隔花泣俄而窺井笑及覺心惡之明日就日者問之曰隔花泣者顏隨風謝窺井笑者喜於泉路也居數日果有凶信晅悲慟倍常後數歲方得歸渭南追其陳迹感而賦詩曰幽室悲長簟妝樓泣鏡臺獨悲桃李節不共一時開魂兮若有感彷佛夢中來又曰常時華室靜笑語度更籌恍忽人事攺冥寞委荒丘陽原歌薤露陰壑悼藏舟淸夜妝臺月空想畫眉愁是夕風露淸虛晅耿耿嘆不寐更深悲吟前悼亡詩忽聞暗中若泣聲初逺漸近晅驚惻覺有異乃祝之曰儻是十娘子之靈何惜一見相敍也勿以幽冥隔礙宿昔之愛須臾聞言曰兒卽張氏也聞君悲吟相念𨿽處陰冥實所惻愴愧君誠心不以沈魂可棄每所記念是以此夕與君相聞晅驚嘆流涕嗚咽曰在心之事卒難申敍然得一見顏色死不恨矣答曰隱顯道隔相見殊難亦慮君有疑心妾非不欲盡也晅詞益懇誓無疑貳俄而聞喚羅敷取鏡又聞暗中颯颯然人行聲羅敷先出前拜言娘子欲敍夙昔正期與七郎相見晅問羅敷曰我開元八年典汝與仙州康家聞汝已死矣今何得在此答曰被娘子贖來令看阿美阿美卽晅之亡女也晅又惻然須臾命燈燭立於阼階之北晅趨前泣而拜妻答拜晅乃執手敍以平生妻亦流涕謂晅曰陰陽道隔與君久別𨿽冥寞無據至於相思嘗不去心今六合之日冥官感君誠懇放兒暫來千年一遇悲喜兼集況美娘又小囑付無人今夕何夕再遂申欵晅乃命家人列拜起居徙燈入室施布帷帳不肯先坐乃曰陰陽尊卑以生人爲貴君可先坐晅卽如言笑謂晅曰君情旣不易平生然聞君已再婚新故有間乎晅甚悲怍妻曰論業君合再婚君新人在淮南吾亦知甚平善因語人生修短固有定乎答曰必定矣又問佛稱宿因不謬乎答曰理端可鑑何謬之有又問佛與道孰是非答曰同源異派耳別有太極仙品總靈之司出有入無之化其道大哉其餘悉如人間所說今不合具言彼此爲累晅懼不敢復問因問欲何膳答曰冥中珍羞亦備惟無漿水粥耳晅卽命備之旣至索別器推之而食向口如盡及徹之粥宛然在晅悉飯其從者有老姥不肯同坐妻曰倚是舊人不同羣小謂晅曰此是紫菊姥豈不識耶晅方記念別席飯之其餘侍者晅多不識聞呼名字乃是晅從京回日多剪紙人奴婢所題之名問妻妻曰皆君所與者乃知錢財奴婢無不得也妻曰往日嘗弄一金鈒鏤合子藏於堂屋西北斗拱中無人知處晅取果得又曰豈不欲見美娘乎今已成長晅曰美娘亡時𦇤褓地下豈受歲乎答曰無異也須臾美娘至可五六歲晅撫之而泣妻曰莫抱驚兒羅敷卻抱忽不見晅令下牀帷申繾綣宛如平生但覺手足呼吸冷耳又問冥中居何處答曰在舅姑之左右晅曰娘子神靈如此何不還返答曰人死之後魂魄異處皆有所錄杳不闗形骸也君何不驗夢中安能記其身也兒亡之後都不記死時亦不知殯塟之處錢財奴婢君與則知至如形骸實總不管旣而綢繆夜深晅曰同穴不逺矣妻曰曽聞合葬之禮蓋同形骸至精神實都不見何煩此言也晅曰婦人沒地下亦有再適乎答曰死生同流貞邪各異且兒亡堂上欲奪兒志嫁與北庭都護鄭幹觀侄明逺兒誓志確然上下矜閔得免晅聞憮然感懷而贈詩曰嶧陽桐半死延津劍一沈如何宿昔內空負百年心妻曰方見君情輒欲畱答可乎晅曰曩日不屬文何以爲詞妻曰文詞素慕慮君嫌猜而不爲言中心之事今夕何爽遂裂帶題詩曰不分殊幽顯那堪異古今陰陽途自隔聚散兩難心又曰蘭階兔月斜銀燭半含花自憐長夜客泉路以爲家晅含涕言敍悲喜之間不覺天明須臾聞扣門聲言翁婆使丹參傳語令催新婦恐天明冥司督責妻泣而起與晅訣別晅修啟狀以附之整衣聞香郁然不與世同晅問此香何方得答言韓壽餘香兒來堂上見賜晅執手曰何時再見答曰四十年耳畱一羅帛子與晅爲念晅答一金鈿合子卽曰前途日限不可久畱自非四十年外無相見期若墓間祭祀都無益必有相饗但月盡日黃昏於野田中或於河畔呼名字兒盡得也怱怱不果久語願自愛言訖登車而去揚被久之方滅舉家皆見晅手記

古今說海卷四十六

●欽定四庫全書

古今說海卷四十七

﹝明﹞陸楫編

說淵二十七【別傳二十七】

○獨孤穆傳【闕名】

唐貞元中河南獨孤穆者客淮南夜投大儀縣宿未至十里餘見一靑衣乘馬顏色頗麗穆微以詞調之靑衣對答甚有風格俄有車輅北下導者引之而去穆遽謂曰向者麤承顏色謂可以周旋終接何乃頓相捨乎靑衣笑曰愧恥之意誠亦不足但娘子少年獨居性甚嚴整難以相許耳穆因問娘子姓氏及中外親族靑衣曰姓楊第六不答其它旣而不覺行數里俄至一處門館甚肅靑衣下馬入久之乃出延客就館曰自絕賓客已數年矣娘子以上客至無所爲辭勿嫌疎漏也於是秉燭陳榻衾褥畢具有頃靑衣出謂穆曰君非隋將獨孤盛之後乎穆乃自陳是盛八代孫靑衣曰果如是娘子與郎君乃有舊穆詢其故靑衣曰某賤人也不知其由娘子卽當自出申達須臾設食水陸畢備食訖靑衣數十人前導曰縣主至見一女年可十三四姿色絕代拜跪訖就坐謂穆曰莊居寂寞久絕賓客不意君子惠顧然而與君有舊不敢使婢僕言之幸勿爲笑穆曰羈旅之人館谷是惠豈意特賜相見兼許敍故舊且穆平生未離京洛是以江淮親故多不識之幸盡言也縣主曰欲自陳敍竊恐驚動長者妾離人間已二百年矣君亦何從面識穆初聞其姓楊自稱縣主意已疑之及聞此言乃知是鬼亦無所懼縣主曰以君獨孤將軍之貴裔世稟忠烈故欲奉托勿以幽冥見疑穆曰穆之先祖爲隋室忠臣縣主必以穆忝有祖風欲相顧托乃平生之樂聞也有何疑焉縣主曰欲自宣泄實增悲感妾父齊王隋帝第二子隋室傾覆妾之君父同時遇害大臣宿將無不從逆惟君先將軍力拒逆黨妾時年幼常在左右具見始末及亂兵入宮賊黨有欲相逼者妾因罵辱之遂爲所害因悲不自勝穆因問其當時人物及大業末事大約多同隋史久之命酒對飲言多悲咽爲詩以贈穆曰江都昔喪亂闕下多構兵豺虎恣吞噬干戈日縱橫逆徒自外至半夜開重城膏血浸宮殿刀槍倚檐楹今知從逆者乃是公與卿白刃污黃屋邦家遂因傾疾風知勁艸世亂識忠臣哀哀獨孤公臨死乃結纓天地旣板蕩云雷時未亨今者二百載幽懷猶未平山河風月古陵寢露煙靑君子秉恆徳方垂忠烈名華軒一惠顧土室以爲榮丈夫立志操存沒感其情求義若可托誰能抱幽貞穆深嗟嘆以爲班婕妤所不及也因問其平生制作對曰妾本無才但好讀古集嘗見謝家姊妹及鮑氏諸女皆善屬文私懷景慕帝亦雅好文學時時被命當時薛道衡名髙海內妾每見其文心頗鄙之向者情發於中但直敍事耳何足稱贊穆曰縣主才自天授乃鄴中七子之流道衡安足比擬穆遂賦詩以答之曰皇天昔降禍隋室如綴旒患難在雙闕干戈連九州島出門皆凶堅所向多逆謀白日忽然暮頹波不可收望夷旣結釁宗社亦貽羞溫室兵始合宮闈血已流憫哉吹簫子悲啼下鳳樓霜刃徒見逼玉笄不可求羅襦遺侍者粉黛成仇讎邦國已淪覆餘生誓不畱英英將軍祖獨以社稷憂丹血濺黼扆丰肌染戈矛今來見禾黍盡日悲宗周玉樹深寂寞泉臺千萬秋感玆一顧重願以死節酬幽顯儻不昧終焉契綢繆縣主吟諷數四悲不自勝者久之逡巡靑衣數人皆將樂器而有一人前白縣主曰言及舊事但恐使人悲感且獨孤郎新至豈可終夜啼泣相對乎某請充使召來家娘子相伴縣主許之旣而謂穆曰此大將軍來護兒歌人亦當時遇害近在於此俄頃卽至甚有姿色陪言笑因作樂縱飲甚歡來氏歌數曲穆惟記其一曰平陽縣中樹久作廣陵塵不意何郎至黃泉重見春良久曰妾與縣主居此二百餘年豈期今日忽有嘉禮縣主曰本以獨孤公忠烈之家願一相見欲豁幽憤耳豈可以塵土之質厚誣君子穆因吟縣主詩落句云求義若可托誰能抱幽貞縣主微笑曰亦大彊記穆因以歌諷之曰金閨久無主羅袂坐生塵願作吹簫伴同爲騎鳳人縣主亦以歌答曰朱軒下長路靑艸啟孤墳猶勝陽臺上空看朝暮云來氏曰曩者蕭皇后欲以縣主配後兄子正見江都之亂其事遂寢獨孤冠冕盛族忠烈之家今日相對正爲嘉偶穆問縣主所封何邑縣主曰兒以仁壽四年生於京師時駕幸仁壽宮因名壽兒明年太子卽位封淸河縣主上幸江都宮徙封臨淄縣主特爲皇后所愛常在宮內來曰夜已深矣獨孤郎宜早成禮某當奉候於東合俟曉拜賀於是羣婢戲謔皆若人間之儀旣入臥內但其气奄然其身頗冷頃之泣謂穆曰殂謝之人久爲塵灰幸將奉事巾櫛死且不朽於是復召來氏飲燕如初因問穆曰承君今適江都何日當回有以奉托可乎穆曰死且不顧其它何有不可乎縣主曰帝旣攺塟妾獨居此今爲惡王墓所擾欲聘妾爲姬妾以帝王之家義不爲凶鬼所辱本願相見正爲此耳君將適江南路出其墓下以妾之故必爲其所困道士王善交書符於淮南市能制鬼神君若求之卽免矣又曰妾居此亦終不安君江南回日能挈我俱去置我洛陽北阪上得與君相近永有依托生成之惠也穆皆許諾曰遷塟之禮乃穆家事矣酒酣倚穆而歌曰露艸芊芊頹塋未遷自我居此於今幾年與君先祖疇昔恩波死生契闊忽此相過誰謂佳期尋當別離俟君之北攜手同歸因下淚沾襟來氏亦泣語穆曰獨孤郎勿負縣主厚意穆因以歌答曰伊彼維揚在天一方驅馬悠悠忽來異鄕情通幽顯獲此相見義感疇昔言存繾綣淸江桂舟可以遨遊惟子之故不遑淹畱縣主泣謝穆曰一辱佳貺永以爲好須臾天將明縣主涕泣穆亦相對而泣凡在坐者皆與辭訣旣出門回顧無所見地平坦亦無墳墓之迹穆亦恍忽良久乃定因徙栁樹一株以志之家人索穆頗甚急後數日穆乃入淮南市果遇王善交於市遂求一符旣至惡王墓下爲旋風所撲三四穆因出符示之乃止先是穆頗不信鬼神之事及縣主言無不明曉穆乃深嘆訝亦私爲所親者言之次年正月自江南回發其地數尺得骸骨一具以衣衾斂之穆以其死時艸艸塟必有闕旣至洛陽大具威儀親爲祝文以祭之塟於安善門外其夜獨宿於村墅縣主復至謂穆曰遷神之徳萬古不忘幽滯之人分不及此者久矣幸君惠存舊好使我永得安宅道途之間所不奉見者以君見我腐穢恐致嫌惡耳穆覩其車轝導從悉光赫於當時縣主亦指之曰此皆君之賜也歲至己夘當遂相見其夕因宿穆所至明乃去穆旣爲數千里遷塟復昌言其事凡穆之故舊親戚無不畢知貞元十五年歲在己夘穆晨起將出忽見數人至其家謂穆曰縣主有命穆曰豈相見之期至耶於其夕暴亡遂合塟於楊氏

古今說海卷四十七

●欽定四庫全書

古今說海卷四十八

﹝明﹞陸楫編

說淵二十八【別傳二十八】

○王恭伯傳【闕名】

裴諶王恭伯梁芳約爲方外之友隋大業中相與入白鹿山學道謂黃白可成不死之藥可致雲飛羽化無非積學辛勤采煉手足胼胝十數年間無何梁芳死恭伯謂諶曰吾所以忘家耳絕絲竹口厭肥豢目棄奇色去華屋而樂茅齋賤歡娯而貴寂寞者豈非覬乘雲駕鶴遊戲蓬壺縱其不成亦望長生壽畢天地耶今仙海無涯長生未致辛勤於雲山之外而終不免就死恭伯將下山乘肥衣輕聴歌玩色遊於京洛意足然後求達垂功立事以榮耀人寰縱不能憇三山飲瑤池驂龍衣霞歌鸞舞鳳與仙翁爲侶且腰金拖紫圖影淩煙廁卿大夫之間何如哉子盍歸乎無空死深山諶曰吾乃夢醒者不復低迷恭伯遂歸諶畱之不得時唐貞觀初以舊籍調授左武衛騎曹參軍大將軍趙朏妻之以女數年間遷大理廷評衣緋奉使淮南舟行過髙郵制使之行呵叱風生行船不敢動時天微雨忽有一漁舟突過中有老人衣蓑戴笠鼔棹而去其疾如風恭伯以爲吾乃制使威振逺近此漁父敢突過我試視之乃諶也遽令追之因請維舟延之坐內握手慰之曰兄久居深山拋擲名宦而無成到此極也夫風不可系影不可捕古人倦夜長尙秉燭遊況少年白晝而擲之乎恭伯粵自出山數年今廷尉評事矣昨者推獄平允乃天錫命服淮南疑獄今讞於有司上擇詳明吏覆訊之恭伯預其選故有是行𨿽未可言官達比之山叟自謂差勝兄甘勞苦竟如曩日奇哉奇哉今何所須當以奉給諶曰吾儕野人心近云鶴未可以腐鼠嚇也吾沈子浮魚鳥各適何必矜炫也夫人世之所須者吾當給爾子何以贈我吾山中之友或市藥於廣陵亦有息肩之地靑園橋東有數里櫻桃園園北車門卽吾宅也子公事少隙當尋我於此遂翛然而去恭伯到廣陵十餘日事少閒思諶言因出尋之果有車門試問之乃裴宅也人引以入初尙荒涼移步愈佳行數百步方及大門樓閣重復花木鮮秀似非人境煙翠蔥蘢景色妍媚不可形狀香風颯來神淸气爽飄飄然有淩雲之意不復以使車爲重視其身若腐鼠視其徒若螻蟻旣而稍聞劍佩之聲二靑衣出曰阿郎來俄有一人衣冠偉然儀貌奇麗恭伯前拜視之乃諶也裴慰之曰塵界仕官久食鮏羴愁欲之火焰於心中負之而行固甚勞困遂揖以入坐於中堂窗戶棟梁飾以異寶屏帳皆畫云鶴有頃四靑衣捧碧玉臺盤而至器物珍異皆非人世所有香醪嘉饌目所未窺旣而日將暮命其促席燃九光之燈光華滿座女樂二十人皆絕代之色列坐其前裴顧小黃頭曰王評事昔吾山中之友道情不固棄吾下山別近十年才爲廷尉屬今俗心已就須俗妓以樂之顧伶家女無足召者當召士大夫之女已適人者如近無姝麗五千里內皆可擇之小黃頭唯唯而去諸妓調碧玉箏調未諧而黃頭已復命引一妓自西階登拜裴席前詣曰參評事恭伯答拜細視之乃恭伯妻趙氏也恭伯驚訝不敢言妻亦甚駭目之不已遂令坐玉階下一靑衣捧玳瑁箏授之趙素所善也因令與妓合曲以送酒恭伯坐間取一殷色朱李投之趙顧恭伯潛系於衣帶妓作之曲趙皆不能逐裴乃令隨趙所奏時時停趙以呈其曲其歌𨿽非云韶九奏之樂而淸亮宛轉酬獻極歡天將曉裴召前黃頭曰送趙氏夫人且謂曰此堂乃九天畫堂常人不到吾昔與王爲方外之交憐其爲俗所迷自投湯火以智自燒以明自賊將沈浮於生死海中求岸不得故命於此一以醒之今日之會誠難再得亦夫人宿命乃得暫遊雲山萬重往復勞苦無辭也趙拜而去裴謂恭伯曰評公使車畱此一宿得無驚郡將乎宜且就館未赴闕間時訪我可也塵路遐逺萬愁攻人努力自愛恭伯拜謝而去後五日將還潛詣取別其門不復有宅乃荒涼之地煙艸極目惆悵而反及京奏事畢得歸私第諸趙競怒曰女子誠陋拙不足以奉事君子然已辱厚禮亦宜敬之夫上以承先祖下以繼後嗣豈茍而已哉柰何以妖術致之萬里而娯人之視聴乎朱李尙在其筵足徵何諱乎恭伯盡言之且曰當此之時恭伯亦自不測此蓋裴之道成矣以此相炫也其妻亦記得裴言遂不復責吁神仙之變化誠如此乎將幻者鬻術以致惑乎固非常智之所及且夫雀爲蛤雉爲蜃人爲虎腐艸爲螢蜣爲蟬鯤爲鵬萬物之變化書傳之記者不可以智達況耳目之外乎

古今說海卷四十八

●欽定四庫全書

古今說海卷四十九

﹝明﹞陸楫編

說淵二十九【別傳二十九】

○中山狼傳【闕名】

趙簡子大獵於中山虞人導前嬖奚驂右捷禽鷙獸應弦而倒者不可勝數有狼當道人立而啼簡子怒唾手奮髯援烏號之弓挾肅愼氏之矢一發飲羽狼失聲而逋簡子怒驅車逐之驚塵蔽天十步之外不辧人馬時墨者東郭先生將北適中山以干仕策蹇驢囊圖書夙行失道卒然值之惶不及避狼顧而人言曰先生豈相厄哉昔隋侯救蛇而獲珠蛇固弗靈於狼也今日之事何不使我得早處囊中以延殘喘異時脫頴而出先生之恩大矣敢不努力以效隋侯之蛇先生曰嘻私汝狼以犯趙孟禍且不測敢望報乎然墨者之道兼愛爲本吾固當有以活汝也遂出圖書空囊槖徐實狼其中前虞跋胡後虞疐尾三內之而未克徘徊籌處追者益近狼請曰事急矣惟先生速圖乃局蹐其四足索繩於先生束縳之下首至尾曲脊掩胡蝟縮蠖屈蛇盤龜息以聴命先生先生如其指入狼於囊遂括囊口肩舉驢上引避道左以待趙人之過已而簡子至求狼弗得不勝怒拔劍斬轅端示先生罵曰敢諱狼方向者有如此轅先生伏質就地匍匐以進跪而言曰鄙人不慧將有志於世奔走四方寔迷其途又安能指迷於夫子也然聞之大道以多岐亡羊夫羊一童子可制之尙以多岐而亡今狼非羊比也況中山之岐可以亡狼者何限乃區區循大道以求之不幾於守株緣木者乎況田獵虞人之所有事也今玆之失君請問諸皮冠行道之人何罪哉且鄙人𨿽愚亦熟知夫狼矣性貪而狠助豺爲虐君能除之固當窺左足以效微勞也又安敢諱匿其蹤迹哉簡子黙然回車就道先生亦驅驢兼程而進良久羽旄之影漸沒車馬之音不聞狼度簡子之去已逺乃作聲囊中曰先生可以畱意矣願先生出我囊解我縳拔流矢我臂我將逝矣先生舉手出狼狼出咆哮謂先生曰適爲趙人逐其來甚逺𨿽先生生我然饑餒特甚使不食亦終必亡而已矣與其餓死道路爲烏鳶食毋寧斃於虞人之手以俎豆趙孟之堂也先生旣墨者摩頂放踵利天下爲之又何吝一軀不以啖我而活此微命乎遂鼓吻奮爪以向先生先生倉卒以手搏之且搏且郤擁蔽驢後狼逐之便旋而走自朝至於日中昃狼終不能有加於先生先生亦極力爲之拒遂至俱倦隔驢喘息先生曰狼負我狼負我狼曰吾不獲食汝不止相持旣久日晷薦移先生心口私語曰天色茍暮狼若羣至吾死矣夫紿狼曰民俗爲疑必詢三老第行矣求三老而質之茍謂我當食我死且無憾狼大喜卽與偕行踰時道無行人狼饞甚望見老樹僵立路側謂先生曰可問是老先生曰艸木無知叩焉何益狼曰第問之彼當爲汝言矣先生不得已揖老樹具述其始末問曰狼當食我邪樹中轟轟有聲如人謂先生曰是當食汝且我杏也往年老圃種我不過費一核耳踰年華再踰年實三年拱把十年合抱於今三十年矣老圃我食之老圃之妻子我食之外至賓客下至奴僕我食之又時復鬻我實於市以規利其有徳於老圃甚腆今老矣不能斂華就實老圃怒伐我條枚芟我枝葉且將售我工師之肆取直焉噫以樗朽之材當桑楡之景求免於主人斧鉞之誅而不可得汝何徳於狼乃覬幸免乎言下狼鼔吻奮爪以向先生先生曰狼爽盟矣詢三老今始值其一何遽見食邪復與偕行狼愈饞甚望見老牸曝日敗垣中謂先生曰可問是老先生曰向者艸木無知謬言害事今牛又禽獸耳更何問焉狼曰第問之不問將咥汝矣先生不得已揖老■﹝牜孛﹞再述其始末問曰狼當食我邪牛皺眉瞠目舐鼻張口向先生作人言曰是當食汝我頭角繭栗時觔力頗健老農鐘愛我使貳羣牛從事於南畝旣壯羣牛日以老憊我都其事老農出我駕車先驅老農耕我引犁效力老農視我如左右手一歲中衣食仰我而給婚姻仰我而畢賦稅仰我而輸今欺我老弱逐我於野酸風射眸寒日弔影瘦骨如山老淚如雨涎垂而不可收步艱而不可舉皮毛俱亡瘡痍未差邇聞老農將不利於我其妻復妬又朝夕進說其夫曰牛之一身無棄物也其肉可脯皮可革骨角可切磋爲器指大兒曰汝受業庖丁之門有年矣胡不礪刃於硎以待乎迹是觀之我不知死所矣夫我有功老農如是其大且久尙將蒙禍汝何徳於狼乃覬幸免乎言下狼又鼓吻奮爪以向先生先生曰毋欲速遙望老子杖藜而來須眉皓然衣冠閒雅蓋有道者也先生且愕且喜捨狼而前拜跪涕泣致辭曰乞丈人一言而生丈人問故先生曰是狼爲趙人窘幾死求救於我我生之今反欲咥我我力求不免誓決三老初逄老樹彊我問之艸木無知幾殺我次逄老牸彊我問之禽獸無知又幾殺我今逄丈人是天未喪斯文也願賜一言而生因頓首杖下俯伏聴命丈人聞之欷歔再三以杖叩狼脛厲聲曰汝誤矣夫人有恩而背之不祥莫大焉汝速去不然將杖殺汝狼艴然不悅曰丈人知其一未知其二初先生救我束縛我足閉我囊中我局蹐不敢息又蔓辭以說簡子語刺刺不能休且詆毀我其意蓋將死我於囊而獨竊其利也是安得不咥丈人顧先生曰果如是亦羿有罪焉先生不平具道其囊狼之意狼亦巧言不已以求勝丈人曰是皆不足信也嘗試囊之我觀其狀果困苦否狼欣然從之先生囊縛如前而狼未之知也丈人附耳曰有匕首否先生曰有於是出匕丈人目先生使引匕摘狼先生猶豫未忍丈人撫掌笑曰禽獸負恩如是而猶不忍殺子則仁矣其如愚何遂舉手助先生操刃共殪狼棄道上而去

古今說海卷四十九

●欽定四庫全書

古今說海卷五十

﹝明﹞陸楫編

說淵三十【別傳三十】

○崔煒傳【闕名】

貞元中有崔煒者故監察向之子也向有詩名知於人間終於南海從事煒居南海意豁如也不事家產多友豪俠不數年財業殫盡多棲止佛捨時中元日番禺人多陳設珍異於佛廟集百戲於開元寺煒因閒翫見乞食老嫗因蹶而破他人之酒甕當壚者毆之計其直僅一緡煒憐之爲脫衣償其所直嫗不謝而去異日又來乃告煒曰謝子脫吾難吾善灸贅疣今有越井岡艾少許奉子每贅疣灸一炷當卽愈不獨愈疾且兼獲美艷煒笑而受之嫗儵亦不見後數日因遊海光寺遇一老僧贅生於耳煒出艾試灸之應手而落其僧感之謂煒曰貧道無以奉酬但轉經以資郎君之福佑耳此山下有一任翁者藏鏹巨萬亦有斯疾君子能療之當有厚報請爲書達焉煒曰然任翁一聞喜躍禮請甚謹煒因出艾一爇而愈任翁告煒曰謝君子痊我所苦無以厚酬有錢千萬奉子幸且從容無艸艸而去因被畱欵煒素善絲竹能造其妙聞主人堂中琴聲乃詰家童曰主人之愛女也因請琴彈之女潛聴而有意焉時任翁家事鬼曰獨神每三歲必殺一人饗之期已逼矣求人不獲任翁與其子私計之曰門下客旣無血屬可以爲饗嘗聞大恩尙不報況愈小疾乎遂令具神饌俟夜半擬殺煒已潛扃煒所處之室而煒不之悟是女密知之潛持刀於牕隙間告煒曰吾家事鬼今夜當殺汝而祭之汝可以此破牕遁去不然少頃死矣此刀亦望將去無相累也煒聞恐悸流汗以刀斷牕欞攜艾躍出拔鍵而走任翁俄覺率家僮十餘輩持刃秉炬逐之六七里幾及之煒因迷道失足墜於大枯井中追者失蹤而返煒𨿽墜井爲槁葉所藉幸而不傷及曉視之乃一巨穴深百餘丈無計得出四旁嵌空宛轉可容千人中有一白蛇盤屈可長數丈光照穴中前有石臼巖上有物滴下臼中如飴蜜蛇就飲之煒察蛇有異乃詣蛇稽顙謂之曰龍王某不幸墜於此願王憫之而不爲害因飲其餘遂不饑渴細視蛇之唇吻亦有疣焉煒感蛇見憫欲爲灸之而無燭不遂須臾忽有飄火入穴煒乃然艾啟蛇而灸是疣應手墜地蛇之飲食久以妨礙及去頗以爲適遂吐徑寸珠酬煒煒不受而啟蛇曰龍王能施雲雨陰陽莫測神變由心行藏在已必能有道拯拔沈淪儻賜挈維得還人世則死生感激銘在肌膚但遂歸心不願懷寶蛇遂吞珠蜿蜒將有所適煒卽再拜跨蛇而出去不由穴口只於洞中行可數十里其中幽暗若漆但蛇之光燭兩壁時見繪畫古丈夫咸有冠帶最後觸一石門門有金獸嚙環洞然明朗蛇抵此不進而卸下煒煒將謂已達人世矣入戶但見一室空闊可百餘步穴之四壁皆鐫爲房室當中有錦繡數間垂金泥紫帷更飾以珠玉炫晃如明星之綴帳前有金鑪鑪上有蛟龍鸞鳳龜蛇燕雀皆張口噴出香煙芬芳蓊郁傍有小池砌以金璧貯以水銀鳬鷖之類皆琢瓊瑤而泛之四壁有牀咸飾以犀象上有琴瑟笙簧鞀磬柷敔不可勝記煒細視手澤尙新乃恍然莫測是何洞府也良久取琴試彈四壁戶榻皆啟有小靑衣出而笑曰玉京子已送崔家郎君至矣遂卻走入須臾有四女皆古鬟髻曳霓裳之衣謂煒曰何崔子擅入皇帝玄宮邪煒乃捨琴再拜女亦酬拜煒曰旣是皇帝玄宮皇帝何在曰暫赴祝融宴爾遂命煒就榻鼓琴煒彈胡笳女曰何曲也曰胡笳也曰何以爲胡笳吾不曉也煒曰漢蔡文姬卽中郎邕之女也被虜沒於胡中及歸感胡中故事因撫琴而成斯弄象胡中吹笳哀咽之韻女皆恬然曰大是新曲遂命酌醴傳觴煒乃叩首求歸詞旨頗切女曰崔子旣來皆是宿分何必怱遽幸且駐淹羊城使者少頃當來可以隨往謂崔子曰皇帝已配田夫人而奉箕箒然便可相見崔子莫測所由未敢應荷已命侍女召田夫人田夫人不肯至曰未奉皇帝詔不敢見崔家郎君再命不至女謂煒曰田夫人淑徳美麗世無儔匹願君子善奉之亦宿業耳夫人卽齊王女也崔子曰齊王何人也女曰王諱橫昔漢初國亡而居海島者逡巡有日影入照坐中煒因舉首上見一穴隱隱然覩人間天漢耳四女曰羊城使者至矣遂有一白羊冉冉自空而下須臾至座間背有一丈夫衣冠儼然執大筆兼封一靑竹簡上有篆字進於香幾上四女命侍女讀之曰廣州刺史徐紳死安南都護趙昌充替女酌醴飲使者使者唱喏謂煒曰他日須與使者易服葺宇以相酬勞煒但唯唯四女曰皇帝有勑令與郎君國寶陽燧珠將往至彼當有胡人具十萬緡而易之遂命侍女開玉函取珠授煒煒再拜而捧之謂四女曰煒不曽朝謁皇帝又非親族何遽見遺如是女曰郎君先人有詩於越臺感悟徐紳遂有修葺皇帝愧之亦有詩繼和賚珠之意已露詩中不假僕說郎君豈不曉耶煒曰敢遂請皇帝詩女命侍女書題於羊城使者筆管上云千歲荒臺隳路隅一煩太守重椒塗感君拂拭意何極報爾佳人與明珠煒曰皇帝原何姓字女曰已後當自知耳女又謂煒曰中元日須具美酒丰饌於廣州蒲澗寺靜室吾輩當送田夫人往煒遂再拜告去欲躡使者之羊背女曰知有鮑姑艾可畱少許煒但畱艾不知鮑姑是何人也遂畱之瞬息而出穴復於平地遂失使者與羊所在望其星漢時及五更矣俄聞蒲澗寺鐘聲遂抵寺僧人以早糜見餉遂歸廣平崔子先第捨稅居至日往主人捨詢之已三年矣主人謂煒曰子何所適而三秋不返煒不實告開其戶塵榻儼然頗懷淒愴問刺史徐紳果已死而趙昌替矣乃抵波斯店潛鬻是珠有老胡人一見遂匍匐禮拜曰郎君的入南越王趙佗墓中來不然不合得斯寶蓋趙佗以珠爲殉故也崔子乃具實告方知皇帝是趙佗也佗亦曽稱南越武帝耳遂具十萬緡而易之崔子詰胡人曰何以辧之曰此大食國寶陽燧珠也昔漢初趙佗使異人梯山航海盜歸番禺今僅千載矣我國有能玄象者言來歲國寶當歸故我王召我具大舶之資抵番禺而搜索今日果有所獲矣遂出玉液而洗之光鑑一室胡人遽泛舶歸大食去煒得金遂具家產然羊城使者竟無影響忽有事於城隍廟見神像有類使者又覩神筆上有細字乃侍女所題也方具酒脯而奠之兼重粉繪及廣其宇是知羊城卽廣州城廟有五羊焉又徵任翁之室則村老雲南越尉任囂之墓耳又登越王殿臺覩先人詩云越井岡頭松柏老越王臺上生秋艸古墓千年無子孫野人踏踐成官道兼覩越王繼和詩蹤迹頗異乃詢其主者主者曰徐大夫紳因登此臺感崔侍禦詩故有粉飾臺殿所以煥赫耳後將及中元日遂丰潔香饌甘醴屇於蒲澗寺之僧室夜半果四女伴田夫人至容儀艶逸言旨澹雅四女與崔生會飲諧謔將曉告去崔子遂再拜訖致書達於越王卑辭厚禮敬荷而已遂與夫人歸室因詰夫人曰旣是齊王女何以逺配於南越夫人曰某國破家亡遭越王所虜以爲嬪禦王薨因以爲殉乃今不知是幾時也看烹酈生如昨日耳每憶故事不覺潸然煒問曰彼四女者何人也曰其二東甌越王搖所獻其二閩越王無諸所獻也俱爲殉耳又問曰昔四女云鮑姑何人也曰鮑靚女葛洪妻也多行灸道於南海耳煒方嘆駭昔日乞丐之老嫗焉又曰四女呼蛇爲玉京子何也曰安期生常跨斯龍而朝玉京故號之玉京子耳煒因在穴飲龍之餘肌膚少嫩筋力輕健後居南海十餘載遂散金破產棲心道門挈室同往羅浮訪鮑姑後竟不知所適

古今說海卷五十

●欽定四庫全書

古今說海卷五十一

﹝明﹞陸楫編

說淵三十一【別傳三十一】

○陸顒傳【闕名】

吳郡陸顒家於長洲世以明經仕顒自幼嗜面爲食食愈多而質愈瘦及長從本軍貢於禮部旣下第遂爲生太學中後數月有胡人數輩攜酒食詣其門旣坐顧謂顒曰吾南越人生長蠻貊中聞唐天子庠羅天下英俊且欲以文化動四夷故我航海梯山來中華將觀太學文物之光惟吾子峩然其冠襜焉其裾莊然其容肅然其儀眞唐朝儒生也故我願與子交歡顒謝曰顒幸得籍名於太學然無他才能何足下見愛之深也於是相與酣宴極歡而去顒信士也以爲羣胡不我欺旬餘羣胡又至持金繒爲顒壽顒始疑其有他卽固拒之胡人曰吾子居長安中惶惶然有饑寒色故持金繒爲子僕馬一日之費所以交吾子歡耳無有他瀆幸勿疑也顒不得已受金繒及胡人去太學中諸生聞之偕來謂顒曰彼胡率愛利不顧其身爭鹽菜之微尙致相賊殺者寧肯棄金繒爲子壽乎且太學中諸生甚多何爲獨厚君邪是必有故君宜匿身郊野間以避其再來也顒遂僑居渭上杜門不出僅月餘羣胡又詣其門顒大驚胡人喜曰比君在太學中我未得盡言今君退居郊野果吾心也旣坐胡人挈顒手而言曰我之來非偶然也蓋有求君耳幸望諾之且我所祈於君固無害於我則大惠也顒曰謹受教胡人曰吾子好食麵乎曰有之曰食麵者非君也乃君腹中一虫耳今我欲以一粒藥進君君餌之當吐出虫則我以厚價從君易之其可乎顒曰若誠有之又安有不可邪已而胡人出一粒藥其色光紫命餌之有頃遂吐出一虫長二寸許色靑狀如蛙胡人曰此名消面虫實天下之奇寶也顒曰何以識之胡人曰吾每旦見寶气亙天在太學中故我輩得以謁君然自一月餘淸旦望之見其气移於渭水上果君遷居焉此虫稟天地中和之气而結故好食麵蓋以麥自秋始種至來年夏季成實受天地四時之全气故嗜其味焉君宜以麵食之可見矣顒卽以面斗餘致其前虫乃食之立盡顒又問曰此虫安所用也胡人曰夫天下之奇寶俱稟中和之气此虫乃中和之粹也執其本而取其末其逺乎哉旣而以筒盛其虫又以金函扃之命顒置於寢室謂顒曰明日當卽來及明旦胡人以十兩重輦金玉絹帛約數萬獻於顒共持金函而去顒自此大富致園屋爲治生具日食粱肉衣鮮衣遊於長安中號豪士僅歲餘羣胡又來謂顒曰吾子能與我偕遊海中乎我欲探海中之奇寶以耀天下而吾子豈非好奇之士邪顒旣以甚富素用閒逸自遂卽與羣胡俱至海上胡人結宇而居於是置油膏於銀鼎中構火其下投虫於鼎中煉之七日不絕燎忽有一童分發衣靑襦自海水中出捧白玉盤盤中有徑寸珠甚多來獻胡人胡人大聲叱之其童色懼捧盤而去僅食頃又有一玉女貌極冶衣露綃之衣佩玉珥珠翩翩自海中而出捧紫玉盤中有大珠數十來獻胡人胡人罵之玉女捧盤而去俄有一仙人戴碧瑤冠被紫霞衣捧絳帕藉盤中有一珠徑二寸許奇光泛空照數十步仙人以獻胡人胡人笑而受之喜謂顒曰至寶來矣卽命絕燎自鼎中收虫置金函中其虫𨿽煉之且久而跳躍如初胡人吞其珠謂顒曰子隨我入海中愼無懼顒卽執胡人佩帶從而入焉其海水皆豁開十步鱗介之族俱辟易回避去遊龍宮入蛟室珍珠怪寶任意所擇才一夕而獲甚多胡人謂顒曰此可以致億萬之貨矣已而又以珍具數品遺於顒顒售於南越復獲千鎰由是益富其後竟不仕老於閩越中焉

古今說海卷五十一

●欽定四庫全書

古今說海卷五十二

﹝明﹞陸楫編

說淵三十二【別傳三十二】

○潤玉傳【闕名】

沈警字玄機吳興武康人也美風調善吟詠爲梁東宮常侍名著當時每公卿宴集必致驥邀之語曰玄機在席顚倒賓客其推重如此後荊楚陷沒入周爲上柱國奉使秦隴途過張女郎廟行旅多以酒殽祈禱警獨酌水其祝詞曰酌彼寒泉水紅芳掇巖谷𨿽致之非逺而薦之略俗丹誠在此神其感錄旣暮宿傳捨憑軒望月作鳳將雛含嬌曲其詞曰命嘯無人嘯含嬌何處嬌徘徊花上月空度可憐宵又續爲歌曰靡靡春風至微微春露輕可惜闗山月還城無月明吟畢聞簾外嘆賞之聲復雲閒宵豈虛擲山月豈無明音旨淸婉頗異於常忽見一女子褰簾而入再拜云張女郎姊妹見使致意警異之乃具衣冠未離坐而二女已入謂警曰跋涉山川因勞動止警曰行役在途春宵多感聊因吟詠稍遣旅愁豈意女郎猥降仙駕願知伯仲二女郎相顧而微笑大女郎謂警曰妾是女郎妹適廬山夫人長男指小女郎云適衡山府君小子並以生日同覲大姊屬大姊今朝層城未旋山中幽寂良夜多懷輒欲奉屈無憚勞也遂攜手出門共登一輜軿車駕六馬馳空而行俄至一處朱樓飛閣備極煥麗令警止一水閣香气自外入內簾幌多金縷翠羽綴以珠璣光照室內須臾二女郎自閣後乘羊車而至揖警就坐又具酒殽於是大女郎彈箜篌小女郎援琴爲數弄皆非人世所聞警嗟賞良久願請琴冩之小女郎笑謂警曰此是秦穆公周靈王太子神仙所制不願傳於人間警麤記數弄不復訪及酒酣大女郎歌曰人神相捨兮後會難邂逅相遇兮暫爲歡星漢移兮夜將闌心未極兮且盤桓小女郎歌曰洞簫響兮風生流淸夜闌兮管弦遒長相思兮衡山曲心斷絕兮秦隴頭又歌曰隴上云車不復居湘川斑竹淚沾余誰念衡山煙霧裏空看鴈足不傳書警乃歌曰天臺曽歷許多年張碩凡得幾時憐何意今人不及昔暫來相見更無緣二女郎相顧流涕警亦下淚小女郎謂警曰蘭香姨智瓊姊亦嘗懷此恨矣警見二女郎歌詠極歡而未知密契所在警顧小女郎曰潤玉此人可念也良久大女郎命履與小女郎同出及門謂小女郎曰潤玉可便伴沈郎寢警欣喜如不自得遂攜手入門已見小婢前施臥具小女郎執警手曰昔從二妃遊湘川見君於舜帝廟讀湘君碑比來相念頗切不謂今宵得諧宿願警亦備記此事執手欵敍不能自己小婢麗質前致詞曰人神路隔別易會賖況姮娥妬人不肯畱照織女無賴已復斜河寸陰幾時何勞煩語遂掩戶就寢備極歡暱將曉小女郎起謂警曰人神事殊無宜卜晝大姊已在門首警於是抱持致於膝上共敍離情須臾大女郎卽復至前相對流涕不能自勝復置酒警歌曰正值行人心不平那宜萬里阻闗情只今隴上分流水更泛從來嗚咽聲警乃贈小女郎指環小女郎贈警金合歡結歌曰心纒千萬結縷結幾千回結怨無窮極結心終不開大女郎贈警瑤鏡子歌曰憶昔窺寶鏡相望看明月彼此俱照人莫令光影滅贈答極多不能備記麤憶數首而已遂相與出門復駕輜軿車送至於廟乃執手嗚咽而別及至館懷中探得寶鏡金縷結良久乃言於主人夜而失所在時同侶咸怪警夜有異香警後使回至廟中於神坐後得一碧箋乃是小女郎與警書備敍離恨書末有篇雲飛書達沈郎今已到衡陽若存金石契風月兩相望從此遂絕矣

古今說海卷五十二

●欽定四庫全書

古今說海卷五十三

﹝明﹞陸楫編

說淵三十三【別傳三十三】

○李衛公別傳【闕名】

唐衛國公李靖微時嘗射獵靈山中寓食山村村翁奇其爲人每丰饋焉歲久益厚忽遇羣鹿乃逐之會暮欲捨之而不能俄陰晦迷路茫然不知所歸悵悵而行困悶益甚極目有燈火光因馳赴焉旣至乃朱門大第墻宇甚峻扣門久之一人出問靖告其迷途且請寓宿人曰郎君已出獨太夫人在宿應不可靖曰試爲咨白乃入告復出曰夫人初欲不許且以陰黒客又言迷不可不作主人邀入廳中有頃一靑衣出曰夫人來年可五十餘靑裙素襦神气淸雅宛若士大夫家靖前拜之夫人答拜曰兒子皆不在不合奉畱今天色陰晦歸路又迷此若不容遣將何適然此乃山野之居兒子還時或夜到而喧勿以爲懼旣而食頗鮮美然多魚鮮食畢夫人入宅二靑衣送牀席裀褥衾被皆極香潔鋪陳閉戶系之而去靖獨念山野之外夜到而鬧者何物也懼不敢寢端坐聽之夜將半聞扣門聲甚急曰天符大郎子報當行雨周此山七百里五更須足無慢滯無暴急應門者受符入呈聞夫人曰兒子二人未歸行雨符到固不可辭違時見責縱使報之亦已晚矣僮僕無専任之理當如之何一小靑衣曰適觀廳中客非常人也盍請乎夫人喜因自扣廳門曰郎覺否請相見靖曰諾遂下階見之夫人曰此非人宅乃龍宮也妾長男赴東海婚禮小男送妹適奉天符次當行雨計兩處雲程合踰萬里報之不及求代又難輒欲奉煩頃刻間如何靖曰靖俗客非乘雲者何能行雨有方可教卽惟命耳夫人曰茍從吾言無有不可也遂勅蒼頭韝靑驄馬來夫人命取雨器乃一小缾子系於鞍前誡曰郎乘馬無須銜勒信其行馬踣地嘶嗚卽取缾中水一滴滴馬鬃上愼勿多也於是上馬騰騰而行其足漸髙但訝其穩疾不自知其云上也風急如箭雷霆起於步下於是隨所躍輒滴之旣而電掣雲開下見所憇村思曰吾擾此村多矣方徳其人計無以報今久旱苗瘁而雨在我手寧復惜之顧一滴不足濡乃連下二十滴俄頃雨畢騎馬復歸夫人者泣於廳曰何相負之甚本約一滴何乃私滴二十邪此一滴乃地上一尺雨也此村夜半平地水深二丈豈復有人妾已受譴杖八十矣袒視其背血痕滿焉兒子亦連坐如何靖慚怖不知所對夫人復曰郎君世間人不識雲雨之變誠不敢恨卽恐龍師來尋有所驚恐宜速去此然而勞煩未有以報山居無物有二奴奉贈總取亦可取一亦可惟意所擇於是命二奴出來一奴從東廊出儀貌和悅怡怡然一奴從西廊出憤气勃然抝怒而立靖私念我獵徒以斗猛爲事若取悅者人以我爲怯也因曰兩人皆取則不敢夫人旣賜欲取怒者夫人微笑曰郎之所欲乃爾遂楫與別奴亦隨去出門數步回望失宅顧問其奴亦不見矣獨尋路而歸及明望其村水已極目大樹或露梢而已不復有人其後爲大將功蓋天下而終不作相豈非悅奴之不得乎世言闗東出相闗西出將豈東西諭邪所以言奴者亦在下之象向使二奴皆取卽極將相矣

古今說海卷五十三

●欽定四庫全書

古今說海卷五十四

﹝明﹞陸楫編

說淵三十四【別傳三十四】

○齊推女傳【闕名】

饒州刺史齊推女適湖州參軍韋會長慶三年韋將赴調以妻方娠送歸鄱陽遂登上國十一月妻方誕之夕忽見一人長丈餘金甲仗鉞怒曰我梁朝陳將軍也久居此室汝是何人敢此穢觸舉鉞將殺之齊氏叫乞曰俗眼有限不知將軍在此比來承教乞容移去將軍曰不移當死左右悉聞齊氏哀訴之聲驚起來視齊氏汗流洽背精神恍然遶而問之徐言所見及明侍婢白使君請移他室使君素正直執無鬼之論不聽至其夜三更將軍又到大怒曰前者不知理當相恕知而不去豈可復容遂將用鉞齊氏哀乞曰使君性彊不從所請我一女子敢拒神明容至天明不待命而移去此更不移甘於萬死將軍者抝怒而去未曙令侍婢灑掃他室移榻其中方將輦運使君公退問其故侍者以告使君大怒杖之數十曰產蓐虛羸正气不足妖由之興豈足遽信女泣以請終亦不許入夜自寢其前以身爲援堂中添人加燭以安之夜分聞齊氏驚痛聲開門入視則頭破死矣使君哀恨之極倍百常情以爲引刀自殘不足以謝其女乃殯於異室遣健步報韋會韋以文籍小差爲天官所黜異道來復凶訃不逢去饒州百餘里忽見一室有女人映門儀容行步酷似齊氏乃援其僕而指之曰汝見彼人乎何以似吾妻也僕曰夫人刺史愛女何以行此乃人有相類耳韋審觀之愈是躍馬而近焉女人乃入門斜掩其扇又意其它人也乃過而回視齊氏自門出呼曰韋君忍不相顧韋遽下馬視之眞其妻也驚問其故具云陳將軍之事因泣曰妾誠愚陋幸奉巾櫛言詞情禮未嘗獲罪於君子方欲竭節閨門終於白首而枉爲狂鬼所殺自檢命籍當有二十八年今有一事可以自救君能相哀乎韋曰夫妻之情義均一體鶼鶼翼墜比目半無單然此身更將何往茍有岐路湯火能入但生死異路幽晦難知如可竭誠願聞其計齊曰此村東數里有艸堂中田先生者領村童教授此人奇怪不可遽言君能去馬步行及門叩謁若拜上官然垂泣訴寃彼必大怒乃至詬罵屈辱捶擊拖拽穢唾必盡數受之事窮然後見哀卽妾必還矣先生之貌固不稱焉晦冥之事幸無忽也於是同行韋牽馬授之齊氏哭曰妾此身故非舊日君𨿽乘馬亦難相及事甚廹切君無推辭韋鞭馬隨之往往不及行數里遙見道北艸堂齊氏指曰先生居也救心誠堅萬苦莫退渠有淩辱妾必得還無忽忿容遂令永隔勉之從此辭矣揮涕而去數步不見韋收淚詣艸堂未到數百步去馬公服使僕人執謁前引到堂前學徒曰先生轉食未歸韋端笏以候良久一人戴破帽曳木屐而來形狀醜穢之極問其門人曰先生也命僕呈謁韋趨走迎拜先生答拜曰某村翁求食於牧豎官人何忽如此甚令人驚韋拱訴曰妻齊氏享年未半枉爲梁朝陳將軍所殺伏乞放歸終其殘祿因叩地哭拜先生曰某乃村野鄙愚門人相競尙不能斷況冥晦間事乎官人莫風狂否火急須去勿恣妖言不顧而入韋隨入拜於牀前曰實訴深寃幸垂哀宥先生顧其徒曰此人風疾來此相喧可拽出又復入汝共唾之村童數十競來唾面其穢可知韋亦不敢拭唾歇復拜言誠懇切先生曰吾聞風狂之人打亦不痛諸生爲吾擊之無折支敗面耳村童復來羣擊痛不可堪韋執笏拱立任其揮擊擊罷又前哀乞又勑其徒推倒把腳拽出放而復入者三先生謂其徒曰此人乃實知吾有術故此相訪汝今歸吾當救之耳眾童旣散謂韋曰官人眞有心丈夫也爲妻之寃甘心屈辱感君誠懇然玆事吾亦久知但不早申訴屋宅已敗理之不及吾向拒公蓋未有計耳試爲足下作一處置因命入房房中鋪席席上有案置香一鑪鑪前又鋪席坐定令韋跪於案前俄見黃衫人引向北行數百里入城郭鄽裏鬧喧一如會府又北有小城城中樓殿峩若皇居衛士執兵立者坐者各數百人及門門吏通曰前湖州參軍韋某乘通而入直北正殿九問堂中一間捲簾設牀案有紫衣人南面坐者韋入向坐而拜起視之乃田先生也韋復訴寃左右曰近西通狀韋趨近西廊有授筆硯者乃爲訴詞韋問當衙者何官曰王也吏收狀上殿王判曰追陳將軍仍檢狀過狀出瞬息間通曰提陳將軍至仍檢狀過有如齊氏言王責曰何故枉殺平人將軍曰自居此室已數百歲而齊氏擅穢再宥不移忿而殺之罪當萬死王判曰明冥異路理不相干久幽之鬼橫占人室不知自省仍殺無辜可決一百配流東海之南案吏過狀曰齊氏祿命實有二十八年王命呼阿齊陽祿未盡理合卻回今將放歸意欲願否齊氏曰誠願卻回王判曰付案勒回案吏咨曰齊氏宅舍破壞無所歸王曰差人修補吏曰事事皆隳修補不及王曰齊氏壽算頗長若不再生義無厭伏公等所見如何有一老吏前啟曰東晉鄴下有一人橫死正與此事相當前使葛眞君斷以具魂作本身卻歸生路飲食言語嗜欲追遊一切無異但至壽終不見形質耳王曰何謂具魂吏曰生人三魂七魄死則散艸木故無所依今收合爲一體以續弦膠塗之大王當衙發遣放回則與本身同矣王曰善召韋曰生魂只有此異作此處置可乎韋曰幸甚俄見一吏別領七八女人來與齊氏一類卽推而合之又有一人持一器藥狀似稀餳卽於齊氏身塗之畢遂令韋與齊氏同歸各拜而出黃衫人復引南行旣出其城若行崖谷跌而墜開目卽復跪在案前先生者亦據案而坐先生曰此事甚袐非君誠懇不可致也然賢夫人未塟尙瘞舊房宜飛書葬之到卽無苦也愼勿言於郡下微露於人將不利於使君耳賢合只在門前便可同去韋拜謝而出其妻已在馬前矣此時卻爲生人不復輕健韋擲其衣駄令妻乘馬自跨衛從之且飛書於郡請葬其柩使君始聞韋之將到也設館施繐帳以待之及得書驚駭殊不信然彊葬之而命其子以肩輿迓焉見之益閟多方以問不言其實其夏醉韋以酒迫問之不覺具述使君聞而惡焉俄得疾數月而卒韋潛使人覘田先生亦不知所在矣齊氏飲食生育無異於常但肩輿之夫不覺其有人也余聞之已久或未深信太和二年秋富平尉宋堅因坐中言及奇事客有鄜王府參軍張奇者卽韋之外弟具言斯事無差舊聞且曰齊嫂見在自歸復已來精神容飾殊勝舊日冥吏之理於幽晦也豈虛言哉

古今說海卷五十四

●欽定四庫全書

古今說海卷五十五

﹝明﹞陸楫編

說淵三十五【別傳三十五】

○魚服記【闕名】

薛偉者乾元二年任涇州靑城縣主簿與丞鄒滂尉雷濟裴察同時其秋偉病七日忽奄然若往者連呼不應而心頭微暖家人不忍卽殮環而伺之經二十日忽長吁起坐謂其人曰吾不知人間幾日矣曰二十日矣爲我覷羣官方食鱠否言吾已蘇甚有奇事請諸公罷筯來聽也僕人走視羣官實欲食鱠遂以告皆停飡而來偉曰諸公勑司戶僕張弼求魚乎曰然又問弼曰漁人趙幹藏巨鯉以小者應命汝於葦間得藏攜之而來方入縣也司戶吏某坐門東糾曹吏某坐門西方奕棊入及階鄒雷方博裴啖桃實弼言幹之藏巨魚也曰鞭之旣付食工王士良者喜而殺之皆然乎遞相問誠然眾曰子何以知之曰向殺之鯉我也眾駭曰願聞其說曰吾初疾困爲熱所逼殆不可堪忽悶忘其疾惡熱求涼策杖而行不知其夢也旣出郭其心欣欣然若籠禽檻獸之得逸莫我如也漸入山山行益悶遂下遊於江畔見江潭深靜秋色可愛輕漣不動鏡涵逺空忽有思浴意遂脫衣於岸跳身便入自幼狎水成人以來絕不復戲遇此縱適實契宿心且曰人浮不如魚快也安得攝魚而健遊乎傍有一魚曰顧足下不願耳正授亦易何況求攝當爲足下圖之快然而去未頃有魚頭人長數尺騎鯢來導從數十魚宣河伯詔曰城居水遊浮沈異道茍非其好則昧通波薛偉意尙浮深迹思閒曠樂浩汗之域脫屣淸波厭巘崿之情投簮幻世暫從鱗化非遽成身可權充東潭赤鯉嗚呼恃長波而傾舟得罪於晦昧纎鉤而貪餌見傷於明無或失身以羞其黨爾其勉之聽而自顧已魚服矣於是放身而遊意往斯到波上潭底莫不從容三江五湖騰躍將徧然配畱東潭每暮必復俄而饑甚求食不得循舟而行忽見趙幹垂鉤其餌芳香心亦知戒不覺近口曰我人也暫時爲魚不能求食乃吞其鉤乎捨之而去有頃饑益甚思曰我是官人戲而魚服縱吞鉤趙幹豈殺我固當送我歸縣耳遂吞之趙幹收綸以出幹手之將及也偉連呼之幹不聽而以繩貫我腮乃系於葦間旣而張弼來曰裴少府買魚須大者幹曰未得大魚有小魚十餘斤弼曰奉命取大魚安用小者乃自於葦間尋得而提之又謂弼曰我是汝縣主簿化形爲魚遊江河得不拜我弼不聽提我而行罵亦不顧入縣門見縣吏坐而奕棊大聲呼之略無應者惟笑曰可長魚直三四斤余旣而入階鄒雷方博裴啖桃實皆喜魚大促命赴廚弼言幹之藏巨魚以小者應命裴怒曰鞭之我叫諸公曰我是公同官今而見擒竟不相捨促殺之仁乎哉大叫而泣三君不顧而付鱠手王士良者方持刃喜而投我於機上我又叫曰王士良汝是我之常使鱠手也因何殺我何不執我白於官人士良若不聞者按吾頸於砧上而斬之彼頭適落此亦省悟遂奉召爾諸公莫不大驚心生愛忍然趙幹之獲張弼之提縣司之奕吏三君之臨階王士良之將殺皆見其口動實無聞焉於是三君並棄鱠終身不食偉自此平愈後爲華陽丞而卒

古今說海卷五十五

●欽定四庫全書

古今說海卷五十六

﹝明﹞陸楫編

說淵三十六【別傳三十六】

○聶隱娘傳【闕名】

聶隱娘者唐貞元中魏博大將聶鋒之女也方十歲有尼乞食於鋒捨見隱娘悅之乃云問押衙乞取此女鋒大怒叱尼尼曰任押衙鐵櫃中盛亦須偸去矣及夜果失隱娘所在鋒大驚駭令人捜尋曽無影響父母每思之相對啼泣而已後五年尼送隱娘歸告鋒曰教已成矣可自領取尼歘亦不見一家悲喜問其所習曰初但讀經念咒余無他也鋒不信懇詰隱娘曰眞說又恐不信如何鋒曰但眞說之乃曰隱娘初被尼挈去不知行幾里及明至大石穴中嵌空數十步寂無居人猿猱極多尼先已有二女亦各十歲皆聰明婉麗不食能於峭壁上飛走若捷猱登木無有蹶失尼與我藥一粒兼令執寶劍一口長一二尺許鋒利吹毛可斷遂令二女教某攀緣漸覺身輕如風一年後刺猿猱百無一失二年後刺虎豹皆決其首而歸三年後能飛使刺鷹隼無不中劍之刃漸減五寸飛走遇之不知其來也至四年畱二女守穴挈我於都市不知何處也指其人者一一數其過曰爲我刺其首來無使知覺定其膽若飛鳥之容易也授以羊角匕首刃廣三寸遂白日刺其人於都市中人莫能見以首入囊返命則以藥化之爲水五年又曰某大僚有罪無故害人若干夜可入其室決其首來又攜匕首入室度其門隙無有障礙伏之梁上至暝時得其首而歸尼大怒曰何太晚如是某云見前人戲弄一兒可愛未忍便下手尼叱曰已後遇此輩必先斷其所愛然後決之某拜謝尼曰吾爲汝開腦後藏匕首而無所傷用卽抽之曰汝術已成可歸家遂送還云後二十年方可一見鋒聞語甚懼後遇夜卽失蹤及明而返鋒已不敢詰之因玆亦不甚憐愛忽值磨鏡少年及門女曰此人可與我爲夫白父又不敢不從遂嫁之其夫但能淬鏡余無他能父乃給衣食甚丰具數年後父卒魏帥知其異遂以金帛召署爲左右吏如此又數年至元和間魏帥與陳許節度使劉悟參商不協使隱娘賊其首隱娘辭帥之許許帥能神算已知其來召牙將令曰早至城北候一丈夫一女子各跨白黒衛至門遇有鵲來噪丈夫以弓彈之不中妻奪夫彈一丸而斃鵲者揖之云吾欲相見祇迎也衙將受約束遇之隱娘夫妻曰劉僕射果神人不然者何以動召也願見劉公劉勞之隱娘夫妻拜曰得罪僕射合萬死劉曰不然各親其主人之常事魏今與許何異請當畱此勿相疑也隱娘謝曰僕射左右無人願捨彼而就此服公神明耳蓋知魏帥之不及劉也劉問其所須曰每日只要錢二百文足矣乃依所請忽不見二衛所在劉使人尋之不知所向後潛於布囊中見二紙衛一黒一白後月餘白劉曰彼未知止必使人繼至今宵請剪髮系之以紅綃送於魏枕前以表不回劉聽之至四更卻返曰送其信矣後夜必使精精兒來殺某及賊僕射之首此時亦萬計殺之乞不憂耳劉豁達大度亦無畏色是夜明燭半宵之後果有二幡子一紅一白飄飄然如相擊於牀四隅良久見一人自空而踣身首異處隱娘亦出曰精精兒已斃拽出於堂之下以藥化爲水毛髮不存矣隱娘曰後夜當使妙手空空兒繼至空空兒之神術人莫能窺其用鬼莫得躡其蹤能從空虛入冥莫無形而滅影隱娘之藝故不能造其境此卽系僕射之福耳但以於闐玉周其頸擁以衾隱娘當化爲蠛蠓潛入僕射腸中聽伺其餘無逃避處劉如言至三更暝目未熟果聞項上鏗然聲甚厲隱娘自劉口中躍出賀曰僕射無患矣此人如俊鶻一搏不中卽翩然逺逝恥其不中耳才未逾一更已千里矣後視其玉果有匕首劃處痕逾數分自此劉轉厚禮之自元和八年劉自許入覲隱娘不願從焉云自此尋山水訪至人但一一請給與其夫劉如約後漸不知所之及劉薨於軍隱娘亦鞭驢而一至京師柩前慟哭而去開成年昌裔子縱除陵州刺史至蜀棧道遇隱娘貌若當時甚喜相見依前跨白衛如故謂縱曰郎君大災不合適此出藥一粒令縱吞之云來年火急拋官歸洛方脫此禍吾藥力只保一年患耳縱亦不甚信遺以繒彩隱娘一無所受但沈醉而去後一年縱不休官果卒於陵州自此無復有人見隱娘矣

古今說海卷五十六

●欽定四庫全書

古今說海卷五十七

﹝明﹞陸楫編

說淵三十七【別傳三十七】

○袁天綱外傳【闕名】

袁天綱蜀郡成都人父璣梁州司倉祖嵩周朝歷犍爲蒲陽蒲江三郡守車騎將軍曽祖達梁朝江黃二州刺史周朝歷天水懷仁二郡守天綱少孤貧好道藝精於相術唐武徳年中爲火井令貞觀六年秩滿入京太宗召見謂天綱曰巴蜀古有嚴君平朕今有爾自顧何如對曰彼不逄時臣遇聖主臣當勝也隋大業末竇軌客遊劍南徳陽縣與天綱同宿以貧苦問命天綱曰公額上伏犀貫玉枕輔角又成就從今十年後必富貴爲聖朝良佐右輔角起兼復明淨當於梁益二州分野大振功名軌曰誠如此言不敢忘徳初爲益州行臺僕射旣至召天綱謂曰前於徳陽縣相見豈忘也深禮之更請爲審天綱瞻之良久曰骨法成就不異往時然目色赤脈貫瞳子語浮面赤爲將多殺人願自誡後果多行殺戮武徳九年軌被徵詣京謂天綱曰更得何官對曰面上家人坐位不動輔角右畔光澤更有喜色至京必蒙聖恩還來此任其年果重授益州都督天綱初至洛陽在淸化坊安置朝野歸輳人物常滿是時杜淹王珪韋挺三人來見天綱謂淹曰蘭臺成就學堂寛廣謂珪曰公法令成就天地相臨從今十年當得五品要職謂挺曰公面似大獸之面文角成就必得貴人攜接初爲武官又語杜淹曰二十年外終恐三君同被責黜暫去卽還淹尋遷侍禦史武徳中爲天策府兵曹文學館學士王珪爲隱太子中允韋挺自隋末隱太子引之爲率更武徳六年俱配流嶲州淹等至益州見天綱泣曰袁公前於洛陽之言皆如髙旨今日形勢如此更爲一看天綱曰公等骨法大勝往時不久卽回終當俱享榮貴至九年六月俱追入又過益州造天綱天綱曰杜公至京卽得三品要職年壽非天綱所知王韋二公在後當得三品兼有壽然晚途皆不稱遂韋公尢甚及淹至京拜禦史大夫檢校吏部尙書贈天綱詩曰伊呂深可慕松喬定是虛系風終不得脫屣欲安如且珍紈素美當與薜蘿疎旣逄楊得意非復久閒居王珪尋爲侍中出爲同州刺史韋挺歷蒙州刺史並卒於官皆如天綱之言貞觀中勑追詣九成官於時中書舍人岑文本令視之天綱曰舍人學堂成就眉復過目文才振於海內頭有生角猶未大成後視之全無三品前視三品可得然四體虛弱骨肉不相稱得三品恐是損壽之徵後文本官至中書令尋卒房玄齡與李審素同見天綱房曰李恃才傲物君先相得何官天綱云五品未見若六品已下淸要官有之李不復問云視房公得何官天綱云此人大富貴公若欲得五品卽求此人李不之信後房公爲宰相李爲起居舍人卒髙宗聞往言令房贈五品官房奏贈諫議大夫申公髙士廉謂天綱曰君後更得何官天綱曰自知相祿已絕不合更有恐今年四月大厄果不過是月而卒也蒲州刺史蔣儼幼時天綱謂曰此子當累年幽禁後大富貴從某官位至刺史年八十三其年八月五日午時祿絕儼後徵遼東沒賊囚於地穽七年髙麗平定歸得官一如天綱所言至蒲州刺史八十三謂家人曰袁公言我八月五日祿絕其死矣設酒饌與親故爲別果有勑至放致仕遂停祿後數年卒李義府僑居於蜀天綱見而奇之曰此郎貴極人臣但壽不長耳因請捨之托其子謂李曰此子七品相願公提挈之義府許諾因問天綱壽幾何對曰五十二外非所知也義府後爲安撫使李大亮侍中劉洎等連薦之召見試令詠烏立成其詩曰日裏揚朝彩琴中伴夜啼上林多少樹不借一枝棲太宗深賞之曰我將全樹借汝豈惟一枝自門下典儀超拜監察禦史其後位壽皆如天綱之言贊皇公李嶠幼有淸才昆弟五人皆年不過三十而卒惟嶠已長成矣母憂之益切請天綱天綱曰郎君神气淸秀而壽若不永恐不出三十其母大以爲戚嶠時名振咸望貴達聞此言不信其母又請袁生致饌診視云定矣又請同於書齋連榻而坐寢袁登牀穩睡李獨不寢至五更忽睡袁適覺視嶠無喘息以手候之鼻下气絕初大驚怪良久偵候出入息乃在耳中撫而告之曰得矣遂起賀其母曰數候之皆不得今方見之矣郎君必大貴壽是龜息也貴壽而不富耳後果如其言則天朝拜相而家常貧是時帝數幸宰相宅見嶠臥靑絁帳帝嘆曰國相如是乖大國之體賜禦用繡羅帳焉嶠寢其中達曉不安覺體生疾遂自奏曰臣少被相人云不當華腴故寢不安焉帝嘆息久之任意用舊者嶠身材短小鼻口都無厚相時議不以重祿待之其在潤州也充使宣州山采銀時妄傳其暴亡舉朝傷嘆冬官侍郎張詢古嶠之從舅也聞之甚憂使諸親訪候其實適會南使云亡實矣詢古潸然涕泗朝士多相慰者時有一人稱善骨法頗得袁天綱之術朝貴多竊問之其人曰久知李舍人祿位稍薄諸人竦戚其人又曰李舍人𨿽有才華而儀觀耳目鼻口略無成就者頃見其加朝散已憂之矣眾皆然之嶠竟三秉衡軸極人臣之貴然則嶠之相難知而天綱得之又陜州刺史王當有女集州縣文武官令天綱揀壻天綱曰此無貴壻惟識果毅姚某者有貴子可嫁之終必得力當從其言嫁之時人咸笑焉乃元崇也時年二十三好獵都未知書嘗詣一親表飲遇相者曰公後必富貴言訖而去姚追而問之相者曰公甚貴爲宰相歸以告其母母勸令讀書崇遂割放鷹鷂折節勤學以挽郎入仕竟位至宰相天綱有子客師傳其父業所言亦驗客師官爲廩犧令顯慶中與賈文通同供奉髙宗以銀合合一鼠令諸術數人射之皆言有一鼠客師亦曰鼠也然入一出四啟合中已生三子果有四矣客師常與一書生同過江登舟訖徧視舟中人顏色謂同侶曰不可過也遂相引登岸私語曰吾視舟中數十人皆鼻下黒气大厄不久豈可從之且少畱舟未發間忽見一丈夫神色髙朗跛一足負擔驅驢登舟客師見此人乃謂侶曰可以行矣貴人在內吾儕無憂矣登舟而發至中流風濤忽起危懼𨿽甚終濟焉詢驅驢丈夫乃是婁師徳也後位至納言焉

古今說海卷五十七

●欽定四庫全書

古今說海卷五十八

﹝明﹞陸楫編

說淵三十八【別傳三十八】

○曽季衡傳【闕名】

太和四年春鹽州防禦使曽孝安有孫曰季衡居使宅西偏院室屋壯麗而季衡處之有僕夫告曰昔王使君女暴終於此乃國色也晝日其魂或見於此郎君愼之季衡少年好色願覩其靈異終不以人鬼爲間頻炷名香頗疎凡俗閒遊閬處怳然凝思一日晡時有雙鬟前揖曰王家小娘子遣某傳達厚意欲面拜郎君言訖瞥然而沒俄頃有異香襲衣季衡乃束帶伺之見向者雙鬟引一女而至乃神仙之人也季衡揖之問其姓氏曰某姓王氏字麗眞父今爲重鎭昔時從大人牧此城處此室無何物故感君思深窈冥情激幽壤所以不間存沒頗思神會其來久矣但非吉日良時今方契願幸垂畱意季衡畱之欵會移時乃去握季衡手曰翊日此時再會愼勿泄於人遂與侍婢俱不見自此每及晡一至近六十餘日季衡不疑因與大父麾下將校說及艷麗誤言之將校怛然驚其事曰郎君將及此時願一扣壁某當與一二輩潛窺焉季衡亦終不能扣壁是日女郎一見季衡容色慘沮語聲嘶咽握季衡手曰何爲負約而泄於人自此不可更接歡笑矣季衡慚悔無詞以應女曰殆非君之過亦冥數盡耳乃畱詩曰五原分袂眞吳越燕拆鶯離芳艸歇年少煙花處處春北邙空恨淸秋月季衡不能詩恥無酬乃彊爲一篇曰莎艸靑靑鴈欲歸玉腮珠淚灑臨岐雲鬟飄去香風盡愁見鶯啼紅樹枝女遂於襦帶解蹙金結花合子又抽翠玉雙鳳翹一隻贈季衡曰望異日覩物思人無以幽冥爲隔季衡搜書篋中得小金鏤花如意酬之季衡曰此物𨿽非珍異但貴其名如意願長在玉手操持耳又曰此別何時更會女曰非一甲子無相見期言訖嗚咽而沒季衡自此寢寐求思形體羸瘵故舊丈人王回推其方術療以藥石數月方愈乃詢五原紉鍼婦人曰王使君之愛女不疾而終於此院今已歸塟北邙山或陰晦而魂遊於此人多見之則女詩云北邙空恨淸秋月者言其塟處耳

古今說海卷五十八

●欽定四庫全書

古今說海卷五十九

﹝明﹞陸楫編

說淵三十九【別傳三十九】

○蔣子文傳【闕名】

蔣子文廣陵人也嗜酒好色挑達無度常自謂骨靑死當爲神漢末爲秣陵尉逐賊至鐘山下賊擊傷額因解綬縛之有頃遂死及吳先主之初其故吏見文於道乘白馬執白羽侍從如平生見者驚走文追之謂曰我當爲此土地神以福爾下民爾可宣告百姓爲我立祠不爾將有大咎是歲夏大疫百姓輒相恐動頗有竊祀之者矣文又下巫祝吾將大啟佑孫氏官宜爲吾立祠不爾將使虫入人耳爲災俄而有小虫如鹿■﹝亡上虫下﹞入人耳皆死醫不能治百姓愈恐孫主未之信也又下巫祝若不祀我將有大火爲災是歲火災大發一日數十處火及公宮孫主患之議者以爲鬼有所歸乃不爲厲宜有以撫之於是使使者封子文爲中都侯次子緒爲長水校尉皆加印綬爲廟堂轉號鐘山爲蔣山今建康東北蔣山是也自是災厲止息百姓遂大事之陳郡謝玉爲瑯邪內史在金城其年虎暴殺人甚眾有一人以小船載年少婦以大刀插著船挾暮來至邏將出語云此間頃來甚多艸穢君載細小作此輕行大爲不易可止邏宿也相問訊旣畢邏將適還去其婦上岸便爲虎取去其夫拔刀大喚欲逐之先奉事蔣侯乃喚求助如此當行十里忽覺如有一黒衣人爲之導其人隨之當復二十里見大樹旣至一穴虎子聞行聲謂其母至皆走出其人卽其所殺之便挾刀隱樹住良久虎方至便下婦著地倒牽入穴其人以刀當腳斫斷之虎旣死其婦故活向曉能語問之云虎初取便負著背上臨至而後下之四體無他正爲艸木傷耳扶歸還船明夜夢一人語之云蔣侯使助汝知否至家殺豬祠焉會稽鄮縣東野有女子姓吳字望子年十六姿容可愛其鄕裏有解鼔舞神者要之便往緣塘行半路忽見一貴人端正非常貴人乘船手力十餘整頓令人問望子欲何之具以事對貴人云我今正往彼便可入船共去望子辭不敢忽然不見望子旣拜神坐見向船中貴人儼然端坐卽蔣侯像也問望子來何遲因擲兩橘與之數數形見遂隆情好心有所欲輒空中下之嘗思噉鱠一雙鮮鯉隨心而至望子芳香流聞數里頗有神驗一邑共事奉經三年望子忽生外意神便絕往來咸寧中太常卿韓伯子某會稽內史王蘊子某光祿大夫劉耽子某同遊蔣山廟廟有數婦人像甚端正某等醉各指以戲相配匹卽以其夕三人同夢蔣侯遣傳教相聞曰家子女並醜陋而猥垂榮顧輒刻某日悉相奉迎某等以其夢指適異常試往相問而果各得此夢符協如一於是大懼備三牲詣廟謝罪乞哀又俱夢蔣侯親來降已曰君等旣已顧之實貪令對克期垂及豈容方更中悔經少時並亡劉赤斧者夢蔣侯召爲主簿期日促乃往廟陳請母老子弱情事廹切乞蒙放恕會稽魏過多材藝善事神請舉過自代因叩頭流血廟祝曰特願相屈魏過何人而有斯舉赤斧固請終不許尋而赤斧死焉孫恩作逆時吳興紛亂一男子怱急突入蔣侯廟始入門木像彎弓射之卽卒行人及守廟者無不皆見也中書郎王長豫有美名父丞相導至所珍愛遇病轉篤導憂念特至正在北牀上坐不食已積日忽見一人形狀甚壯者著鎧執刀王問君是何人答曰僕是蔣侯也公兒不佳欲爲請命故來耳勿復憂王欣喜動容卽求食食遂數斗內外咸來達所以食畢忽復慘然謂王曰中書命盡非可救者言終不見也

古今說海五十九

●欽定四庫全書

古今說海卷六十

﹝明﹞陸楫編

說淵四十【別傳四十】

○張遵言傳【闕名】

南陽張遵言求名下第途次商山山館中夜晦黑因起廳堂督芻秣見東墻下一物凝白曜人使僕者視之乃一白犬大如貓鬢睫爪牙皆如玉毛彩淸潤瑩澤可愛遵言憐愛之目爲捷飛言駿奔之捷甚於飛也常與之俱初令僕人張志誠袖之每飲飼則未嘗不持目前時或飲食不快則必伺其嗜而噉之茍或不足寧自輟味不令捷飛不足也一年餘志誠袖行意漸懈倦由是遵言每行自袖之飲食轉加精愛夜則同寢晝則同處首尾四年後遵言因行於梁山路日將夕天且陰未至所詣而風雨驟來遵言與僕等隱大樹下於時昏晦黙無所覩忽失捷飛所在遵言驚嘆命志誠等分頭搜討未獲次忽見一人衣白衣長八尺餘形狀可愛遵言豁然如月中立各得辧色問白衣人何許來何姓氏白衣人曰我姓蘇第四謂遵言曰我已知子姓字矣君知捷飛去處否則我是也君今災厄合死我緣受君恩深四年已來能待我至於盡力輟味曽無毫釐悔恨我今誓脫子厄然須損十餘人命耳言訖乘遵言馬而行遵言步以從之可十里許遙見一塜上有三四人衣白衣冠人長丈餘手持弓劍形狀瓌偉見蘇四郎俯僂迎趨而拜拜訖莫敢仰視四郎問何故相見白衣人曰奉大王帖追張遵言秀才言訖偸目盜視遵言遵言恐欲踣地四郎曰不得無禮我與遵言往還君等須與我且去四人憂恚啼泣而四郎謂遵言曰勿憂懼此輩亦不能戾君更行十里又見夜義輩六七人皆持兵器銅頭鐵額狀貌皆可憎惡跳梁企躑進退獰暴遙見四郎戢毒栗立惕伏戰竦而拜四郎喝問曰作何來夜義等霽獰毒爲戚施之顏肘行而前曰奉大王帖専取張遵言秀才偸目盜視之狀如初四郎曰遵言我之故人取固不可也夜義等一時叩地流血而言曰在前白衣者四人爲取遵言不到大王已各使決鐵杖五百死者活者未分四郎今不與去某等盡死伏乞哀其性命暫遣遵言往四郎大怒叱夜義夜義等辟易崩倒者數十步外流血跳迸涕淚又言四郎曰小鬼等敢爾不然且急死夜義等啼泣喑嗚而去四郎又謂遵言曰此數輩甚難與語今旣去則奉爲之事成矣行七八里見兵仗等五十餘人形神則常人耳又列拜於四郎前四郎曰何故來對答如夜義等又言曰前者夜義牛叔良等七人爲追張遵言不到盡已付法某等惶懼不知四郎有何術救得某等全生四郎曰第隨我來或希冀耳凡五十人言可者半須臾至大黒門又行數里見城堞甚嚴有一人具軍容走馬而前傳王言曰四郎逺到某爲所主有限法不得迎拜於路請且於南館小休卽當邀迓入館未安信使相繼而召兼屈張秀才俄而從行宮室欄署皆眞王者也入門見王披衮垂旒迎四郎而拜四郎酬拜起甚輕易言詞唯唯而已大王盡禮前揖四郎升階四郎亦微揖而上回顧遵言曰地主之分不可不爾王曰前殿淺陋不足四郎居處又揖四郎凡過殿者三每殿中皆有陳設盤榻餐具供帳之備至四重殿方坐所食之物及器用皆非人間所有食訖王揖四郎上夜明樓樓上四角柱盡飾明珠其光如晝命酒具樂飲數巡王謂四郎曰有佐酒者欲命之四郎曰有何不可女樂七八人飲酒者十餘人皆神仙間容貌妝飾耳王與四郎各衣便服談笑亦鄰於人間少年有頃四郎戲一美人美人正色不接四郎又戲之美人怒曰我是劉根妻爲不奉上元夫人處分以涉於此君子何容易乎中間許長史於雲林王夫人會上輕言某已贈語杜蘭香姊妹至多微言猶不敢掉謔君何容易耶四郎怒以酒巵擊牙盤一聲其柱上明珠轂轂而落瞑然無所覩遵言良久懵而復醒原在樹下與四郎及鞍馬同處四郎曰君已過厄矣與君便別遵言曰某受生成之恩已極矣都不知四郎之由以歸感戴之所又某之一生更有何所賴耶四郎曰吾不能言汝但於商州龍興寺東廊縫衲老僧處問之可知矣言畢騰空而去矣已向曙遵言遂整轡適商州果於龍興寺見縫衲老僧遂禮拜初甚拒遵言遵言求之不已夜深乃曰君子苦求焉得不應蘇四郎者太白星精也大王者仙府謫官也今居於此遵言又以事問老僧僧竟不對曰君今已離此厄矣勗遵言令歸館谷明辰尋之已不知其處所矣

古今說海卷六十

●欽定四庫全書

古今說海卷六十一

﹝明﹞陸楫編

說淵四十一【別傳四十一】

○侯元傳【闕名】

侯元者上黨郡銅鞮縣山村之樵夫也家道貧窶惟以鬻薪爲事唐乾符己亥歲於縣西北山中伐薪回憇谷口傍有巨石嶷然若夏屋元對之太息恨已之勞也聲未絕石剨然豁開若洞中有一叟羽服烏帽髯髮如霜曳杖而出元驚愕遽起前拜叟曰我神君也汝何多歉自可於吾法中取富貴但隨吾來叟復入洞門元從之可數十步廓然淸朗田疇砥平多異花芳艸行數里遇橫溪碧湍流苔鴛鷁溯洄其上長梁夭矯如晴虹焉過溪北左右皆喬松修篁髙門渥丹臺榭重復引元入別院坐小亭上檐楹階砌皆奇寶煥然及進食行觴復目所未覩也食畢叟退少頃二童揖元詣便室具湯沐進新衣一襲冠帶竟復導至亭上叟出命僕設淨席於地令元跪席上叟授以祕訣數萬言皆變化隱顯之術元素憃戇至是一聽不忘叟戒曰汝𨿽有少福合於吾法進身然面有敗气未除亦宜謹密自固若圖謀不軌禍喪必至且歸存思如欲謁吾但至心叩石當有應門者元因拜謝而出仍令一童送之旣出洞穴遂泯然如故視其樵蘇已失至家其父兄驚喜曰去一旬謂已卒於虎狼之吻元在洞中如一日耳又訝其服裝華潔神气激揚元知不可隠乃爲其家人言之遂入靜室中習熟其術期月而術成能變化百物役召鬼魅艸木土石皆可爲步騎甲兵於是悉收鄕裏少年勇悍者爲將卒出入陳旌斾幢蓋鳴鼔吹儀比列國焉自稱曰賢聖官有三老左右弼左右將軍等號毎朔望必盛飾往謁神君神必戒以無稱兵若固欲舉事宜待天應至庚子歲聚兵數千人縣邑恐其變乃列上上黨帥髙公潯命都將以旅討之元馳謁神君請命神君曰旣言之矣但當偃旗臥鼔以應之彼見兵威若是必不敢內薄而攻我志之愼勿輕接戰元𨿽惟諾心計以爲我奇術制之有餘且小者不能抗後其大者若之何復示眾以不武也旣歸令其黨戒嚴是夜潞兵去元所據險三十里見步騎戈甲蔽山澤甚難之明方陣以前元領千餘人直突之先勝後敗酒酣被擒至上黨縶之府獄嚴兵圍守旦視枷穿中惟燈臺耳失元所在夜分已達銅鞮徑詣神君謝罪君怒曰庸奴終違我教今日𨿽幸而兔斧鑕亦行將及矣非吾徒也不顧而入郁悒趨出後復謁神君虔心叩石石不爲開矣而其術漸歇猶爲其黨所說是秋率徒掠並州之大谷而並騎適至圍之數重術旣不神遂斬之於陣其黨與散歸田裏焉

古今說海卷六十一

●欽定四庫全書

古今說海卷六十二

﹝明﹞陸楫編

說淵四十二【別傳四十二】

○同昌公主外傳【闕名】

咸通九年同昌公主出降宅於廣化裏錫錢五百萬貫仍罄內庫寶貨以實其宅而房櫳戶牖無不以眾寶飾之更以金銀爲井欄藥臼食櫃水槽鐺釡盆甕之屬仍縷金爲笊籬箕筐制水精火齊琉璃玳瑁等牀悉支以金龜銀塹更琢五色玉爲器什合百寶爲圓案更賜金麥銀粟共數斛此皆太宗朝條支國所獻也堂中設連珠之帳卻寒之簾犀簟牙席龍鳳繡連珠帳續眞珠以成也卻寒簾類玳瑁斑有紫色云卻寒之鳥骨所爲也但未知出在何國更有鷓鴣枕翡翠匣神絲繡被其枕以七寶合爲鷓鴣翡翠毛羽神絲繡被三千鴛鴦仍間以奇花異葉則精巧瑰麗可得而知矣其上綴以靈粟之珠如粟粒五色輝煥更帶蠲忿犀如意玉其犀圓如彈丸入土不朽爛帶之令人蠲忿怒如意玉類桃實上有七孔云通明之象更有瑟瑟幕紋布巾火蠶綿九玉釵其幕色如瑟瑟闊三丈長一百尺輕明虛薄無以爲比向空張之則疎朗之紋如碧絲之貫其珠𨿽大雨暴降不能濕漏云以蛟人瑞香膏所傅故也紋布巾卽手巾也潔白如雪光軟拭水不濡用之彌年亦未嘗生垢膩二物稱得鬼谷國火蠶綿云出火洲絮衣一襲用之一兩稍過度則熇蒸之气不可近云九玉釵上刻九鸞皆九色其上有字曰玉兒工巧妙麗殆非人制有得於金陵者因以獻公主酬之甚厚一日晝寢夢絳衣奴致語雲南齊潘淑妃取九鸞釵及覺具以夢中之言言於左右公主薨其釵亦亡其處韋氏異其事遂以實話於門人或曰玉兒卽潘妃小字逮諸珍異不可具載漢至唐公主出降之盛未之有也公主乘七寶步輦四面綴五色玉香囊囊中貯辟邪香瑞麟香金鳳香此皆異國獻也仍雜以龍腦金屑則鏤水晶瑪瑙辟塵犀爲龍鳳花其上仍絡眞珠玳瑁更以金絲爲流蘇雕輕玉爲浮動毎一出遊則所過芬香街巷晶照看者眩惑其目是時某中貴人買酒於廣化旗亭忽相謂曰坐來香气何大異也同席曰豈非龍腦邪曰非也余幼給事於嬪妃宮故常聞此未知今日自何而致因顧問當壚者云公主步輦夫以錦衣換酒於此中貴人共請視之益嘆其異上賜禦饌湯藥則道路之使相屬其饌有消靈炙紅虯脯其酒則有凝露漿桂花醞其茶則綠花紫英之號消靈炙一羊之肉取之四兩𨿽經暑毒終不臭敗紅虯脯非虯也但貯於盤中虯健如紅絲髙一尺以筯抑之無三數分撤卽復其故迨諸品味人莫能識而公主家人饜飫如裏中糠粃一日大會韋氏之族於廣化裏玉饌俱陳暑气將甚公主命取澄水帛以蘸之掛於南軒滿座則皆思挾纊澄水帛長八九尺似布輕細明薄可鑑云其中有龍涎故能消暑也韋氏諸宗好爲葉子戲夜則公主以紅琉璃盤盛夜光珠令僧祁捧立堂中而光明如晝焉公主始有疾召術士來賨爲禳法乃以香蠟燭遺之來氏之鄰人覺香气異常或詣門詰其故賨則具以事對其燭方二寸其上被五彩文卷而爇之竟夕不盡郁烈之气可聞於百步餘煙出其上卽成樓閣臺殿之狀或云燭中有蜃脂也公主疾旣甚醫者欲難藥餌奏云得紅蜜白猿膏食之可愈上令檢內庫得紅蜜數石本兜離國所貢白猿膏數甕本南海所獻也𨿽日加餌終無其驗公主薨上哀痛甚遂自制挽歌詞令百官繼和及庭祭日百司與內官皆用金玉飾車輿服玩以焚於韋氏庭韋家爭取灰以擇金寶及葬於東郊上與淑妃禦延興門出內庫金玉駝馬鳳凰麒麟各髙數尺以爲儀從其衣服玩具與人無異一物以上皆至一百二十舁刻木爲樓殿龍鳳花木人畜之象者不可勝計以絳羅裙繡絡金銀瑟瑟爲帳幕者千隊結爲幢節傘蓋彌街翳日旌旗珂佩鹵簿率多加等以賜紫尼及女道士爲侍從引翼則焚升霄靈芝香而擊歸天紫金之碧磬繁華輝煥殆餘二十里上賜酒一百斛餅啖三十駱駝各徑闊二尺飼役夫也京城士庶罷業來觀者流汗相屬惟恐居後及靈舁過延興門上與淑妃慟哭中外聞者無不傷痛同日葬乳母上更作祭乳母文詞質而意切人多傳冩是後上日夕惴心掛意李可及嘆追百年曲聲詞怨切聽之莫不淚下更教千數人作嘆百年隊取內庫珍寶雕成首飾畫八百匹官綾作魚龍波浪文以爲地衣而舞一舞珠翠滿地可及官歷大將軍賞賜盈萬甚無狀左軍容使西門季玄素頗梗直乃謂可及曰爾恣巧媚以惑天子族無日矣可及恃寵未嘗攺作可及善囀喉舌於天子前弄眼作頭腦連聲著詞唱雜聲曲須臾間百數不休是時京城不調少年相效謂之拍彈【去聲】一日可及乞假爲子娶婦上曰卽令送酒面及米以助汝嘉禮可及歸至捨見一中貴人監二銀榼各髙二尺餘宣賜可及始謂之酒及封啟皆實中也上賜可及銀麒麟髙數尺可及取官庫車載往私第西門季玄曰今日受賜吏用官車他日破家亦須輦還內府不道受賞徒勞牛足後果流可及於嶺表舊賜珍玩悉皆進納君子謂季玄有先見之明

古今說海卷六十二

●欽定四庫全書

古今說海卷六十三

﹝明﹞陸楫編

說淵四十三【別傳四十三】

○睦仁蒨傳【闕名】

唐睦仁蒨趙郡邯鄲人也少事經學不信鬼神常欲試其有無就見鬼人學之十餘年不能得見後徙家向縣於路見一人如大官衣冠甚偉乘好馬從五十餘騎視仁蒨而不言後數見之經十年凡數十相見後忽駐馬呼仁蒨曰比頻見君情相眷慕願與君交遊仁蒨卽拜之問公何人邪答曰吾是鬼耳姓成名景本弘農人西晉時爲別駕今任臨湖國長史仁蒨問其國何在王何姓名答曰黃河以北總謂臨湖國都在樓煩西北沙磧是也其王卽故趙武靈王今統此國總受太山控攝每月各使上相朝於太山是以數來過此與君相遇也吾乃能有相益令君預知禍難而先避之可免橫苦惟死生之命與大禍福之報不能移動耳仁蒨從之景因命其從騎常掌事以贈之遣隨蒨行有事令先報之卽爾所不知當來告我於是便別掌事恆隨逐如侍從者每有所問無不先知時大業初江陵岑之象爲邯鄲令子文本年未弱冠之象請仁蒨於家教文本仁蒨以此事告文本仍謂曰成長史語我有一事羞君不得道旣與君交亦不能不告鬼神道亦有食然不能得飽常苦饑若得人食便得一年飽眾鬼多偸竊人食我旣貴重不能偸之從君請一食仁蒨旣告文本文本卽爲具饌備設珍羞仁蒨曰鬼不欲入人屋可於外水邊張幕設席陳酒食於上文本如其言至時仁蒨見景與兩客來坐從百餘騎旣坐文本向席再拜謝以食之不精景亦傳意辭謝初文本將設食仁蒨請有金帛以贈之文本問是何等物仁蒨云鬼所用物皆與人異惟黃金及絹爲得通用然亦不如假者以黃色塗大錫作金以紙爲絹帛最爲貴上文本如言作之及景食畢令其從騎更代坐食文本以所作金錢絹贈之景深喜謝曰因睦生煩郎君供給郎君頗欲知壽命乎文本辭云不願知也景笑而去數年後仁蒨遇病不甚困篤而不起月餘問常掌事掌事不知便問長史長史報雲月內不知後月應朝太山爲問消息相報至後月長史來報云是君鄕人趙某爲太山主簿主簿一員闕薦君爲此官故爲文案經紀召君耳案成者當死仁蒨問計將安出景云君壽應年六十餘今始四十但以趙主簿橫徵召耳當爲請之乃曰趙主簿相問睦兄昔與同學恩情深至今幸得爲太山主簿適遇一員官闕明府令擇人吾已啟公公許相用兄旣不得長生命當有死死過際會未必當官何惜一二十年茍生邪今文書已出不可復止願決作來意無所疑也仁蒨憂懼病愈篤景謂仁蒨曰趙主簿必欲致官君可自往太山於府君陳訴則可以免仁蒨問何由見府君景曰往太山廟東度一小嶺平地是其都所君往自當見之仁蒨以告文本文本爲具行裝數日景又告仁蒨曰文書欲成君訴懼不可免急作一佛像彼文書自消仁蒨告文本以三千錢爲畫一座像於寺西壁訖而景來告曰免矣仁蒨素不信佛意尙疑之因問景云佛法說有三世因果此爲虛實答曰皆實仁蒨曰卽如是人死當分入六道那得盡爲鬼而趙武靈王及君尙爲鬼邪景曰君縣內幾戶仁蒨曰萬餘戶又曰獄囚幾人仁蒨曰常二十人已下又曰萬戶之內有九品已上官幾人仁蒨曰數十人景曰六道之義亦如此耳其得天道萬無一人如君縣內無一五品官得人道者萬有數十如君縣內九品數十人入地獄者萬亦數十如君獄內囚惟鬼及畜生最爲多也如君縣內課戶就此道中又有等級因指其從者曰彼人大不如我其不及彼者尢多仁蒨曰鬼有死乎曰然仁蒨曰死入何道答曰不知如人知生而不知死仁蒨曰道家章醮爲有益否景曰道者代天帝總綂六道是爲天曹閻羅者如人間天子太山府君如尙書令錄五道神如諸尙書若我輩國如大州郡每人間事道士上章請福如求神之恩天曹受之下閻羅王云以某月日得某申訴云盡理勿令枉濫閻羅敬受而奉行之如人奉詔也無理不可求免有枉必當得申何爲無益也仁蒨又問佛法家修福何如景曰佛是大聖無文書行下其修福者天神敬奉多得寛宥若福厚者𨿽有惡道文簿不得追攝此非吾所識亦莫知其所以然言畢卽去仁蒨一二日能起便愈文本父卒還鄕裏仁蒨寄書曰鬼神定有貪謟往日欲郎君飲食乃爾殷勤比知無復利相見殊落漠然常掌事猶見隨本縣爲賊所陷死亡略盡僕爲掌事所導如常賊不見竟以獲全貞觀十六年九月八日文官賜射於玄武門文本時爲中書侍郎自語人云爾

古今說海卷六十三

●欽定四庫全書

古今說海卷六十四

﹝明﹞陸楫編

說淵四十四【別傳四十四】

○韋鮑二生傳【闕名】

酒徒鮑生家富畜妓開成初行歷陽道中止定山寺遇外弟韋生下第東歸同憇水閣鮑置酒酒酣韋謂鮑曰樂妓數輩焉在得不有攜挈者乎鮑生曰幸各無恙然滯維揚日連斃數駟後乘旣闕不果悉從惟與夢蘭小倩俱耳亦可以佐觀矣頃之二雙鬟抱胡琴方響而至遂坐鮑生之左摐絲擊金響亮溪谷酒闌鮑謂韋曰出城得良馬乎對曰予春初塞遊自鄜坊歷烏延抵平夏至靈鹽而回部落駔駿獲數匹龍形鳳頸鹿脛鳬膺眼大足輕脊平筋宻者皆有之鮑撫掌大悅乃停杯命燭閱馬數匹於軒檻前與向來誇誕十未盡其八九韋戲鮑曰能以人換任選殊尢鮑欲馬之意頗切宻遣四弦更衣盛裝頃之而至乃命奉酒獻韋生歌一曲以送之云白露濕庭砌皓月臨前軒此時去畱恨含思獨無言又歌送鮑生酒云風颭荷珠難暫圓多生信有短因緣西樓今夜三更月還照離人泣斷弦韋乃召禦者牽紫叱撥以酬之鮑意未滿往復之說紊然無章有紫衣冠者二人導從甚眾自水閣之西升階而來鮑韋以寺當星使交馳之路疑大僚夜至方恐悚乃入室闔戶以窺之而杯盤狼籍不暇收拾紫衣卽席相顧笑曰此卽向來捐妾換馬之筵乎因命酒對飲一人須髯甚長質貌甚偉持杯望月沈吟久之曰足下盛賦云斜漢左界北陸南躔白露曖空素月流天可謂光前絕後矣對曰殊不見賞气霽地表云斂天末洞庭始波木葉微脫長須云數年來在長安蒙樂遊王引至南宮入都堂與劉公幹鮑明逺看試秀才予竊入司文之室於燭下窺能者制作見屬對頗切而賦有蜂腰鶴膝之病詩有重頭重尾之犯若如足下洞庭木葉之對爲紕繆矣小子拙賦云紫臺稍逺闗山無極揺風忽起白日西匿則稍起之聲俱遭黜退矣不亦異乎顧謂前長須曰吾聞古之諸侯貢士於天子尊賢勸善者也故一適謂之好徳再適謂之尊賢三適謂之有功乃加九錫不貢士一黜爵再黜地三黜爵地夫古求士也如此猶恐捜山之不髙索林之不逺尙有遺漏者乃毎歲季春開府庫出幣帛周天下而禮聘之當時儒墨之徒豈盡出矣智謀之士豈盡舉矣山林川澤豈無遺矣日月照臨豈盡得其所矣天子求之旣如此諸侯貢之又如此聘禮復如此尙有棲棲於巖谷鬰鬰不得志者吾聞今之求聘之禮闕矣貢舉之道隳矣賢不肖同途焉才不才汩汩焉隱巖穴者自束髮窮經至於白首焉懷方策者自壯歲力學訖於沒齒焉𨿽每歲鄕裏薦之於州府州府貢之於有司有司考之詩賦蜂腰鶴膝謂不中度聲音淸濁謂不協律𨿽周孔之賢聖班馬之文章不由此制作靡得而達矣然皇王帝霸之道興亡理亂之體其可聞乎今足下何乃贊揚今之小巧而隳古之大體況予乃愬皓月長歌之手豈能歡於雕文刻句者哉今珠露旣淸桂月如晝吟詠時發杯觴間行能援管聮句賦今之體調一章以樂長夜否曰何以爲題長須云便以妾換馬爲題仍以捨彼傾城求其駿足爲韻命左右折庭前芭蕉一片啟書囊抽毫以操之各占一韻長須者唱云彼美人兮如瓊之英此良馬兮負駿之名將有求於逐日故何惜乎傾城香暖深閨未厭夭桃之色風淸廣陌曾憐噴玉之聲人以矜其容馬乃稱其徳旣各從其所好諒何求而不克長跪而別姿容休耀其金鈿右牽而來光彩頓生於玉勒紫衣曰步及庭砌效當軒墀望新恩懼非吾偶也戀舊主疑借人乘之香散綠騘意已忘於綠鬢汗流紅頷愛無異於凝脂長須曰是知事有興廢用有取捨彼以絕代之容爲鮮矣此以軼羣之足爲貴者買笑之恩旣盡有類卜之據鞍之力尙存猶希進也賦四韻訖芭蕉盡韋生發篋取紅箋跪獻於廡下二公大驚曰幽顯路殊何見逼之若是然吾子非後有爵祿不可與鄙夫相遇謂生曰異日主文柄較量俊秀輕重無以小巧爲意也言訖行十餘步而失

古今說海卷六十四

●欽定四庫全書

古今說海卷六十五

﹝明﹞陸楫編

說淵四十五【別傳四十五】

○張令傳【闕名】

浮梁張令家業蔓延江淮間累金積粟不可勝計秩滿如京師常先一程致頓陸海珍美畢具至華陰僕夫施幄幕陳罇罍庖人炙羊方熟有黃衫者據盤而坐僕夫連叱神色不撓店嫗曰今五方弋羅之輩橫行闗內此其流也不可與競僕夫方欲求其帥以責之而張令至具以黃衫者告令曰勿叱召黃衫者問曰來自何方黃衫但唯唯耳促暖酒酒至令以大鍾飲之𨿽不謝似有愧色飲訖顧炙羊著目不移令自割以勸之一足盡未有飽色令又以奩中餤十四五啖之凡飲二斗餘酒酣謂令曰四十年前曾於東店得一醉飽以至今日令甚訝之乃勤懇問姓氏對曰某非人也蓋直旬送闗中死籍之吏耳令驚問其由曰太山召人魂以將死之籍付諸嶽俾某捕送耳令曰可得一觀乎曰略窺亦無患於是解革囊出一軸其首云太山主者牒金天府其第二行雲貪財好殺見利忘義人前浮梁縣令張某卽張君也令見名泣告使者曰修短有命誰敢惜死但某方彊仕不爲死備家業浩大未有所付何術得延其期某囊槖中計所直不下數十萬盡可以獻於執事使者曰一飯之恩誠宜報答百萬之賜某何用焉今有仙官劉綱者謫在蓮花峯足下宜匍匐徑往哀訴奏章捨此則無計矣吾昨聞金天王與南嶽博戲不勝輸二十萬甚被逼迫足下可詣嶽廟厚數以許之必能施力於仙官縱力不及亦得路於蓮花峯下不爾荊榛蒙密川谷阻絕無能往者令於是賫牲牢謁嶽廟以千萬許之然後直詣蓮花峯得幽徑凡數十里至峯下轉東南有一茅堂見道士隱幾而坐問令曰腐骨穢肉神亡魂耗者安得來此令曰鐘嗚漏盡亡在頃刻竊聞仙官能復精魂於朽骨致肌肉於枯骸旣有好生之心豈惜奏章之力道士曰吾頃爲隋朝權臣一奏遂謫居此峯爾何徳於予欲陷吾爲寒山之叟令哀祈愈切仙官神色甚怒俄有使者賫一函而至則金天王書札也仙官覽書笑曰闗節旣到難爲不應召使者反報曰不知又爲上帝譴責否乃啟玉函書一通焚香再拜以遣之凡食頃天符乃降其上署徹字仙官復焚香再拜以啟之云張某棄背祖宗假竊名位不顧法禮茍偸官榮而又鄙僻多藏詭詐無實百里之任已是叨居千乘之富全因茍得今案罪已實待戮余魂何爲來章求延厥命但以扶危拯溺者大道所尙紓刑宥過者玄門是宗狥爾一甿全我弘化希其悛惡庶乃自新貪生者量延五年奏章者不能無罪仙官覽訖謂令曰大凡世人之壽悉可數百歲而以喜怒哀樂汩沒心源愛惡嗜欲戕伐性根而又揚己之能掩彼之長顚倒方寸頃刻萬變神倦思怠難全天和如彼淡泉汩於五味欲其不壊其可得乎勉遵歸途無墜吾教令拜辭舉首已失所在復尋舊路稍覺平易行十餘里黃衫吏迎前而賀令曰將欲奉報願知姓字吏曰吾姓鍾生爲宣城縣腳力亡於華陰遂爲幽所錄遞符之役勞苦如舊令曰何以免執事之困曰但酬金天王願日請置予爲閽人則吾飽神盤惠矣文符已遣半日難更淹畱便與執事別入廟南柘林三五步而沒是夕張令駐車華陰決東歸計酬金天王願所費數踰二萬乃語其僕曰二萬可以贍吾十捨之資糧矣安可受祉於上帝而私謁於土偶人乎明旦遂東至偃師止於縣館見黃衫舊吏賫牒排闥而進叱張令曰何虛妄之若是今禍至矣由爾償三峯之願不果決俾吾答一飯之恩無始終悒悒之懷如痛毒螫言訖失所在頃刻張令有疾畱書遺妻子未訖而終

古今說海卷六十五

●欽定四庫全書

古今說海卷六十六

﹝明﹞陸楫編

說淵四十六【別傳四十六】

○李淸傳【闕名】

李淸北海人也代傳染業淸少學道多延齊魯之術士道流必誠敬接奉之終無所遇而勤求之意彌切家富於財素爲靑州之豪甿子孫及內外婣族近數百家皆能遊手射利於益都毎淸之生日則爭先饋遺凡積百餘萬淸性仁儉來則不拒納亦不散如此相因塡累藏捨年六十九生日前一旬忽召婣族大陳酒食已而謂曰吾萊爾輩勤力無過各能生活以是吾獲優贍然吾布衣蔬食逾三十年矣寧復有意於華侈哉爾輩以吾老長行每遺吾生日衣裝服玩其侈亦至矣然吾自久所得緘之一室曾未閱視徒損爾之給用資吾之糞土竟何爲哉幸天未錄吾魂气行將又及生辰吾固知爾輩又營續壽之禮吾所以先期而會蓋止爾之常態耳子孫皆曰續壽自逺有之非此將何以展卑下孝敬之心願無止絕婚婣故舊不安也淸曰茍爾輩之志不可奪則從吾所欲而致之可乎皆曰願聞尊旨淸曰各能遺吾洪纎麻縻百尺總而計之是吾獲數千百丈矣以此爲紹續吾壽豈不延長哉皆曰謹奉教然尊旨的有所以卑小敢問淸笑而謂曰終亦須令爾輩知之吾下界俗人妄意求道精神心力夙夜勤勞於今六十載矣而曾無影響吾年老矣耄朽殆盡自期筋骸止可遷延三二年耳欲乘視聴步履之尙能將行早志爾輩幸無阻吾先是靑州南十里有髙山俯壓郡城峯頂中裂豁爲關崖州人家家坐對嵐岫歸云過鳥歷歷盡見按圗經云雲門山俗亦謂之劈山而淸蓄意多時及是謂婣族曰雲門山神仙之窟宅也吾將往焉吾生日坐大竹簣以轆轤自縋而用纎縻爲媒焉脫不可前吾當急引其媒爾則出吾於媒未振候及實而止肆吾志所如當復來歸子孫婣族泣而諫曰冥寞深逺不測紀極況山精木魅蛇虺怪物何類不儲忍以千金之身自投於斯豈久視永年之階乎淸曰吾之志也汝輩必阻則吾私行矣是不獲竹簣洪縻之安也眾知不可回則共成其事及期而婣族鄕裏凡千百人競賫酒饌遲明大會於山椒淸乃揮手謝辭而入焉良久及地其中極暗仰視天才如手掌捫四壁止容兩席許東南有穴可俯僂而入乃棄簣遊焉初甚狹細漸往則可伸腰如此約行三十里晃朗微明俄及洞口山川景象雲煙艸樹宛非人世曠望久之惟東南十數里隠映若有居人焉因徐步詣之至則陡絕一臺階級極峻而南行可以登陟遂虔誠而上頗懷恐懼及至先窺堂宇甚嚴中有道士四五人淸於是叩門俄有靑童應門問曰靑州染工李淸靑童如詞以報淸聞中堂曰李淸伊來也乃令前進淸惶怖趨拜當軒一人遙語曰未宜來何卽遽至因令徧拜諸賢其時日已午忽有白髮翁自門而入禮謁啟曰蓬萊霞明觀丁尊師新到眾聖令邀諸眞登上淸赴會於是列眞偕行謂淸曰汝且居此臨出顧曰愼無開北扉淸巡視院宇兼啟東西門情意飄飄然自惟永棲眞境因至堂北見北戶斜掩偶出顧望下爲靑州宛然在掌離思歸心良久方爾悔恨欲返諸眞則已還矣其中相謂曰令其勿犯北門竟爾自惑信知仙界不可妄至也因與瓶中酒飲一甌其色濃白旣而謂曰汝可且歸淸則叩頭求哀又云無路卻返眾謂淸曰會當至此但時限未耳汝勿苦無途但閉目足至地則到鄕也淸不得已流涕辭行或相謂曰遣其歸須令有以爲生淸心恃豪富訝此語爲不知已一人顧淸曰汝於堂內閣上取一軸書去淸旣得謂淸曰脫無依賴可以此書自給淸遂閉目遂覺身如飛鳥但聞風水之聲相激須臾履地開目卽靑州之南門其時才申末城隍阡陌髣髴如舊至於屋室樹木人民服用俱已變攺獨行盡日更無一人相識者卽詣故居朝來之大宅宏門攺張新舊曾無仿像左側有業染者因投詣與之語其人稱姓李自云我本北海富家因指前後閭閈曰此皆我祖先之故業曾祖求道隋開皇四年生日自縋南山不知所終因是家道淪破淸悒怏久之乃換姓氏寓遊城邑卽取所得書開之則療小兒諸疾方也其年靑州小兒癘疫淸之所醫無不立愈不旬月財產復振時髙宗永徽元年天下富庶而北海往往有知淸者因是齊魯人從而學道術者凡百千輩至五年淸乃謝門徒云吾往泰山觀封禪自此莫知所往

古今說海卷六十六

●欽定四庫全書

古今說海卷六十七

﹝明﹞陸楫編

說淵四十七【別傳四十七】

○薛昭傳【闕名】

薛昭者唐元和末爲平陸尉以气義自喜常慕郭代公李北海之爲人因夜直宿囚有爲母復仇殺人者與金而逸之故縣聞於廉使廉使奏之坐謫爲民於海康勑下之日不問家產但荷銀鐺而去有客田山叟者或云數百歲時來平生正與昭洽乃賫酒闌道而飲餞之謂昭曰君義士也脫人之禍而自當之眞荊聶之儔也吾請從子昭不許固請乃許之至三鄕夜山叟脫衣易酒大醉其左右謂昭曰可遁矣與之攜手出東郊贈藥一粒曰非惟去疾兼能去食又約曰此去但遇道北有林藪繁翳處可且匿不獨逃難當獲美姝昭辭行過蘭昌宮古木修竹四合其所昭踰垣而入追者但東西奔走莫能知蹤矣昭濳於古殿之西間及夜風淸月皎見階間有三美女笑語而至揖讓升於花茵以犀杯酌酒而進之居其首女子酹之曰吉利吉利好人相逢惡人相避其次曰良宵宴會𨿽有好人豈易逢邪昭居窻隙間聞之又志田生之言遂躍出曰適聞夫人云好人豈易逢邪昭𨿽不才願備好人之數三女愕然良久曰君是何人而匿於此昭具以實對乃設坐於茵之南昭詢其姓字長曰云容張氏次曰鳳臺蕭氏次曰蘭翹劉氏飲將酣蘭翹命骰子謂二女曰今夜嘉賓相逢須有匹偶請擲骰子遇采彊者得薦枕席徧擲云容采勝蘭翹遂命薛郎近云容姊坐又持雙杯而獻曰眞所謂合巹矣昭拜謝之遂問夫人何許人何以至此答曰某乃開元中楊貴妃之侍兒也妃甚愛惜常令獨舞霓裳於繡嶺宮妃贈我詩曰羅袖動香香不已紅蕖裊裊秋煙裏輕雲嶺上乍搖風嫩栁池邊初拂水詩成皇帝吟諷久之亦有繼和但不記耳遂賜雙金扼臂因玆寵幸愈於羣輩此時多遇帝與申天師譚道余獨與貴妃得竊聴亦數侍天師茶藥頗獲天師憫之因閒處叩頭乞藥師云吾不惜但汝無分不久處世如何我曰朝聞道夕死可矣天師乃與絳雪丹一粒曰汝但服之𨿽死不壊但能大其棺廣其穴含以眞玉疎而有風使魂不蕩空魄不沈寂有物拘制逃出陰陽後百年得遇生人交精之气或再生便爲地仙耳我沒蘭昌之時同輩具以白貴妃憐之命中貴人陳玄造受其事送終之器皆荷如約今已百年矣仙師之兆莫非今宵良會乎此乃宿分非偶然耳昭因詰申天師之貌乃田山叟之魁梧也昭大驚曰山叟卽天師明矣不然何以委曲使餘符曩日之事哉又問蘭鳳二子容曰亦當時宮人有容者爲九仙媛所忌毒而死之藏吾穴之側與之交遊非一朝一夕耳鳳臺請擊席而歌送昭容酒歌曰臉花不綻幾含幽今夕陽春獨換秋我守孤燈無白日寒云隴上更添愁蘭翹和曰幽谷啼鶯整羽翰犀沈玉冷自長嘆月華不忍扃泉戶露滴松枝一夜寒云容和曰韶光不鑑分成塵曾餌金丹忽有神不意薛生攜舊律獨開幽谷一枝春昭亦和曰悞入宮墻漏网人月華淸洗玉階塵自疑飛到蓬萊頂瓊艷三枝半夜春詩畢旋聞雞鳴三人曰可歸室矣昭持其衣超然而去初覺門戶至微及經閾亦無所妨蘭鳳亦告辭而他往矣燈燭熒熒侍婢凝立帳幄綺繡如貴戚家焉遂同寢處昭甚慰喜如此覺數夕但不知昬旦容曰吾體已蘇矣但衣服破故更得新衣則可起矣今有金扼臂君可持往近縣易衣服昭懼不敢去曰恐爲州縣所執容曰無憚但將我白絹去有急卽蒙首人無能見矣昭然之遂出三鄕貨之市其衣服夜至穴側容已迎門而笑引入曰但啟櫬當自起矣昭如其言果見容體已生及回顧看帷帳但一大穴多明器服玩金玉惟取寶器而出遂與容同歸金陵幽棲至今見在容鬢不衰豈非俱餌天師之靈藥乎申師名元之

古今說海卷六十七

●欽定四庫全書

古今說海卷六十八

﹝明﹞陸楫編

說淵四十八【別傳四十八】

○王賈傳【闕名】

婺州參軍王賈本太原人移家覃懷而先人之壠在於臨汝賈少而聰穎未嘗有過沈靜少言年十四忽謂諸兄曰不出三日家中當恐且有大喪居二日宅中火延燒堂室祖母年哀震驚自投於牀而卒兄以賈言聞諸父諸父訊賈賈曰卜筮知之後又白諸父曰太行南泌河灣澳內有兩龍居之欲識眞龍請同觀之諸父怒曰小子好詭言駭物當笞之賈跪曰實有故請觀之諸父因與同行賈請具雨衣於是至泌河淵深處賈入水以鞭畫之水爲之分下有大石二龍盤繞之一白一黑各長數丈見人衝天諸父大驚良久瞻視賈曰旣見矣將復之因以鞭揮之水合如舊則雲霧晝昬雷電且至賈曰諸父駛去因馳未裏余飛雨大注方知非常人也賈年十七詣京舉孝廉果擢第乃娶淸河崔氏女選授婺州參軍還過東都賈母之表妺死已經年常於靈帳發言處置家事兒女童妾不敢爲非毎索飲食衣服有不應求卽加笞罵親戚咸怪之賈曰此必妖異因造姨宅唁姨諸子先是姨謂諸子曰明日王家外甥來必莫令進此小子大罪過人賈旣至門不得進賈令召老蒼頭曰宅內言者非汝主母乃妖魅耳汝但私語汝郎君令引我入當爲除去之家人素病之乃濳言於諸郎郎悟因哭令賈行弔已因向靈言曰聞姨亡來大有神異言語如舊今故來謁姨何不與賈言也不應賈又邀之曰今故來謁姨若不言終不去矣當止於此魅被其勤請帳中言曰甥比佳乎何期別後生死遂隔汝不相忘猶能相訪愧不可言因涕泣言語泣聲皆姨平生聲也諸子聞之號泣令具饌坐賈於前命酒相對殷勤不已醉後賈因請曰姨旣神異何不令賈一見姨曰幽明道殊何要相見賈曰姨不能全出請露半面不然呈一手一足令賈見之如不相示亦終不去魅旣被邀苦至因見左手於幾宛然又姨之手也諸子又號泣賈因前執其手姨驚命諸子曰外甥無禮何不舉手諸子未進賈遂引其手撲之於地尙猶哀叫撲之數四卽死乃老狐也眞形旣見體裸無毛命火焚之靈語遂絕賈至婺州以事到東陽令有女病魅數年醫不能愈令邀賈到宅置茗饌而不敢有言賈知之謂令曰聞令有女病魅當爲去之因爲桃符令置所臥牀前女見符泣而罵須臾眠熟有大貍腰斬死於牀下疾乃止時杜暹爲婺州參軍與賈同列相得甚歡與暹同部領使於洛陽過錢塘江登羅剎山觀淛江潮謂暹曰大禹眞聖者當治水時所有金櫃五符以鎭川瀆此杭州城不鎭壓尋當陷矣暹曰何以知之賈曰此石下是相與觀焉因令暹閉目執其手令暹跳下暹忽閉目已至水底其空處如堂有石櫃髙丈餘鏁之賈手開其鏁遂去其蓋引暹手登之因同入櫃中又有金櫃可髙三尺金鏁鏁之賈曰玉符在中然世人不合見暹觀之旣已則鏁石櫃又接其手令騰出暹才跳躍則至岸矣旣與暹交熟乃告暹曰君有宰相祿當自保愛因示其拜官歷任及於年壽周細語之暹後遷拜一如其說旣而至吳郡停船而女子天生五年矣母撫之哀慟而賈不哭暹素重賈各見妻子如一家於是對其妻謂暹曰吾第三天人也有罪謫爲世人二十五年今已滿矣後日當行此女亦非吾子也所以早夭妻崔氏亦非吾妻卽吉州別駕李乙妻也緣時歲未到乙未合娶以吾旣爲世人亦合有室故司命權以妻吾今期已盡妻卽當適李氏李氏三品祿致仕生五子大數已定不知何爲妄哭妻久知其夫靈異因輟哭請曰吾方年盛君何忍見捨且暑月在途零丁如此請送至洛陽得免棲遲行路之人猶合矜湣況室家之好而忍遺棄邪賈笑而不答因令造棺器納亡女於中置之船下又囑暹以身後事曰吾卒後爲素棺漆其縫將至先塋與女子皆附之於墓是後卽發至宋州崔氏伯任宋州別駕當畱其侄聴之至冬初李乙必充計入京與崔氏伯相見卽伯之故人也因求婚崔別駕以侄妻之事已定矣暹然之其妻日夜涕泣請其少畱終不答至日沐浴衣新衣暮時召暹相對言談頃而臥遂卒暹哭之慟爲制朋友之服如其言殮之行及宋州崔別駕果畱其侄暹至則如臨汝厚葬及其子其冬李乙至宋州求壻其妻崔別駕以妻之暹後作相歷中外皆如其語

古今說海卷六十八

●欽定四庫全書

古今說海卷六十九

﹝明﹞陸楫編

說淵四十九【別傳四十九】

○烏將軍記【闕名】

代國公郭元振開元中下第自晉之汾夜行陰晦失道久而絕逺有燈火之光以爲人居也徑往投之八九里有宅門宇甚峻旣入門廊下及堂上燈燭熒煌牢饌羅列若嫁女之家而悄無人公系馬西廊前歷階而升徘徊堂上不知其何處也俄聞堂中東閣有女子哭聲嗚咽不已公問曰堂中泣者人邪鬼邪何陳設如此無人而獨泣曰妾此鄕之祠有烏將軍者能禍福人每歲求偶於鄕人鄕人必擇處女之美者而嫁焉妾𨿽陋拙父利鄕人之五百緡潛以應選今夕鄕人之女並爲遊宴者到是醉妾此室共鏁而去以適於將軍者也今父母棄之就死而已惴惴哀懼君誠人邪能相救免畢身爲除掃之婦以奉指使公大憤曰其來當何時曰二更公曰吾忝爲大丈夫也必力救之如不得當殺身以徇汝終不使汝枉死於淫鬼之手也女泣少止於是坐於西階上移其馬於堂北令一僕侍立於前若爲儐而待之未幾火光照耀車馬駢闐二紫衣吏入而復走出曰相公在此逡巡二黃衣吏入而出亦曰相公在此公私心獨喜吾當爲宰相必勝此鬼矣旣而將軍漸下導吏復告之將軍曰入有戈劍弓矢翼引以入卽東階下公使僕前曰郭秀才見遂行揖將軍曰秀才安得到此曰聞將軍今夕嘉禮願爲小相耳將軍者喜而延坐與對食言笑極歡公囊中有利刀思取刺之乃問曰將軍曽食鹿臘乎曰此地難遇公曰某有少許珍者得自禦廚願削以獻將軍者大恱公乃起取鹿臘並小刀因削之置一小器令自取將軍喜引手取之不疑其它公伺其無機乃投其脯捉其腕而斷之將軍失聲而走導從之吏一時驚散公執其手脫衣纒之令僕夫出望之寂無所見乃啟門謂泣者曰將軍之腕已在此矣尋其血蹤死亦不久汝旣獲免可出就食泣者乃出年可十七八而甚佳麗拜於公前曰誓爲僕妾公勉諭馬天方曙開視其手則豬蹄也俄聞哭泣之聲漸近乃女之父母兄弟及鄕中耆老相與舁櫬而來將收其屍以備殯殮見公及女乃生人也咸驚以問之公具告焉鄕老共怒殘其神曰烏將軍此鄕鎭神鄕人奉之久矣歲配以女才無他虞此禮少遲卽風雨雷雹爲虐柰何失路之客而傷我明神致曓於人此鄕何負當殺公以祭烏將軍不爾亦縛送本縣揮少年將令執公公諭之曰爾徒老於年未老於事我天下之達理者爾眾聽吾言夫神受天之命而爲鎭也不若諸侯受命於天子而疆理天下乎曰然公曰使諸侯漁色於國中天子不怒乎殘虐於人天子不伐乎誠使爾呼將軍者眞神明也神固無豬蹄天豈使淫妖之獸乎且淫妖之獸天地之罪畜也吾執正以誅之豈不可乎爾曹無正人使爾少女年年橫死於妖畜積罪動天安知天不使吾雪焉從吾言當爲爾除之永無聘娶之患如何鄕人悟而喜曰願從命公乃令數百人執弓矢刀鎗鍬鐝之屬環而自隨尋血而行才二十里血入大冢穴中因圍而斸之應手漸大如甕口公令東薪燃火投入照之其中若大室見一大豬無前左蹄血臥其地突煙走出斃於圍中鄕人翻共相慶會餞以酬公公不受曰吾爲人除害非鬻獵者得免之女辭其父母親族曰多幸爲人托質血屬閨闈未出固無可殺之罪今者貪錢五十萬以嫁妖獸忍鏁而去豈人所宜若非郭公之仁勇寧有今日是妾死於父母而生於郭公也請從郭公不復以舊鄕爲念矣泣拜而從公公多岐援諭止之不獲遂納爲側室生子數人公之貴也皆任大官之位事已前定𨿽生逺地而棄焉鬼神終不能害明矣

古今說海卷六十九

●欽定四庫全書

古今說海卷七十

﹝明﹞陸楫編

說淵五十【別傳五十】

○竇玉傳【闕名】

進士王勝蓋夷元和中同求薦於州時賓館塡溢假郡功曹王翥第以俟試旣而他室皆有客惟正堂以小繩系門自牖而窺之獨牀上有褐衾牀北有破籠此外更無有問其鄰曰處士竇三郎玉居也二客以西廂爲窄思與同居甚喜其無姬僕也及暮竇處士者一驢一襆乘醉而來夷勝前謁且曰勝求解於郡以賓館喧故寓於此所得西廊亦甚窄君子旣無姬僕又是方外之人願略同此堂以俟郡試玉固辭接對之色甚傲夜深將寢忽聞異香驚起尋之則見堂中垂簾帷喧然笑語於是夷勝突然入其堂中屏帷四合奇香撲人雕盤珍膳不可名狀有一女年可十八九嬌麗無比與竇對食侍婢十餘人亦皆端妙銀鑪煮茗方熟坐者起入西廂帷中侍婢悉入曰是何兒郎突衝人家竇面色如土端坐不語夷勝無以致辭啜茗而出旣下階聞閉戶之聲曰風狂兒郎因何共止古人所以卜鄰者豈虛語哉竇辭以非己所居難拒異客必慮輕侮豈無他宅因復歡笑及明往覘之盡復其舊竇獨偃於褐衾中拭目方起夷勝詰之不對夷勝曰君晝爲布衣夜會公族茍非妖幻何以致麗人不言其實當卽告郡竇曰此固祕事言亦無妨比者玉薄遊太原晚發冷泉將宿於孝義縣陰晦失道夜投人莊問其主其僕曰汾州崔司馬莊也令人告焉出曰延入崔司馬年可五十餘衣緋儀貌可愛問竇之先及伯叔昆弟詰其中外親族乃玉舊親知其爲表丈也自幼亦嘗聞此丈人但不知官位慰問殷勤情意甚優重因令報其妻曰竇秀才乃是右衛將軍七兄之子是吾之重表侄夫人亦是丈母可見之從宦異方親戚離阻不因行李豈得相逢請卽見有頃一靑衣曰屈三郎入其中堂陳設之盛若王侯之居盤饌珍奇味窮海陸旣食丈人曰君今此遊將何所求曰求舉資耳曰家在何郡曰海內無家丈人曰君生涯如此身事蕭然蓬遊無抵徒勞往復丈人有女年近長成今便令奉事衣食之給不求於人可乎玉起拜謝夫人喜曰今夕甚佳又有牢饌親戚中配屬何必廣召賓客吉禮旣具便取今夕謝訖復坐又進食食畢揖玉憇於西廳具沐浴訖授衣巾引相者三人來皆聰明之士一姓王稱郡法曹一姓裴稱戶曹一姓韋稱郡督郵相揖而坐俄而禮輿香車皆具花燭前引自西廳至中門展親禦之禮因又遶莊一周自南門入及中堂堂中帷帳已具成禮訖初三更妻告玉曰此非人間乃神道也所言汾州陰道汾州非人間也相者數子無非冥官妾與君宿緣合爲夫婦故得相遇人神路殊不可久住君宜卽去玉曰人神旣殊安得配屬已爲夫妻便合相從何爲一夕而別也妻曰妾身奉君固無逺近但君生人不合久居於此君速命駕常令君篋中有絹百疋用盡復滿所到必求靜室獨居少以存想隨念卽至十年之外可以同行今且晝別宵會爾玉乃入辭崔曰明晦𨿽殊人神無二小女子得奉巾櫛蓋是宿緣勿謂異類遂猜薄之亦不可言於人公法訊問言亦無妨言訖得絹百疋而別自後獨宿思之則來供帳饌具悉其攜也若此者五年矣夷勝開其篋果有絹百疋因各贈三十疋求其祕之言訖遁去不知所在焉

古今說海卷七十

●欽定四庫全書

古今說海卷七十一

﹝明﹞陸楫編

說淵五十一【別傳五十一】

○栁參軍傳【闕名】

華州栁參軍名族之子寡欲早孤無兄弟罷官於長安閒遊上巳日於曲江見一車子飾以金碧從一靑衣殊亦俊雅已而翠簾徐褰見摻手如玉指畫靑衣令摘芙蓉女容色絕代斜晲栁生良久生鞭馬從之卽見車入永從裏栁生知其大姓崔氏女亦有母靑衣字輕紅栁生不甚貧多方賂輕紅竟不之受他日崔氏女病其舅執金吾王因候其妹且告曰請爲子納焉崔氏不樂其母不敢違兄之命女曰願得嫁前時栁生足矣必不允以某與外兄終恐不生全其母念女深乃命輕紅於薦福寺僧道省院達意栁生爲輕紅所誘又悅輕紅輕紅大怒曰君性正麤柰何小娘子如此待於君某一微賤便忘前好欲保歲寒其可得乎某且以足下事白小娘子栁生再拜謝不敏始曰夫人惜小娘子情切今小娘子不樂適王家夫人是以偸成婚約君可三兩日就禮事栁生極喜備數百十財禮期日結婚後五日栁挈妻與輕紅於金城裏居及旬月金吾到永從其母王氏泣云吾夫亡子女孤露被侄不待禮會彊竊女去矣兄豈無教訓之道金吾大怒歸笞其子數十密令捕訪彌年無獲無何王氏殂栁生挈妻與輕紅自金城裏赴喪金吾之子旣見遂告父父擒栁生生云某於外姑王氏處納采娶妻非越禮私誘也家人大小皆熟知之王氏旣歿無所明遂訟於官公斷王家先下財禮合歸於王金吾子常悅表妹亦不怨前橫也經數年輕紅竟潔已處焉金吾又亡移其宅於崇義裏崔氏不樂事外兄乃使輕紅訪栁生所在時栁生尙居金城裏崔氏又使輕紅與栁生爲期兼賚看圃豎令積糞堆與宅垣齊崔氏女遂與輕紅躡之同詣栁生栁生驚喜又不出城只遷羣賢裏後本夫終尋崔氏女知羣賢裏住復興訟奪之王生情深崔氏萬途求免托以體孕又不責而納焉栁生長流江陵二年崔氏與輕紅相繼殂王生送喪哀慟之禮至矣輕紅亦葬於崔氏墳側栁生江陵閒居春二月繁花滿庭追念崔氏凝想形影且不知存亡忽聞叩門甚急俄見輕紅抱妝奩而進乃曰小娘子且至聞似車馬之聲比崔氏入門更無他見栁生與崔氏敍契闊悲歡之甚問其由則曰某已與王生訣自此可以同穴矣人生意専必果夙願因言曰某少習樂箜篌頗有功栁生實時置箜篌調弄絕妙二年間可謂盡平生矣無何王生舊使蒼頭過栁生門忽見輕紅驚不知其所以又疑人有相似者未敢遽言問閭裏又流人栁參軍彌怪更伺之輕紅知是王生家人亦具言於栁生匿之蒼頭卻還城具言於王生生聞之命駕千里而來旣至栁生門於隙窺之正見栁生坦腹於臨軒榻上崔氏女新妝輕紅捧鏡於側崔氏勻鉛黃未竟王生門外極叫輕紅鏡墜地有聲如磬崔氏與王生無憾遂入栁生驚亦待如賓禮俄又失崔氏所在栁生與王生言事二人相看不諭大異之相與造長安發崔氏所葬驗之卽江陵所施鉛黃如新衣服肌肉且無損敗輕紅亦然栁與王相誓卻葬之二人入終南訪道遂不返

古今說海卷七十一

●欽定四庫全書

古今說海卷七十二

﹝明﹞陸楫編

說淵五十二【別傳五十二】

○人虎傳【闕名】

隴西李微皇族子家於虢略微少博學善屬文弱冠從州府貢焉時號名士天寶十五載春於尙書右丞楊門下登進士第後數年調選補尉江南微性疎逸恃才倨傲不能屈迹卑僚嘗鬱鬱不樂毎同捨會旣酣顧謂其羣官曰生乃與君等爲伍邪其僚友咸側目之及謝秩則退歸閒適不與人通者近歲餘後迫以食且缺乃東遊吳楚間期斂於郡國長吏楚人聞其聲固久矣及至皆開館以俟之畱宴遊極歡將去悉厚賄以實其囊槖微在吳楚且周歲所獲饋遺甚多西歸虢略未至舎於汝墳逆旅中忽被疾發狂鞭捶僕者不勝其苦如是旬餘疾益甚無何夜狂走莫知其適家僮迹其去而伺之盡一月而微竟不回於是僕者驅其乘馬挈其囊槖而逺遁去至明年陳郡李儼以監察禦史奉詔使嶺南乘傳至商於界晨將去其驛吏白曰道有虎暴而食人故途於此者非晝莫敢進今尙早願且駐車固不可前儼怒曰我天子使後騎極多山澤之獸能爲害邪遂命駕而行去未盡一里果有虎自艸中突而出儼驚甚俄而虎匿身艸中人聲而言曰異乎哉幾傷我故人也儼聆其音似李微者儼昔與微同登進士第分極深別有年矣忽聞其語旣驚且異而莫測焉遂問曰子爲誰豈非故人隴西子乎虎呼吟數聲若嗟泣之狀已而謂儼曰我李微也儼乃下馬曰君何由至此且儼始與君同場屋十餘年情好歡甚愈於他友不意吾先登仕路君亦繼捷科選睽間言笑歷時頗久傾風結想如渴待飲幸因出使得此遇君而乃自匿艸中豈故人疇昔之意也虎曰吾已爲異類使君見吾形則且畏怖而惡之矣何暇疇昔之念邪𨿽然君無遽去得少盡欵曲乃我之幸也儼曰我素以兄事故人願展拜禮乃再拜虎曰我自與足下別音容曠阻且久矣僕夫得無恙乎宦途不致淹畱乎今又何適向者見君有二吏驅而前驛隸挈印囊以導庸非爲禦史而出使乎儼曰近者幸得備禦史之列今奉使嶺南虎曰君子以文學立身位登朝序可謂盛矣況憲臺淸要分糾百揆聖明愼擇尢異於人心喜故人居此地甚可賀儼曰往者吾與執事同年成名交契深密異於常友自聲容間阻去日如流想望風儀心目俱斷不意今日獲君念舊之言𨿽然執事何爲不見我而自匿於艸莽中故人之分豈當如是邪虎曰我今不爲人矣安得見君乎儼曰願詳其事虎曰我前身客吳楚去歲方還道次汝墳忽嬰疾發狂夜聞戶外有呼吾名者遂應聲而出走山谷間不覺以左右手攫地而步自是覺心愈狠力愈倍及視其肱髀則有斑毛生焉心甚異之旣而臨溪照影已成虎矣悲慟良久然尙不忍攫生物食也旣久饑不可忍遂取山中鹿豕獐兔充食又久諸獸皆逺避無所得饑益甚一日有婦人從山下過時正餒迫徘徊數四不能自禁遂取而食殊覺甘美今其首飾猶在巖石之下也自是見冕而乘者徒而行者負而趨者翼而翔者毳而馳者力之所及悉擒而咀之立盡率以爲常非不念妻孥思朋友直以行負神祗一旦化爲異獸有靦於人故分不見矣嗟夫我與君同年登第交契素厚君今日執天憲耀親友而我匿身林藪永謝人世躍而呼天俛而泣地身毀不用是果命乎因呼吟咨嗟殆不自勝遂泣儼且問曰君今旣爲異類何尙能人言邪虎曰我今形變而心甚悟耳自居此地不知歲月多少但見艸木榮枯耳近日絕無過客久饑難堪不幸唐突故人慚惶殊甚儼曰君久饑某有餘馬一疋畱以爲贈如何虎曰食吾故人之駿乘何異傷吾故人乎願無及此儼曰食籃中有羊肉數斤畱以爲贈可乎曰吾方與故人道舊未暇食也君去則畱之又曰我與君眞忘形之友也而我將有所托其可乎儼曰平昔故人安有不可哉恨未知何如事願盡教之虎曰君不許我我何敢言今旣許我豈我望邪初我於逆旅中爲疾發狂旣入荒山而僕者驅我乘馬衣囊悉逃去吾妻孥尙在號怨豈知我化爲異類乎君自南回爲賫書訪吾妻子但云我已死無言今日事志之乃曰吾於人世且無資業有子尙稚固難自謀君位列周行素秉風義昔日之分豈他人能右哉必望念其孤弱時賑其乏無使殍死於道途亦恩之大者言已又悲泣儼亦泣曰儼與足下休戚同焉然則足下子亦儼子也當力副厚命又何虞其不至哉虎曰我有舊文數十篇未行於代𨿽有遺槁當盡散落君爲我傳錄誠不能列文人之戶閾然亦貴傳於子孫也儼卽呼僕命筆隨其口書近二十章文甚髙理甚逺閱而嘆者至於再三虎曰此吾平生之業也又安得寢而不傳歟旣又曰吾欲爲詩一篇蓋欲表吾外𨿽異而中無所異亦欲以道吾懷而攄吾憤也儼復命吏以筆授之詩曰偶因狂疾成殊類災患相仍不可逃今日爪牙誰敢敵當時聲迹共相髙我爲異物蓬茅下君已乘軺气勢豪此夕溪山對明月不成長嘯但成嘷儼覽之驚曰君之才行我知之久矣而君至於此者君平生得無有自恨乎虎曰二儀造物固無親疎厚薄之間若其所遇之時所遭之數吾又不知也噫顏子之不幸伯牛斯疾尼父常深嘆之矣若反求其所自恨則吾亦有之矣不知定因此乎吾遇故人則無所自匿也吾嘗記之於南陽郊外嘗私一孀婦其家竊知之常有害我心孀婦由是不得再合吾因乘風縱火一家數人盡焚殺之而去此爲恨爾又曰使回日幸取道他郡無再遊此途吾今日尙悟一日都醉則君過此吾亦不省將碎足下於齒牙間終成士林之笑焉此吾之切祝也君前去百餘步上小山下視盡見此將令君見我焉非欲矜勇令君見而不復再過此則知吾待故人之不薄也復曰君還都見吾友人妻子愼無言今日之事吾恐久畱使斾稽滯王程願與子訣敍別甚久儼乃再拜上馬回視艸茅中悲泣所不忍聞儼亦大慟行數里登嶺再視則虎自林中躍出咆哮巖谷皆震後回自南中乃取他道不復由此遣使持書及賵贈之禮計於微子月餘微子自虢略入京詣儼求先人之柩儼不得已具疏其事遂以己俸均給微妻子免饑凍焉儼後官至兵部侍郎

古今說海卷七十二

●欽定四庫全書

古今說海卷七十三

﹝明﹞陸楫

編說淵五十三【別傳五十三】

○馬自然傳【闕名】

馬湘字自然鹽官人也世爲縣小吏而湘獨好經史攻文學嘗與道士徧遊天下後歸江南嘗醉於湖州墮霅溪經日坐水上而來衣履不濕言適爲項羽相召飲酒而返溪濱觀者如堵酒气猶衝人狀若風狂路人多隨看之又時復以拳入鼻及出拳鼻如故又指溪水令逆流食頃指桺樹令隨溪水走來去指橋令斷復續後遊常州會宰相馬植出官量移常州刺史素聞湘名乃邀相見延禮甚異之植問曰幸與道兄同姓欲爲兄弟冀師道術可乎湘曰相公何望植曰扶風湘曰相公扶風馬湘則馬風牛但且相知無徵同姓亦言與植風馬牛不相及也然植畱之郡齋益敬禮之或飲食次植請見小術乃於席上以磁器盛土種瓜須臾引蔓生花結實取食眾賓皆稱香美此常瓜更異又於徧身及襪上摸錢所出錢不知多少擲之皆靑銅錢撮投井中呼之一一飛出人有收取頃之復失又植言此城中鼠極多湘乃書一符令人帖於南壁下以筯擊盤長嘯鼠成羣而來走就符下俯伏湘卽呼鼠有一大者趨近階前相曰汝毛虫微物天與粒食何得穿屋穴墻晝夜擾於相公且以慈憫爲心未能盡殺汝輩宜便相率離此大鼠乃回羣鼠前皆若叩磕謝罪遂作隊行莫知其數出城門去自後城內更絕鼠迹湘後南遊越州經洞巖禪院僧三百方齋而湘與婺州永康縣收馬巖道士王知微及弟子王延叟同行僧見湘知微到踞而食略無揖者湘不食促知微延叟及食而去僧齋未畢及出門又促速行道諸曁縣南店中約去禪院七十餘里深夜聞尋道士聲主人遽應此有三人外面極喜請於主人願見道士但禮拜哀鳴云禪僧不識道者昨失奉迎致遺責怒三百僧到今下牀不得某二僧主事不坐所以得來固乞捨之湘惟睡而不對知微延叟但笑之僧愈哀乞湘乃曰此後無以輕慢爲意汝回入門坐僧當能下牀矣僧回果如其言湘翊日又南行時方春見道旁一家好菘菜求之不得仍聞惡語湘命延叟取紙筆知微遂言求菜見阻誠無訟理況在道門詎宜施之湘笑曰我非訟者也作小戲耳於是延叟授紙筆湘畫一白鷺以水噀之遂化成眞鷺飛入菜畦中啄菜其主逐起又飛下再三湘又畫一猧子亦以水噀化成走趂捉白鷺共踐其菜一時碎盡主人見道士戲笑曾求菜致此慮復爲他術遂來哀乞湘曰非求菜也故相戲耳於是呼鷺及犬皆飛走投入湘懷中視菜如故悉無所損又南遊霍桐山入長溪縣界夜投旅捨宿舍少而行旅已多主人戱言無宿處道士能壁上睡卽相容時已逼日暮知微延叟切於止宿湘曰爾但於俗旅中睡而自躍身梁上以一腳掛梁倒睡適主人夜起燭火照見始大驚異湘曰梁上猶能壁上何難俄而入壁久之不出主人祈謝移知微延叟入家內靜處湘乃出及旦主人畱連忽失湘所在知微延叟前行數里尋求已在路旁自霍桐回永康縣東天寶觀駐泊觀有大枯松湘指之曰此松已後三十餘年卽化爲石自後松果化爲石忽大風雷震石倒山側作數截會陽發自廣州節度責婺州發性尙奇異乃徙兩截就郡齋兩截致之龍興寺各髙六七尺徑三尺餘其石松皮鱗皴如故今猶存焉人或有疾告者湘無藥但以竹拄杖打痛處腹內身上百病以竹杖指之口吹杖頭如雷鳴便愈有患腰腳駝曲拄杖而來者亦以竹拄杖打之令放杖應手便伸展時有以財帛與湘者固讓不受彊與之復散與貧人所遊行之處或宮觀巖洞多題詩句其登杭州秦望山詩曰太一初分何處尋空畱歷數變人心九天日月移朝暮萬里山川自古今風動水光吞逺嶠雨添嵐气沒髙林秦皇謾作驅山計滄海茫茫轉更深復歸故鄕省兄兄適出嫂侄喜叔歸湘曰我與兄共此宅歸來要明此地我惟愛東園耳嫂侄異之私計小叔久離家歸來兄猶未相面何便言分地骨肉之情必不忍如此駐畱三日嫂侄與食皆不食但飲酒而已待兄不歸及夜遽卒明日兄歸問妻子其故具以實對兄感慟乃曰弟學道多年非歸要分宅是歸托化於我以絕思望耳乃棺斂其夕棺中忽然有聲一家驚異乃窆之東園時大中十年也明年東川奏劍州梓潼縣道士馬自然白日上升湘嘗於東川謂人我仙官也勅浙西道杭州覆之發冢視棺乃一竹杖而已

古今說海卷七十三

●欽定四庫全書

古今說海卷七十四

﹝明﹞陸楫編

說淵五十四【別傳五十四】

○寶應錄【闕名】

開元中有李氏者嫁於賀若氏卒乃捨俗爲尼號曰眞如家於鞏縣孝義橋其行髙潔逺近宗推之天寶元年七月七日眞如於精舍戶外盥濯之間忽有五色雲气自東而來雲中引手不見其形徐以囊授眞如曰寶之愼勿言也眞如謹守不敢失墜天寶末祿山作亂中原鼎沸衣冠南走眞如展轉流寓於楚州安宜縣肅宗元年建子月十八日夜眞如所居忽見二人衣皁衣引眞如東南而行行可五六十步値一城樓觀嚴飾兵衛鮮肅皁衣者指之曰化城也城有大殿一人衣碧衣戴寶冠號爲天帝復有二十餘人衣冠亦如之呼爲諸天諸天坐命眞如進旣而諸天相謂曰下界喪亂時久殺戮過多腥穢之气達於諸天不知何以救之一天曰莫若以神寶壓之又一天曰當用第三寶又一天曰今沴气方盛穢毒凝固第三寶不足以勝之須以第二寶授之則兵可息亂世可淸也天帝曰然因出寶授眞如曰汝往令刺史崔侁進達於天子復謂眞如曰前所授汝小囊有寶五段人臣可得見之今者八寶惟王者所宜見之汝愼勿易也乃具以寶名及所用之法授眞如已而復令皁衣者送之翌日眞如詣縣攝令王滔之以狀聞州州得滔之狀會刺史將行縣以狀示從事盧恆曰安宜縣有妖尼之事怪之甚也亟往訊之恆至縣召眞如欲以王法加之眞如曰上帝有命誰敢廢墮且寶非人力所致又何疑焉乃以囊中五寶示恆其一曰玄黃天符形如笏長可八寸餘闊三寸上圓下方近圓有孔黃玉也色比蒸栗澤若凝脂辟人間兵疫病气其二曰玉雞毛文悉備白玉也王者以孝理天下則見其三曰谷璧白玉也徑五六寸其文粟粒自生無異雕鑴之狀王者得之則五穀丰稔其四曰王母玉環二枚亦白玉也徑六寸好倍於肉王者得之能令外國歸服其玉色光彩溢發特異於常盧恆曰玉信玉矣安知寶乎眞如乃悉出寶盤向日照之其光皆射日仰望不知光之所極也恆與縣吏同視咸異之翌日侁至恆白於侁曰寶蓋天授非人事也侁覆驗無異嘆駭久之卽具事申報節度使崔圓圓異之徵眞如詣府欲歷視之眞如曰不可圓固彊之眞如不得已又出八寶一曰如意寶珠其形正圓大如雞卵光色瑩徹置之堂中明如滿月其二曰紅靺鞨大如巨栗赤爛若朱櫻視之可應手而碎觸之則堅重不可破也其三曰瑯玕珠其形如環四分缺一徑可五六寸其四曰玉印大如半手其文如鹿陷之印中著物則形見其五曰皇后采桑鉤二枚長五六寸其細如筯屈其末似金又似銀又類熟銅其六曰雷公石二枚斧形長可四寸闊一寸無孔膩如靑玉八寶置之日中則白气連天措諸陰室則燭耀如月其所厭勝之法眞如皆祕不可得而知也圓爲錄表奏之眞如曰天命崔侁進達若何圓悟而止侁乃遣盧恆隨眞如上獻時史朝義方圍宋州又南陷申州淮河道絕遂取江路而上抵商山入關以建巳月十三日達京時肅宗寢疾方甚視寶促召代宗謂曰汝自楚王爲皇太子今上天賜寶獲於楚州天許汝也宜保愛之代宗再拜受賜以得寶之故卽日攺爲寶應元年上旣答天休乃升楚州爲上州縣爲望縣攺縣名安宜爲寶應焉刺史上進寶官皆有超升號眞如爲寶和寵錫有加自後兵革漸偃年谷丰登封域之內幾至小康寶應之符驗也眞如所居之地得寶河壖髙廠境物潤茂遺址後六合縣尉崔珵所居西堂之間相傳云西域胡人過其傍者至今莫不望其處而瞻禮焉

古今說海卷七十四

●欽定四庫全書

古今說海卷七十五

﹝明﹞陸楫編

說淵五十五【別傳五十五】

○白蛇記【闕名】

元和二年隴西李■﹝王廣﹞鹽鐵使遜之猶子也因調選次乘暇於長安東市見一犢車侍婢數人於車中貨易李潛目車中因見白衣之姝綽約有絕代之色李子求問侍者曰娘子孀居袁氏之女前事李家今身衣李之服方將外除所以市此耳又詢可能再從人乎乃笑曰不知李子乃與出錢貨諸錦繡姝遂傳言云且貸錢買之請隨到莊嚴寺左側宅中相還不晚李子甚悅時日已晚遂逐犢車而行礙夜方至所止犢車入中門白衣姝一人下車侍者以帷擁之而入李下馬俄見一使者將榻而出云且坐坐畢侍者云今夜郎君豈暇領錢乎不然此有主人否且歸主人明晨不晚也李子曰我本無索錢之志然此亦無主人何見隔之甚也侍者入白復出曰若無主人此豈不可但勿以疎漏爲誚也俄而侍者云屈郎君李子整衣而入見靑服老女郎立於庭相見曰白衣之姨也中庭坐少頃白衣方出素裙粲然凝質皎若辭气閒雅神仙不殊略序欵曲翻然卻入姨坐謝曰垂情與貨諸彩色比日來市者皆不知之然所假殊荷深愧李子曰彩帛麤繆不足以奉佳人服禦何苦指價乎答曰渠淺陋不足侍君子巾櫛然貧居有三數十千債負郎君儻不棄則願侍左右矣李子悅拜於侍側俯而圖之李子有貨易所先在近遂命所使取錢三十千須臾而至堂西間門剨然而開飯食畢備皆在西間姨遂延李子入坐轉盼華煥女郎旋至命生拜姨而坐六七人具飯食畢命酒歡飲一住三日飲樂無所不至第四日姨云李郎且歸恐尙書怪遲後往來亦何難也李亦有歸志承命拜辭而出上馬僕人覺李子有腥臊气異常遂歸宅問何處許日不見以他語對遂覺身重頭旋命被而寢先是婚鄭氏女在側云足下調官已成昨日過官覓公不得某二兄替過官已了李答以媿佩之辭俄而鄭兄至責以所往時李已漸覺恍忽祗對失次謂妻曰吾不起矣口𨿽語但覺被底身漸消盡揭被而視空注水而已惟有頭存家大驚懾呼從者訊之僕者具言其事及去尋舊宅所在乃空園有一皂筴樹樹上有十五千樹下有十五千餘無所見問彼處人云往往有巨白蛇在樹下更無別物姓袁者蓋以空園爲姓耳復一說元和中鳯翔節度李聽從子管在金吾參軍自永寧裏出遊及安化門外乃遇一車子通以銀糚頗極鮮麗駕以白牛從二女奴皆乘白馬衣服皆素而姿容婉媚管貴家子不知檢束卽隨之將暮焉二女奴曰郎君貴人所見莫非麗質某皆賤隸又皆麤陋不敢當公子厚意然車中幸有姝麗誠可畱意也管遂求女奴女奴乃馳馬傍車笑而顧曰郎君但隨行勿捨去某適已言矣管旣隨之聞其異香盈路日暮及奉誠園二女奴曰娘子住此之東今先去矣郎君且此回翔某卽出奉迎耳車子旣入管乃駐馬於路側良久見一婢出門招手管乃下馬入坐於廳中但聞名香入鼻似非人世所有管遂令人馬入安邑裏寄宿黃昏後方見一女子素衣年十五六姿艶若神仙管自喜之心所不能諭因畱止宿及明而出已見人馬在門外遂別而歸才及家便覺腦疼斯須益甚至辰巳間腦裂而卒其家詢問奴僕昨夜所歷之處從者具述其事云郎君頗聞異香某輩所聞但蛇臊不可近舉家寃駭遽命僕人於昨夜所止之處覆驗之但見枯槐樹中有大蛇蟠屈之迹乃伐其樹發掘已失大蛇但有小蛇數條盡白皆殺之而歸

古今說海卷七十五

●欽定四庫全書

古今說海卷七十六

﹝明﹞陸楫編

說淵五十六【別傳五十六】

○巴西侯傳【闕名】

吳郡張鋋成都人開元中以盧溪尉罷秩調選不得補於有司遂歸蜀行次巴西會日暮方促馬前去忽有一人自道左山徑中出拜而請曰吾君聞客暮無所止將欲奉邀命某以請願隨某去鋋因問曰爾君爲誰豈非太守見召乎曰非也乃巴西侯耳鋋卽隨之入山徑行約百步望見朱門甚髙人物甚多甲士環衛𨿽侯伯家不如也又步數十乃至其所使者止鋋於門曰願先以白吾君客當伺焉入久之而出乃引鋋曰客且入矣鋋旣入見一人立於堂上衣褐革之裘貌極異綺羅珠翠擁侍左右鋋趨而拜旣拜其人揖鋋升階謂鋋曰吾乃巴西侯也居此數十年矣適知君暮無所止故輒奉邀幸少畱以盡歡鋋又拜以謝已而命開筵致酒其所玩用皆華麗珍具又令左右邀六雄將軍白額侯滄浪君又邀五豹將軍巨鹿侯玄邱校尉且傳教曰今日貴客來願得盡歡宴故命奉請使者惟而去久之乃至前有六人皆黑衣贔然其狀曰六雄將軍巴西侯起而拜六雄將軍亦拜又一人衣錦衣戴白冠貎甚猙獰曰白額侯也巴西侯又起而拜白額侯亦拜又一人衣蒼其質魁岸曰滄浪君也巴西侯又拜滄浪君亦拜又一人被斑文衣似白額侯而稍小曰五豹將軍也巴西侯又拜五豹將軍亦拜又一人衣褐衣首有三角曰巨鹿侯也巴西侯揖之又一人亦異狀類滄浪君曰玄邱校尉也巴西侯又揖之然後延坐巴西南向坐鋋北向六雄白額滄浪處於東五豹巨鹿玄邱處於西旣坐飲酒命樂又美人十數歌者舞者絲竹旣發窮極其妙白額侯酒酣顧謂鋋曰吾今尙未夜食君能爲吾致一飽邪鋋曰未卜君侯所以食者願教之白額侯曰君之軀可以飽吾腹亦何貴他味乎鋋懼悚然而退巴西侯曰無此理柰何宴席之上有忤貴客邪白額侯笑曰吾之言乃戱耳安有如是哉固不然也久之有告洞玄先生在門願謁白事言訖有一人被黒衣頸長而身甚廣其人拜巴西侯揖之與坐且問曰何謂而來乎對曰某善卜者也知君將有甚憂故輒奉白巴西侯曰所憂者何也曰席上人將有圖君今不除後必爲害願君詳之巴西侯怒曰吾歡宴方洽何處有怪焉命殺之其人曰用吾言皆得安不用吾言則吾死君亦死將若之何𨿽有後悔其可追乎巴西侯遂殺卜者致於堂下時夜將半眾盡醉而皆臥於榻鋋亦假寐焉天將曉忽悸而寤見己身臥於大石龕中其中設繡帷服玩珠璣犀象有一巨猿狀如人醉臥於地蓋所謂巴西侯也又見巨熊臥於前者蓋所謂六雄將軍也又一虎頂白亦臥於前所謂白額侯也又一狼所謂滄浪君也又一文豹所謂五豹將軍也又一巨鹿一狐皆臥於前蓋所謂巨鹿侯玄邱校尉也而俱冥然若醉狀又一龜形狀甚異死於龕前乃向所殺洞冥先生也鋋旣見大驚卽出山徑馳告裏中人里人相集得百數遂執弓挾矢入山中至其處猿忽驚而起且曰不聽洞冥先生言今日果如是矣遂圍其龕盡殺之其所陳器玩莫非珍麗乃具事以告太守先是人有持其金貝繒帛過此者俱無何而失且有年矣自後絕其患也

古今說海卷七十六

●欽定四庫全書

古今說海卷七十七

﹝明﹞陸楫編

說淵五十七【別傳五十七】

○桺歸舜傳【闕名】

吳興桺歸舜隋開皇九年自巴陵泛舟遇風吹至君山因維舟登岸尋小徑不覺遂行四五里興酣踰越磎澗不由徑路忽道傍有一大石表裏洞徹圓而坦平周匝六七畝其外盡生翠竹圓大如盎髙百餘尺葉曳白雲森羅映天淸風徐吹戞戞爲絲竹音石中又生一樹髙百餘尺條幹偃陰爲五色翠葉如盤花徑尺餘色深碧蘂深紅異香成煙著物霏霏有鸚鵡數千丹嘴翠衣尾長二三尺翺翔其間相呼姓字音旨淸越有名武遊郎者有名阿蘇兒者有名武仙郎者有名自在先生者有名踏蓮露者有名鳯花臺者有名戴蟬兒者有名多花子者或有唱歌者曰吾此曲是漢武鉤弋夫人常所唱詞曰戴蟬兒分明傳與君王語建章殿裏未得歸朱箔金缸雙鳯舞名阿蘇兒者曰我憶得阿嬌深宮淚唱曰昔請司馬相如爲作長門賦徒使費百金君王終不顧又有誦司馬相如大人賦者曰吾初學賦時爲趙昭儀抽七寶釵橫鞭余痛實不徹今日誦得還是終身一藝名武遊郎者言余昔見漢武帝乘鬰金楫泛積翠池自吹紫玉笛音韻朗暢帝意歡適李夫人歌以隨歌曰顧鄙賤奉恩私願吾君萬歲期又名武仙郎者問歸舜曰君何姓氏第幾歸舜曰姓桞第十二曰桺十二自何許來歸舜曰吾將至巴陵遭風泊舟興酣至此耳武仙郎曰桺十二官人偶因遭風得臻異境此所謂因病致妍耳然下官禽鳥不能致力生人爲足下轉達桂家三十娘子因遙呼曰阿春此間有客卽有紫雲數片自西南飛來去地丈餘雲气漸散遂見珠樓翠幙重檻飛楹周匝石際一靑衣自戶出年始十三四身衣珠翠顏甚姝美謂歸舜曰三十娘子傳語郎君貧居僻逺勞此檢校不知朝來食否請垂略坐以具蔬饌卽有捧水晶牀出者歸舜再讓而坐阿春因呼鳯花臺鳥何不看客三十娘子以黃郎不在不敢接對郎君汝若等閒似前度受捶有鸚鵡卽飛至曰吾乃鳯花臺也近有一篇君能聽乎歸舜曰平生所好實契所願鳯花臺乃曰吾時過蓬萊玉樓因有一章詩曰露接朝陽生海波翻水晶玉樓間寥廓天地相照明此時下棲止投迹依舊楹顧余復何忝自侍羣仙行歸舜曰麗則麗矣足下師乃誰人鳯花臺曰僕在王丹左右一千餘歲杜蘭香教我眞錄東方朔授我袐訣漢武帝求大中大夫遂在石渠署見揚雄王褒等賦頌始曉箴論王莽之亂方得還吳后爲朱然所得轉遺陸遜復見機云制作方學綴篇行機云被戮便至於此殊不知近日誰爲宗師歸舜曰薛道衡江總也因誦數篇示之鳯花臺曰近代非不靡麗殊少骨气俄而阿春捧玉盤珍羞萬品目所不識甘香裂鼻飲食訖忽有二道士自空飛下顧見歸舜曰大難得與鸚鵡相對君非桺十二乎君船以風便索君甚急何不促回因投一尺綺曰以此掩眼卽去矣歸舜從之忽如身飛卻墜以達舟所舟人欲發問之失歸舜已三日矣後卻至此泊舟尋訪不復見也

古今說海卷七十七

●欽定四庫全書

古今說海卷七十八

﹝明﹞陸楫編

說淵五十八【別傳五十八】

○求心錄【闕名】

乾元初會稽民有楊叟者家以資產丰贍聞於郡中一日叟將死臥而呻吟且經數月叟有子曰宗素以孝行稱於里人迨其父病罄其產以求醫術後得陳生者究其脈曰是翁之病心也蓋以財產旣多其心爲利所運故心神已離去其身非食生人心不可以補之而天下生人之心焉可致邪如是則非吾之所知也宗素旣聞之以爲生心故莫可得之獨修浮圖氏法庶可以佑其疾卽召僧轉經命工圖鑄其像已而自賫食詣郡中佛寺飯僧一日因挈食去誤入一山徑中見山下有石龕龕有胡僧貌甚老而枯瘠衣褐毛縷成袈裟露坐於盤石上宗素以爲異人卽禮而問曰師何人也獨處窮谷以人迹不到之地爲家又無侍者不懼山野之獸有害於師乎不然是得釋氏之術者邪僧曰吾本是袁氏某祖居巴山其後子孫或在弋陽散遊諸山谷中盡能世修祖業爲林泉逸士極得吟嘯之趣人有好爲詩者多稱其善吟嘯於是稍聞於天下有孫氏亦族也則多遊豪貴之門亦以善談謔故又以之遊於市肆間每一戱能使人獲其利焉獨吾好浮圖氏不悅塵俗棲心巖谷中不動而在此且有年矣常慕育利王割截身體及委身投崖以飼餓虎故吾啖橡栗飲流泉恨未有虎狼噬吾吾固甘之也宗素因告曰師眞至人能捨其身而不顧將以飼山獸可謂義勇俱極矣𨿽然弟子父有疾已數月進而不瘳某夙夜憂迫計無所出有醫者云是心之病也非食生人之心固不可得而愈矣今師能棄身於豺虎以救其餒豈若捨命於人以惠其生乎願師詳之僧曰誠如是果吾之志也檀越爲父而求吾吾豈有不可之意且吾以身委於野獸曷若惠人之生乎然今日尙未食願致一飽而後死也宗素且喜且謝卽以所挈食致於僧前食之立盡乃曰吾旣食矣當禮四方之聖然後奉教也於是整其衣出龕而禮禮東方已畢忽躍而騰上一髙樹宗素以爲神通變化殆不可測俄召宗素厲聲而問曰檀越向者所求何也宗素曰願得生人心以療父疾僧曰檀越所願者吾已許焉今欲先設金剛經之奧義且欲聞乎宗素曰某素尙浮圖氏今日獲遇吾師安敢不聽乎僧曰金剛經云過去心不可得見在心不可得未來心不可得檀越若要取吾心亦不可得矣言巳忽跳躍大呼化爲一猿而去宗素驚異惶駭而歸

古今說海卷七十八

●欽定四庫全書

古今說海卷七十九

﹝明﹞陸楫編

說淵五十九【別傳五十九】

○知命錄【闕名】

吳全素蘇州人舉孝廉五上不第元和十二年寓居長安永興裏十二月十三日夜旣臥見二人白衣執簡若貢院引牓來召者全素曰禮闈引試分甲有期何煩夜引使者固邀不得己而下牀隨行不覺過子城出開遠門二百步正北行有路闊二尺已來此外盡目深泥見丈夫婦人捽之者拽倒者枷杻者鎖身者連裾者僧者道者囊盛其頭者面縳者散驅行者數百輩皆行泥中獨全素行平路約數里入城郭見官府同列者千餘人軍吏佩刀者分部其人率五十人爲一引引過全素在第三引中其正衙有大殿當中設牀幾一人衣緋而坐左右立吏數十人衙吏點名便判付司獄者付磑獄者付鑊獄者付湯獄者付火獄者付案者聞其付獄者方悟身死見四十九人皆點付訖獨全素在因問其人曰當衙者何官曰判官也遂訴曰全素忝履儒道年祿未終不合死判官曰冥官案牘一一分明據籍帖追豈合妄訴全素曰審知年命未盡今請對驗命籍乃命取吳郡戶籍到檢得吳全素元和十三年明經出身其後三年衣食亦無官祿判官曰人世三年才同瞬息且無榮祿何必卻回旣去卽來徒煩案牘全素曰辭親五載得歸卽榮何況成名尙餘三載伏乞哀察判官曰任歸仍誡引者曰此人命薄宜令速去稍若延遲卽突明矣引者受命卽與同行出門外羨而泣者不可勝紀旣出其城不復見泥矣復至開逺門二吏謂全素曰君命甚薄突明卽歸不得見判官之命乎我皆貧各惠錢五十萬卽無慮矣全素曰逺客又貧如何可致吏曰從母之夫居宣陽爲戶部吏者甚富一言可致也旣同詣其家二吏不肯上階令全素入告其家方食煎餅全素至燈前拱曰阿姨萬福不應又曰姨夫安和又不應乃以手籠燈滿堂皆闇姨夫曰何不拋少物夜食香物鬼神便合惱人全素旣憾其不應又目爲鬼神意頗忿之靑衣有執食者其面正當因以手掌之應手而倒家人競來拔發噴水呼喚良久方寤全素旣言情不得下階問二吏吏曰固然君未還生非鬼而何鬼語而人不聞籠燈行掌誠足以駭之曰然則何以言事曰以吾唾塗人大門一家睡塗人中門門內人睡塗堂門滿堂人睡可以手承吾唾而塗之全素掬手二吏交唾逡巡掬手以塗堂門才畢滿堂欠伸促去食器遂入寢二吏曰君入去牀三尺立言之愼勿近牀以手揺動則魘不寤矣全素依其言言之其姨驚起泣謂夫曰全素晚來歸宿何忽致死今者見夢求錢言有所遺如何其夫曰憂念外甥偶爲熱夢何足遽信又寢又夢驚起而泣求紙於櫃適有二百幅乃令遽剪焚之火絕則千緡宛然在地矣二吏曰錢數多某固不能勝而君之力生人之力也可以盡舉請負以致寄之全素初以爲難試以兩手上承自肩挑之巍巍然極髙其實甚輕乃引行寄介公廟主人者紫衣腰金勑吏受之寄畢二吏曰君之還生必矣且思便歸爲亦有所見邪今欲取一人送之受生能略觀否全素曰固所願也乃相引入西市絹行南盡人家燈火熒煌嗚嗚而泣數僧當門讀經香煙滿戶二吏不敢近乃從堂後檐上計當寢牀抽瓦折椽開一大穴穴中下視一老人气息奄然相向而泣者周其牀一吏出懷中繩大如指長二丈餘令全素安坐執之一頭垂於穴中誡全素曰吾尋取彼人人來當掣繩遂出繩下之而以右手捽老人左手掣繩全素遽掣出之拽於堂前以繩囚縳二吏更荷而出相顧曰何處有屠案最大其一曰布政坊十字街南王家案最大相與往焉旣到投老人於案上脫衣纒身更上推撲老人曰苦其聲感人全素曰有罪當刑此亦非法若無罪責何以苦之二吏曰訝君之問何遲也凡人有善功淸徳合生天堂者仙樂彩雲霓旌鶴駕來迎也某何以見之若有重罪及穢惡合墮地獄牛頭奇鬼鐵義枷杻來取某又何以見之此老人無生天之福又無入地獄之罪𨿽能修身未離塵俗但潔其身靜無瑕穢旣捨此身只合更受男子之身當其上計之時其母已孕此命旣盡彼命合生今若不團撲令彼婦人何以能產又盡力揉撲實覺漸小須臾其形才如拳大百骸九竅莫不依然於是依依提行踰子城大勝業坊西南下東回第二曲北壁入第一家其家復有燈火言語切切沙門三人當窻讀八陽經因此不敢逼直上階見堂門斜掩一吏執老人投於堂中才似到牀新子已啼矣二吏曰事畢矣送君去又偕入永興裏旅捨到寢房房內尙黒略無所見二吏自後乃推全素大呼曰吳全素若失足而墜旣蘇頭眩苦良久方定而街鼓動姨夫者自宣陽走馬來則已蘓矣其僕不知覺也乘肩輿憩於宣陽數日復故再由子城入勝業生男之家歷歷在眼自以明經中第不足爲榮思速侍親卜得行日或頭眩不果去或驢來腳損或雨雪連日或親故往來因循之間遂逼試日入場而過不復以舊日之望爲意俄而成名笑別長安而去乃知命當有成棄之不可時茍未會躁亦何爲舉此一端足可以誡其知進而不知退者

古今說海卷七十九

●欽定四庫全書

古今說海卷八十

﹝明﹞陸楫編

說淵六十【別傳六十】

○山莊夜怪錄【闕名】

大中年有寗茵秀才假大僚莊於南山下棟宇半隳墻垣又闕因夜風淸月朗吟詠庭際俄聞叩門聲稱桃林斑特處士相訪茵啟門睹處士形質瓌瑋言詞廓落曰某田野之士力耕之徒向畎畝而辛勤與農夫而齊類巢居側近睹風月皎潔聞君吟諷故來奉謁茵曰某山居甚僻農具爲鄰蓬蓽旣深輪蹄罕至幸此見訪頗慰羈懷願聞處士之業如何特曰某年少時兄弟競生頭角每讀春秋至潁考叔挾輈以走恨不得佐助其間讀史記至田單破燕之計恨不得奮擊其間讀東漢至光武新野之戰恨不得騰躍其間此三事快意俱不能逢但恨恨耳今則潦倒又無嗣子空懷舐犢之悲耳又慕徐孺子弔郭林宗言曰生芻一束其人如玉其人如玉卽不敢當生芻一束堪令諷詠俄聞人叩關曰南山斑寅將軍奉謁茵遂延入气貌嚴聳旨趣剛猛及二斑相見亦甚慰意寅曰老兄知得姓之根本否特曰昔吳太伯爲荊蠻斷髮文身因玆遂有斑姓寅曰老兄大妄殊不知根本且斑氏出自斗谷於莬有文斑之像因以命姓逺祖姑婕妤好辭章大有稱於漢皆有傳於史其後英傑間生蟬聨不絕後漢有班超立功萬里外封定遠侯某爲虎賁中郎將官在武班因有過竄於山林晝伏夜遊露迹隱形但偸生耳適聞松吹月髙墻外閒步聞君吟詠因來追謁況遇當家尢增慰悅寅因覩碁局在牀謂特曰願接老兄一局特遂忻然爲之良久未有勝負茵翫之教特一兩著寅曰主人莫是髙手否茵曰若管中窺豹時見一斑兩斑寅笑曰大有微機眞一發兩中遂傾茵壺請飲及罷局而飲數巡寅請備脯修以送酒茵出鹿脯寅囓決須臾而盡特卽不茹茵詰曰何故不食特曰無上齒不能咀嚼故也數巡後二斑使酒作劇言語紛拏特曰弟倚爪牙之士而苦相淩邪寅曰老慿軾之士苦相詆何也特曰弟誇猛毅之軀若値人如卞莊子子當爲粉矣寅曰兄誇壯勇之力若値人如庖丁當爲頭皮耳茵前有削脯刀長尺餘茵怒而言曰某有尺刀在是二客不得喧競但且飲酒勿喧觀二客懷悚久之特舉曹植詩曰萁在釡下燃豆在釡中泣此一聯甚不惡寅曰鄙諺云鵓鳩樹上鳴意在麻子地俱大笑茵曰無多言各請賦詩一章茵曰曉讀雲水靜夜吟山月髙焉能履虎尾豈用學牛刀寅繼之曰但得居林嘯焉能當路蹲渡河何所適終是怯劉琨特曰無非憐寗戚終是怯庖丁若遇龔爲守蹄涔向北溟茵覽之曰大是奇才寅見茵稱特奇才大怒拂衣而起曰寗生何黨此輩自古只有班馬之才豈有斑牛之才且我生三日便欲噬人此人況偸我姓氏但未能共語者蓋惡傷其類耳遂曰終不能揺尾於君門下乃長揖而去特亦怒曰古人重者白眉君今白額豈復有人延譽邪何相怒如斯特遂告辭及明視其門外惟虎迹牛蹤而已寗生方悟尋之數百步人家廢莊內有一老瘦牛臥而猶帶酒气虎旣入其山矣茵後更不居此而歸京矣

古今說海卷八十

●欽定四庫全書

古今說海卷八十一

﹝明﹞陸楫編

說淵六十一【別傳六十一】

○五眞記【闕名】

楊敬眞虢州閿鄕縣長壽鄕天仙村田家女也年十八適同村王淸其夫貧力田楊氏奉箕箒供農婦之職甚謹夫族目之曰勤力新婦性沈靜不好戲笑有暇必灑掃靜室閉門閒坐𨿽鄰婦狎之終不相往來生三男一女年二十四歲元和十五年五月十五日夜告其夫曰妾神識頗不安惡聞人語當於靜室寧之請君與兒女暫居異室其夫以田作困又保無他因以許之不問其故楊氏遂沐浴著新衣灑掃其室焚香閉戶而坐及明訝其起遲開門視之衣服委於牀上若蟬蛻然身已去矣但覺異香滿屋其夫驚以告其父母共嘆之次鄰人來曰昨夜夜半有天樂從西而來似若雲中下於君家奏樂久之稍稍上去合村皆聽之君家聞否而異香酷烈徧數十里村吏以告縣令李邯遣吏民遠近尋逐皆無蹤迹因令不動其衣閉其戶以棘環之冀其或來也至十八日夜五更村人復聞雲中仙樂異香從東來復下王氏宅作樂久之而去王氏亦無聞者及明來視其門棘封如故房中彷佛若有人聲遽走告令李邯親率僧道官吏共開其門則新婦者宛然在牀矣但覺面目光芒有非常之色邯問曰向何所去今何所來對曰昨十五夜初有仙騎來曰夫人當上仙云鶴卽到宜靜室以俟之遂求靜室至三更有仙樂彩仗霓旌絳節鸞鶴紛紜五云來降入於房中執節者前曰夫人準籍合仙仙師使者來迎將會於西嶽於是仙童二人捧玉箱來獻箱中有奇服非綺非羅制若道人之衣珍華香潔不可名狀遂衣之畢樂作三闋靑衣引白鶴來曰宜乘此初尙懼其危試乘之穩不可言飛起而五云捧出彩仗霓旌次第前引至於華山雲臺峯峯上有盤石已有四女先在彼焉一人雲姓馬宋州人一人姓徐幽州人一人姓郭荊州人一人姓夏靑州人皆其夜成仙同會於此傍有一小仙曰並捨虛幻得證眞仙今當定名宜有眞字於是馬曰信眞徐曰湛眞郭曰修眞夏曰守眞其時五云參差覆崖徧谷妙樂羅列間作於前五人相慶曰同生濁界並是凡身一旦翛然遂與塵隔今夕何夕歡會於斯宜各賦詩以導其意信眞詩曰幾刼澄煩思今身僅小成誓將云外隱不向世間行湛眞詩曰綽約離塵界從容上太淸云衣無綻日鶴駕沒遙程修眞詩曰華嶽無三尺東瀛僅一杯入云騎彩鳯歌舞上蓬萊守眞詩曰共作雲山侶俱辭世界塵靜思前日事拋卻幾年身敬眞亦繼詩曰人世徒紛擾其生似舜華誰言今夕裏俛首視雲霞旣而雕盤珍果名不可知妙樂鏗鍠響動崖谷俄而執節者請曰宜往蓬萊謁大仙伯五眞曰大仙伯爲誰曰茅君也妓樂鸞鶴復次第前引東去倐忽間已到蓬萊其宮闕皆金銀花木樓殿皆非人世之制作大仙伯居金闕玉堂中侍衛甚嚴見五眞喜曰來何晚邪飲以玉杯賜以金簡鳯文之衣玉華之冠配居蓬萊院四人者出敬眞獨前曰王淸父年髙無人侍養請回侍其殘年王父去世然後從命誠不忍獨樂而忘王父也惟仙伯哀之仙伯曰敬眞汝村一千年方出一仙人汝當其會無自墜其道因敕四眞送至其家故得還也邯問昔何修習曰村婦何知但性本慮靜閒卽凝神而坐不復俗慮得入胸中耳此性也非學也又問要去可否曰本無道術何以能去云鶴來迎卽去不來亦無術可召於是遂謝絕其夫服黃冠邯以狀聞州州聞廉使時崔尙書從按察陜輔延之舍於陜州紫極宮請王父於別室人不得升其階惟廉使從事及夫人之瞻拜者才及階而已亦不得升廉使以聞召見捨於內殿虔誠訪道而無以對罷之今見在陜州終歲不食時啖果實或飲酒三兩杯絕無所食但容色轉芳嫩耳

古今說海卷八十一

●欽定四庫全書

古今說海卷八十二

﹝明﹞陸楫編

說淵六十二【別傳六十二】

○小金傳【闕名】

貞元六年十月範陽盧頊家於錢塘妻弘農楊氏其姑王氏早歲出家隸邑之贍養寺頊宅於寺之北裏有佳婢曰小金年可十五六頊家貧假食於郡內郭西堰堰去其宅數十步每令小金於堰主事常有一婦人不知何來年可四十餘著瑟瑟裙蓬髮曳漆履直詣小金坐自言姓朱第十二久之而去如是數日時天寒小金爇火以燎須臾婦人至顧見牀下炭怒謂小金曰有炭而焚煙燻我何也舉足踏火火卽滅以手批小金小金絕倒於地小金有弟年可四五歲在傍大駭馳報於家家人至已失婦人而小金瞑然如睡其身僵僕如束命巫人祝之釋然於是具陳其事居數日婦人至抱一物如貍狀而尖嘴捲尾尾類犬身斑似虎謂小金曰何不食我貓兒小金曰素無爲之柰何復批之小金又倒火亦撲滅童子奔歸以報家人至小金復瞑然又祝之隨而愈自此不令之堰後數日令小金引船於寺迎外姑船至寺門外寺殿後有一塔小金忽見塔下有車馬朱紫甚盛竚立以觀之卽覺身不自制須臾車馬出左右辟易小金遂倒見一紫衣人策馬問小金是何人旁有一人對答二人舉扶階上不令損紫衣者駐馬促後騎曰可速行冷落他筵饌小金問傍人曰行何適人曰過大云寺寺主家耳須臾車馬過盡其院中人來方見小金倒於階上復驚異載歸祝酹之而醒是夕冬至除夜盧家方備粢盛之具見婦人鬼倐閃於戶牖之間以鬧不得入盧生以二虎目系小金左右臂夜久家人怠寢婦人忽曳小金驚叫婦人怒曰作餅子何不啖我家人驚起小金乃醒而左臂失一虎目忽窻外朗言還你遂擲窻有聲燭之果得後數日視之帛裹幹茄子不復虎目矣冬至方旦有女巫來坐話其事未畢而婦人來小金卽瞑然女巫甚懼方食遂挾一枚餛飩置戶限上祝之於時小金忽笑曰笑朱十二喫餛飩以兩手拒地合面於餛飩上吸之盧生以古鏡照之小金遂泣言朱十二母在鹽官縣若得一頓餛飩及顧船錢則不復來盧生如言遂訣別而去方欲焚錢財之時已見婦人背上負錢焚畢而去小金遂釋然居間者小金母先患風疾不能言忽然廚中應諾便入房切切然語出大門良久摳衣闊步而入若人騎馬狀直至堂而拜曰花容起居其家大驚花容卽楊氏家舊婢死來十餘年語聲行動酷似之乃問花容何得來答曰楊郎遣來傳語娘子別久好在楊郎盧生舅也要小金母子故遣取來盧生具傳懇辭以畱受語而出門久之復命曰楊郎見傳語切今不用也急作紙人代之依言剪人題其名字焚之又言楊郎在贍養寺塔上與楊二郎雙陸又問楊二郎是何人答曰神人耳又有木下三郎亦在其中又問小金前見車馬何人曰此是精魅耳本是東鄰吳家阿嫂朱氏平生苦毒罰作蛇身今在天竺寺楮樹中有穴久而能變化通靈故化作婦人又問旣是蛇身如何得衣裳著答曰向某家冢中偸來又問前抱來者是何物言野貍遂辭去卽酌一杯令飲飲訖更請一杯與門前鑊八問鑊八是何人云是楊二郎下行官又問楊二郎出入如此人遇之皆禍否答曰如他楊二郎等神物出入如風如雨在虛中下視人如螻蟻然命衰者則自禍耳他亦無意焉言訖而去至門方醒醒後問之皆不知也後小金夜夢一老人騎大獅子獅子如文殊所乘毛彩奮迅不可視旁有二昆侖奴操轡老人謂小金曰吾聞爾被鬼物纒繞故萬里來救汝是衰厄之年故鬼點爾作客云以取錢應點而已渠亦自得錢汝若不値我來至四月當被作土戶汝則不免死矣汝於某日拾得繡佛子否小金曰然曰汝看此樣繡取七軀佛子七口幡子言訖又曰作八口吾誤言耳又截頭髮少許贖香以供養之其厄則除矣小金曰受教矣今苦腰背痛不可忍慈悲爲除之老人曰易耳卽令昆侖奴向前令展手便於手掌摩指則如墨染指便於背上點二灸處小金方醒具說其事卽造佛及幡視背上信有二點處遂灸之背痛立愈盧頊秉志剛直不信其事又罵之曰烏有聖賢來救一婢此必是鬼耳其夜又夢老人曰吾哀爾疾危是以來救汝愚郎主卻喚我作鬼魅耶吾亦不計此事汝至四月必作土戶然至三月末當須出杭州界以避之矣夫鬼神所部州縣各異亦猶人之有逃戶小金曰於余杭可乎老人曰余杭亦杭州耳何益也又曰嘉興可乎曰可老人曰汝於嘉興投誰家答曰某家有親欲投之老人曰其家有喪汝今避鬼還投鬼家何益也凡喪家有靈筵神道交通他則知汝所在汝投吉人家則可矣又臨發時脫汝所愛惜衣一事剪去身畱領縫襟帶余處盡去之縳一艸人衣之著宅之陰闇處汝則易衣而潛去也小金曰諾賢聖前度灸背當時獲愈今尙苦腰痛老人曰吾前不除爾腰者令爾知有我耳汝今欲除之邪復於昆侖手掌中研墨點腰間一處而去寤而驗之信有點迹便灸之又瘥其後婦人亦不來矣至三月盡如言潛之嘉興自後無事

古今說海卷八十二

●欽定四庫全書

古今說海卷八十三

﹝明﹞陸楫編

說淵六十三【別傳六十三】

○林靈素傳【宋趙與旹】

林靈素初名靈噩字歲昌家世寒微慕遠遊至蜀從趙升道人數載趙卒得其書祕藏之由是善妖術輔以五雷法往來宿亳淮泗間乞食諸寺僧多厭之政和三年至京師寓東太乙宮徽宗夢赴靑華帝君召遊神霄宮覺而異之勑道錄徐知常訪神霄事迹知常素不曉告假或告曰道堂有溫州林道士累言神霄亦作神霄詩題壁間知常得之大驚以聞召見上問有何術對曰臣上知天宮中識人間下知地府上視靈噩風貌如舊識賜名靈素號金門羽客通眞達靈玄妙先生賜金牌無時入內五年築通眞宮以居之時宮禁多怪命靈素治之埋鐵簡長九尺於地是怪遂絕因建寶籙宮太乙西宮建仁濟亭施符水開神霄寶籙壇詔天下宮觀攺爲神霄玉淸萬壽宮無觀者以寺充仍設長生大帝君靑華大帝君像上自稱教主道君皇帝皆靈素所建也靈素被旨修道書攺正諸經醮儀校丹經靈篇刪修注解每遇初七升座講聽講皆宰執百官三衙親王中貴士庶觀者如堵講說三洞道經京師士民始化奉道矣靈素爲閟不一上每以聰明神仙呼之禦筆賜玉眞教主神霄凝神殿侍宸立兩府班上上思明達後欲見之靈素復爲葉靜能致太眞之術上尢異之謂靈素曰朕昔到靑華帝君處獲言攺除魔髠何謂也靈素遂縱言釋教害道今𨿽不可滅合與攺正將佛剎攺爲宮觀釋伽攺爲天尊菩薩攺爲大士羅漢攺尊者和尙攺徳士皆畱髮頂冠執簡有旨依奏皇太子上殿爭之令胡僧立藏十二人並五臺僧二人道堅等與靈素鬥法僧不勝情願戴冠執簡太子乞贖僧罪有旨胡僧放道堅系中國人送開封府刺面決配於開寶寺前令眾明年京師大旱命靈素祈雨未應蔡京奏其妄上密召靈素曰朕諸事一聽卿且與祈三日大雨以塞大臣之謗靈素請急召建昌軍南丰道士王文卿乃神霄甲子之臣兼雨部與之同告上帝文卿旣至執簡勑水果得雨三日上大喜賜文卿神霄凝神殿侍宸靈素眷倚益隆忽京城傳呂洞賓訪靈素遂撚土燒香香气直至禁中上遣人探問香气自通眞宮來上亟乘小車到宮見壁間有詩云撚土焚香事有因世間宜假不宜眞太平無事張天覺四海閒遊呂洞賓京城印行繞街叫賣太子亦買數本進上上大震怒捐賞錢千緡開封府捕之有太學齋僕王靑告首是福州士人黃待聘令靑賣送大理勘招待聘兄弟及外族爲僧行不喜攺道故云有旨斬於馬行街靈素知蔡京鄕人所爲上表乞歸本貫詔不允通眞有一室靈素入靜之所常封鎖𨿽駕來亦不入京遣人廉得有黃羅大帳金龍朱紅椅桌金龍香鑪京具奏請上親往臣當從駕上幸通眞宮引京至開鎖同入無一物粉壁明窻而已京皇恐待罪宣和元年三月京師大水臨城上令中貴同靈素登城治水敕之水勢不退回奏臣非不能治水一者是乃天道二者水自太子而得但令太子拜之可信也遂遣太子登城賜禦香設四拜水退四丈是夜水退盡京城之民皆仰太子聖徳靈素遂上表乞骸骨不允秋九月全臺上言靈素妄議遷都妖惑聖聽攺除釋教毀謗大臣靈素實時攜衣被行出宮十一月與宮祠溫州居住二年靈素一日攜所上表見太守閭邱鄂乞與繳進及與州官親黨訣別而卒生前自下墳於城南山命其隨行弟子皇城使張如晦可掘穴深五丈見龜蛇便下棺旣掘不見龜蛇而深不可視乃葬焉靖康初遣使監溫州伐墓不知所迹但見亂石縱橫彊進多死遂已此耿延禧所作靈素傳也靈素本末世不知其全故著之今溫州天喜宮有禦題云太中大夫沖和殿侍宸金門羽客通眞達靈元妙先生在京神霄玉淸萬壽宮管轄提舉通眞宮林靈素

古今說海卷八十三

●欽定四庫全書

古今說海卷八十四

﹝明﹞陸楫編

說淵六十四【別傳六十四】

○海陵三仙傳【闕名】

徐神翁名守信海陵人也生六七歲始能言父隸衙籍少孤無以自給年十九歳役於天慶觀常持一箒供灑掃盡力煩辱之事嘉佑四年天臺道士余元吉來遊示惡疾過者面之公獨事之無倦忽於溺器得丹砂餌之元吉委化公喪之以師禮丏斂具於海安徐氏葬之日徐見公來謝甫出戶取金贈之相望數步而追莫及實未嘗出也自是常放言嘯歌黙誦道書絕飲食至數日然供役未始乏事茹蔬取黃葉者自食曰此先生菜也舂白粲奉眾別貯粃稗與丏士同食治平中有客自蜀來號黑道人每至觀獨與公語旣去謂逆旅人曰吾無以謝爾令爾邸暑無蚊耳已而信然會糧竭道正唐日嚴晨命公督租於逺郊旣往矣晡時見三淸殿後枕箒臥者公也怪而問之公曰來早米自至詰旦果然唐謂田丁爾自運至甚善皆笑曰徐二翁終日程督不少休何謂自運至也日嚴大驚始命名置弟子籍熈寧九年以守金寶牌恩度爲道士公笑曰我只解掃地不事冠■﹝敝上毛下﹞短褐力役如故素不嫻書忽作楷字假度人經語爲人言禍福有謁而不見者有自往神遇者有不施而求者有施而不受者若怒罵戲笑無非休咎所寓或薄暮斂殿堂藉香紙肆筆書置幾間明日來者取而授之一不經意悉酬所問紙盡而人亦絕元丰中徐州獲妖人辭連淮上發運使蔣潁叔疑於公就見曰爾徐二翁邪曰然知道乎不知解何事解喫飯日可幾米飽便住茹葷乎茹葷由此不疑公素蔬糲半歲前忽嗜鮮肥亦勸道流食至是乃省潁叔問我何如人也對曰宜省刑艴然而怒公自捫背曰癅痛不能語潁叔再拜曰經云神公受命普掃不祥其公之謂矣因呼神公故神公之名布天下潁叔背有癅盛怒則裂而內楚至不能言他人莫知也寢室附廚側因爲辟堂榜之曰守雌他日獨坐有憂憤之色俄潁叔來不得見竟日不出戶左右問之公曰藥義羅剎五百人生於世間亂且至矣憲使範鏜問公有夢否曰自不受道正庸錢不復作夢江陰劉谷與公語於竈下藉葦而寢未旦光輝如日谷驚躍而起見公坐哆口瞪目聞空中語曰徐禧入蕃直立死呂惠卿食枸杞夾子是時禧圖西邊呂持母服皆谷所善者五年禧有永樂之敗呂甞修敬端朝冠以拜公平視自若顧曰善守善守果黜知單州相繼竄責至紹聖甲戍而還始悟枸杞之讖且以善守爲戒也七年郡貢士謁行示字皆從火果貢院火王介甫居金陵求書示勑舒王三字而勑字不全且曰勑不須用人也未幾薨政和中追封王爵八年東坡先生起知登州來謁書來王守三字問學道之要曰毋作官卽好東坡頷之至登召還泊守揚州馳書問方來公不書至南遷遣子過來亦不見繼徙惠過海矣子由謂吾兄信其言而不能用也子由績溪寓訊求字書曰運當滅度身經太陰及歷侍從至門下侍郎實佐佑垂簾政元佑末出知袁州遣使問之書曰十徧轉經福徳立降告其使曰過去十見在十子由聞之曰日者謂子戌運多福酉運多厄豈謂是乎未至袁遷嶺表幾十年而復駙馬都尉張惇禮圖公像以進奏賜紫衣號圓通大師公不受公書字示人來者日眾主觀者因爲修造計置櫝以受金錢月吉起鑰間有端疋非函隙可投者知出神所得也江都姚叟見持箒扣門者曰我徐二翁也有箒在汝園中隨指見藂竹如箒狀往視已失其人因率眾來訪三淸殿他郡助役者皆曰見先生行化吾裏九年四月公在寢旬日或問之曰攺元則出是月攺紹聖郡人問鄕舉曰陸侍郎至滿城著綠陸農師來守郡次舉何昌言榜登科者甚眾三年郡大疫公扃戶六日郡人數百請之出曰作緣事故爾疫者飲咒水皆愈居數月淮陽人獻紫花石柱四初淮陽有山而石頑不適用有老父謂常姓者曰山有紫錦石可取爲柱施泰州天慶觀言訖不見試鑿之果紫錦文也柱成道海來値大風雨舟師拱而栗霧電中有物挐舟行甚駛一宿達海門洎至公迎勞曰驚怖不易不然不如此速也山陽楊生家聞異香見老父持箒入門傍有識者揖之遂隱遺椽於其庭生攜以至視三官殿柱杪亡一椽卽所遺者公曰欲新此殿乃施錢數十萬農師除海州告別公曰菜又貴也自海移蔡召入爲右丞無爲湯氏繪公像奉供公見夢乞其孫女出家覺語其妻秦秦惡之他日女死秦投像於江會疫廢其左臂湯請見公數之曰爾棄我江至長蘆乃濟湯慚負請死旣潭商至公笑曰謝汝相救商袖出像云得之長蘆江中哲宗未立元子中宮遣寺人致禮以問書今日吉人蓋徽廟諱也元符中鹽城時叟有請告曰爾亟歸九月中有道者來宜善待仍布施至期暴客夜集其門時悟出迎設酒殽金帛慰遣遂免陵暴三年上元張燈前二日公以杖擊之盡數日哲廟遺詔至崇寧二年八月忽於殿墀望闕致敬壬申詔曰朕聞黃帝問道於廣成放勲往見乎姑射蓋惟有道之主能尊全徳之人以爾體性抱神深不可測心通夙慧澹泊無爲不出戶庭四方宗仰宜隆褒命益顯眞風亟其來思毋執謙退可特賜號虛靜沖和先生令運使許彥致禮惇遣赴闕至京師館於上淸儲祥宮之道院屢召入常服白紵元都衫華陽巾麻鞵大絳與上從容言不替俚語每有忠規語祕弗傳也許肩輿歷嬪禦合投金珠盈其懷公解帶委於地而不受嘗小遺殿上人止之公弗顧三年乞歸會二月二十六日公誕日降香設千道齋賜五嶽金冠象簡密雲銷金上淸服詔畫像二命親書生身受度等語四年八月賜勑書令發運使胡師文禮遣赴闕旣至會解池水溢詔問之對曰業龍爲害惟天師可治召張繼先至投以鐵符龍震死而鹽復五年告歸大觀元年許大方攝郡事冩公眞求贊書曰身色不自在猶如脆瓦坯色盡還歸土神移別受胎藉如空裏月輪轉幾千回掉頭不識面元作阿誰來公詩頌不常作而援筆立就略無停思二月甲子出門望西北稽首大方問之公曰我欲去矣大方曰欲覲邪遂以聞是日詔建仙源萬壽宮及有召命外庭未知也行日過闤闠謂觀者曰二翁不來矣蔡京素敬事公因設食公取菜覆於地問終身曰東明及將死於潭之境趣就僧捨問其處曰東明寺也是歲令侍童理髮或旬日不止問其故笑而不言二年正月黙坐不飲食至六旬時云世上悠悠不如歸休三茅劉混康亦召至公曰劉先生去我亦去矣四月丁酉劉先生解化二十日庚子上淸知宮晨夢人叱雲起起天帝召神公亟起問訊無恙也日暮公擎手叩齒四顧長揖已曲左肱而臥白气自頂出西北去空中聞鶴唳公逝矣壽七十有六値歲早熱气已蘊隆七日而斂四體可屈伸如生異香達於宮外上聞駭嘆久之贈大中大夫委內侍劉愛等視喪歸本部給葬用四品禮九月庚申葬城東響林原宣和中建升眞觀以奉祀初老農錢甲每見公呼鄰捨洎卜葬惟響林兆吉而未合制度東畛卽錢氏也錢悟舉地以獻公三召至闕以恩度弟子三十八人賜紫及師名甚眾官親族二人再賜父潁宣教郎母張蓬萊郡君所生李永嘉郡君奏建妙眞觀度劉崇仙張貧女爲女冠二人者常至觀獻果實公取二果噓而與食遂辟穀容色如少女也公初修觀每日有大施主至崇寧末以片紙授張崇眞書仙源萬壽踰年攺建是宮公每行廊廡間必擊柱嘆息如有所恨者洎仙去上勑有司促成新宮至紹興辛亥火於兵無孑遺矣公再召後年七十餘灑掃淨穢無一日廢郡人家有圖像事之事無細大咨而後行向化遷行不敢萌非心有過必憚見每戒人曰修福不如避罪廣求不如儉用若服餌求神仙不死術者尢不取所閱人不可備舉至驗於數十年後非特知來而已皆隨根器以示誨誘大要使人知賦分有定而乘除得以避就善惡可以消長一見卽書或示以言隱而顯簡而盡其以字假借離合增損及摘經中語首尾以告𨿽巧者注思不能到也其徒之四方者預求公字置像前俾來者射取無異親見凡有隱惡者見之必摘發使悔宿州陳生致禮虔甚公酌水使飲至於三辭曰不可彊矣叱之曰汝不能此河中人柰何陳泚顙錯愕不能對遂入道蓋嘗利人之財溺而不救也或欲詰盜問所亡幾何曰三十千公怒罵曰竊三十千汝以爲盜乎三十年後有朝服爲盜者矣其因事警世類如此小校濮眞病痿數人掖而前公杖掖者走又杖眞眞不覺投杖而逃錢媼至公勞苦之媼曰髮白柰何公手拂其鬢皆變鬒黑陳護女疾公兩嚙其頸復欲嚙女啼而走公曰寃不可解也是夕縊死視之其繩三股斷其二而一存焉在觀應酬無虛時而神遊萬里之外無所不至有同日見者或非雅素夢授藥愈其疾他時望見敍舊其人所夢乃公也遇齋帑空無時攜數百錢畀主首市蔬廝輩意積鏹矙亡入戶忽有盌水在地踐之而僕亟起振袂公儼然坐榻上形解後刻檀像於虛靜庵政和八年九月辛卯目有神光仍墮涙食頃乃止識者諭焉今禱於祠者探籌以代公語無不契合祈暘雨若響答𨿽亡猶存靈應不可殫述云

周處士名恪字執禮海陵人贈工部侍郎敬述五世孫和州法曹定國之子也元佑初再舉進士下第頗鬱鬱不得志旣壯不娶嘗從郡學釋奠方坐以待事忽大呼僕地不知人閱四日而蘇問之云吾誦老子書至谷神不死若有人舁坐榻行數步吾駭而呼不覺其僕且久矣因取儒衣書焚之曰誤我此生者非汝也邪自此動靜顚異人直以爲狂耳先是徐神公語人云周家門前石生靑毛當得仙矣已而果然人始敬之家武烈帝祠側未嘗遠遊忽有老農負瓦木爲葺精廬曰向病亟賴先生至以良藥起死乃知其出神也族叔注爲推官常呼曰朝議後階逼卿監不求攺官者十五年壽踰八十蔡卞守揚州遣使遺酒旬日不授報書賓至命酒寒酌曰喫个冷揚州使來請書問太尉面目端正乎使反命則一夕病風口目斜矣州士掾吳令璋告別迎呼相公令璋心獨喜自負旣從調乃相州工曹耳宣和中屢召不起謝使者曰吾太平衰末之人也蔡京嘗奉書且俾大漕與郡守勸駕先生臥不啟戶而危言譙京不肯就駕朝廷知不可致乃止復詔曰朕躬妙道以宰制萬有旌達士以表迪羣倫庶幾淸淨之風丕變澆漓之俗爾精微自得淳白不踰守虛澹以爲常捐紛華而無累宜加美號以示恩休可特賜號守靜處士視朝奉大夫仍賜五品服先生服命服常自號赤局右僕射燕服必衫帽破敝亦不修飾自贊曰周四十五衣破不補土木形骸神气所聚四十五其行第也獨處一室臥起方丈間食酒肉如平時而無更衣之所畜一白鼠或去或來飲食同之賓至以水酌茗或擷屋苫煮水以啜其甘如飴親族相率攜酒殽以謁先生曰何故無某物對曰無是曰物在某處皆相視而笑不能隱先生音聲如鐘不以詞色假人皆望而畏之行有負𨿽髙爵重位一見叱罵不少卹故鮮有見者建炎二年三月戊戌裴淵陷城殺掠焚蕩民死什七八先生於是且七十矣攘袂詬賊一卒擊其首流血污衣先生曰咯血咯血不得洗須臾擊者至前嘔血死是歲不飲食歷數旬無疾側臥而化目不瞑神光射人曄如也初發殯重莫能勝漸輕若虛器然略約兩夫荷之初元佑中有陳豆豆者不知何許人披方毯無他服冬夏不易行丏於市郡人朱醫見其死瘞之矣歷數十年復至朱識之始以爲異人也居福田院攜小籃貯書卷見可人卽付與得錢物復施丐者人呼陳毯被嘗與唐道人謁先生笑語竟日所言他人莫能解也宣和末示化塟神公之西先生與唐道人相繼同域號三仙墳焉

唐先生名甘弼海陵人爲郡小吏廉恪無他伎一日晨出若有所遇者忽裂巾毀屨解衣濡水滌橋裸裎褻語見者遭嫚罵家人以爲狂圄於別室悉毀臥具爲坎穽寢處其間歲餘其母哀而縱之冬夏一布襦僅蔽膝負敝衣於左肩蓬首胡髯垢面跣足常以指按其頰徜徉井閭中人呼唐九郎或發語干休咎人始異之稍就占訊喜怒語黙無不驗凡飲食或捐半於地或委溝渠而食其餘得炊餅漬渠泥啖之得酒或覆於幾又祭之地復收飲無少損也所臨列肆是日必大獲競欲延致有以禮招之而弗屑者旗亭間以飲食爲博徒者數負不自活乞憐於先生或與之錢以爲博資則終日勝酤釀欲成而敗先生至甕下索飲釀者曰是不佳當別酌以獻不從漉而飲之香味俱變未竟日而售常寓宿王氏米肆髙廩上肆罵狂穢無所避其家婦子羞惡俟其它之竊相與誚詈先生不復往數日無所貿易頻悔謝乃復比捨火延其屋焮寢矣獨堅臥不動俄反風而火滅人家非常所遊者亦憚其來其來也必有異晨至蔣氏捨排闥入婦寢取溺器翻衽席衣衾淋漓顧笑曰解了矣室中人頗怒旣而聞一婢自經系絕得不死建炎二年忽持甓自擊其頰俄裴淵潰卒至摽掠無遺乃悟打頰者隱語打刼耳紹興元年語人曰上元夜觀燈時金人陷城至上元日火仙源宮屋五百楹煨燼無餘矣張榮來據城聞其神異執於酟肆大雪中露坐方數尺獨無雪膚略不沾潤乃積雪丈餘穿洞穴埋其中彌日出之怡然也人問冦亂何時已邪曰直待見閻羅聞者憂之謂不可逃死無幾何有裨將李貴過城下號李閻羅自是歲小休矣四年劉豫犯淮南郡守趙康直問之書曰十三日硬齊又問書曰十三日軟齊蓋僞齊始肆猖獗終大敗而去七年冬十一月大呼於市曰二十一日雪下二十二日唐倒皆不測其意至期大雪明日往河西張氏捨求附火潛抱薪自焚於隙屋張覺之體已灼爛索寢衣披之行至常所居米肆端坐手擷燔肉以食且以飼犬須臾而逝有田夫自斗門至中途遇其西行問先生安往曰吾歸也入城旣自焚矣住世六十餘歲葬響林原歲餘後有鹺商見先生於江西而蜀人亦見之於靑城云

古今說海卷八十四

●欽定四庫全書

古今說海卷八十五

﹝明﹞陸楫編

說略【一雜記一】

○黙記【宋王銍】

王朴仕周爲樞密使五代自朱梁以用武得天下政事皆歸樞密院至今言二府當時宰相但行文書而已況朴之得君所以世宗才四年間取淮南下三關所向成功時緣用兵朴多宿禁中一日謁見世宗屏人顰蹙且倉皇嘆嗟曰禍起不久矣世宗因問之曰臣觀玄象大異所以不敢不言世宗云如何曰事在宗社陛下不能免而臣亦先當之今夕請陛下觀之可以自見是夜與世宗微行自厚載門同出至野次止於五丈河旁中夜後指謂世宗曰陛下見隔河如漁燈者否世宗隨亦見之一燈熒熒然迆邐甚近則漸大至隔岸火如車輪矣其間一小兒如三數歳引手相指旣近岸朴曰陛下速拜之旣拜漸逺而沒朴泣曰陛下旣見無可復言後數日朴於李榖坐上得疾而死世宗旣伐幽燕道被病而崩至明年而天授我宋矣火輪小兒蓋聖朝火徳之兆夫豈偶然藝祖初自陳橋推戴入城周恭帝卽衣白襕乘轎子出居天淸寺【天淸世宗節名而寺其功徳院也】太祖與諸將同入內六宮迎拜有二小兒丱角宮人抱之亦拜詢之乃世宗二子紀王�王也顧謂諸將曰此復何待左右卽提去惟潘美在後以手搯殿柱低頭不語藝祖云汝以爲不可邪美對曰臣豈敢以爲不可但於理未安藝祖卽命速退以其一人賜美美卽収之以爲子而藝祖亦不復問其後名惟正者是也每供三代惟以美爲父而不及其它故獨此房不與美子孫連名名夙者乃其後也夙爲文官子孫亦然夙有才爲名師其美明者自云

徐鉉歸朝爲左散騎常侍遷給事中太宗一日問曽見李煜否鉉對以臣安敢私見之上曰卿第見但言朕令卿往相見可矣鉉遂徑往其居望門下馬但一老卒守門徐言願見太尉卒言有旨不得與人接豈可見也鉉云奉旨來見老卒往報徐入立庭下久之老卒遂取舊椅子相對鉉遙見謂卒曰但正衙一椅足矣頃間李主紗帽道服而出鉉方拜而遽下階引其手以上鉉辭賓主之禮李主曰今日豈有此禮徐引椅少偏乃敢坐後主相持大笑乃坐黙不言忽長吁嘆曰當時悔殺了潘佑李平鉉旣去有旨召對詢後主何言鉉不敢隠遂有秦王賜牽機藥之事牽機藥者服之前卻數十回頭足相就如牽機狀也又後主在賜第七夕命故妓作樂聲聞於外太宗聞之大怒又傳小樓昨夜又東風及一江春水向東流之句並坐之遂被禍云

張茂實太尉章聖之子尙宮朱氏所生章聖畏懼劉后凡後宮生皇子公主俱不畱以與內侍張景宗令養視遂冒姓張旣長景宗奏授三班奉職入謝日章聖曰孩兒且許大也昭陵出合以爲春坊謁者後擢副富鄭公使北作殿前步帥中丞韓絳言茂實出自宮中迹渉可疑富弼引以爲殿帥蓋嘗同奉使交結有自弼皇恐待罪然朝廷考校茂實之除拜歳月非弼進擬出絳知蔡州弼乃止厚陵爲皇太子茂實入朝至東華門外居民樊用者迎馬首連呼曰虧你太尉茂實惶恐執詣有司以爲狂人而黥之知其實非徵人也茂實緣此求外郡至厚陵卽位避藩邸諱攺名孜頗疎之自知蔡州坐事移曹州憂恐以卒謚勤惠滕元發言嘗因其病問之至臥內茂實岸幘起坐其頭角巉然眞龍種也全類其表蓋本朝內臣養子未有大用至節帥者此可驗矣其子詢字仲謀賢雅能詩有子與邸中作壻此可怪也

神宗初卽位慨然有取山後之志滕章敏首被擢用所以東坡詩云皇帝知公早虛懷第一人蓋欲委滕公以天下事也一日語及北遼曰太宗自燕京城下軍潰遼兵追之僅得脫凡行在服禦寶器盡爲所奪從行宮嬪盡陷沒股上中兩箭歲歲必發其棄天下竟以箭創發之故遼乃不共戴天之讎反捐金繒數十萬事之爲人子孫當如是乎已而泣下久之蓋已有取北方之志後永樂靈州之敗故鬱鬱不樂者尢甚愴聖志之不就也章敏公爲先子言

京兆李植字化光觀察使士衡之孫自少年好道不樂婚宦初爲侍禁約婚慈聖娶迎入門見鬼神千萬在前驚走踰墻避之後實時還父母家俄選爲後焉植後自放田野往來關中洛陽汝州人以爲有道之士也

李后主手書金字心經一卷賜其宮人喬氏喬氏後入太宗禁中聞後主薨自內庭出經捨相國寺西塔以資薦且自書於後云故李氏國主宮人喬氏伏遇國主百日謹捨昔時賜妾所書般若心經一卷在相國寺西塔院伏願彌勒尊前持一花而見佛云云其後江南僧持歸故國置之天禧寺塔相輪中寺後大火相輪自火中墮落而經不損爲金陵守王君玉所得君玉卒子孫不能保之以歸寗鳯子儀家喬氏書在經後字整潔而詞甚愴惋所記止此徐鍇集南唐制誥有宮人喬氏出家誥豈斯人耶

徐常侍鉉自江南歸朝歷右散騎常侍貶靖難軍行軍司馬而卒於邠州鉉無子其弟鍇有後居金陵攝山前開茶肆號徐十郎有鉉鍇誥勑備存甚多僕甞至攝山求所謂十郎家觀之其間有自江南入朝初授官誥雲歸明人僞銀靑光祿大夫守太子率更令云云知內史乃江南宰相也銀靑存其階官也

小說載伐江南大將獲李后主寵姬夜視燈輒閉目雲煙气易以蠟燈亦閉目雲煙气愈甚曰然則宮中未甞點燭邪雲宮中本合每至夜則懸大寶珠光照一室如日中也觀此則李氏豪侈可知矣

楊宣懿察之母甚能文而教子以義方少不中禮輒撲之察省試房心爲明堂賦榜登科第二人報者至其母睡未起聞之大怒轉面向壁曰此兒辱我如此乃爲人所壓邪及察歸亦久不與語其年廷對宣懿果魁天下

歐陽文忠慶曆中爲諌官仁宗更用大臣韓富範諸公將大有爲公銳意言事如論杜曽家事通嫂婢有子曽出知曹州卽自縊死又論參知政事王舉正不才及宰臣晏殊賈昌朝舉館職淩晏陽娶富人女賈有章有贓魏庭堅踰濫三人皆廢終身如此之類極多大忤權貴遂除修起居注知制誥韓富旣罷未幾以龍圗閣直學士爲河北部運令計議河北二相賈昌朝陳執中爭邊事其實宰相欲以事中之也會令內侍供奉官王昭明同往相度河事公言今命侍從出使故事無內臣同行之理而臣實恥之朝廷從之公在河北職事甚振無可中傷會公甥張氏幼孤鞠育於家嫁侄晟晟自處州司戶罷以僕陳諫同行張與諫通事發鞫於開封府右軍巡院張懼罪且圖自解免其語皆引公未嫁時事詞多丑鄙軍巡判官著作佐郎孫揆止勘張與諫通事不復枝蔓宰相聞之怒再命太常博士三司戶部判官蘓安世勘之遂盡用張前後語成案俄又差王昭明者堅勘蓋以公前事欲令釋憾也昭明至獄見安世所勘案牘視之駭曰昭明在官家左右無三日不說歐陽修今省判所勘乃迎合宰相意加以大惡異日昭明喫劍不得安世聞之大懼竟不易揆所勘但劾歐公用張氏貲買田產立戶事奏之宰相大怒公旣降知制誥知滁州而安世坐牒三司取錄問人吏不聞奏降殿中丞泰州監稅昭明降壽春監稅公責詞云不知淑愼以逺罪辜知出非己族而鞠於私門知女歸有家而納之羣從向以訟起晟家之獄語連張氏之資劵旣不明辧無所驗以其久參侍從免致深丈可除延閣之名還序右垣之次仍歸漕節往布郡條體予寛恩思釋前咎又安世責詞云汝受制按考法當窮審而乃巧爲朋比顧弭事端潛落偏說陰合傅會知朕愼重獄事不責有司而妄狥私情替名胥役迹其阿比之意尙興朋黨之風雲云其後王荊公爲蘓安世埋銘盛稱能回此獄而世殊不知揆守之於其前昭明主之於其後使安世不能有變攺迎合也然則二人可謂奇士矣昭明後亦召用而揆饒州人終殿中丞當張獄之興楊辟州外爲舉人上書極力救之今宋文集中有外書

逹奚盈盈傳晏元獻家有之蓋唐人所撰也盈盈者天寶中貴人之妾姿艷冠絕一時會貴人者病同官之子爲千牛者失索之甚急明皇聞之詔大索京師無所不至而莫見其迹因問近往何處其父言貴人病嘗往問之詔且索貴人之室盈盈謂千牛曰今勢不能自隠矣出亦無甚害千牛懼得罪盈盈因教曰第不可言在此恐上問何往但云所見人物如此所見帟幕幃帳如此所食物如此勢不由巳決無患矣旣出明皇大怒問之對如盈盈言上笑而不問後數日虢國夫人入內明皇戱謂曰何久藏少年不出邪夫人亦大笑而已貴人妾者智術固可慮矣又見天寶後掖廷戚屬莫不如此固可以久安耶此傳晏元獻手書藏其甥楊文仲家其間敍婦人姿色及情好曲折甚詳然大意若此也

龍衮江南錄云江南周後隨後主歸朝封鄭國夫人例隨命婦入宮每入輒數日而出必大泣罵後主聲聞於外後主多宛轉避之又韓玉汝家有李王歸朝後與金陵舊宮人書云此中日夕只以眼淚洗面

藝祖事周世宗功業初未大顯會世宗親徵淮南駐蹕正陽距壽陽劉仁贍未下而藝祖分兵滁州距壽州四程皆大山至淸流關而上關去州三十里則平川而西澗又在滁城之西也是時江南李璟據一方國力全盛聞世宗親至淮上而滁州其控扼且援壽州命大將皇甫暉監軍姚鳯提兵十萬扼其地太祖以周軍數千與暉遇於淸流關隘路周師大敗暉整全師入憇滁州城下會翊日再出太祖兵聚關下且虞暉兵再至問諸村人云有鎭州趙學究在村中教學多智計村民有爭訟者多詣以決曲直太祖微服往訪之學究者固知爲趙點檢也迎見加禮太祖再三叩之學究曰皇甫暉威名冠南北太尉以其與己如何曰非敵也學究曰然彼之兵勢與己如何曰非其比也學究曰然兩軍之勝負如何曰彼方勝我敗畏其出兵所以問計於君也學究曰然且使彼來日整軍再來出戰師絕歸路不復有噍類矣太祖曰當復柰何學究曰我有奇計所謂因敗爲勝轉禍爲福者今關下有徑路人無行者𨿽牌軍亦不知之乃山之背也可以直抵城下方阻西澗水大漲之時彼必謂我旣敗之後無敢躡其後者誠能由山背小路率兵浮西澗水至城下斬關而入彼方戰勝而驕解甲休眾必不爲備可以得志所謂兵貴神速出其不意若彼來日整軍而出不可爲矣太祖大喜且命學究以指其路學究亦不辭而遣人前導卽下令誓師夜出小路行三軍跨馬浮西澗以廹城暉果不爲備奪門以入旣入暉始聞之率親兵擐甲與太祖巷戰三縱而三擒之旣主帥被擒矣或謂周師大兵且至城中大亂自相蹂踐死亡不計數遂下滁州卽國史所載太祖曰餘人非我敵卽斬皇甫暉頭者此時也滁州旣破中斷壽州爲二救兵不至壽州爲孤軍周人得以擒仁贍自滁州始也擒暉送世宗正陽禦寨世宗大喜見暉於簣中金創被體自撫視之暉仰面言我自貝州卒伍起兵佐李嗣源遂成唐莊宗之禍後率眾投江南位兼將相前後南北二朝大小數十戰未嘗敗而今日見擒於趙某者乃天贊趙某豈臣所能及因盛稱太祖之神遂不肯治創不食而死至今滁人一日五時鳴鐘以資薦暉云蓋淮南無山惟滁州邊淮有髙山大川江淮相近處爲淮南屏蔽去金陵才一水隔耳旣失滁州不惟中斷壽州失接則淮南盡爲平地自是遂盡得淮南無復陣寨世宗乘滁州破竹之勢盡收淮南李璟割地稱臣者由太祖先擒皇甫暉首得滁州阻固之地故也此皇甫暉所以稱太祖爲神武者暉亦非常人知其天授非人力也其後眞宗時所以建原廟於滁而殿曰端命者太祖歷試於周功業自此而成王業自此而始故號端命蓋我宋之鎬沛也其趙學究卽韓王普也實與太祖定交於滁州引爲上介歸徳軍節度巡官以至太祖受天命爲宗臣比迹於蕭曹者自滁州始也

古今說海卷八十五

●欽定四庫全書

古今說海卷八十六

﹝明﹞陸楫編

說略二【雜記二】

○宣政雜錄【闕名】

政和中宗室士頓所居鈍軒忽生白芝數本於梁棟上因易名芝軒賓客詠歌以爲和气次年士頓死又一年賜所居入四聖觀族眾散徙蓋不祥也壬寅春太傅王黼賜第有白芝生於正寢附臥榻後屏風而出又一本在廳事照壁上隔六年有戮身之禍

宣和庚子滄州南皮縣弓手張徳平日以健勇擒捕有獲然多及平人因瘟疫死半歳墓中忽有聲人報其子往視則墓已穴露出其面矣及破墓欲出之則身變白蛇子驚問曰何爲異類父曰我以殺平人多獲此報子可作屋置我於中開竅於頂時出頭四望以肉飼我日十餘斤足矣年餘身漸大所食增多家貧謂其子曰我𨿽壞爾財物切無害我若殺我則十二年後復生爲白蛇則天下兵矣子憤其妖曰此正喪門神也殺之乃所以止兵乘醉礪刃斷之蛇奮躍展轉壞屋宇桑麻數里

宣和年都下趙倚年十二隨母嫁裏中田生生勇於力母每遭毒手積六年倚每見母被淩辱卽勸母去母終無意一日倚病母遭叱詈倚病中憤郁因力遣母出買藥時田生尙寢倚乃闔戶持刀殺田生連十餘下以力弱不能中要害而田亦宛轉血中鄰人排闥入倚曰吾母以身歸田生執爨具飯乳子澣衣勤勞旦夕而未嘗得田生一善言爲人子者得不痛心恨吾病甚不能力斷其首卽以刀付邏卒束手就執旣行猶回視諸人曰好視吾母行人皆爲之泣下獄察其孝亦爲讞上上哀其誠止從杖而編置焉

政和中濟南府禹城縣孝義村崔志有女甚孝母臥病久冬忽思魚食而不可得其女曰聞昔者王祥臥冰得魚想不難也兄弟皆曰盡信書則不如無書汝女子何妄論古今女曰不然父母有兒女者本欲養生送死兄謂女不能邪乃同乳媼焚香誓天卽往河中臥冰凡十日果得魚三尾鱗鬛稍異歸以饋母食之所病頓愈人或問方臥冰時曰以身試冰殊不覺寒也

濟南府開元寺因更修掘地得古碑蓋會昌中汰僧碑也字皆刓缺磨滅不可讀惟八字獨存云僧盡烏巾尼皆綠鬢僧惡而碎之後有詔攺徳士遂符碑言

唐武后升中述志碑後自撰睿宗書極壯偉在嵩山下政和中河南尹上言請碎其碑詔從之

靖康初民間以竹徑二寸長五尺許冒皮於首鼓成節奏取其聲似曰通同部又謂制作之法曰漫上不漫下通衢用以爲戲云

建炎戊申鎭江府民家兒生四歲暴得腹脹疾經數月臍裂有兒從裂中生眉目口鼻人也但頭以下手足不分莫辧男女又出白汁斗餘三日二子俱死

徽宗北狩經薊縣梁魚務務有還鄕橋石少主命名人至今呼之上曰此乃亂世之主後聖必能力伸此寃令我回此橋因不食而去

徽宗遜位前一年中秋後在苑中賦晚間景物一聨云日射晚霞金世界月臨天宇玉乾坤寫示宰臣甚謂得意皆稱贊取對精切格韻髙勝聖學非從臣可及然次年戎馬犯順後國號金亦先兆金世界也

古今說海卷八十六

●欽定四庫全書

古今說海卷八十七

﹝明﹞陸楫編

說略三【雜記三】

○靖康朝野僉言【闕名】

靖康元年丙午十一月二十五日金兵至京城尼雅滿於城南靑城屯兵斡裏雅布於城北劉家寺屯兵環城列柵分地爲必拔之計

閏十一月初六日卯時有大星東南落流光數丈初七日不見斗二夜初八日夜遺火焚蔡京宅火光亙天鄰屋無所犯明旦士庶觀之咸謂國家召禍造端乃蔡爲首宅焚無片木而不及鄰實本天意二十六日早城南百姓相驚云向北金兵下城入五嶽觀醴泉觀陳橋南燻封丘門皆有金人下城殺人刼取財物城中百姓皆以布被蒙體而走士大夫以綺羅錦繡易貧民衲襖布袴以藏婦女提攜童稚於泥雪中走惶急棄河者無數自縊投井者萬餘哭聲徹天軍民踰城出走者十餘萬人城外爲畨兵殺死者居半是夜上在小殿中抱太子內侍止三四人餘皆遁道君自龍徳宮徒行入大內與諸王妃主相聚哭亦有遁於民間者二十八日夜彗星其長亙天二十九日日出赤如血

十二月初一日帝出南燻門初三日見二帥初四日還復入南燻門城中百姓父老捧香列拜呼萬歳而泣涕者不知其數

靖康二年丁未正月初十日上出郊至十五日方見二帥士庶每日望車駕還內時大雨雪十餘日不止王宗凂自軍前傳詔云元帥畱上打球未得晴俟打球畢卽還內士庶聞之各請僧道作道場祈晴又願車駕早還大內自諸王宗室執政侍從寺監省部官吏在京百姓各貼黃榜自宣徳門至南燻門羅列道場百姓忠義之士然頂煉臂跪於南燻門父老持香鑪於雪中跪拜哭泣十餘日百姓每日禦街上候駕時雨雪大凍餓死者無數

二十九日軍前索教坊內侍等四十五人露臺妓女千人蔡京童貫王黼梁師成等家歌舞及宮女數百人先是權貴歌舞及內人自上皇襌位後皆散去至是令開封府勒牙婆媒人追尋矣哭泣之聲徧於閭巷者不勝其哀

二月初七日上皇與諸王后妃以下乘金銅車子出詣金營內人宦官多相攜步從諸王三十二人駙馬四十七人百姓見之咸知將欲廢立驚憂戰栗心膽喪亂皆不樂生市井小人張目相視色若死灰人心大擾畱守司恐軍民亂致金人縱兵乃出榜曰太上道君皇帝並妃嬪諸王詣軍前懇元帥乞車駕還內軍士宜各體國安業不得亂有驚疑見者咸知其虛誕矣

古今說海卷八十七

●欽定四庫全書

古今說海卷八十八

﹝明﹞陸楫編

說略四【雜記四】

○朝野遺紀【闕名】

和議成顯仁後【徽宗後韋氏】將還欽廟挽其輪而蹛之曰第與吾南歸但得爲太一宮主足矣他無望於九哥也【髙宗第九】後不能郤爲之誓曰吾先歸茍不迎若有瞽吾目乃升車旣至則是間所見大異不久後失明募醫療者莫能奏效有道士應募中貴導之入宮金鍼一撥左翳脫然而復明後大喜曰吾目久盲得師重朗更煩終始其右報當不貲道士笑曰後以一目視足矣以一目存誓可也後惕然起拜曰吾師聖人也知吾之隠設幾而畱謝之皆不答方啜茶遽索去後固詢其報徳萬一者謾曰太后不相忘略修靈泉縣朱仙觀足矣拂衣卽出時上方視朝也仗下入長樂大驚急迹訪之寂無所得後王剛中帥成都而得旨東朝圗朱仙像進入儼然當日道士也

海陵南侵使人至欽宗所犯蹕七百餘人俱受害行都固未知也一日京師舊輦官二人閒步景靈宮於是淵聖衣羽衣入門趨殿輦官駭甚從而迹之無見也一念所鍾神遊尙不忘故國耶

車駕在維揚魏公方居臺院妙應師館其家一日師自外謂公曰適見城中人有死气者七八度不應如是之眾此必敵至之徵矣宜早勸上渡江爲要妙應相法極神張氏素信之入奏乞早移蹕然上意欲觀燈然後南巡也未幾尼雅滿遽至翠華亟行城中死者果無數

方伯彥潛善豢安之際外傳北風極勁而汪黃傲然謂無事故上每不知虞比江都宮中方有所禦幸而張浚告變者遽至瞿然驚惕遂病薫腐故明受殂後後宮皆不孕髙廟中年不樂張忠獻者非獨以和戰異議亦追歸來望思之怒耳

苗傅劉正彥之變植虛器於前星欲自恣凶狂耳春宮未辧菽麥而魏公在建業乃受而殞之過矣唐睿宗嘗帝數年又爲皇嗣者十餘載中宗復位以親王就列徳王裕爲劉季述等廹立昭宗反正復歸東宮皆諒其非出於已也今明受之殞在鐡塔下父老尙能言蓋當時並乳媼掩之云

航海之役及水濵而衛士懷家流言呂相頥浩以大義諭解且怵以利曰先及舟者遷五秩署名而以堂印志之其不遜倡率者呂皆側用印記事定悉別而誅賞之乘輿初渉鎭江羽衛介冑間止一黃扇存耳欲發羽檄下四方而庚符不可得朱髹又非立談成者悤遽中取祖廷彤幾折而代匱焉

莊文旣薨孝廟白徳壽扶立光宗未宣鎖之夕徳壽故召魏王宴宿宮中洎次日歸邸則儲冊已行而魏邸出麻之宣城矣復見髙廟亦有慍言曰翁翁畱愷卻使三哥越次做太子帝語索謾戱撫之云兒謂官家好做做時煩惱云

光廟聞貴妃無疾而殞哭泣無節初郊宿靑城淚不已祀故止而壽仁復至玉津行園亦犯玉女宓妃之戒丙夜將臨星月尙皎方入大次服衮冕始搢大圭烈風倐起霹靂一聲燎火禦幙皆僕在位者辟易上亦驚僵而雨電交擊眾皆暗中自救不暇莫能措手稍霽則已曙亦不容卽禮矣聖體遂苦風眩神位玉帛牲牢皆狼藉所執鎭圭殿中監已授扶侍禦藥不知所在一時策命宰臣望祀車駕亟歸療疾𨿽禦樓之類悉不能舉矣

重華聞上疾自臨大內撫視上噤不知人但張口囈言耳壽皇憂且怒呼李后而數之云宗廟社稷之重汝不謹視上使之至此今將柰何一時忿極遽曰萬一不復當族汝家旣將往東朝召畱正責之曰汝以爲相不彊諫何事正曰臣非不言柰不聽何帝曰爾自後須苦言之若有不入待朕畱渠細語之其言止是爾光宗旣愈後泣謂曰嘗勸哥哥少飲不相聽近者不豫壽皇幾欲族妾家何負何辜旣而聞畱正所言聖諭謂若更過宮決被畱不可還矣光宗已有怔忡之候此語旣入故終身畏父玉輦無近於龍樓云

光廟逾年不朝東內壽皇怏怏一日登朝當露臺聞委巷小兒爭鬥呼趙官家者壽皇曰朕呼之尙不至爾枉自叫淒然不樂自此寖不豫

紹熈在鶴禁有意受終而難發言也數擊鮮於慈福後詢近侍大臣屢排當位故旁側有奏曰意欲娘娘爲趣上爾後笑壽皇至東內從容間語官家也好早取樂放下與兒曹上曰臣久欲爾但見孩尙小未經歷故不能卽與之不爾則自快活多時矣後來儲邸度長樂必已及之矣備具狀爲壽者再後不能已語之曰吾亦嘗諭乃翁渠所見又爾光宗岸幘稟後曰臣已白髮尙以爲童則罪過翁翁後無語蓋謂髙廟遜壽皇於盛年爾

光宗旣退居毎恨旣往時成敗瞑目嗔罵或慟哭壽仁後輒奉觴以解陶之以是爲常𨿽宮門外事不欲動其心然久亦覺知矣初郊祀成恭謝回鑾禦樂聲達於內光宗問其事後曰市井爲樂耳帝怒曰爾欺我至是尙爾邪揮之以肱後僕於闑自是遂得疾

壽仁後惑日者言已有厄於大內靜處築精室獨居以道糚事佛病革遂終於此長禦欲之椒殿取禮服偶內人有怨後者持鑰不啟曰使余慿誰命畀此褘翟旣不得周身則相與舉簀以歸於凰儀及半途或妄曰風王至則皆委之而走時泰安恍惚內中畏避之故也及久知訛傳方再有至者則爲廊日所暴體色黝然矣措之大寢宮人無計致鮑於地以蓮數十金缾亂其芬洎事聞於外梓人進椑幾有小白之泚後葬於赤山邢後之側不久雷震毀■﹝歹贊﹞人共怪云

長秋所生母舊隸徳壽爲樂部以久次出適於外矣一日奏樂上以爲不諧中貴人奏近老舊者得旨嫁出今皆新習未能串便欲使已嫁出者通籍復入庶新故參教上可之自是悉還然後母在外孕身已數月矣將及期宦者奏乞復外館憲聖後曰第令產仙韶無害也遂誕後東朝禁中三日洗兒憲聖臨視戱祝云使汝長福祿及吾左右皆失笑𨿽一時戲言後乃符驗雲長秋自是亦養宮中旣久新樂純習熟其所生與儔侶俱還民間後乃在楊才人位爲義女而以琵琶隸慈福宮其生在壬午至紹熈之季蓋已長矣今上以嘉邸踐阼於東朝爲重華承嫡主喪故久於彼一日朝長信偶酒後盥手後奉匜以前帝恱而灑之自爾得幸久而憲聖知之幾欲賜撲大璫王去爲力諫之曰娘娘尙以天下畀孫一婦人何足惜且是事不可使外人知也東朝𨿽少解然終不釋然謂王且使楊氏寄汝家候駕回南內部捨而復之故後暫居去爲家而去爲之子瑜自是得幸及阜陵禮畢上歸舊東宮以便禦視朝長秋復還長信上眷念殊厚然莫能得之韓後旣上仙所幸宦官王徳謙將詣於東朝憲聖語曰乃翁舊欲吾堂前一人尙不與之徳謙頗黠則奏之臣非不識去就敢窺數娘娘嬪禦今大內人物如楊美人者亦不乏臣所私見蓋以皇后近上升後宮繼進無序茍得一人自陛下處賜與官家則眾人方帖伏甚於保愛上躬爲宗社大計非輕憲聖稍解曰汝此言亦不爲無理徳謙知有間可乘又使中貴人儳和以爲娘娘尙未見玄孫而楊氏相命皆宜子浸潤鼔扇慈福遂以賜寕宗漸進爲媫妤時韓侂冑用事知王瑜之舊也瑜遂不得入內時曹氏亦得幸於上韓復左右之故後尢自抑勵讀書飾已挾數以禦同逹者一時故有賢稱韓無自窺之

今東宮遷入實余杭宗室善下居其間而韓侂冑與善下厚故得導達也然同時入者亦一二人惟韓後獨喜今儲嘗因與內人馳逐總角皆鬅鬙人欲爲梳櫛者悉不可必得媽媽方結蓋常時後自爲束髮故也由此韓後鐘情遂決爲嗣同入者復出後聞繼莊文者亦在當時選中此實天命也夫東宮𨿽因善下出入韓氏導逹而致茍非其人者詎能致哉

韓成恭上仙後後宮爲上所眷者今長秋與婕妤曹氏耳時欲繼立椒塗二黨交進曹有姊妹通籍禁中皆爲女冠賜號虛無自然先生者左右街都道錄者皆厚於韓侂冑或謂亦與之嫟韓侍禁中時多在曹位故鑄金之際意自輕重然曹罕術今長秋能挾數以禦之且上意專在楊韓密間之未能奪也先是禁中有二內人懷春而病事且媾各設席以邀羊車欲決此舉二合皆同日今長秋故遜曹使朝飲而已飲於夜曹不寤也逮旰酒甫一再行曹未及有請則楊位已奏恭肅帝輦矣奏趨重疊上起洎至楊所則自從容且遂畱寢故能舐筆展幅以請奎章上卽書貴妃楊氏可立爲皇后付外施行而長秋復進筆乞又書其一付其兄次山逮曉雙出之中貴所賫者未至省而次山已持禦筆自白廟堂矣蓋後慮韓匿上批事或中變故兩行之使不可遏耳

王黼𨿽爲相然事徽考極褻宮中使內人爲市黼爲市令若東昬之戱一日上故責市令撻之取樂黼窘故曰告堯舜免一次上笑曰吾非唐虞汝非稷契也一日又與踰垣微行黼以肩承帝趾墻峻微有不相接處上曰聳上來司馬光黼應曰伸下來神宗皇帝君臣相謔乃爾

李太宰邦彥家起於銀工旣貴其母嘗語昔事諸孫以爲恥母曰汝固有識乎宰相家出銀工則可羞銀工家出宰相正爲嘉事何恥焉其見髙於李守素多矣

文水縣西有山險可據保正石頳聚眾據之時抄敵遊騎且斷其運道數夜犯其小寨尼雅滿怒遣重兵合攻之遂擒頳釘於車上將剮之已剸刃於股而色不變奇之好謂曰能降我以汝爲將頳怒目罵曰爺能死不降爺姓石名石上釘橛更無移易也尼雅滿怒寸磔之罵不絕聲而死

程惇厚子山東坡表兄士元之孫也秦檜善之爲中捨時一日呼至府第請入內閣坐候之終日一室蕭然獨案上有紫綾縹一冊書聖人以日星爲紀賦末後有學生類貢進士秦暄呈文采艷麗子山兀坐靜觀反復幾成誦𨿽酒殽問勞沓至及晚竟不出乃退子山叵測也後數日差知貢舉宣押入院始大悟卽以是命題此賦果精眾考官皆稱善洎揭曉乃孫果首選

秦檜妻王氏素陰險出其夫上方嶽飛獄具一日檜獨居書室食柑玩皮以爪劃之若有思者王氏窺見笑曰老漢何一無決耶捉虎易放虎難也檜掣然當心致片紙付入獄是日嶽王薨於棘寺

孝廟追復嶽飛官爵収召其子孫使給還元貲主者具當時所得止九千緡物耳其斃於獄也實請具浴拉脇而殂獄卒隗順負其屍出踰城至九曲叢祠中故至今九曲五顯廟尙靈【舊在大理寺墻下】順葬之北山之漘身素有一玉環順亦殉之腰下樹雙橘於上識焉及其死也謂其子曰異時朝廷求而不獲必懸官賞汝告言曰棺上一鉛筩有棘寺勒字吾埋殯之符也後果購其瘞不得以一班職爲賞其子始上告官悉如所言而屍色如生尙可更斂禮服也

古今說海卷八十八

●欽定四庫全書

古今說海卷八十九

﹝明﹞陸楫編

說略五【雜記五】

○墨客揮犀【闕名】

張相升爲禦史數上封章論及兩府仁廟顧謂曰卿本孤寒何故屢言近臣公奏曰臣安得謂之孤寒臣自布衣不數年致身淸近曳朱腰金不如陛下爲孤寒也帝曰何謂也奏曰陛下內無賢相外無名將官冗而失黜陟兵多而少教習孤立朝廷之上此所以孤寒也帝喜而優容之近侍皆爲之懼自此名重朝野

世人畫韓退之小面而美髯著紗帽此乃江南韓熈載耳尙有當時所畫題志甚明熈載謚文靖江南人謂之韓文公因此遂謬以爲退之退之肥而寡髯元丰中以退之從享文宣王廟郡縣所畫皆是熈載後世不復可辧退之遂爲熈載矣

今人於榜下擇壻曰臠婚其語蓋本諸袁山松尢無義理其間或有不願就而爲貴勢豪族擁逼不得辭者嘗有一新先輩少年有風姿爲貴族之有勢力者所慕命十數僕擁致其第少年欣然而行略不辭避旣至觀者如堵須臾有衣金紫者出曰某惟一女亦不至醜陋願配君子可乎少年鞠躬謝曰寒微得托迹髙門固幸待歸家試與妻子商量看如何眾皆大笑而散

藏書畫者多取空名偶傳爲鍾王顧陸之筆見者爭售此所謂耳鑑又有觀畫而以手摸之相傳以謂色不印指者爲佳畫此又在耳鑑之下謂之揣骨聽聲歐陽公甞得一古畫牡丹其下有一貓未知其精丞相正肅吳公與歐姻家一見曰此正午牡丹也何以明之花瓣悉張而色燥此日中時花也貓眼黑睛如綫正午貓眼也有帶露花則房斂而色澤貓眼早暮則睛圓正午則如一綫耳此亦善求古人之意也

毘陵郡士人姓李家有女方十六歳能詩甚有佳句吳人多得之有拾得破錢詩云半輪殘月揜塵埃依稀猶有開元字想得淸光未破時買盡人間不平事

河州有禽名骨托狀如鵰髙三尺許常鳴自呼其名能食鐡石郡守每置酒輒出以樂坐客或疑鐡石至堅非可食之物乃取三寸白石系以絲繩擲其前卽啄而吞之良久牽出是石已如泥矣

漳州漳浦縣地連潮陽素多象往往十數爲羣然不爲害惟獨象遇之逐人蹂踐至骨肉糜碎乃去蓋獨象乃眾象中最獷悍不爲羣象所容者故遇之則忿而害人僧悟空在江外見一猿坐樹杪弋人伺其便射之正中母腹母呼其雄至付子已哀鳴數聲乃拔箭墜地而死射者折矢棄弓誓不復射

余伯祖甞於野外見蜈蚣逐一大蛇甚急蛇奔過溪蜈蚣亦隨之蛇之力屈不免乃回身張口向之蜈蚣遽入其口俄頃蛇死乃穴其腹旁而出析蛇視之已無腸矣傳言蝍蛆甘帶蝍蛆卽蜈蚣之別名

蝸牛不獨能伏蠍亦能制蜈蚣蜈蚣見蝸牛則不復能去蝸徐登其背以涎繞之其足盡落

太常博士李處厚知廬州梁縣嘗有毆人死者處厚往驗傷以糟或灰湯之類薄之都無傷迹有一老父求見乃邑之老書吏也曰知驗傷不見迹此易辧也以新赤油傘日中覆之以水沃屍其迹必見處厚如其言傷迹宛然自此江淮之間官司往往用此法

世謂太守爲五馬人罕知其故事或言詩云孑孑幹旟在浚之都素絲組之良馬五之鄭注謂周禮州長建旟漢太守比州長法禦五馬故云後見龎幾先朝奉云古乘駟馬秦至漢時太守出則增一馬事見漢官儀也

杜牧華淸宮詩雲長安回望繡成堆山頂千門次第開一騎紅塵妃子笑無人知是荔枝來尢膾炙人口據唐記明皇帝以十月幸驪山至春卽還宮是未嘗六月在驪山也荔枝盛暑方熟詞意𨿽美而失事實矣

子瞻常自言平生有三不如人謂著棋喫酒唱曲也然三者亦何用如人子瞻之詞𨿽工而多不入腔蓋以不能唱曲耳

荊公禹玉熈寧中同在相府一日同侍朝忽見虱自荊公襦領而上直緣其須上顧之而笑公不自知也朝退禹玉指以告公公命從者去之禹玉曰未可輕去輒獻一言以頌虱之功公曰如何禹玉笑而應曰屢遊相須曽經禦覽荊公亦爲之解頥

蒲傳正知杭州有術士請謁蓋年踰九十而猶有嬰兒之色傳正接之甚歡因訪以長年之術答曰某術甚簡而易行他無所忌惟當絕色欲耳傳正俛思良久曰若然則壽𨿽千歳何益

王元澤數歳時客有以一獐一鹿同籠以問雱何者是獐何者爲鹿雱實未識良久對曰獐邊是鹿鹿邊是獐客大奇之

古今說海卷八十九

●欽定四庫全書

古今說海卷九十

﹝明﹞陸楫編

說略六【雜記六】

○續墨客揮犀【闕名】

石曼卿善豪飲與布衣劉潛爲友甞通判海州劉潛來訪之曼卿與劇飲中夜酒欲竭顧船中有醋斗餘乃傾入酒中並飲之至明日酒醋俱盡每與客痛飲露發跣足著械而坐謂之囚飲飲於木杪謂之巢飲以藳束之引首出飲復就束謂之鱉飲其狂縱大率如此廨後爲一庵常過其間名之曰捫虱庵未甞一日不醉仁宗惜其才常對輔臣言欲其戒酒延年曼卿聞之因不飲遂成疾而卒

劉潛以淄州職官權知鄆州平陰縣事一日與客飲驛亭左右忽報太夫人暴疾潛馳歸已不救矣潛抱母一慟而絕其妻見潛死撫潛屍大號而卒時人傷之曰子死於孝妻死於義孝義之事並集其家

鄱陽龔冕仲自言其祖紀與族人同應進士舉唱名日其家眾妖競作牝雞或晨雊犬或巾幘而行鼠或白書羣出至於器皿服用之物悉自變易其常處家人驚懼不知所爲乃召女巫徐姥者使治之時尙寒與姥對鑪而坐有一貓正臥其側家人指貓與姥曰吾家百物皆爲異不爲異者獨此貓耳於是貓亦人立拱手而言曰不敢姥大駭馳去後數日捷音至二子皆髙第矣知妖異未必盡爲禍也

華嶽張超谷巖石下有僵屍齒髮皆完春時遊人多以酒瀝口中呼爲臥仙好事者作木榻以薦之嘉佑中有石方十餘丈自上而下正塞巖口豈非仙者所蛻山靈護之不欲人之褻慢邪

閩嶺以南多木棉土人競植之采其花爲布號吉貝余後因讀南史海南諸國傳言林邑諸國出古貝木其花成對如鵝毳抽其緒紡之以作布與薴不異亦染成五色織爲斑布正此種也蓋俗呼古爲吉耳

歐陽詩話有譏唐人夜半鐘聲到客船之句云夜半非鐘鳴時或謂人之始死者則必鳴鐘多至數百千下不復有晝夜之拘俗號無常鐘疑詩人偶聞此耳余後過姑蘓宿一院夜半偶聞鐘聲因問寺僧皆曰固有分夜鐘曷足怪乎尋聞他寺皆鳴始知夜半鐘惟姑蘓有之詩人信不謬也

梁灝八十二歳雍熈二年狀元及第其謝啟云白首窮經少伏生之八歳靑雲得路多太公之二年後終祕書監年九十餘

延平吳氏姊妹六人皆妬悍殘忍時號六虎就中五虎尢甚凡三適人皆不終平生手殺婢十餘人每至夜分常聞堂廡間喧呼擊撲之聲同室者皆懼五虎怒曰何鬼敢爾命開戶移榻於中庭持刃獨寢徹旦寂然人謂五虎之威鬼猶畏之也

守宮其形大槪類蜥蜴足短而加闊亦有金色者秦始皇時有人進之云能守鑰人不敢竊發鑰故名之曰守宮由此也又云致於宮中宮人之有異志者卽吐血污其上或曰以守宮系宮人臂守宮吐血污臂者有淫心也秦皇則殺之

長安故宮闕前有唐肺石尙在其制如佛寺所系響石而甚大可長八九尺形如人肺亦有欵志但漫剝不可讀秋官大司冦以肺石達窮民原其義乃伸寃者擊之立其下就士師聽辭如今之撾登聞鼔也所以肺形者便於垂又肺主聲聲所以達其寃也

張杲卿丞相知潤州日有婦人夫出經數日不歸忽有人報菜園井中有死人婦人驚往視之號哭曰吾夫也遂以聞官公命屬官集鄰里就井驗是其夫與非眾皆以井深不可辧請出屍驗之公曰眾皆不能辧婦人獨何以知其夫收付所司鞫問果姦人殺夫婦人與其謀

漁家以猢猻毛置之网四角則多得魚云魚見之如人之見錦繡也今有見人於江湖溪沼間垂釣布网者但至心黙禱誦揭諦咒一七徧則可使終日無獲湘潭間有李道人常持此咒以濟物命後爲羣漁所仇乃越境而遁

北方有白鴈似鴈而小色白秋深則來白鴈至則霜降河北人謂之霜信杜甫詩云故國霜前白鴈來卽此也

夜藏飲食器中覆之不密鼠聞其气欲盜食而不可得則環器而走涎滴器中食之者得黃病通身如蠟鍼藥所不能療也

李庭彥獻百韻詩於一上官其間有句云捨弟江南沒家兄塞北亡上官惕然傷之曰不意君家凶禍重並如此庭彥遽起自解曰實無此事但圗對屬親切耳

許義方之妻劉以端潔自許義方甞出經年始歸謂其妻曰獨處無聊得無時與鄰里親戚往還乎劉曰自君之出惟閉門自守足未甞履閾義方咨嘆不已又問何以自娛答曰惟時作小詩以適情耳義方欣然就命取詩觀之開卷第一篇

題雲月夜招鄰僧閒話

東漢人無雙名者或以問鄕貢進士方絢絢云王莽時禁用兩字名蓋沿襲所致

處士劉易隠居王屋山嘗於齋中見一大蜂罥於蛛网蛛爲蜂螫墜地俄頃蛛鼓腹欲裂徐徐行入艸囓芋梗微破以瘡就囓處磨之良久腹漸消輕捷如故自後人有爲蜂螫者挼芋梗傅之則愈

王舜求云萵菜出咼國有毒百虫不近蛇虺過其下觸之則目瞑不見物人有中其毒者惟生薑汁解之

謝正秀才云有人食黃顙魚後食荊芥湯實時死後見醫者云二物極相反食他魚亦宜禁之

古今說海卷九十

●欽定四庫全書

古今說海卷九十一

﹝明﹞陸楫編

說略七【雜記七】

○聞見雜錄【闕名】

太祖爲殿前都點檢有殿直衝節執詣樞府樞相王朴曰太尉軍制殿直庭臣無回避禮後太祖每曰安得如王朴者相之

故事執政奏事坐論殿上太祖卽位之明日執政登殿上曰朕目昏持文字近前執政至榻前密遣中使撤其坐執政立奏事自此始也

慈聖光獻皇后養女範觀音得幸仁宗溫成患之一日歳大旱仁宗祈雨甚切至然臂香以禱宮人內璫皆然祈雨之術備盡天意弗答上心憂懼溫成養母賈氏宮中謂之賈婆婆威動六宮時相認之以爲其姑乃陰謂丞相請出宮人以弭災變上從之溫成乃曰上非出所親厚者莫能感天意首出其養女以率六宮範氏遂被出而雨未至上問臺官李東之曰惟冊免議未行耳是夕鎖院賈氏營救不獲時相從工部侍郎拜武鎭軍節度使同中書門下平章事判北京雨遂霔

先公爲諫官論王徳用進女口仁宗初詰之曰此宮禁事卿何從知先公曰臣職在風聞有之則陛下當攺無之則爲妄傳何至詰其從來也仁宗笑曰朕眞宗子卿王某子與他人不同自有世契徳用所進女口實有之在朕左右亦共親近且畱之如何先公曰若在疏逺𨿽畱可也臣之所論正恐親近仁宗色動呼近璫曰王徳用所進女口各支錢三百頭卽今令出內東門了急來遂涕下先公曰陛下旣以臣奏爲然亦不須如此之遽且入禁中徐遣之上曰朕𨿽爲帝王然人情同耳茍見其涕泣不忍則恐朕亦不能出之卿且畱此以待報先公曰陛下從諫古之哲王所未有天下社稷幸甚久之中使奏宮女已出門矣上復動容而起

李和文都尉好士一日召從官呼左右軍官妓置會夜午臺官論之楊文公以告先公不答退以紅箋書小詩以遺和文且以不得預會爲恨明日眞宗出章疏先公曰臣嘗知之亦遺其詩恨不得往也太平無象此其象乎上意遂釋

丁晉公甞忌楊文公一日詣晉公旣拜而髯拂地晉公曰內翰拜時須拂地楊起視其仰塵曰相公坐處幕漫天時人稱其敏而有理

太祖一日幸後苑賞牡丹召宮嬪將置酒得幸者以疾辭再召復不至上乃親折一枝過其捨而簮於髻上上還輒取花擲地上顧之曰我辛勤得天下乃欲以一婦人敗之邪卽引佩刀截其腕而去

金城夫人得幸太祖頗恃寵一日宴射後苑上酌巨觥以勸太宗太宗固辭上復勸之太宗顧庭中曰金城夫人親折此花來乃飲上遂命之太宗引弓射而殺之再拜而泣抱太祖足曰陛下方得天下宜爲社稷自重而上飲射如故

張乖崖布衣時客長安旅次聞鄰家夜聚哭甚悲訊之其家無他故乖崖詣其主人力叩之主人遂以實告曰某在官不自愼私用官錢爲家僕所持欲娶長女拒之則畏禍從之則女子失節約在朝夕所以舉家悲泣也乖崖明日至門首俟其僕出卽曰我白汝主假汝至一親家僕遲遲彊之而去出城使導馬前至崖間卽數其罪僕倉皇間以刃揮墜崖中歸告其鄰曰僕已不復來矣速歸汝鄕後當謹於事也

太祖卽位方鎭多偃蹇所謂十兄弟者是也上一日召諸方鎭授以弓劍人馳一騎與之私出固子門大林中下馬酌酒上語方鎭曰此間無人爾輩要作官家者可殺我而爲之方鎭伏地戰恐上再三諭之伏地不敢對上曰爾輩是眞欲我爲主邪方鎭皆再拜呼萬歳上曰爾輩旣欲我爲天下主爾輩當盡臣節今後毋或偃蹇方鎭復再拜呼萬歳與飲盡醉而歸

李文靖端黙寡言堂下花檻傾圯經月不言家人一日語之文靖不答累以爲言文靖曰豈以此故動吾一念哉亦不之問

廣東老媼江邊得巨蚌剖之得大珠歸而藏之絮中夜輒飛去及曉復還媼懼失去以大釜煮之至夜有光燭天鄰里驚之以爲火也競往赴之光自釜出乃珠也明日納於官府今在韶州軍資庫予嘗見之其大如彈丸狀如水精非蚌珠也其中有北斗七星隠然而見煮之半枯矣故郡不敢貢於朝

金州道左有石洞入洞十里有石門門間有仙人像半掩扉外又有白石龍一條觀者必秉炬而入有落燼卽旋去之每旱必往祈請及出洞門必有書字記雨之多少商人或過洞外必森然心動莫不加敬

夔峽將至灔澦堆峽左巖上有題聖泉二字泉上有大石謂之洞石而初無泉也過者擊石大呼則水自石下出予嘗往焚香俾舟人擊而呼之曰山神土地人渴矣久之不報一卒無室家復大呼曰龍王萬歳渴矣隨聲水注時正月雪下其水如湯或曰夏則如冰凡呼者必以萬歳別以龍王而呼之水於是出矣

揚州后土廟有瓊花一株宋丞相郊構亭花側榜曰無雙謂天下無別株也仁宗慶曆中嘗分植禁中明春輒枯遂復載還廟中郁茂如故

張文懿爲射洪令時出城遇村寺老僧於道邂逅過之亦必出迎文懿怪而詰之僧曰長官來則山神夜夢告某曰相公至矣一日復往而僧不出文懿曰不出何也僧謝曰神不我告也文懿以爲誕使僧問其所以夜夢告曰長官誤斷殺牛事天符已下不復相矣文懿驚駭省之果嘗有殺牛事也遂復攺正明日再過寺僧復出曰昨夕山神雲長官復爲相明日當來但減算爾後文懿再入中書

太宗卽位以太祖諸子並稱皇子嘗曰猶我子也何有分別其後皇族遂不以疏密尊卑皆加皇字故有皇兄之類非典故也予丞宗正嘗建言乞如春秋之制各冠其父祖所封國曰王子公孫皇字惟皇子得稱焉時相呂申公諭太常少卿梁燾阻格不行宗正寺玉牒仙源類譜皇屬籍自慶曆八年張文定以翰林學士爲宗正寺修玉牒官修進之後至元佑元年凡四十五年玉牒官皆一時名人宗次道輩是也未嘗成書神宗朝官制行分隸宗正寺至予爲丞方建明修完其間最難取會者宮禁中事與皇族女夫官位耳蓋慶曆前皇族女尙少至元佑間不下萬員予請於朝宮禁事乞會內侍省禦藥院皇族女夫附於屬籍不必書其官但書某人可也朝旨從之遂獲成書然玉牒事迹皆取三省樞密院時政記與日曆修著其禁甚嚴元佑末遂令史院官修撰送宗正寺書錄蓋丞失其人非典故與官制也自子罷丞今十餘年不聞復進書矣國書嚴奉未有如玉牒者祖宗以來用金花白羅紙金花紅羅縹黃金軸神宗時詔爲黃金梵策以軸大難披閱也予進神宗玉牒始用此制又以黃金爲匣鎖鑰皆黃金也進畢奏安於太廟南宗正寺玉牒殿予初白報正官乞修寺書自司馬丞相呂丞相而下無一人知此典制者皆曰玉牒用玉簡刋刻如冊者也其玉牒典制尙不悉知書之廢亦宜矣

古今說海卷九十一

●欽定四庫全書

古今說海卷九十二

﹝明﹞陸楫編

說略八【雜記八】

○山房隨筆【元蔣正子】

辛稼軒帥浙東時晦庵南軒任倉憲使劉攺之欲見辛不納二公爲之地云某日公宴至後筵便坐君可來門者不納但喧爭之必可入旣而攺之如所教門下果喧嘩辛問故門者以告辛怒甚二公因言攺之豪傑也善賦詩可試納之攺之至長揖公問能詩乎曰能時方進羊腰腎羮辛命賦之攺之對甚寒願乞巵酒酒罷乞韻時飲酒手顫餘瀝流於懷因以流字爲韻卽吟云抜毫已付管城子爛胃曽封關內侯死後不知身外物也隨樽俎伴風流辛大喜命共嘗此羮終席而去厚饋焉席散南軒邀至公廨置酒語之曰先君魏公一生公忠爲國功厄於命來挽者竟無一章得此意願君有意爲發幽潛攺之卽賦一絕雲背水未成韓信陣明星已隕武侯軍平生一點不平气化作祝融峯上雲南軒爲之墮淚今龍洲集中不見此二詩豈遺珠邪又稼軒守京口時大雪率僚佐登多景樓攺之獘衣曵履而前辛令賦雪以難字爲韻卽賦云功名有命平吳易貧賤無交訪戴難自此莫逆云

李恭山節汾州人也賦楊妃菊云命委馬嵬坡上泥驚魂飛上傲霜枝西風落日東籬下薄幸三郎知不知

直北某州有道君題壁一詩曰徹夜西風撼破扉蕭條孤館一燈微家山回首三千里目斷天南無鴈飛

曽聞海上鐡斗膽猶見雲中金甲神乃陸樞密君實挽張郢州世傑詩郢州擁徳佑景炎祥興於海上各擁兵南北岸一日大風雨行止皆不利郢州舟覆而薨翼早尋屍棺斂焚島上其膽如斗更焚不化諸軍感慟須臾雲中現金甲神人且云今天亡我關系不小後身出必驅除恢復矣此詩全篇不傳忠誠義烈𨿽亡猶耿耿也

京口天慶觀主聶碧窓江西人嘗爲龍翔宮書記北朝赦至感而有詩云乾坤殺气正沈沈又聽燕臺降徳音萬口盡傳新詔好累朝誰念舊恩深分茅列土將軍志問捨求田父老心麗正押班猶昨日小臣無語淚沾襟又哀被擄婦云當年結髮在深閨豈料人生有別離到底不知因色誤馬前猶自買臙脂又�婦云雙栁垂鬟別樣梳醉來馬上倩人扶江南有眼何曽見爭捲珠簾看鷓鴣觀中有趙太祖眞容北來見者必拜聶因題其上鳯表龍姿儼若親一回展卷一傷神天顏亦怪君非昔河北山東總舊臣

三水林觀過年七歳嬉遊市中以鬻詩自命或戱令詠轉失气云視之不見名曰夷聽之不聞名曰希不啻若自其口出人皆掩鼻而過之林試神童科不甚逹

薛制機言有賀自長沙移鎭南昌者啟云夜醉長沙曉行湘水難教檣燕之畱朝飛南浦暮捲西山來聽佩鸞之舞又有賀除直祕閣依舊沿江制置司幹辦公事云望玉宇瓊樓之邃何似人間從綸巾羽扇之遊依然江表上已請客云三月三日長安水邊多麗人一詠一觴會稽山陰修禊事又云良辰美景賞心樂事四者難並崇山峻嶺修竹茂林羣賢畢至端平中余申周翰分教毘陵題捷人簿云三年大比視郊祀天地之禮均萬乘臨軒與封拜公孤之儀等中一聨云昭陵之仁如天積歳月而養成巨棟歐公之學如海鼔波濤而放出老龍惜未見全篇

文本心典淮郡蕭條甚謝賈相啟有云人家如破寺十室九空太守若頭陀兩粥一飯

蔣復軒鑷白髮詩云勸君休鑷鬢毛斑鬢到斑時已自難多少朱門少年子業風吹上北邙山

杜氏婦作北行詩江淮幼女別鄕閭一似昭君逺嫁胡黙黙一身歸故國區區千里逐狂夫慵拈簫管吹羗曲懶系羅裙舞鷓鴣多少眼前悲泣事不如花桞舊江都此等多有戱作題之驛亭以爲美談

元遺山好問裕之北方文雄也其妹爲女冠文而艷張平章當揆欲娶之使人囑裕之辭以可否在妺妺以爲可則可張喜自往訪覘其所向至則方自手補天花板輟而迎之張詢近日所作應聲答曰補天手叚蹔施張不許纎塵落畫堂寄語新來雙燕子移巢別處覓雕梁張悚然而出

遨溪張復題雨竹圖云娟娟而淨森森而立孟宗何之淚痕猶濕風竹圗云可屈者气不屈者節故人之來盡掃秋月有思致可采

天臺陳剛中孚在燕端陽日當母誕作太常引二章雲彩絲堂上簇蘭翹記生母正今朝無地捧金焦柰煙水龍沙路遙碧天迢遞白雲何處急雨瀟瀟萬里夢魂消待飛逐錢塘夜潮其二短衣孤劍客乾坤柰無策報親恩三載隔晨昏更疏雨寒燈斷魂赤城霞外西風鶴髮猶想倚柴門蒲醑漫盈樽倩誰冩靑衫淚痕時爲編修云

三山卓用字稼翁能賦馳聲嘗作詞云丈夫只手把吳鉤欲斷萬人頭因何鐡石打成心性卻爲花柔君看項籍並劉季一怒使人愁只因撞虞姬戚氏豪傑都休其爲人溺志可想

翰林學士王文炳鐡椎銘朱亥貢金張良受之合以忠義鍜成此錘銅山可破錘不可缺金埒可碎錘不可折噫亂臣滔滔四海嗷嗷長蛇其毒封豕其饕上帝憤之以錘畀著錘不自奮假手於汝數未莫先時來敢後曽是一揮元凶碎首匪錘之重惟人之勇匪錘之功惟人之忠長僅數尺重才數斤物小用大策此奇勛錘在人亡再用者誰藏之武庫永鎭姦回

陳野水言昔紹興學正任滿後入城給取觧由道經婺境至山中村捨時暑行倦饑渴入一野室見數人搗桐油一老下碓詢所以來野水言自紹興又問往紹興何爲野水言學正任滿往倒解由老笑曰汝自倒解由我自搗桐油上碓不顧野水怪之出問其鄰曰此何人也鄰人云此我郡傅省元兵革以來隠處山中父子碓油種藝以自給野水取紙書一絕云忽遇山中避世翁居然沮溺古人風白頭方作求名計不滿先生一笑中傅觀詩訖召坐曰子眞悟者耶卽命置飲食勞之要之山澤之臞長往不返者顚涯果何限也役役蝸蠅茍竊升斗彼視之一噱耳

趙靜齋淮被執於溧陽丰登莊至府辭家廟云祖父有功王室徳澤沾及子孫今淮計窮被執誓以一死報君刀鋸置之不問萬折忠義猶存急告先靈速引庶幾不辱家門卽登棹去至瓜州被刑無敢埋其屍者有一寵姬在焦僉省處此姬啟僉省云趙四知府今日已死妾元是他婢子望相公以妾之故夫許妾將屍焚化也是相公一叚陰隲焦許焉乃作一棺焚之又啟收骨散之於水亦許之遂以裙盛骨殖到江下大慟投江而死又聞其孫享祭靜齋降筆云生居四代將門家不幸遭逄被虜拏死在瓜州無葬地幽魂夜夜到長沙其兄冰壺溍自京口遷金陵北兵至棄家而遁南徙不返死葬海傍山上

探花王昻榜下擇壻時作催妝詞云喜气滿門闌光動綺羅香陌行紫薇花下悟身非凡客不須脂粉污天眞嫌他太紅白畱取黛眉淺處共畫章臺春色

湘人陳詵登第授嶽陽教官夜踰墻與妓江栁狎頗爲人所知時孟之經守嶽聞其故一日公燕江栁不侍呼至杖之文其眉鬢間以陳詵二字仍押隸辰州妓之父母詣學宮咎詵云自嶽去辰八百里且求資糧且泣且悔詵罄其所有及資衣物得千緡以六百贈栁余付監押吏卒令善視且以詞餞別雲鬢邊一點似飛鴉休把翠鈿遮二年三載千攔百就今日天涯楊花又逐東風去隨分入人家要不思量除非酒醒休照菱花栁將行會陸云西以荊湖制司幹官沾檄至嶽與陳有故將至陳先出迎以情告陸陸卽取空名制幹札塡陳姓名檄入制幙旣而並迎陸入卽開宴陸曰聞籍中有江栁者善謳誰是也孟卽呼至栁花鈿隠眉間所文飲間陸越語孟曰能以栁見予否孟曰惟命陸笑曰君尙不能容一陳教豈能與我孟因敍詵之過陸嘆慨旣而終席陸呼栁問其事栁出詵送別詞陸大嗟賞而再登席陸舉詞示孟且誚之曰君試目此作可謂不知人矣今制司檄詵入幙將若之何孟求解於陸並召詵同宴明日列薦詵且除栁名陸遂將詵如江陵見之閫公秋壑俾充幙僚詵不獨洗一時之辱且有幸進之喜至今巴陵傳爲佳話矣

楊州瓊花天下秖一本士大夫愛重作亭花側扁曰無雙徳佑乙亥北師至花遂不榮趙棠國炎有絕句弔曰名擅無雙气色雄忍將一死報東風他年我若修花史合傳瓊妃烈女中

北方王郎中宥有歸婦吟其序曰天馬浮江兵彊將銳所徵無敵所掠無遺俘戮之民奚啻億萬然生死存亡悲歡聚散豈無數存乎其間夫劉氏者吉之永丰人也問其父母兄弟舅姑夫與子皆在焉夫我不知則已旣知之何獨不令其歸寜於父母乎吾力𨿽不能使其死者生亡者存亦可謂歡悲聚散者嗚呼不幸之幸莫大於斯故不可無一言以送之東平士王宥詩曰烈火俱將玉石焚死生契闊憶中分信音一絕思靑鳥淚眼雙穿望白雲殘日鶺鴒還有難北風鴻雁正離羣新詩送汝還家去重續當年織錦文

交交桑扈交交桑扈桑滿墻陰三月暮去年蠶時處深閨今年蠶時渉逺路路傍忽聞人采桑恨不相與攜傾筐一身不蠶甘凍死秪憶兒女無衣裳不如歸去不如歸去家在浙江東畔住離家一程逺一程飲食不同言語異今之眷聚皆冦讎開口彊笑心懷憂家鄕欲歸歸不得不如狐死猶首丘泥滑滑泥滑滑脫了繡鞋脫羅襪前營上馬忙起行後隊搭駝疾催發行來數里日已低北望燕京在天末朝來傳令更可怪落後行遲都砍殺鵓鴣鴣鵓鴣鴣賬房徧野常前呼阿姊含羞對阿妹大嫂揮涕看小姑一家不幸俱被擄猶幸同處爲妻孥願言相憐莫相妬這个不是親丈夫辭意婉切誦之可傷此金沙潘武子文虎四寓言詞也少有雋才善賦

梁棟隆吉亦作四禽言云不如歸去錦官宮殿迷煙樹天津橋邊叫一聲叫破中原無住處不如歸去脫卻布袴貧家能有幾尺布寒機織盡無得裁可人不來廉叔度脫卻布袴提葫蘆近來酒賤頻頻沽眾人皆醉我亦醉湘江喚起醒三閭提葫蘆行不得也哥哥湖南湖北春意多九疑山前叫虞舜柰此乾坤無路何行不得也哥哥寓意甚逺諸作不及

賈秋壑敗師亡國後有人刺以詩曰深院無人艸已荒漆屏金字尙輝煌底知事去身宜去豈料人亡國亦亡理考發身端有自鄭人應夢果何祥臥龍不肯畱渠住空使晴光滿畫墻又云事到窮時計亦窮此行難倚鄂州功木棉庵上千年恨秋壑堂中一夢空石砌苔稠猿步月松庭葉落鳥呼風客來未用多惆悵試向吳山望故宮又湯西樓詩云檀板敲殘月上花過墻荊棘刺檐牙指麾已失鐡如意賜予寜存玉辟邪破屋春歸無主燕壊池雨產在官蛙木棉庵外尢愁絕月黑夜深聞鬼車有和之者云榮華富貴等浮花膂力難勝國爪牙漢世但知光擁立唐朝誰識杞姦邪綺羅化作春風蝶弦管翻成夜雨蛙縱有淸漳人去也碧天難挽紫雲車

秋壑在朝有術者言平章不利姓鄭人因此每朝士鄭姓者多困抑之武學生鄭虎臣登科輒以罪竄之後遇赦得還秋壑喪師陳靜觀諸公欲置之死地遂尋其平日極仇者爲押送官虎臣遂請爲之乃假以武功大夫押往爲虎臣一路陵辱求死不能至漳州木綿庵病篤泄瀉踞虎子欲絕虎臣知其服腦子求死乃云好教秪恁地死遂錘數下而殂先是履齋吳相循州安置以秋壑賈相私憾之故未幾除承節郎劉宗申知循州劉江湖遊士専以口舌哄逼當路要人貨賄官爵士大夫畏其口姑厚飽彌縫之其得官亦由此守循之際廟堂意責之以黃祖之事宗申至郡所以捃摭履齋者無不至其隨行吏僕以次病死人謂寘毒循州貢院井中故飲此水者皆患足軟而卒履齋終不免秋壑後亦遭鄭虎臣之辱其時趙介如守漳賈門下客也燕虎臣於公捨秋壑亦與焉介如欲客似道似道不可以譲虎臣稱天使惟謹虎臣不答似道側坐於下介如察虎臣有殺賈意命館人訪鄭且以辭挑之於時似道衣服飲食皆爲鄭減抑介如作綿衣等饋之見其行李輜重令截寄其處得命放回日就取之去其館人語鄭雲天使今日押使至此度必無生理曷若令速殞無許多苦惱鄭卽云便是這物事受得許多苦欲其死而不死未幾告殂趙往哭鄭不許趙固爭鄭無如之何趙經紀棺殮且致祭其辭云嗚呼履齋死循死於宗申先生死閩死於虎臣嗚呼秪此四句然哀激之悃無往不復之微意悉寓於中秋壑敗後有題其養樂園曰老壑曾居葛嶺西遊人誰敢問蘓堤勢將覆餗不回首事到出師方噬臍廢圃更無人作主敗垣惟有客畱題算來秪是孤山耐依舊梅花伴月低養樂者以其奉母而樂也秋壑賜第正在蘓堤葛嶺孤山之近遊人常往此地有遊騎過門偵事者密報必爲所羅織有官者被黜有財者被禍世變而淩夷矣

古今說海卷九十二

●欽定四庫全書

古今說海卷九十三

﹝明﹞陸楫編

說略九【雜記九】

○諧史【宋沈俶】

鬼物之於人但侮其命之當死及衰者爾茍人未當死與命或未衰則縱使爲妖爲孽茍能禦之以正亦無如之何吳興郡有項羽廟自古相承云羽多居郡廳前後太守不敢上南史孔靖字季恭爲守居之無害先是此邦頻喪太守人言卞山王項羽居郡廳事以故多不利於太守何季恭之獨不然也蕭惠明泰始初亦守是邦謂綱紀曰孔季恭嘗爲此郡未嘗有災遂盛設筵榻接賓數日見一人長丈餘張弓挾矢向惠明旣而不見因有背瘡旬日而卒蕭琛字彥瑜惠明從子也後亦爲守其本傳云郡有羽廟土人名爲憤王甚有靈驗於郡廳事安牀幕爲神主公私請禱前後二千石皆於廳下再拜祠以太牢旣祭而避居他室琛至著屐登廳事聞室中有叱聲琛厲色曰生不能與漢祖爭中原死據此廳事何也因遷之於廟又禁殺牛以脯代肉竟不能害以是觀之魑魅魍魎假羽名以興禍福何獨貽害於惠明而季恭彥瑜差無聞然此非他惠明之死期將至而二人者福未艾耳今霅川城之北門有祠號霸王廟其城門亦曰霸王門廟有碑本朝雍熈四年九月一日建宣奉郎守太子中允通判張懌文也惠明傳稱郡界有卞山山下有廟當是後人遷之入城云

宣和用兵燕云厚賦天下緡錢督責甚峻民無貧富皆被其害時有海州楊允秀才妻劉氏寡居二子皆幼積錢十屋一日劉氏謂二子曰國家用兵斂及下戶期會促迫刑法慘酷吾家積錢列屋坐視鄕黨之困與官吏之負罪而晏然不顧於心安乎遂請於官以緡錢一百萬獻納以充下戶之輸於是一郡數縣之官吏得以逃責而下戶得免於流離死亡者皆劉氏之賜也嗚呼今之積金蓄榖倍息計贏遇災荒而幸糴價之髙遭艱厄而喜窖藏之密者滔滔皆是也其視劉氏賢愚何啻霄壤耶

四明戴獻可者疎財尙气喜從賢士大夫遊處而家世雄於財凡客至必延欵士聞風而歸者皆若平生歡也獻可死止一子伯簡年十八九未歷世故暴承家業用度無藝裏中惡少因得與交狎邪不數歲破家止有昌國縣魚鹽竹木之利尙存舊僕楊忠主之自獻可無患時出納無纎毫欺伯簡家業旣蕩獨楊忠所掌猶可賴爲衣食資遂往焉楊忠拜哭盡哀日與婦共事之籍其資財之簿以獻伯簡大喜謂我固有之物仍復妄爲其遊從輩聞之又欲誘蕩焉楊忠哭諫不顧一日伯簡與其徒會飲呼盧楊忠挺刀而前執其尢者捽首頓之地數曰我事主人三十餘年郎君年少爾輩誘之爲不善家產掃地幸我保有此業汝心欲蕩之靡有孑遺邪我斷汝首告官請死報吾主人於地下又大叱令伏地受刀其人哀號伏罪請自今不敢復至楊忠噤咽良久収刀卻立曰爾畏死紿我邪其人號曰請自今不敢復至忠曰如此貸爾命再至必屠裂爾軀遂出帛數端曰可負此亟去其人疾走忠遂揮涕謝伯簡曰老奴驚犯郎君自今攺前所爲但聽老奴盡心力役不二三年舊業可復不然老奴當卽日自沈於海不忍見郎君餓死以貽主人門戶羞也伯簡慚泣自是謝絕羣不逞修謹自守一聽楊忠所爲果數年盡復田宅楊忠事之彌謹吁楊忠其賢矣哉眞不負其名矣其視幸主人之禍敗從而取之者孰非楊忠之罪人乎

慶曆中貝賊王則倡亂率眾閉門爲不軌知城中子女無如趙氏女美致帛萬端金千斤聘爲妻且曰女若不行卽滅爾族父母不敢違獨女不可曰吾𨿽女子戴天子天履天子土十九年矣縱不能執兵討叛柰何妻之泣涕不食父母族人守之以所得後服衣之女曰妻賊何后也家人掩其口卒逼以往女登輿自殘於輿中賊盛禮待之聞報皆失色而賊之親信自殺者三人縋城逃者七十四人懼爲賊所魚肉也自此賊熖漸衰以至於敗嗚呼識去就知廉恥仗節死義者天下皆以是望士君子而不以是望眾庻常以是望男子而不以是望婦人今趙氏一民家女耳表表之節如是可謂出於人所甚難而天下之所未嘗望者彼士君子號爲男子者觀之寧不有愧於心耶

徐氏名觀妙歷陽人江東曹閎中之女也嫁郡士張弼建炎己酉冦犯維揚官軍望風輒潰多肆擄掠和人大恐弼與鄰皆往裕溪避賊獨徐氏不去爲亂兵所掠大罵曰朝廷畜汝輩以備緩急今虜犯行在不能赴難而乘時爲盜我恨一女子力少勢弱不能斬汝寧肯爲汝曹所辱以茍活耶賊慚恚以刀刺殺投之江中嗚呼士方平時自視霄漢抵掌大言以節義自許一落賊手則蠅營狗茍乞一旦之命或出力而助虐者多矣徐氏眇然一婦乃能奮不顧死與秋霜烈日爭嚴嗚呼壯哉

周王元儼太宗皇帝第八子也生而頴悟廣顙丰頥凜不可犯名聞外夷天聖以來太宗諸子獨元儼存仁宗眷寵尢異儼好坐木馬遇饑則於其上飲食仍奏樂於前或終日在上酣飲慶曆四年封燕王時富鄭公條上河北守禦十二策其首策曰契丹風俗貴親率以近親爲名王將相所以視中國用人亦如其國燕王威望著於契丹燕薊小兒毎遇夜啼其家必驚之曰八大王來也兒啼卽止毎牽馬牛渡河旅拒以進必曰莫八大王在河裏其畏之如此契丹毎見南使未嘗不問王安否今年王薨識者亦憂之謂王之生彼以爲重今王之薨必以朝廷爲輕矣

余毎見世情炎涼釋道尢甚幼時嘗侍親遊一二寺觀多有此態歸而相語未嘗不慨然也近閱張文濳雜誌忽見一事不覺憮然而書之殿中丞邱浚嘗在杭州謁釋珊見之殊傲頃之有州將子弟來謁珊降階接之甚恭邱不能平伺子弟退乃問珊曰和尙接浚甚傲而接州將子弟乃爾恭邪珊曰接是不接不接是接浚勃然起杖珊數下曰和尙莫怪打是不打不打是打奇哉殊快人意

京城闤闠之區竊盜極多蹤迹詭祕未易根緝趙師■﹝罒幸廾﹐上中下﹞尙書尹臨安日有賊毎於人家作竊必以粉書我來也三字於門壁𨿽緝捕甚嚴久而不獲我來也之名哄傳京邑不曰捉賊但云捉我來也一日所屬解一賊至謂此卽我來也亟送獄鞫勘乃略不承服且無贓物可證未能竟此獄其人在禁忽密謂守卒曰我固嘗爲賊卻不是我來也今亦自知無脫理但乞好好相看我有白金若干藏於寶叔塔上某層某處可往取之卒思塔上乃人迹往來之衝意其相侮賊曰毋疑但往此方作少緣事點塔燈一夕盤旋終夜便可得矣卒從其計得金大喜次早入獄密以酒肉與賊越數日又謂卒曰我有器物一甕寘侍郎橋某處水內可復取之卒曰彼處人鬧何以取賊曰令汝家人以籮貯衣裳橋下洗濯濳掇甕入籮覆以衣舁歸可也卒從其言所得愈丰次日復勞以酒食卒𨿽甚喜而莫知賊意一夜至二更賊低語謂卒曰我欲略出四更盡卽來決不累汝卒曰不可賊曰我固不至累汝設或我不復來汝失囚必至配罪而我所遺盡可爲生茍不見從卻恐悔吝有甚於此卒無柰遂縱之去卒坐以伺正憂惱間聞檐瓦聲已躍而下卒喜復桎梏之甫旦啟獄戶聞某門張府有詞云昨夜三更被盜失物其賊於府門上寫我來也三字師■﹝罒幸廾﹐上中下﹞撫案曰幾誤斷此獄宜乎其不承認也止以不合犯夜從杖而出諸境獄卒回妻曰半夜後聞叩門恐是汝歸亟起開門但見一人以二布囊擲戶內而去遂藏之卒取視則皆黃白器也乃悟張府所盜之物又以賂卒賊竟逃命𨿽以趙尹之明特而莫測其姦可謂黠矣卒乃以疾辭役享從容之樂終身沒後子不能守悉蕩焉始與人言

古今說海卷九十三

●欽定四庫全書

古今說海卷九十四

﹝明﹞陸楫編

說略十【雜記十】

○昨夢錄【宋康與之】

滑臺南一二里有沙觜橫出半河上立浮圖亦不甚髙大河水泛溢之際其勢橫怒欲沒孤城毎至塔下輒怒气遽息若不泛溢時及過滑臺城址則橫怒如故此殆天與滑臺而設也塔中安佛發長及二丈有奇拳爲巨螺其大如容數升物之器髮之色非赤非靑非緑人間無此色也髮根大於人指自根至杪漸殺焉使兩人對牽之人自其中來往無礙塔有賜名忘之矣

西北邊城防城庫皆掘地作大池縱橫丈餘以蓄猛火油不閱月池土皆赤黃又別爲池而徙焉不如是則火自屋柱延燒矣猛火油者聞出於髙麗之東數千里日初出之時因盛夏日力烘石極熱則出液他物遇之卽爲火惟眞璢璃器可貯之中山府治西有大陂池郡人呼爲海子余猶記郡帥就之以按水戰試猛火油池之別岸爲敵人營壘用油者以油涓滴自火熖中過則烈熖遽發頃刻敵營淨盡油之餘力入水藻荇俱盡魚鱉遇之皆死

開封尹李倫號李鐡面命官有犯法當追究者巧結形勢竟不肯出李憤之以術羅致之至又不遜李大怒眞決之數日後李方決府事有展榜以見者廳吏遽下取以呈其牓曰臺院承差人某方閱視二人遽升廳懷中出一櫝雲臺院奉聖旨推勘公事數內一項要開封尹李倫一名前來照鑑云云李卽呼廳司以職事付少尹遂索馬顧二人曰有少私事得至家與室人言乎對曰無害李未入中門覺有躡其後者回顧則二人也李不復入但呼細君告之曰平生違條礙法事惟決某命官之失汝等勿憂也開封府南向禦史臺北向相去密邇倫上馬二人前導乃宛轉繚繞由別路自辰巳至申酉方至臺前二人曰請索笏李秉笏又大喝雲從人散呵殿皆去二人乃呼閽者云我勾人至矣以櫝付閽吏吏曰請大尹入時臺門已半掩地設重限李於是搢笏攀緣以入足跌顚於限下閽吏導李至第二重閽吏相付授如前旣入則曰請大尹赴臺院自此東行小門樓是也時已昏黒矣李入門無人問焉見燈數炬不置之楣梁間而置之柱礎廊之第一間則紫公裳被五木捩其面向庭中自是數門或綠公裳者皆如之李旣見嘆曰設使吾有謀反大逆事見此境界皆不待捶楚而自伏矣李方怪無公吏輩有聲喏於庭下者李遽還揖之問之卽承行吏人也白李請行吏前導盤繞屈曲不知幾許至土庫側有小洞門自地髙無五尺吏去襆頭匍匐以入李亦如之李又自嘆入門可得出否旣入則供帳牀榻裀褥甚都有襆頭紫衫腰金者出揖李曰臺官恐大尹岑寂此官特以伴大尹也後問之乃監守李獄卒耳吏告去於是捶楚寃痛之聲四起所不忍聞旣久忽一卒持片紙書雲臺院問李某因何到院李答以故去又甚久又一卒持片紙如前問李出身以來有何公私過犯李答並無過犯惟前眞決命官爲罪犯去又甚久再問李眞決命官依得祖宗是何條法李答祖宗卽無眞決命官條制時已五鼓矣承勘吏至云大尹亦無苦事莫饑否李謂自辰巳至是夜五鼓不食平生未嘗如是忍饑於是腰金者相對飲酒五杯食亦如之食畢天欲明捶楚之聲乃止腰金者與吏請李歸送至洞門曰不敢逺送請大尹徐步勿遽二人闔洞門寂不見一人李乃黙記昨夕經由之所至院門又至中門及出大門則從人皆在上馬呵殿以歸後數日李放罷

西夏有竹牛重數百斤角甚長而黃黑相間用以制弓極佳尢且健勁其近靶黒者謂之後醮近弰近弝俱黒而弓面黃者謂之玉腰夏人常雜犀角以市焉人莫有知往時鎭江禆將王詔遇有鬻犀帶者無他文但峯巒髙低繞人腰圍耳索價甚髙人皆不能辧惟辛太尉道宗知此竹牛也爲弓則貴爲他則不足道耳

建炎初中州有仕宦者踉蹌至新市蹔爲寺居親舊絕無牢落淒涼斷其蹤迹茫茫殊未有所向寺僧忽相過存問勤屬時時饋殽酒仕宦者極感之語次問其姓則曰姓湯而仕宦之妻亦姓湯於是通譜系爲親戚而致其周旋饋遺者愈厚一日告仕宦者曰聞金人且至臺眷盍早圖避地耶仕宦者曰某中州人忽到異鄕且未有措足之所又安有避地可圖哉僧曰某山間有庵血屬在焉共處可乎於是欣然從之卽日命舟以往兵已去僧曰事已小定駐蹕之地不逺公當速往注授仕宦者告以缺乏僧於是辦舟贈鏹二百緡使行仕宦者曰吾師之徳於我至厚何以爲報僧曰旣爲親戚義當爾也乃畱其孥於庵中僧爲酌別飲大醉遂行翊日睡覺時日已髙起視乃泊舟太湖中四旁十數里皆無居人舟人語啐啐過午督之使行良久始慢應曰今行矣旣而取巨石磨斧仕宦者罔知所措叩其所以則曰我等與官人無涉故相假借不忍下手官當作書別家付我訖自爲之所爾仕宦者惶惑顧望未忍卽自引決則曰今幸尙早若至昏夜恐官不得其死也仕宦者於是悲慟作家書畢自沈焉時內翰汪彥章守霅川有赴郡自首者鞫其情實曰僧納仕宦之妻酬舟人者甚厚舟人毎以是持僧需索百出僧不能堪一夕中夜往將殺之舟人適出其妻自內窺月明中見僧持斧也乃告其夫舟人以是自首汪以爲僧固當死而舟人受賂殺命官情罪俱重難以首從論其刑惟均可也又其妻請以亡夫告勑易度牒爲尼二事奏皆可汪命獄吏故緩其死使皆備受慘酷數月然後刑之

紹興辛巳余聽牘於建昌教官省元劉溥徳廣語及余所生之地曰滑臺劉曰聞人之言黃河漲溢官爲捲埽其說如何曰予不及見也尙聞先父言斯事民甚苦之蓋於無事時取長藤爲絡若今之竹夫人狀其長大則數百倍也實以芻槁土石大小不等毎量水之髙下而用之大者至於二千人方能推之於水正決時亦能遏水勢之暴遇水髙且猛時若拋土塊於深淵耳此甚爲無益焉捨是則亦無他策也或不幸方推之際怒濤遽至則溺死者甚多大抵止以塞州城之門及鹽官場務之衙宇耳瀕河之民頗能視沙漲之形勢以占水之大小逺近往往先事而拒逆來所以甚利便也又有絞藤爲繩■﹝糹秋﹞結竹篾筏木柵等謂之寸金藤有時不能勝水力卽寸斷如剪郡縣又科鄕民爲之所費甚廣大抵捲埽及寸金藤白馬一郡毎歲不下數萬緡白馬之西卽底柱也水常髙柱數尺且河怒爲柱所扼力與石鬥晝夜常有聲如雷霆或有建議者謂柱能少低則河必不怒於是募工鑿之石堅竟不能就頗有溺者了無所益畢少董言國初修老子廟廟有道子畫壁老杜所謂冕旒俱秀發旌斾盡飛揚者也官以其壁募人買有隱士亦妙手也以三百千得之於是閉門不出者三年乃以車載壁沈之洛河廟亦落成矣壁當再畫郡以請隱士隱士弗辭有老畫工夤緣以至者眾議誰當畫東壁隱士以讓畫工畫工弗敢當讓者再三隱士遂就東壁畫天地隱士初落筆作前驅二人工就視之不語而去工亦畫前驅二人隱士往觀亦不語而去於是各解衣盤礡慘淡經營不復相顧及成工來觀其初有不相許之色漸觀其次迆邐咨嗟擊節及見輦中一人工愧駭下拜曰先生之才不可當也某自是焚作具不敢言畫矣或問之工曰前驅賤也骨相當瞋目怒髯可比騶馭近侍淸貴也骨相當淸奇龎秀可比臺閣至於輦中人則帝王也骨相當龍姿日表也可比至尊今先生前驅乃作淸奇龎秀某竊謂賤隸若此則何以作近侍近侍繼可彊力少加則何以作輦中之人也若貴賤之狀一等則不足以爲畫矣今觀之先生所畫前驅乃吾近侍也所畫近侍乃吾輦中人也洎觀輦中之人其神宇骨相蓋吾平生未嘗見者古圖畫中亦未之見此所以使吾慚愧駭服隱士曰此畫世間人也爾所作怒目虯髯則人間人耳人間人則面目气象皆塵俗𨿽爾藝與他工不同要之但能作人間人爾工往自毀其壁以家資償之請隱士畢其事少董曰余評隱士之畫如韓退之作海神祠記蓋劈頭便言海之爲物於人間爲至大使他人如此則後必無可繼者而退之之文累千言所言浩瀚無涯蓋力竭而不窮文竭而不困至於奪天巧而破鬼膽筆勢猶未得已世之作文者孰能若是故於論隱士之畫也亦然

北俗男女年當嫁娶未婚而死者兩家命媒互求之謂之鬼媒人通家狀細帖各以父母命禱而卜之得卜卽制冥衣男冠帶女裙帔等畢備媒者就男墓備酒果祭以合婚設二座相並各立小幡長尺餘者於座後其未奠也二幡凝然直垂不動奠畢祝請男女相就若合巹焉其相喜者則二幡微動以致相合若一不喜者幡不爲動且合也又有慮男女年幼或未■﹝女間﹞教訓男卽取先生已死者書其姓名生時以薦之使受教女卽作冥器充保母使婢云屬旣已成婚則或夢新婦謁翁姑壻謁外舅也不如是則男女或作祟見穢惡之迹謂之男祥女祥鬼兩家亦薄以幣帛酬鬼媒鬼媒毎歲察鄕裏男女之死者而議資以養生焉

宣政間楊可試可弼可輔兄弟讀書精通易數明風角烏占云祲孤虛之術於兵書尢邃三人皆名將也自燕山回語先人曰吾數載前在西京山中遇出世人語甚欵老人頗相喜勸予勿仕隱去可也予問何地可隱老人曰欲知之否乃引余入山有大穴焉老人入楊從之穴漸小扶服以入約三四十步卽漸寛又三四十步出穴卽田土雞犬陶冶居民大聚落也至一家其人來迎笑謂老人久不來矣老人謂曰此公欲來能相容否對曰此中地闊而民居鮮少常欲人來居而不可得敢不容邪乃以酒相飲酒味薄而醇其香郁烈人間所無且殺雞爲黍意極歡至語楊曰速來居此不幸天下亂以一丸泥封穴則人何得而至又曰此間居民𨿽異姓然皆信厚和睦同气不若也故能同居茍志趣不同疑間爭奪則皆不願其來吾今觀子神气骨相非貴官卽名士也老人肯相引至此則子必賢者矣吾此間凡衣服飲食牛畜絲纊麻枲之屬皆不私藏與眾均之故可同處子果來勿攜金珠錦繡珍異等物在此俱無用且起爭端徒手而來可也指一家曰彼來亦未久有綺縠珠璣之屬眾共焚之所享者惟米薪魚肉蔬果此殊不缺也惟計口授地以耕以蠶不可取衣食於他人耳楊謝而從之又戒曰子來或遲則封穴矣迫暮與老人同出今吾兄弟皆休官以往矣公能相從否於是三楊自中山歸洛乃盡捐囊箱所有易絲與綿布絹先寄穴中人後聞可試幅巾布袍賣卜二弟築室山中不出俟天下果擾攘則共入穴自是聲不相聞先人常遣人至築室之地訪之則屋已易三主三楊所向不可得而知也及紹興和好之成金人歸我三京余至京師訪舊居忽有人問此有康通判居否出一書相示則楊手札也書中致問吾家意極殷勤且云予居於此飲食安寢終日無一毫事何必更求仙乎公能來甚善余報以先人沒於辛亥歲家今居宜興俟三京帖然則奉老母以還先生再能寄聲以付諸孤則可訪先生於淸淨境中矣未幾金人渝盟予顚頓還江南自此不復通問

古今說海卷九十四

●欽定四庫全書

古今說海卷九十五

﹝明﹞陸楫編

說略十一【雜記十一】

○三朝野史【闕名】

史彌逺之立理宗而廢濟王或者謂其於夢寐之中有所感而然也後村先生劉克莊以詩譏之云楊柳春風丞相府梧桐夜雨濟王家人皆謂彌逺是佛位中人乃父丞相浩與覺長老道契握手入堂奧問之曰和尙好我好覺見堂奧中簾幙綺羅榮華富裕粉白黛綠環列左右乃應答曰大丞相富貴好老僧何好之有旣而曰此念頭一差積年蒲團工夫俱廢未免墮落一日浩坐廳上儼然見覺長揖突入堂內使人往寺中請相見人回報云覺長老坐化圓寂於法堂上頃間浩堂裏弄璋浩黙然自知後以覺字爲彌逺小名觀彌逺二十七年當國冊立理宗措天下於泰山之安運籌廊廟日食萬錢豈非佛位中人歟逺自恃冊立之功專權納賄天下變爲污濁功則有之忠則未也賈似道不許配享理宗由此

潘丙潘壬太學生也就湖州冊立濟王爲帝事敗濟王遇鴆而殂丙壬各梟其首欲屠湖州一城人民彌逺夢中見李侯太尉求免遂追回大統制一城生靈均拜李侯更生之賜至今長興李侯廟人民敬祀以報其威靈也

李全擾淮時史彌逺在廟堂束手無策有訛傳全軍馬渡江過行在京師人民惶惶彌逺夜半忽披衣而起有愛寵林夫人者見其起可疑亦推枕而起相隨於後忽見彌逺欲投池中林夫人急扶住泣告曰相公且少耐區處數日後得趙葵捷書

裕齋先生馬光祖知髙郵軍適值管軍官營全率眾叛據城縱軍刼掠與同黨王安等飲宴有妓毛惜惜不服趨侍全痛責之惜惜云妾𨿽賤妓不曽伏事反臣全遂斬之秋崖先生方嶽作義娼傳

馬光祖知京口判姦婦云世間若無婦人天下業風方靜觀其尹京之日不畏貴戚豪彊庭無畱訟頗得包孝肅公尹開封之規模福王府訴民不還房廊屋錢光祖判云晴則雞卵鴨卵雨則盆滿缽滿福王若要屋錢直待光祖任滿有士人踰墻偸人室女事覺到官勘令當廳面試光祖出踰墻摟處子題士人秉筆云花柳平生債風流一段愁踰墻乘興下處子有心摟謝砌應濳越韓香計暗偸有情還愛欲無語彊嬌羞不負秦樓約安知漳獄囚玉顏麗如此何用讀書求光祖判云多情多愛還了半生花柳債好个檀郎室女爲妻也不妨傑才髙作聊贈靑蚨三百索燭影揺紅記取媒人是馬公犯姦之士旣幸免決罪反因此以得佳偶此光祖以禮待士也

金陵閫帥趙以夫過衢州訪祕書徐霖相見後覿面大慟左右見者駭然不知所哭何事元來哭世道艱險小人在朝君子在野生民不見太平之治以夫與霖俱懷嫠緯之憂故也

理宗祀明堂徐淸叟爲執綏官玉音問曰貓兒捕鼠如何淸叟急機答曰愛之欲其生惡之欲其死應對𨿽捷然理宗本命屬鼠一時答問不覺觸突天聽理宗度量恢宏亦不之咎

宏齋先生包恢年八十有八爲樞密陪祀登拜郊臺精神康健一日賈似道忽問曰包宏齋髙壽步履不艱必有衛養之術願聞其略恢答曰有一服丸子藥乃是不傳之祕方似道欣然欲授其方恢徐徐笑曰恢喫五十年獨睡丸滿座皆哂

四月初八日謝太后壽崇節初九日度宗幹會節賈似道命司封郎中黃蛻作致語中有一聫云聖母神子萬壽無疆亦萬壽無疆昨日今朝一佛出世又一佛出世滿朝縉紳皆喜之

至元丙子春淮西閫夏貴歸附大元宣授中書左丞至元己卯薨有贈以詩云自古誰不死惜公遲四年聞公今日死何似四年前又有人弔其墓云享年八十三何不七十九嗚呼夏相公萬代名不朽

大兵渡江賈似道卽出檄書播告中外曰洪惟藝祖肇造我邦至於髙宗爰宅吳會以仁守國以徳配天未嘗行一不義殺一不辜可以質諸無疑證諸不悖理宗四十一年忠厚之澤著於生民先帝十一載恭儉之心何負天下不念桓溫羣從尙受卵翼之恩李陵一門初無毫髮之損國家厄運一至於此人心忠義夫豈無之太皇后七袠之聖躬今天子孤惸之衝質在人情猶知卹鄕鄰之老幼豈臣子忍坐視君父之阽危寧無邦國忠臣亦有江湖豪傑共合倡義之旅載馳勤王之師如陶士行慷慨之徵申張魏公忠赤之志救日之弓救月之矢便直指於旌旗如礪之山如帶之河尙永堅於盟誓檄到諸路咸使聞知

賈似道乃父渉開閫淮東爲國宣勞似道閫帥兩淮效父之故智閫才有餘相才不足自當軸以來収畜古銅器法書名畫玉器珍寶金銀貨泉用譚玉辧驗以元老之尊眉就與賤娼潘稱心褻狎貪財好色一至於此敗壞宋國遺臭萬年

宋興於後周顯徳七年時恭帝八歲亡於徳佑元年少帝四歲諱顯顯徳二字不期而合周以主幼而亡宋亦以主幼而亡周有太后在上禪位於太祖宋亦有太后在上歸附於大元宋太祖革命之時韓通不伏而被誅陳宜中當國之日韓震無辜而被殺此造物報應之理也

賈秋壑甲戌寒食嘗作一絕云寒食家家挿柳枝畱春春亦不多時人生有酒須當醉靑冢兒孫幾个悲明年謫死

有越僧作錢塘懷古詩雲天定終難恃武功不堪雙淚濕東風百年南渡斜陽外十里西湖片雨中燕子來時龍輦去楊花飛後鳯樓空倚笻曽向錢塘望山掩江城霧气籠

賈秋壑徳佑乙亥八月生日建醮靑詞云老臣無罪何眾議之不容上帝好生柰死期之已迫適值垂弧之旦預陳易簀之辭切念臣際遇三朝始終一節爲國任怨但知存大體以杜私門遭時多艱安敢顧微軀而思末路屬封豕貪狼之犯順率驕兵悍將以䢐徵用命不前致成酷禍措躬無所惟有後圖眾口皆詆其非百喙難明此謗四十年勞瘁悔不爲畱侯之保身三千里流離猶恐置霍光於赤族仰慚覆載俯愧劬勞伏願皇天厚土之鑑臨理考度宗之昭格三宮霽怒収瘴骨於江邊九廟闡靈掃妖氛於境外此時已無廖王諸客矣豈似道所自爲邪讀之𨿽可怒可笑可恨其文自好

丙子三宮赴北行省俘三學生一百人從行責齋僕足其數時見機者悉已竄州橋吳府子弟名棠孫僅一入齋至是乃爲齋僕所指驅之北去出關後諸生趦趄不行人捶以棍棒三下登舟餒甚得粥飲一桶無匙箸乃於河邊拾蚌蛤之殼爭攫而食之饑寒困苦道亡者多皆身膏艸野後授諸路府教授僅餘十七八人耳文

文山天祥畱中齋夢炎一般狀元宰相末後結果不同流芳遺臭較然可見陳靜觀宜中客死暹羅𨿽免作北臣而視從容就義者有間矣陳如心文龍舉義就擒尢得其死方蛟峯逢辰徳佑屢召不起持父服終其身尙得爲全人也文山在獄中時北人有詩云當今不殺文丞相君義臣忠兩得之義似漢王侯齒日忠如蜀將所頭時乾坤日月華夷界岡嶺風雲艸木知未必史臣書到此老夫和淚冩新詩中齋自北歸過嚴陵就養於其子府判者何濳齋遺之詩曰昆明灰刼化塵緇夢裏功名黍一炊鍾子不將南操變庾公空抱北臣悲歸來眼底湖山在老去心期浙水知白髮門生憐未死靑衫畱得裹遺屍

彭大雅知重慶大興城築僚屬諌不從彭曰不把錢做錢看不把人做人看無不可築之理旣而城成僚屬乃請立碑以紀之大雅以爲不必但立四大石於四門之上大書曰某年某月彭大雅築此城爲西蜀根本其後蜀之流離者多歸焉蜀亡城猶無恙眞西蜀根本也

古今說海卷九十五

●欽定四庫全書

古今說海卷九十六

﹝明﹞陸楫編

說略十二【雜記十二】

○鐵圍山叢談【宋蔡絳】

太祖皇帝應天順人肇有四海受禪行八年矣當幹徳之五祀而五星聚奎明大異常奎下當曲阜之墟也時太宗適爲兗海節度使則是太宗再受命之祥此所以國家傳阼聖系皆自太宗應符旣同乎漢祖而卜年宜過於周曆矣

太宗始嗣位思有以帖服中外者一日輦下市肆有丐者不得乞因倚門大罵主人遜謝久不得解眾方擁門聚觀中忽一人躍出以刀刺丐者死遺其刀而去會日已暮追捕莫獲翊日聞奏太宗大怒謂猶仍五季亂習乃敢中都白晝殺人卽嚴索捕期必得有司懼罪久之迹其事乃主人不勝其憤而殺之耳獄具太宗喜曰卿能用心若是𨿽然第爲朕更一覆毋枉焉且攜其刀來不數日尹再登對以獄詞並刀上太宗問審乎曰審矣於是顧旁小內侍取吾鞘來小內侍惟命卽奉刀內鞘中因拂袖而起入曰如此寧不妄殺人

政和初間治極之際地不愛寶所在奏芝艸者動三二萬本蘄黃間至有一鋪二十五里徧野而出汝海諸郡縣山石皆變瑪瑙動千百塊而致諸輦下伊陽太和山崩奏至上與魯公皆有慚色及復上奏山崩者出水晶也以木匣貯之進匣可五十斤而多至數十百匣來上又長沙益陽縣山溪流出生金重十餘斤後又出一塊至重四十九斤他多稱是

冠禮肇於古國初艸昧未能行因循至政和始講焉是時淵聖皇帝猶未入儲宮也初以皇長子而行冠於是天子禦文徳殿百僚在位命官行三加禮是日方樂作行事而日爲之重輪也先是諸王冠止於宮中行世俗之禮謂之上頭而已繇是而後天子諸子咸冠於外庭蓋自淵聖始

開寶初車駕親徵僞漢引汾水灌太原城時盛夏藝祖露臂跣足亦不裹頭手持刀坐黃蓋下督兵吏運土築堤以堰汾河城上望見矢石雨坌不避也水浸城者餘數版而已又命水軍乘舟焚其譙門幾陷會班師獲免其後遼有使於僞漢者見水退而城始大圯乃笑曰南朝知壅水灌城之利且不知灌而決之則無太原矣

南俗尙鬼狄武襄靑徵儂智髙時大兵始出桂林之南道旁有一大廟人謂其神甚靈武襄遽爲駐節而禱之因祝曰勝負無以爲據乃取百錢自持之且與神約果大捷則投此期盡錢面也左右諫止儻不如意恐沮師武襄不聽萬眾方聳視已揮手倐一擲則百錢盡紅矣於是舉軍歡呼聲震林野武襄亦大喜顧左右取百釘來卽隨錢疎密布地而釘帖之加諸靑紗籠覆手自封焉曰俟凱旋當謝神取錢其後破昆侖關敗智髙平邕管及師還如言取錢與幕府士大夫共視之乃兩字錢也

陰陽家流窮五行術數不得爲亡至一切聽之反棄人事斯失矣是以古人行道而委命不敢用億中以爲信也先魯公生慶曆之丁亥其月當壬寅日當壬辰時爲辛亥在昔幼時言命者或不多取之能道位極人臣則不過三數及逢時遇主君臣相魚水而後操術者人人爭談格局之髙推富貴之繇徒足發賢者之一笑耳大觀攺元歲復丁亥東都順天門內有鄭氏者貨粉於市家頗贍給俗號鄭粉家偶以正月五日亥時生一子歲月日時適與魯公合於是其家大喜極意撫愛謂且必貴時人亦爲之傾聳長則恣其所欲爲鬭雞走犬一切不禁也始年十有八春末攜妓從浮浪人躍犬馬遊金明自苑中歸上下悉大醉矣馬忽駭入波水中浸而死昔江南李重光染帛多爲天水碧天水國姓也當是時藝祖方受命言天水碧者世謂逼迫之兆未幾王師果下建業及政和末復爲天水碧時爭襲慕江南風流吾獨惡之未幾金人寒盟豈亦逼迫之兆乎

龎丞相籍以使相判太原時司馬溫公適倅並州一日被檄巡邊溫公因便宜命諸將築堡於窮鄙而不以聞遂爲西羌敗我師破其堡殺一副將朝廷深訝龎公擅興詰責不已龎公旣素重溫公之賢終弗自言久之遂落使相以觀文殿學士罷歸龎公益默不語溫公遂獲免嗚呼龎公其眞可上接古人千載之風矣

王荊公介甫熈寧末語叔父文正公曰天不生才且柰何孰可繼吾執國柄者乎乃舉手屈指曰獨兒子也蓋獨元澤因下一指又曰次賢也又下一指卽又曰賢兄如何謂魯公則又下一指沈吟者久之始曰吉甫如何且作一人遂更下一指則曰無矣是時元澤未病吉甫則已隙云

河中有姚氏十三世不析居矣遭逢累代旌表號義門姚家也一旦大小死欲盡獨兄弟在方居憂而弟婦又卒弟獨與小兒同室處焉度百許日其家人忽聞弟室中夜若與婦人語笑者兄弗信也因自往聽之審一日勵其弟曰吾家𨿽驟衰且世號義門吾弟縱喪偶寧不少待方衰絰未除而召外婦人入舍中耶懼辱吾門將柰何弟因泣涕而言不然也夜所與言者乃亡婦爾兄瞠愕詢其故則曰婦喪踰月卽夜叩門曰我念兒無乳至此因開門納之果亡婦遂徑登榻接取兒乳之弟甚懼自是數來相與語言大抵不異平時懼其怪而不敢駭兄也兄念家道死喪殆盡今手足獨有二人此是欲亡吾弟爾且弟計不忍絕然吾必殺之因夜持大刀伏於門左其弟弗知也果有排門而入者兄盡力以刀刺之其人大呼而去旦視之則流血塗地兄弟因共尋血蹤至於墓所則弟婦屍橫墓外傷而死矣會其婦家適至睹此而訟於官開墓則空棺耳官莫能治俄兄弟咸死獄中姚氏遂絕

任宗堯者字子髙名家子仕至典樂後攺服武弁終贈觀察使宗堯多藝能洞曉天官律呂蓋傳授於魏漢律先生宗堯始仕宦時卽喜功名大觀末從尙書王寧中書舍人張邦昌使髙麗爲上節至四明則放洋而去不十日四明忽傳副使舶壞人爲痛之始宗堯將登舟則寄所賫玩好琴書於相識故人家而邁及是傳也其故人者嗟惻一旦有女奴忽暴病不省遂爲宗堯音訴其故人曰某所以渉鯨波萬里本希尺寸賞不謂遽持千金之軀而葬於魚腹故人念乎某所寓三琴實平生愛賞甲可歸之我家乙亦奇古當奉故人下者可與某凡所寓篋笥中百物歷歷分區不遺毫髮其故人大駭爲奠哭久之女奴始蘇翊日則四明一郡皆傳謂使者舟壞信矣其後使人自髙麗歸上下一無恙故人者得見宗堯歡喜竊笑獨異於常宗堯始疑而詢焉方道其事乃知爲黠鬼所侮

雒陽大內興立自隋唐五代至聖朝藝祖嘗欲都之開寶末幸焉而宮中多見怪且適霖雨徒雩祀謝見上帝而歸是後至宣和又爲年百五十久虛曠蓋自金鑾殿後𨿽白晝人不敢入入亦多有異蠆或大於斗蛇率爲巨蟒日夜絲竹歌哭之聲不絕也宣和末有監官吳本者武人恃气不畏事夏月因納涼於殿廡間至晡時後天尙未昬黒而從者堅請歸舍不聽俄忽聞蹕聲自內而出卽有衛從繽紛執紅銷金籠燭者數十對成行羅列中一人衣黃人如帝王狀胸間尙帶鮮血擁從甚盛徐行由殿廡從本寓捨前過本與其從者急趨入戶避之得詳瞰焉最後有一衛士似怒本納涼故妨其行從也乃以手兩指按其臥榻之四足遂穿磚而陷於地頃刻轉他殿而去遂忽不見本大駭自是不敢宿止其中矣因圖畫所見徧以示人雒陽士大夫多傳之曰此必唐昭宗也吾頃嘗聞是事第流落不偶久而十忘七八矣

劉器之安世元佑臣也晚在睢陽以鏹二十萬鬻一舊宅或謂此地素凶不可止器之不信始入卽有蛇虺三四出屋室間呼僕廝屏去則率拱立謂有鬼神不敢措手器之怒攺命家人輩自納諸筐篚而棄諸汴流翊日則蛇出益多再棄輒復又倍會不浹旬乃至日得五七篚不已也器之不樂因自焚香於土神祠前曰此捨某已用錢易之卽是某所居矣蛇安得據以爲怪乎始猶覬神之有職而令悛革今數日怪益出是神之不職爾固當受罰𨿽願仍其舊貫不可得矣顧從者盡掊土偶五六擲之河中召匠攺塑由是怪不復作

王晉卿家舊寶徐處士碧檻蜀葵圖但二幅晉卿毎嘆闕其半也徽廟一旦訪得之乃從晉卿借半圖晉卿惟命但謂端邸愛而欲得其袐爾徽廟命匠者褾軸成全圖招晉卿以觀因捲以贈一時盛傳人已悚異厥後禁中謂之就日圖者是已太上天縱雅尙已著龍濳之時也及卽大位酷意訪求天下法書圖畫自崇寧始命宋喬年掌禦前書畫喬年後罷去而繼以米芾輩至末年尙方所藏率舉千計實熈朝盛事也吾以宣和歲癸卯嘗得見其目若唐人用硬黃臨二王帖至三千八百餘幅顏魯公墨迹至八百餘幅歐虞褚薛及唐名臣李太白白樂天等書字不可勝計獨兩晉人則有數矣至二王破羌洛神諸帖眞奇絕蓋亦爲多焉又禦府所祕古來丹靑其最髙逺者以曹不興玄女授黃帝兵符圖爲第一曹髦卞荘子刺虎圖第二謝雉烈女完節圖第三自余始數顧陸僧繇而下不興者吳孫權時人曹髦乃髙貴鄕公也謝雉亦晉人烈女謂綠珠實當時所筆又加顧長康則古賢圖戴逵破琴圖黃龍負舟圗皆神絕不可一二紀次則鄭法士展子虔有北齊後主幸晉陽宮圖文書法從圖之屬大率奇特甚至唐人圖牒已不足數然唐則度人經者乃禇河南書字而閻博陵繪其相類多有此於今無復玆睹矣毎令人短气蓋時旣好尙世因爲之貨賂亦爲時病此則良過矣

虞夏而降制器尙象後世由漢武帝汾陰得寶鼎因更其年元而宣帝於扶風亦得鼎欵識曰王命元臣官此物色及後和帝時竇憲勒燕然還南單於遺憲仲山甫古鼎有銘而憲遂上之凡此數者咸見諸史記所彰灼者迨魏晉六朝隋唐亦數數言獲古鼎器梁劉之遴好古愛奇在荊楚聚古器數十百種又獻古器四種於東宮皆金錯字然在上者初不大以爲事獨國朝來浸以珍重始則有劉原父侍讀爲之倡而成於歐陽文忠公又從而和之則若原父君謨東坡數公云爾初原父號博雅有盛名曩時出守長安長安號多古簋惇鏡甗尊彛之屬因自著一書號先秦古器記而文忠公喜集往古石刻遂又著書名集古錄咸載原父所得古器銘欵由是學士大夫雅多好之此風遂一煽矣元丰後又有文士李公麟者出公麟字伯時實善畫性希古則又取生平所得曁其聞睹者作爲圖狀說其所以而名之曰考古圖傳流至元符間太上皇卽位憲章古始眇然追唐虞之思因大崇尙及大觀初乃仿公麟之考古作宣和殿博古圖所藏者大小禮器則已五百有幾世旣知其所以貴愛故有得一器其直爲金錢數十萬後動至百萬不翅者於是天下塜墓破伐殆盡矣獨政和間爲最盛尙方所貯至六千餘數百器遂盡見三代典禮文章而讀先儒所講說殆有可哂者始端州上宋成公之鐘而後得以作大晟樂及是又獲被諸制作於是聖朝郊廟禮樂一旦遂復古跨越先代嘗有旨以所藏列崇政殿曁兩廊召百官而宣示焉當是時天子尙畱心政治儲神穆淸因從瑣闥密窺聽臣僚訪諸左右知其爲誰樂其博識味其議論喜於人物而百官弗覺也時所重者三代之器而已若秦漢間物非殊特蓋亦不收及宣和後則咸蒙貯錄且累數至萬餘若岐陽宣王之石鼓西蜀文翁禮殿之繪像凡所知名罔間巨細逺近悉索入九禁而宣和殿又剏立保和殿者左右有稽古傳古尙古等諸閣咸以貯古玉印璽諸鼎彛禮器法書圖畫盡在然世事則益爛漫上志衰矣非復前日之惇尙考驗者俄遇僭亂側聞都邑方傾覆時所謂先王之制作古人之風烈悉入金營夫以孔父子產之景行召公散季之文辭牛鼎象樽之規模龍瓿鴈燈之典雅皆摧殘於兵火淪沒於窮荒幾無有存者文武之道中國之恥莫甚乎此言之可爲於邑至於圖錄規模則班班尙在期流傳於不朽云作古器說

藝祖始受命久之陰計釋氏何神靈而患苦天下今我抑嘗之不然廢其教矣日且暮則微行出徐入大相國寺將昏黑俄至一小院戶旁望見一髠大醉吐穢於道左右方惡罵不可聞藝祖陰怒適從旁過忽不覺爲醉髠攔胸腹抱定曰莫發惡心且夜矣懼有人害汝汝宜歸內可亟去也藝祖黙心動以手加額而禮焉髠乃捨之去藝祖還內密召忠謹小璫爾行往某所覘此髠在否且以其所吐物狀來及至則已不見小璫獨爬取地上所吐狼藉至禦前視之悉禦香也釋氏教因不廢

宣和歲己亥夏都邑大水幾冒入城隅髙至五七丈久之方得解時泗州僧伽大士忽見於大內明堂頂雲龍之上凝立空中風飄飄然吹衣爲動旁侍惠岸木義皆在焉又有白衣巾裹跪於僧伽前者若受戒諭狀莫識何人也萬眾咸睹迨夕而沒白衣者疑爲龍神之徒爲僧伽所降伏之意爾上意甚不樂

宣和六年春正月甲子實上元節故事天子禦樓觀燈則開封尹設次以彈壓於西觀下又於時從六宮於其上以觀天府之斷決者簾幙重密下無由知是日上偶獨在西觀上而宦者左右皆不從其下則萬眾忽有一人躍出緇布衣若僧寺行童狀以手指簾謂上曰汝是某邪有何神乃敢破壞吾教吾今語汝報將至矣吾猶不畏汝汝豈能壞諸佛菩薩邪時上下聞此皆失措震恐捕於觀下上命中使傳呼天府亟治之且親臨其上則又曰吾豈逃汝乎吾故示汝以此使汝知無柰吾教何爾聽汝苦吾吾今不語矣於是箠掠亂下又加諸炮烙詢其誰何略不一言亦無痛楚狀上益憤復召行天法羽士曰宋沖妙世號宋法師者亦神奇至視之則奏曰臣所治者邪鬼此人者臣所不能識也因又斷其足筋俄施刀臠血肉狼藉上大不怡爲罷一日之歡至暮終不得爲何人付獄盡之嗚呼浮圖實有人

桂林有韓生嗜酒自云有道術人初不大聽重之也一日欲自桂過明同行者二人俱止桂林郊外僧寺而韓生亦來夜不睡自抱一籃持匏杓出就庭下眾共往視之則見以杓酌取月光作傾瀉入籃狀爭戱之曰子何爲乎韓生曰今夕月色難得我懼他夕風雨儻夜黒畱此待緩急爾眾笑焉明日取視之則空籃獘杓如故眾益哂其妄及舟行至邵平共坐江亭上各命僕辦治殽膳多市酒期醉適會天大風俄日暮風益亟燈燭不得張坐上墨黒不辧眉目矣眾大悶一客忽念前夕事戱嬲韓生曰子所貯月光今安在寧可用乎韓生爲撫掌而對曰我幾忘之微子不克發我意卽狼狽走從舟中取籃杓而一揮則白光燎焉見於梁棟間如是連數十揮一坐遂盡如秋大晴夜月色瀲灔秋毫皆睹眾乃大呼痛飲達四鼓韓生者又酌取而収之籃夜乃黒如故始知韓生果異人也

奉宸庫者祖宗之珍藏也政和四年太上始自攬權綱不欲付諸臣下因踵藝祖故事檢察內諸司於是乘輿禦馬而徧歷內中諸司大駭懼經數日而止因是並奉宸俱入內藏庫時於奉宸中得龍涎香二琉璃缶玻瓈母二大篚玻瓈母者若今之鐵滓然塊大小猶兒拳人莫知其力又歲久無籍且不知其所從來或云柴世宗顯徳間大食所貢又謂眞廟朝物也玻瓈母諸璫以意用火煆而模寫之但能作珂子狀靑紅黃白隨其色而不克自必也香則多分錫大臣近侍其模制甚大而外視不甚佳毎以一豆大爇之輒作異花气芬郁滿座終日略不歇於是太上大奇之命籍被賜者隨數多寡復収取以歸中禁因號曰古龍涎爲貴也諸大璫爭取一餅可直百緡金玉爲穴而以靑絲貫之佩於頸時於衣領間摩挲以相示由此遂作佩香焉今佩香蓋因古龍涎始也

於闐國朝貢使毎來必攜其寶鐺以往反自國初迨今如是也我主客備見之寶一鐵鐺爾蓋其來道涉流沙踰三日程無薪水獨挈其水而行是鐺者投以水頃輒已百沸矣用是得不乏故寶之

金蠶毒始蜀中近及湖廣閩粵浸多有人或捨去則謂之嫁金蠶率以黃金釵器錦段置道左俾他人得焉郁林守爲吾言嘗見福淸縣有訟遭金蠶毒者縣官治求不得蹤或獻謀取兩刺蝟入捕必獲矣蓋金蠶畏蝟蝟入其家金蠶則不敢動𨿽匿榻下墻罅果爲兩蝟擒出之亦可駭也又嶠嶺多蜈蚣動長二三尺螫人求死不得然獨畏托胎虫多延行井幹墻壁上蜈蚣𨿽大偶從下過托胎虫必自落於地蜈蚣爲局縮不得行托胎虫乃徐徐圍繞周匝蜈蚣愈益縮然後登其首陷腦而食之以故人遭蜈蚣害必取托胎虫涎輒生搗塗焉痛立止且金蠶甚毒若有鬼神蜈蚣若是之彊且大也然蝟捕金蠶托胎制蜈蚣物理有不可致詰而不可不知者如此

往時川蜀俗喜行毒而成都故事歲以天中重陽時開大慈寺多聚人物出百貨其間號名藥市者於是有於牕隙間呼貨藥一聲人識其意亟投以千錢乃從牕隙間度藥一粒號解毒丸故一粒可救一人命夫迹旣叵測故時多疑出神仙政和間佑陵以仁經惠天下嘗卽上淸寶籙宮之前新作兩亭左曰仁濟給藥治疾苦右曰輔正主符水除邪鬼因遂詔海內凡藥之治病彰彰有聲者悉索其方書上之於是成都守臣監司奉命相與窮其狀乃始得售解毒丹家蓋世世懼行毒者讎害故匿其迹非有所謂神仙也旣據方修治得其全卽並藥奏禦事下殿中省上曰朕自弛天子所服禦以濟元元毋煩有司也由是殿中省羣醫師驗其方則王氏博濟方中之保靈丹方爾當是時尢子行適領殿中監事故獨得其詳吾落南來用是藥嘗救兩人食葫蔓艸毒得不死蓋不可不書

花蕊夫人蜀王建妾也後號小徐妃者大徐妃生王衍而小徐妃其女弟在王衍時二徐坐遊燕污亂亡其國荘宗平蜀後二徐隨王衍歸中國半塗遭害焉及孟氏再有蜀傳至昶則又有一花蕊夫人作宮詞者是也國朝降下西蜀而花蕊夫人又隨昶歸中國昶至且十日則召花蕊夫人入宮中而昶遂死昌陵後亦惑之嘗造毒屢爲患不能遂太宗在晉邸時數諫昌陵而未克去一日從上獵苑中花蕊夫人在側晉邸方調弓矢引滿擬走獸忽回射花蕊夫人一箭而死始所傳多僞不知蜀有兩花蕊夫人皆亡國且殺其身

江湖間小龍號靈異見諸傳說甚悉崇寧中淮水暴漲而汴口檣舟不能進一日昧爽小龍者出運綱之舟尾有柂工之婦不識也謂是蜥蜴撥置之則又緣柁而上婦怒舉火柴擊其首隨擊霹靈大震一聲汴口官私舟船七百隻皆自相撞擊俱碎死數十百人朝廷聞而不樂第命官爲賑卹焉會發運使上計而小龍者又復出大漕甚窘懼乃焚香祝之願與王偕上計入覲天子可乎龍卽作喜悅狀因舉身入香奩中不動大漕遂攜至都輦先以示魯公得奏聞上遣使索入內爲具酒核以祝之龍輒躍出奩中兩爪據金杯飲幾釂於是天子異之取大琉璃合貯龍爲親加封識焉降付都城汴水之都門外小龍祠中一夕封識宛如故視缶中龍則已變化去矣上喜加封四字仍大敞其祠宇至大觀末魯公謫東南舟行始抵汴口而小龍又出迓魯公然小龍所隸南北當江湖間素不至二浙也政和壬辰魯公在錢塘居鳳山之下私第以正月七日小龍忽出佛堂中於是家人大小咸嘆異疑必有故明日而召命至復加六字王及靖康之初家破魯公貶嶺外吾從行至江陵將遵陸出鼎澧間公畏暑因攺舟行下江陵憇渚宮之沙頭一倉官廨捨才弛擔則龍復出見魯公爲之涕下且感念龍神乃不忘恩舊如此吾戱公曰固知小龍之必來爾公諤詢其故吾曰此亦出公之門也茍毎加意於是無世情者則今日必來使此龍一出世間有世情當又不來是烏足辱人懷抱耶公乃收淚而笑

嶺右俗淳物賤始吾以靖康丙午來博白時虎未始傷人獨村落間竊羊豕或婦人小兒呼噪逐之必委置而走有客嘗過墟井系馬民捨籬下虎來瞰籬客懼民曰此何足畏從籬旁一叱而虎已去村人視猶犬然十年之後流寓者日眾風聲日變百物湧貴而虎浸傷人今則啖人與內地弗殊風俗澆厚亦及禽獸耶先王中孚之道信及豚魚知必不誣

博白有逺村號錄含皆髙山大水人迹罕及斗米一二錢蓋山險不可出有小江號龍潛魚大者動長六七尺癡不識人村民自誇我山多鳳凰吾且謂妄從而詰之則曰其大如鵝五色有冠率居大木之顚穴木而巢焉遇天气淸明必出出必雙飛所過則諸鳥斂翼俛首而伏不敢鳴者久之吾嘆曰此眞鳳凰也古人謂南方丹山產鳳爲信

古今說海卷九十六

●欽定四庫全書

古今說海卷九十七

﹝明﹞陸楫編

說略十三【雜記十三】

○孔氏雜說【宋孔平仲】

漢孔安國字安國晉安帝名徳宗字徳宗恭帝名徳文字徳文會稽王名道子字道子乃至北史慕容紹宗馮子琮魏蘭根南史蔡興宗唐郭子儀辛京杲戴休顏張孝忠尙可孤孟浩然顏見逺田承嗣田承緒張嘉貞宇文審李嗣業皆以名爲字

王羲之子徽之徽之子禎之王允之子晞之晞之子肇之王晏之子昆之昆之子陋之皆三世同用之字胡母輔之子謙之吳隱之子瞻之顧悅之子愷之皆兩世同用之字

太史公父名談故史記無談字季布傳攺趙談作趙同範煜父名泰故後漢書無泰字郭泰鄭泰皆攺作太字李翺父名楚金故其所爲文皆以今爲玆韓愈作諱辯持言在不言徵之說故父名仲卿未嘗諱焉晉曹志者植子也奏議武帝云幹植不彊不諱植字三國時猶不諱其君呂岱傳張承與岱書云功以權成是斥孫權名也

文王可以爲文君張衡賦文君爲我端蓍是也北狄可以爲蠻史記匈奴傳獫狁葷鬻居於北蠻是也二典可以爲謨馬融曰戞擊鳴球載於虞謨是也堯典亦可謂之唐書吳陸抗傳靜言庸違唐書攸戒是也韶可以爲禹樂史記禹興九韶之樂是也三王亦得稱帝史記夏紀帝桀是也獻俘不獨人也物皆可以爲俘俘取也書云俘厥寶玉是也匃不止於自乞也與人亦可稱匃前漢廣川王越傳盡取善繪匃諸宮人注匃遺也賄不獨賂也賜皆可以爲賄書賄肅愼之命是也診不止脈也視物皆可以爲診後漢王喬傳尙方診視舄是也餉不止飲食也贈皆可以爲餉魏文紀注以詩賦餉孫權徐孝穆有答餉鏡詩是也城邑亦可謂之獘趙世家馮亭以城市邑十七獘吾國是也稱譽亦可謂之薦伯夷傳七十子之徒仲尼獨薦顏淵是也

龍不獨以譬君徳凡有徳者皆可以龍言也諸葛亮嵇康皆號臥龍孔融薦禰衡雲龍躍天衢袁宏贊武侯云初九龍盤雅志彌確樊英傳注安帝徵隱士策文云使難進易退之人龍潛不屈許劭許虔汝南平輿【音預】人人稱平輿淵有二龍焉唐烏承玭與兄承恩人號轅門二龍陰興謂貴人曰亢龍有悔以譬外戚之象如此之類甚多然則龍不止比君徳矣

父命得爲敕後漢樊重焚劵諸子從敕是也叔可稱大人疏受對疏廣雲從大人議是也母亦稱大人前漢淮陽獻王傳張博云王遇大人亦解後漢範滂就獄與母訣曰大人割不忍之恩是也父可以稱聖善楊修答曹植書有聖善之教注謂武帝也人臣不嫌稱萬歲馬援傳援釃酒享軍士皆伏稱萬歲是也上父母壽可稱萬壽潘嶽閒居賦稱萬壽以獻觴是也屋之髙嚴通謂之殿前漢霍光傳鴟鳴殿前樹上黃霸傳郡國上計長史一輩先上殿是也白事丞相亦可謂之奏事魏相傳帶劍奏事是也造謁人亦可謂之朝司馬相如傳臨卭令日往朝相如是也人臣得言垂拱薛宣自言垂拱蒙成是也人臣得言端拱謝孚言端拱笑詠謝鯤言端拱廟堂是也人臣得言諒闇山濤傳武帝詔雲山太常𨿽居諒闇是也人臣得稱聖君賢君晉曹攄一縣號曰聖君薛宣傳屬縣各得賢君是也

漢時射策對策其事不同蕭望之傳注云射策者謂爲難問疑義書之於策量其大小署爲甲乙之科列而置之不使彰顯有欲射者隨其所取得而擇之以知優劣射之言投射也對策者顯問以政事經義令各對之以觀其文辭定髙下也晉史潘京爲州所辟謁見問策探得不孝字刺史戱曰辟士爲不孝邪答曰今爲忠臣不得爲孝子亦射策遺法耳

相之不可憑也南史庾夐家富於財食必列鼎又狀貌丰美頥頰開張人皆謂必爲方伯及魏克江陵夐以餓死時又有水軍都督禇蘊面甚尖危從理入口竟保衣食而終唐柳渾十餘歲有巫告曰兒相夭且賤出家可免死渾不從仕至宰相魏朱建平善相鍾繇以爲唐舉許負何以復加然相王肅年踰七十位至三公肅六十二終於中領軍耳史氏以爲蹉跌吾以爲相不可憑也南史徐陵八歲屬文十三通荘老光宅寺慧云法師每嗟陵早夭陵仕至太子少傅年至七十七唐孔若思傳孔季詡擢制科授校書郎陳子昻嘗稱其神淸韻逹可比衛琢而季詡終於左補闕使徐陵夭而不壽季詡遂至顯官則人遂以爲風鑑之驗矣吾以此知風鑑之不可憑也佛果何如以捨身爲福則梁武以天子奴之不免侯景之禍以荘嚴爲功則晉之王恭修營佛寺務在壯麗其後斬於倪唐以持誦爲獲報則周嵩事佛精進王惇害之臨刑猶如市誦經竟死刃下佛果何如哉

佛出於西胡言語不通華人譯之成文謂之經而晉人諸君子甚好於此今世所謂經說性理者大抵多晉人文章也謝靈運翻經臺今尙存焉唐傅奕謂佛入中國孅兒丐夫摸象荘老以文飾之姚元崇治令其說亦甚詳霍去病破匈奴獲休屠祭天金人注祭天以金人爲主休屠祠金人也師古曰今之佛像是也其後休屠王太子歸漢以金人之故賜姓金氏卽日磾也據此則前漢時佛像已入中國矣凡今之佛像皆祭天之主也其盛有天助焉爾後漢明帝夢見金人以爲佛於是遣使天竺國圖其形像楚王英始信其術齋戒祭祀陶謙傳笮融大起浮屠寺作黃金塗像浴佛設飯前漢西域傳塞王南君罽賓塞種分散往往爲數國自疏勒以西比休循捐毒之屬皆故塞種【塞先得反】捐毒卽身毒天竺也後漢襄楷傳注浮屠卽佗聲之轉耳史記大月氏傳身毒國在大夏東南數千里其俗土著與大夏同而卑瀝暑熱按後漢西域傳天竺一名身毒今浮屠像多赤足此卑瀝暑熱之驗也又云其民乘象以戰今浮屠像亦跨象云

霍去病傳諸宿將嘗流落不耦注流謂遲畱落謂墜落據出處流字合作畱

漢髙祖父太上皇前史不載其名後漢章帝紀祠太上皇於萬年注名煓【他官切】一名執嘉髙後紀載髙祖母曰昭靈後

管仲謂之管敬仲出左傳閔公元年子產謂之子美出左傳襄公二十五年原憲字子思出史記張宗字諸君杜茂字諸公陳忠傳記注施延字君子出後漢書四皓名氏鄕裏可見者東園公姓園名秉字宣朝陳畱襄邑人常居園中故號園公夏黃公姓崔名郭字少通齊人隱居修道號夏黃公陶潛作聖賢羣輔錄云出皇甫謐髙士傳揚雄所稱李仲元者名弘出蜀秦宓傳鄭子眞名朴嚴君平名尊出前史王貢兩龔傳注伯樂姓孫名陽字伯樂秦穆公時人出荘子馬蹄疏荘周字子休出列子辛計然範蠡師也姓辛氏字子文或曰計研或曰計倪出史記索隱杜康字仲寧出魏武短歌行注楚狂接輿姓陸氏名通師曠字子野並出荘子疏伯夷姓墨名允字公信孤竹君之子也叔齊名智字公逹伯夷弟也夷齊謚也見論語疏引春秋少陽篇

齊隋婦人施幕罹全身障蔽也唐永徽以後皆用帷帽拖裙到頸漸爲淺露若今之蓋頭矣先是婦人猶乘車輿唐乾元以來乃用兜籠若今之檐子矣唐志載咸亨中勑云多著帷帽遂棄幕罹曽不乘車別坐檐子

謂人爲明公閣下之類亦可謂之髙明孔融傳李膺謂融曰髙明必爲偉器又曰髙明父祖與僕有舊恩明公亦可謂之仁公溫嶠書與陶侃謂侃爲仁公明府亦可謂之明庭張儉傳李篤謂毛欽曰𨿽好義明庭今日載其半矣賢相亦可謂之賢宰左雄傳論曰陳蕃楊秉世稱賢宰

昔時文字未有印板多是寫本齊宗室傳衡陽王鈞常手自細寫五經置於巾箱中巾箱五經自此始也

今之更點擊鉦唐六典皆擊鐘也太史門有典鐘二百八十人常擊編鐘

今公家文字用仰字北史時已有此語北齊孝昭皇帝紀詔定三恪禮儀體式亦仰議之

俗所謂累重亦有所出也前漢西域傳屯田輪臺募民壯健有累重敢徙者詣田所注累謂妻子家屬也

俗所謂阿誰三國時已有此語龎統傳向者之論阿誰爲是

俗所謂日子亦有所出文選曹公檄吳將校部曲文年月朔日子注發檄時也然則日子日時也

工夫或作功字魏志王肅傳太極已前功夫尙大也

俗所謂停待晉書已有此語湣懷太子傳陛下停待是也

俗所謂日許者爾許也聲之訛也啟顏錄詠短人云城門爾許髙故自匍匐入

俗呼抽替南史殷淑儀孝武帝之貴妃也有寵而斃帝思見之遂爲抽替棺欲見輒引替覩屍

前鮑宣傳注持時夜行夜行如今持更是已持時如今報時是已漢官儀黃門持五夜甲夜乙夜丙夜丁夜戊夜亦如今五更也

俗呼牝馬爲課馬出唐六典凡牝四遊而課羊則當年而課之課謂歲課駒犢

文帝七年令列侯太夫人夫人無得擅徵捕如淳曰列侯之妻稱夫人列侯死子復爲列侯乃得稱太夫人子不爲列侯不得稱也然則婦人稱太者蓋如是耳

古今說海卷九十七

●欽定四庫全書

古今說海卷九十八

﹝明﹞陸楫編

說略十四【雜記十四】

○瀟湘錄【唐李隱】

髙宗承祧後多患頭風召醫於四方終不得療有一宮人忽自陳世業醫術請修合藥餌髙宗初未之信及堅論奏遂令宦者監之修藥宮人開坎作藥鑪穿地方深一二尺忽有一蝦蟆跳出如黃金色背上有朱書字宮人不敢匿其事乃進於上髙宗不曉其兆遽命放於後苑池內宮人遂別擇地穿藥鑪方深一二尺復得前金色蝦蟆又聞於上上惡之以爲不祥命殺而棄焉至夜其修藥宮人及宦者皆無疾而卒

則天末年益州有一老父攜一藥壺於城中賣藥得錢卽轉濟貧乏自不食時或飲淨水如此經歲餘百姓賴之有疾得藥者無不愈或自遊江岸閒眺永日又或登髙引頸不語每遇有識者必告之曰人一身便如一國也人心卽帝王也傍列臟腑卽宰輔也外具九竅卽羣臣也故心病則內外不可救之何異君亂於上臣下不可止之乎但凡欲身之無病必須先正其心不使气索不使狂思不使嗜欲不使迷惑則心先無病心無病則余臟腑𨿽有病不難療也外之九竅亦無由受病也況藥有君有臣有佐有使或攻其病君先臣次然後用佐用使自然合宜如失其序必自亂也又何能救病此猶家國任人也老夫賣藥常以此爲念每見愚者一身君不君臣不臣使九竅之邪恣納其病以至於良醫自逃名藥不效猶不自知悲夫士君子記之忽一日獨詣錦江解衣淨浴探壺中惟選一丸藥自吞之謂眾人曰老夫謫罪已滿今卻歸島上俄化爲一白鶴飛去其衣與藥壺並沒於水求尋不得

相國李林甫家一奴號蒼璧性敏慧林甫憐之忽一日卒然而死經宿復蘇林甫問之曰死時到何處見何事因何卻得生也奴曰死時固不覺其死但忽於門前見儀仗擁一貴人經過有似君上方潛窺之遽有數人走來擒去去至一峭拔奇秀之山俄及一大樓下須臾有三四人黃衣小兒曰且立於此候君旨見殿上卷一朱翠簾依稀見一貴人坐臨階砌似剸斷公事殿前東西立仗衛約千餘人有一朱衣人攜一文簿奏言是新奉命亂國革位者安祿山及祿山後相次三朝亂主兼同時悖亂貴人定案殿上人問朱衣曰大唐君隆基君人之數𨿽將足壽命之數未足如何朱衣曰大唐之君奢侈不節儉本合折數但緣不好殺有仁心故壽命之數在焉又問曰安祿山之後數人僭爲僞主殺害黎元當須速止之無令殺人過多以傷上帝心慮罪及我府事行之時當速止之朱衣奏曰唐君紹位臨禦以來天下之人安堵樂業亦已久矣據期運推遷之數天下之人亦合罹亂惶惶至矣廣害黎元必至傷上帝心也殿上人曰宜速舉而行之無失他安祿山之時也又謂朱衣曰宜便先追取李林甫楊國忠也朱衣曰惟受命而退俄頃有一朱衣捧文簿至奏言大唐第六朝天子復位及佐命大臣文簿殿上人曰可惜大唐世民效力甚苦方得天下治到今日復亂也𨿽嗣主復位乃至於末代終不治也謂朱衣曰但速行之朱衣奏訖又退及將日夕忽殿上有一小兒急喚蒼璧令對見蒼璧方子細見殿上一人坐碧玉案衣道服戴白玉冠謂蒼璧曰當卻回寄語李林甫速來歸我紫府應知人間之苦也蒼璧尋得放回林甫知必不久時亂矣遂潛恣酒色焉

楊貴妃忽晝寢驚覺見簾外有雲气氤氳令宮人視之見一白鳯銜一書有似詔勑自空而下立於寢殿前宮人白貴妃貴妃起而熟視之遂命焚香親受其書命宮嬪披讀其文曰勑謫仙子楊氏爾居玉闕之時常多傲慢謫塵寰之後轉有驕矜以聲色惑人君以寵愛庇族屬內則韓虢蠧政外則國忠秉權殊無知過之心顯有亂時之迹比當限滿合議復歸其如罪更愈深法不可貸專玆告示且與沈淪宜令死於人世貴妃極惡之令宮闈間切祕此事亦不聞於上其鳯尋飛去其書藏於玉匣中三日後失之

天寶年中楊國忠權勢漸髙四方奉貢珍寶莫不先獻之豪富奢華朝廷間無敵忽有婦人自投其宅請見國忠閽人拒之婦人大叫言於閽曰我直有一大事要白楊公爾如何艱阻我若不令得見楊公我當令火發盡焚楊公宅閽人懼遂告國忠國忠甚驚遽召見婦人見國忠曰公爲相國何不知否泰之道邪公位極人臣又聯國戚名動區宇亦已久矣奢佚不節徳義不修壅塞賢路謟媚君上又久矣略不能效前朝房杜之蹤迹以社稷爲念賢愚不別但納賄於門者爵而祿之才徳之士伏於林泉不一顧錄以恩付兵柄以愛使民牧噫欲社稷安而保家族必不可也國忠大怒問婦人曰汝自何來何造次觸犯宰相不懼死邪婦人曰公自不知有死罪翻以我爲死罪國忠極怒命左右欲斬之婦人忽復自滅國忠驚疑未久又復立於前國忠問曰是何妖邪婦人曰我實惜髙祖太宗之社稷將被一匹夫傾覆公不解爲宰相𨿽處輔佐之位無輔佐之功公一死小事爾可痛者國自此弱幾不保其宗廟亂將至矣胡怒之邪我來白於公胡多事也我今卻退胡有公也公胡死也民胡災也言訖笑而出令人逐之不見後至祿山起兵方悟胡字焉

杜修己者趙人也善醫其妻卽趙州富人薛氏女也性滛佚修己家養一白犬甚愛之每與珍饌食後修己出其犬突入室內欲囓修己妻薛仍似有姦私之心薛氏因怪而問之曰爾欲私我耶若然則勿囓我犬卽搖尾登其牀薛氏懼而私焉其犬略不異於人爾後每修己出必姦滛無度忽一日方在內同寢修己自外入見之因欲殺犬犬走出修己怒出其妻薛氏後歸薛贇半年其犬忽突入贇家口銜薛氏髻而背負走出家人趕奪之不得不知所之犬攜薛氏直入恆山潛之每至夜卽下山竊所食之物晝則守薛氏經一年薛氏有孕生一男𨿽形貌如人而徧身白毛薛氏只於山中撫養之又一年其犬忽死薛氏乃抱子迆邐出山入冀州乞食有知此事者逺詣薛贇家以告贇遽令家人取至家其所生子年十七形貌醜陋性復凶惡每私走作盜賊或旬餘或數月卽復還薛贇患之欲殺焉薛氏乃私誡其子曰爾是一白犬之種也幼時我不忍殺爾今日在他薛家豈合更不謹若更私出外爲賊薛家人必殺爾實恐爾累及他當攺之其子大號泣而言曰我稟犬之气而生也無人心好殺爲賊自然耳何以爲過薛贇能容我卽容之不能容我卽當與我一言何殺我邪母當自愛我其逺去不復來矣薛氏堅畱之不得乃謂曰去卽可何不時來一省我也我是爾之母爭忍永不見也其子又號哭而言曰後三年我復來耳攜劍拜母而去又三年其子領羣盜千餘人至門自稱曰將軍旣入拜母后令羣盜殺薛贇之家屬惟畱其母焚其宅攜母而去

古今說海卷九十八

●欽定四庫全書

古今說海卷九十九

﹝明﹞陸楫編

說略十五【雜記十五】

○三水小牘【唐皇甫枝】

韓文公之寢疾也名醫良藥日進有加而無瘳忽宵中驚悸旣寤而汗沾衾裯命侍人扶坐小君問之良久曰向來夢神人長丈餘金鎧持戟直入寢門我不覺降階拜之自稱大聖瞋目謂我曰雎邃骨梲國世與韓爲讎吾欲討之而不能如何我跪答曰願從大聖討焉不旬日而文公薨果從其請矣

滎陽郡城西有永福湖引鄭水以注之平時繞岸皆臺榭花木乃太守郊勞班餞之所西南壖多修竹喬林則故徐帥崔常侍彥曾別業也當咸通中龎勛之作變崔公爲所執也湖水如凝血者三日而復未幾而其家凶問至餘光啟初寓居鄭地故得之昔讀本朝書見河間王之徵輔公祏也江行舟中宴羣帥命左右以金盌酌江水至忽化爲血合坐失色王徐曰盌中之血公祏授首之徵果破之則禍福之難明也如是

陸存者愚儒也衰白之後方調授汝州剡城令時乾符丁酉歲也是秋王仙芝黨與起自海沂來攻郡途經剡城存微服將遁爲賊所虜其酋問曰汝何等人也存紿之曰某庖人也乃令溲煎油作■﹝麥咅﹞■﹝麥主﹞者移時不成賊酋怒曰這漢謾語把劍來存懼急撮面兩手速拍曰祖祖父父世世業業眾大笑釋之時縣尉李庭妻崔氏有殊色賊至爲所掠將妻之崔氏大詬曰我公卿家女爲士子妻死乃緣命豈可受艸賊污辱賊怒刳其心而食見者無不灑涕

汝州魯山縣西六十里小山間有祠曰女靈觀其像獨一女子焉低鬟顰蛾艷冶而有怨慕之色祠堂後平地怪石圍數畆上擢三峯皆十餘丈森然肖泰華也詢之老人云大中初斯地忽暴風驟雨襄邱陵震屋瓦一夕而止遂有玆山其神見形於樵蘇者曰吾商於之女也帝命有此百里之境可告鄕裏爲吾立祠於山前山亦吾所持來者無曠時祭當福汝鄕人遂建祠官書祀典歷數世矣咸通末余調補縣印吏實屍嘗祭與同捨生譙國夏侯禎偕行祭畢與禎縱觀祠內禎獨眷眷不能去乃索巵酒酹曰夏侯禎於年未有匹偶今者仰覿靈姿願爲廟中掃除之隸神其鑑乎旣捨爵乃歸其夕夏侯生戃恍不寐若爲陰靈所中其僕來告余走視之則目瞪口噤不能言矣余謂曰得非女靈乎禎頷焉余命吏載楮鏹潔尊席而禱曰夫人嶽鎭愛女疆埸明祗致禾黍丰登戢虎狼暴殄斯神之任也今日之祭乃郡縣常祀某職其事敢不嚴恭豈謂友生不勝醆斝之餘至有慢言黷於神聽今疾作矣豈降之罰邪抑果其請邪若降之罰是以一言而斃一國士是違好生之徳當專戮之辜帝豈不降鑑而使神祇虐於下乎若果其請是以一言捨貞靜之道播滛佚之風緣張碩而動云軿顧交甫而解明佩若九閽一叫必貽幃箔不修之責況天下多美丈夫何必是也神其聽之奠訖夏侯生康豫如故

渤海封夫人諱詢字景文天官侍郎敖孫也諸兄皆貢士有聲於名場夫人气韻恬和容止都雅善艸隸工文章盛飾則芙蕖出綠波巧思則栁絮因風起至於婉靜之法剪制之工固不學而生知婣黨號爲淑女咸通戊子歲始從媒贄移天於殷門故祕省校書保晦遐構遐構兄余寮壻也愛鍾自出姑實親姨夙夜蒸蒸劬勞無怠廣明庚子歲妖纒黃道釁啟白丁關輔烽飛輦轂遐狩以天府陸海之盛奄化於鯨鯢腹中卽冬十二月七日也邦人大潰校書自永寧裏所居盡室濳於蘭陵裏蕭氏池臺地鄰五門以爲賊不復入至明日羣凶霧合祕校遂爲所俘賊酋覩夫人之麗將欲叱後乘以載之夫人正色相拒確然不移誘說萬辭但瞑目反背而莫顧日將夕賊酋勃然起曰行則保羅綺於百齡止則取齏粉於一劍夫人奮袂罵曰狂賊狂賊我生於公卿髙門爲士君子正室琴瑟葉奏鳯凰和鳴豈意昊天不容降此大厲守正而死猶生之年終不負穢包羞於汝逆豎之手言訖遇害賊酋旣去祕校脫身來歸侍婢迎門白夫人逝矣祕校拊膺失聲而前枕屍於股大慟良久揮淚於夫人面曰景文景文卽相見遂長號而絕三婢子覩主父主母俱殞乃相攜投浚井而死人曰噫二主二夫實士女之醜行至於臨危抗節乃丈夫難事豈謂今見於女徳哉渤海之媛汝陰之嬪貞烈規儀永光於彤管矣辛丑歲遐構兄出自雍話玆事以余有春秋學命筆削以備史官之闕

廣明庚子歲餘在汝墳溫泉之別業夏四月朔旦云物暴起於西北隅瞬息間濃云四塞大風壞屋拔木雨且雹雹有如杯棬者鳥獸盡殪被於山澤中至午方霽觀行潦之內蝦蟹甚眾明日余抵洛城自長夏門之北夾道古槐十拔去五六矣門之鴟吻亦失矣余以爲非吉徵也至八月汝州召募軍李迍光等一千五百人自鴈門回掠東都南市焚長夏門而去入蜀自玆諸夏騷蕩矣上天垂戒豈虛也哉

許州長葛令嚴郜衣冠族也立性簡直𨿽羈束於官署常畜退心咸通中罷任乃於縣西北境上陘山陽置別業良田萬頃桑柘成陰奇花芳艸與松竹交錯引泉成沼疎阜爲臺盡登臨之志矣夫人河東裴氏有三女長適滎陽鄭氏次適京兆杜氏幼曰阿珊特端麗妍瑩乙巳歲年十五矣時淸明節嚴公盡室登陘山山西岑有鄭大王祠乃於祠中薦酒饌令諸女縱觀日晚方歸降及山之半旋風忽起於道左繚繞諸女塵坌陰晦眾皆驚懼而阿珊獨僕於地色變不能言鬟上失雙金翹乃扶持而歸召巫者視之巫譯神言曰我鄭大王也今聘爾女爲第三子婦其家遽使賫酒殽紙錢令巫者詣祠祈之旣至得金翹於神坐上巫者再三請禱神終言不可明日阿珊殞便憑巫言以達所以嚴氏遂令送服玩設禮筵於祠內厥後每有所須必托巫言告其家嚴公夫人卽余室之諸姑也故得其實而傳之

古今說海卷九十九

●欽定四庫全書

古今說海卷一百

﹝明﹞陸楫編

說略十六【雜記十六】

○談藪【宋龎元英】

王公衮字吉老宣子尙書之弟先墓在會稽西山爲掌墓人奚泗所發公衮訴之郡杖之而已公衮憤甚奚泗受杖詣公衮謝罪公衮呼前勞以酒拔劍斬之持其首詣郡宣子時爲侍郎奏乞以己官贖罪詔給舎集議中書舎人張孝祥等議上詔赦之猶鑴一秩當時公衮孝名聞天下永嘉王十朋以詩美之公衮性甚和平居常若嬉笑人謂之笑面虎

甄龍友云卿永嘉人滑稽辯捷爲近世之冠樓宣獻自西掖出守以首春觴客甄預坐席間謂公曰今年春气一何太盛公問其故甄曰以果奩甘蔗知之根在公前而末已至此公爲罰掌吏眾訾其猥率遊天竺寺集詩句贊大士大書於壁云巧笑倩兮美目盼兮彼美人兮西方之人兮孝廟臨幸一見賞之詔侍臣物色其人或以甄姓名聞曰是溫州狂生用之且敗風俗上曰惟此一人朕自舉之甄時爲某邑宰趣召登殿上迎問曰卿何故名龍友甄罔然不知所對旣退乃得之曰君爲堯舜之君故臣得與夔龍爲友由是不稱旨猶得添倅後至國子監簿甄嘗頌臨安北山大佛頭云色如黃金面如滿月盡大地人只見一撅禪人多許之

沈詹事特坐葉丞相論恢復貶筠州沈方售一妾年十七八攜與俱行處筠凡七年旣歸呼妾父母以女歸之猶處子時人以比張忠定公詠會稽潘方仲矩爲安吉尉獻詩云昔年單騎向筠州覓得歌姬共逺遊去日正宜供夜直歸來渾未識春愁禪人尙有香囊愧道士猶懷炭婦羞鐵石心腸延壽藥不風流處卻風流

錢處和參政好餌鼠爲侍從居臨安每日食畢輒以大盆貯余饌三擊盆則羣鼠累累然來食訖乃去以爲常洎遷政府鼠復至以其相距差近不怪也已而帥越帥閩繼掛冠歸裏鼠至如初迨錢亡乃不見

洪文惠文敏兄弟皆畏內𨿽少年貴達家有聲妓之奉往往不能快意王宣子知饒州景伯家居喪偶宣子弔焉主人受弔已延客至內齋喚酒小酌甫舉杯羣妾坌出素妝靚態黛色粉光不異平日謔浪笑語酒行至無算景伯半酣握王手曰不圖今日有此樂賓主相顧一笑後二十年宣子謝事歸越景盧來爲守時已鰥居暇日宣子造郡齋景盧畱欵亦出家姬侑席笑謂王曰家兄有言不圖今日有此樂王爲絕倒

謝希孟在臨安狎娼陸氏象山責之曰士君子乃朝夕與賤娼女居獨不愧於名教乎希孟敬謝請後不敢他日復爲娼造鴛鴦樓象山聞之又以爲言謝曰非特建樓且有記象山喜其文不覺曰樓記云何卽口占首句云自遜抗機云之死而天地英靈之气不鍾於世之男子而鍾於婦人像山黙然希孟一日在娼所忽起歸興遂不告而行娼追送江滸泣涕戀戀希孟毅然取領巾書一詞與之云雙槳浪花平夾岸靑山鎖你自歸家我自歸說著如何過我斷不思量你莫思量我將你從前於我心付與旁人可希孟與鄕人陳伯益好相調戲伯益面黑而狹多髯希孟入其書室見寫眞掛壁上題云伯益之面大無兩指髭髯不仁侵擾乎其旁而不已於是乎伯益之面所餘無幾此語喧傳伯益病之而莫能報希孟後避寧宗諱攺名直字古民伯益於是以兩句詠其名炊餅擔頭挑取去白衣鋪上喝將來聞者笑倒伯益又嘗寫眞衣皁道服躡僧鞵希孟贊之曰禪鞵俗人須鬢道服儒巾面皮秋水長天一色落霞孤鶩齊飛

曹詠侍郎妻碩人厲氏余姚大族女始嫁四明曹秀才與夫不相得仳離而歸乃適詠時尙武弁不數年以秦會之婣黨易文階驟擢至徽猷閣守鄞元夕張燈州治大合樂宴飲曹秀才攜家來觀見碩人服用精麗左右供侍備極尊嚴謂其母曰渠乃合在此中居享如此冨貴吾家豈能畱嘆息久之詠日益顯爲戶部侍郎尹京會之殂詠貶新州而亡碩人領二子取喪歸葬二子復不肖家貧蕩析至不能給朝晡趙徳老觀文亦厲氏壻碩人從父妹也憐其老且無聊招置四明裏第養之終身碩人間出訪親舊過故夫曹秀才家門庭整潔花竹蓊茂顧侍婢曰我當時能自安於此豈有今日因泣下數行二十年間夫妻更相悔羨世態翻復不可料如此方詠盛時鄕裏奔走承迎惟恐後獨碩人之兄厲徳斯不然詠銜怒帥越時徳斯爲里正詠風邑官脇治百端冀其祈己竟不屈會之甫殂乃遣介致書於詠啟封乃樹倒猢猻散賦一篇洎新州之行又以十詩贈行其一云斷尾雄鷄不畏犧憑依掇禍復何疑八千里路新州瘴歸骨中原是幾時詠得詩憤極然無如之何

韓侂冑暮年以冬月攜家遊西湖畫船花輿徧覽南北二山之勝末乃寘宴於南園族子判院與焉席間有獻牽絲傀儡爲土偶負小兒者名爲迎春黃胖韓顧族子汝名能詩可詠卽承命一絕云腳踏虛空手弄春一人頭上要安身忽然綫斷兒童手骨肉都爲陌上塵韓大不樂不終宴而歸未幾禍作

樓叔韶鏞初入太學與同窓友厚善休日友謂叔韶寂寂不自聊吾欲至一處求半日適飲醇膳美又有聲色之玩但不可言君性輕脫或以利口敗吾事能息聲則可偕往樓敬諾要約數四乃相率出城買小舟沿葦行將十里捨舟陟小坡行道微髙下又二里得精舍門徑絕卑小而松竹花艸楚楚然友欵於門卽有小童應客主人繼出乃少年僧姿狀秀美進趨安詳殊有富貴家气象揖客曰久別甚思欵接都不見過何也揖樓爲誰友曰吾親也遂偕坐欵語十刻許僧忽回顧日影下庭西笑曰日旰二君餒乎便起推西邊小戶入華屋三間窻幾如拭玩貝皆珍奇喚侍童進點心素膳三品甘芳精好不知何物所造徹器命推窻平湖當前數十百頃其外連山橫陳樓觀森列夕陽返照丹碧紫翠互相發明漁歌菱唱隱隱在耳騁望久之僧取塵尾敲闌干數聲俄時小畫舫傍湖而來二美人徑出登岸靚妝麗色王公家不過也僧命具酌指顧間觴豆羅陳窮極水陸左右執事童皆佼好杯行美人更起歌舞僧與友謔浪調笑歡意無間樓神思惝恍正容危坐噤不敢吐一語伺僧蹔起挈友臂扣所以友慍曰子但飲食縱觀何用知如許而觴十餘巡夜已艾僧復引客至小閣中臥具皆備曰姑憇此遂去壁外卽僧榻試穴隙窺則徑擁二姬就寢友醉甚大鼾樓獨彷徨不寐起如廁一童執燭宻詢之此爲何地童笑曰官人是親戚何須問樓反室展轉通宵時側耳審聽但聞鼻息■﹝鼻勾﹞■﹝鼻勾﹞而已將曉僧已至客寢問安否盥櫛畢引入一院制作尢邃巧簾幕蔽滿庭下奇花盛開香气蓊勃小山叢竹位置愜當回思夜來境界已迷不能憶迨具食則器用張陳一新食品加精獨二姬竟不復出食罷各去僧送之門鄭重而別由他徑絕湖而歸樓惘惘累日疑所到非人間數問友但笑不答亦許尋舊遊而樓用他故亟歸鄕其後出處參商訖不克再偕

唐小說記紅葉事凡四其一本事詩顧況在洛乘間與一二詩友遊苑中流水上得大梧葉題詩云一入深宮裏年年不見春聊題一片葉寄與有情人況明日於上流亦題云愁見鶯啼栁絮飛上陽宮女斷腸時君恩不禁東流水葉上題詩寄與誰後十餘日有客來苑中又於葉上得詩以示況曰一葉題詩出禁城誰人酬和獨含情自嗟不及波中葉蕩漾乘春取次行又明皇代以楊妃虢國寵盛宮娥皆衰悴不願備掖庭嘗書落葉隨禦溝水流出云舊寵悲秋扇新恩寄早春聊題一片葉將寄接流人顧況聞而和之旣達聖聽遣出禁內人不少或有五使之號況所和卽前四句也其二雲溪友議盧渥舍人應舉之歲偶臨禦溝見紅葉上有詩雲流水何太急深宮盡日閒殷勤謝紅葉好去到人間其三北夢瑣言進士李茵嘗遊苑中見紅葉自禦溝出上有題詩曰【與盧渥詩同】其四玉溪編事侯繼圖秋日於大慈寺倚闌樓上忽木葉飄墜上有詩曰拭翠斂愁蛾爲郁心中事搦筆下庭除書作相思字此字不書名此字不書紙書向秋葉上願逐秋風起天下有心人盡解相思死余意前三則本只一事而傳記者各異耳劉斧靑瑣中有禦溝流紅葉記最爲鄙妄蓋竊取前說而易其名爲於祜云本朝詞人罕用此事惟周淸眞樂府兩用之歸花遊雲信流去想一葉怨題今到何處六醜詠落花雲飄流處莫赴潮汐恐斷水上有相思字見得脫胎換骨之妙極矣淸眞名邦彥字美成徽宗時爲待制提舉大晟樂府

大溪山在廣州境舊山有一洞其處所人不常識每歲五月五日洞開則見之土人預備墨紙刷箒入其中以手摸石壁覺有罅隙若鑴刻者以墨刷其上紙覆其上印模而出洞亦隨閉持所印紙視之或咒語或藥方所得皆不同亦有不成字無所得者咒術藥方應用無不效驗蓋南法之所出也

湖南北沙板皆自地發多在人家迸出如筍長數十丈大數十圍或一或二或數株並出人家遭此者皆坼裂傾陷屋宇然析之爲板其利甚博因此家道日進故俗以爲吉祥亦有掘地得板一窖至數百片土人往往以鐵爲長梗入山刺地有板處鐵不能入殊不知地中何以有此也毛義夫云往年平江大旱河水盡涸居民就河底掘旱井或有掘得沙板者愈取愈多相去五里十里必有一處多至四百片亦有得沈香者滄洲云洞板完全者最難得補綴精密𨿽巧目亦不能辧以沸湯沃之則敗矣

嚴州壽昌縣道旁有朱買臣廟貌其地有朱池朱村居人多朱姓朱謙之詩云貧賤難堪俗眼低區區何事便云泥會稽乞得無他念秪爲歸來詫故妻束薪行道自歌呼越俗安知有丈夫一見印章驚欲倒相看方悔太模糊

漁溪云曩在筠州新昌縣嘗出遊歷將至五峯馬上遙見山中艸木蠕蠕動疑爲地震馭者云滿山皆猴也數以千萬計行人獨過常遭戲虐每羣呼跳踉而至扳緣頭目胸項手足滚成毛球𨿽有兵刃亦無所施往往致死夜宿民家犬爲虎銜去明日至寺問山中有虎乎曰無有何以無曰山中皆大林虎安敢來余曰林木森森虎所隱庇何爲不來曰大木上多鼠虎過其下鼠必鳴噪自拔其毛投虎身著處必生虫則徧身瘡爛以至乎死故畏不敢至方悟宣城包氏畫虎皆平原曠野茅葦叢薄中亦有棘枝尋丈未嘗作林木者以此隋文帝云譬之猛虎人不能害反爲毛間虫所蠧損又可證也賴省幹之卜天下知名賴建寧人挾妖術殺人祭鬼常於浙中尋求十餘歲童女養之以充用其母喜誦佛書女習念心經後此女次當供祭沐浴裝飾寘空室中鐍其戶而去女自分必死夜且半覺有物自天窻下光煜煜然不勝怖急念揭諦咒忽口中亦有光出此物逡巡欲進復卻女誦咒益急良久口中光漸大直出射此物物僕牀下鏗然有聲不復起其室近街俄而警夜卒過焉女大叫殺人卒報所屬率眾破壁取女出視壁下物乃大白蟒死矣捕賴及家人鞫問具伏黥配海外籍其家今爲詹安撫居宅

徑山寺主園僧行菜畦間爲蛇傷足久之毒气蔓延一腳皆爛號呼宛轉常住爲招醫積費數百千不能愈有遊僧見之曰吾能治此命汲淨水洗病腳腐膿敗肉悉去之易水數器瘡上白筋數見浥以軟帛解包取藥末均糝瘡中惡水泉湧良久乃止明日淨洗如初日日皆然但見水漸淤肉漸生一月之後平復如舊主僧及合寺大喜欲謝以錢物僧云吾與山門結緣豈因以利卻不受他日主僧具食延之謂曰山中蛇虺多被傷者時有之誠願得奇方以備急僧云和尙有命敢不從但此方來處絕妙不必廣傳香白芷爲末入鴨觜膽礬麝香各少許臨期以意斟酌之未幾僧去長老升座以此方徧告諸人

孫琳路鈐本殿前司健兒寧宗爲郡王病淋日夜凡三百起國醫罔措有與孫善者薦其能光宗時在東宮亟使人召之至孫求二十錢買大蒜淡豉蒸餅三物爛研合和爲丸令以溫水下三十丸且曰今日進三服病當退三分之一明日再進如之三日則病除已而果然賞以千緡奏官右列或問其說孫曰小兒何緣有淋只是水道不通利蒜豉皆通利無他巧也張知閣久病瘧遇熱作時如火年餘骨立醫以爲虛餌之茸附熱愈甚招孫診視許謝五十萬孫笑曰但安樂時湖上作一會足矣命官局贖小柴胡湯三貼服之熱減十九又一服病脫然孫曰是名勞瘧熱從髓出又加剛劑剝損气血安得不瘦蓋熱藥不一有去皮膚中熱者有去臟腑中熱者若髓熱非柴胡不可北方銀州柴胡只須一服南方力減於此故三服乃效今卻可進滋補藥矣一少年子娶妻後得軟腳病疼特甚醫以爲腳气孫聞之曰吾不必診視但買杜仲一味寸斷片析每一兩用半酒半水合一大盞煮六分頻服之三日能行又三日如未嘗病者孫曰府第寢處髙明衣履燥潔無受濕之理特新娶色欲過度致然杜仲專治腰膝以酒行之則爲效易矣其伎大略如此奇驗

朱中直府判爲池之靑陽簿老吏言紹興初有縣丞夫婦皆年三十而無子令吏輩求嬰兒爲嗣不數日輒死又求之數年內凡失十餘子最後一子死棺殮就焚其本生父母來視之循其體兩股微熱復視之陰囊已破去雙腎矣哭告於官追丞家人劾治具得其狀乃丞用道人授房中之術用嬰兒腎入藥僞爲求嗣實爲藥資案成丞死於獄不克正其罪

金帥見一卒妻美殺其夫而納之寵嬖殊甚帥有所佩匕首極利寢則枕之他日方寢此婦取匕首將殺之帥覺驚問婦曰將殺汝帥曰何故曰我夫爲汝殺吾欲報仇帥黙然久之曰吾不忍殺汝當爲汝別求夫乃盡集諸將使自擇婦指一人卽以嫁之邱宗卿同客談此曰此其所以爲金帥也

京師士人出遊迫暮過人家缺墻似可越被酒試踰以入則一大園花木繁茂徑路交互不覺深入天漸暝望紅紗籠燭而來驚惶尋歸路迷不能識亟入道左小亭氈下有一穴試窺之先有壯士伏其中見人驚奔而去士人就隱焉已而燭漸近乃婦人十餘靚妝麗服俄趨亭上競舉氈見生驚曰又不是那一个又一婦熟視曰也得也得執其手以行生不敢問引入洞房曲室羣飲交戲五鼔乃散士人憊倦不能行婦貯以巨篋舁而縋之墻外天將曉懼爲人所見彊起扶持而歸他日迹其所遇乃蔡太師花圃也

今軍營中有天王堂按僧史天寶初西蕃冦安西奏乞援兵明皇詔不空三藏誦仁王護國經帝見神人帶甲荷戈在殿前不空云此毗沙門天王第二子獨健往救安西也後安西奏有神人長丈餘被金甲鼓角大鳴蕃冦奔潰斯須城上天王見形謹圖形上進因勑諸節鎭所在州府於城西北隅各立天王形像佛寺亦別院安置但不知何時流入軍營耳

趙徳老常戲言明州有三賤燒底賤著底賤喫底賤或問其故曰燒底是燈艸著底是艸鞋喫底是鹽又云慈溪縣有三薦茶店湯瓶不曾薦客店牀上無藳薦大街上好放薦皆可資笑

徳安有人家土庫中被盜者絕無蹤迹一總轄謂其徒曰恐是市上弄猢猻者試往脇之不伏則執之又不伏則令唾掌中如其言其人良久覺無唾可吐色變具伏乃令猢猻由天窻中入取物或謂總轄何以知之曰吾亦不敢必但人之驚懼者必無唾可吐姑以卜之幸而中耳又一總轄坐壩頭茶坊有賣熟水人持兩銀杯一客衣服濟然若巨商者行過就飲總轄遙見呼謂曰吾在此不得弄手段將執汝客慚悚而去人問其故曰此姦盜之魁也適飲水時以兩手捧盂蓋度其廣狹作僞者以易之耳吾旣見安得不問韓王府中忽失銀器皿數事掌器婢叫呼爲賊傷手趙從善尹京命總轄往府中測視良久執一親僕訊之立伏歸白趙雲適視婢瘡口在左手蓋與僕有私竊器與之以刃自傷僞稱有賊而此僕意思有異於眾以是得之

建寧監作院鄭江三衢吏也以棘寺推司得官嘗云嶽鵬舉初入獄欲坐以得督視所札子令策應而三日不行爲違節制當行軍法何伯壽承奏命治其事乃謂嶽曰相公但放心若相誤令某子孫皆無眼嶽乃署竟坐死何由此得執政旣而其家生子果皆靑盲此事得於老吏

蔡元定字季通博學彊記通術數遊朱晦翁門極喜之詹元善尢重之薦其傳康節之學命使定歷宻院札令赴行在蔡𨿽不應命人猶以聘君稱之晦翁以道學不容於時胡閎章疏並及蔡謂之妖人坐謫道州以死蔡善地理學每與鄕人卜葬攺定其間吉凶不能皆驗及貶有贈詩者曰掘盡人家好壠邱寃魂欲訴更無由先生若有堯夫術何不先言去道州

古今說海卷一百

四庫全書古今說海下

﹝明﹞陸楫編

●欽定四庫全書

古今說海卷一百一

﹝明﹞陸楫編

說略十七【雜記十七】

○淸尊錄【宋廉布】

政和初冀州客次中或言某官之家有異事語未畢而某官者至因自言某妻生一男一女而死某旣再娶矣一日亡妻忽空中有聲如小兒吹叫子狀三二日輒一至某問之曰君亦有形乎曰有之卽見形如平生敍舊感泣然近人輒引去常相距十許步因謂曰昔爲夫婦今忍不相親於是相與坐堂中某起執其手則堅冷如冰鐵妻勃然掣手去後五日乃復來慍曰前日遽驚我何耶某再三謝之竟不可近久之後妻忽夢其先祖云汝夫前妻爲怪乃陰府失收耳今已召捕且獲後數日果絕

建炎初關陜交兵京西南路安撫使司檄諸郡凡民家畜三年以上糧者悉送官違者以乏軍興論金州石泉縣民楊廣貲巨萬積粟支三十年因是悒悒得疾廣故豪橫兼並其鄕鄰甚患苦之旣病篤絕惡見人𨿽妻子不得見自隙窺之則時捽所藉稻藳而食累日所食方數尺乃死斂畢棺中忽有聲若搥蹋者家人亟呼匠欲啟棺匠曰此非蘇活殆必有怪勿啟其子不忍啟之則一驢躍出嘶鳴甚壯衣帽如蟬蛻然家縶之隙屋中一日其子婦持艸飼驢忽跳嚙婦臂流血婦麤暴忿怒取抹艸刀刺之立死廣妻遂訴縣稱婦殺翁縣遣修武郎王直臣往驗之備得其事

興元民有得闌遺小兒者育以爲子數歲美姿首民夫婦計曰使女也教之歌舞獨不售數十萬錢邪婦曰固可詐爲也因納深屋中節其食飲膚髮腰步皆飾治之比年十二三嫣然美女子也攜至成都教以新聲又絕警慧益祕之不使人見人以爲奇貨里巷民求爲妻不可曰此女當歸之貴人於是女僧及貴遊好事者踵門一覿面輒避去猶得錢數千謂之看錢久之有某通判者來成都一見心醉要其父必欲得之與直至七十萬錢乃售旣成劵喜甚置酒與客飲使女歌侑酒夜半客去擁而致之房男子也太驚遣人呼其父母則遁去不知蹤迹告官召捕之亦卒不獲時張子公尹蜀云

鄭州進士崔嗣復預貢入都距都城一捨宿僧寺法堂上方睡忽有聲叱之者嗣復驚起視之則一物如鶴色蒼黒目炯炯如燈鼓翅大呼甚厲嗣復皇恐避之廡下乃止明日語僧對曰素無此怪第旬日前有叢柩堂上者恐是耳嗣復至都下爲開寶一僧言之僧曰藏經有之此新死屍气所變號陰摩羅鬼此事王碩侍郎說

狄氏者家故貴以色名動京師所嫁亦貴家明艶絕世每燈夕及西池春遊都城士女讙集自諸王邸第及公侯戚裏中貴人家帟幕車馬相屬𨿽歌姝舞姬皆飾璫翠佩珠犀覽鏡顧影人人自謂傾國及狄氏至靚妝卻扇亭亭獨出𨿽平時妬悍自衒者皆羞服至相忿詆輒曰若美如狄夫人邪乃敢淩我其名動一時如此然狄氏資性貞淑遇族遊羣飲澹如也有滕生者因出遊觀之駭慕喪魂魄歸悒悒不聊生訪狄氏所厚善者或曰尼慧澄與之習生過尼厚遺之日日往尼愧謝問故生曰極知不可幸萬分一耳不然且死尼曰試言之生以狄氏告尼笑曰大難大難此豈可動邪具道其決不可狀生曰然則有所好乎曰亦無有惟旬日前屬我求珠璣頗急生大喜曰可也卽索馬馳去俄懷大珠二囊示尼曰直二萬緡願以萬緡歸之尼曰其夫方使北豈能遽辦如許償邪生亟曰四五千緡不則千緡數百緡皆可又曰但可動不願一錢也尼乃持詣狄氏果大喜玩不已問須直幾何尼以萬緡告狄氏驚曰是才半直爾然我未能辦柰何尼因屏人曰不必錢此一官欲祝事耳狄氏曰何事曰雪失官耳夫人弟兄夫族皆可爲也狄曰持去我徐思之尼曰彼事急且投他人可復得邪姑畱之明旦來問報遂辭去且以告生生益厚餉之尼明日復往狄氏曰我爲營之良易尼曰事有難言者二萬緡物付一禿媼而客主不相問使彼何以爲信狄氏曰柰何尼曰夫人以設齋來院中使彼若邂追者可乎狄氏頳面揺手曰不可尼慍曰非有他但欲言雪官事使彼無疑耳果不可亦不敢彊也狄氏乃徐曰後二日我亡兄忌日可往然立語亟遣之尼曰固也尼歸及門生已先在詰之具道本末拜之曰儀秦之辯不加於此矣及期尼爲齋具而生匿小室中具酒殽俟之晡時狄氏嚴飾而至屏從者獨攜一小侍兒見尼曰其人來乎曰未也唄祝畢尼使童子主侍兒引狄氏至小室搴簾見生及飲具大驚欲避去生出拜狄氏答拜尼曰郎君欲以一巵爲夫人壽願勿辭生固頎秀狄氏頗心動睇而笑曰有事第言之尼固挽使坐生持酒勸之狄氏不能卻爲釂巵卽自持酒酬生生因徙坐擁狄氏曰爲子且死不意果得子擁之卽幃中狄氏亦歡然恨相得之晚也比夜散去猶徘徊顧生挈其手曰非今日幾虛作一世人夜當與子會自是夜輒開垣門召生無闕夕所以奉生者靡不至惟恐毫絲不當其意也數月狄氏夫歸生小人也陰計已得狄氏不能棄重賄伺其夫與客坐遣僕入白曰某官甞以珠直二萬緡賣第中久未得直且訟於官夫愕眙入詰狄氏語塞曰然夫督取還之生得珠復遣尼謝狄氏我安得此貸於親戚以動子耳狄氏𨿽恚甚終不能忘生夫出輒召與通逾年夫覺閒之嚴狄氏以念生病死余在太學時親見

崇寧中有王生者貴家之子也隨計至都下甞薄暮被酒至延秋坊過一小宅有女子甚美獨立於門徘徊徙倚若有所待者生方注目忽有騶騎呵衛而至下馬於此宅女子亦避去匆匆遂行初不暇問其何姓氏也抵夜歸復過其門則寂然無人聲循墻而東數十步有隙地丈餘蓋其宅後也忽自內擲一瓦出拾視之有字云夜於此相候生以墻上剝粉戲書瓦背云三更後宜出也復擲入焉因稍退十餘步伺之少頃一男子至周視地上無所見微嘆而去旣而三鼓月髙霧合生亦倦睡欲歸矣忽墻門軋然而開一女子先出一老媼負笥從後生遽就之乃適所見立門首者熟視生愕然曰非也回顧媼媼亦曰非也將復入生挽而刼之曰汝爲女子而夜與人期至此我執汝詣官醜聲一出辱汝門戶我邂逅遇汝亦有前緣不若從我去女泣而從之生攜歸逆旅匿小樓中女自言曹氏父早死獨有己一女母鐘愛之爲擇所歸女素悅姑之子某欲嫁之使乳媼達意於母母意以某無官弗從遂私約相奔墻下微嘆而去者當是也生旣南宮不利遷延數月無歸意其父使人詢之頗知有女子偕處大怒促生歸扃之別室女所賫甚厚大半爲生費所餘與媼坐食垂盡使人訪其母則以亡女故抑鬱而死久矣女不得已與媼謀下汴訪生所在時生侍父官閩中女至廣陵資盡不能進遂隸樂籍易姓名爲蘇媛生遊四方亦不知女安否數年自浙中召赴闕過廣陵女以倡侍燕識生生亦訝其似女屢目之酒半女捧觴勸不覺兩淚墮酒中生淒然曰汝何以至此女以本末告淚隨語零生亦媿嘆流涕不終席辭疾而起宻召女納爲側室其後生子仕至尙書郎歷數郡生表弟臨淮李從爲餘言

大桶張氏者以財雄長京師凡富人以錢委人權其子而取其半謂之行錢富人視行錢如部曲也或過行錢之家設特位置酒婦女出勸主人皆立侍富人遜謝彊令坐再三乃敢就位張氏子年少父母死主家事未娶因祠州西灌口神歸過其行錢孫助教家孫置酒數行其未嫁女出勸容色絕世張目之曰我欲娶爲婦孫皇恐不可且曰我公家奴也奴爲郎主丈人鄰里笑怪張曰不然煩主少錢物耳豈敢相僕隸也張固豪侈奇衣飾卽取臂上古玉絳脫與女且曰擇日納幣也飲罷去孫鄰里交來賀曰有女爲百萬主母矣其後張別議婚孫念勢不敵不敢往問期而張亦恃醉戲言耳非實有意也逾年張婚他族而孫女不肯嫁其母曰張已娶矣女不對而私曰豈有信約如此而別娶乎其父乃復因張與妻祝神回並邀飲其家而使女窺之旣去曰汝見其有妻可嫁矣女語塞去房內蒙被臥俄頃卽死父母哀慟呼其鄰鄭三者告之使治喪具鄭以送喪爲業世所謂仵作行者也且曰小口死勿停喪卽日穴壁出瘞之告以致死之由鄭辦喪具見其臂有玉絳脫心利之乃曰某一園在州西孫謝之曰良便且厚相酬號泣不忍視急揮去卽與親族往送其殯而歸夜半月明鄭發棺欲取絳脫女蹶然起顧見鄭曰我何故在此亦幼識鄭鄭以言恐曰汝之父母怒汝不肯嫁而念張氏辱其門戶使我生埋汝於此我實不忍乃私發棺而汝果生女曰第送我還家鄭曰若歸必死我亦得罪矣女不得已鄭匿他處以爲妻完其殯而徙居州東鄭有母亦喜其子之有婦彼小人不暇究所從來也積數年每語及張氏猶忿恚欲往質問前約鄭每勸阻防閒之崇寧元年聖端太妃上仙鄭當從禦翣至永安將行祝其母勿令婦出遊居一日鄭母晝睡孫出僦馬直詣張氏門語其僕曰孫氏第幾女欲見某人其僕往通張驚且怒謂僕戲已罵曰賤奴誰教汝如此對曰實有之乃與其僕俱往視焉孫氏望見張跳踉而前曵其衣且哭且罵其僕以婦女不敢往解張以爲鬼也驚走女持之益急乃擘其手手破流血推僕地立死僦馬者恐累也往報鄭母母訴之有司因追鄭對獄具狀已而園陵復土鄭發冢罪該流會赦得原而張實推女而殺之雜死罪也𨿽奏獲貸猶杖脊竟憂畏死獄中時吳拭顧道尹京有其事云

建炎初劇盜張遇起江淮間所至噬螫無噍類眾且數十萬其裨將馬吉者狀絕偉善用兵然頗仁慈每戒軍士勿妄殺人曰爲盜脫饑耳得食則已柰何廣殺凡虜獲士人及僧道輒條別善遇之有疾病視其起居飲食甚篤士卒得女以獻者置別室訪其親戚還之無所歸者擇配嫁娉由是遇帳下譖之曰是收軍情者遇怒掃場欲斬之呼至數其罪嘻笑自若曰賊殺賊豈須有罪邪何云云如是我死固分耳旣就地坐瞑目合爪視之死矣遇𨿽殘忍亦爲變色左右至流涕古稱得道至人以至佛菩薩多隱盜賊牢獄屠釣中以其救人如吉殆是也

富鄭公謝事居洛一日邵康節來謁公已不通客惟戒門者曰邵先生來無早晚入報是日公適病足臥小室延康節至臥牀前康節笑曰他客得至此邪公亦笑指康節所坐胡牀曰病中心怦怦𨿽兒子來立語遣去此一胡牀惟待君耳康節顧左右曰更取一胡牀來公問故答曰日正中當有一綠衣少年騎白馬候公公𨿽病彊見之公薨後此人當秉史筆記公事公素敬康節神其言因戒閽人曰今日客至無貴賤立爲通旣午果範祖禹夢得來遂延入問勞稠疊且曰老病卽死念平生碌碌無足言然麤懷朴忠他時筆削必累君願少畱意夢得惶恐叵測避席謝後十餘年修裕陵實錄夢得竟爲修撰鄭公傳此事尹侍郎說

雷申錫者江西人紹興中一舉中南省髙第廷試前三日客死都下捷音與訃踵至鄕裏其妻日夜悲哭忽一夕夢申錫如平生自言我往爲大吏有功徳於民故累世爲士大夫然嘗誤入死囚故地下罰我凡三世如意時暴死前一世仕久連蹇後忽以要官召才入都門而卒今復如此凡兩世矣要更一世乃能以償宿譴耳其事可以爲治獄者之戒

右淸尊錄廉宣仲布所撰或謂陸公務觀所作非也蓋二公同時後人因誤指耳至大攺元三月華石山人識

古今說海卷一百一

●欽定四庫全書

古今說海卷一百二

﹝明﹞陸楫編

說略十八【雜記十八】

○暌車志【宋郭彖】

長安近城官道之側有大古冢以當行人常所往來故獨久存不毀建炎初冦亂有人發之得古銅鐘鼎之屬甚多驗欵識皆三代物冢爲隧道窟室土堅如石周匝皆刻成人物侍衛之狀其冠服丈夫則襆頭婦人則段紒衣皆寛袖頗類今制而小異乃知數千載前冠服已嘗如此

龍舒人劉觀任平江許浦監稅其子堯舉字唐卿因就嘉禾流寓試僦舟以行舟人有女堯舉調之舟人防閒甚宻無由得間旣引試舟人以其重扃棘闈無他慮也日出市貿易而試題適唐卿私課旣得意出院甚早比兩場皆然遂與舟女得諧私約觀夫婦一夕夢黃衣二人馳至報牓云郎君首薦觀前欲視其牓傍一人忽掣去云劉堯舉近作欺心事天符殿一舉矣覺言其夢而協頗驚異俄而拆捲堯舉以雜犯見黜主文皆嘆惜其文旣歸觀以夢語之且詰其近作何事匿不敢言次舉果首薦於舒然至今未第也

嶽侯死後臨安西溪寨軍將子弟因請紫姑神而嶽侯降之大書其名眾已驚愕請其花押則宛然平日眞迹也復書一絕云經略中原二十秋功多過少未全酬丹心似石今誰愬空有遊魂徧九州島秦相聞而惡之擒治其徒流竄者數人有死者

常州一村媼老而盲家惟一子一婦婦一日方炊未熟而其子呼之田所婦囑姑爲畢其炊媼盲無所覩飯成捫器貯之誤得溺器婦歸不敢言先取其當中潔者食姑次以餉夫其親器臭惡者乃以自食良久天忽晝暝覿面不相覩其婦暗中若爲人攝去俄頃開明身乃在近舎林中懷掖間得小布囊貯米三四升適足供朝晡明旦視囊米復如故寶之至今

治平丁未漳州地震裂長數十丈闊丈餘有狗自中出視其底皆林木枝葉蔚然

程迥者伊川之後紹興八年來居臨安之後洋街門臨通衢垂簾爲蔽一日有物如燕瞥然自外飛入往著於堂壁家人就視乃一美婦人僅長五六寸而形體皆具容服甚麗見人殊不驚小聲歷歷可辧自言我玉眞娘子也偶至此非爲君祟茍能事我亦甚善其家乃就壁爲小龕香火奉之頗能預言休咎皆驗好事者爭往求觀人輸百錢乃爲啟龕至者絡繹小阜程氏矣如是期年忽復飛去不知所在

紹興初福建冦亂賊魁曰張義張萬全葉百三凶熖頗盛提刑李稷臣諭降之二張譖葉於稷臣且言初無降意將復爲變稷臣信之乃植大柱於通衢取葉以鐵索鎖縛於柱熾炭圍繞酰和五辛飲之備極楚毒稷臣躬臨視之葉大呼曰我已就降何罪至此體皆焦爛乃死自是稷臣毎獨坐時見葉在側大惡之後三年稷臣徧體生瘡皰狀如火灼痛不可忍竟卒

宗左藏睍甞言家故澤州有第宅園圃墻角有古冢因治地及之得一石志題曰郡守李公之墓疊石爲藏棺中朽骨一具無他物而棺之側斵石爲乳婢抱哺一嬰兒不知其何爲也

向汲與其弟孿生狀貌酷相肖人不能辧一日汲自外歸弟婦以爲其夫也迎而呼之不應隨而詈之遂批其頰汲正色謂之曰我乃伯也婦惶愧而退汲自是更其衣冠以自別異

宣和間沂宻有優人持二子號曰胡孩兒年各六七歲童首而長鬛所至觀者如堵自云其婦孿生此二子生而有髭亦不知優人所自來後失所在尋而金人入冦蓋人妖也

金亮末年自制尖鞾頭極長鋭云便於鐙而足指所不及謂之不到頭又爲短鞭僅存其半謂之沒下稍其後渝盟犯順果爲其下所戕死於江上

劉先生者河朔人年六十餘居衡嶽紫蓋峯下間出衡山縣市從人丐得錢則市鹽酪以歸盡則更出日攜一竹籃中貯大小筆椶帚麻拂數事徧遊諸寺廟拂拭神佛塑像鼻耳竅有塵土卽以筆撚出之率以爲常環百里人皆熟識之縣市一富人甞贈一衲袍劉欣謝而去越數日見之則故褐如初問之云吾幾爲子所累吾常日出庵有門不掩旣歸就寢門亦不扃自得袍之後不衣而出則心系念因市一鎖出則鎖之或衣以出夜歸則牢關以備盜數日營營不能自決今日偶衣至市忽自悟以一袍故使方寸如此是大可笑適遇一人過前卽脫與之吾心方坦然無復系念嘻吾幾爲子所累矣甞至上封歸路遇雨視途邊一冢有穴遂入以避會昏暮因就寢夜將半睡覺雨止月明透穴照壙中歷歷可見甓甃甚光潔北壁惟白骨一具自頂至足俱全余無一物劉方起坐少近視之白骨倐然而起急前抱劉劉極力奮擊乃零落墮地不復動矣劉出毎與人談此異或曰此非怪也劉眞气壯盛足以翕附於枯骨耳今兒童拔雞羽置之懷以手指上下引之隨應羽稍折斷卽不應亦此類也

古今說海卷一百二

●欽定四庫全書

古今說海卷一百三

﹝明﹞陸楫編

說略十九【雜記十九】

○話腴【宋陳郁】

藝祖微時日詩云欲出未出光辣撻千山萬山如火髮須臾走向天上來趕卻殘星趕卻月國史潤飾之云未離海嶠千山黒才到天心萬國明文气卑弱不如元作眞西山鎭溫陵有海冦猖獗令鎭將王大受將卒五百擒獲其趙某等三渠魁及從賊百餘輩大受歸傷重而沒趙宗子也始皆疑西山未易處閱數日獄成西山引諸囚入教埸縛二渠魁於中掩其心令諸軍射箭如蝟而賊未死或斬或搥次第而畢惟置趙於傍觀之次淩遲二渠魁且以心肝祭大受訖補其二子以指揮使又配其二女以良壻賞罰兼行士民驚服皆以爲趙可生也事畢西山呼趙問之趙稱宗室不絕西山曰宗室爲賊首則非宗室矣宜正以王法決交脊二百而死

南康縣外二十里許有劉氏女少而慧父母初以許蔡無故絕蔡而許吳吳亡又以許蔡女曰吾一身而三許人何顏登人門戶投潭水而死鄕社立賢女祠今存焉菱芡皆水物也胡爲菱寒而芡暖蓋菱花開必背日芡花開必向日故也桃杏雙仁者必殺人其花本五出有六出必雙仁而殺人矣反常故也木實之蠧者必不沙爛沙爛者必不蠧而能浮若不浮者亦殺人蓋旣沙爛則不能蘊畜而生虫瓜至甘而不蠧者以其沙也有物有則若可窮矣

馬友犯長沙向薌林捍之不敵而潰道遇友別將方舟而來家人輩惶懼知弗脫矣賊指求薌林愛妾妾聞命無懼色自語賊曰必欲我當以車馬來賊許之妾卽盛飾以待家人駭之然猶謂其往可以紓難頃刻肩輿至卽奮而登旣過河望賊舟不甚相逺妾忽語輿卒欲少止羣卒乃弛轎妾一躍入水急援之已絕矣賊相顧不發薌林亦悠然而去

嶽鄂王飛謝收復河南赦及罷兵表略曰戎狄不情虎狼無信莫守金石之約難充溪壑之求暫圖安而解倒垂猶云可也欲長慮而尊中國豈其然乎又曰身居將閫功無補於涓埃口誦詔書面有慚於軍旅又曰尙作聰明而過慮徒懷猶豫以致疑蓋無事而請和者謀恐卑辭而厚幣者進願定規於至勝期收地於兩河唾手幽燕終欲復讎而報國誓心天地當令稽首以稱藩未幾金渝盟河南復陷後六十年得金之南遷錄見當時諸酋議論銳意爲取江南之計歸三京以誘吾歸兵於平地吾保河南則江南必虛若吾不守河南則是彼甞見歸吾自棄置遺民當自歸曲於吾矣敵謀若此鄂武穆之料敵信不妄云

徽廟一日幸來夫人合就灑翰於小白團扇書七言十四字而天思稍倦顧在側璫云汝有能吟之客可令續之乃薦鄰里太學生旣宣入內侍省恭讀宸制不知指意乞爲取旨或續句呈或就書扇左上曰朝來不喜餐必惡阻也當以此爲詞以續於扇續進上大喜會將策士生時未奏名徑使造庭賜以第焉上禦詩曰選飯朝來不喜餐禦廚空費八珍盤生續曰人間有味俱甞徧只許江梅一點酸

唐李涉過皖口之西遇大艦遏其徵數十人持兵仗問是何人從者曰李涉博士船也其豪首曰若是李涉聞詩名已久但希一篇金帛非敢取也李乃贈一絕雲暮雨蕭蕭江上村綠林豪客夜知聞相逢不用相回避世上於今半是君

眞廟朝寢殿側有古檜秀茂不羣名禦愛檜然橫礙殿檐眞皇意欲去之一夕風雷轉折其枝時以爲瑞

諸葛武侯薦馬超於先主關羽恐其出己右移書問之武侯曰可與翼徳並驅爭衡然非髯將軍比也羽聞而喜余謂武侯此語旣不掩超之美又有以結羽之心深沈大略可涯涘邪當其兵數敗衂時下教曰今非將不善兵不眾而敗蓋亮未聞過耳諸君攻亮之過則兵決可勝夫人有失誰不懷忌而武侯獨願聞其過豈不誠大丈夫哉

明之象山士子史本有木犀忽變紅色異香因接本獻闕下髙廟雅愛之畫爲扇面仍制詩以賜從臣雲月宮移就日宮栽引得輕紅入面來好向煙霄承雨露丹心一點爲君開又云秋入幽巖桂影團香深粟粟照林丹應隨王母瑤池宴染得朝霞下廣寒自是四方爭傳其本歲接數百史氏由此昌焉一卉之微香色稍異能動至尊入品題且昌其主可以人而不如木乎

世論多以阮籍爲放曠不羈之士守禮法者羞言之蓋以迹而不以心也余見其沈酣不理若與世違然觀漢楚戰場則曰時無英雄使豎子成名豈忘慮於世變哉口不臧否然待人以靑白眼豈無意於人物哉居喪飲酒食肉然慟哭則嘔血數斗豈不情於哀戚哉當其王室不競彊臣擅威戮大臣如刺犬豕故張華衛瓘以淸直死嵇康以髙簡死王衍以淸談死陸機陸云以俊才死至文帝將求婚鍾會欲詢以時事而致之罪而籍終皆以沈湎避其察微見逺寄托保身非髙出數子之上其能脫屣於禍穽哉吁善觀人者當考其迹而逆察其心乃可也

曲帥端統兵日有叔父必欲居將列以功名自見力止之不聴遂以偏將出戰後竟敗歸端勞傷撫殘之餘軍正以將叔敗告謂當伏誅不免委諸法旣誅矣端乃成服發喪其祭文曰嗚呼斬叔者涇原統制祭叔者侄兒曲端尙享士莫不畏服又方秦丞相殺諸公時趙公鼎薨於謫所有名士大夫遣祭於道間秦聞而索之將羅織以罪而其文止敍年月日具位姓名致祭於某官之靈嗚呼哀哉尙饗而已秦竟不得而罪焉

建炎樞宻聶昌臨川人也上庠釋褐出身元名山禦筆攺今名朝廷令往河北割地尼雅滿撤傘而後見昌云彼此皆王臣也平交耳安有令撤傘之禮竟不從尼雅滿亦莫之屈當時河北百姓不肯割土昌因與虜爭死之謚榮湣

明之慈溪縣西北有慶安寺寺前有古松夾道綿亙數里望之如蒼云其一最巨而奇蜿蜒若龍飛偃如蓋臨池之上寺後有泉出於深谷僧以巨竹連筒引行數里支分於松下石池溢入於溪舒龍圖亶有詩雲門前屏障遶潺湲付與林僧夜定還松蓋作雲遮十里竹龍行雨出千山白公香火蓮開後謝氏池塘艸夢間我亦鳯鳯臺上客圖閒卻笑未能閒其後邑長沈時升有造舟之役睥睨玆松將斤焉裏士馮文學輗作詩以遺沈賴以不伐松因詩而壽焉詩曰寒松一干老蒼蒼古寺門前歲月長匠伯偶圖舟楫利禪翁方患斧斤傷得全此日同齊櫟弗剪他年比召棠可但與君期久逺相將俱列大夫行

寫照非畫物比蓋寫形不難寫心惟難也夫帝堯秀眉魯僖司馬亦秀眉舜重瞳項羽朱友敬亦重瞳沛公龍顏嵇叔夜亦龍顏世祖日角唐髙祖亦日角文皇鳯姿李相國亦鳯姿尼父如蒙魌陽虎亦如蒙魌竇將軍鳶肩駱賓王亦鳶肩揚食我熊虎之狀班定逺乃虎頭司馬懿狼顧周嵩乃狼抗若此者寫之似足矣故曰寫形不難夫寫屈原之形而肖矣儻筆無行吟澤畔懷忠不平之意亦非靈均寫少陵之貌而是矣儻不能筆其風騷衝澹之趣忠義傑特之气峻潔葆麗之姿奇僻贍博之學離寓放曠之懷亦非浣花翁蓋寫其形必傳其神傳其神必寫其心否則君子小人貌同心異貴賤忠惡奚自而別形𨿽似何益故曰寫心惟難

古今說海卷一百三

●欽定四庫全書

古今說海卷一百四

﹝明﹞陸楫編

說略二十【雜記二十】

○朝野僉載【唐張鸑】

周洛州司倉嚴升期攝侍禦史於江南道巡察性嗜水犢肉所至州縣烹宰極多小事大事入金則弭凡到處金銀爲之踴貴故江南人號爲金牛禦史

周春官尙書閻知微和黙啜司賓丞田歸道爲副至牙帳下知微舞蹈宛轉抱黙啜靴鼻而吮之歸道長揖不拜黙啜大怒倒懸之經一宿乃放及歸與知微爭於殿庭言黙啜必不和知微堅執以爲和黙啜果反陷趙定知微誅九族拜歸道夏官侍郎右拾遺良弼使入匈奴坐帳下以不潔食之良弼食盡一盤放歸朝廷恥之

周文昌左丞孫彥髙無他識用性頑鈍出爲定州刺史歲餘黙啜賊至圍其郛彥髙卻鎖宅門不敢詣廳事文案須徵發者於小窻內接入賊旣乘城四入彥髙乃謂奴曰牢關門戶莫與鑰匙其愚怯皆此類俄而陷沒刺史之宅先殱焉

周契丹賊孫萬榮之冦幽州河內王武懿宗爲元帥引兵至趙州聞賊數千騎從北來乃棄兵甲南走邢州賊退方更向前軍回至都置酒會郎中於禦前嘲懿宗曰長弓短度箭蜀馬臨階騙去賊七百里偎墻獨自戰甲仗總拋卻騎豬正南竄上曰懿宗有馬何因騎豬對曰騎豬者夾豕走也上大笑懿宗貌短醜故曰長弓短度箭

周左領軍權龍褒將軍不識忌日問府史曰何名私忌對曰父母亡日請假獨坐房中不出褒至忌日於房中靜坐有靑狗突入房中褒大怒衝破我忌更陳牒攺明朝好作忌日談者笑之

周推事索元禮時人號爲索使訊囚作鐵籠頭■﹝聲﹐車代耳﹞【呼角切】其頭仍加楔焉多至腦裂髓出亦爲鳯曬翅等以椽關手足而轉之並研骨至碎亦懸囚於梁下以石縋頭其酷法如此元禮故胡人薛師假父後坐贓賄流死嶺南唐監察禦史李全交專以羅織爲業臺中號爲人頭羅剎殿中號爲鬼面夜義訊囚引枷柄向前名爲驢駒拔橛縳枷頭著樹名曰犢子懸車兩手捧枷累磚於上號爲仙人獻果立髙木之上枷向後拗之名玉女登梯

隋末深州諸葛昻性豪俠渤海髙瓚聞而造之爲設雞豚而已瓚小其用明日大設屈昻數十人烹豬羊等長八尺薄餅闊丈餘裹餤麤如庭柱盤作酒盌行巡自爲金剛舞以送之昻至後日屈瓚屈客數百人大設車行酒馬行炙挫碓斬膾磑轢蒜齏唱夜義歌師子舞瓚明日復烹一子十餘歲呈其頭顱手足座客皆喉而吐之昻後日報設先令要妾行酒妾無故笑昻叱下須臾蒸此妾坐銀盤仍飾以脂粉衣以錦繡遂擘骽肉以啖瓚諸人皆掩目昻於你房間撮肥肉食之盡飽而止瓚羞之夜遁而去昻富後遭離亂狂賊來求金寶無可給縛於椽上炙殺之

唐益州新昌縣令夏侯彪之初下車問里正曰雞子一錢幾顆曰三顆彪之乃遣取十千錢令買三萬顆謂里正曰吾未要且寄雞母抱之遂成三萬頭雞經數月長成令吏與我賣卻一雞三十文半年之間成九十萬又問竹筍一錢幾莖曰一錢五莖又取十千錢付之買得五萬莖又謂未須且林中養之至秋成五萬莖竹令賣一莖十錢遂至五十萬其貪猥不道皆此類

唐滕王極滛諸官妻美無不甞徧詐言妃喚卽行無禮時典籖崔簡妻鄭氏初到王遣喚欲不去懼王之威去則被辱鄭曰昔湣懷之妃不受賊人之逼當今淸泰敢行此事邪遂入王中門外小合王在其中鄭入欲逼之鄭大叫左右曰王也鄭曰大王豈作如是必家奴耳取一隻履擊王頭破抓面流血妃聞而出鄭氏乃得還王大慚旬日不視事簡每日參候不敢離門後王衙坐簡向前謝過王慚卻入月餘日乃出諸官之妻曾被王喚入者莫不羞之其壻問之無辭以對

唐杭州刺史裴有敞疾甚令錢唐縣主簿夏榮看之榮曰使君百無一慮夫人早須崇福以禳之崔夫人曰禳須何物榮曰使君娶二姬以厭之出三年則厄過矣夫人怒曰此獠狂語兒在身無病榮退曰夫人不信榮不敢言使君合有三婦若不更娶於夫人不祥矣夫人曰乍可死此事不相當也其年夫人暴亡敞更娶二姬

周大足年中泰州鄭家莊有一兒郎年二十餘日晏於驛路上見一靑衣女子獨行姿容姝麗郎君屈就莊宿將衣被同寢至曉門久不開呼之不應於窻中窺之惟有腦骨頭顱在余並食訖家人破戶入一物不見於梁上暗處有一大鳥衝門去或云羅剎魅也

唐柴駙馬紹之弟有材力輕趫迅捷踴身以上挺然若飛十餘步乃止甞著吉莫靴上磚城直至女墻手無扳引又以足指緣佛殿柱至檐頭撚椽覆上越百尺樓閣了無障礙文武聖睿皇帝奇之曰此人不可以處京邑出爲外官時人號爲壁飛

唐垂拱四年安撫大使狄仁傑檄告西楚霸王項君將校等略曰鴻名不可以謬假神器不可以力爭應天者膺樂推之名背時者非見幾之主自祖龍禦宇橫噬諸侯任趙髙以當軸棄蒙恬而齒劍沙丘作禍於前望夷覆滅於後七廟墮圯萬姓屠原鳥思靜於飛陳【作塵】魚豈安於沸水赫矣皇漢受命玄穹膺赤帝之禎符當素靈之缺運俯張地紐彰鳯舉之符仰緝天綱郁龍興之兆而君濳遊澤國嘯聚水鄕矜扛鼎之雄逞拔山之力莫測天符之所會不知歷數之有歸遂奮關中之翼竟垂垓下之翅蓋實由於人事焉有屬於天亡𨿽驅百萬之兵終棄八千之子以爲殷鑑豈不惜哉固當匿魄東峯收魂北極豈合虛承廟食廣費牲牢仁傑受命方隅循革攸寄今遣焚燎祠宇削平臺室使蕙檄銷盡羽帳隨煙君宜速遷勿爲人患檄到如律令遂除項羽廟余神並盡惟會稽禹廟存焉

周則天時謡言曰張公喫酒李公醉張公者易之兄弟也李公者言王室也

周杭州臨安尉薛震好食人肉有債主及奴詣臨安止於客捨飲之醉並殺之水銀和煎並骨銷盡後又欲食其婦婦知之踰墻而遁以告縣縣令詰之具得其情申州錄事奏奉勑杖一百而死

周舒州刺史張懷肅好服人精唐左司郎中任正名亦有此病

周郎中裴珪妻趙氏有美色曾就張璟藏卜年命璟藏曰夫人目長而慢準相書豬視者淫婦人目有四白五夫守宅夫人終以姦廢宜愼之趙笑而去後果與合宮尉盧崇道姦沒入掖庭

唐宜城公主駙馬裴巽有外寵一人公主遣人執之截其耳鼻剝其陰皮附駙馬面上並截其髮令廳上判事集僚吏共觀之駙馬公主一時皆被奏降公主爲郡主駙馬左遷也

唐開元二年衡州五月頻有火災其時人盡皆見物大如甕赤如燈籠所指之處尋而火起百姓咸謂之火秧周永昌中涪州多虎暴有一獸似虎而絕大逐一虎噬殺之錄奏檢瑞應圖乃酋耳也不食生物有虎則殺之漢發兵用銅虎符及唐初爲銀兔符以兔子爲符瑞故也又以鯉魚爲符瑞爲銅魚符以佩之至僞周武姓也玄武龜也又以銅爲龜符

栁州古桂陽郡也有曹泰年八十五偶少妻生子名曰曾日中無影焉年七十方卒親見其孫子具說道士曹體一卽其從孫侄云的不虛故知邴吉驗影不虛也

古今說海卷一百四

●欽定四庫全書

古今說海卷一百五

﹝明﹞陸楫編說略二十一【雜記二十一】

○古杭雜記【宋李冇】

理宗庚申賈似道初入相有人作詩云收拾乾坤一擔擔上肩容易下肩難勸君髙著擎天手多少傍人冷眼看

晉郭璞錢塘天目山詩雲天目山前兩乳長龍飛鳯舞到錢塘海門一點巽峯起五百年間出帝王及髙宗中興建邦天目乃主山至度宗甲戍山崩京城騷動時有建遷蹕之議者未幾宋鼎遂移有人作詩雲天目山前水嚙磯天心地脈露危機西周浸冷觚稜月未必遷岐說果非

開僖韓侂冑開邊隙至函其首以乞和太學有詩云晁錯旣誅終叛漢於期已入竟亡燕

驛路有白塔橋印賣朝京里程圖士大夫往臨安必買以披閱有人題於壁曰白塔橋邊賣地經長亭短驛甚分明如何秖說臨安路不較中原有幾程

寶慶丙戌袁樵尹京於西湖三賢堂賣酒有人題壁曰和靖東坡白樂天三人秋菊薦寒泉而今滿面生塵土卻與袁樵課酒錢

太學服膺齋上捨鄭文秀州人其妻寄以憶秦娥云花深深一勾羅襪行花陰行花陰閒將柳帶細結同心日邊消息空沈沈畫眉樓上愁登臨愁登臨海棠開後望到如今此詞爲同捨見者傳播酒樓妓館皆歌之以爲歐陽永叔詞非也

婺州劉鼎臣赴省試臨行妻作詞名鷓鴣天云金屋無人夜剪繒寶釵翻過齒痕輕臨行執手殷勤送襯取蕭郎兩髻靑聽祝付好看成千金不抵此時情明年宴罷瓊林晚酒面微紅相映明

易祓字彥章譚州人以優校爲前廊久不歸其妻作一剪梅詞寄云染淚修書寄彥章貪做前廊忘卻回廊功名成遂不還鄕石做心腸鐵做心腸紅日三竿懶畫妝虛度韶光痩損容光何日得成雙羞對鴛鴦懶對鴛鴦三山蕭軫登第榜下娶再婚之婦同捨張任國以栁梢靑詞戱之曰掛起招牌一聲喝采舊店新開熟事孩兒家懷老子畢竟招財當初合下安排又不豪門買呆自古道正身替代見任添差

理宗朝嘗欲舉行推回畆田之令有言而未行至賈似道當國卒行之有人作詩曰三分天下二分亡猶把山川寸寸量縱使一坵添一畆也應不似舊封疆又有作沁園春詞云道過江南泥墻粉壁右具在前述何縣何鄕裏住何人地佃何人田气象蕭條生靈憔悴經界從來未必然惟何甚爲官爲己不把人憐思量幾許山川況土地分張又百年四蜀巉巖云迷鳥道兩淮淸野日警狼煙宰相弄權姦人罔上誰念干戈未息肩掌大地何須經理萬取千焉

蜀人文及翁登第後期集遊西湖一同年戱之曰西蜀有此景否及翁卽席賦賀新郎云一勺西湖水渡江來百年酣醉回首洛陽花世界煙渺黍離之地更不復新亭墮淚簇樂紅妝揺畫舫問中流擊楫何人是千古恨幾時洗餘生自負澄淸志更有誰磻溪未遇傅巖未起國事如今誰倚仗衣帶一江而已便都道江神堪恃借問孤山林處士但掉頭笑指梅花蕊天下事可知矣

項羽廟在臨安近郡三衢十八里頭樟戴市市人失火延及斯廟人有詩曰嬴秦久矣酷斯民羽入闗中又火秦父老莫嗟遺廟毀咸陽三月是何人

淨慈寺乃祖宗功徳院側有五百尊羅漢別創一田字殿安頓裝塑雄偉殿中有千手千眼觀音一位尢爲精制其第四百二十二位阿濕毗尊者獨設一龕用黃羅爲幙幙之傍置籖筒一座其像側身偃蹇便腹斜目覷人而笑臨安婦人祈嗣者必詣此炷香黙禱以手摩其腹云有感應日積月久汗手加於泥粉之上其腹黒光可鑑邪說誣民如此又假此以爲題化之端斂掠民財不可勝計其無忌甚矣

史彌逺作相時士夫多以鉆刺得官伶人俳優者一人手執一石用一大鉆鉆之久而不入其一人以物擊其首曰汝不去鉆彌逺卻來鉆彌堅可知道鉆不入也遂被流罪

舊傳三歲拜郊或明堂大禮所有在前誤國姦臣首級在大理寺者必以文祭蓋訛傳謂以污穢之物祭之其實乃少牢也其文云國家於三年恩霈汝𨿽誤國然今亦不忘汝之舊特用以祭繆傳若此豈朝廷寛大之恩哉

杭州市肆有喪之家命僧爲佛事必請親戚婦人觀看主母則帶養娘隨從養娘首問來請者曰有和尙弄花鼔棒否請者曰有則養娘爭肯前去花鼔棒者謂每舉法樂則一僧三四鼔棒在手輪轉拋弄諸婦人競觀之以爲樂亦誨淫之一端也

賈似道母兩國夫人本賈涉之賤妾嘉定癸酉涉爲萬安丞似道在孕不容於嫡縣宰陳履常新淦人也涉與之通家往來以情告之遂相與謀陳宰令其妻過丞廳之次諸妾環侍談話間因語丞妻以乏使令欲借知事一妾丞妻云惟所擇用陳妻遂指似道之母丞妻幸其去欣然許之卽隨軒以歸縣衙及八月八日似道生於縣治賈承檄往他郡歸謁於宰始知之終不復入丞廳後攺任𨿽攜似道歸鄕而其母竟流落及似道鎭維揚子母方得聚會享富貴數十年咸淳甲戌以壽終似道歸越治葬朝士貴戚設祭饌以相髙爲競有累至數丈者裝祭之日以至攧死數人送葬者值水潦不問貴官沒及腰膝不得自便𨿽理宗度宗山陵無以過之其冬北兵渡江似道潰師

寶佑乙夘禦史洪天錫劾內臣盧允升董宋臣疏不行六月禦筆禦史丁大全除司諌禦史陳大方除正言正言胡大昌除侍禦洪天錫遂左遷時天下目丁大全陳大方胡大昌爲三不吠之犬

溫陵呂中作國史要略謂南渡之後一壞於紹興之檜再壊於開僖之韓三壊於嘉定之史愚亦謂理宗四十年在禦一壊於嵩之再壊於大全三壞於似道也相之壞國如此哉

古今說海卷一百五

●欽定四庫全書

古今說海卷一百六

﹝明﹞陸楫編

說略二十二【雜記二十二】

○蒙齋筆談【宋郭景璧】

楊朴魏野皆咸平景徳間隠士朴居鄭州野居陜皆號能詩朴性癖常騎驢往來鄭圃毎欲作詩卽伏艸中冥捜或得句則躍而出遇之者無不驚眞宗祀汾陰過鄭召朴欲官之問卿來有以詩送行者乎朴揣知帝意謬云無有惟臣妻一篇使誦之曰且休落魄貪杯酒更莫猖狂愛作詩今日捉將官裏去這回斷送老頭皮帝大笑賜束帛遣還山野和易通俗人樂從之遊王魏公當國尢愛之亦數相聞天禧末魏公屢求退不許野寄以詩曰人間宰相惟三載君在中書十四年西祀東封俱已了好來平地作神仙魏公亟袖以聞遂得謝朴死無子而野有子閒能襲父風年八十餘亦得長生之術

司馬溫公陜人閒死爲志其墓故世知野者尢多然皆一節之士世競於進取者不可時無此曹一二警勵之與指嵩少爲仕途快捷方式者異也

余守許昌時洛中方營西內門甚急宋昪以都轉運使主之其屬有李寔韓溶二人最用事宮室梁柱闌檻牕牖皆用灰布期旣迫竭洛陽內外豬羊牛骨不充用韓溶建議掘漏澤園人骨以代昪欣然從之一日李寔暴疾死而還魂具言冥官初追證以骨灰事有數百人訟於庭冥官問狀寔言此非我蓋韓溶忽有吏趨而出有頃復至過寔曰果然君當還然宋都運亦不免旣白冥官而下所抱文字風動其紙略有滅門二字後三日溶有三子連死其妻哭之哀又三日亦死而溶亦死昪時已入爲殿中監未幾傳昪忽溺不止經日下數石而斃人始信幽冥之事有不可誣者是時範徳孺卒才數月其家語余近有人之鄆州夜過野中見有屋百許間如官府掲其牓曰西證獄問其故曰此範龍圖治西內事也家亦有兆相符會有屬吏往洛余使覆其言於李寔亦然甚哉禍福可不畏乎

前史載李廣以殺降終不侯廣何止不侯蓋自不能免其身於公以治獄有陰徳大其門閭而責報於天如符契然因果報應之說何必待釋氏而後知也

世傳歐希範五臟圖此慶曆間杜杞待制治廣南賊歐希範所作也希範本書生桀黠有智數通曉文法嘗爲攝官乘元昊叛西方有兵時度王師必不能及乃與黨蒙幹嘯聚數千人聲揺湖南朝廷遣楊畋討之不得乃以杞代杞入境卽僞爲招降之說與之通好希範猖獗久亦幸茍免遂從之與幹挾其酋領數十人皆至杞大爲燕犒醉之以酒已乃執於坐上翊日盡磔於市且使皆剖腹刳其腎腸因使醫與畫人一一探索繪以爲圖用是遷待制帥慶州未幾若有所覩一夕登圊忽僕於圊中家人急出之口鼻皆流血微言歐希範以拳擊我後三日竟卒杞有幹略亦知書號能吏歐陽永叔爲志其墓

韓退之有木居士詩在衡州耒陽縣鰲口寺退之作此詩疑自有意其謂便有無窮求福人蓋當時固已屍祝之矣至元丰初猶存逺近祈禱祭祀未嘗輟一日邑中旱久不雨縣令力禱不驗怒伐而焚之一邑爭救不聽蘇子瞻在黃州聞而喜曰木居士之誅固已晚矣乃間有此明眼人乎過丹霞逺矣然邑人念之終不已後復以木仿其像再刻之歲仍以祀或曰寺規其祭享之餘以故不能廢張蕓叟謫郴州過見之以詩題於壁曰波穿水透本無奇初見潮州刺史詩當日老翁終不免後來居士欲奚爲山中雷雨誰宜主水底蛟龍自不知若使天年俱自遂如今已復有孫枝相傳以爲口實余聞蜀人言陳子昻閬州人州人祠子昂有陳拾遺廟語訛爲十姨不知何時遂更廟貌爲婦人妝飾甚嚴謂之十姨有禱亦或驗利之所在茍僅得豚肩巵酒子昻且屈爲婦人勉應之不辭新木居士亦何爲不可乎聞者皆絕倒

余居山間黙觀物變固多矣取其灼然者如蚯蚓爲百合麥之壞爲蛾則每見之物理固不可盡解業識流轉要須有知然後有所向若蚯蚓爲百合乃自有知爲無知麥之爲蛾乃自無知爲有知蚯蚓在土中方其欲化時蟠結如球已有百合之狀麥蛾一夕而變紛然如飛塵以佛氏論之當須自其一念眞精之極因緣而有卽其近者雞之伏卵固自出此今雞伏鴨乃如莊周所謂越雞伏鵠者此何道哉麥之爲蛾蓋自蛾種而起因以化麥非麥之能爲蛾也由是而言之一念所生無論善惡自有必至者后稷履人迹而生啟自石出此眞實語金光明經記流水長者盡化池魚皆得生天更復何疑但恐人信不及爾

富鄭公少好道自言吐納長生之術信之甚篤亦時爲燒煉丹竈事而不以示人余鎭福唐嘗得其手書還元火候訣一篇於蔡君謨家蓋至和間持其母服時書以遺君謨者方知其持養大槪熈寧初再罷相守亳州公已無意於世矣圓照大本者住蘇州瑞光方以其道震東南潁州僧正顒世號顒華嚴者從之得法以歸鄭公聞而致之於亳館於書室親執弟子禮一日旦起公方聽事公堂顒視室中有書櫃數十其一扃鐍甚嚴問之左右曰公常手自啟閉人不得與意必道家方術之言亟使取火焚之執事者爭不得公適至問狀顒卽告之曰吾先爲公去一大病矣公初亦色微變若不樂者已而意定徐曰無乃太虐戱乎卽不問自是豁然遂有得顒曰此非我能爲公當歸之吾師乃以書謁通圓照故世言公得法大本然公晚年於道亦不盡廢薨之夕有大星隕於寢洛人皆共見此豈偶然哉

世傳神仙呂洞賓名巖洞賓其字也唐呂渭之後五代間從鍾離權得道權漢人邇者自本朝以來與權更出沒人間權不甚多而洞賓蹤迹數見好道者毎以爲口實余記童子時見大父魏公自湖外罷官還道嶽州客有言洞賓事者云近歲常過城南一古寺題二詩壁間而去其一云朝遊嶽鄂暮蒼梧袖有靑蛇膽气麤三入嶽陽人不識朗吟飛過洞庭湖其一云獨自行時獨自坐無限時人不識我惟有城南老樹精分明知道神仙過說者云寺有大古松呂始至時無能知者有老人自松顚徐下致恭故詩云然先大父使余誦之後得李觀所記洞賓事碑與少所聞正同靑蛇世多言呂初由劍俠入非是此正道家以气錬劍者自有成法神仙事渺茫不可知疑信者蓋相半然是身本何物固自有主之者區區百骸亦何足言棄之則爲佛存之則爲仙在去畱間耳洞賓𨿽非余所得見然世要必有此人也

余少好藏三代秦漢間遺器遭錢塘兵亂盡亡之後有遺余古銅鳩杖頭色如碧玉因以天臺藤杖爲幹植之毎置左右今年所親章徽州在平江有鬻銅酒器其首爲牛制作簡質其間塗金隠隠猶可見意古之兕觥會餘生朝章亟取爲余壽餘欣然戱之曰正患吾鳩杖無侶造物豈以是假之耶二物常以自隨往歲行山間使童子操杖以從殆以爲觀爾未必眞須此物也邇來足力漸覺微陟降殆不可無時坐石間兒子輩環側輙倚杖使以觥酌酒而進卽爲引滿常亦自笑其癖頃有嘲好古者謬云以市古物不計直破家無以食遂爲丐猶持所有顏子陋巷瓢號於人曰孰有太公九府錢乞一文吾得無似之耶

陶淵明所記桃花源今鼎州桃花觀卽是其處余𨿽不及至數以問湖湘間人頗能言其勝事云自晉宋來由此上升者六人山十里間無雜禽惟二鳥往來觀中未嘗有增損鳥新舊更易不可知耆老相傳自晉迄今如此毎有貴客來鳥輙先號鳴庭間人率以爲占淵明言劉子驥聞之欲往不果子驥見晉書隠逸傳卽劉驥之子驥其字也傳子驥采藥衡山深入忘反見一澗水南有二石囷其一閉一開開者水深廣不可過或說其間皆仙靈方藥諸雜物旣還失道從伐木人問徑始能歸後欲更往終不復得大類桃源事但不見其人爾晉宋間如此異亦頗多王烈石髓亦其一也鎭江茅山世以比桃源余頃罷鎭建康時往遊三日按圖記問其故事山中人一一指數皆可名然亦無甚奇勝處而自漢以來傳之宜不謬華陽洞最知名才爲裂石闊不滿三四尺其髙三尺不可入金壇福地在其下道流云近歲劉渾康嘗得入百餘步其言甚誇無可考不知何緣能進韓退之未嘗過江而詩有煩君直入華陽洞割取乖龍左耳來意當有爲不止爲洞言也

古今說海卷一百六

●欽定四庫全書

古今說海卷一百七

﹝明﹞陸楫編

說略二十三【雜記二十三】

○文昌雜錄【闕名】

禮部侍郎謝公言有一養珠法以今所作假珠擇光瑩圓潤者取稍大蚌蛤以淸水浸之伺其口開急以珠投之頻換淸水夜置月中蚌蛤采玩月華比經兩秋卽成眞珠矣

禮部王員外言昔在金陵有一士子爲魚鯁所苦累日不能飲食忽見賣白餳者因買食之頓覺無恙然後知餳能治鯁也後見孫眞人書已有此方矣余知安州有鼎州通判栁應辰爲余傳治魚鯁法以倒流水半盞先問其人使之應吸其气入水中面東誦元亨利貞七徧吸气入水飲少許卽差亦嘗試之甚驗

禮部謝侍郎言幹山藥法刮去皮以厚紙裹掛於風中最良又置焙籠中下鋪茅數寸以微火烘之亦佳作湯點如新者乳香最難研先置璧罅中半日許入缽乃不粘祠部趙郎中亦云研乳香取指甲三兩片置缽中尢易末爾

禮部王貟外言今謂面油爲玉龍膏太宗皇帝始合此藥以白玉碾龍合子貯之因以名焉

禮部王貟外言崔豹古今注蛺蝶大者名鳯子然詞人罕用余讀韓偓詩有鵝兒唼啑雌黃觜鳳子輕盈膩粉腰正爲蝶也

元微之詩雲松門待制應全逺藥樹監捜可得知蓋有唐宣政殿爲正衙殿廷東西有四松松下待制官立班之地舊圖至今猶存

按開成元年正月詔以入合日次對官班退立於東階松樹下俟宰臣奏事畢齊至香桉前各言本司事𨿽紫宸殿亦有松樹爲待對官立位云殿門外有藥樹監察禦史監捜之位在焉唐制百官入宮殿門必捜監察所掌也太和元年下詔曰自魏晉以降參用霸制虛儀捜索因習尙存朕方推表大信寘人心腹況吾臺宰又何間焉自今已後坐朝眾寮旣退宰臣復進奏事其監捜宜停

禮部王員外言昔見朝議大夫李冠卿說揚州所居堂前杏一株極大花多而不實適有一媒姥見如此笑謂家人曰來春與嫁了此杏冬深忽攜酒一尊來云是婚家撞門酒索處子裙一腰系杏上已而奠酒辭祝再三家人莫不笑之至來春此杏結子無數江淮亦多有嫁橘法不知是何術也

國子朱司業言南方柑橘𨿽多然亦畏霜毎霜時亦不甚收惟洞庭霜𨿽多亦無所損詢彼人云洞庭四面皆水也水气上騰尢能辟霜所以洞庭柑橘最佳歲收不耗正爲此爾

司門範郎中云叔父蜀郡公鎭近居許昌作髙庵以待司馬公累招未至庵極髙在一臺基上司馬公居洛作地室隧而入以避暑熱故蜀公作髙庵以爲戱也北京畱守王宣徽洛中園宅尢勝中堂七間上起髙樓更爲華侈司馬公在陋巷所居才能庇風雨又作地室常讀書於其中洛人戱云王家鉆天司馬家入地然而道徳之尊彼亦不知顏氏子之樂也

元丰三年髙麗國遣使栁洪副朴寅亮朝貢且獻日本國車一乘洪云諸侯不貢車服誠知非禮本國所以上進者欲中朝見日本工拙爾朝廷爲畱之髙麗本箕子之國其知禮如此

熈寧中福建賊廖恩聚羣黨於山林招撫久之方出降朝廷赦其罪授右班殿直旣至有司供腳色一項云歷任以來並無公私過犯見者無不笑之

淳化中有司言油衣帟幙損獘者萬數欲毀棄詔令煮而浣之命尙方染以雜色刺爲旗幟焉

晉志云袴褶之制未詳所起近代車駕親戎中外戒嚴則服之唐制三品已上紫褶五品已上緋褶通用細綾七品已上緑褶九品已上碧褶通用小綾玉藻云襌爲絅【音扃】急引也帛爲褶今袷也鄭云禪爲絅有衣裳而無裏者也帛爲褶有表裏而無著者也周遷輿服雜事云趙武靈王縵胡之纓戎服有袴褶之制始自漢武近世服以從戎隋制纘嚴文武百官咸服之車駕親戎則縛袴使不舒散皇朝導駕官袴褶蓋馬上之服也

通典梁禦史中丞給威儀十人其八人武冠絳韝一人緗衣執鞭杖依行列行七人唱呼入殿引喤【音橫】至階一人執靑儀囊不喤國朝故事禦史中丞蒞官呵引至朝堂門兩朱衣吏雙引入朝堂至文徳殿門止蓋亦引喤之比也

唐徳宗貞元十年七月賜故唐安公主謚曰莊穆蓋公主賜謚始於此也

杜甫紫宸退朝詩云香飄合殿春風轉花覆千官淑景移又晚出左掖云退朝花底散歸院栁邊迷乃知唐朝殿前種花栁今殿庭惟對植槐楸鬱鬱然有嚴毅之气

世言市井市廛未曉其義如何因讀風俗通曰市亦謂之市井言人至市有鬻賣者當於井上洗濯令香潔然後到市或曰古者二十畆爲井田因井爲市故云又市中空地謂之廛顏師古乃云凡言市井者市交易之處井共汲之所總而言也

契丹謂住坐處曰巴納四時皆然如春巴納之類是也不曉其義近者彼國中書舍人王師儒來修祭奠余充接伴使因以問師儒答云是契丹家語猶言行在也

梁沈約有修竹彈甘蕉文其略曰渭川長兼淇園貞幹臣修竹稽首言切尋姑蘇臺前甘蕉一叢宿漸云露荏苒歲月今月某日有臺西階澤蘭萱艸到園同訴自稱今月某日巫岫斂云秦樓開照幹光弘普罔幽不燭而甘蕉攢莖布影獨見障蔽𨿽處臺隅遂同幽谷臣謂偏辭難信取察以情登攝甘蕉左近杜若江蘺依原辧覆兩艸各處異列同欵旣有證據差非風聞妨賢敗類孰過於此而不除戮憲章何用請以見事徙根翦葉斥出臺隅庶懲彼將來謝此眾屈歷觀自昔文集未嘗有此類者𨿽曰新奇蓋亦有所寓托也

史記趙同漢書同作談蓋司馬遷以父名故攺之今人與父同名者攺曰同爲是也

古今說海卷一百七

●欽定四庫全書

古今說海卷一百八

﹝明﹞陸楫編

說略二十四【雜記二十四】

○就日錄【闕名】

唐人著夢書言夢有徵夫夢者何也釋氏以四法判之一曰無名薫習二曰舊識巡遊三曰四大偏增四曰善惡先兆周官筮人掌占六夢一曰正夢二曰噩夢三曰思夢四曰寤夢五曰喜夢六曰懼夢造化權輿曰神遇爲夢形接爲事浮虛夢揚沈實夢溺寢藉帶夢蛇鳥銜髮夢飛將雨夢水將晴夢火將病夢食將憂夢歌舞此列子之論也李泰伯潛書云夢者之在寢也居其傍者無異見耳目鼻口手足皆故形也魂之所遊則或羽而仙或冠而朝或宮室輿馬女婦奏舞興乎其前忽富驟榮樂無有限極及其覺也撫其躬無毛髮之得於是始知其妄而笑此無他獨其心之溺焉耳嗚呼將幸而覺邪抑將冥冥遂至於死邪前者諸說各有所見且周官載之甚悉而列子之神遇李泰伯之魂遊心溺果然哉然有二說如夜夢得金寶貨覺而無所獲若夢與女人交覺而失精此非心溺乎如夏月露臥偶夜露下而失覆則夢雪降冬月擁被衾多則夢火熾此非神遇乎夫至人無夢者緣無想念蓋恐此路頭熟著其所好而往則將冥冥沒沒而不知返者有之要在平昔學力讀者當察之

孔子曰道之將行也歟命也道之將廢也歟命也是聖人素其位而行所遇不可必故歸之於命先言道而後言命天之有命聖人依命而行道所以嚴君平西蜀設肆爲人臣者勉之以忠爲人子者勸之以孝是亦行道爾後世不知斯理殢於書傳自立一家或以五行支幹或以二元九气或專取於日或寓於星禽或依於易數立說紛紛徒惑聞見爾如漢髙帝入闗三百人皆封侯趙括四十萬眾悉坑死豈漢兵無一人行衰絕運限者趙兵無一卒在生旺日時者此理可見近東淮嶽總卿刋江西廖君所類諸家命書爲五行精紀其集錄備載而無去取亦不免拘於五行之內言之且造物者惡得以甲乙數語窺之且夫人事未盡焉盡天理故與人同卽爲合徳知過再犯卽爲轉趾聞言不信卽爲孤神財不儉用卽爲耗宿昔有軍校與趙韓王同年月日時生若韓王有一大遷除軍校則有一大責罰其小小升轉則軍校微有譴訶此又不知於命以何而取焉大抵燭理明之人五行神鬼皆不能拘系陶淵明有云癡人前不宜說夢而達人前不可言命至急則無陰陽凡有妄心則被五行所惑一有私心則爲鬼神所制況天道福善禍淫鬼神禍盈福謙以命取斷於卜師彼以餬口之迫而藉此術以度日欲決行藏一以爲貴一以爲賤轉爲之惑以事求用於神彼以幽沈之後屍其享祭焉敢以無作有以曲爲直私之於人且人事之公行未有詢人者惟有私求則往祈禱之夫神鬼本畏人而人一有妄心求彼卽彼得以肆欺於其間也近時有一內貴官以門下人命使術者議之若言命佳則必以奇禍擾之言命窮則必以好爵榮之此是特與造物爭功略舉此以少釋其惑

錢塘江潮之說前後紀錄不一山海經以爲海鰍出入穴之度佛書以爲神龍之變化葛洪潮記謂天河激湧洞冥正一經雲月周天而潮應王充論衡謂水者地之血脈隨气進退而爲潮竇叔蒙海濤志以潮汐作濤必待於月月與海相推海與月相明東海漁翁海潮論云地浮於大海隨气出入上下地下則滄海之水入於江謂之潮地上則江河之水歸於滄海謂之汐浙江發源最近江水少海水多其潮特大潘洞浙江論曰海門有二山曰龕曰赭夾岸潮之初來亦慢將近是山岸狹勢逼如湧而爲濤姚令威聚語載會稽石碑大率元气噓翕天隨气而漲瀲濆浡往來潮順天而進退者也浙江南自纂風北自嘉興夾山而水闊下有沙潬【徒旱切】南北亙之隔礙洪波蹙遏潮勢非江山淺逼使之然也雲麓趙景安漫抄載徐明叔等髙麗錄雲天包水水承地而元气升降於太空之中地乘水力以自持且與元气升降互爲抑揚而人不覺眾家之議海潮潘洞之論勢頗爲當理而止云勢逼而爲濤東海漁翁之論源近逺而分大小理亦近似而云地浮於水其理間斷不若徐明叔等髙麗錄雲天包水水承地而元气升降竇叔蒙之論濤符於月此說正與會稽石碑及趙景安所議相合且月陰也潮水也皆應於易之坎卦爲用故易說卦坎爲水爲月於此可見是以三家之論爲得焉

焚紙錢之說唐王玙傳曰漢以來葬者皆有瘞錢後世裏俗稍以紙寓錢爲鬼事至是玙乃用爲禳祓則是喪葬之焚紙錢起於漢世之瘞錢也其禱神而用寓錢則自王玙始矣康節先生春秋祭祀約古今禮行之亦焚楮錢程伊川怪問之曰冥器之義也脫有益非孝子順孫之心乎徽廟朝髙峯廖用中奏乞禁焚紙錢有云嘗怪世俗鑿紙爲錢焚之以徼福於鬼神者不知何所據依非無荒唐不經之說要皆下裏之所傳耳使鬼神而有知謂之慢神欺鬼可也李珂松牕百記云世旣是妄人死而爲鬼其妄又可知無身心耳目口鼻之實而六習常不斷顚倒沈迷豈復覺悟方其具酒殽列冥器鑿楮象錢印繪車馬而焚之以妄塞妄也蓋嘗原其本初恐瘞錢爲死者之禍及世艱得錢易以紙錢自後沿襲至唐而焚之其來久且逺而廖髙峯遽欲絕之以塞妄費且夫子謂死葬之以禮又曰敬鬼神而逺之是夫子不欲遽絕而以有無之中言之惟邵康節云脫有益非孝子順孫之心最爲通議

夷堅志載眞官行持靈驗處極多且行持符法自虛靖正一二天師傳度符籙於世亦是運自己精神眞气正心而驅除妖邪若自己神靈气淸心正之人鬼神亦自畏之況受正法符籙乎上帝好生慮有邪魔爲下方之患遂以天神應化人世用此符籙而馘除之實於助國行化不爲無補猶於自己積功立行可以超登仙列今也不然有無事取罪者妄意傳授符籙假此以茍衣食行持治病則自帶親僕專備附體仍呼神叱鬼又且召役嶽帝城隍且嶽帝城隍可比人間監司郡守謂如人役僕隸受其利養處之無法尙不伏使令不知汝有何功徳有何神通以動監司郡守況嶽帝城隍乎豈不自招陰譴而又要求財物作爲滛亂動違天律生不免於雷震死則墮於風刀幽沈是誰之過歟

舊傳不肖子有三變其初變爲蝗虫謂鬻田園而食次變爲蠧虫謂貨書而食又變爲大虫謂賣人而食此切當其理今之不肖子謂此三虫恐未足以盡其實初父母未亡也憑借父祖門蔭聲勢在外無所不爲朝去暮歸盜竊財物恣情爲非父兄以內有所主及持父兄家私事逼其婢妾至於掣肘或恐玷已遂爲掩蔽付之無可柰何及托前世甚至在外指屋起錢髙價賖物低價出賣謂之轉肩人皆指而目之爺健大郎父有因此淹抑成疾又增利貸錢候父母死還錢謂之下丁錢其或母先父亡猶且庶幾者若或父亡而母存其爲害特甚初父亡得財產入手豈顧其母及財散而母存甘旨不具展轉孤苦親戚兄弟有不忍者攜歸奉飬則往彼爭喧取擾謂母有挾藏之物反爲求索其親厭煩則付母還之復受岑寂或有兄弟麤給則興訟索分亦自有此等人資給以導其爲訟旣訟畢得錢浪費無歲月間又已空虛連及妻室姊妹覓人蓄養作僞親戚出入閨門分甘忍恥食殘衣獘而妻輩以寒饑所困初似羞澀終則願爲間有妻輩家以力奪去及妻子輩鬻身事人或與所事者厚愛從彼棄此不肖子俱無所施則思舊所交遊者及父兄朋友而求索度日如此又不知以何等虫處之矣

古今說海卷一百八

●欽定四庫全書

古今說海卷一百九

﹝明﹞陸楫編

說略二十五【雜記二十五】

○碧湖雜記【闕名】

東坡老饕賦蓋文章之遊戱耳按左氏縉雲氏有不才子貪於飲食冒於貨賄侵欲崇侈不可盈厭聚斂積實不知紀極不分孤寡不卹窮匱天下之民以比三凶謂之饕餮說文曰貪財爲饕貪食爲餮然則東坡之賦當作老餮爲是

五臣注文選謂陶淵明詩自晉義熈以後皆題甲子後世因仍其說獨治平中虎丘僧思悅編淵明詩辧其不然其說曰淵明之詩題甲子者始庚子迄丙辰凡十七年皆晉安帝時所作至恭帝元熈二年庚申歳宋始受禪自庚子至庚申蓋二十年豈有宋未受禪前二十年恥事二姓而題甲子之理曽裘父艇齋詩話亦信其說然以余考之元興二年桓元簒位晉氏不斷如綫得劉裕而始平攺元義熈自此天下大權盡歸劉裕淵明賦歸去來辭實義熈元年也至十四年劉公爲相國恭帝卽位攺元元熈至二年庚申禪於宋觀恭帝之言曰桓元之時晉氏已亡天下重爲劉公所延將二十載今日之事本所甘心詳味此言則劉氏自庚子得政至庚申革命凡二十年淵明自庚子以後題甲子者蓋逆知末流必至於此忠之至義之盡也思悅裘父殆不足以知之

杜詩云坐開桑落酒來把菊花枝按賈思勰齊民要術造酒門有桑落酒神曲酒其名不一又云桑欲落時造黍米酒可得永年造神曲酒春秋二時造者皆得過夏然桑落時作者乃勝於春又有造桑落酒曲法老杜或本諸此所謂桑落酒者恐未必然

牡牧之華淸宮詩雲雨露偏金穴乾坤入酒鄕許彥周謂如此天下焉得不亂蓋以明皇寵幸妃族賞賚無極君臣終日酣宴所以兆漁陽之變耳余聞東都宣政間禁中有保和殿殿西南廡有玉眞軒軒內有玉華閣卽安妃妝合也妃姓劉氏入宮進位貴妃林靈素以左道得幸謂上爲長生帝君妃爲九華玉眞安妃毎神降必別置妃位畫妃像於其中每祀妃像妃方寢而覺有酒容是時羣臣惟蔡元長最承恩遇嘗賦詩題殿壁曰瓊瑤錯落密成林檜竹交加午有陰恩許塵凡時縱步不知身在五云深侍宴於保和殿上令妃見京先有詩曰雅興酒酣添逸興玉眞軒內見安妃命京賡補成篇京卽題曰保和新殿麗秋暉恩許塵凡到綺闈云云須臾命京入軒但見妃像京又有詩云玉眞軒內暖如春只見丹靑未見人月裏嫦娥終有恨鑑中姑射未應眞已而至合妃出見京勸酬至再日暮而退且君門九重睡榻之側豈容他人咳唾至令人臣縱步褻飲於其間當時恩幸可從而知矣然其它日之禍殆甚於天寶之季此可爲萬世君臣之戒

劉遺民名程之字仲思遺民其號也曽作柴桑令與淵明同隠淵明有和劉柴桑詩時又有周續之者爲撫州參軍淵明呼爲周掾亦隠於柴桑號潯陽三隠

大麥靑靑小麥枯誰當獲者婦與姑丈夫何在西擊胡吏買馬軍具車請爲諸君鼓嚨胡山谷親書此帖乃是漢成帝時童謡也後至元壽中涼州羌冦反掠三輔延及並冀大爲民害命將出師毎戰輙負中國益發田卒麥多委棄但有婦女收獲吏買馬軍具車者言調發重也請爲諸君鼔嚨胡者不敢公言私相語也

古樂府木蘭詞乃女子代父徵戍十年而歸不受封爵故杜牧之有題木蘭廟詩云彎弓徵戰作男兒夢裏曽經與畫眉幾度思歸還把酒拂云堆上祝明妃女子作男兒其事甚怪五代王蜀時有崇嘏者本臨卭女子黃氏蜀相周庠初在臨卭嘏以詩上謁庠稱之薦攝府掾吏事明敏胥吏畏服逾一載欲妻以女嘏以詩辭之曰一辭拾翠碧江涯貧守蓬茅但賦詩自服藍衫居郡掾永拋鸞鏡畫蛾眉立身卓爾靑松操挺志鏗然白璧姿幕府若容爲坦腹願天速變作男兒庠大驚召問具述本末乃黃使君之女元未從人惟老嫗同居此事尢怪

今樂府有蘭陵王乃北齊文襄之子長恭一名孝瓘爲蘭陵王邙山之戰長恭爲中軍率五百騎再入周軍遂至金墉之下被圍甚急城上人弗識長恭免冑示之面乃下弩手救之於是大捷武士因歌謡之爲蘭陵王入陣曲是也

古今說海卷一百九

●欽定四庫全書

古今說海卷一百十

﹝明﹞陸楫編

說略二十六【雜記二十六】

○錢氏私誌【宋錢世昭】

神廟熈寧間諭宰相王岐公云昭陵二女皆朕之姑卿可選勲賢之後有福者尙之岐公未有以奉詔旨大父寶閣知臺州回光玉補試入太學適與岐公之子敏甫同齋敏甫告岐公云近有一錢少監子風骨不羣文采富贍恐可奉詔岐公遂就啟聖院設齋令敏甫盡召同捨飯罷岐公會茶熟視光玉甚久皆不諭其意翊日又令敏甫竊取所業攜以進禦云臣向奉詔選勲賢之後尙主今得吳越王錢某之孫與臣男同齋得其業又奏啟聖親見之事乞賜召見上云待共太皇商量後數日有旨令三班奉職曹詩進士錢某又一人忘其姓名於某月某日同候宣押曹詩以本色服光玉服布衣巳時候內侍宣押入內至一小殿殿內皆宮嬪兩貴主在焉引曹與光玉立於簾前斯須上小帽領出簾外熟視云簾外與簾內一般顧左右令止禦樂聽聖旨簾內宮人傳旨錢某可尙慶壽公主曹詩可尙承壽公主引入幕次更衣各賜襲衣玉帶服所賜畢引至殿下謝恩殿上軸簾慈聖裕陵宣仁欽聖同坐慈聖謂曹詩曰你是我侄曽見拊光玉背曰錢郎好女壻上云是个享福節度使左右宮妃觀者如堵上同三殿徐登步輦還內樂聲漸遠復引光玉與曹詩再入幕次賜酒五行執事皆宮人飲罷內侍復引至宮門各以仗下禦馬一匹崇政殿親從官二十人導歸第謂之宣系玉帶赴朝三日除正刺史卻系方金禦仙花帶赴朝參踰年賢穆下降三殿會送就第太常鹵簿迎引故事下降後三日貴主同副車詣景靈宮及入內謝畢方見舅姑舊例貴主畫堂垂簾坐舅姑拜簾外賢穆奏乞行常人禮上與慈聖大喜再三稱詔從請上令中使宣諭宰執是日宰執殿上稱賀

賢穆乳母永嘉董夫人一日入禁中慈聖問云主主以未得子爲念爲甚不去玉仙聖母處求嗣董奏曰都尉不信事須是官家娘娘處分後數日光玉入禁中上笑云董婆來娘娘處說都尉來光玉皇恐謝罪欽聖云別沒事只是娘娘要教主主去玉仙求嗣董奏云都尉不信光玉奏云旣得聖旨安敢不信遂擇日與賢穆同詣玉仙止畱知觀老道士一人祝香祈禱道士見貴主車服之盛歆艷富貴云願得貧道與大主做兒子歸而有娠明年四月十五日光玉欲赴朝賢穆云我昨夜夢見玉仙觀知觀來與我做孩兒亟遣人詣廟祈禱且問道士動靜知觀自去年大主上廟後便不安不下牀多日矣知觀在房內聞人聲問云甚處人來報云錢大主臨蓐賫香燭祈禱知觀笑云來催我也是日告殂大父寶閣善推步午時遣人來報光玉云得數七十有九若今日酉時生是个有福節度使伯兄果酉時生平生淡薄享壽七十有九

賢穆有荊雍大長公主牌印金鑄也金鞍勒瑪瑙鞭金撮角紅藤下馬杌子聞國初貴主乘馬元佑後不鑄印無乘馬儀物

歐文忠任河南推官親一妓時先文僖罷政爲西京畱守梅聖兪謝希深尹師魯同在幕下惜歐有才無行共白於公屢微諷而不之卹一日宴於後園客集而歐與妓俱不至移時方來在坐相視以目公責妓云末至何也妓雲中暑往涼堂睡著覺失金釵猶未見公曰若得歐推官一詞當爲償汝歐卽席云栁外輕雷池上雨雨聲滴碎荷聲小樓西角斷虹明闌干倚徧待得月華生燕子飛來棲畫棟玉鉤垂下簾旌涼波不動簟紋平水精雙枕傍有墮釵橫坐皆稱善遂命妓滿酌償歐而令公庫償釵戒歐當少戢不惟不卹翻以爲怨後修五代史十國世家痛毀吳越又於歸田錄中說文僖數事皆非美談從祖希白嘗戒子孫毋勸人陰事賢者爲恩不賢者爲怨歐後爲人言其盜甥表云喪厥夫而無托攜孤女以來歸張氏此時年方七歲內翰伯見而笑云年七歲正是學簸錢時也歐詞云江南栁葉小未成陰人爲絲輕那忍折鶯憐枝嫰不勝吟畱取待春深十四五閒抱琵琶尋堂上簸錢堂下走恁時相見已畱心何況到如今歐知貢舉時落第舉人作醉蓬萊詞以譏之詞極醜詆今不錄

岐公在翰苑時中秋有月上問當直學士是誰左右以姓名對命小殿對設二位召來賜酒公至殿側侍班俄頃女童小樂引步輦至宣學士就坐公奏故事無君臣對坐之禮上雲天下無事月色淸美與其醉聲色何如與學士論文若要正席則外廷賜宴正欲略去苛禮放懷飲酒公固請不已再拜就坐上引謝莊賦李白詩美其才又出禦制詩示公公嘆仰聖學髙妙毎起謝必勑內侍挾掖不令下拜夜漏下三鼓上悅甚令左右宮嬪各取領巾裙帶或團扇手帕求詩內侍舉牙牀以金相水晶硯珊瑚筆格玉管筆皆上所用者於公前來者應之略不停綴都不蹈襲前人盡出一時新意仍稱其所長如美貌者必及其容色人人得其歡心悉以進呈上云豈可虛辱須與學士潤筆遂各取頭上珠花一朶裝公襆頭簪不盡者置公服袖中宮人旋取鍼綫縫聨袖口宴罷月將西沈上命輟金蓮燭令內侍扶掖歸院翊日問學士夜來醉否奏云𨿽有酒不醉到玉堂不解帶便上牀取襆頭在面前抱兩公服袖坐睡恐失花也都下盛傳天子請客

蔡魯公帥成都一日於藥市中遇一婦人多髮如畫者毛女語蔡云三十年後相見言訖不知所在蔡後以太師魯國公致仕居京師一日在相國寺資聖閣下納涼一村人自外入直至蔡前云毛女有書蔡接書其人忽不見啟封大書東明二字蔡不曉其意後貶長沙死於東明寺因就叢焉呂辧者蔡門人蔡罷珠履盡散獨呂送至長沙呂乘間問蔡云公髙明逺識洞鑑古今知國家之事必至於斯乎答云非不知也將謂老身可以幸免

徐神翁自海陵到京師蔡謂徐云且喜天下太平是時河北盜賊方定徐云太平天上方遣許多魔君下生人間作壞世界蔡云如何得識其人徐笑云太師亦是

紹興間吳山下有大井每年多落水死者董徳之太尉率眾作大方石板蓋井口止能下水桶遂無損人之患有人夜行聞井中叫云你幾个怕壞了活人我幾个幾時能勾托生觀此不可謂無鬼也

徽皇聞米元章有字學一日於瑤林殿張絹圖方廣二丈許設瑪瑙硯李廷珪墨牙管筆金硯匣玉鎭紙水滴召米書之上出簾觀看令梁守道相伴賜酒果乃反系袍袖跳躍便捷落筆如雲龍蛇飛動聞上在簾下回顧抗聲曰奇絕陛下上大喜盡以硯匣鎭紙之屬賜之尋除書學博士一日崇政殿對事畢手執札子上顧視令畱椅子上米乃顧朶殿云皇帝叫內侍要唾盂合門彈奏上云俊人不可以禮法拘一日見蔡魯公蔡云元章書法之妙今日可謂第一龜山須還他曼卿佛牌爲第一米曰恁地時龜山卻且做第二米有孔子贊曰孔子孔子大哉孔子孔子以前未有孔子孔子以後更無孔子孔子孔子大哉孔子

東坡在惠州佛印居江浙以地逺無人致書爲憂有道人卓契順者慨然嘆曰惠州不在天上行卽到矣因請書以行印卽致書云嘗讀退之送李願歸盤谷序願不遇知於主上者猶能坐茂樹以終日子瞻中大科登金門上玉堂逺於寂寞之濱權臣忌子瞻爲宰相耳人生一世間如白駒之過隙三二十年功名富貴轉盼成空何不一筆勾斷尋取自家本來面目萬刼常住永無墮落縱未得到如來地亦可以驂駕鸞鶴翺翔三島爲不死人何乃膠柱守株待入惡趣昔有問師佛法在甚麼處師云在行住坐臥處著衣喫飯處痾屎刺撒處沒理沒會處死活不得處子瞻胸中有萬卷書筆下無一點塵到這地位不知性命所在一生聰明要做甚麼三世諸佛則是一个有血性的漢子子瞻若能腳下承當把一二十年富貴功名賤如泥土努力向前珍重珍重

唐一行嘗語人曰吾得古人相法相人之法以洪範五福六極爲主觀其所由察其所安可得大槪若其人忠孝仁義所作所爲言行相應顚沛造次必歸於善者吉人也若不忠不孝不仁不義言行不相應顚沛造次必歸於惡者凶人也吉人必獲五福之報凶人必獲六極之刑不於其身必於其子孫若但於風骨气色中料其前程休咎豈能悉中也

荊公舉一酒令云有客姓任名稔販金販錦闗吏止之曰任稔任入金錦禁急又字謎云目字加兩點不得作貝字猜貝字欠兩點不得作目字猜賀資二字也又四个口盡皆方加十字在中央不得作田字道不得作器字商圖字也

燕北風俗不問士庶皆自稱小人宣和間有遼國右金吾衛上將軍韓正歸朝授檢校少保節度使對中人以上說話卽稱小人中人以下卽稱我家每日到漏捨誦天童經數十徧其聲朗朗然且云對天童豈可稱我自皇天生我皆攺爲小人云皇天生小人皇地載小人日月照小人北斗輔小人前後二十餘句凡稱我者皆攺爲小人誦畢贊笑云這天童極靈聖王少師云若無靈聖如何持得許多小人然小人有母皆嘗小人之食小人之稱其來古矣施之於經是可笑也

隆興初賀子忱知樞密院有武臣陳理公賞稱從軍三十餘年累立戰功宣和年第一次燕山府立功靖康年第二次白溝河立功第三次黃河立功第四次京城立功建炎年第五次海州立功第六次揚州立功紹興年第七次瓜州立功第八次和州立功第九次太平州立功辭气不平謂朝廷推賞一次輕於一次賀正色云只爲邊功一次近於一次武臣無詞聞者稱服

宋相郊居政府上元夜在書院內讀周易聞其弟學士祁點華燈擁歌妓醉飲達旦翊日諭所親令誚讓云相公寄語學士聞昨夜燒燈夜燕窮極奢侈不知記得某年上元同在某州州學內喫齏煮飯時否學士笑曰卻須寄語相公不知某年同在某處喫齏煮飯是爲甚底無丰間宋合使者善人倫鑑上知而問云朕相法如何對云陛下天日之表神明之姿下臣不得而名又問王安石如何對云安石牛行虎視牛行足以任虎視足以威又問卿如何對云臣艸木瓦礫陛下用之則貴不用則賤

張天覺丞相再召到闕謝表云十年去國門前之雀可羅一日還朝屋上之烏亦好後有一達官效顰云十年去國不聞長樂之鐘一日還朝復見大君之鼎見魏漢津所鑄九鼎初成也

明節劉后一時遭遇寵傾六宮忽苦痁疾臨終戒左右我有遺祝在領巾上候我气絕奏官家親自來解語畢而終左右馳奏上至哀慟悲不自勝領巾上蠅頭細字其辭云妾出身微賤而無寸長一旦遭遇聖恩得與嬪禦之列命分寒簿至此夭折𨿽埋骨於九泉魂魄不離左右切望陛下以宗廟社稷之重天下生靈之眾大王帝姬之多不可以賤妾一人過有思念深動聖懷況後宮萬計勝如妾者不少妾深欲忍死面與君父訣別謫限已盡不得少畱寃痛之情言不能盡下有數百點悲切之言不能盡記自後左右每欲寛解必提領巾上愈傷感聞者謂李夫人不足道也林靈素謂後是九華安妃臨終聞本殿異香音樂次年有靑坡術士見後於巫山髣髴鈿合金釵云

叔父太尉昭陵之甥親見宣政太平文物之懿逮事太上備膺眷遇在帝左右銜命出疆凡耳目所接事出一時語流千載者廣記而備言之世昭敬請而集名曰錢氏私誌云侄迪功郎秀州嘉興尉世昭序

古今說海卷一百十

●欽定四庫全書

古今說海卷一百十一

﹝明﹞陸楫編

說略二十七【雜記二十七】

○遂昌山樵雜錄【元鄭元佑】

髙昌廉公諱希貢字端父由按察僉事累任廉使後以薊國公致仕公嘗出其兄平章公諱希憲像面白晳如滿月冠巾團領袍手執孟子公嘗言先兄禮賢下士如不及方爲中書平章時江南劉整以尊官來見先兄毅然不命之坐劉去宋諸生藍縷冠衣袖詩請見先兄亟延入坐語稽經紬史飲食勞苦如平生驩旣罷某等兄弟請於先兄曰劉整貴官也而兄簡薄之宋諸生寒士也而兄加禮殊厚某等不能無疑敢問公曰此非汝輩所知我國家大臣語黙進退系天下輕重劉整官𨿽尊貴背其國以叛者若夫宋諸生與彼何罪而覊囚之況今國家起朔漠我於斯文不加厚則儒術由此衰熄矣

宋亡故官並中貴往往爲道士若杭省馬院張太尉其一也其人長身廣顙宋爲入內都知太尉國家以其內侍拘入朝遂傾家賄上下得以其子代如李丞相羅司徒皆是也羅李旣貴悉顯其親族而張獨畏願不敢奏僅撥平江田三十頃贍之得田後固已優裕無他望一日仁廟顧謂張曰汝有父母在乎張拜答曰母已亡獨父在爲道人上曰封贈慶典曾及之乎張曰老父旣寄迹方外不敢覬望後福上愀然召中書省臣以爲張哥在朝久矣而慶典不及其父母卽命以其子爵秩貴之其父在杭固不知而是日頸痛重若爲物所壓日重一日制贈金紫光祿大夫司徙上柱國徽政院使典謁卿閩國公賜玉帶金幣鈔物等又降特旨江浙省臣浙西憲臣皆將旨燕犒於其家比使臣至頸痛重殆不勝使臣卽臥內宣恩命懵不知極品之貴使臣舉玉帶以示之始驚顧謂其所親者曰宋得賜玉帶者兩人福王賈平章耳不及佩服舉手一撫摩遂卒嗚呼顯宦貴祿信有命彼不知而妄求者可以爲戒也

余年三十許時識一老僧於吳江洲渚上僧臺人也時已年七十餘爲餘言巴延丞相先鋒兵至吳是日大寒雨雪老僧者時爲承天寺行童兵森列寺前住山老僧某令其覘兵勢且將自刎行童震栗逺望有以銀椅中坐者以手招行童童莫敢前且令軍士趣召之將至戒以無恐旣至召令前問住山某和尙安否西廊下某首座安否童大驚且戒令先往首座房致意首座僧大驚而銀椅中坐者已至房作禮笑問曰首座如何忘卻耶某固昔時知命子寺前賣卜者也嘗宿上房踰半年已而偕至方丈拜主僧主僧錯愕漫不省叩之乃言曰我尢宣撫也今日尙何言卽命大鍋煮粥啖兵人令兵人持招安榜而令行童以吳語誦榜文曉諭百姓於此始知尢公探諜江南凡八年至以龍虎山張天師符籙取驗於世祖皇帝云

尢公久於江南探諜南士人品髙下皆悉知之時江淮省攺江淛省自維揚遷錢塘尢公因升平章郡有天慶觀卽今玄妙觀杭髙士禇雪巘先生諱師秀自宋以淸苦節行聞一日尢公單騎從一童至天慶方丈觀主王管轄者尙不知爲平章尢公乃自言觀主大驚尢公曰我欲一拜禇髙士耳觀主謂其人孤僻士宰相何取而欲見之尢公意彌堅觀主扣房門髙士方讀書聞扣戶聲問爲誰觀主以姓名對髙士曰主首不遊廊管轄何爲至此觀主以山門急切事語之乃啟戶觀主言平章請見髙士拒之曰某自來不識時貴人而平章顧已拜於地意欲髙士延坐其室卽鎭戶偕行廊廡間平章卑仰敬之愈甚至云堂前語平章曰三年前有閬州王髙士嘗畱此某則非其人也因長揖竟出尢公顧瞻嗟咨曰是眞一世之髙士公每出見杭士女出遊仍故都遺風前後雜沓公必停輿或駐馬戒飭之曰汝輩尙瞢瞢睡耶今日非南朝矣勤儉力作尙慮不能供繇役而猶若是惰遊乎時三學諸生困甚公出必擁呼曰平章今日餓殺秀才也從者叱之公必使之前以大囊貯中統小鈔探囊撮予之遂建言以學校養士從公始

宋僧溫日觀居葛嶺瑪瑙寺人但知其畫蒲萄不知其善書也今世傳蒲萄多贗其眞者枝葉須梗皆艸書法也酷嗜酒楊總統以名酒啖之終不一濡唇見輙憤詈曰掘墳賊惟鮮於伯機父愛之溫時至其家抱軒前支離叟或歌或哭每索湯浴鮮於公必躬爲進藻豆其法中所謂散聖者其人也支離叟卽伯機家所種松也

宋巨璫李太尉者宋亡爲道士號梅溪元佑童時嘗侍其遊故內指點歷歷如在獨記其過葫蘆井揮涕曰是蓋宋時先朝位上釘金字大牌曰皇帝過此罰金百兩宋家法之嚴如此他則童騃不能也

宋京畿各郡門有激賞庫郡有慈幼局遇盜發郡守開庫募士故盜不旋踵擒獲貧家子多厭之輙不育乃許抱至局書生年月日時局有乳媼鞠育之他人家或無子女卻來取於局歲祲子女多入慈幼局故道無拋棄子女信乎其恩澤之周也積雨雪亦有錢𨿽小惠然無甚貧者

故老言賈相當國時內後門火飛報已至葛嶺賈曰火近太廟乃來報言竟後至者曰火已近太廟賈乘兩人小肩輿四力士以錘劍護轎里許卽易轎人倏忽至太廟臨安府已爲具賞犒募勇士樹皁纛列劊手皆立具於呼吸間賈下令肅然不過曰火到太廟斬殿帥令甫下火沿太廟八風兩殿前卒肩一卒飛上斬八風板落火卽止登驗姓名轉十官就給金銀賞之賈才局若此類亦可喜傳景文云

宋太學生東嘉林景曦字霽山當楊總統發諸陵時林故爲杭丐者背竹籮手持竹杖夾遇物卽以夾投籮中鑄銀作兩許小牌百十系腰間賄西僧云自余不敢望收得髙宗孝宗骨斯足矣番僧左右之果得髙孝兩朝骨爲兩函貯之歸葬於東嘉其詩有夢中作十首其一絕曰一抔未築珠宮土雙匣親傳竺國經只有春風知此意年年杜宇哭冬靑又曰空山急雨洗巖花金粟堆寒起暮鴉水到蘭亭更嗚咽不知眞帖落誰家又曰橋山弓劍未成灰玉匣珠襦一夜開猶記去年寒食日天家一騎捧香來余匕首尢淒怨則忘之葬後於宋常朝殿前掘冬靑樹一株植於兩函土堆上又有冬靑花一首曰冬靑花冬靑花花時一日腸九折隔江風雨淸影空五月深山落微雪移來此種非人間曾識萬年觴底月後忘之又一首有曰君不記羊之年馬之月霹靂一聲山石裂聞其事甚異不欲書若林霽山者其亦可謂義士也已

梁溪王文友諱仁輔刻苦讀書里人倪文光諱昭奎者延之以教其兩弟曰子瑛曰元鎭居久之文光歿而子瑛騃元鎭出應門戶不勝州郡之脧剝也貲力遂耗減已而子瑛卒家中乾元鎭刓無作有以濟朋友會文友卒元鎭買油杉棺葬之芙蓉峯傍葬之日梁溪士友皆至葬文友後元鎭窘於誅求顧未有能振之者

閩人鄭所南先生諱思肖宋有國時其上世仕於吳宋亡遂客吳下聞其有田數十畆寄之城南報國寺以田歲入寺爲祠其祖禰遇諱必大慟祠下而先生並館榖於寺焉先生自宋亡矢不與北人交接於友朋坐間見語音異者輙引起人知其孤僻故亦不以爲異其上世本業儒而先生於佛老教則喜之平日喜畫蘭疎花簡葉不求甚工其所自賦詩以題蘭皆險異詭特蓋以攄其憤懣云吳人好事者爲板刋其所謂錦錢集者行於世若先生在周爲頑民在殷爲義士蓋不易窺其涯涘云

鄧中齋先生諱剡字光薦宋丞相信國公客也宋亡以義行著其所賦鷓鴣辭有曰行不得也哥哥痩妻弱子羸■﹝牜孛﹞駄天長地闊多网羅南音漸少北語多肉飛不起可柰何行不得也哥哥其意可見其所贊文丞相像有曰目煌煌兮疎星曉寒气英英兮晴雷殷山頭碎柱兮璧完血化碧兮心丹嗚呼孰謂斯人不在世間

謝後旣北遷其支裔在杭者固多謝君退樂一人也退樂嘗言江南始內附有所謂李信卿者自北來謂能相人望气崖岸倨甚退樂以貴官咸敬之亦設早饌以延致之李至卽中坐省幕官皆下坐不得其一言時趙文敏公謂之七司戶固退樂婣戚也屈公來同飯時文敏風瘡滿面李遙見卽起迎文敏謂眾人曰我過江僅見此人耳瘡愈卽面君公輩記取異時官至一品名滿四海初襄陽未破時世祖令其卽軍中望气行踰三兩捨卽還言於世祖曰臣見卒伍中往往有公輔貴人襄陽不破江南不平何處著許多富貴人嗚呼此與南衙士卒皆將相者何異哉

宋季琴士汪水雲者工於詩詩皆淸麗可喜杭城破其詩有曰西塞山邊日落處北闗門外雨來天南人墮淚北人笑臣甫低頭拜杜鵑又曰錢塘江上雨初幹風入端門陣陣酸萬馬亂嘶臨警蹕三宮灑淚濕鈴鸞童兒剩遣追徐福厲鬼終當滅賀蘭若說和親能活國嬋娟剩遣嫁呼韓題王導像有曰秦淮浪白蔣山靑西望神州艸木腥江左夷吾甘半壁只緣無淚灑新亭聞水雲後從謝後北遷老宮人能詩者皆水雲指教或謂瀛國公喜賦詩亦水雲教之也

今嘉議大夫吏部尙書致仕許昌馮公名夢弼字士啟其始仕由八蕃雲南宣慰司吏繼辟掾湖廣省士啟嘗言其在八蕃時乘驛出向某所最後至一驛驛吏語以今夕晚矣且馬絆出在江上不若勿行士啟漫不省卽選馬亟行行未三四十里忽烏拉齊者急下馬拜跪伏其言侏離莫能曉而其意則甚哀窘士啟問之揺手意謂且死矣於是士啟亦下馬禱之曰某萬里遠客從吏逺方使有祿命固不死無之敢逃死時月微明睹一物如小屋大竟滚入江水腥風臭浪襲人行數里許乃問烏拉齊烏拉齊曰是之謂馬絆問馬絆何物揺手不敢對三更後至前驛驛吏出迎錯愕曰是何大膽敢越馬絆來乎士啟問馬絆驛吏乃言此馬蟥精也遇之者輙爲其所啖齊諧誌怪而略此於是乎書國初富初庵先生以占筮起東南時錢塘初內附以故都生聚旣繁貲力殷盛世皇占其後來如何旣成卦而富猶未之知也世皇曰我占宋故都富對曰誠如所占其地五六十年後會見城市生荊棘不如今多也今杭州連厄於火災復困於科繇視昔果不逮

和靖先生豈有頷珠者而楊璉眞珈亦發其墓焉聞棺中一無所有獨有端硯一事余童時尙見一碑鐫和靖先生墓五大字僕艸中久之餘山中以浙省儒學提舉有心力於先生墓上悉力起廢水濵仍建學士橋傍山建祠宇塑先生像於其中今復數年矣聞又荒落賢人何不幸哉

今河南行省參知政事宛丘趙公名期頥字子期其先府君宛丘公諱佑字天錫爲江浙行省照磨時余客於其家宛丘公嘗言其家在陳州有瓦屋一橫人稱爲趙總把家國家每歳秋統兵官將兵哨江南北初至極嚴毅再歲三四歲情契如故一日哨馬南歸睹一累囚兩足凍垂墮呻吟饑凍馬足間宛丘之父問囚爲誰囚顰蹙曰我南宋官人廬州通判胡某城破爲所虜公父復問如此汝則是秀才囚復曰我春秋登科公父曰汝如此則能教學囚曰豈有秀才而不能教學者乎公父請於統兵官用兩馬易得之浣濯以湯液包裹以氈毳溫糜以酒漿幾絕而復蘇蘇則兩足墮矣因問其姓字貫籍遂延致於家以教諸子是時淮以北舉不知有全書胡通判以其所記憶授諸生更六年而後殂因葬之屋後臨歿謝宛丘公之家曰我分死六年前矣重爲汝家所延汝之家後必有斯文顯者逮子期登丁夘科用文儒登政府而其二代皆封二品信乎斯文之報可徵云

古今說海卷一百十一

●欽定四庫全書

古今說海卷一百十二

﹝明﹞陸楫編

說略二十八【雜記二十八】

○髙齋漫錄【宋曽慥】

太祖皇帝旣下河北欲乘勝取幽燕或以師老爲言太祖不能決時納言趙中令畱守汴都走書問之趙回奏曰所得者少所失者多非惟得少之中尢難入手又從失多之後別有關心太祖得奏卽日班師

熈寧中上元宣仁太后禦樓觀燈召外族悉集樓前神宗皇帝數遣黃門稟曰外家有合推恩乞疏示姓名卽降處分宣仁答曰此自有處不煩聖慮明日上問何以處之宣仁答曰大者各與絹二疋小者分與乳餹獅子兩个時內外已嘆仰後徳爲不可及也

元丰中王岐公位宰相王和父尹京上眷甚渥行且大用岐公乘間奏曰京師術者皆言王安禮明年二月作執政神宗怒曰執政除拜由朕豈由術者之言他日縱當此補特且遲之明年春安禮果拜右丞珪曰陛下乃違前言何也上黙然久之曰朕偶忘記信知果是命也章公惇罷相俄落職林公希爲舍人當制制詞云悻悻無大臣之節怏怏非少主之臣章相寄聲曰此一聨無乃太甚林答曰長官發惡雜職棒毒無足怪也

東坡嘗謂錢穆父曰尋常往來心知稱家有無艸艸相聚不必過爲具穆父一日折簡召坡食皛飯及至乃設飯一杯蘿卜一楪白湯一盞而已蓋以三白爲皛也後數日坡復召穆父食毳飯穆父意坡必有毛物相報比至日晏並不設食穆父餒甚坡曰蘿卜湯飯俱毛也穆父嘆曰子瞻可謂善戲謔者也

司馬溫公與蘇子瞻論茶墨俱香雲茶與墨二者正相反茶欲白墨欲黒茶欲重墨欲輕茶欲新墨欲陳蘇曰奇茶妙墨俱香是其徳同也皆堅是其操同也譬如賢人君子黔晳美惡之不同其徳操一也公笑以爲然

王和父守金陵荊公退居半山每出跨驢從二村僕一日入城忽遇和父之出公亟入編戶家避之老姥自言病痁求藥公隨行偶有藥取以遺之姥酬以麻綫一縷云相公可將歸與相婆也公笑而受之

東坡聞荊公字說新成戱曰以竹鞭馬爲篤以竹鞭犬有何可笑又曰鳩字從九從烏亦有證據詩曰鳲鳩在桑其子七兮和爹和娘恰是九个

今人祕色磁器世言錢氏有國日越州燒進爲供奉之物不得臣庶用之故云祕色嘗見陸龜蒙詩集越器云九秋風露越窯開奪得千峯翠色來好向中宵盛沆瀣共嵇中散鬭遺杯乃知唐已有祕色矣

歐陽詢化度寺碑虞世南孔子廟堂記栁公權陰符經敍三公以書名三碑又最精者

佛印禪師爲王觀文升座云此一瓣香奉爲掃煙塵博士護世界大王殺人不眨眼上將軍立地成佛大居士王公大喜爲其久帥多專殺也

三蘇自蜀來張安道歐陽永叔爲延譽於朝自是名譽大振明允一日見安道問云令嗣近日看甚文字明允答以軾近日方再看前漢安道曰文字尙看兩徧乎明允歸以語子瞻曰此老特不知世間人更有看三徧者安道嘗借人十七史經月卽還云已盡其天資彊記數行俱下前輩宿儒罕能及之

李賓王利用鄱陽躬行君子人也嘗云郭林宗作玉管通神有四句雲貴賤視其眉目安否察其皮毛苦樂觀其手足貧富觀其頥頰

毗陵有成郎中宣和中爲省官貌不揚而多髭再娶之夕嶽母陋之曰我女如菩薩乃嫁一麻胡命成作舉蒙詩成乃操筆大書云一牀兩好世間無好女如何得好夫髙捲珠簾明點燭試教菩薩看麻胡其女亦能安分隨緣和鳴偕老兒女成行各以壽終

蘇子瞻任鳳翔府節度判官章子厚爲商州令同試永興軍進士劉原父爲帥皆以國士遇之二人相得歡甚同遊南山諸寺寺有山魈爲祟客不敢宿子厚宿山魈不敢出抵仙遊潭下臨絕壁萬仞岸甚狹橫木架橋子厚推子瞻過潭書壁子瞻不敢過子厚平步以過用索系樹躡之上下神色不動以漆墨濡筆大書石壁上曰章惇蘇軾來遊子瞻拊其背曰子厚必能殺人子厚曰何也子瞻曰能自■﹝扌棄﹞命者能殺人也子厚大笑

古今說海卷一百十二

●欽定四庫全書

古今說海卷一百十三

﹝明﹞陸楫編

說略二十九【雜記二十九】

○桐陰舊話【宋韓元吉】

忠獻公將生令公夢人手中書一大興字示之知門戶之將起也及命名從人從意而字宗魏蓋取畢萬之後必大萬盈數魏大名之義耳年六七歳病甚令公與夫人守視之忽若張口飲藥狀曰有道士牽犬以藥飼我俄汗而愈後因畫像以祀按列仙傳韋善俊唐武后朝京兆人長齋奉道法嘗攜黒犬名烏龍世俗謂爲藥王云

太保公忠憲曾祖也周國公祖也皆葬靈壽相比獻肅公自太原移帥定武始議攺葬旣發穴則二瓦棺並列有泉湛然其下大驚以問鄕老有曰當時開壙見水貧不能易地遂以木架於水上然猶不腐則知未嘗溢涸爾因不敢攺而相地者以爲奇第斵石爲柱橫二石梁瓦棺仍之不別爲槨增築其封岐冢首於上淇水李公邦直爲墓表孫康簡公曼叔書之亦買田靈壽以贍同族之貧者

忠憲公少年貧時學書無紙莊門前有大石就其上學字晚卽滌去遇烈日及小雨張獘傘自蔽率以爲常

公與李康靖公同行應舉有一氈同寢臥至別割氈爲二分之其後浸貴以長女嫁康靖公子邯鄲公而第七解州府君娶康靖公女子孫數世婚婣不絕

李康靖公爲汝州守趙公門客【本傳云依所親趙況其是乎】忠憲公亦往見焉趙公尢敬待忠憲每聞公至書院卽令設肉食康靖嘗有簡戱云久思肉味請兄訪及也趙公遂以女許嫁忠憲公旣過省趙公遣人送女至京師資從甚鮮華女亦乘馬披繡衫戴帽泊城外旅邸一夕病心痛卒忠憲具素服往哭之後乃爲王文正公壻也

公在蜀旣踰年仁宗欲召爲參知政事宰相有謂當俟秩滿者而更薦所厚善及公受代止以中丞召至仁宗遂遷公同知樞宻院迄拜參政乃知聖眷自有定也然範文正公嘗進百官圖詆呂文靖而力薦公宜相文正出鄱陽出榜朝堂有妄露薦稱密行離間之語仁宗以諭公公奏曰臣頃歲陛下過聽擢贊樞密未嘗涉朋比結左右也況仲淹非婣親故舊若仲淹舉臣以公則臣之拙直陛下所知舉臣以私則臣委質以來素無交托進退之際惟陛下所裁仁宗賜詔褒答

舍人諱綜字仲文景佑元年登進士第後以呂文靖公薦入館忠憲公書戒之曰惟上感君恩次答知己外但服勤職業一心公忠何慮前程不達切須照管人情周防忌善之言爲切繼遷開封府推又戒之曰乍贊浩穰庶事皆須熟思無致小有失錯至於斷一笞杖或不當明則懼於朝章幽則畏於陰隲二書眞迹具在族人家自余尙數紙亦與獻肅兄弟者無一筆艸書尾但云吾押付汝而不名

王夫人初未有子夢一僧貌甚異手持蓮花曰汝欲生男乎摘五葉餌之後生舍人及獻肅公職方宮師莊敏公五子皆貴顯嘗誨之曰汝父有法度爲世所知汝曹或不及則人必以爲類我也其善教如此

獻肅公諱絳字子華發解過省殿試皆第三以元佑三年三月薨皆三數亦異事也故蘇惠公頌挽詩云三登慶曆三人第四入熈寧四輔尊蓋公自樞副遷參政宣撫陜右卽軍中拜昭文相再入史館相也

職方諱繹字仲連從晏元獻公辟爲永興倅有富家子悅娼女栁約爲夫婦而父母彊爲子娶乃謀之市卜教以厭蠱期妻必死可娶娼則厚酬之旣而妻果病垂死妻之父母聞而告官晏公醇儒不信曰世顧有是耶職方固請鞫之遂得實發地藏木偶人書其妻名氏生時與咒詛之詞晏公大驚乃奏抵法

宮師諱維字持國忠獻公嘗夢巨碑中有宮師姓名而爲金字莫曉所謂然亦意公必貴也故公不出應科舉忠獻公亦不彊之曰是兒當自致遠大其後公預元佑黨籍蔡京請徽廟禦書羣臣姓名而金塡之或謂爲應莊敏公諱縝字玉汝初求字於歐陽文忠公公以小合幅紙書玉女二字送來莊敏大不樂明日相見猶有慍容文忠公曰出處無點水也君何怪耶取筆添女字三點相與一笑蓋詩中王欲玉女但音發作汝也前輩亦雅戱若此

契丹使毎歲至中國索食料多不時珍異之物州縣撓動公之使虜入其境稍深則必索豬肉及胃髒之屬從者莫能曉蓋燕北第產羊俗不畜豬驛司馳騎疲於奔命無日不加箠楚所以困之爾旣回程與送伴者飲率盡酒然公翊日乘騎如故初不病酲也蓋取隨行大杯酌勸之伴者不能勝屢至委頓臨別痛飲達旦及敍違馬上幾不能相揖後聞契丹責伴者以失儀沙袋擊之至死

古今說海卷一百十三

●欽定四庫全書

古今說海卷一百十四

﹝明﹞陸楫編

說略三十【雜記三十】

○霏雪錄【闕名】

起復者喪制未終勉其任用所謂奪情起復者也如歐公晏元獻神道碑明年遷著作佐郎丁父憂去官已而眞宗思之卽其家起復爲淮南發運使及史嵩之喪父經營起復是也今人不考例以服闋爲起復誤矣宋制銜上亦帶書如起復左僕射中書門下平章事臣趙普是也

物能復本形者則言化月令鷹化爲鳩則鳩又化爲鷹田鼠化爲鴽則鴽又化爲田鼠其不能復本形者則不言化如腐艸爲螢雉爲蜃爵爲蛤皆不言化也

唐人悼亡妓詩斷腸猶系琵琶弦琵字當讀如丞弼之弼

舍利按佛書云室利羅或設利羅此云骨身又云靈骨卽所遺骨分通名舍利光明經云此舍利者是戒定慧之所重修甚難可得取上福田大論云碎骨是生身舍利經卷是發身舍利

舍利有三種色白色骨舍利黑色髮舍利赤色肉舍利菩薩羅漢皆有三種佛舍利椎擊不碎弟子舍利椎試卽碎【出法苑】

如試舍利子以童男女髮根可引綴髮上也

宋朝授官列銜以某階守某官以某階行某官者凡階髙官卑則稱行階卑官髙則稱守官與階等則不必行守二字循唐制也

骨董乃方言初無定字東坡嘗作骨董羮用此二字晦庵先生語類只作汩董

古王者之屋四柱太行山似之故有王屋之名【牧庵澧州廟記】

長安禦溝曰楊溝以植楊其上而名或曰羊溝所以隔羊抵觸垣墻也

唐時婦女畫眉尙闊故老杜北徵云狼藉畫眉闊或云言女幼不能畫眉狼藉而闊耳余記張司業倡女詞有輕鬢叢梳闊掃眉之句蓋當時所尙如此諺曰宮中好廣眉四方且半額

司馬溫公編通鑑時手稾績嘗見數幅如人名字各分代類寫書久未成或言溫公利餐錢故遲遲爾溫公聞之遂急結末了故五代多繁冗小人害事往往如此

明道先生嘗憇一僧寺夜聞察察有聲命火燭之乃鼠於佛臍中銜一書欲出先生取視之乃丹書也卽手抄而納舊本佛腹明日召塑工補其孔先生後如其法煉月餘人見其屋有光以爲火競趨撲之非火也遂不復煉以將成之丹塗銀器所塗處卽成金或諷先生服之先生曰吾腹中安可著此一道士擬傳之比至先生已易簀矣

宋故事天子謁孔子廟止行肅揖之禮慶曆四年五月仁宗特再拜賜直講孫復五品服

楊廉夫先生之母夫人嘗夢神人授金錢一枚吞之遂娠先生先生文章事業爲一代偉人豈偶然哉先生卒錢君思復嘗作挽詩云生前母應金錢夢死後人稱鐵笛仙

龍虎山道士吳善淵謂余曰虞邵庵先生自云其母夫人嘗夢羽人騎鶴抱一小兒來曰此南嶽眞官寄汝家飬之旣而誕先生

宋朝以文徳殿爲正衙元以大明殿爲正衙有延春閣但有琉璃瓦飾檐脊

元朝萬歲山廣寒殿內設一黑玉酒甕玉有白章隨其形刻魚獸出沒波濤之狀其大可貯酒三十餘石

粉箋書字不經久近年作者殊鹵莽不精不一二年字畫已漫漶矣康伯可謂向薌林出李重光金花箋手書長短句歲久剝落其辭不全亦一證也古人於藝必精到尙復若此矧鹵莽者乎

樊公時中爲淛江參政觀潮嘗題詩樟亭雲煙波閃閃海門開平地潛生萬壑雷大信不虧天不老淛江亭上看潮來公之志可見矣至正壬辰紅巾賊亂公張弓抽矢馳射於其間賊應弦而斃者甚眾自邜至申矢盡死之

虞文靖公集在翰林一夕夢兩朱衣引至一官府見一人服王者服乃孔子也公跪於陛孔子謂曰汝集善爲之公退至殿陛一跌而寤公恐遺忘口誦所言俄而聞叩門甚急亟起乃王召議事二使以上廐馬翼公至承天殿朝臣及諸學士具集王曰上晏駕上都某欲竊神器僞使者賫詔且至卿等在廷曷以處之眾無語公黙省夢中語乃進曰殿下爲中令監國宜卽大位於是定計諭中外初國璽在上都乃蠟爲天子印章頒詔先遣使守古北口候僞使者殺之焚其書此臨大事決大疑聖人假夢以堅公之志耳

會稽王山農元章早負大志逰大都無所遇貰屋以居時臨川危素爲翰林學士居鐘樓街山農嘗見其文而不相識一日危騎而過山農所與之坐而不問其姓名徐曰君非鐘樓街住耶危曰然更不出他語而罷人問之山農曰吾觀其文有譎气目其人舉止亦然料知必危太朴也

趙松雪歸吳興嘗見夫婦操獘舟丐以爲活公識其人問之因惻然曰我衣食爾夫婦鷗波亭供灑掃可乎夫婦欣然居之一日公從第緩步至亭問其居此若何夫婦感激以爲得所惟憂身後無斂形之具耳公曰我適行間憶奎章閣一石甚奇命侍史取紙筆就亭圖之神速特甚俾夫婦鬻以爲身後計其人持至駱駝橋好事者以十千購之

蔣氏姑蘇巨家也有子甫八齡欲爲求師慕鄭明徳先生具禮延之先生不屑往蔣亦跌宕者遂厚延鐵崖楊先生具道鄭不就之意時先生居吳淞放情山水日攜賓客妓女以文酒爲樂謂蔣曰能從三事則可幣不足計也一無拘日課二資行樂費三須卜別墅以貯家人蔣欣然從之鐵崖竟畱三年後其子亦有名於時

國初宋學士濂以文柄雄視四海曾禮部魯博貫羣籍談論風發雷厲嚴陵徐尊生嘗曰南京有博學之士二人一以舌爲筆一以筆爲舌指二公也

宋故事禁中處分事付外謂之內批又謂之禦筆皆內夫人代書而所謂禦寶批者或上批或內夫人批皆用禦寶惟親筆則上親書押字不必用寶也

神仙修煉之說有無𨿽不可究然或因此致疾者斯又不可不知也元有張性虛者甞參東門老其法專守下丹田屬纊之際下田結塊痛而絕又一人守上田鼻中終日涕濃

樊昌髙八捨家軒墀之間畜龜數年生育至百餘其家產子四五人皆龜胸傴僂蓋孕婦感其气所致古人胎教可不謹哉

至正末越有夫婦於大善寺金剛神側縛葦席而居其婦產一子首有兩肉角鼻孔昻縮類所謂夜義者蓋產婦依止土偶便稟得此形

陳白雲家籬落間植決明家人摘以下茶生三女皆短而跛而王氏女甥亦跛予皆識之又會稽民朱氏一子亦然其家亦嘗種之悉拔去

會稽王某家雄於貲至正間困於徭役門戶零落一術士以六物推人禍福主其家禮遇甚厚無何與其人散步園中其人指池水謂王曰君家積徳何厚池中水皆銀也吾能煉之用銀二三鎰作六釡俟吾西遊還試之如期而至取池水熾炭瀹之涸則益以水如是者一月別以藥投之釜中皆成銀王氏異之厚贈其人別去期再至竟不來矣權其釜大虧銖兩所得之銀卽釜也富家子弟愚騃而貪爲妄人侮惑如此大可爲戒木

鱉不可服蘇門一人生二子皆切愛之恣其食啖遂成痞疾其父得一方以木鱉煮豬肉食之其幼子當夜死明日長者死愚人不謹輕信妄爲至殺其二子悲哉友人馬君文誠得方書一帙亦載此方因評注其事於左以爲戒此仁之一端也

一童子頭有瘍遇人以藥傅之童子頭癢不可忍爬搔見血至以頭觸柱至夕竟死蓋其藥有砒見血卽害人矣吾聞之文誠云

房室之戒多矣而天變爲尢月令先雷三日奮木鐸以令兆民曰雷將發聲有不戒其容止者生子不備必有凶災謂其瀆天威也今人生子而形殘體缺者又安知其不犯斯禁耶爲人父母者宜識之噫迅雷風烈必變豈有是哉

山與水本末不同山一本而萬殊水萬殊而一本

唐人詩一家自有一家聲調髙下疾徐皆合律呂吟而繹之令人有聞韶忘味之意宋人詩譬則村鼔島笛雜亂無倫

或問余唐宋人詩之別余答之曰唐人詩純宋人詩駁唐人詩活宋人詩滯唐詩自在宋詩費力唐詩渾成宋詩餖飣唐詩縝密宋詩逗漏唐詩溫潤宋詩枯燥唐詩鏗鏘宋詩散緩唐人詩如貴介公子舉止風流宋人詩如三家村乍富人盛服揖賓辭容鄙俗

唐人詠物詩於景意事情外別有一種思致不可言傳必心領神會始得此後人所以不及唐也如陸魯望白蓮詩云素蘤多蒙別艷欺此花眞合在瑤池還應有恨無人覺月曉風淸欲墮時妙處不在言句上宋人都曉不得如東坡詠荔枝梅聖兪詠河豚此等類非詩特俗所謂偈子耳

唐人絕句有重複字而不卹者如杜牧華淸宮云曉風殘月入華淸又曰朝元閣上西風急皇甫冉酬張繼云落日臨川問音信又曰寒潮惟帶夕陽還此等別是一例唐人詩亦有不拘韻者如王建涼州歌云三秋陌上早霜飛羽獵平田淺艸齊錦背蒼鷹初出按五花驄馬餵來肥齊字不在微韻

章艸漢元帝時史遊作急就章解散隸體麤書之

顧囦字子囦蘇州界牌人至正末嘗爲海道萬戶國初以來遂匿名不仕號半癡老人放浪山水間以繪事自娛每出遊遇奇巒異嶂珍木怪石輙瞪目凝視久之境與意會便欣然忘返歸卽乘興揮掃極其變態甚則跳足大噭以爲無愧古人厥初師董源後出入眾家無所不學然不長於設色晚年益自祕其畫尢善博物家世本衣冠族多蓄古今名畫奇物耳濡目染故識見絕人其爲人面大少髭長可七尺性介寡合滑稽玩世年六十餘而終

古人畫人物上衣下裳互用黃白粉靑紫四色未嘗用綠色者蓋綠近婦人服色也琴囊或紫或黃二色而已不用他色

欲試藥金燒火其上當有五色气起

予喜吾衍先生子行所述書室中修行法甚有意味得之不可不傳不得其人亦不必傳也因備錄於此云心閒手懶則觀法帖以其可逐字放置也手閒心懶則治迂事以其可作止也心手俱閒則寫字作詩文以其可兼濟也心手俱懶則坐睡以其不彊役於神也心不定宜看詩及雜短故事以其易見意不滯於久也心閒無事宜看長篇文字或經注或史傳或古人文集此又甚宜於風雨之際及寒夜也又曰手冗心閒則思心冗手閒則臥心手俱閒則著書作字心手俱冗則思早畢其事以寧吾神

葛可久姑蘇人治方脈術與丹溪朱彥修齊名甞炒大黃過焦悉棄去不用其謹如此人來迎致不問貧富皆往貧人以楮鏹來貿藥凖病輕重注善藥緘以畀之而歸其直或楮鏹有不佳者易佳者使供饘粥蓋仁人之用心也同郡富人家女子年可十七八病四肢萎痺不能自食目瞪眾醫莫能治迎可久可久視之笑曰此不難治乃命悉去其房中香奩流蘇之屬發藉地板掘土爲坎舁女子其中扃其扉戒家人俟其手足動而作聲當報我久之手足果動而呼投藥一丸明日自坎中出矣蓋此女平日嗜香而脾爲香气所蝕故也又善以生辰推禍福尢習武藝一日見莫猺開桑弓可久挽之而彀歸而下血亟命其子煎大黃四兩飲之其子惡多私減其半不下問故其子以實對可久曰少耳亦無傷也我命來年當死今則未也再服二両愈明年果卒

近世拆字言吉凶者無如張乘槎按字畫成卦卽云云不爲鉤距餘一日坐槎肆中有二僮持一字來占槎曰是爲吏緣同曹訟之當送刑部笞四十卽回二僮相視黙黙旣而曰皆如先生言余欲訴通政司求免可乎槎曰此行不可逾旦矧欲已耶余謂笞四十未可知僮曰凖律當然耳槎又曰今夕非附軍器船卽官鹺船也僮曰果官鹺船也

洪武初參知政事劉公某王公某蒞淛江日攺拱北樓爲來逺榜掲槎往視之曰三日內主哀喪之事如期王公母夫人病卒劉公以歷日紙邊坐法王公延槎問故槎曰來者喪字形遠者哀字形也旁之二點相續者淚點也公命槎易之乃名爲鎭海云

又余家錢塘西第一日以余世父初度日會賓槎亦與焉忽謂家君曰今晚當有逺客至因酒食費財已而淛東人來一如槎所云叩之槎曰吾聞滌器聲知耳余謂此術古有之如佛圖澄聽鈴聲王生聽馬蹄聲是也先是槎挈家自夫槪避兵依余家捨浦莊居之家君初不相識一見館之三年以故數欲以其術授予時余習舉子業惜不暇學也槎姓張氏名某字徳元乘槎其自號云

洪武中有畨僧善相在佛寺見三僧與寺主別畨僧謂主者曰彼三僧何之主者曰禮浦陀畨僧亟令召回否則皆有水厄主者令追之不及果俱溺死胡僧後見四明袁庭禮欲授其術乃令袁視日久之雜以黒白豆令■﹝扌東﹞之袁目不眩遂以其術傳之袁亦多奇驗嘗相戴九靈先生日後當有一難壬戌冬果死囹圄

洪武丁邜春湯信公持節發杭紹明臺溫五郡之民城沿海諸鎭時會稽王家堰夜大雨水暴至死者什四五水上有火萬炬咸以爲鬼予嘗詢於習海事者曰咸水夜動則有光蓋海水爲風雨所擊故其光如火耳因記王子年拾遺記云東海之上有浮玉山山下有穴穴中有大水蕩潏火不滅爲陰火正此類也余記此以破好怪者之說

余之外王父財賦公常自言十二三時僑居慶元汪家府間竊從人學泅沒川踏一物如石狀極冷心惕然亟登岸俄風起浪作有物爬沙水濵其首肖狗騰去卽向所踏物也

嘗見人雲海中虎皮白皮料影三種鯊魚皆能變虎鯊越州馮裱禙家竭池取魚一巨鯽前有二足如鼠爪卽鼠變也

越中有道士陸國賓者曉乘舟出見白虹跨水甚近及至其所見蝦蟇如篛笠大白气從口出卽跳入水虹亦不見

元薛公世南爲山西僉憲時言一皮匠忽晝見二急腳召渠云是冥府符命其人令家人作饌供二冥使家人無所見也且語家人曰我平日寡愆𨿽死必復生愼勿葬我是日果死三日後復蘇云至一官府設王者儀衛一人冕服坐殿廷問曰汝知過否皮匠曰某有生以來未嘗造惡王者命以物如靑泥之狀塗其頂久之心骨醒然累世之事皆能記憶王者曰白起坑長平四十萬卒汝不預乎其人乃王紇九世身對曰起坑卒時某阻之不聽非某罪也上帝以某有陰徳賜某八世爲將今九世矣俄而起械而至羸然一鬼囚也與之對得其情起復押入冥獄夜義果放還自後棄所業乘馬出入士夫家能談其前世事予聞諸王少師文王聞諸薛公雲山東民間婦人一臂有物隠然膚中屈佶如蛟龍狀婦喜以臂浸盆水中一日雷電交作婦自牖出臂果一龍拏云而去

嘗有縫人坐一室忽堊壁中瑟瑟有聲少間堊罅處一小蛇隨出隨大俄風雨化龍而去

禹廟梅梁乃大梅山所產梅樹也山在鄞縣東南七十里蓋梅子眞隠處石洞仙井丹竈藥鑪猶存山頂大梅樹其上則爲會稽禹祠之梁其下則爲他山堰之梁禹祠之梁唐張僧繇圖龍其上夜大風雨嘗飛入鏡湖與龍鬭人見梁上水淋漓濕萍藻滿焉始駭異之乃以鐵索鎖於柱他山堰之梁長三丈許去岸數尺歳久不朽大水不漂因刀墜誤傷之出血不止今禹廟以他梅樹代之不斵不削存故事耳非舊物也

洪武乙亥冬遣使發卒修陂塘時山陰天樂瀛湖塘掘得一物類小兒臂紅潤如生無有識者遂棄之此肉芝也食之延年

波羅蜜樹如荔枝樹差大皮厚葉團有橫紋小枝附樹身而生一枝含數實花落實出大如斗皮亦似荔枝有刺類佛首螺髻之狀肉若蜂房近子處可食與熟瓜無異而風韻過之子如肥皂核大亦可煼食味似豆春生秋熟交人珍之

安南國有一種魚鋭首無鱗有骨若挿箭然味似河豚名戴帽魚

甘艸大者如柱土人以架屋吾友唐愚士西遊親見之北方黃鼠穴處各有配匹人掘其穴者見其中作小土窖若牀榻之狀則牝牡所居之處也秋時蓄黍菽及艸木之實以禦冬各爲小窖別而貯之天气晴和時出坐穴口見人則拱前腋如揖狀卽竄入穴韓孟聨句所謂禮鼠拱而立者是也惟畏地猴地猴形極小人馴養之縱入其穴則銜黃鼠喙曳而出之味極肥美元朝恆爲玉食之獻置官守其處人不得擅取也

玉面貍謂之風貍止食山果而乘風過枝甚捷味獨勝他貍宜糟食尢佳

蟳與石巨皆海錯之佳者

海中有甲物如扇其文如瓦屋惟三月三日潮盡乃出名海扇四明任松鄕嘗有詩云漢宮佳人班婕妤香雲一篋秋風初网虫蒼蒼恩自淺猶抱明月馮夷居至今生怕秋風面三月三日才一見對人揺動不如烹肯入五云淸暑殿

木綿花唐人詩多用之然與吳越所產不同按吳錄地裏志交趾安定縣有木綿樹實如酒杯口有綿如蠶之綿可作布

元末有人襆被行山徑間遇惡少意所負必楮鏹也擊殺之視襆中特楮衾耳大悔之乃書楮衾曰的的的孰令爾紙被似鈔角問我何處住五色雲中住問我是何姓杓子少个柄爾也錯我也錯不如歸去的的的愬官不知主名召商謎者問之曰五色雲彩煙也彩煙新昌山名杓子少柄盂也蓋於姓也密令隸人往蹤迹之久而不得隸人亦了事者一日坐鑷肆櫛髮見一人對門制餅鼓其槌作的的之聲乃揚言曰某山中刼負紙被者官察知賊處卽來捕也覘其人有懼色次日閉門不賣餅矣竟捕之果服其辜

老農語曰蝗生子遺而入地經大雪則入地愈深坡雪後書北臺壁云遺蝗入地應千尺又和喜雪云螟螣無遺種是也

坡翁有數妾相繼而去惟朝云者隨坡南遷朝雲姓王氏錢唐人生一子曰干兒未期而夭紹聖三年七月五日朝云亡八月三日葬泗州棲禪寺東麓爲亭名六如有銘

吾先君嘗言友人某解禽言見二雀啾鳴樹間久之一雀飛鳴而過二雀忽飛去友人曰此二雀求其侶不得彼一雀報言在東園樹林中故二雀飛去也急令人視東園林中果然

古今說海卷一百十四

●欽定四庫全書

古今說海卷一百十五

﹝明﹞陸楫編

說略三十一【雜記三十一】

○東園友聞【闕名】

昔見周艸窻先生弁陽客談有信義湯一服蓋修竹先生筆也其方云信義等分毎晨至暮服之無斁自然心廣體胖積以歲月日用常行惟信義是服不患不到聖賢地位也【艸牕周公謹修竹王監簿也】

虎丘先生所書客談皆六經語而於儀禮尢致意焉觀此則先生之學可見先生嘗爲困學老人館賓鮮於深敬之教其二子鮮於聞先生之訓其學益進先生戱曰某教其子乃教其父相與一笑【虎丘盛元仁也】

胡牧仲先生以經學名世行義聞望著於東南國初金宋諸老宗之吳興趙承旨嘗有詩挽之曰淚濕黔婁被情傷郭泰巾觀此則先生之爲人可知矣所謂獨行不愧影獨寢不畏衾先生其人也弟汲仲先生亦特立獨行一毫不茍取趙承旨嘗爲羅司徒以禮請先生作其父墓銘先生勃然怒曰我豈爲宦官作墓銘耶觀此則其剛介可知當時承旨爲司徒以金百錠奉先生潤筆是日先生在陳其子千里以情白座上諸客勸先生受先生卻之愈堅聞先生之風諛墓而求金者寧不自警乎先生送蔡如愚歸東陽詩云薄糜不繼襖不裏謳吟猶是鐘球鳴嘗語惟善曰此余祕密藏中休糧方也【曲江錢惟善書】

世祖暮年僧格專權納賄中書之政漸弛上初不知也時徹爾爲禦史中丞力言之至再不聽且怒命舒固爾齊批其頰遣之一日上方燕坐便殿中徹爾公入上作色迎謂之曰徹爾又欲言僧格耶公曰然臣諦思之國家置臺諌猶人家畜犬也譬則賊至而犬吠主人不見乃箠犬犬遂不吠豈良犬乎上悟頷之未幾僧格敗噫使臺諫一如公天下寧有亂耶

仁廟濳邸日奉太后在懷孟駐輦之夕暑雨方霽羣蛙亂鳴合合不少休兩宮達旦不寐翊日近臣宣太后令諭蛙曰吾母子方憒憒蛙忍惱人邪可往他處鳴毋復畱此自是至今十餘年蛙不再鳴越明年仁宗入京誅安西王迎武宗於北藩八繼大統時至大元年也聖人所至山川鬼神陰來相之況魚虫之微有不從令者乎因書以廣異聞【至正庚子七月晦全思誠書】

至順庚午赴南宮嘗侍虞奎章坐談及東平富人新居落成有丘眞人者道行重一時凡欲徼福利者慕其道爭迎致之幸其一至咸自慰足富人以禮致眞人將冀一言以頌其居眞人旣入室黙不一語輙以所持鐵杖於墻壁窻戶頗毀裂之亟出富人怏怏率家人羅拜以希觧悟眞人曰若室完美蔑以加矣𨿽然完必毀吾不先毀之若將無以圖厥終今毀矣若冝思其毀而欲完者克保全之則若與若子孫庶幾歌斯哭斯永終無替富人悅服

吳興陳伯敷翰林編修時爲璋言參政王公繼學自筮仕京師遊宦四方久去鄕裏及拜中書參議歸省逮裏門捨騎徒步遇長者輙拜過市有老翁坐肆公趨拜肆下翁倨坐曰小大【北方卑幼之稱】久不見汝汝來奚自公曰自京師翁曰仕否公曰忝參議中書翁又曰小大朝廷官爵不可得在意公逡巡拜謝翁倨坐如故吁中原習俗之厚王公謙徳之隆君子所樂道也

余客京口聞有閔仲達陳子方者幼同讀書長同習吏事又同籍杭郡吏循次錄敍則陳在先閔乃以計先之陳終無幾微怨嫉意適故人約陳偕入京達官貴卿交薦以仕尋僉憲浙西閔方以日月升掾憲府聞陳之來嘆曰何面目見之稱疾不出陳下車亟問吏曰閔仲達何不見耶咸以疾對陳曰非疾憚我也我將見之及其門閔惶懼出肅陳曰吾與君交至深誼至篤君昔先我而吏郡者命也非此吾所就寧至是耶今又幸同處茍有未至方賴於君何稱疾爲宜亟出閔感激從事相好如初

顧徳玉檇李人也其父南山嗜浮屠至捨其居爲白雲庵以宅學佛者徳玉獨好諸經子史習古詩文與儒者遊嘗從觀光余先生學觀光老無子徳玉養焉一日觀光之他所病卒於道徳玉爲營棺槨以斂之凡附於身者皆致其誠焉後迎其喪以歸置之正堂躬服斬衰苴屨俾其子若妻曁童子咸如之朝夕哭踴旬必祭奠哀之若喪父然越三月負土築壠壠成葬之復結廬墓側居三年而後已歲時之享弗替也或曰古者爲師服心喪未聞爲齊斬以喪之也徳玉曰否民生於三師居其一於父何異吾所以爲此者將以愧天下之爲人弟子而忘其師者也

劉信甫廣陵人也倜儻尙气不事小節然重厚少文其先嘗事廣陵富商順風曹氏曹氏將死以孤屬信甫信甫撫曹氏孤幾冠孤之季父欺其幼且利其貲乃陳於郡曰曹氏之先家貲若干緡未析皆爲侄所據願中分之郡守劉知其詐乃直曹氏孤季之子慚毒其父父死陳於郡曰弟殺吾父郡長茂瑪哈者始蒞事與守有隙疑守受曹氏孤賄欲置曹氏孤法並得以中守引致百餘人捶擊無算皆自誣服曰曹氏孤使某殺季郡守受曹氏孤賄若干末致信甫欲其無兩辭以成獄拷楚萬狀身無可擊者信甫曰殺若季者某也曹氏孤實不知郡守亦無賄密使置曹氏孤於京匿之大家使勿出謂之曰事畢而後歸乃以金帛賂郡長左右從減死論旣出卽詣京師叩蹕自陳卒置郡長於法守復其官凡獄訟道裏費以巨萬計曹氏孤歸計其費以償之信甫笑曰奴之富者皆主之餘也脫主於厄分內事詎敢以費求償哉卒不受聞者莫不重其義也南北之士或貧不能自給者信甫不問識與不識無不周給之亦不責劵嘗遊吳中以百金加束帛致余淑其子余以母老辭焉

至元十三年丙子春正月十八日淮安王巴延以中書右丞相統兵入杭宋謝全兩後以下皆赴北有王婉儀者題滿江紅於驛云太液芙蓉渾不似舊時顏色曾記得春風雨露玉樓金闕名播蘭簪妃後裏暈潮蓮臉君王側忽一朝鼙鼔掲天來繁華歇龍虎散風雲滅千古恨憑誰說對山河百二淚沾襟血驛館夜驚塵土夢寶車曉轉闗山月只姮娥相顧肯從容隨圓缺或云王昭儀下張璚英所賦也夏五月二日兩後抵上都朝見世皇十二日夜故宋宮人安定夫人陳氏安康夫人朱氏與二小姬沐浴整衣焚香自縊死朱夫人遺古詩一篇於衣中云旣不辱國幸免一身不辱父母且不辱親藝祖受命立國以仁中興南渡計二百春世食宋祿羞爲北臣大難旣至刼數回輪妾輩之死守於一貞焚香設誓代書諸紳忠臣孝子期以自新時皆服其貞烈此四人者視前日之托隠憂於文辭者相去固萬萬矣是年丞相偏師徇地至臺之臨海民婦王氏者美姿容被掠千夫長將殺其舅姑與夫而欲私之婦誓死不可自念且被污因陽曰能俾我爲舅姑與夫服期月乃可事主君千夫長見其不難於死從所請仍使俘婦雜守之師還挈行至嵊縣過淸風嶺婦仰天竊嘆曰吾知所以死矣卽囓拇指出血寫口占詩於崖石上曰君王無道妾當災棄女拋男逐馬來夫面不知何日見妾身料得幾時回兩行淸淚頻偸滴一片愁眉鎖不開回首故山看漸逺存亡兩字實哀哉自投崖下以死死之日抵今且八九十年石上血迹如始寫時不爲風雨所剝蝕僕昔過其下尙能讀所寫詩嵊丞謝端爲之立祠刻碑於死所巴延臺哈布哈兼善公守越立廟像享之鄕人私表曰貞婦著作李五峯先生孝光爲記郡上其事於朝未報噫使公卿將相貞守一節若此數婦者豈有賣降覆國之禍哉宜乎秦賈之徒爲萬世罪人也

周君景逺馳爲南臺禦史時分治過浙省日與朋友往復其書吏不樂似有舉刺之意大書壁上曰禦史某日訪某人某日某人來訪禦史忽見之呼謂曰我嘗又訪某人汝乃失識何也第補書之因復謂曰人之所以讀書爲士君子者正欲爲五常綱維也使我今日絕故舊是爲禦史而墜一常其可乎寧不爲禦史不可滅人理吏赧然謝服而退【南村陶宗儀書】

杜淸碧先生本以翰林待制聘至杭日有所編五聲韻自大小篆隸以至外化番書及國朝蒙古新字靡不收錄題曰華夏同音一日庫哩子山平章公庫庫見訪語及聲律之學因問國字何以用司字爲首先生答曰正如嬰兒初墮地時作此一聲乃得天地全气也平章甚善其說

唐建中四年李希烈陷汴州復遣兵數千人抵項城縣蓋將掠人玉帛妻女縣令李偘不知所爲其妻楊氏曰君縣令也冦至當死力不足死焉職也君如逃則誰守偘曰兵與財俱無將若何楊氏曰若不守縣吾民爲賊所得矣今倉廩皆積也府庫皆財也百姓皆戰士也重賞罰以令士其必濟於是召吏胥百姓於庭楊氏曰縣令民主也然歲滿則罷去非若吏人百姓墳墓斯存宜相與致死以守忍失其身而爲賊之人耶眾皆泣許之乃喉音有音無字誓曰以瓦石中賊者與之千錢刀矢兵刃之物中賊者與之萬錢得數百人偘率之以登城楊氏親爨以食之無少長必周而均使偘與賊言曰項城父老義不從賊矣皆悉力以守賊得吾城不足以威不如亟去徒失利無益也賊眾皆笑忽流矢誤中偘手偘傷而歸楊氏曰君不在則誰固守與其死於城戰不猶愈於家乎偘裹傷復率其徒將趣城而一人有以弱弓射中其帥墮馬死卽希烈壻也賊勢沮遂相與散去項城之人得保完刺史上偘之功超遷緒州太守嗚呼婦人女子之徳奉父母舅姑盡恭順和柔者則賢矣守土保民忠誠勇烈之道此公卿大臣之難事斯時也憑堅城深池儲畜山積財貨自若冠冑服甲負弓矢而馳者不知幾人其勇不能自守其忠不能以自死棄其城而走者舉若是也彼何人哉楊氏婦人也孔子曰仁者必有勇楊氏當之

宋末嶽州徐君寶之妻某氏被虜來杭居韓蘄王府自嶽至杭相從數千里相與數月虜欲犯之屢以巧計得脫一日虜必欲彊污之度不可脫乃謂曰俟我祭亡夫謝絕之可事汝虜喜而然之遂嚴妝焚香祝畢赴池水而死將赴死之際題滿庭芳一闋於府壁云漢上繁華江南人物尙遺宣政風流綠窻朱戶十里爛銀鉤一旦刀兵齊舉旌旗擁百萬貔貅長驅入歌臺舞榭風捲落花愁淸平三百載典章文物掃地俱休幸此身未北猶客南州破鑑徐郎何在空惆悵相見無由從今後夢魂千里夜夜嶽陽樓余至杭聞徐子祥言之徐正蘄王府鄰尢及見其親書後宣伯褧先生亦言正與淸風嶺同所謂一時一事也

江陰人李安撫歸附於元後謚恭敏所居門首立坊曰恭敏坊近歲子孫以故址賣與里人薛氏土木一新視昔有加有客語薛云君之門而猶存李氏之坊恐非君所宜也薛深然之指恭敏之族尊行者惟唐卿可主其事乃貽以錢百緡李欣然徹之是夕李囈語呻吟甚苦妻急呼之覺曰我夢見袍笏大官自云是我祖責我不能世守其業又毀其坊且罵且撻我負痛號泣故致此耳語旣暴死莫救越明年城毀於兵薛氏屋復爲瓦礫之區

江東信州故宋時取土築城爲濠百畆渺然有江湖之意遂名南池中有地可架屋數十楹舊爲州民某氏居之有年矣歸附後穆徹來監是郡遂有其地春夏之交毎苦羣蛙聒人然無術以去之三十八代天師廣微子朝京還用以此告廣微以瓦片朱書篆使人投於池中曰羣蛙自此毋作聲於是寂然至今絕無蛙鳴亦可異也

友人唐伯剛曰北方凡皁鵰作巢所在官司必令人窮巢探卵多寡若三枚必設置以守之及其出乃一狗也取而飼養之長則獻於朝廷與常狗無異但耳上多羽毛數根耳田獵之際鵰則上飛狗則陸行所逐同至名曰鷹背狗蓋凡物生三子必有一異惜人未有聞焉偶記於此【篔谷邵煥識】

曩余遊學金陵日與同門二三輩謁見起巖王先生起巖曰新學切當以禮義廉恥四者存心涵養得熟家業不患不成功名不患不至學問不患不精上而天子下而庶人何莫不本於四者乎余旦旦而思之四者根於心內有所主則揖讓進退合其節動用制作得其宜取予得其當剛介有所守矣內無所主則傲縱自肆譸張貪暴不可勝言矣驗諸行事觀諸人品於是言而益信蓋起巖乃吳艸廬門人也斯言咸有源委近僻處江村嘉言日無聞因是而書以自警又起巖甞招程敬叔先生教其子弟建江東書院以處之學徒如雲衣食或不充咸資於王程先生喪偶有孤女一如己女丰其奩具以遣之王江東名士也近隔於兵重爲斯文惜【篔谷邵煥識】

上海民有以譎詐而致富者丙申夏四月其居毀於兵爲卒所執索窖藏物民紿之曰此非我居我逃難至此耳我居距此才百餘步汝欲窖可同往卒然之民遂導卒至其故人之居發地數處終不得窖卒知其紿已怒而殺之

昔有富翁方與客對談適一人垢衣獘屣如屠沽者自外至翁肅容而起迎之上坐退而拱立其人曰汝坐翁乃坐客問翁曰彼何人耶翁曰某族叔父也客哂之曰吾族則無此翁曰但君族未廣耳客大慚

宋太學生會稽唐玨字玉潛當至元戊寅冬楊璉眞伽發趙皇族諸陵寢至斵殘支體攫珠襦玉匣焚其胔棄骨艸莽間唐聞之痛憤亟貨家具得白金百星許執劵行貸又得百星許乃具酒醪市羊豕飲裏中少年唐具告以願收遺骸共瘞之眾歡諾一少年曰事露柰何唐曰余固籌矣今四郊多暴骨取竄以易誰其知之乃斵文木爲櫝紉黃絹爲囊各署其表曰某陵某陵分委而散遣之蕝地以藏爲文而告詰旦事訖來集出白金羨余酬之戒勿泄越七日下令裒陵骨雜置馬牛枯骼中造塔錢塘以內之名塔曰鎭南杭民悲不忍仰視了不知陵骨之猶存也後數年人始有傳唐之髙誼由是玉潛義風震動唐復有夢中詩四首其一曰珠亡忽震蛟龍睡軒獘寧忘犬馬情親拾寒瓊出幽艸四山風雨鬼神驚其二曰一抔自築珠丘土雙匣親傳竺國經只有東風知此意年年杜宇泣冬靑其三曰昭陵玉匣走天涯金粟堆寒起暮鴉水到蘭亭轉嗚咽不知眞帖落誰家其四曰珠鳬玉鴈又成埃斑竹臨江首重回猶憶去年寒食節天家一騎捧香來葬後又於宋常朝殿掘冬靑樹植於所函土上作冬靑行二首曰馬箠問髐形南面欲起語野麕尙純束何物敢盜取餘花總飄蕩白日哀后土六合忽怪事蛻龍掛茅宇老天鑑區區千載護風雨又曰冬靑花不可折南風吹涼積香雪遙遙翠蓋萬年枝上有鳯巢下龍穴君不見犬之年羊之月霹靂一聲天地裂此事予聞之先師唐溫如溫如乃玉潛之子故其事詳謹用書之【華亭夏頥】

古今說海卷一百十五

●欽定四庫全書

古今說海卷一百十六

﹝明﹞陸楫編

說略三十二【雜記三十二】

○拊掌錄【闕名】

東萊呂居仁先生作軒渠錄皆紀一時可笑之事余觀諸家雜說中亦多有類是者暇日裒成一集目之曰拊掌錄不獨資開卷之一笑亦足以補軒渠之遺也延佑攺元立春日囅然子書

王溥五代狀元相周髙祖世宗至宋以宮師罷相其父祚爲周觀察使致仕祚居富貴久奉養奢侈所不足者未知年壽耳一日居洛陽裏第聞有卜者令人呼之乃瞽者也密問老兵云何人呼我答曰王相公父也貴極富溢所不知者壽也今以告汝俟出當厚以卦錢相酬也旣見祚令布卦成文推命大驚曰此命惟有壽也祚喜問曰能至七十否瞽者笑曰更向上答以至八九十否又大笑曰更向上答曰能至百歲乎又嘆息曰此命至少亦須一百三四十歲也祚大喜曰其間莫有疾病否曰並無之其人又細數之曰俱無秪是近一百二十歲之年春夏間微苦臓腑尋便安愈矣祚大喜回顧子孫在後侍立者曰孩兒輩切記之是年且莫教我喫冷湯水

司馬溫公屢言王廣淵章八九上畱身乞誅之以謝天下聲震朝廷是時滕元發爲起居注侍立殿■﹝土幻﹞旣歸廣淵來問元發早來司馬君實上殿聞乞斬某以謝天下不知聖語如何元發戱曰我只聽得聖語云依卿所奏葉濤好奕棋王介甫作詩切責之終不肯已奕者多廢事不以貴賤嗜之率皆失業故人目棋枰爲木野狐言其媚惑人如狐也煕寧後茶禁日嚴被罪者眾乃目茶籠爲艸大虫言其傷人如虎也

熈寧間蜀中日者費孝先筮易以丹靑寓吉凶謂之卦影其後轉相祖述畫人物不常鳥或四足獸或兩翼人或儒冠而僧衣故爲怪以見象米芾好怪常戴俗帽衣深衣而躡朝鞾紺緣朋從目爲活卦影

沈括存中方就浴劉貢父遽哭之曰存中可憐已矣眾愕問云死矣盆成括也

石資政中立好詼諧樂易人也楊文公一日置酒作絕句招之末云好把長鞭便一揮石畱其僕卽和曰尋常不召猶相造況是今朝得指揮其詼諧敏捷類如此也又嘗於文公家會葬坐客乃執政及貴遊子弟皆服白襕衫或羅或絹有差等中立忽大慟人問其故曰憶吾父又問之曰父在時當得羅襕衫也蓋見在執政子弟服羅而石止服絹坐中皆大笑

昔一長老在歐陽公座上見公家小兒有小名僧哥者戱謂公曰公不重佛安得此名公笑曰人家小兒要易長育往往以賤物爲小名如狗羊犬馬之類是也聞者莫不絕倒

劉貢父嘗言人之戱劇極有可人處楊大年與梁同翰朱昂同在禁掖大年未三十而二公皆髙年矣大年呼朱翁梁翁毎戱侮之一日梁謂大年曰這老亦待畱以與君也朱於後亟揺手曰不要與眾皆笑其敏𨿽一時戱言而大年果不五十而卒

李覯字泰伯盱江人賢而有文章蘇子瞻諸公極推重之素不喜佛不喜孟子好飲酒作古文彌佳一日有達官送酒數斗泰伯家釀亦熟然性介僻不與人往還一士人知其富有酒然無計得飲乃作詩數首罵孟子其一云完廩捐階未可知孟軻深信亦還癡嶽翁方且爲天子女壻如何弟殺之李見詩大喜畱連數日所與談莫非罵孟子也無何酒盡乃辭去旣而又有寄酒者士人聞之再往作仁義正論三篇大率皆詆釋氏李覽之笑云公文采甚奇但前次被公喫了酒後極索寞今次不敢相畱畱此酒以自遣懷聞者大笑

張文潛甞言近時印書盛行而鬻書者往往皆士人躬自負擔有一士人盡掊其家所有約百餘千買書將以入京至中途遇一士人取書目閱之愛其書而貧不能得家有數古銅器將以貨之而鬻書者雅有好古器之癖一見喜甚乃曰毋庸貨也我將與汝估其直而兩易之於是盡以隨行之書換數十銅器亟返其家其妻方訝夫之回疾視其行李但見二三布囊磊磈然鏗鏗有聲問得其實乃詈其夫曰你換得他這个幾時近得飯喫士人曰他換得我那个也幾時近得飯喫因言人之惑也如此坐皆絕倒

魯直在鄂鄂州太守以其才望信重之士人以詩文投贄守必取質於魯直而報之一同人投詩頗紕繆守攜見魯直意其一言少助其人魯直閱詩良久無語太守曰此詩不知酬以幾何魯直笑曰不必他物但公庫送與四兩幹艾於尻骨上作一大炷灸之且問曰爾後敢復湊分耶同人竟無所濟

科場進士程文多可笑者治平中國學試策問體貌大臣進士對策曰若文相公富相公皆大臣之有體者若馮當世沈文通皆大臣之有貌者意謂文富丰碩馮沈美少也劉原甫遂目沈馮爲有貌大臣又歐陽永叔主文試貴老爲其近於親賦有進士散句云覩玆黃耉之狀類我嚴君之容時哄堂大笑

李廷彥曽獻百韻詩於一上官其間有句云捨弟江南沒家兄塞北亡上官惻然憫之曰不意君家凶禍重並如此廷彥遽起自解曰實無此事但圖對屬親切耳上官笑而納之

歐陽公與人行令各作詩兩句須犯徒以上罪者一云持刀哄寡婦下海刼人船一雲月黒殺人夜風髙放火天歐云酒粘衫袖重花壓帽檐偏或問之答云當此時徒以上罪亦做了

黃裳酷嗜燒煉晚年疾篤諭諸子曰我死以大缸一枚坐之復以大缸覆之用鐵在綫下管定赤石脂固縫置之穴中足矣

許義方之妻劉氏以端潔自許義方嘗出經年始歸語其妻曰獨處無聊得無與鄰里親戚往還乎劉曰自君之出惟閉門自守足未嘗履閾義方咨嘆不已又問何以自娛答曰惟時作小詩以適情耳義方欣然命取詩觀之開卷第一篇

題雲月夜招鄰僧閒話

孫巨源內翰從劉貢父求墨而吏送達孫莘老中丞巨源以其求而未得讓劉劉曰已嘗送君矣已而知莘老誤畱也以其皆姓孫而爲館職故吏輩莫得而別焉劉曰何不取其髯爲別吏曰皆胡而莫能分也劉曰旣是皆胡何不以其身之大小爲別吏曰諾於是館中以孫莘老爲大胡孫學士巨源爲小胡孫學士

有一故相逺泒在姑蘇嬉遊書其壁曰大丞相再從侄某嘗遊有士人李璋素好訕謔題其旁曰玄元皇帝三十七代孫李璋繼至

章子厚與蘇子瞻少爲莫逆交一日子厚坦腹而臥適子瞻自外來摩其腹以問子瞻曰公道此中何所有子瞻曰都是謀反底家事子厚大笑

有一士人赴宴眾中有少年勇於色甫就席士人以服辭乃命撤樂及屏去羣妓後勸酬及少年少年罪士人曰敗一席之歡皆君也正所謂不自殞滅禍延過客耶賓主爲之哄堂

東坡在玉堂一日讀杜牧之阿房宮賦凡數徧毎讀徹一徧卽再三咨嗟嘆息至夜分猶不寐有二老兵皆陜人給事左右坐久甚苦之一人長嘆操西音曰知他有甚好處夜久寒甚不肯睡連作寃苦聲其一曰也有兩句好【西人皆作吼音】其人大怒曰你又理會得甚底對曰我愛他道天下人不敢言而敢怒叔黨臥而聞之明日以告東坡大笑曰這漢子也有鑑識

趙閱道罷政閒居毎見僧接之甚恭一日士人以書贄見公讀之終捲正色謂士人曰朝廷有學校有科舉何不勉以卒業卻與閒退人說他朝廷利害士人惶恐而退後再往門下人不爲通士人謂閽者曰參政便直得如此敬重和尙閽者曰尋常來見諸僧亦只是平平人但相公道是重他袈裟士人笑曰我這領白襕直是不直錢財閽者曰也半看佛面士人曰更那輟不得些少來看孔夫子面人傳以爲笑

張文潛言嘗問張安道云司馬君實直言王介甫不曉事是如何安道云賢只消去看字說文潛云字說也只有二三分不合人意處安道云若然則足下亦有七八分不解事矣文潛大笑

壽皇聖明亦爲左右者所惑有一川官得郡陛辭有宦者奏知來日有川知州上殿官家莫要笑壽皇問如何不要笑奏云外面有一語云裹上襆頭西字臉恐官家見了笑只得先奏所謂知州者面大而橫闊故有此語來日上殿壽皇一見憶得先語便笑云卿所奏不必宣讀容朕宮中自看愈笑不已其人出外曰早來天顏甚悅以某奏札稱旨殊不知西字臉先入之言所以動壽皇之笑也

紹興九年金歸我河南地商賈往來攜長安秦漢間碑刻求售於士大夫多得善價故人王錫老東平人貧甚節口腹之奉而事此一日語共遊近得一碑甚奇及出示顧無一字可辧王獨稱賞不已客曰此何代碑王不能答客曰某知之是名沒字碑宜乎公好尙之篤也一笑而散

張文潛嘗云子瞻毎笑天邊趙盾益可畏水底右軍方熟眠謂湯燖了王羲之也文潛戲謂子瞻公詩有獨看紅蕖傾白墮不知白墮是何物子瞻云劉白墮善釀酒出洛陽伽藍記文潛曰白墮旣是一人莫難爲傾否子瞻笑曰魏武短歌行雲何以解憂惟有杜康杜康亦是釀酒人名也文潛曰畢竟用得不當子瞻又笑曰公且先去共曹家那漢理會卻來此間廝魔蓋文潛時有僕曹某者在家作過亦失去酒器之類旣送大府推治其人未招承方文移取會也滿座大囅

哲宗朝宗子有好爲詩而鄙俚可笑者嘗作卽事詩云日暖看三織風髙斗兩廂蛙翻白出闊蚓死紫之長潑聽琵梧鳯饅拋接建章歸來屋裏坐打殺又何妨或問詩意答曰始見三蜘蛛織网於檐間又見二雀鬥於兩廂廊有死蛙翻腹似出字死蚓如之字方喫潑飯聞鄰家琵琶作鳯棲梧食饅頭未畢閽人報建安章秀才上謁迎客旣歸見內門上畫鐘馗擊小鬼故云打死有何妨哲宗嘗灼艾諸內侍欲娛上或舉其詩上笑不已竟不灼艾而罷

安鴻漸有滑稽淸才而復懼內婦翁死哭於路其孺人性素嚴呼入繐幕中詬之曰路哭何因無淚漸曰以帕拭漧妻嚴戒曰來日早臨棺須見淚漸曰惟計旣窘來日以寛巾納濕紙置於額大叩其顙而慟慟罷其妻又呼入窺之妻驚曰涙出於眼何故額流漸對曰豈不聞自古雲水出髙原聞者大笑

石曼卿爲集賢校理微行娼館爲不逞者所窘曼卿醉與之校爲街司所錄曼卿詭怪不羈謂主者曰乞秖就本廂科決欲詰旦歸館供職廂帥不諭其謔曰此必三館僕人也杖而遣之

吳中一士人曾爲轉運司別試解頭以此自負好附托顯位是時侍禦史李制知常州丞相莊敏龎公知湖州士人遊毗陵挈其徒飲娼家顧謂一騶卒曰汝往白李二我在此飲速遣有司持酒殽來李二謂禦史也俄頃郡廚以飲食至甚丰腆有一蓐醫適在其家見其事後至禦史家語及之李君極怪使人捕騶卒得之乃兵馬都監所假受士人教戒就使庖買飲食以紿坐客耳李乃杖騶卒使街司白士人出城郡僚有相善者出與之別唁之曰倉卒遽行當何所詣士人應曰且往湖州依龎九耳聞者莫不大笑北都有妓女美色而舉止生梗土人謂之生張八因府會冦忠湣令乞詩於魏處士野野贈之詩曰君爲北道生張八我是西州熟魏三莫怪尊前無笑語半生半熟未相諳座客大發一噱

張丞相好艸聖而不工流輩皆譏笑之丞相自若也一日得句索筆疾書滿紙龍蛇飛動使其侄錄之當波險處侄罔然而止執所書問曰此何字丞相熟視久之亦自不識詬其侄曰胡不早問致吾忘之

李丹大夫客都下一年無差遣乃授昌州倅議者以去家逺乃攺授鄂州淵材聞之乃吐飯大步往謁見其人言丈丈攺鄂倅有之乎李曰然淵材悵然曰誰爲丈丈謀昌佳郡也柰何去之李驚曰供給丰乎曰非也民訟簡乎曰非也曰然則何以知其佳淵材曰海棠無香昌州海棠獨香非佳郡乎聞者傳以爲笑

石曼卿隠於酒謫仙之才也然善戱嘗出遊報寧寺馭者失控馬驚曼卿墮馬從吏遽扶掖升鞍市人聚觀意其必大詬怒曼卿徐著鞭謂馭者曰賴我是石學士也若瓦學士豈不破碎乎

王榮老嘗官於觀州罷官渡江七日風作不得濟父老曰公篋中蓄奇物此江神極靈當獻之得濟榮老顧無所有有玉麈尾卽以獻之不可又以端石硯獻之不可又以宣尼虎帳獻之亦不驗夜臥念曰有黃魯直艸書扇題韋應物詩云獨憐幽艸澗邊生上有黃鸝深樹鳴春潮帶雨晚來急野渡無人舟自橫卽取視惝恍之間曰我猶不識彼寧識之乎持以獻之香火未收天水相照如兩鏡對展南風徐來帆一飽而濟吾意江神必元佑遷客鬼爲之不然亦何嗜之深也書此可發一笑

余家舊有軒渠錄此卷從吳純齋處袖歸謹抄於且喫茶小軒中起八月三日庚子迄六日癸卯是日小雨弄睛頗快人思時太歲丙戌至元十禩也映雪老人華亭孫道明志時年六十九矣

古今說海卷一百十六

●欽定四庫全書

古今說海卷一百十七

﹝明﹞陸楫編

說纂【一逸事一】

○漢武故事【漢班固】

漢景帝王皇后槐裏王仲女也名姝兒母臧氏臧荼孫也初爲仲妻生一男兩女其一女卽後也仲死更嫁長陵田氏生二男後少孤始嫁與金王孫生一男矣相工姚翁善相人千百弗失見後而嘆曰天下貴人也當生天子田氏乃奪後歸納太子宮得幸有娠夢日入懷景帝亦夢髙祖謂己曰王美人得子可名爲彘及生男因名焉是爲武帝帝以乙酉年七月七日旦生於猗蘭殿年四歳立爲膠東王少而聰明有智術與宮人諸兄弟戲善徵其意而應之大小皆得其歡心及在上前恭敬應對有若成人太后下及侍衛咸異之是時薄皇后無子立栗姬子爲太子長公主嫖有女欲與太子婚栗姬妬寵少衰王夫人因令告栗姬曰長公主前納美人得幸於上子何不私謁長公主結之乎時諸美人皆因長公主見得貴幸也故栗姬怒不聽因謝長公主不許婚長公主亦怒王夫人因厚事之長公主更欲與王夫人男婚上未許後長主還宮膠東王數歳公主抱置膝上問曰兒欲得婦否長主指左右長禦百餘人皆云不用指其女阿嬌好否笑對曰好若得阿嬌作婦當作金屋貯之長主大悅乃苦要上遂成婚焉皇后旣廢栗姬次應立而長主伺其短輙徵白之上嘗與栗姬語屬諸姬子曰吾百歳後善視之栗姬怒弗肯應又罵上老狗上心銜之未發也長主日譖之因譽王夫人男之美王夫人陰告長主使大臣請立栗姬爲後上以爲栗姬諷之遂發怒誅大臣廢太子爲王栗姬自殺遂立王夫人爲後膠東王爲太子時年七歳上曰彘者徹也因攺名徹廷尉上囚防年繼母陳氏殺年父年因殺陳依律殺母大逆論帝疑之詔問太子對曰夫繼母如母明其不及也緣父之愛故謂之母爾今繼母無狀手殺其父則下手之日母恩絕矣宜與殺人者同不宜大逆論帝從之棄市議者稱善太子年十四卽位攺號建元長主伐其功求欲無厭上患之皇后寵亦衰皇太后謂上曰汝新卽位先爲明堂太皇太后已怒今又忤長主必重得罪婦人性易悅深愼之上納太后戒復與長主和皇后寵幸如初建元六年太皇太后崩上始親政事好祀鬼神謀議徵伐長主自伐滋甚每有所求上不復與長主怨望愈出醜言上怒欲廢皇后曰微長公主弗及此忘徳弗祥且容之乃止然皇后寵遂衰驕妬滋甚女巫楚服自言有術能令上意回晝夜祭祀合藥服之巫著男子衣冠幘帶素與皇后寢居相愛若夫婦上聞窮治侍禦巫與後諸妖蠱咒詛女而男淫皆伏辜廢皇后處長門宮後𨿽廢供養如法長門無異其宮也長主以宿恩猶自親近後置酒主家見所幸董偃上爲之起偃能自媚於上貴寵聞於天下嘗宴飲宣室引公主及偃東方朔司馬相如等並諫上不聽偃旣富於財淫於他色與主漸疎主怒因閉於內不復聽交遊上聞之賜偃死後卒與公主合葬元朔元年立衛子夫爲皇后初上幸平陽公主家置酒作樂子夫爲謳者善歌能造曲每歌挑上上喜動起更衣子夫因侍尙衣軒中遂得幸上見其美發悅之遂納於宮中時宮女數千皆以次幸子夫新入在籍末歳余不得見上擇宮人不中用者出之子夫因泣涕請出上曰吾昨夜夢子夫中庭生梓樹數株豈非天意乎是日幸之有娠生女凡三幸生二女後生男卽戾太子也淮南王安招方術之士皆謂神仙上聞而喜女事於是方士自燕齊至者數千人齊人李少翁年二百餘歳色若童子拜爲文成將軍歳余術未驗上漸厭倦會所幸李夫人死上甚思悼之少翁云能致其神乃夜張帳明燭陳酒食令上居他帳中遙見李夫人不得就視也上愈益想之乃作賦曰美聮娟以修嫮兮命夭絕而弗長飾莊宮以延佇兮泯不歸乎故鄕慘鬰鬰其悶感兮處幽隱而懷傷稅余馬於上椒兮掩修夜之不陽云云少翁者諸方皆驗惟祭太乙積年無應上怒誅之文成被誅後月餘使者籍資從闗東還逢於渭亭謂使者曰爲吾謝上不能忍少日而敗大事乎上好自愛後四十年求我於蓬山方將共事不相怨也於是上大悔復徵諸方士上常輕服爲微行時丞相公孫弘數諫弗從弘謂其子曰吾年已八十餘陛下擢爲宰相士猶爲知己死況不世之君乎今陛下微行不已社稷必危吾𨿽不逮史魚冀萬一能以屍諫因自殺上聞而悲之自爲誄弘嘗諫伐匈奴爲之少止弘卒乃大發卒數十萬遣霍去病討匈奴折蘭過居延獲祭天金人於上林鑿昆明池又起栢梁臺以處神君神君者長陵女子也先嫁爲人妻生一男數歳死女子悲哀悼痛之亦死死而有靈其姒宛若【宛若姒之名也】祀之遂闗【通也】言語說人家小事頗有驗上遂祠神君請術初霍去病微時數自禱於神君神君乃見其形自修飾欲與去病交接去病不肯乃責之曰吾以神君淸潔故齋戒祈福今規欲爲淫此非神明也因絕不復往神君亦慚及去病疾篤上令爲禱於神君神君曰霍將軍精气少壽命弗長吾嘗欲以太一精補之可以延年霍將軍不曉此意遂見斷絕今病必死非可救也去病竟薨上造神君請術行之有效大抵不異容成也神君以道授宛若亦曉其術年百餘歳貌有少容衛太子未敗一年神君亡去自栢臺燒後神稍衰東方朔娶宛若爲小妻生三子與朔同日死時人疑化去未死也自後貴人公主慕其術專爲淫亂大者抵罪或夭死無復驗云東郡送一短人長五寸衣冠具足上疑其精召東方朔至朔呼短人曰巨靈阿母還來否短人不對因指謂上王母種桃三千年一結子此兒不良已三過偸之失王母意故被謫來此上大驚始知朔非世中人也短人謂上曰王母使人來告陛下求道之法惟有淸靜不宜躁擾言終弗見上愈恨召朔問其道朔曰陛下自當知上以其神人不敢逼也乃出宮女希幸禦者二十人以賜之朔與行道女子並年百歳而死惟一女子長陵徐氏號儀君善傳朔術至今上元延中已百三十七歳矣視之如童女諸侯貴人更迎致之問其道術善行交接之道無他法也受道者皆與之通或傳世淫之陳盛父子皆與之行道京中好淫亂者爭就之翟丞相奏壞風俗請戮尢亂甚者今上弗聽乃徙女子於燉煌後遂淪沒不知所終樂成侯上書言方士欒大膠東人故曾與文成侯同師上召見大悅大乃敢爲大言處之無疑上乃封爲樂通侯賜甲第僮奴千人乘輿車馬帷幄器物以充其家又以女公主妻之送金千斤更號當利公主連年妖妄滋甚而不效上怒收大腰斬之上起明光宮發燕趙美女二千人充之率皆十五以上二十以下年滿三十者出嫁之掖庭總籍凡諸宮美女萬有八千建章未央長安三宮皆輦道相屬率使宦者婦人分屬或以爲僕射大者領四五百小者領一二百人常被幸禦者輙注其籍增其俸秩比六百石宮人旣多極被幸者數年一再遇挾婦人媚術者甚眾選二百人常從幸郡國載之後車與上同輦者十六人充數恆使滿皆自然美麗不假粉白黛緑侍尙衣軒者亦如之嘗自言能三日不食不能一日無婦人善行導養術故體常壯悅其應有子者皆記其時日賜金千斤孕者拜爵爲容華充侍衣之屬上巡狩過河間有紫靑气自地屬天望气者以爲其下當有奇女天子之祥上使求之見有一女子在空館中姿貌殊絕兩手皆拳上令開其手數十人劈之莫能舒上於是自披手手卽伸由是得幸號拳夫人進爲婕妤居鉤弋宮解黃帝素女之術大有寵有娠十四月而產是爲昭帝焉從上至甘泉因告上曰妾相運正應爲陛下生一男年七歳妾當死今必死於此不可得歸矣願陛下自愛宮中多巫蠱气必傷聖體幸愼之言終而卒旣殯屍香聞十餘里因葬云陵上哀悼之又疑其非常人乃發冢開視空棺無屍惟衣履存上乃爲起通靈臺於甘泉上年六十餘發不白更有少容服食辟穀希復幸女子矣毎見羣臣自嘆愚惑天下豈有仙人盡妖妄耳節食服藥差可少病自是亦不服藥而體更瘠瘦二三年中慘慘不樂行幸五柞宮謂霍光曰朕告老矣公可立鉤弋子公善輔之光泣頓首曰陛下尙康豫豈有此邪上曰吾病甚公不知耳三月丙寅上晝臥不覺顏色不異而身已無气明日色漸變閉目乃發喪殯未央前殿朝晡上祭若有食之常所幸禦葬畢悉出茂陵園自婕妤已下上幸之如平生旁人弗見也光聞之乃更出宮人增爲五百人因是遂絕

古今說海卷一百十七

●欽定四庫全書

古今說海卷一百十八

﹝明﹞陸楫編

說纂二【逸事二】

○艮嶽記【宋張洖】

徽宗登極之初皇嗣未廣有方士言京城東北隅地協堪輿但形勢稍下儻少增髙之則皇嗣繁衍矣上遂命土培其岡阜使稍加於舊矣而果有多男之應自後海內乂安朝廷無事上頗畱意苑囿政和間遂卽其地大興工役築山號壽山艮嶽命宦者梁師成專董其事時有朱勔者取淛中珍異花木竹石以進號曰花石綱專置應奉局於平江所費動以億萬計調民搜巖剔藪幽隱不置一花一木曾經黃封護視稍不謹則加之以罪斵山輦石𨿽江湖不測之淵力不可致者百計以出之至名曰神運舟楫相繼日夜不絕廣濟四指揮盡以充挽士猶不給時東南監司郡守二廣市舶率有應奉又有不待旨但進物至都計會宦者以獻者大率靈璧太湖諸石二淛奇竹異花登萊文石湖湘文竹四川佳果異木之屬皆越海度江鑿城郭而至後上亦知其擾稍加禁戢獨許朱勔及蔡攸入貢竭府庫之積聚萃天下之伎藝凡六載而始成亦呼爲萬歳山奇花美木珍禽異獸莫不畢集飛樓傑觀雄偉瓌麗極於此矣越十年金人入汴大雪盈尺詔令民任便斫伐爲薪是日百姓奔往無慮十萬人臺榭宮室悉皆拆毀官不能禁也予頃讀國史及諸傳記得其始末如此每恨其它不得而詳後得徽宗禦制記文及蜀僧祖秀所作華陽宮記讀之所謂壽山艮嶽者森然在目也因各摭其略以備遺忘云禦制艮嶽記略曰於是按圖度地庀徒僝工累土積石設洞庭湖口絲溪仇池之深淵與泗濱林慮靈璧芙蓉之諸山最瓌奇特異瑤琨之石卽姑蘇武林明越之壤荊楚江湘南粵之野移枇杷橙柚橘柑榔栝茘枝之木金蛾玉羞虎耳鳯尾素馨渠那茉莉含笑之艸不以土地之殊風气之異悉生成長養於雕闌曲檻而穿石出罅岡連阜屬東西相望前後相續左山而右水沿溪而傍隴連綿而彌滿吞山懷谷其東則髙峯峙立其下植梅以萬數緑萼承趺芬芳馥鬱結構山根號緑萼華堂又旁有承嵐昆云之亭有屋內方外圓如半月是名書館又有八仙館屋圓如規又有紫石之巖祈眞之磴攬秀之軒龍吟之堂其南則壽山嵯峨兩峯並峙列嶂如屏瀑布下入鴈池池水淸泚漣漪鳬鴈浮泳水面棲息石間不可勝計其上亭曰噰噰北直絳霄樓峯巒崛起千疊萬復不知其幾十里而方廣兼數十里其西則參術杞菊黃精芎藭被山彌塢中號藥寮又禾麻菽麥黍豆秔秫築室若農家故名西莊上有亭曰巢云髙出峯岫下視羣嶺若在掌上自南䢐北行岡脊兩石間綿亙數里與東山相望水出石口噴薄飛注如獸面名之曰由龍淵濯龍峽蟠秀練光跨云亭羅漢巖又西半山間樓曰倚翠靑松蔽密布於前後號萬松嶺上下設兩闗出闗下平地有大方沼中有兩洲東爲蘆渚亭曰浮陽西爲梅渚亭曰云浪沼水西流爲鳯池東出爲研池中分二館東曰流碧西曰環山館有閣曰巢鳯堂曰三秀以奉九華玉眞安妃聖像東池後結棟山下曰揮云廳復由嶝道盤行縈曲捫石而上旣而山絕路隔繼之以木棧倚石排空周環曲折有蜀道之難躋攀至介亭此最髙於諸山前列巨石凡三丈許號排衙巧怪巉巖藤蘿蔓衍若龍若鳯不可殫窮麓云半山居右極目蕭森居左北俯景龍江長波逺岸彌十餘里其上流注山間西行潺湲爲漱玉軒又行石間爲煉丹亭凝觀圖山亭下視水際見髙陽酒肆淸斯閣北岸萬竹蒼翠蓊鬰仰不見天有勝云庵躡雲臺消閒館飛岑亭無雜花異木四面皆竹也又支流爲山莊爲回溪自山蹊石罅搴條下平陸中立而四顧則巖峽洞穴亭閣樓觀喬木茂艸或髙或下或逺或近一出一入一榮一雕四面周匝徘徊而仰顧若在重山大壑深谷幽巖之底不知京邑空曠坦蕩而平夷也又不知郛郭寰會紛萃而塡委也眞天造地設神謀化力非人所能爲者此舉其梗槪焉祖秀華陽宮記曰政和初天子命作壽山艮嶽於禁城之東陬詔閹人董其役舟以載石輿以輦土驅散軍萬人築岡阜髙十餘仞增以太湖靈璧之石雄拔峭峙功奪天造石皆激怒抵觸若踶若嚙牙角口鼻首尾爪距千態萬狀殫奇盡怪輔以蟠木癭藤雜以黃楊對靑竹蔭其上又隨其斡旋之勢斬石開徑憑險則設磴道飛空則架棧閣仍於絕頂增髙樹以冠之搜逺方珍材盡天下蠧工絕伎而經始焉山之上下致四方珍禽奇獸動以億計猶以爲未也鑿池爲溪澗疊石爲堤捍任其石之怪不加斧鑿因其餘土積而爲山山骨暴露峯稜如削飄然有云姿鶴態曰飛來峯髙於雉堞翻若長鯨腰徑百尺植梅萬本曰梅嶺接其餘岡種丹杏鴨腳曰杏岫又增土疊石間畱隙穴以栽黃楊曰黃楊巘築修岡以植丁香積石其間從而設險曰丁嶂又得頳石任其自然增而成山以椒蘭雜植於其下曰椒崖接水之末增土爲大陂從東南側栢枝榦柔密揉之不斷葉葉爲幢蓋鸞鶴蛟龍之狀動以萬數曰龍栢坡循壽山而西移竹成林復開小徑至百數步竹有同本而異幹者不可紀極皆四方珍貢又雜以對靑竹十居八九曰斑竹麓又得紫石滑淨如削面徑數仞因而爲山貼山卓立山陰置木櫃絕頂開深池車駕臨幸則驅水工登其頂開閘注水而爲瀑布曰紫石壁又名瀑布屛從艮嶽之麓琢石爲梯石皆溫潤淨滑曰朝眞磴又於洲上植芳木以海棠冠之曰海棠川壽山之西別治園囿曰藥寮其宮室臺榭卓然著聞者曰瓊津殿絳霄樓緑萼華堂築臺髙千仞周覽都城近若指顧造碧虛洞天萬山環之開三洞爲品字門以通前後苑建八角亭於其中央榱椽牕楹皆以瑪瑙石間之其地琢爲龍礎導景龍江東出安逺門以備龍舟行幸東西擷景二園西則溯舟造景龍門以幸曲江池亭復自瀟湘江亭開閘通金波門北幸擷芳苑堤外築壘衛之瀕水蒔絳桃海棠芙蓉垂楊略無隙地又於舊地作野店麓治農圃開東西二闗夾懸巖磴道隘迫石多峯稜過者膽戰股栗凡自苑中登羣峯所出入者此二闗而已又爲勝遊六七曰躍龍澗漾春陂桃花閘鴈池迷眞洞其餘勝迹不可殫紀工已落成上名之曰華陽宮然華陽大抵眾山環列於其中得平蕪數十頃以治園圃以辟宮門於西入徑廣於馳道左右大石皆林立僅百餘株以神運昭功敷慶萬壽峯而名之獨神運峯廣百圍髙六仞錫爵盤固侯居道之中束石爲亭以庇之髙五十尺禦制記文親書建三丈碑附於石之東南陬其餘石或若羣臣入侍帷幄正容凜若不可犯或戰栗若敬天威或奮然而趨又若傴僂趨進其怪狀余態娯人者多矣上旣悅之悉與賜號守吏以奎章畫列於石之陽其它軒榭庭徑各有巨石棋列星布並與賜名惟神運峯前巨石以金飾其字餘皆靑黛而已此所以第其甲乙者乃命羣峯其略曰朝日升龍望云坐龍矯首玉龍萬壽老松棲霞捫參銜日吐月排云衝斗雷門月窟蹲螭坐獅堆靑凝碧金鰲玉龜疊翠獨秀棲煙嚲云風門雷穴玉秀玉竇鋭雲巢鳯雕琢渾成登封日觀蓬瀛須彌老人壽星卿云瑞靄澑玉噴玉蘊玉琢玉積玉疊玉叢秀而在於渚者曰翔鱗立於涘者曰舞仙獨踞洲中者曰玉麒麟冠於壽山者曰南屏小峯而附於池上者曰伏犀怒猊儀鳯烏龍立於沃泉者曰畱雲宿霧又爲藏煙谷滳翠巖摶云屏積雪嶺其間黃石僕於亭際者曰抱犢天門又有大石二枚配神運峯異其居以壓眾石作亭庇之寘於寰春堂者曰玉京獨秀太平巖寘於緑萼華堂者曰卿云萬態奇峯括天下之美藏古今之勝於斯盡矣靖康元年閏十一月大梁陷都人相與排墻避兵於壽山艮嶽之顚時大雪新霽丘壑林塘傑若畫本凡天下之美古今之勝在焉祖秀周覽累日咨嗟驚愕信天下之傑觀而天造有所未盡也明年春復遊華陽宮而民廢之矣

古今說海卷一百十八

●欽定四庫全書

古今說海卷一百十九

﹝明﹞陸楫編

說纂三【逸事三】

○靑溪冦軌【宋方勺】

宣和二年十月睦州靑溪縣堨村居人方臘托左道以惑眾知縣事承議郎陳光不卽鉏治臘自號聖公攺元永樂置偏禆將以巾飾爲別自紅巾而上凡六等無甲冑惟以鬼神詭祕事相煽搖數日聚惡少千餘焚民居掠金帛子女提點刑獄張苑通判州事葉居中不能招致欲盡殺乃已故賊得脇虜良民爲兵旬日有眾數萬十一月二十九日將領蔡遵與戰於息坑死之遂陷靑溪縣十二月四日陷睦州初七日天章閣待制歙守曾孝蘊以京東賊宋江等出靑齊濟濮間有旨移知靑社一宗室通判州事守禦無策十三日又陷歙州乘勢取桐廬新城富陽等縣二十九日進逼杭州知州事趙霆棄城走州卽陷節制直龍圖閣陳建廉訪使者趙約被害賊縱火六日官吏居民死者十三朝廷遣領樞密院童貫常徳軍節度使譚稹二中貴率禁旅及京畿闗右河東蕃漢兵制置江淮二淛明年正月二十四日賊將七佛引眾六萬攻秀州統軍王子武聚兵與州民登城固守屬大兵至開門表裏合擊斬首九千築京觀五賊退據杭州二月七日前鋒至淸河堰賊列陣以待王師水陸並進戰六日斬賊二萬十八日再火官舎學宮府庫與僧民之居經夕不絕翌日宵遁大兵入城當是時少保劉延慶由江東入至宣州涇縣遇賊僞八大王斬五千級復歙州出賊背統制王稟王渙楊惟忠辛興宗自杭趍睦取睦州與江東兵合斬獲七百里生擒方臘及僞相方肥等妻印子亳二太子等凡五十二人【亳二太子其子之號】於梓桐石穴中殺賊七萬招來老幼四十餘萬復使歸業四月二十六日也餘黨走衢婺而蘭溪縣靈山賊朱言吳邦起應之據處州而越州剡縣魔賊仇道人臺州仙居人呂師囊方品山賊陳十四公等起兵掠溫臺諸縣四年三月討平之是役也用兵十五萬斬賊百餘萬自出師至凱旋凡四百五十日收杭睦歙處衢婺六州與五十二縣所殺平民不下二百萬始唐永徽四年睦州女子陳碩眞反自稱文佳皇帝婺州刺史崔義玄平之故梓桐相傳有天子基萬年樓方臘因得憑借以起又以沙門寶志讖記誘惑愚民而貧窮遊手之徒相乘爲亂靑溪爲睦大邑梓桐幫源等號山谷幽僻處東北趨睦西近歙民物繁庶有漆楮林木之饒富商巨賈多往來江淛地勢迂險賊一旦焚蕩無一存者羣黨據險以守因謂之洞而淛人安習太平不識兵革一聞金鼔聲則斂手聽命不逞小民往往反爲賊鄕導刼富室殺官吏士人以徼利渠魁未授首間所掠婦女自洞逃出裸而雉經於林中者由湯嵓橊樹嶺一帶凡八十五里九村山谷相望不知其數會稽進士沈傑甞部民深入賊境親覩其事爲餘言賊之始末因稽合眾論摭其實著於篇靑溪知縣陳光旣坐不治賊就戮朝廷攺睦爲嚴州歙爲徽州靑溪界至歙州路皆鳥道縈紆兩旁峭壁萬仞僅通單車方臘之亂曾待制出守但以兩崖上駐兵防遏下瞰來路𨿽蚍蜉之微皆可數賊亦不敢犯境宋江擾京東曽公移守靑社掌兵者以霧毒爲辭移屯山谷間州遂陷

後漢張角張燕輩托天師道陵爲逺祖立祭酒治病使人出米五斗而病遂愈謂之五斗米道至其滋盛則剽刼州縣無所不爲其流至今喫菜事魔夜聚曉散者是也凡魔拜必北向以張角實起於北方觀其拜足以知其所宗原其平時不飲酒食肉甘枯槁趨靜黙若有志於爲善者然男女無別不事耕織衣食無所得輒務攘敚以挺亂其可不早辧之乎有以其疑似難識欲痛繩之恐其滋蔓因置而不問馴致禍變則陳光之於方臘是也有舎法令一切弗問但魔迹稍露則使屬邑盡驅之死地務絕其本源肅淸境內而此曹急則據邑聚而反則越守劉韐之於【仇賊是也仇破剡縣新昌上虞凡三縣】此風日煽殆未易察也始知能上體國禁之嚴下念愚民之無辜迷入於此道不急不怠銷患於冥冥之中者良有司也

容齋逸史曰甚哉小人患得患失貽禍之深也初元佑間宣仁太后臨朝天下大政事皆太后與二三大臣議可而行時𨿽天下稱治哲宗內弗平也一旦太后崩方欲悉反其政以攄宿憤而小人揣知上旨遂引呂武爲諭上益惑焉明年攺元紹聖而熙丰羣邪彚進矣是後天下監司牧守無非時宰私人所在貪墨民不聊生迨徽廟繼綂蔡京父子欲固其位乃倡丰亨豫大之說以恣蠱惑童貫遂開造作局於蘇杭以制禦器又引吳人朱勔進花石媚上上心旣侈歳加增焉舳艫相銜於淮汴號花石綱至截諸道糧餉綱旁羅商舟揭所貢暴其上篙師柁工倚勢貪橫淩轢州縣道路以目其尢重者漕河弗能運則取道於海毎遇風濤則人船皆沒枉死無算江南數十郡深山幽谷搜剔殆徧或有奇石在江湖不測之淵百計取之必得乃止程限慘刻無間寒暑士庶之家一石一木稍堪玩者卽領健卒直入其家用黃帊覆之指爲禦物又不卽取因使護視微不謹則重譴隨之及啟行必發屋徹墻以出由是人有一物小異共指爲不祥惟恐芟夷之不速民預是役者多鬻田宅子女以供其須思亂者益眾初方臘生而數有妖異一日臨溪顧影自見其冠服如王者由此自負遂托左道以惑眾縣境梓桐幫源諸洞皆落山谷幽險處民物繁夥有漆楮松杉之饒商賈輻輳臘有漆園造作局屢酷取之臘怨而未敢發會花石綱之擾遂因民不忍陰取貧乏遊手之徒賑卹結納之眾心旣歸乃椎牛釃酒召惡少之尢者百餘人會飲酒數行臘起曰天下國家本同一理今有子弟耕織終歳勞苦少有粟帛父兄悉取而靡蕩之稍不如意則鞭笞酷虐至死弗卹於汝甘乎皆曰不能臘曰靡蕩之餘又悉舉而奉之仇讎仇讎賴我之資益以富實反見侵侮則使子弟應之子弟力弗能支則譴責無所不至然歳奉仇讎之物初不以侵侮廢也於汝甘乎皆曰安有此理臘涕泣曰今賦役繁重官吏侵漁農桑不足以供應吾儕所賴爲命者漆楮竹木耳又悉科取無錙銖遺夫天生烝民樹之司牧本以養民也乃暴虐如是天人之心能無慍乎且聲色狗馬土木禱祠甲兵花石糜費之外歳賂西北二敵銀絹以百萬計皆吾東南赤子膏血也敵人得此益輕中國歳歳侵擾不已朝廷奉之不敢廢宰相以爲安邊之長策也獨吾民終歳勤動妻子凍餒求一日飽食不可得諸君以爲何如皆憤憤曰惟命臘曰三十年來元老舊臣貶死殆盡當軸者皆齷齪邪佞之徒但知以聲色土木淫蠱上心耳朝廷大政事一切弗卹也在外監司牧守亦皆貪鄙成風不以地方爲意東南之民苦於剝削久矣近歳花石之擾尢所弗堪諸君若能仗義而起四方必聞風響應旬日之間萬眾可集守臣聞之固將招徠商議未便申奏我以計縻之延滯一兩月江南列郡可一鼔下也朝廷得報亦未能決策發兵計其遷延集議亦須月餘調集兵食非半年不可是我起兵已首尾期月矣此時當已大定無足慮也況西北二敵歳幣百萬朝廷軍國經費千萬多出東南我旣據有江表必將酷取於中原中原不堪必生內變敵人聞之亦將乘機而入腹背受敵𨿽有伊呂不能爲之謀也我但畫江而守輕徭薄賦以寛民力四方孰不斂袵來朝十年之間終當混一矣不然徒死於貪吏耳諸君其籌之皆曰善遂部署其眾千餘人以誅朱勔爲名見官吏公使人皆殺之民方苦於侵漁果所在響應數日有眾十萬遂連陷郡縣數十眾殆百萬四方大震時朝廷方約女眞夾攻契丹取燕云地兵食皆已調集待命適聞臘起遂以童貫爲江淮荊淛宣撫使移師南下臘不虞如是速也貫至蘇州始承詔罷造作局及禦前綱運並木石彩色等場前至秀州累敗賊鋒追至幫源洞賊尙二十餘萬與官軍力戰而敗深據巖穴爲三窟諸將莫知所入韓蘄王世忠時爲王淵禆將潛行溪谷問野婦得徑卽挺身直前度險數重搗其穴格殺數十人擒臘以出遂並取臘妻子符印及方肥等其黨皆潰前後所戕人命數百萬江南由是凋瘵不復昔日之十一矣迨建炎南渡經費多端愈益窮困不可復支向非臘之耗亂江淮二淛公私充實南渡後或可藉爲恢復之資亦未可知也噫臘之耗亂可哀也已然所以致是者誰歟泊宅翁之志冦軌也蘄王猶未知名故略之且時宰猶多在朝臘黨陰謀語多忌諱亦削不載吾故表而出之以戒後世司民者

附錄

喫菜事魔法禁甚嚴有犯者家人𨿽不知情亦流逺方財產半給告人餘皆沒官而近時事者益眾始自福建流至溫州遂及二淛睦州方臘之亂其徒處處相煽而起聞其法斷葷酒不事神物祖先不會賓客死則袒葬方斂盡飾衣冠其徒使二人坐於屍傍其一問曰來時有冠否則答曰無遂去其冠次問衣履逐一去之以至於盡乃曰來時何有曰有包衣則以布囊盛屍焉云事後致富小人無識不知絕酒肉燕祭厚葬自能積財也又始投其黨有甚貧者眾率財以助積微以至於小康矣凡出入經過不必相識黨人皆館谷焉凡物用之無間謂爲一家故有無礙被之說以是誘惑其眾其魁謂之魔王右者謂之魔母各有誘化旦望人出四十九錢於魔公處燒香魔母則聚所得緡錢以時納於魔王歳獲不貲云亦誦金剛經取以色見我爲邪道故不事神佛但拜日月以爲眞佛其說不經如是法平等無有髙下則以無字連上句大抵多如此解釋俗訛以魔爲麻謂其魁爲麻黃或云易魔王之名也其初授法設誓甚重然以張角爲祖𨿽死於湯鑊終不敢言角字傳言何執中守官臺州州獲事魔之人勘鞫久不能得或云何處州龍泉人其鄕邑多有事者必能察其虛實乃委之窮究何以雜物百數問能識其名則非是而置一羊角其間餘皆名之至角則不言遂決其獄如不事祖先喪葬之類已害風俗而又謂人生爲苦若殺之是救其苦也謂之度人度人多者則可成佛故結集旣眾乘亂而起日嗜殺人最爲大患尢憎惡釋氏蓋以不殺與之爲戾耳但禁令太嚴罕有告者株連旣廣又當籍沒全家流放與死爲等必協力同心以舉官吏州縣憚之率不敢按反致增多也

古今說海卷一百十九

●欽定四庫全書

古今說海卷一百二十

﹝明﹞陸楫編

說纂四【逸事四】

○煬帝海山記【闕名】

隋煬帝生時有紅光燭天裏中牛馬皆鳴先是獨孤後夢龍出身中飛髙十餘里龍墮地尾輙斷以告文帝帝沈吟黙塞不答帝三歳戲於文帝前文帝抱之玩視甚久曰是兒極貴恐破吾家自玆𨿽愛帝而亦不快於帝帝十歳好觀古今書傳至於方藥天文地理伎藝術數無不通曉然而性褊急陰賊刻忌好鉤索人情深淺時楊素有戰功方貴用事帝傾意結之文帝得疾內外莫有知者帝坐便室召素謀曰君國之元老能了吾家事者君也乃私執素手曰使我得志我亦終身報公素曰待之當自有計素入問疾文帝見素起坐謂素曰吾常親鋒刃冒矢石出入生死與子同之方享今日之貴吾自惟不免此疾不能臨天下汝吾族中人吾不諱汝立吾兒勇爲帝汝倍吾言吾去世亦殺汝此事吾不語人素曰國本不可屢易臣不敢奉詔文帝忿懣乃大呼左右曰召吾兒勇來乃气哽塞回面向之不言素乃出語帝曰事未可更待之有頃左右出報素曰帝呼不應喉中呦呦有聲帝拜素曰以終身累公素急入帝已崩矣乃不發喪明日素袖遺詔立帝時百官猶未知素執圭謂百官曰大行遺詔立帝有不從者戮於此左右扶帝上殿帝足弱欲倒者數四不能上素下去左右以手扶接帝帝援之乃上百官莫不嗟嘆素歸謂家人輩曰小兒子吾已提起教作大家卽不知了當得否素恃有功見帝多呼爲郎君時宴內宮宮人偶覆酒污素衣素怒叱左右引下加撻焉帝頗惡之隱忍不發一日帝與素釣魚於池並坐左右張傘以遮日帝起如廁回見素坐赭傘下風骨秀異堂堂然帝大忌之帝多欲有所爲素輙請而抑之由是愈有害素意會素死帝曰使素不死夷其九族先素欲入朝出見文帝執金鉞逐之曰此賊吾欲立勇汝竟不從吾言今必殺汝素驚呼入室召子弟二人而語曰吾必死矣出見文帝語不移時素死帝自素死益無憚乃辟地周二百里爲西苑役民力常百萬內爲十六院聚巧石爲山鑿池爲五湖四海詔天下境內所有鳥獸艸木驛至京師天下共進花木鳥獸魚虫莫知其數此不具載詔定西苑十六院名景明一迎暉二棲鸞三晨光四明霞五翠華六文安七積珍八影紋九儀鳯十仁智十一淸修十二寶林十三和明十四綺陰十五降陽十六皆帝自制名院有二十人皆擇宮中佳麗謹厚有容色美人實之毎一院選帝常幸禦者爲之首毎院有宦者主出入易市又鑿五湖毎湖四方十里東曰翠光湖南曰迎陽湖西曰金光湖北曰潔水湖中曰廣明湖湖中積土石爲山構亭殿屈曲環遶澄碧皆窮極人間華麗又鑿北海周環四十里中有三山效蓬萊方丈瀛洲上皆臺榭回廊水深數丈開溝通五湖北海溝盡通行龍鳯舸帝多泛東湖因制湖上曲望江南八闋云湖上月徧照列仙家水浸寒光鋪枕簟浪搖晴影走金蛇偏稱泛靈槎光景好輕彩望中斜淸露冷侵銀兔影西風吹落桂枝花開宴思無涯湖上栁煙裏不勝摧宿霧洗開明媚眼東風搖弄好腰支煙雨更相宜環曲岸陰覆畫橋低綫拂行人春晚後絮飛晴雪暖風時幽意更依依湖上雪風急墮還多輕片有時敲竹戶素華無韻入澄波望外玉相磨湖水逺天地色相和仰面莫思梁苑賦朝來且聽玉人歌不醉擬如何湖上艸碧翠浪通津修帶不爲歌舞緩濃鋪堪作醉人茵無意襯香衾晴霽後顏色一般新遊子不歸生滿地佳人逺意寄靑春畱詠卒難伸湖上花天水浸靈芽淺蕊水邊勻玉粉濃苞天外剪明霞只在列仙家開爛漫挿鬢若相遮水殿春寒幽冷艷玉軒晴照暖添華淸賞思何賖湖上女精選正輕盈猶恨乍離金殿侶相將盡是采蓮人淸唱謾頻頻軒內好嬉戲下龍津玉管朱弦聞盡夜踏靑鬭艸事靑春玉輦從羣眞湖上酒終日助淸歡檀板輕聲銀甲緩醅浮香米玉蛆寒醉眼暗相看春殿晚仙艷奉杯盤湖上風光眞可愛醉鄕天地就中寛帝主正淸安湖上水流遶禁園中斜日影搖淸翠動落花香暖眾紋紅蘋末起淸風閒縱目魚躍小蓮東泛泛輕搖蘭棹穩沈沈寒影上仙宮逺意更重重帝常遊湖上多令宮中美人歌唱此曲大業六年後苑艸木鳥獸繁息茂盛桃蹊李徑翠陰交合金猿靑鹿動輙成羣自大內開爲禦道直通西苑夾道植長松髙栁帝多幸苑中去來無時侍禦多夾道而宿帝往往中夜卽幸焉一夕帝泛舟遊北海與宦人十數輩升海山是時月色朦朧晚風輕軟浮浪無聲萬籟俱寂恍惚間水上有一小舟祗容兩人帝謂爲十六院中美人洎至首一人先登贊唱陳後主謁帝帝亦忘其死帝幼年與後主甚善乃起迎之後主再拜帝亦鞠躬勞謝旣坐後主曰憶昔與帝同隊遊戲情愛甚於同气今陛下富有四海令人欽服始者謂帝將致理於三王之上今乃甚取當時之樂以快平生無甚美事聞陛下已開隋渠引洪河之水東遊維揚因作詩來奏乃探懷出詩上帝詩曰隋室開玆水初心謀大賖一千里力役百萬民吁嗟水殿不復返龍舟成小瑕溢流隨陡岸濁浪噴黃沙兩人迎客至三月栁飛花日腳沈云外楡梢噪暝鴉如今遊子俗異日便天家且樂人間景休尋海上槎人喧舟艤岸風細錦帆斜莫言無後利千古壯京華帝觀詩拂衣怒曰死生命也興亡數也爾安知吾開河爲後人之利帝怒叱之後主曰子之壯气能得幾日其終始更不若吾帝乃起逐之後主走曰且去且去後一年吳公臺下相見乃沒於水際帝方悟其死兀然不自知驚悸移時一日明霞院美人楊夫人喜報帝曰酸棗邑所進玉李一日忽長淸陰數畝帝沈黙甚久曰何故而忽茂夫人云是夕院中人聞空中若有千百人語言云李木當茂洎曉看之已茂盛如此帝欲伐去左右或奏曰木徳來助之應也又一夕晨光院周夫人來奏云院中楊梅一夕忽爾繁盛帝喜問曰楊梅之茂能如玉李乎或曰楊梅𨿽茂終不敵玉李之盛帝往兩院觀之亦自見玉李繁茂後梅李同時結實院妃來獻帝問二果孰勝院妃曰楊梅𨿽好味頗淸酸終不若玉李之甘苑中人多好玉李帝嘆曰惡梅好李豈人情哉天意乎後帝將崩揚州一日院妃報楊梅已枯死帝果崩於揚州異乎一日洛水漁者獲生鯉一尾金鱗赭尾鮮明可愛帝問漁者之姓姓解未有名帝以朱筆於魚額上題解生字以記之乃放之北海中後帝幸北海其鯉已長丈餘浮水見帝其魚不沒帝與蕭后及諸院妃嬪同看魚之額朱字尙存惟解字無半尙隱隱角字存焉蕭后曰鯉有角龍也帝曰朕爲人主豈不知此意遂引弓射之魚乃沈大業四年道州貢矮民王義眉目濃秀應對甚敏帝尢愛之常從帝遊終不得入宮曰爾非宮中物也義乃自宮帝由是愈加憐愛得出入內寢義多臥禦榻下帝遊湖海回多宿十六院一夕帝中夜潛入棲鸞院時夏气暄煩院妃慶兒臥於簾下初月照軒頗明朗慶兒睡中驚魘若不救者帝使義呼慶兒帝自扶起久方淸醒帝曰汝夢中何故而如此慶兒曰妾夢中如常時帝握妾臂遊十六院至第十院帝入院坐殿上俄時火發妾乃奔走回視帝坐烈熖中驚呼人救帝久方睡覺帝自彊解曰夢死得生火有威烈之勢吾居其中得威者也大業十年幸江都被弒帝入第十院居火中此其應也龍舟爲楊玄感所燒後勑揚州刺史再造制度又華麗仍長廣於前舟江都來進帝東幸維揚後宮十六院皆隨行西苑令馬守忠別帝曰願陛下早還都輦臣整頓西苑以待乘輿之來西苑風景臺殿如此陛下豈不思戀舎之而逺遊也又泣下帝亦愴然謂守忠曰爲吾好看西苑無令後人笑吾不解裝景趣也左右甚疑訝帝禦龍舟中道夜半聞歌者甚悲其辭曰我兄徵遼東餓死靑山下今我挽龍舟又困隋堤道方今天下饑路糧無些小前去三千程此身安可保寒骨枕荒沙幽魂泣煙艸悲損門內妻望斷吾家老安得義男兒焚此無主屍引其孤魂回負其白骨歸帝聞其歌遽遣人求其歌者至曉不得其人帝頗彷徨通夕不寐揚州朝百官天下朝貢使無一人至者有來者在途遭兵奪其貢物帝猶與羣臣議詔十三道起兵誅不朝貢者帝知世阼已去意欲遂幸永嘉羣臣皆不願從帝未遇害前數日帝亦微識玄象多夜起觀天乃召太史令袁充問曰天象如何充伏地泣涕曰星文大惡賊星逼帝座甚急恐禍起旦夕願陛下遽修徳滅之帝不樂乃起入便殿按膝俛首不語顧王義曰汝知天下將亂乎汝何故省言而不告我也義泣對曰臣逺方廢民得蒙上貢自入深宮久膺聖澤又常自宮以近陛下天下大亂固非今日履霜堅冰其來久矣臣料大禍事在不救帝曰子何不早告我也義曰臣不早言言卽臣死久矣帝乃泣下曰卿爲我陳成敗之理朕貴知也翌日義上書云臣本南楚卑薄之地逢聖明爲治之時不愛此身願從入貢臣本侏儒性尢蒙滯出入左右積有歳華濃被聖私皆踰素望侍從乘輿周旋臺閣臣𨿽至鄙酷好窮經頗知善惡之本源少識興亡之所以還往民間周知利害深蒙顧問方敢敷陳自陛下嗣守元符體臨大器聖神獨斷諫謀莫從獨發睿謀不容人獻大興西苑兩至遼東龍舟踰於萬艘宮闕徧於天下兵甲常役百萬士民窮乎山谷徵遼者百不存十歿葬者十未有一帑藏全虛谷粟踴貴乘輿竟往行幸無時兵人侍從常踰萬人遂令四方失望天下爲墟方今有家之村存者可數子弟死於兵役老弱困於蓬蒿兵屍如嶽餓莩盈郊狗彘厭人之肉鳶魚食人之餘臭聞千里骨積髙原膏血艸野狐犬盡肥陰風無人之墟鬼哭寒艸之下目斷平野千里無煙萬民剝落莫保朝昏父遺幼子妻號故夫孤苦何多饑荒尢甚亂離方始生死孰知人主愛人一何如此陛下恆性毅然孰敢上諫或有鯁言又令賜死臣下相顧箝結自全龍逄復生安敢議奏左右近臣阿諛順諛迎合帝意造作拒諫皆出此途乃逢富貴陛下惡過從何得聞方今又敗遼師再幸東土社稷危於春雪干戈徧於四方生民已入塗炭官吏猶未敢言陛下自惟若何爲計陛下欲幸永嘉坐延歳月神武威嚴一何銷鑠陛下欲興師則兵吏不順欲行幸則侍衛莫從適當此時如何自處陛下𨿽欲發憤修徳特加愛民聖慈𨿽切救時天下不可復得大勢已去時不再來巨廈之崩一木不能支洪河已決掬壤不能救臣本逺人不知忌諱事忽至此安敢不言臣今不死後必死兵敢獻此書延頸待盡帝省義奏曰自古安有不亡之國不死之主乎義曰陛下尙猶蔽飾已過陛下常言吾當跨三皇超五帝下視商周使萬世不可及今日其勢如何能自復回都輦乎帝乃泣下再三嘉嘆義曰臣昔不言誠愛生也今旣具奏願以死謝也天下方亂陛下自愛少選報云義自刎矣帝不勝悲傷命厚葬焉不數日帝遇害時中夜聞外切切有聲帝急起衣冠禦內殿坐未久左右伏兵俱起司馬戡攜刃向帝帝叱之曰吾終年重祿養汝吾無負汝汝何負吾帝常所幸朱貴兒在帝傍謂戡曰三日前帝慮侍衛秋寒詔宮人悉絮袍褲帝自臨視造數千袍兩日畢工前日賜公等豈不知也爾等何敢逼脇乘輿乃大罵戡戡曰臣實負陛下但今天下俱叛二京已爲賊據陛下歸亦無終臣生亦無門臣已虧臣節𨿽欲復已不可得也願得陛下首以謝天下乃攜劍上殿帝復叱曰汝豈不知諸侯之血入地尙大旱況天子乎戡進帛帝入內合自經貴兒猶大罵不息爲亂兵所殺

古今說海卷一百二十

●欽定四庫全書

古今說海卷一百二十一

﹝明﹞陸楫編

說纂五【逸事五】

○煬帝迷樓記【闕名】

煬帝晚年尢沈迷女色他日顧詔近侍曰人主享天下之富亦欲極當年之樂自快其意今天下安富外內無事此吾得以遂其樂也今宮殿𨿽壯麗顯敞苦無曲房小室幽軒短檻若得此則吾期老於其中也近侍髙昌奏曰臣有友項升淛人也自言能構宮室翌日詔而問之升曰臣乞先進圖本後數日進圖帝覽大悅卽日詔有司供具材木凡役夫數萬經歳而成樓閣髙下軒窻掩映幽房曲室玉欄朱楯互相連屬回環四合曲屋自通千門萬牖上下金碧金虯伏於棟下玉獸蹲於戶傍璧砌生光瑣窻射日工巧之極自古無有也費用金玉帑庫爲之一虛人誤入者𨿽終日不能出帝幸之大喜顧左右曰使眞仙遊其中亦當自迷也可目之曰迷樓詔以五品官賜升仍給內庫帛千疋賞之詔選後宮良家女數千以居樓中毎一幸有經月而不出是月大夫何稠進禦童女車車之制度絕小秪容一人有機處於其中以機礙女之手足女纎毫不能動帝以處女試之極喜召何稠謂之曰卿之巧思一何神妙如此以千金贈之旌其巧也何稠出爲人言車之機巧有識者曰此非盛滿之器也稠又進轉闗車車周挽之可以升樓閣如行平地車中禦女則自搖動帝尢喜悅帝謂稠曰此車何名也稠曰臣任意造成未有名也願賜佳名帝曰卿任其巧意以成車朕得之任其意以自樂可名任意車也何稠再拜而去帝令畫工繪士女會合之圖數十幅懸於閣中其年上官時自江外得替回鑄烏銅屏數十面其髙五尺而闊三尺磨以成鑑爲屏可環於寢所詣闕投進帝以屏內迷樓而禦女於其中纎毫皆入於鑑中帝大喜曰繪畫得其象耳此得人之眞容也勝繪圖萬倍矣又以千金賜上官時帝日夕沈荒於迷樓罄竭其力亦多倦怠顧問近侍曰朕憶初登極日多辛苦無睡得婦人枕而藉之方能合目才似夢則又覺今睡則冥冥不知返近女色則憊何也他日矮民王義上奏曰臣田野廢民作事皆不勝人生於遼曠絕逺之域幸因入貢得備後庭掃除之役陛下特加愛遇臣常自宮以侍陛下自玆出入臥內周旋宮室方今親信無如臣者臣由是竊覽書殿中簡編反復玩味微有所得臣聞精气爲人之聰明陛下當龍潛日先帝勤儉陛下鮮親聲色日近善人陛下精實於內神淸於外故日夕無寢陛下自數年聲色無數盈滿後宮日夕遊宴自非歳節大辰何常臨禦前殿其餘多不受朝設或引見逺人非時慶賀亦日晏坐朝曽未移刻則聖躬起入後宮夫以有限之體而投無盡之欲臣固知其竭也臣聞古者野叟獨歌舞於盤石之上人詢之曰子何獨樂之多也叟曰吾有三樂子知之乎何也人生難遇太平世吾今不見兵革此一樂也人生難得支體完備吾身不殘疾此二樂也人生難得壽吾今年八十矣此三樂也問者嘆賞而去陛下享天下之富貴聖貌軒逸龍顏鳯姿而不自愛重其思慮固出於野叟之外臣蕞爾微軀難圖報效罔知忌諱上逆天顏因俯伏泣涕帝乃命引起翌日召義詔之曰朕昨夜思汝言極有深理汝眞愛我者也乃命義後宮擇一靜室而帝居其中女皆不得入居二日帝忿然而出曰能悒悒居此乎若此𨿽壽千萬歳亦安用也乃復入宮宮女無數不得進禦者亦極眾後宮侯夫人有美色一日自經於棟下臂懸錦囊中有文左右取以進帝乃詩也自感三首云庭絕玉輦迹芳艸漸成窠隱隱聞簫鼔君恩何處多欲泣不成淚悲來翻彊歌庭花方爛漫無計柰春何春陰正無際獨步意如何不及閒花艸翻成雨露多看梅二首云砌雪無消日捲簾時自顰庭梅對我有憐意先露枝頭一點春香淸寒艷好誰惜是天眞玉梅謝後陽和至散與羣芳自在春糚成云糚成多自惜夢好卻成悲不及楊花意春來到處飛遣意云祕洞扃仙卉雕窻鎖玉人毛君眞可戮不肯寫昭君自傷云初入承明日深深報未央長門七八載無復見君王春寒入骨淸獨臥愁空房躡履步庭下幽懷空感傷平日新愛惜自待聊非常色美反成棄命薄何可量君恩實疎逺妾意徒彷復家豈無骨肉偏親老北堂此方無羽翼何計出髙墻性命誠所重棄割良可傷懸帛朱棟上肝腸如沸湯引頸又自惜有若絲牽腸毅然就死地從此歸冥鄕帝見其詩反復傷感帝往視其屍曰此已死顏色猶美如桃花乃急召中使許廷輔曰朕向遣汝擇後宮女入迷樓汝何故獨棄此人也乃令廷輔就獄賜自盡厚禮葬侯夫人帝日誦詩酷好其文乃令樂府歌之帝又於後宮親擇女百人入迷樓大業八年方士進大丹帝服之蕩思愈不可制日夕禦女數十人入夏帝煩躁日引飲幾百杯而渴不止醫丞莫君錫上奏曰帝心脈煩盛眞元太虛多飲卽大疾生焉因進劑治之仍乞置冰盤於前俾帝日夕朝望之亦治煩躁之一術也自玆諸院美人各市冰爲盤以望行幸京師冰爲之踴貴藏冰之家皆獲千金大業九年帝將再幸江都有迷樓宮人抗聲夜歌云河南楊栁謝河北李花榮楊花飛去落何處李花結果自然成帝聞其歌披衣起聽召宮女問之云孰使汝歌也汝自爲之邪宮女曰臣有弟在民間因得此歌曰道途兒童多唱此歌帝黙然久之曰天啟之也天啟之也帝因索酒自歌雲宮木陰濃燕子飛興衰自古漫成悲他日迷樓更好景宮中吐艷戀紅輝歌竟不勝其悲近侍奏無故而悲又歌臣皆不曉帝曰休問他日自知也後帝幸江都唐帝提兵號令入京見迷樓太宗曰此皆民膏血所爲乃命焚之經月火不滅前謠前詩皆見矣方知世代興亡非偶然也

古今說海卷一百二十一

●欽定四庫全書

古今說海卷一百二十二

﹝明﹞陸楫編

說纂六【逸事六】

○煬帝開河記【闕名】

睢陽有王气出占天耿純臣奏後五百年當有天子興煬帝已昬淫不以爲信時遊木蘭庭命袁寶兒歌栁枝詞因觀殿壁上有廣陵圖帝瞪目視之移時不能舉步時蕭后在側謂帝曰知他是甚圖畫何消皇帝如此掛意帝曰朕不愛此畫只爲思舊遊之處於是帝以左手憑後肩右手指圖上山水及人煙村落寺宇歷歷皆如目前謂後曰朕昔徵陳主時遊此豈期九有臨軒萬機在躬便不得豁於懷抱也言訖聖容慘然後曰帝意在廣陵何如一幸帝聞心中豁然翌日與大臣言欲至廣陵旦夕遊賞當此之時以雲煙爲靈景視榮貴若陳腐議欲泛巨舟自洛入河自河達海入淮至廣陵羣臣皆言似此程途不啻萬里又孟津水緊滄海波深若泛巨舟事恐不測時有諫議大夫蕭懷靜【乃蕭后弟】奏曰臣聞秦始皇時金陵有王气始皇使人鑿斷砥柱王气遂絕今睢陽有王气又陛下喜在東南欲泛孟津又慮危險況大梁西北有故河道乃是秦時王離決水灌大梁之處欲乞陛下廣集兵夫於大梁起首開掘西自河陰引孟津水入東至淮放孟津水出此間地不過千里況於睢陽境內過一則路達廣陵二則鑿穿王气帝聞奏大喜羣臣皆黙帝乃出勑朝堂有諫開河者斬之詔以徵北大總管麻叔謀爲開河都護以蕩冦將軍李淵爲副使淵稱疾不赴卽以左屯衛將軍令狐達代李淵爲開渠副使都督自大梁起首於樂臺之北建修渠所署命之爲卞渠【古秪有此卞字開封城乃卞邑】因名其府署爲卞渠上源傳舎也詔發天下丁夫男年十五以上五十以下者皆至如有隱匿者斬三族帝以河水經於卞乃賜卞字加水丁夫計三百六十萬人乃更五家出一人或老或幼或婦人等供饋飲食又令少年驍卒五萬人各執杖爲吏如節級隊長之類共五百四十三萬餘人叔謀乃令三分中取一分人自上源而西至河陰通連古河道【乃王離浸城處】迆邐趨愁思臺而至北去又令二分丁夫自上源驛而東去乃隋大業五年八月上旬建功畚鍤旣集東西橫布數千里才開斷未及丈餘得古堂室可數間瑩然肅靜漆燈晶煌照耀如晝四壁皆有彩畫花竹龍鬼之像中有棺柩如豪家之葬其從功吏聞於叔謀命啟棺一人容貌如生肌膚潔白如玉而肥其髮自頭出而覆其面過腹胸下略其足倒生而上及其背下而方止搜得一石銘上有字如蒼頡鳥迹之篆乃召夫中有識者免其役有一下邳民讀曰我是大金仙死來一千年數滿一千年背下有流泉得逢麻叔謀葬我在髙原發長至泥丸更候一千年方登兜率天叔謀乃自備棺櫬葬於城西隅之地【今大佛寺是也】次開掘陳畱帝遣使馳禦署玉祝並白璧一雙具少牢之奠祭於畱侯廟以假道祭訖忽有大風出於殿內窻牖間吹鑠人面使者退自陳畱果開掘東去往來負擔拖鍬者風馳電激逺近之人如蜂屯聚旣達雍丘時有一夫乃中牟人偶患傴僂之疾不能前進墮於隊後伶仃而行是夜月色澄靜聞呵殿聲甚嚴夫鞠躬俟道左良久見淸道繼至儀衛周旋一貴人戴侯冠衣王者衣乘白馬命左右呼夫至前謂曰與我言爾十二郎還白璧一雙爾當賓於天【煬帝有天下十二年】言畢取璧以授夫跪受訖欲再拜貴人躍馬西去屆雍丘以獻於叔謀熟視乃帝獻畱侯物也詰其夫夫具道叔謀性貪乃匿璧又不曉其言慮夫泄於外乃斬以滅口然後於雍丘至大林林中有小祠廟叔謀訪問村叟曰古老相傳呼爲隱士墓其神甚靈叔謀不以爲信將塋域發掘數尺忽鑿一竅嵌空羣夫下視有燈火熒熒無人敢入者乃指使將官武平郎將狄去邪者請入探之叔謀喜曰眞荊聶之輩也命系去邪腰下釣約數十丈方及地去邪解其索行約百步入一石室東北各有四石柱鐵索二條系一獸大如牛熟視之一巨鼠也須臾石室之西有一石門洞開一童子出曰子非狄去邪乎曰然也童子曰皇甫君望子已久乃引入見一人服朱衣頂云冠居髙堂之上去邪再拜其人不言亦不答拜緑衣吏引去邪立於堂之西階下良久堂上人呼力士牽取阿■﹝麻外女內﹞來【阿■﹝麻外女內﹞煬帝小字】武夫數人形質醜異魁偉控所見大鼠至去邪本乃廷臣知帝小字莫究其事但屏气而立堂上人責鼠曰吾遣爾暫脫皮毛爲中國主何虐民害物不遵天道鼠但點頭搖尾而已堂上人益怒令武士以大棒撾其腦一擊而碎有聲如墻崩其鼠大叫若雷吼然方欲舉杖再擊俄一童子捧天符而下堂上驚躍降陛俯伏聽命童子乃宣言曰阿■﹝麻外女內﹞數本一紀今已七年更候五年當以練巾系頸而死童子去堂上人復令系鼠於舊室中堂上人謂去邪曰與吾語麻叔謀謝爾伐吾塋域來歳奉爾二金刀勿謂輕酬也言訖緑衣吏引去邪於他門出約行十數里入一林躡石攀藤而行回顧已失使者又行三里餘見艸舎一老父坐土榻上去邪訪其處老父曰此乃嵩陽少室山下也老父問去邪所至之處去邪一一言老父遂細解去邪去邪知煬帝不永之事且曰子能免官卽脫身於虎口也去邪東行回視苑屋已失所在時麻叔謀已至寧陵縣去邪見叔謀具白其事初去邪入墓後其墓自崩將謂去邪已死今日卻來叔謀不信將謂狂人去邪乃托狂疾隱終南山時煬帝以患腦疼月餘不視朝訪其因皆言帝夢中爲人撾其腦遂發痛數日乃是去邪見鼠之日也叔謀旣至寧陵縣患風逆起坐不得帝令太醫令巢元方往視之曰風入腠理病在胸臆須用嫩羊肥者蒸熟糝藥食之則瘥叔謀取半年羊羔殺而取腔以和藥藥未盡而病以痊自後每令殺羊羔日數枚同杏酪五味蒸之置其腔盤中自以手臠擘而食之謂曰含酥臠鄕村獻羊羔者數千人皆厚酬其直寧陵下馬村陶榔兒家中巨富兄弟皆凶悖以祖父塋域傍河道二丈餘慮其發掘乃盜他人孩兒年三四歳者殺之去頭足蒸熟獻叔謀咀嚼香美迥異於羊羔愛慕不已召詰榔兒榔兒乘醉泄其事及醒叔謀乃以金十兩與榔兒又令役夫置一河曲以護其塋域榔兒兄弟自後每盜以獻所獲甚厚貧民有知者競竊人家子以獻求賜襄邑寧陵睢陽界所失孩兒數百寃痛哀聲旦夕不輟虎賁郎將段達爲中門使掌四方表奏事叔謀令家奴黃金窟將金一埒贈與凡有上表及訟食子者不訊其詞理並令笞背四十押出洛陽道中死者十有七八時令狐達知之潛令人收兒骨未及數日已盈車於是城市村坊之民有孩兒者家置木櫃鐵裹其縫毎夜置子於櫃中鏁之全家秉燭圍守至明開櫃見子卽長幼皆賀旣達睢陽界有豪寨使陳伯恭言此河道若取直路徑穿透睢陽城如要回護卽取令旨叔謀怒其言回護令推出腰斬令狐達救之時睢陽坊市豪民一百八十戶皆恐掘穿其宅並塋域乃以醵金三千兩將獻於叔謀未有梯媒可達忽穿至一大林中有墓古老相傳云宋司馬華元墓掘透一石室室中漆燈棺柩帳幕之類遇風皆化爲灰燼得一石銘云睢陽土地髙竹木可爲壕若也不回避奉贈二金刀叔謀曰此乃詐也不足信是日叔謀夢使者召至一宮殿上一人衣絳綃戴進賢冠叔謀再拜王亦答拜畢曰寡人宋襄公也上帝命鎭此方二千年矣儻將軍借其方便回護此域卽一城老幼皆荷恩徳也叔謀不允又曰適來護城之事蓋非寡人之意從奉上帝之念言此地後五百年間當有王者建萬世之業豈可爲逸遊致使掘穿王气叔謀亦不允良久有人入奏云大司馬華元至矣左右引一人紫衣戴進賢冠拜覲於王前王乃言護城之事其人勃然大怒曰上帝有命匡護叔謀愚昧之夫不曉天意乃大呼左右令置拷訊之物王曰拷訊之事何法最苦紫衣人曰鎔銅灌之口爛其腸胃此爲第一王許之乃有數武夫拽叔謀脫去衣惟畱犢鼻縛鐵柱上欲以銅汁灌之叔謀魂膽俱喪殿上人連止之曰護城之事如何叔謀連聲言謹依上命遂令解縛與本衣冠王令引去將行紫衣人曰上帝賜叔謀金三千兩取於民間叔謀性貪謂使者曰上帝賜金此何言也使者曰有睢陽百姓獻與將軍此陰注陽受也忽如夢覺旣覺神不住體睢陽民果賂黃金三千兩因叔謀家奴黃金窟而獻叔謀思夢中事乃收之立召陳伯恭令自睢陽西穿渠南去回屈東行過劉趙村連延而去令狐達知之累上表爲段達抑而不獻至彭城路經大林中有偃王墓掘數尺不可掘乃銅鐵也四面掘去其土惟見鐵墓旁安石門扃鎖甚嚴用酇人楊民計撞開墓門叔謀自入墓中行百步二童子當前曰偃王顒望久矣乃隨而入見宮殿一人戴通天冠衣絳綃坐殿上叔謀拜王亦拜曰寡人塋域當河道今奉與將軍玉寶遣君當有天下儻然護之丘山之幸也叔謀許之王乃令使者持一玉印與叔謀叔謀視之印文乃古帝王受命寶也叔謀大喜王又曰再三保惜此刀刀之兆也【刀刀者隱語亦二金刀之意也】叔謀出令兵夫曰護其墓時煬帝在洛陽忽失國寶搜訪宮闈莫知所在隱而不宣煬帝督功甚急叔謀乃自徐州曉夕無暇所役之夫已少一百五十萬下塞之處死屍滿野帝在觀文殿讀書因覽史記見秦始皇築長城之事謂宰相宇文達曰始皇時至此已及千年料長城已應摧毀宇文達順帝意奏曰陛下偶然讀秦皇之事建萬世之業莫若修其城堅其壁帝大喜乃詔以舒國公賀若弼爲修城都護以諫議大夫髙熲爲副使以江淮吳楚襄鄧陳蔡並開拓諸州丁夫一百二十萬修長城詔下若弼諫曰臣聞秦始皇築長城於絕塞連延一萬里男死女曠婦寡子孤其城未就父子俱死陛下欲聽狂夫之言學亡秦之事但恐社稷崩離有同秦世帝大怒未及發言宇文達在側乃叱曰爾武夫狂卒有何知而亂其大謀若弼怒以象簡擊宇文達帝怒令囚若弼於家是夜飲酖死髙熲亦不行宇文達乃舉司農卿宇文弼爲修城都護以民部侍郎宇文愷爲副使時叔謀開汴梁盈灌口點檢丁夫約折二百五十萬人其部役兵士舊五萬人折二萬三千人功旣畢上言於帝決下口注水入汴梁帝自洛陽遷駕大渠詔江淮諸州造大船五百隻使命至急如星火民間有配著造船一隻者家產破用皆盡猶有不足枷項笞背然後鬻貨男女以供官用龍舟旣成泛江沿淮而下至大梁又別加修飾砌以七寶金玉之類於是吳越取民間女年十五六歳者五百人謂之殿腳女至於龍舟禦楫卽每船用彩纜十條每條用殿腳女十人嫰羊十口令殿腳女與羊相間而行牽之時恐盛暑翰林學士虞世基獻計請用垂栁栽於汴渠兩堤上一則樹根四散鞠護河堤二乃牽舟之人護其陰三則牽舟之羊食其葉上大喜詔民間有栁一株賞一縑百姓競獻之又令親種帝自種一株羣臣次第種方及百姓時有謠言曰天子先栽然後百姓栽栽畢帝禦筆寫賜垂楊栁姓楊曰楊栁也時舳艫相繼連接千里自大梁至淮口聮綿不絕錦帆過處香聞百里旣過雍丘漸達寧陵界水勢緊急龍舟阻礙牽駕之人費功轉甚時有虎賁郎將鮮於俱爲護纜使上言水淺河窄行舟甚難上以問虞世基曰請爲鐵腳木鵝長一丈二尺上流放下如木鵝住卽是淺帝依其言乃令右翊將軍劉岑驗其水淺之處自雍丘至灌口得一百二十九處帝大怒令根究本處人吏姓名應是木鵝住處兩岸地分之人皆縛之倒埋於岸下曰令教生作開河夫死爲抱沙鬼又埋卻五萬人旣達睢陽帝問叔謀曰坊市人煙所掘幾何叔謀曰睢陽地靈不可干犯若掘之必有不祥臣已回護其城帝怒令劉岑乘小舟根訪屈曲之處比直路較逺二十里帝益怒乃令擒出叔謀囚於後獄急宣令狐達詢問其由達奏自寧陵便爲不法初食羊後啖嬰兒養賊陶榔兒盜人之子受金三千兩於睢陽擅易河道乃取小兒骨進呈帝曰何不奏達達曰表章數上爲段達扼定而不進帝令人搜叔謀囊槖中得睢陽民所獻金又得畱侯所還白璧及受命寶玉印上驚異謂宇文達曰金與璧皆微物寡人之寶何自而得乎宇文達曰必是遣賊竊取之帝瞪目而言曰叔謀今日竊吾寶明日盜吾首矣達在側奏曰叔謀常遣陶榔兒盜人之子恐國寶榔兒所盜也上益怒遣榮國公來護兒內使李百藥太僕卿楊義臣推鞫叔謀置臺署於睢陽並收陶榔兒全家令榔兒具招入內盜寶事榔兒不勝其苦乃具事招欵又責段達所收令狐達奏章不卽奏之罪獄成進上帝問丞相宇文達曰叔謀有大罪四條食人之子受人之金遣賊盜寶擅易河道請用峻法誅之罪其子孫取聖旨帝曰叔謀有大罪爲開河有功免其子孫只令腰斬叔謀於河側時來護兒受勑未至叔謀夢一童子自天而降謂曰宋襄公與大司馬華元遣我來感將軍護城之惠去年所許二金刀今日奉還叔謀覺曰據此先兆不祥我腰領難存矣言未畢護兒至驅於河之北岸斬爲三段榔兒兄弟五人並家奴黃金窟並鞭死中門使段達免死降官爲洛陽監門令

古今說海卷一百二十二

●欽定四庫全書

古今說海卷一百二十三

﹝明﹞陸楫編

說纂七【散錄一】

○江行雜錄【宋廖瑩中】

肅宗在春宮嘗與諸王從玄宗詣太淸宮有龍見於殿之東梁玄宗目之顧問諸王有所見乎皆曰無之問太子太子俛而未對上問頭在何處曰在東上撫之曰眞我兒也【因話錄】

和政公主肅宗第三女也降柳渾肅宗宴於宮中女優有弄假官戲其緑衣秉簡者謂之參軍樁天寶末蕃將阿布思伏法其妻配掖庭因使隸樂工是日遂爲假官之長所謂樁者及侍宴皆笑樂公主獨俛首顰目不視上問其故公主曰禁中侍女不少何必須此人使阿布思眞逆人也其妻亦同刑人不合近至尊之座果寃橫又豈忍使妻與羣優雜處爲笑謔之具哉妾𨿽至愚深以爲不可上亦憫惻遂罷戲而免阿布思之妻由是賢重公主

令狐文公除守兗州州境方旱米價甚髙公至首問米價幾何州有幾倉屈指獨語曰舊價若干四倉各出米若干以若干定價糶則可以賑救矣左右聽之流語徧郡中富人競發所畜物價乃平人心欣然

賈耽精於術數有一叟失牛詣桑國師占師曰爾牛在賈相公帽筒中叟迎公首訴之公笑取筒中式盤據鞍作卦曰爾牛在安國觀之門後大槐鵲巢下便往探視見旁有人系牛乃獲盜牛者

牛奇章帥維揚杜牧在幕中夜多微服逸遊公聞之以街子數輩潛隨護之以防不虞後牧之以拾遺召臨別公以縱逸爲戒牧之始猶諱之公命取一篋皆街子報帖雲杜書記平善乃大感服

杜牧之阿房宮賦云六王畢四海一蜀山兀阿房出陸傪作長城賦云千城絕長城列秦民竭秦君滅傪輩行在牧之前則阿房宮賦又祖長城句法矣牧之云明星熒熒開妝鏡也緑云擾擾梳曉鬟也渭流漲膩棄脂水也煙斜霧橫焚椒蘭也雷霆乍驚宮車過也轆轆逺聴杳不知其所之也盛言秦之奢侈楊敬之作華山賦有云見若咫尺田千畝矣見若環堵城千雉矣見若杯水池百里矣見若蟻蛭臺九層矣蜂窠聨聨起阿房矣小星熒熒焚咸陽矣華山賦杜司徒佑已常稱之牧之乃佑孫亦是效敬之所作信矣文章以不蹈襲爲難也【瑞桂堂暇錄】

元相國之鎭江夏也嘗秋夕登黃鶴樓遙望海江之濵有光若殘星焉乃令親信往觀之遂棹小舟直至江所乃釣船也詢彼漁云適獲一鯉光則無之親信乃攜鯉而來旣登樓命庖人剖之腹中得古鏡二如古錢大以面相合背則隠起雙龍𨿽小而鱗鬛髯爪悉具旣磨瑩則常有光耀公寶之置巾箱中及相國薨鏡亦亡去

外王父中書令晉國公宣宗朝再啟黃閣不協比於權道惟以公諒宰大政四方有請訴礙於法者必固爭不已由是徵鎭忌焉然志尙典籍𨿽門施行馬庭列鳬鐘而尋繹未嘗稍倦於永寧裏第別構書齋每退朝獨處其中愉愉如也大中三年因請假將入齋惟所擾卑腳犬花鴨從旣啟扉而花鴨連銜公衣卻行叱去復至旣入合花鴨仰視吠轉急公亦疑之乃匣中拔千金劍按於膝上向空祝之曰若有異類陰物可出相見吾乃大丈夫豈懾於鬼輩而相迫邪言訖歘有物從梁上墜地乃人也朱發衣短褐衣色貌黝痩頓首連拜惟曰死罪公止之且詢其姓名何爲對曰李龜壽盧龍塞人也或有厚賂龜壽令不利於公龜壽上感鈞化復爲花鴨所驚形不能匿令公若貰龜壽萬死之罪願以餘生服事臺鼎公曰待汝以不死遂命元從都押衙傳存隸之明日旦有婦人至第門服裝單急曳履而抱持𦇤嬰請於閽曰幸爲呼李龜壽龜壽乃出其妻且曰訝君稍遲昨夜半自前來相見耳遂與龜壽同止及公薨龜壽盡室亡去【小說舊聞記】

白樂天詩云倦倚繡牀愁不動緩垂緑帶髻鬟低遼陽春盡無消息夜合花開日又西好事者畫爲倦繡圖【娛書堂詩話】

梁太祖統四鎭日名溫與崔相國連構大事崔每奏太祖忠赤委之闗東國無患矣昭宗遽勑太祖攺名全忠識者曰全字人王也又在中心其不可也近臣亦奏上方悔焉勑命旣行追之莫及後果簒大位是時四方天下具在中心賜名之應也【鑑戒錄】

王平甫云花蕊宮詞三十二首今考王恭簡續成初集記才二十八首盡筆於此庶眞贗了然五雲樓閣鳳城間花木長新日月閒三十六宮連內苑太平天子坐昆山會眞廣殿約宮墻樓閣相扶接太陽靜甃玉階橫水岸禦鑪香焰撲龍牀龍池九曲逺相通楊柳絲牽兩岸風長似江南好春景畫船來去碧波中東內斜將紫禁通龍池鳳苑夾城中曉鐘聲斷嚴妝罷院院紗牕海日紅殿名新立號重光島上池臺盡攺張但是一人行幸處黃金合內鎖牙牀安排諸院接行廊水檻周回十里彊靑錦地衣紅繡毯盡鋪龍腦郁金香夾城門與內門通朝罷巡遊到苑中每日中官祗候處滿堤紅艷立春風廚船進食簇時新侍坐無非列近臣日午殿頭宣索膾隔花催喚打魚人立春日進內園花紅蕊輕輕嫰淺霞跪到玉階猶帶露一時宣賜與宮娃三面宮城近夾墻苑中池水白茫茫亦從獅子門前入旋見亭臺繞岸傍離宮別院繞宮城金板輕敲合鳳笙夜夜月明花樹底傍池長有按歌聲禦制新翻曲子成六宮才唱未知名盡將觱栗來抄譜先按君王玉笛聲旋移紅樹劚靑苔宣使龍池再鑿開展得緑波寛似海水心樓殿勝蓬萊太虛髙閣淩波殿背倚城墻面枕池諸院各分娘子位羊車到處不敎知修儀承寵住龍池掃地焚香日午時等候大家來院裏看敎鸚鵡念新詩才人出入每相隨筆硯將行繞曲池能向彩箋書大字忽防禦制寫新詩六宮官職總新除宮女安排入畫圖二十四司分六局禦前頻見錯相呼春風一面晚妝成偸折花枝傍水行卻被內監遙覷見故將紅豆打黃鶯梨園弟子簇池頭小樂攜來候燕遊旋炙銀笙先按拍海棠花下合梁州殿前排燕賞花開宮女侵晨探幾回斜望花開遙舉袖聲傳先喚近臣來小球場近曲池頭宣喚勲臣試打球先向畫廊排禦幄管弦聲動立浮油供奉頭籌不敢爭上棚專喚近臣名內人酌酒才宣賜馬上齊呼萬歲聲殿前宮女總纎腰初學乘騎怯又嬌上得馬來才似走幾回拋鞚抱鞍橋自敎宮娥學打球玉鞍初跨柳腰柔上棚知是官家認徧徧長贏第一籌翔鸞閣外夕陽天樹影花光水接連望見內家來往處水門斜過罨樓船內人追逐采蓮時驚起沙鷗兩岸飛蘭棹把來齊拍水並船相鬥濕羅衣新秋女伴各相逢罨畫船飛別浦中旋折荷花伴歌舞夕陽斜照滿衣紅月頭支給買花錢滿殿宮娥盡十千遇著唱名多不應含羞急過禦牀前【賓退錄】

周恭帝幼沖軍政多決於韓通通愚愎太祖英武有度量多智略屢立戰功由是將士皆愛服歸心焉及將北徵京師民間諠言出軍之日當立點檢爲天子富室或挈家逃匿於外州獨宮中不之知太祖懼密以告家人曰外間訩訩如此將若之何太祖姊【或云卽魏氏長公主】方在廚引面杖逐太祖擊之曰大丈夫臨大事可否當自決胸懷乃來家間恐怖婦女何爲【涑水紀聞】

太祖之自陳橋還也太夫人杜氏方設齋於定力院聞變王夫人懼杜太夫人曰吾兒平生奇異人皆言當極貴何憂也言笑自若是日太祖卽位契丹北漢兵皆退京都中下之戶不重生男每生女則愛護如捧璧擎珠甫長成則隨其姿質敎以藝業用備士大夫采拾娛侍名目不一有所謂身邊人本事人供過人鍼綫人堂前人劇雜人拆洗人琴童棋童廚娘等級截乎不紊就中廚娘最爲下色然非極富貴家不可用余以寶佑丁巳參閫寓江陵嘗聞時官中有舉其族人置廚娘事首末甚悉謾書之以發一笑其婺人名某者奮身寒素已歷二倅一守然受用澹泊不攺儒家之風偶奉祠居裏便嬖不足使令飲饌且大粗率守念昔畱某官處晚膳出京都廚娘調羮極可口適有便介如京謾作承受人書托以物色費不屑較未幾承受人復書曰得之矣其人年可二十餘近回自府第有容藝能算能書旦夕遣以詣直不旬月果至初憩五里頭時遣腳夫先申狀來乃其親筆也字畫端楷歷敍慶幸卽日伏事左右末乞以四轎接取庶成體面辭甚委曲殆非庸碌女子所可及守一見爲之破顏及入門容止循雅紅裙翠裳參視左右乃退守大過所望少選親朋皆議舉杯爲賀廚娘廚娘遽至使廚請曰未可展會明日且是常食五杯五分廚娘請食品菜品資次出書以示之食品第一爲羊頭臉菜品第一爲蔥■﹝艸齏﹞餘皆易辦者廚娘謹奉指敎舉筆硯其物料內羊頭臉五分各用羊頭十个蔥■﹝艸齏﹞五楪合用蔥五斤他物稱是守固疑其妄然未欲遽示以儉鄙姑從之而密覘其所用翊旦廚師告物料齊廚娘發行奩取鍋銚盂勺湯盤之屬令小婢先捧以行熣燦耀目皆白金所爲大約計該五七十兩至如刀砧雜器亦一一精致傍觀嘖嘖廚娘更圍襖圍裙銀索攀膊掉臂而入據坐胡牀切徐起取抹批臠慣熟條理眞有運斤成風之勢其治羊頭也漉置幾上別畱臉肉余悉擲之地眾問其故廚娘曰此皆非貴人所食矣眾爲拾頓他所廚娘笑曰若輩眞狗子也眾𨿽怒無語以答其治蔥■﹝艸齏﹞也取蔥微徹過沸湯悉去須葉視楪之大小分寸而截之又除其外數重取條心之似韭黃者以淡酒酰浸漬余棄置了不惜凡所供備馨香脆美濟楚細膩難以盡其形容食者舉筯無贏餘相顧稱好旣撤席廚娘整襟再拜曰此日試廚萬幸臺意須照例守方遲難廚娘曰豈非待檢例邪探囊取數幅紙以獻曰是昨在某官處所得支賜判單也守視之其例每展會支賜絹帛或至百疋錢或至三二百千無虛拘者守破慳勉彊私竊喟嘆曰吾輩事力單薄此等筵宴不宜常舉此等廚娘不宜常用不兩月托以他事善遣以還其可笑如此【暘谷漫錄】

溫公之任崇福春夏多在洛秋冬在夏縣每日與本縣從學者十許人講書用一大竹筒筒內貯竹簽上書學生姓名講後一日卽抽簽令講講不通則微數責之公每五日作一暖講一杯一飯一面一肉一菜而已公先壠在鳴條山墳所有餘慶寺公一日省墳止寺中有父老五六輩上謁云欲獻薄禮乃用瓦盆盛粟米飯瓦罐盛菜羮眞飯土簋啜土鉶也公享之如太牢旣畢復前啟曰某等聞端明在縣日爲諸生講書村人不及往聽今幸略說公卽取紙筆書庶人章講之旣已復前白曰自天子章以下各有毛詩兩句此獨無有何也公黙然少許謝曰某平生慮不及此當思其所以奉答村父笑而去每見人曰我講書曽難倒司馬端明公聞之不介意【懶眞子錄】

建炎己酉秋杭州淸波門裏竹園山平地湧血須臾成池腥聞數里明年金人殺戮萬人卽暗竹園也熙寧八年冬杭州地湧血者三最後流入於河腥不可聞【林子中野史】

有稱中興野人和東坡念奴嬌詞題吳江橋上車駕巡師江表過而覩之詔物色其人不復見矣詞云炎精中否嘆人才委靡都無英物敵騎長驅三犯闕誰作長城堅壁萬國奔騰兩宮幽陷此恨何時雪艸廬三顧豈無髙臥賢傑天心眷我中興吾皇神武踵曽孫周發河嶽封疆俱效順狂焰會須灰滅翠羽南巡扣閽無語徒有衝冠發孤忠耿耿劍鋒冷浸秋月【野史】

古者尙書令史防禁甚密宋法令史白事不得宿外𨿽八座命亦不許李唐令史不得出入夜鎖之韓愈爲吏部侍郎乃曰人所以畏鬼以其不見鬼如可見則人不畏矣選人不得見令史故令史勢重任其出入則勢自輕不禁吏出入自文公始【野史】

徽宗北狩四太子請王婉容爲尼雅滿子婦上遣之曰好事新主及行大哭曰何忍以一身事兩主就輿中以奩刀自刎太子曰南宋大臣未有如此者擇地葬之立碑曰貞婦冢【吹劍錄】

光堯聖壽太上皇帝當內修外攘之際尢以文徳服逺至於宸章睿藻日星昭垂者非一紹興二十八年將郊祀有司以太常樂章篇序失次文義弗協請遵眞宗仁宗朝故事親制祭享樂章詔從之自郊社宗廟原廟等共十有四章肆筆而成睿思雅正宸文典贍所謂大哉王言也至於一時閒適寓景而作則有漁父辭十五章又淸新簡逺備騷雅之體其辭有曰薄晚煙林淡翠微江邊秋月已明輝縱逺柁適天機水底閒雲片段飛又曰靑艸開時已過船錦鱗躍處浪痕圓竹葉酒柳花氈有意沙鷗伴我眠又曰水涵微影湛虛明小笠輕蓑未易晴明鏡裏縠紋生白鷺飛來空外聲辭不能盡載觀此數篇𨿽古之騷人詞客老於江湖擅名一時者不能企及【奎章錄】

通判監酒趙詩者昔在學校嘗因齋生熟寐與眾戲以香燭花果楮錢之類設供於臥榻前而潛伺之寢者旣覺見之曰我已死邪因唏噓不已少頃復寐久不起視之眞死矣乃徹供設之物相與祕之斯人豈乍覺見此神魂驚散遂不復還體也邪事有不可知者【馬氏新錄】

古今說海卷一百二十三

●欽定四庫全書

古今說海卷一百二十四

﹝明﹞陸楫編

說纂八【散錄二】

○行營雜錄【宋趙葵】

太祖初受周幼主命北討至陳橋爲三軍推戴時太后以下眷屬悉在定力院設齋有司來搜捕主僧令登合而固其扃鑰俄大搜索僧紿云皆散走不知所之矣甲士入寺升梯且發鑰見蛛网布滿其上而塵埃凝積若累年不曽開者乃相告曰是安得有人遂皆去有頃太祖已踐阼矣

太祖潛耀日常與一道士遊闗河無定姓名自曰混沌或又曰眞無每劇飲爛醉且善歌能引其喉於杳冥之間作淸微之聲時或一二句隨天風飄下惟太祖聞之曰金猴虎頭四眞龍得眞位至醒詰之則曰醉夢豈足憑邪至膺圖受禪之日乃庚申正月初四也自禦極不再見下詔艸澤徧訪之或見於轘轅道中或嵩洛間後十六載乃開寶乙亥歲也上已祓禊駕幸西沼道士忽醉坐水次木陰下笑揖上曰別來安善上大喜亟遣中人密引至後掖恐其遁急回蹕見之一如平時抵掌浩飲上曰久欲見汝決一事我壽還得幾多在道士曰但今年十月二十日夜晴則可延一紀不爾則當速措置上酷畱之俾居後苑苑吏或見宿於木末鳥巢中數日忽不見上切切記其語至所期之夕上禦太淸閣以望气是夕果晴星斗明燦上心方喜俄而陰霾四起天地陡變雪雹驟降移仗下閣急傳宮鑰開門召開封尹卽太宗也延入內寢酌酒對飲宦官宮妾悉屏出但遙見燭影下太宗時或避席有不可勝之狀飲訖漏三鼓雪已數寸上引柱斧戳雪顧太宗曰好做好做遂解帶就寢鼻息如雷是夕太宗畱宿禁內將五鼓周廬者寂無所聞帝已崩矣【湘山野錄】

李后主歸朝後每懷故國且念嬪妾散落鬱鬱不自聊嘗作長短句簾外雨潺潺春意將闌羅衾不柰五更寒夢裏不知身是客一晌貪歡獨自莫憑闌無限闗山別時容易見時難流水落花春去也天上人間意思淒惋不久下世【金玉詩話】

祥符中封禪事竣宰執對於後殿上曰治平無事久欲與卿等一處閒玩今日可矣遂引羣公及內侍數人入一小殿多有假山甚髙山面有洞上旣入乃復招羣公從行初覺甚暗數十步則天宇豁然千峯百嶂雜花流水盡天下之偉觀少焉至一所重樓復閣金碧照耀有一道士貌亦奇古來揖上執禮甚恭上亦答之良厚邀上主席上再三遜謝然後坐羣臣再拜居道士之次所論皆玄妙之旨而牢醴之屬又非人間所見也鸞鶴舞庭除笙簫振林木至夕乃罷道士送上出門而別曰萬幾之暇無惜與諸公頻見過也復由舊路以歸臣下因以請於上上曰此道家所謂蓬萊三山者也羣臣自失者累日後亦不復再往不知何術以致之也【投轄錄】

慶曆三年有李京者爲小官吳鼎臣在侍從二人相與通家一日薦其友人於鼎臣求爲聞達於朝鼎臣卽繳書具奏之京坐貶官未行京妻謁鼎臣妻敍別鼎臣妻慚不出京妻立廳事召鼎臣幹僕語之曰我來𨿽爲往還之久欲求一別亦爲乃公嘗有數帖與吾夫祝私事恐爾家以爲疑索火焚之而去

王嗣宗守邠土邠舊有狐王廟相傳能爲人禍福歲時享祀祈禱不敢少怠至不敢道故嗣宗至郡集諸邑獵戶得百餘人以甲兵圍廟薫灌其穴殺百餘狐或云有大白狐從火中逸去其妖遂息後人復爲立廟則寂無靈矣嗣宗後帥長安處士種放者朝廷所尊禮每帥守至輙面數之嗣宗不服以言拒之放責數嗣宗聲色俱厲嗣宗怒以手批其頰先是眞宗有勑書令放有章奏卽附驛欲詣闕卽乘驛放遂乘驛訴於上前上特於嵩山之陽置書院以處之後嗣宗去郡有人贈詩曰終南處士威風減渭北妖狐窟穴空嗣宗大喜歸告其子孫曰吾死更勿爲碑志但石刻此詩置於墓旁吾其榮矣僞蜀廣政末成都人唐季明因破一木中有紫文隸書太平兩字時以爲佳瑞有識者云不應此時須成都破後方見太平爾自王師平蜀頻施曠蕩之恩仍有太平興國之號【茅亭客話】

大中祥符六年綿州彰明縣崇仙觀栢柱上有木文如畫天尊狀毛髮眉目衣服履舄纎縷悉備知州比部員外郎劉宗言遂繪事奏聞奉旨令津置赴闕送玉淸昭應宮今川民皆圖畫供養之【茅亭客話】

成都漆工艾延祚甲午歲爲賊所驅於郡治令造漆器五月六日忽聞鼓鼙聲及南門火起乃天兵至郡也延祚窘甚緣上大樹匿濃葉間見天兵往來搜捕殺戮狼藉至夜遂下樹臥積屍中及中宵聞數十人傳呼聲頗類將吏且無燭炬因竊視之不見其形但聞按籍點名僵屍聞呼一一應之惟不呼延祚乃知聖朝伐叛討逆悉奉行天誅也【茅亭客話】

南唐胡則守江州堅壁不下曹翰攻之危急忽有旋風吹片紙墜城中有詩曰由來秉節世無雙獨守孤城死不降何似知機早回首免敎流血滿長江後城陷屠殺殆盡謂之洗城【江表誌】

人傳溫公西江月詞流播已久今又得一首名錦堂春云紅日遲遲虛廊轉影槐陰迆邐西斜彩筆工夫難狀晚景煙霞蝶尙不知春去漫繞幽砌尋花柰猛風過後縱有殘紅飛向誰家始知靑鬢無價嘆飄零官路荏苒年華今日笙歌叢裏特地咨嗟席上靑衫濕透算感舊何止琵琶怎不敎人易老多少離愁散在天涯

劉貢父爲中書舍人一日朝會幙次與三衛相鄰時諸帥兩人出軍伍有一水晶茶盂傳玩良久一帥曰不知何物所成瑩潔如此貢父隔幙謂之云諸公豈不識此乃多年老冰耳

慶曆中郎官呂覺者勘公事回因登對自陳衣緋已久乞攺章服上曰待別差遣與卿換朕不欲因鞫獄與人恩澤慮刻薄之徒望風希進加入人罪耳【貽謀錄】

神考嘗問荊公卿曽看歐陽修五代史否對曰臣不曽仔細看但見每篇首必曰嗚呼是豈五代時事事可嘆者乎

昭陵上賓前一月每夜太廟中有哭聲不敢奏一日太宗神禦前香案自壞【道山淸話】

元佑癸酉九月一日夜開寶寺塔表裏通明徹旦禁中夜遣中使賫降禦香寺門已閉旣開寺僧皆不知也寺中望之無所見去寺漸明後二日宣仁上仙【道山淸話】

國家開寶中所鑄錢文曰宋通元寶至寶元中則皇宋通寶近世錢文皆著年號惟此二錢不然者以年號有寶字文不可重也【歸田錄】

皇女爲公主其夫必拜駙馬都尉故謂之駙馬宗室女封郡主者謂其夫爲郡馬縣主者爲縣馬不知何義【歸田錄】

神廟一日行後苑見牧猳豬者問何所用牧者曰自太祖來常令畜之自稚養以至大則殺之又養稚者累朝不敢易亦不知何用神廟沈思久之詔付所司禁中自今不得復畜月餘忽獲妖人急欲血澆之禁中卒不能致方悟祖宗逺略【冷齋夜話】

司馬溫公隧碑賜名淸忠粹徳紹聖初毀磨之際大風走石羣吏莫敢近獨有一匠氏揮斤而擊未盡碎忽僕碑下而死

東坡仁宗朝登進士科復應制科擢居異等英宗朝判鳳翔欲以唐故事召入翰林宰相限以近例且欲召試祕閣上曰未知其能否故試之如軾豈不能邪宰相猶難之及試又入優等遂直史館神宗朝以議新法不合補外李定之徒媒糵其詩文有訕上語下詔獄欲寘之死上獨庇之得出方在獄時宰相舉軾詩云根到九泉無曲處世間惟有蟄龍知此不臣也上曰詩人之詞安可如此推求時相語塞上一日與近臣論人才因曰軾方古人孰比近臣曰頗似李白上曰不然白有軾之才無軾之學累有意復用而言者力沮之一日忽出手札曰蘇軾黜居思咎閱歲玆深人材實難不忍終棄因量移臨汝哲宗朝起知登州召爲南宮舍人不數月遷西掖遂登翰苑紹聖後熙丰諸臣當國元佑諸臣例遷謫崇觀間京卞用事拘以黨籍禁其文辭墨迹而毀之政和間忽弛其禁求軾墨迹甚鋭人莫知其由或傳徽宗親臨寶籙宮醮筵其主醮道流拜章伏地久之方起上詰其故答曰適至上帝所值奎宿奏事良久方畢始能達其章也上嘆訝久之問曰奎宿何神爲之所奏何事對曰所奏事不可知爲此宿者卽本朝蘇軾也上大驚不惟弛其禁且欲玩其詞翰一時士大夫遂從風而靡

道君皇帝大觀二年戊子秋八月以易數一一口乂乂一乃禦制易運碑刻之延福殿東壁其略曰始建元基【髙宗禦字徳基】紹興徳壽【謂紹興年徳壽宮】承太乙循運盡在陽九之數【髙宗聖壽八十一歲】祖傳甲庚吉【太祖子孫再傳】建炎炎共盛之勢【建炎年號】柰何五行逆順天地之數非由人致朕嘗聞易孰善本基庚子辛丑禍起東南【謂方臘】肇動干戈元衝立刼壬寅癸卯【宣和間天下大亂】亦云哀哉甲辰乙巳【與金人夾攻燕山】丙午丁未【金人入汴二帝北狩】內有丙火天下生靈塗炭至半【是時天下大亂】江表之虞【駕幸江表】莫知何辜戊申己酉【髙宗初立】時正災刼【金人渡江苗劉內變】庚戌辛亥偏重勢輕【髙宗航海劉豫稱帝於汴】壬子癸丑後成攺建【攺元紹興】甲寅乙卯立應丰穰【是年大有】丙辰丁巳朕已何在【徽宗以紹興五年崩】祖宗復有中興之後【是年孝宗以建國公進封普安郡王復紹太祖之後】云云其後事皆歷驗信乎聖哲先知之明因往推來在天數者果不可逭與【坦齋筆衡】

初陳橋兵變太祖整軍從仁和門入建炎南渡禦蹕過杭聞縣名曰仁和上甚喜曰此京師門名也遂有定都之意

秦會之有十客曹冠以塾師爲門客王會以婦弟爲親客吳益以愛壻爲嬌客施全以劃刃爲刺客李季以章醮爲羽客龔釜以治產爲莊客丁禩以通家爲狎客曹詠以獻計取林一飛還子爲說客郭知運以離婚爲逐客初止有此九客耳秦旣死葬於建康有蜀人史叔夜者懷雞黍拏生芻號慟墓前其家大喜因厚遺之於是謂之弔客以足十客之數【中興筆記】

嶺表或見異物自空而下始如彈丸漸如車輪遂四散人中之卽病謂之瘴母海邊時有鬼市半夜而合雞鳴而散人從之多得異物【番禺雜記】

宣政宮中用龍涎沈腦屑和蠟爲燭兩行列數百枝艷明而香溢鈞天所無也南渡後久絕此惟太后回鑾沙漠復值稱壽上極天下之養用宣政故事然僅列十數炬太后陽若不聞上奉巵問此燭頗愜聖意否後曰爾爹爹每夜常設數百枝諸合亦然上因後起更衣微謂憲聖曰如何比得爹爹富貴【聞見錄】

監左帑龍舒張宣義嘗言有親戚宦遊西蜀路經襄漢晚投一店行戶外忽見旁左側上有一人無首以爲鬼也主人云尊官不須驚此人也非鬼也往年因患瘰癧病勢蔓衍一旦頭忽墜脫家人以爲不可救而竟不死自此每有所需則以手指畫但日以粥湯灌之故至今猶存耳又云嶽侯軍中一兵犯法梟首妻方懷姙後誕一子如常人而首極細軀幹甚偉首僅如拳眉目皆如刻畫則知胞胎所系父母相爲感應【行都紀事】

嘉興精嚴寺大剎也僧造一殿中塑大佛詭言婦人無子者祈禱於此獨寢一宵卽有子殿門令其家人自封鎖蓋僧於房中穴地道直透佛腹穿頂而出夜與婦人合婦人驚問則云我是佛州人之婦多陷其術次日不敢言有仕族妻亦往求嗣中夜僧忽造前旣不能免卽囓其鼻僧去翊日其家遣人徧於寺中物色見一僧臥病以被韜面揭而視之鼻果有傷掩捕聞官時韓彥古子師爲郡將流其僧廢其寺【行都紀事】

丰有俊字宅之四明人登靑樓偶見小娼疑故人女累目之女亦悟酒罷畱宿女羞澀良久乃入曰丰官人識妾否詰之果故人女丰曰某所以畱者以坐間不敢問也且各寢必有以處汝娼遂退丰與京尹有契明日以白尹且云某僅有錢百千從公更貸二百千嫁之尹嘉其誼卽取入府厚奩具擇良士嫁焉尹卽王宣子佐也【稗史】

天臺宋氏家本富後貧鬻廬於鄰價成作詩曰自嘆年來刺骨貧吾廬今已屬西鄰殷勤說與東園柳他日相逢是路人富者見詩惻然卽以劵還之亦不索其直鄕人嘉其誼【稗史】

有夫出外而妻獨居者忽夜半見一道人從空而下逼與爲淫婦入室取刀爲誓曰汝若逼我有死而已相持至曉乃一喫菜事魔人也信哉邪之不可幹正也如此馬裕齋知處州禁民捕蛙有一村民犯禁乃將冬瓜切作蓋刳空其腹實蛙於中黎明持入城爲門卒所捕械至於庭公心怪之問曰汝何時捕此蛙答曰夜半有知者否曰惟妻知公追其妻詰之乃妻與人通俾妻敎夫如此又先往語門卒以收捕意欲陷夫於罪而據其妻也公窮究其罪遂寘妻並奸夫於法

初隆佑太后升遐朝廷欲建山陵大臣謂諸帝陵寢今在伊洛不日復中原卽歸祔矣宜以攢宮爲名遂卜吉於會稽民間冢墓附近者往往他徙髙宗思陵興役之際孝宗密勑無輙壞民墓其愛物之心一至於此文王澤及枯骨未足多也

有士人貧甚夜則露香祈天益久不懈一夕忽聞空中語曰帝閔汝誠使我問汝所欲士答曰某所欲甚微非敢過望但願此生衣食麤足逍遙山水間以終其身足矣空中大笑曰此上界神仙之樂何可易得若求富貴則可矣予因歷數古人極貴念歸而終不遂者皆是蓋淸樂天所靳惜百倍於功名爵祿也【梁溪漫志】

歐公甥女適夫張氏夫死攜孤女歸父家嫁公族子晟晟之官至宿州赴郡宴歸而失其舟至京師捕得之開封府勘乃梢人與晟妾通妻知而欲笞之反爲妾所誘並與梢人通府尹承當路風旨令張氏引公以自解獄奏仁宗大駭遣中使王昭明監勘而張氏反異公遂得明白猶坐以張氏奩具買田作歐陽戶名出知滁州

松陽縣民有被毆經縣驗傷翊日引驗了無瘢痕宰怪而詰之乃仇家使人要歸飲以熟麻油酒臥之火燒地上覺而疼腫盡消又有一人中創血如箭出醫者以炒原蠶蛾末傅之立愈又云前方亦治跌撲後方大治金瘡【吹劍續錄】

孝宗畱心經術無所不涉奏對官被顧問者多致失措有王過者蜀人上殿孝宗驟問曰李融字若川謂何過卽對曰天地之气融而爲川結而爲山李融之字若川如元結之字次山也上大喜遂詔攺官密院編修【坦齋筆衡】

紹興中金人遣其祕書監劉陶來聘因問嶽飛以何罪而死館伴者無以對但曰意欲謀叛爲部將所告以抵誅陶曰江南忠臣善用兵者止有嶽飛所至紀律甚嚴秋毫無犯所謂項羽有一範增而不能用所以爲我擒如飛者其亦江南之範增乎館伴者黙不能對秦檜聞之約束勿奏俄以不職貶其人【坦齋筆衡】

行都崇新門外鹿花寺乃殿帥楊存中郡王特建以處北地流寓僧一歲元宵側近營婦連夜入寺觀燈有殿司將官妻同一女往觀乃爲數僧引入房中置酒盛饌逼令其醉遂畱宿於幽室遽殺母而畱女女不敢哀及半年三僧盡出其房窻外乃是野地女因窺窻見一卒在地打艸呼近窻下備語前事可急往某寨某將家報知速來取我卒如言往報將官卽告楊帥帥令人告報本寺云來日郡王自齋合寺僧行人力本府自遣廚子排齋至是坐定每二卒擒下一僧合寺僧行人力盡縛之又令百餘卒破其寺果得此女見父號慟遂綁三人主首送所屬依法施行而毀其寺逐去諸髠【葦航紀談】

古今說海卷一百二十四

●欽定四庫全書

古今說海卷一百二十五

﹝明﹞陸楫編

說纂九【散錄三】

○避暑漫抄【宋陸遊】

上西幸蜀祿山以車輦樂器及歌舞衣服迫脇樂工牽引犀象驅掠舞馬盡入洛陽復散於河北向時之盛掃地而盡矣洎肅宗克復方散求於人間其後歸於京師者十無一二初祿山至東都大設聲樂揣幽燕戎王番夷君長多未之見因誑之曰吾當有天下大象自南海奔走而至見吾必拜舞鳥獸尙知天命有所歸何況人乎於是左右引象來至則瞪目憤怒略無拜舞者祿山大懷慚怒命置於檻穽中以烈火爇之以刀槊俾壯士乘髙投之洞中胸臆血流數丈鷹人樂工見者無不掩泣【明皇雜錄】

蕭瑀嘗因宴太宗謂近臣曰自知一座最貴者先把酒時長孫無忌房玄齡相顧未言瑀引手取杯帝問曰卿有何說瑀對曰臣是梁朝天子兒隋室皇后弟唐朝左僕射天子親家翁太宗撫掌極歡而罷【羣居解頤】

安祿山敗史思明繼逆至東都遇櫻桃熟其子在河北欲寄遺之因作詩同去詩云櫻桃一籠子半赤半已黃一半與懷王一半與周至詩成皆贊美之曰明公此詩大佳若能言一半周至一半懷王卽與黃字聲勢稍穏思明大怒曰我兒豈可居周至之下周卽其傳也【羣居解頤】

元和初達官與中外之親爲婚者先已涉溱洧之譏就禮之夕儐相則有淸河張仲素宗室李程女家索催妝詩仲素朗吟曰舜耕余艸木禹鑿舊山川程久之乃悟曰張九張九舜禹之事吾知之矣於是羣客大笑【解頤】

李福妻裴氏性妬忌姬侍甚多福未嘗敢屬意鎭滑臺日有以女奴獻之者福意欲私之而未果一日乘間言於妻曰某官已至節度使矣然所指使者率不過老僕夫人待某無乃薄乎裴曰然不知公意所屬何人卽指所獻女奴裴許諾爾後不過執衣侍膳未嘗得一繾綣福又囑妻之左右曰設夫人沐髮必遽來報我旣而果有以沐髮來告者福卽言腹痛且召其女奴旣往左右以裴方沐不可遽已卽告以福所疾裴以爲信然遽出髮盆中跣問福所苦旣業以疾爲言卽若不可忍狀裴極憂之由是以藥投童溺中進之明日監軍使及將校悉來候問福卽具以告之因曰一事無成固當有分所苦者虛咽一甌溺耳聞者莫不大笑【解頤】

咸通中優人李可及滑稽諧戲獨出輩流𨿽不能托諷諭然巧智敏捷亦不可多得嘗因延慶節緇黃講誦畢次及優倡爲戲可及裒衣博帶攝齊升座稱三敎論衡偶坐者問曰旣言博通三敎釋迦如來是何人對曰婦人問者驚曰何也曰金剛經云趺坐而坐非婦人何須夫坐而後兒坐也上爲之啟齒又曰太上老君何人曰亦婦人也問者益所不諭乃曰道徳經云吾有大患爲吾有身及吾無身吾有何患非婦人何患於有娠乎上大悅又問曰文宣王何人也曰婦人也問者曰何以知之曰論語云沽之哉沽之哉我待賈者也非婦人奚待嫁爲上意極歡賜予頗厚

漢以孝亷取士而袁本初曹孟徳皆舉孝亷唐重進士而黃巢屢舉進士科目之不足據也如此【獨見錄】

張巡之守睢陽玄宗已幸蜀逆焰方熾城孤勢蹙人食竭以絺布切煮而食之時以茶紙和之而意气自如其謝加金吾表曰想蛾眉之碧峯豫遊西蜀追騄耳於玄圃保壽南山逆賊祿山迷逆天地戮辱黎元擾犯闕庭震驚陵廟臣被圍七旬親經百戰主辱臣死當臣致命之時惡稔罪盈是賊滅亡之日其忠勇如此又激勵將士賦詩曰接戰春來苦孤城日漸危合圍如月暈分守若魚麗屢厭黃塵起時將白羽揮裹瘡猶出陣飲血更登陴忠信應難敵堅貞諒不移無人報天地心計欲何施又夜聞笛詩曰岧嶤試一臨鐵騎俯城陰不辧風塵色安知天地心營開邊月近戰苦陣云深旦夕髙樓上遙聞橫笛吟【中興紀事】

祿山將亂於中原梁朝志公大師有語曰兩角女子緑衣裳卻背太行邀君王一止之月必消亡兩角女子安字緑者祿字也一止正月也果正月敗亡【裒異記】

張易之行成之族孫則天臨朝太平公主引其弟昌宗入侍昌宗薦易之器用過臣卽令召見俱承辟陽之寵右補闕朱敬則諫曰臣聞志不可滿樂不可極嗜欲之情愚智皆同惟賢者能節之不使過度則前聖格言也陛下內寵已有薛懷義張易之昌宗固應足矣近聞尙食奉禦柳模自言子良賓潔白美須眉左監門衛長史侯祥自云陽道壯偉過於薛懷義專欲自進堪充宸內供奉無禮無義溢於朝聽臣愚職在諫諍不敢不奏則天勞之曰非卿直言朕不知此賜彩百段唐史舊書詳載斯語父子兄弟君臣薦進獻納如此亦可謂之穢史矣

唐文皇旣以武功平隋亂又以文徳致太平於篇詠尢其所好如曰昔乘匹馬去今驅萬乘來詞气壯偉固人所膾炙又嘗觀其過舊宅詩曰新丰停翠輦譙邑駐鳴笳一朝辭此去四海遂成家蓋其詩語與功烈眞相副也【唐史】

宣宗微時以武宗忌之遁迹爲僧一日遊方遇黃蘗禪師同行因觀瀑布黃蘗曰我詠此得一聨而下韻不接宣宗曰當爲續成之黃蘗云千巖萬壑不辭勞逺看初知出處髙宣宗續雲溪澗豈能畱得住終歸大海作波濤其後竟踐大位兆先見於此詩矣然自宣宗以後接懿僖之時海內遂不靖則作波濤之語豈非讖邪【大唐遺事】

李煜歸朝後鬱鬱不樂見於詞語在賜第七夕命故妓作樂聞於外太宗怒又傳小樓昨夜又東風並坐之遂被禍龍衮江南錄云李國主小周後隨後主歸朝封鄭國夫人例隨命婦入宮每一入輙數日出必大泣罵後主聲聞於外後主多婉轉避之又韓玉汝家有李國主歸朝後與金陵舊宮人書云此中日夕只以眼淚洗面【啽囈集】

李芳儀江南國主李景女也納土後在京師初嫁供奉官孫某爲武疆都監爲遼中聖宗所獲封芳儀生公主一人趙至忠虞部自北庭歸朝嘗仕遼爲翰林學士修國史著北庭雜記載其事時晁補之爲北都敎官覽其書而悲之與顏復長道作芳儀曲云金陵宮殿春霏微江南花發鷓鴣飛風流國主家千口十五年來粉黛稀滿堂詩酒皆詞客奪錦揮毫在瑤席後庭一曲風景攺收淚臨江悲故國令公獻籍朝未央勑書築第優降王魏俘曽不輸織室供奉一官奔武疆秦淮潮水鐘山樹塞北江南易懷土雙燕淸秋夢栢梁吹落天涯猶並羽相隨未是斷膓悲黃河應有卻還時寧知翻手明朝事咫尺山河不可期倉皇三鼓滹沱岸良人白馬今誰見國亡家破一身存薄命如雲信流轉芳儀加我名字新敎歌遣舞不由人采珠拾翠衣常好深紅暗盡驚邊塵陰山射虎邊風急嘈雜琵琶酒闌泣無言數徧天河星只有南箕近鄕邑當年千指渡江來千指不知身獨衰中原骨肉又零落黃鵠寄意何當回生男自有四方誌女子那知出門事君不見李陵椎髻泣窮邊丈夫漂泊猶堪憐江州廬山眞風觀李主有國日施財修之刋姓氏於石有太寧公主永禧公主皆李景女不知芳儀者孰是也【啽囈集】

李煜在國微行娼家遇一僧張席煜遂爲不速之客僧酒令謳吟吹彈莫不髙了見煜明俊蘊藉契合相愛重煜乘醉大書右壁曰淺斟低唱偎紅倚翠大師鴛鴦寺主傳持風流敎法久之僧擁妓之屏帷煜徐步而出僧妓竟不知煜嘗密諭徐鉉鉉言於所親焉【淸異錄】

李后主嘗買一硯山徑長才踰尺前聳三十六峯皆大猶手指左右則引兩阜坡陀而中鑿爲硯及江南國破硯山因流轉數十人家爲米老元章得後米老之歸丹陽也念將卜宅久未就而蘇仲恭學士之弟號稱好事有甘露寺下瀕江一古基多羣木唐晉人所居時米欲得宅而蘇覬得硯於是王彥昭侍郎兄弟與登北固共爲之和會蘇米竟相易米後號海嶽庵者是也硯山藏蘇氏未幾索入九禁矣【鐵圍山叢談】

慈聖光獻曹后佐佑仁廟定策立英宗神宗乃本朝后妃盛徳之至者也其在父母家時與羣女共爲撚錢之戲而後一錢輙獨旋轉盤中凡三日方止及晚歲疾病急顧左右問此爲何日左右對以十月二十日實太祖大忌日也後頷之乃自語曰只此日去只此日去免煩他百官蓋謂不欲別日立忌使百官有司有奉慰行香之勞也遂以是日崩今人學道號超脫非常一旦於死生之際未必能達後之始終若此豈非天人乎

神廟當寧慨然興大有爲之志興師問西北罪一日被金甲詣慈壽宮見太皇太后曰娘娘臣著此好否後迎笑曰汝甲甚好也𨿽然使汝至衣此等物則國家何堪矣神廟黙然心服遂卸金甲【鐵圍山叢談】

藝祖受命之三年密鐫一碑立於太廟寢殿之夾室謂之誓碑用銷金黃幔蔽之門鑰封閉甚嚴因勑有司自後時享及新天子卽位謁廟禮畢奏請恭讀誓詞是年秋享禮官奏請如勑上詣室前再拜升階獨小黃門不識字者一人從餘皆逺立庭中黃門驗封啟鑰先入焚香明燭揭幔亟走出階下不敢仰視上至碑前再拜跪瞻黙誦訖復再拜而出羣臣及近侍皆不知所誓何事自後列聖相承皆踵故事歲時伏謁恭讀如儀不敢漏泄𨿽腹心大臣如趙韓王王魏公韓魏公富鄭公王荊公文潞公司馬溫公呂許公申公皆天下重望累朝最所倚任亦不知也靖康之變金人入廟悉取禮樂祭祀諸法物而去門皆洞開人得縱觀碑止髙七八尺闊四尺餘誓詞三行一云柴氏子孫有罪不得加刑縱犯謀逆止於獄中賜盡不得市曹刑戮亦不得連坐支屬一云不得殺士大夫及上書言事人一云子孫有渝此誓者天必殛之後建炎中曹勛自金營回太上寄語云祖宗誓碑在太廟恐今天子不及知云云【祕史】

政和初上始躬攬權綱不欲付諸大臣因述藝祖故事禦馬親巡大內諸司至內後拱宸門之左對後苑東門有一庫無名號但謂之苑東門庫乃貯毒藥之所也外官一員共監之皆二廣川蜀每三歲一貢藥有七等野葛胡蔓皆預鴆猶在第三其上者鼻嗅之立死於是親筆爲詔謂取會到本庫稱自建隆以來不曽有文遣此皆前代用以殺不廷之臣藉使臣下果有不赦之罪當明正典刑豈宜用此可罷其貢廢其庫將見在毒藥焚棄瘞於逺郊仍表識之毋令牛畜犯焉嗚呼上聖至仁大哉堯舜之用心也【叢談】

林中書彥振攄气宇軒昂有王陵之少戅罷政事去不得意寓揚州喪其偶久之忽於幾筵座上時見形飲食言語如平生狀仍決責奴婢甚苦彥振徐察非是乃微伺其蹤則掘地得大穴破之羅捕六七老狐中一狐尢耄而白且解人語言向彥振求哀曰幸毋見殺必厚報彥振弗顧悉命殺之迄無他【叢談】

朝奉郎劉均國言侍其父吏部公罷官成都行李中水銀一篋偶過溪渡篋塞遽脫急求不獲卽攬取渡傍叢艸塞之而渡至都久之偶欲汞用傾之不出而斤重如故也破篋視之盡成黃金矣國初徵澤潞時軍士於澤中鎌取馬艸晚歸鎌刃透成金色或以艸然釡底亦成黃金焉又臨安僧法堅言有歙客經於潛山中見一蛇其腹脹甚蜿蜒艸中徐遇一艸便嚙破以腹就磨頃之脹消如故蛇去客念此艸必消脹毒之藥取置篋中夜宿旅邸鄰房有過客方呻吟牀第間客就訊之云爲腹脹所苦卽取藥就釡煎一杯湯飲之頃之不復聞聲意謂良已至曉但聞鄰房滴水聲呼其人不復應卽起燭燈視之則其人血肉俱化爲水獨遺骸臥牀急挈裝而逃至明主人視之了不測其何爲至此及潔釡炊飯則釡通體成金乃密瘞其骸旣久經赦客至邸語其事方傳外人也【春渚紀聞】

張守一爲大理少卿平反折獄死囚出免者甚多後有白頭老人詣前拜謝曰某非生人明公所出死囚之父也無以報徳儻有防身之求或能致耳俄有詔賜酺城中縱觀守一見士人家女甚美悅之計無從出試呼前鬼問曰能爲我致否曰此易事然不得久才可七日而已遂營靜處設帷帳有頃而至女驚曰此何處守一及鬼在傍紿云此是天上因與欵暱情愛甚切至七日鬼復掩其目送還守一私覘女家云女郎卒中惡不識人七日而醒【異聞錄】

有神降於鄭洚家吟詩曰忽然湖上片雲飛不覺舟中雨濕衣折得蓮花渾忘卻空將荷葉蓋頭歸【廣異記】

富彥國在靑社河北大饑民爭歸之有夫婦𦇤負一子寘之道左空冢中而去後歸鄕過此冢欲取其骨則兒尙活肥健於未棄時冢中有大蟾蜍如半輪气咻咻然意兒呼吸此气故能不食而健自爾遂不食年六七歲肌理如玉其父抱兒來京師以示小兒醫張荊筐張曰物之能蟄燕蛇蝦蟆之類是也能蟄則不食不食則壽千歲若聽其不食不娶則仙道也父喜攜去今不知所在【仇池筆記】

古今說海卷一百二十五

●欽定四庫全書

古今說海卷一百二十六

﹝明﹞陸楫編

說纂十【散錄四】

○養痾漫筆【宋趙溍】

靖康之變中原爲金有當時髙人勝士陷沒者不少紹興庚申辛酉河南闗陜暫復有自闗中驛舍壁間得詩二絕云鼙鼓轟轟聲徹天中原廬井半蕭然鶯花不管興亡事妝點春光似去年又云渭平沙淺鴈來棲渭漲沙移鴈不歸江海一身多少事淸風明月淚沾衣

張南軒晚得奇疾虛陽不祕每嘆曰養心莫善於寡欲吾平生理會何事而心失所養乎竟莫能治踰年而卒就斂通身透明腑臟筋骨歷歷可數瑩徹如水晶自昔醫書不載此疾之癥【坦齋筆衡】

翟欽甫者金人也眾飲淸庵欽甫偶至眾不之識俾賦淸庵詩欽甫故拙起句云爲問淸庵何以淸眾拍手大笑及賦第二句霜天明月照蓬瀛眾失色連賦廣寒宮裏琴三弄白玉樓頭笛一聲金井玉壺秋水冷石田茅屋暮云平夜來一枕遊仙夢十二瑤臺獨自行眾愧謝延之上坐【瑞桂堂暇錄】

嘉泰間內臣李大謙於行都九里松玉泉寺側建功徳寺役工數內有漆匠張某者天臺人偶春夜出浴回於道中遇一老嫗挽入小門暗中以手捫壁隨嫗而行但覺是布幙轉經數曲至一室中使就物坐此嫗乃去繼有一尼攜燈至又見四壁皆有靑赤衣帷遮護終不知是何地此尼又引經數曲及至一室燈燭酒殽器皿一一畢備俱非中下人家所有張見之驚異亦不敢問其所以且疑且喜尼往頃時復至後有一婦人隨來容美非常惟不冠飾張殊畏懼尼逼使坐遂召前嫗命酒殽數盤此婦人更不一語尼云已晚矣張但懇尼云匠者無錢尼終不顧遂令就寢尼執燈扃戶而去張屢詢所來及姓名而婦人竟無一語疑爲瘖疾至鐘動尼復至啟鑰喚張起如前令嫗引出亦摸布壁行覺至一門非先來所經此嫗令出街可至役所張如夢寐中行至一街迨曉卽離役所二里許後循路歸其董役者責之及聞此事使人徧訪終不得其原所入門域眾皆謂遇鬼物而有一木匠云固寵借種耳【葦航紀談】

建隆中曹彬潘美伐江南城旣破李煜白衫紗帽見二公先見潘設拜潘答之次見曹設拜曹使人明語之曰介冑在身拜不及答識者善之二公先登舟召煜飲茶船前獨設一木腳道煜向之國主儀衛甚盛一旦獨登舟徘徊不能進曹命左右掖而登焉旣一啜曹謂李歸辦裝詰旦會於此同赴京師未曉如期而赴焉潘始甚惑之曰詎可放歸曹曰適來獨木版尙不能前畏死甚也旣許其生赴中國矣焉能取死眾皆服其識量【譚淵】

太祖一日小宴顧李煜曰聞卿能詩可舉一首煜思久之乃舉詠扇詩云揖讓月在手動揺風滿懷太祖曰滿懷之風何足尙侍臣莫不嘆服【譚淵】

太原王仁裕家逺祖母約二百餘歲形質才三四尺兩眼白睛皆碧飲啖甚少夜多不睡每月餘忽不見數日復至亦不知其來往之迹牀頭有一柳箱可尺餘封鎖甚密人未嘗得見其中物常戒諸孫曰如我出愼勿開此箱開則我不回也諸孫中有一無賴者一日醉酒而歸祖母不在徑詣牀頭取封鎖柳箱開之其中止有一小鐵箆子余無他物自此祖母竟不回矣【譚淵】

竹之異品頗多成都古今記云對靑竹黃而溝靑故每節若間出云此竹今浙中亦有之惟會稽頗多彼人呼爲黃金間碧玉辰州有一種小竹曰龍絲竹生山谷間髙不盈尺細僅如鍼前輩詩有小竹如鍼能具體卽此也武陵桃源山有方竹四面平整如削堅勁可以爲杖予頃在湖湘間見有以竹爲桶者其徑幾二尺羅浮山記云第三峯有竹大徑七尺圍節長丈二葉若芭蕉謂之龍公竹松窻雜錄有異竹篾長二百餘尺玉篇云■﹝尋﹞竹可爲舟但未親見耳雲實有之

陳同甫名亮號龍川始聞辛稼軒名訪之將至門遇小橋三躍而馬三卻同甫怒拔劍揮馬首推馬僕地徒步而進稼軒適倚樓望見之大驚異遣人詢之則已及門遂定交稼軒帥淮時同甫與時落落家甚貧訪稼軒於治所相與談天下事酒酣稼軒言南北之利害南之可以並北者如此北之可以並南者如此且言錢塘非帝王居斷牛頭之山天下無援兵決西湖之水滿城皆魚鱉飲罷宿同甫於齋中同甫夜思稼軒沈重寡言醒必思其誤將殺我以滅口遂盜其駿馬而逃月餘同甫致書稼軒假十萬緡以濟貧稼軒如數與之

孝宗幸天竺及靈隠有輝僧相隨見飛來峯問輝曰旣飛來如何不飛去對曰一動不如一靜又看觀音像手持數珠問曰何用曰念觀音經問自念則甚曰求人不如求己孝宗大喜

本朝四帝亦有吉符眞宗卽來和天尊出楊礪之夢紀載諸國史祥符崇尙道敎建立宮觀專尙祥瑞王欽若獻芝艸八千一百三十九本丁謂獻芝艸三萬七千餘本獨孫奭不然其事眞宗久無嗣用方士拜章至上帝所有赤腳大仙微笑上帝卽遣大仙爲嗣大仙辭之帝曰當遣个好人去相輔贊仁宗在禁中未嘗鞋惟坐殿方禦鞋韈下扆卽去之徽宗卽江南李主神祖幸祕書省閱江南李主像見其人物儼雅再三嘆訝而徽宗初生時夢李主來謁所以文采風流過李主百倍及北狩塞外用江南李主見藝祖故事髙宗韋後生徽宗夢錢王再三乞還兩浙夢覺與鄭後言朕夜被錢王取兩浙甚急鄭後奏云昨夜妾夢亦然須臾報韋後誕髙宗及建炎渡江今都錢塘百有餘年豈非應乞兩浙之夢乎夷門志載宣和間禁中有物曰■﹝犭雷﹞【音來】塊然一物無頭眼手足有毛如漆中夜有聲如雷禁中人皆云■﹝犭雷﹞來諸閣皆扃戶徽廟亦避之甚至登幾危坐移時或往諸嬪妃榻中睡以手撫之亦溫暖曉則自榻滚下而去罔知所在後宮妃嬪夢中有與同寢者卽此■﹝犭雷﹞也或云朱溫之厲所化左傳云豕人立而啼未必誣也

紹興初楊存中在建康有雙勝交環謂之二勝環取兩宮北還之意因得美玉琢成帽環進髙廟日尙禦冕偶有一伶人者在傍髙宗指環示之此環楊大尉進來名二勝環伶人接奏云可惜二勝環且放在腦後髙宗亦爲之攺色此所謂執藝事以諫也

王黼宅與一寺爲鄰有一僧每日於黼宅旁溝中漉取流出雪色飯洗淨曬漧數年積成一囤靖康城破黼宅骨肉絕食此僧卽用所積漧飯復用水浸蒸熟送入黼宅老幼賴之無餒

眞定大歷寺有藏𨿽小精巧藏經皆唐宮人所書經尾題名氏極可觀佛龕上有一匣藉匣古錦儼然有開元賜藏經勑書及會昌間賜免拆殿勑書有塗金匣藏經一卷字體尢婉麗其後題曰善女人楊氏爲大唐皇帝李三郎書

士之窮通出處蓋有命焉非人所能爲也元佑中東坡知貢舉李方叔就試將鎖院坡緘封一簡令叔黨持與方叔值方叔出其僕受簡置幾上有頃章子厚二子曰持曰援者來取簡竊觀乃揚雄優於劉向論一篇二章驚喜攜之以去方叔歸求簡不得知爲二章所竊悵惋不敢言已而果出此題二章皆模仿坡作方叔幾於閣筆及拆號坡意魁必方叔也乃章援第十名文意與魁相似乃章持坡失色二十名間一卷頗奇坡謂同列曰此必方叔視之乃葛敏修時山谷亦與校文曰可賀內翰得人此乃僕宰泰和時一學子相從者也而方叔竟下第坡出院聞其故大嘆恨作詩送其歸所謂平生漫說古戰場過眼空迷日五色者是也其母嘆曰蘇學士知貢舉而汝不成名復何望哉抑鬱而卒余謂坡拳拳於方叔如此眞盛徳事然卒不能增益其命之所無反使二章得竊之以發身而子厚小人將以坡爲有私有黨而無以大服其心豈不重可惜哉

淳熙中王季海爲相奏起汪玉山爲大宗伯知貢舉且以書速其來玉山將就道有一布衣之友平生極相得屢黜於禮部心甚念之乃以書約其來會於富陽一蕭寺與之對榻夜分密語之曰某此行或者典貢舉當特相牢籠省試程文易義冒子中可用三古字以爲驗其人感喜玉山旣知貢舉搜易卷中果有冒子用三古字者遂徑批上置之前列及拆號乃非其友人也竊怪之數日友人來見玉山怒責之曰此必足下輕名重利售之他人何相負乃如此友人指天誓曰某以暴疾幾死不能就試何敢漏泄於他人玉山終不釋未幾以古字得者來謁玉山因問之曰老兄頭場冒子中用三古字何也其人泯黙久之對曰玆事甚怪先生旣問不敢不以實對某之來就試也假宿於富陽某寺中與寺僧閒步廡下見室下一棺塵埃漶漫僧曰此一官員女也殯於此十年矣杳無骨肉來問又不敢自葬之因相與黙然是夕夢一女子行廡下謂某曰官人赴省試妾有一語相告此去頭場冒子中可用三古字必登髙科但幸勿相忘使妾枯骨早得入土旣覺甚怪之遂用其言果叨前列近已往寺中葬其女矣玉山驚嘆【鶴林玉露】

臨安中瓦在禦街上士大夫必遊之地天下術士皆聚焉凡挾術者易得厚獲而近來數十年間向之行術者多不驗惟後進者術皆奇中有老於談命者下問後進汝今之術卽我向之術何汝驗我若何不驗後進者云向年士大夫之命占得祿貴生旺皆是貴人今日士大夫之命多帶刑殺衝擊方是貴人汝不見今日爲監司郡守閫帥者日以殺人爲事邪老師嘆服

狒狒贊曰狒狒怪萌被髮操竹獲人則笑唇掩其目終亦號咷反爲我戮物類相感志曰狒狒出西南蠻宋建武中安昌縣進雌雄二頭帝曰吾聞狒狒能負千斤旣力若此何能致之對曰狒狒見人輙笑笑則上唇掩其額故可以釘之髮可爲朱纓血可染衣似獼猴人面而紅作人言鳥聲善知人生死飲其血使人見鬼帝命工圖之元稹詩狒狒穿筒格猩猩置屐馴狒房沸切

凡人溺死者及服金屑未死者以鴨血灌之可活耳暴聾者用全蠍去毒爲末酒調滴耳中聞水聲卽聾愈枸杞子搾油點燈觀書能益目力金瘡刀斧傷用獨殻大栗研爲榦末傅之立止或倉卒用生嚼傅亦驗喉痺並乳鵝蝦蟆衣鳳毛艸擂細入鹽霜梅肉煮酒各少許和再研細布絞汁鵝毛刷患處隨手吐痰卽消癰疽惡瘡初腫起當歸及黃蘗皮羌活爲細末生鷺鷥膝擂汁調傅瘡之四圍自然收毒聚作小頭卽破切不可並瘡頭傅之恐毒气四攻不可收也

新昌徐氏婦病產有名醫陸某在二百里外輿致之及門婦已死但胸膈間猶微熱陸入診之良久曰此血悶也得紅花數十斤則可活主人亟購如數陸乃爲大鍋煮之候湯沸遂以三木桶盛湯於中取窻格藉婦人寢其上湯气微復進之有頃婦人指動半日遂蘇

四明延慶寺一僧自頂至踵平分寒熱醫無識者有一道人曰此生偏膓毒也藥之一夕而愈

骨鯁用犬涎谷芒用鵝涎無弗愈者皆以意推也

孝宗嘗患痢眾醫不效徳壽憂之過宮偶見小藥肆遣中使詢之曰汝能治痢否對曰專科遂宣之至請問得病之由語以食湖蟹多故致此疾遂令診脈曰此冷痢也其法用新采藕節細研以熱酒調服如其法杵細酒調數服卽愈徳壽大喜就以杵藥金杵臼賜之至今呼爲金杵臼嚴防禦家可謂不世之遇

病眼生赤瘴者取田螺一枚去掩以黃連末糝之置於露中曉取則肉化爲水以之滴目赤瘴自消

治嗽方甚多餘得一方甚簡但用香櫞去核薄切作細片以時酒同入砂瓶內煮令熟爛自昏至五更爲度用蜜拌勻當睡中喚起用匙挑服甚效又越州某學錄云少時苦嗽百藥不療或敎用向南柔桑條一束每條寸折內鍋中大約用水五碗煎至一碗於盛暑中遇渴飲之服一月而愈

象山縣村民有患水腫者以爲鬼禍訊之卜者卜者授之方用田螺大蒜車前艸和研爲膏作大餅覆臍上水從便出數日遂愈

古今說海卷一百二十六

●欽定四庫全書

古今說海卷一百二十七

﹝明﹞陸楫編

說纂十一【散錄五】

○虛谷閒抄【宋方回】

安西市帛肆有販鬻求利而爲之平者姓張家富於財居光徳裏其女國色也嘗晝寢夢至一處朱門大戶棨戟森然由之而入望其中堂若設燕張樂左右廊皆施帷幄有紫衣吏引張氏於西廊幙次見少女如張等輩十許人皆花容綽約釵鈿照耀旣至吏促張妝飾諸女疊助之理澤傅粉有頃自外傳呼侍郎來競隙間窺之見一紫綬大官張氏之兄嘗爲其小吏識之乃吏部沈公也俄雙呼曰尙書來又有識者並帥王公也逡巡復連呼曰某來皆郎官以上六七人坐畢前紫衣吏曰可出矣羣女旋進金石絲竹鏗鍧震響中宵酒酣並州見張氏而視之尢屬意焉謂曰汝習何技能對曰未嘗學聲音使與之琴辭不能曰第操之乃撫之而成曲予之箏亦然琵琶亦然皆平生所不習也王公曰恐汝或遺乃令口授吟曰鬟梳鬧掃學宮妝獨立閒庭納夜涼手把玉簮敲砌竹淸歌一曲月如霜謂張曰其歸辭父母異日復來忽驚啼而寤手捫衣帶曰尙書命我矣索筆錄之問其故泣對所夢且曰殆將死乎母怒曰汝作魘爾何乃出不祥言如是因臥病累日外親有持酒殽者又有將食來者女曰且須膏沐澡瀹母聽良久靚妝盛飾而至食畢乃徧拜父母及坐客曰時不可畱某今往矣因援衾而寢父母環伺之俄遂卒會昌二年六月十五日也【三夢記】

同昌公主薨帝傷悼不已以仙音燭賜安國寺冀追冥福其狀殊髙層層露寶爲之花鳥皆玲瓏燭旣然點外玲瓏者皆響動丁當淸逸燭盡響絕莫測其理【逸史】

蜀中有一道人賣自然羮人試買之盌中二魚鱗鬛腸胃皆具鱗間有黑紋如一圓月味如澹水食者旋剔去鱗腸其味香美有問魚上何故有月道人從盌中傾出皆是荔枝仁初未嘗有魚並月則笑而急走回顧云蓬萊月也不識明年時疫食羮人皆免道人不復見【賓退錄】

幽州石老者賣藥爲業年八十忽腹大十餘日不食惟飲水而已其疾猶扶持而行比明其子號泣呼四鄰云適來有病白鶴入吾父室中吾父亦化爲白鶴同飛去矣遂指雲中白鶴擗地號叫人異而觀之皆焚香禮拜節度使李懷仙差兵馬使朱希來驗見室中有穿紙格出入處徧問邑人四鄰皆言石老化爲白鶴飛去翔翥雲間移時節度使賜絹一百疋米一百石與石老子家逺近傳石老得仙太淸宮道士段常著續仙傳備載石老升仙事月餘其子與鄰人爭鬥官中訊鞫乃爲分絹不平云石老病久其夕奄忽將終其子以木貫大石縛父屍沈於桑幹河水妄指雲中白鶴是父州縣復差人檢驗於所說沈水處澇漉得屍懷仙遂杖殺其子【辧疑志】

吳郡太湖中有聖姑棺洞庭山有聖姑寺並祠其棺在祠中俗傳聖姑之死已數百年其貌如生逺近來賽歲獻文服妝粉不絕有人欲得觀者巫祕密雲愼不可若開便有風雨之變村閭皆信事之無敢窺者巫又妄傳云有見者衣妝儼然一如生人大歷中福建觀察使李照之子七郎者性狂凶恃勢不懼程法因率奴客啟棺視之惟朽骨髑髏而已亦無風雨之變【辧疑志】

淄靑有一百姓家燕窠累年添接僅踰三尺其燕哺雛旣飛忽一旦有諸野禽飛入庭除俄而漸眾棟宇之上棲息無空隙不復畏人廚人饋食於堂手中盤饌皆被眾禽搏撮莫可驅逐其家老人罔測災祥顧之甚悶忽以杖擊破燕巢隨手有一白鳯雛長三尺以來自巢而墮未及於地卽掀然出戶望西南衝天而去諸禽亦應時散逝須臾而盡又一家亦是燕巢中忽然赤色光芒而隱隱有聲若鳴鼓地中日夜不絕夜後廂巡呵喝於外責其不戢燈燭旣入其捨視之不見有火才出門外望之則有火焰亙天居旬日間人漸聲傳或聚觀其家老人懼偶以拄杖探燕巢中卽有一小赤龍子長尺餘墮下鱗甲炳煥老父驚戰速以裀褥藉之焚香禱謝未畢而見一大龍長丈餘自檐屋而入光如列炬爍人瞻視一家震駭竄伏稽顙龍徐徐擁其子入自寢室穴屋騰天而去亦不損物然二家不三數年皆隳敗焉【金華子雜編】

徐太尉彥若之赴廣南將渡小海有隨軍將忽於海淺瀨中得一小琉璃瓶子大如嬰兒之拳內有一小龜子長可一寸往來旋轉其間略無暫已瓶項極小不知所入之由也因取而藏之其夕忽覺船一舷壓重乃起視之卽有眾龜層疊就船而上其人大懼以將涉海慮致不虞因取瓶祝而投諸海眾龜遂散旣而話於海船之賈人曰此所謂龜寶也希世之靈物惜其遇而不能有蓋薄福之人不勝也茍或得而藏家何慮寶藏之不丰哉惋嘆不已【雜編】

僖宗聰睿彊記好馳騁諸色博弄無不周徧季年寵內園小兒張浪狗好歌能舞才十六七寵冠儕輩忽一日浪狗曰臣無馬乘僖宗乃密與銀一百兩令自買之時聖駕方自岐陽回長安少有好馬浪狗於云陽縣求得一匹畜宣徽南院僖宗一日獨行院中聞浪狗得馬潛行看之此馬未曽騎習僖宗巡繞馬左右謂浪狗曰好馬好馬數徧不已馬忽騰躍右足踏僖宗左脇便倒地不蘇浪狗驚惶急取銀盂子以尿灌僖宗口良久方蘇歸後稱气疾以紿醫術二十餘人候脈出藥皆言是膀胱之气並無瘳效脇痛轉劇十二日崩本因馬踏也【雜錄】

太祖天性不好殺其取江南也戒曹秦王潘鄭王曰江南本無罪但朕欲大一統容他不得卿等勿妄殺人曹潘兵臨城久不下乃奏曰兵久無功不殺無以立威太祖覽之赫怒批還其奏曰朕寧不得江南不可妄殺也詔至城已破計城破日乃批狀時也天人相感如此【曲洧舊聞】

蔡元長享用侈靡喜食鶉每預畜養之烹殺無數一夕夢鶉數千百訴於前其一鶉居前致辭曰食君廩中粟作君羮中肉一羮數百命下筯猶未足羮肉何足論死生猶轉轂勸君宜勿食禍福相倚伏觀此亦可爲恣饕餮而暴殄天物者之戒矣

章子厚惇初來京師赴省試年少美丰姿當日晚獨步禦街見雕輿數乘從衛甚都最後一輿有一婦人美而艷揭簾以目挑章章因信步隨之不覺至夕婦人以手招與同輿載至一甲第甚雄壯婦人者蔽章雜眾人以入一院甚深邃若無人居者少選前婦人始至備酒饌甚珍章因問其所婦人笑而不答自是婦人引儕輩疊相往來甚眾俱亦姝麗詢之皆不顧而言他每去則以巨鎖扃之如是累日夕章爲之體敝意甚彷徨一姬年差長忽發問曰此豈郎所遊之地何爲至此邪我主翁行迹多不循道理寵婢多而無嗣息每鉤致年少之徒與羣婢合久則斃之此地數人矣章惶駭曰果爾爲之柰何姬曰觀子之容蓋非碌碌者似必能脫主人翊日入朝甚早今夕解我之衣以衣子我且不復鎖門俟至五鼓吾來呼子亟隨我登廳事我當以廝役之服被子隨前騶以出可以無患矣爾後愼勿以語人亦勿復由此街不然吾與若皆禍不旋踵矣詰旦果來扣戶章用其術遂免於難及旣貴始以語族中所厚善者云後得其主翁之姓名但不欲曉於人耳少年輩不可不知戒也【投轄錄】

淸源人陳襃隱居別業臨牕夜坐外卽曠野忽聞人馬聲見一婦人騎虎自牕下過徑之屋西室內壁下先有一婢臥婦人卽取細竹杖從壁隙中刺之婢卽云腹痛開戶如廁襃方駭愕未及言婢始出已爲虎所搏遽前救之僅免鄕人雲村中恆有此事所謂鬼虎者也【稽神錄】

池州進士鄒閬食貧有守一日將之外邑淩晨啟戶見一小篛籠子在門外無封鎖開視之乃白金酒器數十事約重百兩殆曉寂無追捕者遂挈歸謂其妻曰此物無因而至豈天賜我乎語未絕覺股上有物蠕蠕動金色爛然乃一蠶也遂撥去之未回手復在舊處以足踐之𨿽隨足而碎復在閬胸腹上矣棄之水投之火刀傷斧碎皆卽如故衾禂飲食之間無所不在閬甚惡之友人有識者曰吾子爲人所賣矣此所謂金蠶蠱者是也始自閩廣近至吾鄕物𨿽小而爲禍大能入人腹中殘囓腸胃復完然而出閬愈懼乃以篛籠事告之其友曰吾固知之矣子能事之卽得所欲日致他財以報耳閬笑曰吾豈爲此也友曰固知子不爲也然則柰何閬曰復以此虫並舊物置籠中棄之則無患矣友人曰凡人畜此𨿽久而致富卽以數倍之息並原物以送之謂之嫁金蠶其虫乃去直以元物送之必不可遣今子貧居豈有數倍之物乎實爲子憂之閬乃仰天嘆息曰吾平生以淸白自處誓不失節不幸今有此事遂歸家告其妻曰今事之固不可送之又不能惟有死耳若等好爲後事乃取其虫擲於口而吞之舉家救之不及妻子號慟謂其必死數日間寂無所苦飲啜如故逾月亦無恙竟以壽終其家亦因獲金之故遂致小康豈以至誠之感妖孽不能爲害乎【幙府燕閒錄】

姑蘇馮氏兄弟三人甚相愛其季娶婦未逾年輒諷其夫使分異夫怒曰吾家同居三世矣汝欲敗吾素業邪婦乃不復言其仲每對親戚切齒謂此婦必破吾家一日其婦向夫悲泣求去詰之不答固問之始收淚曰妾父母以君家兄弟篤於友義故以妾歸君今仲常欲私我我不敢從每恚怒欲令君逐妾向勸君別居其實慮此使妾不幸爲仲所污縱君含恥能忍妾亦何面目以見親戚乎因泣不止季怒遂逼其兄析居而孝友衰焉【遁齋閒覽】

婦人之妬有異甚者四十年前撫州監酒範寺丞者妻色美而妬範寵憚之同官每休暇招妓燕集皆不得預一夕範輪次直宿會有告私釀者範晨率吏卒徑往捜捕其同事李供奉者素知範妻之妬戱取妓鞋密置範臥具中須臾務吏攜衾褥歸妻展衾得鞋神色沮喪詰所從來吏言不知於是泣怨良久拊心而呼曰天乎有是邪乃入室闔戶而寢頃之範還排戶入則自經死矣又有人任湖南倅妻生一子已周歲夫婦甚愛憐之偶一日郡守在告倅攝郡事會鄰郡太守過郡開宴命妓妓中有一秀慧者立侍倅側倅顧與語及戲爲酒令笑語方酣忽鈐吏擎生肉二盤置賓主前倅愕問其故則子肉也蓋妻忿夫與妓語乃手刃其子刲肉以獻其毒忍至此【遁齋閒覽】

梅聖兪以詩知名三十年終不得一館職晚年預修唐書書成未奏而卒士大夫莫不嘆惜其初受敕修書也語其妻曰吾今修書可謂猢猻入布袋矣妻曰君於仕宦何異鮎魚上竹竿邪聞者皆謂確對【歸田錄】

余尙書靖慶曆中知桂州州境窮僻處有林木延袤數十里每月盈之夕輒有笛聲發於林中甚淸逺土人云聞之已數十年不詳其何怪也公遣人尋之見其聲自一大柏中出乃伐取以爲枕笛聲如期而發甚寶惜之凡數年公之季弟欲窮其怪命工解視但見木之文理正如人於月下吹笛之像𨿽善畫者不能及重以膠合之則不復有聲矣【遁齋閒覽】

陳子直主簿妻有異疾每腹脹則腹中有聲如擊鼓逺聞於外行人過門者皆謂其家作樂腹消則鼓聲亦止一月一作醫莫能知

登州海中遇晴霽忽見臺觀城市人物往還者謂之海市東坡嘗一見之又歐公過河朔髙唐縣宿驛舍夜聞鬼神自空中過人畜之聲一一可辧父老云二十年前曽晝過土人謂之海市髙唐去海實逺海市之說竊恐不然舊說漢時有人奉使過海忽見漢家宮闕臺殿如在目前使人因具衣冠向闕而拜須臾風駛舟行遂迷所在又酉陽雜爼云有人掘井深已倍常井數丈不見水忽聞向下車馬人物喧哄之聲近如隔壁出以告州將州將遣數人驗之不誣欲奏其事恐涉怪而止遽令塞之又湘潭界中有寺名方廣每至四月朔日在東壁則照見維揚官府樓堞居民捨宇物物可數又家弟曽宿福淸紫微院至三鼓後忽聞院後讙呼交易之聲儼如城市皆是浙音達旦而止明日起視皆髙山峻壁也寺僧云一歲之中凡數次如此人謂之鬼市幽陰之事蓋有非人意所能測者【閒覽】

古今說海卷一百二十七

●欽定四庫全書

古今說海卷一百二十八

﹝明﹞陸楫編

說纂十二【散錄六】

○蓼花洲閒錄【宋髙文虎】

五代時有僧某築庵道邊藝蔬丐錢一日晝寢夢一金色龍食所藝萵苣數畦僧寤驚且曰必有異人至已而見一偉丈夫於所夢之所取萵苣食之僧視其狀貌凜然遂攝衣延之饋食甚勤頃刻告去僧囑之曰富貴無相忘因以所夢告且曰公他日得志願爲老僧只於此地建一大寺偉丈夫乃藝祖也旣卽位求其僧尙存遂命建寺賜名普安都人稱爲道者院則壽皇聖帝王封之名已兆於此【淸波雜誌】

江南徐諤得畫牛晝嚙艸闌外夜則歸臥闌中持以見後主煜煜獻闕下太宗問羣臣俱無知者惟僧贊寧曰南倭海水或減則灘磧微露倭人拾方諸蚌臘中有餘淚數滴得之和色著物則晝隱而夜顯沃焦山時或風燒飄擊忽有石落海岸得之滴水磨色染物則晝顯而夜晦【淸波雜誌】

兵部尙書杜業任樞密有權變足機智兵賦民籍指之掌中其妻張氏妬悍尢急室絕婢妾業憚之如事嚴親烈祖常命元皇后召張至內庭誡之曰業位望通顯得置妾媵何拘忌如此豈婦道所宜邪張雪涕而言業本狂生遭逢聖運多壘之初陛下所藉者駑馬未竭爾而又早衰多病縱之必貽其患將誤於任使耳烈祖聞之大加奬嘆以銀盆彩段賞之【南唐近事】

陳覺微時爲宋齊丘客及爲兵部侍郎也其妻李氏妬悍親執庖爨不置妾媵齊丘選已之婢三人與之李亦無難色奉事三婢若舅姑禮人問其故李曰此令公寵幸之人見之若面令公何敢倨慢三婢旣不自安求還宋第宋笑而許之【南唐近事】

大中祥符八年四月二十三日夜榮王宮火起時大風從東北來五更後火益盛【予起登樓見之知是禁中通夕不寐】未明東宮六位一時蕩盡宮人多有走上東華門樓有出不及者焚死百餘人【東宮六位東行第一雍王第二相王第三南陽郡王西行第一兗王第二曹王第三榮王第四卽連禦廚密邇上臺】二十四日左掖門東並不開朝者皆趨右掖門天明宰臣等立於內東門廊廡之下旣而火至承天門西燒儀鸞司又燒朝元殿後閣西至東上合門長春殿西廊拆南北廊以絕火勢火遂南燒內藏庫香藥庫又東回燒左藏庫直西燒祕閣史館午時燒乾元門東角樓西至朝堂救之而止未時火出宮城連燒中書省門下省鼓角司審官院是夕燒毀屋舍計二千餘間救焚而死者千五百人火至夜不絕宰臣樞密兩制是夕並宿禁中是時救左藏庫人尢眾輦出金銀帛疋莫知其數積於城墻之上及燒角樓風急回東北又燒之煙焰燭天救者不能措手初燒長春殿南廊火自屋內西行忽隔十餘間而發人皆奔走趨避之所存惟大內及中書樞密院以西而已是時二王無居處寓於東華樓至夕召入禁中明日出居於上源驛時焚諸庫中香聞十餘里祕閣三館圖籍一時煨燼俱盡又大風中有飄書籍至汴水之南者中夕風定火亦止二十五日詔知諸王與中使閻六慶岑守素勘遺火之蹤中人說二十四日欲明火勢漸東來遂拆禦廚主廊數百人登屋運水時望見宮人相壓死於煨燼中甚眾猶有手足能動者曹王夫人將投火中救之獲免宮人入火者不知其數禁中大樹焚之殆盡所餘亦枯焦焉惟相王宮在東南火自西北起王四更破東墻自率宿衛者運府庫等物出之十得七八矣五月三日榮王落遂州節度使降封端王【先領梓遂二州也】其日勘得掌茶酒宮人韓小姐新與親事官孟貴私通多竊寶器以遺之後事泄王乳母將決責之小姐乃謀放火因而奔出有琵琶伎人王大賽者知之受小姐金而不言二十三日夜半於佛堂前簾上舉炬爇之時因風急火遂大作【玉堂逢辰錄】

祥符中西蜀有二舉人同硯席旣得舉貧甚幹索旁郡以辦行將迫歲始離鄕裏懼引保後時窮日夜以行至劍門張惡子廟號英顯王其靈響震三川過者必禱焉二子過廟已昏晚大風雪苦寒不可夜行遂禱於神各占其得失且祈夢爲信艸就廟廡下席地而寢入夜風雪轉甚忽見廟中燈燭如晝殽俎甚盛人物紛然往來俄傳導自逺而至聲振四山皆嶽瀆貴神也旣就席賓主勸酬如世人二子大懼已無可柰何潛起伏暗處觀焉酒行忽一神曰帝命吾儕作來歲狀元賦當議題一神曰以鑄鼎象物爲題旣而諸神皆賦一韻且各刪潤雕攺商搉又久之遂畢朗然誦之曰當召作狀元者魂魄授之二子黙喜私相謂曰此正爲吾二人發迨將曉見神各起致別傳呼出廟而去視廟中寂然如故二子素聰警各盡記其賦亟寫於書帙後無一字忘相與拜賜鼓舞而去倍道而行笑語欣然惟恐富貴之逼身也至京適將引保就試過省益志气洋洋半驗矣至禦試二子坐東西廊禦題出果鑄鼎象物賦韻腳盡同東廊者下筆思廟中所書懵然一字不能上口間闗過西廊問之西廊者望見東廊者曰禦題驗矣我乃不能記欲起問子幸無隱也東廊者曰我正欲問子也於是二子交相怒曰臨利害之際乃見平生且此神賜而獨私以自用天其福爾邪各憤怒不得意艸艸信筆而出及唱名二子皆被黜狀元乃徐奭也旣見印賣賦二子比廟中所記者無一字異也二子嘆息始悟凡得失皆有假手者遂皆罷筆入山不復事筆硯恨不能記其姓名云【雋永錄】

元丰二年相州安陽縣民段化以疾失明其子簡屢求醫不驗一夕忽夢神人告之曰與爾此藥可用人髓下之則汝父之目立見光明旣悟手中果得藥簡乃卸左腕搥骨取髓調藥以進立愈相州具奏其事古有爲父母卸指者指復更生自非至誠安能動天地感鬼神哉似段簡者安知不然也【搜神祕覽】

西川費孝先善軌革世皆知名有大名人王旻因殖貨至成都求爲卦孝先曰教住莫住教洗莫洗一石谷搗得三斗米遇明卽活遇暗卽死再三戒之令誦此數言足矣旻志之及行途中遇大雨憩一屋下路人盈塞乃思曰教住莫住得非此邪遂冒雨行未幾屋顚覆獨得免焉旻之妻已私鄰比欲講終身之好俟旋歸將致毒謀旻旣至妻約其私人曰今夕新沐者乃夫也日欲晡呼旻洗沐重易巾櫛旻悟曰教洗莫洗得非此耶堅不從婦怒不省自沐夜半反被害旣覺驚呼鄰里共視皆罔測其由遂被囚系拷訊獄就不能自辯郡守錄狀旻泣言死卽死矣但孝先所言終無驗耳左右以是語上達郡守守命未得行法呼旻問曰汝鄰比何人也曰康七遂遣人捕之殺汝妻者必此人也已而果然因謂僚佐曰一石谷搗得三斗米非康七乎由是辧雪誠遇明卽活之效歟【搜神祕覽】

神宗時以陜西用兵失利內批出令斬一漕官明日宰相蔡確奏事上曰昨日批出斬某人今已行否確曰方欲奏知上曰此人何疑確曰祖宗以來未嘗殺士人臣等不欲自陛下始上沈吟久之曰可與刺面配逺惡處門下侍郎章惇曰如此卽不若殺之上曰何故曰士可殺不可辱上聲色俱厲曰快意事更做不得一件惇曰如此快意不做得也好【退齋筆錄】

蔡確之子懋宣和末爲同知樞密院事因奏事言及確南遷時事云蘇軾有章救先臣確臣家嘗傳錄因袖出章進上上皇云蘇軾無此章軾在哲宗朝所上章哲宗一一旋封冊子手自錄次今在宮中並無此章懋悵然而退

東坡先生嘗遇客行一令以兩卦名證一故事一人云孟嘗門下三千客大有同人一人雲光武兵渡滹沱河未濟旣濟一人云劉寛羮污朝衣家人小過先生云牛僧孺父子犯罪先斬大畜後斬小畜蓋爲荊公發也【唾玉集】

朝廷嘗遣使髙麗彼一僧館伴宴會中行令云張良項羽爭一傘良曰涼傘羽曰雨傘我使曰許由與晁錯爭一瓢由曰油葫蘆錯曰醋葫蘆【漁隱叢話】

集句自國初有之未盛也至石曼卿人物開敏以文爲戲然後大著嘗見手書下第偶成云一生不得文章力欲上靑雲未有因聖主不勞千里召姮娥何惜一枝春鳯凰詔下𨿽沾命豺虎叢中也立身啼得血流無用處著朱騎馬是何人又云年去年來來去忙爲他人作嫁衣裳仰天大笑出門去獨對東風舞一場至元丰間王文公益工於此人言此自公始非也【金玉詩話】

王介甫以次女適蔡卞吳國夫人吳氏驟貴又愛此女乃以錦爲帳未成禮而華俊之聲已聞於外神宗一日問介甫云卿大儒之家用錦帳嫁女介甫愕然無以對歸問之果然乃捨之開寶寺福勝閣下爲佛帳明日再對惶懼謝罪而已【南遊紀舊】

紹聖中瑤華旣廢儀同王景宗乃乞以妾楊氏爲夫人乞免宣系及不召媒保中批允之時許衝元在中書遂依已得旨揮過門下章子厚大怒而責衝元云小白葵丘之盟諸侯以妾爲妻者天下共誅之惇頭可得此命不可下翊日極陳罷景宗仍奪儀同時論皆以爲得防微杜漸之意後三年乃乞建立元符至托以東朝之命自艸詔惇何本末相戾也【南遊紀舊】

熈寧末洛中有人耕於鳯凰山下獲石碣方廣二尺餘乃婦人撰夫志銘君姓曹氏名禋字禮夫世爲洛陽人三十歲兩舉不第卒於長安道中朝廷卿大夫鄕閭故老聞之莫不哀其孝友睦婣篤行能文何其夭之如是邪惟兒聞之獨不然乃慰其母曰家有南畝足以養其親室有遺文足以教其子凡累乎陰陽之間者生死數不可逃夫何悲喜之有哉丙子年三月十八日卒以其年十月十五日葬於鳯凰山之原予姓周氏君妻也歸君室八載矣生子一人尙幼以其恩義之不可忘故作銘焉銘曰其生也天其死也天茍達此理哀哉何言其生也浮其死也休終何爲哉慰母之憂【談選】

蔡魯公喜接賓客終日酬酢不倦家居遇賓客少間必至子弟學捨與塾師從容燕笑蔡元度稟气弱畏見賓客每不得已一再見則如啜茶多退必嘔吐嘗雲家兄一日無客到則病某一日接客則病【石林燕語】

定州織刻絲不用大機以熟色經於木棦上隨所欲作花艸禽獸狀以小梭布緯時先畱其處以雜色綫綴於經緯之上合以成文不相連承空視之如雕鏤之象故名刻絲如婦人一衣終歲方就𨿽作百花使不相類亦可蓋緯綫非通梭所織也【杜陽雜編】

範文正公四子長曰純佑髙才善知人通兵書學道家能出神一日方觀坐爲妹壻蔡交以杖擊戶神驚不歸自爾遂失心然居喪猶如禮艸文正行狀皆不誤失至其得疾之歲卽書曰自此天下大亂遂擲筆於地蓋其心之亂也有子早世只一孫女喪夫亦病狂嘗閉於室中窻外有大桃樹花適盛開一夕斷欞登木食桃花幾盡明旦人見其單身坐於樹杪以梯下之自是遂愈再嫁洛人奉議郎任諝以壽終【杜陽雜編】

徑庭出莊子庭勑定反言激過也今人多讀作亭膠擾出莊子膠音擾今人多讀作交蕞爾出左傳蕞䢐外反小也今多讀作撮綸綍出禮記綍卽紼字今多讀作孛隃度出漢書隃音遙今多讀作踰墨杘眠娗出列子墨音眉杘音癡言媚佞相諛悅也眠音緬娗音腆言柔膩不決裂也

參政孟庾夫人徐氏有奇疾每發於見聞卽舉身戰栗至於幾絕其見母與弟皆然母至死不相見又惡聞徐姓及打銀打鐵聲嘗有一婢使之十餘年甚得力極喜之一日偶問其家所爲業婢曰打銀疾亦遂作更不可見竟逐去之醫祝無能施其術蓋前世所未嘗聞也

余家故書有呂晉卿夏叔文集載淮節婦傳云婦年少美色事姑甚謹夫爲商與里人共財出販深相親好至通家往來其里人悅婦之美因同江行會旁無人卽排其夫水中夫指水泡曰他日此當爲證旣溺里人大呼救求得其屍已死卽號慟爲之制服如兄弟厚爲棺斂送終之禮甚備錄其行槖一毫不私至所販貨得利亦均分著籍旣歸舉以付其母爲擇地卜葬日至其家奉其母如己親若是者累年婦以姑老亦不忍去皆感里人之恩人亦喜其義也姑以婦尙少年里人未娶視之猶子故以婦嫁之夫婦尢歡睦後有兒女數人一日大雨里人者獨坐檐下視庭中積水竊笑婦問其故不肯告愈疑之叩之不已里人以婦相歡又有數子待己必厚遂以誠語之曰吾以愛汝之故害汝前夫其死時指水泡爲證今見水泡竟何能爲此其所以笑也婦亦笑而已後伺里人出卽訴於官鞫實其罪而行法婦慟哭曰以吾之色而殺二夫何以生爲遂赴淮而死【杜陽雜編】

冦萊公詩若野水無人渡孤舟盡日橫之句深入唐人風格初授歸州巴東令人皆以冦巴東呼之以比韋蘇州之類然富貴時所作詩皆淒楚愁怨嘗爲江南春二絕云波渺渺栁依依孤村芳艸逺斜日杏花飛江南春盡離腸斷蘋滿沙汀人未歸又曰杳杳煙波隔千里白蘋香散東風起日落汀洲一望時愁情不斷如春水余嘗竊謂深於詩者盡欲慕唐人淸悲怨感以主其格語意淸切脫灑孤邁不知淸極則志飄感深則气謝萊公富貴時送人使嶺南云到海只十里過山應萬重人以爲警絕晚竄海康至境首雷州吏呈圖經迎拜於道公問州去海近逺曰只可十里憔悴犇竄已兆於此矣予嘗愛王沂公曾布衣時以所業贄呂文穆公蒙正卷有早梅句云雪中未問和羮事且向百花頭上開文穆曰此生次第已安排作狀元宰相矣後皆盡然【湘山野錄】

範文正公謫睦州過嚴陵祠下會吳俗歲祀裏巫迎神但歌滿江紅有湘江好洲漠漠波似染山如削遶嚴陵灘畔鷺飛魚躍之句公曰吾不善音律撰一絕送神曰漢包六合网英豪一个冥鴻惜羽毛世祖功臣三十六雲臺爭似釣臺髙吳俗至今歌之【湘山野錄】

太祖皇帝將展外城幸朱雀門親自規畫獨趙韓王普特從幸上指門額詢普曰何不祗書朱雀門須著之字普對曰語助太祖笑曰之乎者也助得甚事【湘山野錄】

謝石潤夫成都人宣和間至京師以相字言人禍福求相者但隨意書一字卽就其字離析而言無不奇中者名聞九重上皇因書一朝字令中貴人持往試之石見字卽端視中貴人曰此非觀察所書也然謝石賤術據字而言今日遭遇卽因此字黥配逺行亦此字也但未敢遽言之耳中貴人愕然且謂之曰但有所據盡言無懼也石以手加額曰朝字離之爲十月十日字非此月此日所生之天人當誰書也一座盡驚中貴馳奏翊日召至後苑令左右及宮嬪書字示之皆據字論說禍福俱有精理錫賚甚厚並與補承信郎緣此四方求相者其門如市有朝士其室懷姙過月手書一也字令其夫持問石是日座客甚眾石詳視字謂朝士曰此閣中所書否曰何以言之石曰謂語助者焉哉乎也固知是公內助所書尊閣盛年三十一否曰是也以也字上爲三十下爲一字也然吾官寄此當力謀遷動而不可得否曰正以此爲撓耳蓋也字著水則爲池有馬則爲馳今池運則無水陸馳則無馬是安可動也又尊閣父母兄弟近身親人當無一存者以也字著人則是他字今獨見也字而不見人故也又尊合其家物產亦當蕩盡否以也字著土則爲地字今又不見土也二者俱是否曰誠如所言也朝士卽謂之曰此皆非所問者但賤室以懷姙過月方竊憂之所以問耳石曰是必十三个月也以也字中有十字並兩傍二豎下一畫爲十三也石熟視朝士曰有一事似渉奇怪固欲不言則吾官所問正決此事可盡言否朝士因請其說石曰也字著虫爲虵字今尊合所姙殆蛇妖也然不見虫蠱則不能爲害謝石亦有薄術可爲吾官以藥下驗之無苦也朝士大異其說固請至家以藥投之果產百數小蛇而體平都人益共神之而不知其竟挾何術也【春渚紀聞】

蘇子瞻泛愛天下士無賢不肖歡如也嘗自言上可以陪玉皇大帝下可以陪悲田院乞兒子由晦黙少許可嘗戒子瞻擇交子瞻曰吾眼前見天下無一个不好人此乃一病子由監筠州酒稅子瞻嘗就見之子由戒以口舌之禍乃餞之郊外不交一談惟指口以示之【滄浪野錄】

荊芥穂爲末以酒調下三二錢凡中風者服之立愈前後甚驗是日順兒疾已革以酒滴水中調服之立定眞再生也【曽公談錄】

治走馬疳方用瓦壠子【比蚶子差小未經醬淹者】連肉火煆存性置冷地用盞子蓋覆候冷取出碾爲末幹糝患處

瘡疹黑陷者用沈香乳香檀香不拘多寡於火盆內焚之抱孩兒於煙上燻卽起

馬蹄燒灰入鹽少許糝走馬疳患處

治惡瘡取冬瓜一枚中截先以一頭合瘡候瓜熱削去再合熱減則已

治破傷風用黃連五錢酒二盞煎至七分入黃蠟二錢同煎和滓服

治惡瘡用蒜泥作餅疾上灸不痛者灸痛卽止痛者灸不痛止

小兒耳後瘡腎疳也地骨皮一味爲末麤者熱湯洗細者香油調搽良【已上神祕方】

溫州有土地杜十姨無夫五髭須相公無婦州人迎杜十姨以配五髭須合爲一廟杜十姨爲誰杜拾遺也五髭須爲誰伍子胥也若少陵有靈豈不對子胥笑曰爾尙有相公之稱我乃爲十姨何雌我邪有自中原來者云北方有牛王廟畫百牛於壁而牛王居其中間牛王爲何人乃冉伯牛也嗚呼冉伯牛乃爲牛王【隨手雜錄】

大觀三年五月天子視學學官孟翊袖出卦象一軸以爲本朝火徳當中微有再造之象行將見之宜有大更革上怒編管海州死後七年金人入汴髙宗中興【吹劍續錄】

古今說海卷一百二十八

●欽定四庫全書

古今說海卷一百二十九

﹝明﹞陸楫編

說纂十三【雜纂一】

○樂府雜錄【唐段安節】

雅樂部

宮懸四面天子樂也軒懸三面諸侯樂也判懸二面大夫樂也特懸一面士樂也宮懸四面每面五架架卽簨虡也其上安金銅仰陽以鷺鷥孔雀羽裝之兩面綴以流蘇以彩翠絲紱爲之也十二律上鍾九乳依月排之每面石磬及編鐘各一架每架列鍾十二所亦依律編之四角安鼓四座一曰應鼓【四旁有兩小鼓爲朄鼓也】二曰腰鼓三曰警鼓四曰雷鼓皆彩畫上各安寶輪以珠翠裝之樂卽有簫笙竽塤篪鑰跋膝琴瑟築將竽形似小鐘以手將之卽鳴也次有登歌皆奏法曲禦殿卽奏凱安廣�雍熈三曲宴羣臣卽奏����鹿鳴三曲近代內宴卽全不用法樂也郊天及諸壇祭祀卽奏太和沖和舒和三曲凡奏曲登歌先引諸樂逐之其樂工皆戴平幘衣緋大袖每色十二在樂懸內已上謂之坐部伎八佾舞則六十四人文武各半皆著畫幘俱在樂懸之北文舞居東手執翟狀如鳯毛武舞居西手執戚文衣長大武衣短小其鐘師及磬師登歌八佾舞並諸色舞通謂之立部伎柷敔樂懸旣陳太常卿押樂在樂懸之北面太樂令鼓吹令俱在太常卿之後太樂在東鼓吹居西協律郎二人皆執翚竿亦用彩翠妝之一人在殿上翚竿倒殿下亦倒遂春樂協律郎皆緑衣大袖戴冠

云韶部

用玉磬四架樂卽有琴瑟築簫篪鑰跋膝笙竽登歌拍板樂分堂上堂下登歌四人在堂下坐舞童五人衣繡衣各執金蓮花引舞者金蓮如仙家行道者也舞在階下設錦筵宮中有云韶院

淸樂部

樂卽有琴瑟云和箏其頭像云笙竽箏簫方響篪跋膝拍板戲卽有弄賈大臘兒也

鼓吹部

卽有鹵簿鉦鼓及角樂用弦鞀笳簫又卽用哀笳以羊角爲管蘆爲頭也警鼓二人執朱旛引樂衣文戴冠已上樂人皆騎馬樂卽謂之騎吹俗樂亦有騎吹也天子鹵簿用大全仗鼓一百二十面金鉦七十面郊天謁廟吉禮卽衣云花黃衣鼓四鉦二下山陵凶禮卽衣云花白衣鼓二鉦二下冊太后皇后及太子用鼓七十面金鉦四十面謂之小全仗公主出降及冊三公並祔廟禮葬並用大半仗鼓四十面鉦二十面諸侯用小半仗鼓三十面鉦十四面吉凶如上自太子已下冊禮及葬祔廟並無警鼓

驅儺

用方相四人戴冠及面具黃金爲四目衣熊裘執戈揚盾口作儺儺之聲以除逐也右十二人皆朱發衣白褶畫衣各執麻鞭辮麻爲之長數尺振之聲甚厲乃呼神名其有甲作食凶者胇胃食夢者騰簡食不祥者覽諸食名者祖盟彊食其磔死寄生者桃根食虎者等侲子五百小兒爲之衣朱褶靑襦戴面具以晦日於紫宸殿前儺張宮懸樂太常卿及少卿押樂正到西合門丞並太樂署令鼓吹署令協律郎並押樂在殿前事前十日太常卿並諸官於本寺先閱儺並徧閱諸樂其日大宴三五署官其朝寮家皆上棚觀之百姓亦入看頗謂壯觀也太卿上此歲除前一日於右金吾龍尾道下重閱卽不用樂也禦樓時於金雞竿下打赦鼓一面鉦一面以五十人唱色十下鼓一下鉦以千下

熊羆部

其熊羆者有十二皆有木雕之悉髙丈餘其上安版牀復施寶幰皆金彩妝之於其上奏雅樂含元殿方奏此樂也奏唐十二時萬宇淸月重輪三曲亦謂之十二按樂具庫在望仙門內之東壁俗樂古都屬樂園新院院在太常寺內之西北也開元中始別署左右教坊上都在延政裏東都在明義裏以內官掌之至元和中只署一所又於上都廣化裏太平裏兼各署樂官院一所

鼓架部

樂有笛拍板答鼓卽腰鼓也兩杖鼓戲有代面始自北齊神武弟有膽勇善鬥戰以其顏貌無威每入陣卽著面具後乃百戰百勝戲者衣紫腰金執鞭也缽頭昔有人父爲虎所傷遂上山尋其父屍山有八折故曲八疊戲者被髮素衣面作啼蓋遭喪之狀也蘇中郎後周士人蘇葩嗜酒落魄自號中郎每有歌場輙入獨舞今爲戲者著緋戴帽面正赤蓋狀其醉也卽有踏謠娘羊頭渾脫九頭獅子弄白馬意錢以至尋橦跳丸吐火吞刀旋盤筋斗悉屬此部

龜玆部

樂有觱篥笛拍板四色鼓楷羯鼓雞婁鼓戲有五常獅子髙丈餘各衣五色每一獅子有十二人戴紅抹額衣畫衣執紅拂子謂之獅子郎舞太平樂曲破陣樂曲亦屬此部秦王所制舞人皆衣畫甲執旗斾外藩鎭春冬犒軍亦舞此曲兼馬軍引入場尢甚壯觀也萬斯年曲是珠崖李太尉進此曲名卽天仙子是也

胡部

樂有琵琶五弦箏箜篌觱篥笛方響拍板合曲時亦擊小鼓鈸子合曲後立唱歌涼府所進本在正宮調大徧小者至貞元初康昆侖翻入琵琶��������玉宸殿故有此名合諸樂卽黃鍾宮調也奉聖樂曲是韋南康鎭蜀時南詔所進在宮調亦舞伎六十四人遇內宴卽於殿前立奏樂更番替換若宮中宴卽坐奏樂俗樂亦有坐部立部也

歌

歌者樂之聲也故絲不如竹竹不如肉迥居諸樂之上古之能者卽有韓娥李延年莫愁【樂府詩云莫愁在何處住在石城西艇子折兩槳催送莫愁來】善歌必先調其气氤氳自臍出至喉乃噫其詞卽分抗墜之音旣得其術卽可致遏云響谷之妙也明皇朝有韋靑本是士人嘗有詩三代主綸誥一身能唱歌官至將軍開元中內人有許和子者本吉州永新縣樂家女也開元末選入宮卽以永新名之籍於宜春院旣美且慧善歌能變新聲韓娥延年歿後千餘載曠無其人至永新始繼其能遇髙秋朗站臺殿淸虛喉囀一聲響傳九陌明皇嘗獨召李謩吹笛逐其歌曲終管裂其妙如此又一日賜大酺於勤政樓觀者數千萬眾諠嘩聚語莫得魚龍百戲之音上怒欲罷宴中官髙力士奏請命永新出樓歌一曲必可止諠上從之永新乃撩鬢舉袂直奏曼聲至是廣場寂寂若無一人喜者聞之气勇愁者聞之腸絕洎漁陽之亂六宮星散永新爲一士人所得韋靑避地廣陵日夜憑闌於上河之上忽聞舟中奏水調者曰此永新歌也乃登舟與永新對泣久之靑始亦晦其事後士人卒與其母之京師竟歿於風塵及卒謂其母曰阿母錢樹子倒矣

大歷中有才人張紅紅者本與其父歌於衢路丐食過將軍韋靑所居在昭國坊南門裏靑於街牖中聞其歌者喉音寥亮仍有眉首卽納爲姬其父捨於後戶優給之乃自傳其藝頴悟絕倫嘗有樂工自撰歌卽古長命西河女也加減其節奏頗有新聲未進聞先侑歌於靑靑召紅紅於屏風後聽之紅紅乃以小豆數合記其拍樂工歌罷靑入問紅紅如何云已得矣靑出云有女弟子久曾歌此非新曲也卽令隔屏風歌之一聲不失樂工大驚異遂請相見欽服不已再云此曲先有一聲不穩今已正矣尋達上聽翊日召入宜春院寵澤隆異宮中號記曲娘子尋爲才人一日內史奏韋靑卒上告紅紅乃上前嗚咽奏云妾本風塵丐者一旦老父死有所歸致身入內皆自韋靑妾不忍忘其恩乃一慟而絕上嘉嘆之卽贈昭儀也貞元中有田順曽爲宮中禦史娘子元和長慶以來有李貞信米嘉榮何戡陳意奴武宗已降有陳幼奇南不嫌羅寵咸通中有陳彥暉

舞工

舞者樂之容也有大垂手小垂手或象驚鴻或如飛燕婆娑舞態也蔓延舞綴也古之能者不可勝記卽有健舞軟舞字舞花舞馬舞健舞曲有稜大阿連柘枝劍器胡旋胡騰軟舞曲有涼州緑腰蘇合香屈柘團圓旋甘州等【字舞以舞人亞身於地布成字也花舞著緑衣偃身合成花字也馬舞者櫳馬人著彩衣執鞭於牀上舞蹀■﹝爕﹞蹄皆應節奏也開元中有公孫大娘善舞劍器僧懷素見之艸書遂長蓋凖其頓挫之勢也】

俳優

開元中黃幡綽張野狐弄參軍始自漢館陶令石耽耽有贓犯和帝惜其才免罪每宴樂卽令白衣夾衫命優伶戲弄辱之經年乃放後爲參軍誤也

開元中有李仙鶴善此戲明皇特授韶州同正參軍以食其祿是以陸鴻漸撰詞言韶州蓋由此也武宗朝有曹叔度劉泉水醎淡最妙咸通以來卽有範傳康上官唐卿呂敬遷等三人弄假婦人大中以來有孫幹劉璃缾近有郭外春孫有熊僖宗幸蜀時戲中有劉眞者尢能後乃隨駕入京籍於教坊弄婆羅大中初有康乃李百魁石寶山大別有夷部樂卽有扶南髙麗髙昌驃玆康國疎勒西涼安國樂卽有單龜頭鼓及箏蛇皮琵琶蓋以蛇皮爲槽厚一寸餘鱗介具亦以楸木爲面其捍撥以象牙爲之畫其國王騎象極精妙也鳯頭箜篌臥箜篌其工頗奇巧三頭鼓鐵拍板葫蘆笙舞有骨塵舞胡旋舞俱於一小圓球子上舞縦橫騰踏兩足終不離於球子上其妙如此也

琵琶

始自烏孫公主造馬上彈之有直項者曲項者便於急闗中也古曲有陌上桑範曄石崇謝奕皆善此樂也開元中有賀懷智其樂器以石爲槽鵾雞筋作弦鐵撥彈之貞元中有康昆侖第一手始遇長安大旱詔移南市祈雨及至天門街市人廣較勝負斗聲樂卽街東有康昆侖琵琶最上必謂街西無以敵也遂令昆侖登彩樓彈一曲新翻羽調錄腰其街西亦建一樓東市大誚之及昆侖度曲西市樓上出一女郎抱樂器先云我亦彈此曲兼移在楓香調中及下撥聲如雷其妙入神昆侖卽驚駭乃拜請爲師女郎遂更衣出見乃僧也蓋西市豪族厚賂莊嚴寺僧善本姓段以定東鄽之聲翊日徳宗召入令陳本藝異常嘉奬乃令教授昆侖段奏曰且請昆侖彈一調及彈師曰本領何雜兼帶邪聲昆侖驚曰段師神人也臣小年初學藝時偶於鄰捨女巫授一品弦調後乃易數師段師精鑑如此玄妙也段奏曰且遣昆侖不近樂器十年使忘其本領然後可教詔許之後果盡段之藝

貞元中王芬曹保保子善才其孫曹鋼皆襲所藝次有裴興奴與鋼同時曹善運撥若風雨而不事扣弦興奴長於攏撚類時人謂曹鋼有右手興奴有左手武宗初珠崖李太尉有樂吏廉郊者師於曹鋼盡鋼之能鋼常曰教人多矣未有此性靈弟子也郊嘗宿平泉別墅值風淸月朗攜琵琶池上彈蕤賓調忽聞芰荷間有物跳躍之聲必謂是魚及彈別調卽無所聞復彈舊調依舊有聲遂加意朗彈忽有一物鏘然躍出池岸之上視之乃方響一片蓋蕤賓鐵也以指撥精妙律呂相應也

某門中有樂史楊志善琵琶其姑尢更妙絕姑本宣徽弟子後放出宮於永穆觀中住自惜其藝常畏人聞每至夜方彈楊志懇求教授堅不允且曰誓死不傳於人也志乃賂其觀主求寄宿於觀竊聽其姑彈弄仍系脂鞓帶以手畫帶記節奏遂得一兩曲調明日攜樂器詣姑姑大驚異志卽告其事姑意乃回盡傳其能矣

文宗朝有內人鄭中丞善胡琴【中丞卽宮官也】內庫二琵琶號大小忽雷鄭嘗彈小忽雷偶以匙頭脫送崇仁坊南趙家修理大約造樂器悉在此坊其中二趙家最妙時有權相舊吏梁厚本有別墅在昭應之西正臨河岸垂鉤之際忽見一物浮過長五六尺許上以錦綺纒之令家僮接得就岸卽祕器也及發開視之乃一女郎妝飾儼然以羅領巾系其頸解其領巾伺之口鼻有餘息卽移入室中將養經旬乃能言云是內弟子鄭中丞也昨以忤旨命內官縊殺投於河中錦綺卽弟子相贈爾遂垂泣感謝厚本卽納爲妻因言其藝及言所彈琵琶今在南趙家尋值訓注之亂人莫有知者厚本賂樂匠購得之每至夜分方敢輕彈後遇良夜飲於花下酒酣不覺朗彈數曲洎有黃門放鷂子過其門私於墻外聽之曰此鄭中丞琵琶聲也翊日達上聽文宗方追悔至是驚喜卽命宣召乃赦厚本罪仍加錫賜焉咸通中卽有米和卽嘉榮子也申旋尢妙復有王連兒也前羽調緑腰注云本自樂工進曲上令錄其要者今以爲名設言緑腰也

箏

箏者蒙恬所造也元和至太和中李靑靑及龍佐大中以來有常述本亦妙手也史從李從周皆能者也從周卽靑孫亞其父之藝也

箜篌

箜篌乃鄭衛之音權輿也以其亡國之音故號空國之侯亦曰坎侯古樂府有公無渡河之曲昔有白首翁溺於河歌以哀之女麗玉善箜篌撰此曲以寄哀情咸通中第一部有張小子忘其名彈弄冠於今古今在西蜀太和中有季齊臯者亦爲上手曽爲某門中樂史後有女亦善此伎爲先徐相姬大中末齊臯尙在有內官擬引入教坊辭以衰老乃至胡部中此樂妙絕教坊𨿽有三十人能者一兩人而已

笙

笙者女媧造也仙人王子晉於緱氏山月下吹之象鳯翼亦名參差自古能者固多矣太和中有尉遲章尢妙宣宗已降有範漢恭有子名寶師盡傳父藝今在陜州

笛

笛羌樂也古有落梅花曲開元中有李謨獨步於當時後祿山亂流落江東越州刺史皇甫政月夜泛鏡湖命謨吹笛謨爲之盡妙倐有一老父泛小舟來聽風骨冷秀政異之進而問焉老父曰某少善此今聞至音輒來聽耳政卽以謨笛授之老父始奏一聲鏡湖波浪搖動數疊之後笛遂中裂卽探懷中一笛以畢其曲政視舟下見二龍翼舟而聽老父曲終以笛付謨謨吹之竟不能聲卽拜謝以求其法頃刻老父入小舟遂失所在

觱篥

大龜玆國樂也亦曰悲栗徳宗朝有尉遲靑官至將軍時靑州有王麻奴者善此伎河北推爲第一手恃其藝倨傲自負戎帥外莫敢輕易請者從事臺拜入京臨岐把酒請吹一曲相送麻奴偃蹇大以爲不可從事怒曰汝藝亦不足稱殊不知上國有尉遲將軍冠絕今古麻奴怒曰某此藝海內豈有及者也今卽往彼定其優劣不數月到京訪尉遲靑所居在常樂坊乃側近僦居日夕加意吹之尉遲每經其門如不聞麻奴不平乃求謁見閽者不納厚賂之卽引見靑靑卽席地令坐因於髙般渉調中吹勒部羝曲曲終汗洽其背尉遲頷頥而已謂曰何必髙般涉調也卽自取銀字管於平般涉調吹之麻奴涕泣愧謝曰邊鄙微人偶學此藝實謂無敵今日忝聞天樂方悟前非乃碎樂器自是不復言音律也元和長慶中有黃日遷劉楚材尙陸陸皆能者大中以來有史敬約在汴州

五弦

貞元中有趙璧者妙於此伎也白傅諷諫有五弦彈近有馮季臯

方響

武宗朝郭道源後爲鳯翔府天興寺丞充太常寺調音律官亦善擊甌率以邢甌越甌共十二隻旋加減水於其中以筯擊之咸通中有異蠙洞曉音律亦爲鼓吹署丞充調音律官善於擊甌擊甌蓋出於擊缶

琴

古者能士固多矣貞元中成都雷生善斵琴至今尙有孫息不墜其業精妙天下無比也彈者亦眾焉太和中有賀若夷尢能後爲待詔對文宗彈一調上嘉賞之仍賜朱衣至今爲賜緋調後有甘黨亦爲上手

阮咸

大中初有待詔張隱聳者其妙絕倫蜀郡亦多能者

羯鼓

明皇好此伎有汝陽王花奴尢善擊鼓花奴時戴砑絹帽子上安葵花數曲曲終花不落蓋能定頭項爾黔帥南卓著羯鼓錄中具述其事咸通中有王文舉尢妙弄三杖打擊萬不失一懿皇師之

鼓

其聲坎坎然其眾樂之節奏也禰衡常衣彩衣擊鼓其妙入神武宗朝趙長史尢精

拍板

拍板本無譜明皇遣黃幡綽造譜乃於紙上畫兩耳以進上問其故對但有耳道無節奏也韓文曰樂句古樂工都計五千餘人內一千五百人俗樂系梨園新院於此旋抽入教坊計司每月之精料於樂寺給散太樂署在寺院之東令一丞一鼓吹署在寺門之西令一丞一

安公子

隋煬帝遊江都時有樂工笛中吹之其父老廢於臥內聞之問曰何得此曲子對曰宮中新翻也父乃謂其子曰宮曰君商曰臣此曲宮聲往而不返大駕東巡必不回矣汝可托疾勿去也精鑑如此

黃驄疊【急曲子】

太宗定中原時所乘戰馬也後徵遼馬斃上嘆惜乃命樂工撰此曲

離別難

天后朝有士人陷寃獄沒家族其妻配入掖庭本初善吹觱篥乃撰此曲以寄哀情始名大郎神蓋取良人行第也遂三易其名亦名切子終號愁回鶻

夜半樂

明皇自潞州入平內難正夜半斬長樂門闗領兵入宮翦逆人後撰此曲名還京樂

雨霖鈴

明皇自西蜀返樂人張野狐所制

康老子

康老子卽長安富家子落魄不事生計常與國樂遊處一旦家產蕩盡偶一老嫗持舊錦褥貨鬻乃以半千獲之尋有波斯見大驚謂康曰何處得此是冰蠶絲所織若暑月陳於座可致一室淸涼卽酬千萬康徳之還與國樂追歡不經年復盡尋卒後樂人嗟惜之遂制此曲亦名得至寶

明皇初納太眞妃喜謂後宮曰予得楊家女如得至寶也遂制曲名得寶子

文敍子

長慶中俗講僧文敍善吟經其聲宛暢感動里人樂工黃米飯狀其念四聲觀世音菩薩乃撰此曲

望江南

始自珠崖李太尉鎭淛日爲亡妓謝秋娘所撰本名謝秋娘後攺此名亦曰夢江南

楊栁枝

白傅閒居洛邑時作後入教坊

傾杯樂

宣宗喜吹蘆管自制此曲初撚管令俳児辛骨■﹝骨出﹞拍不中上瞋目瞠視骨■﹝骨出﹞憂懼一日而殞

道調子

懿皇命樂工敬納吹觱篥初弄道調上謂是曲誤拍之敬納乃隨拍撰成曲子

傀儡子

自昔傳雲起於漢祖在平城爲冒頓所圍其城一面卽冒頓妻閼氏兵彊於三面壘中絕食陳平訪知閼氏妬忌卽造木偶人運機闗舞於陴間閼氏望見謂是生人慮下其城冒頓必納妓女遂退軍史家但云陳平以袐計免蓋鄙其策下爾後樂家翻爲戲其引歌舞有郭郎者發正禿善優笑閭裏呼爲郭郎凡戲場必在俳児之首也

別樂識五音輪二十八調圗

舜時調八音用金石絲竹匏土革木計用八百般樂器至周時攺用宮商角徵羽用制五音減樂器至五百般至唐朝又減樂器至三百般太宗朝三百般樂器內挑絲竹爲胡部用宮商角羽並分平上去入四聲其徵音有其聲無其調

平聲羽七調

第一運中呂調第二運正平調第三運髙平調第四運仙呂調第五運黃鍾調第六運般涉調第七運髙般涉調【𨿽去中呂調之運如車輪轉卻去中呂一運聲也】

上聲角七調

第一運越角調第二運大食角調第三運髙大石角調第四運雙角調第五運小石角調亦名正角調第六運歇指角調第七運林鍾角調

去聲宮七調

第一運正宮調第二運髙宮調第三運中呂宮第四運道調宮第五運南呂宮第六運仙呂宮第七運黃鍾宮

入聲商七調

第一運越調第二運大石調第三運髙大石調第四運雙調第五運小石調第六運歇指調第七運林鍾商調

上平聲調

爲徵聲商角同用宮逐羽音

右件二十八調琵琶八十四調方得是五弦五本共應二十八調本笙除二十八調本外別有二十八本中管調初制胡部樂無方響只有絲竹緣方響不應諸調有直拔聲太宗於內庫別收一片鐵有以方響下於中呂調頭一韻聲名大呂應髙般渉調頭方得應二十八調是箏只有宮商角羽四調臨時移柱應二十八調

古今說海卷一百二十九

●欽定四庫全書

古今說海卷一百三十

﹝明﹞陸楫編

說纂十四【雜纂二】

○教坊記【唐崔令欽】

西京右教坊在光宅坊左教坊在延政坊右多善歌左多任務舞蓋相因習東京兩教坊俱在明義坊而右在南左在北也坊南西門外卽苑之東也其間有頃餘水泊俗謂之月陂形似偃月故以名之

妓女入宜春院謂之內人亦曰前頭人常在上前也其家猶在教坊謂之內人家勑有司給賜同十家𨿽數十家猶故以十家呼之每月二日十六日內人母得以女對無母則姊妹若姑一人對十家就本落余內人並坐內教坊對內人生日則許其母姑姊妹皆來對其對所如式

樓下戲出隊宜春院人少卽以云韶添之云韶謂之宮人蓋賤隸也非直美惡殊貌居然易辧明內人帯魚宮人則否平人女以容色選入內者教習琵琶三弦箜篌箏等者謂搊彈家

開元十一年初制聖壽樂令諸女衣五方色衣以歌舞之宜春院女教一日便堪上場惟搊彈家彌月不成至戲日上令宜春院人爲首尾搊彈家在行間令學其舉手也宜春院亦有工拙必擇尢者爲首尾首旣引隊眾所屬目故須能者樂將闋稍稍失隊餘二十許人舞曲終謂之合殺尢要快健所以更須能者也

聖壽樂舞衣襟皆各繡一大窠皆隨其衣本色制純縵衫下才及帶若短汗衫者以籠之所以藏繡窠也舞人初出樂次皆是縵衣舞至第二疊相聚場中卽於眾中從領上抽去籠衫各內懷中觀者忽見眾女咸文繡炳煥莫不驚異

凡欲出戲所司先進曲名上以墨點者卽舞不點者卽否謂之進點戲日內伎出舞教坊人惟得舞伊州五天重來疊不離此兩曲余盡讓內人也垂手羅回波樂蘭陵王春鶯半社渠借席烏夜啼之屬謂之軟舞阿連柘枝黃麞拂林大渭州達摩之屬謂之健舞

凡樓下兩院進雜婦女上必召內人姊妹入內賜食因謂之曰今日娘子不須唱歌且饒姊妹並兩院婦女於是內妓與兩院歌人更代上舞臺唱歌內妓歌則黃幡綽贊揚之兩院人歌則幡綽輒訾詬之有肥大年長者卽呼爲屈突幹阿姑貌稍陋者卽云康太賓阿妹隨類名之摽弄百端諸家散樂呼天子爲崖公以歡喜爲蜆斗以每日長在至尊左右爲長入

筋斗裴承恩妹大娘善歌兄以配竿木侯氏又與長入趙解愁私通侯氏有疾因欲藥殺之王輔國鄭銜山與解愁相知又是侯鄕裏密謂薛忠王琰曰爲我語侯大兄晚間有人送粥愼莫喫及期果有贈粥者侯遂不食其夜裴大娘引解愁謀殺其夫銜山願擎土袋燈旣滅銜山乃以土袋置侯身上不壓口鼻餘黨不之覺也比明侯氏不死有司以聞上令範安窮究其事於是趙解愁等皆決一百眾皆不知侯氏不掩口鼻而不死也或言土袋綻裂故活是以諸女戲相謂曰自今後縫壓壻土袋當加意夾縫縫之更勿令開綻也

坊中諸女以气類相似約爲香火兄弟每多至十四五人少不下八九輩有兒郎聘之者輒被以婦人稱呼卽所聘者兄見呼爲新婦弟見呼爲嫂也兒郎有任宮僚者宮忝與內人對同日垂到內門車馬相逢或褰車簾呼阿嫂若新婦者同黨求達殊爲怪異問被呼者笑而不答兒郎旣聘一女其香火兄弟多相奔云學突厥法又云我兄弟相憐愛欲得嘗其婦也主者知亦不妬他香火卽不通

蘇五奴妻張少娘善歌舞有邀迓者五奴輒隨之前人欲得其速醉多勸酒五奴曰但多與我錢喫錘子亦醉不煩酒也今呼鬻妻者爲五奴自蘇始

範漢女大娘子亦是竿木家開元二十一年出內有姿媚而微慍羝【謂腋气也】

曲名

獻天花和風栁美唐風透碧空

巫山女度春江眾仙樂大定樂

龍飛樂慶雲樂繞殿樂泛舟樂

拋球樂淸平樂放鷹樂夜半樂

破陣樂還京樂天下樂同心樂

賀聖朝奉聖樂千秋樂泛龍舟

泛玉池春光好迎春花鳯樓春

負陽春帝臺春繞池春滿園春

長命女武媚娘杜韋娘栁靑娘

楊栁枝栁含煙替楊栁倒垂栁

浣溪沙浪淘沙撒金沙紗牕恨

金蓑嶺隔簾聽恨無媒望梅花

望江南好郎君想夫憐別趙十

憶趙十念家山紅羅襖烏夜啼

墻頭花摘得新北門西煮羊頭

河瀆神二郎神醉鄕遊醉花間

燈下見醉思鄕太邊郵太白星

剪春羅會佳賓當庭月思帝鄕

歸國遙感皇恩戀皇恩皇帝感

戀情深憶漢月憶先皇聖無憂

定風波木蘭花更漏長菩薩蠻

破南蠻八拍蠻芳艸洞守陵宮

臨江仙虞美人映山紅獻忠心

臥沙堆怨黃沙遐方怨怨胡天

送徵衣送行人望梅愁阮郎迷

牧羊怨掃市舞鳯歸云羅裙帶

同心結一撚鹽阿也黃劫家雞

緑頭鴨下水船畱客住離別難

喜長新羌心怨女王國繚踏歌

天外閒賀皇化五云仙滿堂花

南天竺定西畨荷葉杯感庭秋

月遮樓感恩多長相思西江月

拜新月上行杯團亂旋喜春鶯

大獻壽鵲踏枝萬年歡曲玉管

傾杯樂謁金門巫山一段雲望月波羅門

後庭花西河獅子西河劍器怨陵三臺

儒士謁金門武士朝金闕摻工不下麥秀兩岐

金雀兒滻水吟玉搔頭鸚鵡杯

路逢花初漏滿相見歡蘇幕遮

遊春苑黃鍾樂訴衷情折紅蓮

徵步郎洞仙歌太平樂長慶樂

喜回鑾漁父引喜秋天大郎神

胡渭州夢江南濮陽女靜戎煙

三臺上韻中韻下韻

普恩光戀情歡楊下采桑大酺樂

合羅縫蘇合香山鷓鴣七星管

醉公子朝天木笪看月宮

宮人怨嘆疆場拂霓裳駐徵遊

泛濤溪胡相問廣陵散帝歸京

喜還京遊春夢柘枝引畱諸錯

如意娘黃羊兒蘭陵王小秦王

花黃髮大明樂望逺行思友人

唐四姐放鶻樂鎭西樂金殿樂

南歌子八拍子魚歌子七夕子

十拍子措大子風流子吳吟子

生查子胡醉子山花子水仙子

緑鈿子金錢子竹枝子天仙子

赤棗子千秋子心事子胡蝶子

沙磧子酒泉子迷神子得蓬子

剉碓子麻婆子紅娘子甘州子

歷刾子鎭西子北庭子采蓮子

破陣子劍器子獅子女冠子

仙鶴子穆護子贊普子蕃將子

回戈子帶竿子摸魚子南鄕子

大呂子南浦子撥棹子河滿子

曹大子引角子隊踏子水沽子

化生子金娥子捨麥子多利子

毗沙子上元子西溪子劍閣子

嵇琴子摸壁子胡攢子喞喞子

翫花子西國朝天大曲名踏金蓮

緑腰涼州薄媚賀聖樂

伊州甘州泛龍舟采桑

千秋樂霓裳玉樹後庭花伴侶

雨霖鈴柘枝胡僧破平翻

相駞逼呂太后突厥三臺大寶

一斗鹽羊頭神大姊舞大姊

急月記斷弓弦碧霄吟穿心蠻

羅步底回波樂千春樂龜玆樂

醉渾脫映山雞昊破四會子

安公子舞春風迎春風看江波

寒鴈子又中春翫中秋迎仙客

同心結

大面出北齊蘭陵王長恭性膽勇而貌婦人自嫌不足以威敵乃刻木爲假面臨陣著之因爲此戲亦入歌曲踏謡娘北齊有人姓蘇■﹝鼻包﹞鼻實不仕而自號爲郎中嗜飲酗酒每醉輒毆其妻妻銜悲訴於鄰里時人弄之丈夫著婦人衣徐步入場行歌每一疊旁人齊聲和之云踏謡和來踏謠娘苦和來以其且步且歌故謂之踏謡以其稱寃故言苦及其夫至則作毆鬭之狀以爲笑樂今則婦人爲之遂不呼郎中但云阿叔子調弄又加典庫全失舊旨或呼爲談容娘又非

烏夜啼宋彭城王義康衡陽王義季弟囚之潯陽後宥之使未達衡王家人叩二王所囚院曰昨夜烏夜啼官當有赦少頃使至故有此曲亦入琴操

安公子隋大業末煬帝幸揚州樂人王令言以年老不去其子從焉其子在家彈琵琶令言驚問此曲何名其子曰內裏新翻曲子名安公子令言流涕悲愴謂其子曰爾不須扈從大駕必不回子問其故令言曰此曲宮聲往而不返宮爲君吾是以知之

春鶯囀髙宗曉聲律晨坐聞鶯聲命樂工白明達寫之遂有此曲

記曰夫以廉潔之美而道之者寡驕淫之醜而陷之者眾何哉志意劣而嗜欲彊也借如涉畏途不必皆死而人知懼溺聲色則必傷夭而莫之思不其惑歟且人之生身所稟五常耳至有悅其妻而圖其夫前古多矣是違仁也納異寵而薄糟糠凡今眾矣是忘義也重袵席之虞輕宗祀之敬是廢禮也貪耳目之玩忽禍敗之端是無智也心有所愛則靦冒茍得不顧宿諾是棄信也惇倫履仁蹈義修禮任智而信以成之嗚呼國君保之則比徳堯舜士庶由之則齊名周孔矣當爲永代表式寧止一時稱舉儻謂修小善而無益犯小惡而無傷徇嗜欲近情忘性命大節施之於國則國風敗行之於家則家法壊敗與壊不其痛哉是以楚莊悔懼斥遣夏氏宋武納諫遽絕慕容終成霸業號爲良主豈比髙緯以馮小憐滅身叔寶以張貴妃亡國漢成以昭儀絕冢嗣燕熈以苻氏覆邦家乎非無元龜自有人鑑遂形簡牘敢告後賢

古今說海卷一百三十

●欽定四庫全書

古今說海卷一百三十一

﹝明﹞陸楫編

說纂十五【雜纂三】

○北裏志【唐孫棨】

按此志所載事辭猥褻謹刪去祇存其目以符原書卷次

古今說海卷一百三十一

●欽定四庫全書

古今說海卷一百三十二

﹝明﹞陸楫編

說纂十六【雜纂四】

○靑樓集【元黃某】

按此集所載事亦褻狎不典謹刪去祇存其目以符原書卷次

古今說海卷一百三十二

●欽定四庫全書

古今說海卷一百三十三

﹝明﹞陸楫編

說纂十七【雜纂五】

○雜纂卷上【唐李商隠】

必不來

醉客逃席客作偸物去追王侯家人把棒呼狗窮措大喚妓女

不相稱

窮波斯病醫人不解飲弟子瘦人相撲肥大新婦先生不識字屠家念經社長乘涼轎老翁入娼家

羞不出

新婦失禮尼姑懷孕相撲人面腫富人乍貧處子犯物議重孝醉酒

怕人知

匿人子女犯人愛寵透稅

不嫌

饑得麤食徒行得劣馬行久得坐次渴飲冷漿行急得小船遇雨得小屋

遲滯

新婦見客窮漢醵率貧家嫁娶謁致仕官孕婦行步

不得已

忍病飲酒大暑赴會掩意打兒女流汗行禮忍痛灼艾爲妻罵愛寵冒暑迎謁老乞休致窮寺院待客

相似

京官似冬瓜暗長鴉似措大饑寒則吟印似嬰兒常隨身縣官似虎動則害人尼姑似鼠入深處燕似尼姑有伴方行婢似貓暖處便住

不如不解措

大解音則廢業婦人解詩則犯物議僧解飲則犯戒劣奴解識字則作過子弟解燒煉則貧士人解手藝則卑污

惡不久

夫婦爭小事罵愛寵大僚門客發怒贓濫官打罵公人奸污僧尼罵行童

惱人

遇佳味脾家不和終夜歡飲酒罇卻空方謁上官忽背癢賭博方勝油盡難尋淘井漢急屎尿遣不去無賴窮親

失本體

不學發遣書題失子弟體弔孝不哀失凶禮體不收拾椀器家事口中不喃喃失老婢體送客不出門失主人體不闌腰不持刀砧失廚子體不點檢學生作課念書失先生體不口打口罵失節級體不早晚禮拜念佛失僧尼體早晚不點檢門戶家私失家長體僕子著鞋襪衣服寛長失僕子體逃席後不傳語謝主人失賓客體唱小喏行步遲緩失武官體

隔壁聞語

說所送物好還麼必是不佳新娶婦卻道是前緣必是醜說太公八十遇文王必是不達說食祿有地必是差遣不好說隨家丰儉必是待客不成禮數說屋子住得恰好必是小狹咒罵祖先必是家計不成

富貴相

駿馬嘶蠟燭淚栗子皮荔枝殼落花飛鶯燕語讀書聲遺下花鈿髙樓上吹笛搗藥碾茶聲

謾人語

說風塵有情說燒煉致富說在官課績說主上見知說所入莊課說愛寵年紀小窮縣說官淸自說勤苦讀書誇說器皿價例

酸寒

山縣移市村縣喝道村縣待賓驢鳴村中村漢呼雞村漢著新衣牛背吹笛乞兒驅儺散樂打單枝鼓

不快意

鈍刀切物破帆使風樹陰遮景致築墻遮山花時無酒暑月背風排筵

惶愧

犯人忌諱遇見讎家欠債不償逢主參謁失禮醒後聞醉語

殺風景

花間喝道看花淚下苔上鋪席斫卻垂楊花下曬裩遊春重載石筍系馬月下把火妓筵說俗事果園種菜背山起樓花架下養雞鴨

不忍聞

孤館猿啼市井穢語旅店秋砧聲少婦哭夫老人哭子落第後喜鵲乞兒夜號居喪聞樂聲才及第便卒

虛度

花時多病好時節褊迫閹宦娶美婦貧家節日好家業不和貧家好花樹好景不吟好廳館不作會

不可過

夏月肥漢入舍妻惡遭貪酷上官惡俗同僚大暑渉長途對麤人久坐舟中雨漏茅屋下穢濕守令好尋事

難容

僧道對風塵笑語僕人學措大體段卑幼傲尊長僕妾攙言語武人村夫學書語

意想

冬月著碧衣似寒夏月見紅似熱入神廟若見鬼腹大師尼似有孕重幙下似有人過屠家覺膻見水心中涼見梅齒軟

惡模樣

作客與人相爭罵打球墜馬對大僚食噎僧尼新還俗筵上亂叫喚攙奪人話柄著鞋臥人牀未語先笑作客踏翻臺桌對丈人丈母唱艷曲嚼殘魚肉置盤上橫箸在羮椀上

不達時宜

下賤人前談經史向娼婦吟詩認他髙貴爲親將主人酒食作人情殘食還主人將男女赴席誇男女伎倆奬男女嬌騃筵上包彈品味彊學時樣妝束食後不起妨主人問主人魚肉價與寡婦認親往來喫他飲食不謙讓借他物令自來取入人房闥取人物看得人恩不思報向人花園采果窮漢說大話家貧學富人作客自呼賓暑月排筵久坐

悶損人

請貴客不來惡客不請自來被醉人纒住不放物賤無錢買出門逢債主與讎家對坐大暑逢惡客美妾妬妻

癡頑

有錢不還債知過不能攺見他言語彊拗見人文字彊評隲自不知過彊怪人把酒犯令不受罰家貧彊作富貴相

愚昧

背面說人過好說人家密事棄家耽酒圗他酒食作證人三頭二面趨奉人說六親過惡與外人父母在索要分析會聚不識尊長位次有憾於人望人恕有恵於人望人報

時人漸顚狂

無故讎妬他人酒後呼鬼神孝子說歌令重孝鬥鷄走馬讎記恩門長大漢放風箏養閒漢出入婦女出街坊罵詈賣田了吉凶將田宅與人作保

非禮

呼兒孫表徳母在呼舅作渭陽對父母呼妻弟聽妻話怪尊長祭亡人卻動樂徑入他人房闥

枉屈

好父母無好子好兒無好婦好女無好壻有錢不會使好衣不會著好廳館不灑掃有疋帛不裝著好顏色不解匹配好妾驅使重難事惜錢有病不醫男女長成不教家藏書不解讀明月夜早睡有好花不吟詩酌酒近好山水不遊玩有美味慳藏臭腐淸要官自犯贓罪有美質懶惰廢業權在手不作好事年少時好閒不習事

不祥

臥喫食無事嗟嘆臥牀上唱曲露頂喫食露頂寫字牽父母作咒誓搥胸罵人薦上坐對日月大小便散發未食椀中先插匙箸

須貧

家有懶婦早臥晚起養子不及父作債追賠倉庫不點檢莊園不收拾拋撒飲食愛賭博飲酒漫藏無用物狼藉米谷棄業逐樂家事不愛惜多蓄愛寵好遷移不止好結納權貴慳不中禮物貴爭買物賤反不買多作淫巧遮蓋家人作非爲事

必富

勤求儉用見藝廣學常點檢家事不迷酒色不欠債負奴婢解耕織夜眠早起家養六畜耕作不失時及時收藏子弟一心主母不信佛諸婦和諧不嫌麤辣財物有簿籍積少成多買賣不失時物料不作踐

有智能

立性有守密事機藏結交有智人臨事覺悟酒後不多語避他人忌諱博古知今不習賤劣事不妄自逞能尊敬有徳不親近小人不妄信奴僕入門問諱入境問風俗夜間常醒睡有疑問人不共愚人爭是非

教子

習祖業立言不回知禮義廉恥精修六藝談對明敏進退威儀忠良恭儉孝敬慈恵博學廣覽交遊賢者不事嬉遊有守遇事有知識

教女

習女工議論酒食溫良恭儉修飾容儀學書學算小心軟語閨房貞潔不唱詞曲聞事不傳善事尊長

失去就

卸起帽共人言語罵他人家奴婢鑽壁窺人家不敲門直入人家席面上不愼涕唾主人未請先上廳坐開人家盤合書啟主人未揖食先舉箸眾食未了先缷箸探手隔坐取物

彊會

見他文籍彊披覽見他鞍馬逞乘騎見他弓矢彊彈射見他對像彊評價色見他文字彊彈駁見他人家事彊處置見他鬥打彊助拳見他評論彊斷是非

無見識

不說事因先罵人不問道理隨人做事俗人學僧家道場遇事不分別是非縱兒子學樂藝縱兒子籠養男兒學女工要小下便宜不得飲酒至醉不得獨入寡婦人家不得黑暗獨行不得與無賴子往還不得戲取物不言不得開人私書不得借人物用經旬不還

古今說海卷一百三十三

●欽定四庫全書

古今說海卷一百三十四

﹝明﹞陸楫編

說纂十八【雜纂六】

○雜纂卷中【宋王琪】

奴婢相

扱桌髙添水滿挑燈長剪燭短喫漧飯疾睡著放物當路翻著衣裳

易圗謀

鄰捨貓兒小兒手中物屬官古畫

難柰何

恃寵婢有錢惡妻咬人馬破活鮎魚解隱形賊被裏狗蚤

不得人

憐卒死虔婆釘手刼賊偸食貓兒咬人犬不孝義兒別人醜孩兒使性乞兒不成器子弟

無憑據

山縣更鼓選人年歲廢落廟筊柸低手圍碁醉後許物托魚鴈傳書牙郎說咒不封底鎖買妾問來歷

趂不得

驚馬脫籠步尋下水船斜日照人影醉漢蹴踘病起人同飯與村伶合曲

冷淡

念曲子說雜劇喫素冷淘村伶打諢齋筵聽說話

惡行戶

暑月仵作世代刼墓行法劊子

少思算

無錢挾妓低碁趂手下癡兒使爺錢借物賽賭秀才不讀書

不相稱

水手渰殺師巫魘死搭材匠跌死縣尉著賊糾儀失儀法司犯法彩畫混室孝服加銀帶艸屋安獸頭先生懶惰

自做得

木匠帶枷鐵匠被鎖師姑袈裟冶人鍋釡服內懷孕僧道犯戒律

好笑

對客泄气村妓妝束長人著短衣婦人墜馬村巫降神口喫人相罵

阻興

訪妓有客便風無帆玩月被雲遮遊山遇雨元宵大風雨新婚忽有疾花時多事賞花聞鄰家哭聲

不可托人

相新婦覓女使往別州追妓買馬數散錢

可惜

慳人有錢好女嫁醜漢富商據名妓歌妓被決新鞋袴蹴踘彩帛鋪失火玉器失手書畫被鼠囓古銅器重鑄驢喫牡丹

重難

瘡上喫棒冬月飲冷酒暑月赴公筵煉頂求福許捨身修寺陣上帶甲馬暑月檢屍大雨中送殯隆冬騎逺馬

沒用處

漏缾罐破鞋襪來年桃符舊曆折鍼禿筆

又愛又怕

狗喫熱油小兒看雜劇小兒放紙炮新婚女子初登山遊玩村夫看官過騃人看弄鬼神

不識羞

下第人入期集院新女壻渾身著新衣被妓不采彊入門賤物作貴賭輸誇口不請自來攙坐誇妻妾端正邊官誇說兵權酒食店畱得筆帖

不濟事

將女嫁內官飯後請喫茶持齋日作客無錢後斷賭打殺人後戒酒臨死許修善臨渴掘井江心補漏斷決後赦到船行借得鞍乘臨老及第酒盡伶人來大斧傷人手摩挲落解後試官說文好

暗歡喜

丈夫遠行歸無子聞女使懷姙賣棺聞人病重舉子與試官有闗節選人得岐路同行拾得遺棄物

不自量

老漢嫌妻醜醜妻恨夫要娶妾落第舉子罵主司不解作官嘆沈滯客作嫌人家茶飯大將妻要人呼縣君低棊要與人下子巧人作事拙人不伏老子弟看少妓惡札人愛使箋紙富商騎雙控馬下賤人呼人表徳

愛便宜

共喫果子揀大底不取錢官人賤買物騎別人馬逺出共被把自家被在上將生鐵博鍼養母狗雌貓寄槽養馬將蝦釣鱉

過不得

賃屋欠房錢謁上官被虱嘬暑月酣睡被蠅擾狹巷騎馬逢車子夫妻反目上司不喜臨渡無船逢大官節

難理會

波斯念孔雀經醉漢寐語兩人拽斜說話經紀人市語杜撰艸書古篆碑額啞子做手勢短舌人罵詈抽亂絲大官侵占鄰人田土

不識疾遲

急如廁說葛藤話畱未食人喫茶判狀救火告搶妻女要依日期喚老娘逢人閒話畱走馬天使賭賽發救兵須揀吉日發倉賑饑待奏報

不識好惡

失火處說好看看斬人說劊子好手岸上看人溺水向燈心皁莢鋪乞錢養蠶處乞僵蠶請舉子明年教學

輟不得

問患腳人借拄杖廚子處借刀就雨中人借傘問暑月行人借扇

少道理

不會禪和尙問答村學堂講書初學讀書人策論田夫論朝政無證見論訟

難忍耐

觀棊被禁不許教患腹泄人尋廁不著病起人忌口小兒灼艾腳骨上取箭頭見人說無天理話

沒意頭

妓家誇會做活計對屠兒說買物放生對將官說儒雅事對僧道說異端害正

古今說海卷一百三十四

●欽定四庫全書

古今說海卷一百三十五

﹝明﹞陸楫編

說纂十九【雜纂七】

○雜纂卷下【宋蘇軾】

叵耐

猾胥曲法取受監司聞部下贓濫事見非理論訟平人知人去上官處損陷

自羞恥

和尙道士有家累師姑養孩兒在官髒污事發說脫空漏綻

彊陪奉

莊家人與妓筵不飲酒人伴醉漢對上官說葛藤話與番使接談

佯不會

對尊官饒棊問新到僕妾手藝初到官舊來事體新僉民兵問力气

旁不忿

村漢有錢俗夫有好妻見初學人及第無才識人作好官善人被小人淩辱

不快活

步行著窄鞋赴尊官筵席入試遇酷暑暑月對生客重囚被鎖縛妬妻頭白相守村裏女壻戴襆頭小兒初入學堂吏胥遇嚴明長官

未足信

賣物人索價說咒和尙不喫酒肉醉漢隔宿請客媒人誇好兒女吏胥小心畏愼妓別慟哭如不欲生敵國講和

陡頓歡喜

窮措大及第未有嗣生男逺地得家書有罪遇赦富家兒乍入贅女壻

這回得自在

僧尼還俗宮人放出重孝服闋囚徒釋脫不肖子乍無尊長寵妾獨得隨任

不圖好

癩子喫豬肉乞兒突好人去任官放潑要錢死囚罵法官刼盜妄引徒伴

怕人知

流配人逃走歸買得賊贓物藏匿姦細人同居私房畜財物賣馬有毛病去親戚家避罪

說不得

啞子做夢舉子就試偶疎脫醫人自病行姦被窘辱賊被狗咬作官處被家人帯累藏違禁物被盜賊贓被人轉取去善相撲偶輸處子懷孕

謾不得

曹司對曉事官員諳熟行市買賣妬妻不會飲酒靈利孩兒買物

諱不得

健兒面上逃走字賊見眞贓小官祖父名有罪對知證人

攺不得

生來劣相性好偸竊好說脫空好笑話人愛說是非淫欲無度謬漢好作文章口喫人多說話貪財人愛便宜不肖子好賭博還俗僧道舉止婢作正室有舊態偸食貓兒

得人惜

學行孩兒善歌舞小妓不偸食貓兒快馬穩善做活計女壻會讀書児子良僕妾好書畫有行止公人

學不得

神仙天性敏速才識過人有膽气能飲啖臨事果斷

忘不得

父母教育好交友受恩處得意文字少年記誦書

畱不得

春雪暑月盛饌愛逃席客潮水順風下水船猴猻看果子窮人粟帛城門發更後大官得替後

勸不得

服硫黃酒病漢愛賭錢人醉後相罵夫妻因婢爭鬧

悔不得

賭錢輸中酒病失口許人物出語容易作過後事發好景失遊賞少年廢學見好物失買

怕不得

上陣相殺夏月餅師相撲漢拳踢有罪喫棒醜婦見舅姑臺諫官言事弄潮上竿

省不得

閩人讀書諸行市語番人說話

古今說海卷一百三十五

●欽定四庫全書

古今說海卷一百三十六

﹝明﹞陸楫編

說纂二十【雜纂八】

○損齋備忘錄

續資治通鑑綱目第二十七卷

所載乙未夏六月從太祖髙皇帝渡江者凡十人今略考其終始如左曰徐達官至太傅中書右丞相徵虜大將軍封信國公洪武三年攺封魏國公十八年薨追封中山王謚武寧長子允恭襲封公爵次子增壽永樂初封定國公曰馮國用官至帳前都指揮使立功艸昧時早卒後追封郢國公子誠官至僉大都督府事弟勝洪武三年封宋國公曰邵榮官至平章政事尋以謀反伏誅曰湯和官至禦史大夫封中山侯進封信國公二十八年薨追封東甌王謚襄武子鼎先卒追封信世子曰李善長文臣官至太師中書左丞相封宣國公洪武三年攺封韓國二十四年賜死長子祺駙馬都尉曰常遇春官至平章軍國重事徵虜副將軍封鄂國公洪武二年薨於軍贈太保追封開平王謚忠武長子茂三年封鄭國公茂以罪廢弟升襲爵攺封開國曰鄧愈官至禦史大夫洪武三年封衛國公洪武九年薨追封寧河王謚武順長子鎭襲封公爵攺申國曰耿君用官至管軍總管死於戰陣後追封長興侯子炳文官至鎭國上將軍大都督府副使封長興侯曰毛廣一名麒文臣官至參議早卒子驤官至都督曰廖永安官至同僉與張士誠戰被執卒於蘇州後追封楚國公弟永忠官至平章洪武三年封徳慶侯又方渡江而歸附者一人曰兪通海官至都督同知卒於軍後追封虢國公弟通源洪武三年封南安侯甥一人曰李文忠母曹國公主父眞駙馬都尉追封隴西王謚恭獻文忠官至同知軍國事三年封曹國公十七年薨追封岐陽王謚武靖子景隆襲公爵義子一人曰沐英官至徵西將軍洪武十年封西平侯二十五年薨追封黔寧王謚昭靖子春襲侯爵卒次子曰晟仍襲侯爵永樂間進封黔國公已上皆從王師初起者也逮至洪武三年大封功臣則增多矣

封公六人

韓國公李善長魏國公徐達

鄭國公常茂宋國公馮勝

曹國公李文忠衛國公鄧愈

封侯二十八人

中山侯湯和延安侯唐勝宗

吉安侯陸仲亨濟寧侯顧時

淮安侯華雲龍江夏侯周徳興

長興侯耿炳文臨江侯陳徳

鞏昌侯郭興六安侯王志

滎陽侯鄭遇春平涼侯費聚

江陰侯吳良靖海侯吳禎

南雄侯趙庸徳慶侯廖永忠

南安侯兪通源廣徳侯華髙

營陽侯楊璟蘄春侯康鐸

永嘉侯朱亮祖潁川侯傅友徳

豫章侯胡美東平侯韓政

宜春侯黃彬宣寧侯曹良臣

河南侯陸聚汝南侯梅思祖

至二十三年肅淸逆黨榜列勲臣五十七人其因革次第則又異於前矣

曰功髙望重連歲曽總兵者八人

魏國公徐達曹國公李文忠

衛國公鄧愈信國公湯和

宋國公馮勝西平侯沐英

江陰侯吳良長興侯耿炳文

曰専簿書而聽指示者一人

韓國公李善長

曰以義气而封者三人

滎陽侯鄭遇春六安侯王

志平涼侯費聚

曰所在隨軍徵討累有戰將之功未有總兵之名而論舊封者十九人

江夏侯周徳興鞏昌侯郭興

南雄侯趙庸安慶侯仇成

崇山侯李新南安侯兪通源

永平侯謝成鳯翔侯張龍

靖海侯吳禎東勝侯汪興祖

普定侯陳桓航海侯張赫

舳艫侯朱壽徳慶侯廖永忠

臨江侯陳徳濟寧侯顧時

延安侯唐勝宗吉安侯陸仲亨

淮安侯華雲龍

曰建功者十五人

潁國公傅友徳涼國公藍玉

靖寧侯葉升景川侯曹震

會寧侯張溫定逺侯王弼

武定侯郭英懷逺侯曹興

雄武侯周武安陸侯吳復

宣徳侯金朝興永成侯薛顯

東川侯胡海鶴慶侯張翼

永嘉侯朱亮祖

曰因父而封者四人

開國公常升蘄春侯康鐸

金寧侯陳輅西涼侯濮玙

曰持兵負固於兩間可觀望而不觀望來歸者七人

東平侯韓政宣寧侯曹良臣

營陽侯楊璟河南侯陸聚

汝南侯梅思祖豫章侯胡美

宜春侯黃彬

得與功臣廟祀者惟二十有一人

中山王徐達開平王常遇春

岐陽王李文忠寧河王鄧愈

東甌王湯和黔寧王沐英

郢國公馮國用越國公胡大海

梁國公趙徳勝濟國公丁徳輿

巢國公華髙蔡國公張徳勝

虢國公兪通海江國公吳良

海國公吳禎蘄國公康茂才

安國公曹良臣黔國公吳復

泗國公耿再成東海郡公茅成

燕山侯孫興祖

國初文臣生受封爵者三人曰李善長以太師中書左丞相封韓國公曰汪廣洋以中書右丞封忠勤伯曰劉基以禦史大夫封誠意伯後李與汪皆賜死惟劉公令終國初將臣封爵土者今惟中山徐王黔寧沐王及武定侯郭公三人之子孫尙承襲餘皆廢罷徐沐二王禦制爲善陰隲固常載其有功不殺及忠愛之徳矣近觀楊少傅榮所撰武定侯神道碑又知侯自少事髙廟四十餘年小心謹愼未嘗有過爲人沈毅多智嘗從徵陳理其將陳同僉驍健善槊馳入中軍帳下上遽呼曰郭四爲我殺賊侯奮臂持鎗賊卽應手墜上解所禦赤戰袍衣之曰唐尉遲敬徳不汝過也家居簡靜好讀書天文地理百家之說無不通曉性尢孝愛母夫人卒廬於墓側晝夜號泣不絕聲臥寢於地毀瘠日甚一夕夢夫人告曰地濕則致疾而傷生汝竭忠報效爲父母光卽孝矣墓不必廬也遂感悟而歸三年之間哀痛如一日其亦不忘忠孝者矣豈天眷有徳視立功一時者其報自不同耶

都督劉貞合肥人洪武中寧獻王封大寧公爲總兵文廟靖難首入大寧盡握其軍以行眾方苦近邊無一人聽公命者公恐被執一夜竊負勑印浮海而南京師聞眾已去意公亦降矣因籍其家下獄明日公由福建還家人遂皆得釋至今子孫不替蓋當時幸全似亦非偶然者今純母淑人卽公曽孫女也其大寧舊地向旣失守遂棄於塞外其軍今皆散置保定等處而獻王則遷國南昌矣

先髙祖駙馬都尉汝南侯從子也洪武末出鎭淮安太宗文皇帝靖難師至猶固守其地後臣民推戴文皇帝繼大統先髙祖知太夫人無恙遂散師還京同時有周是修者亦自經言者謂其不順天命請加追戮上曰彼食其祿自盡其心一無所問嘗仰觀此言則上於先臣固無所罪也而姦諛者乃擅害之痛哉賴聖明卒寘於法而臣家逮今受恩未艾蓋福善禍淫天道聖心一而已矣本朝文章首臣洪武初則學士宋濂所記當時盛美有洪武聖政記自永樂以後則少師楊士奇所記有三朝聖諭錄天順間則少保李賢有天順日錄二錄近皆印行而聖政記獨亡僅見其序於文集爾惜哉

歐陽子本論謂佛老之害宜修其本以勝之竊以爲未然蓋修其本異端不入矣今其教方熾而遽欲修其本以勝焉是猶病劇不治惟務培養元气也其愈也難矣狄梁公始終爲唐卒授五王反正功固偉矣然非守道者所可取法何也蓋君子於義有不安不敢須臾處以成事有命難取必於將來也若梁公者後𨿽幸而成功其身固已委質爲臣而處於所不安矣況或不能終遂又將何以自獻於先君乎

潛溪文集內一事昔波斯人來閩相古墓有寶气乃謁墓鄰以錢數萬市之墓鄰諱不與波斯曰汝無庸爾也此墓已無主五百年矣墓鄰始受錢波斯發之見棺衾肌肉潰盡惟心堅如石鋸開觀之有佳山水靑碧如畫傍有一女靚妝憑闌凝睇蓋此女有愛山水癖朝夕玩望吐吞淸气故能融結如此此志壹動气也程氏遺書內一事南中有人因采石石陷壓閉石罅中幸不死饑甚只取石膏食之不知幾年後他人復采石見此人引之出漸覺身硬才見風便化爲石此气壹動志也天地間陰陽變合何所不至哉鍼

指南或金性趨南也若水之下火之上皆出於自然非有所使之也但他金體重每藉於物莫遂其自然故惟鍼可驗耳

世所謂涼焰恐無是理蓋陽能制陰故水可以爲湯而泉亦有溫者陰不能制陽若極盛則克之矣不能使之從其性也夫陽之成形爲火而焰則火之餘也惡得涼火浣布蓋金石之屬其縷若今銅鐵絲网入火不能遽化耳

方諸見月生水此未及試縱有之其生當亦不多蓋火以木爲體得其種可以傳故千尋之焰卒爾可滅水自有體其生也豈得遽盛今以一杯水費束薪爇之且難卽消則長也詎能頓異哉知死之道則可以知生之道也

朱啟明謂人之目與舌皆有形而所視所嘗者亦有形鼻惟容气故所嗅者亦惟气至於耳則中虛者也而所聽之聲亦無迹事物各以類應也固矣

太祖髙皇帝禦制詠雪詩云臘前三白曠無涯知是天公降六花九曲河深凝底凍張騫無處再乘槎其一統鴻基兆於此矣新雨詩雲片雲風駕雨飛來頃刻憑看徧九垓楹外近聆新水響遙空一碧見天開維新丕洽於是見焉於呼盛哉

太祖徵僞漢至瀟湘賦詩云馬渡溪頭苜蓿香片雲片雨渡瀟湘東風吹醒英雄夢不是咸陽是洛陽天葩睿藻豪宕英邁如此大

將徵南膽气豪腰懸秋水呂虔刀馬鳴甲冑乾坤靜風動旌旗日月髙世上麒麟終有種穴中螻蟻竟何逃大標銅柱歸來日庭院春深聽伯勞此聖祖命都督僉事楊文南徵而賜之之詩也气象豪雄音律和暢酷似盛唐格局

宣廟詩多六言如過史館云蕩蕩堯光四表巍巍舜徳重華祖考萬年垂統乾坤六合爲家上林春色雲山際雲開曉色林間鳥弄春音物意皆含春意天心允合吾心二詩今人家往往有石刻摹本蓋石不在禁中故人多得之臣又嘗於一故家獲覩詠撤扇一首云湘浦煙霞交翠剡溪花雨生香掃卻人間炎暑招回天上淸涼與前二詩皆一視同仁气象而此一章尢有克治之意大抵皆以天地萬物爲一體眞帝王之言也

忽聞貧者乞聲哀風雨更深去復來多少豪家方夜飲貪歡未許暫停杯此先君子聞丐者有感而作也與前輩蠶婦吟所謂子規啼徹四更時起視蠶稠怕葉稀不信樓頭楊栁月玉人歌舞未曽歸如出一手然彼方自怨此乃卹人其設心更廣矣

誓掃匈奴不顧身五千貂錦喪胡塵可憐無定河邊骨猶是深閨夢里人此唐人陳陶詩也末二句蓋謂地逺不知其死而尙夢見命意可謂精到然謾讀之初若不經意者在今人不知費多少詞說

元人薩天錫秋宮詞云淸曉宮車出建章紫衣小隊兩三行石闌干外銀燈過照見芙蓉葉上霜初讀若泛言一時事細玩之則見深宮寂寞望幸不到气象且造語渾然追蹤盛唐若此者亦不多見也

大理石屏近年朝紳爭尙官其地者以是勞民傷財而李貞伯獨寓此意於送行詩乃謂相思莫遣石屏贈畱刻南中徳政碑可謂徳業相勸矣

廣陵茅大芳作詩一時莫能尙洪武末先髙祖守淮安公時任都憲寄以詩曰淮南消息近如何聞道將軍志不磨縱有火龍翻地軸莫教鐵騎過天河闗中事業蕭丞相塞外功勲馬伏波老我不才無補報臨風一嘆一悲歌百餘年來淮人傳誦

鐵鉉鄧州人也爲山東布政抗禦靖難師甚力文皇卽位擒至闕下不屈而死二女入教坊終不受辱後赦出之皆適士人長女有詩曰教坊脂粉洗鉛華一片閒心對落花舊曲聽來猶有恨故園歸去已無家雲鬟半綰臨妝鏡雨淚空流濕絳紗今日相逢白司馬尊前重與訴琵琶其妹詩曰骨肉傷殘產業荒一身何忍去歸娼涕垂玉筯辭官舍步蹴金蓮入教坊覽鏡自憐傾國貌向人羞學倚門妝春來雨露寛如海嫁得劉郎勝阮郎周易自漢儒以彖象諸傳分隸各卦爻之下歷代因革遂各不一至東萊呂氏考定十翼附於經後始復孔氏之舊但大小二象兼分上下似猶可疑蓋大象主象小象主辭義旣不同文體亦異恐各自爲篇也先儒大象小象之稱豈亦因其篇而別其名歟

尙書精密之旨若虞書精一執中商書主善克一等語今文皆無孰謂古文爲僞書耶

春秋紀事非以用字爲褒貶但據事正名則褒貶自見如下殺上爲弒此殺上之定名而不可易者猶酒之不可以言食肉之不可以言飲茍捨之而不曰弒則非下之殺矣故凡殺上者必以弒書非惡其殺上而故書弒字以示貶也故曰春秋正名蓋謂正其本然之定名耳聖人豈假智力於其間哉

地有四遊竊謂不然地之凝結由制於天气之急勁旋遶而不可嬰也地而可遊是天气尙可嬰也此非惟不知地亦不知天也

或謂雷形似斧此倒言也先王制器尙象正斧取象於雷耳

古今說海卷一百三十六

●欽定四庫全書

古今說海卷一百三十七

﹝明﹞陸楫編

說纂二十一【雜纂九】

○復辟錄【闕名】

景泰八年春正月上染疾免百官朝數日內外羣臣患之十有一日左都禦史蕭維禎左副都禦史徐有貞率十三道同百官問安於左順門外太監興安自內出問曰若皆何官維禎答曰乃都禦史六科十三道給事中禦史五府六部堂上官聖體不寧謹來問安興安以指作十字謂病之篤不過是日耳又曰若皆朝廷大臣耳目不能爲社稷計日日徒問安耳眾乃惶惶而退卽日維禎同有貞集十三道禦史議曰今日興安之言若皆達其意否眾曰皇儲一立無他患矣請早立之二公喜曰斯議得矣眾還道中作封事艸其略曰聖躬不寧五日未朝內外憂懼京民震恐蓋爲皇儲未立以致如此伏望皇土早建元良正位東宮以鎭人心艸具呈堂二公是之會槁於朝集文武羣臣石亨張輗張軏於謙王文胡濙楊善等於左掖門議允僉題維禎舉筆曰我更一字乃更建字爲擇字笑曰吾帶亦欲更也是日進奏十有三日本出奉聖旨朕這幾日偶染寒疾是以不曽視朝待正月十七日早朝請擇元良一節難準部院科道皆勃勃憂慮瑄與同官監察禦史錢琎樊英同曰斯當復請未幾禮部尙書胡濙令一辦事官赴道報曰請立東宮事今本部會閣下及文武大小羣臣於十七日待上視朝合辭懇請令來報知僉名瑄與琎英不勝忻忭約曰上再不可吾等皆免冠叩頭辭職乞還田裏滿朝若是上亦心動事無不可皆會議於禮部學士商輅主筆艸奏其略曰天下者太祖太宗之天下傳之於宣宗陛下宣宗之子見深宣宗之孫以祖父之天下傳之於孫此萬古不易之常法稿成登正本會僉因姓氏眾字畫多訛至十六日晡時方完是日先進題知明日對仗陳進亦無害也徐有貞時常往返石亨家人莫知其故是日未末有貞自造亨家燃燭時方出十七日四鼓時眾集於朝人人謹待上出以期事濟頃之南城呼噪震地羣臣失色須臾鳴鐘鼓上皇禦極矣於是朝野歡騰以爲復見太平本遂不進旨下擒於謙王文等以其迎立外藩故也有貞亨等皆進爵有差究迎立之迹無實可驗乃曰謀而未成於謙王文論死棄市商輅免還爲民余從編戎伍有貞以己乃謀首功冠文武論於上前乃錫以奉天翊運推誠宣力守正文臣特進光祿大夫武功伯兼東閣大學士亨一日自引千戶盧旺顏敬二人侍於文華殿前上問日二人何人也亨對曰臣之心腹何謂心腹對曰臣每有機事與二人謀他人不知也如迎請上時亦與斯二人謀乃特拜二人爲指揮使自是求請無虛日冒報功次升六千餘人上甚厭之事定日久上察迎立事愈無狀心頗見疑每訐亨及張軏曹吉祥等迎立外藩之故對曰臣亦不知乃有貞向臣言耳石曹二家専權恣肆無復畏忌死生予奪皆在其手士皆重足而立莫敢仰視君子患焉有貞亦欲遏其勢每沮其謀互相排抑於是文武二途矣成化攺元修國史瑄詢史館未載是事瑄乃身爲目見故謹錄於斯以彰國史之公以備修史者采焉浙江按察司副使丰城楊瑄識

初景泰不豫圖富貴者因起異謀大學士王文與太監王誠謀欲取襄王世子立爲東宮其事漸泄旣而景泰疾亟太監興安諷羣臣請復立東宮僉謂上皇子固宜復之惟王文之意不在此閣下陳循輩亦知之賢因會議問學士蕭鉉乃曰旣退不可再賢始覺其有異謀也文入對眾曰今只請立東宮安知朝廷之意在誰賢益知其必然明日早觀奏詞曰早選元良人皆曰此非復立之意遂駕其說於石亨輩曰王文於謙已遣人賫金牌勑符取襄王世子去矣卽於十七日早帶兵入南城請上皇復位是時景泰不朝已四日矣先一二日又駕其說於石亨輩云景泰命太監張永等拏亨數人掌兵者其謀立上皇中官吉祥蔣冕輩白於太后寫勑旨與亨輩成此事遂以王文輩爲大逆姦惡然王文初謀於謙輩未必知亨輩不過因於謙平日總督軍務一切兵政専而行之亨不得遂其所私乃乘此機而除之其餘皆因平日不足者而中傷之未必皆知王文之初謀也況王文之謀其實未發所以誅戮者多非其罪乃曰臣等捨命舉此大事以爲有社稷之功上亦信之極其報典之隆而亨等遂招權納賄擅作威福冒濫官爵恣情妄爲勢焰赫然天下寒心初徐有貞亦與迎駕之謀特命入閣有貞以陳循輩在前不得自専乃助亨除去循輩未幾有貞亦爲亨所嫉而出之人以爲天道好還不意亨復遭烈禍益見天道之好還也【李賢天順日錄】

景泰有疾都督張軏武淸侯石亨太監曹吉祥以南城之謀叩太常卿許彬彬曰此社稷功也𨿽然彬老矣無能爲也盍圗之徐元玉軏亨等從其言是月十四日夜會有貞有貞曰太上皇帝昔者出狩非以遊畋爲赤子故耳今天下無離心謀必在此特不知南城知此意否軏等曰兩日前有陰達者有貞曰必伺獲審報乃可議軏等去兩日夜再會有貞言報得矣計將安施有貞乃升屋覽步乾象亟下附軏等耳言時在今夕不可失遂相與密語人不得聞已而軏云今敵騎薄都城柰何有貞言正宜乘此以備非常爲名陰納兵入內誰不可者軏等首肯之復密語旣倉皇以出有貞焚香祝天與家人訣曰事成社稷之福不成家族之禍矣歸人不歸鬼遂往會軏亨吉祥王驥楊善陳汝言等收諸門鑰夜四鼓開長安門納兵近千人宿衛官軍驚愕不知所爲有出入者兵輒叱止之有貞命仍鎖諸門曰萬一內外夾攻事去矣鎖訖有貞取鑰投水竇並軏等莫之知時天色晦冥軏等惶惑有貞趣行軏顧謂曰事當濟否有貞大言時至矣勿退薄南宮城門鐵錮牢密叩不應俄聞城中隱隱然有開門聲有貞等命取巨木架懸之數十人舉撞城門又令勇士踰垣入與外兵合毀垣垣壊門啟城中黯無燈火軏等入見太上皇燭下獨出問曰爾等何爲眾俯伏合聲請陛下登位乃呼兵士舉轝來兵士驚懼不能舉有貞等助挽以前掖上皇登轝有貞等又自挽以行忽天色昭朗星月輝光上皇顧問有貞等卿爲誰各對某官某有貞等前導密邇屬車旣升奉天殿諸臣猶有在轝前者武士以椎擊有貞上叱止之時斧座尙在殿隅諸臣往推之至中上升座鼓鐘鳴羣臣百官入賀景皇帝聞鐘鼓聲問左右云於謙耶左右對曰太上皇帝景皇帝曰哥哥做好上旣復辟卽日命有貞依舊左副都禦史兼翰林學士明日升兵部尙書命掌內閣事三月封武功伯仍命兼華蓋殿大學士掌文淵閣事【蘇材小纂】

景泰八年正月十二日禮部會內閣及文武羣臣議立東宮事具奏不允十四日內閣大臣陳循等招石亨至東閣會本請復立茂陵爲皇太子亨對曰上面有病休要激惱他又言少停慢慢說話因見人多不曽說得初景皇帝有病羣臣不知其危劇本月十三日夜石亨獨蒙宣到郊壇齋宮榻前面受命代行禮親見知必難起於是時有南城之謀十七日早四更時有郎中龍文至循家蓋文素善張軏得之軏謂前日石總兵要與循計較說道西邊病重難起若請復立東宮不如就請太上皇復位可以得功賞要與循說輳循不著卻與徐有貞計較言先要與陳學士說不曽說得本官回言陳學士往日在人前說你無功封侯此事如何與他說他見爲首請立東宮若他得知西邊難起是的又會集百官懇請太上皇復位大眾所爲必無功賞切不可令之知只約內外典兵柄者三五人密爲之庶幾功勲有歸權寵在己又與亨計必須揑个異故方顯得吾輩功髙此事在今日早發【見陳循辧寃疏】

天順元年正月十七日聖上復位當日拿於謙王文第二拿項文曜聞父喪未起身送錦衣衛皆打一百第二日拿陳循蕭鎡商輅兪士悅江淵王偉顧鏞丁澄沈敬等多官問皆打二十擬謀逆重罪題奉聖旨且監著內臣王誠舒良弄權者十四五人皆擬重罪升副都禦史徐有貞爲兵部尙書太常卿許彬大理卿薛瑄加禮部侍郎勑朕居南城今旣七年心已忘天下不幸姦臣謀逆武淸侯石亨等能察機謀共申忠義奉迎朕復正大位功在宗社可特進封爲忠國公食祿一千五百石右都督張軏爲太平侯食祿一千三百石張輗爲文安侯都禦史楊善爲興濟伯食祿一千二百石俱子孫世襲如勑奉行正月二十二日聖旨於謙王文舒良王誠張永王勤論法本當淩遲從輕決了罷家下人口免死充軍家小免爲奴著隨住家財入官陳循江淵兪士悅項文曜免死發口外永逺充軍家小隨住蕭鎡商輅王偉顧鏞丁澄原籍爲民

天順元年正月二十六日都察院左都禦史蕭維禎等於奉天門欽奉聖旨於謙王文結同內賊王誠舒良張永王勤等構成邪謀逢迎景泰簒位易儲依阿從諛廢黜正後內外朋姦紊亂朝政擅奪兵權將軍國大事都弄壊了近因祁鈺有疾不能臨朝視政這廝每自知罪惡深重恐朕不容因共謀爲不軌糾合心腹都督範廣等要將總兵官等擒殺迎立外藩以樹私恩動揺宗社其一班姦黨陳循蕭鎡項文曜兪士悅王偉顧鏞丁澄商輅亦各密知前謀不行發舉及朕復位這廝每姦謀節次敗露已將於謙王文王誠舒良張永王勤處以極刑籍沒家產成丁男子俱發充軍仍將其餘姦黨陳循等發口外永逺充軍及原籍爲民了論這廝每圗危宗社的情理窮凶極惡本當族滅如今體上天好生之徳都從輕處治了今後內外的官務要竭力盡忠奉公守法以保身家不許似這廝每朋姦亂政違了必誅不饒恁都察院便出榜曉諭多人每知道欽此

天順元年二月初六日奉聖旨張輗升刑部尙書劉廣衡刑部左侍郎李賓調大理寺卿李秉調南直隸管糧儲張鳯調南京戶部薛希璉調南京刑部蕭維禎調南京都察院姚夔調南京禮部宋琰調兵部鄭泰李敏孟鑑張睿沈翼張恵孫元貞張純楊寧張敏王騋年富馬瑾馬昂韓福欒憚程南云蔡翼嚴增姜勝都著他致仕劉本道替張睿管京倉糧儲翰林院便寫勑書著人鋪馬裏去欽此

上復寶位二三日間諸文臣首功之人列侍文華殿上喜見眉宇呼諸臣曰弟弟好矣喫粥矣事固無預弟弟小人壊之耳諸臣黙然時都督劉深亦帶刀在侍亦以復位功進左都督後充總兵官掛徵蠻將軍印來廣西爲盛偶及此其語尢詳【水東日記】

壬申易儲之詔旣下何文淵嘗告人曰詔文天佑下民作之君父有天下傳之子此文淵語陳閣老思不及也旣歸田裏又屢以告郡邑親識人皆知之天順攺元鄕人固虞文淵必及禍謂在旦夕一日遞報陳都禦史將至邑人並驚信文淵因自經死未幾至者乃廣東陳副使泰便道過家耳陳以都憲攺職因誤傳云【同上】

天順初上以郕王薨欲令汪妃殉葬賢因奏曰汪妃𨿽立爲後卽遭廢棄幽閉幸與兩女度日若令隨去情所不堪況幼女無依尢可矜閔上惻然曰卿言是朕以弟婦少年不宜存內初不計其母子之命一日上曰汪妃旣存不宜在內欲移居舊府何如賢曰如此誠便但衣食用度不可闕減上曰朕更欲加厚豈可減乎其原侍宮人悉隨之復遣老成中官數人以備使令由是母子保全甚得其所

上之復位天下人心無不歡戴若無亨輩攪擾左右前後得正人輔導行事三代可復不幸而遇亨輩讒言一入未能遽解數年之久言路猶塞所謂開國承家小人勿用可不戒哉

初朝廷旨意多出內閣臣條進槁畱閣中號絲綸簿其後宦寺専恣時奏收簿祕內徐有貞旣得權寵乃告上如故事還簿閣中

景泰不豫文武羣臣不過候其不起請上皇復位時武淸侯石亨都督張軏掌大兵小人欲圖富貴者以爲少保王文於謙與中官王誠等欲取宗室立之之說以激亨等借其勢而成功亨等遂以迎駕爲功殺王文於謙等並貶謫陳循等數十人亨封忠國公軏封太平侯乃固寵攬權冒濫官爵黷貨無厭方復位之初人心大悅及見亨等所行人皆失望幹動天象彗出星變日暈數重數月不息乃羣邪固蔽太陽之象而亨恬不知戒賄賂公行彊預朝政掠美市恩易置文武大臣邊將以彰其威有不出於門下者便欲中傷中外見其勢焰莫不寒心敢怨而不敢言亨侄彪頗驍勇驟升都督性尢貪暴初立邊功大肆凶惡謀鎭大同邀人保奏朝廷覺其不實使人廉察果皆虛詐置彪於法人心皆快已而罪連亨朝廷初念其功累宥之未幾家人傳說怨謗有不軌之謀於是置亨於法籍其家受禍甚烈議者以爲天道好還如此人見其爵位勢力重如泰山一旦除之曽不少阻蓋幽明寃抑從此伸气𨿽朝廷大法有所不免亦其罪惡貫盈人神共怒助力於其間當時若以彪鎭大同誠爲可憂且在京武官多出亨門下而亨又握兵權天下精兵無如大同稍有變動內外相應其禍可勝言哉此時𨿽欲撲滅力不能及今辧之於早除此大害非上之剛明果斷不能如此而亦祖宗在天之靈黙相之社稷綿逺兆端於此【天順日錄】

法司奏石亨等報升官員俱合查究上召賢問曰此事可否恐驚動人心賢對曰若查究則不可但此等冒升職者自不能安欲自首猶豫不決若朝廷許令自首免罪事方妥帖上曰然遂行之於是冒升職者四千人盡自首攺正人心皆快或有擬欲追其支過俸米者賢曰不可戶部奏請得旨乃免人心皆安亨旣置於法平日出入門下者無不驚懼一日賢言於上曰元惡旣除宜戒諭羣臣慰安人心不究其餘上允之中外釋然無不感戴朝廷之恩者【天順日錄】

石亨下獄死法司請瘞其屍上召賢曰如何賢對曰如此行之未爲盡善法司宜執法論罪欲梟首示眾朝廷不從特全其首領尢見恩義上曰然卽從之【天順日錄】

石亨嘗往來大同顧紫荊闗謂左右曰塞守斯闗京城何由能至識者知其心矣忌憚於謙兼懼正人之多不敢決爲天順初自南城迎復之功封忠國公益恃寵招權納賂天下都司及邊將多出門下是年二月初三日朝退歸私第所親盧旺顏敬杜淸等二十餘人各叩頭起侍亨曰我這職事皆爾之所欲爲者眾不知所謂咸曰我等賴公擡舉各衛都指揮及指揮之職至是足矣三公之位何敢望也亨曰當時趙太祖陳橋之變史不稱其謀反爾等若助我至此我職非爾爲之而何眾皆股戰南城有功瞽目指揮童先乃手出妖書曰惟有石人不動蓋天意有在爾等勉力爲之乃謀曰大同人馬甲天下我撫之素厚今石彪在彼充遊擊將軍異日以彪代李文掛鎭朔將軍印北塞紫荊闗東出山東拒臨淸決髙郵之堤以絕餉道則京城可不戰而疲遂議以盧旺守裏河一道各有分地三月敵入延綏命亨徵之童先力勸亨成前謀亨曰爲此事不難但天下各處都司除代未周待周爲之不晚也童先曰時者難得而易失也恐時一失不可復得亨不聽童先私罵曰這廝不是幹此事底亨師還無功見上於文華殿上命環衛露刃以待

天順五年七月初二日太監吉祥侄昭武伯曹欽作亂放火燒東西長安門殺害左都禦史寇深恭順侯吳瑾錦衣指揮同知逯杲等前夕指揮丕勒瑪哈穆特在欽家飲酒謀叛旣而悔之乃以聞內官吉祥居禁庭最久爲人惟喜私恩小恵招權納賂擅作威福嘗往雲南福建殺賊帶去達官軍能騎射取功因而收於部下加以恩澤爲心腹天順初呼召此輩迎駕俱升大職此輩亦感吉祥之恩後石亨事發冒官者俱革去此輩又爲吉祥所庇不動吉祥初以迎駕爲功貪圗富貴一家弟侄俱得大官又賣官鬻獄黷貨無厭上初不得已而從之後不能堪稍疎抑焉吉祥輒懷異志令其侄昭武伯欽糾集所恩之人謀爲不軌會兵部尙書馬昂懷寧伯孫鏜統官軍往陜西殺賊於五年七月初二日早辭朝欽等乘機欲殺昂等就擁兵入內爲變幸而鏜等先覺二鼓時卽報於內禁門不開欽兄弟與同惡者詣錦衣衛指揮逯杲宅前遇杲方出斬其首碎其屍蓋杲亦吉祥所恩之人後朝廷委任行事且發欽非理之事所最恨者先害之然後分布於各禁門待其開擁入三鼓至門欽兄弟四五人俱在長安門予四鼓到朝房聞鎗馬驚亂以爲出徵之軍及入房聞呼錦衣指揮焦壽郭英等拿住予亦不知何如俄又呼予官名曰尋李學士予方恐卽出房至門前見披甲持刀者數人一人砍予一刀又打一刀背曹欽適至見予不忍殺連呼尊長執予手曰毋恐叱退持刀者且告曰我父子兄弟盡忠迎駕復位逯杲譖毀反欲相害提杲頭示予曰誠爲此人激變不得已也予曰此人生事害人誰不怨恨旣除此害卽可請命欽曰就與我寫本進入卽令防予至吏部朝房尙書王翺處借紙筆寫成予拉翺同行門縫投進欽見門不開乃舉火焚燒復欲害予令持刀者同予尋尙書馬昂得翺等解之及天明上馬呼眾馳往東安門又令披甲持刀者一人馳馬尋予翺等復解之忽孫鏜領官軍襲而圍之予乃得脫時恭順侯吳瑾左都禦史寇深俱被殺死予被傷在吏部至晚大雨不止聞官軍圍欽等於其宅盡誅之予慮其脇從者不寧卽進本請急宣聖旨脇從者罔治以安反側之心然後詔示天下布寛卹之恩一切不急之務悉皆停罷與民休息吉祥已正典刑蓋此亂臣賊子肆行反逆天地鬼神所不容當時若不早覺各門旣開此賊擁入縱橫一時不能禦之其禍不可勝言幸而早撲滅之此實宗社之福也【天順日錄】

吉祥初傳太后勑旨令石亨等迎駕有功與政然不通文墨恐事歸司禮監以此極力贊說凡事與二學士商議而行時徐有貞李賢己爲吉祥所引入閣辦事故除於謙等皆用徐有貞策而賢陰助之先吏部侍郎闕調兵部侍郎項文曜於吏部李賢以吏部郎中升兵部侍郎代文曜蓋嫌於升本部與尙書王翺並之意謙嘗薦文曜賢以爲今調出謙意深銜之嗾給事中王鎭等劾文曜爲謙姦黨都禦史蕭維禎亦吉祥所引用文致謙罪以爲欲迎立外藩依謀反者律淩遲處死以文曜爲知於謙謀反故縱者律斬事載李賢天順日錄及蕭維禎所構獄案日錄內賢自言助有貞展盡底蘊又言有貞素行持公者少及予持公助之遂攺前轍觀此則有貞害謙之事謂賢不與謀可乎況日錄屢言文曜黨謙士林非笑夫謙本非邪人文曜所黨何事唐李訓鄭注爲宦官所引用旣而欲除宦官以自解訓又恐注専其功遂致甘露之禍賢與有貞旣爲吉祥亨所引用而慮爲所累欲以至公除之幾致禍變初亨每來閣議事則欲以己意令內閣行之有貞等得無厭乎又亨欲薦吳與弼賢乃代艸附亨奏之則吉祥亨初與有貞賢相親厚可見矣【雙溪雜記】

古今說海卷一百三十七

●欽定四庫全書

古今說海卷一百三十八

﹝明﹞陸楫編

說纂二十二【雜纂十】

○靖難功臣錄【闕名】

太宗文皇帝於洪武三十二年七月初五日爲姦臣齊泰等變亂祖宗成法調兵殺害親王車駕奉天徵討克懷來八月克雄縣鄚州攻圍眞定九月接應永平十月攻克大同十一月鄭村壩大戰大捷十二月取廣昌三十三年正月取蔚州攻圍大同四月白溝河大捷五月圍濟南十月克滄州十二月東昌大戰三十四年三月夾河大捷閏月槁城大捷十月克保定西水寨三十五年正月克東阿東平汶上沛縣四月小河齊眉山靈璧縣大捷攻破營寨五月至泗州降之過灘河六月渡江十七日平定京師太宗興靖難之師仁宗以燕世子居守曹國公李景隆引兵數十萬圍北平城時城中兵不及萬人晝夜拒敵數夜使人開門斫敵營敵驚亂自殺或至明乃定遂退營數十里【實錄今編入歷代君鑑】

姚廣孝蘇州妙智庵僧也本名道衍讀書能詩天文地理陰陽術數兵家之學皆造其妙洪武中詔選十髙僧分侍諸王廣孝與焉因私謁文廟曰若蒙殿下不棄當奉上白帽子戴蓋謂皇字也革除初文廟有意靖難偶出對聯雲天寒地凍水無一點不成冰廣孝對云國亂時危王不出頭誰作主旣而相與密謀忽承運殿■﹝氏鳥﹞吻墜地上心惡之廣孝云他要換顏色矣謂以黃易緑也及出師廣孝常居守運籌帷幄蓋義師之起實廣孝首贊助之後官授太子少師封榮國公

李友直北平布政司吏初建文中廷臣有因齊藩不法遂建議藩國所在更置守臣於是擢張昺爲北平布政使昺至日求王府細事將爲不利友直密聞於上義旅旣舉遂擢用之後官至工部尙書

洪武三十二年七月初六日北平布政司吏李友直【淸苑縣人】首告布政使張昺謀反奉太宗聖旨昨日送張昺反詞的吏除他本司官欽此除右參議前去楊栁靑等處拘收糧米及提調宛平大興兩縣人夫挑齊化等門城壕十月南軍圍城同參政郭資守各門旣而聞白溝河聲息又同內使賽音特穆爾等守平則西直等門又差長蘆截南軍運來米及平都司來攻又守禦各門往來通州永平保定等處守禦及探聽聲息後遼東軍攻通州又同承奉李謙守門【見楊士奇撰友直墓志】

譚淵燕山右護衛副千戶是年七月初六日於端禮門擒都指揮謝貴布政使張昺等官及攻奪九門隨徵眞定及鄭村壩等處殺敗曹國公等軍馬攻破九門營寨三十四年至夾河搏戰所乘馬蹶被殺

朱能洪武甲戌襲父職爲燕山中護衛副千戶靖難師初興帷幄密議惟河間忠武王【張玉】與王與焉時北平三司之交構造禍者王與忠武建議率麾下首擒之遂奪九門撫綏城內外三日人心大定引兵攻薊州擒其將都指揮馬宣等遂取遵化永平密雲從上攻灤河旣還從克雄縣首破其東門敵眾敗走追及於月漾橋執其總帥都督楊松潘忠等復追其餘眾於鄚州斬獲不可數計乘勝長驅入眞定大敗長興侯耿炳文兵時王獨與敢死士三十餘騎追奔至滹沱河炳文眾尙數萬復列陣向王王奮勇大呼衝入敵陣敵眾披靡自相蹂躪死者無算棄甲來降者三千餘人上大悅賜書褒諭永平馳報江陰侯吳髙以遼東兵攻城急王從上赴援髙遁走王追及之多所殺獲遂從定大寧戮其拒命撫輯其眾而還時曹國公李景隆率兵攻北平城王從上至鄭村壩與景隆兵遇大戰敗之城中亦出兵夾擊景隆狼狽走王從攻廣昌蔚州大同次第悉下景隆復收散卒號百萬來攻上親拒之王爲前鋒至白溝河敗其都指揮平安軍及申又與敵兵戰大敗之明日王領左哨當前鋒又大敗敵兵盡克其寨柵敵走保濟南王率眾追之至鏵山敵嚴兵列陣以待王連破之敵眾釋兵降者萬餘人王以聞上悉撫而縱之蓋自是敵兵戴徳皆願來歸無復鬥志然上得之卽遣還不畱王從攻滄州先破其東門入城斬首六萬餘級敵震懼遂獲其總帥徐凱進攻東昌敵列陣決戰上以數千騎出陣後敵圍上數匝王奮力翼上以出進戰夾河王爲奇兵先鋒大敗敵將盛庸兵又敗平安兵於槁城追奔至眞定戰其東門斬首萬餘級進略彰徳州遂克東阿東平破汶上諸寨設伏淝河敗平安兵十萬餘進戰小河爲敵所乘稍卻諸將遽請旋師獨王力勸上行曰用兵未必常勝豈可因小挫輒自沮項羽百戰百勝竟亡漢髙屢敗而終興自殿下舉兵來克捷多矣此小挫何足致意但當以宗社爲重整兵前進耳上撫掌嘆曰爾言深合吾心遂行至靈璧敵盛兵迎戰王先登陷陣大敗之生擒其副總兵陳暉平安參將馬溥徐眞等三千餘人獲馬二萬敵眾死者屍蔽原野降者數十萬人悉縱遣之進克泗州渡淮敗盛庸兵遂克盱眙下揚州從上渡江入京師後封成國公追封東平武烈王【見楊士奇撰神道碑】

張玉洪武末調燕山右護衛指揮僉事癸酉追敵至黒松林甲戌徵野人等處升北平都指揮同知戊寅朝廷用讒加兵親藩事急太宗皇帝舉靖難之師帷幄謀畫悉以任王王推誠致慮夙夜不懈事可否進止眾論紛紜未定者王正色數語決之咸中機宜故凡舉措必咨於王首用王策奪北平九門撫順討逆三日城內外悉定師將南出王曰不先定薊州將爲後患薊平余不足平時薊州守馬宣謀起兵迎拒上命王討之王至諭之不下環城攻之宣率眾出戰遂執宣殺之並執指揮毛某王知其可用釋不殺送詣北平遂撫軍民是夜急摧遵化豫戒將士止殺曰師行以得人心爲本遂簡敢勇士四鼓登陴開其城門將士皆入城中始覺守將率眾拒戰執而斬之餘不殺一人將吏悉隨王上謁遂移師永平密雲皆望風輸欵從至灤河王進曰都督潘忠楊松在鄚州扼吾南路宜先擒之上悅隨發兵命王爲先鋒用其計取涿州雄縣生擒潘楊時長興侯耿炳文率兵二十萬屯眞定王自請往覘之還言軍無紀律且其上有敗气無能爲也上以敵眾我寡欲試諸將勇怯召問今舉兵所向具度可必勝否眾未有適說王曰今當徑趨眞定彼𨿽眾然新集未齊我軍乘勝可一鼓破之上曰玉言合吾意吾倚玉一人足辦明日抵眞定接戰炳文大敗幾被擒獲其左副將軍駙馬都尉李堅右副將軍都督寗忠及都督顧成等斬首三萬餘級獲馬三萬復敗安陸侯吳傑軍上召王諭曰汝之功也非汝與吾意合不及此永平馳報江陰侯吳髙等以遼東兵攻圍城急又諜報曹國公李景隆引兵數十萬將攻北平城上與王謀先援永平旣至髙等望風棄輜重遁王從上追之斬獲甚眾王言大寧去此不逺請移軍襲之可免後顧從之後從攻大寧自辰至午城破斬其都指揮朱鑑執都指揮房寛下令安撫城中頃刻而定北平報李景隆兵圍城遂旋師王請先攻其營然後歸援從之徑搗景隆營大戰三日城中亦鼓噪出表裏夾攻景隆軍不支大敗遁去從攻廣昌蔚州進攻大同悉下諜報景隆收潰卒號百萬且復至王言兵貴神速先事者勝請往駐白溝河以逸待勞可必勝也上命王率眾馳往駐三日景隆兵至王以精騎馳擊之斬馘無算景隆復大敗收餘卒退保濟南乘勝追擊圍其城旣而解圍還攻滄州獲其大將徐凱進攻東昌敵列陣決戰上以數千騎遶出陣後敵圍上數匝上已衝擊而出王不知上所在突入敵陣大戰連殺百數十人王亦被創而歿時十二月二十六日云後以都督同知再追封爲河間忠武王【見楊士奇撰神道碑】

武勝燕山衛千戶以驍勇著稱壩上白溝河槁城滄州夾河東昌之戰奮勇當先及大軍至淮先遣公銜命渡江遂爲敵兵所害時洪武三十五年五月十六日也贈北平都指揮僉事

顧成洪武二十九年升右軍都督府都督僉事充徵南總兵官旣歸靖難師起北方公受命往禦至眞定兵敗被執以獻文皇識公先朝舊人解其縶與語曰豈非皇考之靈以汝授我乎因語以不得已興師之故言已泣下公亦泣遂遣人護送北京令輔仁宗居守時姚廣孝奉命輔居守有腹心之寄姚素不習兵事與公議多不合會南兵圍城仁皇於軍旅調度恆從公言城中文武之臣競進曰顧成南將其中叵測不可専任然公所言皆合機會用皆有效數命公出將兵固辭曰使臣侍左右日陪論議得效尺寸足矣賜公甲冑刀劍弓矢皆不受南兵數圍城卒以敗去者多用公謀也後封鎭逺侯【見楊士奇撰墓碑】

李彬濟川衛指揮僉事洪武辛未從潁國公徵北方累有擒獲太宗皇帝居潛聞其驍雄召見與語奇之遂隆眷注後領兵駐札廣昌靖難兵舉公爲前鋒首率兵攻克薊州進指揮同知攻克雄縣鄚州進都指揮僉事已而戰眞定拔永平下大寧剗壩上取廣昌明年鏖白溝攻濟南進都指揮同知其冬破滄州明年折敵單橋擊眾槁城追奪順徳略地定州進都督僉事冬戰楊村中傷俾還北平輔世子居守上旣正位宸極命護中宮至京封丰城侯【見倪謙所撰傳】

孫巖旣引年致政而以子亨代己卯太宗舉義靖難以公宿將知兵特起守通州是歲南兵大至城圍數周起土山臨城攻西門毀樓堞公率眾極力捍禦城賴以完未幾兩軍合戰公操戈身先士卒大呼陷陣士气爭奮追奔逐北斬馘不可勝紀得饋運船三百餘艘資糧無算以功升指揮僉事保鎭通州辛巳兵復至攻城益急公勵將士登城力戰矢石雨下敵乃退走升都指揮僉事壬午春南將平安督遼東兵十餘萬逼城公語將佐曰彼眾我寡若城守不出是示弱也不若及其始至而擊之彼必敗亡乃率敢死士數百犯其鋒而城上亦合勢大呼安眾大潰自是無復來攻者後封應城伯【楊榮撰神道碑】

陳珪燕山中護衛副千戶洪武三十二年七月內攻奪九門九月從徵雄縣取鄚州擊眞定援永平升本衛指揮已而攻大寧戰壩上升都指揮僉事三十三年攻海洋克兔耳山三十四年破楊村大戰通州升中府督僉三十五年拔薊州追敗東軍於別山遂畱守北平

劉中孚大興縣生員洪武三十二年被選守安定門中心敵臺當年入王府辦事庚辰三月差往保定招撫人民督運糧儲辛巳差同內官石童守通州八月東軍臨城中孚與陳珪等出東門外截殺全勝而還

徐忠以濟陽衛指揮僉事鎭北平日從義旗克密雲雄縣眞定永平大寧還戰鄭村壩取廣昌薊州戰白溝河進攻濟南克滄州大戰東昌及夾河攻彰徳及攻西水寨克東阿東平汶上大戰靈璧遂從渡淮及江至京師以功封永康侯

薛祿以戎伍從攻薊州遵化援密雲攻雄縣追敵鄚州戰眞定生擒敵左副將軍駙馬都尉李堅升燕山右護衛指揮僉事從援永平下大寧富峪會州寛河時南兵已圍北平城祿還先遇其哨騎薄戰敗之車駕繼至從戰鄭村壩敵大敗升指揮同知從克廣昌蔚州攻大同率兵前哨獲敵人馬遂從南徵大戰白溝河追奔至濟南升指揮使從克滄州大戰東昌祿以五十騎前哨遇敵兵數百與戰敗之獲馬三十餘匹敵悉眾來追復奮戰大敗之敵伏兵以邀旋師皆擊走之從戰夾河大捷戰滹沱河右軍力屈祿率眾馳赴之出入敵陣數十合戰敵敗走追至夾河斬馘無算明日戰單家橋祿馬蹶爲敵兵所得拔刀斬敵兵復上馬督戰遂敗敵將平安軍以次攻下順徳大名彰徳及攻西水寨生擒敵都指揮一人斬獲尢多從攻東阿東平汶上皆下之繼戰淝河大店小河汴堤靈璧遂渡淮渡江入京師後封陽武侯【楊士奇撰墓碑】

陳賢以護衛指揮僉事攻奪九門從克雄縣鄚州其年冬升北平都司僉事已而援永平敗敵於海灘退敵於塔河解通州之圍三十四年十月升右府督僉三十五年仍居守於北

陳瑄字彥純合肥人以都督率兵具舟迎濟上正大統錄功封平江伯【見楊士奇撰神道碑】

吳中爲大寧都司經歷太宗師至大寧公以眾出迎上一見拔於羣眾賜衣命守會州南兵攻城率眾卻之移守薊州遂命署北平布政司理問升經歷給餉運督城守後官至少保工部尙書【見楊士奇撰墓碑】

金忠僑居北京二十年上初舉義靖內難公布衣入見署紀善遂從徵伐明年署長史後官至兵部尙書【楊士奇撰墓志】

徐增壽中山武寧王達之次子文皇靖難之初有翊戴功而竟死非命初追封武陽侯進封定國公子孫世襲謚忠湣【初增壽兄魏國公輝祖實與齊黃之謀而增壽獨以百口保文廟無他蓋輝祖盡忠於建文而增壽宣力於文廟故今兩公並傳】

洪武三十五年九月初四日制封奉天徵討官員

都督僉事丘福爲中府左都督淇國公

都督僉事朱能爲左府左都督成國公

以上俱奉天靖難推誠宣力武臣特進榮祿大夫右柱國食祿二千五百石子孫世襲

都督僉事張武爲中府都督同知咸陽侯食祿一千五百石

都督僉事陳珪爲後府都督同知泰寧侯食祿一千二百石

鄭亨爲中府左都督武安侯食祿一千五百石

孟善爲右府都督同知保定侯食祿一千二百石

王忠爲右府都督同知靖安侯食祿一千石

都指揮王聰爲中府都督僉事武城侯食祿一千五百石

都督僉事徐忠爲前府左都督永康侯食祿一千五百石

張信爲隆平侯食祿一千石子孫世襲隆平伯

李逺爲中府都督同知安平侯食祿一千石子孫世襲安平伯

郭亮爲左府都督同知成安侯食祿一千二百石子孫世襲成安伯

以上俱奉天靖難推誠宣力武臣特進榮祿大夫柱國子孫世襲

都督僉事房寛爲思恩侯食祿八百石子孫世襲指揮使【無階勲】

右都督顧成爲奉天翊運推誠宣力武臣特進榮祿大夫柱國後府右都督鎭逺侯食祿一千五百石子孫世襲

都指揮使徐祥爲興安伯食祿一千石子孫世襲

都督僉事徐理爲武康伯食祿一千石子孫世襲

都指揮僉事李浚爲襄城伯食祿一千石

都指揮同知張輔爲信安伯食祿一千石

都督僉事唐云爲新昌伯食祿一千石子孫世襲指揮使

都指揮使孫巖爲應成伯食祿一千石子孫世襲

都指揮使房勝爲富昌伯食祿一千石子孫世襲指揮使

都指揮使趙彛爲忻城伯食祿一千石子孫世襲

都督僉事陳旭爲云陽伯食祿一千石

都督僉事劉才爲廣恩伯食祿九百石子孫世襲指揮同知

以上俱奉天翊衛宣力武臣特進榮祿大夫柱國

都指揮同知張玉追封奉天靖難推誠宣力武臣特進榮祿大夫柱國英國公謚忠顯

都指揮同知譚淵追封奉天靖難推誠宣力武臣特進榮祿大夫柱國崇安侯謚壯節

曹國公李景隆爲奉天輔運推誠宣力武臣特進光祿大夫左柱國太子太師曹國公增祿一千石通前四千石子孫世襲

兵部尙書茹瑺爲奉天翊運守正文臣特進榮祿大夫柱國太子少保兼兵部尙書忠誠伯食祿一千石以給本身

都督同知王佐爲奉天翊運宣力武臣特進榮祿大夫柱國中府都督同知順昌伯食祿一千石子孫世襲指揮使

都督僉事陳瑄爲奉天翊運宣力武臣特進榮祿大夫柱國右府都督僉事平江伯食祿一千石子孫世襲指揮使

谷府護衛指揮僉事張興爲驃騎將軍都督僉事

儀衛正張成爲驃騎將軍都指揮使

駙馬都尉王寧爲奉天輔運推誠效義武臣特進光祿大夫柱國駙馬都尉永春侯食祿一千石子孫世襲

都指揮譚淵男譚忠爲特進榮祿大夫柱國新寧伯食祿一千石子孫世襲

古今說海卷一百三十八

●欽定四庫全書

古今說海卷一百三十九

﹝明﹞陸楫編

說纂二十三【雜纂十一】

○備遺錄【明張芹】

太常寺卿黃公

公諱子澄江西分宜人初名湜以字行博學多才洪武癸亥貢入太學明年京闈鄕試第二乙丑會試第一進士及第第三授翰林院修撰尋兼春坊官侍東宮講讀累遷太常寺卿太孫立諸王多不心服一日太孫坐東角門召子澄告曰諸王尊屬各擁重兵何以制之澄以漢平七國事爲對太孫喜曰得先生謀吾無慮矣及卽位有言周齊湘代岷五府爲變者朝罷召子澄謂曰先生憶昔東角門之言乎子澄曰不敢忘也遂與齊泰謀遣李景隆往執周王徙代王於邊以兵圍湘王於荊王自焚死執齊王囚之京師岷王降爲庶人燕邸亦加誚讓朝廷以子澄爲功褒賞之己卯七月靖難兵起移檄誅子澄及齊泰等耿炳文旣敗詔李景隆率兵百萬以往景隆自負文武材子澄授以指畫景隆依違而已子澄甚憂之未幾景隆戰敗奔還京師赦不誅子澄哭諫曰景隆出師無紀意在觀望不誅之以謝宗社何以懲將士不聽已而徐凱盛庸繼踵敗衂顧成等皆降子澄撫膺慟曰大事去矣萬死不足贖誤國之罪矣乃賦詩以志痛詩曰仗鉞曽登大將壇貂裘逺賜朔風寒出師無律眞児戲負國全身獨汝安論將每時悲趙括攘夷何日見齊桓尙方有劍憑誰借哭向蒼天幾墮冠聞者哀之尋用廷臣議謫子澄及泰於逺方以快敵意其實陰使之募兵也時諸將猶守淮南而文廟之師渡江矣京城破子澄死之宗黨連坐者甚眾

兵部尙書齊公

公諱泰應天府溧水人洪武丁卯鄕貢進士始名徳後受知於髙廟攺賜今名筮仕禮部主事一日雷震謹身殿上躬禱於天擇九年無過官陪禮泰與焉乙亥爲兵部左侍郎戊寅進本部尙書嘗被召問邊將姓名泰歷數無遺又欲考諸圖籍泰出袖中手冊以進自是益承眷遇及上棄羣臣泰與受顧命輔嗣君日見倚重遂與黃子澄議削弱諸藩邸及靖難兵起泰主用兵之策命將出師多其籌劃嗣君惟召學士輩討論周官法度處便殿弄翰墨而已閫外事一以付泰泰遂移檄指斥親王或難之泰怒曰名正言順敵乃可服是何言邪語聞泰罪遂重泰以谷王漏師遁還慮遼寧二府爲變召還京師寧王與靖難師合惟遼王至始與北兵戰猶互有勝負及勢不可支乃謫其官以求解兵時二年七月也李景隆奉書文皇謂齊黃皆已屏竄遐荒可息兵矣文皇不信進兵益急尋召泰還而京城已定嗣君出走泰追之不及至廣徳州時翰林修撰王叔英在州募兵以泰爲貳令州人執之旣至泰告之故乃釋與圗再舉後被執不屈而死親黨連及者數百人【或云泰之脫走也其所乘白馬極駿慮人識之乃以墨塗黒焉旣而行逺馬汗流墨脫竟爲人所蹤迹】

翰林侍講方公

公諱孝孺字希直一字希古別號遜志浙江寧海人父克勤爲濟寧太守子三人公其仲也生之夕有大星墮於其所自幼精敏絕倫雙瞳炯炯如電日讀書積寸年十四五侍父北遊歷齊魯故墟覽周公孔子之廟宅求七十子之遺蹤慨然以爲彼七十子縱顏閔未可幾及其餘若樊遲冉求輩使與之同時豈皆讓之但今世無孔子者出不得所依歸耳自是精思力踐進修不已弱冠從學宋濂時濂所收皆天下名士公五經百家皆已蘊藉凡理學淵源之統人物絕續之紀盛衰幾微之載名物度數之詳靡不研精離析而會歸於大通謂化民必自正家始作宗範九篇以告宗人嘗臥病絕糧家人以報輒曰古人有三旬九食甑無儲粟者窮豈獨我哉因相與大笑而止父嘗被誣謫戌江浦上疏乞代役不報洪武十五年吳沈揭樞等薦公可大用聘至入見稱旨上謂太孫曰此莊士也當老其才以輔汝試靈芝甘露論諭遣還家丁卯復召至上方重賞罰以其志存教化謂左右曰今非用孝孺時乃擢將仕佐郎漢中府學教授蜀獻王延之處以賓師使之講經論文無虛晷當時蜀治依於禮樂公之功也丙子校文應天府戊寅太孫卽位召爲翰林侍講學士每臣僚奏事必命公就扆前批答言聽諫行近古所無公嘗作書事詩曰斧扆臨軒幾硯間春風和气滿龍顏細聽天語揮毫久攜得香煙兩袖還風軟彤庭尙薄寒禦鑪香繞玉闌漧黃門忽報文淵閣天子看書召講官其相與如此時朝議削弱諸藩公與其謀靖難師起移檄誅姦臣公名與焉姚廣孝嘗啟文廟曰殿下入京愼勿殺方孝孺殺此人天下讀書種子絕矣至是勢迫公自分必死乃作絕命詞其略曰天降喪亂兮莫知其由姦臣得計兮謀國用猶忠臣發憤兮血淚交流以死殉君兮抑又何求嗚呼哀哉兮庶不我尢旣而文廟踐阼求代艸者廣孝薦公召之數回乃以衰服入見慟哭不止授以筆投之地文廟曰吾效周公輔成王而來公曰旣稱周公輔成王今成王安在且成王旣沒當立成王之子因有滅十族等語文廟大怒命割其舌乃含血犯禦座語極不遜磔之至死乃已遂誅其宗親八百四十七人焚夷其先人墓後仁廟嘗與近臣論及曰孝孺是个忠臣永樂二十二年十一月禦札禮部建文中姦臣正犯已受顯戮家屬初發教坊司錦衣衛浣衣局並習匠及功臣家爲奴今有存者旣經大赦可宥爲民給還田宅於是惟一子婦魏氏得歸卽其故居立祠祀之所著遜志齋集行於世【或云初李景隆父子好賢下士與公交誼甚篤景隆之帥師北伐由公薦之旣而兵敗不誅漸有異志人多知之以告建文建文雅信公遂不復疑卒開門以降蓋不免於誤國也】

副都禦史練公

公諱安字子寧以字行江西新淦人父伯尙洪武間爲起居注以直言忤旨謫歸徳州同知後遷臨安鎭江二府通判卒於官公性資英邁志操不凡幼從鄕長者竹莊先生遊竹莊命賦水竹村居有千山暮雨石泉通一夜春雷籜龍長之句竹莊甚奇之後遊邑庠與金公幼孜相友善嘗謂之曰子異日必爲良臣我當爲忠臣洪武甲子領鄕薦明年入對大廷極言朝廷用人狥其名而不求其實以小善而迅進之以小過而迅戮之因歷陳古人所以教養任用之道言甚剴切髙廟嘉之擢第二名進士及第授翰林院修撰公益以名節自礪於是聲望藹然未幾以母喪去位力行古喪禮服闋升吏部左侍郎尋遷禦史臺左副都禦史革除間與方公孝孺等特見信用靖難師起公極論曹國公李景隆姦邪不忠一日於朝班內執景隆數其罪奏請誅之不聽公憤激稽首請先伏誅遂罷朝師旣渡淮靖江府長史蕭用道衡府紀善周是修上書論大計指斥用事者罪書下羣臣及兩人議用事者怒盛气以詬兩人公言國事至此尙不容言者乎顧所論吾過有則攺之無則加勉詬者愧而止文廟繼統召公責問公不屈而死婣親被逮戍邊徼者甚眾惟吉水錢氏得免及錢公習禮仕於朝爲鄕人所持恆懷不安以告少保楊公榮楊公乘間以聞文廟欣然曰使練子寧今日在此朕固當用之耳後同知王佐輯公遺文一帙序之曰金川玉屑集提學副使李夢陽立金川書院祀公父子名其堂曰浩然而刻石記焉

禮部右侍中黃公

公諱觀字瀾伯一字尙賓池州貴池人父贅於同邑許氏從其姓公旣仕始復姓公自幼頴異長受業於元翰林待制黃公殷士天兵入大都殷士死之公益砥礪以忠義自許洪武庚午領鄕薦辛未入對禦戎策大要以天道福善禍淫之機人事練兵講武之法爲言髙廟嘉之擢狀元及第授官翰林尋升禮部右侍郎革除年間攺官制增侍中員次尙書以公爲之與方公孝孺等日見親用靖難師旣渡淮公徵兵上游率諸郡入援奮不顧家且行且募兵至安慶聞京城已定痛哭謂人曰吾妻素有志節必不受辱遂招魂葬之江上明日家僮自京逃來果言夫人翁氏曁二女俱被執有象奴得之叱取釵釧出市酒殽夫人遂攜二女率家屬十人赴淮淸橋下溺焉公舟至李陽河度大事已去不可爲乃東向再拜於羅汊磯湍水急迅紿舟人奮棹遂自溺焉郡人柯暹嘗爲傳其事匿不示人後知縣淸江龔守愚於公所居故址學宮之西立祠祀之

禮部尙書陳公

公諱迪字景道寧國宣城人曽祖巨卿元江州路總管祖宥賢父仲康撫州守禦千戶所百戶公自幼倜儻有志操洪武初辟郡學訓導己未以通經召除翰林編修乙丑升侍講預修大典辛未升山東布政司左參議捕蝗弭盜民甚徳之甲戌丁內艱奪情起服辭不允乙亥升雲南左布政使時曲靖烏撒烏蒙等處苗賊猖獗公帥師擊破之獻俘於朝有白金彩幣之賜戊寅升禮部尙書革除二年水旱求言公條陳淸刑獄卹流民等事多見采納尋加太子少保辭所兼俸不受靖難師起公與太常寺卿黃子澄兵部尙書齊泰等上疏陳大計文廟繼統召公責問公不屈與子丹山鳯山等六人同磔於市【丹山等哭叫曰父親累我輩也迪曰今日休說這話一云迪之臨刑也文皇命割其子肉塞入迪口令自啖之因問曰好喫否迪曰這是忠臣孝子底肉香美好喫】初廷臣同約死義者二十五人惟鄭賜黃福尹昌隆歸附後數十年有司於公故居立祠祀之

戶部侍郎卓公

公諱敬字惟恭浙江瑞安人後徙滄州博學多能談論英發天文律曆地理兵刑皆造其奧十五六歲時讀書寶香山嘗夜歸值風雨路得一牛騎以行及門縱之則虎也洪武戊辰由進士爲給事中嘗言諸王服飾踰制髙皇笑而納之歷宗人府經歷進戶部侍郎革除初文廟入朝敬密奏曰燕王智慮絕人酷類先帝夫北平者彊幹之地金元所由興也宜徙燕封南昌以絕禍萌夫萌而未動者幾也量時而爲者勢也勢非至剛莫能斷幾非至明莫能察疏上建文君大驚袖而入事竟寢後靖難兵入有執敬數之曰此得非前日奏我諸王者耶敬厲聲對辭不遜且曰用敬言王何能至此上怒欲殺之系之獄使人諷之受官不屈姚廣孝乃借吳不殺範蠡而蠡卒滅吳王衍不殺石勒而勒終滅衍夫敬言誠見用陛下豈有今日於是斬敬夷三族

左拾遺戴公

公諱徳彛浙江奉化人洪武甲戌進士第三授翰林編修甫三載升侍講上諭之曰官翰林者𨿽以論思爲職然旣列近侍旦夕在朕左右凡國家政治得失生民利病當知無不言昔唐陸贄崔羣李絳之徒在翰林皆能正言讜論補益當時顯名後世爾盍以古人自期待哉公與侍讀張信皆頓首謝由是感奮思所以稱上意拾遺補闕直聲振於朝攺監察禦史益善於其職革除間攺左拾遺靖難師旣迫與黃子澄齊泰方孝孺練子寧胡閏宋徵韓永等日夜畫策防禦後俱死難

都給事中龔公

公諱泰字叔安浙江義烏人九歲而孤母傅氏躬教之洪武丙子領鄕薦入太學授戶科給事中辛巳遷都給事中壬午六月靖難師駐金川門與妻傅訣曰顧事至此吾分死矣爾賫勑攜幼穉以歸否則俱溺於井辱可免矣言未竟火起內廷公馳赴之道爲兵校所執見上於門外命非姦籍者釋之公亦釋遂從城上投下而死時年三十六

太常寺少卿廖公

公諱升洪武中爲五軍都督府斷事二十九年六月遷太常寺少卿革除中修太祖實錄與侍讀學士髙巽志俱爲副總裁壬午六月京師平自縊死

副都禦史陳公

公諱性善初名復以字行浙江山陰人洪武丁丑進士授行人司副遷翰林檢討動止安雅書法精研上嘉悅之超拜禮部左侍郎革除間以副都禦史監李景隆軍北伐白溝河之敗朝服躍馬入河以死

大理寺少卿胡公

公諱閏字松友江西鄱陽人嘗題竹詩於吳芮祠壁間太祖徵陳友諒時見之深加嘆賞陰記其姓名【詩云幽人無俗懷寫此蒼龍骨九天風雨來飛騰作靈物】後以薦至闕上識之曰此題詩鄱陽廟者也授都督府經歷革除間累遷大理寺左少卿靖難兵入京師死之

宗人府經歷宋公

公諱徵革除間建議親藩不順削其屬籍故靖難之兵討焉事平就戮其詳不可考

翰林修撰王公

公諱叔英字原采號靜學浙江黃巖人洪武中爲漢陽縣知縣革除初召爲翰林修撰上資治八策曰務學問曰謹好惡曰辧邪正曰納諌諍曰審才否曰愼刑賞曰明利害曰定法制皆援古證今鑿鑿可行且曰太祖皇帝除姦剔穢抑彊鋤梗如醫者之去疾農夫之去艸然急於去疾則或傷其體膚嚴於去艸則或損於禾稼固自然之勢今體膚疾去之餘則宜調變其血气禾稼艸去之後則宜培養其根苗亦宜然之理也識者知公有經濟逺略靖難師起公奉命募兵廣徳知事不可爲乃沐浴具衣冠書絕命辭曰人生穹壤間忠孝貴克全嗟予事君父自昔多過愆有志未及竟奇疾忽見纒肥甘空在案對之不能咽意者造化神有命歸九泉嘗聞夷與齊餓死首陽巓周粟豈不佳所見良獨偏髙蹤逺難繼偶爾無足傳千秋史臣筆愼勿稱希賢又書於案曰生旣久矣愧無補於當時死亦徒然庶無慚於後世遂自經而死公將死以書抵祠山道士盛希年曰可葬我祠山之麓希年卒收葬之後廣徳知州莆田周瑛重修公墓立石爲記

兵部尙書鐵公

公諱鉉河南鄧州人洪武間由國子生授禮科給事中一云初爲都督府斷事奏對詳明髙廟喜之字之曰鼎石嘗有訴藩府違法狀者召至屬法司鞫之數日獄未成髙廟怒屬公鞫之片時而成自是益見愛重凡法司有疑獄必以屬公未幾擢山東布政司參政靖難師起曹國公李景隆奉命出師駐徳州公督漕運飛芻挽粟水陸並進未嘗乏缺俄軍敗南奔公與斷事髙公巍相遇於臨邑遂協謀募兵固守濟南旣而被圍相持不下城有攻破者輒完之受圍旣久乃伏兵門內開門詐降欲誘文皇入城下閘板閉之幾中其計已而出兵戰城下靖難師大敗奔還凡三月圍始釋事聞賜金幣封三代入謝升右布政使尋升兵部尙書佐大將軍歷城侯盛庸總天下兵北伐文皇繼統以計擒之械至京師責問不屈而死

刑部尙書侯公

公諱泰【不知何所人】革除間爲刑部尙書靖難師起公主抗禦之策壬午二月運糧至濟寧諸郡五月復運糧至淮安時京師已告急六月赴京行至髙郵被執七月十日就戮

戶部主事巨公

公諱敬山西平涼人革除間爲戶部主事與陳迪等俱被責問不屈而死

監察禦史甘公

公諱霖安慶懷寧人洪武丁卯領鄕薦爲監察禦史持正不靡及文皇卽位執迷不從被執求死乃伏誅

鄒魏二公

鄒公諱公瑾魏公諱公冕俱江西永丰人鄒爲大理寺丞魏爲監察禦史靖難師駐金川門有約開門迎納者二公率同僚十八人卽殿前毆之幾死其日輟朝二公大呼曰請速加誅臣等義不與同生不聽次日宮中自焚走文廟繼統二公俱自殺

僉都禦史景公

公諱淸陜西眞寧人革除間爲僉都禦史以剛直聞文皇入南都淸死之【一云文皇旣卽位淸陽臣服而陰懷豫讓之志文皇夜夢有紅衣人挾刃圖不軌者遂驚覺明日視朝令徧搜羣臣淸果衣紅而潛挾利刃詰之對曰欲爲故主報讎耳乃用鐵箒刷其肉至盡親屬連坐者尢眾】

給事中陳公

公諱繼之福建莆田人登革除二年進士授戶科給事中以江南僧道多占腴田蠶食百姓乃奏請僧道人給五畝餘以賦民從之靖難師起公累有建明因肆指斥文廟繼統召公責問不屈而死

吏部尙書張公

公諱紞字昭季別號鷃庵陜西富平人父號月川文行知名公噐識通敏洪武間由明經舉歷雲南布政司右參政進左布政使凡雲南土地貢賦法令條格祀神壇祠公署廨宇與夫上下典儀公用程度悉公裁定夷民心孚逺近奠安洪武三十年三月入覲考最爲天下第一三十一年爲吏部尙書文廟繼統命公與戶部尙書王鈍俱以半俸致仕公遂自經於部之後堂

監察禦史曽公

公諱鳯韶江西廬陵人洪武末年進士革除間爲監察禦史嘗侍朝班彈劾無所避忌聞者駭愕靖難師起議遣使致書請罷兵歸國無敢行者公獨請行至軍前不納公取竹通節入書鼓風達之亦不報文廟繼統嘉其直復以禦史召不赴尋加侍郎召又不赴乃刺血書憤詞於襟其略曰予生居廬陵忠節之邦素負骨鯁之彊讀書而登進士第仕宦而至繡衣郎慨一死之得宜可以含笑於地下而不愧吾天祥囑妻李氏子公望勿易衣遂自殺時年二十九李氏亦死於節

副都禦史茅公

公諱大芳泰州人洪武間以儒士應辟典教淮南考績入朝髙廟召對悅之擢秦府長史且勉以董子輔相之業公以特受隆遇懼無以稱益自感激諫諍彌縫得大臣體踰年秦國稱治革除間累官副都禦史靖難師起公以詩寄淮南守將梅殷曰幽燕消息近如何聞說將軍志不磨縱有火龍翻地軸莫教鐵騎渡天河闗中事業蕭丞相塞上功名馬伏波老我不才無寸補西風一慟一悲歌聞者壯之文廟繼統不屈而死

刑部侍郎胡公

公諱子韶字仲常一字伯尙舊名志髙方孝孺之教授漢中也公從之遊後以儒士薦至京師髙廟重之革除間爲史官歷山東按察僉事遷刑部侍郎壬午九月十一日受戮【四川嘉定州榮縣人】

戶科給事中黃公

公諱鉞字叔揚蘇州常熟人洪武初以太學生授典史後登革除庚辰進士遷戶科給事中以憂家居壬午歲自投琴川橋下死

兵科給事中韓公

公諱永陜西西安人【一雲山西孚山人】革除中爲兵科給事中【一云戶科】與陳迪巨敬戴徳彛等俱被責問不屈而死

監察禦史王公

公諱度字子中恵州歸善人由明經儒士授山東道監察禦史有直聲嘗監革除二年會試壬午七月以姦黨發賀縣千戶所充軍後出不遜語坐族誅監察

禦史髙公

公諱翔陜西朝邑人有文學洪武中以明經薦授監察禦史所論奏皆闗國家機事文廟素聞公名及繼統召公將用之公喪服入見語又忤旨乃坐族誅

翰林修撰王公

公諱艮字敬止江西吉水人庚辰進士【初取狀元將傳臚以貌不反胡廣乃以廣易之公次焉遂遵洪武乙醜事例首甲三人皆授翰林修撰】聞靖難師起憂怛不食日就羸憊以辛巳九月卒革除君閔之遣禮部侍郎黃觀諭祭於家【吉安志云文廟繼統羣臣多往迎附公慟哭與妻子訣是夜服腦子死非實】

散騎舍人廖公

公諱鏞無爲州巢縣人徳慶侯權之子革除間以元勲後任散騎舍人見用癸未四月十日就戮【母湯氏東甌王長女也入浣衣局弟銘鉞俱充軍】

浙江按察使王公

公諱良字天性河南開封人居常以忠孝自許建文辛巳坐事以刑部侍郎左遷浙江按察使謁嶽飛墓誓曰茍愧武穆非人也壬午六月聞難慟哭誓必死會命使召公公集本司及各道印於私第嗟嘆者久之妻問故公曰我分應死顧思所以處汝未決耳妻曰我則不難處君爲男子乃爲婦人謀乎遂投池水而死公卽列薪於戶命妾抱幼子往某僉事家以宗祀爲托遂闔室自焚事聞上曰死自其分毀印可罪耳徙其家於邊

江西按察副使程公

公諱本立字原道別號巽隱族出伊川逺祖杞自開封徙杭曽祖鵬自杭徙秀州崇徳父徳剛生公於鳯鳴裏公少有大志聞金華朱彥修兄弟得考亭之學於許文懿公乃往就學造詣日深洪武丙辰舉明經秀才擢秦府引禮舍人召見奉天門下賜馬匹楮幣在任五月以母艱去庚申服除補周府禮官從王之國大梁丁卯春從王朝京師被累謫雲南馬龍他郎甸長官司吏目畱家大梁以一僕之任所部百夷叛逆公單騎深入爲書諭以禍福諸夷感悅邊事以息時西南當王師初靖餘孽尙驕長官不能戢遂屢生變公因創爲賑濟安撫之計身歷艱險自楚雄姚安以逮大理鶴慶麗江永昌咸賴其撫綏由是軍民得安戊寅奏計京師府尹向寶學士董倫交章薦其文行乃徵入翰林纂修髙廟實錄升左僉都禦史辛巳歲以失誤陪祀調除仍畱翰林纂修明年實錄完調江西按察副使未及行適靖難兵渡江公有所見而遂自盡實壬午六月十三日也官因追其恩典家無遺貲時稱爲淸禦史所著有巽隱集四卷藏於家

徽州府知府陳公

公諱彥回福建莆田人父諱立誠洪武間歷仕州縣以罪被誅家屬發戍雲南之臨安多道卒比至蜀惟公與祖母郭氏存旣而遇赦無資以還乃依定逺知縣鄕人黃積良以居遂從其姓更名禮未幾積良亦謫去公轉依南充縣丞於中和其後閬中教諭嚴徳政以明經薦公爲保寧府學訓導九載考績髙廟親擢爲平江知縣明年髙廟晏駕公捧香入臨給事中楊惟中等薦升知徽州府明年朝覲考核稱職賞賚甚厚其年冬丁郭氏憂徽民詣闕奏畱未報革除己卯春公乃疏其攺姓歷官情罪乞正名籍乃罷爲民尋命復官畱治郡事公復上疏乞終制得許歸葬葬畢卽回郡供職明年復蒞徽州會靖難師起公募義勇赴援文廟繼統械至京師不屈而死

寧府左長史石公

公諱撰山西平定州人洪武中爲寧府左長史太宗靖內難諸郡縣皆下撰在大寧獨爲守備上怒攻拔之得撰不爲屈遂支解而死

遼府左長史程公

公諱通字彥亨績溪人祖平素業儒洪武初謫戍延安有同謫而旅死者平遣子以誠負遺骨歸其家其家以貧故不納又買地葬之公少有至性動必遵禮以縣學生貢入太學聞父喪徒步歸葬廬墓下三年哀慟毀瘠妻子至不相識時平已老公上書言臣壯而無父祖猶父也臣祖老而無子孫猶子也更相爲命願代其役辭極懇切上嘆曰孝哉若人命兵部除其籍驛送平還鄕後舉應天府鄕試授遼王府紀善以祖喪免歸復廬墓三年服闋進左長史從王之國靖難師起朝廷遣人告急通艸上封事數千言進之文皇入繼大統知公有封事詔械詣京師死之家人戍邊錄其家得田數十畆遺書數十百卷而已公初讀書卽勵志聖賢之學故所立如此

衡府紀善周公

公諱以徳字是修以字行江西泰和人洪武間爲霍丘訓導入見髙廟問曰汝年幾何對曰年四十四又問曰家居何事曰導人爲善而已髙廟喜擢周府奉祠正革除初年有訴王府不法者官屬皆下吏公以嘗諫得免攺衡府紀善任編纂於翰林靖難師起公數論國家大計及指斥用事者誤國用事者怒共挫折之公不爲動師入金川門公畱書別友人江仲隆解縉胡光大蕭用道楊士奇且付後事暮入應天府學自經死越數月禦史言公不順天命請加追戮文廟曰彼食其祿自盡其心耳置不問公平生負气節嘗曰忠臣不以得失爲憂故其言無不直貞女不以死生爲慮故其行無不果卒能償其志云

沛縣知縣顏公

公諱瓌字伯瑋江西廬陵人唐魯公眞卿之後以賢良徵授徐州沛縣知縣未幾靖難師起所過郡縣皆歸附公獨以死自誓時曹國公出師駐徳州公督民給軍餉措畫有方未嘗闕乏辛巳六月靖難師直搗濟寧過沛沛民竄匿公招來之九月設沛丰軍民指揮司集民壯五千人築堡備禦壬午正月靖難師駐沙河二十二日攻沛公遣縣丞胡先詣徐州告急旣而度不能支預送其子有爲出走吿之曰汝還家白大人子職弗克盡矣題察院壁曰太守諸君監此情只因國難未能平丹心不攺人臣節靑史誰書縣尹名一木豈能支大廈三軍空擬築長城吾徒𨿽死終無憾望采民艱達聖明夜二鼓師入東門指揮王顯迎降公冠帶升堂南拜大哭曰臣無以報國矣乃自經死其子不忍去復還公已死矣遂自刎以從俄擒主簿唐子淸典史黃謙至亦死之縣丞胡先收公父子屍葬沛南闗題曰顏公墓

前斷事髙公

公諱巍字不危山西遼州人洪武十五年應貢入太學十七年以孝行被旌表尋授前軍都督府試左斷事十八年上疏欲墾河南山東北平兵後荒田及抑末役愼選舉惜名器數事髙廟深嘉納之後因斷事不稱旨當罪以議賢謫戍貴州闗索嶺仍許以侄代役革除初年上疏陳情乞歸田里許之旣而遼守王欽辟送赴銓曹靖難師起公建議乞效主父偃下推恩之令分封藩王子弟以少其力遂命公從曹國公李景隆出師參贊軍務公累上書文廟請罷兵歸國不報俄而戰敗隨景隆南奔遇督餉參政鐵鉉於臨邑遂與協謀固守濟南頗著勞績後從徵晉陽鴈門等處旣而聞京城已定乃縊死驛舍

北平左布政使張公

公諱昺山西澤州人國初舉人材革除間爲禮部侍郎時欲削弱諸藩凡王封所在悉更置守臣以素負重望者居之乃以公爲北平左布政使公察文廟必起兵遂與都指揮謝貴以在城七衛及屯田軍士列九門防守掾吏李友直泄其謀會朝廷遣內官逮護衛官屬文皇召公及貴入府執之皆不屈而死【己卯七月六日也昺得屍還葬】及繼統族誅其家後上屢夢公等被髮爲厲命出其屍焚而棄之面猶如生

濟陽教諭王公

公諱省字子職江西吉水人洪武壬子領鄕薦明年詔免會試命吏部次第擢用之公以親老乞歸養復以文學應徵髙廟親試稱旨例當殊擢公以才薄力弱親老乞便遂授浮梁教諭尋丁外艱起攺睢陽八年攺濟陽靖難師至濟陽公爲遊軍所獲從容引譬辭義慷慨眾捨之公乃升明倫堂召諸生謂曰若等知此堂何以名明倫今日且都不說只說君臣之義一節如何遂大哭諸生亦哭遂以頭觸堂柱而死後有司立祠學宮祀之其子禎爲夔州通判亦死於賊

蘇州府知府姚公

公諱善字克一湖廣安陸州人初姓李后復今姓志行純實學識髙逺工詩洪武中由鄕舉歷祁門丞同知廬州重慶所至有能聲三十年擢知蘇州治爲列郡最隱士王賓獨居陋巷公往候見捨車騎詣門賓問爲誰應曰姚善乃開門延語及賓報謁面府門再拜而去公自邀還賓辭曰非公事不敢入也又將候韓奕奕避入太湖公嘆曰韓先生可謂名可得聞面不可得見也己卯靖難師起公畫策勤王與有勞焉壬午京師平時黃子澄朝廷索之急避於公所約與航海公曰在公則可在善則不可善守土之臣當與城存亡子澄去善竟仗節而死【或記云當時燕師日迫建文君與方孝孺用漢破七國之策貶齊黃於外善言於朝曰有文武才略可以扶顚濟危者反置之散地不用今事狼狽須急召之詢其姓名不對再三詢之則曰於今人才豈有過於黃太卿哉遂復召二人不至則是善嘗在朝也然其詳不可考矣】

燕府長史葛公

公諱誠不知其所以進靖難師未起時文皇嘗病中暑布政使張昺偕三司官入問疾見文皇四圍皆著火鑪猶自呼寒皆懼危篤獨誠密語云非病也不得於上故耳因令人上變會文皇遣人至京奏事齊泰等言於建文君執之旣成獄卽發符逮王府官屬後謀不果見殺族其家

教授兪公

公諱逢辰南陽鎭平人兵起時以泣諫被戮

陜西按察僉事林公

公諱嘉猷本名鼎以字行浙江寧海人洪武中以儒士校文四川後入史館累遷陜西僉事嘗得燕邸密事以吿方孝孺壬午九月丁亥被戮【時遣錦衣千戶張安賫書許世子襲封公謀也】

寧波知府王公

公諱琎字器之莒州日照人學通經史長於春秋初任教授謫逺方洪武末以賢能薦授寧波知府淸儉律己平易近民杜私謁革吏獘政教兼舉而自奉儉約一日見饌有魚肉大怒命撤而瘞之號埋羮太守惟痛繩武人之不法者以故軍衛銜之靖難兵迫方造船航海勤王爲軍衛縛送京師文皇問造舟何爲對曰由海趨瓜州以截來路耳上義而釋之得還田裏

蕭縣知縣鄭公

公諱恕臺州仙居人由訓導遷蕭縣知縣靖難師至竭力拒守被擒而死時年五十六二女當給配亦死之子濂湜皆從坐

東平州判官鄭公

公諱華臺州臨海人洪武丙子貢士授行人革除間謫東平州判官將赴任聞靖難師至以妻子托其友人馳至東平力疾戰死

嶽池縣教諭程公

公諱濟陜西朝邑人洪武間以明經爲四川嶽池縣儒學教諭公有法術嶽池去朝邑數千里寢食俱在朝邑而日治嶽池學事不廢革除間上書言某月某日西北方兵起朝廷以爲非所宜言系至京召入將殺之公叩頭曰陛下幸囚臣期而無兵臣死未晚也遂系公獄已而兵果起乃赦出公更以爲軍師護諸將北伐與靖難兵先鋒戰於徐州大捷會曹國公師退文皇至江上公逃去不知所終初徐州捷時諸將樹碑載戰功及統軍者姓名公忽夜往祭碑人莫測其故後文皇過徐州望見碑問知之大怒趣左右碎碑方一再椎命止勿擊錄其碑文遂按碑族誅諸將無得脫者公姓名正在擊處遂免往日之祭蓋禳之也

北平都指揮使謝公

公諱貴革除間議削諸藩文皇稱疾齊泰謀以備邊爲名以貴爲北平都指揮使與張昺潛通王府官屬覘察動靜貴等謀欲先發同官張信與布政司吏李友直入王府吿變遂與昺同召入端禮門伏發就擒而死

參將宋公

公諱忠革除間朝議欲削燕邸命公爲參將以備邊爲名練兵北方守懷來靖難師至公帥兵拒敵將士多北平人對陣時見其父兄子弟皆無鬥志遂大潰公被執而死

都指揮馬公

公諱宣奉命守薊州靖難兵起朱能張玉來戰公與鎭撫曽浚等閉城堅守玉等反復諭之不下遂擁眾急攻宣率兵出拒玉遣精鋭衝敗之遂與浚皆被執而死事聞革除君褒卹之

都指揮朱公

公諱鑑提兵守大寧靖難師至拒戰而死事聞革除君閔之卹典加厚【相傳鑑與馬宣之死皆略無巽辭云當時用兵累年武臣死事者甚眾不能悉紀】

魏國公徐公

公諱輝祖中山王達之子襲封魏國公髙廟崩諸王世子及郡王多在京遺命三年喪畢遣還時仁廟漢庶人趙王皆畱遺詔至北平文皇有疾遣人扶掖哭臨語莫能辧如是數月乃乞仁廟及漢趙視疾朝廷以遺詔不許旣而屢請益哀懇建文君將許之輝祖不可乃止明年文皇疾愈入朝復申前請建文不忍違召輝祖及弟都督增壽議增壽獨以百口保無他虞於是仁廟及漢趙遂得還國蓋文皇后中山王女也故朝廷謀必及之靖難師將起輝祖復與齊黃陰謀加兵於燕及文皇卽位齊黃輩皆死獨輝祖以中山王子赦不誅革爵閒住尋系獄而卒永樂五年八月朔日奉聖旨比先徐輝祖與黃子澄齊泰盧振張昺葛誠等通同謀危社稷以後事發黃子澄等伏誅徐輝祖是中山王男因念中山王比先平定天下有大功於國家以此不曽罪他只著在閒今病故了中山王的功不可忘如今著他嫡長男還襲中山王原封魏國公爵中山王沒後的祿米戶部查了都還他

已上五十五人

黃公彥淸【不知何所人】革除間巡撫某地文皇卽位頒詔至不受命謀欲起兵其下皆已歸附力寡而死

劉公諱政字仲理蘇州人父以禮洪武中薦授沛縣教諭公聰敏好學平生以忠義自許革除己卯中應天鄕試第一【不知曽授某官】壬午歲不食而死

彭公諱二北平都指揮己卯七月與張昺謝貴同死

盧公諱原質浙江寧海人洪武戊辰進士第二歷翰林編修升太常寺少卿

葉公諱惠仲浙江寧海人嘗以知縣充修史官爲庚辰會試考官後升知府

牛公諱景先【不知何所人】革除間嘗抗禦靖難師京師平逃難出走而死

周公諱璇靑州諸城人曽與抗禦靖難師壬午內難平戮死【不知爲某官】

謝公諱升【不知何所人】曽犯靖難之師壬午歲伏誅父旺子咬兒俱發金齒衛充軍

郭公諱任鎭江丹徒人戶部侍郎【一云定逺人】

盧公諱迥臺州仙居人戶部侍郎

毛公諱泰吏部侍郎

黃公諱魁禮部侍郎

暴公諱昭刑部侍郎

董公諱庸監察禦史

盧公諱振

已上一十五人事迹未詳

附錄【永樂二十二年仁宗卽位禦札付禮部尙書呂震曰建文中姦臣其正犯已悉受顯戮家屬初發教坊司錦衣衛浣衣局並習匠及功臣家爲奴今有存者旣經大赦可宥爲民給還田土】

古今說海卷一百三十九

