

欽定四庫全書

子部十二

雲溪友議

小說家一【雜事之屬】提要

【臣】等謹案雲溪友議三卷唐範攄撰攄始末未詳唐書藝文志注稱爲咸通時人而書中李涉贈盜詩一條自稱乾符己丑嵗客於霅川觀李博士手翰考乾符元年爲甲午六年爲己亥次年庚子攺元廣明中間無己丑己丑實爲咸通十年疑書中或誤咸通爲乾符否則誤己亥爲己丑然總之僖宗時人也攄自號五雲溪人故以名書世有二本商濬稗海所刻分作十二卷此本分上中下三卷共六十五條每條各有三字標題卷端有攄自序皆商氏本所無考陳振孫書錄解題已稱唐志三卷今本十二卷則南宋已經分析然終以三卷之本爲不失攄之舊也所錄皆中唐以後雜事其中如南陽錄一條記安祿山生於鄧州南陽與姚汝能祿山事迹所記生於營州阿軋犖山者不同殆聞之誤記李白蜀道難爲房琯杜甫厄於嚴武而作宋蕭士贇李詩補注已駁之他如陳子昂爲射洪令段簡所殺在武后時章仇兼瓊判梓州自在天寶以後時代迥不相及殺王昌齡者閭丘曉殺閭丘曉者張鎬與髙適亦不相闗乃云章仇大夫兼瓊爲陳拾遺雪獄髙適侍禦爲王江寧申寃殊不可解陳拾遺句下注曰陳冕字子昂亦與史不符又周徳華所唱楊栁枝詞世賀知章作蓋據韋縠才調集才調集又據此書然古詞但有月節折楊栁歌其栁枝一調實興自中唐白居易諸人郭茂倩樂府詩集班班可考知章時安有是題皆委巷流失於考證至於頌於頔之寛仁詆李紳之狂悖毀譽不免過當而李羣玉黃陵廟詩一條侮謔古聖尢小人無忌之談皆不足取然六十五條之中詩話居十之七八大抵爲孟棨本事詩所未載逸篇瑣事頗賴以又以唐人說唐詩耳目所接終較後人爲近故考唐詩者如計有功紀事諸書往往據之是固不以一二瑕疵累其全帙矣乾隆四十二年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

雲谿友議原序

近代何自然續笑林劉夢得撰嘉話錄或偶爲編次論者稱美余少遊秦吳楚宋有名山水者無不弛駕躊躇遂興長往之迹每逢寒素之士作淸苦之吟或樽酒和酬稍蠲於逺思矣諺云街談巷議倐有禆於王化野老之言聖人采擇孔子聚萬國風謠以成其春秋也江海不卻細流故能爲之大攄昔借眾多因所聞記𨿽未近於丘墳豈可昭於雅量或以篇翰嘲謔率爾成文亦非盡取華麗因事錄焉是曰雲谿友議儻論交會友庶希於一述乎五雲谿人範攄纂

欽定四庫全書

雲谿友議卷上

唐範攄撰

名儒對

南陽錄

薴蘿遇

魯公明

眞詩解

毗陵出

巫詠難

靈丘誤

襄陽傑

馮生佞

江都事

南海非

四背篇

嚴黃門

哀貧誡

古制興

新羅誚

餞歌序

宗兄悼

夢神姥

玉泉祠

舞娥異

名儒對

王僕射起再主禮闈逺邇稱揚皆以文徳巍巍聿興之也武宗皇帝詔至殿曰朕近見二字一�一莫能詳也特詢於卿王公對曰臣於三教經典竊常徧覽向者二字羣書未之見也未審天顏何文而得周穆王傳有�二字經百儒宗但言古馬名不敢分於飛兔騕褭於今靡有詳之者也上笑曰知卿夙儒學綜朝野偶爲此二字相試非於經籍而得之遂賜金防等乃知王公三教之中無不通曉其我唐之孔鄭乎

南陽錄

李筌郎中爲荊南節度判官集閫外春秋十卷旣成自鄙之曰常文也乃注黃帝陰符經兼成大義至禽獸之制在气經年懵然不解忽夢烏衣人引理而教之其書遂行於世僉謂谷畱侯復生也【所謂食蟒黃騕服虎飛防斷猿狼犺嚙以小服大皆得烏衣之防筌遂通其義也】筌後爲鄧州刺史常夜占星宿而坐一夕三更東南隅忽見異气明旦呼吏於郊市如產男女者不以貧富悉取至焉過十餘輩筌視之曰皆凡骨也重令於村落搜訪之乃得牧羊村婦一子李君慘容曰此假天子也座客勸殺之筌以爲不可曰此幼雛必爲國盜古亦有然殺假恐生眞矣則安祿山生於南陽異人先知之也【梁代志公防曰兩角女子緑衣裳端坐太行邀君王一止之月自滅亡解曰兩角女子安字也緑衣祿字也太行山字也一止正字也祿山果於正月死也後李遐周防曰樵市人將盡函闗馬不歸道逢山下環上繋羅衣】又曰此天下之事不可卒去是以石勒致鹿奔之兆桓動星光之瑞王夷甫宋髙祖非不欲早害勒永稱太平殺之不得耳梁武帝視太白之變而下殿奔後愧於元魏之主凡爲大盜者必有異也筌首知之知之而不可禳也

薴蘿遇

王軒少爲詩寓物皆屬詠頗聞淇澳之篇遊西小江泊舟薴蘿山際題西施石曰嶺上千峯秀江邊細艸春今逢浣紗石不見浣紗人題詩畢俄而見一女郎振瓊璫扶石筍低佪而謝曰妾自吳宮還越國素衣千載無人識當時心比金石堅今日爲君堅不得旣爲鴛鸞之會仍爲恨別之詞後有蕭山郭凝素者聞王軒之遇每適於浣溪日夕長吟屢題歌詩於其石寂爾無人乃郁怏而返進士朱澤嘲之聞者莫不嗤笑凝素內恥無復斯遊澤詩曰三春桃李本無言苦被殘陽鳥雀喧借問東鄰效西子何如郭素擬王軒

魯公明

顏魯公爲臨川內史澆風莫競文教大行康樂已來用爲嘉譽也邑有楊志堅者嗜學而居貧鄕人未之知也山妻猒其饘藿不足索書求離志堅以詩送之曰平生志業在琴詩頭上如今有二絲漁父尙知谿谷暗山妻不信出身遲荊釵任意撩新鸞鏡從他別畫眉今日便同行路客相逢卽是下山時其妻持詩詣州請公牒以求別醮顏公案其妻曰楊志堅素爲儒學徧覽九經篇詠之間風騷可摭愚妻覩其未遇遂有離心王歡之廩旣虛豈遵黃卷朱之妻必去寧見錦衣污辱鄕閭敗傷風俗若無褒貶僥幸者多阿王決二十後任攺嫁楊志堅秀才贈布絹各二十疋祿米二十石便署隨軍仍令逺近知悉江左十數年來莫有敢棄其夫者

眞詩解

濠梁人南楚材者旅遊陳潁歳久潁守慕其儀範將欲以子妻之楚材家有妻以受潁牧之眷深忽不思義而輒已諾之遂遣家僕歸取琴書等似無返舊之心也或謂求道靑城訪僧衡嶽不親名宦惟務虛其妻薛媛善書畫妙屬文知楚材不念糟糠之情別倚絲蘿之勢對鏡自圖其形並詩四韻以寄之楚材得妻眞及詩遽有雋不疑之讓夫婦遂偕老焉裏語曰當時婦棄夫今日夫離婦若不逞丹靑空房應獨自薛媛寫眞寄夫詩曰欲下丹靑筆先拈寶鏡端已驚顏索寞漸覺凋殘淚眼描將易愁腸寫出難恐君渾忘卻時展畫圖看

毗陵出

愼氏者毗陵慶亭儒家之女三史嚴灌夫因遊彼遂結姻好同載歸蘄春經十餘秋無嗣灌夫乃拾其過而出妻令歸二浙愼氏慨然登舟親戚臨流相送妻乃爲詩以訣灌夫灌夫覽詩淒感遂爲夫婦如初雲谿子曰曹叔妻敍東徵之賦劉伶室作誡酒之辭以女子之所能實其罕矣爰書薛媛之事斯可附焉愼氏詩曰當時心事已相闗雨散雲飛一餉間便是孤帆從此去不堪重過望夫山

巫詠難

秭歸縣繁知一聞白樂天將過巫山先於神女祠粉壁大署之曰蘇州刺史今才子行到巫山必有詩爲報髙唐神女道速排雲雨淸詞白公覩題處悵然邀知一至曰歷陽劉郎中禹錫三年理白帝欲作一詩於此怯而不爲罷郡經過悉去千餘首詩但畱四章而已此四章者乃古今之絕唱也而人造次不合爲之沈佺期詩曰巫山髙不極合沓狀奇新闇谷疑風雨幽崖若神月明三峽曙潮滿九江春爲問陽臺客應知入夢人王無競詩曰神女向髙唐巫山下夕陽徘徊作行雨婉孌逐荊王電影江前落雷聲峽外長霽云無處所臺館曉蒼蒼李端詩曰巫山十二重皆在碧虛中回合雲藏日霏防雨帶風猿聲寒渡水樹色暮連空愁向髙唐望淸秋見楚宮皇甫冉詩曰巫峽見巴東迢迢出半空雲藏神女館雨到楚王宮朝暮泉聲落寒暄樹色同淸猿不可聽偏在九秋中白公但吟四篇與繁生同濟而竟不爲故太尉李徳鎭渚宮嘗謂賔侶曰余偶欲遙賦巫山神女一詩下句云自從一夢髙唐後可是無人勝楚王晝夢宵徵巫山似欲降者如何段記室成式曰屈平流放湘沅椒蘭友而不爭卒葬江魚之腹爲曠代之悲宋玉則招屈之魂明君之失恐禍及身遂假髙唐之夢以感襄王非眞夢也我公作神女之詩思神女之防惟慮成夢亦恐非眞李公慙其文不編集於捲也

靈丘誤

麻姑山山谷之秀艸木多奇鄧仙客至延康四五代爲國道師而錫紫服洎死自京輦歸葬是山是謂尸解也然悉爲丘壠松栢相望詞人經過必當興詠幾千首矣忽有一少年偶題一絕句不言姓字但雲天嶠遊人耳後來觀其所刺無復爲文且鄧氏之名因斯稍減矣詩曰老芝田雞在籠上淸那與俗塵同旣言白日升仙去何事人間有殯宮

襄陽傑

鄭太穆郎中爲金州刺史致書於襄陽於司空頔鄭書傲倪自若似無郡吏之禮書曰閤下爲南溟之大鵬作中天之一柱鶱騰則日月暗揺動則山嶽頽眞天子之爪牙諸侯之鏡也太穆孤幼二百餘口饑凍兩京小郡俸薄尙爲衣食之憂溝壑之期斯須至矣伏惟賢公息雷霆之威垂特達之節賜錢一千貫絹一千疋器物一千事米一千石奴婢各十人且曰分千樹一葉之影卽是濃陰減四海數滴之泉便爲膏澤於公覽書亦不嗟訝曰鄭使君所須各依來數一半以戎旅之際不全副其本望也又有匡廬符載山人遣三尺童子賫數幅之書乞買山錢百萬公遂與之仍加紙墨衣服等又有崔郊秀才者寓居於漢上蘊積文藝而物產罄懸無何與姑婢通每有阮咸之從其婢端麗饒彼音律之能漢南之最也姑貧鬻婢於連帥連帥愛之以無雙【無雙卽薛太保愛妾至今圖畫觀之】給錢四十萬寵眄彌深郊思慕無已卽彊親府署願一見焉其婢因寒食來從事家值郊立於栁陰馬上連泣誓若山河崔生贈之以詩曰公子王孫逐後塵緑珠垂涙滴羅巾侯門一入深如海從此蕭郎是路人或有嫉郊者寫其詩於座帥覩詩令召崔生左右皆莫之測郊則憂悔而已無處潛遁也及見郊握手曰侯門一入深如海從此蕭郎是路人便是公制作也四百千小哉何靳一書不早相示遂命婢同歸至於幃幌奩匣悉爲增飾之小阜崔生矣初有客自零陵來稱戎昱使君席上有善歌者襄陽公遽命召焉戎使君豈敢違命逾月而至及至令唱歌乃戎使君送妓之什也公曰丈夫不能立功立業爲異代之所稱豈有奪人愛姬爲己之嬉娛以此觀之誠可竄身於無人之地遂多以繒帛賮行手書遜謝於零陵之守焉雲谿子曰王惇驅女樂以給軍士楊素歸徐徳言妻臨財莫貪於色不恡者罕矣時人用爲雅譚歷觀國朝挺特英雄未有如襄陽公者也戎使君詩曰寶鈿香蛾翡翠裙妝成掩泣欲行雲慇懃好取襄王意莫向陽臺夢使君

馮生佞

雍陶員外蜀川人也上第後稍薄於親黨其舅云安劉敬之罷舉歸三峽素事篇章讓陶不寄書曰山近衡陽𨿽少雁水連巴蜀豈無魚陶得詩悸赧方有狐首之思歟後爲簡州牧自比之謝宣城栁吳興也賔至則折挫之閽者亦怠投贄者稀得見焉有馮道明下第請謁云與員外故舊閽者以道明言啟之及引進陶訶曰與公素昧平生何言相識道明曰誦員外之言仰員外之徳詩集中日得相見何昧平生也遂吟曰立當靑艸人先見行近白蓮魚未知又曰江聲秋入寺雨气夜侵樓又曰閉門客到常推病滿院花開不似貧陶聞吟欣狎待道明如曩昔之友君子以雍君矜誇而好媚馮子匪藝而求知其兩違之文園豈尙也

江都事

李相公紳督大梁日聞鎭海軍進健卒四人一曰富蒼龍二曰沈萬石三曰馮五千四曰錢子濤悉能拔橛角觝之戲旣至果然趫徑也翌日於毬場內犒勞以駕車老牛筋皮爲炙狀癅魁之臠【魁酒罇也盛一斗二升多以楢槐橊爲之或銅鑄也】坐四輩於地茵大柈令食之萬石等三人視炙堅粗莫敢就食獨五千瞠目張口兩手捧炙如虎啖肉丞相曰眞壯士也可以撲殺西域健兒又令試於觗戲蒼龍等亦不利獨五千勝之十萬之眾爲之披靡於是獨進五千蒼龍等退還本道語曰壯兒過大梁如上龍門也大梁城北門常扄鏁不開開必有事公命開之騾子營騷動軍府乃悉誅之自此平泰矣李公旣治淮南決吳湘之獄而持法淸峻犯者無宥有嚴張之風也狡吏姧豪潛形斂迹然出於獨見寮佐莫敢言之李元將評事及弟仲將僑寓江都李公羇旅之年每止於元將之館而叔呼焉榮達之後元將稱弟稱侄皆不悅也及爲孫子方似相容又有崔巡官者昔居鄭圃也與丞相同年之舊特逺來謁才到客捨不意家僕與市人爭競詰其所以僕人曰宣州館驛崔巡官下其僕與市人皆抵極法令捕崔至曰昔嘗識君到此何不相見耶崔生叩頭謝曰適憩旅捨日已遲晚相公尊重非時不敢具陳卑禮伏希哀憐獲歸鄕裏遂縻畱服罪笞股二十送過秣陵貌若死灰莫敢慟哭時人相謂曰李公宗叔翻爲孫子故人忽作流囚邑客黎人懼罹不測之禍渡江過淮者日眾主吏啟曰戶口逃亡不少丞相曰汝不見淘麥乎秀者在下糠粃隨流隨流者不必報來自此一言竟無逾境者也又忽有少年勢似疎簡自云辛氏郎君來謁丞相於晤對之間未甚周至懸車白尙書先寄元相公詩曰悶勸迃辛酒閒吟短李詩且曰辛大丘度性迂嗜酒李二十紳短而能詩辛氏郎君卽丘度之子也謂李公曰小子每憶白廿二丈詩曰悶勸疇昔酒閒吟廿丈詩李公笑曰辛大有此狂兒吾敢不存舊乎凡是宦族相快辛氏子之能忤誕丞相之受侮剛腸暫屈又有一曹官到任儀質頗似府公府公見而惡之書其狀曰著靑把笏也請料錢覩此形骸足可傷嘆左右皆竊笑焉又有宿將有過請罰且云臭老兵倚恃年老而刑不加若在軍門一百也決竟不免其檟楚凡所書判多是卒然故趨事者皆驚神破膽矣初李公赴薦常以古風求知呂光化溫謂齊員外煦及弟恭曰吾觀李二十秀才之文斯人必爲卿相果如其言詩曰春種一粒粟秋萬顆子四海無閒田農夫猶餓死鋤禾日當午汗滴禾中土誰知盤中餐粒粒皆辛苦先是元相公亷察江東之日修山寺魚池以爲放生之所戒其僧曰勸汝諸僧好防持不須垂釣引靑絲雲山莫猒看經坐便是浮生得道時李公到鎭遊於野寺覩元公之詩而笑曰僧有漁罟之事必投於鏡湖後有犯者堅而不恕焉復爲二絕以示之云剃髮多緣是代耕好聞人死惡人生祗園說法無髙下爾輩何勞尙世情汲水添池活白蓮十千鬐鬛盡生天凡庸不識慈悲意自葬江魚入九泉忽有老僧詣謁願以因果諭之丞相問阿師從何處來答云貧道從來處來遂決二十曰任從去處去至如浮薄賔客莫敢門三教所來俱有區別海內服其才俊終於相位也初貧遊無錫惠山寺累以佛經爲文藳致主藏僧敺打終身所憾焉後之剡川天宮精舍憑笈而晝寢有老僧齋罷見一黒虵上剎前李樹食其子焉恐其遺毒而人誤食之徐徐驅下虵乃望東序而去遂入李秀才懷中倐忽不見矣公乃驚覺老僧曰秀才睡中有所覩否李公曰夢中上李樹食李甚美似有一僧相逼及寤乃見上人老僧知此客非常延歸本院經數年而辭赴舉將行贈以衣鉢之資因諭之曰郎君身必貴矣然勿以僧之尢過貽於禍難及領防稽僧有犯者事無巨細皆至極刑惟憶無錫之時也遂更剡川爲龍宮寺額嗟老僧之已逝爲其營塔立碑平生之修建只於龍宮一寺耳雲溪子曰蕭相國立殊勲方明昴宿【前漢史謂鄼侯昴星之精爾】杜元凱因醉吐始見虵形則李公食李於龍宮其不謬矣

南海非

房千里博士初上第遊嶺徼詩序云有進士韋滂者自南海邀趙氏而來十九嵗爲余妾余以髮蒼黃倦於遊從將爲天水之別尙有素秋之期縱京洛風塵亦其志也趙屢對餘潸然恨恨者未得偕行卽泛輕舟暫爲南北之夢歌陳所契詩以寄情曰鸞鳳分飛海樹秋忍聽鐘鼓越王樓只應霜月明君意緩撫瑤琴送我愁山逺莫教雙淚盡雁來空寄八行幽相如若返臨卭市畫舸朱軒萬里遊【萬里橋在蜀川】房君至襄州逢許渾侍禦赴農公番禺之命千里以情意相托許具諾焉才到府邸遣人訪之擬持薪粟之給曰趙氏卻從韋秀才矣許與房韋俱有布衣之分欲陳之慮傷韋義不述之似房言素欵難名爲詩代報房君旣聞幾有歐陽四門詹太原之喪【歐陽太原亡姬之事孟蕳尙書已有序詩述之矣】渾寄房秀才詩曰春風白馬紫絲韁正值蠶娘來采桑五夜有心隨暮雨百年無節待秋霜重尋繡帶朱藤防卻認羅裙碧艸長爲報西遊減離恨阮郎才去嫁劉郎

四背篇

劉長卿郎中因人謂前有沈宋王杜後有錢郎劉李乃曰李嘉祐郎士元焉得與予齊稱耶每題詩不言其姓但長卿而已以海內合知之然士林或之譏也宋雍初無令譽及嬰瞽疾其詩名始彰盧員外綸作擬僧之詩僧淸江作七夕之詠劉隨州有眼作無眼之句宋雍無眼作有眼之詩詩流以爲四背或云四倒然辭意悉爲佳致云盧公詩曰願得逺公知姓字焚香洗鉢過餘生淸江上人詩曰惟愁更漏促離別在明朝劉隨州詩曰細雨濕衣看不見閒花落地聽無聲宋君詩曰黃鳥不堪愁裏聽緑楊宜向雨中看

嚴黃門

武后朝嚴安之挺之昆弟也安之爲長安戎曹權過京尹至今爲寮者願得安之之術焉挺之則登歷臺省亦有時名娶裴卿之女才三夕其妻夢一人佩服金紫美須曰諸葛亮也來爲夫人兒旣妊而產嬰孩其狀端偉頗異常流挺之薄其妻而愛其子嚴武年八歳詢其母曰大人常厚英【英挺之妾也】未常慰省阿母何至於斯乎母曰吾與汝母子也以汝尙幼未之知也汝父薄幸嫌吾寢陋枕席數宵遂卽懷汝自後相棄如離婦焉其母淒咽武亦憤惋難處父旣出英方睡武持小防錘擊碎其首及挺之歸驚愕視之已斃矣左右曰小郎君戲運防錘而致之挺之呼武至曰汝何戲之甚耶武曰焉有大朝人士厚其侍妾困辱兒之母乎故須擊殺非戲之也父曰眞嚴挺之之子而每抑遏恐其非器武年二十三爲給事黃門侍郎明年擁旄西蜀累於飲筵對客騁其筆札杜甫拾遺乘醉而言曰不謂嚴挺之有此兒也武恚目久之曰杜審言孫子擬捋虎須合座皆笑以彌縫之武曰與公等飲饌謀歡何至於祖考耶房太尉綰亦微有所忤憂怖成疾武母恐害賢良遂以小舟送甫下峽母則可謂賢也然二公幾不免於虎口矣李太白爲蜀道難乃爲房杜之危也其略曰劍閣崢嶸而崔嵬一夫當門萬夫莫開所守或非人化爲狼與豺【此謂武之酷暴矣】朝避猛虎夕避長虵磨牙吮血殺人如麻錦城𨿽云樂不如早還家蜀道之難難於上靑天側身西望長咨嗟杜初自作閬中行豺狼當路無地遊從或謂章仇大夫兼瓊爲陳拾遺雪獄【陳冕字子昂】髙適侍禦與王江寧昌齡申寃當時同爲義士也李翰林作此歌朝右聞之疑嚴武有劉焉之志支屬刺史章彞因小瑕武遂杖殺之後爲彞外家報怨嚴氏遂微焉

哀貧誡

余以曽子回車不入勝母之閭呂不韋有桐輪之媚是乃曾參立孝行之名不韋抱滛邪之責邇之進退者豈以二子而隲是非乎渚宮有李令者自宰延安本狡猾之徒也彊爲篇章而干謁時貴有歸評事任江陵醝院常懷防士之心李令旣識歸君累求救貸而悉皆允諾又云某欲尋親湖外輒假捨而安家族歸君亦憫諾之李且乘舟而去不二旬其妻遣僕使告丐餱糧主人拯其乏絕李忽寄書於醝院情況欵密且異尋常書中有贈家室等詩一首意欲組織歸君歸君怏恨悔而不能明與率武陵渠江之務以糊其口焉舉士沈擢旣違名路從知長沙每述於同院眾賔用玆戒愼焉李令寄妻詩曰有人教我向衡陽一度思歸欲斷腸爲報艶妻兼少女與吾覓取朗州場

古制興

文宗元年秋詔禮部髙侍郎鍇復司貢籍曰夫宗子維城本支百代封爵便宜無令廢絕常年宗正寺解送人恐有浮薄以忝科名在卿精揀藝能勿妨賢路其所試賦則準常規詩則依齊梁體格乃試琴瑟合奏賦霓裳羽衣曲詩主司先進五人詩其最佳者則李肱也次則王日斜見賦則文選中雪賦月賦也況肱宗室徳行素明人才俱美敢不公心以辜聖教乃以牓元及第霓裳羽衣曲詩【任用韻】李肱開元太平時萬國賀丰嵗梨園獻舊曲玉座流新制鳳管勢參差霞衣競揺曳醼罷水殿空輦餘春艸細蓬壺事已久仙樂功無替詎肯聽遺音聖明知善繼上披文曰近屬如肱者其不忝乎有劉安之識可令著書執馬孚之正可以爲傳秦嬴綂天下子弟同匹夫根本之不深固曹冏曷不非也評曰李君文章精練行義昭詳策名於睿哲之朝得路於韋蕭之室然止於嶽齊二牧未登大任其有命焉

新羅誚

登州賈者馬行余轉海擬取昆山路適桐廬時遇西風而吹到新羅國其國君聞行余自中國而至接以賔禮乃曰吾𨿽僻處之歳有習儒者舉於天闕登第榮歸吾必祿之且厚乃知孔子之道被於華夏乎因與行餘論及經籍行余避位曰庸陋賈豎長養𨿽在中華但聞土地所宜不識詩書之義熟詩書明禮律者其惟士大夫乎非小人之事也遂乃言辭揚舲背扶桑而去新羅君訝曰吾以中國之人盡嫻典教不謂尙有無知之俗者行余還至鄕井自以貪恡百味好衣愚昧不知學道爲新羅所嗤況於英哲乎

餞歌序

李尙書訥夜登越城樓聞歌曰雁門山上雁初飛其聲激切召至曰在籍之妓盛小藂也曰汝歌何善乎曰小藂是梨園供奉南不嫌女甥也所唱之音乃不嫌之授也今色將衰歌當廢矣時察院崔侍禦元範自府幕而拜卽赴闕庭李公連夕餞崔君於鏡湖光亭屢命小藂歌餞在座各爲一絕句贈送之亞相爲首唱矣崔下句云獨向栢臺爲老吏皆曰侍禦鳳閣中書卽其程也何以老於栢臺眾請攺之崔讓曰某但止於此任寧望九遷乎是年秋崔君鞫獄於譙中乃終於栢臺之任矣楊封盧髙數篇亦其次也聽盛小叢歌送崔侍禦浙東亷使李訥繡衣奔命去情多南國佳人斂翠蛾曽向教坊聽國樂爲君重唱盛叢歌奉和亞臺禦史崔元範楊公畱宴峴山亭洛浦髙歌五夜情獨向栢臺爲老吏可憐林木響餘聲團練判官楊知至燕趙能歌有幾人落花回雪似含嚬聲隨禦史西歸去誰伴文翁怨九春觀察判官封彥衝蓮幕才爲緑水賔【庾杲之在王儉府似芙蓉泛緑水故有此句】忽乘駿馬入咸秦爲君唱作西湖調日暮偏傷去住人觀察支使盧鄴何郎戴豸別賢侯更吐歌珠宴庾樓莫道江南不同醉卽陪舟檝上京遊前進士髙湘謝安春渚餞宏千里仁風一扇淸歌黛慘時方酩酊不知公子重飛觥處士盧溵烏臺上客紫髯公共捧天書靜鏡中桃葉不須歌白薴耶溪暮雨起樵風

宗兄悼

滕倪苦心爲詩嘉聲早播逺之吉州謁宗人邁郎中吉守曰吾家鮮士此弟則千里之駒也每吟其白髮不知容相國也同閒客滿頭生又題鷺鷥障子雲映水有深意見人無懼心且曰魏文酷陳思之學潘嶽褒正叔之文貴集一家之芳安論宗從疎逺哉倪旣秋試捧笈告遊及畱詩一首爲別滕君得之悵然曰此生必不與此子再相見也乃祖於太臯之閣別異常情倪至秋深逝於商於之館捨聞者莫不傷悼焉倪詩曰秋初江上別旌旗故國無家淚欲垂千里未知投足處前程便是聽猿時誤攻文字身空老卻返樵漁計已遲羽翼凋零飛不得丹霄無路接差池

夢神姥

盧著作肇爲華州紇幹公泉防禦判官遊仙掌諸峯歇馬於巨靈廟忽寐夢在數間空捨中見一老嫗於大釡中燃火盧君詢其所由曰老人是華嶽神母也又問釡中煮者何物母曰橡子也用此奚爲母愀然曰食之也盧曰且兒爲五嶽神主厭於禱祠母食樹子豈無奉養之志乎母曰以神之道𨿽有君臣父子禍福本不相及矣祈祭之所不呼名字者不得饗焉盧夢覺召嶽廟祝令別置神母位常饌出生一分公宴則闕在家忽遺忘之噦咽而體中不快也雲谿子親聞於範陽所述故書之

玉泉祠

余以神之道難明也視之不見聽之不聞朝賢後於盟津報受禪於晉壤禱祀名山大川則其兆應也蜀前將軍闗羽守荊州夢豬嚙足自知不祥語其子曰吾衰暮矣是若徵吳必不還爾果爲吳將呂麾下所殛蜀遂亡荊州【今吳楚之俗夢半豬者乃書其屋柱而禳之】玉泉祠天下謂四絕之境或言此祠助土木之功而成祠曰三郎神三郎卽闗三郎也允敬者則髣髴似覩之緇俗居者外戶不閉財帛縱橫莫敢盜者廚中或先嘗食者頃刻大掌痕出其面歷旬愈明侮慢者則長虵毒獸隨其後所以懼神之靈如履冰谷非齋戒防淨莫得居之

舞娥異

李八座翺潭州席上有舞柘枝者匪疾而顏色憂悴殷堯藩侍禦當筵而贈詩曰姑蘇太守靑蛾女流落長沙舞柘枝滿座繡衣皆不識可憐紅臉淚雙垂明府詰其事乃故蘇臺韋中丞愛姬所生之女也【亞卿之正卿之侄】曰妾以昆弟夭喪無以從人委身於樂部恥辱先人言訖涕咽情不能堪亞相爲之吁嘆且曰吾與韋族其姻舊矣速命更其舞服飾以袿延與韓夫人相見【夫人吏部之子】顧其言語淸楚宛有冠蓋風儀撫念如其所媵遂於賔榻中選士而嫁之也舒元輿侍郎聞之自京馳詩贈李公曰湘江舞罷忽成悲便脫蠻靴出絳幃誰是蔡邕琴酒客魏公懷舊嫁文姬李尙書初守廬江有重系者合當大辟引讞之時啟鳴曰某偶黷典章卽從誅戮然昔於羣小專習一藝願於貴人之前試之死而無憾問之乃長嘯也公命緩系而聽之淸聲上徹云漢公曰不謂蘇門之風出於赭衣之下可命鸞同遊可與孫阮齊躅去其械梏蠲其罪戾後鎭山南夜聞長笛之音而瀏亮不絕問是何人吹之具對雲府獄重囚令明日引來官吏遞相尢怨夜使囚徒爲樂罪累必深及至發龍吟之韻奏出塞之悲閨思鄕情莫不淒切公曰汝之吹竹已得其能不事農業可爲伶人爾卒歳而憐湣之便令奔去也夫徐晃持刑而行陣齊整慕容貸法而兵士傾心寛猛相濟故無不均前聞於襄陽雕鶚髙舉後有李漢南文學推能於李之雙名眞亞匹也𨿽楊杜之齊勲未比二侯之奇特者矣

雲谿友議卷上﹤子部﹐小說家類﹐雜事之屬﹐雲谿友議﹥

欽定四庫全書

雲谿友議卷中

唐範攄撰

書生

玉簫化

苗夫人

思歸隱

買山防

吳門秀

錢塘論

辭雍氏

李右座

衡陽遁

三鄕略

狂巫訕

彰術士

雲中命

譚生刺

農忿

賢君鑑

澧陽防

白馬吟

中山誨

贊皇勲

南黔南

書生

劉侍郎軻者韶右人也幼之羅浮九疑讀黃老之書欲學輕舉之道又於曹溪探釋氏關戒遂披僧服焉【僧名湓納】北之筠川方山等寺又居廬嶽東林寺習南山鈔及百法論咸得宗防焉獨處一室數夢一人衣短褐曰我書生也頃因遊學逝此一室以主寺僧不聞郡邑乃瘞於牖下而屍骸局促死者從直何以安也君能遷必有酬謝乃訪於緇屬果其然也尋攺窆於虎溪之上求得一栢函劉君解所著之衣覆其骸骼是夜夢書生來謝持三雞子勸軻立食之食訖當明爽𨿽冥寞之道某不妄言軻嚼一卵而吞二者猶豫未食手握之而覺後乃精於儒學而肄文章因防名第歷任史館欲書夢中之事不可自爲傳記吏部韓公退之素知焉曰待余餘暇當爲一文贊後韓公左遷其文竟不成也劉君之修史時宰輔得人藩鎭有事朝廷凡有瑕勣悉欲書之兾人惕勵擬縱董狐之筆尢謗必生匿其功過又非史職常暮則沈湎而出韓公曰史官國之樞機也其如海納之醉乎雲谿子以劉公之居史館而爲兩端夫杜微之聾也推蜀賢於葛亮阮籍之醉也托魏史於王沈恐危難之逼假聾醉而混時遇物從機卽其尙也昔文王枯骨而徳王岐周鄒湛瘞甄舒而名魁峴首劉君因夢寐而解衣遂通三學可不謂古人乎前有鄭廣文防者明皇時爲文館故以廣文號焉編集之外惟日嗜酒覩嬪妃之貴必致邦家之禍故杜工部遺之歌略曰廣文到官舍置馬堂階下醉則乘馬歸頗遭官長罵諸公衮衮登臺省廣文先生官獨冷諸公往往厭粱肉廣文先生飰不足才名四十年座客寒無氊近者蘓司業【瓌】時時與酒錢予以劉磁州之醉與廣文所同避嫌逺害未爲非也

玉簫化

西川韋相公臯昔遊江夏止於姜使君之館【姜輔相國之從兄也】姜氏孺子曰荊寶已習二經𨿽兄呼於韋恭事之禮如父叔也荊寶有小靑衣曰玉簫年才十嵗常令祗候侍於韋兄玉簫亦勤於應奉後一載姜使君入關求官而家累不行韋乃易居止頭陁寺荊寶亦時遣玉簫往彼應奉玉簫年稍長大因而有情時亷使陳常侍得韋君季父書云侄臯久客貴州切望發遣歸覲廉察啟緘遺以舟楫服用仍恐淹畱請不相見泊舟江渚俾篙工促行昏暝拭淚乃書以別荊寶寶頃刻與玉簫俱來旣悲且喜寶命靑衣從往韋以違覲日久不敢俱行乃固辭之遂爲言約少則五載多則七年取玉簫因畱玉指環一枚並詩一首五年旣不至玉簫乃黙禱於鸚鵡洲又逾二年洎八年春玉簫嘆曰韋家郎君一別七年是不來耳遂絕食而殞姜氏湣其節操以玉環著於中指而同殯焉後韋公鎭蜀到府三日詢鞫獄情滌其寃濫輕重之系近三百餘人其中一輩五器所拘偸視防事私語云僕射是當時韋兄也乃厲聲曰僕射僕射憶得姜家荊寶否韋公曰深憶之姜曰卽某是也公曰犯何罪而重羇縲答曰某辭違之後尋以明經及第再選靑城縣令家人誤捨庫牌印等韋曰家人之犯固非己尢便與雪寃仍歸墨綬乃奏授眉州牧敕下未令赴任遣人監守朱紱其榮畱連賔幕屬大軍之後艸創事繁經蓂莢數凋方問玉簫何在姜牧曰僕射維舟之夕與伊畱約七載是期逾時不至乃絕食而殞因吟畱贈玉環詩云黃雀銜來已數春別時難解贈佳人長吟不見魚書至爲遣相思夢入秦韋公聞之益增淒嘆廣修經像以報夙心且想念之懷無由再會時有祖山人者有少翁之術能令逝者相親但令府公齋戒七日淸夜玉簫乃至謝曰承僕射寫經供佛之力旬日便當托生卻後十二年再爲侍妾以謝鴻恩臨訣微笑曰丈夫薄情令人死生隔矣後韋公隴右之功終徳宗之代理蜀不替是故年深累遷中書令同平章事天下向附瀘僰歸心因作生日節鎭所賀皆貢珍奇獨東川盧八座送一歌姬未當破之年亦以玉簫爲號觀之乃眞姜氏之玉簫也而中指有肉環隱出不異畱別之玉環也京兆公曰吾乃知存歿之分一往一來玉簫之言斯可驗矣論者以韋中書脫布衣不五秋而擁旌皇朝之盛罕有其倫然鎭蜀近二紀雲南諸蕃部落悉遣儒生教其禮樂易袵歸仁彼我以鹽鏟貨賂悉無怨焉後司空林公弛其規準別誘言往復通其防運而不贍金帛遂令部落懷二猾悍君蟊蠆爲羣侵逼城壘俘掠士庶妻子不啻萬人雍陶先輩感亂後詩曰錦城南面遙聞哭盡是離家別國聲於是黜韋帥之功削成都之爵且淮陰叛國名居定難之勲竇融要君迹踐諸侯之列蓋錄其勲而不廢其名也所失不合教戎濮詩書致閒兵法考其防怨有以而莫敢斥言顧乃削爵黜功是爲大謬矣

苗夫人

張延賞相公累代臺每宴賔客選子聓莫有入意者其妻苖氏太宰苗公晉卿之女也夫人有才鑑甚別英鋭特選韋臯秀才曰此人之貴無與比儔旣以女妻之不二三嵗以韋郎性度髙廓不拘小節張公稍悔之至不齒禮一門婢僕漸見輕怠惟苗氏待之常厚矣其於眾多視之悒怏而不能制遏也臯妻張氏垂泣而言曰韋郎七尺之軀學兼文武豈有沈滯兒家爲尊卑見誚良時勝境何忍虛擲乎韋乃遂辭東遊妻罄糚奩贈送淸河公喜其往也賮以七驢防物每之一驛則附遞一防而還行經七驛所送之物盡歸之也其所有者淸河氏所贈奩資及布囊書冊而已淸河公覩之莫可測也後權隴右軍事防徳宗行幸奉天在西面之功韋獨居其上車駕旋復之日自金吾持節西川替妻父淸河公乃攺易姓名以韋作韓以臯作翺人莫敢言之至天回驛去府城三十里【上皇發駕日以爲名】有人特報相公曰替相公者金吾韋臯將軍非韓翺也苗夫人曰若是韋臯必韋郎也張公笑曰天下同姓名者何限彼韋生應已委棄溝壑豈能乘吾位乎婦女之言不足云爾【初有昝嫗巫者每述禍祟其言多中乃云相公當直之神漸減韋郎擁從之神日增皆以妖妄之言不復再召也】苗夫人又曰韋郎比𨿽貧賤气淩霄漢每以相公所誚未嘗一言屈媚因而見尢成事立功必此人也來早入州方知不誤張公憂惕莫敢瞻視曰吾不識人從西門而出凡是舊時婢僕曾無禮者悉遭韋公棒殺投於蜀江展男子平生之志也獨苗氏夫人無愧於韋郎賢哉賢哉韋公侍奉外姑過於布素之時海內貴門不敢忽於貧賤東牀者矣所以郭泗濵圓詩曰宣父從周又適秦昔賢多少出風塵當時甚訝張延賞不識韋臯是貴人

思歸隱

江西韋大夫丹與東林靈澈上人爲忘形之契篇什唱和月居四五焉序曰澈公近以匡廬七詠見寄及吟詠之皆麗絕於文圃也【卽蓮花峯石鏡虎跑泉聰明水白鹿洞鐵船康王廟爲七詠也】此七篇者俾予益起歸歟之興且芳時勝侶卜遊於三二道人必當攀躋千仞之峯觀九江之派是時也飄然而去不希京口之顧黙爾而遊不假東門之送天地爲一朝萬物任陶鑄夫二林翼翼松逕幽邃則何必措足於丹霄馳心於太古哉偶爲思歸絕句詩一首以寄上人法友譚幸先達其深趣矣予謂韋亞臺歸意未堅果爲髙僧所誚歷覽前代散髮海隅者其幾人乎亞相丹寄廬山上人澈公詩曰王事紛紛無暇日浮生冉冉只如雲已爲平子歸休計五老巖前必共君澈奉酬詩曰年老身閒無外事麻衣艸座亦容身相逢盡道休官去林下何曽見一人

買山防

邕州蔡大夫京者故令狐相公楚鎭滑臺之日因道場見於僧中令京挈瓶鉢彭陽公曰此童眉目疎秀進退不懾惜其卑幼可以勸學乎師從之乃得陪相國子弟【靑州尙書緒丞相綯綸也】後以進士舉上第乃彭陽令狐公之舉也尋又學究登科而作尉畿服旣爲禦史覆獄淮南李相公紳憂悸而已頗得繡衣之稱【吳汝南詣闕申寃蔡君先謗之曰是主上憂國之時乃臣下狥私之日】謫居澧州爲厲員外所辱稍遷撫州刺史常稱宇內無人對僧徒則非大品之談遇道流則言五千之義接儒士自比端木之賢於仲尼次論周易則評先聖之謬來者縱得相許有始而無卒焉【謂丁遐秀才等】郡有汝水爲放生池不與漁罟之事忽一人乘小舟釣於此蔡君張眥遣吏捕之釣者乃爲詩曰拋卻長竿捲卻絲手攜蓑笠獻新詩臨川太守淸如鏡不是漁人下釣時京覽詩乃召之已去竟不言其姓字或有識者曰野人張頂也【頂字不惑本姓王氏而不言】蔡牧益自驕矜作詩以責商山四老曰秦末家家思逐鹿商山四皓獨忘機如何髮霜相似更出深山定是非及假節邕交道經湘口零陵鄭太守史與京同年逺以酒樂相迓座有瓊枝者鄭君之所愛而席之最姝蔡彊奪之行鄭莫之競也邕交所爲多如此爲徳義者見鄙終不自悛行泊中興頌所黽勉不前【地名在浯溪也】題篇久之似有悵悵之意才到邕南制禦失律伏法湘川權厝於此二子延近號訴蒼天未終喪而俱逝論者以妄責四皓而欲買山於浯溪之間不徒言哉詩曰停橈積水中舉目孤煙外借問浯溪人誰家有山賣

吳門秀

昔張茂先謂陸機曰君家兄弟龍躍云津顧彥先鳯鳴朝陽謂東南之寶已盡不意又見禇生【言禇陶也】故知吳門之徳不孤川瀆之珍不匱矣予以宋齊已降朱張顧陸時有奇藻者歟陸郎中暢早耀才名輦轂不攺於鄕音自賀祕書知章賈相耽顧著作況譏調秦人至於陸君者矣貢舉之年和羣公對雪落句雲天人寜底巧剪水作花飛又山齋翫月詩曰野性平生惟好月新晴半夜覩嬋娟起來自擘書破恰漏淸光落枕前又經崔諫議亮林亭曰蟬噪入云風開無主花在越每經逰蘭亭髙步禹迹石防之絕境如不系之舟焉初爲西江王大夫仲舒從事終日長吟不親公牘府公微言拂衣而去辭曰不可偶爲大夫參佐而妨志業也王乃固畱不已請舉自代然後登舟曰洿予侄得耳渠曾數辟不就暢召必來【陸洿貟外暢之侄也】而乃采藥西山飲泉滫水【建昌之南也今新吳昔許眞君銘曰有水曰滫有漁曰魧天地昏冥可以伏藏又謂眞君淬劍之水鑄鍛者多於此水砥礪也】朝客聞之以爲仕隱也美譽益彰及登蘭省遇云陽公主下降劉都尉百僚舉爲儐相詩題之者頃刻而成其詩亦麗也詠詩曰勞將素手卷蝦須瓊室流光更綴珠玉漏報來過夜半可憐潘嶽立踟躕詠行障詩曰碧玉爲竿丁字成鴛鴦繡帶短長馨彊天上花顏色不隔雲中語笑聲詔作催妝五言詩一首曰【得花字】云安公主貴出嫁五侯家天母看調粉日兄憐賜花催鋪栢子帳待障七香車借問妝成未東方欲曉霞內人以陸君吳音才思敏捷凡所調戱應對如流復以詩嘲之陸亦酬和六宮大咍凡十餘篇嬪娥皆諷誦之例物之外別賜宮錦五十段楞伽瓶及唾盂各一枚以賞詞翰之端也內人詩云十二層樓倚翠空鳯鸞相對立梧桐雙成走報監門衛莫使吳歈入漢宮此篇或謂內學宋蘭若昭姊妹所作也宋考功之孫也陸君酬曰粉面仙郎選聖朝偶逢秦女學吹簫須教翡翠聞王母不柰烏鳶噪鵲橋

錢塘論

致仕尙書白舍人初到錢塘令訪牡丹花獨開元寺僧惠澄近於京師得此花栽始植於庭欄圏甚宻他處未之有也時春景方深惠澄設油幕以覆其上牡丹自此東越分而種之也會徐凝自富春來未識白公先題詩曰此花南地知難種慙媿僧閒用意栽海燕解憐頻睥睨胡蜂未識更徘徊虛生芍藥徒勞妬羞殺玫瑰不敢開惟有數苞紅襆在含芳只待舍人來白尋到寺看花乃命徐生同醉而歸時張祜榜舟而至甚若疎誕然張徐二生未之習稔各希首薦焉中捨曰二君論文若廉白之鬭鼠穴勝負在於一戰也遂試長劍倚天外賦餘霞散成綺詩試訖解送以凝爲元祜其次耳張曰祜詩有地勢遙尊嶽河流側讓關多士以陳後主日月光天徳山河壯帝居此徒有前名矣又祜題金山寺詩曰【此寺大江之中】影中流見鐘聲兩岸聞𨿽綦毋潛云塔影掛靑漢鐘聲和白雲此句未爲佳也祜觀獵四韻及宮詞白公曰張三作獵詩以較王右丞予則未敢優劣也王維詩曰風勁角鳴將軍獵渭城艸枯鷹眼疾雪盡馬蹄輕忽過新丰戍還歸細栁營回看落鴈處千里暮云平張祜詩曰曉出禁城東分圍淺艸中紅旗開向日白馬驟迎風背手抽金鏃翻身控角弓萬人齊指處一鴈落寒空白公又以宮詞四句之中皆偶對何足爲奇不如徐生云今古長如白練飛一條解破靑山色徐凝賦曰譙周室裏定遊夏於丘防馬守帷中分易禮於盧鄭如我明公薦防豈偏黨乎張祜曰虞韶九奏非瑞馬之空音荊玉三投佇良工之必鑑且鴻鐘運擊瓦缶雷鳴榮辱糺紛復何定分祜遂行歌而邁凝亦鼓枻而歸二生終身偃仰不隨鄕試者矣先是李闕林宗杜殿中牧與白公輦下較文具言元白詩體舛雜而爲淸苦者見嗤因玆有恨也白爲河南尹李爲河陽令道上相遇尹乃乘馬令則肩輿似乖趍事之禮嘗謂樂天爲囁嚅公聞者皆笑樂天之名稍減矣白尹曰李直木【林宗字也】吾之猶子也其鋒不可當後杜舍人之守秋浦與張生爲詩酒之交酷吟祜宮詞亦知錢塘之嵗白有是非之論懷不平之色爲詩二首以髙之曰誰人得似張公子千首詩輕萬戶侯又云如何故國三千里虛唱歌詞滿六宮張君詩曰故國三千里深宮二十年一聲河滿子雙淚落君前此歌宮娥諷念思鄕而起長門之思也祜復遊甘露寺觀前盧肇先輩題處曰不謂三吳有此詩人也祜曰日月光先到山川勢盡來盧曰地從京口斷山到海門回因而仰伏願交於此士矣

辭雍氏

崔涯者吳楚之狂生也與張祜齊名每題一詩於倡肆無不誦之於衢路譽之則車馬繼來毀之則杯盤失錯嘲妓曰𨿽得蘓方木猶貪玳瑁皮懷胎十个月生下昆侖兒又布袍披襖火燒氊紙補箜篌麻接更著一雙皮屐子紇梯紇榻出門前又嘲李端端黃昏不語不知行鼻似煙窻耳似鐺獨把象牙梳插昆侖山上月初生端端得此詩憂之涯使院飲回遙見二子躡屐而行乃道傍再拜戰惕曰端端祗候三郎六郎伏望哀之又重贈一絕句粉飾之於是大賈居豪競臻其戶或戱之曰李家娘子才出墨池便登雪嶺何期一日黒白不均紅樓以爲笑樂無不畏其嘲謔也祜涯久在維天下宴淸篇詞縱逸貴達欽憚呼吸風生頗暢此時之意也贈詩曰覓得黃驑被繡鞍善和坊裏取端端揚州近日渾成差一朶能行白牡丹雜嘲二首二年不到宋家東阿母深居僻巷中含淚向人羞不語琵琶斷倚屏風日暮迎來畫閣中百年心事一宵同寒雞鼓翼紗外已覺恩情逐曉風又悼妓詩曰赤板橋西小竹籬槿花還似去年時淡黃衫子都無色腸斷丁香畫雀兒崔生之妻雍氏者乃揚州總效之女也儀質閒雅夫婦甚睦雍族以崔郎甚有詩名資贍每厚崔生常於飲食之處略無憚敬之顏但呼妻父雍老而已雍久之而不能容勃然仗劍呼女而出謂崔秀才曰某河朔之人惟習馬養女合嫁軍門徒慕士流之徳小女違公不可別醮便令出家汝不從吾當揮劍立令涯妻剃髮爲尼涯方悲泣悔過雍亦不聽分訴親戚揮慟別易會難涯不得已裁詩畱贈至今江浦離愁莫不吟諷是詩而惜別也詩曰隴上流泉隴下分斷腸嗚咽不堪聞姮娥一入月中去巫峽千秋空白雲

李右座

李相公林甫當開元之際與巷陌交通權等人主天下之能名須出其門也如不稱意者必遭竄逐之禍𨿽楊國忠之盛未得侔焉其姬愛之眾皆不勝其珠翠嘗賜宮娥二人一者潛歸私家經旬方還相公乃亦不知其榮顯謂之右座相公軒蓋諸侯見者如履冰谷舉子尉遲匡幽並耿槪之士也以頻年不第投書於右座皆擊刺之說匡有暮行潼關之作云明月飛出海黃河流上天又觀內人樓上踏歌曰芙蓉初出水桃李總無言又塞上曲云夜夜月爲靑冢鏡年年雪作黒山花相公鑑此句曰得非才子乎若使匡伏恨銜寃不假陶鑄之力則從古以來賢才屈抑多矣豈爲進人乎豈爲賢相乎及得相見右座曰有一蕭穎士旣叨科第輕時縱酒不遵名教嘗忤吏部王尙書丘然以文識該通孰爲其敵君子不遺其言幾至鞭撲子之詩篇幸未方於穎士且吾之名復異於王公【言王吏部】重欲相干三思可矣匡知右座見怒惶怖而趨出棲遲無依退歸林墅罷寗戚之髙歌效約成之獨樂登山臨水勞灼灼之音焉且李君之爲輔翼妬賢害能太平之基因而覆餗也昔重華登用進二八於明君姬旦爲相述四人於少主故行流殛之刑成吐握之美乃帝子之股肱萬方之軌度也若李丞相恣行殘賊不慕姚姬卒罹其殃乃其宜矣

衡陽遁

徐侍郎安貞久居中書省常參李右丞議恐其罪累乃逃衡山嶽寺爲東林掇蔬行者詐喑啞不言者數年後值修建佛殿僧中選善書者題其梁已二三人矣而徐行者跨過掌事怒以杖連擊其背行者乃畫地曰某口𨿽不言昔年曾學大書也乞試之及試乃題數行羣僧皆悅服因遣盡書之時李北海邕遊嶽過寺觀其題處曰不知徐公在此乃召至握手而言曰朝列於公已息論矣遂解其布褐飾以簮裳僧嘗杖擊者潛匿無地徐謂邕曰吾恐逢非罪遁迹深山凡庸僧輩安能識我汝無疑也江夏公因戱之云徐侍郎曾吟峴山思駐馬漢水憶回舟又暮雨夜猶濕春風防正開徐曰喑啞之日時亦黙而誦之【二聨乃安貞佳句也】因同載北歸止潭州察使水亭相迓徐侍郎指李北海呼曰行者瀟湘逢故人得隨歸客止乎汀洲之娛若幽谷之覩太陽者矣不然委頓巖谷卒於寺隸也

三鄕略

雲谿子素聞三鄕之詠悵然未明其所自也洎得吳郡陸君貞洞僅紀其年代而不知其人奚用序乎然羣書有無名氏樂府集無名氏詩今檢陸君之詩序亦雲姓字而不書夫序者述作之本意也編其舊序是詩繼和者多不能徧錄略舉十餘篇以次之無名序曰余本耶溪東與同志者二三紉蘭佩蕙每貪幽閒之境翫花光於松月之亭竟晝綿宵往往忘倦洎乎初笄至於五換星霜矣自後不得已從良人西入函關寓居晉昌裏第其居也門絕囂塵花木叢翠東西鄰二佛宮皆上國勝遊之最伺其閒寂因遊覽焉亦不辜一時之風月也不意良人已矣邈然無依帝裏芳春弔影東邁涉滻水歷渭川背終南陟太華經虢略抵陜郊挹嘉祥之淸流面女幾之蒼翠凡經過之所皆曩昔防笑之地綢繆之所銜寃茹嘆舉目魂銷𨿽殘骸尙存而精爽都失假使潘嶽復生無以悼其幽思也遂命筆聊題終不能滌其懷抱絕筆慟哭而去以翰墨非婦人女子之事名字是故而不書時會昌壬戌嵗仲春十九日又賦詩曰昔逐良人西入關良人身歿妾空還謝娘衛女不相待爲雨爲雲過此山和詩十一首進士陸貞洞惆悵殘花怨暮春孤鸞舞鏡倍傷神淸詞好个幹人事疑是文姬第二身同前王祝女幾山前嵐气低佳人畱恨此中題不知雲雨歸何處空使王孫見卽迷劉谷蘭蕙芬芳見玉姿路傍花笑景遲遲薴蘿山下無窮意並在三鄕惜別時王滌浣紗遊女出關東舊迹新詞一夢中槐陌栁亭何限事年年回首向春風李昌鄴紅粉蕭娘手自題分明幽怨發云閨不應更學文君去泣向殘花歸剡溪王碩無姓無名越水濵芳詞空怨路傍人莫教才子偏惆悵宋玉東家是舊鄰李縞會稽王謝兩風流王子沈淪謝女愁歸思隨文字在路傍空爲感千秋張綺洛川依舊好風光蓮帳無因見女郎雲雨散來音信斷此生遺恨寄三鄕髙衢南北千山與萬山軒車誰不思鄕關獨畱芳翰悲前迹陌上恐傷桃李顏韋冰來時歡笑去時哀家國迢迢向越臺待寫百年幽思盡故宮流水莫相催五言復覩三鄕題處畱贈賈馳壁古字未滅聲長響不絕蕙質本如雲松心應耐雪耿耿離幽谷悠悠望甌越杞婦哭夫時城崩無此說

狂巫訕

太僕韋卿覲欲求夏州節度使有巫者知其所希忽詣韋門曰某善禱祝星神凡求官職者必能應之韋卿不知其誑詐令擇日夜深於中庭備酒菓香燈等巫者乘醉而至請韋卿自書官階一道防啟於醮席旣得手書官銜仰天大叫曰韋覲有異志令我祭天韋公合族拜乞曰山人無以此言百口之幸也凡所翫用財物悉與之時湖上崔大夫偘充京尹有府囚叛獄謂巫者是其一輩裏胥詰其衣裝忽異巫情窘乃云太僕韋覲曾令我祭天我欲陳告而以家財求我非竊盜也旣當申奏宣宗皇帝召覲至其殿前獲明寃狀復召宰臣詔曰韋覲城南上族軒蓋承家昨爲求官遂招誣謗無令酷吏加之罪其師誣誑便付京兆處死訖申韋則量事受責門下議貶潘州司馬雲谿子曰昔晉獻因孋姬之譛申生不終孝道漢武信江充之佞太子以至捐軀事莫爭於當時仁必傷於舊史我宣宗文武光孝皇帝親綜萬機恩覃九裔可以農軒比徳舜禹同規測韋氏之深寃獲全家之盛族𨿽之嶺隅亦其幸也觀察李明遠詩北鳥飛不到南人誰去遊天涯浮瘴水嶺外向潘州艸木春秋暮猿猱日夜愁定知遷客淚應只對君流

彰術士

昔許謂薄姬必貴何顒謂曹瞞必傑是挾天子而號令諸侯其言所驗編於簡牘夫藝術於時者不可不申揚讚淛東李尙書襄聞婺女二人有異術曰婁千寶呂元芳發使召至旣到李公便令止從事家從事問曰府主八座更作何官元芳對曰適見尙書但前浙東觀察使恐無別拜千寶所述亦爾從事黙然罷問及再見李公李公曰僕他日何如二術士曰稽山竦翠湖栁垂陰尙書畫鷁百艘正堪遊觀昔人所謂人生一世若輕塵之著艸何論異日之榮悴榮悴定分莫敢面陳因問幕下諸公元芳曰崔副使芻言李推官正範器度相似但作省郎止於郡團練李判官服古自此大醉不過數場何論官矣觀察判官任轂止於小諫不換朱衣楊損支使評事𨿽骨體淸瘦幕中諸賔福壽皆不如盧判官纁𨿽卽狀貌光澤比團練李判官在世日月稍久壽亦不如副使與楊李三人祿秩區分矣二術士所言咸未之信無以證焉是後李服古不過五日而逝誠大醉不過數場也李尙書及諸從事驗其所說敬之如神時羅郎中紹權赴任明州竇余少卿【常之子也】赴臺州李公於席上問臺明二使君如何婁千寶曰竇使君必當再醉望海亭羅使君此去便應求道四明山不遊塵世矣竇少卿罷郡再之府庭是重醉也羅郎中遷於海島故以學道爲名知其不還也李尙書歸義興未幾薨變是無他拜也盧纁判官校理明年逝於宛陵使幕李服古判官稍久矣爲少年也任轂判官才爲補闕休官歸圃是不至朱紫也崔芻言郎中止於吳興郡李正範郎中止於九江郡二侯皆自南宮止於名郡是乃祿秩相參獨楊損尙書三十年來兩爲給事再任京尹防禦三峯靑州節使年逾耳順官歷藩垣浙東同院諸公福壽悉不如也皆依婁呂二生所說焉又杜勝給事在杭州之日問婁千寶曰勝爲宰相之事何如曰如筮得震卦有聲而無形也【周易卜得震卦如聞雷不見其形凡事皆不成遂也】當此之時或陰人之所譛也領大鎭必憂悒成疾可以修禳之後杜公爲度支侍郎有直上之望艸麻待宣府吏已上於杜公門搆板屋將布沙堤忽有東門驃騎奏以小疵而承防以蔣伸侍郎拜相杜出鎭天平憂悒不樂失其大望也乃嘆曰金華婁山人之言果應矣欲令招千寶元芳又曰婁呂二生孤云野鶴不知棲宿何處杜尙書尋亦薨於鄆州鐘離侑少詹昔嵗閒居東越覩斯異術每求之二生不可得也雲谿子蓋自童騃之年知之方敢備錄

雲中命

明皇幸岷山百官皆竄辱積屍滿中原士族隨車駕也伶官張野狐觱栗雷海淸琵琶李年唱歌公孫大娘舞劍初上自擊羯鼔而不好彈琴言其不俊也又寜王吹簫薛王彈琵琶皆至精妙共爲樂焉惟李年奔迫江潭杜甫以詩贈之曰岐王宅裏尋常見崔九堂前幾度聞正值江南好風景落花時節又逢君年曾於湘中采訪使筵上唱紅豆生南國秋來發幾枝贈君多防纈此物最相思又淸風朗月苦相思蕩子從戎十載余徵人去日殷勤囑歸雁來時數附書此詞皆王右丞所制至今梨園唱焉歌闋合座莫不望行幸而慘然年唱罷忽悶絕僕地以左耳防暖妻子未忍殯殮經四日乃蘇曰我遇二妃令教侍女蘭苕唱祓禊畢放還且言主人卽復長安而有中興之主也謂年有何憂乎後李校書羣玉旣解天祿之任而歸涔陽經湘中乘舟題二妃廟詩二首曰小孤洲北浦云邊二女明妝共儼然野廟向江春寂寂古碑無字艸芊芊東風近墓吹芳芷落日深山哭杜防猶似含嚬望巡狩九疑如黛隔湘川又黃陵廟前莎艸春黃陵女兒茜裙新輕舟小檝唱歌去水逺山長愁殺人後又題曰黃陵廟前春已空子規滴血啼松風不知精爽落何處疑是行雲秋色中李君自以第三篇

春空便到秋色踟躕欲攺之乃有二女郎見曰兒是娥皇女英也二年後當與郎君爲雲雨之遊李君乃悉具所陳俄而影滅遂掌其神塑而去重涉湖嶺至於潯陽潯陽太守段成式郎中素爲詩酒之交具述此事段公因戲之曰不知足下是虞舜之辟陽侯也羣玉題詩後二年乃逝於洪井段乃爲詩哭李四校書曰酒裏詩中三十年縱橫唐突世喧喧明時不作禰衡死傲盡公卿歸九泉又曰曾話黃陵事今爲白日催老無男女累誰哭到泉臺

譚生刺

眞娘者吳國之佳人也時人比於蘓小小死吳宮之側行客感其華麗競爲詩題於墓櫛比鱗臻有舉子譚銖者吳門秀逸之士也因書絕句以貽後之來者覩其題處經遊之者稍息筆矣詩曰虎丘山下冢累累松柏蕭條盡可悲何事世人偏重色眞娘墓上獨題詩

農忿

東川處士栁全節習百家之言衣華陽鶴氅或呼爲栁尊師又曰栁百經也有子棠應進士舉才思優贍見者奇之龎嚴舍人睠眄諸歌姬方戲於堦問墻頭何人也曰栁秀才也遽命姬者飾妝召栁秀才對觀之龐公曰恐墻上逺見不得分明因請細而觀矚棠深恥之不辭而去時裴諫議休相公因封事出漢州卽棠舊知也聞棠來且喜及晉謁則藍衫木簡而已裴公問其故對曰名場孤寒虛擲光景欲求斗粟之養以成子道焉有宴召馮戡胡據栁棠三舉士裴公於棠名下注曰此栁秀才已於鹽鐵承事不用屈私令棠見之蓋惜其舉子也栁棠之欲罷舉者爲龎門之有失耳乃棄藍袍而歸舊服非時請見司諫司諫慨然謂曰子年方少篇翰如流不可垂長阪蘭謝深林況今急士之秋必能首送兼與薦書開成二年上第後歸東川歷旬但於狹斜舊遊之處不謁府主楊尙書汝士楊公謂諸賔曰每見報前栁棠秀才多於妓家飲酒或三更至暮竟未相訪社日必相召焉及召棠至已在醉鄕矣斟三器酒內一巨魚杯棠不卽飲楊公乃誚曰文章謾道能吞鳯杯酒何曾解喫魚今日梓州張社防應須遭這老尙書棠答曰未向燕臺逢厚禮幸因社會接餘歡一魚喫了終無恨鯤化成鵬也不難初棠與馮戡爭先棠所頡頏及第後戡與詩曰桃花浪裏成龍去竹葉山頭退鷁飛棠戡爲友甚善焉栁毎於東川席上狂縱日甚幹忤楊公詩曰莫言名位未相儔風月何曽阻獻酬前輩不須輕後輩靖安今日在衡州靖安李宗閔尙書與楊公中外昆弟況有朗陵之分東川益怒爲書讓其座主髙鍇侍郎曰栁棠者凶悖嚚竪識者惡之狡過仲容才非夫子且膺門之貴豈宜有此生乎小宗伯曰某濫司文柄以副懸旄夙夜兢惶恐招訕謗是以搜求俊彥兾輔聰明不敢蔽才與棠及第東川又書曰昔周公撻伯禽以戒成王也昌邑殺王式【式昌邑之師也】而怨霍光乎豈不由師傅之情爾興亡之道孔子先推徳行然後文學焉吾師垂訓千古不易前書云不敢蔽才何必一栁棠矣以篇章取之寜失於何植王滌也髙公又復書曰唐堯之聖也不致丹朱之賢宣尼之明也不免仲由之害如其可化安有墜典伊祁九子盡可等於黃唐門人三千悉能繼於顏閔棠者自求瑕玷難以磨滅其所忤黷尊威亦予謬舉之過也棠聞二公交讓不任憂惕又不敢逺申卑謝遂之劍州王使君使君者善畫松竹狗以十五侯而四郡守棠至聨夕而飲王君辭曰某以衰朽恐乖去就小男忝趨文場不知許容侍座否老夫暫歸憩歇焉王氏之子洎醉輕易之甚棠呵之曰公稱舉人與棠分有前後畫師之子安得無禮於先輩乎王氏乃自去其道服空戴黃葛巾謂棠曰我大似賢尊尊師幸不喧耳棠轉益怒叱吒而散栁生𨿽登科第始參越嶲軍事而夭防且渤海髙公三牓一百二十人多平人得路若栁棠者誠累恩門舉主升平裴公曰人不易知乎

賢君鑑

唐宣宗十二年前進士陳玩等三人應博學宏詞選所司考定名第及詩賦論進呈訖上於延英殿詔中書舍人李播等對上曰凡考試之中重用字如何中書對曰賦忌偏枯叢雜論忌褒貶是非詩忌緣題落韻【只如白雲起封中詩云封中白雲起是也】其間重用文字乃是庶幾亦非常有例也又曰孰詩重用字對曰錢起湘靈鼔瑟詩有二不字詩曰善撫云和瑟常聞帝子靈馮夷空自舞楚客不堪聽逸韻諧金石淸音發杳冥蒼梧來怨慕白芷動芳馨流水傳湘浦悲風過洞庭曲終人不見江上數峯靑上覽錢公此年宏詞詩曰其一種重用文字此詩似不及起起則今之協律之字也合於匏革宮商卽變鄭衛文奏惟謝朓云洞庭張樂地瀟湘帝子遊雲去蒼梧野水還江漢流此比鼓瑟一篇摛藻妍華無以加其前進宏詞詩重用字者登科更待明年考校起詩便付吏選

澧陽防

故荊州杜司空悰自忠武軍節度使出澧陽宏詞李宣古者【李生會昌三年王起侍下上第】數陪遊宴每謔戲於其座或以鉛粉傅其面或以輕綃爲其衣侮慢旣深杜公不能容忍使臥宣古於泥中欲辱之檟楚也長林公主聞之不待穿履奔出而救之曰尙書不念諸子學文擬陪李秀才硯席豈有飲筵而舉人細過待士如此異時那得平陽之譽乎遂遣人扶起李秀才於東院以香水沐浴更以新衣卻赴中座貴主防京兆公請爲詩兾彌縫也李生得韻書之不勞思忖也詩曰【得髙字】紅燈初上月輪髙照見堂前萬朶桃觱栗調淸銀字管琵琶聲亮紫檀槽能歌奼女顏如玉解飲蕭郎眼似刀爭柰夜深拋耍令舞來按去使人勞杜公賞詩貺物十箱希無愧於一醉也後二子裔休孺休皆以進士登科人謂之曰非其母賢不成其子時澧州宴席酒糺崔云娘者形貌瘦瘠而戲調罰於眾賔兼恃歌聲自以爲郢人之妙也李生乃當筵一詠遂至鉗口又杜牧侍郎罷宣城幕經陜圻有錄事肥而且巨敏其言詞牧爲詩以挫焉復州陸巖夢桂州筵上贈胡予女一詩至今歡狎之所辭吟之篇無不低顏變色也李宣古贈崔云娘何事最堪悲云娘只首奇瘦拳拋令急長嘴出歌遲只怕肩侵惟愁骨透皮不須當戶立頭上有鐘馗杜紫防贈肥錄事盤古當時有遠孫尙令今日逞家門一車白土將泥項十幅紅旗補破裩瓦官寺裏逢行迹華嶽山前見掌痕不須啼哭愁難嫁待與書報樂坤陸君贈胡予女自道風流不可攀那堪蹙頞更頺顏眼睛深卻湘江水鼻孔髙於華嶽山舞態固難居掌上歌聲應不繞梁間孟陽死後欲千載猶有佳人覓往還

白馬吟

平曾以憑人傲物多犯諱忌竟沒於縣曹知己嘆其運蹇也薛平僕射出鎭浙西投謁主禮稍薄曾畱詩以諷之曰梯山航海幾﨑嶇來謁金陵薛大夫髭髮時趨劍防衣冠儼處拜冰壺誠知兩軸非珠玉深愧三縑防旅途今日楚江風正好不須回首望勾吳薛聞之曽出境遣吏追還縻畱數日又獻縶白馬詩曰白馬披鬃練一團今朝被絆欲行難雪中放去空尋迹月下牽來只見鞍向北長鳴天外逺臨風斜控耳邊寒自知毛骨還應異更請孫陽仔細防河東公覩詩曰不畱絆行軒那得觀其毛骨遂以殊禮相待厚送篚賂餞行曾後遊蜀川謁少師李固言相公在成都賔館則李珪郎中郭圓貟外陳防端公袁不約侍郎來擇書記薛重評事皆逺從公可謂蓮幕之盛矣曾每與諸公評論則言笑彌日侍於相公則輕佻無所畏怵遂獻雪山賦一首言雪山𨿽玆潔白之狀疊嶂攢峯夏日淸寒而無艸木華茂爲人采掇以李公罕作文章廢其庠序也相公讀賦命推出曾曽不逾旬又獻鯸鮧魚賦言此魚觸物而怒翻身上波爲鵄鳶所獲柰魴鱮之何相公覽賦而笑曰昔趙元淑之狂簡袁彥伯之機防無以過焉然愛其文彩投贄者無以出於曾曾有過忤不至深罪矣乃知相公之用心乎又作潼關賦而刺中朝此關倚太華瞰黃河𨿽來往攸同而歡有異也乃與賈島齊譴爲時所忽至於潦倒誠可惜哉後溫庭筠爲賦亦譏刺少於平賈而謫方城尉乃詩曰侯印不能封李廣別人丘隴似天山舉子紀唐夫有詩送之時溫庭筠作尉紀唐夫得名蓋因文而致也詩曰何事明時泣玉頻長安不見杏園春鳯凰詔下𨿽霑命鸚鵡才髙卻累身且飲緑醽消積恨莫辭黃綬拂行塵方城若比長沙遠猶隔千山與萬津

中山悔

襄陽牛相公赴舉之秋每爲同袍見忽及至升超諸公悉不如也嘗投贄於劉補闕禹錫對客展捲飛筆塗竄其文且曰必先輩未期至矣然物謝礲礪終爲怏怏歷三十餘嵗劉轉汝州隴西公鎭漢南枉道駐旌旄信宿酒酣直筆以詩諭之劉公承詩意方悟往年攺張牛公文卷因誡子弟咸元承雍等曰吾立成人之志豈料爲非況漢上尙書髙識達量罕有其比昔主父偃家爲孫所夷嵇叔夜身死鐘防之口是以魏武誡其子云吾大忿怒小過失愼勿學焉汝輩修進守中爲上也席上贈汝州劉中丞襄州節度牛僧孺詩曰粉署爲郎四十春今來名輩更無人休論世上升沈事且鬭罇前見在身珠玉會應成咳唾山川猶覺露精神莫嫌恃酒輕言語曾把文章謁後塵奉和牛尙書汝州刺史劉禹錫昔年曾忝漢朝臣晚嵗空餘老病身初見相如成賦日後爲丞相掃門人追思往事咨嗟久幸喜淸光語笑頻猶有當時舊冠劍待公三日拂埃塵牛公吟和詩前意稍解曰三日之事何敢當焉【宰相三朝後主印可以升降百司也】於是移宴竟夕方整前驅也中山公謂諸賔友曰予昔與權丞相徳輿庾詞同捨郎莫之會也【庾詞語時人罕知】與韓退之愈優劣人物兩浙袁給事同肩與李表臣程突梯而侮李兵部紳與栁子厚宗元評修國史而薄侍郎衮與呂光化論制誥而鄙席舍人防餘二十八年在外五爲刺史【言遵道路知蘓杭五郡】而不復親臺省以此將知淸途隔絕其自取乎或有淡薄相於緘翰莽鹵者每吟張博士籍詩云新酒欲開期好客朝衣暫脫見閒身對花木則吟王右丞詩云興闌啼鳥換坐久落花多則幽居之趣少安乎余友稀舊人苦爲異代近日爲文都不愜意洛中白二十居易苦好餘秋水詠曰東屯滄海闊南壤洞庭寛又石頭城下作雲山連故國周遭在潮打空城寂寞回余自知不及蘓州韋十九郎中應物詩曰春潮帶雨晚來急野渡無人舟自橫嘗過洞庭𨿽爲一篇靜思杜貟外甫落句云年去年來洞庭上白蘋愁殺白頭人鄙夫之言有愧於杜公也楊虞卿校書過華山詩曰河勢昆侖遠山形菡萏秋此句實爲佳對又皇甫博士湜鶴處雞羣賦云若李君之在邊非賢莫並如屈原之相楚惟我獨醒然二君矜衒俱爲朝野之絕倫余亦昔時直气難以爲制因作一口號贈歌人米嘉榮曰唱得梁州意外聲舊人惟有米嘉榮近來年少輕前輩好染髭須事後生夫人遊尊貴之門常須愼酒昔赴吳臺州大司馬杜公鴻漸爲余開宴沈醉歸驛亭稍醒見二女子在旁驚非我有也乃曰郎中席上與司空詩特令二樂伎侍寢且醉中之作都不記憶明旦修狀啟陳謝杜公亦優容之何施面目也余以郎署州牧輕忤三司豈不過哉詩曰髙髻雲鬟宮樣妝春風一曲杜韋娘司空見慣尋常事斷盡蘓州刺史腸中山劉公【後以太子校書尙書令呼爲劉州牧也】曰頃在州少逢賔客縱有停舟相訪不可久畱乃獨吟曰巴人淚逐猿聲落蜀客舟從鳥道來忽得京洛故人書題對之零涕又曰浮生誰至百年倐爾衰暮富貴窮愁實其常分胡爲嗟惋焉

贊皇勲【朱崖太尉之封也】

石雄僕射初與康詵同爲徐州王侍郎智興首校王公忌二人驍勇奏守本官雄則許州司馬也尋授石州刺史有李約者以石使君許下之日曾約資貨累自窘索後詣石州求其本物旣入石州境約遲疑恐石君怒遇裏有神祠祈饗皆謂其靈約乃號啟於神之祝父子俱稱神下索紙筆命約書之約又不識文字求得村童口占之曰石使君此去當有重臣抽擢而立武功合爲河陽鳯翔節度復有一官失望所以此事須閟宻不令異耳聞之約以巫祝之言先白石君石君相見甚悅防潞州劉從諫背叛朝廷議欲討伐贊皇時爲上宰乃用雄爲將雄奮武奪得天井關後其劉振又破黒山諸蕃部落走南單於迎公主歸國皆雄之展效也然是鷹犬之功非良宰不能驅馳者及李公以太子少保分洛石僕射詣中書論官曰雄立天井闗及黒山之功以兩地之勞更希一鎭養老相府曰僕射潞州之功國家以酬河陽節度使西塞之績又拜鳯翔在兩鎭之重豈不爲酬賞也石乃復爲左右統軍不愜其望悉如巫者之言焉太尉相公洎謫潮州有客復陳石僕射神祠之驗明其盛衰有數稍抑其噎郁乎再貶朱崖道中詩曰十年紫殿掌鴻鈞出入三朝一品身文帝寵深陪雉尾武皇恩重宴龍津黒山永破和親國烏嶺全坑跋扈臣自是功髙臨盡處禍來名滅不由人又登崖州城樓曰獨上髙樓望帝京鳥飛猶是半年程靑山欲似畱人住百匝千遭繞郡城先是韋相公執誼得罪薨變於此今朱崖有韋公山栁宗元員外與韋丞相有齠年之好三致書與廣州趙尙書宗儒相公勸表雪韋公之罪始詔歸京兆至今山名不革矣贊皇感其逺謫不還爲文以祭曰維大中年月日趙郡李徳裕謹以蔬醴之奠敬祭於故相國韋公僕射之靈嗚呼皇道咸寜借乎賢相徳邁臯陶功宣呂尙文學世推智謀神貺一遘讒嫉逺投荒障地𨿽厚兮不察天其髙兮不諒野掇澗蘋思違秬鬯信成禍深業崇身喪某亦竄迹南陬從公舊丘永泯軒裳之願長爲猿鶴之愁嘻吁絕域寤寐西周儻知公者惻公非罪不知我者謂我何求其心水其死休臨風敬弔願與神遊嗚呼云云或問贊皇公之秉鈞衡也毀譽無如之何削禍亂之階辟孤寒之路好奇而不奢好學而不倦勲業素髙瑕疵不顧是以結怨豪門取尢羣彥【光福王起侍郎自長慶三年知舉後二十一嵗復爲僕射武皇朝猶主國凡有親戚在朝者不得應舉逺人得路皆相賀慶而已】後之文場困辱者周人之思鄕焉皆曰八百孤寒齊下淚一時回首望崖州

南黔南

南中丞卓吳楚遊學十餘年衣布縷乘牝衛薄遊上蔡蔡牧待之似厚而爲客吏難阻每宴集令召則雲南秀才自以衣冠不整稱疾不赴南生羇旅窮愁似無容足之地惟城南鬻飯老嫗待之無厭色後十七年爲蔡牧到郡乃曰古人一飯之恩必報眥睚之怨必酬吾𨿽位微幸當斯日也遂戮仇吏而奠飯嫗焉轉黔南經略使大更風俗凡是溪塢呼吸文字皆同秦漢之音甚有聲譽先栁子厚在栁州呂衡州溫嘲謔之曰栁州栁刺史種栁栁江邊栁館依然在千株栁拂天至南公至黔南又以故人嘲曰黔南南太守南郡在雲南閒向南亭醉南風變俗談譔駮史三十卷與馬史殊貫班書小異三國二晉已下之文多被攻難每於朝野搉論莫能屈之者乎惟吳武陵郎中劉軻侍禦俱服其才識也初爲拾遺與崔詹事黯因諫諍出宰崔爲支江令南爲松滋令二諫垣公矯翼翩翩無所羈束雙名並扇二邑綏然公府常爲髙榻相待南公猶贈副戎等詩曰翺翔曾在玉京天墮落江南路幾千從事不須輕縣宰滿身猶帶禦鑪煙

雲谿友議卷中﹤子部﹐小說家類﹐雜事之屬﹐雲谿友議﹥

欽定四庫全書

雲谿友議卷下

唐範攄撰

和戎諷

去山泰

因嫌進

訊嶽靈

沈母議

長證

祝墳應

郭僕奇

名義士

江客仁

艶陽詞

溫裴黜

瑯琊忤

巢燕詞

題紅怨

羨門逺

金仙指

蜀僧諭

雜嘲戱

窺衣帷

閨婦歌

和戎諷

憲宗皇帝朝以北師頻侵邊境大臣奏議古者和親之有五利而日無千金之費上曰比聞有一卿能爲詩而姓氏稍僻是誰宰相對曰恐是包子虛冷朝陽皆不是也上遂吟曰山上靑松陌上塵云泥豈合得相親世路盡嫌良馬瘦惟君不棄臥龍貧千金未必能移姓一諾従來許殺身莫道書生無感激寸心還是報恩人侍臣對曰此是戎昱詩也京兆尹李鑾擬以女嫁昱令攺其姓昱固辭焉上恱曰朕又記得詠史一篇此人在便與朗州刺史武陵桃源足稱詩人之興詠聖防如此稠疊士林之榮也其詠史詩云漢家靑史內計拙是和親社稷依明主安危托婦人豈能玉貌便欲靜邊塵地下千年骨誰爲輔佐臣上笑曰魏絳之功何其懦也大臣公卿遂息和戎之論矣文宗武宗之代舉子亦有斯詠果毅者佳焉有項斯作長安退詩曰塞外衝沙損眼明歸來養疾臥秦城上髙樓閣看星座著白衣裳把劍行常說老身思鬭憐無事削蕃營翠蛾紅臉和回鶻惆悵中原不用兵蘇郁曰闗月夜懸靑塜鏡塞云秋薄漢宮羅君王莫信和親策隙末烽塵轉更多

去山泰

宋言端公近十舉而名未播大中十一年取府解言本名嶽因晝寢似有人報云宋二郎秀才頭上戴山無因成名但去其山自當通泰覺來便思去之不可名獄遂去二犬乃攺爲言及就府試馮涯侍郎作掾而爲試官以解首送言也時京兆尹張大夫毅夫以馮參軍解送舉人有私奏譴澧州司戶再試退解頭宋言爲第六十五人知聞來唁宋曰來春之事甘已參差李播舍人放牓以言爲第四人及第言感恩防深而爲望外也乃服馮涯知人尋亦獲雪

因嫌進

安邑李相公吉甫初自省郎爲信州刺史時吳武陵郎中貴溪人也將欲赴舉以哀情告於州牧而遺五布三帛矣吳嫌輕鮮以書讓焉其詞唐突不存桑梓之分乃非其禮正郎微誚焉贊皇母氏諫曰小兒方求成人何得與舉子相忤遂與米二百斛趙郡果爲宰輔竟釋其憾焉元和二年崔侍郎邠重知貢舉酷搜江湖之士初春將放二十七人及第潛持名來呈相府才見首座李公公問吳武陵及第否主司恐是舊知遽言吳武陵及第也其牓尙在懷袖忽報中使宣口敇且揖禮部従容遂注武陵姓字呈上李公公謂曰吳武陵至是麤人何以當其科第禮部曰吳武陵徳行𨿽卽未聞文筆乃堪采錄名已上牓不可卻焉相府不能因私訕士唯唯而従吳君不附國庠名第在於牓末是日旣集省門試謂同年曰不期崔侍郎今年倒掛牓也觀者皆訝焉

訊嶽靈

樂坤員外素名衝出入文塲多蹇元和十二年而起歸耕之思乃辭知己東邁夜禱華嶽廟防心啟祝願知升黜之分止此一宵如可求名者則重適闗城如不可則無由再窺仙掌矣中夜忽夢一靑綬人檢簿書報云來年有樂坤及第坤名已到冥簿不見樂衝也衝遂攺爲坤果如其說春闈後經嶽祈謝又祝官職於主簿夢中稱官歷四資郡守而已乃終於郢州神其靈哉

沈母議

潞州沈尙書詢宣宗九載主春闈將欲放牓其母郡君夫人曰吾見近日崔李侍郎皆與宗盟及第似無一家之謗汝叨此事家門之慶也於諸葉中擬放誰也【吳興沈氏相見問葉不問房】詢曰莫先沈光也太夫人曰沈光早有聲價沈擢次之二子科名不必在汝自有他人與之吾以沈儋孤單鮮有知者汝其不湣孰能見哀詢不敢違慈母之命遂放儋第焉光後果升上第擢奏蕓閣従事三湘太夫人之朗悟儋尢深感激焉

長證

左傳稱筮短長知防襲吉易經周魯上聖亦備在典彛後之學者隨應而術之李相公回以舊名累舉未捷嘗之洛橋有二術士一者筮一者能乃先訪筮者曰某欲攺名赴舉如之何筮者曰攺名其善乎不攺終不成事也又訪者鄒生生曰君子此行愼勿易名名逺布矣然則成遂之後二十年間名字終當攺矣今則已應象異時方測餘言將行又戒之曰郎君必策榮名後當重士接誘後來勿以白衣爲隙他年必爲深釁矣淮南従事力薦畢丞相諴後又舉趙渭南嘏李公長慶二年及第至武宗登極與上同名始攺爲回【従辛丑至庚申二十年矣】乃曰筮短長鄒生之言中矣李公旣爲丞郎永興魏相公謩爲給事因省會謂李公曰昔求府解侍郎爲試官送一百二人獨小生不防一解今日還忝金章厠諸公之列也合坐皆驚此說欲其遜容李公曰如今脫卻紫衫稱魏秀才僕爲試官依前不送公公何得以舊事相讓耶李乃尋秉獨坐之權三臺肅畏而陞相府至今少臺官之直拜也後三五年間魏公亦自同州入相寔繼文貞之諫宣皇之代而致淸平乃李丞相有九江之除續有臨川之出防渉江湖喟然嘆曰洛橋先生之誡吾自取尢然亦命之故定也

祝墳應

列子終於鄭今墓在郊藪謂賢者之迹而或禁其樵采焉裏有胡生者性落拓家貧少爲洗鏡鉸釘之業倐遇甘菓名茶羙醖輒祭於列禦防之祠壠以求聰慧而思學道歷稔忽夢一人刀劃其腹開以一卷書置之於心腑及睡覺而吟詠之句皆綺羙之詞所得不由於師友也旣成卷軸尙不棄於猥賤之事眞者之風逺近號爲胡釘鉸太守名流皆仰矚之而門多長者或有遺賂必見拒也或持茶酒而來則忻然接奉其文略記數篇資其異論耳喜圃田韓少府見訪一首忽聞梅福來相訪笑著荷衣出艸堂兒童不慣見車馬爭入蘆花深處藏又觀鄭州崔郎中諸妓繡樣曰日暮堂前花蘂嬌爭拈小筆上牀描繡成安向春園裏引得黃鶯下栁條詠江際小兒垂釣曰蓬頭稚子學垂綸側坐莓苔艸映身路人借問遙招手恐畏魚驚不應人

郭僕奇

咸陽郭氏者殷富之室也僕媵甚眾其間有一蒼頭名曰捧劍不事音樂常以望水翫云不遵驅策每遭鞭捶終所見違一旦忽題一篇章其主益怒詩曰靑鳥銜葡萄飛上金井欄美人恐驚去不敢捲看儒士聞而競觀之以爲協律之詞其主稍容焉又題後堂牡丹花曰一種芳菲出後庭卻輸桃李得佳名誰能爲向夫人說従此移根近太淸捧劍私啟賓客曰願作逺方之恥爲愚俗蒼頭其後將竄復畱詩曰珍重郭四郎臨行不得別曉漏動離心輕車冒寒雪欲出主人門零涕暗嗚咽萬里隔闗山一心思漢月京兆全曙司錄嘗述此事於王祝李磎二郎中並進士韓銖鄭嵩等也

名義士

廖有方校書元和十年失意後遊蜀至寶雞西界館一旅逝之人天下譽爲君子之道也書板爲之記云余元和乙未嵗落第西徵適此公署聞呻吟之聲濳聽而微惙也乃於暗室之內見一貧病兒郎問其疾苦行止彊而對曰辛勤數舉未遇知音眄睞叩頭久而復語惟以殘骸相托余不能言擬求救療是人俄忽而逝余遂賤鬻所乘鞍馬於村豪備棺瘞之禮恨不知其姓字茍爲金門同人臨歧淒斷復爲銘曰嗟君沒世委空囊幾度勞心翰墨場半面爲君申一慟不知何處是家鄕廖君自西蜀取東川路還至靈合驛驛將迎歸私第及見其妻素衣再拜嗚咽情不可任徘徊設辭有同親懿淹畱半月僕馬皆飫啜熊鹿之珍極賔主之分有方不測何緣如此悚惕尢甚臨別其妻又至相別悲啼又贈賮繒錦一防其價直數百千驛將曰郎君今春所埋胡綰秀才卽某妻室之季兄也始知亡者姓字復敍平生之弔所遺之物終不納焉少婦及夫堅意拜上有方又曰僕爲男子粗察古今偶然葬一同流不可當玆厚惠遂促轡而前驛將奔騎而送逾一驛尙未分離廖君不顧其物驛竟不挈還執袂各恨東西物乃棄於林野鄕老以義事申州州以表奏中朝其時文武宰寮願識有方共爲導引明年李侍郎逢吉放有方及第攺名遊卿聲動華夏皇唐之義士也其主驛戴克勤堂牒本道節度甄升至於極職克勤名義與廖君同述焉

江客仁

李博士渉諫議渤海之兄嘗適九江看牧弟臨袂凡有囊裝悉分匡廬士【荷戴山人芳也】惟書籍薪米存焉至浣口之西忽逢大風鼓其徵帆數十人皆馳兵仗而問是何人従者曰李博士船也其間豪首曰是李渉博士吾輩不須剽他金帛自聞詩名日久但希一篇金帛非貴也李乃贈一絕句豪首餞賂且厚李亦不敢卻而覩斯人神情復異而義气備焉因與淮佛寺之期而懷陸機之薦也李君及至州徧歷諸寺遇一女子拜泣自謂宋態也宋態者故吳興劉員外愛姬也【劉全白也】劉李有昔年之分因有詩贈曰嘗憶云仙至小時芙蓉頭上綰靑絲當時驚覺髙唐夢惟有如今宋玉知又曰陵陽夜醼使君筵解語花枝在眼前自従明月西沈海不見姮娥二十年李君嘆曰不見豪首而逢宋態成終身之喜恨無言於知舊歟【李博士奇義且多注不盡錄爾】後番禺舉子李彚徵客遊於閩越馳車至循州冒雨水求宿田翁指韋氏之莊居韋氏乃杖屨迎賔年已八十有餘自稱曰野人韋思明幸獲只奉與李生談論或文或史淹畱累夕彚徵善談而不能屈也對酒徴古今及詩語韋叟吟曰長安輕薄兒白馬黃金羈以彚徵年少而事輕肥故也李生還令云昨日羙少年今日成老丑韋乃喟然嘆曰老其醜矣少壯所嗤至客攺令不離舊意曰白髮有前後靑山無古今韋微笑曰白髮不逺於秀才何忽於老夫耶叟復還令曰此翁頭白眞可憐惜伊紅顏羙少年於是共論數十家歌詩次第及李渉絕句主人似酷稱善矣彚徵遂吟曰逺別秦城萬里遊亂山髙下出商州闗門不鏁寒溪水一夜潺湲送客愁又曰華表千年一歸丹砂爲頂雪爲衣泠泠仙語人聽盡卻向五云翻翅飛思明復吟二篇曰因韓爲趙兩遊秦十月冰霜渡孟津縦使雞鳴見闗吏不知余也是何人又曰滕王閣上唱伊州二十年前向此遊半是半非君莫問西山長在水長流李生重詠贈豪客詩韋叟愀然變色曰老身弱齡不肖遊浪江湖交結姦徒爲不平之事後遇李渉博士防簡此詩因而跮迹李公待愚擬陸士衡之薦戴思共主晉室中心藏焉逺羅浮山經於一紀李旣云亡不復再遊秦楚追惋今昔因乃澘然或持觴而酹反袂而歌雲春雨蕭蕭江上村五陵豪客夜知聞他時不用相廻避世上如今半是君雲谿子以劉向所謂傳聞不如親聞親聞不如親見也乾符己丒嵗客於霅川值李生細述其事彚徵於韋叟之居觀李博士手翰兾余導於文林且思明感知從善豈謝古人乎

艶陽詞

安人元相國應制科之選歷天祿畿尉則聞西蜀樂借有薛濤者能篇詠饒詞辯常悄悒於懷抱也及爲監察求使劍門以禦史推鞫難得見焉及就除拾遺府公嚴司空綬知微之之欲每遣薛氏往焉臨途訣別不敢挈行洎登翰林以詩寄曰錦江滑膩蛾眉秀化出文君及薛濤言語巧偸鸚鵡舌文章分得鳳凰毛紛紛詞客皆停筆个个君侯欲夢刀別後相思隔煙水菖蒲花發五云髙元公旣在中書論與裴晉公度子弟譔及第議出同州【詔云裴度立蔡上之功元稹有嚚褰之過也】乃亷問淛東別濤已逾十載方擬馳使往蜀取濤乃有俳優周季南季崇及妻劉采春自淮甸而來善弄陸參軍歌聲徹云篇韻𨿽不及濤容華莫之比也元公似忘薛濤而贈采春詩曰新妝巧樣畫雙蛾幔裹恆州透額羅正面偸輪光滑笏緩行輕踏皺文靴言詞雅措風流足舉止低廻秀媚多更有惱人膓斷處詞能唱望夫歌望夫歌者卽囉嗊之曲也【金陵有囉嗊樓卽陳後主所建】采春所唱一百二十首皆當代才子所作其詞五六七言皆可和者詞云不喜秦淮水生憎江上船載兒夫聓去經嵗又經年【一】借問東園栁枯來得幾年自無枝葉分莫怨太陽偏【二】莫作商人婦金釵當卜錢朝朝江口望錯認幾人船【三】那年離別日只道往桐廬桐廬人不見今得廣州書【四】昨日勝今日今年老去年黃河淸有日白髮黒無緣【五】悶向江頭采白蘋嘗隨女伴祭江神眾中羞不分明語暗擲金釵卜逺人【六】昨夜北風寒牽船浦裏安潮來打纜斷搖防始知難【七】采春一唱是曲閨婦行人莫不漣泣且以槁砧尙在不可奪焉元公求在淛江七年因醉題東武亭【此亭宋武帝所制壯麗天下莫比也】詩曰役役閒人事紛紛碎簿書功夫兩衙盡畱滯七年餘病痛梅天發親情海岸疏因循未歸得不是戀鱸魚盧侍禦簡求戱曰丞相𨿽不戀鱸魚乃戀誰耶初娶京兆韋氏字蕙藂官未達而苦貧繼室河東裴氏字柔之二夫人俱有才思時彥以爲嘉偶初韋蕙藂逝不勝其悲【韓侍郎作墓銘】爲詩悼之曰謝家防小偏憐女嫁與黔婁百事乖顧我無衣搜畫篋泥他沽酒拔金釵野充膳甘長藿落葉添薪仰古槐今日贈錢過百萬爲君營奠復營齋又云曾經滄海難爲水除卻巫山不是云復自會稽拜尙書右丞到京未逾月出鎭武昌【武昌建節李相牛相元相比也】是時中門外構緹幕天使送節次忽聞宅內慟哭侍者曰夫人也乃傳問旌將至何長慟焉裴氏曰嵗杪到家鄕先春又赴任親情半未相見所以如此立贈柔之詩曰窮冬到鄕國正嵗別京華自恨風塵眼常看逺地花碧幢還照曜紅粉莫咨嗟嫁得浮雲壻相隨卽是家裴柔之答曰侯門初擁節禦苑栁絲新不是悲殊命惟愁別是親黃鶯遷古木珠履徙淸塵想到千山外滄江正暮春元公與柔之琴瑟相和亦房帷之美也余故編錄之

溫裴黜

裴郎中諴晉國公次弟子也足情調善談諧舉子溫歧爲友好作歌曲迄今飲席多是其詞焉裴君旣入臺而爲三院所謔曰能爲滛艶之歌有異淸潔之士也裴君南歌子詞云不是防中丳爭知炙裏心井邊銀釧落輾轉恨還深又曰不信長相憶擡頭問取天風吹荷葉動無夜不搖蓮又曰簳防爲紅燭情知不自由細絲斜結网爭柰眼相鉤二人又爲新添聲楊栁枝詞飲筵競唱其詞而打令也詞云思量大是惡因緣只得相看不得憐願作琵琶槽那畔美人長抱在胸前又曰獨房蓮子沒人看偸折蓮時命也有所由來借問但道偸蓮是下官溫歧曰一尺深紅朦麯塵舊物天生如此新合懽桃核終堪恨里許元來別有人又曰井底燈深燭伊共郎長行莫圍碁玲瓏骰子安紅豆入骨相思知不知湖州崔郎中芻言初爲越副戎宴席中有周徳華徳華者乃劉采春女也𨿽囉嗊之歌不及其母而楊栁枝詞采春難及崔副車寵愛之異將至京洛後豪門女弟子従其學者眾矣溫裴所稱歌曲請徳華一陳音韻以爲浮艶之羙徳華終不取焉二君深有愧色所唱者七八篇乃近日名流之詠也滕邁郎中一首三條陌上拂金羈萬里橋邊映酒旗此日令人腸欲斷不堪將入笛中吹賀知章祕監一首碧玉裝成一樹髙萬條垂下緑絲絳不知細葉誰裁出二月春風似剪刀楊巨源員外一首江邊楊栁麯塵絲立馬憑君折一枝惟有春風防相惜殷懃更向手中吹劉禹錫尙書一首春江一曲栁千條二十年前舊板橋曾與羙人橋上別恨無消息至今朝韓琮舍人二首枝鬭芳腰葉鬭眉春來無處不如絲防陵原上多離別少有長條拂地垂又曰梁苑隋堤事已空萬條猶舞舊春風那堪更想千年後誰見楊花入漢宮雲谿子曰漢署有艶歌行匪爲桑間濮上之音也偕以雪月松竹雜詠楊栁枝詞作者𨿽多鮮覩其妙杜牧舍人云巫娥廟裏低含雨宋玉堂前斜帶風滕郎中又云陶令門前罥接離亞夫營裏拂朱旗但不言楊栁二字防爲妙也是以姚合郎中苦吟道傍亭子詩雲南陌遊人回首去東林道者杖藜歸不謂亭稱奇矣

瑯琊忤

王建校書爲渭南尉作宮詞元丞相亦有此句河南渭南合成二首矣時謂長孫翺朱慶餘各有一篇茍爲當矣長孫詞曰一道甘泉接禦溝上皇行處不曾秋誰言水是無情物也到宮前咽不流朱君詞曰寂寂花時閉院門羙人相對泣瓊軒含情欲說宮中事鸚鵡前頭不敢言元公以諱秀明經制策入仕【秀字子芝爲魯山令政有能名顏眞卿爲碑文號曰元魯山也】其一篇自述云延英引對碧衣郎紅硯宣毫各別牀天子下親自問宮人手裏過茶湯是時貴族競應制科用爲男子榮進莫玆乎乃出自河南之詠也渭南先與內宮王樞宻盡宗人之分然彼我不均後懷輕謗之色忽因過飲語及桓靈信任中官多遭黨錮之罪而起興廢之事樞宻深憾其譏詰曰吾弟所有宮詞天下皆誦於口禁掖深何以知之建不能對元公親承聖防令其文朝廷以爲孔光不言溫樹何其愼靜乎二君將遭奏劾因爲詩以讓之乃脫其禍也建詩曰先朝行坐鎭相隨今上春宮見長時脫下禦衣偏得著進來龍馬每交騎常承宻防還家少獨奏邊情出殿遲不是當家頻向說九重爭遣外人知

巢燕詞

近日舉塲爲詩淸切而鄙元和風格用髙往式乎然由工用之不同矣章正字孝標對月落句雲長安一夜千家月防處笙歌防處愁有類乎秦交云一種蛾眉明月夜南宮歌吹北宮愁章君品題之中頗得聲稱也元和十三年下第時輩多爲詩以刺主司獨章君爲歸燕詩畱獻庾侍郎承宣小宗伯得詩展轉吟諷誠恨遺才仍秋期必當薦引庾果重秉禮曹孝標來年擢第羣議以爲二十八字而致大科則名路可遵逓相礱礪也詩曰舊累危巢泥已落今年故向社前歸連云大廈無棲處更傍誰家門戶飛孝標及第正字東歸題杭州樟亭驛云樟亭驛上題詩客一半尋爲山下塵世事日隨流水去紅花還似白頭人初成落句云紅花眞笑白頭人攺爲還似白頭人言我將老成名似花芳艶詎能久乎及還鄕而逝前有章八元後有章孝標皆桐廬人名𨿽逺而位俱不達後五十年來有閩川歐陽澥者四門詹之孫也【賈陵陳羽李觀李綘韓愈王涯劉遵古崔羣馮宿李博等與四門同年其名流於海嶽】澥娶婦經旬而辭赴舉抗節不還詩云黃菊離家十四年又云離家已是夢松年又曰落日望鄕處何人知客情自憐十八年之帝鄕未遇知己也亦爲燕詩以獻主司鄭愚侍郎其詞𨿽爲朝賢稱嘆尙未第焉澥詩曰翩翩雙燕畫堂開送古迎今防萬廻長向春秋社前後爲誰歸去爲誰來

題紅怨

明皇代以楊妃虢國寵盛宮娥皆頗衰悴不備掖庭常書落葉隨禦水而流云舊寵悲秋扇新恩寄早春聊題一片葉將寄接流人顧況著作聞而和之旣達宸聰遣出禁內者不少或有五使之號焉和曰愁見鶯啼栁絮飛上陽宮女斷腸時君恩不禁東流水葉上題詩寄與誰盧渥舍人應舉之嵗偶臨禦溝見一紅葉命僕搴來葉上乃有一絕句置於巾箱或呈於同志及宣宗旣省宮人初下詔許従百官司吏獨不許貢舉人渥後亦一任範陽獲其退宮人覩紅葉而吁嗟久之曰當時偶題隨流不謂郎君藏巾篋驗其書無不訝焉詩曰水流何太急深宮盡日閒慇懃謝紅葉好去到人間

羨門逺

紇幹尙書泉苦求龍虎之丹十五餘稔及鎭江右乃大延方術之士乃作劉傳雕印數千本以寄中朝及四海精心燒鏈之者夫人欲防化金銀非擬救於貧乏必期多蓄田疇廣置僕妾此謂貪婪豈名道術且妙之門虛無之事得其要防亦恐不成況乎不得悉焚參同契金訣者眞至言也皇甫大夫【或曰王相公也】在夏口日勤求藝術衙時有一道士策杖躡屨直入防門門人以防使奉道不敢制止安定公遽起而迎接道士則傲然不窺向竹而吟曰積塵爲太山掬水成東海富貴有時乖希夷無日攺絳節出崆峒霓衣發光彩古者有七賢六个今何在自謂我是一賢也訪其名姓曰黃山府公未能明其眞僞請於宮觀願在牌亭得觀雲水亞相曰斯人是至道名利俱捐試令幹事軍持書送絹百疋錢一百千文至其所止山啟緘忻喜立修回報遂乃脫其道服飾以靑衿引見謝陳禮度甚恭殊異初來傲睨之態皇甫公判書之末乃至盡刑曰道士黃山輕人復重財太山將比甑東海只容杯緑綬藏雲帔烏巾換鹿胎黃泉六个今夜待君來雲谿子曰王子年之著書也不脫後秦之難東方朔之知機也恐罹西漢之咎是喬松獨樂巢務不居山者擬爲妖惑敢蔑公侯罪無於吉致孫策鏡裏之殃來非許邁起劉恢舟中之顧足見凡愚黃山自貽之禍安定公明察之斷合其宜乎

金仙指

鄧州有老僧日食二鴟鳩僧俗共非之老僧終無所避當之際貧士求飡分其二足而食食訖老僧盥嗽雙鳩従口而出一則能行一則匍匐在地貧士驚怪亦吐其飰其鳩二腳亦生其僧後乃不食此味覩驗眾皆敬異號曰南陽鴟鳩和尙也興元縣西墅有蘭上座僧常飲酒食肉羣輩皆效焉一旦多作大餅招羣徒眾入屍陁林以餅褁腐屍肉而食數啖不已眾僧掩鼻而走上座曰汝等能食此肉方可食諸肉自此緇徒因成精進也此事栁僕射仲郢在興元日親驗之也寶志大師嘗於臺城對梁武帝喫鱠昭明諸王子皆侍側食訖武帝曰朕不知味二十餘年矣師何爲爾志公乃吐出小魚依依鱗尾帝深異之如今秣陵有鱠殘魚也且達人崇佛奉僧近亦眾矣畱守王僕射逢裴相公休鳳翔白中令敏中夏侯相孜崔僕射安潛皆嚴飾道塲躬自焚香執錢老而無倦焉然諸貴達皆乃惡其過犯必不容貸焉李常侍續分陜之日間登城樓遙見二僧抱帙従寺門而出有二異狀隨僧後諦聽行過百步忽見一女子自東而來二僧極目而送乃俱怒拋砂石作旋風左右或有見者遂召僧至問其所以具云初出寺門共論經義尋有他言不敢諱伏藏公曰神重齋戒善惡必知二僧旣還益加惕勵也嶽牧李員外肱羣玉校書者卽嶽牧従孫也昔來覲謁曾與宴席李公曰汝徴士也識古知今視汝儕流只如粟粒羣玉兢惶防不脫於檟辱其髙槪如此有天下名稱羣玉後過嶽陽題詩曰昔年曾接李膺歡逺泛仙舟醉碧瀾詩句亂隨靑艸發酒腸俱逐洞庭寛浮生聚散云相似往事微冥夢一般今日片帆城下過春風回首涕闌干嶽陽於奉釋之心日無倦色嘗撰淸逺寺碑文甚得大理若僧有故网羅者其不恕乎嘗斷僧結黨屠牛捕魚事曰違西天之禁戒犯中國之條章不思流水之心輙舉庖丁之刃旣集徒侶須務極刑各決三十用示伽藍襄州李八座翺斷僧相打云夫說法則不曾敷坐而坐相打則偏袒右肩左肩領來向佛前而作偈言各笞去衣十五以勵三千大千又斷僧通狀云上嵗童子二十受戒君王不朝父母不拜口稱貧道有錢放債量決十下牒出東界婺州陸郎中長源判僧常滿智眞等同於倡家飲酒烹宰雞鵝等事云且口說如來之教在處貪財身著無價之衣終朝食肉苦行未同迦葉自謂頭陁神通何有淨名入諸媱捨犯爾嚴戒黷我明刑乃集逺近僧徒痛杖三十處死又斷金華觀道士盛虛云本是樵童牧竪偶然戴幘依師不遊牝之門莫鑑丹田之義早聞犯苟乃包容作孽旣多爲獘斯久常住錢谷惟貯私家三盞香燈不修數夕至於奴婢徧結親情良賤不分兒女盈室行齊犬馬義悖淸廉恣伊非之徒負我無爲之教貸其死狀尙任生全量決若干便勒出院別召精潔主首務在焚修浙西韓相公滉斷法師云晏等五人聚集賭錢因有喧諍云正法何曾執貝空門不積餘財白日旣能賭博通宵必醉罇罍彊說天堂難到又言地獄長開並付江神管波中便是泉臺

蜀僧諭

雲谿子昔遊西霞峯厥气方壯嘗遇朗上人者乃南泉禪宗普願大師之嗣孫也南泉之徳業諸佛之支體維三經云卽心是佛非心是道非心非道非道非心離佛離道卽是一眞大師句云心不是佛智不是道言其心有善惡智有利鈍心智兩非名爲究竟南泉旣逝崔行儉員外爲之銘曰百骸俱散一物常靈徒俱服其簡妙也朗公或遇髙才上智者則論六度迷津三明啟道此滅彼往無榮絕辱也或有愚士昩學之流欲其開悟則吟以王梵志詩梵志者生於西域林木之上因以梵志爲名其言𨿽鄙其理歸眞所謂歸眞悟道徇俗乖眞也詩云欺枉得錢君莫羨得了卻是輸他便來往報答甚分明只是換頭不識面又曰天公未生我無所知天公忽生我生我復何爲無衣遣我寒無食令我饑還爾天公我還我未生時又曰我肉眾生肉形殊性不殊元同一性命只是別形軀苦痛教他死將來作已須莫教閻老斷自想意何如又曰多置莊田廣修宅四鄰買盡猶嫌窄雕墻峻宇無歇時幾日能爲宅中客造作莊田猶未已堂上哭聲身已死哭人盡是分錢人口哭元來心裏喜又曰麤行出家兒心中未平實貧齋行則遲富齋行則疾貪他油煮防我有波羅飽食不知慙受罪無休日又曰不願大大富不願大大貧昨日了今日今日了明晨此之大大因所願只如此眞成上上人又曰良田百頃兄弟猶工商卻是成憂惱珠金虛滿堂滿堂何所用妻兒日夜忙行坐聞人死不解暫思量貧兒二畝地漧枯十樹桑桑下種粟麥四時供父娘圖謀未入手只是顧饑荒結得百家怨此身終受殃又曰本是尿屎袋彊將脂粉塗【音茶】凡人無所識喚作一花相牽入地獄此防是寃家又曰生時不共作榮華死後隨車彊叫喚齊頭送到墓門廻分你錢財各頭散又曰眾生頭兀兀常住無明窟心裏惟欺瞞口中佯念佛世無百年人擬作千年調打鐡作門閈見拍手笑家有梵志詩生死免入獄不論有益事且得耳根熟白紙書屏風客來卽與讀空飯手撚鹽亦勝設酒肉勸君莫殺命背面被生嗔喫他他喫汝輪環作主人又曰照面不用鏡布施不須財端坐念眞相此便是如來大皮裹大樹小皮裹小木生兒不用多了事一个足省得分田宅無人橫煎蹙但行平等心天亦念孤獨我身𨿽孤獨未死先懷慮家有五男兒哭我無所據哭我我不聞不哭我亦去無常忽到來知身在何處又曰世間何物貴無價是詩書了了說仁義愚夫都不知深房禁婢妾對客誇妻兒靑石甃行路未知身死時

雜嘲戱

萬彤雲爲白太傅所知後遊梓州累爲閽人艱阻爲詩以獻盧尙書宣範陽公怒閽者而禮萬生焉詩曰荷衣拭淚防回穿欲謁朱門抵上天不是尙書輕下客山家無物與王權防州遊使君符邀客看花而不飲至今荊襄花下斟茶者吟此戱焉盧子發白帝城頭二月時忍教淸醒看花枝莫言世上無許客子由來是相師詠螃蠏呈淛西従事皮日休未遊滄海早知名有骨還従肉上生莫道無心畏雷電海龍王處也橫行又題金錢花陰陽爲火地爲鑪鑄得金錢不用模謾向人前逞顏色不知還解濟貧無鄭愚醉題廣州使院似譏前政數年百姓受饑荒太守貪殘似虎狼今日海隅魚米賤大須慙愧石橊黃擬權龍褒體贈鄠縣李令及寄朝右李乃因病休官鄠縣李長官橫琴膝上弄不聞有政聲但見手子動李日新題仙娥驛詩曰商山食店太悠悠陳�防饠古防頭更有臺中牛肉炙尙盤數臠紫光毬賀祕監顧著作吳越人也朝英慕其機捷競嘲之乃謂南金復生中土也每在班行不妄言笑賀知章曰鈒鏤銀盤盛蛤蜊鏡湖蒓菜亂如絲鄕曲近來佳此味遮渠不道是吳兒顧況和曰鈒鏤銀盤盛炒蝦鏡湖蒓菜亂如麻漢兒女嫁吳兒婦吳兒盡是漢兒爺張祜客於丹徒有朱壇者輕佻侮慢祐之篇詠後壇與祜捲欲其潤飾之祜乃戱簡二十字欣而不悟厚爲餞別焉昔人有玉盌擊之千里鳴今日覩斯文盌有當時聲溫州顏郎中儒士也不知矢之能張祜觀其騎獵馬上以詩戱之曰忽聞射獵出軍城人著戎衣馬帶纓倒把角弓呈一箭滿山狐兔當頭行張祜爲冬堰官憾其牛戶無禮實欲鞭笞無如取給於其中也然無名秀才居多職事皆怯於祜錢塘酒徒朱沖和小舟經過祜令語曰張祜前稱進士不亦難乎沖和乃自唘名而贈詩嘲之祜平生傲誕至於公侯未如斯之挫也詩曰白在東都元已薨蘭臺鳳閣少人登冬堰下逢張祜牛屎堆邊說我能韋翼戱題盱眙邵明府壁豈肯閒尋竹徑行卻嫌絲管好蛙聲自従煮燒琴後背卻靑山臥月明樂營子女席上戱賔客量情三木乃書牓子示諸妓云嶺南掌書記張保緑羅裙上標三棒紅粉腮邊淚兩行義手向前咨大使遮回不敢惱兒郎時謂張書記文彩縦橫比之何遜人材瓌偉有似宗及罷府北歸畱詩戱諸同院聞者莫不大咍詩曰憶昔前年富貴時如今頭惱尙依稀布袍破後思宮內錦袴穿時憶禦衣鶻子背鑽髙力士嬋娟翻畫太眞妃如今憔悴離南海恰似當時幸蜀歸莆田縣有染家家富因醉敺兄至髙標十木旣歸鄕親爲會有栁逢秀才旅遊掇席主人不樂栁生怒而題壁染人遂與束帛贖其詩紫緑終朝染因何不識非莆田竹木貴背負十柴歸浙東孟簡尙書六衙按覆囚徒其間一人自曰魯人孔顒獻詩唘云偶尋長街栁陰吟詠忽被都虞拘縲數日責以罪名敢露血誠伏請申雪孟公立以賔客待之批其狀曰薛陟不知典教豈辧賢良驅遣健徒慿陵國士殊無畏憚輒恣威權翻成刺許之賔何異吠堯之犬然以久施公效尙息杖刑退補散將外鎭管孔生詩曰有个將軍不得名惟教健卒喝書生尙書近日淸如鏡天子官街不許行池州杜少府慥亳州韋中丞仕符二君皆以長年精求釋道樂營子女厚給衣糧任其外住有宴飲方一召來栁際花間任爲娛樂譙中舉子張魯封爲詩謔其賔佐兼寄大梁李尙書詩曰杜叟學仙輕蕙質韋公事佛畏靑蛾樂營卻是閒人管兩地風情日漸多戱酬張十五秀才見寄池亳二州之事宣武軍掌書記李晝秋浦亞卿顏叔子譙都中憲老桑門如今栁巷通車馬惟恐他時立棘垣題大梁臨汴驛進士姚嶸近日侯門不重才莫將文藝擬爲媒相逢要如膠漆不是紅妝卽撥灰麻衣黎瓘者南海狂生也遊於漳州頻於席上喧鄕飲之日諸賔悉赴客司獨不召瓘瓘作翻韻詩贈崔使君坐中皆大笑崔使君馳騎迎之詩曰慣向溪邊折栁楊因循行客到州漳無端觸忤王衙押不得今朝看飲鄕

窺衣帷

元丞相載妻王氏字韞秀【王縉相公之女維右丞之侄】初王相公鎭北京以韞秀嫁元載嵗久而見輕怠韞秀謂夫曰何不增學妾有奩幌資裝盡爲紙墨之費王氏父母未或知之親屬以載夫妻皆乞兒厭薄之甚元乃遊秦爲詩別韞秀曰年來誰不厭龍鐘𨿽在侯門似不容看取海山寒翠樹苦遭霜霰到秦封妻請偕行曰路掃饑寒迹天哀志气人休零離別淚防手入西秦元秀才旣到京屢陳時務深符上防肅宗擢拜中書王氏喜元郎入相寄諸姨妹詩曰相國已隨麟閣貴家風第一右丞詩笄年解笑明機婦恥見蘇秦富貴時元公肅宗代宗兩朝宰相貴盛無比廣葺亭臺交遊貴族客其門而或間阻王氏復爲一篇以諭之曰楚竹燕歌動畫梁春防重換舞衣裳孫開館招嘉客知道浮榮不久長元公於是稍減威望太原內外親族悉來謁賀者眾矣韞秀置於閒院忽因晴霽日景以靑紫絲絳四十條條長三十丈皆施羅紈綺繡之飾每條絳下排金銀鑪二十枚皆焚異香香亙其服乃命諸親戚西院閒步韞秀問是何物侍婢對曰今日相公及夫人曬曝衣服王氏謂諸親曰豈料乞索兒婦還有兩事蓋形麤衣也於是諸親羞赧稍稍而辭韞秀每分衣服飾於他人而不及於太原之骨肉也且曰非兒不禮於姑娣其柰當時見辱乎洎元公貪恡爲心竟招罪戾臺閣彈奏而亡其家韞秀少有識量節槪固髙丞相已謝上令入宮備彤管箴規之任嘆曰王家十三娘二十年太原節度使女十六年宰相妻誰能書得長信昭陽之事死亦幸矣堅不従命或曰上宥連罪或云京兆笞而斃矣

閨婦歌

朱慶余校書旣遇水部郎中張籍知音徧索慶余新制篇什數通吟攺後只畱二十六章水部置於懷抱而推贊焉淸列以張公重名無不繕錄而諷詠之遂登科第朱君尙爲謙退作閨意一篇以獻張公張公明其進退尋亦和焉詩曰洞房昨夜停紅燭待曉堂前拜舅姑妝罷低聲問夫婿畫眉深淺入時無張籍郎中酬曰越女新妝出鏡心自知明艶更沈吟齊紈未足人間貴一曲菱歌抵萬金朱公才學因張公一詩名流於海內矣

雲谿友議卷下

