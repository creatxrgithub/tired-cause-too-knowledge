春夢錄元鄭禧

城之西﹐有吳氏女﹐生長儒家﹐才色俱麗﹐琴棋詩書﹐靡不究通。大夫士類稱之。其父早世﹐治命宜以爲儒家室﹐女亦自負不凡。余今年客於洪府﹐一日﹐媒嫗來言﹐女家久擇婿﹐難其人。洪仲明公子戲欲與余求之。余辭云﹐已娶。不期媒嫗欲求餘詩詞﹐達於女氏。余戲賦《木蘭花慢》一闋。一日﹐女和前詞﹐附媒嫗至。乃曰﹐吳氏之族見此詞﹐喜稱文士之美。但母氏謂官人已娶而不可。然女獨憐余之才﹐賡唱疊和﹐復命乳母來觀﹐且述女意﹐𨿽居二室亦不辭也。囑余托相知之深者﹐求啟母意歸余。然余在城之日淺﹐相知者少。謬囑意山長吳槐坡者﹐往說其母﹐終亦不從。有周氏子﹐懼余之成事﹐挾財以媚母氏。母乃矢於從周﹐遂納其定禮。女號泣曰「父臨終﹐命歸儒生。周子不學無術﹐但能琶琶耳﹐我誓不從周氏。」因佯狂﹐擲冠於地﹐母怒歐之。女發憤成疾﹐病且篤﹐母乃大悔。懼逆其意﹐卽以定禮付媒嫗﹐以歸於周。然女病竟無起色﹐因以書遺余曰「妾之病﹐實爲郎也。若生不救﹐抱恨於地下﹐料郎之情﹐豈能忘乎﹖」臨終﹐又泣謂其靑衣名梅蕊者曰「我愛鄭郎﹐生也爲鄭﹐死也爲鄭。我死之後﹐汝可以鄭詩詞書翰﹐密藏棺中﹐以成我意。」未幾﹐果卒。嗚呼﹗文君之於相如﹐自昔所難﹐而況夫婦之間﹐多才相配﹐世之尢難者乎﹗夫以女之才如是﹐而憐余之才又如是﹐齊眉相好﹐唱和百年﹐豈非天下之至樂者乎﹖而況其家本丰殖﹐復有貲財者哉﹗乃厄母命之不從﹐發憤成疾﹐抱恨而死。嗟夫﹗紅顏勝人多薄命﹐亙古如斯﹐而況才色之兼全者乎﹗驚彩雲之易失﹐痛黃壤之相遺。亦徒重余之臨風悒怏耳﹗恨何言也。抑余非悅於色也﹐愛其才也﹐感其心也。今具錄往來詞翰於後﹐覽者亦必昭余之淒愴也。延祐戊午永嘉鄭禧天趣序。

丁巳歲二月廿六日﹐余寄《木蘭花慢》云「倚平生豪气﹐衝星斗﹐渺雲煙。記楚水湘山﹐吳云越月﹐頻入詩篇。菱花皎潔﹐劍光零亂。算幾番沈醉﹐樂生前種﹐得仙人瑤艸﹐儂家五色云邊。芙蓉金闕正需賢﹐詔下九重天。念滿院瑯﹐盈襟書傳。人正韶年﹐蟾宮近傳芳信﹐娥嬌艷待詩仙。領取天香第一﹐縱橫禮樂三千。」翼日﹐女氏和云「愛風流俊雅﹐看筆下﹐掃雲煙。正困倚書窗﹐慵拈鍼綫﹐懶詠詩篇。紅葉未知誰系﹐慢躊躇﹐無語小欄前。燕子知人有意﹐雙雙飛度花邊。殷勤一笑問英賢。夫乃婦之天﹐恐薛媛圖形﹐楚材興念﹐喚醒當年。累累滿枝梅子﹐料今生無分共坡仙。贏得鮫綃帕上﹐啼痕萬萬千千。」

二月廿九日﹐女密令乳母來觀。

三月一日﹐再賦前腔云「望垂楊裊翠﹐簾試卷﹐小紅樓。想鸞敲瓊﹐鸞妝沁粉﹐越樣風流。吟懷自憐豪健﹐灑雲箋﹐醉裏度春秋。有唱還應有和﹐纖纖玉映銀鉤﹐犀心一點暗相投﹐好事莫悠悠。便有約尋芳﹐蜂媒才到﹐蝶使重遊。梅花故園憔悴﹐揖東風讓與古稍頭。況是梅花無語﹐杏花好好相畱。」女氏再和云「看紅箋寫恨﹐人醉倚﹐夕陽樓。故里梅花﹐才傳春信﹐先認儒流。此生料應緣淺﹐倚窗下﹐雨怨共云愁。如今杏花嬌艷﹐珠簾懶上銀鉤。絲羅喬樹欲依投﹐此景兩悠悠。恐鶯老花殘﹐翠消紅減﹐辜負春遊。蜂媒問人情思﹐無緣應只低頭。夢斷東風路遠﹐柔情猶爲遲畱。」

余觀所和兩詞﹐其才情標致﹐豈可得哉﹖此余所以深不能忘也。再賦詩三首云「銀箋寫恨柰情何﹐料得情深斂翠娥。須信梅花貪結子﹐東風著意杏花多。」「翠袖籠香倚畫樓﹐柔情猶爲我遲畱。何時共个鴛鴦字﹐吟到東風淚欲流。」「兩才相遇古來難﹐重寫芳情仔細看。莫待後時空白悔﹐不如聞取舞雙鸞。」吳氏和云「慈親未識意如何﹐不肯令君畫翠娥。自是杏花開較晚﹐梅花占得舊情多。」「殘紅片片入書樓﹐獨倚危欄覺久畱。可惜才髙招不得﹐紅絲雙系別風流。」「今生緣分料應難﹐接得新詩不忍看。謾說胸襟有才思﹐卻無韓壽與紅鸞。」詩尾﹐又系數語﹐云「屢蒙佳什﹐珍藏篋笥。福淺緣慳﹐不成好事。母命伯言﹐不期違背。一片眞情﹐番成虛意。勤讀詩書﹐好圖名利。故里梅花﹐依然夫婿。數語贈君﹐盈盈垂淚。」

余復爲儷語﹐以寄遺恨﹐因達於女氏。云「切以詩書相過﹐罕見於夫婦之間﹔詞翰先投﹐乃求於聲臭之表。字含玉理﹐韻染蘭香。悵故里之梅花﹐采傳春信﹔比芳園之杏蕊﹐無柰風僝。復令乳母來觀﹐預遣女媒通好。謂先君是定﹐猶遺在耳之言﹔矧才子如斯﹐不忝齊眉之願。倘得百年而諧老﹐𨿽居二室而不辭。妙語難忘﹐芳心可掬。旣窈窕之慨然許鄭﹐何聖善之必欲從周﹖事旣相違﹐分亦何淺。幕底阻牽於紅綫﹐石上空磨於玉簪。誰令慵暴之男﹐彊投雁幣﹔痛失文章之婿﹐怒擲蟬冠。脈脈春愁﹐盈盈妝淚。念欲挾文君而夜遁﹐終不忍爲﹔竟辜杜牧之春遊﹐實成深恨。猶勸詩書之勤讀﹐極知恩愛之愈深。嗟伉儷之無緣﹐徒唱酬之相與。此日落花愁裏去﹐遙想芳塵﹔它時折桂月中歸﹐必貽後悔。玆憑四六﹐用表再三。願深思賢父之言﹐庶免抱終身之嘆。難期面敍﹐幸冀心融。」又續以詩云「畫粱雙燕舞輕塵﹐只見新詩不見人。夜夜相思飛蝶夢﹐東風著意杏花春。」「風流才思古難全﹐若得相逢不偶然。有約綠楊門下過﹐珠簾半捲露嬋娟。」吳氏答書云「伏以鐘天地之秀气﹐偉矣儒人﹔含閨閣之芳情﹐孤哉幼女。兩才相遇﹐方圖結於紅絲﹔一語敗盟﹐又空成於畫餅。詩詞寄恨﹐蜂蝶傳情。先人之遺訓昭昭﹐曾已告母﹔慈母之嚴命切切﹐乃不諒人。鄭郎將故里之梅花憔悴﹐周子戀芳園之杏蕊嬌羞。齊眉之好已休﹐眾口之辭不息。龜占未吉﹐雁幣輒修。經史不得聞﹐琵琶奚足聽。鴛鴦枕上夜夜相思﹐蝴蝶夢中時時歡會。深沈院宇﹐無路可求﹔寂寞簾櫳﹐有緣終遇。𨿽後死幼玉﹐也尋柳氏﹔柰今生文君﹐未識相如。勒此申酬﹐伏祈丙照。」復和前詩二首云「才髙豈肯困泥塵﹐雁塔名香第一人。卻笑此生緣分淺﹐可憐辜負兩靑春。」「琴棋書畫藝皆全﹐一段風流出自然。院宇深沈簾不捲﹐想君難得到嬋娟。」

是日﹐吳氏又寄領﹐呈其工夫精巧﹐云「此是十年工夫﹐所繡者若此。」余復作詩云「領中垂繡蹙雙鸞﹐幼小工夫此最難。日久羅襦香欲褪﹐多情拆寄鄭郎看。「落花時序易消魂﹐忍看雲箋沁粉痕。近日懨懨香玉瘦﹐可憐和淚倚重門。」「繡綫慵拈夢乍醒﹐風流誰畫柳眉靑。琵琶聲裏昭君怨﹐莫向它時不忍聽。」嫩柳嬌依道韞家﹐東風何事苦驚鴉。流鶯欲往頻回首﹐盡日愁腸惱落花。」吳氏答書云「某早﹐忽然洪你至。欲遣一書﹐柰家事冗﹐人事多﹐竟弗克。午間﹐再辱雲箋披味﹐恍如會晤之爲快。中間此事﹐苦爲母氏所阻﹐故作癡佯狂。此數日﹐周子稍緩其事。但兩受淩辱被打﹐气憤成疾﹐不離枕席﹐亦是因君耳。恐天不假之以壽﹐萬一抱恨而歸﹐亦爲君耳。如天從人願﹐因緣有在﹐此事尙可成就。中間多感十一安人恩意。如三五日病可卻﹐至洪府相謝﹐亦可以見。興言至此﹐悲涕漣漣。先生千金之軀﹐不可因賤妾而成疾﹐但以堅心爲念﹐好事亦不在匆忙。衷腸非筆可盡﹐切祈尊照」。又詩二絕云「淚珠滴滴濕香羅﹐病裏芳肌瘦減多。怪得夜來春夢淺﹐不知今日定如何。」「靑衣扶起鬢云偏﹐病裏情懷最可憐。已自懨懨無气力﹐彊擡纖手寫雲箋。」

吳氏臨終﹐答書云「哀哉﹗古人云﹕『春蠶到繭絲方盡﹐蠟燭成灰淚始幹。』誠哉﹗是言也。一自女媒通好之後﹐妒情之輩﹐登奴門者其說不一。有云先生貧者﹐有云子多者﹐有云妻妒行者。奴聞之﹐若風過耳﹐但以眞心而待。況兼母與伯﹐以奴之身色才藝俱全﹐豈可爲人次妻﹖而周捨挾財以媚母氏﹐遂以一紅一書爲定。奴乃泣涕不已﹐兩被母淩﹐以致成病。而相思之情﹐又何可勝言﹖念欲竊香相隨﹐柰千方百計不可﹐而此病愈危。昨日﹐兩奉佳音﹐且喜且泣。母氏而今﹐已作噬臍之悔﹐有通容處。但奴魂飛不定﹐神亂不常﹐𨿽師巫醫卜﹐無所不至﹐而病略不減。先生自宜將息﹐不可因賤妾而失寐忘餐。以郎之才﹐不患無好色之妻﹔以奴之命﹐眞恐不見有才之郎。若此生不救﹐抱恨於地下。料郎之情﹐豈能忘乎﹖然妾之死﹐無身後之累。郎若成疾﹐則故里梅花﹐靑靑梅子﹐將靠之誰乎﹖倘得病安﹐必見。臨終哽咽﹐不知下筆處。奴扶憊拜上。」

吳氏旣終﹐余以文寄祭云「嗚呼﹗昆山玉樹﹐閬苑瓊葩﹐豈人間之凡植﹐獨冠於仙花。儲芳絕艷﹐吐日春華﹐祥雲爲蓋﹐皓月爲家。俄驟驚爲怪雨﹐痤遺彩於塵沙。悲玉鸞而自惜﹐愁翠鳳而空嗟。嗚呼﹗哀哉﹗玉容如在﹐瑤珮何之﹖生也何待﹐死之何爲﹖染芙蓉以爲色﹐裁錦繡以爲詩。琴彈綠綺兮﹐冰雪爲絲﹔畫鉛粉澤兮﹐煙霞爲姿。牙簽縹帙兮﹐融融奧旨﹔紋楸玉子兮﹐了了玄機。閨房之秀﹐誰其似之﹔謝家柳絮﹐詎足比斯。余也惜年冉冉﹐負志奇奇。投鯨竿兮﹐學海之驚濤﹔透翠衣兮﹐詞苑之葳蕤。風孤退﹐鵬云自垂﹔楚山古木﹐湘水蕪祠。泣娥英兮﹐愁牽翠衣﹔弔靈均兮﹐空抱瓊芝。悠悠徒返﹐渺渺遐思。抱英懷之未擢﹐吻窈窕之相知。始之以女媒而通好﹐申之以乳母而傳書。是耶非耶﹖物理茫茫。色可得而有兮﹐才孰儷而孤芳﹔形不可得而見兮﹐心殷殷而愈彰。迨夫女夢之初覺﹐余亦攬涕而成章。胡言路阻﹐莫奠壺觴﹔千古萬古﹐遺恨空傷。」又悼亡﹐吟二首云「特寫靑箋幾往來﹐佳人何自苦憐才。傷心春與花俱盡﹐啼殺流鶯喚不回。」「相見愁無柰﹐相思自有緣。死生俱夢幻﹐來往只詩篇。玉珮驚沈水﹐瑤琴愴斷弦。傷心數行淚﹐盡日落花前。」余召箕仙卜問﹐得一詞云「緣慘雙鸞﹐香魂猶自多迷戀。芳心密語在身邊﹐如見詩人面。又是柔腸未斷﹐柰天不從人願。瓊銷玉減﹐夢魂空有幾愁多怨。」

四月朔﹐余再調《木蘭花慢》云「任東風老去﹐吹不斷﹐淚盈盈。記春淺春深﹐春寒春暖﹐春雨春晴。都來助與詩人興﹐更落花無定挽春情。芳艸猶迷舞蝶﹐綠楊空誤流鶯。玄霜著意搗初成﹐回首失雲英。但如醉如癡﹐如狂如舞﹐如夢如驚。香魂至今迷戀﹐問眞仙消息最分明。後夜相逢何處﹐淸風明月蓬瀛。」是日﹐再召箕仙﹐一道童降筆詞云「今日瑤池大會﹐羣仙不肯來臨。眞華傳語鄭郎君﹐記得相嘲妒行。好个《木蘭花慢》﹐休題相契分明。君還要問那香魂﹐正在仙宮聽命。」

吳氏之母﹐痛憶之甚﹐亦死。一子年長不慧﹐移居鄕村。此眞可慘哉﹗余又作哀文云「嗚呼﹗茫茫九泉﹐愛莫起之﹐靈之容忽有遠矣。中心藏之﹐何日忘之﹐靈之心其可忘乎﹗蛜蝛在堂﹐蛸蠨在戶﹐靈之家蕩然矣。天長地久﹐恨無絕期﹐靈之恨其可絕乎﹖使靈之至此者﹐誰之咎歟﹖母氏之無明見﹐伯氏之無理言也。當是時﹐二老果無允余之意﹐姑舒徐數日而冀圖擇婿﹐誰得而間之﹖矧先君之治命﹐若見之昭昭者乎﹗龜占未吉﹐雁幣輒修﹐其靈之死﹐在此而不在彼也。靈之容﹐固不可得而見之矣。靈之恨﹑靈之心﹐與余相悲怏者﹐果無幽冥之隔也邪﹖余嘗過靈之家﹐但見門掩夕暉兮﹐艸沿階而春色憐﹔人疑爲我而來兮﹐空仿佛乎靈之魂獨在也。吾意靈飄霞佩於太淸兮﹐擬羣仙於瑤池﹔逶迆而不忍去兮﹐欲與余而追隨。余因知靈之同心兮﹐𨿽同往而何辭﹔忽返魂乎故鄕兮﹐念眾雛之無依。靈書勉余以自愛兮﹐何旣死而忽遺﹔繄母氏之念而死兮﹐諒𨿽悔而曷追。余報卿以一死兮﹐其柰修短之有期。嗚呼﹗疇昔之夜﹐忽有擁雙髻而泣者﹐非靈也耶﹖恍一夢之驚覺﹐空伏枕而漣漪。愴餘懷之鬱結﹐重抑憤之哀詞。母知天知﹐有知無知﹐吾獨自知爾。嗚呼﹗哀哉﹗」

友人共閱此女詞情﹐事迹可傷﹐作詩悼之。云「結髮因緣豈偶然﹐如何契闊便登仙。可憐一點眞才思﹐辜負韶華二十年。」「磊落襟懷亞淑眞﹐琴棋書畫更超倫。惜哉周鄭番成怨﹐底不當初早嫁人。」女子文章天下少﹐男兒才學豈應無。滿懷空有詩書料﹐負个卿卿旦夕呼。」「不見佳人亦可傷﹐傷他非命爲才郎。杏花夢斷東風曉﹐空把新詩寫數行。」黃子侑敏讀之﹐有感云「春樓珠箔捲東風﹐幾度偸彈淚粉紅。艷質豈期黃壤隔﹐香魂應逐彩雲空。解將遺事畱身後﹐盡忘前言在耳中。杏蕊梅花俱一夢﹐悠悠深恨鎖幽宮。」汪庭材子才云「犀心兔穎屢通津﹐未識嫦娥一面新。興盡故園梅已謝﹐情畱別塢杏初春。將身輕許志𨿽失﹐在耳不忘言可遵。生死幽冥千古恨﹐臨風披閱爲傷情。」徐子文天賚和《黃韻》云「杏花初破怯春風﹐未識芳心一點紅。詞翰往來傳意密﹐死生夢幻轉頭空。素知分淺鴛幃裏﹐預許名魁雁塔中。杳杳幽魂何處覓﹐眞華消息報仙宮。」先生沈君淸和《黃汪韻》云「落花一掃夜來風﹐枉駕相思寄斷紅。梅信日聞魚水遠﹐杏香還逐燕泥空。情懷琴瑟千春恨﹐怨入琵琶一夢中。門掩滿庭詩思遠﹐令人惆悵館娃宮。」「仙境何由一問津﹐但吟佳句覺淸新。不知中道夢中夢﹐如坐上陽春復春。空想彩鸞緣有分﹐可憐司馬意難遵。白頭老去吟猶苦﹐羨爾忘形似有神。」

眞子述《後序》云﹝眞子述者﹐不欲知其姓字﹐故作此名﹞﹕「昔者﹐孔子系《周易》﹐其辭有曰﹕『言行﹐君子之樞機也。樞機之發﹐吉凶榮辱之主也。』是以子張問行﹐孔子則以『言忠信﹑行篤敬』者答之。其學幹祿也﹐孔子又以『言寡尢﹑行寡悔』者告之。蓋一言一行﹐實乃君子立身之大節﹐可不愼歟﹖今衛陽鄭天趣﹐讀聖人書﹐將以爲祿仕也。其未遇時﹐嘗館於洪氏捨。而城之西吳氏女﹐與之有文學之好。天趣乃以其往來詩詞文翰﹐編爲《春夢錄》﹐以示於人﹔且自爲之序﹐言其女之自甘爲二室。然癡小女子﹐不能持其志﹐而輕身以許人﹐固多有之矣。天趣以爲﹐得之如俯拾地芥。吁﹗其愚眞不可及也夫﹗今觀其初達女詞﹐則有『嫦娥嬌艷待詩仙』之語﹐實所以挑之也。而女氏則以薛媛圖形寄南楚材事而和之﹐有云『料今生無分共坡仙』。亦可謂止乎禮義者矣。鄭子當於此時灰心可也﹐乃復懷眷眷。旣有『梅花故園憔悴﹑杏花好好相畱』之詞﹐反不如『聞早舞雙鸞』之句﹐心迹顯然﹐而謂之樂而不淫可乎﹖女答之則曰﹕『恐君難得見嬋娟。』蓋已截之之意矣。於是﹐天趣復有儷語以貽之者﹕夫婦之稱﹑齊眉之好。又曰﹕『念欲挾文君而夜遁﹐終不忍爲。』旣念之矣﹐其心果不忍爲之乎﹖特欲爲之而不能耳。且如此女動心拂性﹐亂其所爲﹐違母之命﹐持不嫁凡子之說﹐以至殞其軀而弗悔﹐實天趣導之也﹐其罪容可隱乎﹖且序又曰﹕『況其家本丰殖﹐而有資財者乎。』吁﹗此一言﹐足以見其貪戀顧惜之心﹐而惑之甚者也。𨿽然﹐又曰﹕『非余悅其色也﹐愛其才也﹔非徒愛其才也﹐感其心也。』愚獨以爲﹕非徒愛其才也﹐實貪其財也﹔非徒感其心也﹐實慕其色也。《文中子》曰﹕『一夫一婦﹐庶人之職也。』今天趣有妻在室﹐有子在家。而猶寓入門館﹐苟慕妻子﹐則何以少艾爲﹖而況鐘於情﹑形於言﹐言之不足﹐又從而詠嘆之者乎﹖然聽其言也﹐則有逾東家墻而摟其處子之心。欲其言寡尢也難矣。言之忠信者﹐如是乎﹖觀其行也﹐蓋欲淫於新昏﹐而棄其舊室也﹐要其行不寡悔也﹐難矣。行之篤敬者﹐奚取焉。然吳氏母之不從﹐正也﹔其女之思﹐可哀也哉﹗女子情﹐固不足取﹔惜乎天趣﹐學而優則仕者也。顧其行﹑言若斯﹐士君子立身之大節已虧﹐宜乎不容於堯舜之世。《詩》云﹕『女也不爽﹐士貳其行﹔士也罔極﹐二三其徳。』鄭子﹑吳姬皆有之矣。噫﹗春夢一錄﹐非所以爲榮﹐實所以爲辱。迨其前程之讖﹐未知果天趣之筆。若果天趣之筆﹐余不得而助其淒愴也。遂復爲儷語以斷其後﹐𨿽曰刺時﹐亦自難之也﹔非徒能言之﹐亦尢蹈之也。其詞云﹕『蓋聞有徳者﹐先須正己﹔無瑕者﹐可以戮人。事宜變通﹐時有可否。爰觀鄭子﹐錯愛吳姬。才美𨿽可誇﹐名教未足數。廣文先生官獨冷﹐斐然成章﹔深閨少女嬌復癡﹐喜而不寐。有唱還應有和﹐多才又遇多能。公子得之於辭婚﹐旣愼其始﹔佳人自嗟於薄命﹐鮮克有終。胡爲戀杏蕊之嬌羞﹐而欲棄梅花之憔悴。雙鸞早舞﹐豈能樂爾妻孥﹔一雁傳書﹐安可便爲夫婦。毋乃養小而失大﹐未免棄舊而憐新。爲之也難﹐言之非怍。彼美人之多情無定﹐寧不動心﹔而先君之治命是遵﹐亦有立志。嬋娟難見﹐珠簾故懶上於銀鉤﹔信禮不持﹐羅襦乃拆寄於繡領。苟甘心於二室﹐實屈己於偏房。不出正兮﹐豈能葉於琴瑟﹔斯爲下矣﹐空寄怨於琵琶。只自辱兮﹐未之思耳。然女子之嫁也﹐故母氏而命之。若曰無緣﹐或云非偶﹐周鄭等耳﹐亦何親而何疏﹔秦晉輔之﹐當別卜而別選。章臺柳乃肯攀折﹐遂負倉庚之好音﹔洛陽花是處芬芳﹐竟與鴛鴦而同夢。旣失自生之慈愛﹐空能守死之遺言。女不爽而死無名﹐士極罔而貳其行。暗求鳳也﹐鄭亦不能無罪焉﹔彊委禽焉﹐周當分受其責也。傷中道人倫之廢﹐嘆前程事業可知。慕文章而論其財﹐斯人之過也﹔哀窈窕不淫其色﹐夫我乃行之。昔幼卿結﹛髟火﹜以求親﹐月如有約﹔若倩女離魂而覓婿﹐云本無心。夫居鰥者尙不忍爲﹐而得偶者何須多愛。縱橫禮樂三千字﹐因此作虛名﹔寂寞金釵十二行﹐付之於分定。𨿽故獲乘軒之寵鶴﹐然終愧釣渭之非熊。嘆龍虎榜之方登﹐柰鳳凰池之遽奪。若是彼夫之愚得﹐似非君子之所爲。春事悠悠﹐總是綠楊風後絮﹔秋陽皓皓﹐依然丹桂月中花。常擬兩人事貴人﹐空嗟好事成虛事。古旣有《春秋》之作﹐今何無『月旦』之評。饒舌以言飠舌﹐寧甘得罪於鄭﹔如心而爲恕﹐居然行歸於周。倘或反身而誠﹐庶幾克己復禮。彼丈夫也﹐吾何畏彼哉﹔舜何人哉﹐有爲者亦若是。不揣小子之狂簡﹐聊布箴規﹔尙賴達人之大觀﹐特加斥正。」

