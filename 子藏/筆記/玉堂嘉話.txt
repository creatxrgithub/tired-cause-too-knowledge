玉堂嘉話元王惲●序中統建元之明年辛酉夏五月﹐詔立翰林院於上都﹐故狀元文康王公授翰林學士承旨。已而﹐公謂不肖惲曰「翰苑載言之職﹐莫國史爲重。」遂復以建立奉院爲言﹐允焉﹐仍命公兼領其事。時不肖侍筆中書兩院﹐故事﹐凡百艸創﹐經營署置﹐略皆與知。其年秋七月﹐授翰林修撰﹑同知制誥﹑兼國史院編修官。方帝澤鴻龐﹐賚及四海﹐誥命宣辭﹐頗與定撰。再閱月﹐蒙二府交辟﹐不妨供職﹐兼左司都事。自後由禦史裏行調官晉府﹐秩滿﹐復入爲翰林待制。時則有若左丞相﹑修國史耶律公﹑承旨呼魯蘇﹑孫安藏﹑前﹝左轄﹞姚公﹑大學士鹿庵王公﹑侍講學士圖克坦公﹑河南李公﹑待制楊恕﹑修撰趙庸﹑應奉李謙。不肖𨿽承乏幾於無考﹐其獲從容侍接﹐仰其祖宗對天之鴻休﹐聖訓無窮之睿思﹐皆聞所未聞者。至於文章髙下﹐典制沿革﹐朝夕饜飫﹐所得亦云多矣。今也年衰气耄﹐盡負初心﹐因糸由繹所記憶者凡若干言﹐輯而爲八卷﹐題之曰《玉堂嘉話》。其或燈火茆堂之夜﹐尊心賞之間﹐吐嘉話於目前﹐想玉堂於天上﹐鳴意有時﹐盛年不再﹐良可嘆也﹗然昔人有宅位鈞衡﹐不得預天子私人爲恨。顧惟此生不爲未遇﹐用藏家櫃﹐以貽將來。至元戊子冬季二日﹐前行臺侍禦史秋澗老人謹序。●卷一大元中統二年秋七月﹐惲自中省詳定官﹐用兩府﹝經內﹑外兩省﹞薦授翰林修撰。其宣詞云「行已無忝﹐博學能文。顧超絕之逸材﹐足鋪張於偉迹﹐宜司綸命以贊皇猷﹐可特授翰林修撰﹑同知制誥﹑兼國史院編修官﹐當振斯文﹐以宣朕命。」其修撰雷應詞云「昔年詩禮﹐已聞鯉過於庭前﹔今日絲綸﹐復見鳳毛於池上。」二詞﹐參政楊公筆也。旣拜命﹐謁承旨王公於寓館﹐公曰「唐人題名記爲三千佛名經﹐其充詞臣者﹐卽爲一佛出世。國家文治伊始﹐汝等首應是選﹐於士林有光矣。」八月﹐上都文廟告成﹐公命某官作《釋菜》諸文﹐頗立論其間。公曰「如此文字﹐有稱功頌徳而已。」又云「作文亦有三體﹐入作當如虎首﹐中如豕腹﹐終如蠆尾。虎首取其猛重﹐豕腹取其楦穰﹐蠆尾取其螫而毒也。此𨿽常談﹐亦作文之法也。」初﹐公旣艸諸相宣辭﹐通作一卷﹐實封。細銜書名﹐上用院印﹐付惲呈省﹐問焉﹐曰「白麻蓋自中出﹐今實封防其漏泄﹐亦唐人鎖院之意也。」其《立史院奏帖》有云「自古有可亡之國﹐無可亡之史﹐兼前代史纂﹐必代興者興修。蓋是非與奪﹐待後人而可公故也。」公又親筆《作史大略》付惲﹐如帝紀﹑列傳﹑誌書﹐捲秩皆有定體﹐其傳須三品有顯列者立。又云「太史張中順﹐金一代天變皆有紀錄就。此公末老﹐可亟與論定﹐亦是誌書中一件難措手者。切念。」承旨公諱鶚﹐字百一﹐曹之東明人﹐正大元年甲申獲承榜狀元第﹐遂應奉翰林文字﹐殊爲金主眷顧。天興二年﹐官通議右司員外郎﹐後遇聖主﹐寵光益隆。如咨大計﹐以斯道覺民爲先﹔論日蝕﹐以徹樂罷宜爲對﹔開禮樂之源﹐則釋菜先師﹔明慶威之權﹐則張皇治本。又以葬祭故主爲請﹐允焉。後爲位哭汝水上﹐哀動左右﹐天日爲變色﹐仍私謚爲義宗。據法﹕「君死社稷曰義。」其忠不忘君如此。冬十月﹐侍中和者思傳旨都堂﹐與文字召靜應﹑姜眞人去者。惲時爲左司都事﹐宰相命具詔艸。其詞曰「靜以知來﹐智能藏往。念前言之有效﹐方庶事之惟幾。遐想仙標﹐載勤繹傳。幡然而至﹐暫辭嘉遁之鄕﹔罄爾所懷﹐與復細氈之論。」至元十四年丁丑歲春二月庚申朔﹐復授翰林待制。是日﹐赴院供職。《爲春旱禁酒詔》﹕「漢賜大賚﹐歲有常數。周申文誥﹐飲戒無彜。況縻粟者莫甚於斯﹐崇飲者刑則無赦。近緣春旱﹐朝議上陳﹐宜禁市酤﹐以食民食。朕詳來奏﹐實爲腆民。可自今年某月日﹐民間毋得醞造酒醴﹐俾暴殄天物﹐重傷時和。故玆詔示﹐想宜知悉。」《爲春旱祈雨靑詞》﹕「伏以萬物盈於兩間﹐亭毒必資於帝力﹔皇天佑於一徳﹐精誠可格子髙穹。比者時雨愆常﹐秋種不下。重念無辜之眾﹐將罹薦至之災。循省內修﹐庶回衷眷﹔爰因雩祭﹐崇建靈壇。伏望列聖垂仁﹐九天降鑑﹔易陰陽之恆數﹐斡造化之元機﹔下敕丰隆﹐霈流甘澍﹔蘇槁麥於南畝﹐播嘉谷於東郊﹔一滌昏霾﹐溥洽生意。豈惟大賚﹐三農免失業之憂﹔嘉與多方﹐髙廩享有年之慶。」同諸公觀唐張九齡等《誥》於玉堂﹐其詞曰「門下。《春秋》之義﹐尙重鄕才。王國克楨﹐莫先相位﹔用增其命﹐必正其名。中奉大夫﹑守黃門侍郎﹑同中書門下平章事﹑宏文館學士﹑賜紫金魚袋﹑上護軍裴耀卿﹐正議大夫﹑中書侍郎﹑同中書門下平章事﹑集賢院學士﹑副知院事﹑兼修國史﹑賜紫金魚袋﹑上柱國﹑曲江縣開國男張九齡﹐經濟之才﹐式是百辟。正議大夫﹑檢校黃門侍郎﹑賜紫金魚袋﹑上柱國李林甫﹐泉源之智﹐迪惟前人。旣樞密載先﹐而親賢稱首。審能羣會﹐所蒞有孚。寧惟是日疇咨﹐故以多年曆選。國鈞ム賴﹐邦禮克淸﹐宜命曰鼎臣﹐置之廊廟。耀卿可銀靑光祿大夫﹐守侍中﹑學士﹐勛如故﹔九齡可銀靑光祿大夫﹐守中書令﹑學士﹑知院事﹑修國史﹐勛封如故﹔林甫可銀靑光祿大夫﹐守吏部尙書﹑同中書門下三品﹐勛封如故﹐主者施行。開元二十二年五月二十七日﹐上用尙書吏部之印凡五顆。制可下旁作細字書某月日某時都事某左司郎中光。以後細銜﹐相臣與部官同列﹐去姓而名﹐名作大字﹐署曰尙書左丞相﹐曰金紫光祿﹑守尙書右丞相﹑集賢院學士﹑修國史﹑上柱國徐國公嵩﹐曰吏部尙書﹑上柱國﹑武都縣開國伯﹐曰朝請大夫﹑檢校吏部侍郎﹑上柱國豫﹐曰吏部侍郎﹐曰朝議大夫﹑守尙書左丞﹑賜紫金魚袋挺之。後書年月日﹐印同前。後梢下以細銜書銀靑光祿大夫﹑守中書令﹑集賢院學士﹑知院﹑兼修國史﹑上柱國﹑曲江縣開國男臣張九齡宣﹐曰中書侍郎﹐曰朝議大夫﹑中書舍人﹑內供奉集賢院修撰﹑上柱國臣徐安貞奉行。復作髙行細銜曰銀靑光祿大夫﹑守侍中﹑宏文館學士﹑上柱國臣耀卿﹐曰黃門侍郎﹐曰朝請大夫﹑給事中﹑內供奉臣昱等言。復大字與銜平頭書制書如右﹐請奉制付外施行。謹言。復大字與前平書告銀靑光祿大夫﹑守中書令﹑集賢院學士﹑知院事﹑兼修國史﹑上柱國﹑曲江縣開國男張九齡奉被制書如右符到奉行。自『告』字已下作五行﹐用印二十九顆﹐惟『制』字上空﹐後上與前平頭書郎中惲﹐下細字書主事懷琛﹑令史王烈﹑書令史姚元。開元二十二年五月二十一日﹐下印同前。用告用柿黃斗底綾作捲﹐凡七幅﹐上上約一尺。」或者謂曲江與林甫通作一告除拜﹐以鸞梟並集﹑駑驥同皂爲嫌。予曰「帝堯在上﹐咎﹑夔與歡﹑鯀同列﹐恐自昔有所未免﹐正在明君別其賢否﹑用與不用耳﹗然唐自開元後﹐九齡竟罷而相林甫﹐治亂之分﹐於斯已見矣。二月壬戌題。」唐李紳拜相﹝後有徽宗禦書跋﹞﹕「門下。興化致理﹐必資作礪之功﹔納誨弼違﹐實賴將明之效。苟非材標人傑﹐道茂時宗﹐蘊經濟之宏規﹐積巖廊之素望﹐則何以光我注意﹐允於具瞻﹐其惟至公﹐式舉成命。淮南節度副大使﹑知節度事﹑管內營田觀察處置等使﹑銀靑光祿大夫﹑檢校尙書右僕射﹑兼揚州大都督府長史﹑禦史大夫﹑上柱國﹑贊皇縣開國男﹑食邑三百戶李紳﹐气稟淸剛﹐體含衝用。抱金石之正性﹐挺松桂之貞姿。識達古今﹐慮周微隱。詞源浚發﹐洞學海之波瀾﹔智刃髙揮﹐森武庫之矛戟。中立不倚﹐方嚴寡徒。長慶一朝﹐委遇斯極。入參禁密﹐出總紀綱。王猷多潤飾之能﹐邦憲著肅淸之稱﹐洎領版圖之任﹐尢彰均節之宜。而又寵辱靡驚﹐得喪齊致﹐河洛畱神明之政﹐浚郊恢將帥之謀。威令播於軍戎﹐豪黠屏迹﹔憲綱洽於封部﹐疲羸息肩。俗變阜安﹐人知禮義。日者嘗以髙第﹐煥彼雄藩﹐當淮海之要衝﹐控舟車之都會﹐風望並峻﹐僉諧莫逾。朕虔恭寶圖﹐夢寐良輔﹐爰膺審象﹐果副虛求。爾宜踐臺席之崇嚴﹐司中樞之密勿﹐外以底綏華夏﹐內以勤卹黎元﹐視同列猶塤篪﹐期君臣如魚水。無使仲山補衮﹐獨見美於周時﹔汲黯匡時﹐常推髙於漢史。祗率訓典﹐往惟戒哉﹗可守中書侍郎﹑同中書門下平章事﹐散官勛封如故。主者施行。會昌二年二月十二日年月日﹐上下凡用印五顆﹐其文卽尙書吏部之印﹐旁近下細銜書中書令﹐次右僕射﹑兼中書侍郎平章事臣珙宣奉﹐次中書舍人臣孔溫業行。復作髙行與告文齊﹐細銜曰侍中﹐次司空﹑兼門下侍郎平章事臣徳裕﹐次給事中臣泰章等言。作大字與細銜齊﹐制書如右﹐請奉制付外施行﹐謹言。會昌二年二月日﹐印文同前。大字平書﹐制可下細書月日時都事左司郎中。復作髙行與制可齊書﹐細銜曰吏部尙書﹐次吏部侍郎﹐次尙書左丞﹐已上皆闕。後大書與銜平頭﹐曰告銀靑光祿大夫﹑守中書侍郎﹑同中書門下嚴章事﹑上柱國﹑贊皇縣開國男﹑食邑三百戶李紳奉被制書如右符到奉行。自『告』字至『行』字用印一十九顆﹐全空『制』字。後復平書司勛郎中判懿﹐下細銜曰書主事﹐次張宏亮﹐次令史楊溫﹐次書令史。會昌二年二月日﹐下印同前。」徽宗禦跋云「恭讀《太祖皇帝實錄》﹐載僞蜀李昊自言紳之後﹐仕孟昶至司空﹑趙國公。方昶與江南通好時﹐遣其臣趙季札使景。季札回﹐得李紳唐武宗朝自淮南節度使入相《告》以遺昊。昊欲誇詫其事﹐結彩爲樓﹐置《告》於中。朝服前導﹐呼聲妓雜奏歌樂﹐迎歸私第。卽召將相大臣宴飲﹐仍以帛二千匹謝季札。詳閱《告》文﹐正昊所詫之《告》也。然自武宗逮今三百年﹐苟人以忠諒功業聞於時﹐有不必金石而堅者﹐可不勉哉﹗因節文以載其實。」後『有復古殿』四字上用禦書之寶﹐又有範仲淹﹑富弼﹑吳中復﹑韓縝玉汝已未季秋觀於承旨東廳。先儒論漢人大綱正﹐節目不備﹐唐人大備而純﹐正謂此等制耳。秋澗云。洛陽竹齋先生李得之云「制﹑誥二體不同﹐宣辭必須散﹐誥詞乃用四六。今宣詞皆作四六﹐非也。蓋宣則王言親諭﹐誥則牒奉敕行﹐如蔡正甫作《道陵諭孟宗獻詞》云﹕『朕新卽大寶﹐詔有司以取天下士。卿自鄕選至於殿陛﹐四爲舉首﹐非才之髙學之博識之優﹐何以臻此﹖今畀以北門應詔之職。朕之待卿不薄﹐然君子志於遠者大者﹐無以此爲自足﹐爾其勉旃﹗』又《諭沁州刺史李楫》云﹕『有司以卿資應未當得郡。朕以識卿最久﹐愛卿占對詳明﹐進止審當﹐故有此授。卿當悉力爲民﹐政成以稱朕意﹐爾其勉之﹗』是也。其誥如狄梁公﹑顏少師﹑李文饒等詞﹐唐人純用四六﹐是也。」又云「知制誥爲三字詞臣﹐故唐詩有云『三字詞臣求識面﹐九重天子望低顏』之句。」得之先生名國維﹐淄川人。浮陽王ν文叔說。初﹐鹿庵先生奉敕定撰《趙祕書先世碑文》才畢﹐先生拖車過於於崇寧裏。迎視若有喜色﹐未審何爲﹖坐定﹐出此文﹐至其論說﹕「噫﹗古人有言﹐風霜別艸木之性﹐危亂顯貞良之節。夫危亂世常有﹐而全節死義之士不可常得﹐或相去數百年﹐或相望數千里﹐時有一二焉。獨趙氏一門之內﹐父子兄弟乃有四人﹐眞可尙哉﹗昔比干效忠於殷﹐而受封於周﹔堯君素盡節於隋﹐而唐太宗爲文祭之。蓋天下之善一也﹐聖人一視同仁﹐寧有彼此之分哉﹖今趙氏父子兄弟盡忠於金﹐而聖天子爲之立碑﹐淵衷睿鑑﹐蓋與夫唐太宗﹑周武王之心不侔而同矣。敢對揚休命﹐系之以銘。」先生不覺自讀者再。公養气素厚﹐且復爾爾﹐諒以自得用事切當爲喜﹐乃知文士气習﹐至其適意﹐不知手舞足蹈﹐古今通一致也。又記呂遜嘗談趙著﹑呂鯤以詩鳴燕朔間﹐二人皆出耶律相門下﹐虎巖每得一聯一詠﹐卽提擲其帽於幾。龍山從旁謂曰「不知李﹑杜下時費多少帽子﹖」聞者爲捧腹。待制楊恕字誠之﹐金文獻公楊尙書子﹐嘗談其父正大間所陳奏議﹐今錄於此﹕「臣伏讀聖旨節文六品以下官有情見詣登聞檢院進奏帖者聖訓廣大﹐蓋將博詢兼覽﹐以盡羣下之智也。臣實愚懵﹐無妙謀長策﹐仰裨聖聽之萬一﹐獨取事之切於今日者﹐列爲二事以言之﹐一曰簡卒﹐二曰理財。簡卒之說﹐復有三焉﹐一曰取人材﹐二曰募願爲﹐三曰括驅丁。理財之說﹐復有二焉﹐一曰納官從便﹐二曰和買可罷。臣請言簡兵之說。臣去歲在鄕裏﹐見其簡卒之時﹐不以人材優劣爲等差﹐而以物力多寡爲次第﹐故所得富民之子弟。彼生長於衣食丰裕之中﹐居則役僕隸﹐行則策堅肥﹐未嘗諳習天下勞苦之事﹐使之負斗區之重﹐徒步數十里﹐則憊且顚矣。況能被堅執銳﹐以爲我軍之前行而逆戰哉﹖倉卒之際﹐非徒無益﹐適足爲我軍之累﹐不若無之之爲愈也。爲今之計﹐莫若行三說以簡卒﹐則庶乎其可用矣。何謂取人材﹖蓋十人所聚﹐必有爲之雄者﹐在千萬亦然﹐如總州縣之丁男﹐不必物力多寡爲先後﹐惟軀幹勇壯是求﹐則所得皆能戰之人矣。何謂募願爲﹖蓋天下之民﹐虛爲遊手不業者甚眾﹐平日無事﹐則使气以侮人﹐無賴而犯法﹐其中或有果敢勇健﹐奮不顧身﹐良民所不及者﹐如鈞金束帛之賞﹐募之爲兵﹐則所得皆樂戰之人矣。何謂括驅丁﹖蓋天下之奴隸﹐自幼及壯﹐備嘗勤勞艱苦之事﹐其筋體气力之所服習﹐馳走負任之所慣狃﹐豈常人之所能及哉﹖如簡其人材之勝甲胃者﹐免當房之賤﹐籍之爲兵﹐則所得皆能戰之人﹐且有樂戰之心矣。簡卒如是﹐則與夫富民之子弟﹐亻孱弱而不能戰﹑忄匡怯而不樂戰者﹐相去豈不遠哉﹖臣請言理財之說。臣切見數年前北邊有事之時﹐天下錢鈔遏塞不通﹐交鈔庫不勝換易之多﹐乃邏卒持挺力與勝之。當是時﹐小民有懋遷之艱﹐商旅有不行之病。比年以來﹐漸無此獘者﹐但以多取故也。今以南鄙軍興﹐支給浩繁﹐戶部乃日增印鈔之數﹐以救目前之急﹐然所出者方來而無窮﹐所入者𨿽增而有限﹐以有限而待無窮﹐則鈔有時而不通矣。爲今之計﹐莫若行二說以理財﹐則庶乎其無滯矣。何謂納官從便﹖國家利鈔之不行﹐不若錢之通也﹐故院務所輸之課﹐皆使入之﹐其術固善矣﹐能限之以分位﹐拘之以分數﹐則所入之鈔傷太少耳。夫已收大半之鈔﹐而臣猶謂之少者﹐誠恐後日所出者太多故也。如使凡入官之數﹐銀﹑鈔﹑錢三者一聽民便﹐或全以銀﹑鈔入者亦聽之﹐如此﹐則三者之價常平而不偏﹐鈔法以通流矣。且以目前銀價論之﹐不及錢﹑鈔者﹐每兩蓋二三百錢﹐如納從民便﹐則銀入者多﹐而價與錢﹑鈔適平矣。此取之之法也。知所以收矣﹐則所支之法﹐又不可不知。臣切見國家之取於民﹐有曰和買﹐有曰和雇者﹐徒愛其虛名之美而不救其利害之實也。蓋和雇﹑和買之有損於國﹐無補於民﹐適足爲吏卒之利耳。且科斂之限方急﹐州縣之官以鞭笞捶楚從事於忽遽之間﹐小民奔走趨命之不暇﹐故出數倍之直以應上之求﹐心恐然惟以不得罪於州縣爲幸。國家憫小民趨辦如是之勞﹐故出直以償之﹐意固善矣。柰何州縣官之明幹者少﹐胥吏鄕里正主首之屬﹐因緣爲姦﹐官直之及於民者十才二三﹐則是官有費損之實﹐民無饒益之利也。爲今之計﹐莫若罷和雇﹑和買之虛名﹐凡有科斂﹐一驗貧富多寡之數而均之﹐民不必出直以償之﹐國家方事殷之時﹐𨿽戶賦口斂亦不爲過﹐何必取公帑不及支之材﹐欲以益當賦之民而要和雇﹑和買之名哉﹖且以括馬一事言之﹐前年馬之取於民者﹐旣議與之直﹐今歲所括之馬﹐如又償之﹐則所費爲不貲矣。況畜馬者皆有餘力之家﹐待南方平定之後而償之﹐亦未晚也。若夫邊方攻守之策﹐兵家奇正之術﹐固非愚臣所能識也。𨿽然﹐臣切料宋人爲此無名之舉者﹐上無奇謀祕策可以搖動中國者﹐特以過聽逋逃之言﹐以爲彼軍朝發則我民夕應矣。然兵交以來﹐所過敗衄﹐我民之心﹐安然不動﹐則是狂狡之素計已屈矣。如秋髙馬肥之後﹐鼓行而進﹐則淮南可折捶而定也。𨿽然﹐臣竊有私憂過計者﹐國家之慮﹐不在於未得淮南之前﹐而在於旣得淮南之後。何以言之﹖蓋得淮南﹐則江之南北盡爲戰地﹐進而相與爭利於舟楫之間﹐我之勁弓洞貫之卒不得環寇而發﹐飛騎越蹂之足不得望風而騁。當是時﹐宋人扼江爲屯﹐潛師於淮﹐以斷我軍之糧道﹐或決水以瀦淮南之地﹐則我軍當如何應援﹖使彼計不知出此﹐則固善矣﹔如使能爲此計﹐聖主豈可不與二三大臣預爲之謀哉﹖𨿽臨敵制宜﹐千變萬化﹐然如臣子所言者﹐上宜先有成算也。臣愚狂瞽不識國之大計﹐冒昧陳列﹐不勝恐悚待罪之至。」時每會集日課讀《平宋事迹》若干編類者﹐其間機畫三二顯事﹐多歸賈﹑楊二人。安藏意不能幹﹐至有言。鹿庵先生徐謂曰「無庸﹐異時修輯正史﹐豈容及此﹖從繁就簡﹐不得不然。」安公色爲夷。予且會體要之有方也。跋《僧花光梅》後語﹕「蜀僧超然﹐字仲仁﹐居衡陽花光山。避靖康亂﹐居江南之柯山﹐與參政陳簡齋並捨而居山谷﹐所謂研墨作梅﹐超凡入聖﹐法當冠四海而名後世。嘗有『移船來近花光住﹐寫盡南枝與北枝』之句﹐其半度可想見矣。云夢趙復題云﹕『如王﹑謝子弟﹐倒冠落佩﹐舉止欹傾﹐自有一種風味。』此蓋前金髙丞相家藏。舊四幅﹕《暗香》《疏影》《溪雪》《春風》﹐今失其《溪雪》﹐見爲宋子玉所收。」古者婦人無謚﹐𨿽后妃之貴﹐止從其氏。至東漢顯宗﹐始加陰后以謚﹐自是遵爲定制。宋相李《春日五堂卽事》有云「一院有花春書永﹐四方無事簡書稀。」予《夏日玉堂卽事》亦有二絕句﹕「陰陰槐幄冪閒庭﹐靜似藍田縣事廳。細艸近緣春雨過﹐映階侵戶一時靑。」「日長上直玉堂廬﹐思入閒雲待捲舒。重爲明時難再遇﹐等閒羞老蠹魚書。」《頒髙麗歷日詔》云云「惟歷象日月星辰﹐乃能成歲。自侯甸男邦采衛﹐要欲同文」﹐髙公學士詞也。古墓中玉器血漬者﹐蓋屍以水銀烹其血能漬。其屍沁者﹐蓋尸之膏油所沁也。其玉器以手拭光襯生白暈者﹐卽屍沁也。●卷二看古玉器當解其刀刻﹑碾刻者﹐刀刻爲上﹐與碾刻蓋相去甚遠。丞相史公嘗收太康墓中玉環﹐名曰「泥湫龍」﹐系昆吾刻也。唐李廷圭墨法。商臺符嘗云「向抄合萬戶用聚星玉版研磨李廷圭墨﹐求木庵書。研爲墨所畫﹐木庵亟止之曰﹕『用李氏墨有法﹐若用一分﹐先以水依分數漬一宿﹐然後磨研﹐乃不傷研。』論研先觀其石性粗細枯潤﹐不必須有眼者。其膩潤視之有紫芒而不拒筆者﹐卽端之佳者也。」看畫當觀其气﹐次觀神﹐而畫筆又次之。用漆點睛﹑朱砂紅﹑石綠者﹐皆唐畫也。子嘗觀閻立本《老子西升》如此。許魯齋云「古人看《漢書》皆有傳授。不然﹐有難曉者。」豈《律曆》《天文》之謂乎﹖太康冢﹐或云漢梁孝王墓﹐或云晉何曾墓﹐以地裏物色考之﹐皆恐非也。予向與吳教授會眞定﹐因及此。吳曰「此晉司馬文王陵也。」曰「何據﹖」吳曰「昔居太康時﹐冢前有廟晉文王祠﹐至田夫野叟皆以文王呼之。及發其龜璧﹐皆刻南徵並壽之字﹐以史考之﹐文王南徵數矣。」豈其然歟﹖鹿庵先生曰「前漢列傳多少好樣度﹐於後插一銘詞﹐篇篇是个碑表墓志﹐作者觀此足矣﹐不必他求。」曹南湖亦嘗說作銘辭法度﹐謂如一人有數事好處﹐取其重者論之。及詳《史漢論贊》﹐其原蓋出於此。坡詩𨿽二十字者﹐皆有莫大議論。歐公文尊經尙體﹐於中和中做精神。鹿庵曰「文章以自得不蹈襲前人一言爲貴﹐曰取其意而不取其辭﹐恐終自踵人足迹﹐俱不若孟軻氏一字皆存經世大法﹐其辭莊而有精彩也。」南湖又云「非莊無以雄其辯﹐非騷無以淸其气。」予嘗問匡衡相業於先生。先生曰「汝以爲何如﹖」曰「學術有餘﹐而忠蹇不足。」先生爲首肯。地震說。《周語》伯陽父曰「陽伏而不能出﹐陰迫而不能﹐於是有地震。」孔晁云「陽气伏於陰下﹐見迫於陰﹐故不能升﹐以至於動。以地道安靜﹐返動爲異也。」又﹐《靈臺祕苑》云「地本於陰而生萬物﹐其形至厚而徳至靜﹐定而不動者也。若忽震動﹐是謂臣彊﹐陽伏而不能出﹐陰迫而不能入﹐陰有餘也。若外戚擅權﹐后妃專政﹐則土爲變異﹔小人用﹐下有謀﹐及民擾﹐則地震﹐其分多兵饑。若動於宗廟宮庭﹐或動而不已者﹐國有叛臣﹐讒佞並進﹐大臣數動﹐誅罰不以理﹐而上下不相親﹐或政在女子﹐或秋行冬令﹐則地裂。若裂而有聲﹐四方不寧﹐地忽陷﹐乃專政民離散﹐亦爲失地。若火燃者﹐乃爲陽精﹐地爲陰主。若或燃﹐則越陰之道﹐行陽之政﹐傷而不克之象﹐臣專恣而終以自害也。若地忽生毛﹐爲金失其性﹐人將勞役。」又﹐漢應奉云「人气內逆﹐則感動天地。天變見於星气日蝕﹐地變見於奇物震動者﹐陽用其精﹐陰用其形﹐猶人之有五臟六體﹐五臟象天﹐六體象地﹐故髒病則气色發於面﹐體病則欠伸動於貌。前世術者﹐乃以日辰分配國土爲占﹐歲日月時辰及見災所在之地﹐皆同用之。又有只以日時相加爲占者﹐如漢成建始三年日蝕地震﹐杜欽云﹕『殆爲後宮。』何以言之﹖日以戊申蝕時加未﹐戊未土也﹐土者中宮之部也﹐其夜地震未央宮殿中。今本朝大臣無不安之人﹐外戚無乖剌之心﹐諸侯無彊大之國﹐四方無逆理之節﹐此必嫡妾將有爭寵而相害者。其法﹐甲爲齊﹐乙爲海外諸國﹐丙爲楚﹐丁爲江淮﹑南蠻﹑海岱﹐戊爲韓﹑魏﹑中州﹑河濟﹐己爲韓﹑魏﹐庚爲秦﹐辛爲華山已西之國﹐壬爲趙﹑燕﹑衛﹐癸爲常山已北北方之國﹐子爲周﹐丑爲翟﹑魏﹐亦主遼東﹐寅爲趙﹑楚﹐卯爲鄭﹐辰爲晉﹑邯鄲﹑趙﹐巳爲衛﹐午爲秦﹐未爲中山﹑梁﹑宋之國﹐申爲齊﹑晉﹑魏﹐酉爲魯﹐戌爲趙﹑吳﹑越﹐亥爲燕。」天鳴有聲﹐入主驚憂而百姓勞﹐失厥土。五福太乙所在﹐每歲須利一事。大ヵ三十六年一交﹐十二年司天﹐十二年司地﹐十二年司人。小ヵ三年一交。大ヵ所在天開眼﹐小ヵ所在人相食。已上皆東平占星劉明之說如此。日月徑一千里﹐周三千里﹐何以知之﹖曰「周天三百六十有五度﹐以太陽日行一度考之則知之。」周公以陽城土圭測日﹐自王城四面去千里則減一寸。凡日食﹐於窗隙間穿紙如錢許﹐取影視之﹐可見食之多寡﹐東缺則西見﹐西缺則東見。樞府典故﹕唐初﹐典兵禁中出於帷幄之議﹐故機密名官。開元中﹐設堂後五房﹐而樞密自爲一司﹐其職祕﹐獨宰相得知﹐舍人官屬無得預也。貞元之後﹐藩鎭旅拒﹐重以兵屬人﹐乃以中官分領左﹑右神策軍﹐而樞密之職歸於北司﹐然嘗寄治省寺廡下﹐延英會議則屏立殿西﹐勢猶﹛曰厭﹜々傳道宮省語而已﹐至其盛時﹐其貴者號中尉﹐次則樞密使﹐皆得貼黃除吏。唐末乃除北司﹐並南﹑北軍於樞密司﹐遂總天下之兵。五代以來﹐多以武人領使﹐而宰相知院事。至宋復置副貳﹐簽書直學士之名﹐大略文武參用﹐間以宰相兼領﹐故得進退大吏﹐預聞機政﹐其任職蓋重矣﹝陳繹修《西府記》﹞。《西使記》﹕「壬子歲﹐皇弟旭烈統諸軍奉詔西徵。凡六年﹐拓境幾萬里。己未正月甲子﹐常徳﹝字仁卿﹞馳驛西覲﹐自和林出烏遜中﹐西北行二百餘里﹐地漸髙﹐入站經瀚海﹐地極髙寒﹐𨿽暑酷﹐雪不消﹐山石皆松文。西南七日過瀚海﹐行三百里﹐地漸下﹐有河闊數里﹐曰和木歡﹐夏漲以舟楫濟。數日過龍骨河﹐復西北行﹐與巴克實八里南以相直近五百里﹐多漢民﹐有二麥黍谷。河西注瀦爲海﹐約千餘里﹐曰克色勒伯頁﹐多魚可食﹐有碾﹐亦以水激之。行漸西﹐有城曰訥衮。又西南行﹐過孛羅城﹐所種皆麥稻。山多柏﹐不能株﹐絡石而長。城居肆囿間錯﹐土屋窗戶皆琉璃。城北有海﹐鐵山風出﹐往往吹行人墮海中。西南行二十里﹐有關曰特穆爾懺察﹐守關者皆漢民﹐關徑崎嶇似棧道。出關至阿里瑪圖城﹐市井皆流水交貫﹐有諸果﹐惟瓜﹑蒲萄﹑石橊最佳。回紇與漢民雜居﹐其俗漸染﹐頗似中國。又南有特穆爾城﹐居民多並﹑汾人。有獸似虎﹐毛厚﹐金色﹐無文﹐善傷人。有虫如蛛﹐毒中人﹐則煩渴﹐飲水立死﹐惟過醉蒲葡酒﹐吐則解。有畜酒。博城迆西金﹑銀﹑銅爲錢﹐有文而無孔。方至瑪哈中﹐以馬牽拖牀遞鋪﹐負重而行疾﹐或曰吉爾吉斯﹐易馬以犬。二月二十四日過亦堵兩山間﹐土平民多﹐溝洫映帶﹐多故壘壞垣。問之﹐蓋契丹故居也。計其地﹐去和林萬五千里。而近有河曰亦運﹐流洶洶東注。土人云﹕『此黃河也。』二十八日過塔爾寺。三月一日過賽哩木城﹐有浮屠﹐諸回紇祈拜之所。三日過巴咱爾﹐諸回紇貿易如上巳節。四日過呼展河﹐渡船如弓鞋然。土人云﹕『河源出南大山﹐地多產玉﹐疑爲昆侖山。』以西多龜蛇﹐行相雜。郵亭客捨﹐如浴室﹐門戶皆以琉璃飾之。民賦﹐歲止輸金錢十文﹐然貧富有差。八日過齊哩克﹐城大而民繁。時羣花正坼﹐花惟梨﹑薔薇﹑玫瑰如中國﹐餘多不能名。隅城之西﹐所植皆蒲匐﹑粳稻﹐有麥亦秋種。其乃滿地產藥十數種﹐皆中國所無。藥物療疾甚效﹐曰昂吉爾﹐狀如苦參﹐治馬鼠瘡﹑婦人損胎及打撲內損﹐用豆許﹐宴之自消﹔曰阿薩爾﹐狀如地骨皮﹐治婦人產後衣不下﹐又治金瘡膿不出﹐嚼碎傅瘡上卽出﹔曰努克實勒﹐形似桔梗﹐治金瘡及腸與筋斷者﹐嚼碎傅之自續。余不能盡錄。十四日過暗不河﹐夏不雨﹐秋則雨﹐漑田以水。地多蝗﹐有鳥飛食之。十九日過裏丑城﹐其地有桑﹑棗﹐徵西奧魯屯駐於此。二十六日過馬蘭城﹐又過納商城﹐艸皆苜蓿﹐藩籬以柏。二十九日過奇札爾城﹐山皆鹽﹐如水晶狀。近西南六七里﹐新得國名曰穆錫﹐牛皆駝峯黑色﹐地無水﹐土人隔嶺鑿井﹐相沿數十里﹐下通流以漑田。所屬山城三百六十﹐已而皆下。惟檐寒西一山城﹐名奇塔卜﹐孤峯峻絕﹐不能矢石。丙辰年﹐王師至城下﹐城絕髙險﹐仰視之帽爲墜。諸道並進﹐敵大驚﹐令相大者納失兒來納款﹐已而兀魯兀乃算灘出降。算灘﹐猶國王也。其父領兵別據山城﹐令其子取之﹐七日而陷。金寶物甚多﹐一帶有直銀千笏者。其國﹐兵皆刺客。俗見男子勇壯者﹐以利誘之﹐令手刃父兄﹐然後用兵。醉酒扶入窟室﹐娛以音樂﹑美女﹐縱其欲數日﹐復置故處。旣醒﹐問其所見﹐教之能爲刺客﹐死則享福如此。因授以經咒日誦﹐蓋使蠱其心志﹐死無悔也。令潛使未服之國﹐必刺其主而後已﹐𨿽婦人亦然。其穆錫國在西域中最爲凶悍﹐威脇鄰國﹐霸四十餘年。王師旣克﹐誅之無遺類。四月六日過奇拉爾城﹐所產蛇皆四跗﹐長五尺餘﹐首黑身黃﹐皮如鯊魚﹐口吐紫艷。過阿剌丁城﹐咱蒼兒人被髮﹐率以紅帕首﹐衣靑﹐如鬼然。王師自入西域﹐降者幾三十國。有佛國名克實密爾﹐在印毒西北﹐蓋傳釋迦氏衣缽者。其人儀狀甚古﹐如世所繪達摩像﹐不茹葷酒﹐日啖粳一合﹐所談皆佛法﹐禪定至暮方語。丁巳歲取報達國﹐南北二千里﹐其主曰合理法。其城有東西﹐城中有大河。西城無壁壘﹔東城固之以甓﹐繪其上甚盛。王師至城下﹐一交戰﹐破勝兵四十餘萬。西城陷﹐皆盡屠其民。尋圍東城﹐六日而破﹐死者以四十萬。合裏法以舸走﹐獲焉。其國俗富庶﹐爲西域冠。宮殿皆以沈檀﹑烏木﹑降眞爲之﹐壁皆以黑白玉爲之。金珠珍貝﹐不可勝計。其妃後皆漢人。所產大珠曰太歲彈﹐蘭石﹑瑟瑟﹑金剛鉆之類﹐帶有直千金者。其國六百餘年﹐傳四十主﹐至合裏法則亡。人物頗秀於諸國。所產馬名脫必察。合裏法不悅﹐以橙漿和糖爲飲。琵琶三十六弦。初﹐合裏法患頭痛﹐醫不能治﹐一伶人作新琵琶七十二弦﹐聽之立解。土人相傳﹐報達﹐諸蕃之祖﹐故諸蕃皆臣服。報達之西﹐馬行二十日﹐有天房﹐內有天使神﹐彼國祖葬所也。師名癖顏八兒﹐房中懸鐵ㄌ﹐以手捫之﹐心誠可及﹐不誠者竟不得捫。經文甚多﹐皆癖顏八兒所作。轄大城數十﹐其民富實。西有密乞兒國﹐尢富﹐地產金﹐人夜視有光處﹐志之以灰﹐翼日發之﹐有大如棗者。至報達六千餘里﹐國西卽海。海西有富郎國﹐婦人衣冠如世所畫菩薩狀。男子制服﹐皆長寢﹐不去衣﹐𨿽夫婦亦異處。有大鳥﹐駝蹄﹐蒼色﹐鼓翅而行﹐髙丈餘﹐食火﹐其卵如升許。其失羅子國﹐出珍珠。其王名扌奧思阿塔卑云。西南﹐海也。采珠﹐盛於革囊﹐止露兩手﹐腰ㄌ石墜入海﹐手取蛤並泥沙貯於囊中﹐遇惡虫以醋巽之﹐卽去。旣得蛤滿囊﹐撼ㄌ﹐舟人引出之﹐往往有死者。印毒國去中國最近﹐軍民一千二百萬戶。所出細藥﹑大胡桃﹑珠寶﹑烏木﹑雞舌﹑賓鐵諸物。國中懸大鐘﹐有訴者擊之﹐司鐘者紀其事及時﹐王官亦紀其名﹐以防姦欺。民居以蒲爲屋﹐夏大熱﹐人處水中。己未年七月﹐兀林國阿早丁算灘來降﹐城大小一百二十﹐民一百七十萬。山產銀。黑契丹﹐國名乞裏彎。王名忽教馬丁算灘﹐聞王大賢﹐亦來降。其拔裏寺大城﹐獅子雄者鬃尾如纓拂﹐傷人﹐吼則聲從腹中出﹐馬聞之怖溺血﹔狼有鬃﹔孔雀如中國畫者﹐惟尾在翅內﹐每日中振羽﹔香貓似土豹﹐糞溺皆香麝如﹔鸚鵡多五色﹔風駝急使乘﹐日可千里﹔鵓鴿傳﹐日亦千里。珊瑚出西南海﹐取以鐵网﹐髙有至三尺者﹔蘭赤生西南海山石中﹐有五色﹐鴨思價最髙﹔金剛鉆出印毒﹐以肉投大澗底﹐飛鳥食其肉﹐糞中得之﹔撒八兒出西海中﹐蓋毒氏之遺精﹐蛟魚食之吐出﹐年深結成﹐價如金﹐其假者卽犀牛糞爲之也﹔骨篤犀﹐大蛇之角也﹐解諸毒﹔龍種馬出西海中﹐有鱗角﹐牡馬有駒﹐不敢同牧﹐驑馬引入海﹐不復出﹔皂雕一產三卵﹐內一大者灰色而毛短﹐隨母行而走﹐所逐禽無不獲者﹔壠種羊出西海﹐羊臍種土中﹐漑以水﹐聞雷而生﹐臍系地中﹐及長﹐驚以木﹐臍斷嚙艸﹐至秋可食﹐臍內復有種﹔又一蕃婦解馬語﹐卽知吉凶﹐甚驗。其怪異等事﹐不可殫紀。往還凡一十一月。郁款曰「西域之開﹐始自張騫﹐其土地山川固在也﹐然世代浸遠﹐國號變易﹐事亦難考。今之所謂瀚海者﹐卽古金山也﹔印毒﹐卽漢身毒也﹔曰駝鳥者﹐卽安息所產大馬爵也﹔密昔兒﹐卽唐拂地也﹐觀其土產風俗可知已。又《新唐書》載﹕『拂去京師四萬里﹐在西海上。』所產珍異之物與今日地里正同﹐蓋無疑也。中統四年三月渾源劉郁記。」堂叔伯者﹐是並父之兄弟也。父之姊妹謂之女伯﹑女叔。《鄂王嶽飛謚忠穆文》﹕「主爾忘身﹐玆謂人臣之大節﹔謚以表行﹐必稽天下之公言。申錫贊書﹐追告幽穸﹐故大師追封鄂王謚忠穆嶽飛。威名震於區夏﹐智略根乎《詩》《書》。結髮從戎﹐前無堅敵﹔枕戈勵志﹐誓淸中原。謂恢復之義爲必伸﹐謂忠憤之气爲難遏。上心密契﹐詔札具存。夫何權臣﹐力主和議﹖未究淩煙之偉績﹐先罹偃月之陰謀。李將軍口不出辭﹐聞者流涕﹔藺相如身𨿽已死﹐凜然猶生。宜髙皇眷念之不忘﹐肆孝廟哀矜之備至。還故宮而禮葬﹐頒祠額以旌褒。逮於先帝之時﹐衤遂以眞王之爵。旣解誣於累聖﹐可無憾於九京。然而易名之典𨿽行﹐議禮之言未一﹐始爲忠湣之號﹐旋更武穆之稱。朕獲睹中興之舊章﹐灼知皇祖之本意﹐爰取危身奉上之實﹐仍采克定禍亂之文﹐合此兩言﹐節其一惠。昔孔明之志興漢室﹐若子儀之光復唐都﹐𨿽計效以或殊﹐在秉心而弗異。垂之典冊﹐何嫌今古之同符﹖賴及子孫﹐將與山河而並久。英靈如在﹐茂渥有承。」鹿庵先生曰「作文之體﹐其輕重先後﹐猶好事者以畫娛客﹐必先示其尋常﹐而使精妙者出其後。」予偶悟曰「此倒食甘蔗之意也。」作文字亦當從科舉中來﹐不然﹐豈惟不中格律﹐而汗業披猖﹐無首無尾﹐是出入不由戶也。又云「後學𨿽不業科舉﹐至於唐一代時文律賦﹐亦當披閱而不可忽﹐其中體制規模多有妙處。」二王行書﹐其蜿蜒欹傾之狀﹐若行雲流水﹐似不拘於律﹐然卽以筆意求之﹐其端莊流麗﹐皆有餘韻﹐惟具眼乃能識之。鹿庵先生嘗以歷代史學試問於不肖﹐惲對曰「自《史》《漢》而下﹐文字率猥並無法﹐如《新唐書》𨿽事增於前﹑辭省於舊﹐字愈奇而气愈索﹐不若《新五代》一唱而三嘆有餘音者矣。」先生爲忻然。南方之地﹐物香而人臭﹐或者謂飲食致然﹐與艸木之气所奪故也。予曰「不然。四方者﹐乃中國之陰也。陽爲馨香﹐陰爲臭穢。四方气偏﹐不得中和之正﹐故香臭異常。」《辛殿撰小傳》﹕棄疾﹐字幼安﹐濟南人。姿英偉﹐尙气節﹐少與泰安黨懷英友善。肅愼氏旣有中夏﹐誓不爲金臣子。一日﹐與懷英登一大邱﹐置酒曰「吾友安此﹐余將從此逝矣。」遂酌別而去。旣歸宋﹐宋士夫非科舉莫進。公笑曰「此何有﹖消靑銅三百易一部時文足矣。」已而果擢第。孝宗曰「是以三百靑鳧博吾爵者。」才其爲﹐授觀文殿修撰。及議邊事﹐主和者眾﹐公曰「昔齊襄公雪九世之恥﹐《春秋》韙之。況我與金人不同戴天仇邪﹖今日之計有戰伐而已。」時丞相冑當軸﹐與公議合。自是敗盟開邊﹐用兵於江淮間者數年﹐公力爲居多。開禧二年﹐除知紹興府。至陛辭﹐復以金人危亂﹑宜亟攻爲言﹐辭情慷慨﹐義形於色。繼冑再議恢復﹐乃以樞密都承旨召公於越﹐中道以疾卒﹐道號稼軒居士。今《文集》中壽南澗翁者﹐蓋冑也。初﹐公在北方時﹐與竹溪嘗遊泰山之靈巖﹐題名曰「六十一上人」﹐碎辛字也。至元二十年﹐予按部來遊﹐其石刻宛在。聖上禦極十有八年﹐當至元十一年丙子春正月﹐江左平。冬十二月﹐圖書禮器並送京師﹐敕平章太原張公兼領監事﹐尋詔許京朝官假觀。予遂與左山商臺符叩問披閱者竟日﹐凡得書畫二百餘幅﹐今列於左﹕王羲之《四月帖》﹝四十字﹞。獻之三帖﹝一《洛中》﹐二《佳音》﹐三《北問》﹞。《王羲之與謝安石評書帖》﹐後跋云「古人作字﹐悉平生用功﹐安有不絕出於古今者邪﹖羲之與安石冠王﹑謝首﹐所爭若此﹐況它哉﹖」蓋帖中有云「自於山谷中臨學鐘氏﹑張芝等書二十餘年﹐竹葉樹皮﹐山石板木﹐不可知數。至箋谷藤紫﹐反復書之。佳者收采自書背記不能得。」而云「此公何時用功夫」﹐深不達耳﹗獻之《鄱陽帖》。右軍《威略帖》﹐八十二字。入梁﹑唐禦府。至宋﹐入蘇大簡家。崇寧癸未﹐襄陽米芾審定眞迹﹐其圖書有《祕玩手臨》。智永禪師臨右軍四帖﹐後東坡跋云「辧書如聽響切脈﹐知其美惡﹐如可謂必能名之者過也。」予觀祕閣墨迹﹐皆唐人硬黃臨本﹐但得臨本皆可蓄﹐惟《鵝羣》一帖﹐似是獻之眞筆。熙寧五年﹐子瞻書。」褚遂良臨《黃庭》﹐南唐升元三年裝背﹐紙則硬黃。米芾學右軍書並論其筆法﹐後一幅亦學右軍﹐書退之詩「俗書趁姿媚」﹐此公不爲石鼓發﹐想亦見此等物耳。獻之艸《洛神賦》之極殘缺﹐向明視背﹐萬綻縱橫。謝安《東山帖》。右軍《快晴帖》﹐米襄陽臨本。《蘭亭五言帖》﹐後跋云「唐虞世南臨本。」晉王恬帖﹝三十一字﹞。晉王惇帖﹐作艸聖書﹐皆《晉史》中語。獻之書《洛神賦》﹐後有梁普光間題跋云「唐人臨本﹐不名何人。」獻之書陸士衡《文賦》。鐘太傅墨迹《議事表》﹐後錢惟演﹑範堯夫﹑薛道祖題。錢文僖公題﹕「尙父嘗寶此帖。」尙父謂忠懿王Α也。唐人書﹕唐太宗二帖﹐一兩行十字﹐若珠還合浦﹐劍入延平。泰和二年三月﹐司封員外郎柳公權記。唐元宗《賜道士李涵光敕》。李陽冰墨迹《篆侍禦帖》﹐上有李后主合同印。李陽冰篆二十六字﹐後有韋處厚﹑李商隱題。商隱字體絕類《黃庭經》﹐時開成三年也。髙閒《上人詫得韓序帖》﹐後有韓琦﹑劉敞﹑富弼﹑歐陽修﹑宋敏求題云「此卷蠟紙書﹐非摹本也。」歐云如此。韓公稱《實錄》云「書系顚艸。」歐陽率更艸二臨本﹕《度尙帖》《襄陽寶定珍迹祕玩》。智永禪師《春雨帖》﹐眞艸《千文》墨迹。唐相李澄《連句帖》﹐後跋云「筆勢似李北海。」李北海《毒熱帖》臨本﹐李邕手簡。後題觀者黃魯直﹑張浮休﹑邵﹤龠虎﹥﹑王詵﹑張舜民等凡六十九人。僧髙閒觀張旭《顚逸帖》。唐史惟則墨迹《篆隸韻》﹐系小篆體例修狹﹐後張浮休﹑李公麟跋。李太白《醉歸》墨迹﹐後自題云「吾頭懵懵﹐試書此不能自辧。賀生爲我讀之﹐汝年少眼明﹐有四世三公之印。」懷素艸《千文》﹑艸《聖遊京師帖》《論艸字帖》《自敍帖》《布簾帖》《上林花發帖》。唐髙宗已下諸帝墨迹《手詔》。李北海《休休帖》。白少傅墨迹《六偈子》。唐元和大理評事吳通微行書《千文》。唐人艸《北山移文》﹐垂拱二年寫。貞元甲戌陸贄觀﹐筆法似是孫過庭。唐僧亞棲書。吳彩鸞《龍鱗楷韻》﹐後柳誠懸題云「吳彩鸞﹐世傳謫仙也。一夕書《廣韻》一部﹐卽鬻於市﹐人不測其意。稔聞此說﹐罕見其書﹐數載勤求﹐方獲斯本。觀其神全气古﹐筆力遒勁﹐出於自然﹐非古今學人可及也。時大和九年九月十五日題。」其冊共五十四葉﹐鱗次相積﹐皆畱紙縫﹝天寶八年制﹞。懷素《洛中帖》。近於洛中得王右丞《苔磯靜釣》《水閣閒棋》二畫﹐其林野之思﹐物景之淸﹐不覺身在其間﹐信精筆感人也如此。李白墨迹《送賀八歸越詩》。顏書﹕《與兄常山太守書》《乞米帖》《與宗室李太保勉》。《奉辭帖》《與盧八倉公快雪晴時帖》二十八字。《與李太保狀》﹐後有唐陳銓印志。《祭濠州文》。孫過庭墨迹《艸書譜》。過庭﹐字虔禮﹐陳畱人﹐髙宗垂拱二年書。《徽宗書譜》云「孫艸書皆逼羲﹑獻﹐妙於用筆﹐雋拔剛斷﹐出於天材﹐非積習所可至。」孫思邈書﹐計二十一字。坡書﹕《洗玉池銘》﹐擘窠眞書瘦勁。《神奎閣碑》墨迹。《上淸儲祥宮碑》墨迹﹐然後書老泉撰。商左山云「蓋避黨禍故攺云。」《東坡醉書盧仝詩》﹐爲團練使書。《東坡觀世音贊》﹐靖康元年五月書。蓋公歿前二月絕筆書也。●卷三楊凝式﹐小字詩﹐字虛白﹐五代時人﹐號希維居士。又云關西老人﹐癸巳人。《心印帖》《李老君枕中經》《招客同飲帖》﹐皆唐人書。韓魏公書杜少陵《畫鶻詩》。擘窠大字墨迹﹐山谷書。《繼月帖》云﹔「繼月學書﹐未知其要處。東坡先生云﹕『大字難於結密而無間﹐小字難於寬綽而有餘。』又云﹕『學書時臨摹可得形似﹐大要多取古書﹐細看令入神﹐乃到妙處。惟用心不雜﹐乃是入神要格。』」山谷爲甥張大同書擘科大字一卷﹐中云「涪翁自黔南遷於道二年矣﹐寓捨在城南居兒村側﹐蓬ワ柱宇﹐﹤鼠生﹥鼯同逕﹐然頗爲諸少年以文章翰墨見彊﹐尙有中州時舉子習气未除耳。至於風日晴暖﹐策杖蹇蹶﹐雍容林邱之下﹐淸江白石之間﹐老子於諸公亦有一日之長。時涪翁年五十六﹐病足不能拜﹐心腹中蒂芥如懷瓦石﹐未知後日復能作如此字否﹖其筆勢從橫﹐意韻瀟散﹐絕類《瘞鶴銘》。書少陵《畫鶴》等詩。」山谷《練湖夜雨艸聖》《瘦藤艸聖》十三篇﹐《辛未人日書》﹐皆公詩也。《艸聖贈元亮侄》兩首﹐艸書《廉頗傳》﹐書《韓非子》十六篇。後跋云「侄授萬里來求書法﹐此不急務也。以萬里來﹐故不能已。」山谷書一十幅內此《君軒詩》擘科大字﹐體極瘐勁。又起艸《墓銘》一﹔《艸聖詩》三首﹐書王摩詰詩。山谷書一十幅﹐內《艸聖》一爲李華重試南丰鄭熙棗核筆﹐崇寧四年南樓書。蓋公絕筆也。《達觀臺詩》《艸聖六言詩》﹐內行書五首﹐皆摩詰﹑王建﹑王介甫﹑東坡詩﹐後自云「老眼昏花﹐書不能佳﹐如醜婦昏鏡中梳妝﹐似亦妍耳。」蘇才翁《艸聖少陵》二首。蘇氏寶章﹑東坡﹑黃門﹑邁﹑遲等帖﹐遲卽潁濱子也。《遠涉帖》。予二十年前觀於大名魏氏家﹐未敢必爲孔明書。及入祕監見《宣和書譜》﹐乃知宋禦府所取﹐爲武侯書明矣。米書《黃龍寺碑》﹝宋相張商英撰﹞。襄陽書一十幅﹐內兩卷佳。蔡襄《元續帖》﹐凡九帖﹐帖帖筆法不同。宋少卿宏道說﹕「嘗見李徳新所藏碑本云﹕『書學之傳﹐蔡邕得之於神人﹐邕傳女文姬﹐文姬傳鐘繇﹐繇傳衛夫人﹐夫人傳羲之﹐羲之傳獻之﹐獻之傳羊欣﹐欣傳蕭子云﹐子云傳王僧虔﹐僧虔傳智永﹐智水傳智果﹐智果傳虞世南﹐世南傳歐陽詢﹐詢傳張長史﹐長史傳顏魯公。』」古今畫﹕閻立本畫古帝王一十四人﹕漢文昭帝﹑光武皇帝﹑魏文帝丕﹑蜀昭烈皇帝﹑吳孫權﹑晉武帝炎﹑陳宣帝﹑陳文帝﹑陳廢帝﹑後主叔寶﹑陳文帝﹑周武帝宇文邕﹑隋文帝﹑煬帝。前宋楊褒家藏﹐後入祕閣。富弼﹑韓琦題識其後﹐但文昭帝有解云「漢文廟樂曰《昭徳》﹐故曰昭文帝。」又云「僞蜀李壽曾立號曰漢﹐興廟謚曰昭文。此文昭﹐又恐非也。」十四帝除漢文﹑陳宣﹑廢帝﹑後主﹑煬帝﹐餘皆衮冕﹐若五方帝之儀。其曹丕﹑司馬炎﹑宇文邕容色皆嚴毅可畏﹑其宇文邕髯模糊滿頷﹐兩顴上亦有長須下垂。晉顧愷之《靑牛道亡圖》﹝道士卽封君達﹞。畫《洛神賦》﹝後有梁普光間題跋臨本﹞。吳道子《護法善神》。閣立本《阮孚葛屐圖》《老子出關圖》《老子西升經》﹐下虞世南楷書各段事迹。王維《山水圖》《輞川圖》《驪山圖》。韓《出水馬》。李昭訓《崆峒山圖》。李昭道《避暑宮圖》。戴松《牛》。李將軍《鶻》。唐人《翦﹝1234﹞馬》。貫休《行》﹑韓《正面馬》。韋偃《羣衛圖》﹝後主收﹞《唐人化行天竺》。荊浩《江村早行》。韓《四馬圖》﹝七人解衣下水﹞﹑李升水墨《滕王閣圖》合幅﹐上畫人物宴集甚盛。張萱界畫《宮ト侍女圖》及《醉女圖》﹝內有以紫色粉塗面者香﹞。韓《三花禦馬眞》。張萱《虢國夫人夜遊圖》﹑小李將軍《翠微宮圖》合幅。一幅畫騎者十四人﹑步者二﹔一幅騎者十九人﹐牧馬者十四人。《唐將軍霸獵騎圖》。人物結束類開元初﹐羽林守捉衣雜色錦袍﹐裹方平巾﹐帶長刃﹑兩箭﹐左手握弧﹐右抽矢於房﹐驊驑馬豹韉﹑紅錦衤闌﹐胸鞅同﹐勒有鑣﹐朱絲絳馬﹐迅疾殆逐獸然。筆畫勁硬如鐵屈者﹐禦題「神品上上」。《宋諸帝禦容》。自宣祖至度宗﹐凡十二帝。內懷懿皇后李氏用紫色粉﹐自眉己下作兩方葉塗其面頰﹐直鼻梁上﹐下露眞色一綫﹐若紫沙冪者。後見《古今注》﹐魏文帝宮人有巧笑者﹐以妒錦絲作紫粉塗拂其面。《宋郊天儀仗圖》。《衮冕圖》。《車輅圖》。易古吉《獐猿》。《蓼花艸虫》。楊《象》。黃筌《猿》。李伯時《水墨馬》《羣馬圖》。邱慶余《花禽》。鐘隱《雙禽圖》。黃筌《碎金圖》。崔白《梅竹寒雀》。李公年《桃溪春色》。艾宣《竹鶴》。胡環《馬騎》。契丹人凡畫﹐毛尾取狼毫疏渲。張戡《昆馬圖》。崔殼《江鴨》。李伯時《著色馬》。郭忠恕《避暑宮》﹐作界畫。黃居采《鹿》。艾宣《雞冠黃葵》《杜鵑花圖》。崔白《秋塘戲鴨》。郭忠恕界畫著色《宮閣圖》。李伯時著色《夜遊宮圖》﹝嬪十人﹐奄四人皆騎﹞。徽宗臨張萱《宮騎圖》。李伯時《淵明圖》。李伯時《蓮社圖》。趙大年《小景》。郭忠恕《飛仙圖》。郭熙《秋山圖》。因念人與事機會合﹐皆有數存其間。九年春﹐予一夕夢謁平章公於府第之東堂﹐梅數行﹐發書一櫃示予﹐皆粉圖繪本﹑金文玉牒。今觀中祕所有﹐璀璨溢目﹐與夢中所見略同﹐吁亦異哉﹗《傳》曰「嗜欲將至﹐有開必先。」信哉﹗斯言也﹐作《書畫目錄》序。王晉卿《煙江疊嶂圖》並和坡詩﹕李伯時畫《明皇乘三鬃赤驃》﹐後跋云「昔李將軍思訓畫明皇擁嬪禦數十騎摘瓜﹐伯時仍爲山路小橋﹝至元元年與翟處正觀於東平武濟之家﹞。」又觀《東坡與蒲資政傳正書》﹐並《覓》《柿》《霜》《無核棗》四帖﹐有張行簡﹑董師中﹑元遺山跋語。僧傳古《坐龍》。至元元年﹐宣慰張順齋爲春旱於範大師觀迎此龍於嚴東平北宅﹐每旱張是圖輒雨﹐此日亦然。龍蒼駝蹲坐火雲中﹐項與鱗甲間皆有綠發﹐世所畫皆蝤蚓耳﹝《宣和題妙品》﹞。趙邈搠《巽墨虎》﹐至兩目夾鏡﹐睛隨人轉。同史左丞觀於田尙書和卿家。已上二畫皆有詩。大意古人欲以一藝名世者﹐必精思入神﹐極古今之變而後已﹐故能洞達天機﹐气隨物在﹐至觀之者亦有感格相應之理。如摩詰《苔磯靜釣》《水閣閒棋》﹐令人不覺身在其間。傳古《龍》出雨應气來﹐《巽墨虎》睛逐人轉﹐鄰姬顰蹙馬踐家具之變﹐此長沙云「精筆感人有如此」者﹐蓋非虛談也。秋澗老人題。丁丑秋﹐奉禦脫烈傳旨本院﹐定撰順徳資戒碑及普門塔碑銘。鹿庵曰「老夫作《資戒文》﹐乃令不肖撰《塔銘》。」惲謝不敏。先生曰「但作﹐吾深意存焉。」及畢﹐聞奏頗稱旨。今日乃悟先生其誘掖成就後生如此。陳希夷嘗有詩云「我見世人忙﹐个个忙如火。忙者不爲身﹐爲身忙卻可。」商左山云「顏平原《中興頌》﹐蓋變玉箸大篆爲眞楷耳。」劉房山嘗說海陵欲南徵﹐先以十八人服禦與上一同私行抵淮上﹐以覘虛實﹐號曰黑護衛。前次相下宿南郭逆旅﹐張燈置酒﹐聞有新進失職劉其姓者先在邸中﹐召與飲。劉素善謳能詩﹐卽以歌侑觴﹐辭气慷慷﹐禮貌甚恭。上喜甚﹐遂詢其所以至此之意而默識之。黎明﹐劉復持酒餞謝。上旣乘﹐以手札付劉曰「府尹我親知也﹐可用此投獻。」取錢幾幹緡。劉依命謁府尹﹐疑通刺久不報﹐見左右皇遽具儀物授旨﹐方悟疇昔爲海陵云。及還宮﹐卽特旨起復劉爲京朝官。後從南狩﹐同歿江上。至元十五年戊寅正月甲寅乙酉朔﹐同李侍講徳新﹑應奉李謙陪百官就位﹐望拜行在所﹐凡七拜。其侍儀司先一日於端門兩闕間灰界方所﹐以板書百官號﹐隨各司依品秩作等列。班定﹐以次入宮行禮。禮畢﹐由左掖門出﹐風埃大作﹐所謂「出門塵漲如黃霧﹐始覺身從天上歸。」曾有口號一絕﹕「隔夜端門分板位﹐平明簪笏列鴛行﹐紫雲低覆千官入﹐潤作金鑪百和香。」讀韓文《孔墓銘》﹐孔世三十八﹐字音作蘇合反。王承旨《慶八秩詩》﹐一庵云「人材落落自天成﹐千佛經中第一名。已令貳膳常珍入﹐但入朝行以杖行。」商左山云「藥裹封災隨臘去﹐酒杯稱壽逐年新。」胡紫山云「堅辭不允老而傳﹐幾杖恩光又十年。勇折桓文匡政獘﹐力扶周孔上經筵。」又云「塞破乾坤享重名﹐玉堂東觀又尊榮。香山如礪滬溝帶﹐才與斯文作主盟。」宋人畫《瓊花圖》﹐花蕊團團作九葉﹐如聚八仙花。揚州人說近歲其花已枯朽矣。米元暉所藏古端研﹐其背刻云「此研色靑紫而潤﹐下巖石也。先公得於山谷若文室中﹐磨李庭墨﹐試諸葛氏筆﹐世間眞有揚州鶴也。」後題曰「元暉。」山谷云「虎兒筆力能扛鼎﹐好著元暉繼阿章。」米因以字之﹐亦羲之﹑獻之例也。祠堯﹑舜﹑禹於所都﹐唐開元五年爲始﹐從褚無量請也。見《無量傳》。王黃華《稱香品》有「蟠螭小月﹐夜窗幽幾」之辭。公壽止五十三﹐官至承務郎翰林修撰。黃華論汴河﹕「前宋以洛河入汴爲京西漕路﹐其後黃河以南﹐洛水舊道斷絕。今汴河名存其實﹐止是京﹑索﹑須三水自榮澤南入汴河故道行流。」徽宗臨張萱《宮騎圖》﹐其侍從有挈金橐駝者。蓋唐制宮人用金駝貯酒﹑玉龜藏香。趙同簽說﹕「髙麗東北有第五頭城﹐其地有五城﹐此蓋從南第一城也。」宋克溫說﹕「今山陰﹐古金山也﹔古於闐﹐今曰鄂端﹔古烏孫﹐今俄羅斯潮海杭愛﹔薛良河﹐今錫裏庫﹔回鶻﹐今輝和爾﹔回紇﹐今回回﹔不谷寒﹐毗伽可汗﹔身毒﹐印都﹔土蕃﹐土波。柘枝舞﹐本柘拔舞﹐金人以名不佳﹐攺之。」屈原湘中廟﹐題曰淸烈公。《唐車服志》﹕「帶駝尾取順下之義。魚袋取其淸潔﹐魚目不瞑﹐勤而不懈也。」「契丹以其國產鑌鐵﹐乃爲國號﹐故女眞稱金以勝之。或謂以水生金﹐非也。髙麗蓋州﹐蓋葛牟城也﹐明昌初易名曰辰州。」鹿庵云。有旨講究光祿寺職掌。寺與卿﹐漢宮也。應劭曰「光﹐明﹔祿﹐爵﹔勛﹐功也。」言光祿典郎謁者虎賁羽林﹐舉不失徳﹐賞不失勞﹐故曰光祿勛郎中。令﹐秦始置﹐掌宮殿門戶及諸郎在殿中之侍衛者﹐故曰郎中令。漢因之不攺﹐北齊﹑隋﹑唐止掌肴膳。許左丞作《新定官制圖》﹐大抵以唐爲則﹐品從略與金同。杭州畫工潘氏寫眞﹐其法不用朽先艸﹐直以筆寫﹐又不粉背﹐言形似易﹑容色難。晦庵云「周之肅拜﹐今之長揖也。」唐檢校名﹐蓋正官上加官。沅州安撫使郭彥髙﹐大名人。說廣中風土﹕「其地皆山﹐如水之波浪然。」蓋古盤瓠國在夜郎西南數百里﹐與大理東境相接。郭有詩﹕「地連兩廣多蛇窟﹐水隔三湘絕雁書。」丁丑歲二月初﹐黃河自陜州靈寶淸澄至河南府。或云「自潼關至三門集津。」王子年《拾遺》﹕「丹邱千年一燒﹐黃河千年一淸。」又曰「聖人生。」鹿庵曾命擬《中省賀表》﹕「天開昌運﹐統一車書﹔地應休徵﹐河淸陜洛。恭惟徳昭天漢﹐恩溥淵泉﹐覆幬何止於中華﹐洋溢遠沾於方表﹐以致潤涵九折﹐鏡淨兩涯。自陜至巴﹐幾千里之餘﹔由乙逾丙﹐殆三旬之久。鱗介之泳遊可鑑﹐山林之形影皆分。躍圖馬於龍宮﹐未容專美﹔舞馮夷於鱗屋﹐時出效靈。顧玆上瑞之方增﹐特表吾皇之至聖﹐臣某等叨居華省﹐幸睹榮光﹐敢傾葵日之誠﹐用代辭人之頌。遐荒向慕﹐百川宗滄海而王﹔寶祚洪延﹐萬壽等丹邱之固。」正月上旬歌括﹕「甲子風災丙子旱﹐戊子蝗虫庚子叛。惟有壬子最丰穰﹐正月上旬子細看。」竇先生云「近歲頗有應驗﹐故錄。聞捷﹐鹿庵命撰《中省賀表》﹕「天网𨿽疏﹐曾恢恢而不失﹔罪人斯得﹐迓穆穆以來平。外侮旣消﹐頌聲交作。恭惟仁含動植﹐徳化生成。振長策而用三驅﹐念天顯而九族。氵薦雷之震﹐遠驚而邇懼﹔大風之舉﹐歌動而云揚。側聞喜自於日邊﹐豈止威加於海內。臣某等職叨省署﹐阻奉鸞輿﹐佇目龍旗﹐遙伸虎拜。歸牧武成於周馬﹐歌功美邁於唐鐃。六轡言還﹐喜動兩都之和气﹔千官飲至﹐歡騰萬歲之霞觴。」馮渭《金詔赦錄序》有云「灞陵森柏﹐荒涼白露之中﹔明惠寢園﹐寂寞蒼梧之遠。」又云「荏苒十霜﹐竟摧一戰。」﹝指哀帝也﹞東坡《我有帖》云「外郡𨿽粗俗﹐然每日惟早衙一時辰許紛紛﹐余蕭然皆我有也﹐內慰字不挑心寫。」宋人蕭山則題云「今專官橫將肆咆哮於庭﹐太守色羞對吏民﹐豈復有畫戟淸香意象耶﹖然坡非置公事不問﹐時平事少耳。爲穎州時﹐久雪﹐一夕不寐﹐欲造炊餅救饑人﹐又發義倉數千石﹐作院炭數萬稱﹐酒務柴數十萬稱濟之﹐未必常蕭然也。所謂『皆我有』者﹐特不以外物之有累我內樂之有而已﹐惟以逸處心﹑以勞處事﹐是之爲能官。」太常少卿宋宏道以先農燔肉來致﹐適李應奉受益攜《毛詩靑蠅》至《甫田》諸圖請跋其後﹐有云「觀其禽魚艸木﹑車服籩豆之盛﹐而經國備物之制﹐令人想見三代忠厚气象﹐如在其間親承其事。孰謂丹靑形似起子至於斯耶﹖」《大都城隍廟設醮保靑詞》﹝代鹿庵作﹞﹕「天鑑𨿽髙﹐曾易顯忠之命﹔基圖寅紹﹐敢忘奉若之誠。爰自君臨﹐頗歷年所。頤眇躬之上托﹐致至理之維艱。豈期外侮潛消﹐復荷天休滋至。嚴風朔雪﹐大開一統﹔金穰玉燭﹐屢致丰年。而又雪靜祈連﹐春回沙漠﹔晝日有平安之報﹐霜風無偃薄之虞。匪涼徳之能然﹐皆神靈之所﹐乃卽靑陽之月﹐恭修金之科。誥演瑯函﹐眞臨玉境。導含景蒼珩之駕﹐覆垂云洪蔭之仁。監玆報謝之�﹐重以保持之福。干戈止息﹐永維四海之淸﹔邦國榮懷﹐以尙一人之慶。」《新船落至祭歲君文》﹕「成舟委波﹐謂之落至﹔惟神灼知﹐一歲之事。泛彼中河﹐轉致厥載﹔上下安輸﹐非神曷賴。《修端門前橋啟土告歲君地祗文》﹕「應門將將﹐前臨天津﹐玉輅所經﹐虹梁必陳。爰構爰締﹐築之ЙЙ﹐神惟垂﹐迄於有成。」《五方帝祭文》﹕「因方殊號﹐尊以帝稱﹔殿臨五部﹐有赫其靈。維橋之作﹐鞭石駕梁﹔所冀擁衛﹐大來百祥。」《減江南冗員詔艸》﹕「諭江淮軍民人等﹕夫張官置吏﹐本以爲民﹐非擾民也。朕自混一江淮﹐於今五年﹐憂卹元元之心﹐不遑夙夜﹐期於撫定安集﹐以承上天全付所覆之意。比聞陳奏﹐不圖設立之際﹐官冗人濫﹐重致煩擾。念之憫然﹐罔副朕志。今者上自行省宣慰司﹐下及總府州縣等官﹐酌量輕重去處﹐其一切冗濫﹐凡有擾於民者﹐盡行革去。爾其各安恆業﹐永底爾生﹐旣淸舊染之風﹐共樂維新之治。其有作姦犯科﹐似前不應者﹐已敕行禦史臺糾察﹐中書省究治外﹐咨爾黎庶﹐體予至懷。」《誡諭官吏詔艸》﹕「朕自統一南北已來﹐設置羣官﹐大小畢備﹐俾上下承宣﹐慰安元元而已。近緣冗濫﹐省並一新﹐自爾厥後﹐各愼攸司﹐以興滯補獘爲心﹐以便國益民爲事﹐務施實惠﹐毋尙虛文﹐夙夜在公﹐尙期子治。若有狃習故常﹑貪殘蠹害者﹐國有常刑﹐朕其敢赦﹖故玆詔示﹐想宜知悉。」唐申王《六馬圖》﹐一曰奔虹赤﹐二曰飛霞赭﹐三曰騰霜白﹐四曰凝露驄﹐五曰決波驑﹐六曰發電烏。內奔虹赤與決波驑綰結其尾﹐絡首皆﹐銜皆有鑣﹐牽籠者服色皆以朱砂紅﹑石綠妝染。蘇門郭氏家藏。《西溪折檻銘》﹕「直言骨鯁﹐天威雷霆﹔非賴此檻﹐資斧曷勝﹖檻旣折矣﹐從修不修﹔佞臣見之﹐面心羞。檻謂直臣﹐可無結舌﹔爾气不撓﹐吾寧憚折。世多張禹﹐代無朱云﹔直檻橫檻﹐整整而陳。噫﹗」徐子方《繭瓶詩》﹕「一竅鬼工開混沌﹐八蠶神繭墮扶桑。」●卷四《谷梁子》曰「獨陰不生﹐獨陽不生﹐獨天不生。陰也﹑陽也﹑天也﹐三者全然後生。」天極爲南北極﹐天之樞紐常不動處﹐譬則車之軸也。《河圖》言「昆侖者地之中也﹐下有八柱﹐互相牽制﹐名山大川﹐孔穴相通。」《素問》曰「天不足西北﹐地不滿東南。」注云「中原地形西北髙﹐東南下。今百州滿湊﹐東之滄海﹐則東西南北髙下可知。」或問邵子曰「天何依乎﹖」曰「依乎地。」「地何附乎﹖」曰「附乎天。」「天地何所依附﹖」曰「自相依附。天依形﹐地附气﹐其形也有涯﹐其气也無涯。但天之形圓如彈丸﹐朝夜運轉﹐其南北兩端後髙下﹐乃其樞軸不動之處也。其運轉者﹐亦無形質﹐但如勁風之來﹐當晝則自左旋而向右﹐向夕則自前降而歸後﹐當夜則自右轉而後左﹐將旦則自後升而趨前﹐旋轉無窮﹐升降不息﹐是爲天體﹐而實非有體也。地則气之查滓聚成形質者﹐但以其束於勁風旋轉之中﹐故得以兀然浮空﹐甚久而不墜耳。」黃帝問於岐伯曰「地有憑乎﹖」岐伯曰「大气舉之﹐亦謂此也。」曰九重﹐則自地之外﹐气之旋轉﹐益遠益大益淸剛﹐究陽之數而至於九﹐則極淸極剛﹐則無復有涯矣。豈有榮度而造化之者﹐先以斡維系於一處﹐而後以軸加之﹐以柱承之﹐而後天地乃定位矣。鹿庵先生《江南平告天地文》﹕「伏以時逢喪亂﹐嶽瀆分疆﹔運屬休明﹐乾坤一統。眷靖康之餘孽﹐扌處江表以偸生。依阻山溪﹐動搖戈甲。不修歲幣﹐久虧事大之儀﹔畱止行人﹐永絕親鄰之好。卽興師而問罪﹐卽列陣而長驅。戈船浮鄂渚之波﹐鐵馬渡松關之險。方知力屈﹐始悔前非﹐來至表以求哀﹐願納地而入覲。宋主某已於某月日來至闕下﹐其江南郡縣人民已委官撫治了當﹐是皆上帝垂佑﹐靈祗降祥﹐欲康功普被子黔黎﹐故盛事施及於衝眇。尙祈昭監﹐永錫休嘉。」《告太廟文》﹕「伏以踐祚守文﹐𨿽本已成之業﹔繼志述事﹐敢忘未集之勛。眷靖康亡滅之餘﹐擅吳會膏腴之壤﹐依憑江險﹐壅隔皇風﹐累興問罪之師﹐猶守執迷之意﹐逮戈船飛渡﹐列戌土崩﹐始悟前非﹐方圖攺過﹐遂稱臣而奉表﹐願納地以歸朝。宋主某已於某月日來至闕下﹐其江南郡縣人民已委官撫治了當。朔風炎气﹐盡書軌混同之地﹔商孫夏裔﹐皆嘗助祭之臣。顧衝眇以何功﹐實祖宗之餘蔭。尙祈昭監﹐永錫休嘉。」《瀛國公制辭》﹕「時逢屯否﹐嶽瀆分疆﹔運值休明﹐乾坤一統。眷靖康之餘裔﹐擅吳會之奧區﹐遠隔華風﹐久睽鄰好。我國家誕膺景命﹐奄有多方。炎風朔雪之鄕﹐盡修職貢﹔若木虞淵之地﹐靡不來庭。罄六合以混同﹐豈一方而獨異﹖用慰蘇之望﹐爰興問罪之師﹐戈船飛渡而天塹無憑﹐鐵馬長驅而松關失險。宋主趙某乃能察人心之安背﹐識天道之推移﹐正大姦誤國之誅﹐斥羣小浮海之議﹐決謀宮禁﹐送款軍門﹐奉章奏以祈哀﹐率親族而入覲。是用昭示大信﹐度越彜章﹐位諸臺輔之尊﹐爵以上公之貴﹐可開府儀同三司﹑檢校司徒﹑瀛國公﹐主者施行。」涼﹑威﹑肅﹑酒與甘﹑張﹑沙﹐是惇煌﹑瓜﹑晉昌﹝徒單侍講括﹞。至元六年﹐行用元寶鈔﹐止七十餘萬錠。於時爲禦史曾照刷提舉司文按﹐故知。至元七年﹐天下軍民並析居總二百三十二萬戶。天干地支。天有五陰五陽爲十干﹐地有六柔六剛爲十二支。九州地畝數。《後漢郡國志》注﹕「九州之地﹐凡二千四百三十萬八千二十四頃﹐定懇者九百二十萬八千二十四頃﹐不懇者一千五百二十頃。」哲宗孟後。元七年太皇太后以六禮儀制聘入宮。曰﹕奉迎使﹑發策使﹑告期使﹑納成使﹑納吉使﹑納采使。以僕射左右丞攝太尉充使。《六帖說》曰「樂天作類書﹐名六帖。」《通典選舉門》載﹕「唐制﹐開元中行課試之法。帖經者﹐以所習經掩其兩端﹐中間微開一行﹐裁紙爲帖。凡帖三字﹐隨時增損﹐可否不一﹐或得四﹑得五﹑得六者爲通。」此六帖之名所從起也。六帖云者﹐取中帖之數以名其書﹐期於必中選也。鹿庵命擬《復立按察司手詔》﹕「以一身之微﹐惟萬事之統﹐不遑夙夜﹐常切憂勤。顧七道之提刑﹐擴六條而從事﹐近因省革﹐偶值停閒。然非違稽緩之愆﹐縱令弗問﹔恐伺便詩張之後﹐爲害滋深。仍轉側以詳思﹐非監臨而罔益﹐據所在按察司照依已降條畫﹐依舊設立施行。於戲﹗鷹隼當搏擊之任﹐不與護恐爲反傷。琴瑟旣更張之餘﹐識大體乃爲稱職。」「樂天每作歌詩成﹐須令其家老嫗聽讀﹐能通解其旨意辭爲之定體。此無他﹐不過通俗近人情而已﹐特表而出之﹐且爲艱澀無謂之戒。」西漢云。正大七年﹐亳州節度使趙庭玉詔別有擢用﹐其子贄時爲省知除掾。旣定省﹐公問以召之之意﹐贄曰「以嫌疑故﹐特回避。」旣而去﹐拜禮部尙書﹐贄入賀。予嬰年見神川劉先生﹐三蘇文讀不去手。因問於先大夫曰「古人有言﹕『蘇文熟﹐啖羊肉﹔蘇文生﹐啜菜羹。』豈此之謂也﹖」宋未下時﹐江南謠云「江南若破﹐百雁來過。」當時莫諭其意﹐及宋亡﹐蓋知指丞相巴延也。夫熒惑之精﹐下散而爲童謠。不爾﹐何先事如此﹖《宋眞宗東封升中圖》﹐嶽頂有五色云﹐山下環衛以甲馬。《金道陵元會圖》及《郊天儀仗圖》《郊天圓丘圖》。曾聞某官說﹕「當時掌禮者房千里﹐中外幾用人三萬。」未知方澤制度與此何若﹖唐張說家藏《明皇開元東封圖》﹝有說﹞。宋範石湖《攬轡錄》記興陵見宋使儀衛﹕「戊子早﹐入見。循東﹑西禦廊北行﹐廊幾二百間﹐廊分三節﹐每節一門。將至宮城﹐廊卽東轉﹐又百許間。其西亦然﹐亦有三出門﹐中馳道甚闊﹐兩傍有溝﹐上植柳﹐廊脊皆以靑琉璃瓦覆﹐宮闕門戶卽純用之。北卽端門十一間﹐曰應天之門﹐下開五門﹐兩掖有樓﹐如左右升龍之制﹐東西兩角樓。端門內有左右翔龍門﹑日華﹑月華門﹐前殿曰大安殿。使人自左掖門入﹐北循大安殿東廊﹐入敷徳門。東北行﹐直東有殿宇門曰東宮。直北面﹐南列三門﹐中曰書英﹐是故壽康殿母后所居﹐西曰會通門。自會通北入承明門。又北則昭慶門﹐東則集禧門。尙書省在門外﹐東﹑西則左﹑右嘉會門。門有樓﹐卽大安殿後門之後﹐至幕﹛宀夭﹜﹐黑布拂廬待班。有頃﹐入宣明門﹐卽常朝後殿門也。門內庭中列衛士二百許人﹐貼金雙鳳襆頭﹑團花紅錦衫﹐散手立。入仁政隔門﹐至仁政殿下﹐團鳳大花氈可半庭。殿兩傍有朵殿﹐朵殿上兩髙樓曰東﹑西上閣門。西廊悉有簾幕﹐中有甲士。東西禦廊循檐各列甲士﹐東立者紅茸甲金纏竿槍﹐黃旗畫靑龍﹔西立者碧茸甲金纏竿槍﹐白旗畫黃龍﹐至殿下皆然。惟立於門下者皂袍持弓矢﹐殿兩階雜列儀物幢節之屬﹐如道家醮壇威儀之類。使人由殿下東行﹐上東階﹐卻轉南由露臺行入殿閾﹐謂之欄子。金主襆頭﹑紅袍玉帶﹐坐七寶榻﹐皆有龍水大屏風﹐四壁幕皆紅繡龍﹐拱斗皆有繡衣﹐兩楹間各有大出香金獅蠻地鋪禮佛毯可一殿。兩旁玉帶金魚或金帶者十四五人﹐相對列立﹐遙望前後殿屋崛起甚多﹐制度不經﹐工巧無遺力。煬王亮始營此都﹐規摹出於孔彥丹﹐役民夫八十萬﹑兵夫四十萬﹐作治數年﹐死者不可勝計。」《和宋書》﹕「皇天眷命大蒙古國皇帝致書於南宋皇帝﹕『爰自平金之後﹐蜀漢荊揚﹐兵幾三十年﹐交聘非一﹐卒無成約。比者川蜀搗虛﹐荊湖批亢。生靈有塗炭之苦﹐戰士有暴露之勞。朕甚憫焉﹐是以卽位之始﹐首議寢兵﹐用示同仁﹐以彰兼愛﹐期於休息元元﹐與天下共享有生之樂而已。且南交廣而西巴蜀﹐北長江而東滄海﹐分兵守險﹐彼所恃以爲國者也。今戰艦萬艘﹐旣渡江以扼海﹔鐵騎千羣﹐復逾廣而出蜀。四塞無結艸之禦﹐六軍有破竹之威﹐人所共知﹐不必徧舉。於此時也﹐非不能犄角長驅﹐水陸並進。秋風虎旅﹐指揮看浙江之潮﹔春露擎杯﹐談笑挹吳山之翠。蓋以佳兵不祥﹐素所不喜﹔守位以仁﹐今之本心。又況靖康南北釁端﹐初無盤錯大故﹐非如女眞﹑西夏﹐惡積實深而不可解者也。往者彼己勝負之事﹐往來曲直之辭﹐各有攸當﹐置而勿論。自今作始﹐咸取一新﹐故先之以信使﹐申之以忱辭﹐告寶位之初登﹐明朕心之已定﹐惟親王上宰﹐能報聘之一來﹐則保國樂天﹐必仁智之兩得。苟盡事大之禮﹐自有歲寒之盟。若乃憂大位之難繼﹐慮詭道之多方﹐坐令失圖﹐自甘絕棄﹐則請修浚城池﹐增益戈甲﹐以待秣馬利兵﹐會當大舉﹐論天時則炎瘴一無畏憚﹐論地險則江海皆所習知﹐必也窮兵極討﹐一決存亡而後已。力之所至﹐天其識之﹔禍自彼挑﹐此無可慊。在我者至誠可保﹐在彼者聽所擇焉﹐毋循前例﹐止作虛文。時薦淸和﹐善綏福履﹐不宣。白。庚申年四月七日開平府行。」李翰林欽叔一日與杜仲良在茶肆中﹐有司召公甚急﹐公曰「無他﹐多是要撰文字﹐渠畱此勿去﹐少當卽來。」已而果至﹐曰「爲戒諭百官艸詔。」適當筆者﹐應奉程天翼。程初入供職﹐有猝不易稱者﹐公遂立艸五百餘字﹐允協事宜﹐甚稱上意。其辭曰「朕新卽大位﹐肇親萬機﹐國事實爲未明﹐政統猶懼多闕﹐尙賴爾文武多士﹐內外庶僚﹐上下同心﹐始終戮力﹐以副遺大投艱之托﹐共成興滯補廢之功。然而養資考者﹐每務於因循﹔嗜閒逸者﹐或托於疾病。因之積獘﹐習以成風﹐事至於斯﹐朕將何賴﹖蓋嘗深惟百姓勤勞之意﹐尙不能忘累聖涵養之仁。服田力穡﹐而以給租庸﹔挽粟飛芻﹐而不憚徵繕。況爾等世膺髙爵﹐身享厚恩﹐夫有國乃可以有家﹐而爲臣亦猶爲子﹐未有國不安而家可保﹐必須臣竭力而君以寧。加之事屬方殷﹐時丁多故﹐舊疆待乎恢復﹐彊敵期於削平﹐正當經營之秋﹐難行姑息之政。朕旣夙宵軫念﹐庶幾宏業以昭功﹐爾其朝夕在公﹐豈宜玩歲而忄曷日﹖夫湯刑以儆具位﹐周典以正百官。玆出話言﹐以爲明訓﹕掌刑者有法可奉﹐毋使有冤抑之情﹔典選者有格可循﹐毋妄求疏駁之節﹔錢谷當審知取予﹐毋吝於出納之間﹔臺諫當指陳是非﹐毋涉於細碎之事﹔司農以惇本察吏﹐不可苟且而曠職司﹔牧民以扶弱抑彊﹐不可聚斂而營私計。至於大而分閫﹐小而掌兵﹐固當志殄寇仇﹐日辟土宇。受朝廷之托﹐必思報國﹔念功臣之後﹐常恐辱先。又豈可平居或冒於糗糧﹐臨事或生於畏懼﹖視郡縣之官﹐妄分於彼此﹔役部伍之卒﹐不計於公私。凡有我官﹐所當共戒﹐其敬遵於邦憲﹐務恪愼於宮箴﹐享富貴於當年﹐垂功名於後世。且賞罰期於信必﹐而功罪貴乎正明﹐玆誠前代之良規﹐亦我祖宗之已事﹐今當仰法﹐要在決行。於戲﹗任賢使能﹐周室果聞於興復﹔綜名核實﹐漢家遂至於肅淸。公勤者賞不敢私﹐弛慢者刑玆無赦。各勤爾職﹐明聽朕言。故玆詔示﹐想宜知悉。」因賜《國用安鐵券文》﹐皇帝若曰「咨爾內族英烈戡難保節忠臣﹑儀同三司﹑都元帥﹑兼平章政事兗王完顏用安﹕大邦維屏﹐古有格言﹕『王府藏勛﹐賞存舊典。』卿臺階孕秀﹐海嶽儲靈﹐天賦忠貞﹐性資明敏。初爲兒戲﹐營壘已成。長學神機﹐風雲暗曉。方將提挈義旗﹐勤勞王家﹐服金革以不辭﹐冒矢石而有勇﹔頃遭逢於多壘﹐偶陷沒於他邦﹐而能臨事見機﹐去僞從正﹐變疾風雨﹐謀先鬼神﹐一舉而患難殄殲﹐不時而州縣皆復。聽聞如此﹐嘆矚久之。朕方總攬英雄﹐興建功業﹐體天地含宏之徳﹐厚君臣始終之恩﹐胙爾以諸王之封﹐寵爾以上公之位﹐氏族已書於玉牒﹐勛業復紀於太常﹐同三司之威儀﹐建大將之旗鼓。蓋欲宥及於十世﹐何嫌恩積於一門﹖泰山黃河﹐永及爾裔。皇天后土﹐實聞斯言﹐肆申白馬之盟﹐庸示丹書之約。嗚呼﹗謂予不信﹐鑑時人日之辭﹔弗與同心﹐如文公白水之誓。尙奉非常之渥﹐以保無疆之休。」此是左丞李實之子介然所作﹐時爲翰林修撰。鹿庵云「世傳米南宮者﹐言禮部也﹐自唐以來見稱。或云指太常也﹐米芾嘗爲太常官。」宋髙宗善書學﹐擇諸王﹐命史彌遠教之﹐視可者以繼統。孝宗﹐其一也。髙宗因出祕府《蘭亭》﹐使之各書五百本﹐以試其能。孝宗不旬日﹐臨七百本以進。司馬公注《古文孝經》﹐首章作「仲尼閒居﹐曾子侍坐」。廣揚名篇於故治可移於官後﹐有閨門之內具禮矣乎嚴父嚴兄之辭。《續夷堅志》載﹕「廣府某官苦蛇毒﹐取雄黃貯紗囊中﹐掛四壁間。旣而承塵上日流黑汁﹐視之﹐有巨蛇一﹐眾蛇十數﹐皆腐潰而死。自是府捨淸安﹐絕無毒物蟠蟄。」鹿庵云「靑詞主意﹐不過謝罪﹑禳災﹐保佑平安而已。《宋史王安石傳》論安石謂「天變不足畏﹐祖宗不足法﹐人言不足卹」﹐𨿽少正卯言僞而辯﹐行僻而堅﹐王莽以《六經》文姦言﹐不是過也。」東坡論浩然之气﹕「在身爲气﹐見於行事爲節﹐合而言之爲道﹐故剛而不餒。」歐陽公云「韓愈不獲用於世﹐修用於世而不盡。」靑陽夢炎說﹕「《春秋》書春王正月﹐本無深意。周𨿽建子﹐其紀年實用夏正﹐觀《豳國風》爲可見矣。只爲《左氏》書周正月﹐故後人說謂以夏時冠周月。」又謂﹕「《谷梁》𨿽迂遠﹐義理最明﹔《左氏》尙文辭﹐卻差了義理。」許魯齋說﹕「班固作《古今人表》分九等﹐恐昔人心術行事不易知也。如孔子稱四科﹐言語﹕宰我﹑子貢﹐至哀公問社﹐食稻衣錦曰安﹐皆爲失對。稱『管仲之器小哉』﹐而曰『如其仁﹐如其仁』﹐伊尹謂『不以堯﹑舜之道事君治民﹐是賊君民也』﹐而佐湯伐桀﹐其前後不同如此。」又云「間獲玉山賊首害陳宣慰者﹐斬揚州市。」予卽曰「若陳爲善之心﹐不宜罹此。今若是﹐命也。如果得其賊﹐天理爲不泯矣。」魯齋爲首肯。柳文五《就桀贊序》云「伊尹﹐聖人也。不夏﹑商乎心﹐心乎生民而已。曰﹕『孰能由吾言﹐由吾言爲堯﹑舜﹐而吾生人堯﹑舜人矣。』退而思曰﹕『湯誠仁﹐其功遲﹔桀誠不仁﹐朝吾從而暮及於天下可也。』於是就桀。至於卒不可﹐乃相湯伐桀﹐俾湯爲堯﹑舜﹐而人爲﹑堯舜之人。吾所以見伊尹急生人之大。」《唐會要》﹐貞觀十四年﹐陜州刺史房仁裕奏﹕「臣所管界內﹐正月九日﹐河變淸者首尾三百餘里。」京房云「河水淸﹐天下平。」宋少慶雲「所淸處天地之气﹐上下澄澈﹐故淸亦如霜降水潦收而淸也。」宏道又說﹕「文與可《送東坡通判杭州詩》云﹕『北客若來休問事﹐西湖𨿽好莫吟詩。』坡初以爲常﹐及遭事﹐乃知與可爲知幾。」《相如傳》云「倒景者﹐謂人在天上﹐下視日月﹐故曰倒景。」課稅所立於合罕皇帝卽位之元年。諺云「平生避車﹐不遠一捨。」李受益說﹕「宋人文廟位次﹐立子思於孟子上。」徳州城壁塹髙深﹐城門內起直城前障﹐掩蔽內外﹐左右慢道其尾相屬。俗傳云「皆顏魯公制也。」宋校正《禮部韻說》﹕「廿字本音入﹐今人作二十字用﹔卅字本音字﹐今人亦作三十字用。」近杭州遺火﹐燒五萬餘家﹐延及禦史臺少府監燼焉﹐至祕書監﹐救得免。有人作賦一聯云「公道不行﹐臺遂焚於禦史﹔斯文未喪﹐省僅存於祕書。」觀顏魯公《忠義堂》等帖﹐偶悟公書勁而潤﹐蓋筆善轉而韻勝故也。何參政繼先說﹕「大名宣撫司參議烏古論眞區處事機﹐甚有次斷。時奉朝旨﹐死囚呈省待報﹐其餘邊關雜犯﹐皆從便處決。時圍李壇於濟南﹐人心中外不安﹐烏議一切重刑﹐欲皆戮之。使由子明已下﹐皆以違制不從。烏與左丞闊子淸謀曰﹕『壇賊未下﹐魏爲西鄰﹐不便宜從事﹐無以震眾庶。』竟戮之市。人稱臨事知權變」云。眞﹐字正卿﹐小字四和﹐前朝近侍局大使。晦翁《明道論性說》﹕生之謂性﹐止生之謂也。天之付與萬物者謂之命﹐物之稟受於天者謂之性﹐然天命流行﹐必二气五行﹐交感凝聚﹐然後能生物也。性命形而上者也﹐气則形而下者也。形而上者﹐一理混然﹐無有不善﹔形而下者﹐則紛紜雜糅﹐善惡有所分矣。故人物旣生﹐則卽此所稟以生之气﹐而天命之性存焉。此程子所以發明告子生之說﹐而以性卽气﹑气卽性者言之也。皆水也﹐止各自出。此又以水之淸濁譬之。水之淸者﹐性之善也。流至海而不污者﹐气稟淸明﹐自幼而善﹐聖人性之而全其天者也﹔流未遠而已濁者﹐气稟偏駁之甚﹐自幼而惡者也﹔流旣遠而方濁者﹐長而見異物而遷焉﹐失其赤子之心者也。濁有多少﹐气之昏明純駁有淺深﹐不可以濁者不爲水﹐惡亦不可不謂之性也。然則人𨿽爲气所昏﹐流於不善﹐而性未嘗不在其中﹐故人不可以不加澄治之功﹐惟能學以勝气﹐則知此性渾然﹐初未嘗壞﹐所謂元初水也。東坡云「昔之爲性論者﹐孟子以爲善﹐而荀子以爲惡﹐楊子以爲善惡混﹐而韓愈氏又取夫三子之說而折之以孔子之論﹐離性以爲三品﹐曰中人可以上下﹐而上智與下愚不移。言孔子之所謂中人可以上下﹐而上智與下愚不移者﹐是論其材也。而至於言性﹐則未嘗斷其善惡﹐曰﹐性相近也﹐習相遠也』而已。」晦庵《象刑說》﹕「周穆王五刑皆贖﹐復舜之舊。不察舜之贖﹐初不上及五刑﹐而穆王之法﹐亦必疑而後贖。穆王之事﹐以予料之﹐殆必由其巡遊無度﹐財匱民勞﹐至其末年﹐無可爲計﹐乃特爲此一切權宜之術以自丰﹐而又托以輕刑之說﹐以違道以干譽耳。」觀蜀工孫知微《人樣渡海觀音像》﹐足前有謂小百花者﹐蓋作一大靑荷叫﹐上布散諸天花﹐故云。又觀馬云卿臨吳道子《轉山北斗圖》﹐凡七人﹐中有披甲者。又觀周宣王《宣榭惇》﹐考其款文﹐至至元戊寅二千年矣。顏魯公書《出師表》﹐後題﹕「乾元元年戊戌歲﹐蒲州刺史顏眞卿奉敕書。」予以謂𨿽顏氏童僕﹐尙不至此﹐恐是世俗好事者爲之。盧摯說﹕「嘗聞諸先輩﹐漢去三代最近﹐髙祖﹐有爲之主﹐不能革去秦獘﹐復井田封建之制﹐此最事之可責。因與論作文當於易中求難﹐難中求易﹐相鑑之作﹐當以蕭何爲首。」一日左丞姚公謂余﹕「不若自臯﹑夔始而下﹐自無首尾爲間。」余詳思處變之極﹐反經而不失其正者﹐莫伊﹑周爲大﹐故自阿衡爲首。宋賓客云「河水淸﹐河陰精。本濁而反淸﹐不惟異常﹐亦水气之極盛也。」李受益云「祖宗次序﹐自曾祖已上爲五代祖﹐增而上之也。」鹿庵云「令之聲韻﹐始自沈約。及觀令禮部韻﹐如十灰十三元音殊不協。何以知其自約始﹖以《文選》前聲韻不謹嚴乃知。」鎭國寺柏上生芝﹐中宮有旨令院官究其樣以進﹐因與李受益具事實如左﹕《論衡》云「芝生於土。﹕土气和﹐故芝艸生。」《古瑞命記》﹕「王者慈仁則芝艸生。」《瑞應圖》﹕「王者敬事耆老﹐不失故舊﹐則芝艸生。」《酉陽雜俎》云「屋柱木生芝﹐黃者爲喜。陶隱居云「今世用芝﹐此是樹木枝上所生。狀如木需﹝音軟﹞。」《抱朴子》云「木芝者﹐生於柏脂﹐名曰木威喜﹐夜視有光。」《本艸經》云「霍山生赤芝﹐名曰丹芝﹔常山生黑芝﹐曰天芝﹔泰山生靑芝﹐曰龍芝﹔華山生白芝﹐曰玉芝﹔嵩山生黃芝﹐曰金芝。」唐公遠《靈芝經》曰「芝﹐木之精也。芝四季皆生﹐名曰春精﹑夏精﹑秋精﹑冬精。又曰靑芝﹐一枝應木酒也。」宋敏求《春明宮退朝錄》﹕「唐禮部郎中知省中詞翰﹐爲南宮舍人百日後必知制誥。」又載﹕「《初學記》﹐唐元宗爲諸王從學時﹐命徐堅定撰﹐𨿽名《初學》﹐終身觀之可也。」雪庵李禪師與余觀柳誠懸書《何進滔碑》﹐李云「柳書法度最備。」予曰「然。然誠懸書令人易厭﹐不若魯公筆法愈觀而意無窮也。柳窘於法度﹐取媚於一時﹐中枯而無物。顏意無窮﹐蓋以忠義之气中冠之故也。」雪庵爲肯首。劉太保常云「《中興頌》雄偉﹐如驅之一字﹐若千金駿馬倚邱山而立。」歐陽率更三帖一﹑《姚將軍墓志》﹐二﹑《化度寺碑》﹐三﹑《追贈隨譚國公詔》﹐時貞觀五年也。《化度碑》﹐李百藥文。率更規模一出《黃庭》﹐至奇古處﹐乃隸書一變耳。李禪師說﹕「作字有得筆意時﹐有得布置時。」趙大中庸說﹕「嘗見遺山與張緯文相謔﹐見碑文過兪﹐曰遺山又貨了一平天冠也。」鹿庵說﹔「堇奉禦近贈一歙硯﹐殊發墨﹐且增其色。」馬云漢說﹕「太庚麥無芒圓大﹐謂之和尙麥。」後宋宰相韓冑嘗攺諸州後園蓮沼爲放生池﹐詞臣髙文虎作《記》﹐有云「鳥獸魚鱉咸若﹐湯王所以基商。」後髙作主司﹐出硬題困舉子。一科生以髙用事誤﹐作一小詞嘲云「髙文虎﹐誇伶俐﹐萬苦千辛﹐作个《放生池記》。從頭無一字說及朝廷﹐只把冑歸美﹐夏王道我不是商王﹐鳥獸魚鱉是你。」劉元城與司馬先生論元宗初年焚珠玉於前殿﹐時有云「焚之前殿﹐蓋欲人知此好名之心也。」一日侈心復回﹐其獘有甚於此者。」晚年果如其言。司馬公云「惜乎史失其人姓名﹐至今爲恨。」又云「人君去賢任佞﹐譬如治病﹐飲良藥可愈﹐非良藥卽死。明知之﹐只飲惡藥。旣飲惡藥﹐非至死不已。蓋元宗暮年用相﹐知林甫﹑蕭松之佞﹐用之甚久﹔知張九齡﹑韓休之賢﹐退之甚速。」張萱畫《則天朝六蕃圖》﹐其布置取《則天遊上苑》詩意﹕「明朝遊上苑﹐火速報春知。花須連夜發﹐不待曉風吹。」及《太宗朝蕃王》橫軸﹕「文皇乘一花輿﹐四近侍肩升云。」閻立本筆。有詔集百官問鈔輕物輕事﹐大學士王鹿庵對云「物貴則不足﹐物賤則有餘。要以節用而不妄費﹐庶物貨可平。」宋少卿宏道說﹕「《葬書》分五星﹑九星﹐又有棋旋正式風水﹐土丈二尺下爲土龍界﹐又丈二尺下爲水龍界﹐過此則吉。」又說﹕「唐太眞攺葬﹐祖墓上有紫﹛滕﹜一株﹐陰影甚茂。旣伐去﹐﹛滕﹜流赤津如血。不數年﹐劉氏滅之殆盡。因以往歲攺葬先妣夫人蘄氏﹐初啟元堂﹐其棺蓋上露珠交布成文﹐如所結瓔珞然﹐甚可觀也。復有二黃蝶飛出﹐其露華移時方。」宋公云「在《葬書》﹐此子孫潤澤文華之兆﹐別有記以書其詳。」慶壽長老滿公曾住泰安天保寨﹐聞土人說﹕「黨竹溪未第時﹐家甚窘﹐至令其子爲人牧豬。」燕城西南門曰端禮﹐有大定末劉無黨所撰《左丞唐括安禮碑》﹐有云「尹大興時﹐迎午休吏﹐燕雀語堂下﹐人不知有官府」之詞。康節與客遊嵩山﹐中塗﹐客指所憩樹問曰「此何日枯悴﹖」先生久不對﹐客疑焉。曰「非不答﹐吾有所俟日。」俄一葉墜﹐先生曰「比吾二人還﹐亡矣。」旣回﹐樹已爲人伐去。占法蓋取葉隨時刻而定其存亡者焉。鹿庵與軒論事﹐軒曰「天下事亦有不可以理槪知者。」鹿庵大爲不然。徒單公曰「謂如大城南柳樹﹐若不親睹﹐如何知東西幾行﹐大小幾株﹖」鹿庵爲默然﹐一座大笑。晦庵云「張良﹑曹參二人皆學黃﹑老﹐子房體用兼備﹐曹得其體而不得其用。」又云「漢自武帝朝﹐宰相但行文書而已。」●卷五燕展築南城﹐系金海陵天徳二年。見蔡無可《大覺寺碑》。《史記》不載蕭何修未央宮事。此非細事﹐馬遷漢史而不見書﹐何謂靑居山古果州也﹖唐張嘉貞爲相﹐弟嘉官金吾將軍﹐每上朝﹐軒蓋騶導盈閭巷﹐時號所居爲「鳴坷裏」。源乾躍爲相﹐建言「大臣子並求京職﹐俊率任外官﹐非平施之道。臣二息俱任京官﹐請出以補外﹐以示自近始。」詔可。又﹐議者言「執政與國同休戚﹐不崇異無以責成功。」上乃詔中書門下共食實戶三百。實封自此始。裴耀卿遷長安令﹐舊有配戶和市法﹐人厭苦之。裴一切責豪門坐買﹐豫給以直﹐僦欺之獘遂絕。李之儀端叔說﹕「《遺教經》系徐季海書﹐李善尺牘﹐東坡所謂手簡三昧者也。」三昧者﹐正定也。李屏山《釋迦贊》蓋出王勃《成道記》﹐李但約散文而爲韻語耳。其《達摩贊》曰「櫛櫪者﹐稱杖也。」遺山《新渠記》有雲「水至平而善利物。今以至平而爲不平﹐不爭而爲必爭﹐𨿽有萬折必東之心﹐終有七遇皆北之勢。」佛書曰「獅子吼者﹐言說法與無畏也﹔四萬八千﹐言大數也。」嘗讀後宋布衣徐理所進《律鑑書》﹐其序云﹕律者以實統虛者也。何謂虛﹖气與聲也。气之在天地間或聚或散﹐聲之無色無形﹐故气成於管﹐聲成於樂。首取司馬遷法度﹐又說班固所作《律志》﹐全取對韻說﹐期於必中選也。」鹿庵先生說﹕「爲學務要精熟﹐當熔成汁﹐瀉成錠﹐團成塊﹐按成餅。」惲以爲作文字尢當如是。又云「東坡艸字﹐爲寫時肘著紙上﹐故筆轉處多不圓。艸書體貴輕﹐筆當持重﹔楷書筆貴精謹﹐而體尙寬綽。」又說﹕「顏子壽夭﹐不當只去顏子身上論他。自堯﹑舜已降﹐臯﹑夔﹑稷﹑契﹑周﹑孔﹐和气所生者多矣。至於顏子﹐命數偶夭﹐亦不足怪。譬如人家昆仲五人﹐有三个賢的﹐必有兩个不肖的。」郭若思說﹕「天之分界﹐南至臨海郡﹐北至鐵勒部﹐日去地八萬里﹐交趾國日中人影在南。」王黃華《西京畱守廳題名記》說﹕「趙武靈王旣破林胡﹐始城雲中。秦紹漢襲﹐其名不攺。元魏之興也﹐爲京師焉﹐西際大河﹐東連上谷﹐南扼中山﹐北控五原﹐廣袤千餘里﹐規以爲甸服。逮遼徳於晉﹐晉割山前代北十有六州以賂之。遼卽魏之故基攺位爲宮闕﹐是曰西京。」《六典》云「父之姊妹﹐其侄稱之曰女伯﹑女叔。」《唐盧坦傳》﹕「舊制﹐官﹑階﹑勛俱三品始聽設戟﹐後𨿽轉四品﹐非貶削者戟不奪。自貞元已來﹐京師立戟者才十八家。」唐《陸贄傳》云「人君合徳於天曰『皇』﹐合於地曰『帝』﹐合於人曰『王』﹐父天地以養人治物得其宜者曰『天子』﹐皆大名也。三代而上﹐所稱象其徳﹐不敢有加焉。至秦乃兼曰『皇帝』﹐流及後世皆稱之。君始有聖劉﹑天元之號﹐故人主重輕﹐不在稱謂﹐視其徳何如爾。」宋宏道說﹕」其舅劉景元先生善記。一日﹐友人與遊市﹐取染工《歷令》讀數面試之﹐一覽背誦﹐不一字差。又徒單侍講與孟解元駕之亦善誦記﹐取新刻《稼軒樂府》吳子音《前序》﹐一閱卽誦﹐亦一字不遺。」詳定官張孝純說﹕「一士人候某官疾﹐旣去﹐遺一稿於坐。視之﹐蓋預作祭文也。一日﹐又問一病友。友曰﹕『且休放入﹐待探懷無祭文相見。』聞者大笑。」米先生《端州斧柯山石說》﹕「端州石出髙要縣斧柯山﹐山前臨大溪。其絕頂﹐匠者於此鑿石﹐歲久乃成洞穴。今已極深邃﹐洞中常有水﹐至春﹑冬水涸采石﹐中陰黑無所睹﹐但以手捫石﹐隨大小取之。凡石理之精粗﹐卽良工往洞中﹐且不能別﹐至於瑕玷璺脈﹐須出洞乃可識﹐故有累日月而不得一佳者。大抵以石中有眼者爲最貴﹐世謂之瞿鵒眼。蓋石文精美﹐如木之有節也﹐不知者反以爲石病。吁﹗可痛哉﹗凡取石有四﹐曰上巖﹑下巖﹑西坑﹑後歷﹐上巖之石最精﹐下巖次之。惟上巖之石乃有眼﹐眼之美者﹐皆綠﹑黃二色相重﹐多者自外至心﹐凡八九重。其狀皆圓﹐以色鮮美重數而圓正者爲上。其大者尢爲希有﹐絕大者乃如彈丸﹐有布列硯中或如北斗﹑或如五星心房之形者﹐價不減數萬﹐其生於墨池之外﹐謂之髙眼﹐其內者爲低眼。曰髙眼者﹐以其不爲墨所漬掩﹐常可睹於前也﹔無眼者﹐𨿽資質甚美﹐不出千錢。石之品有數種﹐其色正紫而微有靑潤無芒﹐叩之無聲﹐此近水者也﹔其色微紫而不深重﹐近日視之﹐略似有芒﹐叩之有聲﹐此巖壁之石。二者最爲發墨﹐乃石至精者。其次靑紫參半﹐或紫而近赤﹐或靑多紫少﹐皆石之下也。端入爲硯﹐凡色之不佳者﹐須用佛桑花染漬之﹐初亦可愛﹐經水卽如故。又﹐山有自然團子﹐或云﹕『剖其璞而得焉﹐謂之子石。』又謂﹕『石之有金綫者爲美﹐此正其病也﹐端人亦不取』云。惟材之大者尢爲難得﹐每購求方六七寸而亡病脈者固亦少矣。比歲所貢方硯者五﹐皆以尺爲準﹐然止於巖石之中品﹐或眼工人輒鏨去之﹐恐異日復求﹐不可必致也。」《太常新樂祭祖宗於藩邸文》﹝時開邸嶺上﹞﹐其辭曰「惟我烈祖﹐誕受上帝之命﹐肇造區夏。先皇帝嗣守大業﹐卒其伐功﹐圖惟奉答神﹐光昭前烈﹐而祀典闕如。爰命多方﹐旁求先王之樂﹐八音遏逸﹐未潰於成。今予小子肅將天子之明命﹐俾殿南服﹐聞時《周禮》﹐將具於我魯邦﹐欽命攸司﹐是徵是舉。匪攸敢私聞﹐庶用畢我先志﹐以對天之休﹐神其格思。」﹝翰林學士徐威卿先生辭也﹐官至集賢院大學士﹞《金登科記序》﹕「道散而有《六經》《六經》散而有子史。子史之是非﹐取證於《六經》﹔《六經》之折衷﹐必本諸道。道也者﹐適治之路﹐天下之理具焉﹐二帝三王所傳是已。三代而上﹐道見於事業﹐而不在於文章﹔三代而下﹐道寓於文章﹐而不純於事業。故鄕舉裏選﹐取人之事業也﹔射策較藝﹐取人之文章也。兩漢以經術取士﹐六朝以薦舉得人﹐莫不稽舉於經傳子史焉。隋合南北﹐始有科舉﹐自是盛於唐﹐增光於宋。迄於金﹐又合遼﹑宋之法而潤色之﹐卒不以《六藝》爲致治之成法。進士之目名以鄕貢﹑進士者﹐本周之鄕舉之遺意也﹔試之以賦義﹑策論者﹐本漢射策之遺法也。金天會攺元﹐始設科舉﹐有詞賦﹐有經義﹐有同進士﹐有同《三傳》﹐有同學究﹐凡五等。詞賦於東﹑西兩京﹐或蔚﹑朔﹑平﹑顯等州﹐或涼庭試﹐試期不限定月日﹐試處亦不限定州府。詞賦之初﹐以經傳子史內出題﹐次又令逐年攺一經﹐亦許注內﹐出題以《書》《詩》《易》《禮》《春秋》爲次﹐蓋循遼舊也。至天眷三年﹐浙津府試。迨及海陵天徳三年﹐親試於上京。貞元二年﹐遷都於燕﹐自後止試於浙津府﹐收遼﹑宋之後﹐正隆二年﹐以《五經》《三史》正文內出題。明昌二年﹐攺令羣經子史內出題﹐仍與本傳。此詞賦之大略也。經義之初﹐詔試眞定府﹐所放號七十二賢榜。迨及蔚州﹑浙津﹐令《易》《書》《詩》《禮》《春秋》專治一經內出題﹐蓋循宋舊也。天徳三年﹐罷去經義及諸科﹐止以詞賦取人。明昌初﹐詔復興經義。此經義之大略也。天眷二年﹐令大河已南﹐別開舉場﹐謂之南選。貞元二年﹐遷都於燕﹐遂合南北通試於燕。正隆二年﹐令每二年一次開辟﹐立定程限月日﹐更不擇日﹐以定爲例。府試初分六路﹐次九路﹐後十路。此限定月日分格也。天徳二年﹐詔舉人鄕﹑府﹑省﹑禦四試中第。明昌三年﹐罷去禦試﹐止三試中第。府試五人取名合試﹐依大定間例﹐不過五百人。後以舉人漸多﹐會試四人取一名﹐得者常不下八九百人﹐鄕試取奏旨。此限定場數﹑人數格也。自天眷二年﹐浙津放第於廣陽門西一僧寺門上唱名﹔至遷都後﹐命宣陽門上唱名﹐後爲定例。此唱名之格也。明昌初﹐五舉終場人直赴禦試﹐不中者別作恩榜﹐賜同進士出身﹔會元禦試不中者﹐令榜末安插﹔府元被黜者﹐許來舉直赴部。初﹐貞三年﹐終場人年五十以上者﹐便行該恩。此該恩之格也。大定三年﹐孟宗獻四元登第﹐特受奉直大夫﹐第二﹑第三人授儒林郎﹐餘皆從仕郎﹐後不得爲例。明昌間﹐以及第者多﹐第一甲取五六人﹐狀元授一十一官﹐第二﹑第三授九官﹐餘皆受三官。此又授官之法也。進士第一任丞簿軍防判﹐第二任縣令。此除受之格也。近披閱《金國登科》﹐顯官升相位及名卿士大夫﹐間見疊出﹐代不乏人﹐所以翼贊百年。如大定﹑明昌五十餘載﹐朝野閒暇﹐時和歲丰﹐則輔相佐佑﹐所益居多﹐科舉亦無負於國家矣。是知科舉豈徒習其言說﹐誦其句讀﹐ゼ章繪句而已哉﹖篆刻雕虫而已哉﹖固將率性修道之人文﹐化成天下﹐上則安富尊榮﹐下則孝悌忠信﹐而建萬世之長策。科舉之功﹐不其大乎﹖國家所以稽古重道者﹐以《六經》載道﹐所以重科舉也﹔後世所以重科舉者﹐以維持《六經》﹐能傳帝王之道也。科舉之功﹐不其大乎﹖庚子歲季秋朔日﹐東原李世弼序。」唐人《黃金臺詩》﹕「燕昭北築黃金臺﹐四方豪俊乘風來。秦家燒書殺儒客﹐肘腋之間千里隔。去年八月幽州道﹐昭王墓前哭秋艸。今年五月咸陽關﹐秦家城外悲河山。河上關頭車馬路﹐殘日靑煙五陵樹。」圖克坦軒云「此詩議論深長﹐甚可學也。」皇甫《編年紀傳論》﹕「古史編年﹐至漢司馬遷始更其制而爲紀傳相承。且編年之作﹐豈非以事系日﹐以日系月﹐以月系時﹐以時系年者哉﹖司馬氏作《紀》﹐以項羽承秦﹐以呂后接之﹐亦以歷年不可中廢故也。」均輸法起桑宏羊﹐謂市井百貨皆輸官坊﹐商賈不復貿易。唐禮部員外郎爲瑞錦窠﹐員外廳前有大石﹐碎諸州廢印於上。又掌圖寫祥瑞。令狐楚元和初任此員外郎﹐嘗有詩曰「移石幾回敲廢印﹐開箱何處送新圖」是也。《退朝錄》。疏廣云「賢而多財﹐則損其志﹔愚而多財﹐則益其過。且富者眾之怨也﹐吾旣亡以教子孫﹐不欲益其過而生怨。待君子以誠﹐治小人以術﹐反是爲不仁不智矣。」東銘﹕「侶乎兼愛﹐其實理一而分殊。」漢制﹐州郡佐史自長史以下﹐皆太守﹑刺史自辟。如杜髙則楊震所辟﹐李膺則胡廣所辟。唐制﹐采訪節度官屑﹐自判官已下﹐得自辟舉。未報則稱攝﹐已命則同正。如杜甫則嚴武所辟﹐韓愈則董晉所辟。三司使﹐謂鹽鐵﹑度支﹑置制條例司。歐參政云「天下之事﹐惟宰相得行﹐惟臺諫得盲。」漢時﹐長安北七百里卽匈奴之地。長城始築﹐自趙簡子﹐議者亙千﹐里人治一步﹐役三十。秦制﹐商鞅佐秦﹐以爲地利不盡﹐更以二百四十步爲畝﹐百畝給一夫。又以秦地曠而人寡﹐晉狹而人夥﹐誘三晉之人耕﹐而優其田宅﹐復及子孫。使秦人應敵於外﹐非農與戰不得入官。大率百人以五十爲農﹐五十人習戰﹐故兵彊國富。漢故事﹕漢興七年﹐長樂宮成。諸侯朝畢﹐復置酒侍坐殿上﹐伏尊以卑次起上壽。故事﹐上壽《四會曲》﹐注言「但有鐘鼓無歌詩。」魏靑龍二年﹐以古《置酒曲》代《四會曲》﹐又易古詩爲羽觴行﹐用爲上壽曲﹐施用最在前﹐《鹿鳴》以下十二曲﹐名食舉樂﹐而《四會曲》遂廢。古者司會﹐今之尙書也。《周官司會》﹕「以參互考日成﹐以月要考月成﹐以歲會考歲成﹐以周知四國之治﹐以詔王及冢宰廢置。」「笮﹐復引一索﹐其名爲笮﹐人懸半空﹐度彼絕壑。」此獨孤及《招北客》辭也。天子之門以通十二子﹐謂甲與子爲支幹之首﹐總而言之也。六壬﹐壬爲水﹐其數皆六﹐如六丙﹑六丁之類。百六之會﹐章會統元﹐漢以黃帝上元甲子爲首。至太和元年﹐所積之數至百六十年爲一厄也﹝《漢律曆志》﹞。髙麗官制﹐其品從﹐論穿執傘有陪蓋﹐爲從傘也。金國初問宋索金文玉冊﹐宋曾冊爲東懷國。溫公《通鑑》無髙祖廢孝惠﹐畱侯招四皓從太子事。伊川《易傳》取之者﹐善其智而能諫﹐以明納約之義。溫公去之者﹐爲後世慮遠矣。去取之意﹐兩不相悖﹐學者當默識之。楊龜山云「箕子疑亦可死﹐而佯狂以避。蓋以父師之義死之則傷勇矣。」老﹑莊之學﹐衡麓胡先生云「老﹑莊見周末文勝﹐人皆從事於儀物度數﹐不復以誠信爲主﹐故欲掃除獘迹﹐以乎本眞。而矯枉太過﹐立言有失﹐元虛幽眇﹐不切事情﹐遂使末流遺略禮法﹐忽棄實徳﹐浮游波蕩﹐其爲世害﹐更甚於文滅質。」漢開西域三十六國﹐後稍分至五十餘國﹐皆在匈奴之西﹑烏孫國之南﹐遠者萬有二千餘里﹐近者不下九千餘里。或問上蔡先生﹕「講論經典﹐二三其說者﹐當何從﹖」謝答曰「用得卽是﹐驗之於心而安﹐體之於身而可行﹐斯是矣。如求之或過於幽深﹐証之或出於穿鑿﹐徒將破碎大體﹐不見聖賢之用心﹐宜無取焉。」劉元城云「說得一丈﹐不如行取一尺。」楊龜山語遊執中云「常以晝驗之於妻子﹐以觀其行之篤與否也。夜考之於夢寐﹐以卜其志之定與否也。」伊川先生云「讀書當平其心﹐易其气﹐闕其疑﹐則聖人之意見矣。」東坡先生云「聖人之言﹐當以數句成文而求其意。若學者率以一字爲斷﹐遇其不同﹐則異說生焉。」朱文公語學者觀書法云「且當玩味大意﹐就自己分上著實體驗﹐不須細碎計較一兩字異同。學問之道無他﹐求其放心而已。」東坡論老﹑莊之教﹕「君臣﹑父子﹑夫婦之間﹐泛泛乎若萍遊於江湖而適所值者﹐商鞅﹑韓非得其所以輕天下﹑齊萬物之術﹐是以敢爲殘忍而無疑。大抵於所厚者薄﹐則無所不薄﹐理勢然也。」陳履常云「士大夫視天下不平之事﹐不當懷不平之意。平居憤憤﹐切齒扼腕﹐誠非爲已﹐一旦當事而發之﹐如決江河﹐其可禦耶﹖必有過甚覆溺之至﹐切爲陳子之論﹐有《大學》『有所忿則不得其正』之義﹐要當廓然大公﹐物來而順應之。」胡文定公曰「有志於學者﹐當以聖人爲則﹔有志於天下者﹐當以宰相自期。降此不足道矣。」石䢐徠曰「士之積道徳﹑富仁義於一身﹐蓋假權位以布諸行事﹐利於天下也。豈有屑屑然謀夫衣食者歟﹖」侯師聖曰「事君者以行道爲志﹐非爲祿也﹐然亦有時而爲貧。若專以祿爲事﹐則廝役之志也。」胡衡麓曰「士之器大槪有之﹕志於道徳者﹐功名不足以累其心﹔志於功名者﹐富貴不足以累其心﹔志於富貴者﹐苟富貴而已﹐則亦無所不至矣﹐孔子所謂鄙夫之事。」橫渠曰「徳未成而先以功業爲事﹐是代大匠斫﹐鮮不傷手也。」堯夫詩曰「愼勿輕言天下事﹐伊﹑周元不是庸人。」陳述古曰「大丈夫當容人﹐勿爲人所容。」伊川云「別事人都彊得﹐惟識量不可彊。如鄧艾位三公﹐年七十﹐處得甚好﹐及因下蜀有功﹐便動了。謝安當謝元破苻堅﹐對客圍棋﹐報至不喜﹐及歸折屐齒﹐彊終不得。」又云「堯﹑舜事業﹐亦只如太虛中一點浮雲過目。」胡文定公語楊訓曰「人家切不要事事足意﹐得常有些不足處便好﹔人家才事事足意﹐便有不好事出。亦體消長之理言也。」靑苗錢如今之預取麥錢也﹐假如卽日麥價一貫﹐借與五百﹐將來徵麥一石。助役錢﹐國家遇有大役﹐均取錢於民﹐官爲雇傭也。「唐故事﹐奉使四夷﹐其印章曰『大唐入某國之印。』」見《蜀王建世家》。五代吳越貢賦﹐朝廷遣使﹐皆由淄﹑萊泛海﹐歲常漂沒其使。吳越王錢Α嘗遊衣錦軍﹐作《還鄕歌》﹐歌曰「三節還鄕兮掛錦衣﹐父老遠來相追隨。牛斗無孛人無欺﹐吳越一王駟馬歸。」唐開元二年﹐制選京官有才識者﹐除都督﹑刺史﹔都督﹑刺史有政迹者﹐除京官。使出入常均﹐永爲恆式。漢制﹐由郎官而出宰百里﹐由郡守而入爲三公。漢少府﹐掌山海陂澤之稅﹐以備天子私奉﹔大司農﹐掌國貨﹐以供軍國之需。漢制﹐武帝北伐﹐乃置萬騎太守﹐而馬政兼於郡二千石。崔浩考校漢元以來五星行度﹐並譏前吏之失﹐以示髙允。允曰「漢元年冬十月﹐五星聚於東井﹐此乃歷數之淺。今譏漢史而不覺此繆﹖」浩曰「所繆云何﹖」允曰「按《星傳》﹐金﹑水二星常附日而行﹐冬十月日旦在尾﹑箕﹐其昏沒於申南﹐而東井方出寅北﹐二星何因附日而行﹖史官欲神其事﹐不復推之於理。」後歲餘﹐浩謂允曰「前所論者﹐本不經心﹐及更考究﹐果如君言。以前三月聚於東井﹐非十月也。」頒髙麗歷曰﹕詔云「惟歷象日月星辰﹐乃能成歲﹔自侯甸男邦采衛﹐要欲同文。」直學士髙鳴雄飛辭也。公﹐太原人﹐官至吏部尙書。﹝原缺二十八字﹞字同叟﹐淮南髙郵之隱君子也。身﹝原缺四字﹞骨如削石﹐瞳子碧色有光﹐嘗賣繒於市﹐遇華﹝原缺三字﹞從授煉丹鑄劍長生之術﹐元翁名碧天﹐其師﹝原缺二宇﹞海蟾﹐海蟾之師曰呂洞賓﹐洞賓之師曰鐘離權﹐﹝原缺三字﹞五世矣。﹝原缺二字﹞云「龍不識石﹐人不識風﹐鬼不識土﹐魚不識水﹐﹝原缺五宇﹞先生云「陽不冬藏﹐春气發而無力。﹝原缺八字﹞十一月十二月十四日。﹝原缺三字﹞陽羅γ渡江。明年十二月﹐臨安降。度宗二庶﹝原缺三字﹞陳宜中﹑文天祥﹐兩淮張世傑擁入許浦江口﹐時﹝原缺五字﹞因攺號景炎﹐凡十八月﹐十六年爲帥臣張﹝原缺三字﹞戰於崖山口﹐執文天祥至大都﹐囚之。上屢欲赦出相之﹐竟不從。十九年十二月初九日﹐戮於燕南城柴市。「《錢譜》﹐劉更生傳。舜父盲﹐其母常鬻薪以自給。舜時糶米﹐返置錢於米囊中﹐以還其母﹐則重華之世錢已行矣﹐此唐代錢之驗也。賈逵注﹕『夏﹑商金幣三等﹐錢爲下等。』先儒所傳有錢明矣。」梁大司馬顧協所撰《踐譜序》云。漢尙書郎主作文書起艸﹐月賜赤管一雙。●卷六野合﹐女子七七四十九陰絕﹐男子八八六十四陽絕﹐過此爲婚爲野合。時叔梁紇過六十四﹐娶顏氏少女﹐故曰野合。宋紹興中﹐衍聖公渡江而東者﹐孔也。蠶爲龍之精。按﹕馬質云「禁原蠶。」注﹕「天文辰爲馬。」《蠶書》曰「蠶爲龍精﹐月值大火﹐則浴其種。」是蠶與馬同气。李林甫《月令釋》曰「先蠶﹐天駟也。先蠶之神﹐或以爲苑窳婦人﹑寓氏公主﹐或以爲黃帝﹐或以爲西陵氏﹐或以爲天師﹐歷論不一。然蠶爲馬首﹐其性喜溫惡濕﹐其浴火月﹐而再養則傷馬。」此固以馬同出於天駟矣。然天駟可爲蠶祖﹐而非先蠶者也。蠶﹐婦人之事。《史記》﹕「黃帝娶西陵氏﹐始蠶。」漢祀苑窳婦人﹑寓氏公主﹐此或有所傳﹐然其祭祀壇﹐或少牢﹐或太牢﹐或一獻﹐或三獻﹐禮必皇后親享北齊﹐使公卿祀之﹐非也。其曰龍精﹝見《荀子賦蠶》。此下當有脫文﹞。開府儀同三司﹐謂置府辟吏﹐儀同三公也﹝唐制﹞。感生帝。《唐王仲邱傳》引鄭元注云「天之五帝遞王﹐王者必感以興。故夏之正月祭所生於郊﹐以其祖配之﹐固以祈谷。」感帝之祀﹐貞觀用之矣。廟制﹐古者天子七廟﹐虞至周不易之制也。七廟者各異廟﹐前廟後寢。漢自明帝﹐遵詔儉約﹐無起陵寢﹐藏衣裳於廟。魏立二廟﹐晉﹑宋﹑齊﹑隋及唐﹐皆同一廟而異寢。建廟及寢﹐廟所以象生之有朝﹐寢所以象生之有寢也。建之觀門之內﹐不敢遠其親也﹔位之觀門之左﹐不忍死其親也。諸侯五廟﹐謂二昭﹑二穆與太祖之廟五。鄭氏曰「太祖﹐始封之君。王者之後﹐不爲始封之君廟。」蓋諸侯不敢祖天子﹐故王之子弟始爲諸侯﹐不得立出王之廟。後世子孫祖其始封者﹐而其或有大功徳﹐特命祀其祖先而廟可也﹐魯有姜原﹑文王之廟﹐鄭祖厲王是也。若王者之後﹐始封之君非有功徳﹐不可爲祖﹐則祖其先代之上也﹐宋祖帝乙是也。大夫三廟﹐一昭一穆與太祖之廟三。鄭氏曰「太祖是別子始爵者。𨿽非別子﹐始爵者亦然。」鄭志《答趙商》謂﹕「《王制》﹕商制﹐故𨿽非諸侯之別子﹐亦得立太祖之廟。周制﹐別子爲太祖﹐若非別子之後﹐𨿽爲大夫﹐但立父﹑祖﹑曾三廟﹐隨時而遷﹐不立始爵者爲太祖也。」然《左氏》曰「大夫有二宗」﹐荀卿曰「大夫士有常宗」﹐則大夫有百世不遷之大宗﹐有五世則遷之小宗﹐是太祖之廟常不遷也。《祭法》曰「大夫三廟﹐考與王考﹑皇考有廟﹐顯考﹑祖考無廟。」太祖正東向之位。劉歆曰「孫居王父之處﹐以正昭穆﹝父以明察下曰昭﹐子以敬事上曰穆﹞。」則與祖相代﹐此遷廟之殺也。張純曰「父子不並坐﹐而孫從王父。」《決疑要注》曰「凡昭穆﹐父南面﹐故曰昭。昭者﹐明也。子北面﹐故曰穆。穆者﹐順也。」杜佑曰「太祖於室之中奧西壁下東面﹐太祖之子南面爲昭次之﹐昭之北面相對爲穆。」張純曰「元始中﹐禮父爲昭﹐南面子爲穆﹐北面相對爲穆﹐父子不並坐也。」﹝又﹐《祭統》曰「昭穆者﹐所以別父子遠近﹑長幼﹑親疏之序而無亂也。」﹞藏主。《開元禮元鑑》曰「藏主合在何處。」按﹕《五經異義》云「藏主於廟西壁中﹐備水火之災。必在西者﹐長老之處﹐地道尊右﹐鬼神幽陰也。」祭薦。《檀弓》﹕「有薦新﹐如朔奠﹝謂重新物爲之殷奠﹞。」《王制》﹕「大夫士宗廟之祭﹐有田則祭﹐無田則薦。祭二以首月﹐薦二以仲月。士用特豚﹔大夫用羔﹔庶人春薦韭﹐夏薦麥﹐秋薦黍﹐冬薦稻﹐韭以卵﹐麥以魚﹐黍以豚﹐稻以雁。」髙堂隆曰「天子諸侯月有祭事﹐其孟月四時之祭也﹔大夫以上﹐將之以羔﹐或加犬而已﹔士以豚﹔庶人則惟其時宜﹐魚雁可也。又﹐薦新𨿽在廟﹐皆不出神主。《五禮精義》曰﹕『但設神座。』」陳氏曰「人子之於親﹐飲食與藥﹐必先嘗而後進﹔四時新物﹐必先獻而後食。寢廟之薦新﹐亦推其事先之禮﹐以盡誠敬而已。」宋秦益公檜家廟制。紹興中﹐命立家廟於私第中門之左。一堂五室﹐世祖居中﹐東二昭﹐西二穆﹐堂飾以黝堊。神版長一尺﹐博四寸五分﹐厚五寸八分﹐大書某官大夫神座﹐貯以帛囊﹐藏以漆函﹐用神幄歲四享用孟月柔日。其三獻﹐有司言時享用常器常饌﹐上仿政和故事﹐命制祭器賜也。舞雩臺。雩祭﹐蓋龍見﹐建巳之月。已乃陽亢之時﹐陰气𨿽達﹐用女巫舞雩。女﹐陰也﹔舞﹔所以達陽中之陰也。又﹐吁嗟而禱雨曰雩。社稷爲社五土之神﹑稷五穀之長﹐首種先成﹐故長。蔡邕曰﹕其位在中門之右﹐社主陰﹐其故北向。天子曰大社﹐諸侯爲百姓立社曰國社﹐諸侯自爲立社曰侯社﹐大夫爲民族居百家以上共立一社曰里社。各以所宜木立而表之﹐大社廣五丈﹔諸侯半之﹐蓋方廣二丈五也。皆冒以黃土﹐其主以石﹐謂石土類也。其位社東而稷西﹐王之祭也南面﹔其服也冕﹔其牲黝﹐其祭血﹐取其陰類﹐樽大﹔其樂應鐘﹐舞舞﹔其鼓靈鼓。凡皆因其物以致其義﹐𨿽庶人亦得祭之﹐春有祈而秋有報也。稷非土無以生﹐土非稷無以見生生之效﹐以其同功均利養人故也。地載萬物﹐天垂象﹐取財於地﹐取法於天﹐是以尊天而親地﹐故教報﹑焉。家主中澑﹐田主社﹐示本也﹝陳氏《禮書》﹞。諸侯城郭之制。《典命》云﹕上公九命﹐其國家宮室車旗衣服禮儀﹐皆以命數爲節。」國家﹐國之所居謂城方也。公之城方九里﹐宮方九百步﹔侯伯之城方七里﹐宮方七百步﹔子﹑男之城方三里﹐宮方三百步。五土所宜。《鴻烈子》曰「土地各以類生﹐故山气多男﹐澤气多女﹐阻气多暗﹐風气多聾﹐林气多癃﹐木气多傴﹐巖下气多腫﹐石气多力﹐險阻气多癭﹐暑气多夭﹐寒气多壽﹐穀气多痺﹐邱气多狂﹐衍气多貪。輕土多利﹐重土多遲﹔淸水音小﹐濁水音大﹔湍水人輕﹐遲水人重﹔堅土人剛﹐弱土人肥﹔壚土人大﹐沙土人細﹔息土人美﹐耗土人醜。」七水所宜。汾水濁而宜麻﹐濟水通和而宜麥﹐河水中濁而宜菽﹐洛水輕利而宜禾﹐渭水多力而宜黍﹐漢水重安而宜竹﹐江水肥仁而宜稻。平土之人慧而宜五穀。《爾雅》曰「太平之人仁﹐丹穴之人智﹐太蒙之人信﹐空侗之人武。」釋菜。鄭司農云「古者士相見於君﹐以雉爲贄﹔見於師﹐以菜爲贄。釋卽捨也。始入學必含菜﹐禮先師也。菜﹐藻之屬﹐蓋以泮宮有芹藻﹐猶子事父母有堇苴也。」姓族氏說。┌氏族族族姓┤└氏族族族《詩》曰「振振公姓﹐振振公族。」《書》曰「錫土姓。」《左氏》眾仲曰「天子建徳﹐因生以賜姓。胙之土而命之氏。諸侯以字爲氏﹐因以爲族。官有世功﹐則有官族﹐邑亦如之。」《周語》曰「伯禹疏川導滯﹐鐘水丰物。皇天嘉之﹐祚以天下﹐賜姓曰『姒』﹐氏曰『有夏』﹝堯賜禹姓曰姒﹐封之有夏﹞。謂其能以嘉利富生物也。祚四嶽國﹐命爲侯伯﹐賜姓曰『姜』﹐氏曰『有呂』﹐謂其能爲禹股肱心膂﹐以養物丰人也。」姓非天子不可以賜﹐而氏非諸侯不可以命。姓所以系百姓之正統﹐氏所以別子孫之旁出﹐族則氏之所聚而已。古者或氏於國﹐則齊﹑魯﹑秦﹑吳是也﹔氏於謚﹐則文﹑武﹑成﹑宣是也﹔氏於官﹐則司馬﹑司徒是也﹔氏於爵﹐則王孫﹑公孫﹔氏於字﹐則孟孫﹑叔孫﹔氏於居﹐則東門﹑北郭﹔氏於志﹐則三烏﹑五鹿﹔氏於事﹐則巫土﹑匠陶是也。蓋別姓則爲氏﹐氏則有族。族無不同氏﹐氏有不同族。故八元﹑八愷出於髙陽氏﹑髙辛氏﹐而謂之十六族﹐是氏有不同族也。商氏﹑條氏﹑徐氏之類﹐謂之六族﹔陶氏﹑施氏之類﹐謂之七族﹐宋氏﹑華氏﹐謂之戴族﹔向氏謂之桓族﹐是族無不同氏也。贄禮。帛有衣被之仁﹐皮有炳蔚之文﹐故孤執之。羔有跪乳之禮﹐有羣而不黨之義﹐故卿執之。進必以時﹐行必以序﹐雁也﹐故大夫執之。交有時﹐別有倫﹐被文以相質﹐死分而不變者﹐雉也﹐故士執之。可蓄而不散遷者﹐騖也﹐故庶人執之。可畜而不違時者﹐雞也﹐故工商執之。食邑說。秦爵二十級﹐惟徹侯乃得食縣。其關內侯本無食邑﹐其加異者﹐列之關內之邑﹐食其租稅。漢初﹐七大夫以上﹐皆令食邑。食者除租﹐每戶一歲更輸錢二百﹐《貨殖傳》所謂「千戶之君則二十萬」是也。漢因鄕評取士﹐謂因人共推之也。如公孫宏以充賦﹐萬石君以謹孝聞。漢初﹐入仕者不限年。如劉向﹑陳咸以八十爲郎﹐劉辟疆以八十爲衛尉﹐公孫宏以八十爲相﹐趙充國以七十爲將軍﹐貢禹八十遷禦史大夫。漢集議。漢置大夫﹐專掌議論﹐事荀疑似未決﹐合中朝之士雜議之﹐自兩府大臣以下至博士議郎﹐皆得議之﹐不嫌於卑抗尊也。如呼韓邪單於款塞﹐卒用郎中侯應之策﹔朱博得罪﹐議獄者五十八人﹔王嘉得罪﹐議者六十人。故曰「漢集議﹐有公天下之心。」漢封侯號。有宰相封侯者﹐公孫子津是也﹔有婦人封侯者﹐蕭何夫人同封贊阝侯﹑樊噲妻呂須封羌侯是也﹔以地名封者﹐平陵﹑宜春是也﹔以功封者﹐冠侯﹑驃侯是也﹔以美名封者﹐博望﹑博陸是也。太行山水皆γ流地中﹐關中諸水皆行流地上。金銀魚袋。唐髙宗給五品上隨身銀魚袋﹐以防詔命之詐﹐出內必合之﹔三品以上金飾袋。垂拱中﹐都督﹑刺史始賜魚。中宗景龍中﹐令特進佩魚。散官佩魚自此始。宋張師正《倦遊錄》云「魚袋者﹐取事君夙夜匪懈之義。以金爲飾﹐亦身之華也。」上公桓圭﹑侯信圭﹑伯躬圭﹑鎭圭﹑冒圭﹕公謂二王之侯及王之上公﹐雙植謂之桓﹐桓宮室之象﹐所以安其上也。信當爲身﹐與躬圭蓋皆象以人形爲彖﹐但文有粗縟耳﹐欲其愼行以保身也。鎭圭尺二寸﹐天子守之﹐鄭氏曰「鎭﹐安也。所以安四方。」以四方鎭山爲飾﹐崇髙惇厚而萬物附焉者山也。冒圭﹐孔氏曰「冒﹐以齊瑞信﹐方四寸﹐邪刻之」﹐然冒之以知諸侯之信僞﹐猶今之合符也。子谷璧﹑男蒲璧﹕谷所以養人﹐蒲爲席以安人﹐璧皆徑五寸。子男不執圭者﹐未成國也。蓋桓彊立不撓而安上爲任﹐故公圭彖之。身伸而躬屈﹐伸者尊足以候外而蔽內﹐屈者卑足以長人﹐故侯伯之圭彖之。子不足以長人﹐而可以養人﹐故璧彖以谷。男不足以養人而﹐可以安人﹐故璧彖以蒲。圭者天之用﹐璧者天之體﹐盡其用者必盡其體﹐得其體未必盡其用﹐此圭璧所以不全也。王后駔琮﹝駔音組﹞﹕「作方玉五寸﹐上有鼻﹐以組系之﹐因名焉。」蓋古者建國﹐王立朝﹐後立市﹐用以爲權也。牙璋﹐中璋﹕《典瑞》曰「牙璋起兵旅﹐以治兵守。」鄭司農曰「牙璋﹐彖以爲牙。牙齒﹐兵象﹐故以牙璋發兵。」又﹐牙璋中璋皆有鈕牙之飾。賈公彥云「軍多用牙璋﹐軍少用中璋。」《白虎通》曰「璋位南方﹐南方陽極而陰生。」兵亦陰也﹐故以兵起爲義﹐如漢有銅虎符﹐魏有兵符﹐以發郡國兵﹐豈牙﹑中之類歟﹖白琥﹕刻虎爲形者﹐以形成於秋也。琥﹐禮西方之玉也。以鹽爲虎形者﹐亦示武之謂也。璦。《說文》曰「瑗﹐大孔璧也。」人君上除﹐陛以相引。環﹕《荀子》曰「絕人以﹐反絕以環。」範寧《釋谷梁》曰﹕君賜之環則還﹐賜之則往。」蓋環之爲物﹐或施於佩﹐或施之於帶﹐反絕佩環則不佩。六幣相合﹕行人合六幣﹐圭以馬﹐璋以皮﹐璧以帛﹐琮以錦﹐虎以繡﹐璜以黼﹐何也﹖昔太王事狄人以皮幣﹐繼之以犬馬﹐終之以珠玉﹐是珠玉重於犬馬﹐犬馬重於皮幣﹐則合圭以馬﹐合璋以皮﹐宜矣。繡﹑黼皆陰功也﹐繡則五色之全﹐黼則白黑而已﹐是繡備於黼也﹐則合琥以繡﹐合璜以黼﹐宜矣。婚禮﹐納徵以束帛﹐饗贈送者以束錦﹔聘禮﹐享君夫人以束帛﹐覿以束錦﹔上大夫與下大夫致賓介饔餼皆以束帛﹐賓介儐之以束錦﹔食禮﹐君侑幣小束帛﹐大夫相食以束錦﹐是帛宜於錦也﹐則合璧以佩﹐合琮以錦﹐宜矣。圭﹐東方也。馬﹐動物也。璋﹐南方也。皮﹐文物﹐故以文。琥﹐西方也﹐萬寶之成﹐莫備於此﹐故以繡。璜﹐北方也﹐陰陽之辧﹐莫斷於此﹐故以黼。此六幣所以合之之意也。皮﹑馬不上堂﹐故﹑璋特達於上﹐然則璧﹑琮﹑琥﹑璜皆非特達者歟﹖伏日。《歷忌》釋曰「伏者何也﹖金气伏藏之日也。四時代謝﹐皆以相生﹐立春木代水﹐水生木﹔立夏火代木﹐木生火﹔立冬水代金﹐金生水﹔至於立秋﹐以金代火﹐金畏於火﹐故至庚日必伏。庚者﹐金故也。」臘日。《風俗通》曰「《禮傳》﹐夏日嘉平﹐殷曰淸祀﹐周曰大蠟﹐漢攺曰臘。臘者﹐獵也。因獵取獸祭先祖也﹐漢火行衰於戌﹐故曰臘也。」《漢舊儀》曰「臘者﹐報諸神鬼古聖賢有功於民者。」《禮記》﹕「伊耆氏始爲蠟。蠟者﹐索也。歲十二月合聚萬物而索享之也。」《周禮》﹕「祭蠟﹐則吹《豳》《頌》﹐擊土鼓﹐以息老物。《周禮》節有八節。玉節之制﹐以玉爲之﹐以命數爲大小﹐守邦國者用之。角節用犀角﹐角在鼻上﹐是角中之貴﹐守都鄙者用之。虎節﹐山多虎者用之﹐謂晉國之類﹐以金爲節鑄象焉﹐必自以其國所多者﹐於以相別爲信。人節﹐平地多人者用﹐謂衛國之類。龍節﹐澤多龍者用之﹐謂鄭國之類﹐皆以金爲之﹐以英蕩輔之﹔英蕩﹐畫函也﹐以竹爲之而有飾焉﹐盛節器也﹐輔之節者﹐使不損也。旌節﹐道路用之﹐道路謂鄕遂大夫也。符節﹐都鄙用之﹐都鄙謂公之子弟及卿大夫采地之吏也。管節﹐以竹爲之﹐析節竹爲符節﹐全竹爲管節﹐如今之竹使符也。其有商者﹐通之以符節。門關者與市聯事﹐節可同也。《康誥》曰﹕越小臣諸節。」《春秋》宋司馬握節以死﹐司城效節於府人而去﹐司馬牛致其邑與硅而適齊﹝﹐守邑土信符﹞。則守節不特於邦國都鄙﹐𨿽官府小臣亦有之矣。漢竹使符﹑銅虎符﹐各分其半﹐右畱京師﹐左付郡守﹐以傳司關。凡所達貨賄者﹐則以節傳出之﹐如今移所過文書。凡通達於天下者﹐必有節﹐以傳輔之。漢制﹐門關用傳﹐作兩行書繒帛上﹐各持其一﹐出入合之﹐豈古之遺制歟﹖●卷七喪服小記。別子爲祖﹐繼別爲宗﹐繼禰者爲小宗﹐有五世而遷之宗﹐宗其繼髙祖者也﹐是故祖遷於上﹐宗易於下。尊祖故敬宗﹐所以尊祖禰也。《大傳》曰「別子爲祖﹐繼別爲宗﹐繼禰者爲小宗﹐有百世不遷之宗﹐有五世則遷之宗。百世不遷者﹐別子之後也。宗其繼別子之所自出者﹐百世不遷者也。宗其繼髙祖者﹐五世則遷者也。」禰﹝繼禰﹞小宗小宗禰﹝繼禰﹞小宗小宗小宗禰﹝繼禰﹞小宗小宗小宗禰﹝繼禰﹞小宗小宗小宗﹝別子繼別爲祖爲宗﹞大宗大宗大宗大宗諸侯﹝繼世之君﹞君君君君君陳氏《禮書》云「公子不得禰先君﹐故爲別子而繼別者﹐族人宗之爲大宗﹐遠𨿽至於絕屬﹐猶爲之服衰三月。庶子不得祭祖﹐故諸兄弟宗之爲小宗﹐以其服服之。大宗遠祖之正體則一而已﹐小宗髙祖之正體﹐其別有四﹐則繼禰者兄弟宗之﹐繼祖者從兄弟宗之﹐繼曾祖者從祖兄弟宗之﹐繼髙祖者從曾祖兄弟宗之﹐四世親盡屬絕而不爲宗矣。然言繼別爲宗﹐又言繼別子之所自出者﹔言繼禰爲小宗﹐又言宗其繼髙祖者﹐則繼別子者﹐子之子也﹔繼別子之所自出者﹐卽別子也﹔繼禰者﹐庶子之子﹔繼髙祖者﹐五世之孫也。繼禰言其始﹐繼髙祖言其終﹐繼別言其宗﹐繼別子之所自出言其祖。《經》言繼別子之所自出﹐穎達言別子之所由出﹐然則別子之所由出﹐卽國君也﹐其可宗乎﹖」璽。衛宏《漢書舊儀》曰「璽﹐白玉﹐螭虎紐﹐文曰皇帝行璽﹑天子信璽﹐凡六。」又曰「諸侯王印黃金橐駝紐﹐文亦曰璽﹔列侯黃金印龜紐﹐文曰印﹐丞相﹑將軍黃金龜紐﹐文曰章﹔中二千石銀印龜紐﹐文曰章﹔千石﹑六百石﹑四百石銅印鼻紐﹐文曰印。」孫堅得傳國璽﹐方圍四寸﹐上紐盤五龍。然則漢天子之璽﹐其方不過四寸﹐諸侯王已下其小可知。土牛制義﹕《月令》﹕「季冬﹐命有司出土牛﹐以送寒气。」《正義》曰「出﹐猶作也。丑爲牛﹐牛可牽止也。送﹐猶畢也。其月建丑﹐又土能克水﹐持水之陰气﹐故時作土牛﹐以畢送寒气也。土勝水﹐故可以勝寒﹐又且以升陽。」《唐月令》﹕「季冬出土牛以示農耕之早晚﹐若立春在十二月望﹐則策牛人近前﹐示其農早﹔立春在十二月晦及正月朔﹐則策牛人當中﹐示其農平﹔立春近正月望﹐則策牛人近後﹐示其農晚也。」《後漢志》﹕「季冬作土牛六頭於國都郡縣城外丑地。其牛色以歲之幹色爲首﹐甲乙木﹐其色靑﹔丙丁火﹐其色赤﹔戊已土﹐其色黃﹔庚辛金﹐其色白﹔壬癸水﹐其色黑。以支色爲身﹐寅卯木﹐其色靑﹔巳午火﹐其色赤﹔申酉金﹐其色白﹔亥子水﹐其色黑﹔辰戌﹑丑未土﹐其色黃。納音色爲腹﹐若甲子﹑乙丑金﹐其色白﹔丙寅﹑丁卯火﹐其色赤﹐他皆仿此。以立春日幹色爲角﹑耳﹑尾﹐支色爲脛﹐納音色爲蹄。設令甲子歲﹐甲爲幹﹐其色靑﹐則靑爲牛首﹔子爲水﹐其色黑﹐則黑爲身﹔納音金﹐其色白﹐則白爲腹。又若丙寅日立春﹐丙爲幹﹐其色赤﹐則赤爲角﹑耳﹑尾﹔寅爲支﹐其色靑﹐則靑爲脛﹔納音火﹐其色赤﹐赤爲蹄。」九州釋義﹕衮州。衮﹐信也。五行星流而爲衮。豫州。豫﹐舒也。又序也﹐言陰陽分布﹐各得其序。荊州。荊﹐疆也。陽盛物堅﹐其气急。冀州。冀﹐近也。《爾雅》云「兩河間曰冀。」靑州。《元命苞》曰「虛﹑危星精流而爲靑。」雍州。雍﹐壅也。《唐地紀》曰「雍兼得梁州之地﹐西北位﹐陽所不及﹐陰气壅遏﹐故取名焉。」益州。益﹐謂溢也。舒﹐徐也。揚﹐輕也。鐘山﹕徐爰曰「建康北十餘里有鐘山。漢末﹐金陵尉蔣子文討賊戰亡﹐靈發於山﹐因立蔣侯祠﹐故世號蔣山神。」赤縣﹕張衡《靈憲圖》曰「昆侖東南有赤縣之州﹐風雨有時﹐寒暑有節。苟非此土﹐南則多暑﹐北則多寒﹐東則多陰﹐故聖王不處焉。」《史記》鄒衍曰「中國於天下﹐八十一分居其一分耳。中國名赤縣。赤縣內自有九州﹐禹之敍九州是也﹐不得爲州數﹐中國外如赤縣州者又有九﹐乃謂九州也。有裨海環之﹐如一區中者﹐乃爲一州也。如是者九﹐乃有大瀛海環其外﹐天地之際焉。」三川﹐河﹑洛﹑伊也。司馬光言行錄﹕有司奏盲日當食。光盲﹕「食不滿分﹐或京師不見﹐皆賀。臣以爲日食四方見而京師獨不見﹐天意人君爲陰邪所蔽﹐天下皆知而朝廷獨不知﹐其爲災當益甚﹐不當賀。」詔從之﹐後以爲常。漢宮中有宣室﹑武臺﹕召文臣則於宣室﹐召武臣則於武臺。春夏秋冬釋義。《禮鄕飲酒》云「春之爲言蠢也﹐產萬物者聖也。夏之爲言假也﹐養之﹑長之假之仁也。秋之爲言愁也﹐愁之以時察﹐守義者也。冬之爲言中也﹐中者藏也。天地嚴凝之气﹐始於西南而盛於西北﹐此天地尊嚴之義气也﹔溫厚之气﹐始於東北而盛於東南﹐此天地盛徳之仁气也。」按《地誌》﹕「今衛州城卽殷牧野之地﹐周武王伐紂築也。」又云「武王至於商郊牧野﹐乃築此城。」祭說。唐韋彤議曰「祭非外至﹐生於心者也。是故聖人等牲牢﹐布籩豆﹐昆虫艸木可薦者﹐莫不咸在﹐所以享宗廟﹑交神明而全孝敬也。」遺山嘗與張噥齋論文﹐見有竊用前人辭意而復加雌黃者。遺山曰「旣盜其物﹐又傷事主﹐可乎﹖」一座爲絕倒﹝噥齋卽張允文先生﹐蓋遺山戲語也。嘗有詩云「因君寄謝噥齋老﹐道我今年二十七。」﹞。作論法。鹿庵云「語與義體式一般﹐亦是冒原講證結﹐但論入作獨句直下﹐不似義兩句扇對而入﹐如麻先生《﹝漢書﹞貫﹝五經﹞論》最明白得體。」金淸漳老人﹐南宮人﹐曾撰本縣二閬神廟碑﹐遺山見之﹐謂進士張和之有讀得行之語。光武同馮異遇雨燎衣處﹐在今南宮東北二十里馮村。內外制。翰林學士所撰者爲內制﹐中書捨入定撰者爲外制。金哀宗朝﹐有親軍殺其子者﹐法家斷不至死。上曰「親軍宿衛之人﹐父子之間﹐殘忍如此﹐與常人不同。」竟坐死諭。徐大卿云「沼命之體﹐莫如兩漢﹐以其體實故也﹝余則何卹﹞。」又﹐大卿等論及子告母事﹐孟徳卿有莊公﹑文姜之說﹐徐公主義重於母。李侍講說﹕「中和眞人在龍廷﹐時以瞻對無時﹐恆備物以充咀嚼。時一士人同在邸捨﹐師每與之分甘。一日﹐師復求之﹐彼辭無有﹐托便旋食焉。師知之﹐因曰﹕『沙漠之羊﹐與中土桑用略同﹐肉充饑﹐毛作氈﹐皮爲裘﹐角爲丕。此人所共知﹐不憶近來羊尿又可以配餅食也。』聞者爲大笑。彼徐悟其方已甚有愧色。」楊勸農春卿夜讀書﹐有鼠出﹐躍書幾上﹐忽投膏罐中。楊子取一方木覆之。隨突以出﹐環書冊走不輟﹐作人語曰「油著油著。」楊笑起曰「吾避汝。」燕城閣前晌午市合更忙﹐猝不能過﹐卽擎虛器云「油著油著。」人卽避開﹐故鼠亦云云。聞者爲笑。圖克坦侍講說﹕「右丞相琚﹐大定末﹐致仕居鄕中。一日會客間﹐聞司錄呵喝過門。公卽起立﹐旣遠復位。客曰﹕『丞相何若此。』公曰﹕『參軍𨿽微﹐國家命官也。吾敢不敬﹖』眾客爲嘆息﹝丞相字子美﹐中山人﹞。王西溪嘗云「表章體﹐臣無居首之理。故今之表式﹐皆以帝旨冠首。王西溪云「《元遺山錄冊》中云﹕『東平範尊師庵內見化飯王先生﹐說渠海州爲吏時﹐歲貢糟姜糟蟹。海棠出州東入海八百里峽島﹐島是龍宮地﹐生海棠作矮樹﹐花色深紅﹐大如茶碗麵而百葉﹐香韻殊絕。開時可持一月久﹐旣衰不落而萎。每歲自島中移百本入海州禦園﹐明年再移百本﹐而以先所種者供禦﹐每花一金簽牌記之﹐腳花乃得入州官民家﹐每一花必三葉承之﹐重九開。』」鹿庵先生爲學士日﹐命應奉編修輩﹐取《金實錄》內名臣事迹﹐欲集爲長編﹐俾士大夫家易於觀錄。或問其去取法。曰「大抵人之功勞﹐必須具載﹐如西漢曹參﹑樊噲傳﹐此其例也。」又曰「西漢列傳﹐是多少好墓志碑銘格佯﹐學之有餘師矣。」旣而侍講某多略去其人勛效﹐鹿庵聞之曰「某不解此﹐平日於書多漫讀過去了。」●卷八甲午九月望日﹐東原五六友人會於孫侯小軒﹐話及前朝得失之漸。坐客問云「金有中原百有餘年﹐將來國史何如爾﹖」或曰「白唐已降﹐五代相承﹐宋受周禪﹐𨿽靖康間二帝蒙塵﹐緣江湖以南﹐趙氏不絕。金於《宋史》中﹐亦猶劉﹑石﹑符﹑姚一《載記》爾。」眾頗惑焉。僕曰「正閏之論﹐愚𨿽不敏﹐試以本末言之。夫耶律氏自唐以來﹐世爲名族。延及唐末﹐朱溫篡唐﹐四方幅裂﹐遼太祖安巴堅乘時而起﹐服髙麗諸國﹐並燕﹑云已北數千里﹐攺元神冊﹐與朱梁同年卽位﹝元年丁卯﹞﹐在位十九年。遼太宗嗣位﹝諱徳光﹐大祖第二子﹞﹐攺元天顯﹝元年丙戌﹐與唐明宗同年卽位﹞。十一年﹐河東節度使石敬塘爲淸泰來伐﹐遣使求救於遼﹐奉表稱臣﹐仍以父禮事之。遼太宗赴援以滅後唐。石氏號晉﹐晉以燕﹑云十六州獻於遼太宗﹐歲貢帛三十萬匹。天福七年﹐晉髙祖殂﹐出帝嗣位﹐大臣議奉表稱臣﹐告哀於遼。景延廣請致書稱孫而不稱臣﹐與遼抗衡。太宗舉兵南下﹐會同九年入汴﹐以出帝爲負義侯﹐置於黃龍府﹐石晉遂滅。大同元年﹐太宗北還﹐仍以蕭翰畱守河南。劉知遠在河東﹐乘間而發﹐由太原入汴﹐自尊爲帝。及乎宋受周禪﹐有中原一百六十餘年﹐遼爲北朝﹐世數如之。𨿽遼之封域褊於宋﹐校其兵力﹐而澶淵之戰﹐宋幾不守﹐因而割地連和﹐歲貢銀﹑絹二十萬兩﹑匹﹐約爲兄弟﹐仍以世序昭穆。降及晚年﹐遼爲翁﹐宋爲孫。至天祚﹐金朝太祖舉兵西來﹐平遼克宋﹐帝有中原﹐天下來享來王﹐坐受四方朝貢﹐百有餘年。今以不可不辧﹐夫劉淵﹑石勒﹐皆晉之臣庶﹐叛亂國家﹐以臣代君﹐縱能盜據一隅﹐僭至姚泓﹐終爲晉將劉裕所虜﹐斬於建康市。返本還原﹐玆作《載記》﹐理當然也。夫完顏氏世爲君長﹐保有肅愼﹐至武元時﹐而天下南北敵國﹐素非君臣。若依席上所言﹐金爲《載記》﹐未審《遼史》復如何爾﹖方遼太祖神冊之際﹐宋太祖未生。遼祖比宋前期五十餘年已卽帝位﹐固難降就五十年之後。包於《宋史》爲《載記》﹐其世數相懸﹐名分顚倒﹐斷無此法。旣遼之世紀﹐宋不可兼。其金有中原﹐更難別議。以公論處之﹐據五代相因﹐除莊宗入汴復仇伐罪理勢可觀外﹐朱梁篡逆﹐甚於窮新﹔石晉因遼有國﹐終爲遼所並﹔劉漢自立﹐父子四年﹔郭周廢湘陰公而立。以五代之君﹐通作《南史》﹐內朱梁名分﹐猶恐未應。遼自唐末保有北方﹐又非篡奪復承晉統﹐加之世數名位遠兼五季﹐與前宋相次而終﹐言《北史》。宋太祖受周禪﹐嚴江南﹐收西川﹐白溝迆南悉臣大宋﹐傳至靖康﹐當爲《宋史》。金太祖破遼克宋﹐帝有中原﹐百有餘年﹐當爲《北史》。自建炎之後﹐中國非宋所有﹐宜爲《南宋史》。」或曰「歐陽﹐宋之名臣也。定立五代﹐不云《南史》﹐當時想曾熟議。如何今日復作此論﹖」僕曰「歐陽公作史之時﹐遼方全盛﹐豈不知梁﹑晉﹑漢﹑周授受之由﹖故列五代者﹐欲膺周禪以尊本朝之義而然。至於作《十國世家》﹐獨稱周﹑漢之事﹐可謂難矣。請事斯語﹐厥有旨哉﹗愚讀李屏山《詠史詩》詠五代郭周云﹕『不負先君持節死﹐舉朝惟有一韓通。』愚嘗驚哀此詩命意﹐宋自建隆以來﹐名臣士大夫論議篇章不爲不多﹐未嘗有此語。非不能道也﹐蓋之說也﹐故列五代者﹐良可知。隋季文中子作《元經》﹐至晉﹑宋已後﹐正統在中原。而後大唐南北一統﹐後至五代﹐天下擾擾﹐無由再議。降及今日﹐時移事攺﹐商榷前人隱約之迹﹐當從公論。」議者又曰「金有中原﹐𨿽百餘年﹐宋自建隆於今幾三百年﹐況乎今年春正月攻陷蔡城﹐宋有復仇之迹﹐固可兼金。」愚曰「元魏﹑齊﹑梁世數已遠﹐恐諸公不以爲然﹐請以五代之事方之。漢隱帝乾三年遇弒﹐太后詔立帝弟武寧軍節度使嗣位﹝名ど﹐河東節度使劉閔之子﹞。後𨿽廢爲湘陰公﹐閔亦尋卽皇帝位於晉陽﹐終閔之世﹐擾稱乾。四帝二十九年﹐至宋太祖興國四年歸宋。依今日所論﹐閔系劉髙祖母弟﹐在位四年﹐其子承鈞嗣位﹐攺元天會。五年﹐郭周已絕﹝郭周二主九年﹐東漢四主二十九年﹞。東漢四主﹐遠兼郭周﹐郭亦不當稱周﹐固當爲閏。宋太祖不曰受周禪﹐傳至太宗﹐方承東漢之後。歐陽不合作五代史﹐合作四代史﹐司馬光《通鑑》當列東漢爲《世紀》﹐歐陽不宜作《十國世家》。嗚呼﹗國家正閏固有定體﹐不圖今日輕易褒貶﹐在周則爲正﹐在金則爲閏﹐天下公論果如是乎﹖況蔡城一事﹐蓋大朝徵伐之功。是時宋之邊將﹐專權率意﹐自撤藩籬﹐快斯須之忿﹐昧唇齒之理﹐自謂愛己而惡佗﹐延引彊兵深入﹐遵行覆轍﹝徽宗跨海助金破遼之事﹞﹐媒孽後禍﹐取笑萬世﹐何復仇之有也﹖宋自靖康已來﹐稱臣侄﹐走玉帛﹑歲時朝貢﹐幾於百年。豈期今日私論﹐遽稱尊大﹗果使宋廟有靈﹐必可其議也。泰和間﹐南宋寒盟﹐起無名之師﹐侵漢唐﹑鄧﹑宿﹑泗。章宗分遣應兵﹐其淮﹑漢﹑川﹑蜀之間﹐大爲所破。宋遣臣方信孺等卑辭告和﹐請叔爲伯﹐進增歲幣﹐獻權臣之首﹝韓冑﹑蘇師旦也。繪其容﹐漆其首﹐函送幽都﹞﹐至於闕下。信孺制有《古調》一篇﹐予能艸略記之﹕『大朝君相仁且慈﹐小麥未熟休王師。姦臣豈足贖民命﹐旣往不咎來不迫。』詩書於上源驛壁間﹐館伴使入朝題奏﹐上頗哀憐。是時中原連年蝗旱﹐五穀不登﹐山東尢甚。章廟自責之心深重﹐形於歌詠者頗多﹐每以偃兵爲念﹐故詔百官議曰﹕『朕聞海陵有言﹐我國家𨿽受四方朝貢﹐宋猶假息江左﹐亦天下兩家邪﹖故有親徵之行。去歲宋人兵起無名﹐搖蕩我邊鄙﹐今已敗衄﹐哀懇告和。朕思海陵之言﹐宜如何爾﹖』時臣下本希上意﹐故進言曰﹕『先於靖康間﹐宋祚已衰﹐其遊魂余魄今𨿽據江左﹐正猶昭烈之在蜀﹐不能紹漢氏之遺統﹐大可見也。』和議乃定。今日校之此語﹐乃當時繼好息民之大略﹐非後世正閏之定論。」或曰「何以知之﹖」曰「夫昭烈之於漢﹐𨿽雲中山靖王之後﹐其族屬疏遠﹐不能紀錄世數名位。南宋髙宗乃徽宗之子﹐欽宗之弟﹐歲月不易以卽位﹐奄有江南﹐似與昭烈頗異。若以《金史》專依泰和朝議﹐特承宋統﹔或從今日所論﹐包爲《載記》﹐二論俱非至公。」坐客又云「遼之有﹝原缺五百一十字﹞溝橋以達於燕。居旬日而行﹐北過雙塔堡新店驛﹐入南口﹐度居庸關﹐出關之北口﹐則西行經楡林驛﹑雷家店﹐及於懷來縣。縣之東有橋﹐中橫木﹐而上下皆石﹐橋之西有居人聚落﹐而縣郭蕪沒。西過雞鳴山之陽﹐有邸店曰平輿﹐其巓建僧捨焉。循山之西而北﹐沿桑乾河以上﹐河有石橋﹐由橋而西﹐乃徳興府道也。北過一邸曰定防水﹐經石梯子至宣徳州。復西北行過沙嶺子口﹐及宣平縣驛。出得勝口﹐抵厄河嶺下﹐有驛曰孛落﹐自是以北諸驛﹐皆蒙古部族所分主也﹐每驛各以主者之名名之。由嶺而上﹐則東北行﹐始見毳幕氈車﹐逐水艸畜牧而已﹐非復中原之風土也。尋過撫州﹐惟荒城在焉。北入昌州﹐居民僅百家﹐中有廨捨﹐乃國王所建也﹐亦有倉廩﹐爲州之鹽司。州之東有鹽池﹐周廣可百里﹐土人謂之狗泊﹐以其形似故也。州之北行百餘里﹐有故壘隱然﹐連亙山谷﹔壘南有小廢城﹐問之居者云「此前朝所築堡障也。」城有戍者之所居。自堡障行四驛﹐始入沙陀。際陀所及﹐無塊石寸壤﹐遠而望之﹐若岡陵邱阜然﹐旣至則皆積沙也﹐所宜之木﹐楡﹑柳而已﹐又皆樗散而叢生﹐其水盡鹽鹵也。凡經六驛而出陀﹐復西北行一驛﹐過魚兒泊。泊有二焉﹐周廣百餘里﹐中有陸道﹐達於南北岸。泊之東涯﹐有公主離宮﹐宮之外垣髙丈餘﹐方廣二里許﹐中建寢殿﹐夾以二室﹐背以龜軒﹐旁列兩廡﹐前峙眺樓﹐登之頗快目力。宮之東有民匠雜居﹐稍成聚落﹐中有一樓﹐榜曰迎暉。自泊之西北行四驛﹐有長城頹址﹐望之綿延不盡﹐亦前朝所築之外堡也。自外堡行一十五驛﹐抵一河﹐深廣約什滹沱之三﹐北語云音魯爾﹐漢言驢駒河也。夾岸多叢柳﹐其水東注甚湍猛﹐居人云「中有魚﹐長可三四尺﹐春夏及秋捕之﹐皆不能得﹐至冬可鑿冰而捕也。」瀕河之民漢雜以蕃﹐稍有居室﹐皆以土冒之﹐亦頗有種藝麻﹑麥而已。河之北有大山曰喀喇敖拉﹐漢言黑山也。自一捨外望之﹐黯然若有茂林者﹐迫而視之﹐皆蒼石也﹐蓋嘗有陰靄之气覆其上焉。自黑山之陽西南行九驛﹐復臨一河﹐深廣皆音魯爾之比﹐其魚之大若水之捕法亦如之。其水始西流﹐深急不可涉﹐北語云托賫﹐漢言免兒也。遵河而西行一驛﹐有契丹所築故城﹐可方三里﹐背山面水﹐自是水北流矣。由故城西北行三驛﹐過伯勒赫圖﹐乃弓匠積養之地。又經一驛過大澤泊﹐周廣約六七十里﹐水極澄澈﹐北語謂烏蘇徹爾諾爾。自泊之南而西﹐分道入和林。城相去約百餘里﹐泊之正西有小故城﹐亦契丹所築也。由城四望﹐地甚平曠﹐可百里外皆有山﹐山之陰多松林﹐瀕水則靑楊﹑叢柳而已﹐中卽和林川也。居人多事耕稼﹐悉引水灌之﹐間亦有蔬圃﹐時孟秋下旬﹐糜﹑麥皆槁﹐問之田者云「已三霜矣。由川之西北行一驛﹐過馬頭山﹐居者云「上有大馬首﹐故名之。」自馬頭山之陰﹐轉而復西南行﹐過呼蘭齋勤﹐乃奉部曲民匠種藝之所﹐有水曰塔密爾河注之。東北又經一驛﹐過石堠。石堠在驛道旁﹐髙五尺許﹐下周四十餘步﹐方而隅﹐巍然特立於平地﹐形甚奇峻﹐遙望之若大堠然﹐由是名焉。自堠之西南行三驛﹐過一河曰唐古﹐以其源出於西夏故也﹐其水亦東北流。水之西有峻嶺﹐嶺之石皆鐵如也﹐嶺陰多松林﹐其陽帳殿在焉﹐乃避夏之所也。迨中秋後始啟行﹐東由驛道過石堠子﹐至呼蘭齋勒﹝山名﹐以其形似紅耳也﹞東北迆邐入陀山﹐自是且行且止﹐行不過一捨﹐止不過信宿﹐所過無名山大川﹐不可殫述。至重九日﹐王師麾下會於大牙帳﹐灑白馬潼﹐修時祀也。其什器皆用禾樺﹐不以金銀爲飾﹐尙質也。十月中旬﹐方至一山崦間避冬﹐林木甚盛﹐水皆堅凝﹐人競積薪儲水﹐以爲禦寒之計。其服非毳革則不可﹐食則以膻肉爲常﹐粒米爲珍。比歲除日﹐輒遷帳易地﹐以爲賀正之所﹐日大晏所部於帳前﹐自王以下皆衣純白裘﹐三日後方詣大牙帳致賀﹐禮也。正月晦﹐復西南行。二月中旬﹐至呼蘭齋勒﹐東行及馬頭山而止﹐趁春水飛放故也。四月九日﹐率麾下復會於大牙帳﹐灑白馬潼﹐什器亦如之。每歲惟重九﹑四月九凡致祭者再﹐其餘節則否。自是日始回﹐復由驛道西南﹐往避夏所也﹐大率遇夏則就髙寒之地﹐至冬則趨陽暖﹑薪水易得之處以避之﹐過此以往﹐則今日行而明日畱﹐逐水艸﹐便畜牧而已。此風土之所宜﹐習俗之大略也。僕自始至迨歸﹐遊於王庭者凡十閱月﹐每遇燕見﹐必以禮接之﹐至於供帳﹑衾褥﹑衣服﹐食飲﹑藥餌﹐無一不致其曲﹐則眷顧之誠可知矣。自度衰朽不才﹐其何以得此哉﹖原王之意﹐出於好善忘勢﹐爲吾夫子之道而設﹐抑欲以致天下之賢士也。徳輝何足以當之﹖後必有賢於隗者至焉﹐因紀行李之本末﹐故備志之。戊申夏六月望日﹐太原張徳輝謹志。○商司業錄到太常諸雜儀禮《文徳殿宿齋儀注差官》等。《景靈宮行禮儀注差官》等。《太廟行禮儀注差官》等。《明堂大禮升降玉輅儀注》。《明堂殿行禮儀注》。《明堂殿星圖》。《明堂大禮畢紫宸殿稱賀儀注》。《明堂大禮畢登門肆赦儀注》。《明堂艸陪事並禮饌差官》等。《明堂降禦札鎖院並奏告事》。《明堂大禮修築路道圖》。《明堂大禮笏記》。《明堂大禮排日祭祀》。《明堂降禦札修路教車按輅等年代月日》。《明堂大禮逐次趲那更點》。《明堂大禮差五使等官年代例》。《明堂大禮總差官》。《頭冠法服樣》。《玉輅圖》。《玉輅件段尺寸》﹝及太平車尺寸等﹞。《逍遙平輦圖》並尺寸等。《太常樂圖》。《祭器圖》。《黃麾大仗圖》。《明堂大禮文武官合著服色》等。《禦龍直執從物圖》。《明堂大禮鼓吹雞唱驚場圖》。《明堂大禮樂章樂曲》。《明堂大禮合降指揮》等。《明堂大禮爲值雨降過生創指揮例》。《明堂大禮諸雜事例》等。《明堂大禮祗應並鋪分人數》等。《熙朝盛典詩》。《大安輦件段》。《明堂大禮教象申請事節》。計三十七冊﹐曰「明堂大禮」。景定四年﹐藍大正記。至元三十年三月二十九日﹐商琥錄。《宣和鹵簿圖》。《祀圓丘圖》。《東封太山圖》。○監修國史例忠齋劉承旨說﹕「宋朝監修國史﹐宰相初任者﹐謂之開局﹔一月一至院﹐謂之過局。」至元三十一年甲午七月初四日﹐右丞相完澤受開府儀同三司﹑監修國史﹑右丞相如故。○竇儼《水論》周世宗南伐﹐駐蹕臨淮﹐因覽唐貞元中《泗州大水記》﹐詔竇儼論其事。儼獻文﹐其略曰「夫水所具﹐厥有二理﹐一曰數﹐二曰政。天地有五徳﹐一曰潤﹐二曰﹐三曰生﹐四曰成﹐五曰動。五徳者陰陽之使也﹐陰陽者水火之本也﹐陰陽有常徳﹐故水火有常分。奇偶收半﹐盈虛有準﹐謂之通正﹔羨倍過亢﹐極無不至﹐謂之咎徵。二者大期率有常數﹐除之主始於淵獻﹐水之行紀於九六﹐凡千有七百二十有八歲爲浩浩之會。當是時也﹐陰布固陽﹐澍雨天下﹐百水底注﹐漲其通川。岸不受余﹐則旁吞原隰﹔科坎平槪﹐則漂墊方割。𨿽堯﹑舜在上﹐臯﹑夔佑政﹐亦不能弭其診也。過此以還﹐則系於時政﹐如其後辟狂妄以自率﹐權臣昧冒以下專﹐政不明﹐賢不章﹐則苦雨數至﹐潦水積厚﹐然陰陽之數也。貞元壬申之水﹐匪數之期﹐乃政之感也。徳宗之在位也﹐啟導邪政﹐狎匿小人﹐裴延齡專利爲心﹐陰潛引納﹐陸贄有其位﹐棄其言﹐由是明明上帝﹐不駿其徳﹐乃降常雨﹐害於粢盛﹐百川沸騰﹐壞民廬舍﹐固其宜也。王者苟能修五政﹐崇五禮﹐禮不瀆﹐政不紊﹐則五日一霏微﹐十日一﹐十五日一滂沱﹐謂之時雨﹐所以正五運之制節。占象晷刻﹐無有差爽﹐則神農之世其驗歟﹗」世宗嘉之。國初﹐遷禮部侍郎﹐依前學士判太常如故。是時祠祝樂章﹐宗廟謚號﹐皆儼所定撰﹐人眼該博。儼沖淡寬簡﹐好賢樂善﹐乎居怡怡如也﹐未嘗失色於僮僕﹐優遊文翰凡十數年﹐著《大周正樂》三十卷﹐詔藏於史閣。其《大周通禮》未及編纂﹐會儼卒﹐議者惜之。至元貞元年歲六月十三日﹐《宋太祖實錄》抄並校勘無差﹐時開眞定野河事甚不便。《金史》王文康公定奪﹝此王狀元先生時爲丞旨學士﹞。帝紀九太祖太宗熙宗海陵庶人世宗章宗衛紹王﹝《實錄》缺﹞宣宗哀宗﹝《實錄》缺﹞誌書七天文﹝五行附﹞地裏﹝邊境附﹞禮樂﹝郊祀附﹞刑法食貨﹝交鈔附﹞百官﹝選舉附﹞兵衛﹝世襲附﹞列傳﹝舊《實錄》三品已上入傳﹐今擬人物英偉﹐勛業可稱﹐不限品從﹞忠義隱逸﹝髙士附﹞儒行文藝烈女方技逆臣﹝忽沙虎﹞諸王后妃開國功臣在先書示仲謀﹕「王相修史事﹐宜急不宜緩。多半采訪﹐切恐老人漸無﹐費用不可惜﹐當置歷令一人專掌﹝以後打等﹞。元裕之﹑蕭公弼奏用銀二千定﹐今卽編修﹑書寫請俸﹐飲食﹑紙札費用﹐若作準定撰﹐三五百定都了。「采訪文字﹐令言者旌賞﹐隱者有罰。仲謀所宜著心編修﹐且要二員﹐直須選擇。魏太初周幹臣云云。本把合用儒人兼管﹐不宜用他色目。如他日同修﹑編修人來﹐房屋決少﹐目今便合商議起蓋。蓋下房屋﹐都在文廟﹐已後也得用。謂如仲謀兼編修﹐徒單云甫受直學士兼同修﹐李仁卿學士兼同修。胡紹開年小也﹐宜喚去。比至定俸﹐且與批支。若家小來更好﹐都交文廟裏住。史事早成﹐其他不預史事者在於文廟﹐自當退去。此明年話也﹐仲謀宜知之。書寫﹑典史﹑雜使以後必須用﹐謂文字未集且定編修二人﹐若踏逐書寫二名更佳﹐雜使亦不可缺﹐將來院官不要人使喚。中統二年示。」

