七修續稿

原序

艸橋郎先生所著七修類稿。馳騁古今。貫穿子史百家之言而折衷之。吁。可謂富矣。嘉靖丙寅。先生春秋八十。猶日綜羣籍。參互考訂。客有慫之使成續稿。未及印摹。而四方好奇之士。購求恐後。先生持以示予曰。嘗辱子養徳養身之教矣。操此末技。可愧也。然一得之愚。序以終教可乎。予聞古之好學者。忘食忘憂而忘其身之老。蓋其求之於內者專。故所以成其身者大也。今觀先生之書。古今疑義。辧析曲盡。至論時事。憂深言切。矻矻窮年。誠不知老之將至也。嗟乎。舉平生之精力。而從事於博聞立言之科。亦甚難矣。若以其嗜學之心。研窮性命。反求身心而有得焉。則所論著。又必有進於是者。昔衛武公年逾九十。猶日求箴儆以自益。故淇澳之詩。傳之至今。先生精神完固。可進於武公之壽。尙亦有武公之學哉。後有論次。當與淇澳之詩並傳無疑也。善不佞。敢以是附。

賜進士出身亞中大夫雲南右參政前奉敕提督兩省學政錢塘陳善撰。

●卷一﹟天地類

○遊閱古泉記

少嘗借人《癸辛雜識》《齊東野語》二書﹐見其彼此出入﹐莫知孰先著也。第以《野語》大事多於《雜識》﹐而《雜識》卷帙又繁﹐因止錄其《野語》。今見《雜識》﹐比舊四分之一﹐若似道喪師江上等事﹐皆缺之﹐且無刻板﹐懊恨未錄。玆以原錄《閱古泉》一記附入《七修》﹐他日得梓﹐使人知宋末元初﹐吾杭紫陽﹑重陽﹐皆韓侂冑之園﹔而侂冑之宅﹐正今太廟巷地﹔而韓之園宅﹐自南而北沿西繞地二庵觀。今文內古迹﹐歷歷可考焉。文曰﹕

丁亥九月﹐余偕錢菊泉至天聖觀訪褚伯秀﹐遂同道士王盤隱遊寶蓮山韓平原故園。山環皆秀古﹐絕類香林﹑冷泉等處﹔石多穿透﹐山斬絕﹐互相附麗﹐其石有如玉色者﹐聞匠者取爲環珥之類﹔中有石﹐杳而深﹐泉涓涓自內流出。疑此卽爲閱古泉也。旁有開成元年六月南嶽道士邢令開﹑錢塘令錢華題名﹐道士諸葛鑑元書﹐鐫之石上。又南石壁上﹐鐫佛像及大字《心經》﹐甚奇古﹐不知何時爲火所毀﹐佛多殘缺。又一洞甚奇﹐山頂一大石墜下﹐旁一石承之如餖飣然。又前一巨石﹐不通路﹐鑿一門﹐門上橫石梁。又有一枯池﹐石壁間皆細波紋﹐不知何年水直至此處﹐然則今之城市﹐皆當深在水底數十丈矣﹐深谷爲陵﹐非寓言也。其餘磴道﹑石池﹑亭館遺迹﹐歷歷皆在﹐𨿽艸木殘毀殆盡﹐而山秀潤可愛。大江橫於前﹐正見潮上如練然﹐其下府視太廟及執政府在焉。山頂更覺奇峭﹐必有可喜可愕者﹐以足憊不往。且聞近多虎﹐往往白晝出沒不常﹐遂不能盡討此山之勝。故書之以諗好遊者。

右記乃周密公謹所撰﹐周爲宋末元人﹐閱古泉卽今靑衣泉也。記云丁亥﹐至元廿四年也﹔云下視太廟執政府﹐此宋官舍﹐見前祀典官署考。想初元元軍旣北﹐宋人官舍遺址尙在耳。

○山水名數

《山海經》﹕禹曰「天下名山五千三百七十﹐居地六萬四千五十六里﹐出銅之山四百七十六﹐出鐵之山三千六百九十。」與《管子》同。《管子﹟地數篇》﹕「地之東西二萬八千里﹐南北二萬六千里﹐其出水者八千里﹐受水者八千里。」予意移流開掘﹐古今應少更也﹐然而大略相去無何﹐非此則有望洋之嘆矣。故於諸書拈出之。

○丹霄絳河

天之色蒼蒼也﹐《翰林誌》曰紫霄。唐有丹霄樓﹐何也﹖銀漢天河﹐白色也﹐而曰絳河﹐何也﹖蓋觀天者以北極爲標準﹐仰觀而見者﹐皆在北極之南﹐故稱之曰丹﹑曰紫﹑曰絳﹐借南之色以爲諭耳。

○吳會

吳會﹐《韻府》《騰王閣序》皆指松江﹐《困學紀聞》指吳興﹑會稽二郡﹐且有範石湖之辯爲據﹐是也。

○星石气之母

昔聞先輩云﹕金生水。五金豈能生水乎﹖蓋金卽天星﹐凡見天星卽晴﹐不見天星卽雨﹐是以星應金﹐金生水也。余獨謂未盡。夫金生水者﹐金爲气母﹐在天爲星﹐在地爲石﹔天垂象﹐地賦形﹐故石生云而星降雨﹔天地气交﹐星者气之精﹐石者气之形﹐精形合而水生焉。又按天文志﹐以星動搖而爲風雨之候﹐石津潤而爲雨水之應﹐此非金生水﹐乃气化之義歟﹖五行以气爲主﹐是以五行之序﹐以金爲首也。

○諸井

世有火山﹐出西南夷﹐《水經注》謂似火出地中有焰。近楊升庵載火井於《丹鉛餘論》﹐以其泉發油﹐焫之然﹐人家取爲燈燭。正徳間﹐方顯於蜀之嘉定﹑犍爲。予考嘉定之志﹐𨿽古有其名﹐不如是也﹔犍爲則志所無。楊以乃積陽之气所產﹐然則火山亦積陽而發之爲火矣。世有鹽井﹐見於四川等地。近聞有墨井﹐出河南彰徳府南郭村﹐井中產石墨﹐故名之。因思井乃人力甃成﹐古曰鑿井是也﹐恐墨石不能生於井中。若《中山經》所載天井﹐如處州南明山山隙間﹐不施人力﹐形圓如井。萊州天井山亦然﹐如此則石墨可生於中。故朱子解井爲穴進出水之處﹐孫子之兵法曰「地陷曰天井。」是皆雲天生之井也﹐惜未深究彰徳者。

○口鼻

天食人以五气﹐五气由鼻入﹐鼻通天气也﹔地食人以五味﹐五味由口入﹐口通地气也。天陽有餘﹐故鼻竅未嘗閉﹔地陰不足﹐故口嘗閉﹐必因言語飲食而後開也。反此者病也。

○諺言晴雨

諺言「火日多雨」﹐蓋納音之數。以一火主五屬水﹐木三﹐金四﹐自然聲﹐是則納音𨿽火日﹐其實得一數﹐則天一已生水。土日﹐其實得二數﹐則地二已生火。至水日﹐其實得五數﹐則天五已生土矣。故火日多雨﹐土日多晴﹐水日多陰也。是以水日必變﹐由其水日實得上數。又久晴久雨﹐遇戊己天干則變﹐亦此義也。

○穿井

世俗以開井明目﹐塞井損目﹐累指其事而借口於陰陽。予以泄地气﹐非所宜也。及讀杜牧《塞廢井》文﹐𨿽如予見﹐而損目之說﹐自唐爲然。又觀《神仙感遇傳》﹐則亦神其事矣。因將《玉曆通政》之法﹑《感遇傳》之日辰﹐錄之於稿﹐庶穿井者不至徒爲惟信木士陽山﹑陰山之說。況二書人間所少﹐明目之事﹐或未有焉﹐省人力而獲吉辰﹐未必無補於陰騭之一端。

《玉曆》云「凡欲穿井處﹐於夜气淸朗時﹐置水數盆於其地﹐看何盆星光最大而明處﹐必有甘泉。」《感遇》云﹕子午之年五月﹐酉戌十一月﹐卯辰爲吉﹔丑未之年六月戌亥﹐十二月辰巳﹔寅申之年七月亥子﹐正月己午﹔卯酉之年八月子丑﹐二月午未﹔辰戌之年九月未申﹐三月丑寅﹔己亥之年十月申酉﹐四月寅卯。取其方位年月日時﹐卽各福地云。

○秦漢用夏正

《史記﹟年表》﹕秦不置閏﹐而爲後九月。蓋以十月爲正朔﹐故於當閏之歲﹐率歸余於終﹐而爲後九月耳。漢襲之不攺﹐自髙帝至文帝﹐皆書後九月﹐則是秦﹑漢皆以建亥之月爲正朔﹐而自以建寅之月爲正月也。若以建亥之月爲正月﹐則前何爲遽接後九月哉﹖況紀年皆自十月而起﹐而後漸次以至於正月﹐是十月非正月也明矣。但太初九年﹐始攺歲自正月而起﹐而後正朔歷數始合爲一耳。又《月令章句》﹕孟春以立春爲節﹐驚蟄爲中。又自危十度至壁八度﹐謂之豕韋之次﹐立春﹑驚蟄居之。則是漢以前﹐皆以立春爲正月節﹐驚蟄爲中。然此已太早。若又以十月爲正月﹐則時方孟冬﹐豈宜立春﹑驚蟄也哉﹖觀此﹐則秦﹑漢用夏正而未嘗攺月無疑。商正﹑周正﹐皆與夏正同。周祭酒已詳辧明﹐惜未及此。

○蓂梧起歷

嘗思蓂莢生於堯庭﹐初一日生一葉﹐十五日滿﹐而十六日則落一葉起矣﹐後月復生。梧桐一枝生十二葉﹐遇閏年則生十三葉。是天地生物﹐已先曉人歷之所以起也。

○經緯星

陽經陰緯﹐經之體縱﹐緯之體橫。天度以二十八宿爲經縱﹐五星之躔爲緯橫。縱靜而有常﹐故曰經星﹔橫動而出入﹐故曰緯星。

○晝夜百二十刻

嘗讀韓昌黎《紀夢》詩曰「百二十刻須臾間。」注引董彥遠﹕「世間只百刻﹐百二者﹐以星紀言也。」朱文公以爲未詳。因憶三出林永叔之說《蠡海集》中趙督緣﹑王致道之論﹐三言𨿽殊而理則同。又同《管窺》外編而會萃之﹐細分十刻﹐並具其圖﹐庶尢明白也。不知當時文公何思不至此耶﹖

夫天行一周﹐晝夜百刻﹐配以十二時﹐一時得八刻﹐總而計之﹐共九十六刻。所餘四刻﹐每刻分爲六十分﹐四刻則當二百四十分也﹔布之於十二時間﹐則一時得八刻二十分﹔將八刻截作初正各四刻﹐卻將二十分零數分作初初﹑正初﹑微刻。初初刻者﹐十分也﹔正初刻者﹔十分也。旣有初初刻﹑正初刻﹐非一時十刻乎﹖一時十刻﹐非百二十刻乎﹖今因微刻分數槪於初正二字﹐故不知耳。其它或以子午二時各得十刻﹐或以子午卯酉各得九刻﹐或以夜子時得四刻者﹐皆非也。此則十二時分刻之數矣。又按漢哀帝時﹐常用夏賀良百二十刻之說﹐亦未見行。與董言星紀﹐亦恐非也。玆以一時分圖於左。又嘗見一書云﹕古無漏刻﹐晝有朝禺中晡夕﹐夜有甲乙丙丁戊﹐至梁武帝方置百刻。惜今忘之。

先初初刻﹝十分﹞

次初一刻﹝六十分﹞

初二刻﹝六十分﹞

初三刻﹝六十分﹞

初四刻﹝六十分﹞

正初刻﹝十分﹞

正一刻﹝六十分﹞

正二刻﹝六十分﹞

正三刻﹝六十分﹞

正四刻﹝六十分﹞

○吳王不知天文

《天官書》﹕東宮蒼龍﹐南宮朱鳥﹐西宮咸池﹐北宮玄武。曰龍﹑曰鳥﹑以形而言﹔曰蒼﹑曰朱﹐以方位言也﹔咸池﹑玄武﹐單指方位之地而言。《困學紀聞》引吳氏﹕以咸池乃天潢南三星﹐名咸池魚囿。然此豈總西方七宿哉﹖不知此咸池自是畢宿一星﹐非西方日落之咸池。又曰﹕何列參白虎於昴畢之後﹖尢爲可笑。此不惟吳氏不知天文﹐王伯厚亦不知矣。

○天文難知

司馬公《通鑑》以魏爲正統﹐本陳壽《三國誌》也。朱子《綱目》以蜀爲正統﹐本習鑿齒《漢晉春秋》也。考之天文﹐熒感守心魏文殂﹐可以魏爲正矣﹔他日月犯心昭烈殂﹐魏﹑吳無事﹐此又何以辯之﹖蓋當時之月分與日辰不同故也﹐心固步天歌以謂應當今之帝﹐彼時三國同時﹐月日各有所指。昔北朝髙允與崔浩論漢五星聚東井之事﹐則由術家之差﹐非三國各方隅﹐日月時辰有所指耳。此天度幽遠難知﹐且不可輕泄也。

○北斗九星

北斗九星﹐𨿽在紫微坦處﹐坦內數也。第一天樞﹐二天旋﹐三天機﹐四天權﹐五玉衡﹐六開陽﹐七瑤光﹐並輔弼二星﹐謂之九星。此《北斗經疏》與《靈臺本》《世行圖》同。但圖與臺本無弼星﹐弼在垣門﹐又非也。《步天歌》與《星說》又並無之﹐未知何指﹖徐整《長歷》云﹕北斗下有二陰星﹐或是。此必黑者未見也。又《春秋運斗》以搖光爲招搖﹐非也。招搖自是氐宿一星﹐《楚辭補注》以招搖在七星外﹐是也。王伯厚不知天文﹐反以爲誤。可笑。王冰注《素問》﹕九星謂之天蓬﹑天內等九星。不知何來﹐尢可笑。識此俟博。

●卷二國事類

○廟祀夫子像

漢以前﹐樂祖經師﹐習其道者﹐祀其人。東漢𨿽以聖師禮周公孔子﹐亦未有廟也。廟把自唐始﹐歷代加稱尊號而有像焉。嘉靖中﹐閣老張羅峯奏去其像﹐用木牌﹐止稱曰「先師。」

○張中

張中﹐字景華﹐臨川人﹐舉進士不第﹐遇異人﹐每談禍福多驗﹐常戴鐵冠﹐故人呼爲鐵冠道人。至正四年﹐遇太祖於宿州﹐時太祖避暑臥大槐樹下﹐大吟曰「天爲羅帳地爲氈﹐日月星辰伴我眠。夜來不敢長伸腳﹐恐踏山河地理穿。」道人聽知﹐注目大駭﹐問其姓名﹐遂拜曰「君大貴﹐他日驗也。」太祖問其姓名﹐答曰「他日謁金門。」今人間所傳詩名鐵冠者﹐此也。

○文官品級階資

本朝文官品級﹐𨿽具於官制﹐不能逐一會同﹐階資則載於《梅山叢書》﹐人間所少﹐今會萃錄出﹐以便檢閱﹐乃一代之制也。凡九等焉﹐然品級則於各部屬所正副大使副之類﹐及各寺院監之首領。凡不入流品﹐不在淸要者﹐俱不書入﹐階資則並因其先朝之官禦﹐皆以書之﹐使讀者知其源也。

正一品﹕太師﹐太傅﹐太保﹐宗人府宗人﹐左右宗正﹐左右宗人。

從一品﹕少師﹐少傅﹐少保﹐太子太師﹐太子太傅﹐太子太保。

正二品﹕太子少師﹐太子少傅﹐太子少保﹐六部尙書﹐都察院都禦史﹐襲封衍聖公﹐眞人。

從二品﹕左右布政。

正三品﹕太子賓客﹐六部侍郎﹐左右副都禦史﹐通政使﹐大理寺卿﹐太常寺卿﹐詹事府詹事﹐應天順天府尹﹐按察使。

從三品﹕光祿寺卿﹐太僕寺卿﹐行太僕寺卿﹐鹽運使﹐布政司左右參政﹐苑馬寺卿﹐宣慰使。

正四品﹕左右僉都禦史﹐大理寺少卿﹐左右通政﹐太常寺少卿﹐少詹事﹐太僕寺少卿﹐行太僕寺少卿﹐鴻臚寺卿﹐應天順天府丞﹐宣慰司同知﹐按察司副使﹐苑馬寺少卿﹐各府知府。

從四品﹕國子臨祭酒﹐布政司左右參議﹐鹽運司同知﹐宣慰司副使﹐宣撫司宣撫。

正五品﹕翰林院學士﹐左右春坊大學士﹐尙寶寺卿﹐華蓋﹑謹身﹑武英﹑文化四殿﹑文淵閣﹑東閣大學士﹐六部郎中﹐應天順天府治中﹐欽天監﹑回回監監正﹐左右春坊左右庶子﹐通政司左右參議﹐光祿寺少卿﹐太醫院使﹐大理寺左右寺丞﹐各府同知﹐王府左右長史﹐按察司僉事。

從五品﹕五軍都督府經歷﹐左右春坊左右諭徳﹐六部員外郎﹐翰林院侍讀學士侍講學士﹐尙寶寺少卿﹐司經局洗馬﹐各州知州﹐鹽運司副使。

正六品﹕尙寶寺丞﹐六部主事﹐太常寺丞﹐欽天監﹑回回監監副﹐太僕寺丞﹐行太僕寺丞﹐京縣知縣﹐太醫院判﹐兵馬司指揮﹐翰林院侍讀侍講﹐國子監司業﹐中都國子監司業﹐大理寺左右寺正﹐左右春坊左右中允﹐都察院經歷﹐各府通判﹐都司經歷﹐斷事﹐長官司長官﹐詹事府府丞。

從六品﹕大理寺左右寺副﹐左右春坊左右贊善﹐光祿寺署正丞﹐左右司直郎﹐翰林修撰﹐鴻臚寺左右寺丞﹐光祿寺寺丞﹐應天府推官﹐順天府推官﹐鹽運司判官﹐布正司經歷﹐理問所理問﹐各州知州。

正七品﹕五軍都督府都事﹐六科都給事中﹐監察禦史﹐京縣丞﹐太常寺博士﹐典簿﹐通政司經歷﹐大理寺左右評事﹐都察院都事﹐翰林院編修﹐行人司正﹐按察司經歷﹐都司都事﹐都司副斷事﹐各府推官﹐各縣知縣。

從七品﹕中書舍人﹐六科左右給事中﹐行人司司副﹐太僕寺主簿﹐光祿寺主簿﹐應天順天府經歷﹐翰林院檢討﹐各州判官﹐鹽運司經歷﹐布政司都事﹐理問所副理問。

正八品﹕各衙門知事﹐國子監丞﹐通政司知事﹐京縣主簿﹐太醫院禦醫﹐行人司行人。

從八品﹕翰林院五經博士﹐各府經歷﹐各縣縣丞﹐按察司知事﹐布政司照磨。

正九品﹕各縣主簿。

國朝文資四十六階﹕第一階特進光祿大夫上柱國﹐是正一品﹐加贈資﹐凡加贈資不實授﹐特進光祿大夫並漢官名﹐柱國楚官名﹐今並稱之。第二階特進光祿大夫﹐是正一品﹐升授資。第三階特進榮祿大夫﹐是正一品﹐初授資﹐榮祿因元舊資銜。第四階光祿大夫柱國﹐是從一品﹐加贈資。第五階光祿大夫﹐是從一品﹐升授資。第六階榮祿大夫﹐是從一品﹐初授資。第七階資徳大夫﹐正治上卿﹐是正二品﹐加贈資。第八階資政大夫﹐是正二品﹐升授資。第九階資善大夫﹐是正二品﹐初授資﹐資徳﹑資政﹐資善三銜﹐並因元舊制﹐惟正治上卿爲新設。第十階正奉大夫﹐正治卿﹐是從二品﹐加贈資。十一階通奉大夫﹐是從二品﹐升授資。十二階中奉大夫﹐是從二品﹐初授資﹐正奉﹑通奉﹑中奉三銜﹐並因宋舊制﹐惟正治卿爲新設。十三階正議大夫﹐資治尹﹐是正三品﹐加贈資。十四階通議大夫﹐是正三品﹐升授資。十五階嘉議大夫﹐是正三品﹐初授資﹐正議﹑通議二銜﹐並因隋舊﹐嘉議則因元制﹐惟資治尹爲新設。十六階大中大夫﹐資治少尹﹐是從三品﹐加贈資。十七階中大夫﹐是從三品﹐升授資。十八階亞中大夫﹐是從三品﹐初授資﹐大中大夫資銜並因唐制﹐亞中大夫則因元舊資銜﹐惟資治少尹爲新設。十九階中議大夫﹐贊治尹﹐是正四品﹐加贈資。二十階中憲大夫﹐是正四品﹐升授資。二十一階中順大夫﹐是正四品﹐初授資﹐中議﹑中憲﹑中順資銜﹐並因元舊制﹐惟贊治尹爲新設。二十二階朝請大夫﹐贊治少尹﹐是從四品﹐加贈資。二十三階朝議大夫﹐是從四品﹐升授資。二十四階朝列大夫﹐是從四品﹐初授資﹐朝請﹑朝議資銜﹐並因隋舊﹐朝列則因元舊資銜﹐惟贊治少尹爲新設。二十五階奉政大夫﹐修正庶尹﹐是正五品﹐加贈資。二十六階奉政大夫﹐是正五品﹐升授資。二十七階奉議大夫﹐是正五品﹐初授資﹐奉政﹑奉議資銜﹐並因元舊制﹐惟修正庶尹爲新設。二十八階奉直大夫﹐協正庶尹﹐是從五品﹐加贈資。二十九階奉直大夫﹐是從五品﹐升授資。三十階奉訓大夫﹐是從五品﹐初授資﹐奉直因宋舊資銜﹐奉訓因元舊資銜﹐惟協正庶尹爲新設。三十一階承徳郎﹐是正六品﹐升授資﹐因元舊制。三十二階承直郎﹐是正六品﹐初授資﹐因宋舊銜。三十三階儒林郎﹐是從六品﹐升授資﹐因唐舊銜。三十四階承務郎﹐是從六品﹐初授資﹐因宋舊銜。三十五階文林郎﹐是正七品﹐升授資﹐因唐舊銜。三十六階承事郎﹐是正七品﹐初授資﹐因隋舊制。三十七徵事郎﹐是正七品﹐初授資﹐因隋舊銜。三十七階徵仕郎﹐是從七品﹐升授資﹐攺隋舊銜。三十七階徵仕郎﹐是從七品﹐升授資﹐攺隋徵事之銜作徵仕郎也。三十八階從仕郎﹐是從七品﹐初授資﹐亦攺隋從事之銜爲從仕也。三十九階修職郎﹐是正八品﹐升授資。四十階迪功郎﹐是正八品﹐初授資﹐並因宋舊銜。四十一階修職佐郎﹐是從八品﹐升授資。四十二階迪功佐郎﹐是從八品﹐初授資﹐並系新設。四十三階登仕郎﹐是正九品﹐升授資。四十四階將仕郎﹐是正九品﹐初授資﹐並因唐舊銜。四十五階登仕佐郎﹐是從九品﹐升授資。四十六階將仕佐郎﹐是從九品﹐初授資﹐並因元舊銜。

○元順帝宋脈

元順帝爲瀛國公之子﹐始據余應第十六飛龍之詩爲證﹐袁忠徹之事實及何尙書等之跋語﹐資第明白﹔更見於《兩山墨談》﹐以見宋家仁厚之報也。予又以我太祖北伐﹐元之後妃大臣俱被俘戮﹐順帝之子愛猷識理達臘獨能逃去﹐又非天尙畱宋一脈耶﹖

○呂珍

紹興﹐國初爲張士誠命將呂珍所據。珍有古良將風﹐後爲湯和圍久﹐乏糧降。珍有《保越錄》﹐聞越尙存﹐惜未見。

○浙省倭寇始末略

嘉靖廿九年秋﹐福建林汝美﹑李七﹑許二﹐越獄下海﹐誘引日本倭奴與沿海無籍﹐結巢雙嶼﹐橫行水上﹐行文於浙之寧﹑臺﹐自稱奧主﹐借銀米於某地交割﹐否則引兵入界﹐官私盡空。時徽人王直﹑徐惟學﹐私通番舶﹐往來寧波有日矣。

是年﹐浙省巡按楊公九澤﹐久知其事﹐因林文奏浙近海系邊夷地方﹐請設重臣。上命都禦史朱公紈開府於浙﹐因調福建都指揮盧鏜﹐浙江都指揮梁鳳等搗其巢穴﹐嚴禁下海。直不得私﹐遂入賊餘黨﹐招來九州之夷﹐聯舟海上﹐潛以鄞人毛烈爲子﹐仍棲海嶼﹐叩關﹐取值。時廣賊陳四盼亦累劫擾﹐官府莫治也﹐直乃用計擒殺請功﹐願乞互市之法﹐官司不許。遂令夷賊突入定海奪船擄掠﹐移泊烈港。亡命之徒﹐從附日眾﹐自是華夷成黨﹐賊續而來﹐爲患孔棘﹐寇溫州﹐破黃巖﹐陷﹛郭﹜衢﹐﹐東南大震。

於是朝設總督於浙﹐兼制閩直﹐調募各省村官狼土等兵﹐隨地剿戮。賊則寇寧﹑紹﹑溫﹑臺﹑杭﹑嘉之地﹐以及蘇﹑松﹑常﹑鎭﹑通﹑泰﹐或數十﹑數百﹐大至數千﹐赤身跳哨﹐徧歷川陸。少則官軍捕追﹐延害千百餘里而後滅焉﹐眾則漫散一方﹐暮聚朝掠﹐大肆毒螫﹔亦或負險結巢﹐踅歷月而遠歷年﹐時出擄掠。官軍反致其挫衄﹐益以器械﹐是猶救焚以油也。故所至村市蕩爲邱墟。得志之賊﹐滿載遁去﹐失隊奔勞者﹐爲我俘斬攻破追戮者﹐十亦二三焉。此則三十五年前事﹐而爲首之賊﹐實多出於華人。

丁巳﹑戊午來﹐賊勢𨿽尙彊也﹐而我兵智謀勇略者﹐相繼而出﹐故賊惟東掠西流﹐隨地寇犯﹐慈溪﹑崇徳﹐固嘗爲其破矣﹐然皆翼日遁去﹐惟恐王師之至也。由其先諭倭主﹐戒犯我土。繼而或誘其降﹐或紿以毒﹐相機詭遇﹐陸續殲決。又或圍迫故縱﹐捨舟濟遁﹐則於海洋之要﹐駕大舟以衝之﹐舉火器以擊之﹐十必喪其六七矣。故元惡授首﹐事無總領﹐勢遂敗摧。已未﹑庚申來﹐毒遠流於福建﹐至辛酉年而漸地安生矣。

嗚呼﹗十年之間﹐總制者三人﹐王公抒不久升去﹐李公天寵不職被誅﹐獨胡公宗憲隨事應變﹐竟成功十有三焉。然而參將以下武職而戰沒者﹐百有七人。蒞士文職﹐遇害鄕官﹐生員義士﹐又四十二人﹐軍民之死﹐軍需之費﹐不可勝紀也。嗚呼﹗中國全勝之時﹐倭夷無援之賊﹐一入吾土﹐支撐不暇也。蓋緣太平日久﹐民不知兵﹐沿海備馳﹐兵糧兩乏﹐是以豺狼眾猛﹐猝然而至﹐則地方廣遠﹐告急者多而疲於奔調矣﹐帑庾空虛﹐設防都窘而難於辦事矣。主兵不充﹐召募反彊﹐則統禦者難於行法矣。況賊眾勢彊﹐沈船破釜﹐有必勝之志﹔我軍脆懶﹐臨陣畏縮﹐有必走之心。故指揮若陳善道﹐都指揮若周應禎﹑遊擊若宗禮﹐非不驍勇者﹐而援兵無人﹐惜徒死焉。文職若知縣王鈇﹑參政錢絆﹐非不效忠也﹐而勇弱不倫﹐亦徒斃焉。此非理勢之必然﹐而中國所以不勍也哉。

嗚呼﹗此𨿽人事之變﹐實乃天道使然。彰徳知數吳伯通嘗曰「辛亥至庚申﹐浙江當大殺戮﹐過此尙有十年小寇。」視今果然也﹐少又聞謠曰「東海小明王﹐溫臺作戰場﹔虎頭人受苦﹐結末在錢塘。」當時不知何指也﹐至是﹐王乃王直﹐虎頭處字之首﹐浙惟處州召募者眾﹐死者幾萬矣﹐王直戮於錢塘﹐事不彰彰矣乎﹗𨿽然﹐天示者自我民行﹐已往者將來之戒﹐今之謀國者﹐盍審其所務云。

○杭蘇糧輕之故

嘗見諸家紀吳越王橫取厲民﹐降宋之日﹐賫圖籍之臣﹐慮其賦重害民﹐虛言被風沈冊於河。太宗令補闕王永往均吳越田地﹐永以錢民稅畝每五斗爲一斗上之﹐至今杭越糧稅爲輕。若吳郡糧賦﹐至重於天下。宣徳間﹐得郡守況鐘奏免九十餘萬名﹐今尙每畝科至四斗者也。聞太祖抄沒沈萬三秀﹐得其租薄﹐卽照租以徵糧之。故王永﹑況鐘﹐可爲蘇杭萬代之陰徳者。

○南北二嶽

《周禮》﹕職方掌天下之圖﹐以正南荊州﹐其鎭曰衡山﹐今名南嶽﹐卽舜南巡至於南衡者是也。漢武元封五年﹐巡南郡霍山﹐禮天柱峯﹐遂以南衡遠阻﹐此地亦名衡山﹐遂號爲南嶽。至隋﹐復祀於湖廣之衡山﹐至今不攺。《周禮》以正北並州﹐其鎭曰恆山﹐今名北嶽﹐卽舜北巡至於恆山者是也。唐貞觀間﹐眞定曲陽縣恆山忽爾飛石下縣﹐朝廷以地亦名恆山﹐遂因建祠爲北嶽。五代瓜裂﹐宋地又不至於大同﹐因之以祀到今。弘治中﹐兵書馬公文升﹐備奏唐﹑宋之故﹐今京師在北﹐南行以祀恆山爲非禮﹐當復於渾源之恆。事下禮部﹐禮書倪公嶽原禱曲陽而生者﹐因執志必可信﹐而神已飛於曲陽。遂寢。《南園漫錄》辧其旣可飛去﹐亦可飛歸。予則以爲當時據《舜典》﹐且證南衡之事以折之﹐倪亦難於措辭矣。蓋神無往而不在﹐天子命某山之爲嶽﹐則某山之神是矣。昨讀兵侍徐養齋札記﹐又云已復。惜予艸茅﹐未知果然否。

○周城隍

先母嘗云﹕吾外祖少時﹐親見城隍生日時﹐有黃冠爲神附體﹐言於眾曰「予非舊神﹐予本省憲使周新也﹐誕乃五月十七日﹐上帝以予剛直﹐復命司杭﹐之土時另塑其象﹐遷舊神於錢塘保安裏。」至今名爲小城隍廟﹐故以五月供獻於神。按周廣東南海人﹐永樂中爲禦史﹐巡按京師﹑福建﹐升雲南﹑浙江按察使﹐處分大務﹐奏對詳審﹐廉明剛直﹐鋤彊伸枉﹐常理冤魂無主數事﹐在內名爲「冷面寒鐵」﹐在外稱爲「神明」。後爲權姦指揮紀綱之謗﹐上怒其言峻直﹐被害。予意剛直爲神固然矣﹐未必其爲吾杭上神﹐恐流言之誣周公也。昨見彭參政所作公傳﹐末云「上嘗見衣紅者立日中﹐問爲誰﹖應曰﹕臣周新。上帝以臣剛直﹐命爲城隍云。」然後知外祖之言不誣﹐作傳者不知爲杭之司命。因識之以傳於人耳。

○國家銀米數

嘗觀王閣老《震譯長語》﹕記正徳以前天下所徵各項銀兩﹐每年共計二百四十三萬兩﹐而京師各省所用之數﹐共二百萬兩有餘﹐似尙多矣。又記正徳以來各王府官諸文武官生吏等銀米數千萬石﹐而天下所入之糧止二千六百六十八萬石。夫出止言數千萬石﹐似一時難於打算。觀總曰出多入少﹐故王府邊軍等俱缺糧餉﹐其乏可知矣。

乃見嘉靖初霍兀崖奏疏云﹕洪武至今﹐自周王一府論之﹐祿米增數十倍﹐子孫日益繁矣。天下文武官逐代增之﹐較洪武間增十萬餘員矣。地不攺辟﹐而米入有定數﹐此供億所以日乏。

右二公憂國﹐一紀於書﹐一見於疏。計今視昔﹐六十年餘﹐朝廷土木之興幾次矣﹐南北夷虜之擾幾年矣﹐王府之增軍需之費﹐又不知幾何矣﹖事變日出﹐𨿽有如二公之心者﹐而亦難於爲謀矣。是以借官俸﹐鬻見爵﹐納粟放度之無數﹐稅門算商之悖出﹐不知民日困而國益窮矣。意天下有可興革者﹐惟在上者善處不私耳。如銀礦可開﹐海魚可取﹐西北荒地可墾﹐皆自然之財之類是也。如南都金箔日出八十兩﹐浙江西湖日用數十金﹐皆可省之。變通之﹐尙有可更革而未知難言者﹐當國者宜致思焉。

○國家戌元

《南園漫錄》與《近峯聞略》﹐記國朝戌元之事﹐無一字不同﹐以刊書則《近峯》在後﹐人則同時也。二人非竊取者﹐末句似文理少礙。予今補二公前之所缺﹐後之未知﹐並易其末句也。

國朝洪武四年開科﹐乃辛亥也﹐今諸書以爲庚戌﹐恐當時求才之急﹐二年連開科。今惟辛亥名錄存耳﹐故或系安大全﹐或系吳伯宗﹐又有系金鑄者﹐至十五年壬戌張顯宗﹐然四人官職未聞﹐必所終亦不大顯。甲戌張信侍讀﹐丙戌林環﹐戊戌李琪﹐庚戌林震﹐皆終撰修。壬戌劉儼﹐終禮侍。甲戌孫賢﹐終太常卿兼侍讀。庚戌錢福﹐壬戌康海﹐皆終修撰。近甲戌唐臯﹐丙戌龔用卿﹐俱終修撰。戊戌茅瓚﹐終吏侍。庚戌唐汝楫﹐終侍講。壬戌徐時行。凡戌魁無一人至臺輔﹐豈非其數耶﹖然羅公道髙一世﹐名聞四海﹐亦理不能以勝數耳。

○本朝火徳旺

本朝之旺﹐不知五行何屬。意太祖生時﹐鄰家見火﹐浴時紅羅浮來。國初多紅巾賊﹐塔忽變紅﹐民謠「朱衣人作主人公」﹐國姓又朱﹐恐火徳也。昨觀《雙槐歲抄》亦然。

○雙槐歲抄

《雙槐歲抄》一書﹐南海黃知縣某作也﹐於本朝之事﹐最多且詳﹐修史者當取焉。如孝宗之母紀後死事﹐曹吉祥反事﹐朵顏二衛地事﹐河套墩臺蒙古瓦剌元帝之後﹐己巳禦虜諸將之功﹐次京軍邊軍馬政之始末﹐可謂最悉。而瑣碎者亦不能枚數。

●卷三義理類

○近詩作

挽詩盛於唐﹐非無交而涕也。壽詩盛於宋﹐漸施於官府﹐亦無未同而言者。近時二作不論識不識﹐轉相徵求﹐動成卷帙﹐可恥也。空同﹑大復集中少之﹐此過人矣。送行﹐古所尙也﹐今不出於親友相知之情﹐惟官府焉﹐勢利也。噫﹗詩之道到此蔑矣。

○理論

術之精者必殺身﹐天道不容也﹔利之多者害必隨﹐人怨所致也。位極則危﹐功髙不賞﹐損益之道也。惟謙約爲可免耳。有利無害﹐求之愈得﹐其惟學乎﹖然必至於貧﹐爲仁不富矣。

○中國

中國所以爲中國者﹐以天文四七分野﹐俱在華夏﹐故曰中天。八荒曠邈﹐星象亦難於占視﹐𨿽與之同覆﹐不可紀也﹐豈特山川艸木人物之異哉。

○遇不遇

揚雄與鄭子眞﹑嚴君平﹐同時相處﹐惟雄知二子之賢﹐而不能隨以隱﹐致有投閣﹑《美新》之醜。二程與康節最相知也﹐不能傳邵先天之學﹐此非旣遇而不遇耶﹖惟孔子聖不自聖﹐特問禮於老子﹐老子得聖言而名益傳﹐可謂相遇之美也。莊生與孟氏同時﹐莊之輕祿言玄﹐是深明老子者也﹐惜孟子不得與之言。而莊僅成其己學之偏﹐孟子天生豪傑﹐故能私淑子思而傳道統。荀子見道之言亦常有之﹐惜又不遇孟子爲依歸﹐故失之性惡而流獘﹐致有李斯之害也。是皆當遇而不遇﹐惜哉﹗

○荊川四得

唐荊川順之嘗言「予時文得之薛方山﹐古文得之王遵巖﹐經義得之季彭山﹐道義得之羅念庵。」此亦無常師之意歟﹖名日起而業日大﹐有由然也。今之士有寸長﹐悻悻自得﹔入仕途擅作威福﹐不知道也。恥哉﹗

○詩言數目

予嘗意詩惟四言﹑五言﹑至七言而止者﹐亦天地自然之理。蓋人受天之理以爲性﹐聲音發天地之靈气﹐天有四時﹑五行﹑七政﹐故音有四聲﹑五音﹑至七音而止﹐是先天而弗違天也。昨承宗師馮少洲賜《漢魏詩紀》﹐其序得我心之同﹐又能推廣詩人髙下之故﹐因錄置稿。

序曰「予聞詩有中聲﹐漢﹑魏得數﹐三四言短﹐六七言長﹐磅礡淸濁﹐气運自然﹐人力弗與焉。是故刪以前惟四﹐漢﹑魏人五之﹐唐人變而七之。何言乎聲起於四﹐喉舌之低昂開闔﹐先天而天弗違也。五音天地之中數﹐故五爲中聲﹔人情極於七﹐故言有七。何言乎聲始人气之呼吸﹐四則優遊約矣﹐象太古之音也。五斯和﹐和斯有節﹐歷七言焉﹐呼吸斯竭﹐不可復加矣。是故之變聲也﹐詩自沈約爲律法﹐繩局趣﹐而靈品謝色﹐其气象風韻自落漢﹑魏人後。孔子曰﹕『興於詩』﹐故髙子固也。子貢悟也﹐魯之《絅》要思也。鮮斯三者﹐詩不足以言興﹐而況合契於鬼神乎。天之生材也不齊﹐故爲詩之體裁亦各不齊﹐是故五材猶五味也﹐合而和者聖也﹐合而闕一者賢也﹐其分多者俊傑也﹐其得一者才也。故其發而爲聲詩﹐能使人甘聽忘倦﹐如飲醇酒﹐一唱而三嘆﹐能使人酸心出涕﹐使人長相思﹐使人起舞﹐使人泠然斂鮮正色而坐。其味不同﹐然又有淡如勺水﹐玄如太羹﹐如苦根澀節﹐使人吞之不得下咽﹐皆才之美使然不齊也。大匠過必物色之﹐采爲明堂太廟金聲玉振之府﹐不遐慭遺﹐此系古人幸遇與不幸遇﹐皆天也。集今裒然多矣﹐茫茫乎回瞰千古﹐夥夥英賢﹐不啻太空1B67耳。」

○七數

天之所以爲天﹐不過二气五行﹐化生萬物﹐名曰七政。人之所以爲生﹐亦不過陰陽五常之气﹐行於六脈見之﹐名曰七情。天之道惟七﹐而气至六日有餘﹝气盈朔虛推算時刻﹞﹐則爲一候﹐故天道七日來復。人身之气﹐惟七六日而行十二經絡﹝一日行兩經﹞有餘。故人之疾﹐至七日而輕重判焉。

○善惡不嫌同科

楊素以武功顯而多文藻﹐見詩詞於《文苑英華》。張飛以勇烈名而善文字﹐見《刁鬥銘》於涪陵州。此特一身之藝並人而善者也。甚於蚩尢之制五兵﹐李斯之爲篆書﹐鯀之爲城﹐桀之爲瓦﹐始皇之於長城﹐隋煬之於漕河。又人𨿽不善﹐而事乃萬世之利﹐尢爲大異者也。此善惡不嫌同科。

○食物四要

𨿽曰爲飲食之人則人賤之﹐然食亦人生大計﹐況年老者尢宜所謹。嘗見一書云﹕食爛則易於咀嚼﹐熱則不失香味。予欲益其潔則動其食興﹐少則不致厭飫﹐斯盡矣。

○武穆不能恢復秦檜再造南宋

先正邱文莊公濬嘗云﹕秦檜再造南宋﹐嶽飛不能恢復﹐元不當與正統﹐許衡不當仕元。時以爲確論也。予嘗聞之﹐惜未親得其所以。意元乃北虜﹐而不當仕與正統明矣。嶽之不能成功者﹐果權臣在內﹐則昔人云「將在外﹐君命有所不受。」況郾城之抵黃龍﹐地不遠矣﹐恢復而請罪﹐未晚矣。以錢谷兵甲之無所出歟﹖則因糧於敵﹐古人所常﹔解民倒懸﹐猶大旱之望雨矣。嶽故忍而不處﹐棄功虧於一簣耶﹖非也。嶽乃忠孝純臣﹐觀其甘死而信何鑄之欺﹐肯一事之妄爲耶﹖邱蓋原其情而論其時﹐知其必難矣﹐非以少嶽也。以檜再造南宋﹐此則計孝宗之時﹐算其犒軍之費﹐止得十有三番﹐故難恢復。予又掘得銅牌﹐計寸闊一而長二﹐文乃臨安府行用淮三百文﹐省此必南渡國窮﹐救補通變之物﹐交會鈔引之類。夫以孝宗之時﹐尙財用之不足﹐髙宗艸創﹐固可知矣。使急於用兵﹐徒促淪亡。故南渡以來﹐𨿽多良將﹐帝常爲賊驅﹐和議之後﹐敵緩民養﹐國方有久立之規。是檜之心𨿽私﹐而和之事則當﹐豈非鬼神陰有以成宋家之天下耶﹖邱蓋原其事而究其理﹐非以右檜也。

○產物各異

天地至大﹐風土各異。故產物亦不同﹐不可以未見者卽爲異。王維雪中芭蕉﹐人遂以爲失寒暑。近知廣東一種美人蕉﹐雪中開花。又如林逋杭人﹐不知鷓鴣不木棲﹐作詩曰「雲中叫鉤輈」﹐此可有乎﹖

○近日軍

古之置軍也防患﹐今之置軍也爲患。何也﹖太平無事﹐民出谷以養軍﹐官有產以助軍﹐是欲藉其有警以守﹐盜發以討﹐所以衛民也。衛民﹐衛國也。今海賊爲害有年矣﹐未聞軍有一方之守﹐一陣之敵焉。守敵者非召募之土著百姓﹐則調選別省兵勇。故見戮於賊也﹐非地方男婦良民﹐乃遠近召募之眾。是徒有養軍之害﹐而無衛民之實﹐國非亦爲其損哉﹖

或曰「子不知國之有禁乎﹖軍死百一之報﹐尙不可焉﹐不得已而姑息乃至於此。」應者曰「此因主將不卹軍士﹐立法之過也。今亦奏準不行矣﹐況軍乃當死之徒﹐旣宥獲生﹐又得其養﹐役亦不職焉。是罪之乃所以恩之﹐人人輕於犯法矣。然卒律以法﹐又恐人情變也。爲今之計﹐大閱軍兵﹐使較射撲﹕軍勝於募﹐則以募銀之半加於軍﹔募勝於軍﹐則扣軍糧之半以益募。如此則軍兵各爲利而精矣。有急﹐以練精者上陣以殺賊﹐余當減之也。庶民不費於召募之資﹐國不至於倍常之費﹐𨿽爲民而實爲國矣。

○鵲鷺虎貓

鵲至七夕而頸毛脫﹐鷺遇白露必離巢﹐虎啖人﹐於前半月則起於上身﹐下半月則起於下身﹐與貓咬鼠同也。人身之虫﹐初旬頭向上﹐而中與未旬﹐頭俱下游也。皆載於書而試之人矣﹐而其所以然之理難知。

○耳角鼻

《易林》曰「牛龍耳聵。」《讕言》曰「牛不耳聽﹐聽以角。《爾雅翼》曰「龍之耳似牛。」意此必亦角之謂歟﹖故龍類牛﹐頭似而竅亦同﹐其性順健者﹐分陰陽。若虎貓尢切肖焉﹐故虎貓食人鼠過者﹐耳必缺如鋸﹔貓鼻四時濕冷﹐惟夏至一時乃溫﹔虎鼻常熱﹐惟冬至一時乃冷。此由稟性陰陽之至﹐而天地陰陽之極﹐則相變然耳。

○字書經文

《玉篇》出而《說文》廢也﹐楷艸興而篆隸棄也﹐時文崇而聖經不明矣。世變江河日趨其下﹐人惟樂於便利﹐憚於求理義耳。

○繆謚

繆字有四音﹕穆音則爲謚﹐妙音則爲姓﹐綢繆則爲事情也﹐紕繆則爲背戾。綢繆﹑比繆﹑姓﹐人知而用之﹔穆音爲謚﹐漢以上人識之﹐故關公謚繆。今人只知爲背戾之義﹐以謚之不當也﹐殊不思秦繆﹑魯繆﹐《禮記大傳》序以昭繆皆是也。宋以繆醜謚秦檜﹐故晉欲謚何曾﹐武帝不從﹐肯以繆謚關乎﹖觀張飛謚桓可知矣。

○貧

貧者士之常﹐孔﹑孟不必論矣﹐而莊周﹑顏眞卿皆常乞米矣﹐使周不立言﹐眞卿無大節﹐則何異於常士﹖故曰「貧莫貧於未聞道﹐賤莫賤於不知恥。」以貧賤而驕人﹐無道徳而輕富貴﹐妄人也。

○交

與君子交﹐不存形迹可也﹔與小人交﹐不存形亦可乎﹖然而事變交際﹐安得日與君子處哉﹖但當先知其爲何如人耳﹐苟不先知﹐未嘗不爲小人損也。朋友之交﹐可忽也哉﹗

○人形

相家以人如某物之形爲貴﹐如班超虎頭燕頷﹐何尙之眞猿之類。又有以貴顯者爲物之精﹐如杜預蛇精﹐郭璞鼉精之類。予以萬物惟人最貴﹐反欲肖一物以爲貴乎﹖由古今術士見顯者似某物﹐遂借古人証之﹐以成富貴之名﹐筆之於書﹐卽成故典。若夫物之精而爲人﹐云其貴者﹐庶幾有理。蓋物旣成精﹐得天地之气已久﹐必能投胎奪舍而爲人﹐非聰明特達者乎﹖故皮日休《相解》﹐同予意而言殊﹔朱新仲論人形﹐同予言而意殊。在聖人無此論也。

○三書之得

本朝哈密叛事﹐《雙溪雜記》所載張掖郡條﹐可謂始末是非最悉矣。至言土地規模﹐來歷反叛之由﹐又當並《雙槐歲抄》看也。麓川之夷事﹐則當觀《南園漫錄》最詳而實﹐蓋作錄者乃本地張尙書志淳﹐故事事俱有年月日﹐修國史者考諸。

○人各有長

嘗論道學之士﹐不克建功﹔功業之士﹐不能文章。善矣歐陽公曰「劉柳無稱於事業﹐姚宋不見於文章。」各有所專也。故唐虞之世﹐名臣各任一職﹔聖人之門﹐髙弟各專一科。人非堯舜﹐安能每事盡善﹐惟聖人兼之。

○勢利

成祖皇帝命樓璉艸靖難之詔﹐適方孝孺受刑之時﹐唯唯承旨﹐歸而憤嘆自縊。宋林希艸東坡謫辭﹐成而擲筆嘆曰「壞了平生名節。」夫樓非不知靖難之詔不當艸﹐畏死甚而勢迫以受也﹔林非不知東坡之辭不可艸﹐利心急而計遷宰輔也。然卒死而名節壞焉﹐豈非勢利成其過哉﹖況於區區之士也哉﹗

●卷四辯證類

○東坡赤壁考

東坡遊赤壁者三﹐今人知其二者﹐由其有二賦也。余嘗讀其《跋龍井題名記》云「予謫黃州﹐參寥使人示以題名﹐時去中秋十日﹐秋濤方漲水面十里﹐月出房﹑心間﹐風露浩然﹐所居去江無十步﹐獨與兒子邁棹小舟至赤壁﹐望武昌山谷﹐喬木蒼然﹐雲濤際天﹐因錄以寄。元丰三年八月記。」今古文《赤壁賦》注﹐謂指赤壁者三﹐非此之謂乎﹖據二賦在六年﹐此則第一遊也。且二賦情景﹐不過衍此數語﹐略少增其事耳。若前賦佳固佳矣﹐入曹操事﹐恐亦未穩。晃補之因其「而今安在」之言﹐遂誤指赤壁爲破曹之地﹐後人因之紛紛並辯赤壁之有五﹐尢可笑也。殊不思周瑜破曹者﹐在今武昌之嘉魚﹐自有壁上周瑜破曹處數字。東城之遊﹐自在黃州﹐《一統志》下已明白注之矣。且其文曰「去江無十步﹐望武昌山谷」﹐又曰「西望夏口」﹐可知矣﹐況武昌正當黃州東南。今以前人之言爲主﹐不深思而細考﹐錯也。

○孟氏生年月日子

《史記》不書孟子生卒﹐而孟譜云﹕生於周定王三十七年四月初二日﹐卽當今之二月二也﹔卒於赧王二十六年正月十五﹐卽今之十一月十五﹐壽八十四。又云﹕孟仲子名Э﹐乃子也。四十五代孫名寧﹐嘗見一書於嶧山道人﹐曰﹕《公孫子》內有《仲子問》一篇﹐乃知仲子實孟子之子﹐嘗從學於公孫丑﹐惜忘其書名也。

○書名沿作

梁武帝撰《金海》﹐王應麟撰《玉海》﹐蕭子範撰《千字文》﹐隋潘徽作《萬字文》﹐古有《百家姓》﹐今朝有《千家姓》﹐比效而續之之篇尙眾也。王充有《刺孟》﹐宋劉章作《刺刺孟》﹐柳子厚有《非國語》﹐劉章作《非非國語》﹐此皆反而正之之意﹐實難也。況王乃辭勝理者﹐因孟而矯之時則可耳﹔柳以正理而矯淫誣之辭﹐劉何能勝之耶﹖惜未見其書。先正邵二泉有《日格子》﹐予嘗爲《格格子》十數條﹐乃邵公一時未到之意﹐亦死中求活﹐可輕議耶﹖

○春王正月

予少疑春秋春王正月﹐意其夏正之建寅也。何稱乎王﹖如周正之子也﹔何謂以春﹖言仲尼修經﹐百世大典。故爲牴牾難明之言﹐以起後人之疑耶﹖因質之吾師許竹崖﹐竹崖成論二篇。上篇斷之爲夏﹐其書王於正月之上﹐乃仲尼特筆其義﹐則公羊氏所謂大一統﹐初非遵周王建子之月之謂也。蓋以周夏建朔不同﹐而其四時亦豈可易哉﹖但朝覲會同﹐頒朔告祠之類﹐以其正朔行之耳。紀月之數﹐必以寅首也﹐否則子丑寅爲春時﹐則天气何溫﹖土膏何動乎﹖下篇以《春秋》一書之事﹐反覆辯證﹐及引《汲冢周書》《呂氏月令》﹐皆用夏正。而蔡沈又云﹕漢仍秦正﹐亦書六年冬十月﹐則正朔攺而月數不攺之說。唐武曌用周正﹐攺十一月爲正月﹐十二月爲臘月﹐夏正月爲一月﹐亦不能以子月起數﹐以易四時。可謂痛快之甚﹐惜書爲火焚﹐予老病又不能細考以著﹐聊紀於此。「天地類」中嘗一言秦漢用夏正矣﹐今復贅以春王正月之義焉。

○六更鼓

舊聞宮漏有六更鼓﹐不知何代﹐而《歸田詩話》載﹕汪水雲敍亡宋事﹐有「亂點傳籌殺六更」之句。《豹隱紀談》載楊誠齋詩曰「天上歸來已六更」﹐固知宋事﹐不知何有「六更」也。後見《覃精雋》云﹕宋內五鼓絕﹐梆鼓徧作﹐謂之「蝦蟆更」。其時禁門開而百官入﹐所謂六更也。如方外之「攢點」﹐卽今之「發擂」耳。

○半夜鐘

「夜半鐘聲到客船」﹐唐張繼之詩﹐《學林新編》作溫庭筠﹐非也。歐陽文忠以詩則佳﹐而無夜半鐘聲之理。《王直方詩話》以金輪寺僧謙詠月而得「淸光何處無」句﹐喜極而夜半撞鐘。予意謙得句而撞鐘﹐乃各時之事﹐張豈無據而云﹐卽以僧謙之事以輳耶﹖況寒山與金輪自非一地﹐眞可謂癡人前不得說夢矣。及見《中吳紀聞》辯夜半之鐘實有﹐第惟姑蘇承天寺爲然。予復意其龔固蘇人﹐而寒山原非承天﹐似亦未得其旨。又讀《墨客揮犀》云「古有分夜鐘﹐蓋半夜打也。」至讀《南史邵仲孚傳》﹕「每讀書﹐以中宵鐘聲爲限。」則思唐時半夜亦沿流古人分夜之打﹐故於鄴有「遠鐘來夜半」﹐皇甫冉有「夜半隔山鐘」﹐非後世曉暮比也。龔時承天寺尙爾也。

○夜行舡

夜行舡﹐今因皮日休有「扌審酒三瓶寄夜航」﹐遂不察其理﹐稱爲夜航船也。若是﹐則「舡」字重矣﹐止爲「行」有杭音之故﹐況《說文》曰「航﹐方舟也。」皮詩乃寄昨夜之舡耳﹐豈寄夜行舡耶﹖《輟耕錄》亦訛書之。

○斗百艸

風俗斗百艸之戲﹐獨盛於吳﹐故《荊楚記》有端午四民斗百艸之言﹐未知其始也。昨讀劉禹錫詩曰「若共吳王斗百艸﹐不如應是欠西施。」則知起於吳王與西施也。

○重字雙名

凡重字﹐下者可作二畫﹐始於石鼓文﹐內重字皆二畫也。人名單用而不加姓於上者﹐始於二世詔內丞相斯﹑禦史徳也。今二畫苟簡作爲二點﹐𨿽可笑﹐尙可掩也。近時名士雙名者﹐而單寫下之一字﹐不知是名耶﹐非耶﹖殊不思二世詔內李斯則言斯矣﹐而馮去疾又何云臣去疾耶﹖歷代雙名﹐古人皆然。今學古者則是艸率死法而無學識﹐眞可笑也。又如鳳凰﹑廊廟﹑鸚鵡三聯字下﹐皆可省書﹔史中用「元」﹑「二」者﹐謂元年二年﹔宗室中用「間」﹑「平」二字﹐乃東平﹑河間二王封國﹐皆可省者。古有之也﹐推之皆一理。

○三邵平

邵平有三﹕東陵侯其一也﹔《項羽傳》中邵平﹐廣陵人﹐二矣﹔齊悼惠王傳齊相邵平﹐不知何處人﹐爲魏勃所紿至自殺。意非東陵﹐蓋東陵嘗爲蕭何畫策﹐術必髙矣﹔淮陰尙在何術中﹐何重東陵﹐勃豈能紿平耶﹖且時亦不同﹐必又一人也。

○亡命爲僧

嘗見野史云﹕駱賓王爲僧於杭之靈隱﹐以其有宋之問之詩﹐而之問又識也。黃巢爲僧﹐以其有「鐵衣著盡著僧衣」之詩﹐張全義識之也﹐《癸辛雜誌》載﹐卽四明山雪竇禪師是也。徐敬業爲僧於衡山﹐《野客叢書》載其更名住括者是也。北朝姚泓﹐《叢書》又載其爲南嶽僧﹐年九十﹐自言其名。蜀賊李順﹐已正典刑﹐《辛志》亦云。景祐中﹐廣州巡檢陳文土璡捕得眞李順﹐乃僧也。意皆素養貌相似者﹐急則詭充其名﹐一旦臨危﹐得之者只欲立功﹐不辧眞僞﹐不知眞者早具文牒﹐一時毀形﹐去之遠而未可識也。

○關漢壽

《桑楡漫志》﹕關侯聽天師召﹐使受戒護法﹐乃陳妖僧智覬﹑宋佞臣王欽若附會私言。至於降神助兵諸怪誕事﹐又爲腐儒收冊﹐疑爲傳疑。予以旣爲神將﹐聽法使矣﹐解州顯異﹐有錄據矣。諸所怪誕或黠鬼假焉﹐亦難必其無也。但傳公謚壯繆﹐乃爲不學者所疑﹐當讀爲穆﹐如秦繆﹑魯繆是也。予已辧於繆字下。謚法﹕「壯」爲克亂不遂﹐「穆」爲執義布徳﹐此非神之行乎﹖玉皇顯聖﹐羅貫中欲伸公冤﹐卽援作普淨之事﹐復輳合《傳燈錄》中六祖以公爲伽藍之說﹐故僧家卽妄以公與顏良爲普安侍者。殊不知普淨﹐公之鄕人﹐曾相遇以禮﹔而普安元僧﹐江西人﹝見《佛祖通載》﹞﹐隔絕甚遠﹐何相干涉﹖是因伽藍爲監從之神﹐普安因人姓之同﹐遂認爲監壇門神侍者之流也。此特褻公之甚。

○黃烏銀

《猗覺寮》云﹕漢《食貨志》金三品﹐黃金爲上﹐白金爲中﹐赤金爲下。孟康注曰﹕白金﹐銀也﹔赤金﹐銅也。故今天下以白金爲銀。其後又云﹕造銀錫白金。夫旣造銀﹐又造白金﹐疑非銀也﹐恐金之白色者。殊不知孟康自是﹐而朱新仲不知銀錫合造而爲白金之故。予已明前「事物類」矣﹐但《本艸》有黃銀﹑烏銀﹐黃以爲瑞物﹐烏以爲養生者造器以煮藥﹐俱曰辟邪之物。意其黃卽金也﹐烏或近時藥燒之物歟﹖然皆無辟邪之說﹐疑荒唐也。後讀唐史﹐太宗嘗以黃銀帶賜玄齡﹐又自云「世傳黃銀鬼神畏之。」讀孟郊集﹐有《贈炭價重雙烏銀》詩﹐則知唐時實有之物。後讀《演繁露》﹐方知黃銀乃赤銅﹐其貴比銀﹐特色黃耳。隋時有而流至唐初。鬼神畏者﹐卽古云鬼神畏銅之故。烏銀﹐予恐卽今之倭銀﹐蓋色如鉛之故。然亦恐蹈朱新仲之誤﹐書以俟博。

○送窮

《四時寶鑑》曰﹕髙陽氏之子好衣敝食糜﹐時號貧子﹐正月晦日死巷。世作糜粥破衣﹐是日祝於巷﹐曰除貧。故退之《送窮文》曰「正月乙丑晦」﹐姚合詩曰「萬戶千門看﹐無人不送窮。」若寒食競渡之事﹐止此日耳。《猗覺寮》記以唐人正月下旬送窮﹐則又少訛矣。

○非大聖人言

《先聖大訓》一書四冊﹐楊慈湖輯大聖人之言而成者也。予嘗承方伯胡公松命﹐注明出處﹐訛者証之。時見有非聖人之言﹐楊亦收入﹐柰胡公去速﹐匆匆忘以請教﹐今聊記憶數條﹐存之於稿﹐俟可問之於人也。

「毀鄕校」章乃子產與鬲明之言﹐又雜《左傳》﹐孔子止一言之斷耳。「鄭伐陳子產獻捷於晉」章﹐亦惟孔斷數言而已。「晉平公問祁奚羊舌大夫」一章﹐五人之行﹐全無孔子之言。「陳恆弒其君簡公」一段﹐𨿽有夫子以吾從大夫之後﹐然皆左氏辭也。不知何以收之。

○榫汆

嘗聞吳人劉大參﹐素號博學﹐有聽工問榫卯字﹐公隨口以木卯爲榫答之。坐客以指畫幾曰「柳子也」﹐哄然一笑。吾杭先輩夏大卿﹐僚友問以汆字﹐公戲以水傍加去字是也。其友認以爲眞﹐後思其欺己也﹐遽曰「少年見有《大乘》妙汆《蓮花經》。」亦同哄然。至今傳爲笑柄。今按《海篇》直音「榫」字下注﹕剡本入竅曰榫。甚爲明白。而《字林撮要》又曰﹕人在水上爲汆﹐人在水下爲溺。似皆有證也。然予考之《說文》《韻會》等書﹐俱無二字﹐恐乃有音無文者也。𨿽有證﹐或亦俗書耳。

○鶴食物

《讕言編》以鶴之食物從頂咽下。恐未然也。今人又以鶴食蛇﹐以足踏蛇七寸﹐待其尾繞鶴腿﹐然後嘴鏟斷蛇﹐段段食之。予嘗親見鶴初見蛇﹐口急銜尾跌於地者數十次﹐待其將死﹐啄而吞之﹐鶴頸比素大一倍矣﹐遂曲頭於翅而睡﹐少焉如舊矣。不知《讕言》何所見聞﹐今人之言﹐又如此之巧。

○西臺禦史

唐謂禦史在長安者爲西臺﹐以別分東都者﹐見《劇談錄》。宋都汴﹐汴謂洛陽爲西京﹐亦號西臺也。本朝置都察院於西北方﹐以其肅殺也﹐亦可云西臺。是三朝名同而實異。

○禴祭

《禮記王制》《祭統》皆曰「春祭爲禴。」《詩》亦曰「禴祠烝嘗。」獨鄭康成謂﹕禴乃夏祭之名。《說文》亦曰夏祭﹐《爾雅》則曰春祠﹑夏禴﹑秋嘗﹑冬烝。朱子亦然。予每每以經何與諸公不合。昨讀《困學紀聞》﹐王公但爲著其不同﹐亦未分別明白。予考《通誌》﹕禴爲虞﹑夏祭名。故《韻會》亦曰﹕夏﹑商禮也。周始謂之祠﹑禴﹑嘗﹑烝。鄭﹑許二公自謂夏代之夏﹐而郭﹑朱二公止釋周之夏祭﹐各有所指﹐俱未錯也。後世不能深考。又據朱注﹐則以鄭﹑許之訓爲春夏之夏﹐似與禮經不同也。且禴祭﹐顏師古注﹕「瀹煮新菜以祭。」王輔嗣曰「論以沼禴之毛﹐蘋蘩之菜﹐可羞於鬼神。」皆言祭之薄也﹐故《易》曰「不如西鄰之禴祭。」今以薄祭爲夏﹐而嘗新谷曰秋﹐則似背於字義。蓋夏乃萬物盛長之時﹐豈宜其薄哉﹖故《韻會》曰「春物未成﹐其祭尙薄。」《說文》曰「嘗者﹐味之也。」《左傳》曰「始殺而嘗。」皆指嘗牲之義﹐非新谷也。宜謂四時禴﹑祠﹑烝﹑嘗爲長。

○盂蘭盆

七月十五盂蘭盆之說﹐諸皆主佛經目連救母﹐於是日以百味著盆中供佛﹐然不知何謂盂蘭盆也。及讀《釋氏要覽》云﹕盂蘭猶華言解倒懸。似有救母之說矣。而「盆」字又無著落﹐問之博識﹐不知也。後見《老學庵筆記》﹐父老云﹕故都於中元具素饌享先﹐織竹爲盆盂狀﹐貯紙錢於中﹐承之以竹﹔迨焚﹐倒以視方隅﹐而占冬之寒暖﹐謂之盂蘭盆。乃知風俗祀先﹐全元佛氏之意。因而考《夢華錄》亦云﹕以竹斫成三腳﹐上織燈窩﹐謂之盂蘭盆。又賣素食擦米飯享先﹐以告報秋成﹐但多賣目連經﹐搬其雜劇數言。反覆思之﹐盂蘭盆實起於風俗﹐而目連救母之事偶符是日。且佛氏盂蘭盆三字之音又與之同﹐遂訛而爲盂蘭盆也。或當是竽藍盆三字﹐亦未可知。但佛教與祀先之事日崇﹐而風俗之事日遠且微也﹐故不復知前起義。並《筆記》《夢華錄》抄過亦錯。但於三字難通﹐因得其說﹐贅之於稿。

○長夜飲

史云紂踞妲己爲長夜之飲﹔又信陵君與客長夜之飲﹐每有婦女﹐終爲酒病卒。據此﹐則是兼色欲而達旦之意。陸放翁謂非達旦﹐引薛許《昌宮詞》云「畫燭燒闌曉復迷﹐殿帷深密下銀泥。開門欲作侵晨散﹐已是明朝日向西。」此恐如古人十日飲也﹐非長夜正義。

○衣缽

「衣缽」二字﹐始自佛氏五祖傳心印於盧行者。謂之「傳衣缽」。五代和凝應舉﹐自以榜首期待﹐後乃第五﹝他書云十三﹐非﹞。及知選舉﹐見範質之文﹐尢爲驚賞﹐卽以第五處之﹐語範曰「欲君傳老夫衣缽爾。」後範歷官皆與和同。因而場屋間謂之「傳衣缽」。時有詩曰「從此廟堂添故事﹐登庸衣缽亦相傳。」及後馮當世知貢舉﹐特擢彭器資爲首﹐而彭官後不如馮。有詩云「當時已自傳衣缽﹐羞愧猶爲食肉僧。」乃爲科第云然。今人動以衣缽傳言﹐錯矣。

○連山歸藏易

元儒胡庭芳作《易啟蒙翼傳》上中下外四篇﹐有功於易道大矣。至辧《連山》《歸藏》爲僞書﹐證幾千言也。予以《連山》不見於漢志﹐唐志方有之﹔《歸藏》不見於漢志﹐晉中經﹑隋志方有之﹐其僞可知矣。至於言之不經﹐又何足辧哉。

○王陳論史之錯

先輩王夢麟﹑陳水南﹐皆問學有識之士﹐然於《晉史》一事﹐皆疑而不決﹐可謂明於大而暗於小也。符堅入寇﹐時號百萬﹐朝野震驚。謝玄都督前鋒﹐遣張玄問計於謝安。安都無所答﹐乃命駕出遊﹐遂與玄圍棋賭墅。王謂圍棋之玄上﹐當加之姓以爲別﹐不然﹐則是玄者爲張耶﹖抑爲謝也﹖陳又謂賭墅之下﹐記者更云﹕常時玄﹝案﹕當爲「安」﹞棋品劣﹐是日玄懼﹐遂爲敵手。推此則可決圍棋之爲幼度。及引幼度傳﹐吳興太守張玄之亦以才學顯﹐與玄同年﹐時人稱爲南北二玄。然則所謂張玄者﹐豈卽玄之耶﹖抑別一人也﹖又《東萊詳節》序﹕「安禦堅﹐夷然無懼色﹐命駕出遊﹐與玄圍棋賭墅﹐至夜乃還。旣而兄子玄等破堅﹐驛書至﹐看竟﹐便攝置牀上。」此節前言與玄圍棋﹐後言兄子玄等破堅﹐則圍棋之玄﹐果爲張爲謝﹐幾於難別。倘前之玄果幼度﹐則兄子字不宜後出也﹐宜略更剔。嗟乎﹗推移先後﹐引證愈疑﹐不知簪橫於前﹐迷而不見﹐何其暗耶﹗

夫幼度旣遣張玄﹐則幼度在於軍矣﹔安無所答而卽命駕遊﹐張必隨安而俟其答也﹔遂與玄圍棋﹐非張而誰﹖觀「遂」字是可知矣﹐何必加之姓耶﹖史自明而王不明﹐反曰「不知玄爲張耶﹖抑爲謝也﹖」已可哂矣。陳因王疑而曰「賭墅之下﹐記者當更云云」數十言﹐則是水南亦不知幼度不在安所﹐又不以張玄亦可與安對弈﹐觀其侄旣可與叔弈﹐盤遊賭墅﹐張玄不可與安弈耶﹖複雜張玄之之事﹐意恐弈乃玄之也。眞可謂紛紛籍籍﹐疑繆愈遠﹐載鬼一車也。夫立傳則可入他事以明本傳之人﹐今因玄之一字﹐引之以證安﹐不亦又可笑哉﹖至於詳節之言﹐亦自明白﹐所謂兄子之字旣後出矣﹐初復有謝遣張玄之問計矣﹐又何必論其張爲謝﹐略宜更剔耶﹖此惟以幼度能弈﹐而他人不能﹐必欲紐之於幼度﹐又不大可笑哉﹗

○皴

予嘗不知畫家何謂皴法﹐問之﹐但曰﹕樹石要皴耳。而皴之字義漠然。因求之《說文》﹕「皴﹐細起皮也。」方悟樹石所以有皴耳。昨讀陸放翁《筆記》﹐以皴不知何物﹐且引楊朴之詩﹔「數个胡皴徹骨榦﹐一壺村酒膠牙酸。」又《南楚新聞》﹕「一膻根數十皴﹐盤中猶自有紅鱗。」則曰想多餅餌之屬。殊不知胡皴乃牛頷下之垂皮﹐對之酸酒﹐楊言其味之惡也。膻根﹐羊肉也﹐又起其細皮對之鯉﹐新聞言其味之美也。嗚呼﹗放翁一代詩豪﹐不知字義。故古云﹕問學要知六書。信哉﹗

○仙俱尸解

嘗以仙無飛升不死之理﹐特好異者與其徒往往指其名以欺世﹐血肉之軀﹐安能常存哉﹖但谷神不死﹐隱顯任意﹐久亦散去也﹐如呂巖在宋﹑唐時最盛﹐元衰﹐今無矣。昨聞姚禦史一元葬陳摶之事﹐明白可證。摶﹐亳州眞源人也﹐幼嘗有靑衣老嫗來乳之。成道後﹐隱於華山玉泉院﹐後又命弟子賈徳升鑿石室於張超谷﹐旣成而大笑﹐左手支頤而死﹐時元祐二年七月二十九日也。今嘉靖三十二年﹐姚巡按山西﹐同副使張瀚﹐參政蘇志臯謁嶽廟﹐至希夷峽﹐有陳之石像焉﹐道士言其前後之事﹐復出髏骨觀之。明日﹐姚行文於蘇﹐命葬髏骨﹐是夜蘇夢希夷曰「葬我於戴嶽履河之處。」後得地﹐果然也﹐夢中所見﹐儼如石像。嗚呼﹗摶誠仙矣﹐死有時矣﹐或者以其假托以去﹐則骨何自而來耶﹖卽骨復假焉以覓利﹐又何形之於夢耶﹖夢何又與石像之相似耶﹖此尸解明矣。

○嶺梅

舊人詠嶺梅「南枝向暖北枝寒」之句﹐以梅比擬文文山兄弟﹐當也。今人卽以大槪梅花分南北而爲冷暖﹐錯矣。蓋大庾嶺上梅花﹐南枝落﹐北枝方開。蓋由南入粵北﹐近江也。

○南園得失

張尙書《南園漫錄》﹐於國事最直﹐字義得理﹐紀本省事甚悉﹐但有重出之言。如劉主事解禮經﹐辧子糾非弟﹐永昌非金齒﹐方遜志非過忠言﹐若異而義則一也。或久而忘之耶﹖

○擁劍

魚鬣爲劍﹐以其刺人也﹐蓋魚遊則樹鬣﹐故何遜詩曰「躍魚如擁劍」﹐孟浩然詩曰「遊魚擁劍來」﹐《吳都賦》云「烏賊擁劍」﹐明矣。《西溪叢語》以蟹之恃螯爲擁劍﹐反以何﹑孟二詩爲誤﹐殊不知蟹有一種自名擁劍。今感其名而又駕之於螯也。

○蓬萊仙弈圖

冷謙﹐字啟敬﹐號龍陽子﹐錢塘人也﹐善音律術數之學。世有蓬萊仙奕圖﹐謂冷至正六年端陽作﹐送張三丰者。三丰﹐仙人。永樂二年﹐轉送淇國邱國公福﹐並跋啟敬來歷。今遺落吳下一家。往往見諸名人集中載事題詩﹐獨都南濠文跋具載跋語﹐略言二人始末末眞﹐亦不知此圖爲僞也。嘗聞太祖命眞人張宇初訪求三年﹐成祖又命尙書胡公氵熒天下物色﹐皆不獲見。嘗思淇國乃成祖心腹功臣﹐三丰至而敢匿不言者耶﹖且跋中止言冷字而無名﹐謂冷武陵人﹐而不知本錢塘﹐能言元時之事詳﹐而不知爲本朝協律郎﹐知遠而不知近﹐有是理耶﹖跋云「觀李思訓畫﹐遂得其法﹐勾出神品。」以丹靑鳴於時﹐何劉伯溫之詩與他書皆不言之﹐而獨言善音律術數耶﹖就使三丰眞得冷畫﹐元末已死復生﹐孑身遠遊矣﹐豈復帶畫﹐永樂時送人耶﹖且跋曰「冷在至正間﹐已百數歲。」若在洪武﹐必百數十歲矣﹐如此老尙爲人臣耶﹖就使爲之﹐可謂奇矣﹐如太公﹑伏生﹐人必言之﹐何不見於書耶﹖此必忄僉人假冷之名﹑張之跋﹑淇國之所遺﹐見其難得之物﹐貨人重價。一時名人不察而紀其異﹐爲之題詠也。予惜未見﹐特辧之﹐並考二人。

張名君實﹐字全一﹐遼東義州人﹐別號玄玄﹐又號保和容忍三丰子﹐時人又稱張刺遢。天順三年﹐又來謁帝。予見其像﹐須鬢豎上﹐一髻背垂﹐面紫大腹而攜笠者﹐上爲錫誥之文﹐封爲「通微顯化大眞人」。冷善鼓琴﹐居杭之吳山﹐鍛泥爲釘﹐以供衣食﹐中年賣藥金陵。洪武元年與王偉﹑詹同等較正郊廟樂章﹐後有畫鶴﹑盜金之事﹐遂隱不見。

○不知人名

史中言其數而無名﹐言其事而無名者﹐如髙陽才子八人﹐名蒼舒﹑貴豈攵﹑ρ﹑大臨﹑降﹑庭堅﹑仲容﹑叔達。壺關三老﹐名令狐茂﹑言霍氏之禍者周生﹑迎佛骨之僧名大達。詩僧皎名畫﹑五代贊寧﹐髙姓也。

○諺多古書

諺有出處﹐予並原文載之前稿﹐已數十事矣。今讀《困學紀聞》﹐又知其所記百二十事﹐重於吾者止三焉﹐則知世間何莫而非古人之所道歟﹖

○蘇李詩

古詩十九首之下﹐卽以蘇﹑李接之﹐其亦五言始於二氏之說耶。夫十九首﹐諸家各指作者不同﹐蔡寬夫因而辧之。予意旣名古詩﹐又何必擬章摘事﹐斷爲何人。昭明槪以古名編之﹐當矣。但蘇﹑李之作﹐諸家去取命篇﹐亦各不同﹐此則當與辧之。何也﹖蓋二氏之作﹐有在漢﹑在虜不同。因皆陷虜﹐虜中諸篇﹐世多傳誦﹐後或集中有別意者﹐卽訛之於虜不可知﹐諸家遂多以自相別爲題。其訛一也。自晉初摯虞《文章流別誌》中有李陵眾作﹐非盡陵制之言﹐而昭明《文選》因之﹐並蘇作止合取其七篇。自後唐宋諸人﹐遂以後人所擬﹐多不見錄﹐世久不傳﹐集亦並亡。其訛二也。後或雜見於他書﹐取其半﹐取三之一者焉﹐又或一章錄半﹐兩章合一﹐彼此牴牾﹐傳之到今﹐其訛三也。不知二集之目﹐班固《藝文志》已載﹐而《通誌》亦有《騎都尉李陵集》二卷﹐非止相別﹐非擬可知矣。子美有云「李陵﹐蘇武是吾師。」東坡《跋黃子思詩》云「蘇﹑李之天成﹐二公尊之至矣。」夫豈無見哉﹖因摯虞一言﹐而後人不傳﹐不亦謬哉﹗予因之反覆玩味﹐得之楊升庵一篇﹐得之《私臆》一篇﹐舊凡十六首﹐今共得爲一十八首。但據今日諸家以爲二氏自相別者﹐然亦不知當時何旨﹐今但各以次第編之。每章之下﹐略爲辧證注解﹐筆之稿而庶常接目﹐可質諸人云。

骨肉緣枝葉﹐結交亦相因﹔四海皆兄弟﹐誰爲行路人﹖況我連枝樹﹐與子同一身﹔昔爲鴛與鴦﹐今爲參與辰。昔爲常相近﹐邈若胡與秦﹔惟念當離別﹐思情日以新。鹿鳴思野艸﹐可以諭嘉賓﹔我有一尊酒﹐欲以贈遠人﹔願子畱斟酌﹐敍此平生親。

結髮爲夫妻﹐恩愛兩不疑﹔歡娛在今夕﹐燕婉及良時。徵夫懷往路﹐起視夜何其﹔參辰皆已沒﹐去去從此辭。行役在戰場﹐相見未有期﹔握手一長嘆﹐淚爲生別滋。努力愛春花﹐莫忘安樂時。

生當復來歸﹐死當長相思。

燭燭晨明月﹐馥馥秋蘭芳﹔芬馨長夜發﹐隨風聞我堂。徵夫懷路遠﹐遊子戀故鄕﹔寒冬十二月﹐晨起踐嚴霜。俯觀江漢流﹐仰視浮雲翔﹔良友遠別離﹐各在天一方。山海隔中州﹐相去悠且長﹔嘉會再難遇﹐歡樂殊未央。

右詩三章﹐子卿出使時別親友之作。第一爲昆弟﹐第二爲妻﹐第三爲友﹐諸家以別友爲少卿﹐此或不獨李也﹐若爲送友尢當﹐惜無原集可考。或疑其不當自稱「良友」﹐自期其難再遇也﹐予見陰鏗《送別始興王》詩云「良守送承明﹐枉道暫逢迎。」古人自任﹐不似今也﹐此或可耳。舊以《黃鵠》一章雜之於此﹐觀其句意﹐俱在虜中者。可乎﹖予故出之於左云。

寂寂君子坐﹐奕奕合眾芳﹔溫馨何穆穆﹐因風動馨香。淸言振東序﹐良時著西庠﹔乃命絲竹音﹐列席無髙倡。悲意何慷慨﹐淸歌正激揚﹔長哀發華屋﹐四坐莫不傷。

紅塵蔽天地﹐白日何冥冥﹔微陰盛殺气﹐淒風從此興。招搖西北指﹐天漢東南傾﹔嗟爾窮廬子﹐獨行如履冰﹔短褐中無緒﹐帶斷續以繩。瀉水置瓶中﹐焉辯淄與澠﹔巢父不洗耳﹐後世有何稱。

攜手上河梁﹐遊子暮何之﹔徘徊蹊路側﹐恨恨不能辭。行人難久畱﹐各言長相思﹔安知非日月﹐弦望自有時﹔努力崇明徳﹐皓首以爲期。

良時不再至﹐離別在須臾﹔屏營衢路側﹐執手野蜘躕。仰視浮雲馳﹐奄忽互相逾﹔風波一失所﹐各在天一隅。長當從此別﹐且復立斯須﹔欲因晨風發﹐送子以殘軀。

右詩四章﹐李陵在漢送別子卿之作。蘇蓋天漢元年以中郎將出使﹐先時與李同爲侍中﹐最密。明年﹐李爲騎都尉伐胡﹐降。故始章言其在漢之事﹐次狀其虜地之苦﹐譬諭及同行者﹐末句規祝之也。三章卽事言情﹐並及於己﹐正朋友相規相勉之道也。四章直言其行意矣。四首似在兩時之作﹐前二篇或於宴會之時﹐後二篇臨行之際﹐此不可知矣。東序﹑西庠﹐正在長安﹔蔽天冥冥﹐乃虜之地﹔招搖﹐主胡之星﹔窮當作穹﹐遊帳也﹔紅塵白日二句﹐舊見於《古文苑》﹐注言下缺。今楊升庵總得於修《文殿禦覽》﹐載之《丹鉛錄》中﹐似亦予得「寂寂」章也。夫「寂寂」章之詞之韻﹐諸家作爲別子卿第二首「爍爍」章之結﹐然豈獨非其韻哉﹐接過極無下落矣。但《丹鉛錄》中「窮」字亦訛﹐又止言李詩而無題意。今次之而爲送蘇之二章﹐正與蘇別李之「寒冬」﹑「嚴霜」同意﹐讀者自知也。蓋由諸家不明在漢在虜﹐槪以二氏相別爲題﹐乖戾如此。又疑「盈」乃惠帝之諱﹐犯之恐後人擬者﹐此又不知古人臨文不諱之義也。李周翰以爲凡贈出使﹐不當言其失所﹐並長別之言﹐曾原取之﹐非也。吁﹗是以疑其擬而取之者少也﹐夫止得數篇﹐又復去之可乎﹖況此亦古人箴規之道﹐非言其死也﹐觀下文「各在天一隅」﹐前章「皓首以爲期」可知也。長別者﹐特言其行意﹐觀下文「立斯須」可知也﹐皆不可以辭害意。林實夫以「良時」章爲答黃鵠者﹐劉履以爲得矣﹐不知答黃鵠𨿽是長別﹐又當在極後﹐讀者反復玩之自知。

爍爍三星列﹐拳拳月初生﹔寒涼應節至﹐蟋蟀夜悲鳴。晨風動喬木﹐枝葉日夜零﹔遊子暮思歸﹐塞耳不能聽。遠望正蕭條﹐百里無人聲﹔豺狼鳴後園﹐虎豹步前庭。遠處天一隅﹐苦困獨零丁﹔親人隨風散﹐歷歷如流星。三蘋離不結﹐思心獨屏營﹔願得萱艸枝﹐以解饑渴情。

晨風鳴共林﹐熠耀東南飛﹔願言所相思﹐日暮不垂帷。明月照髙樓﹐想見餘光輝﹔玄鳥夜過逃避庭﹐仿佛能復飛﹔褰裳路踟躕﹐彷徨不能歸。浮雲日千里﹐安知我心悲﹔思得瓊樹枝﹐以解長渴饑。

右詩二章﹐李在匈奴初遇子卿之作。始賦其時而言虜地之苦﹐以感動武心﹐末句乃言自己思親之情也﹔次卽托物此事﹐直言己欲歸來而未能﹐又以瓊樹諭得武而足歡。陵固來說武降﹐知武之心﹐特先槪敍其好﹐卽史之置酒設樂與武歡也。此二章觀其結句﹐自是一義﹐若間「寂寂」一章﹐不惟非韻﹐與事自不妥帖。

童童孤生柳﹐寄根河水泥﹔連翩遊客子﹐千冬服涼衣。去家千里餘﹐一身常渴饑﹔寒夜立淸庭﹐仰瞻天漢湄。寒風吹我骨﹐嚴霜切我肌﹔憂心常慘戚﹐晨風爲我悲。瑤光遊何速﹐行願芰荷遲﹔仰視雲間星﹐忽若割長帷﹔低頭還自憐﹐盛年行已衰﹔依依戀明世﹐愴愴難久懷。

右詩蘇在匈奴初與李遇之作﹐始因其言而就明己志。芰荷﹐中國物也﹐終乃願之而不得歸。若割長帷﹐但恐年衰而此心徒久懷也﹐此則言和而緩﹐志堅而決也。

嘉會再難遇﹐三載爲千秋﹔臨河濯長纓﹐念子悵悠悠。遠望悲風至﹐對酒不能酬﹔行人懷往路﹐何以慰我愁﹔獨有盈觴酒﹐與子結綢繆。

鐘子歌南音﹐仲尼嘆歸與﹔戎馬悲邊鳴﹐遊子戀故廬。陽鳥歸飛雲﹐蛟龍樂潛居﹔人生一世間﹐貴與願同俱。身無四凶罪﹐何爲天一隅﹔與其若筋力﹐必欲榮薄軀﹔不如及淸時﹐策名於天衢。鳳凰鳴髙岡﹐有翼不好飛﹔安知鳳凰徳﹐貴其來見稀。

右詩二章﹐李見蘇心不從﹐始言久而得見﹐今則恐難再會也。「濯長纓」﹑「結綢繆」﹐願同仕而相好﹔次則興起古人﹐卽事物以諭彼此﹐直言人生不過欲遂所願﹐卽史李云「人生朝露﹐何苦如此」﹔而蘇云勿復再言之時作也﹐李蓋以己不歸者﹐由其反逆所願而止之也。

樽酒送徵人﹐蜘躕在親宴﹔日暮浮雲滋﹐握手淚如霰。悠悠淸川水﹐嘉魴得所薦﹔而我在萬里﹐結髮不相見﹔袖中有短書﹐願寄雙飛燕。

有鳥西南飛﹐﹤光﹥々似蒼鷹﹔朝發天北隅﹐暮聞日南陵。欲寄一言辭﹐托之箋彩繒﹔因風附輕翼﹐以遺心蘊蒸﹔鳥辭路悠長﹐羽翼不能勝﹔意欲從鳥逝﹐駑馬不可乘。

陟彼南山隅﹐送子淇水陽﹔爾行西南遊﹐我獨東北翔。轅馬顧悲鳴﹐五步一彷徨﹔雙鳧相背飛﹐相遠日已長。遠望雲中路﹐相見來圭璋﹔萬里遙相思﹐何益心獨傷﹔隨時愛景耀﹐願言莫相忘。

右詩三首﹐李因蘇回而贈別者也。俱狀其蘇歸己在﹐別情之難﹐爲每章末句。始言其不得見妻與親友﹐繼言難追其同行﹐終勉其愛時以莫忘也。漢魏詩以首章題爲從軍﹐與諸家不同﹐惜不知來歷。

黃鵠一遠別﹐千里顧徘徊﹔胡馬失其羣﹐思心常依依。何況雙飛龍﹐羽翼臨當乖﹔幸有弦歌曲﹐可以諭中懷。請爲遊子吟﹐泠泠一何悲﹔絲竹厲淸聲﹝聲﹐五臣作「音」﹞﹐慷慨有餘哀。長歌正激烈﹐中心愴以摧﹔欲展淸商曲﹐念子未得﹝得﹐五臣作「能」﹞歸。俯仰內傷心﹐淚下不可揮﹔願爲雙黃鵠﹐送子俱遠飛。

右詩蘇因李少卿送別而答之者。托物比興﹐自諭以雙龍也。句意全在虜時。諸家收爲繼別妻與弟後﹐似非其時也。予故易之於此。末二句﹐劉克莊曰「固知陵無還理﹐尙欲援之以歸漢﹐忠厚之至也。」

徑萬里兮度沙幕﹐爲君將兮奮匈奴﹐路窮絕兮矢刃摧﹐士眾滅兮名已ㄨ﹐老母已死﹐𨿽欲報恩將安歸﹖

右詩蘇子卿臨行時﹐李起舞而作者。史謂「泣下數行﹐與武」者是也。

雙鳧俱北飛﹐一鳧獨南翔﹕子當畱斯館﹐我當歸故鄕。一別如秦胡﹐會見何詎央﹔愴愴切中懷﹐不覺淚沾裳。願子長努力﹐言笑莫相忘。

古詩蘇復畱別李者。因李舞歌之情﹐知決難行﹐遂亦述其相別痛情﹐勉其莫忘爲永訣也。

●卷五詩文類

○廣陵散

《晉書》載﹕嵇康嘗遊會稽﹐宿華陽亭﹐引琴而彈。忽客至﹐自稱古人﹐與談音律﹐辭致淸辧﹐索琴而彈曰「此《廣陵散》也。」聲調絕倫﹐遂授於康﹐誓不傳人﹐不言姓而去。及康將刑東市﹐顧日影曰「昔袁孝尼嘗從吾學《廣陵散》﹐吾每靳﹐而今絕矣。」海內至今﹐莫不痛惜。又《琴書》曰﹕嵇康《廣陵散》本四十一拍﹐不傳於世。惟便康之甥衰孝尼能琴﹐每從康學而不與﹐後康靜夜鼓之﹐孝尼竊從外聽。至亂聲﹐小有間息。康疑有人﹐推琴出戶﹐果見孝尼。止得三十三拍。後孝尼會止息之意﹐續成八拍﹐共四十一拍。序引在而世亦罕聞焉。予少曾學琴﹐亦聞其無傳也。嘉靖己巳﹐宿尙書顧東橋書室﹐見有《神奇祕譜》三卷﹐乃明臞仙所纂﹐首列《廣陵散》﹐共該四十四拍。序其原出隋宮﹐傳唐﹑宋之禦府者﹐共有六段﹐段各有題並譜。余曲六十有一﹐若世所傳《顏回雙淸》之類絕少也。惜譜多難抄﹐今止錄其《廣陵》一曲﹐詞名則具﹐而音譜亦略之也。曲名《廣陵散》者﹐因時晉乘魏際﹐王陵﹑毋邱儉﹑文欽﹑諸葛誕﹐繼爲揚州都督﹐咸有興復之謀﹐俱爲司馬所殺。揚地名廣陵﹐散言魏散亡自廣陵始也。止息名篇者﹐由音哀傷痛息﹐客稱古人者﹐乃伶倫也。皆他書所考云耳。

開指一段﹐小序三段﹐俱名止息。

大序五段﹝井裏﹑申誠﹑順物﹑因時﹑幹時﹞。

正聲十八段﹝取韓﹑呼幽﹑亡身﹑作气﹑含志﹑沈思﹑返魂﹑狥物﹑衝冠﹑長虹﹑寒風﹑發怒﹑烈婦﹑收人﹑揚名﹑含光﹑沈名﹑投劍﹞。

亂聲十段﹝峻迹﹑守質﹑歸政﹑仇畢﹑終思﹑同志﹑用事﹑辭卿﹑气銜﹑微行﹞。

後序八段﹝會止息意﹑意絕﹑悲志﹑嘆息﹑長吁﹑傷感﹑恨憤﹑亡計﹞。

○謎序文

余舊得一敗帙﹐鼠蠹之餘﹐零落太盡﹐惟序可讀﹐乃謎社之書﹐名曰《千文虎》。今年七十有七﹐又得不全《謎社便覽》一冊﹐謎家姓氏﹑書名﹑字母﹑門類﹑所宜不宜之格﹐諸凡備矣。亦錄其序文﹐繼之前序。蓋前序搜獵當家故事﹐可謂博也﹔後序推解隱語之義﹐可謂精也﹔不重復而各得其善焉﹐足以備一家之典。故收之於稿﹐庶謎社君子﹐因得以求訪焉耳。然前文失收曼倩之《蚊謎》﹐後書失收《玉連環》之名。

《千文虎序》﹕夫謎者﹐隱語也﹐蓋擬詩義而爲之。周道衰微﹐禮義廢馳﹐故各國之詩人歌謠各國之風。上以風化下﹐下以風刺上﹐不欲明言而托於物。主文譎諫﹐言之者無罪﹐聞之者足以爲誡。如《關雎》正后妃之徳﹐《桃夭》以諭夫婦﹐《鶺鴒》以諭兄弟﹐皆以意逆之﹐隱語因玆而發其端。自後漢蔡中郎邕嘗夜過曹娥廟﹐以手捫邯鄲淳之碑﹐遂成八字﹐鐫之於碑陰雲﹕「黃絹幼婦﹐外孫齏臼。」後楊修解之曰「兩字包一字﹐絕妙好辭。」此謎之始也。後魏孝文帝會郡王飲酣﹐觀縆妓以呈其藝﹐出數語命辯之﹐曰「三山橫﹐兩人從﹐妓女白日行靑空﹐屠兒斫肉與秤同﹐有人辯得賞金鐘。」彭城王勰曰「乃一習字也。」宋陶谷使於南唐﹐因書十二字於官舍壁間曰「西川狗﹐百姓眼﹐馬包兒﹐禦廚飯。」宋齊邱解之﹐十二字包四字云「獨眠孤館。」至宋延祐間﹐東坡﹑山谷﹑秦少遊﹐王安石輔以隱字唱和者甚眾﹐刊集四冊曰《文戲集》﹐行於世。金章宗好謎﹐選蜀人楊圃祥爲魁﹐有《百斛珠》刊行。元至正間﹐浙省掾朱士凱編集萬類﹐分爲十二門。何以爲類﹖引《孟子》曰「麒麟之於走獸﹐鳳凰之於飛鳥﹐泰山之於丘垤﹐河海之於行潦類也。」摘選天文﹑地理﹑人物﹑花木等門﹐四般一同者﹐故爲之類也﹐號曰「揆敍萬類」。四明張小山﹑太原喬吉﹑古沵鐘繼先﹑錢塘王日華﹑徐景祥﹐犖犖諸公﹐分類品題﹐作詩包類﹐凡若十卷﹐名曰「包羅天地」。惜乎兵燹之餘﹐板集皆已淪沒﹐無一字可存。予友賀從善者﹐世居錢塘﹐幼好讀書﹐醫藥以自給﹐亦能隱語﹐凡有詩謎若干篇。後習者家之﹐翌日踵門﹐袖出一集﹐面書「自知風月」﹐乃問予曰「此四字云何﹖」予解之曰「自知風月者﹐卽獨腳虎兒也。」曰「何以顏玆名﹖」予曰「嘗聞先輩云﹐更作三句以成詩﹐惜乎獨有一句更難於謎﹐故號曰『獨腳虎。』」從善曰「請鑑之。」予視之﹐乃《千字文》也。以七字包四字﹐予曰﹕不亦難乎﹖何則﹐千文缺一句則不可﹐若魚鱗之狀﹐中間難包之字多矣。觀其用心之處﹐抽黃對白﹐諧聲假意﹐轆轤拆白﹐街談市語﹐千奇百怪﹐應帶款曲﹐燦然靡所不備。予謂從善曰「胡不鋟梓印行﹐以補將來之學者﹐得不泯絕此家之風味也。」從善曰「恐儒者之所薄。」予曰「薄此者﹐腐儒也。東坡之才﹐博學宏詞﹐無所不覽﹐尙畱心於此﹐何況於後人乎﹖𨿽曰得罪於聖門﹐亦不害於大義。啖蛤蜊自與知味者道﹐抑亦可以發一時之懷抱爾。」從善曰「諾﹗」於是書此以識之。

《續編謎社便覽序》﹕謎者何﹐隱語也。隱微之語乎﹖曰「否。」隱僻之語乎﹖曰「非也。」何以謂之隱語﹖曰「所包者廠﹐所藏者深﹐惟其廣而無窮﹐是以深而難知也。」其無窮非隱微﹐而難知非隱僻乎﹖曰「不然﹐隱微者﹐聖賢性理之奧﹔隱僻者﹐後漢讖緯之書。皆非此之謂也。」然則吾儒亦有隱語乎﹖曰「石鼎聯句者軒轅彌明﹐序參同契者鄒訢﹐是韓昌黎﹑朱晦庵隱其名於謎也。」曷爲廣而無窮﹐深而難知也﹖曰「繭絲牛毛﹐充棟汗牛﹐字書之繁也﹔道聽塗說﹐井蛙甕雞﹐學識之拘也。字義何如漢文之習﹐而髙爽之屐也﹔才識何如楊修之敏﹐而曹操之遲也。」其曰謎社﹐何也﹖「如里社之社﹐眾之會﹔蓮社之社﹐禪之機也。」謎有社而欲求其窮所難窮﹐知所難知﹐可乎﹖曰「可。」曰﹕何由而可也﹖曰「其詳載於便覽﹐知事者觀之﹐勞心苦思﹐自有以充其才﹔引伸觸類﹐自有以遲其義也。」然則便覽作於何人﹖曰「前人作者﹐多有遺集。續此編者﹐江右梧月居士﹔而序之者﹐則雷封衛陽子也。」

○鬼神誠格

嘉靖壬寅七月﹐醫侄慶家﹐偶爾西檐火起﹐隨撲滅之。明日移東或南﹐續發者五日。人以爲五通神之爲也﹐予祭卽息。至庚申年﹐杭城大旱﹐河井俱竭﹐家人往汲數里。因祭井﹐而明日得淸泉焉。誠能動神﹐果然也。並文紀異﹐示我後人。

《祭五通文》﹕自某甲子至今某日﹐火凡七發﹐毀瓦燎檐﹐鄰里驚憂﹐人皆曰五通神之爲也。予以神乃五行正气﹐以生爲心﹐豈有悖常害民﹐反神之所爲耶﹖或者邪魅狂鬼﹐假神之名﹐是神之恥﹐神當爲民誅逐之可也。人又曰「鬼神無棲﹐狂背求祀。」予今申祭於神﹐擇日廟祀﹐神亦體民之心﹐從正而息邪可也。否則忠言不省﹐必將告之城隍﹐奏之上帝﹐罪必有歸﹐亦豈神之利也哉﹖惟神鑑之﹐尙饗﹗

《祭井文》﹕父甃斯井﹐百四十年﹐神乃司之﹐有冽其泉﹐載汲載飲﹐施及鄰焉。今胡告涸﹐無本稱源﹐敬陳薄奠﹐再浚再搴﹐希神普化﹐上出淸漣﹐混混不竭﹐顯神之權。旣全泉名﹐亦表予虔﹐神惠永賴﹐傳之簡編。

○詩句用古

予嘗次顧尙書自壽之詩數首﹐內一律頸聯有「酒尊花圃閒畱客﹐淸簟疏簾看弈棋」。後會顧曰「詩惟偸意﹐可偸句耶﹖」因指簟簾之句﹐予方覺之﹐對以一時忘其爲杜也。過日思東城《賞花》詩曰「仙花不用剪刀裁﹐國色朝酣卯酒來。太守問花花不語﹐爲誰零落爲誰開﹖」乃用《南部新書》內嚴憚詩﹕「春光冉冉歸何處﹐更向花前把一杯。盡日問花花不語﹐爲誰零落爲誰開﹖」豈東坡故用此二句耶﹖固終不佳﹐偶爾亦不爲大失。

○瀑布詩

予嘗詠瀑布﹐有「靑天有日雪常落﹐白晝無雲雨自飛」之句。客過而誚曰「此又一徐凝也。」余因續爲一絕﹕「界破靑山原好句﹐裁成體用任人譏。」蓋以徐詩固似粗直﹐不至如或人所譏也。客又曰「瀑布固然﹐以徐詩而爲詩意﹐特不犯預先偸句之誚哉﹖」予曰「昔東坡送人守嘉州詩﹕『峨嵋山月半輪秋﹐影入平羌江水流。謫仙此語誰解道﹐請君見月時登樓。』然卻全用李詩二句﹐足成其意﹐特非其偸哉﹖況後二句亦覺粗直﹐東坡亦安得有唐人之蘊藉耶﹖特一時取巧﹐自成一體﹐不害其爲詩也。」

○宋宮觀潮圖詩

嘗於先輩葉南屏家﹐見元人《題宋宮觀潮圖》詩﹐皆雄富雅健﹐感慨悲壯﹐因假回錄之。

楊維楨詩云「八月十八睡龍死﹐海龜夜食羅剎水﹔須臾海劈龕赭門﹐地捲銀龍薄於紙。艮山移來天子宮﹐宮前一箭隨西風﹔劫灰欲冼蛇鬼穴﹐婆畱朽錢猶爭雄。望海樓頭誇景好﹐斷鰲已走銀角島﹔天吳一夜海水移﹐馬蹀沙田食沙艸﹔崖山樓船歸不歸﹐七歲呱呱啼軹道。」練川嚴恭出《宋宮觀潮圖》索餘詩爲首唱﹐且曰「得奇語﹐始可抗浙江之奇觀。」繼遣金露澆渴穎飲酣﹐爲之吐錦橐句。時至正廿年秋八月初﹐楊維楨在玄白亭﹐試奎章龍香實劑。書奉鳳咮者﹐王需瓏也。

○又張仁近

神鰌怒決滄溟水﹐浪沸波騰亙天起﹔巨靈擘山山爲開﹐玉龍捲雪從東來。腥風撼地坤輿剖﹐長江萬鼓雷霆吼﹔雄威欲吞吳越軍﹐彊弩三千皆縮手。金堤旣成事已非﹐錢塘江上開皇畿﹔雕闌玉檻照東海﹐貪看秋潮忘黍離。中原不復民易主﹐百萬貔貅宿沙渚﹔倚樓望潮潮不來﹐六帝同歸一邱土。人間廢興何代無﹐誰能耽樂思艱虞﹔良工不解寫無逸﹐丹靑卻作觀潮圖。

○又張憲

磁州夜走泥馬駒﹐臥牛城中生綠蕪﹔炎精炯炯照吳會﹐大築錢塘作汴都。玉殿珠樓連翠閣﹐七寶簾櫳敞云幕﹔生移艮嶽過江南﹐不數東京舊歡樂。茂樹盤盤迷綠云﹐龍飛鳳舞峯巒奔﹔玉牀下壓大江小﹐海水正入東華門。木屢花開秋可數﹐紞紞靈鰲振天鼓﹔海開一綫截江來﹐雪壁銀城盡飛舞。吳商楚賈千萬艘﹐黃龍戰船頭尾髙﹔豈無海道走中土﹐長驅逐北乘風濤﹐煙霞蒼蒼繞城郭﹐屋瓦魚鱗互參錯﹔百萬驕民事醉醺﹐坐使中原壓羊酪。因循六帝不復分﹐西風八月憑江樓﹐欑宮人飲白骨恨﹐洪波不冼靑衣羞。邦基削盡師臣逐﹐軹道人稀子嬰哭﹔繡胸文頸踏浪兒﹐反首誰能報君辱。廟子沙頭卓大旗﹐天吳縮頸不敢馳﹔行人指塔話楊璉﹐三十六宮秋艸腓。

至正二十一年秋八月旣望﹐自姑蘇來雲間﹐寓延慶方丈﹐雲谷講師出《宋宮觀潮圖》徵詩。嘗記父老言﹐宋亡時﹐丞相伯顏駐師沙上﹐潮不至者三日。又記﹕庚午歲正月十四曉﹐有雷自北髙峯飛至故宮塔頂﹐火不滅者二日。撫捲憶舊﹐不覺槪然﹐爲賦七言長詩一解﹐適宋仲溫至﹐遂命書之。

○又楊基

君不見十五湖上月﹐十八江上潮﹐君王連日醉﹐伐鼓更吹簫。簫聲忽如天上落﹐大內臨江起飛閣﹐繡戶朱楹十二闌﹐嬪娥歲歲觀潮樂。潮水信可定﹐日夕來朝宗﹐人心獨不如﹐而不思兩宮。兩宮未雪恥﹐屢下班師旨﹐白馬素車神﹐何不令天吳﹐磔食大姦髓﹔姦髓不可食﹐國恥不可滌。嗟爾江上潮﹐𨿽雄亦可益﹔潮無益於人﹐看潮徒損神。橫將鐵騎來﹐三日飛埃塵﹐歷數固有歸﹐爾潮胡不仁﹐致令鸞鳳雛﹐戚戚悲殘春。春光浩無主﹐花落隨暮雨﹐回首幾秋風﹐旌旗又如許。又如行﹐君勿悲﹐古來在徳不在險﹐一杯之潮安足奇。

右四詩無大髙下﹐可謂勍敵﹐四集或有或無﹐聞其捲今亦亡之矣﹐又安能永傳其詩哉﹖感慨之間﹐錄入《七修》。維楨字廉夫﹐號鐵崖﹔張憲號玉笥﹐字思廉﹐皆會稽人﹔仲溫名克﹐長洲人﹐鳳翔同知﹔楊基字孟載﹐號眉庵﹐吳人﹐仁近疑爲崆峒生也。

○四言詠物

四言古詩與詠物之體﹐其義相似。詩家第一難者古詩﹐模擬太深﹐未免蹈襲風雅﹔多涉理趣﹐又似銘贊。如詠物太著題﹐則粘皮帶骨而卑陋﹔稍出格﹐則捕風捉影而空疏。較之歌行﹐相去遠矣。

○鐵氏二女詩

鐵鉉﹐湖南鄧州色目人也﹐革除間參政﹐因忤成祖被誅。二女金兒﹑玉兒﹐發教坊司﹐女誓不受辱﹐而色長陳儀特護持之。仁宗卽位﹐命官至教坊查審放出﹐皆令適人﹐因而各上詩一律謝恩。長詩曰「教訪脂粉冼鉛華﹐一片堅心對落花﹔舊曲聽來猶有恨﹐故園歸去已無家。雲鬟半綰臨妝鏡﹐雨淚空流濕絳紗﹔今日相逢白司馬﹐樽前重與訴琵琶。」其妹詩曰「骨肉傷殘舊業荒﹐一身何忍去歸娼﹔涕垂玉箸辭官舍﹐步蹴金蓮入教坊。覽鏡自憐傾國色﹐向人羞學倚門妝﹔春來雨露寬如海﹐嫁得陶郎勝阮郎。」或云少女原許阮主事﹐後朝命配陶某﹐故云。

○弔顏詩

沛縣知縣顏伯瑋﹐廬陵人也﹐太宗靖難師過沛﹐顏死節焉。太師楊士奇過沛﹐悼詩曰「平生金石見臨危﹐就義從容子亦隨﹔千載山河遺縣在﹐一門忠孝史官知。故鄕住近文丞相﹐先徳傳從魯太師﹔欲酹荒墳何處是﹖離離芳艸淚空垂。」學士劉球和云「父子捐生總蹈危﹐精魂常與日光隨。縣南荒壠遺民識﹐地下丹心故老知。雙節名家先世徳﹐四忠同郡後賢師﹔古今載筆皆公道﹐共使淸名百代垂。」予另有《萃忠錄》一帙﹐鐵﹑顏之事備焉﹐今見二詩﹐並記於稿。

○馬踐犬

《芥隱筆記》﹕歐陽與同院學士出遊﹐遇馬踐犬﹐死於道。公試書其事﹐同院曰「有犬臥於通衢﹐逸馬蹄而殺之。」公曰「使子修史﹐萬卷未已也。莫若『逸馬殺犬於道』。」《捫虱詩話》又載此事﹐爲穆修云「馬逸﹐有黃犬遇蹄而斃。」張景云「有犬死奔馬之下」。沈存中云「奔馬踐死一犬。」以爲渾成過穆﹑張也。予以二書所紀﹐必一事也﹐乃因前人之議﹐而後人復擬以較勝耳。文意固似歐陽者﹐然據其時﹐則穆在先矣。《芥隱》之言﹐恐亦簾視壁聽者耶﹐亦未爲古。五十年前﹐予同編修金美之﹑知縣顧潤夫﹑員外王蔭伯共論此事﹐予戲曰「『馬逸踐犬死』﹐可矣。何數賢之議如是哉﹖」金戲予曰「可惜當時無汝。」予徐曰「歐﹑穆何可當也﹐但以一言論之耳。」顧曰「然。」今偶見二書不同﹐思三君俱卒﹐識之。

○碧沚詩

吾友丰考功坊《納涼碧沚》詩曰「鑑湖洲上晚涼歸﹐散發披襟送落暉﹔鳴雨乍收微雨續﹐黑雲輕載白雲飛。水風度筱偏流座﹐山月穿松故拂衣﹔倏忽陰晴堪一笑﹐年來世事已忘機。」此詩流麗暢逸﹐而第七句關鎖處﹐卽景生情﹐警拔深契云卿家法。好事者以爲雨時可有日耶﹖此於無過中尋過矣。予嘗以杜詩「桃花細逐楊花落﹐黃鳥時兼白鳥飛」﹐亦可以議論也。蓋桃花落於二月﹐柳絮落於四月﹐鷺鷥髙飛﹐鷗鳥掠水﹐黃鸝則穿林度木而已﹐安得有同飛之理耶﹖此特舉目前一時之事﹐不可拘於常理。

○雁燕四律

謝宗可有《白雁》詩﹐而顧文煜亦有之﹔衰景文有《白燕》詩﹐而瞿宗吉亦有之﹔膾炙人口﹐惟謝﹑袁之作也。予嘗並得而讀之﹐恐亦無相上下﹐詠物極致﹐眞可謂一律也。今人止知謝﹑袁﹐故並錄以供具眼。

謝曰「翅老西風絕點瑕﹐秋江難認宿蘆花﹔云邊字缺銀鉤斷﹐月下箏開玉柱斜。影亂飛鷗回遠浦﹐陣迷宿鷺落平沙﹔聲聲喚起蘇郎恨﹐爲帶胡霜染鬢華。」

顧曰「萬里西風吹羽儀﹐獨傳霜翰向南飛﹔蘆花映月迷淸影﹐江水涵秋點素輝。錦瑟夜調冰作柱﹐玉關曉度雪沾衣﹔天涯兄弟離羣久﹐皓首江湖猶未歸。」

袁曰「故國飄零事已非﹐舊時王謝見應稀﹔月明漢水初無影﹐雪滿梁園尙未歸。柳絮畫檐香入夢﹐梨花深院冷侵衣﹔趙家姊妹應相忌﹐莫向朝陽殿裏飛。」

翟曰「脫卻烏衣絕點瑕﹐銀屏珠箔舊生涯﹔玉京老去妝初攺﹐王謝歸來鬢已華。避雨有時粘柳絮﹐夢云何處認梨花﹔飛瓊不向瑤臺去﹐卻入錄常百姓家。」

四公﹕顧字光遠﹐姑蘇人﹐終郎中﹔袁﹐雲間人﹐終侍禦﹔瞿名佑﹐錢塘人﹐終教授﹔皆國初名儒。惟謝﹐元人。

○神童對

嘗聞何仲默入場時最少﹐其兄背以進之﹐禦史見而口語一對曰「弟騎兄作馬」﹐遂應曰「子證父攘羊」。又閣老袁元峯﹐十歲時﹐縣審裏役於淸道觀﹐隨父至觀﹐不畏而立於人前﹐知縣見其如成人﹐喚問何人家兒也﹐其父忙應之﹐知縣曰「曾習對乎﹖」曰「方學之。」時有雙鶴飛鳴﹐知縣遂曰「三淸殿上飛雙鶴」﹐袁應聲曰「五色雲中駕六龍」。縣主驚喜﹐與果而退。少間﹐學諭擡酒來飲﹐縣道其事﹐而諭曰「恐正讀此詩﹐而卽換其車字也。」眾曰「亦難﹐亦難。」因復召見﹐語之曰「投子四方開六面」﹐袁卽曰「丈夫一徳貫三才」。眾遂驚愕。此眞可謂神童也。

○恰字

恰字有三義﹔適然貌﹐用心也﹐又鶯聲。杜詩皆具之﹐如「野航恰受兩三人」﹐當訓適然。「恰有三百靑銅錢」﹐用心之義也。「自在嬌鶯恰恰啼」﹐則聲矣。《猗覺寮》不察此意﹐反引《廣韻》云「恰恰用心﹐啼非止聲也。」豈非不知字義而誤以一偏言之耶﹖

○唐宋用字之別

陸提學舉之有句云「巖邊桂樹團丹霧﹐石上苔花閣綠云。」王蔭伯爲更「團」爲「生」﹐「閣」爲「動」。陸聞而喜之。夫律詩妙在活字﹐觀「生」之於「團」﹐「動」之於「閣」﹐可以悟唐﹑宋之別矣。

○破題

嘗聞或因俚語﹐或因事物﹐滑稽者以之爲題而作破﹐𨿽無驚人之才﹐亦得遊戲三昧。錄共閒談﹐不猶愈於謾言者乎。﹤疒它﹥人云「仰足觀於天文﹐俯難察於地理。」「月子灣灣照幾州﹐幾人歡樂幾人愁。」運於天者﹐未嘗有遠近之殊﹔感於人者﹐不能無悲喜之異。「看看月上蒲萄架﹐那人因甚不來也﹔最苦一雙鳳鞋﹐閒在繡幃下。」破云「時至而人不至﹐君子疑其人之有所拘﹔物偶而人不偶﹐君子傷其物之無所用。」樓屋破云「占天之有餘﹐補地之不足。」父子東廁﹐父子座席。破云「事之至急也﹐不擇地而施﹔居欲其安也﹐必嚴分以處。」三月大雪﹐未幾雷鳴又雹。破云「陰極而凝寒﹐欲驅而寒﹐必有物以麗諸天﹔陽極而生怒﹐欲殺其怒﹐必有物以投諸地。」

○俗語本詩句

今世所道俗語﹐多詩也﹐如「十指有長短﹐痛惜皆相似。」曹植詩。「何人更向死前休」﹐韓退之詩。「林下何曾見一人」﹐靈徹詩。「長安有貧者﹐宜瑞不宜多。」羅隱詩。「以色事他人﹐能得幾時好。」李白詩。「世亂奴欺主﹐年衰鬼弄人。」「海枯終見底﹐人死不知心。」「舉世盡從愁裏過﹐誰人肯向死前休。」「仔細思量底模樣」﹐皆杜荀鶴詩。「事向無心得」﹐章碣詩。「但有路可上﹐更髙人也行。」龔霖詩。「忽事敵災星」﹐司空圖詩。「一朝權在手﹐看取令來時。」朱灣詩。「自己情𨿽切﹐他人未肯忙。」裴說詩。「但知行好事﹐不要問前程。」馮道詩。「團團似磨驢」﹐東坡詩。「眞个有天沒日頭」﹐宋神童詩。「在家貧亦好」﹐戎昱詩。「睡到人間飯熟時」﹐本朝錢宰詩。「月終齋滿誰開素﹐日暮一鑪麩炭火。」樂天詩。「田婦有嘉獻﹐潑撒新歲餘。」韋蘇州詩。前稿已拈出全篇者六人﹐今欲省刻﹐止揭其名。

○風水

《易》曰「俯察乎地理。」《詩》曰「相其陰陽。」《書》曰「乃卜澗水東﹐水西﹐惟洛食。」是古人必明其陰陽﹐而又欲協乎天也。至晉陶﹑郭出﹐而方有地理之說﹐鳴其葬地。及後紛壇立論﹐斯又下矣。士衡有曰「是气先天地而常存﹐後天地而固有。气盛而化﹐气衰而朽﹔藏以承之﹐於焉悠久。」則亦論其理﹐而欲安其體魄也。景純卽雜於相術﹐故於葬事﹐則曰「木骸得气﹐遺體受蔭﹐葬者返气入骨﹐以應其所生。」考之士衡之後﹐四世拜公﹐景純罹害﹐王惇禍不旋踵。是蓋據其理者獲其報﹐主其術者致其害﹐蓋觀秦﹑漢以前﹐聖哲帝王﹐層見疊出﹔晉﹑唐以來﹐著書擇地﹐術亦精矣。富貴之久﹐子孫之多﹐何嘗過於三代哉﹖天蓋生人﹐不由人力﹐若吾大聖張眞人﹐未聞其先之葬也何如﹐歷世又孰有過者哉﹖

或曰「如子所云﹐地無吉凶﹐親委溝壑﹐諸先漫言﹐而朱﹑蔡亦不足輕重矣。」予應曰﹕地必擇吉﹐葬必盡善﹐豈可一切委之於無用而不問耶﹖但當擇其寬厚聚气之所﹐無水泉螻蟻之屬﹐卽爲吉矣﹐葬巳善矣﹐祖宗神靈必亦安矣。彼安而已亦安也﹐又何必深求眾合克應﹐以求其富貴利達哉。故朱子曰「子孫藏祖考遺體﹐必致其謹重誠敬之心﹐以爲安固久遠之計。」程子曰「地之美則其神靈安﹐子孫盛也。」

余嘗譬人之坐臥也﹐得其所則心安魄靜﹐可以長久﹐可以觀樂﹐可以生育也。善乎歐陽玄曰「作室先主乎寢所﹐相墓先妥乎親靈。」是惟欲其安而已。今乃委之術士﹐只求其富貴利益於子孫﹐豈孝子慈孫之意耶﹖且人家之子世多不才﹐父母親教之而尙不能從﹐況欲枯骨以蔭之耶﹖苟但求其美地﹐𨿽未必盡合於諸法。惟取山水之相﹐因气脈之凝聚﹐所謂精光時露於一分者﹐然而登山之際﹐形迹指陳﹐亦未可得也。況欲從其野師俗巫﹐遷就謬言﹐以成何局﹐以圖未來利益﹐何其愚耶﹖且欲報其愛親之情﹐以竊山川之靈秀﹐以致子孫之富貴﹐已逆其理矣。逆其理而受其害者﹐十常八九﹐自然之理耳。何以言之﹖世之術士﹐得陶書者爲陶﹐得郭書者崇郭﹐得楊曾之書與各書者﹐紛紛藉藉﹐眞僞純駁﹐世乏聖賢﹐卒難以辯。是以淫巫瞽叟﹐徧滿天下﹐蒙昧倉遑之際﹐托之以貽禍害﹐往往見之。蓋以不惟其理而惟其術﹐惟其術而又不精也。謝子期嘗曰「世間萬事欲順﹐惟風水金丹要逆。」蓋以生气周徧乎天地﹐浸灌於一身。善攝生者識生气之根﹐凝於一身﹔善葬地者識生气之止﹐欲聚之於一穴。竊取生化之機﹐豈易得哉﹖一錯其旨﹐其何不致於蹙壽致禍也。然而名卿士夫﹐專信其術﹐迷而不返﹐貪心使之﹐可慨也夫﹗

○又

劉文安公曰「地惟由於術﹐則通其術者得吉﹐懵其術者得凶﹐是地何足爲後祗﹐而能母萬類耶﹖天惟聽於地之所役﹐則葬吉者不復因其惡而降殃﹐葬凶者不復因其善而降祥。是天何足爲上帝﹖而能父羣倫耶﹖」余又嘗曰﹕惟天之理可括乎地﹐地之利不可逆諸天。故諺有曰「未看山頭土﹐先觀屋下人。」天生善人﹐必得吉地﹔人壞而求諸地﹐理所無也。故諺亦曰「主者福壽﹐良師輻輳﹔主者當衰﹐盲師投懷。」何莫而非天也。

以近驗之﹐吾杭邵氏之家舊矣﹐至公明而有聲場屋﹐徒有名而未第﹐生二子﹐俱登進士。公明曰「使吾家葬地善耶﹖不當隔余而發其子﹔使不善耶﹖吾嘗安飽﹐今子孫繩繩﹐又多富貴﹐豈非天生二子﹐因有以得其地利耶。」苟以術者言之﹐必以邵氏之墓善矣﹐是公明之言反爲謬戾者﹐必有所歸也。又嘗驗之吾家葬地﹐俱當五害﹔伯叔五人﹐俱富於財﹔因以墓不佳而尋師求地﹐遂無虛日。先君曰「汝輩皆有子而我獨無﹐汝輩皆宜擇而吾當守其先﹐葬余妻而與己焉。」繼而吾母老而余亦知地之不佳也﹐意其二百餘年之墓﹐三代不可遷矣﹐因吾母而遷二親﹐寧不動其遣骸而求富貴﹐吾心安耶﹖因亦卒葬焉。然而葬前母時﹐先君無子﹔葬吾母時﹐余亦無子。後考生余﹐余又三子矣。百五十年間﹐伯叔之墓木𨿽已抱矣﹐皆乏子嗣﹐豈非信淫巫瞽叟之過歟﹖究而言之﹐又豈非由於人而成於天歟﹖

至於陰徳之說﹐亦術士之所不棄。故卜氏有曰「吉地乃神之所司﹐善人必天之所相。」又曰「必欲求滕公之佳城﹐須積叔敖之陰徳。」此又意外之論﹐亦歸之天而已。

●卷六事物類

○舞馬

世惟知唐玄宗有舞馬﹐而不知前已有之﹐非常馬也。《山海經》述海外大欒之野﹐夏后啟於此舞九代馬。宋大明五年﹐河南國進赤龍駒﹐能拜伏善舞。唐中宗景龍間﹐文館記有舞馬。又《異物志》云﹕大宛有解人語﹑知音律者﹐觀此﹐自有一種﹐其來久矣。《廣川畫跋》以馬異於今也﹐或角或距﹐朱尾白鬣﹐親見其圖矣﹐胡未能述其眞。予讀唐史﹐明皇教舞馬百駟﹐爲左右部﹐因謂之「某家驕」﹐衣以文繡﹐絡以金鈴﹐雜以珠玉﹐舞曲謂之《傾杯樂》《升平樂》﹐凡十數曲﹔用樂工姿秀者數十人﹐衣淡黃衫﹐文玉帶﹐立於馬之前後左右﹐施板牀三層﹐或令壯士舉一榻﹐樂作而馬舞﹐牀榻如飛﹐俯仰騰躍﹐皆合節奏。故張說詩曰「試聽紫驑歌樂府﹐何如騏驥舞華陽。」杜詩云「鬥鷄初賜錦﹐舞馬更登牀。」徐積詩曰「繡榻盡容騏驥足﹐錦衣渾蓋渥窪泥。」皆其證也。

○噴嚏

詩曰「願言則嚏。」注云﹕汝心思我﹐則嚏也。今人嚏而云有人說己﹐豈無謂哉。故漢有《嚏耳鳴雜占》十六卷﹐東坡有「曉來噴嚏爲何人」之詩﹐來亦遠矣。昨見《柳氏舊》一嚏事﹐𨿽非正義﹐贅之亦可發笑也。唐玄宗友愛諸昆弟﹐一日同寧王飲食﹐寧王挫喉﹐噴食上髭。王驚漸不安﹐玄宗亦不懌﹐黃幡綽在側﹐曰「不是挫喉﹐乃噴帝耳。」帝遂悅﹐因戲曰「幡綽佞臣乎﹖」黃又曰「臣知上思臣﹐臣乃願言則嚏耳。」帝又大悅。

○魚袋金花帖子

魚袋始於唐髙祖﹐取李淳風鯉魚得眾之讖﹐又襲古義魚符之事﹐故制爲魚袋﹐以藏符契也﹐懸之於帶。有金銀緋紫四種﹐論官職也。開元以後﹐敕非戰功不給﹐歷代因之。宋仍以品級定四種云。金花帖子報進上之名﹐亦始於唐﹐至文宗時革之﹐宋則復用也﹐似在南宋不用。然考其制﹐用黃紙塗金﹐大書姓名於上﹐下有兩知舉官花押﹐仍用白紙爲套貯之﹐亦題姓名於上﹐登第者隨附家書於中云。

○痘瘡

痘瘡﹐兒在胎時受母氏熱毒穢气而成﹐遇陽長之時發出﹐故醫書載人身有三穢液毒之說焉。又曰「痘因熱毒而生。古今以兒生時﹐卽挖出口中穢血﹔未食時﹐與飲黃連汁﹐使胎糞同下。以治痘之源﹐最爲有理。蓋兒在胎而食穢﹐啼聲出而穢血下矣。龐氏以爲天行痘瘡﹐漢﹑魏以前經方不載﹐建武徵虜而染來﹐呼爲「虜瘡」﹐此成胡說也。夫人生出痘﹐自爲常理﹐壯夫徵虜染於小兒﹐據可信乎﹖旣口「天行」﹐又曰「虜瘡」﹐不亦自相悖乎﹖虜人不生痘瘡﹐以其不食五味也﹐東漢方書不載﹐正見古人飲食淡薄﹐非若後世膏腴厚味也。考之椒蒜﹐由西漢通東夷始有美酒佳肴﹐至唐方盛﹐發於晉﹐唐以後彰彰矣。且痘於富貴者多重﹐貧賤者常輕﹐尢可見其母氏所食而然也。至有不出如吾母﹐重出如吾友陳敬亭之子﹐則又原受毒气至有輕重﹐不爲常也已。

○婦女殺賊

正徳間﹐流賊劉六等剽掠山東。一日過東平州﹐而州中姑嫂三人﹐避之方回﹐一賊遺後﹐見其姿色美而驅入林莽﹐污其大姑與嫂矣﹐將污幼妹﹐妹俟其上身﹐兩手交按賊頸﹐號叫之﹐嫂遂踞坐賊背﹐大姑抽賊刀斫其腦以死﹐報官準賞格。嘉靖壬寅﹐北虜入山西汶水﹐兩賊至一村﹐有姑嫂二人急避﹐而姑下枯井﹐嫂爲賊擒以問﹐適尙有一女何在﹐對以井中﹐賊以有物隨下矣﹐一在上而一下以筐扯女起﹐視之無物﹐叱立井傍﹐欲污也﹐方復起賊﹐姑嫂見其用力﹐因勢共推賊落而下其土石焉﹐二賊俱死於井。播之四方。予聞二事而感楊鐵崖薛花娘之樂府非誣矣。第人患無心耳﹐東平之事﹐虧其小姑成其大功﹔汶水之賊﹐𨿽得其機﹐實多其勇也。

○鹽

天地之元所﹐寓之於水﹐故水能載乎地也。然水體輕淸者則上浮而淡﹐重濁者則浚下而咸﹐故曰海鹹河淡。鹽井有深至五六十丈者﹐東南卑下﹐煮海爲鹽﹐易成而最廣﹐所謂斥鹵潤下水泉咸﹐淖積而成鹽耳。若山西忻﹑崞﹐平原彌望﹐皆若霜然﹐土人刮而熬之爲鹽﹐由地近滹沱﹐亦卑下也。沙漠有鹽澤﹐河東有鹽池者﹐又非是歟﹖常哂陳水南云「太谷楡次﹐地髙產鹽﹔又且尋丈之間﹐復能種藝尢盛﹐此不可以常理論。」殊不思生气旣厚﹐泉脈不泄﹐而爲井則峻發於上﹐種植亦茂矣。第鹽池凡物下皆面成鹽﹐眞理不可曉也。惜未經其地﹐目審其事﹐以尋繹其理耳。

○從葬沙板

以人殉葬﹐見於《黃鳥》之詩﹐秦穆公事也。及讀《史記秦本紀》﹐武公葬雍之平陽﹐以人從死者百七十七人。又曰「至獻公元年方止。」則知武公而下﹐十有八君﹐皆言殉焉﹐其來遠矣。惟黃鳥彰彰者﹐爲惜三良﹐且殉者百七十七之多故也。後世帝王﹐意亦有之﹐或宮人一二﹐少而無聞焉。棺用沙枋﹐意起於宋後﹐蓋聞古冢之發﹐無沙棺而惟志石五金之類。及讀程明道文集記﹐葬曾祖﹐累歲求其不朽之木。後因咸陽人發東漢時墓﹐柏棺尙在﹔又其寺完地而得古棺﹐裹以柏木﹔某地修城得古柏﹐堅潤如新﹔且思柏木之理﹐詳察地中之事﹐因用之以葬七柩。據此﹐則南宋以前無也。惜未有以柏木與沙枋同埋數十年以試。

○古鏡

世之古鏡﹐多出北方古墓﹐人知而寶之﹐未知墓出故也。按《漢書霍光傳》﹐光之喪﹐賜東園溫明。服虔注﹕以東園出鏡之所。予恐溫明鏡名也。又按《癸辛雜識》云﹕世大斂後﹐用鏡懸棺﹐蓋以照屍取光明破暗之義。據此二書﹐則知鏡在於墓﹐其來已遠﹐而取義亦明白也。意其開一墓而得鏡不一﹐似古人送葬者皆贈之﹐如今人之綿箱耳。

○樹虫

舊說桐梓之虫﹐樹下擂鼓﹐其虫自墜。予意鼓音寬脾﹐其聲气旣振於下﹐則物之小者﹐因聲气而解體﹐隨之以隕﹐理也。《癸辛雜識》以桃樹枝柯生黑小虫﹐用多年木燈檠掛於中﹐紛紛然墜下矣﹐此不知何說也。

○華亭兩縣丞

嘉興儒學陸汝霖澍﹐學贍而精於時文﹐聲聞籍甚﹐門生多仕﹐負志拔貢﹐去仍入監應選﹐扶病殿試。當道憐其才﹐捲𨿽不終而特選華亭丞﹐以地美且近也。柰何到任廿日卒。湖州顧某﹐董編修前妻之弟﹐步糧至京相見﹐續取之姊﹐乃吳冢宰女也。女以姻家俱官﹐此獨可布衣乎﹖告夫懇父﹐必欲與之官﹐時開輸粟之例﹐倍者竟得入選。二家因爲納銀﹐竟選華亭丞。在任數年﹐而富貴逾常也。嗚呼﹗以明經俊乂﹐辛勤一世﹐而不能享一日之尊榮﹔以布衣白丁﹐藉人財勢﹐而一旦有終身之富貴。人生豈非命耶﹖

○摺疊扇

摺扇﹐由成化初髙麗貢至﹐朝命效制以答﹐復書格言以賜羣臣﹐民遂效而爲之。故《水東日記》云﹕起自本朝。人隨道焉。不知北宋已有之矣﹐故東坡云「髙麗白松扇﹐展之廣尺餘﹐合之只兩指。」正謂是也。又見於《猗覺寮》蒲葵扇條﹐丰坊亦曰﹕家有趙彥所畫摺扇﹐陸儼山亦有楊妹子所書絹摺扇﹐似皆以絹爲之。故古有紈扇﹑羽扇﹐而無紙扇之說是也。黑骨泥金﹐卻起於日本﹐而中國飾之以金耳。

○二窯

哥窯與龍泉窯﹐皆出處州龍泉且。南宋時﹐有章生一﹑生二弟兄﹐各主一窯。生一所陶者爲哥窯﹐以兄故也﹔生二所陶者爲龍泉﹐以地名也。其色皆靑﹐濃淡不一﹐其足皆鐵色﹐亦濃淡不一。舊聞紫足﹐今少見焉﹐惟土脈細薄﹐油水純粹者最貴。哥窯則多斷文﹐號曰「百圾破」。龍泉窯至今溫處人稱爲章窯﹐聞國初先正章溢﹐乃其裔云。

○楊曹仙佛

吾師楊長史之父衝﹐杭庠士也﹐駕好仙術。一日﹐遇麻衣人於途曰「有客寄書於宅﹐君知之耶﹖」歸果得書﹐開緘﹐則唐仙人張平叔一拜帖也。意乃仙降﹐求之愈切﹐人以癡呼之。逾年復又遇之﹐拜懇欲隨。麻衣曰「子緣淺難成﹐功名亦不大﹐科甲在後人也﹐記之勿泄。」忽然失之。後仕贛之教諭。麻衣又至﹐家人因詢之﹐楊語其所以﹐不久捐館。

甥孫曹嶽﹐斷乳食素﹐信心於佛。一夕﹐夢僧持杖如地藏者﹐使之捧杖環﹐卽時升起過屋﹐嶽懼而驚醒焉。後復夢見之。今年二十三矣﹐仲冬復夢此僧曰「在橫河橋待。」明發不語﹐家人尋至其處﹐果見一老僧坐階﹐嶽拜之欲隨。僧曰「我長往湖湘矣﹐汝可隨乎﹖」嶽懇求去﹐遂同登夜航。明日至飯肆﹐僧澡面﹐見其十指甲拳縮寸許﹐入水伸長尺五六﹐人共駭然。食飯數口而止﹐嶽納飯金於主﹐僧曰「可擲之。」嶽惜未應。猶同至蘇州﹐僧又曰「擲金乎。」嶽又不應﹐且思家淚下。僧曰「汝緣淺﹐汝緣淺。」指側舟曰「可倩以歸。」時順風﹐一日夜至杭矣。試觀二者﹐知仙佛果有也﹐惟誠心求之﹐未必不驗﹐而成否乃其數爾。

○三髙人

永樂初﹐溧陽徐尙書爲潛匿建文朝廷抄﹐戮一門。有幼女﹐發入樂籍﹐色長陳儀陰眷之﹐不使污辱。後遇赦﹐儀爲嫁之﹐尙童也。聞錢鉉能詩二女﹐亦儀成全以從良。天順中﹐泰州馬士松﹐寒士也﹐素與學士徐有貞交﹐徐爲石亨輩誣奏﹐云馬所知也。馬受極刑而無一言以及徐﹐徐感之﹐許一女爲婦。事已﹐負其婚﹐馬終無怨忿之言。又昌平侯楊俊﹐亦爲石亨構誅﹐有娼婦髙二﹐臨誅生祭楊而收屍。嗚呼﹗在士權實人之所難能﹐而娼夫樂婦﹐又能爲人之所難爲﹐眞罕矣。舊不知髙之名﹐今見載之《客座新聞》﹐並陳﹑馬事復錄於稿。

○燕

燕﹐水鳥也﹐故名玄鳥﹐簡狄於水次吞其卵而生契。《淮南子》曰「燕入水爲蛤。」《爾雅翼》曰「求雨者投之﹐竭泉卽漲。」人食燕肉不可渡河﹐明其水也。其來去皆避社日﹐不以戊己巳日﹐取土爲巢﹐書戊己於巢則去﹐皆因其土克水故也。《埤雅》載其事而不能明其義。顧況詩云「燕燕於巢﹐綴緝維戊。」抑錯矣。樂天爲之序﹐又云「不以甲乙銜泥。」此可謂旣失之駑﹐又失之蟆矣。

○蚊

白鳥有二﹐曰蚊﹐見《夏小正》丹鳥羞白鳥注﹐蚊也。又曰﹕鷺見杜詩「黃鳥時兼白鳥飛」之注。東坡詩「不恐飛蚊如立豹」﹐立豹亦蚊也﹐見《齊東野語》引。吳興志有豹腳蚊子﹐亦見《大戴禮》。

○浮炭

陸放翁《筆記》云﹕陳無己貧﹐見其手札﹐每問酒務官托買浮炭。浮炭者﹐投之水中而浮之﹐故今人曰麩炭。訛也。觀此﹐訛之已久。但事小﹐人不之辧耳。

○不灰木空靑蘇合香丸

予有刀柄﹐乃不灰木﹐然不能點燈。後見《格古要論》云「用石腦油蘸之點燈。」方知如空靑必貯之古銅器中﹐月以水濕之﹐不枯死也。蘇合香丸藏用荷葉包裹﹐然後不幹相同。

○八駿

周穆八駿之名舊矣﹐唐太宗八駿有圖並事﹐予俱載正稿「事物類」。成祖八駿﹐曾聞劉呆齋有詠﹐今得《名歲抄》曰龍駒﹑曰赤兔﹑曰烏兔﹑曰飛兔﹑曰飛黃﹑曰銀褐﹑曰棗驑﹑曰黃馬。觀其名﹐旣殊於前之二種無事實﹐而又皆中箭被傷﹐恐亦後人因數皆八﹐而文以傳之歟﹖

○眼鏡

少嘗聞貴人有眼鏡﹐老年觀書﹐小字看大﹐出西海中﹐虜人得而制之﹐以遺中國﹐爲世寶也。予意恐卽《文選》中所謂玉珧海月。及讀《臨海異物志》﹐載海月如鏡﹐白色正圓﹐有腹無口﹐目可炙食。又《緯略》引郭璞《江賦》﹐晉安《海物異名記》《侯鯖》等錄﹐明玉珧處俱不言制鏡之事。後與霍都司子麒言﹐霍送予一枚﹐質如白琉璃﹐大可如錢﹐紅骨鑲成二片﹐若圓燈剪然﹐可開合而折疊。問所從來﹐則曰「舊任甘肅夷人貢至而得者。」予喜甚﹐置之眉間﹐未若人言也。每疑而問人﹐丰南禺曰「乃活大車渠之珠囊制之者﹐常養之懷中﹐勿令幹死﹐然後可照字。」予意西番所來是矣﹐然西番少車渠人﹐養亦未必然。得已廿年﹐寶之無用﹐不猶鼠之藏金乎﹖書出而傳之﹐博識者必有以告我。

○古今人形不同

古人丰偉長大者﹐書載之矣﹐如三國姜維死時﹐剖膽如斗大﹔宋張世傑死海﹐獲屍焚時﹐見膽如斗大。則其人如何其長大﹐又未見載之書。是知古人較今自長大。昨四都鄕人掘地﹐得骷髏如斗大者﹐人皆駭之﹐此必宋﹑元人矣。故聞利州有則天像﹐長七尺﹔成都有孟蜀后妃祠堂﹐皆極修偉﹔福州大支提山﹐有吳越王紫袍﹐寺僧升椅舉領猶拂地。則知古今人形不同。

○王錢門對

舊聞弘治間﹐吏書三原王公恕署門曰「任於朝者以饋遺及門爲恥﹐任於外者以苞苴入都爲羞。」嘉靖間﹐藩司參議揚州錢公業可門署﹐使所屬衙門寺觀帖焉。對云「寬一分﹐民受一分﹐見祐鬼神﹔要一文﹐不值一文﹐難欺吏卒。」予聞而喟然﹐此卽王尙書聯也。二公非心事光明﹐胡能門聯如此哉﹖故王近世冢宰難及﹐而錢忤當道﹐不久去。然二對近人不知﹐前乃眞西山奏疏﹐後亦古語也﹐惜忘之。

○大蜘蛛

幼讀《酉陽雜俎》載﹕蜘蛛大如車輪者。以怪不足信。及聞都少卿南濠云﹐弘治間﹐登州山中有蜘蛛與龍鬥﹐而龍爲蛛絲所困﹐後有火龍來焚其絲﹐蛛不能爲﹐遂爲龍取珠去。蛛死﹐黑水流下山﹐身徑一丈六尺。予復將信而將疑也。又讀《雙槐歲抄》云﹕成化七年﹐蘇州盤山有蜘蛛與龍鬥死事。友人吳兩江亦云﹕家客上江丞某人﹐家住山間﹐一夜爲龍來取蜘蛛之殊﹐山木盡折﹐水湧數里﹐舉家遭害。然後知六合之內﹐異物異事﹐未可以不見爲怪也。

○香臺百詠

《香臺詩集》﹐吾杭國初瞿宗吉所作﹐擬《玉臺》《香奩》而各取一字以名之﹐曰初﹑曰續﹑曰新﹐皆百詠焉。公自序其旬日而成者。予得公之手稿﹐每讀每嘆其學博才敏﹐近進少其人也。昨讀《覃精雋》﹐又知先輩徐百齡爲之注﹐張天錫爲之序﹐惜無刊本﹐未知其子孫有藏稿否﹐又甚惜焉。或曰「博與敏可也﹐然其題詠不出閨房﹐賞玩不過風月﹐殆非莊子雅士之爲。」殊不思古人有云「咀靈芝而咽甘露﹐情動乎中﹔拔鯨牙而挹天漿﹐夢遊於外。自可與知者道。」此布帛菽粟﹐固人間至寶﹔而海錯蔬菜﹐亦可少者哉﹖展轉於懷﹐筆之於稿。

○戴進傳

永樂末﹐錢塘畫士戴進﹐從父景祥徵至京師。筆𨿽不凡﹐有父而名未顯也。繼而還鄕攻其業﹐遂名海宇。鎭守福太監進畫四幅﹐並薦先生於宣廟﹐戴尙未引見也。宣廟召畫院天臺謝廷循平其畫﹐初展春﹑夏﹐謝曰「非臣可及。」至秋景﹐謝遂忌心起而不言。上顧﹐對曰「屈原遇昏主而投江﹐今畫原對漁父﹐似有不遜之意。」上未應﹔復展冬季景﹐謝又曰「七賢過關﹐亂世事也。」上勃然曰「福可斬﹗」是夕﹐戴與其徒夏芷飲於慶壽寺僧房﹐夏遂醉其僧﹐竊其度牒﹐削師之發﹐夤夜以逃﹐歸隱於杭之諸寺。爲作道佛諸像﹐故今花藏潮鳴﹐尙多手迹。吾友張川家﹐亦有天王斗聖數十幅。繼而廷循使人物色﹐戴聞雲南黔國好畫﹐因往避之。值歲暮﹐持門神至其府貨之﹐其時石銳爲沐公所重﹐石見其畫﹐曰「此非凡工可爲也。」詢戴同郡人﹐遂館谷之﹐然終不使之越己。又數年﹐謝死﹐而少師楊公士奇﹐太宰王公翺﹐皆喜載畫﹐歸則老矣。

先生循循愉愉﹐人樂與友﹐凡親友不給者﹐每作數紙與之﹐人爭貨焉。其點染顏色﹐妙奪造化﹐鋪敍遠近﹐宏深雅淡﹐人物山水較前人另出一格﹐其於諸家無不能。王﹑楊二公﹐常稱其畫當與古人相頡頏﹐卒時七十五﹐天順六年秋也。字文進﹐以字行﹐號靜庵﹐又號玉泉道人。先生沒後﹐顯顯以畫名世者﹐無慮數十。若李在﹑周臣之山水﹐林良﹑呂紀之翎毛﹐杜堇﹑吳偉之人物﹐上官伯之神像﹐夏少卿之竹石﹐髙南山之花木﹐各得其一支之妙﹐如先生之兼美眾善﹐又何人歟﹖誠畫中之聖﹐今得其片紙者﹐如洪璧焉﹐去後又何如哉﹖嗚呼﹗公藝精而不售﹐展轉爲競藝者所忌﹐卒死窮途﹐豈非其數哉﹗然而後世名畫者﹐莫可與並﹐又豈非道理之不可誣哉﹖賀禦醫志墓﹐避時而不詳﹐止云爲藝所忌。予過橫春橋﹐見其墓迷於蒼莽之中﹐祀絕而將爲人發矣。悲其事﹐因掇其行﹐以書其傳云。

艸橋子曰退之有云「根之茂者其實遂﹐膏之沃者其光曄。」戴嘗奔走南北﹐動由萬里﹐潛形捉筆﹐經幾春秋﹐無利祿以系之也﹐生死醉夢於繪事﹐故學精而業著﹐業著而名遠﹐似可與天地相終始矣。究其當時﹐不過一畫工而已。嗚呼﹗世之赫赫目前﹐以富貴驕人者﹐名隨身沒﹐不知所自樹﹐視此寧不愧諸﹖

●卷七奇謔類

○佛睛黑石

廣西全州無量壽佛寺中佛﹐卽無量眞身也﹐其目睛指甲﹐與生人無異﹕目視物而能轉﹐甲年久而亦長。湖廣永州浯溪之涯﹐有黑石焉﹐較他石爲少﹐細視之暗然﹔以溪水滌之﹐則浯溪之景全現於中﹐若鏡照然。好事者舁輦於家﹐水洗經日﹐與頑礪者等也﹔復舁之舊處﹐光則又如舊矣。鹽鹵雜以他水﹐但要記其舊痕﹐以飯甑蓋之於中﹐掠去面上之水﹐至舊痕處﹐則取去者皆他水﹐而鹵盡在也。或以甑簟隔之亦可﹐以他物則難分矣。此皆理之不可推者。

○碑樓

徐武寧王之墓﹐在鐘山皇陵之右﹐神道碑乃我太祖之筆也。碑因髙大﹐爲樓以居﹐石磴以上﹐登者卽時必病﹐人莫敢焉。予嘗聞之﹐昨友李見石之子登之﹐果然。豈非太祖在天之靈不容人之在上耶。

○水石變異

春秋﹐石言於晉﹐歷代少見也。陜西慶陽府天雨石子﹐大如鵝卵﹐小如雞頭﹐皆作人言。春秋﹐水鬥於谷洛﹐亦以罕矣。正徳間﹐直隸文安縣水忽然僵立﹐髙可五丈﹐大亦如之。﹝見《實錄》﹞

○老人

錢希白《洞微志》載雞窠老人如小兒事﹐嘗以爲怪未信。昨聞會稽季通判本云﹕嘉靖甲午在寶慶時﹐有事於所屬新寧縣﹐未至縣五十里﹐宿於山中民家﹐堂前架一庋﹐置木匣其上﹐中有老人﹐長可尺餘﹐立則露首﹐聲喞喞如燕子語。問之﹐乃其家遠祖也﹐年已百八十矣﹐能言元朝事﹐日不食﹐或進一盂水而已。季蓋質實不妄語者。據此﹐與雞窠老人不食不語相符﹐而實有矣。夫人老而體縮﹐由气血衰也﹔气血衰而聲音低﹐理也。但骨胡能短﹐食胡不進而長生﹖似與天年百二之說戾矣。夫天地間自有一種間气所生者﹐如《輟耕錄》所載人臘是也﹐如《筆談》所載呂縉叔終時如小兒病也。

○血水

嘉靖甲寅三月﹐寧波慈谷縣灌浦鄭家﹐忽然地裂流血﹐舉家驚惶。至暮﹐盯畦間俱是也。當道舉奏。明年四月﹐倭賊陷其縣﹐縉紳軍民死者無算焉。又明年六月﹐賊至杭州北門外﹐大肆焚掠﹐五日方去﹐亦有死於鋒下者。甲寅之秋﹐其地新河﹑壩河水亦盡赤﹐豈非皆血水之所兆耶﹖

○異妖

舊聞宦客云﹕某地某都司家﹐晨起見廳壁畫有王者一人﹐車騎數件﹐男女侍衛又數十人﹐晃晃動躍﹐頃下坐列於廳﹐奔走應答﹐眞人物也。主人驚出﹐且疑且告曰「尊官何來﹖何顧於余﹖」王曰「吾非崇也﹐暫過借宿﹐不擾不侵﹐無喧無恐﹐吾當有益於汝也。」一時婦女進於內僕從或爨於廚﹐或易於市﹐或服役於庭﹐除車馬行李﹐各置其所。逐主一家於空室﹐柴米家具﹐與之共矣。往來冠蓋﹐皆不識之人。逾半月﹐謂主人曰「某人橫﹐負汝財﹐吾爲汝追之。」批帖令人召曰「三日內不來償主﹐當焚某處房屋。」其人恐疑間﹐某地之屋焚矣。辦值急付其主。明日﹐別主人﹐冉冉自空而去。余以宦客欺己耳。

嘉靖三十七年三月﹐寧波象山縣梁家﹐忽至一老嫗﹐四媳二女﹐口云借宿其家﹐俱不見﹐獨一幼婦見而迎之﹐啟以「尊客素昧﹐居宅何處﹖」嫗曰﹕女翁出外乏主物﹐特來相倚﹐世爲宅戚也。」婦走白翁姑﹐翁姑疑爲崇﹐急辦牲醴以賽之。嫗怒曰「吾非爲禍之崇﹐何爲生食我﹖」令婦熟而進之﹐飲啖﹑言笑﹑起臥如生人﹐婦女皆國色﹐嫗𨿽老﹐而容儀亦修潔也﹐半月始去。以此證彼﹐信有之也。

然鬼無形與聲﹐倏忽變化則有之﹐𨿽五行之妖﹐亦不如是。至於始皇之時﹐素車白馬﹑持壁與客之異。王莽時﹐池陽小人無數﹐或乘馬﹐或步持物。劉歆以爲人變﹐皆屬皇之不極﹐今又非其時也﹐豈《幽怪錄》所謂世間人鬼雜半之說耶﹖

○李伯時天馬圖

宋元祐間﹐外國進至三馬﹐李伯時愛而圖之﹐捲而成馬俱死矣。聞出《空靑集》﹐而予未之信也。昨觀《雲煙過眼》﹐周公謹細爲紀之﹐其馬之名色形數﹐來歷日月﹐又引曾跋以証之。跋曰「元祐庚午﹐余來京師﹐見魯直九丈於酺池寺。魯直謂余曰﹕異哉伯時﹐貌天廏滿川花﹐放筆而馬殂﹐蓋神駿精魄﹐皆爲伯時筆端取去。實古今異事﹐當作靈敏語記之。後十四年﹐當崇寧癸未﹐余以黨人貶零陵﹐魯直亦除籍徙宜州。過余瀟湘江上﹐與徐靖國﹑宋彥明道伯時畫殺滿川花事﹐指余親見也。余請九丈當踐前言記之﹐魯直笑曰﹕只少此一件罪過。後二年﹐魯直死貶所。又二十七年﹐余領浙漕﹐當紹興辛亥至嘉禾﹐與梁仲謨﹑吳徳素泛舟訪劉延仲於眞如寺。劉出是圖﹐開卷宛然疇昔。俯念四十年憂患﹐餘生獨存﹐殆若異身也。因詳序本末﹐使後來者知伯時一段異事﹐亦魯直遺意耳。」據此﹐則實有是事﹐眞可爲異。又嘗聞傳神之人云「凡寫病者之照﹐肖之則病人多死。」豈非亦收其精魄於繪事耶﹖況李術至精﹐則通神矣。故世傳龍眠常畫一龍﹐正風雨而點睛﹐遂爲飛去。夫《雲煙過眼》無刻本﹐而抄者多訛且少也﹐予因略正數字﹐錄之於稿﹐或傳之於人﹐庶幾不沒李﹑黃﹑曾三公之意也。曾名紆﹐字公捲﹐空靑其號﹐官至中大夫。

○透光鏡

周公謹記鮮於伯機有透光鏡一面﹐映日則背花俱見﹐凡突處其影皆空。余嘗賦詩也。又謂郝淸夫亦有二面﹐一止透半﹐一透之不甚分明。紀於《雲煙過眼錄》。予意此必鑄時或異﹐而用銅用藥非常者﹐殆如唐時揚州所進水心鏡﹐乃神龍之化耳。據是﹐則周穆之火斧﹐能照暗室如晝。始皇之方鏡﹐能照人五臟。《雙槐歲抄》云﹕成化甲辰﹐宿州墾田得鏡﹐照見農家男女墓中人物﹐農夫驚異而碎之﹐亦同也已。

○尙書夢

予一夕夢尙書玉華盛公來顧。明日﹐該中翰葉柳亭﹐葉款畱間﹐出冊示之﹐乃盛畱別詩也。予因告其昨夢。今見之﹐非數焉﹖翻拍又見尙書梅林胡公之跋語﹐葉曰﹕此尢有大數之說。廿年前﹐三茅道士夢胡立祠之地﹐有丰碑大書「尙書位」三字﹐是胡科舉之年﹐天已定其平夷之功﹐建祠之事矣。彼此又相駭然。嗚呼﹗梅林功業之大﹐恩徳在杭﹐數當見於道士之夢也。而盛之詩﹐葉之款﹐瑣瑣一事﹐亦見於區區之夢﹐豈非諺謂「飲啄有一定之數」耶﹖貪叨富貴者﹐於此可警。

○郭季

郭子儀三十年無緦麻服﹐見之史﹐異也。吾友季太守本﹐𨿽非郭之盛家﹐指亦幾千矣﹐三十年家無死者﹐亦異。

○祈雨

嘉靖癸亥﹐杭因祈雨﹐府差景隆錢道士往富陽縣龍門山取龍。去縣幾百里﹐山路崎嶇﹐荊棘叢密﹐衣體俱爲損傷。至則本地鄕民亦爲雨而潭中已得一蛙﹐供於廟矣。道士焚牒拜潭﹐亦得四蝦一蛙﹐置甕以行。途間辛苦﹐不免與同事者怨﹐以爲一蛙而費苦錢糧人役如此﹐至杭無雨﹐可煮食之。頃刻雷雨交作﹐淋漓徧體﹐咫尺不可辧也。晚視甕中二物﹐無一存﹐駭然﹐只得仍到龍潭拜求。廟僧曰「勢不可得矣。」復又懼以官法﹐僧不得已﹐供蛙與之。至杭﹐果得雨。將送還潭﹐視之﹐甕中又無矣。予舊聞蘇人都少卿言﹐同年陸景福知寧波日﹐取金錢於天井山之事亦然﹐意於正稿「辧證類」中﹐論龍乃神物﹐非若程子所雲龍只是獸﹐人得而玩者﹐非也。今益信諸。

○屍行

成祖時﹐都禦史影淸犯駕伏誅﹐以屍楦艸﹐懸於長安門。是夜﹐夢淸仗劍繞殿逐上。明日駕過門﹐忽然繩斷﹐屍行﹐手指若犯駕狀。夫夜夢有之﹐而繩斷亦有之﹐屍行手指﹐何物使之哉﹖

○周費二夢

嘗聞大宗伯周公洪謨鄕貢上京時﹐舟至維揚﹐夜見一人謂曰「吾卽子之前身﹐子去前程遠大。」公曰「子何人﹐而有是言﹖」對曰「吾友鶴山人丁某。」倏然不見﹐似如夢然。後公官南京﹐以書詢揚守三原王公恕﹐王甚訝之﹐詢郡﹐果得其人﹐乃建文時蜀府教授﹐及詢其形像亦同。江西閣老費公宏中鄕試時﹐無錫金廷輝爲主考﹐閱卷夜倦﹐恍惚見一卯角生﹐揖而告曰「人非堯舜﹐安能每事盡善﹐願賜薦拔。」驚覺似夢﹐心異而遂以是捲置案上。二三場復夢此生又至﹐如前言﹐因遂尋號取之。揭曉﹐費年正卯角﹐貌又似。主考問其夢﹐不知也。

予嘗二事往來胸中﹐丁之神已托生﹐而費又不知也﹐則神其事者誰耶﹖以鬼神特假其靈異﹐何形像之相似耶﹖以爲好事者爲之耶」則周公嘗自有詩云「生死輪回事杳冥﹐前身幻出鶴仙靈﹐當年一覺揚州夢﹐華表歸來又姓丁。」金主考乃少卿都南濠年家﹐都親與餘言者。此理竟不可格﹐是果三魂七魄之說哉﹖

