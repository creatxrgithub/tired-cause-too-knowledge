楊文公談苑宋

楊億

談苑序

王彥超

太宗作弈棋三勢

徐鉉攺棋圖之法

禁教坊以夫子爲戲

陶谷艸祭文

錢若水艸祝辭

勅字

砌臺

銅牌記

麻胡

學士艸文

白氏六帖

日本僧奝然朝衡

寂照

金雞肆赦

左右侍禁

三班奉職

三班借職

通判

禁節帥販易

本朝武人多能詩

蛙變爲鶉

芋蘿卜

菩薩石

倚卓

王感化善詩

宋捷

重戴

永昌陵

馮道使虜

臥榻側他人鼾睡

吳綾汗衫寫詔

獺祭魚

題翠微詩

辜負口眼

太平興國

靈棋經

臍裂

周世宗作詩

地獄受苦

不欺神明

三多

比試制誥

兩制作詩賦

五禽以客名

筆法五事

築太一宮

洛陽宮闕似兜率天宮

毀銅佛鑄錢

謁金門詞

葑田

楊玢詩

王彥威粗官詩

盧延讓詩淺近自成一體

思賈誼詩

杜牧詩

劉經野韭詩

畬田

江東士人深於學問

滅蜀之兆

樂人王感化善詩

余恕贊義山徐鉉詩文

太祖禦將恩威並濟

太祖服用儉素

太祖不許公主服翠襦

太祖杵碎孟昶寶器

太祖禱雨霽

江南後主遺銀五萬兩

太祖遣周廣使吳越

劉鋹不敢飲禦賜酒

太祖善禦豪傑

太祖善訓戎旅

太祖禦下嚴峻

太宗署名祈雨

太宗不欲宦者預政

太宗不事畋遊

三館

太宗讀太平禦覽

太宗贊日本頗有古道

太宗重內外制之任

太宗論內患外

太宗欲蠲租稅不果

太宗不許大臣具艸

太宗獎勵循吏

太宗以唐莊宗爲鑑戒

太宗以劍舞懼敵

太宗作上淸宮

太宗以彊弓示威

修河橋

太宗善書

修太宗實錄

編次太宗法書

蘇易簡最被恩遇

郭進

竇偁面叱賈琰

董遵誨

李沆

範質識大體

不信異端

竇儀不攻人之短

潘承裕

馮起

李至

更攺禮記月令篇次序

諸監鑪鑄錢

榜刻儀制令四條

江翺

賜衣服

賜帶

賜鞍轡

憲銜

勑書樓

學士預曲宴承旨預肆赦

駕親臨問臣僚

白麻

江南書籍

幹徳鑄印

王化基

幹越亭詩

雍熙以來文士詩

錢惟演劉筠警句

近世釋子詩

唱和聯句

大言賦

潘佑

趙鄰幾

徐鍇

錢昭序

湯悅

陳搏

江直木

種放

呂洞賓

華陰隱人

佛經

諭浩造塔

建寺

西域僧覺稱

云豁入定

郭忠恕

趙抱一

黑殺將軍

王處訥

陳洪進

升元寺石記

秦淮石志

千葉牡丹

蜀中桃符

陳昭遇

錢鏐治目疾

治面瘍

祕閣藏書

置禦書院

太宗棋品第一

艸書

僧善書

張維

縉雲醞匠

陳喬

相州部民張某

曹彬討金陵

武行徳

呼延贊

楊業

崔翰

劉吉

王隱

張繼能

張洎見龍

百藥枕

濕紙化爲菌

蜀人以去聲呼平聲字

劉吉論食魚

建州蠟茶

仕宦嶺南

小窯李

沈香木

麝裂臍狨犛牛斷尾

猩猩

病癭

土厚水深無病

白鹿洞藏書

建州多佛剎

五丈河

朱貞白善嘲詠

李濤題不動尊前詩

造五鳳樓手

蘇協

劉鋹欲爲降王之長

黨進

盧文紀追兄艸詔

徐鉉信鬼神

嚼舌而死

張格獻曲

銅雀臺古瓦

執政戲授錢儀錢信官

宣徽角抵士

盧文紀爲相

坡拜

湫神

擔夫頂有圓光

李符知春州

穆修

交州馴象

交州占城馴犀

髙麗王論中國族望

髙麗求賜板本九經

契丹邪律某詩

耶律琮求通好書

髙昌

潞州李筠

侯舍人

室種

論義山詩

鴨能人言

太宗謁安陵

審刑房

用其長護其短

後主賜近臣黃金

錢若水全進退之道

太宗厚遇李昉

南唐帑藏丰盈

淮南道院

檢書蒼頭

鳳閣王家

王延範誤惑於術人

羅江犬

以蜥蝪求雨

給誥侍母

王延範頂戴金像

王彥超致仕

聰明絕人

願代女死

談苑序

宋庠

故翰林楊文公大年﹐在眞宗朝掌內外制﹐有重名﹐爲天下學者所服。文辭之外﹐其博物殫見又絕人甚遠。故常時與其遊者﹐輒獲異聞奇說。門生故人﹐往往削牘藏弆﹐以爲談助。江夏黃鑑唐卿者﹐文公之里人﹐有俊才﹐爲公獎重﹐幼在外舍﹐逮於成立﹐故唐卿所纂﹐比諸公爲多。余𨿽耳剽有年﹐而求本未獲。前年春﹐始得其稿於宗人祕書郎敏求。祕書郎﹐宣獻公之令嗣。宣獻與楊爲中表昆弟﹐文采風尙﹐皆一代之宗師。緒立所傳﹐可謂審而無愧。然按本錄﹐但雜抄旁記﹐交錯無次序﹐好事者相與名曰《談藪》。余因爲掇去重復﹐分爲二十目﹐勒成一十二卷。昔隋有陽松玠紀南北朝事﹐已著此號行於世﹐今襲之﹐將爲後生所惑﹐輒攺題曰《楊公談苑》。其間有云公言某事云云者﹐皆黃志也。楊於國史自有傳。唐卿﹐天聖中預修正史﹐位太常博士﹑直集賢院。年未四十卒﹐搢紳痛悼。余昔與之善﹐因詳錄之。慶曆丁亥孟春中書後閣宋庠書。

右《談苑》計二十類﹐曰《聖範》﹑曰《徳量》﹑曰《風節》﹑曰《才品》﹑曰《武幹》﹑曰《奇逸》﹑曰《舊聞》﹑曰《記異》﹑曰《雜評》﹑曰《事志》﹑曰《正誤》﹑曰《名式》﹑曰《書藝》﹑曰《方技》﹑曰《敍釋》﹑曰《僭亂》﹑曰《豪侈》﹑曰《惡戒》﹑曰《戲謔》﹑曰《夷紀》﹐共十二卷。

《宋元憲集》卷三五﹐又見《楊文公談苑》卷首﹐道光《福建通誌》卷四九﹐光緒《浦城縣誌》卷三四

________________________________________

王彥超

太祖微時﹐嘗遊鳳翔﹐王彥超遺十千遣之。後卽位﹐悉徵藩侯入覲﹐宴苑中﹐縱酒爲樂。諸帥競論疇昔功勛﹐惟彥超獨言「久忝藩寄﹐無功能可紀﹐願納符節﹐入備宿衛。」上喜曰「前朝異世事安足論﹖彥超之言是也。」後從容語彥超曰「卿當日不畱我﹐何也﹖」對曰「蹄涔之水﹐安可容神龍﹖萬一畱止﹐又豈有今日之事﹖帝王受命﹐非細事也。」上益喜﹐曰「當復遣卿還鎭﹐一政以爲報。」余諸帥悉歸班。

《說郛》商務本卷二十一

太宗作弈棋三勢

太宗作弈棋三勢﹐使內侍裴愈持以示館閣學士﹐莫能曉者。其一曰獨飛天鵝勢﹐其二曰對面千里勢﹐其三曰大海取明珠勢﹐皆上所制。上親指授﹐諸學士始能曉之﹐皆嘆伏神妙。前後待詔等眾對弈﹐多能覆局﹐爲圖藏於祕閣。

《說郛》商務本卷二十一

徐鉉攺棋圖之法

古棋圖之法﹐以平上去入分四隅爲記﹐文雜難辧。徐鉉攺爲十九字﹕一天﹑二地﹑三才﹑四時﹑五行﹑六官﹑七斗﹑八方﹑九州島﹑十日﹑十一冬﹑十二月﹑十三閏﹑十四雉﹑十五望﹑十六相﹑十七笙﹑十八松﹑十九客。以此易故圖之法﹐甚爲簡便。

《說郛》商務本卷二十一

禁教坊以夫子爲戲

至道二年重陽﹐皇太子﹑諸王宴瓊林苑﹐教坊以夫子爲戲者﹐賓客李至言於東朝﹐曰「唐大和中﹐樂府以此爲戲﹐文宗遽令止之﹐笞伶人﹐以懲其無禮。魯哀公以儒爲戲尙不可﹐況敢及先聖乎﹖」東朝驚嘆﹐言於上而禁止之﹐此戲遂絕。

同上

陶谷艸祭文

陶谷﹐開運中爲詞臣﹐時北戎來侵晉﹐楊光遠以靑州叛﹐大將爲節帥卒。少帝命艸文以祭之﹐谷立具艸以奏﹐曰「漠北有不賓之寇﹐山東起伐叛之師。云陣未收﹐將星先落。」少帝甚激賞。

錢若水艸祝辭

錢若水爲學士﹐一日﹐太宗自作祝辭﹐久而不成﹐令左右持詣翰院中﹐命卽艸之。若水對使者撰成﹐其首句云「上帝之休﹐𨿽眇躬是荷﹔下民之命﹐乃明神所司。」上喜曰「朕閣筆思之久矣﹐不能措辭。」尢激賞其才美。

同上

勅字

《千字文》題云「勅員外散騎侍郎周興嗣次韻。」勅字乃梁字傳寫誤爾﹐當時帝王命令尙未稱勅。至唐顯慶中始云「不經鳳閣鸞臺﹐不得稱勅。」勅之名始定於此。

同上

砌臺

砌臺卽今之擦臺也。王侯家多作砌臺﹐以爲林觀之景。唐張仲素詩云「寫望臨香閣﹐登髙下砌臺。林間見靑使﹐意上直錢來。」卽知唐來有之。太祖朝大王都尉家﹐其子曰承裕﹐幼時其父戲補砌臺使。

同上

銅牌記

梁沙門寶志銅牌記﹐多讖未來事﹐云「有一眞人在冀川﹐開口張弓在左邊﹐子子孫孫萬萬年。」江南中主名其子曰弘冀﹐吳越錢鏐諸子皆連弘字﹐期以應之﹐而宣祖諱正當之也。

同上

麻胡

馮暉爲靈武節度使﹐其威名羌戎畏服﹐號「麻胡」﹐以其面有黥文也。

同上

學士艸文

學士之職﹐所艸文辭﹐名目浸廣。拜免公王將相妃主曰制﹐賜恩宥曰赦書﹑曰徳音﹐處分公事曰敕﹐榜文號令曰禦札﹐賜五品以上曰詔﹐六品以下曰敕書﹐批羣臣表奏曰批答。賜外國曰蕃書﹐道醮曰靑詞﹐釋門曰齋文﹐教坊宴會曰白語﹐土木興建曰上梁文﹐宣勞錫賜曰口宣。此外更有祝文﹑祭文﹑諸王布政﹑榜號﹑薄隊﹑名贊﹑佛文﹑疏語﹐復有別受詔旨作銘﹑碑﹑墓志﹑樂章﹑奏議之屬。此外文表歌頌應制之作。舊說﹕唐朝宮中﹐常於學士取眠見歌﹐僞蜀學士作桃符﹐孟昶學士辛寅遜題桃符云「新年納餘慶﹐佳節號長春」是也。

同上

白氏六帖

人言白居易作《六帖》﹐以陶家缾數千各題門目作七層架﹐列置齋中﹐命諸生采集其事類投缾﹐倒取之﹐抄錄成書﹐故其所記時代多無次序。

同上

日本僧奝然朝衡

公言﹕雍熙初﹐日本僧奝然來朝﹐獻其國《職員令》《年代記》。奝然依錄自云﹕姓藤原氏﹐爲眞連﹐國五品官也。奝然善筆札而不通華言﹐有所問﹐書以對之。國有《五經》及釋氏經教﹐並得於中國。有《白居易集》七十卷。地管州六十八﹐土曠而人少﹐率長壽﹐多百餘歲﹐國王一姓﹐相傳六十四世。文武僚吏皆世官。

予在史局閱所降禁書﹐有《日本年代記》一卷及奝然表啟一卷﹐因得修其國史﹐傳其詳。奝然後歸國﹐附商人船奉所貢方物爲謝。案日本﹐倭之別種也﹐以國在日邊﹐故以日本爲名。或言惡倭之名不雅﹐攺之。蓋通中國文字﹐故唐長安中遣其大臣眞人來貢﹐皆讀經史﹐善屬文﹐後亦累有使至﹐多求文籍釋典以歸。開元中﹐有朝衡者﹐隸太學﹐應舉﹐仕至補闕﹐求歸國﹐授檢校祕書監﹐放還。王維及當時名輩皆有詩序送別﹐後不果去﹐歷官至右常侍﹑安南都督。

吳越錢氏多因海舶通信﹐《天臺智者教》五百餘卷有錄而多闕﹐賈人言日本有之﹐錢俶置書於其國王﹐奉黃金五百兩﹐求寫其本﹐盡得之﹐訖今天臺教大布江左。

《參天臺五臺山記》卷五

寂照

景徳三年﹐予知銀臺通進司﹐有日本僧入貢﹐遂召問之。僧不通華言﹐善書札﹐命以牘對﹐云「住天臺山延歷寺﹐寺僧三千人﹐身名寂服﹐號圓通大師。國王年二十五﹐大臣十六七人﹐郡寮百許人。每歲春秋二時集貢士﹐所試或賦或詩﹐及第者常三四十人。國中專奉神道﹐多祠廟﹐伊州有大神﹐或托三五歲童子降言禍福事。山州有賀茂明神﹐亦然。書有《史記》《漢書》《文選》《五經》《論語》《孝經》《爾雅》《醉鄕日月》《禦覽》《玉篇》《蔣魴歌》《老》《列子》《神仙傳》《朝野僉載》《白集六帖》《初學記》。本國有《國史》《祕府略》《交觀詞林》《混元錄》等書。釋氏論及疏鈔傳集之類多有﹐不可悉數。」寂照領徒七人﹐皆不通華言。國中多有王右軍書﹐寂照頗得其筆法。上召見﹐賜紫衣束帛﹐其徒皆賜以紫衣﹐復館於上寺。寂照願遊天臺山﹐詔令縣道續食。三司使丁謂見寂照﹐甚悅之。謂﹐姑蘇人﹐爲言其山水可見﹐寂照心愛﹐因畱止吳門寺﹐其徒不願住者﹐遣數人歸本國﹐以黑金水瓶寄謂﹐並詩曰「提攜三五載﹐日用不曾離。曉井斟殘月﹐春鑪釋夜漸。鄱銀難免侈﹐萊石自成虧。此器堅還實﹐寄君應可知。」謂分月俸給之﹐寂照漸通此方言﹐持戒律精至﹐通內外學﹐三吳道俗以歸向。寂照東遊﹐予遺以印本《圓覺經》並詩送之。後寄書舉予詩中兩句云「身隨客槎遠﹐心學海鷗親。」不可忘也﹐《圓覺》固目不暫捨云。後南海商人船自其國還﹐得國王弟與寂照書﹐稱野人若愚﹐書末云「嗟乎﹗絕域殊方﹐雲濤萬里。昔日芝蘭之志﹐如今胡越之身。非歸云不報心懷﹐非便風不傳音問﹐人生之限﹐何以過之﹖」云云﹐後題寬弘四年九月。

又左大臣藤原道長書﹐略云「商客至﹐通書﹐誰謂宋遠﹖用慰馳結。先巡禮天臺﹐更攀五臺之遊。旣果本願﹐甚悅。懷土之心﹐如何再會﹖胡馬獨向北風﹐上人莫忘東日。」後題寬弘五年七月。

又治部卿源從英書﹐略云「所諮《唐歷》以後史籍﹐及他內外經書﹐未來本國者﹐因寄便風爲望。商人重利﹐惟載輕貨而來。上國之風絕而無聞﹐學者之恨在此一事。」末云「分手之後﹐相見無期﹐生爲異鄕之身﹐死會一佛之土。」書中報寂照俗家及墳墓事甚詳悉。後題寬弘五年九月。

凡三書﹐皆二王之迹﹐而野人若愚章艸特妙﹐中土能書者亦鮮及。紙墨尢精。左大臣乃國之上相﹐治部九卿之列。

同上

金雞肆赦

杜鎬言金雞肆赦﹐不知起於何代。《關東風俗傳》曰「宋孝王問司馬膺之後魏北齊赦日立金雞事﹐膺之曰﹕『按《海中星占》云﹕天雞星動爲有赦﹐蓋王者以天雞爲度。』」《隋書﹖刑法志》﹕「北齊赦日﹐令武庫設金雞及鼓於閶闔門右﹐撾鼓千聲。」宣赦建金雞﹐或雲起於西涼呂光﹐未知孰是。究其旨﹐蓋西方主兌﹐兌爲澤。雞者巽神﹐巽主號令﹐故合二物﹐置其形﹐楬於長竿﹐使眾覩之。

《事物紀原》卷三

左右侍禁

本朝太宗雍熙四年﹐增置左右侍禁。

同上卷六

三班奉職

宋朝建國之初﹐承舊制﹐有殿前承旨。雍熙四年﹐攺爲三班奉職。

同上

三班借職

舊制有借職承旨﹐太宗雍熙中﹐攺曰三班借職。自供奉至借職﹐其員無數﹐亦漢三郎署比也。

同上

通判

通判﹐太宗始置﹐卽古監郡也。

同上

禁節帥販易

五代以來﹐節帥牧專多遣親吏往諸道往來販易﹐所過不收算﹐率以致富﹐養馬至千匹﹐僕廝至一千餘人。國初﹐大功臣十數人猶襲舊風﹐太祖患之﹐未革其獘。太平興國初﹐遂下詔禁之﹐侯伯但給其俸及鹽酒商稅課利分數錢﹐後又罷之﹐定歲給公用自三萬貫及千貫﹐自此藩鎭量入爲用﹐無復向之豪侈。

太平興國初﹐右拾遺李幹上言﹕諸道藩鎭所管支郡﹐多遣親吏掌其市徵﹐畱滯商賈不便。詔邠﹑寧﹑涇﹑原﹑渭﹑鄜﹑坊﹑延﹑丹﹑陜﹑虢﹑襄﹑均﹑房﹑復﹑鄧﹑唐﹑澶﹑濮﹑宋﹑亳﹑鄆﹑濟﹑曹﹑單﹑靑﹑淄﹑兗﹑沂﹑貝﹑冀﹑滑﹑衛﹑鎭﹑深﹑趙﹑定﹑祁等支郡﹐並直屬京師﹐不隸節鎭。

《職官分紀》卷三十九。《類苑》卷二十一節引此文。

本朝武人多能詩

本朝武人多能詩﹐若曹翰句有﹕「曾經國難穿金甲﹐不爲家貧賣寶刀。」劉吉父詩云「一箭不中鵠﹐五湖歸釣魚。」

《臨漢隱居詩話》

蛙變爲鶉

至道二年夏秋間﹐京師鬻鶉者﹐積於市門﹐皆以大車載而入﹐鶉才直二文。是時雨水絕﹐無蛙聲﹐人有得於水次者﹐半爲鶉﹐半爲蛙。《列子﹖天瑞篇》曰「蛙變爲鶉。」張湛注云「事見《墨子》。」斯不謬矣。又田鼠亦爲鶉﹐蓋物之變﹐非一揆也。

《政和本艸》卷十九

芋蘿卜

江東居民﹐歲課種藝﹐初年種芋三十畝﹐計省米三十斛。次年種蘿卜二十畝﹐計益米三十斛﹐可知蘿卜消食也。《爾雅》﹕「葖﹐蘆萉。」郭璞注﹕「萉爲菔﹐蘆菔蕪菁屬﹐紫花大根﹐俗呼雹葖。」更始敗﹐掖庭中宮女數百人幽閉殿門內﹐掘庭中蘆菔根食之﹐今蘿卜是也。

《政和本艸》卷二十七

菩薩石

嘉州峨眉山有菩薩石﹐人多采得之。色瑩白﹐若太山狼牙石﹑上饒州水晶之類。日光射之﹐有五色﹐如佛頂圓光。

《政和本艸》卷十二﹑《類苑》卷六十一

倚卓

咸平﹑景徳中﹐主家造檀香倚卓一副。

《靖康緗素雜記》卷三

王感化善詩

伶人王感化﹐少聰敏﹐未嘗執捲﹐而多識故實﹐口諧捷急﹐滑稽無窮。會中主引李建勛﹑嚴續二相遊苑中﹐適見系牛於株枿上﹐令感化賦詩﹐應聲曰「曾遭寧戚鞭敲角﹐幾被田單火燎身。獨向殘陽嚼枯艸﹐近來問喘更何人。」因以譏二相也。又中主徙豫章﹐潯陽遇大風﹐中主不悅﹐命酒獨酌。指北岸山問舟人﹐云皖公山﹐愈不懌。感化獨前獻詩曰「龍舟萬里架長風﹐漢武潯陽事正同。珍重皖公山色好﹐影斜不落壽杯中。」中主大悅﹐賜束帛。

《靖康緗素雜記》卷七

宋捷

大平興國四年﹐北戎寇邊﹐車駕幸大名府。方渡河﹐有人持手版邀乘輿﹐前驅斥之﹐號呼通旁﹐自言獻封事。太宗令接取視之﹐乃臨河主簿宋捷﹐上甚喜﹐卽以爲將作監丞。

《靖康緗素雜記》卷九

重戴

重戴者﹐大裁帽也。本野夫巖叟之服﹐以皂爲之。後魏孝文帝自雲中遷代﹐以賜百寮。五代以來﹐惟禦史服之。淳化初﹐宰相﹑學士﹑禦史臺﹐比省官﹑尙書兩省五品以上﹐皆令服之。

《石林燕語辧》卷三

永昌陵

太祖生洛陽夾馬營﹐樂其風土﹐國初營繕宮室﹐有遷都之志。九年四幸郊祀﹐而宮殿宿衛多不安處﹐或見怪異﹐遂東歸。嘆曰「我生不得居此﹐死當葬於此。」登闕發鳴鏑﹐指其所曰「後當葬此。」永昌陵卽其地也。

《類說》

馮道使虜

晉天福中﹐奏寶策戎衣之號﹐輔相中當一人爲使﹐趙瑩﹑桑維翰﹑文崧咸懼﹐將命馮道﹐索紙書云「道去。」遣人語妻子﹐不復歸家。不數日﹐北行﹐虜主以道有重名﹐畱之﹐賜牛頭牙笏爲殊禮﹐道作詩曰「牛頭徧得賜﹐象笏更容持。」道凡得賜﹐悉市薪炭﹐云「北地苦寒﹐老年所不堪﹐當爲之備。」戎人頗感其意﹐乃遣歸。道三上表乞畱﹐固遣始去﹐更住月餘。旣行﹐所至畱駐﹐凡兩月﹐出境卽馳歸。左右曰「得生還﹐恨無羽翼﹐公獨宿畱﹐何也﹖」道曰「戎人多詐﹐總急還﹐以彼筯腳﹐一夕卽追及﹐亦何可脫﹖但徐緩﹐卽不能測矣。」道歸作詩云「去年今日奉皇華﹐只爲朝廷不爲家。殿上一杯天子泣﹐門前雙節國人嗟。龍荒冬住時時雪﹐兔苑春歸處處花。上下一行如骨肉﹐幾人身死掩風沙。」道在虜中有詩云「朝披四襖專藏手﹐夜蓋三衾怯露頭。」其苦寒如此。

同上

臥榻側他人鼾睡

開寶中﹐王師圍金陵﹐李后主遣徐鉉入朝﹐對於便殿﹐懇述江南事大之禮甚恭﹐徒以被病未任朝謁﹐非敢拒詔。太祖曰「不須多言﹐江南有何罪﹖但天下一家﹐臥榻之側﹐豈可許他人鼾睡﹖」鉉復命。未幾﹐城陷﹐隨後主歸期。鉉性質直﹐見士大夫寒日多被褐﹐曰「中朝自五胡猾亂﹐其風未政﹐荷氈被毳﹐實煩有徒。」一日﹐見其壻亦被毛裘﹐責曰「吳郎上流﹐安得效此﹖」淑曰「晨興苦寒﹐朝中服者甚眾。」鉉曰「士君子有操者亦未嘗服。」蓋自謂也。

同上

吳綾汗衫寫詔

唐末﹐有朱書禦札徵兵方鎭﹐蓋危難中以此示信。昭宗以吳綾汗衫寫詔﹐間道與錢鏐﹐告以國難。

同上

獺祭魚

舊說李商隱爲文﹐多檢閱書冊﹐鱗次堆積﹐時號獺祭魚。

同上

題翠微詩

翠微寺在驪山絕頂﹐舊離宮也﹐唐太宗避暑於此。後有人題詩云「翠微寺本翠微宮﹐樓閣亭臺幾十重。天子不來僧又去﹐樵夫時倒一枝松。」

同上

辜負口眼

諺曰「不到長安辜負眼﹐不到兩浙辜負口。」

同上

太平興國

太宗攺元太平興國﹐識者謂太平字一人六十也﹐太宗壽六十九﹐中間歲內攺元﹐亦葉其數。

同上

靈棋經

《靈棋經》乃黃石公法﹐南齊江謐嘗以棋占﹐得金益玉杯之卦。《唐﹖經籍志》五行部有《十三靈棋經》十一卷﹐蓋所傳舊矣。凡一字再卜﹐卒不驗。

同上

臍裂

殿中丞王全嗜酒﹐忽臍裂有聲﹐以盎承之﹐得淸酒斗餘而卒。

同上

周世宗作詩

周世宗嘗作詩以示學士寶儼﹐曰「此可宣布否﹖」儼曰「詩﹐專門之學。若勵精叩練﹐有妨幾務﹔苟切磋未至﹐又不盡善。」世宗解其意﹐遂不作詩。

同上

地獄受苦

人或疑釋經所述地獄受苦之期太長﹐公曰「律文有流三千里﹐地甚遠﹔徒三年﹐日甚長。造罪之初﹐止一念頃耳。」

同上

不欺神明

江南處士朱眞曰「世云不欺神明﹐但不欺心﹐卽不欺神明也。」

同上

三多

學者當取三多﹕看讀多﹑持論多﹑著述多。三多之中﹐持論爲難。

同上。《錦繡萬花谷》前集卷二十節引。

比試制誥

張去華任拾遺﹐上言「今制誥張淡不才﹐願得比試。」詔令中書引試﹐淡果不勝﹐去華遷補闕﹐淡罷知制誥。去華負時名﹐𨿽勝﹐遂爲淸議所鄙﹐而淡亦當引退﹐豈宜與新進士爭鋒﹖其亦失也。

《類說》

兩制作詩賦

晉開運中﹐詔兩制各作詩賦一篇﹐付禮部﹐爲考試之目。李懌獨曰「懌識字有數﹐因人成事﹐使令衣白袍入貢部﹐下第必矣﹐胡能作文章﹐爲世楷模﹖」終不肯作。

同上

五禽以客名

李昉爲詩慕白居易﹐園林畜五禽﹐皆以客名﹐白鷴曰佳客﹐鷺鶿曰白雪客﹐鶴曰仙客﹐孔雀曰南客﹐鸚鵡日隴客。又慕居易七老之會﹐得宋琪等八人﹐爲九老會。

同上

筆法五事

錢鄧州若水嘗言﹕古之善書鮮有得筆法者﹐唐陸希聲得之﹐凡五字擫押鉤格抵﹐仍用筆雙鉤﹐則點畫遒勁而盡妙﹐謂之撜鐙法。希聲言﹕自斯翁及二王以至陽冰皆傳此法﹐希聲以授沙門﹛上鞏下言﹜光﹐﹛上鞏下言﹜光入長安爲翰林供奉。今待詔尹熙古亦得之﹐而所書爲一時之絕。查道始篆﹐患其體勢柔弱﹐熙古教以此法﹐仍雙鉤用筆﹐經半年﹐始習熟而篆體勁直甚佳。刁衍言江南後主得此法﹐書絕勁﹐復增二字﹐曰導送。

《新安誌》卷十

築太一宮

太平興國中﹐方士楚芝蘭上言「按《太一經》﹐五福太一爲天九貴神﹐凡行五宮﹐四十五年一徙﹐今當入吳分﹐五福所至﹐民獲其佑﹐宜築宮於蘇州。」太宗從之。宮成﹐芝蘭又言「祠太一於吳﹐但福及吳民﹐可徙築京城南三十里蘇村。」遂攺築新宮﹐凡十殿﹐曰君棋太一﹑臣棋太一﹑民棋太一﹑九气太一﹑大遊太一﹑小遊太一﹑十神太一﹑天太一﹑地太一﹐並五福爲十八。

《類說》

洛陽宮闕似兜率天宮

西晉時有胡僧至洛陽﹐見宮闕﹐嘆曰「此正是兜率天宮﹐但生人之力營構﹐非道力所成耳。」將終﹐與徒眾別曰「山河天下皆變滅﹐而況人身﹐何得長久﹖但能專心淸淨﹐屏除三毒﹐形數𨿽乖﹐其會必同。」

同上

毀銅佛鑄錢

周世宗毀銅佛像鑄錢﹐曰「佛教以爲頭目髓腦有利於眾生﹐尙無所惜﹐寧復以銅像爲愛乎﹖」鎭州大悲銅像甚有靈應﹐擊毀之際﹐以斧鐝自胸鏡破之﹐彼世宗北徵﹐病疽發胸間﹐咸謂報應。

同上

謁金門詞

江南成幼文爲大理卿﹐好爲歌詞﹐嘗作《謁金門》曲﹐有「風乍起﹐吹皺一池春水」之句﹐後因奏牘稽滯﹐中主曰「卿試與行一池春水﹐又何缺於卿哉﹗」

同上

葑田

兩浙有葑田﹐蓋湖上有茭葑所相繆結﹐積久﹐厚至尺餘﹐潤沃可殖蔬種稻﹐或割而賣與人。有任浙中官﹐方視事﹐民訴失蔬圃﹐讀其狀甚駭﹐乃葑園爲人所竊﹐以小舟撐引而去。

《能攺齋漫錄》卷十四

楊玢詩

揚玢靖夫﹐虞卿之曾孫也。仕僞蜀王建﹐至顯官﹐隨王衍歸後唐﹐以老﹐得工部尙書﹐致仕﹐歸長安。舊居多爲鄰里侵占﹐子弟欲詣府訴其事﹐以狀白玢﹐玢批紙尾云「四鄰侵我我從伊﹐畢竟須思未有時。試上含元殿基望﹐秋風禾黍正離離。」子弟不復敢言。

《詩話總龜》卷一

王彥威粗官詩

長安舊以不歷臺參省使出鎭廉車節鎭者爲粗官﹐大率重內而輕外﹐今東都乾元門舊宣武軍鼓角門﹐節度王彥威有詩刻其上云「天兵十萬勇如貔﹐正是酬恩報國時。汴水波濤喧皷角﹐隋堤楊柳拂旌旗。前驅紅旆關西將﹐坐間靑娥趙國姬。寄語長安舊冠蓋﹐粗官到底是男兒。」彥威自太常博士出辟使府﹐至玆鎭﹐故有是句﹐至今不知所在。薛能亦有《謝寄茶》詩﹐云「粗官寄與眞拋擲﹐賴有詩情合得嘗。」

《詩話總龜》卷三

盧延讓詩淺近自成一體

盧延讓詩淺近﹐人多笑之﹐惟吳融獨重其作﹐盛稱於時﹐且云「此公不尋常﹐後必垂名。」延讓詩至今傳之﹐亦有絕好者。《宿東林》云「兩三條霓欲爲雨﹐七八个星猶在天。」《旅捨言懷》云「名紙毛生五門下﹐家僮骨立六街中。」《贈玄上人》云「髙僧解語牙無水﹐老鶴能飛骨有風。」《蜀路》云「雲間聞驛騾馱去﹐雪裏殘骸虎拽來。」《懷江上》云「餓貓臨鼠穴﹐饞犬舐魚砧。」《八月十六夜》云「只訛些子緣﹐應耗沒多光。」《寄人》云「吟成一个字﹐撚斷數莖髭。」又云「樹上諮諏批頰鳥﹐窗間壁駁叩頭虫。」余在翰林嘗召對﹐上舉延讓詩云「臂鷹健卒一氈帽﹐騎馬佳人卷畫衫。」𨿽淺近﹐亦自成一體。

《詩話總龜》卷八

思賈誼詩

錢鄧師嘗舉思賈誼兩句云「可憐半夜虛前席﹐不問蒼生問鬼神。」後人何可及。

《詩話總龜》卷十二

杜牧詩

牧之《寄人》云「世味嫌爲枳﹐時光怨落冥。」《閒居》云「歌懷飯牛起﹐書憤抱麟成。」《蟬》云「二子自不食﹐三閭何獨淸。」《登樓》云「遠水淨林色﹐微云生夕陽。」《塵》云「已傷花榻滿﹐休妬畫屏飛。」

同上

劉經野韭詩

劉經爲虜政事舍人﹐來奉使﹐路中有野韭可食﹐味絕佳﹐作詩云「野韭長猶嫩﹐沙泉淺更淸。」

《詩話總龜》卷十七

畬田

江南人多畬田﹐先熂鑪。熂音餼﹐縱火燎艸也﹔鑪﹐火燒山界也。俟經雨乃下種﹐歷三歲﹐土脈竭﹐不可復種藝﹐但生艸木﹐復熂傍山。宋西陽王子尙所部鄞縣有疁田﹐音嘐畱﹐畬田也。子尙言「山湖之俗﹐熂山封水澤﹐山須熂鑪後種。」劉禹錫謫連州﹐作《畬田詩》云「團團縵山腹﹐鉆龜得雨卦﹐上山燒臥木。」又云「下種暖灰中﹐乘陽拆牙蘗。蒼蒼一雨後﹐苕穎如雲發。」白樂天《子規歌》云「畬田有粟何不啄﹖石楠有枝何不棲﹖」畬﹐音羊諸反。《爾雅》云「一歲曰菑﹐二歲曰新﹐三歲曰畬。《易》曰不菑畬。」皆同音﹐凡三歲而不可復種﹐蓋取畬之義也。

《詩話總龜》卷二十七

江東士人深於學問

淮南張佖知舉進士﹐試「天雞弄和風」﹐佖但以《文選》中詩句爲題﹐未嘗詳究也。有進士白試官云「《爾雅》﹕螒﹐天雞﹑鶾﹐天雞﹐天雞有二﹐未知孰是﹖」佖大驚不能對﹐亟取《爾雅》﹐檢《釋虫》有「螒﹐天雞﹐小虫﹐黑身赤頭﹐一名莎雞﹐一名樗雞。」《釋鳥》有「鶾﹐天雞﹐赤羽﹐《逸周書》曰﹕文鶾若彩雞﹐成王時蜀人獻之」。江東士人深於學問有如此者。

同上

滅蜀之兆

僞蜀每歲除日﹐諸宮門各給桃符﹐書「元亨利貞」四字﹐時昶子善書札﹐取本宮策勛府書云「天垂餘慶﹐地接長春。」幹徳中伐蜀﹐明年﹐蜀除﹐二月﹐以兵部侍郎呂餘慶知軍府事﹐以策勛府爲治所﹐太祖聖節號長春﹐此天垂地接之兆也。

同上

樂人王感化善詩

江南李氏樂人王感化﹐建州人﹐隸光山樂籍﹐建州平﹐入金陵教坊。少聰敏﹐未曾執捲而多識﹐善爲詞﹐口諧捷急﹐滑稽無窮﹐時本鄕節帥更代餞別﹐感化前獻詩曰「旌旆赴天臺﹐溪山曉色開。萬家悲更喜﹐迎佛送如來。」至金陵宴﹐苑中有白野鵲﹐李景令賦詩﹐應聲曰「碧巖深洞恣遊遨﹐天與蘆花作羽毛。要識此來棲宿處﹐上林瓊樹一枝髙。」又題怪石九八句﹐皆用故事﹐但記其一聯云「艸中誤認將軍虎﹐山上曾爲道士羊。」

《詩話總龜》卷四十六

余恕贊義山徐鉉詩文

余知制誥日﹐與余恕同考試。恕曰「夙昔師範徐騎省爲文﹐騎省其有《徐孺子亭記》﹐其警句云﹕『平湖千畝﹐凝碧乎其下﹔西山萬疊﹐倒影乎其中。』他皆常語。近得舍人所作《涵虛閣記》﹐終篇皆奇語﹐自渡江來﹐未嘗見此﹐信一代之雄文也。」其相推如此。因出義山詩共讀﹐酷愛一絕云「珠箔輕明拂玉墀﹐披香新殿斗腰支。不須看盡魚龍戲﹐終遣君王怒偃師。」擊節稱嘆曰「古人措辭寓意﹐如此深妙﹐令人感慨不已。」

《詩話總龜》後集卷五

太祖禦將恩威並濟

王全斌代蜀之歲﹐是時大寒﹐太祖著帽絮被裘﹐禦講武殿氈帳曰「此中寒尙不能禦﹐況伐蜀將士乎﹖」卽脫所服裘帽﹐遣使持賜全斌。其伐江南也﹐曹彬﹑李漢瓊﹑田欽祚入辭﹐以匣劍授彬曰「副將而下﹐不用命﹐斬之。」漢瓊等皆股栗畏懾﹐此所以見禦將之恩威﹐皆出於一。

《類苑》卷一

太祖服用儉素

太祖服用儉素﹐退朝常衣絁袴麻鞵﹐寢殿用懸靑布緣簾﹐殿中設靑布縵。

同上

太祖不許公主服翠襦

魏咸信言﹕故魏國長公主在太祖朝﹐嘗以貼繡鋪翠襦入宮中﹐太祖見之﹐謂主曰「汝當以此與我﹐自今勿復爲此飾。」主笑曰「此所用翠羽幾何﹖」太祖曰「不然﹐主家服此﹐宮闈戚裏皆相效﹐京城翠羽價髙﹐小民逐利﹐展轉販易﹐傷生寢廣﹐實汝之由。汝生長富貴﹐當念惜福﹐豈可造此惡業之端﹖」主慚謝。主因侍坐﹐與孝章皇后同言曰「官家作天子日久﹐豈不能用黃金裝肩舁﹐乘以出入﹖」太祖笑曰「我以四海之富﹐宮殿悉以金銀爲飾﹐力亦可辦﹐但念我爲天下守財耳﹐豈可妄用﹖古稱以一人治天下﹐不以天下奉一人。苟以自奉養爲意﹐使天下之人何仰哉﹖當勿復言。」

同上

太祖杵碎孟昶寶器

太祖平蜀﹐得孟昶七寶裝溺器﹐擲之於地﹐令杵碎之﹐曰「汝以何器貯食﹖似此﹐不亡何待﹖」

同上

太祖禱雨霽

宋白言﹕開寶九年﹐雩祀西洛﹐陰雨踰月﹐齋宿之旦﹐尙未霽﹐太祖遣中使禱無畏三藏塔﹐與之誓言﹐儻不止﹐卽毀其浮圖。又俾近臣賫三木與嶽神宿﹐齋日雨不止﹐當施桎梏於汝。至太極殿宿齋﹐辰巳間雨霽﹐洛陽令督役夫輩除道上泥﹐布漧土。及郊祀還﹐禦明徳門賜赦﹐觀衛士歸營﹐車駕還宮﹐雨復作。無畏﹐胡僧﹐唐開元中至長安﹐玄宗甚禮重之﹐每祈雨輙應﹐事具李徳裕《次柳氏舊聞》及李華碑。

同上

江南後主遺銀五萬兩

開寶中﹐趙普猶秉政﹐江南後主以銀五萬兩遺普﹐普白太祖﹐太祖曰「此不可不受﹐但以書答謝﹐少賂其來使可也。」普叩頭辭讓﹐上曰「大國之體﹐不可自爲寢弱﹐當使之勿測。」旣而後主遣其弟從善入貢﹐常賜外﹐密賫白金如遺普之數﹐江南君臣始震駭﹐服上之偉度。

《類苑》卷一﹑《類說》卷五十三﹑《五朝名臣言行錄》卷一

太祖遣周廣使吳越

周廣者﹐開寶中爲內外馬步軍都頭﹐親近﹐好言外事。一日白太祖曰「朝廷遣使吳越﹐錢俶南面坐﹐傍設使者位。俶𨿽貴極人臣﹐況尊無二上﹐而奉命者不能正其名﹐此大辱國。」太祖曰「汝頗能折之否﹖」廣曰「臣請行。」俶生辰﹐卽遣廣爲使﹐俶猶襲故態﹐廣曰「比肩事主﹐不敢就席。」俶遂移牀西向﹐正賓主之禮。復命﹐廣气甚驕﹐將希寵賞。太祖曰「汝蓋倚朝廷威勢﹐不然者﹐俶何有於汝哉﹖」廣大慚﹐其禦下之英略如此。

《類苑》卷一

劉鋹不敢飲禦賜酒

劉鋹性絕巧﹐自結眞珠鞍勒﹐爲戲龍之狀﹐獻太祖﹐太祖以示尙方工﹐皆駭伏﹐償以錢三百索。上謂左右曰「移此心以勤民政﹐不亦善乎﹖」鋹在國中﹐多置酖以毒臣下。太祖幸講武池﹐從官未集﹐鋹先至﹐詔賜巵酒﹐鋹心疑之﹐棒杯泣曰「臣承父祖基業﹐違拒朝廷﹐煩王師致討﹐罪在不赦。陛下旣待臣以不死﹐願爲大梁布衣﹐觀太平之盛﹐未敢飲此酒。」太祖笑謂之曰「朕推赤心於人腹中﹐安有此事﹖」卽取鋹酒自飲﹐別酌以賜鋹﹐鋹慚謝。

同上

太祖善禦豪傑

太祖善禦豪傑﹐得人之死力。居常多幸講武池﹐臨流觀習水戰﹐因謂左右曰「人皆言忘身爲國﹐然死者人之所離﹐言之易耳。」時禁衛將帥軍廂主皆侍側﹐有天武廂主李進卿前對曰「如臣者﹐令死卽死耳。」遂躍入池中﹐上急令水工數十人救之﹐得免﹐幾於委頓。左右內侍數十人﹐皆善武藝﹐伉健﹐人敵數夫﹐騎上下山如飛﹐其慰撫養育﹐無所不至﹐然未嘗假其威權。泗州檻生虎來獻﹐上令以全羊臂與之﹐虎得全肉﹐決裂而食﹐气甚猛悍﹐欲觀之也。俄口呿不合﹐視之﹐有骨橫鯁喉中﹐上目左右﹐內侍李承訓卽引手探取﹐無所傷。嘗因禦五鳳樓﹐有風禽罥東南角樓鴟尾上﹐上顧左右曰「有能取之否﹖」一內侍﹐失其姓名﹐攝衣攀屋桷以登緣﹐歷危險﹐取之以獻﹐觀者膽落﹐蓋試其趫捷也。

同上

太祖善訓戎旅

太祖始自總戎﹐爲士眾畏服﹐及踐祚﹐善訓戎旅﹐隸兵籍者多以配雄武軍。自此或習試武藝﹐或角力鬥毆﹐以較勝負﹐漸增俸緡﹐遷隸上軍。十月後﹐騎兵皆侵晨出城習馬﹐至暮歸飼馬﹐不令飽﹐𨿽苦寒﹐馬常汗洽﹐耐辛苦﹐不甚肥盛。初議取蜀﹐有天武軍主武超曰「西川除在天上不可到﹐若舟車足迹可至﹐必取之耳。」士皆賈勇思奮﹐平蜀止六十日﹐用精兵才七千人。居常衛士直廬中﹐咸給以棋枰﹐令對弈爲樂﹐曰「此徒端居終日﹐無他思慮﹐以此使之適情耳。」

同上

太祖禦下嚴峻

太祖平蜀﹐擇其親兵驍勇者百餘人﹐補內殿直﹐別立班院﹐號川殿直。南郊賞給﹐比本班減五千﹐遂相率擊登聞鼓訴其事﹐上大怒曰「朝廷給賜﹐自我而出﹐安有例哉﹖」盡捕連狀者四十餘人﹐斬於市﹐余悉配隸下軍﹐遂廢其班。一日﹐內酒坊火﹐悉以監官而下數十人棄市﹐詰得遺火卒﹐縛於火中﹐自是內司諸署﹐莫不整肅。

同上

太宗署名祈雨

至道二年夏﹐大旱﹐遣中使分詣五嶽祈雨﹐學士艸祝﹐上自書名﹐隨其方設香﹐再拜而遣之。王禹偁時在翰林﹐上言「五嶽視三公﹐從前祝版禦署﹐已踰禮典﹐固無君上親書之理。」上署之紙尾云「昔成湯剪爪斷髮﹐禱桑林之社﹐尙無愛﹐矧爲百姓請命﹐豈於筆札而有所惜哉﹖」

《類苑》卷二

太宗不欲宦者預政

內侍王繼恩平李順之亂﹐中書議欲以爲宣徽使﹐太宗曰「宣徽者﹐執政之階也﹐朕覽前籍多矣﹐皆不欲宦者預政﹐止可授以他職。」宰相等懇言﹐繼恩有大功﹐今任昭宣使﹐河北團練使﹐非此拜不足以爲貴。上不悅﹐因召翰林學士張洎﹑錢若水﹐議置宣政使之名﹐班在昭宣使之上﹐以授之﹐加領順州防禦使。

同上

太宗不事畋遊

登州海岸林中﹐常有鶻﹐自髙麗一夕飛度海岸﹐未明至者絕俊﹐號曰「海東靑」。淳化中﹐夏帥趙保忠得獻上﹐上報曰「朕久罷畋遊﹐盡放鷹犬﹐無所事此﹐今卻以賜卿﹐當領之也。」

同上

三館

史館﹐貞觀三年置﹐以宰相監修﹐復有修國史﹑史館修撰﹑直館之員。集賢院﹐自開元五年置麗正修書院於集仙殿﹐十三年攺爲集賢殿﹐以麗正書院爲集賢書院﹐有學士﹑侍講學士之名﹐後置大學士﹐以宰相領之﹐並有修撰﹑校理﹑直院之職。貞元中﹐增置校書﹑正字。梁氏都汴﹐貞明中﹐以今古長慶門東北小屋十數間爲三館﹐湫隘卑庳﹐周廬徼道在旁﹐衛士騶卒喧雜﹐每受詔有所撰述﹐徙它所以就之。太宗卽位﹐因臨幸周覽﹐曰「若此之陋﹐何以待天下賢俊耶﹖」卽日詔有司﹐度左升龍門東北車府地爲三館﹐楝宇宏大﹐自舉役﹐車駕再臨視﹐勞賜工卒。又令作園囿﹐植卉木﹐引金水河以注焉。西序啟便門通乾元殿﹐以俟行幸。三年春﹐新館成﹐賜名崇文院。悉遷西館書分布西廊﹐爲昭文書庫﹐南廊爲集賢書庫。西廊爲經史子集﹐南廊爲史館書庫。初平蜀得書一萬三千卷﹐平江左又得二萬卷﹐參以舊書﹐爲八萬卷﹐凡六庫﹐皆周雕木架﹐靑綾帕冪之。昭文館﹑集賢殿大學士﹐監修國史﹐常以宰相兼領。此外有史館修撰﹑直史館﹑集賢院直學士﹑校理之名。淳化中﹐復置直昭文館﹑直集賢院﹐亦有修國史﹑崇文院檢討﹑編修﹑祗候﹐皆無定員﹐不常置。

同上

太宗讀太平禦覽

大宗詔諸儒編故事一千卷﹐曰《太平總類》。文章一千卷﹐曰《文苑英華》。小說五百卷﹐曰《太平廣記》。醫方一千卷﹐曰《神醫普救》。《總類》成﹐帝日覽三卷﹐一年而讀周﹐賜名曰《太平禦覽》。

同上

太宗贊日本頗有古道

太平興國八年﹐日本國僧奝然至﹐言其國王傳襲六十四世矣。文武僚吏﹐皆是世官。上顧宰臣等曰「此蠻夷耳﹐而嗣世長久﹐臣下亦世官﹐頗有古道。中國自唐季﹐海內分裂﹐五代世數尢促。又大臣子孫鮮能繼述父祖基業。朕𨿽徳不及往聖﹐然而孜孜求治﹐未嘗敢自暇逸﹐深以畋遊聲色爲戒。所冀上穹降鑑﹐亦爲子孫長久計﹐使皇家運祚永久﹐而臣僚世襲祿位。卿等各思盡心輔朕﹐無使遠夷﹐獨享斯美。」

同上

太宗重內外制之任

太宗尢重內外制之任﹐每命一舍人﹐必咨詢宰輔﹐求才實兼美者﹐先召與語﹐觀其器識﹐然後授之。嘗謂近臣曰「詞臣之選﹐古今所重﹐朕嘗聞人言﹐朝廷命一舍人﹐六姻相賀﹐諺以謂一佛出世﹐豈容易哉﹖郭贄﹐南府門人﹐朕初卽位﹐以其樂在詞筆﹐遂命掌誥﹐頗聞制書一出﹐人或哂之﹐亦其素無時望﹐不稱厥任﹐朕亦爲之靦顏﹐業已進用﹐亦終不令入翰苑。後因覽《唐書》故事﹐見其多自卑位作學士者﹐遂令杜鎬檢閱錄唐朝學士﹐不拘品秩﹐自校書正字畿尉至尙書﹐皆得爲之。」會光祿丞尹少連上書﹐引馬周遇太宗事﹐其詞多捭闔﹐上異其才﹐召試何以措刑論﹐文理可觀﹐卽欲超擢﹐詢及樞宰﹐無有知少連名者﹐慮不協時望﹐遂止。蘇易簡薦吳人浚儀尉周亨俊拔可任﹐因禦試貢舉人﹐遂令亨考校﹐臨觀與語﹐以察器局﹐俾易簡索其文章﹐得《白花鷹賦》﹐以比張茂先《鷦鷯》之作﹐文彩亦可尙。上意其非大器也﹐語易簡曰「且可令序遷京秩﹐更徐觀之。」攺光祿寺丞﹐月餘﹐暴遇疾卒。上之衡鑑精審如此。

同上

太宗論內患外憂

太宗嘗謂侍臣曰「國若無內患﹐必有外憂﹔若無外憂﹐必有內患。外憂不過邊事﹐皆可預爲之防。惟姦邪無狀﹐若爲內患﹐深可懼焉。」帝王當合用心於此。

同上

太宗欲蠲租稅不果

太宗初卽位﹐幸左藏庫﹐視其儲積﹐語宰相曰「此金帛如山﹐用何能盡﹖先皇居常焦心勞慮﹐以經費爲念﹐何其過也﹗」薛居正等聞上言﹐皆喜。其後徵晉陽﹐討幽薊﹐歲遣戍邊﹐用度寖廣﹐鹽鐵榷酤﹐關市礬茗之禁彌峻。太宗嘗語近臣曰「俟天下無事﹐當盡蠲百姓稅。」終以多故﹐不果。

同上

太宗不許大臣具艸

故錢侯若水言﹕至道中﹐嘗知樞密﹐太宗嘗召至玉華殿議邊事﹐議旣定﹐向敏中取紙筆將批之﹐上曰「卿大臣﹐不當自作文。李揆在外否﹖」卽召入﹐授其意﹐令具艸之。揆﹐副承旨也。

同上

太宗獎勵循吏

太宗畱心政事﹐淳化五年﹐自署一幅云「勤公潔己﹐奉法除姦﹐惠愛臨民﹐始可稱良吏。本官有俸﹐並給見緡。」凡手札三十餘通﹐命有司擇京朝官之有課最者賜之。殿中丞李虛己以循良淸白預其選﹐得知遂州﹐虛己作敍感詩以獻﹐自陳祖母年八十餘﹐喜聞其孫中循吏之目。上喜甚﹐批紙尾云「吾眞得良二千石矣。」賜錢五十萬以遺祖母﹐翌日﹐對宰相言及之﹐云「已與五十緡。」宰相曰「前日所賜蓋五百緡。」上曰「此誤也﹐不可以追攺。」虛己父寅﹐舉進士﹐年六十餘﹐以母老﹐求致仕﹐得著作佐郎﹐有詞學﹐淸苦。虛己亦純學篤愼﹐家極貧﹐𨿽至尊之誤筆﹐乃天之所賜﹐如郭巨得金﹑黃尋飛錢之比歟﹖然自是詔合門﹐不得受羣臣詩賦雜文之獻﹐欲自薦者﹐授文於中書宰臣﹐第其臧否上之。

同上

太宗以唐莊宗爲鑑戒

太宗淳化五年《日曆》載﹐上謂侍臣曰「聽斷天下事﹐直須耐煩﹐方盡臣下之情。昔莊宗可謂百戰得中原之地﹐然而守文之道﹐可謂懵然矣。終日湛飲﹐聽鄭衛之聲﹐與胡家樂合奏﹐自昏徹旦﹐謂之聒帳。半酣之後﹐置畎酒篦﹐沈醉射弓﹐至夜不已﹐招箭者但以物擊其銀器﹐聲言中的。與徘優輩結十弟兄﹐每略與近臣商議事﹐必傳語伶人﹐敍相見遲晚之由。縱兵出獵﹐涉旬不返﹐於優倡猱雜之中﹐復自矜寫春秋﹐不知當時刑政如何也﹖」蘇易簡書於《時政》曰「上自潛躍以來﹐多詳延故老﹐問以前代興廢之由﹐銘之於心﹐以爲鑑戒。」上來數事﹐皆史傳不載﹐秉筆之臣﹐以記錄焉。

同上

太宗以劍舞懼敵

太宗將討太原﹐選軍中驍勇趫捷者數百人﹐教以舞劍﹐皆能擲劍髙丈餘﹐袒裼跳躍﹐以身左右承之﹐妙絕無比﹐見者莫不震懼。會北戎使至﹐宴便殿﹐因令劍舞者數百人﹐科頭露股﹐揮劍而入﹐跳擲承接﹐霜鋒雪刃﹐飛舞滿空﹐戎使懼形於色﹐淮海國王錢俶等驚懼不敢仰視。俶言於上曰「此《尙書》所謂『如熊如羆﹐如虎如貔』者也。」上甚悅﹐及親徵﹐每巡城督戰﹐必令前導逞技﹐賊乘城望之﹐破膽。

同上

太宗作上淸宮

太宗詔作上淸宮﹐謂左右曰「朕在藩時﹐太祖特鍾友愛﹐賞賫不可勝紀﹐今悉貿易以作一宮﹐爲百姓請福﹐不令費庫物。」王沔曰「土木之作﹐必有勞費﹐不免取百姓脂膏耳。」上嘿然。旣營繕﹐命中人董役﹐役夫常不滿三千人﹐三司率多移撥三五百人給它作。中人言於上﹐上曰「有司所須之人﹐皆要切﹐汝當自與計議圓融﹐勿令有妨。」旣而數年功不就﹐言事者多指之﹐遂令罷役。歲餘﹐內道場與道流言及之﹐上卽令出南宮舊金銀器數萬兩﹐鬻於市以給工錢﹐訖其役。宮成﹐常服一詣﹐焚香而已。

同上

太宗以彊弓示威

至道初﹐李繼遷遣其大校張浦入貢。上禦便殿﹐召衛士數百輩﹐習射禦前﹐所挽弓皆一石五斗以上。先是﹐賜繼遷一弓﹐皆一石六斗﹐繼遷但以朝廷威示戎虜﹐識非人方所能挽﹐至是﹐衛士皆引滿平射﹐有餘力。上問浦﹕「戎人敢敵否﹖」浦曰「藩部弓弱矢短﹐但見此長大﹐固已逃遁﹐豈敢拒敵﹖」上悅﹐後以浦爲鄭州防禦使﹐畱京師。

同上

修河橋

有司歲調竹索以修河橋﹐其數至廣﹐太宗曰「渭川竹千畝﹐與千戶侯等﹐自河渠之役歲調寖廣﹐民間竹園率皆蕪廢﹐爲之柰何﹖」呂端曰「芟葦亦可爲索﹐後唐莊宗自揚畱口渡河﹐爲浮梁﹐用葦索。」上然之﹐分遣使臣詣河上刈葦爲索﹐皆脆不可用﹐遂寢。當莊宗渡河﹐蓋暫時濟師也。

同上

太宗善書

太宗善飛白﹐其字大者方數尺﹐善書者皆伏其妙。又小艸特工﹐語近臣曰「朕君臨天下﹐亦何事筆硯﹖但心好之﹐不能捨耳。江東人多稱能艸書﹐累召誥之﹐殊未知向背﹐但塡行塞白﹐裝成卷帙而已。小艸字學難究﹐飛白筆勢難工﹐吾亦恐自此廢絕矣。」以數十軸藏祕府。

同上

修太宗實錄

咸平初﹐修《太宗實錄》﹐命錢若水主其事。若水舉給事中柴成務﹑起居舍人李宗諤﹐侍禦史宗度洎予及職方員外郎吳淑。上指宗諤曰「自太平興國八年已後﹐昉皆在中書﹐日事史策﹐本憑直筆﹐儻子爲父隱﹐何以傳信於後代乎﹖」除宗諤不許﹐余悉可之。

《類苑》卷三

編次太宗法書

太宗善艸﹑隸﹑行﹑八分﹑篆﹑飛白六體﹐皆極其妙﹐而艸書尢奇絕。今上悉賂求編次﹐凡三十餘卷﹐以於闐玉水晶檀香爲軸﹐靑紫綾摽文綿絳﹐黃綃帕﹐金漆櫃﹐作龍圖閣於含元殿之西南隅以藏之。頻召近臣觀覽稱嘆﹐上自作《太宗聖文神筆頌》﹐親書刻碑﹐以美其事。碑陰列其部袟名題﹐以墨本賜迎臣焉。

同上

蘇易簡最被恩遇

蘇易簡爲學士﹐最被恩遇。初與賈黃中﹑李沆同時上擢﹐黃中﹑沆參知政事﹐以易簡爲中書舍人﹐充承旨﹐並賜白金三千兩﹐諭旨曰「朕之待卿﹐非必執政而爲重矣。」上作五七言詩各一首賜之﹐爲眞艸行三體﹐刻於石。又飛白書「玉堂之署」四字以賜本院﹐今龕於堂南門之上。易簡以禦三體書石本﹐分遺祕書監李至及從祖修撰江陵公洎梁周翰﹐知制誥柴成務﹐呂佑之﹐錢若水﹑王旦﹐直祕閣潘愼修﹐翰林侍書王著﹐侍讀呂文仲等凡十五人。及召至等宴於翰林﹐以觀神筆之迹﹐上遣內可供擬坐客﹐各賦詩。宰相李昉等亦以詩貽易簡﹐易簡悉以奏禦。上謂昉等曰「易簡以卿等詩來上﹐有以見儒墨之盛﹐而學士之光也﹐可別錄一本進入。」以其本賜易簡。

《類苑》卷六

郭進

郭進少以壯勇﹐依漢祖於太原﹐開國﹐歷刺史﹑團練使。國初﹐遷洛水防禦使﹐爲西山巡檢﹐以扞太原。進禦軍嚴而好殺﹐部下整肅﹐每帥師入晉境﹐無不克捷﹐太祖因遣戍西山﹐必語之曰「汝輩當謹奉法﹐我猶赦汝﹐郭進殺汝矣。」嘗擇禦龍官三十人隸麾下押陣﹐適與晉人戰﹐多退卻﹐進斬十餘人。奏至﹐上方禦便殿閱武﹐厲聲曰「禦龍官千百人中始選擇得一二﹐而郭進小違節度﹐遽殺之﹐誠如此龍種健兒﹐亦不足供矣。」潛遣中使諭進曰「恃其宿衛親近﹐驕倨不稟令﹐戮之甚得宜矣。」進感泣﹐由是一軍精勇無敵。上爲治第﹐令廳堂悉用﹖瓦﹐有司言﹐親王公主始得用此。上曰「進事國盡忠﹐我待之豈不比吾子﹐有何不可哉﹖」太宗徵太原﹐北戎自石嶺關入援﹐進大破之﹐獻俘行在﹐暴於城下﹐並人喪气﹐遂約降。進功髙負气﹐監軍田欽祚所爲不法﹐進屢以語侵之﹐欽祚心銜﹐因誣以佗事﹐進不能甘﹐自縊死。太宗微知之﹐黜欽祚﹐終其身不復用。

同上

竇偁面叱賈琰

竇偁爲晉府賓佐﹐後至左諫議大夫﹑參知政事。僖起居郎﹐儼文甚髙﹐皆有集在祕閣。偁亦有文﹐爲晉府記室。賈琰爲判官﹐每諸王宗室宴集﹐琰必怡聲下气﹐動息褒贊﹐諂辭捷給﹐偁叱之曰「賈氏子﹐何巧言令色之甚﹖獨不懼於心邪﹗」太宗甚怒﹐白太祖﹐斥出爲涇州節判。後卽位﹐思之﹐召爲樞密直學士﹐數月參政﹐中謝﹐語之曰「汝知何以及此﹖」偁曰「陛下以臣往年霸府遭逢所至耳。」上曰「不然﹐以卿嘗面折賈琰﹐故任卿左右﹐思聞直言耳。」

同上

董遵誨

董遵誨父宗本﹐嘗爲隨州將﹐太祖微時往依﹐宗本令與遵誨遊。常共臂鷹逐兔﹐小不如意﹐爲遵誨所辱﹐太祖遂辭去﹐宗本固畱﹐厚給遣之。卽位之初﹐訪求遵誨﹐遵誨欲自殺﹐其妻止之﹐曰「等死﹐亦未晚耳。萬乘之主﹐豈念舊惡﹖將因禍致福﹐豈可測哉﹖」遵誨感其言﹐幅巾見於便殿﹐叩頭請死。上笑曰「汝昔日豪蕩太過﹐我方將任汝事。」卽命左右掖起﹐賜冠帶﹐設食案﹐賜食上前。語及舊故歡笑﹐以爲通遠軍使﹐專委一面之事﹐市租悉以給軍用﹐不藉於有司。每歲賜予無數﹐幕府許自辟署﹐選精甲數千人﹐隸麾下﹐不復更代。隔歲以春夏令歸﹐營省妻子。遵誨至﹐申嚴邊候﹐鎭撫蕃部﹐號令如一﹐戎族之彊盛者﹐倚爲腹心﹐有謀爲寇者﹐必立以告﹐發所部襲之﹐剪滅無噍類。凡再出師﹐大克捷﹐黨項諸羌﹐畏威惕息。養馬數千匹﹐擇其良以入貢﹐親僕數百人﹐皆厚給衣食﹐日夕馳射畋獵﹐擊鞠呼盧﹐飲食作鼓吹爲樂。羌中動靜﹐實時知之﹐朝廷不復西顧。歲時﹐其親表押馬來獻﹐上必召問遵誨晨夕所爲﹐擊節大喜曰「是能快活也。」多解服禦衣物珠貝珍異以爲賜﹐遵誨捧之﹐未嘗不泣下。三數歲一來朝﹐賜食禦前﹐笑語移晷﹐賜禦膳羊﹐上樽酒﹐皆五百數﹐金帛累萬﹐復遣去。終太祖朝﹐不易其任。末年﹐稍遷羅州刺史﹐有判官者﹐因朝廷訪利害﹐上言通遠軍養兵﹐每歲轉運使調發內地錢粟﹐勞費民力﹐本軍關榷之入﹐自可市糴給用。上遣錄判官所奏﹐下本軍﹐及申約外﹐計凡歲調如故﹐不得竊議市租﹐徙判官於佗郡。遵誨感激流涕﹐左右皆泣。

《類苑》卷七

李沆

公嘗言﹕李丞相沆重厚淳質﹐言無枝葉﹐善屬文﹐識治體﹐好賢樂善﹐爲丞相﹐有長者之譽。頗通釋典﹐尢厭榮利﹐世務罕以嬰心。其自奉甚薄﹐所居陋巷﹐廳事無重門﹐其偪下已甚﹐頹垣壞壁﹐沆不以屑慮。堂前藥欄壞﹐妻戒守舍者勿令葺﹐以試沆。沆朝夕見之﹐經月﹐終不言。妻以語沆﹐沆笑謂其弟維曰「豈可以此動吾一念哉﹖」家人勸治居第﹐未嘗答。維與言﹐因語次及之﹐沆曰「身食厚祿﹐時有橫賜﹐計囊裝亦可以治第。但念內典以此世界爲缺陷﹐安得圓滿如意﹐自求稱足﹖今市新宅﹐須一年繕完﹐人生朝暮不可保﹐又豈能久居﹖巢林一枝﹐聊自足耳﹐安事丰屋哉﹖」後遇疾﹐沐浴右脇而逝﹐時盛暑﹐停屍七日﹐室中無穢气﹐亦履行之報也。沆在相位﹐接賓客常寡言。馬亮與沆同年生﹐又與維善﹐語維曰「外議以大兄爲無口匏。」維乘間嘗達亮語﹐沆曰「吾非不知也﹐然今之朝士﹐得升殿言事﹐上封論奏﹐了無壅蔽﹐多下有司﹐皆見之矣。若邦國大事﹐北有彊虜﹐西有戎遷﹐日旰條議﹐所以備禦之策﹐非不詳究。薦紳中如李宗諤﹑趙安仁﹐皆時之英秀﹐與之談﹐猶不能啟發吾意。自余通籍之子﹐坐起拜揖﹐尙周章失措。卽席必自論功最﹐以希寵獎﹐此有何策而與之接語哉﹖苟屈意妄言﹐卽世所謂籠罩﹐籠罩之事﹐僕病未能也。爲我謝馬君。」沆常言﹐居重位﹐實無補萬分﹐惟中外所陳利害﹐一切報罷之﹐惟此少以報國爾。朝廷防制﹐纖悉備具﹐或徇所陳請施行一事﹐卽所傷多矣。此蓋陸象先「庸人擾之」之論也。

範質識大體

範質初作相﹐與馮道同堂﹐道最舊宿﹐意輕其新進﹐潛視所爲。質初知印﹐當判事﹐語堂吏曰「堂判之事﹐並施簽表﹐得以視而書之﹐慮臨文失誤﹐貽天下笑。」道聞嘆曰「眞識大體﹐吾不如也。」質後果爲名相。

《類苑》卷九

不信異端

李司空家﹐累世不置佛堂﹐不畜內典經文。王似宗家﹐不然楮鏹﹐祀其先人﹐酒炙而已。

同上

竇儀不攻人之短

竇儀﹐開寶中爲翰林學士﹐時趙普專政﹐帝患之﹐欲聞其過。一日召儀﹐語及普所爲多不法﹐且譽儀早負才望之意。儀盛言普開國勛臣﹐公忠亮直﹐社稷之鎭。帝不悅﹐儀歸﹐言於諸弟﹐張酒引滿﹐語其故曰「我必不能作宰相﹐然亦不詣朱崖﹐吾門可保矣。」旣而召學士盧多遜﹐嘗有憾於普﹐又喜於進用﹐遂攻普之短﹐果罷相﹐出鎭河陽。普之罷甚危﹐賴以勛舊脫禍。多遜遂參知政事﹐作相。太平興國七年﹐普復入相﹐多遜有崖州之行﹐是其言之驗也。儀弟儼﹑侃﹑偁﹑僖﹐並舉進士﹐父禹鈞﹐範陽人﹐爲左諫議大夫致仕﹐諸子皆成名﹐士風家法﹐爲一時之表。馮道贈禹鈞詩云「燕山竇十郎﹐教子有義方。靈椿一株老﹐仙桂五枝芳。」人多傳誦。儀至禮部尙書﹐儼至禮部侍郎﹐皆爲翰林學士﹔侃左補闕﹔偁爲晉府賓佐﹐後至左諫議大夫﹐參知政事﹔僖起居郎。儼文甚髙﹐皆有集﹐在祕合。偁亦有文﹐爲晉府記室。

《類苑》卷十一

潘承裕

潘承裕﹐建安人﹐有才識﹐名重於州裏。王延政建國﹐欲以爲相﹐承裕力諫其僭號﹐不受僞署﹐延政將殺之﹐慮失人心﹐囚於私第。江南平建州﹐甚禮重之﹐以爲禮部侍郎﹐判福建道。凡一道之徵租﹑獄刑﹑選舉人物﹐皆取決焉。告老﹐以尙書致仕﹐歸洪州西山。子愼修﹐亦爲要官﹐臺城危蹙﹐入都爲置宴使﹐館懷信驛﹐時後主弟從鎰先入貢﹐亦畱驛中。每王師克捷﹐外庭入賀﹐邸使督金帛之獻﹐愼修獨建議﹐以國將亡﹐而旅賀非禮﹐但奉方物﹐以待罪爲名﹐斯可也。太祖大喜﹐謂使者有禮﹐立遣易供帳物﹐加賜牢醴﹐深嘆重之。

《類苑》卷十三

馮起

馮起﹐父炳﹐有淸節﹐任知雜卒。起官﹐僦捨圃田。時侍禦史趙承嗣掌市徵﹐炳歷任憲府﹐承嗣以官聯﹐素重之。屢往見起﹐知其賃廡﹐爲出己俸百千市之﹐起固辭不受。未幾﹐承嗣以姦贓敗﹐棄市﹐由是名聞。於是蘇易簡在翰林﹐夜召語及此事﹐太宗因此知起名﹐後擢知制誥。

同上

李至

李至爲參知政事﹐今上初卽位﹐朝士韓見素﹑彭繪﹑淳於雍等數人﹐連乞致仕﹐上頗訝之﹐謂宰相曰「搢紳中多求退迹﹐何也﹖」至對曰「退迹者幾何人﹖躁進者蓋甚眾矣。」上默然。後或引疾者﹐皆遂其請﹐亦仁者之言也。

《類苑》卷十五

更攺禮記月令篇次序

《禮記﹖月令篇》﹐舊第四﹐鄭玄注﹐孔穎達作疏﹐皆依此篇。自開元中﹐李林甫受詔﹐與學者重加增損﹐多所攺易舊文﹐升其篇居第一﹐至今用之。李至任祕書監日﹐因召對﹐言其事。至道末﹐遂下館閣議﹐胡旦艸議狀﹐取鄭﹑李二家對駁之﹐凡數百言﹐攻林甫之失。兼云「貢舉三禮﹐所試用孔疏﹐而文注乃用林甫﹐甚相矛盾﹐請復用鄭玄爲是。」宰相呂端不能決﹐報罷之。後至參政﹐亦不能釐正其事。

同上

諸監鑪鑄錢

江南因唐舊制﹐饒州置永平監鑄錢﹐歲六萬貫。江南平﹐增爲七萬貫﹐常患銅少。張齊賢任轉運使﹐求得江南舊承旨丁釗﹐盡知信﹑建等州各銅鉛處﹐齊賢卽調發丁夫采之。初年增十數倍﹐明年得銅鉛八十五萬斤﹐錫六十萬斤﹐因雜爲鉛錫錢鑄三十六萬貫﹐以釗爲殿前承旨﹐領三州銅山。先是永平監所鑄錢﹐用開通元寶錢法﹐肉好周郭精好。至是雜用鉛錫﹐兼失古制﹐數𨿽增而錢惡。其後信州鉛山縣出銅無算﹐常十餘萬人采鑿﹐無賴不逞之徒﹐萃於淵藪。官所市銅錢數千餘萬斤﹐大有餘羨﹐而銅山所出益多﹐有司議減銅價﹐鑿山者稍稍引去。饒州官市薪炭不能給鼓鑄﹐分於池州置永寧監﹐建州置永丰監﹐並歲鑄錢二十萬貫﹐以鉛山銅給之。旣有所泄﹐價乃復舊﹐而工徒並集。杭州置保興監﹐凡四監﹐歲鑄百餘萬貫﹐爲極盛矣。唐天寶之制﹐絳﹑揚﹑潤﹑宣﹑鄂﹑蔚﹑益﹑柳十州﹐共置九十九鑪﹐鑄錢一鑪役丁匠三十人。每年六七月停﹐餘十月作十番。一鑪約用銅二萬一千二百三十斤﹐白鑞三千七百九十斤﹐黑錫五百四十斤﹐每鑪鑄錢三千三百貫﹐計一工日可鑄錢三百餘。國家之制﹐一工日千餘﹐用銅鉛鑞之法亦異於古﹐其數𨿽倍﹐而錢稍惡﹐每系擲亦多缺。予在史局﹐因錄唐制與今王丞相﹐後數月﹐有詔暑月諸監減半工﹐蓋主上勤卹之至也。

《類苑》卷二十一

榜刻儀制令四條

孔承恭爲大理正﹐太平興國中上言﹐儀制令云「賤避貴﹐少避長﹐輕避重﹐去避來。」望令兩京諸州於要害處刻榜以揭之﹐所以興禮讓而厚風俗。詔從之﹐處處衢肆刻榜﹐訖今多有焉。

同上

江翺

江翺﹐建安人﹐文蔚之兄子也。爲汝州魯山令﹐邑多曠土﹐連歲枯旱﹐艱食。翺自建安取旱稻一種﹐此稻耐旱﹐繁實可久蓄﹐宜髙原﹐至今邑人多種之﹐歲歲足食。

《類苑》卷二十三

賜衣服

國朝之制﹐文武官諸軍校在京者﹐端午﹑十月旦﹑誕聖節﹐皆賜衣服。其在外者﹐賜中冬衣襖﹐遣使將之。舊制﹐在內者﹐中書﹑樞密﹑察院﹑節度使至刺史﹐諸軍列校以上﹐學士﹑金吾﹑駙馬﹐冬給袍有差。而學士給黃師子錦﹐品極下﹐淳化中﹐攺給盤鵰法錦﹐在暈錦之亞。凡袍錦之品四﹐曰天下樂暈錦﹐以給樞宰﹑親王﹑皇族﹑觀察使以上﹐侍衛步軍都虞候以上﹐節度使。盤鵰法錦﹐以給學士﹑中丞﹑三司使﹑觀察使﹑廂主以上﹐軍頭團練使以上﹐皇族﹑將軍以上﹐駙馬都尉﹐舊宰相。翠毛細錦﹐以給防團刺史﹑軍主軍頭領刺史者。黃師子﹐以給三司副使﹑知開封府﹑審刑﹑登聞﹑龍圖直學士。旋欄錦之品十﹐曰天下樂暈﹐以賜節度﹑觀察使﹑領部署者。次暈錦﹐以賜尙書以上及學士管軍者。盤鵰﹐以賜觀察使﹑丞郎。翠毛﹐以賜合門使以上﹑防團刺史管禁軍者。倒仙牡丹﹐以賜刺史以上。方勝宜男﹐賜諸司使領郡以上。盤球云鴈﹐賜諸司使。方勝練鵲﹐賜河北﹑河東﹑陜西轉運使副。餘軍校﹐復有黃師子﹐寶照之品焉。

《類苑》卷二十五。《歲時廣記》卷三十七引首五句。

賜帶

腰帶﹐凡金玉犀銀之品﹐自樞宰﹑節度使賜二十五兩金帶﹐舊用荔枝﹑松花﹑倒仙三品。端拱中﹐詔作瑞艸﹑地球﹑文路方圓胯帶﹐副以金魚﹐賜中書密院。其武臣有宣徽樞密使者﹐仍舊制。學士三司使﹑中丞觀察使﹑管軍四廂主而下﹐賜二十兩金帶。知制誥賜犀帶塗金魚﹐亦嘗賜金飾牯犀﹐副以金魚﹐非常例。凡面賜紫者﹐給犀帶。賜緋者﹐塗銀寶瓶帶。其賜伎術官﹐𨿽紫綠﹐皆給銀帶。出使賜金束帶﹐雨數如其官秩﹐刺史而上受邊寄者﹐辭日亦賜二十兩金束帶。其赴任者﹐出賜塗金銀帶。諸司使至崇班﹐出爲邊城鈐轄者﹑都監者﹐亦賜金束帶﹐十五兩﹑十二兩凡二等。惟駙馬都尉初選尙﹐賜白玉帶。自親王皇族皆許通服工夫金帶﹐雕玉﹑白玉﹑通犀﹑牯犀等帶。

《類苑》卷二十五

賜鞍轡

鞍轡﹐除乘輿服﹐黃金﹑白玉﹑雕玉﹑玳瑁﹑眞珠等鞍﹐垂六鞘轡﹐有三頷﹐諸王或賜金鞍者得乘之。宰相﹑使相賜繡寶百花韉﹐八十兩鬧裝銀裹銜鐙。參政﹑副樞﹑宣徽﹑節度使﹑駙馬﹐繡盤鳳雜花韉﹐七十兩陷銀銜鐙。學士﹑中丞﹑三司使﹑觀察使﹐麻皮錦韉﹐五十兩撤皇素銜鐙。復有三十兩決束鞍﹐以賜東宮官屬。

同上

憲銜

唐徳宗幸奉天還京﹐應諸州郡衙吏並假憲銜﹐後至有郡王者﹐訖今用之。

同上

勑書樓

太祖朝令天下置勑書樓。

同上

學士預曲宴承旨預肆赦

故事﹐便殿宴勞將帥﹐翰林學士預坐。開寶中﹐閣門使梁迥輕鄙儒士﹐啟太祖以曲宴將相﹐安用此書生輩﹖遂罷之。淳化中﹐蘇易簡爲參知政事﹐始引故事爲請。詔自今後﹐當直學士與樞密直學士並預長春殿曲宴。又引元積《承旨廳記》﹕「禦樓肆赦﹐惟承旨得升丹鳳樓之西南隅。」

《類苑》卷二十六

駕親臨問臣僚

邢昺常被疾﹐請告﹐眞宗親臨問﹐賜藥一奩﹑銀器千兩﹑彩千匹。國朝故事﹐非宗戚將相﹐問疾臨奠﹐帝不親行﹐惟昺與郭贄以恩舊﹐特用此禮﹐儒者榮之。邢止問疾﹐郭上復臨喪。

《類苑》卷二十八

白麻

翰林規制﹐自妃後﹑皇太子﹑親王﹑公主﹑宰相﹑樞密﹑節度使並降制用白麻紙書﹐每行四字﹐不用印。進入後﹐降付正衙宣讀﹐其麻卽付中書門下。當日本院官告院取索綾紙﹐待詔寫官告﹐只用麻詞。官告所署﹐中書三司官宣奉行﹐並依告身體式﹐常用閣長一人銜位。

《類苑》卷二十九

江南書籍

雍熙中﹐太宗以板本九經尙多訛謬﹐俾學官重加刊校。史館先有宋臧榮緒﹑梁岑之敬所校《左傳》﹐諸儒引以爲證。祭酒孔維上言﹐其書來自南朝﹐不可案據。章下有司﹐檢討杜鎬引貞觀四年勑﹕「以經籍訛舛﹐蓋由五胡之亂天下﹐學士率多南遷﹐中國經術浸微之致也。今後並以六朝舊本爲正。」持以詰維﹐維不能對。王師平金陵﹐得書十餘萬卷﹐分配三館及學士舍人院﹐其書多讎校精當﹐編帙全具﹐與諸國書不類。

《類苑》卷三十

幹徳鑄印

幹徳三年﹐重鑄中書門下﹑樞密院﹑三司使印。先是﹐舊印緣五代舊文非工﹐至是得蜀鑄印官祝溫集﹐自言其祖思﹐唐禮部鑄印官﹐世習繆篆﹐卽《漢志》所謂屈曲纏繞以摹章者也。臺省寺監及開封﹑興元尹印﹐悉令溫集政鑄。

《類苑》卷三十二

王化基

王化基言﹕任中丞日﹐鞫祖吉獄﹐吉知晉州﹐受賕事敗。詢其土豪王某者云「吾小民﹐見州將貧乏﹐相醵率爲一日之壽﹐豈知其犯法哉﹖」悵嘆不已。化基詰其前後郡守﹐王某言﹐三十年已來﹐惟梁都官不受一錢﹐余無免者。乃梁勗也。勗﹐漢幹佑中司徒詡下進士及第﹐有文詞﹐太祖欲令知制誥﹐爲時宰所忌﹐遂止。化基言於太宗﹐時勗以老病不任吏事﹐特授華州行軍司馬﹐給郎中俸料。其子昭璉﹐亦舉進士﹐得杭州從事。化基送以詩曰「文章換柱雙枝秀﹐淸白傳家兩地貧。」人多傳誦。

《類苑》卷三十六

幹越亭詩

公言﹕咸平初罷處州赴闕﹐道經饒州余幹縣﹐登幹越亭﹐前瞰琵琶洲﹐後枕思禪寺﹐林麓森郁﹐千峯競秀﹐眞天下之絕境。古今畱題者百餘篇。張祜云「扁舟亭下駐煙波﹐十五年遊重此過。洲觜露沙人渡淺﹐風梢藏行鳥啼多。層欄漲水痕猶在﹐古板題詩字已訛。況是髙秋正圓月﹐可堪聞聽異鄕歌。」劉長卿云「天南愁望絕﹐亭下柳條新。落日獨歸鳥﹐孤舟何處人﹖生涯投越嶠﹐世業陷胡塵。艸色迷徵路﹐鶯聲傍逐臣。秦臺悲白首﹐楚渚怨靑蘋。杳杳鍾陵暮﹐悠悠鄱水春。獨醒翻取笑﹐直道不容身。得罪風霜苦﹐全生天地仁。靑山數行淚﹐滄海一窮鱗。流落機心盡﹐空憐鷗鳥親。」二篇絕唱也。

《類宛》卷三十七

雍熙以來文士詩

公言﹕自雍熙初歸朝﹐迄今三十年﹐所聞文士多矣﹐其能詩者甚鮮。如侍讀兵部﹐夙擅其名﹐而徐鉉﹑梁周翰﹑黃夷簡﹑範杲皆前輩。鄭文寶﹑薛映﹑王禹偁﹑吳淑﹑劉師道﹑李宗諤﹑李建中﹑利瓦伊﹑姚鉉﹑陳堯佐﹐悉當時儕流。後來之著聲者﹐如路振﹑錢熙﹑丁謂﹑錢易﹑梅詢﹑李拱﹑蘇爲﹑朱嚴﹑陳越﹑王曾﹑李堪﹑陳詁﹑呂夷簡﹑宋綬﹑邵煥﹑晏殊﹑江任﹑焦宗古。布衣有錢塘林逋﹑縉雲周啟明。錢氏諸子有封守惟濟﹑供奉官昭度。鄕曲有今南鄭殿丞兄故黎州家君﹐及髙安簿覺宗人字牧之子。並有佳句﹐可以摘舉﹐而錢惟演﹐劉筠特工於詩﹐其警策殆不可遽數。自兵部而下﹐公之所嘗舉﹐今略記之。兵部《春望》云「杳杳煙蕪何處盡﹐搖搖風柳不勝垂。」《江行》云「新霜染楓葉﹐皓月借蘆花。」《嘉陽川》云「靑帝已教春不老﹐素娥何惜月長圓。」《元夜》云「雲歸萬年樹﹐月滿九重城。」徐鉉《遊木蘭亭》云「蘭煙破浪城陰直﹐玉勒穿花苑樹深。」《觀習水戰》云「千帆日助陰山勢﹐萬里風馳下瀨聲。」《病中》題云「向空咄咄頻書字﹐舉世滔滔莫問津。」《謫居》云「野日蒼茫悲鵬捨﹐水風陰濕獘貂裘。」《陳祕監歸泉州》云「三朝恩澤馮唐老﹐萬里江關賀監歸。」《宿山寺》云「落宿依樓角﹐歸云擁殿廊。」梁周翰《應制》云「百花將盡牡丹拆﹐十雨初晴太液春。」黃夷簡《題人山居》云「宿雨一番蔬甲拆﹐春山幾焙茗旗香。」範杲《講聖》云「千里版圖來浙右﹐一聲金鼓下河東。」鄭文寶《春郊》云「百艸千花路﹐華風細雨天。」《重經貶所》云「過關已躍樗蒲馬﹐誤喘猶驚顧兔屏。」《洛城》云「星沈會節歌鍾早﹐天半上陽煙樹微。」《張靈州》云「越絕曉殘蝴蝶夢﹐單於秋引畫龍聲。」《長安送別》云「杜曲花光濃似酒﹐灞陵春色老於人。」《送人歸湘中》云「滿帆西日催行客﹐一夜東風落楚梅。」《南行》云「失意慣中遷客酒﹐多年不見侍臣花。」《淒靈》云「舊井霜封仙界橘﹐雙溪晴落海邊鷗。」《送人知韶州》云「人辭碧落春風晚﹐花老朱陵古渡頭。」《永熙陵》云「承露气淸駒送日﹐觚稜人靜鳥呼風。」《邊上》云「鬢間相似雪﹐峯外寂寒煙。」薛映《送人鄂州》云「黃鵠晨霞傍樓起﹐頭陀秋艸繞碑荒。」吳淑《送朱致政》云「浴殿夜涼初閣筆﹐渚宮歲晚得懸車。」劉師道《寄別》云「南浦未傷春艸碧﹐北山仍愧曉猿驚。」《與張泌》云「久師金馬客﹐勍敵玉溪生。」《荷花》云「有路期奔月﹐無媒與嫁春。」《殘花》云「金穀路塵埋國艷﹐武陵溪水泛天馨。」《寄陳龍圖》云「城瞻北斗天何遠﹐夢斷南柯日未沈。」《嘆世》云「野馬飛窗日﹐酰雞舞甕天。」《春雪》云「靑帝翠華沈物外﹐素娥孀影弔云端。」又《雪》云「三千世界銀成色﹐十二樓臺玉作層。」《湘中》云「逝波帝子魂何在﹖芳艸王孫怨未歸。」李宗諤《春郊》云「一溪晚綠浮鸂﹖﹐萬樹春紅叫杜鵑。」《蘇承旨》云「金鸞後記人爭寫﹐玉署新牌帝自書。」李建中《送人》云「山程授館聞鴻夜﹐水國還家欲雪天。」利瓦伊《渚宮亭》云「故宮芳艸在﹐往事暮江流。」《朱致政》云「淸朝納祿猶彊健﹐白首還鄕正太平。」《和人贈馬太保》云「轉眄回巖電﹐分須磔蝟毛。」《寄洪湛》云「謫去賈生身健否﹖秋來潘嶽鬢斑無﹖」姚鉉《錢塘郡》云「疏鐘天竺曉﹐一鴈海門秋。」陳堯佐《潮州徵還》云「君恩來萬里﹐客路出千山。」《送種放》﹕「風樵若邪路﹐霜橘洞庭秋。」《送朱荊南》云「部吏百亟通爵裏﹐從兵千騎屬鞬橐。」錢熙《送人金陵拜掃》云「鶴歸已攺新城郭﹐牛臥重尋舊墓田。」丁謂《和錢易》云「珊瑚新筆架﹐雲母舊屏風。」《送章南安》云「梅花過嶺路﹐桃葉渡江舡。」《章明州》云「泣珠泉客通關市﹐種玉仙翁寄版圖。」《陳荊南》云「楚呼夢云鈴閣密﹐郢人歌雪射堂開。」錢易《畫景》云「雙蜂上簾額﹐獨鵲裊庭柯。」《芭蕉》云「綠章封奏緘初啟﹐靑鳳求皇尾乍開。」梅詢《陰陵》云「千重漢圍合﹐一夜楚歌聲。」李拱《春題村捨》云「犬眠花影地﹐牛牧雨聲坡。」蘇爲《湖亭》云「春波無限綠﹐白鳥自由飛。」《劉端州》云「夜浪珠還浦﹐春泥象印蹤。」朱嚴《贈徐常侍》云「寓直有誰同騎省﹖立班獨自戴貂冠。」陳越《侍宴》云「十鍾人旣醉﹐九奏鳳來儀。」《與劉從》云「誰哀城下酌﹖不廢洛中吟。」《李秦州》云「擁路東方騎﹐懸腰左顧龜。」王曾《李駙馬拜陵》云「人畏軒臺久﹐春歸雨澤多。」李堪《哭黎州家君》云「桐鄕畱語葬﹐絲路在生悲。」《周建州》云「海月隨帆落﹐溪花繞驛流。」《送人》云「雷風有約春虯振﹐霜雪無情紫蕙枯。」《退居》雲「雨密絲桐潤﹐潮平釣石沈。」陳詁《閒居》云「籠雞對窗語﹐三雀遶門飛。」呂夷簡《早春》云「梅無驛使飄零盡﹐艸怨王孫取次生。」《九日呈梅集仙》云「人歸北闕知何日﹖菊映東籬似去年。」《寒食》云「人爲子推初禁火﹐花愁靑女再飛霜。」宋綬《送人知江陵》云「奇才劍客當前隊﹐麗賦騷人托後車。」《送人洪州》云「江涵帝子翚飛閣﹐山際眞君鶴馭天。」《周賢良》云「楚澤傷春悲鶡鵊﹐長安索米愧侏儒。」邵煥《送晏集賢南歸》云「舡官風破浪﹐關吏鼓通晨。」晏殊《與張臨川》云「籬邊菊秀先生醉﹐桑下鶵嬌稚子仕。」又云「東陽詩骨瘦﹐南浦別魂消。」《章明州》云「騷客江山知有助﹐秦源雞犬更相聞。」《送人洪州》云「衝鬥气沈龍已化﹐置芻人去榻猶懸。」江任《送人》云「珠盤臨路泣﹐斗印入鄕提。」焦宗古《送人遊蜀》云「芳樹髙低啼蜀魄﹐朝云濃淡極巴天。」《贈周賢良》云「南陽客自稱龍臥﹐東魯人應嘆鳳衰。」林逋《湖山》云「片月通蘿徑﹐幽云在石牀。」周啟明《近臣疾愈》云「一丸童子藥﹐五返使人車。」《皇甫提刑》云「鴟夷江上畬田稔﹐牛斗星邊貫索空。」錢惟濟《太一宮醮》云「庭下焚香連宿霧﹐林間鳴佩起棲鸞。」《從駕西巡》云「曉陌壺漿滿﹐春風騎吹長。」《故王第》云「鳳簫通碧落﹐星石辧靈源。」錢昭度《村居》云「黃蜂衙退海潮上﹐白蟻戰酣山雨來。」《大寒》雲「雨被北風須作雪﹐水愁東海亦成冰。」《金陵》云「西北髙樓在﹐東南王气銷。」《梅花》云「東北風吹大庾嶺﹐西南日映小寒天。」《雁》云「三年別館風吹入﹐萬里長沙月照來。」《秋日華山》云「人間路到三峯盡﹐天下秋隨一葉來。」又《鄭殿丞》云「靑鳥幾傳王母信﹐白鵝曾換右軍書。」《將至京》云「近闕已瞻龍虎气﹐思鄕猶望鬥牛星。」家君《黎州赦至》云「山川百蠻國﹐雨露九天書。」《寄遠》云「胡越自爲迢遞國﹐參商元是別離星。」《自遣》云「天上羲輪都易失﹐人間堯歷自難逢。」《哭儲屯田》云「部中軍雨春無潤﹐天上郎星夜殞光。」《感悟》云「頓纓狂走鹿﹐喣沫倦遊鱗。」《心知》云「遠別苦驚云聚散﹐相逢多倍月虧盈。」《自詠》云「剛腸欺竹葉﹐衰鬢怯菱花。」《淚》云「一斑早寄湘川竹﹐萬點空遺峴首碑。」《春晝》云「人歸漢後黃金屋﹐燕在盧家白玉堂。」《寄人》云「世味嫌爲枳﹐時光怨落蓂。」《閒居》云「歌懷飯牛起﹐書憤抱麟成。」《蟬》云「二子自不食﹐三閭何獨淸﹖」《登樓》云「遠水淨林色﹐微云生夕陽。」《詠塵》云「已傷花榻滿﹐休妬畫梁飛。」凡公之所舉者甚多﹐值公病心煩﹐不喜人申問﹐今聊托其十之一二耳。

同上

錢惟演劉筠警句

近年錢惟演﹑劉筠首變詩格﹐學者爭慕之﹐得其標格者﹐蔚爲嘉詠。二君麗句絕多﹐如惟演《奉使塗中》云「雪意未成云著地﹐秋聲不斷鴈連天。」又云「客亭厭見名長短﹐村酒那能辧聖賢。」《送僧遊楚》云「宿舍孤煙起﹐行衣夢雨涼。」《張並州》云「戈矛巡霧夕﹐鍾鼓宴簫晨。」《章衢州》云「平檻曉波吳舫渡﹐邊城春樹越禽飛。」《章南安》云「離人南浦多春艸﹐越鳥棲枝有早梅。」《劉潭州》云「坐激鮮飆湘竹晚﹐樹含涼雨越禽歸。」《李太僕北使》云「漢幟隨移帳﹐燕鴻伴解鞍。」《何袁州》云「疎鍾靜起軍城晚﹐華表雙髙水國秋。」《陳江陵》云「深沈珠网通歸夢﹐紫翠春山接去舟。」《太一宮》云「神庭古柏啼烏起﹐齋室虛簾宿霧通。」《送人》云「思滿離堂酒﹐魂驚客捨烏。」《髙泉州》云「東南一尉宵烽息﹐西北髙樓晚望迷。」《章分寧》云「小雨郊原連苦霧﹐夕陽樓閣照丹楓。」《東封應制》云「羽毛襄野駕﹐宴喜魯郊民。」《送予知處州》云「輕飆使車遠﹐明月直廬空。」《張僕射判河陽》云「繡野桑麻連四水﹐黃堂歌吹擁千兵。」《孫永興》云「魚尾故宮迷艸樹﹐龍鱗平隰自風煙。」《漢武》云「立候東溟邀鶴駕﹐窮兵西極待龍媒。」《公子》云「歌翻南國桃根曲﹐馬過章臺杏葉韉。」《槿花》云「欲作飛煙散﹐猶憐反照遲。」《荷花》云「淚有鮫人見﹐魂須宋玉招。」《禁中鶴》云「天淵風雨多秋思﹐遼海煙波失舊期。」《無題》云「有時盤馬看猶懶﹐盡日投壺笑未回。」又云「春瘦已寬連理帶﹐夜長誰有辟寒金﹖」《元夜》云「千枝火樹連金狄﹐萬里霜輪上璧璫。」《馬延州》云「沃野桑麻涵細雨﹐嚴城鼓角送殘陽。」劉筠《禁直》雲「雨勢宮城闊﹐秋聲禁樹多。」《陜州從事》云「角迥含商气﹐橋長斷洛塵。」《周賢》云「崎嶇一乘傳﹐憔悴五羊皮。」《章南鄭》云「渝舞气豪傳漢俗﹐丙魚味美敵吳鄕。」《李太僕北使》云「惟月卿曹重﹐占星使者賢。」《送僧》云「捲衲城鐘斷﹐榰笻嶽雨餘。」《僧崇惠》云「醉令難同社﹐仙鵝有換書。」《葉金華》﹕「柔桑蔽野鳴雛雉﹐髙柳含風變早蟬。」《劉潭州》云「膝席久虛溫樹老﹐心旌無柰楚風長。」又云「沙禽兩兩穿鈴閣﹐江艸依依接射堂。」《章九隴》云「溪箋未破冰生硯﹐鑪酒新燒雪滿天。」又《周賢良》云「春風亂鶯囀﹐夕霧一鴻冥。」《張嶺南》云「山月愁子﹐風濤怒鱷魚。」《西巡》云「龍駕昌明禦﹐天旗太一神。」《張婺州》云「大野幾星分婺女﹐淸風萬古感顏烏。」《章南安》云「嶺雲夏變梅蒸早﹐越賈秋藏桂蠹多。」《西京首坐》云「榮河帶遶中天闊﹐空樂星懸大士居。」《題雪》云「劉伶醉席梅花地﹐海客仙槎枌樹天。」《利州轉運》云「鴟蹲野芋難爲尹﹐雪積眾鹽久置宮。」《章分寧》云「鶴伴鳴琴聽事晚﹐鳥驚調角武城秋。」《楊處州》云「朱飾兩轓巡屬邑﹐月畱雙筆在中臺。」《閣宿》云「三讓月臨承露掌﹐九雛鳥遶守宮槐。」又云「酒供硯滴濡毫冷﹐火守更籌沃漏長。」《雲月》云「已回鄰面三年粉﹐又結寒絲幾繭冰。」《汾陽道中》云「鼓音記裏繩阡遠﹐舞節鳴鑾玉步徐。」《楊洪州》云「桃葉橫波人共醉﹐劍光牛斗獄常空。」《李秦州》云「右墄獨登溫樹密﹐前旌雙抗嶺雲髙。」《劉潭州》云「洛田荒二頃﹐楚浪漲三篙。」《槿花》云「吳宮何薄命﹖楚夢不終朝。」《宮詞》云「難銷守宮血﹐易斷舞鸞腸。」又云「虹跨層臺晚﹐螢飛下苑涼。」《夏日》云「云容倏變千峯險﹐艸色相沿百帶長。」《新蟬》云「翼薄乍舒宮女鬢﹐蛻輕全解羽人屍。」《公子》云「行庖爨蠟雕胡熟﹐求埒鋪金汗血驕。」《明皇》云「黎園法部兼胡部﹐玉輦長亭更短亭。」《荷花》云「湔裙無限水﹐鄣袂幾多風。」《別墅》云「雲際尋橦技﹐花間笑躄樓。」《無題》云「荷心出水終無定﹐蘿蔓從風莫自持。」又云「藻井風髙蛛壞网﹐杏梁春暖燕爭泥。」《詠梨》云「先時櫻熟煩羊酪﹐遠信梅酸捐瓠犀。」《洞戶》云「密鏁香雲深處戶﹐亂飄梨雪晚來天。」《贈希畫》云「吟余雲散葉﹐話久塵遺毛。」《夕陽》云「塞迥橫煙紫﹐江淸照葉丹。」《閨中》云「籠禽思隴樹﹐洞犬識秦人。」《柳絮》云「平沙萬里經春雪﹐廣陌三條盡日風。」《屬疾》云「風簾鴟嘯廚煙絕﹐月樹烏驚藥杵喧。」《燈夕》云「金吾抱箭催壺水﹐玉宇來風滿砌蓂。」《禁中》云「萬年宮省樹﹐五色帝家禽。」其警句絕多﹐此但所記者耳。

同上

近世釋子詩

公常言﹐近世釋子多任務詩﹐而楚僧惠崇﹑蜀僧希晝爲傑出。其江南僧元淨﹑夢眞﹐浙右僧寶通﹑守恭﹑行肇﹑鑑徵﹑簡長﹑尙能﹑智仁﹑休復﹐蜀僧惟鳳﹐皆有佳句。惠崇《贈裴太守》云「行縣山迎舸﹐論兵雪遶旗。」《髙生山閣》云「勸酒淮潮起﹐題詩楚月新。」《周建州》云「鏁城山月上﹐吹角海鷗驚。」《東林寺》云「鳥歸杉墮雪﹐僧定石沈云。」《光梵師》云「梵容存古像﹐唐語入新經。」《明大師》云「門掩前朝樹﹐心懸別郡峯。」《送李堪》云「秋聲動羣木﹐暮色起千山。」希晝《鴈蕩山》云「長天來月正﹐危木度猿稀。」《答黃桂州》云「來書逢歲闕﹐去夢歷峯危。」《廣南陳轉運》云「春生桂嶺外﹐人在海門西。」《僧東歸》云「帆影先寒雁﹐經聲隱暮潮。」《宋承旨林亭》云「雪澑懸危石﹐棋燈射遠林。」《贈僧》云「漱齒冰溪遠﹐開禪雪屋深。」《送人》云「玉繩天闕遠﹐金柝海城秋。」《句學士》云「曉天金馬路﹐晚歲石霜心。」《寄人》云「山日秋光短﹐江虹晚影低。」《新津尉》云「劍月啼猿苦﹐江沙濯錦寒。」《北宮書亭》云「花露盈虫穴﹐梁塵墮燕泥。」《登上人》云「寄禪關樹老﹐乞食塞城荒。」《僧歸新安》云「風泉舊聽僧窗攺﹐云穴曾行鳥徑殘。」《春山》云「芳樹尋云老﹐孤泉落石危。」《送人南歸海》云「落日橫秋島﹐寒濤兀夜舡。」寶通《題相國寺》云「下朝人帶天香入﹐出定僧迎禦杖來。」守恭《佛迹峯》云「布發人來絕﹐銜花鹿去多。」《朝海峯》云「影落揚侯宅﹐根連覺帝居。」行肇《送僧》云「聽鍚樵停斧﹐窺蟬鳥立槎。」《送人之斳江》云「江聲鰲背出﹐帆影斗邊飛。」簡長《送人歸寧》云「煙壘沈寒角﹐霜空擊怒鵰。」尙能《送僧歸浙右》云「霜洲楓落盡﹐水館月生寒。」《送僧歸四明》云「古寺山光滿﹐重城海气圍。」《送人》云「西風隨雁急﹐寒柳向人疎。」《孫大諫知永興》云「關河虎符重﹐殿閣獸罇閒。」智仁《溪居》云「寒聲病葉落﹐曉色凍雲開。」《僧歸天臺》云「路遙無去伴﹐山疊有啼猿。」《冬夕》云「風窗燈易滅﹐雪屋夜偏寒。」休復《送道士西遊》云「日暮長安道﹐秋深太白峯。」惟鳳《秋日送人》云「去路正黃葉﹐別君堪白頭。」《哭度禪師》云「海客傳遺偈﹐林僧寫病容。」皆公之所舉﹐略記十之二三。公又言﹐因集當代名公詩爲《筆苑》﹐輦下江吳僧聞之﹐竟以詩爲贄﹐擇其善者﹐多寫入《筆苑》中。

同上

唱和聯句

唱和聯句之起﹐其源遠矣。自舜作歌﹐臯繇揚言賡載﹐及栢梁聯句﹐顏延年有和謝監玄暉﹐謝監有《和伏武昌登孫權故城》等篇。梁何遜集中多聯句﹐至唐朝文士唱和聯句固多。元稹作《春深》題二十篇﹐並用家﹑花﹑車﹑斜四字爲韻﹐白居易﹑劉禹錫和之﹐亦同此四字。令狐楚所和詩﹐多次韻﹐起於此。凡聯句﹐或兩句﹑四句﹐亦有對一句﹐出一句者﹐謂之轆轤體。

同上

大言賦

蘇易簡爲學士承旨日﹐太宗親書宋玉《大言賦》賜之。易簡因效玉﹐亦作《大言賦》以獻﹐曰「皇帝書白龍箋﹐作《大言賦》﹐賜玉堂易簡。禦筆煌煌﹐雄辭洋洋﹐瓌瑋博達﹐不可備詳。詔易簡升殿﹐躬指其理﹐嘆宋玉之奇怪也﹐因伏而奏言﹐恨宋玉不與陛下同時。帝曰﹕『噫﹐何代無人焉﹗卿爲朕言之。』易簡曰﹕『聖人興兮告成功﹐登昆侖兮展升中﹐地爲席兮饗祖宗﹐天起籟兮調笙鏞。日烏月兔﹐曜文明也。參旗井鉞﹐嚴武衛也。執北鬥兮﹐奠玄酒也。削西華兮﹐爲石﹖也。迅雷三發﹐出神呼也。流電三激﹐爟火舉也。禮冊獻兮淳風還﹐君百拜兮天神歡﹐四時一周兮萬八千年。泰山夷兮溟海漧﹐圓蓋空兮方輿穿﹐君主之壽兮無窮焉。』」殿上皆呼萬歲﹐上覽之大喜﹐又作《大言賦銘》四句以褒之﹐易簡刻石於院內之北壁。

《類苑》卷三十九

潘佑

大祖嘗諭旨江南﹐令遣使說嶺南歸順。後主令近臣數人作書﹐惟潘佑所作千餘言﹐詞理精當﹐雄富典麗﹐遂用之。江南莫不傳寫諷誦﹐中朝士人﹐多藏其本﹐甚重之﹐眞一時之名筆也。

《類苑》卷四十

趙鄰幾

趙鄰幾善屬文﹐有名於時﹐太宗用知制誥﹐未數旬卒﹐中使護葬。淳化末﹐蘇易簡上言﹐鄰幾有子柬之﹐亦好學﹐善屬文﹐任北地邑﹐佐部送芻粟﹐死塞下﹐家睢陽。鄰幾平生多著文﹐家有遺稿。上遣直史館錢熙往訪之﹐得《補會昌以來日曆》二十六卷﹐文集三十四卷﹐所著《鯫子》一卷﹐《六年帝略》一卷﹐《史氏懋官志》五卷﹐及佗書五十餘卷來上。皆鄰幾點竄之迹﹐令宋州賜其家錢十萬。

同上

徐鍇

徐鍇仕江左﹐至中書舍人﹐尢嗜學該博﹐領集賢學士。校祕書時﹐吳淑爲校理﹐古樂府中摻字者﹐淑多攺爲操﹐蓋章艸之變。鍇曰「非可以一例﹐若漁陽摻者﹐音七鑑反﹐三撾鼓也。禰衡作《漁陽三撾》鼓歌詞云﹕『邊城晏開漁陽摻﹐黃塵蕭蕭白日暗。』」淑嘆服之。又嘗召對於淸暑閣﹐閣前地悉布磚﹐經雨﹐艸生縫中﹐後主曰「累遣薙去﹐雨潤復生。」鍇曰「《呂氏春秋》云﹕『桂枝之下無雜木。』蓋桂味辛螫故也。」後主令於醫院取桂屑數斗﹐勻布縫中﹐經宿艸盡死﹐其博物多識如此。嘗欲注李商隱《樊南集》﹐悉知其用事所出﹐有《代王茂元檄劉稹書》云「喪見躋陵﹐飛走之期旣絕﹔投戈散地﹐灰釘之望斯窮。」獨恨不知灰釘事﹐乃後漢杜篤《論都賦》云「焚康居﹐灰珍奇﹐椎鳴鏑﹐釘鹿蠡。」商隱之雕篆如此。

同上。《類說》《詩話總龜》卷二﹑《歲時廣記》卷十一﹑《夢溪筆談》卷四﹑《埤雅》卷十四節引此文。

錢昭序

錢昭序﹐鄧王俶之族子也。爲如京副使﹐知通利軍。至道初﹐獲赤烏白兔﹐昭序表獻曰「烏乃陽精﹐兔惟陰類。告火徳蕃昌之盛﹐示金方馴服之徵。懿玆希世之珍﹐罕有同時而見。」當時多傳誦。昭序有文詞﹐作數賦﹐自一至十﹐凡十篇﹐甚爲蘇易簡及江陵從祖所傳誦。

《類苑》卷四十

湯悅

湯悅父殷舉﹐唐末有才名。悅本名崇義﹐仕江南爲宰相。建隆初﹐宣祖諱﹐攺姓湯。初在吳爲舍人﹐受詔撰揚州孝先寺碑﹐世宗親往﹐駐蹕此寺﹐讀其文賞嘆。畫江後﹐中主遺悅入貢﹐世宗爲之加禮。自淮上用兵﹐凡書詔多悅之作﹐特爲典贍﹐切於事情。世宗每覽江南文字﹐形於嗟重﹐當時朝臣沈遇﹑馬士元皆以不稱職﹐攺授他官。復用陶谷﹑李昉爲舍人﹐其後擢用扈載﹐率由此也。

同上

陳搏

陳搏﹐譙郡眞源人﹐與老聃同鄕裏﹐生嘗舉進士不第﹐去隱武當山九室巖辟穀練气。作詩八十一章﹐號《指玄篇》﹐言修養之事。後居華山雲臺觀﹐多閉門獨臥﹐經累月至百餘日不起。周世宗召至闕下﹐令於禁中扃戶以試之﹐月餘始開﹐搏熟寢如故﹐甚異之。因問以神仙黃白修養之事﹑飛升之道﹐搏曰「陛下爲天下君﹐當以蒼生爲念﹐豈宜畱意於爲金乎﹖」世宗弗之責﹐放還山﹐令長吏歲時存問。訖太祖朝﹐未嘗召。太宗卽位﹐再召之。雍熙初﹐賜號希夷先生。爲修所居觀﹐畱闕下數月﹐多延入宮中書合內與語﹐頗與之聯和詩什。謂宰相宋琪等曰「陳搏獨善其身﹐不幹勢利﹐眞方外之士。入華山已四十年﹐計其年近百歲﹐且言天下治安﹐故來朝覲﹐此意亦可念也。」遣中使送至中書。琪等問曰「先生得玄默修養之道﹐可以授人乎﹖」曰「搏遁迹山野﹐無用於世﹐神養之事﹐皆所不知﹐亦未嘗習練吐納化形之術﹐無可傳授。擬如白日升天﹐何益於治﹖聖上龍顏秀異﹐有天人之表﹐洞達古今治亂之旨﹐眞有道仁聖之主﹐正是君臣合徳以治天下之時﹐勤行修練﹐無以加此。」琪等表上其言﹐上覽之甚喜。未幾﹐放還山。端拱二年夏﹐令其徒賈徳於張超谷鑿石室﹐室成﹐手書遺表曰「臣搏大數有終﹐聖朝難戀﹐於七月二十九日化形於蓮花峯下張超谷中。」緘封如法﹐至期卒於石室中﹐啟封視之﹐乃預知也。死七日﹐支體猶溫﹐有五色云閉塞洞口﹐終月不散。

《類苑》卷四十一

江直木

江直木﹐隱居廬山﹐有至行。一夕﹐有盜入齋中﹐直木假寐不動﹐淸貧無它物﹐惟持藥鼎而去﹐遺其蓋。直木俟其出戶﹐隨後擲蓋與之。來日謂人曰「器不全成﹐得之安用﹖」報曉雞爲貍所食﹐直木悵然﹐將有以報雞之寃者。來日持百錢坐路隅以俟﹐有持死兔過者﹐卽市之﹐割以祭雞。人或謂直木﹐此非貍。直木曰「亦是其類也。」

同上

種放

種放字明逸﹐河南洛陽人﹐父故吏部令史﹐滿﹐調補長安簿﹐卒官。放七歲能屬文﹐旣長﹐父勗令赴舉﹐放辭以業未成﹐不可妄動。父卒﹐兄數人皆從賦﹐放與母隱終南山豹林谷﹐結艸茅爲廬﹐以講習爲業﹐後生多從之學問﹐得其束脩以自給。著書十卷﹐人多傳寫之。工爲歌詩﹐亦播人口。宋維翰爲陜西轉運使﹐表薦之﹐太宗令本州島給裝錢三萬﹐遣赴闕﹐量其才收用。放詣府受金﹐治行。素與張賀善﹐賀適自秦州從事公累免官﹐居京兆。放詣賀謀其事﹐賀曰「君今赴召﹐不過得一簿尉耳。不如稱疾﹐俟再召而往﹐當得好官。」放然之﹐卽托賀爲奏艸﹐稱疾。太宗曰「此山野之人﹐亦安用之﹖」令本府歲時存問﹐不復召。其母甚賢﹐聞有朝命﹐恚曰「常勸汝勿聚徒講學。身旣隱矣﹐何用文爲﹖果爲人知﹐而不得安處﹐我將棄汝深入窮山矣。」放旣辭疾﹐母悉取其筆硯焚之﹐與放轉詣窮僻﹐人迹罕至。後母卒﹐無以葬﹐遣僮奴持書於錢若水﹑宋湜。若水﹑湜同上言﹐以爲先朝嘗加召命﹐今貧不能葬其母﹐欲以私覿﹐是掠朝廷之美。詔京兆府賜錢三萬﹑帛三十疋﹑粟三十石。咸平末﹐張齊賢知京兆府﹐表薦﹐召爲左司諫﹐直昭文館﹐賜五品服。

《類苑》卷四十二

呂洞賓

呂洞賓者﹐多遊人間﹐頗有見之者。丁謂通判饒州日﹐洞賓往見之﹐語謂曰「君狀貌頗似李徳裕﹐它日富貴皆如之。」謂咸平初﹐與予言其事﹐謂今已執政。張洎家居﹐忽外有一隱士通謁﹐乃洞賓名姓﹐洎倒屣見之。洞賓自言呂渭之後﹐渭四子﹐溫﹑恭﹑儉﹑讓。讓終海州刺史﹐洞賓系出海州房﹐讓所任官﹐《唐書》不載。索紙筆﹐八分書七言四韻詞一章﹐畱與洎﹐頗言將佐鼎席之意。其末句云「功成當在破瓜年」﹐俗以破瓜字爲二八﹐洎年六十四卒﹐乃其讖也。洞賓詩什﹐人間多傳寫﹐有《自詠》云「朝辭百越暮三吳﹐袖有靑蛇膽气麄。三入嶽陽人不識﹐朗吟飛過洞庭湖。」又有「飲海龜見人不識﹐燒山符子鬼難看。一粒粟中藏世界﹐二升鐺內煮山川」之句﹐大率詞意多奇怪類此﹐世所傳者百餘篇﹐人多誦之。

《類苑》卷四十三

華陰隱人

華山南有川﹐廣袤數百里﹐連山洞﹐不知其極。人有登蓮華峯絕頂俯瞰﹐人煙捨屋相望﹐四時常有花木﹐疑靈仙之窟宅。又云秦人避難者居此﹐其後裔也。開寶中﹐有數人衣服異制﹐出華陰市中﹐人詰之﹐曰「我居華陰川﹐因采藥迷路至此﹐何所也﹖」後不知所詣﹐或疑其地仙。

同上

佛經

佛經之入中國﹐自竺法蘭﹑摩騰二師。以後漢明帝時﹐曁至白馬寺﹐首譯《四十二章經》。歷晉及十六國南北朝曁唐﹐皆有梵僧自五天竺來﹐及華人之善竺音者﹐疊相翻譯﹐訖開元﹐錄凡大小乘經律論聖賢集共五千四十八卷。至貞元﹐又別錄新經二百餘卷。元和之後﹐譯經遂廢。太宗太平興國初﹐有梵僧法賢﹑法天﹑施護三人﹐自西域來﹐雅善華音﹐太宗宿受佛記﹐遂建譯經院於太平興國寺。訪得鳳翔釋淸照﹐深識西竺文字﹐因盡取國庫新貯西來梵夾﹐首令三梵僧詮擇未經翻者﹐各譯一卷﹐集兩街義學僧評議。論難鋒起﹐三梵僧以梵經華言對席讀﹐眾僧無以屈﹐譯事遂興。後募童子五十人﹐令習梵學﹐獨得惟淨者﹐乃江南李王之子﹐惠悟絕異﹐盡能通天竺文字。今上卽位初﹐陳恕達議﹐以爲費國家供億﹐願罷之。上以先朝所畱意﹐不許。訖今所譯新經論學﹐凡五百餘卷﹐自至道以後﹐多惟淨所翻也。大中祥符四年﹐譯眾上言﹐請如元正造錄﹐詔令潤文官參知政事趙安仁與翰林學士楊億同編修﹐凡爲二十卷。乃降賜太宗所作釋門文字﹐令編其名題入錄。安仁等及釋眾再上表﹐請禦制釋門文章﹐許之。六年三月﹐賜禦制法音前集七卷﹐共論次其文理﹐以附於先皇之次﹐而冠於東土聖賢集之首。譯經院置潤文官﹐嘗以南北省官學士充﹐中使一人監院事。譯經常以梵僧﹐後令惟淨同譯﹐經梵學筆受二人﹐譯綴文二人﹐評議二人﹐皆選名徳有義學僧爲之。

同上。《事物紀原》卷七節引此文。

諭浩造塔

錢鏐曰「釋迦眞身舍利塔﹐見於明州鄞縣﹐卽阿育王所造八萬四千﹐而此震旦得十九之一也。」鏐造南塔以奉安﹐俶在國﹐天火屢作﹐延燒此塔﹐一僧奮身穿烈焰﹐登第三級﹐持之而下﹐衣裳膚體多被燒灼。太平興國初﹐俶獻其地﹐太宗命取塔禁中﹐度開寶寺西北闕地﹐造浮圖十一級﹐下作天宮﹐以葬舍利。葬日﹐上肩舁微行﹐自安置之﹐有白光由塔一角而出。上雨涕﹐其外都人萬眾皆灑泣﹐燃指焚香於臂掌者無數。內侍數十人﹐願出家掃灑塔下﹐悉度爲僧。上謂近臣曰「我曩世嘗親佛座﹐但未通宿命﹐不能了了見之耳。」初造塔﹐得浙東匠人諭浩﹐浩不食葷茹﹐性絕巧﹐先作塔式以獻。每建一級﹐外設帷帟﹐但聞椎鑿之聲﹐凡一月而一級成。其有梁柱齪齬未安者﹐浩周旋視之﹐持搥橦擊數十﹐卽皆牢整﹐自云此可七百年無傾動。人或問其北面稍髙﹐浩曰「京城多北風﹐而此數十步﹐乃五丈河﹐潤气津浹﹐經一百年﹐則北隅微墊﹐而塔正矣。」塔成﹐而浩求度爲僧﹐數月死﹐世頗疑其異。

《類苑》卷四十三

建寺

太平興國寺﹐舊龍興寺也﹐世宗廢爲龍興倉。國初﹐寺主僧屢擊登聞鼓﹐求復爲寺﹐上遣中使持劍以詰之﹐曰「此寺前朝所廢﹐爲倉敖以貯軍糧﹐汝何故煩瀆帝庭﹖朝命令斷取汝首。」仍戒之曰「儻偃蹇怖畏﹐卽斬之。或臨刑無懼﹐卽未可行刑。」旣訊﹐其僧神色自若﹐引頸就戮。中使以聞﹐上大感嘆﹐復以爲寺。官爲營葺﹐極於宏壯。又修舊封禪寺爲開寶寺﹐前臨官街﹐北鎭五丈河﹐屋數千間﹐連數坊之地﹐極於巨麗。

同上

西域僧覺稱

大中祥符初﹐有西域僧覺稱來﹐館於傳法院﹐其僧通四十餘本經論﹐年始四十餘歲。丁謂延見之﹐嘉其敏惠﹐遣人送至予處﹐與譯同來﹐設茶果。問之﹐譯云「入此國﹐見屠殺豬羊﹐縣肉市肆﹐甚不忍觀﹐見此方人心頗惡。彼西土﹐或一國人全不食肉。」予問能畱此土否﹖覺稱云「願至五臺﹐謁文殊卽還。」乃心思戀本國﹐不樂居此。因索紙以竹筆作梵書﹐橫行數十字﹐請淨公譯云「稽首摧伏諸魔力﹐我智者本名覺稱﹐出家至今十九臘﹐渠胝偈句義能說。」後復作《聖徳頌》以上﹐文理甚富。上問其所欲﹐但求全襕袈裟﹐歸置金剛坐而已﹐詔尙方造以給之。覺稱自言酤蘭左國人剎帝利﹐性善畫﹐於譯堂北壁畫釋迦面﹐與此方絕異。

同上

云豁入定

吉州西峯寶龍院僧云豁﹐常入定﹐歲餘一出。大中祥符三年﹐上遣中使趙履信取至闕下﹐宣於北禦園捨中﹐扃鐍之﹐月餘始出定。苦告求歸﹐厚賜以遣之。

同上

郭忠恕

郭忠恕﹐字恕先﹐以字行。能屬文﹐善史書。周廣順中﹐累爲《周易》博士﹐貶幹州司戶。秩滿﹐遂不復仕。多遊岐﹑雍﹑宋﹑洛間﹐縱酒﹐逢人無貴賤﹐常口稱貓。遇山水佳處﹐絕糧數日不食。盛夏暴於日中﹐體不沾汗﹔窮冬大寒﹐鑿河冰而浴﹐溶傍冰凘皆釋。太宗召授國子監主簿﹐縱酒自肆﹐謗讟時政。太宗怒﹐決杖配登州。行至齊州臨邑﹐謂部送吏曰「我逝矣。」因掊地﹐窟才容面而卒。遂藳葬於道左﹐後數日﹐有取其屍攺葬﹐視之空空﹐若蟬蛻然。

同上。《蘇文忠詩合注》卷二十王注節引此文。

趙抱一

秦州趙抱一者﹐初嘗牧牛田間﹐一夕﹐有人叩門召之﹐以杖引行﹐杖端有气如煙﹐其香可悅。俄至山崖絕頂﹐見數人會飲﹐音樂交奏﹐抱一駭莫能測。會巡檢過其下﹐聞樂聲﹐以爲羣盜歡集﹐令呼民梯山而上﹐至則無所覩﹐惟抱一獨在﹐援以下之﹐自是不食。大中祥符四年至京師﹐猶丱角﹐詔賜名爲道士。

《類苑》卷四十四

黑殺將軍

開寶中﹐有神降於終南道士張守眞﹐自言﹕我天之尊神﹐號黑殺將軍﹐與玄武﹑天蓬等列爲天之三大將。言禍福多驗﹐每守眞齋戒請之﹐神必降室中﹐風肅肅然﹐聲如嬰見﹐獨守眞能曉之。太祖不豫﹐驛召守眞至闕下﹐館於建隆觀﹐令下神。神曰「天上宮闕已成﹐玉鏁開﹐晉王有仁心。」言訖﹐不復降。太祖以其妖﹐將加誅。會晏駕﹐太宗卽位﹐築宮於山陰﹐將塑像﹐請於神。神曰「我人形﹐怒目被髮﹐騎龍按劍﹐前指一星。」如其言造之。太平興國六年﹐宮成﹐封神爲翊聖將軍﹐每歲春秋﹐遣中使祈醮﹐立碑記其事。守眞時來京師﹐得召見。至道三年春﹐太宗弗豫﹐召守眞至﹐令爲下神。守眞屢請﹐神不降。歸﹐才至而卒。後數日﹐宮車晏駕﹐此事異也。

同上

王處訥

王處訥﹐洛陽人﹐少時有老叟至其家﹐煮洛河石爲面以食之。又嘗夢人持巨鑑﹐眾星燦然滿中﹐剖其腹納之﹐後遂通星歷之學﹐特臻其妙。依漢祖於太原﹐開國爲尙書博士﹐判司天監事。周祖素與處訥厚善﹐舉兵向闕﹐以物色求之﹐得之甚喜。因言及劉氏祚短事﹐處訥曰「漢氏歷數悠遠﹐蓋卽位之後﹐專以復讎殺人及夷人之族﹐結怨天下﹐所以社稷不得長久。」周祖蹶然嘆息。適以兵圍蘇逢吉﹑劉銖第﹐待旦加戮﹐遂命置之。逢吉已自縊死﹐但誅銖﹐余悉全活。國初歷司農少卿﹐進拜司天監。有子熙元﹐今爲司天少監。

《類苑》卷四十五

陳洪進

陳洪進與張漢恩爲劉從效左右將﹐有沙門行雲者﹐若狂人﹐自福州來。洪進供僧有禮﹐行雲語洪進曰「汝當爲此山河主﹐不出此歲。我且歸長樂﹐秋後至此。」時建隆二年也。是春﹐從效卒﹐子紹錤典畱務﹐至秋﹐洪進誣紹錤將召越人﹐執送金陵﹐漢恩爲畱後﹐自爲副使。漢恩老且懦﹐洪進實專郡政﹐行雲果來﹐謂洪進曰「凡世報前定﹐但人有千錢之祿﹐不可以圖之﹐況將相之位﹐豈能力取﹖今畱公多疑人﹐前後誅殺甚眾﹐王者不死﹐豈能害君哉﹖當須坦然任運﹐他日善終牖下﹐子孫蕃盛。苟懷疑殺人﹐蒙不善之報﹐鮮克令終矣。」洪進後廢漢恩﹐幽於別墅﹐諸子屢勸除之﹐終不許﹐漢恩竟以壽終。行雲禿首而不衣僧服﹐嘗服紫皂揆衫﹐束帶懸銀魚爲飾﹐館於州廨十餘年。忽謂人曰「陳氏當有五侯之象﹐去此五年後﹐有戎馬千萬眾﹐前歌後舞﹐入此城﹐喜而不怒﹐未知何故也。」懇求出捨外宅。洪進次子文顥﹐牧漳州﹐將歸寧﹐行雲曰「吾不及見矣。」遂沐浴右脇而逝。語館人曰「過三日﹐乃得棺斂。」明日﹐文顥至﹐亟哭之﹐行雲遽起坐﹐執手談至暮﹐乃入滅。泉人疑所管二州﹐何以容五侯﹐當克取汀建以自益耳。後洪進來朝﹐獻其地﹐攺鎭徐州﹐文顯通州團練使﹐文顥﹑文顗﹑文頊三人並授諸州刺史﹐是爲五侯。王師入城﹐垂橐作笳鼓爲樂﹐悉如其言。洪進感行雲之言﹐帥泉十六年﹐未嘗妄殺人﹐有犯極刑而情可恕者﹐多貸其死。

同上。《莆陽比事》卷二節引此文﹐注出《談苑》。

升元寺石記

江南將亡數年前﹐修升元寺殿﹐掘得石記﹐視之﹐詩也。其辭云「莫問江南事﹐江南事可憑。抱雞升寶位﹐趁犬出金陵。子建居南極﹐安仁秉夜燈。東鄰嬌小女﹐騎虎踏河冰。」王師以甲戌渡江﹐後主寔以丁酉年生。曹彬爲大將﹐列棚城南﹐爲子建也。潘美爲副將﹐城陷﹐恐有伏兵﹐命卒縱火﹐卽安仁也。錢俶以戊寅年入朝﹐盡獻浙右之地。

《類苑》卷四十七

秦淮石志

江南保大中﹐浚秦淮﹐得石志。案其刻﹐有「大宋幹徳四年」凡六字﹐他皆磨滅不可識。令諸儒參驗﹐乃輔公祏反江東時年號。後太祖受命﹐國號宋﹐攺元幹徳﹐江左始衰弱。豈非威靈將及﹐而符讖先著也﹖

同上

千葉牡丹

李司空昉﹐淳化中﹐家園牡丹一歲中有千葉者五苞﹐特爲繁艷﹐李公致酒張樂﹐召賓客以賞之。自是﹐丙歲內﹐長幼凡五喪﹐蓋地反物之驗。

同上

蜀中桃符

辛寅遜仕僞蜀孟昶爲學士﹐王師將致討之前﹐歲除﹐昶令學士作詩兩句﹐寫桃符上。寅遜題曰「新年納餘慶﹐佳節契長春。」明年蜀亡。呂餘慶以參知政事知益州。長春乃太祖誕節聖節名﹐寅遜歸朝﹐爲太子中允﹐上疏諫獵﹐詔褒之。

同上

陳昭遇

陳昭遇者﹐嶺南人﹐善醫﹐隨劉鋹歸朝。後爲翰林醫官﹐所治疾多愈﹐世以爲神醫。絕不讀書﹐詰其所習﹐不能答﹐嘗語所親曰「我初來都下﹐持藥囊﹐抵軍壘中﹐日閱數百人。其風勞冷气之候﹐皆默識之﹐然後視其老幼虛實﹐按古方用湯劑﹐鮮不愈者﹐實未嘗尋脈訣也。」莊周所謂懸解﹐董遇以爲讀書百徧義自見﹐豈是之謂歟﹖

《類苑》卷四十八

錢鏐治目疾

公言錢鏐年老﹐一目失明﹐聞中朝國醫胡某者善醫﹐上言求之。晉祖遣醫泛海而往﹐醫視其目曰「尙父可無療此﹐當延六七歲壽。若決瘼去內瘴﹐眼卽復舊﹐但慮損福爾。」鏐曰「吾得不爲一目鬼於地下足矣。願醫盡其術以療之﹐當厚報。」醫爲治之﹐復故。鏐大喜﹐凡賂醫金帛寶帶計五萬緡﹐具舟送醫歸京師。醫至﹐鏐卒﹐年八十一矣。醫之孫收得鏐與其祖書數幅﹐鏐曾孫惟演贖得之﹐親見焉。

同上

治面瘍

楊嵎爲光祿寺丞直史館﹐瘍生於頰﹐連齒﹐輔車外腫若覆甌﹐內潰出濃血﹐不輟吐之﹐甚痛楚﹐醫爲療之百方﹐彌年不差。人有語之曰「天官瘍醫中有名方﹐何不試用﹖」嵎乃案瘍人療瘍﹐必攻以五毒﹐合黃堥﹑買石膽﹑丹砂﹑雄黃﹑礬石﹑磁石其中﹐燒之三日三夜﹐煙上著﹐以雞羽掃取﹐以注創﹐惡肉破骨盡出。嵎卽依方﹐注藥創中﹐少頃﹐朽骨連兩牙潰出﹐疾遂愈﹐至今十五年。嵎見任主客員外郎。

《類苑》卷四十九

祕閣藏書

端拱元年﹐以崇文院之中﹐常置祕閣﹐命吏部侍郎李至兼祕書﹐提點供禦圖書﹐選三館正本書萬卷實之。置直祕閱及校理之職﹐命至﹐擇其人奏署吏﹐以內侍監之。其外省自隸百司﹐祕閣列於集賢之下﹐寫禦書及百餘卷﹐卽祕監以奉進禦﹐退藏於祕閣﹐內居從中降圖畫及前賢墨迹數千軸以藏之。淳化中﹐始造閣成﹐上飛白書額﹐親幸﹐召近臣縱視圖籍﹐賜宴。又以供奉僧元藹所寫禦容二軸藏於閣。

《類苑》卷五十

置禦書院

翰林學士院﹐自五代已來﹐兵難相繼﹐待詔罕習王書﹐以院體相傳﹐字勢輕弱﹐筆體無法﹐凡詔令刻碑﹐皆不足觀。太宗畱心筆札﹐卽位之後﹐募求善書﹐許自言於公交車。置禦書院﹐首得蜀人王著﹐以士人任簿尉﹐卽召爲禦書院祗候﹐遷翰林侍書。著善艸隸﹐獨步一時﹐永禪師眞艸《千字文》﹐缺數百宇﹐著補之﹐刻石﹐但得形範﹐而無神妙﹐世亦寶重之。修東嶽廟﹐立碑﹐命著書。著時任著作佐郎﹐辭以官卑不稱題刻﹐卽日遷著作郎。時呂文仲爲翰林侍讀﹐與著更宿禁中。太宗每歲九月後﹐至暮夜﹐卽召宿直侍書﹐及待詔書藝於內東門北偏小殿內﹐張燭令對禦書字﹐或問以外事﹐常以至乙夜而罷。著善大書﹐其筆甚大﹐全用勁毫﹐號散卓筆﹐市中鬻者一管百錢。初以紙一番令書八字﹐又一番令書六字﹐又一番四字﹐又一番兩字﹐又一番一字﹐皆極於遒勁﹐上稱善﹐厚賞之。著後官至殿中侍禦史﹐賜金紫。太平興國中﹐選善書者七人﹐補翰林待詔﹐各賜緋銀魚袋﹐錢十萬﹐並兼禦書院祗候﹐更配兩院。餘者以次補外官。自是內署書詔﹐筆體一變﹐燦然可觀﹐人用傳寶﹐遠追唐室矣。

同上

太宗棋品第一

太宗棋品至第一﹐待詔有賈玄者﹐臻於絕格﹐時人以爲王積薪之比也。楊希紫﹑蔣元吉﹑李應昌﹑朱懷璧亦皆國手﹐然非玄之敵。玄嗜酒﹐病死﹐上痛惜之。末年得洪州人李仲玄﹐年甚小﹐而棋格絕勝﹐可侔於玄﹐歲餘亦卒。朝臣有潘愼修﹑蔣居才﹐亦善棋﹐至三品。內侍陳好玄至第四品﹐多得侍棋。自玄而下﹐皆受三道﹐愼修受四道﹐好玄受五道。愼修嘗獻詩云「如今樂得仙翁術﹐也怯君王四路饒。」又作《棋說》千餘言以獻﹐上喜嘆之﹐皆涉治道。

同上

艸書

凡章艸小艸﹐點畫皆有法﹐不可率意輒書。近年李居簡善艸書﹐太宗甚愛之﹐以贊書大夫直禦書院。王嗣宗亦習而不能精﹐諺云「信速不及艸書﹐家貧不辦素食。」言其難卒置也﹐然小艸尢難。

同上

僧善書

近年釋子中多善書者﹐廬山僧顥彬茂蔣善王書﹐關右僧夢英善柳書﹐浙東僧元基善顏書﹐多寫碑石印板﹐皆不下前輩。壽春惠崇善王書﹐又其次。

同上

張維

公言﹕張維者﹐蜀人也﹐爲沙門﹐後反初。尢善王書﹐絕得懷素之骨﹐世鮮能及之。王嗣宗曾薦於今上﹐召試禦書院。維自負其能﹐少肯降屈﹐入院內﹐環視諸人所書﹐不覺微哂﹐眾怒﹐非排之﹐止得隸祕閣﹐爲楷書﹐不就。景徳末﹐扈駕謁陵﹐還經鄭州﹐從幸開元寺﹐觀新塔﹐僧前揖言﹐聞公深信內典﹐願爲之碑﹐因諾之。後爲撰碑﹐維爲書﹐眞一時之絕也。維貧薄甚﹐後寄死人家。

同上

縉雲醞匠

縉雲搉署一匠﹐善醞﹐經手者罔不醇美。嘗令寫其方﹐俾建安姻家造之﹐味不絕佳。因召匠詰傳方之謬﹐匠曰「方盡於是矣。然其酘漿﹐隨天气溫炎寒涼﹐量多少之數﹐均冷暖之節﹐攬勻洽﹐嘗味體測﹐此不可口授﹐但心能曉耳。家有二子﹐亦不能傳其要。」此亦《莊子》斲輪之義也。

同上

陳喬

陳喬仕江南﹐爲門下侍郎﹐掌機密。後主之稱疾不朝﹐喬預其謀。及王師問罪﹐誓以固守﹐時張洎爲喬之副﹐常言於後主﹐苟社稷失守﹐二臣死之。城陷﹐喬將死﹐後主執其手曰「當與我同北歸。」喬曰「臣死之﹐卽陛下保無恙。但歸咎於臣爲陛下建不朝之謀﹐斯計之上也。」掣其手去﹐入視事廳內﹐語二親僕曰「共縊殺我。」二僕不忍﹐解所服金帶與之﹐遂雉經。後主求喬不得﹐或謂張洎曰「此詣北軍矣。」喬旣死﹐從吏撒扉而瘞之。明年﹐朝廷嘉其忠﹐詔攺葬。後見其屍如生而不僵﹐髭發郁然。初求屍不得﹐人或見一大夫衣黃半臂舉手影﹐自南廊而過。掘得屍﹐以右手加額上﹐如所覩者。

《類苑》卷五十三

相州部民張某

張洎言﹕典相州日﹐有部民張某殺一家六人﹐詣縣自陳。縣上州﹐洎詰之﹐曰「某家之姻貧困﹐常取息少有所負﹐被其詬辱﹐我熟見而心不平﹐思爲煙家報仇﹐幸畢其志。然所恨七口而遺其一﹐使有噍類。私讎己報﹐願就公法。」洎曰「殺人一家﹐寧無黨乎﹖」對曰「某旣出身就死﹐肯復連及同謀﹖」又曰「汝何不亡命﹖」對曰「姻家卽其鄰﹐苟不獲盜﹐豈得安堵﹖」又曰「汝不卽死﹐何就縲紲﹖」曰「我若滅口﹐誰當辧吾姻之不與謀﹖又孰與暴其事於天下﹖等死﹐死義可乎﹖」洎曰「吾將聞上﹐免汝之死。」曰「殺人一家而苟活﹐且先王以殺止殺﹐若殺人不誅﹐是殺人終無已﹐豈願以一身亂天下法哉﹖速死爲幸。」洎嗟嘆數四﹐卒案誅。河朔間無不傳其事者。

《類苑》卷五十四

曹彬討金陵

曹彬事太祖﹐時將討金陵﹐責後主稱疾不朝之罪。以彬長者﹐令爲統帥﹐將終全其城﹐彬累遣言城中﹕大軍決取﹐十一月二十七日破城﹐宜早爲之圖。後主將遣其愛子淸源郡公仲寓入覲﹐至仲冬下旬﹐日日克期仲寓將出﹐彬屢遣督之﹐言郎君到寨﹐卽四面罷攻。終惑左右之言﹐以爲堅壘如此﹐天象無變﹐豈可計日而取﹖蓋敵人之言﹐豈足爲信﹖但報言行李之物未備﹐宮中之宴餞未畢﹐將以二十七日出。彬又令懇﹐言至二十六日亦無及矣﹐果以是日城陷。整軍成列﹐至其宮城門﹐後主方開門奉表納降﹐彬答拜﹐爲之盡禮。先是﹐宮中預積薪﹐後主誓言﹐若社稷失守﹐當攜血屬以赴火。旣見彬﹐彬諭以歸朝﹐俸賜有限﹐費用至廣﹐當厚自賫裝﹐旣歸有司之籍﹐則無及矣。遣後主入治裝﹐裨將梁迥﹑田欽祚皆力爭﹐以爲苟有不虞﹐咎將誰執﹖彬但笑而不答﹐迥等切諫﹐彬曰「非爾所知﹐觀煜神气﹐懦夫女子之不若﹐豈能自引決哉﹖」煜果無他。彬遣五百人爲伴﹐致輜重登舟﹐有一卒負籠下道旋﹐彬立命斬之﹐負擔者罔敢蹉跎。後主旣失國﹐殊無心問家計﹐旣升舟﹐隨軍官吏入觀宮屏幃幾硯什器﹐皆設不動﹐所賫持鮮矣。後賈黃中知州﹐因領賓客歷覽宮內﹐見一斜門封鎖甚固﹐卽召官吏同啟鎖視之﹐得金寶受用物計直三百萬緡。城之陷也﹐有淨徳尼院近四士餘眾﹐皆宮中人出家者也﹐城危﹐亦積薪於院庭﹐後主悔之﹐約如有不虞﹐宮中舉火爲應﹐當皆焚死﹐是日浙兵縱火﹐淨徳遙觀其焰起﹐一院四十人皆赴火死﹐無一人肯脫者。

同上

武行徳

武行徳﹐太原楡次人﹐身長八尺餘﹐絕有膂力﹐以負薪自給﹐里人號爲一谷柴﹐晉祖在鎭州日﹐因出獵﹐行徳方入城鬻薪﹐避道左。晉祖見其魁岸﹐駐馬問之﹐怪所負薪異於常﹐令左右數人不能舉﹐奇其材﹐因畱帳下﹐後至節帥中書令。國初﹐終太子太傅。

《類苑》卷五十五

呼延贊

呼延贊以武勇爲衛士直長﹐自言受國恩深﹐誓不與契丹同生﹐徧﹖其體作赤心殺契丹字﹐湼以黑文﹐反其唇內﹐亦﹖之。鞍韉兵仗﹐戎具什器﹐皆作其字﹐或﹖繡雕刻朱重爲之。召善黥之卒﹐橫劍於膝﹐呼其妻﹐責以受重祿﹐無補報﹐當黥面爲字﹐以表感恩之意﹐苟不然者﹐立斷其首。舉家皆號泣﹐以謂婦人黥面非宜﹐願刺臂﹐許之。諸子及僕妾亦然。嘗延一舉子﹐亟走不敢還顧﹐贊曰「是家心與我異﹐卒不畱之矣。」贊作破陣刀﹑降魔杵﹑鐵鞭﹐襆頭兩旁有刃﹐皆重數十斤﹐乘烏騅馬﹐緋抹額﹐慕尉遲鄂公之爲人﹐自稱小尉遲。母姓李﹐拜鄭州靈顯王像爲舅﹐自稱甥以祭。子病﹐割股肉以爲羹食之。數子亦有勇力﹐日夕課其擊劍﹑馳射﹑槍斗﹑蹶張﹑挽彊﹐持箠梃相擊撻﹐殆無完膚。幼子才百晬﹐服𦇤褓﹐持登城樓﹐擲於地不死。人問其故﹐曰「聊試其命耳。」爲忠佐都軍頭﹐每至直捨中﹐內侍近臣多環繞之。贊取佩刀刺胸出血﹐召從吏濡墨爲書﹐奏言乞捍邊殺虜。內侍或戲曰「何不割心以明忠﹖」贊笑曰「我非愛死﹐但契丹未滅﹐徒虛擲其軀耳。」出刺保州﹐奏太宗曰「臣服飾奇異﹐所過必觀者壅遏﹐願勑郡縣發卒遮迾淸道。」上笑而不許。至團練使領軍頭。

同上

楊業

楊業﹐麟州人﹐少倜儻任俠﹐以射獵爲事﹐所獲比同輩嘗倍。謂人曰「我他日爲將用兵﹐亦如用鷹犬逐雉兔耳。」仕太原劉氏﹐至建雄軍節度﹐頻立戰功﹐國人號爲無敵。太原平﹐太宗得之甚喜﹐釋縛授大將軍﹐數月擢爲鄭州防禦使。以其知邊事﹐俾爲三交部署知代州﹐虜寇雁門北﹐日南向﹐業從後擊之﹐虜大敗﹐以功遷云州觀察使。雍熙中﹐副潘美進討﹐自云應路﹐以王侁﹑劉文裕監其軍﹐連接云﹑應﹑寰﹑朔四州﹐次築干羽。會歧溝大軍不利﹐班師﹐美部遷四州民於內地。虜齊妃及耶律漢寧﹑北皮室﹑五押惕隱眾十餘萬﹐復陷寰州﹐業謂美等曰「賊盛﹐未可戰。朝廷指令取四州民﹐今但領兵出大石路﹐先遣告云朔守將﹐俟大軍離代州﹐卽云州之眾先出。我師次應州﹐虜必悉眾來拒﹐卽令朔州吏民悉入石碣谷﹐分彊弩千人覘谷口﹐騎士援於中路﹐三州之眾萬全矣。」侁沮之曰「今精兵數萬﹐何畏懦如此﹖趍雁門北川中﹐鼓行而往可也。」文裕亦贊成之﹐業曰「不可﹐必敗之勢也。」侁曰「君侯素號無敵﹐逗撓不戰﹐豈有他志乎﹖」業泣下曰「業非愛死耳﹐但時有未利﹐殺傷士眾﹐而功不立。今君責業以不死﹐當爲諸君先死耳。」卽部帳下騎兵數百人﹐自石碣路趍朔州﹐將行﹐泣謂美曰「業本太原降將﹐當死﹐上不殺﹐寵以爵位﹐委我以兵柄﹐固願立尺寸功爲報﹐豈肯縱虜不擊﹐而懷他志哉﹖今諸君責以避敵﹐當先死於虜。」因指陳家谷口曰「公於此張步兵﹐分彊弩﹐爲左右翼爲援﹐業轉戰至此﹐以步兵擊之﹐不然無遺類矣。」美如其言﹐與侁等陳谷口﹐自寅至巳﹐侁使人登托邏臺望﹐以爲虜寇遁走﹐欲爭其功﹐領兵離谷口﹐美不能制。乃沿灰河而西南行二十里﹐聞業敗﹐麾兵卻走。業至暮達谷口﹐望見無人﹐撫膺大哭﹐再率帳下決戰﹐身被十數鎗。業撫下有恩﹐時從卒尙百餘人﹐業謂曰「汝等各有父母妻子﹐儻鳥獸散﹐尙有還報天子者﹐無與我俱死。」軍士皆泣不肯去。其子延昭死之﹐業獨手刃數百人後就擒﹐太息曰「上遇我厚﹐爲姦臣所逼致敗﹐何面目虜中求活哉﹖」遂不食三日﹐死。天下寃之﹐聞者爲流涕。上聞之﹐侁﹑文裕並除名﹐配隸諸州。厚贖業家﹐錄其五子﹐詔褒贈業太尉﹑大同軍節度使。業子延朗驍勇﹐爲邊將有威名﹐戎人畏之。

同上

崔翰

崔翰風儀偉秀﹐有勇幹﹐爲天武左廂主。太宗親徵太原﹐講武於西京﹐時殿前都將楊義失瘖﹐不能言﹐指揮非便﹐命翰代之。翰執金鼓﹐周旋進退﹐軍容甚整。上悅﹐遣中使密以金帶賜之﹐曰「此我藩邸時所服者。」因謂左右曰「若崔翰者﹐必不事晉朝矣。」蓋言晉政多門﹐武經廢紊也。後爲殿前都虞候﹐從平晉陽﹐時軍士立功未行賞賚﹐遽有平燕之議﹐諸將莫敢言。翰曰「此一事不可再舉﹐乘破竹之勢﹐取之甚易。」上信然之。旣而範陽班師﹐至金臺驛﹐中黃門閻承翰馳奏﹐大軍不整﹐南面而潰。上令翰率衛士十餘人止之﹐翰請單騎徑往﹐告諭眾﹐稍稍乃定﹐不戮一人﹐上甚嘉之。後遷領節鎭。

同上

劉吉

劉吉﹐江左人﹐有膂力﹐尙气﹐事後主爲傳詔承旨﹐忠於所奉。歸補供奉官﹐以習知河渠利害﹐委以八作之務。太平興國中﹐河大決﹐吉護之﹐與丁夫同甘苦。使者至﹐訪吉不獲﹐甚怒﹐乃著皂帩頭短布褐﹐獨負二囊土爲先道﹐戒從吏勿敢言﹐使者密訪得之﹐白太宗﹐太宗厚賜之。內侍石全振者﹐領護河堤尢苛急﹐自謂石爆裂﹐言其性多暴怒也。居常侵侮吉﹐吉默然不校。一日﹐與吉乘小艇督役﹐至中流﹐吉語之曰「君恃貴近﹐見淩已甚﹐我不畏死﹐當與君同見河伯耳。」遂蕩舟覆之﹐全振號哭﹐搏頰求哀乞命﹐乃止﹐自是不復敢侵吉。其父本燕薊人﹐自受李氏恩﹐常分祿以濟其子孫﹐朔望必詣其第﹐求拜後主﹐自李氏子姓﹐𨿽童幼必拜之﹐執臣僕之禮。後遷崇儀使﹐其刺字謁吳中故舊﹐題僧壁驛亭﹐但稱江南人劉吉﹐示不忘本也﹐有詩三百首﹐目爲《釣鰲集》﹐徐鉉爲之序。其首篇《贈隱者》﹐有「一箭不中鵠﹐五湖歸釣魚」之句﹐人多誦之。以其塞決河有方略﹐人目爲劉跋江﹐名震河上。

同上

王隱

王隱﹐本期門健步﹐隸皇城司。太平興國中﹐河大決﹐調發緣河丁夫數十萬塞之﹐將下大楗合堤口﹐日遣健步數輩來往偵報。將合龍門﹐凡健步兩輩至﹐上召問﹐云「河決已塞﹐水復故道。」隱續至﹐其言亦然﹐且云「初來時﹐頗見津流未斷﹐恐尙煩聖念。」上怒﹐令拘之。少頃﹐報至﹐果水勢猛暴﹐衝大楗﹐復潰注數郡。上召隱慰諭﹐立遷小校。自是或補擬親從列校﹐必首記其名﹐多蒙超擢。至道初﹐東宮建﹐擇親衛指揮使二人﹐已得劉謙﹐尙闕一名﹐上曰「王隱忠直不妄語﹐可以補之。」後至侍衛步軍都指揮使﹑保順軍節度使。隱無他能﹐由一言之不誑人主﹐而克享世福﹐況積徳者乎﹖

同上

張繼能

內侍張繼能﹐嘗爲鎭戎軍鈐轄。初古原州自唐已來﹐陷於黨項﹐徙治平涼縣。繼遷之叛﹐李繼隆﹑繼和建議城古原州﹐以保障內屬藩部﹐並力禦賊﹐是爲鎭戎軍。以隆﹑和知軍事﹐幾七八年﹐繼能爲鈐轄﹐題詩於廳事曰「夜聞磧外鈴聲苦﹐曉聽城頭角調哀。不是感恩心似鐵﹐誰人肯向此中來﹖」繼能讀書有識略﹐忠直好談論﹐知治體﹐今爲入都內領郡。

同上

張洎見龍

張洎使髙麗﹐方泛舟海中﹐因問舟人﹐龍可識乎﹖對曰「常因雲起﹐多見垂尾於波瀾間﹐動搖舒縮。良久﹐雨大作﹐未嘗見其全體及頭角也。」洎因冠帶焚香﹐祝以見眞龍。時天淸霽﹐忽有龍見於水際﹐少頃漸多﹐以至彌望矗然無數﹐洎甚震駭﹐良久而沒。

《類苑》卷五十八

百藥枕

益州有藥市﹐期以七月七日﹐四遠皆集﹐其藥物多品甚眾﹐凡三日而罷﹐好事者多市取之。淳化中﹐有右正言崔邁﹐任峽路轉運。邁苦多病﹐素有柏枕﹐方令賫萬錢﹐徧市藥百餘品﹐各少取置柏枕中﹐周環鉆穴﹐以徹其气。臥數月﹐得癩病﹐眉須盡落﹐投江水死。說者以爲藥力燻發骨節間疾气。

《類苑》卷五十九

濕紙化爲菌

錢若水言﹕壬午年洛中大水﹐室廬多污瀦。太師之第﹐屋木有存者﹐視書屋牀榻尙在﹐無復捲冊﹐悉化爲菌﹐熟視尙有墨痕文字﹐若可識﹐蓋楮之變也。

同上

蜀人以去聲呼平聲字

今之姓胥姓雍者﹐皆平聲﹐春秋胥臣﹐漢雍齒﹐唐雍陶﹐皆是也。蜀中作上聲去聲呼之﹐蓋蜀人率以平爲去。

同上

劉吉論食魚

劉吉護治京東河決﹐時張去華任轉運使﹐巡視河上﹐方會食﹐坐客數十人﹐鱠鯉爲饌。去華顧謂四坐曰「南人住水鄕﹐多以魚爲食﹐殊不厭其腥也。」意若輕鄙南士。吉奮然對曰「運使舉進士狀元﹐曾不讀書﹐何自彰其寡學﹖《尙書》﹕禹決九川﹐有魚鰲﹐使民鮮食﹐『淮夷蠙珠曁魚。』《易﹖姤》之九二『庖有魚』﹐又下系『庖犧氏以畋以漁﹐蓋取諸離。』《周官﹖人》﹕「掌以時爲梁﹐辧魚物﹐供王膳羞。』《詩》載《嘉魚》《魚藻》《九罭》之篇﹐《小雅》云『庖鰲膾﹖』﹐『張仲孝友』。《國風》云﹕『豈其食魚﹐必河之魴﹖』又曰﹕『維能烹魚﹖漑之釜鬵。』《戴記》云﹕『小潦降﹐不獻魚鰲。不中殺﹐不鬻於市。居山者﹐不以魚鰲爲禮。』『三月﹐天子乘舟﹐薦鮪於寢廟。孟秋﹐天子食稻與魚。又食魚者﹐去乙。』孔子﹐魯人﹐云﹕魚餒不食。趙盾﹐晉人﹐魚飱。田文﹐齊人﹐其上客皆食有魚。子產﹐鄭人﹐而人獻生魚。子公﹐亦鄭人﹐解黿染指於鼎。公父文伯﹐魯人﹐羞鱉致客怒而出。大舜漁於雷澤﹐呂望釣於渭濱﹐又何必皆南州之人﹖況今太官之盛饌﹐宗祊之備物﹐皆薦是品﹐而商旅販鬻﹐閭閻啖食﹐其濟民食廣矣。何談之容易﹖」去華色沮﹐不能酬其言。

同上

建州蠟茶

建州﹐陸羽《茶經》尙未知之﹐但言福建等十二州未詳﹐往往得之﹐其味極佳。江左日近方有蠟面之號﹐李氏別令取其乳作片﹐或號曰京挺的乳﹐及骨子等﹐每歲不過五六萬斤﹐訖今歲出三十餘萬斤。凡十品﹐曰龍茶﹑鳳茶﹑京挺的乳﹑石乳﹑白乳﹑頭金﹑蠟面﹑頭骨﹑次骨﹐龍茶以供乘輿及賜執政親王長主﹐余皇族學士將帥皆得鳳茶﹐舍人近臣賜京挺的乳﹐館閣白乳。龍﹑鳳﹑石乳茶皆太宗令造﹐江左乃有研膏茶供禦﹐卽龍茶之品也。丁謂爲《北苑茶錄》三卷﹐備載造茶之法﹐今行於世。

《類苑》卷六十

仕宦嶺南

嶺南諸州多瘴毒﹐歲閏尢甚。近年多選京朝官知州﹐及吏部選授三班使臣﹐生還者十無二三﹐𨿽幸而免死﹐亦多中嵐气﹐容色變黑﹐數歲發作﹐頗難治療。舊日小郡及州縣官﹐率用土人攝官蒞之﹐習其水土。後言事者以爲輕遠任﹐朝廷重違其言﹐稍益俸入﹐加以賜賚﹐貪冒之徒﹐多亦願往﹐𨿽喪軀不悔也。

《類苑》卷六十一

小窯李

許州小窯出好李﹐太常少卿劉蒙正有園在焉﹐多植之。每遣人負擔歸京師﹐以遺貴要﹐竊得嘗之﹐絕大而味佳﹐所未曾知也。

同上

沈香木

嶺南雷州及海外瓊崖﹐山中多香樹﹐山中夷民斫來賣與人。其一樹出香三等﹐曰沈香﹐曰箋香﹐曰黃熟香。沈﹑箋皆二品﹐曰熟結﹐曰生結。熟結者﹐樹自枯爛而得之。生結﹐伐僕之﹐久爛脫而剔取。黃熟有三品﹐曰夾箋﹐其破者爲黃散香。夷民率以香樹爲槽﹐以飼雞犬。鄭文寶詩曰「沈檀香植在天涯﹐賤等荊衡水面槎。未必爲槽飼雞犬﹐不如煨燼向豪家。」

同上

麝裂臍狨犛牛斷尾

公嘗言﹐商汝山多羣麝﹐所遺糞﹐嘗就一處﹐𨿽遠逐食﹐必還走之﹐不敢遺迹他所﹐慮爲人獲﹐人反以是求得﹐必掩羣而取之。麝絕愛其臍﹐每爲人所逐﹐勢且急﹐卽自投髙巖﹐舉爪裂出其香。就縶而死﹐猶拱四足保其臍。李商隱詩云「投巖麝退香」﹐許渾云「尋麝采生香」是也。狨類鼠而大﹐尾長而金色﹐生川峽深山中﹐人以藥矢射殺之﹐取其尾﹐爲臥褥鞍被坐毯之用。狨甚愛其尾﹐旣中毒﹐卽齒斷其尾以擲之﹐惡其爲身患。杜甫詩云「狨擲寒條馬見驚」﹐蓋輕揵善緣木﹐猿狖之類也。犛牛出西域﹐尾長而勁﹐中國以爲纓﹐人或射之﹐亦自斷其尾。蓋左氏所謂雄鷄自斷其尾﹐而莊周以牛之白顙﹐豬之亢鼻與自痔病者﹐巫祝不以適河﹐乃無用之爲大祥也。

同上

猩猩

猩猩﹐南中獸。《山海經》云「如豕而人面。」《汲冢周書》云「狀如黃狗﹐人面﹐頭如雄鷄。」酈元《水經》云「形如黃狗﹐而面目端正﹐善與人言﹐聲音妙麗﹐如婦人對語﹐聞之無不酸楚。其血可以染紈素﹐尢爲絕好。」太祖平嶺南﹐求得猩猩﹐如雄鴨而大﹐取其血以染﹐色如渥丹﹐與傳記所載不類。

同上

病癭

夫頸處險而癭﹐今汝洛間多﹐而浙右﹑閩﹑廣山嶺重阻﹐人鮮病之者。按《本艸》﹕「海藻昆布﹐主癭癅。」注云「凡海菜﹐皆療癅結气。靑苔紫菜亦然。」蓋被海之邦﹐食其惟錯之味﹐能療之也。

同上

土厚水深無病

公嘗言﹐《春秋傳》曰「土厚水深﹐居之不疾。」言其髙燥。予往年守郡江表﹐地气卑濕﹐得痔漏下血之疾﹐垂二十年不愈﹐未嘗有經日不發。景徳中﹐從駕幸洛﹐前年從祀汾陰﹐往還皆無恙。今年﹐退臥潁陰濱﹐嵩少之麓﹐並水深數丈﹐而絕甘﹐此疾遂已。都城土薄水淺﹐城南穿土尺餘已沙濕﹐蓋自武牢已西﹐接秦晉之地﹐皆水土深厚﹐罕發痼疾。

同上

白鹿洞藏書

江州廬山白鹿洞﹐李公擇常聚書籍﹐以招徠四方之學者﹐有善田數十頃給之。選太學中通經者﹐授以他官﹐領洞事﹐以職教授﹐自江南北﹐爲學者爭湊焉﹐常不下數百人﹐廚廩丰給。太平興國初﹐洞主明起建議﹐以田入官﹐而齒仕籍﹐得蔡州褒信簿。旣乏供饋﹐學徒日散﹐室廬隳壞﹐因而廢焉。

同上

建州多佛剎

公言﹕吾鄕建州﹐山水奇秀。梁江淹爲建安令﹐以爲碧水丹山﹐靈木珍艸﹐皆平生所至愛﹐不覺行路之遠﹐卽吾邑也。而巖谷幽勝﹐土人多創佛剎﹐落落相望。僞唐日州所領十一場縣﹐後分置邵武軍﹐割隸劍州。今所管六縣﹐而建安佛寺三百五十一﹐建陽二百五十七﹐浦城一百七十八﹐崇安八十五﹐松溪四十一﹐關隸五十二﹐僅千區﹐而杜牧江南絕句云「南朝四百八十寺。」六朝帝州之地﹐何足爲多也﹗

同上

五丈河

京水自滎陽來至於汴。有陳承昭者﹐本江南節度使﹐將兵淮上﹐爲世宗所擒﹐以爲上將軍﹐習知水利。國初上言﹐可導京水入﹐踰汴東北注爲河﹐通山東之漕﹐遂遣按行京東地。任下﹐遂調民穿渠﹐貫曹鄆入於黃河﹐以大木架汴流上﹐道京水以過﹐將引流﹐車駕臨觀。兩淮未合﹐聯木施芻艸氈絮﹐塗茭泥﹐水卽隨過﹐北流爲河﹐其廣五丈﹐號五丈河。歲運京東諸州芻粟五十萬斛﹐商旅交湊﹐至今賴其利。

《類苑》卷六十二。《事物紀原》卷六節引。

朱貞白善嘲詠

朱貞白﹐江南人﹐不仕﹐號處士。子銑﹐舉進士﹐至知制誥。貞白善嘲詠﹐曲盡其妙﹐人多傳誦。《詠刺蝟》云「行似鍼氈動﹐臥似栗裘圓。莫欺如此大﹐誰敢便行拳。」嘗謁一貴公﹐不甚加禮﹐廳事有一格子屏風﹐貞白題詩其上云「道格何曾格﹐言糊又不糊。渾身總是眼﹐還解識人無﹖」又《題棺木》云「久久終須要﹐而今未要君。有時閒憶著﹐大是要知聞。」《題狗蚤》云「與虱都來不較多﹐﹖挑筋斗大婁羅。忽然管著一籃子﹐有甚心情那你何﹖」《詠月》云「當塗當塗見﹐蕪湖蕪湖見﹐八月十五夜﹐一似沒柄扇。」建師陳晦之子得誠罷管沿江水軍﹐掌禁衛﹐頗患拘束﹐方宴客﹐貞白在坐﹐食螃蟹﹐得誠顧貞白曰「請處士詠之。」貞白題曰「蟬眼龜形腳似蛛﹐未嘗正面向人趨。如今飣在盤筵上﹐得似江湖亂走無﹖」眾客皆笑絕。又《詠鶯粟子》﹐其警句云「倒排雙陸子﹐稀插碧牙籌。旣似柿牛奶﹐又如鈴馬兜。鼓搥並﹖箭﹐直是有來由。」

《類苑》卷六十三

李濤題不動尊前詩

李濤相國﹐性滑稽﹐爲布衣時﹐往來京洛間。汜水關有一僧捨﹐曰不動尊院﹐院中有不出院僧﹐十餘載﹐濤每過嘗憩其院﹐必省其僧。未幾﹐寺爲火所焚﹐僧眾皆徙他所﹐濤後過﹐但門扉猶在﹐題詩其上云「走卻坐禪客﹐移將不動尊。世間顚倒事﹐八萬四千門。」

同上

造五鳳樓手

韓浦﹑韓洎﹐晉公滉之後﹐咸有辭學。浦善聲律﹐洎爲古文﹐意常輕浦﹐語人曰「吾兄爲文﹐譬如繩樞艸舍﹐聊庇風雨。予之爲文﹐是造五鳳樓手。」浦性滑稽﹐竊聞其言﹐因有親知遺蜀箋﹐浦題作一篇﹐以其箋貽洎曰「十樣蠻箋出益州﹐寄來新自浣溪頭。老兄得此全無用﹐助爾添修五鳳樓。」

同上

蘇協

蘇易簡父協﹐蜀中舉進士﹐性滑稽。易簡任翰林學士﹐協爲京府掾﹐時親王爲尹。每朔旦﹐父子冠帶晨起﹐協詣府﹐易簡入禁中。協笑謂人曰「父參其子﹐子朝其父﹐斯事亦倒置矣。」初協爲汝州司戶﹐易簡通判蘇州﹐書與易簡曰「吾在汝﹐汝在吳﹐吾思汝﹐汝知之乎﹖」其好談諧如此。

同上

劉鋹欲爲降王之長

太平興國初﹐陳洪進自漳泉歸闕﹐錢俶由吳越來朝。江南後主與劉鋹同列﹐因侍宴﹐鋹自言「朝廷威靈﹐僭竊之主﹐皆不能保其社稷﹐今日盡在坐中。陛下明年平太原﹐劉繼元又至。臣於數人中﹐率先歸朝﹐願得持挺﹐爲諸國降王之長。」太祖大笑﹐賞賜甚厚﹐其談多此類。

《類苑》卷六十四

黨進

黨進﹐北戎人﹐幼爲杜重威家奴﹐後隸軍籍﹐以魁岸壯勇﹐周祖擢爲軍校。國初至騎帥﹐領節鎭。太祖徵太原﹐我師未成列﹐賊驍將楊業帥精銳二百餘騎突我師﹐進挺身與麾下逐業﹐敗走入城濠﹐會援兵至﹐業緣縋得入城﹐獲免。軍中服進之勇﹐太祖屢對眾稱之。進不識文字﹐不知所董禁兵之數﹐上忽問及軍中人數﹐先其軍校皆以所管兵騎器甲之數細書﹐著所持之梃﹐謂之杖記﹐如笏記焉。進不舉﹐但引梃以對曰「盡在是矣。」上笑﹐謂其忠實﹐益厚之。徼巡京師市井間﹐有畜鷹鷂音禽者﹐進必令左右解縱之﹐罵曰「不能買肉供父母﹐反以飼禽乎﹖」太宗在藩邸﹐有名鷹鷂﹐令圉人調養﹐進忽見﹐詰責欲解放﹐圉人曰「晉王令養此。」且欲走白晉王﹐進遽止之﹐與錢令市肉﹐謂之曰「汝當謹視此﹐無使爲貓狗所傷。」小民傳之爲笑。鎭許日﹐幕中賓佐有忤意﹐必命批其頰。嘗病瘡﹐賓佐入視疾﹐進方擁錦衾﹐一從事竊語曰「爛兮。」進聞之﹐命左右急捉從事﹐批其頰﹐殆於委頓﹐大罵曰「吾正契丹﹐何奚之者﹖腳患小瘡﹐那至於爛﹖」蓋謂奚之種賤也。過市﹐見縛欄爲戲者﹐駐馬問﹕「汝所誦何言﹖」優者曰「說韓信。」進大怒﹐曰「汝對我說韓信﹐見韓卽當說我﹐此三面兩頭之人。」卽命杖之。進名進﹐居常但稱暉﹐或以爲言﹐曰「自從其便耳。」啖肉至數斤﹐飲酒斗餘﹐宴會對賓客甚溫雅嬉笑。忽擐甲冑﹐卽髭髯皆磔豎﹐目光如電﹐視之若神人。故爲杜氏奴﹐後見其子孫﹐必下拜﹐常分俸以給之﹐其所長也。

同上

盧文紀追兄艸詔

後唐盧文度﹑文紀﹐俱在翰林﹐文度喜屬文﹐文紀思遲澀﹐每事詔事塡委﹐多文度代艸之。一日休暇﹐文紀當直﹐文度以禁中無事﹐送客郊外。會有密詔數道﹐亟遣僮騎追其兄還﹐不及餞飲。縉紳聞而笑之﹐咸曰「文度自外來﹐躍馬赴其弟之急難。逮至翰苑中﹐文紀以書冊圍合矣。」蓋言文紀檢閱舊本倉卒也。

同上

徐鉉信鬼神

徐鉉不信佛﹐而酷好鬼神之說﹐江南中主常語鉉以「佛經有深義﹐卿頗閱之否」﹖鉉曰「臣性所不及﹐不能畱意。」中主以《楞嚴經》一帙授之﹐令看讀﹐可見其精理。經旬餘﹐鉉表納所借經求見﹐言曰「臣讀之數過﹐見其談空之說﹐似一器中傾出﹐復入一器中﹐此絕難曉﹐臣都不能省其義。」因再拜。中主哂之﹐後嘗與近臣通佛理者說以爲笑。專搜求神怪之事﹐記於簡牘﹐以爲《稽神錄》。嘗典選﹐選人無以自通﹐詭言有神怪之事﹐鉉初令錄之﹐選人言不閒筆綴﹐願得口述。亟呼見﹐問之﹐因以私禱﹐罔不遂其請。歸朝﹐有江東布衣蒯亮﹐年九十餘﹐好爲大言誇誕﹐鉉館於門下﹐心喜之。《稽神錄》中事﹐多亮所言。亮嘗忤鉉﹐鉉甚怒﹐不與話累日。忽一日﹐鉉將入朝﹐亮迎呼爲中闑﹐云「適有異人﹐肉翅自廳飛出﹐升堂而去﹐亮目送久之﹐方滅。」鉉卽喜笑﹐命紙筆記之﹐待亮如故。江陵從祖重內典﹐嘗謂鉉曰「公鄙斥浮屠之教﹐而重神變之事﹐瞿曇豈不得作黃面神人乎﹖」鉉笑而不答。

《類苑》卷六十五。《郡齋讀書志》「稽神錄」條節引此文。

嚼舌而死

金陵道士章齊一﹐善爲詩﹐好嘲詠﹐一被題目﹐卽日傳誦﹐人皆畏之。凡四百餘篇﹐曲盡其妙。後得疾﹐嚼舌而死。

《類苑》卷六十六

張格獻曲

孟蜀後主﹐凡命宰相﹐必徵《感皇恩》二章爲謝。有張格者拜相﹐其所獻之曲﹐有「最好是﹐長街裏﹐聽喝相公來」之句﹐人傳爲笑。

同上

銅雀臺古瓦

徐鉉工篆隸﹐好筆硯。歸朝﹐聞鄴中耕人﹐時有得銅雀臺古瓦﹐琢爲硯﹐甚佳。會所親調補鄴令﹐囑之﹐凡經年﹐尋得古瓦二﹐絕厚大﹐命工爲二硯持歸﹐面以授鉉。鉉得之喜﹐卽注水﹐將試墨﹐瓦瘞土中﹐枯燥甚﹐得水卽滲盡。又注之﹐隨竭﹐湆湆有聲嘖嘖焉。鉉笑曰「豈銅雀之渴乎﹖」終不可用﹐與常瓦礫無異。

同上

執政戲授錢儀錢信官

錢俶獻地﹐弟儀以越州安撫使授愼﹑瑞﹑師等州觀察使﹐信以湖州安撫使授新﹑嬀﹑儒等州觀察使。儀好晝寢﹐多以夜決府事及遊宴。信爲沙門返初﹐執政戲之也。

同上

宣徽角抵士

徐鉉所居﹐逼五龍堂﹐宣徽角抵士將內宴﹐必先肄習於其中﹐觀者雲集。鉉方蔬食﹐坐道齋中誦《黃庭》﹐聞外暄甚﹐立遣小童視之。還白雲﹕「許﹑趙二常侍與諸常侍習角抵。」鉉笑曰「此諸同寮﹐難可接其歡也。」京師呼宣徽角抵士皆爲常侍故。

同上

盧文紀爲相

文紀性滑稽﹐孟知祥之僭號﹐嘗奉使於蜀﹐適會攺元。方春社﹐知祥張宴﹐設彘肉﹐語文紀曰「上戊之辰﹐時俗所重﹐不可廢也﹐願嘗一臠。」文記笑曰「家居長安﹐門族豪盛﹐彘肩不登於俎。時從叔伯祖頗欲大嚼﹐終不可致。一家奴慧黠﹐眾以情語之。宅後園有古冢空曠﹐奴掃除其中﹐設肉數盤﹐私命諸從祖食之﹐珍甚﹐五房不覺言珍。五房曰﹕『匪止珍哉﹐今日乃大美元年也。』良久﹐冢中二鬼驟至﹐呼曰﹕『諸君竊食糟彘﹐敗亂家法﹐其過已大﹐乃敢擅攺年號乎﹖』」知祥有愧色。淸泰卽位﹐將命相﹐取達官名十人致瓶中探取之﹐首得文紀﹐遂爲宰相。

《類苑》卷六十七

坡拜

先文正公言﹕今呼諫議爲坡拜﹐蓋唐朝舊語。自外入爲諫議﹐班在給捨之上﹐歲滿遷給事中﹐又歲滿遷舍人。故兩省同列謔諫議云「君今上坡後﹐當復下坡矣。」劉公《嘉話錄》載﹕初拜諫議者﹐給捨戲之曰「何人驟居我上﹖」彼曰「以我不才﹐何不拽下著﹖」乃遷也。

同上

湫神

寧州眞寧縣要冊湫﹐自唐天后﹑中宗朝﹐多祈雨有驗﹐歲旱﹐遣中使持錦織﹐及鎭宣徽樂工三五十人作樂於祠庭。僖宗乾符中﹐封神爲應聖侯﹐昭宗光化中﹐進封普濟王。開寶九年﹐太宗在南府﹐遣親吏市馬秦州﹐過宿於湫房﹐夢人告云「晉王登帝位。」至長安﹐赦至﹐果符其言﹐遂以聞。明年五月十三日﹐白龍見池中﹐長數丈﹐東鄕吐云﹐云白色﹐自辰至午而沒﹐見者數千人﹐郡以聞﹐遂下詔封顯聖王﹐增修祠宇。先是﹐涇州界有湫﹐方四十里﹐水停不流﹐冬夏不增減﹐水淸澈﹐不容穢濁﹐或有喧污﹐輙興雲雨。歲旱﹐土人多祈雨於此﹐傳雲龍之所居。《漢書﹖郊祀志》云「春祠官所領湫淵﹐安定朝那者是也。」其後屢稱湫有靈應﹐朝那無聞焉。而天下山川限曲﹐亦往往有之﹐皆神龍之所蟠螫。建州浦城縣福羅山有龍潭﹐歲旱﹐土人祀之﹐或投鐵﹐龍立致雨。

《類苑》卷六十九

擔夫頂有圓光

祕書丞程希道﹐慶曆中﹐爲果州判官。遇提刑按部﹐率之同行。至南山中﹐日初出﹐薄霧未散﹐見一荷擔夫﹐頂有紫光﹐圓徑二尺許。召問之﹐云「向於石罅中得一物﹐方數寸﹐色如紫玉﹐置頭巾帶中﹐不知其它。」取令他夫戴之﹐亦然﹐疑是昔人所煉之大丹。憲使以百錢易之。

同上

李符知春州

盧多遜貶朱崖﹐諫議大夫李符適知開封府﹐求見趙普﹐言朱崖𨿽在海外﹐而水土無他惡﹐流竄者多獲全。春州在內地而近﹐至者必死。望追攺前命﹐亦以外彰寬宥﹐乃置於必死之地。普頷之。後月餘﹐符坐事貶宣州行軍司馬﹐上怒未已﹐令再貶嶺外﹐普具述其事﹐卽以符知春州﹐到郡月餘卒。

《類苑》卷七十四

穆修

文章隨時風美惡﹐咸通已後﹐文力衰弱﹐無復气格。本朝穆修﹐首倡古道﹐學者稍稍向之。修性褊忤少合﹐初任海州參軍﹐以气陵通判﹐遂爲捃摭﹐貶籍系池州﹐其集中有《秋浦會遇》詩﹐自敍甚詳。後遇赦釋放﹐流落江外。賦命窮薄﹐稍得錢帛﹐卽遇盜﹐或臥病﹐費竭然後已﹐是故衣食不能給。晚年得《柳宗元集》﹐募工鑲板﹐印數百帙﹐攜入京相國寺﹐設肆鬻之。有儒生數輩﹐至其肆﹐未評價直﹐先展揭披閱﹐修就手奪取﹐瞋目謂曰「汝輩能讀一篇﹐不失句讀﹐吾當以一部贈汝。」其忤物如此。自是經年不售一部。

同上

交州馴象

景徳中﹐交州黎桓獻馴象四﹐皆能拜舞山呼中節﹐養於玉津園。每陳鹵簿﹐必加蓮盆嚴飾﹐令昆侖奴乘以前導。《晉﹖輿服志》有象車以試橋梁﹐亦古制也。

《類苑》卷七十七

交州占城馴犀

淳化中占城國﹑景徳中交州黎桓﹐並以馴犀爲獻。性絕躁﹐畱養苑中﹐數日死。大中祥符中﹐交州復獻馴犀﹐至海岸﹐詔放還本國﹐令遂其性。

同上

髙麗王論中國族望

髙麗自五代以來﹐朝貢不絕﹐朝廷每加爵命﹐必遣使以獎之。故呂相國端﹑呂侍郎文仲﹑佑之﹐皆相繼爲使。三人者﹐皆寬厚文雅﹐有賢者之風。如孔維輩﹐或朴魯﹐舉措爲其所哂﹐或貪猥﹐不能無求索﹐甚辱朝命。後劉式﹑陳靖至其國﹐國王王治者﹐因語及中國族望﹐必有髙下﹐如唐之崔﹑盧﹑李﹑鄭。式等言﹐但以賢才進用﹐亦不論族姓。治曰「何姓呂者多君子也﹖」蓋斥言三呂﹐亦因以警使者。

同上

髙麗求賜板本九經

髙麗國王王治上言﹐願賜板本九經書以誇示外國﹐詔給之。

同上

契丹邪律某詩

北虜中﹐多有圖籍﹐亦有文雅相尙。王矩爲工部郎中﹐本燕人﹐爲虜將邪律忘其名。掌其書記﹐常從其出入。邪律兄及兄之子﹐太平興國中﹐戰沒於代郡。後邪律經舊戰處﹐覽其迹﹐悲涕作詩﹐記其兩句云「父子並隨龍陣沒﹐弟兄空望鴈門悲。」

《類苑》卷七十八

耶律琮求通好書

開寶中﹐虜涿州刺史耶律琮遺書於我雄州刺史孫全興﹐求通好曰「兵無交於境外﹐言卽非宜﹔事有利於國家﹐事之亦可。」其文釆甚足觀。

同上

髙昌

髙昌國﹐唐以車師前王庭地所置西州也。自安史之亂﹐復陷西戎。太平興國中﹐遣使來貢﹐命供奉官王延徳報聘﹐往復數載。其國無雨﹐人皆以白堊塗屋以居﹐嘗雨數寸﹐室廬皆壞。有勑書樓﹐藏唐朝格律勑詔。開元九年三月九日寒食﹐至今用之。延徳後爲度支使﹑舒州團練使。

同上

潞州李筠

潞州節度使李筠謀反﹐其長子涕泣切諫﹐不聽﹐使其長子入朝﹐且詗朝廷動靜。太祖迎謂曰「太子﹐汝何故來﹖」其子以頭擊地﹐曰「此何言﹖必有讒人謗臣父耳。」上曰「吾亦聞汝數諫爭﹐老賊不聽汝耳。汝父使汝來者﹐不復顧惜﹐欲殺之耳。吾令殺汝何爲﹖歸語汝父﹐我未爲天子時﹐任自爲之。我旣爲天子﹐汝獨不能少讓之耶﹖」其子歸﹐具以白筠。筠反﹐有僧素爲人所信向﹐筠乃召見﹐密謂之曰「吾軍府用不足﹐欲借師之名以足之﹐吾爲師作維那教化錢糧各三十萬﹐且寄我倉庫﹐事畢之日﹐中分之。」僧許諾﹐乃令僧積薪﹐坐其上﹐克日自焚。筠穿地道於其下﹐令通府中﹐曰「至日﹐走歸府中耳。」筠乃與夫人先往﹐傾家財盡施之﹐於是遠邇爭以錢糧饋之﹐四方輻湊﹐倉庫不能容﹐旬日﹐六十萬俱足。筠乃塞其地道﹐焚僧殺之﹐盡取其錢糧﹐遂反﹐引軍出澤州。車駕自往徵之﹐山路隘狹﹐多石﹐不可行。上自於馬上抱數石﹐羣臣六軍皆負石﹐卽日開成大道。筠戰敗於境上﹐走入澤州﹐圍而克之﹐斬筠﹐遂屠澤州。進至潞州﹐其子開城降﹐赦之。

同上

侯舍人

太宗末年﹐關中羣盜有馬四十匹﹐常有怨於富平人﹐至必屠之﹐驅略農人﹐使荷畚鍤隨之。曰「吾克富平﹐必夷其城郭。」富平人恐﹐羣詣荊姚﹐見同州巡檢侯舍人告急。舍人素有威名﹐率眾伏於邑北﹐羣盜聞之﹐捨富平不攻而去﹐舍人引兵於邑西邀之﹐令士皆傳弩﹐戒勿得妄發﹐曰「賊皆有甲﹐不可射﹐射其馬﹐馬無具裝。又劫略所得﹐非素習戰也﹐射之必將驚潰。」旣而合戰﹐眾弩俱發﹐賊馬果驚躍散走﹐縱兵擊之﹐俘斬略盡。餘黨散入他州﹐巡檢獲之﹐自以爲功﹐送詣州邑﹐盜固稱我非此巡檢所獲﹐乃侯舍人所獲也。巡檢怒﹐自詣獄責之﹐曰「爾非我獲而何﹖」盜曰「我昔與君遇於某地﹐君是時何不擒我邪﹖我又與君遇某地﹐君是時棄兵而走﹐何不擒我邪﹖我爲侯舍人所破﹐狼狽失據﹐爲君所得﹐此所謂敗軍之卒﹐舉帚可撲﹐豈君智力所能獨辧邪﹖」巡檢慚而退。

同上

室種

室種者﹐虜相昉之子﹐來奔於我。以爲諸衛將軍﹑領刺史﹑西京巡檢。種好馳逐射獵﹐洛中水竹尢勝﹐種常語人曰「洛陽大好﹐但苦於園林水竹交絡翳塞﹐使盡去之﹐斯可以擊兔伐狐﹐差足樂耳。」

同上

論義山詩

義山詩包蘊密致﹐演繹平暢﹐味無窮而炙愈出﹐鉆彌堅而酌不竭﹐使學者少窺其一斑﹐若滌腸而浣骨。

《韻語陽秋》卷二

鴨能人言

陸龜蒙居笠澤﹐有內養自長安使杭州﹐舟經舍下﹐彈綠頭鴨﹐龜蒙遽從捨出大呼云「此綠鴨有異﹐善人言﹐適將獻天子﹐今將此死鴨以詣官。」內養少長宮禁﹐信然﹐厚以金帛遺之﹐因徐問龜蒙曰「此鴨何言﹖」龜蒙曰「常自呼其名。」內養憤且笑﹐龜蒙還其金﹐曰「吾戲耳。」

《苕溪漁隱叢話》後集卷二十七

太宗謁安陵

上自西京還﹐乃謁安陵。

《長編》卷十七

審刑房

審刑院本中書刑房﹐宰相所領之職﹐於是析出。

《長編》卷三十二

用其長護其短

太祖常與趙普議事不合﹐太祖曰「安得宰相如桑維翰者與之謀乎﹖」普對曰「使維翰在﹐陛下亦不用﹐蓋維翰愛錢。」太祖曰「苟用其長﹐亦當護其短﹐措大眼孔小﹐賜與十萬貫﹐則塞破屋子矣。」

《五朝名臣言行錄》卷一。孔平仲《談苑》卷四亦有此條。

後主賜近臣黃金

金陵之陷﹐後主以藏中黃金分賜近臣辦裝﹐張佖得二百兩﹐詣曹彬自陳不受﹐願奏其事﹐彬以金輪官而不以聞。

《五朝名臣言行錄》卷一

錢若水全進退之道

至道初﹐呂蒙正罷相﹐以僕射奉朝請﹐上謂左右曰「人臣當思竭節以保富貴﹐呂蒙正前日布衣﹐朕擢爲輔相﹐今退在班列寂寞﹐想其目穿望復位矣。」劉昌言曰「蒙正𨿽驟登顯貴﹐然其風望不爲忝冒。僕射師長百僚﹐資望崇重﹐非寂寞之地﹐且亦不聞蒙正之郁悒也。況今巖穴髙士﹐不求榮達者甚多﹐惟若臣輩﹐苟且官祿﹐不足以自重耳。」上默然。又嘗言「士大夫遭時得位﹐富貴顯榮﹐豈得不竭誠以報國乎﹖」錢若水言「髙尙之人﹐固不以名位爲光寵﹐忠正之士﹐亦不以窮達易志操﹐其或以爵祿恩遇之故而效忠於上﹐此中人以下者之所爲也。」上然之。及劉昌言罷﹐上問趙鎔等曰「頻見昌言否﹖」鎔等曰「屢見之。」上曰「涕泣否﹖」曰「與臣等談﹐多至流涕。」上曰「大率如此﹐當在位之時﹐不能悉心補職﹐一旦斥去﹐卽汍瀾涕泗。」若水曰「昌言實未嘗涕泣﹐鎔等迎合上意耳。」若水因自念﹐上待輔臣如此﹐蓋未嘗有秉節髙邁﹐不貪名勢﹐能全進退之道﹐以感動人主﹐遂貽上之輕鄙﹐將以滿歲移疾﹐遂艸章求解職﹐會晏駕﹐不果上。及今上之初年﹐再表遜位﹐乃得請。

《五朝名臣言行錄》卷二

太宗厚遇李昉

李昉文正公﹐太宗遇之甚厚﹐年老罷相﹐每賜宴﹐必先赴座﹐嘗獻詩曰「微臣自愧頭如雪﹐也向鈞天侍玉皇。」

《翰苑新書》後集卷十九

南唐帑藏丰盈

南唐保有江淮﹐帑藏頗盈﹐徳昌宮其外府也﹐金帛貨泉多在焉。

《輿地紀勝》卷十七

淮南道院

通州南阻江﹐東北瀕海﹐士大夫罕至﹐民居以魚鹽自給﹐不爲盜賊﹐訟稀事簡﹐仕宦者最爲逸﹐士大夫號通州爲淮南道院。

《輿地紀勝》卷四十三

檢書蒼頭

本朝石元懿熙載遊富陽﹐道中遇一叟﹐熟視之﹐曰「眞太平良弼也。吾幼爲唐相房玄齡檢書蒼頭﹐公酷如房公。」語訖卽滅。太宗朝﹐石爲左僕射。

《錦繡萬花谷》前集卷二十三

鳳閣王家

唐王易從昆弟四人﹐開元中﹐三至鳳閣舍人﹐故號「鳳閣王家」。

同上

王延範誤惑於術人

廣西轉運使王延範﹐本江陵貴家子﹐又富於財﹐嘗以豪傑自許。精於卜者如劉昂則許之曰「君素有偏方王霸之分。」精於算者如徐肇則許之曰「君當八少一﹐當大貴不可言。」精於風鑑者如田辧則許之曰「君形如坐天王﹐眼如嚬伽﹐鼻如仙人﹐耳如雌龍﹐望視如虎﹐當大有威徳。」延範皆然之﹐不知其言之不足據也。於是日益矜負﹐因寓書左拾遺韋務升﹐作隱語諷朝廷事﹐爲人所告﹐鞠實抵罪﹐籍沒其家﹐槁葬南海城外﹐然則三子向者之說果安在哉﹖大抵術人謬妄﹐但知取悅一時﹐不知誤惑於人﹐其禍有至於如此者。

《樂善錄》卷上

羅江犬

淳化中﹐﹝綿﹞州貢羅江犬﹐常循於禦榻前﹐太宗不豫﹐犬不食﹐及上僊﹐號呼涕泗﹐以至疲瘠﹐見者隕涕。參政李至作《桃花犬歌》﹐以寄錢若水﹐末句云「白麟赤鴈且勿書﹐願君書此警浮俗。」

《方輿勝覽》卷五十四

以蜥蝪求雨

魏庠言﹕昔遊關中佛寺﹐值村民祈雨﹐沙門有善胡法者﹐求得蜥蜴十數﹐置甕中﹐以樹葉漬水﹐童男數人持柳枝咒曰「蜥蜴蜥蜴﹐興雲吐霧﹐雨今滂沱﹐放汝歸去。」咸平初﹐余守縉雲﹐適閔雨﹐用此有驗﹐具奏其事。蜥蜴蓋龍類也。

《蘇文忠詩合注》卷十五施注

給誥侍母

魚崇諒爲學士﹐周祖革命﹐所下誥令﹐皆其詞也﹐甚得典誥之體。以母病再求解職﹐給長誥﹐賜其母衣服繒帛﹐茶藥緡錢。百日滿﹐令本州島月給錢三萬﹐米麵五十石﹐屢遣使存問。俄拜禮部侍郎﹐充學士﹐令伏侍歸闕。

《永樂大典》卷一○八一二第一七頁

王延範頂戴金像

初王延範通判梓州﹐有妖人稱先生﹐以左道惑眾﹐嘗語延範曰「有急當相救。」延範鑄黃金爲其像﹐常頂戴之。

《永樂大典》卷一八二二三第一四頁引《楊內翰談苑﹖惡成篇》

王彥超致仕

王彥超歷數鎭節制﹐罷爲金吾上將軍﹐與李昉﹑宋白善。一日﹐昉﹑白詣之﹐時彥超年六十九歲﹐謂昉﹑白曰「人言七十致仕﹐出何書﹖」昉曰「《禮》大夫七十而致仕﹐若不得謝﹐賜之幾杖﹐杖於朝﹐蓋筋力尙可從政﹐時君所賴也。」彥超曰「我前朝舊臣﹐於時無用﹐豈可食爵位而昧廉恥﹖」遂托白艸求致仕表﹐來年假開日之上。再表得請﹐以太子太保致仕﹐給上將軍俸。居常白衣出入故舊家﹐僕從簡省﹐無童騎﹐惟嗜張進酒﹑軟骨魚﹐語親舊曰「有此二物﹐吾當不召自往矣。」張進者﹐建州人﹐隸內酒坊﹐善釀﹐味絕美﹐品在法酒之亞﹐善飲者多好之。

《宋會要輯稿》職官七七之二九

聰明絕人

阮思道子昌齡﹐長不滿三尺﹐醜陋喫訥﹐其聰明絕人﹐善屬文﹐年十八﹐海州試《海不揚波賦》﹐卽席一筆而成﹐文不加點。其警句云「收碣石之宿露﹐斂蒼梧之夕云。」又云「三山神闕﹐湛淸影以遙連﹔八月靈槎﹐泛寒光而靜去。」全篇皆類此﹐人多諷誦﹐眞奇才也。

《永樂大典》卷二九九九第二至三頁

願代女死

陳國夫人耿氏﹐太宗乳母也﹐生秦王廷美。初宣祖總兵﹐以燕國公主嫁軍國小校﹐會隊長外戍謀叛﹐營中無長少者籍名當誅﹐太后愛其女﹐憂惱不知爲計﹐耿氏曰「願代大女死。」卽盛飾跨驢以黃帕冑首﹐太祖自禦以入﹐畱處捨內﹐燕國乘驢而出。太后先以厚賂抱關卒﹐當其出爲他卒所見﹐猶呵詰﹐撾趁疾驅得免。會盡赦營中死﹐耿氏卒無恙。

《永樂大典》卷一○三一○第一七頁

楊文公談苑﹝宋﹞楊億口述黃鑑筆錄宋庠整理

《楊文公談苑》是楊億口述﹑黃鑑筆錄﹑宋庠整理而成的筆記。

楊億﹝974﹣1020﹞﹐字大年﹐建州浦城﹝今屬福建﹞人。七歲能文﹐十一歲時﹐宋太宗詔送闕下試詩賦﹐授祕書省正字。淳化三年﹝992﹞﹐命試翰林﹐賜進士第﹐直集賢院。眞宗卽位﹐超拜左正言﹐預修《太宗實錄》。景徳二年﹝1005﹞與王欽若同修《冊府元龜》。三年﹐召爲翰林學士﹐又同修國史。天禧二年﹝1018﹞﹐拜工部侍郎。四年﹐復爲翰林學士﹐兼史館修纂﹑判館事。十二月卒。仁宗時追謚「文」。億爲西昆體主要作家﹐著有《武夷新集》《西昆酬唱集》等傳世。而《談苑》則爲其門人黃鑑爲他作的談話記錄。

黃鑑﹝﹖﹣1031﹞﹐字唐卿﹐是楊億的同鄕﹐眞宗祥符八年﹝1015﹞舉進士後﹐爲國子監直講。楊億以其善文﹐延置門下﹐故其記錄楊億言談﹐自然眞實可信。黃鑑所作的記錄﹐大致與語錄體相仿﹐並無一定的體例﹐彚爲一書﹐初名《南陽談藪》。以後﹐又經宋庠作了刪訂。

宋庠﹝966﹣1066﹞﹐字公序﹐安陸人。天聖二年﹝1024﹞狀元﹐後官至宰相。庠對是書進行了「掇去重復﹐分爲二十目﹐勒成一十二卷」的整理工作﹐攺名《楊文公談苑》﹐並爲之序﹐時爲宋仁宗慶曆丁亥歲﹝1047﹞。

《楊文公談苑》《郡齋讀書志》著錄八卷﹐《直齋書錄解題》作十五卷。此書明代尙存﹐大約明淸之間散佚﹐今有《說郛》輯文。此書內容包羅萬象﹐以時間而論﹐宋初最多﹐其次爲五代十國﹐又次爲唐代。以地域而論﹐從京師到邊遠地區﹐甚至遠及日本﹑交州﹑髙麗等國。就涉及的領域而論﹐以人事﹑詩文居多﹐旁及科學技術﹑宗教﹑藝術﹑典章制度﹑手工業﹑農業﹑民俗﹑特產﹑醫學﹑軍事等。爲後世研究唐宋時社會提供丰富的資料。﹝以上按《中國文學大辭典》﹐上海辭書出版社﹐2000年及李裕民《楊文公談苑》前言﹞

是次錄文﹐據李裕民輯校之《楊文公談苑》﹝上海古籍出版社﹐1993年﹞。該書首列《說郛》輯本各條﹐並從多種類書如《宋朝事實類苑》《類說》《詩話總龜》《錦繡萬花谷》《永樂大典》等所引《談苑》共輯得二百三十三條。《說郛》本宋庠序乃節文﹐過錄時據《全宋文》卷四三○補入全文。又爲省篇幅﹐网絡版暫不出校記﹐但个別字則據校語有所補訂。

2005年3月21日ver。1。0

目錄

談苑序

王彥超

太宗作弈棋三勢

徐鉉攺棋圖之法

禁教坊以夫子爲戲

陶谷艸祭文

錢若水艸祝辭

勅字

砌臺

銅牌記

麻胡

學士艸文

白氏六帖

日本僧奝然朝衡

寂照

金雞肆赦

左右侍禁

三班奉職

三班借職

通判

禁節帥販易

本朝武人多能詩

蛙變爲鶉

芋蘿卜

菩薩石

倚卓

王感化善詩

宋捷

重戴

永昌陵

馮道使虜

臥榻側他人鼾睡

吳綾汗衫寫詔

獺祭魚

題翠微詩

辜負口眼

太平興國

靈棋經

臍裂

周世宗作詩

地獄受苦

不欺神明

三多

比試制誥

兩制作詩賦

五禽以客名

筆法五事

築太一宮

洛陽宮闕似兜率天宮

毀銅佛鑄錢

謁金門詞

葑田

楊玢詩

王彥威粗官詩

盧延讓詩淺近自成一體

思賈誼詩

杜牧詩

劉經野韭詩

畬田

江東士人深於學問

滅蜀之兆

樂人王感化善詩

余恕贊義山徐鉉詩文

太祖禦將恩威並濟

太祖服用儉素

太祖不許公主服翠襦

太祖杵碎孟昶寶器

太祖禱雨霽

江南後主遺銀五萬兩

太祖遣周廣使吳越

劉鋹不敢飲禦賜酒

太祖善禦豪傑

太祖善訓戎旅

太祖禦下嚴峻

太宗署名祈雨

太宗不欲宦者預政

太宗不事畋遊

三館

太宗讀太平禦覽

太宗贊日本頗有古道

太宗重內外制之任

太宗論內患外

太宗欲蠲租稅不果

太宗不許大臣具艸

太宗獎勵循吏

太宗以唐莊宗爲鑑戒

太宗以劍舞懼敵

太宗作上淸宮

太宗以彊弓示威

修河橋

太宗善書

修太宗實錄

編次太宗法書

蘇易簡最被恩遇

郭進

竇偁面叱賈琰

董遵誨

李沆

範質識大體

不信異端

竇儀不攻人之短

潘承裕

馮起

李至

更攺禮記月令篇次序

諸監鑪鑄錢

榜刻儀制令四條

江翺

賜衣服

賜帶

賜鞍轡

憲銜

勑書樓

學士預曲宴承旨預肆赦

駕親臨問臣僚

白麻

江南書籍

幹徳鑄印

王化基

幹越亭詩

雍熙以來文士詩

錢惟演劉筠警句

近世釋子詩

唱和聯句

大言賦

潘佑

趙鄰幾

徐鍇

錢昭序

湯悅

陳搏

江直木

種放

呂洞賓

華陰隱人

佛經

諭浩造塔

建寺

西域僧覺稱

云豁入定

郭忠恕

趙抱一

黑殺將軍

王處訥

陳洪進

升元寺石記

秦淮石志

千葉牡丹

蜀中桃符

陳昭遇

錢鏐治目疾

治面瘍

祕閣藏書

置禦書院

太宗棋品第一

艸書

僧善書

張維

縉雲醞匠

陳喬

相州部民張某

曹彬討金陵

武行徳

呼延贊

楊業

崔翰

劉吉

王隱

張繼能

張洎見龍

百藥枕

濕紙化爲菌

蜀人以去聲呼平聲字

劉吉論食魚

建州蠟茶

仕宦嶺南

小窯李

沈香木

麝裂臍狨犛牛斷尾

猩猩

病癭

土厚水深無病

白鹿洞藏書

建州多佛剎

五丈河

朱貞白善嘲詠

李濤題不動尊前詩

造五鳳樓手

蘇協

劉鋹欲爲降王之長

黨進

盧文紀追兄艸詔

徐鉉信鬼神

嚼舌而死

張格獻曲

銅雀臺古瓦

執政戲授錢儀錢信官

宣徽角抵士

盧文紀爲相

坡拜

湫神

擔夫頂有圓光

李符知春州

穆修

交州馴象

交州占城馴犀

髙麗王論中國族望

髙麗求賜板本九經

契丹邪律某詩

耶律琮求通好書

髙昌

潞州李筠

侯舍人

室種

論義山詩

鴨能人言

太宗謁安陵

審刑房

用其長護其短

後主賜近臣黃金

錢若水全進退之道

太宗厚遇李昉

南唐帑藏丰盈

淮南道院

檢書蒼頭

鳳閣王家

王延範誤惑於術人

羅江犬

以蜥蝪求雨

給誥侍母

王延範頂戴金像

王彥超致仕

聰明絕人

願代女死

談苑序

宋庠

故翰林楊文公大年﹐在眞宗朝掌內外制﹐有重名﹐爲天下學者所服。文辭之外﹐其博物殫見又絕人甚遠。故常時與其遊者﹐輒獲異聞奇說。門生故人﹐往往削牘藏弆﹐以爲談助。江夏黃鑑唐卿者﹐文公之里人﹐有俊才﹐爲公獎重﹐幼在外舍﹐逮於成立﹐故唐卿所纂﹐比諸公爲多。余𨿽耳剽有年﹐而求本未獲。前年春﹐始得其稿於宗人祕書郎敏求。祕書郎﹐宣獻公之令嗣。宣獻與楊爲中表昆弟﹐文采風尙﹐皆一代之宗師。緒立所傳﹐可謂審而無愧。然按本錄﹐但雜抄旁記﹐交錯無次序﹐好事者相與名曰《談藪》。余因爲掇去重復﹐分爲二十目﹐勒成一十二卷。昔隋有陽松玠紀南北朝事﹐已著此號行於世﹐今襲之﹐將爲後生所惑﹐輒攺題曰《楊公談苑》。其間有云公言某事云云者﹐皆黃志也。楊於國史自有傳。唐卿﹐天聖中預修正史﹐位太常博士﹑直集賢院。年未四十卒﹐搢紳痛悼。余昔與之善﹐因詳錄之。慶曆丁亥孟春中書後閣宋庠書。

右《談苑》計二十類﹐曰《聖範》﹑曰《徳量》﹑曰《風節》﹑曰《才品》﹑曰《武幹》﹑曰《奇逸》﹑曰《舊聞》﹑曰《記異》﹑曰《雜評》﹑曰《事志》﹑曰《正誤》﹑曰《名式》﹑曰《書藝》﹑曰《方技》﹑曰《敍釋》﹑曰《僭亂》﹑曰《豪侈》﹑曰《惡戒》﹑曰《戲謔》﹑曰《夷紀》﹐共十二卷。

《宋元憲集》卷三五﹐又見《楊文公談苑》卷首﹐道光《福建通誌》卷四九﹐光緒《浦城縣誌》卷三四

________________________________________

王彥超

太祖微時﹐嘗遊鳳翔﹐王彥超遺十千遣之。後卽位﹐悉徵藩侯入覲﹐宴苑中﹐縱酒爲樂。諸帥競論疇昔功勛﹐惟彥超獨言「久忝藩寄﹐無功能可紀﹐願納符節﹐入備宿衛。」上喜曰「前朝異世事安足論﹖彥超之言是也。」後從容語彥超曰「卿當日不畱我﹐何也﹖」對曰「蹄涔之水﹐安可容神龍﹖萬一畱止﹐又豈有今日之事﹖帝王受命﹐非細事也。」上益喜﹐曰「當復遣卿還鎭﹐一政以爲報。」余諸帥悉歸班。

《說郛》商務本卷二十一

太宗作弈棋三勢

太宗作弈棋三勢﹐使內侍裴愈持以示館閣學士﹐莫能曉者。其一曰獨飛天鵝勢﹐其二曰對面千里勢﹐其三曰大海取明珠勢﹐皆上所制。上親指授﹐諸學士始能曉之﹐皆嘆伏神妙。前後待詔等眾對弈﹐多能覆局﹐爲圖藏於祕閣。

《說郛》商務本卷二十一

徐鉉攺棋圖之法

古棋圖之法﹐以平上去入分四隅爲記﹐文雜難辧。徐鉉攺爲十九字﹕一天﹑二地﹑三才﹑四時﹑五行﹑六官﹑七斗﹑八方﹑九州島﹑十日﹑十一冬﹑十二月﹑十三閏﹑十四雉﹑十五望﹑十六相﹑十七笙﹑十八松﹑十九客。以此易故圖之法﹐甚爲簡便。

《說郛》商務本卷二十一

禁教坊以夫子爲戲

至道二年重陽﹐皇太子﹑諸王宴瓊林苑﹐教坊以夫子爲戲者﹐賓客李至言於東朝﹐曰「唐大和中﹐樂府以此爲戲﹐文宗遽令止之﹐笞伶人﹐以懲其無禮。魯哀公以儒爲戲尙不可﹐況敢及先聖乎﹖」東朝驚嘆﹐言於上而禁止之﹐此戲遂絕。

同上

陶谷艸祭文

陶谷﹐開運中爲詞臣﹐時北戎來侵晉﹐楊光遠以靑州叛﹐大將爲節帥卒。少帝命艸文以祭之﹐谷立具艸以奏﹐曰「漠北有不賓之寇﹐山東起伐叛之師。云陣未收﹐將星先落。」少帝甚激賞。

錢若水艸祝辭

錢若水爲學士﹐一日﹐太宗自作祝辭﹐久而不成﹐令左右持詣翰院中﹐命卽艸之。若水對使者撰成﹐其首句云「上帝之休﹐𨿽眇躬是荷﹔下民之命﹐乃明神所司。」上喜曰「朕閣筆思之久矣﹐不能措辭。」尢激賞其才美。

同上

勅字

《千字文》題云「勅員外散騎侍郎周興嗣次韻。」勅字乃梁字傳寫誤爾﹐當時帝王命令尙未稱勅。至唐顯慶中始云「不經鳳閣鸞臺﹐不得稱勅。」勅之名始定於此。

同上

砌臺

砌臺卽今之擦臺也。王侯家多作砌臺﹐以爲林觀之景。唐張仲素詩云「寫望臨香閣﹐登髙下砌臺。林間見靑使﹐意上直錢來。」卽知唐來有之。太祖朝大王都尉家﹐其子曰承裕﹐幼時其父戲補砌臺使。

同上

銅牌記

梁沙門寶志銅牌記﹐多讖未來事﹐云「有一眞人在冀川﹐開口張弓在左邊﹐子子孫孫萬萬年。」江南中主名其子曰弘冀﹐吳越錢鏐諸子皆連弘字﹐期以應之﹐而宣祖諱正當之也。

同上

麻胡

馮暉爲靈武節度使﹐其威名羌戎畏服﹐號「麻胡」﹐以其面有黥文也。

同上

學士艸文

學士之職﹐所艸文辭﹐名目浸廣。拜免公王將相妃主曰制﹐賜恩宥曰赦書﹑曰徳音﹐處分公事曰敕﹐榜文號令曰禦札﹐賜五品以上曰詔﹐六品以下曰敕書﹐批羣臣表奏曰批答。賜外國曰蕃書﹐道醮曰靑詞﹐釋門曰齋文﹐教坊宴會曰白語﹐土木興建曰上梁文﹐宣勞錫賜曰口宣。此外更有祝文﹑祭文﹑諸王布政﹑榜號﹑薄隊﹑名贊﹑佛文﹑疏語﹐復有別受詔旨作銘﹑碑﹑墓志﹑樂章﹑奏議之屬。此外文表歌頌應制之作。舊說﹕唐朝宮中﹐常於學士取眠見歌﹐僞蜀學士作桃符﹐孟昶學士辛寅遜題桃符云「新年納餘慶﹐佳節號長春」是也。

同上

白氏六帖

人言白居易作《六帖》﹐以陶家缾數千各題門目作七層架﹐列置齋中﹐命諸生采集其事類投缾﹐倒取之﹐抄錄成書﹐故其所記時代多無次序。

同上

日本僧奝然朝衡

公言﹕雍熙初﹐日本僧奝然來朝﹐獻其國《職員令》《年代記》。奝然依錄自云﹕姓藤原氏﹐爲眞連﹐國五品官也。奝然善筆札而不通華言﹐有所問﹐書以對之。國有《五經》及釋氏經教﹐並得於中國。有《白居易集》七十卷。地管州六十八﹐土曠而人少﹐率長壽﹐多百餘歲﹐國王一姓﹐相傳六十四世。文武僚吏皆世官。

予在史局閱所降禁書﹐有《日本年代記》一卷及奝然表啟一卷﹐因得修其國史﹐傳其詳。奝然後歸國﹐附商人船奉所貢方物爲謝。案日本﹐倭之別種也﹐以國在日邊﹐故以日本爲名。或言惡倭之名不雅﹐攺之。蓋通中國文字﹐故唐長安中遣其大臣眞人來貢﹐皆讀經史﹐善屬文﹐後亦累有使至﹐多求文籍釋典以歸。開元中﹐有朝衡者﹐隸太學﹐應舉﹐仕至補闕﹐求歸國﹐授檢校祕書監﹐放還。王維及當時名輩皆有詩序送別﹐後不果去﹐歷官至右常侍﹑安南都督。

吳越錢氏多因海舶通信﹐《天臺智者教》五百餘卷有錄而多闕﹐賈人言日本有之﹐錢俶置書於其國王﹐奉黃金五百兩﹐求寫其本﹐盡得之﹐訖今天臺教大布江左。

《參天臺五臺山記》卷五

寂照

景徳三年﹐予知銀臺通進司﹐有日本僧入貢﹐遂召問之。僧不通華言﹐善書札﹐命以牘對﹐云「住天臺山延歷寺﹐寺僧三千人﹐身名寂服﹐號圓通大師。國王年二十五﹐大臣十六七人﹐郡寮百許人。每歲春秋二時集貢士﹐所試或賦或詩﹐及第者常三四十人。國中專奉神道﹐多祠廟﹐伊州有大神﹐或托三五歲童子降言禍福事。山州有賀茂明神﹐亦然。書有《史記》《漢書》《文選》《五經》《論語》《孝經》《爾雅》《醉鄕日月》《禦覽》《玉篇》《蔣魴歌》《老》《列子》《神仙傳》《朝野僉載》《白集六帖》《初學記》。本國有《國史》《祕府略》《交觀詞林》《混元錄》等書。釋氏論及疏鈔傳集之類多有﹐不可悉數。」寂照領徒七人﹐皆不通華言。國中多有王右軍書﹐寂照頗得其筆法。上召見﹐賜紫衣束帛﹐其徒皆賜以紫衣﹐復館於上寺。寂照願遊天臺山﹐詔令縣道續食。三司使丁謂見寂照﹐甚悅之。謂﹐姑蘇人﹐爲言其山水可見﹐寂照心愛﹐因畱止吳門寺﹐其徒不願住者﹐遣數人歸本國﹐以黑金水瓶寄謂﹐並詩曰「提攜三五載﹐日用不曾離。曉井斟殘月﹐春鑪釋夜漸。鄱銀難免侈﹐萊石自成虧。此器堅還實﹐寄君應可知。」謂分月俸給之﹐寂照漸通此方言﹐持戒律精至﹐通內外學﹐三吳道俗以歸向。寂照東遊﹐予遺以印本《圓覺經》並詩送之。後寄書舉予詩中兩句云「身隨客槎遠﹐心學海鷗親。」不可忘也﹐《圓覺》固目不暫捨云。後南海商人船自其國還﹐得國王弟與寂照書﹐稱野人若愚﹐書末云「嗟乎﹗絕域殊方﹐雲濤萬里。昔日芝蘭之志﹐如今胡越之身。非歸云不報心懷﹐非便風不傳音問﹐人生之限﹐何以過之﹖」云云﹐後題寬弘四年九月。

又左大臣藤原道長書﹐略云「商客至﹐通書﹐誰謂宋遠﹖用慰馳結。先巡禮天臺﹐更攀五臺之遊。旣果本願﹐甚悅。懷土之心﹐如何再會﹖胡馬獨向北風﹐上人莫忘東日。」後題寬弘五年七月。

又治部卿源從英書﹐略云「所諮《唐歷》以後史籍﹐及他內外經書﹐未來本國者﹐因寄便風爲望。商人重利﹐惟載輕貨而來。上國之風絕而無聞﹐學者之恨在此一事。」末云「分手之後﹐相見無期﹐生爲異鄕之身﹐死會一佛之土。」書中報寂照俗家及墳墓事甚詳悉。後題寬弘五年九月。

凡三書﹐皆二王之迹﹐而野人若愚章艸特妙﹐中土能書者亦鮮及。紙墨尢精。左大臣乃國之上相﹐治部九卿之列。

同上

金雞肆赦

杜鎬言金雞肆赦﹐不知起於何代。《關東風俗傳》曰「宋孝王問司馬膺之後魏北齊赦日立金雞事﹐膺之曰﹕『按《海中星占》云﹕天雞星動爲有赦﹐蓋王者以天雞爲度。』」《隋書﹖刑法志》﹕「北齊赦日﹐令武庫設金雞及鼓於閶闔門右﹐撾鼓千聲。」宣赦建金雞﹐或雲起於西涼呂光﹐未知孰是。究其旨﹐蓋西方主兌﹐兌爲澤。雞者巽神﹐巽主號令﹐故合二物﹐置其形﹐楬於長竿﹐使眾覩之。

《事物紀原》卷三

左右侍禁

本朝太宗雍熙四年﹐增置左右侍禁。

同上卷六

三班奉職

宋朝建國之初﹐承舊制﹐有殿前承旨。雍熙四年﹐攺爲三班奉職。

同上

三班借職

舊制有借職承旨﹐太宗雍熙中﹐攺曰三班借職。自供奉至借職﹐其員無數﹐亦漢三郎署比也。

同上

通判

通判﹐太宗始置﹐卽古監郡也。

同上

禁節帥販易

五代以來﹐節帥牧專多遣親吏往諸道往來販易﹐所過不收算﹐率以致富﹐養馬至千匹﹐僕廝至一千餘人。國初﹐大功臣十數人猶襲舊風﹐太祖患之﹐未革其獘。太平興國初﹐遂下詔禁之﹐侯伯但給其俸及鹽酒商稅課利分數錢﹐後又罷之﹐定歲給公用自三萬貫及千貫﹐自此藩鎭量入爲用﹐無復向之豪侈。

太平興國初﹐右拾遺李幹上言﹕諸道藩鎭所管支郡﹐多遣親吏掌其市徵﹐畱滯商賈不便。詔邠﹑寧﹑涇﹑原﹑渭﹑鄜﹑坊﹑延﹑丹﹑陜﹑虢﹑襄﹑均﹑房﹑復﹑鄧﹑唐﹑澶﹑濮﹑宋﹑亳﹑鄆﹑濟﹑曹﹑單﹑靑﹑淄﹑兗﹑沂﹑貝﹑冀﹑滑﹑衛﹑鎭﹑深﹑趙﹑定﹑祁等支郡﹐並直屬京師﹐不隸節鎭。

《職官分紀》卷三十九。《類苑》卷二十一節引此文。

本朝武人多能詩

本朝武人多能詩﹐若曹翰句有﹕「曾經國難穿金甲﹐不爲家貧賣寶刀。」劉吉父詩云「一箭不中鵠﹐五湖歸釣魚。」

《臨漢隱居詩話》

蛙變爲鶉

至道二年夏秋間﹐京師鬻鶉者﹐積於市門﹐皆以大車載而入﹐鶉才直二文。是時雨水絕﹐無蛙聲﹐人有得於水次者﹐半爲鶉﹐半爲蛙。《列子﹖天瑞篇》曰「蛙變爲鶉。」張湛注云「事見《墨子》。」斯不謬矣。又田鼠亦爲鶉﹐蓋物之變﹐非一揆也。

《政和本艸》卷十九

芋蘿卜

江東居民﹐歲課種藝﹐初年種芋三十畝﹐計省米三十斛。次年種蘿卜二十畝﹐計益米三十斛﹐可知蘿卜消食也。《爾雅》﹕「葖﹐蘆萉。」郭璞注﹕「萉爲菔﹐蘆菔蕪菁屬﹐紫花大根﹐俗呼雹葖。」更始敗﹐掖庭中宮女數百人幽閉殿門內﹐掘庭中蘆菔根食之﹐今蘿卜是也。

《政和本艸》卷二十七

菩薩石

嘉州峨眉山有菩薩石﹐人多采得之。色瑩白﹐若太山狼牙石﹑上饒州水晶之類。日光射之﹐有五色﹐如佛頂圓光。

《政和本艸》卷十二﹑《類苑》卷六十一

倚卓

咸平﹑景徳中﹐主家造檀香倚卓一副。

《靖康緗素雜記》卷三

王感化善詩

伶人王感化﹐少聰敏﹐未嘗執捲﹐而多識故實﹐口諧捷急﹐滑稽無窮。會中主引李建勛﹑嚴續二相遊苑中﹐適見系牛於株枿上﹐令感化賦詩﹐應聲曰「曾遭寧戚鞭敲角﹐幾被田單火燎身。獨向殘陽嚼枯艸﹐近來問喘更何人。」因以譏二相也。又中主徙豫章﹐潯陽遇大風﹐中主不悅﹐命酒獨酌。指北岸山問舟人﹐云皖公山﹐愈不懌。感化獨前獻詩曰「龍舟萬里架長風﹐漢武潯陽事正同。珍重皖公山色好﹐影斜不落壽杯中。」中主大悅﹐賜束帛。

《靖康緗素雜記》卷七

宋捷

大平興國四年﹐北戎寇邊﹐車駕幸大名府。方渡河﹐有人持手版邀乘輿﹐前驅斥之﹐號呼通旁﹐自言獻封事。太宗令接取視之﹐乃臨河主簿宋捷﹐上甚喜﹐卽以爲將作監丞。

《靖康緗素雜記》卷九

重戴

重戴者﹐大裁帽也。本野夫巖叟之服﹐以皂爲之。後魏孝文帝自雲中遷代﹐以賜百寮。五代以來﹐惟禦史服之。淳化初﹐宰相﹑學士﹑禦史臺﹐比省官﹑尙書兩省五品以上﹐皆令服之。

《石林燕語辧》卷三

永昌陵

太祖生洛陽夾馬營﹐樂其風土﹐國初營繕宮室﹐有遷都之志。九年四幸郊祀﹐而宮殿宿衛多不安處﹐或見怪異﹐遂東歸。嘆曰「我生不得居此﹐死當葬於此。」登闕發鳴鏑﹐指其所曰「後當葬此。」永昌陵卽其地也。

《類說》

馮道使虜

晉天福中﹐奏寶策戎衣之號﹐輔相中當一人爲使﹐趙瑩﹑桑維翰﹑文崧咸懼﹐將命馮道﹐索紙書云「道去。」遣人語妻子﹐不復歸家。不數日﹐北行﹐虜主以道有重名﹐畱之﹐賜牛頭牙笏爲殊禮﹐道作詩曰「牛頭徧得賜﹐象笏更容持。」道凡得賜﹐悉市薪炭﹐云「北地苦寒﹐老年所不堪﹐當爲之備。」戎人頗感其意﹐乃遣歸。道三上表乞畱﹐固遣始去﹐更住月餘。旣行﹐所至畱駐﹐凡兩月﹐出境卽馳歸。左右曰「得生還﹐恨無羽翼﹐公獨宿畱﹐何也﹖」道曰「戎人多詐﹐總急還﹐以彼筯腳﹐一夕卽追及﹐亦何可脫﹖但徐緩﹐卽不能測矣。」道歸作詩云「去年今日奉皇華﹐只爲朝廷不爲家。殿上一杯天子泣﹐門前雙節國人嗟。龍荒冬住時時雪﹐兔苑春歸處處花。上下一行如骨肉﹐幾人身死掩風沙。」道在虜中有詩云「朝披四襖專藏手﹐夜蓋三衾怯露頭。」其苦寒如此。

同上

臥榻側他人鼾睡

開寶中﹐王師圍金陵﹐李后主遣徐鉉入朝﹐對於便殿﹐懇述江南事大之禮甚恭﹐徒以被病未任朝謁﹐非敢拒詔。太祖曰「不須多言﹐江南有何罪﹖但天下一家﹐臥榻之側﹐豈可許他人鼾睡﹖」鉉復命。未幾﹐城陷﹐隨後主歸期。鉉性質直﹐見士大夫寒日多被褐﹐曰「中朝自五胡猾亂﹐其風未政﹐荷氈被毳﹐實煩有徒。」一日﹐見其壻亦被毛裘﹐責曰「吳郎上流﹐安得效此﹖」淑曰「晨興苦寒﹐朝中服者甚眾。」鉉曰「士君子有操者亦未嘗服。」蓋自謂也。

同上

吳綾汗衫寫詔

唐末﹐有朱書禦札徵兵方鎭﹐蓋危難中以此示信。昭宗以吳綾汗衫寫詔﹐間道與錢鏐﹐告以國難。

同上

獺祭魚

舊說李商隱爲文﹐多檢閱書冊﹐鱗次堆積﹐時號獺祭魚。

同上

題翠微詩

翠微寺在驪山絕頂﹐舊離宮也﹐唐太宗避暑於此。後有人題詩云「翠微寺本翠微宮﹐樓閣亭臺幾十重。天子不來僧又去﹐樵夫時倒一枝松。」

同上

辜負口眼

諺曰「不到長安辜負眼﹐不到兩浙辜負口。」

同上

太平興國

太宗攺元太平興國﹐識者謂太平字一人六十也﹐太宗壽六十九﹐中間歲內攺元﹐亦葉其數。

同上

靈棋經

《靈棋經》乃黃石公法﹐南齊江謐嘗以棋占﹐得金益玉杯之卦。《唐﹖經籍志》五行部有《十三靈棋經》十一卷﹐蓋所傳舊矣。凡一字再卜﹐卒不驗。

同上

臍裂

殿中丞王全嗜酒﹐忽臍裂有聲﹐以盎承之﹐得淸酒斗餘而卒。

同上

周世宗作詩

周世宗嘗作詩以示學士寶儼﹐曰「此可宣布否﹖」儼曰「詩﹐專門之學。若勵精叩練﹐有妨幾務﹔苟切磋未至﹐又不盡善。」世宗解其意﹐遂不作詩。

同上

地獄受苦

人或疑釋經所述地獄受苦之期太長﹐公曰「律文有流三千里﹐地甚遠﹔徒三年﹐日甚長。造罪之初﹐止一念頃耳。」

同上

不欺神明

江南處士朱眞曰「世云不欺神明﹐但不欺心﹐卽不欺神明也。」

同上

三多

學者當取三多﹕看讀多﹑持論多﹑著述多。三多之中﹐持論爲難。

同上。《錦繡萬花谷》前集卷二十節引。

比試制誥

張去華任拾遺﹐上言「今制誥張淡不才﹐願得比試。」詔令中書引試﹐淡果不勝﹐去華遷補闕﹐淡罷知制誥。去華負時名﹐𨿽勝﹐遂爲淸議所鄙﹐而淡亦當引退﹐豈宜與新進士爭鋒﹖其亦失也。

《類說》

兩制作詩賦

晉開運中﹐詔兩制各作詩賦一篇﹐付禮部﹐爲考試之目。李懌獨曰「懌識字有數﹐因人成事﹐使令衣白袍入貢部﹐下第必矣﹐胡能作文章﹐爲世楷模﹖」終不肯作。

同上

五禽以客名

李昉爲詩慕白居易﹐園林畜五禽﹐皆以客名﹐白鷴曰佳客﹐鷺鶿曰白雪客﹐鶴曰仙客﹐孔雀曰南客﹐鸚鵡日隴客。又慕居易七老之會﹐得宋琪等八人﹐爲九老會。

同上

筆法五事

錢鄧州若水嘗言﹕古之善書鮮有得筆法者﹐唐陸希聲得之﹐凡五字擫押鉤格抵﹐仍用筆雙鉤﹐則點畫遒勁而盡妙﹐謂之撜鐙法。希聲言﹕自斯翁及二王以至陽冰皆傳此法﹐希聲以授沙門﹛上鞏下言﹜光﹐﹛上鞏下言﹜光入長安爲翰林供奉。今待詔尹熙古亦得之﹐而所書爲一時之絕。查道始篆﹐患其體勢柔弱﹐熙古教以此法﹐仍雙鉤用筆﹐經半年﹐始習熟而篆體勁直甚佳。刁衍言江南後主得此法﹐書絕勁﹐復增二字﹐曰導送。

《新安誌》卷十

築太一宮

太平興國中﹐方士楚芝蘭上言「按《太一經》﹐五福太一爲天九貴神﹐凡行五宮﹐四十五年一徙﹐今當入吳分﹐五福所至﹐民獲其佑﹐宜築宮於蘇州。」太宗從之。宮成﹐芝蘭又言「祠太一於吳﹐但福及吳民﹐可徙築京城南三十里蘇村。」遂攺築新宮﹐凡十殿﹐曰君棋太一﹑臣棋太一﹑民棋太一﹑九气太一﹑大遊太一﹑小遊太一﹑十神太一﹑天太一﹑地太一﹐並五福爲十八。

《類說》

洛陽宮闕似兜率天宮

西晉時有胡僧至洛陽﹐見宮闕﹐嘆曰「此正是兜率天宮﹐但生人之力營構﹐非道力所成耳。」將終﹐與徒眾別曰「山河天下皆變滅﹐而況人身﹐何得長久﹖但能專心淸淨﹐屏除三毒﹐形數𨿽乖﹐其會必同。」

同上

毀銅佛鑄錢

周世宗毀銅佛像鑄錢﹐曰「佛教以爲頭目髓腦有利於眾生﹐尙無所惜﹐寧復以銅像爲愛乎﹖」鎭州大悲銅像甚有靈應﹐擊毀之際﹐以斧鐝自胸鏡破之﹐彼世宗北徵﹐病疽發胸間﹐咸謂報應。

同上

謁金門詞

江南成幼文爲大理卿﹐好爲歌詞﹐嘗作《謁金門》曲﹐有「風乍起﹐吹皺一池春水」之句﹐後因奏牘稽滯﹐中主曰「卿試與行一池春水﹐又何缺於卿哉﹗」

同上

葑田

兩浙有葑田﹐蓋湖上有茭葑所相繆結﹐積久﹐厚至尺餘﹐潤沃可殖蔬種稻﹐或割而賣與人。有任浙中官﹐方視事﹐民訴失蔬圃﹐讀其狀甚駭﹐乃葑園爲人所竊﹐以小舟撐引而去。

《能攺齋漫錄》卷十四

楊玢詩

揚玢靖夫﹐虞卿之曾孫也。仕僞蜀王建﹐至顯官﹐隨王衍歸後唐﹐以老﹐得工部尙書﹐致仕﹐歸長安。舊居多爲鄰里侵占﹐子弟欲詣府訴其事﹐以狀白玢﹐玢批紙尾云「四鄰侵我我從伊﹐畢竟須思未有時。試上含元殿基望﹐秋風禾黍正離離。」子弟不復敢言。

《詩話總龜》卷一

王彥威粗官詩

長安舊以不歷臺參省使出鎭廉車節鎭者爲粗官﹐大率重內而輕外﹐今東都乾元門舊宣武軍鼓角門﹐節度王彥威有詩刻其上云「天兵十萬勇如貔﹐正是酬恩報國時。汴水波濤喧皷角﹐隋堤楊柳拂旌旗。前驅紅旆關西將﹐坐間靑娥趙國姬。寄語長安舊冠蓋﹐粗官到底是男兒。」彥威自太常博士出辟使府﹐至玆鎭﹐故有是句﹐至今不知所在。薛能亦有《謝寄茶》詩﹐云「粗官寄與眞拋擲﹐賴有詩情合得嘗。」

《詩話總龜》卷三

盧延讓詩淺近自成一體

盧延讓詩淺近﹐人多笑之﹐惟吳融獨重其作﹐盛稱於時﹐且云「此公不尋常﹐後必垂名。」延讓詩至今傳之﹐亦有絕好者。《宿東林》云「兩三條霓欲爲雨﹐七八个星猶在天。」《旅捨言懷》云「名紙毛生五門下﹐家僮骨立六街中。」《贈玄上人》云「髙僧解語牙無水﹐老鶴能飛骨有風。」《蜀路》云「雲間聞驛騾馱去﹐雪裏殘骸虎拽來。」《懷江上》云「餓貓臨鼠穴﹐饞犬舐魚砧。」《八月十六夜》云「只訛些子緣﹐應耗沒多光。」《寄人》云「吟成一个字﹐撚斷數莖髭。」又云「樹上諮諏批頰鳥﹐窗間壁駁叩頭虫。」余在翰林嘗召對﹐上舉延讓詩云「臂鷹健卒一氈帽﹐騎馬佳人卷畫衫。」𨿽淺近﹐亦自成一體。

《詩話總龜》卷八

思賈誼詩

錢鄧師嘗舉思賈誼兩句云「可憐半夜虛前席﹐不問蒼生問鬼神。」後人何可及。

《詩話總龜》卷十二

杜牧詩

牧之《寄人》云「世味嫌爲枳﹐時光怨落冥。」《閒居》云「歌懷飯牛起﹐書憤抱麟成。」《蟬》云「二子自不食﹐三閭何獨淸。」《登樓》云「遠水淨林色﹐微云生夕陽。」《塵》云「已傷花榻滿﹐休妬畫屏飛。」

同上

劉經野韭詩

劉經爲虜政事舍人﹐來奉使﹐路中有野韭可食﹐味絕佳﹐作詩云「野韭長猶嫩﹐沙泉淺更淸。」

《詩話總龜》卷十七

畬田

江南人多畬田﹐先熂鑪。熂音餼﹐縱火燎艸也﹔鑪﹐火燒山界也。俟經雨乃下種﹐歷三歲﹐土脈竭﹐不可復種藝﹐但生艸木﹐復熂傍山。宋西陽王子尙所部鄞縣有疁田﹐音嘐畱﹐畬田也。子尙言「山湖之俗﹐熂山封水澤﹐山須熂鑪後種。」劉禹錫謫連州﹐作《畬田詩》云「團團縵山腹﹐鉆龜得雨卦﹐上山燒臥木。」又云「下種暖灰中﹐乘陽拆牙蘗。蒼蒼一雨後﹐苕穎如雲發。」白樂天《子規歌》云「畬田有粟何不啄﹖石楠有枝何不棲﹖」畬﹐音羊諸反。《爾雅》云「一歲曰菑﹐二歲曰新﹐三歲曰畬。《易》曰不菑畬。」皆同音﹐凡三歲而不可復種﹐蓋取畬之義也。

《詩話總龜》卷二十七

江東士人深於學問

淮南張佖知舉進士﹐試「天雞弄和風」﹐佖但以《文選》中詩句爲題﹐未嘗詳究也。有進士白試官云「《爾雅》﹕螒﹐天雞﹑鶾﹐天雞﹐天雞有二﹐未知孰是﹖」佖大驚不能對﹐亟取《爾雅》﹐檢《釋虫》有「螒﹐天雞﹐小虫﹐黑身赤頭﹐一名莎雞﹐一名樗雞。」《釋鳥》有「鶾﹐天雞﹐赤羽﹐《逸周書》曰﹕文鶾若彩雞﹐成王時蜀人獻之」。江東士人深於學問有如此者。

同上

滅蜀之兆

僞蜀每歲除日﹐諸宮門各給桃符﹐書「元亨利貞」四字﹐時昶子善書札﹐取本宮策勛府書云「天垂餘慶﹐地接長春。」幹徳中伐蜀﹐明年﹐蜀除﹐二月﹐以兵部侍郎呂餘慶知軍府事﹐以策勛府爲治所﹐太祖聖節號長春﹐此天垂地接之兆也。

同上

樂人王感化善詩

江南李氏樂人王感化﹐建州人﹐隸光山樂籍﹐建州平﹐入金陵教坊。少聰敏﹐未曾執捲而多識﹐善爲詞﹐口諧捷急﹐滑稽無窮﹐時本鄕節帥更代餞別﹐感化前獻詩曰「旌旆赴天臺﹐溪山曉色開。萬家悲更喜﹐迎佛送如來。」至金陵宴﹐苑中有白野鵲﹐李景令賦詩﹐應聲曰「碧巖深洞恣遊遨﹐天與蘆花作羽毛。要識此來棲宿處﹐上林瓊樹一枝髙。」又題怪石九八句﹐皆用故事﹐但記其一聯云「艸中誤認將軍虎﹐山上曾爲道士羊。」

《詩話總龜》卷四十六

余恕贊義山徐鉉詩文

余知制誥日﹐與余恕同考試。恕曰「夙昔師範徐騎省爲文﹐騎省其有《徐孺子亭記》﹐其警句云﹕『平湖千畝﹐凝碧乎其下﹔西山萬疊﹐倒影乎其中。』他皆常語。近得舍人所作《涵虛閣記》﹐終篇皆奇語﹐自渡江來﹐未嘗見此﹐信一代之雄文也。」其相推如此。因出義山詩共讀﹐酷愛一絕云「珠箔輕明拂玉墀﹐披香新殿斗腰支。不須看盡魚龍戲﹐終遣君王怒偃師。」擊節稱嘆曰「古人措辭寓意﹐如此深妙﹐令人感慨不已。」

《詩話總龜》後集卷五

太祖禦將恩威並濟

王全斌代蜀之歲﹐是時大寒﹐太祖著帽絮被裘﹐禦講武殿氈帳曰「此中寒尙不能禦﹐況伐蜀將士乎﹖」卽脫所服裘帽﹐遣使持賜全斌。其伐江南也﹐曹彬﹑李漢瓊﹑田欽祚入辭﹐以匣劍授彬曰「副將而下﹐不用命﹐斬之。」漢瓊等皆股栗畏懾﹐此所以見禦將之恩威﹐皆出於一。

《類苑》卷一

太祖服用儉素

太祖服用儉素﹐退朝常衣絁袴麻鞵﹐寢殿用懸靑布緣簾﹐殿中設靑布縵。

同上

太祖不許公主服翠襦

魏咸信言﹕故魏國長公主在太祖朝﹐嘗以貼繡鋪翠襦入宮中﹐太祖見之﹐謂主曰「汝當以此與我﹐自今勿復爲此飾。」主笑曰「此所用翠羽幾何﹖」太祖曰「不然﹐主家服此﹐宮闈戚裏皆相效﹐京城翠羽價髙﹐小民逐利﹐展轉販易﹐傷生寢廣﹐實汝之由。汝生長富貴﹐當念惜福﹐豈可造此惡業之端﹖」主慚謝。主因侍坐﹐與孝章皇后同言曰「官家作天子日久﹐豈不能用黃金裝肩舁﹐乘以出入﹖」太祖笑曰「我以四海之富﹐宮殿悉以金銀爲飾﹐力亦可辦﹐但念我爲天下守財耳﹐豈可妄用﹖古稱以一人治天下﹐不以天下奉一人。苟以自奉養爲意﹐使天下之人何仰哉﹖當勿復言。」

同上

太祖杵碎孟昶寶器

太祖平蜀﹐得孟昶七寶裝溺器﹐擲之於地﹐令杵碎之﹐曰「汝以何器貯食﹖似此﹐不亡何待﹖」

同上

太祖禱雨霽

宋白言﹕開寶九年﹐雩祀西洛﹐陰雨踰月﹐齋宿之旦﹐尙未霽﹐太祖遣中使禱無畏三藏塔﹐與之誓言﹐儻不止﹐卽毀其浮圖。又俾近臣賫三木與嶽神宿﹐齋日雨不止﹐當施桎梏於汝。至太極殿宿齋﹐辰巳間雨霽﹐洛陽令督役夫輩除道上泥﹐布漧土。及郊祀還﹐禦明徳門賜赦﹐觀衛士歸營﹐車駕還宮﹐雨復作。無畏﹐胡僧﹐唐開元中至長安﹐玄宗甚禮重之﹐每祈雨輙應﹐事具李徳裕《次柳氏舊聞》及李華碑。

同上

江南後主遺銀五萬兩

開寶中﹐趙普猶秉政﹐江南後主以銀五萬兩遺普﹐普白太祖﹐太祖曰「此不可不受﹐但以書答謝﹐少賂其來使可也。」普叩頭辭讓﹐上曰「大國之體﹐不可自爲寢弱﹐當使之勿測。」旣而後主遣其弟從善入貢﹐常賜外﹐密賫白金如遺普之數﹐江南君臣始震駭﹐服上之偉度。

《類苑》卷一﹑《類說》卷五十三﹑《五朝名臣言行錄》卷一

太祖遣周廣使吳越

周廣者﹐開寶中爲內外馬步軍都頭﹐親近﹐好言外事。一日白太祖曰「朝廷遣使吳越﹐錢俶南面坐﹐傍設使者位。俶𨿽貴極人臣﹐況尊無二上﹐而奉命者不能正其名﹐此大辱國。」太祖曰「汝頗能折之否﹖」廣曰「臣請行。」俶生辰﹐卽遣廣爲使﹐俶猶襲故態﹐廣曰「比肩事主﹐不敢就席。」俶遂移牀西向﹐正賓主之禮。復命﹐廣气甚驕﹐將希寵賞。太祖曰「汝蓋倚朝廷威勢﹐不然者﹐俶何有於汝哉﹖」廣大慚﹐其禦下之英略如此。

《類苑》卷一

劉鋹不敢飲禦賜酒

劉鋹性絕巧﹐自結眞珠鞍勒﹐爲戲龍之狀﹐獻太祖﹐太祖以示尙方工﹐皆駭伏﹐償以錢三百索。上謂左右曰「移此心以勤民政﹐不亦善乎﹖」鋹在國中﹐多置酖以毒臣下。太祖幸講武池﹐從官未集﹐鋹先至﹐詔賜巵酒﹐鋹心疑之﹐棒杯泣曰「臣承父祖基業﹐違拒朝廷﹐煩王師致討﹐罪在不赦。陛下旣待臣以不死﹐願爲大梁布衣﹐觀太平之盛﹐未敢飲此酒。」太祖笑謂之曰「朕推赤心於人腹中﹐安有此事﹖」卽取鋹酒自飲﹐別酌以賜鋹﹐鋹慚謝。

同上

太祖善禦豪傑

太祖善禦豪傑﹐得人之死力。居常多幸講武池﹐臨流觀習水戰﹐因謂左右曰「人皆言忘身爲國﹐然死者人之所離﹐言之易耳。」時禁衛將帥軍廂主皆侍側﹐有天武廂主李進卿前對曰「如臣者﹐令死卽死耳。」遂躍入池中﹐上急令水工數十人救之﹐得免﹐幾於委頓。左右內侍數十人﹐皆善武藝﹐伉健﹐人敵數夫﹐騎上下山如飛﹐其慰撫養育﹐無所不至﹐然未嘗假其威權。泗州檻生虎來獻﹐上令以全羊臂與之﹐虎得全肉﹐決裂而食﹐气甚猛悍﹐欲觀之也。俄口呿不合﹐視之﹐有骨橫鯁喉中﹐上目左右﹐內侍李承訓卽引手探取﹐無所傷。嘗因禦五鳳樓﹐有風禽罥東南角樓鴟尾上﹐上顧左右曰「有能取之否﹖」一內侍﹐失其姓名﹐攝衣攀屋桷以登緣﹐歷危險﹐取之以獻﹐觀者膽落﹐蓋試其趫捷也。

同上

太祖善訓戎旅

太祖始自總戎﹐爲士眾畏服﹐及踐祚﹐善訓戎旅﹐隸兵籍者多以配雄武軍。自此或習試武藝﹐或角力鬥毆﹐以較勝負﹐漸增俸緡﹐遷隸上軍。十月後﹐騎兵皆侵晨出城習馬﹐至暮歸飼馬﹐不令飽﹐𨿽苦寒﹐馬常汗洽﹐耐辛苦﹐不甚肥盛。初議取蜀﹐有天武軍主武超曰「西川除在天上不可到﹐若舟車足迹可至﹐必取之耳。」士皆賈勇思奮﹐平蜀止六十日﹐用精兵才七千人。居常衛士直廬中﹐咸給以棋枰﹐令對弈爲樂﹐曰「此徒端居終日﹐無他思慮﹐以此使之適情耳。」

同上

太祖禦下嚴峻

太祖平蜀﹐擇其親兵驍勇者百餘人﹐補內殿直﹐別立班院﹐號川殿直。南郊賞給﹐比本班減五千﹐遂相率擊登聞鼓訴其事﹐上大怒曰「朝廷給賜﹐自我而出﹐安有例哉﹖」盡捕連狀者四十餘人﹐斬於市﹐余悉配隸下軍﹐遂廢其班。一日﹐內酒坊火﹐悉以監官而下數十人棄市﹐詰得遺火卒﹐縛於火中﹐自是內司諸署﹐莫不整肅。

同上

太宗署名祈雨

至道二年夏﹐大旱﹐遣中使分詣五嶽祈雨﹐學士艸祝﹐上自書名﹐隨其方設香﹐再拜而遣之。王禹偁時在翰林﹐上言「五嶽視三公﹐從前祝版禦署﹐已踰禮典﹐固無君上親書之理。」上署之紙尾云「昔成湯剪爪斷髮﹐禱桑林之社﹐尙無愛﹐矧爲百姓請命﹐豈於筆札而有所惜哉﹖」

《類苑》卷二

太宗不欲宦者預政

內侍王繼恩平李順之亂﹐中書議欲以爲宣徽使﹐太宗曰「宣徽者﹐執政之階也﹐朕覽前籍多矣﹐皆不欲宦者預政﹐止可授以他職。」宰相等懇言﹐繼恩有大功﹐今任昭宣使﹐河北團練使﹐非此拜不足以爲貴。上不悅﹐因召翰林學士張洎﹑錢若水﹐議置宣政使之名﹐班在昭宣使之上﹐以授之﹐加領順州防禦使。

同上

太宗不事畋遊

登州海岸林中﹐常有鶻﹐自髙麗一夕飛度海岸﹐未明至者絕俊﹐號曰「海東靑」。淳化中﹐夏帥趙保忠得獻上﹐上報曰「朕久罷畋遊﹐盡放鷹犬﹐無所事此﹐今卻以賜卿﹐當領之也。」

同上

三館

史館﹐貞觀三年置﹐以宰相監修﹐復有修國史﹑史館修撰﹑直館之員。集賢院﹐自開元五年置麗正修書院於集仙殿﹐十三年攺爲集賢殿﹐以麗正書院爲集賢書院﹐有學士﹑侍講學士之名﹐後置大學士﹐以宰相領之﹐並有修撰﹑校理﹑直院之職。貞元中﹐增置校書﹑正字。梁氏都汴﹐貞明中﹐以今古長慶門東北小屋十數間爲三館﹐湫隘卑庳﹐周廬徼道在旁﹐衛士騶卒喧雜﹐每受詔有所撰述﹐徙它所以就之。太宗卽位﹐因臨幸周覽﹐曰「若此之陋﹐何以待天下賢俊耶﹖」卽日詔有司﹐度左升龍門東北車府地爲三館﹐楝宇宏大﹐自舉役﹐車駕再臨視﹐勞賜工卒。又令作園囿﹐植卉木﹐引金水河以注焉。西序啟便門通乾元殿﹐以俟行幸。三年春﹐新館成﹐賜名崇文院。悉遷西館書分布西廊﹐爲昭文書庫﹐南廊爲集賢書庫。西廊爲經史子集﹐南廊爲史館書庫。初平蜀得書一萬三千卷﹐平江左又得二萬卷﹐參以舊書﹐爲八萬卷﹐凡六庫﹐皆周雕木架﹐靑綾帕冪之。昭文館﹑集賢殿大學士﹐監修國史﹐常以宰相兼領。此外有史館修撰﹑直史館﹑集賢院直學士﹑校理之名。淳化中﹐復置直昭文館﹑直集賢院﹐亦有修國史﹑崇文院檢討﹑編修﹑祗候﹐皆無定員﹐不常置。

同上

太宗讀太平禦覽

大宗詔諸儒編故事一千卷﹐曰《太平總類》。文章一千卷﹐曰《文苑英華》。小說五百卷﹐曰《太平廣記》。醫方一千卷﹐曰《神醫普救》。《總類》成﹐帝日覽三卷﹐一年而讀周﹐賜名曰《太平禦覽》。

同上

太宗贊日本頗有古道

太平興國八年﹐日本國僧奝然至﹐言其國王傳襲六十四世矣。文武僚吏﹐皆是世官。上顧宰臣等曰「此蠻夷耳﹐而嗣世長久﹐臣下亦世官﹐頗有古道。中國自唐季﹐海內分裂﹐五代世數尢促。又大臣子孫鮮能繼述父祖基業。朕𨿽徳不及往聖﹐然而孜孜求治﹐未嘗敢自暇逸﹐深以畋遊聲色爲戒。所冀上穹降鑑﹐亦爲子孫長久計﹐使皇家運祚永久﹐而臣僚世襲祿位。卿等各思盡心輔朕﹐無使遠夷﹐獨享斯美。」

同上

太宗重內外制之任

太宗尢重內外制之任﹐每命一舍人﹐必咨詢宰輔﹐求才實兼美者﹐先召與語﹐觀其器識﹐然後授之。嘗謂近臣曰「詞臣之選﹐古今所重﹐朕嘗聞人言﹐朝廷命一舍人﹐六姻相賀﹐諺以謂一佛出世﹐豈容易哉﹖郭贄﹐南府門人﹐朕初卽位﹐以其樂在詞筆﹐遂命掌誥﹐頗聞制書一出﹐人或哂之﹐亦其素無時望﹐不稱厥任﹐朕亦爲之靦顏﹐業已進用﹐亦終不令入翰苑。後因覽《唐書》故事﹐見其多自卑位作學士者﹐遂令杜鎬檢閱錄唐朝學士﹐不拘品秩﹐自校書正字畿尉至尙書﹐皆得爲之。」會光祿丞尹少連上書﹐引馬周遇太宗事﹐其詞多捭闔﹐上異其才﹐召試何以措刑論﹐文理可觀﹐卽欲超擢﹐詢及樞宰﹐無有知少連名者﹐慮不協時望﹐遂止。蘇易簡薦吳人浚儀尉周亨俊拔可任﹐因禦試貢舉人﹐遂令亨考校﹐臨觀與語﹐以察器局﹐俾易簡索其文章﹐得《白花鷹賦》﹐以比張茂先《鷦鷯》之作﹐文彩亦可尙。上意其非大器也﹐語易簡曰「且可令序遷京秩﹐更徐觀之。」攺光祿寺丞﹐月餘﹐暴遇疾卒。上之衡鑑精審如此。

同上

太宗論內患外憂

太宗嘗謂侍臣曰「國若無內患﹐必有外憂﹔若無外憂﹐必有內患。外憂不過邊事﹐皆可預爲之防。惟姦邪無狀﹐若爲內患﹐深可懼焉。」帝王當合用心於此。

同上

太宗欲蠲租稅不果

太宗初卽位﹐幸左藏庫﹐視其儲積﹐語宰相曰「此金帛如山﹐用何能盡﹖先皇居常焦心勞慮﹐以經費爲念﹐何其過也﹗」薛居正等聞上言﹐皆喜。其後徵晉陽﹐討幽薊﹐歲遣戍邊﹐用度寖廣﹐鹽鐵榷酤﹐關市礬茗之禁彌峻。太宗嘗語近臣曰「俟天下無事﹐當盡蠲百姓稅。」終以多故﹐不果。

同上

太宗不許大臣具艸

故錢侯若水言﹕至道中﹐嘗知樞密﹐太宗嘗召至玉華殿議邊事﹐議旣定﹐向敏中取紙筆將批之﹐上曰「卿大臣﹐不當自作文。李揆在外否﹖」卽召入﹐授其意﹐令具艸之。揆﹐副承旨也。

同上

太宗獎勵循吏

太宗畱心政事﹐淳化五年﹐自署一幅云「勤公潔己﹐奉法除姦﹐惠愛臨民﹐始可稱良吏。本官有俸﹐並給見緡。」凡手札三十餘通﹐命有司擇京朝官之有課最者賜之。殿中丞李虛己以循良淸白預其選﹐得知遂州﹐虛己作敍感詩以獻﹐自陳祖母年八十餘﹐喜聞其孫中循吏之目。上喜甚﹐批紙尾云「吾眞得良二千石矣。」賜錢五十萬以遺祖母﹐翌日﹐對宰相言及之﹐云「已與五十緡。」宰相曰「前日所賜蓋五百緡。」上曰「此誤也﹐不可以追攺。」虛己父寅﹐舉進士﹐年六十餘﹐以母老﹐求致仕﹐得著作佐郎﹐有詞學﹐淸苦。虛己亦純學篤愼﹐家極貧﹐𨿽至尊之誤筆﹐乃天之所賜﹐如郭巨得金﹑黃尋飛錢之比歟﹖然自是詔合門﹐不得受羣臣詩賦雜文之獻﹐欲自薦者﹐授文於中書宰臣﹐第其臧否上之。

同上

太宗以唐莊宗爲鑑戒

太宗淳化五年《日曆》載﹐上謂侍臣曰「聽斷天下事﹐直須耐煩﹐方盡臣下之情。昔莊宗可謂百戰得中原之地﹐然而守文之道﹐可謂懵然矣。終日湛飲﹐聽鄭衛之聲﹐與胡家樂合奏﹐自昏徹旦﹐謂之聒帳。半酣之後﹐置畎酒篦﹐沈醉射弓﹐至夜不已﹐招箭者但以物擊其銀器﹐聲言中的。與徘優輩結十弟兄﹐每略與近臣商議事﹐必傳語伶人﹐敍相見遲晚之由。縱兵出獵﹐涉旬不返﹐於優倡猱雜之中﹐復自矜寫春秋﹐不知當時刑政如何也﹖」蘇易簡書於《時政》曰「上自潛躍以來﹐多詳延故老﹐問以前代興廢之由﹐銘之於心﹐以爲鑑戒。」上來數事﹐皆史傳不載﹐秉筆之臣﹐以記錄焉。

同上

太宗以劍舞懼敵

太宗將討太原﹐選軍中驍勇趫捷者數百人﹐教以舞劍﹐皆能擲劍髙丈餘﹐袒裼跳躍﹐以身左右承之﹐妙絕無比﹐見者莫不震懼。會北戎使至﹐宴便殿﹐因令劍舞者數百人﹐科頭露股﹐揮劍而入﹐跳擲承接﹐霜鋒雪刃﹐飛舞滿空﹐戎使懼形於色﹐淮海國王錢俶等驚懼不敢仰視。俶言於上曰「此《尙書》所謂『如熊如羆﹐如虎如貔』者也。」上甚悅﹐及親徵﹐每巡城督戰﹐必令前導逞技﹐賊乘城望之﹐破膽。

同上

太宗作上淸宮

太宗詔作上淸宮﹐謂左右曰「朕在藩時﹐太祖特鐘友愛﹐賞賫不可勝紀﹐今悉貿易以作一宮﹐爲百姓請福﹐不令費庫物。」王沔曰「土木之作﹐必有勞費﹐不免取百姓脂膏耳。」上嘿然。旣營繕﹐命中人董役﹐役夫常不滿三千人﹐三司率多移撥三五百人給它作。中人言於上﹐上曰「有司所須之人﹐皆要切﹐汝當自與計議圓融﹐勿令有妨。」旣而數年功不就﹐言事者多指之﹐遂令罷役。歲餘﹐內道場與道流言及之﹐上卽令出南宮舊金銀器數萬兩﹐鬻於市以給工錢﹐訖其役。宮成﹐常服一詣﹐焚香而已。

同上

太宗以彊弓示威

至道初﹐李繼遷遣其大校張浦入貢。上禦便殿﹐召衛士數百輩﹐習射禦前﹐所挽弓皆一石五斗以上。先是﹐賜繼遷一弓﹐皆一石六斗﹐繼遷但以朝廷威示戎虜﹐識非人方所能挽﹐至是﹐衛士皆引滿平射﹐有餘力。上問浦﹕「戎人敢敵否﹖」浦曰「藩部弓弱矢短﹐但見此長大﹐固已逃遁﹐豈敢拒敵﹖」上悅﹐後以浦爲鄭州防禦使﹐畱京師。

同上

修河橋

有司歲調竹索以修河橋﹐其數至廣﹐太宗曰「渭川竹千畝﹐與千戶侯等﹐自河渠之役歲調寖廣﹐民間竹園率皆蕪廢﹐爲之柰何﹖」呂端曰「芟葦亦可爲索﹐後唐莊宗自揚畱口渡河﹐爲浮梁﹐用葦索。」上然之﹐分遣使臣詣河上刈葦爲索﹐皆脆不可用﹐遂寢。當莊宗渡河﹐蓋暫時濟師也。

同上

太宗善書

太宗善飛白﹐其字大者方數尺﹐善書者皆伏其妙。又小艸特工﹐語近臣曰「朕君臨天下﹐亦何事筆硯﹖但心好之﹐不能捨耳。江東人多稱能艸書﹐累召誥之﹐殊未知向背﹐但塡行塞白﹐裝成卷帙而已。小艸字學難究﹐飛白筆勢難工﹐吾亦恐自此廢絕矣。」以數十軸藏祕府。

同上

修太宗實錄

咸平初﹐修《太宗實錄》﹐命錢若水主其事。若水舉給事中柴成務﹑起居舍人李宗諤﹐侍禦史宗度洎予及職方員外郎吳淑。上指宗諤曰「自太平興國八年已後﹐昉皆在中書﹐日事史策﹐本憑直筆﹐儻子爲父隱﹐何以傳信於後代乎﹖」除宗諤不許﹐余悉可之。

《類苑》卷三

編次太宗法書

太宗善艸﹑隸﹑行﹑八分﹑篆﹑飛白六體﹐皆極其妙﹐而艸書尢奇絕。今上悉賂求編次﹐凡三十餘卷﹐以於闐玉水晶檀香爲軸﹐靑紫綾摽文綿絳﹐黃綃帕﹐金漆櫃﹐作龍圖閣於含元殿之西南隅以藏之。頻召近臣觀覽稱嘆﹐上自作《太宗聖文神筆頌》﹐親書刻碑﹐以美其事。碑陰列其部袟名題﹐以墨本賜迎臣焉。

同上

蘇易簡最被恩遇

蘇易簡爲學士﹐最被恩遇。初與賈黃中﹑李沆同時上擢﹐黃中﹑沆參知政事﹐以易簡爲中書舍人﹐充承旨﹐並賜白金三千兩﹐諭旨曰「朕之待卿﹐非必執政而爲重矣。」上作五七言詩各一首賜之﹐爲眞艸行三體﹐刻於石。又飛白書「玉堂之署」四字以賜本院﹐今龕於堂南門之上。易簡以禦三體書石本﹐分遺祕書監李至及從祖修撰江陵公洎梁周翰﹐知制誥柴成務﹐呂佑之﹐錢若水﹑王旦﹐直祕閣潘愼修﹐翰林侍書王著﹐侍讀呂文仲等凡十五人。及召至等宴於翰林﹐以觀神筆之迹﹐上遣內可供擬坐客﹐各賦詩。宰相李昉等亦以詩貽易簡﹐易簡悉以奏禦。上謂昉等曰「易簡以卿等詩來上﹐有以見儒墨之盛﹐而學士之光也﹐可別錄一本進入。」以其本賜易簡。

《類苑》卷六

郭進

郭進少以壯勇﹐依漢祖於太原﹐開國﹐歷刺史﹑團練使。國初﹐遷洛水防禦使﹐爲西山巡檢﹐以扞太原。進禦軍嚴而好殺﹐部下整肅﹐每帥師入晉境﹐無不克捷﹐太祖因遣戍西山﹐必語之曰「汝輩當謹奉法﹐我猶赦汝﹐郭進殺汝矣。」嘗擇禦龍官三十人隸麾下押陣﹐適與晉人戰﹐多退卻﹐進斬十餘人。奏至﹐上方禦便殿閱武﹐厲聲曰「禦龍官千百人中始選擇得一二﹐而郭進小違節度﹐遽殺之﹐誠如此龍種健兒﹐亦不足供矣。」潛遣中使諭進曰「恃其宿衛親近﹐驕倨不稟令﹐戮之甚得宜矣。」進感泣﹐由是一軍精勇無敵。上爲治第﹐令廳堂悉用﹖瓦﹐有司言﹐親王公主始得用此。上曰「進事國盡忠﹐我待之豈不比吾子﹐有何不可哉﹖」太宗徵太原﹐北戎自石嶺關入援﹐進大破之﹐獻俘行在﹐暴於城下﹐並人喪气﹐遂約降。進功髙負气﹐監軍田欽祚所爲不法﹐進屢以語侵之﹐欽祚心銜﹐因誣以佗事﹐進不能甘﹐自縊死。太宗微知之﹐黜欽祚﹐終其身不復用。

同上

竇偁面叱賈琰

竇偁爲晉府賓佐﹐後至左諫議大夫﹑參知政事。僖起居郎﹐儼文甚髙﹐皆有集在祕閣。偁亦有文﹐爲晉府記室。賈琰爲判官﹐每諸王宗室宴集﹐琰必怡聲下气﹐動息褒贊﹐諂辭捷給﹐偁叱之曰「賈氏子﹐何巧言令色之甚﹖獨不懼於心邪﹗」太宗甚怒﹐白太祖﹐斥出爲涇州節判。後卽位﹐思之﹐召爲樞密直學士﹐數月參政﹐中謝﹐語之曰「汝知何以及此﹖」偁曰「陛下以臣往年霸府遭逢所至耳。」上曰「不然﹐以卿嘗面折賈琰﹐故任卿左右﹐思聞直言耳。」

同上

董遵誨

董遵誨父宗本﹐嘗爲隨州將﹐太祖微時往依﹐宗本令與遵誨遊。常共臂鷹逐兔﹐小不如意﹐爲遵誨所辱﹐太祖遂辭去﹐宗本固畱﹐厚給遣之。卽位之初﹐訪求遵誨﹐遵誨欲自殺﹐其妻止之﹐曰「等死﹐亦未晚耳。萬乘之主﹐豈念舊惡﹖將因禍致福﹐豈可測哉﹖」遵誨感其言﹐幅巾見於便殿﹐叩頭請死。上笑曰「汝昔日豪蕩太過﹐我方將任汝事。」卽命左右掖起﹐賜冠帶﹐設食案﹐賜食上前。語及舊故歡笑﹐以爲通遠軍使﹐專委一面之事﹐市租悉以給軍用﹐不藉於有司。每歲賜予無數﹐幕府許自辟署﹐選精甲數千人﹐隸麾下﹐不復更代。隔歲以春夏令歸﹐營省妻子。遵誨至﹐申嚴邊候﹐鎭撫蕃部﹐號令如一﹐戎族之彊盛者﹐倚爲腹心﹐有謀爲寇者﹐必立以告﹐發所部襲之﹐剪滅無噍類。凡再出師﹐大克捷﹐黨項諸羌﹐畏威惕息。養馬數千匹﹐擇其良以入貢﹐親僕數百人﹐皆厚給衣食﹐日夕馳射畋獵﹐擊鞠呼盧﹐飲食作鼓吹爲樂。羌中動靜﹐實時知之﹐朝廷不復西顧。歲時﹐其親表押馬來獻﹐上必召問遵誨晨夕所爲﹐擊節大喜曰「是能快活也。」多解服禦衣物珠貝珍異以爲賜﹐遵誨捧之﹐未嘗不泣下。三數歲一來朝﹐賜食禦前﹐笑語移晷﹐賜禦膳羊﹐上樽酒﹐皆五百數﹐金帛累萬﹐復遣去。終太祖朝﹐不易其任。末年﹐稍遷羅州刺史﹐有判官者﹐因朝廷訪利害﹐上言通遠軍養兵﹐每歲轉運使調發內地錢粟﹐勞費民力﹐本軍關榷之入﹐自可市糴給用。上遣錄判官所奏﹐下本軍﹐及申約外﹐計凡歲調如故﹐不得竊議市租﹐徙判官於佗郡。遵誨感激流涕﹐左右皆泣。

《類苑》卷七

李沆

公嘗言﹕李丞相沆重厚淳質﹐言無枝葉﹐善屬文﹐識治體﹐好賢樂善﹐爲丞相﹐有長者之譽。頗通釋典﹐尢厭榮利﹐世務罕以嬰心。其自奉甚薄﹐所居陋巷﹐廳事無重門﹐其偪下已甚﹐頹垣壞壁﹐沆不以屑慮。堂前藥欄壞﹐妻戒守舍者勿令葺﹐以試沆。沆朝夕見之﹐經月﹐終不言。妻以語沆﹐沆笑謂其弟維曰「豈可以此動吾一念哉﹖」家人勸治居第﹐未嘗答。維與言﹐因語次及之﹐沆曰「身食厚祿﹐時有橫賜﹐計囊裝亦可以治第。但念內典以此世界爲缺陷﹐安得圓滿如意﹐自求稱足﹖今市新宅﹐須一年繕完﹐人生朝暮不可保﹐又豈能久居﹖巢林一枝﹐聊自足耳﹐安事丰屋哉﹖」後遇疾﹐沐浴右脇而逝﹐時盛暑﹐停屍七日﹐室中無穢气﹐亦履行之報也。沆在相位﹐接賓客常寡言。馬亮與沆同年生﹐又與維善﹐語維曰「外議以大兄爲無口匏。」維乘間嘗達亮語﹐沆曰「吾非不知也﹐然今之朝士﹐得升殿言事﹐上封論奏﹐了無壅蔽﹐多下有司﹐皆見之矣。若邦國大事﹐北有彊虜﹐西有戎遷﹐日旰條議﹐所以備禦之策﹐非不詳究。薦紳中如李宗諤﹑趙安仁﹐皆時之英秀﹐與之談﹐猶不能啟發吾意。自余通籍之子﹐坐起拜揖﹐尙周章失措。卽席必自論功最﹐以希寵獎﹐此有何策而與之接語哉﹖苟屈意妄言﹐卽世所謂籠罩﹐籠罩之事﹐僕病未能也。爲我謝馬君。」沆常言﹐居重位﹐實無補萬分﹐惟中外所陳利害﹐一切報罷之﹐惟此少以報國爾。朝廷防制﹐纖悉備具﹐或徇所陳請施行一事﹐卽所傷多矣。此蓋陸象先「庸人擾之」之論也。

範質識大體

範質初作相﹐與馮道同堂﹐道最舊宿﹐意輕其新進﹐潛視所爲。質初知印﹐當判事﹐語堂吏曰「堂判之事﹐並施簽表﹐得以視而書之﹐慮臨文失誤﹐貽天下笑。」道聞嘆曰「眞識大體﹐吾不如也。」質後果爲名相。

《類苑》卷九

不信異端

李司空家﹐累世不置佛堂﹐不畜內典經文。王似宗家﹐不然楮鏹﹐祀其先人﹐酒炙而已。

同上

竇儀不攻人之短

竇儀﹐開寶中爲翰林學士﹐時趙普專政﹐帝患之﹐欲聞其過。一日召儀﹐語及普所爲多不法﹐且譽儀早負才望之意。儀盛言普開國勛臣﹐公忠亮直﹐社稷之鎭。帝不悅﹐儀歸﹐言於諸弟﹐張酒引滿﹐語其故曰「我必不能作宰相﹐然亦不詣朱崖﹐吾門可保矣。」旣而召學士盧多遜﹐嘗有憾於普﹐又喜於進用﹐遂攻普之短﹐果罷相﹐出鎭河陽。普之罷甚危﹐賴以勛舊脫禍。多遜遂參知政事﹐作相。太平興國七年﹐普復入相﹐多遜有崖州之行﹐是其言之驗也。儀弟儼﹑侃﹑偁﹑僖﹐並舉進士﹐父禹鈞﹐範陽人﹐爲左諫議大夫致仕﹐諸子皆成名﹐士風家法﹐爲一時之表。馮道贈禹鈞詩云「燕山竇十郎﹐教子有義方。靈椿一株老﹐仙桂五枝芳。」人多傳誦。儀至禮部尙書﹐儼至禮部侍郎﹐皆爲翰林學士﹔侃左補闕﹔偁爲晉府賓佐﹐後至左諫議大夫﹐參知政事﹔僖起居郎。儼文甚髙﹐皆有集﹐在祕合。偁亦有文﹐爲晉府記室。

《類苑》卷十一

潘承裕

潘承裕﹐建安人﹐有才識﹐名重於州裏。王延政建國﹐欲以爲相﹐承裕力諫其僭號﹐不受僞署﹐延政將殺之﹐慮失人心﹐囚於私第。江南平建州﹐甚禮重之﹐以爲禮部侍郎﹐判福建道。凡一道之徵租﹑獄刑﹑選舉人物﹐皆取決焉。告老﹐以尙書致仕﹐歸洪州西山。子愼修﹐亦爲要官﹐臺城危蹙﹐入都爲置宴使﹐館懷信驛﹐時後主弟從鎰先入貢﹐亦畱驛中。每王師克捷﹐外庭入賀﹐邸使督金帛之獻﹐愼修獨建議﹐以國將亡﹐而旅賀非禮﹐但奉方物﹐以待罪爲名﹐斯可也。太祖大喜﹐謂使者有禮﹐立遣易供帳物﹐加賜牢醴﹐深嘆重之。

《類苑》卷十三

馮起

馮起﹐父炳﹐有淸節﹐任知雜卒。起官﹐僦捨圃田。時侍禦史趙承嗣掌市徵﹐炳歷任憲府﹐承嗣以官聯﹐素重之。屢往見起﹐知其賃廡﹐爲出己俸百千市之﹐起固辭不受。未幾﹐承嗣以姦贓敗﹐棄市﹐由是名聞。於是蘇易簡在翰林﹐夜召語及此事﹐太宗因此知起名﹐後擢知制誥。

同上

李至

李至爲參知政事﹐今上初卽位﹐朝士韓見素﹑彭繪﹑淳於雍等數人﹐連乞致仕﹐上頗訝之﹐謂宰相曰「搢紳中多求退迹﹐何也﹖」至對曰「退迹者幾何人﹖躁進者蓋甚眾矣。」上默然。後或引疾者﹐皆遂其請﹐亦仁者之言也。

《類苑》卷十五

更攺禮記月令篇次序

《禮記﹖月令篇》﹐舊第四﹐鄭玄注﹐孔穎達作疏﹐皆依此篇。自開元中﹐李林甫受詔﹐與學者重加增損﹐多所攺易舊文﹐升其篇居第一﹐至今用之。李至任祕書監日﹐因召對﹐言其事。至道末﹐遂下館閣議﹐胡旦艸議狀﹐取鄭﹑李二家對駁之﹐凡數百言﹐攻林甫之失。兼云「貢舉三禮﹐所試用孔疏﹐而文注乃用林甫﹐甚相矛盾﹐請復用鄭玄爲是。」宰相呂端不能決﹐報罷之。後至參政﹐亦不能釐正其事。

同上

諸監鑪鑄錢

江南因唐舊制﹐饒州置永平監鑄錢﹐歲六萬貫。江南平﹐增爲七萬貫﹐常患銅少。張齊賢任轉運使﹐求得江南舊承旨丁釗﹐盡知信﹑建等州各銅鉛處﹐齊賢卽調發丁夫采之。初年增十數倍﹐明年得銅鉛八十五萬斤﹐錫六十萬斤﹐因雜爲鉛錫錢鑄三十六萬貫﹐以釗爲殿前承旨﹐領三州銅山。先是永平監所鑄錢﹐用開通元寶錢法﹐肉好周郭精好。至是雜用鉛錫﹐兼失古制﹐數𨿽增而錢惡。其後信州鉛山縣出銅無算﹐常十餘萬人采鑿﹐無賴不逞之徒﹐萃於淵藪。官所市銅錢數千餘萬斤﹐大有餘羨﹐而銅山所出益多﹐有司議減銅價﹐鑿山者稍稍引去。饒州官市薪炭不能給鼓鑄﹐分於池州置永寧監﹐建州置永丰監﹐並歲鑄錢二十萬貫﹐以鉛山銅給之。旣有所泄﹐價乃復舊﹐而工徒並集。杭州置保興監﹐凡四監﹐歲鑄百餘萬貫﹐爲極盛矣。唐天寶之制﹐絳﹑揚﹑潤﹑宣﹑鄂﹑蔚﹑益﹑柳十州﹐共置九十九鑪﹐鑄錢一鑪役丁匠三十人。每年六七月停﹐餘十月作十番。一鑪約用銅二萬一千二百三十斤﹐白鑞三千七百九十斤﹐黑錫五百四十斤﹐每鑪鑄錢三千三百貫﹐計一工日可鑄錢三百餘。國家之制﹐一工日千餘﹐用銅鉛鑞之法亦異於古﹐其數𨿽倍﹐而錢稍惡﹐每系擲亦多缺。予在史局﹐因錄唐制與今王丞相﹐後數月﹐有詔暑月諸監減半工﹐蓋主上勤卹之至也。

《類苑》卷二十一

榜刻儀制令四條

孔承恭爲大理正﹐太平興國中上言﹐儀制令云「賤避貴﹐少避長﹐輕避重﹐去避來。」望令兩京諸州於要害處刻榜以揭之﹐所以興禮讓而厚風俗。詔從之﹐處處衢肆刻榜﹐訖今多有焉。

同上

江翺

江翺﹐建安人﹐文蔚之兄子也。爲汝州魯山令﹐邑多曠土﹐連歲枯旱﹐艱食。翺自建安取旱稻一種﹐此稻耐旱﹐繁實可久蓄﹐宜髙原﹐至今邑人多種之﹐歲歲足食。

《類苑》卷二十三

賜衣服

國朝之制﹐文武官諸軍校在京者﹐端午﹑十月旦﹑誕聖節﹐皆賜衣服。其在外者﹐賜中冬衣襖﹐遣使將之。舊制﹐在內者﹐中書﹑樞密﹑察院﹑節度使至刺史﹐諸軍列校以上﹐學士﹑金吾﹑駙馬﹐冬給袍有差。而學士給黃師子錦﹐品極下﹐淳化中﹐攺給盤鵰法錦﹐在暈錦之亞。凡袍錦之品四﹐曰天下樂暈錦﹐以給樞宰﹑親王﹑皇族﹑觀察使以上﹐侍衛步軍都虞候以上﹐節度使。盤鵰法錦﹐以給學士﹑中丞﹑三司使﹑觀察使﹑廂主以上﹐軍頭團練使以上﹐皇族﹑將軍以上﹐駙馬都尉﹐舊宰相。翠毛細錦﹐以給防團刺史﹑軍主軍頭領刺史者。黃師子﹐以給三司副使﹑知開封府﹑審刑﹑登聞﹑龍圖直學士。旋欄錦之品十﹐曰天下樂暈﹐以賜節度﹑觀察使﹑領部署者。次暈錦﹐以賜尙書以上及學士管軍者。盤鵰﹐以賜觀察使﹑丞郎。翠毛﹐以賜合門使以上﹑防團刺史管禁軍者。倒仙牡丹﹐以賜刺史以上。方勝宜男﹐賜諸司使領郡以上。盤球云鴈﹐賜諸司使。方勝練鵲﹐賜河北﹑河東﹑陜西轉運使副。餘軍校﹐復有黃師子﹐寶照之品焉。

《類苑》卷二十五。《歲時廣記》卷三十七引首五句。

賜帶

腰帶﹐凡金玉犀銀之品﹐自樞宰﹑節度使賜二十五兩金帶﹐舊用荔枝﹑松花﹑倒仙三品。端拱中﹐詔作瑞艸﹑地球﹑文路方圓胯帶﹐副以金魚﹐賜中書密院。其武臣有宣徽樞密使者﹐仍舊制。學士三司使﹑中丞觀察使﹑管軍四廂主而下﹐賜二十兩金帶。知制誥賜犀帶塗金魚﹐亦嘗賜金飾牯犀﹐副以金魚﹐非常例。凡面賜紫者﹐給犀帶。賜緋者﹐塗銀寶瓶帶。其賜伎術官﹐𨿽紫綠﹐皆給銀帶。出使賜金束帶﹐雨數如其官秩﹐刺史而上受邊寄者﹐辭日亦賜二十兩金束帶。其赴任者﹐出賜塗金銀帶。諸司使至崇班﹐出爲邊城鈐轄者﹑都監者﹐亦賜金束帶﹐十五兩﹑十二兩凡二等。惟駙馬都尉初選尙﹐賜白玉帶。自親王皇族皆許通服工夫金帶﹐雕玉﹑白玉﹑通犀﹑牯犀等帶。

《類苑》卷二十五

賜鞍轡

鞍轡﹐除乘輿服﹐黃金﹑白玉﹑雕玉﹑玳瑁﹑眞珠等鞍﹐垂六鞘轡﹐有三頷﹐諸王或賜金鞍者得乘之。宰相﹑使相賜繡寶百花韉﹐八十兩鬧裝銀裹銜鐙。參政﹑副樞﹑宣徽﹑節度使﹑駙馬﹐繡盤鳳雜花韉﹐七十兩陷銀銜鐙。學士﹑中丞﹑三司使﹑觀察使﹐麻皮錦韉﹐五十兩撤皇素銜鐙。復有三十兩決束鞍﹐以賜東宮官屬。

同上

憲銜

唐徳宗幸奉天還京﹐應諸州郡衙吏並假憲銜﹐後至有郡王者﹐訖今用之。

同上

勑書樓

太祖朝令天下置勑書樓。

同上

學士預曲宴承旨預肆赦

故事﹐便殿宴勞將帥﹐翰林學士預坐。開寶中﹐閣門使梁迥輕鄙儒士﹐啟太祖以曲宴將相﹐安用此書生輩﹖遂罷之。淳化中﹐蘇易簡爲參知政事﹐始引故事爲請。詔自今後﹐當直學士與樞密直學士並預長春殿曲宴。又引元積《承旨廳記》﹕「禦樓肆赦﹐惟承旨得升丹鳳樓之西南隅。」

《類苑》卷二十六

駕親臨問臣僚

邢昺常被疾﹐請告﹐眞宗親臨問﹐賜藥一奩﹑銀器千兩﹑彩千匹。國朝故事﹐非宗戚將相﹐問疾臨奠﹐帝不親行﹐惟昺與郭贄以恩舊﹐特用此禮﹐儒者榮之。邢止問疾﹐郭上復臨喪。

《類苑》卷二十八

白麻

翰林規制﹐自妃後﹑皇太子﹑親王﹑公主﹑宰相﹑樞密﹑節度使並降制用白麻紙書﹐每行四字﹐不用印。進入後﹐降付正衙宣讀﹐其麻卽付中書門下。當日本院官告院取索綾紙﹐待詔寫官告﹐只用麻詞。官告所署﹐中書三司官宣奉行﹐並依告身體式﹐常用閣長一人銜位。

《類苑》卷二十九

江南書籍

雍熙中﹐太宗以板本九經尙多訛謬﹐俾學官重加刊校。史館先有宋臧榮緒﹑梁岑之敬所校《左傳》﹐諸儒引以爲證。祭酒孔維上言﹐其書來自南朝﹐不可案據。章下有司﹐檢討杜鎬引貞觀四年勑﹕「以經籍訛舛﹐蓋由五胡之亂天下﹐學士率多南遷﹐中國經術浸微之致也。今後並以六朝舊本爲正。」持以詰維﹐維不能對。王師平金陵﹐得書十餘萬卷﹐分配三館及學士舍人院﹐其書多讎校精當﹐編帙全具﹐與諸國書不類。

《類苑》卷三十

幹徳鑄印

幹徳三年﹐重鑄中書門下﹑樞密院﹑三司使印。先是﹐舊印緣五代舊文非工﹐至是得蜀鑄印官祝溫集﹐自言其祖思﹐唐禮部鑄印官﹐世習繆篆﹐卽《漢志》所謂屈曲纏繞以摹章者也。臺省寺監及開封﹑興元尹印﹐悉令溫集政鑄。

《類苑》卷三十二

王化基

王化基言﹕任中丞日﹐鞫祖吉獄﹐吉知晉州﹐受賕事敗。詢其土豪王某者云「吾小民﹐見州將貧乏﹐相醵率爲一日之壽﹐豈知其犯法哉﹖」悵嘆不已。化基詰其前後郡守﹐王某言﹐三十年已來﹐惟梁都官不受一錢﹐余無免者。乃梁勗也。勗﹐漢幹佑中司徒詡下進士及第﹐有文詞﹐太祖欲令知制誥﹐爲時宰所忌﹐遂止。化基言於太宗﹐時勗以老病不任吏事﹐特授華州行軍司馬﹐給郎中俸料。其子昭璉﹐亦舉進士﹐得杭州從事。化基送以詩曰「文章換柱雙枝秀﹐淸白傳家兩地貧。」人多傳誦。

《類苑》卷三十六

幹越亭詩

公言﹕咸平初罷處州赴闕﹐道經饒州余幹縣﹐登幹越亭﹐前瞰琵琶洲﹐後枕思禪寺﹐林麓森郁﹐千峯競秀﹐眞天下之絕境。古今畱題者百餘篇。張祜云「扁舟亭下駐煙波﹐十五年遊重此過。洲觜露沙人渡淺﹐風梢藏行鳥啼多。層欄漲水痕猶在﹐古板題詩字已訛。況是髙秋正圓月﹐可堪聞聽異鄕歌。」劉長卿云「天南愁望絕﹐亭下柳條新。落日獨歸鳥﹐孤舟何處人﹖生涯投越嶠﹐世業陷胡塵。艸色迷徵路﹐鶯聲傍逐臣。秦臺悲白首﹐楚渚怨靑蘋。杳杳鐘陵暮﹐悠悠鄱水春。獨醒翻取笑﹐直道不容身。得罪風霜苦﹐全生天地仁。靑山數行淚﹐滄海一窮鱗。流落機心盡﹐空憐鷗鳥親。」二篇絕唱也。

《類宛》卷三十七

雍熙以來文士詩

公言﹕自雍熙初歸朝﹐迄今三十年﹐所聞文士多矣﹐其能詩者甚鮮。如侍讀兵部﹐夙擅其名﹐而徐鉉﹑梁周翰﹑黃夷簡﹑範杲皆前輩。鄭文寶﹑薛映﹑王禹偁﹑吳淑﹑劉師道﹑李宗諤﹑李建中﹑李維﹑姚鉉﹑陳堯佐﹐悉當時儕流。後來之著聲者﹐如路振﹑錢熙﹑丁謂﹑錢易﹑梅詢﹑李拱﹑蘇爲﹑朱嚴﹑陳越﹑王曾﹑李堪﹑陳詁﹑呂夷簡﹑宋綬﹑邵煥﹑晏殊﹑江任﹑焦宗古。布衣有錢塘林逋﹑縉雲周啟明。錢氏諸子有封守惟濟﹑供奉官昭度。鄕曲有今南鄭殿丞兄故黎州家君﹐及髙安簿覺宗人字牧之子。並有佳句﹐可以摘舉﹐而錢惟演﹐劉筠特工於詩﹐其警策殆不可遽數。自兵部而下﹐公之所嘗舉﹐今略記之。兵部《春望》云「杳杳煙蕪何處盡﹐搖搖風柳不勝垂。」《江行》云「新霜染楓葉﹐皓月借蘆花。」《嘉陽川》云「靑帝已教春不老﹐素娥何惜月長圓。」《元夜》云「雲歸萬年樹﹐月滿九重城。」徐鉉《遊木蘭亭》云「蘭煙破浪城陰直﹐玉勒穿花苑樹深。」《觀習水戰》云「千帆日助陰山勢﹐萬里風馳下瀨聲。」《病中》題云「向空咄咄頻書字﹐舉世滔滔莫問津。」《謫居》云「野日蒼茫悲鵬捨﹐水風陰濕獘貂裘。」《陳祕監歸泉州》云「三朝恩澤馮唐老﹐萬里江關賀監歸。」《宿山寺》云「落宿依樓角﹐歸云擁殿廊。」梁周翰《應制》云「百花將盡牡丹拆﹐十雨初晴太液春。」黃夷簡《題人山居》云「宿雨一番蔬甲拆﹐春山幾焙茗旗香。」範杲《講聖》云「千里版圖來浙右﹐一聲金鼓下河東。」鄭文寶《春郊》云「百艸千花路﹐華風細雨天。」《重經貶所》云「過關已躍樗蒲馬﹐誤喘猶驚顧兔屏。」《洛城》云「星沈會節歌鐘早﹐天半上陽煙樹微。」《張靈州》云「越絕曉殘蝴蝶夢﹐單於秋引畫龍聲。」《長安送別》云「杜曲花光濃似酒﹐灞陵春色老於人。」《送人歸湘中》云「滿帆西日催行客﹐一夜東風落楚梅。」《南行》云「失意慣中遷客酒﹐多年不見侍臣花。」《淒靈》云「舊井霜封仙界橘﹐雙溪晴落海邊鷗。」《送人知韶州》云「人辭碧落春風晚﹐花老朱陵古渡頭。」《永熙陵》云「承露气淸駒送日﹐觚稜人靜鳥呼風。」《邊上》云「鬢間相似雪﹐峯外寂寒煙。」薛映《送人鄂州》云「黃鵠晨霞傍樓起﹐頭陀秋艸繞碑荒。」吳淑《送朱致政》云「浴殿夜涼初閣筆﹐渚宮歲晚得懸車。」劉師道《寄別》云「南浦未傷春艸碧﹐北山仍愧曉猿驚。」《與張泌》云「久師金馬客﹐勍敵玉溪生。」《荷花》云「有路期奔月﹐無媒與嫁春。」《殘花》云「金穀路塵埋國艷﹐武陵溪水泛天馨。」《寄陳龍圖》云「城瞻北斗天何遠﹐夢斷南柯日未沈。」《嘆世》云「野馬飛窗日﹐酰雞舞甕天。」《春雪》云「靑帝翠華沈物外﹐素娥孀影弔云端。」又《雪》云「三千世界銀成色﹐十二樓臺玉作層。」《湘中》云「逝波帝子魂何在﹖芳艸王孫怨未歸。」李宗諤《春郊》云「一溪晚綠浮鸂﹖﹐萬樹春紅叫杜鵑。」《蘇承旨》云「金鸞後記人爭寫﹐玉署新牌帝自書。」李建中《送人》云「山程授館聞鴻夜﹐水國還家欲雪天。」李維《渚宮亭》云「故宮芳艸在﹐往事暮江流。」《朱致政》云「淸朝納祿猶彊健﹐白首還鄕正太平。」《和人贈馬太保》云「轉眄回巖電﹐分須磔蝟毛。」《寄洪湛》云「謫去賈生身健否﹖秋來潘嶽鬢斑無﹖」姚鉉《錢塘郡》云「疏鐘天竺曉﹐一鴈海門秋。」陳堯佐《潮州徵還》云「君恩來萬里﹐客路出千山。」《送種放》﹕「風樵若邪路﹐霜橘洞庭秋。」《送朱荊南》云「部吏百亟通爵裏﹐從兵千騎屬鞬橐。」錢熙《送人金陵拜掃》云「鶴歸已攺新城郭﹐牛臥重尋舊墓田。」丁謂《和錢易》云「珊瑚新筆架﹐雲母舊屏風。」《送章南安》云「梅花過嶺路﹐桃葉渡江舡。」《章明州》云「泣珠泉客通關市﹐種玉仙翁寄版圖。」《陳荊南》云「楚呼夢云鈴閣密﹐郢人歌雪射堂開。」錢易《畫景》云「雙蜂上簾額﹐獨鵲裊庭柯。」《芭蕉》云「綠章封奏緘初啟﹐靑鳳求皇尾乍開。」梅詢《陰陵》云「千重漢圍合﹐一夜楚歌聲。」李拱《春題村捨》云「犬眠花影地﹐牛牧雨聲坡。」蘇爲《湖亭》云「春波無限綠﹐白鳥自由飛。」《劉端州》云「夜浪珠還浦﹐春泥象印蹤。」朱嚴《贈徐常侍》云「寓直有誰同騎省﹖立班獨自戴貂冠。」陳越《侍宴》云「十鐘人旣醉﹐九奏鳳來儀。」《與劉從》云「誰哀城下酌﹖不廢洛中吟。」《李秦州》云「擁路東方騎﹐懸腰左顧龜。」王曾《李駙馬拜陵》云「人畏軒臺久﹐春歸雨澤多。」李堪《哭黎州家君》云「桐鄕畱語葬﹐絲路在生悲。」《周建州》云「海月隨帆落﹐溪花繞驛流。」《送人》云「雷風有約春虯振﹐霜雪無情紫蕙枯。」《退居》雲「雨密絲桐潤﹐潮平釣石沈。」陳詁《閒居》云「籠雞對窗語﹐三雀遶門飛。」呂夷簡《早春》云「梅無驛使飄零盡﹐艸怨王孫取次生。」《九日呈梅集仙》云「人歸北闕知何日﹖菊映東籬似去年。」《寒食》云「人爲子推初禁火﹐花愁靑女再飛霜。」宋綬《送人知江陵》云「奇才劍客當前隊﹐麗賦騷人托後車。」《送人洪州》云「江涵帝子翚飛閣﹐山際眞君鶴馭天。」《周賢良》云「楚澤傷春悲鶡鵊﹐長安索米愧侏儒。」邵煥《送晏集賢南歸》云「舡官風破浪﹐關吏鼓通晨。」晏殊《與張臨川》云「籬邊菊秀先生醉﹐桑下鶵嬌稚子仕。」又云「東陽詩骨瘦﹐南浦別魂消。」《章明州》云「騷客江山知有助﹐秦源雞犬更相聞。」《送人洪州》云「衝鬥气沈龍已化﹐置芻人去榻猶懸。」江任《送人》云「珠盤臨路泣﹐斗印入鄕提。」焦宗古《送人遊蜀》云「芳樹髙低啼蜀魄﹐朝云濃淡極巴天。」《贈周賢良》云「南陽客自稱龍臥﹐東魯人應嘆鳳衰。」林逋《湖山》云「片月通蘿徑﹐幽云在石牀。」周啟明《近臣疾愈》云「一丸童子藥﹐五返使人車。」《皇甫提刑》云「鴟夷江上畬田稔﹐牛斗星邊貫索空。」錢惟濟《太一宮醮》云「庭下焚香連宿霧﹐林間鳴佩起棲鸞。」《從駕西巡》云「曉陌壺漿滿﹐春風騎吹長。」《故王第》云「鳳簫通碧落﹐星石辧靈源。」錢昭度《村居》云「黃蜂衙退海潮上﹐白蟻戰酣山雨來。」《大寒》雲「雨被北風須作雪﹐水愁東海亦成冰。」《金陵》云「西北髙樓在﹐東南王气銷。」《梅花》云「東北風吹大庾嶺﹐西南日映小寒天。」《雁》云「三年別館風吹入﹐萬里長沙月照來。」《秋日華山》云「人間路到三峯盡﹐天下秋隨一葉來。」又《鄭殿丞》云「靑鳥幾傳王母信﹐白鵝曾換右軍書。」《將至京》云「近闕已瞻龍虎气﹐思鄕猶望鬥牛星。」家君《黎州赦至》云「山川百蠻國﹐雨露九天書。」《寄遠》云「胡越自爲迢遞國﹐參商元是別離星。」《自遣》云「天上羲輪都易失﹐人間堯歷自難逢。」《哭儲屯田》云「部中軍雨春無潤﹐天上郎星夜殞光。」《感悟》云「頓纓狂走鹿﹐喣沫倦遊鱗。」《心知》云「遠別苦驚云聚散﹐相逢多倍月虧盈。」《自詠》云「剛腸欺竹葉﹐衰鬢怯菱花。」《淚》云「一斑早寄湘川竹﹐萬點空遺峴首碑。」《春晝》云「人歸漢後黃金屋﹐燕在盧家白玉堂。」《寄人》云「世味嫌爲枳﹐時光怨落蓂。」《閒居》云「歌懷飯牛起﹐書憤抱麟成。」《蟬》云「二子自不食﹐三閭何獨淸﹖」《登樓》云「遠水淨林色﹐微云生夕陽。」《詠塵》云「已傷花榻滿﹐休妬畫梁飛。」凡公之所舉者甚多﹐值公病心煩﹐不喜人申問﹐今聊托其十之一二耳。

同上

錢惟演劉筠警句

近年錢惟演﹑劉筠首變詩格﹐學者爭慕之﹐得其標格者﹐蔚爲嘉詠。二君麗句絕多﹐如惟演《奉使塗中》云「雪意未成云著地﹐秋聲不斷鴈連天。」又云「客亭厭見名長短﹐村酒那能辧聖賢。」《送僧遊楚》云「宿舍孤煙起﹐行衣夢雨涼。」《張並州》云「戈矛巡霧夕﹐鐘鼓宴簫晨。」《章衢州》云「平檻曉波吳舫渡﹐邊城春樹越禽飛。」《章南安》云「離人南浦多春艸﹐越鳥棲枝有早梅。」《劉潭州》云「坐激鮮飈湘竹晚﹐樹含涼雨越禽歸。」《李太僕北使》云「漢幟隨移帳﹐燕鴻伴解鞍。」《何袁州》云「疎鐘靜起軍城晚﹐華表雙髙水國秋。」《陳江陵》云「深沈珠网通歸夢﹐紫翠春山接去舟。」《太一宮》云「神庭古柏啼烏起﹐齋室虛簾宿霧通。」《送人》云「思滿離堂酒﹐魂驚客捨烏。」《髙泉州》云「東南一尉宵烽息﹐西北髙樓晚望迷。」《章分寧》云「小雨郊原連苦霧﹐夕陽樓閣照丹楓。」《東封應制》云「羽毛襄野駕﹐宴喜魯郊民。」《送予知處州》云「輕飈使車遠﹐明月直廬空。」《張僕射判河陽》云「繡野桑麻連四水﹐黃堂歌吹擁千兵。」《孫永興》云「魚尾故宮迷艸樹﹐龍鱗平隰自風煙。」《漢武》云「立候東溟邀鶴駕﹐窮兵西極待龍媒。」《公子》云「歌翻南國桃根曲﹐馬過章臺杏葉韉。」《槿花》云「欲作飛煙散﹐猶憐反照遲。」《荷花》云「淚有鮫人見﹐魂須宋玉招。」《禁中鶴》云「天淵風雨多秋思﹐遼海煙波失舊期。」《無題》云「有時盤馬看猶懶﹐盡日投壺笑未回。」又云「春瘦已寬連理帶﹐夜長誰有辟寒金﹖」《元夜》云「千枝火樹連金狄﹐萬里霜輪上璧璫。」《馬延州》云「沃野桑麻涵細雨﹐嚴城鼓角送殘陽。」劉筠《禁直》雲「雨勢宮城闊﹐秋聲禁樹多。」《陜州從事》云「角迥含商气﹐橋長斷洛塵。」《周賢》云「崎嶇一乘傳﹐憔悴五羊皮。」《章南鄭》云「渝舞气豪傳漢俗﹐丙魚味美敵吳鄕。」《李太僕北使》云「惟月卿曹重﹐占星使者賢。」《送僧》云「捲衲城鐘斷﹐榰笻嶽雨餘。」《僧崇惠》云「醉令難同社﹐仙鵝有換書。」《葉金華》﹕「柔桑蔽野鳴雛雉﹐髙柳含風變早蟬。」《劉潭州》云「膝席久虛溫樹老﹐心旌無柰楚風長。」又云「沙禽兩兩穿鈴閣﹐江艸依依接射堂。」《章九隴》云「溪箋未破冰生硯﹐鑪酒新燒雪滿天。」又《周賢良》云「春風亂鶯囀﹐夕霧一鴻冥。」《張嶺南》云「山月愁子﹐風濤怒鱷魚。」《西巡》云「龍駕昌明禦﹐天旗太一神。」《張婺州》云「大野幾星分婺女﹐淸風萬古感顏烏。」《章南安》云「嶺雲夏變梅蒸早﹐越賈秋藏桂蠹多。」《西京首坐》云「榮河帶遶中天闊﹐空樂星懸大士居。」《題雪》云「劉伶醉席梅花地﹐海客仙槎枌樹天。」《利州轉運》云「鴟蹲野芋難爲尹﹐雪積眾鹽久置宮。」《章分寧》云「鶴伴鳴琴聽事晚﹐鳥驚調角武城秋。」《楊處州》云「朱飾兩轓巡屬邑﹐月畱雙筆在中臺。」《閣宿》云「三讓月臨承露掌﹐九雛鳥遶守宮槐。」又云「酒供硯滴濡毫冷﹐火守更籌沃漏長。」《雲月》云「已回鄰面三年粉﹐又結寒絲幾繭冰。」《汾陽道中》云「鼓音記裏繩阡遠﹐舞節鳴鑾玉步徐。」《楊洪州》云「桃葉橫波人共醉﹐劍光牛斗獄常空。」《李秦州》云「右墄獨登溫樹密﹐前旌雙抗嶺雲髙。」《劉潭州》云「洛田荒二頃﹐楚浪漲三篙。」《槿花》云「吳宮何薄命﹖楚夢不終朝。」《宮詞》云「難銷守宮血﹐易斷舞鸞腸。」又云「虹跨層臺晚﹐螢飛下苑涼。」《夏日》云「云容倏變千峯險﹐艸色相沿百帶長。」《新蟬》云「翼薄乍舒宮女鬢﹐蛻輕全解羽人屍。」《公子》云「行庖爨蠟雕胡熟﹐求埒鋪金汗血驕。」《明皇》云「黎園法部兼胡部﹐玉輦長亭更短亭。」《荷花》云「湔裙無限水﹐鄣袂幾多風。」《別墅》云「雲際尋橦技﹐花間笑躄樓。」《無題》云「荷心出水終無定﹐蘿蔓從風莫自持。」又云「藻井風髙蛛壞网﹐杏梁春暖燕爭泥。」《詠梨》云「先時櫻熟煩羊酪﹐遠信梅酸捐瓠犀。」《洞戶》云「密鏁香雲深處戶﹐亂飄梨雪晚來天。」《贈希畫》云「吟余雲散葉﹐話久塵遺毛。」《夕陽》云「塞迥橫煙紫﹐江淸照葉丹。」《閨中》云「籠禽思隴樹﹐洞犬識秦人。」《柳絮》云「平沙萬里經春雪﹐廣陌三條盡日風。」《屬疾》云「風簾鴟嘯廚煙絕﹐月樹烏驚藥杵喧。」《燈夕》云「金吾抱箭催壺水﹐玉宇來風滿砌蓂。」《禁中》云「萬年宮省樹﹐五色帝家禽。」其警句絕多﹐此但所記者耳。

同上

近世釋子詩

公常言﹐近世釋子多任務詩﹐而楚僧惠崇﹑蜀僧希晝爲傑出。其江南僧元淨﹑夢眞﹐浙右僧寶通﹑守恭﹑行肇﹑鑑徵﹑簡長﹑尙能﹑智仁﹑休復﹐蜀僧惟鳳﹐皆有佳句。惠崇《贈裴太守》云「行縣山迎舸﹐論兵雪遶旗。」《髙生山閣》云「勸酒淮潮起﹐題詩楚月新。」《周建州》云「鏁城山月上﹐吹角海鷗驚。」《東林寺》云「鳥歸杉墮雪﹐僧定石沈云。」《光梵師》云「梵容存古像﹐唐語入新經。」《明大師》云「門掩前朝樹﹐心懸別郡峯。」《送李堪》云「秋聲動羣木﹐暮色起千山。」希晝《鴈蕩山》云「長天來月正﹐危木度猿稀。」《答黃桂州》云「來書逢歲闕﹐去夢歷峯危。」《廣南陳轉運》云「春生桂嶺外﹐人在海門西。」《僧東歸》云「帆影先寒雁﹐經聲隱暮潮。」《宋承旨林亭》云「雪澑懸危石﹐棋燈射遠林。」《贈僧》云「漱齒冰溪遠﹐開禪雪屋深。」《送人》云「玉繩天闕遠﹐金柝海城秋。」《句學士》云「曉天金馬路﹐晚歲石霜心。」《寄人》云「山日秋光短﹐江虹晚影低。」《新津尉》云「劍月啼猿苦﹐江沙濯錦寒。」《北宮書亭》云「花露盈虫穴﹐梁塵墮燕泥。」《登上人》云「寄禪關樹老﹐乞食塞城荒。」《僧歸新安》云「風泉舊聽僧窗攺﹐云穴曾行鳥徑殘。」《春山》云「芳樹尋云老﹐孤泉落石危。」《送人南歸海》云「落日橫秋島﹐寒濤兀夜舡。」寶通《題相國寺》云「下朝人帶天香入﹐出定僧迎禦杖來。」守恭《佛迹峯》云「布發人來絕﹐銜花鹿去多。」《朝海峯》云「影落揚侯宅﹐根連覺帝居。」行肇《送僧》云「聽鍚樵停斧﹐窺蟬鳥立槎。」《送人之斳江》云「江聲鰲背出﹐帆影斗邊飛。」簡長《送人歸寧》云「煙壘沈寒角﹐霜空擊怒鵰。」尙能《送僧歸浙右》云「霜洲楓落盡﹐水館月生寒。」《送僧歸四明》云「古寺山光滿﹐重城海气圍。」《送人》云「西風隨雁急﹐寒柳向人疎。」《孫大諫知永興》云「關河虎符重﹐殿閣獸罇閒。」智仁《溪居》云「寒聲病葉落﹐曉色凍雲開。」《僧歸天臺》云「路遙無去伴﹐山疊有啼猿。」《冬夕》云「風窗燈易滅﹐雪屋夜偏寒。」休復《送道士西遊》云「日暮長安道﹐秋深太白峯。」惟鳳《秋日送人》云「去路正黃葉﹐別君堪白頭。」《哭度禪師》云「海客傳遺偈﹐林僧寫病容。」皆公之所舉﹐略記十之二三。公又言﹐因集當代名公詩爲《筆苑》﹐輦下江吳僧聞之﹐竟以詩爲贄﹐擇其善者﹐多寫入《筆苑》中。

同上

唱和聯句

唱和聯句之起﹐其源遠矣。自舜作歌﹐臯繇揚言賡載﹐及栢梁聯句﹐顏延年有和謝監玄暉﹐謝監有《和伏武昌登孫權故城》等篇。梁何遜集中多聯句﹐至唐朝文士唱和聯句固多。元稹作《春深》題二十篇﹐並用家﹑花﹑車﹑斜四字爲韻﹐白居易﹑劉禹錫和之﹐亦同此四字。令狐楚所和詩﹐多次韻﹐起於此。凡聯句﹐或兩句﹑四句﹐亦有對一句﹐出一句者﹐謂之轆轤體。

同上

大言賦

蘇易簡爲學士承旨日﹐太宗親書宋玉《大言賦》賜之。易簡因效玉﹐亦作《大言賦》以獻﹐曰「皇帝書白龍箋﹐作《大言賦》﹐賜玉堂易簡。禦筆煌煌﹐雄辭洋洋﹐瓌瑋博達﹐不可備詳。詔易簡升殿﹐躬指其理﹐嘆宋玉之奇怪也﹐因伏而奏言﹐恨宋玉不與陛下同時。帝曰﹕『噫﹐何代無人焉﹗卿爲朕言之。』易簡曰﹕『聖人興兮告成功﹐登昆侖兮展升中﹐地爲席兮饗祖宗﹐天起籟兮調笙鏞。日烏月兔﹐曜文明也。參旗井鉞﹐嚴武衛也。執北鬥兮﹐奠玄酒也。削西華兮﹐爲石﹖也。迅雷三發﹐出神呼也。流電三激﹐爟火舉也。禮冊獻兮淳風還﹐君百拜兮天神歡﹐四時一周兮萬八千年。泰山夷兮溟海漧﹐圓蓋空兮方輿穿﹐君主之壽兮無窮焉。』」殿上皆呼萬歲﹐上覽之大喜﹐又作《大言賦銘》四句以褒之﹐易簡刻石於院內之北壁。

《類苑》卷三十九

潘佑

大祖嘗諭旨江南﹐令遣使說嶺南歸順。後主令近臣數人作書﹐惟潘佑所作千餘言﹐詞理精當﹐雄富典麗﹐遂用之。江南莫不傳寫諷誦﹐中朝士人﹐多藏其本﹐甚重之﹐眞一時之名筆也。

《類苑》卷四十

趙鄰幾

趙鄰幾善屬文﹐有名於時﹐太宗用知制誥﹐未數旬卒﹐中使護葬。淳化末﹐蘇易簡上言﹐鄰幾有子柬之﹐亦好學﹐善屬文﹐任北地邑﹐佐部送芻粟﹐死塞下﹐家睢陽。鄰幾平生多著文﹐家有遺稿。上遣直史館錢熙往訪之﹐得《補會昌以來日曆》二十六卷﹐文集三十四卷﹐所著《鯫子》一卷﹐《六年帝略》一卷﹐《史氏懋官志》五卷﹐及佗書五十餘卷來上。皆鄰幾點竄之迹﹐令宋州賜其家錢十萬。

同上

徐鍇

徐鍇仕江左﹐至中書舍人﹐尢嗜學該博﹐領集賢學士。校祕書時﹐吳淑爲校理﹐古樂府中摻字者﹐淑多攺爲操﹐蓋章艸之變。鍇曰「非可以一例﹐若漁陽摻者﹐音七鑑反﹐三撾鼓也。禰衡作《漁陽三撾》鼓歌詞云﹕『邊城晏開漁陽摻﹐黃塵蕭蕭白日暗。』」淑嘆服之。又嘗召對於淸暑閣﹐閣前地悉布磚﹐經雨﹐艸生縫中﹐後主曰「累遣薙去﹐雨潤復生。」鍇曰「《呂氏春秋》云﹕『桂枝之下無雜木。』蓋桂味辛螫故也。」後主令於醫院取桂屑數斗﹐勻布縫中﹐經宿艸盡死﹐其博物多識如此。嘗欲注李商隱《樊南集》﹐悉知其用事所出﹐有《代王茂元檄劉稹書》云「喪見躋陵﹐飛走之期旣絕﹔投戈散地﹐灰釘之望斯窮。」獨恨不知灰釘事﹐乃後漢杜篤《論都賦》云「焚康居﹐灰珍奇﹐椎鳴鏑﹐釘鹿蠡。」商隱之雕篆如此。

同上。《類說》《詩話總龜》卷二﹑《歲時廣記》卷十一﹑《夢溪筆談》卷四﹑《埤雅》卷十四節引此文。

錢昭序

錢昭序﹐鄧王俶之族子也。爲如京副使﹐知通利軍。至道初﹐獲赤烏白兔﹐昭序表獻曰「烏乃陽精﹐兔惟陰類。告火徳蕃昌之盛﹐示金方馴服之徵。懿玆希世之珍﹐罕有同時而見。」當時多傳誦。昭序有文詞﹐作數賦﹐自一至十﹐凡十篇﹐甚爲蘇易簡及江陵從祖所傳誦。

《類苑》卷四十

湯悅

湯悅父殷舉﹐唐末有才名。悅本名崇義﹐仕江南爲宰相。建隆初﹐宣祖諱﹐攺姓湯。初在吳爲舍人﹐受詔撰揚州孝先寺碑﹐世宗親往﹐駐蹕此寺﹐讀其文賞嘆。畫江後﹐中主遺悅入貢﹐世宗爲之加禮。自淮上用兵﹐凡書詔多悅之作﹐特爲典贍﹐切於事情。世宗每覽江南文字﹐形於嗟重﹐當時朝臣沈遇﹑馬士元皆以不稱職﹐攺授他官。復用陶谷﹑李昉爲舍人﹐其後擢用扈載﹐率由此也。

同上

陳搏

陳搏﹐譙郡眞源人﹐與老聃同鄕裏﹐生嘗舉進士不第﹐去隱武當山九室巖辟穀練气。作詩八十一章﹐號《指玄篇》﹐言修養之事。後居華山雲臺觀﹐多閉門獨臥﹐經累月至百餘日不起。周世宗召至闕下﹐令於禁中扃戶以試之﹐月餘始開﹐搏熟寢如故﹐甚異之。因問以神仙黃白修養之事﹑飛升之道﹐搏曰「陛下爲天下君﹐當以蒼生爲念﹐豈宜畱意於爲金乎﹖」世宗弗之責﹐放還山﹐令長吏歲時存問。訖太祖朝﹐未嘗召。太宗卽位﹐再召之。雍熙初﹐賜號希夷先生。爲修所居觀﹐畱闕下數月﹐多延入宮中書合內與語﹐頗與之聯和詩什。謂宰相宋琪等曰「陳搏獨善其身﹐不幹勢利﹐眞方外之士。入華山已四十年﹐計其年近百歲﹐且言天下治安﹐故來朝覲﹐此意亦可念也。」遣中使送至中書。琪等問曰「先生得玄默修養之道﹐可以授人乎﹖」曰「搏遁迹山野﹐無用於世﹐神養之事﹐皆所不知﹐亦未嘗習練吐納化形之術﹐無可傳授。擬如白日升天﹐何益於治﹖聖上龍顏秀異﹐有天人之表﹐洞達古今治亂之旨﹐眞有道仁聖之主﹐正是君臣合徳以治天下之時﹐勤行修練﹐無以加此。」琪等表上其言﹐上覽之甚喜。未幾﹐放還山。端拱二年夏﹐令其徒賈徳於張超谷鑿石室﹐室成﹐手書遺表曰「臣搏大數有終﹐聖朝難戀﹐於七月二十九日化形於蓮花峯下張超谷中。」緘封如法﹐至期卒於石室中﹐啟封視之﹐乃預知也。死七日﹐支體猶溫﹐有五色云閉塞洞口﹐終月不散。

《類苑》卷四十一

江直木

江直木﹐隱居廬山﹐有至行。一夕﹐有盜入齋中﹐直木假寐不動﹐淸貧無它物﹐惟持藥鼎而去﹐遺其蓋。直木俟其出戶﹐隨後擲蓋與之。來日謂人曰「器不全成﹐得之安用﹖」報曉雞爲貍所食﹐直木悵然﹐將有以報雞之寃者。來日持百錢坐路隅以俟﹐有持死兔過者﹐卽市之﹐割以祭雞。人或謂直木﹐此非貍。直木曰「亦是其類也。」

同上

種放

種放字明逸﹐河南洛陽人﹐父故吏部令史﹐滿﹐調補長安簿﹐卒官。放七歲能屬文﹐旣長﹐父勗令赴舉﹐放辭以業未成﹐不可妄動。父卒﹐兄數人皆從賦﹐放與母隱終南山豹林谷﹐結艸茅爲廬﹐以講習爲業﹐後生多從之學問﹐得其束脩以自給。著書十卷﹐人多傳寫之。工爲歌詩﹐亦播人口。宋維翰爲陜西轉運使﹐表薦之﹐太宗令本州島給裝錢三萬﹐遣赴闕﹐量其才收用。放詣府受金﹐治行。素與張賀善﹐賀適自秦州從事公累免官﹐居京兆。放詣賀謀其事﹐賀曰「君今赴召﹐不過得一簿尉耳。不如稱疾﹐俟再召而往﹐當得好官。」放然之﹐卽托賀爲奏艸﹐稱疾。太宗曰「此山野之人﹐亦安用之﹖」令本府歲時存問﹐不復召。其母甚賢﹐聞有朝命﹐恚曰「常勸汝勿聚徒講學。身旣隱矣﹐何用文爲﹖果爲人知﹐而不得安處﹐我將棄汝深入窮山矣。」放旣辭疾﹐母悉取其筆硯焚之﹐與放轉詣窮僻﹐人迹罕至。後母卒﹐無以葬﹐遣僮奴持書於錢若水﹑宋湜。若水﹑湜同上言﹐以爲先朝嘗加召命﹐今貧不能葬其母﹐欲以私覿﹐是掠朝廷之美。詔京兆府賜錢三萬﹑帛三十疋﹑粟三十石。咸平末﹐張齊賢知京兆府﹐表薦﹐召爲左司諫﹐直昭文館﹐賜五品服。

《類苑》卷四十二

呂洞賓

呂洞賓者﹐多遊人間﹐頗有見之者。丁謂通判饒州日﹐洞賓往見之﹐語謂曰「君狀貌頗似李徳裕﹐它日富貴皆如之。」謂咸平初﹐與予言其事﹐謂今已執政。張洎家居﹐忽外有一隱士通謁﹐乃洞賓名姓﹐洎倒屣見之。洞賓自言呂渭之後﹐渭四子﹐溫﹑恭﹑儉﹑讓。讓終海州刺史﹐洞賓系出海州房﹐讓所任官﹐《唐書》不載。索紙筆﹐八分書七言四韻詞一章﹐畱與洎﹐頗言將佐鼎席之意。其末句云「功成當在破瓜年」﹐俗以破瓜字爲二八﹐洎年六十四卒﹐乃其讖也。洞賓詩什﹐人間多傳寫﹐有《自詠》云「朝辭百越暮三吳﹐袖有靑蛇膽气麄。三入嶽陽人不識﹐朗吟飛過洞庭湖。」又有「飲海龜見人不識﹐燒山符子鬼難看。一粒粟中藏世界﹐二升鐺內煮山川」之句﹐大率詞意多奇怪類此﹐世所傳者百餘篇﹐人多誦之。

《類苑》卷四十三

華陰隱人

華山南有川﹐廣袤數百里﹐連山洞﹐不知其極。人有登蓮華峯絕頂俯瞰﹐人煙捨屋相望﹐四時常有花木﹐疑靈仙之窟宅。又云秦人避難者居此﹐其後裔也。開寶中﹐有數人衣服異制﹐出華陰市中﹐人詰之﹐曰「我居華陰川﹐因采藥迷路至此﹐何所也﹖」後不知所詣﹐或疑其地仙。

同上

佛經

佛經之入中國﹐自竺法蘭﹑摩騰二師。以後漢明帝時﹐曁至白馬寺﹐首譯《四十二章經》。歷晉及十六國南北朝曁唐﹐皆有梵僧自五天竺來﹐及華人之善竺音者﹐疊相翻譯﹐訖開元﹐錄凡大小乘經律論聖賢集共五千四十八卷。至貞元﹐又別錄新經二百餘卷。元和之後﹐譯經遂廢。太宗太平興國初﹐有梵僧法賢﹑法天﹑施護三人﹐自西域來﹐雅善華音﹐太宗宿受佛記﹐遂建譯經院於太平興國寺。訪得鳳翔釋淸照﹐深識西竺文字﹐因盡取國庫新貯西來梵夾﹐首令三梵僧詮擇未經翻者﹐各譯一卷﹐集兩街義學僧評議。論難鋒起﹐三梵僧以梵經華言對席讀﹐眾僧無以屈﹐譯事遂興。後募童子五十人﹐令習梵學﹐獨得惟淨者﹐乃江南李王之子﹐惠悟絕異﹐盡能通天竺文字。今上卽位初﹐陳恕達議﹐以爲費國家供億﹐願罷之。上以先朝所畱意﹐不許。訖今所譯新經論學﹐凡五百餘卷﹐自至道以後﹐多惟淨所翻也。大中祥符四年﹐譯眾上言﹐請如元正造錄﹐詔令潤文官參知政事趙安仁與翰林學士楊億同編修﹐凡爲二十卷。乃降賜太宗所作釋門文字﹐令編其名題入錄。安仁等及釋眾再上表﹐請禦制釋門文章﹐許之。六年三月﹐賜禦制法音前集七卷﹐共論次其文理﹐以附於先皇之次﹐而冠於東土聖賢集之首。譯經院置潤文官﹐嘗以南北省官學士充﹐中使一人監院事。譯經常以梵僧﹐後令惟淨同譯﹐經梵學筆受二人﹐譯綴文二人﹐評議二人﹐皆選名徳有義學僧爲之。

同上。《事物紀原》卷七節引此文。

諭浩造塔

錢鏐曰「釋迦眞身舍利塔﹐見於明州鄞縣﹐卽阿育王所造八萬四千﹐而此震旦得十九之一也。」鏐造南塔以奉安﹐俶在國﹐天火屢作﹐延燒此塔﹐一僧奮身穿烈焰﹐登第三級﹐持之而下﹐衣裳膚體多被燒灼。太平興國初﹐俶獻其地﹐太宗命取塔禁中﹐度開寶寺西北闕地﹐造浮圖十一級﹐下作天宮﹐以葬舍利。葬日﹐上肩舁微行﹐自安置之﹐有白光由塔一角而出。上雨涕﹐其外都人萬眾皆灑泣﹐燃指焚香於臂掌者無數。內侍數十人﹐願出家掃灑塔下﹐悉度爲僧。上謂近臣曰「我曩世嘗親佛座﹐但未通宿命﹐不能了了見之耳。」初造塔﹐得浙東匠人諭浩﹐浩不食葷茹﹐性絕巧﹐先作塔式以獻。每建一級﹐外設帷帟﹐但聞椎鑿之聲﹐凡一月而一級成。其有梁柱齪齬未安者﹐浩周旋視之﹐持搥橦擊數十﹐卽皆牢整﹐自云此可七百年無傾動。人或問其北面稍髙﹐浩曰「京城多北風﹐而此數十步﹐乃五丈河﹐潤气津浹﹐經一百年﹐則北隅微墊﹐而塔正矣。」塔成﹐而浩求度爲僧﹐數月死﹐世頗疑其異。

《類苑》卷四十三

建寺

太平興國寺﹐舊龍興寺也﹐世宗廢爲龍興倉。國初﹐寺主僧屢擊登聞鼓﹐求復爲寺﹐上遣中使持劍以詰之﹐曰「此寺前朝所廢﹐爲倉敖以貯軍糧﹐汝何故煩瀆帝庭﹖朝命令斷取汝首。」仍戒之曰「儻偃蹇怖畏﹐卽斬之。或臨刑無懼﹐卽未可行刑。」旣訊﹐其僧神色自若﹐引頸就戮。中使以聞﹐上大感嘆﹐復以爲寺。官爲營葺﹐極於宏壯。又修舊封禪寺爲開寶寺﹐前臨官街﹐北鎭五丈河﹐屋數千間﹐連數坊之地﹐極於鉅麗。

同上

西域僧覺稱

大中祥符初﹐有西域僧覺稱來﹐館於傳法院﹐其僧通四十餘本經論﹐年始四十餘歲。丁謂延見之﹐嘉其敏惠﹐遣人送至予處﹐與譯同來﹐設茶果。問之﹐譯云「入此國﹐見屠殺豬羊﹐縣肉市肆﹐甚不忍觀﹐見此方人心頗惡。彼西土﹐或一國人全不食肉。」予問能畱此土否﹖覺稱云「願至五臺﹐謁文殊卽還。」乃心思戀本國﹐不樂居此。因索紙以竹筆作梵書﹐橫行數十字﹐請淨公譯云「稽首摧伏諸魔力﹐我智者本名覺稱﹐出家至今十九臘﹐渠胝偈句義能說。」後復作《聖徳頌》以上﹐文理甚富。上問其所欲﹐但求全襕袈裟﹐歸置金剛坐而已﹐詔尙方造以給之。覺稱自言酤蘭左國人剎帝利﹐性善畫﹐於譯堂北壁畫釋迦面﹐與此方絕異。

同上

云豁入定

吉州西峯寶龍院僧云豁﹐常入定﹐歲餘一出。大中祥符三年﹐上遣中使趙履信取至闕下﹐宣於北禦園捨中﹐扃鐍之﹐月餘始出定。苦告求歸﹐厚賜以遣之。

同上

郭忠恕

郭忠恕﹐字恕先﹐以字行。能屬文﹐善史書。周廣順中﹐累爲《周易》博士﹐貶幹州司戶。秩滿﹐遂不復仕。多遊岐﹑雍﹑宋﹑洛間﹐縱酒﹐逢人無貴賤﹐常口稱貓。遇山水佳處﹐絕糧數日不食。盛夏暴於日中﹐體不沾汗﹔窮冬大寒﹐鑿河冰而浴﹐溶傍冰凘皆釋。太宗召授國子監主簿﹐縱酒自肆﹐謗讟時政。太宗怒﹐決杖配登州。行至齊州臨邑﹐謂部送吏曰「我逝矣。」因掊地﹐窟才容面而卒。遂藳葬於道左﹐後數日﹐有取其屍攺葬﹐視之空空﹐若蟬蛻然。

同上。《蘇文忠詩合注》卷二十王注節引此文。

趙抱一

秦州趙抱一者﹐初嘗牧牛田間﹐一夕﹐有人叩門召之﹐以杖引行﹐杖端有气如煙﹐其香可悅。俄至山崖絕頂﹐見數人會飲﹐音樂交奏﹐抱一駭莫能測。會巡檢過其下﹐聞樂聲﹐以爲羣盜歡集﹐令呼民梯山而上﹐至則無所覩﹐惟抱一獨在﹐援以下之﹐自是不食。大中祥符四年至京師﹐猶丱角﹐詔賜名爲道士。

《類苑》卷四十四

黑殺將軍

開寶中﹐有神降於終南道士張守眞﹐自言﹕我天之尊神﹐號黑殺將軍﹐與玄武﹑天蓬等列爲天之三大將。言禍福多驗﹐每守眞齋戒請之﹐神必降室中﹐風肅肅然﹐聲如嬰見﹐獨守眞能曉之。太祖不豫﹐驛召守眞至闕下﹐館於建隆觀﹐令下神。神曰「天上宮闕已成﹐玉鏁開﹐晉王有仁心。」言訖﹐不復降。太祖以其妖﹐將加誅。會晏駕﹐太宗卽位﹐築宮於山陰﹐將塑像﹐請於神。神曰「我人形﹐怒目被髮﹐騎龍按劍﹐前指一星。」如其言造之。太平興國六年﹐宮成﹐封神爲翊聖將軍﹐每歲春秋﹐遣中使祈醮﹐立碑記其事。守眞時來京師﹐得召見。至道三年春﹐太宗弗豫﹐召守眞至﹐令爲下神。守眞屢請﹐神不降。歸﹐才至而卒。後數日﹐宮車晏駕﹐此事異也。

同上

王處訥

王處訥﹐洛陽人﹐少時有老叟至其家﹐煮洛河石爲面以食之。又嘗夢人持巨鑑﹐眾星燦然滿中﹐剖其腹納之﹐後遂通星歷之學﹐特臻其妙。依漢祖於太原﹐開國爲尙書博士﹐判司天監事。周祖素與處訥厚善﹐舉兵向闕﹐以物色求之﹐得之甚喜。因言及劉氏祚短事﹐處訥曰「漢氏歷數悠遠﹐蓋卽位之後﹐專以復讎殺人及夷人之族﹐結怨天下﹐所以社稷不得長久。」周祖蹶然嘆息。適以兵圍蘇逢吉﹑劉銖第﹐待旦加戮﹐遂命置之。逢吉已自縊死﹐但誅銖﹐余悉全活。國初歷司農少卿﹐進拜司天監。有子熙元﹐今爲司天少監。

《類苑》卷四十五

陳洪進

陳洪進與張漢恩爲劉從效左右將﹐有沙門行雲者﹐若狂人﹐自福州來。洪進供僧有禮﹐行雲語洪進曰「汝當爲此山河主﹐不出此歲。我且歸長樂﹐秋後至此。」時建隆二年也。是春﹐從效卒﹐子紹錤典畱務﹐至秋﹐洪進誣紹錤將召越人﹐執送金陵﹐漢恩爲畱後﹐自爲副使。漢恩老且懦﹐洪進實專郡政﹐行雲果來﹐謂洪進曰「凡世報前定﹐但人有千錢之祿﹐不可以圖之﹐況將相之位﹐豈能力取﹖今畱公多疑人﹐前後誅殺甚眾﹐王者不死﹐豈能害君哉﹖當須坦然任運﹐他日善終牖下﹐子孫蕃盛。苟懷疑殺人﹐蒙不善之報﹐鮮克令終矣。」洪進後廢漢恩﹐幽於別墅﹐諸子屢勸除之﹐終不許﹐漢恩竟以壽終。行雲禿首而不衣僧服﹐嘗服紫皂揆衫﹐束帶懸銀魚爲飾﹐館於州廨十餘年。忽謂人曰「陳氏當有五侯之象﹐去此五年後﹐有戎馬千萬眾﹐前歌後舞﹐入此城﹐喜而不怒﹐未知何故也。」懇求出捨外宅。洪進次子文顥﹐牧漳州﹐將歸寧﹐行雲曰「吾不及見矣。」遂沐浴右脇而逝。語館人曰「過三日﹐乃得棺斂。」明日﹐文顥至﹐亟哭之﹐行雲遽起坐﹐執手談至暮﹐乃入滅。泉人疑所管二州﹐何以容五侯﹐當克取汀建以自益耳。後洪進來朝﹐獻其地﹐攺鎭徐州﹐文顯通州團練使﹐文顥﹑文顗﹑文頊三人並授諸州刺史﹐是爲五侯。王師入城﹐垂橐作笳鼓爲樂﹐悉如其言。洪進感行雲之言﹐帥泉十六年﹐未嘗妄殺人﹐有犯極刑而情可恕者﹐多貸其死。

同上。《莆陽比事》卷二節引此文﹐注出《談苑》。

升元寺石記

江南將亡數年前﹐修升元寺殿﹐掘得石記﹐視之﹐詩也。其辭云「莫問江南事﹐江南事可憑。抱雞升寶位﹐趁犬出金陵。子建居南極﹐安仁秉夜燈。東鄰嬌小女﹐騎虎踏河冰。」王師以甲戌渡江﹐後主寔以丁酉年生。曹彬爲大將﹐列棚城南﹐爲子建也。潘美爲副將﹐城陷﹐恐有伏兵﹐命卒縱火﹐卽安仁也。錢俶以戊寅年入朝﹐盡獻浙右之地。

《類苑》卷四十七

秦淮石志

江南保大中﹐浚秦淮﹐得石志。案其刻﹐有「大宋幹徳四年」凡六字﹐他皆磨滅不可識。令諸儒參驗﹐乃輔公祏反江東時年號。後太祖受命﹐國號宋﹐攺元幹徳﹐江左始衰弱。豈非威靈將及﹐而符讖先著也﹖

同上

千葉牡丹

李司空昉﹐淳化中﹐家園牡丹一歲中有千葉者五苞﹐特爲繁艷﹐李公致酒張樂﹐召賓客以賞之。自是﹐丙歲內﹐長幼凡五喪﹐蓋地反物之驗。

同上

蜀中桃符

辛寅遜仕僞蜀孟昶爲學士﹐王師將致討之前﹐歲除﹐昶令學士作詩兩句﹐寫桃符上。寅遜題曰「新年納餘慶﹐佳節契長春。」明年蜀亡。呂餘慶以參知政事知益州。長春乃太祖誕節聖節名﹐寅遜歸朝﹐爲太子中允﹐上疏諫獵﹐詔褒之。

同上

陳昭遇

陳昭遇者﹐嶺南人﹐善醫﹐隨劉鋹歸朝。後爲翰林醫官﹐所治疾多愈﹐世以爲神醫。絕不讀書﹐詰其所習﹐不能答﹐嘗語所親曰「我初來都下﹐持藥囊﹐抵軍壘中﹐日閱數百人。其風勞冷气之候﹐皆默識之﹐然後視其老幼虛實﹐按古方用湯劑﹐鮮不愈者﹐實未嘗尋脈訣也。」莊周所謂懸解﹐董遇以爲讀書百徧義自見﹐豈是之謂歟﹖

《類苑》卷四十八

錢鏐治目疾

公言錢鏐年老﹐一目失明﹐聞中朝國醫胡某者善醫﹐上言求之。晉祖遣醫泛海而往﹐醫視其目曰「尙父可無療此﹐當延六七歲壽。若決瘼去內瘴﹐眼卽復舊﹐但慮損福爾。」鏐曰「吾得不爲一目鬼於地下足矣。願醫盡其術以療之﹐當厚報。」醫爲治之﹐復故。鏐大喜﹐凡賂醫金帛寶帶計五萬緡﹐具舟送醫歸京師。醫至﹐鏐卒﹐年八十一矣。醫之孫收得鏐與其祖書數幅﹐鏐曾孫惟演贖得之﹐親見焉。

同上

治面瘍

楊嵎爲光祿寺丞直史館﹐瘍生於頰﹐連齒﹐輔車外腫若覆甌﹐內潰出濃血﹐不輟吐之﹐甚痛楚﹐醫爲療之百方﹐彌年不差。人有語之曰「天官瘍醫中有名方﹐何不試用﹖」嵎乃案瘍人療瘍﹐必攻以五毒﹐合黃堥﹑買石膽﹑丹砂﹑雄黃﹑礬石﹑磁石其中﹐燒之三日三夜﹐煙上著﹐以雞羽掃取﹐以注創﹐惡肉破骨盡出。嵎卽依方﹐注藥創中﹐少頃﹐朽骨連兩牙潰出﹐疾遂愈﹐至今十五年。嵎見任主客員外郎。

《類苑》卷四十九

祕閣藏書

端拱元年﹐以崇文院之中﹐常置祕閣﹐命吏部侍郎李至兼祕書﹐提點供禦圖書﹐選三館正本書萬卷實之。置直祕閱及校理之職﹐命至﹐擇其人奏署吏﹐以內侍監之。其外省自隸百司﹐祕閣列於集賢之下﹐寫禦書及百餘卷﹐卽祕監以奉進禦﹐退藏於祕閣﹐內居從中降圖畫及前賢墨迹數千軸以藏之。淳化中﹐始造閣成﹐上飛白書額﹐親幸﹐召近臣縱視圖籍﹐賜宴。又以供奉僧元藹所寫禦容二軸藏於閣。

《類苑》卷五十

置禦書院

翰林學士院﹐自五代已來﹐兵難相繼﹐待詔罕習王書﹐以院體相傳﹐字勢輕弱﹐筆體無法﹐凡詔令刻碑﹐皆不足觀。太宗畱心筆札﹐卽位之後﹐募求善書﹐許自言於公車。置禦書院﹐首得蜀人王著﹐以士人任簿尉﹐卽召爲禦書院祗候﹐遷翰林侍書。著善艸隸﹐獨步一時﹐永禪師眞艸《千字文》﹐缺數百宇﹐著補之﹐刻石﹐但得形範﹐而無神妙﹐世亦寶重之。修東嶽廟﹐立碑﹐命著書。著時任著作佐郎﹐辭以官卑不稱題刻﹐卽日遷著作郎。時呂文仲爲翰林侍讀﹐與著更宿禁中。太宗每歲九月後﹐至暮夜﹐卽召宿直侍書﹐及待詔書藝於內東門北偏小殿內﹐張燭令對禦書字﹐或問以外事﹐常以至乙夜而罷。著善大書﹐其筆甚大﹐全用勁毫﹐號散卓筆﹐市中鬻者一管百錢。初以紙一番令書八字﹐又一番令書六字﹐又一番四字﹐又一番兩字﹐又一番一字﹐皆極於遒勁﹐上稱善﹐厚賞之。著後官至殿中侍禦史﹐賜金紫。太平興國中﹐選善書者七人﹐補翰林待詔﹐各賜緋銀魚袋﹐錢十萬﹐並兼禦書院祗候﹐更配兩院。餘者以次補外官。自是內署書詔﹐筆體一變﹐燦然可觀﹐人用傳寶﹐遠追唐室矣。

同上

太宗棋品第一

太宗棋品至第一﹐待詔有賈玄者﹐臻於絕格﹐時人以爲王積薪之比也。楊希紫﹑蔣元吉﹑李應昌﹑朱懷璧亦皆國手﹐然非玄之敵。玄嗜酒﹐病死﹐上痛惜之。末年得洪州人李仲玄﹐年甚小﹐而棋格絕勝﹐可侔於玄﹐歲餘亦卒。朝臣有潘愼修﹑蔣居才﹐亦善棋﹐至三品。內侍陳好玄至第四品﹐多得侍棋。自玄而下﹐皆受三道﹐愼修受四道﹐好玄受五道。愼修嘗獻詩云「如今樂得仙翁術﹐也怯君王四路饒。」又作《棋說》千餘言以獻﹐上喜嘆之﹐皆涉治道。

同上

艸書

凡章艸小艸﹐點畫皆有法﹐不可率意輒書。近年李居簡善艸書﹐太宗甚愛之﹐以贊書大夫直禦書院。王嗣宗亦習而不能精﹐諺云「信速不及艸書﹐家貧不辦素食。」言其難卒置也﹐然小艸尢難。

同上

僧善書

近年釋子中多善書者﹐廬山僧顥彬茂蔣善王書﹐關右僧夢英善柳書﹐浙東僧元基善顏書﹐多寫碑石印板﹐皆不下前輩。壽春惠崇善王書﹐又其次。

同上

張維

公言﹕張維者﹐蜀人也﹐爲沙門﹐後反初。尢善王書﹐絕得懷素之骨﹐世鮮能及之。王嗣宗曾薦於今上﹐召試禦書院。維自負其能﹐少肯降屈﹐入院內﹐環視諸人所書﹐不覺微哂﹐眾怒﹐非排之﹐止得隸祕閣﹐爲楷書﹐不就。景徳末﹐扈駕謁陵﹐還經鄭州﹐從幸開元寺﹐觀新塔﹐僧前揖言﹐聞公深信內典﹐願爲之碑﹐因諾之。後爲撰碑﹐維爲書﹐眞一時之絕也。維貧薄甚﹐後寄死人家。

同上

縉雲醞匠

縉雲搉署一匠﹐善醞﹐經手者罔不醇美。嘗令寫其方﹐俾建安姻家造之﹐味不絕佳。因召匠詰傳方之謬﹐匠曰「方盡於是矣。然其酘漿﹐隨天气溫炎寒涼﹐量多少之數﹐均冷暖之節﹐攬勻洽﹐嘗味體測﹐此不可口授﹐但心能曉耳。家有二子﹐亦不能傳其要。」此亦《莊子》斲輪之義也。

同上

陳喬

陳喬仕江南﹐爲門下侍郎﹐掌機密。後主之稱疾不朝﹐喬預其謀。及王師問罪﹐誓以固守﹐時張洎爲喬之副﹐常言於後主﹐苟社稷失守﹐二臣死之。城陷﹐喬將死﹐後主執其手曰「當與我同北歸。」喬曰「臣死之﹐卽陛下保無恙。但歸咎於臣爲陛下建不朝之謀﹐斯計之上也。」掣其手去﹐入視事廳內﹐語二親僕曰「共縊殺我。」二僕不忍﹐解所服金帶與之﹐遂雉經。後主求喬不得﹐或謂張洎曰「此詣北軍矣。」喬旣死﹐從吏撒扉而瘞之。明年﹐朝廷嘉其忠﹐詔攺葬。後見其屍如生而不僵﹐髭發郁然。初求屍不得﹐人或見一大夫衣黃半臂舉手影﹐自南廊而過。掘得屍﹐以右手加額上﹐如所覩者。

《類苑》卷五十三

相州部民張某

張洎言﹕典相州日﹐有部民張某殺一家六人﹐詣縣自陳。縣上州﹐洎詰之﹐曰「某家之姻貧困﹐常取息少有所負﹐被其詬辱﹐我熟見而心不平﹐思爲煙家報仇﹐幸畢其志。然所恨七口而遺其一﹐使有噍類。私讎己報﹐願就公法。」洎曰「殺人一家﹐寧無黨乎﹖」對曰「某旣出身就死﹐肯復連及同謀﹖」又曰「汝何不亡命﹖」對曰「姻家卽其鄰﹐苟不獲盜﹐豈得安堵﹖」又曰「汝不卽死﹐何就縲紲﹖」曰「我若滅口﹐誰當辧吾姻之不與謀﹖又孰與暴其事於天下﹖等死﹐死義可乎﹖」洎曰「吾將聞上﹐免汝之死。」曰「殺人一家而苟活﹐且先王以殺止殺﹐若殺人不誅﹐是殺人終無已﹐豈願以一身亂天下法哉﹖速死爲幸。」洎嗟嘆數四﹐卒案誅。河朔間無不傳其事者。

《類苑》卷五十四

曹彬討金陵

曹彬事太祖﹐時將討金陵﹐責後主稱疾不朝之罪。以彬長者﹐令爲統帥﹐將終全其城﹐彬累遣言城中﹕大軍決取﹐十一月二十七日破城﹐宜早爲之圖。後主將遣其愛子淸源郡公仲寓入覲﹐至仲冬下旬﹐日日克期仲寓將出﹐彬屢遣督之﹐言郎君到寨﹐卽四面罷攻。終惑左右之言﹐以爲堅壘如此﹐天象無變﹐豈可計日而取﹖蓋敵人之言﹐豈足爲信﹖但報言行李之物未備﹐宮中之宴餞未畢﹐將以二十七日出。彬又令懇﹐言至二十六日亦無及矣﹐果以是日城陷。整軍成列﹐至其宮城門﹐後主方開門奉表納降﹐彬答拜﹐爲之盡禮。先是﹐宮中預積薪﹐後主誓言﹐若社稷失守﹐當攜血屬以赴火。旣見彬﹐彬諭以歸朝﹐俸賜有限﹐費用至廣﹐當厚自賫裝﹐旣歸有司之籍﹐則無及矣。遣後主入治裝﹐裨將梁迥﹑田欽祚皆力爭﹐以爲苟有不虞﹐咎將誰執﹖彬但笑而不答﹐迥等切諫﹐彬曰「非爾所知﹐觀煜神气﹐懦夫女子之不若﹐豈能自引決哉﹖」煜果無他。彬遣五百人爲伴﹐致輜重登舟﹐有一卒負籠下道旋﹐彬立命斬之﹐負擔者罔敢蹉跎。後主旣失國﹐殊無心問家計﹐旣升舟﹐隨軍官吏入觀宮屏幃幾硯什器﹐皆設不動﹐所賫持鮮矣。後賈黃中知州﹐因領賓客歷覽宮內﹐見一斜門封鎖甚固﹐卽召官吏同啟鎖視之﹐得金寶受用物計直三百萬緡。城之陷也﹐有淨徳尼院近四士餘眾﹐皆宮中人出家者也﹐城危﹐亦積薪於院庭﹐後主悔之﹐約如有不虞﹐宮中舉火爲應﹐當皆焚死﹐是日浙兵縱火﹐淨徳遙觀其焰起﹐一院四十人皆赴火死﹐無一人肯脫者。

同上

武行徳

武行徳﹐太原楡次人﹐身長八尺餘﹐絕有膂力﹐以負薪自給﹐里人號爲一谷柴﹐晉祖在鎭州日﹐因出獵﹐行徳方入城鬻薪﹐避道左。晉祖見其魁岸﹐駐馬問之﹐怪所負薪異於常﹐令左右數人不能舉﹐奇其材﹐因畱帳下﹐後至節帥中書令。國初﹐終太子太傅。

《類苑》卷五十五

呼延贊

呼延贊以武勇爲衛士直長﹐自言受國恩深﹐誓不與契丹同生﹐徧﹖其體作赤心殺契丹字﹐湼以黑文﹐反其唇內﹐亦﹖之。鞍韉兵仗﹐戎具什器﹐皆作其字﹐或﹖繡雕刻朱重爲之。召善黥之卒﹐橫劍於膝﹐呼其妻﹐責以受重祿﹐無補報﹐當黥面爲字﹐以表感恩之意﹐苟不然者﹐立斷其首。舉家皆號泣﹐以謂婦人黥面非宜﹐願刺臂﹐許之。諸子及僕妾亦然。嘗延一舉子﹐亟走不敢還顧﹐贊曰「是家心與我異﹐卒不畱之矣。」贊作破陣刀﹑降魔杵﹑鐵鞭﹐襆頭兩旁有刃﹐皆重數十斤﹐乘烏騅馬﹐緋抹額﹐慕尉遲鄂公之爲人﹐自稱小尉遲。母姓李﹐拜鄭州靈顯王像爲舅﹐自稱甥以祭。子病﹐割股肉以爲羹食之。數子亦有勇力﹐日夕課其擊劍﹑馳射﹑槍斗﹑蹶張﹑挽彊﹐持箠梃相擊撻﹐殆無完膚。幼子才百晬﹐服𦇤褓﹐持登城樓﹐擲於地不死。人問其故﹐曰「聊試其命耳。」爲忠佐都軍頭﹐每至直捨中﹐內侍近臣多環繞之。贊取佩刀刺胸出血﹐召從吏濡墨爲書﹐奏言乞捍邊殺虜。內侍或戲曰「何不割心以明忠﹖」贊笑曰「我非愛死﹐但契丹未滅﹐徒虛擲其軀耳。」出刺保州﹐奏太宗曰「臣服飾奇異﹐所過必觀者壅遏﹐願勑郡縣發卒遮迾淸道。」上笑而不許。至團練使領軍頭。

同上

楊業

楊業﹐麟州人﹐少倜儻任俠﹐以射獵爲事﹐所獲比同輩嘗倍。謂人曰「我他日爲將用兵﹐亦如用鷹犬逐雉兔耳。」仕太原劉氏﹐至建雄軍節度﹐頻立戰功﹐國人號爲無敵。太原平﹐太宗得之甚喜﹐釋縛授大將軍﹐數月擢爲鄭州防禦使。以其知邊事﹐俾爲三交部署知代州﹐虜寇雁門北﹐日南向﹐業從後擊之﹐虜大敗﹐以功遷云州觀察使。雍熙中﹐副潘美進討﹐自云應路﹐以王侁﹑劉文裕監其軍﹐連接云﹑應﹑寰﹑朔四州﹐次築干羽。會歧溝大軍不利﹐班師﹐美部遷四州民於內地。虜齊妃及耶律漢寧﹑北皮室﹑五押惕隱眾十餘萬﹐復陷寰州﹐業謂美等曰「賊盛﹐未可戰。朝廷指令取四州民﹐今但領兵出大石路﹐先遣告云朔守將﹐俟大軍離代州﹐卽云州之眾先出。我師次應州﹐虜必悉眾來拒﹐卽令朔州吏民悉入石碣谷﹐分彊弩千人覘谷口﹐騎士援於中路﹐三州之眾萬全矣。」侁沮之曰「今精兵數萬﹐何畏懦如此﹖趍雁門北川中﹐鼓行而往可也。」文裕亦贊成之﹐業曰「不可﹐必敗之勢也。」侁曰「君侯素號無敵﹐逗撓不戰﹐豈有他志乎﹖」業泣下曰「業非愛死耳﹐但時有未利﹐殺傷士眾﹐而功不立。今君責業以不死﹐當爲諸君先死耳。」卽部帳下騎兵數百人﹐自石碣路趍朔州﹐將行﹐泣謂美曰「業本太原降將﹐當死﹐上不殺﹐寵以爵位﹐委我以兵柄﹐固願立尺寸功爲報﹐豈肯縱虜不擊﹐而懷他志哉﹖今諸君責以避敵﹐當先死於虜。」因指陳家谷口曰「公於此張步兵﹐分彊弩﹐爲左右翼爲援﹐業轉戰至此﹐以步兵擊之﹐不然無遺類矣。」美如其言﹐與侁等陳谷口﹐自寅至巳﹐侁使人登托邏臺望﹐以爲虜寇遁走﹐欲爭其功﹐領兵離谷口﹐美不能制。乃沿灰河而西南行二十里﹐聞業敗﹐麾兵卻走。業至暮達谷口﹐望見無人﹐撫膺大哭﹐再率帳下決戰﹐身被十數鎗。業撫下有恩﹐時從卒尙百餘人﹐業謂曰「汝等各有父母妻子﹐儻鳥獸散﹐尙有還報天子者﹐無與我俱死。」軍士皆泣不肯去。其子延昭死之﹐業獨手刃數百人後就擒﹐太息曰「上遇我厚﹐爲姦臣所逼致敗﹐何面目虜中求活哉﹖」遂不食三日﹐死。天下寃之﹐聞者爲流涕。上聞之﹐侁﹑文裕並除名﹐配隸諸州。厚贖業家﹐錄其五子﹐詔褒贈業太尉﹑大同軍節度使。業子延朗驍勇﹐爲邊將有威名﹐戎人畏之。

同上

崔翰

崔翰風儀偉秀﹐有勇幹﹐爲天武左廂主。太宗親徵太原﹐講武於西京﹐時殿前都將楊義失瘖﹐不能言﹐指揮非便﹐命翰代之。翰執金鼓﹐周旋進退﹐軍容甚整。上悅﹐遣中使密以金帶賜之﹐曰「此我藩邸時所服者。」因謂左右曰「若崔翰者﹐必不事晉朝矣。」蓋言晉政多門﹐武經廢紊也。後爲殿前都虞候﹐從平晉陽﹐時軍士立功未行賞賚﹐遽有平燕之議﹐諸將莫敢言。翰曰「此一事不可再舉﹐乘破竹之勢﹐取之甚易。」上信然之。旣而範陽班師﹐至金臺驛﹐中黃門閻承翰馳奏﹐大軍不整﹐南面而潰。上令翰率衛士十餘人止之﹐翰請單騎徑往﹐告諭眾﹐稍稍乃定﹐不戮一人﹐上甚嘉之。後遷領節鎭。

同上

劉吉

劉吉﹐江左人﹐有膂力﹐尙气﹐事後主爲傳詔承旨﹐忠於所奉。歸補供奉官﹐以習知河渠利害﹐委以八作之務。太平興國中﹐河大決﹐吉護之﹐與丁夫同甘苦。使者至﹐訪吉不獲﹐甚怒﹐乃著皂帩頭短布褐﹐獨負二囊土爲先道﹐戒從吏勿敢言﹐使者密訪得之﹐白太宗﹐太宗厚賜之。內侍石全振者﹐領護河堤尢苛急﹐自謂石爆裂﹐言其性多暴怒也。居常侵侮吉﹐吉默然不校。一日﹐與吉乘小艇督役﹐至中流﹐吉語之曰「君恃貴近﹐見淩已甚﹐我不畏死﹐當與君同見河伯耳。」遂蕩舟覆之﹐全振號哭﹐搏頰求哀乞命﹐乃止﹐自是不復敢侵吉。其父本燕薊人﹐自受李氏恩﹐常分祿以濟其子孫﹐朔望必詣其第﹐求拜後主﹐自李氏子姓﹐𨿽童幼必拜之﹐執臣僕之禮。後遷崇儀使﹐其刺字謁吳中故舊﹐題僧壁驛亭﹐但稱江南人劉吉﹐示不忘本也﹐有詩三百首﹐目爲《釣鰲集》﹐徐鉉爲之序。其首篇《贈隱者》﹐有「一箭不中鵠﹐五湖歸釣魚」之句﹐人多誦之。以其塞決河有方略﹐人目爲劉跋江﹐名震河上。

同上

王隱

王隱﹐本期門健步﹐隸皇城司。太平興國中﹐河大決﹐調發緣河丁夫數十萬塞之﹐將下大楗合堤口﹐日遣健步數輩來往偵報。將合龍門﹐凡健步兩輩至﹐上召問﹐云「河決已塞﹐水復故道。」隱續至﹐其言亦然﹐且云「初來時﹐頗見津流未斷﹐恐尙煩聖念。」上怒﹐令拘之。少頃﹐報至﹐果水勢猛暴﹐衝大楗﹐復潰注數郡。上召隱慰諭﹐立遷小校。自是或補擬親從列校﹐必首記其名﹐多蒙超擢。至道初﹐東宮建﹐擇親衛指揮使二人﹐已得劉謙﹐尙闕一名﹐上曰「王隱忠直不妄語﹐可以補之。」後至侍衛步軍都指揮使﹑保順軍節度使。隱無他能﹐由一言之不誑人主﹐而克享世福﹐況積徳者乎﹖

同上

張繼能

內侍張繼能﹐嘗爲鎭戎軍鈐轄。初古原州自唐已來﹐陷於黨項﹐徙治平涼縣。繼遷之叛﹐李繼隆﹑繼和建議城古原州﹐以保障內屬藩部﹐並力禦賊﹐是爲鎭戎軍。以隆﹑和知軍事﹐幾七八年﹐繼能爲鈐轄﹐題詩於廳事曰「夜聞磧外鈴聲苦﹐曉聽城頭角調哀。不是感恩心似鐵﹐誰人肯向此中來﹖」繼能讀書有識略﹐忠直好談論﹐知治體﹐今爲入都內領郡。

同上

張洎見龍

張洎使髙麗﹐方泛舟海中﹐因問舟人﹐龍可識乎﹖對曰「常因雲起﹐多見垂尾於波瀾間﹐動搖舒縮。良久﹐雨大作﹐未嘗見其全體及頭角也。」洎因冠帶焚香﹐祝以見眞龍。時天淸霽﹐忽有龍見於水際﹐少頃漸多﹐以至彌望矗然無數﹐洎甚震駭﹐良久而沒。

《類苑》卷五十八

百藥枕

益州有藥市﹐期以七月七日﹐四遠皆集﹐其藥物多品甚眾﹐凡三日而罷﹐好事者多市取之。淳化中﹐有右正言崔邁﹐任峽路轉運。邁苦多病﹐素有柏枕﹐方令賫萬錢﹐徧市藥百餘品﹐各少取置柏枕中﹐周環鉆穴﹐以徹其气。臥數月﹐得癩病﹐眉須盡落﹐投江水死。說者以爲藥力燻發骨節間疾气。

《類苑》卷五十九

濕紙化爲菌

錢若水言﹕壬午年洛中大水﹐室廬多污瀦。太師之第﹐屋木有存者﹐視書屋牀榻尙在﹐無復捲冊﹐悉化爲菌﹐熟視尙有墨痕文字﹐若可識﹐蓋楮之變也。

同上

蜀人以去聲呼平聲字

今之姓胥姓雍者﹐皆平聲﹐春秋胥臣﹐漢雍齒﹐唐雍陶﹐皆是也。蜀中作上聲去聲呼之﹐蓋蜀人率以平爲去。

同上

劉吉論食魚

劉吉護治京東河決﹐時張去華任轉運使﹐巡視河上﹐方會食﹐坐客數十人﹐鱠鯉爲饌。去華顧謂四坐曰「南人住水鄕﹐多以魚爲食﹐殊不厭其腥也。」意若輕鄙南士。吉奮然對曰「運使舉進士狀元﹐曾不讀書﹐何自彰其寡學﹖《尙書》﹕禹決九川﹐有魚鰲﹐使民鮮食﹐『淮夷蠙珠曁魚。』《易﹖姤》之九二『庖有魚』﹐又下系『庖犧氏以畋以漁﹐蓋取諸離。』《周官﹖人》﹕「掌以時爲梁﹐辧魚物﹐供王膳羞。』《詩》載《嘉魚》《魚藻》《九罭》之篇﹐《小雅》云『庖鰲膾﹖』﹐『張仲孝友』。《國風》云﹕『豈其食魚﹐必河之魴﹖』又曰﹕『維能烹魚﹖漑之釜鬵。』《戴記》云﹕『小潦降﹐不獻魚鰲。不中殺﹐不鬻於市。居山者﹐不以魚鰲爲禮。』『三月﹐天子乘舟﹐薦鮪於寢廟。孟秋﹐天子食稻與魚。又食魚者﹐去乙。』孔子﹐魯人﹐云﹕魚餒不食。趙盾﹐晉人﹐魚飱。田文﹐齊人﹐其上客皆食有魚。子產﹐鄭人﹐而人獻生魚。子公﹐亦鄭人﹐解黿染指於鼎。公父文伯﹐魯人﹐羞鱉致客怒而出。大舜漁於雷澤﹐呂望釣於渭濱﹐又何必皆南州之人﹖況今太官之盛饌﹐宗祊之備物﹐皆薦是品﹐而商旅販鬻﹐閭閻啖食﹐其濟民食廣矣。何談之容易﹖」去華色沮﹐不能酬其言。

同上

建州蠟茶

建州﹐陸羽《茶經》尙未知之﹐但言福建等十二州未詳﹐往往得之﹐其味極佳。江左日近方有蠟面之號﹐李氏別令取其乳作片﹐或號曰京挺的乳﹐及骨子等﹐每歲不過五六萬斤﹐訖今歲出三十餘萬斤。凡十品﹐曰龍茶﹑鳳茶﹑京挺的乳﹑石乳﹑白乳﹑頭金﹑蠟面﹑頭骨﹑次骨﹐龍茶以供乘輿及賜執政親王長主﹐余皇族學士將帥皆得鳳茶﹐舍人近臣賜京挺的乳﹐館閣白乳。龍﹑鳳﹑石乳茶皆太宗令造﹐江左乃有研膏茶供禦﹐卽龍茶之品也。丁謂爲《北苑茶錄》三卷﹐備載造茶之法﹐今行於世。

《類苑》卷六十

仕宦嶺南

嶺南諸州多瘴毒﹐歲閏尢甚。近年多選京朝官知州﹐及吏部選授三班使臣﹐生還者十無二三﹐𨿽幸而免死﹐亦多中嵐气﹐容色變黑﹐數歲發作﹐頗難治療。舊日小郡及州縣官﹐率用土人攝官蒞之﹐習其水土。後言事者以爲輕遠任﹐朝廷重違其言﹐稍益俸入﹐加以賜賚﹐貪冒之徒﹐多亦願往﹐𨿽喪軀不悔也。

《類苑》卷六十一

小窯李

許州小窯出好李﹐太常少卿劉蒙正有園在焉﹐多植之。每遣人負擔歸京師﹐以遺貴要﹐竊得嘗之﹐絕大而味佳﹐所未曾知也。

同上

沈香木

嶺南雷州及海外瓊崖﹐山中多香樹﹐山中夷民斫來賣與人。其一樹出香三等﹐曰沈香﹐曰箋香﹐曰黃熟香。沈﹑箋皆二品﹐曰熟結﹐曰生結。熟結者﹐樹自枯爛而得之。生結﹐伐僕之﹐久爛脫而剔取。黃熟有三品﹐曰夾箋﹐其破者爲黃散香。夷民率以香樹爲槽﹐以飼雞犬。鄭文寶詩曰「沈檀香植在天涯﹐賤等荊衡水面槎。未必爲槽飼雞犬﹐不如煨燼向豪家。」

同上

麝裂臍狨犛牛斷尾

公嘗言﹐商汝山多羣麝﹐所遺糞﹐嘗就一處﹐𨿽遠逐食﹐必還走之﹐不敢遺迹他所﹐慮爲人獲﹐人反以是求得﹐必掩羣而取之。麝絕愛其臍﹐每爲人所逐﹐勢且急﹐卽自投髙巖﹐舉爪裂出其香。就縶而死﹐猶拱四足保其臍。李商隱詩云「投巖麝退香」﹐許渾云「尋麝采生香」是也。狨類鼠而大﹐尾長而金色﹐生川峽深山中﹐人以藥矢射殺之﹐取其尾﹐爲臥褥鞍被坐毯之用。狨甚愛其尾﹐旣中毒﹐卽齒斷其尾以擲之﹐惡其爲身患。杜甫詩云「狨擲寒條馬見驚」﹐蓋輕揵善緣木﹐猿狖之類也。犛牛出西域﹐尾長而勁﹐中國以爲纓﹐人或射之﹐亦自斷其尾。蓋左氏所謂雄鷄自斷其尾﹐而莊周以牛之白顙﹐豬之亢鼻與自痔病者﹐巫祝不以適河﹐乃無用之爲大祥也。

同上

猩猩

猩猩﹐南中獸。《山海經》云「如豕而人面。」《汲冢周書》云「狀如黃狗﹐人面﹐頭如雄鷄。」酈元《水經》云「形如黃狗﹐而面目端正﹐善與人言﹐聲音妙麗﹐如婦人對語﹐聞之無不酸楚。其血可以染紈素﹐尢爲絕好。」太祖平嶺南﹐求得猩猩﹐如雄鴨而大﹐取其血以染﹐色如渥丹﹐與傳記所載不類。

同上

病癭

夫頸處險而癭﹐今汝洛間多﹐而浙右﹑閩﹑廣山嶺重阻﹐人鮮病之者。按《本艸》﹕「海藻昆布﹐主癭癅。」注云「凡海菜﹐皆療癅結气。靑苔紫菜亦然。」蓋被海之邦﹐食其惟錯之味﹐能療之也。

同上

土厚水深無病

公嘗言﹐《春秋傳》曰「土厚水深﹐居之不疾。」言其髙燥。予往年守郡江表﹐地气卑濕﹐得痔漏下血之疾﹐垂二十年不愈﹐未嘗有經日不發。景徳中﹐從駕幸洛﹐前年從祀汾陰﹐往還皆無恙。今年﹐退臥潁陰濱﹐嵩少之麓﹐並水深數丈﹐而絕甘﹐此疾遂已。都城土薄水淺﹐城南穿土尺餘已沙濕﹐蓋自武牢已西﹐接秦晉之地﹐皆水土深厚﹐罕發痼疾。

同上

白鹿洞藏書

江州廬山白鹿洞﹐李公擇常聚書籍﹐以招徠四方之學者﹐有善田數十頃給之。選太學中通經者﹐授以他官﹐領洞事﹐以職教授﹐自江南北﹐爲學者爭湊焉﹐常不下數百人﹐廚廩丰給。太平興國初﹐洞主明起建議﹐以田入官﹐而齒仕籍﹐得蔡州褒信簿。旣乏供饋﹐學徒日散﹐室廬隳壞﹐因而廢焉。

同上

建州多佛剎

公言﹕吾鄕建州﹐山水奇秀。梁江淹爲建安令﹐以爲碧水丹山﹐靈木珍艸﹐皆平生所至愛﹐不覺行路之遠﹐卽吾邑也。而巖谷幽勝﹐土人多創佛剎﹐落落相望。僞唐日州所領十一場縣﹐後分置邵武軍﹐割隸劍州。今所管六縣﹐而建安佛寺三百五十一﹐建陽二百五十七﹐浦城一百七十八﹐崇安八十五﹐松溪四十一﹐關隸五十二﹐僅千區﹐而杜牧江南絕句云「南朝四百八十寺。」六朝帝州之地﹐何足爲多也﹗

同上

五丈河

京水自滎陽來至於汴。有陳承昭者﹐本江南節度使﹐將兵淮上﹐爲世宗所擒﹐以爲上將軍﹐習知水利。國初上言﹐可導京水入﹐踰汴東北注爲河﹐通山東之漕﹐遂遣按行京東地。任下﹐遂調民穿渠﹐貫曹鄆入於黃河﹐以大木架汴流上﹐道京水以過﹐將引流﹐車駕臨觀。兩淮未合﹐聯木施芻艸氈絮﹐塗茭泥﹐水卽隨過﹐北流爲河﹐其廣五丈﹐號五丈河。歲運京東諸州芻粟五十萬斛﹐商旅交湊﹐至今賴其利。

《類苑》卷六十二。《事物紀原》卷六節引。

朱貞白善嘲詠

朱貞白﹐江南人﹐不仕﹐號處士。子銑﹐舉進士﹐至知制誥。貞白善嘲詠﹐曲盡其妙﹐人多傳誦。《詠刺蝟》云「行似鍼氈動﹐臥似栗裘圓。莫欺如此大﹐誰敢便行拳。」嘗謁一貴公﹐不甚加禮﹐廳事有一格子屏風﹐貞白題詩其上云「道格何曾格﹐言糊又不糊。渾身總是眼﹐還解識人無﹖」又《題棺木》云「久久終須要﹐而今未要君。有時閒憶著﹐大是要知聞。」《題狗蚤》云「與虱都來不較多﹐﹖挑筋斗大婁羅。忽然管著一籃子﹐有甚心情那你何﹖」《詠月》云「當塗當塗見﹐蕪湖蕪湖見﹐八月十五夜﹐一似沒柄扇。」建師陳晦之子得誠罷管沿江水軍﹐掌禁衛﹐頗患拘束﹐方宴客﹐貞白在坐﹐食螃蟹﹐得誠顧貞白曰「請處士詠之。」貞白題曰「蟬眼龜形腳似蛛﹐未嘗正面向人趨。如今飣在盤筵上﹐得似江湖亂走無﹖」眾客皆笑絕。又《詠鶯粟子》﹐其警句云「倒排雙陸子﹐稀插碧牙籌。旣似柿牛奶﹐又如鈴馬兜。鼓搥並﹖箭﹐直是有來由。」

《類苑》卷六十三

李濤題不動尊前詩

李濤相國﹐性滑稽﹐爲布衣時﹐往來京洛間。汜水關有一僧捨﹐曰不動尊院﹐院中有不出院僧﹐十餘載﹐濤每過嘗憩其院﹐必省其僧。未幾﹐寺爲火所焚﹐僧眾皆徙他所﹐濤後過﹐但門扉猶在﹐題詩其上云「走卻坐禪客﹐移將不動尊。世間顚倒事﹐八萬四千門。」

同上

造五鳳樓手

韓浦﹑韓洎﹐晉公滉之後﹐咸有辭學。浦善聲律﹐洎爲古文﹐意常輕浦﹐語人曰「吾兄爲文﹐譬如繩樞艸舍﹐聊庇風雨。予之爲文﹐是造五鳳樓手。」浦性滑稽﹐竊聞其言﹐因有親知遺蜀箋﹐浦題作一篇﹐以其箋貽洎曰「十樣蠻箋出益州﹐寄來新自浣溪頭。老兄得此全無用﹐助爾添修五鳳樓。」

同上

蘇協

蘇易簡父協﹐蜀中舉進士﹐性滑稽。易簡任翰林學士﹐協爲京府掾﹐時親王爲尹。每朔旦﹐父子冠帶晨起﹐協詣府﹐易簡入禁中。協笑謂人曰「父參其子﹐子朝其父﹐斯事亦倒置矣。」初協爲汝州司戶﹐易簡通判蘇州﹐書與易簡曰「吾在汝﹐汝在吳﹐吾思汝﹐汝知之乎﹖」其好談諧如此。

同上

劉鋹欲爲降王之長

太平興國初﹐陳洪進自漳泉歸闕﹐錢俶由吳越來朝。江南後主與劉鋹同列﹐因侍宴﹐鋹自言「朝廷威靈﹐僭竊之主﹐皆不能保其社稷﹐今日盡在坐中。陛下明年平太原﹐劉繼元又至。臣於數人中﹐率先歸朝﹐願得持挺﹐爲諸國降王之長。」太祖大笑﹐賞賜甚厚﹐其談多此類。

《類苑》卷六十四

黨進

黨進﹐北戎人﹐幼爲杜重威家奴﹐後隸軍籍﹐以魁岸壯勇﹐周祖擢爲軍校。國初至騎帥﹐領節鎭。太祖徵太原﹐我師未成列﹐賊驍將楊業帥精銳二百餘騎突我師﹐進挺身與麾下逐業﹐敗走入城濠﹐會援兵至﹐業緣縋得入城﹐獲免。軍中服進之勇﹐太祖屢對眾稱之。進不識文字﹐不知所董禁兵之數﹐上忽問及軍中人數﹐先其軍校皆以所管兵騎器甲之數細書﹐著所持之梃﹐謂之杖記﹐如笏記焉。進不舉﹐但引梃以對曰「盡在是矣。」上笑﹐謂其忠實﹐益厚之。徼巡京師市井間﹐有畜鷹鷂音禽者﹐進必令左右解縱之﹐罵曰「不能買肉供父母﹐反以飼禽乎﹖」太宗在藩邸﹐有名鷹鷂﹐令圉人調養﹐進忽見﹐詰責欲解放﹐圉人曰「晉王令養此。」且欲走白晉王﹐進遽止之﹐與錢令市肉﹐謂之曰「汝當謹視此﹐無使爲貓狗所傷。」小民傳之爲笑。鎭許日﹐幕中賓佐有忤意﹐必命批其頰。嘗病瘡﹐賓佐入視疾﹐進方擁錦衾﹐一從事竊語曰「爛兮。」進聞之﹐命左右急捉從事﹐批其頰﹐殆於委頓﹐大罵曰「吾正契丹﹐何奚之者﹖腳患小瘡﹐那至於爛﹖」蓋謂奚之種賤也。過市﹐見縛欄爲戲者﹐駐馬問﹕「汝所誦何言﹖」優者曰「說韓信。」進大怒﹐曰「汝對我說韓信﹐見韓卽當說我﹐此三面兩頭之人。」卽命杖之。進名進﹐居常但稱暉﹐或以爲言﹐曰「自從其便耳。」啖肉至數斤﹐飲酒斗餘﹐宴會對賓客甚溫雅嬉笑。忽擐甲冑﹐卽髭髯皆磔豎﹐目光如電﹐視之若神人。故爲杜氏奴﹐後見其子孫﹐必下拜﹐常分俸以給之﹐其所長也。

同上

盧文紀追兄艸詔

後唐盧文度﹑文紀﹐俱在翰林﹐文度喜屬文﹐文紀思遲澀﹐每事詔事塡委﹐多文度代艸之。一日休暇﹐文紀當直﹐文度以禁中無事﹐送客郊外。會有密詔數道﹐亟遣僮騎追其兄還﹐不及餞飲。縉紳聞而笑之﹐咸曰「文度自外來﹐躍馬赴其弟之急難。逮至翰苑中﹐文紀以書冊圍合矣。」蓋言文紀檢閱舊本倉卒也。

同上

徐鉉信鬼神

徐鉉不信佛﹐而酷好鬼神之說﹐江南中主常語鉉以「佛經有深義﹐卿頗閱之否」﹖鉉曰「臣性所不及﹐不能畱意。」中主以《楞嚴經》一帙授之﹐令看讀﹐可見其精理。經旬餘﹐鉉表納所借經求見﹐言曰「臣讀之數過﹐見其談空之說﹐似一器中傾出﹐復入一器中﹐此絕難曉﹐臣都不能省其義。」因再拜。中主哂之﹐後嘗與近臣通佛理者說以爲笑。專搜求神怪之事﹐記於簡牘﹐以爲《稽神錄》。嘗典選﹐選人無以自通﹐詭言有神怪之事﹐鉉初令錄之﹐選人言不閒筆綴﹐願得口述。亟呼見﹐問之﹐因以私禱﹐罔不遂其請。歸朝﹐有江東布衣蒯亮﹐年九十餘﹐好爲大言誇誕﹐鉉館於門下﹐心喜之。《稽神錄》中事﹐多亮所言。亮嘗忤鉉﹐鉉甚怒﹐不與話累日。忽一日﹐鉉將入朝﹐亮迎呼爲中闑﹐云「適有異人﹐肉翅自廳飛出﹐升堂而去﹐亮目送久之﹐方滅。」鉉卽喜笑﹐命紙筆記之﹐待亮如故。江陵從祖重內典﹐嘗謂鉉曰「公鄙斥浮屠之教﹐而重神變之事﹐瞿曇豈不得作黃面神人乎﹖」鉉笑而不答。

《類苑》卷六十五。《郡齋讀書志》「稽神錄」條節引此文。

嚼舌而死

金陵道士章齊一﹐善爲詩﹐好嘲詠﹐一被題目﹐卽日傳誦﹐人皆畏之。凡四百餘篇﹐曲盡其妙。後得疾﹐嚼舌而死。

《類苑》卷六十六

張格獻曲

孟蜀後主﹐凡命宰相﹐必徵《感皇恩》二章爲謝。有張格者拜相﹐其所獻之曲﹐有「最好是﹐長街裏﹐聽喝相公來」之句﹐人傳爲笑。

同上

銅雀臺古瓦

徐鉉工篆隸﹐好筆硯。歸朝﹐聞鄴中耕人﹐時有得銅雀臺古瓦﹐琢爲硯﹐甚佳。會所親調補鄴令﹐囑之﹐凡經年﹐尋得古瓦二﹐絕厚大﹐命工爲二硯持歸﹐面以授鉉。鉉得之喜﹐卽注水﹐將試墨﹐瓦瘞土中﹐枯燥甚﹐得水卽滲盡。又注之﹐隨竭﹐湆湆有聲嘖嘖焉。鉉笑曰「豈銅雀之渴乎﹖」終不可用﹐與常瓦礫無異。

同上

執政戲授錢儀錢信官

錢俶獻地﹐弟儀以越州安撫使授愼﹑瑞﹑師等州觀察使﹐信以湖州安撫使授新﹑嬀﹑儒等州觀察使。儀好晝寢﹐多以夜決府事及遊宴。信爲沙門返初﹐執政戲之也。

同上

宣徽角抵士

徐鉉所居﹐逼五龍堂﹐宣徽角抵士將內宴﹐必先肄習於其中﹐觀者雲集。鉉方蔬食﹐坐道齋中誦《黃庭》﹐聞外暄甚﹐立遣小童視之。還白雲﹕「許﹑趙二常侍與諸常侍習角抵。」鉉笑曰「此諸同寮﹐難可接其歡也。」京師呼宣徽角抵士皆爲常侍故。

同上

盧文紀爲相

文紀性滑稽﹐孟知祥之僭號﹐嘗奉使於蜀﹐適會攺元。方春社﹐知祥張宴﹐設彘肉﹐語文紀曰「上戊之辰﹐時俗所重﹐不可廢也﹐願嘗一臠。」文記笑曰「家居長安﹐門族豪盛﹐彘肩不登於俎。時從叔伯祖頗欲大嚼﹐終不可致。一家奴慧黠﹐眾以情語之。宅後園有古冢空曠﹐奴掃除其中﹐設肉數盤﹐私命諸從祖食之﹐珍甚﹐五房不覺言珍。五房曰﹕『匪止珍哉﹐今日乃大美元年也。』良久﹐冢中二鬼驟至﹐呼曰﹕『諸君竊食糟彘﹐敗亂家法﹐其過已大﹐乃敢擅攺年號乎﹖』」知祥有愧色。淸泰卽位﹐將命相﹐取達官名十人致瓶中探取之﹐首得文紀﹐遂爲宰相。

《類苑》卷六十七

坡拜

先文正公言﹕今呼諫議爲坡拜﹐蓋唐朝舊語。自外入爲諫議﹐班在給捨之上﹐歲滿遷給事中﹐又歲滿遷舍人。故兩省同列謔諫議云「君今上坡後﹐當復下坡矣。」劉公《嘉話錄》載﹕初拜諫議者﹐給捨戲之曰「何人驟居我上﹖」彼曰「以我不才﹐何不拽下著﹖」乃遷也。

同上

湫神

寧州眞寧縣要冊湫﹐自唐天后﹑中宗朝﹐多祈雨有驗﹐歲旱﹐遣中使持錦織﹐及鎭宣徽樂工三五十人作樂於祠庭。僖宗乾符中﹐封神爲應聖侯﹐昭宗光化中﹐進封普濟王。開寶九年﹐太宗在南府﹐遣親吏市馬秦州﹐過宿於湫房﹐夢人告云「晉王登帝位。」至長安﹐赦至﹐果符其言﹐遂以聞。明年五月十三日﹐白龍見池中﹐長數丈﹐東鄕吐云﹐云白色﹐自辰至午而沒﹐見者數千人﹐郡以聞﹐遂下詔封顯聖王﹐增修祠宇。先是﹐涇州界有湫﹐方四十里﹐水停不流﹐冬夏不增減﹐水淸澈﹐不容穢濁﹐或有喧污﹐輙興雲雨。歲旱﹐土人多祈雨於此﹐傳雲龍之所居。《漢書﹖郊祀志》云「春祠官所領湫淵﹐安定朝那者是也。」其後屢稱湫有靈應﹐朝那無聞焉。而天下山川限曲﹐亦往往有之﹐皆神龍之所蟠螫。建州浦城縣福羅山有龍潭﹐歲旱﹐土人祀之﹐或投鐵﹐龍立致雨。

《類苑》卷六十九

擔夫頂有圓光

祕書丞程希道﹐慶曆中﹐爲果州判官。遇提刑按部﹐率之同行。至南山中﹐日初出﹐薄霧未散﹐見一荷擔夫﹐頂有紫光﹐圓徑二尺許。召問之﹐云「向於石罅中得一物﹐方數寸﹐色如紫玉﹐置頭巾帶中﹐不知其它。」取令他夫戴之﹐亦然﹐疑是昔人所煉之大丹。憲使以百錢易之。

同上

李符知春州

盧多遜貶朱崖﹐諫議大夫李符適知開封府﹐求見趙普﹐言朱崖𨿽在海外﹐而水土無他惡﹐流竄者多獲全。春州在內地而近﹐至者必死。望追攺前命﹐亦以外彰寬宥﹐乃置於必死之地。普頷之。後月餘﹐符坐事貶宣州行軍司馬﹐上怒未已﹐令再貶嶺外﹐普具述其事﹐卽以符知春州﹐到郡月餘卒。

《類苑》卷七十四

穆修

文章隨時風美惡﹐咸通已後﹐文力衰弱﹐無復气格。本朝穆修﹐首倡古道﹐學者稍稍向之。修性褊忤少合﹐初任海州參軍﹐以气陵通判﹐遂爲捃摭﹐貶籍系池州﹐其集中有《秋浦會遇》詩﹐自敍甚詳。後遇赦釋放﹐流落江外。賦命窮薄﹐稍得錢帛﹐卽遇盜﹐或臥病﹐費竭然後已﹐是故衣食不能給。晚年得《柳宗元集》﹐募工鑲板﹐印數百帙﹐攜入京相國寺﹐設肆鬻之。有儒生數輩﹐至其肆﹐未評價直﹐先展揭披閱﹐修就手奪取﹐瞋目謂曰「汝輩能讀一篇﹐不失句讀﹐吾當以一部贈汝。」其忤物如此。自是經年不售一部。

同上

交州馴象

景徳中﹐交州黎桓獻馴象四﹐皆能拜舞山呼中節﹐養於玉津園。每陳鹵簿﹐必加蓮盆嚴飾﹐令昆侖奴乘以前導。《晉﹖輿服志》有象車以試橋梁﹐亦古制也。

《類苑》卷七十七

交州占城馴犀

淳化中占城國﹑景徳中交州黎桓﹐並以馴犀爲獻。性絕躁﹐畱養苑中﹐數日死。大中祥符中﹐交州復獻馴犀﹐至海岸﹐詔放還本國﹐令遂其性。

同上

髙麗王論中國族望

髙麗自五代以來﹐朝貢不絕﹐朝廷每加爵命﹐必遣使以獎之。故呂相國端﹑呂侍郎文仲﹑佑之﹐皆相繼爲使。三人者﹐皆寬厚文雅﹐有賢者之風。如孔維輩﹐或朴魯﹐舉措爲其所哂﹐或貪猥﹐不能無求索﹐甚辱朝命。後劉式﹑陳靖至其國﹐國王王治者﹐因語及中國族望﹐必有髙下﹐如唐之崔﹑盧﹑李﹑鄭。式等言﹐但以賢才進用﹐亦不論族姓。治曰「何姓呂者多君子也﹖」蓋斥言三呂﹐亦因以警使者。

同上

髙麗求賜板本九經

髙麗國王王治上言﹐願賜板本九經書以誇示外國﹐詔給之。

同上

契丹邪律某詩

北虜中﹐多有圖籍﹐亦有文雅相尙。王矩爲工部郎中﹐本燕人﹐爲虜將邪律忘其名。掌其書記﹐常從其出入。邪律兄及兄之子﹐太平興國中﹐戰沒於代郡。後邪律經舊戰處﹐覽其迹﹐悲涕作詩﹐記其兩句云「父子並隨龍陣沒﹐弟兄空望鴈門悲。」

《類苑》卷七十八

耶律琮求通好書

開寶中﹐虜涿州刺史耶律琮遺書於我雄州刺史孫全興﹐求通好曰「兵無交於境外﹐言卽非宜﹔事有利於國家﹐事之亦可。」其文釆甚足觀。

同上

髙昌

髙昌國﹐唐以車師前王庭地所置西州也。自安史之亂﹐復陷西戎。太平興國中﹐遣使來貢﹐命供奉官王延徳報聘﹐往復數載。其國無雨﹐人皆以白堊塗屋以居﹐嘗雨數寸﹐室廬皆壞。有勑書樓﹐藏唐朝格律勑詔。開元九年三月九日寒食﹐至今用之。延徳後爲度支使﹑舒州團練使。

同上

潞州李筠

潞州節度使李筠謀反﹐其長子涕泣切諫﹐不聽﹐使其長子入朝﹐且詗朝廷動靜。太祖迎謂曰「太子﹐汝何故來﹖」其子以頭擊地﹐曰「此何言﹖必有讒人謗臣父耳。」上曰「吾亦聞汝數諫爭﹐老賊不聽汝耳。汝父使汝來者﹐不復顧惜﹐欲殺之耳。吾令殺汝何爲﹖歸語汝父﹐我未爲天子時﹐任自爲之。我旣爲天子﹐汝獨不能少讓之耶﹖」其子歸﹐具以白筠。筠反﹐有僧素爲人所信向﹐筠乃召見﹐密謂之曰「吾軍府用不足﹐欲借師之名以足之﹐吾爲師作維那教化錢糧各三十萬﹐且寄我倉庫﹐事畢之日﹐中分之。」僧許諾﹐乃令僧積薪﹐坐其上﹐克日自焚。筠穿地道於其下﹐令通府中﹐曰「至日﹐走歸府中耳。」筠乃與夫人先往﹐傾家財盡施之﹐於是遠邇爭以錢糧饋之﹐四方輻湊﹐倉庫不能容﹐旬日﹐六十萬俱足。筠乃塞其地道﹐焚僧殺之﹐盡取其錢糧﹐遂反﹐引軍出澤州。車駕自往徵之﹐山路隘狹﹐多石﹐不可行。上自於馬上抱數石﹐羣臣六軍皆負石﹐卽日開成大道。筠戰敗於境上﹐走入澤州﹐圍而克之﹐斬筠﹐遂屠澤州。進至潞州﹐其子開城降﹐赦之。

同上

侯舍人

太宗末年﹐關中羣盜有馬四十匹﹐常有怨於富平人﹐至必屠之﹐驅略農人﹐使荷畚鍤隨之。曰「吾克富平﹐必夷其城郭。」富平人恐﹐羣詣荊姚﹐見同州巡檢侯舍人告急。舍人素有威名﹐率眾伏於邑北﹐羣盜聞之﹐捨富平不攻而去﹐舍人引兵於邑西邀之﹐令士皆傳弩﹐戒勿得妄發﹐曰「賊皆有甲﹐不可射﹐射其馬﹐馬無具裝。又劫略所得﹐非素習戰也﹐射之必將驚潰。」旣而合戰﹐眾弩俱發﹐賊馬果驚躍散走﹐縱兵擊之﹐俘斬略盡。餘黨散入他州﹐巡檢獲之﹐自以爲功﹐送詣州邑﹐盜固稱我非此巡檢所獲﹐乃侯舍人所獲也。巡檢怒﹐自詣獄責之﹐曰「爾非我獲而何﹖」盜曰「我昔與君遇於某地﹐君是時何不擒我邪﹖我又與君遇某地﹐君是時棄兵而走﹐何不擒我邪﹖我爲侯舍人所破﹐狼狽失據﹐爲君所得﹐此所謂敗軍之卒﹐舉帚可撲﹐豈君智力所能獨辧邪﹖」巡檢慚而退。

同上

室種

室種者﹐虜相昉之子﹐來奔於我。以爲諸衛將軍﹑領刺史﹑西京巡檢。種好馳逐射獵﹐洛中水竹尢勝﹐種常語人曰「洛陽大好﹐但苦於園林水竹交絡翳塞﹐使盡去之﹐斯可以擊兔伐狐﹐差足樂耳。」

同上

論義山詩

義山詩包蘊密致﹐演繹平暢﹐味無窮而炙愈出﹐鉆彌堅而酌不竭﹐使學者少窺其一斑﹐若滌腸而浣骨。

《韻語陽秋》卷二

鴨能人言

陸龜蒙居笠澤﹐有內養自長安使杭州﹐舟經舍下﹐彈綠頭鴨﹐龜蒙遽從捨出大呼云「此綠鴨有異﹐善人言﹐適將獻天子﹐今將此死鴨以詣官。」內養少長宮禁﹐信然﹐厚以金帛遺之﹐因徐問龜蒙曰「此鴨何言﹖」龜蒙曰「常自呼其名。」內養憤且笑﹐龜蒙還其金﹐曰「吾戲耳。」

《苕溪漁隱叢話》後集卷二十七

太宗謁安陵

上自西京還﹐乃謁安陵。

《長編》卷十七

審刑房

審刑院本中書刑房﹐宰相所領之職﹐於是析出。

《長編》卷三十二

用其長護其短

太祖常與趙普議事不合﹐太祖曰「安得宰相如桑維翰者與之謀乎﹖」普對曰「使維翰在﹐陛下亦不用﹐蓋維翰愛錢。」太祖曰「苟用其長﹐亦當護其短﹐措大眼孔小﹐賜與十萬貫﹐則塞破屋子矣。」

《五朝名臣言行錄》卷一。孔平仲《談苑》卷四亦有此條。

後主賜近臣黃金

金陵之陷﹐後主以藏中黃金分賜近臣辦裝﹐張佖得二百兩﹐詣曹彬自陳不受﹐願奏其事﹐彬以金輪官而不以聞。

《五朝名臣言行錄》卷一

錢若水全進退之道

至道初﹐呂蒙正罷相﹐以僕射奉朝請﹐上謂左右曰「人臣當思竭節以保富貴﹐呂蒙正前日布衣﹐朕擢爲輔相﹐今退在班列寂寞﹐想其目穿望復位矣。」劉昌言曰「蒙正𨿽驟登顯貴﹐然其風望不爲忝冒。僕射師長百僚﹐資望崇重﹐非寂寞之地﹐且亦不聞蒙正之郁悒也。況今巖穴髙士﹐不求榮達者甚多﹐惟若臣輩﹐苟且官祿﹐不足以自重耳。」上默然。又嘗言「士大夫遭時得位﹐富貴顯榮﹐豈得不竭誠以報國乎﹖」錢若水言「髙尙之人﹐固不以名位爲光寵﹐忠正之士﹐亦不以窮達易志操﹐其或以爵祿恩遇之故而效忠於上﹐此中人以下者之所爲也。」上然之。及劉昌言罷﹐上問趙鎔等曰「頻見昌言否﹖」鎔等曰「屢見之。」上曰「涕泣否﹖」曰「與臣等談﹐多至流涕。」上曰「大率如此﹐當在位之時﹐不能悉心補職﹐一旦斥去﹐卽汍瀾涕泗。」若水曰「昌言實未嘗涕泣﹐鎔等迎合上意耳。」若水因自念﹐上待輔臣如此﹐蓋未嘗有秉節髙邁﹐不貪名勢﹐能全進退之道﹐以感動人主﹐遂貽上之輕鄙﹐將以滿歲移疾﹐遂艸章求解職﹐會晏駕﹐不果上。及今上之初年﹐再表遜位﹐乃得請。

《五朝名臣言行錄》卷二

太宗厚遇李昉

李昉文正公﹐太宗遇之甚厚﹐年老罷相﹐每賜宴﹐必先赴座﹐嘗獻詩曰「微臣自愧頭如雪﹐也向鈞天侍玉皇。」

《翰苑新書》後集卷十九

南唐帑藏丰盈

南唐保有江淮﹐帑藏頗盈﹐徳昌宮其外府也﹐金帛貨泉多在焉。

《輿地紀勝》卷十七

淮南道院

通州南阻江﹐東北瀕海﹐士大夫罕至﹐民居以魚鹽自給﹐不爲盜賊﹐訟稀事簡﹐仕宦者最爲逸﹐士大夫號通州爲淮南道院。

《輿地紀勝》卷四十三

檢書蒼頭

本朝石元懿熙載遊富陽﹐道中遇一叟﹐熟視之﹐曰「眞太平良弼也。吾幼爲唐相房玄齡檢書蒼頭﹐公酷如房公。」語訖卽滅。太宗朝﹐石爲左僕射。

《錦繡萬花谷》前集卷二十三

鳳閣王家

唐王易從昆弟四人﹐開元中﹐三至鳳閣舍人﹐故號「鳳閣王家」。

同上

王延範誤惑於術人

廣西轉運使王延範﹐本江陵貴家子﹐又富於財﹐嘗以豪傑自許。精於卜者如劉昂則許之曰「君素有偏方王霸之分。」精於算者如徐肇則許之曰「君當八少一﹐當大貴不可言。」精於風鑑者如田辧則許之曰「君形如坐天王﹐眼如嚬伽﹐鼻如仙人﹐耳如雌龍﹐望視如虎﹐當大有威徳。」延範皆然之﹐不知其言之不足據也。於是日益矜負﹐因寓書左拾遺韋務升﹐作隱語諷朝廷事﹐爲人所告﹐鞠實抵罪﹐籍沒其家﹐槁葬南海城外﹐然則三子向者之說果安在哉﹖大抵術人謬妄﹐但知取悅一時﹐不知誤惑於人﹐其禍有至於如此者。

《樂善錄》卷上

羅江犬

淳化中﹐﹝綿﹞州貢羅江犬﹐常循於禦榻前﹐太宗不豫﹐犬不食﹐及上僊﹐號呼涕泗﹐以至疲瘠﹐見者隕涕。參政李至作《桃花犬歌》﹐以寄錢若水﹐末句云「白麟赤鴈且勿書﹐願君書此警浮俗。」

《方輿勝覽》卷五十四

以蜥蝪求雨

魏庠言﹕昔遊關中佛寺﹐值村民祈雨﹐沙門有善胡法者﹐求得蜥蜴十數﹐置甕中﹐以樹葉漬水﹐童男數人持柳枝咒曰「蜥蜴蜥蜴﹐興雲吐霧﹐雨今滂沱﹐放汝歸去。」咸平初﹐余守縉雲﹐適閔雨﹐用此有驗﹐具奏其事。蜥蜴蓋龍類也。

《蘇文忠詩合注》卷十五施注

給誥侍母

魚崇諒爲學士﹐周祖革命﹐所下誥令﹐皆其詞也﹐甚得典誥之體。以母病再求解職﹐給長誥﹐賜其母衣服繒帛﹐茶藥緡錢。百日滿﹐令本州島月給錢三萬﹐米麵五十石﹐屢遣使存問。俄拜禮部侍郎﹐充學士﹐令伏侍歸闕。

《永樂大典》卷一○八一二第一七頁

王延範頂戴金像

初王延範通判梓州﹐有妖人稱先生﹐以左道惑眾﹐嘗語延範曰「有急當相救。」延範鑄黃金爲其像﹐常頂戴之。

《永樂大典》卷一八二二三第一四頁引《楊內翰談苑﹖惡成篇》

王彥超致仕

王彥超歷數鎭節制﹐罷爲金吾上將軍﹐與李昉﹑宋白善。一日﹐昉﹑白詣之﹐時彥超年六十九歲﹐謂昉﹑白曰「人言七十致仕﹐出何書﹖」昉曰「《禮》大夫七十而致仕﹐若不得謝﹐賜之幾杖﹐杖於朝﹐蓋筋力尙可從政﹐時君所賴也。」彥超曰「我前朝舊臣﹐於時無用﹐豈可食爵位而昧廉恥﹖」遂托白艸求致仕表﹐來年假開日之上。再表得請﹐以太子太保致仕﹐給上將軍俸。居常白衣出入故舊家﹐僕從簡省﹐無童騎﹐惟嗜張進酒﹑軟骨魚﹐語親舊曰「有此二物﹐吾當不召自往矣。」張進者﹐建州人﹐隸內酒坊﹐善釀﹐味絕美﹐品在法酒之亞﹐善飲者多好之。

《宋會要輯稿》職官七七之二九

聰明絕人

阮思道子昌齡﹐長不滿三尺﹐醜陋喫訥﹐其聰明絕人﹐善屬文﹐年十八﹐海州試《海不揚波賦》﹐卽席一筆而成﹐文不加點。其警句云「收碣石之宿露﹐斂蒼梧之夕云。」又云「三山神闕﹐湛淸影以遙連﹔八月靈槎﹐泛寒光而靜去。」全篇皆類此﹐人多諷誦﹐眞奇才也。

《永樂大典》卷二九九九第二至三頁

願代女死

陳國夫人耿氏﹐太宗乳母也﹐生秦王廷美。初宣祖總兵﹐以燕國公主嫁軍國小校﹐會隊長外戍謀叛﹐營中無長少者籍名當誅﹐太后愛其女﹐憂惱不知爲計﹐耿氏曰「願代大女死。」卽盛飾跨驢以黃帕冑首﹐太祖自禦以入﹐畱處捨內﹐燕國乘驢而出。太后先以厚賂抱關卒﹐當其出爲他卒所見﹐猶呵詰﹐撾趁疾驅得免。會盡赦營中死﹐耿氏卒無恙。

《永樂大典》卷一○三一○第一七頁

