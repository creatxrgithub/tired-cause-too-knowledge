

韜晦術﹝明﹞楊愼撰

目錄

隱晦卷一

處晦卷二

養晦卷三

謀晦卷四

詐晦卷五

避晦卷六

心晦卷七

用晦卷八

隱晦卷一

東坡曰「古之聖人將有爲也﹐必先處晦而觀明﹐處靜而觀動﹐則萬物之情﹐畢陳於前。」

夫藏木於林﹐人皆視而不見﹐何則﹖以其與眾同也。藏人於羣﹐而令其與眾同﹐人亦將視而不見﹐其理一也。

木秀於林﹐風必摧之﹔人拔乎眾﹐禍必及之﹐此古今不變之理也。

是故徳髙者愈益偃伏﹐才俊者尢忌表露﹐可以藏身遠禍也。

榮利之感於人大矣﹐其所難居。

上焉者﹐守之以道﹐𨿽處亢龍之勢而無悔。

中焉者﹐守之以禮﹐戰戰兢兢﹐如履薄冰﹐僅保無過而已。

下焉者﹐率性而行﹐不誅卽廢﹐鮮有能保其身者。

人皆知富貴爲榮﹐卻不知富貴如霜刃﹔

人皆知貧賤爲辱﹐卻不知貧賤乃養身之徳。

倘知貧賤之徳﹐誦之不輟﹐始可履富貴之地矣。

處晦卷二

夫陽無陰不生﹐剛無柔不利﹐明無晦則亡﹐是故二者不可偏廢。

合則收相生相濟之美﹐離則均爲無源之水﹐𨿽盛不長。

晦者如崖﹐易處而難守﹐惟以無事爲美﹐無過爲功﹐斯可以免禍全身矣。

勢在兩難﹐則以誠心處之﹐坦然蕩然若無事然﹐勿存機心﹐勿施巧詐。方得事勢之正。

物非苟得則有患得患失之心﹐而患得當先患失﹐患失之謀密﹐始可得而無患﹐得而不失。

音大者無聲﹐謀大者無形﹐以無形之謀諦有形之功﹐舉天下之重猶爲輕。

事之晦者或幽遠難見﹐惟有識者鑑而明之﹐從容諦謀﹐收奇效於久遠。

禍福無常﹐惟人自招﹐禍由己作﹐當由己承﹐嫁禍於人﹐君子不爲也。

福無妄至﹐無妄之福常隨有無妄之禍﹐得福反受禍﹐拒禍當辭福﹐福禍之得失尢宜用心焉。

養晦卷三

夫明晦有時﹐天道之常也﹐擬於人事則殊難形辧。

或曰「『君子以自彊不息』何用晦爲﹖」此言𨿽佳﹐然失之子偏。

天有陰晴﹐世有治亂﹐事有可爲不可爲。知其理而爲之謂之明智﹐反之則爲愚蠢。

晦非恆有﹐須養而後成。善養者其利久遠﹐不善養者禍在目前。

晦亦非難養也﹐琴書小技﹐典故經傳﹐善用之則俱爲利器。

醇酒醉鄕﹐山水煙霞﹐尢爲養晦之鑪鼎。

人所欲者﹐順其情而與之﹔我所欲者﹐匿而掩之﹐然後始可遂我所欲。

君子養晦﹐用發其光﹔小人養晦﹐冀逞凶頑。晦𨿽爲一﹐秉心不同。

至若美人遭嫉﹐英雄多難﹐非養晦何以存身﹖

愚者人嗤﹐我則悅安﹐心非悅愚﹐悅其晦也。

愚如不足﹐則加以顚。旣愚且顚﹐誰謂我賢﹖養晦之功妙到毫巓。

謀晦卷四

若夫天時突變﹐人事猝興﹐養晦則難奏膚功﹐斯卽謀晦之時也。

晦以謀成﹐益見功用﹐𨿽匪由正道﹐卻不失於正﹐以其用心正也。

謀晦當能忍﹐能忍人所不能忍﹐始成人所不能成之晦﹐而成人所不能成之功。

夫事有不可行而又勢在必行﹐則假借行之勢以明不可行之理﹐是行而不行矣。

破敵謀﹑挫敵鋒﹐勇武猛鷙成不如晦之爲用。

至若萬馬奔騰﹑千軍圍攻﹐我國孤城﹐勇旣不敵﹐力不相侔﹐惟謀惟晦﹐可以全功。

晦者忌名也﹐以名近明﹐有亢上有悔之虞。

負君子之重名﹐偶行小人之事﹐斯亦謀晦之道也。

己所不欲﹐拂逆則傷人之情﹐不若引人入晦﹐同晦則同欲﹐無逆意之患矣。

人欲不厭﹐拒之則害生﹐從之則損己﹐姑且損己從人﹐繼而盡攘爲已有。

居眾所必爭之地﹐謀晦以全身﹐謀晦以建功﹐此又謀晦之大者也。

詐晦卷五

詐𨿽惡名﹐亦屬奇謀。

孫子曰「兵不厭詐。」施之於常時﹐人亦難防。

運詐得理﹐可以成晦焉。

直道長而難行﹐歧路多而憂亡羊﹐妙心辧識﹐曲徑方可通幽。

詐以求生﹐晦以圖存。非不由直道﹐直道難行也。

操以詐而興﹐莽以詐得名﹐詐之爲術亦大矣﹐𨿽賢人有所不免。

厭詐而行實﹐固君子之本色﹔昧詐而墮謀﹐亦取譏於當世。

是以君子不喜詐謀﹐亦不可不識詐之爲謀。

人皆喜功而諉過﹐我則攬過而推功﹐此亦詐也﹐卒得功而無過。

君臣之間﹐夫婦之際﹐盡心焉常有不歡﹐小詐焉愈更親密﹐此理甚微﹐識之者鮮。

詐亦非易爲也﹐術不精則敗﹐反受其害﹐心不忍不成﹐徒成笑柄。

避晦卷六

易曰「趨吉避凶。」

夫禍患之來﹐如洪水猛獸﹐走而避之則吉﹐逆而迎之則亡。

是故兵法三十六﹐走爲最上策。

避非只走也﹐其道多焉。最善者莫過於晦也。擾敵﹑惑敵﹐使敵失覺﹐我無患焉。

察敵之情﹐謀我之勢﹐中敵所不欲﹐則彼無所措手矣。

居上位者常疑下位者不忠﹐人之情不欲居人下也。遭上疑則危﹐釋之之遭謹忠而已。

如若避無可避﹐則束身歸命﹐惟敵所欲﹐此則不避之避也。

避不得法﹐重則殞命﹐輕則傷身﹐不可不深究其理也。

古來避害者往往避世﹐苟能割捨嗜欲﹐方外亦別有樂天也。

避之道在堅﹐避須避全﹐勿因小緩而喜﹐勿因小利而動﹐當執定深﹑遠﹑堅三字。

心晦卷七

心生萬物﹐萬物惟心。時世方艱﹐心焉如晦。

鼎革之餘﹐天下荒殘﹐如人患羸疾﹐不堪繁劇﹐以晦徐徐調養方可。

至若天下擾攘﹐局促一隅﹐舉事則力不足﹐自保則尙有餘﹐以晦爲心﹐靜觀時變﹐坐勝之道也。

夫士莫不以出處爲重﹐詳審而後決。出難處易﹐以處之心居出之地﹐可變難爲易。

廊廟樞機﹐自古爲四戰之地﹐躋身難﹐存身尢難。

惟不以富貴爲心者﹐得長居焉。

古人云「我不憂富貴﹐而憂富貴逼我。」人非惡富貴也﹐懼富貴之不義也。

興利不如除獘﹐多事不如少事﹐少事不如無事。無事者近乎天道矣。

用晦卷八

制器畫謀﹐資之爲用也﹐苟無用﹐𨿽器精謀善何益也。

沈晦已久﹐人不我識﹐𨿽知己者莫辧其本心。用晦在時﹐時如駒逝﹐稍縱卽逝之矣。

欲擇時當察其幾先﹐先機而動﹐先發制人﹐始可見晦之功。

惟夫幾不易察﹐幽微常忽﹐待其壯大可識﹐機已逝於九天﹐杳不可尋矣。

是故用晦在乎擇時﹐擇時在乎識幾﹐識幾而待﹐擇機而動﹐其惟智者乎﹖

