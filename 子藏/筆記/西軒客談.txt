西軒客談明不著撰人

西軒客談

﹝明﹞不著撰人

蜂蠍之毒﹐能螫人。然其一螫﹐則其毒甚銳﹐再則漸減﹐人得而加害矣。故人之智勇﹐貴乎愼﹐所發使人有所不能測﹐可也﹔苟發之不當﹐寧無不顧其後悔乎﹖

春三月﹐𨿽有時寒沍﹐終是生育之气居多﹔秋三月﹐𨿽有時融和﹐終是肅殺之气居多。亦猶洽世﹐𨿽不能無一二份害民之事﹐而自是養民之意居多﹐民忘其害矣﹔亂世﹐不能無一二分卹民之意﹐而自是害民之事居多﹐民忘其惠矣。

兩晉盡有人物﹐非六朝隋唐可及﹐但出非其是﹐如冬月桃李華﹐不適於用﹐爲可惜也。

歷代方士皆謂有不死藥﹐以惑時君。旣而煉藥不成﹐或服藥而返速其至死者﹐多矣。其後﹐金源氏之末﹐道士丘處機應蒙古國主聘﹐問﹕「有何長生之藥﹖」對曰「有衛生之道﹐而無長生之藥。」可謂傑然不羣者矣。

有人得於此而不得於彼者﹐如堯舜之後不振﹐夫子之窮﹐顏回之夭﹐與夫三代而下﹐馬遷之刑﹐楊雄之失節。靜而思之﹐在理則然﹐否則不足爲聖爲賢﹐得名譽於萬世也。故昔人謂﹕「金榜若還無姓字﹐王都必是有仙名。」其此之謂與﹖

金源氏應奉翰林文字張廷有詩曰「有客曳長裾﹐袖剌謁豪閎。低頭拜閽者﹐始得通姓名。主人厚眷顧﹐開筵水陸並。顧必承彼言﹐語必順彼情。不如茅檐下﹐飽我藜藿羹。」讀是詩﹐則於其人之所養可知矣。近世欲求若是者﹐不數數然也。每取讀過﹐殊覺神爽飛越﹐漸漬於心而有餘味焉。

室燃一燈﹐洞照四壁﹐室中凡所有者﹐無不見也。若以蜀錦燈籠罩之﹐則不見矣。人心爲物欲所蔽也﹐亦然。

魚日游泳於洪波﹐鳥日翺翔於太虛﹐不復自知其居於空水也。使知其飛於空﹐則墮﹔浮於水﹐則溺。何哉﹖以其無心也﹐有心則費力。

秦始皇帝將葬﹐匠人之作機巧者﹐生閉墓中。其後﹐爲項羽所發﹐亦不見有所抗拒。世傳唐時﹐有民發南陽一古墓﹐初觀墓側有碑斷倒艸間﹐字磨滅不可讀。初掘約十丈﹐遇一石門﹐錮以鐵汁﹐用羊糞沃之﹐累日方開。開時﹐箭發如雨﹐射殺數人﹐乃以石投其中﹐每箭發﹐輒投數十石﹐箭不復出﹐遂列炬而入。至開第二重門﹐有木人數十﹐張目運劍﹐又傷數人﹐眾以棒擊之﹐兵仗悉落。見其四壁皆畫以兵衛之像﹐南壁有大漆棺﹐懸以鐵索﹐其棺下金玉堆積。方欲攫取﹐俄而﹐其棺兩旁颯颯風起﹐吹沙撲迸人面﹔須臾﹐風沙大作﹐埋沒人足﹐壅至於膝﹐眾驚走出門﹐隨卽塞﹐一人出遲﹐被沙埋死﹐不知何術也。始皇墓藏機巧﹐殊不及此﹐何哉﹖

羽毛鱗介﹐人見其爲物﹔自其同類視之﹐未嘗不爲人也。如所謂鳥衣國﹑南柯郡之類是已。昔唐太和間﹐荊南松滋縣南有一士人﹐寄居莊中肄業。初到之夕﹐二鼓後方張燈臨案﹐忽有小人﹐身約半寸﹐葛巾策杖﹐入門揖士人曰「乍到無主人宜寂寞也﹖」其聲如蒼蠅。士人素號有膽略﹐見如不見﹐其人乃登牀責曰「獨不存主客之禮乎﹖」復登案詬罵不已﹐又覆其硯於書上。士人心惡﹐以筆擊之﹐墮地﹐叫數聲﹐出門而滅。俄有婦人四五﹐或老或少﹐各長寸許﹐曰「眞官憐君獨學﹐故令郎君共論精奧﹐何乃頑狂輒致損害﹖今可往見眞官。」語畢﹐又數人至﹐將士人驅迫而行﹐恍然如夢。初不肯往﹐被其咬咂﹐四肢痛不可忍。曰「女若不去﹐必壞女眼。」言訖﹐又四五人走上其面﹐士人驚懼而隨出門。行至東堂﹐遙望一門﹐小如竹節。將及其門﹐不肯入復﹐被其嚙﹐恍惚之際﹐已入小門﹐見一人峨冠當殿坐﹐侍衛甚嚴﹐坐者叱曰「吾憐女獨學﹐俾小兒往﹐何乃致害﹖今當腰斬。」遂有數人﹐持刀攘臂迎之。士人大懼﹐謝曰「某愚騃﹐肉眼不識眞官﹐乞賜餘生。」坐者良久曰「彼旣知悔﹐叱令曳出。」不覺已在門外矣。及歸書捨﹐殘燈猶在。天明﹐蹤迹其處﹐見有小穴﹐蜥蜴出入焉。遂呼數人發之﹐深數尺﹐有蜥蜴十餘石﹐一大者色赤長尺許﹐卽坐者也。士人取蜥蜴﹐積薪焚之。次夕﹐亦竟無虞﹐亦異矣哉﹖

昔人謂﹕心有所主﹐則不能動。如北宮黝孟施捨﹐皆心有所主﹐故能不動。每與客語﹐國初人有慕城西承天寺浮圖絕顚所藏金銀佛像﹐欲盜取者﹐乃於昏夜閴寂之後﹐擲繩其級﹐攀援而上。金頂堅牢不可入﹐每戌鼓咚咚而起﹐乃急施錘鑿﹐以混其聲。如是九三日夕﹐旣得已﹐復縋而下。自他人視之﹐不勝股栗﹐而彼則自不覺有所恐懼者。由志在乎﹖得物故也。此與列子所論商丘開之意同。

三皇之時﹐爲春康節。此語極有味﹐非精深不能道也。早春之時﹐𨿽艸木萌動﹐而气象自是﹐可觀及乎﹖立夏﹐气旣至﹐𨿽時物暢茂﹐然卻殊不是這个气象了也。所以康節《詠三皇詩》爲孟春天气早晨時﹐不惟春﹐而復謂之孟春﹐謂之早晨﹐其旨深矣。觀乎是﹐則此老心胸爲何如哉﹖

唐狄梁文獻公臨薨﹐屬其家人曰「佛以淸淨慈悲爲有﹐而愚者乃寫經造像﹐冀以求福﹐女曹勿終身迷惑而不寤也。」此語不惟知佛﹐亦可謂善學佛矣。自韓愈以下﹐凡號斥佛者﹐其見俱未及此。

先儒嘗言﹕靜坐中須是有物方可謂當主乎﹖敬是也。如釋氏所謂不可坐向黑山鬼窟裏﹐必須靠一念。子老氏之法﹐如守黃庭存踵息﹐意思皆一般。大抵只要常存此心﹐不要放釋﹐一有不存不馳騖則落空也。

前輩說﹕作詩作文﹐記事𨿽多﹐只恐不化﹐余意亦然。謂如人之善飲食者﹐肴簌﹑脯醢﹑酒茗﹑果物﹐𨿽是食盡﹐須得其化﹐則淸者爲脂膏﹐人只見肥美而已﹔若是不化﹐少間吐出﹐物物俱在。爲文亦然﹐化則說出來都融作自家底﹔不然﹐記得𨿽多﹐說出來未免是替別人說話了也。故韓昌黎讀盡古今書﹐殊無一言一句仿佛於人。此所以古今善文﹐一人而已。宋仁宗於內苑賞花﹑釣魚﹐以金楪盛釣餌﹐羅幾上。俾羣臣入觀﹐賦詩。王安石見而食之殆盡﹐帝聞知不悅﹐曰「安石詐人也﹐設誤食一粒則已﹐豈有食盡之理邪﹖」安石聞而銜之。至神宗朝入相﹐遂有祖宗不足法之說﹐蓋謂此也。安石於學問﹑文章盡有好處﹐及觀諸其行﹐乃忌刻若是。吁﹗豈士君子所爲哉﹖

唐李商隱凡作文﹐必聚書於左右﹐撿視終日。人謂之「攋祭魚。」宋楊大年爲文﹐用故事﹐使子侄檢討出處﹐用片紙錄之﹐文成而後掇拾﹐人謂之「衲被」。

地理之說﹐𨿽有其書﹐謂能使人貧富生死。余每未敢篤信。其果能若是也﹖且如近傳金源氏衰﹐國人有善望气者﹐謂韃靼國有土山﹐形勢雄偉﹐王气所繇聚。金信其說﹐乃先求通好﹐爲韃靼入貢。俾使者請曰﹐他無所求﹐惟得是山以鎭我土足矣。韃靼笑其愚﹐佯許諾。金人於是大發軍卒鑿掘﹑運載抵幽州城北﹐積而爲山。修繕極其精巧﹐疊石玲瓏﹐峯巒隱映﹐松檜陰鬱﹐秀若天成。引金河水至其後﹐轉機運■﹝奭斗﹞﹐汲水至絕頂﹐出石龍口﹐注方池﹐伏流至仁智殿後。有石刻蟠龍﹐昂首噴水。然後東西流入太液池。山有廣寒殿﹐爲楹凡七。仁智殿在山半﹐爲楹三。山前白玉爲橋﹐長三百尺。直儀殿後殿在太液池中﹐負抵上十一楹﹐正對萬歲山。山東靈囿﹐珍禽異獸在焉。是爲金主遊幸之所。未幾﹐韃靼攻破燕城﹐金人遷汴矣。推此其說驗否﹖蓋有不攻自破者云。

許魯齋仕元世祖朝﹐以哈麻短毀漢法﹐不得行其學﹐力求歸田。觀其與人書﹐有曰﹕春日池塘﹐秋風禾黍﹐夏未兩蠶﹐老麥收冬。將寒囷盈箱積門﹐喧童雉架滿詩書。山色水光﹐詩懷酒興﹐是以心思意向﹐日日在此。安此樂此﹐言亦此﹐書亦此。百周千折﹐期必得此而後已。魯齋𨿽不明言其所以求去之意﹐托言乎此。然而人生得天地所與分內之樂﹐亦不過是矣。每讀是言﹐未嘗不手舞足蹈﹐而喜其有以同是心於百載之下焉。

西軒客談

