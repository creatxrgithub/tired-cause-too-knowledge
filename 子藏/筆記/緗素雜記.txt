緗素雜記宋黃朝英

欽定四庫全書總目提要

臣等謹案﹕《靖康緗素雜記》十卷﹐宋黃朝英撰。晁公武《讀書志》曰﹕朝英﹐建州人﹐紹聖後舉子。又曰﹕所記凡二百事﹐今本卷數與公武所記同﹐而只有九十事。程大昌《演繁露》辧其「誤引麥秋」一條﹐此本無之。考王楙《野客叢書》亦具載「麥秋」之說﹐稱《緗素雜記》﹐知非大昌誤引。又《野客叢書》載其辧李賀金銅仙人辭漢歌序﹐誤以拆露盤爲靑龍九年一條﹐麻胡僅得二事一條﹐袁文《甕牖閒評》載其辧谷陽一條﹐辧蘆菔一條﹐此本亦無之﹐蓋明人妄有刪削﹐已非完書矣。袁文﹑王楙於此書頗有駁正﹐然考証之學﹐大抵後密於前﹐不足爲病。晁公武譏其爲王安石之學﹐又譏其解詩芍藥握椒爲鄙褻﹐劉敞《七經小傳》亦摭此條爲諧笑﹐𨿽不出姓字﹐殆亦指朝英。觀其書﹐頗引《新經義》及《字說》﹐而尊王安石爲舒王﹐解詩綠竹一條﹐於安石之說尢委曲回護﹐誠爲王氏之學者。然所說自芍藥握椒一條外﹐大抵多引據詳明﹐皆有資考證﹐固非漫無根柢﹐徒爲臆斷之談。敞本與安石異趣﹐公武又以元祐黨家﹐世與新學相攻擊﹐故特摭其最謬一條﹐以相排抑耳。乾隆四十六年七月恭校上

總纂官臣紀昀臣陸錫熊臣孫士毅

總校官臣陸費墀

卷一

黃閣

天子曰黃闥﹐三公曰黃閣﹐給事舍人曰黃扉﹐太守曰黃堂。凡天子禁門曰黃闥﹐以中人主之﹐故號曰黃門令﹐秦﹑漢有給事黃門之職是也。天子之與三公禮秩相亞﹐故黃其閣以示謙。《漢舊儀》云「丞相聽事門曰黃閣。」又《王瑩傳》云「旣爲公﹐須開黃閣」﹐張敬兒謂其妻嫂曰「我拜後府開黃閣」是也。黃門郎﹐給事於黃闥之內﹐入侍禁中。後漢獻帝初﹐置侍中﹑給事黃門侍郎員各六人﹐唐郭承嘏嘗爲給事中矣﹐文宗謂宰臣曰「承嘏久在黃扉」是也。黃堂者﹐太守聽事之堂也﹐亦謂之雌堂。杜詩爲南陽太守﹐請郭丹爲功曹﹐敕以丹事編署黃堂﹐以爲後法是也。或以大拜爲身到黃扉﹐余所未諭。故杜少陵《與嚴閣老》詩云「扈聖登黃閣﹐明公獨妙年。」宋子京《與王相公》云「薰琴順署﹐雌閣偃藩。」又《和公序再入玉堂》云「七年辭玉署﹐再入佐黃扉。」《與徐舍人》云「果紆繡扆之知﹐趣上黃扉之試。」又《初到郡齋》云「姑俟天藏疾﹐雌堂日燕居。」又《謝寄公醪》云「老依滴曲作蕃飲﹐飲﹐當作牧。——惡人谷珠樓哈哈兒注。月例黃堂給宴醪。」又《重修諸亭記》云「太守牙居﹐惟有黃堂便坐。」則三公爲黃閣﹐給事舍人爲黃扉﹐太守爲黃堂明矣。

蚩尾

蘇鶚《演義》云「蚩者﹐海獸也。漢武帝作柏梁殿﹐有上疏者云﹕『蚩尾﹐水之精﹐能辟火災﹐可置之堂殿。』今人多作鴟字。顏之推亦作此鴟。劉孝孫《事始》作此蚩﹐蚩尾旣是水獸﹐作蚩尢字是也。蚩尢銅頭鐵額﹐牛角牛耳﹐獸之形也。作鴟鳶字﹐恐無意義。」古老傳云「蚩聳尾出於頭上﹐遂謂之蚩尾。」《顏氏家訓》云「《東宮舊事》呼鴟尾爲祠尾﹐蓋張敞不甚稽古﹐隨宜記注﹐逐鄕俗訛謬﹐取吳呼蚩爲祠﹐遂爲祠尾。」又俗閭呼爲鴟吻﹐見其吻如鴟鳶﹐遂以此呼之﹐自後蚩字因有作此者。余案《倦遊雜錄》云「漢以宮殿多災﹐術者言天上有魚尾星﹐宜爲其象﹐冠於屋以禳之。今亦有自唐以來寺觀舊殿宇﹐尙有爲飛魚形尾上指者﹐不知何時易名爲鴟吻﹐狀亦不類魚尾。又案《陳書》﹕「舊制﹐三公黃閣廳事置鴟尾﹐後主時蕭摩訶以功授侍中﹐詔摩訶開閣﹐門施行馬﹐廳事寢堂並置鴟尾。」又《北史宇文愷傳》云「自晉已前﹐未有鴟尾。」用鴟字。宋子京詩云「久叨鴟尾三重閣。」兼撰《新唐書》﹐皆用鴟字。又《江南野錄》云「初﹐臺殿閣各有鴟吻﹐自乾徳之後﹐天王使至則去之﹐使還復用。至是遂除。」此又用鴟吻﹐竟未詳其旨。

木稼

舒王作《韓魏公挽詩》云「木稼嘗聞達官怕。」蓋用《舊唐書》﹕寧王臥疾﹐引諺語曰「『木稼﹐達官怕』﹐必大臣當之﹐吾其死矣。」此用故事誠工也。然木稼之說﹐齊世知其爲木冰﹐而不解其義。余嘗讀班史《五行志》﹐而得其說﹐蓋自﹕「《春秋》成公十六年﹐『雨木冰』。劉歆以爲上陽施不下通﹐下陰施不上達﹐故雨﹔而木爲之冰﹐雰气寒﹐木不曲直也。劉向以爲冰者﹐陰之盛而水滯者也﹔木者﹐少陽﹐貴臣卿大夫之象也。此人將有害﹐則陰气脇木﹐木先寒﹐故得雨而冰也。是時叔孫僑如出奔﹐公子偃誅死。一曰﹕時晉執季孫行父﹐又執公﹐此執辱之異。或曰﹕今之長老名木冰爲『木介』﹐介者﹐甲﹔甲﹐兵象也。是歲晉有鄢陵之戰﹐楚王傷目而敗。屬常雨也。」由是知「木稼」當爲「木介」明矣。蓋唐之諺語訛也。案《唐書五行志》直書曰「雨木冰」﹐乃引劉向之言爲證。又云「亦謂之樹介﹐介﹐兵象也。」是眞得《春秋》書災異之意矣。又《公羊傳》雲「雨木冰者何﹖雨而木冰也。何以書﹖記異也。」何休云「木者少陽﹐幼君大臣之象﹔冰者凝陰﹐兵之類也。冰脇木者﹐君臣將執於兵之徵也。」然何氏此說﹐蓋亦自於歆﹑向云。

夕郎

《職林》曰「初﹐秦漢別有給事﹑黃門之職﹐後漢並爲一官﹐故有給事黃門侍郎。」余案《漢舊儀》曰「黃門郎屬黃門令﹐每日暮﹐入對靑瑣門拜﹐名曰夕郎﹐亦謂之夕拜。」案《劉公嘉話》云「崔造以夕郎拜相。」又《南唐近事》云「相第有呼盧之會﹐夕拜預焉。」蓋謂唐鎬時爲給事中也。靑瑣門在南宮。衛瓘注《吳都賦》曰「靑瑣﹐戶邊靑鏤也。一曰天子門﹐內有眉格﹐再重裏靑畫曰瑣。」案柳子厚云「夕之名﹐則朝拜之偶也。古者旦見曰朝﹐暮見曰夕。」《詩》曰「邦君諸侯﹐莫肯朝夕。」《左傳》曰「百官承事﹐朝而不夕。」《記》曰「暮不廢夕。」又曰「日入而夕。」晉侯將殺豎襄﹐叔向夕。楚子之畱乾溪﹐右尹子革夕。齊之亂﹐子我夕。趙文子礱其椽﹐張老夕。智襄子爲室美﹐士茁夕。皆暮見也。漢儀﹐夕則兩郎向瑣闈拜﹐謂之夕郎﹐亦出此名也。又應劭注《漢書》云「天子春朝日﹐秋夕月﹐朝日以朝﹐夕月以夕。」又《漢儀》注﹕「郊泰畤﹐皇帝平旦出竹宮﹐東向揖日﹐其夕﹐西南向揖月。」顏氏云「春朝朝日﹐秋暮夕月﹐此常禮也。郊泰畤而揖日月﹐此又別儀。」《摭言》云「羅隱開平中累徵夕郎不起﹐羅衮以詩贈之云﹕『向夕便思靑瑣拜﹐近年尋伴赤松遊。』」

孤負

世之學者﹐多以罪辜之辜爲孤負之字﹐殊乖禮意。蓋公正眾所附﹐私反而孤焉。眾所附﹐則有相向之意﹐故不孤﹔私反而孤﹐則有相背之意﹐非向之也。孤負云者﹐言其背負而已。故李陵《與蘇武書》云「陵𨿽孤恩﹐漢亦負徳。」又云「孤負陵心﹐區區之意。」馬嚴上書云「臣叔父援孤恩不報。」張俊上書云「臣孤恩負義。」黃香上疏云「孤忝聖恩。」謝莊《月賦》云「孤奉明恩。」宋繇云「孤負聖明。」謝晦云「孤背天日。」桓榮祖云「孤負恩獎。」江革云「孤負朝廷。」《北史后妃上》云「孤負遺旨。」《隋宗室諸王傳》云「孤負付屬。」李白雲﹕「孤負夙願。」未嘗用辜字。今世先達士大夫﹐亦未嘗錯用﹐如宋子京《與李太傅》云「徒軫深仁﹐有孤髙誼。」又云「敢忘自修﹐以孤大賜。」舒王云「安能孤此意﹐顚倒就衰颯。」又云「予豈敢孤其意﹐以受不腆之辭。」魯直云「誤蒙器使﹐孤奉國恩。」則孤負之孤﹐宜用孤字明矣。

耶歈

《前書》云「趙將李左車﹐設伏兵之計以禦韓信﹐而趙王不用﹐遂爲市中人耶歈之。」蘇鶚《演義》云「耶歈者﹐舉手相弄之貌﹐卽今俗謂之冶由也。耶歈之﹐蓋音韻訛舛耳。」又《後漢王霸傳》﹕「王郎起兵﹐光武在薊﹐令霸至市中募人﹐將以擊郎﹐市人皆大笑﹐舉手邪揄之。」注引《說文》曰「『歋歈﹐手相笑也』﹐歋﹐音弋支反﹐歈音踰﹐又音由。此云邪揄﹐語輕重不同。」又《世說》載襄陽羅友﹐少好學﹐性嗜酒﹐當其所遇﹐則不擇士庶。桓宣武𨿽以才學遇之﹐然以其誕率非宏遠才﹐許而不用。郡人有得郡者﹐溫爲席送別﹐友亦被命﹐至尢遲晚。溫問之﹐答曰「旦出門﹐於中路逢一鬼﹐大揶揄云﹕『我只見汝送人作郡﹐何以不見人送汝作郡﹖』遂慚悕卻回﹐不覺淹緩之罪。」桓𨿽知其滑稽﹐心頗愧焉。後以爲襄陽太守。故宋景文公詩云「數領郡章君莫笑﹐猶勝長被鬼揶揄。」

塗詔

《舊唐書李藩傳》曰「王鍔以錢數十萬賂貴權幸﹐求兼宰相。權徳輿在中書﹐有密旨曰﹕『王鍔可兼宰相﹐宜卽擬來。』藩遂以筆塗『兼宰相』字﹐卻奏上云﹕『不可。』徳輿失色曰﹕『縱不可﹐宜別作奏﹐豈可筆塗詔邪﹖』曰﹕『勢迫矣﹐出今日﹐便不可止。日又暮﹐何暇別作奏。』事果寢。」又案崔鉉《會要》曰﹕此乃不諳故事者之妄傳﹐史官之謬記耳。旣稱奉密旨宣擬狀中陳論﹐固不假以筆塗詔矣。凡欲降白麻﹐若商量於中書門下﹐皆前一日進文書﹐然後付翰林艸麻制。又稱藩曰「勢迫矣﹐出今日﹐便不可止」﹐尢爲疏闊。蓋由史氏以藩有直亮之名﹐欲委曲成其美﹐豈所謂直筆哉﹗《舊唐書權徳輿傳》曰「初鍔來朝﹐貴幸多舉鍔者﹐上將加平章事﹐李藩堅執以爲不可﹐徳輿繼奏云云。乃止。」今從之。

貌侵

《史記武安侯列傳》云「武安者貌侵。」韋昭注云「侵音寢﹐短小也。又云醜惡也。」又《》本傳云「蚡爲人貌侵。」服虔注云「侵﹐短小也。」韋昭則以侵爲寢﹐服虔止讀如本字﹐皆有短小之義。而顏師古並無注釋。余謂當以侵爲正。案《酉陽雜俎》云「今人謂醜爲貌寢﹐誤也。《魏志》曰﹕劉表以王粲貌侵而體弱通侻﹐不甚重也。一云貌寢而體弱。注云﹕侵﹐貌不足也。」又云﹕貌寢﹐謂貌負其實也。通侻者﹐簡易也。侻﹐他活切﹐《玉篇》云「輕也。」《晉書》載左思貌寢口訥﹐而詞藻壯麗。《唐書》載歐陽詢貌寢侻﹐敬羽貌寢甚。又《南史》中載某人貌上五字原缺﹐據他本補。——惡人谷珠樓哈哈兒注。寢小。《北史邢遜傳》云「祖效貌寢﹐有風尙。」《倦遊錄》載終愼上六字原缺﹐據他本補。——惡人谷珠樓哈哈兒注。思風貌寢陋。皆以侵爲寢﹐蓋循襲之誤也﹐侵固不當上五字原缺﹐據他本補。——惡人谷珠樓哈哈兒注。作寢。

吹臺

《西淸詩話》云「《唐書杜甫傳》云﹕甫與李白﹑髙適同登吹臺﹐慨然莫測也。質之少陵《昔遊詩》﹕『昔者與髙李﹐同登單父臺。』則知非吹臺。三人皆詞宗﹐果登吹臺﹐豈無雄詞傑唱著後世邪﹖」余謂此論太疏。案杜子美《遣懷》詩云「憶與髙李輩﹐論交入酒壚。兩公壯藻思﹐得我色敷腴。气酣登吹臺﹐懷古視平蕪。」注云「兩公﹐髙適﹑李白也。吹臺﹐梁王歌臺也﹐今謂之繁臺。」獨不見此何邪﹖又《名賢詩話》云「國初王仁裕﹐暮春與門生五六人登繁臺﹐飲酒題詩﹐抵夜方散。詩云﹕『柳陰如霧絮成堆﹐又引門生上吹臺。淑景卽隨風雨去﹐芳尊宜命管弦來。漫誇鼎食鳴鐘貴﹐寧免朝烏夜兔催。爛醉也須詩一首﹐不能空放馬頭回。』」卽知繁臺乃吹臺也。

豹直

李濟翁《資暇集》云「新官並宿本署曰爆直﹐僉作爆迸之字。余嘗膺悶﹐莫究其端。近見惠郎中實云﹕『捨當作合。——惡人谷珠樓哈哈兒注。作武當作虎。——惡人谷珠樓哈哈兒注。豹字。言豹性潔﹐善服气﹐𨿽雪雨霜霧﹐伏而不出﹐慮污其身。』案《列女傳》云﹕『南山有文豹﹐霧雨七日不下食者﹐欲以澤其毛衣﹐而成其文章。』《南華》亦云﹕『豹棲於山林﹐伏於巖穴﹐靜也。』則並宿公署﹐雅是豹伏之義﹐宜作豹直﹐固不疑也。」余觀宋景文公有《和龐相公聞余儤直見寄》詩一篇﹐乃用儤字。又《職林》云「凡當直之法﹐自給捨丞郎入者﹐三直無儤﹔自起居郎官入者﹐五直一儤﹔禦史補闕入者﹐七直兩儤﹔其餘雜入者﹐十直三儤。」亦用儤字。案《玉篇》云「儤﹐連直也。」字當作儤﹐非虎豹之豹。

卷二

陰康

《漢書》載相如《遊獵賦》云「奏陶唐氏之舞﹐聽葛天氏之歌。」注云「陶唐當爲陰康﹐傳寫之誤耳。」案《古今人表》有葛天氏﹑陰康氏。又《呂氏春秋》曰「昔陰康氏之時﹐民气郁遏﹐筋骨不達﹐故作爲舞以宣導之。」髙誘亦誤解爲陶唐﹐堯有天下之號也。案《呂氏》說陰康之後﹐方一一歷言黃帝﹑顓頊﹑帝嚳乃及堯﹑舜作樂之序﹐皆有次第﹐豈再陳堯而錯亂其序乎﹖蓋誘不觀《古今人表》﹐妄攺易《呂氏》本文耳。余案書傳之訛﹐非特此也﹐如「卻非」訛而爲「禦北」﹐「皮傳」訛而爲「頗傳」﹐「華表」訛而爲「和東」者﹐其類甚多。

伎養

應劭《風俗通》﹐嘗論《太史公記》髙漸離變名易姓﹐爲人庸保﹐匿作於宋子。久之﹐作苦﹐聞其家堂上有客擊築﹐伎養﹐不能無出言。案伎養者﹐謂懷其伎而腹癢也。是以潘嶽《射雉賦》亦云「從心煩而伎養。」李善云「有伎藝欲逞曰伎養。」今《史記》並作「彷徨不能去﹐每出言曰﹕『彼有善有不善。』」或作「徘徊不能無出言」﹐是爲俗傳寫誤也。故景文公詩云「技癢新禽百種啼」﹐蓋用此義。

鄭重

《漢王莽傳》稱﹕「非皇天所以鄭重降符命之意。」注云「鄭重﹐猶言頻煩也。」《顏氏家訓》亦云「吾亦不能鄭重﹐聊舉近世切要﹐以啟寤汝耳。」此眞得《漢書》之意。近沈存中《筆談》言石曼卿事云「他日試使人通鄭重﹐則閉門不納﹐亦無應門者。」卽以鄭重爲殷勤﹐不知何所據而言然﹖不爾﹐曾謂使人通頻煩可乎﹖《魏志倭人傳》云「使知國家哀汝﹐故鄭重賜汝好物也。」亦有頻煩之意。今人有以鄭重爲愼重上三字原缺﹐據他本校補。——惡人谷珠樓哈哈兒注。者﹐又誤矣。

回紇

《舊唐書回紇傳》云「元和四年﹐裏迦可汗遣使請攺爲回鶻﹐義取回旋輕捷如鶻。」崔鉉《續會要》云「貞元五年七月﹐公主至衙帳﹐回紇使李義進請攺紇字爲鶻。」與《統紀》同。《鄴侯家傳》云「四年七月﹐可汗上表請攺紇字爲鶻。」與李繁《北荒君長錄》及《新回鶻傳》同。按李泌明年春薨﹐若明年七月方攺﹐《家傳》不應言之﹐今從《家傳》《君長錄》書。

扊扅

《顏氏家訓》云「《古樂府》歌百里奚詞曰﹕『百里奚﹐五羊皮。憶別時﹐烹伏雌﹐吹扊扅﹔今日富貴忘我爲﹗』」《家訓》謂﹕「吹當作炊煮之炊。案蔡邕《月令章句》曰﹕『鍵﹐開牡也﹐所以止扉﹐或謂之剡移。』然則當時貧困﹐並以門牡木作薪炊耳。」扊或作扂﹐余染反﹔扅或作扈﹐余之反。故何公《送人序》云「話龍具之注﹐歌扊扅之炊。」昔人《述懷》詩云「囊空未省余釵釧﹐薪盡何嘗赦扊扅。」

藉田

藉田﹐音慈夜反﹔典籍﹐音慈力反。案舒王《字說》﹕藉從艸從來從借。從艸﹐若「藉用白茅」是也﹐凡藉物如之﹔從來﹑從借﹐若「藉而不稅」是也﹐凡藉人如之。藉物者尙之﹐藉人者下焉。籍從昔從來從竹。藉記昔事﹐有實可利﹐後除其繁蕪有節焉。世之學者﹐類不分藉﹑籍之義﹐乃以藉田爲籍田﹐至書典籍之籍﹐乃反爲藉字﹐是不究其本也。案《文帝紀》詔曰「農﹐天下之本﹐其開籍田﹐朕親率耕﹐以給宗廟粢盛。」應劭曰「古者天子耕籍田千畝﹐爲天下先。籍者﹐帝王典籍之常。」韋昭曰「藉﹐借也﹐借民力以治之﹐以奉宗廟﹐且以勸率天下使務農也。」臣瓚曰「藉﹐謂蹈藉也﹐藉田本以躬親爲義﹐不得以假借爲稱。」師古曰「《國語》云宣王『不藉千畝﹐虢文公諫』﹐斯則藉非假借明矣。」余考數家之說﹐應劭以藉爲典籍之籍﹐謬也。惟韋昭之說得之。案《王制》曰「古者公田藉而不稅。」注云「借民力治公田﹐故不稅。」蓋帝王所親耕者﹐公田也。公田謂之藉田者﹐以借民力爲義﹐故藉之字﹐所以從借也。舒王云「公田謂之鋤﹐猶親耕之田謂之藉也。宣王不藉千畝者﹐爲其不能親耕公田以勸農耳。」謂之藉者﹐豈不以假借爲義乎﹖臣瓚與師古未之或知﹐何耶﹖余嘗謂枕藉﹑醞藉﹑狼藉﹑顧藉﹐皆從艸﹐音慈夜反。而文籍﹑圖籍﹑篇籍﹐與夫籍甚﹑籍其家﹐皆從竹﹐音慈力反﹐乃爲允當。又許愼《說文》云「祭藉也。一曰艸不編﹐狼藉。從艸耤聲﹐慈夜切﹐又秦昔切。」許氏乃以一字爲兩音﹐尢見疏謬。

重黎

《楚世家》云「楚之先祖出自帝顓頊髙陽。髙陽生稱﹐稱生捲章﹐捲章生重黎。重黎爲髙辛氏火正﹐命曰祝融。其後誅重黎﹐而以其弟吳回爲重黎後﹐復居火正﹐爲祝融。」案《左氏春秋傳》載蔡墨論社稷五祀﹐木正曰勾芒﹐火正曰祝融﹐金正曰蓐收﹐水正曰玄冥﹐土正曰后土。杜氏注云「正﹐官長也。木生勾曲而有芒角﹐其祀重焉。」「祝融明貌﹐其祀黎焉。」該爲金正﹐修及熙爲水正﹐勾龍爲土正。又案蔡墨云「少皥氏有四叔﹐曰重﹐曰該﹐曰修﹐曰熙﹐實能金木及水。使重爲勾芒﹐該爲蓐收﹐修及熙爲玄冥﹐世不失職﹐遂濟窮桑﹐此其三祀也。顓頊氏有子曰黎﹐爲祝融﹐共工氏有子曰勾龍﹐爲后土﹐此其二祀也。」《左傳》以重爲少皥氏之叔﹐以黎爲顓頊氏之子﹐則重與黎二人也。而太史公乃以重犁爲一人﹐而謂重犁爲顓頊之曾孫﹐與左氏所載不同。蓋太史公去上古之世爲差遠﹐則所傳容有謬戾﹐不若左氏之爲近﹐故所載爲詳且悉也。又況髙辛氏承顓頊髙陽氏之後﹐髙陽氏黃帝之孫﹐髙辛氏黃帝之曾孫﹐世次差近﹐故顓頊之子犁﹐所以爲髙辛氏之火正也。若以犁爲顓頊之曾孫﹐則與髙辛氏世次相遠﹐豈復爲其火正乎﹗案《律曆志》云「火正犁同地。」《幽通賦》云「犁醇耀於髙辛。」皆其證也。又許愼注《淮南子》云「祝融﹐顓頊之孫﹐老童之子﹐吳回也。一名犁﹐爲髙辛氏火正﹐一云老童﹐卽捲章也。」案《楚世家》云犁先爲祝融﹐其後吳回代之。則許愼之說又誤矣。

湯餅

煮麵謂之湯餅﹐其來舊矣。案《後漢梁冀傳》云「進鴆加煮餅。」《世說》載何平叔美姿容﹐面至白。魏文帝疑其傅粉﹐夏月令食湯餅﹐汗出﹐以巾拭之﹐轉皎白也。又案吳均稱餅徳﹐曰「湯餅爲最」。又《荊楚歲時記》云「六月伏日﹐並作湯餅﹐名爲辟惡。」又齊髙帝好食水引餅。又《唐書王皇后傳》云「獨不念阿忠脫紫半臂﹐易斗面爲生日湯餅邪﹖」《倦遊雜錄》乃謂「今人呼煮麵爲湯餅」﹐誤矣。《懶眞子錄》謂「世之所謂長命面﹐卽湯餅也」﹐恐亦未當。余謂凡以面爲食具者﹐皆謂之餅﹐故火燒而食者﹐呼爲燒餅﹔水瀹而食者﹐呼爲湯餅﹔籠蒸而食者﹐呼爲蒸餅﹔而饅頭謂之籠餅﹐宜矣。然張公所論市井有鬻胡餅者﹐不曉名之所謂﹐乃易其名爲鑪餅﹐則又誤也。案《晉書》云「王長文在市中嚙胡餅。」又《肅宗實錄》云「楊國忠自入市﹐衣袖中盛胡餅。」安可易胡爲鑪也﹖蓋胡餅者﹐以胡人所常食而得名也﹐故京都人轉音呼胡餅爲胡餅﹐呼骨切﹐胡桃爲胡桃﹐亦呼骨切﹐皆此義也。余案《資暇集》論畢羅云「蕃中畢氏﹑羅氏﹐好食此味﹐因謂之畢羅﹐後人加食旁爲饆饠字﹐非也。」又云「元和中有姦僧鑑虛﹐以羊之六腑特造一味﹐傳之於今﹐時人不得其名﹐遂以其號目之曰『鑑虛』﹐往往俗字又加食旁爲鑑虛字。」然則胡餅謂之胡﹐義可知矣。又《玉篇》從食從固爲字﹐戶烏切﹐注云餅也。謂之餅﹐疑或出此。余故並論﹐使覽者得詳焉。

屬車

胡廣《漢制度》曰「天子出有大駕﹑法駕﹑小駕。大駕則公卿奉引﹐大將軍驂乘﹐太僕禦﹐屬車八十一乘﹐備千乘萬騎。法駕﹐公不在鹵簿﹐惟河南尹執金吾﹐洛陽令奉引﹐侍中驂乘﹐奉車郎禦﹐屬車三十六乘。小駕﹐太僕奉駕﹐侍禦史整車騎也。」又《隋志》云「古者諸侯貳車九乘﹐秦滅九國﹐兼其車服﹐故爲八十一乘。漢遵不攺﹐武帝祠太乙甘泉﹐則盡用之。明帝上原陵又用之。法駕三十六乘﹐小駕十二乘。隋開皇中﹐大駕十二乘﹐法駕減半。大業初﹐屬車備八十一乘。」「煬帝問於閻毗﹐毗曰﹕此起於秦故。張衡賦云『屬車九九』是也。次及法駕﹐三分減一﹐爲三十六乘﹐此漢制也。故《文帝紀》云『奉天子法駕迎代邸』﹐如淳曰『屬車三十六乘』是也。又據宋孝建時﹐有司奏議﹐晉遷江左﹐惟設五乘﹐尙書令建平王宏曰﹕『八十一乘﹐議兼九國﹐三十六乘﹐無所準憑。江左五乘﹐儉不中禮。但帝王旗旒之數﹐爰及冕玉﹐皆用十二﹐今宜準此﹐設十二乘。』」平陳之後﹐有司請以大駕依秦﹐法駕依漢﹐小駕依宋。帝曰「大駕宜用三十六﹐法駕宜用十二﹐小駕除之。」

乾沒

《漢書》﹕「張湯始爲小吏﹐乾沒﹐與長安富賈田甲﹑魚翁叔之屬交私。」服虔曰「乾沒﹐射成敗也。」如淳曰「豫居物以待之﹐得利曰乾﹐失利曰沒。」顏氏﹕「乾音乾。」《魏志》﹕傳嘏曰「豈敢傾根竭本﹐寄命洪流﹐自徼於乾沒乎。」晉潘嶽與賈謐爲廿四友﹐其母數誚之曰「爾當知足﹐而乾沒不已乎﹗」裴松之注《魏志》曰「服虔直以干沒爲射成敗﹐而不說乾沒之義。如淳以得利爲乾﹐失利爲沒﹐又不可了。愚謂乾讀爲乾燥之幹﹐蓋謂有所徼射﹐不計漧燥之與沈沒而爲之也。」又蘇鶚《演義》云「乾沒之說﹐如陸沈之義。陸沈者﹐因陸沈之水也。」又曰「陸地而沈﹐不待在於水中也。乾沒者﹐言乾地而沒﹐不待沈於江湖也﹐故謂之乾沒。」《隋書王劭贊》云「乾沒營利﹐得不以道﹐頹其家聲﹐良可嘆息。」又隋蕭吉見上好徵祥之說﹐欲乾沒自進﹐遂矯其迹爲悅媚焉。又宋子京撰《劉待制墓銘》云「財用旣積﹐官爲簿受﹐而吏得傍緣乾沒。」又《葉府君行狀》云「民冒鹽權﹐乾沒不悛。」

卷三

湖陰

唐溫庭筠嘗補古樂府《湖陰詞》﹐其序云「王惇舉兵至湖陰﹐明帝微行﹐視其營伍﹐由是樂府有《湖陰曲》﹐而亡其詞﹐因附之」云云。按《晉書王惇傳》云「惇至蕪湖﹐上表。」又云「帝將討惇﹐微服至蕪湖察其營壘。」又﹕「司徒導與王含書曰﹕『大將軍來屯於湖。』」《明帝紀》云「惇下屯於湖。」又《周琦傳》云「王惇軍敗於於湖。」又﹐「甘卓進爵於湖侯。」又﹐王允之「鎭於湖」。案《晉書地理誌》﹐丹陽郡統縣十二﹐有蕪湖縣。讀史者當以帝微行至於湖爲斷句﹐謂之微行﹐則陰察其營壘可知﹐不當云湖陰也。然則古樂府之命名﹐旣失之矣﹐而庭筠當攺曰《於湖曲》﹐乃爲允當。其《湖陰詞》云「祖龍黃須珊瑚鞭﹐鐵驄金面靑連錢。」謂明帝爲祖龍﹐又誤也。蓋《史記》載始皇爲祖龍者﹐祖﹐始也﹐龍者﹐人君之象也﹐以其自號始皇﹐故謂之祖龍耳﹐其它安可稱乎﹗

云夢

《筆談》云「舊《尙書》云﹕『云夢土作乂。』本朝太宗時﹐得古本《尙書》﹐作『云土夢作乂』﹐詔攺《禹貢》從古本。案孔安國注﹕『云夢之澤﹐在江南』﹐不然也。據《左傳》﹕『吳人入郢﹐楚子涉睢濟江﹐入於雲中。王寢﹐盜攻之﹐以戈擊王﹐王奔鄖。』楚子自郢西走涉睢﹐則當出於江南﹔其後涉江入於雲中﹐遂奔鄖﹐鄖則今之安州。涉江而後至云﹐入云然後至鄖﹐則云在江北也。《左傳》曰﹕『鄭伯如楚﹐子產相﹐楚子享之。旣享﹐子產乃具田備﹐王以田江南之夢。』杜預注云﹕『楚之云﹑夢﹐跨江南﹑北。』曰『江南之夢』﹐則云在江北明矣。元丰中﹐有郭思者﹐能言漢﹑沔間地理﹐亦以謂江南爲夢﹐江北爲云。予以《左傳》驗之﹐思之說信然。」余案漢髙祖用陳平謀﹐僞遊於云夢﹐注家無解釋。又《爾雅》云「楚有云夢。」注云「今南郡華容縣東南也﹐丘湖是也。」恐爲未當。

耳孫

《惠紀》云「上造以上﹐及內外公孫耳孫有罪當刑。」應劭云「耳孫者﹐玄孫之子也。言去其曾髙益遠﹐但耳聞之也。」李斐曰「耳孫﹐曾孫也。」晉灼曰「耳孫﹐玄孫之曾孫也。《諸侯王表》在八世。」顏氏曰「耳孫﹐諸說不同﹐據《平紀》及《諸侯王表》說『梁孝王玄孫之子耳孫』﹐耳﹐音仍。又《匈奴傳》說握衍朐鞮單於﹐云『烏單於耳孫』。以此察之﹐李云曾孫是也。然《漢書》諸處﹐又皆云曾孫非一﹐不應雜兩稱而言。據《爾雅》『曾孫之子爲玄孫﹐玄孫之子爲來孫﹐來孫之子爲昆孫﹐昆孫之子爲仍孫』﹐從己而數﹐是爲八葉﹐則與晉說相同。仍耳相近﹐蓋一號也。但班氏惟存古名﹐而計其葉數則錯也。」上造﹐秦第二爵名曰﹐應劭以爲第十六﹐誤矣。又以耳孫音耳﹐有耳聞之義﹐又其謬戾如此。

蒓羹

晉陸機詣王武子﹐武子前有羊酪﹐指示陸曰「卿吳中何以敵此﹖」陸曰「千里蒓羹﹐末下一作未下鹽豉。」所載此而已。及觀《世說》﹐又曰「千里蒓羹﹐但未下鹽豉耳。」或以爲「千里」﹑「末下」皆地名﹐是未嘗讀《世說》而妄爲之說也。或以爲千里者﹐言其地之廣﹐是蓋不思之甚也。如以千里爲地之廣﹐則當云蒓菜﹐不當云羹也。或以爲蒓羹不必鹽豉﹐乃得其眞味﹐故云未下鹽豉。是又不然。蓋洛中去吳﹐有千里之遠﹐吳中蒓羹﹐自可敵羊酪﹐但以其地遠未可猝致耳﹐故云但未下鹽豉耳。意謂蒓羹得鹽豉尢美也。此言近之矣﹐今詢之吳人﹐信然。又沈文季謂崔祖思曰「千里蒓羹﹐豈關魯﹑衛。」齊髙帝曰「蒓羹故應還。」沈蓋當作蓋沈。——惡人谷珠樓哈哈兒注。文季吳人也。子美詩曰「我思岷下芋﹐君思千里蒓。」張鉅山詩曰「一出修門道﹐重嘗末下蒓。」二公以千里﹑末下爲地名。今詳陸答語﹕「千里蒓羹﹐末下鹽豉」﹐蓋舉二地所出之物﹐以敵羊酪。今以地有千里之遠﹐但未下鹽豉﹐何支離也。

軒渠

《後漢薊子訓傳》云「兒識父母﹐軒渠笑悅﹐欲往就之。」音義無解釋。以意測之﹐蓋軒渠者﹐欲舉其身體以就父母之狀。案《字說》﹐軒上下渠﹐一直一曲﹐受眾小水﹐將達而不購也。軒渠之義如此。而東坡《書魯直艸書後》云「他日黔安見之﹐當捧腹軒渠也。」恐引此軒渠﹐於義未安。近世文士頌其人云「少而渠振發。」亦未爲穩當。惟《世說》載會稽王軒軒如朝霞之欲舉。唐史乃用其語云「神气軒舉。」舒王《詩義》云「仙仙﹐軒舉之狀。」乃爲盡善。宋子京爲皇從侄孫撰石記云「生二歲﹐軒渠有識矣﹐病篤而夭。」又撰《王文公墓志》云「公卽何夫人之子﹐軒渠卓異。魯公曰﹕是天吾門。八歲終二喪﹐斬焉致毀。」是眞得《漢書》之意。

婪尾

蘇鶚《演義》云「今人以酒巡匝爲啉尾。」卽再命其爵也。雲南朝有異國進貢藍牛﹐其尾長三丈﹐一云藍穎水其尾三丈。時人仿之﹐以爲酒令﹐今兩盞﹐從其簡也。此皆非正。行酒巡匝﹐卽重其盞﹐蓋慰勞其得酒在後也。又云「啉者﹐貪也﹐謂處於座末﹐得酒最晚﹐腹癢於酒﹐旣得酒巡匝﹐更貪婪之﹐故曰啉尾。」啉字從口﹐足明貪婪之意。此說近之。余觀宋景文公《守歲》詩云「迎新送故只如此﹐且盡燈前婪尾杯。」又云「稍倦持螯手﹐猶殘婪尾觴。」又東坡《寒食》詩云「藍尾忽驚新火後﹐遨頭要及浣花前。」注引樂天《寒食》詩云「三杯藍尾酒﹐一碟膠牙餳。」乃用「藍」字﹐蓋「婪」「藍」一也。

白波

景文公詩云「鏤管喜傳吟處筆﹐白波催捲醉時杯。」讀此詩﹐不曉白波事。及觀《資暇集》云「飲酒之捲白波﹐蓋起於東漢﹐旣禽白波賊﹐戮之如捲席然﹐故酒席仿之﹐以快人情气也。」疑出於此。余恐其不然。蓋白者﹐罰爵之名﹐飲有不盡者﹐則以此爵罰之。故班固《敍傳》云「諸侍中皆引滿舉白。」左太衝《吳都賦》云「飛觴舉白。」注云「行觴疾如飛也。大白﹐杯名。」又魏文侯與大夫飲酒﹐令曰「不釂者浮以大白。」於是公乘不任舉白浮君。所謂捲白波者﹐蓋捲白上之酒波耳﹐言其飲酒之快也。故景文公以白波對鏤管者﹐誠有謂焉。案《漢書》﹐黃巾餘黨復起西河白波谷﹐號曰白波賊﹐眾十餘萬。

五松

《史記》載﹕「秦始皇遂上泰山立石﹐封﹐祀祠。下﹐風雨暴至﹐休於樹下﹐遂封其樹爲五大夫。墠梁父﹐刻所立石。」蓋五大夫者﹐秦官名﹐第九爵也。唐陸贄作《禁中春松》詩云「不羨五株封。」案《史記》但云封其樹爲五大夫﹐不聞有五株松之說。而贄云爾者何耶﹗然贄博極羣書﹐不當有誤﹐恐有所據而云然也。或曰循襲之誤耳﹐所未詳也。又李商隱有《五松驛》詩云「獨下長亭念過秦﹐五松不見見輿薪。只應旣斬斯髙後﹐尋被樵人用斧斤。」而商隱亦謂五松﹐如何﹖又李白《送人遊桃源序》云「登封太山﹐風雨暴作﹐𨿽五松受職﹐艸木有知﹐而萬象乖度﹐禮刑將弛。」然太白亦以謂五松也。惟舒王《詠柏》詩云「老松先得大夫官。」乃爲切當。

倚卓

今人用倚卓字﹐多從木旁﹐殊無義理。字書從木從奇﹐乃椅字﹐於宜切。詩曰「其桐其椅」是也。從木從卓乃棹字﹐直教切﹐所謂「棹船爲郎」是也。倚卓之字﹐𨿽不經見﹐以鄙意測之﹐蓋人所倚者爲倚﹐卓之在前者爲卓﹐此言近之矣。何以明之﹖《淇奧》曰「猗重較兮。」《新義》謂﹕「猗﹐倚也﹐重較者﹐所以爲愼固也。」由是知人所倚者爲倚。《論語》曰「如有所立﹐卓爾。」說者謂聖人之道﹐如有所立﹐卓然在前也﹐由是知卓之在前者爲卓。故楊文公《談苑》有云「咸平﹑景徳中﹐主家造檀香倚卓一副。」未嘗用椅棹字﹐始知前輩何嘗謬用一字也。

思恭

歐陽《五代史》作拓跋思敬﹐意謂薛史避國諱耳。按《舊唐書》《實錄》﹐皆作思恭。《實錄》天復二年九月﹐武定軍節度使李思敬以城降王建。思敬本姓拓跋。鄜夏節度使思恭﹐保大節度使思孝之弟也。思孝致仕﹐以思敬爲保大畱後﹐遂升節度﹐又徙武定軍。《新唐書黨項傳》曰「思孝爲定難節度使﹐卒。弟思諫代爲節度使﹐思孝爲保大節度﹐以孝薦弟思敬爲保大畱後﹐俄爲節度使。」然則思恭﹑思敬乃是兩人。思敬後附李茂貞﹐因賜國姓﹐故更姓李。文忠公合爲一人﹐誤也。

卷四

濌伯音沓

《家訓》云「晉羊曼﹐常頹縱任俠﹐飲酒誕節﹐兗州號爲濌伯。此字更無音訓。梁張纘呼爲嚃羹之嚃﹐亦不知所出。但耆老相傳﹐世間又有濌濌語﹐蓋無所不施無所不容之意也。顧野王《玉篇》誤爲黑旁沓。顧𨿽博物﹐猶出張纘之下。」顏氏云「吾所見數本﹐並無作黑者。重沓是多饒積厚之意﹐從黑更無義旨。」故唐常衮窒賣官之路﹐一切以公議格之﹐非文辭者皆擯不用﹐世謂之濌伯﹐以其濌濌無賢不肖之辧云﹐蓋兗州之遺意也。

三鱣

《漢書楊震傳》云「有冠雀銜三鱣當作鱔魚﹐飛集講堂前。」注云「冠音鸛。卽鸛雀也。鱣音善。」其字借爲鱣鮪之鱣﹐俗因謂之鱣﹐知然反。案郭璞注《爾雅》﹕「鱣長二三丈。」又魏武《四時食制》云「鱣魚大如五斗奩﹐長一丈餘。」安有鸛雀能致一者﹐況三頭乎﹖鱣又純灰色﹐無文章。鱔魚長不過三尺﹐大不過三指﹐黃地黑文。故都講云「蛇鱣者﹐卿大夫服之象也。數三者﹐法三臺也。」《後漢書》及謝承《書》亦述此事﹐皆作鱔字。以上十五字﹐據他本補。——惡人谷珠樓哈哈兒注。孫卿云「魚鱉鰌鱣。」《說苑》曰「鱣似蛇。」並作鱣字。蓋假鱣爲鱔﹐其來久矣。又杜少陵云「敇廚惟一味﹐求飽或三鱣。」又以平聲押之﹐恐誤也。

阿堵猶今人言這个也

晉王夷甫雅尙﹐口未嘗言錢。一日﹐其妻令以錢繞牀﹐使不得行。夷甫晨起﹐見錢閡行﹐謂婢曰「舉阿堵物去。」其措意如此。世之學者有賢愚﹐類求阿堵之義而未之得﹐殊不知阿堵初自無據﹐作史者但記一時語言而已。《顧愷之傳》亦云「傳神寫照﹐正在阿堵中。」獨不見此何耶﹖宋景文公《寫眞》詩云「誰謂彼己子﹐而傳阿堵神。」又《答書》詩云「久謝輪囷器﹐羞言阿堵神。」皆用此也﹐豈有它義。

撐犁

《後漢南匈奴傳》云「單於姓虛連題。」注云「《前書匈奴傳》曰﹕單於姓攣鞮氏﹐其國稱之曰撐黎孤塗單於﹐匈奴謂天爲撐黎﹐謂子爲孤塗。」單於者﹐廣大之貌也﹐言其象天單於然也。一云撐犁﹐天子也﹐匈奴號撐犁﹐猶漢人稱天子也﹐與此小異。永叔《代王狀元謝及第啟》云「陸機閱史﹐尙靡識於撐犁﹔枚臯屬文﹐徒率成於骫骳。」又沈元用《謝啟》云「讀撐犁而靡識﹐敢謂知書﹔問祈招而不知﹐尙慚博學。」然陸機不識撐犁事﹐竟不知在何書。一云不識撐犁謂皇甫謐﹐非陸機。

招提

唐會昌五年七月﹐上都﹑東都兩街各寺畱僧三十人﹐節度諸州各一寺三等。七年八月毀招提﹑蘭若四萬餘品。余案《會要》云「大歷二年﹐薛平奏請賜中條山蘭若額爲大和寺。」蓋官賜額者爲寺﹐私造者爲招提﹑蘭若﹐杜牧《杭州南亭記》所謂「山臺野邑」是也。

人日

《西淸詩話》云﹕都人劉克者﹐窮該典籍之事﹐多從之質﹐嘗注杜子美詩﹕「元日到人日﹐未有不陰時。」人知其一﹐不知其二﹐惟杜子美與克會耳。起就架上取書示之﹐東方朔《占書》也。歲後八日﹐一日雞﹐二日犬﹐三日豕﹐四日羊﹐五日牛﹐六日馬﹐七日人﹐八日谷。其日晴﹐所主之物育﹐陰則災。少陵意謂天寶離亂﹐四方云擾幅裂﹐人物歲歲俱災﹐此豈《春秋》書王正月意邪﹐深得古人用心如此。又案宗懍《荊楚歲時記》云「正月七日謂之人日﹐采七種菜以爲羹﹐剪彩爲人﹐或鏤剪金薄爲人﹐以貼屏風﹐亦戴之頭鬢。」求之經典﹐罕有此事﹐惟魏東平王倉爲《安仁峯銘》云「正月元七﹐厥日惟人。乘我良駟﹐陟彼安仁。」載在名集﹐此爲證矣。又《北史魏收傳》云「魏帝宴百寮﹐問何故名人日﹐皆莫能知。收曰﹕晉議郎董勛《答問禮俗》云﹕『正月一日爲雞﹐二日爲狗﹐三日爲豬﹐四日爲羊﹐五日爲牛﹐六日爲馬﹐七日爲人。』」然東方朔《占書》有八日爲谷﹐而魏收所引董勛之語﹐止及於七日﹐何邪﹖然《安仁峯銘》所用﹐亦云七日爲人﹐而宗懍指此爲證﹐蓋宗懍又未嘗見東方朔《占書》﹐而妄爲之說也。惟劉克爲博學。余嘗觀沈存中《筆談》﹐亦以爲士人劉克按《夔州圖經》辧烏鬼事甚詳﹐而《西淸詩話》又美其窮該典籍﹐眞奇士也。唐李義山《人日》詩云「文王諭復今朝是﹐子晉吹笙此日同。舜格有苗旬太遠﹐周稱流火月難窮。鏤金作勝傳荊俗﹐剪彩爲人起晉風。獨有道衡詩思苦﹐離家恨得二年中。」

曲水

晉武帝嘗問摯虞三日曲水之義﹐虞曰「漢章帝時﹐徐肇以三月初生三女﹐至三日俱亡。村人以爲怪﹐乃招攜之水濱洗祓﹐遂因水以泛觴﹐其義起此。」帝曰「必如所言﹐便非好事。」束晢進曰「臣請言之﹐昔周公城洛邑﹐因流水以泛酒﹐故逸詩云﹕『羽觴隨波流。』又秦昭王以三日置酒河曲﹐見金人奉水心之劍曰﹕『令君制有西夏﹔乃霸諸侯。』因此立爲曲水。二漢相沿﹐皆爲盛集。」帝大悅。又《韓詩》曰「鄭國之俗﹐三月上巳之日﹐於溱﹑洧二水之上﹐招魂續魄﹐執蘭艸祓除不祥。」上巳﹐卽三日也。曲水者﹐引水環曲爲渠﹐以流酒杯而行焉。《漢書》﹕「八月祓霸水。」亦斯義也。又《荊楚歲時記》云﹕案《詩》曰「溱與洧﹐方渙渙兮﹐士與女﹐方秉蘭兮。」注云「今三月桃花水下﹐以招魂續魄﹐祓除氛穢﹐並其義也。」元魏孝文帝還洛﹐引見王公侍臣於淸徽堂﹐因之流化渠。帝曰「此曲水者﹐取乾道曲成﹐萬物無滯。」《風俗通》曰「《周禮》﹕『女巫掌歲時以祓除疾病。』」《後漢志》云「是月上巳﹐官民皆潔於東流水上﹐曰洗濯祓除去宿垢疢﹐爲大潔。」一說云﹕後漢有郭虞者﹐三月上巳產二女﹐三日中並不育﹐俗以爲大忌﹐至此月日﹐人家皆於東流水爲祈禳﹐自潔濯﹐謂之禊祠。引流行觴﹐遂成曲水。劉昭注云「郭虞之說﹐良爲虛誕﹐假有庶民﹐旬內失其兩女﹐何足驚彼風俗﹐稱爲世忌乎﹗杜篤乃稱『王侯公主﹐曁於富商﹐用事伊雒﹐帷幔玄黃』。本傳大將軍梁商﹐亦歌泣於雒禊也。自魏時不復用三日水宴之禮。」

著朔

嘗怪世俗題梁記其年月﹐及所爲祭文稱月朔乃用月建﹐殊可嗤笑。假如甲辰歲﹐正月初一庚戌朔﹐初十日己未﹐俗乃云丙寅朔。殊不知正月斗當建寅﹐而所謂丙寅者﹐卽月建也。習非承誤﹐每每如此﹐蓋不考古之過也。余嘗觀《漢書律曆志》載﹕「周公攝政五年。後二歲﹐得周公七年『復子明辟』之歲。是歲二月乙亥朔﹐己丑望﹐後六日得乙未。故《召誥》曰﹕『惟二月旣望﹐粵六日乙未。』又其三月甲辰朔﹐三日丙午。《召誥》曰﹕『惟三月丙午朏。』」又云「成王元年正月己巳朔﹐此命伯禽俾侯於魯之歲。又成王十年四月庚戌朔﹐十五日甲子哉生魄。故《顧命》曰﹕『惟四月哉生魄。』」又云「康王十一年六月戊辰朔﹐三日庚午﹐故《畢命丰刑》曰﹕『惟十有二年六月庚午朏。』」《春秋》書桓公三年秋七月壬辰朔﹐日有食之﹐鼓用牲於社。又莊公二十五年六月辛未朔﹐日有食之。凡此所記月朔﹐何嘗用月建乎﹖其餘史傳及唐韓﹑柳之文﹐與本朝先達士大夫文集﹐未嘗謬用一處﹐蓋得孔子作《春秋》著朔之遺法也。羅疇老《書義》云「古之紀事者﹐日之可也﹐必曰朏﹐曰望﹐曰旁死魄﹐曰哉生明﹐曰哉生魄﹐何也﹖蓋月有小大﹐故紀事者每志此以謹晦朔也。先儒謂猶今之人將言日﹐必先言朔﹐蓋得之矣。」余觀博平王安世作《白氏六帖敍》﹐末云「元祐五年歲次庚午﹐二月己卯朔﹐初一日丙申。」此正用月建也﹐殊可嗤笑。

祖道

《周禮》﹕「太馭掌王玉路以祀﹐及祀軷。」注云「軷祀者﹐封土象山於路側﹐以芻棘柏爲神主祭之﹐以車轢軷而去。」《詩》云「取羝以軷。」祖道之禮﹐蓋封土爲軷壇也。《漢疏廣傳》云「公卿大夫故人邑子﹐設祖道供張東都門外。」注云「祖道﹐餞行也。供﹐居共反﹔張﹐竹亮反。」《劉屈犛傳》云「丞相爲祖道﹐送至渭橋。」又《景十三王傳》云「榮行﹐祖於江陵北門。」注云「祖者﹐送行之祭﹐因設燕飲焉。」顏師古云「祖者﹐送行之祭﹐因饗飲也。昔黃帝之子累祖﹐好遠遊﹐而死於道﹐故後人以爲行神也。」又《後漢荀彧傳》云「彧死﹐帝哭之﹐祖日爲之廢燕樂。」注云「祖日﹐謂祭祖神之日﹐因爲燕樂也。」應劭《風俗通》曰「案《禮傳》云﹕『共工氏之子曰修﹐好遠遊﹐舟車所至﹐足迹所達﹐靡不窮覽﹐故祀以爲祖神。』漢以午日祖。」又案《字說》﹐祖從示從且﹐後所神事﹐方來有繼。行神謂之祖者﹐祭於行始﹐方來有繼之意。余案《左氏傳》云「五行之官﹐是謂五官﹐實列受氏姓﹐封爲上公﹐祀爲貴神。重爲勾芒﹐該爲蓐收﹐修及熙爲玄冥﹐犁爲祝融﹐勾龍爲后土。」蓋祭必有神以主之。故祖祭必用一神以爲祖神也。所謂方來有繼者﹐特言其意義如此耳。然《陳寵傳》注云「昔共工之子好遊﹐歲終﹐死爲祖神。」《荀彧傳》注云「共工氏之子曰修﹐好遠遊﹐故祀以爲祖神。」而顏氏又云「昔黃帝之子累祖﹐好遠遊﹐而死於道﹐故後人以爲行神。」三家之論﹐自不同如此。

膢臘

《楊子》曰「不膢臘也歟﹖」注云「膢﹐八月旦也﹐今河東俗奉以爲大節﹐祭祀先人也。臘﹐蠟也。」《玉篇》云「膢﹐力侯切﹐飲食祭也﹐冀州八月﹐楚俗二月。臘﹐力盍切。」說文云「冬至後三戌爲臘﹐祭百神也。」案《禮記外傳》云「蠟祭﹐卽臘祭也。夏曰淸暑﹐殷曰嘉平﹐周謂之蠟祭﹐秦曰臘。黃衣黃冠而祭﹐休息田夫也。旣蠟而後臘。又云蠟與臘﹐二祭也。」案《史記始皇本紀》﹕「始皇三十一年十二月﹐更名臘曰嘉平。」注云「先是其邑謠歌曰﹕『神仙得者茅初成﹐帝若學之臘嘉平。』父老具言此神仙之謠歌﹐勸帝求長生之術。於是始皇乃欣然有尋仙之意﹐因攺臘曰嘉平。」則與《外傳》所載不同。《風俗通》云「夏曰嘉平﹐殷曰淸祀﹐周曰大蠟﹐漢曰臘。」此云秦曰臘﹐蓋漢仍之也。余謂史遷不當有誤﹐然《史記外傳》乃後人所集﹐故錯亂其名號。竊意殷曰臘﹐秦曰嘉平﹐乃爲允當。隋開皇中攺周十二月爲臘蠟。又《白氏六帖》云「夏曰嘉平﹐殷曰淸祀﹐周曰大蠟﹐漢攺爲臘。」注云「夏曰嘉平﹐出《史記》六。」案《史記》六所云「始皇十二月始更名臘曰嘉平。」卽非夏后祭名﹐疑《六帖》爲誤。

卷五

祖臘

《後漢陳寵傳》云﹕曾祖父咸﹐成哀間以律令爲尙書。莽簒位﹐謝病不仕。時三子參﹑丰﹑欽﹐亦令解官﹐父子相與歸﹐閉門不出﹐猶用漢家祖臘。人問其故﹐咸曰「我先人豈知王氏臘乎﹖」注云「應劭《風俗通》曰﹕昔共工之子好遊﹐歲終死爲祖神。漢家火行﹐火盛於午﹐故以午日爲祖也。臘者﹐遠近祭眾神之名。臘﹐接也﹐新故交接﹐夫祭以報功也。漢火行﹐火衰於戌﹐故臘用戌日也。」又案《禮記外傳》云﹕漢則臘而不蠟﹐受命之王﹐皆以王日爲祖﹐衰日爲臘。又云﹕周木徳﹐漢火徳﹐各以其五行之王日爲祖﹐其休廢日爲臘也。火王午﹐木王卯﹐水王子﹐金王酉﹐而臘各用其衰日﹐如魏土行﹐土衰於辰﹐故魏臘用辰。晉金行﹐金衰於醜﹐故晉臘用醜。五運相承﹐莫不皆然。秦靜曰﹕古禮﹐出行有祖祭﹐歲終有蠟臘﹐無正必祖之祀。

正陽

嘗怪《筆談》論正陽爲兩事﹐正謂四月﹐陽謂十月﹐乃引「日當爲十。惡人谷珠樓哈哈兒注。月陽止」爲證﹐又謂先儒以日食正陽之月止謂四月爲不然。按《爾雅》月名﹐十月爲陽﹐則謂十月爲陽月可矣。然以正陽爲兩事﹐誤也。余考舒王《字說》云「已﹐正陽也﹐無陰焉。」又《詩七月新傳解》「四月秀葽」處云「四月﹐正陽也。秀葽言月何也﹖秀葽以言陰生也。陰始於四月﹐生於五月﹐而於四月言陰生者﹐气之先至者也。」又「正月繁霜」處云「夏之四月﹐謂之正月。」又《詩義》云「此所言皆夏時者﹐蓋夏時據人所見﹐所謂人正也。」由此觀之﹐四月建巳之月﹐巳爲正陽﹐則正陽止謂四月明矣。存中之說﹐可不攻而自破。又案《西京雜記》云「陽徳用事﹐則和气皆陽﹐建巳之月是也﹐故謂之正陽之月。」又歐公《歸田錄》云「景祐六年﹐日蝕四月朔﹐以謂正陽之月﹐自古所忌。」皆以四月爲正陽之月﹐其理甚明。

古昔

或謂﹕古與昔有以異乎﹖余案《書》之《堯典》﹐於堯之時稱昔﹐於堯之前稱古。則昔於古爲近﹐故日入至於星出亦謂之昔。昔近﹐故時變未甚殊也﹐若之宜矣。古遠﹐則庸有稽焉。故《書》於《大誥》言「若昔朕其逝」﹐《周官》言「若昔大猷」﹐《微子之命》言「惟稽古崇徳象賢」﹐《周官》言「唐虞稽古」﹐此古昔之辧也。又《那》之詩曰「自古在昔﹐先民有作。」《新義》引《國語》云「古曰在昔。」昔曰先民﹐言嘉客如此非適今也﹐其所由來久矣。然或謂之在昔﹐或謂之昔在﹐何也﹖蓋昔在者﹐主其人而言之﹔在昔者﹐主其時而言之。以人言之者﹐謂其人昔在﹐而今亡也﹔以時言之者﹐謂其在昔﹐而非今也。一說人𨿽往矣﹐其流風遺烈猶在也﹐故謂之昔在﹔其時往矣﹐其事必察而後見﹐故謂之在昔。

烏鬼

《筆談》嘗論杜甫詩「家家養烏鬼﹐頓頓食黃魚」。世之說者﹐皆不解其義﹐「惟士人劉克按《夔州圖經》稱峽中人謂鸕鶿爲烏鬼。蜀人臨水居者﹐皆養鸕鶿﹐繩系其頸﹐使之捕魚﹐則倒提出之﹐至今如此。予在蜀中﹐見人家養鸕鶿使捕魚﹐信然﹐但不知謂之烏鬼耳。」又按《東齋記事》云「蜀之漁家養鸕鶿十數者﹐日得魚可數十斤。以繩約其吭﹐才通小魚﹐大魚則不可食﹐時呼而取出之﹐乃復遣去。甚馴狎﹐指顧皆如人意。有得魚而不以歸者﹐則押羣者啄而使歸。比之放鷹鶻﹐無馳走之勞﹐得利又差厚。」所載此而已。然範蜀公亦不知鸕鶿乃老杜所謂烏鬼也。案《夷貊傳》云「倭國水多陸少﹐以小鐶掛鸕鶿項﹐令入水捕魚﹐日得百餘頭。」則此事信然。

三伏

《漢郊祀志》﹕「秦徳公立二年﹐卜居雍﹐子孫飲馬於河﹐遂都雍。雍之諸祠自此興。用三百羊於鄜畤﹐作伏祠。」孟康云「六月伏日也﹐周時無﹐至此乃有之。」顏師古曰「伏者﹐謂陰气將起﹐迫於殘陽而未得升﹐故爲藏伏﹐因名伏日也。立秋之後﹐以金代火﹐金畏於火﹐故至庚日必伏。庚﹐金也。」謂金气伏藏之日也。又《荊楚歲時記》案《歷忌》云「四時代謝﹐皆以相生﹐立春木代水﹐水生木﹔立夏火代木﹐木生火﹔立秋金代火﹐金畏火﹔立冬水代金﹐金生水。故至庚日必伏﹐庚者﹐金也。是月之雨﹐田家以爲甘澤﹐邑裏相賀﹐名曰嘉雨。谷雨﹐嘉雨也。」曹植《大暑賦》云「席季夏之二當爲三。——惡人谷珠樓哈哈兒注。伏。」潘嶽賦云「初伏啟新節。」案《陰陽書》曰「夏至後第三庚爲初伏﹐第四庚爲中伏﹐立秋後初庚爲末伏。」

端午

李濟翁《資暇集》云「端五者﹐案周處《風土記》﹕仲夏端五﹐烹鶩角黍。端﹐始也﹐謂五月初五日也。今人多書午字﹐其義無取焉。余家元和中端五詔書﹐並無作午字處。而近見醴泉縣尉廳壁﹐有故光福王相題《鄭泉記》處云『端午日』﹐豈三十年﹐端午之義別有見邪﹖」所載此而已。余案宗懍《荊楚歲時記》引周處《風土記》云「仲夏端午﹐烹鶩角黍。」乃直用午字﹐與濟翁所載不同。以余意測之﹐五與午字皆通﹐蓋五月建午﹐或用午字﹐何害於理。余嘗效西昆體作《端午詩》云「孟嘗此日鐘英气﹐王鳳今朝襲慶源。五色呈祥文必顯﹐丙時先誕位非尊。蘭湯備浴傳荊俗﹐冰馬浮江弔屈魂。卻笑唐家公主騃﹐預令馳驛剪祗洹。」

爲詩

孔子曰「人而不爲《周南》《召南》﹐其猶正墻面而立。」元澤謂爲學始於《詩》《詩》始於二《南》。其意以爲「爲」者﹐殆猶《老子》之爲學爲道﹐《論語》之爲禮爲樂之謂也。沈存中《筆談》乃云「《周南》《召南》﹐樂名也。『胥鼓《南》』﹐『以《雅》以《南》』是也。《關睢》《鵲巢》﹐二《南》之詩﹐而已有樂有舞焉。學者之事﹐其始也學《周南》《召南》﹐未至於舞《大夏》《大舞》。所謂爲《周南》《召南》者﹐不獨誦其詩而已。」何其抵牾耶﹖案《漢書王莽傳》云「初﹐申屠建嘗事崔發爲《詩》。」顏師古注云「就發學《詩》也。」然則班固亦以學《詩》爲爲《詩》﹐則存中之說﹐非經意明矣。

綠竹

李濟翁嘗論《詩淇奧》云「菉竹猗猗。」按陸璣《艸木疏》稱《爾雅》云「菉﹐王芻。」郭璞注云「菉﹐蓐也。今呼爲鴟腳莎。」或云﹐卽鹿蓐艸也。又《爾雅》云「竹﹐蓄。」注云「似小梨﹐赤莖節﹐好生道旁﹐可食。」亦作築﹐韓詩作﹐音篤。亦云「﹐竹。」則明知非筍竹矣。今爲辭賦﹐皆引「猗猗」入竹事﹐大誤也。當時謝莊《竹贊》云「瞻彼中唐﹐綠竹猗猗。」便襲其謬﹐殊乖理趣。苟謝贊若佳﹐何不預《文選》﹖所以爲昭明之棄也。陸璣字從王旁﹐非士衡者。余按﹐舒王《新傳解綠竹》云「虛而節﹐直而和。」疑當時亦指竹而云﹐非筍竹也。又任昉《述異記》云「衛有淇園﹐出竹﹐在淇水之上。《詩》云﹕『瞻彼淇奧﹐菉竹猗猗』是也。」又謂竹何耶﹖

遷鶯

劉夢得《嘉話》云「今謂進士登第爲遷鶯者久矣﹐蓋自《毛詩伐木篇》云﹕『伐木丁丁﹐鳥鳴嚶嚶。出自幽谷﹐遷於喬木。』又曰﹕『嚶其鳴矣﹐求其友聲。』並無鶯字。頃歲省試《早鶯求友詩》﹐又《鶯出谷詩》﹐別書固無證據﹐斯大誤也。」余謂今人吟詠﹐多用遷鶯出谷事﹐又曲名《喜遷鶯》者﹐皆循襲唐人之誤也。故宋景文公詩云「曉報谷鶯朋友動。」又云「杏園初日待鶯遷。」舒王云「鶯猶尋舊友。」惟漢梁鴻東遊﹐作《思友人》詩曰「鳥嚶嚶兮友之期﹐念髙子兮僕懷思。」《南史》劉孝標《廣絕交論》云「嚶鳴相召﹐星流電激。」是眞得《毛詩》之意。

踆鴟

《貨殖傳》云「吾聞岷山之下﹐沃野下有踆鴟﹐至死不饑。」注注字原無﹐據他本補。——惡人谷珠樓哈哈兒注。云「踆音蹲﹐踆鴟﹐謂芋也。根可食以充糧﹐故無饑年。」《華陽國誌》曰「都安縣有大芋﹐如踆鴟也。」東坡云「岷山之下﹐凶年以蹲鴟爲糧﹐不復疫癘。知此物之宜人也。」《本艸》謂芋﹐土芝﹐益气充肌。余案《大唐新語》載東宮衛佐馮光震入院校《文選》﹐解蹲鴟云「今之芋子﹐卽是著毛蘿卜也。」蕭嵩聞之﹐撫掌大笑。又案《顏氏家訓》云「江南有一權貴﹐讀誤本《蜀都賦》注﹐解『蹲鴟芋也』﹐乃爲羊字。人饋羊肉﹐答云﹕『捐惠蹲鴟』﹐舉朝驚駭。」尢可嗤笑。

卷六

猗嗟

元度《確論》云﹕猗﹐倚也。若曰「猗嗟昌兮」﹐「猗重較兮」﹐「猗與《漆沮》」﹐「猗與那與」﹐皆中有所倚而生嘆也。至於「猗彼女桑」﹐乃以謂采而薪之﹐則不可以言倚﹐而猗之義不通矣。故《經義》以謂承彼女桑而猗之﹐乃所以爲倚﹐蓋詩人所記﹐適其條桑之事而已。其論誠工﹐然說「猗重較兮」﹐以猗爲嘆辭﹐恐於義未安。蓋亦不詳考舒王《經義》而誤爲之說也。《淇奧義》云「猗﹐倚也﹔重較者﹐所以爲愼固也。」猗自訓倚﹐而以爲中有所倚而生嘆﹐豈其誤歟﹖

兔爰

古語云「麞無膽﹐兔無脾﹐鴇無舌。」其說信然。何以知其如此﹖按《字說》云﹕赤與白爲章﹐麞見章而惑者也﹐以此知其無膽。脾屬土﹐土主信﹐故《詩》以《兔爰》刺桓王之失信﹐以此知其無脾。舌所以通語言﹐無舌則無所告訴矣。故《詩》以《鴇羽》刺君子下從徵役﹐不得養其父母﹐以此知其無舌。又許愼注《淮南子》云﹕反舌﹐百鳥舌也﹐能反易其聲﹐以效百鳥之鳴也。無聲者﹐五月陽气極於上﹐微陰起於下﹐百舌無陰﹐故無聲也。

說貓

《雜俎》云「貓目睛旦暮圓﹐及午﹐豎斂如綖﹐其鼻端常冷﹐惟夏至日暖。」沈存中嘗論歐陽公曾得一古畫﹐牡丹叢其下有一貓﹐未知其精粗。丞相吳正肅一見曰「此正午牡丹也。何以明之﹖其花披哆而色正燥﹐此日中時花也。貓眼黑睛如綫﹐此正午貓眼也。有帶露花﹐則房斂而色澤。貓眼朝暮則睛圓﹐逐漸狹長﹐正午則如一綫耳。」正肅公𨿽曰善求古人之意﹐然說貓處﹐往往亦自於段氏云。

武敏

《詩生民》篇云「履帝武敏﹐歆攸介攸止。」《新傳》云﹕武﹐足迹也﹔敏﹐拇也。拇謂之敏者﹐行能先人故也。乃引《爾雅》云「履帝武敏﹐敏﹐拇也。」《列子》曰「后稷生乎巨迹。」蓋所謂帝武敏者﹐巨迹之拇也。姜嫄履巨迹之拇以祀郊禖之神﹐助嚳祭事﹐事成而止﹐則當以「履帝武敏」爲斷句﹐「歆」字連下句讀之﹐乃爲允當。今學者皆讀爲「履帝武敏歆」﹐殊無義旨。不然﹐則《爾雅》所引何不連「歆」字邪﹖

芍藥握椒附

先儒說《詩溱洧》﹐刺亂也。其詩卒章言「贈之以勺藥」﹐以爲男淫女﹐蓋勺藥破血﹐令人無子。「贈之以勺藥」者﹐所以爲男淫女也。又《東門》之詩﹐疾亂也。其詩卒章言「貽我握椒」﹐以爲女淫男﹐蓋椒气下達﹐用以養陽。「貽我握椒」者﹐所以爲女淫男也。其說𨿽近乎鄙俚﹐然頗得詩人之深意﹐故志之。

太史

《史記太史公自序》云「談爲太史公。」又云「太史公旣掌天官﹐不治民﹐有子曰遷﹐遷生龍門。」又云「太史公畱滯周南﹐不得與從事﹐故發憤且卒。」又云「太史公執遷手而泣﹐曰﹕『余先﹐周室之太史也。予死﹐汝必爲太史﹐無忘吾所欲論著矣。』」凡此以上所稱太史公者﹐皆謂司馬談也。又按本傳云「太史公曰﹕『先人有言﹐自周公卒五百歲而有孔子。』」又云﹕太史公與上大夫壺遂對答。又云「太史公曰﹕『唯唯﹐否否。』」又云「七年而太史公遭李陵之禍。」凡此以上所稱太史公者﹐謂司馬遷也。又《文選報任少卿書》云「太史公牛馬走司馬遷再拜言。」《五臣注》曰「太史﹐遷之父﹔走﹐僕也﹐言已爲太史公牛馬之僕﹐蓋自卑之辭也。」又案《孝武本紀》云「有司與太史公﹑祠官寬舒等議。」韋昭注曰「說者以談爲太史公﹐失之矣。《史記》稱遷爲太史公者﹐是外孫楊惲所稱。」余嘗考之《史記自序》﹐前所指司馬談爲太史公者﹐蓋遷之辭也。後所指司馬遷爲太史公者﹐蓋後人所定也。案《漢儀》注﹕「太史公﹐武帝置﹐位在丞相上﹐後宣帝以其官爲令﹐行太史公文書而已。」而臣瓚又曰「《百官表》無太史公﹐司馬談但以太史丞爲太史令。」余案班固《郊祀志》曰「有司與太史令談。」班彪《略論》曰「孝武之世﹐太史令司馬遷。」則談﹑遷父子相繼爲太史公明矣。《自序》亦曰「太史公仍父子相續纂其職。」又云「司馬氏世主史官。」故𨿽爲令﹐而皆可以公稱之也。遷尊其父﹐故呼談爲太史公﹐後人又尊遷﹐故呼遷爲太史公。蓋所稱公者﹐如周公﹑召公﹑太公﹑廷尉吳公﹑謁者僕射鄧公﹐四皓有園公﹑夏黃公之類是也。非必是其外孫所稱。韋昭乃以司馬談爲非太史公﹐又以遷爲太史公者是楊惲所稱﹐誤也。

石鼓

《倦遊雜錄》云﹕古之石刻﹐存於今者惟石鼓也。本露處於野﹐司馬池待制知鳳翔日﹐輦置於府學之門廡下﹐外以木欞護之。其石質堅頑﹐類今人爲碓磑者﹐古篆刻缺﹐可辧者幾希。歐陽論石鼓﹕「元在岐陽﹐初不見稱於前世﹐至唐人始盛稱之。而韋應物以爲周文王之鼓﹐至宣王刻詩爾。韓退之直以爲宣王之鼔。在今鳳翔孔子廟中。鼓有十﹐先時散棄於野﹐鄭餘慶置於廟﹐而亡其一。皇祐四年﹐向傳師求於民間得之﹐十鼓乃足。其文可見者四百八十五﹐磨滅不可識者過半。余所集錄﹐文之古者﹐莫先於此﹐然其可疑者三四。今世所有漢桓靈時碑﹐往往尙見在﹐距今未及千歲﹐大書深刻而磨滅者﹐十猶八九。此鼔案太史公《年表》﹐自宣王共和元年至今嘉祐八年﹐實千有九百一十四年﹐鼓文細而刻淺﹐理豈得存﹐此其可疑者一也。其字古而有法﹐其言與《雅》《頌》同文﹐而《詩》《書》所傳之外﹐三代文章﹐眞迹在者﹐惟此而已。然自漢以來﹐博古好奇之士﹐皆略而不道﹐此其可疑者二也。隋氏藏書最多﹐其志所錄﹐秦皇帝刻石﹐婆羅門外國書皆有﹐而獨無石鼓﹐遺近錄遠﹐不宜如此﹐此其可疑者三也。前世所傳﹐古遠奇怪之事﹐類多虛誕而難信。況傳記不載﹐不知韋﹑韓二君何據而知爲文﹑宣之鼓也。隋﹑唐古今書籍粗備﹐豈當時猶有所見﹐而今不見之耶﹖然退之好古不妄者﹐余姑取以爲信耳。至於字畫﹐亦非史籕不能作也。」

慮囚

《漢書何武傳》云「武爲揚州刺史﹐行部錄囚。」又雋不疑爲京兆尹﹐每行縣錄囚徒還﹐其母輒問﹕「有所平反﹐活幾何人﹖」顏師古注云「省錄之﹐知其情狀有冤滯與不也。今云慮囚﹐本錄聲之去者耳﹐音力具反﹐而近俗不曉其意﹐訛其文爲思慮之慮﹐失其源矣。」又案《後漢盧延傳》云「帝乃臨禦道之館﹐親錄囚徒。」又《張奮傳》云「和帝幸洛陽獄錄囚徒。」又《漢百官志》云「諸州常以八月巡行所部郡國錄囚徒。」胡廣﹕凡縣邑囚徒皆閱錄視參﹐考辭狀有侵究當作冤。——惡人谷珠樓哈哈兒注。者﹐卽時平理也。又應奉爲郡決曹史﹐行部四十二縣﹐錄囚徒數百十十一作千。——惡人谷珠樓哈哈兒注。人﹐又《北史》太和四年﹐帝親錄囚徒。二十年﹐幸華林園親錄囚徒。隋開皇二年親錄囚徒。《前漢書》及《南》《北史》皆謂之錄囚徒﹐而《新唐書本紀》云「甲午慮囚。」或云「癸亥慮囚。」或﹕「以旱慮囚。」或﹕「遣使慮免汝州輕系。」皆以錄爲慮。余案《太玄》云「蹛於狴獄﹐三歲見錄。」《集韻》云「錄﹐音良倨切﹐寬省也。」蓋唐亦循襲舊史語言﹐以錄爲慮﹐未之攺耳。顏氏所謂近俗不曉其意﹐訛其文爲思慮之慮﹐蓋指唐人言也。故劉餗《嘉話》稱髙祖平京師﹐李靖見收﹐太宗慮囚見靖﹐引與語﹐奇之。又王涯《說通》作慮﹐此唐人用慮字之明驗也。

卷七

固桑

《新序》云「平公浮西河﹐中流而嘆曰﹕『嗟乎﹗安得賢士與此樂者乎﹖』固桑進曰﹕『君言過矣﹐夫劍產於越﹐珠產江漢﹐玉產昆山﹐此三寶者﹐皆無足而至。』平公曰﹕『固桑來﹐吾門下食客三千人﹐朝食不足﹐暮收市租﹐暮食不足﹐朝收市租﹐吾尙可謂不好士乎﹗』對曰﹕『今夫鴻鵠﹐髙飛衝天﹐然其所恃者六翮耳。夫腹下之毳﹐背上之毛﹐增去一把﹐飛不爲髙下。不知君之食客﹐六翮邪﹖將腹背之毛毳也﹖』平公默然不應。」余案《說苑》云「趙簡子遊於西河而樂之﹐嘆曰﹕『安得賢士而與處焉﹗』舟人古乘跪而對曰﹕『夫珠玉無足﹐去此數千里﹐而所以能來者﹐人好之也。今士有足而不能來者﹐吾君其不好之乎﹖』簡子曰﹕『吾門左右客千人﹐朝食不足﹐暮收市徵﹐暮食不足﹐朝收市徵﹐吾尙可謂不好士乎﹖』古乘對曰﹕『鴻鵠髙飛遠翔﹐其所恃者六翮也。背上之毛﹐腹下之毳﹐無尺寸之數﹐去之滿把﹐飛不能爲之益卑﹔益之滿把﹐飛不能爲之益髙。不知門下左右客千人者﹐有六翮之用乎﹖將盡毛毳也﹖』」案《新序》《說苑》﹐皆劉向所撰也。《新序》作平公﹐《說苑》作趙簡子﹔《新序》作固桑﹐《說苑》作古乘﹕何異同如此﹖又《說苑》第一卷

載楚文王爵管饒事﹐而《新序》文王作恭王﹐管饒作管蘇。又班固《古人表》云「晉船人固來。」顏師古曰「卽固乘也。」又爾不同﹐何邪﹖

六璽

蔡邕《獨斷》曰「皇帝六璽﹐皆玉﹐螭虎紐﹐文曰『皇帝行璽』﹑『皇帝之璽』﹑『皇帝信璽』﹑『天子行璽』﹑『天子信璽』﹑『天子之璽』﹐皆以武都紫泥封之。」又《國璽譜》曰「傳國璽是秦始皇初並天下所刻﹐其玉出藍田山﹐丞相李斯所書﹐其文曰﹕『受命於天﹐旣壽永昌。』髙祖至霸上﹐秦皇子嬰獻之。至王莽簒位﹐就元後求璽不與﹐以威逼之﹐乃出璽投地﹐璽上螭一角缺。及莽敗﹐李松持璽詣宛上更始。更始敗﹐璽入赤眉。劉盆子旣敗﹐以奉光武。」又《西京雜記》云「中書以武都紫泥爲璽室﹐加綠綈其上。」又《吳書》云「孫堅前入雒陽﹐令人入井探得漢傳國璽﹐方圓四寸﹐上紐交玉龍﹐上一角缺。初﹐黃門張讓等作亂﹐天子出奔﹐左右分散﹐掌璽者以投井中。袁術將僭號﹐聞堅得璽﹐乃拘堅夫人而奪之。」又﹐太康初﹐孫皓送金璽六枚。案傳國璽不在六璽之數﹐應氏《漢官儀》﹑皇甫《世紀》﹐其論六璽文義皆符。《漢官》傳國璽文曰「受命於天﹐旣壽且康。」「且康」﹑「永昌」二字爲錯﹐不知二家何者爲得﹖吳時無能刻玉﹐故天子以金爲璽。璽𨿽以金﹐於文不異。曩所得六璽者﹐乃古人遺印﹐不可施用也。

三臺

李濟翁《資暇集》云「今之啐酒﹐三十拍促曲名《三臺》﹐何如﹖或曰﹐昔鄴中有三臺﹐石季倫常爲遊宴之地﹐樂工倦怠﹐造此以促飲也。一說蔡邕自侍書禦史累遷尙書﹐三日之間﹐周曆三臺。樂府以邕曉音律﹐制此說動邕心﹐仰希其厚遺﹐亦近之。」又《劉公嘉話》云﹕人以三臺送酒﹐蓋因北齊髙洋毀銅雀臺﹐築三个臺﹐宮人拍手呼上臺﹐因以送酒。案魏武帝建安十四年冬作銅雀臺﹐十八年九月作金虎臺。古樂府云「鑄銅爲雀﹐置於臺上。」因名焉。又案《北史》﹕「齊文宣帝發三十餘萬人﹐營三臺於鄴﹐因其舊基而髙博之﹐大起宮室乃遊豫焉。至是三臺成﹐攺銅雀曰金鳳﹐金虎曰聖應﹐冰井曰崇光。冬十一月登三臺﹐禦乾象殿﹐朝宴羣臣。」則三臺所建舊矣。但魏之冰井臺﹐不知起自何年﹖至北齊但因其故基而髙博之耳。《嘉話》乃云北齊髙洋毀銅雀臺﹐築三个臺﹐與《北史》所載不同。以余意測之﹐曲名《三臺》者﹐蓋因北齊營三臺以朝宴羣臣得名也。

廁牏

《漢書萬石君傳》云「竊問侍者﹐取親中裙廁牏﹐身自澣灑。」蘇林云「牏音投。賈逵解《周官》云﹕『牏﹐行圊也。』」孟康曰「廁﹐行圊﹔牏﹐中受黃函者。東南人謂鑿木空中如槽﹐謂之牏。」余案《說文》以牏爲築墻短板﹐度侯切。而《玉篇》《集韻》﹐以牏行圊字爲從廣從兪﹐音投。由是知中裙者﹐謂其父之中衣也。廁牏者﹐謂其父圊混之板也。是二物者﹐建親自澣灑﹐以見事親孝謹如此。而顏師古不從此說﹐乃謂親身之小衫﹐若今言汗衫是也。果如顏氏之說﹐則汗衫謂之廁牏﹐有害於理﹐而石建澣灑汗衫﹐亦未足爲孝謹之至也。蓋其義當如蘇林﹑孟康之說。故後人循襲﹐所以謂如廁爲廁牏﹐其說良自於此。余嘗怪李濟翁《資暇集》云「俗命如廁爲屋頭﹐稱並州人咸鑿土爲室﹐廁在所居之上故也。一說北齊文宣帝﹐怒其魏郡丞崔欽瓚﹐以混汁沃頭﹐後人或食或避親長﹐不能正言混﹐因影爲沃頭焉。」蓋濟翁當時著論﹐亦不考究《漢書》廁牏之說﹐但隨俗語謂爲屋頭或云沃頭﹐誤也。

樂部

楊文公《談苑》載﹕伶人王感化﹐少聰敏﹐未嘗執捲﹐而多識故實﹐口諧捷急﹐滑稽無窮。會中主引李建勛﹑嚴續二相遊苑中﹐適見系牛於株枿上﹐令感化賦詩﹐應聲曰「曾遭寧戚鞭敲角﹐幾被田單火燎身。獨向殘陽嚼枯艸﹐近來問喘更何人。」因以譏二相也。又中主徙豫章﹐潯陽遇大風﹐中主不悅﹐命酒獨酌。指北岸山問舟人﹐云皖公山﹐愈不懌。感化獨前獻詩曰「龍舟萬里架長風﹐漢武潯陽事正同。珍重皖公山色好﹐影斜不落壽杯中。」中主大悅﹐賜束帛。余讀《江南野錄》﹐載李家明事﹕當嗣主時爲樂部頭﹐能滑稽﹐善諷諫。亦載二詩﹐其詞大同小異。《詠牛》詩曰「曾遭寧戚鞭敲角﹐又被田單火燎身。閒背斜陽嚼枯艸﹐近來問喘更無人。」《龍舟》詩曰「龍舟輕颭錦帆風﹐正值宸遊望遠空。回首皖公山色翠﹐影斜不到壽杯中。」嗣主因慟﹐俛首而過。《談苑》以感化爲建州人﹐《野錄》以家明爲廬州人﹔《談苑》謂中主﹐《野錄》謂嗣主﹕未詳孰是。

寒鱉

唐李濟翁嘗論《文選》曹植樂府云「『寒鱉炙熊蹯。』李氏云﹕『今之湆肉謂之寒﹐蓋韓國事饌尙此法。』復引《鹽鐵論》『羊淹雞寒』﹐劉熙《釋名》『韓羊韓雞』﹐爲證寒與韓同。又李以上句云﹕『膾鯉臇胎蝦』因注﹕詩曰『炰鱉膾鯉』。五臣兼見上句云膾﹐遂攺寒鱉爲炰鱉﹐以就《毛詩》之句。又子建《七啟》云﹕『寒芳蓮之巢龜﹐膾西海之飛鱗。』五臣亦攺寒爲搴。搴﹐取也﹐何以對下句之膾邪﹖況此篇全說修事之意﹐獨入此搴字﹐於理未安。上句旣攺寒爲搴﹐卽下句亦宜攺膾爲取﹐縱一聯稍通﹐亦與諸句不相承接。以此言之﹐明子建故用寒字﹐豈可攺爲炰搴邪﹖斯類篇篇有之﹐學者幸畱意。」所載此而已﹐余觀《荊楚歲時記》云「雞寒狗熱﹐歷玆承久。」乃引《釋名》云「韓國之食。」又云「崔植薄徒。」見史篇﹐則作寒字。語言錯亂﹐竟未詳其旨意。然以此考之﹐益信其使寒字﹐而五臣注解﹐乃妄有攺易明矣。

懼稅

《南唐近事》云「金陵建國之初﹐軍儲未實﹐關市之利﹐斂率尢繁﹐農商苦之﹐而莫達於上。時屬近甸亢旱日久﹐祈禱無應。上他日舉觴苑中﹐宣示宰臣曰﹕『近京三五十里皆報雨足﹐獨京城不雨﹐何邪﹖得非獄市之間﹐冤枉未伸乎﹖』諸相未及對﹐申漸髙歷陛而進曰﹕『雨懼抽稅﹐不敢入京。』上因是悟之。翊日下詔﹐停一切額外稅﹐信宿之間﹐膏澤告足。故知優旃漆城﹐那律瓦衣﹐不爲虛矣。」又《江南野錄》載李家明從嗣主遊後苑﹐登於臺觀﹐盛望鐘山雨﹐曰「其勢卽至矣。」家明對曰「雨𨿽來﹐必不敢入城。」嗣主怪而問之﹐家明曰「懼陛下重稅。」嗣主曰「不因卿言﹐朕不知之。」遂令榷務半而徵之。余嘗考二說大同小異﹐然《近事》及及當作以爲。——惡人谷珠樓哈哈兒注。國初﹐《野錄》以爲嗣主﹔《近事》謂申漸髙﹐《野錄》謂李家明﹐其不同如此﹐孰謂書可信邪﹖

一麾

《筆談》云「今人守郡謂之『建麾』﹐蓋用顏延年詩『一麾乃出守』﹐此誤也。延年謂一麾者﹐乃指麾之麾﹐如武王『右秉白旄以麾』之麾﹐非旌麾之麾也。延年以《阮始平詩》云『屢薦不入官﹐一麾乃出守』者﹐山濤薦咸爲吏部郎﹐三上﹐武帝不用﹐後爲荀勗一擠﹐遂出始平﹐故有此句。延年被擯﹐以此自托耳。自杜牧爲《登樂遊原》詩云﹕『擬把一麾江海去﹐樂遊原上望昭陵。』始謬用一麾﹐自此遂爲故事。」凡此以上﹐皆存中之語。以余意測之﹐杜樊川之意則善矣﹐而謂之擬把﹐則尢謬也。蓋自作太守﹐而謂之一麾﹐於理無礙﹐但不可以此言贈人作太守耳。宋景文公詩云「使麾得請印垂腰。」又云「一封通奏領州麾。」又云「乞得一麾行。」又云「竟獲一麾行。」是眞得延年之意﹐未嘗謬用也。

卷八

摟羅

《酉陽雜俎》云「俗云摟羅﹐因天寶中﹐進士有東西堋﹐各有聲勢﹐稍窘者多會於酒摟食畢羅﹐故有此語。予讀梁元帝《風人辭》云﹕『城頭网雀﹐摟羅人首。』則知摟羅之言﹐起已多時。」一云「城頭网張雀﹐摟羅會人著。」又蘇鄂《演義》云「摟羅﹐幹了之稱也。俗云騾之大者曰摟騾﹐騾羅聲相近﹐非也。又云婁敬﹑甘羅﹐亦非也。蓋摟者﹐攬也﹔羅者﹐綰也。言人善當荷幹辦了事者﹐遂謂之摟羅。摟字從手﹐旁作婁。《爾雅》云﹕婁﹐聚也。」此說近之。然《南史顧歡傳》云「蹲夷之儀﹐婁羅之辧。」又《談苑》載朱貞白詩云「太婁羅」﹐乃止用婁羅字。又《五代史劉銖傳》云「諸君可謂僂儸兒矣。」乃加人焉。

阿奴

《晉書周顗傳》云「顗弟嵩﹐嘗因酒瞋目謂顗曰﹕『君才不及弟﹐何乃橫得重名﹗』以所然蠟燭投之。顗神色無忤﹐徐曰﹕『阿奴火攻﹐固出下策耳。』」又案《絡秀傳》云「嘗冬至置酒﹐絡秀舉觴謂三子曰﹕『吾本渡江托足無所﹐不謂爾等並貴﹐列吾目前﹐吾復何憂。』嵩起曰﹕『恐不如尊旨。伯仁志大而才短﹐名重而識暗﹐好乘人之獘﹐此非自全之道。嵩性抗直﹐亦不容於世。惟阿奴碌碌﹐當在阿毋目下耳。』」阿奴﹐謨小字也。觀《世說》所載﹐正與此同。注云「阿奴﹐周謨也。」然則投燭之事﹐當云「阿嵩火攻﹐固出下策耳」﹐其稱阿奴﹐蓋史誤也。顗﹑嵩俱爲王惇所殺﹐謨終丹陽尹。

摸索

《劉夢得嘉話》云「許敬宗性輕傲﹐見人多忘。或謂之不聰﹐敬宗曰﹕『卿自難記﹐若遇何﹑劉﹑沈﹑謝﹐暗中摸索著﹐亦可識之。』」而東坡《雜記》又云「徐陵多忘﹐每不識人﹐人以此咎之。陵曰﹕『公自難識﹐若曹﹑劉﹑沈﹑謝輩﹐暗中摸索亦合認得。』」斯二說大同小異。然徐陵南朝人﹐不知東坡得之於何書﹖或云﹕非東坡議論。案《梁書》﹕何遜﹑劉孝綽﹐並見重於世﹐世謂之何﹑劉。又沈約﹑謝朓﹐亦有詩名。朓從月不從目﹐故字玄暉。故世祖論云「多而能者沈約﹐少而能者謝朓﹑何遜。」杜少陵《醉歌》曰「何劉沈謝力未工。」皆用何﹑劉﹑沈﹑謝﹐而《雜記》乃以敬宗爲徐陵﹐何﹑劉爲曹﹑劉﹐錯雜如此﹐益知非東坡之說。

醞藉

《漢書薛廣徳傳》云「溫雅有醞藉。」顏師古注云「醞﹐言如醞釀也﹔藉﹐言有所薦藉也。」又云「寬博有餘也。醞﹐於問切﹐藉﹐才夜切﹐或用蘊字。」而蘇鶚《演義》云「蘊藉者﹐人雅度之稱也。蘊者﹐蓄也。藉者﹐籍也﹐籍者﹐積也。言蓄美積徳之謂。」乃引《陸賈傳》云「『聲名籍甚』﹐謂積累聲名之多也﹔或曰﹕聲名籍甚﹐謂狼籍甚盛也。」蘇鶚解狼籍者﹐物雜亂之貌。狼﹐謂豺狼也﹔籍者﹐藉也﹐言狼起臥遊戲﹐多藉其艸﹐而艸皆雜亂﹐遂成狼藉之名。藉爲籍者﹐遂其語順也。

臺烏

《漢書朱博傳》云「禦史府史捨百餘區﹐井水皆竭。又其府中列柏樹﹐常有野烏數千棲宿其上﹐晨去暮來﹐號朝夕烏。烏去不來者數月﹐長老異之。」及觀《顏氏家訓》﹐乃云「《漢書》禦史府中列柏樹﹐常有野鳥數千﹐棲宿其上﹐晨去暮來﹐號朝夕鳥﹐而文士誤作烏鳶用之。」余案《白氏六帖》與李濟翁《資暇集》﹐其餘簡編所載﹐及人所引用﹐皆以爲烏鳶﹐而獨《家訓》以爲不然﹐何哉﹖余所未諭。

鴝鵒

《字說》鴝從勾﹐鵒從欲﹐解云「鴝鵒多欲﹐尾而足勾焉。」余少時讀《字說》而不解其義﹐後因看段成式《酉陽雜俎》﹐云鴝鵒交時﹐以足相勾促鳴﹐如鼓翼相鬥狀﹐往往墮地﹐人或就將掩之﹐取其勾足爲魅藥。今觀鴝鵒羣集木上﹐其間或有雙墮地者﹐以是驗成式之言果不妄﹐而舒王於百家小說之書﹐無所不取也。唐耜注《字說》﹐但云鳥名﹐引《考工記》曰「鸜鵒不逾濟」而已﹐其它無義﹐蓋唐公亦未見段成式之說。

鞦千

許愼《說文後序》徐注云﹕案詞人髙無際作《秋千賦》序云﹕秋千﹐漢武帝後庭之戲也。本云千秋﹐祝壽之詞也﹐語訛轉爲秋千﹐後人不知本意﹐乃旁始加革爲秋千字。案秋千非皮革所爲﹐又非車馬之用﹐不合從革。又《古今藝術》曰「秋千﹐北方戎戲﹐以習輕趫。」又《開元遺事》云﹕天寶宮中至寒食節﹐皆戲秋千﹐令宮嬪輩以爲燕樂﹐帝呼爲半仙之戲﹐都下士民因而呼之。

揚州

唐李濟翁嘗謂揚州者﹐以其土俗輕揚﹐故名其州﹐今作楊柳之楊﹐謬也。又沈存中《筆談》云「予奉使﹐至古契丹界﹐見大薊樹如車蓋﹐中國無此大者。其地名薊﹐恐其因此也。如楊州宜楊﹐荊州宜荊之類。」余案古本《尙書》﹐及《太史公記》﹑班固《漢書》所載「淮海惟揚州」﹐並無作楊字者﹐乃知濟翁所論爲得經意﹐而存中之說謬矣。

卷九

馬歲

司馬溫公《考異》云「張萬歲掌國馬﹐《唐統紀》云﹕萬歲三代典羣牧﹐恩信行隴右﹐故隴右人謂馬歲爲齒﹐爲張氏諱也。」案《公羊傳》晉獻公謂荀息曰「吾馬之齒亦已長矣。」然則謂馬歲爲馬齒﹐有自來矣﹐豈爲張氏諱哉﹗

格五

漢吾丘壽王以善格五召待詔﹐注云「格五﹐簺也。」《說文》曰「行棋相塞謂之簺。」鮑宏《簺經》曰「簺有四采﹐塞白乘五」是也。乘五﹐至五卽格不得行﹐故云格五。簺﹐先代反。又世俗有蹙融之戲﹐謂以奕局取一道﹐人各行五棋﹐卽所謂格五也。唐《資暇集》謂﹕「融宜作戎﹐此戲生於黃帝蹙鞠﹐意在軍戎也﹐殊非圓融之義。」又引庾元威著著《座右方》﹐所言蹙戎者﹐卽今之蹙融也。其說甚佳﹐然謂生於黃帝蹙鞠﹐則又誤矣。案《漢書枚臯傳》云「蹵鞠刻鏤。」又《霍去病傳》云「尙穿域躢鞠。」顏師古注云「鞠以韋爲之﹐中實以毛﹐蹵躢爲戲樂也。」則蹙鞠非蹙融明矣。案《西京雜記》云「漢成帝好蹙鞠。羣臣以蹙鞠爲勞體﹐非至尊所宜。帝曰﹕『朕好之﹐可擇似而不勞者奏之。』家君作彈棋以獻。」又唐薛嵩好蹙鞠﹐劉鋼勸止之曰「爲樂甚眾﹐何必乘危邀頃刻之歡。」皆謂蹙鞠爲勞動﹐則明知非蹙戎也。今人又以蹙鞠爲擊鞠﹐蓋蹵﹑擊一也。沈存中乃以擊鞠爲擊木毬子﹐故謂與蹵鞠異﹐反以爲傳寫之誤﹐非也。故《唐書》所載﹐但云擊毬﹐不謂之鞠﹐其義甚明。

餳粥

《劉夢得嘉話》云「爲詩用僻字﹐須有來處。宋考功詩云﹕『馬上逢寒食﹐春來不見餳。』徐盈切。嘗疑此字。因讀《毛詩》鄭箋﹐說吹簫處云﹕『卽今賣餳人家物。』《六經》惟此注中有餳字。後輩業詩﹐卽須有據﹐不可學常人率焉而道也。」又本朝宋子京《寒食》詩云「艸色引開盤馬路﹐簫聲吹暖賣餳天。」其亦用鄭箋「吹簫賣餳」之義﹐然詞致騷雅﹐勝考功遠矣。余常考《嘉話》所載「春來不見餳」﹐云是宋考功詩﹐比因閱沈云卿《詠歡州不作寒食》詩﹐云「嶺外無寒食﹐春來不見餳。洛陽新甲子﹐何日是淸明﹖花柳爭朝發﹐軒車滿路迎。帝鄕遙可念﹐腸斷報親情。」是時沈謫歡州﹐故有是詩﹐但未見宋全篇耳。考其詞意﹐似是云卿之詩﹐蓋沈﹑宋俱仕武后朝﹐故所傳容有訛謬﹐所未詳也。李義山詩云「粥香餳白杏花天﹐省對流鶯坐綺筵。」又宋子京《途中淸明》詩云「漠漠輕花著早桐﹐客甌餳粥對禺中。」寒食淸明﹐多用餳粥事。

儲胥

揚雄《甘泉賦》云「近則洪崖﹑旁皇﹑儲胥﹑努阹。」又《長楊賦》云「木雍槍累﹐以爲儲胥。」呂延濟云「槍累﹐作木槍相累爲柵也。」蘇林注云「木擁柵其外﹐又以竹槍累爲外儲也。」顏師古云「儲﹐峙也。胥﹐須也。以木擁槍及累繩連結以爲儲胥﹐言有儲蓄以待所須也。」漢武帝作儲胥館。故李義山詩云「風雲長爲護儲胥。」宋子京《傷孟昭圖》云「密疏叩儲胥。」又《侍宴》云「秋色徧儲胥。」又《思歸老》云「至今三籍在儲胥。」又《答朱彭州》云「九番官樹老儲胥。」又《續春詞》云「蒼龍驅暖入儲胥。」蓋儲胥﹐猶言皇居也﹐不必云有儲蓄以待所胥也。故張平子《西京賦》云「旣新作於迎風﹐加露寒與儲胥。」又沈約《應教詩》云「南瞻儲胥觀﹐西望昆明池。」又《南史武帝諸子傳》檄云「偃師南望﹐無復儲胥露寒﹔河陽北臨﹐或有穹廬氈帳。」《西京賦》注云「武帝先作迎風館﹐後加露寒﹑儲胥二館。」

名讖

《歸田錄》云「宋鄭公庠初名郊﹐字伯庠﹐與其弟祁﹐自布衣時名動天下﹐號爲二宋。其爲知制誥﹐仁宗驟加獎眷﹐便欲大用。有忌其先進者譖之﹐謂其『姓符國號﹐名應郊天』。又曰﹕『郊音交﹐交者﹐替代之名也﹐宋交﹐其言不祥。』仁宗遽命攺之。公怏怏不獲己﹐乃攺爲庠﹐字公序。公後更踐二府二十餘年﹐以司空致仕﹐兼享福壽而終﹐而譖者竟不見用以卒﹐可以爲小人之戒也。」又《西淸詩話》云「宋元憲公始拜內相﹐同列譖其姓宋而郊名非便﹐公奉詔更名庠﹐意殊怏怏不滿。會用新名移書葉道卿﹐乃呼同年﹐葉戲答公曰﹕『淸臣宋郊榜第六中選﹐徧閱小錄﹐無宋庠者﹐不知何許人﹖』公因寄一絕自解云﹕『紙尾勤勤問姓名﹐禁林依舊玷華纓。莫驚書錄題臣向﹐只是當時劉更生。』」又楊文公《談苑》云「太平興國四年﹐北戎寇邊﹐車駕幸大名府。方渡河﹐有人持手版邀乘輿﹐前驅斥之﹐號呼道旁﹐自言獻封事。太宗令接取視之﹐乃臨河主簿宋捷﹐上甚喜﹐卽以爲將作監。」此乃以姓名盜爵祿者也。此與元憲公姓同而事異﹐良可嗤笑。

江爲

《江南野錄》載江爲者﹐宋世淹之後﹐先祖仕於建陽﹐因家焉。世習儒素﹐少遊廬山白鹿洞﹐師事處士陳貺﹐酷好詩句﹐居二十餘年﹐有風雅淸麗之態。所載此而已。余觀《南史淹傳》﹐字文通﹐濟陽考城人﹐宋少帝時黜爲建安吳興令﹐終於梁天監中左衛將軍﹐子蔿嗣。又案《吳均傳》云「先是有濟陽江洪﹐工屬文﹐爲建陽令﹐坐事死。」案江洪齊時爲太學生﹐竟陵王子良開西邸招文學時﹐王僧孺與太學生虞義﹑丘國賓﹑蕭文琰﹑丘令楷﹑江洪﹑劉孝孫﹐以善辭藻遊焉。而僧孺與髙平徐夤俱爲學林。則洪仕於齊﹑梁間明矣。淹與洪其系皆出於濟陽考城﹐而又俱仕於齊﹑梁間﹐淹嘗爲建安令﹐其後它遷﹐洪爲建陽令﹐而死於建陽﹐則江爲之系﹐實出於洪益明矣。而《野錄》云宋世淹之後﹐又云先祖仕於建陽﹐因家焉﹐彼乃不敢別白言之﹐蓋未嘗見《吳均傳》所載江洪之事﹐乃妄臆度而爲之說也。

房喬

沈存中嘗謂﹕「予家有閻博陵畫唐秦府十八學士﹐各有《眞贊》﹐名字與史所載不同。或以字爲名﹐或書名而不書字者。」其論甚美。然謂「房眞齡字喬年﹐舊史乃云房喬字眞齡」。旣而云「《唐書》成於後人之手﹐所傳容有訛謬。」甚非也。末云「以舊史考之﹐魏鄭公對太宗曰﹕『目如懸鈴者佳。』則眞齡果名﹐非字也。」何其謬歟﹖蓋所謂懸鈴者﹐乃鈴鐸之鈴﹐而眞齡乃年齡之齡﹐惟其爲年齡之齡﹐故字以喬年﹐此理甚明。而存中乃不之省﹐何也﹖然房梁公名字﹐大抵不同。《眞贊》云房眞齡字喬﹐皆未詳也。又《韓愈集》中有《王弘中神道碑》云「諱弘中﹐字某。」案《實錄》《新》《舊傳》皆名仲舒﹐字弘中﹐愈又作《燕喜亭記》﹐稱爲王弘中﹐然則弘中必字也﹐碑文誤耳﹐政與房喬名字一同。

髙陽

《太史公記》沛公引兵過陳畱﹐酈生踵軍門上謁曰「髙陽賤民酈食其。」時沛公方洗﹐謂使者曰「言我方以天下爲事﹐未暇見儒人也。」酈生瞋目按劍叱使者曰「走﹐復入言沛公﹐吾髙陽酒徒也﹐非儒人也。」沛公遽雪足杖矛曰「延客入。」又《世說》載季倫每臨習郁池﹐未嘗不大醉﹐常曰「醉我髙陽池也。」襄陽小兒爲之歌曰「山公時一醉﹐逕造髙陽池。」劉義慶雲「髙陽池在襄陽。」案《史記》及《漢書》食其本傳﹐稱食其陳畱髙陽人也。又云沛公略地陳畱郊﹐使人召食其﹐食其至﹐入謁﹐則髙陽在陳畱明矣。又案《晉書》載簡鎭襄陽﹐時諸習有佳園池﹐簡每出遊之池上﹐置酒輒醉﹐名之曰髙陽池。然則襄陽習池謂之髙陽池者﹐蓋取酈生髙陽酒徒之義也。

卷十

和松

《晉庾敳傳》云﹕敳有重名﹐爲縉紳所推﹐而頗聚斂積實﹐談者譏之。都官從事溫嶠﹐嘗劾奏敳﹐敳更器嶠曰「嶠森森如千丈松﹐𨿽磊砢多節﹐施之大廈﹐有棟梁之用。」而《溫嶠傳》曰「嶠爲都官從事﹐散騎常侍庾敳有重名﹐而頗聚斂﹐嶠舉奏之﹐京都振肅。」蓋是時溫嶠爲都官從事﹐敳爲散騎常侍﹐二人同在朝廷﹐是敳之所器者溫嶠﹐非和嶠明矣。及觀《和嶠傳》﹐又雲從事中郎庾敳見而嘆曰「嶠森森如千丈松﹐𨿽礧砢多節目﹐施之大廈﹐有棟梁之用。」而《世說》亦云﹐子嵩目和嶠云云﹐何其謬歟﹖良由修史者雜出於諸儒﹐而非一人之筆﹐故其謬戾如此。今之學者﹐至有云和氏之松千丈﹐益謬矣。

顏介

《北史》載顏之推﹐齊文宣時爲黃門侍郎﹐齊亡﹐入周。大象末﹐爲禦史上士。隋開皇中﹐太子召爲文學﹐深見禮重﹐尋以疾終。而《唐書》又曰「自髙齊入周﹐終隋黃門郎」﹐與《北史》所載不同。《北史》云之推在齊有二子﹕長曰思魯﹐次曰敏楚﹐蓋示不忘本也。而《唐書》云「師古父思魯以儒學顯﹐武徳初爲秦王府記室參軍事。」又云「師古叔遊秦﹐武徳初﹐累遷廉州刺史﹐撰《漢書決疑》﹐師古多資取其義。」又與《北史》不同。《南史》載顏協二子﹕之儀﹑之推﹐並早知名﹐則之儀爲長﹐推爲次﹐明矣。而《北史》載之推字介﹐弟之儀字升﹐則以之推爲兄﹐之儀爲弟﹐其不同又如此﹐何耶﹖

貴學

《顏氏家訓》云「夫讀書之人﹐自羲﹑農以來﹐宇宙之下﹐凡識幾人﹐凡見幾事」﹐「世人不問愚智﹐皆欲識人之多﹐見事之廣﹐而不肯讀書﹐是猶求飽而懶營饌﹐欲暖而惰裁衣也」。其說信然。余案《晉書》虞嘯父仕孝武帝爲侍中﹐嘗侍飲宴﹐帝從容問曰「卿在門下﹐初不聞有所獻替﹐何耶﹖」嘯父家近海﹐謂帝有所求﹐對曰「天時尙溫﹐鰶魚蝦鮓未可致﹐尋當有所尙獻。」帝大笑。唐蘇良嗣﹐髙宗時爲荊州刺史。有河東寺﹐本蕭察爲兄河東王所建。良嗣曰「江﹑漢間何與河東乎﹖」奏易之﹐而當世恨其少學云。又王元寶富而無學識﹐嘗會賓客﹐明日親友謂之曰「昨日必多佳論。」元寶曰「但費錦纏頭耳。」良可嗤笑。

刊詔

《晉書劉邈傳》云﹕時孝武帝觴樂之後﹐多賜侍臣文辭﹐詔義有不雅者﹐邈輒焚毀之﹐其它侍臣被詔或宣揚之﹐故誦者以此多邈。又《徐邈傳》云「帝宴集酣樂之後﹐好爲手詔詩章﹐以賜侍臣﹐或文辭率爾﹐所言穢雜﹐邈輒應時收斂﹐還省刊削﹐皆使可觀﹐經帝重覽﹐然後出之。是時侍臣被詔者﹐或宣揚之﹐故時議以此多邈。」

夢筆

《梁江淹傳》云「淹嘗宿於冶亭﹐夢一丈夫自稱郭璞﹐謂淹曰﹕『吾有筆在卿處多年﹐可以見還。』淹便探懷中﹐得五色筆一﹐以授之。爾後爲詩﹐絕無美句﹐時人謂之才盡。」又紀少瑜嘗夢陸倕以一束靑鏤管授之云「我以此筆猶可用﹐擇其善者。」其文因此遒進。又唐李嶠爲兒時﹐夢人遺雙筆﹐自是有文辭﹐十五通《五經》﹐薛元超稱之。自梁至唐夢筆者凡三人。今世爲文辭者﹐多以江氏爲夢筆之裔﹐然淹夢人取筆﹐殆非佳語﹐不知紀氏﹑李氏亦自可稱夢筆之裔﹐尢爲佳也。然《蒙求》注引《典略》云「江淹少夢人授以五色筆﹐因而有文章。」此一事﹐又不載於本傳﹐何耶﹖

甘羅

《史記》﹕「甘羅者﹐甘茂孫也。茂旣死﹐甘羅年十二﹐事秦相文信侯呂不韋。」後因說趙有功﹐始皇封爲上卿﹐未嘗爲秦相也。世之人見其事秦相呂不韋﹐因相傳以爲甘羅十二爲秦相﹐大誤也。唐《資暇集》又謂相秦者是羅祖名茂。以《史記》考之﹐又不然。茂得罪於秦王﹐亡秦入齊﹐又使於楚﹐楚王欲置相於秦﹐範蜎以爲不可﹐故秦卒相向壽﹐而茂竟不得復入秦﹐卒於魏。以此觀之﹐則茂亦未嘗相秦也。杜牧之《偶題》云「甘羅昔作秦丞相」﹐其亦不考其實而誤爲之說也。

金根

《劉公嘉話》云「昌黎生﹐名父之子﹐𨿽教有義方﹐而性頗暗庸。劣嘗爲集賢校理﹐史傳中有說金根處﹐皆臆斷之曰﹕『豈其誤歟﹖必金銀車也。』悉攺根字爲銀字﹐至除拾遺﹐果爲諫院不受。」又《大唐新語》云﹕張由古素無學術﹐歷官臺省。嘗於眾中嘆班固文章不入《文選》﹐或謂之曰「《兩都賦》《燕山銘》《典引》等﹐並作《文選》中﹐何云無﹖」由古曰「此並班孟堅文章﹐何關班固事﹖」聞者莫不絕倒。

杕杜杕音第

《舊唐書》載明皇時宰相李林甫﹐自無學術﹐僅能秉筆﹐有才名於時者﹐尢忌之。林甫典選部時﹐選人嚴迥判語「杕杜」二字﹐林甫不識﹐謂吏部侍郎韋陟曰「此謂杖杜何也﹖」陟俛首不敢言。又太常少卿姜度妻誕子﹐林甫手書慶之曰「聞有弄麞之慶。」客視之掩口。故東坡云「甚欲去爲湯餅客﹐惟愁錯寫弄麞書。」蓋用此也。惜乎《新》史不載其事。

緗素雜記補輯

一﹑五夜

《漢官儀》﹕黃門持五夜之法﹐謂甲﹑乙﹑丙﹑丁﹑戊也。故宋子京《夜緒》詩云「宵開甲乙遲。」按《顏氏家訓》云「或問一夜五更﹐更何所訓﹖答曰﹕漢﹑魏以來﹐謂爲甲夜﹑乙夜﹑丙夜﹑丁夜﹑戊夜。又謂之五鼓﹐亦謂之五更﹐皆以五爲節。《西都賦》亦云﹕『重以虎威章溝﹐嚴更之署』﹐所以爾者﹐假令正月建寅﹐斗柄夕則指寅﹐曉則指午矣﹔自寅至午﹐凡歷五辰。冬夏之月﹐𨿽復長短參差﹐然辰間遼闊﹐盈不至六﹐縮不至四﹐進退常在五者之間也。」又《嘉話》云﹕韋絢問於劉公曰「五夜者﹐甲﹑乙﹑丙﹑丁﹑戊更相送之﹐今惟言乙夜﹑子夜﹐何也﹖」予嘗笑﹝常嘆﹞其言之失。按《漢天文志》﹕「六月戊戌甲夜﹐客星居左右角間。」「正月戊午乙夜﹐月蝕熒惑。」崔豹《古今注》云「建武八年三月庚子﹐月星不見﹐丙夜乃解。」又蔡質《漢儀》曰「衛士甲乙徹相傳﹐甲夜畢﹐傳乙夜﹐相傳盡五更。」《晉天文志》﹕「懷帝永嘉五年三月丙夜月蝕旣﹐丁月﹝夜﹞又蝕旣。」《夏統傳》云「甲夜之初撞鐘擊鼓。」又﹐《宋諸王傳》云「前一日甲夜﹐太史奏東方有急兵。」《梁本紀》中大通五年正月丙夜﹐南郊所忽聞異香。又云「帝然燭測鬼﹝光﹞常至戊﹝五﹞夜。」豈止言乙夜而已哉﹗韋絢獨不見漢﹑晉諸史﹐何耶﹖其曰子夜﹐益謬也。蓋晉時有子夜者﹐善歌﹐故李義山云「嬰﹝鶯﹞能歌《子夜》。」又云「心酸《子夜歌》。」沈文季歌《子夜》半﹝來﹞。又太白有《子夜歌行》。韋絢乃以子夜爲五夜之數﹐又何耶﹖或有謂之午夜者﹐謂半夜時如日之午也。故李長吉《七夕詩》云「羅幃午夜愁。」杜少陵所謂「五夜漏聲催曉箭」者﹐正謂午﹝五﹞夜耳。﹝《說郛》商務本卷九《緗素雜記》。﹝﹞內爲他本或他書異文﹐不注﹐下同﹞

二﹑十圍

蘇鶚《演義》云「前史稱腰帶十圍者甚眾。近者《北史》又云﹕『庾信身長八尺﹐腰帶十圍。』圍者環繞之義﹐古制以圍三徑一﹐卽一圍者三尺也。豈長八尺之人﹐而系三十尺之腰帶乎﹗甚非其理。此圍蓋取兩手大指頭指相合爲一圍﹐卽今俗謂之搦是也。大凡中形之人﹐腰不過六尺七尺﹐今一小圍是一尺﹐則身八尺腰帶一丈﹐得其宜矣。」又﹐沈存中《筆談》云「《武侯廟柏詩》﹕『霜姿﹝皮﹞澑雨四十圍﹐黛色參天二千尺。』四十圍乃是徑七尺﹐無乃太細長乎﹖」予謂存中﹝予謂存中性機警﹞善九章算術﹐獨於此爲誤﹐何也﹖四十圍若以古制論之﹐當有百二十尺﹝古制以圍三徑一﹐四十圍卽百二十尺﹞﹐圍有百二十尺﹐卽徑四十尺矣﹐安得云七尺也。若以人兩手大指頭指相合爲一圍﹐則一圍是一小尺﹐卽徑一丈三尺三寸﹐又安得云七尺也。武侯廟柏﹐當以古制爲定﹐則徑四十尺﹐其長二千尺又宜矣﹐豈得以太細長譏之乎﹖老杜號爲詩史﹐何肯妄爲云云也。存中又云「防風氏身廣九畝﹐長三丈。」又云「姬室畝廣六尺﹐九畝乃五丈四尺﹐如此防風之身﹐乃一餅啖耳。」此又誤也。案《禹戮防風氏賦》云「廣可一畝﹐長乃三丈。」蓋古者畝廣六尺﹐長六百尺。防風氏身廣一畝六尺﹐長三十尺﹐乃是得理。而云九畝﹐不知得之於何書﹖然當以賦爲正﹐而存中之說誤也。﹝《說郛》商務本卷九《緗素雜記》﹞

三﹑稱敕

《南史文學傳周興嗣傳》云「武帝以三橋舊宅爲光宅寺﹐敕興嗣與陸倕各制寺碑﹐及成俱奏﹐帝以﹝用﹞光嗣所制。自題﹝是﹞及《銅表銘》《柵塘碣》《檄魏文》《王羲之千字﹝次韻王羲之書千字﹞》﹐並使興嗣爲文。每奏﹐帝稱善﹐賜金帛。」又按《劉公嘉話》云「《千字文》﹐梁周興嗣編次﹐而有王右軍書者。人皆不曉此乃梁武教諸王書﹐令殷鐵石於大王書中拓一千字不重者﹐每字一片紙﹐雜碎無敍。武帝召興嗣謂曰﹕『卿有才思﹐爲我韻之。』興嗣一夕編次進上﹐須鬢皆白﹐而賞甚厚。」又﹐楊文公《談苑》云「《千字文》去『敕員外散騎侍郎周興嗣次韻』﹐敕字乃梁字傳寫誤爾。當時帝王命令尙未稱敕﹐至唐顯度中始云﹕『不經鳳閣鸞臺﹐不得稱敕。』敕之名﹐始定於此。」﹝《說郛》商務本卷九《緗素雜記》﹞

四﹑罘罳

《漢書文帝紀》云「未央宮東闕罘罳災。」崔豹《古今注》云「罘罳﹐屏也。罘者﹐復也﹔罳者﹐思也。臣朝君至屏外﹐復思所奏之事於其下。」顏師古注云「罘罳﹐謂連﹝連闕﹞曲閣也﹐以覆重刻垣牖之處﹐其形罘罳然。一曰屏也。」又﹐《禮記》云「疏屏﹐天子之廟飾也。」鄭注云「屏謂之樹﹐今浮思也。刻之爲雲气虫獸﹐如今闕上爲之矣。」又﹐劉熙《釋名》曰「罘罳在門外﹐罘﹐復也﹐臣將入請事﹐於此復重思也。」予按唐蘇鶚《演義》稱罘罳織絲爲之﹐輕疏浮虛﹐象网羅交叉之狀﹐蓋宮殿檐戶之間也。又引《文宗實錄》云「太和中﹐甘露之禍﹐羣臣奉上出殿北門﹐裂斷罘罳而去。」又杜甫天寶末詩云「罘罳朝共絡﹐榱桷夜同傾。」又引溫庭筠《補陳武帝與王僧辧書》云「罘罳晝捲﹐閭闔晨開」爲證﹐皆非曲閣屏障之意﹐反以崔豹﹑顏師古之徒爵大誤。又按段成式《酉陽雜俎》稱上﹝士﹞林間多呼殿榱桷護雀网爲罘罳﹐其淺誤也如此。乃引張揖《廣雅》曰「復思謂之屏。」又王莽性好時日小數﹐遣使壞諸陵﹝渭陵﹑延陵﹞園門罘罳﹐曰「使民無復思漢也。」又引魚豢《魏略》曰「黃初三年﹐築諸斗闕外罘罳」爲證﹐反以絲网之說爲大謬。予謂二說皆通。以罘罳爲网﹐則結繩爲之﹐施於宮殿檐楹之間﹐如蘇鶚之說是也。以罘罳爲屏﹐則刻木爲之﹐施於城隅門闕之上﹐如成式之言是也。然二說之中擇焉﹐惟段氏之說爲長。按《五行志》注云「罘罳﹐闕之屏也。」《玉篇》云「罘罳屏樹門外也。」又云「罘﹐兔罟也。」但屏上雕刻爲其形如网罟之狀﹐故謂之罘罳﹐音浮思﹐則取其復思之義耳。漢西京罘罳﹐合板爲之﹐亦築土爲之。每門闕殿捨前皆有焉﹐於今郡國廳前亦樹之。故宋子京詩云「秋色淨罘罳。」又云「嵩岊倚罘罳。」皆其義也。《天子外屏賦》云「至者伏思。」注皆以謂人臣至屏﹐俯伏思念其事﹐則罘罳小樓也。復思乃用伏字﹐又以罘罳爲小樓﹐蓋不曉諸家之論﹐而誤爲之說也。﹝《說郛》商務本卷九《緗素雜記》﹞

五﹑目

《隋方會傳》﹕張景藏技與天綱埒。郎中裴圭妻趙見之﹐景藏曰「夫人目修緩﹐法曰﹕『豕視淫。』又曰﹕『目有四白﹐五夫守宅。』夫人且得罪。」俄坐姦沒入掖庭。案字書修訓長﹐若曰修緩﹐於相法爲佳﹐非有淫佚之義。自當作﹐字從攸從目﹐《玉篇》湯勞切﹐眣也。眣﹐達結切﹐目不正也。字當從爲是。蓋傳寫之誤也。﹝《說郛》商務本卷九《緗素雜記》﹞

六﹑果下馬

《漢書霍光傳》云「召皇太后禦小馬車。」張晏云「漢廏有果下馬﹐髙三尺﹐以駕輦。」師古曰「小馬可於果樹下乘之﹐故號果下馬。」又《魏書東夷傳》云「出果下馬。」裴松之注云「案果下馬髙三尺﹐見《博物志》云﹐又見《魏都賦》。」予案《顏氏家訓》云「周弘正爲宣城王所愛﹐給一果下馬﹐董東夷濊國所出也。」又《北史尉景傳》﹕先是景有果下馬﹐文襄求之﹐不與﹐曰「士相扶爲墻﹐人相扶爲王﹐一馬亦不得畜而索也。」神武對景及常山君責文襄而杖之。故舒王《散愁》詩云「呼童羈我果下驑。」又任昉《述異記》云﹕日南郡出果下牛﹐髙三尺。漢樂浪郡出果下馬﹐並髙三尺。又﹐《開元遺事》云﹕長安俠少每至春時﹐結朋連黨﹐各置矮馬﹐飾以錦韉﹑纓絡﹐並轡於巷樹下往來。亦果下之類也。﹝《說郛》商務本卷九《緗素雜記》﹞

七﹑宅家

宋子京《春詞》云「新年十日逢春日﹐紫禁千觴獻壽觴。寰海歡心共萌達﹐宅家慶柞與天長。」案李濟翁《資暇集》云「公﹝公卿﹞郡縣主﹐宮禁呼爲宅家子﹐蓋以至尊以天下爲宅﹐四海爲家﹐不敢斥呼﹐故名宅家﹐亦猶陛下之義。至公主以下﹐則加子字﹐亦猶帝子也。又謂阿宅家子﹐阿助詞也。急語乃以阿宅家子爲茶子﹐旣而亦云阿茶子﹐或削其子﹐遂曰『阿茶』。一說漢﹑魏以來﹐宮中尊美之﹐呼曰『大家子』﹐今急訛以大爲宅焉。」故昔人屬對云「都尉指揮都尉馬﹐大家齊喚大家茶。」﹝《說郛》商務本卷九《緗素雜記》﹞

八﹑摻撾

《後漢禰衡傳》云「衡方爲《漁陽摻撾》﹐蹀躞而前。」注云「《文士傳》曰﹕『銜擊鼓作《漁陽摻撾》﹐自蹋地來前﹐躡駊足腳﹝躡鼓足跗﹞﹐容態不常﹐鼓聲甚悲﹐易衣畢﹐復擊鼓參捶而去。至今有《漁陽參撾》﹐自衡始也。』臣賢按﹐捶及撾並擊鼓杖也﹐參撾是擊鼓之法。而王僧孺詩云﹕『散度《廣陵》音﹐參寫《漁陽》曲。』而於其詩自音云﹕『參﹐七紺反。』後諸文人多同用之。據此詩意﹐以參爲曲奏之名﹐則撾字入於下句﹐全不成文。下云復參撾而去﹐足﹝是﹞知參撾二字當相連而讀。參字音爲去聲﹐不知何憑也。」按楊文公《談苑》載﹕「徐鍇仕江左﹐至中書舍人﹐尢嗜學博﹝《苕溪漁隱叢話》無此九字﹞﹐領集賢學士校祕書。時吳淑爲校理﹐古樂府中有摻字者﹐淑多攺爲操﹐蓋章艸之變。鍇曰﹕『非可以一例﹐若《漁陽摻》者﹐音七鑑反﹐三撾鼓也。禰衡作《漁陽參撾》《古歌詞》云﹕邊城晏開﹝聞﹞漁陽摻﹐黃塵蕭蕭白日暗。』淑嘆服之。」今﹝余﹞謂捶﹑撾一也﹐故或用捶字﹐然摻字當如徐說﹐音七鑑反﹐三撾鼓也。以其三撾﹐故因爲﹝謂﹞之摻﹐故唐李義山《聽鼓》詩云「欲問漁陽摻﹐時無禰正平。」又口占詩云「必投潘嶽果﹐誰參禰銜撾。」亦以去聲讀之也。沈存中《筆談》論《廣陵散》云云﹝散是曲名﹐如操弄摻談序引之類﹐乃引潘嶽《笙賦》云﹞「流《廣陵》之名散」。又應璩書云「聽《廣陵》之淸散。」則知散爲曲名﹝明﹞矣。所謂《漁陽摻》者﹐正如《廣陵》之散是也﹐此僧孺所以有云。又宋景文公《喜雨》詩云「波生客浦揚舲遠﹐潤逼《漁撾》作傪﹝《漁陽》撾摻﹞遲。」又宋﹝《送﹞李冀州詩》云「徵鼙曲曲漁陽傪﹐後乘人人鄴下才。」皆以去聲呼之﹐但傪字從人爲異耳。﹝《說郛》商務本卷九《緗素雜記》﹞

九﹑陶谷

周世宗時﹐陶尙書谷奉使江南﹐韓熙載遣家妓以奉盥匜﹐及旦﹐有書謝。略云「巫山之麗質初臨﹐霞侵鳥道﹔洛浦之妖姿自至﹐月滿鴻溝。」舉朝不能領會其辭﹐熙載因召家妓訊之﹐云「是夕忽當浣濯焉。」﹝胡仔《苕溪漁隱從話後集》卷四十﹞

十﹑吳質

「吳質不眠倚桂樹。」李賀謂之吳質﹐段成式謂之吳剛﹐未詳其義。竊意《箜篌引》所謂吳質﹐非吳剛也﹐恐別是一事。魏有吳季重亦名質。﹝嚴有翼《藝苑雌黃》﹞

十一﹑王允之

《世說》﹕王右軍年十歲時﹐大將軍王惇甚愛之﹐常置帳中眠。大將軍嘗先出﹐右軍未起﹐須臾﹐錢鳳至﹐屏人言逆節之謀﹐都忘右軍在帳中。右軍覺﹐旣聞所論﹐知無活理﹐乃陽吐污頭面被褥﹐詐熟眠。惇論事半﹐方憶右軍未起﹐相與驚曰「不得不除之。」乃開帳﹐見吐唾縱橫﹐信其熟眠﹐於是得全。時稱其有智。又《晉書》﹕王允之總角時﹐從伯惇常以自隨﹐出則同輿﹐入則共寢。嘗夜飲﹐允之醉先臥﹐惇與錢鳳謀爲逆﹐允之已醒﹐悉聞其言﹐慮惇疑己﹐於臥處大吐﹐衣面並污。鳳出﹐惇果照視﹐見允之臥吐中﹐以爲大醉﹐不復疑之。二說大同小異﹐未知孰是﹐必有能辧之者。﹝《永樂大典》六千八百三十引葉大慶《考古質疑》﹞

十二﹑推敲

《唐書》載﹕「賈島字浪仙﹐初爲浮屠﹐名無本。來東都時﹐洛陽令禁僧午後不得出。島爲詩自傷﹐韓愈憐之﹐因教其爲文﹐遂去浮屠﹐舉進士。當其苦吟﹐𨿽逢值公卿貴人﹐皆不之覺也。一日﹐見京兆尹﹐跨驢不避﹐呼詰之﹐久乃得釋。累舉不中第。文宗時﹐坐飛謗貶長江簿。」余案《劉公嘉話》云「島初赴舉京師﹐一日﹐於驢上得句云﹕『鳥宿池邊樹﹐僧敲月下門。』始欲著推字﹐又欲著敲字﹐練之未定﹐遂於驢上吟哦﹐時時引手作推敲之勢。時韓愈吏部權京兆﹐島不覺衝至第三節

﹐左右擁至尹前﹐島具對所得詩句云云。韓立馬良久﹐謂島曰﹕『作敲字佳矣。』遂與並轡而歸﹐畱連論詩﹐與爲布衣之交。自此名著。後以不第﹐乃爲僧﹐居法乾寺﹐號無本。一日﹐宣宗微行至寺﹐聞鐘樓吟詠聲﹐遂登樓﹐於島案上取詩卷覽之。島不識帝﹐遂攘臂睨帝曰﹕『郎君何會此邪﹗』遂奪取詩卷。帝慚恧下樓而去﹐遂除島爲遂州長江簿。」唐史與《嘉話》所載不同如此。﹝胡仔《苕溪漁隱叢話前集》卷十九﹞

十三﹑銅人

《魏略》曰「明帝景初元年﹐徙長安鐘虡﹑駱駝﹑銅人﹑承露盤﹐盤折﹐銅人重不可致﹐畱於霸城﹐大發卒鑄作銅人二﹐號曰翁仲﹐列坐司徒門外。」又《漢晉春秋》曰「帝徙盤﹐盤折﹐聲聞數十里﹐金狄或泣﹐因畱霸城。」又唐李賀《金銅仙人辭漢歌》序云「魏明帝靑龍九年八月﹐詔宮官牽車﹐西取漢孝武捧露盤仙人﹐欲立置前殿。宮官旣拆盤﹐仙人臨載﹐乃潸然淚下。」歌曰「茂陵劉郎秋風客﹐夜聞馬嘶曉無迹。畫欄桂樹懸秋香﹐三十六宮土花碧。魏官牽車指千里﹐東關酸風射眸子。空將漢月出宮門﹐憶君淸淚如鉛水。衰蘭送客咸陽道﹐天若有情天亦老。攜盤獨出月荒涼﹐渭城已遠波聲小。」案《明帝紀》﹐靑龍五年三月﹐攺爲景初元年﹐是歲徙長安銅人﹐重不可致。而李賀以謂靑龍九年八月﹐蓋明帝以靑龍五年三月攺爲景初元年﹐至三年而崩﹐則無靑龍九年明矣﹐疑李誤也。酈元《水經注》云「魏文帝黃初元年﹐徙咸陽始皇所鑄金人十二﹐重不可致﹐因畱霸城南。」卽與明帝所徙銅人事略同﹐竟未詳其旨。《史記》秦始皇二十六年﹐有大人長五丈﹐足履六尺﹐皆夷狄服﹐凡十二人﹐見於臨洮。是歲﹐始皇初並六國﹐反喜以爲瑞﹐銷天下兵器﹐作金人十二以象之。後十四年而秦亡。又後漢薊子訓有神異之道﹐時有百歲翁﹐自說爲兒童時﹐已見子訓賣藥於會稽市﹐顏色不異於今。後人復於長安東霸城見之﹐與一老翁共摩挲銅人﹐相謂曰「適見鑄此﹐而已近五百歲矣。」注云「秦始皇二十六年﹐收天下兵器聚咸陽﹐鑄金人十二﹐重各千石﹐置宮庭中﹐至此四百二十餘年。」故東坡《贈梁道人詩》云「采藥壺公處處過﹐笑看金狄手摩挲」﹐又張天覺《贈人詩》云「鶴骨飄飄紫府仙﹐摩挲金狄不知年。」皆用此也。﹝胡仔《苕溪漁隱叢話前集》卷二十﹞

十四﹑若木

李賀《苦晝短》詩云「天東有若木﹐下置銜燭龍。」按《淮南子》曰「若木在建木西。燭龍在雁門北﹐蔽於委羽之山﹐不見日。龍銜燭以照太陰。」又《離騷》﹕「折若木以拂日兮﹐聊逍搖以相羊。」注云「若木在西極。」謝希逸《月賦》云「擅扶桑於東沼﹐嗣若英於西冥。」《五臣注》云「扶桑﹐日出處﹔若木﹐日沒處。」由是知若木在西﹐燭龍在北﹐而李云如此﹐眞誤矣。﹝胡仔《苕溪漁隱叢話前集》卷二十﹞

十五﹑紫薇花

唐故事﹐中書省植紫薇花﹐歷世循用之﹐不以爲非。至今舍人院紫薇閣前植紫薇花﹐用唐故事也。樂天詩云「獨坐黃昏誰是伴﹐紫薇花對紫薇郎。」案《天文志》﹐紫薇﹐大帝之坐也﹐天子之常居也﹐主命主度也。何關紫薇花事﹖﹝胡仔《苕溪漁隱叢話前集》卷二十一﹞

十六﹑錦瑟

義山《錦瑟詩》云「錦瑟無端五十弦﹐一弦一柱思華年。莊生曉夢迷蝴蝶﹐望帝春心托杜鵑。滄海月明珠有淚﹐藍田日暖玉生煙。此情可待成追憶﹐只是當時已惘然。」山穀道人讀此詩﹐殊不曉其意﹔後以問東坡﹐東坡云「此出《古今樂志》﹐云﹕錦瑟之爲器也﹐其弦五十﹐其柱如之﹐其聲也﹐適﹑怨﹑淸﹑和。」案李詩「莊生曉夢迷蝴蝶」﹐適也﹔「望帝春心托杜鵑」﹐怨也﹔「滄海月明珠有淚」﹐淸也﹔「藍田日暖玉生煙」﹐和也。一篇之中﹐曲盡其意﹐史稱其瑰邁奇古﹐信然。劉貢父《詩話》以謂「錦瑟」乃當時貴人愛姬之名﹐義山因以寓意﹐非也。﹝胡仔《苕溪漁隱叢話前集》卷二十二﹞

十七﹑俗語入詩

《西淸詩話》言王君玉謂人曰「詩家不妨間用俗語﹐尢見工夫。雪止未消者﹐俗謂之待伴﹐嘗有雪詩﹕待伴不禁鴛瓦冷﹐羞明常怯玉鉤斜。待伴﹑羞明﹐皆俗語﹐而采拾入句﹐了無痕颣﹐此點瓦礫爲黃金手也。」余謂非特此爲然﹐東坡亦有之﹐「避謗詩尋醫﹐畏病酒入務」﹐又云「風來震澤帆初飽﹐雨入松江水漸肥。」尋醫﹑入務﹑風飽﹑水肥﹐皆俗語也。又南人以飲酒爲軟飽﹐北人以晝寢爲黑甜﹐故東坡云「三杯軟飽後﹐一枕黑甜余。」此亦用俗語也。﹝胡仔《苕溪漁隱叢話前集》卷二十六﹞

十八﹑進退格

鄭谷與僧齊己﹑黃損等共定今體詩格云「凡詩用韻有數格﹕一曰葫蘆﹐一曰轆轤﹐一曰進退。葫蘆韻者﹐先二後四﹔轆轤韻者﹐雙出雙入﹔進退韻者﹐一進一退。失此則繆矣。」余按《倦遊雜錄》載唐介爲臺官﹐廷疏宰相之失﹐仁廟怒﹐謫英州別駕。朝中士大夫以詩送行者頗眾﹐獨李師中待制一篇﹐爲人傳誦﹐詩曰「孤忠自許眾不與﹐獨立敢言人所難。去國一身輕似葉﹐髙名千古重於山。並遊英俊顏何厚﹐未死姦諛骨已寒。天爲吾君扶社稷﹐肯教夫子不生還。」此正所謂進退韻格也。按《韻略》﹕難字第二十五﹐山字第二十七﹔寒字又在二十五﹐而還字又在二十七。一進一退﹐誠合體格﹐豈率爾而爲之哉。近閱《冷齋夜話》載當時唐﹑李對答語言﹐乃以此詩爲落韻詩。蓋渠伊不見鄭谷所定詩格有進退之說﹐而妄爲云云也。﹝胡仔《苕溪漁隱叢話前集》卷三十一﹞

十九﹑古詩不拘韻

世俗相傳﹐古詩不必拘於用韻。余謂不然﹐如杜少陵《早發射洪縣南途中作》「及」字韻詩﹐皆用緝字一韻﹐未嘗用外韻也。及觀東坡《與陳季常》「汁」字韻﹐一篇詩而用六韻﹐殊與老杜異。其它側韻詩多如此。以其名重當世﹐無敢訾議。至荊公則無是獘矣﹐其《得子固書因寄以及字韻詩》﹐其一篇中押數韻﹐亦止用緝字一韻﹐他皆類此﹐正與老杜合。」﹝胡仔《苕溪漁隱叢話前集》卷三十八﹞

二十﹑東坡誤用事

《劉公嘉話》云「晉謝靈運須美﹐臨刑﹐因施爲南海祇洹寺維摩像須﹐寺人寶惜﹐初不虧損。中宗朝﹐安樂公主五日斗百艸﹐欲廣其物色﹐令馳驛取之﹐又恐爲他所得﹐因剪棄其餘﹐今遂無。」其集所載﹐止此而已。及觀東坡《次韻景文聽琵琶詩》云「猶勝江左狂靈運﹐共斗東昏百艸須。」乃以安樂公主爲東昏侯。按東昏侯是齊明帝第三子﹐𨿽昏虐暴亂﹐實未嘗取靈運須以斗百艸﹐豈非誤與﹖又陳後主時﹐張貴妃名麗華﹐尢見寵幸。隋遣韓擒虎平陳﹐後主與麗華俱見收。而東坡撰《虢國夫人夜遊圖》詩云「當時亦笑潘麗華﹐不知門外韓擒虎」﹐又誤也。蓋齊東昏侯有潘淑妃﹐未嘗名麗華﹐亦與韓擒虎事無干。又《左傳》昭公二十八年﹐「賈大夫娶妻美﹐禦以如臯﹐射雉獲之。」杜預注﹕「爲妻禦之。臯﹐澤﹔如訓之。」則非地名明矣。而東坡《和人會獵詩》云「不向如臯閒射雉﹐歸來何以得卿卿。」眞誤也。﹝胡仔《苕溪漁隱叢話前集》卷四十﹞

二十一﹑求乞

韓熙載本髙密人。後主卽位﹐頗疑北人﹐鴆死者多﹐而熙載且懼﹐愈肆情坦率﹐不遵禮法﹐破其財貨﹐售集妓樂﹐迨數百人﹐日與荒樂。蔑家人之法﹐所受月俸﹐至卽散爲妓女所有﹐而熙載不能制之﹐以爲喜。而日不能給﹐遂獘衣屨﹐作瞽者﹐持獨弦琴﹐俾舒雅執板挽之﹐隨房歌鼓求丐﹐以足日膳。旦暮亦不禁其出入﹐或竊與諸生糅雜而淫﹐熙載見之﹐趨過而笑曰「不敢阻興」而已。及夜奔客寢者﹐其客詩云「苦是五更畱不住﹐向人頭伴著衣裳。」時人議謂北齊徐之才豁達無以過之。故東坡詩云「欲教乞食歌姬院﹐故與雲山舊衲衣。」蓋用熙載求丐事也。﹝胡仔《苕溪漁隱叢話前集》卷四十﹞

二十二﹑無蟹

東坡於金門寺中﹐見李畱臺與二錢唱和﹐戲用其韻跋之﹐有云「欲問君王乞符竹﹐但憂無蟹有監州。」注云「皆世所傳錢氏故事。」事見《歸田錄》﹐云「國朝自下湖南﹐始置通判﹐旣非副貳﹐又非屬官﹐故常與知州爭權﹐每云我是監郡﹐朝廷使我來監汝﹐舉動爲其所制。太祖聞而患之﹐下詔書戒勵﹐自此稍絀。然至今州郡往往與通判不和。往時有錢昆少卿者﹐家世余杭人也。杭人嗜蟹。昆嘗求補外﹐人問其欲何州﹐昆曰「但得有螃蟹無通判處可矣。」至今士人以爲口實。﹝胡仔《苕溪漁隱叢話前集》卷四十二﹞

二十三﹑麥秋

宋子京有《帝幸南園觀刈麥》詩云「農扈方迎夏﹐官田首告秋。」注云「臣謹按﹐物成熟者謂之秋﹐取揫斂之義。故謂四月爲麥秋。」余按﹐《北史蘇綽傳》云「布種旣訖﹐嘉苗須理。麥秋在野﹐蠶停於室。」則麥秋之說﹐其來舊矣。﹝吳曾《能攺齋漫錄》卷一﹞

二十四﹑閩人始登第

《唐書歐陽詹傳》云「閩越地肥衍﹐有山泉禽魚。𨿽能通文書吏事﹐不肯仕宦。及常衮罷宰相爲觀察使﹐始擇縣鄕秀民能文詞者﹐與爲賓主禮﹐故其俗稍相勸出仕。初詹與羅山甫同隱潘湖﹐往見衮﹐衮奇之﹐辭歸﹐泛舟飲餞。舉進士﹐與韓愈﹑李觀﹑李絳﹑崔羣﹑王涯﹑馮宿﹑庾承宣聯第﹐皆天下選﹐時稱龍虎榜。閩人第進士﹐自詹始。」朝英按﹐黃璞撰《閩川名士傳》云「江夏子田閱林蘊《泉山銘敍》﹐則謂閩川貞元以前﹐未有文進者也。因廉使李郕公錡興起庠序﹐請獨孤尙書爲記﹐中有辭云﹕『縵胡之纓﹐化爲靑襟。』其兄藻與其友歐陽詹﹐睹此耿耿﹐不怡十年。遂相與爲誓﹐志求名﹐繼登上第。」是言進士及第﹐始於林藻也。《泉山銘叔》又云爾﹐何邪﹖﹝吳曾《能攺齋漫錄》卷四﹞

二十五﹑二聲合一字

古語有二聲合一字者﹐如不可爲叵﹐何不爲盍﹐而犬爲耎﹐酷寵爲孔﹐從西域二合之音﹐蓋切字之原也。學者不曉龍鐘潦倒之義﹐正如二合之音是也﹐龍鐘切爲癃字﹐潦倒切爲老字﹐謂人之老羸癃疾者﹐卽以龍鐘潦倒目之﹐其義取此。﹝孫奕《履齋示兒編》卷二十二﹞

二十六﹑楮機石

張茂先《博物志》曰「舊說天河與海通。近世有人居海上者﹐每年八月﹐見浮槎來﹐不失期。亹一年糧﹐乘之而去。十餘日中﹐猶觀星月日辰﹐自後茫茫﹐亦不覺晝夜。奄至一處﹐有城郭屋舍甚嚴﹐遙望宮中有婦人織﹐見一丈夫牽牛渚次飲之。驚問曰﹕『何由至此﹖』其人說與來意﹐並問此是何處。答曰﹕『君至蜀郡訪嚴君平﹐則知之。』因還。後以問君平﹐君平曰﹕『某年月日﹐有客星犯牽牛宿。』計年月﹐正是此人到天河時也。」所載止此而已。而《荊楚歲時記》直曰「張華《博物志》云﹕漢武帝令張騫窮河源﹐乘槎經月而去﹐至一處﹐見城郭如官府﹐室內有一女織﹐又見一丈夫牽牛飲河﹐騫問云﹕『此是何處﹖』答曰﹕『可問嚴君平。』織女取榰機石與騫而還。後至蜀問君平﹐君平曰﹕『某年月日客星犯牛斗。』所得榰機石﹐爲東方朔所識﹐並其證焉。」案騫本傳及《大宛傳》﹐騫以郎應募使月氏﹐爲匈奴所畱﹐十餘歲得還﹐騫身所至者大宛﹑大月氏﹑大夏﹑康居﹐而傳聞其旁大國五六﹐具爲天子言其地形所有﹐並無乘槎至天河之說。而宗懍乃傅會以爲武帝﹑張騫之事﹐又益以榰機石之說﹐何邪﹖﹝胡仔《苕溪漁隱叢話前集》卷十一﹞

二十七﹑谷陽

《淮南子》云「鄢陵之戰﹐陽谷進酒於子反。」而《說苑》乃以爲谷陽。班固《古今人表》﹐又以爲谷陽豎。然當從《淮南子》爲正。﹝袁文《甕牗閒評》卷一﹞

二十八﹑蘆菔

蘆菔﹐江東人謂之菘菜。﹝袁文《甕牗閒評》卷六﹞

二十九﹑金叵羅

案﹕王懋《野客叢書》卷十四﹕「足知金叵羅爲酒器﹐然觀祖珽盜金叵羅置髻上﹐髻上豈可以置酒器乎﹗黃朝英亦有是疑。」王氏僅以一語簡及﹐未詳引朝英之疑說﹐惜乎﹗

三十﹑麻胡

案﹕王懋《野客叢書》卷二十一證今人呼「麻胡來」以怖小兒﹐計有四說﹕「四事不同﹐未知孰是﹖《緗素雜記》止得二事。」可見《緗素雜記》論及此事﹐然未知具體內容。

