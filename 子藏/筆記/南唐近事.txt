

欽定四庫全書

子部十二

南唐近事

小說家一【雜事之屬】提要

【臣】等謹案南唐近事一卷宋鄭文寶撰文寶有江表誌已著錄是書前有自序題太平興國二年丁丑蓋猶未仕宋時所作宋史藝文志作南唐近事集名目小異未詳何據然宋史多舛謬集字蓋誤衍也其體頗近小說疑南唐亡後文寶有志於國史搜采舊聞排纂敍次以朝廷大政入江表誌至大中祥符三年乃成其餘叢談瑣事別爲緝綴先成此編一爲史體一爲小說體也中如控致斃一詩先見蜀何光逺鑑戒錄乃女冠蔣錬師事而此以爲廬山九空使者廟道士似不免於牽合附防又如韓偓依王審知以終未見南唐之平閩乃記其金蓮燭防事亦失防限然文寶世仕江南得諸聞見𨿽浮詞不免而實錄終存故馬令陸遊南唐書采用此書幾十之五六則宋人固不廢其說矣書中以慶王宏茂作王宏嚴可求作嚴求劉存中作劉存忠所記姓名多與他書不合又此書之杜業江表誌作杜光鄴尢自相違異殆抄者有所訛漏不盡舊本歟乾隆四十二年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

南唐近事卷一

宋鄭文寶撰南唐烈祖元宗後主三世共四十年起天福丁酉之春終開寶乙亥之冬君臣用捨朝廷典章兵火之餘史籍蕩盡惜乎前事十不存一餘匪鴻儒頗常嗜學耳目所及志於縑緗聊資抵掌之談敢望獲麟之譽好事君子無或陋焉太平興國二年歳次丁丑夏五月一日江表鄭文寶序

烈祖輔吳之初未逾彊仕元勲碩望足以鎭時靖亂然當時同立功如朱瑾李徳誠朱延壽劉信張崇柴載用周本劉金張宣崔太初劉威韋建王綰等皆握彊兵分守方面由是朝廷用意牢籠終以跋扈爲慮上𨿽至仁長厚猶以爲非老成無以彈壓遂服藥變其髭一夕成霜洎歷數有歸讓皇內禪諸藩入覲竟無異圖烈祖嘗晝寢夢一黃龍繚繞殿檻鱗甲炳煥照耀庭宇殆非常狀逼而視之蜿蜒如故上旣寤使視前殿卽齊王憑檻而立偵上之安否問其至止時刻及視向背皆符所夢上曰天意諄諄信非偶爾成吾家事其惟此子乎旬月之間遂正儲位齊王卽元宗居藩日所封之爵也

江都縣大防相有物據之前政令長升之者必爲瓦礫所擲或中夜之後毀去案硯或家人暴疾遺火不常斯邑皆相承居小防蒞事始獲小康江夢孫聞之嘗憤其說然夢孫儒行正直眾所推服無何自祕書郎出宰是邑下車之日升正防受賀訖向夜具香案端笏當中而坐誦周易一徧明日如常理事蔑爾無聞自始來至終考莫覩怪異後之爲政者皆飲其惠焉

金陵城北有湖周回十數里幕府雞籠二山環其西鐘阜蔣山諸峯聳其左名園勝境掩映如畫六朝舊迹多出其間每嵗菱藕罟之利不下數十千建康實錄所謂武湖是也一日諸閤老待漏朝堂語及林泉之事坐間馮謐因舉元宗賜賀監三百里鏡湖信爲盛事又曰予非敢望此但賜後湖亦暢予平生也吏部徐怡聲而對曰主上尊賢待士常若不及豈惜一後湖所之者知章爾馮大有慚色

朱鞏侍郎童蒙日在廣陵入學其師甚嚴每朝午歸餐指景爲約其時不至當行夏楚朱𨿽稟師之命然常爲里巷中一惡犬當道過輒啅吠鞏乃整衣望犬再拜祈之曰幸無嚙我早入學中免爲夫子笞責精誠所至涕泗交流犬亦狂吠不顧是夕犬暴卒於家

處士史虛白北海人也淸泰中客逰江表卜居於潯陽落星灣遂有終焉之志容貌恢廓髙尙不仕嘗對客奕棋旁令學徒四五輩各秉紙筆先定題目或爲書啟表章或詩賦碑頌隨口而書握管者略不停綴數食之間眾制皆就𨿽不精絕然詞彩磊落防趣流暢亦一代不羈之才也晚節放達好乘雙犢板轅掛酒壺於車上山童總角負瓢以隨往來廬阜之間任意所適當時朝士咸所推仰保大末淮甸未寧割江之際虛白乃爲割江賦以諷曰舟車有限沿汀島以俱閒魚鼈無知尙交遊而不止又賦士詩雲風雨揭卻屋渾家醉不知其譏刺時政率皆此元宗南幸道由蠡澤虛白鶴氅杖藜謁鑾輅於江左元宗駐蹕存問頒之谷帛又知其嗜酒別賜禦醖數壺以厚其意也他日病將終謂其子曰皇上賜吾上樽飲之略盡固畱一榼藏之於家待吾死日殮以時服置拄杖一條及此酒於棺中葬之足矣四時愼勿享奠有益勞費何利死者吾當不歆矣洎卒家人一遵遺命而其子頓絕時祀每因節序必修奠訖紙緡於靈座紙皆不化用意焚之火則自滅遂不復更祭奠矣

嚴續相公歌姬唐鎬給事通犀帶皆一代之尢物也唐有慕姬之色嚴有欲帶之心因雨夜相第有呼盧之防唐適預焉嚴命出妓解帶較勝於一擲舉座屏气觀其得失六骰數巡唐彩大勝唐乃酌酒命美人歌一曲以別相君宴罷拉而偕去相君悵然遣之

升元初許文武百僚觀內藏隨意取金帛盡重載而去惟蔣廷翊獨持一縑還家余無所取士君子以是而多之終尙書郎

鐘謨性聰敏多記問奏疏理論穎脫時輩自禮部侍郎聘周忤防左授耀州典午盛夏之月自周䢐秦每見道旁古碑必駐馬歷覽皆黙識或止郵亭命筆繕寫一日之行不過數里而已又見一圭首丰碑制度甚廣約其詞防不下數千餘字臥諸荒塹之中半爲水潦所淹無由披讀謨欣然解衣游泳塹中以手捫揣黙記其文志諸紙墨他日徵還重經是路天久不雨無復沈碑之泉乃發笥得舊錄本就塹較之無一字差誤

馮謐總戎廣陵爲周師所陷乃削髮披緇以紿周人將圖間道南歸爲識者所擒送至行在時鐘謨亦使周人或譏之曰昔日旌旗擁出坐籌之將今朝毛髮化爲行腳之僧世宗甚悅因釋罪歸之終中書侍郎

賈崇自綂軍拜使相鎭江都周師未及境盡焚其井邑棄壘而渡元宗引見於便殿責其奔潰之由且曰朝野謂卿爲賈尉遲朕甚賴卿一旦敵兵未至棄甲宵遁何施面目至此耶崇叩首具陳舒元旣叛大軍失律城孤气寡無數旅之兵以禦要害𨿽眞尉遲亦無所施其勇臣當孥戮惟陛下裁之以忤防釋罪長流撫州

元宗少躋大位天性謙謹每接臣下恭愼威儀動循禮法𨿽布素僚友無以加也夏日禦小殿欲道服見諸學士必先遣中使數四宣諭或訴以小苦巾裹不及冠褐可乎常目宋齊丘爲子嵩李建勲爲史館皆不之名也君臣之間待遇之禮率於此

沈彬長者有詩名保大中以尙書郎致仕閒居於江西之髙安三吳侯伯多餉粟帛嘗荷杖郊原手植一樹於平野之間召諸子戒曰異日葬吾此地違之者非人子也居數年彬終諸子將起墳於植樹之所尋有術士語以吉凶事近樹北數尺之地卜葬家人諾之是夕諸子咸夢家君訶責擅移葬地復違吾言禍其至矣詰朝乃依遺命伐樹掘土深丈餘得一石槨工用精妙光潔可鑑蓋上刊八字雲開成二年壽槨一所乃舉棺就槨而葬之廣狹之間皆中其度彬第二子道者亦能爲詩以色絲系銅佛像長寸餘懸於襟上衣道士服辟穀隆冬盛夏惟單褐布裙跣足日馳數百里狂率嗜酒罕接人事多往來玉笥浮雲二山林棲野宿不常厥居至今尙在南中人多識之

王崇文以舊徳殊勲位崇臺衮巨鎭名藩節制逮之坐鎭浮競出入三朝喜慍莫形世推名將臨武昌日閱兵於蹴踘場武昌防有古屋百餘間久經霖雨一旦而頹出乎不意聲聞數里左右色動心恐惟崇文指縱防閱安詳如故亦無所顧問

何敬洙善彈射性勇決微時爲鄂帥李簡家僮李性嚴毅果於殺戮左右給使之人小有過鮮獲全宥何嘗因薄暮與同輩戲於小防下有蒼頭取李公所愛硯擎於手中謂諸僮曰誰敢破此何時餘酣乘興厲色而應曰死生有命吾敢碎之乃擲硯於石堦之上鏗然毀裂羣豎迸散無敢觀者翊日李衙退視事責碎硯之由主者具以實對李極怒卽命擒何以至死不旋踵矣夫人素賢明知何有奇相每曰異日當極貴至是匿何后堂中旬浹之間李怒未解夫人亦不敢救一日李獨坐小防有一烏申喙向李而噪其聲甚厲李惡之遂拂衣往後園池亭中烏亦隨其所之叫噪不已命家人多方驅逐略無去意李姓旣急怪怒愈甚顧謂左右曰何敬洙善彈亟召來能斃此畜當釋爾罪何應召而至注丸挾彈精誠中激應斃之李佳賞至再遂釋其罪洎成立擢爲小校以軍功累建旌鉞建隆初自江西移鎭鄂渚下車之日小亭中復見一烏顧何而鳴何曰昔日全吾之命得非爾乎乃取食物自置諸掌烏翻然而下食何掌中其後何位至中書令授太師致仕功算崇極時莫與比靈禽之應豈徒然哉

馮僎卽刑部尙書謐之子也舉進士初年少眾譽籍籍以爲平折丹桂秋試之間僎一夕夢登崇孝寺幡剎極髙處打方響先是徐幼文能圓夢遂詣徐請圓之徐曰𨿽有聲價至下地洎來春僎俄成名於韓熙載榜下或有責徐之言謬者徐曰誠於吾語後當知之放榜數日中書奏主司取士不當遂追榜禦試馮果覆落

鄧匡圖爲海州刺史有野客潘扆謁之鄧不甚禮遇館於外廏忽一日鄧命潘觀獵近郊鄧妻因詣廏中覘扆棲泊之所獘榻莞席竹籠而已籠中有錫彈丸二枚其他一無所有艾夜扆從禽歸啟籠之際忽爲嘆駭之聲且曰定爲婦人所觸幸吾朝來攝其光鋩不爾斷婦人頸久矣圉人異之乃聞於鄧鄧詰其由室家具以實告鄧頗驚異遂召潘升堂屏左右曰先生其有劍術乎潘曰素所習之鄧曰願先生陳其所妙使某拭目一觀可乎潘曰何不可也明日公當齋戒三日擇近郊平廣之地可試吾術鄧如其約至期命潘聨鑣而出至城東其始潘自懷袖中出二彈丸置掌中俄有气兩條如白虹之狀微微出指端須臾上接於天若風雨之聲當空而轉又繞鄧之頸左盤右旋千餘匝其勢奔掣其聲錚摐𨿽震電迅雷無以加也鄧據案危坐喪精褫魄雨汗浹體莫知己身之所從乃稽首祈謝曰先生神術固已知矣幸攝其威靈無相見怖潘笑舉一手二白气復貫掌中若雲霧之乍收數食間復爲二錫彈丸矣鄧自此禮遇彌厚表薦於烈祖納焉其後欲之於人一夕夢其師怒扆擅泄靈術非其人陰奪其法旣寤不復能劍矣尋病終於紫極宮臨終上言乞桐棺葬於近地後當尸解上從之使中貴人護葬於金波園至保大中元宗命親信發冢觀之骸骨尙在迄無異焉

南唐近事卷一

欽定四庫全書

南唐近事卷二

宋鄭文寶撰

進士黃可字不可孤寒朴野深於雅道詩句中多用驢字如獻髙侍郎詩雲天下將舞馬賦門前迎得跨驢賓之又嘗謁舍人潘佑潘教服槐子云丰肌卻老明旦潘公趨朝天階未曙見槐樹煙霧中有人若狙之狀追而視之卽可也怪問其故乃擁條而對曰昨蒙明公教服槐子法故今日齋戒而掇之潘大噱而去孫晟爲尙書郎上賜一宅在鳳臺山西岡壠之間徙居之日羣公萃止韓熙載見其門卑巷陋謂孫曰湫隘若此豈稱爲相第耶舉坐莫諭其防明年孫拜禦史大夫旬日之間果正臺席

升元格盜物直三緡者處極法廬陵村落間有豪民暑雨初霽曝衣篋於庭中失新潔衾服不少許計其資直不下數十千所居僻逺人罕經行惟一貧人鄰垣而已周訪蹤狀必爲鄰人盜之乃訴於邑邑白郡郡命吏按驗歸罪於貧人詐服爲盜詰其贓卽言散鬻於市蓋不勝捶掠也赴法之日寃聲動人長吏察其詞色似非盜者未卽刑戮遂具案聞於朝廷烈祖命員外郎蕭儼覆之儼持法明辧甚有理聲受命之日乃絕葷茹齋戒理棹冥禱神只晝夜兼行佇雪寃枉至郡之日索案詳約始末迄無他狀儼是夕復焚香於庭稽首冥禱願降儆戒將行大辟翊日天气融和忽有雷雨自西北起至失物之家震死一牛盡剖其腹腹中得所失衣物乃是爲牛所噉猶未消潰遂赦貧民而儼驟獲大用

諫議大夫張義方命道士陳友者合還丹於牛頭山頻年未就防義方遘疾將卒恨不成九轉之功一旦命子弟發丹竈竈下有巨虺火吻錦鱗蜿蜒其間若爲神物護持乃取丹自餌一粒瘖瘂而終當時識者以爲气未盡服之陰者不壽也

劉仁贍鎭壽春周師堅壘三戰蹙而不降一夕愛子泛舟於敵境艾夜爲小校所擒疑有叛志請於贍贍將行軍法監軍使救不復使馳告其夫人夫人曰某卽妾最少子防提愛育情若不及柰軍法至重不可私也名義至大不可也茍屈公議使劉氏之門有不忠之名妾與令公何顏以見三軍遂促令斬之然後成其喪禮戰士無不墮淚

髙越燕人也將舉進士文價藹然器宇森挺時人無出其右者鄂帥李公賢之待以殊禮將妻以愛女越竊諭其意因題鷹一絕書於屋壁云雪爪星眸眾鳥歸摩天專待振毛衣虞人莫謾張羅网未肯平原淺艸飛遂不吿而去後爲範陽王盧文納之爲壻與王同歸烈祖累居淸顯終禮部侍郎與江文蔚俱以詞賦著名故江南士人言體物者以江髙爲稱首焉

朱匡業劉存忠𨿽無勲略然以宿舊嚴整皆處環衞之長劉彥貞壽陽旣敗我師屢北京師危之元宗臨軒旰食問其守禦之方匡業對曰時來天地皆同力運去英雄不自由遂忤防流撫州存忠在側贊美匡業之言不已流饒州

韓寅亮偓之子也嘗爲予言偓捐館之日溫陵帥開其家藏箱笥頗多而緘鐍甚密人罕見者意其必有珍翫使親信發觀惟得燒殘龍鳳燭金縷紅巾百餘條蠟燭尙新巾香猶郁有老僕然而言曰公爲學士日常視艸金鑾內殿深夜方還翰苑當時皆宮妓秉燭炬以送公悉藏之自西京之亂得罪南遷十不存一二矣余丱嵗延平家有老尼嘗說斯事與寅亮之言頗同尼卽偓之妾云耳

張易爲太弟賓客方雅眞率而好乘醉淩人時論憚之嘗侍宴昭慶宮儲後出所愛玉杯親酌易酒捧翫勤至有不顧之色易張目排座抗音而讓曰殿下輕人重器不止虧損至徳恐乖聖人慈儉之防言訖碎玉杯於殿柱一座失色儲後避席而謝之

廬山九天使者廟有道士忘其姓名體貌魁偉飲啗酒肉有兼人之量晚節服餌丹砂躁於沖舉魏王之鎭潯陽也郡齋有雙因風所飄憩於道館回翔嘹唳若自天降道士且驚且喜焚香端簡前瞻云霓自謂當赴上天之召命山童控而乘之羽儀淸弱莫勝其載毛傷背折血灑庭除仰接久之是夕皆斃翌日馴養者詰知其狀訴於公府王不之罪處士陳沆聞之爲絕句以諷云啗肉先生欲上升黃雲踏破紫雲崩龍腰鶴背無多力傳語麻姑借大鵬

慶王茂元宗第二子也雅言俊徳宗室罕倫未冠而薨上深軫悼每顧侍臣曰子夏喪明不爲異也或對曰臣聞仁而不壽仙經所謂鏈形於太陰之中然慶王必將侍三後於三淸友王喬於玉除伏望少寢矜念上然焉

烈祖輔吳將有禪讓之事人情尙懷彼此一二不樂周宗請之上曰吾夜夢爲人引劍斷吾之頸意所惡之宗遽下階拜賀曰當策立耳居數日而內禪

王魯爲當塗宰頗以資產爲務防部民連狀訴主簿貪賄於縣尹魯乃判曰汝𨿽打艸吾已虵驚爲好事者口實焉

鄧亞文髙安鄕野之人也烈祖時自尙書郎拜靑陽令升防就案而食自謂尊顯彌極還語兒子軰云當思爲學自致煙霄吾爲百里之長聲鼔喫飯腦後接筆此吾稽古之力也

宋齊丘微時相者相之曰君貴不可說然亞夫下獄之相君實有之位極之日當早引退庶防保全齊丘登相位數載致仕復以大司徒就徵保大末坐陳覺謀干犯事乃餓死於靑陽

元宗幼學之年馮權常給使左右上深所親幸每曰我富貴之日爲爾置銀靴焉保大初聽政之暇命親王及東宮舊僚擊鞠歡極頒賚有等語及前事卽日賜銀三十觔以代銀靴權遂命工鍛靴穿焉人皆哂之

元宗嗣位之初春秋鼎盛畱心內寵宴私擊鞠略無虛日常乘醉命樂工楊花飛奏水調詞進酒花飛惟歌南朝天子好風流一句如是者數四上旣悟覆杯大懌厚賜金帛以旌敢言上曰使孫陳二主得此一句固不當有銜璧之辱也翌日罷諸懽宴畱心庶事圖閩弔楚防致治平

常夢錫爲翰林學士剛直不附貴近側目或謂曰公罷直私門何以爲樂常曰垂幃痛飲面壁而已蓋馮魏擅權之際也

周業爲左街使信州刺史本之子也與劉郎素有隙【劉郎長公主壻時爲禁帥】無何升元中金陵告災業方潛飲人家醉不能起有聞上者上顧親信施仁望曰率衞士十人詣災所見其馳救則釋不然就戮於牀仁望旣往亟使召業家語之業大怖衣女子服奔見仁望仁望怒之洎火息復命至便殿門防劉郎先至亦將白災事仁望揣劉意不能蔽業又懼與之偕罪計出倉卒遽排劉越次見上曰火不爲災業誠如聖防上曰戮之乎仁望曰業父本方臨敵境臣未敢卽時奉詔上撫幾大悅曰防誤我事仁望自此大獲奬用業乃全恕

陳誨耆鴿馴養千餘只誨自南劍牧拜建州觀察使去郡前一月羣鴿先之富沙舊所無孑遺矣又嘗因早衙有一鴿投誨之懷袖中爲鷹鸇所擊故也誨感之自是不復食鴿矣

章齊一爲道士滑稽無度善於嘲毀娼裏樂籍多稱其詞弟曰齊二次曰齊三保大中任樂坊判官一旦暴疾齊一齚舌而終

女冠耿先生鳥爪玉貌甚有道術獲寵於元宗將誕前三日謂左右曰我子非常產之夕當有異及他夕果震雷繞室大雨河傾半夜雷止耿身不復孕左右莫知所產將子亦隨失矣

陳繼善自江寧尹拜少傅致仕富於資產性鄙屑別墅林池未嘗暫適旣不嗜學又杜絕賓客惟自荷一鋤理小圃成畦以眞珠千餘顆若種蔬狀布土壤之間記顆俯拾周而復始以此爲樂焉

烈祖鎭建業日義祖薨於廣陵致意將有奔喪之計康王已下諸公子謂周宗曰幸聞兄長家國多事宜抑情損禮無勞西渡也宗度王等非本意堅請報簡示信於烈祖康王以匆遽爲詞宗袖中出筆復爲左右取紙得故茗紙帖爲手札康王不獲已而札曰幸就東府舉哀多壘之秋二兄無以奔喪爲念也明年烈祖朝覲廣陵康王及諸公子果執上手大慟誣上不以臨喪爲意詛讓百端冀動物聽上因出王所書以示之王靦顏而已兵部尙書杜業任樞密有權變足機防兵賦民籍指之掌中其妻張氏妬悍尢急室絕婢妾業憚之如事嚴親烈祖嘗命元皇后召張至內庭誡之曰業位望通顯得置妾媵何拘忌如此豈婦道所宜耶張雪涕而言曰業本狂生遭逢始運多壘之初陛下所借者駑馬未竭耳而又早衰多病縱之必貽其患將誤於任使耳烈祖聞之大加奬嘆以銀盆防段賞之

烈祖輔吳四方多壘𨿽一騎一卒必加姑息以羣校多從禽聚飲近野或騷擾民庶上欲繩之以法而方借其材力思得酌中之計問於嚴求求曰無煩繩之易絕耳請勅泰興海鹽諸縣罷采鷹鸇可不令而止烈祖從其計期月之間羣校無復遊墟落者

嚴求微時爲陽邑吏陽宰器之待以賓禮每曰卿當自愛他日極人臣之位吾不復見卿之貴幸以遺孤畱意期年嚴亟登公輔宰歿旣久其子理遺命謁嚴門嚴贈擔石束帛而已其子慊懷而退嚴不甚顧密遣家人賫黃金數十觔伺於逆旅間謝之曰非陽宰之子乎相君使奉金以備行李又薦一官地宅僕馬畢爲之置其子他日及門致謝嚴曰聊以報尊府君平昔之遇耳一見後終身謝絕焉

烈祖輔吳日與諸侯防射延賓亭劉信擎牙注矢揖擬四座小校孫漢威疑不利於上忽引身障烈祖以己當之上自此益加寵遇位至侍中九江帥

劉信攻南康終月不下義祖譴信使者而杖之詈曰語劉信要背卽背何疑之甚也信聞命大怖並力急攻次宿而下凱旋之日師至新林浦犒錫不至亦無所存勞他日謁見義祖命諸元勲爲六博之戲以紓前意信酒酣掬六骰於手曰令公疑信欲背者傾西江之水終難自滌不負公當一擲徧赤誠如前防則眾彩而已信當自拘不煩刑吏耳義祖免釋不暇投之於盆六子皆赤義祖賞其精誠昭感復待以忠貞焉

李建勲鎭臨川方與僚屬防飲郡齋有送九江帥周宗書至者訴以赴鎭日近器用儀注或闕求輟於臨川李無復報簡但乘醉大批其書一絕云偶罷阿衡來此郡固無閒物可應官憑君爲報羣胥道莫作循州刺史看趙王李徳誠鎭江西有日者自稱世人貴賤一見輒分王使女妓數人與其妻滕國君同糚梳服飾偕立庭中請辧良賤客俯躬而進曰國君頭上有黃雲羣妓不覺仰首日者曰此是國君也王悅而遣之

陳覺微時爲宋齊丘之客及爲兵部侍郎也其妻李氏妬悍親執廚爨不置妾媵齊丘選姿美之婢三人與之李亦無難色奉侍三婢若舅姑禮問其故李曰此令公寵幸之人見之若面令公何敢倨慢三婢旣不自安求還宋第宋咲而許之

馮延巳鎭臨川聞朝議已有除替一夕夢通舌生毛翊日有僧解之曰毛生舌間不可剃也相公其未替乎旬日之間果已寢命

張洎計偕之嵗爲潤帥燕王冀所薦首謁韓熙載韓一見待之如故謂曰子好一中書舍人頃之韓主文洎擢第不十年果主綸闈之任

進士李冠子善吹中管妙絕當代上饒郡公嘗聞於元宗上甚欲召對屬淮甸多故盤桓期月戎務日繁竟不獲見出關日李建勲贈一絕云韻如古澗長流水怨似秋枝欲斷蟬可惜人間容易聽新聲不到禦樓前鐘傳鎭江西日客有以覆射之法求謁以歷日包一橘置袖中使射中客口占一歌以揭之云太嵗當頭立諸神莫敢當其中有一物常帶洞庭香

程員舉進士將逼試夜夢烏衣吏及門告員曰君與王倫廖衢陳度魏淸並已及第員夢中驚喜理服馳馬詣省門見楊遂張觀曾顗立街中謂曰榜在雞行何忽至此員悵然而覺祕不敢言其年考功員外郎張祕權知貢舉果放楊遂等三人員輩卒無徵應旣夏內降禦札尙慮遺賢命張洎舍人取所試詩賦就中書重定務在精選洎果取員等五人附來春別榜及第明年嵗在癸酉也

李徳來任大理少卿持法甚峻忌刻便佞時號李貓兒本無學術詐稱博聞每呼馬爲韓盧樂工爲伶倫諂佞爲謇諤以此貽譏於世

木平和尙不知何許人也保大初徵至闕下傾都瞻禮闐咽里巷金帛之施日積數萬嘗出入宮禁中他日從上登百尺樓上曰新建此樓制度佳否木平曰尢宜望火上初不諭其防居數嵗木平卒淮甸大擾自壽陽置烽堠以應龍安山旦夕上多登覽以瞻動靜又上最鐘愛慶王王初防學上問壽命防何木平曰郎君聰明哲智預知六十年事壽當七十是嵗疾終年十七蓋反語以對之也

李徵古宜春人也少時賤逰嘗宿同郡潘長史家是夜潘妻夢門前有儀注鞍馬擁劍防衙隊約二百人或坐或立且云太守在此洎見乃寓宿秀才覺後言於潘曰此客非常人也妾來晨略見餞酒一鐘贈之金枙腕曰郎君他日富貴愼勿相忘李不可知也來年至京一舉成名不二十年自樞密副使除本州刺史離闕日元宗賜內庫酒二百瓶

韓熙載放曠不羈所得俸錢卽爲諸姬分去乃著衲衣負筐命門生舒雅執手版於諸姬院乞食以爲笑樂使中國作詩云我本江北人去作江南客舟到江北來舉目無相識不如歸去來江南有人憶

陶谷學士奉使恃上國勢下視江左辭色毅然不可犯韓熙載命妓秦弱蘭詐爲驛卒女每日獘衣持帚掃地陶悅之與狎因贈一詞名風光好雲好因緣惡因緣只得郵亭一夜眠別神仙琵琶撥盡相思調知音少待得鸞膠續斷是何年明日後主設宴陶辭色如前乃命弱蘭歌此詞勸酒陶大沮卽日北歸

韓熙載北人仕江南致位通顯不防閒婢妾有北齊徐之才風侍兒往往私客客賦詩有云最是五更畱不住向人枕畔著衣裳之句熙載亦不介意

南唐近事卷二

附錄

鄭仲賢遺集

題緱氏山

秋陰漠漠秋雲輕緱氏山頭月正明帝子西飛仙馭逺不知何處夜吹笙

送枝江秦長官罷秩

眾論才名外新人似古人官嫌容易達家愛等閒貧觧印詩權在移風澤國春政聲交不得慚見故鄕民

送曹緯劉鼎二秀才

旦夕春風老離心共黯然小舟同笛夜微雨養花天手筆人皆有曹劉世所賢彬侯重才子從此看鶯遷

靈泉觀

潺湲如繚嶺雲陰玉石魚龍換古今只見開元無事久不知貞觀用功深籠無解語衣無雪堆有黃沙粟有金惆悵胡雛負恩澤如知夷甫少經心

讀江總

行人慵過景陽宮宮畔離離禾黍風庭玉有花空怨白井蓮無步莫愁紅吟詩功業才𨿽大亡國君臣道最同爭怨暮年歸故里綸竿避釣魚翁

赴闕日過申州經石子鎭驛

得罪先朝出粉闈五原功業有誰知年深放逐無人識白雪關頭一坐時【以上俱文鑑】

雷州及海外瓊崖多香木夷民以爲槽飼雞犬

沈檀香植在天涯賤等荊衡水靣槎何必爲槽飼雞犬不如煨燼向豪家【談苑】

郢中寒食訪僧捨題壁

客去愁經百五春雨餘溪寺綠無塵金花何處秋千鼔粉頸誰家鬭艸人水上碧桃流片段梁間歸燕語逡巡髙僧不飲客攜酒來勸先朝放逐臣【古今詩話】

郊居云百艸千花路斜風細雨天

重經貶所云過關已躍摴蒱馬誤喘猶疑顧兔屏洛城云星沈防節歌鐘早天半上陽煙樹微

贈張靈州云越絕曉殘蝴蝶夢單於秋引畫龍聲長安送別雲杜曲花光濃似酒灞陵春色老於人送人歸湘中云滿帆歸日催行客一夜東風落楚梅南行雲失意慣中遷客酒多年不見侍臣花

棲靈寺云舊井霜飄仙界橘雙溪時落海邊鷗永熙陵云承露气淸駒送日觚稜人靜鳥呼風

送人知韶州云碧落春風老朱陵古渡頭

邊上云髩間相似雪峯外寂寥煙【以上俱楊文公談苑】裴晉公綠野堂雲水暖鳬鷖行哺子溪深桃李臥開花【楊公詩話云此一聨最爲警絕人謂不減王維杜甫又謂鄭句不獨當時人莫及𨿽其集中若及此者亦少】

