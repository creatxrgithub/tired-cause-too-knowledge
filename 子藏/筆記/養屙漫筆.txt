養屙漫筆宋趙溍靖康之變﹐中原爲虜地﹐當時髙人勝士陷沒者不少。紹興庚申﹑辛酉﹐河南﹑關陜暫復。有自關中驛舍壁間得詩二絕云「鼙鼓轟轟聲徹天﹐中原廬井半蕭然。鶯花不管興亡事﹐妝點春光似去年。」又云「渭平沙淺雁來棲﹐渭漲沙移雁不歸。江海一身多少事﹐淸風明月淚沾衣。」張南軒晚得奇疾﹐虛陽不祕﹐每嘆曰「養心莫善於寡欲﹐吾嚴生理會何事﹐而心失所養乎﹖」竟莫能治﹐逾年而卒。就斂﹐通身透明﹐腑臟﹑筋骨歷歷可數﹐瑩徹如水晶。自昔醫書不載此疾之證。﹝《坦齋筆衡》﹞翟欽甫者﹐金人也。眾飲淸庵﹐欽甫偶至﹐眾不之識。俾賦淸庵詩﹐欽甫故拙起句云「爲問淸庵何以淸﹖」眾拍手大笑。及賦第二句「霜天明月照蓬瀛」﹐眾失色。連賦﹕「廣寒宮裏琴三弄﹐白玉樓頭笛一聲。金井玉壺秋水冷﹐石田茅屋暮云平。夜來一枕遊仙夢﹐十二瑤臺獨自行。」眾愧謝﹐延之上坐。﹝《�桂堂瑕錄》》嘉泰間﹐內臣李大謙於行都九里松玉泉寺側建功徳寺。役工數內有漆匠張某者﹐天臺人。偶春夜出浴﹐回於道中﹐遇一老嫗﹐挽入小門﹐暗中以手捫壁﹐隨嫗而行﹐但覺是布幕。轉經數曲﹐至一室中﹐使就物坐﹐此嫗乃去。繼有一尼攜燈至﹐又見四壁皆有靑赤衣帷遮護﹐終不知是何地。此尼又引經數曲﹐及至一室﹐燈燭﹑酒肴﹑器皿﹐一一畢備﹐俱非中下人家所有。張見之驚異﹐亦不敢問其所以﹐且疑且喜。尼往頃時﹐復至﹐後有一婦人隨來﹐容美非常﹐惟不冠飾。張殊畏懼﹐尼逼使坐﹐遂召前嫗﹐命酒肴數盤﹐此婦人更不一語。尼云「已晚矣。」張但懇尼云「匠者無錢。」尼終不顧﹐遂令就寢﹐尼執燈扃戶而去。張屢詢所來及姓名﹐而此婦人竟無一語﹐疑爲喑疾。至鐘動﹐尼復至啟鑰﹐喚張起﹐如前令嫗引出﹐亦摸布壁行﹐覺至一門﹐非先來所經此﹐嫗令出街可至役所。張如夢寐中。行至一街﹐迨曉卽離役所二里許。後循路歸﹐其董役者責之。及聞此事﹐使人徧訪﹐終不得其原所入門域。眾皆謂鬼物﹐而有一木匠云「固寵借種耳。」﹝《筆航紀談》﹞建隆中﹐曹彬﹑潘美伐江南。城旣破﹐李煜白衫﹑紗帽見二公。先見潘﹐設拜﹐潘答之。次見曹﹐設拜﹐曹使人明語之曰「介冑在身﹐拜不及答。」識者善之。二公先登舟﹐召煜飲茶﹐船前獨設一木腳道﹐煜向之。國主儀衛甚盛﹐一旦獨登舟﹐徘徊不能進﹐曹命左右掖而登焉。旣一啜﹐曹謂李歸辦裝﹐詰旦會於此﹐同赴京師。未曉﹐如期而赴焉。潘始甚惑之﹐曰「詎可放歸﹖」曹曰「適來獨木版尙不能﹐畏死甚也。旣許其生赴中國矣﹐焉能取死。」眾皆服其識量。﹝《譚淵》﹞太祖一日小宴﹐顧李煜曰「聞卿能詩﹐可舉一首。」煜思久之﹐乃舉《詠扇詩》云「揖讓月在手﹐動搖風滿懷。」太祖曰「滿懷之風﹐何足尙﹗」侍臣莫不嘆服。﹝《譚淵》﹞大原王仁裕家遠祖母約二百餘歲﹐形質才三四尺﹐兩眼白睛皆碧﹐飲啖甚少﹐夜多不睡。每月餘﹐忽不見。數日復至。亦不知其來往之迹。牀頭有一柳箱﹐可尺餘﹐封鎖甚密﹐人未嘗得見其中物。常戒諸孫曰「如我出﹐愼勿開此箱﹐開則我不回也。」諸孫中有一無賴者﹐一日醉酒而歸﹐祖母不在﹐徑詣牀頭﹐取封鎖柳箱開之﹐其中止有一小鐵篦子﹐余無他物﹐自此祖母竟不回矣。﹝《譚淵》﹞竹之異品頗多﹐《成都古今記》云﹕對靑竹﹐黃而溝靑﹐故每節若間出云。此竹今浙中亦有之﹐惟會稽頗多﹐彼人呼爲黃金間碧玉。辰州有一種小竹﹐曰「龍絲竹」。生山谷間﹐髙不盈尺﹐細僅如鍼。前輩詩有﹕小竹如鍼能具體﹐卽此也。武陵桃源山有方竹﹐四面平整如削﹐堅勁可以爲杖。予頃在湖湘間﹐見有以竹爲桶者﹐其徑幾二尺。《羅浮山記》云﹕第三峯有竹大﹐徑七尺圍﹐節長丈二﹐葉若芭蕉﹐謂之「龍公竹」。《松窗雜錄》有異竹﹐篾長二百餘尺。《玉篇》云﹕籌竹﹐可爲舟﹐但未親見耳﹐不識有否﹖陳同甫﹐名亮﹐號龍川。始聞辛稼軒名﹐訪之。將至門﹐遇小橋﹐三躍而馬三卻。同甫怒拔劍揮馬首﹐推馬僕地﹐徒步而進。稼軒適倚樓﹐望見之﹐大驚異。遣人詢之﹐則已及門﹐遂定交。稼軒帥淮時﹐同甫與時落落﹐家甚貧。訪稼軒於治所﹐相與談天下事。酒酣﹐稼軒言南北之利害﹐南之可以並北者﹐如此。北之可以並南者﹐如此。且言錢塘非帝王居﹐斷牛頭之山﹐天下無援兵﹔決西湖之水﹐滿城皆魚鱉。飲罷﹐宿同甫於齋中。同甫夜思稼軒沈重寡言﹐醒必思其誤﹐將殺我以滅口﹐遂盜其駿馬而逃。月餘﹐同甫致書稼軒﹐假十萬緡以濟貧﹐稼軒如數與之。孝宗幸天竺及靈隱﹐有輝僧相隨。見飛來峯﹐問輝曰「旣飛來﹐如何不飛去﹖」對曰「一動不如一靜。」又看觀音像手持數珠﹐問曰「何用﹖」曰「念《觀音經》。」問﹕「自念則甚﹖」曰「求人不如求己。」孝宗大喜。本朝四帝﹐亦有吉符。眞宗卽來和天尊﹐出楊礪之《夢紀》﹐載諸《國史》。祥符崇尙道教﹐建立宮觀﹐專尙祥瑞。王欽若獻芝艸八千一百三十九本﹐丁謂獻芝艸三萬七千餘本﹐獨孫不然其事。眞宗久無嗣﹐用方士拜章至上帝所﹐有赤腳大仙微笑﹐上帝卽遣大仙爲嗣。大仙辭之﹐帝曰「當遣个好人去相輔贊。」仁宗在禁中未嘗鞋﹐惟坐殿方禦鞋襪﹐下卽去之。徽宗卽江南李主﹐神祖幸祕書省﹐閱江南李主像﹐見其人物儼雅﹐再三嘆訝。而徽宗生時﹐夢李主來謁﹐所以文采風流過李主百倍。及北狩﹐女眞用江南李主見藝祖故事。髙宗﹐韋後生。徽宗夢錢王再三乞還兩浙﹐夢覺與鄭後言﹐言朕夜被錢王取兩浙甚急。鄭後奏云﹕昨夜妾夢亦然。須臾﹐報韋後誕髙宗。及建炎渡江﹐今都錢塘百有餘年﹐豈非應乞兩浙之夢乎﹖《夷門志》載﹕宣和間禁中有物曰貓﹝音來﹞﹐塊然一物﹐無頭眼﹐手足有毛如漆﹐中夜有聲如雷﹐禁中人皆云犭雷來﹐諸閣皆扃戶。徽廟亦避之﹐甚至登亢金坐移時﹐或往諸嬪妃榻中睡。以手撫之﹐亦溫暖﹐曉則自榻衮下而去﹐罔知所在。後宮妃嬪夢中有與同寢者﹐卽此貓也。或云﹕朱溫之厲所化。《左傳》云﹕豕人立而啼﹐未必誣也。紹興初﹐楊存中在建康﹐有雙勝交環﹐謂之「二勝環」﹐取兩宮北還之意。因得美玉﹐琢成帽環進。髙廟日尙禦冕﹐偶有一伶人者在傍。髙宗指環示之﹕「此環楊太尉進來﹐名二勝環。」伶人接奏云「可惜二勝環﹐且放在腦後。」髙宗亦爲之攺色。此所謂執藝事以諫也。王黼宅與一寺爲鄰。有一僧﹐每日於黼宅旁溝中﹐漉取流出雪色飯﹐洗淨曬漧﹐數年積成一囤。靖康城破﹐黼宅骨肉絕食﹐此僧卽用所積漧飯﹐復用水浸蒸熟﹐送入黼宅﹐老幼賴之無餒。眞定大歷寺有藏﹐𨿽小精巧﹐藏經皆唐宮人所書﹐經尾題名氏﹐極可觀。佛龕上有一匣﹐藉匣古錦﹐儼然有開元賜藏經敕書﹐及會昌間賜免拆殿敕書。有塗金匣﹐藏經一卷﹐字體尢婉麗﹐其後題曰﹕善女人楊氏爲大唐皇帝李三郎書。士之窮通出處﹐蓋有命焉﹐非人所能爲也。元中﹐東坡知貢舉﹐李方叔就試﹐將鎖院﹐坡緘封一簡﹐令叔黨持與方叔。值方叔出﹐其僕受簡﹐置幾上。有頃﹐章子厚二子曰持﹑曰援者來﹐取簡竊觀﹐乃《楊雄優於劉向論》一篇。二章驚喜﹐攜之以去。方叔歸﹐求簡不得﹐知爲二章所竊﹐悵惋不敢言。已而果出此題﹐二章皆模仿坡作﹐方叔幾於閣筆。及拆號﹐坡意魁必方叔也﹐乃章援。第十名文意與魁相似﹐乃章持。坡失色。二十名間一卷頗奇﹐坡謂同列曰「此必方叔。」視之﹐乃葛敏修。時山谷亦與校文﹐曰「可賀內翰得人﹐此乃僕宰泰和時﹐一學子相從者也。」而方叔竟下第。坡出院﹐聞其故﹐大嘆恨。作詩送其歸﹐所謂﹕平生漫說古戰場﹐過眼空迷目五色者是也。其母嘆曰「蘇學士知貢舉﹐而汝不成名﹐復何望哉﹖」抑鬱而卒。余謂坡拳拳於方叔如此﹐眞盛徳事。然卒不能增益其命之所無﹐反使二章得竊之以發身﹐而子厚小人﹐將以坡爲有私有黨﹐而無以大服其心﹐豈不重可惜哉﹗淳熙中﹐王季海爲相﹐奏起汪玉山爲大宗伯﹐知貢舉﹐且以書速其來。玉山將就道﹐有一布衣之友﹐平生極相得﹐屢黜於祀部﹐心甚念之。乃以書約其胥會於富陰一蕭寺﹐與之對榻。夜分﹐密語之曰「某此行﹐或者典貢舉﹐當特相牢籠﹐省試程文《易義》冒子中可用三古字以爲驗。」其人感喜。玉山旣知貢舉﹐搜《易》卷中﹐果有冒子用三古字者﹐遂徑批上置之前列。及拆號﹐乃非其友人也﹐竊怪之。數日﹐友人來見。玉山怒責之曰「此必足下輕名重利﹐售之他人﹐何相負乃如此﹗」友人指天誓曰「某以暴疾幾死﹐不能就試﹐何敢漏泄於他人。」玉山終不釋。未幾﹐以古字得者來謁玉山﹐因問之曰「老兄頭場冒子中用三古字﹐何也﹖」其人泯默久之﹐對曰「玆事甚怪﹐先生旣問﹐不敢不以實對。某之來就試也﹐假宿於富陽某寺中﹐與寺僧閒步廡下﹐見室下一棺﹐塵埃漶漫。僧曰﹕此一官員女也﹐殯於此十年矣﹐杳無骨肉來問﹐又不敢自葬之﹐因相與默然。是夕﹐夢一女子行廡下﹐謂某曰﹕官人赴省試﹐妾有一語相告﹐此去頭場冒子中﹐可用三古字﹐必登髙科﹐但幸勿相忘﹐使妾枯骨早得入土。旣覺﹐甚怪之﹐遂用其言。果叨前列﹐近已往寺中葬其女矣。玉山驚嘆。﹝《鶴林玉露》﹞臨安中瓦在禦街上﹐士大夫必遊之地﹐天下術士皆聚焉。凡挾術者﹐易得厚獲。而近來數十年間﹐向之行術者﹐多不驗﹔惟後進者﹐術皆奇中。有老於談命者﹐下問後進﹕「汝今之術﹐卽我向之術。何汝驗﹐我若何不驗﹖」後進者云「向年士大夫之命﹐占得祿貴生旺﹐皆是貴人。今日士大夫之命﹐多帶刑殺衝擊﹐方是貴人。汝不見今日爲監司﹑郡守﹑閫帥者﹐日以殺人爲事邪。」老師嘆服。《狒狒贊》曰﹕狒狒怪萌﹐被髮操竹﹐獲人則笑唇掩其目﹐終亦號跳﹐反爲我戮﹐物類相感。志曰﹕狒狒出西南蠻﹐宋建武中﹐安昌縣進雌雄二頭。帝曰﹕吾聞狒狒能負千斤﹐旣力若此﹐何能致之﹖對曰﹕狒狒見人輒笑﹐笑則下唇掩其額﹐故可以釘之。發可爲朱纓﹐血可染衣﹐似獼猴﹐人面而紅。作人言鳥聲﹐善知人生死。飲其血﹐使人見鬼﹐帝命工圖之。元稹詩﹕狒狒穿筒格﹐猩猩置屐馴。狒﹐房沸切。凡人溺死者﹐及服金屑未死者﹐以鴨血灌之﹐可活。耳暴聾者﹐用全蠍去毒爲末﹐酒調滴耳中﹐聞水聲卽聾愈。枸杞子搾油點燈﹐觀書能益目力。金瘡﹑刀斧傷﹐用獨殼大栗斫爲榦末﹐傅之立止。或倉卒﹐用生嚼傅﹐亦驗。喉痺﹐並乳鵝﹑蝦蟆衣﹑鳳毛艸擂細﹐入鹽霜梅肉煮酒各少許﹐和再研﹐細布絞汁﹐鵝毛刷患處﹐隨手吐痰﹐卽消。癰疽﹑惡瘡初腫起﹐當歸﹑黃蘗﹑羌活共爲細末﹐生鷺鷥膝擂汁﹐調傅瘡之四圍﹐自然收毒聚作小頭﹐卽破。切不可並瘡頭傅之﹐恐毒气四攻﹐不可收。新昌徐氏婦病產。有名醫陸某﹐在二百里外輿致之。及門﹐婦已死﹐但胸膈間猶微熱。陸入﹐診之良久﹐曰「此血悶也﹐得紅花數十斤﹐則可活。」主人亟購如數﹐陸乃爲大鍋煮之﹐候湯沸﹐遂以三木桶盛湯於中﹐取窗格藉婦人寢其上﹐湯气微復進之。有頃﹐婦人指動。半日﹐遂蘇。四明延慶寺一僧﹐自頂至踵﹐平分寒熱﹐醫無識者。有一道人曰「此生偏腸毒也。」藥之﹐一夕而愈。骨鯁用犬涎﹐谷芒用鵝涎﹐無弗愈者﹐皆以意推也。孝宗嘗患痢﹐眾醫不效﹐徳壽甚憂之。過宮﹐偶見一小藥肆﹐遣中使詢之曰「汝能治痢否﹖」對曰「專科」。遂宣之﹐至﹐請問得病之由﹐語以食湖蟹多﹐故致此疾。遂令診脈﹐曰「此冷痢也﹐其法用新采藕節細研﹐以熱酒調服﹐如其法杵細酒調數服卽愈。」徳壽大喜﹐就以杵藥金杵臼賜之﹐至今呼爲「金杵臼嚴防禦家」。可謂不世之遇。病眼生赤瘴者﹐取田螺一枚﹐去掩﹐以黃連末糝之﹐置於露中。嘵取則肉﹐化爲水﹐以之滴目﹐赤瘴自消。治嗽方甚多。余得一方甚簡﹐但用香櫞去核﹐薄切作細片﹐以時酒同入砂瓶內﹐煮令熟爛﹐自昏至五更爲度。同密拌勻﹐當睡中喚起﹐用匙挑服﹐甚效。又越州某學錄云﹕少時苦嗽﹐百藥不療﹐或教用向南柔桑條一束﹐每條十折﹐內鍋中﹐大約用水五碗煎至一碗﹐於盛暑中遇渴飲之﹐服一月而愈。象山縣村民有患水腫者﹐以爲鬼禍﹐訊之卜者。卜者授之方﹐用田螺﹑大蒜﹑車前艸和研爲膏﹐作大餅﹐覆臍上﹐水從便出﹐數日遂愈。

