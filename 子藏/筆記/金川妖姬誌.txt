金川妖姬誌淸佚名魏邵陽《聖武記》志金川土司事﹐則云大金川安撫使莎羅奔﹐以女阿扣妻小金川土司澤旺﹐尋劫澤旺﹐奪其印。上命雲貴總督張廣泗徵之﹐未捷﹐乃命大學士訥親視師。廣泗輕之﹐將相不和。廣泗用漢姦王秋言﹐任澤旺弟良爾吉爲鄕導。良爾吉私通阿扣。嶽鐘琪密奏廣泗信用降番漢姦﹐恐生他變﹐訥親亦劾廣泗老師糜餉﹐遂致互訐。淸純廟怒﹐逮廣泗斬之﹐並賜訥親死。據此似廣泗一人之罪﹐純廟斬之﹐甚不足惜。而訥親巽懦貽誤﹐罰己蔽辜﹐且較廣泗略冤。惟嶽將軍則守正不阿﹐有功無罪。然予少時讀之﹐獨多疑竇﹐謂廣泗徵苗宿將﹐軍聲出哈元生上﹐何至爲一細番所惑。且廣泗何愛於良爾吉﹐而不信嶽鐘琪。鐘琪旣自命忠勇﹐何不徑由黨壩﹝地名﹞速攻勒烏圍﹝地名﹞﹐乃亦逗𨖻不進﹐獨廣泗部下總兵官任舉陣亡。訥親初至﹐銳意滅敵。廣泅兵應之而無效﹐鐘琪且不一應。至訥親與廣泗齟齬﹐鐘琪輒斤斤於降番漢姦﹐密奏首告﹐訥親則但言老師糜餉﹐不及良爾吉事。反覆納繹﹐可抵之隙甚夥。以爲當時秉筆者﹐必因廣泗旣伏天誅﹐無妨下流之歸﹐訥親貴族﹐宜爲隱諱﹐鐘琪以功名終未可翹其短也。然事無佐證﹐未敢斷定。後友人遊滇﹐得某君家藏祕錄。乃曾佐廣泗戎幕者﹐目擊其事而私記之。𨿽未盡可徵信﹐而情苗事果﹐變幻萬態﹐非過來人不能詳。且足徵忌諱官書之無眞相﹐而與予意適合﹐爰樂爲綴輯焉。莎羅奔劫澤旺﹐奪其印﹐事在乾隆十一年。此兩家私爭﹐絕無與大局也。初莎女阿扣絕艷﹐兩頰如天半蒸霞﹐膚瑩白爲番女冠﹐有玉觀音之號。旣嫁澤旺而悔﹐願偶漢人之有官者﹐以澤旺丑劣狀訴諸父。莎故於雍正初從嶽將軍徵西藏羊峒番有功﹐故得安撫使尊官。感嶽恩徳﹐延諸家﹐出家族羅拜。阿扣慕嶽將軍英武﹐欲事之﹐嶽亦間女美﹐旣稔其有夫﹐弗納也。阿扣走索﹐怏怏反小金川。然遂與澤旺成脫輻﹐澤旺怒﹐遣家奴淩辱之。阿扣陰使人報於莎﹐莎故執澤旺歸﹐奪其印﹐以爲澤旺己所立﹐予奪有權﹐且將治其背恩之罪也。時川撫紀山聞之﹐檄諭勿溢事﹐使莎還澤旺﹐莎勉奉命﹐猶未有意叛淸廷。惟阿扣誓死不從澤旺﹐聲言將入邊求嶽將軍。莎以詢大吏﹐時嶽因年羹堯逆案落職﹐不復鎭邊﹐莎遂勸阿扣從明正土司某。旣成議﹐而革布紮什酋欲之﹐兩家爭不決。澤旺弟良爾吉﹐丰儀稍肥碩﹐便解善媚﹐夙獻殷勤於阿扣﹐扣業私之。良爾吉遂揚言扣已許己爲婦﹐兩家俱勿妄想。革酋及明正土司俱怒﹐助澤旺入擾大金川。莎出禦之﹐三家皆不敵﹐遂以莎侵占聞於川邊。紀山遽遣副將楊興入剿﹐莎治番兵拒之﹐革酋及明正土司亦疑淸官將據其地﹐反各犄角阻淸兵。楊興不知兩酋之敵己﹐幾全軍覆沒。又以道險溪惡﹐大河環阻﹐兵少不足以堵截﹐兵多又易於迷失﹐遂告急於川督。督以上聞﹐淸純廟因張廣泗徵苗有功﹐時方總督雲貴﹐乃使兼制三省﹐進駐川邊。廣泗旣至金川﹐以爲兵端之啟﹐本由莎羅奔﹐而莎劫澤旺﹐及欺壓革布什札﹑明正土司等﹐實爲徵剿之要件。今澤旺𨿽似窮促乞援﹐彼兩酋反陰爲讎敵﹐夷狄貪而無信﹐且不知內情﹐徒使勞師糜餉﹐受恩而不知感﹐卽得其歸服﹐旋踵生變﹐亦爲得不償失。不如疏通其情﹐俾各得所願欲﹐而以威信怵制之﹐則可就範矣。因入小金川地﹐而居其美諾官寨中。召澤旺問所欲﹐澤旺曰「始吾惑於妖婦﹐意必爭此禍水﹐致祖宗封地幾失。今悟矣﹐願以妖婦讓吾弟﹐而已得仍爲小金川土官。」廣泗以問良爾吉﹐良謂如得阿扣﹐則願從徵兩土司。而莎羅奔必可勸其永永效忠﹐不爲邊患。廣泗遂並許之﹐澤﹑良皆喜。阿扣出拜帳前﹐番俗以妻女受人愛慕爲榮﹐廣泗老於苗事﹐故賜阿扣酒﹐假以顏色﹐良爾吉大樂﹐不數日而捧莎羅奔使書俱至﹐事且大定矣。忽莎又遣使來言曰兄子名郎卡者﹐不服良爾吉之有阿扣﹐據噶爾崖地方爲亂﹐能仗淸兵威力制之者﹐莎願爲之助。番俗尙無同姓不婚之禮﹐故郎卡亦欲得阿扣。廣泗曰「是誠不可不示威矣﹐莎羅奔亦欲以是試我邪。」乃奏調勁兵三萬﹐分兩路進攻。一由川西攻入小金沙江東岸﹐卽郎卡所居之噶爾崖﹐而莎居之勒烏圍﹐亦遙相策應。一由川南攻西岸﹐則革酋﹑明正等地也。廣泗意諸夷親望﹐非威力無以懾服﹐而險阻深密﹐威力不可徧施。惟專注郎卡﹐郎卡下則各寨或可不攻自服。遂使良爾吉爲前導﹐以有奪妻之仇﹐必能盡力故也。於是良爾吉導總兵任舉進攻昔嶺。昔嶺者﹐噶爾崖之屏蔽﹐郎卡所倚以爲險者。張騫鑿空﹐漢武開邊。廣泗故好奇﹐又狃於徵苗之功﹐利用鄕導﹐乃得漢人王秋。秋本滇人﹐略知書史﹐挾資財遊諸土司﹐盡知彼中厄塞要害。因言於廣泗曰「土番非必叛天朝﹐以自取戮也。莎酋爲自保權勢計﹐且曲徇其女阿扣意﹐欲婿良爾吉而逐澤旺﹐然非有深仇。蠻觸之爭自由起滅耳。天朝勞師動眾﹐皇然布順逆之文告﹐若有大不得已而事斧鉞者﹐未免割雞竟用牛刀。此誠不習夷情﹐不諳蠻性之誤。且孤軍深入﹐彼峭壁惡溪﹐林筲煙瘴﹐在在堪虞。勝之則石田無用﹐不勝乃爲麼麼所笑。卽如革布札什等本畏天威﹐今反倒戈相向﹐甘心困獸之鬥﹐其明證也。將軍不審情僞虛實﹐貿然一擲﹐苟有蹉跌﹐豈所以養上帥之威﹐而存大國之體哉﹖竊嘗鉤考蠻情﹐參以鄙見﹐深知莎羅奔意存觀望﹐但使不奪其宣撫之官﹐而阿扣得所﹐必能慕順聽命﹐郎卡抗逆﹐志在漁色﹐莎旣厭之﹐不如因而致斃﹐所謂兼弱攻昧是也。倘使良爾吉往說莎酋﹐密與訂盟﹐夾攻郎卡﹐諸土司皆畏罪自保﹐郎卡不日可下。郎卡下﹐卽以其地與良爾吉﹐而令澤旺仍返故地。朝廷但知克復奏功﹐必不究良爾吉等細故。是將軍不費戰鬥之力﹐唾手而定金川上下游千里之地。及其旣定﹐將軍杯酒結莎酋之歡﹐執良爾吉而戮之﹐猶一羊也。取阿扣尢物﹐置之下陳﹐莎酋益感激﹐永永內向。此所謂功利兼至﹐名實俱副者也。將軍獨不聞嶽將軍之事乎﹖設非爲年案所誤者﹐則納女平戎﹐春秋所許﹐斷無今日之邊警矣。」廣泗然之。蓋廣泗本主以蠻攻蠻﹐以碉逼碉之策。又微聞阿扣求嫁嶽將軍事﹐心艷其利﹐遂用秋策。而以郎卡阻逆﹐良爾吉願爲內應﹐指日卽可奏功﹐且可徐圖攺流等語入奏。時淸髙宗頗畱意邊事﹐疑張廣泗避重就輕﹐縱莎羅奔而擊郎卡﹐不無狃功畏難情獘。時詰軍機大臣辦法﹐軍機承旨﹐謂非以大臣經略亟往督促張廣泗速殲巨憝不可。於時大學士訥親者﹐康熙朝顧命勛臣遏必隆之孫也﹐喜談兵﹐有功名之期許。方在軍機多所運動﹐輒大言不慚﹐髙宗問平邊之策﹐訥言廣泗狃於徵苗有功﹐不肯蹈險﹐彼所謂擊郎卡﹐實緩兵之計。臣往﹐當責以大義﹐令直搗莎酋﹐斷勿使老師糜餉也。髙宗遂命視師。訥親奏請起故將軍嶽鐘琪於廢籍﹐以提督銜赴軍自效。自是朝廷甚疑廣泗﹐而訥﹑嶽各挾成見﹐水火之勢成﹐妖孽之釁始矣。當訥親未抵川邊也﹐張部下攻昔嶺﹐奪碉卞﹐自謂郎卡破滅在卽﹐乃使良爾吉往說莎酋﹐出兵夾擊﹐畱阿扣於營中以爲質。阿扣夙自負﹐以爲絕世天仙下降﹐服飾妖麗﹐享用豪奢。蠻俗本貴女﹐盛行一妻多夫之俗﹐男子恆仰女之鼻息。卜休咎﹐設同媚一婦﹐必相戒勿嫉妒﹐以爲美徳﹐如內國之妻妾同居然。阿扣旣如雍姬之人盡可夫﹐又習於夜郎自大之慣俗﹐以大金川雄長諸部﹐比於公主﹐羣媵奴婢至數千人﹐皆繡衣寶飾﹐瓔珞垂珠﹐出入擁輦﹐至警蹕淸道以行。所禦處進饌﹐羣婢必以次上壽﹐蹁躚作天魔舞﹐猶謂不足快意。日取番童之眉目端好者﹐衣以錦繡爲弄兒。每日所支給不貲。良爾吉𨿽假定爲匹敵﹐而此外諸部落中﹐上自土司﹐下至平民﹐凡丰姿俊美﹐彼苟以爲可意﹐無不召幸。或有不能致者﹐寢食不甘。莎酋輒爲之多方羅致﹐人亦率樂就之。蓋蠻俗迷信﹐阿扣始生多異兆﹐人卽以玉觀音再世喧傳。及長﹐妖艷罕儔﹐見者心醉﹐如騷人所稱惑陽城迷下蔡者﹐實具一種魔力。在蠻人乃以爲此魔力者﹐惟天所使﹐常人不能企及。故歌功頌徳者﹐遂上天縱之聖號。自是怪象不可究詰矣。阿扣旣習爲部眾所尊奉﹐彌自驕忄太﹐以爲蠻人皆凡賤﹐不足與彼有緣﹐必得漢人之有名位者﹐始爲佳偶。或言將受中國大皇帝之寵幸﹐皇帝爲某某佛祖﹐己爲菩薩﹐轉生當爲匹偶﹐他日必正位後宮。其妄言類此。狀如風魔﹐而華官戀其美﹐或有望塵膜拜者。惟阿扣眼界旣髙﹐不屑注意﹐獨忄捲忄捲於嶽將軍。業不得當﹐至是質於廣泗營﹐以廣泗大帥﹐威儀煊赫﹐頗傾心屬耳﹐如嶽將軍故事。廣泗𨿽不志於漁色﹐而欲籠絡利用﹐以歆勛蠻人﹐止蘄先得其歡心﹐且爲聯盟土司之一種媒介物。王秋亦言魔力大可用﹐故廣泗意已大惑。會阿扣率羣婢起舞﹐爲廣泗壽。蠻人舉國若狂﹐以爲破天荒之舉。廣泗欣然得計﹐自謂獲奇貨﹐阿扣又媚蠱惑諸技並施﹐廣泗爲置酒設樂﹐歡笑大作﹐乘醉障袖與之嬉。而蠻人歡聲雷動﹐以廣泗爲東方之呼畢勒罕也﹐爭傳播率服。莎酋投效﹐早有成議﹐其部下並願縛郎卡以獻。事且了矣﹐忽報經略與嶽將軍來。孟軍機以上意疑廣泗﹐不先與咨照﹐訥親等又守機密﹐出川邊始行告知也。廣泗大駭﹐直如飛將軍自天而下﹐亟奉詔拜命。訥親登壇指揮﹐宣布上意﹐須卽日進兵促戰﹐與嶽將軍分路攻取﹐不容少有逗𨖻。廣泗唯唯聽令﹐全局遂頓變。初廣泗已約莎酋﹐私會於美諾﹐成夾擊之舉﹐卽訥親至之先一日也。廣泗以此計陳於訥﹐訥謂奉朝廷面授方略﹐知有進戰﹐義無反顧。且事機錯互﹐上詰問卽至﹐誰任其咎。語時﹐聲色俱厲。廣泗知掣肘之局已成﹐無可置辯﹐退輒痛哭﹐然終無可柰何也。越日﹐張廣泗奉訥親命由昔嶺取噶爾崖﹐限三日蕆事。廣泗猶欲餌郎卡部下﹐俾就原約縛郎卡﹐部下以功賞相邀﹐輾轉不決。限期且迫﹐訥親出令﹐三日不進戰者殺無赦。廣泗乃泣謂總兵任舉﹑參將賈國良曰「事敗矣﹐吾輩捐軀不足惜﹐其如經營三月﹐敗於一旦何﹖且自此蠻事不可爲矣。吾輩志事﹐惟期一死。」任﹑賈皆奮然曰「願一效力﹐毋令黑頭相公笑人膽怯也﹐且嶽家軍驕人已甚﹐公計萬全﹐徒爲彼魚肉何益﹖男兒生不成名﹐死則馬革裹屍﹐亦固其所﹐何畏焉。」遂爭先陷陣。昔嶺入崖惟一徑﹐羊腸盤亙﹐險逾井陘。任賈旣入﹐爲守兵所截﹐毒弩齊發﹐任賈所部五千人無一生還者。任賈旣陣亡﹐廣泗猶欲繼進。時阿扣女奴隊及良爾吉舊部從之﹐急前救援﹐攺示他徑。阿扣縱馬橫谷﹐阻廣泗不令進。會訥親聞敗報而懼﹐亦急令收軍﹐張廣泗始得生還。然自是大憤﹐力爭於訥親前﹐謂蠻地險阻﹐人情變幻﹐斷非輕銳躁進所能集事。今不肯忍須臾﹐坐失名將﹐若不攺圖﹐吾兵將殲於是也。訥親內愧失機﹐稍稍覺悟﹐始泣就張謀善後﹐張復陳用內應擒縛首逆策﹐而撫莎酋﹐卽可蕆事﹐毋多殺爲快。訥親深以爲然。廣泗又進王秋於訥﹐令再謀挽回法﹐並使往會良爾吉問狀。事有轉機矣﹐忽嶽鐘琪失事﹐爲莎酋團困之報至。先是廣泗督任賈兵進攻昔嶺卡撒﹐嶽鐘琪同時領兵由黨壩取勒烏圍。勒爲莎酋巢穴﹐去黨壩又近﹐𨿽有險阻較昔嶺一路爲易進。是時﹐莎酋方受良爾吉密約﹐待廣泗命刻期夾擊﹐或郎卡就縛﹐卽當蒞盟﹐故空虛不設備。而嶽軍遠來不知前事也﹐未至黨壩﹐見山溪深邃﹐軍吏忽皆畏縮﹐又染瘴癘﹐不能振。鐘琪气大餒﹐頓兵不進﹐而馳使本營請增兵。時訥親𨿽爲經略﹐僅主指揮﹐兵籍符信及謂發事宜﹐仍業廣泗。故鐘琪增兵之請﹐訥必商諸廣泗而後行。而廣泗方在危急中﹐憾鐘琪敗己謀﹐且心非其貪功徑攻勒烏圍也﹐置不理。及敗歸﹐又力勸訥親勿躁進﹐訥親遂不允鐘琪增兵﹐傳令退駐。鐘琪恚﹐知廣泗掣己肘﹐益惡之。又嘖噴聞人言及阿扣事﹐遣使偵之。會廣泗方置酒髙會﹐阿扣蠻靴箭袖﹐爲廣泗舞劍﹐神光燁然﹐傾動左右。使者歸報﹐鐘琪撫膺而痛﹐忿然曰「老奴竟得此豸乎﹖十年一夢﹐琵琶別抱﹐猶可言也﹐乃實逼處此﹐相對衡宇﹐令人自慚形穢。是可忍﹐孰不可忍﹖」乃乘夜見訥親而告之曰「廣泗徒以徵苗舊部﹐自謂知兵﹐驕蹇至不奉朝詔。今其左右王秋﹐賈豎而實漢姦也﹐誘致降番良爾吉﹐與賊气息相通﹐托言偵敵情﹐用間計﹐而不知乃誘匿妖姬﹐宣淫帷幄﹐日夜荒嬉﹐彼誠惟恐兵事之速子耳。一部十七史﹐幾見有大將躬擐甲冑﹐手執桴鼓﹐而與蠻姬奼女﹐相戲於行陣之下哉﹗巫臣竊夏姬﹐有三軍之懼與桑中之喜﹐千古貽譏。當今神聖一統﹐綱紀修飭﹐豈容有此﹐貽笑邊陲。明公不加誅戮﹐非所以肅軍紀也。」訥親意不悅﹐良久乃曰「蠻地險阻﹐吾兵豈能深入。但得輸誠投順﹐卽可奏凱﹐封賞隨之。廣泗熟悉蠻情﹐緩之自可有效。吾方悔噶爾崖之敗﹐不復孟浪。若斥廣泗﹐絕降番﹐撫局變而戰事起﹐吾輩捐軀不足惜﹐其如國體何﹖《傳》云﹕『國君含垢﹐不如忍之。』」鐘琪知訥方倚廣泗﹐乃易其詞曰「吾非欲撓撫局也﹐特以廣泗惑於聲色﹐不惜辱專閫之尊﹐淫於妖女。地𨿽邊徼﹐屬耳目者甚眾﹐一旦朝旨詰責﹐明公將有盛徳之累。不如移質本營﹐而督廣泗專事良爾吉﹐俾速成獻縛之計。然後許以妖姬賜之﹐是明公有緩服耆定之功﹐而廣泗亦不致僨事取戾矣。」訥親始悅﹐乃遣人謂廣泗曰「蠻婦在營﹐中朝已聞薏苡之謗。今外間頗有議將軍荒淫者﹐吾惟愛將軍﹐不欲使將軍橫被此名也。故擬調入本營﹐別加羈縻﹐使將軍得專力用間。事成﹐則黃金橫帶﹐膺茅胙土﹐將軍何求不得﹖亻累然一俘女﹐任自取攜可耳。幸將軍割情赴義﹐規其大者。」廣泗聞之﹐知訥親牽於人言﹐乃笑曰「吾昔在白苗中﹐妖冶環帳﹐橫陳待命﹐吾悉舉而賜將士﹐未嘗以爲禁臠也。今吾欲利用番俗﹐羈縻此女﹐豈艷其色哉﹖調入本營甚善﹐特恐訥公非過來人﹐轉易受蠱惑﹐一旦禍水旣成﹐大局不可設想矣。彼旣疑我﹐不如以嶽將軍爲間人﹐訥公監之﹐則可弭謗。」遂作書致使者﹐不待命而囑阿扣率所部奴婢致之鐘琪。時廣泗所駐地曰美諾﹐小金川之墟集也﹐去嶽駐黨壩少遠﹐而去訥公大營甚邇。廣泗逆知訥親不聽﹐必遣軍奪阿扣﹐乃使從間道出黨壩。阿扣亦樂嶽爲故交﹐不願至大營﹐銜枚從小徑疾趨。訥親得廣泗書﹐果使部下要於路﹐伺一日夜﹐計途已過﹐不可得。訥親知廣泗特令出間道以避己﹐大怒曰「果大猾也﹐吾必報之。」鐘琪忽得阿扣﹐驚喜失常度﹐問何以能來﹐阿扣匿廣泗遣己事﹐而云念將軍忘寢食﹐聞節鉞已臨﹐因背廣泗遁逃至此﹐願祕之。語次﹐且陳廣泗不當己意狀﹐鐘琪樂甚。謂旣得尢物﹐而又得攫反間夾擊之功也。是夜﹐卽帳中盛饗阿扣所部女婢﹐又拾墜歡焉。初不知廣泗已以書告訥親﹐逾日﹐訥親警傳鐘琪議事。甫入﹐訥變色問阿扣﹐鐘琪佯驚曰「吾以爲明公恐泄軍機﹐故以吾爲外府也。明公競不知耶﹐彼妖女業與廣泗約﹐將使侍婢刺吾﹐而自弒明公﹐令廣泗奪居全功矣。今吾探得其情﹐已拘之帳中﹐俟明公命。」訥爲人懦暗﹐爲鐘琪所劫﹐默然無語。然性好色﹐初聞阿扣事﹐卽欲羅致。至是知鐘琪亦欲之﹐其人必奇貨﹐遂不肯輕棄﹐因囁嚅曰「此逆犯也﹐不如我自鞫之﹐明日可將至。」鐘琪唯唯﹐歸而大戚。蓋不忍捨舊好﹐且無以致莎酋﹐則功爲訥所奪﹐因商之佐幕。某生﹐心腹也﹐請藏阿扣山崖中﹐而以爲廣泗奪歸走告訥親。訥信之﹐索諸廣泗。廣泗知爲鐘琪所匿也﹐密以告訥﹐且薦良爾吉於訥﹐謂使彼覓之﹐必能得嶽所藏處。又言嶽之姦險﹐公當以此事知之。莎酋夾擊縛獻事在卽﹐願以大功推公﹐不願嶽與聞其事。訥疑信參半﹐姑使心腹隨良爾吉往。良環嶽營求之﹐不能得﹐率所部深入林箐﹐更番索之山崖中。一日﹐忽見獵騎三五﹐馳逐林中鹿兔﹐諦審之﹐皆女子﹐良爾吉識爲阿扣婢﹐遙呼之。婢皆下騎相語﹐言公主居此月餘矣﹐因嶽將軍言軍帥妒公主美﹐欲奪之﹐不從則殺之。公主愛嶽將軍﹐願徙居此山中﹐縱獵甚樂﹐大人勿勸公主出也。良爾吉乃令婢爲導﹐邐迆入山﹐至少平磴處﹐碉樓重疊﹐矗若浮屠。入其中﹐陳設雅麗﹐多中國器皿﹐則嶽爲扣所特置者。良與故婢皆稔﹐得達扣臥室﹐扣方倚銅屏﹐倦妝作媚態﹐拈東珠鼻煙壺﹐觀侍兒習某國拳術以爲戲。見良入﹐亦不怒﹐但云「吾與子別久矣﹐功成乎﹖郎卡已縛得乎﹖吾與子歸中國乎﹖」良曰「非也﹐張將軍念公主甚﹐欲爲公主得安樂天國﹐享無上快樂。」阿扣顰蹙曰「勿語張將軍﹐吾此間樂﹐勿願之他﹐令人鬱鬱。」良方欲續答﹐忽報嶽將軍至。阿扣遂令故婢匿良於他室﹐終夕不獲見。旣曉﹐扣又召良入﹐謂之曰「子言安樂天國﹐究何意也﹖吾以爲吾有根器﹐必與佛祖配偶。中國大皇帝﹐實佛祖轉生﹐吾庶幾有此一日乎﹖」良曰「吾正謂此也﹐公主亦知中國軍帥蒞此者﹐非嶽將軍爲最髙階級乎﹖」阿扣曰「否否﹐張將軍權位與嶽等耳﹐嶽之上尙爲誰﹖」良啞然曰「嶽之上有訥公者﹐皇族貴冑﹐而統制張嶽之大元帥也。在內爲宰相﹐在外爲統帥﹐皆第一人。今張將軍薦公主於訥公﹐許以事成﹐則奉公主入京﹐納之大皇帝而爲妃﹐志願可達也﹐柰何尙匿此間。」阿扣躍起曰「信乎﹖」良曰「目前可致﹐何則不信﹖」阿扣拔劍擊柱曰「吾幾爲嶽所誤﹐今日卽去。」乃令奴婢捆載器皿而行。良曰「以是爲累﹐輜重非三日不達﹐不如棄之﹐各輕騎兼程進。苟得居中國尊位﹐何憂不難致珍寶也。」阿扣以爲然﹐遂令奴婢皆選駿馬疾駛﹐一日夜至訥營。訥大喜﹐如獲拱璧﹐急索視阿扣。嫣光媚錄﹐別有神采﹐洵非中土所見﹐舉動翩婉﹐臨風欲飛﹐不覺嘆曰「尢物移人﹐一至此乎﹗」大陳酒享士卒﹐盡歡而止﹐三日不出帳。因賢廣泗而惡鐘琪﹐會朝旨問軍事狀﹐訥因奏廣泗策用間﹐不日可效。鐘琪偃蹇不戰﹐又不肯從事計議﹐與傅爾丹屯駐山中﹐日以縱酒爲樂﹐殊失大將體。奏至﹐淸髙宗下詔切責嶽傅二人﹐皆以宿將起用﹐乃未聞發一謀﹐出一策﹐殊爲辜恩負徳﹐著革去銜號﹐帶罪圖功﹐愼勿再輕嘗試云云。於是嶽軍大震動。初嶽失阿扣﹐以爲必廣泗所爲﹐遣人偵於張軍。張故使人揚言﹐良爾吉久不歸﹐必爲其妖妻魔術所迷。又故使人禁勿語﹐問何故﹐佯低語曰「吾聞良私劫之於嶽軍中﹐戒部下勿言也。」偵探者歸告嶽﹐嶽以爲良奪之也﹐走告訥親﹐厲兵秣馬﹐欲攻勒烏圍。訥笑慰之﹐約匝月不效﹐然後舉動﹐此時勿破壞撫局也。嶽無柰何﹐退與傅爾丹謀﹐亦令彼兼代領軍﹐而己結束裹糧從數騎入蠻中探取﹐傅挽之曰「天下多美婦人﹐何必是。蠻中風土險惡﹐豈可輕試。將軍欲一俘女﹐遣卒持械。可ㄏ之而至﹐殊不值一擲也。倘以爲難﹐則冒險深入亦何益﹖不如嚴陣以待﹐一旦得志﹐彼婢焉往﹖」嶽不聽﹐毅然徑往。微服易容如蠻中獵戶﹐忽爲邏卒所覺﹐捕得之﹐謂爲間諜﹐將送蠻酋處決矣。賂守者得兔脫﹐始伏山谷中﹐乘夜蛇行﹐旬日而歸。十餘人往﹐返者二人耳。嶽方愧恨無似﹐忽傅倉皇走告曰「朝旨變矣﹐旦夕恐有禍﹐盍自辯。」嶽驚詢﹐則切責之詔書也。於是嶽憂慮欲死﹐中夜不能寐。忽若有悟﹐大呼躍起﹐拔劍起舞曰「先人有奪人之心﹐吾不能坐就夷戮也。」訥親自得阿扣後﹐益不治軍書﹐日惟飲酒取樂。良爾吉串入大營﹐威儀如上將﹐夷然自得﹐不復促莎酋成約。廣泗則欲待朝廷去嶽﹑傅﹐然後督促踐約﹐以爲專功也。逡巡又幾匝月﹐訥部下見阿扣專寵﹐良爾吉驕蹇﹐俱有怨言。廣泗懼傳播漸廣﹐爲中朝所聞﹐則訥固不免﹐而牽連及己﹐急欲使良促莎酋進攻。郎卡忽乞憐於莎酋﹐請納土歸命﹐報廣泗﹐欲令受降罷兵。廣泗告訥﹐訥不從曰「以郎卡爲獻俘也﹐奏凱有名。若徒受降而歸﹐設復叛﹐吾等且族矣。」廣泗遂以必縛郎卡督莎酋﹐事又延緩。廣泅每至訥處議事﹐阿扣必出與語﹐態甚親狎﹐而待訥之神情漸落寞。蓋廣泗英偉美丰儀﹐須眉疏朗如畫中人。訥親猥瑣擁腫﹐不悅阿扣意。初徒以位髙﹐希望借爲梯徑﹐久而厭薄之也。訥親嫉廣泗甚﹐欲去之。俾反川督或滇督任﹐使己得專其愛於阿扣。遂奏言廣泗老帥糜餉﹐持重太過﹐不如使專力防苗﹐臣一人辦金川事足矣。其意蓋欲去張並去嶽﹐初不知貽禍之極烈也。不三日而愁雲慘霧﹐徧籠於訥張之軍中﹐而訥張猶不知。嶽從年羹堯徵靑海﹐威名甚盛。年事敗﹐朝中多爲嶽援救者﹐故嶽得免職回籍。時大學士傅恆亦助嶽﹐淸髙宗所眷之大臣也﹐嶽得起用﹐與有力焉。至是聞金川將帥多不名譽事﹐眾口沸騰﹐乃密遣人告嶽﹐令急舉發﹐則可爲之也。嶽遂密奏訥張情獘﹐而以張爲首惡。中朝乃發欽使﹐至金川﹐密查原委。使者滿人﹐與訥親有連。旣至﹐私詣訥親營﹐示以朝旨及原奏。原奏略言廣泗恃己知兵﹐專主由昔嶺進攻之策﹐此處距賊巢尙遠﹐獨由黨壩至勒烏圍﹐僅五六十里﹐破隘卽可搗巢。而廣泗所派黨壩之兵﹐名爲一萬﹐除守營卡﹐防糧站外﹐實止七千。臣請增兵三千﹐廣泗不允。且信用降番漢姦﹐恐生他變。於訥親則僅言愚暗﹐不能制廣泗﹐且爲廣泗所惑等語。訥親懼﹐求計於使者﹐長跪請命。使者乃言速歸阿扣﹑良爾吉於廣泗﹐則可輕減移禍。訥親乃館使者於他所﹐不令廣泗知。使人誘良爾吉曰「廣泗召汝計事。」又謂阿扣曰「子盍往視廣泗﹐功成何日。苟奏凱﹐當卽入京﹐無暇作離筵也。」阿扣本已厭苦訥親﹐聞之喜甚。又陰使人謂二人曰「設有人執爾問軍情往來﹐又一切曖昧﹐但言問廣泗可知﹐勿及他語﹐則爾等必受中朝賞。」二人信之﹐甫及廣泗營﹐未及私語﹐而緹騎掩至﹐促廣泗會議。廣泗以爲訥親有他故﹐或二人齟齬﹐待己勸解﹐乃從之往。至則載以檻車﹐卽日就道﹐不令見使者面。廣泗知事發﹐請見使者面質﹐檻卒不許通。旣至京師﹐下刑部獄。髙宗重其事﹐派諸王大臣於禦前會鞫﹐示以嶽鐘琪密奏及訥親劾奏﹐又欽使所問良爾吉﹑阿扣供詞﹐令廣泗逐條詳對。廣泗夙有膽略﹐饒口辯﹐侃侃不撓﹐聲如洪鐘﹐問官爲之吐舌。略言﹕臣初到金川﹐銳惡滅賊﹐嗣知蠻人嗜利抵觸﹐私相爭奪﹐並非抗逆本朝﹐但去其好事者一二人﹐卽可奏效。查得澤旺夫婦反目﹐良爾吉構煽其間﹐此絕細事。惟莎酋兄子郎卡﹐稱兵阻難。臣欲借良爾吉縛郎卡﹐再借澤旺誅良吉﹐則莎酋無自反側﹐此不勞多殺而邊患自息之方便策也。事已畢定﹐訥親貪功邀利﹐而事機一誤﹐嶽鐘琪恃勇好動而事機再誤。彼二人但知驅策我中原子弟﹐以殉於瘴癘之鄕﹐爲嘗試功名之地。不知蠻方險阻﹐林箐深密﹐功旣不可猝得﹐事又不可挽回﹐徒辱國體﹐爲蠻人笑。何如審知敵情﹐使其自相攻滅。莠去而苗存﹐風息而波定。又阿扣者﹐惟臣知其妖淫﹐羈畱而不爲所惑。嶽鐘琪藏之崖谷﹐訥親昏迷於帳下﹐但問本人﹐自能明晰。請速逮訥﹑嶽及良爾吉﹑阿扣對質﹐曲直自明。時廣泗語聲﹐直達禦座。髙宗性最好諛﹐初聞抗辯﹐已心惡其戇直。及聞其斥二臣﹐脫己罪﹐怒語左右﹐廣泗無人臣禮﹐卽不情實﹐亦豈得謂無罪。擲尙方劍下﹐卽令衛士斬廣泗於禦前。嚴詔詰訥親﹐猶欲宥之。會傅恆奏對﹐言訥親知廣泗信用姦邪﹐而劾疏絕不提及﹐至遣使查問﹐尙倉皇隱諱﹐咎實難辭。髙宗乃諭取其祖遏必隆所藏之劍﹐謂子系有僨國事者﹐可以是立斬。卽奉之馳驛﹐至軍前賜死。蓋訥名在八議之到﹐例無死法。初不意髙宗盛怒﹐竟實行乃祖家法也。髙宗知廣泗有將才﹐亦疑其少冤﹐故余怒及訥親﹐而尙不能釋然於嶽鐘琪。使傅恆代訥親﹐行時猶以觀察鐘琪爲屬。未至﹐鐘琪卽誘斬阿扣及良爾吉﹐並其奴婢無一免者。然其後攻金川者至再至三﹐卒未獲犁庭掃穴﹐仍以受降獻俘﹐敷衍歸結。而傅恆煌煌封爵﹐嶽鐘琪亦以功名終云。指嚴曰﹕張廣泗誘豢妖姬﹐失大將風裁﹐固不得謂無罪。顧吾考當時邊事家言﹐諸將帥無不誘致蠻人﹐艸禽以邀功名者。廣泗僅欲誅好事者二三人﹐律以仁人之心﹐猶爲彼善於此﹐而況嶽大將軍之宣淫而不與分謗耶。向嘗疑其曾靜案之舉發﹐及年羹堯案之獲免﹐以爲此人殊鮮俠義﹐觀乎此則更爽然失矣。

