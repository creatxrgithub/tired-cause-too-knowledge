古今事通明佚名

老圃云「芙蓉花根三年不除﹐殺人。」李白詩﹕「昔爲芙蓉花﹐今爲斷腸艸。」

晉王迥子髙與仙女周瑤英遊芙蓉城﹐凡百餘日。

安成劉信夫登第﹐授宣州教官﹐寓杭州。渡江﹐值太學數人同行。信夫徵衫布履﹐眾鄙之。問﹕「能詩否﹖」曰「略曉。」泊岸索詩﹐指西湖卽云「長樂鐘聲下九天﹐萬家春色柳搖煙。山迎山送利名客﹐潮落潮生來去船。」眾大喜﹐挽其筆曰「只消此四句﹐不必足。」後因此定友。

靑麓筆乘疊山謝枋得﹐至元己丑方歸五峯。魏參政聘之入燕﹐至崇眞寺十五日不食死。付子詩曰「西漢有臣龔勝卒﹐閉口不食十四日。我今半月忍饑渴﹐求死不死更無術。精神常與天往來﹐不知飲食爲何物。若非功行積未成﹐便是業債償未畢。太淸神仙多宴會﹐凰簫龍笛鳴瑤瑟。豈無道兄相提攜﹐騎鯨直上寥天一。」

元稹與白居易爲友﹐爲詩善狀當時風態物色。當時言者稱元白。自衣冠士子﹐閭閻下俚﹐悉傳誦之﹐號元和體﹐宮中呼元才子。居易晚與劉禹錫善﹐集其詩序之曰「彭城劉夢得詩豪也﹐其鋒森然﹐少敢當者。」夢得文之神妙﹐莫先於詩。在在處處﹐應有靈物護持﹐豈止兩家子弟祕藏而已。

王禹錫弟十六子﹐與子瞻姻連﹐作《賀雨詩》﹕「打葉兩拳隨手重﹐吹涼風口逐人來。」瞻曰「十六郎作詩怎得如此不入規矩﹖」曰「蓋是醉中所作。」他日持大軸來﹐曰「爾復醉耶﹖」

唐學士院﹐在右銀臺內﹐含元殿宴罷歸院﹐多從睿武樓過﹐故鄭略酬通義劉相瞻曰「劉綱暗借飈輪便﹐睿武樓中似去年。」當同爲學士侍宴也。故事﹐內中宴設﹐則學士院備食以延從官。宋宣獻詩因宴曰﹕再至﹐寄同院云「雲間乍闋仙韶曲﹐禁裏還過睿武樓。」蓋用唐事。

坡云﹕巴人楊朴能詩﹐眞宗召對﹐自言不能。問﹕「臨行有人作詩送卿否﹖」朴曰「惟臣妻有一首云﹕更休落魄貪杯酒﹐且莫猖狂愛詠詩。今日捉將官裏去﹐這回斷送老頭皮。」帝大笑放還山。

予在湖州赴詔獄﹐妻子送出皆哭﹐無以語之﹐顧曰﹕子獨不能如楊處士作詩送我乎﹖坡自云。

司空圖《論詩》謂「元白勍力而气孱﹐乃都市之豪佑耳。郊島非附於寒澀﹐無所置才。」皆中其病。自評已作﹐乃以南樓山最秀﹐北路邑偏淸﹐爲假令作者復生﹐亦當以著題見許﹐殆不可曉。如樂天所謂「斸石破山﹐先觀鐫迹。發矢中的﹐兼聽弦聲。」使不見其詩而聞此語﹐當以爲何如哉﹖

南朝作詩﹐多先賦韻﹐如「競」﹑「病」二字是也。《陳後主文集﹖十卷》載王師獻捷賀樂文思預席﹐羣僚各賦一字﹐仍成韻。上得「盛病柄令橫映」並「鏡慶」十字。宴宣猷堂﹐得「迮格白赫易夕擲斥折啞」十字。幸舍人省﹐得「日謐一瑟畢訖橘質帙實」十字。今人無此格也。

議者杜牧《華淸宮》詩﹐明皇十月驪山﹐至春還宮﹐非荔支時。按《禮樂志》﹐帝幸驪山﹐貴妃生日﹐命小部樂長生殿奏新曲﹐未立名﹐會進荔支﹐因名《荔支香》。《外傳》﹕十四載﹐六月一日﹐上幸驪山﹐乃貴妃生日﹐《甘澤謠》同。又言十五載﹐妃侍輦避暑驪山宮﹐感牛女事。不可議牧之之失也。

劉燻少宣﹐雲中人﹐專於詩。「萬里風沙憐病客﹐幾年刁鬥厭寒更。人憐直道違時好﹐自喜聞身與世疏。擊築漫流燕客淚﹐佩蘭誰識楚臣心。」《濟南》云「好風襟袖知秋早﹐甲夜闌干得月多。船行著色屏風裏﹐人在回文錦字中。百和香薰風過處﹐萬盤珠落雨來時。」尢可喜也。

唐詩有一句中自成對者﹐謂之當句對。蓋起於楚詞﹕「桂棹蘭枻﹐斫水積雪。」蕙烝蘭藉桂酒將﹐自後皆然。如襟三江帶五湖﹐鐘鳴鼎食於公異。臥鼓偃旗﹐養威蓄銳。左武右文﹐銷鋒鑄鏑。杜詩尢多。

楊徽之詩﹐太宗寫其警句屏上﹐僧文瑩云「必以天地浩露﹐滌筆於水甌雪盤中﹐方與此詩相副。」

《寒山詩》涉獵廣博﹐非但釋子語﹐楚辭尢超出。曰「有人兮山陘﹐云捲兮霞纓。秉芳兮欲寄﹐路漫兮難徵。心怊悵兮狐疑﹐謇獨立兮忠貞。苦靑蠅白鶴﹐黃籍白丁。靑蚨黃絹﹐黃口白頭。七札五行﹐彩熊席靑凰裝。」甚工。

「問津耦耕各其適﹐後人未可輕雌黃。兩翁之心秋月白。」孫燭湖《讀通鑑詩》﹕「簿書流汗走君房﹐那得狂奴故意降。努力諸公了臺閣﹐不煩魚雁到桐江。淸濁無心陳仲弓﹐圓機聊救漢諸公。末流不料兒孫誤﹐千古黃初佐命功。」二絕甚佳。

朱文公曰﹕栗裏題詠﹐獨顏平原一篇云「張良思報韓﹐龔勝恥事新。狙擊苦不就﹐捨生悲拖紳。嗚呼陶淵明﹐奕葉爲晉臣。自以分相後﹐每懷宗國屯。題詩庚子歲﹐自謂義皇人。手持山海經﹐頭戴漉酒巾。興與孤雲遠﹐辧隋還鳥泯。」見《盧山記》﹐公集不載。

《白傳分司東都詩﹐上李畱守》序言「公見過﹐池上泛舟舉酒﹐話及翰林舊事﹐因成四韻。」後云「白首故情在﹐靑雲往事空。同時六學士﹐五相一漁翁。」蓋與李絳者﹐正紀元和二年至六年事。崔羣﹑裴垍﹑王涯﹑杜元穎及絳也。

廣徳治後﹐玉溪之北有千枝梅﹐姿態奇古。上爲回春亭﹐宣和中嘗圖以進。梅北二木異根相距數尺﹐中間合爲一干﹐挺然直上﹐柯葉隆冬繁茂﹐人呼連理木。出《郡誌》。

《史》﹕楊補之﹐號逃禪老人﹐作墨梅﹐祖花光。有進其梅者﹐禁中曰村梅﹐因自題「準敕村梅」。後施仰山神﹐極寶之﹐借觀信息不還﹐輒見變怪而取之。

李正﹐字弘卿。學道見東王公﹐教之十七年。後言身死﹐家人埋於武陵。冢上生花﹐樹髙七尺。有人遇見此花﹐皆得聰明文章。

盧儲狀頭過關﹐徑赴李翺嘉禮﹐止官舍﹐迎內子﹐題《庭花》曰「芍藥斬新栽﹐當庭數朵開。東風與拘束﹐畱待細君來。」

冠氏縣紫微觀桃符上開花一枝﹐元遺山以爲此亦當卻一春邪﹖

今婦人面飾用花子﹐起自昭容上官婉兒以掩點迹。大歷以前﹐士大夫妻﹐多妒悍。婢妾小不如意﹐輒印面。姚翻《詠美人》云「臨妝欲含涕﹐羞畏家人知。還將粉中絮﹐擁淚不教垂。」粉中絮﹐卽今粉撲兒﹐晉宋間已用之。

吳莊漁人得二大洗以歸章氏子﹐銘曰「金兮精﹐火兮明。土兮英﹐水兮淸。器兮貞﹐人兮聲。」又周樞得三足洗於淸化﹐銘曰「尙古維人﹐範模首制。伊谷可陵﹐厥用罔曁。」

韓玉溫甫﹐燕人﹐擢第爲鳳翔判官。北兵圍燕﹐夏人陷邊州﹐玉募兵屯華亭﹐敗夏人﹐因移檄關中﹐略云「人誰無死﹐有臣子之當爲。事至於今﹐忍君親之弗顧﹐勿謂百年身後虛名一聽史臣。只於今日目前﹐何顏以居人世﹖王侯將相﹐寧有種乎﹖富貴功名﹐當自致耳。」或誣玉有異志﹐收死獄中。士夫憤惜之。

長沙趙淮漕﹐江東金陵破﹐走溧水民砦﹐砦破見執不屈﹐械過楊州﹐令呼降﹐而友其詞。怒械還金陵殺之。當出金陵﹐止一妾從﹐爲一萬戶所得。曰「妾願事公終身﹐第趙運使無人埋骨﹐可令人與我往殯﹐殯畢卽歸。」如其言。屍在江濱﹐妾命人推之入水。屍猶滯淺處﹐妾取蒿自椎之入深水中﹐仰天大哭﹐亦投水死。又安福北津﹐歐陽木匠女﹐十七八﹐爲北軍所掠。臨河橋斷﹐軍畱心欲就歡﹐女曰「當天無禮﹐恐穢神明﹐可去人家取門扇來﹐渡江去房子內成親也。」軍如言往﹐女投中流去。旬日軍退﹐屍方浮。眾皆嘆異﹐私謚之曰貞潔。

周馳﹐字仲才﹐濟南人。大定住《大學》﹐以論策魁天下。家饒財﹐所得束脩﹐皆散諸生之貧者。貞祐﹐濟南陷﹐攜二孫赴井死。鄕人葬之宅後壽樂堂。

《唐書》﹕李嗣業入朝賜酒﹐玄宗前醉舞﹐賜采百段﹐金四五十物﹐錢十萬爲解酲具。《蜀檮杌》﹕潘炕使梁﹐梁祖飲以三十巨觥。疑其沈沔﹐令人俟之﹐乃盛服將入朝﹐倍以全器賜之。《王氏聞見錄》﹕眞宗飲酒三斗不亂。一日召輔臣賜飲至三斗﹐復進巨觥﹐觥退而酒出。詔貯三瓶﹐中雜未飲酒﹐賜輔臣。明日開視不能辧。羣臣問所以﹐帝笑曰「古人謂酒有別腸﹐豈虛言哉﹗」《匈奴傳》﹕匈奴攻戰斬首虜﹐賜一卮酒。人人自趨利。

《啟顏錄》﹕漢武帝置酒玉臺﹐與羣臣爲大言小言者飲一杯。公孫丞相曰「臣弘﹐驕而猛又剛毅。交牙出吻聲又大﹐號呼萬里嗷一代。」東方朔前曰「臣請代四公。一曰﹐臣坐不得起﹐俯不得仰﹐迫於天地之間﹐愁不得長。二曰﹐臣月越九州﹐間不容止﹐並包天下﹐余於四海。三曰﹐欲爲大衣﹐恐不能起﹐用天爲表﹐用地爲裏﹐裝以浮雲﹐緣以四海﹐以日月明﹐往往而在。四曰﹐天下不足以受臣坐﹐四海不足以受臣唾﹐臣俯噎不得食﹐出若天外臥。」上曰「大哉﹗」賜朔牛一頭﹐酒一石。

玄宗置麯精潭﹐砌以銀磚﹐泥以石粉。貯三辰酒一萬車﹐以賜當制學士等。

法海﹐號容庵﹐字巨川﹐武川人﹐姓劉氏﹐住慶壽。章宗幸寺﹐師侍立﹐問飲否﹖曰「微飲。」以禦酒三鐘賜之盡﹐從旦至日中立不變容。帝曰「大人也。待一日出世﹐朕與開堂。」他日詔住竹林寺﹐辭曰「貧僧耽飲。」帝贈詩曰「一杯一杯復一杯﹐玉山自倒非人推。春光都來九十日﹐沈醉須教一百回。」每日賜酒三十三瓶。

李后主一目重瞳﹐內庫日給酒三石﹐不一夕輒盡。暮歲乘醉書牖上曰「萬古到頭歸一死﹐醉鄕葵地有髙原。」不久謝世。

太弟景﹐遂召宮僚飲﹐以玉杯行酒﹐因與坐客傳玩。贊善大夫張易﹐忽大言曰「殿下有重寶輕士之意﹐何耶﹖」抵杯柱礎碎之。

嘉王宗壽﹐持杯諫衍﹐感激流涕。衍有愧色﹐佞臣潘在迎等曰「嘉王從來酒悲﹐不足怪也。」衍命宮人李玉簫﹐歌所撰宮詞﹐送酒曰「輝輝赫赫浮五云﹐宣華池上月華春。月華如水浸宮殿﹐有酒不醉眞癡人。」宗壽懼禍﹐盡飲之。

太祖徵淮南﹐有徐氏世以酒坊爲業。帝每訪其家﹐必進美酒甚謹。從容屬目計曰「汝輩來何以驗之﹖」徐曰「某全家手指節不全﹐不過存中節。」後見皆願得酒坊﹐許之。魯布母﹐卽徐甥﹐亦無中指節﹐布亦然。母朱氏傳乃曾子孫皆然﹐亦異事也。

晉伐虢﹐虢君出走。至澤中曰「吾渴而欲飲。」其禦進淸酒。「吾饑而欲食。」禦進脯糗梁。曰「何給也﹖」曰「儲之久矣。爲君出亡﹐而道饑渴也。」

《唐志》﹕良釀署﹐進禦則供春暴﹑秋淸﹑酴桑落之酒。又《地理誌》河中府河東縣﹐有芳醞監﹐汲河以釀。

西徵至赤烏﹐獻酒千斛﹐祭麥百載。天子賜墨﹐乘黃金貝帶。北徵﹐曹奴之人獻觴﹐天子賜金鹿銀麋。有大木碩艸疇口之人﹐獻酒百石。

郭解姊子﹐負解之執。與人飲﹐使之酹﹐非其任﹐彊灌之。人怒﹐刺殺姊子﹐亡去。

洪邁論髙宗謚號孝宗﹐云太上時﹐有老中云﹐太上臨生徽宗﹐夢吳越王引衣云「我好來朝﹐便畱住我。須還我山河﹐我教第三子來。」指叔也。邁記父皓在北買一妾﹐東平人﹐偕其母來。母曾在明節後閣﹐言顯仁太上母也。夢金甲人自稱錢武肅王﹐寤而生太上。錢年八十一﹐太上亦八十一﹐亦不偶然也。

李行修﹐娶王仲舒女。有幼妹﹐常挈以隨。尋夢已再娶幼妹﹐惡之。有蒼頭自說夢﹐阿郎再娶王家娘子。後王氏終﹐仲舒有書續親﹐不答。及除東臺禦史﹐至稠桑驛﹐有王老善祿命書﹐以告懷亡之事。老引入土山中一坡﹐見叢林曰「土郎但呼妙子﹐必有人應。應卽答云﹔『傳語九娘子﹐暫借妙子﹐同看亡妻。』」如言﹐有女子折竹一枝跨焉。折一木枝與行修﹐並馳至大宮第二院﹐果見王氏曰「苟不忘平生﹐但納小妹﹐卽集之道盡矣。所要相見﹐奉托如此。」其女子與行修至舊所去。老人曰「此原上有九娘子祠。」是續婚。

廣都費樞入京﹐至長安旅寓﹐主家婦中夜來前曰「我父販繒﹐家在某里﹐以我嫁店子。夫亡無歸﹐不忍獨宿﹐冒恥就子。」樞曰「吾知汝情﹐當往訪汝家﹐令人迎汝。」至京過某里﹐得販繒家。翁出迎曰「疇昔之夜﹐夢神告吾女將失身於人﹐非遇費秀才殆矣。願聞其說﹐具以告翁。」計其夢﹐果費見女時﹐卽取婦歸嫁之。明年登科﹐官至巴東守。

應昌侯氏﹐好養鴿﹐爲貓盡食﹐乃截四足而殺之。後生子﹐夢貓入語曰「我生汝家。」後生子遂無雙手﹐人以骨拙目之。及長﹐能以肋挾筆作大字﹐殊有法。

直館陳靖﹐漳泉人。遊京師過期不歸﹐妻夢一鳥集戶內﹐祝曰「吾夫若歸﹐當集梁上。」鳥如言集梁上。明日以告家人。少頃﹐有鳥飛至戶內。祝之﹐亦飛集梁上﹐未幾靖至。

蔡襄多識古物﹐於沂州城土中得所謂銅弩牙﹐以金銀錯花卉﹐分寸精絕。一見﹐證以往省括於度則釋。是固古射法﹐皆設度者此物也。

元和初﹐有元徹﹑柳實省父次合浦﹐風漂舟入海﹐抵孤島﹐見天尊像﹐有金鑪紫雲湧出。中有五色大芙蓉﹐髙百尺。有侍女自蓮葉來炷香﹐二人告之﹐見南溟夫人﹐命侍女送歸。

