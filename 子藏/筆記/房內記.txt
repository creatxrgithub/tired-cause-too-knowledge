房內記

《房內記》

房內記

至理【第一】

《玉房祕訣》云「沖和子曰﹕『夫一陰一陽﹐謂之道。』媾精化生之爲用﹐其理遠乎。故帝軒之問素女﹑彭鏗之酬﹐良有旨哉﹗」

黃帝問素女曰「吾气衰而不和﹐心內不樂﹐身常恐危﹐將如之何﹖」素女曰「凡人之所以衰微者﹐皆傷於陰陽交接之道。夫女之勝男﹐猶水之滅火。知行之﹐如釜鼎能和五味以成羹﹐能知陰陽之道﹐悉成五樂﹔不知之者﹐身命將天﹐何得歡樂﹖能不愼哉﹗」

素女云「有采女者﹐妙得道術。王使采女問彭祖延年益壽之法﹐彭祖曰﹕『愛精養神﹐服食眾藥﹐可得長生。然不知交接之道﹐𨿽服藥無益也。男女相成﹐猶天地相生也。天地得交會之道﹐故無終竟之限﹔人失交接之道﹐故有夭折之漸。能避漸傷之事而得陰陽之術﹐則不死之道也。』采女再拜曰﹕『願聞要教。』彭祖曰﹕『道甚易知﹐人不能信而行之耳。今吾王禦萬機治天下﹐必不能修爲眾道也。幸多後宮﹐宜知交接之法。法之要者﹐在於多禦少女而莫數泄精﹐使人身輕﹐百病消除也。』」

漢駙馬都尉巫子都年百卅八。孝武巡狩﹐見子都於渭水之上﹐頭上有異气﹐忽忽髙丈餘。帝怪而問之﹐東方朔相對曰「此君有气通理天中﹐施行陰陽之術。」上屏左右問子都﹐子都曰「陰陽之事﹐公中之祕﹐臣子所不言。又能行之者少﹐是以不敢告。臣受之陵陽子﹐時﹝明﹞年六十五矣﹐行此術來七十二年。諸求生者﹐當求所生。貪女之容色﹐極力彊施﹐百脈皆傷﹐百病並發也。」

《玉房指要》云「彭祖曰﹕『黃帝禦千二百女而登仙﹐俗人以一女而伐命﹐知與不知﹐豈不遠耶﹖知其道者﹐禦女苦不多耳﹐不必皆須有容色妍麗也﹐但欲得年少未生乳而多肌肉者耳。但能得七八人﹐便大有益也。』」

素女曰「禦敵家當視敵如瓦石﹐自視如金玉。若其精動﹐當疾去其鄕。禦女當如朽索禦奔馬﹐如臨深坑下有刃﹐恐墮其中。若能愛精﹐命亦不窮也。」

黃帝問素女曰「今欲長不交接﹐爲之柰何﹖」

素女女曰「不可。天地有開闔﹐陰陽有施化﹐人法陰陽隨四時。今欲不交接﹐神气不宣布﹐陰陽閉隔﹐何以自補﹖練气數行﹐去故納新﹐以自助也。玉莖不動則辟死﹐其捨所以常行以當導引也。能動而不施所謂『還精』。還精補益﹐生道乃著。」

《素女經》云「黃帝曰﹕『夫陰陽交接節度﹐爲之柰何﹖』素女曰﹕『交接之道﹐故有形狀。男致不衰﹐女除百病﹐心意娛樂﹐气力彊﹔然不知行者﹐漸以衰損。欲知其道﹐在於定气﹑安心﹑和志。三气皆至﹐神明統歸﹐不寒不熱﹐不饑不飽﹐亭身定體﹐性必舒遲。淺內徐動﹐出入欲稀﹐女快意﹐男盛不衰﹐以此爲節。』」

《素女經》云「黃帝問素女曰﹕『吾受素﹝玄﹞女陰陽之術﹐自有法矣。願復命之﹐以志其道。』玄女曰﹕『天地之間﹐動須陰陽。陽得陰而化﹐陰得陽而通﹐一陰一陽﹐相須而行。故男感堅彊﹐女動辟張﹐二气交精﹐流液相通。男有八節﹐女有九宮﹐用之失度﹐男發癰疽﹐女害月經﹐百病生長﹐壽命消亡。能知其道﹐樂而且彊﹐壽卽增延﹐色如華英。』」

抱朴子云「凡服藥千種﹐三性之養﹐而不知房中之術﹐亦無所益也。是以古人恐人之輕恣情性﹐故美爲之說﹐亦不可盡信也。玄﹑素諭於水火﹐水火殺人﹐又生人。於在能用與不能耳。大都得其要法﹐禦女多益善﹐若不曉其道﹐用一兩者﹐適足以速死耳。」

又云「人復不可都陰陽不交﹐則生癰疽之疾。故幽閉怨曠多病而不壽﹐任情恣意復伐年命﹐惟有得節宣之和可以不損。」

《千金方》云「男不可無女﹐女不可無男。若孤獨而思交接﹐損人壽﹐生百病。又鬼魅因之共交﹐精損一當百。」

養陽【第二】

《玉房祕訣》云「沖和子曰﹕『養陽之家不可令女人竊窺此術﹐非但陽無益﹐乃至損病。所謂利器假人﹐則攘袂莫擬也。』」

又云「彭祖曰﹕『夫男子欲得大益者﹐得不知道之女爲善。又當禦童女﹐顏色亦當如童女。女但苦不少年耳﹐若得十四五以上﹑十八九以下﹐還甚益佳也。然髙不可過卅﹐𨿽未卅而已產者﹐不能益也。吾先師相傳此道者﹐得三千歲﹐兼藥者可得仙。』」

又云「欲行陰陽取气養生之道﹐不可以一女爲之﹐得三若九若十一﹐多多益善。采取其精液﹐上鴻泉還精﹐肌膚光澤﹐身輕目明﹐气力彊盛﹐能服眾敵﹐老人如廿時。若年少﹐勢力百倍。」

又云「禦女欲一勸輒易女﹐易女可長生。若故還禦一女者﹐女陰气轉微﹐爲益亦少也。」

又云「靑牛道士曰﹕『數數易女則益多﹐一夕易十人以上尢佳。常禦一女﹐女精气轉弱﹐不能大益人﹐亦使女瘦瘠也。』」

《玉房指要》云「【彭祖曰﹕】『交接之道﹐無復他奇﹐但當縱容安徐﹐以和爲貴。玩其丹田﹐求其口實﹐深按小搖﹐以致其气。女子感陽﹐亦有徵候﹐其耳熱﹐如飲醇酒﹔其乳﹝﹞起﹐握之滿手﹔頸項數動﹐兩腳振擾﹐淫衍窈窕﹝迫﹞迮﹝乍﹞男身。如此之時﹐小縮而淺之﹐則陽得气﹐於陰有損。又五藏之液﹐要在於舌﹐赤松子所謂玉漿可以絕谷。當交接時﹐多含舌液及唾﹐使人胃中豁然如服湯藥﹐消渴立愈﹐逆气便下﹐皮膚光澤﹐姿如處女。道不遠求﹐但俗人不能識耳。』采女曰﹕『不逆人情而可益壽﹐不亦樂哉﹗』」

養陰【第三】

《玉房祕訣》云「沖和子曰﹕『非徒陽可養也﹐陰亦宜然。西王母是養陰得道之者也﹐一與男交而男立損病﹐女顏色光澤﹐不著脂粉﹐常食乳酪而彈五弦﹐所以和心系意﹐使無他欲。』」

又云「王母無夫﹐好與童男交﹐是以不可爲世教﹐何必王母然哉﹗」

又云「與男交﹐當安心定意﹐有如男子之未成。須气至乃小收﹐情志與之相應﹐皆勿振搖踴躍﹐使陰精先竭﹐其處空虛﹐以受風寒之疾。或聞男子與他人交接﹐嫉妒煩悶﹐陰气鼓動﹐坐起恚﹐精液獨出﹐憔悴暴老﹐皆是也﹐將宜抑愼之﹗」

又云「若知養陰之道﹐使二气和合﹐則化爲男子。若不爲子﹐轉成津液﹐流入百脈。以陽養陰﹐百病消除﹐顏色光澤﹐肌好﹐延年不老﹐常如少童。審得其道﹐常與男子交﹐可以絕谷五日而不知饑也。有病與鬼交者﹐尙可不食而消瘦﹐況與人交乎﹗」

和志【第四】

《玉房祕訣》云「黃帝曰﹕『夫陰陽之道﹐交接柰何﹖』素女曰﹕『交接之道﹐固有形狀﹐男以致气﹐女以除病﹐心意娛樂﹐气力益壯﹐不知道者則侵以衰。欲知其道﹐在安心和志﹐精神充歸﹐不寒不暑﹐不飽不饑﹐定身正意﹐性必舒遲﹐滑內徐動﹐出入欲稀。以是爲節﹐無敢違﹐女旣歡喜﹐男則不衰。」

又云「黃帝曰﹕『今欲彊交接﹐玉莖不起﹐面慚意羞﹐汗如珠子﹐心情貪欲﹐彊助以手﹐何以彊之﹖願聞其道。』素女曰﹕『帝之所問﹐眾人所有。凡欲接女﹐固有經紀﹐必先和气﹐玉莖乃起。順其五常﹐存感九部﹐女有五色﹐審所足扣﹐采其溢精﹐取液於口﹐精气還化﹐塡滿髓脂﹐避七損之禁﹐行八益之道﹐無逆五常﹐身乃可保。正气內充﹐何疾不去﹖府藏安寧﹐光澤潤理﹐每接卽起﹐气力百倍﹐敵人賓服﹐何慚之有﹖』」

《玉房指要》云「道人劉京言﹕『凡禦女之道﹐務欲先徐徐嬉戲﹐使神和意感﹐良久﹐乃可交接。弱而內之﹐堅彊急退。進退之間﹐欲令疏遲﹐亦勿髙自投擲﹐顚倒五藏﹐傷絕絡脈﹐致生百病也。但接而勿施﹐能一日一夕數十交而不失精者﹐諸病甚愈﹐年壽日益。』」

《玄女經》云「黃帝曰﹕『交接之時﹐女或不悅﹐其質不動﹐其液不出﹐玉莖不彊﹐小而不勢﹐何以爾也﹖』玄女曰﹕『陰陽者﹐相感而應耳。故陽不得陰則不喜﹐陰不得陽則不起。男欲接而女不樂﹐女欲接而男不欲﹐二心不和﹐精气不感。加以卒上暴下﹐愛樂未施。男欲求女﹐女欲求男﹐情意合同﹐俱有悅心。故女質振感﹐男莖盛熱﹐營扣兪鼠﹐精液流溢﹐玉莖施縱﹐乍緩乍急﹐玉戶開翕﹐﹝或虛﹞或實﹐作而不勞﹐彊敵自佚﹐吸精引气﹐灌漑朱室。今陳九事﹐其法備悉﹐伸縮俯仰﹐前劫屈折。帝審行之﹐愼莫違失﹗』」

臨禦【第五】

《素女經》曰「黃帝曰﹕『陰陽貴有法乎﹖』素女曰﹕『臨禦女時﹐先令婦人放手安身﹐屈兩腳﹐男入其間﹐銜其口﹐吮其舌﹐拊搏其莖﹐擊其門戶﹐東西兩傍。如是食頃﹐徐徐內入﹐玉莖肥大者內寸半﹐弱小者入一寸﹐勿搖動之﹐徐出更入﹐除百病。勿令四旁泄出﹐玉莖入玉門﹐自然生熱且急﹐婦人身當自動搖﹐上與男相得﹐然後深之﹐男女百病消滅。淺刺琴弦入三寸半﹐當閉口刺之﹐一二三四五六七八九﹐因深至昆石旁往來﹐口當婦人口而吸气﹐行九九之道﹐訖乃如此。』」

五常【第六】

《玉房祕訣》云「黃帝曰﹕『何謂五常﹖』素女曰﹕『玉莖實有五常之道。深居隱處﹐執節自守﹐內懷至徳﹐施行無已。夫玉莖意欲施與者﹐仁也﹔中有空者﹐義也﹔端有節者﹐禮也﹔意欲卽起﹐不欲卽止者﹐信也﹔臨事低仰者﹐智也。是故眞人因五常而節之。仁𨿽欲施予﹐精苦不固﹐義守其空者﹐明當禁﹐使無得多實﹐旣禁之道矣。又當施予﹐故禮爲之節矣。執誠持之﹐信旣著矣。卽當知交接之道﹐故能從五常﹐身乃壽也。』」

五徵【第七】

《玉房祕訣》云「黃帝曰﹕『何以知女之快也﹖』素女曰﹕『有五徵﹑五欲﹐又有十動﹐以觀其變而知其故。夫五徵之候﹐一曰面赤﹐則徐徐合之﹔二曰乳堅鼻汗﹐則徐徐內之﹔三曰嗌漧咽唾﹐則徐徐搖之﹔四曰陰滑﹐則徐徐深之﹔五曰尻傳滚﹐徐徐引之。』」

五欲【第八】

素女曰「五欲者以知其應。一曰意欲得之﹐則屏息屏气﹔二曰陰欲得之﹐則鼻口兩張﹔三曰精欲煩者﹐振掉而抱男﹔四曰心欲滿者﹐則汗流濕衣裳﹔五曰其快欲之甚者﹐身直目眠。」

十動【第九】素女曰「十動之效﹐一曰兩手抱男者﹐欲體相薄陰相當也﹔二曰伸其兩者﹐切磨其上方也﹔三曰張腹者﹐欲其淺也﹔四曰尻動者﹐快喜也﹔五曰舉兩腳拘男﹝人﹞者﹐欲其深也﹔六曰交其兩股者﹐內癢淫淫也﹔七曰側搖者﹐欲深切左右也﹔八曰舉身迫男﹝人﹞﹐淫樂甚也﹔九曰身布縱者﹐支體快也﹔十曰陰液滑者﹐精已泄也。見其效以知女之快也。」

四至【第十】

《玄女經》云「黃帝曰﹕『意貪交接而莖不起﹐可以彊用不﹖』玄女曰﹕『不可矣。夫欲交接之道﹐注四至﹐乃可致女九气。』黃帝曰﹕『何謂四至﹖』玄女曰﹕『玉莖不怒﹐和气不至﹔怒而不大﹐肌气不至﹔大而不堅﹐骨气不至﹔堅而不熱﹐神气不至。故怒者精之明﹐大者精之關﹐堅者精之戶﹐熱者精之門。四气至而節之以道﹐開機不妄開﹐精不泄矣。』」

九气【第十一】

《玄女經》云「黃帝曰﹕『善哉﹗女之九气﹐何以知之﹖﹔玄女曰﹕『伺其九气以知之。女人大息而咽唾者﹐肺气來至﹔嗚而吮男﹝人﹞者﹐心气來至﹔拘﹝抱﹞而持男﹝人﹞者﹐脾气來至﹔陰門滑澤者﹐腎气來至﹔殷勤咋男﹝人﹞者﹐骨气來至﹔足拘男﹝人﹞者﹐筋气來至﹔撫弄玉莖者﹐血气來至﹔持弄男乳者﹐肉气來至。久與交接﹐弄其實以感其意﹐九气皆至。有不至者﹐則容傷﹐故不至可行其數以沼之。今檢諸本無一气。

九法【第十二】

《玄女經》云「黃帝曰﹕『所說九法未聞﹐願爲陳之以開其意﹐藏之石室﹐行其法式。』「玄女曰﹕『九法第一曰龍翻。令女正偃臥向上﹐男伏其上﹐股隱於牀﹐女舉其陰以受玉莖﹐刺其谷實﹐又攻其上﹐疏緩動搖﹐八淺二深﹐死往生返﹐勢壯且彊﹐女則煩悅﹐其樂如倡﹐致自閉固﹐百病消亡。

『第二曰虎步。令女俯﹐尻仰首伏﹐男跪其後﹐抱其腹﹐乃內玉莖﹐刺其中極﹐務令深密﹐進退相薄﹐行五八之數﹐其度自得﹐女陰閉張﹐精液外溢﹐畢而休息﹐百病不發﹐男益盛。

『第三曰猿搏。令女偃臥﹐男擔其股﹐膝還過胸﹐尻背俱舉﹐乃內玉莖﹐刺其臭鼠﹐女煩動搖﹐精液如雨﹐男深案之﹐極壯且怒﹐女快乃止﹔百病自愈。

『第四曰蟬附。令女伏臥﹐直伸其軀﹐男伏其後﹐深內玉莖﹐小舉其尻﹐以扣其赤珠﹐行六九之數﹐女煩精流﹐陰裏動急﹐外爲開舒﹐女快乃止﹐七傷自除。

『第五曰龜騰。令女正臥﹐屈其兩膝﹐男乃推之﹐其足至乳﹐深內玉莖刺嬰女﹐深淺以度﹐令中其實﹐女則感悅﹐軀自搖舉﹐精液流溢﹐乃深極內﹐女快乃止﹐行之勿失精﹐力百倍。

『第六曰鳳翔。令女正臥﹐自舉其腳﹐男跪其股間﹐兩手據席﹐深內玉莖﹐刺其昆石﹐堅熱內牽﹐令女動作﹐行三八之數﹐尻急相薄﹐女陰開舒﹐自吐精液﹐女快乃止﹐百病消。

『第七曰兔吮豪。男正反臥﹐直伸腳﹐女跨其上﹐膝在外邊﹐女背頭向足﹐據席俯頭﹐乃內玉莖﹐刺其琴弦﹐女快﹐精液流出如泉﹐欣喜和樂﹐動其神形﹐女快乃止﹐百病不生。

『第八曰魚接鱗。男正偃臥﹐女跨其上﹐兩股向前﹐女徐內之﹐微入便止﹐才授勿深﹐如兒含乳﹐使女獨搖﹐務令持久﹐女快男退﹐治諸結聚。

『第九曰鶴交頸。男正箕坐﹐女跨其股﹐手抱男頸﹐內玉莖﹐刺麥齒﹐務中其實﹐男抱女尻﹐助其搖舉﹐女自感快﹐精液流溢﹐女快乃止﹐七傷自愈。』」

卅法【第十三】﹝《洞玄子》第九條﹞

九狀【第十四】﹝《洞玄子》第十條﹞

六勢【第十五】﹝《洞玄子》第十一條﹞

八益【第十六】

《玉房祕訣》云「素女曰﹕『陰陽有七損八益。一益曰固精。令女側臥張股﹐男側臥其中﹐行二九數﹐數卒止。令男固精﹐又治女子漏血﹐日再行﹐十五日愈。二益曰安气。令女正臥髙枕﹐伸張兩﹐男跪其股間刺之﹐行三九數﹐數畢止。令人气和﹐又治女門寒﹐日三行﹐二十日愈。三益曰利藏。令女人側臥﹐屈其兩股﹐男橫臥﹐卻刺之﹐行四九數﹐數畢止。令人气和﹐又治女門寒﹐日四行﹐廿日愈。四益曰彊骨。令女人側臥﹐屈左膝﹐伸其右﹐男伏刺之﹐行五九數﹐數畢止。令人關節調和﹐又治女閉血﹐日五行﹐十日愈。五益曰調脈。令女側臥﹐屈其右膝﹐伸其左﹐男據地刺之﹐行六九數﹐數畢止。令人脈通利﹐又治女門辟﹐日六行﹐廿日愈。六益曰畜血。男正偃臥﹐令女戴尻跪其上﹐極內之﹐令女行七九數﹐數畢止。令人力彊﹐又治女子月經不利﹐日七行﹐十日愈。七益曰益液。令女人正伏舉後﹐男上往﹐行八九數﹐數畢止。令人骨塡。八益曰導體﹐令女正臥﹐屈其﹐足迫尻下﹐男以跨刺之﹐以行九九數﹐數畢止。令人骨實﹐又治女陰臭﹐日九行﹐九日愈。』」

七損【第十七】

《玉房祕訣》云「素女曰﹕『一損謂絕气。絕气者﹐心意不欲而彊用之﹐則汗泄气少﹐令心熱目冥冥。治之法﹕令女正臥﹐男擔其兩股﹐深案之﹐令女自搖﹐女精出止﹐男勿得快﹐日九行﹐十日愈。二損謂溢精。溢精者﹐心意貪愛﹐陰陽未和而用之﹐精中道溢﹐又醉而交接﹐喘息气亂﹐則傷肺﹐令人咳逆﹐上气消渴﹐喜怒或悲慘慘﹐口漧身熱﹐而難久立。治之法﹕令女人正臥﹐屈其兩膝挾男﹐男淺刺﹐內玉莖寸半﹐令女子自搖﹐女精出止﹐男勿得快﹐日九行﹐十日愈。三損謂九脈。雜脈者﹐陰不堅而彊用之﹐中道彊瀉﹐精气竭﹐及飽食訖交接傷脾﹐令人食不化﹐陰痿無精。治之法﹕令女人正臥﹐以腳鉤男子尻﹐男則據席內之﹐令女自搖﹐女精出止﹐男勿快﹐日九行﹐十日愈。四損謂气泄。气泄者﹐勞倦汗出未幹而交接。令人腹熱唇焦。治之法﹕令男子正臥﹐女跨其上向足﹐女據席淺內玉莖﹐令女自搖﹐精出止﹐男子勿快﹐日九行﹐十日愈。五損謂機關厥傷。機關厥傷者﹐適新大小便﹐身體未定而彊用之﹐則傷肝﹐及卒暴交接﹐遲疾不理﹐勞疲筋骨﹐令人目茫茫﹐癰疽並發﹐眾脈搞絕﹐久生偏枯﹐陰痿不起。治之法﹕令男子正臥﹐女跨其股踞前向﹐徐徐案內之﹐勿令女人自搖﹐女精出止﹐男勿快﹐日九行﹐十日愈。六損謂百閉。百閉者﹐淫佚於女﹐自用不節﹐數交失度﹐竭其精气﹐用力彊瀉﹐精盡不出﹐百病並生﹐消渴目冥冥。治之法﹕令男正臥﹐女跨其上﹐前伏據席﹐令女內玉莖﹐自搖﹐精出止﹐男勿快﹐日九行﹐十日愈。七損謂血竭。血竭者﹐力作疾行﹐勞因汗出﹐因以交合﹐俱已之時﹐偃臥推深﹐沒本暴急﹐劇病因發﹐連施不止﹐血枯气竭﹐令人皮虛膚急﹐莖痛囊濕﹐精變爲血。治之法﹕令女正臥﹐髙抗其尻﹐申張兩股﹐男跪其間深刺﹐令女自搖﹐精出止﹐男勿快﹐日九行之﹐十日愈。』」

還精【第十八】

《玉房祕訣》云「采女問曰﹕『交接以瀉精爲樂﹐今閉而不瀉﹐將何以爲樂乎﹖』彭祖答曰﹕『夫精出則身體怠倦﹐耳苦嘈嘈﹐目苦欲眠﹐喉咽漧枯﹐骨節解墮﹐𨿽復暫快﹐終於不樂也。若乃動而不瀉﹐气力有餘﹐身體能便﹐耳目聰明﹐𨿽自抑靜﹐意愛更重﹐恆若不足﹐何以不樂耶﹖』」

又云「黃帝曰﹕『願聞動而不施﹐其效何如。』玄女曰﹕『一動不瀉﹐則气力彊﹔再動不瀉﹐耳目聰明﹔三動不瀉﹐眾病消已﹔四動不瀉﹐五神咸安﹔五動不瀉﹐血脈充長﹔六動不瀉﹐腰背堅彊﹔七動不瀉﹐尻股益力﹔八動不瀉﹐身體生光﹔九動不瀉﹐壽命未央﹔十動不瀉﹐通於神明。』」

《玉房指要》云「能一日數十交而不失精者﹐諸病皆愈﹐年壽日益。又數數易女則益多﹐一夕易十人以上尢佳。」又云「《仙經》曰﹕『還精補腦之道﹐交接精大動欲出者﹐急以左手中央兩指卻抑陰囊後﹑大孔前﹐壯事抑之﹐長吐气﹐並啄齒數十過﹐勿閉气也。便施其精﹐精亦不得出﹐但從玉莖復還﹐上入腦中也。此法仙人呂相授﹐皆飲血爲盟﹐不得妄傳﹐身受其殃。』」又云「若欲禦女取益而精大動者﹐仰頭張目﹐左右上下視﹐縮下部﹐閉气﹐精自止。勿妄傳人﹗能一月再施﹐一歲廿四施精﹐皆得壽一﹑二百歲﹐有顏色﹐無病癥。」

施瀉【第十九】

《玉房祕訣》云「黃帝問素女曰﹕『道要不欲失精﹐宜愛液者也。卽欲求子﹐何可得瀉﹖』素女曰﹕『人有彊弱﹐年有老壯﹐各隨其气力﹐不欲彊快﹐彊快卽有所損。故男年十五﹐盛者可一曰再施﹐瘦者可一日一施﹔年廿﹐盛者日再施﹐贏者可一日一施﹐年卅﹐盛者可一日一施﹐劣者二日一施﹔﹐盛者三日一施﹐虛者四日一施﹔五十﹐盛者可五日一施﹐虛者可十日一施﹔六十﹐盛者十日一施﹐虛者廿日一施﹔七十﹐盛者可卅日一施﹐虛者不瀉。』」

又云「年廿﹐常二日一施﹔卅﹐三日一施﹔﹐四日一施﹔五十﹐五日一施﹔年過六十以去﹐勿復施瀉。」《養生要集》云「道人劉京云﹕『春天三日一施精﹐夏及秋當一月再施精﹐冬當閉精勿施。夫天道冬藏其陽﹐人能法之﹐故得長生。冬一施﹐當春百。』」

治傷【第廿】

《玉房祕訣》云「沖和子曰﹕『夫極情逞欲﹐必有損傷之病﹐斯乃交驗之著明者也。旣以斯病﹐亦以斯愈﹐解酲以酒﹐足以爲諭也。』」

又云「采女曰﹕『男之盛衰﹐何以爲候﹖』彭祖曰﹕『傷盛得气﹐則玉莖當熱﹐陽精濃而凝也。其衰有五﹕一曰精泄而出﹐則气傷也﹔二精淸而少﹐此肉傷也﹔三曰精變而臭﹐此筋傷也﹔四曰精出不射﹐此骨傷也﹔五曰陽衰不起﹐此體傷也。凡此眾傷﹐皆由不徐交接﹐而卒暴施瀉之所致也。治之法﹕但禦而不施﹐不過百日﹐气力必致百倍。』」

又云「交接開目相見形體﹐夜燃火視圖書﹐卽病目瞑淸盲。治之法﹕夜閉目而交﹐愈。

「交接取敵人著腹上者﹐從下舉腰應之﹐則苦腰痛﹐少腹裏急﹐兩腳拘﹝物﹞背曲。治之法﹕覆體正身徐戲﹐愈。

「交接側臥旁向敵﹐手舉敵尻病脇痛。治之法﹕正臥徐戲﹐愈。

「交接低頭延頸﹐則病頭重項彊。治之法﹕以頭置敵人額上﹐不低之。愈。

「交接侵飽﹐謂夜半飯气未消而以戲﹐卽病瘡﹝創﹞﹐胸气滿﹐脇下如拔﹐胸中若裂﹐不欲飲食﹐心下結塞﹐時吐嘔靑黃﹐胃气實結脈﹐苦衄吐血﹐苦脇下堅痛﹐面生惡瘡。治之法﹕過夜半向晨交﹐愈。

「交接侵酒﹐謂醉而交接戲﹐用力深極﹐卽病黃疸黑癉﹐脇下痛﹐有气接接動於下﹐髀裏若囊盛水﹐徹臍上﹐引肩膊﹐甚者胸背痛﹐唾血。治之法﹕勿復乘酒熱向晨交接﹐戲徐緩﹐體愈。

「當溺不溺以交接則病淋。少腹气急﹐小便難﹐莖中疼痛﹐常欲手撮持﹐須臾乃欲出。治之法﹕先小便還臥自定﹐半飲久須乃徐交接﹐愈。

「當大便不大便而交接卽病痔。大便難至﹐淸移日月下膿血﹐孔旁生創如蜂穴狀﹐淸上傾倚﹐便不時出﹐疼痛臃腫﹐臥不得息。治之法﹕用雞鳴際﹐先起更衣﹐還臥自家﹐徐相戲弄﹐完體緩意﹐令滑澤而退﹐病愈﹐神良﹐並愈婦病。交接過度﹐汗如珠子﹐屈申轉側﹐風生被裏﹐精虛气竭﹐風邪入體﹐則病緩弱爲跛蹇﹐手不上頭。治之法﹕愛養精神﹐服地黃煎。

又云「巫子都曰﹕『令人目明之道﹕臨動欲施時﹐仰頭閉气﹐大呼﹐嗔目左右視﹐縮腹還精气﹐令人百脈中也。』『令耳不聾之法﹕臨欲施瀉﹐大咽气﹐合齒閉气﹐令耳中蕭蕭聲﹐復縮腹合气﹐流布至堅﹐至老不聾。』『調五藏消食療百病之道﹕臨施﹐張腹以意內。气縮後精散而還﹐歸百脈也。九淺一深﹐至琴弦﹑麥齒之間﹐正气還﹐邪气散去。令人腰背不痛之法﹕當壁申腰勿甚低﹐仰平腰背所卻行常令流﹐欲補虛養體治病﹐欲瀉勿瀉﹐還流流中﹐流中生﹝通﹞熱。』」

「又云﹕『夫陰陽之道﹐精液爲珍﹐卽能愛之﹐性命可保。凡施瀉之後﹐當取女气以自補。復建九者﹐內息九也。厭一者﹐以左手煞陰下﹐還精復液也﹔取气者﹐九淺一深也。以口當敵口﹐气呼口吸﹐微引而二咽之﹐致气以意下也﹐至復所以助陰爲陰力﹐如此三反﹐復淺之﹐九淺一深﹐九九八十一﹐陽數滿矣。玉莖堅出之﹐弱內之﹐此爲弱入彊出。陰陽之和在於琴弦﹑麥齒之間﹐陽困昆石之下﹐陰困麥齒之間﹐淺則得气﹐遠則气散﹐一至谷實傷肝﹐見風淚出﹐溺有餘瀝。至臭鼠傷肺﹐逆腰痛。至昆石傷脾﹐腹滿鮏臭﹐時時下利﹐兩股疼﹐百病生於昆石﹐故交接合時﹐不欲及遠也。』

「黃帝曰﹕『犯此禁﹐療方柰何﹖』子都曰﹕『當以女復療之也。其法﹕令女正偃臥﹐令兩股相去九雨﹐男往從之。先飲玉漿﹐久久乃弄鴻泉﹐乃徐內玉莖﹐以手節之﹐則裁至琴弦﹑麥齒之間。敵人淫躍心煩﹐常自堅持﹐勿施瀉之﹐度卅息﹐令堅彊﹐乃徐內之﹐令至昆石﹐當極供大。大則出之正息﹐劣弱復內之。當﹝常﹞令弱入彊出﹐不過十日﹐堅如鐵﹐熱如火﹐百戰不殆也。』」

求子【第廿一】

《千金方》云「夫婚姻生育者﹐人倫之基﹝本﹞。聖人設教﹐備論厥旨﹐後生莫能精曉﹐臨事之日﹐昏爾若愚﹐今具述求子之法以貽後嗣﹐同志之士﹐或可覽焉。」又云「夫欲求子者﹐先知夫妻本命五行相生﹐及與徳合﹐並本命不在於伏廢死墓中生者﹐則求子必得。若其本命五行相克﹐及與形煞衝破﹐並在於伏廢死墓中生者﹐則求子不可得。愼無措意﹐縱後得者﹐於後終亦累人。若其相生並遇福徳者﹐仍須依法﹐如方避乎禁忌﹐則所誕兒子盡善盡美﹐難以具陳矣。」

《產經》云「黃帝曰﹕『人之始生﹐本在於胎合陰陽也。夫合陰陽之時﹐必避九殃。九殃者﹐日中之子﹐生則歐逆﹐一也﹔夜半之子﹐天地閉塞不喑則聾盲﹐二也﹔日蝕之子﹐體戚毀傷﹐三也﹔雷電之子﹐天怒興威﹐必易服狂﹐四也﹔月蝕之子﹐與母俱凶﹐五也﹔虹霓之子﹐若作不祥﹐六也﹔冬夏日至之子﹐生害父母﹐七也﹔弦望之子﹐必爲亂兵風盲﹐八也﹔醉飽之子﹐必爲病癲﹐疽痔有瘡﹐九也。」

又云「有五觀子生不祥。月水未淸﹐一觀也﹔父母有瘡﹐二觀也﹔喪服未除有子﹐三觀也﹔溫病未愈有子﹐四觀也﹔任身而憂恐﹐重復驚惶﹐五觀也。」

《玉房祕訣》云「合陰陽有七忌。第一之忌﹐晦朔弦望﹐以合陰陽﹐損气﹐以是生子﹐子必刑殘﹐宜深愼之﹔第二之忌﹐雷風天地感動以合陰陽﹐血脈踴﹐以是生子﹐子必癰腫﹔第三之忌﹐新飲酒飽食穀气未行以合陰陽﹐腹中彭享﹐小便自濁﹐以是生子﹐子必顚狂﹔第四之忌﹐新小便精气竭以合陰陽﹐經脈得澀﹐以是生子﹐子必妖孽﹔第五之忌﹐勞倦重擔志气未安以合陰陽﹐筋腰苦痛﹐以是生子﹐必夭殘﹔第六忌﹐新沐浴髮膚未以合陰陽﹐令人短气﹐以是生子﹐子必不全﹔第七忌﹐兵堅盛怒﹐莖脈痛﹐當令不合﹐內傷有病。如此爲七傷。」

又云「人生喑聾者﹐是臘月暮子。臘暮百鬼聚會﹐終夜不息﹐君子齊成﹐小人私合陰陽﹐其子必喑聾。人生傷死者﹐名曰『火子』。燃燭未滅而合陰陽﹐有子必傷死市人中。人生顚狂﹐是雷電之子。四月﹑五月大雨霹靂﹐君子齊成﹐小人私合陰陽﹐有子必顚狂。人生爲虎狼所食者﹐重服之子。孝子戴麻不食肉﹐君子羸頓﹐小人私合陰陽﹐有子必爲虎狼所食。人生溺死者﹐父母過藏胞於銅器中﹐覆以銅器﹐埋於陰垣下﹐入地七尺﹐名曰『童子裏』﹐溺死水中。」

又云「大風之子多病﹐雷電之子狂顚﹐大醉之子必癡狂﹐勞倦之子必在傷﹐月經之子兵亡﹐黃昏之子多變﹐人定子不喑則聾﹐日入之子口舌不祥﹐日中之子顚病﹐晡時之子自毀傷。」

又云「素女曰﹕『求子法自有常體﹐淸心遠慮﹐安定其襟抱﹐垂虛齋戒﹐婦人月經後三日夜半之後﹑雞鳴之前嬉戲﹐令女盛動﹐乃往從之﹐適其道理﹐同其快樂﹐卻身施瀉下精﹐欲得去玉門入半寸﹐不爾過子宮﹐千萬勿過遠至麥齒﹐遠則過子門﹐不入子戶。若依道術﹐有子賢良而老壽也。』」

又云「彭祖曰﹕『求子之法﹐當蓄養精气﹐勿數施捨﹐以婦人月事斷絕潔淨三五日而交。有子﹐則男聰明才智老壽髙貴﹐生女淸賢配貴人。』」

又云「常向晨之際以禦陰陽﹐利身便軀﹐精光益張﹐生子富長命。」

又云「素女曰﹕『夫人合陰陽當避禁忌﹐常乘生气﹐無不老壽。若夫婦俱老﹐𨿽生化有子﹐皆不壽也。』」

又云「男女滿百歲生子亦不壽。八十男可禦十五﹑十八女﹐則生子不犯禁忌﹐皆壽老。女子五十得少夫亦有子。」

又云「婦人懷子未滿三月以成子﹐取男子冠纓燒之以取灰﹐以酒盡服之﹐生子富貴明達。祕之祕之﹗」

又云「婦人無子﹐令婦人左手小豆二七枚﹐右手扶男子陰頭內女陰中﹐左手內豆著口中﹐女自男陰同入﹐聞男陰精下﹐女仍當咽豆﹐有效萬全不失一也。」

好女【第廿二】

《玉房祕訣》云「沖和子曰﹕『婉妍淑愼﹐婦人之性美矣。夫能濃纖得宜﹐修短合度﹐非徒取悅心目﹐抑乃尢益壽延年。』」又云「欲禦女﹐須取少年﹐未生乳﹐多肌肉﹐絲髮小眼﹐眼精白黑分明者﹔面體濡滑﹐言語音聲和調其四支百節之骨皆欲令沒﹐肉多而骨不大者。其陰及腋下不欲令有毛﹐有毛當令細滑也。」

《大淸經》云「黃帝曰﹕『入相女人﹐云何謂其事﹖』素女曰﹕『入相女人﹐天性婉順﹐气聲濡行﹐絲髮黑﹐弱肌細骨﹐不長不短﹐不大不小﹐鑿孔欲髙﹐陰上無毛﹐多精液者﹐年五五以上﹑卅以還﹐未生產者。交接之時﹐精液流漾﹐身體動搖﹐不能治定﹐汗流四通﹐隨人舉止。男子者𨿽不行法﹐得此人由不爲損。』」

又云「細骨弱肌﹐肉淖漫澤﹐淸白薄膚﹐指節細沒﹐耳目準髙鮮白﹐不短不遼﹐厚腔﹐鑿孔欲髙而周密﹐體滿﹐其上無毛﹐身滑如綿﹐陰倬﹝淖﹞如膏。以此行道﹐終夜不勞﹐便利丈夫﹐生子貴豪。」又云「凡相貴人尊女之法﹐欲得滑肉弱骨﹐專心和性﹐發澤如漆﹐面目悅美﹐陰上無毛﹐言語聲細﹐孔穴向前。與之交會﹐終日不勞。務求此女﹐可以養性延年矣。」

惡女【第廿三】

《玉房祕訣》云「若惡女之相﹐蓬頭面﹐槌項結喉﹐麥齒雄聲﹐大口髙鼻﹐目精渾濁﹐口及頷毫毛似鬢髮者﹔骨節髙大﹐黃髮少肉﹐陰毛大而且彊﹐又多逆生。與之交會﹐皆賊損人。」又云「女子肌膚粗不禦﹐身體臒瘦不禦﹐常從髙就下不禦﹐男聲气髙不禦﹐【股脛生毛不禦﹐嫉妒不禦陰冷不禦﹐不快善不禦﹐食過飽不禦﹐】年過不禦﹐心腹不調不禦﹐逆毛不禦﹐身體常冷不禦﹐骨彊堅不禦﹐卷髮結喉不禦﹐腋偏臭不禦﹐生淫水不禦。」

《大淸經》云「相女之法﹐當詳察其陰及腋下毛﹐當令順而濡澤﹐而反上逆﹑臂脛有毛粗不滑澤者﹐此皆傷男﹐𨿽一合而當百也。」又云「女子陰男形﹐隨月死生﹐陰雄之類﹐傷男尢劇﹔赤髮面﹐臒瘦固病無气﹐如此之人﹐無益於男也。」

禁忌【第廿四】

《玉房祕訣》云「沖和子曰﹕『《易》云﹐天垂象﹐見吉凶﹐聖人像之。《禮》云﹕雷將發聲﹐生子不成﹐必有凶突。斯聖人作誡﹐不可不深愼者也﹗若夫天變見於上﹐地災作於下﹐人居其間﹐安得不畏而敬之﹖陰陽之合﹐尢是敬畏之大忌者也。』」

又云「彭祖云﹕『消息之情﹐不可不去。又當避大寒大熱﹐大風大雨﹐日月蝕﹐地動雷電﹐此天忌也﹔醉飽喜怒﹐憂悲恐懼﹐此人忌也﹔山川﹑神祗﹑社稷﹑並竈之處﹐此地忌也。旣避三忌﹐犯此忌者﹐旣致疾病﹐子必短壽。』」

又云「凡服藥虛劣﹐及諸病未復合陰陽﹐並損人。」又云「月煞不可以合陰陽﹐凶。」又云「建破執定日及血忌日不可合陰陽﹐損人。」

又云「彭祖云﹕『奸淫所以使人不壽者﹐未必鬼神所爲也。或以粉內陰中﹐或以象牙爲男莖而用之﹐皆賊年命﹐早老速死。」

《蝦蟆圖經》云「黃帝問於岐伯曰﹕『男女所俱得病者﹐何也﹖』岐伯對曰﹕『以其不推月之盛毀﹑日之暗明﹐不知其禁而合陰陽﹐是故男女俱得病也。月生四日﹐不可合陰陽﹐發癰疽﹔月生六日﹐不可合陰陽﹐發癰疽﹔月生九日﹐不可合陰陽﹔月生十五日﹐不可合陰陽﹐女中風病﹐大禁﹔月毀卅日﹐不可合陰陽﹐禁。』」

《華佗鍼灸經》云「冬至﹑夏至﹑歲旦此三日前三後二﹐皆不灸刻及房室﹐煞人﹐大禁﹗」

《養生要集》云「房中禁忌﹕日月晦朔﹐上下弦望﹐六丁六丙日﹐破日月廿八日﹐月蝕大風甚雨﹐地動雷電霹靂﹐大寒大暑﹐春秋冬夏節變之日﹐送迎五日之中﹐不行陰陽。本命行年禁之。重者﹐夏至後丙子丁巳。」今案﹕《玉房祕訣》云作丙午丁未﹐《黃帝》《素女經》作丙子丁丑。

「冬至後庚申辛酉﹐及新沐頭﹑新遠行疲倦﹑大喜怒﹐皆不可合陰陽。至丈夫衰忘之年﹐不可妄施精。」又云「安平崔子眞四民月令日﹑五月仲夏是月也至之日﹐陰陽爭血气散﹐先後日至各五日﹐寢別內外。月令日是上聲色。十一月仲冬是月也至之日也﹐陰陽爭血气散﹐先後日至各五日﹐寢別內外。」

又云「交接尢禁醉飽﹐大忌也﹐損人百倍。醉而交接﹐或致惡瘡﹝創﹞﹐或致上气。欲小便而忍之以交接﹐使人得淋﹐或小便難﹐莖中黨支部﹐小腹彊。大喜怒之後﹐不可以交接﹐發癰疽。」

又云「卜先生云﹕『婦人月事未盡而與交接﹐旣病。女人生子﹐或面上有赤色凝如手者﹐或令在身體。又男子得白駁病。』」又云「已醉勿房﹐已房勿醉﹐已飽勿房﹐已房勿飽﹔已勞勿房﹐已房勿勞﹔已饑勿房﹐已房勿饑。」

又云「素女論曰﹕『五月十六日﹐天地牝日﹐不可行房。犯之﹐不出三年必死。何以知之﹖但取新布一尺﹐此夕懸東墻上﹐至明日視之必有血。切忌之﹗』」

《千金方》云「凡熱病新瘥﹝差﹞及大病之未滿百日﹐气力未平復﹐西以房室者﹐略無不死。熱病房室﹐名爲陰陽之病﹐皆難治多死。近者有士大夫﹐小得傷寒﹐瘥以十餘日﹐能乘馬行來﹐自謂平復﹐以房室﹐卽以小腹急痛﹑手足拘拳而死。治之方﹕取女衣附毛處燒﹐服方寸匕﹐日三。女人病可取男如此法。今案﹕葛氏方云﹐得童女益良。又方﹕取所與交婦人衣﹐覆男子上一食久。」

斷鬼交【第廿五】

《玉房祕訣》云「采女云﹕『何以有鬼交之病﹖』彭祖田﹕『由於陰陽不交﹐情欲深重﹐卽鬼魅假像與之交通。與之交通之道﹐其有勝自於人。交則迷惑﹐諱而隱之不肯告﹐以爲佳﹐故至獨死而莫之知也。若得此病﹐治之法﹕但令女與男交﹐而男勿瀉精﹐晝夜勿息﹐【困者】不過七日必愈。若身體疲勞﹐不能獨禦者﹐但深按勿動﹐亦善也。不治之﹐煞人不過數年也。欲驗其事實﹐以春秋之際﹐入於深山大澤間﹐無所云爲﹐但遠望極思﹐惟念交會陰陽﹐三日三夜後﹐則身體翕然寒熱﹐心煩目眩﹐男見女子﹐女見男子﹐但行交接之事﹐美勝於人﹐然必病人而難治。怨曠之气爲邪所淩﹐後世必當有此者。若處女貴人﹐若不當交與男。【交以】治之者﹐當以石流黃數兩﹐燒以燻婦人陰下身體﹐並服鹿角末方寸匕﹐卽愈矣。當見鬼涕泣而去。一方﹐服鹿角方寸匕﹐日三﹐以瘥爲度。今檢治鬼交之法﹐多在於諸方具載婦人之篇。』」

用藥後【第廿六】

《玉房祕訣》﹝《千金方》﹞云「采女曰﹕『交接之事﹐旣聞之矣。敢問服食藥物﹐何者亦得而有效﹖』彭祖曰﹕『使人丁彊不老﹐房室不勞損﹐气力顏色不衰者﹐莫過麋角也。

『其法﹕取麋角刮之爲末十兩﹐輒用八角﹑生附子一枚合之。服方寸匕﹐日三﹐大良。亦可煞麋角令微黃單服之﹐亦令人不老。然遲緩﹐不及內附子者服之廿日大覺。亦可內隴西頭伏苓分等搗篩﹐服方寸匕﹐日三﹐令人長生﹐房內不衰。』」

又云「治瘻而不起﹐起而不大﹐大而不長﹐長而不熱﹐熱而不堅﹐堅而不久﹐久而無精﹐精簿而冷方。縱容

鐘乳蛇牀

遠志續斷

署預鹿茸右七味各三兩﹐酒服方寸匕﹐日二。欲多房﹐倍蛇牀﹔欲堅﹐倍遠志﹔欲大﹐倍鹿茸﹔欲多情﹐倍鐘乳。」今案﹕《近齡圖》云﹕等分廿九﹐日三服。

《玉房祕訣》云「治男子陰痿不起﹐起而不彊﹐就事如無情﹐此陽气少腎源微也。方用﹕縱容

五味子各二分蛇牀子

菟絲子

枳實各四分右五物搗篩﹐酒服方寸匕﹐日三。蜀郡府君年七十以上﹐復有子。又方﹕雄蛾未連者幹之三分細辛﹐蛇牀子三分搗篩﹐雀和如梧子﹐臨交接服一枚﹐若彊不止﹐以水洗之。」

《玉房指要》云「治男子欲令健作﹐房室一夜十餘不息方。蛇牀

遠志

續斷

縱容右四物分等爲散﹐日三服方寸匕。曹公服之一夜行七十女。」

範汪方云「開心署預腎气丸﹐治丈夫五勞七傷﹐髓極不耐寒﹐眠卽膚張﹝脹﹞﹐心滿雷鳴﹐不欲飲食﹐𨿽欲食心下停淡不能消﹐春夏手煩熱﹐秋冬兩腳淩冷﹐虛多忘﹐腎气不行﹐陰陽不發﹐絕如老人﹔服之健中補髓﹐塡虛養志﹐開心安藏﹐止淚明月﹐寬胃益陰陽除風去冷﹐無所不治方。完縱容一兩

山茱萸一兩漧地黃六分

遠志六分蛇牀子五分

五味子六分防風六分

伏苓六分牛膝六分

菟絲子六分粒仲六分

署預六分凡十二手搗下篩﹐蜜丸如梧子﹐他廿丸﹐日二夜一。若煩心卽停滅之﹐只服十丸。服藥五日﹐玉莖熾熱﹔十夜通體滑澤﹔十五夜顏色澤﹐常手足熱﹔廿夜雄力欲盛﹔廿五夜經脈充滿﹔夜熱气朗徹﹐面色如花﹐手文如絲﹐而心開記事不忘﹐去愁止忌﹐獨寢不寒﹐止尿和陰。年以下一劑卽足﹐五十以上兩劑﹐滿七十復有子。無所禁忌﹐但忌大辛酢。

「完縱容丸。治男子五勞七傷﹐陰陽痿不起﹐積有十年﹐癢濕﹐小便淋瀝﹐溺時赤時黃﹐服此藥養性益气力﹐令人健﹔合陰陽陰痿不起﹐起而不堅﹐堅而不怒﹐怒而不決﹐入便自死﹐此藥補精益气力﹐令人好顏色肌白方。完縱容

菟絲子蛇牀子

五味子遠志

續斷杜仲各四分右七物搗篩﹐蜜和爲丸﹐丸如梧子。平旦服五丸﹔日再長跪東向面﹐不知藥異至七丸。服之卅日知﹐五十日陰陽大起﹐陰弱加蛇牀子﹐不怒加遠志﹐少精加五味子﹐欲令洪大加縱容﹐腰痛加杜仲﹐欲長加續斷。所加者倍之。年八十老公服之如卅時﹐數用有驗。無婦人不可服﹐禁如常法。

「遠志丸。治男子七傷陰痿不起方。續斷四兩

署預二兩遠志二兩

蛇牀子二兩完縱容三兩

右五物下篩﹐和雀丸如豆。旦服五丸﹐日二﹐百日長一寸﹐二百日三寸。」

《銀驗方》云「益多散。『女子臣妾再拜上書皇帝陛下﹐臣妾頓首頓首﹐死罪死罪。愚聞上善不忘君﹐妾夫華浮年八十房內衰﹐從所知得方。方用﹕生地黃洗薄切一廿﹐以淸酒漬﹐令浹。浹乃千搗爲屑十分

桂心一尺準二分

甘艸五分

炙術三分

幹柒五分凡五物﹐搗末下篩治合後食﹐以酒服方寸匕﹐日三。『華浮合此藥﹐未及服之﹐沒故。浮有奴﹐字益多﹐年七十五﹐病腰屈發白﹐橫行傴僂。妾憐之﹐以藥與益多﹐服廿日腰申﹐白髮更黑﹐顏色滑澤﹐狀若卅時。妾有婢﹐字番息﹑謹善二人﹐益多以爲妻﹐生男女四人。益多出飲酒﹐醉歸﹐趣取謹善。謹善在妾傍臥﹐益多追得謹善﹐與交通。妾覺﹐偸益多﹐气力壯﹐動又微異於他男子。妾年五十﹐房內更開﹐而懈怠不識人﹐不能自絕斷女情﹐爲生二人。益多與妾﹑番息等三人合陰陽無極。時妾識恥與奴通﹐卽煞益多﹐折脛視中﹐有黃髓更充滿﹐是以知此方有驗。陛下禦用膏﹐髓隨而滿﹐君宜良方。臣妾死罪﹐稽首再拜以聞。』」

《糕要方》云「療丈夫欲健房室﹐百倍勝常﹐多精益气﹐起陰陽﹐得熱而大方。蛇牀子二分

菟絲子二分巴戟天皮二分

內縱容二分遠志一分去心

五味子一分防風一分已爲上散。酒服半錢許﹐廿日益精气。」

葛氏方﹕「治男陰痿女陰閉無復人道方。完縱容

蛇牀子遠志

續斷菟絲子各一兩搗末酒服方寸匕﹐日三。」又云「若平常自彊就接便弱方。蛇牀子

菟綫子末酒服方寸匕﹐日三。」耆婆方云「治陰痿方。局杞

昌蒲

菟絲子各一分合下篩﹐以方寸匕服﹐日三﹐堅彊如鐵杵。

又方﹕早旦空腹溫酒內好蘇飲之。又方﹕單末蛇牀子酒服之。」蘇敬

《本艸注》云「陰痿﹐署預日幹搗篩爲粉食之。」

新羅法師流觀《祕密要術方》云「大唐國滄州景城縣法林寺法師惠忠傳曰﹐法藏驗記曰﹕日如來爲利眾儲此方﹐眾生不覺不願﹐是以無周知。龍樹馬嗚難說佛教之日才恆此藥﹐卽傳沙門。沙門不傳。因無有世間﹑利王王西天竺國之時﹐東婆臺人名阿蘇﹐髙尺有二寸﹐乘風飛來﹐獻十二大願三秀祕密要術方。王龔視儲旨﹐藥師如來教諭儲也。王好斯治術﹐乃得驗﹐歷數之。外更承廣運封十六大國禦百萬妃。妃各爲芳約﹐悅一適勝﹐莫兩心姦﹐魏魏乎徳﹐蕩蕩乎仁﹐千金莫傳。新羅法師祕密方云﹕『八月中旬﹐取露蜂房。置平物迫一宿﹐宿後取內生絹袋﹐懸竿陰漧十旬限﹐後爲妙藥。夫望覆合時﹐割取錢六枚許﹐內請塡甕﹐煎過黑炭成白灰﹐卽半分內溫酒吞﹐半分內乎以唾和塗。自本迄末﹐塗了俄幹。幹了覆合任心服﹐累四旬漸皎驗﹐終十旬調體了﹐迄終身無損有益﹐福徳復萬倍﹐气力七倍﹐所求皆得﹐無病長命﹐盛夏招冷﹐隆冬追溫﹐防邪气不遭﹐所謂增益之積。縱廣各百八十銖﹐彊如鐵錘﹐長大三寸﹐尿﹝屎﹞自成香﹐縮之器男女神心敏﹐耳聰目明﹐口鼻气香。若求彊者內溫酒常吞﹐求長者塗末﹐求大者塗周。服中禁忌﹕大桌大悅大驚大怨大阪汗奔洪流危髙五辛董冷生菜醉酒。』」今案﹕旣有彊陰之方﹐豫可儲痿頓之術。

葛氏方云「欲令陰痿弱方。取水銀﹑鹿茸﹑巴豆﹐雜搗末和調﹐以眞麋脂和﹐傳莖及囊帛苞之。若脂彊以小麻油雜煎﹐此不異閹人。今案﹕單末水銀塗之。又方﹕灸三陰交穴﹐使陽道衰弱。」今案﹕此穴在內踝上八寸。

蘇敬《本艸注》云﹕【「麋脂不可近丈夫陰。」陶景《本艸注》云﹕】「芰實被霜之後﹐食之令陰不彊。」

玉莖小【第廿七】

《玉房指要》云「治男子令陰長大方。柏子仁五分

白斂四分白術七分

桂心三分附子二分右五物爲散﹐食後服方寸匕﹐日再﹐十日廿日長大。」《玉房祕訣》云「欲令男子陰大方。蜀椒

細辛

肉縱容凡三味分等治下篩﹐以內狗膽中懸所居屋大卅日﹐以磨陰﹐長一雨。」

玉門大【第廿八】

《玉房指要》云「令女玉門小方。硫黃四分

遠志二分爲散﹐絹囊盛著玉門中﹐卽急。又方﹕硫黃二分

蒲華二分爲散﹐三指撮著一升湯中﹐洗玉門﹐廿日如未嫁之僮。」

《錄驗方》云「令婦人陰急小熱方。靑木香二分

山茱萸四分凡二物爲散﹐和唾如小豆﹐內玉門中﹐神驗。」

少女痛【第廿九】

《集驗方》云「治童女始變交接陽道違理﹐及爲他物所傷血流不止方。燒亂髮並靑布末爲粉﹐粉之立愈。又方﹕以麻油塗之。又方﹕取釜底墨斷葫磨以塗之。」

《千金方》云「治小產嫁痛方。烏賊魚骨二枚﹐燒爲屑﹐酒服方寸匕﹐日三。又方﹕牛膝五兩﹐以酒三升煮再沸﹐去滓﹐分三服。」

《玉房祕訣》云「治婦人初交傷痛積日不歇方。甘艸二分﹐芍藥二分﹐生薑三分﹐桂十分﹐水三升煮三沸﹐一服。」

長婦傷【第卅】

《玉房祕訣》云「女人傷於夫﹝交﹞陰陽過﹐患陰腫疼痛方。桑根白皮切半升

漧薑一兩桂心一兩

棗廿枚以酒一斗煮三沸﹐服一升﹐勿令汗出當風。亦可用水煮。」

《集驗方》云「治女子傷於丈夫﹐四體沈重﹐虛吸頭痛方。生地黃八兩

芍藥五兩香豉一升

蔥白切一升生薑四兩

甘艸二兩各切﹐以水七升煮﹐取三升﹐分三服。不瘥﹐重作。」

《千金方》云「治合陰陽輒痛不可忍方。黃連六分

牛膝四分甘艸四分右三味水四升煮﹐取二升﹐洗之﹐日四。」劉涓子方云「女人交接輒血出方。桂心二分

伏龍肝三分二味酒服方寸匕﹐日三。」

