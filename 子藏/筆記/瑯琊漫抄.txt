瑯琊漫抄﹝明﹞不著撰人

太祖髙皇帝生於盱眙縣靈迹鄕土地廟。父老相傳云﹐生時夜晦﹐惟廟有火光﹐明日廟移置東路。至今所生地﹐方圓丈許不生艸。

和州城隍廟額曰「敕封承天鑑國司民靈護王。」問之鄕老云﹐太祖渡江﹐神頗著異﹐故特賜封號。今加封誥﹐猶存錦幖玉軸﹐﹝「猶存錦幖玉軸」﹐原無「存」字﹐「玉」字原作「王」﹐據明今賢匯說本﹑明朱當■﹝氵眄﹞國朝典故本補﹑攺。﹞其文云「帝王受天明命﹐行政教於天下﹐必有生聖之瑞﹐受命之符﹐此天示不言之妙﹐而人見聞所及者也。神司淑慝﹐爲天降祥﹐亦必受天之命﹐所謂明有禮樂﹐幽有鬼神﹐天理人心﹐其致一也。朕君四方﹐𨿽明智弗類﹐代天理物之道﹐實罄於衷﹐思應天命﹐此神所鑑而簡在帝心者。睠此名城﹐雄列江右﹐王師戾止﹐屢獲成功﹐非神相之﹐何以臻此﹖此必有超出於髙城深池之外者。﹝「此必有超出於髙城深池之外者」﹐原無「於」字﹐據明今賢匯說本﹑明朱當■﹝氵眄﹞國朝典故本補。﹞宜封曰﹕『承天鑑國司民靈護王』。靈則威加於顯著﹐護則福及於保綏﹐此固神之徳﹐而亦天之命也。司於我民﹐鑑於我國﹐享玆明祀﹐悠久無疆。主者施行。洪武二年正月日。」又頒降神像﹐聖旨可封云云。王冕服九旒九章﹐靑衣緋裳﹐緋蔽膝﹐緋白大帶﹐緋襪履。

太祖初渡江﹐至采石﹐駐薛嫗家﹐饑甚﹐坐谷籠架上﹐問嫗﹕「此何物﹖」對曰「籠牀。」烹鏾雞爲食﹐問﹕「何肉﹖」曰「鐓雞。」飯以大麥﹐曰「仁飯」。太祖默喜。蓋「龍牀」﹑「登基」﹑「人犯」﹐皆吉語也。天下旣定﹐召嫗賞之﹐至今有薛家窪云。

堯典曰「象恭滔天。」蔡注﹕「滔天﹐未詳。」按史記作「似恭慢天」﹐近是。蓋史遷去伏生輩未遠﹐必有所受也。諸葛孔明曰「滔慢則不能研精。」蓋滔與慢相通﹐古有是言也。

亳縣成湯禱雨臺﹐已淪入於河。﹝湯有天下﹐而禱雨桑林﹐不應臺猶在亳。﹝「不應臺猶在亳」﹐原無「亳」字﹐據明朱當■﹝氵眄﹞國朝典故本補。﹞殆後人假爲耳。﹞

成化丁未六月渡淮﹐時河淸一月餘﹐不以爲異。及經亳及太和渡黃河皆然。﹝「及經亳及太和渡黃河皆然」﹐「亳」字原作「毫」﹐據明歷代小史本攺。﹞今上之龍飛不偶然也。

北京功徳寺後宮像設工而麗。僧云﹕正統時﹐張太后嘗幸此﹐三宿乃返。英廟尙幼﹐從之遊﹐宮殿別寢皆具。太監王振以爲后妃遊幸佛寺﹐非盛典也﹐乃密造此佛。旣成﹐請英廟進言於太后曰「母后大徳﹐子無以報﹐已命裝佛一堂﹐請致功徳寺後宮﹐以酬厚恩。」太后大喜﹐許之。復命中書舍人寫金字藏經置東西房。自是﹐太后以佛及經在﹐不可就寢﹐遂不復出幸。當時名臣尙多﹐而使宦者爲此﹐可嘆也。

弘治戊申二月廿六日﹐浙東處州景寧縣北屏風山﹐有白馬成羣﹐首尾相銜﹐從牛首山迆邐騰空而去。是年﹐陜西天門開﹐人馬百萬自下而入。

成化丙午﹐嘉興巫者召仙降筆﹐問時事﹐以十二辰爲詩。次年﹐憲宗厭代。詩云「勸君莫讀相鼠詩﹐勸君莫歌飯牛辭。騎虎之勢不能下﹐狡兔三窟將焉之。神龍未遇困淺水﹐虺蛇鰍鱔爭雄雌。千金駿馬買死骨﹐神羊觸邪安所施。沐猴也作供奉官﹐鬭雞亦是五百兒。吠堯桀犬下陛走﹐牧豬奴戲令人嗤。」

晦翁先生稱陳子昂詩如自然之奇寶﹐但恨其不精於理﹐而自托於仙佛。然自三百篇後﹐一變而爲離騷﹐騷有遠遊諸篇﹐卽多仙怪矣。再變而爲漢賦﹐則入於誣妄。至於魏晉之四言﹑五言﹐則皆神僊歡樂之事矣。子昂效漢魏而作者﹐又何怪其托於仙佛也。

三皇本紀﹐系小司爲撰。其稱天皇﹑地皇﹑人皇各一萬八千歲﹐蓋本皇極經世書云「一萬八千歲而天開於子﹐又一萬八千歲而地辟於醜﹐﹝「又一萬八千歲而地辟於醜」﹐「於」字原作「丁」﹐據明今賢匯說本﹑明朱當■﹝氵眄﹞國朝典故本攺。﹞又一萬八千歲而人生於寅。」此卽三皇之歲數﹐而本紀乃附會爲之耳。經世蓋自古相傳之數也。

瑞安髙世則墓有穹碑一通﹐吳中太湖石所礱﹐碑陰鋸紋朗朗而欹。聞宣徳間永嘉黃少保淮葬父﹐鋸其半爲神道碑。鋸且盡﹐髙之裔孫某於曰「相公取之薄矣。」黃問故﹐髙曰「恐後人復欲鋸耳。」黃默然。

浙江錢尙書治第時﹐多役鄕人﹐而磚甓亦取給於彼。一日有老傭後至﹐錢責其慢﹐對曰「某擔自黃翰林墳﹐墳遠﹐故遲耳。」錢益怒。老傭徐曰「黃家墳故某所築﹐其磚亦取自舊冢中﹐無足怪者。」此事與髙絕相類﹐可以爲戒也。

天順間﹐桂廷珪者﹐嘗館於錦衣門達家﹐刻私印曰「錦衣西席」。後松陵驛丞甘某﹐洗馬江朝宗之壻﹐印曰「翰林東牀」。一時傳笑﹐以爲的對。

弘治元年﹐都禦史馬文升奏令南京科道點閘大小教場操軍﹐﹝「點閘大小教場操軍」﹐「點」字原作「默」﹐據明紀錄匯編本﹑明朱當■﹝氵眄﹞國朝典故本攺。﹞禦史張昺﹑給事中周紘旣往點﹐﹝「給事中周紘旣往點」﹐「紘」字原作「弦」﹐據明紀錄匯編本﹑明朱當■﹝氵眄﹞國朝典故本攺。﹞亡伍者十之三。主帥成國公朱儀及太監陳祖生﹑蔣琮恐甚﹐因摭拾掩飾。朝廷命二人回話﹐乃直述所以﹐其事之醜益暴白矣。事下兵部﹐覆奏解之﹐有命補外。太宰王公恕上章救之﹐不允﹐科道復力諍之﹐乃得調京首領。

左傳曹人請於晉﹐晉侯曰「吾歸而君﹐則歸曹伯者晉也。」胡傅曰「其言自京師﹐王命也。」則歸晉君而以累乎天王﹐理固然乎﹖春秋聖人之筆也﹐其詞嚴﹐其義博。曹伯之初執也﹐﹝「曹伯之初執也」﹐「曹」字原作「晉」﹐據明朱當■﹝氵眄﹞國朝典故本攺。﹞書曹伯歸於京師﹐﹝「書曹伯歸於京師」﹐原無「書」字﹐據明今賢匯說本﹑明朱當■﹝氵眄﹞國朝典故本補。﹞善之也。斯時也﹐天王因其執﹐聲其罪而討之﹐晉𨿽不臣﹐其誰不服﹖以是而號令天下﹐其爲東周乎﹖緩至一年有奇不決﹐而後晉得以歸之﹐則是天王與晉以操縱之權也。其曰「歸於京師」﹐又曰「歸自京師」﹐若晉之京師矣。王之所以不王﹐臣之所以不臣﹐一言盡之。嗚呼微矣﹗

世傳毛寶放龜﹐寶被溺﹐龜爲之渡。按寶傳﹐寶爲符堅裨將所逐﹐溺河死。寶先曾畜白龜﹐後放之河。寶溺時﹐養龜人亦墮水﹐若履石上。旣渡﹐視之﹐乃向所養龜也﹐長已五六尺。謂寶誤矣。

桓彜忠於晉室﹐子溫及孫玄謀篡﹐﹝「子溫及孫玄謀篡」﹐「篡」字原作「纂」﹐據明今賢匯說本﹑明朱當■﹝氵眄﹞國朝典故本攺。﹞史分爲兩傳﹐固當。而桓謙﹑桓振諸人﹐皆叛賊﹐不應亦列桓彜傳中。﹝「不應亦列桓彜傳中」﹐「桓」字原作「衝」﹐據明今賢匯說本攺。﹞

憲廟時﹐太監阿醜善詼諧﹐每於上前作院本﹝雜劇也﹐﹞頗有方朔譎諫之風。時汪直用事﹐勢傾中外。醜作醉人酗酒﹐一人佯曰「某官至。」酗罵如故。又曰「駕至。」酗亦如故。曰「汪太監來矣。」醉者驚迫帖然。傍一人曰「天子駕至不懼﹐而懼汪直﹐何也﹖」曰「吾知有汪太監﹐不知有天子也。」自是直寵漸衰。直旣去﹐黨人王越﹑陳鉞尙在﹐﹝「黨人王越陳鉞尙在」﹐「越」字原作「鉞」﹐據明今賢匯說本及明史卷三０四宦官傳一攺。﹞醜作直持雙斧趨蹌而行﹐或問之﹐答曰「吾將兵﹐惟仗此兩鉞耳。」問鉞何名﹐曰「王越﹑陳鉞也。」後二人以次坐謫。保國公朱永掌十二營﹐役兵治私第。醜作儒士誦詩﹐因髙吟曰「六千兵散楚歌聲。」一人曰「八千兵散。」爭之不已。徐曰「爾不知耶﹖二千在保國公家蓋房。」於是憲廟密遣太監尙明察之。保國卽撤工﹐賂尙明得止。成化末年﹐刑政頗弛﹐醜於上前作六部差遣狀﹐命精擇之。旣得一人﹐問其姓名﹐曰「公論」。主者曰「公論如今無用。」次一人﹐問其姓名﹐曰「公道」。主者曰「公道亦難行。」最後一人曰「胡塗」﹐主者首肯曰「胡塗如今盡去得。」憲宗微哂而已。

閣老保定劉公屢爲臺諫所論﹐而上寵眷不衰﹐人因稱爲「劉綿花」﹐謂轉彈轉可用也。

成化辛丑﹐宿州奏一婦人自脇下生一男。弘治攺元戊申﹐余按宿﹐召視之﹐八歲矣﹐名佛記兒﹐是黃醫官之甥。先是母娠時﹐脇腫如癰。比就褥﹐母昏暈不知﹐比蘇﹐視脇已平﹐痏甫合﹐乃知脇下生也。子狀貌頗磊落﹐鼻上一痣﹐黑而大。余意此決非聖賢﹐它日或作一髙僧耳﹐蓋誕之異也。

子賤墓在壽州南﹐孫叔敖有祠﹐亦在安丰塘上。﹝「子賤墓在壽州南孫叔敖有祠亦在安丰塘上」﹐原脫「南孫叔敖有祠亦在」八字﹐據明今賢匯說本補。﹞

虹縣靈璧抵河南﹐約千餘里﹐直河無水﹐云是隋煬帝積黍行舟處。﹝「云是隋煬帝積黍行舟處」﹐「黍」字原作「水」﹐據明今賢匯說本﹑明朱當■﹝氵眄﹞國朝典故本攺。﹞

靈璧縣北齊眉峯﹐道傍有石嶙峋﹐立臥偃側﹐二十餘里。其色黑潤可愛﹐土人稱爲「活石」。問之﹐曰「近有人掘歸卽死﹐至今莫敢犯者。」蓋亦偶有他傷耳﹐非石也。

春秋書鸜鵒來濟﹐下書昭公出奔。宋史宜書杜鵑鳴於天津橋﹐下卽書以王安石爲羣牧判官。

世傳臣見君呼萬歲﹐自漢武登嵩山﹐聞山呼萬歲者三﹐遂爲臣祝君故事。按優旃傳曰「秦始皇置酒﹐有頃﹐殿上呼萬歲。」﹝「有頃殿上呼萬歲」﹐原無「頃」字﹐據明今賢匯說本補。﹞則萬歲之呼﹐自秦已有之矣﹐﹝「自秦已有之矣」﹐「秦已」原作「亡秦」﹐據明朱當■﹝氵眄﹞國朝典故本攺。﹞但無山呼字耳。

永嘉閨婦﹐以靑梅雕剜脫核﹐鏤以花鳥﹐纖細可愛。以手擘之﹐玲瓏如小盒﹐闔之復爲梅﹐謂之梅籃。李太白詩云「珍盤薦雕梅。」豈卽梅籃歟﹖

南京朝陽門外﹐天晴微云﹐忽雷擊死數人﹐惟灰燼﹐乃守蘆席老卒。問之人云﹐是輩惟務戕忍取良人財物者。

弘治元年﹐淮水淸。舟人曰「昔黃河自戈河入﹐今戈水塞矣﹐故淸。」三年春﹐至淸河﹐其流渾﹐與昔淮水同﹐而淮水反淸﹐此亦天地河源之一變也﹐不知有何災祥﹐漫識之。

懷遠縣人云﹐黃河合淮時﹐沿河受害者多。今𨿽無水害﹐則槪縣荒落﹐居民蕭然矣。殆气候使然。

山西鐵冶鑄火盆面洗之類﹐出鑪﹐乘紅刷以膽礬水﹐作生銅貨之﹐受欺者多矣。

成化間﹐太監王髙執守自重﹐嘗休沐居慶壽寺﹐時有兵部尙書者﹐不欲言其名﹐往謁之﹐與侍郎某先後出部﹐各紿以他往。﹝「各紿以他往」﹐「紿」字原作「詒」﹐據明今賢匯說本﹑明朱當■﹝氵眄﹞國朝典故本攺。﹞已而偕集門下﹐進退惶恐﹐而都禦史王越﹑戶部尙書陳鉞亦在。﹝「戶部尙書陳鉞亦在」﹐「鉞」字原作「越」﹐據明今賢匯說本﹑明紀錄匯編本及明史卷一一七卿年表一攺。﹞髙久不出﹐使主僧將命曰「請諸公拜佛。」眾相顧不敢違﹐越笑而倡之﹐甫拜﹐而髙出曰「諸公今日富貴﹐皆前世所積﹐非佛力而何﹖」蓋誚其非有徳學所致也。旣而﹐揖諸公坐﹐髙曰「昔王振用事﹐六卿多通私謁﹐人以爲擅權。今諸公見訪﹐安知外人不議髙邪﹖且諸公訪髙﹐不知以髙爲何如人﹖」兵部曰「公眞聖人。」髙驚訝作色曰「大而化之之謂聖﹐孔子尙曰『則吾豈敢』﹐髙何人﹐而敢謂聖人﹖」辧之亹亹將百言﹐眾惴不能出气。髙旣卒﹐諸公相次以事敗。﹝「諸公相次以事敗」﹐「事」字原作「是」﹐據明今賢匯說本﹑明歷代小史本攺。﹞

聞見錄載呂文靖致仕﹐居鄭。範文正出爲陜西河東宣撫使﹐過鄭﹐呂問曰「參政出使何也﹖」文正曰「某在朝無補﹐圖報於外耳。」呂笑曰「公誤矣。公旣跬步去朝廷﹐豈能了事﹖」文正撫然有悔意。夫文正之出﹐所謂直道事君者也﹐其出處必自有見﹐豈必因呂文靖之言始悔耶﹖文靖任術數﹐以是問公﹐公不敢直斥﹐故云然。若出而有悔﹐烏足爲文正哉﹗

論衡辧史傳訛謬﹐若禹母含薏苡而生﹐卨以含燕而生﹐伊尹由空桑生﹐稷以巨人迹而生﹐又若堯使羿射日﹐魯襄麾戈反日﹐孔子預知秦王上我堂﹐秦實未曾至魯﹐凡此類﹐歷歷辧正﹐眞可以鍼盲聾破邪妄。至以毒爲太陽熱气﹐又謂太陽火气常爲毒﹐則謬甚矣。蓋熱自能熯物﹐太陽寧有毒耶﹖又甚至於譏訕孔孟﹐欲廢祭禮﹐則又天地間之罪人也。

世以史記趙氏孤兒作雜劇﹐是以雜劇爲史記也。史遷好摭拾不經之言爲傳﹐不怪其然也。又或辧其有無者﹐噫﹐不足辧也。經曰「趙盾弒其君。」則盾固未嘗殺於靈公也。盾之善終﹐又何嘗死於屠岸賈也。史之言﹐不足信者多。

○洛書古圖

○蔡先生新圖

蔡先生作洪範方圖﹐自是正理﹐其圓圖與洛書全不同。且洛書以一數居下﹐屬水﹐後天爲坎﹐配冬至﹐圓圖配自九九﹐尙未大謬。八數居東北﹐後天屬良﹐配立春﹐而圓圖以二配之。二﹐死數也﹐陰之陰也﹐以配立春﹐斷乎難矣。三居左正東﹐屬震﹐配春分﹐與圓圖偶合。四居東南﹐屬巽﹐配立夏﹐圓圖止合其半。五居中﹐後天無定屬﹐所以無定位﹐運四時﹐根五行﹐今圓圖以屬夏至之半。六居西北﹐屬金﹐後天曰幹﹐於時爲立冬﹐圓圖以立秋﹑夏至各當其半。七居正西﹐後天屬兌﹐當配秋分﹐圓圖止合其半﹐七七以下始分屬之。九數居正南﹐屬火﹐後天爲離﹐配夏至﹐圓圖以配冬至﹐殆與洛書本圖相反矣。一者﹐數之始﹐乃气之始﹐而以屬冬至。二者﹐陰之純﹐於後天屬坤﹐洛書位於西南﹐於時爲立秋﹐故八卦九章相爲表裏。以後天圖配洛書﹐則四時無不順﹐七十二候無分毫加損﹐亦天地生成之妙也。術家有遁甲﹐想亦是古書﹐其配合最不差﹐而避五不用﹐﹝「而避五不用」﹐「用」字原作「行」﹐據明今賢匯說本攺。﹞豈蔡先生以其術家而忽之邪﹖

此蔡先生所作也。先生非不精詳校勘﹐但一時失於虛五﹐遂至舛謬如此﹐後生非敢致喙先哲﹐考之於古﹐覺得未穩﹐姑錄以俟再講。

九九之數﹐八十一也﹐虛五九位﹐七十二也。虛五則一數爲一候﹐四時分而七十二候周矣。新圖以多數配少數﹐故不合。又順數以定四時﹐於本圖又相背馳耳。若然﹐則八卦九章﹐何以相表裏﹖

禹會封在塗山西南二十里許﹐土地平衍﹐相傳爲禹會諸侯處。

塗山頂有銀杏一株﹐大可數百圍﹐不知年矣。

汪氏老母居於皇覺寺側﹐﹝「汪氏老母居於皇覺寺側」﹐原無「覺」字﹐據明今賢匯說本﹑明歷代小史本補。﹞酒媼也。髙皇側微時﹐受其恩多﹐故以其子孫主陵署。﹝「故以其子孫主陵署」﹐「署」字原作「戶」﹐據明今賢匯說本﹑明朱當■﹝氵眄﹞國朝典故本攺。﹞劉氏﹐恩人墳主之妻也﹐趙氏干娘﹐髙皇義父之妻也﹐並世襲指揮。

吳官童﹐譯使也﹐正統十三年使虜﹐拘爲奴。十四年﹐英廟蒙塵﹐官童聞之泣。方爲人牧放﹐適也先至﹐叩馬以故諭之。久之﹐也先下馬曰「爾識若君邪﹖」官童曰「我君豈有不識者﹗」於是令從者引見上﹐上曰「吳某至﹐吾無憂矣﹗」相對泣。官童因告也先﹕「吾中國爲君者甚眾﹐失一君﹐復立一君﹐執之何爲﹖」時英廟與也先不曾相見﹐蓋未有定其禮者。官童復以理諭也先曰﹕﹝「官童復以理諭也先曰」﹐「理」字原作「禮」﹐據明今賢匯說本﹑明紀錄匯編本攺。﹞「爾每某年來朝﹐受某賜﹐某年又受某賜。爾亦臣也﹐豈可爲賓主禮﹗」也先設五拜稽顙﹐復進膳﹐英廟飲而賜其餘﹐也先飲之﹐如是者三。也先以車載其妹爲英廟配﹐問於官童﹐童曰「焉有萬乘君而爲胡婿邪﹖後史何以載﹖」卻之﹐則拂其情﹐乃紿之曰﹕﹝「乃紿之曰」﹐「紿」字原作「詒」﹐據明紀錄匯編本﹑明朱當■﹝氵眄﹞國朝典故本攺。﹞「爾妹朕固納之﹐但不當爲野合﹐待朕還中國﹐以禮聘之。」也先乃止。又選胡女數人薦寢﹐﹝「又選胡女數人薦寢」﹐原無「胡」字﹐據明今賢匯說本﹑明朱當■﹝氵眄﹞國朝典故本補。﹞復卻曰「畱俟他日爲爾妹從嫁﹐當並以爲嬪禦。」也先益加敬。英廟復辟二年﹐有哈哈者來朝﹐英廟在虜時舊隸也。英廟令官童問曰「也先何失信邪﹖曩時許以妹並從人嫁我﹐今皆安在﹖」對曰「某年來﹐被石彪殺其從而納其妹矣。」英廟叱曰「豈有玆事﹖」復戒曰「此言止三人知﹐敢泄者磔之。」彪之反狀旣明﹐而英廟疑之﹐亦有在矣。

吳官童歸自也先﹐系錦衣衛獄。景泰元年﹐胡人攻城急﹐石亨乃謀於上曰「得吳官童﹐可以計退。」詔出見之﹐上釋其械﹐問曰「爾能退此胡否﹖功成賞以侯。」對曰「能。」賜易新衣﹐押至石營﹐石曰「吳先生至﹐吾無憂矣。」官童乃逐一驢﹐戴破帽﹐手持臠肉﹐直撞入達圍﹐胡得之﹐以送於主者﹐官童乃番語云「吾某村人﹐吾母有病﹐入城買肉啖之﹐執我何爲﹖」復曰「我非與爾等有鄕情﹐吾固不言﹐言之﹐吾君必見殺。我聞中國已有檄召四方兵至矣﹐某日潛至爾地剿老營﹐爾尙守此何爲﹖某日又當出戰。吾非有鄕情﹐不言﹐言之祇自害耳。」虜聞言﹐始有退志﹐然後亨以火器擊之﹐圍遂解。蓋亦所謂先聲者也﹐石殆得之矣。由是官童以口舌至都督僉事﹐英廟復辟﹐進大都督﹐坐南京兩府。

嘗讀韓子三上宰相及代張藉書﹐固愛其文﹐而心竊鄙其事。及蘇老泉上田樞密書﹐固不能無求也。二人之文﹐足以傳世﹐故人皆及見之﹐下此﹐不知乞憐之辭幾千百億萬也。漢時此類文字絕少﹐逮宋盛時﹐此風未息﹐故程明道對韓持國云「惟不求而得﹐則求者不至。」﹝「則求者不至」﹐原脫「至」字﹐據明今賢匯說本﹑明朱當■﹝氵眄﹞國朝典故本補。﹞豈上之人有以來之邪﹖國初至今﹐士稍有立者﹐﹝「士稍有立者」﹐「稍」字原作「少」﹐據明今賢匯說本﹑明朱當■﹝氵眄﹞國朝典故本攺。﹞皆以此爲恥﹐謂能韓能蘇之文章者﹐肯爲之乎﹖

站船用粉塗地﹐然後加彩﹐髙皇聖制也。南京功臣廟畫壁﹐與陳漢大戰﹐髙皇乘白船﹐友諒紅船。旣平漢﹐命以紅船入﹐遞運裝囚﹐白者加彩﹐載使臣。亦守廟相傳之言﹐或有此事。但近時所乘﹐皆無所謂白者矣﹐惟北方尙有此制。

予在家時﹐聞王僉憲華死於溫。察院對院有樟榕樹﹐蓋三四百年物。王先夢人謂曰「我張容也﹐幸與公同往。」心竊疑之。次早見樹有火﹐益怪﹐令斵一鐵牌﹐列其銜﹐塡以朱砂﹐﹝「塡以朱砂」﹐「以」字原作「其」﹐據明今賢匯說本﹑明朱當■﹝氵眄﹞國朝典故本攺。﹞以鐵鎖並樹縛之。明日病﹐遂昏亂半月死﹐死時樟榕卽倒。予聞之﹐甚異﹐及至溫﹐所謂樟榕固無恙﹐而偃倒乃傍樹也。然則傳言可盡信邪﹖

謝靈運送孔令詩﹕「季秋邊朔苦﹐旅雁違霜雪。淒淒陽卉肥﹐皎皎寒潭潔。」上二句見孔令避地之意﹐三句諭時﹐四句美孔﹐賦而比也。「在宥天下理﹐吹萬羣芳悅」﹐詩意微婉﹐諭宋公尢妙。

宋義事楚懷﹐而逆料項梁之亡敗﹐若辧黑白﹐可謂知而明矣﹐所以自處則未也。夫人情有眞僞﹐王霸是也。王者殺一不辜而得天下﹐不爲﹐伯者則不之顧矣。王伯眞僞﹐在爲人臧否耳﹐而項梁爲人臧乎否乎﹖使宋義一時知其眞爲復楚﹐而羽復何如其人也﹖羽固勝﹐梁能兀兀久處人下乎﹖能眞知父子君臣倫理者乎﹖﹝「能眞知父子君臣倫理者乎」﹐「父子」二字原作一「學」字﹐據明今賢匯說本﹑明朱當■﹝氵眄﹞國朝典故本攺。﹞能至死不變乎﹖人人知其不能也。其所以立楚懷﹐又因人之言而假以服眾耳。使懷王可事﹐則勸其去而別圖。或不可事﹐亦必勸以自圖﹐毋陷虎口﹐不聽則遁去以避禍﹐是亦不待智者可以能之。而乃並其身與懷王就戮﹐智者固如是哉﹖或曰﹕宋義與項氏合﹐而不以言爭於懷王﹐則失事君之忠。以勸項氏立懷王者﹐義也。今言而不聽﹐當明告懷王曰「昔項氏所以立王者﹐聽臣之言耳。今不聽﹐王必不能久矣。」﹝「王必不能久矣」﹐原無「王」字﹐據明今賢匯說本補。﹞而後去之﹐豈不兩全﹗

於少保之死﹐人皆曰徐武功害之。然當時易太子﹑錮南城﹐非少保而何﹖及景皇帝病亟﹐實欲迎襄府﹐但事未決。而中宮猶豫間﹐事泄﹐乃爲內豎曹吉祥傳播﹐因起張﹑石之謀。迎立憲宗乃出眾議﹐實非少保意也。憲宗但知有請章﹐遂復其官與官其子﹐然當時廢太子﹐而今立之﹐豈其本心哉﹖然其功復社稷﹐足以寬其誅。但當時張﹑石輩皆武臣﹐不能顯暴其昔日無君之惡﹐而猝然殺之﹐武功又不能辧正﹐故今之議紛紛然。大槪廢太子一事﹐凡署事者皆當誅﹐豈獨少保哉。但少保最得君﹐從違惟順指﹐故其罪爲獨深。當時惟範廣之死爲無辜﹐人至今惜之。

史記舜世紀曰「生生之具曰什器。」軍法曰「五人爲伍﹐十人爲什﹐共器具。」什物故云。又作「役者十人爲火」﹐則「火伴」﹑「家火」﹐皆當從「火」﹐從「夥」者非。

