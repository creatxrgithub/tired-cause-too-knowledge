論气明宋應星

論气序

﹝上缺﹞……性旣不可徑情告人﹐而登壇說法﹐引諭多方﹐又不能暢其所欲言。遂受儒家之攻﹐若寇仇然。然諸家攻之者﹐只言其端異﹐而朱晦翁始以四十二章﹐其言卻亦平實。槪之﹐此言一出﹐乃知讀內典者何嘗於文字之間一細心研究也。

大圓之內爲方﹐五萬里中凡重譯之可至者﹐其人出世而苦行精進﹐與入世而勘亂治民﹑佐使君臣﹐才徳皆相仿佛。至於語言文字之妙﹐必推中華居上座焉﹐是豈人之所爲哉﹗夫語言卽有神﹐然從來尊信﹐不於目睫之下﹐蓋夷視其人﹐則並其文字而忽之﹐此人情之固然也。𨿽然乾坤易簡之理﹐其兆端已無餘蘊矣。崇禎丁丑季夏月﹐奉新宋應星書於分宜學署。

形气化五章

天地間非形卽气﹐非气卽形﹐雜於形與气之間者﹐水火是也。由气而化形﹐形復返於气﹐百姓日習而不知也。气聚而不復化形者﹐日月是也。形成而不復化气者﹐土石是也。气從數萬里而墜﹐經歷埃蓋奇候﹐融結而爲形者﹐星隕爲石是也。气從數百仞而墜﹐化爲形而不能固者﹐雨雹是也。初由气化形人見之﹐卒由形化气人不見者﹐艸木與生人﹑禽獸﹑虫魚之類是也。

气從地下催騰一粒﹐種性小者爲蓬﹐大者爲蔽牛幹霄之木﹐此一粒原本幾何﹐其餘則皆气所化也。當其蓊然於深山﹐蔚然於田野﹐人得而見之。卽至斧斤伐之﹐制爲宮室囂用﹐與充飲食炊爨﹐人得而見之。及其得火而燃﹐積爲灰燼﹐衡以向者之輕重﹐七十無一焉﹔量以多寡﹐五十無一焉。卽枯枝﹑椔莖﹑落葉﹑凋芒殞墜漬腐而爲塗泥者﹐失其生茂之形﹐不啻什之九﹐人猶見以爲艸木之形。至灰燼與塗泥而止矣﹐不復化矣。而不知灰燼枯敗之歸土與隨流而入壑也﹐會母气於黃泉﹐朝元精於沍穴﹐經年之後﹐潛化爲气﹐而未嘗爲土與泥﹐此人所不見也。若灰燼塗泥究竟積爲土﹐生人豈復有卑處之域﹐滄海不盡爲桑田乎﹖

人身食艸木之實與禽獸之肉﹐不居然形耶﹖彊飯之人﹐有日啖豚肩與鬥粟﹐而腑臟燥結﹐甚至三日而通﹐量其所入﹐而度所出﹐百無一焉。形之化气﹐只在晝夜之間﹐𨿽由人身火候﹐足以攢族五行﹐而原其始初﹐則緣所食之物皆气所化﹐故復返於气耳。或曰﹕皆气所化﹐胡爲不俱化而猶存一分滓穢耶﹖此非形耶﹖曰﹕糞田而後﹐滓穢安在﹖其旨與灰燼之潛化又何以異乎﹖人身從空來﹐亦從空化。佛經以皮毛骨肉歸土﹐精血涕汗歸水﹐其亦見膚之義。開數百年古墓而視之﹐石槨而外有剩土余骸否﹖覆載之間﹐艸木之朽燼﹐與血肉毛骨之委遺﹐積月而得寸﹐積歲而得尺﹐積世而得尋﹐積運會而不知紀極﹐非其還返於虛無也﹐顓頊之丘陵。入土千仞矣。是故艸木之由萌而修暢﹐人與禽獸虫魚之自稚而壯彊﹐其長也﹐無呼吸之候不長。此卽離朱之善察﹐巧歷之窮推﹐不能名狀其分數﹐而況於凡民乎﹗故其消化而還虛﹐亦若是而已矣。形气二

形而不堅﹐气而不隱者﹐水火之體也。坎水爲男﹐布置道途﹐耕耘畎畝﹐貴臨賤役。在人耳目之前﹔離火爲女﹐正位宮中﹐隱藏奧室﹐見人而回避﹐此水火之情也。二者介乎形气之間﹐以爲气矣而有形﹐以爲形矣而實气。其與气相於化也﹐剎那子母﹐瞬息有無。是故形气相化﹐遲而微﹐而水火與气化﹐捷而著。气火相化﹐觀其竅於流爍電光﹐而不於傳薪之候。水气相化﹐觀其妙於密雲不雨﹐而不於沸釜之間。气火化疏﹐而水气化數﹐此又大陰大陽旋天遲速之義也。

人身五官百骸﹐天地全形具焉。魚無息而不食水﹐人無息而不食气。夫固有日飲數石﹐而小遺不過一升者﹐水入髒而化气也﹔有勺飲未進﹐而晚溲頻溢者﹐气入髒而化水也。有患痢之人﹐兩旬絕食而日糞盈混者﹐終日食淸淑之气﹐集於谷室﹐溫者不能化火﹐涼者不能化水﹐則窒滯如漚漿。見暵逢火﹐先化水而旋化气﹐气水相化﹐而實非形也。此倉公之所不能辧﹐而盲醫誤以爲腎腸之夙物也。夫近取諸身﹐而形气水火之道﹐思過半矣。形气三

有形之物﹐有化速與化遲者﹐何也﹖曰﹕化﹐視其生也。化之速者﹐其生必速﹔生之遲者﹐其化亦遲也。

匏瓜之爲物也﹐自淸明之初至於秋分之末﹐其藤虆﹑其葉蓬﹑其實枵然大﹔及其殞落而化也﹐亦以百八十日而返於無。杉檜之質﹐有經百年者﹐其化之至於淨盡﹐亦須百年﹔經五百年者﹐化之至於淨盡﹐亦五百年也。墓門之內﹐使彭殤合葬﹐壙中殤骨必先化﹐而彭骨必久延。猶之雛雞與母同入湯鑊中﹐雛已熟爛﹐而母雞皮肉方堅韌也。至於同一地穴﹐而陳人之身﹐有三年而朽者﹐有數十年而朽者﹐此由地脈蒸气盛衰不同之故。

譬之釜內烹雞﹐有熾薪者﹐數刻而熟﹔薪力微緩者﹐時久亦數倍也。然則蒸气盛者﹐卽百歲之人﹐葬入其中﹐三年盡矣﹐何以符所生久載乎﹖曰﹕蒸气盛而速朽者﹐非虛無之化﹐乃熔化之化。骨肉土泥混雜﹐必待百年而後虛無淨盡也。至人力不欲速朽者﹐灌以水銀﹐斂以珠玉﹐土中蒸气原避此數物而不相侵逼﹐不然﹐蓋藏之下﹐水火蒸气無尺寸不充到也。曰﹕殤子之柩﹐百年不葬﹐有化日乎﹖曰﹕不入土泥之中﹐合會混元蒸气﹐何由得化﹖焦尾之琴﹐其質非艸木乎﹐卽至今存可也。

曰﹕杉檜之木百年矣。爲人梁棟﹐又百年﹐其逢火與入土也﹐毋乃速化乎﹖曰﹕爲梁棟之時﹐未嘗生﹐何論化﹖準化必以生﹐此棟與梁逢火入土﹐卽百年少一日不能至於盡也。形气四

或問有形必化气﹐黃泉蒸化者﹐不借火燃﹐燃火成灰者﹐必待入泉而後化否﹖曰﹕其質有灰者﹐非地气蒸混﹐必無由化。艸木有灰也﹐人獸骨肉借艸木而生﹐卽虎狼生而不食艸木者﹐所食禽獸又皆食艸木而生長者﹐其精液相傳﹐故骨肉與艸木同其气類也。卽水中魚蝦所食滓沫﹐究竟源流﹐亦艸木所爲也。

若夫見火還虛﹐而了無灰質存者﹐則硃砂﹑雄雌石﹑硫黃﹑煤炭﹑魁﹑朴硝之類。此數物者﹐精意欲成金而形骸尙類石﹐天地眞火融結而成﹐而人間凡火迎合而化﹐不待頃刻而立見虛無本色也。彼水銀流自嫩砂﹐明珠胎於老蚌﹐此其無質與灰又不待言也。是故火生於木﹐其化物之功﹐有一星而敵地气之萬鈞﹐一刻而敵百年者。造化之妙﹐不可思議也。形气五

或曰﹕艸木生化之理﹐旣聞命矣﹐飛潛﹑動植而外﹐土石五金﹐居然形也﹐其終不化乎﹖亦有化有不化乎﹖

曰﹕土以載物﹐使其與物同化﹐則乾坤或幾乎息矣。劫盡之時﹐再作理會可也。沙與石﹐由土而生﹐有生亦有化﹐化仍歸土﹐以俟劫盡。深山之中﹐無石而有石﹐小石而大石﹐土爲母﹐石爲子﹐子身分量由虧母而生。當其供人居室﹑城池﹑道路之用﹐石工斫削﹐萬斛委余﹐盡棄於地﹐經百年而復返於土。故古今家國廢基﹐掘井及泉﹐見土而已﹐不見石餘也。其經火而裂爆者﹐化土又更速焉。若陶家合土以供日用﹐萬室之國﹐日取萬鈞而埏埴之﹐積千年萬年﹐而器末見盈﹐土未見歉者﹐其故胡不思也﹖蓋陶器以水火調劑而成﹐以見火失水而敗﹐敗仍歸土。人世祝融之爲災也﹐小者毫社﹐大者咸陽。經年陶穴所爲﹐頃刻還其故質。卽罌缶效煎煮之用﹐當其內者水枯﹐外者火盛﹐則此器去剛而還本色﹐機已動於介然之頃矣。是故由土而生者﹐化仍歸土﹐以積推而得之也。

至五金生化﹐又請縷析而辧之。其生希者﹐其化疏﹔其生廣者﹐其化數。土爲母﹐金爲子﹐子身分量﹐由虧母而生。大地鐵冶之生﹐十倍於鉛錫﹐鉛錫之生﹐兩倍於銅﹔銅冶所生﹐百倍於銀﹔銀礦所生﹐十倍於黃金。凡鐵之化土也﹐初入生熟鑪時﹐鐵華鐵落己喪三分之一。自是錘鍛有損焉﹐冶鑄有損焉﹐磨礪有損焉﹐攻木與石有損焉﹐閒住不用而衣銹更損焉﹐所損者皆化爲土﹐以俟劫盡。故終歲鐵冶所出億萬﹐而人間之鐵﹐未嘗增也。錒錫經火而損﹐其義亦猶是已。若夫白銀黃金﹐則火力不能銷損者。只可以生與耗求而化土還虛﹐以俟劫盡。凡銀爲世用﹐從剪斧口中捐者。積累絲忽﹐合成丘山。賤役淘釐錙者﹐只救三分之一。金之損也﹐以粘物之箔﹐而刮削化灰而取者﹐亦救三分之一﹐其二則俟淘沙開礦者之補足。此其大端也。夫不詳土石五金﹐而生化之理未備也。气聲九章

聲音之道微矣哉﹗物聲萬變﹐而人聲皆能效之。厲莫厲於燃炮﹐微莫微於調琴﹐樂莫樂於對語之鶯﹐悲莫悲於迎刃之豕﹐而宮商轉換﹐必曲肖焉。非得气之全﹐胡以然也﹖凡聲﹐喜聲從口﹐怒聲從鼻。鳥聲多喜﹐獸聲多怒。以神物言之﹐龍聲有喜而無怒﹐雷聲有怒而無喜。當其大喜大怒之至也﹐齒舌諸官皆靜息而聽命焉。

人物受气而生﹐气而後有聲﹐聲復返於气。是故形之化气也﹐以積漸而歸﹐而聲之化气也﹐在剎那之頃。人物之聲﹐卽出由臟腑﹐調由唇舌﹐然必取虛空之气參和而能成。若窒塞口鼻﹐外者不入而相和﹐內者卽升於齦齶之間﹐默喑而已矣。人身气海﹑命門﹐稟受父精母血﹐聲气大小短長﹐定於胎元﹐非由功力。禽獸同之。其嘯振山谷﹐則修士別有義理﹐非眾人之所知也。气聲二

盈天地皆气也。兩气相軋而成聲者﹐風是也。人气軋气而成聲者﹐笙簧是也。气本渾淪之物﹐分寸之間﹐亦具生聲之理﹐然而不能自爲生。是故聽其靜滿﹐羣籟息焉。及夫衝之有聲焉﹐飛矢是也﹔界之有聲焉﹐躍鞭是也﹔振之有聲焉﹐彈弦是也﹔辟之有聲焉﹐裂繒是也﹔合之有聲焉﹐鼓掌是也﹔持物擊物﹐气隨所持之物而逼及於所擊之物有聲焉﹐揮椎是也。當其射﹐聲不在矢﹔當其躍﹐聲不在鞭﹔當其彈﹐聲不在弦﹔當其裂﹐聲不在帛﹔當其合﹐聲不在掌﹔當其揮﹐聲不在椎。微芒之間一動﹐气之徵也。凡以形破气而爲聲也﹐急則成﹐緩則否﹔勁則成﹐懦則否。

蓋渾淪之气﹐其偶逢逼軋﹐而旋復靜滿之位﹐曾不移刻。故急衝急破﹐歸措無方﹐而其聲方起。若矢以輕擲﹐鞭以慢劃﹐弦以松系﹐帛以寸裁﹐掌以雍容而合﹐椎以安頓而親﹐則所破所衝之隙﹐一霅優揚還滿﹐究竟寂然而已。气聲三

或問﹕髙山瀑布﹐懸崖百仞﹐而激濺深澗之中﹐聞者驚魂喪魄﹐而敝甕欹側﹐覆水溝渠﹐不見有聲。其水同﹐其注同﹐而聲施異者﹐何也﹖曰﹕此所謂气勢也。气得勢而聲生焉。不得其勢﹐气則綏甚。豈惟飛泉而已﹐彼同一攻木也﹐斤鋸之聲﹐或雜軍市之喧﹐或合桑林之舞﹐至於持椎攻木﹐滅穎數寸﹐而移晷寂然﹐豈非勢有不立哉﹖剖金銀而效用﹐椎斧之下﹐何其砉然﹐而竭辦剪鑷之間﹐則功已奏﹐而微響未聞也﹐其義亦猶是也。方匠氏之遊刃與持斷也﹐勢至而气至焉﹐气至而天地之气應之。通乎斯理﹐而聲音之道思過半矣。气聲四

或問﹕撞鐘伐鼓﹐而其聲獨爲眾樂雄﹐此聲由金與革而生耶﹖抑由气也﹖曰﹕聆音鐘鼓﹐而聲音之道更難思議也。气本渾淪之物﹐莫或間之。當其懸鐘與漫鼓也﹐其中所涵之气﹐與其外所冒之气﹐相憶相思﹐有隔膜之恨焉。適逢撞伐﹐而急應之﹐呼大而應之以大﹐呼小而應之以小﹐呼疾而應之以疾也。使其聲不由气生也﹐張革地面﹐實土鐘中﹐何聲之有﹖制樂﹐聖人猶恐其气之不能達也﹐爲之分寸焉﹐使金革之質﹐厚以數倍﹐卽竭力撞伐而內外虛神不相應和﹐卽有聲也﹐不足聽聞矣。

曰﹕懸磬而擊之﹐其中未有涵﹐而其聲淸越﹐則又何也﹖曰﹕此渾淪之气﹐爲懸磬而界隔兩方﹐故從南擊而磬北之气應之﹐從東擊而磐西之气應之﹐猶之鐘鼓之義也。使聲由石生﹐而不由气應也﹐植磬依墻而擊之﹐其聲何似耶﹖气聲五

气透金革﹐而樂聲成焉。凡气之於物也﹐萬有皆從中而透外乎﹖抑有不透之時乎﹖

曰﹕气有透﹐有不透也。凡气者﹐水火元神之所韞結﹐而特不可以形求也。張革爲鼓﹐其木質原有竅焉。此不具論。卽範金而成器也﹐洪鑪之中﹐金已成水﹐而復返其眞﹐水火合精﹐乃就金形。鍾鎛之爲物也﹐五行之气﹐融會而成﹐透气諧聲﹐不爲八音之元韻哉﹖气之不透者﹐以水火之气會結於膚膜之間﹐一透而不復再透也。稻黍之粘者﹐制爲環餅﹐注水燃火而蒸﹐水火之气﹐業已及其外郭﹐而未達中扃﹐忽然絕薪止火﹐外熟內生﹐重入釜甑﹐揚薪注水而蒸之﹐卽薪盡於樵﹐水窮於汲﹐其中無復熟之候。以水火一往之气﹐堅固其外﹐而後者無由入也﹝雞子亦然﹐一滚不熟﹐而提起再煮﹐卽旬月﹐其黃不結﹞。和水埏泥而爲缶坯﹐取火意於睛日而漧燥之﹐水火會合﹐把持坯身﹐擊其外而內不應﹐未有聲也。速入陶穴親火﹐向者結礙之情﹐銷化而去﹐火精托體﹐土質易形﹐一擊而淸聲了韻﹐和合眾樂而無愧焉。是故天生五气﹐以有五行﹐五行皆有音聲。而水火之音﹐則寄托金土之內﹐此可以推五音口口已。气聲六

聖人制樂器﹐其形多圓而無方。其義何居﹖

曰﹕此卽聚气涵气之說也。中虛之气之應外也﹐欲其齊至而均集﹔一有方隅﹐則此趨彼息﹐此急彼緩﹐紛遊錯亂於中﹐而其聲不足聞矣。錘鉦張鼓﹐金革非有二質也。擊之枹之﹐其中央鏜然而爲宮商﹐其四沿硜然而爲角羽。蓋中則周圓虛應﹐而偏則三方之气不至。不惟不至也﹐其下近郭一方﹐已無气可應﹐故分響若是其昭昭也。且不惟鉦鼓而已﹐截竹爲簫管﹐使隅其中而方其孔﹐何和樂之有哉﹖又不惟簫管而已﹐門戶樞軸﹐以木軋木﹐木藏火性﹐火合气元﹐惟其樞圓轉而不方隅也﹐開闔之際﹐逼軋絲微之气而出焉﹐聲若鳳鳴﹐合於韶舞矣。故凡器不圓者﹐其聲多厲而不和﹐而人气所軋者爲尢甚。北狄西戎吹角與海螺而成聲﹐聲則甚矣﹐然非樂也。气聲七

向者沖气﹑界气而成聲﹐其說旣著明矣。矢及百步聲亦止此而已乎﹖曰﹕矢及百步﹐聲之過也必倍焉﹐特所衝地面無幾﹐故其聲不揚。衡炮而爇衝之﹐火力止於一里﹐而山谷傳聲十里焉。總之動气之故也。物之沖气也﹐如其激水然。气與水﹐同一易動之物。以石投水﹐水面迎石之位﹐一拳而止﹐而其文浪以次而開﹐至縱橫尋丈而猶未歇。其蕩气也亦猶是焉﹐特微渺而不得聞耳。

曰﹕炮聲從何出也﹖曰﹕陰陽二气﹐結成硝石﹑硫黃﹐此二者原有質而無質﹐所謂神物也﹐見火會合﹐急欲還虛而去。當其出也﹐努機發矢不足諭其勁﹐與疾虛空靜气沖逼而開﹐至無容身地﹐故其響至此極也。凡逼气而成聲也﹐差等有億萬焉。大至於西洋紅夷諸炮﹐細至於指揪茅戟﹐靜則气靜而皆無聲﹐動則气動而皆有聲也。搖箑之聲﹐非其細之至者﹖當其聞性不亂﹐耳根哄然﹐此可推於指揪之理矣。气聲八

或問﹕聲響之異﹐可以指數否﹖

曰﹕形聲一也﹐形萬變而不窮﹐聲亦猶之。集萬人面於此﹐而使畫工圖之﹐其形萬﹔集萬杯槃於此﹐而使樂工擊之﹐其聲亦萬也。人身聞性識神﹐其气系於膽﹐經遊於耳竅。聲之美惡﹐良知生而辧之﹐故聖人制樂以養之。

天地間聲有疏者﹑厲者﹐則必有婉者﹑和者﹔有龐者﹑嘩者﹑俗者﹐則必有淸者﹑理者﹑雅者﹔有驚懼怖畏者﹐則必有悅樂親暱者﹐有叱喝而不堪者﹐則必有噢咻而樂受者。吼鳴虎嘯﹐而怖畏生焉﹔睍睆嚶鳴﹐而悅樂動也。皆一身聞性具﹐而天地之聲因之﹐天地聲響具﹐而官骸之神亦感之也。

驚聲或至於殺人者﹐何也﹖曰﹕气從耳根一綫宛曲出而司聽焉﹐此气出入業其口鼻分官﹐窒則聾﹐棼則病﹐散絕則死。驚聲之甚者﹐必如炸炮飛火﹐其時虛空靜气受衝而開﹐逢竅則入﹐逼及耳根之气驟入於內﹐覆膽隳肝﹐故絕命不少待也。若夫琴瑟簫管﹐優焉遊焉﹐調焉誘焉﹐聞性悅樂而血气之和平由之。樂以治心﹐豈細故哉﹗气聲九

萬籟於何而起﹐於何而歸乎﹖

曰﹕受聲者﹐虛空是也﹔出聲者﹐噫气之風﹐人與禽獸昆虫之竅是也。藏聲於內﹐以待人巧軋之﹑擊之而後成者﹐眾器是也。稟乎地籟而鳴﹐一移其身而聲卽無者﹐蚯蚓之鳴春﹐促織﹑寒螿之鳴秋是也。肖形天地﹐而成腹腸與气海﹑喉舌﹐坐亦可鳴﹐飛走亦可鳴﹐寐而魂遊則無聲者﹐人與禽獸是也。形神俱妙﹐與道合眞﹐有無聚散﹐或气或形﹐天澤相交﹐密雲不雨﹐飛身其上﹐怒聲一振而云者爲雨﹐雲消雨散而神光寂然者﹐雷是也。气聲之道﹐過此以往﹐未必無知焉﹐而言盡於斯矣。水非勝火說四章

五行之內﹐生克之論生﹐水非勝火﹐見形察膚者然之。

夫由虛而有气﹐气傳而爲形﹐形分水火﹐供民日用。水與火﹐不能相見也﹐借乎人力然後見。當其不見也﹐二者相憶﹐實如妃之思夫﹐母之望子﹔一見而眞樂融焉﹐至愛抱焉﹑飲焉﹑敷焉﹐頃刻之間﹐復還於气﹐气還於虛﹐以俟再傳而已矣。是故杯水與束薪之火﹐輕重相若﹐車薪之火﹐與巨甕之水﹐銖兩相同。傾水以滅火﹐束薪之火亡﹐則杯水已爲烏有﹐車薪之火息﹐則巨甕豈復有餘波哉﹖水上而火下﹐金土間之﹐鼎釜是也﹐釜上之水枯渴十升﹐則釜下之火減費一豆。火上而水下﹐熨斗是也﹐斗上之火費折一兩﹐則其下衣襦之水漧燥十錢。水左而火右﹐罌缶是也﹐罌內之水消十分﹐則鑪中之火減一寸﹐鑪中之火不盡喪﹐則罌內之水不全消﹐此三者﹐兩神相會﹐兩形不相親﹐然而均平分寸﹐合還虛無﹐與傾水以滅火者同﹐則形神一致也。水藏泥壁之上﹐火爇於中庭﹐相去尋尺﹐非若鼎釜之有金爲媒﹐又非若傾水滅火之驟以形交也﹐兩形相望於微茫之間﹐火方謝薪而來﹐水卽辭泥而往。壁泥之水差重﹐則存其餘濕而滋﹐庭中之火較多﹐則後於燥壁乃燼﹐此其銖兩神合﹐非聖人不能定也。從釜之上﹐熨斗之下﹐罌缶之口﹐見郁攸焉﹐此相合還虛之兆也﹐少待則離朱不能見矣。從釜罌之介﹐側耳而聽之﹐如泣如慕﹐如歌如訴﹐此相合還虛之先聲也。漿無繼注﹐而炊者撤薪﹐則師曠不能聞矣。是故由大虛而二气名﹐由二气而水火形。水火參而民用繁﹐水火合而大虛現。水與火非勝也﹐徳友而已矣。水火二

塵埃空曠之間﹐二气之所充也。火燃於外﹐空中自有水意會焉。火空﹐而木亦盡。若定土閉火於內﹐火無從出﹐空會合水意﹐則火質仍歸母骨﹐而其形爲炭﹐此火之變體也。

水沾物於塵中﹐或平流於沼面﹐空中自有火意會焉。物之沾者﹐引之燥﹐池沼之或平或流者﹐使之不凝。若地面沈陰颼刮﹐鬲火气於尋丈之上﹐則水態不能自活﹐而其形爲冰﹐此水之窮災也。爇炭鑪中﹐四達之水气就焉﹐而炭燼矣。射日燃火於河濱﹐而冰形乃釋矣。水火三

或問﹕水火二气均平布空﹐宜亦均平附物也﹐乃金中似饒水意﹐而木內獨具火精﹐此非彰明較著者乎﹖其布空也﹐得毋似其托物乎﹖

曰﹕惟其附物之均平﹐而吾乃悟通於布气也。太淸之上﹐二气均而後萬物生﹔重泉之下﹐二气均而後百匯出。凡世間有形之物﹐土與金木而已。今夫以土倚土不得水﹐而以金倚土則水生﹐是金中有水也。以石磨石不得火﹐而以金擊石則火出﹐是金中有火也。

至於木生於地下﹐長於空中﹐當其斧斤未伐﹐霜雪未殘之時﹐所謂木之本來面目也。二气附麗其中﹐銖兩分毫﹐無偏重也。取靑葉而絞之﹐水重如許﹐取枯葉而燃之﹐火重亦如許也。及其斬根誅梗之後﹐懸於火上而不得燃者﹐其身火情水性正相銜抱而未離﹐不暇從朋於外至也。熾於日之中﹐火之側﹐風之衝﹐漸引水神還虛而去﹐而木方克燃。或火力未甚多﹐日光尙少射﹐風聲不頻號﹐水性去九而尙存其一﹐猶且鬱結而爲煙。焚木之有煙也﹐水火爭出之气也。若風日功深﹐水气還虛至於淨盡﹐則斯木獨藏火質﹐而烈光之內﹐微煙悉化矣。夫二气五行之說﹐至此而義類見矣。水火四

或曰﹕火待水而還虛﹐其義已著明矣。然火之灼也﹐其功出於風﹐而水無與焉﹐則何也﹖

曰﹕功非由風﹐由風所軋之气也。虛空中气﹑水﹑火﹐元神均平參和﹐其气受逼軋而向往一方也﹐火疾而水徐﹐水凝而火散﹐疾者﹑散者先往﹐凝者﹑徐者後從。當大塊之自噫與夫人力鼓鞲﹐搖箑與吹管也﹐涓滴水神﹐送入薪炭﹐際會勾引﹐火神奮飛而出﹐一鼓﹑一扇﹑一吹﹐勿懈勿斷﹐而熯天之勢成矣。夫气中之有水也﹐觀吹噓於髹木膩石之面﹐如露如珠﹐何其顯現耶﹗水塵三章

魚生於水﹐人生於塵。人俯視知爲水﹐魚不知也﹔魚仰視知爲塵﹐人不知也。立於百仞之上﹑淸虛之間而觀之﹐塵水一也。

大凡塵埃之中﹐皆气所衝也。人一息不食气則不生﹐魚一息不食水則死。人入水﹐魚抗塵﹐死不移時﹐違其所生之故也。其水族入陸﹑陸族入水而不死者﹐有龜鱉與烏鬼之類﹐則別具一種性也。

人當不語之時﹐食气從鼻入﹐而亦從鼻出﹔魚當倦遊之候﹐食水從腮入﹐而亦從腮出。及其食物也﹐口卽爲政﹐而鼻腮呼吸未嘗間斷也。魚育於水﹐必借透塵中之气而後生。水一息不通塵﹐謂之水死﹐而魚隨之。試函水一匱﹐四隙彌之﹐經數刻之久﹐而起視其魚﹐魚死矣。人育於气﹐必旁通運旋之气而後不死。气一息不四通﹐謂之气死﹐而大命盡焉。試兀坐十笏閣中﹐周匝封糊﹐歷三飯之久﹐而視其人﹐人死矣。是故三日絕粗糲之糧﹐淹然延命﹔十刻違正浩之養﹐溘爾捐軀。然則生人生長於气﹐猶魚之於水也。通乎此﹐而子房辟穀之思﹐未甚怪誕矣。水塵二

或問﹕水質空明﹐魚龍居重淵之下﹐矚見列星如數。上有塵埃﹐宜其障觀﹐而不障者﹐何也﹖

曰﹕塵亦空明之物也。凡元气自有之塵﹐與吹揚灰塵之塵﹐本相懸異。自有之塵﹐把之無質﹐卽之有象﹐徧滿閻浮界中。第以日射明窗﹐而使人得一見之﹐此天機之所顯示也。其爲物也﹐虛空靜息﹐凝然不動﹐徧體透明﹐映徹千里。風至扇動﹐或如流水之西東﹐播揚灰土而雜其中。始舉目而不見丘山也﹐猶之山水靜涵之候﹐其淸可掬。洪流激湍﹐衝突污泥而混之﹐魚蝦對面亦無所見也。世人從明窗見塵﹐而誤以爲卽灰土所爲﹐日用而不知﹐豈惟此哉﹖水塵三

黃河水濁﹐說者曰﹕其源長而流急﹐刷土揚泥之所爲也。夫使其源長則濁﹐則未至朵甘思而已濁矣。使流急而濁﹐則蜀川三峽豈復有淸水哉﹖此亦气之所爲﹐而泥土因之。水生於气﹐气從其朔。凡華夷之水﹐本廣而末狹者﹐惟黃河與滇池耳。河源初出﹐湧從地中﹐歷亂七八十泓而後成巨澤﹐其气混洪激烈﹐不與他川同﹐至入海而此气方散。凡其所經泥沙舉不得靜焉。霄中有銀漢﹐亦一條顥气所爲﹐正與黃河上下淸濁爲儀匹者。銀漢有去而不見之時﹐黃河亦有淸而見底之日﹐其義同也。

凡水與塵﹐淸中復有異境。杭郡龍井玉泉﹐與臨安道上諸池﹐魚在數尋之下﹐視其鰭鱗若鑑。大理郡趙州數區﹐夜月之下﹐可書蠅頭細字﹐其義亦同也。水與塵﹐本無色﹐武都仇池或現紫﹐劍羌溫泉或現碧﹐東洋或現黑﹐塵中或現嵐光﹐或現霾靑﹐而究竟皆歸於無色﹐其義亦同也。曰﹕同一視性也﹐魚見水面﹐而人不見水底﹐何也﹖曰﹕明從三光而生﹐而人物視性因之﹐徹上而不徹下﹐其固然也。水風歸藏

二气下聚而爲水﹐上聚而爲風。下有歸水之墟﹐小容如觴﹐中容如盂﹐大容如甕﹐淺者可以度測﹐深者可以意推﹐百仞而止。上有歸風之郛﹐或爲峭峯﹐或爲圓蓋﹐亦百仞而止。此明者不能察見﹐巧者不可度量﹐惟神會於形气之間而已。

水有不微波之時﹐風亦有不動艸之候。水在下有漩穴﹐風在上有焚輪。人拂薰風之中﹐魚遊逝水之面﹐其樂同也。狂風發屋伐樹﹐而人踵不堅﹐洪水懷山襄陵﹐而魚行欲亂﹐其驚懼亦同也。水在百川﹐與海當其量平﹐不能久靜於下。其气濕﹐濕上升﹐迎合重雲濃霧﹐化而爲水﹐歸於其墟斯已矣。風在淸虛之郛﹐當其藏滿﹐不能終凝於上。其气隱﹐隱下降﹐聚會遊氛微藹﹐化而爲風﹐或北或南﹐驅馳旋轉而後仍歸於其郛﹐歸郛而風息矣。

或曰﹕上有風郛﹐保無蔽三光否﹖曰﹕二者皆空明之體也。魚龍在重淵之下﹐其上蓋水百仞﹐矚見列星如數。凡人之仰觀也。亦若是而已矣。寒熱

水火神气﹐均停參和﹐長育人物於塵埃之中。是气氤氳布濩百仞而止﹐其上則淸虛之境矣。時令寒熱﹐實由地气。而前此臆說﹐以日輪遠近﹐爲燕﹑越二景之分﹐此其知識宥於爲方萬里之中﹐而不知大漠以北仍有炎方﹐占城以南尙多冰室也。

或曰﹕寒熱無與於日輪﹐胡爲日之方中﹐夏則酷暑﹐臨冬則嚴寒﹖解此﹐非方中與我親而出沒與人疏﹐故一日之中而首尾殊異耶﹖嗚呼﹗日﹐陽精也﹐君徳也。塵埃百仞而下﹐參和二气﹐冬至則水气居七而火居三﹐夏至則水气居三而火居七﹐二分而均平。日麗中天﹐則水气爲妃之從夫﹐脫離火气﹐直騰而上﹐以相瞻望。斯時也﹐郁烘凡火﹐暫辭滋潤﹐低壓而下燃。蓋大君當陽﹐其臣俯伏之象也。是故夏則熾肌膚﹐冬則溫毛髮。時當巳午﹐人身在亢陽之中﹔而黃昏日沒﹐則水气霏微而下復還初配。是則寒熱與日相關﹐不在照輪之遠近已昭昭矣。

且夫盛夏日中之候﹐蘊隆獨蒸於地面﹐而百仞之上﹐有淒淸徹骨之寒﹐此人所不見也。六月之望﹐身在衡嶽之巓﹐去日差近於夢澤﹐而挾纊不能禦襟顫。髙此逾倍﹐形骸有不立銷者哉﹖松潘華夷之界﹐名爲雪山。盛夏積雪而不消者﹐豈惟峨眉而已﹖午日有靈﹐何不鑠之﹖卽謂赤縣之內﹐大勢北寒而南暑﹐然雲南﹑交趾何嘗不南耶﹖四季若二分然﹐葛裳且無所用之。總之﹐地气參差﹐至哉坤元﹐不知其以然爾﹗

或又曰﹕南嶽盛夏而寒﹐庶幾漸邇淸虛之義﹐華陰相埒也﹐其气候不相同﹐則何也﹖夫二气之布濩而上也﹐或髙或圩或平衍﹐非若大圓之一槪也。其此方髙騰數十仞﹐則淸虛讓界而上﹐或彼方卑衍數十仞﹐則淸虛蹈沈而下。天上有人焉﹐俯以察之﹐一如山河大地之形之不齊也。夫惟超乎形者﹐乃能乘虛而見气。噫﹐亦微矣﹗

