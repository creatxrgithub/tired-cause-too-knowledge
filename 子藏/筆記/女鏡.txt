

女鏡

﹝明﹞夏樹芳采輯

楊同春刻

●女鏡敍

元時於子曰人知鏡局於器也而不知實具不器之用人知鏡用於人也而不知實操察人之權可以照一人亦可以照千萬人可以照一室亦可以照千萬室隨其所至而以明應之有餘也非不器乎一人之妍媸此照千萬人之妍媸此照一室人千萬室人之髙下長短此照隨其鏡也非逹而在上者之鏡則窮而在下者之鏡也澄江夏孝廉習池力行古道鋭志纂修乃獨有取於女鏡者何意嘅吳中之閨行多內則之不講乎其所輯古昔之哲後賢妃令母貞女計四百七十有七人釐爲八卷彚爲一編以惠予且云名教中文字非有關世道如先生者不足品題也予甚愧然挽頹風維世教予有夙心而習池先得之述前言志往行予有夙好而習池獨契之能無一言冠其首也因傷予所見母道之無良者以質諸鏡內之母何一不可爲母訓乎予所聞婦行之不端者以質諸鏡內之婦何一不可爲婦訓乎眞有關世教之書也第無宣布之者耳使上之人以此鏡家諭戶曉之將共知內行當肅而閭師族長之相先下之人以此鏡家傳人習之自共知廉恥當崇而穢行腥風之一洗夫閨門無玷則家道昌女徳有光則王道始世教之賴也豈其微哉嗟乎習池爲此鏡也必有感而興予之弁此鏡也亦有寓而作風俗人心天下萬世同習也則此鏡也豈夏氏之書哉乃天下萬世所同以爲鏡者也可以備彤管攄丹陛者也司世道者愼無忽諸

萬曆己酉冬月金壇於孔兼撰

●女鏡序

古稱節誼俠烈之行學士大夫雅言之而獨於捆懿何歿歿也家人之六二曰在中鐀無攸遂姤之初六曰系於金柅貞吉羸豕孚蹢躅凶蓋陰道之制於貞而閒於止也如此夫男子業已樹頤頦列須麋陶以詩書束以名檢而一當險夷激撼之衝逐狂瀾而並倒者何限而況閨■﹝卂﹞捆萯陰斂柔伏卑怡而聽俯仰於其人者乎乃能蹈誼秉貞砥節勵行至性篤發天則旨閒歷九死而靡移等一身其若毳寧非坤輿之秀瑤光之精間世而一鍾者而胡可令其泯然於彤史而不揚也予同年澄江夏茂卿嫻雅博精夙淫於玄晏之癖而以親老謝公交車溫凊之瑕窮搜廣獵采摭古今貞淑薈聚成書題曰女鏡而問序於予其所抉潛剔幽揚芳削穢皭於冰霜烈於金石以視古家訓內則閨範諸書更炳炳乎其言之也或謂玄黃旣剖靈閟代鍾志臣俠士班班史冊而獨詳於笄褘者何夫詩三百篇燦若日星二南居其風首旨一二幹城而外葛覃捲耳小星諸什誰非道室家談燕婉者歟豈不以王化起於房中人綱先於正始說者謂江沱汝墳之化默兆之關雎要以風气密爲轉移精微通於溟滓周家王業寔始基之其中見微旨焉玆帙而行也佩衿之側藋茀之前若捧翔鸞而對照凜乎其神骨之俱竦也所提防風勵不亦泱泱乎二南也哉予故爲之擊節而引其端

梁溪周繼昌著。

●女鏡小序

蓋不佞未握鉛槧而茂卿業已噪諸曹耦聲籍甚顧善病於制舉聲律不任浮湛而獨好古書工篤研至幾不知馬之幾足故能讀所未見書而著作累累矣生平務謇退恬於榮進以母老不上春官好說砥行矜名之士女鏡一書於經史子集無所不采一不以已意裒益而才入其手便自典則雋永大類女徳諸家法言豈劉子政所載列女僅止西漢以前而靑藜發熖復添此一段波瀾也耶夫學者載籍極博淫詞麗句於名教無關終屬覆瓿讀此書而孝女烈婦顏色如新懸之國門𨿽謂其行地無疆可也

婣弟袁一驥識

●書女鏡後

家人利女貞彖曰男正位乎外女正位乎內男女正天地之大義言女不自正本於男正此家人所以利也有如得貞在女失貞在男以女鏡男男頑且何所施澄江夏茂卿之錄女鏡家人女貞之利之系也茂卿舉孝廉以母趙夫人春秋髙圖善養不赴公交車凡四矣父父子子兄兄弟弟夫夫婦婦茂卿能自潔所以修之家者咸庶幾焉女無與乎外男有取乎內此隨五孚嘉之吉與小畜之初復自道之義茂卿每有嚴賓之思而謂有家之炯鑑常懸於士氏此女鏡所以錄若曰錄女將以鏡男凡須眉丈夫人可堯舜謂有自處其身於女子下而待鏡於女子必不其然茂卿用心亦復如是抑聞之鏡明已功細道明已功大果細大有兩否朱子詠當年寶鑑第云照膽而不及照形膽與形寧有二否系鏡於女於男子前而陳女鏡固者執之達者通焉道器何分鏡卽道也形膽俱徹形卽膽也茂卿曰嘻余述女鏡而子引歸男鏡寒芒照膽矣當年寶鑑人得鏡矣子勿復言

萬曆庚戌春毗陵錢一本識

●女鏡敍

夫乾坤一種靈異秀特之气在天爲日星在地爲河嶽在人爲義士忠臣孝女節婦兩者並藉以翊世而王政首內治則尢以女徳爲兢兢劉中壘曰福之興莫不本乎室家化之衰莫不先乎捆內蓋有味乎其云之矣唐宋以還若柳公綽範希文司馬端明胡安定諸君子著爲家訓家誡與夫女則諸篇犁然備具語曰前事之不忘後事之師又曰我師古人實獲我心甚哉觀刑之化遠而先烈之弗可弗鏡也嘅自內則不閒陰教久廢艸茅卑賤旣不聞乎傅母保阿繡閣珠房復競習乎鉛華粉黛性行漸流於憍惰晨民昏弗戢夫盤匜何怪乎窳脆成風而女徳之多愆矣稽古盛時若英皇開虞窅窕興周齊姜霸晉伯嬴造楚洋洋懿美載在簡書迨其衰也龍漦潛蹶夫夏庭燕啄血驚夫漢祚至馬嵬之役而後戚女謁之禍幾至與唐室相終始亂匪降自天生自婦人在帝王猶爾而況閭巷乎山居多暇漫搜彤管凡婦道母儀可以程世者輒不自揣點綴休嘉以爲女鏡譬夫玉照新開眉睫爲之並爽盤龍乍啟一時心膽俱澄庶幾淑嫕之韋弦而笄幃之準範矣或謂太史公以內行不逾閾故史記不爲婦女立傳孟堅修漢史仍略之子何以言之娓娓也夫男女等人耳正內正外等義耳男兒墮地業在四方女子一身不離跬步之內如執玉卮如捧盈水幸而安常處順慈惠以和不幸而遇奪移天貞同匪石或事關家國義迫君親固有白刃可蹈鼎鑊如飴銷磨糜爛之際誓九死而不虧陵遲震撼之衝歷百折而不攺至有堂堂丈夫回面破義反不如婦人女子之烈者是可使之抱恨黃壚湮滅弗耀哉或又謂文藻非婦徳所先而武略豈巾幗所尙然伏氏尙書大家漢史宣文之周官惠妃之楚辭崔義成之九經宋尙宮之論語旣媺於徳復嫻於文卽靑蒲紫宮之上方且爲九嬪三事之師而豈區區諧麗辭弄柔翰者比歟若乃木蘭戍邊曾婦守寨拔艸擊賊李秀以天女稱雄乞師解圍荀灌以襄城表績趙昂妻九出奇制勝功聞朝廷洗夫人三世柄兵食邑萬石是皆懦士之所旁觀壯夫之所束手而女郎出塞寡婦提兵用以解紛難於倉皇拔君父於鋒鏑斯已奇矣或又謂三百篇中所載風雅貞淫並列子何以旌善而遺惡有美而無刺也良以中人之才性可移而婦人之情或易溺先王教人亦止於爲善而已是編也上下數千餘載闡揚數百餘人褒節義可泣冰霜錄貞節可方珪璧備采之可以裨內史莊讀之可以班女誥旦莫師之可以匹孝子友忠臣自姬周而下迄於熙朝聖善賢明將一覽而盡焉卽帝靑秦梵一出而照曜寰中者不是過矣觀止矣

萬曆戊申夏五夏樹芳譔並書

●女鏡目錄

卷一

太任太姒

周宣姜後共姜

衛宣夫人定姜

息國夫人文夫人

蔡人之妻宋恭伯姬

密康公母晉文齊姜

許穆夫人趙衰妻

鄧曼管仲妾婧

齊傷槐女霍裏子髙妻

齊女傅母鄭瞀

僖負羇妻羊舌子妻

秦穆姬齊桓衛姬

衛女姬氏齊孝孟姬

石窌婦漆室女

紀叔姬齊杞梁妻

陶嬰衛宗二順

卷二

老萊妻郤缺妻

蓋將之妻楚莊樊姬

齊孤逐女孫叔敖母

範獻子妻楚平伯嬴

趙津女娟齊相禦妻

樂羊子妻孟姜

魏曲沃負魯義姑姊

趙代夫人齊威虞姬

楚白貞姬齊宿癅女

晉弓工妻齊義繼母

魏芒慈母齊靈仲子

柳下惠妻楚昭貞姜

鍾離春北宮女

魯孝義保陳子仲妻

魏節乳母魯母師

晉伯宗妻阿谷處女

魯秋胡妻聖母顏氏

衛靈夫人接輿妻

楚昭越姬少原婦

臧孫母百里奚妻

魯季敬姜浣紗女

王孫賈母乘姒女

采葛婦陶答子妻

卷三

黔婁妻瀨水義女

季芊句踐夫人

屈原姊楚子發母

韓憑妻田稷母

孟母羅敷

趙括母聶政姊

巴寡婦淸趙娥

陳嬰母漂母

漢呂祿姑張婦

王陵母緹縈

緱氏女雋不疑母

柏谷嫗蘇子卿妻

馮昭儀東海孝婦

秦彭妹楊敞妻

班婕妤皇甫謐母

張安世妻梁鴻妻

金日磾母嚴延年母

王章妻範陽盧氏

桓少君竇玄妻

孝成王太后南陽公主

孝平王后馮異母

王霸妻馮良妻

賈逵姊馮夫人

明徳馬后陸續母

漢王良妻崔篆母

曹大家漢崔寔母

李文姬盛君達妻

曹娥範孟博母

季兒徐淑

梁商後曹禋妻

梁夫人嫕和熹鄧後

姜詩婦趙昂妻

劉長卿妻

卷四

王經母翟方進母

袁隗妻叔先雄

陰瑜妻弘農王妃

丁廙妻曹文叔妻

鄭袤妻楊香

許升妻姜敍母

趙苞母孔北海女

皇甫規妻徐庶母

常林妻吳孫翊妻

許允婦孫伯符妻

蔣欽母張茂妻

戴良五女蜀主之妹

魏武卞后辛憲英

蜀甘後魏文甄后

尹虞二女王宋

龍安李氏孟宗母

山濤妻羊祜母

許邁妻王玄衝婦

衛夫人吳隱之妻

王獻之保母王覽妻

何曾妻韓康伯母

王處衝妻虞韙妻

羊緝女徐藻妻

翾風朱序母

陶侃母劉參妻

賈渾妻劉聰後

晉無忌母周伯仁母

李奚子綠珠

劉殷妻謝道韞

湣懷太子妃陶靖節妻

虞潭母劉遐妻

解結女沈澤之妻

義陽公主劉眞長母

杜有道妻戴顒女

李衡妻朱百年妻

李秀桓範妻

髙氏女韋逞母

艸澤老嫗荀小女

卷五

吳孟仁母劉秦妹

伶玄妾衛敬瑜妻

錦傘夫人北齊婁後

楊苕華孟昶妻

毛惜惜庾衮兄女

王凝妻劉孝綽妹

魏溥之妻彭娥

鈕滔母髙行

寡婦淑左太衝妹

諸葛誕女章仔鈞妻

劉凝之妻宛陵女子

男玉鮑昭之妹

李徳武妻周行逢妻

陸讓嫡母泰媖

曹太夫人宋明恭後

斛律妃覃孝婦

吳賀之母劉臻妻

裴倫妻鍾騫妻

倪貞女杜泰姬

趙元楷妻王廣女

漢陽孝婦髙祖竇后

平陽公主文徳長孫後

獨孤乳母襄城公主

房玄齡妻唐王珪母

王憲女樊彥琛妻

賈孝女王綝妻

常樂公主鄭善果母

薛仁貴妻徐充容

崔樞夫人魏徵妻

狄梁公姨薛元曖妻

桓彥範母崔玄暐母

王義方母盧獻女

卷六

侯敏妻曲昭母

程烈女顏眞卿母

房景伯母髙睿之妻

符承祖姨張儉女

江采蘋和政公主

李畬母柳公綽妻

張巡姊楊烈婦

王孝女岐陽公主

陳會母白樂天女

浣花夫人張鎰母

元徽之母劉玄佐母

李翺女趙武孟母

髙湣女朱延壽妻

夏侯氏董昌齡母

衡方厚妻堅正節婦

柳子厚母饒娥

鄒待徵妻木蘭女

李景讓母崔敬女

韞秀賈直言妻

杜羔妻符鳳妻

衛孝女裴羽仙

陳邈妻宋尙宮

潘孟陽母樂昌孫氏

郭太后李吉甫母

唐夫人漢陽公主

奉天二竇葛佑二女

鄭義宗妻封景文

李拯妻郝戭妻

當塗聶氏李新聲

余洪敬妻劉仁贍妻

侯延廣乳母后唐劉后

宋昭憲後宋祖黃婆

宋太祖姊魏國公主

寇萊公母

卷七

畢士安母任夢臣女

蘇易簡母夏英公母

秋水包繶妻

劉溫叟母張待制夫人

呂榮公母章穆王后

光獻曹后宣仁髙後

謝希孟欽聖向後

信國公主昭慈孟後

司馬光妻蔡髙妻

歐文忠母房嶙妻

二蘇之母昌化婆

舒王王安石母

關景仁妻謝宗源妻

余楚妻陳堯咨母

二程之母方勉妻

河南尹母北神烈婦

種放母陳公緒妻

時校妻劉忠定母

張晉卿妻曹修古女

廖伯妻楊允妻

李好義妻謝小娥

楊政母張魏公母

楊紹宗妻陳求道妻

洪鴻父女師驥二女

呂良子文紹祖妻

鮑女宗顏文姜

羅江孝女王木叔妻

呂祉妻孫神妻

李科妻晏恭人

剡中陳母長陽向氏

鄭尙宮銀瓶烈女

黃淑露筋烈女

戴石屏後妻楊萬里妻

韓希孟

卷八

趙昂發婦林空齋妹

徐君寶妻趙淮使妾

耶律奴妻張宋畢妻

謝疊山妻濟南張氏

珠崖子母章氏義嫂

鄒媖宋安康夫人

撒合輦妻王昭儀

陳寅妻翟靑

郭斌女奴緝茸女子

姚天福母馮淑安

譚烈婦兪新妻

齊關妻秦氏二女

湯輝妻張眞妻

杜友開妻羊叔禕

徐允讓妻曹妙淸

虞集母趙孝婦

周烈婦徐彩鸞

郝節娥元琇

陳淑貞柯節婦

臨海王節婦韓貞女

楊居寛妻髙氏五節婦

韓太初妻皇明髙後

花將軍妻董湄妻

姚少師姊黃觀妻

儲福妻曾鳳韶妻

嚴庸妻明王良妻

解禎亮妻誠孝張后

章綸母郭善理

陳少卿妻寧庶人妃

康孝女搗衣女

目錄終

●女鏡卷一

江陰夏樹芳茂卿采輯

太任

太任娠文王。目不視邪色。耳不聽淫聲。口不出傲言。生文王而明聖。是爲周宗。君子謂太任有胎教。

太姒

太姒者。武王之母。思媚太姜太任。旦夕勤勞以進婦道。詩曰。太姒嗣徽音。則百斯男。

周宣姜後

周宣姜後者。齊侯之女也。賢而有徳。宣王常早臥晏起。姜後脫簪珥待罪於永巷。使其傅母通言於王曰。妾之不才。妾之淫心見矣。至使君王失禮而晏朝。以見君王樂色而忘徳也。夫苟樂色。必好奢窮欲。亂之所興也。原亂之興從婢子起。敢請婢子之罪。王曰。寡人不徳。實自生過。非夫人之罪也。遂復姜後而勤於政事。早朝晏退。卒成中興之名。

共姜

共姜。衛世子共伯之妻也。共伯。僖公子。名余。爲弟和所攻。死於公墓。姜年少。父母欲奪而嫁之。作栢舟之詩。以死自誓。

衛宣夫人

衛宣夫人。齊侯之女也。嫁於衛。至城門而衛君死。保母曰可以還矣。女不聽。遂入。持三年之喪畢。弟立。請曰。衛。小國也。不容二庖。請願同庖。終不聽。衛君使人愬於齊。齊兄弟從之。使人告女。女曰。我心匪石。不可轉也。我心匪席。不可捲也。異爨同居。潔守終其身。

定姜

定姜者。衛定公之夫人。定公惡孫林父。孫林父奔晉。晉侯使﹝卻讎﹞爲請還。定公欲辭。定姜曰不可。是先君宗卿之嗣也。大國又以請。公而弗許。將亡。𨿽惡之。不猶愈於亡乎。君其忍之。夫安民而宥宗卿。不亦可乎。定公遂復之。君子謂定姜能遠患難。定公卒。立敬姒之子衎爲君。是爲獻公。獻公居喪而慢。定姜旣哭而息。見獻公之不哀也。不內食飮。嘆曰。是將敗衛國。必先害善人。夫禍衛國也。夫吾不獲鱄也使主社稷。大夫聞之皆懼。後獻公暴虐。慢侮定姜。卒見逐走。出亡至境。使祝宗告亡。且告無罪於廟。定姜曰不可。公之行。捨大臣而與小臣謀。一罪也。先君有冡卿。以爲師保而蔑之二罪也。余以巾櫛事先君而暴妾使余。三罪也。告亡而已。無告無罪。其後賴鱄力。獻公復得反國。君子謂定姜能以辭教。

息國夫人

息國夫人者。息君之夫人也。楚伐息。破之虜其君。幷虜其夫人而納之於宮。楚王出遊。夫人遂出見息君曰。人生要一死而已。何至自苦。妾無須臾而忘君也。終不以身更二醮。生離於地上。豈如死歸於地下哉乃作詩曰。谷則異室。死則同穴。謂予不信。有如皦日。遂自殺。

文夫人

楚令尹子元欲蠱文夫人。爲館於其宮側而振萬焉。夫人聞之泣曰。先君以是舞也。習戎備也。今令尹不尋諸仇讎而於未亡人之側。不亦異乎。子元曰。婦人不忘襲讎。我乃忘之。秋。子元伐鄭。

蔡人之妻

蔡人之妻。宋人之女也。旣嫁而夫有惡疾。其母將攺嫁之。女曰。適人之道。一與之醮。終身不攺。不幸遇惡疾。不攺其意。且夫采采芣苡。𨿽臭惡猶始將采之。終懷擷之。浸以益親。況於夫婦之道乎。彼無大故。又不遣妾。何以得去。終不聽。

宋恭伯姬

伯姬者。魯宣公之女。成公之妹也。其母曰繆姜。嫁伯姬於宋恭公。恭公不親迎。伯姬迫於父母之命而行。旣入宋。三月廟見。當行夫婦之道。伯姬以恭公不親迎故。不肯從。宋人告魯。魯使大夫季文子如宋致命於伯姬。還復命。公享之。繆姜出於房。再拜曰。大夫勤勞於遠道。辱送小子。不忘先君以及後嗣。敢再拜大夫之辱。伯姬旣嫁十年。恭公卒。伯姬寡。至景公時。伯姬嘗遇夜失火。左右曰。夫人少避火。伯姬曰。婦人之義。保傅不俱。夜不下堂。遂逮於火而死。其傅母自傷行遲。悼伯姬之遇災也。援琴而歌曰。嘉名潔兮行彌彰。托節鼓兮令躬喪。歍欽何辜遇斯殃。嗟嗟柰何罹斯殃。當時諸侯聞之莫不痛悼。以爲死者不可以生。財物猶可復故。相與會聚於澶淵償宋之所喪。春秋善之。

密康公母

密康公之母姓魏氏。周共王遊於涇上。康公從之。有三女奔焉。其母曰必致之王。夫獸三爲羣。人三爲眾。女三爲粲。王田不取羣。公行下眾。王禦不參一族。夫粲美物也。眾以美物歸汝。汝何徳以堪之。王猶不堪。況爾小醜乎。康公不獻。王滅密。

晉文齊姜

齊姜。齊桓公之宗女。晉文公之夫人也。初文公與舅犯出奔。適齊。齊桓公以宗女妻之。遇之甚善。有馬二十乘。文公安之。曰。人生安樂耳。誰知其它。子犯知文公之安齊也。欲行而患之。與從者謀於桑下。蠶妾在焉。告姜氏。姜氏殺之。言於公子曰。從者將以子行。其聞者吾殺之矣。公子必從。不可以貳。自子去晉。晉無寧歲。天未亡晉。有晉國者非子而誰。子其勉之。上帝臨子。貳必有咎。公子曰。吾不動。必死於此矣。姜曰不可。周詩曰。駪駪徵夫。每懷靡及。夙夜徵行。猶恐不及。況於懷安。將何及矣。人不求及。其能及乎。公子不聽。姜與舅犯謀醉。載之以行。酒醒。公子以戈逐舅犯。曰。事有濟則可。不濟。吾食舅氏之肉豈有饜哉。遂行。秦穆公乃以兵納之於晉。晉人殺懷公而立之。是爲文公。迎齊姜以爲夫人。遂霸天下。

許穆夫人

許穆夫人者。衛懿公之女。許穆公之夫人也。初許求之。齊亦求之。懿公將與許。女因其傅母而言曰。許小而遠。齊大而近。若今之世。彊者爲雄。如使邊境有寇戎之事。維是四方之故。赴告大國。妾在不猶愈乎。今捨近而就遠。離大而附小。一旦有車馳之難。孰與慮社稷。衛侯不聽。嫁之於許。其後翟人攻衛。大破之而許不能救。衛侯於是悔不用其言。當敗之時。許夫人馳驅而弔唁衛侯。君子善夫人之慈惠而遠識也。

趙衰妻

趙姬。晉文公女也。初文公爲公子時。與趙衰奔狄。狄人隗氏入二女。公納季隗。以叔隗妻衰生盾。及反國。文公又以女趙姬妻之。生元同屏括樓嬰。趙姬請迎盾與其母。趙衰不敢從。姬曰不可。夫得寵忘舊。安富室而棄賤交。何以使人。詩不云乎。采葑采菲。無以下體。故舊之情不念小過。況同好乎。又曰。燕爾新婚。不我屑以。傷夫道之薄也。君其逆之。衰乃逆叔隗與盾。姬以盾爲賢。請立爲嫡子。使三子下之。以叔隗爲內婦而已下之。

鄧曼

鄧曼者。楚武王夫人也。王使屈瑕爲將。伐羅。屈瑕號莫敖。與羣師悉楚師以行。斗伯比謂其禦曰。莫敖必敗。舉趾髙。心不固矣。見王曰。必濟師。王以告夫人。鄧曼曰。大夫其非眾之謂。其謂君撫小民以信。訓諸司以徳而威莫敖以刑也。莫敖狃於蒲騷之役。將自用也。必小羅君。若不鎭撫。其不設備乎。於是王使賴人追之不及。莫敖令於軍中曰。諫者有刑。及鄢。師次亂濟。至羅。羅與盧戎擊之。大敗。莫敖自經荒谷。羣師囚於冶父以待刑。王曰孤之罪也。皆免之。王伐隨。且行。告鄧曼曰。余心蕩。何也。鄧曼曰。王徳薄而祿厚。施鮮而得多。物盛必衰。日中必移。盈而蕩。天之道也。先王知之矣。故臨武事將發大命而蕩王心焉。若師徒毋虧。王薨於行。國之福也。王遂行。卒於樠木之下。

管仲妾婧

婧。管仲妾也。桓公出齊東門。寧戚擊牛角而商歌甚悲。桓公異之。使管仲迎之。寧戚稱曰浩浩乎白水。管仲不知所謂。不朝五日而有憂色。婧進曰。今君不朝而有憂色。敢問國家之事耶。君之謀也。仲曰。昔公使我迎寧戚。戚曰浩浩乎白水。吾不知所謂。故憂之。婧笑曰。古有白水之詩。浩浩白水。儵儵之魚。君來召我。我將安居。國家未定。從我焉如。此寧戚之欲得仕國家也。仲大悅以報桓公。公乃修宮府。齋五日見寧子。因以爲相而齊霸。

齊傷槐女

齊傷槐女。傷槐衍之女也。名婧。齊景公愛槐。使人守之。植木懸之。下令曰。犯槐者刑。傷槐者死。於是衍醉而傷槐。景公使吏拘之。婧懼。乃造晏子之門而告之曰。妾聞明君之蒞國也。不損祿而加刑。不以私恚害公法。不以六畜傷民人。不爲野艸傷禾苗。今吾君樹槐。令犯者死。以槐之故殺婧之父。孤妾之身。妾恐傷執政之法而害明君之義也。鄰國聞之。皆謂君愛樹而賊人。其可乎。晏子惕然而悟。明日言於朝。景公乃罷守槐之役。拔植懸之木。廢傷槐之法。出犯槐之囚。君子曰。傷槐之女能以辭免。

霍裏子髙妻

霍裏子髙妻。名麗玉。子髙晨起刺船。有一白首狂夫被髮提壺。亂流而渡。其妻隨呼止之不及。遂墮河而死。於是援箜篌而歌。聲甚淒愴。曲終亦投河而死。子髙還以語。麗玉傷之。乃引箜篌而寫其聲曰。公無渡河。公竟渡河。墮河而死。當柰公何。時名此曲爲箜篌引。一曰公無渡河。

齊女傅母

傅母者。齊女之傅母也。女爲衛莊公夫人。號曰莊姜。姜狡好。始往。操行衰惰。傅母諭之云。子家世尊榮。當爲民表式。衣錦絅裳。餙在輿馬。是不貴徳也。乃作碩人之詩。砥礪之以風節。以爲人君之子弟。爲國君之夫人。尢不可有邪僻之行焉。女遂感而自修。君子善傅母之防未然也。

鄭瞀

鄭瞀者。楚成王夫人。王將立公子商臣爲太子。王問之於令尹子上。子上曰。君之齒未也。而又多寵子。旣置而出之。必爲亂矣。且其蜂目而豺聲。忍人也。不可立也。王退而問於夫人。子瞀曰。令尹之言信可從也。王不聽。遂立之。其後商臣以子上救蔡之事而殺之。子瞀謂其保曰。昔者子上言太子之不可立也。太子怨。譖而殺之。是白黑顚倒。上下錯繆也。王多寵子。皆欲得國。庶嫡分爭。禍必興焉。後王又欲立公子職職。商臣庶弟也。子瞀退而與其保言曰。今者王必將以職易太子。吾懼禍亂之作也而言之於王。王不應。其以太子爲非吾子。疑吾譖之者乎。不若死以明之。且王聞吾死。必寤太子之不可釋也。遂自殺。是時太子知王之欲廢之也。遂興師作亂。圍王宮。王請食熊蹯而死不可得也。遂自經。

僖負羇妻

晉公子重耳亡過曹。曹恭公不禮焉。聞其駢脇。將浴。設帷薄而觀之。僖負羇之妻言於夫曰。吾觀晉公子。其從亡者三人。皆國相也。以此三人皆善戮力以輔人。必得晉國。若霸諸侯而討無禮。曹其首也。子盍早自貳焉。且吾聞之。不知其子者視其父。不知其君者視其所使。今其從者皆卿相之儔也。則其君必霸王之主也。若加禮焉。必能報施。若有罪焉。必能討過。子不早圖。禍將及矣。負羇乃遺之壺餐。加璧其上。公子受餐反璧。後反國伐曹。式負羇之閭。令兵士無敢入。士民之欲保其身而赴其閭者門外成市。

羊舌子妻

羊舌子之妻。叔向叔魚之母也。羊舌子好直。不容於晉。去而之三室之邑。邑人攘羊而遺之。羊舌子不受。其妻叔姬曰。不如受而埋之。羊舌子曰。何不餉盻與鮒。姬曰不可。南方有鳥曰幹吉。食其子不擇肉。子多不義。今盻與鮒童子也。隨大人而化。不可食以不義之肉。乃盛以甕埋壚陰。後攘羊事敗。吏至。發而視之。舌尙存。吏曰。君子哉羊舌子。不與攘羊矣。申臣氏之女。夏姬生也。叔向欲娶之。叔姬曰。子靈之妻。殺三大夫。一君一子而亡一國兩卿矣。且吾聞之。有奇福者必有奇禍。有甚美者必有甚惡。三代之亡皆是物也。汝何以爲哉。夫有尢物足以移人。苟非徳義則必有禍。叔向懼。不敢娶。平公彊使娶之。生羊食我。叔姬往視之。聞其號也而還。曰是豺狼之聲也。狼子野心。滅羊舌氏必矣。遂不見。及長。與祈勝爲亂。晉人殺食我。羊舌氏以亡。叔魚之生也。叔姬曰。是虎目而豕喙。鳶肩而牛腹。溪壑可盈。是不可厭也。必以賂死。長爲國贊理。邢侯與雍子爭田。雍子入其女於叔魚以求直。邢侯殺叔魚與雍子於朝。韓宣子患之。叔向曰。三姦同罪。請殺其生者而戮其死者。乃殺邢侯而屍叔魚雍子於市。

秦穆姬

穆姬。晉獻公女。惠公之姊也。初惠公爲秦所納。食言背惠。﹝秦穆公﹞伐之。戰於韓原。獲惠公。晉大夫拔捨從之。穆姬聞惠公將至。以太子罃。次子弘。與女簡璧登臺而履薪焉。使以免服衰絰逆。且告曰。上天降災。使我兩君不以玉帛見而以興戎。晉君朝以入。婢子夕以死。夕以入。則朝以死。惟君裁之。大夫不從。穆公曰。獲晉侯。以厚歸也。旣而喪。歸焉用之。大夫其何有焉。乃許晉平。

齊桓衛姬

衛姬者。衛侯之女。齊桓公之夫人也。桓公好淫樂。衛姬爲之不聽鄭衛之音。桓公用管仲寧戚。主盟中夏。諸侯皆朝而衛獨不至。桓公與管仲謀伐衛。朝入。衛姬望見桓公。脫簪珥。解環佩。下堂再拜曰。願請衛之罪。桓公曰。吾與衛無故。姬何請耶。對曰。妾聞之。人君有三色。顯然喜悅。容貌淫樂者。鐘鼓酒食之色。寂然淸靜。意沈抑抑者。喪禍之色。忿然充滿。手足矜動者。攻伐之色。今妾望君色厲而音揚。意在衛也。是以請。桓公許諾。明日臨朝。管仲趨進曰。君之蒞朝也。恭而气下。言則徐徐。無伐國之志。是釋衛也。桓公曰善。乃立衛姬爲夫人。號管仲爲仲父。曰。夫人治內。管仲治外。寡人𨿽愚。足以立於世矣。

衛女姬氏

姬氏。衛侯之女也。郡王聞其賢。召之未至而王薨。太子欲畱之。女不聽。拘於深宮。乃援琴而歌曰。娟娟淇水。流於淇兮。有懷於衛。靡日不思。執節不移兮行不詭隨。坎坷何辜兮離厥茨。曲終。遂縊而死。

齊孝孟姬

齊孝公遊於瑯琊。華孟姬從。車奔。姬墮車碎。孝公使駟馬立車載姬以歸。姬使侍禦者舒帷以自障蔽。而使傅母應使者曰。妾聞妃後踰閾。必乘安車輜軿。下堂必從傅母保阿。進退則鳴玉環佩。內餙則結紐綢繆。野處則帷裳擁蔽。所以正心一意自斂制也。立車無軿。非所敢受命也。野處無衛。非所敢久居也。使者馳以告公。更取安車以歸。

石窌婦

石窌婦者。齊女也。齊頃公敗於鞍而免。自徐關入。見保者曰勉之。齊師敗矣。辟女子。女子曰君免乎。曰免矣。曰銳司徒免乎。曰免矣。曰苟君與吾父免矣。可若何。乃奔。齊侯以爲有禮。使人問之。辟司徒之妻也。與之石窌。

漆室女

戰國時。漆室邑女過時未嫁。倚柱而嘯。鄰婦曰何嘯之悲也。女曰。哀吾君老。太子幼。鄰婦曰。此卿大夫之憂也。婦人何與焉。女曰。吾聞河潤九里。沮洳三百步。魯國有患。君臣父子被其辱。婦人獨安所歸乎。三年。魯果亂。齊楚攻之。男子戰鬥。婦人轉輸。君子曰遠矣漆室女之思也。

紀叔姬

紀叔姬。魯女也。爲紀伯姬之娣。紀滅於齊。止存酅邑。紀侯卒於外。叔姬以廟在酅。不歸於魯宗國而歸於酅以奉紀之祭祀。魯人髙其節義。恩禮有加焉。孔子作春秋。特錄其始末以褒之。

齊杞梁妻

齊杞梁殖之妻也。莊公襲莒。殖戰而死。莊公歸。遇其妻。使使者弔之於路。杞梁妻曰。令殖有罪。君何辱命焉。若令殖免於罪。則賤妾有先人之敝廬在。下妾不得與郊弔。於是莊公乃還車。弔於其室。杞梁妻無子。內外皆無五屬之親。乃枕其夫之屍於城下而哭。十日而城爲之崩。旣葬。遂赴淄水死。先是齊莊公伐莒。爲車五乘之賓而杞梁華周不與焉。杞梁歸而不食。其母曰。汝生而無義。死而無名。則𨿽有五乘。孰不笑汝。生而有義。死而有名。則五乘之賓盡汝下也。趣食乃行。杞梁與華周同車。侍於莊公而行。至莒。梁周殊死鬥。獲甲首三百。莊公止之弗聽。遂復進斗。殺三十七人而死。

陶嬰

陶嬰者。魯陶明女也。夫死守義。作黃鵠歌曰。黃鵠早寡兮。七年不雙。宛頸獨宿兮。想其故雄。天命早寡兮。獨宿何傷。念此寡婦兮。泣下數行然以有賢雄兮。終不重行。魯人聞之。遂不復求。

衛宗二順

衛靈王薨。夫人無子。傅妾有子。傅妾侍夫人八年。供養愈謹。夫人謂傅妾曰。吾聞主君之母不妾事人。今我無子。於禮斥絀之人也。得畱以盡天年幸矣。孺子不攺故節。我實內慚。願出居以時相見。傅妾泣曰。吾聞忠臣事君。無懈倦時。孝子養親。患無日也。妾豈敢以少貴變妾之節哉。於是夫人乃許傅妾。居於內。傅妾以妾事夫人。終身不衰。

女鏡卷一終

●女鏡卷二

江陰夏樹芳茂卿采輯

老萊妻

老萊子耕蒙山之下。楚王聞其賢。請以爲輔。其妻負畚臿而來曰。何車迹之眾也。老萊具言之。妻曰。妾聞可啖以酒肉者。可隨以鞭朴。可餌以官祿者。可繼以斧鉞。妾不能爲人所制。投其畚臿而去。老萊從之。

卻缺妻

晉卻缺。冀州人。季舅使冀。見缺耕於野。其妻饁之敬如賓。使歸。言於文公曰。敬者徳之聚也。卻缺能敬必有徳。徳以治民。仁之則也。君請用之。文公召爲下軍大夫。後謚之曰成。故曰卻成子。

蓋將之妻

戎伐蓋。殺其君。令於蓋羣臣曰。敢有自殺者妻子盡誅。丘子自殺。人救之得不死。旣歸。其妻謂之曰。妾聞戰陣無勇。非孝也。君亡不死。非忠也。今軍敗君死。子獨何生。忠孝忘於身。歸將安往。丘子曰。蓋小戎大。吾力畢能盡。固將死也。而以救免。其妻曰前日有救。今又何也。丘子曰。吾非愛身也。戎令曰自殺者誅及妻子。其妻曰。吾聞之。主憂臣辱。主辱臣死。今君死而子在。可謂義乎。多殺士民。不得存國而自活。可謂仁乎。愛妻子而忘仁義。背故君而事彊暴。可謂忠乎。周書曰。先君而後臣。先父母而後兄弟。先兄弟而後交友。先交友而後妻子。今子以妻子之故失人臣之節。無事君之禮。偸生苟活。妾猶恥之。況於子乎。吾不能與子蒙恥而生。遂自殺。戎君賢之。祠以太牢而以將禮葬之。

楚莊樊姬

楚莊王卽位。好狩獵。樊姬諫不止。乃不食禽獸肉。王攺過勤政。嘗聽朝罷晏。姬下殿迎曰何晏也。得無饑倦乎。王曰與賢者語。不知饑倦也。姬曰。王之所謂賢者何也。曰虞丘子也。姬掩口而笑曰。虞丘子賢則賢矣。未忠也。王曰何謂也。對曰。妾執巾櫛十一年。遣人之鄭衛。求美人進於玉。今賢於妾者二人。同列者七人。妾豈不欲擅王之寵愛乎。妾聞堂上兼女。所以觀人能也。今觀虞丘子相楚十餘年。所薦非子弟則族昆弟。未聞進賢退不肖。是蔽君而塞賢路。知賢不進是不忠。不知其賢是不智也。妾之所笑不亦可乎。王以姬言告虞丘子。丘子避席。使人迎孫叔敖而進之王以爲令尹。治楚三年而莊王以霸。楚史書曰。莊王之霸。樊姬之力也。

齊孤逐女

卽墨有女。少孤而貌陋。三逐於鄕。五逐於裏。未有聘者。齊相婦死。逐女造襄王之門而入見曰。大王知國之柱乎。相國是也。柱不正則棟不安。棟不安則榱橑墮。榱橑墮則屋幾覆矣。國家安與不安在乎相。王曰吾相奚若。女曰。比目之魚也。外比內比。然後成其事。就其功。王曰吾相可易乎。女曰中材也。求之未可得也。如有過之者易何不可。今則未有。妾聞明王之用人也在知類。故楚用虞丘子而得孫叔敖。燕用郭隗而得樂毅。越王敬螳螂而勇士至。葉公好龍而龍下。類也。頃王曰善。遂尊事國相。以孤逐女妻之。齊國大治。

孫叔敖母

孫叔敖爲兒時出遊。見兩頭蛇殺而埋之。歸見其母而泣焉。母問其故。對曰。吾聞見兩頭蛇者死。今者出遊見之。其母曰。蛇今安在。對曰。吾恐他人復見之。殺而埋之矣。其母曰。汝不死矣。夫有陰徳者陽報之。徳勝不祥。仁除百禍。天之處髙而聽卑。書不云乎。皇天無親。惟徳是輔。爾嘿矣。必興於楚。及叔敖長。莊王舉爲令尹而楚霸。其子封於寢丘。四百戶以奉其祀。

範獻子妻

晉範獻子妻。三子遊於趙氏。簡子乘馬園中。園中多株。問曰。柰何。其少子曰。可以三悅使民。簡子從。少子歸伐其謀。母嘆曰。伐功施勞。鮮能布仁。乘僞行詐。莫能久長。終滅範氏。必是子也。及智伯滅範氏。君子謂範氏母爲知難本。

楚平伯嬴

伯嬴者。秦穆公之女。楚平王之夫人。昭王之母也。楚與吳爲伯莒之戰。吳勝楚。遂入郢。昭王亡。吳王闔閭盡妻其後宮。次至伯嬴。伯嬴招刀曰。妾聞諸侯外淫者絕。卿大夫外淫者放。士庶人外淫者宮割。若使君王棄其儀表。則無以臨國。妾有淫端。則無以生世。一舉而兩辱。妾以死守之。不敢承命。且凡所欲妾者爲樂也。近妾而死。何樂之有。如先殺妾又何益於君王。吳王慚。遂退舍。伯嬴率保阿閉永巷之門。手不釋兵者三旬。秦救至。昭王乃復。

趙津女娟

趙津女娟者。趙河津之女。簡子之夫人也。初簡子南擊楚。與津吏期。簡子至。津吏醉臥不能渡。簡子欲殺之。娟懼。持檝而走。簡子曰。女子走何爲。對曰。妾父聞主君來渡不測之水。恐風波之起。水神動駭。故禱祠九江三淮之神。禦釐受福。不勝杯酌餘瀝。醉至於此。君欲殺之。妾願以鄙軀易父之死。簡子嘉其意。遂釋之。將渡。用檝者缺一人。娟攘拳操檝而請曰。妾願備父持檝。至中流。爲簡子發河激之歌。其辭曰。升彼阿兮面覩淸。水揚波兮杳冥冥。禱求福兮醉不醒。誅將加兮妾心驚。罰旣釋兮瀆乃淸。妾持檝兮操其維。蛟龍助兮主將歸。呼來棹兮行無疑。簡子大悅曰。昔者不谷夢娶妻。豈此女乎。遂祝祓以爲夫人。

齊相禦妻

晏子出。其禦者之妻從門間窺其夫。意气洋洋。甚自得也。旣歸。妻請去。曰晏子長不滿六尺。身相齊國。名顯諸侯。觀其意常有以自下。思念深矣。子爲人禦。自以爲足。妾是以求去也。其夫謝曰。請自攺何如。妻曰。是懷晏子之智而加以八尺之軀也。夫躬仁義。事明主。其名必揚矣。且吾聞寧榮於義而賤。不虛受以貴也。禦者乃重自抑。晏子怪而問之。以實對。升諸景公以爲大夫。顯其妻爲命婦。

樂羊子妻

樂羊子妻。谷丘人。羊子嘗行路得遺金。妻曰。志士不飮盜泉之水。廉者不受嗟來之食。柰何拾遺以污行乎。羊子大慚。乃捐金於野。一夕盜至欲犯之。遂自刎。河南太守聞之。捕殺盜。賜縑帛葬焉。號曰貞義。

孟姜

孟姜。同官人。適範植僅三日。而植赴役長城。姜送寒衣至城下。植已死。沿城痛哭。城爲之崩。尋夫骨無辧。嚙指血驗得之。負骨歸葬。卽死石穴中。

魏曲沃負

魏哀王使使者爲太子納妃而美。王將自納焉。曲沃負謂其子如耳曰。王亂而無別。子何不匡之。會如耳使於齊。負因款王門而上書曰。妾聞男女之別。國之大節也。婦人脆於志。窳於心。不可以邪開也。是故必十五而笄。二十而嫁。早成其號謚。所以就之也。聘則爲妻。奔則爲妾。所以開善遏淫也。節成然後許嫁。親迎然後隨人。貞女之義也。今大王爲太子求妃而自納之於後宮。此毀貞女之行而亂男女之別也。方今敵國五六。南有從楚。北有衡秦。而魏國居其間。可謂僅存矣。王不憂此而從亂無別。父子同女。妾恐大王之國政危矣。王曰然。寡人不知也。遂與太子妃而賜負三十鍾。

魯義姑姊

義姑姊者。魯野之婦人也。齊攻魯至郊。見一婦人抱一兒攜一兒以行。齊軍追及之。棄其所抱。抱其所攜而走山。齊將問所抱者誰也。所棄者誰也。對曰。所抱者妾兄之子。所棄者妾之子也。見軍之至。力不能兩護。故棄妾之子。齊將曰。子之於母。痛甚於心。今釋之而反抱兄子。何也。婦人曰。已之子私愛也。兄之子公義也。夫背公義而向私愛。亡兄子而存妾子。則魯君不吾畜。大夫不吾養。庶民國人不吾與也。夫如是。則脇肩無所容而累足無所履也。子𨿽痛乎。獨謂義何。故忍棄子而行義。於是齊將按兵言於齊君曰。魯未可伐也。乃至野境山澤之婦人。猶知持節行義。不以私害公。而況朝臣士大夫乎。請還。齊君許之。魯君賜婦人束帛百端。號曰義姑姊。

趙代夫人

趙襄子姊爲代王夫人。襄子登夏屋山請代王。使廚人操銅斗擊殺。平代地。其姊泣而呼天。磨笄自殺。因名其地爲磨笄山。

齊威虞姬

虞姬者。名娟之。齊威王之姬也。威王卽位。九年不治。委政大臣周破胡。破胡疾賢妬能。卽墨大夫賢而日毀之。阿大夫不肖反日譽之。虞姬乃謂齊王曰。破胡。讒諛之臣也不可不退。齊有北郭先生者。賢明有道。可置左右。破胡聞。乃惡虞姬曰。虞姬幼弱在閭巷時。嘗與北郭先生通。王疑之。乃閉虞姬九層之臺。而使有司卽窮驗問。姬上書自白其冤。王大寤。立出姬。封卽墨大夫以萬戶。烹阿大夫與周破胡。齊國大治。

楚白貞姬

貞姬者。楚白公勝之妻也。白公死。其妻紡績不嫁。吳王聞其美。且有行使大夫持金百鎰。白璧一雙爲聘。將以爲夫人。白妻辭之曰。白公生時。妾幸得充後宮。執箕箒。今不幸而死。妾願守其墳墓以終天年。金璧之聘。夫人之位。非愚妾之所聞也。且夫忠臣不借人以力。貞女不假人以色。豈獨事生若此哉。死亦宜然。遂辭聘不行。吳王賢之。號曰貞姬。

齊宿癅女

宿癅女者。齊東郭采桑女。項有大癅。號曰宿癅。初閔王出遊東郭。百姓皆棄事來觀。宿癅采桑不顧。王怪問之。對曰。妾受父母教采桑。不受教觀大王。王曰此奇女也。惜哉宿癅。女曰。婢妾之職。屬之不二。顧中心謂何。宿癅何傷。王大奇之曰。此賢女也。令後乘載之。宿癅至。宮中掩口而笑。王大慚。乃曰且無笑。特不餙耳。夫餙與不餙。固相去什百也。女曰昔者堯舜桀紂俱天子也。堯舜餙以仁義。安於節儉。後宮衣不重采食不重味。萬邦協和。天下稱善焉。桀紂不餙以仁義。習爲苛文。後宮蹈綺縠。弄珠玉。靡有饜時也。乃身死國亡。爲天下笑。由是觀之。餙與不餙相去千萬。何啻什百也。宮中諸夫人皆大慚。遂立宿癅以爲後。出令卑宮室。塡池宅。損膳減樂。期月之間。化行鄰國。諸侯來朝。宿癅與有力焉。宿癅死。燕遂屠齊。閔王逃亡而弒死於外。

晉弓工妻

弓工妻者。晉繁人之女也。平公使其夫爲弓。三年乃成。引弓而射。不穿一札。平公怒。將殺之。其妻請見曰。妾聞羊牛踐葭葦。周王惻然傷之。恩且及艸木而況不辜乎。秦穆公有盜食其駿馬者。反飮之酒。楚莊王有牽夫人之衣者。悉令絕纓。此三君者仁著於天下。卒享其報。名垂至今。愼殺也。今妾之夫治此弓也。其幹生於泰山之阿。一日三覩陰。三覩陽。傅以燕牛之角。纒以荊麋之筋。固以阿魚之膠。此四者天下之妙選也。而君不能穿一札。是君不能射也。而反欲殺妾之夫。不亦謬乎。妾聞左手如拒。右手如附枝。右手發之。左手不知。此射之道也。君射然與。妾夫請死。平公以其言而射。穿七札。繁人之夫立得岀而賜金三鎰。

齊義繼母

齊義繼母者。齊二子之母也。宣王時。有鬥死於道。吏捕殺者。遇二子執訊。兄服曰我殺之。弟曰非兄也。我殺之。爭不決。言之相。相又不決。言之王。王曰。皆赦是縱有罪也。皆殺是誅無辜也。寡人度其母能知子善惡。試問之母。聽其所欲殺活。母泣而對曰。殺少者。相問之曰。少子人所愛。今欲殺之何也。母對曰。少者妾之子。長者夫前妻之子也。夫且死。囑妾曰善視之。妾諾之矣。今許人以諾而不信。殺其兄而活弟。是以私愛廢公義而欺死者也。子𨿽痛可柰何。相入言於王。王髙其義。並赦之。

魏芒慈母

魏芒慈母者。魏孟陽氏之女。芒卯之後妻也。有三子。前妻之子五人皆不愛慈母。𨿽慈母遇之甚異。猶然不愛也。於是前妻中子犯魏王令。當死。慈母憂戚悲哀。帶圍減尺。朝夕勤苦以救其罪。人謂慈母曰。子不愛母至甚也。何爲勤勞憂懼如此。慈母曰。其父爲有遺孤也而使妾爲其繼母。爲人母而不能愛其子。可謂慈乎。彼𨿽不愛。妾則安可忘義乎。魏王髙慈母之義。乃赦其子復其家。自此五子親附慈母。雍雍若一。慈母以禮義之漸率導八子。咸爲魏大夫卿士。各成於禮義。

齊靈仲子

齊靈仲子者。齊靈公之夫人。初靈公娶魯聲姬。生子光以爲太子。夫人仲子與其姊戎子皆嬖於公。仲子生子牙。戎子請以牙代光公許之。仲子曰不可。夫廢常不祥。光之立也列於諸侯矣。今無故而廢之。是專絀諸侯而以難犯不祥也。君必悔之。在我而已。妾非讓也。誠禍之萌也。以死爭之。公不聽逐太子光而立牙爲太子。髙厚爲傅。及公薨。崔杼立光而殺髙厚。君子謂仲子明於禮也。

柳下惠妻

柳下惠爲魯大夫。旣死。門人欲誄之。妻曰。將誄夫子之徳耶。則二三子不如妾之知也。乃誄曰。夫子之不伐兮。夫子之不竭兮。夫子之信誠而與人無害兮。屈柔從俗。不彊察兮。蒙恥救民。徳彌大兮。𨿽遇三黜。終不蔽兮。愷悌君子。永能厲兮。嗟乎惜哉。乃下世兮。庶幾遐年。今遂逝兮。嗚呼哀哉。魂神泄兮。夫子之謚。宜爲惠兮。門人從之以爲誄。莫能竄一字。

楚昭貞姜

貞姜者。齊侯之女。楚昭王之夫人也。王出遊畱夫人於漸臺之上。聞江水大至。遣使迎夫人。忘持符。夫人曰。王與宮人約令。召宮人必以符。今使者不持符不敢行。使者還取符。臺崩。夫人溺死。昭王哀之。號曰貞姜。

鍾離春

鍾離春者。齊無鹽邑之女也。黃頭深目。昂鼻結喉。皮膚若漆。行年三十無所容入。乃自詣齊宣王乞備後宮。因說王以四殆。其辭曰。大王君國。西有衡秦之患。南有彊楚之讎。春秋四十。壯男不立。不務眾子而務眾婦。尊所好。忽所恃。一旦山陵崩弛。社稷不定。一殆也。漸臺五重。黃金白玉。瑯玕交疏。翡翠珠璣。幕絡連餙。萬民罷極。二殆也。賢者匿於山林。諂諛彊於左右。邪僞立於本朝。諫者不得通入。三殆也。飮酒沈湎。以夜繼晝。女樂俳優。縱橫燕笑。外不修諸侯之禮。內不秉國家之治。四殆也。宣王喟然嘆曰。痛乎無鹽君之言。乃今一聞。遂拜爲正後。

北宮女

北宮女徹其環瑱。至老不嫁以養父母。

魯孝義保

孝義保者。魯孝公稱之保母。姓臧氏。初孝公父武公。與其二子長子括中子戲朝周宣王。宣王立戲爲魯太子。武公薨。戲立。是爲懿公。孝公時號公子稱。最少。義保與其子俱入宮。養公子稱。括之子伯禦與魯人作亂。攻殺懿公而自立。求公子稱於宮。將殺之。義保聞伯禦將殺稱。乃衣其子以稱之衣。臥於稱之處。伯禦殺之。義保遂抱稱以出。遇稱舅魯大夫於外。舅問稱死乎。義保曰不死。在此。舅曰何以得免。義保曰以吾子代之。義保遂以逃。十一年。魯大夫皆知稱之在保。於是請周天子殺伯禦立稱。是爲孝公。魯國不亡而得全其嗣。義保之力也。

陳子仲妻

陳定。字子仲。楚王遣使持金百鎰聘以爲相。仲謂妻曰。今日爲相。明日結駟連騎。食方於前。妻曰。結駟連騎。所安不過容膝。食方於前。所甘不過一肉。今以容膝之安。一肉之味。而懷楚國之憂。亂世多害。恐先生不保命也。於是夫妻遁去。爲人灌園。

魏節乳母

秦攻魏。破之。殺魏王瑕。誅諸公子而一公子不得。令魏國曰。得公子者賜金千鎰。匿之者罪至夷。乳母與公子俱逃。魏故臣見乳母而識之曰。公子安在。母曰不知。𨿽知之不可以言。故臣曰。今魏國已破亡。族已滅。子匿之尙誰爲乎。且千金。重利也。夷族。極刑也。汝其圖之。母吁而言曰。夫見利而反上者。逆也。畏死而棄義者。亂也。今持逆亂而以求利。吾不爲也。且夫凡爲人養。子者務生之。非爲殺之也。豈可利賞畏誅。廢正義而行逆節哉。妾不能生而令公子擒也。遂抱公子逃於深澤之中。故臣以告秦軍。秦軍追見爭射之。乳母以身蔽公子。矢著身者數十。遂同死焉。秦王義之。葬以卿禮。祠太牢。寵其兄爲五大夫。賜金百鎰。

魯母師

母師者。魯九子之寡母也。臘日休作。召諸子謂曰。婦人之義。非有大故不出夫家。然吾父母家多幼稚。歲事不理。吾謁。汝往監焉。九子敬諾。又召諸婦曰。婦人有三從之義。今諸子𨿽許我歸視私家。願與少子俱以備婦人出入之制。吾夕當反。及其反。天雨。先期至。止於閭外。俟夕乃入。魯大夫問之。母曰。妾不幸寡。與九子居。臘事禮畢。間從少子歸視私家。與諸婦孺子期夕而反。妾恐酺醵醉飽情所有也。妾反過早。不欲遽入。故止閭外。大夫言於穆公。賜號母師。

晉伯宗妻

晉大夫伯宗賢。而好以直辯淩人。每朝。其妻常戒之曰。盜憎主人。民惡其上。夫子好直言。枉者惡之。禍必及矣。伯宗不聽。一日朝。以喜色歸。妻問之。伯宗曰。吾言於朝。諸大夫皆謂我智似陽子。妻曰。實谷不華。至言不餙。陽子華而餙。今爲覆車。子何喜焉。伯宗曰。吾欲飮諸大夫酒而與之語。爾試聽之。其妻曰諾。於是與諸大夫飮。旣飮而問妻曰何若。對曰。諸大夫莫子若也。然而民不戴上久矣。難必及子。子何不結諸賢大夫以托州犁焉。伯宗曰諾。乃得畢羊而交之。及欒不忌之難。仇害伯宗。譖而殺之。畢羊乃迎州犁於荊。遂得免焉。

阿谷處女

孔子南遊。過阿谷之隧。見處子佩瑱而浣。謂子貢曰彼浣者可與言乎。抽觴以授子貢曰。爲之辭以觀其志。子貢曰。我北鄙之人也。自北䢐南。逢天之暑。我思譚譚。願乞一飮以伏我心。處子曰。阿谷之隧。隱曲之地。其水一淸一濁。流入於海。欲飮則飮。何問乎婢子。受子貢觴。迎流而挹之。投而棄之。從流而挹之。滿而溢之。跪置沙上曰。禮不親授。子貢還報孔子。孔子抽琴。去其軫以授子貢曰。爲之辭。子貢往曰。向者聞子之言。穆如淸風。不拂不寤。私復我心。有琴無軫。願借子調其音。處子曰。陋固無心。五音不知。安能調琴。子貢以報孔子。孔子抽絺綌五兩以授子貢曰。爲之辭。子貢曰。我北鄙之人也。將之楚。有絺綌五兩。非敢當子之身。願注之水旁。處子曰。行客之人。嗟然永久。分其資財。棄於野鄙。妾年甚少。何敢受子。子不早命。切有狂夫名之者矣。子貢以告。孔子曰。已知之矣。斯婦達於人情而知禮。

魯秋胡妻

周魯秋胡娶妻。旣納之五日。去官於陳。五年乃歸。未至家。見路傍婦人采桑。秋胡子悅之。婦人采桑不輟。秋胡子謂曰。力田不如逢丰年。采桑不如見國卿。吾有金。願以與夫人。婦人曰嘻。夫采桑力作以奉二親。養夫子。吾不願金。所願卿無外意。妾亦無淫佚之志收子之賫與笥金。秋胡子遂去。至家。奉金遺母。喚婦至乃向采桑者也。秋胡子慚。婦曰。子束髮辭親往仕。五年乃還。當急歸省。尙爾戲婦桑間。是忘母也。忘母不孝。好色淫佚。是污行也。污行不義。夫事親不孝。則事君不忠。處家不義。則治官不理。孝義並忘。必不遂矣。子其攺娶。妾亦不嫁。遂去而東走。投河而死。

聖母顏氏

魯國顏氏有二女。孔子父叔梁紇求婚。顏氏父問曰。陬大夫父祖爲仕。誰能事之。小女徵在曰。從父所制。父曰。女道以順爲正。汝卽宜之矣。遂以徵在歸紇。誕生仲尼。

衛靈夫人

靈公與夫人夜坐。聞車聲轔轔。至闕而止。過闕復有聲。公問夫人曰。知此謂誰。夫人曰。此蘧伯玉也。公曰何以知之。夫人曰。妾聞禮。下公門。式路馬。所以廣敬也。夫忠臣與孝子。不爲昭昭伸節。不爲冥冥惰行。蘧伯玉。衛之賢大夫也。仁而有智。敬於事上。此其人必不以暗昩廢禮。公視之果伯玉也。

接輿妻

楚王聞接輿賢。遣使者持金百鎰。車馬二駟往聘曰。王請先生治江南。接輿笑而不應。使者去。妻從市來曰。先生少而爲義。豈老違之哉。門外車迹何深也。妾聞義士非禮不動。妾事先生。躬耕以自食。親績以爲衣。食飽衣暖。其樂自足矣。不如去之。於是夫荷鋤笠。妻戴紝器。變名易姓。遊諸名山。

楚昭越姬

越姬者。越王勾踐之女。楚昭王之姬也。昭王燕遊。蔡姬在左。越姬參右。乃顧二姬曰樂乎。蔡姬對曰樂。王曰。吾願與子生若此。死又若此。蔡姬曰。昔敝邑寡人。固以其黎民之役事君王之馬足。故以一婢子之身爲苞苴玩好。今乃比於妃嬪。固願生同樂。死同時。王顧謂史書之。蔡姬許從孤死矣。乃復謂越姬。越姬對曰。昔者吾先君莊王淫樂三年。不聽政事。終而能攺。卒霸天下。妾以君王爲能法吾先君。將攺斯樂而勤於政也。今則不然而要婢子以死。其可得乎。且君王以束帛乘馬取婢子於敝邑。寡君受之太廟也不約死。妾聞之。諸姑婦人以死彰君之善。益君之寵。不聞其以苟從其闇死爲榮。妾不敢聞命。於是王寤。敬越姬之言而猶親嬖蔡姬也。居二十五年。王救陳。二姬從。王病在軍中。有赤云夾日如飛鳥。王問周史。史曰是害王身。然可移。移於將相。王曰。將相之於孤。猶股肱也。今移禍焉。庸爲去是身乎。不聽。越姬曰。大哉君王之徳。以是妾願從王矣。昔日之遊淫樂也。是以不敢許。及君王復於禮。國人皆將爲君王死而況妾乎。請願先驅狐貍於地下。王曰。昔者之遊。樂。吾特戲之耳。若將必死。是益彰孤之不徳也。越姬曰。昔日妾𨿽不言。心旣許之矣。妾聞之。信者不負其心。義者不虛設其事。妾死王之義。不死王之好也。越姬遂自殺。王病甚。薨於軍中。時蔡姬竟不能死。王弟子閭與子西子期謀曰。母信者其子必仁。乃伏師閉壁。迎越姬之子熊章立。是爲惠王。然後罷兵歸葬昭王焉。

少原婦

孔子遊少原之野。有婦人哭甚哀。問之。曰向刈蓍薪而亡吾簪。是以哭也。非傷亡簪。不忘故也。

臧孫母

臧孫母者。魯大夫臧文仲之母也。文仲將爲魯使至齊。其母送之曰。汝刻而無恩。好盡人力。窮人以威。魯國不容子矣。而使子之齊。凡姦將作必於動變。害子者其於斯發事乎。汝其戒之。魯與齊通璧。魯之寵臣多怨汝。又皆通於齊髙子國子。是必使齊圖魯而拘汝。難乎其免也。汝必施恩布惠而後出以求助焉。於是文仲托於三家。厚士大夫而後之齊。齊果拘之而興兵欲襲魯。文仲微使人遺公書。公得其書而備兵於境上。齊方發兵將以襲魯。聞兵在境上。乃還文仲而不伐魯。君子謂臧母之識致逺矣。

百里奚妻

百里奚去虞。將適秦。其妻以門關烹母雞餞之。後奚爲秦相。堂上樂作。所賃濣婦自言知音。因援琴撫弦而歌曰。百里奚。五羊皮。憶別時。烹伏雌。炊扊扅。今日富貴忘我爲。問之乃其故妻也。遂還爲夫婦。

魯季敬姜

敬姜者。魯大夫穆伯之妻。文伯之母。季康子之從叔祖母也。文伯相魯。退朝。敬姜方績。文伯曰。以歜之家而主猶績。懼幹季孫之怒也。其以歜爲不能事主乎。其母嘆曰。魯其亡乎。使童子備官而未之聞耶。居吾語汝。昔聖王之處民也。擇瘠土而處之。勞其民而用之。故長王天下。夫民勞則思。思則善心生。逸則忘善。忘善則惡心生。沃土之民不材。淫也。瘠土之民莫不向義。勞也。男女效績。愆則有辟。古之制也。自上以下。誰敢淫心。今我寡也。爾又在下位。朝夕虔事。猶恐忘先人之業。況有怠情。其何以避辟。吾冀而朝夕修職。曰必無廢先人。爾今曰胡不自安。以是承君之官。吾懼穆伯之絕祀也。仲尼聞之曰。弟子志之。季氏之婦不淫矣。文伯卒。敬姜戒其妻妾曰。吾聞之。好內。女死之。好外。士死之。今吾子夭死。吾惡其以好內聞也。二三婦。毋瘠面。毋揮淚。毋陷膺。毋毀容。有降服。毋加服。從禮而行。是昭吾子。敬姜嘗如季氏。康子與之言朝。不應。從之及寢門。不應而入。康子再拜曰。肥也不得聞命。無乃罪耶。敬姜曰。天子諸侯。合民事於內朝。自卿大夫以下。合官職於外朝。合家事於內朝。寢門之內。婦人治其職焉。上下同之。夫外朝。子將業官職。內朝。子將庀家政。皆非吾所敢言也。又何應焉。康子嘗至。敬姜■﹝門外爲內﹞門而與之言。不踰閾。祭悼子。康子與焉。酢不受徹。俎不燕宗。不具不繹。繹不盡飫則退。仲尼謂敬姜別於男女之防矣。

浣紗女

浣紗女。永嘉人。居蜃川。家貧。踰笄不嫁。事母孝。人每見其夜浣紗而旦成布。日丰甘旨未嘗嗇。母卒。葬畢。抱石投水中。里人憐之爲立祠。

王孫賈母

王孫賈年十五。事齊閔王。國亂。閔王見殺。國人不討賊。王孫母謂賈曰。汝朝出而晚來。則吾倚門而望。汝暮出而不還。則吾倚閭而望。汝今事王。王出走。汝不知其處。尙何歸乎。賈乃入市中。令百姓曰。淖齒亂國殺王。欲與我誅齒者右袒。市中從者四百人。刺淖齒而殺之。

乘姒女

乘姒者。乘子皮之姊也。其族人死。姒哭之甚悲。子皮止姒曰安之。吾今嫁姊矣。已過時。子皮不復言也。魯君欲以子皮爲相。子皮問姒曰。魯君欲以我爲相。爲之乎。姒曰勿爲也。子皮曰何也。姒曰。夫臨喪而言嫁。一何不習禮也。後過時不復言。一何不達人事也。子內不習禮。外不達人事。子不可以爲相。子皮曰。姒欲嫁何不早言。姒曰。婦人之事。唱而後和。吾豈以欲嫁人之故數子乎。子誠不習於禮。不達於人事。以此相一國。據大眾。何以理之。譬猶掩目而別黑白也。掩目而別黑白。猶無患也。不習於禮。不達人事而相國。非有天咎。必有人禍。子其勿爲也。子皮弗聽。卒就相位。居期年。果被誅。

采葛婦

采葛婦。越人也。越王自吳還﹝闕文﹞出入嘗﹝闕文﹞天顏﹝闕文﹞

陶答子妻

陶答子治陶三年。名譽不興。家﹝闕文﹞敗亡見矣。願與少子俱脫。姑怒。逐之。處期年而答子誅。母以老免。婦乃以少子養。終其天年。

女鏡卷二終

●女鏡卷三

江陰夏樹芳茂卿采輯

黔婁妻

黔婁先生死。曾子與門人往弔之。見先生之屍在牖下。枕墼席槁。覆以布被。手足不盡斂。覆頭則足見。覆足則頭見。曾子曰。斜引其被則斂矣。其妻曰。斜而有餘。不若正而不足。先生以不斜之故得至於此。生而不斜。死欲斜之。非先生意也。曾子不能應。遂哭之曰。嗟乎。先生之終也何以爲謚。妻曰以康乎。曾子曰。先生在時。食不充口。衣不蓋形。何樂於此而謚曰康耶。妻曰。先生君嘗授之以政。寵以國相。辭而不爲。是有餘貴也。君嘗賜粟三千鍾。先生辭而不受。是有餘富也。彼先生者。甘天下之澹味。安天下之卑位。不戚戚於貧賤。不欣欣於富貴。求仁而得仁。求義而得義。其斯可謚爲康也已。曾子喟然嘆曰。惟斯人也而有斯婦。

瀨水義女

瀨水女史氏。溧陽人。子胥奔吳。見女子擊漂於瀨水之上。子胥乞食。女與之飯。子胥曰。掩爾壺漿勿爾露。旣行。回首顧女。已自沈瀨水矣。李白有義女碑。

季芊

吳入郢。楚昭王奔鄖。使小臣鍾建負其幼妹季芊以從。楚國復寧。王將嫁季芊。芊辭曰。所以爲女子。遠丈夫也。鍾建負我矣。遂妻之。以建爲樂尹。

句踐夫人

越王句踐爲吳所敗。主請爲臣。妻請爲妾。渡錢塘。見烏鵲啄江渚之鰕。飛去復來。乃作古歌曰。仰飛鳥兮烏鳶。淩玄虛兮翩翩。啄魚鰕兮洲渚。矯風翮兮雲間。妾無罪兮冒地。又何辜兮譴天。片帆飛兮長往。知歸去兮何年。王聞歌。心動。乃謂夫人曰。孤何憂。孤之六翮備矣。遂入吳。共稱臣妾於夫差。後卒滅吳。

屈原姊

女嬃。屈原姊也。聞屈原放逐來歸。諭令自寛。離騷云。女嬃之娟娟兮。申申其詈予。

楚子發母

楚將子發攻秦。絕糧。使人請於王。因使問母。母問使者曰。士卒無恙乎。對曰。分菽粒而食之。又問將軍無恙乎。對曰朝夕芻豢。子發破秦而歸。其母閉門不納。使人數之曰。句踐伐吳。客有獻醇酒一器。王使人注江上流。使士卒下流飮之。味不加水而士卒戰自五也。異日有獻一囊糗糒者。王又以賜軍士分而食之。甘不踰嗌而士卒戰自十也。今子爲將。士卒分菽粒而子獨芻豢。𨿽幸而勝。非其術矣。子非吾子也。無入吾門。子發叩首謝。然後納之。

韓憑妻

韓憑。戰國時爲宋康王舍人。妻何氏有美色。王築靑陵臺以望之。後竟奪何而囚憑。何氏作烏鵲歌以見志曰。南山有烏。北山張羅。烏自髙飛。羅當柰何。烏鵲雙飛。不樂鳳凰。妾自庶人。不樂宋王遂自縊死。

田稷母

田稷相齊。受下吏之金百鎰以遺其母。母曰。子爲相三年。祿未嘗若是之多也。安所得此。對曰。受之於下。其母曰。吾聞士修身潔已。不爲苟得。竭情盡實。不爲詐行。故言行若一而情貌相副。今君設官以待子而子若是。去忠遠矣。田稷慚而退。反其金。自歸罪於宣王。請就誅焉。宣王聞之。大賞其母而捨稷子之罪。

孟母

鄒孟母仉氏。捨近墓。孟子少時嬉戲爲墓間事。踴躍築埋。孟母曰。此非所以居子也乃去捨市旁。其嬉戲爲賈人衒賣之事。母又曰此非所以居子也。復徙捨學宮之旁。其嬉戲乃設俎豆揖讓進退。孟母曰。此眞可以居子矣。遂居之。孟子長。旣學而歸。母方績。問學所至。孟子自若也。母以刀斷其織曰。子之廢學。若吾斷斯織矣。君子學以立名。問則廣知。柰何廢之。孟子懼。旦夕勤學。師事子思。遂成天下名儒。以亞聖稱。

羅敷

秦女羅敷。邯鄲人。嫁邑夫王仁。後爲趙王家令。一日敷采桑陌上。王登臺見而悅之。欲奪焉。敷乃彈箏作陌上桑以自明云。使君自南來。五馬立躊躇。使君謝羅敷。還可共載否。羅敷亦致詞。使君亦何愚。使君自有婦。羅敷自有夫。王意乃已。

趙括母

趙括少學兵法。父奢不能詰。然不謂善。曰。兵死地也。而括易言之。敗趙者必括也。及趙王以括爲將。將行。母上書願王勿遣。卽有不稱。妾得無隨坐乎。後果敗。王乃原其母。

聶政姊

聶政姊名嫈。軹深井里人也。政母終。獨有姊在。爲濮陽嚴仲子報讎。刺殺韓相俠累。政恐禍及姊。自皮面抉眼。屠膓而死。韓暴其屍於市中。購得其名姓者予千金。姊聞之。乃於邑曰。其是吾弟與。嗟乎。嚴仲子知吾弟。立起如韓之市而死者果政也。伏屍哭極哀。曰是軹深井裏所謂聶政者也。市行者諸眾人皆曰。此人暴虐吾國相。王縣購其名姓千金。夫人不聞與。嫈應之曰。聞之。然政所以蒙污辱。自棄於市販之間者。爲老母幸無恙。妾未嫁也。親旣以天年下世。妾已嫁夫。嚴仲子乃察舉吾弟困污之中而交之。澤厚矣。可柰何。士固爲知已者死。今乃以妾在故。重自刑以絕蹤。妾其柰何畏歿身之。誅。終滅賢弟之名。大驚韓市人。乃大呼天者三。卒於邑悲哀而死政之旁。晉楚齊衛聞之。皆曰非獨政能也。乃其姊亦烈女也。

巴寡婦淸

巴寡婦淸。其先得丹穴。擅其利數世。家亦不貲。淸寡婦能守其業。用財自衛。人不敢犯。始皇以爲貞婦而客之。爲築女懷淸臺。

趙娥

趙娥。酒泉人。龎涓母也。父安爲李壽所殺。乃帷車袖劍。白日刺壽於都亭。詣縣曰。父仇已殺。請受戮。令尹喜義之。解印綬欲與俱亡。娥不肯去。曰。怨償身死。妾之明分。詰罪治獄。君之常禮。何敢偸生枉公法也。後遇赦得免。

陳嬰母

陳嬰爲東陽令。東陽少年相聚數千人。欲立嬰爲王。嬰母曰。自吾爲汝家婦。少見貧賤。卒富貴不祥。不如以兵屬人。後子嬰附漢。以功封棠邑侯。

漂母

韓信爲布衣時。釣於淮陰城下。諸母漂。有一母見信饑。飯信。竟漂數十日。信喜謂漂母曰。吾必有以重報母母怒曰。大丈夫不能自食。吾哀王孫而進食。豈望報耶。

漢呂祿姑

呂祿時出遊獵。過其姑呂氏婆。大怒曰。若爲將。今棄軍不守。呂氏將無處矣。乃悉出珠玉寶器散堂上曰。無爲他人守也。

張婦

張婦嫁孫女與陳平。時張富而陳貧。誡之曰。無以貧故事人不謹。

王陵母

王陵以兵屬漢。項王取陵母置軍中。陵使至。東鄕坐陵母欲以招陵。陵母泣送使者曰。爲老妾語陵。善事漢王。漢王誠長者。無以老妾故懷二心。以死送使者。遂伏劍而死。項羽怒。烹之。陵與髙祖定天下。位至丞相封侯。傳爵五世。

緹縈

漢太倉令淳於意有罪當刑。詔獄逮系長安。淳於公無男。有女五人。當行。罵其女曰。生女不生男。緩急非所益。緹縈悲泣自傷。隨父至長安上書曰。妾父爲吏。齊中皆稱其平。今坐法當刑。妾傷夫死者不可復生。刑者不可復贖。𨿽欲攺過自新。其道亡繇也。妾願沒入爲官婢以贖父罪。使得自新。書奏。天子憐其意乃下詔曰。蓋聞有虞之時。畫衣冠。異章服而民不犯。何其至治也。今法有肉刑五而姦不止。非朕徳薄而教之不明哉。夫訓導不明而愚民陷焉。朕甚憐之。刑者至斷支體。刻肌膚。何其痛而不徳也。其除肉刑。自後鑿顚者髠。抽脇者笞。刖足者鉗。淳於公得免焉。

緱氏女

漢陳畱郡緱氏女名玉。爲父報讎。殺夫家之黨。吏執玉以告外黃令梁配。欲論殺玉時同郡申屠蟠年十五爲諸生。進諫曰。玉之節義。足以感激無恥之流。風勵忍辱之子。不遇明時。尙當表列。況在淸朝而可不加哀卹乎。配善其言。乃得減死論。鄕邦稱之。

雋不疑母

雋不疑爲京兆尹。行縣錄囚。還。其母輒問有所平反。母喜笑。飮食言語異於曩時。或無所出。母怒爲之不食。由是不疑爲吏絕無殘刻。所全活者甚眾。

柏谷嫗

漢武帝始微行。嘗夜至柏谷。投逆旅主人求漿。主人翁曰。無漿。止有。溺耳。且疑爲盜。聚少年欲攻之。一嫗出。覩上狀貌魁異。止翁曰。客非常人也。且有備。不可圖也。翁不聽。嫗飮翁以酒。醉而縛之。少年皆散走。嫗乃殺雞爲黍以謝客。

蘇子卿妻

蘇武。字子卿。天漢初使匈奴。作詩別妻。妻答詩云。與君結新婚。宿昔當別離。涼風動秋艸。蟋蟀鳴相隨。冽冽寒蟬吟。蟬吟抱枯枝。枯枝時飛揚。身體忽遷移。不悲身體移。當惜歲月馳。月馳無窮極。會合安可知。願爲雙黃鵠。悲鳴戲淸池。

馮昭儀

馮昭儀者。光祿勛馮奉世之女也。初入宮爲婕妤。生中山王。建昭中。元帝幸虎圈。後宮皆從。熊走出。攀檻欲上殿。左右貴人皆驚走。婕妤當熊而立。左右格殺熊。天子問汝獨不畏熊耶。對曰。妾聞猛獸得人而止。妾恐至禦座。故以身當之。元帝嗟嘆。遂敬禮焉。乃立婕妤爲昭儀。

東海孝婦

於定國傳。孝婦。東海人。少寡無子。家極貧。紡績以奉姑。誓不他適。其姑告鄰人曰。是婦事我甚虔。吾以衰老累孝婦。柰何。後母自經死。姑女告婦殺母。郡守莫辯其冤。竟置於法。郡中枯旱三年。後郡守廉得其故。殺牛致祭其冢曰。孝婦無辜。前守彊刑之致罹此咎。天乃甘雨連日。歲乃大熟。

秦彭妹

秦彭。字伯平。建初時爲山陽太守。欲嫁寡妹。妹不嫁。乃引鐮自害。

楊敞妻

楊敞。華陰人。莊重謹畏。昭帝時屢遷至禦史大夫。霍光與張安世謀廢立。議旣定。使大司農田延年報楊敞。敞驚懼不知所言。汗出浹背。延年起至更衣。敞夫人遽從東廂謂敞曰。此國家大事。今大將軍議已定。使九卿來報君侯。君侯不疾應。猶豫無決。先事誅矣。延年從更衣還。夫人與延年參語許諾。

班婕妤

班婕妤者。漢左曹越騎況之女。彪之姑也。負才通辯。始入宮爲小使。俄而大幸爲婕妤。成帝遊後庭。欲與同輦。婕妤曰。妾觀古圖畫賢聖之君。皆有名臣在側。三代之末王。乃有女嬖。今欲同輦。得無似之乎。太后聞而喜曰。古有樊姬。今有班婕妤。每誦詩及窈窕徳家女師之篇。必三復之。進見上疏。必依古禮。鴻嘉後。成帝稍隆於女寵。趙飛燕姊妹譖婕妤怨望。挾邪詛咒。帝考問之。婕妤曰。妾聞修正尙未蒙福。爲邪欲以何望。使鬼神有知。不受不臣之愬。如其無知。愬之何益。帝然之。婕妤恐久見危。求供養太后於長信宮。作自悼賦紈扇詩以寄懷。史臣謂其哀而不傷。其搗素一作尢極藻麗云。

皇甫謐母

皇甫謐。字士安母任氏。安定朝那人。歸皇甫無子。以夫兄子謐爲後。謐年二十不悅學。遨蕩。一日得瓜果以供任氏曰。孝經云。三者不除。𨿽日用三牲之養。猶非孝也。汝齒則旣長矣。目不存教。心不求道。何以慰我心乎。因嘆曰。昔孟母以三徙成子。曾父以烹豚立教。豈我居不卜鄰。教有所闕然歟。修身篤學。自汝得之。於我何有。因對之流涕。謐乃感激。就裏中席坦受書。遭人而問。少有寧日。武帝借其書二車。遂博覽。以太子中庶子議郞徵。並不就。

張安世妻

張安世封富平侯。食邑萬戶。而夫人躬自紡績。勤劬未懈。

梁鴻妻

梁鴻妻名孟光。其姿貌甚醜而徳行甚循。年三十未嫁。父母問所欲。對曰。欲得賢如梁伯鸞者。時鴻亦未娶。聞而聘之。孟氏盛餙入門。七日而禮不成。妻跪問曰。竊聞夫子髙義斥數妻。妾亦偃蹇數夫。今來而見擯。請問其故。鴻曰。吾欲衣裘褐之人可與俱隱深山者。今若衣綺縞。傅黛墨。豈﹝鴻﹞所願哉。妻曰。以觀夫子之志耳。乃更爲椎髻布衣操作而前。鴻大喜曰。此眞梁鴻妻也。字之曰徳耀。共入霸陵山中。以耕織爲業。後至會稽。爲人賃舂。𨿽雜傭保之中。妻每進食。舉案齊眉。不敢正視。以禮修身。所在敬而慕之。

金日磾母

金日磾母。教誨兩子有法度。武帝聞而嘉之。病死。詔圖畫於甘泉宮。署曰休屠王閼氏。日磾每見像涕泣。再拜乃去。

嚴延年母

嚴延年母。生五男。皆有吏才。官至二千石。東海號曰萬石嚴嫗。延年爲河南太守。所在名爲嚴能。冬月論囚。流血數里。號曰屠伯。其母嘗從東海來。欲就延年臘。到洛陽。適見報囚。母大驚。便止都亭。不肯入府。延年出謁。母閉閣不見。延年免冠頓首合下。母乃見之。因責數延年曰。幸備郡守。專治千里。不聞仁義教化有以全安愚民。顧刑罰多戮殺人。欲以致威。豈爲民父母之意哉。延年服罪頓首謝。將歸。謂延年曰。天道神明。人不可獨殺。我不自意老。當見壯子被刑戮也。行矣。去東海爲汝掃除墓地耳。遂去。後歲餘。延年爲府丞所訐。下禦史案驗遂棄市。東海莫不賢智其母。

王章妻

王章。字仲卿。平陰人。初爲諸生。遊學長安。家貧無被。病臥牛衣中。與妻涕泣。妻厲聲曰。仲卿京師尊貴。在朝諸臣誰踰仲卿者。今病困不自激昂。乃作兒女子態何鄙也。成帝時章爲京兆尹。王鳳以帝舅當權。濁亂朝政。殺人指顧間。章𨿽爲鳳所舉。獨不附鳳。欲上書彈之。妻曰。人當知足。獨不念牛衣中涕泣時耶。章曰。非女子所知。書上。果下廷尉。妻子皆收系。章小女年可十二。夜起號呼曰。平生獄上呼囚。數常至九。今八而止。我君素剛。其先死乎。詰明問之。章果死。妻子皆徙合浦。章爲京兆二年。死不以罪。眾庶冤之。

範陽盧氏

盧氏。範陽人。少好讀書。造次必以禮。盛年寡居。教授諸子。漢將綦良略山東。以其子務光爲記室。及良敗。慈州刺史上官政籍務光家。見盧氏逼之。盧氏以死自誓。政凶悍。以燭燒其面。盧氏竟不屈而死。

桓少君

桓氏。字少君。鮑宣常就少君父學。父奇其淸苦。以女妻之。裝送甚盛。宣不悅。少君悉屏去侍從服餙。更著短布裳。與宣共挽鹿車。提甕出汲。修行婦道。鄕邦稱之。孫昱嘗問曰。太夫人寧復識挽車時否。對曰。先姑有言。存不忘亡。安不忘危。吾安敢忘乎。

竇玄妻

竇玄形貌絕異。天子以公主妻之。其舊妻爲玄所棄。乃作古怨歌曰。煢煢白兔。東走西顧。衣不如新。人不如故。

孝成王太后

元後王氏。王莽之姑。成帝母也。王莽居攝。太后力爭以爲不可。及莽以符命自立爲眞皇帝。太后大驚。莽請璽。太后不肯授莽。莽使安陽侯舜諭指。太后罵曰。而屬父子宗族。蒙漢家力。富貴累世。受人孤寄。乘便利時。奪取其國。如此者狗豬不食其餘。我漢家老婦。旦暮且死。欲與此璽俱葬。終不可得。因泣數行下。舜亦悲不自止。太后恐莽脇之。以璽投之地曰。我老且死。知而兄弟今族滅也。年八十四。建國五年崩。後十年。漢兵誅莽。

南陽公主

南陽公主下嬪王咸。漢綏和間。王莽秉政。謂咸曰。國危世亂。但當退而修身以自完耳。咸不能從。公主遂結廬華山修道。潘安仁有公主峯記。

孝平王后

平帝後。王莽女也。莽秉政。效霍光故事。以女配帝。立歲餘。帝崩。後復數年。莽簒漢位。後以劉氏旣廢。卽稱疾不朝。時年十八。莽意欲嫁之。令立國將軍孫建。世子豫將醫問疾。後大怒。鞭笞侍禦。因廢疾不肯起。及漢兵誅莽。延燒未央。後曰。何面目以見漢家。自投火中而死。

馮異母

馮異從光武。其母囑之曰。汝今盡忠。莫思盡孝。我寧死。遂自縊。後建廟於饒陽祀之。

王霸妻

王霸。字孺仲。少立髙節。光武時連徵不仕。妻亦美志行。霸初與同郡令狐子伯善。後子伯相楚。其子爲郡功曹。嘗詣霸。霸子耕於野。投耒見客。顏色慚沮。客去。霸臥不起。妻問故。霸曰。彼子容服甚都。吾兒蓬發歷齒。對之殊有慚色。父子恩深。不覺自失耳。妻曰。子伯之貴。孰與君之髙。柰何忘夙志而慚兒女子乎。霸崛然起笑曰。有是哉。遂共隱終其身。

馮良妻

漢馮良。南陽人。少作縣吏。恥在廝役。因壞車殺馬。裂衣冠而遁。妻亦莊潔有志操。與良相對如君臣然。

賈逵姊

賈逵。字景伯。明帝時爲侍中。逵五歲。聰慧過人。其姊韓瑤之婦。嫁瑤無嗣而歸。以貞明見稱。聞鄰中讀書。旦夕抱逵隔籬而聽之。逵靜聽不言。姊以爲喜。至年十歲。乃暗誦六經。姊謂逵曰。吾家貧困。未嘗有師長入門。汝安知天下有三墳五典而誦無遺句耶。逵曰。憶昔姊抱逵於籬間。聽鄰家讀書。庶幾萬不遺一耳。

馮夫人

馮夫人名嫽。漢宮人也。善史書。乘錦車持節和戎而歸。見漢書西域傳。

明徳馬后

明徳馬后。漢伏波將軍援之女。明帝之後也。後身長七尺二寸。方口鬒發。能誦易。好讀春秋楚辭。尢善周官董仲舒書。年十三選入後宮。顯宗卽位。冊立爲貴人。時後姊女賈氏亦以選入。生肅宗。帝以後無子。令養之。後盡心撫育。不異所生。永平三年始立爲後。後旣正位宮闈。愈自謙肅。以皇嗣未廣。每懷憂嘆。薦達左右若恐不及。兄爲虎賁中郞。弟黃門侍郞。訖永平之世不遷。明帝不豫。召黃門侍郞防參醫藥。夙夜勤勞。帝崩。後作起居注。削去防參醫藥事。曰吾不欲令後世聞先帝數親後宮之家。故不著。建初元年。欲封爵諸舅。太后不聽。明年夏大旱。言事者以爲不封外戚之故。有司上奏宜依舊典。太后手詔止之曰凡言事者皆欲媚朕以要福耳。昔王氏五侯同日俱封。其時黃霧四塞。不聞澍雨之應。又田蚡竇嬰寵貴橫恣。傾覆之禍爲世所傳。故先帝防愼舅氏。不令在樞機之位。今有司柰何欲以馬氏比陰氏乎。吾爲天下母而身服大練。食不求甘。政欲以身率下也。前過濯龍門上。見外家問起居者車如流水。馬如遊龍。蒼頭衣綠褠。領袖正白。縱肆懈怠。無憂國亡家之慮。吾豈可上負先帝之命。下虧先人之徳。重襲西京敗亡之禍哉。

陸續母

陸續。字智初。吳人。漢明帝十四年。楚王英以謀反。連及太守尹興。陸續爲尹興門下掾。逮拷。備受楚毒。肌肉消爛。終無異辭。母自洛陽來。作食饋續。續見拷。辭色慷慨未嘗變。而對食忽悲泣不自勝。獄吏問其故。續曰。母來不得見故悲耳。使者大怒以爲吏卒通傳。續曰非也。吾母切肉未嘗不方。斷蔥以寸爲度。是以知之耳。使者以聞。遂赦歸。後拜會稽戶曹。

漢王良妻

王良。字仲子。王莽時隱居教授。建武初累官至大司徒。居東海。後司徒史鮑恢過東海候其家。妻布裙曵柴自田中歸。恢告曰。我司徒史也。欲見夫人。妻曰。妾身是也。恢乃下拜。嘆息而還。

崔篆母

漢崔篆母師氏。通九經百家之言。漢末寵以殊禮。賜號義成夫人。

曹大家

曹大家。姓班氏。名昭。字惠姬。扶風曹世叔妻。彪之子。固之妹也。世叔早卒。有節行。固嘗著漢書。其八表及天文志。未及竟而卒。和帝詔昭就東觀藏書閣踵而成之。又數召入宮。令皇后諸貴人師事焉。號曰大家。作女誡七篇。時漢書始出。多未能通者。同郡馬融伏於闕下。從昭受讀。兄超老在絕域。昭上書哀請。帝感動。卽徵超還。所著有大雀賦。鍼縷東徵等賦。年七十餘卒。皇太后爲素服舉哀。遣使者護喪焉。

漢崔寔母

崔寔母劉氏。有母儀。博覽書傳。常教寔以臨民之政。寔爲五原太守。一時善績。母有助焉。自是崔氏代有美才。兼以沈淪典籍。遂爲儒林之宗。

李文姬

李文姬者。趙伯英妻。漢太尉固之女也。固爲梁冀所殺。二子俱死獄中。少子爕爲文姬所匿。密托固門生王成曰。李氏一脈惟此兒在。君執義先公。有古人之節。今以六尺奉托。生死惟足下。成遂引爕浮江。入徐州。變姓名爲酒家傭。酒家異之。以女妻爕。後遇赦得還。文姬敕之曰。先公爲漢忠臣。𨿽死之日。猶生之年。愼無一言及梁氏。及梁氏則及主上。是再掇禍也。爕從其言。靈帝時爲河南尹。

盛君達妻

盛吉。字君達。爲廷尉。獄無冤滯。每至冬罪囚當決。其妻執燭於前。吉持丹筆。妻語吉曰。君爲天下執法。若濫一人罪。殃及子孫。因與吉相對垂泣。視事十二年。稱吉之平恕者並稱其妻之賢。舉世以爲莫及。後吉生三子皆典州郡。

曹娥

曹娥者。上虞曹旴之女也。旴能舞劍長歌。婆娑樂神。以漢建安二月五日迎伍君。逆濤而上。爲水所沒。不得其屍。娥年十四沿江號泣。十七晝夜不絕聲。遂自投江以死。經五日抱父屍出。郡守度尙設祭誄之。建祠於江南道旁。立孝女曹娥碑。

範孟博母

範滂母有賢行。靈帝建寧中。大誅黨人。詔捕滂。滂詣獄。其母就之訣。滂白母曰。仲博孝敬足以供養。滂從龍舒君歸黃泉。存亡各得其所。惟大人割不忍之恩。勿增悲戚。母曰。汝今與李杜齊名。死亦何恨。旣有令名。復求壽考。可兼得乎。滂跪受教。再拜而辭。

季兒

季兒。合陽任延壽之妻。季宗之妹也。延壽怨季宗而陰殺之。會赦免。乃告季兒。季兒曰嘻。乃語我乎。遂振衣求去。延壽曰。汝其殺我季兒。曰。殺夫不義。事兄之仇亦不義。與子同枕席而殺吾兄。又縱兄之仇。何面目戴天履地乎。乃告其女曰。吾義不可畱。又無所往。汝善視兩弟。遂自經。馮翊王聞之。令縣復其三子而表其墓。

徐淑

徐淑。隴西秦嘉妻。劉子玄史通云。徐氏動合禮儀。言成規矩。毀形不嫁。哀慟傷生。東漢一代賢明婦人。淑其首也。

梁商後

東漢梁后傳。順帝梁商後爲貴人。嘗持被引禦從容辭於帝曰。夫陽以博施爲徳。陰以不專爲義。螽斯則百福之所由興也。願陛下思雲雨之均澤。識貫魚之次序。使小妾得免罪謗之累。由是帝加禮焉。遂立爲後。

曹禋妻

曹禋。字禮夫。洛陽人。妻周氏。禮夫以初第卒於長安。周氏爲志其墓於鳳凰山下。銘曰。其生也天。其死也天。苟達此理。哀復何言。其生也休。其死也休。又何爲哉。其母何憂。

梁夫人嫕

梁夫人嫕。梁竦之女。樊調之妻。孝和皇帝之姨。恭懷皇后之同產姊也。初恭懷皇后章帝有寵。和帝立爲太子。竇后母養焉。和帝之生。梁氏喜相慶賀。竇后怒。乃誣陷梁氏。殺竦。家屬移九眞。和帝立。竇后崩。諸竇以罪惡誅放。嫕從民間詣闕上書曰。妾同產女弟貴人。蒙先帝厚恩。得見寵幸。皇天佑命。誕生明聖。托體陛下。不幸爲竇憲兄弟所譖訴。父竦冤死牢獄。體骨不掩。老母孤弟。遠徙萬里。獨妾脫身竄伏艸野。嘗恐歿命。無由自達。今遭陛下神聖。攬統萬幾。憲兄弟姦惡伏誅。海內曠然各得其所。妾傷父旣湮沒。不可復生。母垂年七十。弟棠等遠在絕域。願乞母弟歸還本郡。收葬父竦枯骨。書上。天子感悟。引見嫕等。上甚寵之稱梁夫人。擢夫樊調爲郞中。恭懷後攺葬西陵。追謚竦爲褒親嫕侯。徵還母及弟等。棠旣到。皆封侯。食邑五千戶。君子謂梁夫人以哀辭動帝閽。悟時主。榮父之魂。歸母荒徼。爲家門開三國之祚。使天子成母子之禮焉。

和熹鄧後

和熹鄧皇后諱緩。太傅禹之孫也。六歲通史書。十二通論語韓詩。諸兄每讀經傳。輒下意難問。志在典籍。父訓卒。晝夜號泣。終三年不食鹽菜。顦顇毀容。十六選入掖庭爲貴人。承事陰后。夙夜兢惕。其衣有與陰后同色者。卽時解易。若並時進見。則不敢正坐。離立行次。則僂身自卑。帝每有所問。常逡巡後對不敢先。時帝數殤皇子。後憂繼嗣不廣。數進才人以廣帝意。陰后見後徳日盛。遂造詛咒。期以媒孽。帝嘗寢疾危甚。陰后密言我得意。毋令鄧氏復有遺類。及陰后以巫蠱事廢後。請救不能得。帝欲立後爲皇后。辭讓者三。然後卽位。和帝崩。殤帝立。尊後爲皇太后。殤帝崩。太后定策立安帝。其賜周馮貴人策。大赦天下詔。俱出手裁。又湣陰氏罪廢。赦其徙者歸鄕。敕還資財五百餘萬。

姜詩婦

漢姜詩。字仕遊。事母至孝。妻龎氏奉姑尢謹。母性好飮江水。妻嘗溯流而汲。値風不得還。母渴。詩怒而遣之。妻乃寄止鄰捨。晝夜紡績。市美饌。托鄰母以進。母怪問。鄰母具言狀。姑乃感泣。復呼婦還。赤眉賊入境。戒曰。驚大孝必觸鬼神。裏中賴以無恙。永平中。詩察孝廉。明帝詔曰。大孝入朝。凡諸舉者一聽平之。

趙昂妻

趙昂妻異者。王氏女也。昂爲姜道令。異獨畱。會同郡梁雙反。攻西城破之。殺異二子。異恐爲所侵。引刀欲自裁。顧女英嘆曰。身死汝當誰恃哉。乃以混涅麻而被之。尠食瘠形。自爲不靖免於難。事平。昂遣吏迎之。建安中。昂轉參軍事。徙居冀。會馬超反。攻冀。異躬著布韝與昂守。又悉脫環珥賞戰士。及超攻圍急。刺史韋康欲與和。昂諫不聽。超負約。殺康而刼昂。質其子月以爲信。及昂與楊阜尹奉等合謀討超。歸謂異曰。謀如是。如月何。異厲聲曰。雪君父大恥。喪元不足爲重。況一子哉。昂曰善。遂閉門拒超。超殺其子奔漢中。從張魯得兵。還攻昂。昂保祁山。圍三十日乃解。功聞朝廷。遷益州刺史。自冀城之難至於祁山。昂九出奇制勝。異輒參焉。

劉長卿妻

沛劉長卿妻。同郡桓鸞女也。生男五歲而長卿卒。十年不歸寧。兒年十五夭死。桓氏慮不免。乃割耳自誓。鄰婦謂曰。夫亡子死。無以養節。何貴義輕身若此哉。對曰。昔我先君五更。學爲儒宗。尊爲帝師。五更以來。男以忠孝顯。女以貞順稱。詩云。無忝爾祖。聿修厥徳。是以預自刑剪以明我情。沛相王吉上奏。詔旌其門。號曰行義桓嫠。縣邑有事必膰焉。

女鏡卷三終

●女鏡卷四

江陰夏樹芳茂卿采輯

王經母

魏王經少貧苦。仕至二千石。母語之曰。汝。本寒家子。仕至二千石。亦可以止乎。經不能用。後官至尙書。漢晉春秋曰。曹髦將自討司馬昭。經諫曰。昔魯昭不忍季氏。敗走失國。爲天下笑。今權在其門久矣。朝廷四方皆爲之致死。不顧逆順之理。非一日也。且宿衛空闕。寸刃無有。陛下何所資用而一旦如此。無乃欲除疾而更深之耶。髦不聽。後殺經並其母。將死。垂泣謝母曰。不從母敕以至今日。母語之曰。爲子則孝。爲臣則忠。何負吾耶。且人誰不死。往所以止汝者。恐不得其所也。以此並命。何恨之有。

翟方進母

翟方進。後漢上蔡人。年十二失父。爲太守府門吏。因責而歸。欲西至京師受經。後母憐其幼隨至長安。織屨以給方進。十餘年不怠。後方進至丞相封侯。母尙在。供養勤備焉。

袁隗妻

袁隗妻馬倫。少有才辯。融家勢丰豪。裝遣甚盛。隗問曰。婦奉箕帚而已。何乃過珍麗乎。對曰。慈親垂愛。不敢逆命。君若欲慕鮑宣梁鴻之髙。妾亦願從少君孟光之事矣。隗又曰。弟先兄舉。世以爲笑。今處姊未適。先行可乎。對曰。妾姊髙行殊邈。未遭良匹。不似鄙薄苟然而已。又曰。南郡學窮道奧。文爲辭宗。而所在之職輒以貨財爲損。何耶。對曰。孔子大聖。不免武叔之毀。子路至賢。猶有伯寮之愬。家君獲此。固其宜耳。隗不能屈。

叔先雄

叔先雄者。犍爲叔先泥和之女也。漢順帝永建初。泥和爲縣功曹。奉檄謁巴郡太守。乘船渡湍水而溺。屍喪不得。雄號泣晝夜。每欲自沈。所生一男一女俱幼。雄各作一囊盛珠環系兒。數爲訣別之辭。後乘小船於父溺處慟哭。遂自投水死。越六日與父屍同出。相持浮於江上。郡縣表之。爲雄立碑圖其像焉。

陰瑜妻

陰瑜妻荀氏。名采。穎川荀爽女也。聰明有才藝。適陰氏。產一女而瑜卒。同郡郭奕喪妻。爽以采許之。因稱病篤召采。采歸。懷刃自誓。爽令侍婢奪其刃扶抱登車。旣至郭氏。乃僞爲喜色。命女僕列侍。明燈盛餙。請奕相見。共談逹曙。奕出。命左右辦浴。盡出侍者掩戶。以彩筆書扉上曰屍還陰氏。遂以衣帶自縊。時人傷之。

弘農王妃

唐姬。漢廢帝弘農王妃也。靈帝崩。子辯襲位。董卓廢之。置於閣上。使郞中令李儒進酖。王悲歌曰。天道易兮我何艱。棄萬乘兮退守藩。逆臣見迫兮命不延。逝將去汝兮適幽玄。因令姬起舞。姬抗袖而歌曰。皇天崩兮后土頹。身爲帝兮命夭摧。死生路異兮從此乖。柰何煢獨兮心中哀。泣下嗚咽。坐者皆欷歔。王謂姬曰。卿王者妃。勢不復爲吏民妻。幸自愛。從此長辭。遂飮酖死。時年十八。姬歸穎川。父會稽太守瑁欲嫁之。姬以死誓。及李傕破長安。下關東。得姬欲妻之。固不聽而終不自名。尙書賈詡知之。白獻帝。帝感愴。迎姬置園中。使侍中持節拜爲弘農王妃。

丁廙妻

丁廙。字敬禮。建安中爲黃門侍郞。魏文帝卽位。以陳思王故誅廙。妻作寡婦賦以自傷。

曹文叔妻

梁夏侯令女。曹文叔妻也。文叔早死。父母欲嫁之。乃斷髮爲信。復以刀截兩耳。及曹氏滅族時。令女父爲相。或謂女曰。人生世間。如輕塵棲弱艸耳。何辛苦如是。令女曰。昔曹氏盛時。欲以保終。今衰亡棄捐。禽獸之行吾豈爲乎。乃竊入寢室。以刀割鼻。蒙被而臥。血流滿牀席。太傅懿聞而賢之。

鄭袤妻

鄭袤妻曹氏。魯國薛人也。歸袤爲繼室。事舅姑孝。紡績充奉養。及袤官司空。子默等並顯。曹深懼盛滿。食無重味。祿秩必班散親族。家無餘貲。袤元配瘞黎陽。及袤薨。議者逢曹意欲無合葬。曹曰。元配合葬。禮也。備儀從逆之。執鴈行禮。祠祀合葬焉。

楊香

楊香。順陽楊丰女也。隨父田間獲粟。丰爲虎所噬。香年甫十四。手無寸刃。乃搤虎頸。虎卽劘牙而逝。丰因獲免。

許升妻

吳許升妻。呂氏之女。升少爲博徒。不理撡行。妻嘗勸升修學。每有不善。輒流涕進規。升感激自勵。乃尋師遠遊。卒以成名。

姜母

姜母者。天水姜敍之母也。建安中。馬超作亂。殺掠刺史韋康。時敍爲撫夷將軍。屯兵歷下。敍姑子楊阜故爲康從事。陰結康客爲報仇。未有間。會妻死。請急辭超歸。過歷下。候敍母言故。涕滂然下。激敍與同難。敍以母老中未決。敍母叱之曰。咄。伯奕。韋使君遇難。一州之恥。亦汝之負。何獨義山哉。汝無顧我。無淹事。事淹變生。人誰不死。死國義也。我不以餘年累汝矣。於是敍與阜定計約舉兵。度兵發超必岀擊。阜隨後閉冀州門。超可虜也。敍兵發。超果出。阜與趙昻等閉諸門拒之。夷其家。超攻鹵城。敍守不下。超夜襲無備入之。執敍母。敍母罵之曰。汝背父逆子。弒君亂賊。天地豈容汝乎。汝復何面目視人。遂遇害。事聞。魏公操嘉嘆。送史館褒錄。

趙苞母

趙苞。字威豪。武城人。靈帝時爲遼西太守。名振邊俗。遣使迎母。道逢鮮卑。遂刼其母以攻遼西。出母以示苞。苞號泣曰。昔爲母子。今爲王臣。義不得顧私恩。母遙謂曰。人各有命。何得相顧以虧忠義。昔王陵母對使伏劍以固其志。爾其勉之。苞力戰以破鮮卑。母遂遇害。歸葬母訖。謂鄕人曰。食祿而避難。非忠也。殺母以全義。非孝也。遂嘔血而死。

孔北海女

孔融被誅。時男方九歲。女七歲。以幼弱得全。寄往他捨。或有言於曹操收之。女謂兄曰。若死而有知。得見父母。豈非至願。遂延頸就刑。

皇甫規妻

皇甫規。字威明。延熹中上疏論羌事。拜爲中郞將。平先零諸種。後黨人染逮時賢。規自以西川豪傑。恥不得與。乃上疏自陳前亦與黨。坐系廷尉。會赦歸。舉爲弘農太守。卒。規妻善屬文。工艸隸。董卓聞其美計取之。妻詣卓陳情。詞甚酸痛。卓使傅奴侍者拔刀圍之。妻知不免。乃起罵曰。君羌胡之種濁亂天下。猶未足耶。妾家奕世淸吏。皇甫氏文武上才。爲漢忠臣。君非其趨走吏乎。敢欲行非禮於爾君夫人耶。卓怒。令引車。以其頭懸軛。鞭朴交下。妻謂持杖者曰。速盡爲幸。後人圖畵其形。號曰禮宗。

徐庶母

徐庶。字符直。長社人。嘗薦孔明於昭烈。及曹操獲其母。庶謂昭烈曰。本欲與將軍圖事。今失老母。方寸亂矣。遂辭歸操。徐母一見庶。怒罵曰。汝自幼讀書。卽知忠孝不能兩全。曹操欺君罔上之賊。劉玄徳仁義布於四方。況乃帝室之冑。吾方謂汝事得其主。胡爾棄明投暗。自取惡名。遂轉入屏風後自縊。操躬往祭之。葬於許昌之南原。一時史官題贊曰。賢哉徐母。徳被中土。守節無虧。閒家有補。贊美豫州。淩轢魏武。許昌原上。髙名萬古。

常林妻

魏常林。字伯槐。常帶經耕鋤。其妻饁於中野。相敬如賓。

吳孫翊妻

三國吳。孫翊妻徐氏。有美色。賊嬀覽殺翊悉取其嬪妾。復逼徐氏。徐氏使人謂覽。乞晦日設祭除服乃可。覽許之。徐氏遂濳使親信者語翊舊將孫髙傅嬰。欲以求助。又密報平時所恩養者二人。皆許之。謀成而誓。至晦日。徐氏設祭除服。盛容餙以候覽覽密窺之。無復疑慮。徐氏乃命髙嬰輩羅伏戶外。使人報覽曰。服除矣。覽遂禮服而入。徐氏出拜戶外。覽答拜。髙嬰等徐出殺覽。徐氏仍服衰絰。持覽首以祭翊墓。一軍震駭以爲神。

許允婦

許允婦。阮衛尉女。徳如妹。奇醜。交禮竟。允謂婦曰。婦有四徳。卿有幾。婦曰。新婦所乏惟容耳。然士有百行君有幾。許云皆備。婦曰。夫百行以徳爲首。君好色不好徳。何謂皆備。允有慚色。遂相敬重。後允爲吏部郞。多用其鄕裏。魏明帝遣虎賁收之。其婦出誡允曰。明主可以理奪。難以情求。旣至。帝核問之。允對曰。舉爾所知。臣之鄕人。臣所知也。陛下檢校爲稱職與否。若不稱職。臣受其罪。旣檢校皆官得其人。於是乃釋。初允被收時。舉家號哭。阮新婦自若。云勿憂。尋當還。作粟粥以待。頃之。允果至。

孫伯符妻

孫策功曹魏騰。以忤意見譴。將殺之。夫人吳氏乃倚大井而謂策曰。汝新造江南。其事未集。魏功曹在公盡規。汝今日殺之則明日叛。吾不忍見禍之及。當先投此井。策大驚。遽出騰。

蔣欽母

吳蔣欽母。練帳縹被。妻妾布裙。吳主孫權嘆其能守儉約。敕禦府爲母作幃被。

張茂妻

張茂妻陸氏。茂爲吳郡守。被江充所害。陸氏傾產。率茂部曲爲先登討充。充敗。爲陸所殺。

戴良五女

後漢戴良。五女皆賢。每遇求婚者輒便許之。其奩篋惟練裳布被。竹笥木屐而已。五女皆遵其訓。時人以爲有隱者之風。

蜀主之妹

晉南郡公主。桓溫妻也。性最悍。溫每憚之。溫平蜀得李勢妹。有奇色。納置別館。主聞大恚。偕婢數十操白刃向之。李氏方理髮。發長委地。肌色如玉。不爲動容。徐徐結髮成妝曰。國破家亡。無心在此。今日見殺。得遂所懷。遂引頸就刃。主擲刃抱之曰。我見尢憐。何況老奴。遂與同歸而善遇之。

魏武卞后

武宣卞后。魏文帝母也。太祖於譙納後爲妾。隨太祖至洛。董卓亂。太祖微服岀遊。袁術傳太祖凶問至。時太祖左右至洛者皆欲歸。後止之曰。曹公吉凶未可知。今日還家。明日若何相見。太祖聞而善之。文帝爲太子。左右請傾府藏賞賜。後曰。王自以丕年大。故用爲嗣。何爲重賜遺乎。太祖喜曰。怒不變容。喜不失節。政自爲難。黃初中封爲太后。每見外親不假以顏色。嘗言吾事武帝四十五年。行儉日久。不能自變爲奢。有犯科禁者吾且能加罪一等耳。莫望恩貸也。

辛憲英

辛氏。字憲英。羊耽妻。魏侍中辛毗之女也。魏文帝初立爲太子。抱毗項曰。君知我喜否。毗以告女。女嘆曰。太子主宗廟社稷者。代君不可以不戚。主國不可以不懼。宜戚而喜。魏其不昌乎。耽友鍾會方西徵。憲英謂耽曰。會在事縱恣。吾慮有他志也。會請其子琇爲參軍。憲英戒曰。古之君子。入則致孝於親。出則效忠於國。在職思其所司。在義思其所立。無遺父母憂患而已。會至蜀果反。琇竟以全歸。耽從子祜嘗送錦被。憲英嫌其華。反而覆之。其儉約如此。

蜀甘後

蜀先主甘後。沛人。生自單賤。有相者云此女法當貴。位極宮掖。及後生而玉質冰肌。體貌特異。先主致後於白綃帳中。戶外望之如月下聚雪。河南獻玉人髙三尺。乃取玉人置後側。嬖幸者非惟嫉甘後而亦妬玉人。後每欲擊壞之。乃戒先主曰。昔子罕不以玉爲寶。春秋美之。今吳魏未滅。安得以妖玩經懷。凡誣惑生疑。勿復進焉。先主乃撤玉人像。嬖者皆退。

魏文甄后

文昭甄后。明帝母也。自少至長。舉止端莊。年八歲。門外戲馬。家人諸姊皆登閣觀之。後獨不行。諸姊問之。答曰。此豈女子所觀耶。時兵亂。民阻饑饉。百姓賣寶物以易粟。後白母曰。匹夫無罪。懷璧其罪。左右皆饑乏。不如以谷賑貸。廣宣恩澤。舉家稱善。卽從後言。自幼喜讀書。兄笑謂曰。汝欲爲女博士耶。答曰。自古賢女未嘗不觀前世得失以爲已誡。自非博通經史。何以修身自治哉。比後死。子建作感甄賦。

尹虞二女

尹虞。長沙人。慷慨有气節。永嘉初。仕至始興太守。値杜弢之亂戰沒。時二女爲賊所獲。曰我父二千石。終不能爲賊婦。有死而已。賊並害之。

王宋

王宋者。平虜將軍劉勛妻也。宋嫁勛二十餘年。後勛悅山陽司馬女。以宋無子出之。還於道中。賦詩自傷曰。誰言去婦薄。去婦情更重。千里不唾井。況乃昔所奉。遠望未爲遙。踟躕不得並。

龍安李氏

李氏。守將馮邈之妻也。鄧艾以冬月入陰平。邈不爲備。乃歸私室與妻擁鑪。妻曰。邊關告急。君豫然何也。邈曰。主公聽信黃浩。溺於酒色。魏兵至。吾其降乎。李唾面曰。負國如此。吾何面目與君共立也。已聞邈出降。李卽自縊。

孟宗母

孟宗。字公武。江夏人。仕吳爲令。每得時物必以奉母。不敢先食。嘗作兩器鮓封寄。母曰。吾昔嘗言惟飮彼水。何吾言之不從也。母亡。宗犯禁委官。得免死。

山濤妻

山濤初爲布衣家貧。謂其妻韓曰。忍饑寒。我後當作三公。但不知卿堪作夫人否耳。及濤榮貴。韓貞愼儉約。𨿽爵及千乘而無嬀婘。

羊祜母

羊祜前母孔融女。生兄發。初同母兄承與發俱病。祜母度不能兩存。乃專心養發。

許邁妻

許邁妻孫氏。邁總角好道。父母旣終。於永和三年入臨安西山。乃遣妻孫氏。爲書以謝絕之。孫答書云。愚下不才。輕見斥逐。昔梁生陟嶺。孟光是攜。蕭史登臺。秦女不捨。衛人修義。夫妻同行。老萊藏名。伉儷俱逝。豈非古人嘉遁之舉者。許君乖離矣。

王玄衝婦

王司徒渾妻鍾氏。字琰。穎川人。太傳繇曾孫。父徽黃門郞。琰數歲能屬文。及長。弘雅博覽記。禮容法度。爲中表儀則。旣適渾。生女亦才淑。及笄。有兵家子甚才俊。爲子濟所鑑賞。欲女之。以請。母曰。須我見裁之。濟令此兵子與羣小雜處。琰自幃中觀之。旣謂濟曰。汝賞識緋衣者子乎。濟對曰然。母曰。之子才足拔萃。然地寒壽促。不足展其器用。不可與婚。遂止。後數年果夭。渾弟湛妻郝。亦有志行。娣姒雅相親重。鍾不以貴陵郝。郝亦不以賤下鍾。人謂東海家內則。郝夫人之法。京陵家內範。鍾夫人之禮。

衛夫人

衛夫人名鑠。字茂猗。汝陰太守李矩之妻也。書法規步鍾繇。年二十著詩。善艸隸。常奉敕寫急就章。弟子王逸少學衛眞書。咄咄逼人。又王子敬五歲學書。衛夫人書大雅吟賜之。

吳隱之妻

吳隱之爲晉陵太守。妻劉氏躬自負薪。冬月無被。嘗澣衣。乃披絮勤苦。同於士庶。及爲廣州刺史。劉氏取沈香一片。至中流與隱之共投於江。命曰沈香浦。

王獻之保母

王獻之保母。姓李。名意如。廣漢人也。志行髙秀。善屬文。能艸書。通釋老旨趣。旣歿。以曲水小硯交螭方壺殉葬。

王覽妻

王祥弟覽。繼母朱氏所生也。朱氏遇祥無道。覽動必與祥俱。年數歲。見祥楚撻。必涕泣抱持其母。母又虐使祥妻。覽妻亦趨而共之。朱氏乃止。

何曾妻

何曾。字穎考。陽夏人。性孝友。累官太宰侍中。夫妻正衣冠。相待如賓。曾南面。妻北面。再拜上酒。一歲不過再三。

韓康伯母

晉韓康伯母居長社。與吳隱之爲鄰。聞隱之居喪過哀。謂其子曰。汝居銓衡。當舉此人。及康伯爲吏部尙書。遂舉隱之階淸級。康伯母嘗隱古幾毀壞。甥卞鞠見幾惡。欲易之。答曰。我若不隱此。汝何得見古物。

王處衝妻

晉王湛。字處衝。爲汝南內史。少未有婚。因自求郝普女。旣婚。果有令姿淑徳。爲王氏母儀。或問湛何以識之。曰。嘗見井上取水。舉動容止不失其常。是以知之。

虞韙妻

桐鄕令虞韙妻。姓趙氏。穎川人也。韙旣沒。文皇帝敬其才。詔入宮省。號曰趙母。作列女傳解注。賦數十萬言。將嫁女。臨去。敕之曰愼勿爲好。女曰。不爲好。可爲惡耶。母曰。好尙不可爲。其況惡乎。

羊緝女

羊緝之女佩在。母亡不飮食三日死。鄕裏號曰女表。

徐藻妻

徐藻妻陳氏。有麗才。獨懷貞操。嘗與妹書辟老莊之旨。世以爲難。

翾風

石季倫侍女名翾風。魏末於胡中得之。石氏房中美艷者數千人。翾風最以文辭擅愛。季倫常語之曰。吾百年之後。當指白日。以汝爲殉。答曰。生愛死離。不如無愛。妾得相從。身其何朽。於是彌見寵幸。年至三十。妙年者爭嫉之。崇受譖言卽退翾風爲房老。使主羣少。乃作詩曰。春華誰不羨。卒傷秋落時。哽咽追自泣。鄙退豈所期。桂芬徒自蠧。失愛在蛾眉。坐見芳時歇。憔悴空自嗤。識者以爲怨而不怒。

朱序母

朱序鎭襄陽。符堅遣將圍之。序母韓氏自登城。謂西北角當先受敵。遂領百餘婢。並城中女子於其角斜築城二十餘丈。賊攻西北角果潰。眾便守新城。賊乃退。人以此城爲夫人城。

陶侃母

陶侃母湛氏。生侃而貧。每紡績資給之。使結勝己者。同郡孝廉範逵嘗宿於侃家。母乃徹所臥薪薦自剉給其馬。又密截髮賣以供殽饌。逵聞之嘆曰。非此母不生此子。一至洛陽。遂稱侃於羊晫顧榮諸人。大獲美譽。後侃爲潯陽縣吏監魚梁。以坩鮓遺母。母封鮓付使。反書責侃曰。爾作宦。輒以官物遺我。爲吏不廉。是吾憂也。

劉參妻

晉處士劉參妻王氏。參亡。妻爲之誄曰。猗猗嘉穎。朝陽方翹。烈風嚴霜。殞此秀條。璇璣倏忽。四序競徵。淸商激宇。蟋蟀吟欞。

賈渾妻

晉惠帝時。賈渾爲介休令。劉淵作亂。遣其將喬晞寇西河取介休。渾抗節不降曰。吾爲晉守不能全城。何面目以視息世間哉。晞怒執殺之。其妻宗氏罵晞而哭。並遇害。

劉聰後

漢主劉聰後名麗華。聰爲後起凰儀殿。廷尉陳元達切諫。聰大怒。命左右曵出斬之。並其妻子梟首東市。後聞之。密敕左右停刑。手疏上言。今宮室已備。無煩更營。四海未一。宜愛民力。廷尉之言。社稷之福也。宜加封賞而更誅之。使忠良結舌。遠近怨怒。謂陛下何如主哉。妾觀自古敗國喪家。未始不由婦人。不意今日躬自罹此。妾誠無面目復奉巾櫛。願賜死此堂。聰覽之變色。引元達上。以表示之曰。外輔如公。內輔如後。朕復何憂。更命園曰納言園。堂曰愧賢堂。謂元達曰。卿當畏朕而反使朕畏卿耶。

晉無忌母

王大將軍執司馬湣王。夜遣世將載王於車而殺之。當時不盡知也。𨿽湣王家亦未之皆悉。而無忌兄弟皆稚。王胡之與無忌長甚相暱。胡之嘗共遊。無忌入告母請爲饌。母流涕曰。王惇昔肆虐汝父。假手世將。吾所以積年不告汝者。王氏門彊。汝兄弟尙幼。不欲此聲著。蓋以避禍耳。無忌驚號。抽刃而出。胡之去已遠。

周伯仁母

周顗母李氏。字絡秀。汝南人。顗父浚爲安東將軍。行獵値暴雨。過絡秀家。秀聞外有貴人。與一婢於內宰豬羊。作數十人飮食。事事精辦。不聞有人聲。客覘之。獨見一女子狀貌非常。浚因求爲妾。父兄不許。絡秀曰。方今門戶殄瘁。若得連姻貴族。將來或可抗宗。父兄從之。遂生顗及嵩謨。由此李氏得爲方雅之族。

李奚子

李奚子者。晉舉平太守李惠祖母也。不知姓氏。惠祖父抗節丘園。性多慈敏。以陰徳爲事。奚子立念務在救人。大雪寒凍。每積稻布谷於園庭。恐禽鳥餓死。其用意若此。

綠珠

石崇妾綠珠。有異姿。孫秀求之弗得。乃勸趙王倫誅崇。崇見收。謂珠曰。我以汝得罪。珠曰。妾旣從君。當效死於君前。遂自投於樓下死之。

劉殷妻

劉殷。字長盛。晉新興人。曾祖母王氏。盛冬思蓳殷。方九歲。往澤中慟哭。董忽生。得斛餘以歸。同郡張宣子勸殷就徵。殷曰。吾今王母在堂。旣已應命。無容不竭臣禮。便不得就養。宣子曰。如子所言。豈庸人所及哉。遂以女妻之。因誡其女曰。劉殷至孝冥感。終當遠達爲世名臣。汝其謹事之。張氏性婉順。事王母以孝聞。奉殷如君父焉。

謝道韞

道韞。安西將軍謝奕女。左將軍王凝之之妻也。聰識有辯。桓玄嘗問道韞曰。太傅東山二十餘年。遂復不終。其理云何。謝答曰。亡叔先正以無用爲心隱顯爲優劣。始末正當動靜之異耳。韞所著詩賦誄頌並傳於世。

湣懷太子妃

湣懷太子妃王氏。太尉衍女也。字惠風。貞婉有志節。太子廢。居金墉。衍請絕婚。妃號而過於市。行路爲之隕涕。及劉曜陷洛。以妃賜其將喬屬。妃躍劍距之。竟不辱而死。其侍婢名六出。復言曰。大者抗節。小亦宜然。復投河中死。六出本姓田。漁陽人。魏故浚儀令田諷之孫。諷曾有陰徳之行以及於六出耳。

陶靖節妻

陶濳妻翟氏。志趣與濳同。居柴桑。能安苦節。夫耕於前。妻鋤於後。

虞潭母

吳興守虞潭母孫氏。富春人。適潭父忠。恭貞有婦徳。忠亡。年甚少。誓無攺節。自潭童幼時卽訓以忠義。永嘉末。潭爲南康守。杜弢亂。潭率眾討之。母傾資以佐戰士。遂以克捷。蘇峻反。潭守吳興。假節鉞討峻。母戒之曰。吾聞忠孝不兩立。汝當捨生取義。勿以吾老爲意也。時會稽內史王舒。遣子允之爲督護。母謂潭曰。王府史遣兒從徵。汝何爲獨不然。潭卽以子楚從軍。事平。拜武昌侯太夫人。司徒導而下咸就謁。年九十五卒。成帝遣使弔祭。謚曰定。

劉遐妻

劉遐之妻。邵續女也。驍果有父風。遐爲石季倫所圍。妻單將數騎。拔出遐於萬軍中。又田防爲亂。遐應之。妻止之不從。乃密燒甲都盡。

解結女

解結一女適裴氏。明日當嫁而趙王倫收結。裴氏欲活其女。女曰。家旣如此。我何活爲。遂亦死之。

沈澤之妻

山陰沈澤之。年十五廢學。其妻石氏拜舅姑曰。新婦姊妹皆爲士人妻。房下願自出束脩。延師教之。庶不辱此門戶。

義陽公主

晉末。羣盜蜂起。義陽公主自洛中出奔。至洛南。士卒二千餘人畱守不去以衛京都。劉曜攻破之。主有殊色。曜將逼之。主手刃曜不中。遂自刃。曜奇其節。遣將士收葬。封義陽公主。鄰民憐之。爲立廟。今義陽神是也。

劉眞長母

劉眞長標奇淸遠。小時。諸人比之袁羊。劉喜。還告其母。母謂之曰。此非汝比。勿受之。又有方之範汪者。劉復喜。母又不聽。後眞長年徳轉升。論者比之荀粲。

杜有道妻

杜有道妻嚴氏。字憲。女韡有淑徳。傅玄求爲繼室。憲便許之。時玄與何晏鄧揚不穆。晏等每欲害之。時人莫肯共婚。或曰。何鄧執權。必爲玄害。亦猶排山壓卵。以湯沃雪耳。柰何與之爲親憲曰。晏等驕侈。必當自敗。司馬太傅。獸睡耳。吾恐卵破雪消。行自有在。

戴顒女

戴顒女居潤州西山。磨笄其下。誓不適人。

李衡妻

李衡。武陵人。吳建興間爲丹陽太守。數以事侵瑯琊王。其妻習氏諫之。不聽。及瑯琊王卽位。衡憂懼謂妻曰。不用卿言以至於此。吾欲奔魏何如。妻曰不可。瑯琊王好善慕名。欲自顯於天下。終不以私嫌殺君明矣。若泥首詣獄。表列前失。自當逆見優饒。衡從之。詔遣還郡。加將軍號。授棨戟。衡每欲問生產。習氏止之。衡密遣人於龍陽州作宅。種橘千株。臨死。敕兒曰。州裏有木奴千頭。亦當足衣食耳。習曰。汝父但稱太史公言江陵千樹橘。其人與千戶侯等。吾曰人患無徳義。不患不富。

朱百年妻

朱百年。山陰人。家貧有髙志。攜妻孔氏入會稽山。樵篛自給。或遇寒雪資匱。自榜船送妻還孔氏。天晴復迎之。念母氏亡於冬月。附躬無絮。自此衣不裝綿。嘗寒時就孔顗宿。顗以臥具覆之。旣覺。引臥具去體。卽灑涕悲慟。顏峻爲東揚州。餉谷三百斛不受。百年卒。蔡興宗爲會稽太守。贈米以給孔氏。遣婢詣郡門固讓。時人美之以比梁鴻妻云。

李秀

晉李秀。寧州刺史李毅女。毅討夷寇。五十八部李雄叛。死之。帝嘉其節。謚曰威侯。眾推秀領州事秀。領將士固守。城中糧盡。拔艸炙鼠而食之。夷稍怠。輒出兵掩擊。卒破賊。時以秀所築之城爲天女城。

桓範妻

桓範持節都督靑徐。與徐州刺史鄒岐爭屋。欲斬岐。坐免。復爲兗州刺史。屬鎭北將軍呂昭。範語妻曰。我寧作諸卿。向三公長屈耳。不能爲呂屈也。妻曰。君前欲斬徐州。人謂君難於作下。今復羞爲呂屈。是復難於作上。

髙氏女

髙氏有美女。謝琨嘗挑之。女投梭折其兩齒。

韋逞母

宣文君宋氏。太常韋逞母也。幼喪母。明慧。父授以周官曰。吾家世以周官傳業。此經周公所制以經紀典誥者也。今無男可傳以授汝。汝必敬受。無令此學遂絕。宋日諷誦。屬世亂。研精不輟。石虎徙民實山東。宋在徙中。背負父所授經與之俱。晝出樵采。夜歸授子經。逞遂成學。秦王堅憫禮樂廢闕。博求通周官有師法者。博士盧壺對曰。學殖久廢。太常韋逞母傳其父業。精於周官。今年八十。視聽無闕。非此母無足授此經者。於是詔就宋氏立講堂。置生徒百二十人。設絳紗幔傳經問業。賜號宣文君。周官學復行於世。宣文君之力也。

艸澤老嫗

劉道眞。少時常漁艸澤。善歌嘯。聞者莫不流連。有一老嫗識其非常人。乃殺豚進之道眞食豚盡。了不謝。嫗見不飽。又進一豚。食半余半。乃還之。後爲吏部郞。嫗兒爲小令史。道眞超用之。不知所由。問母。母告之。於是賫牛酒詣道眞。道眞曰。去去。無可復用相報。

荀小女

荀小女名灌。穎川人。父崧晉襄城太守。爲杜曾所圍。欲求救於故吏平南將軍石覽。計無從出。灌時年十三。乃率勇士數十人乘夜踰城突出。詣覽乞師。又爲崧書與南中郞將周訪請援。覽與訪合力救之。遂解圍。

女鏡卷四終

●女鏡卷五

江陰夏樹芳茂卿采輯

吳孟仁母

吳孟仁從南陽李肅學。母送之。爲作厚褥大被。或問其故。母曰。小兒無徳致客。學者多貧。故爲廣被。或庶得與气類接也。仁後爲驃騎軍校。將母在營。夜雨屋漏。因起涕泣。母曰。士但當自勉。貧何足泣也。起爲鹽池司馬。仁結网捕魚。作鮓寄母。母責之曰。汝爲魚官而以鮓寄我。何以遠嫌。

劉秦妹

劉秦妹善寫右軍蘭亭。及西安帖。足奪眞迹。秦亦翰林。精於書。

伶玄妾

伶玄。字子於。妾樊通徳有才色。頗能言趙飛燕姊弟事。子於曰。斯人俱灰滅矣。當時疲精力。騖嗜欲。寧知終歸荒田野艸乎。通徳占袖。顧視燭影。以手擁髻。淒然泣下曰。夫淫於色。非慧男子不至也。慧則通。通則流。流而不得其防。則變態百出。爲溝爲壑。無所不往。今婢子所道趙氏姊弟事。盛之至也。主君悵然有荒田野艸之悲。婢子拊形屬影。俄然奄忽。能無泣乎。

衛敬瑜妻

衛敬瑜妻名玉京。霸城王氏女也。年十六而敬瑜亡。父母欲嫁之。截耳置盤中爲誓。乃止。所居戶有燕巢。常雙飛來去。後忽孤飛。女感其偏棲。乃以縷系腳爲驗。後歲燕來。猶帶前縷。女因爲詩曰。昔年無偶去。今春猶獨歸。故人恩義重。不忍復雙飛。後貞女病卒。燕來環繞哀鳴。家人語曰。玉京死。墳在南郭。遂至墳所亦死。每風淸月明。人見玉京與燕同遊灞水之上。

錦傘夫人

夫人南越洗氏女。梁大同初適髙梁太守馮寶。寶藉其力。用能約束諸蠻夷。會髙廣二州叛。夫人將兵平之。陳永定初。敕命爲石龍太夫人。賜錦傘繡幰鹵簿如刺史儀。後陳亡。嶺南諸郡悉附夫人。隋髙祖因遣使遺夫人書。且以故所獻陳王犀杖爲信。夫人乃爲位哭陳王三日。而後遣其孫暄迎隋師嶺南。於是傳檄定。後番禺反。夫人授其孫盎方略破之。髙祖嘉其績。拜兩孫俱刺史。追贈寶爲譙國公。進洗爲譙國夫人。賜湯沐邑千五百戶。

北齊婁後

六朝北齊神武明後婁氏。性寛厚不妬。神武侍姬咸加恩待。神武逼於茹茹。欲娶其女而未決。後曰。國家大計。願勿疑也。及茹茹公主至。後避正室處之。神武愧而拜謝。焉。躬自紡績。於諸子人賜一袍一袴。手縫戎服以勸左右。

楊苕華

苕華。姓楊氏。竺僧度妻也。度父母繼亡。卽捨俗出家。苕華因悟以詩曰。大道自無窮。天地長且久。巨石故叵消。芥子亦難數。人生一世間。飄若風過牖。榮華豈不茂。日夕就雕朽。川上有餘吟。日斜思鼓缶。淸音可娛耳。滋味可悅口。羅綺可餙軀。華冠可曜首。安事自剪削。耽空以害有。不道妾區區。但令君卹後。

孟昶妻

孟昶妻周氏。汝南人。何無忌母劉。徵虜將軍牢之姊也。桓玄反。劉裕建義討之。昶無忌與密謀。昶欲散家財以佐軍。難其妻。謂妻曰。我從桓公。卽一生陷缺。卿可先自脫。母共陷於賊。事成迎卿未晚也。周氏曰。君父母在而建非常之舉。豈婦人所當諫。事不成。當於奚官中養姑嫜耳。不願歸也。昶愴然久之。欲起去。周追還曰。觀君舉措。非謀及婦人者。今言之。獨欲得資財佐君耳。遂傾資給之。將舉事。謂其姒曰。昨一夢凶甚。將除禳。願付我赤色繪帛爲厭勝。姒信之付焉。乃濳自縫以與昶。得數千人衣。及兵發。被服赫然。悉周手所出。家人莫知也。無忌夜於屏風後制檄文。母劉濳以器覆燭於屏風上窺之。見之泣。撫無忌曰。我不如東海呂母明矣。我弟爲桓玄所害。每銜之思報。汝能如是。國讎家恥並雪矣。問同謀知事在裕。彌喜。曰。眞其人也。事必成。已竟討桓玄。

毛惜惜

端平二年。榮全據髙郵叛。召官奴毛惜惜佐酒。罵曰。汝健兒。官家何負於汝而反。吾有死耳。不能爲反賊行酒。全怒。以刀裂口。立命臠之遂罵賊而死後撫臣上其事賜廟祭封英烈夫人潘紫巖詩有恨無匕首學秦女向使裹頭眞杲卿古今無限紆金者歌舞筵中過一生末蓋刺人臣多降叛也

庾衮兄女

晉庾衮。字叔褒。鄢陵人。兄女曰芳。將嫁。美服旣備。衮乃刈荊苕爲箕箒。命芳曰。汝將事舅姑。灑埽庭內。婦人道也。故賜汝。匪器之爲美。欲使汝溫恭朝夕。後女敬愼修潔。以賢徳稱。

王凝妻

晉王凝妻。李氏女也。凝爲虢州司戶參軍。以疾卒於官。一子尙幼。李氏攜其子負凝遺骸以歸。東過開封。止於旅捨。主人不納。李氏顧天色已暮不肯去。主人牽其臂而出之。李氏仰天大慟曰。我爲婦人。不能守節而此手爲人所執耶。卽引斧自斷其臂。開封尹聞之。白其事於朝。官爲賜藥封瘡。厚卹李氏而笞其主人。歐陽文忠公著五代史紀其事。

劉孝綽妹

劉孝綽妹。名令嫻。太子洗馬徐悱之妻也。孝綽三妹。嫁瑯琊王叔英。吳郡張嵊。東海徐悱。並有文學而令嫻尢爲淸拔。孝綽罷官不出。爲詩題其門曰。閉門罷慶弔。髙臥謝公卿。令嫻續之曰。落花掃更合。藂蘭摘復生。有集六卷。悱卒。令嫻自爲文以祭。辭甚悲愴。悱父勉欲作哀辭。見之遂閣筆。

魏溥之妻

魏妻者。慕容房太守湛之女。巨鹿魏溥之妻也。幼有烈操。年十六而溥遇疾。且卒。顧謂之曰。死不足恨。但母老家貧。赤子蒙眇。抱怨於黃壚耳。俄而溥卒。及將大斂。房氏操刀割左耳投之棺中。仍曰鬼神有知。相期泉壤。姑劉氏輟哭謂曰。新婦何至於此。對曰新婦少年。不幸早寡。實慮父母未諒至情。持此自誓耳。聞者莫不感愴。於時子緝生未十旬。鞠育於後房內。未嘗出門。終身不聽絲竹。年六十五而終。緝子悅後爲濟陰太守。

彭娥

六朝晉宜陽縣女子彭娥。永嘉之亂。父母昆弟皆爲賊所害。娥方負器出汲。聞賊至。走還與賊格鬥。賊縛娥驅出溪邊。將污之。溪際有峭壁髙數十丈。娥大呼曰。皇天有神否。烈烈女子。豈受辱於賊奴耶。遂以手觸山石者再。山忽開數丈。娥卽趨入。賊逐之。山復合。賊皆磔死。遂不知所在。所遺汲器化爲石。形似雞。人因號曰石雞山女娥潭。

鈕滔母

鈕滔母孫瓊。善詩文。教滔成名。有文集二卷行世。嘗好養鵠。從弟孝徵相戒。遂與弟書曰。省爾譏我以養鵠。戒我以衛懿之禍。斯言惑矣。衛懿之子。民無後車之載。鵠有乘軒之餙。禍敗之由。由乎失所。乃若開圃匹於靈囿。沃池矩乎神沼。文魚躍於白水。素鳥翔乎髙林。豈非周文之徳。大雅所修哉。

髙行

髙行者。梁之寡婦也。其爲人榮於色而美於行。夫死不嫁。梁貴人爭欲娶之不可得。梁王聞之。使相聘焉。髙行乃援鏡持刀以割其鼻曰。妾已刑矣。所以不死者。不忍幼弱之重孤也。且王之求妾者非以色耶。今刑余之人殆可釋矣。使相以報。王大義之。乃復其身。號曰髙行。

寡婦淑

寡婦淑落其姓。夫死自誓。兄弟將嫁之。乃作書曰。蓋聞烈士有不移之志。貞女無回二之行。淑𨿽婦人。竊慕殺身成仁。死而後已。夙遘禍罰。喪其所天。僶俛求生。將欲長育二子。上奉宗祊之祀。下修祖禰之禮。然後覲於黃泉。永無慚色。仁兄徳弟。旣不能厲髙節於弱志。發明明於闇昩。許我他人。逼我幹上。乃命官人。訟之簡書。夫智者不可惑以事。義者不可脇以死。晏嬰不以白刃臨頸攺正直之辭。梁寡不以毀形之痛忘執節之義。髙山景行。豈不思齊。兄弟備托學門。不能匡我以道。過矣。

左太衝妹

左九嬪名芬。思之妹也。少好學。善綴文。武帝聞而納之。泰始八年拜修儀。姿陋無寵。以才徳見禮。每有方物異寶。必詔爲賦頌。以是屢獲恩賜焉。賦啄木云。南山有鳥。名爲啄木。饑則啄樹。暮則巢宿。無干於人。惟志所欲。性淸者榮。性濁者辱。太衝嘗有感離詩贈芬。芬答詩云。自我去膝下。倏忽踰再期。披省所賜告。髣髴想容儀。何時當奉面。娛目於書詩。何以訴辛苦。告情於文辭。

諸葛誕女

王廣娶諸葛誕女。入室。言語始交。王語婦曰。神色卑下。殊不似公休。婦曰。大丈夫不能髣髴彥云。而令婦人比蹤英傑。

章仔鈞妻

章公仔鈞之妻。浦城練氏女也。五代時。鈞仕閩爲王審知將領。兵戍浦城西巖山。遣邊鎬王建封求援。失期當斬。練氏以公嘗奇二人。請縱之使逸。復使諸子遺以金。二校遂奔南唐。後南唐命查文徽取建州。二校已貴顯從行。城陷。議屠之。時鈞已謝世。練氏猶存。二校銜舊恩。乃遺練氏金帛。授以一白旗曰。植此於門。可保無虞。練氏舉金帛幷旗反之。曰。汝今見報。獨活我家。豈足爲義。闔城之人不下十萬。未必皆有罪。汝能全之。乃爲大報國恩。不然。妾何取獨生也。二校聽之。一城生聚。卒賴以完。練氏封至越國夫人。後其子十五人。孫六十人多躋通顯。

劉凝之妻

劉凝之。字隱安。慕老萊嚴子陵爲人。作捨野外。非其力不食。妻亦不慕榮華。樂持儉苦。日推薄笨車出市賣易周用。

宛陵女子

梁宣城宛陵有女子。與母同牀寢。母爲猛獸所搏。女叫號拏獸。獸毛盡落。行十數里。獸乃棄之。女抱母還猶有生气。經時乃絕。太守蕭琛賻焉。

男玉

平原鄖縣女子名男玉。姓孫氏。夫爲人所殺。男玉追執讎人將殺之。或止焉。男玉曰。婦人以夫爲天。當親自復雪。遂杖殺之。有司處以死。文獻詔曰。男玉重節輕身。以義犯刑。緣情定罪。理在可原。其特恕之。

鮑昭之妹

鮑參軍有妹名令暉。歌詩往往斵絕淸巧。擬古諸詩尢勝。昭嘗答孝武云。臣妹才自亞於左芬。臣才不及太衝耳。令暉有才思。著香茗賦。見陸龜蒙小名錄。

李徳武妻

李徳武妻裴氏。尙書裴矩女也。事父母以孝聞。徳武坐事徙嶺南。時嫁方踰歲。徳武謂裴曰。我方貶無還理。君必儷他族。於此長訣矣。裴答曰。婦無再醮。夫猶天也。天可二乎。後十年徳武未還。時有柳直求婚。父矩決欲嫁之。裴乃斷髮絕粒。矩知不能奪。聽之。徳武娶爾朱氏赦還。聞其全節。乃遣後妻。與裴爲夫婦如初。

周行逢妻

周行逢爲武平節度使。妻鄖國夫人鄧氏善治生。嘗諫行逢用法太嚴。行逢怒。鄧氏獨居村墅。一旦自率童僕來納稅。行逢見之曰。夫人何自苦乃爾。鄧氏曰。稅。官物也。公爲節度使。不先輸稅。何以率下。且獨不記爲里正。代人輸稅以免楚撻時耶。

陸讓嫡母

隋陸讓嫡母馮氏。上黨人。讓乃側室子也。讓爲刺史。有罪將刑。馮氏上表求哀。詞情甚切。上湣然攺容。集士庶於朱雀門宣詔曰。馮氏嫡母之徳。足爲世範。特用矜免以奬風俗。讓得減死除名。

泰媖

泰媖。南鄭楊相妻也。有四男二女。相亡。教訓六子。動有法矩。長子元珍出醉歸。十日不見。曰我在尙如此。我亡何以帥羣弟。次子仲珍白母請客。旣至無賢者。母怒責之。兄弟遂爲名士。泰媖之教流於三世。

曹太夫人

晉王還晉陽。連歲出徵。凡軍府事一委張承業。王須錢給賜伶人。承業靳之曰。此錢所以養戰士也。何得妄取。王怒索劍。承業起挽王衣泣曰。僕受先王顧命。誓爲國家除汴賊。若以惜庫物死於王手。僕得下見先王矣。曹太夫人聞之。遽令召王。王惶恐叩頭。請承業痛飲以分其過。承業不肯。王入宮。大夫人使人諭承業曰。小兒失忤。已特笞之矣。明日與王往承業第謝之。

宋明恭後

宋明帝嘗於宮中大集。臝婦人以爲歡笑。明恭後獨以扇障面。帝曰。外舍家寒乞。今共爲笑樂。何獨不視。後曰。爲樂之事。其方自多。豈有姑姊妹集聚而臝婦人形體以爲樂。外舍之爲歡。與此不同。帝怒。遣令起。後兄王景文曰。後在家爲儜弱婦人。不知今段遂能剛正如此。

斛律妃

六朝齊主湛以白暈圍日再重。欲以其子樂陵百年厭之。百年被召知不免。割帶玦。畱與其妃斛律氏而入。比入。齊主遣左右亂捶之。气息將盡。乃斬之。棄諸池水。水盡赤。妃把玦哀號不食。月餘卒。玦猶在手。拳不可開。其父光自劈之乃開。

覃孝婦

隋孝婦覃氏。上郡鍾氏婦也。歸夫家未幾而夫死。年方十八。孝事其姑。數年間姑及伯叔相繼死。躬自節儉。晝夜紡績。十年而葬八喪。文帝嘉之。賜米百石。表其門閭。

吳賀之母

吳賀母謝氏。每賀與賓客語。輒言人長短。謝聞之。笞賀一百。或曰。臧否士之常而笞之若是。謝曰。愛其女者於三復白圭之士妻之。今獨產一子使知義命而出語忘親。豈可久之道哉。因泣不食。賀恐懼。自是謹默。

劉臻妻

劉臻。字宣摰。年十八。爲梁東閣祭酒。耽悅經史。精於兩漢書。時稱爲漢聖。妻陳氏賢明。正旦獻椒花頌。

裴倫妻

柳氏。河東人。裴倫之妻也。少有風訓。隋大業末。倫爲渭源令。屬薛舉之亂。城爲賊所陷。倫以不屈遇害。柳氏年四十。女及兒婦三人並有姿容。柳氏謂之曰。我輩遭禍亂。父旣效死於國。汝我門風有素。終不點污賊手。我將與汝等同死柰何。女等皆垂泣曰。惟母所命。柳氏遂自投於井中。其女及婦相繼而下。皆死於井。

鍾騫妻

鍾騫妻蔣氏。臨賀人。歸鍾騫。生二子士雄士略。仕陳時持節嶺南。陳主慮其反復。質蔣氏於都城。尋遣歸臨賀。旣而虞子茂作亂。遣人召士雄。蔣謂士雄曰。汝若背徳忘義。我當自殺。士雄不敢從亂。陳主聞而義之。封安樂縣君。

倪貞女

倪女。後魏涇州人。許嫁彭生。家貧常出谷汲水以養母。生往犯之不從。生曰。汝終不爲吾婦耶。女曰。女道正終。婦道正始。禮未及成。何得相辱。生怒而刺之。女曰。吾所以執節自固。正爲君守身耳。君反見殺耶。言訖而絕。詔旌爲貞女。

杜泰姬

杜泰姬。南鄭趙宣妻也。生七男。教之曰。中人情性。可上下也。昔西門豹佩韋以自寬。宓子賤佩弦以自急。汝曹念哉。後七子皆辟孝廉而元珪稚珪更以令徳著。

趙元楷妻

趙元楷妻崔氏。淸河人。隋末遇賊欲污之。崔曰。吾士大夫女爲僕射子妻。義不受辱。賊縛崔於牀。崔紿賊釋之。因抱樹而罵曰任加刀鋸。卒被殺。元楷後得殺崔者支解以祭其墓。

王廣女

王廣女美姿容。性慷慨有丈夫之節。廣事劉聰爲西揚州刺史。蠻楊芳陷揚州。廣被殺。女時年十五。芳納之。女於是夜暗室中擊芳不中。芳曰何故反。女曰。蠻觸。我誅父賊。吾聞之。父讎不共天。母讎不同地。汝害人父母。復以無禮淩人。所不卽死者欲誅汝耳。吾恨不得梟汝首於通衢以雪大恥。乃自殺。

漢陽孝婦

漢陽城西有婦。事姑至孝。一日殺雞爲饌。姑食而死。姑女訴之官不能辯。臨刑。折石橊花一枝祝曰。妾若毒姑。花卽死。若坐誣枉。花可復生。已而花果生。時人哀之。立塔表其事。名石橊花塔。

髙祖竇后

髙祖竇皇后。父毅在周爲上柱國。尙武帝姊襄陽長公主。後生時發垂過頸。三歲讀女誡。一過輒不忘。武帝愛之。養宮中異他甥。時突厥女爲後無寵。後密諫曰。吾國未靖。虜日彊。願抑情撫接以取合從。則江南關東不吾梗。武帝嘉納。及崩。哀毀同所生。聞隋髙祖受禪。自投牀下曰。恨我非男子不能救舅家禍。毅遂掩其口曰無妄言。赤吾族。嘗謂主曰。此女有奇相。目瞬不凡。何可妄與人。因畫二孔雀屏間。請婚者射二矢。陰約中目則許之。射者閱數十皆不合。髙祖最後射中各一目。遂歸於帝。帝在煬帝時多畜善馬。後見曰。上性樂此。盍圖以獻。畱此速罪無益也。不聽。頃果坐譴。帝見隋政亂多妄誅殛。乃爲自安計。數奏鷹犬異駒。煬帝果喜。擢位上將軍。因泣謂諸子曰。早用而母言。得此久矣。

平陽公主

平陽昭公主下嫁柴紹初。髙祖兵興。主與紹發家貲招南山亡命。得數百人以應帝。遠近咸附。勒兵七萬。威振關中。帝渡河。紹以數百騎並南山來迎。主引精兵萬人與秦王會於渭北。京師號娘子軍。帝卽位。以功給賚。武徳六年薨。葬加前後部羽葆鼓吹。大路麾幢。虎賁甲卒班劍。太常議婦人葬古無鼓吹。帝不從。曰鼓吹軍樂也。往者主身執金鼓。參佐命。於古有耶。宜用之。

文徳長孫後

文徳後者。長孫氏晟之女。唐太宗之後也。性孝儉。雅好讀書。太宗嘗與計議黜陟賞罰。後辭曰。牝雞之晨。惟家之索。妾婦人何敢與國政。兄無忌與帝布衣交。以佐命爲元功。出入臥內。帝將引以輔政。後正色曰。妾托體紫宮。貴幸已極。不願私親更據權貴於朝。漢之呂霍可爲永鑑。太宗或以非罪譴怒宮人。後亦陽怒。請自推鞠。因命內系。俟上怒息。徐爲申理。由是宮壼之中刑無濫枉。一日太宗罷朝。怒曰。會須殺此田舍翁。後問爲誰。上曰魏徵每廷辱我。後具朝服立於庭下。上驚問其故。後曰。妾聞主聖臣直。今魏徵直。由陛下之明聖故也。妾敢不賀。上乃悅。後疾稍亟。太子欲請大赦。泛度道人。祓塞災會。後曰。死生有命。若修福可延。吾不爲惡。使爲善無效。我尙何求。羣臣乃止。及大漸與帝訣。時房玄齡以小譴歸第。後曰。玄齡久事陛下。奇謀祕計未嘗宣泄。苟無大故。願勿棄之。仍願陛下親君子。遠小人。納忠諫。屏讒慝。省徭役。止遊畋。妾𨿽沒於九泉。誠無所恨。嘗采自古婦人得失事。爲女則三十卷。及崩。太宗哭之慟。或以天命止之者。太宗曰。朕非不知天命而爲無益之悲。但入宮不復聞規諫之言。失一良佐。故不能忘懷耳。

獨孤乳母

唐初有王蘭英者。獨孤師仁之乳母也。師仁父武都謀歸唐。爲王世充所殺。師仁甫三歲得不死。蘭英哀之。請得髠鉗爲保養。許之。時天下喪亂。饑死者籍籍。蘭英啖土啜水。茹艸木自活而丏食以飼師仁。竟生之。居亡何。詐爲樵采。竊師仁間關歸京師。髙祖嘉其義封永壽鄕君。

襄城公主

唐襄城公主者。文皇帝女也。適蕭瑀子銳。性孝睦。動遵禮法。帝敕諸公主師焉。有司告營別第。樹闕如制。主辭曰。婦事舅姑如事父母。異宮則定省闕。敢卽安乎。帝悅。命卽瑀第立門。列雙戟表焉。

房玄齡妻

相國房玄齡微時。疾幾殆。謂妻盧氏曰。吾病革。君年少不可寡居。當善事後人。盧泣。入帷中。剔一目以示信曰。所復有他志者視此矣。會玄齡疾瘳。比隆貴。禮敬偕老焉。

唐王珪母

唐王珪少與房杜善。母李曰。兒必貴。然未知所與遊者何如人。試與偕來。會玄齡如晦過其家。李氏窺之大驚。速治酒爲歡竟日。曰二客公輔才也。汝貴何疑。

王憲女

唐太宗時。新昌公李綱卒。初王憲女孀居無子。綱贍卹甚厚。綱卒。其女以父禮喪之。

樊彥琛妻

唐樊彥琛妻魏氏。江都人。彥琛病篤。魏欲殉以死。彥琛固止之。及卒。徐敬業之難。魏氏陷軍中。聞其善音律。命彈箏。不許。軍士以刀礪其頸。魏瞋目厲聲曰狗盜乃欲亂大倫。刺死吾志也。遂遇害。

賈孝女

賈孝女。濮州鄄城人。年十五。父爲宗人玄基所害。其弟彊仁尙幼。孝女撫育之。以父讎未復。誓不適嫁。及彊仁成童。思爲報復。乃候玄基殺之。取其心肝以祭父墓。遣彊仁自列於縣。有司斷以極刑。孝女詣闕自陳。請代彊仁死。髙宗哀之。特詔孝女及弟免罪。

王綝妻

王綝。字方慶。武后時爲廣州都督。境內肅淸。妻韋氏亦士族。俗尙僭侈。韋氏不知有簪紃。訓二子堅冰有法。皆以名聞。綝卒。獨處一室。終身不聽音樂。年七十五。著女訓行於世。

常樂公主

唐常樂公主下嫁趙環。生女爲周王妃。武后殺之。逐環括州刺史。徙壽州。越王貞將舉兵遺環。環假道將應之。主進使者曰。謂我謝王。與其進。不與其退。若諸王皆丈夫。不應淹久至是。我聞楊氏纂周。尉遲迥乃周出。猶能連突。厥使天下響震。況諸王爲國懿親。宗社所托。不捨生取義。尙何須耶。人臣同國患爲忠。不同爲逆。王等勉之。王敗。周興劾環與主連謀。皆被殺。

鄭善果母

鄭善果母崔氏。淸河人。年十三。適滎陽鄭誠。宇文周末。誠討尉遲迥力戰死之。母年甫二十。善果以父故封開封縣公。開皇初善果爲魯郡守。出聽事。母輒坐胡牀。於帳後察之。聞剖斷合理。則大悅。否則終日不食。蒙袂泣。善果伏牀下不敢起。母方起慰曰。汝先君忠勤淸恪。未嘗問所私。汝少而孤。吾寡婦有慈無威。故使汝懵於禮訓。其何以負荷忠臣之業乎。汝自童子襲茅土。今位方嶽。不思汝先人。將墮失家風以隕世亡爵。何面目見汝先人於地下。善果頓首謝乃止。

薛仁貴妻

唐薛仁貴妻柳氏曰。夫有髙世之才。會須遇時乃發。今天子自徵遼東。求猛將。此千載而一時也。

徐充容

唐太宗賢妃徐惠。湖州人。生五月能言。四歲通論語毛詩。八歲自曉屬文。父孝徳嘗試使擬離騷爲小山篇。曰。仰幽巖而流盻。撫桂枝以凝想。將千齡兮此遇。荃何爲兮獨往。太宗聞之。召爲才人。後屢遷充容。擢孝徳水部員外郞。貞觀末。數調兵討定四夷。惠上疏極諫。且言東戍遼海。西討昆丘。士馬罷耗。漕饟漂沒。運有盡之農功。塡無窮之巨浪。圖未獲之他眾。喪已成之我軍。故地廣者非常安之術也。人勞者爲易亂之符也。又言翠微玉華等宮。𨿽因山藉水。無架築之苦。而工力和雇。不謂無煩。作法於儉。猶恐其奢。作法於奢。何以制後。珍翫伎巧。乃喪國之斧斤。珠玉錦繡。寔迷心之酖毒。志驕於業泰。體逸於時安。上攺容納之。後帝崩。充容哀慕成疾。曰。上遇我厚。得先犬馬侍寢園。吾志也。復爲詩連珠以見志。時年二十四。贈賢妃。陪葬昭陵石室。

崔樞夫人

崔吏部樞夫人。太尉西平王女也。治家整肅。婦妾皆不許時世妝。勛臣之家。特數西平禮法。

魏徵妻

魏徵薨。命百官九品以上皆赴喪。給羽葆鼓吹。陪葬昭陵。其妻裴氏曰。徵平生儉素。今葬以一品羽儀。非亡者之志。悉辭不受。以布車載柩而葬。

狄梁公姨

狄仁傑爲相。有盧氏堂姨居橋南別墅。姨有一子未嘗入都城。仁傑每伏臘修饋甚謹。適見表弟挾弓矢攜雉兔來歸進膳。顧揖仁傑。意甚輕簡。仁傑因啟姨。某今爲相。表弟欲何爲。願悉從其旨。姨曰。相自爲貴爾。止此一子。不欲令事女主。仁傑大慚而退。

薛元曖妻

唐隰城丞薛元曖妻林氏。善屬文。丹陽太守洋之妹也。元曖早喪於官。子彥輔彥國彥偉彥云及猶子。並早孤。悉爲林氏訓導成名。開元天寶間。彥輔等七人並舉進士。後彥輔因事左貶。其母以詩送之曰。他日初投杼。勤王在隱兵。有辭期不罰。積意許相仍。謫宦今何在。銜冤猶未勝。天涯分越徼。驟騎速毗陵。腸斷腹非苦。書傳寫豈能。淚添江水遠。心劇海云蒸。明月珠難識。甘泉賦可稱。但將忠報主。何懼點靑蠅。

桓彥範母

桓彥範誅二張。初起事告其母。母曰。忠孝不並立。義先國家可也。

崔玄暐母

崔玄暐母盧氏。嘗戒玄暐曰。吾聞姨兄辛玄馭雲。兒子從宦者。有人來云貧乏不自存。此是好消息。若貲貨充足。衣馬輕肥。此是惡消息。比見親表中仕宦者。務多財以奉親。而其親不究所從來。但以爲喜。若出乎廩祿可矣。不然。何異盜乎。縱無大咎。獨不內愧於心耶。其後玄暐所至以淸白稱。

王義方母

王義方。漣水人。事母孝謹。淹究經術。性謇特。不肯造請貴勢。髙宗時。李義府欲娶獄中婦人淳於氏。屬寺丞畢正義枉法出之。義府恐事泄。逼正義自殺以滅其口。義方欲上彈章。先白其母曰。義方爲禦史。視姦臣不糾則不忠。糾之則身危而憂及母氏。二者不能自決。母曰。若王陵之母殺身以成子之名。汝能盡忠以事君。死亦何憾。於是義方對仗叱奏義府。他日忽言曰。非但爲國除蠧。亦乃名在身前。

盧獻女

則天時。文昌左丞盧獻第二女先適鄭氏。其夫早亡。誓不再醮。姿容端秀。顏調甚髙。姊夫羽林將軍李思衝姊亡之後。奏請續親。許之。思衝擇日具禮就宅。盧氏拒關抗聲曰。老奴。我非汝匹。乃踰垣至所親家截髮。衝奏以敕。竟不能奪。獻操守亦雅正。嘗爲來俊臣所陷。出爲西鄕令。盡心邑事。不以左遷介意。

東光縣主

東光縣主名楚媛。紀王愼女也。有至性。八歲。王有疾。主持侍左右。不食者累日。王哀之。紿云已愈。主察顏色未平。終不食。王平乃復食。適太子司議裴仲將。以儉素自持。或謂之曰。人生在適志。勤苦何爲。對曰。幼而悅禮。今行之不違。非適志而何。武氏專政。怒諸王起兵。紀王非其罪亦坐系獄。徙巴州。行及蒲州而卒。愼有八男。相繼被誅。主聞之號慟嘔血。不禦膏沐者垂二十年。中宗復辟。上書力訟。王冤乃雪。陪葬昭陵。

女鏡卷五終

●女鏡卷六

江陰夏樹芳茂卿采輯

侯敏妻

上林令侯敏。素事來俊臣。其妻董氏戒曰。俊臣國賊。指日將敗。君宜自遠可也。敏從之。俊臣怒。出爲武隆令。敏欲不往。妻曰。速去勿畱。俊臣敗。其黨皆坐罪流嶺南。敏獨得免。

曲昭母

唐曲昭好學。有鬻異書者。母顧笥中金曰。何愛此。不使子有異聞乎。遂持易之。

程烈女

程烈女。徳興人。盜殺其父兄掠女去。隱忍數年。以計脫。告之刺史顏眞卿。捕盜磔於市。女刳其肉以祭父兄。時取春秋復讎之義頌之。

顏眞卿母

顏魯公眞卿少孤。母商氏躬加訓導。閒以詩書。

房景伯母

淸和房景伯母崔氏。性嚴明。有髙節。歷覽書傳。嘗授子景伯景光九經義略。學行修明。並當世名士。景伯爲淸河太守。每有疑獄。常先請焉。貝丘人有母告子不孝。吏欲按之。景伯爲之悲傷。入白其母。母曰。吾聞名不如見面。小民未知禮教。何足責哉。但呼其母來。吾與之同居。其子置汝左右。令其見汝事吾。或應自攺。景伯遂召其母處榻前。與之共食。景伯爲之溫凊。其子侍立堂下。悔過求還。崔氏曰。此𨿽顏慚。未知心愧。且置之。凡經二十餘日。其子叩頭流血。母亦涕泣乞歸。然後聽之。卒以孝聞。

髙睿之妻

髙睿妻。秦氏女也。睿爲趙州刺史。爲默啜所攻。州陷。睿仰藥不死。眾舁至默啜所。默啜示以寶刀異袍。曰。爾欲之乎。降我當賜爾官。不降且死。睿視秦。秦曰。君受天子恩。貴爲刺史。城不能守。乃以死報。分也。卽受賊官。𨿽階一品。何榮之爲。自是皆瞑目不語。默啜知不可屈。乃並殺之。

符承祖姨

姚婦楊氏。閹人符承祖之姨也。承祖爲文明太后所寵。親戚皆借爲榮利。楊一無所求。嘗謂承祖之母曰。姊𨿽有一時之榮。不若妹有無憂之樂。姊遺之衣服不受。遣人乘車往迎。楊堅臥不起。從者彊舁車上。則大哭曰爾欲殺我耶。符氏內外皆笑。號爲癡姨。及承祖敗。誅及親戚。楊獨以貧窶免。

張儉女

皖城公張儉女至孝。生三歲。輒能省顏色如成人。長愈恭順。聞儉卒。一動而絕。詔以事付史官。

江采蘋

江采蘋。唐玄宗妃也。妃莆田人。九歲能誦二南。語父曰。我𨿽女子。期以此爲志。父奇之。故名采蘋。開元中侍明皇。大見寵幸。善屬文。自比謝女。澹妝雅服而姿態明秀。性喜梅。所居悉植梅。上賜號梅妃。作鳳笛梅花。玻璃綺窗八賦。會楊太眞寵盛。竟遷於上陽東宮。乃擬司馬相如作樓東賦以寄意。帝嘗宴花萼樓。有夷使貢珍珠者至。命封一斛密賜妃。妃不受。以詩付使者進禦前曰。桂葉雙眉久不描。殘妝和淚濕鮫綃。長門盡日無梳洗。何必珍珠慰寂寥。上覽詩悵然不樂。令樂府以新聲度之。號一斛珠。

和政公主

和政公主。唐肅宗女也。下嫁柳潭。祿山陷京師。寧國公主其姊也。方嫠居。主曰。天子蒙塵。寧國獨處。其誰卹之。乃寄三子於所親。以潭馬乘迎國主。與潭徒步而驅之。跋渉日百里。潭供薪水。主供爨滌以事寧國。得免於難。潭兄澄之妻。楊貴妃姊也。前貴幸時。主泊如不幹。及是死。撫其子如子。玄宗在蜀。郭千仞反。玄宗禦玄英樓諭之降。不聽。下潭擊之。主彀弓以授潭。潭殊死鬥獲之。肅宗有疾。主侍湯藥勤悴甚。詔賜田。以女弟寶章公主未有賜也。固辭讓以與寶章。一日燕於宮中。見羣優劇戲。有綠衣秉簡爲參軍者。詢之。乃蕃將阿布思伏法。其妻配掖庭。因隸樂工。主乃諫曰。禁中伎女不少。何必須得此人。布思誠爲逆。妻有罪。不容近至尊。誠無罪。陛下當念之。不得與羣倡伍。帝爲免出之。代宗初立。吐蕃犯京師。主出亡次商於。遇羣盜。諭以禍福。皆稽顙稱降。吐蕃再入寇。主妊子。請入省陳備禦筴。潭止母往。主曰。君獨無兄乎。見內殿。入對良久。翌日免乳薨。

李畬母

李畬爲西臺監察禦史。臺中送祿米到宅。其母遣量之。剩三石。問其故。曰禦史例不槪。又問車傭錢幾何。曰禦史例不取傭錢。母怒。敕歸余米以責畬。畬乃追倉官科罪。諸禦史皆有慚色。

柳公綽妻

柳公綽妻韓氏。相國休之孫女。家法嚴整。爲縉紳楷範。歸柳氏三年。無少長未嘗見其露齒。居恆衣練素。每歸寧。不用金碧輿。秪乘竹兜子。二靑衣步屣以隨。常命熊膽和丸賜諸子。永夜習學以資勤苦。

張巡姊

張巡姊曉練軍事。軍中號爲陸家姑。

楊烈婦

楊烈婦者。項城令李侃妻也。建中末。李希烈襲陳州。侃爲項城令。以城小賊銳欲棄去。婦曰。君而逃。尙誰與守。死職焉可也。侃曰。兵少財乏何以守。婦曰。縣不守。則疆土皆賊地也。倉廩府庫皆其積也。百姓皆其戰士也。於國家何有。請重賞以募死士。侃乃召吏民入庭中約死守。眾泣許諾。得數百人。侃披甲躬巡雉堞間。婦亦躬自爨以饗士。侃中流矢欲歸臥。婦責之曰。君不臨城。孰有固心乎。死於外猶愈死於賊也。侃乃厲气登城。會賊將中流矢死。未幾賊引去而城完。烈婦之力也。李翺作楊烈婦傳。

王孝女

孝女。徐州人。元和中父兄皆防秋。屯涇州。吐蕃寇邊並戰死。孝女年十七。卻食跣足。縗絰抵涇州。因丏貸護二喪還葬於鄕。剪髮壞容廬墓所。節度使王智興白狀。下詔旌之。

岐陽公主

岐陽公主。憲宗女也。下嫁尙書度支杜悰。開第昌化裏。卑委怡順。承奉夫族。略無貴驕。尙書出爲澧州刺史。主後尙書行。郡縣聞主且至。擊牛爲數百人供具。主至不二十人。乘驢闒茸。約所至不得肉食。京師嘩說以爲異事。姑涼國夫人寢疾。晝夜不解帶。親自嘗藥。及其喪也。哭泣哀號。感動路人。後悰爲大司徒京兆尹鳳翔節度使。凡有中外重難。非尙書不可。所在崱崱稱賢。主實有內助焉。後謚莊淑。杜牧爲之立銘。

陳會母

陳會。成都人。家以當壚爲業。會不掃街市。官吏責之。會母甚賢。激以進修成名。不許歸鄕井。每歲餱糧紙筆。衣服僕馬。皆自成都賫送。會業八韻。惟螳螂賦大行於時。大和元年及第。後爲白中令子壻西川副使。實母氏奬訓之力也。

白樂天女

樂天女金鑾。十歲忽書北山移文示家人。樂天方買終南紫石欲開文士傳。遂輟以勒之。

浣花夫人

浣花夫人姓任氏。崔寧之妾。按通鑑。成都節度崔旰入朝。楊子琳乘虛突入成都。寧妾任氏。出家財募兵得數千人。自帥以擊之。子琳敗走。朝廷加旰尙書。賜名寧。任氏封夫人。

張鎰母

張鎰。字季權。爲殿中侍禦史。華原令盧樅爲邑人所構。有司承風。以死論。鎰不直之。乃白其母曰。今理樅。樅免死而鎰坐貶。默則負官。貶則爲太夫人憂。敢問所安。母曰。兒無累於道。吾所安也。遂執正其罪。樅得流。鎰貶撫州司戶。

元徽之母

唐比部郞元寛妻。滎陽鄭氏。拾遺稹母也。習禮學。歸元氏。敬共祀事。元鄭皆大族。中外吉凶之禮有疑義。輒於母取衷焉以無愆於禮。比部蚤世。子稹積方齠齕。鄭手書親授之。皆以通經舉髙第。入官。持家二十五年。專用訓誡。兒童不識榎楚。閨門之內熙如太古時。

劉玄佐母

唐徳宗時。宣武節度使劉玄佐。其母𨿽貴。日織絹一疋。

李翺女

李翺尙書牧江淮郡。進士盧儲投卷來謁。李禮待之。置文卷几案間。赴公宇視事。長女及笄。見文卷尋繹數四。謂小靑衣曰。此人必爲狀頭。李公聞之。深異其語。乃納爲壻。明年果狀元及第。

趙武孟母

趙武孟。張掖人。少遊獵。每有獲。必以肥鮮供母。母泣曰。汝不好書而敖蕩。吾安望哉。竟不食其膳。武孟感激。遂力學淹該書記。自長安丞爲右臺禦史。著河西人物志十篇。

髙湣女

髙湣女。唐建中時人。父彥昭。事節度李正已。及李納叛。質其妻子使守濮陽。彥昭倡義。挈城歸河南都統劉玄佐。納屠其家。時女七歲。母李氏憐其幼。請免死爲婢。許之。女不肯曰。母兄皆不免。何賴而生。母兄將被刑。徧告四方。女問故。答曰神可祈也。女曰。我家以忠義誅。神尙何知而拜之。問父所在。西向哭。再拜就死。徳宗駭嘆。詔太常謚曰湣。諸儒爭爲之誄。彥昭從玄佐救寧陵。復汴州。累功授穎州刺史。朝廷錄其忠。卒贈陜州都督。

朱延壽妻

朱延壽。舒城人。昭宗擢奉國軍節度使。姊歸楊行密。行密狎之。延壽怒。陰與田頵謀行密。事泄。行密詐目病。謂夫人曰。不幸喪明。諸子幼。得舅代我無憂矣。夫人以書召延壽至。執而殺之。其妻集家人焚府捨曰。誓不以皎然之軀爲讎人所辱。遂付火死。

夏侯氏

夏侯氏。唐胙城人。劉寂妻也。父長云爲鹽城丞。喪明無子。時已生二女。求與寂絕歸侍父。後五年父亡。毀不勝衣。被髮徒跣。負土作冢廬其左。寒不綿。日一食者三年。

董昌齡母

董昌齡嘗爲泗州長史。家世居於蔡。至吳元濟時爲吳房令。母楊氏密戒曰。逆順成敗。兒可圖之。昌齡未決。元濟又署爲郾城令而質其母。母復戒曰。順死賢於逆生。汝去而吾死。乃孝子也。逆黨欺天。天所不福。汝當速降。無以老母爲念。於是王師逼郾城。昌齡遂以城降。憲宗聞之喜。召昌齡至。卽拜郾城令。兼監察禦史。昌齡謝曰。此皆吾母之訓。憲宗嗟嘆良久。蔡平。楊氏幸無恙。節度使李遜疏楊氏節義。詔封北平郡太君。

衡方厚妻

唐衡方厚爲董昌齡所殺。妻程氏步行詣闕。自刖其足爲夫陳冤。文宗詔封爲武安縣君。

堅正節婦

堅正節婦李者。年十七。嫁爲鄭廉妻。未踰年廉死。夜忽夢一男子求爲妻。初不許。後數數夢之。李自疑容貌未衰。丑所召也。卽截發麻衣不燻餙。垢面塵膚。自是不復夢。刺史白大威欽其操。號堅正節婦。

柳子厚母

柳太君盧氏。涿郡人。侍禦史柳鎭妻。宗元子厚母也。侍禦官吳中。宗元生四歲。家無書。盧親授古賦十四首皆諷傳之。侍禦將攺葬其父母而沒不克葬。盧痛之。宗元爲禮官。輒呼曰。汝忘而父所欲襄者大事乎。吾冢婦也。今宜老而不自暇。爲是故也。會宗元以譴謫永州。命之曰。汝惟不自愛底於罰。今將大儆於其後。明者不悼往事。母徒戚戚爲也。已竟卒永州。二女。長適博陵崔簡。幼適河東裴氏。皆賢孝。人以爲太君教訓所漸云。

饒娥

饒娥。樂平人。生小家。頗自修整。父績漁於江。舟覆。沈其屍。娥年十四哭水上。不食三日死。俄大震電。水虫多死。父屍浮出。鄕人異之。立廟。柳宗元勒碑。宋範仲淹詩。有唐孝女號饒娥。哭得嚴親上碧波。古渡淸風明月夜。令人不忍聽漁歌。

鄒待徵妻

鄒待徵妻薄氏。武康尉自牧之女也。從待徵官江陰。袁晁亂。薄爲賊所掠。將污之。不從。語家媼使報待徵曰。我義不辱。卽死於水。賊去得其屍。義聲動江南。李華爲作哀節婦賦。

木蘭女

木蘭。唐人女也。代父戍邊。十二年人不知其爲女。歸賦戍邊詩云。促織何喞喞。木蘭當戶織。不聞機杼聲。惟聞女嘆息。問女何所思。問女何所憶。女亦無所思。女亦無所憶。昨夜見軍帖。可汗大點兵。軍書十二卷。捲捲有爺名。阿爺無大兒。木蘭無長兄願爲市鞍馬。從此替爺徵。旦辭爺娘去。暮宿黃河邊。不聞爺娘聲喚女。但聞黃河流水聲濺濺。旦辭黃河去。暮宿黑山頭。不聞爺娘喚女聲。但聞胡騎聲啾啾。萬里赴戎機。關山度若飛。朔气傳金柝。寒光照鐵衣。將軍百戰死。壯士十年歸。歸來見天子。天子坐明堂。策勛十二轉。賞賜百千彊。可汗問所欲。木蘭不用尙書郞。願馳千里足。送兒還故鄕。爺娘聞女來。出郊扶相將。阿妹聞姨來。當戶理紅妝。小弟聞姊來。磨刀霍霍向豬羊。開我東閣門。坐我西間牀。脫我戰時袍。著我舊時裳。當窗理雲鬟。掛鏡帖花黃。出門看火伴。火伴皆驚忙。同行十二年。不知木蘭是女郞。杜牧題木蘭廟詩云。彎弓徵戰作男兒。夢裏曾經學畫眉。幾度思歸還把酒。拂云堆上祝明妃。

李景讓母

李景讓母鄭氏。治家最嚴。景讓爲浙西觀察使。因怒杖殺一牙將。軍中謀變。母召景讓庭責曰。天子付汝方面而輕用刑。國家明罰敕法。豈得爲汝喜怒之資。爾妄戮無罪以致一方不寧。豈惟上負天子。亦使百歲老母含羞地下。命左右去其衣將撻之。將佐力爲之請乃釋。一軍遂定。方景讓幼孤時。宅後古墻因雨漬陷得錢盈船。奴婢喜走告母。母往焚香祝之曰。妾聞無勞而獲。身之災也。天必以先君餘慶矜其貧而賜之。惟願諸孤他日學業有成。此不敢取。亟命掩之。後三子景讓景溫景莊皆進士及第。

崔敬女

唐冀州長史吉懋。欲爲男頊娶南宮縣丞崔敬女。敬初不許。因有故迫以求親。敬懼而許之。擇日下函幷花車卒至門。敬妻鄭氏初不知。抱女大哭曰。我家門戶底不曾有吉郞。女堅臥不起。其小女白其母曰。父有急難。殺身救解。設令爲婢。尙不合辭。望姓之門。何足爲恥。姊若不可。兒自當之。遂登車而去。後頊遷天官侍郞。賢妻逹節。談者榮之。聖歷中。張易之以寵盛問計於頊。頊曰。天下思唐久矣。廬陵出外。相王幽閉。公盍從容請相王廬陵以付人望。大事遂定。

韞秀

王忠嗣鎭北京。以女韞秀歸元載。後元載擢拜中書。韞秀寄諸姨妹詩曰。相闥已隨麟閣貴。家風第一右丞詩。笄年解笑鳴機婦。恥見蘇秦富貴時。載肅代兩朝。貴盛無比。復爲詩以諭之曰。楚些燕歌動畫梁。更闌重換舞衣裳。公孫開館招佳客。知道浮雲不久長。及載被誅。上令王氏入宮。備彤管箴規之任。韞秀嘆曰。二十年太原節度使女。十六年宰相妻。誰能書得長信昭陽之事乎。

賈直言妻

賈直言妻董氏。名徳貞。祥符人。直言父道衝以待詔得罪。詔使往鴆之。直言急取鴆自飮曰。願代父死。使者錯愕走以聞。代宗聞而憐之。覘焉。直言毒潰足而出。復不死。徙直言嶺南。直言以妻少。與訣曰。吾生死不可期。汝少可亟嫁。無須也。董不答。退引繩束髮。封以帛。使直言署其上曰。非君手不解矣。直言在嶺南二十年而反。署帛如故。旣見乃湯沐。發墮無餘。直言後立奇節。語具唐事中。

杜羔妻

杜羔妻趙氏。貞元時人。羔性至孝。父死河北。母不知所之。趙勸夫求訪。後竟得其母。又不知其父墓處。復得其墓於佛相柱下。後登貞元進士。歷官振武節度使。其妻嘗有雜言寄羔云。君從淮海遊。再過蘭杜秋。歸來未須臾。又欲問梁州。梁州秦嶺西。棧道與云齊。羌蠻萬餘落。矛戟自髙低。已念寡儔侶。復慮勞攀躋。丈夫重志气。兒女空悲啼。臨卭滯遊地。肯顧濁水泥。人生賦命有厚薄。君但遨遊妾寂莫。

符鳳妻

唐符鳳妻名玉英。鳳爲賊所殺。玉英欲與俱死不得。因請更衣以從。賊信之。有頃。盛服立於舟。大罵曰。受賊辱不如死。遂沈於海。

衛孝女

衛孝女。絳州人。字無忌。父爲鄕人衛長則所殺。無忌甫六歲。無兄弟。母攺嫁。逮長。志報父仇。會從父大延客。長則在坐。無忌抵以甓殺之。詣吏稱父冤已報。請受刑。監察使禇遂良以聞。太宗免其罪。給驛徒雍州賜田宅。命州縣禮嫁之。

裴羽仙

羽仙。裴悅妻也。唐詩皆稱裴羽仙。悅徵匈奴不歸。思慕悲切。賦邊將詩以自遣。風捲平沙日欲曛。狼煙遙認犬羊羣。李陵一戰無歸日。望斷胡天哭塞云。

陳邈妻

鄭氏者。唐朝散郞陳邈之妻。永平間。鄭之女侄策爲永王妃。乃述經史正義編女孝經一十八章。

宋尙宮

尙宮名若昭。貝州人。父棻能詞章。五女若華若倫若憲若荀皆慧。長若華。善屬文。若昭其次也。文尢髙潔。貞元中李抱眞表其才。召入禁中。徳宗髙其風操。不以妾侍命之。穆宗立拜尙宮。憲穆敬三朝皆呼爲學士。寶歷初。卒贈梁國夫人。

潘孟陽母

徳宗時。有學士潘炎蒙異眷。其劉夫人卽晏相女。京尹有故。候見不得。乃遺閽者縑三百。夫人嘆曰。豈有人臣京尹願一見而遺奴三百縑耶。危可知已。卽勸潘公避位。其子孟陽爲戶部侍郞。夫人告之曰。以爾人才在丞郞之位。吾懼禍之及也。試會爾同列。吾當觀之。因徧招客至。旣罷會。夫人曰。皆爾之儔不足憂矣。末座綠衫少年何人。曰補闕杜黃裳。夫人曰。此人全別必是有名卿相。

樂昌孫氏

樂昌孫氏。適進士孟昌期。善爲詩。有代夫題白燭詩云。景勝銀缸香比蘭。一條白玉逼人寒。他時紫禁春風夜。醉艸天書仔細看。又有聞琴詩云。玉指朱弦軋復淸。湘妃愁怨最難聽。初疑颯颯涼風動。又似蕭蕭暮雨零。近若流泉來碧嶂。遠如玄鶴下靑冥。夜深彈罷堪惆悵。露濕藂蘭月滿庭。詩多膾炙人口。後以才藻非婦人之事。一旦並焚其集。自是專以婦道內治。

郭太后

唐穆宗初立。宦官欲請郭太后臨朝稱制。太后曰。武后稱制。幾危社稷。太子𨿽少。但得賢宰相輔之。卿輩勿預朝政。何患國家不安。自古豈有女子爲天下主而能致唐虞之理乎。取制書手裂之。太后兄釗聞有是議。密上箋曰。若果狥其請。臣請先帥諸子納官爵歸田裏。太后泣曰。祖考之慶鍾於吾兄。

李吉甫母

安邑李吉甫。初自省郞爲信州刺史。時吳武陵郞中。貴溪人也。將欲赴舉。以哀情告於州牧而遺以五布三帛。吳嫌輕鮮。以書讓之。李頗不平。贊皇母氏諫曰。小兒方求成人。何得與舉子相忤。遂與米二百斛。趙郡果爲宰輔。竟釋其憾焉。

唐夫人

唐崔管。字從律。爲山南節度使。曾祖母長孫夫人年髙無齒。祖母唐夫人事姑孝。每旦櫛縰拜於階下。卽升堂乳其姑。長孫夫人不粒食數年而康寧。一日疾篤。長幼咸萃。宣言無以報新婦恩。願新婦有子有孫亦得如新婦之孝敬。聞者感動。柳玭曰。崔山南昆弟子孫之盛。鄕族罕比。如此安得不昌。

漢陽公主

漢陽公主名暢。順宗女也。是時戚裏爭爲奢。主終守儉約。嘗用鐵簪畫筆記出納。嘗入宮。文宗問姑所服何法服也。今世服侈甚。始何代而然。對曰。妾自貞元時辭宮。所服皆當時賜衣。未嘗敢少變。元和後數用兵。悉出禁藏纎麗物賞戰士。由是散於人間。中外相矜狃以成俗。若陛下示好惡以風羣下。誰敢不敬應。帝悅。詔宮人視主衣廣狹爲制。諭戚裏式焉。

奉天二竇

唐竇氏二女居奉天。長年十九。幼年十六。皆有姿容。永泰中。羣盜數千剽掠村落。二女匿巖穴間。曵出之。驅迫以前。臨崖谷深數百尺。姊曰。吾義不受辱。投崖下而死。妹亦相繼自投。折足破面流血。羣盜捨之而去。京兆尹第五琦奏於朝。詔旌其門。聞人曹陸海首賦以美之。

葛佑二女

唐撫州金溪葛佑二女至孝。敬宗時佑爲金溪監銀場吏。時礦盡。虧於歲額。傾家無以償。拷掠幾殆。佑無子。惟二女願以身代。乃相與攜手躍入冶中。須臾陰霾四起。迅雷飆風。眾驚怖。卽發壚取其骨而金已溢冶矣。有司遂釋其父。二女旌於朝。詔爲立祠。水旱疾疫民必禱焉。甚著靈異。

鄭義宗妻

鄭義宗妻盧氏。夜有盜刼其家。家人皆竄匿。惟姑不能去。盧冒刃立姑側。爲賊捶掠幾死。賊退。人問何爲不懼。答曰。人所以異鳥獸者。以其有仁義也。今鄰里急難尙相赴。況姑可委棄耶。姑曰。歲寒然後知松栢之後雕。吾乃今知婦之心矣。

封景文

殷保誨妻封氏。名絢。字景文。吏部侍郞敖之孫也。能文章艸隸。保誨歷官臺省。始舉進士時。文卷皆內子爲之。動合規式。中外皆知。黃巢入長安。保誨宵遁。賊悅封色。遂執之。誘悅萬端不爲動。賊怒曰。從則生。不從請膏我劍。封罵曰。我公卿子。守正而死猶生也。終不從逆賊手。遂遇害。保誨歸聞之。一號而絕。

李拯妻

李拯妻盧氏。美姿容。能屬文。拯咸通末擢進士。累遷考功郞。黃巢亂。避地平陽。僖宗召爲翰林學士。帝出寶雞。陷於嗣襄王熅。熅敗拯死盧氏伏屍哭。王行瑜以兵逼之不從。脇以刃。斷一臂而死。

郝戭妻

郝戭妻聶氏。石州定胡人。事舅姑以孝聞。戭篤行苦節而不仕。姻族語聶使勸戭。聶曰。吾不徳無以助君子。矧敢彊其所不欲以累其髙哉。

當塗聶氏

聶氏。南唐當塗人。年十三隨母采薪。母爲虎攫去。女從後持刀跳虎背。竟抱虎項刺殺之。收母屍歸葬。

李新聲

李新聲。邯鄲李嚴女也。太和中。張谷納之以備歌舞。及劉從諫得父封。谷以窮遊佐其事。新聲謂谷曰。妾侍明公。除歌酒外不足以應顧問。然食人之食。憂人之憂。理也。自劉氏奄有全趙。更攺歲時。未嘗聞以一縷一蹏爲天子壽。況從諫擢自兒女子手中。一旦襲此家業。苟以不法而得。亦以不法而終。是不爲齊鬼所酬而死於帳下。幸矣。孰謂公反從其事哉。若不能早折其肘臂。則宜脫履西去。大丈夫勿顧一飯恩。以骨肉腥健兒衣食。言訖。悲泣流落。谷不決。竟從逆死。

余洪敬妻

余洪敬妻鄭氏。建州人也。南唐平建州。鄭有殊色。禆將王建封逼之。刼以白刃不爲屈。建封嗜人肉。掠少婦百許。日殺其一具食。引鄭示之曰懼乎。鄭曰。願早充君庖。爲幸多矣。建封終不忍殺以獻查文徽。文徽甚愛之。百計必欲相從。鄭大罵曰。王師弔伐。凡義夫節婦。特加旌賞以勸天下。王司徒起自卒伍。不知禮義無足怪。君侯讀聖賢書。爲國大將。當表率羣下。風勵遠人。乃欲加非禮於一婦人以逞無厭之欲。妾有死而已。文徽大慚。下令軍中召其夫付之。

劉仁贍妻

五代時。周圍唐壽州。唐節度使劉仁贍。其幼子崇諫夜泛舟渡淮。爲小校所執。仁贍命腰斬之。監軍周廷構求救於夫人。夫人曰。妾於崇諫非不愛也。然軍法不可私。名節不可虧。若貸之則劉氏爲不忠之臣。妾與公何面目見將士乎。趣命殺之。然後成喪。將士皆感泣。後廷構以城降。仁贍死之。世宗遂徙城下蔡而復其軍。曰吾以旌仁贍之節也。

侯延廣乳母

五代。漢隱帝時。王景崇殺侯益家七十餘人。益子仁矩在外得免。仁矩子延廣尙在𦇤褓。乳母劉氏以己子代死。抱延廣而逃。乞食至於大梁。歸於益家。

後唐劉后

後唐太祖至州。上源驛之變。太祖憤忿。欲回軍攻之。劉后時隨軍行。謂太祖曰。公爲國討賊而以杯酒私忿攻城。卽曲在於我。不如回師。自有朝廷可以論列。於是班師。天復中。周徳威爲汴軍所敗。太祖危懼。與徳威議出保云州。劉后曰。妾聞王欲棄城而入外藩。誰爲此畫。曰。存信輩所言。劉后曰。存信輩本北藩牧羊兒。誰知成敗。王常笑王行瑜棄城失勢。被人屠割。今復欲效之耶。王頃歲避難達韃。幾遭陷害。賴遇朝廷多事方得復歸。今一旦出城。便有不測。焉能遠及北蕃。遂止。居數月。亡散之士復集。軍城安堵。劉后之力也。

宋昭憲後

昭憲後者。安喜杜氏女。宋太祖之母后也。太祖卽帝位。後愀然不樂曰。吾聞爲君難。天子置身兆庶之上。若治得其道。則此位可尊。苟或失馭。求爲匹夫不可得。此吾所以憂也。當疾革。召太祖謂曰。汝知所以得天下乎。太祖曰。祖考及太后之遺慶也。後曰不然。正由周世宗使幼兒主天下。故汝得至此。汝當傳位於弟。以次及子。國有長君。社稷之福也。宋史稱其知社稷之至計云。

宋祖黃婆

宋太祖微時行過黃陂。遇渴求水。黃婆見而異之。具禮數進酒。且曰酒禁嚴。愼勿泄。太祖曰諾。後卽位。蠲闔邑榷酤。

宋太祖姊

藝祖將北徵。京師喧言欲立點檢爲天子。太祖告其家曰。外議訩訩。將若之何。時太祖姊在廚下。舉面杖擊之曰。丈夫臨事。可否當自決。乃來家間恐怖婦女耶。

魏國公主

宋魏國公主。太宗皇帝女也。帝嘗發寶藏觀諸女。主一無所取。眞宗時歸駙馬都尉李遵勗。遵勗賢。賓客皆一時賢士。主親膳饔之。嘗有盜入其第。有司多所訊捕。主恐其冤也。請出所逮人而以私錢募告者詗緝之。乃果得眞盜。遵勗卒。衰麻未嘗去身。服除燕禁中。帝爲簪花。辭曰。未亡人誓不復禦此矣。竟不受。疾革。帝召諸子問所欲。主曰。豈可以母病故徼賞耶。戒母得有言。遺令柩中無多藏。以時服斂如駙馬沒時。卒。

寇萊公母

寇萊公凖少時不修小節。每愛飛鷹走犬。太夫人性嚴重。每不勝怒。舉秤槌投之。中足流血。由是折節從學。及貴。母已亡。每捫及瘡痕。輒感念悲思不能已。

女鏡卷六終

●女鏡卷七

江陰夏樹芳茂卿采輯

畢士安母

畢士安。字仁叟。雲中人。事繼母祝氏以孝聞。祝氏曰。學求有獲。必參師友。柰此孤陋何。乃相與如宋又如鄭。得楊璞韓丕劉錫諸名公爲友。因爲鄭人。景徳中。與寇凖並作相。凖好使气。用公重徳以鎭之。上謂凖曰。士安君子人也。飭躬愼行有古人風。

任夢臣女

宋任夢臣。任西川路提點刑獄。以廉節稱。及卒。遺二女。趙淸獻公守成都。憐其家貧女幼。率僚屬以俸助之。二女辭不受。曰不敢以此污先君淸徳。使者彊納之。旣行。以原物牓於門壁。付之守吏。封識宛然。

蘇易簡母

蘇易簡。字太簡。桐山人。太宗時翰林學士。一日上賜酒曰。君臣千載會。易簡對曰。忠孝一生心。上大喜。母薛氏以賢徳聞。太宗召入禁中。賜冠帔。命坐。問之曰。母用何教。子成令器。薛頓首曰。妾無所教也。幼惟束之禮讓。長惟惇之詩書。帝太息曰。眞孟母也。

夏英公母

夏竦爲丹陽主簿時。侍母燕坐。見庭雀雙舞俱沒於地。發之。得金鶯二。母命瘞之。竦因築亭其上。後人掘地求之不得。遂爲池。

秋水

眞宗宴近臣。語及莊子。忽命呼秋水。至則翠鬟綠衣小女童也。誦秋水一篇。聞者竦異。

包繶妻

宋譚州倅包繶妻崔氏。合肥人。孝肅公拯子婦也。繶蚤亡。惟一稚兒存。拯夫婦意崔不能守。使左右嘗之。崔蓬垢涕泣出堂下曰。翁。天下名公也。婦得執澣滌共養。厚幸矣。生爲包氏婦。死爲包氏鬼。其敢。污家聲乎。後稚兒亦卒。母呂自荊州來挾與歸。欲嫁之。曰。喪夫守子。子死孰守。崔曰。昔之畱非以子也。義不二也。況舅沒姑老。其何能去。母怒曰。死寧死此。不獨歸矣。崔曰。母遠來。義不當使母獨還。然至荊州儻以不義見迫。必絕於尺組之下。遂偕母歸。母見其終不可奪也。卒歸之。以節終。

劉溫叟母

劉溫叟。方正守道。以名教爲己任。幼失怙。母以賢徳相砥礪。溫叟爲翰林學士。私庭拜母。母命二婢擎公服金帶置於階下。謂溫叟曰。此汝父長興中入翰林所賜也。自先君子薨背以來。常懼家門替墜。今汝能致身靑雲。繼父之職。可服之無愧矣。因欷歔掩泣。溫叟服地號慟。退就別寢。追慕數日然後服之。士大夫以爲得禮。

張待制夫人

張待制夫人魯氏。申國夫人之姊也。最鐘愛其女。居常微細。教之必有法度。幼女嫁呂榮公。一日夫人來視女。見捨後有鍋釡之類。謂申國夫人曰。豈可使小兒輩私作飮食壞家法耶。

呂榮公母

呂榮公希哲。母申國夫人。莊嚴有法。每教公事事必循規矩。甫十歲。祈寒暑雨。侍立終日。不命之坐不敢坐也。平居𨿽盛熱。在父母長者之側。不得去巾襪縛袴。行步出入。無得入茶寮酒肆。市井里巷之語。鄭衛之音。未嘗一經於耳。不正之書。非禮之色。未嘗一接於目。故公徳器大異於人。榮公夫人仙源。嘗言與侍講爲夫婦。相處六十年。未嘗一日面赤。自少至老。𨿽衽席燕處未嘗戲笑。榮公處身如此而每嘆範內翰以爲不可及。

章穆王后

宋眞宗欲與章穆王皇后。及後宮遊內庫。後辭曰。婦人之性。見珍寶財貨不能無求。夫府庫者。朝廷所以養六軍。備非常也。令耗損於婦人。非所以重社稷。眞宗遂止。

光獻曹后

宋仁宗光獻曹皇后。仁慈惠下。絕無妬猜。美人張氏冊爲貴妃。命宋祈就院寫誥。內外命官持節授冊印。略如冊皇后儀。宮闈側目以爲僭上。後獨處之裕如。曾欲假後蓋出遊。帝使自來請。後與之無靳色。慶曆八年。衛士作亂。夜入禁中。越屋叩寢殿。後聞變卽起。帝欲奔出。後閉門擁持。趣召都知王守忠引衛兵分入。賊傷宮嬪。聲徹帝所。宦者欲以乳媼毆小女紿奏。後叱之曰。賊在禁近殺人。敢妄言耶。陰遣人挈水踵後。賊果舉火焚簾。水隨滅之。會守忠兵至。賊就擒焉。仁宗夜暴崩。後悉斂諸門鑰置於前。召皇嗣子入。及明。宰臣韓琦等至。奉皇儲卽位。是爲英宗。尊後爲皇太后。後檢抑曹氏及左右臣僕。分毫不以假借。廷闈肅然。神宗卽位。信任王安石。後流涕道其紛更變亂。帝從之。又李定摭入蘇軾詩詞。巧肆中傷之計。後力爲申捄乃免。

宣仁髙後

宋英宗宣仁髙後。亳州蒙城人。禔躬方潔。不阿外氏。英宗以后弟內殿崇班。士林供奉。久欲遷其官。後謝曰。士林獲升朝籍。分量已過。豈宜先及後家。比辭之後。侄公給公紀皆嗇其秩。從父遵裕坐西徵失律。蔡確欲獻諛以固位。乞復其官。後弗許。廷試舉人。有司奏請循天聖故事。帝後皆禦殿。後曰。母后當陽。非國家美事。況天子正衙豈所當禦。就崇政殿足矣。神宗信任王安石。變亂法度。後屢止不從。哲宗嗣位。卽散遣京城役夫。止禁庭工伎。出近侍無狀者十三人。任司馬光呂公著輔政。除靑苗復差役以蘇民困。後嘗有言曰。苟有利於社稷。吾無愛於發膚。天下稱爲女中堯舜。冊立孟氏爲皇后。語哲宗曰。得賢內助非細事也。旣而嘆曰。斯人賢淑。惜福薄耳。異日國有事變。必此人當之。及疾不豫。呂大防範純仁等問疾。後曰。老身歿後。公等亦宜早退。其先見之明。慮患之深若此。

謝希孟

謝希孟。字母儀。景山妹也。希孟詩隱約深厚。守禮而不自放。有古幽閒淑女之風。非特婦人之能言也。有文集行世。歐陽公作序。

欽聖向後

宋神宗欽聖向皇后。河內人。哲宗立。尊爲皇太后。宣仁太后命葺慶壽故宮以居。後辭曰。安有姑居西而婦居東。瀆上下之分。不敢徙。遂以慶壽後殿爲隆佑宮居之。紹聖元年。有司議造後大安輦。後以元丰中生辰置酒宮中。謂帝曰。宣仁太后之賢。古今未有其比。姦臣肆爲謗誣。𨿽嘗下詔明辧而國史尙未刪定。吾意在天之靈。不無望於帝也。帝悚然。乃召範衝重修。衝乃爲神宗考異。明示去取。舊文以墨書。刪去以黃書。新修者以朱書。世稱朱墨史。又爲哲宗辧誣錄。由是二史得正而姦臣情狀益著矣。

司馬光妻

淸河郡君張氏。尙書存女。溫國公司馬光妻也。和柔惇實。自始嫁至瞑目。未嘗有忿懥之容。婢誤以沸湯潑足。病月餘。僅一批其頰而止。公居宦邸。一夕遇盜。笥中衣亡。天寒無纊絮。頗嗟嘆之。郡君笑曰。但願身安。衣可復有。公爲之釋然。

蔡髙妻

蔡髙。字君山。襄之弟。景佑中擢進士。遷太康主簿。卒於官。妻程氏。年二十。縣人哀其貧。以錢若干爲賻。程泣曰。家世廉吏。豈以阿堵污吾夫。卻去。旣歸鄕裏。以雪操自持。足不窺戶外。

歐文忠母

歐陽修母鄭氏。生公甫四歲而孤。嘗於雪夜。以荻撥地鑪寒灰畫字教之書。嘗謂公曰。汝父嘗夜覽囚冊。屢廢而嘆。吾問之。曰死獄也。求其生而不得耳。吾曰生可求乎。曰。求其生而不得。則死者與我皆無憾也。矧求而有得耶。夫常求其生猶失之死。而世常求其死。豈天道哉。修服之終身。

房嶙妻

房嶙妻髙氏筆畫遒麗。不類婦人。歐陽公云。予集古錄已博矣。而婦人筆畫名流金石者。髙氏一人而已。

二蘇之母

蘇明允妻程氏。眉山人。讀書識大義。明允少豪喜不悅學。中歲發憤思自力。念無以爲生。程曰。君苟務學。吾不以治生累君也。罄服禦鬻之治饘飴。而明允得一意於學。二子軾轍幼。親戒之曰。汝讀書。勿效兒曹輩但以書自名而已。嘗夜讀東漢範滂傳。軾慨然起跽請曰。兒願爲滂。夫人許我乎。夫人喜曰。汝能爲滂。吾獨不能爲滂母耶。後二子皆忠直。敢諫爭。母教然也。

昌化婆

蘇子瞻在昌化。負大瓢行歌田畝間。績婦年七十。曰內翰昔日富貴。渾是一場春夢。東坡然之。里人因呼爲春夢婆。

舒王

舒王。王安石之女。吳安持之妻也。安持有詩寄舒王曰。西風吹入小窗紗。秋色應憐我憶家。極目江山千里恨。依然和淚看黃花。舒王覽詩。以楞嚴經新釋付之。並和前韻曰。靑燈一點映窗紗。好誦楞嚴莫念家。能了諸緣如夢幻。世間應有妙蓮花。

王安石母

王介甫母吳氏。撫州荊溪人。喜讀書。嫻大節。方困時。朝廷召安石至數十不起。或謂母曰盍彊諸。曰。士固有志。吾安可彊之也。及安石知制誥。法得封其母。敕勿言。安石有歸志。以不足於養爲憂。夫人曰。義苟當去。吾豈有不安哉。其志行如此。

關景仁妻

關景仁。字彥長。妻周氏。會稽人。動有儀矩。作詩七百篇。南丰曾鞏稱其靜而正。柔而不屈。約於言而謹於禮。

謝宗源妻

謝泌妻侯氏。南丰人。家貧奉姑孝謹。時盜賊作亂。遠近奔竄。姑疾篤不能行。侯號泣姑側不忍去。俄盜至逼之。侯曰。寧死不從。賊刃僕溝中。以爲旣死遂去。有頃而蘇。見一篋在傍。起視皆金珠也。裏中婦聞之以爲己物。侯悉歸之。婦分其一以謝。侯辭曰。旣非吾之所有。𨿽一毫不可取也。後復遇盜。赴水死。

余楚妻

余楚妻。建陽人。姓陳氏。生子翼三歲楚卒。陳氏盡以其產與前妻二子。翼年十五。使遊學四方。翼在外十五年。以進士歸。迎養於官。王安石志其墓。

陳堯咨母

陳堯咨母馮氏。有賢徳。子丞相堯叟。文惠公堯佐。節度使堯咨。皆舉進士髙等。堯咨善射。號小由基。爲荊南太守歸。謁其母。母曰。爾典名藩。有何異政。對曰。州當孔道。過客以兒善射。臨政之暇。每以弓矢爲樂。母曰。忠孝以輔國家。爾父之訓也。今汝不務行徳化。顧專卒伍一夫之技。豈父之志耶。因擊以杖。金魚墮地。

二程之母

程母姓侯氏。程大中公晌之妻。明道伊川二程夫子之母也。大中公性剛斷。處家嚴厲。母敬之以禮。平居相對如大賓然。不喜笞朴婢侍。曰。貴賤𨿽殊。人則一也。惟諸兒有過。則侃侃不事姑息。嘗曰。子之不肖。由母蔽其過而父不知耳。子六人。所存惟二。每食置之坐側。食絮羮。曰。幼求稱欲。長當何如。與羣兒爭必責之曰。患汝不能屈。不患不能伸耳。故二程夫子。平生於飮食衣服一無所擇。學業大進。有宋一代名儒多出其門。

方勉妻

方勉妻許氏。虞部之女。好學能詩。嘗與勉看晁錯傳。作詩云。匣劍未磨晁錯血。已聞刺客殺袁絲。其得佳句每如此。後勉與文士飮於市。犯夜禁被囚。許氏投詩於二尹鄭毅夫。遂釋歸。

河南尹母

尹母姓陳氏。河南和靖處士尹焞之母也。焞於童幼卽教之。甫長授以經義。命從伊川先生遊。戒之曰。學有本源。必求其得。耕弗獲。菑弗畬。弗貴也。紹聖初。焞應舉發策。有誅元佑諸臣議。焞不對而出。謂伊川曰。焞不復應進士舉矣。先生曰。子有母在。歸告其母。母曰。吾知汝以善養。不知汝以祿養。伊川聞之嘆曰。賢哉母也。焞自是終身不應舉。

北神烈婦

烈婦少有美色。夫爲小商。載之同行。夫死。貧無以殮。同行富商爲畢其喪事。自恃有徳。日逼欲亂之。旣葬歸。抱其嬰兒呼天號慟。赴淮死。宋徐積嘗記其事。復作詩哀之曰海水猶可泛。君身不可犯。海水猶可豬。君身不可污。鸞鳯猶可馴。君身不可親。不是雲間月。卽是月邊云。

種放母

種放母。洛陽人。性樂道。薄滋味。諸子皆干進。獨放沈默好學。母說之。與俱隱終南豹林谷中。放授徒以養。結艸爲廬。僅蔽風雨。後以薦被徵。入告母。母恚曰。嘗勸汝勿聚徒講學。今果爲人知而不得安處。吾將棄汝入窮山矣。放稱疾不起。母盡取其筆硯焚之。太宗詔賜放緡錢養母。勿奪其志。令有司歲時存焉。

陳公緒妻

陳公緒妻劉氏。海州朐山人。宋紹興末。金人犯山東。公緒倡義歸宋。遇劉歸寧。不得。與偕。惟挈其子以行。宋授以官。劉居北地。音問不通。或勸之攺適。劉曰。吾知守吾志而已。遑卹乎他。公緒亦不他娶。子庚浸長。輒思念涕泣。後寧母以歸。劉在海州二十五年。惟緯蕭自給。

時校妻

宋時校。陽武人。妻年四十無子。以白金百兩授其夫。至成都買妾。至則買一女。窺見以白布總發。詰之。泣言都下人。父爲州掾暴卒。扶櫬不能歸。鬻以辦喪也。校爲惻然。攜金見其母助行。同至都下。殯畢方辭歸。妻迎問。具以實告。妻曰。濟人危急。爲徳甚大。當更爲君圖之。未幾妻有孕。生子彥。字邦美。擢進士第一。官至吏部尙書。

劉忠定母

劉安世母有賢名。安世除諫官。未拜命入白母曰。朝廷不以兒不肖。使居言路。須明目張膽。以身任國。脫有觸忤。禍譴立至。主上方以孝治天下。若以母老請。可免也。母曰。吾聞諫官爲天子耳目。天下事得具言。汝父平生欲爲之而弗得。汝幸居此地。當捐身以報國恩。正使得罪流放。無問逺近。吾當從汝所之。安世受命而行。正色立朝。面折廷諍。人目之爲殿上虎。

張晉卿妻

張晉卿妻丁氏。新鄭人。靖康中。與夫避兵大隗山。爲金兵所得。挾之鞍上。丁自投於地。戟手大罵。誓不受辱。復挾之上馬者三。怒罵不已。金兵舉挺縱擊。遂死杖下。

曹修古女

曹修古。字述之。官侍禦。以敢言忤旨出知興化軍。卒於官。貧不能歸葬。僚吏醵民錢三十萬致之曰以共窆。女曰。我先人在。未嘗受賓佐饋遺。柰何以賻錢累其身後。告其母辭焉。僚吏曰。卽塋葬有具。請以嫁公女。女曰。吉凶有常禮。男女有常位。父沒用於喪且不敢。而曰以爲嫁。不亂常禮乎。以室中而受門外之私遺。不亂常位乎。卒不受。

廖伯妻

廣漢廖伯妻者。同郡段氏之女。名紀配。廖伯亡。父母將有所許。紀配曰。梁髙行割鼻自誓以全其節。求生害仁。仁者不爲。紀配生見禮義。豈獨使古人擅名哉。作詩三章以諷父母。乃援刀斷指。

楊允妻

宋時海州富民楊允妻劉氏。寡居。二子皆幼。時用兵燕云。厚賦緡錢。民皆被害。一日劉氏語子曰。國家用兵。斂及下戶。官司督責甚峻。刑法慘酷。吾家私錢列屋。坐視鄕黨受罪。竊不自安。遂請於官。以錢百萬充下戶之賦。後子春爲太僕卿。富厚累世。

李好義妻

宋李好義妻馬氏。開禧間。好義爲興州正將。蜀吳曦反。好義誓死報國。麾眾授甲。與昆季子侄拜訣於家廟。囑馬氏曰。日出當自爲計。死生從此決矣。馬氏奮聲曰。汝爲朝廷殺賊。何以家爲。決不辱李家門戶。好義喜曰。婦人女子。尙念朝廷。不愛性命。我輩當何如。眾皆踴躍。誅曦而還。

謝小娥

謝小娥。豫章人。幼有志操。許聘歷陽段居貞。居貞與小娥父作賈江湖。盜申蘭申春殺之。小娥詭服爲男子托傭申家。羣盜會飲。蘭春與羣盜皆醉臥。娥閉戶斬蘭首。大呼捕賊。鄕人踰墻擒春。得贓巨萬。餘黨數十。小娥悉疏其人上之官。皆抵死。乃始自言狀。刺史張錫嘉其烈。白觀察使。使不爲請。小娥還豫章。人爭聘之。不許。乃削髮隱於浮圖。垢衣糲飯以終其身。

楊政母

楊政。字直夫。徽宗時。夏人舉國入寇。父忠戰歿。政甫七歲。哀號如成人。母大奇之曰。孝於親者必忠於君。是兒必大吾門。建炎時與金人戰。積官至環慶路經略安撫使。時母畱敵境。遣人往省。母前後緘書。一惟勉以忠義。後政官至太尉。詔封其母爲感義夫人。

張魏公母

張魏公浚母夫人計氏。贈太師尹悅妻。綿州廣漢人也。方正有儀法。太師官華州蚤卒。時年二十五。砥礪教子。浚甫冠。計偕入國學。母送之。拊其背泣曰。門戶寒薄。賴汝成立。當朝夕以爾祖爾父之業爲念。條勗戒語數十端。書之策授焉。浚隆貴。所爲不當意。必變色示戒。謫永州。彗星見西方。痛檜相誤國。禍天下日甚。又念母春秋髙。卽言之。恐觸禍。母不能堪。日夜憂惶。體爲之瘠。母怪問。以實對。母不應。惟誦其父紹聖初所對策辭曰。臣寧言而死於斧鉞。不忍不言以負陛下。浚意遂決。書上。竄封州。母送之曰。行矣。汝以忠直得禍何恨。惟勉讀聖人書。無以家爲念。

楊紹宗妻

楊紹宗妻王氏。華陰人。甫三歲。所生母亡。爲繼母鞠養。年十五。父以徵遼歿。繼母尋亦亡。王氏收所生母。及繼母屍柩。並設父遺像招魂葬之。廬於墓側。有紫芝白鹿之祥。唐髙宗詔旌其閭。特賜絹三十疋。粟五十石。

陳求道妻

陳求道。康民子。舉進士。嘗挈家就食嘉魚。鎭撫劉忠叛。欲奉求道爲主將。求道正色厲詞。賊怒殺之。求道妻蔡氏。及二子符佺。罵聲愈厲。賊斫其口。拔出舌斷之。

洪鴻父女

宣和末。洪鴻父羽女。適繁昌焦洧。一日遇羣盜於江中欲逼之。女投江而死。兩侍兒大曰宜恩。小曰均奴。亦相隨赴水死。焦之甥徐伯遠傳其事。周紫芝爲賦二詩云。就死由來不自疑。玉顏那爲賊鋒低。了知今日投淵婦。猶勝當年斷臂妻。虜騎駸駸戰艦橋。春江漫漫濕金翹。恥將紅袖供歌舞。卻爲周郞笑二喬。紫芝名少隱。號竹坡老人。

師驥二女

師驥。眉山人。仕宋爲右正言。十餘日疏凡七八上。靖康中避亂還蜀。至唐州方城驛。遇賊執二女。欲彊之。伯罵曰。我中朝言官女。豈受辱耶。仲亦抱姊大罵。賊並害之。士人收葬二女。號曰正女冢。

呂良子

呂氏。晉江人。名良子。父仲洙病殆。良子焚��������������空中。有大星����������眞徳秀表其居曰懿孝。

文紹祖妻

文紹祖。福淸人。有子與柴公行議親。旣聘。柴女忽中風。紹祖欲更之。其妻大怒曰。我有兒。當使其順天理。自然久長。悖禮傷義。是爲速禍。因勸紹祖娶柴氏歸。後柴女風疾亦痊。生三子皆登第。

鮑女宗

女宗者。宋鮑蘇之妻也。鮑蘇仕衛三年而娶外妻。女宗獨養姑不衰。姒謂之曰。夫子旣有所好。子何畱乎。女宗曰。婦人一醮不攺。執麻枲。治絲繭。職衽組紃以供衣服。澈漠酒醴以事舅姑。若以淫意爲心而扼夫室之好。吾未知其善也。夫禮。天子十二。諸侯九。大夫三。士二。今吾夫誠士也。有二不亦宜乎。宋公聞之。表其閭曰女宗。

顏文姜

顏文姜。齊人。適李氏。事姑至孝。嘗踰歷山汲新泉以供姑嗜。忽感泉湧於室。遂流成河。後人名其裏曰顏神裏。河曰孝婦河。宋進士王餘詩。好將此穴無窮水。洗盡人間不孝心。

羅江孝女

羅江張氏者。家富夫亡。妻楊氏與一女寡居。一日親黨婚會。母攜女行。其典庫雍乙者從行。先歸。死於庫。提刑張文饒疑楊有私。命石泉軍劾治。考掠備至。終不服。女曰。母以冰雪受污。吾將請於帝矣。遂號泣呼天而死於廳事。於是石泉連三日地大震。有聲如雷。大雨雪。瓦屋皆落。邦人震恐。勘官李志寧求之弗得。忽夜坐。恍若有猿墮於前。自念殺人非袁氏乎。有門卒忽言張氏傭夫曰袁大。執而訊之。卽伏。曰適盜庫金。遇乙恐以泄敗。遂殺之。楊乃得免。人以爲孝感。郡守扁其居曰孝感坊。

王木叔妻

宋何氏。永嘉王木叔妻也。以辛苦佐夫起家。一日謂夫曰。子出仕。柰弟妹貧寒何。槖中余貲。久蓄安用。木叔嘆曰。此吾志也。旦日盡散。簪珥不遺。里巷賢之。

呂祉妻

呂祉。字安老。建陽人。紹興七年秋。淮西統制酈瓊叛。降於劉豫。祉爲都督府參軍。不屈而死。時有得祉括發之帛歸吳中者。祉妻吳氏持帛自縊以殉葬。一時夫死忠而妻死節。眾共哀之。

孫神妻

河北孫神妻陳氏。神當戍夏州。有一孤侄欲代其行。神意猶豫。陳曰。爲國徵戍。義不當代。且道路遼遠。艱危萬狀。豈容令孤侄受勞。神感其言乃自行。卒歿於夏州。柩至。陳望見哀慟。一哭而絕。

李科妻

李科妻姓謝氏。保昌故村人。紹興間陷於虔賊中數日。有欲犯之者。謝唾其面曰。寧剉萬段。我不汝狥也。賊怒。剉之而去。宋洪邁爲傳其事。

晏恭人

曾婦晏氏。汀州寧化人。夫死。守幼子不嫁。宋紹定間。寇破寧化。令佐俱逃。將樂令黃垺令土豪各爲結寨。約以拒賊。晏首助兵給糧。多殺獲。賊結黨來攻。諸寨不能禦。晏獨依黃牛山傍。自結寨以居。一日賊遣數十人來索婦女金帛。晏召田丁諭曰。汝曹衣食我家。賊求婦女意在我。汝等必用命奮擊之。不勝。殺我降未晚也。傾資賫犒之。眾感奮。晏自抱桴鼓。使諸婢鳴金作其气。賊復退敗。鄕人挈家趨寨者甚眾。又析寨爲五。有急互掎角相援。全活老幼數萬計。知南劍州陳韡號其寨曰萬安。事聞封恭人。賜冠帔。補其子承信郞。

剡中陳母

陳婺妻。剡縣人。少與二子寡居。好飮茶茗。宅中有古冢。每飮輒先祠之。二子曰。冢何知。徒自勞苦。欲掘去之。母苦禁而止。及夜母夢一人曰。吾止此冢三百餘年。賴相保護。又饗佳茗。𨿽泉壤朽骨。豈忘翳桑之報。及曉。於庭內獲錢數萬。似久埋者。母告二子。二子慚。從是禱酹愈至。母壽九十餘終。

長陽向氏

向氏。長陽人。宋建炎中。保山柵以避寇。賊皮仲破柵。向義不辱被殺。人見其白乳自吭流踵。向之子。後誘賊醉而殺之以復母讎。

鄭尙宮

金胡沙虎舉兵入寇。金主乘素車出宮。尙宮左夫人鄭氏職掌寶璽。胡沙虎自欲除拜官吏。遣黃門入收璽。鄭氏曰。璽。天子所用以爲勸賞黜陟之符。胡沙虎一將校。欲取何爲。黃門白言。天時大變。主上且不保。況璽乎。鄭氏奮罵曰。若輩宮中近侍。恩遇猶隆。君難不以死報。反爲逆豎奪璽耶。我首領可得。璽必不可得。遂瞑目不語。黃門還。

銀瓶烈女

銀瓶烈女者。宋嶽鄂王女也。性敏異。渉獵子史。傳記中激烈有義者終夜玩之無斁。甫能言。鄂王從陣歸。女牽衣膝下問之曰。胡不卽一斬賊首耶。後鄂王被執。女痛父之冤求自盡。或有止之者。女哭應聲曰。我父戮力報主。檜賊賣國害忠。身屬女郞。報復無地。卽不如大漢之緹縈。何不爲曹江之女娥。父爲臣而死忠。我爲子而死孝。同歸九泉足矣。若等會當見賊檜之屍粉也。言畢。負銀瓶投宅之東南井死焉。後按察使梁公立大亭覆其井。榜曰孝娥井。蜀劉瑞銘曰。天柱臲。日爲月。禍忠烈。姦檜糵。叫父冤。冤莫雪。赴井抱瓶泉化血。血如霓。憤如鐵。曹江之娥符爾節。後王原吉有銀瓶娘子詞。

黃淑

黃淑。字致柔。建寧進士王防妻也。防爲泗州戶曹卒。黃挈柩歸。親戚共議攺適廬陵令。黃誓不從。因詠竹詩以見志曰。勁直忠臣節。孤髙烈女心。四時同一色。霜雪不能侵。眾議遂寢。

露筋烈女

江南有一女子父系獄。無兄弟供朝夕。女與嫂往省之。過髙郵。其郡蚊盛。夜若轟雷。非帳中不能避。有男子招入帳者嫂從之。女曰。男女別嫌。阿家爲誰而可入耶。獨宿莽中。竟爲蚊嘬而死。筋有露者。土人立祠祀之。世傳爲露筋廟。

戴石屏後妻

戴復古。號石屏。未遇時流寓江右。武寧有富家翁愛其才。以女妻之。居三年。忽作歸計。妻問以故。告以曾娶其妻。白之父。父怒。妻宛曲解釋。盡以奩具贈夫。仍餞以辭。夫旣別。遂赴水死。石屏走吳越襄漢。北淮南粵。凡喬嶽巨浸。靈洞珍苑。空迥絕特之觀。荒怪古僻之蹤。靡不登歷。凡二十餘年然後歸。

楊萬里妻

吉水楊萬里。字廷秀。舉進士調零陵丞。時張浚謫居。勉以正心誠意之學。遂號誠齋。夫人羅氏生四子三女。悉自乳。曰饑人之子以哺吾子。是誠何心哉。其子東山守吳。夫人嘗於郡圃種薴。躬紡績以爲衣。屏紈綺不禦。

韓希孟

韓希孟者。韓魏公琦五世之孫女也。嫁襄陽賈瓊。元兵破巴陵。爲卒所掠。孟時年十八。知不可免。乘間作詩一律書練帶中。其詩曰。我質本瑚璉。宗廟供蘋蘩。一朝嬰禍難。失身戎馬間。寧當血刃死。不作衽席完。漢上有王猛。江東無謝安。長號赴洪流。激烈摧心肝。遂赴水死。郝伯常作巴陵女子行弔之云。巴陵女子尙書婦。生平不識門前路。亂兵驅出勢倉皇。夫壻翁姑在何處。吞聲掩淚行且啼。啼痕沾濕越羅衣。此身忍使人再辱。裂帛暗寫臨終詩。上言社稷安危事。下說投江誓天志。一回宛轉一悲辛。心折魂飛不成字。詩成淚盡赴江流。蛾眉蕭瑟天爲愁。芙蓉零亂入秋水。玉骨直葬靑海頭。古來烈婦才一二。誰似巴陵更文理。名與長江萬古流。丞相魏公猶不死。

女鏡卷七終

●女鏡卷八

江陰夏樹芳茂卿采輯

趙昂發婦

趙昂發爲池州通判。繕壁聚糧以圖固守。及元兵遊騎至。都統張林陰遣人納款。昂發知事不濟。謂妻雍氏曰。城將破。我守臣不可去。汝先出。妻曰。君爲命官。我爲命婦。君爲忠臣。我獨不爲忠臣婦乎。昂發笑止之。及元將入城。晨起書幾上曰。國不可背。城不可降。夫婦同死。節義成雙。遂與夫同縊從容堂。

林空齋妹

宋亡。福建招撫使劉仝祖倡義抗元死。有司執其妻林勒反狀。林叱曰。林劉二族世宋臣。今以忠義報國何謂反。事不成。天也。豈顧辱哉。汝知去歲有血書題壁義不辱而死者乎。是吾兄也。吾死且求治汝於地下。何以生爲。遂遇害。兄謂林空齋也。父公遇。亦知名士。

徐君寶妻

徐君寶妻。張氏女也。時嶽州破。張氏被虜。自慮亂軍中卒難表白。乃題辭一闋名滿庭芳。詞云。漢上繁華。江南人物。尙遺宣政風流。綠窗朱戶。十里爛銀鉤。一旦刀兵齊舉。旌旗擁百萬貔貅。長驅入歌樓舞榭。風捲落花愁。淸平三百載。典章文物。掃地俱休。幸此身未死。猶客南州。破鏡徐郞何在。空惆悵相見無由。從今後。斷魂千里。夜夜嶽陽樓。書罷赴水死。

趙淮使妾

趙淮。長沙人。徳佑中攜妾戍銀樹壩。元兵至被執。至瓜州。元將使淮招李庭芝降。淮至城下大呼曰。庭芝。男子死耳。無降也。將怒。殺之。棄屍江濵。妾入元軍泣曰。妾夙事趙運使。今屍棄不收。情不能忍。願得掩埋卽事公無憾。元將憐之。使數兵輿至江上。妾聚薪焚淮骨。置瓦缶中。仰天慟哭曰。葬君江上。遂抱淮骨躍入中流而死。

耶律奴妻

遼耶律奴妻蕭氏。小字意辛。嘗與娣姒會。皆言厭魅以取夫寵。意辛曰。厭魅不如禮法。眾問以故。意辛曰。修已以潔。奉長以敬事夫以柔。撫下以寛。使君子敬而愛之。此之謂禮法。若以厭魅獲寵。獨不內愧於心乎。聞者大慚。

張宋畢妻

張宋畢妻甄氏。甄配張三載。其夫卒。生一子甫五歲亦卒。獨遺姑在。或有以難病之者。甄作歌以自矢焉。歌曰。泉流不歸山。雨落不上天。妾心死不回。金石無全堅。白日經中街。飄忽沈西海。妾心日不如。長夜曈曈光不攺。明月懸淸輝。二八圓又缺。妾心月不如。一團耿耿無虧時。妾心一寸鐵。不與紅壚滅。妾心萬鈞石。不觸洪濤裂。妾發可剪。妾頭可截妾心之白不可涅。書罷。撫姑大泣。勵栢舟之守。終身不愧所歌云。

謝疊山妻

謝枋得守安仁。兵敗逃閩中。武萬戶者以枋得豪。恐且扇變。必得之。捕其家。妻李氏攜二子匿貴溪山。采艸木而食。賊至令曰所不獲李氏者屠而墟。李氏聞之曰。豈可以我故累人乎。出就俘。明年徙囚建康。聞當沒入爲奴。遂經死獄中。枋得母桂氏賢。自枋得逋播。婦與孫幽遠方。處之泰然。人問之。曰義當然也。何悸。人莫不太息賢之。又枋得女嫁周氏早寡。聞父母死節。悉出奩貲作橋。橋成投水死。時謂一門節義世所未有。

濟南張氏

張氏。濟南鄒平縣人。年十八適於李。夫戍福寧州死於戍。時舅姑老。家貧無子。張蠶績以養。及舅姑沒。張嘆曰。夫死數千里外。不能歸骨以葬者。以舅姑無依。不能遠離也。今大事盡矣而夫骨終暴遠土。妾何以生。乃臥積冰上誓曰。使妾能歸夫骨以葬。卽幸不凍死。臥月餘不死。鄕人異之。乃相率贈以錢帛。大書其事於衣以行。由鄒平至福寧五千餘里。不四十日而至。其侄補戍在焉。遂收其骸骨以歸。有司上其事。詔旌其閭。

珠崖子母

珠崖令死。後妻生子九歲。前妻之女名初。十三歲。相攜扶櫬以歸。法。攜珠入關者死。繼母有珠系臂。棄之。其子拾而置之母奩。皆不知也。至海關。關吏索之得珠。曰嘻死矣。誰當坐者。初恐母服罪。對曰。父亡之日。母棄系臂。初心惜之。取而置諸鏡奩。母不知也。繼母以初爲實然。憐之。因謂吏曰。願且待。幸勿劾兒。兒誠不知也。夫不幸。妾解系臂。忘而置諸奩中。妾當坐。母子相與泣涕哽咽。送葬者盡哭。路人莫不下淚。關吏執筆垂泣。終不能就一字。乃曰吾寧坐之。不忍刑慈母孝女也。因俱遣之。

章氏義嫂

昌化章氏。兄弟二人皆未有子。兄先抱族人子育之。未幾其妻生子詡。弟曰。兄旣有子。安用所抱之兒爲。幸以與我。兄告其妻。妻曰。無子抱之。有子棄之。人其謂我何。弟固請。嫂曰。無已。寧與吾所生者。弟不敢當。嫂竟與之。二子長曰栩。季曰詡。栩之子樵槱。詡之子鑄鎰。宋開熙嘉定間相繼登第。樵學宗伊洛。所在以廉公稱。鑄立朝讜直敢言。俱以風節自樹。

鄒媖

鄒媖。宋人。繼母之女也。前母。娶妻荊氏。見惡於繼母。飮食嘗不給。媖私以已食繼之。母每責荊。媖跪而泣曰。女他日不爲人婦耶。有姑若是。吾母樂乎。柰何令嫂氏父母日蹙憂女之眉耶。母怒欲笞媖。媖曰。願爲嫂受笞。嫂實無罪。後適爲士人妻。媖歸寧。抱數月兒以歸。嫂置諸牀上。兒偶墮火爛額。母大怒。媖曰。吾臥兒於嫂室不愼。嫂不知也。兒竟死。荊悲悔不食。媖爲好語相慰曰。嫂作意耶。我夜夢見凶。兒當死。不則我將不利。彊嫂食而後食。後媖病。嫂爲素食三年而母竟成慈母。媖五子。四登進士。年九十三而卒。

宋安康夫人

至元十三年。故宋宮人安定夫人陳氏。安康夫人朱氏。與二小姬沐浴整衣。焚香自縊。朱夫人遺四言一篇於衣中云。旣不辱國。幸免辱身。世食宋祿。羞爲北臣。妾輩之死。守於一貞。忠臣孝子。期以自新。

撒合輦妻

撒合輦妻獨吉氏。金平章政事千家奴之女也。元兵圍中京。輦時爲畱守。疽發背不能軍。獨吉度城必破。謂輦曰。君恩良厚。當率精兵力戰而死。幸無以我爲慮。輦力疾尋城。獨吉取平日衣餙玩好悉以分人。謂女使曰。我死則舁之榻上。覆面以衾。閉戶舉火。母令軍士見吾屍也。言訖而縊。輦歸痛哭曰。夫人不辱我。我肯辱朝廷乎。因命家人焚之。俄而城陷。輦力戰不克。赴水死。

王昭儀

至元丙子。伯顏入臨安。宋謝全兩後以下皆赴北。有王昭儀者題滿江紅辭於驛云。太液芙蓉。渾不似舊時顏色。曾記得春風雨露。玉樓金闕。名播蘭簪妃後裏。暈潮蓮臉君王側。忽一朝鼙鼓揭天來。繁華歇。龍虎散。風雲滅。千古恨。憑誰說。對山河百二。淚沾襟血。驛館夜驚塵土夢。宮車曉碾關山月。願嫦娥相顧肯從容。隨圓缺。旣抵上都。懇請女道士。不入元宮。

陳寅妻

陳寅爲西和知州。時元兵薄城。寅竭力固守不能支。城遂陷。寅謂妻杜氏令避兵鋒。杜氏厲聲曰。安有生同君祿。死不共王事者。遂飮藥自殺。寅亦伏劍死。子姓賓客同死者凡二十八人。朝廷立廟祀焉。

翟靑

會稽翟素。士族之女也。聘而未嫁。賊至欲犯之。臨以白刃不從。其房婢名靑者。跪泣曰。無驚我姑氏。靑乞代死。賊竟殺素。又欲犯靑。靑曰。本欲代姑。姑旣見殺。我生何爲。遂罵賊。賊怒並殺之。

郭斌女奴

郭斌爲金將。金亡。斌出保金蘭定會四州。元兵圍會州城。斌力戰不屈。驅妻子聚一室焚之。已而自投火中。有女奴自火中抱兒出。泣授人曰。將軍盡忠。忍使絕祀。此其兒也。幸哀而收之。言畢。復赴火中死。元將聞之。惻然爲保其孤。

緝茸女子

元世祖出獵。道渴。至一帳。見女子緝駝茸。世祖覓馬湩。女子曰。馬湩有之。但我父母諸兄不在。我女子難以與汝。世祖欲去。女子又曰。我獨居此。汝自來去於禮不宜。我父母卽歸。姑待之。須臾父歸。出湩飮世祖。世祖嘆曰。此等女子爲人冢婦。豈不美耶。後擇爲裕宗妃。已立正後。生成宗。

姚天福母

元姚天福母最賢。初天福拜監察禦史。母戒之曰。旣已委質爲臣。當罄所衷以砥厥職。勿以未亡人爲念。天福亦請於憲府曰。禦史責當言路。有犯無隱。設有獲譴。乞不爲母累。世祖聞之嘆曰。天福母子𨿽生近代。其義烈當於古人中求之。

馮淑安

馮氏名淑安。字靜居。山陰尹山東李如忠繼室也。如忠初娶蒙古氏。生子任。大徳五年如忠卒。遺腹生一子。蒙古氏之族聞如忠死於官。宦槖甚厚。相率來山陰盡奪其家資。取子任以去。馮恬然不與之較。一室蕭然。惟餘如忠及蒙古氏二柩而已。馮時年二十二。嬴形苦節。爲民間女師以自給。父母欲更嫁。馮爪面流血不肯從。居二十年。始護二喪歸葬於汶水之上。齊魯學士先生聞之。莫不嘆息。

譚烈婦

譚烈婦趙氏。吉州永新人。元兵破城。趙氏抱嬰兒同夫匿學捨。兵殺其夫。欲污趙氏。趙氏痛罵不從。並其子殺之。血漬文廟兩楹之間八磚。爲婦與嬰兒狀久而宛然。若寫影在地。見者神竦發立。凜如有生气也。或磨以砂石終不滅。煆以熾炭。狀益顯如新。有趙氏傳行於世。

兪新妻

聞氏。紹興兪新妻也。大徳四年新卒。聞氏年尙少。父母欲更嫁之。聞氏九死不移。姑久病風失明聞氏手滌混穢。時潄口上堂舐其目。目爲復明。及姑卒。家貧。親負土爲塋。時人語曰。欲學孝婦。當問兪母。

齊關妻

齊關妻姓劉氏。河南人。關應募爲千夫長戰死。劉守節不奪。有來議婚者逼以必從。劉紿曰。吾三月三日有願欲償。事竣當從所言。是日徑往彰徳天寧寺登浮圖絕頂。祝天曰。妾本河南名家夫已死不敢失節。遂投塔搶地而死。

秦氏二女

二女。元宜陽人。姓秦氏。父嘗有危疾。醫不能療。姊閉戶默禱。鑿腦和丸以進。病遂愈。父後復病欲絕。妹私割股肉置粥中。父小啜卽蘇。事聞。詔旌異之。

湯輝妻

元湯輝妻張氏。處州兵亂。其家財先以攜入山麓。夫與姑共守之。舅以疾未行。張婦任藥膳。且以輿自隨。旣而賊至卽命以輿載其舅而己遏賊。賊以刃脇之。張抗顏受刃。賊艷其姿未忍殺。張懼污。卽奪其刃自剚死。年二十七。

張眞妻

益都耆舊傳。僰道有張眞者。娶黃氏女名帛。眞因渡江覆沒。帛求夫屍不得。於溺所仰天長嘆。遂自沈。積十四日。帛抱夫屍出於灘下。

杜友開妻

杜友開。字陽父。卜居君山之麓。家貧授徒爲業。天歷中歲大饑。生徒散亡。食盡不知所出。或勸以鬻墓木可延須臾。開謝不可。竟饑死。妻胡氏悲傷。不忍苟活。遂相枕籍而卒。邑人王逢作雙環歌以哀之曰。白玉雙連環。瘞在春申山。山前夫婦義同死。心與連環鎭相似。日月合照無欠虧。天地相依共終始。天地日月如彈丸。環兮環兮冰雪寒。

羊叔禕

蕭矯妻羊氏。名叔禕。南蘭陵人。性至孝。居父喪。哭輒吐血。母嘗有疾。叔禕晝夜祈禱。忽有一人自稱枯桑君。曰。若人無患。令泄气在亥西南。求白石鎭之。叔禕如其言。母病立愈。

徐允讓妻

潘氏。字妙圓。山陰人。適同邑徐允讓。甫三月。値元兵圍城。潘同夫匿嶺西。賊得之。允讓死於刃。執潘欲辱之。潘顏色自若曰。家破夫亡。旣已見執。欲不從君安往。願焚吾夫。得盡一慟。兵從之。乃爲坎燔柴。火正烈。潘跳入烈焰而死。

曹妙淸

曹妙淸。字比玉。錢塘人。善鼓琴。行艸皆有法。事母孝謹。三十不嫁而風撡可尙。著有詩集。諸曁楊廉夫爲之敍。妙淸嘗歌竹枝詞云。美人絕似董嬌嬈。家住南山第一橋。不肯隨人過湖去。月明夜夜自吹簫。

虞集母

虞集母姓楊氏。父文仲。世以春秋名家。明於性理之學。楊氏能通其說。適成都虞汲生集。宋末兵亂。汲挈家趨嶺外。無書可攜。楊氏口授論孟左氏傳歐蘇文。比還始得刻本。則已盡讀諸經通大義矣。後集以文翰擅名當代。皆楊內訓之力。

趙孝婦

孝婦姓趙氏。元應城人。早寡。事姑孝。家貧傭織於人。得美食必持歸奉姑。念姑老。以次子鬻富家買木爲棺。南鄰失火。風烈。孝婦扶姑出避。以棺重不可攜。乃撫膺大哭曰。吾賣兒得棺。乃不能救。天乎天乎。言訖反風。棺得不焚。

周烈婦

烈婦姓毛氏。美姿容。元末隨夫避亂山中。爲賊所得。賊脇之曰。從我多與若金。否則殺汝。毛氏曰。寧割我心。不願汝金。賊以刀搪其身。毛氏因大詈曰。碎剮賊。汝碎則臭。我碎則香。賊怒。刳其膓而去。

徐彩鸞

李文景妻徐氏。名彩鸞。略通經史。每誦文天祥六歌。必爲之感慨欷歔泣下。元末。靑田賊寇浦城。彩鸞從父嗣源逃山谷。賊欲害嗣源。彩鸞前曰。寧殺我。賊捨其父。彩鸞語父曰。兒必死。父可速去。賊拘彩鸞至桂林橋。彩鸞題詩壁間。末云。惟有桂林橋下水。千年照見妾心淸。乃厲聲罵賊投水死。

郝節娥

郝節娥。嘉州人。生五歲。母娼苦貧。賣於洪雅良家。始笄。奪歸逼爲娼。娥曰。少育良家。願習女工以供母膳。母益怒。且箠且罵。娼與邑少年期。因祠蠶藂具酒邀娥。娥見少年卽驚走。母挽捽彊飮之。嘔血滿地。少年卒不得侵。娥恐他日不可脫。遂投江死。鄕人謂之節娥云。

元琇

費氏名元琇。上海名家女。歸廣陵朱氏。元末時爲苗軍所執。費氏攀堂檻厲聲曰。苗狗敢辱我耶。苗怒。刳爪入楹木。血沁於指。

陳淑貞

陳淑貞。富州陳璧之女。璧故業儒。移家龍興。淑貞七歲。能誦詩鼓琴。元末陳友諒寇龍興。淑貞取琴彈之。曲終。泫然流涕曰。吾之哀弦其絕於斯乎。父母怪問之。淑貞曰。城陷必遭辱。不如早死。明日賊果至。遂溺東湖。

柯節婦

節婦。長樂石梁人。姓陳氏。元至正末。海賊刼石梁。其夫適在縣。陳氏被執。且行且罵。賊亂捶之。挾以登舟。忽振厲投江以死。明日屍逆流而上。止石梁峯旁。其夫驗其背有黑子。慟哭曰是吾妻也。舁歸葬之。

臨海王節婦

至元十三年冬。元師至天臺。有千戶掠得一王氏婦。夫家臨海人。婦有美色。千戶盡殺其舅姑與夫。欲彊脇之不可。明年春。遂驅之北行。至嵊縣淸風嶺。婦仰天竊嘆曰。吾知所以死矣。卽嚙拇指出血題詩石上。書畢。投崖而死。楊廉夫題節婦詩云。介馬馱馱百里程。靑峯後夜血書成。秪應劉阮桃花水。不似巴陵漢水淸。後廉夫無子。一夕夢一婦人謂曰。爾知所以無後乎。曰不知。婦人曰。爾憶題王節婦詩否。毀謗節義。其罪至重。故天絕爾後。廉夫大悔。遂更作詩曰。天隨地老妾隨兵。天地無情妾有情。指血嚙開霞嶠赤。苔痕化作雪江淸。願隨湘瑟聲中死。不逐胡兒拍裏生。三月子規啼斷血。秋風無淚寫哀銘。後復夢婦人來謝。未幾果得一子。

韓貞女

韓氏。保寧人。年十七。元末遭明玉珍兵亂。慮爲所掠。乃僞爲男子服混處民間。旣而被虜。居兵伍七年。人莫知其爲女子也。後從玉珍兵掠雲南還。遇叔父贖歸成都以適尹氏。稱爲韓貞女云。

楊居寛妻

楊居寛繼室馬氏。至元十四年。桑葛奏立尙書省。誣居寛以死。籍沒之。以馬氏賜衛士。馬氏托狂疾。遺矢溺不可近。竟免侵迫。後桑葛事雪。馬氏以無子。乞歸錢塘養親。日紡績給食。其乳生瘍。或曰當迎醫。馬氏曰。吾楊氏寡婦也。寧死此疾。終不令男子相近。竟死。時年四十。

髙氏五節婦

國初光州固始有五節婦。劉氏。髙希鳳妻也。希鳳在遼東。爲亂軍所掠。拒而不伏。軍怒。斷其腕而死。劉氏行十餘里。罵不絕口。被殺。希鳳仲弟藥師奴。妻李氏。早寡。因亂攜子侄避難髙麗。國初。挈家歸守夫墓。誓不再適。希鳳季弟伯顏不花。爲納哈出所殺。其妻郭氏自縊於馬櫪。希鳳從子髙搭失丁爲父讎陷而死。其妻金氏與姑邢氏俱自縊一室。一門五節。世所罕有。

韓太初妻

韓太初妻劉氏。眞定人。太初故元時爲知印。洪武七年例遷和州。姑寧氏在道遇疾。劉氏刺臂血和湯以進。姑疾愈。比至和州太初卒。劉氏種蔬給食。奉姑尢謹。姑患風疾不能起。時盛暑蛆生席間。又爲嚙蛆。蛆不復生。姑卒。劉氏欲還合葬於舅墓。哀號凡五年不得歸。事聞。髙皇帝遣中使送其歸葬。十五年。詔旌其門。

皇明髙後

髙後姓馬氏。慈仁恭儉。事髙廟於微時無間言。居建康。與吳漢戰。後親率妾媵完輯衣鞵。助給將士。時有規畫。動合事機。後嘗謂髙廟曰。方今豪傑並爭。以妾觀之。惟以不嗜殺人爲本。人心所歸卽天命所在彼縱殺掠以失人心天命所惡𨿽其身亦難保也髙廟深嘉納之。帝嘗念皇后起布衣同甘苦。罷朝輒以語後。後曰。夫婦相保易。君臣相保難。陛下旣不忘妾於貧賤。願無忘羣臣百姓於艱難。一日聞元府貨財入京師。謂帝曰。元氏有寶何以失之。蓋貨財非可寶。抑帝王自有寶也。帝以後賢。嘗比之長孫皇后。後曰。妾安敢比長孫皇后。但願陛下以堯舜爲法耳。

花將軍妻

花將軍。妻郜氏。妾孫氏。俱懷遠人。郜賦性剛烈。識理道。每對云語及王事。則曰報國爲忠。語及諸將。則曰不妄殺爲良。識者重之。云守太平。僞漢陳友諒攻城。城陷。云乃被執。罵賊至死不輒。郜聞城將破。以牲酒祭家廟。會家人泣曰。城陷。花將軍必死。吾豈能獨生哉。然不可使花氏無後。有嬰兒在。若等善視之。遂赴水死。郜生子煒。甫三歲。妾孫氏收瘞郜屍。遂抱兒以行。覓漁舟渡江。遇亂軍奪舟。棄孫於水。孫抱兒隨斷木浮至。附之入葦洲。采蓮實哺兒。七日不死。夜半聞人語聲呼之。逢一翁自稱雷老。引逹帝所。孫抱兒哭且拜。帝亦哭。置兒於膝曰。此將種也。雷老忽不見。煒後拜水軍左衛指揮使。偕孫至太平。奉郜骸骨。爲云刻像。合葬上元縣。

董湄妻

董湄妻虞氏。海寧人。少慧知書。年十六歸董。甫兩月而湄卒。痛疾欲死。父母勸以再醮。女不應。吟菊詩以自見。刻木爲夫像。晨昏事之。年五十餘卒。人皆稱爲董節婦云。其詠菊詩膾炙人口。移得春苗愛護周。柴桑無主爲誰秋。寒芳甘抱枯枝萎。羞墜西風逐水流。

姚少師姊

姚少師姊。性端嚴。不喜音樂雜劇。廣孝初爲僧。姊嘗戒之曰。汝旣作和尙。當發慈悲心。及廣孝預靖難。姊聞之嘆息曰。和尙慈悲當如是耶。後廣孝進爵太子少師。還吳往見姊。姊拒之曰。貴人何用至貧家爲。遂不復見。

黃觀妻

黃觀。字潤伯。貴池人。官授翰林修撰。建文四年。觀奉詔募兵上游。且督諸部兵勤王。至安慶聞變。謂人曰。吾妻有志節必不辱。當招魂葬之江上。明日家人至。言夫人二女同被執。有象奴得之。索釵釧市酒肴。夫人攜二女率家屬十餘人。投淮淸橋下死。觀痛哭東向再拜。於羅剎磯湍急處自沈。

儲福妻

國朝燕山衛軍儲福。年二十。頗好義。母韓。妻範。靖難兵起。挈母妻逃去。文皇卽位。詔挨購戍卒入。福在錄中。調曲靖衛。仰天大哭曰。吾𨿽一介賤卒。義不事二君。舟中日夜哭。竟不食而死。範年二十。有姿容。奉姑甚謹。每哭其夫。則走出山谷中大號。不欲聞之姑也。一日範往澗水浣衣。見其傍艸生。若姑蘇席艸。因取之織席養姑。姑賴以存。姑死。極力塋葬。廬於墓傍。年八十餘卒。席艸遂不生。土人義之。卽其廬葺爲庵。名節孝庵。

曾鳳韶妻

曾鳳韶。廬陵人。建文時爲監察禦史。靖難後。成祖以禦史召不赴。尋加侍郞召亦不赴。乃刺血書憤詞於襟上曰。予生廬陵忠節之邦。素負剛鯁之膓。讀書而登進士第。仕宦而至繡衣郞。旣一死之得宜。可以含笑於地下而不愧吾文天祥。囑妻李氏及子公望曰。我死勿易衣。遂自殺。時年二十九。李氏亦執節而死。

嚴庸妻

嚴庸妻。姓袁氏。龍州人。永樂間庸補州學生。因歸省。墜興文棧道溺死。袁氏年十八。亟趨夫溺處尋屍不獲。因慟哭赴水死。後兩月漁人於沙頭河得二屍同處。人以爲節義所感。

明王良妻

王良。字天性。河南祥符人。歷官刑部侍郞。左遷浙江按察使。謁嶽鄂王墓誓曰。苟愧武穆非人也。聞建文遜位大慟。九月詔召良。良謂妻曰。我分應死。未知所以處汝耳。妻曰。我何難。君爲男子。乃爲婦人謀乎。遂抱其子欷歔如廁。置之池旁。自投池死。良殮妻畢。卽列薪於戶。令妾抱幼子匿某僉事家。遂舉火闔室自焚死。

解禎亮妻

永樂初。胡廣解縉侍燕文淵閣。文皇曰。縉廣少同業。仕同官。今縉已有子。廣宜妻之以女。廣俯首曰。臣妻有娠。未卜男女。文皇曰。定生女勿疑矣。越數月。廣妻果生女。遂訂盟縉子禎亮。旣而縉遭讒死。舉家戍邊。廣女未及歸而禎亮已戍行矣。逾數年。父母欲令女攺適。女厲聲曰。薄命之婚。皇上主之。父面承之。背主違父。何以生爲。遂竊入室。以刀截耳。家人覺之。急往救焉。已血披兩頰。異議遂寢。仁廟時禎亮舉家召還。女乃歸解氏。事姑徐氏。尢極孝謹。

誠孝張后

誠孝張后者。仁祖昭皇帝之後也。事仁廟極嚴謹。宣廟握樞。後髙拱深宮。𨿽於論列有所獻替而卒未始干預外朝。及宣廟賓天。主少國疑。浮言藉藉。有迎立長君之說。時三楊在朝。然非後則無以主其是。有王振濳行不律。或政出王振自斷。不付各臣議者。必召振詰責之。一日禦便殿。欲誅振。加刃振頭。以英廟及諸大臣之請而止。宮中一切玩好不急之務悉皆罷去。正統初年。天下休息。皆後之力。君子謂其爲女中堯舜。

章綸母

國朝臺州章某聘某氏。未成婚。納妾有娠而章得疾且死。某氏請往視。父母謂未成婚不許。後堅意欲往。抵其家一見卽逝。憑棺哭之。遂偕其妾守夫喪。妾生子綸。親教讀書成進士。官至禮部侍郞。景泰正統時。國家多故。綸卒以危忠顯。先是綸欲艸疏復立舊太子。恐貽母憂未果。某氏聞之謂曰。吾平生教汝何爲。汝能諫死職。𨿽爲官婢無所恨也。綸遂以疏入。忤旨謫戍。母怡然安之。憲皇還正儲宮。首錄其忠出之獄。復官終養。嘗詠詩見志。人共傳之。詩曰。誰云妾無夫。猶幸一見夫方䢐。誰云妾無子。側室生兒與夫似。兒讀書。妾辟纑。空房夜夜聞啼烏。兒能成名妾不嫁。良人瞑目黃泉下。

郭善理

郭愛。字善理。鳳陽人。宣宗聞其賢。迎至京師。俄報病遂不起。先數日自知死期。書楚聲以自哀曰。修短有數兮。不足較也。生而如夢兮。死則覺也。先吾親而歸兮。獨慚予之不孝也。心淒淒而不能已兮。是則可悼也。

陳少卿妻

陳少卿。溫州南溪人。宦遊京師。娶妾甚寵。棄妻於家。其妻作詩以寄。野雞羽毛好。不如家雞能報曉。新人貌如花。不如舊人能績麻。績麻做衫郞得著。眼見花開又花落。

寧庶人妃

寧王妃婁氏。侍宸濠。每極忠諫。武廟喜遊畋。宸濠內結中貴。及諸權要。妃跪諫曰。賄賂公行。非福也。願千歲急止之。濠不聽。竟有異謀。會召燕陽春別院。妃手不及杯。濠怪問之。妃泣曰。妾聞有徳者王。無徳者亡。今千歲覬覦神器。實不徳矣。妾恐陽春之樂不能常保。後兵敗鄱陽。妃投水死。濠﹝闕文﹞

女鏡卷八終

