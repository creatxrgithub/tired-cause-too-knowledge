《餐櫻廡隨筆》淸況周頤

淸制﹕凡蔭生及歲者﹐經考試然後授官。一品蔭生﹐內用員外郎﹐外用同知﹔二品蔭生﹐內用主事﹐外用通判﹔三品蔭生﹐內用七品小京官﹐外用知縣。此項考試﹐非倩人槍替不可。其代價綦微﹐僅百金而已。曩蔭生某﹐自恃文理優長﹐毅然赴試。俄朝旨下﹐竟以程式跖戾﹐賜命弗及﹐得要津爲之斡旋﹐乃外用。在昔文法之世﹐公府積獘難返﹐若斯之類﹐殆指不勝僂。

鯫生不第進士﹐而曾聞臚唱。臚凡五唱﹕第一甲第一名某﹑第二名某﹑第三名某﹔二甲第一名某等﹔三甲第一名某等﹐其聲凝勁以長。自科舉廢後﹐遂成「廣陵散」矣。臚唱之日﹐榜眼﹑探花送狀元歸第﹐探花送榜眼歸第﹐探花自歸第﹐無人送。某省人歸某省會館﹐非歸私第也。其會館先已召集梨園演劇﹐張盛筵待賀客。歷科鼎甲在京邸者畢至﹐循故事也。

每屆鄕科之年﹐京曹典試各直省。命下之日﹐鄕年寅好薦僕從者﹐沓來紛至﹐應接不暇﹐而尢以師門函屬爲誼不可卻。兼錄用之後﹐駕馭匪易﹐蓋隱有挾持以爲重也。宛平陳冠生修撰﹝冕﹞﹐光緒己丑恩科﹐拜湖南主考之命。適同年某君來賀﹐談次出名條夾袋中﹐自言深知人浮於事﹐無可位置﹐緣某友轉托弗獲辭﹐幸損覆寸箋﹐俾報命前途可耳。修撰亦極言竿牘塡委﹐重以情貌﹐卽簡言善辭﹐亦筆舌俱困。語未終﹐門者以緘進。啟視之﹐則南皮張相國文達薦僕之書也。文達於修撰屬座師兼同鄕﹐不可卻之尢者也。修撰蹙額久之﹐勉令來僕進見﹐則衣履朴野﹐長揖而外﹐木立不知所云。修撰殊忻慰﹐亟獎藉之﹐畱侍左右﹐加靑垂焉。夫長揖之僕之未易多遘﹐信矣。挽近世風不古﹐士夫號爲賢達﹐往往矜情飾貌﹐不惜疲敝其筋骨﹐囚垢其冠裾﹐窮極矯揉﹐以鳴髙立異﹐震駭庸俗耳目﹐非深求之幽獨隱微之地﹐固確見爲艱苦卓絕之操。非有﹛難火﹜﹛屍辛﹜鑄鼎之特識﹐鮮不受其欺罔而神明奉之者﹐則夫彼僕﹐安知其非揣摩風气﹐而托爲朴鈍以覬售也。則當考其後之事修撰者﹐能如修撰所蘄否也。

鉛山蔣苕生太史﹝士銓﹞撰《桂林霜傳奇》﹐演康熙朝廣西巡撫馬文毅殉吳逆之難事﹝按﹕馬公諱雄鎭﹐字錫蕃﹐號坦公﹐漢軍鑲紅旗人。康熙九年﹐巡撫廣西。十三年﹐吳三桂反﹐將軍孫延齡私與通﹐公被囚土室。十六年﹐三桂遣其孫世亻宗收兩粵﹐斬延齡﹐誘公降。不屈﹐遂被害。淸制﹕非翰林出身﹐不得謚「文」﹐公父嗚佩﹐官至兩江總督﹐公以大臣子選用起家﹐得謚文毅﹐亦異數也﹞﹐編入九種曲全帙中﹐流傳頗廣﹐又有《桂林雪》院本﹐爲髙郵薛冬樹先生﹝名待考﹞所譜﹐演明臣瞿﹑張二公殉國事﹝按﹕瞿公諱式耜﹐字起田﹐常熟人。張公諱同敞﹐字別山﹐江陵人。明永曆建國桂林。瞿公由桂撫入內閣﹐張公爲兵部尙書。淸兵破全州﹐諸將焦璉﹑丁魁楚等皆戰死。永曆奔梧州﹐以瞿公爲畱守﹐張公副之。未幾﹐北兵至﹐二人力持月餘﹐城破﹐同被執。主將定南王孔有徳欲降之﹐不屈﹐幽於一室。二公相對賦詩酌酒﹐不異平時。孔屢勸降不可回﹐遂同日俱殉﹞﹐世罕知者﹐亟記之。

兩湖自彊學堂建設於武昌﹐爲中國第一中西學堂。經始光緒中葉﹐丁酉﹑戊戌以還﹐規模燦然大備。遵守當時著各省攺書院設學堂諭旨﹐以中學爲主﹐西學爲輔。注重中文﹐每日上課時間﹐中文訂一時﹐其餘各門功課﹐均訂半時。其外國語言文字﹐有英﹑法﹑俄﹑徳﹑東五文。文各有堂﹐軒敞閎闊﹐聘外國士人教習。有助教﹐有翻譯﹐非一知半解者得濫竽充數。此外惟體操﹑算學﹐教科不煩﹐而教法認眞。學生考取入堂﹐無庸繳學費﹐齋房整齊﹐餐膳丰潔。凡所需用中外書籍﹑筆墨紙張﹑操衣靴帽﹝每季一換﹞等﹐悉公家辦給。中文及外國五文﹑體操﹑算學﹐各有領班﹑幫領班學生﹐由各教習憑分數補薦。領班每名每月薪水紋銀十六兩﹐幫領班每名每月薪水紋銀八兩﹐各八名。每月考課一次﹝中文論說﹞。第一名獎龍銀十圓﹐以次遞減﹐至第三十名猶得二圓﹐第五十名猶得一圓。學生中程度稍髙﹐眷屬不多者﹐兼可無內顧憂矣。張文襄督鄂十數年﹐此自彊學堂之設﹐不可謂非育才卹士之實政也。余於戊戌﹑己亥間﹐充自彊學堂中文教習。辛丑自鄂之蜀﹐甲辰返自蜀﹐則已攺文方言學堂﹐非復向日章程矣。

吳昌碩言﹕安吉有貢生張之銃﹝音充﹐去聲﹞﹐壽逾八秩﹐行輩在文襄相國之前。

嘗謂朴質之風﹐今人不及古人﹐中國人不及外國人。日本原善公道《先哲叢談》「山崎嘉」﹝按﹕山崎嘉號ウ齋﹐平安人﹞一則云「ウ齋天性峭厲﹐師弟之間﹐儼如君臣。其講書音吐如鐘﹐面容如怒﹐聽徒凜然﹐無敢仰見。諸生每竊相告曰﹕」吾儕未得伉儷﹐情欲之感時動﹐不能自制﹐則瞑目一想先生﹐欲念頓消﹐不寒而栗。『「吾中國人撰述﹐斷不作此等語。矧對於師門﹐尢必謂近褻而非所敢出。彼都人士﹐顧夷然不以爲諱﹐是其任眞近情處﹐未可談笑道之也。

日本岡本監輔著《西學探源》﹐淸言﹐頗寓哲理。其《言論》第十三有云「恥於下問﹐不欲聞己過﹐是古今爲政者之通病也。西諺所謂傲慢之人﹐以它人之譽爲自己之恥者﹐不其然乎﹖偶有一二解禮讓者﹐亦止記同量之美﹐而忘異量之美。忽致拾小過掩大徳﹐與孔子所謂宥小過舉賢才者異撰﹝按﹕東國經籍傳本﹐多有異文﹐當是岡本所據《論語》。」赦小過「句」赦「作」宥「﹞。賢才不能無小過﹐小過而不宥﹐焉得有賢才可舉者﹖」《魯論》「赦小過」二句﹐如此詮釋﹐誼亦甚精。

錢牧齋易節事淸﹐以纂修《明史》爲詞﹐亦不得志﹐以禮部侍郎內宏文院學士還鄕裏。嘗遊虎丘﹐見有題詩寺壁者曰﹕入洛紛紜意太濃﹐蒓鱸此日又相逢。

黑頭早已羞江總﹐靑史何曾惜蔡邕。

昔去尙寬沈白馬﹐今來應悔賣盧龍。

可憐北盡章臺柳﹐日暮東風怨阿儂。

或云是雲間陳臥子所作。又順治三年十二月﹐淸兵總鎭李成棟以精騎三百下廣州﹐舊輔何吾騶投誠﹝按﹕吾騶﹐崇禎朝宰相﹐與黃士俊同相永曆﹐未久告歸﹐家資三百萬﹞﹐乞修《明史》﹐門署「纂修明史」扁額。廣東人有「吾騶修史﹐眞堪羞死」之謠。大凡易姓攺玉之世﹐前朝史事﹐關系綦重﹐彼號爲文學舊臣﹐千鈞一髮之頃﹐必不能引決﹐而又不能無一詞自解免﹐則回迹之門在是矣。《西學探源》有云「法人安格的爾以修史著﹐不肯臣事拿破倫﹐年老貧甚﹐家有面包﹑牛乳二味系命﹐日計不過三蘇烏錢。其友勸之受養於拿破倫﹐安氏曰﹕」余豈畏死自辱乎﹖『年九十四而終。臨終語其友曰「請視死有生气之人。』」𨿽歐人主利﹐亦有如此者﹐可不謂偉哉﹗綜三事衡論之﹐中外士夫﹐何遽不相及若是。

《西學探源》又云﹕亞理斯徳嘗有記事曰「某國王枚達士﹐遇其臣捕拔甲士神來投諸獄﹐心憐而釋之。神大徳之﹐因告王聽其所欲報之。王性貪而無度﹐乃謂之曰﹕」使予手所觸悉變爲黃金。『神曰「無復志願過此者耶。』再三言之﹐王答如前。神乃授王得金之力﹐悠然升天去。王喜溢於面眉﹐欲試其力。下庭仰攀樹觸果﹐樹果皆化爲金﹔俯觸瓦礫﹐亦化爲金﹔指端所及﹐無一非金者。偶際午餐﹐就坐對食﹐將舉手食之﹐食皆化爲金﹔將啜茗﹐戛有聲﹐不堪啜。如此數日﹐王苦饑渴﹐將死於黃金堆積中﹐則仰天號哭﹐呼拔甲士神﹐請去其力﹐僅乃解免。自是﹐王幡然省悟﹐謂國家之富﹐不必在擁多金﹐一意獎勵事業﹐遂致民阜國彊。」

按﹕此寓言耳﹐尢涉滑稽﹐然確有至理﹐爲吾中國向來書說所未發﹐亟記之﹐爲當世之枚達士告。

《西學探源》又云「英人斯格的爲詩文巨匠﹐而終身服吏務﹐不害學習。」按﹕宋史邦卿﹝達祖﹐汴人﹞﹐相傳爲開禧堂吏﹐所著《梅溪詞》﹐同時張功甫﹝﹞爲之序。稱其「分鑣淸眞﹐平睨方回。紛紛三變行輩﹐不足比數。」斯格的殆其流亞歟﹖

武林南山磨崖﹐梁蕭《心印銘》﹝見丁敬《武林金石記》﹞﹐末書「天宋皇癸巳歲」。向來金石紀年﹐弁一字於國號之上。有曰大﹑曰巨﹑曰皇﹑曰聖者﹐而「天」字則惟宋用之。獨惜徽﹑欽南渡﹐天虧西北﹐無復女媧煉石補之耳。又政和中﹐禁中外不許以龍﹑天﹑君﹑玉﹑帝﹑上﹑聖﹑皇等爲名字﹐於是毛友龍但名友﹐句龍如淵但名句如淵﹐餘各等字例引﹝見宋洪邁《容齋二筆》﹞。四川云陽龍脊石﹐宣和乙巳人日周明叔﹑曹嘉父等兩題名﹐並攺寫鰲脊﹝見況周頤《鹵底叢談》﹞﹐亦甚可笑。

咸豐朝﹐卽補副將雷風雲﹐謚威毅﹝見《謚法考》﹞。光緒中葉﹐鄂人張翼軫﹐工行艸書﹐嘗遊京師﹐有潤格在廠肆﹐其姓名三字皆星名﹐與雷風雲屬對絕工。

吳江徐電發﹝釒九﹞《詞苑叢談》卷十《辧證》有云﹕《王釒至默記》載歐陽公望﹝江南﹞雙調﹕「江南柳﹐葉小未成陰。人爲絲輕那忍折﹐鶯憐枝嫩不勝吟。畱取待春深。

十四五﹐閒抱琵琶尋。堂上簸錢堂下走﹐恁時相見已畱心。何況到如今。「

初﹐歐公有盜甥之疑﹐上表自白雲﹕「喪厥夫而無托﹐摧幼女以來歸。」張氏此時﹐年方七歲。錢穆父素恨公﹐笑曰「正是學簸錢時也。」愚按﹕歐公詞出《錢氏私誌》。蓋錢世昭因公《五代史》中多毀吳越﹐故詆之﹐此詞不足信也。﹝《叢談》止此﹞

按﹕周淙《輦下紀事》云「徳壽宮劉妃﹐臨安人。入宮爲紅霞帔﹐後拜貴妃。又有小劉妃者﹐以紫霞帔轉宜春郡夫人﹐進婕妤﹐復封婉容﹐皆有寵。宮中號妃爲大劉娘子﹐婉容爲小劉娘子。婉容入宮時年尙幼﹐徳壽賜以詞云﹕」江南柳﹐嫩綠未成蔭。攀折尙憐枝葉小﹐黃鸝飛上力難禁。畱取待春深。「﹝《紀事》止此﹞徳壽之詞﹐與《默記》所傳歐公之作﹐僅小異耳。錢世昭《私志》稱彭城王錢景臻爲先王。景臻追封﹐當建炎二年﹐世昭爲景臻之孫﹐緬﹝景臻第三子﹞之猶子。以時代考之﹐蓋亦南宋中葉矣﹝《四庫全書提要》於錢世昭﹑王釒至時代﹐並未考定詳確﹞。竊疑後人就徳壽詞衍爲雙調﹐以誣歐公。世昭遂錄入《私志》﹐王釒至因載之《默記》﹐惟錢穆父固與歐公同時﹐然公詞旣可假托﹐卽自白之表﹑穆父之言﹐亦何不可造作之有﹖竊意歐陽文集中﹐未必有此表也。

要離墓殘碣﹐文曰「漢梁伯﹐烈士要。」石髙二尺﹝據《齋藏石記》﹐依工部營造尺﹞﹐寬一尺四寸五分﹐厚三寸二分。二行﹐行三字。字徑四寸彊至六寸不等﹐正書。乾隆時﹐出土於吳門專諸巷後城下。光緒十二年丙戌歲朝﹐石門李嘉福笙魚得之﹝有題字刻石右方﹐分書﹞。宣統紀元﹐歸氵更陽托活洛尙書忠敏。《齋藏石記》編入《梁石》。殘碣書勢信勁偉﹐惟定爲梁刻﹐蒙意竊未安也。按﹕明信州鄭冑師﹝仲夔﹞《耳新》云「姑蘇要離墓﹐其形如阜﹐不及城堞者﹐僅尺許耳。相傳初甚低﹐其後歲髙一歲。至萬曆間﹐好事者爲之豎碑墓上﹐墓隆起竟髙於城。一時城外往往白晝殺人﹐咸怪異之。因僕碑﹐乃止。」據此﹐則乾隆時出土之殘碣疑卽萬曆間所豎之碑﹐碑僕後乃斷殘耳﹐以其地考之亦合。

秦印多玉﹝多朱文﹞﹐漢印多銅﹝多白文﹐其實非白文也。漢鈐印用紫泥﹐印入泥中。篆文凹入者凸出﹐則亦朱文矣﹞﹐間有金印﹐王侯已上用之。元王元章用花蕊石刻印﹐而石印乃盛行。其先有用石者不甚著﹐蓋亦廑矣。此外尙有銀印﹑鐵印﹑瓷印﹑水晶﹑瑪瑙﹑象牙﹑犀角﹑澄泥﹑燒料﹑黃楊﹑竹根等印。又有碧霞髓印﹝髓或作厶﹞﹐至堅不受刀﹐𨿽晶玉非其比。在昔印人某能刻之﹐其姓名偶失記矣。歙縣汪氏飛鴻堂﹝啟淑﹐字訁刃﹛艸﹜﹐號繡峯﹐世業鹽﹐擁髙貲﹞﹐剖巨珠爲小印﹐侈麗極矣。

鯫生窮餓海濱﹐蓋五年於玆矣。乙卯六月﹐大風爲災之前數日﹐室人以無米告。戲占《減字浣溪沙》云﹕逃墨翻教突不黔﹐瓶何暇恥齏鹽。半生辛苦一時甜。傳語枯螢共寧耐﹐每憐饑鼠誤窺覘。頑夫自笑爲誰廉。

文筆貴簡﹐「逸馬斃犬於道」﹐作「有犬臥於街中﹐逸馬蹴而斃之」﹐則贅矣。明祝氏《猥談》云「一守禁戴帽﹐不得露网巾﹐吏艸榜云﹕」前不露邊﹐後不露圈。『守曰「公文貴簡﹐何作對偶語﹖』吏曰﹕」當如何﹖『守曰「前後不露邊圈。』」斯旨可以諭大。《新唐書》《新五代史》﹐其較勝舊史﹐亦事繁文簡耳。

相傳彭剛直作秀才時﹐與鄰媛名梅者有婚嫁約﹐事忽中變。迨後剛直通顯﹐故劍不復可求﹐剛直恫焉。中年已還﹐酷嗜畫梅﹐所作詩亦十九詠梅﹐意有托也。臨川李梅庵方伯未第時﹐有長沙余公器重其才品﹐以長女字之﹔未婚卒﹐復字以次女﹐又卒﹔更字以三女名梅者﹐婚未久亦卒。梅庵賦潘嶽之《悼亡》﹐感謝公之風義﹐因自號梅癡﹐終身不謀膠續。國變後﹐黃冠野服﹐賣字滬濱﹐署其門曰「玉梅花盒李道士」﹐蓋情之人人至深。武達文通﹐其揆一也。曩余亦自號玉梅詞人﹐則辛卯客蘇州﹐得句云「玉梅花下相思路﹐算而今不隔三橋。」﹝《髙陽臺》﹞又云「玉梅不是相思物﹐不合天然秀。」﹝《探芳信》﹞此等句殊無當於風格﹐而當時謬自喜﹐遂以名詞﹐並以自號﹐無它旨也。

南海潘繹﹤廣今﹥﹝衍桐﹞緝《雅堂詩話》﹐卽其所編兩浙《軒續錄》之詩人小傳﹐亦猶《靜志居詩話》卽《明詩綜》小傳也。其體例於談詩而外﹐備載嘉言懿行。如歸安姚鏡塘先生﹝學爽﹞﹐居官端謹﹐不履要津﹐部曹每月有印結銀﹐先生獨不受﹝淸制﹕中外大小官員﹐引見驗看﹐須同鄕京官出印結。結費之多少﹐視品位之崇卑。京曹五六品有印官﹐得出結﹐分結費。軟紅薄宦﹐恃此爲樵米資矣。某省印結省務﹐由本省出結官分年輪管﹐結費卽由管結官部分致送﹞。仁和髙月先生﹝鳳臺﹞學深品潔﹐在中書以兄喪去官﹐有韋義﹑楊仁之風。夫京之分結費﹐儼然分所應得﹐取不傷廉者矣。世固有貪多務得於印結之外者﹐乃至俗情貪戀祿位﹐𨿽三年之喪﹐或猶有奪情之舉﹐矧在齊衰已下﹐則夫兩先生之所爲﹐固皆挽近所未聞﹐可以風世勵俗者矣。

《眉廬叢話》據昆山朱厚章《多師集》有賦得「三才萬象各端倪」七言十二韻詩﹐自注﹕「江南三院考取博學鴻詞科﹐知乾隆時特科諸徵士﹐當其薦舉之初﹐須由本省考試﹐則亦未極隆重﹐曰考取。殆猶有考而不取者矣。」云云。比閱《樊榭山房集》末附軼事﹐記當時試事綦詳﹕「雍正甲寅﹑乙卯﹐浙江總督程元章三次省試﹐薦舉博學鴻詞十人﹕嚴遂成﹑厲鶚﹑周玉章﹑杭世駿﹑沈炳謙﹑齊召南﹑張懋建﹑周長髮﹑汪沆﹑周炎。正試題《河淸海晏頌》《萬寶告成賦》﹐杜氏《通典》﹑鄭氏《通誌》﹑馬氏《通考總論》﹐賦得」沖融和气洽「﹐補試題《玉燭醴泉頌》《鵬奮天池賦》《九法五政論》﹐賦得」禾比君子「。續試題《景陵瑞芝賦》《春雪》詩﹑《兩浙通誌》序﹐評《二十一史》。厲先生應正試﹐名列第二。程制軍批云﹕」頌體俊偉﹐賦材麗則。論該洽而當理﹐詩雅正以和聲。誠爲於越含香﹐氵制河韞秀。「帥文宗批云﹕」辭挹羣言﹐體苞眾制﹔以質緯文﹐以文被質。殆昔人所云無一字空設者。「張方伯加批云﹕」髙華之气﹐典麗之詞﹐春容之節。加以骨榦堅凝﹐根極理要﹐扶質垂條﹐兼擅其美。「據此﹐知《多師集》所云三院﹐卽制軍文宗方伯矣。又王茨檐先生《靜便齋集。送杭大宗北行序》云﹕吾友厲鶚﹑杭世駿﹐博覽精核﹐所爲文詞髙旨深﹐顧自壯盛﹐僅充秋賦。仁廟禦極之十七年﹐特辟大科。浙省郡邑薦者﹐前後合六十人。呈試大憲﹐掇什之二三。二君以瑰麗卓越﹐炳乎十八人之列。據此知考試不取者﹐多於得取之數。太鴻﹑大宗﹑次風諸先生﹐當時已負盛名﹐而猶瀆考如是﹐可見先輩醇朴之風﹐而全盛之世之科名至足重也。

黃子久自大號癡哥﹐見樊榭詩自注。人皆知大癡﹐罕知大癡哥者。太鴻方聞﹐必有所本。

《樊榭山房集》有幼魯﹝按﹕姓符﹞第五女生﹐命名曰卻盜﹐爲賦詩。此女名絕奇。

樊榭詩《吳山詠古》二首﹐其一《麻曷葛剌佛》﹐序云「在寶成寺石壁上﹐覆之以屋。元至治二年﹐驃騎衛上將軍左衛親軍都指揮使伯家奴所鑿。志乘不載﹐故詩以著之。」句云「何年施斧鑿﹐幻作梵相奇。五彩與塗飾﹐黯慘猶淋漓。一軀儼箕踞﹐努目雪兩眉。赤腳踏魔女﹐二婢相夾持。玉顱捧在手﹐豈是飲月支。有來左右侍﹐騎白象靑獅。獅背匪錦﹐薦坐有人皮。髑髏亂系頸﹐珠貫何累累。其餘不盡者﹐復置戟與鈹。」又云「來觀盡毛戴﹐香火誰其屍。陰苔久凝立﹐想見初成時。」

按﹕此佛像今不知尙存否。以詩句繹之﹐何鬼怪獰惡一至於是。其二《鐵四太尉》序云「在東獄廟廡下﹐像凡四軀﹐皆擎拳目﹐奇醜可怖。相傳江中浮來﹐郡人有忿爭凶隙等事﹐輒迎而詛之﹐俗名鐵哥而。﹝曩甄﹝B13f﹞」而「字典故﹐惜未及此﹞。元至正末重鑄﹐其朔弗可考﹐大率皆淫祀也。」

北齊造名無量聲佛像﹐佛座拓本﹐髙今尺二寸彊﹐寬二尺四寸彊﹐十四行﹐行二字﹐字徑八分﹐正書。銘曰「天保七年﹐敬造名無量聲佛﹐若有文名者禮拜供養﹐減無量罪﹐徳無量福。」﹝按﹕「徳﹑得」二字﹐古通用﹞此拓本絕艱致﹐殊可寶﹐惜未拓佛像﹐俗工往往如此。又希臘女神名謬司﹐專司文藝者﹐則是彼都人士﹐所當馨香以祝者也﹐附記於此。「謬司」蓋譯音﹐不如作「妙師」爲協。

光緒初年﹐都門以「富﹑貴﹑貧﹑賤﹑威﹑武」六字分帖六部﹐謂吏貴﹑戶富﹑禮貧﹑工賤﹑刑威﹑兵武也。蓋他部司員﹐見堂官皆長揖﹐惟工部鞠跽爲禮﹐故或又以《孟子》「天下之賤﹐工也」句相嘲。未幾而兵部效之﹐戶部繼效之。癸未七月﹐詔各部院司員﹐見該管堂官﹐不準屈膝請安﹐以禦史文海疏言也。

淸制﹕百官進內﹐東華門止燈﹐景運門止傘扇。光緒中葉已還﹐往往甚雨之日﹐有攜燈入景運門者﹐有持傘上干淸門臺階者。而乾淸宮侍衛﹐皆戴雨帽班直門下﹐大臣或持傘至養心殿門﹐蓋非復從前嚴肅矣。

淸制﹕大臣謚法﹐除特旨予謚外﹐例由內閣撰擬八字﹐圈用二字。光緒辛巳正月﹐吳縣沈相國桂芬卒﹐內閣撰擬謚文淸﹑文勤﹑文端﹑文恪﹐因諭旨稱桂芬淸愼忠勤﹐老成端恪﹐是以依此撰擬。及旨下﹐乃謚文定。旣非特旨﹐亦非圈用。考謚法﹐純行不爽曰定﹐亦美謚也。

日本櫻花﹐五大洲所無。有深紅﹑淺絳﹐綠者尢娟倩﹐一重至八重﹐爛漫極矣。三月花時﹐公卿百宮﹐舊皆給假賞花﹔今亦香車寶馬﹐士女徵逐﹐舉國若狂也。花枝或插於帽﹐或裹於袖﹐或系於帶。遊客歸來﹐滿城皆花矣﹐名曰「櫻花狩」。蓋𨿽遊樂之事﹐亦寓講武之意云。

中國以牡丹爲花王﹐日本以櫻花爲花王。牡丹以濃艷勝﹐櫻花何其娟倩也。余謂花王中之櫻花﹐甚似人王中之李重光﹐髙出庸主萬萬。

《大戴禮記。五帝徳》第六十二﹕「孔子曰﹕」吾欲以顏色取人﹐於滅明耶攺之﹔吾欲以語言取人﹐於予耶攺之﹔吾欲以容貌取人﹐於師耶攺之。『「今人第知以」貌取人「﹐失之子羽云云。

光緒庚子﹐拳匪變起﹐余適在鄂﹐條呈兩湖防守情形於督部張文襄。有云「隨州所屬之武勝﹑平靖等關﹐爲由汴入鄂門戶。平靖﹑百雁﹑武陽﹐卽所謂『義門三關』。明正徳中﹐流寇入境﹐三關皆要地。今湖北鐵路幹路﹐武勝關適當其衝﹐並宜急駐重兵扼守﹐以固邊圉而保要工」云云。「義門三關」之說﹐據《讀史方輿紀要》。比閱烏程溫鐵華﹝日鑑﹞《﹝魏書。地形志﹞校錄》云「義陽三關﹐謂平靖﹑武陽﹑黃峴也。《元和郡縣誌》﹕」武陽在應山縣東北一百三十里﹐黃峴在應山縣界。『《地理通釋》﹕「《左傳》﹕大隧卽黃峴。今名九里關﹐在信陽軍南百里。』」溫氏所云三關﹐有黃峴無百雁﹐與顧說不同。

《新唐書。藝文志》著錄蘇渙詩﹐注云「渙少喜剽盜﹐善用白弩。巴蜀商人苦之﹐號曰『白跖』﹐以比莊喬。後折節讀書﹐進士及第。湖南崔辟從事。旋遇害﹐渙走交廣﹐與哥舒晃反﹐伏誅。」詩人而爲盜﹐盜而第進士﹐絕奇﹐矧晚節弗終。不圖風雅中﹐乃有此敗類。顧其詩見錄於正史﹐詎以其事奇而故傳之耶﹖抑其詩固猶在可傳之列也﹖

遼王述律好睡﹐國中目爲睡王﹝見宋彭百川《太平治迹。統類》﹞。大興王楷堂比部﹝廷紹﹞﹐髙談雄辧﹐都人稱爲嚷王。長於詩﹐倚馬可待。署中公暇口號云「司中呼小馬﹐堂上坐長麟。」時牧庵協揆﹝長麟﹞爲大司寇﹐或譖之。一日﹐協揆語王﹕「聞近作對聯佳甚。」王應聲曰「司官曾有句﹐名醫惟扁鵲﹐良相是中堂。」協揆大笑﹐意深賞之。譖者聞之爽然﹝見定遠方士淦《蔗余偶筆》﹞。睡王﹑嚷王並新雋﹐顧嚷王捷才若此﹐未可以嚷槪之矣﹝宋荊南節度使髙保融弟保勗﹐體瘠而口喫。保融甚愛之﹐𨿽盛怒﹐見之必釋然而笑﹐荊南人謂之萬事休郎君﹐見《太平治迹。統類》。是誠親愛而辟﹐然兄弟孔懷﹐固當如此﹐視交爲愈者﹐有厚薄之殊矣﹞。

王禹嘗爲李繼遷艸制﹐送馬五十匹﹐備濡潤﹐禹卻之﹝見《太平治迹。統類》﹞。卽後世文人潤筆﹐亦云厚矣。宋陳藏一《話腴》云「退之欲人輟一飯之費以活己。」而文起八代﹐上窺至聖﹐亦濡潤之說﹐斷非乞借。

宋太祖性嚴寡言﹐獨喜觀書﹐𨿽在軍中﹐手不釋卷﹐人間有奇書﹐不吝千金購之。周顯徳中﹐從世宗平淮甸﹐或譖太祖於世宗曰「趙某下壽州﹐私所載﹐凡數車﹐皆重寶器也。」世宗遣使驗之﹐盡發籠篋﹐惟書數千卷﹐無它物﹝見《太平治迹。統類》﹞。古開創之英辟﹐丁龍猶未飛﹐蠖不妨屈﹐其襟抱所蘊蓄﹐要不啻一日萬幾﹐而顧畱意載籍若是﹐知郅治本原在是矣。若漢蕭何爲髙帝收秦丞相府圖籍﹐事又稍異。

蘭陵先生言「《四書》中﹐有二怪﹑一妖﹑三女子﹐五龍﹑九虎﹑十先生﹝又九館﹑十先生﹞。」二怪﹕素隱行怪﹐怪力亂神。它仿此。急切記憶﹐殊難全備。

都下某名宿﹐好淸談雅謔。一日﹐宴客於陶然亭﹐某學究與焉。俄添酒頃﹐語次﹐漫引《中庸》「其至矣乎」句﹐讀若「豈止一壺」。學究瞿然避席曰「侮聖人之言。」言之色綦莊。四座愕眙久之﹐主人末如何也﹝學究乃所延西席﹐授公子讀者﹞。

春夏之交﹐壁間懸名人書畫﹐恐燕泥飄墮染損﹐於幀首作兩綾帶下垂﹐令時時搖動﹐俾燕不敢近﹐名曰「驚燕」。蕙風曩有詞詠之﹐調寄《浣溪沙》﹝刻入《新鶯詞》﹞「四璧琳瑯好護持﹐畫簾風影亂烏衣。飛近金題才小立﹐卻教回。娟素乍同飄繡帶﹐襟紅時見ネ香泥。倘是雙飛來對語﹐莫驚伊。」按﹕此調名﹝浣溪沙﹞﹐前後段各七字三句者﹐名《減字浣溪沙》。據宋賀方回《東山寓聲》樂府﹐俗以七字三句兩段爲《浣溪沙》﹐而以此調爲《攤破浣溪沙》﹐誤也。

金元已還﹐名人制曲﹐如《西廂記》《牡丹亭》之類﹐平仄互葉﹐幾於句句有韻。付之歌喉﹐聲情極致流美。溯其初哉肇祖﹐出於宋人塡詞。詞韻平仄互葉﹐丁北宋已有之﹐姑舉一以起例。賀方回《水調歌頭》云「南國本瀟灑﹐六代浸豪奢。臺城遊冶﹐襞箋能賦屬宮娃。云觀登臨淸暇﹐壁月畱連長夜﹐吟醉送年華。回首飛鴛瓦﹐卻羨井中蛙。訪烏衣﹐尋白社﹐不容車。舊時王謝﹐堂前雙燕過誰家﹖樓外河橫斗掛﹐淮上潮平霜下﹐檣影落寒沙。商女蓬窗罅﹐猶唱後庭花。」蕙風舊作﹐間有合者。《蝶戀花。甲午展重陽日﹐邃父招同半唐登西爽閣﹐子美因病不至》﹝刻入《錦錢詞》﹞云「西北云髙連睥睨﹐一抹修眉。望極遙山翠﹐誰向西風傳恨字﹐詩人在抵傷憔悴。有酒盈尊須拌醉﹐感逝傷離﹝端木子疇前輩﹐於數日前謝世﹞。何況登臨地﹐鬯好秋光圖畫裏﹐黃花省識秋深未。」西爽閣在京師土地廟﹐下斜街山西會館﹐可望西山。

淸初鴻詞諸徵士﹐當其薦舉之初﹐本省瀆考情形﹐甚非隆重之道﹐稍有崖岸者弗爲也。相傳康熙己未科﹐取中者五十人。授職後﹐爲同僚所排詆﹐目爲野翰林﹐且譏以詩曰﹕自古文章推李杜﹐而今李杜亦稀奇。

葉公懵懂遭龍嚇﹐馮婦癡呆被虎欺。

宿構零衡玉賦﹐失黏落韻省耕詩。

若教此輩來修史﹐勝國君臣也皺眉。

自注﹕李髙陽相國﹛尉﹜﹐杜寶坻相國立徳﹐馮益都相國溥﹑葉掌院學士方靄皆試官。是科題爲《璇璣玉衡賦》《省耕詩二十韻》。取中者俱令纂修《明史》。而鴻博之詆甲科﹐亦不遺餘力﹐尢展成檢討﹝侗﹞《題鐘馗像》曰「進士也﹐鬼也﹔鬼也﹐進士也。一而二﹐二而一者也。」以筆墨爲報復之具﹐若水火不相下。揆之古君子彥聖能容之度﹐則彼此胥失焉。降而至於乾隆丙辰﹐而風格視前輩益遠矣。兩次特科﹐吾廣右皆無人。考仁和杭大宗﹝世駿﹞《詞科掌錄》﹐乾隆丙辰科﹐廣西巡撫金釒宏﹐薦舉錢塘廩生袁枚﹝是時適遊桂林﹞。嶺嶠白屋之士﹐閉戶自精﹐姓名不出裏﹐對於令聞廣譽之隨園先生﹐何能望其肩背於萬一耶。

尢展成自《秋波詞》進禦﹐才子名士之目﹐受兩朝特達之知﹐所著《讀離騷》《鈞天樂》等傳奇數種﹐教坊內人﹐鏤之管弦﹐爲霓裳羽衣之曲。洪思﹝﹞𨿽以《長生殿》得罪﹐而此曲卽亦流傳禁中。蓋淸廷當全盛時﹐九天歌管﹐猶有雅音﹔嘉﹑道而後﹐遂岑寂無聞焉﹔乃至今日﹐風雅掃地﹐瓦釜雷鳴﹐𨿽日星河漢之文字﹐不惜弁髦棄之﹐矧選聲訂韻之末技﹐夫孰過而問者﹐則章掖賤而琴書苦矣。

閱歙縣程春海侍郎﹝恩澤﹞所撰《湖南提督楊君繼室龍夫人墓志序》﹝按﹕楊君名芳﹐一等果勇侯﹐謚勤勇﹞及武進張翰風先生﹝琦﹞《記楊軍門龍夫人事》﹐事絕瑰瑋。兩家敍述﹐互有詳略﹐玆參綜綴錄如左﹕夫人尢氏﹐四川華陽縣人。幼讀書﹐洞曉大義﹐溫淑而敏斷。年二十二歸軍門﹐時軍門已貴顯爲總兵。嘉慶十乙年春﹐以寧陜鎭總兵攝固原提督﹐夫人畱寧陜署。先是﹐鎭所轄兵六千名﹐例月給米折銀三錢﹐遭匪賊蹂躪﹐物值益昂﹐所領不給食。軍門白經略某具疏申請﹐議權加二錢﹐俟三載後再定議。及是﹐執事者停支待報﹐兵忍饑兩月。夫人知將有變﹐使謂署總兵參將楊之震﹕「速借給以安其心﹐慮有它者。吾家當代償之。」之震曰「眾兵恐我耳﹐烏敢反﹖且釁非由我﹐何懼﹖」更以威脇之﹐眾益怒。七月六日﹐頭人陳先能﹑陳大順等請見曰「吾輩將反﹐顧受大人恩至重﹐願送太太去乃發。」夫人以義曉之﹐且曰「汝等造反﹐而先免我﹐疑知情無以白。且我一婦人﹐去何爲﹖寧死此耳。」揮眾出。外委王淸山﹐公之親隨也﹐賊令入衛﹐又分數十人守大門﹐約餘人不得入。而公前所釋教匪二百人﹐爲之室家者﹐知有變﹐悉入守中門﹐曰願以死報。是夜﹐賊遂殺參將及中軍遊擊﹑城守營都司﹐焚南北二城﹐槍炮號哭之聲不絕。婦女多從睡夢起﹐知賊不犯鎭署﹐多就避﹐廊室爲之滿。時未叛者嘩於內曰「夫人勿死﹐我輩受主帥恩﹐賊入﹐當以死拒﹔脫不敵﹐主帥歸﹐見我輩屍﹐見我輩心。」已叛者嘩於外曰「夫人勿驚﹐我輩受主帥恩﹐今迫而叛﹐不與夫人。卽仇怨有避夫人側者﹐亦不報也。」夫人端坐後堂﹐戒奴婢曰「死生有命﹐敢號泣者懲之。」向明﹐陳先能等又請見。避難者皆繞夫人哭﹐乞勿納。夫人曰「愚哉﹐若輩欲入卽入﹐孰能禦之﹖請見則見﹐何懼爲﹖」命啟門﹐叛首數十人﹐手血淋漓﹐環伏堂下﹐痛哭曰「我輩罪大惡極﹐將欲竄身山谷﹐緩須臾死。恐去後有驚及夫人者﹐求夫人行。」夫人大聲謂曰「若輩𨿽戕官﹐爲首誠不可逭﹐於多人何尢﹖主帥旦夕歸﹐且爲若輩白其事於朝﹐非盡殲也。可各罷歸伍。不然﹐斬我首去。」眾曰「我輩血誓同死生﹐能聚不能散。」乃舁輿以俟。夫人將升輿﹐避難者千數百人齊慟曰「我輩死矣。」夫人復諭叛眾﹕「此總總者須隨我出﹐毋傷殘。」眾皆唯唯。於是﹐出婢子衣履﹐與在官眷屬﹐結束先行。乃肩輿殿其後﹐出署。賊傳呼立隊﹐賊在五郎城者悉來。夫人叱之曰「止何等狂悖﹐而猶循此規制耶﹖」始退。賊凡送二十里﹐至石泉縣。縣令陳某﹐聞警惶懼﹐民人驚竄者眾。知夫人來﹐賊不敢逼﹐請夫人畱。而總兵王兆夢至﹐夫人謂兆夢曰「寧陜兵二千餘﹐非盡反﹐首事者百餘人耳。速馳諭﹐令縛頭人來﹐事可定。」兆夢怯不敢往。夫人畱六日﹐乃之興安兄太守龍君署。越十有四日﹐公子承注生。會軍門自固原策單騎馳千二百里入叛軍﹐收降撫逸﹐籠束歸伍。乃誅其尢凶橫者﹐而眾情洶洶﹐有悔降意。於是叛首蒲大方等﹐請於軍門﹐往迎夫人﹐以測軍門心﹐軍門推誠待之﹐不介一奴﹐許其咸往。夫人方乳公子﹐未滿百日﹐卽冒雪抱公子﹐泰然登程。中途蒲大方與其徒王鳳爭﹐刀傷鳳手。是日宿漢陰﹐夫人命借官刑具﹐坐中庭﹐召大方罵曰「汝反叛﹐幸宥不死﹔更弄刀杖﹐又待反耶﹖」杖子四十﹐加桎梏焉。從者惶懼終夕。未至寧陜二十里﹐十九人偕大方固請﹐乃釋之。初﹐夫人之行也﹐署中物不暇顧。後四日﹐石泉民請往取之﹐門洞開﹐闃無人﹐而一匕一箸無失者。有庖人朱子勇者﹐爲賊所怨﹐夫人匿之復壁中。夫人已去﹐子勇入上房攜銅盆出。遇賊﹐將殺之。子勇曰「夫人命取盥具﹐汝殺我﹐汝自賫往耳。」摔銅盆於地。賊信之﹐竟得免。吁﹐亦奇矣。當軍門撫叛卒時﹐自謂功足以贖過﹐且已革翎頂﹐宜無慮。夫人曰「朝廷事自有法度﹐兵叛大案﹐不容任其咎者﹐非君而誰。」已而公果遣戍伊犁。後公自川返貴州﹐或勸帶鹽﹐可獲利三千金﹐已積之舟畔矣。夫人曰「以气機觀之﹐未必能享多金﹐盍卜之﹖」公卜不吉﹐遂辭焉。行六十里﹐過黃瓜槽險灘﹐舟幾覆﹐載重者皆溺﹐其才識固不可及也。夫人教子極嚴﹐善鼓琴﹐工畫蘭﹐時時爲之不倦。居恆謂軍門曰「方寸靜潔﹐則理勝欲﹔念慮牽縈﹐則欲勝理。人生最忌情流爲欲。」斯言非尋常﹤門爲﹥媛能道。

番禺有李星輝者﹐詠眼鏡云「白髮幾人非借力﹐紅顏對爾獨無情。」﹝見倪鴻《桐陰淸話》﹞今日風气一變﹐凡繡闥仙姝﹐絳帷髙足﹐莫不以晶片金絲之麗制﹐爲春山秋水之美觀。李詩對句﹐攺無情爲多情﹐庶幾切當。

賀縣於晦若侍郎﹝式枚﹞客歲自靑島移寓滬上﹐月前於旅次病歿。侍郎庚辰通籍後﹐以兵部主事居李文忠幕府有年﹐海內知名。嗣乃薦躋卿貳。丁未﹐充出使考查憲政大臣﹐曾自使署兩上封奏﹐力糾憲政編查館之失﹐一時傳誦。國變後﹐叱詫悲憤﹐形容憔悴﹐日抱故國之思﹐有張蒼水之忠忱﹐而無其事實。素與項城大總統交際甚深﹐蕓臺公子﹐嘗受業於待郎者也。去夏﹐項城專使賫書靑島﹐聘其就參政一席﹐侍郎辭焉。玆得見其答書原稿﹐節錄如左﹕參政一席﹐於鄙人性質﹐甚不相宜。前承公推舉爲考查憲政大臣﹐前後奏章﹐均可覆案﹐然亦不欲顯有辭避﹐致負公知愛之深。嘗托菊相代達私衷﹐事前已先與蕓臺有秋後來京之約。積病之後﹐尢畏炎蒸﹐一切情形﹐知蒙鑑及﹐良覿有日﹐統容面陳。承致食品多珍﹐拜領飽徳﹐並惠川資優厚﹐本不敢當﹐謹畱以爲證行之券。回憶十年門館﹐千尺深潭﹐受惠已多。大徳不謝﹐本不應自外也。

其書首稱「慰庭四兄大人」﹐末又別附數行﹐有云「封題是官樣文字﹐自應從同。函內是平日私交﹐不敢攺二十餘年布衣之舊。」抗節不移﹐於言外見之矣。

顧云美﹝苓﹞撰《河東君傳》﹐有云「宣徳之銅﹐果園廠之髹器。」按﹕果園漆器﹐明永樂時制。《桐陰淸話》云「臨川李薌甫觀察﹝秉銓﹞在京師琉璃廠﹐購得髹漆木碗一進﹐面徑七寸有奇﹐底口坦平﹐周身作連環方勝紋﹐雕鏤工細﹐作深赤色。碗底有『沆瀣同甌』四字﹐正書陽文﹐濃金塡抹﹐古色繽紛﹐系明代貢珍無疑。成果亭中丞思以漢玉盤易之﹐不可得。同人賦詩歌以寵異之。」

古美人香奩中物﹐流傳至今﹐以馬湘蘭爲獨多。《眉廬叢話》所述﹐猶有未盡。歙縣程春海侍郎﹝恩澤﹞家藏馬湘蘭小硯一方﹐背鐫湘蘭像﹐一時名流題詠甚夥。祥符周稚圭﹝周﹞中丞﹝之琦﹞《三姝媚詞》云﹕蟾蜍淸淚灑﹐暈脂痕猶新﹐粉香初砑。翠斫妝樓﹐想鏡中眉樣﹐半蛾偸借。鬥葉閒情﹐偕象管鸞箋消夜。悄炙紅絲﹐沈水濃薰﹐棗花簾下。仿佛冰姿妍雅﹐恰手拈蘭枝﹐練裙歌罷。舊匣空尋﹐甚石橋新月﹐尙矜聲價。過眼雲煙﹐隨夢影銅臺飄瓦。認取南朝遺墨﹐靑溪恨惹。

按﹕詞云「手拈蘭枝」﹐則必非《叢話》所述阿翠像硯﹐與湘蘭面貌巧合者﹐彼像手不執蘭也。周稚圭著有《金梁夢月詞》《懷夢詞》﹐合刻爲《心日齋詞》﹐自命得南宋人嫡傳﹐此詞非其至者。

「枇杷黃﹐醫者忙﹔橘子黃﹐醫者藏。」宋陳藏一《話腴》引《世說》語。今人第知「槐花黃﹐舉子忙」云云。斯語罕有知者。

九宮仙嬪﹐蠶神也﹐見《蜀郡圖經》。今人但知馬頭娘。

南陵徐積余﹝乃昌﹞小檀欒室藏漢西王母鏡﹐徑漢尺七寸五分﹐背文六乳。一格畫女仙﹐題「西王母」三字。一格一女鼓琴﹐一格一女折旋而舞﹐腰肢織長﹐手據地而足騰起。一格龍﹐一格獸獨角而馬蹄﹐一格一女羽衣若擊球。按﹕《漢武帝內傳》西王母命諸侍女董雙成吹云和之笙﹐許飛瓊鼓震靈之簧﹐石公子擊昆庭之金﹝按﹕上言「命諸侍女」﹐且與董雙成﹑許飛瓊同列﹐則石公子當是女人男名﹞﹐婉淩華拊五靈之石。「此女所擊物圓形﹝鉦鐲之屬﹐後世樂器中有云鑼﹐卽小鑼也﹞﹐疑卽所謂昆庭之金矣。其舞女騰起之足﹐織削若菱﹝拓本絕朗晰﹐雙翹宛然﹐尖銳穎脫﹐非僅作弓式而已﹞﹐可爲漢時已有纖足之證。昔人或云始自唐﹐或云始自五代﹐殆不然矣。鏡銘﹕」尙方作竟眞大巧﹐上有山人不知老﹐渴飲玉泉兮「十九字。山﹐仙省。

得宋蘇文忠《麥嶺題名》拓本﹐字徑二寸彊﹐四行﹐行四字﹐正書左行。文曰「蘇軾﹑王瑜﹑楊傑﹑張同遊天竺過麥嶺。」文忠書﹐無論碑版磨崖﹐方宋黨禁嚴時﹐悉數鏟削。其後禁弛﹐悉依拓本復鐫﹐乃致癡肥臃腫﹐盡失廬山面目。據余所見﹐惟《麥嶺題名》《雪浪盆銘》及《宣城縣北門外雙塔寺石刻如意輪經》﹝庚戌秋訪獲﹐石凡二﹞皆未經鏟削眞迹﹐書勢秀勁絕倫﹐其它殆不多覯。

淸之末季﹐雀嬉風行﹐達乎諸侯大夫及士庶人﹐名之曰「看竹﹐何可一日無此君。」迹其窮泰極侈﹐有五萬金一底者矣﹝一底猶言一局﹐某貝子過滬時事﹞。會稽陶心筠﹝宣﹞作長篇詠之﹐托旨鑑誡﹐移錄如左﹕罡風吹鳥名鵂畱﹐無晝無夜號啾啾。

飛向人間啄大屋﹐賓客歡笑妻孥愁。

一啄再啄金屋破﹐啾啾喞喞號未休。

初翔江之右﹐倏忽騰九州。

問制何自始﹐易竹乃廢紙。

非﹛塞﹜亦非υ﹐無廬亦無雉。

索長矩方規以圓﹐自一至九環無端。

馬融六﹛博﹜賦所遺﹐李翺五木經久刪。

呼龍喝鳳揣梅竹﹐四座鳴對聲關關。

鵂畱來﹐歡顏開﹐蒲桃美酒夜光杯。

﹛屍辛﹜饜飫鸞刀催﹐金翠鈿名姝陪﹐簫管哀﹤今﹥糸集喧う。

賓極歡﹐主大醉﹐華燈四照開博臺。

鵂畱去﹐雞號曙﹐勝者忻忭負皇遽。

面色如土不敢怒﹐脫下裘﹐低首長生庫。

到門踟躕慚婦孺﹐誓絕安陽舊博侶。

明朝見獵眉色舞﹐梟化爲狼蝮爲糸歇。

破人黃金吮人血﹐枯魚過河泣何及。

自言我本不祥物﹐方將取汝子﹐弗廑毀汝室。

吾聞東晉陵夷銅駝沒﹐大地五胡亂羌羯。

士夫飲博供淸譚﹐牧豬奴輩亡人國。

桓桓我祖長沙公﹐取投﹛博﹜﹛塞﹜江流中。

天地鼎沸人消遙﹐千年時局將毋同。

沈沈大夢眞竹醉﹐白晝黃昏爲易位﹐咨余往射豈得已﹝用韓句﹞。

梟驚墮梁魂破碎﹐血其爪肉貫翎翅﹐焚減っ卵斷噍類。

君不見萬國人人習體操﹐彊身彊國五禽戲。

吳縣潘申甫侍郎﹝曾瑩﹞﹐大學士文恭之仲子﹐學有根柢﹐尢長於史學﹐著有《小鷗波館文鈔詩鈔詞鈔最》二十卷﹑《畫識》三卷﹐《畫品》《畫寄》《墨綠小錄》各一卷。畫以靑藤白陽爲宗﹐書則初學吳興﹐晚學襄陽﹐尢得其神髓。配陸夫人﹐亦知書﹐工書畫﹝按﹕夫人名韻梅﹐字卿﹐曩見侍郎《鸚鵡簾櫳詞鈔》有同夫人連句《淸平樂。雨後坐月》一闋。《閨閣詩鈔小傳》﹕「卿工畫花卉」﹞。同時女史汪小韞﹝端﹞鐫小印以贈﹐文曰潘江陸海。夫人性仁恕﹐每大雨初霽﹐聞門前瓜果者﹐曰「淸涼如此﹐誰與售者﹖徒其肩耳。」命盡買之。偶有兩甌墮地﹐一碎一否﹐顧諸子曰「汝曹識之﹕薄者破﹐厚者完也。」晚年頗信佛法。光緒戊寅二月旣望﹐夫人已示疾﹐猶誦經禮佛如平時。時侍郎亦寢疾﹐與夫人異室而處﹐得南中所寄金橘﹐呼次公子使奉其母﹐夫人猶問汝父寢未。明日雞鳴時﹐夫人遽卒。侍郎未之知也。俄而曰「天明耶﹖」公子祖同對曰「尙早。」命進飲﹐飲已復睡﹐日加巳﹐亦卒。侍郎生於嘉慶戊辰十一月﹐夫人生於是年七月﹐至是歲皆七十有一。生同年﹐死同日﹐士大夫以爲美談。相傳侍郎之兄功甫舍人﹝曾沂﹞中歲已還﹐就所居購池園﹐構一椽曰船庵﹐鍵關謝人事﹐終日焚香讀書﹐究心內典。俗所用署名小紅箋﹐擯不具者二十餘年﹐其後亦預知化去之期。若而人者﹐夙具慧根﹐而又生長閥閱﹐養尊處優﹐無所爲謀生之計﹐束縛馳驟之﹐得以涵養性靈﹐習虛靜而成通照﹐𨿽曰得天獨厚﹐抑亦所處之境﹐有以玉之於成焉。世有蘭淸玉之質﹐日消磨風塵奔走米鹽淩雜中﹐對於身心性命之大原﹐欲稍稍自料檢而苦乏淸暇。靑春荏苒﹐白髮尋﹐樂萇楚之無知﹐與艸木而同朽。乾坤淸气得來難﹐寧不自愛惜若是。天之厄我﹐謂之何哉﹖

石襄臣少寇﹝贊淸﹞﹐貴州人。先是﹐知天津府數年﹐勤以敷政﹐嚴以持躬﹐吏懾其威﹐民懷其惠。咸豐戊午﹐英吉利犯天津﹐直督某走﹐太守以巨甕二﹐貯水置堂階曰「彼入脇﹐則吾與妻死此。」未幾﹐相國桂良與議和去。庚申﹐英吉利﹑法蘭西人天津﹐督部以次﹐橫被侮辱﹐其將卒分駐官廨﹐贊淸堅持不爲動﹐揮令去﹐曰「斷吾頭可﹐衙署不讓也。」一日﹐英將以五百人持兵入署﹐扶贊淸坐肩輿﹐導入舍館﹐曰「非敢相難﹐聞有兵欲燒吾船﹐姑假君爲鎭耳。」贊淸憤不食。僅數日﹐民情洶洶﹐重失贊淸﹐蘄與英將拼命。英將懼﹐命之去。贊淸不可﹐曰「吾如何來﹐當如何歸耳。」復命五百人前導﹐具肩輿送之。將則豎其指﹐稱之曰「眞好官也。」天津擾數月﹐贊淸迄未離府署。事聞﹐不次遷擢﹐官至刑部左侍郎。

霍山吳彥甫少寇﹝廷棟﹞﹐爲咸﹑同間理學名臣。母葉太夫人﹐博通書史。公四歲﹐卽能授以經籍﹐過目成誦。有過﹐手撻之。公泣﹐太夫人曰「汝頭有鯁骨﹐痛吾手矣。」公捧母手拊摩再四﹐曰「母再撻兒﹐可用糸圭糸由裏也。」太夫人爲之霽顏。公每欲著好衣﹐又欲以功名顯﹐太夫人訓之曰「人以衣服愛汝慕汝﹐是汝徒以衣服重矣。功名者﹐儻來之物﹐無學問濟之﹐何貴乎功名耶﹖」公恍然曰「兒知之﹐天爵爲貴。」太夫人曰「然。」鄰有質庫﹐公嘗嬉戲其中﹐司事某欲試之﹐聞公來﹐以碎金散置於地﹐自匿帳中。公入門見﹐卽揚聲止步不入﹐某起詢之。公謂金在而不見人﹐脫遺失﹐豈能自白。某大驚嘆。其後揚歷中外四十餘年﹐淸操絕俗。引疾後﹐歸無一椽﹐日食不給﹐處之晏然。時曾文正督兩江﹐念公貧﹐值史秋節﹐欲以三百金贈﹐攜以往﹐晤對良久。微詢公近狀﹐公答以「貧吾素也﹐不可幹人」。文正唯唯﹐終不敢出金而去。公之亮節淸風若此﹐育徳培材﹐攸關母教﹐詎不然歟﹖自富貴利祿﹐中於人心﹐𨿽世家劭族﹐父詔其子﹐兄勉其弟﹐惟髙官厚祿是計﹐甚且以夤緣奔競﹐協肩諂笑﹐爲家傳祕密之心法﹐功名者儻來之物云云﹐求之士夫猶難﹐矧在閱闥﹐而葉太夫人倜乎遠矣。

平湖朱菽堂漕帥﹝爲弼﹞﹐道光四年﹐由順天府丞擢府尹。有蝗孽﹐單騎馳視。屬官供張備﹐公曰「吾爲蝗來﹐若乃蝗我耶﹖」斯言頗近雅謔﹐卻有至理。

王湘綺賦紙煤詞﹐調寄《一萼紅》﹐楚﹑蜀人士多和之。紙煤之制﹐捲徑寸紙作長條﹐紙相屬成側理﹐如箸稍細﹐中通外直﹐吸淡巴菇者用以然火。大約有淡巴菇﹐卽有紙煤﹐托始於明末﹐盛行於淸初﹐多出閨人纖手。歲在甲辰﹐吳門柴瓊﹐問字於余﹐素心晨夕﹐香初茶半﹐淸事如昨。嘗以紙煤三條﹐其一原式無變﹐其一曲其一端約寸許﹐其一曲其兩端各寸許﹐囑余集合成一字。審諦良久﹐忽然得之﹐則「乃」字也。原式無變之紙煤爲第一筆﹐曲其一端者爲第二筆﹐曲其兩端者爲第三筆。離神得似﹐極見惠心。

曩嘗甄﹝B13f﹞「而」字故事矣﹝見《眉廬叢話》﹞。「乃」字故事﹐不及「而」字之多。其尢雋穎可喜者﹐乾隆某年﹐翰林館課題《傴瘻丈人承蜩賦》﹐以「用志不紛﹐乃凝於神」爲韻﹐時獻縣大宗伯紀文達﹝昀﹞方入詞垣﹐課作押「乃」字官韻云「沈幾觀變﹐聳肩第覺其成山﹔定息凝神﹐拄杖休嘲其似乃。」﹝按﹕唐無名氏《嘲傴僂人詩》﹕「拄杖欲似乃﹐插笏還肖及。」﹞又韓愈撰《董公行狀》﹕「沐州自大歷來多兵事﹐劉元佐死﹐子士寧代之﹐其將李萬榮逐之。萬榮爲節度使三年﹐病風﹐其子乃復欲爲﹐士寧之故監軍使俱文珍﹐執之歸京師。」以「乃」爲名亦僅見。

明古吳劉晉充撰《天馬媒》傳奇﹐演唐人黃損事。損字益叔﹐連州人。先是﹐與妓女薛瓊瓊有嚙臂盟。瓊因謝客﹐牾權姦呂用之。損家傳玉馬墜一枚﹐絕寶愛。氤氳使者幻形爲道人﹐詣損乞取﹐損慨贈之。未幾﹐損應襄陽張誼之招﹐別去。用之以瓊善箏上聞﹐卽日召入後宮。損途次邂逅賈人裴成女玉娥。娥亦善箏﹐損聞箏頃﹐賦詞極道愛慕﹐乘間擲與之。詞云﹝見《締緣》出﹞﹕「生平無所願﹐願作樂中箏。得近佳人纖手子﹐砑羅裙上放嬌聲。便死也爲榮。」娥與損約﹐中秋夜繼見於涪州﹐以父成是夕當往賽神﹐舟無人﹐得罄胸臆。損屆期往﹐得娥船﹐娥屬移纜近岸。甫解維﹐纜忽斷﹐船流遽覆﹐娥溺焉。會瓊母馮送女歸﹐道涪﹐拯娥舟次﹐相待如母女也者。俄損狀元及第﹐上疏劾用之誤國。用之因劾損交通瓊宮掖中。適張誼內轉官京朝﹐旨付用之誼會審。誼伸損﹐得直﹐欽賜與瓊畢婚﹐用之罷歸田裏。用之憤怒﹐其門客諸葛殷﹑張守一獻計﹐謂入宮之瓊﹐贗鼎也﹐眞瓊固猶在母所﹐盍往劫取﹖蓋誤以娥爲瓊也。氤氳使者知娥有急﹐托募化贈娥玉馬﹐娥佩不去身。用之皎娥﹐馬則見形﹐奔奮嚙用之﹐闔府大擾﹐羣以妖孽目娥。仍用葛﹑張計﹐以娥贈損﹐冀嫁禍損。損拒不納﹐送女者委損門外而去。娥入見損﹐成眷屬焉﹐玉馬遂騰空而去。傳奇關目﹐大略具此。按﹕《禦選歷代詩餘》載損此詞﹐調《望江南》﹝據《傳奇》﹕損﹐咸通朝人﹐《詩餘》損詞﹐列溫庭筠之後﹑皇甫松之前﹞。「生平無所願」作「平生願」﹐「纖手子」作「纖手指」。《詩餘廣選》云「賈人女裴玉娥善箏﹐與黃損有婚姻約﹐損贈詞。」云云﹝首句作﹕「無所願﹐纖手子。」「子」不作「手」﹐與《傳奇》合﹞。後爲呂用之劫歸第﹐賴胡僧神術復歸損。此云胡僧﹐傳奇則云氤氳使者幻形爲道人也。又《粵東詞鈔》第一首卽損此詞﹐則傳奇所演﹐未可以子虛烏有目之矣。

日本人作韻語﹐始於大友皇子。其《侍宴》詩曰「皇明光日月﹐帝徳載天地。三才並泰昌﹐萬國拜丹墀。」「地」字讀若平聲耶﹐抑平仄通葉耶﹖曩閱海王村﹐見髙麗國《試錄》﹐詩題「如南山之壽﹐得壽字」﹐五言六韻﹐有詩﹐惜未錄存。

曩寓金陵﹐某日﹐於東牌樓﹤匚勿﹥董攤﹐購書二冊﹐一九峯書院本《中州樂府》﹐比漚尹據以復刻﹐一寫本《長隨論》﹐前序略云﹕《偏途福》﹐又名《仕途軌範》﹐俗曰《長隨論》。曩余寄迹漣水官廨﹐見有《長隨福》一書﹐友人置之案頭。據載﹐國朝莊友恭先生所作﹐相傳已久。開卷瀏覽﹐撥冗移錄﹐其篇之語易解﹐所載之法易明﹐所述之言﹐頗有淺俗之句﹐難登大雅之堂。惟是初入長隨諸君子﹐不可不加意溫習。類如卷中「十要」一節﹐「十不可」一節﹐「呈詞分別刑錢」一節﹐「用印信條款」一節﹐「禮部鑄印局」一節﹐「國家喜詔﹑遺詔」一節﹐皆文墨之要訣。又「梆點金鼓」一節﹐「朝賀祭祀」一節﹐「東帖稱呼」一節﹐皆典禮之要訣。又「接詔迎官」一節﹐「驛遞差徭」一節﹐「彩觴宴會」一節﹐「鋪墊親隨」一節﹐皆差務之要訣。至於監獄班管﹐紅衣督護﹐尢爲防範攸關﹐不可稍涉疏忽。是書條分縷析﹐理明詞達﹐令讀者觸目會心﹐易於效法者也。同治戊辰六月﹐北平劉炳麟錄於祝其捐局。序後一則略云﹕莊先生﹐諱友恭﹐廣東人﹐乾隆己未科狀元。未第時﹐父爲蘇州府司閽﹐及第後﹐仍執司如故﹐經太守婉謝不肯歸。嗣先生督學江蘇﹐太守親送江陰使署﹐爲封翁焉﹝按﹕淸制﹐長隨之子﹐毋許應試。據余所知﹐光緒丙子科﹐某省有捷秋闈者﹐計偕入都。同鄕官不肯出印結﹐竟不得復試。而莊先生不然﹐詎當時尙可通融﹐視挽季稍忠厚耶﹞。是書於州縣衙門公事程式﹐記載綦詳﹐可作掌故書觀。自比歲變法已還﹐裂冠毀冕﹐舊制蕩然無存﹐二三十年後﹐或欲從事研究而苦無憑藉。長隨者﹐官之臂指也。蒞事出治﹐實左右之。其品其識其才﹐如莊先生之封翁。凡所敍述﹐皆得之半生閱歷﹐耳聞目見﹐信而有徵。芟夷其蕪﹐稍修飾潤色之﹐卽刻入叢書﹐可也。繆筱珊﹑徐積余兩君﹐今之藏書家也﹐各借抄一通﹐知其爲有用之書矣﹝按﹕是書莊封翁所作﹐托名殿撰以爲重耳﹞。

日本女子設肆賣曲者﹐呼爲楊花。所奏曲多男女怨慕之辭﹐有薩摩﹑土佐各派﹐竹本氏一派最盛行。貧家多業此覓食﹐玉琢錦纏﹐役使其母如奴婢。諺曰「生女勿吁嗟﹐盼汝爲楊花。」吾廣右人呼婢曰蕉葉﹐其旨不可知。某大家一婢絕慧﹐一日﹐主人與客談次﹐偶及植物之葉﹐何者最大。客未對﹐婢適擎茶至﹐亻言曰「蕉葉最大。」竟無以難也。楊花﹑蕉葉﹐屬對絕工。

武進余幼冰比部﹝光倬﹞﹐道光丁未進士﹐授主事﹐升郎中。總辦秋審處﹐慮囚詳愼﹐不輕麗人於法。同治壬戌﹐江督何桂淸始就逮至京﹐光倬實司審讞。據《大淸律》﹐地方大吏逃奔蹶事﹐比照守邊將帥失守城寨斬監候律﹐擬斬監候。情罪重﹐則擬斬立決﹐仍請上裁。時朝中大僚﹐多爲桂淸故舊﹐謂不當加重﹐冀緩其死。而給事中郭祥瑞等﹐復交章論劾﹐請速正典刑。大學士六部九卿翰詹科道議覆﹐刑部主稿﹐光倬艸奏曰﹕已革兩江總督何桂淸﹐身膺疆寄﹐受國厚恩﹐豈不知軍旅之事﹐有進無退﹐守土之責﹐城存與存。況其時常州有兵有餉﹐並非不可固守﹐乃首先棄城逃避﹐致令全局潰散。望亭爲無錫至蘇州要衝﹐業經奏明﹐截畱長龍船札營於此。乃並未身經一戰﹐命殺一賊﹐忽於蘇州失陷之前一日﹐率師船退駐福山海口。是其撤兵遠遁﹐縱寇殃民﹐尢罪迹之昭著者。至刑部歷年審辦軍營失事成案﹐均視此爲輕﹐惟餘步云系由斬候加至斬決﹐情罪相等。𨿽帶兵提督與統兵總督稍有不同﹐然論疆寄則文臣視武臣爲重﹐論重法則逃官與逃將同誅﹐論情節則聞警屢逃﹐非被攻被圍變出不測者可比﹐論地方則全省糜爛﹐非一城一寨偶致疏防者可比。請仍照原擬從重﹐擬以斬立決。六月十三日奏上﹐得旨攺爲斬監候秋後處決。十月﹐竟奉特旨立決。論者謂光倬執法之力﹐有以致之。光倬困簿領久﹐殊﹛艸磊﹜﹛艸磋﹜﹐不屑修邊幅﹐都人士戲以「糟余」呼之﹝余﹑魚音同﹞。顧生平伉爽重然諾﹐承鞫斯案﹐始終持正﹐尢踔躒可傳。先是﹐獄方急時﹐桂淸之私暱﹐或輦巨金置光倬榻﹐謀少通融﹔或怵光倬以危辭﹐皆不爲動。蓋當時巨公大僚﹐經彊有力者爲之道地﹐業已什九轉圜。第光倬一瞻徇﹐其究軍臺效力而已。其卒能罪人斯得﹐上伸國法﹐而下快人心﹐俾繼此守土握兵之臣知所戒儆﹐則光倬一夫當關也。明年﹐給事中博桂以部有劇盜越獄﹐復牽涉桂淸讞案﹐劾光倬苛刻鍛煉﹐下部案治﹐皆不得實。旋因屢被參劾﹐撤銷京察一等及禦史記名。未幾以內艱歸﹐遂不復出。

《隨園詩話》載西林相國文端﹝鄂爾泰﹞四十生日句云「看來四十猶如此﹐便到百年已可知。」道光時﹐英吉利構禍﹐左文襄深憤國兵之不競﹐當事之氵典氵忍忄匡怯﹐顧不肯苟出。年且四十﹐顧謂所親曰「非夢得求﹐吾殆無幸。」言爲心聲。文襄第急於用世﹐文端尢頹然自放矣。其後日鸞書翠軸﹐玉鉉金甌﹐儼然出乎意計之外。窮通失得﹐政復何常﹐所謂世事茫茫難自料也。相傳文襄授東閣大學士﹐是日盤旋室中﹐足不停趾﹐口中作念東閣大學士至於再四。蓋當拜命之始﹐不免受寵若驚﹐久乃習爲固然耳。

蕭山何允彪中丞﹝煊﹞﹐道光中葉任南巡撫。爲諸生時﹐嘗假館武林山村小庵中﹐四顧荒寂。眾數相驚以走﹐公居之坦然。忽夜聞叩門聲﹐則一靑衣麗婦冉然入。公咄之﹐對曰「夫久出﹐今忽得書﹐不識字﹐請先生爲我誦之。」公擲不閱﹐曰「村中豈無識字人﹐何必乘夜求我﹖爾可來則可去﹐毋稍延。」婦慚而出。玆事近怪﹐麗婦何人﹐山村安得有是﹖設蒲畱仙聞之﹐殆必狐鬼之矣。顧中丞而外﹐絕無知者﹐誠能祕而不宣﹐不尢渾然無迹耶。

咸豐朝﹐曾文正創立湘軍﹐軍制四哨爲營﹐營凡五百人﹐諸軍遵用之。獨王壯武﹝珍﹞不用﹐別爲營制。左文襄初出﹐以四品京堂從文正治軍﹐所募五千人﹐參用壯武法﹐有營有旗﹐旗凡三百二十人﹐不稱湘軍﹐別自號爲楚軍。楚軍名由此起。近人輒以湘軍﹑淮軍對舉﹐罕知湘與楚之各別者。

左文襄總制陜甘﹐並授欽差大臣﹐督辦軍務。上疏曰「臣維西北戰事﹐利在戎馬﹐東南戰事﹐利在舟楫。觀東南事機之順﹐在炮船練成後﹐可知西北事機之轉﹐亦必待軍營馬隊練成後也。春秋時﹐晉侯乘鄭之小駟以禦秦﹐爲秦所敗﹐是南馬不能當西馬之證﹔漢李陵提荊湖步卒五千﹐轉戰北庭﹐爲匈奴所敗﹐是步隊不能當馬隊之證。」援據經史﹐讀書得間。

昌黎魏麗泉﹝元良﹞﹐道光壬辰官閩浙總督﹐英吉利船至閩之五虎﹐要求貿易﹐元良檄將弁逐走之。是年﹐復平臺灣匪民張丙﹑陳辦等之亂。戊戌﹐疏請試習炮陣﹐略言﹕閩省爲濱海巖疆﹐武備最要﹐而火器爲先。火器有速戰陣者﹐於軍尢利。能合眾志爲一心﹐統全軍爲一伍。其布陣式﹐如額兵一千﹐酌選其半﹐以五人爲伍﹐五伍爲排﹐爲小隊﹐兵百人﹐爲大隊。遞用外委把總﹑千總管領﹐積五隊﹐計兵五百﹐爲一旅﹐以將弁統之。數十旅﹐統以提鎭。由伍而排而隊﹐使將皆識弁﹐弁皆識兵。如臂之於身﹐指揮如意。其操演之法﹐兵分兩翼立。每大隊百兵炮二﹐每旅前列炮十﹐繼以鳥槍﹐接以矛刀弓箭﹐如墻而進。對壘交鋒﹐又以馬隊立於陣之兩翼爲遊兵﹐四隅關顧﹐聯絡相維。其進退疾徐﹐則分旗色以爲號令。法旣簡明﹐用又敏捷﹐無營之大小﹐兵之多寡﹐皆可遵循練習﹐以寒敵膽而壯軍威。「奏入﹐報可。按﹕元良所陳操演之法﹐巨炮護前﹐槍隊繼之﹐短兵又繼之﹐視今日新式兵操﹐其規制不甚相遠。惟鳥槍╃窳﹐易以後膛快槍﹐則利鈍迥殊耳。

燻篪之燻﹐《集韻》《韻會》並許元切﹐音暄﹐俗讀若「燻」﹐誤也。嘉慶朝﹐上元秦尙書文愨﹝承業﹞﹐直上書房最久。宣廟在潛邸﹐承業盡心啟沃﹐每陳說大義﹐根據經訓﹐卽音讀務求詳。宣廟嘗語侍臣﹕「燻字讀暄音﹐不讀薰音。曩秦師傅所授。」承業嘗進見﹐帶扣墮﹐斷爲二﹐侍臣皆失色。承業從容拾起﹐叩頭退。上命將斷鉤呈視。承業奏﹕「此系燒料﹐非玉質。」上命侍監取禦用金鑲貓兒眼黃色綫絳扣帶賜系﹐並命無庸繳還。淸制﹕惟宗室用黃帶子﹐漢大臣得拜賜者﹐二百數十年間﹐文愨一人而已。其承寵遇如此。

日本人賞櫻花﹐名曰櫻花狩﹝見前﹞﹐此聞之東友﹐彼都人凡郊行皆謂之狩。

曩選《臼辛漫筆》﹐有辧《茶余客話》記云郎事一則﹐比又得一確證﹐可補《漫筆》所未盡﹐因並《漫筆》原文﹐糸麗述如左。

《客話》云﹕云郎者﹐冒巢民家僮紫雲﹐徐氏子﹝字九靑﹞。儇巧善歌﹐與陳迦陵狎。迦陵爲畫云郎小照﹐徧索題句。王貽上﹑陳椒峯﹑尢悔庵詩皆工絕﹝相傳迦陵館冒氏﹐欲得云郎﹐見於詞色﹐冒與要約。一夕﹐作梅花詩百首﹐詩成﹐遂以爲贈。余曾於賓華盒得見九靑小像﹐亟囑同人工畫者臨撫一本﹐今猶在行篋﹐跣足坐苔石﹐憨韻殊絕﹞。一日﹐云郎合巹﹐迦陵爲賦《賀新郎》詞﹐有「努力做槁砧模樣﹐只我羅衾渾似鐵。擁桃笙﹐難得紗窗亮」之句。《惆悵詞》云「城南定惠前朝寺﹐寺對寒潮起暮鐘。記得與君新月底﹐水紋衫子捕秋虫。」相憐相惜﹐作爾許情態﹐可見髯少年風致。冒子葚原嘗語予云「云郎後隨檢討﹐始終寵不衰﹐晚歸商丘家﹐充執鞭之役﹐昂藏髙軀﹐黃須如蝟﹐儼幽並健兒。或燭ㄠ酒闌﹐客話水繪園往事﹐輒掩耳執瀾﹐如瀉瓶水也﹝《漫筆》引《客話》止此﹞。比余收得陽羨任靑際﹝繩隗﹞《直木齋全集》﹐有《摸魚兒》詞﹐爲陳子其年弔所狎徐云郎云﹕」想當然﹐徐娘老去﹐再生還是情種。深閨變調爲男子﹐偏向外庭恩寵。花心動﹐曾記得蹋歌玉樹娛張孔。紅絲又控﹐愛叔寶風流﹐元龍湖海﹐夙世定同夢。誰知道﹐才把余桃親捧﹐玉容一旦愁重。從今省識蓮花面﹐生怕不堪供奉。直慚悚﹐趁寒食淸明﹐金碗埋靑冢﹐髯公休慟。從古少年場﹐回頭及早﹐傲煞侍中董。「吳天石評﹕」李夫人蒙面不見武皇﹐此有深意。非彌子瑕所曉。人皆爲髯唁﹐君獨爲云幸﹐是禪機轉語。「按﹕據此詞﹐則是徐郎玉隕﹐尙在苕齡﹐何得有執禦商丘之事。任吳並與迦陵同時﹐其詞與評﹐可爲確證。冒子葚原之言﹐殊唐突無據﹐決不可信也。且任詞後段﹐及吳評」獨爲云幸「云云﹐若對葚原之言而發﹐是亦奇矣﹝《漫筆》止此﹞。

偶閱迦陵《湖海樓詞》﹝卷二十﹞有《瑞龍吟》一闋﹐《春夜見壁間三弦子﹐是云郎舊物﹐感而塡詞》云「春燈ㄠ﹐拌取歌板蛛縈﹐舞衫塵灑。屏間乍見檀槽﹐與秋風扇﹐一般斜掛。簾兒罅﹐幾度漫將音理﹐冰弦都啞。可憐萬斛春愁﹐十年舊事﹐懨懨倦寫。記得蛇皮弦子﹐當時妝就﹐許多聲價。曲項微垂流蘇﹐同心結打。也曾萬里﹐伴我關山夜。有客向潼關店後﹐昆陽城下。一曲琵琶者﹐月黑楓靑﹐輕攏細砑。此景堪圖畫﹐今日愴人琴淚如鉛瀉。一聲聲是﹐雨窗閒話。」此詞迦陵自作﹐視任詞﹑吳評﹐尢爲確證。誠如冒葚原所云「詎猶作爾許情語耶。」大底刻溪之士﹐好爲翻成案殺風景之言﹐往往莛可以楹﹐西施可以厲﹐此猶無關輕重者耳。云郎一稱阿云﹐迦陵有《畱別阿雲﹝水調歌頭﹞惆悵詞》﹐凡二十首﹐爲別云郎作﹝「城南定惠前朝寺」云云﹐其第十二首﹞。句云「一枝瓊樹天然秀﹐映爾淸揚照讀書。」又云「柳條今日歸何外﹐只剩寒云似昔年。」又云「寄語髙樓休挾彈﹐鴛鴦終是一心人。」﹝審此二句之意﹐則迦陵別云郎﹐殆有所迫而然﹐非得已也﹞蔣大鴻撰《惆悵詞序》﹕「徐生紫雲者﹐蕭郢州尙幼之年﹐李侍郎未官之歲﹐技擅平陽﹐家鄰淮海﹐托身事主﹐得侍如臯大夫。極意憐才﹐遂遇潁川公子﹐分桃割袖﹐於今四年。𨿽相感微辭﹐不及於亂。若乃棄前魚而不泣﹐獘軒車而彌愛﹐眞可謂寵深綠鞲﹐歡逾絳樹者矣。維時秋水欲波﹐元蟬將咽﹐公子乃罷祖帳而言旋﹐下匡牀而引別。江風千里﹐詎相見期﹐厥有怊悵之篇﹐曲盡離憂之致。僕豈無情﹐何以堪此。傷心觸目﹐曾無解恨之方。拊節和歌﹐翻然作助愁之歌。」云云。以詩及序考之﹐當日淸揚照讀﹐實只四易葛裘。葚原云「相隨始終﹐迄於晚健」﹐灼然非事實矣。迦陵又有《題小靑飛燕圖詩》﹐序云「婁東崔不凋孝廉﹐爲余紈扇上書《小靑飛燕圖》﹐花曰小靑﹐開艷者有九﹐一春燕斜飛其上﹐題曰﹕爲其所題九靑小照﹝寶華庵所藏九靑小像﹐卽崔不凋曾題之本﹞。後一日作﹐意欲擬九靑於飛燕也﹐因題一絕﹝詩不錄﹞。」又有《書小徐郎扇》詩﹐自注﹕「云郎侄也。」詩云「旅捨蕭條五月餘﹐菖蒲花下獨躊躇。宴前忽聽鶯喉滑﹐此是徐家第幾雛。」又馬羽長最愛云郎﹐見《惆悵詞》自注。

《茶余客話》云「北齊許散愁﹐自少不登孌童之牀﹐不入季女之室。」﹝按﹕二語曾於明人某說部見之﹐不能舉其名矣。《客話》未載明出處﹞夫以不登孌童之牀﹐爲卓行可表見﹐不幾以分桃割袖爲人之恆情耶。諦審斯言﹐殊有語病。

小紅﹐姜白石侍兒﹐範文穆所贈也。白石《過垂虹》詩﹐有「小紅低唱我吹簫」之句。湯玉茗侍兒亦名小紅。烏程張秋水﹝鏗﹞《冬靑館》甲集《過臨川懷玉茗》詩﹐句云「惟有《牡丹亭》院本﹐樽前重聽小紅歌。」自注﹕「小紅﹐玉茗侍兒。」

陽曆有月盡二十八日者﹐明謝肇氵制《五雜俎》引《景龍文館記》云「景龍四年﹐正月二十八日晦。」詎亦月盡二十八日耶﹖

正月十九日爲燕九﹐昔人詩詞多用之。《五雜俎》云「閩中以正月二十九日爲窈九﹐謂是日天气常窈晦然也﹐家家以糖棗之屬作糜之。」窈九字入詩詞絕韻﹐顧前人未有用者﹐殆限於閩之一隅耳。在杭﹝肇氵制字﹞閩人﹐故能言之。

黃彭年撰《刑部員外郎何君願船﹝秋濤﹞墓表》﹕「咸豐初年﹐罷安徽撫幕﹐還京師﹐益究心經世之務。當謂俄羅斯地居北徼﹐與我朝邊卡相近﹐而諸家論述﹐未有專書﹐乃采官私載籍﹐爲《北徼匯正編》六卷﹐復增衍圖說﹐爲八十五卷。陳尙書孚恩言於上。命以艸稿進﹐上覽而稱善﹐更命繕進﹐賜名《朔方備乘》。召見﹐由主事晉員外﹐懋勤殿行走。庚申之變﹐書亡﹐上詢副本﹐黃侍郎宗漢﹐盡取君所藏稿﹐將繕寫重進﹐而侍郎寓齊不戒於火﹐是書遂不復存。」云云。按﹕《朔方備乘》一書﹐見今確有傳本﹐滬上有石印縮本﹝凡八冊﹐密行細字﹞﹐當是庚申亡失之書﹐爲收藏家所得﹐付之剞氏耳。

泰興吳和甫少宰﹝存義﹞﹐道光壬寅任南學政。邊徼士朴而信﹐公翼翼以愼﹐校藝至丙夜不休。諸生悅教﹐於於日親。人囿方音﹐多不能辧四聲。公於音韻貫穿今古﹐乃以李氏《音鑑》教之﹐歲月攺觀。是時﹐回民煽亂﹐公巡試永昌。竣事啟行﹐出郭數里﹐城中火燭天。駭詢左右﹐則曰「回人構兵﹐旣期矣。使者淸徳不敢犯﹐俟出城而後舉火也。」咸豐乙卯﹐簡南鄕試正考官﹐畱任學政。其視學也益誠﹐士民益親學使如家人。顧回亂益烈﹐至逼省城圍之。城中兵又哄掠各衙門及富家﹐獨不入學政廨一步。民攜婦孺藜藿就匿者數千人﹐號捨皆滿。夫先後二十年間﹐一人之身﹐督某省學政者再﹐求之科舉之世﹐殆復未必有二。學使者非親民之官﹐顧乃得民心若彼﹐則夫士者民之秀也﹐士論歸之﹐卽輿論莫不翕然﹐《詩。甫田》章﹕「云我髦士。」斯旨也。

李氏《音鑑》﹐爲捲凡六。首卷釋字﹑聲﹑音﹑韻﹐五聲﹑五音之類﹐二卷釋字母﹑反切﹑陰陽﹑粗細之類﹐三卷釋初學入門﹐四卷釋南北方音﹐五卷釋空谷傳聲﹐六卷《字母五聲圖》。分字母三十有三﹐以同母二十二字爲訣。其無字空聲﹐悉詳注翻切﹐統以同母﹐葉以本韻﹐隨字呼之﹐其音無不啟齒而得﹐於音韻之學﹐不啻了如指掌。若閩﹑粵人不諳官音﹐得是書以研求﹐蓋事半功倍云。李氏名汝珍﹐字松石﹐大興人。

又和甫少宰以內艱在籍。是歲道光戊申﹐江北大水﹐泰興饑。知縣張興澍﹐公同年生﹐相善也﹐一以荒政聽公。公倡士大夫議賑﹐募富人資至跽﹐曰「吾爲數十萬人屈也。」昔顧梁汾爲營救吳漢槎﹐屈膝於納蘭容若﹐汪訁刃﹛艸﹜爲欲得漢楊惲印﹐屈膝於錢梅溪﹝見《眉廬叢話》﹞﹐未若少宰一屈膝爲尢可傳矣。

金烈女﹐休寧人。父雲門﹐發逆之亂﹐以黃州知府殉節。賊之攻黃州也﹐太守先奉檄防守通城﹐而賊由蒲圻入﹐烈女隨母及姊困危城中。城陷﹐將自裁﹐叔父瑾畬止之。女大言曰「叔父何說也﹖吾第與賊一面卽辱矣。」乃爲母與姊整冠服﹐皆縊﹐然後從容自縊於旁﹐咸豐壬子十二月四日也﹐年二十二。夫烈女「面賊卽辱」一言﹐所謂充類至義之盡。昔某貞婦﹐腕爲人握﹐輒以利刃自斷其腕﹐而烈女尢嚴絮有加焉﹐可以愧世之隳節易操﹐而曲爲之辭以自恕者。烈女幼慧能詩﹐激烈有英气。太守嘗以「吟風弄月」﹐戲命其孫屬對﹐女適旁侍﹐應聲曰「立地頂天。」太守亟嘆賞之﹐謂夫人曰「惜哉﹐女子也。」所著詩曰《紉蘭集》。

《五雜俎》一書典麗賅博﹐多述異聞。其一則云﹕相傳永樂中﹐上方燕坐樓上﹐見雲際一羽士駕鶴而下。問之﹐對曰「上帝建白玉殿﹐遣臣於陛下索紫金梁一枝﹐長二丈﹐某月日來取。」言畢﹐騰空而去。上驚異﹐欲從之﹐獨夏原吉曰「此幻術也。天積气耳﹐安有玉殿金梁之理﹖卽有之﹐亦不當索之人間也。」狐疑不決。數日﹐道士復至曰「陛下以臣爲誑乎﹖上帝震怒﹐將遣雷神示警。」上謝之﹐又去。翌日﹐雷震謹身殿。上大懼﹐括內外金﹐如式制之。至期﹐道士復至﹐稽首稱謝﹐梁逾千斤﹐而二鶴銜之以去。上語廷臣﹐原吉終不以爲然﹐乃密遣人訪天下金賤去處﹐則蹤迹之。至西華山下﹐果有人鬻金者甚賤。乃隨之至山頂﹐見六七道士﹐方共斫梁﹐見人卽飛身而去﹐使者持半梁復命﹐上始悔悟。「按《明外史》﹕夏原吉﹐字維﹐湘陰人。永樂朝﹐官戶部尙書﹐加太子少傅﹐進少保﹐卒謚忠靖。夫索金梁弗獲﹐卽遣雷神示警﹐有若是顢頂之上帝乎﹖玆事不經至極﹐亦成祖之慚徳﹐有以致之。稍通達事理者﹐類能察其誕妄﹐卽如原吉所見﹐亦未爲卓絕髙深﹐顧何以師濟盈廷﹐而能辧僞破惑者﹐原吉而外無聞焉。詎親近者不敢直言﹐疏逖者不獲進言歟。𨿽然﹐張爲幻﹐自昔恆有﹐漢武帝之文成五利﹐唐玄宗之羅公遠﹑葉法善﹐何一非道士者流﹐此道士尢鶻突耳。

《淮南子》曰「水生木﹐木生火﹐火生土﹐土生金﹐金生水。」五行生克之說﹐由來舊矣。謝在杭以己意推演之﹐欲窮生克之變﹐以破生克之說﹐俾世知子平家言﹐不足深信。其言曰「五行有生中之克﹐有克中之用﹔有反恩而成仇﹐有化難以爲恩。如火生於木﹐而焚木者火﹔水生於金﹐而沈金者水。火本克金﹐而金得火乃成器﹔金本克木﹐而木得金乃成材。」又曰「水生木矣﹐而木中有液﹐謂木生水亦可﹔火生土矣﹐而石中有火﹐謂土生火亦可﹝按﹕石土之類也﹐以金擊石﹐則火迸出﹐石不能離金以生火﹐猶水不能離土以生木也﹞﹐此兩相生者也。水克火矣﹐而火焚則水漧﹐謂火克水亦可﹔土克水矣﹐而水浸則土潰﹐謂水克土亦可。此兩相克者也。水不能離土而克土﹐土不能離水而克水﹐此相親而相克者也﹔火燎木而生於木﹐土遏火而生於火﹐此相憎而相生者也。」又曰「洱海水面﹐火髙十餘丈﹐蜀中亦有火井﹐是水亦能生火也。火山地中﹐不生艸木﹐鋤所及﹐應時烈焰﹐是土亦能生火也。至於陽燧火珠﹐向日承之﹐皆可得火﹐火固不獨生於木也。」又曰「五行惟金生水﹐頗不可解。說者曰﹕」金爲气母﹐在天爲星﹐在地爲石﹐云自石生﹐雨從星降。故星動搖而占風雨﹐石礎潤而占雨水﹐故謂金生水也。『予謂金體至堅﹐而有時融液﹐是亦生水之義也。至周興嗣千文﹐謂金生麗水﹐則水反生金矣﹝按﹕沙金自水中淘出﹐是水生金之確證﹞。夫生克之變若彼﹐則生克之說﹐庸可泥乎﹖世論以生克斷吉凶﹐孰能神明變化﹐而觀其會通也﹐而顧可深信乎﹖「

謝氏碩學方聞﹐淹貫羣籍﹐《五雜俎》一書﹐分天﹑地﹑人﹑事四部﹐多有獨到之處﹐心得之言。明人中若胡應鱗﹑曹能始堪伯仲﹐以視楊用修﹑陳眉公輩﹐相去不可道裏計矣﹝蕙風曰「鐘彜出土多剝蝕﹐土何嘗不克金﹔戶址帖地積朽腐﹐土何嘗不克木﹔地經粗鋤輒坎﹛穴臼﹜﹐金何嘗不克土﹔刃遇堅節恆齒缺﹐木何嘗不克金」﹞。

徐仲可舍人﹝珂﹞以其女公子﹝新華﹞山水書稿二幀見貽﹐冰雪聰明﹐流露楮墨之表﹐於石谷麓臺勝處﹐庶幾具體。仲可囑作題詞﹐調寄《玉京謠》云﹕玉映傷心稿﹐鳳羽淸聲﹐夢裏仙雲幻﹝用徐陵母夢五色云化爲鳳事﹞。故紙依然﹐韶年容易淒惋。乍洗淨金粉春華﹐澹絕處山容都換。瑤源遠﹐湘萍染墨﹐昭華ゼ管﹝徐湘萍﹑徐昭華皆工書﹞。茸窗舊﹑掃煙嵐﹐韻致雲林﹐更楷模北苑。陳迹經年﹐覃奩分貯絲繭。黯贈瓊風雨蕭齋﹐帶孺子泣珠塵潸。簾不捲﹐秋在畫圖香篆。

按﹕此調爲吳夢窗自度曲﹐夷則商犯無射宮腔。今四聲悉依夢窗﹐一字不易。余之爲詞﹐二十八歲以後﹐格調一變﹐得力於半唐。比歲守律綦嚴﹐得力於漚尹﹔人不可無良師友也。

曩自集句爲楹聯云﹕余惟利是視﹝見《左傳。晉侯使呂相絕秦》﹞﹐民以食爲天﹝見《通鑑》賈閏甫謂李密語下句﹕「而有司曾無愛惜屑越」﹞。所謂喫飯主義也。

偶於友人處見集句楹聯﹐上句「舊詩攺處空畱韻。」下句未佳﹐余易以「好書到手莫論錢」。斯願未易償耳。

牽牛去織女隔銀河七十二度﹐見宋陳藏一《話腴》。

《大戴禮記。公符》第七十九﹕「推遠稚免之幼志﹐崇積文武之寵徳。」注﹕「免﹐猶弱也。」蕙風曰「當作『子生三年然後免子父母之懷』之『免』字解。」

牮﹐《字匯》﹕「作甸切﹐音薦﹐屋斜用牮。」﹛坫瓦﹜﹐音簟。《廣韻》﹕「徒念切﹐支也。」《集韻》﹕「扌耆也。」《字匯》﹕「支物不平﹐一作覃。」此類通俗需用之字﹐或有記憶弗及﹐故著之。

康熙七年七月﹐禮部題爲「恭請酌復舊章﹐以昭政典事」﹐覆左都禦史王熙疏內開﹕一順治十八年以前﹐民間之女﹐未禁裹足。康熙三年﹐遵奉上諭﹐議政王貝勒大臣九卿科道官員會議﹐元年以後﹐所生之女禁止裹足。其禁止之法﹐該部議覆等因﹐於本年正月內﹐臣部題定。元年以後﹐所生之女﹐若有違法裹足者﹐其女父有官者﹐交吏兵二部議處﹐兵民交付刑部責四十板流徙﹐其家長不行稽察﹐枷一个月﹐責四十板。該管督撫以下文職官員﹐有疏忽失於覺察者﹐聽吏兵二部議處在案。查立法太嚴﹐或混將元年以前所生者﹐捏爲元年以後﹐誣妄出首﹐牽連無辜﹐受害亦未可知﹐相應免予禁止可也。

一康熙元年以前﹐考取鄕會試﹐做八股文章。二年八月內﹐因上諭﹕「八股文章﹐實於政事無涉﹐自今以後﹐將浮飾八股文章﹐永行停止。惟於爲國爲民之策論表判中﹐出題考試﹐欽此。」自甲辰攺制科﹐歷丁未至康熙八年己酉﹐禮部題定﹐嗣後照元年以前例﹐仍用八股文章考試﹐俱奉旨依議。

夫禁纏足﹑廢八股﹐皆淸之末季所謂新政也。蓋二百數十年前﹐而其幾已動矣。天下事由斂抑入寬舒易﹐由寬舒復斂抑難﹐纏足﹑八股﹐皆束縛人之具﹐禁之廢之﹐所謂由斂抑入寬舒也﹐則其事易行也。

宋宣和六年十二月﹐都城有賣靑果男子﹐有孕而誕子﹐坐蓐不能收﹐換易七人﹐始分娩而逃去。玆事絕怪﹐殆未之前聞﹐其分娩奚自耶﹖又丰樂樓酒保朱氏子﹐其妻年四十餘﹐忽生髭髯﹐長六七寸﹐疏秀甚美﹐宛然一男子之狀。京尹以其事聞於朝﹐詔度朱氏妻爲女道士﹝已上兩事見《宣和遺事》﹞。明時有婦人生須﹐事出大家閫闥﹐尢奇。仁和孫夫人楊氏﹐名文儷﹐工部員外郎應獬女﹐禮部尙書余姚孫文恪公升之繼室。諸子登進士榜者四人﹕太保吏部尙書淸簡公釒龍﹐禮部尙書鋌﹐太僕卿釒宗﹐兵部尙書釒廣﹐皆夫人教之。《四庫提要》稱有明一代以女子而工科舉之文者﹐文儷一人而已。夫人髦而有髯﹐年過百齡﹐有詩集﹐刻入《武林著述叢編》丁丙跋云云。

《心經》偈云「如夢幻泡影﹐如露亦如電。」明唐寅一號六如﹐用此。宋靖康元年﹐遣李鄴使金軍求和。鄴歸﹐盛誇虜彊我弱﹐謂虜人如虎﹐使馬如龍﹐上山如猿﹐下水如獺﹐其勢如太山﹐中國如累卵。時號鄴爲「六如給事」。見《宣和遺事》。

《神異經》﹝漢東方朔撰﹞云「西方深山有獸焉﹐面目手足毛色如猴﹐體大如驢﹐善緣髙木﹐皆雌無雄﹐名綢順。人三合而有子﹐要路彊牽男人。」今滬上流妓﹝俗名雉妓﹞﹐丙夜邀客於路﹐三五爲羣﹐奚啻數百十輩﹐當以「綢順」名之。《神異經》又云「西方日宮之外有山焉﹐其長十餘里﹐廣二三里﹐髙百餘丈﹐皆大黃之金。其色殊美﹐不雜土石﹐不生艸木﹐上有金人﹐髙五丈餘﹐皆純金﹐名曰金犀。入山下一丈有銀﹐又一丈有錫﹐又入一丈有鉛﹐又入一丈有丹陽銅﹐似金﹐可鍛以作錯塗之器。」按﹕此誠佳礦﹐殆五大洲所無。設令礦學家得而有之﹐其人必化爲金犀。

仁和陳小魯﹝行﹞《一窗秋影詞。題﹝山外看山圖﹞。減字浣溪沙》云﹕踞虎登龍心膽寒﹐上山容易下山難。幸君已過一重山。前面好山多似發﹐一山未了一山環。問君何日看山還。

按﹕唐李肇《國史補》載韓退之遊華山﹐窮極幽險﹐心悸目眩不能下﹐發狂號哭﹐投書與家人別。華陰令百計取之﹐方能下。此事可作小魯詞第二句注腳。

平湖葛詞蔚以其尊人毓珊部郎遺像囑題﹐因檢《尙友錄》﹐甄葛姓事﹐列名僅七人﹐而其五以神仙稱。周葛由﹝羌人也﹐成王時﹐好刻木羊賣之。忽一日﹐騎羊入蜀中﹐王侯貴人追之﹐上綏山。山在蛾嵋西北﹐最髙無極﹐隨之者不復還﹐皆得仙。諺曰「若得綏山一桃﹐𨿽不得仙亦豪」﹞﹑吳葛元﹝字孝先﹐初從左慈授九丹液﹑仙經﹐後得仙﹐號爲仙翁﹞﹑晉葛洪﹝事見《晉書》﹞﹑葛貴﹝亦稱仙翁﹐彭州有葛仙山﹐因貴得名﹞﹑宋葛長庚﹝瓊州人﹐母以白玉蟾呼之﹐應夢也。後隱於武夷山﹐號海瓊子。事陳翠虛九年得道。嘉定中﹐詔卦紫淸明道眞人﹞﹐靈迹蟬嫣﹐它姓殆未曾有。漚尹題《臨江仙》詞﹐余亦寄此調云﹕家世列仙官列宿﹐才名小集丹陽﹝宋葛勝仲﹐著《丹陽集》二十四卷﹞﹐當湖雅故在靑箱﹝部郎輯《當湖文系》﹞﹐太衝原卓犖﹐叔度自汪洋。三十六年回首憶﹐共攀蟾窟天香﹝己卯同年﹞﹐幾人寥廓遂翺翔﹝《瘞鶴銘》﹕「天其未遂吾翔寥廓耶」﹞﹐滄州余病骨﹐辛苦看紅桑。

歇拍云云。所謂鮮民之生﹐不覺詞之淒抑也。

近人作壽序﹑墓志等文對於科第失意者﹐輒用「目迷五色﹐坡失方叔」語。按﹕宋葉夢得《石林詩話》﹕「李チ﹐陽翟人。少以文字見蘇子瞻﹐子瞻喜之。元初知舉﹐チ適就試﹐意在必得チ以冠多士。及得章援程文﹐以爲チ無疑﹐遂以爲魁。旣拆號﹐殊悵惘﹐以詩送チ歸。其曰﹕」平時謾識古戰場﹐過眼終迷日五色。「蓋道其本意﹝按﹕《弔古戰場文》《日五色賦》﹐皆唐李華作。子瞻蓋以華比チ﹐」目迷五色「作看朱成碧解﹐亦非﹞チ自是學亦不進﹐家貧不甚自愛﹐常以書責子瞻不薦己。子瞻後稍薄之﹐竟不第而死。據此﹐則李方叔事﹐以不用爲宜。

今人但知「槐花黃﹐舉子忙」﹐不知「枇杷黃﹐醫者忙。」﹝見前﹞按﹕《石林詩話》云「前輩詩材﹐亦或預爲儲蓄。余常從趙徳麟假子瞻所閱《淵明集》﹐末手題兩聯云﹕」人言盧杞是姦邪﹐我覺魏徵殊媚嫵。『又』槐花黃﹐舉子忙。促織鳴﹐懶婦驚。『或將以爲用也。「據此﹐則」槐花黃「云云﹐斯語亦已舊矣﹐顧亦未詳所出。

蜀姬薛濤之名見於記載夥矣﹐末見作薛陶者。宋李濟翁《資暇錄》有一則﹐辧以「松花箋」爲「薛濤箋」之誤﹐凡言薛濤﹐並攺「濤」作「陶」﹐意者﹝避﹞其家諱耶。

《資暇錄》云「代呼驢爲衛﹐於文字未見﹐謂衛地出驢﹐義在斯乎﹖一說以其有軸有槽﹐警如諸衛士冑曹也﹐因目爲衛﹝按﹕《資暇錄》凡應用」世「字處﹐並作」代「疑亦避家諱也﹞。」按﹕北魏關勝《誦徳碑》凡「鴻臚」字﹐並作「鴻驢」。考「鴻臚」﹐卽秦典客之官﹐掌諸侯及蠻夷降者。「鴻驢」云者﹐謂凡屬附之國﹐舉有保衛之責歟﹖《正字通》云「驢鳴以正午及五更初﹐不舛漏刻。」鴻臚之職﹐主傳聲贊遵導。曰鴻驢者﹐取其宣達以時歟﹖亦作「鴻盧」。見《唐書。和逢堯傳》。

「三才天地人﹐四始風雅頌」﹐「五行金木水火土﹐四位公侯伯子男。」皆相傳以爲絕對。明陸粲《說聽》載一聯云「五事貌言視聽思﹐七音宮商角徵羽。」﹝按﹕琴七弦﹐一宮﹑二商﹑三角﹑四徵﹑五羽﹑六少宮﹑七少商﹐卽此七音之名。﹞亦謂不能有二。蕙風幼時﹐曾以「五子周程朱張」對「四傑王楊盧駱」。

《說聽》云﹕洞庭葉某﹐商於大梁。眷妓馮蝶翠﹐罄其資﹐迨凍餒爲磨傭。一日﹐在街頭曬麥﹐馮適騎驢過﹐下驢走小巷中﹐使驢夫招葉﹐葉辭以無顏相見﹐彊而後至。馮對之流涕曰「君爲妾至此乎﹖」出白金二兩授葉﹐屬更衣來訪。如期而往﹐馮以五十兩贈之。曰「行矣﹐勉爲生計。」葉戀戀不捨﹐隨罄其資﹐仍傭於磨家。久之﹐邂逅如初。馮謂葉﹕「汝豈人耶﹖」要之抵家﹐重與十鎰﹐且曰「速作行計。倘更畱﹐必以一死絕君念。」葉遂將金去﹐貿易三載﹐貨贏數千﹐以其千取歸老焉。夫蝶翠者﹐能與人十鎰﹐其聲價可知。顧猶騎驢﹐蓋大梁近北省﹐丁明之世﹐猶有朴質之風焉。十年前﹐滬上徵曲戶轎捐﹐諸妓出應徵召﹐則坐傭奴之肩以行。虞或墜也﹐則一手據其顱﹐𨿽年逾花信者亦然。奴若意甚得者﹐腰腳挺勁而趨風。又浙省江山船妓﹐凡登岸上船﹐皆傭奴作鐘建之負﹐亦甚不雅觀﹐不如騎驢之爲愈矣。

王右軍郗夫人戒其二弟﹑曇曰「王家見二謝來﹐傾筐倒庋﹔見汝輩來﹐平平爾。可無煩復往。」﹝見《世說新語》﹞按﹕二謝謂安﹑萬也。萬字萬石﹐安弟。《晉書》謂其器量不及安﹐而善自曜﹐則其爲人蓋淺甚。其後受任北徵﹐矜豪傲物﹐常以嘯詠自髙﹐未嘗撫眾。兄安深憂之﹐謂萬曰「汝爲元帥﹐諸將宜數接對﹐以悅其心。豈有傲誕若斯而能濟事也﹖」萬乃召集諸將﹐都無所說﹐直以如意指四坐云「諸將皆勁卒。」諸將益恨之。未幾﹐率眾入渦潁援洛陽﹐會北中郎將郗曇以疾病退還彭城﹐萬以爲賊盛致退﹐便引軍還﹐眾遂潰散﹐狼狽單歸﹐廢爲庶人。斯人材器亦復爾爾﹐安在髙出﹑曇輩上。矧曇之退師﹐猶因疾病﹐𨿽未能力疾致果﹐以視萬疑賊遽退潰眾敗名﹐猶爲彼善於此。觀人難於未然﹐郗夫人之精鑑容猶有未至歟。

《竹坡詩話》﹕「或問坐客﹕」淵明有侍兒否﹖『皆不知所對。一人曰「雍端年十三﹐不識六與七﹝《責子詩》﹐雍名份﹐端名佚。雍﹑端皆小名﹞。』此豈非有侍兒耶﹖《懶眞子》亦謂」雍端年十三﹐則固非一母﹐其爲庶出可知「。蕙風曰﹕」安知其孿生也﹖「

白香山詩《同諸客嘲雪中馬上妓》句云「雪裏君看何所以﹐王昭君妹寫眞圖。」後人據此﹐遂謂昭君有妹。蕙風曰「昭君有妹﹐事無足異。惟是昭君曾經出塞﹐故有雪中馬上之說﹐詎其妹亦曾出塞耶﹖是詩殆比況之詞﹐謂夫畫中情景與昭君出塞相同。則馬上之人﹐竟似昭君之妹耳。」

白樂天《修香山寺記》曰「予與元微之定交生死之間﹐微之將薨﹐以墓志文見托。旣而元氏之老﹐其臧獲輿馬綾帛洎銀案玉帶之物﹐價當六七十萬爲謝文之贄。予念乎生分﹐贄不當納﹐往反再三﹐訖不得已﹐回施玆寺。凡此利益功徳﹐應歸微之。」云云。按﹕一墓志文而以七十萬爲贄﹐唐人重潤筆至是﹐可以爲侈矣。杜少陵詩《聞斛斯六官未歸》云﹕故人南郡去﹐去索作碑錢。

本賣文爲活﹐翻令室倒懸。

荊扉深蔓艸﹐土銼冷疏煙。

老罷休無賴﹐歸來省醉眠。

白﹑杜二公時代相距不數十年﹐胡丰嗇迥殊若是。意者﹐斛斯藻翰﹐遠遜香山﹐惟是少陵故人﹐固宜健者﹐抑或囑其作碑之人家世不逮元氏。然旣有泐碑刻銘之舉﹐卽亦非甚簡陋之家。昔人嘗謂唐宋文人﹐爲巨公掩﹐湮沒不彰者﹐不知凡幾。以此觀之﹐卽其及身遭際﹐已有窮達之不同﹐可知聲气之習入人甚深﹐而寒士謀生之大不易矣。

太倉陳言夏﹝瑚﹞所著《確庵集》﹐版式仿錢牧翁《列朝詩集》﹐傳本絕少。繆筱珊﹑傅沅叔及余所藏皆不全。余所得之本﹐書心尙未刻字﹐當是剞劂甫竟﹐送校之樣本。確庵與毛子晉交契甚深﹐文稿中有《爲毛潛在隱居乞言小傳》一首。考牧翁《有學集》有《子晉墓志》﹐羌無故實﹐不足資尙論。此小傳敍述綦詳﹐凡藏書家所快睹也。亟錄如左﹐以廣其傳。《傳》云﹕今海內皆知虞山有毛子晉先生。毛氏居昆湖之濱﹐以孝弟力田世其家。祖心湖﹐父虛吾﹐皆有隱徳。而虛吾彊力耆事﹐尢精於九九之學。佐縣令楊忠烈堤水平振﹐功在鄕裏者也。子晉生而篤謹﹐好書籍。父母以一子﹐又危得之﹐愛之甚。而子晉手不釋卷﹐篝燈中夜﹐嘗不令二人知。早歲爲諸生﹐有聲邑庠﹐已而入太學﹐屢試南闈不得志。乃棄其進士業﹐一意爲古人之學。讀書治生之外﹐無它事事矣。江南藏書之富﹐自玉峯べ生堂﹑婁東萬卷樓後﹐近屈指海虞。然庚寅十月﹐絳雲不戒於火﹐而巋然獨存者﹐惟毛氏汲古閣。登其閣者﹐如入龍宮鮫肆﹐旣怖急﹐又踴躍焉。其制上下三楹﹐自子迄亥﹐分十二架。中藏四庫書及釋道兩藏﹐皆南北宋內府所遺。紙理縝滑﹐溪潘流瀋。有金元人本﹐多好事家所未見。子晉日坐閣下﹐手翻諸部﹐讎其訛謬﹐次第行世。至滇南官長不遠萬里﹐遣厚幣以購毛氏書。一時載籍之盛﹐近古未有也。蓋自其垂髫卽好鋟書﹐有屈﹑陶二集之刻。客有言於虛吾者曰「公拮據半生﹐以成厥家﹐今有於不事生產﹐日召梓工弄刀筆﹐不急是務﹐家殖將落。」母戈孺人﹝錢牧齋《初學集》有《毛母戈孺人序》﹐亦空文不具事實﹞解之曰「卽不幸以鋟書廢家﹐猶賢於樗蒲六博也。」乃出橐中金助成之。書成而雕鏤精工﹐字絕魯亥﹐四方之士﹐購者雲集。於是向之非且笑者﹐轉而嘆羨之矣。其所鋟諸書﹐一據宋本﹐或戲謂子晉曰「人但多讀書耳﹐何必宋本爲﹖」子晉輒舉唐詩「種松皆老作龍鱗」句爲證﹐曰「讀宋本然後知今本老龍鱗之爲誤也。」子晉固有巨才﹐家畜奴婢二千指﹐同釜而炊﹐均平如一。躬耕宅旁田二頃有奇﹐區別樹藝﹐農師以爲不逮。竹頭木屑﹐規畫處置﹐自具分刊。卽米鹽瑣碎﹐時或有貽一詩﹑投一札者﹐輒舉筆屬和﹐裁答如流。其治家也有法﹐旦望則率諸子拜家廟﹐以次謁師長﹐月以爲嘗。以故一家之中﹐能文章﹐嫻禮義﹐彬彬如也。生平無疾言遽色﹐凝然不動﹐人不能窺其喜慍。及其應接賓朋﹐等殺井井。顧中庵嘗笑曰「君胸中殆有一夾袋冊耶﹖」崇禎壬午﹑癸未間﹐徧搜宋遺民《忠義二錄》《西臺慟哭記》與月泉吟社《河汾谷音》諸詩﹐刻而廣之。未幾﹐遂有甲申﹑乙酉南北之事。每自嘆人之精神意思所在﹐便有鬼物憑依其間﹐卽予亦不知其何謂也。變革已後﹐杜門卻掃﹐著書自娛﹐無矯矯之迹﹐而有淵明樂天之風。與耆儒故老黃冠緇衲十數輩﹐爲佳日社﹐又爲尙齒社﹐烹葵翦菊﹐朝夕唱和以爲樂。間或臨眺山水﹐當其得意處﹐則畱連竟日。遇古碑文碣志﹐急呼童子摩榻數紙﹐然後去。嘗雨後與予探烏目諸泉﹐窮日之力。予饑且疲矣﹐回顧子晉﹐方行步如飛﹐登頓險絕﹐樂而忘返﹐其興會如此。居鄕黨好行其徳﹐篤於親戚故舊。其師若友﹐如施萬賴﹑王徳操輩﹐或橐飠終其身﹐或葬而撫其子。建黃涇諸橋﹐恆一十八里﹐無望洋褰涉之苦。歲大饑﹐則賑谷代粥﹐周鄰里之不火者。司李雷雨津嘗賦詩贈之曰「行野漁樵皆拜賜﹐入門僮僕盡鈔書。」人謂之實錄云。所著有《和古人詩》《和今人詩》《和友詩》《野外傳》若干捲﹐《題跋》若干捲﹐《虞鄕雜記》若干捲﹐《隱湖小識》若干捲。所輯有《方輿勝覽》若干捲﹐《明詩紀事》若干捲﹐《國秀》《隱秀》《弘秀》《閨秀》等集﹐海虞《古文苑》《今文苑》各若干捲。予與子晉交閱數年矣﹐久而敬之﹐如一日也。明年丁酉攺歲之五日﹐爲其六十初度之辰﹐其子褒﹑表﹑戾﹐猶子天回﹑象謙﹑云章﹐曁其倩陳釒慧﹑張溯顏﹑馮長武輩﹐請予一言介壽。予因作一小傳﹐以乞言於綴文之家﹐亦書予之所及知者而已。子晉初名苞﹐字子九﹐後更名晉﹐字子晉﹐潛在其別號也。「

按﹕據《小傳》﹐子晉六十生辰﹐歲在丁酉﹐爲順治十四年﹐則是生於萬曆二十四年丙申。甲申入淸朝﹐年四十七。確庵《婁江集》有《和陶挽歌辭哭毛子晉並序》云「子晉棄我先逝﹐在己亥之秋七月﹐」蓋年六十二也。又按﹕繆﹑傅二君所藏《確庵集》皆無《子晉小傳》。

《確庵詩稿。淮南集。蘭陵美人歌示辟疆》云﹕辟疆豪气今人獨﹐客來便肯開靈靈。

生平杯勺未能勝﹐勸客千觴歡不足。

筍輿迎我向園亭﹐夜夜紛紛奏絲竹。

妒殺楊枝鸚鵡歌﹐惱亂秦簫鳳凰曲。

徐郎窈窕十五六﹐發覆靑絲顏白玉。

昔之紫雲恐不如﹐滿座猖狂學杜牧。

﹝注﹕楊枝﹑秦簫﹑紫雲﹐皆歌者﹞

按﹕歌者三人﹐紫雲最知名。陳其年《湖海樓詩集》有《楊枝曲》七言長篇及《贈楊枝》七言絕句﹐阮文達《廣陵詩事》云「冒巢民歌童紫雲﹐色藝冠流輩﹐陳迦陵畫其小影﹐同人題詠甚多。又有楊枝﹐亦極妍媚。後二十年﹐楊枝已老﹐其子尢丰艷﹐因呼小楊枝。」邵靑門題其捲云「唱出陳髯絕妙詞﹐鐙前認取小楊枝。天公不斷消魂種﹐又值春風二月時。」而惟秦簫未聞品題﹐賴確庵詩以傳矣。確庵有《秦簫歌》云﹕堂上醉葡萄﹐堂下奏云敖。

左盼舞徐﹛秦﹜﹐右眄歌秦簫。

秦簫秦簫調最髙﹐當筵一曲摩雲霄。

邯鄲盧生橫大刀﹐磨崖勒銘意气豪。

漁陽撾鼓工罵曹﹐曹瞞局宿如猿猱。

長安市上懸一瓢﹐義聲能激�家獒﹝自注﹕歌邯鄲﹑漁陽﹑義盧獒諸曲﹞。

一歌雨淙淙﹐再歌風蕭蕭。

三歌四座皆起立﹐欲招鳴鶴驚潛蛟。

喜如蘇門嘯﹐思如江潭騷。

怒如秦廷築﹐哀如廣武號。

引我萬種之愁腸﹐生我一夕之二毛。

淚亦欲爲之傾﹐心亦欲爲之搖。

吁嗟乎秦簫﹐爾居楚地但解作楚歌﹐胡爲乎輩壯慷慨﹐乃能爲燕趙之長謠。

我愛秦簫聲﹐不惜秦簫勞。

願將議士忠臣曲﹐徧付秦簫緩拍調。

君不見﹐黃幡綽﹐敬新磨﹐嘲笑詼諧何足慕。

惟有知秋雷海靑﹐凝碧啼痕感行路。

又《和有仲觀劇斷句十首贈別巢民》﹐其二云﹕十五徐郎舞袖垂﹐秦簫歌罷又楊枝。

魏公未是知音者﹐但有新詞付雪兒。

秦簫北曲響摩天﹐刻羽流商動客憐。

擬譜唐宮凝碧恨﹐海靑心事情伊傳。

就詩意審之﹐當日秦簫按歌﹐殆必擅場生淨﹐以彼銅琶鐵板﹐非不氵風氵風移人﹐未如低唱曼聲﹐尢爲靡靡入聽。此題詠所以弗及﹐而名字爲之翳如也。確庵有心人﹐其所感觸﹑出於徵歌顧曲之外﹐不惜長言詠嘆之耳。

光緒間﹐某京卿督學福建﹐值秋試﹐巡撫別有要公﹐學使代辦監臨﹐闈中戲占小詞﹐調《減字木蘭花》云﹕冷官風調﹐半外半京君莫笑。文運天開﹐體制居然學撫臺。盡人撮弄﹐綫索渾身牽不動。何物相侔﹐請看京師大肘猴﹝都門影戲有所謂大肘猴者。「肘」字不可解﹐疑「種」之聲轉﹞。

出闈後﹐去諸幕友。並先與約﹕如有一人不笑﹐則學使特設爲此君壽﹐或二人三人不笑亦如之﹔如皆笑﹐則幕友醵資宴學使。稿出﹐竟無一人不笑者﹐乃公同置酒﹐極歡而罷。

同治丁卯科﹐四川鄕試﹐將軍某代辦監臨。頭場發題紙﹐每百張率九十五張﹐洎不敷分布﹐考生嘩索﹐僅乃補發。又供給所循例奉監臨院門包銀壹千兩﹐歷屆皆然﹐蓋陋規也。是科門包入﹐因成色不足﹐退換至於再三。無名氏撰聯云「題紙發來九五扣﹐門包退換兩三回。」

曩歲在甲辰﹐撰《蘭云菱夢樓筆記》﹝時客常州﹞﹐記王半塘侍禦諫園居事甚悉﹐其折稿當時匆匆一讀﹐以未經錄存爲惜。比由漚尹輾轉乞借得之﹐亟錄如左﹐並筆記亦節述焉。

「掌江西道監察禦史王鵬運奏﹕爲時事多艱﹐園居侍養﹐請暫緩數年﹐恭折仰祈聖鑑事﹕竊自今年入春以來﹐皇上恭奉皇太后駐蹕頤和園﹐誠以聽政之暇﹐皇上得以朝夕承歡。而事機之來﹐皇太后便於隨時訓迪﹐聖慈聖孝﹐信兩得也。況禦園駐蹕﹐祖宗本有成憲﹐如臣昧﹐尙復何言﹖然﹛羽毛﹜﹛羽毛﹜之忱﹐以爲皇太后園廷駐蹕﹐順時頤養﹐以迓祥和﹐誠天下臣民所至願。若皇上六飛臨駐﹐揣時度勢﹐有不得不稍從緩圖者。臣職在進言﹐苟有所知﹐何敢安於容默﹐謹爲我皇上敬陳之。自和議旣成之後﹐財匱民離﹐敵驕國辱﹐固久在聖明洞鑑之中﹐無俟微臣贅述。恭讀去年四月朱諭﹕」我君臣當堅苦一心﹐力圖自彊之策。「至哉王言﹐今日非力持堅苦之操﹐難策富彊之效。聖言及此﹐眞天下之福也。昔齊頃公之敗於﹛安革﹜也﹐歸而弔死問疾﹐七年不飲酒食肉﹐而氵更陽之田以歸。夫飲酒食肉﹐誠何礙於政﹖史臣特舉人所至近易忽之處﹐以狀其日不暇給之忱。是以風聲所樹﹐不必戰勝攻取﹐鄰國畏沮之心自生。實效先聲﹐理固相因而至。夫人情不遠﹐援古可以知今。而環伺綦嚴﹐返觀能無滋懼。臣非不知我皇上宵衣旰食﹐在宮在園﹐同此勵精圖治。然宸衷之艱苦﹐左右知之。海內臣民不能盡悉也﹔在廷知之﹐異域旅人不能盡見也。恐或以溫淸之晨昏﹐誤以爲宸遊之逸豫﹐其何以作四方觀聽之新﹐杜外人覬覦之漸也哉。臣又聞前次皇上還宮﹐乙夜始入禁門﹐不獨披星戴月﹐聖躬無乃過勞。而出警入蹕之謂何﹐亦非愼重乘輿之道。又今之頤和園﹐與圓明園情形迥異。其時承平百年﹐各署入直之廬﹐與百官待漏之所﹐規模大備﹐相習忘勞。今則蕪廢已逾三十年﹐一切辦公處所﹐悉皆艸創﹐俱未繕完。大臣𨿽僅有憩息之區﹐小臣之踟躕宮門﹐露立待旦者﹐不知凡幾。而綴衣趣馬后先奔走於風露泥淖之中﹐更無論矣。體羣臣爲九經之一﹐亦願皇上垂鑑之也。又近讀邸抄﹐立山奉命管理圓明園﹐皇上兩次還宮﹐皆至園少坐。外間訛傳﹐遂疑有修復之舉。臣愚以爲值此時艱﹐斷不致以有限之金錢﹐興無益之土木。且借貸業已不貲﹐更何從得此巨款﹐此不足爲聖明慮。然臣因之竊有進者﹕當同治攺元之始﹐其時禦園甫經兵燹﹐興葺匪難﹐乃竟聽其蕪廢者﹐豈憚勞惜費哉。蓋欲使深宮不自暇逸之心﹐昭示於薄海內外﹐是以數年之內﹐海宇敉平﹐武功克蕆。前事具在﹐聖謨孔彰。伏願皇上念時局之艱難﹐體垂簾之徳意﹐頤和園駐蹕﹐請暫緩數年。俟富彊有基﹐經營就緒﹐然後長承色笑﹐侍養湖山﹐蓋能先天下之憂而憂﹐自能後天下之樂而樂。其所謂以天下養者﹐不且比隆虞帝哉。臣愚昧之見﹐是否有當。」云云。

光緒二十二年三月十三日﹐《筆記》云﹕半塘諫駐蹕頤和園事﹐時余遠在蜀東﹐未聞其詳。及晤半塘揚州﹐乃備悉始末。先是﹐內廷卽逆料言官必有陳奏者。越日而張侍禦﹝仲斤﹞上封事﹐樞臣咸相趨動色﹐曰「來矣。」及啟視非是﹐則額手稱慶﹐蓋侍禦亦以直諫名也。不三日而半塘之疏上。時恭邸﹑髙陽相國同直﹐相國謂恭邸﹕「此事大臣不言﹐而外廷小臣言之﹐吾曹滋愧矣。此人不可予處分。少遲入對﹐惟王善言保全之﹝蕙風曰﹕半塘乃得力於髙陽﹐絕奇﹐亦天良發見﹐不能自己耳﹞。」恭邸亦謂然﹐而顧難其詞。及入對﹐上欲加嚴譴﹐恭邸以相國言﹐婉切陳論。上曰「寇某何爲而殺也﹖」﹝內監寇某﹐以妄奏正法﹐所奏卽此事﹞恭邸復奏﹕「寇某內臣﹐不應干外事。所奏無當否﹐皆有﹛自辛﹜。禦史諫官﹐詎可一例而論。」上意稍解﹐徐曰「朕亦何意督過言官﹐重聖慈或不懌耳。汝曹好爲之地﹐但此後不準渠等再說此事耳。」於是樞臣於原折內夾片附奏﹐略謂「該禦史冒昧瀆奏﹐亦屬忠愛微忱﹐臣等公同閱看﹐尙無悖謬字樣﹐可否吁恩免究」云云。意在聲敍寬典之邀﹐出自臣下乞請也。疏畱中﹐旋車駕恭詣請安﹐面奉懿﹕「旨禦史職司言事﹐余何責焉。王大臣面奉諭旨﹕此後如再有人妄言及此﹐僥幸嘗試﹐卽將王鵬運一並治罪。王大臣欽遵傳諭知悉。」蓋自是不聞駐蹕頤和園﹐聖賀還宮亦較早矣。半塘允錄此折稿寄余常州。別後﹐半塘匆匆之鎭江﹐之杭州﹑蘇州﹐遭兩廣會館之變﹐竟不果寄﹝《筆記》止此﹞。

余甚欲得此折稿﹐十一年於玆矣。秋陰積雨﹐漚尹攜來共讀﹐俯仰陳迹﹐銷魂黯然。

道光丁酉科﹐順天鄕試﹐二場春秋題「楚屈完來盟於師盟於召陵﹝僖公四年﹞。」某中式捲﹐文中牽涉魯事﹐與題炙。磨勘官以文理荒謬簽出﹐部議總裁降級畱任﹐同考官革職﹐舉人褫革。同考某官部曹﹐謁其座師某公﹐極言簿領淸寒﹐積資匪易﹐一旦罷斥﹐殆將無以爲生。某公殊憫念之﹐謂之曰「子姑少安﹐試代求穆相﹝穆彰阿﹞。」磨勘官某﹐穆之門生也。越日﹐穆相入直﹐爲言於祁﹝﹛宀雋﹜藻﹞﹑湯﹝金釗﹞兩文端﹐二公亦云玆事可從寬典﹐第部議已定﹐恐難挽回。穆退直﹐商之於某太史。太史稍躊躇﹐對曰「某卷云云﹐固有所本。蓋唐人啖助之說也。」穆曰「得之矣。」明日入對﹐玉音及磨勘事﹐卽以是說陳奏﹐得加恩攺爲總裁﹑同考皆罰俸﹐舉人某罰停三科。其實啖氏所著書﹐今日絕無存者﹐顧安得有是說。穆氏相業無得而稱﹐玆事獨能保全十類。相傳曾文正簡在伊始﹐頗得穆相汲引之力﹝見《眉廬叢話》﹞。蓋猶有愛才卹士之雅﹐未可以其碌碌無奇節﹐遂並其可傳者而亦沒之也。

女子纖足﹐不自南唐娘始。比余考辧之﹐數矣﹝見《眉廬叢話》及前筆﹞﹐玆又得一確證。唐段成式《酉陽雜俎》載葉限女金履事云「陀汗國主得之﹐命其左右履之﹐足小者履減一寸﹐乃令一國婦人履之﹐竟無一稱者。」諾臯固屬寓言﹐可見當時婦女以足小爲貴﹐其不始於五代可知。

妓之管領者名瑟長﹐《霞箋記傳奇》﹝元無名氏撰﹐演李玉郎﹑翠眉娘事﹞第十三出《訪求佳麗》科白雲﹕「不免在教坊司喚瑟長來問它。」殆卽綠巾跨木﹝見前筆﹞者之流亞歟﹖

《金史。忠義傳》﹕「烏古論黑漢爲唐鄧元帥府把軍官﹐權刺史﹐行帥府事。城中糧盡﹐殺其愛妾啖士。」此又一張睢陽﹐千古忍人﹐不圖無獨有偶。

《元史。英宗紀》﹕「至治二年閏五月癸卯﹐禁白蓮佛事。」卽今所謂白蓮教也。

陸放翁《老學庵筆記》云「永康軍導江縣迎祥寺﹐有唐女眞吳彩鸞書佛《本行經》六十卷﹐多闕唐諱。今人但知彩鸞書《唐韻》矣。」女眞卽女冠﹐謂爲女仙﹐亦屬附會。

《宣和遺事》﹕「崇寧二年夏四月﹐詔毀《唐鑑》﹑蘇﹑黃等集﹐又削景靈宮元臣僚畫像。是秋九月﹐蔡京與其子攸﹐並其客彊俊明﹑葉夢得﹐將元符末忠孝人分正上﹑正中﹑正下﹐姦邪人分邪上﹑邪中﹑邪下﹐爲六等﹐凡五百八十二人。詔中書省籍記姓名。又將先朝大臣司馬光﹑文彥博﹐範祖禹﹑程明道﹑程伊川﹑蘇軾﹑蘇轍﹑呂公著﹑呂誨等﹐凡一百一十九人籍爲姦黨﹐禦書刻石﹐立於端門。又詔書頒行天下﹐立石刊刻元黨籍。」按﹕《豫章漫鈔》云「宋有兩葉夢得﹐俱號石林。吳縣石林字少蘊﹐官至宰執。貴溪石林﹐南渡朝進士﹐官至祕書丞﹐知撫州。今《性理大全》所引石林﹐葉氏﹐次西山眞氏後者﹐非少蘊也。」﹝《漫鈔》止此﹞據《宋史》少蘊本傳﹝貴溪石林﹐不見史傳﹞徽宗朝﹐自婺州教授召爲議禮武選編修官﹐用蔡京薦召對云云﹐則遺事所稱蔡氏之客﹐決爲少蘊無疑。少蘊爲有宋名臣﹐列傳文苑﹐而乃托足權門﹐抑且參預黨籍﹐名徳之累﹐孰大於斯。詎遺事近於稗官家言﹐未足盡信耶﹖然而自是宋人之筆﹐去少蘊之世﹐若此其未遠也﹐其書尢流傳有緒﹐未可以齊東之語目之也。

友人至自京師﹐持贈膠州女柯稚筠﹝劭慧﹞《楚水詞》﹐偶一幡﹫﹫《減字浣溪沙。和鳳孫二兄》﹐起調云「疊疊山如繡被堆﹐盈盈水似畫裙圍。」頗有思致。近人某詞句云「裹衾如繭學紅蠶。」意與柯詞近似。又柯詞《虞美人。過拍》云「夕陽一綫上簾衣﹐正是去年遊子憶家時。」則漸近渾成矣。

明嘉靖中﹐周公相由天文生﹐歷官欽天監監正﹐洞曉歷算占候之術﹐嘗與唐荊川先生反復辧難﹐其言曰「候占星宿﹐不但知其分野度數而已﹔星之光色﹐各各不同﹐要須隔紙窗穿隙觀之﹐一見其光﹐便知爲某星﹐百不失一﹐方可言占候耳。」﹝見明顧起元《客座贅語》﹞此論爲西國天學家所未及。

明陸粲《說聽》載大梁妓馮蝶翠騎驢事﹝見前﹞。比閱《客座贅語》引《四友齋叢說》﹕「前輩服官乘驢者﹐在正﹑嘉前﹐乃常事﹐不爲異。」又云「頃孫冢宰丕揚嘗對人言﹐其嘉靖丙辰登第日﹐與同部進士騎驢拜客﹐步行入部。」據此﹐則明之中葉﹐𨿽達官新貴﹐往往騎驢﹐何論妓女。《贅語》又云「景前溪中允爲南司業時﹐家畜一牝騾﹐每詣監輒乘之﹐旁觀者笑之﹐亦不顧。」凡此質朴之風﹐蓋至明末而已漓矣。

齊武帝時﹐有小史姓皇名太子﹐帝易名爲犬子。斯人命名絕奇。

近人來雪珊﹝鴻晉﹞《綠香館稿》有制體文一首﹐題曰《墨匣》﹐殊雋穎可誦﹐移錄如左。

「置墨以匣﹐適於用矣。夫墨有用之時﹐卽有不用之時﹐不可無以置之也。有此匣焉﹐不已適於用哉﹐且昔人有磨穿鐵硯者矣。夫墨而至磨以硯﹐且以臨時而磨墨於硯﹐蓋不勝予手之拮據焉。乃有獨運匠心﹐特設一器以預爲備﹐而爲開爲閉﹐有不必耗以鐵﹐而直須制以銅者﹐則有如墨匣﹐是謀安置之方者﹐有墨牀以爲之所。然墨牀者﹐閒寄之時﹐非應用之時也﹐苟無濃汁以待涵濡﹐臨穎不免研求之苦。具浸淫之瀋者﹐有墨池以設其旁。然墨池者﹐傾儲之用﹐非舒寫之用也。苟無善貯以資帖妥﹐揮毫誰收明試之功。必待用墨而始調治乎﹐則倚馬千言之會﹐臨書猝辦﹐或乞靈瞿鵒而太勞﹐抑或澹墨而輕揮寫乎﹐則塗鴉萬點之餘﹐著紙無光﹐縱筆走龍蛇而減色。遂乃有墨匣之制。匣所以善護藏﹐麝丸螺點之淸芬﹐其勢不容以暴露。使漫置之﹐其塵將聚而封也。墨匣則護藏有法﹐而文機勃發﹐應手而物便取攜﹔佳句推敲﹐撚髭而時堪耐久。匣之宜常宜暫者﹐覺墨花揮灑﹐起訖無斷續之痕矣。至於嚼墨一噴﹐可以橫掃千人軍者﹐尢見文人慧業也已。匣所以供多蓄﹐蘇海韓潮之抒寫﹐其汁正藉乎加增。使淺置之﹐其涸可立而待也。墨匣則多蓄能容﹐而預備不虞﹐落紙而雲煙如染﹐逢源自得﹐題箋而風月常新。匣之爲圓爲方者﹐覺墨采飛騰﹐羅列皆濃酣之气矣。至於磨墨數斗﹐羣將號爲一筆書者﹐無非才人樂事也已。且不第此也﹐凡物之以干而捨者﹐則終事易棄其餘﹐而墨匣則有蓋相連﹐旣成急就之章﹐而移時仍可開而染翰。硯匣筆牀之處﹐不啻未雨而爲之綢繆矣。濕則曬以微陽﹐定見飛花濃蘸﹔燥則滋以涓滴﹐遂令枯管春生。況冰甌雪碗之旁﹐光明拂拭﹐有藉此爲觀美之資矣﹐不且重厥位置也哉。凡物之與石相攻者﹐則毫芒易致其損﹐而墨匣則以綿最軟﹐不恃輕膠之忤﹐而濡毫較更快於臨池。筆酣墨飽之餘﹐居然垂露而彌形沆瀣矣。時而供之几案﹐不令滴水之它沾﹔時而取便舟車﹐無患傾筐而遽倒。況寸晷風檐之地﹐伸紙直書﹐且利此爲場屋之用矣﹐不尢貴於調和也哉。其在寒士生涯﹐終歲以石田爲活﹐而墨匣則價非甚貴﹐而力透紙背﹐具見大筆之淋漓。抑在豪家習气﹐大都以金玉飾觀﹐而墨匣亦綞而增華。而磨異盾頭﹐益見文房之寶貴。」

墨匣爲用如此﹐又平湖錢起隆《制藝》一卷﹐名《采芳集》﹐皆摘《四書》中艷麗字句﹐遊戲成文﹐妁之言文有云「宿癅也以爲仙姬﹐姣童也以爲驕客。在媒或以眾見共聞﹐尙存廉恥﹐而妁乃備極其形容。優隸也以爲俊秀﹐貧窶也以爲豪華。在媒早以甘言溫語﹐任意相欺﹐而妁乃更從而點綴。」又云「本以婦人輕信之耳﹐妁復鼓彼如簧﹐遂使母氏專權﹐父𨿽欲禁之而不得。本以深閨獨處之嬌﹐妁竟誘諸覿面﹐遂使髙堂未許﹐女先遙慕之而如迷。妁之巧者﹐意僅切於肥囊﹔妁之拙者﹐幻亦生於閱歷。儻以彼列諸冠蓋﹐卽是蘇張遊說之儔。妁之老者﹐口舌旣堪惑女﹔妁之少者﹐容貌並可悅男。故以彼略試逢迎﹐遂諧秦晉婚姻之好。」精警圓澈﹐亦當收入《制藝叢話》。

魁星承塵﹐分詠詩鐘。膾炙人口之聯云「曾將彩筆幹牛斗﹐不許空梁落燕泥。」又一聯云「文章自古須錢買﹝魁星右手執筆﹐左手持元寶﹞﹐臺閣而今半紙黏。」尢爲超以象外﹐得其環中。顧此聯罕聞稱述者。

乙未﹑丙申間﹐京師宣武門外繩匠胡同﹐某學士宅門署春聯云「但將酩酊酬佳節﹐孤負香衾事早朝。」歲朝後數日﹐易而去之矣。

托活絡忠敏藏唐時錠銀﹝錠字通俗爲文﹞﹐厚約今尺一寸弱﹐長五寸許﹐兩端圓闊而腰斂﹐闊處約二寸五分﹐狹處一寸七八分﹝當時未記尺寸﹐玆仿佛其大略﹐重量亦未詳也﹞﹐上有「開元八年」字。忠敏戲問余﹕「君愛此銀否﹖」余笑應曰「余是銀皆愛﹐微特愛唐朝銀﹐卽淸朝銀﹐尢愛之甚﹐恨不多得耳。」忠敏爲之聽然。當日淸談雅謔如在目前﹐詎意桑海旬遷﹐山河遽邈﹐雨窗記此﹐感愴交並矣。

大興李松石﹝汝珍﹞精研音韻之學﹐著《李氏音鑑》六卷﹐有《三十三字母行香子詞》云「春滿堯天﹐溪水淸漣。嫩紅飄﹐粉蝶驚眠。松巒空翠﹐鷗鳥盤﹐對酒陶然。便博个﹐醉中仙。」

按﹕三十三字母﹐卽本華嚴字母﹐參以時音﹐別爲考訂者。昌茫﹝陰平﹞陽﹝陰平﹞﹝梯秧切﹞羌商槍良﹝陰平﹞囊﹝陰平﹞航﹝陰平﹞﹝批秧切﹞方﹝低秧切﹞江﹝鳴秧切﹞桑郎康倉﹝安岡切﹞娘﹝陰平﹞滂﹝陰平﹞鄕當將湯瓤﹝陰平﹞﹝兵秧切﹞幫岡臧張廂。﹝三十三字﹐分八句讀。前七句﹐句四字﹐末句五字。﹞松石《行香子詞》以雙聲求之﹐與字母恰合﹐次序亦順﹐作爲字母讀﹐可也﹐詞句亦復工麗。

府君之稱﹐托始隋﹑唐碑志﹐取家人嚴君之誼﹐爲子對於父之通稱。明楊循吉《蓬軒別記》載袁某景泰中遊京師﹐爲石駙馬行降筆法﹐決某月某日復官。丰城侯李公母目盲﹐袁召天醫行治﹐輒得復明。又爲總兵石亨作遊仙夢法﹐致玉黃子王瓜。末云「三事皆予伯兄武略府君所目擊。」則兄亦稱府君矣。

《古今》注﹕「莫難珠﹐色黃﹐出東方。」蕙風曰「莫難卽木難﹐木莫一聲之轉。《南越志》﹕」木難﹐金翅鳥沫所成碧色珠也。『當作沫難﹐莫難﹑木難﹐皆同聲傳訛。「

淸朝八旗人名上不具姓﹐元人亦間有之。康裏夔夔﹝按﹕夔夔﹐夔字﹐從山﹐從夔﹐或作夔夔。《說文》﹕「夔﹐奴刀切。」與夔龍之夔不同。見《金石屑》第四冊無文宗永懷二字﹐北平翁氏跋﹕「世傳從夔作夔﹐誤」﹞﹐筆札流傳者﹐只書夔夔﹐不著康裏。明解大紳﹝縉﹞《春雨雜述》「學書法」一則云「夔子山平章每日坐衙罷﹐寫一千字才進膳。」亦如近人稱旗人﹐竟以名之上一字爲姓矣。

《古碑志》中年號﹐間有不可考者。唐大泉寺《新三門記》稱﹕「劉宋開明二年﹐邑令顏繼祖捨宅移寺。」考宋無開明之號。又宋開寶六年﹐《重書龍池石塊記》﹐首稱﹕「大漢通容元年﹐歲在甲辰﹐其年大旱。」陽湖陸氏曰「甲辰﹐後晉出帝攺元開運之歲﹐後漢髙祖以開運四年二月卽位﹐仍稱天福十二年。六月﹐攺國號曰漢。明年正月﹐攺元乾﹐終漢二世﹐無以通容紀年者。」又托活絡忠敏所藏黃丙午葬磚文曰「政通三年三月黃丙午葬。」政通年號無考﹐且有三年﹐非僭號爲日無多者比﹐殊不可解。又唐《趙夫人墓志》﹐亦忠敏藏石﹐《志》云「以元和十五年﹐少帝卽位﹐二月五日﹐攺號爲永新元年。」所謂少帝者﹐自指穆宗而言﹐但穆宗初攺永新﹐考新舊《唐書》﹐並無其事。已上各年號﹐爲向來記載所未有﹐詎皆出自杜撰耶﹖又元泰定五年﹐《贈寧海州知州王慶墓表》文云「父生於擴慶庚申﹐妣生於擴慶丙辰。」按﹕丙辰﹐慶元二年也。庚申﹐慶元六年也。古碑刻追述毫社之年多矣﹐直斥帝諱﹝擴字﹐宋寧宗諱﹞﹐而配以年號上一字﹐僅見此一碑﹐亦新奇可紀也。

近人但知老蘇稱老泉﹐而不知子瞻亦稱老泉。葉少蘊云「蘇子瞻謫黃州﹐因其所居之地﹐號東坡居士﹐又號老泉山人﹐以眉山先塋有老人泉也。子瞻嘗有『東坡居士老泉山人』八字共一印﹐見於捲冊。其所畫竹﹐或用『老泉居士』朱文印。歐陽文忠作《明允墓志》﹐但言人號老蘇﹐而不言其自號老泉。」葉﹑蘇同時﹐當不謬也﹐見《茶余客話》。﹝按﹕據此﹐則老蘇並無號老泉之說矣﹞又子瞻一字子平﹐世人亦罕知者。同時與子瞻往來詩﹐常有稱子平者。文與可《月巖齋》詩有云「子平一見初動心﹐輦致東齋自磨洗。」又云「子平謂我同所嗜﹐萬里書之特相寄。」詩題下注云「詩中子平﹐卽子瞻也。」見《黃乃餘話》。

《茶余客話》云「淸文對音七字﹐乃歌﹑麻﹑支﹑微﹑齊﹑魚﹑虞七韻之音。字頭中﹐又以阿﹑厄﹑衣﹑窩﹑烏五字喉聲爲方。凡聲皆出於喉﹐傳於鼻唇齒之間﹐而又收聲於喉。」按﹕日本字母首五字﹐﹝1234﹞工才﹝母音﹑喉音﹞﹝1234﹞讀若阿﹐﹝1234﹞瀆若衣﹐﹝1234﹞讀若烏﹐工讀若阿耶切﹝此切音之「耶」字﹐須讀若「葉」字之平聲﹐不讀若「鴉」﹞﹐音近厄。才讀若窩﹐上聲﹐與淸文字頭略同。蓋淸﹑日皆東土﹐其元音不甚相遠也。

世俗以秦﹑晉稱姻家﹐據《春秋傳》﹐秦﹑晉世爲婚姻﹐而世尋干戈﹐今人甫聯姻﹐則仇釁漸開﹐嫌隙無已﹐用秦晉之好語﹐最是的切耳﹐詎可用爲稱美之詞。亦若對於科名偃蹇者﹐不當以李方叔事爲比例也﹝說見前筆﹞。

偶閱書肆﹐有常熟瞿夢香﹝紹堅﹞《吹月塡詞館剩稿》瞿於雍﹝鏞﹞《鐵琴銅劍樓詞艸》合裝一冊。以其爲藏書家之作。亟購之。《剩稿》有詩題云﹕曹梧岡三妹蘭秀﹐字澧香﹐幼學詩於令姊墨琴夫人﹐工詞﹐並善書﹐才名藉甚。松江沈生聞而慕之﹐請鐵夫蹇修獲成﹐納素珠﹑名帖爲聘。女以玉穎十枚﹑珍書一部答焉。吳之人艷其事﹐賦詩以傳之。時戊辰歲正月下浣﹐予與艮甫有西湖之棹﹐出示新詠﹐並述此事囑和﹐口占四絕﹐卽示梧岡。詩云﹕幼婦詞稱絕妙才﹐問名親系色絲來。

牟尼百八如紅豆﹐顆顆圓勻貯鏡臺。

筆自簪花抵佩琚﹐搴帷爭說女尙書。

鴛鴦兩字郎邊去﹐寫到鷗波恐不如。

東風一綫判冰華﹐昨夜春燈燦玉葩。

倚袖漫題紅葉句﹐定情詩早賦梅花。

春帆水急待云﹐端整催妝賦錦箋。

一付吟奩蘭一朵﹐載花端合米家船。

曹艮甫﹝堅﹞著有《曇云閣詩集》﹐原作云﹕新來妝閣試羊裙﹐袒腹應知是右軍。

不獨鷗波傳墨妙﹐劉家三妹總能文。

玉管銀毫裹十枝﹐緘題珍重射屏時。

阿兄替與安排好﹐半待簪花半畫眉。

異書幾卷付新裝﹐絕勝它家百兩將。

料得金蓮花燭下﹐雙聲先擬賦催妝。

鶯簾春靜費吟哦﹐巧奪天孫鳳字梭。

點檢柳金梨雪句﹐它時畱付小紅歌。

按﹕墨琴女史﹐爲王鐵夫﹝芑孫﹞夫人﹝名貞秀﹐長洲人﹞﹐著有《寫韻軒集》﹐以書法聞於時﹐尢工小楷﹐所臨十三行石刻﹐士林推重。玆據瞿詩﹐知其妹亦工詩﹐精繪事。雙璧雙珠﹐允爲玉臺佳話。至於嘉禮互答﹐率用文房珍品﹐尢爲雅故可傳云。

英人斯賓塞爾所著《羣學肄言》﹐侯官嚴幾道﹝復﹞譯本﹐有云「摩閼伯斷碑﹐出土於亞西之大阪。﹝按﹕據此則非洲亦有大阪﹐譯音與日本地名同﹞﹐系腓尼加古文﹐語與希伯來大致相似。所紀者鄂摩黎徵服摩閼伯﹐自阿洽之死﹐及攻以色列種人﹐皆中國周初時事。今其石在法國魯維省。」按﹕吾中國石刻﹐以周宣獵碣爲最古﹐後於此斷碑﹐殆猶數百年。然埃及諸石刻﹐則尢乎邈矣。托活洛絡忠敏藏埃及碑數十石﹐多象形字﹐若禽魚亭臺云物之屬。又有古王及後像﹐王像長軀巨目隆準﹐軒昂而沈鷙﹐後亦隆準短小而權奇﹝王像髙今尺一尺二寸五分﹐後像髙八寸三分﹐皆半身像﹐陽文﹞。忠敏題云「五千年外物也。」

贛友某言「新建勒少仲方伯﹝方琦﹞未達時﹐癖阿芙蓉甚深﹐率竟日臥不起﹐於枕邊稍進飲食﹐亦不少溲﹐並不轉側﹐如是者或三五日以爲常。一日﹐有友過訪﹐值委臥三晝夜矣。呼之不起﹐彊拉之﹐直其躬﹐懷中有物墮地﹐厥聲嗤然。亟視之﹐一巨鼠驚而跳踉﹐數乳鼠蠢蠢動。蓋鼠免身於其懷﹐而彼忄昏不知也。」此事似乎言之已甚﹐而贛友則云當時固確有目擊者。其公子名深之﹐字省旃﹐亦能詩﹐蹄落無檢局。嘗客吳門﹐眷妓張少卿﹐制聯贈之云「少之時戒之在色﹐卿不死孤不得安。」可謂有是父有是子矣。

浙友某言﹐其鄕人施旭初孝廉﹝浴升﹞工制舉藝﹐淹雅可談﹐顧癖嗜阿芙蓉﹐芻狗塵事﹐不屑自潔治。曩春闈下第畱京﹐同寓會館。某日﹐施約閱市﹐歸途購爆羊肉﹐爲下酒計﹐裹以荷葉﹐索而提之﹐肉浮於葉﹐俄迸出墜於地。方相助掇拾﹐仍納葉中。施曰「勿庸。」時屆秋末﹐施已絮其袍﹐緞制也﹐且新制。則扌舉其前幅﹐若爲袱﹐左手攝衣兩角﹐右掬肉而兜之﹐夷然灑然﹐意若甚得者。旣入其室﹐則抖而委之於榻﹐狼藉而咀嚼之。且以囑客﹐客謝弗遑也。客呼館人以盤至﹐則朵頤者泰半矣。客不呼館人者﹐殆將寢其皮﹐不止食其肉矣。卽如其人﹐政復非俗﹐其﹝B243﹞苴者形骸耳﹐烏知其非有托而狂也。

明山陰張宗子﹝岱﹞《陶庵夢憶》云「吾鄕縉紳有治沅堂者﹐人不解其義﹐問之﹐笑不答。力究之﹐縉紳曰﹕」無它意﹐亦止取三臺三元之義云爾。『聞者噴飯。「蕙風避地海上﹐皆樓居﹐客歲得元版書三種﹝大徳本《爾雅》﹑天歷本《楚辭》﹑五卷本《圖繪寶鑑》﹞﹐名所寓曰三元樓。裘葛甫更﹐三元已易米﹐卽樓亦易主矣﹝易所主也﹞。

《花村談往》二卷﹐不著撰人名氏﹐有「古玩致禍」一則﹕「萬曆末年﹐婁東有一白定鑪﹐下足微損﹐鄕村老媼佛前供養。偶有覓古者一金易之﹐則爲拂拭﹐碾去損處﹐錦襲以藏﹐售雲間大收藏家顧亭林﹐得四十金。亭林又售董宗伯﹐價已翔至一百二十金。」云云。此顧亭林﹐時代在昆山先生之前。

長洲汪苕文﹝琬﹞﹐號鈍翁﹐順治乙未進士﹐官刑部郎中﹐緣事謫北城兵馬司指揮。鈍翁夷然赴官﹐不謂塵﹤穴辱﹥不屑也。吾粵﹝桂平﹞陳鹿笙方伯﹝﹞先是官浙江同知﹐受知於巡撫蔣果敏﹝益澧﹞﹐擢杭嘉湖道。未幾﹐牾果敏﹐被劾﹐降同知原官。鹿翁卽以同知需次浙垣﹐隨班聽鼓﹐絕無憤懣不平之態﹐有鈍翁之遺風焉。其後年逾古稀﹐開藩四川﹐護任總督。俄卸督篆﹐仍回藩司本任﹐遂引疾歸。論者謂才猷如鹿翁﹐設不經盤錯﹐則指晉疆圻﹐殆可與曾﹑左諸公分鑣平轡﹝鹿翁宦浙﹐丁洪楊亂事方劇﹐以防堵悉勰機宜﹐見重於蔣果敏﹞﹐卒以意气牾觸上官﹐致名位坎坷﹐卽事功亦未竟展布﹐未嘗不佩仰其節介﹐而惜其涵養稍未臻至也。又汪鈍翁小字液仙﹐程可則小字拂壯。王阮亭有詩云「佛壯談詩登祕閣﹐液仙趨府算錢刀。」﹝鈍翁先除戶部﹞一佛一仙﹐天然對偶。

梁任《述異記》云「武陵源在吳中﹐山無它木﹐盡生桃李﹐俗呼爲桃李源。源上有石洞﹐洞中有乳水。世傳秦末喪亂﹐吳中人於此避難﹐食桃李實者皆得仙。」按﹕此卽淵明所記桃花源也﹐而曰桃李源者﹐任時代﹐距淵明未遠﹐當別有所據。後人或云﹐陶此記屬寓言﹐並無所謂桃花源者。今以任記証之﹐而知其非然矣。又據陶記﹐入桃源者﹐武陵捕魚人﹐是謂源在武陵﹐而任記則云﹐源在吳中﹐第名武陵爾﹐亦與陶說異。

棗梨皆堅木也﹐世人以爲刻書所用。《述異記》云「北方有七尺之棗﹐南方有三尺之梨﹐凡人不得見﹐或見而食之﹐卽爲地仙。」此棗梨之又一故事﹐特彼言其材﹐此言其實耳。

《陶庵夢憶》云「沈梅岡先生牾相嵩﹐在獄十八年。讀書之暇﹐旁攻匠藝。嘗以粥煉土﹐凡數年﹐範爲銅鼓者二﹐聲聞里許﹐勝暹羅銅。」按﹕煉土爲銅﹐殆僅亞於點石成金一等。銅可範鼓﹐卽可鑄錢﹐此法若傳﹐則鄧氏銅山﹐不能專美於前矣。設令泰西人得之﹐不將詡爲新發明耶。

光緒乙未﹐南皮張文襄相國總督兩湖﹐值六十壽辰﹐門下士姚汝說集《漢書》句爲制錦之文﹐比事屬辭﹐如天衣無縫﹐求之向來壽言中﹐殆未必有二﹐移錄如左﹕「自古受命及中興之君﹝《恩澤侯傳》﹞﹐必有非常之人﹝《司馬相如傳》﹞﹐待以不次之位﹝《東方朔傳》﹞。所與共成天功者﹝《功臣表》﹞﹐成周郅隆﹝《司馬相如傳》﹞﹐周召是輔﹝《郎ダ傳》﹞﹐孝宣承統﹝《公孫宏傳》﹞﹐丙魏有聲﹝魏丙傳﹞。莫不賴明哲之佐﹐﹝崔傳﹞﹐爰作股肱﹝傅毅傳﹞﹐受任方面﹝《馮異傳》﹞。外攘四夷﹝《武五子傳》﹞﹐內親附百姓﹝《王陵傳》﹞。洪亮鴻業﹝《班固傳》﹞﹐國以富彊﹝《食貨志》﹞。是故四方仰望柱石之臣﹝《郎ダ傳》﹞﹐延頸跋踵﹝《揚雄傳》﹞﹐相與嗟嘆元徳﹝《班固傳》﹞﹐翼宣盛美﹝《徐稚傳》﹞﹐雍容揄揚﹝《班固傳》﹞﹐著於竹帛﹝《東方朔傳》﹞﹐所從來遠矣﹝《司馬遷傳》﹞。今皇帝仁聖﹝《王吉傳》﹞﹐卽位二十二年﹝《禮樂志》﹞﹐盛日月之光﹝《終軍傳》﹞﹐化於陶鈞之上﹝《鄒陽傳》﹞。尊養三老﹝《晁錯傳》﹞﹐表章六經﹝《武紀》﹞﹐丙申﹝《律曆志》﹞秋八月﹝《安紀》﹞三日﹝文紀﹞﹐南皮﹝《地理誌》﹞張公﹝《古今人表》﹞﹐徳爲國黃﹝《師丹傳》﹞﹐春秋六十﹝《郊祀志》﹞﹐耆老大夫縉紳先生之徒﹝《司馬相如傳》﹞﹐大眾聚會﹝《五行志》﹞﹐皆奉觴上壽﹝《司馬遷傳》﹞﹐於是綴學之士﹝《楚元王傳》﹞僉爾而進曰﹝《班固傳》﹞﹕尙書﹝《百官公卿表》﹞歷金門﹐上玉堂﹝《揚雄傳》﹞﹐職在太史﹝《律曆志》﹞﹐身爲儒宗﹝《蕭望之傳》﹞﹐甚得名譽於朝廷﹝《尹翁歸傳》﹞﹐方見柄用﹝《谷永傳》﹞。不知﹝《敍傳》﹞鄕﹝向﹞者﹝《張耳傳》﹞﹐專心墳典﹝《馬援傳》﹞﹐博貫六藝﹝《章紀》﹞﹐通古今之誼﹝《儒林傳》﹞﹐以揆當世之變﹝《劉向傳》﹞﹐努力爲諸生學問﹝《翟方進傳》﹞﹐未有髙焉者也﹝《韋賢傳》﹞。起家﹝《劉歆傳》﹞甲科﹝《匡衡傳》﹞﹐當天下多事﹝《西域傳》﹞﹐徳器自過﹝《杜周傳》﹞﹐不希旨苟合﹝《孔光傳》﹞。時有奏記﹝《朱博傳》﹞﹐手自牒書﹝《薛宣傳》﹞。居無何﹝《李廣傳》﹞﹐天子有詔﹝《匈奴傳》﹞﹐使持節﹝《荀傳》﹞東遊會稽﹐渡浙江﹝《項羽傳》﹞﹐選豪俊﹐舉孝廉﹝《武紀》﹞﹐崇化厲賢﹝《儒林傳》﹞﹐稱述品藻﹝《揚雄傳》﹞﹐彬彬多文學之士矣﹝《儒林傳》﹞。是歲﹝《溝洫志》﹞﹐乘軺傳﹝《申公傳》﹞﹐入楚﹝《項羽傳》﹞﹐察風俗﹝《魏相傳》﹞﹐修經學儒術﹝《宣紀》﹞﹐增博士弟子員﹝《儒林傳》﹞。文章爾雅﹝《儒林傳》﹞﹐角材而進﹝《賈誼傳》﹞。其有茂才異等﹝《武紀》﹞﹑卓行殊遠者﹝《霍去病傳》﹞﹐莫不拔擢﹝《揚雄傳》﹞﹐以厲其餘﹝《朱云傳》﹞。間不一歲﹝《伍被傳》﹞﹐至於蜀都﹝《司馬相如傳》﹞﹐未及下車﹐而先訪儒雅﹝《儒林傳》﹞﹐興廉舉孝﹝《武紀》﹞﹐遣詣京師﹝《成紀》﹞。又修起學官於成都市中﹝《文翁傳》﹞﹐能通一藝以上﹝《儒林傳》﹞﹐得受業如弟子﹝《儒林傳》﹞。士有被容接者﹐名爲登龍門﹝《李膺傳》﹞。於是諸儒始得修其經學﹝《儒林傳》﹞。是後﹐外事四夷﹝《食貨志》﹞﹐自惇煌至遼東﹐萬一千五百餘里﹝《趙充國傳》﹞﹐以與戎界邊﹝《匈奴傳》﹞﹐北夷頗未輯睦﹝《武紀》﹞﹐使外國者﹝《西域傳》﹞﹐頗增其約﹝《匈奴傳》﹞。公曰﹝《五行志》﹞﹕」朔方﹝《食貨志》﹞最爲彊國﹐﹝《西域傳》﹞﹐非可以仁義說也﹝《匈奴傳贊》﹞。然不可使隙﹝《匈奴傳》﹞﹐定地犬牙相入者﹝《趙佗傳》﹞﹐其勿許而辭之﹝《匈奴傳》﹞條對﹝《梅福傳》﹞。「天子遣使﹝《食貨志》﹞﹐除前事﹐復故約﹝《匈奴傳》﹞。晉陽﹝《地理誌》﹞股肱郡﹝《季布傳》﹞﹐被山帶河﹝《婁敬傳》﹞﹐據勢勝之地﹝《諸侯王表》﹞﹐歲比不登﹝《成紀》﹞﹐赤地數千里﹝《夏侯勝傳》﹞﹐元元困乏﹝《翼奉傳》﹞。公至﹝《循吏傳》﹞﹐轉旁郡錢谷以相救﹝《元紀》﹞﹐數下恩澤﹝《黃霸傳》﹞﹐蠲削煩苛﹝《王尊傳》﹞﹐舉錯曲直﹝《元紀》﹞﹐信賞必罰﹝《宣紀》﹞﹐壹切治理﹐威名流聞﹝《趙廣漢傳》﹞。當是之時﹝《徐樂傳》﹞﹐西南外夷﹝《敍傳》﹞便於用舟﹝《朱買臣傳》﹞﹐通商賈之利﹝《匈奴傳》﹞﹐船交海中﹝《郊祀志》﹞。百粵﹝《髙紀》﹞爲九州膏腴﹝《地理誌》﹞﹐處近海﹐多犀象毒冒珠璣﹝《地理誌》﹞﹐異方珍怪﹝《梁冀傳》﹞﹐四面而至﹝《西域傳》﹞﹐南海番禺﹝《地理誌》﹞﹐咸樂開市﹝《匈奴傳》﹞﹐朝議﹝《盧植傳》﹞以公可屬大事當一面﹝《張傳》﹞﹐天子詔﹝《匈奴傳》﹞浮海從東方往﹝《西南夷傳》﹞﹐宣國威澤﹝《皇甫規傳》﹞﹐問民所疾苦﹝《循吏傳》﹞﹐爲民興利﹐務在富之﹝《召信臣傳》﹞。其於技巧工匠﹝《宣紀》﹞﹐便器械﹐積機關﹝《藝文志》﹞﹐運籌算﹝《貨殖傳》﹞﹐窮智究慮﹝《藝文志》﹞﹐伐材治船﹝《嚴安傳》﹞﹐云合電發﹝《揚雄傳》﹞﹐以通﹝《溝洫志》﹞殊鄰絕黨之域﹝《揚雄傳》﹞。有越裳﹝《南蠻傳》﹞爲樓蘭所苦﹝《西域傳》﹞﹐殺屬國吏民﹝《段潁傳》﹞﹐唐突諸郡﹝《段潁傳》﹞﹐三邊震擾﹝《楊震傳》﹞﹐此誠忠臣竭思之時也﹝《朱邑傳》﹞。公運獨見之明﹝《王莽傳》﹞﹐遠撫長駕﹝《司馬相如傳》﹞﹐爲諸軍節度﹝《西羌傳》﹞﹐列選有勇略仁惠任將帥者﹝《南蠻傳》﹞﹐國士皆言願屬大樹將軍﹝《馮異傳》﹞﹐識邊事﹝《王霸傳》﹞若馮﹝《馮岑賈傳論》﹞﹐建節銜命﹝《寇恂傳》﹞﹐卽率所屬馳赴之﹝《段潁傳》﹞﹐身當矢石﹝《段潁傳》﹞﹐戰一日數十合﹝《李陵傳》﹞﹐殺傷大當﹝《霍去病傳》﹞。於是樓蘭﹝《西域傳》﹞怖駭﹐交臂受事﹝《司馬相如傳》﹞﹐卽西北遠去﹝《匈奴傳》﹞﹐厥功茂焉﹝《宣紀》﹞。粵與楚接比﹝《地理誌》﹞﹐久之﹝《龔遂傳》﹞﹐調補﹝《匡衡傳》﹞於湖﹝《郊祀志》﹞南北﹝《地理誌》﹞﹐亦善其政教﹝《衛颯傳》﹞﹐表賢顯善﹝《王尊傳》﹞﹐觀納風謠﹝《循吏傳》﹞。諸儒往歸之﹝《儒林傳》﹞﹐傳業者浸盛﹝《儒林傳》﹞。乃列修黌宇﹝《儒林傳》﹞﹐立精舍﹝《包咸傳》﹞﹐凡所造構二百四十房﹝《儒林傳》﹞﹐修道橋﹝《南蠻傳》﹞﹐受南北湖﹝《地理誌》﹞﹐水圜宮垣﹝《郊祀志》﹞﹐醴泉流其唐﹝《揚雄傳》﹞﹐臺閣周通﹝《梁冀傳》﹞﹐髙明廣大﹝《董仲舒傳》﹞﹐費以億萬計﹝《司馬相如傳》﹞。旣成﹝《京房傳》﹞﹐立五經博士﹝《儒林傳》﹞﹐選髙才生﹝《翼奉傳》﹞﹐明經飭行者﹝《文翁傳》﹞﹐褒衣博帶﹝《程不識傳》﹞﹐委蛇乎其中﹝《儒林傳》﹞。所以綱羅遺佚﹝《儒林傳》﹞﹐宣明教化﹝《黃霸傳》﹞﹐皇皇哉斯事﹝《司馬相如傳》﹞。惟念夷狄之爲患﹝《匈奴傳贊》﹞﹐通難得之貨﹝《貨殖傳》﹞﹐利於市井﹝《貨殖傳》﹞﹐泉刀布帛之屬﹝《食貨志》﹞﹐鮮能及之﹝《宣紀》﹞。浸淫日廣﹝《食貨志》﹞﹐靡敝國家﹝《嚴安傳》﹞﹐憂慮不二三歲而已﹝《趙充國傳》﹞﹐其已事可知也﹝《賈誼傳》﹞。故善爲天下者﹝《食貨志》﹞﹐備物致用﹝《貨殖傳》﹞﹐因時之宜﹝《西域傳》﹞﹐立成器以爲天下利﹝《貨殖傳》﹞﹐諸作有租及鑄﹝《食貨志》﹞﹐盡籠天下之貨﹝《食貨志》﹞﹐以追時好而取世資﹝《貨殖傳》﹞﹐而萬物不得騰躍﹝《食貨志》﹞。天子聞之﹝《李廣利傳》﹞﹐欣欣以爲然﹝《張騫傳》﹞。江南地廣﹝《地理誌》﹞﹐民殷富﹝《竇融傳》﹞﹐東濱大海﹝《東夷傳》﹞﹐南近諸越﹝《嚴安傳》﹞﹐有三江五湖之利﹝《地理誌》﹞﹐亦一都會也﹝《地理誌》﹞。先是﹝《揚雄傳》﹞﹐朝鮮民犯禁﹝《地理誌》﹞﹐東夷橫畔﹝《揚雄傳》﹞﹐有倭人﹝《地理誌》﹞習於水斗﹝《朱買臣傳》﹞﹐發兵數萬﹝《匈奴傳》﹞﹐爲寇災不止﹝《西南夷傳》﹞﹐天下騷動﹝《李廣利傳》﹞﹐朝廷憂之﹝《朱暉傳》﹞。公﹝《循吏傳》﹞督軍﹝《皇甫規傳》﹞﹐把旄杖鉞﹝《五行志》﹞﹐乘江東下﹝《班固傳》﹞﹐廣設方略﹝《皇甫規傳》﹞﹐重其購賞﹝《西南夷傳》﹞﹐激揚吏士﹝《吳漢傳》﹞﹐以羽檄徵天下兵﹝《髙紀》﹞﹐義憤甚矣﹝《逸民傳》﹞。於時言事者﹝《元紀》﹞﹐以爲海內虛耗﹝《明紀》﹞﹐而外累遠方之備﹝《嚴安傳》﹞﹐又恐他夷相因並起﹝《趙充國傳》﹞﹐非所以安邊也﹝《嚴安傳》﹞。議羈縻之﹝《匈奴傳》﹞﹐使曲在彼﹝《匈奴傳》﹞﹐豈古所謂懷遠以徳者哉﹝《西南夷傳》﹞。楚地方五千里﹐公之所居﹝《韓彭傳》﹞﹐仍歸總攬﹝《刑法傳》﹞﹐以鹽鐵緡錢之故﹝《食貨志》﹞﹐山澤之利未盡出也﹝《晁錯傳》﹞﹐乃更請郡國﹝《食貨志》﹞﹐卽鐵山鼓鑄﹝《貨殖傳》﹞﹐冶熔炊炭﹝《食貨志》﹞﹐有機有樞﹝《敍傳》﹞﹐自造白金﹝《食貨志》﹞﹐鑄錢﹝《鄧通傳》﹞。其文龍﹝《食貨志》﹞直千﹝《食貨志》﹞﹐直五百﹝《王莽傳》﹞﹐直三百﹝《食貨志》﹞﹐二百﹝《地理誌》﹞﹐直百﹝《地理誌》﹞﹐直五十﹝《王莽傳》﹞﹐是爲銀貨﹝《食貨志》﹞﹐費數十百巨萬﹝《食貨志》﹞。常以此爲國家大務﹝《揚雄傳》﹞﹐所以制四夷﹐安邊足用之本﹝《食貨志》﹞﹐朝有所聞﹐則夕行之﹝《張衡傳》﹞。習算事﹝《宣紀》﹞﹐興功利﹝《食貨志》﹞﹐月異而歲不同﹝《賈誼傳》﹞﹐運情機物﹝《張衡傳論》﹞﹐民得利益焉﹝《衛颯傳》﹞。公﹝《五行志》﹞才兼文武﹝《盧植傳》﹞﹐忠淸直亮﹝《陳蕃傳》﹞﹐國家重臣也﹝《張湯傳》﹞﹐朝廷每有四夷大議﹝《趙充國傳》﹞﹐常佐天子興利除害﹝《晁錯傳》﹞﹐宣布恩澤﹝《董卓傳》﹞﹐懷柔異類﹝《宋宏傳》﹞攺制度﹐與天下爲更始﹝《司馬相如傳》﹞﹐設誠於內而致行之﹝《董仲舒傳》﹞。然束萬節﹝《袁紹傳》﹞﹐不可幹以私﹝《尹翁歸傳》﹞﹐歲時但共紙墨﹝《後紀》﹞﹐扶微學﹝《章紀》﹞﹐延天下士﹝《儒林傳》﹞﹐能通一經者﹝《儒林傳》﹞﹐稱之皆不容口﹝《袁盎傳》﹞﹐訓辭深厚﹝《儒林傳》﹞。及揆事圖策﹝《王褒傳》﹞﹐夙夜思惟當世之務﹝《蓋寬饒傳》﹞﹐小心翼翼﹝《安紀》﹞﹐展無窮之勛﹝《敍傳》﹞﹐立功名於天下﹝《司馬遷傳》﹞﹐聲聞鄰國﹝《司馬遷傳》﹞﹐天子甚尊任之﹝《王商傳》﹞。故能惠此黎民﹝《韋賢傳》﹞﹐躋之仁壽之域﹝《王吉傳》﹞。《詩》云﹕」宜民宜人﹐受祿於天。「﹝《刑法傳》﹞《泰誓》曰﹕」立功立事﹐可以永年。「﹝《郊祀志》﹞盛矣哉﹝《蕭曹傳贊》﹞﹐慶流子孫﹝《樊酈傳贊》﹞﹐聲施後世﹝《蕭曹傳贊》﹞﹐𨿽臯夔衡旦密勿之輔﹝《班固傳》﹞﹐殆無以過也﹝《孔融傳》﹞。生等﹝《宣紀》﹞甕牖繩樞之子﹝《賈誼傳》﹞﹐不能褒揚萬分﹝《谷永傳》﹞。比年﹝《宣紀》﹞肄業管弦之間﹝《禮樂志》﹞﹐摳衣登堂﹝《王式傳》﹞﹐說師法﹝《魯丕傳》﹞﹐廣異義﹝《章紀》﹞﹐被風濡化﹝《揚雄傳》﹞﹐幸得遭遇其時﹝《王吉傳》﹞﹐誠思畢力竭情﹝《班固傳》﹞﹐以揚鴻烈而章緝熙﹝《揚雄傳》﹞。書不能文也﹝《張敞傳》﹞﹐謹就所聞見言之﹝《司馬相如傳》﹞﹐撮其旨意﹝《藝文志》﹞﹐以述《漢書》﹝《敍傳》﹞而爲之敍﹝《藝文志》﹞。

劉蔥石屬校宋本《景徳傳燈錄。睦州陳尊宿章次》﹝按﹕陳尊宿﹐唐咸通時人﹞云「師喚焦山近前來﹐又呼童子取爺來。童子取爺至﹐云﹕」未有繩墨﹐且斫粗。『師喝之﹐又喚童子云「作麼生是你斧頭。』童子遂作斫勢。師云﹕」斫你老爺頭不得。『「」老爺「之稱謂﹐自唐時已有之。

曩寓京師﹐嘗燕集宣武門外半截胡同江蘇會館﹐院落絕修廣﹐徧地纖艸如﹐名「鋪地錦」。時屆暮春﹐著花五色﹐每色又分濃淡數種﹐或一花具二色﹑三色﹐或並二色﹑三色爲一色。如茶綠﹑雪湖之類﹐殆不下數十色﹐風偃氵紋﹐蹙繡彌望﹐當時絕愛賞之。《景徳傳燈錄。涿州紙衣和尙章次》﹝按﹕和尙亦唐人﹞云「初問臨濟﹕」如何是奪人不奪境﹖『臨濟曰「春煦發生鋪地錦﹐嬰兒垂發白如絲。』」此艸絕佳﹐自唐時已有之﹐不見於題詠與記載﹐何也﹖

又《傳燈錄。壽州紹宗禪師章次》云「問﹕」如何是西來意﹖『師曰「好事不出門﹐惡事行千里。』」又「千年田﹐八百主」﹐見「靈樹如敏禪師章次」。﹝按﹕兩禪師皆唐人﹞世俗常言﹐由來舊矣。

又《傳燈錄。裴休傳心法要》云「菩薩心如虛空﹐一切俱捨。所作福徳﹐皆不貪著。然捨有三等﹕內外身心﹐一切俱捨﹐猶如虛空﹐無所取著﹐然後隨方應物﹐能所皆忘﹐是謂大捨﹔若一邊行道布徳﹐一邊旋捨﹐無希望心﹐是謂中捨﹔若廣修眾善﹐有所希望﹐聞法知空﹐遂乃不著﹐是謂小捨。」按﹕南朝陳後主時﹐有女學士袁大捨﹐取名用此義也。又毛西河姬名曼殊﹐厲太鴻姬名月上﹐亦皆用佛語。《西域記》云「曼殊室利。」唐言妙吉祥。《傳燈錄》云「舍利弗尊者﹐因入城﹐遙見月上女出城﹐舍利弗心日思維。此姊見佛﹐不知得忍不得忍否﹖」﹝按﹕元好問《臺山雜詠》﹕「對談石室維摩在﹐珍重曼殊更一來。」「曼」字作平聲讀﹞

淸朝自康熙已還﹐東三省每年奏報「並無福建人私行入境」云云﹐冬夏各一次。當時因鄭成功負固臺灣﹐設此禁例﹐防偵諜混迹也。相沿直至光緒季年﹐適張元奇巡撫吉林﹐見此奏報﹐怫然曰「我卽福建人﹐何云並無福建人人境也﹖」乃罷之。

劉晨﹑阮肇入天臺山遇仙女事﹐向來艷稱。顧天臺艷迹﹐猶不止此。鹽官談孺木﹝遷﹞《棗林雜俎》云「天臺二仙女﹐宋景中﹐�﹝原缺一字﹞明采藥﹐見金橋跨水﹐光華炫目﹐有二女戲於水上﹐殆水仙洞府也。又天臺縣桃源﹐石壑千巖﹐人煙斷絕﹐其中古桃樹﹐年深化爲精魅﹐常迷人。宋王介甫夜坐讀《易》﹐月照軒窗﹐忽有一姝容態娟麗﹐見介甫自言知《易》﹐遂相與談論畫前妙理﹐實能發人所未發﹐介甫喜甚。俄報司馬君實來訪﹐介甫出迎至軒中﹐彼姝卽隱身不見。及司馬出﹐彼姝復來﹐介甫怪而問之﹐對云﹕」妾乃此山花月之妖﹐司馬公正人﹐妾不敢相見。『介甫爽然。「

再世玉簫﹐重逢城武﹐事見《雲溪友議》﹐向來亦艷稱之。明時亦有玉簫。《棗林雜俎》云「閩人周玉簫﹐武弁方輿妾﹐輿上議撫紅夷﹐牾大帥﹐系獄七年。遣玉簫﹐玉簫誓不去。及事解詣闕﹐遇國變﹐又不得歸﹐玉簫感慕痛沒﹐有詩一百三十首行世。」此玉簫亦以情殉﹐獨惜其無隔世緣耳。

閩荔枝有名翰墨香者﹐產銅山黃氏圃中。陸丹《小知錄》云「林檎一名文林果。」可屬對。

了﹐《廣韻》﹕「都了切。」《集韻》﹕「丁了切﹐鳥懸也。」鄭樵《通誌。六書略》﹕「訓童子陰。」

蘇州江艮庭﹝聲﹞精無阝學﹐工篆籀﹐兼習越人術。每爲人治疾﹐輒以篆字書藥方﹐藥肆人以不識故﹐往往致舛誤。先生則恚甚曰「彼旣開藥肆﹐烏可不識篆隸耶﹖」其迂僻如此。又徳州田山姜﹝雯﹞癖好新奇﹐凡病﹐醫以方進﹐必書藥別名。如人參曰琥珀孫﹐黃耆曰英華庫﹐甘艸曰偸蜜珊瑚之類﹝按﹕唐進士侯寧極撰《藥譜》一卷﹐盡出新意﹐攺立別名﹐凡一百九十品。宋陶谷《淸異錄》亦有之﹐蓋移述侯譜﹞﹐書俗名者不飲也。設令艮庭先生爲山姜先生診視﹐則以篆字書藥別名﹐尢爲別開生面矣。

醫家性癖﹐猶有可記者。相傳太原傅靑主﹝山﹞善醫而不耐俗﹐病家多不能致。然素喜看花﹐置病者於有花木寺觀中﹐令善先生者誘致之。一聞病人呻吟﹐僧卽言羈旅貧人﹐無力延醫﹐先生卽爲治劑﹐無不應手而愈也。又雍﹑乾間﹐吳縣葉天士名桂﹐以醫名於時。有木瀆富家兒病痘閉﹐念非天士莫能救。然距城遠﹐恐不肯來。聞其好鬥蟋蟀﹐乃購蟋蟀十盆﹐賄天士所厚者誘以來。出見求治﹐天士初不視﹐所厚者曰「君能治兒﹐則蟋蟀皆君有也。」乃大喜﹐促具新潔大桌十餘﹐裸兒臥於上﹐以手展轉之﹐熱卽易﹐如是殆徧。至夜﹐痘怒發﹐得不死。兩名醫之軼事如此。好樂而辟﹐賢者不免﹐毋亦先玩好而後疾病矣乎﹖傅先生尢通人﹐未可僅以名醫目之。

有知府馬姓﹐知縣盧姓﹐會銜出示﹐幅小而字多﹐兩姓相並﹐府先縣後﹐距離絕近。一鄕人閱示者卒然曰「驢字何反寫也﹖」旁觀者莞爾而笑曰「它日者﹐吾邑侯不次超遷﹐官階在太守上﹐則驢字當攺正矣。」

淸制﹕各直省府州縣缺﹐槪歸酌補。某大吏桑梓情深﹐對於鄕人多所遷就﹐僚屬爲之語曰「酌則誰先﹖」曰「先酌鄕人」。

徐容者﹐山陽陳某之孌童也﹐余桃之愛甚深﹐爲之納婦。成婚未久﹐值徐婦歸寧﹐陳卽蹈隙乘間﹐往爲墜歡之拾。詎婦因忘攜奩具﹐折回﹐有所見﹐則恚憤塡膺﹐竟取廚刀自刎死。論者謂婦人因男子失身﹐而羞忿自盡﹐殆未之前聞。此婦節烈﹐可以風矣。陳﹑徐故事﹐前有迦陵﹑云郎﹝云郎徐姓﹞﹐藝林播爲美談。迦陵亦爲云郎娶婦﹐爲賦《賀新郎》詞﹐有句云「只我羅衾渾似鐵﹐擁桃笙難得紗窗亮。」當時云郎之婦﹐萬一解此﹐當復何如﹖

合羣結社之風﹐莫盛於武林﹐由來舊矣。《月令廣義》云「武林社﹐有曰錦繡社﹐花繡也﹔緋綠社﹐雜劇也﹔齊云社﹐蹴リ也﹔角抵社﹐相撲也﹔淸音社﹐音樂也﹔錦標社﹐射弩也﹔英略社﹐拳棒也﹔雄辯社﹐小說也﹔翠錦社﹐行院也。明山陰張宗子﹝岱﹞嘗結絲社﹐月必三會之。有小檄曰﹕」中郎音癖﹐淸溪弄三載乃成﹔賀令神交﹐《廣陵散》千年不絕。器繇神以合道﹐人易學而難精。幸生山水淸都﹐共志絲桐雅奏。淸泉磐石﹐援琴歌水仙之操﹐便足怡情。澗響松風﹐三者皆自然之聲。政須類聚﹐偕我同志﹐爰立琴盟。「云云。又設鬥鷄社於龍山下﹐仿王子安《鬥鷄檄》檄同社。其從父字葆生﹐善詼諧﹐在京師與漏仲容﹑沈虎臣﹑韓求仲輩結噱社﹐唼喋數言﹐必絕纓噴飯。噱亦有社﹐蓋無乎不社矣。厲樊榭詩自注云﹕」明嘉靖間﹐西湖有詩社八﹐曰紫陽社﹐曰湖心社﹐曰玉岑社﹐曰玉巖社﹐曰南屏社﹐曰紫雲社﹐曰洞霄社﹐曰飛來社﹐社友祝九山時泰﹐髙潁湖應冕﹐王十嶽寅﹐劉望湖子伯﹐方十洲九敍﹐童南衡漢臣﹐沈靑門仕分主之。「詩社固常有﹐然而同時並起﹐如斯其盛﹐殆亦僅見。

王獻之妾名桃葉﹐見《古今樂錄》。白香山妾亦名桃葉。香山詩有云「太湖石上鐫三字﹐十五年前陳結之。」結之﹐桃葉字。

王漁洋《香祖筆記》云「康熙乙丑夏﹐余遊廬山﹐宿開元寺﹐觀陽明先生《石壁天書紀功碑》末云﹕」嘉靖我邦國。『若前知世宗入繼大統者。「按﹕《碧裏雜存》載王文成習靜陽明洞﹐預知門人朱白浦﹑蔡我齋入山事。詎陽明能前知﹐故於紀功碑中﹐用」嘉靖「二字﹐爲將來之讖耶﹖吾邑陳蓮史先生﹝繼昌﹞爲嘉慶二十五年庚辰科會狀﹐其廷試策首頌揚處﹐有」道光宇宙「字。逾年爲道光元年﹐是則無心巧合﹐亦可謂幾之先見者矣。

相傳經生黷財﹐名士好色﹐爲有淸一代風气。王西莊未第時﹐嘗授讀某富家﹐每自館歸﹐必兩手作摟物狀。人問之﹐曰「欲將其財旺气摟入己懷也。」及仕宦後﹐以貪墨聞。或諷之曰「昔賢淸畏人知﹐先生不淸不畏人知﹐獨不爲名節計乎﹖」王曰「貪婪第騰謗一時﹐文章足增重千古。吾自信文名必可傳世﹐迨百年後﹐譏評久息而著作常存﹐吾之令聞廣譽固無恙也。旣取快於一時﹐仍無損於千古﹐計烏有得於此者。」梁山舟家世品學冠絕時流﹐卽書法亦並世宗仰。顧有紫標黃榜之癖﹐嘗以阿堵故﹐受生平未受之辱。先是﹐謝少宰墉﹐捐館於京師﹐諸子均在籍﹐惟第三子視含斂﹐遺資萬五千金﹐平均分授五子。均寄存山舟處﹐隨時付給﹐以其名髙望碩爲可恃也。詎後於其第四子應分之數﹐竟屢索不給﹐勢將幹沒。謝之長子恭銘﹐乃至批山舟之頰﹐登門坐索﹐詬詈萬端。當時致有「鐘王石刻中﹐多一老拳帖」之嘲﹝山舟工書﹐故云﹞。王固經生﹐梁則名士也。經生與名士﹐容亦互爲風气歟﹖今之名士﹐黷財者多﹐好色者少﹐蓋好色之風﹐亦已古矣。

仁和龔定庵﹐嘗詈其叔不通﹐父僅半通。子孝ㄆ﹐初名公襄﹐屢更名曰刷刺﹐曰橙﹐曰太息﹐曰小定﹐昌匏﹐晚號半倫﹐自言無君臣﹑父子﹑夫婦﹑昆弟﹑朋友﹐而尙愛一妾﹐故曰牛倫也。以父爲半通者﹐宜其有半倫之子矣。

古人命名猥怪可笑者﹐見於載籍﹐指不勝僂﹐略記如左。

《左傳》﹕衛有史狗﹐鄭有堵狗。《史記》﹕韓有公子蟣虱。《漢書。古今人表中》中﹐有司馬狗。﹝師古曰「衛宣公臣也﹐見魯連子」﹞又下上有榮駕鵝﹝師古曰「駕音加」﹞。又酈食其子名疥﹐梁冀子名胡狗﹐魏元叉本名夜叉﹐弟羅本名羅剎﹐北齊有顏惡頭﹐南唐有馮見鬼。《宋史》﹕劉繼元子名三豬﹐遼皇族西郡王名驢糞。《金史。海陵紀》有刑部郎中海狗﹔《宣宗紀》有李瘸驢﹐唐括狗兒﹔《哀宗紀》有完顏豬兒﹔又兀術之孫名羊蹄﹐胡沙虎之子名豬糞﹐封濮王﹔《忠義傳》有郭蝦蟆。又紇石烈豬狗﹐見《西夏傳》﹔耶律赤狗兒﹐見《盧彥倫傳》。《元史》有郭狗狗﹐石抹狗狗﹐寧豬狗。又伯答沙次子名潑皮﹐皇慶中有駙馬醜漢﹐江浙行省黑驢。

俗諺「朝朝寒食﹐夜夜元宵」﹐以爲巨室富家﹐歌舞酣嬉景象。自海氵筮鬯通﹐滬濱繁華﹐行院霧合﹐垂鞭側帽﹐揮金易而點石難。於是乎有所謂「朝朝除夕﹐夜夜元宵」者﹐謂夫豪竹哀絲﹐玉鐘彩袖﹐無夕不然。而實則債主雁行﹐債臺髙築﹐亦五日不然。只此二語﹐形容盡致。彼紈絝少年﹐流連忘返﹐悍然不顧者﹐未見其苦樂均也。

歐洲風俗與吾中國迥殊﹐婦子及歲﹐率以己意相攸﹐對於男子美髯者輒欣屬焉。吾中國古時亦有以須爲美者。《晉書。桓溫傳》﹕「眼如紫石稜﹐須作蝟毛磔﹐尙南康公主。」是尙主時已有髯也。﹝按﹕古人須不經剃﹐未弱冠卽已有須﹐金子﹐晉王彪之年二十﹐須鬢皓白﹐時人謂之王白須。《漢書。昌邑哀王傳》云「故王年二十六七﹐爲人靑黑色﹐小目﹐鼻末銳卑﹐少須眉。」蓋以少須爲病﹞宋山陰公主夜就褚淵﹐淵不敢從。公主曰「褚公須髯如戟﹐何無丈夫气。」是公主愛其有須也。唐武后時﹐朱敬則上疏曰「近聞尙食柳模﹐自言子良賓﹐潔白美須眉﹐堪充宸禦。」是須眉之好者﹐可進禦於武后也。按﹕《釋名》﹕「口上曰髭﹐髭姿也﹐爲姿容之美也。頤下曰須﹐須秀也﹐物成乃秀﹐人成而須生也。」髭須有美秀之訓﹐由來歸矣。

鑄銅像以旌功績﹐或志哀慕﹐亦歐俗也﹐吾中國古亦有之。《山堂肆考》﹕「翁仲姓阮﹐身長一丈二尺﹐秦始皇並天下﹐使翁仲將兵守臨洮﹐聲振匈奴﹐秦人以爲瑞。翁仲死﹐遂鑄銅像﹐置咸陽司馬門外。」《北史》﹕「魏崔挺除光州刺史﹐威恩並著﹐風化大行﹐後爲司馬。景明四年卒。光州故吏﹐聞挺凶問﹐莫不悲感﹐共鑄八尺銅像於城東廣固寺﹐赴八關齋追冥福。」翁像近於旌功績﹐而崔像則志哀慕也。《棗林雜俎》云「蒲州田千秋﹐好學善擊劍﹐嘗鑄銅像﹐鐫己名氏葬之。語人曰﹕」使千百年已後人得之﹐卽神仙也。『「此則自鑄己像﹐且藏之幽壤﹐非置之通衢也。

前話記婦人生須事﹐玆又得二事。趙崇絢《雞肋》﹕「唐李光弼母有須數十莖﹐長五寸許﹐封韓國太夫人。」《偃曝談余》﹕「鄭陽一婦人美色﹐生須三綹﹐約數十莖﹐長可數寸許﹐人目爲須娘」云。

前話記男子生子事﹐玆又得二事。《庚己編》曰「齊門臨殿寺﹐一僧年少美姿容﹐痛死﹐其師建齋會眾荼毗之。忽爆響腹開﹐中有一胞﹐胞內一小兒長數寸而目﹑眉﹑發俱備。」又嘉靖四年乙酉正月﹐吳縣民孔方腹痛﹐穀道出血﹐產下一胞。妻沈氏割開﹐有一男長一尺﹐發長二寸許﹐五官俱全。

相傳年大將軍﹝羹堯﹞盛時﹐威重不可一世﹐事無大小﹐令出惟行。一日大雪﹐肩輿出府﹐材官輩以手攀轅而行﹐手背雪積寸許。將軍憫焉﹐下令曰「去手。」材官誤會意旨﹐竟各引佩刀﹐自斷其腕。將軍亟訶止之﹐則已筋骨摧殘﹐雪爲之赤矣。其積威之勢﹐一至於此﹐欲不蹈震主之危得乎﹖

《棗林雜俎》云「良鄕妓冬兒善南曲﹐入外戚左都督田宏遇家。宏遇卒﹐都督劉澤淸購得之﹐以教諸少四十餘人﹐其最姝麗者登兒也。甲申﹐澤淸欲偵二王存否﹐冬兒請自往田氏探之﹐遂男飾而北。知二王已絕﹐遂南。澤淸鎭淮安﹐書佐某無罪殺之﹐收其妻。澤淸降北朝﹐攝政王贈宮女三人﹐皆嘗禦者﹐澤淸不辭而嬖之。亡何﹐內一人告變﹐攝政王錄其家﹐及所奪書佐之婦﹐澤淸供書佐有罪﹐故殺之。婦明其非罪﹐且云﹕」澤淸私居冠角巾﹐謂事若迫﹐不如反耳。『澤淸誅﹐冬兒下刑部﹐尙書湯��﹝原缺二字﹞嘗飲澤淸所﹐出侑酒﹐故識冬兒。因曰「爾非劉家人。』遂免籍﹐更嫁吳駿公﹐作《臨淮老妓行》﹕」臨淮將軍擅開府﹐不鬥身彊鬥歌舞。『「云云。按﹕詩見《吳梅村集》﹐字句與談氏所錄小異。吳翌鳳注引尢侗《宮閨小名錄》云﹕」冬兒﹐劉東平歌妓。吳梅村作《臨淮老妓行》。「又引陳維崧《婦人集》云﹕」臨淮老妓﹐某戚畹府中淨持也﹐後爲東平侯家女教師﹐其事實弗能詳也。「亦不言嫁梅村。《茶余客話》云﹕」壬癸間﹐淮妓姜楚蘭色藝傾一時。有吳生者﹐善鼓琴﹐無志仕進﹐屏棄人事﹐嗜飲酒﹐家日益困。蘭一見稱賞音﹐每至輒沽酒盡歡。金盡﹐典衣釵以繼。會劉澤淸開藩於淮﹐有以蘭名聞者﹐吳生莫知所爲。蘭曰「小別耳﹐毋恨。」遂入後堂﹐歌曲奏藝﹐擅專房之寵。劉𨿽武人﹐亦知愛文墨﹐聚書籍﹐園亭花木水石﹐窮極幽勝。而牙簽錦軸﹐插架連墻。以蘭容辭閒雅﹐有林下風﹐令典淸祕之藏。吳生待之﹐杳無消息﹐侯門深海﹐自分蕭郎。一日﹐澤淸率師渡河﹐幕府空虛﹐蘭捲席珠玉玩好及奇書名畫﹐挾數婢妾泛舟射陽﹐以簡密招吳生﹐往還海曲﹐遊寓浙西數年。事定返淮﹐伉儷終身﹐家以素封。

冬兒﹑楚蘭皆東平故姬﹐皆得事雅流﹐幸矣。所事皆吳姓﹐亦奇。楚蘭濡潤於東平﹐何其甚似近日名妓之所爲也。而能預知東平必敗﹐其識鑑非錄錄者比矣。

漢毛亨作《詩訓詁》﹐以授毛萇﹐作《小序》﹐故曰《毛詩》。世稱亨爲大毛公﹐萇爲小毛公。淸時亦有二毛﹐蕭山毛大可﹝奇齡﹞與兄萬並知名﹐人呼萬爲大毛子﹐大可爲小毛子。《施愚山集》有《毛子傳》。

中國人愛花﹐泰西人愛葉﹐往往層樓傑閣﹐萬綠環之﹐謂綠色於目爲宜﹐資裨益也。近人某說部云「錢塘蔡木布衣﹐居於武林門內之斜橋﹐性愛艸﹐沿墻上階﹐一碧無隙﹔湘簾幾間﹐盆盎羅列﹐皆艸也。凡艸經其栽植灌漑﹐輒芊綿娟﹐迥殊凡品。有翠云艸﹐尢所珍惜。」亦嗜好之特別者。朱柏廬《四時讀書樂》句云「綠滿窗前艸不除。」第不除云爾﹐非所好在是也。

康熙間﹐山西布政使王顯祚﹐風雅好客﹐尢愛重朱竹。一日宴竹﹐出玉碗爲飲器。蓋曾藏晉恭王邸者。碗髙五寸﹐深四寸七分﹐徑七寸許﹐瑩潔逾羊脂﹐昔人所稱一捧雪﹐弗逮也。綴黃點數十如金粟﹐相映益璀璨。竹沾醉﹐持碗幾墜地﹐每缶一﹐碗輒觸案有聲。它座客相顧色動﹐或移置王前。王笑曰「何見之小也﹖碗信珍祕﹐與其完於它人手﹐何如碎於竹乎﹖」先是﹐某巨公願以千金易之﹐王弗許。至是﹐遂以贈竹﹐並諭庖丁﹐月致佳釀二甕焉。此事若在竹未試鴻博已前﹐則尢可傳﹐弗可考。

明鎭國中尉朱睦挈﹐字灌甫﹐鎭平王諸孫﹝隆﹑萬間人﹞﹐世稱西亭先生﹐有《萬卷堂書目》﹝見貝簡香《千墨庵精鈔七家書目》﹞﹐搜羅閎富。按﹕《明外史。諸王傳》﹕「睦挈家故饒﹐逐十一利﹐資益大起﹐因訪購圖籍。當時藏書之富﹐推江都葛氏﹑章丘李氏﹑睦挈不惜髙訾致之。」據此﹐則萬卷堂博極羣書﹐得力於貨殖者深矣。

藏書家族姓﹐多有敗徳亻危行﹐不卹摧殘雅道者。錢遵王﹝曾﹞﹐牧齋從孫之子也。編《也是園述古堂書目》﹐多藏宋元版書﹐鑑別不在牧翁下。牧翁逝世﹐族中亡賴﹐烏合百人﹐托言牧翁舊有所負﹐喧哄於堂。迫柳夫人畢命﹐遵王實爲之魁率。《荊駝逸史》載此事綦詳。葉林宗﹝奕﹞﹐石君﹝樹廉﹞從兄也。愛《日精廬藏書志》﹐孫覿大全集﹐葉石君跋。此書爲從兄林宗借去﹐幾十年矣。乙巳之春﹐林宗卒﹐爲之整書﹐始得檢歸。《﹤百百﹥宋樓藏書志》﹐沈下賢集﹐葉石君跋。崇禎戊寅﹐得《沈亞之集》﹐爲林宗幹沒。近來林宗物故﹐書籍星散﹐宋﹑元刻本﹐盡廢於狂童敗婦之手。予生平不欺其心﹐自信書籍必不若林宗死後之慘「云云。張子謙﹝承渙﹞﹐月霄﹝金吾﹞之從子也。月霄《言舊錄》﹕」道光六年七月二十九日﹐從子承渙取《愛日精廬藏書》十萬四千卷去﹐償債也。憶渙爲予作《詒經堂銘》曰「達士曠懷﹐豈計長久﹐空諸一切﹐詒於何有。『不竟成此舉之讖耶。」先是﹐承渙屢以資假月霄﹐蓋預爲要挾奪攘計。至是遂罄其所藏﹐捆載以去﹐月霄浩嘆而已。之三人者﹐何嘗不好古操雅﹐顧其所爲﹐詎士君子所忍出耶。《汲古閣刻板存亡考》﹕「相傳毛子晉有一孫﹐性嗜茗飲﹐購得洞庭山碧蘿春茶﹐虞山玉蟹泉水﹐患無美薪﹐因顧《四唐人集》板而嘆曰﹕」以此作薪﹐其味當倍佳也。』遂按日劈燒之。「此舉誠奇特﹐然而視彼三人爲猶愈矣。鄞縣範氏天一閣藏書﹐自明迄今﹐垂三百年﹐未經散佚。今春被人盜出數千本﹐售於滬上坊肆六藝書局﹑來靑閣兩家﹐價僅數百金耳。其中宋﹑元本無多﹝余僅得見宋小字本《歐陽文忠集》﹑元本《朱淑眞詩集》﹞﹐明初精抄﹐居十之八九﹐如明太祖﹑成祖《實錄》之類﹐皆有關系不經見之書。頃之﹐爲舶販金頌淸者一人所得﹐價則騰至舒鳧萬翼﹐以不分售故﹐乃至一鱗片甲﹐靡有孑遺。俄範氏後裔某﹐來滬訴訟。簽符甫下﹐雷厲風行。未幾﹐不知若何媾解﹐其事遽寢﹐書則穩度重瀛﹐永無歸國之期矣。惜哉﹗

康熙間﹐太倉吳元朗﹝景﹐梅村子﹐有《西齋集》﹞﹐海寧查聲山﹝升﹐有《澹遠堂集》﹞﹐仁和湯西崖﹝右曾﹐有《懷淸堂集》﹞﹐爲戊辰進士同年﹐並負詩名﹐同官京師﹐恆唱酬竟日夕。某夕﹐社集聲山寓齋。時值初春﹐天寒雪甚﹐因下榻焉。漏已三商﹐聲山﹑西崖同榻先寢﹐元朗推敲未已﹐聲山戲於枕上屬對云「孤吟午夜﹐文章有性命之憂。」元朗應聲云「雙宿春宵﹐朋友得夫妻之樂。」聲山聞之﹐戲拍西崖肩云「湯婆子﹐吾儕速睡休﹐勿令若人攪淸夢也。」三人皆爲之軒渠。

東南爲鶯花藪澤﹐於明淸之間﹐復社之流風未沫﹐士夫知重气節﹐卽行院亦畱意風雅。其出類拔萃者﹐恆欲附托名流以自增重。以視今之名妓﹐所爲容悅﹐不出薰香傅粉輕身便體之浮薄少年﹐乃至辱身非類﹐而亦悍然勿卹。其智識相遠﹐奚翅萬萬。柳如是嘗之松江﹐以刺投陳臥子。陳性嚴厲﹐且視其名帖自稱女弟子﹐意滋不悅﹐遂不之答。柳恚甚﹐洎遇錢牧翁﹐乃昌言曰「天下惟虞山學士始可言才﹐我非才如學士者不嫁。」牧翁聞之大喜曰「天下有憐才如此女子者乎﹖我亦非如柳姬者不娶。」又夏麗貞﹐珠湖伎﹐有殊色﹐工翰札﹐與諸貴人唱酬﹐意無所屬。崇禎癸酉﹐閻古古相遇於水閣﹐拈花分韻﹐遂定盟焉。別旣久﹐夏以手書及詩寄古古促其來。時以身世飄零﹐中原多故﹐答書中止﹐麗貞怨不自勝。夫陳﹑閻當日﹐必非慘綠翩翩矣。卽錢亦發如柳之膚﹐膚如柳之發。柳﹑夏皆明慧﹐萬不至誤用其情﹐其微尙所寄﹐詎尋常兒女子可與知耶。若夫李香君之委身侯公子﹐董小宛之傾心冒辟疆﹐則迥乎非其它少年之比矣。

托活絡忠敏生平不蓄姬侍。督兩江日﹐夫人至自京師﹐攜垂髫婢二﹐聞將出京時﹐物色得之者﹐意在屬之抱衾之列﹐忠敏略不措意。未幾﹐其一以贈觀察任某﹐其一贈某京卿﹐辭焉﹐則以儷某材官。蓋忠敏於金石書畫而外﹐絕無它嗜好也。惟觀察者殊龍鐘﹐尢非能惜玉憐香者﹝按﹕錢牧翁有「惜玉憐香」小印﹐爲河東君作﹞。小紅之贈﹐未經侔色揣稱﹐讀玉茗堂「奼紫嫣紅」一曲﹐不能無感。

宛平查蓮坡﹝爲仁﹞夫人金氏﹐名至元﹐字載振﹐一字含英﹐山陰人﹐有《蕓書閣剩稿》﹝附《蔗塘外集》後﹐鍥板絕精﹞﹐太半閨房唱酬之作。趙秋谷爲之序﹐稱其淸麗孤秀﹐無綠窗綺靡之習。當其結縭伊始﹐蓮坡賦《催妝詩》云﹕十年香靄攪情塵﹐畱得霜華百煉身。

此夕星光盈錦幄﹐向來春色阻花晨。

誰言蔗境甘無比﹐久識蓮心苦有因。

差喜髙堂稱具慶﹐鹿門偕隱莫辭貧。

紅燭雙行照玳筵﹐鳳簫吹徹下瑤天。

璧存敢詡連城貴﹐珠在還欣合浦圓。

賦就桃夭期覺後﹐迎來鵲駕路爭先。

夢中欲乞生花筆﹐待寫春山滿鏡妍。

夫人和原韻云﹕句好如仙絕點塵﹐靑蓮原是謫來身。

詩傳采筆歌偕老﹐籍記丹臺署侍晨﹝《松陵集》﹕「執蓋侍晨﹐仙官貴侶」﹞。

四照花開融瑞色﹐九微燈締良因。

牽蘿補屋休嫌陋﹐得貯珠璣敢道貧。

百和香濃結綺筵﹐云敖如奏大羅天。

龍泉那肯丰城掩﹐冰彩依然桂殿圓。

此日授綏休論晚﹐它的委畚計當先。

試看歐碧呈紅種﹐畱取春光分外妍。

錦字聯吟﹐功力悉敵﹐誠玉臺佳話也。

《棗林雜俎》云「山陰朱燮元總督云﹐貴﹐川﹑廣﹐石主宣撫司女土官秦良玉﹐雅度侃議﹐亻兼從俱美少年﹐朱公子壽宜訪之﹐酒間微諷。良玉笑引南宋山陰公主『陛下後宮百數﹐妾惟駙馬一人』云云以答。」蕙風按﹕此說誣也。竹《詩話野紀》亦謂良玉有男妾數十人﹐夔州李長祥力辯其誣﹐謂川撫嘗遣陸錦州遜之﹐按行諸營﹐良玉冠帶飾佩刀出見﹐設禮﹐酒數行﹐論兵事﹐遜之誤曳其袖﹐良玉引佩刀亟斷之﹐其嚴肅若是。程烏董祝有《詠良玉》詩曰「追奔一點繡紅旗﹐夜響刀環匹馬馳。制得鐃歌新樂府﹐姓中肯入玉臺詩。」良玉手握兵符﹐儼然專閫﹐誠如《雜俎》《野紀》所云﹐則令不肅而气且靡﹐何能捍賊立功乎﹗無論尊俎宴談之間﹐對於向少晉接之人﹐而爲猥褻不經之語﹐良玉亦奇女子﹐斷乎不至如是。矧遐方閨秀﹐𨿽有出類拔萃之才﹐亦決不能諳悉史事﹐至於倉卒之間﹐輒能舉似山陰公主之言也。竹時代﹐距良玉已遠﹐《野紀》云云﹐殆沿明人記載之訛耳。

相傳康熙時一老侍衛﹐直乾淸門三十年﹐俄外簡荊州將軍﹐舉室慶忭。某獨愀然﹐繼之以泣。或怪而問之﹐則曰「荊州形勝之地﹐爲敵國所必爭﹐智勇如關瑪法﹝按﹕瑪法者﹐淸語貴神之稱﹞尙不能守﹐我何人斯﹐而得免於東吳之手乎﹖」親友爲之解釋勸慰﹐某固執成見﹐弗之悟也。榦隆末﹐福文襄徵廓爾喀時﹐有刑部滿郎中某﹐以阿文成薦擢召見。上問福康安﹑海蘭察二人外間聲名如何。某應聲曰「外間咸服二人將略﹐以比羅成﹑尉遲恭也。」上笑遣之出。文成悔之﹐告於人曰「老夫以某相貌丰偉﹐故登薦牘﹐孰意爲熟諳小說人也。」人傳爲笑柄云。此二事絕相類。咸豐季年﹐石達開竄四川﹐滿禦史某上言「川南瀘州一帶﹐必須嚴重設防﹐恐賊眾渡瀘﹐勾結諸蠻洞﹐聯絡一气﹐稱兵內向﹐則爲患不堪設想。今日安得七擒七縱之才如諸葛亮者﹐而徵服之。」云云。此奏亦流傳爲笑柄。曩閱某說部云「滿人初入關﹐得《三國誌演義》﹐奉爲韜鈐祕笈﹐故有滿漢合璧絕精刻本﹐當時凡識字之滿人﹐殆無不熟讀是書﹐乃至錮蔽如某侍衛﹐猶無足異。」不圖二百數十年後﹐聲明文物﹐同化已久﹐猶有中《演義》之毒如某禦史其人者﹐則誠匪夷所思矣﹑咸豐已未朝考論題「二子之心﹐非夫子孰能知之」。見《論語》「不念舊惡章」程子注。當時以不知題解﹐失翰林者夥矣。有淸二百數十年﹐士子以《四書》藝進身﹐然不讀朱注者有之﹐讀外注者﹐百無一二焉。卽如「二國之俗﹐惟夫子爲能變之」﹐見《論語》「齊一變章」程子注﹐倘以命題﹐大約知者亦廑。𨿽句中有「變」字﹐較易觸悟﹐而殿廷考試﹐決無攜帶《四書》者。卽亦何從翻閱﹐而證其必是耶。它如「天下無不是底父母」﹐見《孟子》「天下大悅章」李氏注。「膝下」﹐見「小弁章」趙氏注。「膠柱調瑟」﹐見「任人章」外注﹝按﹕膠柱調瑟常語「調」作「鼓」﹐亦猶《莊子》注﹐對牛鼓簧﹐常語「鼓簧」作「彈琴」。語之有本而小變者也﹞。「不相干」﹐見《論語》「如有博施於民章」程子注。皆習見常語﹐倘問出處安在﹐亦未必能舉注以對也。

《孟子》「仁也者人也章」外注﹕「或曰﹐外國本『人也﹐之下﹐有』義也者宜也﹐禮也者履也﹐智也者知也﹐信也者實也『﹐凡二十字。」按﹕所云外國﹐疑卽日本。日本自唐時通中國﹐繼此賫書之使﹐絡繹於道途。彼國經籍刊本﹐容亦有流傳中士者。而其初祖﹐或屬秦燔已前古本﹐亦未可知﹐而宋人遂據以入注耳。它日當訪求和文《孟子》印証之。

婦人生須﹐前筆兩見﹐玆又得三事﹕宏治六年某月﹐應山人張本華婦崔氏﹐生須長三寸許﹝見《明孝宗實錄》﹞。又嘉靖癸丑﹐靑浦﹤鬼重﹥﹤鬼因﹥ㄠ鎭﹝按﹕﹤鬼重﹥﹤鬼因﹥二字﹐各字書所無﹐不可識﹐此鎭名絕奇。編者按﹕﹤鬼重﹥﹐的別名。《本艸綱目。禽部。》﹕「時珍曰﹕﹤鬼重﹥﹐字韻書無考﹐當作匈擁切。﹤鬼重﹥魂﹐流離﹐言其不詳也。」﹤鬼因﹥音未詳﹞﹐有婦人忽生髭須﹐時縣差以事攝其夫﹐從壁間窺之﹐以爲男也。夫亦無獲﹐攜婦以歸﹐邑市聚觀甚眾﹐明年遂有倭變﹝見《靑浦縣誌》﹞。又萬曆二十一年﹐嘉興包彥平館華亭佘塘宋氏﹐其鄰有婦人﹐須長五六寸﹐二十餘莖﹐時年六十﹐自三十三歲始生須﹐拔去仍出﹐至五十歲而止﹝見《包彥平集》﹞。

七律限溪﹑西﹑雞﹑齊﹑啼五韻﹐中嵌一﹑二﹑三﹑四﹑五﹑六﹑七﹑八﹑九﹑十﹑百﹐千﹑萬﹑丈﹑尺諸字﹐《眉廬叢話》所載夥矣。惜諸作或未盡妥帖穩成﹐玆又得一首﹐爲春明詩社冠軍之作﹐題爲《閨怨》。詩云﹕六曲圍屏九曲溪﹐尺書五夜寄遼西。

銀河七夕秋塡鵲﹐玉枕三更冷聽雞。

道路十千腸欲斷﹐年華二八發初齊。

情波萬丈心如一﹐四月山深百舌啼。

淸詞麗句﹐妙造自然﹐允推合作。

近人某氏筆記有云「阮文達撰《金石索》﹐囑汪容甫輩助之搜羅。一日﹐汪以片石進﹐古色斑連﹐隱約似有款識﹐篆勢奇古。文達問所自來﹐汪曰﹕」是卽公所訪求之某石器也。吾竭數月之力﹐僅乃得此﹐𨿽殘破﹐價兼金矣。『文達審諦久之﹐曰「良是。』竟償容甫巨貲﹐而據以入《金石索》。它日﹐容甫又問﹕」曩爲公訪獲之某石器佳否﹖『文達曰「良佳。』容甫曰﹕」公曷更往求之﹖『因相約同詣濱河某茶肆﹐指臨流亂石問文達﹕「視曩石器奚若﹖』文達注視有頃﹐愕然曰﹕」柰何戲我﹖『容甫笑曰「庸何傷﹐畱爲金石一噱耳。』文達諭其旨﹐復厚饋容甫﹐囑祕勿宣焉。」蕙風按﹕今通行之《金石索》﹐南通州馮云鵬撰。阮文達亦有《金石索》﹐未之前聞﹐某筆記云云﹐殆未必可信耶。容甫本寒素﹝《廣陵詩事》﹕「江都汪明經中﹐幼年孤貧﹐家無書籍﹐於書肆中借閱﹐過目能記。旣而販賣書籍﹐且販且誦﹐遂博覽古今文史」﹞﹐父舸﹐字可舟﹐亦工詩﹐生平坎坷特甚﹝《廣陵詩事》﹕「可舟性不諧物﹐偃蹇貧病﹐杭堇浦與沈沃田書﹐盛稱其《和丁隱君貝葉經歌》《長春觀老子像絕句》﹐有《歷居山人集》八卷」﹞。容甫中年已還﹐處境頗丰﹐力能收藏金石﹐羅致賓客。馬氏小玲瓏山館或曰後歸汪雪礓本﹐或曰歸容甫﹐且增飾崇麗焉。漢射陽畫像石刻﹐亦以資致之。蓋遭遇承平﹐風雅未墜﹐寒士謀生﹐未若今日之困難﹐而其接物涉世﹐殆亦圓通於名父多矣。

《板橋雜記》﹕「顧喜﹐一名小喜﹐性情豪爽﹐體態丰華﹐趺不纖妍﹐人稱爲顧大腳﹐又謂之肉屏風。然其邁往不屑之韻﹑淩霄拔俗之姿﹐則非籬壁間物也。漢武帝《悼李夫人賦》有云﹕」佳俠含光。『余題四字顏其室。「云云。當時纖足之風盛行﹐不圖枇杷門巷﹐猶有參玉版禪者﹐則亦不纏足之雅故矣。

托活絡忠敏《齋藏石記》中﹐有非石刻二種﹕一北齊髙僑爲妻王江妃造木版﹐墨迹﹐字猶朗晰﹐惟背面稍模黏。一唐麗山府果毅都尉梁君妻李氏墓志磚﹐朱漆書﹐未經鐫刻﹐凡五百九十七字﹐模黏才僅九字。木版於髙僑妻歿﹐乃曰「爲戒師等所使﹐與佛取花。」蓋佞佛已甚者。下云「書者觀世音﹐讀者維摩大士。」語尢荒誕不經﹐殆其它石刻所未有。

《楚辭》﹕「夕餐秋菊之落英。」後人或駁其非誼﹐謂菊花𨿽殘不落。宋羅大經《鶴林玉露》云「落﹐始也。」﹝按﹕《爾雅。釋詁》﹕「ㄈ落權輿﹐始也。」﹞如《詩。訪落》之落﹐謂始英也。據此﹐則屈自不誤。後人誤會爲墜落之落耳。又芙蓉𨿽落不散漫﹐蓋秋花稟貞肅之气﹐非春花可同日語矣﹝按﹕宋閨秀朱淑眞《菊花詩》﹕「寧可抱香枝上死﹐不隨黃葉舞秋風。」亦謂其𨿽殘不落﹞。又宋姚寬《西溪叢語》引《宋書。符瑞志》云「英﹐葉也。《離騷》『餐落英』﹐言其食秋菊之葉也。」按﹕《神農本艸》﹕「菊三月上寅采葉﹐名曰玉英。」是英亦謂葉也。《唐韻》﹕「葉亦謂之英﹐於良切﹐讀若央。」《毛詩本音》﹕「舜英﹑重英﹐俱葉央。」《離騷》「夕餐」句下云「苟餘情其信誇以練要兮﹐長﹤咸頁﹥頷以何傷。」政與央葉﹝按﹕《九歌。雲中君》﹕「浴蘭湯兮沐芳華﹐采衣兮若英﹐靈連蜷兮旣畱﹐爛昭昭兮未央。」華﹐花也﹔英﹐葉也。下與央葉﹐是亦一證。﹞《符瑞志》云云似較羅說爲優。總而言之﹐必非花之墜落者。今人以麥屑裹菊嫩葉﹐和以鹽菽﹐入沸油煎極脆而食之。每年重陽前後﹐宴席間多具此品。

《史記。趙世家》﹕「武靈王十六年﹐王遊大陵。它日﹐王夢見處女﹐鼓琴而歌詩曰﹕」美人熒熒兮﹐顏若苕之榮。命乎命乎﹐曾無我嬴。『異日﹐王飲酒樂﹐數言所夢。「想見其狀﹐與楚襄王遊雲夢之浦﹐夢與神女遇﹐以白宋玉事絕類。

《太平廣記》﹕「隋未有督君謨者﹐善閉目而射﹐志其目則中目﹐志其口則中口。有王靈智者﹐學射於謨﹐以爲曲盡其妙﹐欲射殺謨﹐獨擅其美。謨執一短刀﹐箭來輒截之﹐惟最後一矢﹐謨張口承之﹐遂嚙其鏑﹐笑謂王曰﹕」汝學射三年﹐吾未教汝嚙鏃之法。『「此事與逢蒙殺羿絕類。

盼盼有二。《詞苑叢談》﹕「山谷過瀘﹐帥有官妓盼盼﹐帥嘗寵之﹐山谷戲以﹝浣溪沙﹞贈之云﹕」腳上鞋兒四寸羅﹐唇邊朱麝一櫻多。見人無語但回波。

料得有心憐宋玉﹐低徊無柰楚襄何。今生有分向伊麼。『「此燕子樓外﹐別一盼盼。鶯鶯有三。《隨隱漫錄》﹕」錢唐範十二郎有二女﹐爲富室陸氏侍姬﹐長曰鶯鶯﹐次曰燕燕。「此雙文外別一鶯鶯。羅虯比《紅兒》詩﹕」何似前時李丞相﹐枉拋才力爲鶯鶯。「此又一鶯鶯也。

唐歙州李廷﹐父超﹐子承浩﹐以制墨世其家。見晁氏《墨經》。又李義山子﹐亦名廷﹐進士及第﹐以司勛員外郎知制誥﹐遷中書舍人﹐累遷尙書左丞。朱全忠兼四鎭﹐廷以官誥使汴﹐客將先見﹐諷其拜﹐廷佯不曉﹐曰「吾何徳﹐敢受令公拜。」及見﹐竟不肯加禮。見《懷慶府誌》。

顧亭林有二﹐見前筆。按﹕《居易錄》云「顧野王讀書處﹐名顧亭林﹐在華亭﹐由來邈矣。康熙己未﹐薦舉博學鴻詞﹐亭林不肯赴試。常熟吳龍錫詩云﹕」到底不曾書鶴板﹐江南惟有顧圭年。『「亭林原名絳﹐見《明詩綜。詩話》。漁洋《感舊集》小傳﹐其一字圭年﹐則未見著錄﹐近人罕有知者。

曩撰《蕙風﹛移﹜隨筆》有云「《列子。湯問篇》﹕」韓娥鬻歌雍門﹐旣去而餘音繞梁麗﹐三日不絕﹐「﹝麗﹐或作麗。《莊子》﹕」粱麗可以衝城。「殷敬順曰﹕」阜粱也「﹞今人但云」餘音繞梁「﹐不知下有」麗「字。某說部引之﹐謂繞梁爲樂器之名﹐尢誤。今按《文選》張景陽《七命》﹕」音朗號鐘﹐韻淸繞梁。「李善注引《尸子》曰﹕」繞梁之鳴﹐許史鼓之﹐非不樂也。「則但云繞梁﹐亦自有本﹐前筆未審﹐應訂正之﹝按﹕許﹑史二氏﹐皆漢貴戚﹐此許史﹐則善鼓琴者﹐猶秦之蕭史﹞。

余本﹝《玉篇》﹕「古文本字」﹞字生生﹝號鈍庵﹐四川靑神人﹐有《增益軒艸》﹞﹐閻爾梅號古古﹝字調鼎﹐江南沛縣人﹐有《白耷山人》《艸堂》等集﹞﹐以疊字爲字號﹐此外殆不多見。

常熟孫扶桑﹝曙﹞爲諸生時﹐好仿駢儷爲制藝﹐所選丁亥房書名曰「了閒」﹐大率妃黃麗白﹑薰香掬艷之作﹐家弦戶誦﹐風气爲之一變。會滿大臣某彈駁文體﹐乃與進士胥廷淸等同被逮﹐扶桑緣是褫衿﹐後更名承恩。順冶戊戌﹐以第一人及第。《了閒》首篇﹐《學而寸習之全章》題文﹐𨿽署名它氏﹐實扶桑自作﹐講首云「且自蕓吹擷古之香﹐杜隕求聲之艸﹐桂殘招隱之花。」以此三句﹐括全題三節﹝見《柳南隨筆》﹞。惜其全篇﹐不可得見矣。曩讀王農山﹝廣心﹞《莫春者至詠而歸》題文「鄭人芍藥﹐樂此姬姜。豳女柔桑﹐言思公子」等句﹐藻ゼ華﹐其「了閒」之皇引歟。

《常昭合志槁。物產志》﹕「虫豸之屬曰ア。」注云「大而具五色者﹐俗呼梁山伯。曰蜻蜓﹐」注云「黑而小者﹐俗名爲祝英臺﹐卽北方之黑琉璃。」按﹕《山堂肆考》﹕「俗傳大蝶必成雙﹐乃梁山伯﹑祝英臺之魂﹐又曰韓憑夫婦之魂。」《四明誌》﹕「吳中有蝴蝶﹐橘蠹所化也。婦孺以梁山伯﹑祝英臺呼之。」今土人呼黑而有糸集彩者曰梁山伯﹐純黃色者曰祝英臺。是謂梁﹐祝皆化ア也。《常昭志》以蝶與蜻蜓分隸梁﹑祝﹐與舊說異﹐不知所本。

又《祥異志》引《虞山雜記》云「順治三年正月﹐吳中有人面鳥﹐鳴如鼓鐘﹐或如牛聲﹐在蘆葦中﹐各縣皆然。」注云「按﹕光緒壬辰﹐都城亦有此異﹐故記之。天津人呼爲土牯牛。」蕙風按﹕都門南下窪﹐煙水空闊﹐蘆葦彌望﹐壬辰春夏間﹐有異聲略如牛鳴﹐每江亭宴集﹐輒聞之﹝陶然亭﹐一名江亭﹞。人皆雲在水中﹐或欲竭澤窮迹之﹐不云在蘆葦中。亦無知人面鳥﹑土牯牛之名者﹝市井人妄繪其形﹐名之曰大老妖﹞。

北京午門﹐門洞凡五﹐外向者中三門正開﹐兩邊兩門側開。內向者五門皆正北開﹐其內向東第二門口石階上﹐有舊刻仿祕戲圖﹐大徑二寸彊﹐著筆不多﹐殊栩栩饒畫意。此必守門將士粗諳繪事者﹐以錐刀劃成。往來蹴蹋﹐漸就夷漫﹐當是明季人所爲﹐亦三百年外陳迹矣。

宋人《貴耳錄》載孝宗朝有川知州某﹐當陛辭﹐預結宦者求爲地。宦者密奏﹕「明日有川知州上殿﹐官家莫要笑。」上問何故﹐曰「其人素被口號﹐有『裹上襆頭西字臉』之稱﹐蓋面方橫闊故也﹕」明日上殿﹐方陳奏間﹐上便大笑不已。其人退謂人﹕「天顏今日大悅﹐深自慶幸。」宦者遂因以爲功。雍正寸﹐有江位初者﹐面長方而黧黑﹐稜層板折﹐人呼爲「舊」字面孔。凡識江面者﹐每開卷遇「舊」字﹐無不失笑。此皆以字形容人之面貌也。又有以字形肖人全體者﹐淸制﹕大挑舉人﹐相傳以同﹑田﹑貫﹑日﹑身﹐甲﹑气﹑由八字爲衡﹐「同」方長﹐「田」方短﹐「貫」頭大身直長﹐「日」肥瘦長短適中而端直﹐皆中選。「身」體斜不正﹐「甲」頭大身小﹐「气」單肩髙聳﹐「由」頭小身大﹐皆不中選﹝按﹕每屆大挑﹐欽派王大臣在內閣舉行﹐每二十人爲一班。旣序立﹐先唱三人名﹐蓋用知縣者﹐三人者出。繼唱八人名﹐乃不用者。俗謂之八仙﹐亦皆出。其餘九人不唱名﹐皆以教職用﹐自出﹐更一班進﹞。

康熙辛未﹐奉旨開局專修《尙書》。華亭王司空頊齡爲總裁﹐纂協修皆特簡﹑一時薈萃名流﹐支給官物﹐按捲進呈。夏秋則封達熱河行在﹐東華珥筆﹐中禁蜚聲﹐稽古之榮﹐不可一世。惟《尙書》卷帙無多﹐竣事易而撤局速。又司空頗蓄姬侍﹐皆有所出﹐平日堅持雅操﹐𨿽﹫﹫躋淸要﹐而宦橐顧不甚丰。其長君圖炳﹐官春坊庶子﹐恆以分產不給爲憂。或戲爲撰聯云「尙書只恨《尙書》少﹐庶子惟嫌庶子多。」巧對天然﹐事實吻合。

康﹑雍間﹐蘇州有張氏者﹐其先富甲一郡﹐繼而子孫多占仕籍﹐其富遂衰。一人獨矜有祕術﹐富轉增益﹐舉族求其術不已﹐則大言曰「若曹宴九賓﹐陳百劇﹐吾當授方略。」眾如言畢饗﹐揖某就座說法。眾環立屏息拱聽﹐則曰「吾術只六字訣耳﹕沒甚不好意思。」眾哄然散﹐旣而思之﹐實無以易也。

太倉唐實君考功﹝孫華﹞﹐別號東江﹐最愛其次子頤。康熙戊子省試﹐東江屬望綦殷﹐而頤以違式不終場﹐遂逗繞白門不敢歸。有吳孝廉樞者調之曰「前有項王﹐後有唐郎。一个百戰無功﹐羞見江東父老﹔一个三場不利﹐惱煞老父東江。」語末四字﹐回文巧合﹐可謂善戲謔兮。

雍正乙巳十月初三日申時﹐京師忽有虎突入齊化門﹐登城﹐人噪逐之。行至宣武門下西米巷﹐入年遐齡家就擒。遐齡﹐太保大將軍羹堯之父也。其後羹堯以驕蹇敗﹐賜死之地﹐卽虎就擒之地﹐此其先兆也。又年大將軍賜第在宣武門內右隅﹐其額書「邦家之光」。及年驕汰日甚﹐有識之士過其第哂曰「可攺書『敗家之尢』。」蓋以字形相似也。未幾﹐年果憤事。

趙秋谷以丁卯國喪﹐赴洪思寓觀劇﹐被黃給事疏劾落職。相傳黃給事家豪富﹐欲附名流。初入京﹐以土物並詩稿﹐徧贈諸名下。至秋谷﹐時方與同館爲馬弔之戲。適家人持黃刺至﹐秋谷戲云「土物拜登﹐大稿璧謝。」家人不悟﹐遂書柬以覆。秋谷被劾後﹐始知家人之誤也。見阮吾山《茶余客話》﹐謂「大稿璧謝」云云﹐屬秋谷戲言﹐家人誤會﹐非秋谷本意也。

按﹕洪北江《詩話》﹕「康熙中葉﹐大僚中稱詩者﹐王﹑宋齊名﹐宋開府江南﹐遂有」漁洋綿津「合刻。相傳趙秋谷宮贊﹐罷官南遊過吳門﹐宋倒屣迎之﹐以合刻見貽。秋谷歸寓後﹐書一柬覆宋云﹕」謹登漁洋詩鈔﹐綿津詩謹璧。「宋銜之刺骨。秋谷恃才輕薄﹐𨿽經蹉跌﹐未嘗稍攺悔﹐其對於黃給事也﹐猶之對於宋綿津也﹐而謂非其本意耶﹖吾山云云屬在气類之雅﹐不惜曲說爲之回護耳。」

按《詩話》又云「時王已爲大司寇﹐宋以千金貽之﹐乞賦一詩﹐作王﹑宋齊名之證。王貽以一絕云﹕」尙書北闕霜侵鬢﹐開府江南雪滿頭。誰識朱顏兩年少﹐王揚州與宋黃州。『「蕙風曰﹕」綿津之風﹐亦已古矣。乃至今日﹐風雅何物﹐每斤直錢幾何﹐其孰以性命相切之千金﹐購一王宋齊名耶。「

雍正朝﹐平湖陸侍郎淸獻﹝乾隆元年﹐追贈內閣學士兼禮部侍郎﹞﹐由靈壽知縣﹐徵授四川道監察禦史﹐累疏陳捐納事﹐牾觸津要放歸。疏中有云「夫保舉者﹐保其淸廉也。保舉而可捐﹐然則淸廉亦可捐乎﹖」尢爲破的之語﹝按﹕軍興已還﹐捐例愈推愈廣﹐凡捐納京外各官﹐當引見驗看前﹐必須繳捐免保舉銀兩﹐惟由正途加捐者得免。揆之事理﹐誠至不可通也﹞。

康雍已還﹐承平日久﹐輦下簪裾﹐宴集無虛日。瓊筵羽觴﹐興會飈舉﹐凡豪於飲者﹐各有名號﹐𨿽諧談﹐亦雅故也。長洲顧俠君﹝嗣立﹞曰酒王﹐武進莊書田﹝楷﹞曰酒相﹐泰州繆湘芷﹝沅﹞曰酒將﹐揚州方覲文﹝覲﹞曰酒後﹝未畱須﹞﹐太倉曹亮疇﹝彜﹞曰酒孩兒﹝年最少﹞。五君之外如吳縣吳荊山﹝士玉﹞﹑侯官鄭魚門﹝任鑰﹞﹑惠安林象湖﹝之浚﹞﹑金壇王篛林﹝澍﹞﹑常熟蔣檀人﹝漣﹞﹑蔣愷思﹝洄﹞﹑漢陽孫遠亭﹝蘭蕊﹞皆不亞於將相。荊山尢方駕酒王﹐每裙屐之會﹐座有三數酒人﹐輒破甕如幹﹐罄爵無算﹐然醉後則羣喧競作﹐弁側屨舞﹐形骸放浪﹐杯盤狼藉。惟荊山飲愈鬯愈惺﹐酬酢語默﹐不失常度﹐夷然灑然並無矜持抑制之迹。其閎量非同時儕輩所及﹐而然不以善飲之名自居。荊山一寒士﹐弱不勝衣﹐貌臒瘠無澤﹐而享盛名﹐躋右秩。昔人云「魏元忠相貴在怒時﹐李嶠相貴在寐時。」荊山之相﹐必貴在醉時也。

裙本作﹛君巾﹜。《說文》﹕「下裳也。」《類篇》作「裙」。《釋名》﹕「連接裾幅也。」《韻會》中﹕「裙﹐親身衣也。」《急就篇》注﹕「一作帔﹐一作帔﹐不專指婦女之裙。」半唐老人好雅謔﹐嘗曰「裙屐之裙﹐當作裙作﹛君衣﹜﹐屬男子言﹔釵﹛君巾﹜之﹛君巾﹜﹐當作﹛君巾﹜﹐屬女子言。﹛君巾﹜上從尹﹐篆文象﹛君巾﹜腰﹛君巾﹜帶形﹔下從巾﹐象﹛君巾﹜幅曳垂﹔中從口﹐亦象形。」

康熙庚子順天鄕試﹐特命十二貝子監外場﹐露索﹝搜檢也﹐見《大金國誌》﹞綦嚴﹐朱竹之孫稻孫預試﹐披襟而前﹐鼓其腹曰「此中大有夾帶﹐盍搜諸﹖」體貌瑰偉﹐意气磊落。眾皆目屬﹐邸亦爲之粲然。平定張殷齋﹝穆﹞少有奇士之目。道光己亥﹐由優貢應順天鄕試。入闈當搜檢如例﹝是年曾望顏爲順天府尹﹐搜檢加嚴﹞﹐則盡脫上下衣裸而立﹐王大臣無如何﹐檢其篋﹐得白酒一瓶﹐以爲言﹐則立飲盡﹐碎其瓶。益忿怒﹐竟奏劾褫革。殷齋所爲﹐視稻孫滋侮慢﹐未免令人難堪。仲尼不爲已甚﹐其得禍也亦宜﹝按﹕光緒朝鄕會試槪不搜檢﹐𨿽其例未廢﹐而並不實行﹐當自咸﹑同間始﹞。

王石谷初謁王煙客﹐以巨瓠四枚爲贄。或議其薄﹐石谷笑曰「昔侯芭載酒問奇字﹐我且不止一壺矣﹐何薄爲﹖」﹝見《鄰蔬園偶筆》﹞張芑堂少時﹐曾受業於丁敬身。初及門﹐囊負南瓜二枚爲贄﹐各重十餘斤﹐丁先生欣然受之﹐爲烹瓜具飯焉﹝見《鷗陂漁活》﹞。瓜壺﹝瓠﹞雅故﹐無獨有偶。

漚尹以所著《疆村詩餘》六卷囑爲撰定﹐卷中艷詞絕少﹐惟《南鄕子》六首﹝粵東作﹞。其一云「云磴滑﹐霧花﹐西樵山上揀茶歸。山下行人偏借問﹐朦朧應﹐半晌臉潮紅不定。」語艷而味厚﹐得花間之遺﹐𨿽兩宋名家﹐鮮能辦此。

外國銀錢﹐有肖像絕娟倩者﹐或曰自由神﹐亦有其國女王眞像。蕙風得見友人所藏﹐有詞賦之﹐調《醉翁操》﹕「嬋媛﹐苕顏﹐蓬仙﹐渺何天。何年﹐如明鏡中驚鴻翩。月娥妝映蟾圓。凝佩環﹐典到故衫寒﹐得﹕楚腰掌擎幾番。泛槎怕到﹐博望愁邊。玉﹝去聲﹞容借問﹐風引神山夢斷。冠整花而端妍﹐в云而連蜷。東來蘭絮緣﹐西方榛苓篇。此豸秀娟娟﹐倩誰扶上輕影錢。」此調本琴曲﹐用蘇文忠譜﹝辛忠敏亦有一闋﹐字句與蘇詞小異﹞。文忠塡詞﹐信不爲宮律所縛﹐有時亦矜嚴特甚﹐卽如此詞﹐固無一字不按腔合拍也。今四聲悉依之。

淸時京朝各官以亻暴直內廷爲榮﹐然亦有不勝其苦者﹐天顏咫尺﹐垂手伺立﹐久則气血下注﹐十指欲腫。若派寫進呈書籍﹐終日伏案而坐﹐兩腳不得屈伸。康熙間﹐王宮詹圖炳直南書房有年﹐嘗奉命書《華嚴經》全部。出語人曰「伺候時立得手痛﹐抄錄時寫得腳痛。此苦豈外廷所知聞。」聞者絕倒﹝光緒時﹐滇人繆素筠女史以繪事供奉慈寧宮﹐亦伺立時多﹐憩坐時少。繆因纖足﹐其苦尢甚。同時金閨諸彥﹐方艷羨其榮遇矣﹞。

康熙辛卯﹐副憲左必蕃﹑編修趙晉典江南鄕試﹐左空洞而不識文字﹐趙知文而大通關節。吳人爲之語曰「左丘明兩目無珠﹐趙子龍一身是膽。」

雍正丁未﹐曹亮疇權知浙江安吉州事。某年冬﹐藩司發下時憲書數百本﹐令散賣繳價。禮房吏慮其難銷﹐議弗受﹐擬稿詳覆﹐呈上判行﹐中有「卑州僻在山陬﹐從來不奉正朔」云云。亮疇大駭﹐呼入責之﹐猶爭云。此語有出處﹐此州書吏皆布衣赤腳﹐不敵它州之皂隸也。

明牛存喜﹐字汝吉﹐聰穎多藝能。天寧寺碑刻成﹐在階墀間﹐或命移置閣檐下。碑髙與檐齊﹐眾皆難之﹐乃召存喜至。見役者數百人﹐紿曰「眾餒乎﹖若第歸食。食後﹐與我會寺門下。」比眾至﹐存喜業與僧人數輩﹐以機法推挽閣下矣﹝見《河內縣誌。藝術傳》﹞。此卽西洋起重機之嚆矢。又袁簡齋《新齊諧》云「江愼修﹝永﹞置一竹筒﹐中用頗黎爲蓋﹐有鑰開之。開則向筒說數千言﹐言畢卽閉。傳千里內﹐人開筒側耳﹐其音宛在﹐如面談也﹐過千里則音漸澌散不全。」其法在畱聲機電話之間﹐惜未能精益求精而底於成耳。

偶得對聯云「四時春夏秋冬﹐五聲平上去入。」平聲有陰陽平也。周九煙﹝星﹐後攺姓黃﹐冠於本姓之上﹞云「三仄應須分上去﹐兩平還要辧陰陽。」上去入亦分陰陽。凡塡詞﹐須分陰陽平﹔若制曲﹐尢非四聲悉分陰陽不能入津﹝陰淸聲﹐陽濁聲﹞。

《北齊書。方伎傳》﹕「張子信隱居白鹿山﹐少以醫術知名﹐又善易筮及風角之術。武衛奚永洛與子信對坐﹐有鵲鳴於庭樹﹐斗而墜焉。子信曰﹕」鵲言不善。今夜有人喚﹐必不得往。𨿽敕﹐亦以病辭。『子信去。是夜﹐瑯琊王五使切召永洛﹐且云敕喚。永洛欲起﹐其妻以子信言﹐若遮畱之﹐稱墜馬腰折不堪動。詰朝難作﹐永洛乃免。「此公冶長後﹐能通鳥語者。

相傳明誠意伯臨歿時﹐以一篋密呈太祖﹐扃甚固。屬貽繼體﹐丁至急乃可開。其後燕師迫近畿﹐建文將遜國﹐徊徨無策間﹐開其篋﹐得僧衣﹑戒刀﹑度牒﹐因易裝遁荒焉。王文簡《池北偶談》云「鄭端淸世子讓國﹐自稱道人﹐精邵康節之學。宮中有一櫝﹐手自緘﹐歲輒易一封識﹐遺令遇急乃開。及其孫壽平值河北流寇之亂﹐發櫝得破衫五﹐一闊大﹐四稍窄小。王軀幹偉碩﹐其弟四人則短小也。遂衣而逃﹐得免於難。」與誠意伯事絕類。

南海曾勉士先生﹝釗﹞湛深經術﹐博稽古籍﹐粵人治漢學者未能或之先也。著《面城樓集》十卷。集中之文核證典禮﹐辧訂經傳﹐深微奧衍。其諸書後跋尾﹐亦考據精確﹐無空騁議論之詞。生平抱用世志﹐治經外﹐農田水利﹐戰守兵法﹐無不研究。道光辛丑﹑壬寅間﹐海氛孔棘。制府髙平祁公檄令修碉築壩﹐募勇團守﹐旋已議款﹐敵兵不至﹐而所支帑不能報銷者﹐至三十二萬餘金﹐傾家不償﹐坐此免官。藏書數萬卷﹐並質於人。徐鐵孫觀察﹐由浙中寄詩懷之﹐有「誤人豈有陰符書」之句﹐蓋傷之也。其《答翟茂堂都司書》詳言蚺蛇山炮臺﹐當日建築防堵情形﹐了如指掌。書長難於具錄﹐玆節錄其所言築臺用炮之法如左云。

「向來臺形﹐或圓或橢或方﹐其炮路皆散而不聚﹐足以破賊舟﹐而不足以洞敵艦。釗乃創爲之字形﹐使臺曲如蚓縈。敵艦出山足﹐則第一﹑第二﹑第三﹑第四﹑第五及第二十五﹑二十六﹑二十七﹑二十八之炮﹐集擊船頭爲正﹐其第二十九﹑第三十﹑第三十一之炮集擊船尾爲奇。倘敵艦冒死闖入臺前﹐則第十一至三十一之炮迎擊爲正。第六至第十三之炮﹐橫擊爲奇。」

又云「至於用炮之法﹐以炮口照星左右﹐人所共知也。以勾股算彈子所出髙低﹐人所不知也。譬如炮身長八尺﹐炮口髙一分﹐則彈子至一百丈﹐髙一尺二寸五分矣。若炮口髙一寸﹐則彈子至一百丈﹐竟髙一丈五寸﹐其能中船乎﹖釗乃以朱綫識炮身之右﹐從炮口通至炮尾﹐以求地平之綫﹐使炮勇頭平視﹐度炮口之朱綫﹐不過髙炮尾一二分而止﹐則炮彈髙下尺寸可自操矣。炮垛旣曲﹐炮彈必聚﹐人所共見也。一發之後﹐裝不及﹐人所無如何也。釗乃分炮位爲三班﹐譬如十炮同擊一處﹐以一﹑四﹑七﹑十等炮爲一班﹐二﹑五﹑八等炮爲一班﹐三﹑六﹑九等炮爲一班。第一班炮已發﹐卽趕裝藥﹐推歸原位﹐迨第三班炮發﹐而第一班炮可復發矣。此卽連環法。惟連環槍直行進退﹐炮則橫列疊發耳。」﹝原書節錄止此﹞

它如相度地勢﹐量炮綫﹐測水之深淺﹐分風之上下﹐蒲囊夜扛﹐以出不意﹐鍬溝掘坎﹐以阻衝突﹔設土垛﹐置噴炮﹐以護前臺﹔屯壯勇﹐扼田塍﹐以防後路﹔立不敗之地﹐出萬全之策。其經營布置﹐書所能詳。其因應變通﹐書容猶有未盡矣。集中又有《虎門炮臺形勢條議》《記沙鉆》等篇﹝按﹕沙鉆一器﹐投之勁流中﹐能倚立水底﹐旋轉不停。遇有厚沙﹐隨鉆隨起﹐水行沙去﹐弗復淤積﹐浚河善後之良器也。記後附圖﹞﹐皆經世有用之文。有志之士﹐當條貫而尋繹者也。

康熙朝﹐宛平黃昆圃﹝叔琳﹞﹐年十九﹐官至浙江巡撫。疆臣持節﹐殆無早於此者﹔慈溪姜西溟﹝宸英﹞年七十﹐以丁丑一甲第三授編修。詞臣珥筆﹐殆無遲於此者。叔琳亦辛未第三人及第。

