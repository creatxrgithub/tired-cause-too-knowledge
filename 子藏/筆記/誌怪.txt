誌怪晉祖臺之

漢武帝與近臣宴會於未央殿﹐忽聞人語云「老臣冒死自陳。」乃見屋梁上有一翁﹐八九寸﹐拄杖僂步﹐篤老之極﹔緣柱而下﹐放杖稽首﹐默而不言﹔因仰首視殿屋﹐俯指帝腳﹐忽然不見。東方朔曰「其名『藻居』﹐兼水木之精﹐春巢幽林﹐冬潛深河。今造宮室﹐斬伐其居﹐故來訴於帝。曰仰視宮殿﹐殿名未央﹐訴陛下方侵其居宅未央也﹔俯指陛下腳者﹐足也﹐願陛下宮殿足於此﹐不願更造也。」上爲之息宮寢之役。居少時﹐帝親幸河都﹐聞水底有弦歌之聲﹐又有善芥。須臾﹐前梁上老翁及年少數人﹐絳衣素帶﹐纓佩乘藻﹐甚爲鮮麗﹐淩波而出﹐衣不沾濡。帝問曰「聞水底奏樂聲﹐爲君耶﹖」老翁對曰「老臣前昧死歸訴﹐幸蒙陛下天地之施﹐卽止息斧斤﹐得全其居宅﹐不勝嘉歡﹐故私相慶樂耳。」獻帝一紫螺殼﹐狀如牛脂。帝曰「朕闇無以識君﹐東方生知耳﹔君可思以吳○貽之。」老翁乃顧命取洞穴之﹐一人卽受命下沒泉底﹐倏忽還到﹐奉大珠徑寸﹐明耀絕世。帝甚玩焉﹐問朔﹕「何以識此珠爲洞穴之寶﹖」朔曰「河底有洞穴之寶。」帝以五十萬錢賜朔﹐取其珠。《書鈔》一百五十八

建安中﹐河間太守劉照夫人卒於府。後太守至﹐夢見一好婦人﹐就爲室家﹔持一雙金﹝古喚切﹞與﹐太守不能名﹐婦人乃曰「此○﹝竹恚切﹞。」○者﹐其狀如紐珠﹐大如指﹐屈伸在人。太守得置枕中。前太守迎喪﹐言有○﹐開棺﹐見夫人臂果無復有○焉。《禦覽》七百十八

吳未亡前﹐常有紫赤色气見牛斗之間﹐星官及諸善占者咸憂吳方興﹔惟張先於天文尢精﹐獨知爲神劍之气﹐非江南之祥。《禦覽》六

陶太尉微時﹐喪當葬﹐家貧﹐親自營作﹔有一斑牛﹐已載致﹐忽然失去﹐便自尋覓。忽於道中逢一老翁﹐云君欲何所覓﹖太尉具答。更舉手指云「向於山岡上見一牛眠山圩中﹐必是君牛。此牛所眠﹐便好作墓安墳當之﹐致極貴﹔小復不當﹐位極人臣﹐世爲方嶽矣。」又指一山云「此山亦好﹐但不如向耳﹐亦當世出刺史耳。」言訖﹐便不復見。太尉墓之﹐皆如其言。《禦覽》九百

義興郡溪渚長橋下有蒼蛟吞啖人﹐周處執劍橋側伺﹔久之﹐遇出﹐於是懸自橋上投下蛟背而刺蛟﹐數創﹐流血滿溪﹐自郡渚至太湖句浦乃死。《初學記》七

晉懷帝永嘉中﹐譙國丁祚渡江至陰陵界。時天昏霧﹐在道北有社﹐見一物如人﹐倒立﹐兩眼垂血從額下﹐聚地兩處﹐各有升餘﹐祚與從弟齊聲喝之﹐滅而不見。立處聚血皆化爲螢火數千枚﹐縱橫飛散。《禦覽》九百四十五

隆安中﹐陳悝於江邊作魚罾﹝正匪切﹞。潮去﹐於罾中得一女人﹐長六尺﹐有容色﹐無衣服﹔水去不能動﹐臥沙中﹐與語不應。人有就辱之。悝夜夢云「我是江黃﹐昨失道落君罾﹐小人遂見加淩﹔今當白尊神殺之。」悝不敢移﹐潮來自逐水去。姦者尋病。《禦覽》六十八

建康小吏曹著見廬山夫人﹐夫人爲設酒饌﹝《禦覽》引作﹞。啖余﹐鳥啄罌﹐其中鏤刻奇飾異形﹐非人所名﹝已上四句《禦覽》引有﹞﹔下七子盒盤﹐盤中亦無俗間常肴敉﹝《書鈔》一百十四﹐《禦覽》八百四十九﹞。夫人命女婉出與著相見。婉見著欣悅﹐命婢瓊林令取琴出﹐婉撫琴歌曰「登廬山兮郁嵯峨﹐唏陽風兮拂紫霞﹐招若人兮濯靈波。欣良運兮暢云柯﹐彈鳴琴兮樂莫過﹐雲龍會兮樂太和。」歌畢﹐婉便辭去。《禦覽》五百七十二

建康小吏曹著﹐爲廬山使君所迎﹐配以女婉。著形意不安﹐屢求請退﹔婉潛然垂涕﹐賦詩敍別﹐並贈織成褌﹝《書鈔》一引作單衫也﹞。《書鈔》七十七又一百二十九﹐《初學記》二十六

吳中書郎盛衝﹝《禦覽》一引作仲﹐下同﹞至孝﹐母王氏失明。衝蹔行﹐敕婢爲母作食﹔婢乃取蠐螬蒸食之﹐王氏甚以爲美﹐而不知是何物。兒還﹐王氏語曰「汝行後﹐婢進吾一食﹐甚甘美極﹔然非魚非肉﹐汝試問之。」旣而問婢﹐婢服曰「實是蠐螬﹗」衝抱母慟哭﹐母目霍然開明。《珠林》四十九﹐《禦覽》四百十一又九百四十八

吳中有一士大夫﹐於都假還﹐行至曲阿塘上﹐見一女子﹐容貌端正﹐便呼卽來﹝二句《書鈔》引有﹞便畱住宿。士解臂上金鈐﹝《禦覽》引一作鈴﹐一作合。下同﹞﹐系其臂﹝《禦覽》一引作肘﹞﹐下令更來﹐遂不至。明日﹐更使尋求﹐都無此色。忽過一豬圈邊﹐見母豬臂上﹝《禦覽》一引作胛﹞系金鈐。《禦覽》九百三十又七百十七﹐《書鈔》一百三十五

廷尉徐元禮嫁女﹐從祖與外兄孔正陽共詣徐家。道中有土墻﹐見一小兒﹐裸身﹐正赤手持刀﹐長五六寸﹐企墻上磨甚駃﹐獨語﹔因跳車上曲闌中坐﹐反復視刀﹐輒之。至徐家門前桑樹下﹐又跳下﹐坐灰中﹐復更磨刀。日晡﹐新婦就車中﹐見小兒持刀入室﹐便刺新婦﹐新婦應刀而倒﹔扶還解衣﹐視小腹紫色﹐如酒槃大﹐炊頃便亡。鬼子出門儛刀﹐上有血﹐塗桑樹葉﹐火然﹐斯須燒。《禦覽》三百四十五

苟晞爲兗州鎭﹐去京師五百里。有貢珍異食者﹐欲貽都邑親貴﹐慮經信宿之間﹐不復鮮美﹔募有牛能日行數百里者﹐當厚賞之。有人進一牛云「此日行千里。」晞乃命具丁車善馭﹐書疏發遣。旦發﹐日中到京師﹔取答書還﹐至一更始進便達。晞以其駿快﹐筋骨必將有異﹐遂殺而觀之﹔亦無靈異﹐惟雙肋如小竹大﹐自頭挾脊著肉裹﹐故外不覺也。《禦覽》九百

騫保至壇丘上北樓宿﹐鼓二中﹐有人著黃練單衣白帢﹐將人持炬火上樓。保懼﹐藏壁中。須臾﹐有三婢上帳﹐使迎一女子上﹐與白帢人入帳中宿。未明﹐白帢人輒先去。如此四五宿。後向晨﹐白帢人才去﹝已上十三字《禦覽》引有﹞﹐保因入帳中﹐問侍女子﹕「向去者誰﹖」答曰「桐郎﹔道東廟樹是。」至鼓二中﹐桐郎復來﹐保乃斫取之﹐縛著樓柱。明日視之﹐形如人﹐長三尺餘。檻送詣丞相﹐渡江未半﹐風浪起﹔桐郎得投入水﹐風波乃息。《類聚》八十八﹐《禦覽》九百五十六

會稽山陰東郭氏女﹐先與縣人私通﹐此人估還於縣東靈慈橋﹔女往入船就之﹐因共寢接﹐爲設食蝥。食﹐女將兩蝥上岸去。船還來至郭﹐逢人語此女已死。乃往省之﹐尙未殯也﹔發衾視之﹐兩手各把一蝥。《禦覽》九百四十三

