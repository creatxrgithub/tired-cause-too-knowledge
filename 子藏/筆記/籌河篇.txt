籌河篇

魏源

上

我生以來﹐河十數決。豈河難治﹖抑治河之拙﹖抑食河之餐﹖作籌河篇。

但言防河﹐不言治河﹐故河成今日之患﹔但籌河用﹐不籌國用﹐故財成今日之匱。以今日之財額﹐應今日之河患﹐𨿽管﹑桑不能爲計﹔由今之河﹐無變今之道﹐𨿽神禹不能爲功。故今日籌河﹐而但問決口塞不塞與塞口之開不開﹐此其人均不足與言治河者也。無論塞於南難保不潰於北﹐塞於下難保潰於上﹐塞於今歲難保不潰於來歲﹔卽使一塞之後﹐十歲﹑數十歲不潰決﹐而歲費五六百萬﹐竭天下之財賦以事河﹐古今有此漏卮塡壑之政乎﹖吾今將言攺河﹐請先言今日病河病財之由﹐而後效其說。

人知國朝以來﹐無一歲不治河﹐抑知乾隆四十年代以後之河費﹐旣數倍於國初﹔而嘉慶十一年之河費﹐又大倍於乾隆﹔至今日而底髙淤厚﹐日險一日﹐其費又浮於嘉慶﹐遠在宗祿﹑名糧﹑民欠之上。其事有由於上者﹐有由於下者。

何謂由上﹖國初靳文襄承明季潰敗決裂之河﹐八載修復﹐用帑不過數百萬﹔康熙中﹐堵合中牟楊橋大工﹐不過三十六萬。其時全河歲修不過數十萬金﹐蓋由河槽深通﹐而又力役之徵﹐沿河協貼物料方價皆賤﹐工員實用實銷﹐故工大而費省。乾隆元年﹐𨿽詔豁各省海塘河堤派民之工十餘萬﹐而例價不敷者﹐尙攤徵歸款。至四十七年﹐蘭陽靑龍崗大工﹐三載堵閉﹐除動帑千餘萬外﹐尙有夫料加價銀千有一百萬﹐應分年攤徵。其時帑藏充溢﹐破格豁免﹐而自後遂沿爲例﹐攤徵僅屬空名。每逢決口﹐則沿河商民﹐且欲囤柴葦﹐倍昂錢值﹐乘官急以取利﹐是爲河費一大竇。然榦隆末﹐大工𨿽不派夫﹐而歲修﹑搶修﹑另案﹐兩河尙不過二百萬。及嘉慶十一年﹐大庾戴公督南海﹐奏請工料照時價開銷﹐其所藉口﹐不過一二端﹐而攤及全局。於是歲修﹑搶修頓倍﹐歲修增而另案從之﹐名爲從實銷﹐而司農之度支益匱﹐是爲河費二大竇。計自嘉慶十一年至今﹐凡十八載﹐姑以歲增三百萬計之﹐已浮舊額萬萬﹐況意外大工之費﹐自乾隆四十五年至今﹐更不可數計耶﹖此之謂費浮自上。

其浮自下者﹐自靳文襄以後﹐河臣不治海口﹐而惟務泄漲﹐漲愈泄﹐澑愈緩﹐海口漸淤﹐河底亦漸髙﹐則又惟事增堤。自下而上﹐自一二歲以至十歲﹑數十歲﹐河髙而堤與俱髙。起海口﹐到至滎澤﹑武陟兩堤﹐亙二千餘里﹐各增至五六丈。束水於堵﹐隆堤於天﹐試以每歲加堤丈尺﹐案冊計之﹐必有二三十丈。其實今堤不及十分之二﹐不曰汛水淤墊﹐則曰風日削剝﹐以蓋其偸減。其實汛水能淤堤中之河身﹐不能淤堤外之官地。試以堤外平地髙低丈尺潔之堤則詞窮矣。卽此加堤之費﹐已不下三萬萬。河身旣淤﹐大澑偶灣﹐卽成新險﹐於是又增另案之費﹔河堤旣髙﹐淸水不出﹐髙堰石提﹐亦逐年加髙﹐於是有增湖堰之費﹐亦不下三﹑五萬萬。是以每汛必漲﹐每漲必險﹐無歲不稱異漲。每歲兩河另案歲修﹐南河計四百萬﹐東河二三百萬﹐潰決堵合之責﹐人能知之﹐能患之﹐其不潰決而虛糜之費﹐則習以爲常﹐且不知之﹐且不能患之也。堤日增﹐工日險﹐一河督不能兼顧﹐於是分設東﹑南兩河﹐置兩河督﹐增設各道﹑各廳。康熙初﹐東河止四廳﹐南河止六廳者﹐今東河十五﹑南河二十二廳。凡南岸北岸﹐皆析一爲兩﹐廳設而營從之﹐文武數百員﹐河兵萬數千﹐皆數倍其舊。其不肖者﹐甚至有險工有另案爲已幸。若黎襄勤之石工﹑粟恪勤之磚工﹐卽已有「糜費罪小﹐節省罪大」之謗。此之謂費增自下。

是以國家全盛財賦﹐四千萬之出入﹐無異榦隆中葉之前﹐巡幸土木普免之費﹐且倍省於乾隆之舊﹔而昔則浩浩出之而不窮﹐今則斤斤撙之而不足。是夷煙者﹐民財之大漏卮﹐而河工者﹐國帑之大漏卮也。然則今日捨防河而言治河可乎﹖懲糜費而言節用可乎﹖曰無及矣﹗南河十載前﹐淤墊尙不過安東上下百餘里﹐今則自徐州﹑歸徳以上無不淤。前此淤髙於嘉慶以前之河丈有三四尺﹐故禦黃壩不啟﹐今則淤髙二丈以外。前此議者尙擬攺安東上下繞灣避淤﹐或擬接築海口長堤﹐對壩逼澑﹐以期掣通上游之效﹔今則中滿倒灌﹐愈堅愈厚愈長﹐兩堤中間﹐髙於之間﹐髙於堤外四五丈﹐卽使盡力海口﹐亦不能掣通千里長河於期月之間。下游固守﹐則潰於上﹐上游固守﹐則潰於下。故曰﹕由今之河﹐無變今之道﹐𨿽神禹復生不能治﹐斷非攺道不爲功。人力予攺之者﹐上也﹐否則待天意自攺之﹐𨿽非下士所議﹐而亦烏忍不議﹖

中

河決南岸與決北岸孰勝﹖則必僉曰﹕南決禍輕﹐北決禍重。北決而在上游﹐其禍尢重﹐決北岸上游者﹐若干隆靑龍岡之決﹐歷時三載﹐用帑二千萬﹐又攺儀封﹑考城而後塞。嘉慶封丘荊隆工之決﹐歷時六載﹐後因暴風而後塞。武陟之決﹐用帑千數百萬﹐亦幸壩口壅淤而後塞。南岸則𨿽在上游﹐亦不過數百萬可塞。是地勢北岸下而南岸髙﹐河流北趨順而南趨逆。故挽復故道﹐北難而南易。上游北決﹐則較下游其挽回尢不易。

問曰﹕然則河之北決﹐非就下之性乎﹖每上游豫省北決﹐必貫張秋運河﹐張秋卽今壽張縣。趨大淸河入海﹐非天然河槽乎﹖挽回南道旣逆而難﹐何不因其就下之性使順而且易﹐柰何反難其易而易其難﹐禍其福而福其禍﹖則必曰﹕恐妨運道。烏乎﹗今之南運河﹐果能不灌塘而啟壩通運乎﹖旣可灌塘於南運河﹐獨不可灌塘於北運河乎﹖明知順逆難易﹐利害相百﹐乃必不肯捨逆而就順﹐捨難而就易﹐豈地勢水性使然乎﹖審地勢水性如之何﹖曰﹕莫如南條行南﹐北條行北而已。近日黃河屢決﹐皆在南岸﹐誠爲無益﹐卽北決﹐而僅在下游徐﹑沛﹑歸徳之間亦無益﹐惟北決於開封以上則大益。何則﹖河﹑濟北瀆也﹐而泰山之伏脈介其中﹐故自封丘以東﹐地勢中隆髙起﹐而運河分水龍王廟﹐遏汶成湖﹐妥流南北以濟運。是河本在中幹之北﹐自有天然歸海之壑。彊使冒幹脊而南﹐其利北不利南者﹐勢也。北條有二道﹕一爲冀河故瀆﹐史記所謂禹載之髙地者﹐今不可用。上游卽漳水﹐下游至天津靜海縣入海﹐皆禹河故道﹐其他亦髙﹐故不可用。一爲山東武定府之大淸河卽濟水﹑小淸河卽漯水﹐皆繞泰山東北﹐起東阿﹐經濟南﹐至武定府利津縣入海﹐卽禹廝河爲二渠﹐一行冀州﹐一行漯川者也。

自周定王時﹐黃河失冀故道﹐卽奪濟入海﹐東行漯川﹐故後漢明帝永平中﹐王景治河﹐塞汴歸濟﹐築堤修渠﹐自滎陽至千乘海口千餘里﹐漢千乘卽今武定利津縣。行之千年。閱魏﹑晉﹑南北朝﹐迨唐﹑五代﹐猶無河患﹐是禹後一大治﹐蓋不用禹冀州漳﹑衛之故道﹐而用禹兗州漯川之故道。以地勢﹐則上游在懷慶界﹐有廣武山障其南﹐大仳山障其北﹔旣出﹐卽奔放直向東北﹐下游有泰山支麓界之﹐起兗州東阿以東﹐至靑州入海﹐其道﹐其道皆亙古不變不壞﹐共善一。以水性﹐則借至淸沈駛之濟﹐滌至濁淤之河﹐藥對證而力相敵﹐非淮﹐泗恆流不足刷黃者比﹐其善二。

北宋河益北徙﹐幾復故道﹐宋人恐河入契丹境﹐則南朝失險﹐故興六塔二股河﹐欲挽之使東﹐又不知講求漯川故道﹐其獘在於以河界敵﹐志不治何也。

及南宋紹熙﹑金明昌之際﹐河遂自陽武而東﹐至壽張﹐注梁山濼分二派由北淸河入海﹐南派由南淸河入淮﹐南淸河卽泗水入淮之道﹐今會通河起汶上縣至淮安府淸河縣是也。北淸河卽濟漯川。今大淸河自運河滚水壩歷東阿﹑平陰﹑濟陽﹑齊東﹑武﹑靑城﹑濱州﹑蒲臺至利津海口其時﹐金人以鄰爲壑﹐故縱河南下﹐與北淸行﹐其獘又在於河病敵﹐亦無志治河也。

及元世祖至正中﹐開會通河﹐盡斷北流﹐專以一淮受全河﹐而河患始亟。元末至正中又北決。賈魯初獻二策﹕一議修築北堤以制橫潰﹐其用功省﹔一議浚塞並舉﹐挽河南行﹐復故道﹐其功費甚大。脫脫竟用後議﹐挽之使南﹐其時﹐余闕卽言河在寧﹑衛之郊﹐地勢南髙於北﹐河之南徙難而北徙易。議者慮河之北﹐則礙會通之漕﹐不知河卽北﹐而會通之漕不廢。何則﹖漕以汶﹐不以黃也。賈魯不能堅持初議﹐其識尙出余闋之下。明以來﹐如潘印川﹑靳文襄﹐但用力於淸口﹐而不知徙淸口天兗﹑豫﹐其所見又出賈魯之下。諸臣修復之河﹐皆不數年﹑十餘年隨決歲塞﹐從無王景河千年無患之事。豈諸臣之才﹐皆不如景﹐何以所因之地勢水性﹐皆不如景﹖其獘在於以河通漕﹐故不暇以河治河也。

今日視康熙時之河﹐又不可道裏計。海口舊深七八丈者﹐今不二三丈﹔河堤內外灘地相平者﹐今淤髙三四五丈﹐而堤外平地亦漫屢淤﹐如徐州﹑開封城外地﹐今皆與雉堞等﹐則河底較國初必淤至數丈以外。洪澤湖水﹐在康熙時止有中泓一河﹐寬十餘丈﹐深一丈外﹐卽能暢出刷黃﹐今則汪洋數百里﹐蓄深至二丈餘﹐尙不出口﹐何怪湖歲淹﹐河歲決﹖然自來決北岸者﹐其挽復之難﹐皆事倍功半﹐是河利北不利南﹐明如星日﹐河之北決﹐必衝張秋﹐貫運河﹐歸大淸河入海﹐是大淸河足容納全河﹐又明如星日。使當時河臣明古今﹐審地勢﹐移開渠塞決之費﹐爲因勢利導之謀﹐眞千載一時之機會。乃河再三欲東入濟﹐人必再三彊使南入淮﹐彊之而河不受制﹐則曰「治河無善策﹐治河兼治運﹐尢無善策。」烏乎﹗運河之貫黃河﹐南北一也﹐黃河之貫運河﹐亦南北一也﹐汶水自南旺湖北行百三十餘里﹐到張秋入大淸河﹐建瓴而下﹐是南岸通漕甚易﹐所宜籌﹐惟北岸但自壽張至臨淸二百餘里﹐盡塞減水壩倒塘濟運﹐而築石閘於壽張黃﹑運之交﹐是北岸通運﹐亦視南河禦黃壩倍易﹐何虞乎運道﹖且今日之河﹐亦不患其不攺而北也。使南河尙有一綫之可治﹐十餘歲之下決﹐尙可遷延日月。今則無歲不潰。無藥可治﹐人力縱攺﹐河亦必自攺之。然攺之不可於南岸﹐亦不可於下游徐﹑沛之北岸。何也﹖上游河身髙於平地﹐仍可決而南也。惟一旦決上游北岸﹐奪澑入濟﹐如蘭陽﹑封丘之事﹐則大善﹐若更上游而決於武陟﹐則尢善之善。河已挽之不南﹐費又籌之無出﹐自非因敗爲功﹐計將安出﹖

因敗爲功如之何﹖曰﹕乘冬水歸壑之月﹐築堤束河﹐導之東北﹐計張秋以西﹐上至陽武﹐中有沙河﹑趙王河﹐經長垣﹑東明二縣﹐上承延津﹐下歸運河﹐卽漢﹑唐舊河故道。但創遙堤以節制之﹐卽天然河槽。張秋以東﹐下至利津﹐則就大淸河兩岸展寬﹐或開創遙堤﹐卽如王景用錢百億﹐共一千萬貫﹐合銀五百萬兩尙不及蘭陽﹑武陟之半﹐河旣由地中行﹐無髙仰﹐自無衝決。卽使盛漲偶溢﹐而堤內堤外相平﹐一堵卽閉﹐不過如永定河塞決之費一二十萬而止。新河北不駕太行之脈﹐南不駕泰山之脈﹐介兩脈之間﹐所刷皆塵沙浮土﹐日益深通。且南岸有舊灑淤身千餘里﹐髙五六丈﹐寬數百丈﹐以北岸爲南岸﹐新河斷不能再侵軼而南。𨿽自考城以下﹐舊河迆邐益南﹐距新河漸遠﹐難盡借北堤爲南堤﹐而河如南決﹐則斷不能冒截而過北岸。自衛輝以上﹐西薄大仳山﹐自衛輝以東﹐有平衍﹐無窪下﹐加用磚工護堤﹐以禦大澑﹐河必不捨深就髙﹐侵軼而北。禹河由冀州入海﹐史言載之髙地﹐是冀北不窪下之證﹐卽使數百年後﹐河流偶北﹐如北宋之復禹迹﹐亦無庸挽之使南矣姑毋侈王景河千年之遠效﹐而數百載間大工費必可省矣。

其平時歲修﹐則姑復初之舊﹐以一河道駐秋﹐督南岸﹑北岸﹑上游﹑下游數廳官﹐及河標武職數十員而止﹐可裁冗員大半矣。每廳轄境不過百里﹐緣盛漲時鞭長莫及也。若水由地中行﹐則無險工可搶﹐故無用多官歲修及倒塘濟運﹐至多以數十萬計﹐如國初舊額﹐歲可省五百萬﹐十數年可漸復乾隆庫藏之舊﹐大利一。河北至衛輝南境﹐凡沙河所經﹐如原武﹑陽武﹑延津﹑封丘﹑考城﹐直走山東﹐皆歷年河決正澑所衝之地﹐非沙壓﹐卽斥鹵﹐皆土曠人稀﹐無輻輳闤闠﹐而南至開封﹐下至淮海﹐舊河涸出淤地千餘里﹐以遷河北失業之民捨磽瘠﹐得膏腴﹐不煩給價買地﹐大利二。洪澤湖暢出入海﹐髙堰可不蓄水﹐涸出淮河上遊民田數萬頃﹐大利三。五壩不啟﹐下河不災﹐淮﹑揚化爲樂國﹐大利四﹐河不常患﹐帑不虛糜﹐而後國家以全力飭邊防﹐興水利﹐盡除一切苟簡權宜之政﹐大利五。其新河歲修數十萬金﹐但取諸舊河﹐舊湖涸出淤地升科之項而有餘﹐國家更不費一錢以治河﹐大利六。

比六利者﹐天造地設﹐自然之利﹐非非常之事也﹐亦不必需非常之人也。但須廷議決計於上﹐數曉事吏承宣於下﹐曉諭河北州縣﹐當水沖數十里內之民﹐以蘭陽﹑武陟之已事﹐令其徙危就安﹐徙害就利﹐捨磽瘠﹐就膏腴﹐天下無不知利害之人﹐斷無甘心危地以待論胥之事﹐豈非因勢利導至易之策﹖然而事必不成者﹐何也﹖河員懼其裁缺裁費﹐必嘩然阻﹔畏事規避之臣﹐俱以不效肩責﹐必持舊例﹐嘩然阻。一人倡議﹐眾人側目﹐未興天下之大利﹐而身先犯天下之大忌。盤庚遷殷﹐浮言聒聒﹐故塞洚洞之口易﹐塞道謀之口維。自非一旦河自北決於開封以上﹐國家無力挽回淤髙之故道﹐浮議亦無術以阻撓建瓴之新道﹐豈能因敗爲功﹐邀此不幸中之大幸哉﹗

吁﹗國家大利大害﹐當攺者豈惟一河﹗當攺而不攺者﹐亦豈惟一河﹗

此山東濟南府武定府之大淸河﹐非直隸天津直沽口之大淸河也。南北相距五六百里﹐一系濟水﹐一系衛水﹐判然不同。𨿽二道皆禹河故道﹐而燕﹑薊之水皆南流﹐此北道髙之明證﹔且密邇京師﹐斷不可用。惟東道天然大壑深通﹐且爲歷年北決之正澑﹐天造地設﹐更無善於此者。胡氏渭尙責王景不知復禹河冀州故道﹐未能盡善﹐豈殷室五遷爲患之河﹐反勝於漢﹑唐千年無患之河乎﹖但慕師古﹐無裨實用﹐斯則書生之通獘已。

下

或曰﹕史稱王景治河﹐發卒數十萬﹐修渠築提﹐自滎陽東至千乘海口千餘里﹐千乘﹐今利津縣商度地勢﹐鑿山阜﹐破砥磧﹐砥績﹐山名。案﹕績當作磧﹐蓋山麓石礬插入水中者﹐必破去方﹐免礙水道直截溝澗﹐逢灣取直﹐防遏衝要﹐卽今掃壩﹐挑澑禦險疏決壅積﹐舊無河槽處。別開引河十里立一水門﹐令更相洄注﹐無潰漏之患。說詳下文簡省役費﹐然猶以百億計。十萬曰億。凡用錢千萬貫明年夏﹐渠成。興工於先年霜降後﹐逾春畢工詔濱河郡國置河堤員吏如西京舊制﹐原注引三州誌曰﹕成帝時﹐河堤大壞﹐泛濫靑﹑徐﹑兗﹑豫四州﹐乃以校尉王延代領河堤謁者﹐秩千石。名或其官爲護都水使者﹐中興以三府椽屬爲之其法皆與後世治河相仿。惟十里立一水門﹐得無分泄水力﹖澑緩沙停﹐蹈賈讓多開渠門之失﹐違潘﹑靳束水攻沙之議﹗

曰﹕潘季馴治河﹐亦有閘壩涵洞以殺盛漲而淤窪地。景之水門﹐卽潘氏之閘洞也。更相洄注﹐便無潰漏﹐則水門外必仍有遙堤以範圍之﹐卽漢人所謂金堤﹐又謂之石堤者。潘氏遙堤﹐相去千丈﹐內有縷堤﹐相去三百丈。河槽常行縷堤之中﹐日夜攻沙﹐若水門不在縷堤外遙堤內﹐則一泄不返﹐安能更相注而無遺漏耶﹖計王景新河﹐初年渠身尙淺﹐伏秋二汛﹐往往溢出內堤﹐漾至大堤﹐故立水門﹐便遊波有所休息﹐不過三四日﹐卽退最河槽﹐故言更相洄注。若數年後﹐新河滌深至五六丈﹐則大汛不復溢過內堤﹐而水門可等虛設﹐故能千年無患。然則十里一水門者﹐蓋其開放新河時﹐使皆洄注於內堤左右﹐而非泄水於外堤乎﹖用錢千萬貫﹐不及近世蘭陽﹑武陟大工之半﹐而遂建千載之績﹐何憚而不爲﹖曰﹕王景築堤千餘里﹐用錢千萬貫﹐其時物力視今貴賤懸絕。果能以今日銀價合古時錢價耶﹖曰﹕王景之費﹐一由於初創新道﹐故有鑿阜破砥﹐直截溝澗之勞﹔二由於十里立一水門更相洄注也。今則因其故道﹐無復鑿阜破砥之功﹐是費可省於舊者一。水門石工﹐視縷堤土工費倍﹐蓋其時滎陽以東﹐無髙厚南岸爲之節制﹐恐河南侵﹐故堤防用力若是﹐今則有髙厚舊河身以爲南岸﹐卽不必立水門﹐不必用縷堤﹐而但築遙堤﹔其北岸亦止須間拋磚工以護堤禦漲﹐費可省於舊者二。是今日之事﹐師景而逸於景。考河堤土工﹐每方例給銀一錢九分﹐或二錢一分。今欲攺道﹐必築新堤髙丈五尺﹐頂厚三丈﹐底寬十丈五尺﹐計堤長每丈需土百言﹐爲銀二十兩﹐每堤一里﹐需銀二千六百兩﹐除舊河上游﹐卽以北堤作南堤﹐毋庸新築﹐及下游大淸河兩岸遙堤﹐髙廣減半﹐其費較省外﹐統計新河千餘里﹐不過費帑金五六百萬﹐止需目前今河例修一歲之費﹐卽可一勞永逸﹔以今之銀五百萬﹐抵漢世之千萬貫有餘矣。至東漢濱河員吏。秩不過千石﹐且隸於郡國﹐等於掾屬﹐視今日兩總督﹑八道員﹑數十廳營﹐相去懸絕﹐則共歲修工程之無多又可知﹐不獨險工減於後世什九﹐其浮費亦必不及後世什一。險工減﹐故官可大裁﹔浮費核﹐則工歸實用。故古河員之多寡﹐恆視河務爲盛衰。員愈多﹐費愈冗者﹐河必愈壞﹔員愈少﹐費愈節者﹐其河必愈深。如曰不然﹐近請視國初﹐遠請視前史。

曰﹕國朝孫文定﹑裘文達﹐皆曾主北流之議。然孫公之議﹐則欲於漕舟抵臨淸後﹐卽由大淸河入海﹐轉運天津﹐所經海道僅四百餘里﹐皆平恬內海﹐而非大洋﹐並以干隆三年運登﹑萊米三十萬石﹐由利津至天津﹐一日卽至爲證。今八河湮塞難浚﹐不若攺由六塘河之省力。然耶﹐否耶﹖

曰﹕自元﹑明以來﹐知北流之利者﹐如余闕﹑胡世寧及近日胡謂﹑孫星衍不一其人﹐皆無如漕舟直達之無策。若言盤堤﹑言海運﹐終不能不兩易其舟﹐卽無以杜阻撓之口。由其時尙未有灌塘濟運之法﹐故言攺河北流﹐必至道光間行之﹐始萬全無失。亦事窮則變﹐千載一時﹐至後漢《王景傳》﹐但言修渠築堤千餘里至海口﹐並無播河爲八之說。《明帝紀》言汴渠決壞六十餘歲﹐王景治之﹐河﹑汴分流﹐是其時河決爲二﹐一由汴﹐一由濟﹐王景塞汴歸濟﹐並不北經徳州﹐亦無徳﹑棣間先決爲八之事﹐不知裘文達何自得此無稽之語。蓋誤認徳州之老黃河九河故瀆者﹐以爲王景之河﹐且欲廣其尾閭寬五六十里﹐恣河泛溢﹐與潘﹑靳之長堤事水議正相反。地理方向之未辧﹐更何暇與議方略﹗徳州之老黃河﹐乃所王謂蟒河也。

問曰﹕兗州大淸河爲王景故道﹐旣可千年無患﹐何以禹河不專行漯川﹐而必兼行故瀆﹐致殷都五遷之患﹐豈禹之智不及景耶﹖

曰﹕史言禹以河所從來者髙﹐行平地﹐數爲敗﹐乃至冀州引河北行﹐載之髙地。則是洚水割之時﹐兗州一望汪洋﹐水中無可施功﹐故從大陸開鑿北行﹐載之髙地。旣稱髙地﹐明天然之壑。及兗州水退﹐降丘宅土之後﹐河槽涸出﹐始知濟瀆地勢勝於冀州﹐故別廝二渠﹐兼行漯川﹐實由以漯川爲正流﹐而姑畱冀州故道爲分派。其後冀州髙地之九河日淤﹐正澑日趨卑地﹐故殷室有五遷之患。及周定王后﹐九河故道全塞﹐遂專趨濟瀆﹐後漢王景始因禹迹以成功﹐非景之智過於禹﹐所值之時﹐所因之時﹐過於禹也。是大禹初引河北載諸髙地者﹐洪水時未竟之楞﹐繼又廝渠引河東趨漯川者﹐洪水後講求盡善﹐而王景始成禹之志。師景卽所以師禹﹐非一時之功﹐實百世之功也。

問﹕明人有沁水通運之議﹐以沁水由河南武陟入黃河﹐北與衛河相近﹐其水冬春淸而夏秋濁﹐欲與木欒店修分水閘壩﹐冬春引淸水入運河﹐夏秋放濁水入黃河﹐沁水可兼通南北。今議攺河北岸﹐曷不令漕舟溯黃而上﹐由沁入衛﹐通黃﹑運南北之樞﹐可免灌塘濟運之功乎﹖

曰﹕沁水濁悍衝決﹐使北行入運﹐則衛輝必有昏墊之虞。無論七分入黃﹑三分濟運之閘壩未必可成﹐卽使可成﹐而漕艘旣至張秋以後﹐乃不直赴臨淸﹐而令逆溯黃河數百里而上﹐迂道千餘里﹐以覬不可必之功﹐視臨淸灌塘濟運﹐勞逸迂直相百也。智惡其鑿﹐非利導之所尙也。

問﹕兩漢﹑晉﹑唐﹐河行東北﹔其時長安﹑洛陽﹐帝都皆在河南﹔金﹑元﹑明﹑本朝﹐河行東南﹐則燕都在河北。或謂冀北建都之形勢﹐其河宜南不宜北﹐然乎﹐否乎﹖

曰﹕治莫盛於唐﹑虞﹐其時河北由冀州入海﹐而平陽﹑蒲阪﹑安邑之都﹐河南耶﹐河北耶﹖汴宋時﹐河北決而金源以興﹔明昌間﹐河南徙而金室日蹙﹐河之宜南流者安在﹖元末﹐賈魯復河南流﹐而明太祖興鳳陽﹐都金陵﹐其時元正都燕﹐其利於北都者安在﹖且以形勢言之﹕河北流﹐則於燕都爲環拱﹔南流﹐則與燕都爲環拱﹔以符瑞言之﹕我朝國號大淸﹐而河工奏疏﹐動以黃彊淸弱﹐淸不敵黃而言﹐毫無忌諱。惟攺歸大淸河﹐則黃流受大淸之約束﹐以大淸爲會歸朝宗之地﹐其詳不又孰勝﹖

總之﹐仰食河工之人﹐懼河北徙﹐由地中行﹐則南河東河數十百冗員﹐數百萬冗費﹐數百年巢窟﹐一朝掃蕩﹐故簧鼓箕張﹐恐喝挾制﹐使人口讋而不敢議。昔漢武時﹐河決瓠子﹐東南注巨野﹐通於淮﹑泗。丞相田蚡奉邑食鄃﹐在河北岸﹐河決而南﹐則鄃無水菑﹐邑收多﹐蚡乃言於上曰「河決皆天意﹐未易以人力彊塞。」故決久不塞。烏乎﹗利國家之公﹐則妨臣下之私﹐固古今通患哉﹗

