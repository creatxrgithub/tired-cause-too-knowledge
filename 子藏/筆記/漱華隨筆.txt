《漱華隨筆》淸嚴有禧

●序

唐啖助謂《左氏》博采當世文籍﹐太史公尢好采擇異聞﹐則說部固史材也。且其事其言足昭法戒﹐史或不載﹐好古之君子﹐必錄而不遺﹐亦所以佐史之窮也。惟是記錄之難﹐其繁蕪無當者無論矣。或傳聞異辭﹐擇焉不精﹔或有意抑揚﹐詞多失實。非所以徵信也。觀察嚴公﹐世其家學﹐見聞該博﹐所記《漱華隨筆》﹐卷帙不繁而語皆徵實﹐蓋其愼也。又其大旨﹐義歸懲勸﹐是又將自爲一史矣。公平生著述甚富﹐宦轍所至﹐其所設施與所奏記議論﹐當世利獘得失﹐表章古人忠孝節義之行﹐一皆見之於文﹐旣詳且核。其文章光明磊落﹐直追配前賢﹐法皆得而讀之。《漱華小品》﹐蓋公奉諱裏居鍵戶謝客時所記錄。異時求文獻之足徵﹐皆將於是乎。在惜乎其未得與於史事也。乾隆十七年五月六日﹐安平陳法。

●卷一

◎采訪遺書

乾隆六年奉上諭﹐從古右文之世﹐務訪遺編﹐今內府藏書已稱大備﹐但近世以來著述日繁﹐如元﹑明諸賢﹐以及國朝儒修﹐研究六經﹑闡明性理﹑潛心正學﹑醇粹無疵者﹐尙不乏人﹐𨿽業在名山而未登天府。著各省督撫﹑學政﹐畱心采訪﹐不拘抄本﹑刻本﹐隨時進呈﹐以廣石渠﹑天祿之儲。聖主崇儒右文﹐超越前代﹐於此可見。

◎會試移期

明張鳳翼有會試移期議﹐謂會試定於二月﹐蓋以太祖定鼎金陵﹐地在大江之南﹐得春爲先。今建都北京﹐遠三千里﹐宜移在三月﹐一便於雲貴士子﹐二減衣裘﹑防閒較易﹐三謄錄無呵凍之苦﹐四歸家無閘河運舟之阻云云。時未及行﹐至乾隆甲子科場後﹐經禦史範咸條奏請會試攺期三月著爲定例﹐部覆未準﹐特旨允行。皇上體卹士子之意可謂至矣。

◎夾帶懷挾

懷挾夾帶之獘﹐近科以來日盛於前﹐彼此效尢﹐恬不爲怪。乾隆甲子七月﹐經副都禦史勵宗萬條奏﹐請嚴搜檢﹐上可之。臨場特派大臣監視﹐果搜出懷挾夾帶數十人。兵部侍郎舒赫徳因奏請變通科場規制﹐內云﹕古之用人者﹐詢事考言﹐是以功罪有徵。今之時文﹐徒空言而不適於實用﹐其不足以得人者一也。墨卷房行﹐轉相抄襲﹐膚辭詭說﹑蔓衍支離﹐止圖弋取科名﹐其不足以得人者二也。士子各習一經﹐每經擬題多者百餘﹐少者不過數十﹐古人畢生治之而不足﹐今則數月爲之而有餘﹐其陋者至經文都未全讀﹐況望其通貫儒先之說乎﹖其不足以得人者三也。表以觀其詞藻﹐判以觀其決斷﹐策以觀其通古今﹑察利獘。今則表﹑判可以預擬﹐彼此傳抄﹐答﹑策隨題敷衍﹐毫無發明﹐其不足以得人者四也云云。奉旨交大學士看。大學士鄂爾泰﹑張廷玉覆奏﹐略云時藝取士自明至今殆四百年﹐人知其獘而守之不變者﹐非不欲變﹐誠以變之而未有良法以善其後﹐且就此而責其實﹐則亦未嘗不適於實用﹐而未可槪爲訾毀也。必若變今之法行古之制﹐其毋乃徒爲紛擾而不可行﹐又況人心不古﹐上以實求﹐下以名應﹐相率爲僞﹐其獘尢繁。如近日所舉孝廉﹑方正﹐又何益乎﹖若乃無大更攺而仍不過求之語言文字之間﹐則論策今所現行﹐表者賦﹑頌之流﹐是詩﹑賦亦未嘗盡廢。至於口問經義﹐背誦疏文﹐如古所謂帖括者﹐則又僅可資誦習﹐而予文義多致面墻。其餘若三傳科﹑史科﹑明法﹑書學﹑算學﹑崇文﹑宏文生等﹐或駁雜糾紛﹐或偏長曲技﹐尢不足以崇聖學而勵眞才云云。奉旨依議。

◎五經中額

乾隆九年十一月﹐河南布政使趙城折奏﹐內稱科場定例﹐每額中十九名﹐加中五經一名。其間淹通博洽者固不乏人﹐而浮誇躁進之徒﹐剽竊擬題﹐購求坊刻﹐割截成篇﹐臨時彊記塞白﹐甚有於場中同號互相倒換﹐湊助完捲﹐剿說雷同﹐千篇一律﹐及至出闈之後﹐有叩以經義而茫然不知所出者。是習五經者日益多﹐通一經者日益寡﹐長浮僞而啟幸心﹐殊非加中五經之本意。可否稍爲變通﹐嗣後各省鄕試﹐其有學問淹通實在能作五經者﹐許於本州縣報名﹐該牧令面出冷題考試﹐申送府州。府州亦如法考試﹐匯送學臣﹐再加考核﹐另冊錄送入闈。時另編字號於堂廡﹐不得混雜號捨中﹐以杜倒換湊助等獘云云。旨下九卿議﹐不果行。

◎榜後覆試

乾隆甲子八月﹐順天府府尹蔣炳奏﹐稱欲淸科場積獘﹐莫如覆試一法。請各省放榜後﹐中式之人赴省塡寫親供﹐卽令本省巡撫會同學臣﹐在撫署內當面出題覆試﹐以別眞僞云云。奉旨允行﹐至丁卯科卽行停止。

◎曲阜世職

監察禦史衛廷璞奏請將曲阜縣照各省知縣之例﹐隔省補用﹐停其世職。或於京師閒散之曹令襲一官﹐或於孔氏中額之外廣額一名﹐以示尊師重道之意。時部議𨿽不果行﹐而未隔數年﹐卽奉停襲之旨﹐衛君眞達識也。

◎詆毀程朱

明永樂中﹐饒州儒士朱友季詣闕獻書﹐專詆周程張朱之學。成祖大怒﹐遣行人押還﹐令有司聲罪杖遣﹐悉焚其所著書﹐曰「無誤後人。」後萬曆末﹐四川僉事張世則一本大略謂朱子之學專務尙博而不能誠﹐意成宋一代之風俗﹐議論多而成功少﹐天下卒於委靡而不振。於是以所著《初義》上獻﹐欲施行天下﹐一攺章句之舊。行人髙攀龍上疏駁之。近禦史謝濟世注《四書》﹐多與考亭不合﹐且詆毀考亭云「明太祖與之同姓﹐故開國時令天下遵用其注」等語﹐至形之章奏﹐並刻其書行世。𨿽奉有毀板之旨﹐而所刻未必不流傳﹐可見邪說惑人﹐無代無之。謝君在臺中頗有聲﹐而議論披猖如此﹐宜其晚節之不克終也。

◎滿洲鄕會試

旗下滿洲準鄕﹑會試﹐自順治壬辰科始﹐康熙中停止數科﹐後復舊﹐遂行至今。然其例先後不同﹐順治初滿人漢人分二榜﹐壬辰滿狀元麻勒吉﹐漢狀元鄒忠倚。乙未滿狀元圖爾宸﹐漢狀元史大成。康熙庚戌科以後﹐則滿﹑漢人同一榜﹐皆試漢文矣。

◎第二稱狀元

元時﹐及第第二者亦稱狀元﹐蓋其時第一必蒙古人﹐以中國人居第二﹐故中國自以狀元稱之﹐其餘進士系中國人者﹐亦曰某人榜進士﹐皆第二也。

◎明初解元

明初﹐應天解元黃文忠以作全場題二十三篇領解﹐今人知有顏茂猷﹐不知有此矣。

◎制科議

曾見王文恪制科議﹐內云經義取士﹐其途稍狹﹐不能盡天下之才。愚欲於進士之外別立一科﹐如前代制科之類﹐必兼通諸經﹑博洽子史詞賦乃得預焉﹐有官無官﹐皆得應之。其甲授翰林﹐次科道﹐次部屬﹐而有官者則遞升焉。如此則天下之士皆得爭奮於學﹐𨿽有官者亦翹翹然有興起之心﹐無復專經之陋矣。此議頗精當﹐可爲後世取士之法。

◎知縣攺授

王端毅公恕爲冢宰時﹐有益都縣進士石存禮應選知縣﹐攺選行人﹐題曰﹕竊惟知縣﹐百責所萃﹐生民休戚系焉。今石存禮年方二十二歲﹐气質淸秀﹐形體孱弱﹐若使宰百里之地﹐督率眾職﹐分理庶務﹐加以送往迎來﹐承上接下﹐勞苦百端﹐恐不能堪。看得行人司行人﹐亦系三甲進士該除之官﹐其職簡而不勞﹐故將石存禮仍送該衙門辦事﹐候有行人員缺除授。使本官讀書進學﹐日省月修﹐待其老成﹐然後授以任事之職。古大臣培養人才﹐用心良厚﹐近雍正年間﹐屢有引見知縣奉旨攺京員者﹐亦此意也。

◎封贈例

宋元封贈大父母﹐降父母一等。封贈父母﹐降本身一等。蓋推恩近重而遠輕也。然子孫之心﹐終有未安。自明以來﹐封贈三代﹐一如現爵。教孝之典﹐可謂大備。

◎再醮請封

封典有再醮不得受封之說﹐此爲妻不爲母也。近有以母再醮不請封者﹐殊失考。

◎大字帖

詞林寫大字帖﹐非古也。曾見《湧幢小品》載乙卯年過故鄣姚氏﹐乃大京兆畫溪公之孫﹐出公座主王槐野先生單名帖﹐稱友生﹐字僅蠅頭細書。是年會元瞿文懿﹐畫溪同年也﹐亦有單帖﹐稱年侍生﹐字與王先生等。前輩之朴而謹如此﹐今滔滔不可復返﹐稍損之﹐且以爲失體矣。

◎鈔法

崇禎辛巳﹐桐城生員蔣臣上言鈔法可行﹐且云歲造三千萬貫﹐一貫直一金﹐可得金三千萬兩。侍郎王鰲永亦以爲必可行。懷宗特設內寶鈔局﹐晝夜督造﹐募商發賣﹐無肯應者。閣臣蔣徳具揭爭﹐言民𨿽愚﹐誰肯以一金買一張紙。禦史白抱一亦上疏極諫﹐事卒不行。

◎限田

崇禎庚辰﹐工部主事李振聲請限田﹐一品官田十頃﹑屋百間﹐二品官田九頃﹑屋九十間﹐以是爲差﹐逾限者房屋入官變價﹐田地入官爲公田。旨下部議﹐侍郎蔣徳出揭駁之﹐謂三代時有井田﹐故田可限。至秦而經界廢矣﹐董仲舒始議限田﹐李翺﹑元稹﹑林勛皆祖其說﹐非不雅志三代﹐爲抑富扶弱之圖﹐然皆不見用。惟王莽﹑王安石﹑賈似道三人力任爲必可行﹐而皆以擾民致亂。由此思之﹐法非不善﹐而井田旣湮﹐勢固不能行也。其言頗達治理。

◎褒崇名臣

元朝褒崇前代名臣﹐如求郭令公之後﹐得其裔孫曰元亨者﹐官永興助教﹐此事眞可法。如宋之嶽武穆﹑文丞相﹐官其子孫﹐或於本縣增一廩生優之﹐亦無不可﹐而惜乎未有言之者。

◎明末加派

曾就義﹐江西人﹐作縣頗著淸名。崇禎戊寅﹐考選禦史﹐疏中稱百姓之困﹐皆由吏之不廉。使守令盡廉﹐卽稍從加派以濟軍需﹐未爲不可。懷宗悅其說﹐遂擢第一﹐入詞垣。未幾﹐卽有剿餉﹑練餉之加﹐實因曾議而決也。曾進館未久卒。夫國計民生何等重大﹐而昧心妄言﹐以博一已之官﹐此天地所不容。曾之死﹐陰禍致然也。

◎人輿

三代時﹐人主乘車皆負以馬﹐惟桀用人輦﹐謂之不道。至穆王﹐猶用八駿。漢黃屋左纛﹐襲秦之舊﹐當必用人﹐然未及臣下也。東漢陰就始用人﹐爲井丹所叱。唐宰相皆乘馬﹐張弘靖以宰相鎭幽州﹐用人輿出入﹐將士創見駭怒﹐馴至於亂。時朝官出使﹐皆乘驛馬﹐間有擔子﹐惟宰相至僕射致仕官疾病者得乘之。王荊公在金陵﹐有進肩輿者﹐怒曰﹕柰何以人代畜﹗南渡時﹐行在百官始賜肩輿﹐秦檜入朝﹐施全刺之﹐氈裹厚﹐不得入﹐則幃轎矣。明制﹐兩京文武三品以上乘轎﹐四品以下乘馬﹐在外自大吏而下﹐亦皆給馬﹐武官﹑勛戚皆乘馬﹐惟年老公侯拜三公者賜轎。本朝則文武大小﹐無不乘轎﹐惟有八人﹑四人之分。近年武員﹐奉有上諭﹐提鎭以下不得乘轎。至文員則𨿽佐貳雜職﹐亦罕乘馬﹐甚至輿臺廝養援例入國學﹐亦儼然肩輿出入﹐恬不爲怪﹐眞可嘆也。

◎期功之喪

顧鄰初起元論期功之喪﹐曰﹕前輩士大夫如張憲副祥有期之喪猶著齊衰見客﹐其後或有期功服者鮮衣盛飾﹐無異平時﹐世俗安之﹐恬不爲怪。昔晉人放達﹐儒者所詬﹐然其時謝安期功不廢絲竹﹐人猶非之。視今日當何如哉﹖余謂在官有公制﹐固所不論﹐至裏居遭有期功宜稍異常﹐不赴筵會。卽赴﹐不聽聲樂﹐不躬行慶賀禮﹐不先謁賓客﹐庶古禮猶存一二也。

◎行狀稱不孝

人子爲親作行狀及喪中用帖稱不肖者﹐謙辭耳。近世士大夫不察其故﹐凡中科甲及仕宦中人﹐皆攺稱不孝﹐非儼然自謂勝其親者乎﹖且不孝﹐乃五刑中第一大罪﹐詎可以此自居。先輩文文肅﹑錢口口鼎甲後﹐俱稱不肖﹐可以爲法。

◎謚法

周公制謚法﹐𨿽臣子於君父不得私焉﹐所以示萬世之公也。漢晉以下已多失之﹐然猶付之公議﹐有不當﹐則博士駁正之﹐猶爲近古。自明以來﹐則有美無惡﹐且由翰林者皆得謚文﹐不以人而以官﹐不聞有駁正之者矣。

◎戒石

今府州縣《戒石銘》云﹕爾俸爾祿﹐民膏民脂。下民易虐﹐上蒼難欺。本蜀主孟昶所作﹐全文共二十四句﹐名令箴﹐宋太祖摘此以刻石耳。近見宋臣跋語﹐以爲太宗自作﹐誤也。

◎本籍張榜

曾見浙江《新昌縣誌》載﹐洪武中奉聖旨﹐在京鄕試多有中式的國子監生﹐爲他肯學﹐所以取中。似這等生員﹐好生光顯他父母﹐恁部裏出榜﹐於原籍去處張掛﹐著他鄕裏知道。太祖之鼓勵人才﹐可謂至矣。

◎殿試

舊制﹐殿試皆有黜落﹐臨時請旨﹐不拘數目﹐故有省試屢經中式而見擯於殿試者。宋時﹐張元以落第進士﹐積忿降元昊﹐爲中國患。於是羣臣建議﹐乃詔進士與殿試者皆不黜﹐沿至本朝﹐殿試舉人間有黜者﹐不爲常典。

◎武殿試

武舉止有會試﹐無廷試傳臚之例﹐崇禎四年始行之﹐拔王來聘爲狀元﹐賜宴兵部﹐自此遂爲故事。

◎封本生

諸公大綬修撰滿考時﹐本生母與繼母並在邸﹐於制不得兼封。本生乃疏請封﹐世宗許之。迨乞假歸﹐生母卒﹐於制又不得持服﹐公衰經疏水三年﹐然後赴闕﹐則逾假限矣。當事者矜其情﹐爲請於上﹐凡爲人後者﹐皆得服其本生﹐著爲令。嗣是廷臣得她封及服本生者﹐咸謂公錫類云。

◎致仕官

明初定制﹐致仕官居鄕﹐惟於族內序尊卑如家人禮﹐於外祖及妻家亦序尊卑﹐若筵宴則設別席﹐不得坐於無官者之下。如與異姓致仕官會﹐則序爵﹐爵同則序齒。其與異姓無官者相見﹐不答禮。庶民以官禮謁見。敢有陵侮者﹐論如律。不知當時士大夫能循此禮否﹖在今日﹐則斷不可行矣。

◎假葬

世俗過信堪輿﹐多停柩不葬﹐或以磚石土﹐至數十年猶不埋者。晉郤詵母亡﹐便於堂北壁外下棺﹐謂之假葬。三年卽吉﹐衛以其不應除服而議之。是假葬𨿽古人有之﹐然而非禮也。今有數十年不下棺而子孫除服仕宦者﹐可乎﹗

◎通家子弟

前輩遇通家子弟初見請納拜者﹐旣受之則設席望其家遙拜其父祖﹐乃就坐。此禮眞古風﹐今人所不知矣。

◎刻詩文

古人無自刻文集者﹐或當時或後世見而愛之﹐爲之鏤板。五代和凝有集百餘卷﹐自付梓行世﹐識者非之。今人不自量其詩文可否﹐槪爲鏤板﹐無怪傳者少而不傳者多也。

◎表字

禮冠而字之﹐敬其名也。近世諛佞成俗﹐以直稱表字爲簡慢。某翁某老𨿽幼生小子﹐無不蒙此稱者。夫父母存﹐恆言不稱老。子捨而居尊長之名。衝幼而甘衰耄之目﹐無乃不祥﹐至形之文翰﹐俗陋尢甚矣。

◎明陵

乾隆乙丑﹐遣官祭告明陵﹐少司寇錢香樹派往思陵。事竣回奏云﹕湣帝當國運旣替﹐流賊蔓延﹐在位十七年﹐未嘗營及陵寢。逮李自成猝犯京城﹐引國君殉社稷之義﹐慷慨自裁﹐就葬妃園﹐壞土僅掩﹐至爲慘憫。遭我世祖章皇帝﹐應天順人撫有寰宇﹐登極之後﹐躬幸思陵﹐念其荒涼﹐敕令修葺﹐並勒丰碑。越今八十餘年﹐風雨剝落﹐傾圯特甚。臣將事陵次﹐見享殿三間已傾其二﹐惟東偏一間數椽僅存。配屋三間﹐瓦毀椽折﹐墻垣倒塌﹐不數年勢必盡爲瓦礫。伏思皇上仁心爲質﹐念舊存亡﹐天下臣民實所共仰﹐玆當駕過昌平﹐遣員告祭﹐深仁厚澤﹐與世祖章皇帝先後同揆。臣恭奉牲醪﹐身履其地﹐目擊陵宇坍頹殆盡﹐幸生闡幽舉廢昌明無忌之朝﹐若不據實奏聞﹐於心實有未安。仰請皇上諭令督臣﹐轉飭有司﹐量爲修葺﹐則盛徳旣被於明代﹐善述益光於前烈矣。等語得旨允行。

●卷二

◎內閣

永樂初建內閣﹐以解縉等七人在閣辦事。終永樂之世﹐楊士奇﹑楊榮官止五品﹐尙沿國初之舊。仁宗朝﹐升士奇禮部侍郎﹐榮﹑溥俱太常卿﹐以東宮舊恩﹐非例也。後榮升尙書﹐授以工部﹐蓋不欲以兼官壓六卿之上。溥丁憂﹐起復﹐不入閣。故宣徳以前﹐內閣與九卿爲平交﹐執禮﹑持法不相顧忌。宣徳以後﹐三楊眷重﹐漸柄朝政。英宗九歲登極﹐凡事啟太后﹐太后避專﹐令內閣議行﹐此內閣票旨之所由始也。及景泰易儲之後﹐𨿽天子亦藉內閣以爲已用﹐但其官品皆不脫學士銜。成化﹑弘治﹐多由侍郎升尙書入閣。若先升尙書﹐則無入閣之命。至正徳初﹐劉瑾以其私人焦芳吏部尙書入閣﹐蓋以外僚之首入主中祕之權。逮張孚敬﹑張居正﹐則直以閣體自尊﹐危坐諸卿之上矣。

◎國子生

明初人才輩出﹐太學爲盛。朝廷所用﹐內而臺諫﹐外而藩臬﹐率以授太學之成材者。正統以後﹐此制遂廢。嘉靖八年﹐廷議復申祖制。於是以舉人監生孫翥爲給事中﹐舉人監生阮徽﹑歲貢監生張澍爲監察禦史。萬曆以後不行矣。

◎太常博士

太常博士﹐漢人極重此官。國有大政﹐下丞相九卿會議﹐必及博士。卽如廢昌邑王奏中公卿將相列名上請﹐必曰﹕臣敞等謹與博士議云云﹐其重之如此。

◎贊禮郎

太常贊禮郎﹐卽宋之太祝也。宋重其官﹐以宰相任子爲之。明初亦以處文學之官﹐或乙科初選﹐後乃以黃冠爲之矣。

◎按察司

明初置提刑按察司﹐謂之外臺﹐與都察院並重。故《大明令》按察司﹑都察院並列﹐不視之爲外官也。後撫按之權重﹐而憲司爲承行之官矣。

◎明初風气

明初風气淳厚﹐上下恬熙。官於密勿者﹐多至二三十年﹐少亦十餘年﹐故或賜第長安﹐或自置園圃﹐率以家視之﹐不敢蘧廬一官也。史載孝宗時﹐令南北五城遇百官夜飲歸﹐使各鋪火夫提燈傳送﹐眞盛世之風也。神宗朝﹐宮膳丰盛﹐列朝所未有。不支光祿錢糧﹐彼時內臣甚富﹐皆今輪流備辦﹐以華侈相勝。又收買書畫玉器侑饌﹐謂之孝順。上惟歲時賞賜而已﹐至崇禎禁止。上一日欲食米糖﹐內臣奏令禦膳監制進﹐問一料所費﹐對曰八兩。上以銀三錢令赴市買之﹐須臾捧一盒至。上分給各皇子﹑公主﹐笑曰「此寧須八兩耶﹖」

◎封繼妻

夏貴溪爲大宗伯﹐奏乞三代誥命﹐並請封繼妻蘇氏。世廟以其久司邦禮﹐多效勞績﹐允之。蘇﹐廣陵人﹐本貴溪妾﹐以嬖立爲繼室。父曰綱﹐其少女適曾石塘銑。綱出入兩家﹐傳石塘復套之說﹐夏大喜﹐主其策。綱益自負﹐與巡倉禦史文朴通賄作姦。分宜已刺其陰事﹐而夏不悟﹐妄度河套指日可復﹐作《漁家傲》一闋。適黃泰泉至﹐示之﹐索和。黃有「千金不買陳平計」之句﹐蓋諷之也。夏大詬﹐嗾言者逐之去。去三日而禍作﹐蘇家女能誤貴人﹐豈非所謂禍水耶﹖

◎毆駙馬

萬曆壬子﹐內監梁進朝毆駙馬都尉冉徳讓於府中。公主倉皇往救﹐進朝罵詈﹐至令公主跪謝。旣而復毆於朝門﹐吏科曹於忭疏劾婦寺恣橫已極﹐懇乞速正典刑﹐不報。徳讓八日三疏﹐皆不得達。蓋緣巨廬受﹑李恩用事﹐進朝賄以金寶﹐是以多方阻絕。駙馬掛冠而逃﹐東廠以聞﹐上大怒﹐下旨切責﹐奪其父職爲民。

◎長平公主

長平公主年十五﹐將降駙馬都尉周世顯。會流寇犯京師﹐不果。懷宗殉國時揮劍斬之﹐傷頰斷腕﹐賊入宮見之﹐以爲死矣﹐舁送周皇親第。越五日復蘇。順治二年﹐上書願歸空門﹐世祖不許。詔求元配﹐命周君故劍是合﹐土田﹑邸第﹑金錢﹑牛車錫予有加﹐期年而夭﹐葬於彰義門之賜莊。松江張宸爲之誄﹐太倉吳偉業有詩挽之﹐孫承澤《春明夢餘錄》曰公主名徽足。

◎保童生

懷宗令臣工保舉州縣正官﹐原限舉人生員﹐不及童生。宋今礎之普在垣中﹐保一童生。或問之﹐宋曰「此人年老﹐不能服官﹐聊復塞責﹐以免連坐之累耳。」其人旣經保舉﹐卽於裏中具冠帶﹑張蓋﹑乘輿﹐其兒婦偶有小過﹐怒甚曰「吾今己爲官﹐當行官法。」集親族杖之﹐其婦當夜縊死。父母訟之官﹐未及訊質而童生亦斃矣。

◎姜熊獄

姜如農采熊﹑魚山開元旣下詔獄﹐上詔衛臣駱養性﹑司臣梁淸宏拷治。榜掠無所得讞﹐上出密諭一小紙曰﹕姜采熊﹑開元卽取畢命。駱養性具奏﹐二臣當死﹐陛下何不付所司書其罪﹐使天下明知二臣之罰。若生殺出臣等﹐天下後世謂陛下何如主﹖又密言於諸大臣﹐而總憲劉公宗周上殿力爭﹐自辰至午不肯退。上怒﹐少司馬馮公元飈﹑都諫吳公麟徵開陳大指﹐婉辭規勸。上心動﹐諭衛臣繳昨旨﹐於是姜熊始移刑部獄﹐杖一百。後首輔伏誅﹐有新參請釋二臣﹐亦不許。甲申正月﹐闖賊猖獗﹐閣臣李建泰督師山西﹐上禦正陽門行推轂禮﹐建泰請釋二臣﹐上乃報可﹐謫戍。

◎馮涿州

馮涿州與內豎聲气呼吸相通﹐懷湣帝每寄耳目於內豎﹐盡爲蒙蔽。丁丑之獄﹐牧翁求救於涿州。一日﹐令內豎密報云﹕閣部溫送布衣陳履謙葛布一端﹐又某日閣部溫請布衣陳履謙﹑張漢儒小飯﹐久談而出。於是懷湣帝遂動疑﹐而錢﹑瞿二公得生矣。其實無是事也。吁可畏哉﹗

◎莊廷釒龍

湖州莊廷釒龍﹐目雙盲﹐不甚通曉古今。以史遷有左邱失明乃著《國語》之語﹐奮欲著書。其居鄰故閣部朱公國禎家﹐朱公嘗取國事及公卿志狀疏艸﹐命胥鈔錄﹐凡數十帙﹐未成書而卒。廷釒龍得之﹐則招致賓客﹐日夜編輯﹐爲《明書》﹐書冗雜不足道也。廷釒龍死﹐無子﹐家資可萬金。其父庸城流涕曰「吾三子皆已析產﹐獨仲子死無後﹐吾哀其志﹐當先刻其書而後置嗣。」遂梓行之﹐書凡百餘帙﹐頗有忌諱語。本前人詆斥之詞﹐未經刪削者。莊氏旣巨富﹐浙人得其書﹐往往持而恐嚇之﹐得所欲以去。歸安令吳之榮者﹐以贓系獄﹐遇赦得出﹐有吏教之﹐買此書嚇莊氏。莊氏欲應之﹐或曰踵此而來﹐盡子之財不足以給﹐不如以一訟絕之。遂謝之榮﹐之榮告諸大吏﹐大吏右莊氏﹐不直之榮。之榮入京訟﹐諸大臣轉奏﹐遂遣官至杭﹐執莊生之父及其兄廷鉞等﹐並列名於書者十八人﹐皆論死。其刻書﹑鬻書並知府﹑推官之不發覺者﹐亦坐之。發廷釒龍之墓﹐焚其骨﹐籍沒其家產﹐所殺七十餘人。

◎盛符升

張禦史星法疏參山東巡撫錢玨﹐盛符升密書報之。命未下而錢辧疏已到﹐卽以盛書出首﹐並參山東大僚郭﹑趙侖等七人。郭降二級﹐趙等四人革職﹑擬流﹐張降二級畱任﹐盛降三級﹐錢原品解任。郭初擬革﹐滿中堂伊公力爭得免。賢哉﹗盛符升老而無恥﹐以私一人故害諸大僚﹐所謂鄙夫不可與事君﹐信矣﹗

◎李忠毅

周忠介公被逮事﹐人艷稱之。時江陰逮李忠毅公﹐亦有垂髫少年十人各執短棍﹐直呼入憲署﹐殺校尉。諸尉踉蹌越墻逃﹐一賣蔗童子十餘歲﹐撫髀曰「我恨極矣﹗」遂從一肥尉後舉削蔗刀臠其片肉﹐擲以飼狗。

◎袁忠湣

武定袁熙宇先生﹐諱化中﹐天啟中官禦史﹐劾逆閹﹐與楊左諸公同死詔獄﹐謚忠湣。余在山左詢其祠祀﹐訪其子孫﹐則百餘年來未有專祠﹐子孫寥落﹐夷爲村農。官斯土者﹐誠能畱心表彰﹐用以慰忠魂於地下﹐且使邦人有所矜式﹐亦盛事也﹐書以俟之。

◎文三橋

文三橋先生見人止操吳音﹐常言南北一也﹐每見南人遷就北人﹐未聞北人遷就南人﹐不可解也。性超脫﹐遊於分宜﹑華亭之間。一日過分宜﹐分宜曰「三橋今日可在此飲酒。」先生曰「今日徐存老已見招矣。」分宜作色曰「難道徐存老的酒喫得﹐我的酒就喫不得麼﹖」先生卽拂衣起雲﹕「明日來洗廚罷。」又嘗往賀華亭他出﹐諸達官莊服以待﹐時盛暑﹐先生解袍以紗帽自扇。俄而華亭至﹐扇猶未已﹐華亭曰「三橋熱矣。」命童取一扇來﹐先生視扇云「扇大佳﹐恐損壞﹐不若紗帽爲涼快也。」意气放逸﹐旁若無人。

◎歷下詩派

歷下詩派﹐始盛於邊尙書華泉﹐再盛於李觀察滄溟。二公之後皆式微﹐施愚山督學山左﹐曾爲滄溟立墓碑﹐夢其衣冠來謝。新城王司寇刻《華泉集》及其仲子習遺詩﹐又訪其後裔﹐爲言於當道﹐子以奉祀生﹐皆盛徳事也。

◎陳演祖

陳演之祖名某﹐巡按遼東禦史也。家本寒素﹐未生時﹐裏中富室夜夢有人送匾其家者﹐署曰「光祿。第其人有二子﹐皆諸生﹐以爲科第可待也。未幾﹐二子俱死﹐諸孫零落﹐鬻第於禦史﹐會差遼東﹐卒於任﹐贈光祿少卿﹐去富翁作夢時已五十餘年。後有司送匾其家﹐前夢始驗。不知此事何急而預兆於五十年前﹐且所兆者乃死後之贈官也﹐奇矣。曩余在京師﹐聞尙書孫公之太翁云﹕順治甲午科﹐邑中名儒夢解元爲康忱﹐榜發﹐非是。越六十年﹐康熙甲午科解元乃康忱也﹐與陳氏事相類。

◎金丞相

金丞相石琚致仕居鄕﹐聞司隸呵導過門卽起立﹐客曰「丞相何爲如此﹖」公曰「參軍𨿽微﹐朝廷命官也﹐吾敢不敬。」載《玉堂佳話》。

◎沈石田

石田先生臨歿時﹐適王文恪公罷相歸﹐遣人問訊。石翁捉筆作答﹐書黃鶴白雲四字﹐家人環泣曰「形神離矣。」旣乃成一絕句云「黃鶴白雲瞻宰公﹐此機超出萬人中。門前車馬應如海﹐先有心情問病翁。」字墨慘淡﹐蓋絕筆也。又按﹐石田先生事見文文肅《吳中名賢小記》﹐耕石齋瞿氏刻本作「勇退歸來說宰公」﹐似覺少健﹐但與當日情事不合矣。太倉王司寇誤爲吳文定公﹐不知文定捐館在石翁之前﹐石翁有詩哭之。司寇與石田相去未遠﹐失實乃爾﹐可見作史之難。

◎王梅溪

王梅溪先生忠義蹇諤﹐爲宋名臣。因劾丞相史浩八罪﹐孫汝權實慫恿之﹐史恨刺骨﹐遂令門客作《荊釵記》以蔑之﹐其實玉蓮乃梅溪之女﹐孫乃梅溪同年生也。史客故謬其說耳。又余少時﹐聞吾邑修葺東方殿﹐卸下大梁﹐梁上有某官孫汝權同妻玉蓮字樣﹐則似汝權又梅溪之婿﹐不知何說也。

◎女子叩閽

康熙二十八年﹐聖祖南巡視河﹐次淮揚。泰州女子蔡蕙上疏訟父冤﹐略云﹕妾聞在昔淳於緹縈爲父鳴冤贖罪﹐漢文帝憐而釋之﹐載之前史﹐千古傳爲盛典。今臣妾父被仇害﹐自逮獄以來﹐妾衣不解帶﹐臥不登牀﹐捐膏粉以誰施﹐棄綺紈而弗禦﹐日夜悲號﹐吁天無路﹐每夕遙望宸闕﹐禮拜千餘﹐於今三年﹐寒暑靡輟。惟祝玉輦南巡﹐妾父盆冤見日。今幸駕臨淮海﹐是誠千載奇逢﹐妾願效緹縈之故事﹐冒死鳴哀﹐伏惟天鑑。旨下兩江總督﹐讞上﹐其父免死﹐攺城旦。今山東聊城令蔡蒞﹐卽蕙弟也。

◎祝舉人

崇禎中﹐浙西舉人祝淵北遊上谷﹐寓陳翁家。一日﹐與翁飲酒酣﹐忽發憤曰「丈夫負此七尺﹐貴有傳於後世耳。吾欲以詩文自見﹐則當世已有某某﹐度不能與爭名。方今可爲之事﹐惟上書救石齋耳。」石齋﹐謂漳浦也。明日﹐遂入京師﹐詣長安門上疏論救﹐予門杖﹐祝談笑解衣﹐無恐怖色。監杖內閹曰「奇男子也。」令輕其罰﹐眞定梁金吾左右護持之﹐得遣戌。蓋明季士人好名如此。

◎陸子髙

陸子髙初名冠孝﹐一云其字也。長洲人﹐贅於邑中孫氏。以常熟籍應試﹐登洪武甲戌榜進士﹐賜一甲第三名。及第對策忤權要﹐以冒籍劾奏﹐欲置重典。同榜九十八人拜疏﹐願同寵辱。太祖義之﹐僅除名﹐家居著述。年至八旬卒﹐誡子孫以貢士名其墓。門人魚侃爲撰志銘﹐而舊志及《長洲志》皆軼之﹐曾志載之寓公中﹐亦非也。

◎僧大汕

朱相國《平涵湧幢小品》載其嘗館一貴人家﹐其人奉齋﹐一日﹐怒廚人﹐凡易十餘品﹐俱不稱意。朱笑謂之曰「何不開齋﹖」近吳園次遊廣州﹐有僧大汕者﹐日伺候督撫﹑將軍諸監司之門。一日﹐向吳自述酬應雜Ш﹐不堪其苦。吳笑應之曰「汝旣苦之﹐何不出了家﹖」座上皆大噱。二事頗相類﹐而吳語尢可味。

◎趙康敏故第

壽光趙康敏公故第爲裔孫所鬻﹐屢易主矣﹐居者每見朱衣人輒病。後某官張姓者居之﹐初入宅﹐復見朱衣人悲叱咄﹐張設拜﹐遙謂之曰「公子孫自不肖﹐不能守先業﹐此宅且數易主人﹐與某無與。公生爲名卿﹐何不達而屢次見祟耶」﹖言甫畢﹐朱衣以袂掩面入壁而沒﹐自是不復見。

◎蔣洪章

蔣紱字洪章﹐天順間進士﹐知吉水縣﹐以治聞。後不得志﹐解職歸﹐精於醫理﹐與桑某善。桑爲通判致仕﹐年六十餘﹐其夫人亦五十餘矣﹐忽患病﹐醫以爲蠱。公切其脈﹐大駭﹐起而步於庭﹐良久更診之﹐曰「定矣。」請夫人人﹐乃舉手揶揄。桑曰「足下亦老無恥矣﹐嫂何病娠也。娠當男﹐至冬至舉﹐亦銀帶官。與若等。」果生子﹐亦舉人通判﹐如公言。

◎錢國輔

吾邑世襲錦衣百戶錢國輔於癸未冬襲職﹐伊族公惡之﹐貽書於少司空陳益吾﹐云﹕此人小陳履謙也。亟發之出都﹐舊例錦衣必奉欽差﹐無部差之理。司空欲其速去﹐以部札與之往蘇州催工部各項錢糧﹐邑中人助其路﹐費而行。後闖賊破都城﹐追各官贓﹐誤認錦衣爲世職﹐必有厚藏﹐無不夾追﹐多有斃者。國輔竟以南行得免﹐此可見禍福倚伏﹐彼下石者反脫人於厄矣。

◎劉巨塘

劉巨塘﹐令宜春﹐入覲時隨眾往祝分宜壽。值其倦﹐世蕃令門者且闔門﹐劉不得出。有嚴辛者﹐分宜紀綱僕也﹐導劉往間道過其私居﹐畱之飯饌。已﹐辛曰「他日望臺下垂目。」劉曰「汝主正當隆赫﹐烏用垂目爲也。」辛曰「日不常午﹐願臺下毋忘今日之托。」不數年﹐分宜果大敗。劉適守袁州﹐辛方以贓二萬滯獄。劉憶昔語﹐爲減去贓若干﹐始得出獄﹐從戍。嗚呼﹗如此僕者﹐識見過其主遠矣。

◎王肯堂

萬曆已醜廷試﹐取吳道南爲一甲第三。時金壇王肯堂爲申﹑王兩相至交﹐預爲圖鼎甲﹐計密訂陛下下字一點鍼眼爲信。適有鬻廷試卷者﹐一卷偶爲稚子鍼下一眼﹐諸人皆棄之不用﹐其人減價求售﹐道南以其價廉售之。臨試日﹐書至陛下﹐正當鍼眼﹐急塗濃墨﹐將下字一點蓋之。旣而兩相徧照鍼眼﹐得吳捲﹐遂置一甲﹐他捲不復照視﹐王捲反置二甲。功名有定﹐於斯信矣。

◎斯孝廉

建昌斯孝廉始赴省試﹐夢神謂曰「臬司掾某是汝座師。」醒大不樂﹐曰「掾何爲者﹐此不捷兆也。」已入省訪之﹐果有是掾﹐因與往還。揭曉前一夕﹐監臨以藩司掾塡榜恐作獘﹐忽召臬司此掾入塡名。至半﹐忽二廣交爭捲﹐一曰「斯某卷好。」監臨曰「好。」掾遂塡注。一曰「某卷尢好。」監臨曰「果尢好。」掾曰「已塡斯某矣。」曰「汝知是何斯字﹖」曰「是斯焉取斯斯字。」監臨曰「莫非天定﹖」遂罷爭。蓋掾因往還熟姓名也。此與句容笪禦史事相類﹐益信功名有定﹐不可彊求矣。

◎王文肅

太倉相以子病﹐祈夢於忠肅墳﹐於公見夢曰「公是當朝宰相﹐柰何問余﹖」太倉曰「非爲朝事﹐餘一生淸苦﹐認眞不作虧心事﹐而兒病如此﹐是何罪業﹖」於曰「公記得吝一單名帖失活二十七人之命否﹖」太倉默然﹐醒而追憶﹐有海商漂至﹐巡兵執以爲盜﹐眾皆憐之﹐請太倉往解﹐不應。又請一單名帖致兵道﹐終不應。二十七人者皆死。太倉矜名節﹐故知其冤而不爲救。然力可爲而不爲﹐神固己罪之矣。

◎韓某

萬曆丙辰進士韓某﹐父爲顯宦﹐曾入一尼庵﹐見一尼色最麗﹐心動。他日以內人饋之餅﹐尼不知計﹐食之暈絕﹐韓趨入其庵﹐竊其衤日服以戲於旁。尼忽醒﹐覺其故﹐笑曰「何至若是﹐晚當與君作伴耳。」韓信之不疑﹐遂去。頃之沐浴﹐對佛縊死。時韓尙無子﹐妻忽懷孕生男。稍長﹐聰穎殊絕﹐年十六舉於鄕。明年試春闈﹐一日捷音至﹐親朋稱慶。又一日﹐見家僮凶服號哭而來﹐詢之則已死矣。韓痛絕﹐再蘇﹐詰其死時狀。僮曰「公子將死時﹐忽發囈語曰吾豈眞韓公子哉﹐乃某庵尼僧托生其家﹐受他恩愛幾年﹐以償夙冤﹐今得請於帝﹐斬其嗣矣。韓聞此語﹐驚恨而卒。

◎李太靑

金沙李太靑爲諸生時﹐讀書姑宅。有婢娟媚﹐李私狎之﹐許以他日貴當置偏室。崇禎癸酉﹐李登賢書﹐婢以實告姑。姑喜﹐將資奩具以待。李赴公車﹐有日來謝姑﹐復與婢拳拳再訂﹐羣以爲盟必踐也。比甲戌李冠南宮﹐與妻謀之﹐妻大憾﹐遣人詰責姑﹐李不能禁﹐婢遂自經死。李官禮曹﹐當入直﹐輒私攜妾扮家童入宿禁省。一日﹐忽見前婢披髮過其前﹐李不之儆。漏三下﹐方與妾交媾情濃﹐忽內傳他旨呼李﹐李心虛﹐以爲攜妾事泄也﹐遂脫陽死妾腹上。人以爲婢索命云。

◎漢陽生

漢陽諸生蔡某﹐小試甚利﹐後值場期不肯入。友人彊之再三﹐乃曰「吾少時讀書某處﹐鄰有好女﹐每浴時輒隙而觀之﹐自是每入場﹐雙目輒朦然不見﹐出則如舊。」

◎張太嶽

江陵在位日﹐有獻玉美人者。江陵示其私人曰「天下果有姣好女子若是者乎﹖」其人曰「願爲師相覓之。」因徧處物色﹐半年始得其人﹐售以八百金﹐厚其裝奩﹐護送至京。江陵嬖之甚﹐稱爲九太太﹐由是怠於政事矣。江陵素患熱癥﹐毒發於頂﹐𨿽嚴寒不戴暖耳﹐惟入朝則暫戴焉。至是﹐屢服暖補之劑﹐毒復發。又服陰涼之劑以散之﹐遂患脾瀉而死。嗚呼﹗江陵權勢薰天﹐一旦無祿隕世﹐泡影滅而冰山摧﹐皆由一女子致之。可畏哉﹗可鑑哉﹗

●卷三

◎湯先生

湯潛庵先生課子讀書﹐嘗至夜分不輟。曰「吾非望汝早貴﹐少年兒宜使苦﹐苦則志定﹐將來不失足也。」又云「教子弟只是令他讀書﹐他有聖賢幾句話在胸中﹐有時借聖賢言語照他行事開導之﹐便易有省悟處。」

◎陸先生

陸稼書先生嘗述其封翁語云﹕貪與酷皆居官大戒﹐然貪而酷人皆知惡之。若自恃廉謹而刻以繩人﹐人慕其風節﹐競相仿效﹐禍不可言矣。

先生又云﹕一切刑名﹑錢谷﹐務持大綱﹐無益繁文俱宜省去﹐多一番駁詰則多一番需索﹐多一番提解則多一番拖欠﹐胥吏所深喜而小民所深惡也。

◎朱平涵

湖上朱平涵相國嘗云﹕灼龜起課﹐得佳兆未必佳﹐得凶兆未必凶。且如本佳而得凶兆﹐豫先愁這幾日。本凶而得佳兆﹐日後失望煩惱更甚。眞名言也。

◎魏環溪

魏環溪曰「居官者﹐何人不擇吉任事﹐而升者升﹐降者降﹐黜者黜﹐死者死﹐未嘗皆吉也。娶婦者﹐何人不擇吉成婚﹐而壽者壽﹐夭者夭﹐孕者孕﹐絕者絕﹐未嘗皆吉也。類而推之﹐諸事皆然。無他﹐君子則吉﹐小人則凶﹐理也。周以甲子興﹐商以甲子亡﹐非明驗乎。」

◎宋太宗

太宗嘗謂宰相曰「流俗有言﹐人生如病瘧於大寒大暑中﹐過寒暑疊變﹐不覺漸成衰老。苟不競爲善事﹐虛度流年﹐良可惜也。」

又《唐摭言》載杜牧對酒詩﹐亦有「人生如瘧在須臾﹐何乃自苦八尺軀」之句﹐與此同意。

◎沈文端

沈文端公生日﹐神宗遣使存問﹐從弟某語公曰「兄位宰相﹐蒙恩存問﹐而子姓濟濟﹐可謂盛矣。」公愀然久之﹐曰「弟以爲盛﹐吾方憂其衰耳。」弟問故﹐公曰「吾鄕宋立庵太宰家法可敬﹐彼方當貴盛﹐吾家不及也。頃立庵生日﹐吾預其家宴﹐座中子弟數十人﹐不聞飲啖聲。昨吾生日﹐見諸子弟飲啖不顧長者﹐家法如此﹐是以知其衰也。」

◎又

嘗見文端公家訓﹐一則內云﹕家下凡百﹐儉素恬澹﹐不要做出富貴的气象﹐不惟俗樣﹐且不可長久﹐大抵盛極則衰﹐月滿則虧﹐日中則昃﹐一定之理。惟有自處退步﹐不張气焰﹐不過享用﹐不作威福﹐𨿽處盛時可以保守。我今𨿽做熱官﹐自處常在冷處﹐必不肯多積財貨﹐廣置田宅﹐使身終之日﹐畱此爭端﹐自取辱名爾。已知持滿之道﹐只愁一向做得門面大了。爲今之計﹐要減些田土﹐損些受用﹐衣服勿太華美﹐器用寧可欠缺﹐畱些福量遺與後人云云。眞至理名言也﹗

◎張太宰

陽城張太宰藐姑寄子書云「刻下父母俱存﹐大小無恙﹐光景已佳。但日中則昃可柰何﹐每念及此﹐通身汗下。目下只當求一安身立命之處﹐勢焰時如此﹐淒涼時亦只如此﹐任四時寒燠溫涼﹐而一元之气寂然自在。爾父子當思吾言。」此書字字藥石﹐可與伏波誡兄子書參看。

◎顧亭林

《亭林集》有規友納妾書﹐讀之頗有味﹐內云﹕董子曰君子甚愛气而謹遊於房﹐是故新壯者十日而一遊於房﹐中年者倍新壯﹐始衰者倍中年﹐中衰者倍始衰﹐大衰者以月當新壯之日﹐而上與天地同節矣。某年五十九﹐未有繼嗣。在太原遇傅靑主﹐浼之診脈云尙可得子﹐勸令置妾。遂於靜樂買之﹐不一二年而眾疾交侵﹐始思董子之言﹐瞿然自悔﹐出而嫁之。嘗與張稷若言靑主之爲人大雅君子也﹐稷若曰「豈有勸六十老人娶妾而可爲君子者乎﹖」愚無以應也。又少時與楊子常先生最厚﹐子常年逾六十﹐素有目眚﹐買妾二人﹐三五年間目遂不能見物。得一子﹐已成童而夭﹐竟同伯道。此在無子之人﹐猶當以爲戒﹐而況有子有孫又有曾孫者乎﹗先生之言﹐眞藥石也。

◎顏光衷

顏光衷曰「諺云公門中好修行﹐蓋公門人下接民隱﹐上通官情﹐艱苦孤危之時扶持一分﹐勝他人方便十分。寬假一次﹐勝他人方便十次。」此與王心齋見諸掾吏惟云「心地好﹐前程保」之言﹐若符節也。

◎董尙書

董尙書潯陽家甚富﹐凡衣冠過賓﹐無不延禮厚贈者。其孫禮部靑芝﹐工於詩﹑字﹐往往以手書扇軸及詩稿贈人。尙書聞之﹐曰「以我家勢﹐𨿽日以銀幣爲歡﹐猶恐未塞人望﹐柰何效淸客行事耶﹖且縉紳之家自有局面﹐豈復以詩﹑字得人憐乎﹖將來破我家者﹐必此子也。」

◎劉忠宣

劉忠宣公自作《壽藏記》﹐內云﹕士大夫家子弟愛其父兄者﹐俟其身後﹐必求名儒大筆鋪張其行業﹐以志於其墓。作國史者﹐亦或憑而采之。子無似承祖宗世澤﹐竊科甲官祿﹐前後四十年。在家在邦﹐無一事可述以傳者。萬一後人私乞所親﹐訁參言以誤名筆﹐縱可欺入﹐獨不自愧於地下耶﹗用是自述平生履歷﹐書而勒諸石﹐歸付兒等藏之﹐以俟他日。嗚呼﹗以公之盛徳﹐大業照耀史冊﹐猶自謂生平無一事可述﹐眞足愧天下後世之諛墓者矣﹗

◎又

同寮會飲﹐有譽威寧伯之才美者。劉尙書時雍云「人皆謂王世昌智﹐以予言之﹐天下第一不智者﹐此人也。以如此聰明﹐如此才力﹐卻不用以爲善。及在顯位﹐又不自重﹐阿附權官以取功名。名節旣壞﹐而所得爵位畢竟削奪﹐爲天下笑﹐豈非不智而何﹗」坐客爲之肅然。

◎沈文昭

沈布衣鑑記覽博洽﹐放言自廢。或問曰「今之居大位享大福者﹐未必有學問。有學問者﹐每多貧賤無福。何也﹖」沈云「有學問便是福﹐何必富貴﹖」老僧惟寅嘗云「讀書要有福﹐無福者讀書不成。如人家子弟有志讀書﹐若無衣食之憂﹑戶役之擾﹑疾病之累以奪其心﹐便是有福。縱使無憂於衣食﹑無擾於戶役而身常有疾不能遂志﹐卽是無福。」此等議論皆有理。

◎徐翁

太倉陸公容登進士﹐觀政工部。父執徐翁孟章謂曰「仕路乃毒蛇聚會之地﹐君平昔心腸條直﹐全不使乖﹐今卻不宜如此。坐中非但不可談論人長短得失﹐卽論文談詩亦須愼之。不然﹐恐謗議交作矣。」陸初不以爲然﹐後爲同年所中﹐乃嘆徐翁之言不妄。

◎馮鈍吟

馮鈍翁云「爲子弟擇師﹐是第一要事。愼無取太嚴者﹐師太嚴﹐子弟必不令。」又云「子弟不可把世間刻薄事教他。」皆至言也。

◎薛文淸

薛文淸嘗言﹕吾居察院中﹐每念韋蘇州「自慚居處崇﹐未睹斯民康」之句﹐惕然有警於心云。

◎章楓山

章楓山云﹕吾嘗處困﹐頌伯夷叔齊餓於首陽之下﹐民到於今稱之﹐便警拔不爲窮所撓。

◎賀相國

江夏賀相國致子侄書云﹕據今日耳目觀聽﹐豈不謂逢聖閣員矣。乃逢聖自有根本﹐不可忘者。髙曾以上﹐事不及知。先大父﹑大母﹐嘉靖乙巳度荒年﹐三日僅黃豆一升。歲除﹐一母雞易米二升五合。使逢聖今日不念﹐是自絕其祖父母之澤也。先中憲亦貧﹐諸生授館四十年﹐每歲正月六日始至十二月二十四日止﹐一領靑衣﹐直布坐處方方一塊藍色。先恭人讓居於嬸﹐周旋數尺陋室中﹐下濕上漏﹐炊爨卽在牀前﹐煙薰眼淚﹐逢聖哽咽不能書。今日不念﹐是自絕其父母之澤也。卽逢聖﹐戊戌館於鐘祥﹐己酉館於嘉善寺﹐或禦冬以﹐或六月薦艸。癸卯揭曉﹐則先日絕糧﹔丙辰報至﹐則深夜丐酒。今日不念﹐忽作兩截人﹐是自絕其子孫之緒也。念之若何﹐亦曰罔敢作孽而已。不作孽若何﹐亦曰救得一物是一物﹐救得一事是一事而已。救之若何﹐亦曰服膺先中憲之訓﹐餓死事小﹐家中沒飯喫切不可錯動了念頭而已。不錯動念頭若何﹐亦曰公門無一事之幹﹐本宅無生事之僕﹐錢糧無分毫升合之逋欠﹐馬遞﹑水驛不往索一騎一舟﹐山場﹑湖地不討管一尺一寸﹐大江上下無營運裝載之船﹐其或非意相加﹐則力誡子孫﹐閉門謝過而已。此極猥瑣事﹐逢聖何臚列。乃爾先正有言﹐孝子一步不忘親﹐積之成大孝。忠臣一事不顧私﹐積之成純忠。廉官一銖不苟拾﹐積之成淸白。烈女一笑不聞音﹐積之成貞節。天下事皆起於微成於愼﹐微之不愼﹐星火燎原﹑蟻穴潰堤﹐吾畏其卒﹐故怖其始也。

◎髙侍郎

淄川髙侍郎珩﹐少時與兄解元瑋公車北上﹐謁尙書張公延登。公言「君輩少年登第﹐不啻登仙。老夫少年﹐意气亦爾。今老矣﹐回憶五十年中功名官職﹐都如嚼蠟。更數十年﹐君閱歷當自知之。」後髙晚年憶尙書之語﹐慨然賦詩云「翹車北指五云邊﹐緒論追陪豈偶然。晚節功名如嚼蠟﹐少年科第似登仙。曠懷久已推先輩﹐微語還堪悟後賢。畢竟山中煨芋好﹐十年宰相亦堪憐。

◎忍庵先生

吾宗忍庵先生﹐卽少司農灝亭之父。生平規言矩行﹐尺寸不苟。灝亭上公車﹐先生繪像付之﹐並書其後云﹕餘息交絕遊幾二十年矣﹐每念先禦醫公受世廟殊恩﹐淸卿公生食顯祿﹑歿蒙卹典﹐而爲之子若孫﹐未能奮身圖報。太王父曁王母邱壠皆在京師﹐缺然展掃﹐有身具心﹐豈敢忘君父哉﹗顧自審非名場中人﹐遂早甘熟歇。今吾兒邀天之幸﹐得上公車﹐稍可伸北闕南陔之思矣。余猶以身頹家窶﹐難共長徵﹐而舐犢引雛﹐情不能割﹐特繪小像﹐付以相隨﹐如時見我面﹐時聞我語。當自愛其鼎﹐勿同乎流俗﹐惜此七尺﹐保此方寸﹐以爲報國繩祖之本﹐庶能慰老人之懷。切念吾兒﹐如玉無玷﹐如器無缺﹐如女子未字﹐誠不可不愼也。至若縱浪之飲﹐狹邪之遊﹐知吾兒從未誤犯﹐今卽少年客旅﹐亦必遙憶老人﹐更不忍以身行殆第。或慮髙明之友相獎風流﹐情難自持﹐不免失足﹐設當爾時﹐急展此卷。如有怒色﹐卽婉謝友人﹐云老父在﹐不敢從耳。又當知予此身得至今日者﹐以少時絕無孌童﹑季女之溺﹐每過自堅忍﹐故能畱此須眉餘白於人間。此像爲謝文侯筆﹐先曾爲余作一幀﹐乃不數年而忽皆杖焉。若曰「此老已六十矣﹐甚能警余﹐吾兒其念之。」

◎徐中丞

蘇撫徐公士林嘗疏奏買谷事宜﹐內云﹕爲政貴於持平﹐民不可累﹐官亦不可累﹐立法期於盡善﹐官受其累﹐民亦必受其累。余每三復斯言。

◎張簣山

張簣山《王山隨札》內云﹕王山筍類多苦﹐烹之亦有眞味。又產苦菜﹐浸之一宿﹐饑來啖之﹐頗勝園蔬﹐然以苦多爲人棄。人生營營﹐無日不苦﹐日在苦中﹐安之若飴。至飲食細故﹐非刀俎物命﹐便不可下箸﹐安得攜此二苦味令飽嘗耶﹖

◎楊石齋

楊石齋廷和當國時﹐一弟爲京卿﹐二弟爲方面﹐諸子布列﹐在位濟濟。其子用修先生廷試第一﹐人皆賀之﹐公顰蹙不自安。人問故﹐公曰「君知傀儡場乎﹖如方奏位時則次第陳舉﹐至將闋則盡出傀儡於場﹐此曲終時也。人家气數有限﹐今盡發泄如此﹐人以爲我宗之慶﹐我憂方大耳。」未幾果驗。

◎先太僕

先王父太僕公答友書云﹕弟自去年至今﹐勉彊度日﹐不餓耳﹐不能飽也。窮巷杜門﹐不交一人一事﹐惟以硯北之身與丹黃爲伍。《讀詩質疑》已六易稿﹐尙未成書﹐今始卒業。又於其間批讀《莊子》一部﹐《楚詞》一部﹐《國語》《國策》一部﹐《楞嚴經》一部。所以汲汲如此者﹐蓋以年逾知命﹐一事無成﹐讀書無益於身心﹐學道未忘乎塵俗﹐加以神色耗減﹐精气消亡﹐而視茫茫﹐而發蒼蒼﹐恐遂汨沒﹐艸木同腐﹐庶幾假靈先聖﹐益我神明﹐以炳燭之勤爲桑楡之補。如或我材可用﹐則將取諸其懷。或者老此終生﹐亦可樂而忘死。水到渠成﹐固驃姚之天幸。道盡途殫﹐亦李廣之數奇。觀此可以見先王父讀書之勤﹐襟期之曠矣。

◎先文靖

先文靖未遇時﹐讀書道院﹐署所居室曰「夔龍事業山中養﹐孔孟文章心上求。又嘗著《讀書詞》云﹕夜深人靜﹐悄正一輪明月天心髙照。漏聲不到鄕村裏﹐風走花陰犬叫鴨。鑪香裊撫綠綺﹐一番新調弦指外﹐流水髙山﹐鶴夢樹頭。驚覺曲終﹐頓起閒愁惱怪。白屋靑燈﹐故淹年少﹐仰天長嘯﹐那些个金馬玉堂難到。文林虎豹﹐畢竟是養成牙爪蚤。難道萬卷詩書﹐讓人探討。蓋爾時所負已不輕矣。

◎蓮池大師

大師嘗云﹕工夫最忌揀擇﹐有志於學者﹐只是一个正念常在胸中﹐逢靜也如此﹐逢鬧也如此﹐憑他靜鬧變遷而我這个念頭斷無移易﹐如此方無間斷﹐謂之善做工夫。如必嫌喧取靜﹐則境界恐無有靜之時﹐亦無有靜之處。學人但患志不猛烈耳﹐志一猛烈﹐則何之不可。又云﹕七十古稀﹐百年能幾。今此暮景﹐正宜放開懷抱﹐看破世間如一場戲劇﹐何有眞實。此是智慧中人大安樂﹑大解脫法門也。

◎淸淨眞人

施濟非貧士所�������阻人爲惡﹐在我不過口舌之勞﹐而人蒙無限之福﹐便是莫大陰功。無益之書不必讀﹐無益之戲不必爲。有事則幹之﹐務要忠厚存心﹐利益民物。無事則淸心靜坐﹐念念對越上天。古聖賢懲忿窒欲四字﹐決定離他不得﹐和以處眾﹐寬以樂羣﹐寡言以養徳﹐常定以安神﹐一切惡習蕩滌殆盡﹐便是在世仙人。

◎袁了凡

昔有儒生數輩謁中峯和尙﹐問曰「佛氏論善惡報應如影隨形﹐今某人善而子孫不興﹐某人惡而家門隆盛﹐佛說無稽矣。」中峯云「凡情未滌﹐正眼未開﹐認善爲惡﹐指惡爲善﹐往往有之。不恨己之是非顚倒﹐而反怨天之報應有差乎﹖」眾云「善惡何至相反﹖」中峯令試言其狀﹐一生謂詈人毆人是惡﹐敬人禮人是善。中峯云「未必然也。」一生謂貪財妄取是惡﹐廉潔有守是善。中峯云「未必然也。」眾人歷言其狀﹐中峯皆不謂然﹐因謂問﹐中峯告之曰「有益於人是善﹐有益於已是惡。有益於人則毆人詈人皆善也﹐有益於己則禮人敬人皆惡也。是故人之行善﹐利人者公公則爲眞﹐利己者私私則爲假。又根心者眞﹐襲迹者假。又無爲而爲者眞﹐有爲而爲者假。皆當從心源隱微處默默洗滌﹐默默撿點。

●卷四

◎成文穆

大名成文穆公拜相後大修宅第﹐購得民居﹐有樹貞節坊者﹐令勿毀﹐遂低一隅。其子靑壇大拜後修家廟﹐有前明陳少卿坊﹐適當辟門之衝﹐當毀。其後人式微﹐召而告之曰「吾亦故家也﹐詎忍壞故家之棹楔。」遂攺辟門﹐並新其坊﹐人稱兩世厚徳。

◎葛徵奇

吳梅裏本泰應癸酉京兆試﹐其捲在同邑葛徵奇房中。己入彀矣。拆捲時﹐知爲同邑也。大主考方逢年謂葛曰「自忖胸中無疚則塡﹐否則黜可也。」葛曰「此生年已六旬﹐且赤貧﹐某𨿽與之同社﹐以年長﹐實師事之。若以同邑避嫌﹐是錮此生以全已之功名也。」竟塡之。次年甲戌聯捷﹐識之以見葛公之忠厚焉。

◎文待詔

有以書畫求文待詔鑑定者﹐𨿽贗必曰眞迹﹐所以周全貧士也。前輩存心忠厚如此。

◎王司寇

通州邵潛潛夫﹐萬曆間詩人也。入國朝﹐年八十無子﹐苦徭役。時新城王司寇﹑阮亭司﹑李揚州按部至通﹐詰旦﹐首謁邵。邵所居委巷﹐乃屏輿從﹐徒步而入。邵曰「適有酒一斗﹐能飲乎﹖」新城欣然爲引滿﹐流連移晷始別。州牧聞之﹐立除其役。

◎李梅崖

梅崖李公爲井陘道日﹐陸稼書先生任靈壽縣令﹐來謁﹐公開中門﹐以賓禮接見﹐迎送至門﹐未嘗以屬員待也。公三次薦陸於朝﹐而陸見公止稱晚生﹑薦主。且曰「昔魏環溪先生曾叨薦拔﹐而未嘗稱爲師。若於公有異﹐恐無以見魏公地下﹐故敢如此。」公甚有喜色。有邑令邵嗣堯者﹐公曾脫其死罪。後陸﹑邵俱行取爲禦史﹐公罷官居京師﹐二君往來無間。忽有要路爲於養志奪情事﹐托邵致意於陸﹐求勿言。陸卽舉劾其非﹐要路銜之﹐並歸咎於邵。邵無以自解﹐遂眾辱陸於朝班。次日﹐邵謝絕李公曰「門生甘作負心人﹐不復迹及師門矣。」公笑而謝之。遲日﹐公會陸先生﹐先生絕不言及。公微問邵事﹐先生曰「彼無他故﹐不過要做官耳。」微笑不更有言。卽此一節﹐公之虛懷禮賢﹐與陸先生之涵養不校﹐俱非世人所及矣。

◎文徳翼

文徳翼﹐徳化人﹐進士﹐爲嘉興府推官。有屬吏﹐粵東人﹐饋端石。發之﹐白金也。封函如故﹐謝之曰「汝硯不可磨墨。」卻之﹐其介而近人如此。

◎周秋部

華亭周秋部茂源以卹刑駐節雪苑。有山人得罪別駕者﹐別駕盛怒﹐欲加以刑。山人倉卒中托言「我﹐秋部摯友。」冀緩其責﹐實未嘗謀面也。別駕詣秋部問之﹐秋部曰「此余生平好友﹐幸君相諒。」山人得無恙。一時推爲長者。

◎靑質夫

靑文勝字質夫﹐蜀大寧人也。洪武間﹐以貢士爲龍陽縣典吏。龍陽故濱洞庭﹐歲罹水患﹐田去賦存﹐計年徵三萬七千有奇﹐民竄徙﹐無以爲生。公愀然憫之﹐乃詣南都奏聞﹐疏三上﹐不報﹐遂自經於登聞鼓下。明太祖嘉其忠﹐詔免龍陽租二萬四千餘石﹐永不起科。龍民思其徳﹐立祠以祀﹐匾曰忠惠。後蒙卹典謚惠烈﹐至今祠額猶新云。

◎沅江譙氏

沅江譙姓﹐其家自正徳年間﹐初祖大相﹐勤儉醇厚﹐睦族洽鄰﹐生子三人﹐同居共爨﹐遞傳至七世未分﹐所著有家訓四則﹐食指百餘人。嚴肅和順﹐靡有間言。雍正十年﹐當事者以狀聞。天子親書「世篤仁風」匾額以旌之﹐迄今又越兩世矣。

◎翁蓼野

餘同年友翁蓼野﹐其尊人大環先生於康熙壬申歲探親赴粵西﹐仲冬四日﹐舟次湖南之新塘站。有句云﹕霜濃古寺鐘開處﹐一點空明透佛燈。次夕﹐忽失所在。同舟人物色之不可得。信至家﹐鄔太夫人痛哭不欲生﹐卜之神﹐得讖焉﹐曰﹕扁舟風雨泊江關﹐兄弟相看夢寐間。已分天涯成死別﹐誰知意外得生還。時蓼野尙未離𦇤褓也。未幾﹐鄔太夫人亦歿。蓼野兄弟稍長知狀時﹐抱持相對哭﹐旣而相謂曰「予兄弟乃不如曹氏一娥耶﹖」惘惘出門﹐重趼裂趾﹐衝冒毒霧﹐流離楚粵間。其伯姊遣人要歸﹐倚門哭之曰「父亡遺兩弟﹐今兩弟安遺﹖其踵前禍而甚之也。」已而蓼野兄弟俱有子﹐且喜且悲曰「今而後可不反顧矣。」遂兄弟偕出﹐復於衡永間徧訪﹐道路哀之。有祁陽民鄭海還者﹐告以瘞處﹐且曰「余故弟海生﹐於是年生子﹐走告其外家。渡江﹐溺格於敗葦祖葦中﹐先有一人僵矣。踉蹌歸告﹐余乃偕往﹐擇阜而瘞焉﹐此是也。」出遺鑰爲證。蓼野兄弟不識也﹐考其地則距新塘不遠﹐考其時則鄭子庚可稽。遣善走者證鑰於伯姊﹐越三月﹐攜鎖還﹐報牡牝吻合。乃信瘞者之爲大環﹐而生還之讖於是乎驗矣。謂非蓼野兄弟純孝之所感哉﹗蓼野名運標﹐癸卯成進士﹐今令武陵。其兄號楫山﹐先卒。

◎李孝女

鹿邑李孝女﹐次居三。父麒生與族人挺九及礎隙﹐挺九以麒生四女無子﹐嗾礎率子兆龍毆之幾死。女聞﹐手刃殺礎。婦始舁父歸﹐父曰「我以無子致此。」呼天者再而絕。女痛父言﹐徧以狀告﹐挺九許之金﹐求解此獄。誘女誓神前﹐拜未起﹐口嚙其面﹐抽佩刀刺之﹐不中。交訟之官﹐官直女﹐問礎罪當死﹐余分別予杖。礎懼罪﹐縊死﹐兆龍亦以創重死。女以元凶漏网﹐浼父友郭巖﹑郭維振偕之京﹐徒跣披髮﹐泣登聞鼓下。直鼓者哀其志﹐送河南鞫之。當路疑其與二郭私﹐終以女辭切不能蔑﹐而維振竟以拷掠死。女後病狂﹐死九日復起﹐曰「罪人斯得。」俄傳挺九死矣。乃以禮葬父﹐養其母﹐終身不嫁。爲母殖螟蛉二﹐皆爲聘婦。母卒旣葬﹐乃爲弟納室﹐嫁其妹﹐親祭維振墓﹐樹之碣﹐以親墓囑弟。遂自經死。仇子乘人亂﹐破棺戕其屍﹐殮已經旬而血湧不止﹐仇子亡﹐捕卒不獲。

◎吳仲纓

江陰吳仲纓﹐名漢一二侯之裔也。論交擊劍﹐以豪傑自命。文文肅﹑錢口口諸公咸推許之﹐與先髙祖爲布衣交。崇禎間﹐先髙祖筮仕申陽﹐邀公佐幕。時流氛衝斥﹐凡攻守謀畫﹐多與商確。殺賊戰勝﹐飛檄露布﹐半出其手。鼎革後每談往事﹐輒須髯蝟張﹐聲淚俱下。貧老無子﹐寄居荒村以歿。

◎吳門貧婦

吳門一人家有妻子而極貧﹐除夕﹐破衣冒雪出門借貸﹐莫有應者。悵然而歸過一富賈之門﹐見有人門首鑿銀﹐若有物觸其身者﹐歸家垂首太息﹐濕衣淋漓。妻提其衣﹐破縫中銀半錠墜地。妻疑其盜﹐詰責之﹐其人指天自白﹐旣而思之﹐此豈富賈之所遺乎﹖向者若有物觸我。妻令還之﹐其人有難色﹐彊之往﹐則門已閉矣。扣而告之﹐富人熟視曰「君當於此過除夕。」其人曰「我飽而妻饑﹐我不忍也。」富人曰「我己計之矣。」卽以錢米饋其家﹐妻不受﹐富僕具其實﹐乃受之。其人遂畱飲富家﹐富人曰「君有子﹐新正三日可偕來過我飯﹐勿爽約。」至三日往﹐富人曰「君之子甚佳﹐異日必成立。況君信義如此﹐決非長貧賤者。我有弱女﹐願爲君子配。此店中五千金﹐卽以授吾婿﹐君可遷居於此矣。」出管鑰付其人而去。富人固賢﹐乃窶人之妻則眞烈女也。士有不恥苟得者﹐獨何爲也耶﹖

◎朱良吉

常熟支塘裏民朱良吉母錢氏﹐年六十餘﹐病將死。良吉沐浴禱天﹐以刀剖胸﹐割取心肉一臠﹐煮粥以食母。母尋愈。良吉心痛﹐就榻﹐不可起。鄰里爲裒財﹐命道士醮告神明﹐祈陰佑之。邑人兪浩齋聞而過其家﹐視良吉胸開瘡裂幾五寸﹐气騰出﹐痛莫能言。兪爲納其心﹐以桑白皮綫縫合。未及期月﹐已無恙矣。此事在延乙卯冬﹐陶九成曾述之以勸世。迄今數百年﹐旌門之典未加﹐亦闕事也。

◎蔣仁伯

蔣安字仁伯﹐其弟懋犯法﹐當戍開平。安時爲諸生﹐去巾幘﹐詣禦史﹐謂懋弱不任荷戈﹐且老母所鐘愛﹐不若安往得爲國家效犬馬﹐且以慰老母餘年。禦史義而許之﹐後以老代歸﹐子孫漸顯﹐忠烈公卽其曾孫也。

◎章韶鳳

章格字韶鳳﹐嘗爲刑曹﹐平反書生王某獄。王后貴﹐知應天貢舉﹐謀所以報。格戒二子勿應試﹐人以此重之。弟律守保定﹐律父故有憾於保定之貴人﹐其子劫姑財﹐人謂律且甘心焉﹐律嘆曰「三尺非修怨具也。」其子得減死。

◎狄云漢

狄云漢任臨淸通判﹐自免歸﹐無宅以居。沈石田爲作買宅﹐疏棲數椽於山﹐述扁曰乾坤一艸亭。每閉戶斷炊﹐吟嘯不輟﹐好事或饋之﹐非其義不受也。邑令楊子器爲置田二十五畝於湖ヂ﹐因戲自號曰余夫﹐旋亦廢之。

◎錢海山

錢海山﹐邑紳之豪橫者也。以盜案發覺破家客死。然有一事可記。海山年已向邁﹐曾娶艾妾﹐與其女皆二八之年。定情之夕﹐其女在側﹐海山忽念﹐我女方擇佳婿而此女事我老人﹐未知稅駕何所。卽遷臥他所﹐認妾爲女﹐嫁吳門吳生﹐發甲執子婿禮。海山籍沒後﹐依之以終。

◎桑民懌

桑民懌宦歸後不免饑寒﹐疾且殆。有直指使者按部﹐與君舊契﹐殷勤臨視。適豪家獄急﹐屬爲居間﹐願奉數千金爲壽。君𨿽衾稠不掩﹐竟堅拒之。此非文人所能也。

◎先文靖

先文靖歸裏後﹐周卹姻族倍至。又念人數繁多﹐所施或不能徧﹐置田數百畝﹐設義莊一所﹐歲量所入資給。又裒裏中童儒爲義塾﹐延師教之﹐並資其衣食。嘗構小樓於室之東北隅﹐旣落成矣﹐賓朋酒酣﹐相爲頌祝。公忽愀然曰「吾向實不察斯樓棟所直適鄰居之中﹐堪輿家所忌﹐設鄰有疥癬災﹐吾實貽之矣﹐吾居此何安。」卽命撤樓﹐更其楹南向。其抑已便物﹐類如此。

◎又

宣城劉仲達《鴻書》載世廟閱海忠介疏﹐時喜時怒﹐批云﹕這畜有比干之忠﹐但朕非紂也。畱中者久之﹐後有所激﹐下閣票擬﹐華亭擬以毀謗君父﹐決不待時﹐傳首天下。常熟力爭﹐乃攺擬秋後處決﹐世廟從之。是歲﹐以聖壽六﹛央衣﹜停刑。至冬晏駕﹐忠介得免。此一事﹐國史﹑家乘皆失之﹐想當時綸扉之地﹐潛移默奪﹐華亭固不肯歸美於人﹐先文靖亦不以告人也。聞文靖先曾救楊忠湣公﹐此二事足千古矣。

◎先中翰

張大復《筆談》載﹐嚴中翰道普不務能容名﹐而客有登其座者﹐如飲醇醪心骨俱醉﹐如啖哀梨喉吻欲仙﹐殆是眞性與情表其如裏也耶﹖山人金雅少素負驚人之癖﹐而多酒﹐過至中翰所﹐脫帽岸幘﹐箕踞自便。坐客訝之﹐而中翰禮意如平時。一日不見﹐輒候無恙於山人﹐饋遺勿絕。予嘗與山人語﹐溫溫耳﹐而覺其中有不能自吐之塊壘﹐被酒輒發﹐中翰心知其非酒過也。惟眞感眞﹐惟眞忘眞﹐不亦信夫。此一則﹐亦可見先中翰生平大槪。

◎先邵武

族祖邵武太守﹐號天池有道人也。年三十五子﹐納妾二人﹐皆陋。一日過姻家﹐見侍女年且及笄而尙未蓄髮。詢其故﹐主人對以素喑﹐卽蓄髮﹐孰收之﹖公惻然﹐謂第使蓄髮﹐吾將以爲妾。其人以爲戲﹐未信﹐復爲申約﹐卒娶之。文靖聞之﹐喜曰「兒合天道﹐必有後。」後三妾皆生子。

◎尢翁

長洲尢翁開質庫﹐歲暮﹐聞外哄聲。出視﹐則鄰人也。司事者前訴曰「某將衣質錢﹐今空手來取﹐反出詈語﹐有是理乎﹖」其人不遜﹐翁命撿原質﹐得衣帷四五事。翁指絮衣曰「此禦寒不可少。」又指道袍曰「與汝爲拜年用﹐他物非所急﹐畱可也。」其人得二件﹐默然而去。是夜﹐竟死於他家﹐涉訟經年。蓋此人負債多﹐已服毒﹐知尢富可詐﹐旣不獲﹐則移於他家耳。或問尢翁何以預知而忍之﹐翁曰「凡非理相加﹐其中必有所恃。小不忍則禍立至矣。」

◎湯文正

吳門徐枋﹐文靖公子也。隱居靈巖山﹐四十年未嘗入城市。湯文正撫吳﹐屏騶從訪之﹐枋不出。公久立其門﹐枋終不肯見﹐時人兩髙之。

◎吳文恪

吳文恪公諱訥﹐以薦舉歷官副憲。正統間老疾﹐乞休裏居﹐逡巡約敕﹐若未嘗有勢位者。嘗徒步出城﹐遇負薪者辟易道左﹐曰「賤辟貴。」公亦引卻﹐曰「輕辟重。」長老至今傳道之。余謂文恪固賢﹐負薪者亦可謂之知禮。近世貴賤無等﹐輿臺廝養視縉紳如等夷﹐猝然相遇﹐不惟不讓﹐且加亢焉。如負薪者﹐可易得哉﹗

◎李文安

李文安公諱傑﹐以宗伯乞休歸。會劉瑾誅﹐詔起才望爲瑾厭抑者。吏部首薦公﹐公聞之﹐自循其所服玉帶﹐語子弟曰「書生初眼謂何﹐今得此已足矣。臥田廬﹐與親舊歡樂﹐談說平生﹐不亦善乎。若漏盡夜行﹐恐有後悔。」卒不起。

◎魚盛二公

自明迄今﹐吾邑之稱廉吏者﹐以魚﹑盛二公爲首。魚諱侃﹐字希直﹐由進士歷開封守。斷獄如神﹐苞苴屏絕﹐人擬之包孝肅。秩滿乞歸﹐每斷炊病臥寒衾﹐雨澑濕牀席。家人進粥﹐曰「淸官亦知有今日耶﹖」公夷然自若也。盛諱賚汝﹐字以善﹐由舉人歷漢陽守。所至有聲﹐被誣免歸家居﹐田一區﹐宅一廛﹐有以自守﹐老益貧困﹐或勸其幹有司。公曰「縉紳仰面望有司顏色請求受謝﹐譬如行乞也﹐吾不能。」嗚呼﹗如二公之賢﹐𨿽古循吏何以過﹐而《明史》不載其姓名﹐其何以廉頑而立懦乎﹗余故列之﹐以志髙山之仰云。

◎李遠庵

李遠庵居官淸苦﹐常俸外不取一文。鄭曉出其門﹐同官南京數年﹐歲時一寒溫而已。一日﹐侍坐旣久﹐有一布鞋在袖﹐逡巡不敢出。遠庵問袖中何物﹖鄭曰「曉妻手制一布鞋送老師。」遠庵取而著之﹐生平受人物﹐僅此而已。

◎魏琦

京師魏孝廉琦與山東毛相國相善。相國歸﹐寄箱二隻於家。孝廉卽命置堂廡下﹐亦不知所貯何物。至十四﹑五年﹐相國歿﹐孫來襲蔭﹐始索之。問箱在何處﹖孝廉指廡下示之﹐孫意棄擲若此﹐必無長物。旣發﹐內貯金千餘兩﹐亦有札記其數﹐無不大駭。孝廉曰「若知有此﹐卽置祕室﹐吾臥不穩矣。」

◎劉南垣

尙書劉南垣請老家居﹐有直指使者以飲食苛求屬吏﹐郡縣患之。公曰「此吾門生﹐當開諭之。」俟其來﹐款之曰「老夫欲設席﹐恐妨公務。欲畱此一飯﹐但老妻他往﹐無人治具。家常飯能對食乎﹖」直指以師命﹐不敢辭。自朝至午﹐飯尙未出﹐直指饑甚。比飯至﹐惟脫粟一盂﹐豆腐一器而已。各食三碗﹐直指覺過飽。少頃﹐佳肴美醞羅列於前﹐不能下箸。公彊之﹐對曰「已飽甚﹐不能也。」公笑曰「可見飲饌原無精粗﹐饑時易爲食﹐飽時難爲味﹐時使然耳。」直指諭其訓﹐自後不敢以盤飧責人。

◎徐翁

徐翁宣城尙書﹐元太父官典史﹐以忤巡按被責﹐白免歸。督尙書兄弟發憤爲學﹐相繼登第。尙書選得某府推官﹐卽直指之家也。心私喜﹐臨行置酒﹐戚友畢集。候翁出稱觴﹐翁稱疾臥不起﹐尙書人跪問故。且言「此行冀得報怨﹐何反不樂爲﹖」翁曰「此吾所以病也。吾爲小吏﹐當日誠不爲無過﹐但直指稍過當耳。且緣渠朴責﹐激而罷歸﹐教子以有今日﹐則直指乃吾恩人﹐非仇也。汝思報怨﹐吾所以病。汝往﹐當以吾言開心告之﹐盡捐夙嫌﹐是吾子也。否則非吾子也。」尙書唯唯﹐翁乃起﹐盡歡而罷。時直指家居﹐聞尙書來﹐恐甚﹐郊迎盡禮。尙書述父命﹐自是情好遂洽。

◎瞿興嗣

瞿興嗣遇歉歲﹐有窶人來糴粟﹐受其錢五千﹐陽忘曰「汝十千耶﹖」倍與之粟。凡負販者﹐必多償其直。家人怪問之﹐嗣興曰「彼胼胝手足以求升合利﹐吾忍與較耶﹖」

