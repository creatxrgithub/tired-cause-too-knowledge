

欽定四庫全書

子部十

意林

雜家類五

雜纂之屬

提要

﹝臣﹞等謹案意林五卷唐馬總撰案梁庾仲容取周秦以來諸家雜記凡一百七家摘其要語爲三十卷名曰子鈔總以其繁略失中增損成書宋髙似孫子略稱仲容子鈔毎家或取數句或一二百言馬總意林一遵庾目多者十餘句少者一二言比子鈔更爲取之嚴錄之精今觀所采諸子凡世所不傳者惟賴此僅存其槪其傳於今者如老莊管列諸家亦多與今本不同不特孟子之文如容齋隨筆所云也前有戴叔倫栁伯存二序與文獻通考所載相同戴序云三軸而栁序云六卷今書乃止五卷且子鈔一百七家此所錄止七十一家又多有錄無書洪氏載總所引書名尙有蔣子譙子鍾子張儼黙記裴氏新書袁準正書袁子正論蘇子張顯析言幹子顧子諸葛子陳子要言符子諸書又通考稱今本相鶴經自意林抄出而永樂大典有風俗通姓氏篇亦云出意林今此本並無之合計卷帙當已失其半非總之原本矣然殘璋斷璧固益可寶貴也總扶風人此本題云字符會而唐書及通誌皆作會元未知孰是元和中爲嶺南都護本管經略使後至戶部尙書陳振孫書錄解題稱總仕至大理評事者偶未考耳唐書總本傳云總所著有子鈔蓋卽此書殆因原出仲容故史文偶襲舊名也

乾隆四十五年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●意林目錄

卷一

鬻子一卷太公金匱二卷

太公六韜六卷曽子二卷

晏子八卷子思子七卷

孟子十四卷管子十八卷

道徳經二卷荀卿子十二卷

魯連子五卷文子十二卷

鄧析子一卷範子十二卷

胡非子一卷墨子十六卷

纒子一卷隨巢子一卷

尸子二十卷韓子二十卷

卷二

列子八卷莊子十卷

鶡冠子三卷【原缺】王孫子一卷【原缺】

申子三卷愼子十二卷

燕丹子三卷鬼穀子五卷

尹文子二卷公孫文子一卷

陸賈新書二卷晁錯新書三卷

賈誼新書八卷呂氏春秋二十六卷

淮南子二十二卷

卷三

鹽鐵論十卷說苑二十卷

新序三十卷【原缺】法言十五卷

太玄經十卷新論十七卷

論衡二十七卷正論五卷

潛夫論十卷

卷四

風俗通三十一卷商君書四卷

阮子四卷正部十卷

士緯十卷通語八卷

抱朴子四十卷

卷五

周生烈子五卷荀悅申鑑五卷

仲長統昌言十卷典論五卷

魏子十卷人物志三卷

任子十卷篤論四卷

體論四卷傅子一百二十卷

太元經十四卷化淸經十卷

鄒子一卷成敗志三卷

古今通論三卷中論六卷

唐子十卷秦子二卷

梅子一卷物理論十六卷

●意林原序

三聖相師大易光著天地之功立矣經傳之功生焉輔成一徳謂之六學漢收秦業其道方興置講習訓授之官明君臣父子之體𨿽禮樂文缺亦足以興忠孝仁義之大綱至如曽孔荀孟之相述蓋數百千家皆發揮隱微羽翼風教祖儒尊道持法正名縱橫立權變通其要崇儉而有別卽農而得序傍行而不流小說去泥而篇簡繁夥罕備於士大夫之家有梁潁川庾仲容略其要會爲子書抄三十卷將以廣搜采異而立言之本或不求全大理評事扶風馬總元會家有子史幼而集錄探其旨趣意必有歸遂增損庾書詳擇前體裁成三軸目曰意林上以防守教之失中以補比事之闕下以佐屬文之緒有疏通廣博潔淨符信之要無僻放拘刻譤蔽邪蕩之患君子曰以少爲貴者其是之謂乎余元會之執友故序而記之貞元二年五月二十一日也撫州刺史戴叔倫撰

子書起於鬻熊六韜盛於春秋六國時莊老道宗起覆載之功橫日月之照髙視六經爲天下式故絕於稱言矣墨翟大賢其旨精儉教垂後世名亞孔聖至矣管晏文荀議論閎肆淮南鴻烈詞章華贍皆纚纚數萬言可謂富矣而部帙繁廣尋覽頗難梁朝庾仲容抄成三帙汰其沙石簸其粃糠而猶蘭蓀雜於蕭艾璠玙隱於璞石扶風馬總精好前志務於簡要又因庾仲容之抄略存爲六卷題曰意林聖賢則糟粕靡遺流略則精華盡在可謂妙矣隋代愽陵李文博攓掇諸子編成理道集十卷唐永興公虞世南亦采前史著帝王略論五卷天后朝宰臣朱翼祖則又述十代興亡論一帙洎扶風意林究子史大略者蓋四人意矣予扁舟塗水畱滯廬陵扶風爲余語其本尙且日編錄所取先務於經濟次存作者之意罔失篇目如面古人予懿馬氏之作文約趣深可謂懷袖百家掌握千卷之子用心也逺乎哉旌其可羙述於篇首俾傳好事貞元丁夘歲夏之晦文廢瞍河東栁伯存重述

●欽定四庫全書

意林卷一

﹝唐﹞馬總撰

鬻子一卷

藝文志云名熊著子二十二篇今一卷六篇發政施令天下福謂之道上下相親謂之和不求而得謂之信除天下之害謂之仁信而能和者帝王之器聖王在位百里有一士猶無有也王道衰千里一士則猶比肩也知善不信謂之狂知惡不攺謂之惑昔文王見鬻子年九十文王曰嘻老矣鬻子曰若使臣捕虎逐麋臣已老矣坐策國事臣年尙少

太公金匱二卷

武王問太公曰殷已亡其三人今可伐乎太公曰臣聞之知天者不怨天知己者不怨人先謀後事者昌先事後謀者亡且天與不取反受其咎時至不行反受其殃非時而生是爲妄成故夏條可結冬冰可釋時難得而易失也武王平殷還問太公曰今民吏未安賢者未定如何太公曰無故無新如天如地得殷之財與殷之民共之則商得其賈農得其田也一目視則不明一耳聽則不聰一足步則不行選賢自代上下各得其所武王問五帝之戒可得聞乎太公曰黃帝云余在民上揺揺恐夕不至朝故金人三緘其口愼言語也堯居民上振振如臨深淵舜居民上兢兢如履薄冰禹居民上栗栗如恐不滿湯居民上翼翼懼不敢息道自微而生禍自微而成愼終與始完如金城行必慮正無懷僥幸【書履】忍之須臾乃全汝軀【書鋒】刀利皚皚無爲汝開【書刀】源泉滑滑連旱則絕取事有常賦斂有節【書井】

太公六韜六卷

有求賢之名無用賢之實文王曰君務舉賢不獲其功何也太公曰舉不容易文王曰舉賢若何太公曰案賢察名選才考能名實得之也涓涓不塞將成江河兩葉不去將用斧柯熒熒不救炎炎柰何文王曰國君失民者何也太公曰不愼所與也君有六守三寶六守者仁義忠信勇謀三寶者農工商六守長則君安三寶完則國昌國柄借人則失其威淵乎無端孰知其源天下非一人天下天下之天下也取天下若逐野鹿而天下共分其肉太公云伏羲神農教而不誅黃帝堯舜誅而不怒聖人恭天靜地和人敬鬼文王在岐召太公曰吾地小柰何太公曰天下有粟賢者食之天下有民賢者牧之屈一人下伸萬人上惟聖人能行之冠𨿽獘加於首履𨿽新履於地武王問太公曰士髙下有差乎太公曰人有九差惡口舌爲眾所憎夜臥早起此妻子之將知人饑渇習人劇易此萬人之將戰戰栗栗日愼一日此十萬之將知天文悉地理理四海如妻子此天下之主軍中之事不聞君命武王問太公曰吾欲令三軍親其將如父母攻城則爭先登野戰則爭先赴聞金聲而怒聞鼓音而喜可乎太公曰作將冬日不服裘夏日不操扇天雨不張幔過泥塗將先下步軍未舉火將不食士非好死而樂傷其將知饑寒勞苦也用兵之害猶與最大起之若驚用之若狂當之者破近之者亡使如疾雷不暇掩耳也貧窮忿怒欲決其志者名曰必死之士辯言巧辭善毀善譽者名曰間諜飛言之士

曽子二卷

君子愛日以學及時而成難者不避易者不從旦就業夕自省可謂守業年三十四十無藝則無藝矣至五十不以善聞則無聞矣鄙夫鄙婦相會於墻之陰可謂宻矣明日或有知之故云執仁與義莫不聞也蓬生麻中不扶自直白沙在涅與之皆黒君子之遊苾乎如入蘭芷之室久而不聞則與之化矣小人之遊戲乎如入鮑魚之室久亦不聞而亦化矣故君子愼其去就也與君子遊如日之長加益不自知也與小人遊如履薄冰幾何而不行陷乎天圓地方則是四角不掩也聞之夫子曰天道曰圓地道曰方

晏子八卷

景公作臺臺成復欲作鐘晏子諌曰斂民作鐘民必哀斂哀以謀樂不祥景公嬖妾死名曰嬰子公守之三日不食膚著於席而不去晏子曰外有良醫將作鬼神之事公信之屏而沐浴晏子令棺入殮死者公大怒晏子曰已死不復生公乃止仲尼聞之曰星之昭昭不如日月之靉靉景公時雨雪三日披狐白之裘坐於堂側謂晏子曰三日雨雪天下何不寒晏子曰夫賢君飽則知人饑溫則知人寒公乃去裘冠足以修敬不務其飾衣足以掩形不務其羙土事不文木事不鏤足以示民也景公曰吾欲霸諸侯若何晏子曰官未具也臣聞仲尼處陋巷亷隅不正則原憲侍志意不通則仲由侍徳不辱【案徳不辱今本晏子作徳不盛行不厚】則顏回侍今君未有能侍故未具也君擇臣使之臣𨿽賤亦擇君事之一心可以事百君百心不可以事一君事貴人不能過禮貴人惡之晏子治阿三年毀聲於國景公召而問之對曰嬰舉儉罰偸惰民惡之決獄不畏彊貴彊貴惡之是二邪毀於內二讒去於外臣請攺轍更治三年必有譽也景公病水數十日夢與二日斗而不勝使召夢者占之占者至門晏子使對曰公病陰也與二日鬭日陽也不勝疾將退也三日而愈公賞占夢者占夢者辭曰晏子之力也公問晏子晏子曰臣若自對則不信也景公病疽在背欲見不得問國子國子曰熱如火色如日大如未熟李也公問晏子晏子曰色如蒼玉大如璧公曰不見君子不知野人之拙也晏子使楚楚王令左右縛一人作盜者過王問何處人也對曰齊人也王視晏子齊國善盜乎晏子曰橘生江南江北則作枳地土使然也今民生長於齊不盜入楚則盜臣不知也楚王自取獘耳晏子使楚楚王以晏子短作小門於大門之側晏子曰往詣狗國從狗門入今來使入楚不可從狗門入也遂大門入楚王問齊之臨淄都無人耶對曰臨淄三百閭張袂成帷揮汗成雨比肩繼踵何容無人也曽子將行晏子送之曰贈人以財不若以言【案今本晏子作贈人以軒不若以言】和氏之璧井裏璞耳良工修之則成國寶習俗移性可不愼乎晏子歿後十有七年景公封諸侯大夫皆稱善公曰自晏子歿後不復聞不善之事弦章對曰君好之則臣服之君嗜之則臣食之尺蠖食黃則黃食蒼則蒼是也公曰善吾不食諂人之言也以魚五十車賜弦章固不受是弦章有晏子之遺行也

子思子七卷

慈父能食子不能使知味聖人能悅人不能使人必悅國有道以義率身無道以身率義荀息是也言而信信在言前令而化化在令外聖人在上而遷其化終年爲車無一人之輪則不可馳百心不可得一人一心可得百人君本也臣枝葉也本羙則葉茂本枯則葉凋君子不以所能者病人不以人之不能者愧人小人溺於水君子溺於口也繁於樂者重於憂厚於義者薄於行見長不能屈其色見貴不能盡其辭𨿽有風雨吾不入其門也君子以心導耳目小人以耳目導心

孟子十四卷

蜀郡趙臺卿作章句章句曰指事孟子謂惠王曰虐政殺人何異刃耶庖有肥肉廐有肥馬民有饑色野有餓莩此謂率獸食人且人惡之況虐政乎敬老愛幼推心於民天下運掌中也故推恩足以保四海不推恩不足以保妻子𨿽有智慧不如乘勢𨿽有鎡基不如待時孟子云齊人譏管晏饑者易爲食渇者易爲飲若久塗炭則易政如渇不擇飲也宋人有閔其苖不長揠拔之使其長其子趨而視之苗則槁矣非但無益乃有害也見孺子入井非孺子之父母亦有惻隱之心無惻隱之心非人也無羞惡之心亦非人也無辭讓之心亦非人也無是非之心亦非人也孟子云子路人告之有過則喜禹聞善言則拜用夏變夷不聞用夷變夏枉己者未能直人當以直矯枉若自曲何以正人景春曰公孫衍張儀豈不誠大丈夫一怒而諸侯懼安居而天下息孟子曰是焉得爲大丈夫乎富貴不能淫貧賤不能移威武不能屈此之謂大丈夫天子不仁不保四海諸侯不仁不保社稷士庻人不仁不保四體今惡死亡而樂不仁猶惡醉而彊酒民之歸仁猶水就下存乎人莫良於眸子眸子不能掩其惡胸中正則眸子瞭焉胸中不正則眸子眊焉淳於髠曰男女不親授受若嫂溺援之手乎孟子曰若不援是豺狼也天下溺則援之以道嫂溺必援以手子產以其乘輿濟人於溱洧孟子聞之曰不知政也【不如以時修橋梁】齊人有一妻一妾其夫出行則饜飽而反欺其妻云與富貴人共飲食耳妻後伺之見乞人祭餘食之妻乃告妾相與泣於中庭其夫自外來未知猶驕其妻妾由君子枉道得富貴而驕人也【良人卽夫也】伊尹不以一芥與人亦不取一芥於人非其道在野曰艸莽之臣在國曰市井之臣性猶湍水決東則東決西則西白羽白性輕白雪白性消白玉白性貞𨿽俱白其性不同也冬日飲湯夏日飲水【欲問寒暑者中心也】仁義忠信樂善不倦天爵也公卿大夫人爵也古之人修天爵而人爵從之今之人修天爵以要人爵得人爵棄天爵終亦亡矣孟子曰仁之勝不仁也猶水勝火今之爲仁者猶一杯水救一車薪之火也不熄則謂水不勝火此又與於不仁之甚者也亦終必亡而已矣君子有三樂父母具存一樂仰不愧天俯不怍人二樂得天下英才而教育三樂雞鳴而起孜孜爲善者舜之徒也雞鳴而起孜孜爲利者跖之徒也九仭無泉猶棄井也古人之闗禦暴今人之闗爲暴【今之闗出入徵稅】惡似而非者惡莠亂苗惡佞亂義惡利口亂信惡鄭聲亂雅樂惡紫亂朱惡鄕原亂徳堯至湯湯至文王文王至孔子孔子至孟子各五百餘歲

管子十八卷

倉庫實知禮節國多財逺者來夜食足知榮辱野無積艸府不積貨市不成肆朝不合眾治之至也觀其交遊則賢不肖可察一年之計莫若樹榖十年之計莫若樹木終身之計莫若樹人爵祿滿則忠衰室富足則行衰釜鼔滿則人槪之人滿則天槪之故先王不滿也凡赦者小利而大害故久而不勝其禍無赦小害而大利久而不勝其福惠者民之仇讎法令民之父母惠者多赦先易後難法者無赦先難後易堂上逺於百里有事十日而君不知堂下逺於千里有事一月不知門庭逺於萬里有事期年不聞桓公謂管仲曰寡人有大邪三不幸好畋晦夜從禽不反一不幸好酒日夜相繼寡人污行二不幸好色姑姊妹有未嫁者三不幸管仲曰惡則惡矣非其急也人君惟不愛與不敏不可耳不愛則亡眾不敏則不及事齊水躁而復故民貪而勇楚水溺而淸其民輕果好賦越水濁而重其民疾妬秦水汩而滯其民貪戾晉水滯而雜其民好詐宋水勁而淸其民簡易有法度之制者不可巧以詐僞有權衡之稱者不可欺以輕重先王治國威不兩措政不二門有尋尺之數者不可差以短長也桓公問廐吏何事最難吏未答管仲曰臣嘗作圉人惟賦馬棧最難先搏曲木則直無所施先搏直木則曲無所施冬日不盥非愛水也夏日不煬非愛火也爲不適於身明王不治宮室非愛小也爲本矣楚王好小羙人省食吳王好劍國士輕死故主好宮室則工匠巧主好文彩則工女靡利之所在𨿽千仞之山無所不上深泉之下無所不入商人通賈倍道兼行夜以繼日千里不逺利在前也漁人入海海水百仞衝波逆流日夜不出利在水也蛟龍得水而神立人主得民而威成海不辭水故能成大山不辭土故能成髙主不厭人故能成眾士不厭學故能成聖烏合之眾初𨿽有歡後必相吐𨿽善不親也殺生之柄不制於主而在羣下也五榖民之司命黃金刀幣民之通施農有常業女有常事一農不耕民有饑者一女不織民有寒者桓公謂管仲曰吾欲伐楚楚彊不可下如何曰王但鑄錢於莊山往楚貴市生鹿楚王聞之喜必廢農而獵鹿公藏粟五倍楚足錢而無粟公閉關楚降者十分有四地大而不耕非其地卿貴而不仁非其卿民眾而不親非其民無翼而飛者聲也無根而固者愼也公但謹聲耳

道徳經二卷

生而不有爲而不恃【元炁生萬物不有道所施不求其報】挫其鋭解其紛【鋭進也人欲鋭愼進取功名當挫止之法道不自見也紛結恨也當念道無上解釋也】和其光【𨿽有獨見之明當如暗昧不曜亂人也】同其塵【當與眾同垢塵不自別殊】多言數窮【口開舌舉必有禍患】不如守中【不如守徳於中育養精神愛气希言也】聖人後其身而身先【先人後已天下之先以官長也】外其身而身存【薄已而厚人人愛之如父母神明佑之如赤子故身長存也】金玉滿堂莫之能守【嗜欲傷神財多累身】富貴而驕自遺其咎【夫富當賑貧貴當憐賤反驕恣必被禍患也】絕仁棄義民復孝慈【徳化淳也】絕巧棄利盜賊無有【上化公正下無私邪】曲則全【曲則從眾不自專則全也】枉則直【枉屈巳而伸人久久自得直】少則得【天道佑謙自受則得多】多則惑【財多者惑於守身學多者惑於所聞】善行無轍迹【善行道者求之身不下堂不出門故無轍迹】善言者無瑕謫【擇言而出之故無瑕謫】知足者富【知足則長保祿位故富也】死而不亡者壽【目不妄視耳不妄聴口不妄言則無怨於天下故能長壽也】將欲噏之必固張之【先開張之欲令極其奢滛】將欲弱之必固彊之【先彊大之欲使遇害】將欲廢之必固興之【先興之使驕危】將欲奪之必固與之【先與之者欲極其貪心也】是謂微明【此四事道明微其效明也】人之不善何棄之有【當以道伏之蓋三皇之前無棄民徳化厚也】故立天子置三公【欲化不善人也】報怨以徳【修道行善絕禍於未生也】圖難於易【圖難事先於其時求成也】失道而後徳【失徳而後仁道衰徳生徳衰而仁愛見】失義而後禮【義衰卽施禮聘行玉帛也】夫禮者忠信之薄【禮廢本治末忠信日以消薄】而亂之首【禮賤質貴文故正日以消邪亂日以生】貴必以賤爲本【言欲尊貴當以賤薄爲本禹稷躬耕舜陶河濵周公下白屋是也】髙必以下爲基【言欲髙立先以下爲基如築墻造功因卑成立下不堅固髙必傾危也】上士聞道勤而行之中士聞道若存若亡下士聞道大笑之不笑不足以爲道【不爲下士笑不足名曰道】明道若昧【明道之人若暗昧無所見也】進道若退【進取道者若退不及】夷道若類【夷平也大道之人不自別殊若多比類】上徳若谷【若深谷不恥垢辱也】廣徳若不足【徳行廣大之人若愚頑不足也】大方無隅【大方正之人無委曲亷隅也】大器晚成【成器之人如瑚璉不可卒成】大音希聲【如雷電待時而動諭常愛气希言也】大象無形【大法象道之人質朴無形容也】物或損之而益【取之不得推讓必逺】益之而損【大增者崩貪祿致患也】名與身孰親【名遂則身退也】身與貨孰多【財多則害身也】得與亡孰病【好得貨利則病於行】甚愛必大費【甚愛色費精神甚愛財遇患害所愛者少所費者多故言必大費也】多藏必厚亡【生多藏於府庫死多藏於丘墓生有攻劫之憂死有掘塜探柩之患】大成若鈌【鈌者滅名藏譽如不備】大巧若拙【不見其然】大辯若訥【無知疑口無辯】不出戶以知天下【以己身知人身以己家知人家】不窺牖以見天道【天道與人道同】其出彌逺其知彌少【謂去其家觀人家去其身觀人身其視𨿽逺而所見至少也】爲學日益【謂教禮樂之學爲情欲文飾日以多】爲道日損【謂自然之道情欲文飾日以消】損之又損之以至於無爲無爲而無不爲【情欲斷絕徳與道合則無所不施無所不爲】善者吾善之不善者吾亦善之【不善則教道使就善】信者吾信之不信者吾亦信之【亦以教道】善攝生者陸行不遇兕虎【自然合逺避】入軍不被甲兵【不好戰殺】塞其兌【兌目也不妄視】閉其門【門口也不妄言】終身不勤【終身不勤苦也】開其兌【視情欲】濟其事【濟益情欲之事】終身不救【禍亂成也】大道甚夷而民好俓【俓邪不平正也】善建者不拔【善以道建身建國者不可得引而拔之】知者不言【貴其行也】言者不知【駟不及舌多言多患也】其政悶悶【音門政教寛大悶悶昧昧似不明】其民淳淳【淳淳親厚】其政察察【政急疾言決於口聽決於身】其民缺缺【政教急民不聊生政教缺日以疎薄也】直而不肆【肆申也聖人𨿽直曲已從人不自申】光而不耀【𨿽有獨見之明如暗昧不炫耀】深根固蔕長生久視之道【人以气作根以精作蔕如樹根不深則拔蔕不堅則落言能深藏气固守精無所泄漏乃長生久視之道】以道蒞天下者其鬼不神【鬼不敢干犯其精神】非其鬼不神其神不傷人【聖人在位不傷害人故鬼不幹人】夫兩不相傷故徳交歸焉【人能治於陽全其性命鬼得治於陰保其精神故徳交歸也】夫輕諾必寡信多易必多難【不愼患也】其安易持【治國治身安靜者易守持也】其未兆易謀爲之於未有治之於未亂以智慧治國國之賊【使智慧之人治國必背道徳妄作威福乃是國之賊】不以智慧治國國之福【民守正直不作邪飾上下相親君臣同力】善爲士者不武【貴道徳不好武力也】善戰者不怒【善以道戰者禁邪於心胸絕禍於未萌無所怨怒】代大匠斵者希有不傷其手矣【人君行刑罰猶拙人代大匠斵則方圓不得其理還自傷代天殺者失紀綱不得其紀綱還受其殃也】天之道損有餘而補不足【天道益謙常以中和是上】人之道則不然損不足以奉有餘【世俗之人損貧以奉富奪弱以益彊也】鄰國相望難犬之聲相聞民至老死不相往來【無情欲也】知者不博博者不知【知道守一則不必博徳見聞失要眞故不知】

荀卿子十二卷【三十二篇】

靑出於藍而靑於藍冰生於水而寒於水君子居必擇鄕遊必擇士防邪僻也肉腐出虫木枯生蠧驕慢在身災禍作矣君子之學入乎耳著乎心布乎四支動靜皆可法則小人之學入乎耳出乎口口耳之間才四寸耳何足以羙七尺之軀夫驥一日千里駑馬十駕則亦及之窮無窮極無極也跬步不休跛鱉千里累土不輟丘山崇成三不祥幼而不肯事長賤不肯事貴不肖不肯事賢是也天不言人推其意地不言人歸其厚四時不言百姓期焉與人善言暖若錦帛與人惡言深於矛戟枉而求直影猶不能察明而務見幽也伯樂不可欺以馬君子不可欺以人川泉深而魚鱉歸之山林茂而禽獸歸之刑政平而百姓歸之禮義備而君子歸之天行有常不爲堯存不爲桀亡淺不足與測深愚不足與謀智埳井之蛙不可與語東海之樂聖人無兩心天下無二道鳥獸失亡其匹越月逾時必反過故鄕徘徊鳴號躑躅踟躕然後而去何況人乎歲不寒無以知松柏事不難無以知君子妻子具而愛衰於親爵祿盈而忠衰於君惟舜及賢者不然荀卿子名況齊宣王時人春申君再請作蘭陵令因家焉爲李斯師後卒於蘭陵

魯連子五卷

白刃交前不救流矢急不暇緩也財者君之所輕死者士之所重君不能以所輕與士欲得士之所重不亦難乎百足之虫斷而不蹶持之者眾也人心難知於天天有春夏秋冬以作時人皆深情厚貌以相欺不知宜與不宜將以錦純薦不知時與不時猶冬耕也不知行與不行猶以方作輪也

文子十二卷【周平王時人師老君】

先唱者窮之路後動者達之源齒堅於舌而齒先獘剛彊者死之徒柔弱者生之幹立井而飲耕田而食不布施以求徳不髙下以相傾此古人之徳也河不滿溢海不湧波景云見而黃龍下祥風至醴泉出此聖人順天道也晝冥夜光山崩川涸冬雷夏霜此國之將亡也水濁則魚噞政苛則民亂上多欲下多詐冬日之陰萬物歸之而莫使臯陶喑而大理天下無虐刑何貴言乎君子猶射差此毫末於彼尋丈神者智之淵神淸則智明智者心之府智公則心平精神難淸而易濁猶盆水也淸之終日乃能見眉睫不過一撓卽不能見方圓也量腹而食度形而衣節乎己者貪心不生山生金反自刻木生蠧還自蝕人生事還自賊使信士分財不如探籌使亷士守財不如閉戶全封有心於平不如無心之不平善游者必溺善騎者必墜上學以神聽之學在骨髓矣中學以心聽之學在肌肉矣下學以耳聽之學在皮膚矣鐸以聲自毀膏以明自煎一淵無兩蛟有必爭得鳥者羅之一目一目之羅不可得鳥欲致魚者先通於谷欲來鳥者先樹於木水積魚聚木茂鳥集目見百步之外不能自見其眥水之勢勝火一勺不能救一車之薪金之勢勝木一刃不能殘一林土之勢勝水一塊不能塞一河饑馬在廐寂然無聲投芻其傍爭心乃生農夫勞而君子食之愚者言而智士擇之日月欲明浮雲翳之河水欲淸沙土穢之叢蘭欲茂秋風敗之人性欲平嗜欲害之濟溺者以金石不如尺索花太早者不須霜而自落入水憎濡懷臭求芳不可得也乳犬噬虎伏雞搏貍冶不能銷木匠不能斵冰金石有聲不扣不鳴簫管有音不吹不聲事者難成而易敗名者難立而易廢往古來今謂之宙四方上下謂之宇孔子無黔突墨子無暖席非其貪祿慕位欲爲天下除害耳獸窮則觸鳥窮則啄人窮則詐人主之有民猶城之有基木之有根根深則本固基厚則土安屈寸而伸尺小枉而大直聖人爲之今人貴不許其大功而求其小善失賢也貴則觀其所舉富則觀其所欲貧則觀其所愛霸王之道扶義而動尊其秀士顯其賢良百姓開戶而待之漬米而儲之不義之兵至於伏屍流血而不服也冬日之扇夏日之裘無用於己則生塵垢

鄧析子一卷【二篇】

劉向云非子產殺鄧析推春秋驗之修名責實君之事也奉法宣令臣之職也君有三累親所信以名取士近故疎親臣有四責受重賞而無功臣居大位而不治爲理官而不平在軍陣而奔北勢者君之輿威者君之策臣者君之馬民者君之輪勢固則輿安威定則策勁臣順則馬馴民和則輪利治國者失此必有覆輿奔馬折策敗輪輪敗策折馬奔輿覆則載者亦傾矣慮不先定不可以應卒兵不預整不可以當敵廟算千里帷幄之奇百戰百勝黃帝之師凶饑之歲父死於室子死於戶而不相怨者無所顧也同船渉海中流遇風救患若一所憂同也張羅之畋唱和不差者其利同也故體病者口不能不唾心悅者顏不能不笑自見則明借人見則暗自聞則聰借人聞則聾一言而非駟馬不能追一言而急駟馬不能及明君之治民若禦奔而無轡負而履冰喜而便賞不必當功怒而便誅不必值罪忠怠於宦成孝衰於妻子

範子十二卷【並是陰陽曆數也】

計然者蔡丘濮上人姓辛名文子其先晉國公子也爲人有內無外形狀似不及人少而明學陰陽見微而知著其行浩浩其志泛泛不肯自顯諸侯陰所利者七國天下莫知故稱曰計然時遨遊海澤號曰漁父範蠡請見越王計然曰越王爲人鳥啄不可同利也掩目別白黒𨿽時時一中猶不知天道論陰陽有時誤中耳範子問何用九宮計然曰陰陽之道非獨於一物也聖人之變如水隨形形平則平形險則險

胡非子一卷

負長劍赴榛薄析兕豹搏熊羆此徒獵之勇也負長劍赴深泉斬蛟龍搏黿鼉此漁人之勇也登髙陟危鵠立四望顏色不變此陶缶之勇也剽必刺視必殺此五刑之勇也齊桓公以魯爲南境魯公憂之三日不食曹沬請擊頸以血濺桓公公懼不知所措管仲乃勸與之盟曹沬匹夫之士布衣柔履之人一怒卻萬乘之師存千乘之國此君子之勇也

墨子十六卷

君子自難而易眾人自易而難靈龜先灼神蛇先暴君子𨿽有學行爲本焉戰𨿽有陣勇爲本焉喪𨿽有禮哀爲本焉墨子見染絲而嘆曰染於蒼則蒼染於黃則黃非獨染絲然人固亦有染舜染許由桀染子辛紂染崇侯也聖人爲舟車完固輕則可以任重致逺子自愛不愛父欲虧父而自利弟自愛不愛兄欲虧兄而自利非兼愛也盜愛其室不愛異室故竊異室以利其室亦非兼愛節葬之法三領之衣足以朽肉三寸之棺足以朽骸深則通於泉諸侯不得恣己爲政有三公政之三公不得恣己爲政有天子政之天子不得恣己爲政有天下政之斷指以存脛以免於身者利君子如鐘扣則鳴不扣則不鳴羙女處不出則爭求之行而自衒人莫之娶墨子勸弟子學曰汝速學君當仕汝弟子學期年就墨子墨子曰汝聞魯人乎有昆弟五人父死其長子嗜酒不肯預塟其四弟曰兄若送塟我當爲兄沽酒塟訖就四弟求酒四弟曰子塟父豈獨吾父也吾恐人笑欺以酒耳今不學人自笑子故勸子也遂不復求仕墨子謂門人曰汝何不學對曰吾族無學者墨子曰不然豈謂欲好羙而曰吾族無此辭不欲邪欲富貴而曰吾族無此辭不用邪彊自力矣甘瓜苦蔕天下物無全羙古之學者得一善言附於其身今之學者得一善言務以說人言過而行不及君子服羙則益敬小人服羙則益驕

纒子一卷

纒子修墨氏之業以教於世儒有董無心者其言修而謬其行篤而庸言謬則難通行庸則無主欲事纒子纒子曰文言華世不中利民傾危繳繞之辭者並不爲墨子所修勸善兼愛則墨子重之董子曰子信鬼神何異以踵解結終無益也纒子不能應

隨巢子一卷

執無鬼者曰越蘭問隨巢子曰鬼神之智何如聖人曰聖也越蘭曰治亂由人何謂鬼神邪隨巢子曰聖人生於天下未有所資鬼神爲四時八節以紀育人乘雲雨潤澤以繁長之皆鬼神所能也豈不謂賢於聖人有疎而無絕有後而無遺大聖之行兼愛萬民疏而不絕賢者欣之不肖者則憐之賢而不欣是賤徳也不肖不憐是忍人也

尸子二十卷

鹿馳走無顧六馬不能望其塵所以及者顧也水積則生吞舟之魚土積則生豫章之木學積亦有生焉農夫比粟商賈比財烈士比義卑墻來盜榮辱由中出敬侮由外生樹蔥韮者擇之則蕃仁義亦不可不擇也惟善無基義乃繁滋敬災與凶禍乃不重雞司夜貍執鼠日燭人此皆不全自全日在井中不能燭十步目在足下不可以視逺𨿽明何益堯瘦舜黒皆爲民也陳繩則木之枉者有罪措準則地之廢險者有罪審名分則羣臣不審者有罪農夫之耨去害苗者賢者之治去害義者虎豹之駒未成文而有食牛之炁鴻鵠之鷇羽翼未合而有四海之心見人有善如己有善見人有過如己有過此虞氏盛徳也買馬不論足力而以白黒爲儀必無走馬矣買玉不論羙惡必無良寶矣舉士不論賢良則無士矣孔子云誦詩讀書與古人居讀詩誦書與古人謀玉者色不如雪澤不如雨潤不如膏光不如燭取玉甚難越三江五湖至昆侖之山千人往百人反百人往十人至中國覆十萬之師解三千之圍車輕道近鞭策不用鞭策所用道逺任重見驥一毛不知其狀見畫一色不知其羙屠者割肉則知牛長少弓人剺筋則知牛長少雕人裁骨則知牛長少各有辧焉艸木無大小必待春而後生人待義而後成

韓子二十卷

劉向云秦始皇重韓非書曰寡人得與此人遊死不恨矣李斯姚賈害之與藥令自殺始皇悔遣救之不及無與禍鄰禍乃不存臣所以難言者滑澤洋洋見者以謂華而不實惇厚祗恭見者以謂虛而無用省而不飾見者以謂訥而不辯激意親近探知人情見者以謂譛而不讓宏大廣博深而不測見者以謂誇而無用臣所以爲難言而患重也二柄刑罰也虎所以能伏犬者爪牙也若虎釋其爪牙則反伏於犬也故田常請爵祿大■﹝豆斗﹞斛施百姓比齊簡公失徳而田常得之韓昭侯醉甚而臥典冠見君寒加衣其上昭侯覺乃罪典衣殺典冠以典衣失事以典冠侵官侵官甚於寒也故明王畜臣不得越官而有功不得陳言而無當越官則死不當則罪香羙病形皓齒損精去甚去泰身乃無害使雞司夜令貍執鼠物有所宜才有所施各處其宜故上下無爲上失膚寸下失尋常君不可不愼托宴處之娛乘醉飽之時求其所欲則必聽也鄰國有聖人敵國之憂彌子瑕有寵於衛君竊駕君車君聞之曰子瑕母病而矯駕孝子也與君遊果園食桃不盡以半啖君君曰愛我也及其色衰得罪於君君曰是矯駕吾車者啖我余桃者以前所賢而後獲罪愛憎變也愛人不得獨利待譽而後利之憎人不得獨害待非而後害之輿人欲人富貴棺人欲人死喪人不貴則輿不用人不死則棺不價非有仁賊利在其中相愛者則比周而相譽相憎者則比黨而相誹誹譽交爭則生惑矣家有常業𨿽饑不餓國有常業𨿽危不亡若捨法從私意則臣下飾其智能飾其智能則法禁不立矣君以計畜臣臣以計事君害身而利國臣不爲也害國而利身君不爲也譬之如水溺者飲之則死渇者飲之則生桓公伐孤竹失道管仲曰老馬之智可用遂縱馬從而得歸桓公伐孤竹行出山中無水隰朋曰蟻冬居山之陽夏居山之陰蟻壤寸而有水使掘之果得水焉以人言善我者必以人言罪我也置猿於檻則與■﹝犭屯﹞同勢不能呈能也刻削之道鼻莫如大目莫如小鼻大可小小不可大目小可大大不可小舉事亦然古人目短於自見故以鏡觀面身短於自知故以道正已失鏡無以正須眉失道無以知迷惑耳西門豹性急佩韋以自緩董安於性緩佩弦以自急斷手續之以玉故世有易身之患舜爲匹夫不能正三家有才而無勢𨿽賢不能制也故立木於髙山之上下臨千仞之溪材非長也其位髙也不蔽人之美不言人之惡韓昭侯掘瓜而佯亡求之甚急左右而取備之昭侯以此察左右之虛實衛嗣君使人過闗市闗吏乃呵之因以金與闗吏闗吏乃捨嗣君謂闗吏曰汝何得受客金以明察之僖侯時宰人上食羮中有生肝乃問之宰人曰當是人置之欲去宰自處也後僖侯將浴湯中有礫僖侯曰有人欲代湯者文公宰上食■﹝炙﹐肉代火﹞而有發繞之文公召宰人曰汝使吾哽乎宰人頓首曰臣有三罪刀利如幹將切肉而發不斷臣一罪也援錐貫臠而不見發臣二罪也熾洪炮肉盡赤而發尙繞臣罪三也有人欲代臣也齊景公惡仲尼爲魯政黎且曰去仲尼如吹毛耳乃使黎且以女樂六遺魯哀公哀公樂之果怠於政仲尼諌不納去而之齊鄭人相與爭年一人云吾與堯同年一人云吾與黃帝兄弟同年爭此不決以後罷爲勝客有爲齊王畫者王問何者最難對曰畫狗馬爲最難鬼魅最易狗馬人共知鬼魅無形像也冠𨿽穿決必戴於上履𨿽五彩必踐之地齊宣王問匡倩曰儒者鼓瑟乎對曰不也瑟者小弦大聲大弦小聲大細易位貴賤易序故儒者不爲以骨去蟻蟻愈多桓公問管仲曰官少而索多如何管仲曰君勿聽人人有請因能而授祿錄功而與官宋人有酤酒者斗槪甚平遇客甚謹醞酒甚美懸幟甚髙而酒不售遂致於酸問閭長倩倩曰汝狗惡也孺子懷錢挈壺往酤取有狗嚙之猶大臣嚙有道之士也故桓公問管仲治國何患患社鼠焚則木焚也稅勿輕勿重重則利入於上輕則利歸於民也晉文公與楚戰問舅犯曰楚眾我寡柰何對曰君其詐之又問雍季曰以詐禦民一時之利也與楚戰大勝而歸行賞先雍季而後舅犯曰舅犯之言權也雍季之言萬世之利也齊桓公飲酒醉遺其冠恥之三日不朝管仲曰此有國之恥公何不雪之以政因發倉賜貧窮三日而民歌之曰公何不更遺其冠也古諺曰政若沐𨿽有棄發之費而有長髮之利也饑歲之春從弟不讓穰歲之秋疏客必食非疏骨肉多少之心異也墨子死後有相裏氏之墨相芬氏之墨鄧陵氏之墨孔墨之後儒分爲八墨離爲三也待自直之箭則百世無矢矣待自圓之木則千歲無輪矣法度賞罰國之脂澤粉黛也三寸之管無當不可滿也

意林卷一

●欽定四庫全書

意林卷二

﹝唐﹞馬總撰

列子八卷

天有所短地有所長聖有所否物有所通思士不妻而感思女不夫而孕鬼者歸也歸其眞宅眞宅太虛也貧者士之常死者民之終醉者墜車𨿽疾不死死生驚懼不入其胸中禽獸之智亦有與人同者牝牡相偶母子相親避平依險違寒就溫居則有羣行則有列飲則有攜食則鳴侶宋人養猿號曰狙公欲與狙芧先誑之曰朝三而暮四眾狙皆怒又許朝四而暮三而眾狙皆喜聖人以智籠羣愚亦猶狙公以智籠羣狙矣覺有八徵夢有六候陰气壯則夢渉水而恐懼陽气壯則夢渉火而燔焫飽夢與饑夢取藉帶而寢則夢蛇鳥衘髮則夢飛天將陰則夢火身將疾則夢食飲酒者憂歌舞者哭晝想夜夢神形所遇陳大夫云吾國有亢倉子能以耳視而目聽魯侯聞之大驚以上卿禮致之亢倉子曰臣體合於神心合於無顏回能仁而不能反賜能辯而不能訥由能勇而不能怯師能莊而不能同兼四子之有以易仲尼仲尼不許也目將眇者先睹秋毫鼻將窒者先覺燋朽故物不至則不反冥靈以五百歲爲春五百歲爲秋荊南上古有大椿以八千歲爲春八千歲爲秋菌芝生於朝死於晦蠓蚋因雨而生見陽而死越東有輙沐國生長子則食之謂之宜弟其大父死則負其大母棄之謂鬼余孔子東遊見兩小兒辯鬭問其故一兒曰我以日始出去人近日中時去人逺一兒云日初出逺日中時近一兒曰日初出大如車輪及日中才如盤盂豈不爲近則大逺則小者乎一兒曰日初出蒼蒼涼涼至日中有若探湯豈不爲近而熱逺而涼者乎孔子不能決小兒曰丘誰謂汝多智乎楊朱曰人得百年之壽者千中無一疾病哀苦居其半矣愼耳目之觀聽規死後之餘榮失當年之樂不肆意於一時何異乎縲梏也勤能使逸寒能使溫晏子曰吾一死之後豈闗我耶焚之亦可沈之亦可瘞之亦可露之亦可棄之溝壑亦可納諸石槨亦可惟所遇耳人不婚宦情欲失半人不衣食君臣道息楊朱曰生民之不得休息爲四事故一爲壽二爲名三爲位四爲貨有此四者畏鬼畏人畏威畏刑此之謂遁人也出不由門行不從徑也以是求利不亦難乎晉文公欲伐衛公子鋤笑之問其故對曰臣笑鄰之人有送妻歸家者道見桑婦悅而與之言顧視其妻已有人招之公乃引師還未至而有伐其北鄙者孔子之勁能舉國門之闗而不肯以力聞狐丘大夫謂孫叔敖曰人有三怨子知之乎爵髙者人妬之官大者主惡之祿厚者人怨之孫叔敖曰吾爵益髙吾志益下吾官益大吾心益小吾祿益厚吾施益溥可以免乎楊子鄰人亡一羊相率追之岐路之中復有岐矣曰大道以多岐亡羊學者以多方喪生本一末異也人有亡鈇者意鄰子盜之視鄰子行步顏色皆將竊也俄而相其谷得鈇見鄰子無似竊鈇者齊人有欲得金者淸旦往市適見貨金者因攫奪而去吏捕問之對曰取金之時不見人但見金也

莊子十卷

水之積也不厚則其負大舟也無力至人無已神人無功聖人無名日月出矣而爝火不息其於光也不亦難乎時雨降矣而猶浸灌其於澤也不亦勞乎鷦鷯巢於深林不過一枝偃鼠飲河不過滿腹瞽者無以與乎文章之觀聾者無以與乎鐘鼓之聲豈惟形骸有聾盲哉夫智亦有之【不知至言之極妙以爲狂而不信此智之聾盲】形固可使如槁木心固可使如死灰【取其寂寞無形耳】大智閒閒小智間間其寐也魂交其覺也形開道惡乎隱而有眞僞言惡乎隱而有是非【此自是而非彼彼亦自是而非此與彼各有一非於體中也】可乎可【可於己者卽謂之可】不可乎不可【不可於己者卽謂之不可】六合之外聖人存而不論六合之內聖人論而不議春秋經世先王之志聖人議而不辯不就利不違害夢飲酒者旦而哭泣夢哭泣者旦而畋獵【此寤寐之事變也】方其夢也不知其夢【由此觀之當死之時不知其死而自適其志】夢之中又占其夢焉【則無以異於寤也】覺而後知其夢【當所遇無不足也何爲方生而憂死哉】昔者莊周夢爲蝴蝶栩栩然蝴蝶也自諭適志與不知周也俄然覺則蘧蘧然周也不知周之夢爲蝴蝶與蝴蝶之夢爲莊周與吾生也有涯而智也無涯以有涯隨無涯殆已【以有限之性尋無極之智安得不困哉】遁天倍情忘其所受【天性所受各有本分不可逃亦不可加也】適來夫子時也【時自生也】適去夫子順也【理當死也】安時而處順哀樂不能入【哀樂生於得失也若任其所受哀樂無所措其間也】顏回曰回之家貧惟不飲酒不茹葷者數月矣若此則可以爲心齋乎曰是祭祀之齋非心齋也回曰敢問心齋仲尼曰若一志無聽之以耳而聽之以心無聽之以心而聽之以炁聽止於耳心止於符炁也者虛而待物也惟道集虛虛者心齋也【虛其心則其道集於懷也】天下有大戒二其一命也其一義也子之愛親命也不可觧於心臣之事君義也無適而非君也無所逃於天地之間顏闔將傅衛靈公太子而問蘧伯玉曰與之無方則危吾國與之有方則危吾身如何【小人之性引之軌制則憎已縱其無度則亂邦】伯玉曰善哉問乎正汝身哉形莫若就心莫若和【形不乖逆和而不同】就不欲入【就者形順入者遂與同也】和不欲出【和者義濟出者自顯伐也】山木自冦也膏火自煎也桂可食故伐之漆可用故割之人皆知有用之用而莫知無用之用【有用則與彼爲功無用則自全其生】人不忘其所忘而忘其所不忘此謂誠忘【生則愛之死則棄之故徳者世之所不忘也利者理之所不存也故忘形者非忘也不忘形而忘徳乃誠忘也】古之眞人其寢不夢【無意想也】其覺無憂【當所遇而安】不知悅生不知惡死【與化爲體】其心志【所居而安曰志】其容寂【𨿽行而無傷於靜】淒然似秋暖然似春【殺物非爲義也生物非爲仁也】役人之役適人之適【捨己效人殉彼傷義】泉涸魚相與處於陸相呴以濕相濡以沫不如相忘於江湖【與其不足而相愛豈若有餘而相忘】與其譽堯而非桀不如兩忘而化其道【忘善惡遺死生與化一者安知堯桀所在耶】夫大塊載我以形勞我以生佚我以老息我以死得者時也失者順也【所遇之時世謂之得時不暫停順往而去世謂之失安時處順哀樂不能入也】父母於子東西南北惟命之從陰陽於人不啻爲父母也【自古或有能違父母之命未有能違陰陽之變而拒晝夜之節也】魚相忘於江湖人相忘於道術【各自足而相忘天下莫不皆能至人常足故常也】長於上古而不爲老【日新也】隳支體黜聰明離形去智同於大通此謂之坐忘至人之用心若鏡不將不迎應而不藏故能勝物而無傷【物來則鑑鑑不以心故𨿽天下來照而無勞心】鳬脛𨿽短續之則憂鶴脛𨿽長斷之則悲自三代以下天下莫不以物易其性矣小人則以身殉利士則以身殉名大夫則以身殉家聖人則以身殉天下此數者事業不同殉身一也臧與榖二人相與牧羊而俱亡羊問臧奚事則挾策讀書問榖奚事則博塞以遊二人者事不同亡羊均也伯夷死名於首陽之下盜跖死利於東陵之上二人死𨿽不同其於殘生傷性一也何必伯夷之是而盜跖之非則天下盡殉也彼其所殉仁義也則俗謂之君子其所殉貨財也則俗謂之小人其所殉一也至於殘生損性又惡取君子小人於其間哉夫不自見而見彼不自得而得彼是得人之得而不自得其得也適人之適而不自適其適也𨿽盜跖伯夷是同爲淫僻純朴不殘孰爲犧罇白玉不毀孰取珪璋道徳不廢安爲仁義性情不離安用禮樂夫殘朴以成器工匠之罪也毀道徳以成仁義聖人之過也跖之徒問於跖曰盜亦有道乎跖曰夫妄意室中之藏聖也入先勇也出後義也知可否智也分均仁也五者不備而能成盜者天下未之有也【五者所以禁盜不爲盜資也由是觀之善人不人之道不行天下善人少聖人之道不立跖不得聖不善人多則聖人之利天下者少而害天下者多】絕聖棄智大盜乃止摘玉毀珠小盜不起焚符破璽而民朴鄙剖斗折衡而民不爭喜怒相疑愚智相欺善否相非誕信相譏而天下衰矣至道之精杳杳冥冥至道之極昏昏黙黙愼汝內【全眞也】閉汝外【守其分也】多智爲敗【智無涯故敗也】世俗之人皆喜人之同乎已而惡人之異於己也大人之教若形之於影聲之於響有問而應之盡其所懷子貢教漢陰爲圃者作桔橰圃者忿然作色而笑曰夫有機械者必有機事有機事者必有機心機心存乎胸中則純白不備純白不備則神生不定神生不定則道不載吾非不知羞而不爲事求可功求成用力少見功多者聖人之道也三人行而一人惑所適者猶可致也惑者少也二人惑則勞而不至惑者多也視而可見者形與色聽而可聞者名與聲悲夫世人以形色名聲爲足以得彼之情夫形色名聲果不足以得彼之情也夫播糠瞇目則天地四方易位矣蚊虻■﹝口替﹞膚則通夕不寢【外物加之𨿽小而傷性已大也】鵠不日浴而白烏不日黔而黒【自然已各足矣】平易恬憺則憂患不能入邪气不能襲故其徳全而神不虧矣不爲福先不爲禍始感而後應【無所唱也】廹而後動【會至乃動】不得已而後起故無天災無物累無人非無鬼責其生若浮其死若休喜怒者道之過好惡者徳之失一而不變靜之至也【靜而一者不可變也】不與物交淡之至也【物自來耳無交物之情】形勞而不休則獘精用而不已則勞野語有之曰眾人重利亷士重名賢士尙志聖人貴精附之以文益之以博文滅質博溺心古之所謂得志者非軒冕之謂也今之所謂得志者軒冕之謂也軒冕之在身非性命也物之儻來寄也寄之其來不可禦其去不可止故不爲軒冕肆志不爲窮約趨俗井蛙不可以語於海者拘於墟也夏虫不可以語於冰者篤於時也曲士不可以語於道者束於教也自細視大者不盡自大視細者不明騏驥驊驑一日而馳千里捕鼠不如貍狌言殊伎也鴟鴞夜撮蚤察毫末晝出瞑目而不見丘山言殊性也道無終始物有死生莊子釣於濮水楚王使大夫二人往先焉曰願以境內累矣莊子持竿不顧曰吾聞楚有神龜死已三千歲矣王巾笥而藏之廟堂之上此龜者寧其死爲畱骨而貴乎寧其生而曳尾塗中乎惠子曰子非魚安知魚之樂耶莊子曰子非我安知我不知魚之樂耶惠子曰我非子固不知子矣子固非魚也子之不知魚之樂全矣奚爲奚據奚避奚處奚就奚去奚樂奚惡【擇此八者莫足以活身惟無擇而任其所遇乃捨也】髑髏曰死無君於上無臣於下亦無時之事從然以天地爲春秋𨿽南面王樂不能過也莊子不信曰吾使司命復生汝骨肉肌膚反汝父母妻子閭裏知識子欲之乎髑髏曰吾安能棄南面王樂而復爲人間之勞乎夫畏途者十殺一人則父子兄弟相戒以盛卒徒而後出焉不亦智乎故人之所畏者祍席之上飲食之間而不知戒者過也【十殺一人人大畏之至於色欲之害而莫肯畏之斯愚民也】莊子行於山中見大木枝葉茂盛伐木者止其旁而不取問其故曰無所可用莊子曰此木以不材得終其天年出山捨故人之家故人命豎子殺鴈豎子曰其一能鳴其一不能鳴請奚殺主人曰殺不鳴者明日弟子問莊子曰山中之木以不材得終主人之鴈以不材死先生將何處焉莊子曰周將處夫材與不材之間似之而非也故未免乎異直木先伐甘泉先竭鳥莫知於鷾鴯其畏人也襲諸人間【未有自疏外於人而人存之者畏人而入於人間此鳥所以稱智也】舜讓天下於子州攴伯子州支伯曰余適有幽憂之病方且治之未暇治天下也春耕種足以勞動秋收斂足以休息能尊生者𨿽富貴不以養傷身𨿽貧賤不以利累形【案此下舊訛作王孫子】帝王之功聖人之餘事也非所以完身養生也今世俗之君子多危身棄生以殉物豈不悲哉有人於此以隨侯之珠彈千仭之雀世必笑之是何也其以所用者重所要者輕也夫生者豈特隨侯珠之重哉列禦冦不受鄭子陽遺粟曰君非自知我也以人之言而遺我粟至其罪我也又恐以人之言吾所以不受也子貢問原憲先生何病也原憲應之曰吾聞無財之謂貧學而不能行之謂病今憲貧也非病也子貢退有愧色知足者不以利自累審自得者失之而不懼行修於內者無位而不怍窮於道之謂窮抱仁義之道而遭亂世之患何窮之有智者謀之武者遂之仁者居之古之道也廢上非義也殺民非仁也人比其難我享其利非亷也搖唇鼓舌擅生是非好面譽人者亦好背而毀之也湯放其主武王殺紂自是之後以彊淩弱以眾暴寡湯武以來皆亂人之徒也人之情目欲視色耳欲聴聲口欲察味志气欲盈人上壽百歲中壽八十下壽六十除病瘦死

鶡冠子三卷【原缺】

王孫子一卷【原缺】

申子三卷

劉向云申子名不害河東人鄭時賤臣學術以干韓昭侯秦兵不敢至學本黃老急刻無恩非霸王之事三寸之篋運而天下定六寸之基正而天下治妒妻不難破家亂臣不難破國一妻擅夫眾妻皆亂一臣専君羣臣皆蔽智均不相使力均不相勝鼓不豫五音而爲五音主百世有聖人猶隨踵千里有賢者是比肩

愼子十二卷【名到學本黃老滕輔注】

小人食於力君子食於道詩往志也書往誥也春秋往事也愛赤子不慢其保絕險者不慢其禦措鈞石使禹察之不能識也懸於權衡則釐髮識矣兩貴不相事兩賤不相使家富則疎族聚家貧則兄弟離非不相愛利不足相容也不聰不明不能王不瞽不聾不能公海與山爭水海必得之有權衡者不可欺以輕重有尺寸者不可差以長短有法度者不可巧以詐僞一兔走百人追積兔於市過而不顧非不欲兔分定不可爭也孝子不生慈父之家忠臣不生聖君之下【六親不和有孝慈國家昏亂有忠臣】匠人成棺不憎人死利之所在忘其醜廊廟之材非一木之枝狐白之裘非一狐之腋藏甲之國必有兵遁【有意者必先作具】市人可驅而戰安國之兵不由忿起

燕丹子三卷

丹者燕王喜之子身質於秦始皇之世丈夫恥於受辱貞女羞於節虧血勇怒而面赤脈勇怒而面靑骨勇怒而面白田光雲光知荊軻者神勇也怒而不變髙行厲天美聲盈耳荊軻之燕謂太子曰光揚太子髙行厲天羙聲盈耳軻出衛都望無路歷險不以勤望逺不以遐今太子禮之以舊故之恩接之以新人之敬所以不復讓者信知已故也風蕭蕭兮易水寒壯士一去兮不復還軻曰太子若以燕當秦猶以羊捕狼軻乃請樊於期曰將軍得罪於秦父母妻子皆見焚軻爲將軍痛之今願得將軍之首與燕督亢地圖進之秦王必喜喜必見軻軻因左手把其袖右手揕【丁鴆切】其胸數以負燕之罪責以將軍之讎於期執刀自刎頭墜背後兩目不瞑太子聞之伏屍而哭函盛於期首與燕督亢地圖以獻秦武陽爲副軻不擇日而發太子賓客皆素衣冠送之易水之上軻起爲壽歌髙漸離擊築宋臆和之爲壯聲則發怒衝冠作哀歌則士皆流涕二人皆升車終已不顧也荊軻至咸陽秦王大喜陛戟見荊軻軻捧樊於期首柙並地圖以次進羣臣皆呼萬歲秦武陽大恐荊軻顧笑武陽前謝曰北蕃蠻夷之鄙人未見天子願陛下少假借之使得畢事於前秦王曰軻起督亢圖進之荊軻發圖圖窮而匕首見因左手把秦王袖右手揕其胸數之曰從我計則生不從則死秦王曰乞聽琴聲而死召姬人鼓琴琴聲曰羅縠單衣可掣而絕八尺屏風可超而越轆轤之劍可負而拔軻不觧音秦王從琴聲負劍拔之秦王斷軻兩手軻因倚柱而笑箕踞而罵曰吾爲豎子所欺事不濟也

鬼穀子五卷【樂氏注名臺】

總按其書云周時有豪士隱者居鬼谷自號鬼谷先生無鄕裏族姓名【此蘓秦作書記之也鬼之言逺猶司馬相如假無是公云爾】自古及今其道一也變化無窮各有所歸或陰或陽或柔或剛或開或閉或弛或張是以聖人守司其門戶審察其先後口者心之門戶智謀皆從之出或遙聞而相思或前進而不禦世無常責事無常師抱薪赴火燥者先燃平地注水濕者先濡此類相應也智者不用其所短而用愚人之所長也不用其所拙而用愚人之所工也墻壊於有隙木毀於有節人動我靜人言我聽能固能去在我而問知性則寡累知命則不憂憂累去則心平心平而仁義著矣以徳養民猶艸木之得時以仁化人猶天生艸木以雨潤澤之

尹文子二卷【劉歆注尹文子】

序云文子出於周之尹齊宣王時居稷下余黃初末始到京師繆熈伯以此書見示聊定之名有三科一曰命物之名方圓白黒是也二曰毀譽之名善惡貴賤是也三曰況謂之名賢愚愛憎是也法有四呈一曰不變之法君臣上下是也二曰齊等之法能鄙同異是也三曰理眾之法慶賞刑罰是也四曰平準之法律度權量是也有理而無益於治者君子不言有能而無益於事者君子不爲倕不貴獨工貴與眾共巧今世之人行欲獨賢事欲獨能辯欲出羣勇欲絕眾田駢曰天下之士莫不處其門庭臣其妻子必遊宦諸侯之朝名利引之也彭蒙曰雉兔在野眾皆逐之分未定也雞豕滿市莫有志者分定故也兩智不能相使兩貴不能相臨兩辯不能相屈力均勢敵故也專用聰明則功不成專用晦昧則事必悖一明一晦眾之所載祿薄者不可與經亂賞輕者不可與入難處上者不可不愼尹文子見宣王宣王不言而嘆尹文子曰何嘆王曰吾嘆國中寡賢尹文子曰國中悉賢誰處王下誰爲王使人有字長子曰盜少子曰驅盜出行其父在後追而呼之曰盜盜吏聞因而縛之其父呼驅諭吏遽而聲不轉但言驅驅吏因而驅之幾至於死

公孫文子一卷

心者眾智之要物皆求於心修心而不知命猶無室而歸君子行善必有報小人行不善必有報樂者先王所以飾喜也軍旅者先王所以飾怒也舟從流於河而無維檝求安不可得也人有三百六十節當天之數形體有骨肉如地之厚有孔竅血脈如川谷也多食甘者有益於肉而骨不利多食苦者有益於骨而筋不利多食辛者有益於筋而气不利

陸賈新書二卷【太中大夫陸賈也】

陽出雷電陰成雪霜善言古者合之於今能述逺者考之於近道爲智者設馬爲禦者良賢爲聖者用辯爲智者通秦以刑罰爲巢故有覆巢破卵之患文公種米曽子牧羊智者所短不如愚者所長近河之地濕近山之木長山出云而丘阜生气四瀆東流而百川無西眾口毀譽浮石沈木羣邪相抑以直爲曲犬不夜吠雞不夜鳴家若無聲官府若無事亭落若無人閭裏不訟耆老不愁君子之治也玉斗酌酒金椀刻鏤所以誇小人非厚己也

晁錯新書三卷

髙皇帝不用同姓爲親故能以誅暴亂令之所加莫不從兵之所誅莫不服呂后專制社稷不傾若髮漢書云如帶公羊云如綫善爲政者士實於朝野牛馬實於陸鳥獸實於林上及飛鳥下及虫魚載之如地包之如海陛下之地東西盡冠蓋之民南北極寒暑之和匈奴不得當一縣號令不時命曰傷天焚林斬木不時命曰傷地斷獄立刑不當命曰傷人

賈誼新書八卷

寒者利裋褐饑者甘糟糠秦二世立天下莫不引領而觀其政是故勞民易爲政也主之與臣若日與星貴之與賤若白與黒如身使臂臂之使指天子如堂羣臣如階眾庶如地若經制不定猶渡江無維檝也中流遇風波船必覆矣采銅者棄其田疇家鑄者損其農事建武函谷臨晉三闗以備山東諸侯也不如定地勢使無可備天下一通也與正人居不能無正人也猶生長於楚不能無楚語志有四興朝廷之志淸以嚴祭祀之志思以和軍旅之志精以厲喪紀之志憂以愁言有四術敬以正朝廷之言和以序祭祀之言並聲气軍旅之言悲不足喪紀之言翟王使使至楚楚王誇使者以章華之臺臺甚髙三休乃至楚王曰翟國亦有此臺乎對曰翟王茅茨不剪彩椽不刻猶以爲作之者勞居之者佚楚王大怍

呂氏春秋二十六卷

靡曼皓齒鄭衛之音伐命之斧肥肉厚酒爛腸之食雷則掩耳電則掩目耳聞所惡不如不聞目見所惡不如無見彊令之笑則不樂彊令之哭則不悲【不由中心也】流水不腐戶樞不蠧動也形气亦然水泉東流日夜不休上不竭下不滿耳有所聞不學而不如聾目有所見不學而不如盲戎人生乎楚楚人生乎戎則楚人戎言戎人楚言亡國之主則可化成賢主也櫻桃之爲鳥所含故曰含桃【按此羞以含桃下髙誘注文非呂氏正文也】勇凶徳兵凶器今有利劍刺則不及與惡劍無異也水出於山而歸於海惡山而欲海髙下使然也人謂兔絲無根其根不連屬耳茯苓是也磁石召鍼皆相引猶聖人南面而立則天下莫不延頸周文王使人相地得枯骨令吏衣冠葬之天下聞之曰文王賢矣澤及於枯骨齊人好勇者其一人居東郭一人居西郭幸而相遇飲酒曰酒須肉乎各抽刀自割相啖遂至於死石可破不可奪堅丹可磨不可奪赤性受於天也魯有丑者其父出見羙者商咄反而告其鄰曰商咄不如吾子也是至羙不如至惡愛子不知其丑也人有臭者其親戚兄弟妻妾知識無能與居者自屏乎海海上有人悅其臭者晝夜隨之不離也趙襄子攻翟勝方飲而有憂色曰江河之大不過三日一朝而下翟勝兩城亡將及我矣孔子聞之曰憂所以昌喜所以亡管仲爲魯所縛檻車載之使役人送於齊皆謳歌而引車管仲恐魯悔而止之又欲速至齊國謂役人曰我爲汝唱汝和我也役人不倦取道甚速管仲可謂能因矣【因役人用勢欲走乃爲歌唱勸令走也】有道之士貴以近知逺以今知古以所見知所不見故審堂下之陰而知日月之行見瓶水之冰知天下之寒嘗一臠之肉知一鑊之味有人方且過江引嬰兒欲投於水人問其故對曰其父善游其父𨿽善游其子未必能邪楚國之政有似如此不如吾者吾不與處與我齊者吾不與處無益我也周旦云君子屈於不知已而伸於知已穴深一尋則人臂不及智亦有不至者樂羊伐中山歸有責功之色魏文侯以謗書兩篋示之樂羊北面再拜曰一寸之書亦止何須兩篋人驥俱走則人不勝驥居於車上則驥不勝人猶人主爭官事與驥俱走無異也目之見也藉於照心之智也藉於理無骨之虫不可令知冰【春生秋死不知冬冰】十里之間耳不能聞帷墻之外目不能見三畆之間心不能知而欲東至開悟南撫多鷃西服壽靡北懷弭耳何以得哉【四極之國名】管夷吾百里奚覇王之船驥絕江者托於船致逺者托於驥楚王問詹何治國之道對曰何聞治身不聞治國國之本在身也【詹何隱者】管仲曰君子有三色歡然喜樂者鐘鼓之色愀然淸淨者縗絰之色沸然充盈者兵革之色洧水大有富人溺者有人得富者屍請贖而求金甚多富人黨以告鄧■﹝木片﹞■﹝木片﹞曰但安之必無買此者得屍者患其不贖又告鄧■﹝木片﹞■﹝木片﹞曰但安之必無人更賣又必無不贖言不欺心言所以諭心言於相離則不祥也以繩墨取木則宮室不成【材難得也】引其紀萬目起引其綱萬目張治民如此也決積水於千仭之溪誰能當者戎夷去齊往魯天大寒與弟子一人宿於郭外寒轉甚謂其弟子曰可以衣活我我國士也天下所惜子不肖不足惜也弟子曰不肖人安能與國士衣乎戎夷嘆息乃觧衣與弟子戎夷至夜半而死弟子乃活晏子遭崔杼之患援綏而乘其僕將馳晏子曰安之疾不必生徐不必死鹿生於山命懸於廚今晏命有所懸矣以龍致雨以形逐影類同則相召气同則相合聲比則相應故鼓宮商應王徳不通民欲不逹此國之郁也樹欝則蠧水欝則污國欝則萬災聚矣天爲髙矣日月星辰雲气雨露未嘗休也地爲大矣水泉艸木毛羽未嘗息也冠所以飾頭衣所以飾身今人斷首以易冠殺身以易衣則不知所爲矣世之趨利似此亦不知所爲也黃帝之貴亦死堯舜之賢亦死孟賁之勇亦死相玉者患石似玉相劍者患劍似吳幹將賢主患辯者似通人亡國之主似智亡國之臣似忠子夏過衛有讀史記者曰晉師三豕渡河子夏曰非也是己亥得十良馬不如得一伯樂得十良劍不如得一歐冶得地千里不如得一賢人夏不衣裘非不愛裘也暖有餘冬不用翣非不愛翣也淸有餘火燭一隅則半室無光骨節早成身心不長【呂不韋始皇時相國乃集儒士爲十二紀八覽六論曝於咸陽市有能增損一字與千金無敢易者十二紀之禮此不抄】

淮南子二十二卷

以湯沃沸亂乃愈甚猶鞭噬狗捶踶馬而欲教之𨿽伊尹造父不能化任數者勞而無功色者白立而五色成道者一立而萬物成聾者學歌無以自樂夫內心不開而彊如聾者校歌出於口越而散矣冰迎春則釋爲水水向冬則凝爲冰以道爲竿以徳爲綸禮樂爲鉤仁義爲餌投之江浮之海萬物皆得歷陽之都一夕成湖【歷陽淮南縣也有一人告歷陽母曰見城門有血則急去無顧比後門吏告污血於門限母便上北山縣果陷水中母遂化作石也】越舼蜀艇不能無水而浮烏號弓溪子弩不能無弦而射人主誅暴則多飄風法苛則多虫螟殺不辜則多赤地令不時則多淫雨南方有不死之艸北方有不釋之冰食水者善浮而耐寒魚屬也食土者無心而惠蚯蚓是也食木者多力而愚麋鹿是也食桑者有絲而蛾蠶屬也食肉者勇敢而悍虎豹是也食气者神明而壽龜蛇之類王喬赤松是也食榖者智慧而夭人是也晝生者類父莫生者似母勇士一人爲三軍雄聖人若鏡不將不迎應而不藏乞火不若取燧寄汲不如鑿井譬羿請不死之藥於西王母姮娥竊而食之不知不死之藥所由生也生有七尺之形死爲一棺之土安知喜憎利害耶天地𨿽大可以短長知之星月之行可以律曆知之倉頡作字天雨粟鬼夜哭【倉頡黃帝史臣也造文字則詐僞生故鬼哭也】今執政者薄徳增刑有似執彈而欲來鳥椑棁而欲狎犬【椑棁挾杖也】假輿馬者足不勞而致千里乘舟檝者不假遊而絕江海譬智不任己才力木擊折軸水戾破舟不怨木石而罪巧拙何也智有不周債少者易償職寡者易守風疾而波興木茂而鳥集相生之勢文王智而好問故聖武王勇而好問故勝力勝其任則舉之者不重智能其事則爲之者不難天下之物莫凶於溪毒良醫藏之有所用也艸莾猶不可棄況復人乎【溪毒附子也】十圍之木能持千鈞之屋五寸之楗能制門闔非材有巨細所居要耳使孔墨爲天下天下盡儒墨得其要也聖人之道若中衢置罇過者斟酌𨿽多少不同而各得其宜也【衢六通罇酒罇】三月嬰兒未知利害而慈母愛焉情也慈父愛子聖王養民若火自熱若冰自寒性使然也及其用力賴其功如失火舟中矣【同心救火也】車無三寸轄則不可馳戶無五寸楗則不可閉故君子所須要也治國者若張琴瑟大弦絙小弦絕治國者若設网引其綱萬目張多欲虧義多憂害智多懼妨勇虎豹以文彩射猨狖以捷來刺故子路以勇死武仲以智困吹灰而欲無瞇渉水而欲無濡不可得也廣廈宏屋連闥通房人所安也鳥入之而憂深林藂薄人入而畏鳥入之則安深溪峭岸峻木尋枝猨狖所樂人則栗也翻基丸於地圓者走澤方者處髙戴哀者聞歌而泣戴樂者見哭而笑彊哭者𨿽戚不哀彊歡者𨿽笑不樂芻狗土龍始成則衣以綺繡及其用畢則棄之土壤【芻狗事以謝過土龍事以請雨】稟道通物名異得道一也猶屠牛而烹其肉或廿劑萬方本一牛也伐豫章或爲棺槨或爲梁柱亦一木也蕭條者形之君寂寞者音之主客有見子賤賤曰客獨有三過望我而笑是慢也交淺而言深是患也語不稱名是反也客一體耳或爲君子或爲小人此視之異也待腰褭飛兔而駕之則世莫有乘者待毛嬙西施而配之則終身無家矣待古英俊而用之則無人矣驥千里一日而通駕駑馬十駕旬日亦至猶人才不足專恃鳥窮則啄獸窮則觸人窮則詐峻刑嚴法不可以禁姦道徳之論譬如日月江南河北不能易其指馳騖千里不能攺其處趣捨禮俗猶宅之居也東家謂之西西家謂之東扣門求火無不與者饒足也故林中不貨薪湖上不鬻魚者有餘也不乘人不利不廹人之險叔向云墨者曰鳩欲見秦惠王三年不得見一至楚楚王悅之物固有近之而逺逺之而近故大丈夫行不可掩未得獸者惟恐創少已得惟恐創多古人婚禮不稱主人必稱父母兄弟舜不告瞽叟而娶非禮文王立伯邑考非制禮三十而家文王十六而生非法治國有常利民爲本政教有經令行爲上茍利其心不必法古茍周於事不必循常法度制令各因其宜變古未可非循俗不足多百川異源皆歸於海百家異業皆務於治盲者行於道人謂左則左謂右則右遇君子則得其平易遇小人則陷於溝壑東面而望不見西墻南向而視不覩北方惟無向者無所不通父溺則攬父髮而拯之非敢驕侮以救死也至賞不費至刑不濫乘船遇風波至而恐死自投於水中非不貴生畏死惑於畏死而反忘生也人之嗜欲者亦復如此澑水足以溢壺榼江河不能滿漏巵醉者赴淮以爲尋常之溝俛入城門以爲七尺之閨酒濁其神也馬免人於難者死葬之以蓋蒙之以衾牛有徳於人葬之以大車用兵之道示之以柔乘之以剛示之以弱乘之以彊若欲西者示之以東使知吾所出而不知吾所入若鬼無迹若水無創若電之激不可備也髙城深池矢石如雨廣澤平原白刄交接士卒爭先者爲其賞信罰明也暑不張蓋寒不披裘古之善將也軍通井而後飲軍食而後食所以同饑渇也矢石所及之處所以同安危也天下莫相憎於膠漆膠漆相賊【膠漆相抱不得還其本也】天下莫相愛於冰炭冰炭相思【冰得炭則觧故得歸其本也】蘭生幽谷不爲莫服而不芳舟在江河不爲莫乘而不浮人有嫁其女而教之曰愼無爲善女問其故曰善尙不爲況不善乎拘囹圄者患日長當死市者患日短嫁女於消渇者夫死則言女妨狐白之裘天子披之在狐計者不如走澤先鍼而後縷可以成帷先縷而後鍼不可以成衣因媒而嫁不因媒而成顧人而交不因人而親披羊裘而賃顧其事過也衣貉裘而負籠甚可怪也君子不容非類日月不應非气非禮而禮譬躶而追狂人盜而與乞者竊簡寫法律蹲踞誦論詩書馬似鹿者千金天下無千金之鹿畫孟賁之目大而不可不畏畫西施之面羙而不可不悅同污無異泥眾曲不容直眾枉不容正故人眾則食狼狼眾則食人郢人買屋棟與之車轂大𨿽可而長不足孕婦見兔則子缺唇文公棄祍席咎犯辭歸【晉文公棄席之黒者捐故舊也故咎犯辭去】知天將赦而多殺人或知天赦多活人人望欲同刑罰異也侏儒問天髙於長人長人曰吾不知也曰爾去天近於我也問事當問近者自賣其母而請買者曰此母老矣望善飴之此大不義而欲爲小義狂人傷人莫之怨嬰疾無心也佳人不同體羙人不同面而皆悅於目梨橘棗栗不同味皆調於口一棊不足以見智一弦不足以見悲遺腹不思父無愛心也湯沐具而蟻虱相弔大廈成而燕雀相賀釣者靜之网者動之罩者抑之罾者舉之爲道異得魚一田中之水流入海附耳之語聞千里中夏用■﹝妾﹞至冬不去舉衣過水至陸不下此不知變也靨■﹝面甫﹞在頰則好在顏則醜繡爲被則冝爲冠則穢山云蒸柱礎潤茯苓抽兔絲死兔絲無根而生蛇無足而行魚無耳而聽蟬無口而鳴鶴千歲亦極其樂蜉蝣朝生暮死亦盡其樂明珠蚌之病也我之利也百星之明不如一月之光十牖之開不如一戶之明披蓑救火鑿瀆止水乃益多也鴻鵠在卵也一指蔑之則破及其羽翅成也背負靑天膺磨赤霄哺且予不能得也戟以攻城鏡以照形宮人得戟則以刈葵盲人得鏡則以蓋巵堯八眉【眉理八字也】人有烹狙召鄰鄰者以爲狗羮食甚羙後聞其狙據地吐之未始知味也邯鄲有吹者托名李奇人爭學之後知其非皆棄其曲未始知音者李奇趙之善音者原蠶一歲再熟非不利也王法禁之爲其殘葉離稻熟農夫耨之不以小利傷大獲也【稻米落地而生曰離稻】屠者食藿羮爲車者多步行陶人用缺盆匠人居狹廬舟覆乃見善遊馬奔乃見良馭林木茂而斧斤入質的張而弓矢集

意林卷二

●欽定四庫全書

意林卷三

﹝唐﹞馬總撰

鹽鐵論十卷【桓寛】

並是文學與大夫相難善克者不戰善戰者不師善師者不陣工不出則物用乏商不出則寶貨絕川原不能實漏巵山海不能贍溢欲宅近市則家富富在術數不在力耕善歌者使人續其聲善作者使人治其功孔子能方不能圓故饑於黎丘茂林之下無丰艸大塊之間無羙苗行逺者假於車濟海者因於舟成名者因於資歐冶能因國君銅鐵作金鑪大鐘而不能自作壺鼎盤盂香餌非不羙龜龍聞而深藏鸞鳳見而髙逝玉屑滿篋不成其寶仲尼之門七十子去父母捐家負荷而隨孔子不耕而學其亂愈滋猶玉屑滿篋也若能安國利人寜須文辭者哉有粟而不能食無益於饑觀賢而不能用無益於利歌者不期於利聲而貴於中節論者不期於麗辭而務在事實公卿者四海之儀表神化之丹靑上有輔明主之任下有隨聖化之治諸生抱枯竹守空言不知趨捨之宜時世之變林中多疾風富貴多謏言古者君子思徳小人思利今人堅額健舌代以致業九層之臺傾公輸子不能正大朝一邪伊望不能復吏道雜而不選富貴以財買官垂靑綬擐銀龜擅殺生之柄專萬民之命乘肩驅良列騎成行者不知負擔步行之勞中國與邊境猶支體與腹心肌膚寒於外腹心疾於內以仁義阻之道徳塞之賢人守之則莫能入也秦法繁於秋荼网宻於凝脂然而上下相遁姦僞並生廐焚孔子問人不問馬賤畜貴人也秦法盜馬者死盜牛者刑苛也

說苑二十卷【劉向】

東風則靡而西西風則靡而東上之化下如風靡艸禹見罪人下車而泣左右曰此人不恭故得罪君王何痛之禹曰堯民以堯爲心今百姓各以其心爲心故痛之齊景公出獵上山見虎下山見蛇問晏子曰此不祥耶晏子曰有賢而不知知而不用用而不任此不祥也山是虎之室澤是蛇之穴何不祥也晏子侍景公公朝寒請進暖食於寡人對曰嬰非廚養之臣社稷之臣晉平公問師曠曰吾年七十欲學恐晚如何師曠曰日暮豈不炳燭耶臣聞少而學者如日之出陽壯而學者如日中之光老而學者如炳燭之明豈不愈於暗乎公曰善哉曽子衣獘而耕魯君使人致其邑不受曰吾聞受人者畏人與人者驕人安知君能不驕我我能不畏乎遂不受夫仕者身歸於君祿歸於親忠臣不仕二君貞女不更二夫居無垣墻人莫之毀傷行無防衛人莫之暴害此君子之行也楚莊王賜羣臣酒燭滅有引羙人衣者羙人援絕其纓告王王曰賜人酒醉乃顯婦人之莭吾不取也乃命左右勿上火凡與寡人飲者不絕纓者不盡歡也羣臣徧絕纓而後舉火後與晉戰引羙人衣者五合以報莊王陽虎得罪於衛北見趙簡子曰自今以後不復樹人矣堂下之人臣所樹者過半今反危臣矣簡子曰樹桃李者夏得休息樹蒺藜者秋得其刺今子所樹蒺蔾也自今以後擇人而樹之夫政者無迎而拒無望而許臨財莫如亷臨富莫如平亷平之守莫能攻國不務大務得民心佐不務多務得賢俊齊宣王謂淳於髠曰先生云寡人何好對曰古者所好者四而王所好者三古者好馬王亦好馬古者好玉王亦好玉古者好色王亦好色古者好士王不好士王曰國無士耳若有寡人亦好之對曰驊驑騏驥本無王求之豹象之胎本無王求之毛嬙西施本無王求之而不求士何也楊回見趙簡子曰臣居鄕三逐事君五去聞君好士故來左右曰居鄕三逐是不容於眾也事君五去是不忠於上也簡子曰羙女者醜婦之仇也盛徳君子者亂世所疎也正直之行邪枉所憎也遂用之作相衣成則缺祍宮成則缺隅示不成也鬼神害滿也周公誡伯禽示無以魯驕人國有五寒凍不預焉一曰政二曰厲三曰謀泄四曰不敬士而國敗五曰不能治內而務外官不與勢期而勢自至勢不與富期而富自至富不與貴期而貴自至貴不與驕期而驕自至驕不與罪期而罪自至魯有恭士行年七十其恭益甚魯君問曰長年恭可以釋也對曰君子恭以成名小人恭以除刑一言不安尙有蹉跌一飯𨿽羙尙有哽咽鴻飛於天矰者得之虎豹𨿽猛人食其肉譽人者少惡人者多得不恭乎歲饑民疾疫不足患也大臣祿重而不極諫近臣畏罪而不敢言此大患也趙襄子謂子路曰吾嘗問孔子曰先生事七十君豈無明君耶孔子不對何謂賢也子路曰建天下之鳴鐘撞之以梃豈能發其聲乎善夜居者不能早起盛於彼者衰於此長於左者短於右一貴一賤交情乃見一死一生乃知交情口者兵也出言不當反自傷丹所藏者赤漆所藏者黒君子愼所藏也飛鳥愛羽虎豹愛爪所以輔身也積恩曰愛積愛曰仁積仁曰靈臺靈臺者積仁也神靈者天之本晏子爲上卿妾不衣帛馬不食粟何以華國對曰徳以華國不聞以妾與馬趙簡子乘獘車痩馬衣羖羊之裘其宰曰車新則安馬肥則疾狐裘則溫君宜攺也簡子曰君子服善則益恭小人服善則益踞子貢謂子石曰何不學詩子石曰父母求吾孝兄弟求吾悌朋友求吾信何暇學哉子貢曰損吾詩學子詩河平四年都水使者諫議大夫劉向上言曲彌髙者和彌寡水所以載舟亦能以覆舟楚丘先生年七十披裘見孟嘗君君曰先生老矣何以教寡人先生曰欲使追車趂馬逐鹿搏虎吾卽死矣何暇老耶若使決嫌疑定猶預吾卽少也何老之有孟嘗乃有愧色魏王欲築中天之臺曰敢有諫者死許綰負虆操畚入曰聞王欲爲中天之臺願效力焉臣聞天去地一萬五千里今王因而半之應髙七千五百里基廣八千里盡王之地不足以成臺址王宜起兵伐諸侯盡有其地猶不足也又伐西夷乃足之矣須且材木人徒稱此乃可作也魏王黙然後乃罷築有遺鄭相魚不受人曰子嗜魚何故不受對曰惟嗜魚故不受受魚失祿無以食魚不受魚得祿終身食魚以老者智少者決必能治阿子奇年十六齊君使治阿旣而君悔之遣使追追者反曰子奇必能治阿共載皆白首也子奇至阿鑄庫兵以作耕器魏聞童子治邑庫無兵倉無粟乃起兵擊之阿人父率子兄率弟以私兵戰遂敗魏師

新序三十卷【原缺】

法言十五卷【揚雄撰李軌弘範注】

務學不如務求師師者人之模範睎顏之人亦顏之徒睎驥之馬亦驥之乘詩人之賦麗以則辭人之賦麗以淫若孔氏之門而用賦則賈誼升堂相如入室矣四重何謂四重言重則有法行重則有徳貎重則有威好重則有觀四輕何謂四輕言輕則招憂行輕則招辜貎輕則招辱好輕則招淫刀不利筆不銛宜加砥削天可度則覆物淺矣地可測則載物薄矣說天者莫辯乎易說地者莫辯乎書說禮者莫辯乎詩說理者莫辯乎春秋孔子東國之逐臣夷齊西山之餓夫不屈其志不辱其身不夷不惠可否之間仲尼之道猶四瀆經營中國終入大海

太玄經十卷【揚雄撰虞翻注】

鷹萃於林獺入於泉鳴鳩在林笑彼眾禽淮南王安多華少實齊桓晉文之覇如日繼月孔子文足老君玄足山川藪澤萬物歸焉君子得位則昌失位則良小人得位則橫失位則喪

新論十七卷【桓譚】

三皇以道治五帝以徳化三王由仁義五覇用權智無制令刑罰謂之皇有制令無刑罰謂之帝賞善誅惡諸侯朝事謂之王興兵眾約盟誓謂之伯王者往也言其惠澤優遊天下歸往也王道純粹其徳如彼覇道駁雜其功如此俱有天下而君萬民垂統子孫其實一也圖王不成亦可以伯治國者輔佐之本其任用咸得大才大才乃主之股肱羽翮也明鏡龜策也章程斛斗也銓衡丈尺也前世俊士立功垂名圖畫於殿閣宮省此乃國之大寶亦無價矣𨿽積和璧累夏璜囊隋侯篋夜光未足諭也伊呂良平何世無之但人君不知羣臣勿用也賢有五品謹勑於家事悌順於倫黨鄕裏之士也作健曉惠文史無害縣廷之士也信誠篤行亷平公理下務上者州郡之士也通經術名行髙能達於從政寛和有固守者公輔之士也才髙卓絕疎殊於眾多籌大略能圖世建功者天下之士也賈誼不左遷失志則文彩不發淮南不貴盛富饒則不能廣聘駿士使著文作書太史公不典掌書記則不能條悉古今揚雄不貧則不能作玄言殷之三仁皆暗於前而章於後何益於事何補於君世有圍碁或言兵法之類上者張置疎逺多得道路而勝中者務相遮絕爭便求利下者守邊隅趨作罣目生於小地猶薛公之言黥布反也上計取吳楚廣地道中計塞城臯遮要爭利下計據長江以臨越守邊隅趨作罣目者也更始將相不防衛罣中死碁中生也文王葬枯骨無益眾庶眾庶悅之恩義動人也王翁觀人五藏無損生人生人惡之殘酷也東方朔短辭薄語以爲信驗人皆謂朔大智後賢莫之及譚曰人有以狐爲貍以瑟爲箜篌此非徒不知瑟狐又不知貍與箜篌乃非但言朔亦不知後賢也夫以人言善我亦必以人言惡我王翁使都尉孟孫往泰山告祠道過徐州徐州牧宋仲翁道餘才智陳平畱侯之比也孟孫還喜謂余曰仲翁盛稱子徳子乃此耶余應曰與僕逰四五歲不吾見稱今聞仲翁一言而奇怪之若有人毀餘子亦信之吾畏子也余前作王翁掌教大夫有男子殺母有詔燔燒其子屍余謂此事不宜宣布余封事云宣帝時公卿大夫朝會丞相語次云梟生子子長食其母乃能飛時有賢者應曰但聞烏子反哺其母丞相大慚自悔也人皆少丞相多彼賢人賢人之言益於化也鳥獸尙與之諱況於人乎不宜發揚也龍無尺木無以升天聖人無尺土無以王天下讖出河圖洛書但有兆朕而不可知後人妄復加增依托稱是孔丘誤之甚也張子侯曰揚子云西道孔子也乃貧如此吾應曰子云亦東道孔子也昔仲尼豈獨是魯孔子亦齊楚聖人也畫水鏤冰與時消釋孔子以四科教士隨其所喜譬如市肆多列雜物欲置之者並至聞東裏語云人聞長安樂則出門西向而笑肉味羙對屠門而嚼此猶時人𨿽不別聖亦復欣慕顏淵所以命短慕孔子殤其年也如庸馬與良駿相追衘尾至暮良馬鳴食如故庸馬垂頭不食何異顏孔優劣余少時見揚子云麗文欲繼之嘗作小賦用思大劇立致疾病子云亦言成帝詔作甘泉賦卒暴遂倦臥五藏出地以手收內之及覺气病一年由此言之盡思慮傷精神也莊周病劇弟子對泣之應曰我今死則誰先更百年生則誰後必不得免何貪於須臾子貢問蘧伯玉曰子何以治國答曰弗治治之古孝經一卷二十章一千八百七十二字今異者四百餘字左氏云經與傳猶衣表裏相待而成堯能則天者貴其能臣舜禹二聖劉子政子駿駿兄弟子伯玉俱是通人尢重左氏教授子孫下至婦女無不讀誦此亦蔽也舉网以綱千目皆張振裘持領萬毛自整治大國者亦當如此以賢伐賢謂之煩以不肖謂之亂王平仲云周譜言定王五年河徙故道今所行處非禹所穿揚子云工於賦王君大習兵器余欲從二子學子云曰能讀千賦則善賦君大曰能觀千劍則曉劍喭曰伏習象神巧者不過習者之門五福壽富貴安樂子孫眾多百足之虫共舉一身安得不濟曲陽侯迎方士西門君惠從其學卻老之術君惠曰龜稱三千歲鶴言千歲以人之材何乃不及虫鳥耶余應曰誰當久與龜鶴同居而知其年歲耳聖人何不學仙而令死耶聖人皆形觧仙去言死者示民有終也昔神農伏羲王天下梧桐作琴三尺六寸有六分象期之數厚寸有八象三六數廣六寸象六律上圓而斂法天下方而平法地上廣下狹法尊卑之禮琴者禁也古者聖賢玩琴以養心窮則獨善其身而不失其操故謂之操達則兼善天下無不通暢故謂之暢堯暢經逸不存舜操其聲淸以微微子操其聲淸以淳箕子操其聲淳以激

論衡二十七卷【王充】

操行有常賢仕宦無常遇賢不賢才也遇不遇時也才髙行潔不可保以必貴能薄操濁不可保以必賤或同操而異主伊尹箕子是也二人俱命世之臣伊尹遇成湯作相箕子遇商紂作奴故知遇與不遇也淸受塵白受垢靑蠅所污常在練素邑犬羣吠吠所怪也弦者思折伯牙之指禦者願斷王良之手惡彼勝已也玉變作石石化作礫毀謗使然也采玉者破石取玉選士者棄惡取善命不勉也智者歸之於天取富貴若鑿溝伐薪鑿不休則溝深斧不止則薪多亦有溝未成而遇湛薪未多而逢火樂貧勝禍勉已勤事以致富砥才明操以取貴農夫力耕得榖多商賈逺行得利深命富之人筋力自彊命貴之人才智自髙若千里馬气力自勁頭目蹄足自相副魯城門朽頓欲頹孔子疾行而過之左右曰如此久矣孔子曰吾惡其久也脫遇壊則不幸虫墮一器酒棄不飲鼠殘一筐飯損不食墨家云人死無命儒家云人死有命歷陽之郡一宿化成湖白起坑趙卒四十萬眾此並有命耶言命者曰命當溺死故相聚於歷陽命當壓死故相聚於平原沛公初起相攻人入丰沛之市云多封侯人也人命繋於國物命繋於人齊人舒緩秦人慢易楚人促急燕人戅敢四國之民更相出入張次公娶鄰巫女卜工曰女相當貴公後位至丞相乃是次公亦貴遂與女相合也世謂宅有吉凶徙有歲月餘謂天道難知假令有觸犯者命吉凶之人也按相黥布當先刑而後王衛靑當封亞夫而餓死鄧通當貧餓此骨節皮膚各異也文王在母腹中便有四乳非長大修道徳乃生也后稷作兒以種樹而戲孔子能行以爼豆而弄石生而堅蘭生而香生稟善气長大乃成就也蚊蝱不如牛馬之力牛馬困於蚊蝱有勢也十圍之牛爲牧豎所驅數仭之象爲越僮所鉤無便也孔子吹律自知殷後項羽重瞳虞舜苗裔聖人自有種族堯與髙祖安得是龍子也宋景公有三善言獲二十一年燕丹執於秦天雨粟馬生角杞梁妻哭城崩湯旱剪髮作牲致雨南陽卓公作緱氏令蝗虫不入境孫叔敖埋兩頭蛇有陰徳已上並云虛也龍若遁逃在樹中爲天所敗則非神也若必有神則不應有龍肝豹胎故立知水火相薄作雷龍聞雷聲卽起武王伐紂兵不血刄虛言也晨舉脂燭血流漂杵何謂不血刄耶漢誅王莾軍至漸臺血流沒趾用天下兵未有不血刄也紂糟丘酒池牛飲者三千人長夜之飲亡其甲子車行酒騎行■﹝炙﹐肉代火﹞百二十日作一月按紂或是覆酒滂沲於地因名作池醸酒積糟因名作丘以酒作池以車行酒以肉懸林因謂騎行炙男女祼而逐林中奔走侍者惡之故言三千人實非也町町若荊軻之閭言秦王誅軻九族夷其一里一里皆滅故曰町町按秦𨿽無道不應盡誅軻裏也始皇幸梁山宮見李斯車騎盛出怪之左右私告李斯斯損車騎始皇不知左右誰告止殺在傍荊軻之裏必不盡誅之魯班刻木鳶飛三日不下爲母作木車木人禦之機闗之發去而不還此恐不實孔子遊說七十餘國按孔子自衛反魯在陳絕糧削迹於衛伐樹於宋不過十國子羔泣血三年未嘗見齒言其不笑語豈得不見齒耶禽息碎首薦百里奚於秦繆公恐是叩頭流血謂之碎首祖伊諌紂雲天下之人無不欲王亡者此增益也恐紂不懼耳若天下皆願紂亡卽當時瓦觧不應與周戰血流漂杵也子謂子貢曰汝與回也孰愈子貢曰回也聞一以知十按孔子知顏淵愈子貢則不須問問則子貢何敢言勝孔子意者恐子貢淩顏淵故此問以抑之鯉也死有棺而無槨其時作大夫乘三馬何不截而貨之作槨也作士之時乘二馬截一以賻舊館舊館不賻未亂制葬子無槨實非法何重舊人之恩乃輕父子之禮不貨車以葬子豈不以貪官仕乎伯夷叔齊爲庶兄奪國餓死首陽山非讓國與庶兄也豈得稱賢人乎共工與顓頊爭天下不勝怒而觸不周山天柱折地維絕女媧煉五色石以補蒼天斷鰲足以立四極按共工有力折山戰何不勝女禍能以石補天天審是玉石耶天本以山作柱鰲足何能柱之鰲必長大則女媧不能殺之必被其所殺何能補天天門在北地戶在東方地最下者揚兗二州洪水之時二土最被水害天有日月星辰謂之文地有山川陵谷謂之理地理上向天文下向天地合气而萬物生焉天地夫婦也天南方髙北方下日出髙故見日入下故不見天之形若倚蓋蓋倚地則不能運懸之樹然後能運日不入地譬人把火夜行平地去人十里則不見非滅也日亦如此雲霧雨雪皆由地發不自天降夏則作霧冬則作霜溫則作雨寒則作雪才能之士隨世驅馳節操之人守隘迸竄驅馳日以巧迸竄日以拙非才智不及狎習異也齊郡世刺繡恆女無不能者襄邑能織錦恆女無不巧者目見而手狎也朝廷之人幼稱幹吏者以朝廷作田畆以刀筆作耒耜以文書作農桑猶家人子弟生長狎習具知曲折愈於賓客𨿽孔墨之才不能分別手中無錢而欲市貨貨主死不與之胸中無學而欲求仕猶無錢市貨不可得也知古不知今謂之陸沈知今不知古謂之盲瞽見驥足不異眾馬之蹄躡平陸而馳千里方可知也有人於此其智如源其徳如山力不能自舉須人舉之人莫之舉竄於閭巷無由逹矣器空無食饑者不顧胸虛無懷朝廷不禦蘭臺之史班固賈逵揚雄傅毅之徒名芳文羙無大用也夫能說一經者儒生博覽古今者通人采掇書傳能奏記者文人能精思著文結連篇章者鴻儒若劉子政父子揚子云桓君山之徒猶文武周公並出一時班叔皮續太史公書百篇已上紀事詳悉讀者以謂甲子以太史公作乙子孟堅文比叔皮非徒五百里也龜三百歲大如錢蓍七十歲生一莖此神物故生遲生亦長久賢儒在世猶靈蓍神龜也楓桐之樹生而速長故其皮肥不能堅檀欒後榮彊勁可作車軸湍瀬回沙轉石而大石不動者是石重而沙輕大儒俗吏同在世有如此也上天之心在聖人之胸其譴告在聖人之口世無聖人安能知天人在天地之間如蚤虱在衣裳之內若蟻螻於巢穴之中正朝占四方風從南來旱從北來湛從東來疫從西來兵秦將滅都門崩霍光將敗茅墻亦壊杞梁之妻崩城何也亡獵犬於山林大呼犬名則號呼而應人犬異類而相應者識其主也東風至酒湛溢按酒味從酸東方木其味酸故酒湛溢將有赦獄鑰動感應也蠶合絲而商弦易新榖登而舊榖缺人子生而父母气衰亂龍者亂有終也劉子政董仲舒說龍不盡論衡終之故曰亂龍釣者刻木作魚丹漆其身迎水浮之起水動作魚謂之眞並來會聚土龍之事何得不能致雨少政卯在魯與孔子並孔子之門三盈三虛惟顏淵不去知孔子聖也屈軼生於庭見侫人則指必若如此舜何用令臯陶陳知人之術堯湯水旱豈二聖政所致也天理歷數自然耳猶慈父治家亦不能使子孫皆孝也瑯琊子明兄曽爲饑人欲食弟自縛叩頭代兄饑人善其義皆舎之後兄卒養其孤遇歲凶饑殺巳子活兄之子臨淮許君升亦餓殺已子全兄之孤人貴鵠賤雞者謂鵠逺而雞近也畫工好畫上古之人不畫秦漢之士者重古也揚雄作太玄法言張伯松不肯一觀與其人並肩故賤其言也若揚子云生周金匱矣武王伐紂太公陰謀食小兒以丹令身赤長教言殷亡殷亡殷人見兒身赤謂是天神又言殷亡謂其必亡周人諱其事古之帝王建鴻徳者須鴻筆之臣褒頌紀徳也龍無雲雨不能參天鴻筆之人國之雲雨文章載人之行傳人之羙豈徒調弄筆墨空馭英麗哉人生者精气也能作精气者血脈也人死血脈竭精气亡骨肉化灰土何能作鬼耶若言死者無知聖人恐開不孝之門故不言死者無知其實無知也諱舉五月子言不利父母按田文不害田嬰礪刄井上恐墜井中又刀邊井刑字礪刀井上恐被刑人意也無偃寢象屍也無似著相受不固也子日沐令人愛卯日沐令人白頭愛憎白黑不由沐耳使嫫母子日沐人能愛乎使十五童子卯日沐能令白髮乎子路見孔子豬肩牛膊可以得兆何必蓍龜孔子曰蓍者耆也龜者舊也狐疑之事當問耆舊蓍龜者未可神也取其名耳武王伐紂卜筮大凶太公推蓍蹈龜曰枯骨死艸何能知吉凶乎商家門不宜向南徵家門不宜向北堂盡南向何不擇也聖人前知千歲後知萬世孔子將死遺書曰有一男子自云秦皇上我之牀顚倒我衣裳至沙丘而亡後秦皇果至沙丘而亡孔子又云董仲舒亂我書後仲舒論春秋傳記又云亡秦者胡後胡亥亡秦此孔子後知萬世也吹律自知殷後此孔子前知千歲也唐者蕩蕩也民無得而名焉虞者樂也夏者大也殷中也周至也志有所存顧不見泰山知屋漏者在宇下知政安者在艸野知經誤者在諸子論衡者銓輕重立眞僞非茍論文飾奇麗所以弘世俗也王充會稽上虞人字仲任王充書形露易觀文語不與俗通石多玉寡寡者爲珍龍少魚眾少者爲神人有難充書繁重如此充答云文眾勝寡財富愈貧世無一引吾有百篇人無一字吾有萬言孰者可貴充章和二年徙家避難歷年寢廢年漸七十時可懸輿髮白齒落儔倫彌素貧無供養志不虞快乃作養性書六十篇

正論五卷【崔元始】

見信之臣括囊守祿疎逺之臣言以賤廢是以王綱縱弛於上智士伊欝於下夫君政陵遲如乘獘車若能求巧工使葺理之折則接之緩則揳之可復新矣世主莫不願得尼軻以輔佐及得之未必珍也夫貞一之士不曲道以媚時不詭行以邀名恥鄕原之譽絕比周之黨必待題其面曰魯仲尼鄒孟軻不可得也命世之士常抑於當時無不見思於後日以往揆來亦何容易圗王不成獘猶足覇圖覇不成獘將如何農桑勤而利薄工商逸而利厚故農夫輟耒而雕鏤女工投杼而刺繡上行下效然謂之教陳兵策於安平之世譬令未病者服藥昔人有慕讓財之名推田業與弟俄而貧乏反以威力就弟彊貸此不當也舉彌天之网以羅海內之士同類翕集而蛾附計士頻踧而脇從黨成於下君孤於上馬不素養難以追逺士不素簡難以趨急葉公之好攘羊𨿽可發姦君子不貴也國不信道工不信度亡可待也無賞罰之君而欲世治猶不著梳■﹝木莭﹞而求髮治不可得也術家曰冬榮者春必殺裏語曰州郡記如霹靂得詔書但掛壁洗濯民心湔浣浮俗

潛夫論十卷【王符字節信】

仁義不能月升財帛而欲日增余所惡也一犬吠形百犬吠聲世之疾此固已矣嬰兒有常病貴臣有常禍父母有常失人君有常過嬰兒病飽貴臣傷寵父母失於媚子人君過於驕臣十步之間必有茂艸十室之邑必有俊士攻玉以石治金以鹽濯錦以魚濯布以灰夫物固有醜治好也君之明者兼聽所暗者信南面之大務莫急於知賢知賢之近塗莫若於考功諺曰曲木惡直繩重罰惡明政欲知人將病不嗜食欲知國將亡不嗜賢也病非無嘉饌病不能食至於死國非無賢人君不能用故速亡理世不得眞賢猶治病不得眞藥治病當得眞人參反得蘿菔服之增劇非藥無效也先世欲赦先遣馬分行市裏聽乎路隅咸云當赦是謂天赦遂乃施行孝明帝嘗問曰今旦何故無上書者左右曰爲反支日也帝曰民庶逺來詣闕不可奪其日使受章者無避反支此明王爲民愛日也聖王之政普覆兼愛不私近宻不忽疎逺吉凶福禍與民同之排簾障風探沙擁河無益於事徙自耳猶不命大將掃除醜虜而州縣興兵不息也扁鵲治病審閉結而通欝滯虛者補之實者瀉之猶邊境犬羊不可久荒以開敵心一宅同姓相代或吉或凶一官同姓相代或遷或免成康居之而興幽厲居之而衰吉凶興衰在人不由宅矣師曠曰赤色不壽姓大者易滅姓或有因官因號因居因地者司馬司徒中行下軍因官也東門西都南宮北郭因居也三烏五鹿靑牛白馬因地也季勝造父以善禦事周穆王逰西海忘歸徐偃作亂造父王禦者日行千里以徵之王封造父於趙因以得氏昆弟世疎朋友世親此人情也富貴人爭附之貧賤人爭去之與富貴交者上有稱舉之用下有貨財之益與貧賤交者大有賑貨之費小有假借之損夫官人有跖之惡結駟而過士以謂榮況實有益乎處子有顏閔之賢被褐造門人以謂辱況實有損乎故富貴易爲客貧賤難得適好服謂之奢僣惡衣謂之困阨徐行謂之饑餧疾行謂之逃責不候謂之倨傲數來謂之求食空造以謂無意奉贄以謂欲貸恭謙以謂不肖抗陽以謂不徳此處子貧賤之苦酷也凡今之人言方行圓口正心邪君上治世先其本後其末愼其心治其行則姦慝不生古訓著三皇五帝多以伏羲神農二皇其一或云燧人或云女媧我又聞古有天皇地皇人皇未可知也

意林卷三

●欽定四庫全書

意林卷四

﹝唐﹞馬總撰

風俗通三十一卷【應劭】

序云風者天气有寒暖地形有險易水泉有羙惡艸木有剛柔俗者含血之類象之而生百里不同風千里不同俗周秦常以八月遣輶軒使者采異代芳言藏之祕府及嬴氏之亡遺棄殆盡蜀人嚴君平有千餘言林閭翁孺才者有梗槪與揚雄注云續二十七年凡九千字張竦云懸諸日月不刋之書余𨿽不才敢比隆於斯人神農者神信也農濃也其徳濃厚若神五帝黃帝顓頊帝嚳堯舜也黃光也顓專也頊信也嚳考也堯髙也舜推也修也言推徳行修堯之緒三王禮號謚云夏禹殷湯周武王禹輔也湯昌也王往也言天下所歸往五伯春秋云齊桓晉文秦繆宋襄楚莊伯者白也長也言其咸建五長功實明白覇者把也言其把持天下之政按秦昭王太后始臨朝也牧守長不宜數易按尙書有考績孔子曰如有用我者期月而已三年有成鄭子產從政三年民乃歌之賢聖尙須漸進況中才乎數易豈不紛錯道路也古制本無奴婢奴婢皆是犯事者奴者劣婢者卑陋裏語云取官漫漫怨死者半昔在淸平之世使明恕君子哀矜折獄尙有怨言況在今時耶【應劭三國時人此當時語】光武車駕徙都洛陽載素簡紙經凡二千兩董卓蕩覆王室天子西移中外倉卒所載書七十車於道遇雨分半投棄卓又燒焫觀閣經籍盡作灰燼所有餘者或作囊帳先王之道幾煙滅矣俗說有功得賜金者皆黃金也按孫子兵書日費千金千金百萬錢也陳平間楚千金贈二疏金五十斤並黃金也或云一金亦是一萬錢也不養並生三子俗說似六畜妨父母按春秋國語越王時民生二子與之餼生三子與之乳母遂滅彊吳何害之有不舉父同月子俗云妨父按左傳魯桓公子與父同月因名子同生漢明帝亦與光武同月生不宜歸生俗云令人衰按人婦好以女易他男故不許歸封泰山俗說岱宗上有金篋玉策能知人年壽修短武帝探得十八因倒讀之曰八十按岱宗封者立石髙一丈二尺刻之曰事天以禮立身以義事父以孝成名以仁四方之內莫不師服刻石紀號著功績也其時武帝巳年三十七因何更得十八若言倒讀神無福矣余承乏東嶽忝素六載數經祈祀咨問長老更上泰山者云無金篋玉牒探壽之事東方朔是太白精黃帝時作風後堯時作務成子後又生於越在越作範蠡在齊作鴟夷子言其變化無常也按朔滑稽之雄俗人因以怪語附之安得神耶彭城相袁元服父伯楚作光祿卿於服中生子自謂年長不孝莫大於無後故收舉之君子不隱其過因以服作字按元服名賀母汝南人祖名京作侍中安帝時生元服百官來賀垂老而孫兒生喜其嘉會因名作賀字符服服父伯楚歷典三郡早喪妻不肯娶臨終勑子便畱塟無取汝母喪柩若亡者有知往來不難若無知只爲煩耳淸髙若此豈有服中生子而名作賀汝南王叔漢父子方出遊二十餘年不還叔漢作尙書郎有人告子方死於汝南卽遣兄伯三往迎喪叔漢卽發哀詔書賻錢二十萬旣而子方從蒼梧還叔漢詣闕乞納賻錢受虛妄罪靈帝詔將相大夫會議之博士任敏議云凡人中壽七十視父同儕亡可制服也子方在逺人指其處不可驗也罪不可加焉詔書還錢復本官汝南張妙會杜士士家娶婦酒後相戲張妙縛杜士捶二十又懸足指士遂致死鮑昱決事云酒後相戲原其本心無賊害之意宜減死也汝南周翁仲婦產一女會屠者妻產一男翁仲妻宻以錢易屠者之男後翁仲作北海相使見鬼主簿周光與兒同祭先塋主簿回謂翁仲曰祭所但見屠兒獘衣繿縷持刃割肉別有人帶靑綬仿偟東廂不進何也翁仲乃持劍問妻妻具陳其事翁仲曰凡有子者欲承先祖先祖不享何用遂以車馬送還屠家乃迎其女女已嫁賣餅人取歸適安平李文思文思官至南陽太守神不歆非類明矣豈得養他人子乎陳畱有富翁年九十無男娶田舍女一宿身死後產一男至長女曰我父娶一宿身亡此子非父之子遂爭財數年不決丞相丙吉決云老翁兒無影不耐寒其時八月中取同歲小兒俱觧衣試之老翁兒獨呼寒日中行果然無影遂以財與之潁川有兄弟同居兩婦俱懷姙長婦數月胎傷不言知產期至俱臥產房候弟婦產得一男夜盜之因爭三年不決丞相黃霸殿前令以兒去兩母各十步叱兩婦令爭取之長婦把持甚急兒大啼弟婦恐傷放之長婦色喜弟婦愴然霸曰此弟婦子也卽劾長婦果然伏罪臨淮有一人持一疋縑到市賣之遇雨披之後有一人求庇蔭一頭之地雨霽共爭之丞相薛宣決曰縑直數百何用紛紛遂中斷各與半續察之縑主稱寃不已後人有喜色宣知其情考而伏之周公樂曰勺勺者斟酌先祖之道武王樂曰武武功定天下也舜樂曰韶韶者紹堯也堯樂曰大章章者彰也帝嚳樂曰五英英者華也劉向云商章也物成就可章度也角觸也物觸地載芒角而生也宮者中也徵者祉也物盛大而繁祉羽者宇也物聚藏宇覆之聞宮聲使人溫潤而廣大聞商聲使人方正而好義聞角聲使人齊整而好禮聞徵聲使人隱惻而博愛聞羽聲使人善養而好問琵琶近世樂家所作不知誰也以手琵琶因以得名長三尺五寸法天地人與五行也四弦象四時易云利見大人大人與聖人其義一也論語云君子上達臧孫紇曰後有達者將在孔丘乎儒者區也別古今賢愚章帝時以賈逵曰通儒時人語曰問事不休賈長頭禮云羣居五人長者必異席今呼權貴作長者非也管子云先生施教弟子則之非知古之道是師者之稱諸生弟子學者非一故曰諸先生者當如醒學者譬如醉言生俱醉獨有醒者祭酒禮云飲酒必祭尊其先也孫卿在齊最是師老故三稱祭酒士詩云殷士膚敏髦士俊秀雅士博達列士有不易之分處士隱居放言易云師貞丈人吉非徒尊老須徳行先人也傳云杖徳莫如信者其恩徳可信杖也禮云十尺曰丈成人之長也夫者膚也言其智膚敏弘教也故曰丈夫論語云匹夫匹婦傳云一晝一夜成一日一男一女成一室按古人男女作衣用二疋今人單衣故言疋夫人當龍變起不繋鄕裏若止系風俗見善不徙故謂之俗人禮言簡不肖按生子鄙陋不似父母曰不肖今人謙辭亦曰不肖方言人不事事而放蕩謂之無賴不可恃賴也猶髙祖謂太上皇云大人以臣無賴也司徒中山祝恬字伯休公交車徵在道得溫疾過友人謝著著拒不受至汲郡止客捨捨六七日諸生見恬轉劇欲告汲令恬曰友人尙不相容汲令不相識告之何益死生命也不須醫藥諸生潛告汲令令卽汝南應融聞之大驚至疾所泣曰伯休不世英才當作國家幹輔何乃黙止客捨不遣人知融遂躬禦而歸親自侍疾疾漸損融謂伯休曰吉凶不諱憂怖交心已備凶具對之悲喜伯休停傳捨數十日遂去拜侍中尙書令又拜司隸薦融自代歷典五郡謝著不爲公府所取上古之時艸居霜宿冬則山南夏則山北彭城孝亷張子矯議云若君臣不得相襲作名周穆王諱滿至定王時有王孫滿厲王諱胡莊王之子名胡俗云五月到官至免不遷今年有茂才除蕭令五月到官破日日入舍視事五月四府所表遷武陵令余爲營陵令正觸太歲主簿令余東北上余不從在事五月遷太山守楚辭云風伯飛亷也按周禮祀風師箕星也主簸揚能致風气戊戌之神作風伯故丙戌日祀於西北按周禮雨師畢星也土中之眾莫若水故雨稱師醜之神作雨師故己丑日祀之桓帝元嘉中京婦女作愁眉啼妝墜馬髻折腰步齲齒笑愁眉者細而折啼妝者薄拭眼下似啼痕墜馬髻側在一邊折腰步足不在體齲齒笑若齒痛此事並出梁冀傳曰趙王好大眉人間皆半額齊王好廣領國人皆沒項楚王好細腰後宮有餓死者京師有胡服胡帳胡牀胡箜篌胡笛胡舞按董卓時兵塡塞是也靈帝宮中逰西園駕四白馳躬自操轡公卿仿效價與馬齊桓帝世謡言直如弦死道邊曲如鉤反封侯梁冀欲樹幼主李固欲立淸河王梁冀遂奏李固死於獄中曝屍路邊如鉤梁冀如弦李固千里艸何靑靑十日卜不得一日生此董卓字也靑靑暴盛貌秦漢以來尊者號作宮室已前貴賤無別按世本鯀作城郭城盛也郭大也按天子有外屏令臣下屏气息菀菀蘊也薪蒸之所蘊積孫子云金城湯池而無粟者太公墨翟不能守之郡者羣也左傳云上大夫受縣下大夫受郡至始皇方以郡監縣縣平也傳捨按使者傳言乃得捨於傳也南北曰阡東西曰陌按易傳上古有恙由善與人作患【故人平居曰無恙】城門失火禍及池魚俗說池與魚人姓字居近城門也按城門失火取池水故魚皆死獄自三王制肉刑始有獄夏曰下臺周曰囹圄令人思諐攺惡獄字二犬守言無情狀犬亦得之囚罪人置諸圓土故囚字從口中人罪字本從自辛苦憂之秦皇謂辠字似皇故攺作罪會稽多滛祀家貧不得牛祀者死作牛鳴太守第五倫嚴科絕之桂陽太守李叔堅少時作州從事家有狗作人立叔堅曰此狗諭人人行何害叔堅作縣令解冠榻上狗戴之而走叔堅曰此狗誤觸冠纓冠纓掛其耳矣犬復與人竈前畜火鄰里告之叔堅曰狗能畜火幸不煩人犬遂暴死叔堅至大位

商君書四卷

夫有髙人之行見非於世有獨知之明見怨於人螟螣春生秋死一出而民數年乏食今一人耕百人食有甚於螟螣矣農者少而遊食眾逰食者眾則農怠農怠則治荒以彊去弱者弱以弱去彊者彊上世之士衣不暖膚食不滿腹苦其心意勞其四支古者民叢生而羣處亂乃立君蠧眾則木折隙大則墻壊不勝而生不敗而亡自古及今未嘗有也使見戰者如餓狼之見肉則可用矣聖人制民也如髙下制水如燥濕制火

阮子四卷

漁人張网於淵以制吞舟之魚明主張法於天下以制彊梁之人立法以堤民百姓不能幹立防以堤水江河不能犯防而可犯則江河成災法而可幹則百姓成害不樹者死無棺不蠶者身無帛不績者凶無縗君子暇豫則思義小人暇豫則思邪髙鳥相木而集智士擇土而翔一盜不誅害在穿窬修譽不誅害在詞主

正部十卷

凡人蒙蒙冥冥學以啟志行以處身進於道則成君子非於禮則曰小人君子之舉履徳而榮光小人之動陷惡而傷刑皎皎練練得藍則靑得丹則赤得蘗則黃得湼則黒玉不琢則南山之圓石穿窬之徒不避腰領奔北之士不憚斧鉞漢家窮天涯究地圻左湯谷右虞淵前炎楚後塞門祁連以北黃山以南碣石以東合黎以西莫不𦇤負來貢仲尼敍書上謂天談下謂民語兼該男女究其表裏淮南浮僞而多恢太玄幽虛而少效法言雜錯而無主新書繁文而鮮用玉符云赤如雞冠黃如蒸栗白如脂肪黒如淳漆此玉之符也言成雅訓辭作典謨此人之符也山神曰螭物精曰魅土精曰羵羊水精曰罔象木精曰畢方火精曰遊光金精曰淸明天下有道則眾精潛藏天以仙人曰子眾人曰芻狗愛其子私其壽賤芻狗聽其夭若不學譬如無目而視無脛而走無翅而飛無口而語不可得也桀紂𨿽有天子之位而無一人之譽猶朽株枯樹逢風則僕明刑審法憐民惠下生者不怨死者不恨諺曰政如冰霜姦宄消亡威如雷霆冦賊不生

士緯十卷【姚信】

文舉金性太多木性不足背陰向陽雄倬孤立絲俱生於蠶銅等出於石作繒則賤作錦則貴鑄鈴則小鑄鐘則大經漸車之水歷繞輪之沙趾迹髙下不可論凡水溫則成湯寒則成冰冰湯異气而水性猶同蠶能投練匪湯不綿人性推移蓋此比也琴瑟張而鄭衛作五色成而綺縠生孟軻驅世事於仁義之域行者步中正之塗若使南海無采珠之氏昆山無破玉之工則明珠不禦於椒室羙玉不佩於桂宮

通語八卷

輪者車之迹檝者舟之羽身之須道如此二物毀彼者雷同而鳴噪稱此者火燎而波駭或問陳蕃忠乎答云單車作討賊之斧直階非亂世之資知其忠不知其智也才貴精學貴講質勝文石建文勝質蔡邕文質彬彬徐幹庶幾也

抱朴子四十卷【外篇二十卷內篇二十卷葛洪字稚川】

淸醪芳醴亂性者也紅華素質伐命者也班狄不能削石作芒鍼歐冶不能鑄鉛錫作幹將漢中起居注云李少君欲去武帝夢與同登嵩山半道有使者乘龍持節從雲中來云太一請少君帝曰少君將捨我去矣數日而少君死久之發看惟衣冠在焉以蟻鼻之缺捐無價之淳鉤分寸之瑕棄盈尺之夜光朱公所以郁邑薛燭所以永嘆猶人不學仙也道術乃令變形易貎吞刀吐火坐在立亡興雲起霧召致蛇虫聚合魚鱉入淵不溺蹴刃不傷陳仲弓異聞記云同郡人張廣遭亂有女四歲不能行棄冡中以數月糧與之後三年乃還欲收塟之女猶坐冡中問其故女曰糧盡以後見冡角有一物申頸吞气乃效之轉不復饑尋尋乃大龜也將女還食食飲初小腹痛久乃習之湯師蜘蛛而結网金天據九扈以正時唐堯見蓂莢而知月道能登虛躡影飲玉醴食翠芝彭祖雲天上多尊官新仙者位卑奉事非一也農夫得彤弓以驅烏南城得衮衣以負薪猶世人得仙丹而不貴也元君老君師也世人惟競飛蒼走黃依榮逐利上士得道成天官中士得道棲集昆侖下士得道長生世間朱艸莖如珊瑚刻之汁流如血以玉投汁中丸之如泥久卽成水以金投之曰金漿以玉投之曰玉醴服之長生石先生丹法取烏未生毛者以眞丹和牛肉飴之長毛羽赤色煞陰漧服之壽五百歲素顏紅膚惑其目淸商流徵亂其聽此眞理之徳也龍淵以靡豁常新斧斤以日用速獘寸蛕泛濫迹水之中則謂天下無四海之廣芒蠍宛轉果核之內則謂天下無八極之大漏脯救饑■﹝鳥冘﹞酒止渇非不暫飽死亦及之貴明珠而賤淵潭愛和璧而惡荊山不知淵潭是明珠所出荊山是和璧所生方今士有待次之滯官無暫曠之職景風起則裘鑪息世道夷則奇士退肉芝是萬歲蟾蜍頭上有丹書八字五月五日中時取之以足畫地則水流帶之左手則辟兵行山中見小兒乘車馬長七八寸者肉芝也服之得仙千歲蝙蝠白如雪住則倒懸腦重故也千歲燕窠門向北雲英雲珠雲液雲母雲沙服之用玉水成帝獵於終南山見一人無衣身生黒毛合圍取之絕坑踰岸有如飛鳥及得是婦人自云秦時宮人闗東賊至秦王出降驚走入山垂當饑死有老翁令食松實遂不復饑乃是秦王子嬰宮人至成帝二百許歲人將還以榖食之毛稍脫落轉老而死欲長生服山精山精術也陵陽子仲服逺志二十年有子三十七人讀書不忘得聖人是黃老世聖是周孔二人善圍碁者謂之碁聖故嚴子卿馬綏明有碁聖人之名彭祖自嚳佐堯歷夏至殷殷王遣宮女受房中之術有驗乃欲殺之以絕其法彭祖知之乃逃七十年有人見於流沙欲得長生腹中淸欲得不死腹無屎裏語云人在世間日失一日如牽牛羊詣屠所每進一步去死轉近老君姓李名耼字伯陽長九尺黃色鳥喙隆鼻眉五寸住金樓玉堂雞舌香黃連乳汁治目中百病諺曰無肥仙人富道士𨿽能作金銀皆自貧諺曰書三寫魚成魯帝成虎亦如神符今用少驗白石似玊姦佞似賢鸞不掛网麟不墮穽寸膠不能治黃河之濁尺水不能卻蕭丘之熱穿舟以息漏猛爨以止沸不可得也若使素士行耕以餬口夜薪火以修業則遊夏不足多矣大廈旣燒取水於滄海洪潦淩空伐舟於長川則不及矣臣猶手足履冰執熱不得辭焉髙巖將隕非細縷所綴龍門沸騰非掬壤所遏劍戟不長於縫緝可以剸割牛馬錐鑽不可剸割牛馬而長於縫緝材有大小不可棄也六軍如林未必皆勇仁者政之脂粉刑者世之轡策當殺不殺大賊乃發鑽端之火口水可滅鵠卵未乳指掌可糜及其乘衝颷燎巨野奮六翮淩朝霞𨿽智勇不能制也委轡筴而乘奔馬於險途捨柂櫓而泛輕舟於江海豈不險哉金舟不能淩陽侯之波玉馬不任騁千里之迹或輸自售之寶或賣要人之書或父兄貴顯望門而辟命或低頭屈膝積習而見收語曰舉秀才不知書察孝亷父別居寒素淸白濁如泥髙第良將怯如黽諺曰古人欲達勤讀書經今世圖官免治生余謂朋友之交不宜浮雜面而不心揚雄所譏明鏡舉則傾冠見羲和照則曲影覺周勃社稷之臣不能答錢榖之數識珎者必拾濁水之明珠賞气者必將穢藪之芳蕙自非懸鑑誰能披泥抽淪玉澄川掇沈珠智大者盤桓以山峙器小者蓬飛而萍浮直繩枉木之所憎淸公姦慝之所讎文王之接呂望桑陰未移而知其可師矣玄徳之見孔明晷景未攺而腹心以委矣貎望丰偉者不必賢形气尫■﹝犭羊﹞者不必愚伯喈識絕音之器於煙燼之餘平子別逸響之竹於未用之前威儀如龍虎盤旋成規矩酒後體輕耳熱冠脫帶解遲重者蓬轉而波偃整肅者鹿勇而魚躍口訥者皆揺掌以譜聲不競者皆禆膽而髙發以九折同蟻封以呂梁同牛迹禁之彌極不可向也君若畏酒如畏疾憎醉如憎大病則無荒沈之咎矣民有穴地而釀酒囊懷酒者法輕利重安能令絕乎管輅頓仰三斗而淸辯綺粲揚雄酒不離口而太玄乃就慕惡者如宵虫之赴明燭學惡者如輕埃之應飆風有斧無柯無如之何以傾倚屈申者妍媚以風格端嚴者田舍豈不惑也窮巷諸生吟誦而向枯簡匍匐而守黃卷低眉屈膝趨事豪貴毛成翼長蟬脫泉壤自乃軒昻此鄙俗之徒也昔西施以心痛臥於道側蘭麝芬芳人皆羙之鄰女慕焉人皆憎之猶世人效戴叔鸞阮嗣宗也逢世所貴則蹇驢蒙龍駿之價狐白不可以當暑龍艘不可以乘陸夫良將剛則法天可望而不可幹柔則象淵可觀而不可入去如收電可見而不可追住如丘山可觀而不可動春以長矛在前夏以大戟在前秋以弓弩在前冬以刀盾在前此行軍四時應天法也太公雲從孤擊虛萬人無餘一女子當百丈夫風鳴葉者賊在十里鳴條者百里揺枝者四百里金器自鳴及焦器鳴者軍疲也气如驚鹿敗軍气也雨露沾衣裳者謂潤兵不沾衣裳者謂泣軍軍兵太一玉帳之中不可攻也兵地生蟹者宜速移余嘗問嵇生曰左太衝張茂先可謂通人乎君道答曰通人者聖人之次也其間無所復容余問班班云呂氏望云而知髙祖所在天豈獨開呂氏之目而掩眾人之目耶閹官無情不得謂貞倡獨不飲不可謂亷文王食子羮佯不知非甘也董仲舒學見深而天才鈍以蜉蜂是神龍者非但不識神龍亦不識蜉蜂王仲任撫班固背曰此兒必爲天下知名五嶺無冬殞之木南海晉安有九熟之稻老君玉策雲松脂入地千年作茯苓千年作琥珀琥珀千年作石膽石膽千年作威喜炙鼔使鳴絞弦令悲實鼔使速穿弦早絕磨刀殺馬立可驗也蜉蜂窠作蠟水沫作浮石落星堈謂吳時星落汲冡書云黃帝仙去其臣有夫徹者削木作黃帝之像帥諸侯奉之食鵠胎令人能夜書河伯華陰人以八月上庚日渡河溺死天帝署作河伯鵝鬼吳景帝有疾召巫覡帝試之乃殺鵝埋於苑中架小屋施牀帳以婦人履著其前巫云但見一白鵝不見婦人也帝乃重之獼猴鬼余友人膠永叔嘗養一大獼猴以鐡鎖鎖之於牀間犬嚙殺經百日許鬼見者云承塵上有獼猴被瘡流血餘從祖得道能分形坐上有一葛公與客談話又一葛公迎來送去余見二陸之文百卷許似未盡也方知他人若江漢與潢污也嵇生云每讀二陸之文未嘗不廢捲而嘆恐其捲盡也陸子十篇誠謂快書其辭富者𨿽精思不可損也其理約者𨿽鴻筆不可益也觀此二人豈徒儒雅之士文章之人也抱朴子曰秦時不覺無鼻之醜陽翟憎無癭之人陸君深識文章放蕩不作虛誕之言非不能也陸君之文猶玄圃玉無非夜光卻後數百年若有幹迹如二陸猶比肩也不謂疎矣孔鄭之門耳聽口受者皆已滅絕惟托竹素者可謂世寶覊鞍仁義纓鎖禮樂余友人玄伯先生以儒墨作城池以機神作干戈上世之人冰結而不寒資糧絕而不饑獺多則魚擾鷹眾則鳥亂盈丈之尾必非咫尺之軀尋仭之牙必非膚寸之口禰衡常云孔融荀彧彊可與語餘人酒甕飯囊洪字稚川丹陽句容人其先葛天氏洪累遭火典籍盡乃負笈徒步借書抄寫賣薪買紙然火披覽所寫皆反復有字人少能讀之性質容易冠纓垢獘或廣衣大帶或促身修袖或長裙曵地或短不蔽膝時人咸稱抱朴之士因以著書名焉洪貧無僕童籬落不修常披榛出門排艸入室洪性不干犯官長不煩擾親族嵇君道作廣州刺史表洪參軍乃非所樂利得避身於南地也洪不圍碁摴蒱見人博奕了不觀之洪年十五大作詩賦自謂可行於代至弱冠尋覽殊不稱意一時毀之

意林卷四

●欽定四庫全書

意林卷五

﹝唐﹞馬總撰

周生烈子五卷

序云六蔽鄙夫燉煌周生烈字文逸張角敗後天下潰亂哀苦之間故著此書以堯舜作幹植仲尼作師誡禦馬失節其車是碎禦天下失節四海失墜桀紂是湯武之梯秦項是大漢之階四逆不興則四順不升賢哲不可以色貎誘之猶張羅卹鳯施穽誘麟伯樂相馬取之於痩聖人相士取之於疏聽訟不如使勿訟善斷不如使勿亂理天綱仗八柄運元象撮眾有者天子也撫人物參天意者三公也執名節事修理者士也臨死修善於計已晚事迫乃歸於救已微有階者易成基無因者難成時鳩傅隼翼羔披豹皮類似質違表是裏非人者天之舌物者神之口天髙地厚報應故晚辭者主之弓弩教者君之機關矜賞若春重罰若秋行禮若火流教若水讓一得百爭十失九

荀悅申鑑五卷

序云夫道本仁義五經以經之羣籍以緯之前鑑旣明今又申之故曰申鑑君臣親而有禮百官和而不同此治國之風也禮俗不一庶人作議此衰國之風也君臣爭盟大夫爭名此乖國之風也上多欲下多端法不定政多門此亂國之風也以割下作能附上作忠此叛國之風也小臣爭寵大臣爭權此害國之風也上不訪下不諫婦言用內政行此亡國之風也善禁者先禁身而後人不善禁者先禁人而後身三曰致武事四曰禁數赦秦之滅學也書朽於屋壁義絕於朝野學聖不至聖可以盡生學壽不至壽可以盡命君子有三鑑鑑乎前鑑乎人鑑乎鏡下不鉗口上不塞耳則有所聞矣思唐虞於上世瞻仲尼於中古乃知小道者足羞也思伯夷於首陽想四皓於商山乃知穢妄者足恥也存張騫於西極念蘇武於朔方乃知懷安者足鄙也

仲長統昌言十卷

教化以禮義爲宗禮義以典籍爲本常道行於百世權宜用於一時髙辛巳往則聞其人不見其書唐虞夏殷則見其書不詳其事周氏已來載籍具矣後嗣愚王見天下莫與之違奔其私情騁其邪欲君臣宣滛上下同惡目極角抵之觀耳窮鄭衛之聲入則騁於婦人而不反出則馳於田弋而不還信任親愛寵貴后妃命移運去不自知也建旗伐鼔髙烽明候守邊之猛將非中國之良吏和鑾法駕淸道而行便辟揖讓諸夏之威儀非夷狄之有也董賢之於哀帝無骨肉絲髮之親又不能傳其气類定其繼嗣以丈夫宴接之歡自成膠漆也景帝顯位刺史者皆是宦臣子弟猶如豺狼守肉鬼魅侍疾曰在天之內在人之外人愛我我愛之人憎我我憎之天下士有三俗選士而論族姓閥閱一俗交遊趨富貴之門二俗畏服不接於貴尊三俗天下之士有三可賤慕名而不知實一可賤不敢正是非於富貴二可賤向盛背衰三可賤天下學士有三姦焉實不知詳不言一也竊他人之記以成已說二也受無名者移知者三也知言而不能行謂之疾此疾𨿽有天醫莫能治也同於我者何必可愛異於我者何必可憎知足以立難成之事能足以圖難致之功附者不黨疏者不遺婦人有朝哭良人暮適他土渉歷百庭顏色不愧今公侯之宮羙女數百卿士之家侍妾數十晝則以醇酒淋其骨髓夜則以房室輸其血气人之性有山峙淵渟者患在不通嚴剛貶絕者患在傷士廣大闊蕩者患在無檢和順恭愼者患在少斷端愨淸潔者患在拘狹辯通有辭者患在多言安舒沈重者患在後時好古守經者患在不變勇毅果敢者患在險害疏濯胸臆澡雪腹心使之芬香皓潔白不可污也道徳仁義天性也織之以成其物煉之以致其精瑩之以發其光幽暗則巧人之所短會同則述人之所長負我者我又加厚焉疑我者我又加信焉難必相卹利必相反事君不爲君所知忠未至也與人交不爲人所信義未至也父母不好學業惡子孫學之可違而學也父母不好士惡子孫友之可違而交也英辭雨集妙句云來愛惡相攻理之自然也快愜如志人之所欲也嗽舌下泉咽之名曰胎食得道者生六翮於臂長毛羽於腹飛無階之蒼天度無窮之世俗北方寒而人壽南方暑而人夭如蠶寒而饑則引日多溫而飽則引日少湯契後秦益後益卽臯陶子也

典論五卷【魏文帝】

堯崩舜避堯子於南河之南舜崩禹避舜子於陽城禹崩益避禹子於箕山之陰事見史記如彼登山乃勤以求髙如彼浮川乃勤以求逺惟心弗勤時亦靡克應瑒云人生固有人心答云在親曰孝施物曰仁仁者有事之實名非無事之虛稱善者道之母羣行之主序云侫邪穢政愛惡敗俗國有此二事欲不危巳不可得也桓靈之際閹寺專命於上布衣橫議於下幹祿者殫貨以奉貴要名者傾身以事勢位成乎私門名定乎橫巷由是戶異議人殊論論無常檢事無定價長愛惡興朋黨夷吾侈而鮑叔亷此其志不同也張竦潔而陳遵污此其行不齊也主與民有三求求其爲己勞求其爲己死求其爲己生法者主之柄吏者民之命法欲簡而明吏欲公而平詩刺艷妻書誡晨婦司隸馮方女有國色避亂揚州袁術登城見而悅之遂取焉甚寵之諸婦教之曰將軍貴人重其志節宜數涕泣示憂愁也若如此加重馮氏後每見術垂泣術果以謂有心益寵之諸婦乃共絞殺懸之於廁言其哀怨自殺術以其不得志而死厚加殯殮袁紹妻劉氏甚妬忌紹死未殯劉氏殺其妾五人恐死者有知復能寵之乃髠頭黒面以毀其容上洛都尉王琰以功受封其妻泣於內恐琰富貴更取妻妾荊州牧劉表跨有南土子弟驕貴以酒器名三爵上者曰伯雅受七勝中雅受六勝季雅受五勝又設大鍼於杖端有醉者輙以劖刺之驗其醒醉然人形性同於庶類勞則早斃逸則晚死余喜彈碁略盡其巧少嘗作賦昔京師有東方世安張公子嘗恨不得與彼數子對之太子篇序云余蒙隆寵忝當上嗣憂惶踧踖上疏自陳欲繁辭博稱則父子之間不文也欲略言直說則喜懼之心不達也裏語曰汝無自譽觀汝作家書言其難也

魏子十卷

源靜則流淸本正則末茂內修則外理形端則影直天生君子所以治小人天生小人所以奉君子無君子則無以畜小人無小人則無以養君子錄人一善則無棄人采材一用則無棄材人皆易華嶽以謂卑小故登之而摧傷難天以謂髙大故不升而無殃鼎以希出而世重之釜鐺常用而世輕之古有弟子病師數往看之師至弟子輙起因勞而致死師非不仁弟子非無禮傷於數也薄冰當白日聚毛遇猛火𨿽欲逺害其勢不可蓼虫在蓼則生在芥則死非蓼仁而芥賊失於本不可也諺曰已是而彼非不當與非爭彼是而已非不當與是爭君子表不隱裏明暗同度苦窮富貴之梯階仲尼無契劵於天下而徳著古今善惡明也鏡照醜好而人不怨法明善惡而人不恨

人物志三卷【劉邵】

艸之精秀者英獸之將羣者雄張良是英韓信是雄

任子十卷【名奕】

學所以治已教所以治人喜能歌舞怒能戰闘一人之智不如眾人之愚一目之察不如眾目之明生於治長於治知世之所以治者君子也生於亂長於亂知世之所以亂者君子也若不知治亂之所因者凡民也道徳之懷民猶春陽之柔物履深冰而不寒結木條而不折天之圓也不中規地之方也不中矩山必有阜河必有曲江漢東流必有回復直木無陰直士無徒是以賢人直士常不容於世登泰山見天下之大不察細者視逺故也處髙位知人主之貴不卹卑賤者意滿故也治已審則可以治人治人審則可以治天下累世一聖是繼踵千里一賢是比肩水可幹而不可奪濕火可滅而不可奪熱金可柔而不可奪重石可破而不可奪堅諺云富不學奢而奢貧不學儉而儉人情皆能惟聖人能節之木气人勇金气人剛火气人彊而燥土气人智而寛水气人急而賊神龍不處网罟之水鳯凰不翔罻羅之鄕賢人不入危國智者不輔亂君蕭何守文法曹參務無苛相繼作相天下獲安武帝輕人命重武功餙宮室厚賦斂土地益廣徳恵彌狹桓譚云王者易輔伯者難佐

篤論四卷【杜恕】

水性勝火分之以釡甑則火彊而水弱人性勝志分之以利欲則志彊而性弱考實性行莫過於鄕閭校才選能莫善於對策杜氏始出帝堯在周爲唐杜氏漢世有杜周杜欽杜篤畿字伯侯魏書有傳畿長子理字務仲少而機察故名曰理少子恕字務伯陛下謂以今世無良才朝廷乏賢佐豈可追望前世之稷契坐待後來之俊乂可能治乎恕在河東坐臥恆避父住處恕子預字符凱晉書有傳

體論四卷【杜恕】

不動如山難知如陰人有厚徳無問小節人有大舉無訾小故隋侯之珠不能無颣夫人臣猶如土也萬物載焉而不辭其重水瀆污焉而不辭其下艸木植焉而不有其功夫行者榮辱之皂白君子居必選鄕遊必擇士至人之治也處國於不傾之地積政於萬全之鄕載徳於不止之輿行令於無竭之倉使民於不爭之塗開法於必得之方庶民水也君子舟也水所以載舟亦所以覆舟恕性疏惰但飽食而已家有書傳頗嘗涉歷父憂行喪在禮多愆孝聲不聞後除中郎又作黃門郎同朝友人問余志余答曰見大臣論議或黨甲苦乙所親或黨乙謗甲所親余處甲乙之間幸無毀譽耳

傅子一百二十卷

木大者發越小者敷揚土是人之母也故人有戀土之心買鄰人價貴宅宅可買鄰不可得也冠堯之冠行桀之行亦桀也服桀之服行堯之行亦堯也處市井之肆服君子之服在小人之中行賢哲之事猶夜行佩珠玉也亦灼然矣蜘蛛作羅蜂之作窠其巧亦妙矣況復人乎黃金累千不如一賢人而無亷猶衣服之無殺食味之酸鹹郭林宗謂仇智季曰子嘗有過否智季曰暮飯牛牛不食搏牛一下語曰士非璧也談者謂價耳談者之口猶愛憎之心智慧多則引血气如燈火之於脂膏炷大而明明則膏消炷小而暗暗則膏息息則能長久也雄聲而雌視者虛僞人也气急而聲重者惇實人也蒙恬築長城人不堪苦白骨山積乃有歌曰生男愼勿舉生女哺用餔不見長城下白骨相撐拄作黃金者是方士取艸屑合金燒之故艸屑燃金落下

太元經十四卷【梁國楊泉字徳淵】

怒如烈冬喜如溫春鸞鶵鳯子養甡髙峙隱耀深林不食滓穢內淸外濁獘衣裹玉十里九坎牛馬低昻天气左轉星辰右行陰陽運度報返相迎彊梁者亡掘彊者折大健者跋大利者缺激气成風湧气成雨濁霧成雪淸露成霜

化淸經十卷

濁者不信淵生之淸而甘濯之濁矣動則虎發靜如鱗潛若彼赫赫若此洋洋將飛者翼伏將奮者足局將噬者爪縮將言者口黙將文者且朴

鄒子一卷

欲知其人視其朋友蒺藜在田良苗無所措其根佞邪在朝忠直無所容其身寡門不入宿臨甑不取塵避嫌也

成敗志三卷【孫毓字仲】

水性𨿽能流不導則不通人性𨿽能智不教則不達學猶植也不學將落宻者天地之際會成敗之機要故陰陽不宻者寒暑不能以成歲棟宇不宻則九層不可以庇身

古今通論三卷【王嬰】

昆侖東南方五千里謂之神州州中有和羮鄕方三千里五嶽之域帝王之宅聖人所生也倉頡造書形立謂之文聲具謂之字字者取其孳乳相生在於竹帛謂之書

中論六卷【徐偉長作任氏注】

倚立而思逺不如速行而必至矯首而徇飛不如修翼之必獲孤居而願智不如積學之必達君子不卹年之將暮而憂志之有倦道之於人甚簡遂沒不言彪殊異馬遷也人之渉世譬如奕棊茍不盡道誰無死地但不幸耳

唐子一十卷【名滂字惠潤生吳太元二年】

舟循川則遊速人順路則不迷大木百尋根積深也滄海萬仭眾流成也淵智達洞累學之功也君子以道成冠以道成輿出門不冠則不敢行行非輿則不可步有父不能孝有兄不能敬而論人父子之義昆弟之節猶彎弓而自射也人性茍有一孝則無所不包猶樹根一植百枝生焉或問齊桓晉文優劣唐子答曰論功則桓兄而文弟論徳則文兄而桓弟大晉應期一舉席捲猶震霆摧枯千鈞壓卵無餘類矣人多患逺見百步而不自知眉頰知眉頰者復不能察百步也君子守眞仗信遭時不容𨿽有訕辱之恥幽垢之謗猶傷體毛耳鷹隼羣飛鳯凰逺遊小人成列君子深藏諺曰脂粉𨿽多醜面不加膏澤𨿽光不可潤艸古人目短於自見故以鏡觀形心短於自治故以禮自防君子不以昏行易操不以夜昧易容夫士有髙世之名必有負俗之累有絕羣之節必嬰謗嗤之患白骨擬像魚目似珠遙聽逺望無不亂也禍福相轉利害相生如循環而運丸耳其兆不可見其端不可覺良將如山如淵人不知其戚亦不知其歡將勿離鼔旗師之耳目暴至之榮智者不居守財不施謂之錢奴佐闘者傷預事者亡

秦子二卷

欲顯白於雪中馳光於日下不可得也顏彥先難云有味如醽而不醉人其味如黍飲之則醉何也秦子曰醉在小人不在君子吾欲錦中而紵表不欲繡外而麻裏猶論者寧匱於辭不匱於理逺難知者天近難知者人因斧以得柯因柯以成用種一粟則千萬之粟滋種一仁則眾行之羙備矣鍼𨿽小入水則沈毛𨿽大入水則浮性自能也

梅子一卷

伊尹呂望傅說箕子夷齊栁恵顏淵莊周阮籍易地而居能行所不能行也阮籍孝盡其親忠不忘君明不遺身智不預事愚不亂治自莊周已來命世大賢其惟阮先生乎按其書晉人也

物理論十六卷【梁國楊泉字徳淵】

欲定天下而任小人者猶欲捕麞鹿而張兔罝不可得也忿飊焚衣其損多矣忿爨之熟推甑而棄之損益多語曰上不正下參差古者所以不欺其民也割剝富彊以養貧弱何異餓耕牛乘馬而飽吠犬棄幹將而礪鉛刃也論語聖人之至教王者之大化鄕黨篇則有朝廷之儀聘享之禮堯曰篇則有禪代之事夫文彩之在人猶榮華之在艸給事中與髙堂隆秦朗爭指南車二子云古無此車記虛言耳先生曰爭虛空言不如及試之效也言於明帝明帝詔使作之車乃成翻車先生居在京師城內有地作園而患無水可漑乃作翻車令童兒轉之其功百倍天地成歲也先春而後秋人君之治也先禮而後刑救嬰孩之疾而不忍鍼艾更加他物以至死也今除肉刑死者更眾何異服他藥也肉刑𨿽斬其足猶能生育也張倉除肉刑每歲所殺萬計鍾繇復肉刑歲生二千人也肉刑名者猶鳥獸登爼而作肉今有弱子當陷大辟問其慈父必乞以肉刑代之茍可以生易死也有道之君能不以此加百姓乎蛇螫在手壯夫斷其腕謂其𨿽斷不死也曹義曰縶馴駒以縿絆禦悍馬以腐索今制民以輕刑亦如死也但知管子借耳於天下不知堯借人心而後用其耳目昔燕趙之間有三男共娶一女生四子後爭訟廷尉延壽奏云禽獸生子逐母宜以還母屍三男子於市塞一蟻孔而河決息施一車轄而覆乘止立法令者亦宜舉要禮云繼父服齊衰傅子曰母捨己父更嫁他人與己父甚於雨絕天也又制服恐非周孔所制亡秦焚書以後俗儒造之妄進者若卵投石逃誅者若走赴深蔚若春華之並發馥若秋蘭之俱茂樹上懸瓠非木實也背上被裘非脊毛也此似而非九日養親一日餓之豈得言孝飽多饑少固非孝乎榖馬十日一日餓之馬肥不損於義無傷不可同之一日餓母也漢末有管秋陽者與弟及伴一人避亂俱行天雨雪糧絕謂其弟曰今不食伴則三人俱死乃與弟共殺之得糧達捨後遇赦無罪此人可謂善士乎孔文舉曰管秋陽愛先人遺體食伴無嫌也荀侍中難曰秋陽貪生殺生豈不罪邪文舉曰此伴非會友也若管仲啖鮑叔貢禹食王陽此則不可向所殺者猶鳥獸而能言耳今有犬嚙一貍貍嚙一鸚■﹝母鳥﹞何足怪也昔重耳戀齊女而欲食狐偃叔敖怒楚師而欲食伍參賢哲之忿猶欲啖人而況遭窮者乎見虎一毛不知其斑道家笑儒者之拘儒者嗤道家之放皆不見本也止響以聲逐影以形姦爭流蕩不知所止也傅子曰夫孟軻荀卿若在孔門非惟遊夏而已乃冉閔之徒也積薪若山縱火其下火未及燃一杯之水尙可滅也及至火猛風起𨿽傾河海不能救也秦昭王是積薪而縱火其下始皇燃而方熾二世起風而怒也秦人視山東之民猶猛虎之睨羣羊何所憚哉範蠡字少伯楚三戶人也使越滅吳已後乘輕舟遊五湖王令人寫其狀恆朝禮之列仙云徐人也傅氏之先出自陶唐傅說之後玄字休奕子咸字長虞晉書有傳楚漢之際有好事者作世本上錄黃帝下逮漢末班固漢書因父得成大孝養志其次養形養志者盡其和養形者不失其敬割地利己天下讎之推心及物天下歸之以信接人天下信之不以信接人妻子疑之見疑妻子難以事君君子修身居位非利名也在乎仁義人皆知滌其器莫知洗其心君子審其宗而後學明其道而後行或云玄衡以善詩至宰相張禹以善論作帝師豈非儒學之榮乎傅子曰學以道達榮不以位顯吾觀班固漢書論國體則餙主闕而抑忠臣敍世教則貴取容而賤直節述時務則謹辭章而略事實非良史也墨子兼愛是廢親也知喪是忘憂也漢太宗除肉刑匹夫之仁也非天下之仁也不忍殘人之體而忍殺人故曰匹夫伊尹耕於有莘孰知非夏之野人呂尙釣於渭濵孰知非殷之漁者遇湯武文王然後知其非也面岐路者有行迷之慮仰髙山者有飛天之志或乘馬車而俱至秦者所謂形異而實同也若謂黃帝後方有舟檝庖羲之時長江大河何所用之經巨海者終年不見其涯測虞淵者終世不知其底故近者不可以度逺也漢世賤軺車而今貴之靑與赤謂之文赤與白謂之章白與黒謂之黼黒與靑謂之黻五彩謂之繡始皇塜令匠人作機弩有人穿者卽射之以人魚膏作燭逐兔之犬終朝尋兔不失其迹𨿽見麋鹿不暇顧也漢髙祖度闊而网疏故後世推誠而簡直光武教一而网宻故後世守常而禮義魏武糺亂以尙猛天下修法而貴理形自正不求影之直而影自直聲之平不求響之和而響自和徳之崇不求名之逺而名自逺西國胡言蘇合香是獸便中國獸便而臭忽聞西極獸便而香則不信矣必得昆山之玉而後寶則荊璞無夜光之羙必須南國之珠而後珍則隋侯無明月之稱始皇逺遊並海而不免平臺之變及塟驪山尋見發掘今有鉛錫之鋌𨿽歐冶百錬猶不如瓦刀有駑駘之馬𨿽造父駕之終不及飛兔絕景質鈍故也土不可作■﹝釒截﹞而可以作瓦相者曰三亭九侯定於一尺之面愚智勇怯形於一寸之目天倉金匱以別貧富貴賤光武鳯翔於南陽燕雀化作鵷鶵二漢之臣煥爛如三辰之附長天長平之卒磊落如秋艸之中繁霜勢使然也長人數丈身橫九畝兩頭異頸四臂共骨老人生角男女變化何益於賢愚耶豈有太一之君坐於庶人之座魁罡之神存於匹婦之室傅子曰諸葛亮誠一時之異人也治國有分禦軍有法積功興業事得其機入無遺刃出有餘糧知蜀本弱而危故持重以鎭之若姜維欲速立其功勇而無決也馬先生綾機先生名鈞字衡天下之名巧也綾機本五十綜五十■﹝聶﹞六十綜六十■﹝聶﹞先生乃易二■﹝聶﹞奇文異變因感而作自能成陰陽無窮也指南車見周官亦見鬼穀子先生作辯上下者莫正乎位興國家者莫貴乎人統內外者莫齊乎分宣徳教者莫明乎學秉綱而目自張執本而末自從善賞者賞一善而天下之善皆勸善罰者罰一惡而天下之惡皆除矣世質則官少時文則吏多有虞氏官五十夏后官一百殷有二百周有三百國典之墜猶位喪也位之不建名理廢也以譽取人則權勢移於下而朋黨之交用以功進士則有徳者未必授而凡下之人或見任也君子內洗其心以虛受人外設法度立不易方今人稱古多賢患世無人退不三思坐語一世豈不惑邪人之性如水焉置之圓則圓置之方則方澄之則渟而淸動之則流而濁先王知中流之易擾亂故隨而教之謂其偏好者故立一定之法龍舟整檝王良不能執也驥騄齊行越人不敢禦也各有所能構大廈者先擇匠而後棟材治國家者先擇佐而後定民人之學如渇而飲河海大飲則大盈小飲則小盈大觀則大見小觀則小見金以利用錢以輕流此二物饑不可食入粟補吏是賣官也罪人以贖是縱惡也世富錢流則禁盜鑄錢世貧錢滯則禁盜壊錢天下之害莫害於女餙一頭之餙盈千金之價婢妾之服亦重四海之珍公卿大夫刻石作碑鐫石作虎碑虎崇僞陳於三衢妨功喪徳異端並起撞亡秦之鍾作鄭衛之樂欲以興治豈不難哉賞不避疏賤罰不避親貴貴有常名而賤不得冒尊有定位而卑不敢逾經之以道徳緯之以仁義織之以禮法旣成而後用之謂有孝亷秀才之貢或千里望風承聲而舉故任實者漸消積虛者日長聞一善言見一善事行之惟恐不及聞一惡言見一惡事逺之惟恐不逺懸千金於市市人不敢取者分定也委一錢於路童兒爭之者分未定也三皇遺道而尙徳五帝先仁而後義三王先義而後辭鴻毛一羽在水而沒者無勢也黃金萬鈞在舟而浮者托舟之勢也擬金人銘作口銘曰神以感通心由口宣福生有兆禍來有端情莫多妄口莫多言蟻孔潰河淄川傾山病從口入患自口出存亡之機開闔之術口與心謀安危之源樞機之發榮辱隨焉夫有公心必有公道愛己者不能不愛憎己者不能不憎民富則安鄕重家敬上而從教貧則危鄕輕家相聚而犯上饑寒切身而不行非者寡矣我欲戰而彼不欲戰者我鼔而進之若山崩河溢當其衝者摧值其鋒者破所謂疾雷不暇掩耳則又誰禦之吳起吮瘡者之膿積恩以感下也史記云吳起吮臃晝戰目相見夜戰耳相聞得利同勢失利相救陸田者命懸於天人力𨿽修水旱不時則一年之功棄矣水田制之由人人力茍修則地利可盡傅子曰聖人之道如天地諸子之異如四時四時相反天地合而通焉且易不同采金攻玉渉艱難也路不險則無以知馬之良任不重則無以知人之材君子相見非但興善將以攻惡惡不廢則善不興療暑莫如親水救寒莫如重裘止謗莫如修身善釣者不易淵而釣君子不鄰席而追道小人恥其面不如子都君子恥其行不如舜禹故小人貴明鑑君子尙至言射以平志禦以和心書以綴事數以理煩利如激風之至暴雨之集不論是非不議直曲期於不窮激於必勝辯者別也言其善分別事類非謂言辭捷給而淩善人也聖人蹈機掘杼織成天地使萬物順焉人倫正焉登髙而建旗則所示者廣順風而奮鐸則所聞者逺非旌色益明鐸聲逺長所托得地而況富貴施政令乎良農不患疆埸之不修而患風雨之不節君子不患道徳之不建而患其時之不至聖人之世不交逰也周道衰而交逰興古之交也近今之交也逺古之交也求賢今之交也爲名取不由鄕黨考行不本閨閾多助者則稱賢才少愛者則謂不肖馬必待乘而後致逺醫必待使而後愈疾賢者待用而後興理

意林卷五

