巢林筆談續編

淸﹟龔煒

●續編自序乙酉春﹐予以筆談六卷付梓﹐四十餘年來視履所及﹐曁胸中所欲吐﹐稍稍見於此矣。而塵笥尙遺剩紙﹐邇來間有記言﹐復揀若干條﹐續編二卷。亦知談何容易﹐敢云筆有餘妍﹐要以意緒所觸﹐不能自止。竊附坡公不刪之義﹐以博一粲云。戊子仲冬﹐際熙老民龔煒又筆。●卷上◎禦制明懷宗碑文順治十四年﹐禦制《明懷宗碑文》﹐駕過思陵﹐爲之出涕。聖仁如此﹐所以開億萬世無疆之治也。◎山西夫子漢儒多以著述訓詁爲經學﹐而言乎躬行實踐﹐則無如山西夫子。其與曹操書云「明公布大義於天下﹐而速取自樹﹐非某之所敢知﹔君猶是漢也﹐某敢不臣漢哉﹖」以漢臣裁操﹐片詞嚴於斧鉞﹐凜乎《春秋》之義﹐其一生大節﹐爲綱常名教之宗﹐尼山而後一人也。按古碑﹕關氏自石磐公諱審﹑道遠公諱毅﹐皆有至行﹐通《易》《春秋》﹐夫子之祖父也。家學淵源﹐其來有自。◎孟荀同傳未合太史公《史記》是宇宙第一部大文字﹐而《孔子世家﹟贊》推崇至聖﹐又是秦漢以來第一人。獨孟子與荀卿同傳﹐未合。◎顧瑞屏九歲奇縣尹顧瑞屏先生年九歲時﹐嘗戲縣庭﹐縣尹方坐堂﹐呼而責之曰「爾童子頑甚﹐曾讀書識字否﹖」對以初學時文。尹曰﹐試爾一破題﹐出「王坐於堂上」﹐卽翹首而應曰「望之不似人君﹐僭稱王也。」尹大奇之。◎董子云事君董子云「上臣以人事君﹐中臣以身事君﹐下臣以貨事君。」知此﹐則知所以事君矣。◎貢院牙官似丑淨兄孟容以錄科案名誤隸昭文﹐稟監臨喬公﹐公不顧﹐兩牙官叱去﹐威甚。時督憲尹公兼攝學政﹐錄科案﹐公定也。因具呈﹐公卽移送貢院。曩者揮叱之牙官﹐見系督憲送考﹐革面趨承﹐絕似戲棚中醜淨站班。◎齊桓最足服人處五霸﹐齊桓爲盛﹐其最足服人處﹐尢在存三亡國◎最愛谷誠文予最愛浙中谷先生誠文超妙﹐聞選貢時﹐學使顏公索其名不得﹐物色之﹐先生爲賦十畝章。吾邑周止崖先生文亦髙超﹐選拔後﹐卽掛冠爲道士。◎梅花主人傳生負花癖﹐而心性尢與梅近﹐思得餘地種植而不可得。讀周三瓢恭自撰《梅花主人傳》﹐而神爲往矣。其略曰「主人性嗜梅﹐年四十﹐始得數畝之宅﹐周遭有池﹐池立叢條﹐主人樹梅環之。每寒月瞳瞳﹐六花將笑﹐主人負暄花外﹐烹茗拈筆﹐品梅次第。倦則橫笛吹落梅之詞﹐回風旋舞﹐飛花作雪。其或香雲旣斂﹐瘦影橫斜﹐輒歌小詞﹐歌曰﹕『山迢迢兮溪曲﹐曲中有人兮結茅屋。玄鶴無聲花渺茫﹐主人吹笛花斷腸。』又歌曰﹕『溪曲曲兮山迢迢﹐中有人兮居衡茅。枕淸瑟兮夢瑤臺﹐明月印花溪上來。』」沈啟南先生爲作《梅花主人圖》﹐世稱神到之筆﹐惜未及見。◎聶政其人聶政待母終而死知己﹐不忍累其姊﹐而重刑以絕蹤﹐原是孝義之士﹐特不必爲嚴遂用耳。尹氏至鄙爲穿窬之微﹐而譏太史公盛傳其事﹐毋乃太過﹖劫刺之事﹐本屬邪路﹐俠士往往誤爲人用﹐只一點感激知己之心﹐迫而成此。其事則盜﹐其人未可盡抹倒也。◎牛肉鱔魚因果書謂一生不食牛肉抵半齋﹐予見人輒勸戒﹐尢望聞此說者廣布之。按《唐律》屠牛者﹐在極惡不赦內。鱔魚就烹時﹐其首都向竈神作哀訴狀﹐生切爲絲﹐猶宛轉刀盤間。屠夫臨死﹐其形聲無不酷肖所屠。◎戲題傀儡偶與錢仲堅﹑王郗選桓重劇談靜寧軒﹐一優童至﹐戲以傀儡品題﹐三入都肖﹐予笑謂彼置我何等﹖徐曰「冠帶上場﹐定是正人模樣。」予口占句云「早被塵埃埋本色﹐不圖寫照在梨園。」◎戊午南闈鎖院按牌點名﹐不得越次。戊午南闈﹐乍點官籍﹐次已大亂﹐諸生墮冠遺履﹐考具狼籍﹐甚則顚僕踐踏﹐以致嘩聲雷動﹐監臨因有士習之奏﹔其實不過因送考者夾擠耳。辛酉﹐添柵闌之﹐遂無此患。◎畜吐人言唐宋之問等﹐詩非不佳﹐而其人則非人也﹐是畜吐人言。新城謂爲人頭畜鳴﹐反矣。◎外曾祖兄弟善畫馬外曾祖芝山葛公鼎刂﹐與弟寧調公鼎刂﹐並善畫馬﹐芝山公馬尙畱一冊於洎修表侄處﹐而寧調馬不可復得﹐予少時﹐聞商邱宋中丞購其畫﹐價重一時。歲遠迹湮﹐世無有知之者﹐特志之。◎史譏杜工部詩以道性情。史譏杜工部褊躁誕傲﹐而工部詩絕無此气﹔然則史所譏者非其本性。緣喜沈飲﹐多所觸忤﹐故得此名。不然﹐性情外詩﹐必不能如此之沈著篤摯。◎廟堂詩與山林詩廟堂詩不得露寒乞相﹐所忌在俗。山林詩不可沾軒冕气﹐然亦忌酸。◎老郎菩薩梨園所稱老郎菩薩者﹐一粉孩兒也﹐平時宗之﹐臨場子之﹐顚倒殊不可解。或云卽唐明王。吾則有說以處之﹕開元精勵﹐盡人可稱爲宗﹔天寶昏庸﹐優人得褻爲子﹐恰合兩截人。◎天譴秦檜金陵牧羊亭有秦檜墓﹐人呼「狗葬」﹐口碑絕妙。明時雷震一牛﹐朱書秦檜﹐檜墮畜久矣﹐非狗卽牛﹐猶遭天譴。檜之受罪﹐寧有窮時乎﹖一時之漏网﹐未足爲幸也。◎直筆誅黃土翊甫大舅氏著《夢航雜綴》其謚略中姓名﹐有側置倒置者﹐以差等陋劣故。徐太史詩有「直筆風霜誅黃土」句。◎未婚守貞先君作《三里橋雜誌》﹐書未婚守貞者二﹕一﹐故明工部員外晉鯤女﹐名菊英﹐未詳所字。一﹐廩生李嘉慶女﹐字瓊州﹐守方國樣子登熊。◎丰神在字句外義山詩丰神在字句之外。但襲其藻采﹐而猥云學義山也﹐正恐義山不認。◎阮亭詩甚於毀廟後漢王朗家傳﹐以秦始皇爲無徳之君﹐除其廟像﹐快事也。阮亭先生劍州鄧艾廟詩云「劍閣至今思伯約﹐蜀巫翻賽棘陽兒」二語﹐甚於毀廟。◎博浪一擊凡事可忍﹐而家國之仇不可忍。畱侯之最可敬者﹐在爲韓報仇。博浪沙一擊﹐事𨿽未成﹐而六國後之起兵亡秦﹐肇端於此。蘇子謂其不忍忿忿之心﹐逞於一擊﹐爲圯上老人所深惜﹐未是的論。◎信實士予嘗與顧仲貽輩謁韋左司祠﹐啟扉而入。旣出﹐行數武矣﹐仲貽獨回身闔其扉﹐爾時心許其爲信實士。◎斗南贈詩張斗南贈予詩﹐有「星辰河嶽是君身」句﹐是何言也﹖彼蓋以子之不諧於俗﹐故作此不量輕重語以矯之。斗南死﹐予亦不復鼓瑟矣。◎陳壽三國誌陳承祚《三國誌》﹐非獨大指紕繆﹐卽隸事亦多失實。其論武侯將略非長﹐無應敵之才﹐修父怨也。索千斛米不與﹐不爲二丁作傳﹐鄙極矣。後世握管者﹐不免徇情黷貨﹐壽之作俑歟﹗◎晉惟明帝予嘗論典午百五十年中可以君人者﹐惟明帝一人﹐武不及也。髙貴鄕公之弒﹐武所與聞﹐而其後怡然受禪。明帝追論及此﹐至以面覆牀﹐有晉祚不長之嘆﹐其立心之相去何如乎﹖蓋不獨天資英睿矣。享國不永﹐惜哉﹗◎北朝二君北朝魏孝文以後﹐又有周武帝﹐南朝諸君無一及者。論世而執中外之見﹐迂矣。◎髙歡猶司馬懿髙歡之有澄﹑洋﹐猶司馬懿之有師﹑昭﹐而人才愈下﹐人道愈絕。◎吉星靈佑先夫人嘗患重瘧﹐熱勢方盛﹐恍惚見朱衣人﹔稱文曲星官有令。漸覺熱退涼生﹐越一宿﹐遂瘳。吉星靈佑﹐有聲有形﹐奇矣。◎手鼻代眼隋時盧太翼目雙瞽﹐以手摸書而知其字﹐是以手爲眼者也。外夷有裸國﹐暮夜嗅金﹐便知好惡﹐是鼻亦可以代眼矣。皆大奇。◎連璧並摧才人不壽﹐可惜﹗故人長謝﹐可哀﹗欷歔悼往﹐有二俊焉﹕其一﹐白皙疏眉目﹐下筆有精彩﹐則爲婁東諸生錢仲堅玉階。其一﹐貌若處子﹐見人不發言﹐爲文淸綺﹐喜吟﹐善吹簫﹐則爲虞山上捨蔣喜侯燕。二君蓋從母昆弟﹐年才並茂者也。予識錢於童子時﹔閱數年﹐以世誼交蔣氏諸昆﹐喜侯行五﹐時亦未冠也。予孤介迂蹇﹐當爲英少所棄﹐二君則款予甚﹐而握手依依之致﹐喜侯尢不勝情。甲子秋﹐同晤於白下﹐歡然道故﹐仲堅共晨夕者十餘日﹐喜侯則以寓隔稍疏。已﹐聞喜侯已掄魁官籍中﹐不知何以置之﹖予方深惋惜﹐而喜侯尋以病沒﹐仲堅亦相繼死。嗚呼﹗連璧並摧﹐風流頓絕。喜侯神气未旺﹐常懼其非壽徵﹐而仲堅則气象開爽﹐不似不滿三十人也。然仲堅長於喜侯﹐得年較優﹐而喜侯有子﹐仲堅累聘而不及娶﹐又可悲夫﹗◎大塊文章變化不盡從夏鎭抵南陽﹐時當落照﹐雲霞曳天﹐澄波倒影﹐俯仰上下﹐無彩不呈。俄而濃云四布﹐寶淨色忽焉慘淡。已﹐又惟出新月﹐淸光一鉤﹐疏星萬點。大塊文章﹐眞是變化不盡也。◎姊妹皆曉文義五妹最喜予尺牘﹐一日妹倩至﹐偶誦一札無遺句。予訝曰「君從何處看來﹖」曰「耳熟焉耳。」以是知妹之吟誦不去口。予胞姊妹四人﹐皆識字﹐曉文義﹐蓋先夫人惇詩悅禮之遺也。◎大學衍義作聘禮太倉張海山﹐爲其子觀海聘蘇景山女﹝黃門采之母﹞﹐用《大學衍義》一部﹑白金二兩成禮。貧士法此﹐便不難於婚娶。◎古書疑義須深考《風俗通》汲令應郴爲杜宣釋弓影之疑﹐《晉書》樂廣剖析角影﹐兩事也。而孫月峯認爲一事﹐以弓影爲相延之謬。凡遇古書疑義﹐不可不深考。◎士丐昔年曾有一敝衣破笠哭於門外者﹐家人叱之不去﹐先君詢其來歷﹐自稱「晚生湖廣人﹐父任縣令﹐身亦例監。父亡貧困﹐流落至此」。因問知文字否﹖對以曾做八股。先君以「遠方之人」題試之﹐借題乞哀﹐亦小有文理﹐因食之而資之以錢﹐謝而去。已﹐往鄰捨求乞﹐則自稱小花子﹐叫喚百端。嗟乎﹗以士自待則士矣﹐以丐自處則丐矣。士與丐亦何常之有﹖◎武后像明祖時﹐宮中猶揭武后像﹐錢惟明唐諫之幾得罪。帝亦尋悟﹐撤去。想見象山剛正﹐孝陵納言﹐爲宮寢計至深遠也。然後有一言足傾普天下才人之心者﹕宰相之過﹔有一事足慰千萬世人子之心者﹕母服三年。◎娶嫠婦詩一士以喪偶娶嫠婦﹐作詩云「同是人間不幸人。」其子攺幸爲義字。◎野夫旗卒勝俗士昔遊鐘山﹐路逢一野夫﹐喃喃孫吳故事﹐予甚異之。近又登杭之烏石山﹐小坐一亭﹐杳絕入境﹐尋有一旗卒從林中采取野花﹐謂予此處修心最好。此二人殊勝俗士。◎出言忌酸腐出言有章固妙﹐而通文大忌酸腐﹐且亦間有觸忌。表兄葛綿祖四十初度﹐一友云「與君交總角﹐忽忽不惑年矣。」綿失色。◎不義之義一遊民犯姦﹐鞠之婦﹐供和姦。其人力爭「彊」字﹐以脫婦罪。此爲不義之義﹐猶足愧天下薄幸人。◎埋盡西湖停棺西湖色色可人﹐惟厝棺山陽最可憎。己巳遊湖﹐戲爲湖山諸神作一奏除疏。明年大巡詔下﹐湖上停棺葬埋淨盡。拙文先爲之兆也。◎樂志論起首數句仲長統《樂志論》起首數句﹐須富人辦得﹐不如「衣食粗足﹐逍遙山水」八字。◎不以族望相附近時同姓往來﹐卽非其族﹐亦稱宗不書姓。昔張黃門受先爲天如太史作序﹐書「盟弟張采」。二公同裏至交﹐並不以族望相依附﹐其風古矣。◎淸明閒步數時報節﹐已屆淸明﹐閒步郊原﹐枝間柳桃﹐花鋪菜麥。春林漸盛﹐黃鶯紫燕﹐何樹不啼﹔春水方生﹐黛甲素鱗﹐何波不躍。一切卉木禽魚之勝﹐多是文章朋友之資。獨惜少年一去不回﹐爲歡常如不及。◎沈歸愚之仁沈歸愚先生試鴻博歸﹐有童子引一病婦﹐欲附舟尾。詢之﹐乃其姊爲宦妾逐於主母者。同舟有難色﹐先生以其情懇﹐彊載之。中途婦死﹐先生爲棺殮﹐舟子將棄諸路﹐先生惻然曰「生死𨿽殊﹐思戀父母一也﹐羈魂千里﹐殊可憫。」又厚予船直﹐歸櫬其家﹝王松筠云﹞。◎四六文喜庾李予於四六文最喜庾蘭成﹐喜其香艷中帶蕭瑟之致﹐猶有楚騷遺音。次則李玉溪﹐其气疏達而不滯﹐其文淸麗而不靡。◎科試案臨昆邑科試之案臨昆邑﹐自海寧兪公始。兪公之準案臨﹐葉履成先生有力焉。不知省邑士多少盤費。◎吳景帝四子怪名古來命名莫異於吳景帝四子﹐太子名﹖﹖﹝彎﹞﹐字﹖﹖﹝迄﹞。次子名﹛吳﹜﹝觥﹞﹐字﹖﹖﹝賢﹞。又次子名櫃﹝莽﹞﹐字昷﹝舉﹞。又次子名憲攵﹝褒﹞﹐字﹝B137﹞﹝擁﹞。予以命名原使人有以名之也﹐必揀目不經見之字﹐使人不能舉其名﹐先失命名義﹐惡乎成名﹖景帝太子不嗣位﹐三子亦俱無稱於後。◎樊英有疾《漢記》樊英有疾﹐夫人使婢拜問﹐英下牀答拜﹐陳實怪問之﹖英曰「妻者﹐齊也。禮無不答。」愚以妻問應答﹐婢拜可受。◎羅願等死嶽祠必誤宋禦史羅汝楫附賊檜﹐劾忠武。其子鄂州知州願﹐則賢者也﹐以謁嶽祠立死。又嘉靖初年﹐檜裔孫湯陰令某﹐稱循吏﹐亦以祭嶽祠嘔血死。人謂忠武怨憤未平也。愚以惡惡止其身﹐至純至粹如忠武﹐必不以檜﹑楫之惡﹐而讎其幹蠱之子孫﹐此必傳說之誤﹔不然﹐則亦會逢其適耳。◎錄癸丑試卷思趙公偶錄舊作至癸丑試卷﹐不禁太息涕痍﹐思成都趙公不置也。予時沈淪小試﹐蒙公首拔﹐不幸猝遭大故﹐公爲惋惜累日﹐手書慰藉﹐情意悱側。後公卒於官﹐公之子猶索文以相資益﹐稱是先人遺命。嗚呼﹐偶然得當﹐終始惓惓﹐世有眞賞如公者乎﹖而予一生坎稟﹐無以副公之知﹐慚負何極﹗公諱暄﹐鄕進士﹐居官淸廉慈愛﹐應祀名宦。◎周靈王謚靈非美謚﹐惟周靈王生而有髭﹐又稱聖主﹐故謚爲神靈之靈﹐與凡謚靈者迥別。◎選文不可阿徇選近今詩文﹐不容阿好﹐尢不可徇情。阿好失之偏﹐徇情並失之僞矣。◎夢綠袍神我昆淸和里社爲最盛。望前後三日﹐鄕城之神都赴山王廟﹐舁神者飛步競前﹐謂之朝山王。今春夢至其處﹐喧闐如其時﹔眾擁一綠袍神至﹐美少﹐煒如也﹐見予俯躬作迎狀。覺而異之﹐令奴周視各廟﹐見一廟有綠袍少年神﹐如夢所遇。因以瓣香﹐附一絕云「雲山渺渺隔靑城﹐夢裏驚疑絳節迎。豈是朝回金闕後﹐爲傳綠字又分明。」◎虔禱受賞狎侮捆責明末﹐太倉衛汪指揮善射﹐而施百戶技甚劣。一嚴厲上臺將至﹐施憚甚﹐乃具牲醴虔禱關聖﹔汪猝至﹐無所不狎侮。及下操﹐汪矢爲斜風所吹﹐全圍俱脫﹐捆責幾斃﹔施九矢皆中﹐受上賞。◎張洪志還金明侍禦張公憲臣之封翁洪志﹐但稱其還金﹐而未詳其事。予訪之故老﹐始悉翁以操舟爲業﹐有老者持黃布袱來雇船﹐翁問所往﹖云年老無子﹐變產就養婿家。舟返已薄暮矣。早起﹐見布袱在﹐翁曰「噫﹐此昨老養命物也。」急鼓候諸途﹐老者果杖而哭至。翁具言來意爲還金﹐老者劈半謝翁﹐翁堅卻而去。侍禦少時﹐教養外家﹐初錄縣試﹐將詣府﹐告父已出案﹐翁驚曰「爾有何病出汗耶﹖」其淳朴如此。◎稗乘有補正史《洛陽伽藍記》載後魏隱士趙逸者﹐云是晉武時人。自永嘉以來﹐建國稱王者十有六君﹐皆遊其都鄙﹐目見其事﹐國滅之後﹐史多失實。如苻生𨿽好勇嗜酒﹐亦仁而不殺﹐乃天下之惡歸焉﹗苻堅賢主﹐妄書賊君。凡諸史官皆此類。觀此﹐知古人之飲恨於簡編者不少﹐參之稗乘﹐豈曰小補﹖逸自言「吾不閒養生﹐郭璞爲筮五百歲﹐今始逾半。」◎道士建閣道士劉順祉﹐兼習堪輿家言﹐晚年盡以所得酬資建斗母閣。鬼憑神鬼茫昧﹐然所親見者亦有一事。乙未元旦﹐有妹之乳嫗忽爲鬼物所憑﹐傴僂作老人態﹐捋須唱曲。家人謀所以飼之﹐一奴私議用素﹐距嫗居甚遠也﹐憑者卽呼其名而大罵之。予時年十二歲﹐厲聲呵叱﹐終亦不較。良久﹐嫗惺﹐詢之﹐茫如也。◎李煙雨樓李煙雨樓﹐四時皆宜﹐予自己巳登此﹐得領彪湖春色﹐忽忽五年往矣。重陽在望﹐桂香猶復襲人﹐龍樓湧翠﹐懸以秋日﹐別具晶瑩﹐再得芙蓉冒綠池﹐則全美矣。登眺之餘﹐賣茶者采菱餉客﹐色味迥殊。因思荷香雪景﹐又不知何年得備覽此勝﹖癸酉重陽前二日﹐書於裏街之觀稼樓。◎淸談淸談最有致﹐但只宜閒散人。◎潘好禮械子唐潘好禮廉執不阿﹐其子請舉明經﹐公自試之﹐不能通﹐怒笞之﹐械而徇於門。此似太嚴﹐然無才而試﹐亦間有夾帶械示者﹐以視公之自治何如﹖◎夫子必不爲家臣夫子稱公皙哀曰「天下無行﹐多爲家臣仕於都﹐惟季次未嘗仕。」按此﹐知夫子適齊﹐必不爲髙昭子家臣。◎譏攺佳作湯臨川見攺竄牡丹詞失笑﹐作一絕云「醉漢瓊筵風味殊﹐通天鐵笛海云孤。縱饒割就時人景﹐卻愧王維舊雪圖。」傖父妄塗佳制﹐最可恥。◎會試滿漢分合榜國朝會試﹐順治中﹐滿漢分二榜﹔康熙庚戌以後﹐始合滿進士﹐名賢日起﹐而殿試鼎甲﹐則屬漢人。◎管仲實殺公子糾予讀《管子﹟大匡》﹐而知桓公之殺公子糾﹐管仲殺之也。仲旣知國人之憎糾而憐桓﹐稱其惕而有大慮﹐非己莫容﹐則其心早已傾注於桓矣﹐何不竟奉之﹐而又臣糾﹖是以子糾爲餌也。射桓而中其鉤﹐是陰縱桓也。桓與糾不兩立﹐桓立而子糾必不得生﹐子糾之死﹐捨管仲其誰歸哉﹖◎永樂之篡建文忠臣﹐有過於激烈者﹐予竊傷之﹗永樂之篡﹐天下萬世有公評﹔面詈不止﹐則愈攖其怒﹐而株累益多。原諸公之意﹐豈以爲建文之難﹐普天下皆當死殉者歟﹖以永樂之殘忍﹐而子孫享國長久﹐不能無憾於天﹗或云宣宗是惠帝遺孤﹐仁宗養爲己子﹐信否﹖姑以平我不平。◎女眞觀西山女眞觀有二﹕聖祖親臨者﹐在紫石山﹔其分出者在靈巖﹐曰小桃源。今春﹐妹倩李天柱母周夫人六十壽誕﹐建延齡道場於小桃源﹐予亦一往﹐有紫石山靜方師在焉。其先師稱四師者﹐與先夫人同爲葛太常中恬公曾孫女﹐以未婚守節﹐度紫石山爲女眞者也。康熙己亥之春﹐先夫人建醮於此﹐其時四師主壇﹐觀中師及小桃源來者﹐並遵其規﹐威儀齊整﹐唱誦淸和﹐令人有三代禮樂之思。今先夫人與四師辭世已久﹐其徒靜方亦老矣﹐話及先夫人姊妹間情誼﹐與一切登臨勝賞﹐說法講經﹐宛如昨日事﹐蓋不勝存沒之感焉。◎向人說因果向人說因果﹐信者半﹐不信者半。然有一半人可以發善心﹐遏惡念﹐其利便溥。勿以不信者之藐藐﹐而失信者之。◎乙亥除夜星回節攺﹐正蠶鳧紛集之時﹔歲饑民貧﹐增鳩鵠可憐之色。等粟米於珠玉﹐駕藜霍於膏粱。田以養民﹐今則視田若浼﹔典以質物﹐玆則有典空開。檀楡之雕刻精良﹐只充薪價﹔卷軸之縹緗璀燦﹐不值紙錢。雨粟侈談﹐點金無術。士人盡西華東郭﹐兼索米之奚從﹖乞兒徧北裏南鄰﹐更塡溝之不少。索逋者不敢復權子母﹐總屬空還﹔荷擔者無以給其妻孥﹐幾尋短見﹐散陳因之倉廩﹐皇仁已極靡加﹔積凋﹤支力﹥若河沙﹐國恩亦難徧及。幸甘露零而瑞雪降﹐爲我後兆其丰年﹔若螟去而蟊賊消﹐在爾神畀以炎火。乙亥除夜筆。◎民風詩先安節寄葉文莊民風詩云「鍋無粒粟竈無薪﹐只有松楸可濟貧。半賣半燒俱伐盡﹐可憐流毒到亡人﹗」近見多少丘墳濯濯﹐正如公詩所云。◎東西兩塘我邑東西兩塘﹐甲族萃處﹐往時棟宇淩雲﹐軒車盈道﹐一交冬月﹐米船擁塞。比年各宦所業田﹐盡歸於鄕﹐瓦冷煙寒﹐斷楹不續﹐人蹤稀少﹐艸蔓當街﹐奇荒之後﹐益復拆毀﹐曲巷小弄﹐白地居多。偶一入城﹐不勝泫然。◎﹝1234﹞﹝1234﹞﹝1234﹞吳中大疫﹐民居多粘「﹝1234﹞﹝1234﹞﹝1234﹞」三字於門首﹐云驅邪也。不知創自何人﹖按大事記﹕嘉靖三十六年﹐妖人馬祖﹐剪楮爲兵以駭眾﹐各戶多懸「﹛﹜﹝1234﹞﹝1234﹞﹝1234﹞」四字厭之﹐字形相似﹐出道藏﹐亦未詳音義。此等字﹐大約如《酉陽雜俎》所載﹛漸耳﹜字之類。◎韓文公具豪俠性韓文公《送董邵南序》﹐思燕趙屠狗士﹔過田橫墓﹐感橫義髙﹐爲文祭之。道學人具豪俠性﹐方不入迂闊一途。◎管公明論妖異管公明云「神明之正者﹐非妖能亂也。萬物之變﹐非道所止也。久遠之浮精﹐必能之定數也。」此論妖異最徹。◎讀書傾淚予幼讀《孟子》﹐常有一種淒側難過處﹐殊不自解。後讀《史》《漢》等書﹐不知傾多少眼淚﹐蓋情文相感﹐有不期然而然者矣。◎晉民富吳民貧「晉民富而吳民貧」﹐聖祖皇帝諭中語也。吳中繁華气象迥勝於晉﹐其實多藉外方生色。聖主身在九重﹐洞悉其艱﹐明日達聰﹐𨿽重華無以加矣。世宗不承﹐今上繩武﹐澤及吳民視他省有加﹐一言而爲萬世利﹐猗歟休哉﹗◎李方叔祭蘇文李方叔祭蘇文忠文﹐有曰「皇天后土﹐鑑一腔忠義之心﹔名山大川﹐還萬古英靈之气。」奇壯語﹐大爲公生色。按公生平﹐實無愧此語。程篁墩作《蘇氏杌》﹐豈猶修洛蜀數世之怨歟﹖◎買東西考明崇禎時﹐曾遣中官問詞臣﹐今市肆交易止言「買東西」﹐而不及南北﹐何也﹖詞臣莫能對。輔臣周延儒曰「南方火﹐北方水﹐昏夜叩人之門戶求水火﹐無弗與者﹐不待交易。故但言買東西﹐而不及南北。」帝善之。然亦太穿鑿。愚以此語定起東漢﹐其時都市之盛﹐侈陳東西兩京﹐俗語買東﹑買西﹐言賣買者﹐非東卽西﹐沿習日久﹐遂以東西爲貨物替身﹔如方言稱主人貴東﹑敝東之類﹐著落東西二字﹐而不言南北可知。◎朱冊韓三子朱冊韓先生年過甲子﹐舉三子﹕長存章﹐以選貢仕道州判官﹔次厚章﹐以廩生應博學鴻詞徵﹔次�章﹐亦廩生﹐並負文望。當徵君之在京師﹐才名大震﹐公卿咸以木天相待﹐惜未及廷試而卒。今其子兆曾﹐爲名諸生。◎一夫拚命萬夫莫當子玉殺而晉文喜﹐孟明用而晉師不敢出。凡人怨積於仇讎者必深﹐勇激於憤恥者倍奮﹐感生於恩宥者忘死。一夫拚命﹐萬夫莫當。兩霸主所見同﹐而楚成失之矣。◎六朝名教頹陵晉王惇﹑桓溫﹐叛臣也﹐而《世說》猶稱惇爲王大將軍﹐稱溫爲桓公﹐六朝名教頹陵﹐恬不以逆節爲異。◎武氏亂唐之原唐武氏之亂﹐成於徐世「陛下家事」一言﹐而其原實由於長孫無忌之私其甥。當承乾之廢﹐無忌等力贊晉王﹐太宗尋悔之﹐欲更立吳王恪。夫再易太子﹐誠非美事﹔然爲宗社大計﹐又不得以常理論。雉奴懦恪類己﹐知子莫若父矣。無忌以恪非長孫氏出﹐力諫而止。髙宗立﹐遂有聚之恥。未幾﹐而遂有﹝1234﹞攘之禍。無忌早已不保其身﹐世亦一傳而覆其宗。人臣一念之私﹐凶於爾國﹐害於爾家﹐可懼哉﹗◎慕天顏偏遇陸平湖中丞慕公天顏﹐撫吳亦稱慈愛﹐獨與平湖先生不合﹐速之去﹐何也﹖先生後任靈壽﹐初謁直撫格公﹐公迎謂曰「放心做好官﹐勿慕撫我也。」已﹐公迎駕五臺﹐上問地方孰爲好官﹖公以先生對﹐出卽疏薦云「淸操素著﹐愷悌爲心﹐履任方始﹐聲教已洽。」讀此﹐慕公有愧焉﹗格公諱古爾徳﹐滿洲人。◎徐健庵稱湯文正撫吳我邑健庵徐公﹐稱湯文正公撫吳﹐「以海忠介之淸剛﹐而去其煩苛﹔以周文襄之慈愛﹐而加之方正」四語﹐人與文都不朽。有一大僚﹐劾文正公撫吳無一善狀者﹐系徐公門生﹐其亦下喬木而入於幽谷者歟﹗◎喜補舊衣每見家中補綴舊衣﹐喜逾新制。◎禦批捕蛇說讀禦批《捕蛇說》﹐知聖主無念不切民瘼。敢告司牧﹐日跪誦之。◎翰藪探奇凡遇古書中奇字奇句﹐艸艸讀過﹐如未讀然。不佞稍事涉獵﹐有難解者﹐間亦標而釋之﹐積若干條﹐緝數卷﹐題曰《翰藪探奇》。噫﹐翰藪靡涯﹐探奇何盡﹖年衰病廢﹐涉獵無多﹐正復貽笑博雅。◎科試遞外葉兩闈不出擬題﹐夾帶之獘已絕矣。惟縣府試尙有遞外葉者。夫子弟必端其始﹐甫就試﹐卽自欺欺人﹐文行兩失﹐異日安望其佳﹖況倩鬻皆幹法紀﹐所爭小而所失大。爲父師者不加檢﹐又從而導之﹐不亦異乎﹖◎二語括忠介一生駢體易涉浮﹐出大手定不同。倪文正公撰周忠介贈太常卿誥命云「希聖得淸﹐擇節取苦」二語﹐已括忠介一生。◎君臣契合康熙三十二年十二月﹐特旨﹕「江南學政﹐著陸隴其去。」閣臣王熙回奏﹐陸某已身故﹐上嗟惋久之﹐曰「本朝如陸隴其者﹐亦何可多得﹖」嗚呼﹐先生理學經濟﹐無日不在聖明眷注之中﹐將起廢而畀以文衡﹐復嘆逝而思其懿徳。聖賢相遭﹐君臣契合﹐足令千載下感激欲涕也。◎試膽擇將帥在智謀﹐而智謀非膽不決﹔選軍校在力藝﹐而力藝非膽不奮。膽不可見﹐猝投以艱險﹐而精神意气之間﹐無不呈露﹐則試膽之法也。明末﹐有一廢員負絕力﹐投秦良五軍﹐戰鼓方振﹐秦察其有怖色﹐遂不用。◎選兵治軍戚南塘《選兵議》云「第一可用﹐是鄕野老實之人﹔切不可用﹐是城市油滑之人。」大要以油滑者﹐狡獪難測﹔老實者﹐誠信易孚﹐其言良是。但鄕野之老實者﹐皆務本耕種﹔輟耕而投軍﹐終屬遊手﹐能必其不油滑乎﹖治軍者﹐示之以恩信﹐肅之以紀律﹐齊而一之﹐亦何不可用之人哉﹖◎任將功臣任將﹐必丰其資財﹐所以備賞募之用﹔而掠取者必治。功臣﹐不責以豪奢﹐所以酬矢石之勞﹔而驕縱者不貸。◎讀孫吳兵書嘗讀孫吳司馬書﹐其大旨總不脫經傳﹐合之古名將攻守之法﹐亦無不然。善讀經傳者﹐會其意而通之﹐文事武備﹐皆取則焉。今人只囫圇讀過耳。◎三陳古有三陳﹐以星宿孤虛爲天陳﹐山川向背爲地陳﹐編伍彌縫爲人陳。而員半千則曰﹕師以義出﹐沛若時雨﹐順天時爲天陳﹔足食約費﹐且戰且耕﹐占地利爲地陳﹔舉三軍士﹐如子弟從父兄﹐得人和爲人陳。蓋其經術湛深﹐故立論尢確。◎黃克纘作閩三忠祠記明閩中黃公克纘作《閩三忠祠記》云「世間有眞忠義﹐而後姦雄之徒窺人神器者知我之威﹐力能奪人之天下﹐而不能奪匪石難轉之心﹔能滅人之身家﹐而不能滅血可化碧之魂。」三忠殉建文之難﹐此數語絕不回顧永樂﹐直哉﹐千古不磨之筆哉﹗三忠祠﹐祀閩縣葉公福﹑莆田陳公繼之﹑莆田陳公彥回。後黃公亦著危節。◎先君慕方奉常先君極慕方奉常﹐引以爲法﹐奉常詩有「布帳隨予五十年」句﹐常誦之﹐以勵儉節。◎讀古文予讀古文自《左傳》始﹐先業師審其音節﹐知所好在是﹐不令背誦﹐而記憶較熟。已﹐課《史記》則去《左》《國》之重者﹐而盡讀焉。人不從少時讀古﹐以時文餘力旁及﹐定不相入。◎秋胡妻劉子玄謂秋胡妻﹐直以懟怨厥夫而死﹐持論甚偏。升庵以貞烈予之﹐是矣。又云﹐當祠於妒婦津﹐以劉伯玉妻配享﹐於義又不合。愚以胡妻恥夫行薄﹐且以自明己志﹐妒云乎哉﹖若伯玉妻﹐則以夫誦《洛神賦》而死於洛川者﹐其事迥不類。◎從弟母子覆舟無恙從弟煥﹐從叔母王安人自眞義反﹐觸橋舟覆﹐同舟溺死二人﹐而安人母子俱無恙。予於此益信因果﹐蓋寶臣先叔﹐曾以千餘金助建萬年橋﹔又嘗治航便民﹐獨任所費而不居其名。◎綠天深處夏月赤日行天﹐炎气逼人﹐衰年怯暑﹐大是苦境。舊聞處州括蒼山有綠天深處﹐緣竹徑人﹐百二十里綠陰﹐五里一亭﹐十里一室。明劉一介處此六十年﹐懸想便覺淸气可挹。◎作李節婦傳予作《李節婦傳》先敍地而及姓氏﹐亦偶然耳。有議予從無此敍法者﹐予謝曰「一生只熟讀《史記》﹐實不知《史記》之非法也。」又譏予非史官﹐居然爲人作傳﹐予又謝曰「我今而知玄晏先生之妄矣﹐何乃作《列女傳》﹖」◎昆邑藏書我昆書籍之富﹐往時甲於東南。蓋緣東海三公﹐並以詩文遭際隆盛﹐上賜及四方贈遺﹐積之旣多﹔又不惜多金﹐力購宋﹑元以來善本﹐廣搜遺逸簡編﹐裝潢繕寫﹐殆無虛日﹐縹緗充棟﹐不獨「傳是樓」一處也。邑中故家舊族﹐尙多先世藏書﹐諸紳士亦不乏收買書籍者。近來大姓日落﹐書籍亦多散之外方﹐可勝感嘆﹗◎出言何可不愼丁卯之夏﹐有粵東蕭系良橐數百金﹐往京師捐教職﹐遇予於淮上﹐出其文示予﹐則歲科領案作也﹐充滿有力﹐予謂君中才﹐場後就捐未遲。時王桓重同舟﹐亦以爲然。蕭唯唯去。越三年﹐桓重入都遇之﹐云「上科以應試缺貲﹐不果捐﹐尙畱滯此。」頗追咎予。予聞之詫甚。賞其文而勸之試﹐亦情也﹔聽不聽﹐彼自主也。試而不中﹐命也﹔因試而缺捐貲﹐非萍蹤所及料也。及今思之﹐熱腸尙有失誤﹐出言何可不愼﹖◎仲弓之父仲弓父﹐《史記》但稱賤人﹔《論語》注直書行惡﹐朱子必有所據。若但以犁牛二字按之﹐當是一蠢材﹐爲世所鄙棄者。◎仲子手生而有文宋武公生仲子﹐而有文在其手﹐曰「爲魯夫人。」則仲子之爲夫人﹐天定之﹐而仲子實惠公之妾也。《春秋》以天王下贍侯妾爲綱淪法ル之候﹐故始隱而不始惠。然則天能造命賦形﹐而正名辧分﹐必俟聖人之參贊歟。◎李蘆洲亦名臣讀李蘆洲奏略﹐知先生不但制科名元﹐卽居官亦卓乎名臣。◎千金購一字一字千金﹐甚詞也﹐而亦竟有之。宋髙宗購王右軍書﹐以千金易一字。見《書畫譜》。◎抄書千卷千墩廩生顧衣士﹐少貧苦﹐倚壁讀書﹐至濕蒸衣爛。其手抄書﹐積有千卷﹐一苦心士也。其造就門人﹐亦多有名譽。◎墓廟跪像丹陽陳少陽先生墓﹐鑄汪伯彥﹑黃潛善跪像。嘉靖間﹐鄭普過之﹐題柱聯云「丹陛披肝﹐千古綱常可托﹔荒庭屈膝﹐兩人富貴何爲﹖」二像應筆而僕﹐蓋慚伏也。向以跪像之鑄﹐不過戮辱姦賊﹐以雪公憤﹐孰知竟有魂憑﹖則杭州遊人之溺擊檜﹑﹐亦不是不受痛苦者﹐快哉﹗明末隆武時﹐建方正學廟﹐縛跪姚廣孝像﹐亦快﹗關聖廟應鑄呂蒙像﹐伏罪於旁﹐懸潘璋頭於周將軍刀上。◎詩到極處反覺平易新城詩似覺平易﹐其難正在此。詩到自然極難﹐自然到極處﹐反覺平易。細按其命意措詞﹐原是不平不易也。李長吉幾於嘔出心肝﹐虧他絕世聰穎嘔得出﹐故妙。人無長吉之才﹐刻意追新取異﹐露出一種咽塞之態﹐意晦詞澀﹐奚取焉﹖◎聞雁形容月色之妙天上月色能移世界﹐邵茂齊之言也。聞雁主人引而伸之曰「石上泉澗﹐梵剎園亭﹐屋廬竹樹﹐種種常見之物﹐月照之則深﹐蒙之則淨。金碧之彩﹐披之則醇﹔慘悴之容﹐承之則奇﹔淺深濃淡之色﹐按之望之﹐則屢易而不可了。以至河山大地﹐邈若皇古﹔犬吠松濤﹐遠於巖谷﹔艸生木長﹐閒如坐臥。人在月下﹐亦嘗忘我之爲我也。」形容月色之妙﹐全從深體得來。◎泛湖一出予於傳奇﹐最喜泛湖一出﹕「良弓藏兮﹐大夫速扁舟之駕﹔溪紗猶在﹐美人踐一縷之盟。溯顰蹙於吳宮﹐愁花泣雨﹔敍團於舟次﹐惜玉憐香。慨多少金粉繁華﹐都成榛莽﹔舉一切干戈搶攘﹐悉付煙波。是耶非耶﹖姑畱爲湖山佳話﹔髙矣美矣﹐休覷作桑濮遺音。」每當月白風淸﹐更闌人靜﹐手撥琵琶而切響﹐曲分南北兮疊賡﹐且唱且彈﹐半醒半醉﹐恍若一片孤帆飛渡行春橋矣。

●卷下◎讀性理書性理書﹐歷周﹑程﹑張﹑朱諸大儒﹐已透辟無遺蘊﹐後人讀其書﹐守其說﹐盡得性分以內事﹐無欠缺足矣。王文成公一生﹐可謂盡得性分以內事﹐無欠缺者。只緣多其詞說﹐反滋擬議﹐世之僞君子﹐盡有假談性理﹐冒得道學名者﹐尢不可不察也。◎李徳裕唐自貞觀﹑開元以後﹐政治無過於會昌。衛公之卒﹐宜書「故太尉衛國公李徳裕卒」﹐以表其相業﹔不然﹐或書「崖州司戶」﹐以譏當時執政者之傾軋。宣宗之信讒﹐而《綱目》削其官皆不書﹐釋之者曰﹕以黨禍未解也。夫牛﹑李之黨﹐人孰不知有君子小人之辧哉﹖知牛黨之多小人﹐則不得以黨禍罪徳裕矣。元祐﹑紹聖之際﹐君子未嘗議司馬公也。◎靜領得趣鑪香煙裊﹐引人神思欲遠﹐趣從靜領﹐自異粗浮。品茶亦然。◎撤簾下帷內室之施簾帷尙矣﹐移之廳事看戲﹐移之戶前看張燈賽會﹐久已成俗﹐然猶不失障蔽之義。近聞吳趨有並此撤之者。◎先祖匪人《毛詩﹟四月》章「先祖匪人」句﹐愚意作先祖匪猶夫人也解。◎十二戒古之箴言者﹐曰興戎﹐曰階厲﹐曰起羞﹐曰生後﹐至括囊鍼口﹑遠佞放淫﹐詳哉其言之矣﹐不假樵一二談也。乃有乘於人之所易忽﹐而發於心之所不及覺﹐矢口而出﹐造業無窮﹐約略十餘條﹐舉爲炯戒。逢人骨肉之訴﹐而漫插一語﹐緣以增怨增嫌﹐釁不自我﹐而隙深由我。其所當戒者一也。聞人閨閫之私﹐而微逗片言﹐以至傳一傳十﹐謗不自我﹐而聲溢由我。其所當戒者二也。見人詞訟﹐而稍參末議﹐慮非不周也﹐而此之得計﹐何以處彼﹖有陰受其禍者。其所當戒者三也。見人交易﹐而偶談價值﹐意非不公也﹐而賣者之情急於買者﹐有難言之隱焉。其所當戒者四也。文字之工拙何常﹐瞥見而轉述其短﹐至造就攺觀﹐而名猶錮於前詆﹐爲害豈淺乎﹖其所當戒者五也。賦形之妍媸何別﹐當前而戲嘲其醜﹐倘采擇有人﹐而事或僨於偶綽﹐抱憾何窮乎﹖其所當戒者六也。髙談雄辯之餘﹐不檢者容有失誤﹐而於廣眾中攻其破綻﹐使人神蕊而形茹。其所當戒者七也。交遊聲气之場﹐務名者豈無過情﹐而於談諧間證其僞假﹐使人聲銷而價減。其所當戒者八也。人以無能濫竽﹐正欲借人包荒﹐而或出一精察之語﹐使彼無可容身。其所當戒者九也。民以末技丐食﹐亦屬無計謀生﹐而或沮以老成之說﹐使彼缺一飽飯。其所當戒者十也。謔言卽不爲虐﹐而輕浮失其長厚﹐終非積徳之源。其所當戒者十一也。綺語非不怡情﹐而心志緣以沈迷﹐卽爲導邪之路。其所當戒者十二也。凡此皆衝口易犯﹐駕駟難追﹐而人心風俗之厚薄系焉﹐亦禍福災祥之機所由伏也。我同人其三復之乎﹗◎讀古文能中節予於後俊中﹐極許李鳳詔爲知音﹐以其讀古文能中節也。◎置身畫圖中常思徧遊名山水﹐而阻於無事之忙﹐限於不足之力。今老矣﹐虛願難酬矣﹗披覽名人圖畫﹐恍若置身其中﹐亦可少補遊屐所未至。◎金世宗元武宗金世宗感昭徳皇后之節﹐終身不復立後﹔元武宗兄弟之讓﹐皆極人倫之至﹐而爲三代以後誼主之所難。書之史策﹐感人正復不淺。◎妹倩招遊西湖妹倩嚴效羲曾有西湖之遊﹐招予同往。予曰「西湖煙景﹐夢寐不忘。有尊舟之便﹐不須辦得遊資。君於西湖爲客﹐僕視君直西湖主人矣。」已﹐予病發不果。效羲沒﹐常念此情不置也。◎呂蒙與秦檜關仁勇至大至剛﹐陰謀或不及防﹐故白衣搖櫓﹐呂蒙得襲其後。嶽忠武至純至粹﹐詔令終不忍違﹐故金牌猝至﹐賊檜得售其姦。天不欲漢﹑宋復興﹐生此二賊﹐千古恨事﹗或疑各爲其主﹐呂蒙不得例秦檜﹔不知仁勇之生死﹐漢室之存亡系焉。亡漢之罪﹐孫權不逭賊名﹐蒙之坐貶奚疑﹖◎武王封箕子箕子去之朝鮮﹐故武王卽以朝鮮封之﹐而迂儒遂疑武王有防箕子之心﹐置之外徼﹐此眞小人之腹也。◎金仁山善辯金仁山先生識力極髙﹐如《西伯戡黎辯》﹐以戡黎事屬武王﹔《微子不奔周辯》﹐以面縛事屬武庚。皆足以破後世之惑。◎丁祭向傳丁祭至虔者﹐鑪煙結篆﹐有使子路來享﹑子貢來享等字。又聞我吳文文肅公震孟祭聖﹐聖座前放大光明﹐懸如星斗﹐直是夫子親臨﹐不僅遣賢來享矣。今乾隆二十二年﹐學使李公因培案臨我邑﹐時值秋丁﹐預令所司整飭祭器﹐親率諸生演習禮儀﹐臨祭嚴肅﹐亦數十年來所未有。公又於新進外﹐取備捲童生充聖廟佾生。◎社倉厲民事有名爲利民﹐而其實厲民者﹐今之社倉是已。周制﹐縣都各有委質﹐以待凶荒。自漢至隋唐﹐常平義倉疊舉﹐其猶有古之遺意歟﹗日久獘生﹐朱夫子已極言之矣。今上干隆七年﹐江蘇徐中丞倡立社倉﹐勒寫兩邑谷數千石﹐歸縣勾稽﹔而以糧戶之有家者點充社長﹐輪轉交代﹐以致出納獘生。懼累者多不願任﹐承辦吏益復多開戶名﹐索錢免點。於是任社長者靡有不空﹐空則扳連親族﹐貽累無窮。比年歲不登﹐試問社谷有一粒在民間否﹖爲法不善﹐可爲太息﹗金華社倉記云「王氏靑苗﹐本意未嘗不善﹐獘在以縣不以鄕﹐以官吏而不以鄕人士君子也。」我鄕舊有同善會﹐建立社倉﹐其始付托得人﹐貧民頗沾實惠﹔以後交代日非﹐此舉遂廢。世情多僞﹐卽所謂鄕人士君子﹐亦似難信﹐在官在鄕﹐均無善術。迂愚之見﹐不如以社倉谷附貯官倉﹐備民間旱潦浚築之費﹐是或一道。空名滋累無爲也。◎陰徳《隋書》隱士李士謙云「陰徳譬猶耳鳴﹐惟己獨聞﹐人無知者。」此論陰徳最精。◎科試攺表爲詩予前擬作《試士說》有「表多浮詞﹐不若詩之可以道性情﹐歌功徳﹐且聲律旣諧﹐駢體不患不工」等語。近奉旨攺表爲詩﹐艸茅愚見﹐亦竟有適合者。◎片言偶合予嘗詣學宮看廩保先生保結﹐其時朱有成帶醉容於忙中趨而揖予﹐連呼「海內第一知己」﹐予愕然。有成握予手曰「君不憶三年前批閱拙文乎﹖」予曰「讀君試作超妙﹐可冠場﹐抑置二等﹐爾時殊不平﹐僭評數語﹐恐未當。」有成曰「惟其字字中肯﹐所以日夕不忘﹔不然﹐朱大傳豈好諛者哉﹖」片言偶合﹐深入感嘆如此。◎老圃初志予少時聯句郊園﹐有「有萊一畦忘世味」句﹐爾時卽慕斯境﹐以農圃老﹐初志也。◎繭園繭園鬻於邑廟﹐人多惜之。然原始要終﹐有不幸之幸焉。繭園﹐卽春玉圃﹐在葉文莊公居第之東﹐公之元孫孝廉恭煥﹐煥孫水部國華﹐並惇風雅﹐相繼創辟。其竹木泉石﹐蔚然深秀﹐其堂曰「大云」﹑曰「小有」﹐其亭榭曰「煙鬟」﹑曰「霞笠」﹐其軒曰「據梧」﹐其閣曰「樾閣」﹐其徑曰「綠天」。雕欄縈繞﹐綴景如畫﹐洵東城勝地也。前後幾二百年﹐士大夫觴詠不絕﹐不可謂非盛且久矣。邑乘以名園志者﹐不下數十﹐今皆蕩爲冷煙﹐惟此爲魯靈光殿。且地近試院﹐蘇太人士之來試於昆者﹐靡不遊息其問。一溯園之所自﹐而知文莊之遺澤﹐至今未泯﹔藉神廟以永垂不朽﹐豈非斯園之甚幸歟﹗◎以父母禮事外舅姑先業師朱維暎先生無後﹐婿周鯤莊振邰以父母禮事外舅姑。先生沒﹐迎外姑陳夫人養於家﹐並嫁其季女﹐居心厚矣。而鯤莊亦竟以無後終﹐天道洵難知哉。◎妻死記異山妻王氏﹐以六十一歲終﹐顏色槁悴久矣。其斂也﹐忽端好如少時﹐舉體甚輕﹐異哉﹗予聞重者淪墜石不上舉﹐輕者飛越云不下沈。舉體輕﹐當得好處去矣。氏方數歲﹐外舅丰城公請名於乩仙﹐仙大書「瓊林」二字﹐知其根气本淸﹐一生虔奉二氏。發病之夕﹐猶燃燈爇香﹐誦經更餘﹐至痰壅而止。嗚呼﹐此其所以致斯異歟﹗◎邑中花卉邑中花卉之盛﹐今惟觀廟矣。太乙殿之老梅﹑碧梧﹐道院之繡球﹑牡丹﹐昆廟四美亭之桂花﹐皆可觀。馬鞍勝迹久湮﹐四美亭遂爲山間最佳處。◎不知死從何去生從何來不必問﹐不知死從何去﹖一生以花月爲命﹐脫不得仙﹐化作花間蝶﹑月中蟾﹐亦不惡。◎原妒人皆以妒爲婦人病﹐《國策》不曰「妒者情乎」﹖以情而妒殊可原﹐黑心符只做得一面文字﹐予持論極平﹐作《原妒》云「人之生也﹐不能冥情以處﹐而夫婦人倫之始﹐情尢深焉﹗婦人從一而終﹐情何如其專也﹗使爲之夫者﹐亦由敖由房﹐堅其偕老之思﹑同穴之誓﹐豈非閨房之福﹐妒何從生﹖惟是士也罔極﹐二三其徳﹐或賦嘒彼﹐或歌期我﹐始之如膠如漆者﹐漸且有洸有潰。於是以愛夫之心﹐激而懟夫﹔終亦不忍竟置其夫﹐因遷怒於所愛所私之人。而所愛所私之人﹐又或工掩袖之讒﹐使狂惑迷亂者﹐虛恭而實怨﹐外懼而內猜﹐轉輾以成婦之惡名。究其所以被此名者﹐特迫於情之不能自已耳。是夫負其婦﹐非婦負其夫也。而世不察﹐槪目爲獅子吼﹑胭脂虎。夫果如獅如虎﹐我亦不能爲妒者貸﹐然所以釀此獅虎者﹐又不能爲其夫寬。天下之至近者﹐莫如夫婦﹐平日之云爲動靜﹐詎不知其性之剛與柔﹑乖與和乎﹖逆知後之必不可制﹐正不當攖其所忌﹐而姑以漁色者一嘗試之﹐卒之累已累人﹐其責不仍在夫哉﹖故召妒釀惡﹐其夫皆不得免於罪。而妒有差等﹐處分亦自有別﹐其甚至於獅虎者﹐暴戾恣睢﹐本屬情外之物﹐不可恕。而不至如獅虎者﹐怒言怒色﹐只由情之所激﹐故可原。夫天下情外之物不常有﹐大抵激於情者多耳。自有此原﹐不獨召妒者自反知悔﹐卽妒者亦且心平气和﹐未始非療妒之一術也。」◎業報有鄕民鑄一鐵叉而銍其柄尾﹐刺解兩用﹐戕賊物命不數計矣。一日渡橋﹐見一大鯉﹐奮叉直刺﹐失足墮河﹐而柄尾之錘倒刈其頸﹐身首異處。業報之奇如是哉﹗◎殺兄放火發於幼兒邑有凶民吳才﹐殺兄放火﹐嫂及侄女皆灰。一侄方數歲﹐蛇行出檻下﹐奔告其舅﹐報官刑訊﹔供與保正協謀﹐患兄常作偸兒故也。獄上﹐剮才於市﹔保論斬﹐而先已斃獄。此事發於數歲之兒﹐且出諸烈焰中﹐豈非天哉﹗◎陸孫評湖山記遊陸羅源評予《湖山記遊》云「筆墨間無非香气﹐町畦外別具鑪錘﹔極才子之能事﹐銷騷人之怨思。予嘗讀其遊黃山詩﹐知其山水興本濃﹐故於斯記不禁欣賞。孫正凝謂絕似《水經注》。」◎鹿善繼非凡人周忠介公識鹿公善繼於白須過堂時﹐謂天下豈少烏須藥﹖此公獨存本色﹐不避時忌﹐定非凡人。公之畱心相士如此。鹿公後殉國難。◎三十年前雅貺癸丑三十初度﹐妹倩陳篁嶼以竹刻仙人曁盆樹四種爲壽﹕一檜尖﹐一迎春﹐一山桃﹐一黃楊﹐並有佳致。今又三十年﹐僅存黃楊﹑檜尖二種﹐亦以不善剪裁﹐蔓非昔觀矣。然猶幸畱此﹐以表雅貺。◎王阮翁輕信不稽王阮翁問亦輕信不稽﹐隨手撰記﹐如會稽諸生徐藹病瘕死﹐死時云見一白衣少婦﹐以藹爲張睢陽公後身﹐婦卽公殺以享士之妾﹐尋之十三世﹐始得報復云云。試思公之精忠大節﹐睢陽之人感激而爲公死者﹐不知凡幾﹐寧獨一妾﹖使妾死而公屈身以生﹐公誠無辭於妾。公死於忠﹐妾義不得獨生﹔死於守城之日﹐與死於公死之時﹐先後一間耳。若以前死爲恨﹐設公不殺妾﹐妾其偸生於城亡之後乎﹖報復之說﹐使死義之妾負不義之名﹐是誣妾之甚者也﹗公嘗顯靈於正徳年間﹐自敍歸天之後﹐押案東嶽﹐侍直蓬萊﹐爲景佑眞君﹐爲忠烈大夫﹐其在天之靈赫赫也。卽使應運下降﹐亦必命世大賢﹐而乃以一病措大當之耶﹖是又誣公之甚者也﹗昔晦師爲諸生時﹐應試江陰﹐親見一生以慢公擊死。以此按之﹐誣公者危矣﹗◎做官做家截然兩事做官做家﹐截然兩事﹐並而爲一﹐不祥莫大焉。◎師子林吳城之東北隅﹐有師子林。地以林名者﹐有竹萬竿成林也﹔林以師子名者﹐緣竹外多怪石如狻猊狀也。相傳爲貴家別業﹐未詳其所自始﹖殆如孫承佑之占勝滄浪﹐後得蘇子美而始著者歟﹖元至正二年﹐有天如禪師之弟子建寺於此﹐賜額「菩提正宗」。於是以「含輝」﹑「吐月」﹑「立王」﹑「昂霄」名其峯﹐以「小飛虹」名其橋﹐以「臥云」名其室﹐以「立雪」名其堂﹐以「棲鳳」名其亭﹐以「指柏」名其軒而柏曰「騰蛟」﹐以「問梅」名其閣而梅曰「臥龍」。凡諸品題﹐並饒韻趣。又有名公鉅筆炳著其間﹐如歐陽承旨序其勝﹐倪髙士﹑髙太史輩賦其景物﹐以視南城之滄浪亭尢稱瑰偉絕特焉。幾百年來興廢不常﹐恭逢鑾輿巡幸﹐煥復舊觀。不然頹廢於荒煙蔓艸中﹐寧惟不得與滄浪競爽﹐卽其名亦幾幾乎湮沒不傳矣﹗予旣幸斯林之遭際﹐因嘆凡物之瑰偉絕特﹐不能自致其美以蕪沒空山者﹐爲不少也﹗◎巨石落水庭前雙桂頗髙﹐負風有拔勢﹐思得巨石鎭之﹐適孫氏廢園有六角花臺石四塊﹐腠合如兩大盆﹐每塊約重二千餘斤﹐予值售之。一庸匠載以小舟﹐舟覆石落﹐用三十餘人﹐力挽累日始起。◎作傳須如繪像爲人作傳狀志銘﹐須如繪像肖其人方好。卽加修飾﹐亦須存四五分眞面目。今人只雕一具足好相﹐逢人便印耳。子孫無不樂道其祖父﹐然亦必予之以可受。◎史記好本《史記﹟秦本紀》黼黻字左邊本從耑字﹐裴龍駒云「《史記》有此等字﹐乃爲好本。」今《史記》有此字者絕少。◎臨文持扯臨文而ㄎ扯類書﹐常有自構文字﹐而叩之不得其解者。◎髙文襄題覆海忠介被譴疏髙文襄題覆海忠介公被譴疏﹐有云「伏乞優容候用﹐許令陶鎔﹐正直而濟以中和﹐剛方而文以禮樂﹐將來建豎﹐必有勝於今日﹐不止爲一節之士。」爲忠介作進步語﹐極於粹精﹐合著我朝湯文正公所造。◎不必仕不必不仕蘇文忠《靈壁張氏園記》﹕「古之君子﹐不必仕﹐不必不仕。必仕﹐則忘其身﹔必不仕﹐則忘其君。」是極有斤兩語。下譬之飲食﹐適於饑飽而已﹐便是寫滑語。◎郗選能熟讀左傳郗選初見予﹐年才十四五﹐便有欣慕之色。後欲執贄於予﹐予力辭之而惎之讀。古友輩中能熟左氏全傳者推此﹐亦太原鏤之選也﹐而無如其遭際不偶何﹗◎年來懶入骨年來懶入骨﹐幾幾著衣喫飯﹐亦覺多事﹔惟與書卷有緣﹐淸談有興﹐花月山水有情。◎宋玉才王鶴書嘗稱宋玉才不二色﹐伉儷並饒淸韻﹔每當月夜﹐嘗玩聯吟﹐必俟月沈而後睡。果爾﹐豈塵世中人耶﹖玉樓召速﹐亦其所樂赴者歟﹗◎銀工出宰相銀工出宰相﹐世俗以爲美談。不知此銀工﹐乃宋姦相李邦彥父李浦也。昔人謂朱溫稱帝﹐重累朱誠之五經。予以邦彥之爲宰相﹐𨿽賤如銀工﹐亦當以爲大辱。◎李荊山贈詩「羸馬蕭然路建章﹐十年煙雨憶吳閶。得親儀羽鴻盤遠﹐卻逐氛埃蝶陣忙。泥劫永懷憐國士﹐石田寧解笑荒莊。別來爲問云亭彥﹐艸繡瑤階字幾行﹖」此寧都李公荊山贈予詩也。公出先君門﹐故有荒莊之謙﹐風致飄逸﹐迥異時下投贈。◎葛韶九交親零落﹐常切逝者之思﹐有貧苦而能全其傲者﹐表兄葛韶九其人也。性孤耿﹐不肯受人顏色﹐遇勢利人輒避。喜棋酒﹐能鑑別書畫﹔作詩必沈思苦吟﹐不落俗調。嘗於寒夜共飲小齋﹐酒後剖西瓜相餉﹐詰朝別去﹐見桌上遺詩一絕﹐有「殷勤捧出非無意﹐一片冰心沁我腸」句﹐其風致可想。子莊亮﹐補諸生﹐有名。◎柴葵陽柴葵陽長予四歲﹐須鬢皓白﹐儼然自居長老。「予先與令尊爲忘年交」﹐戲稱爲「小友」﹐因此小齟齬。然其古貌古心﹐固知其非世俗人。尋自訟其儇也﹐後見予所著記序文數篇﹐時方患瘧﹐抄錄不輟﹐謝予曰「君他日吳中文獻也。」其去世前一月﹐簡予猶謬稱不置。◎陳檢討集今世盛行《陳檢討集》﹐陳固才子﹐予卻嫌其才太多而不知所裁。才多﹐則捃摭富而益浮﹔不知所裁﹐則語無分寸﹐施受俱不能無愧。作俑𨿽由於昔人﹐而濫觴實至此而斯極。◎孤棲村墅村墅孤棲﹐柴門靜掩﹐𨿽少韻人淸話﹐亦免俗物塡う。◎煙癮饑則思食﹐渴則思飲﹐人生莫此急矣。煙艸一物﹐無與飲食之數﹐何以系人之思﹐更甚於饑渴﹖長洲韓宗伯煙酒並嗜﹐或問公必不得已而去﹐於斯二者何先﹖公沈吟半響﹐曰「去酒」。◎疑檀弓失實處曾子養到之器﹐必無疾言遽色。嘗疑《檀弓》所載失實。如子遊裼裘而弔﹐禮未行而遽譏之﹐後乃引過﹐殊少蘊藉。子夏喪明節﹐斥名數罪﹐辭色亢激﹐朋友責善﹐當不爾。◎張肇生老友中吾敬張肇生﹐爲館師有品﹐爲廩保雅道。◎陸淸獻息訟示往見村民言及官吏﹐俱有怖色﹐此風最好﹔今則不然。家小裕﹐便與胥吏親熱﹐遇細故﹐輒控吏一二事﹐遂視公庭如熟路。鄕村如此﹐城市可知﹐案牘之所以日繁也。昔陸淸獻公兩治劇邑﹐幾於無訟。其在靈壽時示息訟云「健訟之風﹐最爲民間大患。欲爭气﹐則訟之受气愈多﹔欲爭財﹐則訟之耗財愈甚。卽幸而勝﹐亦成一刻薄無行之人﹐況未必勝耶﹖且如有一事﹐我果無理﹐固當開心見誠﹐自認不是﹔我果有理﹐亦當退讓一步﹐愈見髙雅。與其爭些些之气﹐何如享安靜之福﹖我願爾民爲耕田鑿井之民﹐不願爾民爲匍匐公庭之民﹔但願爾民爲孝友睦姻之民﹐不願爾民爲便給善訟之民。」語旣透徹﹐而一種慈祥愷悌之意﹐溢於言表。若作格言刊布﹐家懸一紙﹐苟有人心者﹐未始不可感格﹐亦拯澆之一助也。◎國朝詩選奉旨刪輯長洲沈宗伯進呈《國朝詩選》﹐奉旨刪輯﹕凡明臣而仕本朝者﹐都不入集。聖主重文教﹐勵名節﹐不獨操觚家知所法則矣。前修《江南通誌》者﹐盛稱洪承疇諸臣﹐亦義在必刪﹐是所望於續修者。◎毋得作威陵士學憲梁公試太屬童生時﹐太提調邵公點名﹐頗加聲色﹐公傳諭毋得作威陵士﹐邵有慚色。人謂只此便見邵非科目﹐梁公之爲狀元也。予曰﹐以公之賢﹐但以狀元重公﹐淺矣﹗◎朱注詩經讀朱注《詩經》﹐必兼讀古序﹐朱子注《四書》數易稿而後定﹐詩注恐未是定本。陳止齋嘗譏其以千七百年之彤管﹐與三代之學校﹐爲淫奔之具﹐偸期之所。朱子聞之﹐卽移書求其詩說﹐蓋亦自疑其未盡﹐的有參考之意。以是知朱子於詩注正需斟酌﹐未始不如《四書》之詳愼。其或著述殷繁﹐而歲月易逝﹐有未及盡訂正歟﹖獨怪止齋承朱子之問﹐何不直抒所見﹐而但以未注詩答之﹐殊負朱子一片虛懷﹐前此譏評﹐亦徒費饒舌耳。◎洛蜀分黨賢者之累孟子之時﹐楊﹑墨之言盈天下﹐聖道幾熄﹐故孟子不得不辧。後儒一宗孔﹑孟﹐不過意見微有不同﹐何必互相攻擊﹖愈攻擊﹐則意見愈生﹔洛﹑蜀分黨﹐終不免爲賢者之累。◎王飛藻拔貢舊例選貢﹐分縣合選一人﹐今得廣額﹐特恩也。外間多擬顧開基﹑王飛藻兩君﹐皆以世家能文﹐而顧尢宿學。科試案發﹐顧復第一﹐連前三領案矣﹐外議愈穩﹔及出貢榜﹐新邑拔王﹐而昆山之顧竟出意外。王君先受知於邑令康侯﹝名基田﹐山西名進士﹞﹐侯攺調昭文﹐恐其艱於膏火﹐攜之去﹐故其業益進。侯喜造就人材﹐其蒞新時﹐建玉峯書屋。◎崇禎有亡國之罪明懷宗言「朕非亡國之君﹐諸臣皆亡國之臣。」甚矣﹐其自恕也﹗孟子曰「不信仁賢﹐則國空虛。」又曰「不用賢則亡。」皆專責其君之詞也。崇禎朝﹐未嘗無仁賢﹐而信之不專﹐用之不久﹐則僨事之小人日益進﹐而國亡矣。此所謂𨿽有善者﹐亦末如何之候﹐而槪責之曰「諸臣皆亡國之臣」哉﹗且亦思用此亡國之臣者誰乎﹖柰何其不自反也﹖故帝之賢﹐賢在死社稷﹐而言乎亡國﹐則不得但諉罪於諸臣。◎攺文之法爲初學攺文﹐其法在申其未申之旨﹐達其未達之詞﹐通其未通之綫﹐接其未接之榫﹐傳其未傳之神﹐足其未足之气﹔呆板則啟其靈機﹐徑遂則導之層折﹐單薄則加以襯托﹐枯竭則生以波瀾﹐夾雜則芟其蕪詞﹐累墜則鐫其贅字﹐ぃ弱則振以健筆﹐俚俗則澤以經腴﹐蹈虛則益以精實﹐太實則提以翻空﹔因題體而繩墨之﹐就思路而引伸之﹐卽文境而開拓之。昔先業師朱維暎先生能盡其妙。◎昆邑人才我邑人才蔚起﹐而黃律陽兼詩文書畫﹐尢其表表者也。◎壽狗喜虫喪鬼慶賀弔之施於年親世契﹐禮也。匪其儔類﹐瞰富者而僕僕往拜﹐國人皆賤之﹐有壽狗﹑喜虫﹑喪鬼之目﹐始於無藉子﹐浸假而至紳士﹐猥極矣﹗然昔之富人﹐猶厚禮以招紳士﹐而引以爲榮﹔今之紳士﹐或輕身以希微利﹐而反以取厭。嗚呼﹐尙忍言哉﹗◎好物不堅牢吳中後來之秀﹐斷推劉企山潢﹐兩應召試﹐皆第二等第一。今春聖駕大巡﹐潢已不及試矣﹐惜哉﹗予前極嘆常熟宋玉才之才焉而夭﹐旣又傷元和朱鄧云如宋﹐今又悼劉﹐四十餘年來所見諸名士試卷多矣﹐此三人﹐實爲雋異﹐而皆不得年﹐洵乎好物不堅牢也﹗◎孫登標南闈第一我昆國朝解元王太史哲生﹐中順天第一。萊州戴汝槐遷此﹐中山東第一。南闈自故明李太史胤昌以後無人﹐今科孫登標繼之﹐於邑有光。◎朱麗蒼不壽諸生朱麗蒼﹐試必髙等﹐年未壯﹐而從學者已盈門矣。其父有親威間嫌怨﹐能以至誠調解﹐和而益親。邑中施棺局之設﹐亦與有勞焉。如此人而不壽﹐可勝悼惜﹗◎嫁娶惡習《漢書﹟地理誌》載燕俗嫁娶之夕﹐男女無別。今江浙間有嬲親之俗﹐亦何以異此。又聞山左州郡有所謂討喜者﹐穢褻益復不堪。士大夫生聖人之世﹐處禮義之鄕﹐有此惡習而不知革﹐亦可怪矣﹗◎歲科考績領案最多者名士所爭﹐尢在歲科考績﹐所知領案最多者﹐太倉唐吏部東江九次﹐我邑劉司訓湘洲六次﹐長洲沈宗伯歸愚七次﹐寶山朱貢士覲八次。吏部與宗伯皆晚遇﹐吏部壽過九十﹐宗伯今將百歲﹐未艾也﹐其孫方應童子試﹐推恩欽賜舉人。◎上元燈彩上元燈彩﹐春社梨園盛象也。升平化日﹐不可無此點綴﹐老民近患尥掉﹐有必鼓興往觀。◎校字難陳眉公極言校字之難﹐始不謂然。小有著述﹐已對過數次﹐付梓而誤字疊出。過來人語定不差。◎世人只愛離鄕艸詩云「惟桑與梓﹐必恭敬止。」而世人只愛離鄕艸。◎曹公試士學憲曹公試士﹐如春气噓物﹐其詞令謙沖﹐亦自來未有。◎沈敬亭沈敬亭先生之爲名宦﹐爲鄕賢﹐微論輿情允協﹐卽在祠諸公當亦虛左以待。◎簡用舉人國家體士至矣﹐今奉恩旨﹐又疏通舉人﹐一時簡用者至二千人﹐自古無此曠典﹐士之報禮宜何如也﹖◎上諭褒前朝忠義上諭詞臣﹕「隆武諸藩﹐皆前朝支屬﹐不得加以僞字。吏可法﹑黃道周諸臣﹐正當褒其忠義。」聖人至公無我之思﹐教孝教忠﹐萬世瞻仰。◎李荊山衡鑑不爽壬午春寓郡城﹐有金匱王君名寬者﹐來訪昭兒﹐予見之﹐極賞其秀拔﹔今成進士﹐出光祿卿李公荊山之門。荊山江右名士﹐衡鑑不爽﹐於王君徵之矣。◎蛇神有許蛇王廟香願而偶忘者﹐舟過共處﹐岸上人羣噪舟中有大蛇﹐舟子徧索不見。幽有鬼神﹐異類猶如是夫。◎西園雅集圖《西園雅集圖》記黃魯直已秉蕉Ψ﹐而王晉卿猶擁紫裘﹐富貴風流﹐畢竟帶些虛怯。◎內侄女與女鄰桐諭徐梅遜之子慶培﹐孤貧有守﹐其婦王﹐予內侄女﹐自幼視予猶父者也。於歸後﹐父罷官﹐舅去世﹐姑老子幼﹐館谷不敷半歲糧﹐而積有遺逋﹐張皇補苴﹐忍饑寒不顧﹐親操井臼﹐已自忘其爲珠翠紈綺中人矣。有女鄰張姓﹐亦以鍼指度日﹐與相往來﹐通有無﹐無倦色。予兩賢之。◎蘇郡狀元我郡舊屬七縣一州﹐國朝狀元﹐自順治戊戌常熟孫承恩﹐至今乾隆丙戌吳縣張書勛﹐已十有六人。前人謂狀元是蘇州土宜﹐信然。張狀元與我昆孫解元登標﹐同爲都憲雷公癸酉拔貢﹔元和顧聲雷﹑吳縣陳嘉琰﹐皆癸酉進學﹐四人同登會榜﹐雷公所拔士中者多矣﹐今科尢盛云。顧與陳又同舉庚辰鄕試﹐顧鄕﹑會並魁。◎菊花花中最耐久者﹐無如菊花﹐極愛之﹐而苦於不善培植。猶憶少時有僕嘉定人﹐知藝菊﹐先君令栽數十本﹐中有松子﹑鶴翎等種。花時陳列﹐由粗及細﹐可得一二月賞玩。艸堂勝事﹐已成陳迹久矣。戊午秋杪﹐過槎溪﹐適神廟賽會﹐時有維揚富宦﹐大陳供具於廟中﹐旁列菊花甚盛﹐多細種﹐惜置之熱鬧之地﹐幽賞不足耳。甲申初冬至甫裏﹐與一友談及菊譜﹐云鄰捨尙有松子﹐拉與俱往﹐所見一二株已殘﹐不足觀矣。前年﹐筠侄曾有此興﹐小藝數種﹐頗可觀﹐尋亦興闌。秋來﹐輒問親友家有菊花否﹖自笑生負花癖﹐但思看現成花﹐亦太自適意。◎每當徵漕思好官每當徵漕之月﹐比屋思今相國尹公不置﹐好官亦盡做得過。◎漢武忍而至愚予嘗論漢武﹐忍而至愚者也﹐不察戾太子冤﹐愚矣其忍乎﹗然其始以兵亂﹐而其後「思子宮」之作﹐父子之情猶未盡泯也﹔至欲立昭而先殺鉤弋夫人﹐則至忍與至愚﹐俱無可解免矣。人苟不肖﹐彊藩重臣﹐皆足以亂天下﹐燕王上官之屬﹐能逆億而先誅之乎﹖夫人無驕縱之罪﹐又不聞有父兄席其勢﹐安見異日必不利於孺子﹐而以猜忍殺之哉﹖其時暴風揚塵﹐百姓感傷﹐帝猶不悔﹐而沾沾自詡﹐引呂氏爲鑑。夫古來不少賢母﹐以呂氏一人之陰賊鷙戾槪之哉﹗齊王建而無君王后﹐能四十年不被兵革乎﹖後薨而卽亡其國﹐母其有累於子乎﹖卽其後昭帝崩﹐上官皇后出亂臣之家﹐武帝處此﹐其猜忌當更何如﹖卒之廢賀立宣﹐數更大事﹐而安靜無爲以終其身﹐曾不售帝所言﹐則以不肖度人者之徒壞心術﹐而目爲至愚﹐豈誣也哉﹗且帝以至忍之心而行其至愚﹐爲子而未始不足以害子也。母子天性﹐與父一體﹐撫此座而根母死之由﹐仁人孝子有不能一日以生者﹐昭帝之不永其年﹐安知不常抱此不忍其母之思﹐而憂傷悲痛﹐勉彊以臨天下﹐至於形銷骨立﹐以隕其生乎﹖則昭之崩﹐又不啻武殺之矣。而世之論武者未及也。◎荒年業主仍收租乾隆二十四年﹐今相國陳公撫吳﹐嚴諭各屬糧從租辦﹐勿令頑佃藉荒全吞﹝時又虫災﹐較二十年稍輕﹞﹐致業戶賠糧﹐各業因得稍取糧資。二十六年亦如之﹝時遭水災﹞。不然﹐佃且引二十年例不起租矣。君子所以貴平其政也。◎畢氏不富而好施畢殿撰外轉歸裏﹐大葉鄕望﹐畢氏世長厚﹐以利濟侵其家業﹐前之所以福後也。今殿撰貴而能謙﹐不富而仍好施﹐培福於惜福之餘﹐福更何窮乎﹗書之以風薄俗﹐以勸善門。◎五月桂花時方五月﹐覺北窗有香气﹐殊不意桂花欲放也。女孫折以示予﹐異而志之。◎今歲輪蠲漕米皇帝事事法祖﹐於黎元尢軫念不置﹐老民望七之年﹐所奉恩詔多矣﹐含鼓之餘﹐輒爲感泣。今歲又沐天恩﹐輪蠲漕米﹐幸須臾無死。及此曠典﹐萬姓歡騰之象﹐萬年無疆之祝﹐夫豈筆墨所能罄哉。◎陸湯聖學平湖嘗言﹐予得《孟子》「好辯」章意﹐潛庵得「反經」章意。二公於聖學﹐並不亞於孟﹐覺湯公持論尢醇。◎前輩決科談次及前輩決科如響﹐而今不然﹐何也﹖龠侄曰「人但傳其決著者耳。」此言得之矣。震川云「場中只有撞著法。」決者亦然。◎千總髙品城守千總許君名文煥者﹐職卑品髙﹐方正足以型俗﹐淸介可以箴官﹐深人去後之思。◎重修馬鞍塔馬鞍塔廢已久﹐有葉溪庵成琛師先破缽資﹐募緣興造﹐舉人張家相董其事﹐三四年來﹐心力俱瘁﹐今可望圓功。依釋家言﹐福因種矣。但華藏寺破爲費修﹐常住又無恆產﹐正恐保守不易。近聞太倉募造海寧寺﹐所費不貲﹐皆陸翁大淳一人肩任。貧邑斷無其人。◎槎溪望老妹老病疏懶﹐數年不到槎溪﹐念妹不置﹔今力疾來此﹐篁老夫婦白頭如新﹐兩甥愉愉色養﹐諸孫繞膝。予旣喜其家庭聚順﹐而老年兄妹暢敍闊情﹐所患气疾日常三四伸﹐是日中懷條達﹐气覺漸平﹐進酒肴亦加杯箸。◎訪菊佳種菊花莫盛於嘉邑﹐向推金氏﹐予問篁老﹐金處菊花如舊否﹖篁曰「何必捨近求遠﹐此地大徳寺天笠師栽菊甚盛﹐今正開﹐盍往觀乎﹖」予狂喜﹐卽與同往。淨室中分列百餘株﹐髙低層疊﹐濃淡參差。淸韻紛霏﹐五彩不沾脂粉﹔幽芳靜穆﹐三秋諳盡煙霞。香阜位置於地宜﹐逸老相對與人合。啜茗欣賞之餘﹐頓使神情開滌﹐積屙欲瘳。拜花惠﹐卽拜笠師惠矣﹐何不更效遠公一醉陶令也﹖旣反﹐擇其種尢佳者﹐附錄之﹕黃薇紅幢﹝有予直二十四金者﹐師不售﹞紫幢松鍼破金鶴翎松子﹝未開﹞蜂鈴獅蠻蟹爪金超銀超蜜珀檀香球月下白靑心白二喬醉楊妃玉樓春三學士

