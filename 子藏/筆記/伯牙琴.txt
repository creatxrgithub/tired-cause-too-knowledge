伯牙琴宋鄧牧撰

伯牙琴自敍

見堯賦

君道

吏道

名說

寶說

二戒學栁河東

越人遇狗

楚佞鬼

元無人傳

謝臯父傳

寓屋壁記

逆旅壁記

永慶院記

宋友古齋記

集虛書院記

亦山齋記

雪竇遊志

代問道書

蠟屐集序

張叔夏詞集序

鑑湖修禊序

西湖修禊序

代祭和靖祠文

代祭胡葦航文

代旌徳觀祭先賢文

伯牙琴後序補遺

衝天觀記

超然館記

淸眞道院碑記

伯牙琴自序

予集詩文若干﹐名伯牙琴。伯牙𨿽善琴者﹐鍾子期死﹐終身不復鼓。知琴難也。今世無知音﹐余獨鼓而不已﹐亦愚哉﹗然伯牙破琴絕弦﹐以子期死耳﹐余未嘗遇子期﹐惡知其死不死也﹖故復存此

見堯賦

吳君自號漁隠﹐富春老儒也﹐以見堯名齋﹐予爲賦之

古有聖人作君作師﹐憂民之溺由巳之溺﹐憂民之饑由已之饑﹐故能治九年之昏墊﹐播艱食於烝黎﹐其徳澤所浸﹐如時雨之化﹐其功用所及﹐如春陽之熙。蓋聖人在位﹐問之朝野﹐而朝野已不知。今也寥寥﹐數千載之下﹐悠悠我思。先生見之若之何﹐其先生不言﹐浩然長噫。余請逆先生之志﹐而爲之辭﹕昔者芒芴之間﹐無形之忽﹐化而爲有形也﹐圓而在上者蕩蕩乎無涯﹐方而在下者廣廣乎不可圍﹐紛而處乎中者繇繇乎淫淫乎﹐其相攜而相持﹐蓋終古而融結﹐豈隨時而變移。瞻四方之無窮﹐感吾生之有期﹐旣不得遊於康衢﹑見堯服之微﹐又不得廬於平陽﹑見堯風之遺﹐撫河洛而念禹功﹐揖南風而思舜詩。今吾仰而觀天﹐見日月星辰風雨霜露之晃耀沾滋﹐則必憮然嘆曰﹕昔堯之事﹐此天也。蓋嘗欽若歷象﹐而授人以時﹐今𨿽不見其端﹑黻冕以事上帝﹐亦想見咨汝羲和之心事﹐兢兢祇祇﹐則吾俯而觀地﹐見山川艸木羽毛鱗介之崔錯柴池﹐則必愴然傷曰﹕昔堯之治此地也。蓋嘗平水土烈山澤﹐使百獸率舞而鳯凰來儀。今𨿽不見疏河瀹濟決汝排淮之神績﹐亦想見十有二州之制度畇畇齊齊。又吾中而觀人﹐見君臣父子典章文物之雍容委虵﹐則必蹙然憂曰﹕昔堯之愛此人也。蓋嘗使契教人倫﹐有典樂之龍有典禮之夷。今𨿽不復見垂衣裳之化﹐然寤寐思服﹐若將見都兪吁咈之气象堂堂巍巍。吾進吾簞豆而餐也﹐則見其糲粱與藿藜﹔吾正吾章甫而出也﹐則見其黃收而純衣﹔吾倚吾蓽門圭竇而以爲安也﹐則見其不雕之朴桷不析之素題。在萬世以如見﹐豈蘭陵之我欺﹖舜之見堯﹐見於父子之間存沒之道﹔君之見堯﹐乃見於君民之隔絕﹑今古之乖暌。爲舜者慕﹐爲君者悲﹐嗚呼﹗茫茫九原﹐龍虵居之﹐衣冠禮樂之封﹐交鳥迹與獸蹄﹐洪水之患豈至此﹐聖人不復起。已而已而﹐嗚呼﹐髙髙巢由言危行危﹐揖讓之水燋然恐污牛腹﹐若髙論怨誹離世異俗﹐今君其庶幾﹐所得同者巢由之心﹐所不得同者巢由之時。陶唐世逺﹐吾將誰歸﹖嗚呼﹐千萬世﹐一日之所推﹐千萬人一气之所爲。死生不出於天地之間﹐變化不過乎人物之孳﹐反復始終﹐孰知端倪﹖安知君不嘗見堯於黃屋淸問之上﹐堯不復見君於耕田鑿井之卑﹗𨿽然﹐請妄言之﹐奚吾願君澡雪而精神﹐寧極而天機﹐而與四子者逍遙乎無何有﹐放蕩乎遙恣睢﹐禦六气之辯而道不窮﹐遊四海之外而物不疵。此君所耕之山卽藐姑射之陽﹐所釣之澤卽汾水之湄。堯固將往見君矣﹐君何以見堯爲哉﹗

君道

古之有天下者﹐以爲大不得已﹐而後世以爲樂。此天下所以難有也。生民之初﹐固無樂乎﹐爲君不幸﹐爲天下所歸﹐而不可得拒者﹐天下有求於我﹐我無求於天下也。子不聞至徳之世乎﹐飯糲粱啜藜藿﹐飲食未侈也﹔夏葛衣冬鹿裘﹐衣服未備也﹔土階三尺茅茨不窮﹐宮室未美也。爲衢室之訪﹐爲總章之聽﹐故曰皇帝淸問﹐下民其分未嚴也。堯讓許由而許由逃﹐舜讓石戶之農而石戶之農入海終身不反﹐其位未尊也。夫然故天下樂戴而不厭﹐惟恐其一日釋位而莫之肯繼也。不幸而天下爲秦﹐壞古封建﹐六合爲一﹐頭會箕﹐斂竭天下之財以自奉﹐而君益貴﹔焚詩書﹐任法律﹐築長城萬里﹐凡所以固位而養尊者無所不至﹐而君益孤。惴惴然若匹夫﹐懷一金懼人之奪﹐其後亦巳危矣。天生民而立之君﹐非爲君也﹐柰何以四海之廣﹐足一夫之用邪﹗故凡爲飲食之侈﹑衣服之備﹑宮室之美者﹐非堯舜也﹐秦也。爲分而嚴﹑爲位而尊者﹐非堯舜也﹐亦秦也。後世爲君者﹐歌頌功徳動稱堯舜﹐而所以自爲﹐乃不過如秦﹐何哉﹗書曰酣酒嗜音峻宇雕墻﹐有一於此﹐未或不亡。彼所謂君者﹐非有四目兩喙﹑鱗頭而羽臂也﹐狀貎咸與人同﹐則夫人固可爲也。今奪人之所好﹐聚人之所爭﹐慢藏誨盜﹐冶容誨滛﹐欲長治久安﹐得乎﹖夫鄕師裏胥﹐𨿽賤役亦所以長人也﹐然天下未有樂爲者﹐利不在焉故也。聖人不利天下﹐亦若鄕師裏胥然﹐獨以位之不得﹐人是懼。豈懼人奪其位哉﹗夫懼人奪其位者﹐甲兵弧矢以待﹐盜賊亂世之事也。惡有聖人在位﹐天下之人戴之如父母﹐而日以盜賊爲憂﹐以甲兵弧矢自衛邪﹖故曰欲爲堯舜﹐莫若使天下無樂乎爲君﹔欲爲秦﹐莫若勿怪盜賊之爭天下。嘻﹐天下何嘗之有﹐敗則盜賊﹐成則帝王﹐若劉漢中李晉陽者﹐亂世則治主﹐治世則亂民也。有國有家﹐不思所以捄之﹐智鄙相籠﹐彊弱相陵﹐天下之亂﹐何時而巳乎﹗

吏道

與人主共理天下者﹐吏而巳。內九卿百執事﹐外刺史縣令﹐其次爲佐爲吏爲胥徒﹐若是者貴賤不同﹐均吏也。古者軍民間相安無事﹐固不得無吏﹐而爲員不多。唐虞建官﹐厥可稽已﹐其去民近故也。擇才且賢者﹐才且賢者又不屑爲是﹐以上世之士髙隠大山深谷上之人﹐求之切切然恐不至也﹐故爲吏者常出不得巳﹐而天下陰受其賜。後世以所以害民者牧民﹐而懼其亂﹐周防不得不至﹐禁制不得不詳﹐然後小大之吏布於天下﹐取民愈廣﹐害民愈深。才且賢者愈不肯至﹐天下愈不可爲矣。今一吏﹐大者至食邑數萬﹐小者𨿽無祿養﹐則亦並緣爲食﹐以代其耕﹐數十農夫力有不能奉者﹐使不肖遊手﹐往往入於其間﹐率虎狼牧羊豕﹐而望其蕃息豈可得也﹖天下非甚愚﹐豈有厭治思亂﹐憂安樂危者哉﹗宜若可以長治安矣﹐乃至有亂與危﹐何也﹖夫奪其食不得不怒﹐竭其力不得不怨﹐人之亂也由奪其食﹐人之危也由奪其力﹐而號爲理民者﹐竭之而使危﹐奪之而使亂﹐二帝三王平天下之道若是然乎﹖天之生斯民也﹐爲業不同﹐皆所以食力也。今之爲民﹐不能自食﹐以日夜竊人貨殖﹐摟而取之﹐不亦盜賊之心乎﹖盜賊害民﹐隨起隨僕﹐不至甚焉者﹐有避忌故也﹔吏無避忌﹐白晝肆行﹐使天下敢怨而不敢言﹐敢怒而不敢誅﹐豈上天不仁﹐崇淫長姦﹐使與虎豹蛇虺均爲民害邪﹖然則如之何﹖曰﹕得才且賢者用之﹐若猶未也﹐廢有司﹐去縣令﹐聴天下自爲治亂安危﹐不猶愈乎﹗

名說

善譽人者人譽之﹐善毀人者人毀之﹐施報之常也。世有好名之士﹐以其髙天下者自負﹐恐天下之人挾其所長有以軋已﹐於是毀之爲不足道。爲不足與吾並﹐以表見其髙。天下之人不堪其毀﹐爭起而毀之。其始也求得美名﹐而終也反爲天下之惡所歸﹐是不得取名之道也。是以古之君子道髙而愈謙﹐徳尊而愈恭﹐其於人也﹐遏惡而揚善﹐人之有善若已有之﹐惟恐其不得聞﹐而以爲已所不逮﹔不幸聞人之過﹐則亦含容覆護﹐不忍其不得爲君子。故天下之人不堪其譽﹐爭起而譽之﹐其始也𨿽若自貶﹐其終也乃爲天下顯﹐人是得取名之道也。夫以口勝天下天下之口﹐不猶眾乎﹖或曰吾道髙矣徳尊矣﹐豈天下所得而彊毀者﹖曰﹕在已有可譽之實﹐人固不得而毀之﹐然道誠髙徳誠尊者﹐決不至於善毀人﹐而善毀人未有不爲道徳之累也﹐奚其髙且尊﹖或曰我誠善譽人﹐不幸人之毀已也惡聲至﹐反之如何﹖曰不然﹐我之譽人也多﹐則人之譽我也亦多﹔一人之毀不足﹐勝眾人之譽矣。叔孫武叔毀仲尼﹐仲尼未嘗毀叔孫武叔﹔嬖人臧倉毀孟子﹐孟子未嘗毀臧倉。此孔孟之所以爲孔孟﹐適所以重毀者之惡歟。或曰君子語黙﹐惟義而巳﹐何暇卹人之是非﹐必欲爲阿世苟容者乎﹖曰﹕阿世苟容﹐固君子所不取﹐如知語黙之爲義也﹐則是非固有分矣。夫善譽人者於已爲盛徳﹐於人爲令名﹐此之謂兩益﹔善毀人者於已爲薄徳﹐於人爲惡名﹐此之謂兩損。兩損兩益之間﹐其相去亦逺矣。不可不察也。

寶說

天下有至寶﹐貴甚夜光﹐重甚垂棘﹐而未易識者。一介之士是已。珠隠於蚌﹐玉藏於璞﹐與螺蛤瓦石未始不類﹐然剖之鑿之﹐愚者知爲珠與玉。一介之士﹐道徳仁義文章學問蘊諸其心胸﹐非如蚌可剖璞可鑿也﹐脫使得天下髙位﹐則禮樂興﹑教化成﹑天地淸寧﹑神明降格﹑民物阜殷﹐舉天下至美願見不可得者。坐而致之﹐其爲至寶﹐豈止如夜光垂棘﹐一可玩而巳哉﹗柰何一蚌一璞至微﹐蘊諸大山滄海至深﹐天下盡心力求之﹐蛟鱷虎兕有所不避﹐故爲珠玉者迄未嘗不得遇﹔一介之士與人類並居﹐其求之甚易﹐非有髙深足以勞其力﹑異類足﹝原缺九字﹞目棄非如藐然無情之物﹐委諸遐僻幽深而遂已﹐天下旣無求於此﹐方且鄙薄非笑﹐不得與螺蛤瓦石均爲有用﹐何也﹖夫一事成敗一物完毀莫不有數行其間﹐豈有天地大運治亂廢興非是數所爲者﹐一士窮逹常關系天地之大運﹐豈人力哉﹗舉天下非蠢謬無知﹐孰不能憂亂思治哀廢樂興﹖及治亂興廢所分﹐日與同處而卒莫之識﹐則是窮天下智慮卒無以自別於蠢謬無知﹐亦可哀矣。故嘗謂一介之士未嘗絕於天下﹐天無日月星辰﹐空然气耳﹔地無山河艸木﹐莽然塊耳﹔人無一士之道徳仁義文章學問﹐蠢然萬物耳。日月星辰未嘗一日不麗乎天﹐山河艸木未嘗一日不著乎地﹐一士之道徳仁義文章學問乃不得常爲人類所宗﹐何人類不幸﹐獨不得如天地之粲然有章﹑炳然有文也﹖要之道徳仁義文章學問﹐亦未嘗一日不與日月星辰山河艸木並立不悖﹐特顯晦不同耳。當天運之泰﹐則逹爲稷契臯陶伊傅周召﹔及天運之否﹐則窮爲夷齊孔顏長沮桀溺。故𨿽窮而在下﹐未嘗不隠然爲扶植人類地﹐使一日無所扶植﹐人之類絕滅久矣。天下之士常隠被一士之澤而不自知也﹐世之假士自名者侈然曰﹕我良治天下國家﹐世亦徒以爲士﹐且惡知眞所謂士者﹐與天地相爲表裏﹐豈易得哉﹗一介之士足以關系天地大運者﹐世旣不之識﹐而號爲士者又眇然不足道﹐則是通天下之惑有甚於瞽。其何以救之﹖後之欲治天下國家者﹐其亦以求夜光垂棘之心而求一介之士﹐則天地大運不可得泰乎﹐然亦曰有數。

二戒學栁河東

越人遇狗

越人道上遇狗﹐狗下首搖尾人言曰﹕我善獵﹐與若中分。越人喜﹐引而俱歸﹐食以粱肉﹐待之禮以人。狗得盛禮﹐日益倨﹐獵得獸必盡啖乃巳。或嗤越人曰﹕爾飲食之得獸﹐狗輒盡啖﹐將奚以狗爲﹖越人悟﹐因與分肉﹐多自與。狗怒嚙其首﹐斷領足走而去之。夫以家人豢狗而與狗爭食﹐幾何不敗也。

楚佞鬼

楚佞鬼﹐有鬼降於楚﹐曰﹕天帝命我治若土﹐余良威福而人。眾愕然﹐共命惟謹﹐祀之廟﹐旦旦薦血食﹐跪而進之。將獘市井亡賴﹐附鬼益眾﹐以身若婢妾然不厭﹐及其妻若女﹐鬼气所入﹐言語動作與鬼無不類﹐乃益倚气勢驕齊民﹐凡不附鬼者必讚使之禍﹐齊民由是重困。天神聞而下之﹐忿且笑曰﹕若妖也而廟食於此﹐作威福不已﹐爲興疾霆碎其廟﹐震亡﹐賴以死。楚禍遂息。彼以鬼气勢﹐可常倚哉﹗

元無人傳

西湖之陽有畸士﹐不詳姓氏﹐自稱元無人。其言曰﹕昔予祖父所出﹐與少所學業﹐具能識﹐以難故﹐遁逃山谷間。予心惴懼﹐若得陽裏華子疾﹐今皆忘之。有物在吾上空空然﹐捫以手弗及。或告予曰﹕其名天﹔有物在吾下廣廣然﹐踐以足弗窮﹐或告予曰﹕其名地﹔又有光景之麗乎空空中者﹐又有形象之突乎埳乎廣廣前者﹐或不盡以名告﹐又有物與吾並交交然憧憧然往來﹐且不巳以目﹐計之不得其數﹐或告予曰﹕其名人。自是三物者入吾胸腑﹐予明而辟目﹐巳紛芴錯委﹐而與予心鬭﹔予晦而闔目﹐則四方上下不召而至不觸而應﹐而與予夢爲接。予怠且病﹐則有教予曰﹕子之未生﹐子目安有﹐𨿽有三物﹐子安從知﹖今子旣生﹐子形日與﹐三物居而使交於目﹐接於夢﹐病於其心﹐猶噓鏡以气﹐淈水以泥﹐則惡得無累﹖犀牛之角豈有月哉﹐得月而翫之﹐月生其角﹐欲復爲完角﹐不可得已。今此三物旣生子胸腑﹐安得復爲完心﹖曷不及子未生﹐明不得而見﹐晦不得而夢﹐子之初心空然如太虛﹐孰能病焉﹖予病愈﹐行歌而去﹐曰﹕元無人﹐風爲馬兮霆爲輪﹐上天下地三千春﹐俯視萬物如遊塵﹐一聚之蟻胡不仁。鼠肝虫臂爭紛紜﹐折股裂喙隤其身﹐天機日淺嗜欲深﹐翛然長嘯登層雲。交友混沌揖大鈞﹐百千萬世名無聞。名無聞﹐元無人。

謝臯父傳

謝君名翺﹐字臯父﹐延平人。蚤事科舉﹐學有志當世。中遭兵火﹐室家散亡﹐購得一子﹐軍伍中相與﹐竭力生產僅自給﹐屬繇役繁興﹐不堪迫辱﹐日益憤懣成疾。以子初逹時務﹐委而出逰﹐過嚴陵故舊﹐館焉﹐因娶某氏。其地與婺接﹐故常往來兩州間﹐積十四五年﹐指授館下。生粲然進於文學﹐性耿介﹐不以貧累。人所居產薪若炭﹐率秋暮載至杭易米﹐卒歲少裕﹐則資遊江海﹐訪前代故實﹐著家史﹐補唐詩人無傳者三十餘篇﹐傳近世隠逸數篇。歲甲午﹐與杭人鄧牧相遇會稽﹐結爲方外友。牧罕讀古人著述﹐謂文章當出胸臆自成一家﹐而君記問優贍﹐必欲中古人繩墨乃已。所見不合﹐日夜論辯﹐互相詆。及見牧所爲文﹐乃起謝曰﹕君不肯區區有所模擬﹐然法度髙古﹐殆天才也。牧因爲言杭大都會﹐文士輩出﹐余知若干人﹐盍往見之﹖旬日別去﹐逮牧歸杭﹐君巳挈家錢唐江上﹐問所從遊﹐皆前所聞者。其篤信好學也。巳未秋﹐牧薄遊山水問君病篤﹐望牧不至﹐懷以詩曰﹕謝豹花開桑葉齊﹐戴勝芊生藥艸肥﹐九鎖山人歸未歸。蓋絕筆於此﹐故同姓善之﹐新與君交最厚﹐哭其捨累日﹐爲著哀辭﹐東西州故人門生不逺數百里來弔﹐咸哭盡哀奉喪去。先是君買地釣臺下﹐將葬朋友無歸者﹐至是君葬焉。君生不得志﹐閒居常有憂色﹐語聲甚微﹐郁積不平之气壹宣於文﹐讀之使人淒愴﹐知其弗壽也。婦煢然無依﹐子逺在二千里外﹐存亡不相聞﹐可謂窮巳。嚴陵士風厚﹐將有集君遺槁以傳後者﹐志且不沒。牧歸﹐悲惋不已﹐誄之曰﹕上世之士﹐以文取顯耀﹐而君窮於文。痛哉﹐臯父﹗痛哉臯父﹗

寓屋壁記

杭往建國湖絕境﹐並湖而家數千﹐率貴臣邸第﹐毀民捨入者十九﹐惟佛寺僅存。易世已來﹐歌臺舞榭日就頹圯﹐僅存者或辟而廣﹐良有天數。壬午秋﹐余卜數椽葛嶺下﹐面湖背山﹐景象淸美﹐是屋介兩寺間﹐故往不爲彊有力者所並鄰第迄毀﹐故今得湖山最多。俯仰三十年非偶然者。客過問曰﹕西湖一勺水﹐閱興廢多矣﹐向之鬭豪競奢而今安在﹖吾始也未生﹐本無父母兄弟妻子﹐而今也良有目欲美色﹑耳欲聲音﹑身欲寧居﹐忽忽百年後墳墓荊棘﹐廬舍爲瓦礫。前日揺精神逐騖耆欲﹐安知至此﹗君知其說乎﹖畫舫日數百﹐登酒肉載歌舞﹐朝出水滸夕去城闕﹐去則不知所之﹐君據梧而觀﹐亦有悟乎﹖余亟取離騷案上﹐鼓唇歌之。謝客曰﹕子往矣﹐毋妨吾事。

逆旅壁記

已亥季秋﹐余以貧故館逆旅﹐樓廣不二丈﹐深不八九﹐椽牀榻几案外無餘地﹐瓶無粟﹐衣敝履穿﹐漫不省。日得尊酒醉吟而巳。或者問曰﹕丈夫生不願仕﹐猶當置田數千頃﹐築五畝之宮﹐爲子孫門地。子居旅客之舍﹐若將久焉﹐何也﹖余笑應曰﹕子惡乎知予哉﹐余家世相傳﹐不過書一束﹐𨿽不敢謂盡古人能解﹐然遊公卿﹐莫不倒屣﹔行鄕裏﹐莫敢不下車。自以爲富貴不足致。方欲南道三湘八桂行﹐薄海乘俘略扶桑﹐登魯泰山﹐發古封識﹐讀馮冀北﹐西遊入秦﹐過昧谷觀日之所入﹐十年然後歸﹐使營一丘一壑老焉。今旣不得如意﹐且臥琴掛劍﹐歌詩縱酒﹐暫爲斯樓遇﹐使數百年後父老過其下者﹐思而稱之﹐何必爲子孫計﹖門地之大莫大於劉漢中李晉陽矣﹐傳世不數十﹐子孫已無置錐。子謂求田問舍爲足以遺子孫邪﹖曰﹕惟。余又曰﹕六骸耳目﹐非吾有也﹐自天地委形而不得與之遺﹐及大化之往如土委地﹐向之欲髙名厚利彊有力者﹐而今安在﹖子謂足以久居乎哉﹐是小逆旅也。曰惟。余又曰﹕天地者萬物所同有也﹐自古及今幾何﹐百千歲其閱萬物亦多矣﹐計萬物之在天地間隨世隨化﹐乃如劍首一吷﹐子謂足以久居乎哉﹖是大逆旅也。曰惟。然則逆旅之舍﹐獨不可以久焉乎哉﹖因識諸壁。

永慶院記

歲丙戌夏﹐余遊杭﹐永慶院主僧勤肅余請云﹐某平日勤瘁﹐不以營吾私。罄所儲﹐得史氏故宅辟玆道場﹐所以酬四恩潤三有﹐非徒遊居寢食而已。將丐諸當世大手筆﹐必子毋讓爲識之。曰﹕由杭北郭外驛道行七八里﹐西折走羊角埂﹐逹艸營巷﹐是爲院。凡屋百二十有七楹﹐地三十畝有奇﹐相舊制或因或革﹐經始甲申良月﹐越歲有八月成。嘻﹐史故世臣也﹐及其殷時﹐樹棨戟﹐寘車蓋﹐﨣﨣在門﹐峩峩在庭﹐燕婉綽約﹐在閨閫臺榭之上﹐疲於聲伎庖廚之下﹐飫於珍羞。物無常主﹐忽其易人﹐還面而思﹐夢邪覺邪﹖於是殿其陽以奉佛﹐堂其奧以演法﹐貝葉晨唱﹐木魚晝鳴﹐左香積右云會﹐丈室巋然壓其後﹐境界變遷﹐榮華消歇﹐蒿目而觀之﹐覺邪夢邪﹖然則廬一也﹐可宅可寺﹔顧其主人一也﹐可凡可聖。惟其心﹐又非夢覺所及﹐而說偈言﹕

一切境界﹐如幻如夢﹐了無一法﹐何有變動。妄有諸見﹐爲境所移。日攺日化﹐匪察匪迷﹐如空中花﹐維目之眩﹐空本無花﹐惑我眞見。今也伽藍﹐昔公相居﹐當其泰奢﹐淸淨如如。維此如如﹐不成不壞﹐是爲眞寶﹐萬古恆在。不住名客﹐住名主人﹐盡未來際﹐轉大法輪。

友古齋記

錢君徳平﹐吳越國王后也。性嗜讀書﹐扁友古其齋﹐請余記。余聞所謂友者﹐其志同其道合也﹐愈巳不得以言﹐友不愈已若不足以爲友﹐使抱關擊柝﹐友列國之君﹐蓬戶桑樞友千金之子﹐人必惑之。古人逺矣﹐辭色弗相接﹐出處弗相及﹐聲名事業又弗得同日語﹐君今人﹐乃奮乎千百世下﹐彊與爲友﹐豈果前所云者﹖君曰﹕吾取友斯世也﹐多固不敢以人爲不巳若﹐又幸愈於已者﹐退然友之。幼而入學﹐以至於居鄕﹐以至於往來東西﹐槪乎有所益矣﹐安得遺所見而追所間哉。顧孟氏子以爲友天下善士未足﹐又尙論古之人者﹐竊有慕焉。故吾讀古人詩﹐則李杜之羈窮﹐韋栁之放逹﹐李陵蘇武之慷慨激烈﹐如支頤搖膝﹐在我左右﹐以爲未也。則讀古人文章﹐又如與漢太史公唐韓栁宋歐蘇王黃輩﹐終日辧論而弗巳﹐則猶以爲未也。正冠肅衽﹐取聖經賢傳讀之﹐於是臯夔稷契伊傅周召孔孟之大聖大賢﹐與吾神交意接於唐虞三代之上﹐於是悲焉喜焉手舞足蹈而不知焉﹐是之謂友古。然乎否乎﹖余曰﹕有一於此﹐齊桓公讀書堂上﹐輪扁笑之﹐以爲古人糟粕。蓋書所載者古人之粗﹐所不可載者古人之精。粗爲言﹐精爲心也。今誠有志於古﹐乃嗜其粗而忽其精﹐泥其書而不得其心。所謂友而不心面友爾﹐敢以爲君規﹖君矍然起謝曰﹕可矣。遂識其語。

集虛書院記

余杭孟君字集虛﹐築室苕溪上爲讀書地﹐以其字扁之。予聞老氏云﹐三十輻共一轂﹐當其無車之用﹐知虛者萬有所從集也。竅虛而風集﹐坎虛而水集﹐穀虛而雲集﹐室居之虛也人集焉。天地之虛也﹐日月星辰山河艸木羽毛鱗介集焉。孰謂吾一心虛而不爲道所集乎﹖然心爲物可虛可窒﹐道之爲物惟恍惟惚﹐向焉所謂集皆可得見﹐而此不可知﹐故虛者每爲異物所窒﹐恍兮惚兮者將弗集矣。一心無樊﹐攻焉者眾﹐喜怒哀樂毒其內﹐是非得喪冦其外﹐欲斯須之虛有不可得者。若是求道﹐亦擊鼔而求亡子也﹐吾孟君不然﹐君儒者﹐而寄迹道家者流﹐爲詩文咸有法度﹐煉元養素﹐九鎖山中齋居者三年﹐旣乃爲世故役﹐弗遂其志﹐戚戚然惡之。所蓄書數千卷﹐將室成而藏焉﹐且與方外奇士遊﹐居講習於此﹐所得殆未可量。然余謂君無志於道則巳﹐苟有志書亦累也。比見世讀書者﹐四方萬里無所不通﹐上下數千載無所不聞﹐歸而求其本心﹐則虛焉者寡矣。聖人之道遂爲絕學﹐可嘆也。願君悉素所蘊於無何有之鄕﹐然後卽方寸之地﹐朝而辟焉﹐暮而滌焉﹐使介然之有不得累乎其中﹐君益矣。顏子始好學﹐終坐忘﹐惟道集虛。蓋深造自得之妙﹐顏何人哉。

亦山齋記

余聞方外士云﹐靜與喧境也﹐所以知靜與喧者心也。境無趣捨﹐未嘗以靜爲是﹑以喧爲非﹐亦未嘗以靜爲非﹑以喧爲是﹐惟心有趣捨是非生焉。於是崇殖貨利馳騖嗜欲之人﹐必捨靜趣喧而之市矣﹔飲冰食蘗怡神養性之士﹐必捨喧趣靜而隠山矣。二者莫不自以爲是而更相非也。知道者則曰趣喧之市非矣﹐趣靜隠山亦豈得爲是哉﹖心居魏闕而身在巖穴﹐嬰情好爵而假容江臯﹐山果靜乎﹖屠羊楚國者不願三旌﹐賣卜成都者無求苟得﹐市果喧乎﹖昧者由境不由心﹐逹者由心不由境﹐心苟喧也﹐𨿽山而亦市﹔心苟靜也﹐𨿽市而亦山。予識之久矣﹐會四明舒君來杭﹐爲予言﹕某性嗜山而家平壤﹐無攀躋之快﹑臨眺之適﹐病之間﹐嘗羅數石庭下﹐冩數峯壁上﹐盤桓其間﹐久與相忘﹐忽若千巖萬壑自獻左右﹐則欣然笑曰﹕是亦山也。故以亦山名齋。子謂何如﹖予曰﹕未也。舉前說告之﹐君起謝曰﹕得之矣﹐將歸識諸壁。

雪竇遊志

歲癸巳春暮﹐余遊甬東﹐聞雪竇遊勝最諸山﹐往觀焉。念四日由石湖登舟﹐二十五里下北﹝缺﹞堰逹江﹐江行九折逹江口﹐轉之西﹐大橋橫絕溪上﹐覆以棟宇﹐自橋下入溪行九折逹泉口。凡舟楫往還﹐視潮上下﹐頃刻數十里﹐非其時﹐用人力牽挽則勞而緩焉。初大溪薄山轉﹐巖壑深窈﹐有曰仙人巖﹐巨石臨水﹐若坐垂踵者﹔有曰金雞洞﹐相傳鑿石破山﹐有金雞鳴飛去﹐不知何年也。水益澀﹐曵舟不得進﹐陸行六七里﹐止藥師寺。寺負紫芝山﹐僧多讀書﹐不類城府。越信宿﹐遂緣小溪益出山左﹐涉溪水﹐四山回環﹐遙望白蛇蜿蜒下赴大壑﹐蓋澗水爾。桑畦麥隴髙下聯絡﹐田家隠翳竹樹﹐樵童牧豎相徵逐﹐眞行畫圖中。欲問地所歷名﹐則輿夫朴野﹐不深解吳語﹐或彊然諾﹐或不應所問﹐率十問僅得二三。次度大溪﹐架木爲梁﹐首尾相嚙﹐廣三尺餘﹐修且二百跬﹐獨野人往返捷甚。次溪口市﹐凡大宅多廢者﹐間有誦聲出廊廡﹐久聴不知何書﹐殆所謂兔園冊邪﹖漸不陟林麓﹐路益峻﹐則睨松林在足下﹐花粉逆風起爲黃塵﹐畱衣襟不去﹐他香無是淸也。越二嶺﹐首有亭﹐當道髹書雪竇山字﹐山勢奧處﹐仰見天宇。其狹若在陷井﹐忽出林際﹐則廓然開朗﹐一瞬百里。次亭曰隠秀﹐翳萬杉間﹐溪聲繞亭址﹐出山去﹐次亭曰寒華﹐多畱題﹐不暇讀。相對數步爲潄玉亭﹐覆泉竇𨿽小﹐可汲飲之甘﹐次大亭﹐直路所入﹐路析爲兩﹐先朝禦書應夢名山其上刻石其下﹐蓋昭陵夢遊絕境﹐詔圖天下名山以進﹐玆山是也。左折松徑﹐徑逹雪竇﹐自右折入中道﹐因橋爲亭﹐曰錦鏡﹐亭之下爲圓池﹐徑餘十丈﹐植海棠環之。花時影注水涘爛然﹐疑乎錦﹐故名。度亭支徑亦逹寺而繚曲﹐主僧少野有詩聲﹐具觴豆勞客﹐相與道錢唐故舊﹐止余宿。余度詰旦且雨不果畱。出寺右偏登千丈巖﹐流瀑自錦鏡出﹐瀉落絕壁下潭中﹐深不可計。臨崖端引手援樹下顧﹐率目眩心悸﹐初若大練觸崔石﹐噴薄如急雪飛下﹐故其上爲飛雪亭。憩亭上﹐時覺沾醉﹐淸談元辯﹐觸喉吻動欲發﹐無足與云者﹐坐念平生友﹐悵然久之。寺前秧田平衍﹐山林所環﹐不異平地﹐然側出見在下村落相去已數百丈﹐仰見在上峯巒髙復稱此。次妙髙臺危石突巖畔﹐俯視山址環湊﹐不見來路。因覽諸山或紺或蒼﹐覆盂者委弁者﹐蛟而躍獸而踞者﹐不可殫狀。逺者晴嵐上浮若處子﹐光艷溢出眉宇﹐未必有意﹐自然動人。凡陵登勝觀華焉。土人云又有爲小雪竇﹐爲杖錫寺﹐爲四明洞天﹐余亦興盡﹐不暇登陟矣。

代問道書

某生無他嗜好﹐以富貴利逹之事爲甚可羞﹐大不獲已﹐浮逰塵俗。然胸中耿耿者﹐未嘗不欲騎長鯨跨黃鶴與赤松靑琴輩相與恣睢遙蕩於無何有之鄕也。俗士不足以語大方﹐如楡枋間斥鷃望九萬里扶搖之翼局局然笑之﹐惡知天運無積﹐天年易邁﹐鼠肝虫臂變化於塵埃糞壤中﹐終爲造物所囿﹐至於生而不著﹐死而不亡﹐曠百千萬歲而靈然獨存者惟我爾﹗是以糠粃天地芻豢人物﹐與夫羣動並作並止﹐曾無有介然之累﹐足以混吾胸次者若是﹐足以爲天下逹人矣。𨿽然﹐至道杳冥深不可測﹐纎芥弗審﹐悔吝及之。某自夤緣門下聴教誨之餘﹐其心灑然以澄其神﹐漻然以淸其耳目﹐皦然以明逹。及環堵之室從容尸居﹐眞知八荒之細如一芥﹐而吾精神四逹﹐並流上際﹐於至陽之門下﹐及於至陰之原也。今三氏之書𨿽已貫穿﹐𨿽已脗契﹐而獨於天地之數所不行﹐鬼神之靈所不知﹐日月星辰之運所不能爲﹐尙未有釋然者。是以不憚稽顙投地﹐皈命於下﹐執伏望惻然垂憫﹐施一匕之劑﹐釋病起疢﹐使聞所未聞﹐不勝厚幸。如尙隠祕天機﹐遷延歲月﹐某恐今日之逝﹐來日復不止﹐怱怱百年後﹐委身墟墓荊棘莽然﹐狐兔穴其中﹐樵人牧豎指而笑之曰﹕公等以仙人自居﹐如何至此乎﹗將必爲師門羞。

蠟屐集序

蠟屐非履非舄﹐不足以忘足﹐而阮孚愛之。詩﹐發乎情性﹐與蠟屐不類。周公謹以名其集﹐豈以阮孚所以忘足者而忘心於詩﹖物無美惡﹐溺於所愛﹐皆不得爲情性之正﹐安得與詩同日語。然與爲阮孚猶愈於祖約畏人﹐況不爲阮孚者乎﹖

張叔夏詞集序

古所謂歌者詩三百止爾﹐唐宋間始爲長短句﹐法非古意古﹐然數百年來工者幾人﹐美成白石﹐逮今膾炙人口﹐知者謂麗莫若周﹐賦情或近俚﹔騷莫若姜﹐放意或近率。今玉田張君﹐無二家所短﹐而兼所長。春水一詞絕唱今古人以張春水目之。蓋其父寄閒先生善詞名世﹐君又得之家庭所傳者﹐中間落落不偶﹐北上燕南﹐畱宿海上﹐憔悴見顏色﹐至酒酣浩歌﹐不攺王孫公子醞藉。身外窮逹誠﹐不足動其心餒其气與。歲庚子相遇東吳﹐示予詞若干首﹐使爲序云。

鑑湖修褉序

歲丙申三月三日﹐陳用賓劉邦瑞胡汲古與予舉修褉故事﹐會於鏡湖一曲舊所﹐謂鴻禧觀。今易爲寺﹐遙望蘭亭﹐招逸少酹之﹐祝辭云﹕某歲月日敢告晉右將軍王公﹐惟公書法造化胸腑﹐千歲之上不能發其端﹐千歲之下不得方其武﹐彼髙才與逺識夫﹐故不待悉數。某等薄逰會稽﹐俛仰今古﹐俯山川其永慨﹐傷歲月之不與﹐薀藻潢污﹐用告時序。臨風有懷﹐隕涕如雨。禮竟主僧持酒出觴客﹐客亦返觴焉。問姓名﹐不告以出﹐循栁陰復飲春波橋上歡甚。有浩歌者﹐有瞪目視太虛者﹐有連舉大白不置者。浮船自禹廟返出橋下仰見﹐咸驚以爲異人。間有起復坐喧笑亦不暇卹﹐或感慨言曰﹕樂哉玆逰﹐豈減永和時乎﹗此去蘭亭不一捨﹐而近風景猶昔之風景﹐山川猶昔之山川﹐井邑城郭𨿽時有變更﹐亦豈大異向日之井邑城郭邪。天運無情﹐忽其千年﹐晉人風流醞藉﹐庸可復見﹗方其畱連觴詠﹐俯仰興懷﹐巳知今日有感於其言者矣。後之視今﹐政爲我輩發。詎知千年後﹐復有髙曠如我輩者﹐舉酒相酹﹐其人謂誰哉﹗其言謂何哉﹗於是相顧嘆息。余解之曰﹕不然﹐千萬世一日之積也﹐千萬人一气之分也﹐死死生生於天地間﹐如閱傳捨﹐來者不得不往﹐往者不得不來﹐憧憧而未巳也。又安知晉人不復爲我輩﹐我輩不嘗爲晉人也哉﹗而以死生爲大者﹐前此蓋未悟爾。於是四人相顧而笑﹐相攜扶而下﹐分流觴﹐曲水韻﹐賦詩舟中。

西湖修禊序

今年春﹐予東逰上越。三月三日﹐越人士有事蘭亭右軍祠﹐余謝不往﹐適同館人泛舟鏡湖上﹐彊與俱飲醉分韻﹐旣爲序之。越數日有自杭歸﹐爲予言祖禹領東西州客十有四人修褉事西湖﹐以子不及與怏怏而已。余笑曰﹕杭越相去僅百里﹐其在太虛中不翅同處一毫端﹐我醉此若醉彼﹐何與不與有邪﹖又越月歸杭﹐祖禹出所賦詩亦俾余序。余追思醉越時﹐坐念西州故人﹐其樂其悲弗得知也﹐西州故人念我﹐獨得知其樂其悲乎哉﹖別未久也﹐道未逺也﹐其不相知若是﹐則夫方生而知死足悲﹐旣死而知生足樂﹐豈通論耶。一死一生瞬息間耳﹐其不相知又若是。晉人去我千歲矣﹐不知我決矣﹐我去晉人亦千歲矣﹐不知晉人審矣。今日風流醞藉﹐與永和數子同乎否乎﹐以地觀之﹐越不知杭杭不知越﹔以人觀之﹐生不知死死不知生﹔以世觀之﹐古不知今今不知古。則君與我握手而笑﹐生之類也﹔分袂而往﹐死之類也。古人所以嘆別離之難乎﹐天運易流﹐人生有終﹐會面之不可常也。詩云詩云傳云乎哉﹐又惡知杭越所不能限死生﹐所不能化古今﹐所不能﹝缺﹞則無伺於詩者。

代祭和靖祠文

嗚呼﹐咸平迨今二百餘年﹐夫豈無人享榮顯於其間﹐泯焉弗宣﹖而先生聲名與孤山俱傳﹐問寒梅之幾花﹐儼淸風其在前﹐士以智力取勝者然乎豈然。往誦先生之詩﹐寢食殆捐﹐倚而和之﹐未幾絕編。是猶折楊皇荂之僅入裏耳﹐自擬於咸池鈞天。今也使奉祀祠下﹐我心恧焉。三拜敬薦﹐秋菊寒泉﹐懷哉懷哉﹐何以作先生於九原。

代祭胡葦航文

嗚呼﹐晴晝花香﹐露晨艸翠﹐夫子道意﹔猛雷厲空﹐怒雨擊地﹐夫子文勢﹔黃河東注﹐華嶽西峙﹐夫子浩然之气。嗚呼﹐以夫子之才之美﹐胡不爲霖雨﹑用棟梁器﹐庇天下﹐澤後世﹖而今也遽止於此﹗嗚呼﹐累辭不就﹐髙尙其志﹐常調待次﹐瑣焉委吏﹐僑居京師﹐猶逆旅之舍耳。夫子有子﹐夫子有女﹐豈淸白遺之﹐而已謂宜窮愁羈旅之介必置於胸次﹐而乃賓客不廢於觴詠﹑師弟所論者經義﹐使坐春風立夜雪者﹐恍然皆有所詣。今河之廣矣﹐一葦航之舟楫失墜﹐諸生又將安所倚﹖嗚呼﹐遙遙紫帽﹐去國幾千里﹐生旣無四壁可歸﹐無一廛可耔﹐悠悠丹旐之言旋也﹐夫子之精神。其往其止﹐𨿽然人生所可貴者﹐豈六骸耳目之所則﹐夫子與諸生﹐諸生之與夫子﹐𨿽死生千萬化﹐天地千萬變﹐豈失其所以交際。故諸生知夫子之未嘗生未嘗死﹐不過人哭亦哭﹐人祭亦祭也。

代旌徳觀祭先賢文

維諸賢玆土之逹人也﹐或尙以徳﹐或崇以言﹐夫旣爲百世之師﹐盍通祀乎歷年。佳哉吾杭﹐鬱鬱芊芊﹐納以曼原﹐層城繚以崇山徑川﹐玆秀气之所鍾﹐故其人俶偉而靜﹝缺﹞。昔宋之南有尹氏袁介湖塘而建祠﹐立石史而磨鐫﹐自箕山之髙風﹐迄橫浦之鴻先﹐三十九人有婦人焉。後附祠以爲方士之居﹐使之潔粢盛而奉豆籩。豈不能厚乎風化﹐作新觀曕。使後來其永思彼何恃而得傳。夫何歲月不居﹐谷陵變遷﹐屋委蔓艸﹐碑沈斷煙。𨿽樵童牧豎﹐過者莫不嘆息﹐何有責有守者素餐而不厭。某奉檄來居﹐心酸涕連﹐辟西偏以爲堂﹐安明靈而告虔﹐幸當路之景行﹐不謂余以不然。噫﹐何地無才﹐何代無賢﹐況東南之巨邦﹐宜接踵而摩肩。自陶唐以來三千六百餘年之間﹐所紀者止若此﹐使生抱痛而死銜寃。噫﹐逺莫逺於仲尼﹐略莫略於馬遷﹐豈無浮游大方老死邱園﹐偶信史之失稽﹐遂湮沒而不宣。有神有靈﹐洋洋在天﹐當鞭云駕風﹐相顧一笑﹐勿以姓名之不及紀而遐蜚獨騫。撫大塊而永嘆﹐安得盡南山之竹而爲編﹐況我輩從容浮沈﹐與時周旋。旣無髙節茂行表表自見﹐幾何不與艸木同腐而遺恨於九泉﹖三酹以告﹐孰知余心之拳拳。

伯牙琴後序

右余集詩文六十餘篇﹐平日所作不止是﹐然於是見大凡矣。有若禮法士嚴毅端重者﹐有若逸民恬淡閒曠者﹐有若健將忠壯激烈者﹐有若仙人綽約靖深者﹐有若神人變化不可測者﹐余自知如此﹐未知或者知我何如也。噫﹐三千年後﹐必有揚子云。

補遺

衝天觀記

兩浙山水之勝最東南﹐由浙江西杭最﹐由杭西余杭最﹐逆天目大溪上十有八里﹐曰洞宵宮者﹐是爲大滌洞天。又余杭最勝處也。未至宮數里﹐兩山翼道﹐折爲九鎖﹐佳气盤郁﹐是以得道士若晉郭許二眞君﹐唐吳貞節曁子虛﹐閭丘元同輩﹐髙蹈其間﹐遺迹具在﹐至今探幽訪古﹐使人飄然欲仙。介九鎖外有山名仁壽﹐气勢特偉﹐眾山所宗﹐然荊棘隠翳過者莫之覿。至元壬午前知洞霄宮事﹐周公曰淸溪翁得玆地愛甚﹐與其徒張公漢傳命工鑿三面山趾三百餘丈﹐辟爲夷壤棟宇之先﹐是宋咸淳間翁祖靈濟孫先生﹐洎翁師演教﹐龔先生請衝天觀賜額﹐隸錢唐者建觀霅溪上﹐尋以難毀至是﹐徙而扁焉。四五年間﹐事未竟二公相先後遺世﹐今主席洞霄沈公介石﹐爲翁法孫﹐竭力營繕﹐乃完。若殿若堂若門廡﹐秩秩有度﹐空翠入房闥﹐淸流入庖廚﹐四山環匝﹐百木薈蔚﹐行道上者聞鐘磬聲而不見觀所在﹐住山中者聞車馬聲而不見路所在。自後山益峻﹐則迂徑以陟﹐蒔花竹待逰觀者﹐其稍平處間列坐石可憩﹐其最髙甃圓壇可眺逺。攜琴詠詩﹐可以永日﹐時延方外士居之。公暇日輕車往來﹐與談元理﹐常語眾曰﹐地之勝也﹐人居之則棒莽不得荒。吾階庭豺虎不得闖﹐吾藩墻豈不爲天下安宅。心之安也心居之﹐則嗜欲不得榛莽其內﹐利害不得豺虎其外﹐豈不爲山中隠仙。夫善居其心者亦若居其身爾。大滌古洞天﹐玆山大滌所從發凡﹐居斯者豈盡出晉唐人下﹐必有脫迹塵渾﹐飛神靑冥﹐以不負祖師素願﹐所營與吾中心所期然後足以符衝天之意。眾曰惟。牧時過沈公法孫孟集虛﹐與聞於此﹐遂爲識之。時大徳五年庚子上元日﹐石室隠居錢唐鄧牧記。

超然館記

歲壬寅秋﹐余自越西遊大滌客﹐超然館燕坐一室若將久焉﹐或曰大滌天下名山﹐子天下名人也﹐以名人客名山﹐固宜。然子十年間乃五六西坐﹐席未暖又翛然而東﹐白髮垂耳﹐漫浪湖海﹐無寧居。今之畱以歲月期乎﹖余笑曰﹐余本無名﹐奚以山之名不名爲哉。且天地大也﹐其在虛空中不過一粟耳﹐而況大滌在天地之間哉。虛空本也﹐天地猶果也﹐虛空國也﹐天地猶人也。一本所生﹐必非一果。一國所生﹐必非一人。謂天地之外無復天地焉﹐豈通論耶。營寧之生人腹中精神所照﹐必以爲日月膏液所浸﹐必以爲江河筋骨所樹﹐必以爲山嶽其周流百骸六臓而不見所窮﹐必以爲四方萬里若是逺也。而告之曰﹐一人之外又有若人者﹐彼不信也。人生於天地之間﹐何以異此人之生也。自非甚久﹐天以歲月期之﹐固有積矣。計歲月之在人生忽然爾﹐計人生之在古今亦無幾爾﹐今以一天地所見一歲月所期﹐妄計去畱其間乎﹐𨿽然﹐大滌誠名山也﹐前乎居此若我輩者﹐豈無晉郭許二君功滿道備上登於天。蓋世俗所甚慕﹐而大滌之所以爲名也。由今觀之﹐則今日去晉不猶旦暮乎﹐大滌去天不猶咫尺乎﹐我與二君方相從以遊相忘以居﹐而又何莫焉﹐久亦可﹐速亦可﹐爲我燕坐﹐亦可爲二君沖舉﹐亦可信以爲超然乎哉。

淸眞道院碑記

余杭西十有八里﹐曰九鎖山﹐逆溪水上﹐左右山趾相錯行者縈其間﹐前直百步外若斷無路﹐爲鎖一也。迄九鎖山勢差辟直上﹐則爲洞霄宮﹐左折爲東天柱嶺﹐西北泉石最勝﹐曰靑檀山。舊志載月窟冰壺鏡潭試劍巖湧翠石壁﹐悉在玆山爾。宋咸淳間前知洞霄宮事﹐凝神朱先生以先世諸墓在﹐作祠山陽。先生歿﹐至元巳丑﹐其徒衝逸孫法師﹐與其孫今靜逸法師舒公﹐辟而廣之曰淸眞道院﹐爲屋凡五六十楹﹐而門廡殿堂齋閣庖湢﹐咸有法度﹐松杉垂陰﹐花卉疊芳﹐白晝無聲﹐不類人境。大門內流泉所直﹐則發石甃址﹐四周若墻址﹐坎爲方地﹐畜金鯽百數﹐叩欄檻悉至取食。山下飛玉泉懸瀑數仞﹐自是出也﹐歲庚子﹐余過舒公憩暑於此﹐相與觴詠爲樂﹐暇日登髙﹐指余諸山﹐慨然曰﹐宮西南爲伏虎巖﹐晉郭文舉隠也。西升天壇﹐許逺遊沖舉也﹐其下石室﹐唐吳貞節仙去瘞書劍處也。北大滌洞﹐則曁子虛得道長往﹐與吾逺祖元同先生築室﹐後入玆洞﹐以逹華陽也。神仙者﹐學𨿽由內煉﹐亦山川之靈秀發之﹐俯仰千歲﹐風气不殊﹐誠有作者﹐豈遽遜晉唐人哉。柰何畱連光景﹐醉而生夢而死者﹐比比皆是。百年榮華與化俱盡﹐千刼流浪其憂無涯﹐何不運靈旗﹐孕火芝﹐回風返景於寸田尺宅之間﹐馭气飛神於淸都紫微之上﹐而與數君子相視一笑。若是﹐則內不愧吾先生﹐外不愧乎大滌洞天﹐其可乎。余曰惟。大徳四年庚子七月錢塘鄧牧記﹐集賢直學士趙孟俯書。

