巾箱說

﹝淸﹞金埴撰

●巾箱說捲

會稽壑門金埴苑蓀一字小郯譔

古之稱闕裏者﹐其說各異。所言二石闕曰闕裏﹐其謬遠矣。漢稱孔子闕裏﹐無故荊棘自除﹐從講堂至裏門﹐此說近是。自昔孔子作春秋﹐號稱素王闕裏者﹐素王之庭除也。歷代之庭﹐曰帝闕﹐曰金闕﹐曰玉闕﹐曰鳳闕﹐曰魏闕﹐曰闕下﹐皆帝庭之稱也。聖人之庭曰闕裏﹐諸弟子所以尊聖人﹐乃別羣祀之稱也。按劉熙釋名﹕「闕﹐闕也。在門兩旁﹐中央闕然爲道也。」崔豹古今注﹕「人臣至此﹐則思其所闕﹐故謂之闕。」金埴曰﹕凡讀孔子之書者﹐一至闕裏﹐則亦思其所闕也。

欞星門者﹐取疏通之義。凡壇壝﹐但有壇﹐無宮室。則周垣設欞星門爲限閾﹐以通神明之气﹐見莽蕩宏闊。𨿽別內外﹐而實無內外也。天下孔廟亦用欞星門﹐是神明孔子﹐而與天地神祇並重也。

檀弓﹕「孔子少孤﹐不知其墓。殯﹝母﹞於五父之衢。……問於郰曼父之母﹐然後得合葬於防。」孔子先反﹐雨甚﹐門人後﹐至﹐曰「防墓崩。」孔子不應。三告﹐孔子泫然流涕曰「吾聞之﹐古不修墓。」又﹐史記﹕「孔子疑其父墓處。」索隱以爲﹕「少寡不從送葬﹐故不知墓處。」明於文定公愼行曰「此皆揣摩之見﹐無可考據。」而今冢宰張公鵬翮亦曰「聖人奉親﹐無有不致其愼﹐況送死大事乎﹗豈有旣長而墓不知﹐母終而衢是殯﹖甫葬而墓卽崩之理﹖邪說誣聖﹐非細故也。」二公之言﹐千載正論。載兗州舊志﹐埴特表而出之。

「楷模」二字﹐人人知用之﹐多不考其字義所取。元吳文正公澄問吳正道【正道明六書﹐許愼說文有不足者﹐多補之。】曰「模楷二字﹐假借乎﹖」曰「取義也。」「何以取木爲義﹖」曰「昔模木生周公冢上﹐其葉春靑﹐夏赤﹐秋白﹐冬黑﹐以色得其正也。楷木生孔子冢上﹐其餘枝疎而不屈﹐以質得其直也。若正與直﹐可爲法則﹐況在周﹑孔之冢乎﹖」問出何書﹖曰「出淮南王艸木譜。」埴視孔林楷木良然。若夫周冢﹐則在西秦。擬他年一過拜謁﹐求所謂模木者觀之。

孔林楷木﹐文如貫錢﹐有縱無橫。闕裏志云「以之爲杖﹐可以戒暴焉。」或賦楷杖二截句云「縱理無橫子貢栽﹐孔林原自不凡材。楷能戒暴爲人杖﹐艸木都從養性來。」「須教左右鎭相隨﹐質本天然不屈爲。從此百年皆坦步﹐孔家一木永扶危。」

孔林楷樹多癭。刳其中﹐以爲瓢﹐名曰楷瓢。予見林戶善制﹐各隨其形﹐或如一朵雲﹐或如一拳石。用以酌酒﹐何貴犀杯﹖或曰「能令飲不及亂。」且有古人止貪之義﹐以是不復安足耳。

春秋時魯有兩巧人﹕魯班﹑魯鄙人是也。班能作木人爲禦﹐機關一發﹐其車遂行。爲木鳶﹐令之自飛。嘗爲楚設機﹐將以攻宋﹐墨翟拒之。【此載呂】魯鄙人遺宋元王閉﹐元王號令於國﹐有巧者皆來解閉﹐人莫之能解。兒說【音悅。】之弟子請往解之﹐乃能解其一﹐不能解其一。且曰「非可解而我不能解也﹐固不可解也。」問之魯鄙人﹐鄙人曰「然﹐固不可解也。我爲之而知其不可解也。子不爲而知其不可解也﹐是巧於我。」故如兒說之弟子者﹐以不解解之也。【此載呂氏春秋。】今世以人人習孟子書﹐故但知有巧人之班﹐不知有巧人之鄙人。且數千年以來﹐僅傳班之規矩﹐而其能爲木人﹑木鳶﹐與鄙人之能爲閉﹐術並不傳。蓋規矩爲方員之至﹐孟子以其術之至而稱之﹐迄今傳其規矩方員者﹐亦以其術之至而傳之也。是以木人也﹑木鳶也﹑閉也﹐術並不傳也。

考公輸子以孝名於魯。嘗制機關爲母禦﹐不費力而日行千里﹐自是以巧名。其引繩削墨﹐盡機智之神以奪化工﹐古今運斤之妙﹐罔弗祖述規範。授受心印﹐其利溥傳。所以聖賢爲萬世生民而發也。再考公輸子﹐儒典注道家列在仙班。迄今魯之人﹐凡攻石之工﹐攻木之工﹐攻泥水之工﹐遇三元五臘﹐咸申報賽於仙師之祠。【魯班仙師祠在兗城韋園。】相傳有「家動千工﹐來顯神通」之語。蓋大匠興﹐則仙師必臨以助人力﹐天下賴之﹐不獨魯也。

曲阜一縣﹐舊無寺觀。崇正向風﹐不竢教令﹐不可見聖人之教澤乎﹖明李崆峒詩﹕「一方煙火無庵觀﹐三氏弦歌有子孫。」蓋謂是也。乃今亦稍稍私建之矣。然往往驗之﹐年丰家給﹐相與榷其餘財以資福。果而不然者﹐方且頹廢蕭條﹐鞠爲茂艸﹐此亦盛衰之一候也。

山水徑泰山之陽﹐其脈疏而爲三支。中一支由䢐徠﹑梁父而南﹐折而東行爲陪尾之山﹐泗水出焉。則泗水固泰山之正脈也。今泗水縣境內多奇峯巉石﹐幽谷懸崖。陪尾之麓﹐泉布若林﹐故稱泉林。或從底湧﹐或從縫突﹐滔滔累累﹐戛金漱玉﹐蛟龍吐沫﹐虎豹競形。五步成溪﹐十步成澗。奔騰萬里﹐終始天地﹐而國家之漕【才到切。】運﹐實首賴之。通誌所云「泗水爲山東諸泉之冠。」豈虛也哉。況經聖祖鑾馭親臨﹐【康熙二十三年駕經泉林﹐駐蹕久之。】皇情悅賞﹐卽揮宸翰﹐制泉林記一篇。不特名泉生色﹐而於夫子川上襟懷﹐【舊志子在川上卽此。】今古相爲契合矣。

昔鄒穆公令食鳧雁者必以粃﹐毋得以粟。於是食無粃﹐而求易於民﹐二石粟而得一石粃。吏請以粟食之﹐公曰「粟﹐人之上食也﹐柰何其以養鳥耶﹗且汝知小計而不知大會【音檜。】夫君者﹐民之父母也。取倉之粟﹐移之於民。鳥苟食鄒之粃﹐不害鄒之粟而已。粟之在倉﹐與其在民﹐於吾何擇﹖」【此載賈誼新書。】善哉﹗鄒公之論。蓋養鳥適所以養民﹐貴粃正所以貴粟也。

世之耽於禽鳥者﹐不必豪富之室﹐卽中人之家﹐亦競以畜鴿爲事。有「鴿旺家隆﹐鴿衰家窮」之語。今東境至造爲樓以居之﹐【南方尙無爲此者。】名曰「鴿樓」。下而啄食﹐則千百爲羣。至秋則又養鵪鶉爲鬭以博之。卽萬錢易一鶉﹐弗恡。貯以艷錦囊﹐佩於身﹔食則魚子﹑粟。計二鳥歲食之糧﹐家增五人﹑十人﹑二十人不等。脫有閭裏宗黨間一人貧匱者﹐過其家飯二三日﹐則急驅之已。

白下鄭谷口簠﹐以工漢隸名﹐世多珍之。順治間裹糧走千餘里﹐詣闕裏廟﹐徧摹漢碑。尢酷愛黨文獻懷英【泰山人﹐金祭酒﹐謚文獻﹐有集。】所篆「杏壇」二大字。谷口攜一氈﹐眠食其下﹐仿臨二字數月。旣而嘆曰「吾終弗能及也。」搨之然後歸。歸則盡撤去室內他物﹐獨懸二字爲屏﹐晨夕相對﹐以終老焉。夫文獻工篆籀﹐岱祠碑額﹐亦其名迹。斯一字之妙奧﹐吾不能窺﹐而谷口至於仿臨數月﹐相對終老﹐則其人眞好奇者矣。以視李陽冰愛絳州碧落碑而寢處其下數日不能去﹐殆又過之矣。

曲阜縣令但世職而不襲。世職者﹐世以孔氏爲之﹐其應替此職﹐則衍聖公主之。擇宗之遊於庠而稱爲賢者﹐主名請於朝﹐然後受事。或五年七年爲之﹐終其職。其或職不能稱﹐則黜之﹐與他邑令等。而從未有得陟者﹐𨿽弦歌如武城﹐弗問也。夫舉錯賞罰﹐天下古今之所並行。乃有黜無陟﹐獨施於聖人故里之官﹐似非所以勸循良而崇先聖也。家大守紫庭公一鳳守兗﹐於康熙丁酉具牒臺憲﹐請酌行之﹐而不獲所請。蓋慮大部之泥循成例也。夫天下事之沮於成例之泥者﹐豈少也哉﹗

世人敬奉三元者徧天下﹐顧不曉三元所自。按舊單【卽古之單父。】志﹕唐貞觀【音貫。】時﹐有陳子春者居於單﹐尋眞采藥﹐極物濟人。遊東海之濱﹐龍神妻以三女﹐各產一子。及長﹐皆入山學道。道成﹐證位三元爲天﹑地﹑水三官。子春亦得道尸解﹐葬於故里﹐單人至今稱陳祖墓﹐建三元廟焉。又云﹕海州雲臺山﹐三元得道處。埴考道藏﹐無確指。竊思鬼神者﹐造化之迹。稱天﹑地﹑水三官者﹐體天主生﹐體地主成﹐體水主養﹐各有所司﹐故謂之官。物生於春﹐故以正月爲上元﹔成於秋﹐故以七月爲中元﹔水旺於冬﹐故以十月爲下元。蓋天人相感之機﹐神靈變化之妙﹐有未易以言語形容者。如道藏所稱﹐文昌七十二化﹐無非出沒人間﹐濟人利物。則三元之爲神﹐豈無化理﹖其托生於陳氏﹐或亦一化與﹗又兗志﹕明正徳二年﹐兗城西關立廟處﹐掘得斷碣﹐上有「大唐三官廟」五字﹐則唐時蚤爲立廟矣﹗

嶧陽孤桐﹐在嶧山【屬鄒縣。】孤桐觀。前有小桐繁枝﹐相傳爲夏禹時孤桐﹐已枯﹐今從枯根發生者。初﹐桐曾發橫枝﹐綠葉婆娑。中丞萬含臺於對面大石書「嶧陽枯桐」四字。有道士嘆曰「老桐不欲畱名﹐不久將去矣﹗」遂成枯落。【見鄒縣誌。】埴有詩云「千載枯根偶發揚﹐幻形道士去何方﹖孤桐亦自存韜晦﹐不欲畱名在嶧陽。」

予族祖太守公﹐近得嶧桐一段﹐長八尺﹐乃鄒令婁君一均所餉﹐琴材之最難致者也。付之名匠﹐斵爲琴二張﹐而空其腹於後﹐名「無底琴」。或曰「琴者﹐禁也。禁制淫邪﹐正人心也。今名『無底』﹐義何取﹖」予曰「空其腹﹐則無量。無底者﹐言無量也。無量琴之制﹐自斯始。」

闕裏孔稼部東塘尙任手編桃花扇傳奇﹐乃故明弘光朝君臣將相之實事。其中以東京才子侯朝宗方域﹑南京名妓李香君爲一部鍼綫﹐而南朝興亡遂系之桃花扇底。時長安王公薦紳﹐莫不借鈔﹐有紙貴之譽。康熙己卯秋夕﹐內侍索桃花扇本甚急﹐東塘繕藳不知流傳何所﹐乃於張平州中丞家覓得一本﹐午夜進之直邸﹐遂入內府。總憲李公柟買優扮演﹐班名「金斗」﹐乃合肥相君家名部。一時翰部臺垣羣公咸集﹐讓東塘獨居上座﹐諸伶更番進觴﹐座客嘖嘖指顧﹐大有淩雲之气。今四方之購是書者﹐其家染刷無虛日。勾欄部以桃花扇與長生殿並行﹐未有不習孔﹑洪兩家之樂府者。【昉思名升﹐錢塘人。所著長生殿﹐亦入內廷。今優人多搬演之者。】

�﹝逞﹐山代口﹞予丁卯春﹐交東塘於維揚﹑海陵間﹐時海陵黃君仙裳云﹑鹽城宋君射陵曹﹑廣陵鄧君孝威漢儀﹑予同裏黃君儀逋逵諸前輩﹐並極相推重東塘。予時方少﹐亦得與文酒無虛日。迨三十年後﹐康熙丁酉八月﹐予自都門負先外王父兵部童公【諱欽承﹐順治己丑進士﹐兵部職方司主事加一級。】及外王母贈安人楊太君遺骨歸葬。取道東魯﹐因過闕裏重晤東塘﹐爲作送予負骨南旋序並詩﹐書於冊以贈外王父母﹐藉以不朽。予心感之。迨明歲獻春而東塘亡矣﹗惜哉﹗予修魯志﹐立東塘傳略於四氏子孫及人物志﹐以俟采風者。

予過岸堂﹐【漁洋先生書額﹐東塘卽以爲號。】索觀桃花扇本﹐至「香君寄扇」一折﹐借血點作桃花﹐紅雨著於便面﹐眞千古新奇之事﹐所謂「全秉巧心﹐獨抒妙手」﹐關﹑馬能不下拜耶﹗予一讀一擊節﹐東塘亦自讀自擊節。當是時也﹐不覺秋爽侵人﹐墜葉響於庭階矣。憶洪君昉思譜長生殿成﹐以本示予﹐與予每醉輒歌之。今兩家並盛行矣﹐因題二截句於桃花扇後云「潭水深深柳乍垂﹐香君樓上好風吹。不知京兆當年筆﹐曾染桃花向畫眉。」「兩家樂府盛康熙﹐進禦均叨天子知。縱使元人多院本﹐勾欄爭唱孔﹑洪詞。」

往予杭州寄亭﹐去昉思居咫尺。每風動春朝﹐月明秋夜﹐未嘗不彼此相過﹐偕步於東園。遊魚水曲﹐欲去還畱﹔啼鳥花間﹐將行且竚。昉思輒向予誦「明朝未必春風在﹐更爲梨花立少時」之句。且曰「吾儕可弗及時行樂耶﹗」迨甲申春杪﹐昉思別予遊雲間﹑白門﹐兩月而訃至。所誦二句﹐竟成其讖﹗至今追思﹐爲之嘆惋。

昉思之遊雲間﹑白門也﹐提帥張侯云翼降階延入﹐開燕於九峯三泖間﹐選吳優數十人﹐搬演長生殿。軍士執殳者﹐亦許列觀堂下。而所部諸將﹐並得納交昉思。時督造曹公子淸寅﹐亦卽迎致於白門。曹公素有詩才﹐明聲律﹐乃集江南北名士爲髙會。獨讓昉思居上座﹐置長生殿本於其席﹐又自置一本於席。每優人演出一折﹐公與昉思讎對其本﹐以合節奏﹐凡三晝夜始闋。兩公並極盡其興賞之豪華﹐以互相引重﹐且出上幣兼金贐行。長安傳爲盛事﹐士林榮之。迨歸至烏鎭﹐昉思酒後登舟﹐而竟爲汨羅之投矣。傷哉﹗予爲文以誄﹐有云「陸海潘江﹐落文星於水府﹔風魂雪魄﹐赴曲宴於晶宮。」西河毛先生頗稱之。先是﹐康熙戊辰朝彥諸名流﹐聞長生殿出﹐各醵金過昉思邸搬演﹐觴而觀。會國服未除﹐才一日﹐其不與者嫉構難﹐有翰部名流坐是罷官者。後其本遂經禦覽被宸褒焉。

宋祥符二年﹐東封泰山還﹐賜梁固以下進士及第。三年﹐祭后土於汾陰﹐賜張師徳以下進士及第。固﹐狀元灝子。師徳亦狀元去非子。魏野以詩賀曰「封禪汾陰連歲牓﹐狀元俱是狀元兒。」埴考梁氏世家傳﹐灝舉宋太宗雍熙初進士第一﹐時年尙少。閱二十餘年﹐爲眞宗大中祥符二年﹐其子固始進士第一。世傳灝八十二歲成名﹐且在其子成名之後﹐殆好事者爲之與。梁氏世居東平州﹐今城內有父子狀元坊。

父子狀元坊今在東平州北門內﹐舊以木爲。康熙戊戌﹐家太守刺兗﹐易以石﹐命埴題其柱而刊之曰「是父是子﹐同作狀元千載少﹔爲忠爲孝﹐流傳歷代一門多。」

世傳梁太素之訛﹐蓋不知起於何時人之僞爲太素及第詩﹑謝恩表及傳奇之優人扮演者。詩云「天福三年來應舉﹐雍熙二載始成名。饒他白髮巾中滿﹐且喜靑雲足下生。觀榜更無朋輩在﹐到家惟有子孫迎。也知年少登科好﹐爭柰龍頭屬老成。」表云「皓首窮經﹐多太公之二歲﹔靑雲得路﹐少伏生之八年。」埴惟爲此者﹐殆有感於古今之老躓場屋不得博一第者之憤郁﹐而欲爲之吐气也。若夫以傳奇爲優人之扮演﹐蓋非此不足以動世俗之觀嘆﹐俾知老躓場屋者之終得博一第﹐而弗使之喪气也。事𨿽訛﹐而訓世之意甚善也。

阿井在故阿城﹐【因齊威王時阿大夫所治之邑﹐故名。】今東阿﹑陽谷二縣界。昔有虎爪窟其地﹐水出﹐飲之久﹐得精銳之气﹐化而爲人。後因爲井。此乃濟水之眼﹐色碧而重﹐攪濁卽澄﹐汲出日久味不變。禹貢傳曰「東阿﹐濟水所經。取其井水煮膠﹐謂之阿膠。」又水經注曰「阿城北門西側臯上﹐有井﹐巨若車輪﹐深六丈。【今不盈數尺。】歲常煮膠﹐以貢天府。」是也。蓋此水性趨下﹐服之下膈﹑疏痰﹐以益壽回生。上利國家﹐下濟民生﹐坐移造化於不知﹐不識其爲世珍﹐有如是哉﹗

制阿膠之法﹐選純黑驢﹐飲以東阿城內狼溪河之水。至冬﹐取皮浸狼溪河一月﹐刮毛滌垢﹐務極潔淨。加人參﹑鹿角﹑茯苓﹑山藥﹑當歸﹑川芎﹑地黃﹑白芍﹑枸杞﹑貝母﹐【共十味。】同入銀鍋。汲阿井水﹐用桑木火熬三晝夜﹐漉淸再熬一晝夜﹐煎成膠﹐色光如鏡﹐味甘鹹而气淸和﹐此眞阿膠也。凡制者誠心詣井﹐一如其法﹐而勿吝重費﹐服之實有奇效。彼僞造者﹐徒射利欺人耳。於病奚益哉﹗

季子掛劍臺在東阿西南六十里﹐漕【才到切。】河東岸﹐相傳卽徐君墓。墓前有祠﹐並祀徐君。季子臺在祠下﹐臺左右生艸﹐名掛劍艸。葉如負劍﹐服之已人心疾。

巨野西北有穠芳亭。宋時邑人當秋成報賽﹐詣亭致祭﹐僉欲鐫石亭中﹐因延王維翰書額。未至﹐有妓謝天香者進曰「祀事已畢﹐殽核具將﹐不飲奚竢﹖」眾曰「侯維翰書碑未至耳。」謝曰「予獨未能耶﹖」遂以裙裾濡墨﹐大揮「穠芳」二字。未竟而維翰至﹐續書「亭」字﹐如出一手。王﹑謝遂爲夫婦。維翰恐謝有他志﹐以詩嘲之曰「昔日章臺曾舞腰﹐行人無不折枝條。」謝云「如今已付丹靑手﹐一任狂風不動搖。」後維翰登進士第﹐與謝偕老﹐今石刻尙存。

埴過金鄕﹐謁範張祠﹐依依然﹐輒想見其當年所爲。兩載訂盟﹐千里赴約。升堂拜母﹐把臂盡歡﹐情景歷歷﹐恍然在目﹐洵爲可繪可歌。迨其後玄冕垂纓﹐素車白馬﹐精誠所通﹐幽明罔間。所稱死友﹐眞死友哉﹗夫世之所艷稱者﹐率以鶏黍一會﹐芬芳如昨。不知一時約結之言﹐慷慨者類能踐之﹐有如夢境之疑幻﹐仕途之膻逐。𨿽有金石之盟﹐棄如土苴矣﹗乃魂魄告言﹐解組奔赴﹐扣棺數語﹐哀感路人。千載而下﹐猶覺義气生動。所由只古今而無匹者﹐斷在於此也。

魯男子者﹐魯國之男子﹐嘗獨處一室。鄰之嫠婦﹐值夜﹐暴風雨室壞﹐趨而托焉。男子曰「我鰥居﹐而子嫠婦﹐不可與也。」閉門不納。婦人曰「子奚不如柳下惠乎﹖」男子曰「柳下惠則可﹐我則不可。吾將以我之不可﹐學柳下惠之可。」孔子聞之曰「善哉﹗欲學柳下惠﹐未有似於此者。期於至善而不襲其爲﹐可謂不智乎﹗」夫男子﹐不知何許人﹐乃孔子稱之如此。則凡古今之能閉門不納者﹐皆學男子之「不可」者也。

康熙初間﹐有某邑民家節婦趙氏者﹐先是﹐夫亡﹐以無依受某聘﹐行有日矣。偶隨裏母觀劇﹐演爛柯山覆水﹐所謂買臣婦者﹐極盡赧悔欲殉之態﹐節婦卽變色起﹐不竢終劇而歸。呼裏母亟以某聘返之﹐且謂之曰「我今爲買臣婦喚醒矣﹗」遂苦節四十載而終。噫﹗觀劇之能感人﹐乃如是哉﹗如節婦者﹐眞不可及已。

戲曲至隋始盛﹐在隋謂之「康衢戲」﹐唐謂之「梨園樂」﹐宋謂之「華林戲」﹐元謂之「升平樂」。其元人雜劇則有十二科名目﹕曰神仙道化﹐曰林泉丘壑﹐曰披袍秉笏﹐曰忠臣烈士﹐曰孝義廉節﹐曰叱姦罵讒﹐曰逐臣孤子﹐曰鏺刀趕棒﹐曰風花雪月﹐曰悲歡離合﹐曰煙花粉黛﹐曰神頭鬼面。今優人登場﹐爨演所謂古戲﹑新戲者﹐多法元人院本﹐不能出其範圍於十二科之外。若夫爨演逼肖處﹐能令觀者色動神飛﹐乍驚乍喜﹐甚至有簾幙中人淚漬巾袖者﹐蓋彼渾忘其當場之假﹐而直認爲現在之眞矣。埴謂﹐凡古今善惡之報﹐筆之於書以訓人﹐反不若演之於劇以感人爲較易也。然則梨園一曲﹐原不徒爲娛耳悅目而設﹐有志斯民者﹐誠欲移風易俗﹐則必自刪正﹐傳奇始矣。

凡宴會使樂﹐人多樂觀忠孝節義之劇。戊戌仲冬﹐家太守紫庭公於兗署餞予南旋﹐姑蘇名部搬節孝記﹐至孝子見母﹐不惟座客指顧稱嘆﹐有欲涕者﹐卽兩優童亦宛然一母一子﹐情事楚切﹐不覺淚滴�﹝毛瞿﹞毺間。夫假啼而致眞泣﹐所謂無情而有情者﹐彼文有至文﹐斯戲非至戲耶﹗兩優年各十四五歲﹐詢其淚落之故﹐對曰「伎授於師﹐師立樂色﹐各欲其逼肖﹐逼肖則情眞﹐情眞則動人。且一經登場﹐己身卽戲中人之身﹐戲中人之啼笑﹐卽己身之啼笑﹐而無所爲假借矣﹗此優之所以淚落也。」予嘉其對﹐以纏頭錦勞之﹐顧謂家太守曰「白傅詩『古人唱聲兼唱情』﹐此眞能唱情者。曲藝且然﹐況君子之大道乎﹗」

明天順末﹐曹州東嶽神廟禱賽﹐有優人扮五龍王劈生分子爲戲。其一人問云「生分子何在﹖」一人答云「在張家樓飲酒。」時州判易緯之子方宴於張家樓﹐爲暴雷震死﹐與優人語恰合﹐人咸驚異之。

曹縣城四樓﹐有鐘各一﹐在城頭久不懸﹐相傳此鐘懸則水至。明崇禎戊辰﹐縣令盧柱礎命盡懸之﹐未幾﹐曹家口河水大泛﹐闔邑驚惶﹐至堙塞城門以避﹐而鐘亦旋卸矣。又縣門西鳧樓鐘﹐司晨昏者﹐其聲宏則有客至﹐此皆不可解者也。

明洪武初﹐曹州有老嫗遇異人﹐指州治前石獅語之曰「此獅之目若赤﹐則水患至。汝於其時亟去﹐可免也。」嫗日視其獅甚數﹐人怪問之﹐知其故﹐陰以朱塗獅目﹐嫗見其赤﹐不知爲僞也﹐遂亟走焉。旣去數百步﹐回視之﹐則州境果爲巨浸矣﹗已上三事載兗志。

說苑載﹕「項橐七歲爲孔子師。」指今達巷裏爲其發迹之地。達巷在今兗城西北五里﹐乃適中都【卽今汶上。】之要途。孔子爲中都宰﹐往來憩息於此﹐所以黨人有「大哉孔子」之語。後人因志其地曰達巷黨裏。埴之汶上有句云「爲問魯門取官道﹐可從達巷向中都。」

金章宗明昌元年﹐有異人白舄瞻拜先聖於闕裏廟門外﹐竚立石上﹐甚有異色。旣去﹐其足迹存焉。有文曰「仙人腳」。次年有旨修廟。又泰和八年八月二十七日﹐以孔子生辰﹐前期一日﹐宗子率合族詣尼山廟祭奠。日方午﹐俄聞空中有樂作﹐皆金石絲竹之聲。凡在一室者﹐無不聞之。見孔庭纂要。

逸史﹕宋張乖崖詠善劍術﹐嘗從濮水還家﹐平野間遙見一舉子乘驢徑前﹐意甚輕揚﹐心忽生怒。未至百步而舉子驢避道。張因就之詢其姓氏﹐蓋王元之禹偁也。又詢引避之由﹐王曰「我視君昂然飛步﹐神韻飄舉﹐知非常人﹐故願禮焉。」張曰「我初見子輕揚之意﹐忿起於中﹐實將不利於子。今當回宿邨捨﹐取酒盡懷。」遂握手偕行﹐共話通夕﹐結交而別。由是觀之﹐則輕揚得意之輩﹐不惟爲人所嫉﹐並非保身之道。如王元之者﹐且不免焉。是以君子貴威重也。

往讀施耐庵水滸記﹐疑作者譏宋失政﹐其人其事﹐皆理之所必無者。繼讀續綱目﹐載宋江以三十六人轉掠河朔﹐莫能攖鋒。又宣和遺事備書三十六人姓名﹐宋龔開有贊﹐侯蒙有傳﹐其人旣匪誣矣。意梁山者﹐必峯峻壑深﹐過於孟門﹑劍閣﹐爲天下之險﹐若輩方得憑恃爲雄。及予親履其境﹐又曾輯修兗志﹐梁山爲今壽張治屬﹐其山不過周遭五十里。耐庵乃云八佰裏。卽宋江寨﹐山岡上一小垣耳。說中鋪張其詞﹐使天下後世愚民不至其地者﹐信以爲然。長姦萌亂﹐莫此爲甚。因拈出之﹐以告司治君子﹔且使天下後世之人﹐知水滸記所載﹐𨿽有其人﹐而其事則不可盡信也。梁山濼﹐【音薄。】作「泊」﹐誤。

齊致魯求岑鼎﹐魯公載他鼎以往﹐齊人弗信。使人告魯曰「柳下惠以爲是﹐請因受之。」魯公請於惠﹐對曰「君之欲以爲岑鼎也﹐以免國也。臣亦有國於此﹔棄臣之信﹐以免君之國﹐此臣之所難也。」公乃以眞岑鼎往。埴曰﹕此齊人之智也。蓋知惠之必不肯棄信﹐而眞鼎可致也。賢人之見重於鄰國﹐如是哉﹗埴生平未嘗以僞物欺人﹐以信在不可棄爾。

邑父母楊明府【爲棫﹐湖廣巴陵人﹐進士。】宰山陰三載﹐性仁慈﹐甚有循政。康熙五十六年﹐致仕歸﹐吏民走送﹐哭泣不絕。埴有詩云「歸囊不著一錢行﹐三載眞畱慈父名。落得小民多許淚﹐包將家去作人情。」或疑「包淚」何出﹖予曰﹕不見於文定公愼行筆麈耶﹖嘉興許君應逵爲東平守﹐論調去﹐百姓感恩﹐多泣送者。迨夕﹐許至逆旅﹐謂其僕曰「爲吏無所有﹐只落得百姓幾眼淚耳。」僕嘆曰「阿爺囊中不著一錢﹐好將眼淚包去作人事送親友。」許爲一拊掌。明府殆類是與﹗

孔林艸木﹐皆當年羣弟子各自其國徙植﹐種類繁多。其最著者﹐楷木﹑蓍艸二種。上幸孔林﹐顧衍聖公孔毓圻問﹕「楷木何所用之﹖」奏曰「楷木可爲杖﹐又可爲棊﹐其萌可爲蔬﹐又可爲茶﹔其癭可爲瓢﹔其子搾油﹐可爲膏燭。」上稱善。曾親摘蓍艸一莖﹔采子盈掬﹐辧其气味曰「細嗅之亦有異香。」復親采三株﹐付近侍攜歸。蓋蓍艸一叢五十莖者﹐謂之瑞艸。以筮﹐奇驗。其下必有神龜守焉﹐而不易產。今止叢生二三十莖者﹐筮亦驗。二物並爲四方所珍﹐守林林戶﹐多利之。

孔子墓上﹐又有文艸蔓生﹐柔細如絡石﹐葉出似十字﹐冬夏不雕。深秋結子累累﹐五色具五味﹐得五行之正。

闕裏志載﹕「孔子手植檜三株﹐兩株在贊徳殿前﹐髙六丈餘﹐圍一丈四尺﹐其文左者左紐﹐右者右紐。一株在杏壇東南隅﹐髙五丈餘﹐圍一丈三尺﹐其枝盤屈如龍形﹐世謂之再生檜。」又明孔涇祖檜記【洪武二十二年。】曰「手植之檜﹐歷周﹑秦﹑漢﹑晉﹐幾千歲。至懷帝永嘉三年己巳而枯﹐枯三百九年﹐子孫守之不敢有毀。至隋恭帝義寧元年丁丑復生﹐生五十一年﹐至唐髙宗幹封二年丁卯再枯。枯三百七十四年至宋仁宗康定元年庚辰再榮﹐榮三百三十七年﹐至金宣宗貞佑二年甲戌兵燹﹐枝榦無遺。後八十一歲甲午﹐是爲元世祖至元三十一年﹐故根重發﹐至我皇明洪武二十二年己巳﹐凡九十年。其髙三丈有奇﹐圍僅四尺﹐根本枝葉﹐淩雲而盛﹐紋理復左旋﹐與故本無異。詳其理﹐似有關於世道之理亂。其始枯也﹐晉兆五寇之亂﹔其復生也﹐有唐貞觀之治。再枯於幹封丁卯﹐武后竊政之兆興﹐自後玄宗幸蜀﹐亂亡相繼﹐以及五代。再榮於康定﹐有宋三百餘年﹐九儒之興。罹於貞佑之火﹐寇運將更。重發於至元甲午﹐七十四年中原文物兆開﹐是爲洪武之治。廟中古檜數多翠色參天﹐惟此本異於尋常萬萬。聖人手澤﹐蓋有系於綱常名教﹔芘覆斯文﹐甄陶萬品﹐豈惟宗枝之盛哉﹗」又闕裏志﹕元至元三十一年復生於東廡頹址甓隙間。時張�﹝多上立下﹞頁﹞爲三氏學教諭﹐取而植之﹐故所漸矯如龍形﹐髙一丈﹐圍三尺。至明孝宗弘治十五年﹐復毀於火﹐尙有遺幹在大成門內﹐正徳間知府童旭置石欄護之。金埴曰﹕今杏壇東南隅大成門內所存枯漧一株﹐乃元至元間之所復生﹐張�﹝多上立下﹞頁﹞移植今處﹐而明弘治間之燼餘者也。其幹直上﹐杪稍曲﹐無旁枝﹐文仍左紐﹐髙一丈﹐圍三尺。蓋自孔子手植至今﹐凡枯死者二﹐火毀者二﹐復生者三焉。

埴考三氏志﹐孔子井在尼山﹐曾子井在徐州九里山﹐顏子井在陋巷﹐獨孟子無以井傳。皇淸康熙十一年壬子春﹐鄒縣孟廟前演劇﹐忽日中聲震如雷﹐眾環顧失色。見階前地陷﹐有甃甓圓痕﹐熟視之則居然井也。次年修廟﹐遂用此水。乃砌以甓﹐環以石﹐而題額之曰「天震井」。噫﹗異矣﹗

鰒魚﹐出登州海上﹐世之席珍也。光武時張步據靑﹑徐﹐遣使獻鰒魚。宋劉邕嗜食瘡痂﹐以爲味似鰒魚﹐卽此。廣志云﹕鰒﹐無鱗﹐有殼﹐一面附石﹐細孔雜雜﹐或七或九。北齊顏之推云﹕卽石決明﹐內旁一月一孔﹐至十二孔而止﹐以合歲數。本艸云﹕能治靑盲﹑失精。埴按﹕說文﹕鰒﹐音薄﹐入聲。北方讀入爲平﹐故呼鰒魚爲庖魚。而今南方亦相率呼爲庖﹐則南方而北音矣﹗誤矣﹗考鰒字無平聲﹐埴謂南方當音薄爲是。又按漢書王莽傳云﹕莽憂懣不能食﹐亶飲酒啖鰒魚云云。顏師古注云﹕鰒﹐海魚也。音雹【雹與薄音同。】。

南方而誤爲北音者﹐予再舉一二。如幕府﹑幕賓之幕﹐音莫﹐入聲也。乃北音慕【或音模。】而南方亦相率讀如慕﹐曰慕府﹐曰慕賓。又俗名「馬踏子」者﹐其物似杌﹐而張則可坐﹐交則可舉﹔乃僕夫攜於馬后﹐本爲踏而上馬﹐故名踏﹐音達﹐入聲也。乃北音閘﹐【平聲。】南方亦相率讀如閘﹐曰馬閘子﹐此皆南音之訛也。此𨿽極無關系﹐然四聲不可不辧﹐諒爲通人所畱意也。埴曾於邗上詢一人何業﹐答曰作幕﹐音莫﹐則江北居然正音矣。

古人著書﹐事必核實﹐所以傳於久遠。若紀一言﹐述一事﹐非確見確聞而遽筆之於書﹐不惟貽譏今人﹐且以誑後人也。埴見今人某刊其所纂聖門禮樂統一書﹐行世已三十年﹐乃有功聖門之書也。顧其中有一二事誤載者﹐偶因見而指出之。今上幸魯﹐乃康熙二十三年歲在甲子。自此迄今﹐魯民日望再幸。而是書云「三十八年駕復幸魯。」此一誤也。皇上親祀孔子之時﹐命以禦前曲柄黃傘畱供廟庭﹐四時祭饗陳之。蓋異於前代帝王之畱金銀器皿﹐所以示尊聖之意。而是書云「以禦傘賜衍聖公。」此又一誤也。夫此二事何事﹖聖門禮樂統何書﹖而可悞載之耶﹗按巡幸大典﹐自有史官記注﹔闕裏自有幸魯盛典一書﹐而今人後人或有不能盡見。以某之是書據爲實事﹐豈所以信今而傳後﹖夫予非著書者﹐非好謫人之過也。

聖祖以天縱之聖﹐定昭代之雅樂﹔凡十二律﹑五音﹐罔弗推原本根﹐比次條理﹐髙下淸濁﹐闡究精微﹐蓋九重獨深神契者積有年矣。以是諸皇子亦各殫心於斯﹐能審音協律以諧神人而贊王化。於康熙己亥制成樂器一十二具﹐請旨遣官賫送於闕裏孔廟﹐俾堂上堂下各極聲容之盛﹐殆不啻如韶之復出焉。夫古之賢君多屬意於樂﹐然不過備一代之聲律﹐爲太常掌故而已﹔從未有出自內廷祕造之器﹐諸皇子誠敬之忱﹐而特致之於闕裏之廟者。蓋自孔子正樂﹐越數千年有我皇上而然後樂正。所謂先聖後聖﹐其揆一也。夫太和元气﹐充裕宸躬﹐以是國運延洪﹐世風調泰﹐而聖天子彌復精明固彊﹐以享億萬年太平有道之福﹐可於樂聲之和卜之矣。埴遊魯適逢頒到樂器﹐得觀斯盛﹐因恭記於此。

舊例﹐山東鄕試四氏學﹐編捲別用耳字號。耳字者﹐從聖字也。科中二名﹐明季分一屬魯藩宗室﹐四氏止孔氏一名﹐餘三氏遂永錮。順治十四年丁酉鄕試﹐曲阜顏考功光敏中式﹐以非孔氏﹐置副牓。考功乃鳴之巡按提學﹐請於朝﹐復其舊﹐自是始。康熙二年癸卯﹐考功再中式﹐爲先君子分校所舉。先君子出闈詩有﹕「陋巷得門生」句﹐士林傳之。考功字修來﹐號樂圃﹐丁未進士﹐爲吏部考功郎中。才品弘邁﹐與王大司寇士禛﹑田少司徒雯﹑宋大冢宰犖齊名。有樂圃集行世﹐惜蚤歿。

今之毳裘﹐全裏皆皮﹐獨余膝以下離地一二寸或三四寸用帛代之﹐使裘之下邊不露毛毳﹐名曰「和�﹝衤羅﹞」。始於康熙初間﹐而今則盛行矣。崇儉示朴﹐得古人制衣之義。且裘本宜輕﹐於趨走尢便。予作和�﹝衤羅﹞詩二章云「韋袍尙華﹐和�﹝衤羅﹞若素。內有修藏﹐不欲盡露。稍綴以繒﹐下短其毳。適可爲宜﹐冗長【去聲。】曷貴。」

埴客魯最久﹐曾偕孔稼部東塘尙任尋靈光殿故址。郡齋風日輕柔﹐則取王文考賦讀一過﹐眞奇文也。昔後漢劉琰在蜀﹐車服飲食﹐號爲侈靡。侍婢數十人﹐皆能爲聲樂﹐悉教誦讀靈光殿賦。琰﹐魯國人﹐風流善談論。其好斯賦也﹐至令紅顏亦熟於口﹐則好之至矣。埴因制教美人誦靈光殿賦賦一篇以寫其聲焉。

明李長蘅流芳有「滕縣花開白似銀」句﹐漁洋先生【王大司寇士禛。】過滕詩﹕「薛北滕南幾問津﹖遠山如畫黛眉新。惟餘底事堪惆悵﹐不見花開白似銀。」觀此﹐則先生之於長蘅﹐不惟賞其句﹐且懷其人矣。

劉向新序曰「墻薄則亟壞﹐繒薄則亟裂﹐器薄則亟毀﹐酒薄則亟酸。夫薄而可以曠日持久者﹐殆未之有也。」埴曰﹕厚﹐則墻必不壞﹐繒必不裂﹐器必不毀﹐酒必不酸。夫如是則可以持久矣。夫人立身處世﹐亦何事不貴於厚耶﹗予自返生平﹐不敢稍存一薄之念﹐蓋常以弗克持久爲兢兢耳。

今之煙者﹐神農未嘗﹐本艸不載。佛說楞嚴經中列於五辛﹐名曰興渠﹐比於葷血腥之穢。有悞食者﹐須懺悔四十九日﹐方許禮佛。法苑珠林詮釋甚詳。其種生於外國﹐名曰「淡把姑」﹐亦曰「金絲明燻艸」。明末始入中華﹐今人呼爲「相思艸」﹐言不食則相思弗能已也。憶康熙初間﹐海內惟閩煙名「石馬煙」【石馬﹐地名。】吸之數口﹐輒似中酒﹐今亡矣。吾浙及江南多種之﹐【利過於種蔬。】美其稱號甚夥﹐然不能醉人。東北則盛行﹐兗州「所煙」﹐轉鬻於京及遠方﹐其利溥博。「所煙」者﹐兗城昔有衛所﹐種於其地﹐故名。【今兗城所種皆曰「所煙」。】气味較烈﹐殆與閩煙相埒矣。

兗中郡署無涼堂。家太守公當伏日退食﹐輒移簿書於松間棚下﹐研朱判事。判畢﹐則投足一榻﹐視松蔭﹐東搖則從東﹐西搖則從西耳。方命削瓜而門吏報冰至﹐則衍聖公府所餉。冰大如輪﹐盛以巨盎。盎碧冰淸﹐松翠欲滴。公手鑿招予同飲之﹐謂予曰「古人朝受命而夕飲冰﹐樂天詩『三年爲刺史﹐飲冰復茹蘗。』公府之餉此﹐殆卽一服淸涼之散﹐不僅爲予消暑而已也﹐其教益不誠多乎﹗子其爲予記之。」因捉筆書其事於牘巾捲。

兗署西園﹐以巨盎栽荷。己亥八月五日﹐忽開並蒂千瓣靑蓮花一朵﹐苞蓄二十日才放。雙頭裊裊﹐如二美臨鏡﹐顧外視﹐猶渾沌也。迨旬日﹐褪卻數片﹐又微似玉椀雙擎﹐而然後所謂並蒂者乃顯焉﹐則不復褪卻矣。時家太守公以特旨卓異﹐將趨闕引見而適有是花。又﹐公昔宰海陽署齋﹐編籬枯竹﹐忽生竹花於將遷之日。迄今一僕名「瑞竹」。以此而遷牧眉州﹐亦蓮開同於今日﹐遂有治中【二字音池眾。】之命。蓋艸木得气之先﹐凡三度﹐並有驗兆。公謂予曰「予愧不徳﹐益深修省。」

康熙五十七年﹐部取直省軍民能疾趨者爲戎馬。用上官行下帖文﹐遂謂必募得日行千里之人﹐方可應詔。吁﹗古今來曾聞有千里人耶﹖予爲詩曰「部帖來取善走千里人﹐可能有麥鐵杖﹐日行五百隋驍將﹐【隋麥鐵杖日行五百里。見北史。】半猶不足非今尙。吾聞天下髙材捷足富貴爭相先﹐胡不齊齊應詔騰雲飛上天﹖」按程如嬰明詩歸載﹕「明江陰顧道民號玉川道人﹐具神足﹐日可千里。貴紳有遠書﹐卽三四日程﹐一朝食頃可得報﹐墨痕猶未燥也。海內目爲異人。」

昔魯有九子之寡母﹐曰母師。臘月休作﹐召諸子問曰「吾父母家幼稚﹐歲時禮不理﹐吾從汝謁往監之。」諸子皆頓首許諾。又召諸婦曰「婦人有三從之義﹐而無專制之行。今諸子許我歸視私家﹐願與少子俱﹐以備婦人出入之制。諸婦其愼房戶之守﹐吾夕而返。」於是使少子僕。天陰還﹐失蚤﹐至閭外而止。魯大夫從臺上見而怪之﹐召而問之﹐母對曰「妾不幸蚤失夫﹐獨與九子居。臘月禮畢事閒﹐從諸子謁歸﹐與諸婦孺子期夕而返。妾恐其酺醵醉飽﹐人情所有也。妾返太蚤﹐故止閭外﹐期盡而入。」大夫美之﹐言於穆公﹐賜號「母師」﹐使夫人﹑諸姬皆師之。埴輯兗乘至列女﹐凡賢母之能教其子者﹐頗不乏人﹐其皆得母師之遺範者與﹖

明萬曆中﹐沂州諸生馮憲妻髙氏生二男一女後病故。數年﹐有同裏李天福所生一女﹐方四歲﹐每月哭泣。人問其故﹐卽云「我前生﹐馮憲妻也﹐於某年月日病亡﹐遺下子女某某。」馮氏父子聞而往視之﹐女牽衣泣﹐刺刺言前生事益悉﹐且云「有遺下金環﹐現存某處。」檢視﹐果如所言。馮具禮抱歸﹐以諸厭物與食﹐遂不言前事。【一法令婦人以鍼刺其左手﹐則不復言前生之事。】撫養至十五歲﹐仍成夫婦﹐生一女。沂人稱曰「再世夫妻」。事見兗志。

汶上檀邃芳爲江右令﹐詣拜張天師。有一人著靑衣守門﹐狀貌甚異。問以言﹐默然。及見天師言其故﹐天師曰「彼乃先生鄕裏郭家潭大黿也。」

昔鮑彪校戰國策﹐四易稿﹐而後繕寫。及重校﹐尙有新得。先哲謂校書如塵埃風葉﹐隨掃隨有﹐諒哉。考劉向別傳﹐讎校書者﹐一人持本﹐一人讀之﹐若仇家相對﹐故曰「讎」也。

州邑之有志﹐自周外史氏始也。若內史氏則紀王之事矣。王之事而紀也﹐在天下者異乎哉。故古者生子﹐閭史書之。閭者﹐二十五家之謂也。二十五家且有史﹐而況大於是者乎。

埴過山東州縣﹐聞獄卒率以閘版拘囚人於夜﹐終夜不令轉側﹐殆如僵然﹐其罪輕罪重弗論也。卽經過南來流人﹐暫寄一宿﹐亦遭此毒﹐甚至有終年拘於囚籠者。囚人無弗毒恨﹐而官或有察有不及察也。埴作哀東獄樂府詞一首﹐願居官者見之﹐知徒懲獄卒之無益。但令增其卒數﹐厚其廩給﹐而髙固其圜墻﹐以嚴守視﹐則自不致有脫亡之虞矣。一切縲紲及私刑慘具﹐安所用之哉﹗詞曰「哀東獄﹐東獄狠﹐罪人一入成虀粉。東獄法﹐版爲閘﹐夜夜閘人儼羅剎。爾罪輕﹐爾罪重﹐都加閘版僵難動。更有囚籠迫蜷局﹐如豚棲柵聲喔喔。晝亦爲昏眞地獄﹐卒發怒時囚觳觫。古人拘罪爲犴牢﹐祗嚴守視圜墻髙﹐獄卒夜臥圖逍遙﹐動輒借口防亡逃。官虞譴罰一任爲﹐見者心酸聞者悲。吾聞聖主好生刑淸萬邦同﹐豈容獄卒私刑慘具致令天下罪人問罪取道畏山東。」

吾浙方伯趙公良璧﹐先爲寧臺道副使。康熙某年﹐有盜犯五六人將擬決而爰書未定。公察其枉﹐一日﹐暫釋之﹐謂之曰「爾等且各歸視其父母妻子﹐聽吾約﹐三月當至﹐至則減爾等罪。」及期皆至。掌牒吏謂﹕「法當決﹗」公毅然曰「彼盜耳﹐且弗棄信於官﹐能如期至。若決之﹐則官反棄信於盜﹐乃盜之不若矣﹗而可乎﹖」於是以論減上﹐【上聲。】中丞制府聞之﹐咸爲驚異。召公嘉獎﹐終釋而遣之。予友常熟孫君孟鳴﹐篤信者也。向客公幕﹐稔其事﹐爲埴言之如此。

康熙丙申﹐埴客苕上﹐見一賣餅童﹐貌非傭者。偶詢之﹐則闤闠中爭相告予曰「此豪紳某進士外孫也。某嫌女貧﹐擯其母子弗見﹐不容一詣門。里人憐之﹐給錢賣餅﹐或負薪芻以養其母﹐豪紳若不知也。裏中有言某姓氏者﹐則無不痛詈﹐以其絕情乖恩﹐眾所共棄耳。童之父﹐諸生。祖亦進士﹐官郡丞。蓋苕之世家云。」埴與某有世誼﹐埴方欲投刺於某﹐而所聞僉同。因薄其行﹐不往。所恨旅匱﹐竟不能稍賙卹之﹐徒嘆息﹗作詩以賣餅童爲題曰「賣餅童﹐苕人憫之通國中。母家拒絕畏外翁﹐外翁貴官嫌女窮。市來三十賣三十﹐【用漢趙歧賣餅事。】煢煢母子那得食﹗」

元陶南邨輟耕錄云「人家娶婦﹐輿轎至門﹐則傳席以入﹐弗令履地。自唐時已然。樂天春深娶婦家詩云﹕『靑衣轉氈褥﹐錦繡一條斜。』是也。」今吾越彩輿將迎之時﹐其兄若弟一人﹐於閨中抱之而升。迨至門﹐則自中堂及室﹐步致花燭﹐鋪列一帶紅氈﹐轉輾更番以達於新婦之居。其間靑衣擁簇﹐錦繡敧斜﹐樂天語如睹已。杭俗不以氈﹐而用米袋﹐名曰「傳袋」﹐又曰「袋袋相傳」。袋隱代。傳代之義﹐甚佳﹐後世可作娶婦典故用。

宋髙﹑孝﹑光﹑寧﹑理﹑度六陵﹐在會稽者﹐名曰「菆宮」。菆﹐音攢﹐叢也。檀弓﹕「天子之殯也﹐菆塗龍輴以槨。」菆塗謂用木叢棺而四面塗之也。今越俗謂﹐六陵乃唐義士玨所攢而葬之﹐得免妖僧之發掘者﹐因稱曰「攢宮」。音𨿽同而失其義﹐誤矣﹗

昔禰衡【禰﹐他雕切。音祧。讀米音誤。禮文王世子﹐其在軍則守於公禰。禰音祧。又姓。】爲黃祖書記。祖持其手曰「處士﹐此正如祖腹中所欲言﹗」王儉令任昉作一文﹐及見﹐曰「正得吾腹中之欲﹗」夫心之精微﹐口不能言也。言之微渺﹐書不能文也。況欲爲彼之欲﹐腹乃彼之腹﹗而一則曰「如所欲言」。一則曰「正得所欲」。是吾之腹中﹐卽彼之腹中矣﹗然則衡與昉之所作﹐亦如今之文人爲人屬藳﹐抽心呈貌﹐纏綿麗密﹐而令輕重得宜﹐所謂代人哀則哀﹐代人諛則諛。此皆文人之失職者也。

�﹝逞﹐山代口﹞予甲戌春過曲阜﹐追懷顏吏部修來光敏﹐有「春風陋巷花」之句﹐書嗣君肅之肇維便面﹐一時流傳齊﹑魯人士之口。及丁酉予遊歷下﹐晤王進士秋史蘋於趵突泉側﹐秋史見卽誦予句曰「子其吟是詩者耶﹗」兩人一笑而合。夫秋史海上一官﹐以不能養母辭去。【秋史攺官成山衛教授一年﹐以終養告。】亂泉堆裏﹐意致蕭閒。而尙記二十年前不相謀面之人之詩句﹐爲今日訂交之券﹐則予與秋史之交﹐有在恆情之外者已。因賦一絕投秋史云「曩昔登牀顏子家﹐懷人有句不勝嗟﹗誰知廿載畱君臆﹐記我『春風陋巷花』。」亦以志此一節佳話也。

先君子同年友大宗伯肇余杜公臻﹐予告歸嘉興﹐朝野榮之。壬午春﹐予過謁其裏﹐公相接甚洽。飲後﹐偕憩園亭﹐見亭上有王覺斯鐸爲曹侍郎秋嶽溶書「采山亭」額﹐訝而問曰「胡斯亭尙懸舊額耶﹖」公曰「予交秋嶽久矣﹗欲聊存一額﹐以無忘故主之意耳。顧斯亭獨無聯﹐予擬自制而久不得句﹐他人多無當﹐吾意者﹐子試爲之。」因退而得一聯以獻云「勝地適逢投老至﹐『采山』聊爲故人存。」公見之色喜﹐令門下士顧太史書宣圖河書之﹐且雕版而懸於舊額之下焉。夫公之欲爲聯斯亭也﹐其繾綣於園亭故主﹐以畱示後人﹐於一額深致意焉。亭前景物都無關涉﹐而予於兩句中﹐寫其情事如繪﹐遂不覺犁然有當也。彼世之驟膺華膴﹐謀得其閭巷之故第﹐則朝成暮逐﹐幾致相仇。且盡撤其舊而更新之﹐事事剝刻﹐略無畱余。聞公之風﹐足使還淳返朴﹐激薄停澆已。

凡除官到任﹐謂之上。【時掌切。】上日修表謝恩﹐謂之謝上。韓退之潮州刺史謝上表﹑李義山爲柳州鄭郎中謝上表【內有云「卽以今月日到任上訖。」】是也。今人除官到任﹐亦謂之上任﹐讀上字作去聲者﹐乖也。

今人生朝﹐設湯餅宴客﹐在唐時已行之。按松窗雜錄【唐李浚撰。】載﹕「明皇何后﹐始以色進。及上登位﹐恩寵日衰。一日泣謂上曰﹕『三郎獨不記何忠【後自呼其父之名。】脫新紫半臂﹐更得一斗面﹐爲三郎生日湯餅耶﹗』」埴考﹕湯餅﹐濕面也。凡以面爲食﹐煮之﹐皆謂之湯餅。出靑箱雜記。【宋吳處厚撰。】

唐李濟翁曰「揚州者﹐以其風俗輕揚﹐故名其州。」【載濟翁資暇錄。】蓋唐時﹐每重城向夕﹐倡樓飲閣之上﹐常有絳紗鐙萬數﹐輝羅耀烈空中。繁華靡麗之風﹐相延迄今﹐不甚懸殊也。所謂九里十三步街中﹐今珠翠綺羅﹐繽紛塡咽﹐以及嬴綱船步﹐【俗作埠。】亦助喧騰。輕揚之輩﹐駛逐其間無虛日。究其所以﹐則皆兩淮巨商﹐鹺業豪盛﹐以致成斯風俗。其所從來者遠已﹗埴聞邗上鹺商數十家﹐於康熙四十五年某月日﹐一夕間﹐家家門前墻版之上﹐各題四大字﹐率多不祥之語。旦起見之﹐謂此不過小人妒刻﹐乘晦偸寫﹐以快私意耳。迨知家家題徧﹐翫其筆勢﹐無弗逼肖董文敏﹐如盡出一手者。且數十家兩城內外﹐居止參錯﹐夜闌人靜﹐爲時幾何﹖斷非人力所能爲。仙耶﹖鬼耶﹖且驚且怪。一時傳爲異事云。

四字之義﹐多貶少褒。各有品定﹐不能悉記。大約其家自題字之後﹐善惡吉凶﹐無不明驗。試舉一二﹐以例其餘。如李翁錫蕃者﹐一生樂善廣施與﹐揚人多徳之。其四字則曰「爲善最樂。」嗣是李福盛益增﹐羣商莫望。而富人某者﹐平生以財驕人﹐僭儗王侯﹐挾雄貲﹐徧處行鹽﹐宅於揚城之某門。題曰「抄家滅族」。其人又居山東濼口﹐素與巡撫蔣公陳錫爲平交。一日公密奏其罪狀﹐詔獄按贓抄家兩次﹐罄產入官。𨿽禍不致族滅﹐而身死非所﹐絕無嗣息。四字驗矣﹗計其被逮時﹐後題門才一載。善惡之報﹐弗爽毫髮。旣預以示人﹐而人不知。天道彰明﹐可畏也哉。

當是時也﹐人皆惡其不祥﹐欲滅去字迹﹐而墨瀋漬入一二寸﹐不能洗刮。有損易其墻版者。賈誼曰「見祥而爲不可﹐則祥反爲禍﹔見妖而迎以徳﹐則妖反爲福。【葉音逼。】」乃徒欲其迹之滅﹐而不修徳以挽之﹐終必及矣﹗

唐初修前代之史﹐凡犯廟諱者﹐一名則稱其字﹕褚淵曰褚彥回﹐劉淵曰劉元海﹐石虎曰石季龍是也。二名則去其一﹕蕭淵明曰蕭明﹐韓擒虎曰韓擒是也。【右見李義山集注。】予讀李義山集﹐見其爲文亦遵是式。代宗諱豫﹐故爲榮陽公賀幽州破奚魁表以田豫爲田讓﹐稱字之例也。孝敬皇帝諱弘﹐故會昌一品集序以周弘正爲周正﹐去一之例也。

吾越沈子宜士槱元﹐篤行君子也。織部李司徒公煦雅重之﹐延入吳門使院二十餘載矣。予昔嘗與一面﹐間闊且久。一日讀所著柯亭吹竹集﹐愛其詩﹐益想慕其人。予友徐家份氏香者﹐訓導永平﹐遷長垣教諭﹐未之官卒。其嗣奉王母負父喪歸葬﹐走數千里﹐取道兗州。予晤於家太守官舍﹐知家份與宜士爲中外﹐今母若子無恙﹐遠櫬得還會土者﹐皆宜士營辦之力。則洵乎其爲篤行君子矣﹗予以二詩寄之。【「千古柯亭竹﹐吹成絕妙詞。聞名徒自愧﹐把卷輒相思。遠樹鑾江靄﹐淸秋魯甸颸。寄懷憑短韻﹐君言許心知。」「徐香吾舊契﹐遠歿廣文官。莽莽關河闊﹐蕭蕭塞國寒。爲謀南櫬返﹐代致北堂歡。古誼君能篤﹐非惟風雅觀。」】後得其扇頭報章﹕【「笑予書記老﹐不敢炫文詞。除卻家人夢﹐無非良友思。五言代尺素﹐肆好惠涼颸﹐意气如年少﹐將酬國士知。」「香也今何在﹖長垣不到官。道窮已命薄﹐骨冷更門寒。拜母君修義﹐比兒我致歡。臨風同一哭﹐豈作達人觀﹗」】一往深情﹐每攜之懷袖間﹐舉以似人。人無不愛其詩﹐想慕其人者。噫﹗風雅不乏﹐古道者希。吹竹之集﹐流傳藝林﹐有目自賞。而予特識此段者﹐人謂予揚宜士之善﹐而不知正所以勉而進之也。宜士其可量也乎﹗

周漁山字復庵者﹐自號天臺山人。善攝生而工詩。康熙壬午﹐年百有七矣﹗予與吳子寶崖陳琰舉吟社於西子湖頭﹐名流百輩﹐遠近咸集。山人翩躚而來﹐神韻輕舉。詩多不經人道者。曾記其過湖上云「金裝玉裏梅邊鶴﹐翠繞珠圍柳浪鶯。」蓋緣駕將幸浙﹐供禦者妝綴十景﹐反失本色。二語如覩已。又詠明妃云「卻敵和番都要妾﹐不知何處用將軍﹖」佳句甚夥﹐予不能記。惜數月山人化去﹐其遺稿不可得矣﹗

庚子【康熙五十九年。】臘月初五夜﹐予宿東魯郡齋﹐夢亡荊陸臥予傍﹐傍有一衣﹐衣上綴蠟燭一挺﹐若令予解者然。予解之曰「汝謂是『一片秋衫如燭冷』耶﹖」陸點首曰「予正云然。」醒而含淒。斯語亦有味﹐因記之。

嘗覽禦史臺記﹕「唐李文禮有文學﹐而質性遲緩﹐不甚精審。爲禦史時﹐在揚州有吏自京師還﹐得長史家書云﹕『姊亡』。文禮忽聞姊亡﹐便大號慟。吏伺其間﹐白雲﹕『是長史姊。』文禮徐曰﹕『是長史姊耶﹗我本無姊﹐向亦怪矣﹗』」夫無姊猶哭﹐況眞有姊喪耶﹗是必篤於手足者。予伯姊李氏﹐性至孝。曾爲予母刲肱進藥。適其舅【元坤﹐予父同年。】官郡丞﹐家頗饒。迨壻廷鋐亡﹐已中落﹐兩子妾生﹐長多忤﹐次繼他氏。姊晚年貧匱極苦﹐又被從子占宅﹐遣逐﹐含寃而歿。時懸盼予歸﹐予以客遊﹐竟不得與姊一訣﹐迄今抱憾。近忤子遽亡﹐次又莫迹﹐惟姊親生一女適姚者﹐孤塋無主﹐不知能動其松楸之念否耶﹗歲乏掃除﹐是予之罪﹐閱文禮事﹐悲觸於心﹐聊識數語﹐以當痛哭﹗

予曾王父太常府君【諱蘭﹐號楚畹。天啟乙丑進士﹐歷官太常寺卿。】崇禎間官應天督學禦史。聞命﹐輒焚香告天﹐矢志立誓。謂﹕「不抑單寒﹐不通請謁﹐不徇故舊。」盟於試卷之尾云「竊國名器﹐以媚私交﹐有干國憲﹔違天休命﹐而淹寒士﹐必降天殃﹗」至今江南流傳有「金宗師不賣銀秀才」之謠﹐蓋實事也。予居恆每語諸弟侄輩曰「吾與爾得今日讀數行書識幾个字者﹐豈吾與爾之能哉﹖此殆先人之文徳所致﹐源遠者流長也。願時時勿忘而加勉之也。」

昔鄴侯稱爲經世神仙﹐嘗著養和篇以獻。肅宗爲自燒二梨賜之。諸王聯句有云「不食千鍾粟﹐惟餐兩顆梨。」此紀實也。康熙辛卯﹐仇少宰滄柱兆鰲予告歸甬東﹐上念其疾﹐召其公交車二子﹐賜內府靈膏﹐服之卽愈。少宰集參同契注進呈﹐尙未達禦﹐而禦書金箑頒賜至。落句云「欲問參同契中事﹐更期何日得相從。」按此乃白居易尋郭道士不遇詩也。而上屬意少宰﹐隨舉白詩書之﹐一似二語預爲今日君臣契合而作者﹐斯眞千秋罕遘者耶﹗夫少宰助化無爲﹐養和有素﹐足以媲美鄴侯。而上之恩遇﹐迥出唐宗上矣﹗

慈溪鄭太史寒邨梁﹐出守髙涼歸﹐半體枯廢﹐局步循墻﹐【有循墻圖。】恆舁筍輿看四明山色。性愛一石﹐曰叟﹐供之庭前。又繞座以碧紗籠廚﹐廚列奇石。嘗曰「吾加有風疾﹐劣劣不能佳。【二語句王無功語。】惟起居與石作緣而已。」先生詩古文詞皆獨抒性靈﹐尢耽繪事﹐而捉筆以左題於柱曰「半身久分離魂魄﹐只手還思畫地天。」繪成署曰「鄭風」﹐亦號曰「風人」﹐曰「半人」。夫先生﹐風人也與哉﹖先生乃風人也。予數過半浦【所居邨名。】園亭﹐周旋誨接﹐與嗣君南溪性論文信宿。羅含宅裏﹐幽蘭相對病松﹔庾信園中﹐酸棗亦攀枯樹。都有風人體气﹐依然鄭卿芳規。予有詠石叟云「一石天然叟﹐光含郁古奇。蒼顏稀行【音杭﹐去聲。顏師古讀。】輩﹐肉相豈男兒﹖磊砢難移介﹐孤髙免慮危。祇應道气者﹐冷處結心知。」

杭郡守張使君韋存恕可﹐京江相國玉書弟也。康熙辛卯﹐相國歿於王事﹐使君奉命假歸﹐護兄喪三月。迨期滿趨職﹐則有司輿皂賫郡篆﹐伺於塘棲河幹。使君方睇望湖山﹐徘徊官舫﹐意有所屬。顧而見之﹐怫然曰「咄咄官吏﹐逼人受事耶﹗」時吟得「三陽漸布明湖滿」﹐屬對未就。一友在座應聲曰「五馬新從舊裏回。」使君擊席稱快﹐宣所欲言﹐使犁然有當也。蓋詩寫情事﹐於五﹑七字簡括調度﹐在前人亦頗難之。西河毛檢討奇齡嘗謂予曰「楊汝士壓倒元﹑白﹐豈有異能哉﹖『文章舊價畱鸞掖﹐桃李新陰在鯉庭。』二語﹐似乎了不異人意﹐及按當日情事﹐楊嗣復率兩榜門生迎父於陵僕射於新昌邸第﹐元﹑白諸人並在。燕集賦詩﹐兒子門生﹐前拜後拜﹐斯語如繪於圖矣。」使君五馬之官﹐來從舊裏。一言寫出﹐傳爲美譚。先是﹐使君有題郡齋句云「鄕國幾程勞夢想﹖湖山十載足勾畱。」諷誦斯言﹐則其人與風政﹐亦槪可想見也已。

予家有世傳李后主澄心堂紙一番﹐【內有經緯。】乃曾王父太常府君所珍﹐世父子【諱】炯公藏之數十年﹐從不以示人﹐予未一見也。弟墨香堂攜之至長安﹐諸名公卿索觀者日日屨滿。陳太守奕禧香泉﹐不惜百日之功﹐手書冊子十幀﹐與予弟易之去。而題詩於一幀之後曰「南唐澄心紙﹐一番值百金。當時歐與梅﹐品題赫藝林。更有黃﹑白麻﹐用之宣玉音。桑根兼布頭﹐古制不易尋。子族浙東舊﹐遺縢儲夙購。面腴滑澤顏﹐中含經緯皺。落墨心手融﹐膩欲貼肌肉。我以書易之﹐行狎勞爬梳。若賞幽深際﹐應求古雅余。追慕獲機難﹐祛篋呈瓊琚。曾聞一鷖字﹐滿價五十萬。興到曇�﹝石襄﹞邨﹐羣鵝卽酬願。儻得家法傳﹐脫手復何恨﹖」墨香素工書﹐𨿽輕棄先人法物﹐而從此盡得香泉衣缽。其書署香泉名﹐香泉幾不能辧。嘗舉以似人曰「得吾書法者﹐海內十八家﹐吾兒第一﹐次則金墨香矣﹗」【後香泉以進於內廷﹐禦鑑甚褒﹐遂以染濡宸翰焉。】

闕裏孔稼部東塘尙任歾載余﹐予重過其居﹐索【色】觀其家藏唐硬黃﹑宋海苔側理二紙﹐與嗣君楡邨衍志坐黃玉齋摩挲半日﹐洵法物也。顧失記其體質輕重與長闊之數。後覽孔翰博宏輿毓�﹝土廷﹞所著拾籜餘閒﹐載列甚晰。云硬黃紙長二尺一寸七分﹐闊七寸六分﹐重六錢五分。紙質之重﹐無逾此者。海苔側理紙長七尺六寸﹐闊四尺四寸五分﹐紋極麤疏﹐猶微含靑色云云。蓋宏輿先予見之也。因憶予家所藏澄心堂白麻一紙﹐寶之數世﹐歸於陳香泉。而予爲後裔者﹐竟不得一覩先人之物。以觀楡邨所藏﹐益增悵嘆爾﹗

小山姜者﹐徳州名士。乃田少司徒紫綸雯先生之冢孫。先生所最愛﹐比之鄭康成之孫﹐因名同之﹐字硯思。又先生自號山姜﹐而以小山姜呼之焉。丁酉六月﹐予與訂交歷下﹐甚相契合。一日同過王秋史蘋二十四泉艸堂﹐小山姜評秋史某詩奇橫﹐某詩自然。謂作詩惟自然爲難能﹐奇橫猶易到也。予聞之心折。憶予舊句云「人奏新音兮吾求古歡。」夫小山姜之語﹐乃先生古歡堂【有古歡堂集。】上千百年之眞傳。今之攻詩者﹐能人盡知之耶﹖因爲題寒雨臨池圖云「時流爭捷蚤矜才﹐底用經營慘淡哉﹖不見田郎遲下筆﹐彊年裁得自然來。」非泛詠也。【小山姜工書﹐得香泉筆法﹐而能自成一家﹐尢爲近日海內書家所推。】

康熙五十六﹑七年間﹐泰安州有士人﹐忘其姓名﹐能鍛泥成字﹐爲活字版。予初聞之﹐矜爲剏造之奇﹐而不知其有本也。及檢宋沈存中括筆談云「慶曆中﹐有畢升爲活字版﹐用膠泥燒成。」乃知巧心妙手﹐在前人蚤已爲之。按升卽活字版之始。得書之易﹐洵藝林樂事也。埴特表而出之。

余姚陳翁履聲﹐藉錢塘﹐乃緘庵恂學之尊人。曾充中丞賷奏官。爲人仁願﹐一生敬惜字紙﹐無所不用其極。凡頹垣隙版﹐以及積污荒穢之處﹐令人撿搜﹐隻字無遺﹐費耗弗吝。而尢念碎殘椀片﹑椀足﹐字迹難滅。一投泥濁瓦礫中﹐則永無出理。拾得一片﹐輒予五錢易之。於是貧家兒童覓字椀求錢者﹐徧里巷。迨收貯多﹐則並焚過紙灰載以舟﹐親詣錢江之鱉子亹﹐傾投於浩浩洪濤中﹐歲以爲常。翁嘗曰「使予得官於景徳鎭【景徳鎭屬江西浮梁縣。】俾磁戶盡除其寫椀之字﹐則吾生志願畢矣﹗」已而果巡檢斯地﹐行其志多年﹐乞歸。歸卽子登第﹐【又一子一孫俱孝廉。】爲顯官﹐且視學山左。翁享祿養以壽終。此敬惜字紙之報﹐最爲彰顯者。記之以勸世焉。

投子者﹐投擲於盤筵之義﹐作骰子誤。案諸家之書﹐骰卽股字﹐【惟梅誕生音骰爲投﹐誤甚。】不音投。史記蔡澤說範睢曰「博者或欲大投。」裴注曰「投﹐瓊也。」則知以玉石爲投擲之義﹐安有用骰之理哉﹗出資暇錄。

「吳﹑會」讀「吳檜」。乃吳下與會稽。俗讀惠﹐誤。觀今山陰﹑會稽二邑﹐俗連稱之曰「山﹑會」。予謂不若稱「稽﹑陰」爲有本。南史褚玠傳﹕「宣帝謂蔡景歷曰﹕『稽﹑陰大邑』」云云。

園花【邨名﹐屬杭州海寧。】查氏﹐有同胞三翰林﹐皆以詩文名於世。長字夏仲愼行﹐次徳尹嗣瑮﹐次愼木嗣庭。而又制別號﹐則並系其姓而重疊之。曰查田﹐曰查浦﹐曰查城。亦新甚矣﹗查浦有長安下第送秋句云「可憐秋老無人送﹐也似西風下第歸。」遂以此詩得名。查田於康熙癸酉赴京兆舉﹐過江北看桃花詩云「此事今年眞過分﹐江南江北兩回看。」是秋遂舉於北﹐而嗣君克建亦舉於南。詩之有讖如此。

寧波史狀元立齋大成【史官宗伯。】鄕試杭州﹐禱於萬安橋之關廟。神示簽句云「君今庚甲未亨通﹐且向江頭作釣翁」云云。心怏怏﹐謂一第今無分耳。及榜發﹐中順治甲午舉人﹐明年乙未﹐大魁天下。始解神言謂亨通在「甲﹑未」也。噫﹗異矣﹗後六十年爲康熙甲午﹐慈溪裘庶常殷玉璉﹐年七十一﹐試京兆畢﹐禱於正陽門之關廟。【俗稱前門關廟﹐靈應異常。】亦示此簽﹐遂中。明年乙未聯捷成進士﹐讀中祕書。二公同郡人。【又按﹕裘中三甲第一﹐其次則江君﹐名濟。所謂「江頭」也。抑更異矣﹗】

予宗一士根﹐康熙辛卯獻歲﹐禱於山社之神﹐以卜秋試得失。簽句首云「作盡平生惡。」末云「必定見閻君。」解者謂大不祥。一士殊不爲意。至引試時﹐竟扶疾以入﹐危矣哉﹗故事三場畢﹐則吏胥寫出內簾分校官姓氏﹐人人傳觀。一士之父又源見列﹕詩經某房﹐長興縣知縣閻某。則喜曰「吾兒中式矣﹗」而果以閻君薦中第�名。牓下﹐例謁房師﹐所謂「見閻君」也。蓋神言難測﹐往往於句義之外﹐或一﹑二字若隱若現﹐以示其天機之靈妙焉﹗要須人誠﹐則神弗爽耳。此一士親爲予說。

庚子【康熙五十九年。】中元日﹐予旅宿河間北二十里鋪。方踞盆而浴﹐忽聞喧傳有山東孝子某者﹐昔負母逃災至此。母卒﹐遂於鋪北路旁瘞焉。經十載余矣﹗孝子徒步走千里﹐凡三度來此求母屍不能得﹐今則禱天立願﹐於瘞母周遭里許間﹐俯伏地上﹐用一木馬鞍著地﹐結頂發於鞍﹐膝行而曳之。顧鞍止處﹐卽母葬處。是日炎暑酷烈﹐孝子赤身蒲服﹐腹裂背焦﹐舉體流血。哀號之聲﹐弗輟於口。自辰及申﹐數千人隨觀者﹐無弗慘怛色動。不覺齊聲共助其號﹐林木爲之震撼。而馬鞍忽止﹐人力不能動。於是孝子躍起叩頭曰「天乎﹗母骸在矣﹗向者路旁﹐今成中道耶﹗」扣之果然。嚙指血瀝之﹐益驗。乃以衣裹骼﹐向觀者泣拜去。予急趨追之﹐弗及一見孝子問知姓氏裏居﹐爲悵惆驚嗟久之。因泚筆記其實事如此。噫﹗斯眞所謂孝能動天地感鬼神者耶﹗

巾箱說

