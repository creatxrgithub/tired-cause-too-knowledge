湛淵靜語元白珽

●序「湛淵靜語」者﹐湛淵子與客語於靜也。湛淵姓名爵裏﹐不聞於時。家西湖﹐西有泉自竺山來﹐及門而瀦﹐湛然下見白石﹐若隔一膜﹐愛之。客至﹐呼坐榻就淵﹐四空無人﹐林影在水﹐掀髯劇談。大而天地之髙厚﹐細而品匯之化育﹐至於聖賢之大訓﹐古今之明戒﹐日用之小物﹔下至滑稽詼諧﹐任情極口。談輟則笑﹐笑復談。兩不知其是非非是也。又病忘﹐客退﹐欲持以質諸人﹐忘之矣。於是具白堊﹐寸遇所得﹐隨樹石墻壁識之。幸而不漫滅﹐則子弟輩更書於冊﹐積三十年﹐其不遂忘而獲識之者﹐蓋百分一。其識之而不遂漫滅﹐獲更�焉者﹐蓋十分一也。風漂塵轉﹐走南北半天下﹐所聞日益廣﹐得說日益多﹐聚之一篋﹐然猶以湛淵名者﹐何居﹖吁﹗始予之愛淵而居之﹐且以名吾愛也。今予與淵相忘﹐不知我之爲淵﹐淵之爲我。向所謂湛然者﹐不在乎淵﹐而在予方寸間矣。豈區區一水雲乎哉﹖然謂之靜﹐猶及夫功名世故之末者﹐人之情也。人生如一杪忽於天地之大﹐而能與天地配﹐以其道可達乎二者也。此道可獨善卑﹐卑爲沮溺之爲哉﹖窮巖穴﹐老簟瓢﹐豈人之情﹐人之不幸也。時有不至﹐特不可幸而彊去之耳。靜常靜﹐動可常動乎﹖故亦曰「湛淵靜語」。若夫漶漫叢脞﹐無補於世教﹐則稗官之設﹐稗不及谷粟﹐不愈於土炭耶﹖是則苟存之意。湛淵子自序。●卷一理宗聖徳天縱﹐問學日新。潛龍越邸日﹐嘗從多士賓興﹐較藝文場。及卽位﹐中外稱爲「文章天子」。林希逸兼崇政殿說書﹐首進養性﹑存心二說﹐卽日降禦批云「心者神明之舍﹐欲養其性﹐必存其心。觀卿進說﹐姑以七言寓意云﹕方寸中涵一太虛﹐操存須用養工夫。瑩然鏡淨無纖翳﹐一性融明萬理俱。」景定癸亥九月﹐祀於太室。禮畢﹐上乘輅詣明堂﹐連日陰雨不解。至是﹐輅次六部橋。云色漸開﹐日影穿漏﹐都人忻慶。時執綏官某見天顏和懌﹐奏云「此晴自陛下方寸中來。」上不語。又奏﹕「臣聞陛下於禁中晨夕叩祈。」上亦不答。又奏﹕「臣聞皇太子亦露禱宮中。」上始云「卿何自知之﹖」曰「臣傳聞如此﹐乞付史館。」上復不答﹐還內。次日﹐肆赦﹐禮成﹐內批出某人與郡。伊川先生六代孫淮﹐咸淳間爲安慶悴。明道年五十四卒﹐二子相繼早世﹐無後。淮之族尙蕃居池陽﹐婦人不纏足﹑不貫耳﹐至今守之。有《中庸大學理粹》一編。文之繁簡﹐系乎人﹐亦系乎代。如《春秋》﹕「隕石於宋五。」公羊𨿽因經作傳﹐而曰「聞其眞然﹐視之則石﹐察之則五」﹐多經七字﹐而義猶有未盡。《論語》﹕「君子之徳風﹐小人之徳艸。艸上之風必偃。」至孟子答滕文公已多二「也」字。而劉向載泄冶之書曰「夫上之化下﹐猶風靡艸﹐東風則艸靡而西﹐西風則艸靡而東﹐在風所由﹐而艸爲之靡。」多《論語》之半﹐而意始顯。及觀《書》﹐有曰「爾惟風﹐下民惟艸。」復減《論語》九言﹐而意亦顯。劉向載楚莊王之言曰「其君賢君也﹐而又有師者王﹐其君下君也﹐而羣臣又莫君若者亡。」而《書》曰「能自得師者王﹐謂人莫己若者亡。」語意煩簡﹐不如是﹐何以別聖經賢傳﹖有士人投啟事於眞西山﹐以「爵齒徳」對「師尙父」﹐又用「運籌帷帳之中」﹐館客哂之。西山曰「師尙父謂可師﹑可尙﹐可爲人父﹔《漢書》言『帷幄』﹐《史記》作『帷帳』﹐不可哂也。」古者及漢人用字﹐如一之與壹﹐二之與貳﹐三之與參﹐其義皆同。《毛詩屍鳩序》﹐刺不壹也﹐而正文乃云「其儀一兮」。《孟子》﹕「市價不貳。」趙岐注云「無二價也。」本文用「貳」字﹐注用此「二」字。《周禮天官》﹕「參謂卿三人﹐伍謂大夫五人。」則「參」與「三」﹐「伍」與「五」通也。所謂肆﹐《周禮》注﹕編懸之四八曰肆。六六亡奇。《馬援傳》﹕今更共陸陸。七則秦有漆娥臺﹐用此漆字。捌﹐《廣韻》云﹕無齒杷也。本作扒﹐今借爲八。九﹑十﹑百﹑千﹑萬﹐與玖﹑拾﹑伯﹑仟﹑萵﹐皆有通用也。文中子《中說》﹐杜淹所撰﹐中間多有疏謬處﹐所以啟或者之疑議。然王氏子弟如王凝福峙﹐不無傅會於其間﹐以張侈其門戶。且如《王道篇》云「李徳林請見﹐子與之言﹐歸有憂色。門人問子﹐子曰﹕『徳林與吾言終日﹐言文而不及理。』門人退﹐子援琴鼓蕩之什﹐門人皆沾襟焉。」﹐又《禮樂篇》云「安平公問政﹐卽徳林也。」余按史﹕李徳林卒於開皇之十年﹐時文中子甫七歲﹐固未有門人﹐徳林何自而請見問政﹐門人何自而聞琴流涕﹖此亦疏謬之一端﹐不但唐開國佐命功臣皆其弟子也。方秋崖嶽守南康日﹐湖廣綱艄據石間﹐薄人於險﹐橫吾境者。賈秋壑爲湖廣總領﹐怒其不存體統﹐訴於朝﹐時論不以爲然。令與方邵武兩易其任。離郡日﹐有彩旗餞之行者。書云﹕秋崖秋壑兩般秋﹐湖廣江東事不侔。直至南康尋體統﹐江西又隔兩三州。」五行天一生水﹐平庵項氏謂﹕「雨雪霜露﹐雲霧霰雹﹐成水之物﹐皆降於天﹐地二生火﹐丹砂石火﹐槐檀柞﹐取火之物﹐皆生於地。」此說是已。然卽人之一身求之﹐亦可槪見﹐人貪心動則涎生﹐哀心動則淚生﹐愧心動則汗生﹐欲心動則精生。方心之未動﹐卽太極也。此心之動﹐卽太極之動而生陽也。陽動而生水﹐卽天之生水也。蓋神存於心﹐神爲气主﹐神動則气隨。气爲水母﹐气聚則水生﹐所以呵聚而成潤。宋辛居士﹐字夷仲﹐隱於襄陽漢水之西﹐結廬竹林中。春月鬻筍充酒資﹐截竹成筒爲酒器。或問其故﹐答曰「我性愛竹與酒﹐欲令此二物常並耳。」巴陵王休若往造之﹐居士善彈箏﹐方坐林中彈箏﹐不爲禮。少頃﹐回語其子云「取豹皮中五錢﹐爲殿下市瓜。」置箏其語。王之賓客欲聞箏者﹐指令居士彈﹐居士曰「辛非王門伶人﹐何事見逼﹖吾所以勝於君等﹐正爲舉止自由﹐若聞命鞠躬﹐卽與君等何異﹖」占對詳雅﹐眾不能屈。胡文定公爲之傳。眉州蘇先生杲﹐老泉之祖﹐輕財好施﹐急人之急﹐孜孜若不及。歲凶﹐賣田賑濟其鄕裏。逮秋熟﹐人將償之﹐終憐其窶﹐辭不受。久致破業﹐厄於饑寒﹐然未嘗以爲悔﹐而好施益甚。後三蘇以文章名天下。近世金壇劉漫塘父﹐忘其名﹐號云茅居士﹐家貧尙義。嘗除夕絕糧﹐轉貸得斗粟﹐忽所親來貸米﹐家人有難色﹐居士曰「我猶有借處﹐彼誰與之﹖」分遺一半﹐不少吝。居鄕曲﹐多有濟人利物之事。後漫塘亦以文章顯。上天佑善﹐其報不爽類此。文字間一字各義﹐曰假借。亦有兩字各義者。《莊子》「有戴晉人。」注﹕梁之賢者﹐姓戴﹐字晉人﹐非晉國人也。亦猶扁鵲姓秦﹐名緩﹐字越人。泗州大聖何人也﹐出《隋書西域傳》。謂﹕何國人也﹐非誰何也。《檀弓記》﹕容居及叔仲皮妻﹐魯人也。鄭康成注謂「魯鈍人也」﹐亦非魯國人。臯陶﹐舜臣也。《周禮》﹕﹤韋軍﹥人爲臯陶。陶如字﹐鼓匡也。絳﹑灌﹐周勃﹑灌嬰也。《楚漢春秋》謂「髙祖之臣﹐別有絳灌」﹐一人也。班馬﹐班固﹑司馬遷也。《左傳》自有「班馬之聲」注﹕班別夜遁﹐馬不相見﹐故鳴也。巫咸﹐商臣也。《周禮》自有「巫咸」﹐巫與筮同。漢劉盆子﹐魏自有劉盆。齊孟嘗君﹐《漢》自有《孟嘗馮異傳》﹕「不忘巾車之恩」﹐注﹕鄕名﹐非春官掌車人之巾車。《史記》﹕「楚靈王死於申亥﹐爲天下笑。」申亥﹐人姓名﹐非甲子。杜詩﹐亦人名﹐非杜少陵詩。丁寧﹐告戒也﹐《左傳》伯棼射王﹐汰及鼓跗﹐著於丁寧。注﹕轅上鉦﹐非告戒。委蛇﹐委曲也。《莊子》﹕澤有委蛇。蛇如字﹐神名也。蘭若﹐佛寺之小者也。選詩「蘭若生朝陽」﹐若亦如字﹐蘭與杜若也。白社﹐蓮社也。隋自有白社﹑黑社賊。雁行﹐兄弟序也。《禮》﹕兄之齒雁行。《莊子》自有雁行避影。」行亦如字﹐側身行也。束﹐束脯也。《東漢》﹕劉般束至﹐行爲諸侯師。注﹕謹束也。《胡廣傳》亦云「束守善﹐有所勸仰。」司空圖有亭曰「三休」。《三輔決錄》自有京兆三休﹐皆有重名﹐謂杜陵金元休﹑韋甫休﹑長陵第五文休。《呂布傳》亦自有三休之臺﹐謂其髙必三休乃至。名義不同如此。又如堯舜之禪云云禪﹐亭亭《南郊賦》之云菡萏。名義之殊﹐可拘一律哉﹖國有災異﹐人君則避殿﹐減膳﹐徹樂﹐示寅畏也。《事物紀原》謂避殿始於漢景帝。七國反﹐召將軍曰「楚王印等重逆無道﹐朕素服避正殿」﹐非也。事始又謂始於漢明帝﹐將起北宮﹐鐘離意諫曰「陛下躬自克責﹐降避正殿。」益非也。余嘗見《說苑》曰﹕魏禦廩災﹐文侯素服﹐避正殿」。又齊大旱﹐晏子曰「君誠避殿暴露﹐與靈山河伯同憂﹐其幸而雨乎。」又《太公六韜》曰﹕凡國有難﹐君避正殿﹐召將曰「社稷安危﹐一在將軍。」乃知景帝因軍興避殿命將﹐正用此故事﹐其來尙矣﹐非始於景帝也。《淮南子》載常娥事。許愼注云﹕常娥﹐羿妻也。羿請不死之藥於西王母﹐常娥竊之奔月。後漢張衡遂引爲證﹐且云常娥托身於月﹐是爲蟾蜍。尢可笑也。余舊讀《漢志》﹐見謂黃帝使義和占日﹐常儀占月﹐車區占星。每疑所謂常娥﹐卽常儀之誤﹐然不敢臆決也。及讀《周官》注云﹕儀﹑義二字﹐古皆音俄﹐而洪丞相適嘗引《詩》﹕實維我儀﹐協在彼中河。樂且有儀﹐亦協中阿。揚雄《太元》亦以各遵其儀協﹐不偏不頗。而漢碑蓼莪﹐皆書作蓼儀。然後自信常娥卽常儀明矣。後人因其職占月﹐故啟此恍忽怪誕之論。廬山之陽﹐顚崖千尺﹐下臨大江﹐崖之半懸絡古木藤蔓﹐有蜂室其上﹐如五石甕者四﹐過而利之者﹐下睨無策。俄有二樵謀取之﹐得其利﹐可以共濟。於是一人縋巨木而下﹐約二三十丈達﹐得蜜無算。一人於其顚﹐引繩上下之。蜜且盡﹐則上之人欲專其利﹐絕繩而去﹐不顧」一人在下叫號久之﹐知不免﹐采余蜜並其滓食之﹐因不饑。蹣跚石罅﹐得一穴﹐頗深暗﹐顧見一物﹐如蛟蟒蟄其中﹐腥穢不可近。又久之﹐忽開兩目如鉦﹐光焰爍人﹐然亦不動。其人怖甚﹐而無地可遁避﹐且其中气燠可禦寒﹐因出沒焉﹐待盡而已。忽一日﹐雷聲作﹐其物蜿然而起﹐雷再作﹐則挺身由穴而出。其人自念等死爾﹐不若附之而去﹐萬一獲免。遂攀鱗而躍﹐約一二里頃﹐竟爲此物所掉著地﹐得不死。後訴於官﹐捕專利者﹐杖殺之。廣信朱復之說。一歲而易火者五﹐若多事。後讀《洪範五行傳》﹐乃知古人攺火。關於時化﹐火性炎上者也。老則愈烈。於是遇物輒燃。若新火性柔﹐靑光熒熒﹐無忽燎速熾之患。橫渠亦云﹕四時攺火﹐蓋水之爲患常少﹐火之爲患常多。寒食禁火﹐以出新火﹐必待盡熄天下之火﹐然後出之也。季春大火星髙﹐其時爲之﹐亦防其火熾也。又火貴新而烹味佳﹐是則古人鉆燧之意。春取楡柳之火﹐夏取棗杏之火﹐季夏取桑柘﹐秋取柞﹐冬取槐檀。或問朱文公﹕四時取火﹐何爲季夏又取一番。曰﹕土王於未。六月﹐未月也﹐故再取之﹝土寄王於四季﹐每季皆十八日。四个十八日爲七十二日。其他四行分四時﹐亦各七十二日﹐其積成三百六十日﹐成歲也﹞。顧凱之嘗寄畫一廚於桓元﹐皆平生所珍愛。後竟爲元所攫﹐緘閉空廚如故﹐還之。凱之見封識不殊﹐但失其畫﹐直云「妙畫變化而去﹐亦猶人之登仙。」或者癡之﹐予謂凱之不癡也。當桓元負甲兵之盛﹐且將睥睨神器﹐況珍物佳畫﹐何足較乎﹖一拂其意﹐則身與畫俱亡矣。元異日出名畫示客﹐客有食寒具污之者﹐遂惋悵竟日。不思人之所愛﹐猶我之所愛也。至於諷帝禪位﹐尋至敗亡﹐然後抽所服玉簪悅追兵﹐幾以自脫﹐其癡甚矣。楚之敗於吳而出奔也﹐潘子臣以舟師敗﹐子期又以陵師敗﹐楚國大惕而懼亡。子西喜曰「乃今可爲矣。」於是遷郢於若阝﹐攺紀其政﹐以定楚國。晉之遇楚於鄢陵也。範文子曰﹕惟聖人能外內無患。自非聖人﹐外寧必有內憂。及旣敗楚﹐文子曰﹕君驕侈而克敵﹐是天益其疾。乃使祝宗祈死﹐繼而有三卻之難。夫楚之屢敗﹐而子西獨喜。晉之大勝﹐而文子獨憂﹐何也﹖蓋天下之事﹐禍亂常生於玩忄曷之餘﹐而功業每成於憂懼之後﹐故震雷﹐而有笑言啞啞之效﹐同人先笑﹐而後有號兆之凶。成敗禍福每如此。伊川解「未濟﹐男之窮也」﹐繞庭糸由思﹐且曰「只是个諸爻不得位﹐終不能盡其義。」適有一桶匠庭下聞之﹐遽云「恐卽是三陽失位。」伊川爲之嘆賞﹕「今未濟解𨿽不當位﹐剛柔應也﹐正用此語。」下云「斯義也﹐聞之成都隱者。」後晦庵見之﹐謂「三陽失位」一語﹐自出火珠林﹐伊川不曾看許多雜文字故也。𨿽然﹐桶匠豈庸庸者哉﹗胡元任《漁隱叢話》云﹕山谷謂蘭蕙叢生﹐初不殊也。至其發花﹐一干一花而香有餘者蘭﹐一干五七花而香不足者蕙。蘭似君子﹐蕙似士大夫。槪山林間十蕙而一蘭也。《楚辭》甲「予旣滋蘭之九畹兮﹐又樹蕙之百畝」﹐以是知楚已賤蕙而貴蘭矣。蕙𨿽不若蘭﹐其視殺々遠矣。余謂不然。此漁隱承山谷之誤﹐不深考耳。今所謂蘭蕙者﹐皆非古之蘭蕙也。朱文公﹑陳正敏辧之甚詳。今按《本艸》云﹕蘭似澤蘭﹐生水旁﹐紫莖赤節﹐髙四五尺﹐綠葉光潤﹐尖長有岐﹐陰小紫花﹐紅白色而香。五六月盛﹐可佩飾。蕙﹐薰艸也﹐生下濕地﹐麻葉方莖﹐赤花黑實﹐气如蘼蕪﹐可以已厲﹐陳藏器注。卽零陵香也。文公云﹕蕙蘭二物﹐本艸言甚詳。劉次莊云﹕今沅澧所生﹐花在春則黃﹐不若秋紫之芬馥。又魯直云﹕一干一花而香有餘者蘭﹐一干數花香不足者蕙。《本艸》所言似澤蘭﹐則今處處有之。蕙則自爲零陵香﹐尢不難識。其與人家所種葉類茅。花有兩種﹐如黃說者皆不相似。劉說又詞不分明。大抵古之所謂香艸﹐必其花葉皆香而燥濕不變﹐故可刈而爲佩。若今之所謂蘭蕙﹐則其花𨿽香而葉乃無气﹐其香𨿽美而質弱易萎﹐皆非可刈而佩也。正敏云﹕楚辭所詠香艸﹐曰蘭﹑曰蓀﹑曰﹑曰藥﹑曰﹛艸囂﹜﹑曰芷﹑曰荃﹑曰蕙﹑曰薰﹑曰蘼蕪﹑曰江蘺﹑曰杜若﹑曰杜蘅﹑曰﹛艸揭﹜車﹑曰畱夷。釋者但一切謂之香艸而已。如蘭一物﹐或以爲都梁香﹐或以爲澤蘭﹐或以爲猗蘭艸﹐今當以澤蘭爲正。山中又有一種如大葉麥門冬﹐春開花﹐極香﹐今呼爲「幽蘭」﹐非眞蘭也。蓀則今之所謂石菖蒲者﹐ぇ﹑藥﹑﹛艸囂﹜﹑芷𨿽有四名﹐止是一物﹐今所謂白芷是也。蕙卽零陵香﹐一名薰﹛艸窮﹜蘼蕪﹐卽芎﹛艸窮﹜苗﹐一名江蘺。杜若﹐卽山姜也。杜蘅﹐今人呼爲馬蹄香。惟荃與﹛艸揭﹜車﹑畱夷﹐終莫能識也。二先生所論如此。始余嘗疑《漢官儀》謂「尙書郎含香握蘭上殿」﹐豈有握生蘭花面君之理﹐是必燥物可囊者。又如魏武取蕙花爲香燒。及後來蘭湯之類﹐若用今日所謂蘭蕙﹐則腐艸耳﹐何香澤之有﹖後得前二說﹐始釋然。況《離騷》亦云﹕余以蘭爲可恃兮﹐羌無實而容長。溫公詩云﹕楚人歌紫蘭﹐花葉無傳久。循名意玆是﹐誰得名眞否。益見非今蘭也。九畹百畝﹐蓋寓言耳﹐九畹已是二百七十畝﹐何得謂之賤彼貴此哉﹖﹝鄭樵《通誌》﹕蘭﹐舊一名煎澤艸﹐婦人和油澤頭得名﹐今所謂蘭﹐其根乃土續斷﹐其花馥鬱。誤人賦詠。﹞舊讀天隨生﹑坡翁﹑南軒三君子《杞菊賦》﹐皆食菊之苗耳。屈子夕餐秋菊之落英﹐卻是食其花。近誠齋《題寒綠軒》詩﹕「黃金錢照紅玉豆﹐秋髙更覺風味多」﹐是食花也。余屋後有菊二十餘本﹐亦嘗羹其苗矣﹐芳馨可愛﹐但小苦。至秋則花與枝葉大苦﹐不可食。按《本艸》﹕菊有二種﹐一種紫莖﹐气香而味甘美﹐可作羹。一種靑莖而大﹐作蒿艾气﹐味苦﹐不堪食﹐名薏花﹐非眞菊。如此則今所種槪多薏耳。石湖有云﹔吳下惟甘菊一種可食﹝今俗呼爲茶菊﹞。品卑下﹐花細碎﹐其餘味皆苦﹐信矣。行當求所謂甘菊者﹐栽數十百株於寓所﹐以當蔬圃。東坡《杞菊賦》末云「吾方春食苗﹐夏食葉﹐秋食花﹐冬食根﹐庶幾乎西河﹑南陽之壽。」穎濱則不然﹐有詩曰「春初種菊助盤蔬﹐秋晚開花插滿壺。微物不多分地力﹐終年乃爾任人須。天隨匕箸幾時輟﹐彭澤樽未遽無。更擬食根花落後﹐一依本艸太傷渠。」長者之言也﹐不待食菊而自壽矣。雙峯饒氏﹐名魯﹐余幹人也。講理極精﹐如五行說曰「洪範五行之疇﹐一曰水﹐二曰火﹐三曰木﹐四曰金﹐五曰土。」說者以爲此五行始生之序也。蓋《河圖》之數﹐一六居北﹐二七居南﹐三八居東﹐四九居西﹐五十居中。而《傳》謂天一生水﹐地六成之﹔地二生火﹐天七成之﹔天三生木﹐地八成之﹔地四生金﹐天九成之﹔天五生土﹐地十成之。是爲五行生成之序﹐其說可謂有據而不誣矣。然愚嘗以理推之﹐則疑其序必不然也。何以言之﹖水者气之津液也﹐火者气之光芒也。旣有是气﹐則其津液﹑光芒一時皆具﹐各隨寓而成質﹐固無先生水而後生火之理也。至於木﹐則土之精華﹐金﹐則土之精實﹐必有是土﹐而後英華有所發﹐精實有所聚焉﹐則木﹑金亦安有先土而生之理哉﹖且旣有是土﹐則其英華﹑精實亦一時皆具﹐各隨寓而成質﹐無先生木而後生金之理也。以此觀之﹐則謂天一生水﹐地二生火﹐天三生木﹐地四生金﹐天五生土﹐爲五行所以生之序者﹐吾有以知其必不然矣。況陰陽交感之際﹐其機間不容髮。使天旣生水﹐越五而後地成之﹔地卽生火﹐越五而後天成之﹐則陰陽不相逮﹐亦何自而成生物之功耶﹖以此觀之﹐謂地六成水﹐天七成火﹐地八成木﹐天九成金﹐地十成土﹐而爲五行所以成之序者﹐吾又知其必不然矣。蓋嘗思之﹐造化之初﹐陰陽二气而已。陰濕而陽燥﹐陽燠而陰寒﹐二者相摩﹐則其寒且濕者蒸潤而爲水﹝雲雨是也﹞。燠且燥者激烈而爲火﹝雷電是也﹞﹐是二者以气交於空中而成質﹐而無所待於土﹐故皆輕淸﹝水﹑火固皆輕淸﹐二者之中水稍重濁﹐而火極輕淸﹐故水潤下而火炎上﹐此陰陽淸濁之別也﹞。土則气之升降轉旋﹐而其渣滓團聚凝結於中央﹐以成形體者也。土之形體旣成﹐然後二气之精﹐得以蓄藏於其中﹐相與醞釀以生物。陽之盛者﹐必發達條暢而爲木﹐陰之盛者﹐則收縮堅凝而爲金。是二者﹐以气交於地中而成質﹐非土則不生﹐故皆重濁﹝木﹑金固皆重濁﹐二者之中木猶輕淸﹐而金尢重濁﹐故木浮而金沈﹞。由是言之﹐五行之生﹐水火居先﹐木金居後﹐而土居其中﹐其卒不越乎三而已。《洪範》之序﹐蓋以言五行方位之序﹐而非始生之序也。五行方位﹐水北﹑火南﹑木東﹑金西﹐土居中央。南北爲經﹐東西爲緯﹐東北爲首﹐西南爲尾﹐中央其總會也。故其數之序﹐先經而後緯﹐上首而下尾﹐而以總會者包括其中焉。不然﹐五事之目﹐一貌﹑二言﹑三視﹑四聽﹑五思﹐亦豈始生之序然耶﹖今試以人之始生明之。方其稟气賦形之初﹔惟陰血陽精之聚而已。陰血﹐水之象也﹔陽精﹐火之象也。精血合﹐然後胚胎而成形體。形體﹐土之象也﹐形體具﹐然後毛髮齒甲有所傅而生焉。毛髮﹐木之象也﹔齒甲﹐金之象也。造化之始﹐其事芒。莫可深詰。人肖天地﹐其理當無以異也。若夫《河圖》之數﹐一六居北﹐二七居南﹐三八居東﹐四九居西﹐五十居中﹐則是五行方位所得自然之數。而《傳》所謂天一生水﹐地六成之﹔地二生火﹐天七成之﹔天三生木﹐地八成之﹔地四生金﹐天九成之﹔天五生土﹐地十成之者﹐蓋卽《河圖》之數而以類分之﹐則奇數屬天﹐陽之象也﹐偶數屬地﹐陰之象也。以列分之﹐則一二六七經乎南北﹐太陽太陰之象也﹔三四八九緯乎東西﹐少陰少陽之象也﹔五與十綜乎中央﹐陰陽中气之象也。故以前五數言之﹐則天一者﹐太陽之謂也﹔地二者﹐太陰之謂也﹔天三者﹐少陽﹔地四者﹐少陰﹔天五者﹐陽中之謂也。以後五數言之﹐則地六者﹐太陰之謂也﹔天七者﹐太陽之謂也﹔地八者﹐少陰﹔天九者﹐少陽﹔地十者﹐陰中之謂也。天一與地六合與北﹐是太陽與太陰交而生水之象也﹔地二與天七合於南﹐是太陰與太陽交而生火之象也﹔天三與地八合於東﹐是少陽與少陰交而生木之象也﹔地四與天九合於西﹐是少陰與少陽交而生金之象也﹔天五與地十合於中央﹐是陽中與陰中交而生土之象也。觀奇偶二數﹐經緯錯綜﹐以成自然之文﹐則陰陽二气﹐判合往來﹐以成天地之化者﹐其象粲然可見矣。大抵天地之化﹐參伍不齊﹐而各有條﹐故以五行言之。其气質𨿽五﹐而所以生成之序則三﹔其方位𨿽五﹐而所以流行之序﹐則或五而或四。以十干觀之﹐則土與四行疊運而爲五﹐其數奇﹐其象圓﹐屬乎天也﹔以十二支觀之﹐則土寄王於四行而爲四﹐其數偶﹐其象方﹐屬乎地也。陰陽家所謂天干地支是也。然屬乎天者﹐五分十干﹐而每行各得其兩﹐是以奇而函偶。屬乎地者﹐四分十二支﹐而每行各得其三﹐是以偶而函奇。二者蓋天淸地濁之气配合流行﹐而陰陽奇偶交相錯綜之數﹐如磨之旋﹐兩扇相合﹐而其齒參差不齊﹐此萬變之所從出也。或曰﹕土一也﹐屬乎天者﹐則是四行而疊運。屬乎地者﹐則寄王於四方﹐何也﹖曰﹕白天而言﹐則與土四行﹐均爲天中之一物﹐故其气之流行﹐不得而獨異﹔自地而言﹐則土乃地之本身﹐而四行無不統焉﹐故其气貫乎四者之中﹐而無不在也。曰﹕或謂土王於夏秋之間者﹐七十有二日。或謂四季之月﹐各一十有八日﹐總之爲七十有二日﹐此疊運與寄王之說也。其然乎﹖曰﹕是二說者﹐一則得其數而失其期﹔一則得其期而失其數。皆竊聞其說而意之﹐而未知所以說也。蓋土之休王﹐不可得而見﹐所可辧者﹐干支而已。故以言其期﹐則凡歲月日辰之值夫戊己者﹐卽漧土所王之期。值夫辰戌丑未者﹐卽支土所王之期。以其數﹐則一歲之中﹐日與月之值夫戊己者﹐均之爲七十二日﹐其多寡與四行等。注內又注﹐或疑以日計之﹐則一句之中爲戊己者二日﹐通一歲三十六旬﹐則爲戊己者﹐信乎七十有二矣。若夫以月計之﹐則甲丙丁戊己辛壬癸之歲﹐爲戊己者才兩月﹐僅爲日六十爾。乙庚之歲爲戊己者四月﹐則又爲日百有二十焉。何以言其爲歲均之爲七十二日耶﹖曰﹕一歲之中﹐月十有二幹﹐凡一周而復過其兩。以一周言之﹐則爲戊己者兩月﹐固止六十日爾。以復過其兩言之﹐則又有餘日存焉。故通自甲至癸十歲而計之﹐則月之值戊己者﹐正相合。值夫辰戌丑未者﹐均之爲百二十日﹐其多倍於四行﹐此皆有實而可據者也。捨干支而語其期與數者﹐吾未之信也。曰﹕五行流行之數﹐以干支而別﹐其異則固然﹐幹數十而支數十二﹐其故何也﹖曰﹕天之中數五﹐故气之屬乎天者﹐無適而不五。五气各一陰陽﹐故倍之成十。地之中數六﹐故气之屬乎地者﹐無適而不六﹐六气各一陰陽﹐故倍之成十二也。曰﹕漧土二﹐支土四﹐何也﹖曰﹕以五气配五方﹐則陰陽之中气合於中央﹐而所以爲土者一﹐故倍之而成二﹔以六气配六方﹐則陰陽之中气互交於中央之上下﹐而所以爲土者二﹐故倍之而成四也。曰﹕然則天之中气﹐何以不互交於上下也﹖曰﹕天包上下故也。地之中气﹐何以不並交於中央也﹖曰﹕地據中央故也。以此觀之﹐其奇其偶﹐莫非天理之自然﹐豈人所能損益也哉﹖雙峯五行之辧﹐已極精到﹐但以一爲太陽﹐七亦爲太陽﹐二爲太陰﹐六亦爲太陰﹐未易曉也。《南史》載﹕蕭應﹐廬陵王之次子。王薨﹐至寶庫見金鋌﹐問左右曰「是可食否﹖」曰「不可。」應曰「旣不可食﹐並乞與汝等﹐不慧甚也。」然使人之慧者﹐知金不可食﹐而賤之與土同價﹐則務本棄末﹐天下無爭民矣。六經分章斷句之難﹐尙矣。每見諸老論至此﹐且附以管見類數條﹐求是正之。程氏於損益二卦爻辭﹐「分或益之」作一句﹐「十朋之」一句﹐「龜弗克違」一句﹐謂或之一言﹐非一人可指之辭﹐一人願益之﹐十人朋而從之﹐𨿽龜筮亦協從﹐弗克違矣。而晦庵以「或益之十朋之龜」作一句﹐謂十人朋聚﹐如龜筮之先見﹐可以決疑者﹐而弗能違也。似是程氏味長。「明夷六二爻﹐用拯」一句﹐「馬壯吉」一句。當明夷之時﹐旣有所傷﹐必用拯救﹐其所拯救者﹐必馬健壯﹐而獲免之速﹐則吉也。《書》「東漸於海﹐西被於流沙﹐朔南曁是」句﹐蓋言聲教於東西南北皆及之矣。故結之曰﹕聲教訖於四海。《考工記》﹕知者創物﹐巧者述之。守之世﹐謂之工。舊本「守之世謂之工」作一句﹐或以「守之」兩字作一句。今於「守之世」點斷﹐蓋世守其業﹐乃謂之工爾。《詩大序》﹐近世把「安以樂怨以怒哀以思」爲一句﹐子細諷味﹐文意俱未通。近得毛氏舊本﹐乃知治世之音安﹐亂世之音怨﹐亡國之音哀﹐以樂其政和﹐以怒其政乖﹐以思其民困﹐如此斷句﹐謂如《論語》「羿善射﹐冪蕩舟﹐俱不得其死」當點﹐然「禹稷云云」是句﹐卻與「若由也不得其死然」不同。又子在齊聞韶一章﹐諸家說不一﹐皆不若「子在齊」爲一句﹐「聞韶三月」一句﹐「不知肉味」一句﹐義自明白。《孟子》「非其有而取之者盜也」一句﹐「充類至」一句﹐「義之盡也」一句﹐《墨氏》「兼愛」一句﹐「摩頂放踵利天下」—句﹐「爲之」一句﹐蓋前有利天下不爲故也。又每見古人所點書句﹐有極長者不用讀﹝去聲﹞。要之﹐句固有短長﹐更加之讀﹐義理易見。易之大象﹐於本卦之上﹐亦當加讀﹐如「雷雨作明兩作」之類﹐《語》之「赤﹑爾何如」﹐「點爾何如」皆夫子呼其名而問之﹐赤點之下﹐皆當讀。子謂「顏淵」﹑子謂「仲弓」﹐亦皆當讀﹐蓋與他人言顏﹑冉也。季康子問﹕「弟子孰爲好學﹖」季子然問﹕「仲由﹑冉求可謂大臣﹖」「問」字當讀﹐問夫子也。又如《孟子》﹕其爲气也﹐配義與道。無是當讀﹐謂無是气﹐則道義餒。後又一餒字﹐謂無道義則气餒。此類甚多。分章處如子曰「文﹐莫吾猶人也。躬行君子﹐則吾未之有得」。此夫子謙辭﹐至「若聖與仁﹐則吾豈敢」﹐亦夫子謙辭﹐上有「若」字﹐下有兩則吾﹐似是一章。蓋多一「子曰」爾。如「五十以學易」至「皆雅言也」﹐恐只當作一章﹐分兩節。蓋五十以學易﹐可以無大過矣。子所雅言﹐此夫子所常言﹐作一節。至於詩書執禮﹐皆雅言也﹐皆所常言﹐作一節。又如「禮之用﹐和爲貴。先王之道﹐斯爲美﹐小大由之﹐有所不行。」作—節。「知和而和﹐不以禮節之﹐亦不可行也」作一節。謝疊山注《詩簡兮》篇有「力如虎」﹐依古本屬左手執﹐亦甚有味。親民之職﹐莫如守令。然二者之間﹐切民之利害﹐莫如令。每讀兩漢《循吏傳》﹐則西京所載﹐無非郡守。班固至謂「令若長不聞於時」﹐何也﹖至於「東京縣令之號循吏者﹐班班可考」﹐則其故何耶﹖後反覆諦玩﹐頗得其說。循吏之盛﹐莫盛於西漢宣帝時﹐宣帝謂「吏民之本者﹐太守也」﹐而不言令。親臨見問﹐觀所由而察所行者﹐刺史守相也﹐而不及令。謂「與我同治﹐而有璽書之勉﹐金秩之寵者﹐二千石也」﹐而不與夫令。蓋其時但知郡守之重﹐不計縣令之切於民﹐宜其令長之不聞於時也。東漢則不然﹐光武方崎嶇兵馬間﹐聞卓茂仁愛﹐不以密令之微﹐而擢居羣公之右﹔聞祭彤淸政﹐不以襄賁之小﹐而增秩賜縑。謠言單辭﹐必爲轉易﹐非輕於去取也﹐慮夫用匪其人﹐或爲民害。四百餘縣﹐悉從減省﹐非輕於更易也﹐慮夫浮費冗食﹐徒爲民擾。帝之於令﹐審重如此。其後出宰百里﹐皆以郎官而孝廉行髙者爲之﹐亦足以見所重在此矣。是以劉矩﹑王渙﹑仇覽﹑童忄亥並以令長列於《循吏傳》﹐而魯恭﹑劉平與夫潁川之四長﹐先後相望﹐其績章章不絕。吾始知守令所以名聞兩京者﹐亦由上意之所崇重歟﹗或謂皇甫韓門弟子﹐而其學流於艱澀怪僻﹐所謂目瞪舌澀﹐不能分其句讀者也。如曰「聲震業光﹐眾方驚爆﹐而萃排之﹐乘危將顚﹐不懈益張」。又曰「邪氐異﹐以扶孔氏」。又曰「鯨鏗春麗﹐驚耀天下」。所以《答李生書》曰「意新則異常﹐異於常則怪矣。詞髙則出眾﹐出於眾則奇矣。虎豹之文﹐不得不炳於犬羊。鸞鳳之音﹐不得不鏘於烏鵲。金五之光﹐不得不炫於瓦石。必崔嵬然後爲嶽﹐必滔天然後爲海。明堂之棟﹐必橈云霓。驪龍之珠﹐必錮深淵。」此之文所以怪僻也。余謂韓門之怪僻﹐莫若樊宗師。韓公爲作墓志﹐亦謂其文類多澀語。如《絳守居園池記》云「絳卽東雍﹐爲守理所。稟參實沈分﹐气蓄兩河潤﹐有陶唐冀遺風餘思。晉韓魏之相剝剖﹐世說總其土田士人。令無磽雜擾﹐宜得地形勝﹐瀉水施法﹐豈新田又蕞猥不可居﹖州地或自有興廢﹐人因得附爲奢儉﹐將爲守悅致平理與﹐益侈心耗物害時與﹖自將失惇窮華﹐終披夷不可知。陴糸而孤顚﹐Μ倔元武。踞守居。割有北。自甲辛苞大池泓橫﹐硤旁潭中。癸次木腔瀑三丈餘﹐涎玉沫珠。子午梁貫亭曰「亻回漣」﹐虹雄雌﹐穹鞠覷蜃。礙亻艮島坻﹐淹淹委委。莎蘼縵蘿薔﹐翠蔓紅刺相拂綴。南連軒井陣﹐中踴曰香﹐承守寢思﹐西南有門曰「虎豹」﹐左畫虎搏立﹐萬力千气﹐底發彘匿地﹐弩肩腦﹐口牙快抗雹火雷風﹐黑山震將合。右胡人﹐黃﹛木﹜珠﹐丹碧錦襖﹐身刀﹐囊樺過糸舀白豹元斑﹐飫距掌胛﹐意相得。東南有亭曰新﹐前含曰槐﹐有槐﹐護Ъ郁﹐蔭後頤﹐渠決決。緣池西直南折廡赴﹐可宴可衙。又東騫渠曰「望月」﹐又東騫窮角池﹐研云曰柏﹐有柏蒼官靑士擁列﹐與槐朋友﹐陰洽色。北俯渠﹐憧憧來刮級回西﹐巽矚間黃原天﹐汾水鉤帶﹐曰言謁行艮旦間﹐遠崗靑縈﹐近樓臺井閭點畫察﹐可四時合奇士﹐觀云風霜露雨雪所爲發生﹐收斂﹐賦歌詩。正東曰蒼塘﹐蹲瀕西漭望﹐瑤翻碧瀲﹐光文切鏤﹐梨深撓撓收窮。正北曰風堤﹐乘攜左右﹐北回﹐股努帶捩﹐蹴墉銜渠﹐歆池南楹﹐景怪燭﹐蛟龍鉤牽﹐寶龜靈﹝C231﹞﹐文文章章﹐陰歙墊咸﹐煙潰靄聚﹐桃李蘭蕙﹐神君仙人﹐衣裳雅冶﹐可會脫赤熱。西北曰鰲﹐豕﹐原開ㄉ﹐儲虛明茫茫﹐嵬眼氵頃耳。可大客旅鐘鼓樂﹐提鷴挈鷺﹐亻舀池豪渠﹐憎乖憐圍。正西曰白濱﹐薈深梨﹐素女雪舞百佾。水翠披郭郭千幅。迎西引東﹐土長崖挾橫埒。日卯酉﹐樵途塢徑幽委﹐虫鳥聲無人。風日燈火之﹐晝夜刻漏﹐詭危絢化﹐大小亭池渠間﹐走池堤上﹐亭後前陴乘墉﹐如連山羣峯﹐擁地髙下。如原隰堤溪壑水引古﹐自源三十里﹐鑿髙槽﹐絕竇墉﹐爲池溝沼渠瀑ぺ。潺終﹐出汨汨街巷畦町阡陌間﹐入汾﹐巨樹木資土悍水沮﹐宗族盛茂。旁蔭遠映﹐錦繡交果枝香畹﹐麗絕他郡。考其臺亭沼池之增﹐蓋豪王才侯﹐襲以奇意相勝。至今過客尙往往有指可創起處。余退常吁﹕後其能無果有不補建者﹐池由於煬﹐及者雅文安﹐發土築臺爲拒誅﹐幾附於污宮。水本於正平軌﹐病井鹵生物瘠﹐引古沃浣﹑人便﹐幾附於河渠。嗚呼﹐爲附河渠﹐則可。爲附於污宮﹐其可書以薦後君子。長慶三年五月十七日記。讀之﹐使人口棘心﹤耳恧﹥﹐何必乃爾。布帛之文﹑菽粟之味﹐寒者資焉﹐餒者取焉。至於鮫綃龍蚱﹐駭人觀聽﹐於饑寒何有哉﹖盧處道嘗效其體﹐戲跋於後云「辭習郁周﹐嬴劉雍降﹐以獘迆唐順憲﹐振昌黎辭衷夷。險矯惟紹述﹐著述見未傳。見獨是矯不甚哉﹗古洛暢子純甫珍奇鐘古蓄樊記刻久爰以柳城姚伯端甫﹑涿郡盧氏子摯云。亦頗得其怪澀之趣。﹝聞天聖中王晟爲絳ヘ﹐爲之注釋﹐未及見。案﹕陶宗儀《輟耕錄》云﹕宋王晟﹑劉忱嘗爲解釋﹐今不復有﹐因據趙仁舉箋注本傳其句讀﹐以便觀覽。又案吳師道補注本跋云﹕記二本。一爲歐公《集古淸玩石刻》﹐是樊自書。一則趙仁舉本也。今湛淵所錄﹐與陶﹑吳本互異處頗多﹐文本艱澀﹐無從正其是非﹐姑就原書校刻﹐覽者宜恕其疏略云。廷博識。﹞淵明雜詩「气力漸衰損﹐轉覺日不如」﹐「如」押作去聲﹐東坡亦押藺相如作去聲。「磨而不燐」之「燐」﹐韓杜皆作平聲押﹐如「方世無緇燐」。此道「未燐緇」。恐自《楚辭》《毛詩》叶韻中來。南渡﹐簡齋亦押作平聲。﹝案﹐《簡齋集陪諸公登南樓啜新茶詩》云﹕滿月墮九天﹐紫面光燐燐。湛淵蓋指此也。又石龜子《施覺心長老詩》云﹕知君遊世磨不燐﹐往作道人之石友。亦作平聲使﹐廷博識。﹞杜又有「刺史似寇恂﹐到郡宜競借」﹐押作入聲﹐資昔切﹝案杜集惟艸堂本作借﹐別本俱誤惜。汪氏《杜韓集韻》因之﹐歸十一陌惜字韻下。學者或不探本源﹐作惜字使﹐轉以杜爲口實﹐則《集韻》之過也。謹附正之。又案謝靈運《山居賦》「怨浮齡之如借」﹐亦葉入聲﹐而元稹代書一百韻﹐有云﹕逃席衝門出﹐歸倡借馬騎。借字下注云﹕去聲。益知古人用宇不苟也。廷博識﹞。按恂傳「願從陸下復借寇君一年」﹐字義取於人作入聲﹐與所取人作去聲﹐如《左傳》「寡君是以願借助焉」﹐亦入聲﹐今皆承誤﹐讀作去聲。潘嶽詩有「豈敢陋微官﹐但恐忝所荷」。柳宗元《平淮夷雅》「錫盾雕戈﹐「威命是荷」荷﹐皆作平聲。蓋何天之衢﹐何校滅耳﹐百祿是何﹐荷可切。又如字何﹑荷通用故也。嶽詩前云「引領望京室﹐南路在伐柯」。五臣注﹕南路﹐京道。伐柯者﹐《詩》云﹕伐柯伐柯﹐其則不遠。謂去京不遠。嶽如此命意﹐不亦太迂乎﹖制詔﹐天言也。朝廷置官以代萬幾﹐取武丁其代子言之意﹐庀其職者﹐不當載之私書。孔子序三代誥命﹐𨿽成王幼沖﹐灼知出於周公之手﹐猶婉其辭爲君諱之。且詔﹐照也﹐如日之照於天下﹐片言只簡﹐所以能感動人心者﹐以爲萬乘之尊﹐捲捲若此﹐我何若人斯﹐故於史冊﹐則各具載於本紀。自昭明采冊令一二於《文選》﹐後之嘗隸玉署者﹐往往梓於私集﹐是借重君父﹐沽文章之名於臣子也。至有不在其位﹐而私集載擬制者﹐殊失藻繪上命之意。莫子山暇日山行﹐遇一寺﹐頗有泉石之勝﹐因誦唐人絕句以快喜之云﹕終日昏昏醉夢間﹐忽聞春盡彊登山。因過竹院逢僧話﹐又得浮生半日閒。及叩其主僧﹐庸僧也﹐與語略不相入﹐屢欲捨去。僧意以爲檀施﹐苛畱作午供﹐鬱鬱久之﹐殆不自堪。因索筆以前詩錯綜其辭而書於壁曰﹕又得浮生半日閒﹐忽聞春盡彊登山。因過竹院逢僧話﹐終日昏昏醉夢間。禹導水﹐有言至者﹐有言過者﹐有言會者。以二水勢鈞而相入﹐謂之會﹐如江會於匯﹐濟會於汶之類。以大水合小水﹐謂之過﹐如河過洛﹐過洚水之類。凡言會言過者﹐水也。其言至者﹐皆山澤名也。若河至龍門﹐至華陰﹐至底柱﹐皆山名也。河至孟津﹐則地名也。河至大陸﹐濟至於河﹐皆澤名也。至於澧至於東陵﹐又陵名也。楊誠齋解否﹕君子以儉徳辟難﹐不可榮以祿云。非能忍天下不可忍之窮﹐則不能辟天下不可辟之難。妙。王褒始召見﹐作《聖主得賢臣頌》。時上頗好神仙﹐故末章引彭祖松僑事以諷之﹐庶幾引君於道。及其安於祿位﹐方士有言金馬碧雞神可祀而致者﹐則鼓舞奔走﹐以任其責。曾無一語諫止﹐何始終謬戾如此﹖死於道路﹐不爲不幸。魏徵始勸太宗行仁義﹐後每侍宴﹐奏破陣武徳舞﹐則俯首不顧﹐至慶善樂﹐則諦玩無已。余每讀至此﹐未嘗不代王褒愧汗。●卷二南渡後﹐七帝﹝並陵﹞皆攢東粵﹐五後攢杭之赤山。寶間﹐西湖孤山太乙宮落成﹐穆陵欲因原廟朝謁﹐西出錢塘門﹐幸新宮﹐然後泛舟遊南屏山之翠芳園﹐步輦還內。於是臺臣封章﹐三學扣閽﹐諭列無虛日﹐疏格不行。時張蟠爲正言﹐獨疏諫﹐大略云﹕陛下祗謁西宮﹐登舟駕輦﹐跋涉還內﹐無非爲天下生民祈福永年。但中間一事未甚穩當﹐敢不奏陳。禦舟遊西湖﹐過翠芳﹐南向卽赤山﹐諸後贊陵在焉。陛下於是時卽望拜耶﹖但宴坐耶﹖或回舟背之而東耶﹖合不令禮寺酌詳其宜。穆陵感悟﹐卽批依付出﹐不復西幸。不十日﹐張蟠登政府﹐可謂善諫善聽矣。四皓之目﹐說者不一。園公或作「圈公」。按顏魯公《匡謬正俗》﹐「圈」字﹐引陳畱《風俗傳》云﹐圈公爲秦博士﹐避地南山。漢祖聘之﹐不出。惠太子卽位﹐以圈公爲司徒。又商於有耕者﹐得石刻數種﹐皆漢隸字﹐云圈公神坐﹐綺裏季神坐﹐角裏先生神坐﹐又各有神坐幾。蓋漢惠帝曾爲四人作碑祠於隱所故也。姓氏書亦以圈爲圈公之後﹐如此則合作圈公。然淵明《聖賢羣輔錄》﹕園公姓圈﹐名秉﹐字宣明﹐陳畱襄邑人。常居園中﹐故稱「園公」。則稱「園公」亦可﹐又得一說。綺裏季夏是一人﹐黃公是一人﹐今皆稱綺裏季﹐非是。且引陶詩「黃綺之商山﹐且當從黃綺」﹐及少陵「黃綺終辭漢﹐何不言夏綺」。而言黃綺。又黃長睿。《東觀餘論》載王元之。嘗有「未必頸如樗裏子﹐也應頭似夏黃公」之句﹐畢文簡公亦譏之﹐以爲不當言夏黃公。此說似謂季夏者﹐如季駒﹑季隨之類。然古亦有單以季爲字者﹐漢髙帝﹑張釋之是已﹐況《吳志虞翻傳》注﹕夏黃公﹐四明人。《姓氏譜》亦云夏黃公﹐姓崔名廓﹐字少通﹐齊人﹐隱居修道﹐號「夏黃公」。如此又非姓黃也﹐豈文簡別有所據耶﹖若以陶杜爲證﹐恐大不然﹐詩不以辭害意﹐若然﹐則楊﹑馬宜同時﹐邑人爭識馬相如﹐豈相如單姓馬耶﹖﹝圈﹐楚鬻熊後﹐望出陳畱。《風俗傳》乃圈稱撰﹐《郭奉傳》有圈文宣﹐有避仇攺捲氏者﹐瑯邪捲焉是也。﹞裏先生﹐今人以音鹿﹐以角音覺﹐二字辧於一豎之短長。初不知頭角之角﹐篆作﹝1234﹞﹐下從兩人﹐本無豎下之文﹐豎下﹐蓋俗書也。音鹿音覺﹐自是通用。《廣韻》有圈﹐故詩「誰謂雀無角﹐何以穿我屋。」吳械《韻補》﹕音鹿。又《山谷竹石牧牛詩》「石吾甚愛之﹐勿遣牛礪。牛礪尙可﹐牛斗殘我竹」。正作《鹿韻》押﹐毛晃《增韻》去其圈﹐於裏之上只從一撇﹐未知所據。蓋﹝1234﹞肉上出二豎﹐象形也。《嵇康傳》列於《晉書》﹐余每疑其誤。康死之日﹐實魏元帝景元三年﹐又二年﹐魏禪於晉。則康何有於晉哉﹖觀其《薄湯武》一書﹐可知其術業。康以昭死﹐孔融以操死﹐於名教不爲無補。然禪代之際﹐往往以成敗論人﹐此難言也。使晉無江左百年之祚﹐則八公而下﹐凡所謂晉之佐命者﹐不云同惡可乎﹖顏延年《五君詠》黜王戎﹑山濤﹐旨哉。九族﹐獨《章帝紀》﹑歐陽夏侯氏之說爲長。九族者﹐父族四﹐母族三﹐妻族二。父族四者﹐父五屬之內﹐一也﹔父之女昆弟適人者及其子﹐二也﹔己之女昆弟適人者及其子﹐三也﹔己之女子適人及其子﹐四也。母族三者﹐母之父族﹐一也﹔母之母族﹐二也﹔母之女昆弟適人者及其子﹐三也。妻族二者﹐妻之父族﹐一也﹔妻之母族﹐二也。晦庵在長沙﹐區兄問﹕性也有命焉之性﹐是气稟之性﹔命也有性焉之性﹐是天命之性否﹖先生曰﹕某四十歲方得此說﹐不易君思量。再三稱賞。朱子窮理之深﹐用力之久﹐方有得於性理之學。一見後進明理﹐再三獎借﹐以示勸勉。今人爲學﹐旣無積久之功﹐其於人又乏獎借之美﹐徳惡乎進﹐業惡乎修﹖伊川曰﹕聖賢之論天徳﹐蓋謂其天然完具之物。若小有污壞﹐則敬以修之﹐俾復其明。此卽晦庵「明善以復其初」之謂也。《書》云﹕敬修可願。《詩》云﹕聿修厥徳。皆自修之義。若曰「學以修性」﹐性何待修﹖唐有《文選》學﹐故一時文人﹐多宗尙之。少陵亦教其子宗文﹑宗武熟讀《文選》。少陵詩多用《選》語﹐但善融化不覺耳。至如王勃諸人便不然。《滕王閣序》「層臺聳翠﹐上出重霄﹔飛閣流丹﹐下臨無地」﹐卽王艸《頭陀寺碑文》「曾軒延袤﹐上出云霓﹔飛閣逶迆﹐下臨無地」﹔「落霞與孤鶩齊飛﹐秋水共長天一色」﹐卽庾子山《馬射賦》「落花與芝蓋齊飛﹐楊柳共春旗一色。」能拔足流俗﹐自成一家﹐韓﹑柳﹑李義山﹑李翺數公而已。滕王閣舊置乏勃詩序碑﹐當正位。昌黎作《重修滕王閣記》﹐居其旁﹔古心江公治隆興﹐遂遷韓碑居正﹐退勃於旁。公嘗刻碑陰﹐略云勃八代未變之文﹐俳優語也。昌黎文一變八代﹐直至於道。舊見墨本﹐今亡之。少陵「落月滿屋梁﹐猶疑照顏色」﹐卽宋玉《神女賦》「其始來也﹐若白日初出照屋梁﹔其少進也﹐皎若明月舒其光。」然此又出《詩陳國風》之「月出皎兮﹐佼人僚兮。」時好事者便謂少陵此兩句﹐嘗治鄭虔妻瘧疾有驗﹐良可笑也。《使燕日錄》載﹕紹定癸巳﹐北朝遣王﹤楫戈﹥來通好。朝廷札京湖制司就差官鄒沈之等六員﹐使北朝﹐審實﹐於次年六月回抵汴。中途崔丞相名立﹐遣人下迎狀﹐以南京丞相系銜。向者﹐癸巳春﹐金主守緒親提兵﹐自黃龍岡轉戰﹐敗走歸徳﹐汴圍不解。崔立以城降守緒﹐一家盡沒。立自稱鄭王﹐又自稱丞相。是日﹐立出城迎﹐酒數行﹐同入城。館人使於都堂﹐入自酸棗門﹐又入封丘門﹐經東華門外﹐循宮墻轉東角樓﹐直西行﹐過左掖門百餘步﹐卽五門。門榜承天﹐東登聞鼓院﹐門兩旁置兩觀﹐東西各有朵樓。引出五門樓數丈﹐碧瓦朱甍﹐無一損動。又行百餘步﹐卽右掖門。向南相對一門﹐兩旁皆居民。行數十步﹐折而向西﹐又行數十步﹐折而向北﹐一門榜曰「尙書省」。入門﹐東偏學士院﹐西偏禦史臺。行二十餘步﹐東偏一門﹐榜曰「吏禮戶部」﹐西偏一門﹐榜曰「兵刑工部」。又數十步﹐兩碑亭夾門。一門頗壯﹐榜曰「都省門」屋五楹﹐兩旁各五。入門兩井亭對峙﹐東西兩序﹐各二十楹﹐堂九間﹐繪以碾玉﹐甚宏麗﹐榜曰「都堂」。堂後一船齋通過﹐接一大堂﹐卽宰執會食處。堂東面南一位﹐左丞相位﹔堂西面南一位﹐右丞相位。傍各屋五間﹐東西對峙﹐系五府位。次日往相國寺﹐寺門成劫灰﹐止存佛殿一區﹐髙廣異常﹐朱碧間錯﹐吳蜀精藍所未有。後一閣參云﹐凡三級﹐榜曰「資善之閣」﹐上有銅羅漢五百尊。其寺舊包十院﹐今存其八﹕右偏定慈﹑廣慈﹑善慈律院三﹐智海禪院一﹔東偏寶梵﹑寶嚴﹑寶覺律院三﹐慧休禪院一。寺通﹐往時每月八次開寺﹐聽商賈貿易。出相國寺往州橋﹐橋下水卽汴河分流﹐往昔漕渠。過橋﹐出丹鳳門﹐卽舊朱雀門。此門直對五門﹐相去數百步。出此門百步﹐卽龍津橋﹐此水系蔡河分流﹐小舟往來﹐頗類臨安內河﹐但船少爾。過橋不百步﹐卽城門﹐榜會朝。其城自金人南遷﹐促而小之﹐去舊南薰門有數里遠。復回入丹鳳門﹐過州橋﹐有文武兩樓夾橋﹐皆琉璃碧瓦﹐不知名樓果何謂也。此京城闐之最﹐今荒墟矣。過文武樓數步﹐東西兩門以通往來﹐蓋一直五門﹐禁路遂用此兩門通行。自西偏一門出﹐系州橋以西。街衢窄狹屈曲﹐行不百步﹐卽上元驛﹐朱溫火劫李克用處﹐止存其基。又行數十步﹐卽開封府治﹐無麗譙儀﹐門亦湫隘。入門﹐庭院廣闊﹐庭下艸深沒騎﹐設廳九間﹐甚雄壯﹐外郡所無。又次日﹐同官屬看故宮室。宮墻四角皆有樓﹐髙數十尺﹐其樓中一區髙﹐兩旁各第減三層﹐以裹墻角。入自左掖門﹐向西行一二十步﹐橫入一門﹐號「左升龍門」﹐入此門﹐卽五門﹐裏大慶門。外由峻廊上﹐五門樓俯瞰城寺﹐正望丹鳳樓。復下樓﹐望右升龍門﹐此兩門蓋通左右掖門。五門非車駕出入不開﹐左右掖門﹐百官有司往來﹐橫通左右升龍﹐以造大慶門。外其門有三﹕中曰大慶﹐東曰日精﹐西曰月華﹐門旁亦列戟。入此門﹐望見大慶殿﹐兩旁有井亭﹐東西廊屋各數十間。殿庭有兩樓對峙﹐東曰「嘉福」﹐西曰「嘉瑞」。大慶殿屋十一間﹐龍墀三級﹐旁朵殿各三間﹐峻廊復與西廡相接。殿壁畫四龍﹐各長數丈﹐詢之宦者﹐稱金主詢渡河來後所畫。中間禦屏亦畫龍﹐上用小斗斗成一方井﹐如佛宮寶蓋。中有一金龍﹐以絲网罩之。此卽正衙也。轉禦屏﹐下峻階數步﹐一殿曰「徳儀」。由徳儀殿出﹐有三門﹐中榜曰「隆徳之門」﹐餘二門榜左右隆平。入此門﹐東西兩井亭﹐望見隆徳殿﹐卽舊垂拱殿﹐今更此名。兩廊屋各數十間﹐殿亭中東一樓鐘樓﹐西一樓鼓樓。殿屋五大間﹐旁各朵殿三間﹐階止龍墀一級。左朵殿峻廊接東上閣門﹐右朵殿峻廊接西上閣門。並樓屋下有門﹐通往來﹐此常朝殿也。此殿後峻階數步﹐有旱船。過又一庭院﹐又一門﹐榜曰「仁安之門」﹐門外東西向兩門﹐東一門橫截出東華門﹐西一門橫截出西華門。入仁安門﹐望見仁安殿﹐殿宇龍墀兩廊﹐皆如隆徳規模﹐止無東西閣門﹐在本朝爲集英殿﹐進士唱名在此﹐新進狀元以下﹐並由東華門出﹐金人攺爲仁安﹐榜顏所攺﹐蹤迹尙在。自此後﹐兩殿有殿無門﹐皆旱船連接。兩邊廊屋不丹﹐止是黑漆窗戶﹐意必宮人位次。此系內殿﹐想百官不到。前殿皆琉璃筒瓦﹐此兩殿並瓦﹐止用琉璃楞屋脊﹐及用琉璃筒瓦圈屋檐﹐一殿曰「純和」﹐一殿曰「寧福」。後又一小殿連寧福﹐如人家堂捨。後龜頭﹐三面皆墻壁﹐此卽正寢﹐兩旁有兩閣﹐亦設榻。此殿後卽內宮墻﹐有門兩重。出後苑﹐入苑門﹐一直行數十步﹐有小溪橋﹐度橋過溪﹐一殿榜曰「仁智」。溪中尋常水滿﹐內有龍舟﹐今涸矣。仁智殿下兩巨石﹐髙三丈﹐廣半之。東一石有小碑﹐刻敕賜「卿云萬態奇峯」﹐西一石上刻「玉京獨秀太平巖」﹐徽宗皇帝親書﹐刻石塡金。殿後用怪石壘成山﹐髙百尺﹐廣倍﹐最上刻石﹐榜曰「百泉」﹐山後挽水上﹐自此流下至京玉澗﹐又流至湧翠峯下。有大滌洞﹐水自洞門飛下﹐山下有三池﹐左右兩池白蓮﹐中一池紅蓮。山後乃厚載門也﹐夾仁智殿東偏﹐一橋度溪﹐有亭曰「臨漪」﹐西偏一橋度溪﹐有亭榜曰「瓊杯」﹐卽曲水流觴﹐兩亭並在溪南。自此東西兩邊別有殿閣﹐循溪而東﹐皆垂楊。復度橋過溪﹐一殿曰「長生殿」﹐基稍髙﹐下瞰一園。殿後一亭曰「廣寒」﹐時盛暑中﹐立少時﹐渾無暑气。長生殿東曰「浮玉殿」﹐西曰「湧金殿」﹐廣寒亭東曰「蓬萊殿」﹐西曰「瀛洲」。又兩亭﹐一日「綺香」﹐一無題顏。自此復度溪橋﹐回向東﹐系球場﹐有閱武殿。自球場復向西﹐望長生﹑仁智殿直西行﹐怪石壘成山﹐甚髙且廣﹐石砌一徑﹐屈曲回旋以至山頂。初過一石橋﹐榜「呂公洞」﹐旋折而上﹐一亭「壘秀」。山之正面一堂﹐榜「臨溪」。其徑皆夾以花竹﹐前後不相望。竹木斷處﹐忽然一亭﹐類臨溪堂。又橫截一亭「宜芳」﹐一亭「秀野」﹐一亭「環翠」﹐一亭「眞樂」﹐皆結茅爲屋﹐了不知在城市中。大抵苑中多植檜與木槿﹐每徑於花木排列湖石﹐不可以數計。出苑門﹐入內宮墻門﹐由寧福殿﹐復出純和殿﹐西廊一門﹐門復接以修廊。行二三十步﹐北有一門甚小﹐榜「隆徽」﹐此金人皇后宮。入門一假山﹐如門屏﹐滿庭盡花木檻闌。一樓對花圃﹐樓上甚髙敞﹐無榜額。過樓卽瓊芳殿﹐樓屋殿屋隔塵畫雙蟠鳳﹐殿屋結頂金蟠鳳﹐大率如人君殿宇。上有鴟尾﹐下無丹楹﹐門窗戶牖皆黑漆。自此復西過長廊﹐一樓榜豁然﹐旁有五淸殿﹐此皆金主詢所造。規模制度﹐豈敢望舊宮室萬一。復由來路出純和殿﹐迆邐至大慶門外﹐橫從右升龍門出﹐卽是本朝舊原廟。一門榜啟慶之宮﹐入宮門﹐復有三門﹕中曰「徳昌」﹐左曰「文昭」﹐右曰「光興」。三殿中左右亦同﹐廟卽舊殿宇﹐不知榜顏是否。制度宏麗﹐金碧輝耀。出啟慶宮門﹐復入右升龍門﹐過大慶門外﹐出左升龍門﹐向東行﹐一門向南﹐榜曰「聖壽宮」﹐左安泰門﹐右明昌門﹐卽金人太后宮。或云本朝東宮﹐金人更爲太后宮。入宮門﹐直端一門﹐榜曰「徽音」﹐又一門曰「光熙」﹐望見徽音殿及長樂殿﹐入光翼門﹑繁禧門﹐有燕壽殿。復出此宮﹐由左掖門出﹐所謂祕閣華館﹐了無所見。左掖門之西﹑五門之東﹐卽百官待漏所。自五門望南﹐向丹鳳門﹐中間禁路﹐兩旁卽千步廊﹐但餘基址。千步廊盡處﹐向東一屏墻綽楔門﹐入門三二十步﹐面南一大門﹐卽太廟門。內三門﹐門上並畫蟠龍﹐殿屋二十五間﹐髙大宏麗。兩旁修廊﹐東西各開一門﹐與廊相通。蓋百官陪從入此兩門甚便。殿上十二室﹐每室盡榜金人祖先廟號﹐每一室計二間﹐東偏一門﹐西偏一窗。有窗處一間向西﹐壁上嵌以小石﹐室上下方廣二尺以上﹐石門一﹐合開閉﹐系藏神主處。遇祭﹐奉神主出石室﹐祭畢﹐復藏。殿宇皆羣小雜居﹐糞壤堆積﹐庭下艸深數尺﹐大內諸殿亦然。北人乘馬於殿上﹐庭艸沒龍墀﹐過者不勝故宮黍離之嘆﹗復出太廟﹐向西行﹐一屏墻綽楔門。入門行二十步﹐西南一門卽社壇﹐周圍皆墻﹐四角有樓﹐內有社稷二壇﹑東西南北四門﹐遇祭祀則開﹐導迎四方之气。次日﹐又往城西隅﹐看故瑤華宮﹐昔隆太后所居之宮﹐僅存一殿﹐相近瓊林苑﹑金明池﹐苑余墻垣﹐池存廢沼。出新城﹐西偏卽龍徳宮﹐與厚載門相近﹐徽宗皇帝所創﹐有殿二﹐有館四﹐有亭二十有四。近北軍圍城時﹐拆毀殆盡﹐止存熙春一傑閣﹐髙百餘尺﹐巍然插空﹐非人間所有。金人亦常毀之﹐竟不能登是閣。見四圍皆荷花﹐用小橋通諸亭館。吁﹗故宮自南渡迨今﹐百餘年中﹐𨿽經金人營葺﹐猶有存者。鮑照嘗有井謎曰﹕一八五八飛泉仰流。一八﹐井字八角也。五八﹐折並字而四之﹐則爲十者四﹐四十卽五八也。飛泉仰流謂垂辮取水而上之也。今杭之塘西大明寺前井﹐亦鐫隱語於上云﹕一人堂堂﹐兩曜垂光。井深赤一﹐點去冰旁。二人同行﹐不欠一邊。三梁四柱足火然﹐若有雙鉤兩日全。乃大明寺水天下無比也。漢之循吏﹐河南守吳公爲首。𨿽傳敍亦稱其謹身帥先﹐居以廉平﹐不嚴而民化。當文帝卽位之初﹐瘡痍甫定﹐而治平爲天下第一﹐及入朝﹐便能拔賈誼於艸茅中﹐終隆漢業﹐可不謂賢乎﹗班馬不爲立傳﹐何耶﹖豈簡冊脫落﹐無所考耶﹖抑善爲治者﹐貴於無迹歟﹖吳公者﹐公豈名歟﹐區區丁公﹐吾知其名固有﹐如吳公之賢﹐嘉名不得聞邪。或曰﹕班氏見文帝時不是無循吏﹐不立傳者﹐爲不勝立也。吁﹐談何容易﹗又如張釋之。嘗問文帝曰﹕周勃﹑張和如何如人﹐帝曰﹐長者。如此則上下知張相如爲長者矣﹐且與絳侯並稱。而後又爲大將軍﹐擊匈奴﹐逐出塞卽還﹐當時𨿽受神算於上﹐而相如能不徼功生事﹐以開邊釁﹐益見其賢矣。出處顚末﹐亦無傳可考﹔齊魯大臣﹐史失其名﹐古今似此湮沒者固不少。余偶讀至此﹐竊有感焉耳。士之潔身厲行﹐蓋爲身後區區之善名耳。若道家所謂爲善無近名﹐名與身孰親﹖是皆私於一己之謂﹐非兼善天下之謂也。《易辭》﹕善不積﹐不足以成名。又夫子曰﹕疾沒世而名不稱﹐人苟不復愛其名﹐則悖逆狠暴之事﹐欲爲卽爲矣。欲爲卽爲﹐𨿽嚴刑重戮﹐有所不禁。故《春秋》一書﹐正爲名教﹐使後之人恥惡名﹐慕令名﹐以相勸勉也。如吳公﹑相如皆貴爲朝廷賢臣﹐且闕焉﹐況巖穴士哉﹗或問文節倪公思曰﹕司馬溫公乃著《疑孟》﹐何也﹖答曰﹕蓋有爲也。當是時﹐王安石假《孟子》大有爲之說﹐欲人主師尊之﹐變亂法度﹐是以溫公致疑於《孟子》﹐以爲安石之言﹐未可盡信也﹝元丰末﹐封孟子鄒國公﹐建廟兗州鄒縣。至政和五年﹐安石之黨蔡京等當國﹐詔樂正子克配享。後奏罷﹞。柳子厚《答韋中立書》云﹕故吾每爲文章﹐未嘗敢以輕心掉之﹐懼其剽而不畱也﹔未嘗敢以怠心易之﹐懼其弛而不嚴也﹔未嘗敢以昏气出之﹐懼其昧沒而雜也﹔未嘗敢以矜气作之﹐懼其偃蹇而驕也。抑之欲其奧﹐揚之欲其明﹐疏之欲其通﹐廉之欲其節﹐激而發之欲其淸﹐固而存之欲其重。此吾所以羽翼夫道也。本之《書》以求其質﹐本之《詩》以求其恆﹐本之《禮》以求其宜﹐本之《春秋》以求其斷﹐本之《易》以求其動﹐此吾所以取道之原也。參之《谷梁》以厲其气﹐參之《孟》《荀》以暢其支﹐參之《莊》《老》以肆其端﹐參之《國語》以博其趣﹐參之《離騷》以致其幽﹐參之《太史》以著其潔﹐此吾所以旁推交通而爲之文也。爲文之法﹐備於是矣。學者誠能如此用功﹐文其有不過人者乎﹖《易》以一陰生於下曰垢﹐五陽在上猶盛也。一陰初生於下至微也。而爻辭曰﹕系於金尼﹐貞吉﹐有攸往見凶。羸豕孚躅﹐戒之畏之﹐凜乎若不可一朝居者。及其再變而遁﹐則陰已得位﹐上之羣陽𨿽眾﹐莫可得而誰何矣。見幾之早者﹐則嘉遁之吉﹐其系戀而不去者﹐不至於剝牀及膚而不已。嘗觀有唐開元之治﹐二十二年﹐李林甫爲三品﹐卽一陰初生之垢也。至二十四年﹐而牛仙客入﹐二陰之遁成矣。欲天下之不至於剝﹐其可得乎﹖前輩書翰往來﹐多尙情實﹐忠告善道則有之﹐未嘗事虛文諂語相諛說也。余嘗見趙平遠出家藏忠蕭公在荊襄時與史衛王往來論國事書﹐謂見信庵時﹐一士人所獻書﹐有言不可者十條﹐臚列鑿鑿﹐皆精實語﹐𨿽字畫不甚精楷﹐塗之乙之﹐略無避忌﹐然眞情實意﹐浮於議論之表。又嘗見劉漫塘《與史衛王書》﹐則曰﹕大丞相弼亮兩朝﹐十九年矣。而不敢一日釋此重負﹐自同於先越王﹐何哉﹖豈非以勛名已盛﹐權勢已隆﹐欲奉身而退﹐不可得乎﹖某竊謂爲此說者﹐左右前後自爲身計者之謀﹐非所以爲大丞相計也。又一書曰﹕四明山水勝處﹐平泉之嘉花美木﹐列植交陰﹐皆欣欣然若有待。晝錦耀﹐此其時歟﹖某病少愈﹐猶能手種樹書。躡靑鞋布襪﹐聽役於長公﹑少公之間﹐惟所以命。其與王中書曁則閂﹕身外之榮﹐曾不足以槪中心之愧﹔一時之幸﹐且將爲無窮之羞。大率前輩言語﹐率皆愛人以徳﹐較之近世筆精墨妙三燻心﹐九頓首﹐嫵媚不情﹐甘爲糞苦足香之態者﹐不侔矣。蜀僧居簡﹐號北澗﹐能詩。葉水心有《奉酬北澗詩》﹐後題云﹕新詩尢佳﹐三復愧嘆。然有一說﹐不敢不告。林下名作﹐將以垂遠﹐不可使千載之後﹐集中有上生日詩﹐此意幸入思慮﹐何時共語﹐少慰孤寂。簡遂鋟此語於詩集之端。前輩相與之情類如此。文十二年﹐隨會能賤而有恥。服虔云﹐能處賤﹐又且知恥﹐言不可污辱。愚按馬援謂梁松竇固曰﹐凡人爲貴﹐當可使賤。如卿等﹐當不可復賤。居髙堅自持﹐勉思鄙言。天下之言性者﹐則故而已矣﹐未知定說。但見莊周有云﹐吾生於陵而安於陵﹐故也﹐長於水而安於水﹐性也﹐不知吾所以然而然﹐命也。此適有故與性二字。疑戰國時有此語。呂洞賓﹑寒山子皆唐之士人﹐嘗應舉不利﹐不羣於俗﹐蓋楚狂沮溺之流﹐觀其所存詩文可知。如寒山子詩﹐其一云﹕有人兮山陘﹐云捲兮。霞纓。秉芳兮欲寄﹐路漫兮難徵﹐心惆悵兮狐疑﹐蹇獨立兮忠貞。前輩以爲無異離騷語。今行於世者﹐多混僞作﹐以諧俗爾。今人呼平章爲辧章﹐見《尙書大傳唐傳第一》曰﹐辧章百姓﹐百姓昭明。《史記》則又以爲便章百姓。昌黎袁氏《先廟記》亦用「辧章」二字﹝案此條又見《癸辛雜識》﹞。伯夷叔齊扣馬諫武王﹐義不食周粟。程子曰﹕扣馬諫不諫則不可知﹐非武王誠有之也。余意不食周粟﹐只是不食他祿﹐甘心薇藿於首陽。今人便謂餓死﹐非也。至於《史記》云云﹐謂父死不葬﹐亦非也。武王伐商﹐卽位已十一年﹐父死久矣。故上蔡曰﹐孔子稱「不念舊惡﹐怨是用希。」蓋於攻人之惡有所不暇﹐況於念舊惡乎﹖客有曰梨益齒而損脾﹐棗益脾而損齒。一呆子弟思久﹐之曰「我食梨則嚼而不咽﹐不能傷我之脾﹔我食棗則吞而不嚼﹐不能傷我之齒。」狎者曰「你眞是混淪吞卻一个棗也。」遂絕倒。韓冑爲相時﹐當招致水心葉適。已在坐﹐忽門外有以漫刺求謁者﹐題曰﹕水心葉適候見。坐中恍然。冑以禮接之﹐歷舉水心進卷中語﹐其客皆曰「某少作也﹐後皆攺之。」每誦攺本﹐精好逾之﹐遂延入書院飯焉﹐出一楊妃手卷﹐令跋其後﹐索筆卽書曰﹕開元天寶間﹐有如此姝﹐當時丹靑﹐不及麒麟淩煙﹐而及諸此。吁﹗世道判矣。水心葉某跋。又出米南宮帖﹐卽跋云﹕米南宮筆迹﹐盡歸天上﹐猶有此紙散落人間。吁﹗欲野無遺賢難矣。如此數卷﹐辭簡意足﹐一坐駭然。冑大喜﹐密語之曰「自有水心在此﹐豈天下有兩子張耶﹖」其人笑曰「文人才士如水心一等﹐天下不可車載斗量也。今日某不假水心之名﹐未必蒙與進至此。」冑然之﹐爲造就焉。其人姓陳﹐名讜﹐建寧人﹐後舉進士。《孟子》曰﹐出乎爾者﹐反乎爾者也。《詩》曰﹐無言不仇﹐無徳不報。禍福無不自己求之者也。唐路巖爲相﹐密奏三品以上賜死﹐皆令使者剔取結喉三寸以進﹐驗其必死。及巖賜死﹐使者乃取以進。五代薛文傑以姦佞事閩王。謂古制檻木疏闊﹐更爲之﹐形如木櫃﹐攢以鐵芒﹐內向﹐動輒觸之。旣成﹐吳兵圍建州﹐遣兵救之﹐軍及中途﹐不進﹐必欲得文傑而後行﹐不得已﹐遣出兵﹐就以文傑所造檻車送軍前﹐臠食之。禍福之反以自及者﹐又不但來俊臣之鐵甕也。所貴乎儒者之學﹐以其足以用天下國家也。儒而不適於世用﹐特腐儒耳﹐奚益哉﹗孔子爲中都宰﹐路無拾遺﹐器不雕僞。及爲政於魯也﹐沈猶氏不敢朝飲其羊﹐公愼氏出其淫妻﹐愼潰氏奢侈逾法﹐越境而徙﹐以至隳三都而公室彊﹐卻萊夷而侵疆歸。夫豈徒曰「所聞者俎豆之事」而已哉。明道程先生之爲縣也﹐辧藏錢之爭﹐斷石佛之怪﹐興役以禦水害﹐則曰﹕吾之董役﹐乃治軍法也。故人不勞而事集。及其均稅法﹐塞決堤﹐折黏竿﹐脯池龍﹔河東義勇﹐農隙則教以武事﹐晉城之民遂爲精兵。陸梭山主其鄕之義社﹐或者舉孔子不答衛靈公之間陳以難之﹐先生曰﹕男子生以弧矢﹐長不能射﹐則辭以疾文事武備﹐初不可析。古者有徵討﹐公卿卽爲將帥﹐北閭之長則伍兩之長也。衛靈公家國無道﹐三綱將淪﹐旣見夫子﹐猥至問陳﹐故夫子答以俎豆而遂行。夾谷之會﹐三都之隳﹐討齊之請﹐豈不知兵者﹖其爲委吏乘田﹐則會計當﹐牛羊茁壯。使靈公捨戰陣而問會計牧養之事﹐則將遂言之乎﹗執此而謂夫子誠不知軍旅之事﹐則亦難於言理矣。故先生處之﹐調度有方﹐備禦有實﹐皆可爲後世法。象山先生守荊門﹐科條政教﹐無一不當於理。至如申嚴保伍﹐而羣盜屏息﹔修築子城﹐而役者樂趨。此儒者之所以有益於人國也。今或者徒以髙談性命爲賢﹐華麗文詞爲能﹐求之實用則無有焉﹐其不至於誤人天下國家也幾希。白駒過隙﹐魏豹傳注﹕白駒﹐日景也﹐或謂日中之塵。然莊子「白駒過隙」﹐𨿽無明訓﹐至於忽焉﹐無異騏驥之馳過隙也﹐與夫《禮記》之「若駟之過隙」﹐李斯之「六驥過缺隙」﹐不過諭日晷之疾﹐如於一隙﹐中窺馳馬﹐非指爲日景﹑爲塵也。《選》詩亦有「靑驪逝」。《詩》有全篇用也字者﹐《墻有茨》《君子偕老》是也。文亦有全篇也字者﹐如韓公《祭潮州大湖神文》﹐歐陽《醉翁亭記》﹐然卻是祖語孟。《語》云﹕吾見其居於位也﹐見其與先生並行也。非求益者也﹐欲速成者也。又曰﹕回也﹐視予猶父也﹐予不得視猶子也。非我也﹐夫二三子也。《孟》云﹕我非愛其財而易之以羊也﹐宜乎百姓之謂我愛也。曰﹕無傷也﹐是乃仁術也﹐見牛未見羊也云云。是以「君子遠庖廚也」之類。《荀子榮辱篇》全用也字﹐余篇亦多。晉衛夫人善書﹐義之早年師事之。絳州東庫本一帖云﹕衛稽首和南。尾云﹕弟子李氏衛和南﹐思陵翰墨志云。衛夫人名鑠﹐字茂漪﹐晉汝陰太守李矩妻。又羊欣《筆陣圖》云﹕尙書郎李充母﹐以己姓衛﹐自稱李衛。充必矩之子與翰墨志合。《國語》﹕施優謂裏克曰﹕主孟啖我。注﹕大夫之妻﹐從夫稱主。而孟﹐則裏克妻字也。漢明徳太后馬氏﹐明謂明帝﹐謚法﹐思和純淑曰徳。婦人系於夫﹐故曰明徳。觀前數說﹐乃知古之婦人﹐如文姜﹑息嬀﹐例以夫之姓氏﹐冠於己姓之上﹐然亦有冠夫名於己姓之上者﹐曹操卞夫人《與楊太尉夫人袁氏》書云﹕卞頓首。及楊夫人答書乃云﹕彪袁頓首。豈以卑答尊當爾耶。趙烈侯好音﹐鄭歌者槍﹑石﹝二歌者名﹞﹐欲賜田人萬畝。問公仲。仲進牛蓄﹑荀欣﹑徐越三人﹐皆賢士。遂止賜田。侯亦賢矣。華州西嶽廟有唐元宗封西嶽禦書碑﹐其髙十數丈﹐接連數段爲一碑。八分書﹐字幾尺餘。舊有碑樓﹐黃巢入關﹐人避於樓上﹐巢怒﹐並碑焚之。樓旣燼﹐而字亦缺剝﹐十存二三。京兆姚嗣宗知華陰縣時﹐包希仁初爲陜西都轉運使﹐才入境﹐至華陰謁廟﹐而縣官皆從行。希仁初不知焚碑之由﹐謁神畢﹐循行廟內﹐見損碑﹐顧謂嗣宗曰﹕可惜好碑﹐爲何人燒子﹖嗣宗操秦音對曰﹕被賊燒了。希仁曰﹕要縣官何用﹖嗣宗曰﹕縣中只有弓手三四十人﹐柰何賊不得。希仁大怒曰﹕安有此理﹐若柰何不得﹐要縣官何用﹐且賊何人﹖至於不可捉也﹖嗣宗徐曰﹕都道姓黃﹐名巢。希仁覺其戲己﹐默然而去。后稷以播種啟封﹐其後世竟以農事王天下。周公封魯﹐國之禮樂在焉﹐孔子實出其地。惟聖與賢﹐固徳由天生。然隨其地見聞所甚著者而得之。故周之農政﹑魯之禮樂﹐冠萬世而造極焉。則山東出相﹐山西出將﹐信有之。老圃相傳﹐木芙蓉根三年不除﹐誤食之﹐殺人。因憶古樂府有云﹕昔爲芙蓉花﹐今爲斷腸艸。以此。皇甫謐《髙士傳》﹕駟馬髙蓋﹐其憂方大。富貴而畏人﹐不若貧賤而肆志。仁人之言也。畏人二字﹐甚有味。方蛟峯格言八句﹐予嘗書作兩直軸﹐懸於齋閣﹕富莫富於蓄道徳﹐貴莫貴於爲聖賢﹔貧莫貧於未聞道﹐賤莫賤於不知恥。貧不安分謂之窮﹐仕能行道謂之達﹔得志一時謂之夭﹐流芳百世謂之壽。人謂呂居仁語﹐非也。古者名與字皆可相呼於朋友間﹐至唐猶然﹐今不然矣。如曾子怒子夏曰﹕商﹐汝何無罪之類﹗唐憶李白﹑逢杜甫皆是也。後世惟呼以字﹐亦有以字自稱者。近見觀風堂帖﹐所刊林和靖二詩﹐皆自書「君復奉呈某人」。又有紫戔帖﹐亦書君復頓首慈公大師」﹝又圍鑪等帖﹐皆姓下押字頓首。蓋嘉以前﹐宰相與庶官書札﹐多具銜﹐前名後押。和靖當是時﹐相襲亦然﹞。因考顏籀﹑髙儉﹑房喬﹑封倫﹐皆隋末唐初人﹐時惟稱師古﹑士廉﹑元齡﹑徳彜﹐未見有名之者。在當時嘗以字行﹐故師古注《漢書》﹐直稱顏師古。元齡注《管子》﹐亦直稱房元齡。但《舊唐書》旣明言房喬字元齡﹐而《新唐書》乃謂房元齡﹐字喬。又謂師古字籀不知歐公何所據﹐遂以字易名也。惟郭子儀字子儀﹐張嘉貞字嘉貞﹐李嗣業字嗣業﹐白元光字元光﹐侯仲莊字仲莊﹐名與字爲一﹐自簡便。《皇朝類苑》載﹐黨進本名進﹐對人每自稱曰輝﹐或問其故﹐答曰﹕各從其便爾。此又莫曉如何。《周禮秋官》﹕夷貉二隸﹐掌與鳥獸言。故俗以舌音祝祝﹐可以致犬。唇音汁汁﹐可以致貓。雞朱朱﹐豕盧盧﹐一切以爲天地間自然之應。故李白隱岷﹐養禽千數﹐呼皆就掌取食。介葛盧﹑公冶長等﹐皆能知鳥獸語。以余觀之﹐朱朱﹑盧盧﹐皆像其聲﹐祝祝聲類免雉﹐汁汁聲類鼠﹐皆像其所欲攫而食者。《周禮》亦云﹕知其嗜欲。至於葛盧﹑公冶等亦各自有幻術﹐假異類以神其誕也。西夷康居﹐與竺國鄰﹐俗多善幻﹐此卻與百獸率舞﹐鳳凰來儀﹐天人之感不同。而先儒猶有鳳麟爲и﹛ね﹜之飾﹐疑之也。舟之最大者﹐莫若木蘭皮國﹐其舟內有市井買賣﹐機坊酒肆之類﹐拖長數丈﹐中積數年糧食。以此觀之﹐元次山所作《浮宮記》﹐恐不可謂之寓言。鄕黨朝服拖紳﹐《說文》作衤它。許愼東漢時所見《論語》本如此。康節生不爲訓解之學﹐嘗曰﹕經意自明﹐苦人不知耳。屋下架屋﹐牀上安牀﹐滋惑矣﹐所謂陳言生活者也。詩曰﹕陳言生活不須矜﹐自是中才皆可了。衝晦處士徐復﹐平居以太元授學者﹐或勸著書﹐復曰﹕古聖諸書已具﹐顧學者不能求﹐復何爲以徼名後世哉﹖陸文安公不注釋諸經﹐曰﹕六經乃注我者也。二三君子之言遠矣。荀奉倩以六籍爲聖人糟粕﹐據子貢言性與天道也。象山嘗與學者言﹕六經幾个不分不曉﹐底子曰賢信得及否﹐數語相似。然此因秦火或漆書相傳﹐遂致子曰有衍者﹐卻不可因咽廢食﹐則是元言與頓悟本相近也。匡衡字鼎傳﹐注云﹕字以表徳﹐豈人所自稱。而揚雄曰﹕後世有揚子云﹐必知元。蘇章曰﹕今日蘇孺文與故人飲酒﹐私恩也﹕昌黎志李虛中云﹕將疾﹐謂其友韓愈退之曰。王惇自謂王處仲﹝王戎傳後﹞﹐皆自尊以臨卑之謂﹕古人呼字最重﹐子思字其祖﹐門人及孟子以後至於今呼仲尼﹐《儀禮》皆字父祖。漢袁盎兄子種﹐亦字其叔父﹐曰「吳王驕日久﹐國多姦﹐今絲欲刻治」。赤壁之戰﹐人皆知決策於周公瑾﹐而不知亦發機於孔明也。孔明之說孫權曰﹕今戰士還者﹐及關某水軍﹐精甲萬人。劉琦合江夏戰士﹐不下萬人。且北方之人﹐不習水戰。誠能命猛將統兵數萬﹐與豫州協規同力﹐破操必矣云云。權大悅﹐卽遣周瑜﹑程普﹑魯肅等水軍三萬﹐隨亮詣先主﹐並力拒操﹐遂敗操於赤壁也。《史記李廣傳》﹕衛靑問廣等失道狀曰「靑欲上書報天子軍曲折。」班史增作「失軍曲折」﹐非是。廣時但失道﹐不曾失軍也。予嘗與方睦州論唐詩僧﹐當以皎然﹑靈澈爲稱首。因言皎字淸畫﹐嘗作銅碗爲《龍吟歌序》曰﹕故太尉﹐早歲嘗隱終南山峻壁之下﹐往往聞龍吟聲﹐淸而靜滌人邪想﹐時有好事僧﹐潛戛以三金寫之﹐惟銅聲酷似。他日﹐房公偶至山寺﹐聞林嶺間有此聲﹐乃曰﹕龍吟復遷於此矣。僧因出其器以告公﹐公命戛之﹐驚曰﹕眞龍吟也。大歷十三載﹐秦僧傳至桐江。予使兒童戛金放之﹐亦不減秦聲也。緇人或有譏者﹐予曰﹕此達僧之事﹐可以嬉禪﹐爾曹無以瑣行自拘。嘗賦詩以見意﹐歌曰﹕逸僧戛碗爲龍吟﹐世上未嘗聞此音。一從太尉房公賞﹐遂使秦人賞至今。初戛徐徐聲漸顯﹐樂章不管何人辧。似出龍淵萬丈底﹐乍怪聲來近而遠。未必全由戛者工﹐眞生虛無。非碗中。寥亮掩淸﹐縈回淩細風。遙聞不斷在煙杪﹐萬籟無聲天境空。昨向天臺宿華頂﹐秋宵一吟更淸迥。能令聽者易常性﹐憂人忘憂躁人靜。今日江上聞﹐蛟螭奔飛如得羣。聲過陰嶺忽成雨響駐晴天將起雲。坐來吟盡江空碧﹐卻尋向者聲無迹。人生萬事將此同﹐暮賤朝榮動還寂。又於「萬籟無聲天境空」下自注﹕聽專一境﹐則眾音不聞﹐非萬籟之無聲也。皎然此說更精到﹐事亦不凡。詩家未見有引用者。史臣書武帝封禪事﹐言其書祕﹐其事禁﹐獨侍中奉車子侯典知之。甫去泰山﹐猶未至海上﹐卽書﹕奉車子侯暴病一日死。史臣之意微而顯。蓋武帝自知其事多不經﹐慮奉車子侯泄之﹐貽笑天下後世﹐故殺之耳。世稱元龍百尺樓。按《魏書》許汜﹑劉備在劉表坐﹐共論天下士。汜曰﹕陳元龍豪气不除﹐昔嘗見之。無客主意﹐久不語﹐自上大牀臥﹐使客臥下牀。備曰﹕君有國士名﹐今天下大亂﹐望君憂國忘家﹐有救世之意。而君求田問舍﹐言無可采。何緣當與君語﹐如小人欲臥百尺樓上﹑臥君於地﹐何但上下牀之間耶﹗表大笑。如此則百尺樓事﹐別無他傳記。當是備語﹐要當元徳百尺樓﹐元龍上下牀﹐方得。陳同甫﹐名亮婺女人。淳熙癸丑大魁作報家書云﹕我第一﹐滕彊恕第二﹐朱質第三﹐喬行簡第五﹐其時﹐三魁與第五名皆婺人﹐盛哉﹗謝朝士啟有云﹕眾人之所不樂﹐置在二三﹐主上以爲無它﹐擢居第一。蓋答策論恢復﹐頗不合朝論云。漢武帝《秋風辭》﹐幸河東祠后土時作也。按《本紀》﹐祠后土者六﹐五幸河東﹐一幸髙裏。幸河東皆在三月﹐獨始立祠隹上﹐乃元鼎四年十一月也。以昭明序考之﹐乃曰﹕顧視帝京﹐則有以符當時之詔曰﹐巡省豫州﹐觀於周室之意。以辭中物色考之﹐乃曰﹐木落雁南﹐則有以符十一月也。蓋其時尙循秦舊﹐以亥爲正十一月﹐卽夏正八月也。辭作於此時無疑。時方有事於五嶽四夷﹐而《文中子》以爲樂極哀來﹐乃悔心之萌﹐何也﹖武帝所謂樂極哀來者﹐正爲少壯幾時﹐柰老何耳。畏死貪生之心﹐實兆於此﹐實銳於此。厥後五利﹑勇之之徒﹐承風而自者﹐以千萬數。於是內窮土木﹐外窮河海﹐至老無所得。猶且羈縻不絕﹐幸庶幾遇之﹐悔心何在焉﹖借使有之﹐豈非萌於子侯暴死之前﹐著於蝗旱大搜之間﹐而發於巫蠱禍妻子之後也﹖《秋風辭》《史記》《漢書》藝文志皆不載﹐獨見之《文選》樂府。文中子﹑晦翁附入楚辭後。至眞西山文章正宗黜之﹐豈有以乎﹖《南北國語》載﹕謝靈運父奐﹐無才能﹐爲祕書郎﹐早世。靈運好臧否人物﹐謝混患之﹐欲加裁折。謂弟贍曰﹕非汝不能。乃與子弟共遊﹐使瞻與運共車。運登車便商較人物。瞻謂曰﹕祕書早世﹐談者互有異同。運默然﹐言論自此衰止。若混﹑瞻﹐可謂愛人以徳﹐且善保門戶者歟。王瞿軒邁﹐嘗自贊其畫像云﹕早遊諸老門﹐晚入端平社﹐卽汝瞿翁也。入被丞相嗔﹐出遭長官罵﹐亦汝瞿翁也。誰教汝不曲不圓﹐不聾不啞﹐只片時金馬玉堂﹐一向山間林下。然則今日畫汝者﹐幾分是眞﹐幾分是假。問天祈活百年﹐一任羣兒描寫。邵康節生席不赴﹐蓋有見也。伊川生日﹐亦不事飲宴。前修似此者多。近劉極齋﹝宏濟﹞蜀人﹐遇誕日﹐必齋沐焚香端坐﹐曰﹕父憂母難之日也。予自幼不幸﹐不逮事父母。遇是日卽齋﹐不出﹐不葷不酒。旣仕﹐𨿽出亦齋﹐不戲笑﹐不與宴席。此當爲事也。惟年老﹐欲勉從子孫事親之道﹐則於齋祭之次日爲壽﹐猶或可也。太宗開秦府日﹐於城西作文學館﹐以杜如晦﹑房元齡﹑於志寧﹑蘇世長﹑薛收﹑褚亮﹑姚思廉﹑陸徳明﹑孔穎達﹑李元道﹑李守素﹑虞世南﹑蔡允恭﹑顏相時﹑許敬宗﹑薛元敬﹑蓋文達﹑蘇勗爲十八學士。後薛收卒﹐召劉孝孫補之﹐命閻立本畫其像﹐褚亮作贊。元宗開元中﹐於上陽宮含象亭以張說﹑徐堅﹑賀知章﹑趙冬曦﹑馮朝隱﹑康子元﹑侯行果﹑韋述﹑敬會眞﹑趙元默﹑毋﹑呂向﹑咸會業﹑李子釗﹑東方顥﹑陸去泰﹑余欽﹑孫季良爲十八學士﹝案韋述元本作李述﹐敬會眞元本作張會眞﹐趙元默元本無元字﹐咸會業元本作成冀眞﹐東方顥元本作東方穎﹐陸去泰元本作陸元泰。今俱訂攺。一有陸堅﹐無東方顥﹞。命董萼畫像﹝一作童萼﹞﹐禦制贊﹐爲千載翰苑盛事。然含象諸儒﹐視前登瀛知名者﹐蓋鮮矣。司馬《史記》於《貨殖》﹑「任俠」﹑「佞幸」三傳尢拳拳致意焉者﹐蓋有所自傷也。財之爲物﹐可以致用。遷苟多財﹐自可夤緣贖罪﹐安有終戾於辟之事﹔次則使平日有豪俠之助﹐必將揮金行賂﹐上章營救﹐爭爲之解紛者矣﹔又其次﹐則帝之左右﹐皆諛佞便嬖﹐逢君之惡﹐曾無一人爲國家惜士類。保忠良﹐皆不足與爲善者。以此知三傳正以述遷之己意﹐精神全在是也。父名其子﹐或字其子若孫﹐曰幼﹑曰少﹑曰稚﹑曰孺﹑曰孫﹑曰子﹐或曰叟﹑曰老﹑曰齡﹑曰翁﹑曰伯﹑曰叔﹐皆欲其壽考延長之意。然更有朱買臣﹐字翁子﹐趙充國﹐字翁孫﹐金日﹐字翁叔﹐兼之者也。郭汾陽一日語子弟曰﹕正陽庶寶方﹐小兒之司命﹐不可不熟讀。從容錄所載如此﹐不知何書﹐豈《兔園冊》之類耶﹖《左傳》僖卅三﹕季隗曰「我二十五年矣。」昭十三﹕叔向曰「我先君文公……生十七年﹐得士五人」。至於絳縣老人﹐使之年及於是﹐昭公十九年矣。皆謂齒也。古者論齒稱年﹐此類甚眾﹐則外丙二年﹐仲壬四年﹐亦當爲齒。又﹐主人焚衝﹐或濡馬褐以救之。注﹕衝﹐車也﹔褐﹐馬衣。按此則古者馬亦有衣。

