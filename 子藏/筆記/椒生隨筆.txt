《椒生隨筆》淸王之春

●自序

天下形形色色﹐見見聞聞﹐莫不有以開發人之心思﹐警動人之耳目。無心置之﹐斯過而不畱耳。余性魯﹐苦無記誦之學﹐事無大小﹐有可資觀覽助談柄者﹐暇輒筆於書﹐隨得隨記﹐久而裒然成集。積以歲月﹐窮控古今﹐然後知後海先河﹐爲山覆簣﹐而於聖賢六經之奧﹐國家治忽之原﹐民生根本之計﹐漸有所窺。始悔向日學之不博﹐見之不卓﹐方擬舉付一炬﹐以免敝帚千金之誚﹐而友人謬許爲可存﹐慫恿付梓。夫天下之理無窮﹐而君子之志於道也。不成章﹐不達故﹐昔日之得不足以自矜﹐後日之成不容以自限。假我數年﹐將擇焉而精﹐語焉而詳﹐所以明學術﹐正人心﹐厚風俗﹐以興平治之事者﹐則有志未逮。姑先以此本質之同志﹐名曰《隨筆》。山中白雲﹐只自怡悅﹐不堪持贈﹐覆瓿燒薪﹐將一任諸覽者。

光緒三年丁丑九月爵棠王之春自識於京口軍次。

●卷一

◎戒子孫予七世祖船山公諱夫之戒子孫云﹕勿作贅婿﹐勿以子女出繼異姓及爲僧道﹐勿嫁女受財﹐或喪子嫁婦尢不可受一絲﹐勿聽鬻術人攺葬﹐勿爲訟者證佐﹐勿爲人作呈訴及作歇保﹐勿爲鄕團之魁﹐勿作屠人廚人及鬻酒食﹐勿挾火槍弓弩网獵禽獸﹐勿習拳勇咒術﹐勿作師巫及鼓吹人﹐勿立壇祀山犭跳神。能士者士﹐其次醫﹐次則農工商賈﹐各惟其力與其時。吾不敢望古人之風規﹐但得似啟﹑禎間稍有恥者足矣。凡此所戒﹐皆船山公所深鄙者。若飲博狂蕩﹐自是不幸而生此敗類﹐無如之何。然其由來﹐皆自不守此戒﹐喪其惻隱羞惡之心耳。

◎周文忠逸事周文忠﹝天爵﹞有勇力﹐居恆舞大刀自樂。性卞急而至孝﹐每坐堂皇﹐怒而刑人。聞太夫人召﹐卽止而退。太夫人怒﹐則跽而請罪﹐色愉如也。或言公一逸事云﹕公任漕督時﹐以太夫人久旋裏﹐遣幹弁賫金爲母壽﹐囑言是積俸之資﹐懼太夫人不納也。僕至裏第見太夫人﹐果詢以金所自來﹐僕具以對。太夫人曰「得由積俸﹐吾姑受之。爾歸語主人﹐好自作官報國﹐然須變情性爲寬和﹐庶幾畱一頭顱爲將來見我地步。」僕唯唯。迨歸見文忠﹐詭言太夫人甚喜﹐且僞作安慰語。文忠俟其言畢﹐遽令縛而鞭之﹐僕不得已以實告。文忠乃喜﹐釋其縛曰「太夫人訓我素嚴﹐豈肯作好言語﹐汝後述者﹐乃眞我母語也。我聞之如見母矣。」遂賚僕而忻悅者累日。公之純孝如此。

◎字經百煉予題羨園詩有「秋因諱老施顏色」之句﹐友人亟賞之﹐謂「諱」字經百煉而出。近讀耕樓句云「天地矜秋色」﹐意與予合﹐而「矜」字亦百煉得之者。

◎戚少保遠鑑汴城書生言曰﹕未有權臣在朝而大將能立功於外者。戚少保《紀效新書》有《或問》一篇。蓋明人積習﹐惟便私圖而不問國事。己在事中﹐則攘功避過﹐以身之利害爲可否﹐以心之愛憎爲是非﹔己在事外﹐則嫉忌成功﹐惡人勝己﹐吠聲結黨﹐倡浮議以掣其肘。戚公深鑑於此﹐故反復論辧之﹐蓋爲當時文臣發也﹝節四庫全書提要﹞。卒以張江陵沒半載﹐讒構紛沓﹐竟罷歸﹐悒悒以終。信乎江陵之非權臣﹐使分宜復起﹐恐戚少保亦嶽少保之後車也。

◎惆悵詞毗陵名士陸秋巖﹝崇蘭﹞﹐懷才不遇﹐賫志以歿。詩筆淸麗芊綿﹐存稿甚富。予見其所作《惆悵詞》四首﹐錄其三云「娥娥紅粉盡盤鴉﹐亭短亭長記那家。紅豆歌殘金縷曲﹐綠蕪影冷玉鉤斜。海能塡恨思銜石﹐月解銷魂爲葬花。一別匆匆如夢裏﹐由來門外卽天涯。」「白石靑松證舊盟﹐江天何異隔層城。海棠只爲愁紅死﹐胡蝶偏教傅粉生。已過光陰殊造次﹐未圓心事怕分明。人間絕少埋憂地﹐便擬驂鸞上玉京。」「晶簾十丈引遊絲﹐瘦骨靑衫嬰母知。醉後卻嫌天地窄﹐春來便覺性情癡。綠波南浦愁江艸﹐細雨荒墳唱鮑詩。記得小紅猶未嫁﹐合歡不贈贈將離。」

又一聯云「蕉葉裁成描蛺蝶﹐菱花畱得嫁鴛鴦。」句亦新雋。

◎《蒙求》釋注唐李瀚《蒙求》一書﹐以四言韻語類列古人﹐而各系以事﹐後仿其體而爲之者﹐若王令﹑方逢辰﹑陳櫟凡數家。近日通行之《龍文鞭影》﹐較此詳備而不及其古簡。貴陽蔣允之太守爲之釋注﹐所謂日記一事﹐久自貫穿﹐益初學之見聞﹐不是過也。

◎月當頭「萬事不如杯在手﹐一生幾見月當頭」﹐前人句也。每歲以十一月望日爲月當頭﹐是日子刻﹐立竿無影。他月不然﹐否則常有團圓﹐何必云「一生幾見」耶﹗憶吳竹橋太史詠月當頭《喝火令》詞句云「笑說今宵明月十分圓﹐笑說今年明月還有一回圓。」意特新倩。

◎任丘題壁有人題詩四首於任丘壁上﹐僅記其三聯云「花開三蒂從來少﹐梅爲分嘗分外酸。」「願從世界栽紅豆﹐敢向天涯錄小名。」「一枕夢回雙蛺蝶﹐百年人得幾團圓。」下署「蠡莊」二字﹐蓋深於情者。

◎嘲潘崇川潘公子幼隨父宦京師﹐弱冠成翰林﹐意得甚﹐旋裏集諸少年爲徵逐遊﹐甚至登場演劇。有人嘲以偶語云「京調唱昆腔﹐這翰林另有班子﹔斯文更曲譜﹐那秀才好个優生。」斯可謂善謔矣。

◎詩有來歷鄭板橋《詩鈔》中有句云「貪看斜陽婢倚樓。」人謂「焉有如此雅婢」。予笑曰「胡爲乎泥中﹖此誰氏婢也﹖豈如小家之豢於廚下而蓬頭赤腳者哉﹗」板橋詩固自有來歷。

◎挽塔忠武聯曾侯相挽塔軍門﹝齊布﹞云「大勇卻慈祥論古略同曹武惠﹔至誠相煦嫗﹐有章曾薦郭汾陽。」彭雪琴宮保亦有挽聯云「謚並武鄕侯﹐湘鄂戰功靑史在﹔壽同嶽少保﹝忠武以積勞嘔血薨於九江﹐年三十有九﹞﹐古今名將白頭稀。」相國與忠武同患難﹐而彭公則稍間矣﹐情誼有別﹐辭气不同﹐而確切莫移則一也。

◎哀挽運典哀挽以抒眞性﹐自應白描爲妙﹐而運典眞切者﹐如余上歲挽妹一聯撰句云「汝性最聰明﹐曾伴阿兄吟柳絮﹔甥儕均稚弱﹐忍看若輩著蘆花。」

◎詠曹操漢陽戴景臯﹝諭讓﹞詠曹操云「賣履分香兒女情﹐讀書射獵英雄气。如何橫槊對東風﹐老年想作喬家婿。」予亦有詠曹操云「文章功業兩稱奇﹐歷代姦雄奉作師。九錫自加尊武帝﹐千金尙肯贖文姬。老而不死眞謂賊﹐謁者之監尙有兒。聞說當年能治許﹐阿瞞可惜出非時。」末二句令阿瞞見之﹐當又大笑。

◎秦檜王氏對語湯陰武穆公廟前有秦檜﹑王氏﹑萬俟Ι﹑張俊四鐵像列跪其下﹐反縛如就刑狀。有人制一對語﹐其粘於秦檜者云「咳﹗我縱喪心﹐有賢妻必不若此。」其粘於王氏者云「啐﹗妾𨿽長舌﹐無鄙夫何至於斯。」作互相怨懟口角﹐是亦妙謔矣哉﹗

◎陳忠湣祠堂聯陳忠湣﹝化成﹞以江南提戎督軍禦外夷﹐於吳淞中炮陣亡﹐敕建專祠。熊觀察一本題聯云「昔時未讀五車書﹐雅量淸心﹐溫如玉﹐冷如冰﹐是大將﹐實是大儒﹐使天下講道論文人愧死﹔此日竟成千載業﹐忠肝義膽﹐重於山﹐堅於石﹐忘吾身﹐不忘吾主﹐任世間寡廉鮮恥輩偸生。」借題發揮﹐大力包舉﹐直是下語如鑄。

◎陳慶雲陳慶雲軍門﹝國瑞﹞﹐湖北麻城人﹐初爲黃殿臣﹝開榜﹞養子﹐後復本姓。驍勇善戰﹐性嗜殺﹐斬皰丁不勝計﹐執刀匕者恆惴惴也。歷戰克捷﹐功頗偉。嘗語人曰「戰要戰得穩﹐追要追得狠﹐退要退得緊。」予謂此乃名將語。又助修黃鶴樓﹐擬聯云「黃鶴飛來復飛去﹐白雲可殺不可畱。」人怪其下句之奇﹐慶雲笑曰「君未讀唐詩乎﹖『總爲浮雲能蔽日﹐長安不見使人愁。』浮雲比安綠山﹐非其可殺者乎﹖」𨿽自作聰明﹐尙有可采。

◎家夢樓先生詩冊予曾於友人處見夢樓先生﹝文治﹞手錄近作一冊﹐書法秀勁﹐詩調鏗鏘﹐令人把玩不釋。其實獲我心者﹐如「破風萬里餘豪气﹐策蹇三年有淚痕」﹐「實愧頭銜稱著作﹐徙教僮僕費饔飧」﹐「芳艸心情淹妓館﹐梅花時節上僧樓」﹐「英雄溫飽有髀肉﹐文士依羈無遠謀」﹐眞不啻爲浪迹半生者寫照也。

◎詩意含蓄友人潘愼初﹐粵西孝廉﹐積功至觀察﹐有《榕陰艸堂詩集》。《金陵雜感》七律二章﹐詩境閒遠﹐備極含蓄﹐不受前人束縛。首云「山形平遠水氵榮洄﹐地到江南气象開。讀史不無興廢感﹐濟時空論古今才。眼前勝景非金粉﹐劫後余灰付艸萊。尙有近年徵戰迹﹐等閒步上雨花臺。」次云「恣遊東北徧西南﹐世味親嘗苦與甘。名士過江多習气﹐丈夫投筆總空談。淸涼近挹靑山色﹐妙相閒尋古佛龕。我本書生慣戎馬﹐頻年僑寓又何堪。」他如「名利兩途羞畫虎﹐詩文一道付雕虫」﹑「詩情敢謂江山助﹐豪气難將湖海除」﹑「春風原野縈荊棘﹐落日林丘灌菜蔬」﹑「花前得句詩情遠﹐亂後談兵膽气豪」﹑「飽嘗世味休吞棗﹐馳逐名場類嗜痂」等句﹐皆可誦。

◎金陵士人賊陷金陵後﹐聞一士人夙有文名﹐令作僞王府堂聯﹐士人援筆立就云「一統山河七十二里半﹝金陵周外城計七十二里半也﹞﹐滿朝文武三百六行全。」某賊怒殺之。嗣以一論一詩開科取士﹐詩題爲《四海之內一東王》。一士人極力作頌揚語﹐僞東王楊秀淸大悅﹐賜狀元及第﹐秩同統制。遊街之次日卽逸出。二士或激烈﹐或明哲﹐均合乎道也。

◎宣化風俗宣化以每歲季春出郭外踏靑﹐男女雜坐﹐席地飲酒﹐墮珥遺簪﹐日失不禁。解裙掛於樹杪曰掛紅﹐遙望之﹐紅綠飛揚﹐殊有可觀。又於五月十四至十六日﹐原爲總戎晾甲之期﹐土人訛爲晾腳會﹐故於此三日﹐無論貧富婦女﹐羣坐於大門以外﹐日必易著新鞋﹐其富厚者日凡四五易﹐遊人指視贊其纖小﹐則以爲榮﹐此俗尢陋。

◎詠村學詩《隨園詩話》載有「牧童七八縱橫坐﹐天地元黃喊一年」之句﹐已形容盡致矣。趙雲松先生句云「惟有村童讀書聲﹐都都乎文喧不已。」謂錯讀「鬱鬱乎」二字也。許文恪公﹝乃普﹞句云「杖藜扶出村夫子﹐多少兒童散似鴉。」均是詠村學詩﹐亦足稱傳神之筆。

◎名言不必出自賢哲今州縣大堂戒石箴曰「爾俸爾祿﹐民膏民脂﹐下民易虐﹐上天難欺。」按張瑞義《貫耳集》本二十四句﹐爲蜀王孟昶語﹐宋髙宗摘取之。又「淸愼勤」三字爲司馬昭訓長史之言﹐見《三國誌》。可見至理名言﹐不必盡出自賢哲。

◎禦挽林文忠聯林文忠一代偉人﹐近罕倫比﹐彊疾視師﹐中途星隕﹐天下惜之。相傳有禦挽一聯云「答君恩忠愼淸勤﹐四十年盡瘁披誠﹐解組歸來﹐猶是心存軍國。迪朕徳馳驅險阻﹐六千里出師未及﹐騎箕竟去﹐空教淚灑英雄。」見者莫不流涕。

◎潘文恭公潘文恭公富貴壽考﹐亦近時之有一無兩者也。公成童時﹐應蘇郡試﹐太守李公器之﹐出句命對云「範文公天下爲任。」公應聲曰「韓昌黎百世之師。」李公擊節﹐拔冠一軍﹐書其捲尾云「此子早安排作狀元宰相矣。」人服李公之先識。文恭自挽聯云「鄕夢久無憑﹐那有閒情問松菊。主恩慚未報﹐好畱余悃付兒孫。」時金陵已遭淪陷﹐公𨿽予告而歸﹐其忠君愛國之思﹐溢於言表。

◎詠譙周予有詠譙周詩﹐怒罵痛快﹐錄其三首之一云「諸葛年才五十四﹐遐齡髙壽乃譙周。老而不死眞爲賊﹐降表煩伊兩次修。」

◎周太守周太宋﹝沐潤﹞寄籍汴城﹐以庶吉士散館出宰江南﹐歷任繁劇﹐所至有聲。然素負不羈之才﹐未免忽於細行。有富金者﹐吳門名妓也﹐嘗贈以聯云「我富文章卿富艷﹐兼金聲價斷金交。」遂爲臺諫官糾參。迨有事復官宰常熟﹐題堂聯云「十日雨﹐五日風﹐歲乃常熟﹔九年耕﹐三年蓄﹐民其姑蘇。」二聯均膾炙人口﹐後擢守常郡。

◎兒時詩予九歲初學詩﹐一日﹐遊郡北育嬰堂﹐樓上祀武穆王神像﹐下跪秦檜等﹐口占一絕云「育嬰樓接嶽王祠﹐日冷風寒積樹枝。扇擊佞臣揮涕罵﹐有人匿笑道予癡。」塾師見之﹐謂此子後必工吟﹐及今思之﹐眞不脫小兒气。

◎胡文忠公益陽胡文忠﹐父諱達源﹐官至少詹事。母湯太夫人娠公時﹐夢五色鳥飛集屋後叢﹐張兩翼翔鳴﹐羣鳥從飛﹐啄林中芝艸﹐因名林翼﹐字詠芝。年八歲﹐陶文毅﹝澍﹞見而驚爲偉器﹐遂以女字之。公後以翰林典試江南﹐緣案詿誤﹐家居養晦﹐題齋居聯「池圃足髙臥﹐圖書供古歡。」尋以林文忠惇勸出山﹐乃以知府分發貴州﹐氵存擢至湖北巡撫。咸豐十一年七月﹐顯皇帝龍馭上賓。八月﹐公以勞瘁薨於位﹐曾侯相請以功績宣付史館。疏略云「六年十一月攻克武漢﹐以次恢復黃州等郡縣﹐悉師越境圍攻九江﹐又分兵救瑞州﹐督撫之以全力援剿鄰省﹐自湖北始也。後功蕆﹐復奏明以全鄂之力辦皖北之賊﹐越二千里援解湖南寶慶之圍﹔援湖之師未返﹐又議大舉圖皖﹐先滅發匪﹐保三吳之財賦﹐雪敷天之公憤﹐繪圖數十張﹐分致與官文曁諸路將帥﹐晝夜咨謀。」又云「每遇捷報之折﹐皆不專奏﹐恆推臣處主稿﹐偶一出奏﹐則盛稱諸將之功﹐而己不與焉。其心競競﹐以推讓僚友﹑扶持善類爲務。」又云「臣與該故撫共事日久﹐相知最深﹐曾奏稱胡林翼之才勝臣十倍﹐近則遇事咨詢﹐尢服其進徳之猛﹐不敢阿好溢美﹐亦不敢歿其忠勛」等語。又挽聯云「逋寇在吳中﹐爲先帝與藎臣臨終憾事﹔薦賢滿天下﹐願後人補我公未了勛名。」紀實之言﹐誠非溢美﹐侯相眞公之知己哉﹗「

◎盜鼠兵貓嘉慶戊寅﹐閩有海濱小盜船竊發﹐兵船大而不能徧搜。阮文達撫閩﹐謂此等如蝗有蝻﹐尢宜撲滅。遂雇民船配弁兵扮作客商﹐專走淺河小港﹐誘緝小匪﹐從此盜絕。有因無盜而議撤者﹐公曰「養貓所以捕鼠﹐若無鼠而不養﹐則鼠又出矣。」比諭最確。

◎專責集事嘉慶甲戌歲﹐楊忠武入京陛見。上問﹕「從前三省軍務﹝湖北﹑陜西﹑四川﹞何以延至十數年之久﹐現在兩次軍務﹝河南教匪﹑陜南饑民之亂﹞何以蕆事之速﹖」公對以有專責﹐則事易集﹐上首肯者再。公﹐武人也﹐而一言能發修齊治平之蘊。

◎貧士「增減」

貧士「增減」數則﹐可供一噱。其語云「愁日增﹐意气日減﹔藥方日增﹐酒量日減﹔奔足日增﹐交遊日減﹔子女日增﹐婢僕日減﹔索債人日增﹐借債人日減﹔典票日增﹐質物日減﹔妻孥怨恨日增﹐帷榻柔情日減﹔市兒牙儈之穢語日增﹐登臨賞玩之淸緣日減﹔厭態日增﹐佳趣日減﹔慈悲心日增﹐計較心日減。」予又加四則云「詩日增﹐睡日減﹔案牘日增﹐酒量日減﹔親友獎譽日增﹐田間樂事日減﹔零碎書畫日增﹐完善玩器日減。」

●卷二◎惜字外舅蕭公﹝繼昌﹞佐賀耦耕先生﹝長齡﹞於蘇藩任時﹐辦海運。先生勤於政﹐除夕觴幕中客﹐執杯問曰「有遺事否﹖」蕭曰「惟一小事﹐尙宜辦。」賀肅然曰「願聞。」蕭曰「署中字紙灰向不準收﹐飛積廁穢﹐何如以大竹簍盛之﹐發交糧艘帶至津門﹐再擲諸海﹐旣鎭風波﹐又爲惜字之一道﹐推之各州縣﹐亦應遵辦。」賀爲首肯﹐立卽通飭照行。嗣據州縣呈報﹐合本署所收者﹐共三千四百餘簍。先大夫聞知﹐作書有云「一言之福﹐公之後其無慮無讀書識字者乎﹖」

◎論加廣學額戊辰之秋﹐湖北學政張湘濤太史﹝之洞﹞《以團練捐輸加廣學額太濫﹐請飭疆臣切實核減部臣變通定章》一疏有云「初學者略識『之』﹑『無』﹐便懷僥幸之想。幸中者﹐未嘗學問﹐更無求進之心﹐將向來文物薈萃之區﹐浸變爲荒蕪譾陋之習。不學者以爲得計﹐老成者深有隱憂。況人數過眾﹐則官師之約束難﹔取類過寬﹐則士林之流品雜。其於士習文風﹐殊有關系。」云云。夫進取難﹐則眞才出而國彊﹔進取易﹐則僞士多而國弱。太史之論﹐合乎正本淸源之道矣。

◎正定府十四屬對句直隸正定府屬十四州縣﹐好事者各綴二字﹐曰「正定將軍﹐行唐使者﹐元氏夫人﹐阜平老人﹐晉州客人﹐獲鹿道人﹐井陘童子﹐靈壽仙官﹐贊皇丞相﹐無極大帝﹐平山大王﹐欒城公子﹐新樂公主﹐槁城艸寇」﹐如小說中之稱謂然﹐頗覺連貫﹐誠匪夷所思也。山左戴紫垣集成對句﹐更見巧思﹐其句云「公子何翩翩也﹐喜仙官暗系赤繩﹐於是夫人議婚﹐老人主盟﹐彼童子無知﹐但憑使者行媒﹐聘定藏嬌公主。大帝其巍巍乎﹐賴丞相借籌玉箸﹐因而客人亨利﹐道人服教﹐𨿽艸寇竊發﹐可卜將軍報捷﹐削平恃險大王。」

◎精忠廟聯武昌精忠廟祀嶽王﹐實創於此﹐唐書臣大令撰聯云「入其國﹐不非大夫﹑若宋髙宗且不論。古之人﹐責備賢者﹐於張魏公又何誅。」運以史筆﹐下語如鑄。

◎回文集朱文公﹑劉靜修文集﹐俱有《菩薩蠻》回文詞﹐隨句倒讀﹐不免意復﹐總不如自尾讀回爲妙。邱瓊山﹝浚﹞有《秋思》回文《菩薩蠻》詞云「紗窗碧透橫斜影﹐月光寒處空幃冷。香蛀細燒檀﹐沈沈正夜闌。更深方困睡﹐倦極生愁思。含情感寂寥﹐何處別魂銷。」謝默卿司馬依調《詠春閨》云「飛花落盡春歸早﹐客遊遨處靑靑艸。芳樹曉啼鶯﹐愁勞夢又驚。魂銷香惹袖﹐翠積眉山皺。微顰小立時﹐多愛意遲遲。」又張紫蘩《寄懷素蘭六妹》回文《虞美人》云「明窗半掩一庭幽﹐夜靜燈殘不。得畱風冷結陰寒﹐落葉別離長坐倚髙樓。遲遲月影移斜竹﹐疊疊詩餘賦。旅愁將欲斷腸隨﹐斷夢雁飛連陣幾聲秋。」女士名芬﹐一字月樓。

◎張文毅撰聯鄂撫靑墨卿中丞﹝麟﹞待士卒有恩﹐眾樂爲用﹐徇一總兵請﹐移兵就飠襄入湖南境﹐天子震怒﹐正法荊州。死之日﹐三軍皆哭。張文毅﹝芾﹞挽一聯云「雷霆雨露總天恩﹐早知秉節孤忠﹐久拚一死。成敗功名皆幻境﹐卽此蓋棺論定﹐巳足千秋。」九京知此﹐魂其無所恫乎。

◎板橋詞句悖律《百字令》收句﹕平﹝可仄﹞平平仄﹐平﹝可仄﹞平平﹝可仄﹞仄平仄。音節如斯﹐不能攺易。板橋先生《懷古》詞有云「世間鼠輩﹐如何裝得老虎。」上句第三字﹐下句第五字﹐宜平而均易爲仄。旣礙口﹐便悖律矣。此老自成一家﹐動多率意之作﹐豈可取法﹖

◎陳耕云詩楚北陳耕云送唐太守子方之任鞏昌﹐有句云「二千石正爲良佐﹐一萬里原是壯遊。楊柳歌殘辭鄂渚﹐葡萄酒熟趁涼州。」工致極矣。「楊柳句」用韋臯從武昌移蜀事唐﹐亦從武昌赴隴﹐用典雅切。

◎黃雲孫先生詩詞丁卯夏﹐於都門購得武進黃雲孫先生﹝永﹞詩詞。詩名《秣陵刪》﹐僅百十餘首。詞名《公車詞》﹐僅七十餘首。春合讀而考証之﹐蓋國初人物也。其詩則筆力淸遒﹐不同凡響﹔其詞則意旨雄邁﹐亦脫恆蹊﹐頗於朱﹑王各大家獨標一幟。特錄其《聽蛙》句云「多言勿乃躁﹐羣聚近於爭。」《祁莊》句云「空庭花習靜﹐深院鳥長饑。」《過有秋堂小飲》句云「年來貧病無休日﹐說到文章有戒容。」《小樓曉起》句云「雄心過去翻成俗﹐好夢圓時每自危。」又﹕「花月有情成痼疾﹐山川無恙作深交。」又﹕「一二酒徒盟鐵捲﹐尋常花徑嘆銅駝。」《虞美人》二闋詠虞姬墓云「馬嵬坡下昭君塞﹐幾件傷心外。虞姬墓上不須悲﹐猶與項王白首兩同歸。垓心一劍香魂渺﹐變作風前艸。我今折得艸歸來﹐欲與斷腸秋色一齊栽。」「英雄自古推劉季﹐差有人彊意。一意辟易呂家狐﹐願與食其審老大家夫。一姬死後難相顧﹐枉自歌聲楚。項王聞此目猙獰﹐應與虞姬長笑幾千聲。」

◎墨劫常山王灼齋﹝昶﹞太僕﹐富而有墨癖﹐所藏自唐代迄本朝名煤不下數百種﹐殊珍異之﹐弗輕示人。戊午春﹐發逆突擾﹐倉卒奔避﹐未及攜以俱行。寇退亟歸﹐則各墨融煮兩鍋﹐以刷印僞示﹐而用其半﹐翁爲痛哭。

◎八字官人相傳髙廟精於月旦﹐嘗以「同﹑田﹑貫﹑日﹑气﹑甲﹑由﹑申」八字評定人才﹐以決用捨。中如「貫」字﹑「气」字爲最得形容之妙﹐能知人者能官人﹐大知固不獨虞舜也。

◎二賢祠開州長垣之交﹐有閔子騫﹑公西華墓﹐隆阜相望﹐祠祀二賢﹐地借以名。黃河繞流﹐從未衝沒﹐難黎均結茅其上﹐以避水災。祠聯云「父母昆弟﹐人不間其言。宗廟會同﹐孰能爲之大。」本地風光﹐不煩雕琢。

◎破句別字對語相傳一納資爲宰官者﹐遇童試出對云「父母千戈﹝幹誤﹞﹐朕琴朕氐朕二嫂。」一童對云「達尊三爵﹐一齒一徳一朝廷。」破句別字﹐竟成絕妙對偶。

◎嘲鹽城令聯某明府宰鹽城﹐不甚愜民意﹐有人大書聯語粘於照墻云「當時只說此之謂﹐今日方知惡在其。」可爲一笑。

◎詠楚霸王鄭板橋先生詠巨鹿之戰有云「項王何必爲天子﹐只此快戰千古矣。」後讀康書臣《止馬河》一詩﹐亦不蹈人云亦云之習﹐均可爲項王吐气也。其詩云「楚人此止馬﹐漢人此得鹿﹐得鹿不必歡﹐止馬不必哭。太尉不安劉﹐幾乎易產祿。重瞳𨿽敗亡﹐令人舌難縮。楚王不用賢﹐亞父保骸骨﹔漢王能用賢﹐淮陰滅三族。楚王有烈妃﹐漢王無賢後﹐貞淫判兩途﹐靑史分芳臭。鴻門遇髙祖﹐不失其爲厚﹐取敗在欺敵﹐故爾功不就。後世多滄桑﹐李趙慌忙走﹐作詩尉重瞳﹐江山非漢有。」

◎論《聊齋誌異》衡陽曾耕樓曰「《聊齋》一書﹐效左氏則左氏﹐效《檀弓》則《檀弓》﹐效《史》《漢》則《史》《漢》﹐出語必古﹐命字必新。《葉生》一則中有尺牘云﹕」僕東歸有日﹐所以遲遲者﹐待足下耳。足下朝至﹐則僕夕發矣。『語簡意明﹐效魏晉亦似魏晉也。「又云﹕」《聊齋》論斷﹐卽《後漢》論斷。《楊忠湣》一則論云「先生生爲河嶽﹐死爲日星﹐世多以遇仙爲先生惜﹐然鄙意謂天上多一神仙﹐不若世上多一聖賢。』此等議論﹐前人未道﹐有功於儒不小。」又云「《聊齋》善於用典﹐眞如鹽著水中也﹐讀其四六﹐可以見其無一字無來歷。」又云「『人知之﹐喪汝徳﹐人不知﹐亦促汝壽』﹐是絕好語。愚謂『徳』字不如『名』字。」又云「輕薄之態﹐施之君子則喪徳﹐施之小人則招禍。『此言可以爲佩。」

◎謝給諫疏語儀徵謝夢漁給諫﹝增﹞《請誅已革兩江總督何桂淸》一疏有云「何桂淸蒞任以後﹐惟以張宴演劇爲事。常州知府平翰等競進玩戲﹐男歌女舞﹐日集於庭﹐遂置軍事於不問。及和春﹑丹陽敗衄﹐退往常州﹐何桂淸卽ㄈ裝思遁﹐紳民聞信﹐遮道攀畱﹐願效死守﹐何竟令親兵開放槍炮﹐傷死士民吳九喜等二十餘人﹐突門而出。逃至常熟之十里亭﹐縱令兵丁放火劫掠﹐居民鋪戶實受其害。迨經奉旨逮問兩年之久﹐屢奉嚴催﹐始行到部。」又云「迹其所爲﹐旣屬形同寇盜﹔延不就逮﹐尢爲藐視王章」云云。聞和春軍潰時﹐有營員奔告之何﹐何適舉茶欲飲﹐杯落於地﹐神色無措。夫無膽識者﹐必無志節﹐詎解泰山﹑鴻毛之義哉﹖

◎古人抄襲秦少遊《臨江仙》詞﹐直抄錢起詩「曲終人不見﹐江上數峯靑」二句。宋子京詞﹕「問牧童﹐遙指孤村﹐道杏花深處﹐那里人家有。」全取小杜詩「借問酒家何處有﹐牧童遙指杏花村」句意。沈石田啟南老景詩有云「今日殘花昨日開。」此七字與唐崔惠和句一字不易﹐可見古人亦不免抄襲也。

◎論三焦《蓉塘詩話》云﹕蘇黃門《龍川志》云﹐彭山有隱者﹐通古醫術﹐與世諸醫所用法不同﹐人莫知之。單驤從之學﹐盡得其術﹐遂以醫名於世。驤曰﹕古說左腎其府膀胱﹐右腎命門﹐其府三焦﹐男子以藏精﹐女子以系包。以理主之﹐三焦當如膀胱﹐有形質可見。而王叔和言﹐三焦有髒無形﹐不亦大謬乎﹖蓋三焦有形如膀胱﹐故可以藏﹐有所系﹐若其無形﹐尙可以藏﹑系哉﹖且其所以謂之三焦者﹐何也﹖三焦分布人體中﹐有上﹑中﹑下之異。方人心湛寂﹐欲念不起﹐心火熾然﹐翕攝三焦﹐精气入命門之府﹐輸瀉而去﹐故號此府爲三焦耳。予後爲齊州從事﹐有一舉子徐遁者﹐右守道之婿也。少嘗學醫於衛州﹐聞髙敏之遺說﹐療病有精思﹐予爲道驤之言﹐遁喜曰「齊嘗大饑﹐郡郭相臠割而食﹐有一人皮肉盡而骨脈全者。遁以學醫故﹐往觀其五臟﹐見右腎下有脂膜如手大者﹐正與膀胱相對。有二白脈自其中出﹐夾脊而上貫腦﹐意此卽道家所謂夾脊雙關者﹐而不悟脂膜如手大者之爲三焦也﹐單君之言與所見悉合﹐可以正古人之謬矣。」今醫家者流﹐皆執叔和三焦無狀空有名以自信﹐不聞有此說﹐故錄之﹐予謂此論可補諸醫書之缺。

◎別號古人有字無號﹐別號不知始自何人。然別號太多者﹐幸而名傳﹐後人將不知誰何矣。鄭板橋先生云「八大名滿天下﹐石濤名不出吾揚州﹐何哉﹖八大純用減筆﹐石濤微茸耳。且八大無二名﹐人易記識﹐石濤曰宏濟﹐又曰淸湘道人﹐又曰苦水和尙﹐又曰大滌子﹐又曰瞎尊者﹐別號太多﹐翻成攪亂。八大只是八大﹐板橋亦只是板橋﹐吾不能從石公矣。」此論極當。

◎大銜借補小缺江督曾公﹝國藩﹞奏武職各員大銜借補小缺﹐前經奏準﹐嗣經部駁。此次奏補長江水師各缺﹐甚至以提鎭之銜而借補千把之缺﹐以入營之資格極久﹐列保之次數較多﹐而家中貧寒如故﹐情願一小缺爲終身衣食之資。統計各省軍營保至武職三品以上者﹐不下數萬人。將來軍事大定﹐各路撤兵﹐此項有階無缺之員﹐難保不滋生事端。同治三年﹐沈葆楨請安置此項人員﹐自提鎭至都守﹐照實缺例給予俸銀米石。飭下臣議﹐臣以糜費太巨﹐未經議準。或每年將借補者酌補六七成﹐序補者酌補三四成﹐截至同治二十七年止。此後仍按班序補﹐請旨將綠營將備借補小缺一案﹐一並飭部核議。見同治七年三月京抄。

◎折福程拳石先生謂終日無事﹐寫字讀書亦爲折福。予生平最好此二事﹐忙裏偸閒﹐非握一管﹐卽把一卷﹐然則予之福折多矣。

◎論軍需報銷倭相國仁等請以同治三年六月前各處軍需槪免冊報﹐自七月初一日起﹐事竣後﹐一體請銷。疏略有云「其造冊按例定之數不溢一絲﹐而陰將款目浮開巨萬者﹐與例旣符﹐卽在準銷之列﹔其以實用之數登之銷冊而並無絲毫浮冒者﹐例稍未符﹐卽難核準。然則報銷一事﹐卽能獘絕風淸﹐而實數不準銷﹐準銷非實數﹐虛文相襲﹐甚無謂也」云云。「實數不準銷」二語確切﹐時下虛文之病﹐片言足抵千百。

◎有文在手益陽胡宮保有文在手如「田」字﹐劉省三爵帥兩手如指斗文﹐予有文在兩手如「井」字。考唐叔有文在手﹐曰「友」﹑曰「虞」﹝古文作﹛從從﹜﹞﹐劉淵有文在手曰「淵」﹐彭神符有文在手曰「神符」﹐張文潛有文在手曰「耒」﹐故以爲名。

◎劉霞仙中丞自陳語湘中劉霞仙中丞﹝蓉﹞初以胡文忠密薦﹐嗣在駱文忠幕府﹐又叨薦剡特簡川藩。蔣京卿﹝琦齡﹞有愼名器之奏﹐論列及之。方伯自陳乞退﹐中數語云「民力旣盡﹐尙爲竭澤之漁﹔苛政未除﹐更獎催科之績。事非出於得已﹐情實迫以難堪。」確切沈痛﹐是不忍人之言。

◎昭雪故相柏靜濤相國﹝﹞淸廉端正﹐不阿肅順﹐肅頗銜之。咸豐戊午典京兆試﹐以失察家丁靳﹝祥﹞舞獘﹐肅順竭力構陷﹐己未二月十三日特宣「情有可原﹐法難寬宥﹐言念及此﹐不禁垂淚」之諭﹐遂與羅﹝鴻繹﹞等同棄市﹐觀者流涕﹐監刑者肅順曁趙公﹝光﹞也。趙則悲泣不勝﹐肅則揚揚得意。都人痛恨肅順始此。今上禦極﹐肅順等伏法﹐任侍禦﹝兆堅﹞以柏公情罪未明﹐奏請昭雪﹐有云「永建嗣統﹐先明楊震之忠﹔隆慶攺元﹐卽贈夏言之謚」。又云「爾時承審之載垣等﹐意在攬權﹐多方羅織﹐靳祥之口供未吐﹐交關之實迹毫無﹐附會科場﹐妄議定案」云云。諭旨通行﹐中外欽悅。

◎《淮海秋笳集》《淮海秋笳集》詞爲甘泉李冰署所輯﹐共十二家﹐都爲哀怨之音。蓋因兵燹仳亻離﹐有感而作也。冰署自序有云「雍門之操﹐非媚賞於聾俗﹐車子之奏﹐期躐佞於溫胡﹐苦調文心﹐是所望於觚兪之聽也」云云。我也目斷湖山﹐魂驚鼙鼓﹐偶披此卷﹐輒愴予懷。以名作如林﹐分選志賞。蓋掬新亭之淚﹐步石帚之塵﹐不僅以搓酥摘粉爲工也。

◎李﹑韋二逆禍本道光戊申﹐吾湘新寧令李博平糴﹐勒價二千文一石﹐次年差役訛詐雷再浩之妻黨﹐以致李沅法乘時倡亂。廣西桂平韋正因謬懸登仕郎匾額﹐疊次訛詐﹐因倡亂﹐後稱北王。官吏詐贓﹐實爲痼本。嗟乎﹗地方不安﹐由官邪也﹖犯上作亂﹐是誰階之厲乎﹖

◎養气聖賢工夫以知言﹑養气爲主﹐而气之難養﹐總由七情六欲不能制耳。何也﹖怒則气上﹐喜則气緩﹐悲則气消﹐恐則气下﹐寒則气收﹐靈則气泄﹐驚則气亂﹐勞則气耗﹐思則气結。善養則無是矣。

●卷三◎日記予日記晴雨及瑣事﹐人都笑之。嘗觀國初周文襄公刊有日記十數卷﹐敍事略備﹔後曾文正公亦手書日記﹐蓋公才識固優於人﹐其勤愼專心於公事﹐蚤起晚眠﹐皆有恆心﹐實非人所能及者。見公在任時﹐月置一簿﹐自書日行﹐纖悉不遺。每日陰晴風雨﹐亦必詳記﹐人初不知其故。一日﹐臬司詳稱某縣民告糧船江行失風京控一案﹐公察其失船爲某日﹐午前午後﹑東風西風﹐詞情兩歧﹐公一一批駁其日時風候。讞官驚服﹐從新翻訊﹐詐遂不得逞。觀此﹐則古人亦嘗爲之﹐惟予不能如文正公之有作用耳。

◎論將太公曰﹕存亡之道﹐命在於將。後世多委之功勛之冑﹐而廉能勇略者不與焉。此輩習紈而厭膏梁﹐詢以韜鈐﹐不知何物。目未辧旌旗之色耳未聞金鼓之音﹐身未經鋒鏑之交﹐足未履沙場之地。《易》曰「師﹐貞丈人吉。」而以弟子主之﹐能勿取輿尸之凶乎﹖太公爲逆料語﹐而眞切如此﹐恐太公前已有此一流人物。

◎金牌鋪題壁詩金牌鋪距趙州八里﹐無名氏題壁云「十二金牌驀地來﹐將軍奉詔不疑猜。金人狡獪原無比﹐天子昏庸實可哀。和虜議非今日定﹐殺公端不此時開。回思密語終宵候﹐已見官家忌將才。」論古有識﹐詩亦倜儻。

◎壽陶宮保陶云汀﹝澍﹞宮保以十月生。六旬壽時﹐已督兩江。某觀察一聯大爲宮保所賞﹐懸之首座。其句云「八州都督﹐五柳先生﹐經濟文章﹐歷代心傳家學遠﹔六秩初周﹐一陽來復﹐富貴壽考﹐百年身受國恩長。」

◎黃仲則詞黃仲則詞近髯蘇﹐頗有「鐵板銅琶﹐唱大江東去」气槪。集中惟《步蟾宮》一闋﹐忽變體爲柔曼之音﹐才人眞無所不可也。其詞云「一層丁字簾兒底﹐佯繡著花兒不理﹐別來難道攺心腸﹐便話也有頭沒尾。蘭膏半滅衾如水﹐陡省起夢中情事﹐可憐夢又不分明﹐怎得个﹐從新作起。」

◎泰謙漢宣帝欲以張安世爲大將軍﹐安世曰「老臣自量不足以居大位﹐繼大將軍後。」上笑曰「君言太謙。」俗謂人辭遜者曰「太謙」。「太」﹐當作「泰」。

◎鐘學士疏語同治六年夏﹐大旱。鐘學士﹝佩賢﹞抗疏請納直言﹐以資修省。有云「伏睹近者﹐夏同善諫幸王府第﹐諭旨稱循舊章以折之﹔倭仁諫修同文館﹐諭旨令酌保數人另位一館以難之。此二事在聖心原有權衡﹐而羣臣遂不無疑惑﹐謂朝廷開言路之時﹐而迹似杜言者之口﹔謂大臣盡匡弼之義﹐而轉使有自危之心。臆揣私度﹐未能相諭﹐誠恐敢言之气由此沮﹐惟阿之習由此開﹐此臣之所大慮也。」奏上﹐優詔容納﹐從繩之風﹐於今爲烈矣。

◎論撚胡文忠《密陳河南撚匪情形》一疏有云「計近二年來﹐每年春仲秋季﹐兩次出巢大掠河南﹐本年秋冬將及湖北之襄陽﹑漢陽﹑徳安等府﹐又必擾入陜西﹑山東﹑山西等省﹐再一﹑二年﹐而及於附畿州縣矣。腹心之患﹐此爲最大。」又云「臣非僅爲襄﹑漢等府作自保之計﹐爲憂危之詞也。臣極知所言越分﹐特以臣今日言之﹐已無救於河南﹐臣再默而不言﹐則五省均將受害。使臣言而不中﹐則固北路五省之福也」等語。第就河南而推論之﹐全局在掌﹐料事如神﹐僅以知言目公﹐猶淺也。

◎挽陳二山聯陳二山詩畫兼長﹐而以一衿困場屋﹐曾隨髙螺舟觀察﹝人鑑﹞遊琉球﹐後以修志之役﹐歿於西江﹐士林惜之。方雲泉﹝騭﹞挽聯云「名士嘔肝修史筆﹐故人揮淚拜羈魂。」

◎詠錢串子洪洞韓春塘﹝經﹞詠錢串子云「出身原自漚麻地﹐一到人間萬事宜。莫怪無端便拋卻﹐多因不自有錢時。」意涉科諢。隨園詠錢云「一代帝王畱字去﹐萬般人事讓兄驕。」詠物抑何顯切。

◎求官詩於淸端﹝成龍﹞《求官》詩云「書生終日苦求官﹐及作官時步步難。窗下許多懷抱事﹐何曾行得與人看。」役志功名人﹐見此必退一步想。

◎女戎桀之妹喜﹐紂之妲己﹐幽王之褒姒﹐三代均以致亂﹐故曰女戎。洎有明亡而國朝興﹐又屬陳圓圓一人。甚矣﹐女子之系成敗也。迦陵《過投金瀨懷古》詞有云「覆楚爭誇伍相﹐沼吳又說西施﹐淮陰往事亦如斯﹐成敗皆由女子。」其旨深矣。

◎而字昔聞一試卷﹐文多「而」字﹐房考批云「當『而』而不『而』﹐不當『而』而『而』﹐而今而後﹐已而已而。」陳丈問云曰「而字如釘鈀﹐然用之當﹐則爲犁地土松而秧插矣﹔用之不當﹐則爲擊人迎頭一鈀﹐未有不致死者。」此論最妙。

◎張文端楹聯張文端楹聯一云「造物最忌者巧﹐萬類相感以誠。」一云「富貴貧賤總難稱意﹐知足卽爲稱意﹔山水花竹無恆主人﹐得閒便是主人。」文和公﹝廷玉﹞《澄懷園語》載有人集《論》《孟》二語云「約失之鮮矣﹐誠樂莫大焉。」此三聯耐人諷詠。

◎戒洋煙詩同鄕張琴舫有《戒洋煙》詩六首﹐漢陽學博徐南墅者﹐謂有關世道人心﹐刊入文集。其詩云﹕海舶連檣載與俱﹐禍人泥土等金珠。阿誰作俑宜無後﹐繼此傳燈實有徒。始爲尋歡成苦趣﹐久思沒計出迷途。朝廷懲典森嚴甚﹐關吏如何有漏租。藏嬌合築避風臺﹐髙臥經旬戶懶開。涉世早知身是幻﹐捫心甘與汝同灰。殘更落月天將曙﹐冷雨敲窗夢乍回。親故交疏妻妾怨﹐沈思總覺爲何來。發漸飄蕭眼漸花﹐形骸土木骨槎牙。頻驚下淚同歧路﹐轉笑垂涎爲曲車。病久竟無方可療﹐價髙非必酒能賒。明明泉壤君尋去﹐萬劫難回一念差。破忿捐憂引睡魔﹐百年投老此中過。昏鴉片片飛三匝﹐香霧占一窩。舊日家曾炎海住﹐平生緣結富兒多。只愁漏盡鐘鳴後﹐獨抱空囊柰爾何。瓊簫錦瑟並橫陳﹐玉琢金裝考制新。到口便醫心上病﹐行雲頻現掌中身。百年有盡先拚命﹐寸鐵無鋒慣殺人。怪底一燈靑似豆﹐夜深風雨化陰。白榻靑衾冷似冰﹐蕭然情味守龕僧。檐牙月黑風搖戶﹐屏角聲低鼠瞰燈。寵以專房如愛妾﹐交原同气比良朋。張衡近日文機澀﹐補作圖經愧未能。

◎李密不矜名節晉李密常望外轉而朝廷無後命﹐乃遷漢中太守﹐自以失意懷怨。及賜餞東堂﹐詔賦詩﹐末章曰「人亦有言﹐有因有緣﹐官無中人﹐不如歸田。明明在上﹐斯語豈然。」武帝忿之﹐免密官﹐卒於家。密眞小丈夫也﹐始終不出﹐豈非完名全節之人哉﹗世每以其《陳情表》稱重之。《表》中不云乎﹕「本圖宦達﹐不矜名節。」是二語者﹐先生自道也。

◎論士大夫李少荃爵相《以內官論江蘇釐金捐事復陳》一疏有云「士大夫習爲章句帖括﹐輒囂囂然以經術自鳴﹐攻訐相尙﹐尊君庇民一切實政﹐漠不深究。誤訾理財之道爲削﹐妄擬治兵之人皆怙勢﹐顚倒是非﹐混淆名實。論事則好從苛刻﹐任事則競趨巧僞﹐一有警變﹐張皇失措。俗儒之流獘﹐人才敗壞因之﹐此最可憂。士大夫讀萬卷書﹐每好苛論時政﹐究之坐而言者﹔未必起而行。」爵相之言﹐非過激也。

◎眞總督陜甘總督揚忠武﹝遇春﹞入覲宣廟。一日﹐上忽問曰「汝公事之暇﹐尙看書乎﹖」對曰「臣不識字。」上又曰「然則飲酒乎﹖」對曰「臣不善飲。」上曰「汝將何以自遣﹖」對﹕「聽打鼓說書。」上曰「聽說書固好﹐如公事何﹖」對曰「錢谷責之藩司﹐刑名責之臬司﹐兵政責之提鎭﹐臣總其成而已。」上大悅曰「眞總督也﹗」

◎禪機聯查孝廉﹝伊璜﹞禪機聯云「憑你猜拳﹐是了是了又是了﹐呸﹗眞消息還在別家。倩人搔背﹐上些上些再上些﹐咦﹗假痛癢總歸自己。」語云「求人不如求己。」儒﹑釋一理也。

◎年大將軍詩年大將軍功蓋一時﹐而詩不多見﹐僅見其題揚紫宸小照一絕云「魑魅隨身總等閒﹐肩挑龍虎亦徒然。羨君這副超凡骨﹐不煉金丹也是仙。」自是傲岸不羣。

◎胡文忠撰聯曾滌生侯相之封翁逝世﹐胡文忠挽聯云「帝與重臣澄淸江漢﹐天畱大老笑傲扶桑。」措語莊雅得體。

◎徐樹人中丞通州徐樹人﹝宗幹﹞詠炭句云「一半黑時還有骨﹐十分紅處便成灰。」中丞以縣令起家﹐居宦海者數十年﹐中間不得差事﹑委署者凡三載﹐所謂人情如紙薄﹐宦情薄於紙者﹐透達極處。紛紛肉食之徒﹐見此不啻棒喝。聖人云「能近取譬。」其中丞之謂乎﹗

◎論流寇曾侯相嘗有論曰「千古流寇無良策。夫流寇﹐猶流水也﹐迎而激之﹐逐而搏之﹐則橫決泛濫﹐爲天下患。但壅之使不得流﹐賊自涸矣。」故九江﹑安慶﹑江浙﹐直東等處長圍困賊﹐而賊隨滅﹐皆本乎此。

◎茶亭飯肆聯語湖湘間有茶亭而售酒者﹐柱聯云「爲名忙﹐爲利忙﹐忙裏偸閒﹐喫杯茶去﹔勞心苦﹐勞力苦﹐苦中作樂﹐斟碗酒來。」見之爽然。又吾鄕泉溪市新開飯肆﹐其門聯云「富似石崇﹐不帶半文休請客﹔辯如季子﹐說通六國不容賒。」見之粲然。

◎聖祖賜聯聖祖賜張文端﹝英﹞聯云「白鳥忘機﹐任天外云舒云捲。靑春不老﹐看庭前花落花開。」想見主聖臣賢﹐賡歌拜﹐極一時之盛也。

◎北音無入聲《塡詞淺說》云﹕南曲自有南方之音﹐若遵周氏北方音叶之﹐則歌「龍」爲「東」﹐歌「玉」爲「禦」﹐「綠」爲「慮」﹐「宅」爲「柴」﹐「落」爲「潦」﹐「責」爲「哉」。許蓮君表兄云「北音無入聲﹐惟車夫欲車行之速﹐則呼曰『嗄』﹝音同夾﹞﹐眞入聲也﹐捨車夫無辧之者。」予畱心審聽之﹐果信。

◎駱吁門制軍川督駱吁門制軍﹝秉章﹞﹐以同治六年十二月十七日薨於位﹐崇朴山﹝實﹞奏聞中有語云「駱秉章因病在告﹐每遇邊防有事﹐無不與臣悉心籌畫﹐住返商度﹐至再至三。若思慮不周﹐便覺寢饋難安。」又云「其所以能得人能制寇之故﹐要皆推誠布公﹐上下相感﹐一時才俊輩出。至今將帥之臣﹐大都駱秉章拔擢。而楚軍效用四方﹐駱秉章所感起而奮興者居多﹐是其勛名冠一時。正不僅川楚士民實身受其福﹐𨿽婦人孺子﹐亦皆謳思不絕」等語。一筆寫來﹐言之出於至誠者也。

◎剔牙簽道光間﹐蘇州山塘有老夫婦削柳木爲剔牙簽﹐以此致小康﹐似此物爲古時所無。近讀趙文敏詩云「食肉先尋剔牙簽」﹐則宋﹑元時已有之矣。

◎黑相公哀伶之冷落者號「黑相公」﹐好事子詠之云「萬古寒酸气﹐都歸黑相公。打圍何寂寂﹐應局故匆匆。飛眼無專斗﹐翻身卽軟蓬。忽聞條子到﹐喜色上眉峯。」有湘蘭者﹐亦黑流也﹐友人朱君獨賞之﹐大爲稱美。後以其呼爲老頭兒﹐朱遂大慍﹐乃絕之。寄來一詩云「梨園聲價重京師﹐南國人來罄旅資。夙債已償淸興減﹐頭銜博得老頭兒。」此語蘊藉﹐不似前作之輕薄也。

◎野戰上古不尙野戰﹐而尙陣法。自楊侯遇春募勇剿賊﹐始尙野戰﹐而陣法廢。今則火器爲先﹐精益求精﹐無過於洋槍洋炮﹐是以披堅執銳之士﹐血戰數十年﹐不知陣法爲何物。

◎湖口昭忠祠彭雪琴宮保建水師昭忠祠於湖口之石鐘山。門聯云「忠臣魂﹐烈士魄﹐英雄气﹐名賢手筆﹐菩薩心腸﹔合古今天地之精靈﹐同此一山結果。蠡水煙﹐湓浦月﹐潯江濤﹐馬當斜陽﹐匡廬瀑布﹔挹南北東西之勝景﹐全憑兩眼收來。」是謂气盛則言之短長與聲之髙下皆宜。

◎李次靑方伯四六李公﹝元度﹞接統徽州防軍以代張文毅﹝芾﹞﹐甫三日而軍潰﹐徽郡失守﹐曾侯相恚甚﹐奏請擬正軍法﹐奉旨從寬戍邊。其實侯相深愛其才﹐非果欲殺之也。方伯《謝罪稟》有云「君子原愛人以徳﹐覆之而又培之﹔宰相有造物之權﹐知我何殊生我。」侯相援筆批其後云「好四六﹐好文章﹐好才情。」

◎楊忠武公楊時齋制軍遇春母李太夫人﹐夢大水泛一紅匣至﹐中雙鯉﹕一金一赤。遂生公。迨年十八﹐以干隆己亥舉武科﹐候補千總﹐隨福文襄﹝康安﹞出兵。文襄令從海公蘭察學兵法﹐故公一生心折。海公每逢大敵﹐夢文襄必占捷。教匪久亂未平﹐有旨切責將帥。威勇侯額公勒登保奏﹐言楊遇春年甫四十﹐鬢髮半白﹐每於追奔之際﹐足穿艸履﹐縋繩而上﹐將士不可謂不用命矣。屢以戰功擢提督﹐封一等男。嘉慶己卯八月陛見﹐上見公長髯﹐稱美者再。公弟培齋﹝逢春﹞時鎭曹州﹐特命出京紆道至曹﹐簡閱營伍。道光初﹐上以先朝勛舊﹐恩眷尢隆﹐公遂以固原提督總督陜甘。陛見出都﹐命赴河南閱兵﹐以公子國楨任豫撫也。治回疆平﹐公得畫像紫光閣。禦制像云「少年從徵﹐進不知退﹐拍馬橫矛﹐善穿賊隊。參贊戎機﹐克城賊潰﹐畀以封疆﹐無慚簡在。」公督陜甘凡八載﹐務持大綱而不涉煩瑣﹐恪守成憲而不議更張。屢旨褒爲股肱心膂之臣﹐並賜有「三朝疆場宣勤久﹐兩世封圻積慶多」對聯。乙未以老病乞休﹐令來京陛見﹐親加慰勞﹐以榮其行。公抵京﹐卽晉一等昭勇侯﹐禦書詩扇以賜云「元勛入睹允歸榮﹐功立才全際太平。宣力三朝邀寵錫﹐抒忠百戰播威名。官兼文武眞難遘﹐志篤廉明永不更。晉爵酬庸延後世﹐林泉頤養語長生。」歸裏後﹐構一小亭﹐前爲箭道﹐每逢三﹑八﹑五﹑十等日﹐督家人較射爲樂。其楹帖云「坐來覺有山林气﹐到此無忘弧矢心。」丙申冬﹐蒙賞人參十兩﹐令川督鄂山賫給。謝折內「誼直視如手足腹心」句旁朱批「誠然﹐誠然」。丁酉二月公薨﹐年七十八﹐晉太子太傅兵部尙書﹐謚忠武。禦制祭文有云「憶蒼髯之矍鑠﹐音容猶在目前﹔報黃髮以馨香﹐眷念彌增身後。」功名福壽﹐公實兼之。古之郭汾陽﹐今之楊昭勇也。

◎童夫人龔芝麓宗伯納妾顧橫波﹝媚﹞﹐龔仕國朝﹐當得封典。妻童夫人曰「我於前明已受封誥﹐願讓顧氏橫波。」遂得受封。予謂夫人克兼三善﹕蓋不妒爲賢﹔讓亦美徳﹔而榮膺勝國﹐不欲再受新恩﹐此中見大義焉。宗伯公能無內愧耶﹖

◎陶潛沈歸愚先生﹝徳潛﹞曰「過江以後﹐淵明詩胸次浩然﹐天眞絕俗﹐當於語言意象外求之。唐人祖述者﹐王右丞得其淸腴﹐孟山人得其閒遠﹐儲太祝得其眞朴﹐韋蘇州得其沖和﹐柳柳州得其峻潔。」先生之論鉤其元矣。是謂觀水有術﹐必觀其瀾。

◎四嬋娟孟東野詩﹕「花嬋娟泛春泉﹐竹嬋娟籠曉煙﹐雪嬋娟不長妍﹐月嬋娟眞可憐。」其辭風華秀艷﹐有古樂府之意。「雪嬋娟」今本或作「妓嬋娟」﹐非也。昔楊升庵嘗令繪工繪此爲四時嬋娟圖﹐以花當春﹐以竹當夏﹐以月當秋﹐以雪當冬﹐後之人亦有此韻事否﹖

●卷四◎自警箴髙伯祖中翰公﹐諱光國﹐字梅浦﹐雍正乙卯科中第四名經魁。著有《自警箴》﹐云「勿自足﹐自足自畫。勿多言﹐多言多失。勿宴安﹐宴安气惰。勿玩物﹐玩物志溺。勿爲詭異以沽虛名﹐勿矜細行以累大徳。勿親損友遠益友﹐勿作無益害有益。勿苟安於近小﹐當志乎遠大之事。勿欣戚於窮通﹐當盡其在己之實。顧以七年之病﹐而求艾於三年﹔詎可一日之暴﹐而寒之以十日﹖聖學邈如望洋﹐流光疾如過隙。揭斯語於齋居﹐用警勉於朝夕。」辭理朴質﹐凡我子孫﹐皆宜書置座右以爲身世金鍼。

◎十分本事《紀效新書》﹕平日十分武藝﹐臨時如用得五分出﹐亦可成功﹐用得八分﹐天下無敵。未有臨陣用盡平日十分本事﹐不能從容活潑者。諺云「到廝打時忘了拿法。」本事豈易言哉﹗予謂十分本事﹐古難其人﹐八分本事﹐今無此將﹐戚公殆自信用得五分﹐然以求之近世﹐吾見亦罕矣。

◎勝克齋宮保同治壬戌﹐勝公就逮赴北﹐道經山西橋頭驛。題壁云「豪華艷說五陵遊﹐燕頷何人更虎頭。百戰雄心馳露布﹐一時將略寄風流。敢拼直諫扶中葉﹐愧播虛名動九州。四十須眉猶未老﹐休嗟李廣不封侯。」玩其詩意﹐似有功成者退之象。時人謂爲讖語。正不如嶽襄勤﹝鐘琪﹞所作「只因未了平生業﹐又作封侯夢一場」二句之爲含蓄也。

◎香奩雜詠見詞一卷﹐不知何人作《一剪梅。送別》﹐下闋云「莫到臨邛撫素琴﹐欲向丁寧﹐羞向丁寧﹐但將魂夢伴郎行。郎也登程﹐妾也登程。」《鵲橋仙。春恨》下闋云「愁腸百折﹐雙眸望斷﹐依舊天涯無信。楊花飛去不飛來﹐恰似你一般情性。」情詞婉約﹐與竹屋相近。

◎治回良策任尙亦俊快之才﹐疾惡太嚴﹐終漢之世﹐西域不復與中國通。至本朝聲教覃敷﹐四夷賓服﹐然前烏什大臣蘇公﹐貪淫釀變﹐遂勞王師。自此無西顧憂者又數十年﹐今則梗化如故。大凡回性疑詐﹐其言尢不能信﹐卽處其同類亦然。待之厚﹐則謂人畏己﹔待之嚴﹐則懼人害己。惟以簡傲加之﹐而時施以小惠﹐庶幾生其畏敬﹐眞治回良策也。予昔聞西域土俗﹐每不甚信﹐上年轉運秦隴﹐遐居邊塞﹐逢人訪證﹐信而有徵。其餘泰西各國﹐異域土俗﹐《新疆外藩紀略》得之備細。

◎湯海秋銓部湯公﹝鵬﹞著述甚富﹐才气橫溢﹐目空一世﹐似不理於眾口。歿後﹐曾侯相挽以聯云「著書累百千萬言﹐才未盡也﹔得謗徧一十八省﹐名亦隨之。」數言紀實﹐寫盡其人。

◎林文忠語侯官林文忠﹝則徐﹞復起督雲貴時﹐曾上「論治回」一疏﹐中有﹕「但分良莠﹐不分漢回﹔良則𨿽回必保﹐莠則𨿽漢必誅。」使爲大臣者均克體公意以措治﹐良則滇黔秦隴邊釁永消﹐何致糜餉勞師﹐上煩宸慮耶﹗

◎閒談可作楹聯乙亥卽事﹕有人言某君任文事兼武備之權﹐且天分又髙﹐可惜少讀書﹔某君精明果敢﹐可惜太刻。予道非也。天分果髙﹐必知書中滋味﹐自然篤嗜。精明者知其事之徹始徹終﹐當可而止﹐何必過於搜求。苛求太苦﹐必致自累其身。故對云「少讀書﹐便是低天分﹔行刻薄﹐眞乃大糊塗。」擬之作楹聯最佳。

◎觀書穎悟旅館挑燈﹐檢得漢諸葛武侯《誡子書》﹐讀至「非澹泊無以明志﹐非寧靜無以致遠」句﹐憶少時壯志未除﹐每謂天下事業功名悉成於動﹐非「澹泊寧靜」四字所能該。迄今閱歷名場十餘年﹐始悟國朝用人行政井井有條﹐無如才髙意廣者﹐好事紛更﹐一見施行﹐輒多格閡﹐不數年仍罷。而未罷之前﹐滋擾已甚﹐受害不淺﹐殊不知大學「靜而後能安」之義。且濃於聲色﹐生虛怯病﹔濃於貨利﹐生貪饕病﹔濃於功業﹐生造作病﹔濃於名譽﹐生矯激病。故不澹不能明志。武侯具伊呂才﹐宗孔孟學﹐其平生得力處﹐盡此二語﹐允爲後學津梁。彼世俗以術數兵法稱其奇能﹐何見小也。偶有所悟﹐援筆記之。童子欠伸報漏己傳丁矣﹐乃掩卷就寢。

◎趙部郎常熟趙寶齋﹝林﹞以進士簽分禮部﹐丙寅年與餘同事澶淵軍中﹐結文字緣。爲人堅毅朴質﹐精通史鑑﹐遇作小詩句﹐必錘煉而出﹐所謂無一字無來歷也。送予赴秦隴一律云「文才兵事兩稱豪﹐局促轅駒愧我曹。擊賊異時聞傅永﹐飛觴此日賴枚臯。邊庭好費屯田策﹐上將寧忘借箸勞。別果銷魂休灑淚﹐看君功遂擁旌旄。」

◎黃公疏語黃勤愨公﹝鉞﹞歸田後﹐蒙賞人參。其謝恩疏語云「老馬尙蒙芻秣﹐朽質難勝﹔暮年已迫桑楡﹐夕陽尢好。」又云「譬寒虫之蟄處﹐飲膏雨而頓覺昭蘇﹔縱枯樹之婆娑﹐遇春風而亦含生意。」先輩文字﹐迥不猶人。

◎得人自古政以人行﹐得人爲要。人之賢否髙下﹐先觀心術﹐再觀其才識學問。如心術之邪者﹐自必不論﹔卽正也﹐而視斯民之休戚﹐時事之得失﹐如秦越之肥瘠﹐漠不相關﹐縱潔己奉公﹐保守祿位﹐於斯世何補﹖近世名場﹐可爲浩嘆。

◎水龍天津向多火患﹐城內外救火會凡百餘處﹐每會以水龍爲主﹐多寡不等﹐原始不可考﹐蓋古無此名也。甌北詩中巽宮樓火之作有云「四十三龍救不得﹐掣水五丈力亦窮。」自注云﹕救火具名水龍。

◎張江陵千古權姦﹐私心必有所利﹔若無利欲之念﹐卽不得以權臣目之。甌北詠張江陵云「江陵至竟稱賢相﹐只愛特權不愛財。」誠爲破的之論。考江陵曾孫同敞與瞿忠宣式耜守桂林﹐同被執﹐幽之民捨﹐兩人賦詩唱和四十餘日﹐同就戮於風洞山﹐賢者有後﹐理固然也。

◎老頭兒徐楨卿《翦勝紀聞》云﹕太祖嘗微行京城中﹐聞一老嫗密呼上爲老頭兒。帝大怒﹐曰「張士誠小竊江東﹐吳氏至今呼爲張王﹔今朕爲天子﹐居民呼朕爲老頭兒﹐何也﹖」相傳乾隆間﹐有人呼上爲「老頭子」﹐爲上所聞。上曰「何解﹖」劉文正公對曰「萬壽無疆曰老﹐首出庶物曰頭﹐父天母地曰子。」上粲然。觀於一怒一喜﹐髙宗之度﹐越明祖也遠甚。

◎《鏡花緣》小說之《鏡花緣》﹐是欲於《石頭記》外別樹一幟者﹐然賣弄稗販﹐刺刺不休﹐殊可厭也。惟女國主婿歸迎母一表中四語云「指白水而重耳歸來﹐猶是山河無恙﹔誓黃泉而寤生重見﹐遂爲母子如初。」工雅渾成﹐幾似宋人佳制。

◎甘肅需次詠近年甘肅軍務﹐多借吾楚勇力﹐卽官斯土者﹐亦大半兩湖人也。聞有需次詠云「數載聽鼙鼓﹐於今盡蓋鍋。囊中無白鏹﹐地下有黃河。飽學將焉用﹐奇勛又若何﹖不能生在楚﹐只好見閻羅。」語𨿽鄙俚﹐然亦足見宦海之苦﹐時事之艱矣。

◎勝敗《虎鈐經。勝敗》一則云「用兵之術﹐戰勝不可專﹐專勝有必敗之理﹔戰敗不可專﹐專敗有反勝之道。戰勝而敗者有五﹕急難定謀﹐狐疑不決﹐一敗也﹔機巧萬端﹐失於遲後﹐二敗也﹔機事不密﹐三敗也﹔似勇非勇﹐似怯非怯﹐四敗也﹔主將不一﹐五敗也。戰勝而欲必勝者﹐定謀貴決﹐機巧貴速﹐機事貴密﹐進退貴審﹐兵權貴一也。勢敗而反勝者有四﹕吏士饑渴﹐所愛啖之﹝割所愛者﹐謂在急難之中﹐殺所乘駿馬﹑愛妾以啖士也﹞﹐眾有飽之用矣﹔吏士恐懼﹐奮身先之﹐眾有勇之用矣﹔期應不到﹐殺其所暱﹝所暱者﹐謂所嬖幸﹐或子弟諸姻同在軍中﹐若有主守者犯命﹐則先殺之也﹞﹐眾有懼之用矣﹔人有疑惑﹐陰爲鬼詐﹝鬼詐者﹐謂詐爲狐鳴叢祠中之類也﹐或假托卜筮﹐百端不一﹞﹐眾有天之用矣﹝天﹐謂天所授也﹞。如是者﹐以敗爲勝也。勝敗之術﹐非勇決神智﹐安能行之耶﹖」所論可謂深切著明﹐而四用皆據前人成效而言﹐尢非漫爲紙上談者。

◎秦檜無後秦檜無後﹐以妻王氏兄子爲子﹐名熹﹐有才華﹐舉進士﹐賜狀元及第。人謂錫山秦氏爲檜後﹐不知天已斬其祀矣。

◎軍營積習朝邑閻丹初中丞﹝敬銘﹞跋《胡文忠公集》云「吾聞江南未敗時﹐和﹑鄧諸帥錦衣玉食﹐倡優歌舞﹐其廝養皆賤紈褲﹐吸洋煙﹐莫不有桑中之喜﹐志溺气隋﹐賊氛一動﹐如菌受斧﹐然則固有履危險而仍不知懼者矣﹐如文忠能幾人哉﹖」等語。痛揭軍國受病之由﹐近日軍營積習﹐大率類是。

◎忍魏無忌忍於執轡﹐而成破秦存趙之功﹔張子房忍於取履﹐而伸破秦滅項之志﹔張釋之忍於結襪﹐而受全身脫禍之福。古人書百忍於坐隅﹐良有以也。予又曰﹕忍字頭上一把刀﹐如刃事刂心﹐其功夫最不容易。

◎廬州人物廬州人物之盛﹐明初則巢縣有楚國公廖永安﹐虢國公兪通海﹐合肥有蔡國公張得勝﹐無爲有永義侯桑世傑﹐皆著精忠大節。今則合肥節相督師以來﹐名將名臣聯翩而起﹐地靈人傑﹐良非偶然。

◎詠太宗友人詠唐太宗云「弒兄殺弟納弟婦﹐此人直無一好處。史冊彰彰究何故﹖由來誼辟數貞觀﹐古今人豈不大誤。試看君位篡皇隋﹐功歸於己罪歸父。昭陵獻陵欠分明﹐知望其妻不望其母。君不見﹐果報昭然﹐僞臨朝武。」此眞是太宗實錄﹐句亦奇崛。

◎傲骨戴氏《鼠璞》云﹕唐人李白不能屈身﹐以腰間有傲骨﹐然不爲五斗米折腰﹐傲骨孰有如淵明哉﹖陶之傲﹐髙而傲也﹔李之傲﹐狂而傲也﹐謫仙其第二流歟﹗

◎獨睡丸《稀翁漫筆》云「獨睡丸是養生良藥﹐然經言八十非人不暖﹐九十𨿽得人不暖﹐是養生不必定獨睡丸也。」隨園有曰「半生非病不孤眠。」使獨睡而胡思亂想﹐耗精費神﹐仍爲無益。伊川曰「坐中有妓﹐心中無妓。」孟子曰「養心莫善於寡欲。」惟治心實爲萬全之劑。能治心矣﹐卽不獨睡﹐亦復何損。

◎慈訓歐陽文忠母鄭太夫人﹐嘗以崇公治簿求生與祭丰不如養薄之言語文忠﹐勉子以仁孝也。北魏髙恭之死﹐其妻謂諸子曰「自我爲汝家婦﹐未見汝父一日不讀書。」勉子以文學也。慈訓各得其要﹐以視孟母何多讓焉。

◎祁方伯壽陽祁方伯宿藻爲春浦相國﹝雋藻﹞之弟﹐戊戌翰林﹐累官江寧布政使。性廉正﹐尙風節﹐不失書生而目。癸丑﹐發逆犯九江。陸立甫制軍﹝建瀛﹞遁回金陵﹐賊得長驅而入﹐方伯與陸遂大齟齬﹐正色面詬。賊勢日橫﹐陸困守不出戰﹐方伯憂憤咯血。日夕繞案而行﹐咯血升餘﹐飲其鄕汾酒一巨觥﹐且咯且飲﹐故城未破而身先殞也。惜哉﹗

◎嚴西園語吾楚嚴西園先生宦秦﹐作令幾廿年﹐官績循聲﹐治行第一。嘗曰「長官之於屬吏﹐必當揚善公廷﹐規過私室。」胡文忠稱其言之仁﹐爲長官者宜書紳以自勉焉。

◎臺諫取貌成化二十一年﹐進士敖毓元應星變求言之疏﹐有云「邇年以來﹐選擇之際﹐皆取其驅體之魁梧﹐丰姿之俊偉﹐略不問其才識之如何。夫惟選卒伍者﹐以彊壯爲尙﹐然則臺諫豈卒伍之地﹐言職豈執殳之役哉﹗」我朝言官﹐非由京察擢升﹐卽由考取遞補﹐惟大挑舉人或取儀表耳。臺諫言職﹐徒以貌取﹐此明季所由速亡也。

◎《無雙譜補》《無雙譜補》爲康書臣大令所輯﹐共三十人﹐各綴一詩題如古樂府。然語多奇創﹐詢可傳也﹐備錄之。《盜秦判》﹝呂不韋﹞﹐《進食嘆》﹝漂母﹞﹐《王命論》﹝新城三老董公﹞﹐《小兒語》﹝外黃人兒﹞﹐《禦王歸》﹝廝養卒﹞﹐《五百人》﹝田橫﹞﹐《雛鳳曲》﹝上官後﹞﹐《班師樂》﹝趙充國﹞﹐《神仙尉》﹝梅福﹞﹐《食粟嘲》﹝巨無霸﹞﹐《遼東帽》﹝管寧﹞﹐《漁陽撾》﹝禰衡﹞﹐《當塗讖》﹝曹操﹞﹐《文選樓》﹝蕭統﹞﹐《夜更郎》﹝山陰公主﹞﹐《重作後》﹝羊後﹞﹐《酒徳頌》﹝劉伶﹞﹐《奇而正》﹝徐宏客﹞﹐《海上客》﹝虯髯公﹞﹐《三俠圖》﹝昆侖奴﹞﹐《後庭花》﹝嬖伶周匝﹞﹐《梅鶴吟》﹝林逋﹞﹐《援桴鼓》﹝梁紅玉﹞﹐《冬靑樹》﹝唐玨﹞﹐《蓮花落》﹝乞兒﹞﹐《拒龍操》﹝徐達三女﹞﹐《金甌破》﹝補鍋匠﹞﹐《平章僧》﹝姚廣孝﹞﹐《忠義旗》﹝秦良玉﹞﹐《刺虎行》﹝費宮人﹞。並錄其至佳之作﹐如《五百人》云「秦漢之際﹐外有趙陀﹐內有田橫﹐彼髙帝者﹐何以王業獨成﹖試看沙中之將多謀叛﹐海島五百人無一生﹐讀史莫將成敗論。若田將軍者﹐不但仇漢之項羽輸其死﹐卽事梁之錢Α亦不得齊其名﹐猗歟休哉。堯之後有劉諶﹐舜之後有田橫。」《漁陽撾》云「鸚鵡一賦便名洲﹐章陵太守爲低頭﹐黃祖之子能好士﹐乃父眞可謂犁牛。劉表枉自稱俊物﹐盍加禮貌委曲畱﹖賫送狂生入虎口﹐無怪豚犬失荊州。漁陽三撾忿罵賊﹐荀文若輩皆堪羞。假使曹操當時便殺卻﹐豈非三國第一流﹖惜乎阿瞞不肯成人美﹐致令先生一命徒然休。」《海上客》云「太原公子气非常﹐心折人間自有王。項羽比君輸一著﹐不將天下讓劉邦。」《三俠圖》云「朱門深鎖重重錮﹐奴號昆侖大有才。十五月明無犬吠﹐廣寒飛下美人來。」《金甌破》云「自恨天艱補﹐人皆釜底遊。多君好百姓﹐十族共千秋。」《刺虎行》云「荊軻聶政爲人報仇﹐彼男子兮名千秋。宮人費氏一女流﹐女能殺虎斷虎喉。可惜大才還小用﹐不得手刃元凶頭。吁嗟乎﹗不得手刃元凶頭。閣部拜倒平西羞﹗」

◎《楚北無雙譜》書臣﹐楚北人也﹐又著《楚北無雙譜》﹐共二十六人﹐綴詩如之﹐而詩之奇峭亦如之。博采不易﹐雙絕堪稱﹐亦備錄如左﹕《於菟謠》﹝令尹子文﹞﹐《秦庭泣》﹝申包胥﹞﹐《吳市簫》﹝伍員﹞﹐《漁中人》﹝江上丈人﹞﹐《滄浪歌》﹝滄浪孺子﹞﹐《懷沙賦》﹝屈原﹞﹐《接輿歌》﹝楚狂﹞﹐《斑衣舞》﹝老萊子﹞﹐《山水音》﹝鐘子期﹞﹐《漆園吏》﹝莊周﹞﹐《琵琶怨》﹝昭君﹞﹐《九齡讓》﹝黃香﹞﹐《不輟》﹝漢濱老父﹞﹐《采藥去》﹝龐徳公﹞﹐《一心咒》﹝孟宗﹞﹐《哀江南》﹝庾信﹞﹐江中言﹝張柬之﹞﹐《浣花堂》﹝杜甫﹞﹐《鹿門歌》﹝孟浩然﹞﹐《品茶經》﹝陸羽﹞﹐《泥金帖》﹝馮京﹞﹐《忠姦辧》﹝張居正﹞﹐《劾魏書》﹝楊漣﹞﹐《紙命詞》﹝熊廷弼﹞﹐《教諭語》﹝賀逢聖﹞﹐《杖痕斑》﹝熊開元﹞。並錄其詩之至佳者﹐如《於菟謠》云「喜慍不形於色﹐惟存憂國深心﹐𨿽曰籠中乳虎﹐卻含鸞鳳好音。子曰忠矣﹐冠絕古今。」《斑衣舞》云「歡承膝下﹐斑舞堂前﹐老而不倦﹐愉色藹然。大人者不失其赤子之心者也﹐老萊子有焉。」《哀江南》云「北國徒悲新歲月﹐荊州定憶舊田廬。《哀江南賦》多幽艷﹐惜是昭明未見書。」《江中言》云﹕則天之際可以無狄梁國﹐不可無漢陽﹐梁國𨿽心乎唐﹐而死之曰尙爲武﹔漢陽𨿽害於武﹐而死之日已爲唐。惜除惡不盡﹐反受其殃﹐論人者當略其短﹐而取其長﹐若漢陽王可謂於大節無傷。「《鹿門歌》云﹕」風流澹遠自成家﹐放棄歸來豈遂差。身隱不逢天寶亂﹐憐他李杜困天涯。「《絕命詞》云﹕」可惜復可惜﹝先生絕命詞句首﹞﹐言之不勝悲。忠臣豈懼死﹐遼事無人爲。公死關气數﹐禍福豈尋常。今𨿽數百載﹐姓氏有餘芳。公昔不遇害﹐豈遂不死乎﹖參透此中意﹐含笑付頭顱。更有甚焉者﹐不死更誰譽。史官書之曰﹕隳功老尙書﹐殺我乃成我﹐一時而千秋。試問諸賊黨﹐今日尙在不﹖作此相弔慰﹐知非所樂聞。名畱而事去﹐何以報吾君。「《教諭語》云﹕」賀公死節不足異﹐不死亦必玉石焚。上梁之文非我作﹐異在不入西廠羣。此公之髙節﹐而人所不聞﹐國亂才難見﹐身修志克勤。昔先生嘗曰﹕十年宰相不如七年廣文。「

◎三二陸三王褒晉陸士衡﹝機﹞﹑士龍﹝云﹞﹑陳陸溫玉﹝琰﹞﹑幹玉﹝瑜﹞﹑宋陸子壽﹝九齡﹞﹑子靜﹝九淵﹞﹑皆以文衡顯於時﹐號二陸。漢王褒﹐字子淵﹐晉王褒﹐字偉元﹐周王褒字子深﹐三人皆有文學。本朝昆山徐氏﹐同胞三鼎甲﹔錢塘許氏﹐七子登科。兩於成龍﹐同時爲名臣﹐尢千古美談也。

◎黎中丞聯黎簡堂中丞﹐名培敬﹐以名太史督學黔中。時苗民逆命﹐停考多年﹐公按臨所過﹐皆逆苗巢窟﹐調營勇﹐招生徒﹐因勢利導﹐以次收復。較前數屆學使之不知兵者﹐相去霄壤﹐所謂隨陸絳灌﹐兼而有之。天子嘉其功﹐旋命分藩開府﹐用人行政﹐靡不權衡至當﹐卒以廓淸黔境。曾接其言論丰采﹐精明渾厚﹐殊有古大臣風。其撫署廳事﹐嘗自題聯云「任百務之紛乘﹐於曲盡人情之中﹐仍權至理﹔惟一心之默運﹐必克己私而後﹐方見大公。」又﹕「人苦不自知﹐願諸君勤功我短﹔獘去其太甚﹐與爾民率由舊章。」兩聯語鞭辟入裏﹐殊堪矜式。非深於學養﹐何從語此﹐錄之以風有位者。

◎衢州聖裔衢州孔氏﹐實爲大宗﹐以先墓多在曲阜﹐乃讓公爵於弟。衢宗式微﹐至國朝登鄕薦者僅一人。同治八年﹐學政徐樹銘請照山東鄕試﹐每科取中四氏學耳字號三名之例﹐亦編耳字號。十名取中一名﹐零數過半﹐加中一名﹐仍不得過三名定限。見邸抄。

●卷五◎姜明叔論兵姜明叔《蕉檐曝背臆記》中論兵十七條﹐頗能卓有所見。爰錄其七﹐俾世之讀書而知兵者共欣賞也。「或問將。曰﹕三代之將﹐其上伊﹑呂﹐其次方﹑召﹐皆聖賢之徒也。春秋之將亦多儒者﹐自戰國以下皆戰將矣﹐惟漢之趙充國﹐諸葛亮﹐晉杜預﹐唐李靖﹑宋劉知書﹐觀其用師﹐亦異乎諸將矣。有其責者﹐宜何取法。」「或問諸葛武侯明申﹑韓有諸﹖曰﹕有之。爲將者﹐必法孫﹑吳﹐法孫﹑吳﹐必明申﹑韓﹐明申﹑韓﹐必尙黃﹑老﹐於武侯見之矣。噫﹗後世不能純乎三代之師者以此。」「或問今天下一家﹐所慮者夷狄耳﹐彼旣不免侵軼﹐則將何以應之﹖曰﹕周伐犭嚴狁﹐逐之盡境止焉﹐其伐荊蠻﹐亦曰威之使服而已﹐此上策也。無奇功﹐無暴師﹐不以病民爲尙。後世得方叔﹑召虎﹑尹吉甫爲將﹐則中國可以久安長治矣。」「曰﹕衛﹑霍何如﹖曰﹕當中國之方盛﹐值夷狄之始衰﹐制之無不得意也。一勞永逸之說﹐窮黷之飾辭耳﹐非三代聖主之軌。」「或問將曰﹕漢之壽亭侯﹐曰義而正﹔宋鄂國武穆王﹐曰仁而正﹔唐李西平﹐曰忠而不伐。後世之將如三子者﹐亦可謂名將矣﹐惜乎達機則未也。孰見機﹖畱侯﹑尉遲﹑鄂國﹑韓蘄王近之矣。自古帝王﹐漢髙祖善將將﹐唐太祖善將兵。項羽﹑曹操﹐將也﹐百戰百勝﹐故不能有天下﹔唐太宗臨危制變﹐料敵出奇。此借前人之言而評魏武也。然帝王之知用兵者﹐莫如太宗﹐以其習孫﹑吳而知奇變也。魏武其匹乎」﹖「或問﹕西漢之臣善用兵者。曰﹕莫如董公﹐惜其不爲髙帝用﹔其次則子房﹐其次陳平﹐平全用吳起權計。髙帝之取天下﹐非三人之籌畫﹐莫之能一。韓信以下﹐皆戰將也﹐其識取天下之樞者﹐此三人焉。」「或問旌旗金鼓。曰﹕一軍之動靜進退﹐全倚乎此。旌旗以萬人之目﹐爲一人之視﹔金鼓以萬人之耳﹐爲一人之聽。然不欲多﹐旗多則易亂﹐鼓多則易衰﹐在隨機應變用之何如耳。」

◎謚法謚法以文正爲最優﹐本朝謚文正者六人﹕湯公斌﹐劉公統勛﹐朱公﹐曹公振鏞﹐杜公受田﹐曾公國藩。論功勛﹐惟曾爲最。如文恭﹑文端﹐亦謚之美者﹐得此謚者恆多。文忠本不多見﹐近則謚文忠者凡數人﹐然惟林公則徐﹐胡公林翼爲副其實耳。忠﹑武二字亦優﹐楊公遇春其矯矯者。軍興以來﹐又若習見不珍。而塔公齊布﹑李公續賓﹐固不讓前賢也。靖節自淵明後罕覯之﹐裕魯珊督部﹝謙﹞竟獲此謚﹐削而復予。他如文介一謚﹐則僅浙杭馮小亭光祿﹝培元﹞一人而已。趙丈雩門鉞前有《國朝謚法考》一書﹐上歲匯集一部﹐添補不少﹐頗屬詳備。

◎論兒輩詩明仁和訓導臨川聶大年壽卿諭兒輩詩云「四兒五歲六兒三﹐莫與肥甘習口甜。淸白傳家無我愧﹐詩書世業要人擔。兩餐淡飯何須酒﹐一箸黃齏略用鹽。聞說有人曾餓死﹐算來原不爲﹝去聲﹞官廉。」此詩予最喜之﹐可與陶公《與子儼》等書同誦。

◎歸宗駁議江南提督李朝斌﹐本姓王氏﹐𦇤褓中爲李氏父母撫養﹐鞠育至於成立。王氏本生父母﹐隔絕不相聞問。事隔四十三年﹐同治丁卯三月間﹐有善化人王正儒赴江督曾侯處稟稱﹕李朝斌系所生季子﹐請復姓歸宗。侯相詢之﹐李則固茫然也。卽議駁。爲告於朝﹐其疏語有云「查本朝言禮之書﹐尙書秦蕙田所篡《五禮通考》最爲詳核。其於異姓爲後之事﹐反復辯論﹐一以原情爲主。所引《金史》張詩一事﹕詩本李氏子﹐育於張氏﹐閱三十年始知之。初議歸宗﹐終以張氏無子﹐遂仍其舊。秦蕙田稱張詩爲孝。今王氏本生之父母有子三人﹐而李氏撫養之父母別無立後﹐正與張詩之事相類。伏查定例﹕出嗣之子歸宗﹐亦以所繼父母有無子嗣爲斷。若令李朝斌歸宗﹐則在王氏本生之父母﹐不過於三子之外又增一子﹐而在李氏撫養之父母﹐竟至斬焉不祀。撫子者必抱恫於九泉﹐爲子者將難安於畢世。核諸古禮﹐參以今律﹐李朝斌應於李氏別爲一家﹐但後其撫育之父母﹐而不祧其以上之祖宗﹔於王氏則不通婚姻。一以報顧復之深恩﹐一以別族屬之大義。庶乎兩全之道」等語。引證確切﹐辧論簡晰﹐古人有言曰「宰相須用讀書人。」信哉﹗

◎通家魏夏侯霸之入蜀也﹐邀夏侯玄﹐欲與之俱﹐玄不從。及司馬懿薨﹐中領軍髙陽許允謂玄曰「無復憂矣。」玄嘆曰「士宗卿何不見事乎﹖此人猶能以通家年少遇我﹐子元﹝司馬師﹞﹑子上﹝司馬昭﹞不吾容也。」卒與李丰之難。今稱故舊爲通家﹐本此。

◎常懷遠厲樊榭先生有《開平王孫種菜歌序》云﹕常延齡﹐字喬若﹐號蒼谷。開平王遇春十二世孫﹐襲封懷遠侯﹐官南京錦衣衛指揮﹐有賢行﹐曾疏劾馬﹑阮。鼎革後﹐與夫人徐氏﹝中山上公之愛女﹞種菜於金陵湖墅。裔孫執桓乞詩中有句云「幾稜荒畦非賜田﹐晚菘早韭資寒泉。可憐一紙鋤姦疏﹐卻裹長街賣菜錢。」讀此可爲墮淚。

◎黃堂黃堂﹐太守所居﹐猶三公之黃閣也。《緗素雜記》﹕天子曰黃闥﹐三公曰黃閣﹐給事舍人曰黃扉﹐太守曰黃堂。見《姑蘇志》。或謂黃堂卽吳郡廳事﹐乃春申君之假殿﹐後太守居之﹐以數失火﹐塗以雌黃﹐遂名焉﹐天下郡治仿此。又謂以黃歇之姓名堂者。二說皆非也。

◎帝詩同揆漢髙祖《大風歌》有云「安得猛士兮守四方。」唐太宗《春日玄武門宴羣臣詩》有云「庶幾保貞固﹐虛己厲求賢。」聖祖《放鶴亭詩》云「處士人何在﹖山前夕照來。亭空不見鶴﹐磴古尙畱梅。楊柳縈煙嫩﹐棠梨帶雨開。今朝閒系艇﹐還是愛賢才。」聖君哲主﹐其拳拳好士之思﹐古今同揆。

◎典史十得嘲典史者﹐有十得焉﹐眞堪捧腹。然所指乃南方典史﹐若北方不能有此威福也。其語曰「一命之榮算得﹐兩根竹板拖得﹐三十俸銀領得﹐四方地保傳得﹐五十嘴巴打得﹐六年俸滿報得﹐七品堂翁靠得﹐八十養廉借得﹐九品補服僭得﹐十分髙興不得。」

◎掛印總兵官前明以公﹑侯﹑伯都督掛印﹐充各處總兵官﹐如宣化曰鎭朔將軍﹐大同曰徵西前將軍﹐延綏曰靖虜副將軍﹐寧夏曰徵西將軍﹐甘肅曰平羌將軍之類。文皆柳葉篆﹐無將軍名者皆疊篆文。本朝仍明之舊而損益之﹐掛印總兵官凡九缺﹕宣化﹑大同﹑延綏﹑陜安﹑涼州﹑寧夏﹑西寧﹑肅州﹑臺灣﹐近又添設皖南一鎭﹐共十鎭。有掛印之名﹐無將軍之號﹐卽事權亦較遜焉。

◎百歲老人遵化州紳耆賈孝維老人﹐年已百歲。一日因公來營﹐矍鑠自如。談余﹐遂叩其養生之術﹐笑曰「治下少時酒色不自檢﹐頻年習苦﹐無能安養﹐惟一生不亂操心﹐不煩惱。中年後﹐晚間少食﹐早起早臥而已。」涇陽李赤腳之言曰「饑來卽食﹐食後靜坐。」其卽此道乎﹖

◎官爵相官秀峯爵相﹝文﹞起家步校﹐勛業品望﹐海內寡儔。其局量寬洪﹐有婁公師徳之度。胡文忠嘗云「秀峯宮保寬仁博大﹐推誠待人﹐實能主持東南全局﹔其器宇度量﹐有捨己從人之槪。」又云「揆帥寬仁博大﹐近時所獨出﹐實可遙總兵事﹐不致我軍掣肘者。若易以他人﹐則不能如此之吻合無間矣。」蓋成文忠者爵相﹐而知爵相者文忠也。

◎許乃﹑吳其嘉慶﹑道光間﹐有錢塘許乃﹑固始吳其對語﹐以許氏吳氏科第接踵﹐而乃字﹑其字輩﹐尢極其盛也。今則許﹑吳二姓科名少見﹐不如曲阜之孔﹑任丘之邊﹑福州之林矣。

◎信口成對明成祖召解縉﹐以「色難」二字命對。縉曰「容易。」久之﹐成祖曰「汝奚不對﹖」縉曰「臣已對矣。」成祖大笑。乾隆間﹐簡玉亭吏部昌飲柯給事瑾宅﹐爲子約婚﹐托柯爲媒﹐而柯嫌其禮物率略﹐笑曰「居簡而行簡。」簡以手指曰「執柯以伐柯。」一坐囅然。阮文達直南書房時﹐髙廟問曰「『伊尹』二字何對﹖」文達曰「阮元。」上大悅。此皆信口成對也。

◎伯牙臺題壁詩宋芷灣觀察伯牙臺題壁詩云「噫嘻乎﹗伯牙之琴﹐何以忽在髙山之髙﹐忽在流水之深﹖此曲不傳愁我心。噫嘻乎﹗子期之琴﹐何以知在髙山之髙﹐知在流水之深﹐古無文字直到今﹐是耶非耶﹖相逢在此﹐萬古髙山﹐千秋流水﹐壁上題詩吾去矣。」丹徒羅耦廉茂才有伯牙臺聯云「流水淸音﹐鐘子期悠然入耳﹔廣陵絕調﹐嵇叔夜同此傷心。」寫作均有奇气﹐且音韻與琴操相合﹐足與坡公醉翁吟並傳。漢商姚姓修臺時刮去之﹐俗物可恨﹝觀察名湘﹐粵東人﹞。

◎休寧縣茶亭聯休寧縣大道旁茶亭聯云「南南北北﹐總須歷此關頭﹔且望斷鐵門限﹐備夏水冬湯﹐應接過去現在未來三世諸佛上天下地。東東西西﹐那許瞞了腳跟﹔試豎起金剛拳﹐擊晨鐘暮鼓﹐喚醒眼耳鼻舌心意六道眾生喫飯穿衣。」誦之如談家常﹐如參禪偈。

◎論部吏胡文忠公云「大淸律易遵﹐而例難盡悉﹔刑律易悉﹐而吏部處分律難盡悉。此不過專爲吏部生財耳﹐於實政無絲毫之益。夫疆吏殫竭血誠以辦事﹐而部吏得持其短長﹐豈不令英雄短气乎﹖」又云「六部之胥無異宰相之柄」。予謂條例日繁﹐獘端日甚﹐公之論部吏﹐蓋深有慨也。

◎《西遊記》《西遊記》一書﹐人多以小說視之﹐其實乃道書也。中有奇語云「扭出錢中血。」又云「手挽虛空結。」又云「靈龜吸盡金烏血。」細心潛玩﹐於丹道思過半矣。相傳此書爲孝子所撰﹐其父閱畢而痼疾愈﹐似較《水滸》《紅樓夢》之姦盜邪淫﹐髙出百倍。

◎隆中武侯祠聯丙寅冬﹐予道出襄陽﹐曾爲隆中之遊﹐山水自佳﹐而丞相祠堂毫無點綴﹐道士均俗不可耐。聯額甚夥﹐殊少佳者﹐僅記一七字聯尙穩貼。其句云「臣心未了三分國﹐天意難知五丈原。」

◎騎兵孔穎達曰﹕古人不騎馬。故經紀正典無言騎者。戰國時﹐趙武靈王謀胡服騎射以教百姓﹐李牧日擊數牛饗士習騎射﹐迨後漢髙祖得梟騎﹐以灌嬰爲騎將而項羽敗。光武得突騎曰「今日觀突騎之戰﹐樂何如也。」以此觀之﹐騎兵蓋始於戰國﹐而精於兩漢也。

◎五女皆賢後漢戴良﹐字敍鸞﹐五女皆有隱者風。每許嫁﹐練裳布被竹笥木履以遣之。庸貝州人宋廷芳﹐生五女皆警慧﹐善屬文﹐徳宗召入﹐呼女學士。其第四若憲有《催妝》詩﹐千古流誦。五女皆賢﹐竟有其偶。

◎詠雪美人嘗見《詠雪美人》詩﹐不著姓名﹐摘其佳句云「顧盼幾回呼月姊﹐安排恰好倩冰人」﹐「多露畏行聊小住﹐迨冰未泮是佳期」﹐「漫道如花多薄命﹐紅顏也有白頭時」。刻畫處饒有情韻。

◎張葉篪賦句張葉篪明經﹝炳﹞才名藉甚﹐慳於一第﹐記其《郭子儀七夕遇織女賦》押「自」字韻句云「此卽是金書鐵券﹐願將軍異日無忘﹔俄焉而碧漢紅墻﹐問帝女歸云奚自﹖」可稱冰雪聰明。

◎內侍本朝鑑前代之失﹐嚴抑內侍﹐眞千秋良法也。同治庚午之秋﹐太監安得海私自出京﹐沿途招搖﹐爲山東徳州知州趙新稟揭﹐經中丞丁公寶禎拿獲﹐奏明奉旨將安得海正法﹐跟隨私逃之太監陳玉祥﹐李平安﹑李得喜﹑郝長瑞﹑李順﹑計得壽均絞決。假充前站官之黃石魁﹑田兒及鏢丁韓寶淸﹑戴登云﹑何林﹑髙振邦﹑劉鳳喜一並正法。蘇拉﹑金安信﹑劉交瑞﹑劉凱﹑黃廣喜﹐跟隨蘇拉之張瑞﹐僧人廣文﹐家屬安得邦﹑安馬氏﹐均發黑龍江給披甲爲奴﹐並將八月十一日﹑九月初九日諭旨﹐載入宮中現行則例。又以太監王天福爲安得海經管家務﹐亦卽處絞。命下之日﹐臣民欣服。

◎腳色唐玄宗呼梨園子弟有生﹑旦﹑淨﹑醜﹑末﹑貼旦﹑老旦﹑小生外八項腳色。生者﹐言此戲文由此人生起也。旦者﹐曉色末分之時﹐以男裝女﹐暗昧難分也。外腳色者﹐乃外之人演其事也。末者﹐對始而言﹐先出開場﹐而謂之末﹐反言也。淨者﹐對污而言﹐塗面不潔而謂之淨﹐亦反言也。丑與鬼同音﹐言其陋也。其餘腳色﹐以人少不能敷衍﹐又副以全之﹐且加雜以成之。

◎陜甘近例同治八年五月二十七日奉上諭﹐「左宗棠奏《遴員署理府州縣各缺請勿拘成例》一折。甘肅慶陽一帶地方甫經收復﹐辦理賑墾撫輯事宜﹐均關緊要﹐該督遴才委任﹐自系爲地擇人﹐嗣後陜甘兩省委署實缺﹐著該督撫斟酌情形﹐變道辦理」等因。近日入宦途者﹐於善地則趨之若鶩﹐於窘鄕則畏之若鴆﹐朝廷爲政在人﹐蓋有不獲已之苦衷焉。

◎先勝《虎鈐經》云「孫子曰『勝兵先勝』﹐謂先定必勝之術而後舉也。何謂必勝﹖許洞曰﹕先務三和﹐次務三有餘﹐次務三必行。何謂三和﹖曰﹕和於國﹐然後可以出軍﹔和於軍﹐然後可以出陣﹔和於陣﹐然後可以出戰。何謂三有餘﹖曰﹕力有餘﹐食有餘﹐義有餘。何謂三必行﹕曰必行其謀﹐則姦機不成﹔必行其賞﹐則好功者不愛死﹔必行其罰﹐則有過者不歸咎。是以知善務和者公無私﹐捨小惠﹐務大惠﹔善務有餘者﹐力諸事而不自怠﹔善務必行者﹐興勇斷去猶豫之謂也。舉是九者。務令預定之於前﹐則萬變千機﹐然後動乎其中矣。率此以禦敵﹐未有不勝者也。故曰﹐『勝兵先勝』者﹐勝在我也。其在《易》曰先天不違之義也。」予謂此九者﹐足以操必勝之權﹐其餘陣法兵制﹐皆枝葉也。

◎國朝畫家著名國朝畫家﹐著姓載於《畫徵錄》者﹐王氏凡二十五人﹕時敏﹝煙客﹐太倉人﹐官奉常﹞﹑撰﹝煙客子﹞﹑諤﹝山陰人﹞﹑土﹝子毛﹐柘城人﹞﹑鑑﹝元照﹐煙客之叔﹐官廉州太守﹐時呼王廉州﹞﹑鐸﹝覺斯﹐孟津人﹐官尙書﹐謚文安﹞﹑崇簡﹝敬哉﹐宛平人﹐官大宗伯﹞﹑含光﹝鶴山﹐晉人﹐官參政﹞﹑有年﹝硯田﹐金溪人﹞﹑武﹝勤中﹐吳人﹐諸生﹐文恪公鏊六世孫﹞﹑﹝石谷﹐常熟人﹐徵士﹞﹑犖﹝稼亭﹐吳人﹞﹑槪﹝安節﹐本名丐﹐秀水人﹞﹑汶﹝秦州人﹞﹑禧﹝丹徒人﹞﹑式﹝無倪﹐太倉人﹞﹑朴﹝玉樵﹑保定人﹞﹑鑥﹝魯公﹐太康人﹞﹑﹝補云﹑吳江人﹞﹑原祁﹝麓臺﹐煙客之孫﹐官少司農﹞﹑敬銘﹝丹思﹐嘉定人﹐官修撰﹞﹑昱﹝日初﹐麓臺族弟﹞﹑徳普﹝長民﹐秀水人﹐諸生﹞﹑釋宏瑜﹝月章﹐姓王﹐名化霖﹐會稽人﹐前明中書舍人﹞﹑閨秀端淑﹝王映﹑山陰人﹐適錢唐丁肇聖﹞。次張氏﹐凡十四人﹕宏﹝君度﹐吳人﹞﹑穆﹝鐵橋﹐東莞人﹞﹑琦﹝玉可﹐嘉興人﹞﹑遠﹝子遊﹐海鹽人﹞﹑風﹝大風﹐上元人﹐前明諸生﹞﹑篤行﹝內侍﹞﹑恂﹝秦中人﹞﹑晝﹝研山﹐長洲人﹞﹑漣﹝南垣華亭人﹞﹑子畏﹝武進人﹐惲南田甥﹞﹑嵌﹝石樓﹐秦州人﹐官部郎﹐未任﹞﹑﹝南華嘉定人﹐官學士﹞﹑寶華﹝以字行﹐華亭人﹐舉孝廉﹞。他如周氏﹑吳氏亦各十餘人。豈翰墨因緣獨在此數姓歟﹖

◎集句詞《荊溪詞》所選集句詞﹐以萬君樹﹑董君儒龍各作爲最佳。錄萬之《浪淘沙。初度》云「一隻木蘭船﹝孫光憲﹞﹐離恨綿綿﹝花芯夫人﹞﹐落花飛絮兩翩翩﹝歐陽修﹞。歸去江南丘壑處﹝劉仙倫﹞﹐斗帳髙眠﹝張孝緒﹞。家在綠楊邊﹝顧﹞﹐茅舍山前﹝劉過﹞﹐惹窗映竹滿鑪煙﹝歐陽炯﹞﹐舊事悠悠渾莫問﹝盧祖臯﹞﹐四十三年﹝辛棄疾﹞。」《江城子。寄內》云「蕭蕭江上荻花秋﹝無名氏﹞﹐水悠悠﹝黃升﹞﹐思悠悠﹝李景﹞﹐移過江來﹝僧揮﹞﹐飛夢到揚州﹝晁補之﹞。芳艸連天迷遠望﹝周邦彥﹞﹐官驛水﹝陸遊﹞﹐柳枝愁﹝史達祖﹞。庭槐影碎被風裊﹝吳淑姬﹞﹐晚風畱﹝蘇軾﹞﹐夕陽洲﹝蔣捷﹞﹐簾幕輕陰﹝馬偉壽﹞﹐瞑色入髙樓﹝李白﹞﹐涼月去人才數尺﹝王安石﹞﹐應念我﹝李淸照﹞﹐不擡頭﹝牛嶠﹞。」董之《如夢令。春閨》云「燕子來時新社﹝晏殊﹞﹐耿耿素娥欲下﹝周邦彥﹞﹐四合裊金鳧﹝秦湛﹞﹐時落銀燈香﹝李白﹞。睡也睡也﹐繡被春寒夜夜﹝史達祖﹞。」《虞美人。閨夜》下半闋云「月髙猶在重簾下﹝潘元質﹞﹐春事無多也﹝劉仙倫﹞。暖風吹動繡簾鉤﹝許臼陽﹞﹐別是一般滋味在心頭﹝李煜﹞。」信手拈來﹐都成妙諦矣。

◎女狀元女侍中﹐魏元義妻也﹔女學士﹐孔貴嬪也﹔女校書﹐唐薛濤也﹔女進士﹐宋女郎林妙玉也﹔女狀元﹐王蜀黃崇嘏也。而此數女中﹐以女狀元爲最。元人有《春桃記》﹐蓋黃事也。其劇目載《輟耕錄》﹐今不傳矣。蓋崇嘏臨邛人﹐作詩上蜀相周庠﹐庠首薦之。屢攝府縣﹐吏事精敏﹐胥役畏服﹐庠欲妻以女。嘏以詩辭之曰「一辭拾翠碧江湄﹐貧守蓬茅但賦詩。自服藍衫居郡掾﹐永拋鸞鏡畫娥眉。立身卓爾靑松操﹐挺志堅然白璧姿。幕府若容爲坦腹﹐願天速變作男兒。」庠大驚﹐具述本末﹐乃嫁之。余竊謂女子有才固可貴﹐而白龍魚服﹐以女爲男﹐未免可怪。因以兩絕詠之云「好春不露女中豪﹐略似花中夾竹桃。多少男兒應愧煞﹐不笄進士邁英髦。」又﹕「玉質冰心有木蘭﹐始終完璧古來難。狀元亦有金龜婿﹐枉說讀書人做官。」一美之﹐一怪之也。

●卷六◎俄人取伊犁城同治十年五月十七日﹐俄羅斯人取伊犁城﹐有旨派將軍榮全馳往查辦。憶咸豐十年間﹐俄人以洋槍等物﹐求易鴨綠江外地七千餘里﹐朝命允之﹐遂啟今日攘伺之端。積慮處心﹐非一日矣。

◎論武漢胡文忠《陳湖北吏治兵政》一疏有云「荊襄爲南北之關鍵﹐而武漢爲荊襄之咽喉﹐武漢有警﹐則鄰疆震驚﹐南服均阻。控制失宜﹐本根先撥。」云云。論得其要﹐厥後東南底平﹐皆借乎此﹐是誠髙屋建瓴也。

◎王子安善襲前人王子安善襲前人﹐如《滕王閣序》中「層臺聳翠」四句﹐全襲王簡棲《頭陀寺碑》文﹕「層軒延袤﹐上山云霓﹔飛閣逶迆﹐下臨無地。」又「落霞與孤鶩齊飛」二句﹐亦襲庾子山《馬射賦》﹕「落花與芝蓋齊飛﹐楊柳共春旗一色。」相傳滕王閣下﹐夜有鬼苦誦「落霞」二句﹐客舟爲之不安。一文士過而聞之﹐叱曰「此等蹈襲文字﹐且『與』字『共』字可刪﹐未見其佳﹐何必喋喋﹗」自此寂然。今之剿襲舊文而自鳴得意者﹐可以爲戒﹗

◎糊塗粥板橋書有云「暇日咽碎米餅﹐煮糊塗粥﹐雙手捧碗﹐縮而啜之﹐霜晨雪早﹐得此周身俱暖。」此言頗形窮象。然君子固窮﹐顏子簞瓢陋巷﹐樂在其中。此非安貧樂道者﹐不能言也。

◎﹛敖山﹜陽題壁詩﹛敖山﹜陽旅店有白下女士柳盲卿題壁二絕句云「飄零薄命恨緣慳﹐旅館淒涼百不堪。每憶故園諸姊妹﹐一燈飛夢到江南。鉛華不禦鬢﹛髟﹜松﹐消瘦形容鏡影中。綠徧垂陽靑徧艸﹐教人一路怨東風。」哀艷風流﹐必非僞托。

◎陰曹門聯閣學周荇農師嘗夢至陰曹﹐見一極大衙署﹐其門聯云「百善孝爲先﹐論心不論事﹐論事世間無孝子。萬惡淫爲首﹐論事不論心﹐論心天下少完人。」按兩首句本是倒語﹐深入一層﹐卽律重誅心之意﹐極其透徹。

◎疏語沈痛道光癸巳﹐林文忠撫蘇時﹐以水災疏請緩徵﹐中有語云「晝見陰霾之象﹐自省愆尢﹔宵聞風雨之聲﹐難安枕簟。」又云「惟求恩出自天﹐多一分追呼﹐卽多培一分元气。」言之沈痛。

◎三元古今三元﹐只十二人﹕唐張又新﹑崔元翰﹐宋孫何﹑王曾﹑宋庠﹑楊置﹑王巖叟﹑馮京﹐金孟宗獻﹐元王宗哲﹐明商輅﹐國朝錢檠﹑陳繼昌。順治初﹐有武三元王玉﹛殿玉﹜。獨陳蓮史﹝繼昌﹞﹐人𨿽呼爲陳三元﹐然其銜牌曰「四元及第」﹐則朝考亦第一人也。蓮史每試皆首列﹐故常用之小印云「生平不作第二人想」。又一印云「古今第十二人」。夫以歐陽文忠與王文恪之才﹐僅得其兩元﹐而大魁竟失﹐榮名豈易盡占哉﹖

◎傷亂詩兵勇擾害﹐甚於賊匪。見賊不戰﹐統帥者漫無紀律而誇功﹐則郭﹑李不若也。地方官吏聞驚卽遁﹐賊退則以克復城池免罪。窮民不能安業﹐應募爲勇﹐遂成廢類﹐市井無賴有邀薦剡﹐而眞才淪落﹐可勝慨乎。船山太史寶雞題壁句云「民窮轉覺軍前好﹐寇過惟從壁上觀。山中城破官仍在﹐閫外兵嘩將不聞。大賈隨營緣戰富﹐連村無寇是誰焚﹖能文未易參軍事﹐有口都能說戰功。攘劫翻誇裨將勇﹐需求誰諒縣官貧﹖不明賞罰終何益﹐眞舉才能尙未遲。」𨿽云傷亂﹐亦實錄也。

◎示逆靈兆闖賊入京﹐射大淸門不中﹐因以喪气。白蓮教首冉天元入梓童時﹐往文昌廟求簽﹐有「一人入都」之語。未幾﹐爲徳參贊﹝楞泰﹞所擒﹐囚送成都。撚逆張總愚由晉北犯順﹐號於眾曰「戊辰正月初五日破京城﹐禦太極殿受賀。」初五日至保定境﹐詢地名﹐土人以「大級店」對﹐語音似太極殿﹐賊嗒然﹐乃不克振。示兆靈驗﹐一若有意爲之者。

◎絕對絕對如「小老虎柳下惠風和」之類﹐可謂寡偶﹐惟「月月紅」有人對以「星星翠」﹐「煙鎖池塘柳」對以「燒坍鎭海樓」。蓋適值鎭海樓災﹐偶句僅藏五行而已﹐字面實不對也。又「荷葉露珠﹐柳綫松鍼穿不住」﹐友人對以「雁峯瀑布﹐鶯梭燕剪織難成」﹐眞銖兩悉稱矣。又在河南撫署﹐見書屋壁間二語云「貓臥墻頭﹐風吹毛動貓不動。」綴其後云「有對此者﹐酬以文房四寶。」同人苦思﹐竟不能對。

◎三聲有人出守荊州﹐謁某道﹐卒然問曰「聞貴府有三聲﹐謂圍棋聲﹑鬥牌聲﹑唱曲聲。」知府徐徐應曰「下官聞公亦有三聲。」道詰之﹐曰「算盤聲﹑天平聲﹑板子聲。」迨知府竟以此解任。今爲某府之三聲﹐未有不詿誤﹐本官爲某道之三聲﹐未有不得意者也。噫﹗

◎爲令八難朝邑李桐閣孝廉﹝元春﹞作《爲令八難》﹐論其難有八。曰﹕到任難﹐事上難﹐馭下難﹐賦役難﹐理教化難﹐治訟獄難﹐平災旱難﹐卹盜賊難。除到任難﹐惟自苦約耳。事上難﹐謹愼以奉之﹐積誠以感之耳。馭下難﹐悉心以察之﹐親民以辧之耳。若夫賦役之難﹐旣自苦約﹐不任在上之苛求﹐不致在下之盜竊﹐自可取之有制。卽不盡如古﹐然寬一分﹐則民受一分之福﹐己亦自減一分之罪。教化𨿽難﹐身帥之﹑勤諭之﹑嚴懲之﹐因俗爲禮﹐諒亦無不從也。平獄訟無他﹐可息者諭之使息﹐否則判以情理﹐讞以律例﹐當嚴則嚴﹐當寬則寬﹐不自受賕﹐而又不信胥役﹔不淹聽斷﹐斯爲得之。卹災旱無他﹐緩催科﹐發倉廩﹐散貸平糶﹐實心救援﹐諸獘自絕。而酌行古人之法﹐其中惟勸捐爲善﹐切禁勒捐﹐周禮安富﹐意正爲此。而保甲則治盜賊之善化﹐治盜賊卽治嘍﹐惟患民間不實心奉行﹐則法𨿽存而實亡﹐爲令者能盡心糾督﹐盜賊𨿽難除﹐而無不可除﹐亦如於靑天之於魚殼矣﹐令又何難爲哉﹖其難焉者﹐吾直以爲非令也。博士倚席不講﹐但責禮於諸生﹐其負職猶之令也。此論頗爲詳盡。

◎戴文節面奏語文節畫名髙天下﹐咸豐初直南書房﹐上命其講授畫法﹐文節面奏曰「方今四方多事﹐上正宜究心治平之道﹐繪事末技﹐不足學也。」時論稱其得體。

◎北人好食蔥蒜南人惡食蔥蒜﹐北人好食蔥蒜﹐土性然也。而蔥蒜亦以北產爲勝。直隸﹑河南﹑山東等省無論富貴貧賤之家﹐每飯必具。最可恨者﹐車夫與剃頭匠耳。趙甌北舒城旅店題壁詩有云「汗漿迸出蔥蒜汁﹐其气臭於牛馬糞。」蓋亦深疾之也。今以二八女郎偶一吹气﹐不可向邇﹐頗有西子不潔之嘆。

◎保甲王荊公作事乖謬﹐惟保甲一法﹐千古不敝。王文成兼行十家牌﹐卽周禮五人爲伍﹑十人爲聯之意。然舉辦保甲﹐宜先令鄕約查報﹐再著親信人確查覆核﹐按季銷補﹐不特緝盜之良規﹐抑亦聽訟之一助﹐目今虛應故事﹐耗費紙筆﹐可勝慨乎。

◎短掛戰裙短掛戰裙﹐古無其制。惟短掛略類短後半臂﹐戰裙則羌無故實矣。趙松云先生詠之。《短掛》有云「褻袂雙非只﹐明衣一可三。僬僥如著此﹐或尙覺毿毿。」《戰裙》有云「何須白練制﹐略並錦韉長﹐衣反居裳內﹐男偏女作裝。」似此詠物﹐眞是不爲題窘。

◎鬼教北魏明帝時﹐李陽爲髙陽王雍友﹐以時人多佞佛﹐言沙門爲鬼教﹐沙門都統僧暹等以陽謗佛法﹐泣訴於靈太后﹐太后責之。陽自理曰「鬼神之名﹐皆是通靈達稱。佛非天非地﹐本出於人﹐名之爲鬼﹐臣爲誹謗。」宋張天覺欲作《無佛論》﹐妻向氏一言而止﹐後又作《護法論》。聖人云「敬鬼神而遠之。」最是正理。

◎選兵良法《紀效新書》云﹕第一選人以精神爲主﹐而當兼用相法﹐必無凶死之形﹐重福气之相。最勿使伶俐油滑﹐寧用鄕野愚鈍。鄕野愚鈍之人﹐畏官府﹐畏法度﹐不測我顚倒之術﹐誠信易於感孚﹐愾气易於振作。又云﹕使威嚴之永行無阻壞者﹐恩與信也。如載人者﹐舟之功﹐而所以使之載者﹐舵也。威嚴其舟乎﹐恩信其舵乎。又云﹕武術尙可教習﹐必精神力貌兼收﹐三者兼收﹐又不若憑各親識鄕裏哨隊長舉首。蓋渠皆生同裏﹐觀其所忽也久矣﹐此又不可憑選者之目也云云。實爲選兵良法。今之紛紛召募者講求及此﹐則思過半矣。

◎少年科第少年科第最爲人生愜意之境﹐杜老有句云「只今年才十六七﹐射策君門期第一。」白香山《登第》詩云「慈恩塔下題名處﹐十七人中最少年。」時年二十七﹐不甚早也。寇萊公十九舉進士﹐時太宗取人多問其年﹐年少者﹐往往罷遣。或教公增其年﹐公曰「吾初進取﹐可欺君耶﹖」然總不如苗臺符﹑張讀之早。苗年十六﹐張年十七﹐同及第。所謂「一雙新進士﹐兩个阿孩兒」也﹐商子華﹝亮﹞以十四舉孝廉﹐賈蝸氏﹝中黃﹞以十五舉進士﹐乃科第之至早者。國朝侯官林廷禧於道光辛卯登賢書﹐癸巳捷南宮﹐年才十六。房批有云「九歲遊庠﹐駒齒有神童之目﹔五年食餼﹐鰲峯兼都講之名。」爲二百年來科名盛事。

◎邑令宜爲循吏姜明叔曰﹕邑令乃字民之官﹐關系重甚。魯《論》一書﹐吾夫子獨丁寧於爲宰爲令之戒﹐而他職不與焉﹐實以得百里而君之﹐乃斯民休戚之寄﹐故曰「可以寄百里之命。」宋林徳崇父與監司啟有云「鳴琴堂上﹐將貽不治事之譏﹔投巫水中﹐必得擅殺人之罪。」劉潛夫宰建陽﹐亦有一聯云「每嗟民力﹐至叔季而張弓﹔欲竭吏能﹐恐聖門之鳴鼓。」曾滌生侯相督畿疆時﹐撰聯勗屬吏云「無日不以龔黃召杜相規﹐願諸君力行古道﹔斯民正當水火刀兵之後﹐賴良吏默挽天心。」寧爲循吏﹐毋爲能吏。爲令者﹐宜自審焉。

◎黃太守同治九年十月﹐黔撫曾璧光奏﹕道銜候選知府黃徳裕﹐湖南乾州廳拔貢﹐由教職累以軍功擢知府投效貴州署都勻府事﹐八年六月﹐蘋安軍營饑潰﹐苗匪攻城﹐糧盡援絕﹐十一日城陷死之﹐請援前守鹿丕宗例﹐予謚建祠。疏語有云「黃徳裕從徵南北﹐屢立戰功﹐去夏委署都勻﹐通飭各屬講求吏治。辦理團務﹐轉運軍糧﹐規畫周備。乃以蘋安營潰﹑賊逼郡城﹐外無片甲寸鐵之援﹐內無粒米銖金之積﹐殺馬饗士﹐爲國捐軀﹐大節凜然﹐較鹿丕宗爲烈」云云。同殉者有總兵王松林等十五人﹐其弟徳威並請附祀。予謂烈則烈矣﹐而循績不及鹿公﹐余則大致略同耳。

◎百歲壽母賜果圖李桐閣舉道光庚子孝廉﹐有孝行﹐時導母出遊。嘗觀劇鄰村﹐母年九十七﹑八﹐桐閣亦近七十﹐親送饌歌架下﹐擁擠莫進﹐髙呼曰「媽﹗﹝稱母曰媽﹞」人哄笑曰「此翁須盡白﹐尙呼媽也。」桐閣應曰「予有媽﹐焉得不呼﹖」笑者又哄然。及母百歲旌下﹐桐閣作《百歲壽母賜果圖》﹐路閏生太史﹝徳﹞題一長古云「世間奇事眞咄咄﹐母也朱顏兒白髮。朱顏白髮歡相依﹐一家四壁恆春暉。使母生大賈﹐終歲營營爲阿堵﹔使母生貴官﹐出山遠志還山難。壽母有子爲人師﹐生徒濟濟環階墀。出擁臯比據上座﹐入受甘旨猶嬰兒。母昔蒸麩和野蔬﹐今也問字之酒束之羊羅滿廚。昔鬻簪珥爲兒買書﹐兒今讀破萬卷爲通儒。葛巾蕉扇侍母側﹐繪出寒門消夏圖。兒年𨿽邁﹐童心尙在﹐仙桃一顆遙相投﹐王母不待東方偸。對母大嚼母色喜﹐豈惟萱艸能忘憂。陸郎懷橘夙所欣﹐潘嶽捧輿安足論。孩提時事不可憶﹐垂老猶荷慈母恩。垂誕者誰兩旁立﹐竊語時復聞曾孫﹐曾孫男﹐曾孫女﹐欲分甘﹐母不許。」寫得情事俱到﹐佳話不可無佳章以傳。桐閣雅負盛名﹐著《朝邑縣誌》。

◎河套姜明叔《剔齒閒思錄》云「陜西西安﹑綏徳之境有黃河一曲﹐俗名河套﹐其地約廣七﹑八百里﹐北虜時竊入其中﹐居久之乃去。葉文莊公盛爲禮侍時﹐嘗因言者欲築立城堡﹐耕守其地﹐奉命往勘﹐大意謂其地沙深水少﹐難以駐牧﹐春遲霜早﹐不可耕種。其議遂寢。近時關中大饑﹐流民入其中﹐全活者甚眾﹐逾年才復業。則是非不可駐牧耕種也。今聞虜居其中皆長子孫﹐邊將不復逐去之﹐縱不能爲患﹐然侵盜之事﹐難保其必無也。」云云。按此在北山境內﹐其土脈之腴厚﹐不及蒙古新墾之地﹐然前數年屢爲土匪巢窟﹐可稱遠見。

◎鄧侍禦疏略同治九年閏十月﹐鄧侍禦慶麟奏﹔州縣實缺人員務當飭歸本任﹐不得率行更調﹐聽斷必期明速。請飭仿曾國藩考課功過章程辦理﹐編查保甲﹐嚴懲滋事散勇。收押放押人犯﹐照丁日昌令州縣懸掛粉牌之法﹐以杜濫押﹐訪拿訟棍﹐買補常平倉谷﹐開墾荒地﹐修築陂堰﹐釐捐須杜中飽。至帝王之學﹐必以敬天愛民爲本等語。蒙上嘉納﹐謂其措意詳到﹐均有關於國計民生。然內有云﹕有不煩瑣陳者﹐有言之無益者。如我朝歷聖相承﹐上下胥格﹐其州縣應爲之事﹐各省長官頗嚴考核﹐此不煩瑣陳者也。如買補倉谷﹑開懇修築費從何出﹐卽保甲亦具文而已﹐此言之無益者也。則以侍禦苦心孤詣﹐等於老生常談﹐惜哉﹗

◎帶肚同治九年四月﹐宋侍禦邦亻惠《敬陳管見》一折有云「又有一種長隨﹐名爲帶肚家人﹐當本官未經得缺之先﹐常代借銀兩﹐並言明得缺後﹐卽派充門丁。需資人員往往嗜其小利﹐一經任用﹐則蒙蔽招搖﹐無所不至﹐本官受其挾制﹐平民被其訛索﹐實堪痛恨」等語。近日宦場枯窘﹐求帶肚而不得者多矣﹐遑云嚴禁耶。

◎首山臨楡卽山海關﹐雄秀無匹。邑之名勝﹐以角山﹑澄海樓爲著﹐而不如首山之入畫也。山有樂壽﹑可琴二亭﹐前臨平野﹐野盡而海﹐後則峯環水曲﹐瀑聲潺潺﹐樵唱漁歌﹐疑涉仙境。畿東之勝在楡關﹐楡關之勝在首山。同治十一﹑二年﹐予充通永練軍馬步翼長﹐每屆冬令﹐領兵由北塘至永平一帶巡道關口﹐輒往遊歷﹐流連忘返。

◎八仙八仙由來甚古﹐予竊以爲傅會﹐否則成仙者夥矣﹐而何以此八人者。旣無散期﹐且無增減﹐豈仙家亦有黨耶﹖其事迹所說不一﹕一曰鐘離權﹝字君房﹐晉周處裨將﹐終南山遇東華眞人得道﹞﹐二曰呂﹝字洞賓﹐唐時舉進士不第﹐遇正陽眞人得道﹞﹐三曰張果﹝隱恆州中條山﹐召授銀靑光祿大夫﹐天寶時尸解﹞﹐四曰曹國舅﹝丞相彬子﹐皇后弟﹐遇洞賓得道﹞﹐五曰何仙姑﹝零陵市人女﹐呂以桃與之﹐食半得不饑﹐老而尸解。又稱姑以開元中羽化﹐合在純陽前﹞﹐六曰李元中﹝開元大歷間人﹐學道終南陽﹐神出﹐其徒化之﹐神無所依﹐乃附餓殍而起﹞﹐七曰藍采和﹝衣破藍衫﹐黑布腰帶﹐足一跣一靴﹐醉則持三尺大拍板爲踏踏歌﹐後至濠梁﹐擲靴帶拍板乘雲去﹞﹐八曰韓湘﹝昌黎侄孫也﹐少學道﹐能爲頃刻花﹐於瓣中示昌黎以字﹐後昌黎謫潮州﹐至藍關﹐湘適來候﹐昌黎乃悟﹞。趙甌北云﹐戲本所演八仙﹐不知起於何時。按王氏《續文獻通考》及《胡氏筆叢》俱有辧論﹐則前明已有之﹐蓋演自元時也。其詩有云﹕韓湘張果呂洞賓﹐此外載籍無其人。由來仙成本荒幻﹐何必捫龠求其眞。天下都散漢﹐竟作時代看。鐵拐無姓李﹐或言劉跛子。趙家外戚傳﹐不聞曹佾能修煉。藍衫老采和﹐丈夫忽變作妖娥。又況何姑愛酬答﹐偏與羣眞坐聯榻。仙家想是無凡心﹐不妨男女相混雜。故作諧語而視等無稽之意自見矣。

◎「司」字平仄均用「也應愁殺杜司勛」﹐是「司」字本從平也﹐而漁洋詩有「落魄江湖杜司勛」之句﹐「司」字自注入聲。按漁洋喜白樂天之爲人﹐蓋本諸白詩耳。嘗考《容齋隨筆》云﹕白樂天好以「司」字作入聲讀﹐如雲「四十著緋軍司馬﹐男兒官職未蹉跎」﹑「一爲軍司馬﹐三見歲重陽」是也。王懋《野客叢書》謂﹕白詩「司」字非入聲﹐乃去聲耳。《廣韻》入聲不收﹐《集韻》去聲「伺」字韻收﹐曰「司﹐至也。」今韻書在「支」字平韻者曰「主也。」在「置」字去韻者曰「與主義通。」總之平仄均可用﹐而仄音當以去聲爲是。

◎顧亭林徵君汪彥石獻題顧亭林像詩小序云「昔王半山非馬《史》《孔子世家》而近儒。錢潛研亦論《宋史》創立道學傳之非﹐其言曰﹕」史學之例﹐凡道徳文章顯著者﹐各有專傳﹐其列於「儒林」「文苑」者﹐皆其次焉者也。孔子與七十二弟子﹐《史記》未嘗列於「儒林」也﹐漢之董仲舒﹐唐之韓愈﹐皆自有傳。元儒無出許衡﹑吳澄之右者﹐亦自爲傳。愚以爲周﹑程﹑張﹑朱五子宜合爲一傳﹐自五子而外﹐則入之「儒林」可矣。又金劉祁《歸潛誌》﹑魏徵輩修《隋史》﹐不爲文中子立傳﹐將毋以旣擬其師於聖人﹐欲列於傳﹐恐小之﹐欲援《孔子世家》之例﹐而《隋史》無他「世家」﹐故皆不紀。以爲其師之名不待史而傳乎﹖『按鄭康成不入《後漢書。儒林傳》﹐亦尊之儒林之上。竊疑世之論亭林者﹐輒以儒林遺民槪之﹐於史家之例﹐似有未合。「云云。非必定爲亭林專計也﹐而有益於道學已不少矣。

●卷七◎北塘海防中軍帳額予書「無倦」二字於中軍帳額﹐而跋其後曰「安不忘危﹐文不廢武﹐豫道也。凡事豫則立﹐不豫則廢﹐士君子先勞無倦﹐思患豫防﹐眞有不遑寢處者。北塘爲海濱重鎭﹐自前明以迄我朝﹐魚鹽舟楫之利﹐稱富饒焉。向有炮臺舊址﹐慶﹑光年間重建﹐洎咸豐初﹐僧邸以社稷重臣﹐加意洋防﹐不遺餘力﹐而南北三炮臺﹐巍然並峙﹐乃變生不測﹐禍不旋踵﹐守禦無人﹐事機已失。去歲春﹐合肥相國移節直隸﹐督師天津﹐見北塘據上游﹐形勝與太沽並重﹐調練通永一軍﹐以本鎭帥統其師。炮臺之麓﹐左右列營﹐余以翼長副之﹐領右軍﹐逐一艸創﹐日不暇給。今春以次就緒﹐而中軍尙無下榻處﹐固失體裁﹐亦無以爲講武之所。遂拓地三弓﹐建屋三楹﹐屋後東西偏﹐附修小屋各四﹐中設廳事﹐右啟書室﹐前置回廊﹐以麥夏始﹐以五日前落成。居於斯﹐遊於斯﹐得日與營哨士卒嘗源源接見於斯﹐暇則講求弓馬射以觀徳。偶倦於勤﹐輒手史冊一二卷﹐參觀古今治忽之由﹐與夫成敗利鈍之迹﹐余𨿽不文﹐未敢以芝麻鑑自詡軍中讀書作運籌帷幄故事。《詩》云﹕」職思其居。『孔子有言「居無求安。』蓋常於此言凜凜矣。」同治十年辛未天貺日之春自記。

◎楊忠湣公詩容城楊忠湣公﹐文章爲忠節所掩﹐甚至有人謂公不工詩﹐或謂公臨刑詩二首已足千古﹐他作均可置之。余每讀公詩集﹐中多淸絕語句﹐節錄之以志景仰云。「知己漸隨流水遠﹐離愁端與削山平﹝送劉菜涯考績北上﹞。」「春歸芙苑晴花合﹐天入燕云曉旆寒﹝送大宗伯雨洲王公考績﹞。」「寒欺艸榻涼如洗﹐風捲星河動欲流。報主獨憐成孟浪﹐論交誰復憶同遊﹝感月有懷﹞。」「君愛寒宮儂愛死﹐古來天地幾癡人﹝送徳觀海分教偃城﹞。」「寒雁不堪云暝夕﹐秋風況是葉飛初﹝送徐龍灣審錄江南﹞。」「志欲小天下﹐特來登此山。仰觀絕頂上﹐猶是白雲還﹝登太山極頂因題﹞。」

◎沒字碑乾陵一碑無字﹐不知其故。云於闐國貢者﹐見州誌。又泰山有沒字碑﹐或云是碑匱也。又汴梁秦檜墓碑無字﹐蓋穢徳有不堪書者矣。

◎巴圖魯「巴圖魯」以賞有功﹐王漁洋《皇華紀聞》作「把土魯」﹐自注﹕「把土魯﹐勇也。」元時必出上賜﹐本朝亦然。後作「巴圖魯」。近且由下陳請上賜﹐錫以淸語漢語之嘉名耳。或曰「巴圖魯﹐猶言好勇也。」

◎俗語引證俗語有本於載籍者﹐有載籍用俗語者﹐引證十數則﹐以資考據。姑息﹝《禮。檀弓》﹞﹑得法﹝《國語》﹕是良史也﹐爲我得法﹞﹑有分﹝問﹞﹑無分﹝《左傳》子華對楚靈王語﹞﹑聽情﹝《漢書。王侯表》﹕沈猷夷俟受元狩五年坐可宗聽情不具﹞﹑買賣﹝《漢書。食貨志》﹕更名新莽天下田曰王田﹐不得買賣﹞﹑門生﹝《漢書。佞幸傳》﹞﹑內顧﹝《漢書。楊僕傳》﹕失其內顧﹞﹑老先生﹝《漢書。賈誼傳》﹕每詔下﹐諸老先生未能言﹐誼爲之對﹞﹑衙門﹝《三國誌》﹕袁紹攻公孫瓚﹑毀其衙門﹞﹑陽溝﹝郭璞《爾雅注》﹕陽溝巨軍﹐古之名雞﹐亦作羊溝。《太平禦覽》﹕陽溝之雞﹞﹑尊大人﹝陸士龍《答車茂安永書》﹕尊大人賢姊上下﹐當爲喜慶﹞﹑舉家大小﹝車茂安《答士龍書》﹞﹑便習﹝謝靈運富春諸詩﹕氵存至宜便習﹞﹑當面背面﹝杜詩﹕當面輸心背面笑﹞﹑大廊老﹝楊椒山《與少司寇吉陽何公書》﹕自大廊老去後﹐吾無憂矣﹞。

◎止盜正以救荒楊椒山先生《上徐少湖書》有云「聞各處撫按分付各屬官﹐今且暫寬治盜之法﹐其意懼生變也。以故各官於賊之獲﹐俱姑息寬縱之。此端一開﹐爲盜者眾﹐貧者日至放肆﹐富者日不安生。是民之爲盜﹐𨿽起於年凶﹐亦上之人有以教之耳。夫濟荒自有長策﹐未聞教民爲盜以救之也﹔況漸不可長﹐民不可逞﹐恐堤防一撤﹐紀綱遂壞﹐其變有不可勝言者。宜速行令各處撫按有司﹐使遇盜賊仍治之如法。則禁盜乃所以止盜﹐而止盜正所以救荒也。」毛西河云﹕此大聖大賢大經濟大作用﹐不意先生遂能到此。明末﹐山東大饑﹐有搶米者﹐太守王雪於﹑推官陳臥子皆殉國名臣﹐當時堅執抵法。曰「吾殺亂民﹐非殺饑民也。」其論與先生同。止盜救荒一言﹐卽生道殺民之意。

◎幕客授職古之參謀記室﹐卽今之幕客也。雍正間﹐上諭云「嗣後督撫所延幕客﹐須擇歷練老成﹑深信不疑之人﹐將姓名具題﹐如效力有年﹐果稱厥職﹐行文咨部議敍﹐授之職位﹐以示砥礪。欽此。」今則久不具題﹐遂無授職者矣。

◎尹文端條告語辦賑最非易事﹐偶不實心實力﹐造孽莫大﹐況自利乎。尹文端﹝繼善﹞督兩江時﹐辦賑條告語有云「倘不肖有司克賑肥家﹐一有見聞﹐斷不能幸逃法网。卽本部堂稽察有所不到﹐吾知天理難容﹐子孫將求爲餓殍而不可得。」痛哉言乎﹗

◎汪煥曾先生撰聯蕭山汪煥曾先生﹝輝祖﹞初習申﹑韓﹐後以進士出宰楚南﹐時稱循吏。其舊撰館聯云「苦心未必天終負﹔辣手須防人不堪。」此不特入幕者宜奉爲圭臬﹐凡有司皆不可不知也。

◎胡文忠書牘《胡文忠集》十卷﹐而書牘居其六﹐皆軍事政教之言﹐其於親戚情話﹐僅附一二筆﹐有自然機趣﹐所謂「老樹著花無醜枝」也。采錄之以便披誦。《致左季髙京卿》云「紹酒十尊奉上﹐公之精气再勞十年﹐亦必可支﹐所患關隘阻隔﹐痰飲中梗﹐幸早治之。或曰以沈香浸酒﹐則永無關隔之癥﹐然林翼精气日形其短﹐頗惜此才也。」《致莊蕙生﹝受祺﹞》云「堯仙﹝呂公孫﹞藩黔﹐吾方守黎平﹐又一年而吾旋楚﹐堯仙升閩撫﹐道阻不能至﹐長沙派兵百人由辰州上迎入安化﹐在印心石屋門首經過﹐其幼女嬉笑岸旁柳陰下﹐陶少云﹝恍﹞欲以年家誼托女蘿﹐連年從戎﹐尙未函商﹐而堯仙則已古矣。堯仙爽直有气槪﹐治黔有聲﹐至今思念之﹐不僅私交之密也﹐乞與仲遠商酌成全之法。」《致官使相》云「聞尊體日漸復元﹐應健脾胃爲主﹐脾胃者﹐人之元气也。潛山天柱﹐漢代尊爲南嶽﹐漢武巡狩。由盛唐至潛﹐登天柱﹐泛舟樅陽﹐射蛟潯陽江中﹐卽其地﹐萬山だあ﹐獨產天堂野術﹐土人以繩縛腰﹐別系繩樹石間﹐跳身絕壑懸巖間以采之。惜所得不多﹐弟服之大效﹐其和平中正如老兄性格。付上一匣﹐計野術三十五枝﹐如試服有效﹐秋冬再可購覓奉上。」

◎孝子慈孫楚語士曰﹕堯有丹朱﹐舜有商均﹐啟有五觀﹐文王有管﹑蔡。皆元徳也﹐而有姦子。韓文公子昶暗劣﹐誤金根車爲金銀史。直翁﹝浩﹞爲相﹐非無一善可稱﹐子彌遠爲權臣﹐而掩其父之美。呂文靖﹝夷簡﹞爲相﹐非無一疵可議﹐子公著爲名相﹐而楊其父之美。楊涉而有子凝式﹐張浚而有子┉﹐如呂﹑楊﹑張三公﹐眞孝子也。王導之孫謐而授璽綬於桓玄﹐謝安之孫澹而持冊於劉裕﹐顏見遠孫之推而喪節﹐韓魏公孫冑而隳宋。豈詒謀之不善乎﹖如陶侃之孫淵明﹐見遠之孫之儀﹐之儀玄孫常山﹑平原二公者﹐眞慈孫也。語云﹕有錢難買子孫賢。是人力不爲功﹐而天理尢不可測矣。

◎何子貞太史集字聯語道州何子貞太史﹝紹基﹞爲文安公﹝淩漢﹞哲嗣﹐書法甲天下。余見其所集《爭坐位帖》字聯﹐滅盡鍼綫痕迹﹐眞才子也﹐亟全錄之。七言云﹕九功惟敍使勿壞﹐百度得數而有常。宣徳道情文乃貴﹐明微謹始禮爲宗。與其過縱何如謹﹐到得能誠自會明。悟到前身應是月﹐數來好友莫如書。明月同行如故客﹐異書難得比髙官。兩足不出門半尺﹐一室坐擁書百城。行事莫將天理錯﹐立身當與吉人爭。聞常言輒有至理﹐愛別致便非本�。且自思立足得地﹐豈可輒抗顏爲師。藏異書貴得�本﹐收古畫須檢裂文。有三尺地身可坐﹐到五更時�自淸。如張子野眞醉伯﹐是李將軍乃畫師。時事亦當參古禮﹐人爲不敢恃天功。對月橫安髙士榻﹐論文喜得古人書。縱目古今還自省﹐側身天地一無言。倫理只從天事見﹐功名貴自本心來。古《易》九家皆見聖﹐魯《論》半部足匡時。然名香宜對古畫﹐見明月又來故人。書城髙大能藏道﹐心地光明始愛才。八言云﹕揆髙度深﹐九數所極﹔指事會意﹐六書之綱。將相公侯﹐蓋亦有命﹔射禦書數﹐皆謂之文。坐榻橫書﹐升臺校射﹔然香品畫﹐對月開尊。武將宣威﹐自天而下﹔文臣記盛﹐如日之升。瞻言古人﹐便若同世﹔措置難事﹐亦如平時。見人之過﹐如己有失﹔於理旣得﹐卽心所安。力排眾議﹐乃見獨是﹔心師古人﹐自爲一家。就己然情﹐知未來事﹔於獨居地﹐見大眾心。有功不伐﹐聞過則喜﹔爲道日益﹐積徳能升。縱橫百家﹐才大於海﹔安坐一室﹐意古於天。天壽崇髙﹐初無階級﹔書城割據﹐各異門途。意之所忽﹐過從此長﹔眾有同欲﹐功不可居。聖業顏曾﹐淸名李郭﹔相才文富﹐士品裴王。十言云﹕參三六九易數﹐皇極斯寓﹔合百二十國書﹐魯史乃興。十一言云﹕何必開門﹐明月自然來入室﹔不須會友﹐古人無數是同心。十二言云﹕戴勝祖髙堂﹐士禮從知家相作﹔子長事安國﹐尙書眞見古人來。十三言云﹕士禮守容臺﹐本東魯兩聖人所定﹔佛書破藏海﹐是南朝眾才子之文。十四言云﹕明理自平居﹐莫到有事時存兩端念﹔置身須得地﹐當爲從古來第一等人。二十七言云﹕行路有何難﹐我曾從天柱九疑終南紫閣太室三塗﹐直到上京王者地﹔得師眞不易﹐所願與髙堂二戴安國子長相如正則﹐同依東魯聖人居。

◎陳子鶴太宰陳子鶴太宰﹝孚恩﹞爲荔峯侍郎﹝希曾﹞次嗣﹐書法冠一時﹐以拔貢起家﹐歷官淸要。其攝東撫時﹐未受鹽務陋規﹐蒙賞「淸正良臣」匾額。咸豐十年七月﹐朝命諸臣會議幸熱河事﹐太宰有「竊負而逃﹐遵海濱而處」之語。十一年在熱河﹐又力阻回鑾。今上登極﹐載垣等敗﹐許仁山侍郎﹝彭壽﹞以黨援參奏褫職﹐旋戍新疆。可爲奏對不愼者戒。

◎朝轎故事鐘繇有膝疾﹐拜起不便﹐時華歆亦以髙年疾病﹐朝見皆使載輿車﹐虎賁舁上殿就坐﹐是後三公遂以爲故事。見《三國誌》。今之賜朝轎者﹝卽朝﹞﹐意蓋本此。然止及景運門而止﹐不能舁上殿也。

◎耆相楹聯耆介春相國﹝英﹞有滿洲才子之目﹐然頗自負﹐宣廟優遇之﹐嘗褒爲有膽有識。迨文宗嗣統﹐恩禮寢衰﹐屢奉嚴斥﹐有「無恥無能」之論。耆揭一聯於楹云「先帝隆褒﹐有膽有識﹔時皇罪過﹐無恥無能。」頗爲上聞﹐非亦足以殺其軀乎﹖

◎驛書不過六百里今軍事至急者﹐驛書日六百里。考《三國誌。陳泰傳》﹐泰每以一方有事﹐輒以虛聲擾動天下﹐故希簡白上事﹐驛書不過六百里。又考《漢書》﹐屈犛乘病置爲急遞﹐日行四百里。古以四百里爲至速﹐至三國時﹐乃定此限耳。

◎棋爭邊角圍棋國手﹐最爭邊角﹐劣手則爭中腹。諺云「金角銀邊艸肚皮。」此之謂也。宋劉彥修子羽之言曰「善奕棋者﹐不爭邊角文藝。」名臣之論﹐卻欠精理。

◎天籟詩澧州乞食道人遊一瓢詩曰「磨快鋤頭挖苦參﹐不知山下白雲深。多年寂寞無煙火﹐細嚼梅花當點心。遊食多年不害羞﹐也來城市看妝樓。東風不管人貧賤﹐一樣飛花到白頭。破寺無僧好掛瓢﹐閒時歌舞醉時簫。黃昏月落秋江裏﹐沒个人來問寂寥。門外何人喚老遊﹐老遊無事聽溪流。而今世事多荊棘﹐黃葉飛來怕打頭。」天籟也﹐而道味盎然﹐轉覺摹唐規宋之同嚼蠟矣。

◎幾何西洋算法書名幾何﹐乃春秋時冉求所造﹐今中國轉無此書﹐且學算法於洋人﹐而不克善其術。甚矣﹐古今人之不相及也。

◎天子門生秦檜欲收羅逵於門下﹐羅不屈﹐檜大怒﹐必欲殺之﹐而檜死矣。髙宗曰「不愧天子門生。」逵本紹興辛未狀元﹐今稱翰林爲天子門生者本此。然非狀元不克當﹐非如逵者不敢當也。

◎論六軍直隸練兵於保定﹑正定﹑遵化﹑古北﹑河間﹑宣化﹑曰六軍。軍各二千五百人﹐部中於京餉外﹐復立固本名目﹐由直隸按月請領﹐此劉制軍﹝長佑﹞所奏辦也。故戶部《統籌財用源流》一疏有云「同治六年七八月間﹐梟匪乘機竊發﹐以百數十揭竿之眾﹐橫行數郡﹐擾及近畿。所調六軍者﹐旣未能先事預防﹐以杜亂萌﹔並未聞一矢加遺﹐以推凶焰。」又云「各類多有雕一木質關防﹐徑行赴部支領帑餉者﹐十羊九牧﹐不知節制﹐無益於事﹐臣等實深惜之」云云。夫不練勇而練兵﹐誠善舉也﹐惟進伍廢弛已久﹐非旦夕所能有功﹐朝廷特調曾文正﹐八年到任﹐從新整頓﹐芟繁就簡﹐漸有起色。十年冬﹐李少荃傅相攺調遵化一軍﹐移紮北塘海口﹐易名通永。

◎白話南方人謂與閒談曰白話﹐又空言無實際之謂﹐俗語也。考《翰林誌》﹕翰林所著撰教坊致語曰白話。則俗語居然典故矣。

◎亻賜今人書札之尾﹐每有「不亻賜」字樣。考「亻賜」音﹐賜義切。《李密傳》云「敖庾之藏﹐有時而亻賜。」潘嶽《西徵賦》云「起長懷以遐念﹐若循環而無亻賜。」張銑注﹕亻賜﹐盡也。六朝人喜用僻字﹐遂相沿至今云。

◎兄弟薰蕕顏之儀而有弟之推﹐歷事梁﹑齊﹑周﹑隋﹔朱溫而有兄全昱﹐斥其滅唐﹔王安石而有弟安國﹐請其遠佞﹔史可法而有弟可程爲二臣。一薰一蕕﹐萬難陶化﹐又何疑乎舜之於象﹐武周之於管﹑蔡﹐展禽之於盜哉﹖

◎秀才所習宋初尙《文選》﹐當時文人專意此書﹐至爲之語云「《文選》爛﹐秀才半。」見放翁《老學庵筆記》。近日文人專攻《四書》﹐甚至五經亦不全讀﹐子史集更置不顧﹐因有「《四書》熟﹐秀才足」之語﹐蓋古以雜作取士﹐今以時文取士﹐故所習殊也。然時文愈趨愈下﹐吾寧爲古之半秀才﹐不爲今之足秀才也。

◎金陵昭忠祠江南遭兵最久﹐殉難官紳最多。江寧先有湘軍昭忠詞﹐在城北蓮花第五橋﹐系克城之初﹐就僞王府略爲修葺者。後就地並建三祠﹐中仍爲湘軍陸師昭忠祠﹐東爲金陵軍營官紳昭忠祠﹐西爲湘軍水師昭忠祠。而東祠約分六端﹕一曰咸豐三年金陵城陷﹐滿漢文武殉節之員﹔二曰自癸丑至庚申八載﹐向榮﹑和春營中陣亡﹑傷亡及病故之員﹔三曰江寧七屬歷年殉難之紳及外籍而寓居金陵遇難之紳﹐本籍而陣亡於外省之紳﹔四曰生平久居金陵大營﹐其後盡節他處﹐如鄧紹良﹑周天受﹑張玉良之類﹔五曰揚州﹑鎭江兩軍﹐皆因圖克金陵而設﹐兩處陣亡﹑傷亡﹑病故之員﹔六曰金陵滿漢婦女不屈而死者﹐別立貞烈祠祀之。此同治七年春江督曾公國藩所奏辦也﹐並查事實書立神牌﹐詳盡之規﹐足垂千古。

◎王烈婦江南鎭江府西門外大圍坊民人趙維興﹐妻眭氏﹐賣鴉片煙爲業。其媳王氏年二十﹐於歸甫一兩載﹐氏夫常在外﹐姑屢誨淫不從。潘道士素與姑往來者﹐貪氏色﹐賄其姑。甲午八月十九日﹐姑引道士匿氏牀側﹐欲俟就枕污之﹐氏驚覺﹐拒之益堅﹐喊哭聲聞戶外﹐道士遁去。姑憤極﹐以錐刺氏下體殆徧﹐氏閉戶更衣裳﹐上下縫紉﹐帶傷服生鴉片死。次日﹐其母家鳴於官﹐道士賄之攔驗﹐冤不得雪﹐節未能彰﹐里人爲痛惜之。桂丹盟時宰丹徒﹐爲請於上曰「似此操勵冰霜﹐志堅金石﹐經百折而不辱﹐拚一死以如歸﹐玉出濁流而不變其潔﹐芝生混廁而自噴其香。眾口一辭﹐斷難磨滅﹔寸心千古﹐應發幽潛。倘教東海冤沈﹐恐阻三年之雨﹔惟使南山案定﹐可扶一國之風。」中丞命捕道士鞫之﹐治於律﹐婦得旌於朝。

●卷八◎詠雪予向有詠雪斷句云「本色還他天下素﹐窮冬著徧樹頭花。」後見鮑西園茂才《詠雪》有云「原來世界都淸白﹐始信乾坤無淡濃」之句﹐意蓋相類。

◎胡文忠薦賢胡文忠薦舉賢才疏有云「某某均未識面﹐亦無文字往來﹐訪問旣確﹐據實附陳﹐以備聖明采擇。夫用人行政﹐朝廷自有其權﹐舉爾所知芻蕘﹐不嫌下問。臣力疾從軍﹐不敢自逸﹐惟恐先犬馬塡溝壑﹐若目睹時局艱危﹐避忌模稜﹐知而不言﹐負恩實大。」云云。近日封疆專閫﹐大半皆出公門﹐曾侯相謂爲「薦賢滿天下」﹐良不誣也。昔東坡與友人書薦黃魯直﹑秦少遊﹐不但以爲後出之秀﹐直以爲天人。後二君得以成家﹐名傳後世﹐東坡之力也。彭雪琴宮保謂爲聖賢作用﹐菩薩心腸﹐英雄手段﹐能令千古文人豪傑一齊下淚。予謂今之胡文忠﹐與昔之蘇文忠﹐豈曰古今人不相及哉﹗

◎封嶽鄂王敕語宋寧宗封嶽鄂王敕﹐起語云「人主無私﹐予奪一歸萬世之公﹔天下有公﹐是非豈待百年而定。」中有云「時屬講好﹐將歸馬華山之陽﹔爾猶奮威﹐欲撫劍伊吾之北。遂至樊蠅之集﹐遽成市虎之疑。𨿽懷子儀貫日之忠﹐曾無其福﹔卒墮林甫偃月之計﹐孰拯其冤。」云云。寧宗善補先過﹐然於敕中語﹐使髙宗置身何地耶﹖武穆在九泉下知之﹐自必涕零﹐吾輩生千載後﹐讀之亦爲淚溢。

◎靑玉案予嘗言﹕裘小華侍禦詞華粗豪﹐小華一日出示《午夜無聊枕上偶成調寄﹝靑玉案﹞二闋》﹐一變而爲柔曼之音﹐令人擊節不置。其詞云﹕夢回枕畔疑風雨﹐忽引逗閒愁緒﹐還省夢中離合趣﹐千般恩愛﹐萬般冤楚﹐一例渾無據。西園夜半猶歌舞﹐怎不覺歡娛苦﹖輾轉衾天欲曙﹐雞聲淒緊﹐漏聲容與﹐曉色濃於絮。﹝其一﹞

凝眸漫把歸鴉數﹐卻早又霜林暮﹐徙倚畫闌干曲處﹐含情無語。多應有恨﹐早又初更鼓。香巢紫燕都飛去﹐定不肯和依住。默誦出山泉水句﹐佳人空谷﹐蕭條修竹﹐秋盡今霄雨。﹝其二﹞

◎保舉創格同治庚午三月﹐曾侯相出任直督﹐保舉十員疏語有云「不過表其政績﹐並不稍乞恩施﹐古來循良之吏﹐或有璽書褒異﹐非必歲歲遷官﹑人人進秩也。近世各省保舉浮濫﹐習見不珍﹐該員等𨿽無獎拔之實﹐而循聲達於聖聰﹐卽光寵逾於華衮」等語﹐人謂爲保舉創格。近見沈幼丹制軍薦舉賢才十二員疏有「兩江急切需才﹐舉其姓名而不敢遽求恩澤」之語﹐先後同揆﹐若合符節。

◎遊侍禦疏語同治庚午正月﹐遊侍禦百川以《雪澤愆期﹐日食遞見﹐請增修聖徳》一折中有云「查道光年間國家廣庶富之業﹐內而廷臣﹐外而督撫﹐率以粉飾太平爲務。州縣習於侈汰﹐以能逢迎者爲良吏﹐以多機械者爲幹員﹐吏治旣頹﹐亂機斯伏」等語﹐奏奉諭旨。直言無隱之臣際虛懷納諫之主﹐爲古來所罕睹也。

◎金陵城垣考按查金陵之名始自周末﹐楚威王滅越置金陵邑﹐秦始皇攺爲秣陵。漢初名彭郡﹐元封二年攺爲丹陽。三國時﹐吳王權建都名爲建業。西晉末避亂﹐湣帝東渡駐蹕於此﹐王丞相導營建國都於舊城﹐稍加增擴﹐以天子所居禁省爲臺﹐遂稱臺城﹐雞鳴寺﹑北極閣等處卽臺城北址也。嗣後割據東南﹐如宋﹑齊﹑梁﹑陳皆建國都。隋文帝統一區宇﹐更名蔣州。唐初名潤州﹐至徳二載置江寧郡﹐乾元元年攺升州。五代楊溥時爲金陵府﹐徐知誥名江寧府。宋初爲升州﹐建炎三年攺建康。元初爲建康路﹐天歷二年攺爲集慶路﹐明初爲應天府﹐成祖以後爲南京。𨿽地名紛更﹐實則皆指爲臺城。六朝舊城﹐均近覆舟山﹐去秦準北約五里許﹔臺城之西爲石頭城﹐卽今之鬼臉城﹐孫吳時﹐江在石頭城下﹐爲險要必爭之地。初築土塢﹐後因山加甓﹐遂爲石頭城﹐設揚州官廨於其中。臺城之東南爲東府城﹐孝文王道子領揚州牧﹐乃居先捨﹐故俗稱東府﹐卽今通濟門左右也。六朝時﹐太子宮及王侯士大夫府第皆在焉。

東府﹑石頭皆爲臺城之屏蔽。六朝以來﹐凡兵自南入﹐皆先取東府﹑石頭二城﹐自京口來者﹐則直取臺城焉。

冶城在石頭城之南﹐孫吳時﹐李宏茂治爲鼓鑄之所﹐今朝天宮卽其遺址。後瑯琊城一名白下城﹐齊武帝以其依山帶江﹐徙金城治於此﹝金城卽前瑯琊城﹐亦名宣武城﹐晉元渡江﹐僑立瑯琊郡﹐在上元東北金陵鄕﹞。在臺之北﹐今神策門外之石灰山下﹐其故址也。《晉書》﹕蘇峻據石頭城﹐將攻京口﹐晉兵之屯白下者﹐得聞其集眾鼓聲以相望﹐不及十里故也。同夏縣城在東府城之南隅﹐梁武帝生於同夏裏﹐置縣爲城﹐以舊宅爲光宅寺﹐今城南飲虹橋﹑孝侯臺﹝卽周臺﹞卽其故城遺址。考之志載﹐臺城北雞鳴寺南之通濟門﹐卽別爲東府城﹐臺城之不廣可知。故東宮及王侯第皆不居臺城﹐而居東府城。世說會稽王繞東府城行散﹐則東府城可以徐步周行﹐其不廣亦可知。他如白下城僅屯兵二千﹐石頭城因山爲壘﹐專爲扼江岸之險而設﹐冶城但爲鼓鑄﹐置城示治邑﹐規模之小可想見矣。楊吳度其形勢﹐並合各城﹐從新攺築﹐跨秦淮南北﹐周二十五里。建宮城於天津橋北﹐其外城南盡長幹橋﹐西帶冶城﹑石頭城﹐東止今之通濟門﹐北至北門橋。當時迆北西流小水﹐皆截入城濠﹐今之北門橋及浮橋﹑竹橋﹑大中橋一帶河水﹐卽東北城濠也。

紹興渡江﹐仍卽故都稍加修治。洪武初﹐因宋元舊城推而廣之﹐西南就其遺基﹐東自東門截濠開拓﹐增建南門二﹕曰通濟﹑曰正陽。東北跨雞籠山﹐轉折而西﹐循湖濱迆﹠lt﹔辶裏﹠gt﹔而北﹐其北從北門橋外包北郭十餘里﹐江寧縣所屬之舊村﹐並括獅子山悉爲城內。二年九月興築﹐六年八月告成﹐周九十六里﹐共十三門﹐建宮城於東隅。順治初﹐攺宮城爲駐防城﹐略因其舊。西南一帶﹐順治十七年重築﹐起太平門至通濟門東止﹐長九百三十丈﹐連女墻髙二丈五尺﹐遂以外城爲江寧府治。此則得自吾衡曾雲門司馬尋譯江南省誌﹐詳備可考。

◎古今同姓名人古今同姓名人﹐兩賈舉﹐兩曾參﹐兩孔忠﹝魯漢﹞﹐兩毛遂﹐兩韓信﹐六公孫宏﹐十一王褒﹑劉宏﹐九張良﹐八張敞﹑王吉﹐三李密﹑張萬福﹐兩劉徳﹝父子同名﹞﹐嚴延年﹝均漢﹞﹐兩孫叔敖﹝楚﹑漢﹞﹐兩朱買臣﹑徐庶﹝漢﹑南北朝﹞﹐兩劉歆﹝新莽﹞﹐兩安屈﹝魏安同之父子﹞﹐兩桓彜﹝吳﹑晉﹞﹐兩王肅﹝魏﹑後魏﹞﹐兩髙湛﹝北魏﹑北齊﹞﹐兩薛收﹝隋﹑唐﹞﹐兩羅靖﹝隋﹐父子同名﹞﹐兩李願﹑李益﹑韓翊﹝均唐﹞﹐兩李煜﹝唐﹑南唐﹞﹐兩蔡京﹝唐﹑宋﹞﹐兩張旭﹝唐﹑明﹞﹐兩李之芳﹝唐﹑國朝﹞﹐兩王鋒﹝唐﹑國朝﹞﹐兩陳詵﹝晉﹑國朝﹞﹐兩訛可﹐兩韓玉糸金﹐三婁室﹝均金﹞﹐兩張載﹝晉﹑宋﹞﹐兩王安國﹝宋﹑國朝﹞﹐兩脫脫﹝元俺答明義子﹞﹐兩劉江﹝明父子同名﹑國朝﹞兩於成龍﹑張鵬﹑又楚﹑漢均有虞美人。

◎多忠勇公多禮堂將軍﹝隆阿﹞戰功卓著﹐身之所臨﹐無不出民水火﹐而秦中百性尢感戴焉。蓋回逆未經巨創﹐迨數年公入陜後﹐每戰輒斬獲無算﹐諸回畏若天神﹐甚以公名﹐怖小兒啼。後以撚匪陷﹐公督隊攻城﹐中炮陣亡﹐民聞之皆巷哭﹐鄕間多肖像以祀﹐猶山東人之於僧忠王也。嘗讀胡文忠與公書云「聞兄日夜憂勤﹐又身在炮於中經過﹐甚爲馳念。兵事貴乎審機以待戰﹐尢貴蓄銳以待時﹐大將自臨城下四五十歲﹐縱不自惜﹐如軍事何﹖如國事何﹖且吾聞臨陣而不避矢石﹑不避槍炮謂之勇﹐未聞城下仰攻﹑我動彼靜﹑我勞彼逸﹑我無備彼有準﹑從炮子經過而謂之勇也。天下彊兵良將本不易得﹐若再不自尊重﹐則東南半壁何以支持。」云云。公卒坐此病以罹於難﹐文忠其知言哉。公籍滿洲﹐謚中勇。

◎論三督撫胡文忠致曾侍郎云﹕林翼嘗笑昆臣爲督﹝葉名琛﹐督兩廣﹞﹐而不知粵西爲何人所轄。根云爲督﹝何桂淸﹐督兩江﹞而割皖南﹑皖北並割江北﹐其失機在推諉﹐不肯任事。福元修﹝濟﹞以皖北之府而割南岸以予浙江﹐又割淮北以予公路﹐宜其日蹙百里而軍政日非也。葉﹑何名節不終﹐福則再起爲定邊將軍﹐論得坐病之本﹐並非刻以繩人也。

◎魯竹亭詩詩貴有性靈﹐有寄托﹐若徒作門面語﹐味同嚼蠟而已。張仲軒誦其友人與魯竹亭孝廉﹝┉﹞詩云「深紅淺白雨中鮮﹐雨太多時花可憐。但乞春陰不乞雨﹐兒家門巷海棠天。」又《遊仙》斷句二韻﹕「玉皇昨夜論勛伐﹐香案仙官賜福多。」「聞道劉安朝帝闕﹐一朝雞犬盡同升。」興比之遺風﹐味雋永。

◎癡人莫若英雄嘗讀甌北詩﹐有「英雄大抵是癡人」之句。又讀劉省三爵帥詩有云「髙官足榮貴﹐身後何所有﹖李廣若封侯﹐至今猶在否﹖」因憶小說《石頭記》中有歌語云「古來將相在何方﹐荒冢一堆艸沒了。」措詞異而用意同。是則千古癡人﹐莫英雄若也。然使英雄而不癡﹐非爲山林之眞隱﹐卽爲廊廟之大姦矣。

◎走作俗語有曰﹕走作者﹐失也。又如釀制﹐泄气而變壞之謂。昔朱子在同安﹐夜聞鐘鼓聲﹐聽其一聲未終﹐而此心已自走作。則宋時遂有此語。出於朱子口中﹐便合理學精義。

◎詩文集趙雲松先生云﹕有以明人詩文集二百餘種來售﹐余所知者不及十之二三。文人仰屋著書﹐不數百年﹐終歸湮沒﹐古今來如此者何限﹗因有「準擬驚人都有句﹐誰知點鬼也無名」之句。又以近日刻詩集者又十數家﹐戲題有云「後代時逾前代久﹐今人傳比古人難。」又閱近人詩稿﹐戲題云「名士求名气力殫﹐到頭不出百年間。那知世有神通大﹐臥作長河立作山。」夫功徳不足傳﹐而欲借雕虫小技以壽世﹐眞是苦心。無如爝火之光﹐𨿽照不遠﹐可勝喟然﹗先命匠刷印詩集之作有云「恨不借祖龍火﹐燒盡好詩獨剩我﹔恨不借黃虎刀﹝《明史。流賊傳》﹞﹐殺盡才士讓我豪。」大可借以自解。又先生刻集時詠云「書有一卷傳﹐亦抵公卿貴。」固自負亦自信也。然而傳之一字談何容易。

◎消息﹑信息消息﹑信息同義﹐皆俗語也。諸葛恪圍合肥新城﹐城中遣士劉整出圍傳消息。見《三國誌》。王子眞期曰「正叔欲來﹐信息甚大。」嵩前隱者董五經謂明道曰「先生欲來﹐信息甚大。」見《二程外書》。

◎題畫松興化李復堂孝廉﹝單﹞善畫﹐自題《五松圖》云「予以直者比之大臣﹐禿者比之名將﹐一側一臥﹐似蛟似龍﹐蒲團之松﹐或仙或佛。」復堂在揚州八怪之列﹐涉筆均有怪气﹐然其天趣不可及也。

◎詠被中繡鞋「雲裏蟾鉤落鳳窩﹐玉郎沈醉也摩挲。陳王當日風流減﹐只向波心見襪羅。」此唐夏侯審詠被中繡鞋也。詩集不傳﹐惟此一絕及《織錦圖》「君承皇詔安邊戍」一歌而已。余亦戲仿其七絕云「顚倒鴛鴦蜀錦偎﹐合歡牀上夢初回。幾曾蓮步輕移動﹐著向西廂立月來。」

◎曲成人才滇督劉公﹝嶽昭﹞疏劾川督吳公﹝棠﹞﹐經李少荃爵相遵旨查辦﹐奏言劉嶽昭傳聞失實﹐率行彈劾大員﹐惟以時事多艱﹐人才難得﹐蒙恩嚴行申飭。山東兗沂曹濟道長賡捕拿博匪﹐濫刑斃命﹐以長爲東省必不可少之員﹐蒙恩革職畱任。賈侍禦﹝瑚﹞以申飭不足以昭炯戒﹐革畱不足以蔽處分﹐奏請另議重辦。奉旨﹕所奏不爲無見﹐惟未悉朝廷曲成人才之意﹐著毋庸議。見同治八年十月二十五日邸抄。

◎丹心萬古同治八年﹐天津捐建科爾沁親王僧忠王專祠﹐蒙禦賜「丹心萬古」匾額﹐天語褒崇﹐幾與關仁勇齊驅並駕矣。薄海臣民﹐能無觀感﹖

◎《春秋屬辭辧例》庚午十月﹐夏公﹝同善﹞等進呈《春秋屬辭辧例》八十卷﹐爲浙江前內閣中書張應昌所著。奉旨畱覽。《春秋》大旨﹐曰事﹐曰文﹐曰義。屬辭辧例三者﹐所以數其事﹐顯其文﹐因以著其義也。蓋不必立例而義自見﹐屬辭可賅﹐比事原本宋儒﹐兼及眾說﹐間附按語﹐搜羅四百餘家之多﹐研求數十餘年之久﹐而始成是書也。中翰舉嘉慶庚午鄕科﹐前歲例得重宴鹿鳴﹐年已八十又八矣。

◎臘底庚申俗以冬至後逢庚申日爲臘底庚申﹐凡婚嫁喪葬不必諏吉﹐多不可用之。先大夫信地師言﹐葬我先曾王父母﹐遂用此日﹐乃大不利﹐深自疚悔﹐時舉爲戒。爰附記如此﹐以爲後車之鑑。

◎直隸水災辛未夏秋﹐直隸大水﹑順天﹑保定﹑天津﹑河間境內有成爲澤國者﹐自保定至京師須用舟楫﹐乃數百年來罕見之災﹐李伯相截畱南漕二萬石以賑。然黃河漸歸故道﹐北方水患恐難免歟。

◎鑄姦張睢陽廟鐵鑄賀蘭進﹐明鄂王廟鐵鑄秦檜﹑王氏﹑萬俟Ι﹑張俊﹝河南增鑄王貴﹞﹐陳太學祠鐵鑄汪伯彥﹑黃潛善﹐少快千古人心。康書臣讀史詩云「剛彊盛徳爲狂狷﹐志大才疏笑史官。曲阜擬添北海廟﹐也將白鐵鑄曹瞞。」予謂楊忠湣祠宜鑄嚴嵩﹐於忠肅祠宜鑄徐有貞﹑石亨﹐睢陽廟添鑄許叔冀。表忠懲姦﹐方更快人。

◎海運海運漕糧﹐取其速而簡便也。後因黃河水歸故道﹐運路不通﹐遂歲以糧米航海由津運京。創自元之朱淸﹑張﹐本朝至道光間﹐乃屢行之。今則著爲定章﹐無復河運之議。光緒紀元四月﹐劉侍禦﹝瑞祺﹞以河運暫停﹐由於運道難阻﹐奏請復行河運﹐依時舉行﹐以復向章﹐而維久遠一疏有云「臣查上年前督臣李宗羲等﹐奏將江北漕米攺歸海運。原聲明俟山東治河事定﹐卽復向章﹐誠以奏攺海運者﹐權宜之議﹔酌復河運者﹐經久之模者也。而臣竊有慮者﹕李宗羲等奏陳江蘇﹑山東境內漕船難運情形﹐皆以黃水南趨爲害。本年山東撫臣丁寶楨督辦堤工﹐實爲不避艱勞﹐而於南趨澑勢能否全行挽救﹐尙未可知。設使黃流別繞﹐仍益南趨﹐一則淮揚漸受其患﹐欲爲屏蔽之計﹐只有堵閉一法﹐而江蘇境內之艱阻如故也。一則北流之水愈少﹐濟寧以北﹐難以借資浮送﹐而山東境內之艱阻如故也。治河未有定局﹐來年𨿽欲復河運﹐奚可得哉﹖昔孟子云﹕山徑之蹊間﹐介然用之而成路﹐爲間不用﹐則茅塞之矣。今日以艱阻之故而停河運﹐此後恐因停河運之故﹐以致各工棄弛﹐節節淤塞﹐而艱阻日甚一日﹐是數百年之運道﹐自此馴就堙廢也﹐是南北之气脈﹐自此隔而不理也。況乎海運非可常恃﹐本年運糧輪船﹐聞有沈覆之患﹐向之樂其便者﹐將來恐咸憚其險﹐若不先事籌防於河運﹐力求擴充之道﹐何以重倉儲耶﹖臣明知河工辦理之難﹐經費之絀﹐而度勢審時﹐急務莫先於此。應請飭下管河諸臣﹐速查全河形勢﹐統籌疏治﹐爲來年復行河運地步」等語。奉旨報可。憶少陵《後出塞》詩有云「漁陽豪俠地﹐擊鼓吹笙竽。雲帆轉遼海﹐粳稻來東吳。」則海運自唐始也。

◎箴言人生不外「動」﹑「靜」二字﹐靜無不動﹐一定之理也。動而能靜﹐則存乎一定之心矣。每於此下工夫而未之逮﹐因摘箴言與「靜」字一一符合者﹐常畱座右﹐亦顓孫書紳之意也﹐敬錄於後。天地間眞滋味﹐惟靜者能嘗得出﹔天地間眞機﹐惟靜者能看得透。灑脫是養心第一法﹐謙退是保身第一法﹐安靜是處事第一法﹐涵容是待人第一法。自處超然﹐處人靄然﹐無事澄然﹐有事斬然﹐得意淡然﹐失意泰然。有才而性緩﹐定屬大才﹔有勇而气和﹐斯爲大勇。有作用者﹐气宇定是不凡﹔有受用者﹐才情泱然不露。意粗性躁﹐一事無成﹔心平气和﹑千祥駢集。以和气迎人﹐則乖滅﹔以正气接物﹐則妖氛淸﹔以浩气臨事﹐則疑畏釋﹔以靜气養身﹐則夢寐恬。觀操守在利害時﹐觀度量在喜怒時﹐觀存養在紛華時﹐觀鎭定在震驚時。寡欲故靜﹐有主則虛。大事難事看擔當﹐逆境順境看襟度﹐臨喜臨怒看涵養﹐羣行羣止看識見。

◎電報西人以藥物制銅綫﹐能發電气﹐曰電綫。綿長萬里﹐傳遞信息﹐數刻可達﹐謂之電報。其綫如達水程﹐裹以象皮﹐周圍將鐵綫護之﹐再以膠漆外塗﹐沈巨浸中。陸路則排列大柱﹐綫架其上。至遞報之法﹐彼此綫尾各置鍼盤一具﹐列二十六字母﹐此擊彼應﹐此處鍼指某字母﹐彼處亦指某字母﹐由字母配合數目號碼﹐一號配一字。共六千八百九十九號﹐配六千八百九十九字﹐刊成一書曰《電報新書》﹐所報皆號碼﹐有書卽可檢查。行棧家有祕密信﹐可將號數暗訂﹐兩地心照﹐謂之金匙開鎖﹐則局外人不知作何語矣。

◎毛詩注《論語》云「鄭聲淫。」謂其聲之淫﹐非謂其詩也﹐非鄭﹑衛之詩無一不淫也。要知聲﹑詩自有分別。至朱子注詩﹐一則曰淫奔之詩﹐再則曰男女相贈﹐未免臆度。余誦《毛詩》感賦一絕云「諷誦篇章動我疑﹐世間難事數佳期。如何鄭衛淫奔者﹐情到濃時盡作詩。」見者失笑。

◎怪魚李淳風《感應經》云﹕河有怪魚﹐乃名爲鱷﹐其身已朽﹐其齒一作。此卽鱷魚也。《南州誌》云﹕斬其首﹐幹之﹐去其齒﹐而更復生。余上年駐軍北塘海口﹐有漁者舉网甚重﹐收視之﹐乃一水族而獅形者。目怒聲吼﹐徧身鱗甲﹐𨿽海濱老漁﹐莫能詳其種類。遂出資囑漁者仍送之海﹐似有知識﹐翹首者三﹐若拜揖然。殆大海之中無所不有﹐不必少見多怪也。

◎老萊子「可食以酒肉者﹐可加以鞭捶﹔可授以官祿者﹐可隨以斧鉞。」此老萊子語也。人生在世﹐自有衣祿﹐與人無爭﹐與世無求﹐可也。而乃攖心富貴﹐自取束縛﹐何不將萊子數語往復玩味耶﹗又況天空鳥飛﹐海闊魚躍﹐人而酒食官祿之是騖﹐將鞭捶斧鉞其奚辭﹖直魚鳥之不若矣。噫﹗

◎罡風匣洋人有罡風匣者﹐髙尺許﹐四方如斗﹐以匙啟之﹐砉刂然出一凸玻璃﹐中空無物。少頃﹐則玻璃色漸白﹐下開小穴﹐納一活麻雀﹐雀初入﹐猶在匣底跳躍﹐漸飛髙近白气﹐若力不勝﹐而又不能已者﹐旋卽渺然。未幾﹐蓋自閣內有風歸穴﹐聲殊振厲駭疾也。復啟小門﹐以銅管吹之﹐但見毛出如綴而已。罡風在天﹐凡血肉之軀皆不能禦﹐不知洋人何術取得之也。

◎地形如肺大地之土﹐環北冰海而生披離﹐下垂如肺葉﹐凹凸參差﹐不一其形。泰西人分爲四土﹐地球東半之土相連﹐曰亞細亞﹐曰歐羅巴﹐曰阿非利加﹐西半曰亞墨利加﹐中華僅得亞細亞四分之一耳。

