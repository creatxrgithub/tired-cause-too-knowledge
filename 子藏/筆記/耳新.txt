

耳新

﹝明﹞鄭仲夔撰

●耳新序

國朝王元美。良史才也。而恨不居史職。以今讀史料一書。旣贍且核。一代之文獻在焉。埒於司馬子長。班孟堅。居然季孟之間哉。範蔚宗遠不逮已。而顧以身非史職。退然自孫於稗官之列。夫元美之史而云料也。誰爲正史者哉。乃說者謂孟堅漢書。多取之劉子駿雜記。蓋子駿博綜西漢典故。遐收精擷。儲其寶以有待。則子駿作之勞。而孟堅享之逸也。余少賤耽奇。南北東西之所經。同人法侶之所述。與夫星軺使者商販老成之錯陳。非一耳涉之而成新。殊不忍其流遁而湮沒也。隨聞而隨筆之。書成。行世且久。而玆取詳加訂焉。以是爲可以質今而準後也。庶幾竊比於子駿之義。以待他日之爲孟堅﹑元美者。豈曰小說云乎哉。鄧泰素凡兩爲余序。而未明作者之旨。故漫自志其緣起。以告夫世之有耳者。

崇禎甲戌秋日信州鄭仲夔冑師撰。

●耳新卷一

○令徳

王孫謀■﹝土韋﹞﹐字郁儀﹐以中尉攝石城王府事權埒﹐郡王然秉質端﹐尙造次必於禮教﹐瑾戶讀書﹐絕粉白絲竹綺紈鮮腆之奉﹐尢喜延接四方士﹐以聲气相悅﹐慕者歲無虛日。與人交﹐久愈篤理藩政﹐積三十年﹐人以寧一﹐著書百有十二種﹐皆手自繕寫稿至數易﹐未嘗假手書傭。易簀前二日﹐猶與諸公子說易﹕指示詩文﹐宗尙是夕有星光大如斗﹐墜裏中﹐左右闤闠相驚告﹐棲鳥皆鳴。越二日而公逝﹐南州人士私謚之曰﹕貞靜先生﹐有子八人﹕統鍡﹑統錋﹑統鍠﹑寶符﹑統鐏﹑統鉦﹑統鑲﹑統鉆﹐皆賢而好學﹐世謂其遠過荀氏八龍。

文太史震孟﹐長洲人﹐至性孝友﹐登壬戍科一甲第一﹐聞者相慶﹐以爲純孝之報。居翰苑未逾年﹐遂以抗疏忤旨罷官﹐家居時﹐人爲之語曰﹕求忠臣須孝子﹐緊爲誰文文起。

朱郁儀﹐性至孝﹐母兪淑人﹐患■﹝疒帶﹞下公方同病﹐骨立猶彊起﹐乞以己年增母算。夜夢天神來告曰﹕久利气陷﹐當於香連丸加香麻少許﹐因如其言一服而愈。

石明府有恆﹐字伯常﹐黃梅人。初令遂安﹐再令長興。所至視民如子。一日﹐有盜數十人來劫長興庫藏不得﹐怒欲殺公。公子孝廉確﹐請以身代。盜不聽﹐竟害公。尋復開囹圄﹐縱諸重囚去。諸囚曰「石公無冤民﹐我輩寧忍以貪生負之耶。」盜復欲害確﹐諸囚。與之持得免已而。喊聲大舉﹐盜懼遁去。諸囚竟無一人匿走者。後公喪歸﹐兩縣之民咸來護送﹐如孝子之悼其親焉。

郭孝童金科﹐錢塘右衛人。家世勛蔭。萬曆丙辰六月夜半﹐鄰火突發。金科從夢中躍起﹐挾八歲弟冒煙出﹐以付鄰人李某。己倉皇回顧﹐未見其母。復欲入﹐李計火焰益烈﹐入必無生理﹐力挽之。金科弗聽﹐復蹈焰而入﹐卒與母姚氏及二幼弟﹐握手聯肩﹐共斃於火。當道破破格表﹐揚附祀旌徳祠孝童﹐時年十六。論者以方曹孝娥焉。

李侍禦應昇﹐字仲達﹐江陰人。方家居被逮﹐報至﹐毅然詣解所神色不變﹐或曰「合內別乎﹖」答曰「吾業以身殉國﹐安能卹家也。」竟不一反顧。李制舉藝淸超玄勝﹐獨步一時﹐時以方李謫仙之句貌恂恂若不勝衣﹐而臨大節慷慨。蹈死不變﹐世謂有眞文章者﹐必有眞人品﹐信哉﹗

蕭郡尊思似每丁祭必齋宿學宮。

余友朱夢得介爾﹐絕有識量。嘗於戊辰歲舟過小孤﹐風濤大作。帆索盡絕。同舟汪千頃﹐急念觀世音垂救﹐勸夢得亦當念。夢得謝以時未持齋﹐且平日不念。今日念﹐將誰欺乎﹖時風亦小定﹐整帆及大孤。風十倍前﹐更雨雹。千頃以夢得篋中有楞嚴﹐宜升之髙處。夢得謂篋中尙有孔子書及先人集﹐若盡出之﹐時不及。止出佛經。是輕父重師。輕此方師重異方師也。不可。生死數也。毋多一忙。頃之﹐達禦兒巷﹐焚香向水謝。口占一絕﹐云「白頭浪裏此心間﹐厭說存亡頃刻間。暗數平生才一徧﹐危舟已過大孤山。」其見定識卓如此。

養庵大師居鵝湖﹐慈仁特至﹐以徳讓化人﹐見者感戀。慈云佛日﹐性至孝。父母葬邑之九仙巖﹐去鵝湖百里許﹐每歲祭掃必步趨。老年艱於步﹐始率徒代之。先一夜﹐必設茶果致恭敬燕其徒。尋持香數枝﹐拜而授焉。其徒旣祭歸﹐又設茶果﹐如初恭敬﹐拜而酬其勞。孺慕之情﹐至老益篤如此。師嘗遊武夷﹐過接筍崖﹐先時有同削髮師兄弟﹐曾捨身於此﹐距師來遊時十年許矣。徒眾以告﹐師因泣之慟﹐遂不復遊諸勝。次日修佛事其處。師長跪﹐持幡招魂﹐哭之盡哀。隨觀者甚眾。時有建寧李氏兄弟﹐鬩墻者四十年。𨿽同居﹐築墻間其中堂﹐示無復合理﹐感師所爲。不覺相持而泣。遂復好如初。閩人咸嘖嘖師之默化云。

余以甲子秋﹐始識建武楊因之。其人恬靜寡營﹐雅好著述。余每過其邸中﹐見其羅列古書﹐咿唔不休。夜則張燈以讀﹐若不知有煩暑者然。試事竣﹐餘數數相過從﹐方咿唔如故。心竊異之。旣榜﹐放各阻風章江。因之過余舟相慰藉。是久﹐余復尋其舟與談。則張燈咿唔﹐不與往昔。余微窺其神情。夷然自適。遠同斗生之無慍﹐始益愧且異之。與訂交。吾豫章卽多才﹐然近日率膻於名﹐粗識古書﹐便爾大言誇人。謂世多空腹﹐咸莫己若﹐至功名之際﹐益不能自持矣。如吾因之者﹐眞讀書﹐眞有道人哉﹐因之著述甚多而雅﹐不欲出﹐惟筆史行於世。

○藹吉

龔淵孟。與余書。稱繆當時之慧而勁。又文起之介而裁﹐姚孟長之莊而密﹐魏仲雪之澹而眞﹐顧仲恭之深而亮。錢受之之寬而奇﹐何季穆之精而練﹐王季和之峭而悍﹐俱一面之雄。瞿元初﹐陸孟鳧﹑許子洽﹑黃子羽﹐綜其才性﹐各負偏長。龔名立本﹐常熟人。慷慨有大志﹐對之令人有賈太傅之思。

無錫友人﹐馬君常名世奇。文中伏龍﹐一時韻領。每科房書有選﹐天下士至奉爲斗極。

張魯叟目聞子將﹐卽其人如靑霞白雲﹐韻格自別。

建昌之新城﹐近日極爲多才。有餘友塗子期伯昌。塗不疑大雋﹐楊之因思本。子期冰心蕙質﹐其天才邁出﹐無所不可。因之沈默嗜古﹐尢擅四六。不疑有「不交天下士﹐枉讀古人書」之句﹐膾炙人口。誦其詩﹐可想見其人。

鄒逸少以尊公武輿傳求贊﹐爰綴數語曰「余以戊午得偕鄒子逸少遊﹐卽其人勁骨榦霄﹐品業兼擅﹐非鐘川嶽之淑气者不能﹐天其不獨以張鄒氏乎﹖及觀馮侯所爲鄒文學傳﹐何先後之掩映也﹐乃家學淵源﹐端不可誣。」始信畱夷之國﹐定多異香。黃河之蜿蜒﹐必有其發源之自也﹗世咸以文學公不得志於時﹐爲天之報施善人者﹐有所未盡﹐嗚呼﹗嗇於厥躬﹐必大昌於厥後﹐況以鐘川嶽淑气如吾友逸少者爲之子哉﹗

○經國

鄭中丞毅未第時﹐讀書山寺中。有啄木鳥﹐日來窗間啄樹。公惡其聲﹐因以板蔽所啄隙。鳥至﹐將口於地畫數下﹐板忽墜﹐公異之。欲仿其畫迹。侯鳥去﹐以灰鋪樹底﹐仍板遮之。鳥果從灰上口畫﹐板復墜。公熟其畫﹐乃如前加板﹐以指仿鳥迹畫數作﹐板仍墮地。後公以中丞剿寇﹐攻一城﹐久不下﹐還憶其畫法。遂輕騎造城門﹐以手畫門上﹐門忽自開﹐大軍隨進﹐因獲全功。公爲余邑人﹐舉成化間進士。微時有日者推其命云「分茅嶺上埋銅柱﹐古往今來一馬援。」叩之。不言其故。及公提兵徵蠻洞﹐登一峻嶺﹐見有鐵柱﹐題曰「分茅嶺﹐漢伏波﹐將軍馬援識。」忽悟曰「吾功名止此矣。」因別立一銅柱記之。振旅以歸﹐隨卒。

黃少卿淸﹐弋陽人。起家小吏。以淸勤累。官嘉興同知。初視塘工海鹽吏抱舊案來。自洪武迄萬曆初積若山。公閱一夜﹐盡其短長。明晨卽呼吏持去﹐凡上下以舊案質者﹐舉口誦出﹐纖悉無遺﹐年月日都不爽。築塘時與匠作同甘苦﹐課督有法﹐塘成所全活人命甚多﹐至今彼中人懷之。公初試事撫院﹐張中丞時徹令主文奏。忽一日報駕上差人至。時世廟於中外大臣多不測之威。張懼及已﹐色沮甚。公直前曰「故事凡有密旨﹐必先令密報所司未必爲公。公宜復出堂從事。若使者從中門入﹐是從公發﹐設香案跪堂下聽制。如從旁門入﹐是必會本院爲他事者也。」出視爲械郭希賢來﹐張神色始定﹐得不失儀。退而問曰「適所云何據。」答曰「載在會典。」張服其博雅過人。

周季侯令﹐仁和究心民隱﹐縣有神君之稱。嘗出行忽怪風起﹐吹所張蓋﹐捲落紗帽﹐翅回。縣執蓋人請罪﹐曰「小人因張淸風﹐遂至冒觸﹐甘受責。」周沈思良久﹐曰「我不爾罪。」乃囑能幹捕差二人各予二金。令往拘張淸風。且誡曰「出三日不能拘至﹐勿復來見也。」周徳信素著﹐捕差不敢再請﹐然莫解所從拘。延至三日﹐兩人商曰「捕風捉影﹐世安有此理﹖然明府賞罰誠﹐今日再不能拘﹐何以復﹖」其一人曰「但沽酒﹐少寬解﹐更作計耳。」乃相與登酒樓。樓上飲酒數處﹐對席中有談某篤疾﹐諸醫無效﹐將不起。一人曰「若請張靑峯去﹐必有生理。」二差因細問張靑峯狀﹐答曰「其人能回生起死﹐見居某處。」二差隨潛往其家﹐值張遠出未歸﹐因拘其妻至縣。周一見﹐正色詢之﹐曰「汝夫平日作甚欺心事﹖」婦曰「渠本非吾夫。吾夫因病請渠調治﹐渠見妾姿容﹐懷不良意﹐潛投毒於中﹐致夫身死﹐尋復謀娶妾身。妾初墮計不知﹐一日渠酒後自吐眞情。爾時妾卽欲尋死﹐又私念無人爲伸冤﹐隱忍偸生至此。今幸遇天臺﹐夫冤庶伸有日。但渠今爲某氏延去﹐若待其歸來﹐聞此必潛逃矣。須就某處拘之﹐罪人可得也。」周命前差如言往﹐未幾拘至。一詢果服﹐遂抵死。時一縣咸稱快焉。

盧子占觀象﹐贛縣人﹐文而善吏﹐工詩歌﹐又嫻爲懸腕眞艸隸。時旁及弓馬戈劍之技。每舞大刀罷﹐輒能作小楷﹐爲人饒膽幹過﹐不可輒止。交遊最廣﹐居恆一揮千金﹐略無徳色。嘗督天津郡營﹐北多荒地﹐盧爲屯田以數萬計。善談兵﹐如聚米爲山﹐盧形在目﹐令人色壯舌捲。又善治賓客。有三夷國使臣至﹐當事以盧主之。盧依《周禮》稍緣飾之﹐無不如儀。三夷使大喜﹐出異楮寶硯賦詩而別。

余聞之父老云﹐李明府鴻蒞余邑時﹐極加意保民﹐秩滿當遷。適潘中使以開礦至。潘隨從數百人﹐殊恣橫﹐明府特裁挫之。潘初至﹐欲以上司自處﹐俾有司參拜﹐明府往見。從中道舁上慷慨而前﹐潘懾之﹐與講賓主禮。他日潘往視礦場﹐明府令導者從小徑往﹐崎嶇逼窄﹐至不能爲步。潘往返疲甚﹐興爲稍減。明府乃密報當事﹐極陳開封禁之害。當事疏請﹐遂撤回中使。然明府亦因此罷官去。夫礦場連三省﹐封禁若開﹐利不必歸朝廷也﹐徒爲吮血磨牙輩飽其欲耳。而殃被一時﹐禍貽無極﹐明府以一官爭之。卒賴中止。所謂民到於今受其賜者也。明府吳縣﹐人萬曆乙未進士。

●耳新卷二

○正气

建業僧於淮水得一石像﹐儼然大士也。取歸置一龕﹐以大士崇奉之。夜見夢﹐曰「吾本翁氏﹐爲黃侍中觀妻﹐侍中殉國難﹐吾以不辱節﹐並二女投淮河身死﹐淚血漬石﹐遂成此像﹐今以大士崇奉我﹐令我踧踖不安耳﹐盍正之﹖」明晨﹐僧具以夢告人﹐始知像乃黃侍中夫人翁氏也。友人陳士業﹐以丁卯遊南都﹐曾見其像﹐語餘如此。

李仲達亡前一日﹐有手書誡子﹐曰「付遜之兒手筆﹐吾直言賈禍﹐自分一死以報朝廷。不復與汝相見﹐故書數言以告汝。汝長成之日﹐佩爲韋弦﹐卽吾不死之日也。汝生於官舍﹐祖父母拱筆視汝﹐內外親戚以貴公子待汝﹐衣鮮食甘。嗔喜任意﹐驕養旣慣﹐不肯服布舊之衣﹐不肯食粗糲之食﹐若長而弗攺﹐必至窮餓﹐此宜儉以惜福﹐一也。汝少所習見﹐遊宦赫奕﹐未見吾童生秀才時﹐低眉下人﹐及祖父母艱難支持之日也﹐又未見吾今日囚服逮京獄中﹐幽囚痛苦之狀也﹐汝不當膽以思﹐豈復有人心者哉﹖人不可上﹐物不可淩﹐此宜謙以守身﹐二也。祖父母愛汝﹐汝狎而忘敬。汝母訓汝﹐汝傲而弗親。今吾不測﹐汝代吾爲子﹐可不仰體祖父母之心乎﹖至於汝母更倚何人﹖汝若不孝﹐神明殛之矣。此宜孝以事親﹐三也。吾居官愛名節﹐未嘗貪取肥家。今家中所存基業﹐皆祖父母苦苦積累﹐且吾此番銷費大半。吾向有誓願﹐兄弟三分不必多取一畝一粒。汝視伯如父﹐視寡嬸如母﹐卽有祖父母之命﹐毫不可多取以負我志﹐此宜公以承家四也。汝旣鮮兄弟﹐止一庶妹﹐當待以同胞。倘嫁以中等貧家﹐須與莊田百畝﹐至庶妹母奉事吾有年。當足其衣食﹐撥與贍田﹐收租以給之。內外出入﹐謹其防閒﹐此桑梓之義﹐五也。汝資性不鈍﹐吾失於教訓﹐讀書已遲﹐汝念吾辛苦。勵志勤學倘有上進之日﹐卽先歸養。若上進無望﹐須做一讀書秀才。將吾所存諸稿簡籍﹐好好銓次﹐此文章一派﹐六也。吾苦生不得盡養﹐他日伺祖父母百歲後﹐葬我於墓側﹐不得遠離。」

侯給諫震暘﹐性骨鯁。乙丑入都門。子峒曾以會試隨侍﹐僦寓數椽﹐已逾三月。忽魏璫性遺帖致意勿復取值。驚問之﹐知此捨新屬忠賢矣。給諫艴然不應﹐亟移居會館中。忠賢繇是恨之﹐尋罷歸。

浙江巡撫首建逆祠﹐請文於樊學憲良樞。樊稱疾不出者兩月﹐乃更請於顧輔。樊聞始出衡文他郡。又閱數月﹐祠成。各官趨謁﹐或諷樊宜往﹐乃稱舊疾更作。卽日掛冠歸。

耿副使如杞﹐以不拜逆祠被逮。登檻車﹐滿城官吏士民哭聲震野﹐送至百里外。

髙中丞攀龍﹐以糾劾權姦﹐被削回籍﹐杜門著書。忽聞緹綺至﹐焚香沐浴﹐手寫疏一通﹐整衣冠﹐望闕拜畢﹐自投於園池。遺疏云「臣𨿽削籍﹐舊屬大臣。大臣不可辱﹐辱大臣則辱國矣。謹北面稽首﹐以效屈平之遺。君恩未報﹐願結來生。」

閩中有士人魏姓者﹐佚其名﹐憤魏閹恣擅恥己與之同姓﹐乃去鬼稱委。彼有儼然朝紳﹐而稱祖爺﹐稱殿爺﹐與夫稱功誦徳。雷同附和者﹐聞此直當羞死耳。

魏大中就逮時﹐道出常州﹐知府曾櫻泣送﹐大中顏色不變。謝之﹐曰「臣子死於王家﹐男兒常事﹐何必爾爾﹖」贈以百金﹐豎辭不受。曰「譬如嫠婦孀居數十年﹐垂死中偶動一念﹐便屬失節﹐簀華而不敢不易也。」及受殊刑﹐未死﹐以席捲支體倒豎之。如是三日。啟視﹐目精猶自炯炯。」其子學氵伊扶柩歸家﹐一慟而絕。

周吏部順昌﹐聞逮﹐卽收束書帙拜別宗祠﹐禁止妻孥哭泣。毅然登車﹐及下鎭撫司。極刑捶楚。骨斷皮開﹐血濺肉飛﹐身無肌理。周嚙指睜目﹐不作一哀泣聲﹐惟罵不絕口。臨死具短章﹐祈以屍諫。不果。後家人領埋時﹐皮肉已腐﹐止存頭顱須髮。英气凜冽﹐尙自逼人。

黃尊素剛﹐介﹐不阿气節凜然入烏臺。侃侃直言以觸權姦﹐罷歸。賦詩讀書﹐偶過西湖遊時﹐向人雄譚﹐不畏時忌娓娓﹐及之厲聲唾罵﹐偵事者聞之﹐織璫遂與周﹑李諸賢俱遇害。

周侍禦宗建﹐三疏發逆不爲羣凶所容﹐逮獄時備極慘毒而斃。計音尙未至家也。有舟子於淸江浦﹐接一秀才來雇舟﹐許價一金。問姓氏曁所從來。答云「我周季侯也。自京師出。」舟子因問吳中諸大臣逮京狀﹐秀才顰蹙曰「俱死甚慘甚慘。」更問魏監﹐秀才曰「伊罪惡貫盈﹐不久被顯戮矣。」至吳江﹐秀才曰「爾卽相隨我往家取金。」舟子如言。至一大家門﹐秀才先入待久不出。舟子頻顰促之。一管家出問何因來此舟﹖子具言故。管家曰「此吾主人名字。渠前被逮赴京﹐今存亡未卜﹐安有附舟之事﹖」正喧嚷間﹐夫人急出問故。管家將舟子語備述。夫人曰「良然﹐良然。昨夜半﹐夢侍禦來家﹐自稱逮京後備極苦刑以死。上帝鑑其忠直﹐俾爲神蘇州。今自淸江浦附舟歸﹐許以舟子一金﹐明晨來取﹐當與之﹐不可令我食言。」夫人言未終﹐號泣不勝。舉家聞之皆哭。舟子亦哭。與舟資﹐固不受。夫人曰「侍禦生而特價﹐汝不受值﹐是令其死後有諾責也。」舟子始肯受。謝曰「不惟侍禦精忠貫日﹐夫人亦且大義凜然﹐一門正气乃爾。」因再三嘆息而去。

李侍禦應升﹐爲曹欽臣所構害。曹后罷歸。遂不爲鄕人所容。江州南康﹐所至爭唾其面。乃買宅湖口縣﹐湖口士人相與屏逐之。奉李神主於其中。顏曰李仲達先生祠。

首發魏璫滔天十罪者﹐貢生錢嘉徵也。疏上﹐海內傳寫﹐一時紙爲之貴。先是監生陸萬齡等。誦莽功徳﹐請建祠於國學中﹐聞者無不唾罵。錢陸俱嘉興人。而一竹素傳芬。一士林播穢其相越如此。今巨姦旣殲。陸萬齡諸人並治﹐冰山之倚﹐見晛曰消。而正气之存﹐居然千古。君子立身﹐可以知所擇矣。

逆祠在蘇州者﹐聞有旨折毀﹐有一人當先入劈碎魏忠賢首﹐懷之而去。眾阻之。其人曰「吾生不能啖其肉﹐寢其皮﹐今將沈香首碎碎劈開﹐燃向各忠臣面前。庶快人心耳﹗」

薄少君﹐長洲人。婉孌有節操。歸於沈文學承。沈名噪海內﹐而不得售以卒。少君哭以詩百首﹐辭韻愴烈。明歲忌辰方酹酒﹐一慟而絕。

魏學濂是大常次子。痛父兄之慘死﹐乃刺血﹐上血陳冤﹐遂得贈卹。

○立言

善爲文者﹐觀天之道﹐類物之情﹐廣稽乎酉藏之祕﹐冥探炳巧智之淵。娘娘焉﹐炳炳焉﹐渾渾焉﹐噩噩焉。澤於理﹐審於則﹐凝於气﹐琢於辭。澤於理﹐則不膚。審於則﹐則能訓。凝於气﹐則不佻。琢於辭﹐則齊觀。不可以一家名。不可以一端測。夫是之謂至文。蜂之爲房也﹐周於采。采或花之蕊﹐或露之英﹐或水之液﹐或人身毛孔之所出。以至於精穢之滓和焉而有蜜﹐而不能以虧其一﹐故及成也。無花露气﹐無水气﹐與夫人身垢滓之气﹐夫孰辧其所從成﹖酒之釀也﹐漬米而蒸之﹐稻黍爲君﹐面蘗爲使﹐數日而米汁出焉。夫乃揚釃其糟粕而無所用。茹其精也。逢斯二者。其於文章之道﹐思過半矣。俗文則不然﹐理不足以周眾。法不可以自閒﹐气不能以禦變﹐辭不足以暢志﹐自命以爲奇。而耳食者﹐遂相與屍祝之﹐揚述之。離經畔訓﹐蔑範毀型﹐食人之心志而莫之或罪。蜂之蠟﹐酒之滓﹐夫又何則焉﹖

詩有集﹐唐集古。余友朱郁儀諷古十首。乃更集諸子。鎔鑄之巧﹐妙極自然。非胸中有萬卷書﹐筆下無半點塵者﹐安能爲也﹖雷司空暎。謂其稟龍沙間气而出﹐又謂其不神不仙﹐而以著不結爲大年。誠然。

費文孫弱冠時﹐擬騷著仙問。余愛其辭﹐以書扇。今更識於此﹐曰「靑牛何來﹖流沙何指﹖何玄牝之門爲天地根﹖而谷神初何以不死﹖何彼靈女。都而且閒﹖何抱彼一弦。周遊九天﹖人生幾何。期焉易迫﹖何壽彼彭鏗。終焉八百﹖回焉何夭﹖跖焉何壽﹖何作惡以逢祥﹐作善以罹咎﹖何所不死﹖何所有藥﹖靈根何固﹖朱華何落木﹖公何笑﹖金母何修﹖何蟠桃不易結而曼情三偸﹖蓬瀛旣邈。夫誰造焉﹖方壺旣廣。夫誰往焉﹐取彼童男。巡遊海上﹖何乞彼良藥。終焉以喪﹖通天何髙﹖金莖何長﹖玉屑何佳﹖淸露何涼﹖文成焉死﹐五利焉誅﹐何算不龍延。卒以伏辜﹖雞窠何許﹐容彼小兒﹖何爲飲食不能飽。而吸彼人乳﹖白雉下。錫穆何取﹖靑鳥致。貽武何喜。焉得廣樂﹐張於帝幕﹖焉得瓊卮﹐宴於瑤池﹖爰有天臺﹐婉彼二女﹐孰期在斯得兩男子﹖靈槎何浮﹖鬥牛何人﹖何置彼女紅。惠夫機石﹖長房何術﹐取夫竹筇﹖何目不肯閉。終焉化爲龍﹖采芝煉藥何所修﹖嬰兒奼女何所求﹖何意彼人間。而信有丹邱﹖」

余友鄒逸少﹐名啟衷﹐爲人倜儻眞摯﹐刻意如古﹐尢工詩。郁儀宗侯﹐嘗評其風力遒崒﹐位之髙岑王孟間﹐若其時原有一鄒逸少者﹐於時以爲知言。

文之摹古者﹐世輒嘲之﹐謂是優孟衣冠。夫優孟衣冠﹐徒刻畫於形似﹐終遜眞人耳。誠得其眞神﹐使仲尼不死﹐顏子如生﹐又何病焉易不云。擬議以成其變化﹐宣聖不云。述而不作乎﹖且先天一畫﹐而後皆擬議也﹖患擬之而不合﹐不聞合而病於擬。卽邇來牛鬼蛇神之習﹐亦是互相仿襲。吾謂摹叔敖衣冠﹐猶賢於襲市徒乞兒衣帽﹐況又張公帽作李公裝乎﹗

○博贍

朱郁儀﹐博綜多聞﹐著述之富﹐百倍中壘﹐而謙抑好士﹐不欲以所有加人﹐每館閣中遇故事隱僻者﹐貽書相問﹐輒裁答如響。

兪國聲琳﹐信丰人﹐爲郁儀王孫舅氏。博洽多聞﹐尢敏捷彊記﹐手錄子史百家言﹐每篇略抄起句﹐下卽接以云云。或間錄數句﹐復接如是。人問故﹐答曰「我所記憶者﹐不欲復贅耳。」兪嘗爲學博﹐值中秋節諸司道陪禦史宴﹐禦史命題賦詩。兪一夕作七言律百首﹐次早持獻。使事工切﹐如出夙構。禦史一讀一嘆賞﹐欲特剡薦之。兪耳重聽。先是所親謂曰「君對官長時﹐第視其開口﹐隨唯唯﹐可無重聽之嫌。」兪然之。會獻禦史詩﹐出謁一參藩。參藩謂曰「君如此才髙﹐眞不減班焉。」兪連聲稱是。參藩志之﹐言於禦史﹐謂其驕傲異常。遂不得薦﹐竟以此罷官去。

天啟甲子﹐閩中顏茂猷﹐以五經應鄕試﹐故事闈牘越格者﹐不得謄紅。時監臨喬公憐其才﹐命止謄本經﹐遂爲本房祁司李所拔。旣放榜﹐典試顧太史董給諫覆取其四經閱之﹐俱淹貫淡奇之。閩人爲之謠曰「商君昔日誇三捷﹐顏子今朝說五經。」可謂有奇學﹐有奇膽﹐又有奇遇。

張文學士鵬﹐字子翀﹐鉛山人。博雅耽奇﹐湛於經術。應試豫章﹐嘗三收而復棄。人咸爲扼腕﹐子翀故自若也。益肆力古學不輟﹐今贗古兢售。而眞實學問。如吾子翀者﹐竟修文地下。彼蒼天者﹐殲我良友﹐念之悼嘆無已也。

●耳新卷三

○集雅

余弱冠好言詩﹐徧搜古今諸體﹐精輯成帙﹐各爲一序。冀得早了八股緣﹐當更定以傳。今陳之篋中﹐十年許矣。困踣日甚﹐慚負居諸﹐偶披往序﹐其品騭庶幾於作者不大相謬﹐覺爾時已知所裁也。漫識於此。《古詩》序曰「余少受三百篇言﹐而知詩之所爲詩也。三百篇之外﹐吾專精古詩﹐對之靡倦。乃說者謂五言始蘇﹐李稍變風雅之舊。謂之古者﹐猶有古之遺也。卽今觀蘇李詩。與李所爲十九首。質而宕﹐婉而多風﹐致使千百載之下﹐穆然詠歌﹐庶幾想見其人。夫能使千百載下如見其人者﹐此眞得風雅之宗者也。操觚之士﹐人自矜一隋珠﹐競抉幽元以赴其所欲至。而有至不至者﹐則世趨使然耳。是故漢詩所謂威儀棣棣﹐不可選也。吾錄其瑜之瑜。魏詩瑕者什之二三﹐瑜者什居八九﹐吾捨其瑜以成其瑜。晉詩瑕瑜參焉﹐爲之存其瑜不得不汰其瑕。宋齊梁陳隋北朝詩﹐瑜一而瑕百﹐則亦稍示存羊﹐以備一代之體制而已。昔人評肉勝竹﹐竹勝絲﹐以其漸近自然。夫惟知自然之解者﹐始可與言古詩也。」夫《唐詩》序曰「五言古詩之衰﹐自劉宋始。至隋﹐而濫觴極矣。唐稍振之﹐而排偶之習未盡脫去﹐卽其佳者﹐僅足板晉﹐視漢魏滋遠矣。七言古詩﹐唐多作者﹐髙達夫遂爲冠軍。太白天才騰逸﹐咳唾成珠﹐絕句之美﹐冠絕三唐。少陵工詩律體﹐所自云性癖耽佳﹐語必驚人﹐大而非誇也﹐乃絕句非其長。王右丞﹑岑嘉州之七言律﹐足稱比玉。至七言絕句﹐太白而外﹐亦屈指二君。他如王龍標﹑賈舍人之作﹐逸致翩翩哉。選唐詩者﹐無慮數十家﹐率不免意爲去取。至如寒暑之異候﹐而東西之易面而馳﹐吾寧必人厭作者意乎﹗立乎中央不言﹐而四時之气鹹備﹐則玆選所謂極難耳。」《明詩》序曰「明詩必首稱濟南。濟南有諸家之長﹐而不必盡其長也。五言古詩﹐何仲默駸駸魏晉間作者﹐於鱗則居然漢風哉﹐吾無能名其所至已。七言古詩气格稍遜於唐。蓋雁行少陵者有之﹐並驅髙達夫目所未睹﹐卽信陽濟南難之﹐況其他乎﹗五七言﹑排律﹑六言詩﹐要不乏人。七言絕尢多佳句。五言律體。博言而不精。吾所取者﹐髙岱諸什。猶有開元大歷之遺。五言絕句﹐篇章寥寥﹐蓋諸家易之﹐反得難焉。至七言律詩﹐則觸目見琳瑯珠玉﹐政如王謝子弟﹐優者龍鳳。劣者虎豹﹐洋洋乎盛世之音哉。要以此道無兼詣。尺有所短﹐寸有所長。彼之不能爲此﹐猶此之不能爲彼也。囊括古今﹐兼總聲振﹐其在繼起者乎﹗其在繼起者乎﹗」

劉誠意「春興」詩﹕「會稽南鎭夏王封﹐蔽日騰空紫翠重。陰洞煙霞輝艸木﹐古祠風雨出蛟龍。玄夷此日歸何處﹐玉簡他年豈再逢。安得普天休戰伐﹐不令竹箭困輸供。」雄偉悲壯﹐方之杜少陵「秋興」。工力悉敵。

李侍禦應昇﹐直言敢諫﹐屢疏論劾權姦﹐申救建言。諸人逆璫怒褫奪而歸。及詔獄起駕帖﹐至奮身就道﹐登舟倚鳥﹐每得句﹐擊節自賞﹐無悲愁悒郁之色。途次詩不能盡述﹐述其尢者十三首以傳。其《郡中別徐元修》曰「相逢胍胍共悟傷﹐訝我無情似木腸﹐有客衝冠歌楚調﹐不將兒女淚沾裳。」其二曰「南州髙士舊知聞﹐如水交情義拂云﹐他日淸朝好秉筆﹐黨人碑後勒遺文。」《丹陽道中》曰「已作冥鴻計﹐誰知是僇民﹐雷霆驚下土﹐風雨泣孤臣﹐憂患思賢聖﹐艱難累老親﹐生還何敢望﹐解网頌湯仁。」其二曰「聖徳方虛已﹐愚忠敢瀝丹﹐慚無一字補﹐空復數行彈﹐臣罪應難赦﹐君恩本自寬﹐淒淒楊柳色﹐誰爲問南冠。」《大兄同行因憶五弟》曰「勞人車馬日追隨﹐』一發餘生不可期﹐回首轉嗟鴻雁影﹐斷腸初信鶺鴒詩。白雲渺渺迷歸夢﹐春艸萋萋泣路岐﹐寄語兒曹問筆硯﹐好將犁犢聽黃鸝。」《述懷》曰「便成囚伍向長安﹐滿目塵埃道路難。父老驚心呼日月﹐兒童洗眼認衣冠。文章十載虛名誤﹐封事千言罪案殫。寄語髙堂愁苦憶﹐朝來淸淚飽供餐。」鄒縣道中﹐聞有問予名而下淚者﹐口占一首﹐曰「身名到此卑張儉﹐時勢於今笑孔融。卻怪登車攬轡者﹐爲予灑淚問蒼穹。」《鄒縣道中有感》曰「春申好士秖虛名﹐勢利遺風古道輕。不見彈冠舊膠漆﹐驅車相避隔林行。」《書驛亭壁方壽州》詩後曰「君憐幼子呱呱泣﹐我爲髙堂步步思。最是臨風淒切處﹐壁間俱是斷腸詩。」《景州道中感懷》曰「細數知交在﹐逍遙各一方。魏齊方睥睨﹐阮籍一猖狂。形影悲相弔﹐音書夢已荒。古人不可作﹐搔首問蒼蒼。」《宿村店》曰「日暮停車塵滿衣﹐喧嘩土語是還非。秖憐歸夢三千里﹐不及呢喃燕子飛。」《良鄕呈大兄》曰「長途連袂若爲歡﹐咫尺京華不忍看。此去幽囚腸百轉﹐總餘淸淚對誰彈。」其二曰「北地風沙到始知﹐那堪病骨苦支持。從今用晦艱難甚﹐莫遣離憂減客肌。」諸作讀之﹐字字酸楚﹐何減屈平離騷也。

亡友汪恭仲■﹝木路﹞﹐貴溪人。嘗有南屏三子詩﹐淸新俊逸﹐不愧作者。因錄之﹐以傳同好。三子者﹐鉛山費文孫云仍﹐玉山董求母思王。及余不佞也。其詠文孫者曰「文孫何翩翩﹐負气淩霄漢。披睹蘭芳蕙﹐掞藻雲霞燦。當窗振逸響﹐時名酒淆亂。識曲僞傷懷﹐咄嗟誰獨悍。慷慨憶同心﹐深衷托任誕。長嘯若爲狂﹐沈醉一似玩。榮名等濁醪﹐斗酒十千換。願爲晨風飛﹐淩虛翔浩瀚。豪爽不自持﹐徙倚增累嘆。此意知者稀﹐長夜何時旦。」詠餘者曰「阿龍故自超﹐婉婉揚眉宇。世多啖名人﹐之子心獨苦。天地亦寥落﹐而乃厲髙羽。辭賦逼西京﹐先秦以爲許。悠悠千載事﹐流俗非所伍。長佩岌髙冠﹐朝蘭夕宿莽。嗟哉薄世人﹐披榛久無睹。中心悵有求﹐著述常扃戶。斯文良未喪﹐吾道維其主。淸商一曲奏﹐淩厲空千古。」詠求母者曰「董生起懷玉﹐齠齡籍名士。十六人都門﹐香名滿燕市。髙視薄雲霄﹐俯瞰當途子。掞藻江河傾﹐結撰雲霞起。鬥酒日百篇﹐靈怪效筵幾。雜糅謂不芳﹐繽紛滋蘭芷。馨香滿懷袖﹐瑯玕襲其裏。徘徊吾黨間﹐鴻軒亦鳳止。識察信修姱﹐局促悲下裏。良宴具陳歡﹐時名誰復爾。」

武林友人朱子元﹐名天璧﹐年少而才雋﹐提衡執苑價重汝南之評。詩取裁於古。不愧作者﹐嘗寄贈餘一律云「蒹葭白露望洪州﹐如置元龍百尺樓。塵下淸言來紫气﹐篋中質艸渺丹邱。共憐湖海千秋骨﹐獨富文章萬石舟。誰道文髙天必忌﹐臥龍飛卽是通侯。」此詩置王右丞韋蘇州間﹐眞堪伯仲也。

○懿好

簫穎士家傭杜亮﹐慕主博奧﹐至甘箠楚而不去趙。至年十四﹐隨車﹐問嵇康姓名。卒﹐走數百里從學。此二子眞功曹中散知己也。今世卽有蕭之博學﹐嵇之髙韻﹐人且不必識﹐安知慕乎﹗

王侍郎廷極重黃少卿淸。少卿參軍利州衛。王家南充﹐相距凡數日程。念黃孑身萬里外﹐每歲除遣長公續之﹐次公屏之﹐以次陪歲。至燈後始別去。

楊大中丞璉被逮時﹐士民仗義叩官旂欲奪之。徳安城外集至數萬﹐府道開諭不散。楊帶刑叩頭﹐乞父老勿噪﹐恐累族誅。然後風解﹐各州縣爲私禱生還者至數百數。士民送之就道者以萬計。下至菜傭乞兒等。咸爭持一錢﹐以助贖譴官旂亦感泣。爲出資設醮禱於關帝廟。河南逕過州邑﹐無不爲之請禱。自備資糧﹐送至黃河者以千計。

魏忠賢旣敗﹐諸臣死忠者﹐並得昭雪﹐特加贈蔭。髙攀龍贈太子太保兵部尙書﹐周起元兵部侍郎﹐周順昌大常寺卿﹐楊璉左都禦史﹐吳裕中太僕寺卿﹐萬燝光祿寺卿﹐周宗建﹑黃尊素﹑李應昇﹑夏之令﹑俱太僕寺卿。繆昌期﹑正詹事﹐仍各蔭一子。左光斗右副都禦史。魏大中太常寺卿。周朝瑞﹑袁化中﹑劉鐸﹑顧大章俱太僕寺少卿。髙司馬﹐楊左都俱與祭二壇﹐造墳安葬。周兵侍左副都﹑俱與祭一壇。吳太僕﹑萬光祿﹑周太僕﹑黃太僕﹑李太僕﹑夏太僕﹑繆詹事﹑魏太常﹑周太僕﹑袁太僕﹑周太常﹑俱照品祭葬。劉太僕﹑顧太僕﹑亦設一祭。海內聞而快之。

○惠濟

信郡南瀕大河﹐爲入閩通道。先是止有三十六浮橋﹐以通往來。每歲春夏間﹐大水泛漲﹐民病於涉。至辛酉蔣郡尊蒞郡﹐慨然念之。乃請明通上人造石橋焉。因題之曰﹕鐘靈橋。至民間私稱﹐則曰蔣公橋﹐或曰明通橋而已。蔣公名如奇﹐宜興人。在郡淸操冰潔。多惠政﹐士民懷之。明通持住興安之岑山洞﹐以普濟爲佛事﹐尢善於造橋。出入策一蹇驢﹐已乘則驢踴躍病走。他人欲乘﹐則顚翻使不得騎。

諭鵬南昌人。上長安謁選時﹐夢數萬人乞救﹐隱隱如在水中央﹐莫知其解。時靈璧歲。苦河溢﹐蕩析民居﹐漂沒者千人。漕河使者憂之﹐疏請耑設主簿。駐靈璧之雙溝獨理河務﹐自萬曆癸酉至丁丑。因河溢﹐五年內五易其官﹐悉坐以法。諭蒞任初﹐禱於河神﹐乃旣厥心以利導。自是河水寧謚者三載。當道特疏薦加銜。縣丞仍督河務﹐又三載﹐寧謚如前﹐當道復薦之。遷蕭縣知縣﹐仍督河務。尋以內艱歸。歸之日﹐輒夢數萬人作叩首謝狀﹐其卽向者乞救於長安道者乎。靈璧人豎碑建祠祀之。

姚京兆思仁﹐秀水人。萬曆已酉患熱病﹐五日不蘇。魂忽離體﹐信步而行。見城郭車馬人物﹐一如人世﹐惟陰靄無光﹐气象慘淡。至一宮闕前﹐多罪人桎梏遂闖入宮門﹐歷階而上。鬼卒列階左右。姚上堂至殿﹐見閻王冕而登座﹐長揖不拜﹐王起舉手相揖。姚因請爲己較勘善惡﹐王命主者持簿勘之。姚名下所注惡卽一念之動皆書。姚曰「此未嘗爲何爲書。」王曰「未爲名爲過﹐已爲卽爲罪﹐不可解矣。」幸子生平醇謹無大過惡﹐及閱善簿其大者﹐如題山左之水災﹐救河南之開礦﹐奏疏一一具錄至。己亥歲﹐畿南大荒﹐姚上疏請米三十萬賑濟﹐列爲大善。姚爲王曰「此疏仁僅具名﹐疏稿乃賀燦然筆也﹐善當歸賀。」王曰「疏出君名﹐萬一得罪﹐賀當之乎﹖歸君爲是。」姚索賀籍。王曰「賀無子﹐今與一子﹐足報之矣。」卽舉手相別。姚遂蘇。次日起居如常。賀久艱於子﹐至來歲果舉一子。

●耳新卷四

○神應

余不慧﹐不諳相地。乙丑歲﹐欲買山葬孟儒兄。尋得林家源塢塘山地﹐余齋戒叩關帝祠﹐祈簽以決。得五十九簽﹐詩曰「事端百出慮𨿽長﹐莫聽人言自主張。一著先機君記取﹐粉粉鬧裏更思量。」余茫然不曉所指。因再懇祈直示。得第二簽。詩曰「盈虛消息總天時﹐自此君當百事宜。若問前程歸縮地﹐更須方寸好修爲。」余私喜有縮地字﹐是必有地也。歸而捐貲買之。比遷穴相地家﹐或主癸丁﹐或主壬丙﹐余未能決。內弟方立之直前曰「宜質之靈前以定。」因焚香拜祝﹐拈得壬丙﹐始悟簽詩。方寸好修爲。方寸者﹐爲方十一也。蓋內弟行十一。藉其一言以決。云又方寸爲心贊用。壬丙者陳心燭也。葬時眾議猶不一。余則決意用壬丙﹐所謂莫聽人言自主張也。然縮地二字尙不甚解。他日﹐客有指前山爲可用者﹐陳雲是爲我用山。蓋三山齊出。縮者爲尊﹐此其縮者也。余始恍然縮地之義。而嘆且異於簽詩之奇驗矣。神明有赫不啻耳提﹐彼紛紛妄度者﹐胡爲哉﹖

辛酉春﹐弋陽陳某有耕牛爲人盜去。陳家特窘甚。俯仰無措﹐因泣訴之城隍神。越三日﹐盜牛者忽狂語曰「城隍差人拘鎖﹐可救我。」其家多人護持之﹐都聞鐵鎖聲。次日復然。隨責杖數十。其人叫痛不已。眾又咸聞杖聲。

神宗時﹐有大臣出使琉球。艤舟海濱﹐登岸咸步至一烈婦祠。見金鑄罏約三百斤許﹐因取置舟中。行不數里﹐風浪大作﹐舟幾沒。眾驚詫﹐咸謂取罏所致。亟以投之海中﹐風浪隨息﹐舉舟無恙。

皖城謝文學中一偶病作。召諸親友永訣曰「余關帝香童也﹐今日某時將還解梁。」親友皆以爲誕。是時果異香滿室﹐聞數里﹐謝遂長逝。後數日﹐有一僧自解梁還﹐遇謝於途。更有文學陳遵一並兩牧童﹐皆僧素所熟識者。僧抵家﹐初不知謝卒也。語諸鄕人﹐更詢陳與兩牧童﹐俱一時卒。始嗟異之。

王司李夢暘﹐字旭東﹐爲余師遐仲先生尊。人以安慶司。李署潛山。時境內苦虎患﹐白晝嚙人。前令嘗督民設捕。而嵎負勢張﹐捕者莫可誰何。公蒞政﹐卽齋沐﹐自爲文﹐禱神云「苛政猛於虎﹐政而苛也。神且以虎嚙我﹐何虐百姓﹖若其苛未也﹐則神血食百姓﹐不能扞焉。而俾其析骸委肉以啖諸獸吻。其謂神何﹖」禱已。卽下令境中﹐如前設捕﹐不旬日得虎十餘。虎皆自觸网罟﹐帖服類羊豕。若有所爲﹐鉗其牙﹐桎其爪﹐鞭其背而驅之。亡敢跳者。有一虎薄网﹐睥睨不欲進。獵者從旁大呼曰「吾奉王公令來收而屬﹐以奠我百姓。而屬悉就械矣﹐而睥睨何爲者﹖」虎若省人語﹐躍入网。潛民自是不復虎患。又部民有盜者﹐公詗得之。盜以亡驗執﹐不服。公釋之。而庭數曰「若盜眞也﹐吾釋若若幸自新﹐不者神不若宥。」釋三日而盜死。部民益信公爲神明焉。此與捕虎事同奇﹐並志之。

劉中丞嶽皖城人。偶得一刻木神﹐能言﹐無事不報。劉督學浙西時﹐神忽告以某日將有倭變。至期果有報﹐遂閉城。神又告以城外人不得入者﹐不下數十萬﹐請開城放之。劉有難色。神曰「是無害。倭尙有三日不至﹐公宜單騎出城救之﹐勿遲。」劉從其言。城外人盡入城。劉處後。神又曰「倭至矣。請急進斷橋﹐使不得渡。」橋斷而倭至。劉得入城。神又告以倭船臨城下攻﹐城必無幸﹐須急召毛間使可解也。召毛至﹐果出奇計。倭船盡沒海底﹐圍立解。

監生陸萬齡。解刑部時﹐在聖廟前經過。日將暝﹐忽見澹臺先生﹐及周程二先生都在廟前指萬齡罵曰「此人欺侮先聖。」澹臺先生曰「因汝倡邪議﹐建逆祠﹐峙聖廟致江西各處﹐聞風效尢﹐將吾黨木主丟在泥坪上﹐我抱千金之璧﹐不懼蛟龍﹐何有於爾輩及魏忠賢哉﹖但我君。子不與小人鬥力﹐明珠不與瓦礫相觸矣﹗」萬齡正欲匍匐伏罪﹐則已不見。遙望惟紫雲瑞靄而已。

戊辰二月八日﹐鉛山縣三十七都有顯應壇三聖。忽附兩年少﹐披髮徒跣﹐用紅布裹額﹐身衣神袍﹐手執小网釵﹐在本都擒獲盜八名。盜或扮施藥﹐或扮唱道詞﹐或扮乞丐﹐人不識其爲盜也。兩人直前擒縛盜。來相持﹐撲殺一人﹐餘七人擒至縣。捕官聞之隨出堂拷訊。兩人作神言﹐曰「此賊大有法術﹐非人力所能拘捕﹐須急請令公來重究。」時攝縣事者﹐興安江大尹也。偶未在縣﹐捕官將盜收監﹐飛遞報江公。遂送神至廣濟倉三聖壇。神於香案上站立。次早江公至﹐偕各屬官詣拜。隨請至縣堂設公案﹐上坐江公﹐取盜出嚴刑拷問。盜招稱系紅巾餘黨﹐曾在福建劫王家﹐因彼處緝捕甚急﹐本月初五日潛逃至此。內有三人曾經刺臂。搜出一包裹﹐有塗面顏料﹐並引火物。審畢﹐神令仍收監。且囑云「此賊不可與點水﹐若見水便遁去矣。吾費神通擒若彼。不可輕戲。」言訖辭歸。江公令眾鼓樂送神還本都舊壇。其顯應如此。

○仙蹤

宜黃鄒逸少﹐家藏桃源圖。相傳十九世祖名極者。登宋治平進士。有道人自稱姓回﹐數來謁。一日問公欲遊桃源否﹖極曰「是仙境那可到耶﹖」道人以手劃壁﹐成一大圈。內有朱扉樓閣﹐人物鳥獸﹐山川艸木。道人先躍入其中﹐以手招極。極欲偕夫人同遊﹐忽覺圈漸小。夫人出﹐忙以羅裙印之﹐遂成畫圖一幅。其圖晴朗時不甚見﹐稍兩視之纖悉畢具。人物大僅如粒﹐而須眉宛然﹐眞仙雨也。

呂貧子有道者也。南宋時流寓永丰。結庵於三官道院﹐後隱居六十餘載。後歿葬於道院之右。旣二年﹐邑人有謫戌河南者﹐道遇之﹐相語平生﹐共飲於酒家。至暮日﹐吾送若歸。令閉目。久之﹐忽聞雞犬聲。振衣而起﹐抵家漏下才三鼓耳。縣尹詰其歸速之故﹐爲具述。尹使人發其墓﹐止遺像詩贊﹐與二艸履在焉。履隨化雙鶴飛去﹐遺像供奉觀中。傳至明天順間﹐爲郡守金銑所得。惟詩贊畱傳人間。贊曰「福田多處作孽多﹐福田少處作孽少。我是無福人。無福無煩惱。一个破燒瓶﹐一領破衲襖。一不憂生死﹐二不憂盜賊。平心待物去﹐候他時日到。假饒不作仙﹐也證菩提道。」又贊曰「不管金烏西墜﹐任他玉兔東升。住則閻浮且住﹐去時撒手便行。」詩曰「六十年來此地居﹔靈台光映似水壺。忽朝破屋風吹到﹐且喜家中事事無。」

洪州萬外有井﹐萬曆庚子冬﹐罹於火。宮宇灰燼﹐井皆塞。工人浚之。壽宮內先及內井。窮底得鐵索子﹐莖圍寸餘﹐連環不知所止。次及外井亦然。一時觀者如堵。許旌陽讖云「鐵索系洪州。」此足徵矣。

鮑仙者﹐不知何許人。精相法。欲相人時﹐先於幽僻處﹐潔地以坐﹐時以手畫空﹐密爲符咒。坐至七日﹐有气從土中起。至三七二十一日﹐則气出與人齊。至七七四十九日﹐則气作五色﹐徧空彌漫。乃從气中出以相人﹐榮枯壽夭萬不失一。鮑嘗從遊贛州﹐有盧子占者師事之﹐能傳其術。

南城方文學覺之家﹐供養一異人﹐往來四五載。每方所舉念﹐立致如響。一日偕出遊﹐方僅忘攜扇﹐欲歸取之。異人曰「無庸。」因取麥槁數莖納袖中﹐出視則儼然扇也。精美異絕﹐值可五百文﹐至今方寶藏之。人或邀燕會﹐欲命歌伎侑觴﹐則以袖從空中拂之。卽有麗人一二攜樂具至。皆國色。隨所命﹐新聲無不諧譜﹐且歌喉宛轉﹐音裊裊動人。但去人尺許﹐可望可不親耳。方裏中時疾大作﹐懇異人救之。乃於人蹤稀僻地爲合丸藥﹐有麗人從空降。異人曰「可爲我作每丸以一分重爲率﹐須勻稱如一可耳。」麗人唯唯操作。亡何異人取丸藥視之。叱曰「囑若無得輕重其手﹐何不用命之甚也﹗卽揮去。更以袖從空招﹐半晌有孌童三五至。異人命之如前﹐諸童以目視手﹐皆以矜愼狀。制成﹐隨手取數丸稱之﹐重皆一分。以投諸篤疾者﹐服之立起矣。嘗有信丰兪生來與遊﹐久之告歸。」異人曰「君橐中無剩物﹐何以爲歸計﹖我有微意相贈﹐但不能多耳。」卽於傾銷匠鋪取鐵尊以唾畫之。欲攜去﹐其人有難色。曰「不妨﹐我自重價售若耳。」乃攜至一園中﹐掃地下落葉燃之。少頃鐵鎔﹐卽得白金一兩余重。乃以以三百文售匠﹐以七百文有零付兪作歸資。此天啟年間事。

薌溪柴文學尼孫﹐有一家傭。仙風道骨﹐而善藏不露。貌朴甚﹐口訥﹐力作不辭瘁。柴顧不知其爲仙也。以常傭視之自若。一日尼孫尊人﹐方與客奕﹐局且輸。傭偶在旁指點一二﹐局遂轉勝。對奕者請與之奕﹐則謝不能。彊至再三﹐終謝不能。柴猶不以爲意也。一日令往所親家﹐值大水﹐無舟可渡﹐乃從浩渺中浮以過。見者咸謂其溺死。卒還家無恙。柴亦不以爲意也。第愛其勤敏﹐嘗以家婢配之﹐絕無伉儷歡。其妻亦不知其爲仙也。每詈之﹐初不作答。傭於其家者數年許。忽一日謂妻曰「我期滿當告去矣。將筆硯來﹐我作一書謝主人去。」遂援筆爲長翰﹐頃刻立就。文情藻麗﹐書法瀟灑。書中有戒柴長公者﹐云「他日不免藍關之厄。」後竟如言。其他道本家未來事﹐亦往往奇驗。餘數從尼孫請書觀﹐尼孫尙祕而未出也。他日終當請之以傳世耳。

丁卯春三月﹐魏忠賢誕日。公卿臺省皆稱觴爲壽。忽有一道人幅巾布氅﹐藤杖麈拂﹐踵門求見。閽者叱之﹐曰「幾許元老鉅卿﹐竟日佇候﹐不能接見。笑汝一遊食之徒﹐如何便欲見我千歲乎﹖亟走﹐當免汝責。稍遲﹐遭亂梃。」道人曰「我與魏公貧賤交﹐今日覿面一言﹐爲壽千秋也。」閽者不敢報以瓜椎斧鉞指其頭顱而詈。逐之﹐曰「汝輒敢狂言無忌﹐幸今壽日﹐若他時當膏此耳。」道人以杖叩鼓﹐眾皆失色。隨擁之進稟云「此道人求見。」不應擅自擊鼓﹐致犯天威。道人長揖厲聲曰「與公久別﹐今日復得相見於此。公今富貴極矣﹐寧相忘耶﹖」忠賢大怒﹐曰「妖道何其肆妄﹐我豈與汝交乎﹗」叱左右縛。付鎭撫司嚴究。道人曰「我風鑑一世﹐閱人多矣﹐獨不識汝盜賊其形虎狼其心乎﹗第欲挽回以全忠臣義士之多命也。」一手指天﹐曰「汝能欺君欺人﹐彼蒼可能欺乎﹖吾當看汝寸磔殆狗彘不食汝余也﹐汝豈能殺我耶﹖」將身振躍﹐綁索俱斷﹐兩袖拂空﹐淸風驟至。舉座咸驚﹐驀地不見。

●耳新卷五

○梵勝

唐時有羅新國僧﹐慕大義禪師名﹐自其國來訪。至鵝湖義師已寂﹐嘆曰「本爲法來﹐師亡﹐法亦何在﹖」遂捨身投崖。越數日﹐異香滿谷﹐乳泉流出。其徒覓之﹐乃端坐崖下﹐懷中一偈﹐云「三千里外禮師顏﹐師已歸眞塔已關。鬼神哭泣嗟無主﹐靑山惟見水潺潺。」遂以沈香固之﹐祀於義師傍。至今塑像鵝湖云。

鄒極繕寫華嚴經﹐至半部﹐忽香案前見一比邱。鄒問﹕「汝何人敢擅至此﹖」答曰「吾乃華嚴侍者。感君至誠﹐特來研墨耳。」鄒命取袍簡禮謝。遂不見。

白雲巖僧貯蜂三年不出蜜。養公偶至﹐見而問曰「蜂蓄幾何年﹖收幾何蜜﹖」僧曰「三年無半點。」養公乃囑蜂曰「蠟可燃燈﹐蜜可供佛﹐代爾懺悔﹐無妨少出。」是年﹐出蜜不下五六十斤。自是生生不絕。

養公以弟子無異延至博山﹐一日偕眾登諸峯覽勝。忽一猿衝突至﹐渡木穿松﹐向人如欲攖攫狀﹐僧眾惶遽﹐無異亦爲動以。時師方兀坐松下﹐猿竟奔其頂﹐俄跳坐於肩上﹐爲師摘帽簡虱﹐徐復整戴之。師了無動容。良久﹐猿跳下跪於其前﹐聽師說法。師顧諸子﹐曰「弟大眾亦知猿之怖汝輩﹐而曷以不怖我乎﹖」眾默然。師曰「亦解我之無機心故耳。」

香林上人﹐居閩杭之上通寺。戒行精嚴﹐時露靈異。初至開山﹐水源淺薄﹐不足供山中用。師因枯坐泉側﹐廢寢食者七日。忽一長蛇盤繞其旁。師囑曰「汝爲龍﹐曷憫大眾使水源出乎﹖」囑能﹐蛇屈曲蹣跚﹐若唯唯聽命﹐遂不見。是夕﹐泉忽湧出﹐自是汲取不竭。繇寺左旋層崖梯級而上﹐另構一靜室﹐畱一僧供焚掃。晨鐘暮鼓﹐時有虎來叩門﹐僧奔避不敢往。師遂獨往﹐果遇虎。叱曰「若亦具靈根﹐不當隨我禮佛耶﹖」虎聞言低首而去﹐因不復至。寺旁有桃樹﹐臨崖百尺。一日師偶曳杖往。值桃實甚盛﹐見樵夫牧豎冒險摘取以食。師惻然指樹而言曰「若亦安用繁其實﹐將恐誤生命不小。自今以往﹐願且開花﹐無結實耳。」明年果應其言。至今桃花爛漫﹐都不結實。閩人相傳爲香林三異云。

大尙上人﹐爲鵝湖髙座弟子。戒行淸髙。嘗云「人作善事如佛裝金。」

明通禪師歸寂前三日。卽絕粒至期。謂弟子曰「吾將西歸﹐可爲我拂臥具。」諸弟子猶默然立。師乃自起拂拭﹐趺坐其中。徐曰「項門熱甚。」因起帽隨整戴之。閉目半晌﹐復瞪目﹐曰「期至矣﹐可念佛。」遂寂。時乙丑三月二十日也。師卓錫岑山﹐苦心實行﹐所造橋梁甚多。自鐘靈橋外﹐有岑港橋﹐余邑之靈溪橋﹐弋陽之晚港橋﹐西港橋﹐山川橋﹐鉛山之汪泥渡橋。凡諸所造橋﹐工費不貲。而人咸以師之故﹐樂助好施。凡一粟一金﹐出入皆師手自衡量﹐以故工鉅而費毫無濫。一時縉紳及諸名流咸欽其道風﹐願爲把臂云。

鵝湖養大師示寂時﹐喜鵲繞集方丈﹐悲鳴竟夕。臨寂拈偈﹐云「八十餘年幻夢中﹐鐵牛耕破太虛空。臨行一句相分付﹐須識羲輪半夜紅。」拈訖端坐而逝。時丁卯三月二十八日也。年八十有一。寂後頂煗三日﹐神色如生﹐香气繞室。四眾感異﹐禮拜者以數萬計。

有老僧自峨眉來﹐云見山中一施主齋僧。有一僧攜犬來﹐欲化齋四枚。」施主曰「一人二齋足矣。何得過取。」僧曰「犬不食乎﹖」施主弗從。僧曰「平日好施﹐今何吝耶﹖」有一火者曰「我有二枚與之。」僧受之。曰「爾立﹐我犬背載爾去。」僧遂先上﹐睨火者曰「可速上。」二人立犬背﹐飄然而去﹐不知所之。

郡城南十餘里﹐有曰接巖﹐爲唐宋故剎﹐頹廢者不知幾許年矣。丁卯歲﹐僧成學特重興焉。巖曠敞可容數千人﹐築垣堵居佛者﹐僅基之半。以布施之緣未廣﹐尙虛其半以有待。至己巳春夏間﹐虛址處忽時時作聲﹐或如雷吼﹐或如銃發﹐逾兩三月方已。庚午春復然。或云「巖當再興之兆。」

○同聲

晉安徐振聲﹐與同裏吳叔厚﹑林世和相友。徐﹑林同時歿。吳爲鳩金買山桑溪﹐共營阡兆﹐同穴而葬﹐號三友墓。

余以戊申秋﹐始交費文孫云仍﹐至丁巳冬﹐凡十年而文孫卒。以已酉冬﹐交汪恭仲■﹝木路﹞﹐至丙辰冬﹐凡八年﹐而恭仲卒。以乙卯春﹐友程輔嗣康棐﹐至癸亥秋凡九年﹐而輔嗣卒。以乙卯秋﹐友郁儀王孫謀瑋。至甲子夏﹐凡十年而郁儀卒。且蚤歲失怙﹐大兄孟儒撫愛特至﹐相依依者二十五年。今歲五月中﹐吾兄又忽捨我去矣。西川之慟匪遠﹐枤杜之慘彌新。一日餘閒步花間﹐悽然含淚﹐念之欲絕﹐不覺成句。云「有淚應成血﹐無言不痛心。」時甲子仲冬日也。

弋陽朱道徵﹐與黃昆來惇同聲之好﹐未嘗遠離。黃以應選﹐舉貢入京。朱送之郡城﹐相與灑泣而別。近日市交成習﹐意气日微。媚官長而不憚跋涉者﹐比比矣。至爲友而遠於將之﹐余不多見也。朱名萬祚﹐黃名仲焜﹐俱與余善。

○知遇

薦紳先生無熱腸者﹐苦門墻之過峻﹐不肯獎借後來。而號爲憐才者﹐又多濫與無別﹐見似人者而喜。余意欲合李少府﹑謝宣城爲一人。果其英邁不凡﹐不妨破格相遇﹐目爲小友。苟非其類﹐直自臥百尺樓待之。不至﹐借少年以叢神。庶眞才得以著稱﹐而贗品無繇緣附。國家人材﹐終賴之矣。

余明府桂萼邑之上瀘人﹐爲孝感令。首拔夏主政時亨於蚤歲。夏食貧﹐居無一廛。余特爲擇配﹐更捐俸爲置田宅焉。夏特肆力於學。未幾﹐余遷巴州守去﹐尋卒。越廿余載﹐夏始舉於鄕﹐入都門﹐徧迹餘同鄕人﹐訪其宦後事﹐或告以乏嗣。且家世漸替﹐卽悲感不已。夏聯舉進士。乃述余所以牧孝感﹑巴州善政﹐致諸當事﹐得兩祀名宦。又以余繼子與其弟之子力請於學使者﹐得補邑諸生時﹐謂余公知人能待人以國士。夏公不負所知﹐能爲國士之報。

丁已春﹐比部曹遠生先生以卹刑蒞郡。事竣﹐余持《淸言》謁之。一見深相賞識﹐歡若平生。次日﹐卽爲余《淸言》序。已而﹐時時進余相慰問。作書與友人論天下名士﹐品題精核﹐不下汝南月旦﹐而余亦在評次中。過蒙獎借﹐復捐俸錢爲余刻書。臨別深用相勗﹐情溢乎辭﹐蓋知己之感﹐常耿耿余衷云。先生名徵庸﹐浙之平湖人﹐品望淸眞﹐文鋒茂峻﹐而恂恂有以自下﹐好善若不足﹐居然有古大臣風。

○矜奇

張幼於獻翼﹐好爲奇詭之行。吳中相國慕其名﹐特造訪焉。至門﹐一蒼頭延之中堂﹐云「相公少坐﹐主人當卽出矣。」有頃﹐一老人昂藏飄舉﹐須髯如銀﹐攜短筇從揩前過﹐旁若無人。逾時不見幼於出﹐相國訝之。蒼頭云「適間從階前過者﹐卽吾主人也﹐相國問何故不相見﹖」答曰「主人謂相公第欲識其面﹐今已令識之矣。不煩見也﹐竟不出。」幼於置有五色須﹐每出行攜之滿袖中﹐不數步輒更帶焉﹐其詭異如此。

張幼於每喜著紅衣﹐又特妙於樂舞。因著舞經﹐家有舞童一班﹐皆親爲教演。成者舞時﹐非其臭味﹐不欲令見也。又每日令家人懸數牌門首﹐如官司放告牌樣﹐或書張幼於賣漿﹐或書張幼於賣舞﹐或書張幼於賣俠﹐或書張幼於賣癡﹐見者捧腹不已。

祁孝廉衍魯﹐東莞人。有山水之癖。少時嘗裹糧遊武夷﹐客久途窮﹐爲文以乞食。其文楚楚可觀。余髫歲偶一見﹐極愛賞之﹐今不復能記云。

懷玉諭希連自稱癡仙。一生不用网巾裹發﹐惟日令家人爲畫﹐网巾於首﹐率以爲常。余嘗延至家作畫﹐見其蓬鬢角巾﹐絕不修容。止向人終日談仙鬼﹐亹亹不休。遇俗客輒謾罵。時於眾坐中低首不語﹐若有所思狀。已復數數點首﹐嬉笑不止﹐莫諭其故也。所著有老莊楞嚴心經解﹐及詠懷詩數種﹐自成一家。言而名以畫掩。

○諧艷

臨川傅平叔占衡﹐弱冠而風气雋上﹐嘗戲爲啖評﹐不減晉人排調﹐特錄之﹐以資雅噱。評曰﹕塗若水﹐如深淵大澤﹐初無虛滿。劉文伯﹐如膏霖入畝﹐徐疾相更。吳兌奇﹐如武后宣淫﹐但恨其少。又如劉雍﹐嗜痂不卹他人流血。李至昆﹐如無當之管﹐萬石難盈。劉武叔﹐如初習蒼鷹﹐一往迅擊。周子會﹐如饑馬競芻﹐蹄嚙不馴﹐又如席間斗犬﹐直令四座縮足。塗伯子﹐如勇卒趨焚﹐頭額無恙。張入和﹐如人面瘡﹐日食四兩肉﹐𨿽費用不多﹐而求取可厭。周開甫﹐如輝庖翟閽﹐恆處惠後﹐又如怯卒無級收骨而已。李藎卿﹐如千里馬駛﹐有足無塵﹐又如羊角風起﹐鉅野爲墟﹐又如措大啖蔗﹐欲滓成粉。席弼可﹐如腹臍似口﹐不能容受﹐又如進兵咸陽﹐但阻函谷。

石城縣一學博﹐好於文移掉弄書句。嘗以事召諸生﹐有名儼名侃名軏名爲光及姓熊名兆禎者未赴。卽朱書責之云「王子侃﹐侃侃如也。王子儼﹐望之儼然。熊子兆禎﹐其眞惟熊惟羆者乎﹖陳子軏﹐小車無軏﹐其何以行之哉﹗曾子爲光﹐未得螢火之光﹐先學滔天之勢。此五人者﹐得無有伍子胥之意乎﹗」聞者絕倒。

杭城妓王瑣﹐字余靑。年十四婉媚綽約﹐嫻詩歌尺牘。好馳馬及談俠。余友程靜致豪爽士也﹐與余靑交歡甚。或數日不相見﹐余靑卽貽短箋招之往。余遊武林﹐靜致曾出其箋見示。偶記其一二﹐錄之以傳好事者。箋曰「昨日下雨﹐又今日下雨﹐老天悶人。足下齋頭攻書﹐曾知下雨﹖曾知悶人﹖知下雨必知悶人﹐知悶人不妨過來走走。」又曰「連日泠泠﹐足下獨居冷不﹖無事過我冷齋說幾句冷話。萬勿以我爲冷人﹐」又曰「數日不面﹐想君筆墨之間。自有餘靑瑣瑣。王郎諒應久忘之乎﹖」其致妍而韻冷﹐多類此。亦今之薛濤也。

●耳新卷六

○陳風

宜黃獨重七夕﹐四門各祀一神﹐至期分門迎賽。先東門﹐次北門﹐次南門。前導則彩旗十里﹐次馬上雜劇。皆白皙少年﹐或伶人爲之。間以鐵仗﹐仗髙十數尺﹐以四五歲稚子綴其上。或魚龍角觸之戲﹐無不巧妙絕倫。最後威儀騶從﹐一如王者﹐間以大旗﹐皆裂五色帛爲之。近神處有銀絲燈籠﹐看馬曲柄傘香案之屬。神戴黃金盔﹐蟒袍玉帶。轎仿王府制。柱蓋刻蟠龍﹐飾以黃金。用八人舁之。周遊四門﹐委蛇竟日﹐各門爭出﹐奇巧相尙﹐劣則加罰。至晚張燈結彩﹐遊人駢肩錯趾﹐賞玩達旦。四方奇貨﹐一時雲集。西門迎賽亦然﹐獨在中秋燈亦如之。

新城八月﹐朔至旣望。簫鼓滿城﹐城中燈火徹旦。朱門蓬戶﹐無不懸燈。遊人飲宴踏歌竟夕方散。鞦韆至十餘座﹐人家以畫餅相遺。佳者一餅至千錢。

南州中元節﹐小兒聚瓦石作七層塔﹐巧致可觀。每長街一望許則堆一塔。夜則張燈七盞﹐自十三至十六﹐凡三日夜始毀去。

赤溪在新城南五里﹐桃花夾岸近萬株﹐下臨江水。開時觀者如蝟。市酒家結茅花下以供遊人。

潮惠有大俠﹐每瞷富豪家子弟出﹐卽掠去。乃出帖通衢﹐令以多金贖取。必厭其所欲﹐始聽歸﹐謂之勒贖。初掠去時﹐糊其目﹐有數人掖而行。行許久﹐導至一所﹐入間皆紆回深巷。又里許﹐令開目﹐則巍然殿宇。上有冕者端坐﹐儀衛如王者狀。掖者令前伏謁。日廩餼之﹐甚厚。將贖還時﹐令謁辭晃者。復與之燕﹐皆異饌羅列。燕畢辭出。復糊其目﹐掖至出帖處﹐乃令自取道歸。

○紀土

雲貴之界有八十里無人煙。處環山谷蹊徑﹐皆桃花。虎豹犀象出沒其間﹐人莫敢擅經。有猱能制諸獸。欲過其地堵必呼爲鄕導。猱識人言﹐召而與之約。用命生不用命死。令其護送﹐酬以食物﹐毋相負。遇猛獸﹐猱卽躍至獸制之。巨獸畢集﹐猱一啼﹐則皆散去。竟其路﹐猱始還。中途欲炊煮﹐有坑窖火﹐不用新炭。

郴州與寧縣有湯泉數處﹐水自地湧出。無間寒暑﹐其熱如沸。里人晨起﹐俱盥洗其處。凡衣著垢膩者﹐投之不浣自淨。蔭田百餘畝。魚池數十﹐其水皆溫﹐魚極易肥。出水處以酒眞之卽熱。

雲南安寧州溫地中有碧玉﹐方廣四寸﹐髙二尺許﹐有根。凡浴者坐其上。

閩之寧化縣。有圖潭﹐盈百頃﹐灌千畝。田深淸徹底﹐作葡萄色。水溢出處有蘆葦蔽之。箭許﹐始流爲澗﹐蔓衍匯入大江。石城友人熊休甫申曾遊此。自謂水觀之第一也。

興寧兜率巖﹐其中俱白石﹐溫潤如玉﹐奇形怪狀﹐不可殫舉。有蓮花石觀音﹑騎龍峯﹑羅漢峯﹑虎石﹑麒麟石﹑石柱﹑石座﹑石鐘﹑石鼓﹑石木魚。其音逼眞﹐而淸亮過之。僧人卽以此代鐘鼓﹐朝暮考撞有數十洞。紆回曲折。其深無底﹐遊人須秉火以觀。第三洞有石盤阻口﹐水深數尺﹐內有盤龍石﹐長七尺餘﹐鱗角如生﹐秋冬可入。石上畱題甚多﹐相傳有一人深入數十洞﹐得銅翦短尺以出﹐不同時制。

○正繆

「父死不葬﹐爰及干戈﹐可謂孝乎﹖」此《史記》稱夷齊諫武王伐商語也。按書惟十有三年春﹐大會於孟津。諸侯五月而葬﹐豈有十三年而文王猶未葬者乎﹖大抵史遷之敍商周間事。多摭拾齊東語而不必核。如衛武公﹐睿聖也﹐甚至謂其篡父兄自立。其背謬不經多如此。孟子不欲盡信書﹐而今人乃盡信史乎﹖

鵝湖去鉛山縣北十九里﹐東晉時有雙鵝﹐育子成羣而去故名。至唐大義禪師植錫山中﹐羣鵝復還故處。俗傳龔學攵養鵝者非﹐巓中有荷﹐又一名荷湖。

世咸謂兔無雄﹐非也。木蘭歌「雄兔腳撲朔﹐雌兔眼迷離。雙兔傍地走﹐安能辧我是雌雄。」又邑之西鄕人﹐往歲曾獵得一雄兔。

韓太史敬云﹐峯頂不作語錄﹐用遏狂禪﹐蓋脫筌破解﹐煩言奚益﹖善易者故不言易也。余久持此解﹐乃太史實獲我心。嘗憶往歲有膻名僧每向余譚宗﹐又自誇其能出世。余哂而應曰求田問舍。終日僕僕﹐希謁達官﹐出世不還入世耶﹗僧赧而退。此輩名心未破﹐稍有所窺﹐揭揭然若建鼓而求亡子﹐試聞太史語﹐眞足喝棒也。

放生之說不獨禪家﹐吾儒亦有之。下車泣罪﹐大禺子放生也。開三面之网﹐成湯之放生也。釣不网﹐弋不射宿﹐宣尼之放生也﹐此皆仁心爲質﹐隨觸而見若。有意以出之﹐便與本體無涉矣。今之俗禪不達禪理﹐謂多買魚鳥放生便可證佛。捕者希重值﹐益肆漁獵﹐不適以滋物之擾乎﹖何如海闊從魚躍﹐天空任鳥飛﹐至仁無仁之爲得也。北使李諧之對梁武曰「不敢亦不放﹐斯眞善放生矣。」

○異述

瓊州有粟米泉﹐是蘇長公所浚。其水秤之﹐較他泉水特重﹐味復淸美﹐時有粟米從孔中湧出﹐故名。

萬曆初年﹐上於內府得雲長公家訓書。遺失一板﹐命寺人求之。時有一老商專收廢書﹐得其一板藏之﹐已四十餘年。至是以應﹐得賞百金。

秦進士廷丞嗜學﹐每困場屋。因感憤﹐欲取平日所讀書悉焚之。方簡書﹐書忽作吼聲﹐遂不復焚﹐攻苦如故。明年舉於鄕﹐又明年成進士。

天啟乙丑﹐闈中得華太史琪芳文方置几案﹐忽有聲如風箏從卷中起。亟展讀之﹐大加賞嘆。遂舉南宮第一。是科文趨險極矣﹐而華獨醞籍淵博﹐不愧正始之音。固知斯文有在也。

處州劉一介少年得火疾。遂棄家至一山中﹐緣竹徑而入者百二十里許﹐綠陰無間﹐劉隱居於此。自題曰「綠天深處﹐五里一亭﹐十里一室﹐無不幽勝。」不入城市者六十年﹐親友莫可蹤迹。太守任衝華訪之﹐覓三日始得見。相與作世外譚。厚贈之﹐劉槪不受。太守畱連數日﹐因泣而別。

海南有鬼﹐獸種人形﹐黧色﹐長不滿三尺﹐解人言﹐不食煙火。入山能取琪南異香﹐及諸寶﹐海南人多購而畜之。欲購者必先令其相﹐果有分得寶。鬼抱膝肯首﹐約指相隨幾年﹐不則搖手而退。人得之﹐擇日始放﹐置小鋸斧與之﹐啖以果食﹐盡飽﹐攜鋸斧去。或經年﹐或數月﹐或旬日﹐以取果之多寡﹐爲去時之久近。反則導主人往其處﹐奇香異寶﹐無所不有。攜歸﹐價不啻千萬。約滿﹐更依他人﹐畱之不得。

桂侍禦榮﹐性耽山水。微時讀書靈山至徳宮。一日散步里許﹐忽至一所。見竹籬茅舍﹐淸幽迥別。急歸邀僧同玩。及往﹐舊路已迷﹐杳不可覓。因悵悵而還。

昔有客投河北逆旅﹐室中紙糊甚密。俄一女子過前﹐言煙來。伏地者再。夜久﹐果有煙。因憶女子言﹐得不死。明日﹐白宮捕設謀者而娶女子以去。嘗聞失火之家﹐須匍伏而遁﹐不則難出於煙。又有銜水以禦之者。

姑蘇要離墓﹐其形如阜﹐不及城堞者僅尺許耳。相傳初甚低﹐其後﹐歲髙一歲。至萬曆間﹐好事者爲之豎碑墓上。墓隆起﹐竟髙於城。一時城外﹐往往白晝殺人﹐咸怪異之﹐因僕碑乃止。

南州一小民生子﹐背有一大佛字。

詹文學在所親處看設齋﹐偶見一童子﹐身著靑衣﹐欲走入紙竈內。眾止之﹐曰「是將化資錢毋﹖」入不顧﹐徑徐行其中去。隨見之無所得。考書﹐是日爲靑衣童子臨世。

畢大參謀﹐其尊人好善﹐老而艱於子。一夕﹐夢入古廟中祈嗣。見有三佛在上﹐因泣拜於地。三佛憐之。左右佛交推其中佛﹐中佛遂起身下。忽然驚悟彌十月﹐大參公生。絕無胎發。是夕﹐其尊人復夢入古廟﹐見三佛中缺一。叩其故﹐左右佛曰「賢嗣是也。」後公登嘉靖戊戌進士﹐畱邊四十日﹐盔甲不解﹐及解下發髡盡﹐訝之。致政家居﹐有劫寇取公﹐綁縛之。欲加箠楚﹐忽若有人從眾中奪以出。自是得疾。一日﹐有老僧攜杖﹐從大門直進﹐竟達寢室。以杖叩公曰「汝尙執戀此﹐不憶卻歸路耶﹖」時其家咸目之﹐已而不見。公是日遂終。

貴溪吳氏生一兒﹐聰穎異人﹐數歲能詩。父母弄以竹馬﹐有客呼曰「紅孩兒騎馬遊街。」卽應聲曰「赤帝子斬蛇當道。」後因與羣兒嬉墮水中幾死﹐急援之出﹐良久乃蘇。嗣是遂茫無所知﹐竟爲耕夫終世。

○時令

歷家謂閏月爲天縱。朱郁儀閏三月﹐飲龍沙詩且極天縱娛﹐相將傾桂醑。

乙丑元旦前三日﹐放春爲臘月之二十七日。自是日至正月八日﹐天無纖翳。次日陰晴相半。又次日之夜始雨。杜工部詩﹕「元日到人日﹐未有不陰時。」則此景蓋少陵所未值也。余詢之故老﹐亦咸謂一僅見云。

每歲三月十五六﹐俗相戒﹐爲馬和尙渡江﹑必有大風敗舟。

○今文

顧端木璅論云﹕昔之文盛未極也﹐而甚難﹔今之文盛極矣﹐而反甚易﹐何以故﹖夫射不難稽天而難貫虱。禦不難馳陸而難蟻封。昔之作者﹐微心靜气﹐參對聖賢﹐以尋絲毫血脈之所在﹐而又外束於功令﹐不敢以奇想駭句入而跳諸格。當是時﹐𨿽有經才﹑絕學﹑絕識﹐冥然無所用﹐故其爲道也難。今之作者﹐內傾膈臆﹐外窮法象﹐無端無崖﹐不首不尾﹐可子可史﹐可論策﹐可詩賦﹐可語錄﹐可禪﹐可玄﹐可小說﹐人各因其性之所近﹐而縱談其所自得﹐膽決而气悍﹐足蹈而手舞﹐內無傳注束縛之患﹐而外無功令桎梏之憂﹐故其爲道也﹖似難而實易﹐且不寧惟是。昔之讀書者﹐自六經而外﹐多讀《左傳》《國策》《史記》《漢書》﹑漢唐宋諸大家﹐及《通鑑綱目》﹑性理諸書﹐累年莫能究﹐而其用之於文也﹐澹澹然無用古之迹﹐故用力多而見功遲。今之讀書者﹐止讀《陰符》《考工》《山海經》《越絕書》《春秋繁露》《關尹子》《鶡冠子》《太玄》《易林》等書﹐卷帙不繁﹐而用之文文也。斑斑駁駁﹐奇奇怪怪﹐故用力少而見功速﹐此今昔文難易之故也。顧子眞知言哉﹖顧名言正﹐昆山人。

子史談事。在數千百年以前﹐而能使數千百年以後之人讀之燦若指掌。今四子家言﹐童而習之﹐閱近日制舉文﹐並其題亦茫然不可識矣。所謂靑天白日﹐故興妖霧﹐使對面不見者也。乃作者自謂子史而競爲之。觀者亦誤以爲子史而競收之。生心之害莫知所底。吾爲玆懼也。

士人稱明經殊不易﹐閩中顏孝廉以五經得雋﹐人艷稱之。今細閱其所爲二十三篇﹐風气遒上﹐不愧作者。𨿽間出奇師﹐而紀律自在﹐至各經藝一一細心合旨﹐多所發明﹐卽專經家未或過斯﹐眞一時經海也。若以徒己意解書﹐謬悠詭譎﹐誇多斗捷﹐寧不爲顏君東家施乎﹖

●耳新卷七

○誌怪

熊休甫所居前有二池﹐萬曆戊午夏間﹐日正中﹐忽有物沈香色﹐圓滚如球﹐從樹杪乘風躍起﹐墮前池中。池水爲沸。少頃﹐復躍起﹐墮於近池。視前池沸聲更噪。其墮處翻濤如雪﹐池水頓黃。久之奮躍﹐從門旁東角沖舉而去﹐不知所向。

大內有一琴﹐欲爲其某操﹐書拈梁上﹐風颯然至﹐則琴自響﹐聲中律呂。

邑濟下徐姓﹐鴨產一卵﹐有狀元二字。逾時狀字消沒﹐元字甚分明。徐親友咸見之。

己巳冬﹐所知徐姓家方作炊﹐忽有豕奔入竈內。尋以額顚起鐵鍋﹐從鍋頂出。竈門狹而豕甚大﹐又出入烈焰中﹐毛都無焦爛。或以爲非祥兆﹐其家亦竟安然無事。

永丰縣淸湖徐廿九家彘產四豚。初生一豕﹐次生亦豕﹐其三產一物。耳目手足居然作人形﹐最後復生一豕。其家驚怪﹐不敢育﹐遂溺之。又郡西隅某氏彘產豚﹐一頭八足四耳二尾﹐其家因投之澗中。人咸見之。此俱庚午二月間事。

甲子冬梧葉街﹐有人瓜圃產一瓜﹐其形特異﹐眉目口耳畢具﹐宛若彌猴狀。時復喞喞作聲。怪而剖之﹐有蛇自孔中逸出。其人因以瓜懸市上﹐戒人勿食。

戴文六者﹐家居邑之土江。忽一日衣什等物皆不見﹐徧覓得之墻外所畜雞鴨﹐盡置於廁。戴父子二人輒收輒出﹐數日不寧。其兒婦年十四五﹐見搬衣物者乃一犬也。其犬能言﹐自稱犬將軍﹐爲索酒食。他人皆未見﹐惟婦見之。來食時不見其形﹐但所設之食立盡。間索不與﹐則以爪擊門﹐婦輒死。再四哀求始蘇。一日﹐犬言我有公公至爾家﹐可備酒肴。更深果有三人來。長僅二尺餘﹐冠襆。其中者衣黃﹐左右衣紅﹐俱坐於上。犬下拜。忽變作一小黑人﹐侍坐。三人怒﹐共以鞭擊之﹐令往門外艸堆食之﹐肴亦立盡。其婦翁聞此事﹐往婿家大怒罵﹐犬避竈下。婦翁擊之走。遂挈女婦宿他所﹐自是戴安靜者。逾月﹐一日﹐婦翁詣戴議逆女回己家﹐忽其家衣物四散在外﹐亦如戴前事。婦復見犬來﹐詈己曰「爾如何避我來此﹖我今暗隨爾翁來﹐爾復能避否﹖」父不得已﹐送女還婿家﹐犬亦相隨。戴爲具酒食如前。又一日﹐犬言我公公往太華進香﹐爾舉家須齋戒。戴從之。婦見犬挑行李﹐三人乘馬而去。午後犬復回。問之﹐言擔重路遠﹐我不願去﹐將行李拋在鐘靈橋上。忽聞馬鈴聲﹐三人怒走而入。問犬何在﹐將鞭重擊之﹐提其耳而去。三日後犬又歸﹐言不耐持齋﹐特先逃還﹐須酒肉充腹。戴彊與之。七日後﹐三人歸﹐怪戴不齋﹐致己途中辛苦﹐將門擊而婦死﹐舉家哀求。云﹕是犬將軍獨自貪口﹐吾舉家實未破戒﹐今犬將軍在﹐可面質也。傾之﹐婦醒云。三人將犬鞭死而去。越數日﹐三人更來。曰「我今新買一僕攜至爾家。」婦視之﹐見一大雄鷄。雞亦能言﹐自稱我雞將軍﹐不比前犬將軍貪於口腹﹐又懶惰也。戴父子出耕﹐婦往釒盍﹐又見有三人來﹐衣冠同前三人﹐而貌殊不似。自云「我是爾本家三神。曩三人是客居者﹐今可備酒食請我。」戴怒曰「旣是我家三神﹐我世代供奉無缺﹐宜護祐我﹐如何反使邪神來擾不休﹖我今家計日乏﹐那得再有酒食供獻﹖」三人曰「爾請我後﹐我須令他去。」戴不許﹐三人以手擊地﹐婦立死。戴父子哀求乃蘇。因更爲具酒食﹐安奉於有之黃荊樹下。忽一日﹐前三人復來。戴令婦向黃荊樹下請三神﹐三神隨出。戴責神曰「前日神許令彼去﹐何無信也﹖」三神曰「此三位非他﹐乃爾親家家神。爾親家遷居未與偕去故寄居於此。今爾可將白米一斗﹐燈一盞﹐傘三柄﹐備船一隻﹐我同爾兒婦送渠去﹐渠以後但偶一來耳。」戴如其言﹐將舟送下。婦果見前艙置燈﹑米處有六神對坐到已家﹐令其父亦如言安之。三神隨舟而回﹐晝夜常出與婦言事﹐索飲食不休。前三人亦時來擾﹐戴終苦之。令子赴訴龍虎山眞人﹐眞人與鐵符鎭之﹐自後亦時一來﹐但不敢入中堂置符處。久之始絕。

○說鬼

南州上藍寺西樟樹下有古居而多祟。丁卯歲﹐一文學讀書其中。有狐爲好女惑其從遊一人死焉。又譚進士昌應未達時獨居此﹐白日爲三鬼所捽。一鬼謂其貴人﹐始得免。

新安萬安街有婦孕將誕。忽死去殮之﹐停柩野外。婦於柩內生一子﹐魂常往來城市買餅啖之。後好事者蹤迹至其處﹐聞柩內有兒啼聲﹐以告其家。啟棺視之﹐則兒儼然生也。抱歸育之﹐長而大富。人稱爲鬼生朝奉。

有張老夜於鄕村歸﹐忽有童子挑燈前來言﹐曰「特相接長者。」張疑之。以手緊持其臂而行﹐將至有人煙處﹐燈忽滅﹐童子不見。視手中所緊持者一敗帚耳。

薌溪陸茂才﹐讀書郡北天津橋。一夕因暑熱不能寐﹐散步橋上乘涼。忽聞橋下有二人相語﹐曰「明日水南張氏﹐使家僮送禮至橫山﹐過此必浴。浴時俾溺死於此水以代﹐庶我輩可超生矣。」陸聞疑惑不定。次早往橋上候之﹐果見有僕攜盒至。陸具爲述前事﹐令勿於此浴。僕諾而去。是夕﹐陸復往橋上﹐更聞橋下有人泣曰「我輩守此三載﹐今得一代者﹐又被陸秀才救去﹐良苦﹗」其一人曰「張氏僕本不應死﹐渠曾於三十九都某處建一七星橋﹐其功徳可折此災。」語已尋寂然。明日僕回至陸館﹐陸問曰「汝曾於某處建七星橋否﹖」僕曰「初無此事。」陸再四問之﹐乃曰「只主人莊前有一田坑﹐闊二尺餘﹐人不能過。爾時小人曾以舊倉板布之耳﹐然不解七星何以得名。」他日僕往覆板視之﹐見其上有虫嚙七孔方悟。

○姦恣

附魏閹者有虎彪之目﹐號十孩兒。五虎﹕崔呈秀﹑吳淳夫﹑倪文煥﹑田吉﹑李夔龍俱文臣。五彪﹕田爾耕﹑許顯純﹑崔應元﹑楊寰﹑孫云鶴俱武弁。

逆魏恃寵﹐一日走馬於禦前﹐驀地加鞭﹐騰空飛過。上爲之震恐﹐親挽玉弓射殺其馬。逆魏恬不畏罪請死﹐猶作傲色。退而有怨言﹐朝夕提防﹐介介不釋。

魏忠賢廣置緝事之人﹐密布天下。丁卯余邑有徐生者﹐偶過渡。逢一京師人同舟。生問曰「魏監荼毒朝紳﹐今復何似﹖」其人怒曰「魏尙公舉朝奉爲天生聖人﹐汝一小書生敢妄詆毀﹐何膽大如斗也﹖」肘南昌書肆中﹐有一生閱三朝要典﹐偶發不平之慨。忽一人攘臂直前﹐欲挾以見楊撫院。眾爲解勸﹐俾生與多金始獲免。

○醜媚

天啟年間﹐凡一切奏章不敢斥魏忠賢姓名﹐而稱廠臣。稽古迄今﹐對君之言﹐從無此體也。

魏忠賢擅竊威福﹐建祠幾徧天下。祠極壯麗壯嚴。不但朱戶雕梁﹐甚有用琉璃黃瓦﹐幾同宮殿。不但朝衣朝冠﹐甚耳垂旒金像﹐幾埒帝王。至迎像行九拜禮﹐稱呼用九千歲﹐或九千九百九十歲。北京一地至數祠敢與文廟並峙。南直至建於皇陵側。有司鄕紳一意媚璫﹐往往以賤值買人基地﹐甚至侵占舊祠﹐如周茂叔﹑程正叔﹑澹臺滅明三先生祠堂﹐都被拆毀。一時天下如狂﹐廉恥節義掃地﹐至此已極也。

○災變

相傳萬曆甲戍冬﹐信河俱凍。舟人以竹篙削去冰河﹐路闊可丈餘﹐舟從冰旁過﹐以次相望而行。又甲申夏月大水﹐舟可入城至十字街。

萬曆丁巳﹐應天城外有鼠數千﹐夜渡江去。鼠背上咸有肉斗方形﹐盛稻梁之屬﹐行水上如履平地。

乙丑四月七日有星晝見。七月二十七日﹐昧旦有星入鉤月中﹐爲月所掩。須臾﹐出月上。晦日復有一星晝見﹐與日並朗﹐時人咸耳目焉。

熹宗時﹐徐州有太山神姥廟。一日﹐神姥口中出火﹐延毀城樓﹑學宮諸屋﹐遂導白蓮倡亂。

天啟七年﹐大同宣府某縣地震。數日城崩﹐湧出黑鬼﹐不計其數。人扣之﹐身堅如鐵﹐四散作祟。縣官延僧誦經禳之﹐得解。祟散﹐不知其處。

戊辰七月﹐浙江海嘯﹐煙沒民居田產﹐流屍積血﹐腥蔽江河。錢塘﹑仁和﹑海寧﹑山陰﹑會稽﹑蕭山等縣俱被其患。又是月二十一日﹐杭州城大風﹐吹到石牌坊十三處。

○孽召

懷寧阮嶽秀與太平寺僧孤云貸二十金﹐歲暮備母﹐錢遣家僮四兒歸之。四兒匿金不與﹐已復竊主人重資出亡。後嶽秀偶過孤云﹐語詢及向所還金﹐已爲烏有﹐彼此笑曰「若非相信﹐幾爲不白矣﹗」嶽秀更曰「彼報自有時耳。」閱一年﹐聞四兒投前山縣三祖寺中。三祖寺與太平寺僅隔一江。一日嶽秀與孤雲閒話間﹐同見四兒來寺﹐競入馬廏。覓之不見﹐但廏中馬生一駒﹐共異之。嶽秀曰「此四兒償師債也。」後駒大鬻之﹐果得價二十金。

前山縣人王七﹐負人十三金。其人卒﹐妻屢索不還﹐遂訟之縣。王七匿不出﹐縣尹捐俸三金給其婦﹐謂曰「彼旣逃不必追﹐自應作來生報也。」其婦得金歸﹐市一母彘﹐畜數月﹐彘生十三豚﹐身全黑。每一豚額生白毛﹐文爲王七二字。

魏忠賢縊死阜城店﹐當時暫行埋掩。後三月發冢淩遲﹐身屍未化﹐及臨形似猶有微息鮮血迸流﹐此若畱以待天刑。然時李朝欽亦同縊死﹐發屍惟骸骨一堆而已。

魯祝榮行廿二﹐以射鳥爲生。臨終見百鳥來啄之。此弋陽乙卯年事。

獵戶吳賢良﹐每獲一鹿卽殺之﹐以口飫其血。忽一日無病昏去﹐頻呼曰「羣鹿斗我。」舉家咸聞其攫索聲﹐遂死。

友人朱道徵爲餘言﹐其先大父佐政嘉興時﹐有陸楡子方七歲﹐手佩兩觸爲人誘至陸家園﹐壓之石下以死。官百訪不能得﹐隨囑之神。逾數月﹐忽一人取白魚壓死會龍橋下。其妻聞變﹐訝曰「謀人以石﹐自斃以石﹐報應何不爽乎」乃始知爲謀殺陸楡子者﹐誰謂天道之遠也﹗

●耳新卷八

○物表

李子田太史﹐曾於秋冬之交見黃鶯就水次﹐以泥自裹﹐旋蟄水底。明年春﹐又自浮出﹐剖泥飛去﹐始解出自幽谷之義。某王孫亦見春鳥投泥中﹐又飛就日﹐如此數次﹐泥漸原﹐飛漸低﹐乃沈水。

酃縣於甲子七月間﹐夜半忽有響如山裂﹐有一大鳥從東南方飛往西北去﹐身具五彩﹐作火焰光。或云當是天蓬鳥。時縣尹與學博士咸見之﹐因齋戒祈禱七晝夜。

月令孟春第五候鳴雁來﹐注謂南自彭蠡來朔漠。今大統歷依淮南呂覽作候雁北﹐孟春五候實雨水後十日也。一友爲餘言「曾於春分後過彭蠡﹐見雁羣甚繁﹐不減秋冬時﹐甚訝之。」士人言此物﹐飲淸明水方去。

有鳥長尾而五色﹐略如錦雞而小﹐每於盛夏菱葉冒水時﹐因叢葉之凹﹐伏卵出雛。人謂之菱雛。

雁燕去來相背﹐雌雄之情亦異。雁失偶終不配﹐燕則旋配。客有言其家梁上燕﹐已出雛矣﹐俄失其雄﹐獨飛一二日卽有數雄來。一雄得配﹐余乃去。雌遽啄前雛﹐或銜蒺藜飼之﹐雛死復乳。雄失雌﹐想亦應爾﹖其毒如此。

崇禎戊辰冬﹐有熊入郡城﹐眾逐之。熊從西門出走﹐入夏公廠﹐眾相與圍之。熊惶遽奔髙梁上﹐眾持長槍刺之。熊以手格槍﹐槍爲立斷。乃競射之﹐矢每發熊卽接去﹐竟不能中。圍至三日﹐熊餒力乏﹐而始爲眾所斃。是年又有鹿入郡城北。

○兆先

費文孫生時﹐錦雞繞屋﹐蚤歲遂擅文名。

萬曆癸卯元旦日﹐南安張孝廉家忽空中飛一鐵銃﹐破屋而下﹐秤之重四十二斤。舉家驚懼﹐咸謂凶兆。是年應鄕舉﹐中四十二名。

章給諫允儒﹐嘗令家市魚。獲一鯉﹐厥狀殊常。剖之﹐中有物蜒蜿似龍狀。章令人送之章江﹐是秋遂捷。

劉昭孫大將軍綎之養子也。死難之夕﹐其家戶扉鐶俱作聲。明晨啟箱篋﹐見平日所衣白袷子忽變鮮紅色﹐家人咸知爲不祥。未一月﹐訃音至。又有胡百戶亦與難。其子忽夢父歸﹐攜妾某氏﹐閒步階前﹐翼日爲其人誕辰﹐某氏薦其夫﹐一慟而絕。時人異之。

○命相

蕭鳴鳳素善星數﹐以比部郎罷歸。道遇張永嘉璁。張使爲己推造。忽長嘆曰「是安可憑﹐我今不復言命矣。」張問故。蕭曰「據子之造﹐八年後當大拜﹐今尙作一孝廉﹐那得驟至此。且如我命﹐宜二品。今一比部郎罷。寧復望起耶。」因相嘆別去。後及八年﹐張果以議禮入相。因憶蕭言爲起用﹐仕至方伯。

山陰張太史元汴﹐生而瑋異。左手從背後插上﹐可捉右耳。右手亦如之。識者知公爲非常人。隆慶辛未﹐越中臥龍山﹐忽自鳴﹐聲聞數里。已而公廷試第一。

鉛山友人李倩玉國球﹐與余門人玉山毛詩﹐年月日時皆同。而李以辛酉發解﹐毛至癸亥。始入餼於庠。李中戊辰進士﹐授庶吉士。尋卒於官。無子。毛多子而且令﹐至今猶在諸生中。又鵝湖在中上人﹐與浙江徐進士在中。年月日時亦皆同﹐又皆名在中。而一爲髙僧﹐一爲名進士。此四人八字者﹐星家將安推算耶﹖

徐元鋤田得千金﹐畏爲人知﹐每入市﹐狀逡巡畏縮。忽市中一相者於稠人中望見元﹐出而揖之曰「吾視爾气色﹐目下當有千金之獲﹐果否﹖」元密求其低語。相者曰「此爾命也﹐毋畏。」遂去。

南州有道人洛雲霄﹐汝川人也。日遊諸王之門﹐兩耳甚長而能動。每動則上下左右﹐聽其自便。諸王孫以次齋供之。

○藝術

嚴分宜朝退﹐忽暴疾﹐家人救不蘇。京師名醫延請略徧﹐而服藥都不少效。舉家皇皇﹐且欲議後事。有彭孔者善醫而甚無名﹐聞而自薦。入視﹐修一劑。謂分宜夫人曰「飲此當嘔出多痰﹐痰去﹐至夜半方醒。明晨可全無事。若吾來遲﹐卽無濟矣。」諸醫咸目笑之。煎服﹐有頃﹐果嘔痰數升﹐再復唾去。至三更﹐忽能言﹐次日遂愈。彭孔由是知名。太爲分宜用事。

歐陽文學開泰宜黃人。倜儻負奇﹐兼精岐黃之術。天啟丙寅﹐值鄕中痢疾大作﹐君制藥令人徧施﹐所全活者以數百計。餘丁卯秋臨場忽病齒﹐痛不可忍。君與余素昧平生﹐客爲談及﹐卽冒暑不遠數里過視。親爲修藥﹐凡往返者數次﹐余服之﹐尋愈。此眞所謂傾蓋如故者也。君爲餘言「其家藏醫痢疾方﹐爲異僧特授﹐百試百效。」但祕不肯傳人。

熊潮善戲術﹐凡梨園子弟至其地﹐必先禮謁﹐始多獲利市。不則﹐登場時潮以手指之去﹐𨿽善歌者啞然失聲。明日來謝過﹐再四懇求。潮笑云「偶然耳﹐曲在若口﹐他人安能使緘耶﹖」歌者聲卽如故。潮或過酒家﹐值新釀出必請伊先嘗﹐始得速售。不則酒輒攺味﹐或竟日無人沽。酒家來謝過﹐味卽復舊﹐沽者忽塡門。其後潮卽乏嗣。

○寶遺

歲甲子九月初四日﹐河南臨漳縣鄕民邢一泰於務本莊東去磁州八里﹐漳河西畔耕地﹐忽平地風大起﹐旋轉半晌﹐隨見河岸灘塌﹐聲震如雷﹐祥光旋繞﹐直騰而上﹐閃出黃白色物一塊﹐大如斗﹐視有篆文。縣尹何可及拭之﹐見其晶潔異常﹐光燦陸離﹐龍紐斗形﹐方各四寸﹐厚三寸餘﹐重一百一十兩。隨審視其篆文﹐曰「受命於天旣壽永昌。夫河淸鳳出而復玉璽自獻。」數年之間。禎符疊見﹐此眞保定孔固於萬斯年之祥也。

萬曆間﹐貴溪鄕民鋤田畔﹐見古墻腳﹐掘之﹐得一石﹐色澤可愛。取歸爲童子玩具。每至日午﹐鏗然有聲。夜子復如是。怪之﹐置神龕上。一日﹐有所親葉文學新者﹐過而索觀﹐怪其聲﹐因擊碎之。見其中機巧悉備。有字云「碎葉新手。」識者曰「此諸葛武侯所制定更石也。」

費文孫家藏蘇長公墨竹﹐老幹突兀﹐枝葉離披﹐偃仰屈伸﹐曲盡其妙。卷末一詩云「黃陵廟前春雨足﹐湖臯煙樹錦模糊。慟天大嘆苦無語﹐二女祠中叫鷓鴣。」作者姓字。朦朧莫辧﹐而書法委蛇有姿態﹐要亦宋元間名筆也。

大理府淩家有點蒼石屏﹐髙一丈五尺﹐闊丈許﹐上有三顧圖﹐生成如畫。又有犀牛望月屏二屏。沐府以重價購之﹐不得。

陳眉公家園有大石﹐是松樹所化﹐而半又帶松皮。

京中天寧寺有一磬﹐是漢明帝時物。每誦一經﹐書其經名拈於上﹐則聲自鳴。經完乃止。

武林一婦人遊西湖﹐遂窮其勝﹐歸忽有孕﹐彌月產一球。其家怪之﹐懸之檐前。適有安南國人經遇﹐見而畱連不去﹐厚價鬻之。隨以刀剖作數片﹐視之皆西湖景也。此隆慶年間事。

番僧利瑪竇有千里鏡﹐能燭見千里之外﹐如在目前。以眡天上星體﹐皆極天。以視月﹐其大不可紀。以眡天河﹐則眾星簇聚﹐不復如常時所見。又能照數百步蠅頭字﹐朗朗可誦。瑪竇死﹐其徒某道人挾以遊南州﹐好事者皆得見之。

山東有小民﹐家門前置一枯楊樹根﹐有夷使過﹐願以百金售之。其人旣受值。乃曰「鬻則鬻汝去﹐但須爲我道所以可寶之故耳。」夷使因略取樹根置火﹐煙气成云﹐忽有白鳥飛集。蓋此樹爲白鶴所棲﹐吸其精久故也。

鄧太素刺史文明﹐南昌人。家藏一周時銅尺﹐視今尺可八寸許﹐古幽光黯﹐不復作銅气。其上鏤有花紋絕細﹐周之尙文﹐一斑可見。又有劉靑田所用羅經﹐制極精巧﹐稍缺少許。背有洪武元年靑田劉基制。字亦隱隱於上﹐皆先朝法物也。余以丁卯秋過刺史宿云亭﹐因畱飲﹐出二物以視。時同坐彭云徵劉出子咸見焉。

粵中有老人業屨者﹐坐旁置一大石。一日有一收寶者見之﹐欲出厚值買去。其人不省所以﹐堅不與。自後因藏其石﹐已而悔之。閱數月﹐收寶者復至。乃出以觀﹐遂連稱可惜。其人問故﹐答曰「此中有異馬無價之寶﹐以子日對之業屨﹐有艸以爲養﹐故得活。今餒死其中矣。」其人不信﹐剖碎之﹐果有馬死其中。

弋陽王孫幼晉家﹐多古法玩。有一經囊﹐體方﹐作深元色﹐略飾以金。其各處無縫可尋﹐內貯經咒﹐是唐時番僧所制。佩以渡海﹐可以鎭風浪。

○人瑞

周仙者﹐四川富順人﹐永樂時曾爲光祿丞。以訪道棄官。鬻販紅花於關中。至一旅店﹐入門﹐主人欣然進食﹐如有所儲以待者﹐異之。已而﹐主人詢曰「君篋中得非紅花乎﹖某縣方缺﹐速往發售﹐可得利數倍也。」周如其言﹐以往。轍如券焉。比歸﹐遂叩以道術。主人曰「汝師某仙﹐今居某王府﹐汝往參。良不易得見﹐須七八日乃可。」然終當莫逆耳。至某王府﹐閽人果不爲通。待至八日﹐某仙方與王奕﹐忽謂王曰「外有蜀弟子周某來謁我﹐今祗候八日矣﹐煩王出迓以進。」王至門﹐果見其人﹐遂延以入。坐定﹐周有饑意﹐卽異饌滿前。夜寒思衣﹐卽重裘在列。相與對坐﹐凡數日﹐皆不言不寢。一日忽欲告別。王問故﹐答曰「某開府以我爲妖人﹐有甲士數百圍王宮﹐恐相累耳。」未幾﹐果有甲士數百圍王府。某仙方倚門而立﹐睨視嬉笑。距甲士僅尺許﹐近之不可得。追至一井邊﹐遂躍入其中。復後周訪道終南山﹐見一古井﹐忽一人自井中躍出﹐視之﹐卽王府中所遇仙也。周因追隨數年﹐遂得長生。自永樂至萬曆乙卯二百餘歲矣。而周鶴髮童顏﹐陡健飄舉。士大夫多師事之﹐目爲人瑞云。

饒侍郎母劉太夫人﹐年百歲而康健殊常。長子位﹐次子伸﹐俱官至侍郎。

按﹕耳新八卷﹐分類三十有四﹐陳言務去﹐入耳皆新﹐其命名亦卓爾不羣矣。夫書之以耳名者﹐如王同軌耳談。李中馥原李耳載﹐咸推說部上乘﹐人知珍祕﹐獨玆編流傳未廣﹐惟日下舊聞續采書目中﹐曾一見之﹐庸耳未之聞也。余亟以授梓﹐俾人人快睹其新﹐勿至褎如充耳云。甌山金忠淳識。

耳新

