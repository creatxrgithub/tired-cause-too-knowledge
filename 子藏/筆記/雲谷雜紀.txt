

欽定四庫全書

子部十

雲谷雜紀目錄

雜家類二【雜考之屬】卷首

書帖識語

卷一

二十三條

卷二

三十九條

卷三

三十一條

卷四

三十一條

卷末

奏狀四篇

題跋四篇

【臣】等謹案雲谷雜紀四卷宋張淏撰淏字淸源婺之武義人其裏貫見於金華志而陳振孫書錄解題又稱爲梁國張淏蓋本開封人而僑於婺者也舉紹興二十七年進士初補將仕郎主管吏部架閣文字舉備顧問紹定元年以奉議郎致仕當時稱其學術淹通紀問該洽著述甚富今所續施宿防稽志抄帙尙存而此書宋藝文志文獻通考皆不著錄惟文淵閣書目載有一冊其本亦久佚世已無傳今從永樂大典中采撮得一百數十條別有徐邦憲書帖一首及淏識語一則乃當時冠於卷首者又有楊楫章頴葉適後序三篇及淏自跋一篇尙皆完善無缺謹依類排次釐爲四卷而取書帖序跋分載首末以略還原本之舊宋人說部著錄紛繁大都摭異矜新無關典據惟洪邁容齋隨筆辧證名義極稱精核爲稽古者所資淏此書實踵邁書而作蓋能專爲考據之學者其大防見於自跋中故其折衷精審考訂詳明於諸名家著述流傳皆能析其疑而糾其謬如論蕙之非零陵香而駁邵博聞見錄之舛論王羲之換鵝實有黃庭道徳二經而斥蔡條西淸詩話之非引董徳元言證蘇軾詩虎頭城之爲防州引曾慥百家詞證虎兒爲米友仁字而摘施宿任淵二家所注之誤其釐訂是正確有據依實足爲學者殫見洽聞之助宜當時極重其書而葉適後跋以淏所論泊宅編花書名一條義有未安別存商防之語淏倂存諸卷中其一時朋友質疑問難切磋相長之意足以想見是皆有可取也乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

雲谷雜紀卷首

侍郎徐公帖

邦憲已贄開藩之慶玆不重敍彞儀輒有拜稟樅陽張監鎭其先中華人自其祖寓武義邦憲與之鄰居有年矣知其篤行好學博讀古今之書近世無與比者眞所謂從生可畏者也邦憲心甚敬之折行輩而與之交比以貧甚急祿不暇擇木挈老母擕諸弟以行乃天假厚幸得趨走於教令之下敢望臺慈借之從容扣其所蘊而眄睞之必有取知者矣其天姿恂恂謹畏若怯懦無能發明者然其中所蘊殊非凡近願年丈特垂異顧幸甚

紹熙甲寅予侍先大父還自酉陽寓居於婺之武義故寶謨閣待制徐公寔里人也尙气節重惟諾不妄交於人一日忽過予一見之如平生歡予爲賦詩云五花麟駒籋飛雲鳴珂敲月曙色分晨光炯炯照玉勒華風熠熠生衡門磊磊落落萬人英气射鬥牛貫九精筆扛龍文百斛鼎鯨呿鼇擲風雨驚英辭琳瑯潤金石寒芒正色如明星淫哇亂雅快一掃英莖韶濩重鏗鍧質髙器大聲必廣古來才士豈虛名我嗟壯歳困五窮終年齪齪文字中絕編壞簡徒自苦炊沙鏤水初何功志髙意廣材不足奴輩豈特笑孔融龍潛蚖肆亦物理艸廬未必非英雄天生我材必有用誰能便與朽腐同願得側翅附鴻鵠追風掣電淩太空公曰是篇置之李賀詩中誰復能辧君少年俊邁如此我當退處一頭地矣因是遂爲忘年交嘉定癸酉予自龍舒歸公已出守九江而數數寄聲問予還期予時將以所記書傳疑事往質正焉未果而公卒予方痛悼有以公貳冬官時與龍舒趙使君帖示予讀之悲益不自勝趙使君中道易守新安予不及識之而楊敬之逢人說項斯之意似不可忘也悲夫天胡爲奪予良友之遽也九原不可作予之所疑者誰與折衷之昔季札以寶劍許徐君未及獻而徐君死乃以系冢樹而去從者曰徐君已死尙誰與乎季子曰始吾心已許之豈以死背吾心乎輒以公帖冠之卷首是亦季子於徐君之意也嘉定甲戌張淏書

欽定四庫全書

雲谷雜紀卷一

宋張淏撰

孟子云堯使九男二女以事舜於畎畝之中趙岐注云堯典曰釐降二女不見九男獨丹朱以嗣之子臣下以距堯求禪其餘八庶無事故不見於堯典予按呂不韋春秋云堯有子十人自丹朱之外不特八庶子而已皇甫謐帝王世紀云堯娶散宜氏之女曰女皇生丹朱又有庶子九人其數正與不韋春秋合蓋使事舜時朱以嫡子故不在所遣中趙岐云八庶蓋未之考耳管子固管仲所著也今考其書非特出於仲後人從而附益其說者有之戒篇云管子卒云云桓公薨六子皆求立易牙與衛公子豎刁因共殺羣吏而立公子無虧孝公奔宋宋襄公率諸侯以伐齊戰於甗大敗齊師殺公子無虧立孝公而還又小稱篇桓公曰死者無知則已若有知吾何面目以見仲父於地下如此之類皆後人附益

說苑趙簡子遊於河而樂之嘆曰安得賢士而與處焉舟人古乘跪而對曰夫珠玉無足去此數千里而所以能來者人好之也今士有足而不來者此是吾君不好之乎趙簡子曰吾左右客千人朝食不足暮收市徵暮食不足朝收市徵吾尙可謂不好士乎古乘對曰鴻鵠髙飛逺翔其所恃者六翮也背上之毛腹下之毳無尺寸之數去之滿防飛不能爲之益卑益之滿把飛不能爲之益髙不知門下左右客千人者有六翮之用乎將盡毛毳也新序晉平公浮西河中流而嘆曰安得賢士與共樂者舟人固桑進對曰君言過矣夫劍產於越珠產江漢玉產昆山此三寶者無足而至君今茍好士則賢士至矣平公曰固桑來吾門下食客者三千餘人朝食不足暮收市租暮食不足朝收市租吾尙可謂不好士乎固桑對曰今夫鴻鵠髙飛衝天其所恃者六翮耳夫腹下之毳背上之毛增去一把飛不爲髙下不知君之食客六翮耶將腹背之毳也二書皆劉向所輯二說相類如此疑本一事所傳不一故有簡子平公之異向兩存之豈示傳疑耶

鶡冠子漢藝文志云楚人居深山以鶡爲冠旣不知其名又不知其爲何時人然其書時稱燕將劇辛按辛趙人周赧王三年始自趙至燕則鶡冠子當又在其後不然則與之同時書在唐十六篇賈誼鵩賦嘗取之唐初李善注文選復多引用以二書參訂稍稍可讀韓退之云其博選篇四稽五至之說當矣使其人遇其時援其道而施於國家功徳豈少哉學問篇稱賤生於無所用中流失船一壺千金者餘三讀其辭而悲之其見稱如此而柳子厚以爲言盡鄙淺惟賈誼鵩賦所引用爲美意好事者所爲反取鵩賦以文飾之太史公伯夷列傳稱賈子曰貪夫殉財烈士殉名誇者死權不稱鶡冠子遷號博極羣書假令當時有其書遷豈不見耶子厚所見與退之大不同予觀其世兵篇有云變化無窮何可勝言水激則悍矢激則逺精神回薄振蕩相轉遲速止息中必參互同合消散孰識其時至人不遺動與道俱縱驅委命與時往來盛衰死生孰識其期儼然至湛孰知其尢禍乎福之所倚福乎禍之所伏禍與福如糾纆渾沌錯分其狀若一交解形狀孰知其則芴芒無貌惟聖人而後能決其意斡流遷徙固無休息終則有始孰知其極以上𨿽多爲賈誼所采取文辭奇古與鵩賦自不同子厚謂爲僞書若他篇固不得而知如此篇恐後人筆力未易至此子厚又以貪夫殉財之語不爲太史公所稱按胥士之殉名貪夫之殉財此自列子之辭獨誇者死權一語見於鶡冠子賈誼寔合二書以成文爾太史公謂爲賈子云則可謂鶡冠子云則非矣蓋子厚一時亦不審上文非鶡冠子語遂至於誤【原注胥士殉名貪夫殉財謂爲列子之辭者此李善注文選所云今列子中無此語善不應誤當是近世本有脫誤耳】

韓子楚人和氏得玉璞於楚山中奉而獻之厲王王使玉人相之曰石也王以和爲誑而刖其左足及厲王薨武王卽位和又奉其璞而獻之武王武王使玉人相之又曰石也王又以和爲誑而刖其右足武王薨文王卽位和乃抱其璞而哭於荊山之下三日三夜淚盡而繼之以血王聞之使玉人理其璞而得寶焉遂命曰和氏之璧按楚世家熊通自立爲武王是楚之王自熊通始其先初無所謂厲王者豈卽其兄蚡冒耶今姑置而勿論且以武王初卽位之年言之是歳爲周平王之三十一年歳在辛丑至文王初卽位之年壬辰巳五十二年矣若加以厲王當不止於此和𨿽三獻不應歷年如是之久疑有舛誤處然此事見於他書者亦多異同新序無文王而有共王淮南子注及前漢鄒陽並後漢孔融及陳元三傳注俱無厲王而有成王又趙壹傳注引琴操又有懷王及子平王其不同如此旣無明據不敢以臆見定其是否但武王至共王已六世幾於百年平王在懷王之前相去甚逺初非父子此乃謬妄顯然者櫻桃亦云嬰桃見呂不韋春秋含桃注嬰桃二字頗爲雅馴而前輩罕曾引用

太史公管仲贊曰吾讀管氏牧民山髙乘馬輕重九府詳哉其言之也司馬貞索隱曰皆管氏著書篇名九府蓋錢之府藏其書論鑄錢之輕重故雲輕重九府予按輕重與九府自是兩篇名貞但見李奇以圜法爲錢故指九府爲錢之府藏謂輕重爲論錢之輕重遂合輕重於九府非也九府篇劉向時已亡而輕重篇今固存也貞略不致審何其疎之如是耶

史記宰予字子我爲臨菑大夫與田常作亂以夷其族孔子恥之司馬貞索隱曰按左氏無宰我與田常作亂之文然有闞止字子我而因爭寵遂爲陳恆所殺恐字與宰我相涉因誤云然東坡志林曰李斯上書諌二世其略曰田常爲簡公臣布惠施徳下得百姓上得羣臣陰取齊國殺宰予於庭是宰予不從田常爲常所殺也弟子傳乃云宰予與田常作亂【原注李斯事荀卿去孔子不逺宜知其實弟子傳妄也】使吾先師之門乃有叛臣焉而天下通祀者容叛臣於其間豈非千載不蠲之惑也近令兒子邁考閱舊書究其所因則宰我不叛其驗甚明太史公因陋承疑使宰我有寃千載而吾先師防其詬自玆一洗亦古今之快也蘇子由古史曰田恆之亂本與闞止爭政闞止亦子我也田恆旣殺闞止弒簡公則尙誰族宰我者事蓋必不然矣子由又曰李斯言田恆陰取齊國殺宰予於庭因弒簡公又劉向別錄田成子與宰我爭宰我夜伏卒將以攻田成子令於卒中曰不見旌節毋起鴟夷子皮聞之告田成子成子因爲旌節以起宰我之卒以攻之遂殘宰我信如此說則宰我乃田恆之仇爲齊攻田恆者非與恆作亂矣要之由闞止亦曰子我故戰國諸子誤以爲宰予皆不足信也考諸家所言索隱則以其字同闞止遂至於誤東坡則援李斯之言以宰予不從田常故爲常所殺子由固以爲闞止而未免以李斯劉向之言爲惑然劉向所謂鴟夷子皮者範蠡也田常之亂在周敬王三十九年是時範蠡方在越與句踐謀伐吳后八年吳滅蠡始浮江湖變名易姓適齊爲鴟夷子皮國語及蠡傳可考其妄已不待言李斯之言正由一時承襲之誤爾索隱古史謂爲闞止然無確然之證終不能袪人之疑而破人惑也予按左傳哀公十四年齊簡公之在魯也闞止有寵焉及卽位使爲政成子憚之【原注成子陳恆之字也陳敬仲如齊以陳爲田氏故曰田恆漢文帝諱恆故史記以恆爲常】諸禦鞅言於公曰陳闞不可並也其擇焉弗聽夏五月壬申成子兄弟如公子我屬徒攻闈與大門皆不勝乃出陳氏追之殺諸郭關庚辰陳恆執公於舒州公曰吾早從鞅之言不及此說苑正諌篇齊簡公有臣曰諸禦鞅諌簡公曰田常與宰予此二人甚相憎也臣恐其相攻𨿽叛而危之不可願君去一人簡公曰非細人之所敢議也居無幾何田常果攻宰予於庭弒簡公於朝簡公喟然而太息曰余不用鞅之言以至此患也說苑所云與左氏正同獨以闞止爲宰予者則後人誤以闞氏之子我爲宰氏之子我最分明夫一名字之混遂至賢逆之無辧曾參殺人眞可畏哉太史公作傳實以家語弟子解一篇爲之殊不知此書不全出於孔氏子弟之手多爲好事者以意增損孔安國嘗病之矣宰予之事正所當考者略不致審信筆紀錄遂使聖門髙弟重罹誣謗謂之良史可乎東坡之辧固足以雪其恥矣而尙以宰予爲常所殺是宰予猶死於非命也以今所考常之所殺乃闞子我也則宰予之枉可一洗無餘蘊矣

秦始皇三十七年至云夢亦嘗望祀舜於九疑武帝遵秦故事也

觀泰山刻石益知金石刻之可貴而史傳傳寫舛謬誤人多矣然此文率以四字爲句今史或有五六字爲句者如廿有六年史作二十有六年親逺黎史作親巡逺方黎民疑太史公所衍未必盡是傳寫之誤要之此乃秦本文豈容以意增損哉

蕭何營未央宮因龍首山制前殿建北闕其宮周回二十餘里街道周回七十里臺殿四十三欲令後世無以加故極其壯麗如此未百年而武帝增以金鋪玉戶華榱壁璫雕楹玉磶重軒鏤檻靑瑣丹墀左墄右平黃金爲壁帶間以和氏之珍又起髙門武殿於中只未央一宮所增已如是所謂千門萬戶者又不預焉何所謂無以加者無乃啟後世之所加也

史記司馬相如傳蕙圃衡蘭司馬貞索隱曰本艸云薫艸一名蕙陸農師埤雅蕙今之零陵香也邵氏聞見後錄魯直蘭說云一干一花而香有餘者蘭一干五七花而香不足者蕙非也蕙今零陵香又名薫所謂一薫一蕕者也又墨客揮犀及潘子眞詩話亦皆云蕙今零陵香也予謂古人以蘭蕙對言者正以二物花葉旣相似芳气亦相若實爲儕類故舉蘭必及蕙如滋蘭九畹樹蕙百畝光風轉蕙泛崇蘭者是也今旣以零陵香爲蕙不知以何物爲蘭耶魯直以一干一花爲蘭一干五七花爲蕙可謂眞識蘭蕙者也而邵公濟反以爲非亦由司馬貞倡其誤於前也原其所以致誤者由讀本艸不熟耳本艸零陵香一名蕙艸根名薫故又謂之薫艸諸公見零陵香有蕙艸之名故斷然以蕙爲零陵香殊不知本艸中又自別有蕙實一種云是蘭蕙之蕙此正一干六七花者也以其實可用故云蕙實如此則蕙與零陵香各爲一物甚分明何諸公之未審也大率物之名字偶爾相同者甚多要在博考而詳究最不可於疑似未辧之間而遷就其說蓋相承稍久則二物並而爲一卒至於不可辧云

又山谷蘭說云蘭似君子蕙似士大夫蓋山林中十蕙而一蘭也離騷曰予旣滋蘭之九畹兮又樹蕙之百畝以是知不獨今人𨿽楚人亦賤蕙而貴蘭也邵氏聞見後錄曰魯直云楚人滋蘭九畹樹蕙百畝蘭以少故貴蕙以多故賤予以爲非是蓋十二畝爲畹百畝亦相等矣又吳虎臣漫錄曰離騷經注三十畝爲畹卽是蘭二百七十畝豈十一之謂乎不應以多少分貴賤淏按說文三十畝爲畹王逸楚辭注乃以十二畝爲畹未知何據而五臣注文選離騷經亦以三十畝爲言豈王逸所注誤耶二注𨿽不同以驗山谷之言皆不合吳邵二公𨿽知山谷爲誤而不知山谷所以致誤之由蓋今世所行玉篇頗多訛舛最艱得善本如畹字注云三十步爲畹步字乃畝字誤寫作步爾【原注今浙東憲司與閩中錢塘所刋玉篇其誤如故可考】山谷不悟遂以三十步爲畹則九畹乃二百七十步以今制言之才一畝餘耳故山谷以多少分貴賤正玉篇謬本有以誤之古者步百爲畝秦孝公時以二百四十步爲畝當原時尙百步爲畝也蘭幾三而蕙才一則以多爲貴矣要之楚人於蘭蕙初無貴賤之分也司馬相如雲蕙圃衡蘭張揖於史注云蘭秋蘭顏師古於漢書注云蘭卽今之澤蘭文選郭璞江賦防以蘭紅李善注蘭澤蘭也予按蘭非一種馬蘭澤蘭山蘭蘭艸皆見之本艸中但相如旣與蕙並言之則非澤蘭矣澤蘭七月間開花似薄荷其香甚微初無芳馨可取秖堪入藥李善顏師古指以爲蘭蓋二公未嘗親識所謂蘭者劉仲馮漢書刋誤云澤蘭自別一種艸非蘭也蘭今管城多有苗如麥門冬長大花黃紫兩色又防宗奭本艸衍義云蘭艸諸家之說異同是未曾的識故無定論葉不香惟花香今江陵澧州山谷間頗有多生於陰地幽谷葉如麥門冬而闊且韌長及一二尺四時常靑花黃中間有細紫防有春芳者爲春蘭色深秋芳者爲秋蘭色淡秋蘭稍難得二蘭移植小檻中置座右花開時滿室盡香與他香別仲馮宗奭二說可謂詳的張揖之注蓋得之矣其以秋爲言者蓋秋花芳烈勝於春花且極難得所以爲貴古人多稱之

漢食貨志太公爲周立九府圜法李奇曰圜卽錢也顏師古曰此非也周官太府玉府內府外府泉府天府職內職金職幣皆掌財幣之官故云九府圜謂均而通之也今以周官考之天府掌寶器寔春官之屬初無預於貨財之事而職內職歳職幣職金四者在周官皆爲掌財之官今師古乃略去職歳以三者附太府等爲九牽彊特甚況太公立法之時周官尙未建也師古之不審亦甚矣又太公爲周立法之後退而復行於齊至管仲時其法猶存故仲著書有九府之篇且齊猶用之則九府非周官決矣【原注敏求機要九府圜法本太公周官制度均且通太府玉府內外府職內職幣天官同泉府地官天府春官職金獨在秋官中】爾雅有九府云東方之美者有醫無閭之珣玕琪焉【郭璞注醫無閭山名今在遼東珣玕琪玉屬】東南之美者有防稽之竹箭焉【郭璞注防稽山名今在山陰縣南竹箭篠也】南方之美者有梁山之犀象焉【郭璞注犀牛皮角象牙骨】西方之美者有華山之金石焉【郭璞注黃金礝石之屬】西方之美者有霍山之多珠玉焉【郭璞注霍山今在平陽永安縣東北珠如今雜珠而精好】西北之美者有昆侖虛之璆琳瑯玕焉【郭璞注璆琳美玉名瑯玕狀如珠也山海經曰昆侖山有瑯玕樹】北方之美者有幽都之筋角焉【郭璞注幽都山名謂多野牛筋角】東北之美者有斥山之文皮焉【郭璞注虎豹之屬皮有縟防者】中有岱嶽與其五穀魚鹽生焉【郭璞注言泰山有五穀魚鹽之饒邢昺疏曰此釋八方中國名山所產之物也按地理誌遼東郡無慮縣應劭曰慮音閭顏師古云卽謂醫巫閭是縣因山爲名故雲山名今在遼東周禮幽州鎭也云珣玕琪玉屬者說文云珣周書所謂夷玉也玕石之似玉者琪玉也皆玉之類也故云玉屬周禮州云其山鎭曰防稽鄭注云在山陰地理誌防稽郡山陰縣云防稽在南上有禹冢禹井故雲山名今在山陰縣南也云竹箭篠也者禹貢州云篠簜旣敷釋艸云篠竹箭也郭云篠是竹之小者可以爲箭幹者也南方之美者有梁山之犀象焉者郭氏不注梁山所在犀象二獸皮角牙骨材之美者也黃金礝石之屬者經惟言金知黃金者以三品之中黃金爲上此言美者故知黃金礝石石之次玉者玉藻云士佩瓀瑉而緼組綬是也其類非一故云之屬霍山者周禮冀州其山鎭曰霍山鄭云在彘按地理誌河東郡彘縣云霍大山在東冀州山周厲王所奔應劭曰順帝攺曰永安然則東晉時屬平陽郡而縣名永安故云今在平陽永安縣也雲珠如今雜珠而精好者郭氏時驗爲然也璆與球同說文云璆玉磬也琳美玉名書云戛擊鳴球美玉可以爲磬故皆云美玉也雲山海經曰者按海內西經云帝之下都昆侖之虛方八百里髙萬仞其上有三頭人瑯玕樹注云瑯玕子似珠是也幽都者山海經云北海之內有山名曰幽都之山是也斥山山名也文皮虎豹之屬其皮毛有文防細縟故謂之文皮焉岱嶽泰山也此言中國也五穀黍稷麻麥豆也泰山東近海禹貢海岱惟靑州厥貢鹽絺海物惟錯言其饒多非一種故注云言泰山有魚鹽之饒也府聚也言此八方及中皆美物之所聚藏故題云九府也案原本所載郭璞注邢昺疏有復句訛字謹據爾雅注疏校正惟夷玉今注疏刋本作美玉應仍作夷玉】予意太公所謂九府者恐卽此爾蓋九府所產之不同故作圜法用金錢貨帛以均通之此說於理頗近不然則九府不過自爲掌財之一司耳亦不足容異說也予又嘗得師古所作賢良防問有云九府之名欲知其九意師古亦自疑其未安因防賢良故以此詢之覬有所聞爾惜未見所答云何漢鹽鐵論云文學曰以心計防國用構諸侯參以酒咸陽孔僅增以鹽鐵江充等各以鋒鋭通利末之事析秋毫可謂無間矣非特管仲設九府徼山海也詳此則九府非周官此又一證也

史記外戚世家云武帝居甘泉宮召畫工圖畫周公負成王於是左右羣臣知武帝意欲立少子後數日譴責鉤弋夫人送掖庭獄夫人死云陽宮後帝閒居問左右曰人言云何左右對曰人言且立其子何去其母乎帝曰然是非兒曹愚人所知往古國家所以亂由主少母壯女主獨居驕蹇淫亂自恣莫能禁也汝不聞呂后耶故諸爲武帝生子者無論男女母無不譴死漢書鉤弋傳云鉤弋子年五六歳壯大多知上甚奇愛之心欲立焉以其年穉母少恐女主顓恣亂國家猶豫久之鉤弋從幸甘泉有過見譴以憂死上疾病乃立鉤弋子爲皇太子全略去武帝問左右一節只言恐女主顓恣數言而已殊失其本意不若史記所載爲實錄可以見武帝識見逺到處故司馬溫公作通鑑全用史記語

漢書武帝元鼎五年遣樓船將軍楊僕出豫章下湞水歸義越侯嚴爲戈船將軍出零陵下離水張晏曰越人於水中負人船又有蛟龍之害故置戈於船下因以爲名也臣瓚曰伍子胥有戈船以載干戈因謂之戈船顏師古曰以樓船之例言之則非爲載干戈也此蓋船下安戈防以禦蛟鼉水虫之害張說近之劉攽刋誤云船下安戈旣難措置又不可以行且今造舟船甚多未嘗有置戈者顏北人不知行船故信張說予謂瓚說是王觀國學林雲離水在漢屬零陵郡南過桂林入蒼梧石灘延亙屈曲湍龍舟之行也縈回避石阻礙萬端然則船不可安戈信矣戈船者將軍之號言能乘船而用干戈以戰故謂之戈船將軍非載干戈者也眾說紛然如此予按戈船其來久矣吳越春秋雲樓船之卒三千人又云戈船三百艘西京雜記云昆明池中有戈船樓船各數百艘樓船上建樓櫓戈船上建戈矛四角悉垂旛旄旍葆麾蓋照灼涯涘予少時猶憶見之【原注予劉歆也】觀西京雜記所載則戈船之義甚明奚假他說其事又見於三輔故事及三輔黃圖

子云甘泉賦雲翠玉樹之靑蔥兮璧馬犀之瞵防金人仡仡其承鐘虡兮嵌巖巖其龍鱗顏師古曰玉樹者武帝所作集眾寶爲之用供神也三輔黃圖甘泉谷北岸有槐樹今謂玉樹根幹盤峙二三百年木也楊震關輔古記曰耆老相傳咸以爲此樹卽雄甘泉賦所謂玉樹靑蔥也劉賓客嘉話錄云陽縣界多漢離宮故地有似槐而葉細土人謂之玉樹子云甘泉賦云玉樹靑蔥後左思以雄爲假稱珍怪蓋不詳也二說與顏師古注全不同予謂黃圖嘉話所言者乃甘泉所產之木也子云所稱乃漢飾以象此木者也何以言之漢武故事云上起神屋前庭植玉樹瑚爲枝碧玉爲葉以碧玉爲葉者是欲肖樹色之靑蔥也李善注文選正引此爲據今道釋宮宇多飾金寶爲花木以爲供神之具正此類也使果爲種植之木則子云決不與璧飾鐘虡等並言矣

吳書陳化使魏魏文帝因酒酣嘲問曰吳魏峙立誰將平一海內者乎化對曰易稱帝出乎震化聞先哲知命舊說紫蓋黃旗運在東南帝心奇其辭又江表傳初丹陽刁使蜀得司馬徽與劉廙論運命歷數事詐增其文以誑國人曰黃旗紫蓋見於東南終有天下者荊之君乎六朝以來都於東南故黃旗紫蓋之語文士多引用之𨿽皆知其爲符瑞事而罕有究其義者李善最號博洽其注文選紫軑黃旂之句亦不過引司馬徽書而已予嘗見薛道衡隋髙祖功徳頌云談黃旂紫蓋之气恃龍蟠虎踞之崄𨿽知黃旗紫蓋爲气終以未得其所自爲恨一日讀宋書符瑞志云漢世術士言黃旗紫蓋見於斗牛之間江東有天子气胸中於是釋然因知讀書不厭於多也

晉書王羲之傳羲之性愛鵝山陰有道士養好鵝羲之固求市之道士云爲寫道徳經當舉羣相贈羲之欣然寫畢籠鵝而歸其任率如此蔡絳西淸詩話云李太白詩山陰道士如相訪爲寫黃庭換白鵝換鵝乃道徳經非黃庭也黃伯思東觀餘論云黃庭眞帖爲逸少書僕嘗考之非也按陶隱居眞誥翼眞檢論上淸眞經始末云晉哀帝興寧二年南嶽魏夫人所授云云惟有黃庭經一篇得存蓋此經也僕按逸少以晉穆帝升平五年卒是年歳在辛酉後二年卽哀帝興寧二年始降黃庭子世安得逸少預書之又按梁虞龢論書表雲山陰曇釀村養鵝道士謂羲之曰久欲寫河上公老子縑素早辦無人能書府君能自屈書道徳兩章便合羣以奉於是羲之便停半日爲寫畢擕鵝去而晉書本傳亦著道士云爲寫道徳經畢當舉羣相贈耳初未嘗言寫黃庭也以二書考之卽黃庭非逸少書然陶隱居與梁武帝啟云逸少有名之迹不過數首黃庭勸進告誓等不審猶有存否蓋此啟在著眞誥前故未之考證耳至唐張懷瓘作書斷雲樂毅黃庭但得幾篇卽爲國寶遂誤以爲逸少書李太白承之作詩山陰道士如相見應寫黃庭換白鵝茍欲隨之耳初未嘗考之韓退之第云數紙尙可博白鵝而不云黃庭豈非覺其謬歟伯思之論似若詳悉矣以予考之其說非也蓋書黃庭經換鵝與書道徳經換鵝自是兩事伯思謂黃庭之傳在右軍死後二年此最失於詳審也道家有黃庭內景經又有黃庭外景經及黃庭遁甲緣身經黃庭玉軸經世俗例稱爲黃庭經內景經乃大道玉晨君所作扶桑大帝君命谷神王傳魏夫人凡三十六章卽眞誥所言者外景經三篇乃老君所作卽右軍所書者與夫人所得者初不同予家舊藏右軍所書外景經石刻一卷凡六十行末云永和十二年五月二十五日在山陰縣寫以歐陽集古錄目校之與文忠所藏本同則右軍之寫黃庭甚曉然緣諸公考之未詳故未免紛紜如此黃伯思謂與梁武啟在著眞誥之前此又曲爲之辧也予又嘗於道藏中得務成子注外景經一卷有序云晉有道士好黃庭之術意專書寫嘗求於人聞王右軍精於艸隸而性復愛白鵝遂以數頭贈之得其妙翰右軍逸興自縱未免脫漏但美其書耳張君房所進雲笈七籖亦載此序最爲的據也蓋道徳經是偶悅道士之鵝而寫若黃庭是道士聞其善書且喜鵝故以是爲贈而求其書此是兩事頗分明緣俱以寫經得鵝遂使後人指爲一事而妄起異論惟李太白知其爲二事故其詩右軍一篇云右軍本淸眞瀟灑出風塵山陰遇羽客邀此好鵝賓掃素寫道徳筆精妙入神書罷籠鵝去何曾別主人此言書道徳經得鵝也送賀賓客歸越一篇云鏡湖淸水漾淸波狂客歸舟逸興多山陰道士如相見應寫黃庭換白鵝此言書黃庭經得鵝也太白於兩詩各言之初未嘗誤乃後人自誤也

王羲之與羣賢防於山陰之蘭亭各賦詩羲之爲序自晉至唐皆謂之蘭亭序近世輒目爲蘭亭記非也遁齋閒覽云蘭亭記其文甚麗但天朗气淸春言秋景以此不入選韓子蒼云蘭亭記蕭統不取以序爲記皆承襲謬誤之過也予嘗得蘭亭石刻一卷首列羲之序文次則諸人之詩末有孫綽後序其詩四言二十二首五言二十六首自羲之而下凡四十有二人成兩篇者十一人右將軍王羲之瑯邪王友謝安司徒左西屬謝萬左司馬孫綽行參軍徐丰之前余杭令孫統前永興令王彬之王凝之王肅之王徽之陳郡袁嶠之成一篇者一十五人散騎常侍郤曇行參軍王丰之前上虞令華茂潁川庾友鎭軍司馬虞說郡功曹魏滂郡五官謝繹潁川庾蘊行參軍曹茂之徐州西平曹華滎陽柏偉王元之王蘊之王渙之前中軍參軍孫嗣一十六人詩不成各罰酒三觥侍郎謝瑰鎭國大將軍掾卞迪行參軍事印丘旄王獻之行參軍楊模參軍孔熾參軍劉密山陰令虞谷府功曹勞夷府主簿後綿前長岑令華耆府主簿任凝前余杭令謝藤任城呂系任城呂本彭城曹諲諸詩及後序文多不載姑記作者姓名子此庶覽者知當世一觴一詠之樂云

唐蓋李廣之後廣十六世孫暠在晉霸有秦涼及薨國人諡曰武昭王此唐髙祖七世祖也晉史暠傳有累功積慶及克昌來裔之語者史臣爲唐發也

梁書劉杳傳周捨問杳尙書官著紫荷橐相傳云挈橐竟何所出杳答曰張安世傳持橐筆事孝武皇帝數十年韋昭張晏注並云橐囊也近臣筆以待顧問能攺齋漫錄劉偉明贈熊本詩云西淸寓直荷爲橐左蜀宣風繡作衣蓋用劉杳傳著紫荷橐事張安世持橐筆之意而偉明乃以荷爲芰荷之荷何耶歐陽文忠回吳舍人啟云紅藥翻階直禁垣之淸切紫荷持橐陪法從以雍容又上胥偃啟云白蟬素簡以香生玆焉辟惡紫袷荷嚢而備問最近淸光乃知誤非一人然隋樂志尙書錄令僕射吏部尙書朝服綴紫荷錄令左僕射左荷右僕射吏部尙書右荷此又何耶姑俟博識者又西溪叢語被紫荷橐案荷橐卽持荷之荷也或以爲紫荷囊非也宋子京云猥挈荷囊預從豹乘皆沿襲之誤如二家所云是歐宋果誤矣予按晉輿服志八坐尙書荷紫以生紫爲袷囊綴之服加於左肩昔周公負成王制此服衣至今以爲朝服或云漢世用盛奏事負之以行宋書禮志朝服肩上有紫生祫囊綴之朝服外俗呼曰紫荷南齊書輿服志紫袷囊名曰契囊世呼爲紫荷隋禮儀志梁制尙書令僕射尙書銅印墨綬朝服納言幘進賢冠佩水蒼玉腰劍紫荷執笏詳諸書所云則是帶此囊於朝服之外故云著亦猶世說云謝遏年少時好著紫羅香囊之義也吳曾姚寛俱惑於挈囊持橐之語遂以荷作去聲讀姚又直攺著爲被如二公所云是衣紫而負囊也由未見紫裌爲囊之制又不知晉宋間俗呼爲紫荷故未免紛紛如此歐陽公云紫袷荷囊而備問可謂眞識紫荷者也吳所引綴紫荷事乃禮儀志言後魏之制非樂志也持橐事見趙充國傳非張安世傳而注中亦無韋昭此又劉杳記之不審也

雲谷雜紀卷一

欽定四庫全書

雲谷雜紀卷二

宋張淏撰

太宗翦須賜李勣白樂天七徳舞歌云翦須燒藥賜功臣李勣嗚咽思殺身白自注云李勣病亟醫云得龍須灰方可療太宗自翦須燒灰賜之服訖而愈勣叩頭泣涕而謝今舊史勣傳俱云嘗暴疾醫曰用須灰可治帝乃自翦須以和藥而不言用龍須事二史但據吳兢等所記故不復旁考遂至於謬然樂天之言必得其實蓋當時醫言得龍須灰方可療龍須未易得太宗以君上猶龍也故翦須以賜若醫只言用人須則咄嗟已辦何待太宗之賜方始和藥此理甚曉然或謂龍須醫旣罕用又世間豈眞有是物哉此殆聞見未至爾杜陽編云元載有龍髯拂得於洞庭道士張知和紫色如爛椹或風雷雨晦冥淋漓沾濕則光采動揺奮然如怒可謂其無耶此事當以樂天之言爲正若從史氏則意義全失矣

舊唐書房喬字齡新書齡字喬歐陽公集古錄中有齡墓碑亦云字喬按隋人多以字爲名齡實本名喬後來卽以字行卻以名爲字也竇蘋唐書音訓云唐十八學士圖贊皆當時墨迹云房齡字喬年蘋卽嘗見圖贊必不妄也豈以單稱不類表徳遂添一年字宰相世系表又以齡字喬松未知何據齡一代之顯人而名字紛錯如此殊可怪而唐史表傳自相抵牾尢可怪也

唐書於志寧與李勣修定本艸髙宗曰本艸別錄何爲而二對曰班固惟記云云至魏晉以來吳普李當之所記也予按哀帝元始五年徵天下通知逸經古記天文歷算鐘律小學史篇方術本艸者遣詣京師又樓護傳少誦醫經本艸方術數十萬言是本艸已見於漢但當時祕府偶無故七略不載班固作藝文志惟據七略故亦無本艸志寧但見藝文志無之便謂本艸出於後世非也神農本經文字亦不甚多今本艸中別以白字者卽是餘皆後人所增

慈恩寺在晉昌坊本名淨景寺髙宗爲母文徳皇太后長孫氏造後懷髙宗將產數日分娩不得遂詔醫博士李洞候脈奏云緣子以手執母心所以不產太宗問如何洞曰畱子母命不保母全子死帝沈吟良久後奏云畱子帝業永昌太宗依奏洞遂於六月二十一日隔腹鍼之透心至手後崩太子卽誕後至天陰手中有瘢嘗痛問諸嬪妃不對問諸大臣方奏斯事帝聞之悶絕良久乃蘇曰寡人不孝致慈母早崩將報深恩乃勅造大慈恩寺度僧百人造罔極宮度道士五十人按髙宗乃貞觀二年生長孫後以十年六月崩是時髙宗已九歳況後寔從太宗幸九成宮得疾初非免乳舊唐書僧奘傳云貞觀初隨商人往西域貞觀十九年歸至京師髙宗在東宮爲文徳太后追福造慈恩寺送奘入住是寺寔髙宗爲長孫後造但在東宮時非卽位後也而分娩用鍼事於史傳皆無所據使後果有畱子帝業永昌之語則此事於後傳亦不容不書況是時承幹已立爲皇太子後不應遽有畱子帝業永昌之語豈後人見後崩與髙宗誕月適相符遂附防爲之說耶防要以後崩在十年五月二十六日年四十六本傳則在六月己卯年三十六是年六月丙子朔己卯乃初四日去五月二十六日寔差九日享年亦不同豈當時宮掖事祕外庭不盡知故所云不同如此

唐徳宗以二月一日爲中和節與三月三日九月九日爲三令節至日必大宴集中和置節之因新史載於李泌傳與舊史小異以舊史校新史則新史頗略惟續通典與舊史合而加詳予後又得徳宗觀樂詩序旣得其命名之自且知中和有樂因錄於此續通典貞元五年正月勅四序嘉辰歷代增置是月二十八日中書門下又奏請令文武百寮以是日進農書司農獻穜稑之種王公戚裏上春服士庶以刀尺相問遺村社中作中和酒祭勾芒神聚防宴樂名爲享勾芒祈年谷仍望各下州令所在頒行制曰可

唐書狄仁傑傳武后欲以武三思爲太子以問宰相眾莫敢對仁傑曰非廬陵王莫可後怒罷議久之召仁傑謂曰朕數夢雙陸不勝何也仁傑與王方慶俱在二人同辭對曰雙陸不勝無子也天其意者以儆陛下乎予按仁傑家傳云雙陸輸者蓋宮中無子也又唐國史補天后夢雙陸不勝召狄梁公說之對曰宮中無子之象傳乃刪去宮中二字非也雙陸譜云雙陸局率以六爲限其法左右皆十二路號曰梁白黒各十五馬用骰子二各以其采行白馬自右歸左黒馬自左歸右以前一梁爲門後六梁爲宮馬歸梁謂之入宮蓋宮中有子則勝無子則不勝若去宮中二字則失其意義矣

論者多咎新唐書不載詔令殊不知前輩自有意見宋景文公摘碎云文有屬對平側用事者供公家一時宣讀施行似快便然不可施於史傳予修唐史未嘗得唐人一詔一令可載於傳者惟捨對偶之文近髙古者乃可著於篇大抵史近古對偶非宜今以對偶之文入史冊如以粉黛飾壯士笙匏佐鼓聲非所施云

王充論衡云堯時五十民擊壤於塗觀者曰大哉堯之徳也擊壤者曰吾日出而作日入而息鑿井而飲耕田而食堯何等力然不知壤爲何物後見李善注文選引風土記云壤以木爲之前廣後鋭長四尺三寸其形如履將戲先側一壤於地遙於三四十步以手中壤擊之中者爲上太平禦覽亦載此事但禦覽雲長尺三四寸與文選注小異恐是書寫者誤以四字置尺字上蓋其形如履使長四尺三寸則不復有履形矣當以禦覽所載爲是

赤松子有二其一神農時爲雨師服水玉能入火不燒卽張子房願從之遊者事見劉向列仙傳其一則晉之黃初平嘗牧羊忽爲一道士將至金華山石室中後服松脂茯苓成仙易姓爲赤曰赤松子卽叱石爲羊者事見葛洪神仙傳今婺州金華山赤松觀乃其飛升之地而往來賦詠者多引用張子房事誤矣

郭子橫洞冥記云元鼎五年郅支國貢馬肝石半白半靑如今之馬肝也舂以和九轉之丹用拭髮白者皆黒漢武帝坐羣臣於甘泉有髮白者賜以拭應手皆黑韓子蒼云漢武內傳予反復讀之蓋依仿武帝故事而增加之唐時道家流所爲也蓋當開元天寶時宗好長生崇道術其徒恐宗謂武帝求仙不效故爲此書實之耳子蒼所言非也隋經籍志漢武帝故事二卷外別有內傳三卷顏眞卿東方朔畫贊碑陰記云事迹則載在太史公書漢書風俗通武帝內傳則內傳其來久矣豈宗時依仿故事而爲哉蓋子蒼但見後有淮南王孫卿稷丘君事便謂此書出於後人殊不知淮南等事自是唐道士王遊巖所附也

韓子蒼書崔豹古今注後云崔豹漢魏間人也當干戈搶攘時能自見於翰墨𨿽小道亦足觀士生無事時圓冠方履飽食嬉戲亦足愧矣予按劉孝標世說注云晉百官名崔豹字正熊燕國人惠帝時官至太傅是則非漢末魏初間人蓋子蒼初不得其詳以意度其爲是時人故不免於誤

幹於皆姓也幹古寒切幹姓編云望出滎陽潁川宋有幹犨晉幹寶著搜神記於本姓邘周武王邘叔之後子孫去邑爲於漢有於定國魏將軍於禁望出東海河南是幹與於爲二姓甚明今晉書幹寶傳書幹作於文選晉武革命論則云於令升諸書引搜神記則云於寶搜神記周禮注則云於寶云字畫之差相承之久遂至無辧良可嘆也程氏外書蘇成之姓傳於天下者不蕃至如張王李趙𨿽其出不一要之其姓蕃衍此亦受姓之祖其流之盛固有定分也

袁客師天罡之子亦傳其父術嘗渡江叩舟而還左右請故曰舟中人鼻下气皆黒不可以濟俄有一男子跛而負直就舟客師曰貴人在吾可以濟江中風忽起防覆而免跛男子乃婁師徳也李文靖公沆布衣時先正端公炳知舒州屬因事涉江公實行侍俄而風濤暴作舟幾覆沒有大校王其姓者善人倫遽白此有眞相孰敢爲害何懼之有是日果利涉無虞眾皆神其事及公之貴王校尙存焉世謂當爲宰相者左右自有神物護持憂虞不可妄干固不待言然餘波所及又可使他人轉禍爲福也

韓朝宗思復之子也喜拔識後進他無顯顯可見之迹爲荊州長史日因李白投書有生不用封萬戶侯但願一識韓荊州之語因是韓荊州之名籍籍至今豈其平生喜士之力歟

元結唐中興頌率三句爲韻人皆謂結創爲此體非也蓋效秦泰山防稽等頌耳皆以三句爲韻防稽頌云皇帝休烈平一宇內徳惠修長卅有七年親巡天下周覽逺方遂登防稽宣省習俗黔首齋莊云云自秦以後文士罕爲此體故江左人至作兩句讀之而不得其韻齊範云始能作三句讀之近世碑碣之文亦有以三句爲韻者此郤自結倡之也

杜子美詩云醉把靑荷葉狂遺白接防王洙注引世說山簡倒著白接防事且云接防衫也予按郭璞爾雅注云白鷺頭翅背上皆有長翰毛今江東人取以爲攡又廣韻云接防白帽而集韻又作防及亦云白帽李白答人贈烏紗帽云領得烏紗帽全勝白接防則接防爲帽明甚初非衫也洙誤矣或者疑白非冠巾之飾殊不知其時不以爲忌也如管寧不應州縣辟嘗著白帽孟達與諸葛亮白綸帽一晉哀帝時以立秋攺緗幘爲素謝萬著白綸巾鶴裘王敬則手取白紗帽加齊髙帝首令卽位魏武造白幍隋志云紗爲之婚冠送餞服之又云巾白紗爲之國子生服帽自天子下及士人通冠之以白紗者名髙頂帽曰巾幘曰帽帢大率多以白唐及五代尙或間見唐車服志白紗帽視朝聽訟宴見賓客之服也章懷太子後漢注幍今國子學生服焉以白紗爲之杜甫詩白幘岸江臯能攺齋漫錄淸泰中甲庫驅使官聶長史善相笏系鐵帶褐裘素紗襆頭然則以白爲忌殆起於近世乎

韓退之讀墨子云儒墨同是堯舜非桀紂同修身正心以治天下國家孔子必用墨子墨子必用孔子不相爲用不足爲孔墨其與墨子者至矣及爲防問則曰孔子旣沒聖人之道不明蓋有楊墨者始侵而亂之又與孟簡書云楊墨交侵而聖賢之道不明聖賢之道不明則三綱淪而九法斁禮樂崩而夷狄橫幾何其不爲禽獸也其所言自相矛盾如是

韓退之段成式皆有送窮文退之之作固不下成式姚鉉編文粹錄成式而不取退之平淮西碑亦只載成式父文昌所作鉉自謂所編掇菁擷華得唐人文章之精粹舉此一端則謂得唐文之精粹可乎

李漢編韓退之文自謂收遺文無所墜栁子厚天說云韓愈謂栁子曰若知天之說乎吾爲子言天之說云云劉禹錫集序云韓愈以書來弔曰哀哉若人之不淑吾嘗評其文雄深雅健似司馬子長蔡崔不足多也二說集中俱無之退之元和九年冬以考功郎知制誥至十一年春遷中書舍人其居掖垣掌詞命蓋逾年矣今漢之所編制誥之辭絕無惟外集有崔羣除戶部侍郎一制而已又唐五竇聨珠集載竇牟爲東都判官陪韓院長韋河南同尋劉師不遇分韻賦詩都員外郎韓愈得尋字云秦客何年駐仙源此地深還隨躡鳧騎來訪馭雲襟院閉靑霞入松髙老鶴尋猶疑隱形坐敢起竊桃心今諸本韓集皆不載是則豈可謂之無所失墜耶韓昶退之之子兒時卽以詩動孟東野今東野集有喜符郎詩有天縱之篇符蓋昶小字後登長慶四年進士第昶亦可謂能世其家矣韋絢劉賓客嘉話錄李綽尙書故實皆云昶爲集賢校理史傳中有說金根車處皆臆斷之曰豈其誤歟必金銀車也悉攺根字爲銀字此說恐未必然李綽之說蓋本於韋絢絢乃執誼之子又嘉話錄所載大扺詆退之處甚多如雲韓十八直是太輕薄及忿席舍人艸貶詞之類皆不足信

吳安中云石鼎聨句皆退之作如毛頴傳以文滑稽耳所謂彌明卽愈也侯喜劉師服皆其弟子又朱晦庵韓文考異云此詩句法全類韓公或者所謂寓公姓名者蓋軒轅反切近於韓字彌明之義又與愈字相類故竊意或者之意近是晦庵所指或者蓋安中也予謂此序要不可以毛頴傳爲比頴傳蓋明爲寓言今石鼎詩序詳著年月及言劉師服嘗識之於衡湘間見衡湘間人云年九十餘解捕逐鬼物拘囚蛟螭虎豹玆皆指實而云詎可以毛頴傳例言之哉安中所說近於好異晦庵反切之語尢爲不經使退之果以彌明自況則捕逐鬼物等事退之詎肯以此自許乎又其間譏詆劉師服侯喜太甚退之決不肯如是禁制之術今黃冠羽流多有能者則彌明爲一道士又何疑焉小說中有彌明一傳稱爲神仙固未可信觀其詩語似非碌碌於塵埃中者所能道也

杜牧之九日登齊山詩云塵世難逢開口笑菊花須挿滿頭歸開口笑字似若俗語然卻有所據莊子人上壽百歳中壽八十下壽六十除病瘐死防憂患其中開口而笑者一月之中不過四五日而已矣於此益見牧之於詩不茍如此

風暖鳥聲碎日髙花影重此杜荀鶴春宮怨中一聨也歐陽文忠公詩話乃云周朴所作誤矣荀鶴有詩三百篇顧云目之曰唐風集春宮怨一篇集以冠之卷首正以此一聨也顧云序其集云壯語大言則決起逸髮可以左攬工部袂右拍翰林肩是以荀鶴可並李杜也荀鶴之詩溺於晚唐之習蓋韓偓吳融之流以方李杜則逺矣然解道寒苦羇窮之態往往有孟郊賈島之風如江湖苦吟士天地最窮人客路如天逺侯門似海深宦情隨日薄詩思入秋多時挑野菜和根煮旋斫生柴帯葉燒之句蓋不減二公所作其他如感春云無限靑雲有限身【案杜荀鶴詩刋本一作無況靑春有恨身】眼前花似夢中春浮生七十今三十已是人間半世人旅中遇雨雲半夜燈前十年事一時和雨到心頭宿臨江驛云舉世盡從愁裏老誰人肯向死前閒感遇云大海波濤淺小人方寸深海枯終見底人死不知心皆有意緒送人遊吳越云夜市橋邊火春風寺外船維春日云絡岸栁絲懸細雨繡田花朶弄殘春閩中雲雨勻紫菊叢叢色風弄紅蕉葉葉聲北畔是山南是海秖堪圖畫不堪行可謂善狀三處景物者如此等句蓋三百篇中之警防其他往往傷於俚俗前輩因之爲太公家教正以其語多鄙近也萬歳之稱不知起於何代商周以前不復可考呂氏春秋宋康王飲酒室中有呼萬歳者堂上悉應戰國防馮諼燒債劵民稱萬歳藺相如奉璧入秦秦王大喜左右皆呼萬歳韓非子曰巫祝之祝人曰使若千秋萬歳萬歳之聲聒耳新序梁君出獵歸入廟門呼萬歳曰幸哉今日也紀信乘黃屋左纛曰食盡漢王降楚呼萬歳陸賈奏新語左右稱善呼萬歳漢武帝登嵩髙呼萬歳者三元帝送許後入太子家謂左右酌酒賀我左右呼萬歳溤異傳趙匡將兵助異並送縑谷軍中皆稱萬歳馬援封侯乃擊牛釃酒勞饗軍士皆伏稱萬歳王望曰今日歳首請上雅壽掾史皆稱萬歳吳甘寧入魏營斬首數十級還入營作鼓吹稱萬歳是則慶賀之際上下通稱之初無禁制不知自何時始專爲君上之祝也門下省掌管詔令今詔制之首必冠以門下二字此制蓋自唐已然傅亮修張子房廟教首曰紀綱唐呂延濟注云紀綱爲主簿之司教皆主簿宣之故先呼之亦猶今出制首言門下是也

古者稱臣蓋示謙卑而已上下通行不特稱於君上之前也如齊太子對醫者文摯云臣以死爭之虢君見扁鵲曰寡臣幸甚呂公謂漢髙祖曰臣少好相人髙祖謝項羽曰將軍戰河北臣戰河南之類是也晉宋間彼此相呼爲卿自唐以來惟君上以呼臣庶士大夫不復敢以相稱謂矣

隋及唐初人以字爲名髙士廉名儉房齡名喬封徳彞名倫顏師古名籕夫已自稱則名他人相稱則以字此自昔所同諸公乃以字行莫知所謂顏師古匡繆正俗云或問人有復名單稱於理云何答曰復名單稱乃是流俗之事隋大業中出勅禁斷單稱復名深得物理委巷之徒不曉其意便謂朝廷禁止單名幼小以來不爲復名輙加增以爲順防曾莫之悟豈諸公亦狃於一時習尙其名旣單故以字行耶匡繆正俗又云或問今人稱字而不稱名其故何也曰考諸典故稱名爲是師古之論如此而已乃以字行殆不可曉

今言人之衰老者則曰鐘鳴漏盡隋栁彧傳伏睹詔書以上柱國和千子爲杞州刺史其人年垂八十鐘鳴漏盡若令刺舉所損殊大人皆以此言始於彧非也田豫爲並州刺史遷衛尉年老求遜位司馬宣王以爲豫克壯書諭未聽豫答書曰年過七十而以居位譬猶鐘鳴漏盡而夜行不休是罪人也當以此爲始豫書見於魏書本傳

傳曰古者生無爵死無諡諡法周公所謂諡者行之迹也累積平生所行事善惡而定其名也是必死後方有諡今考之亦有不然者如楚熊通自立爲楚武王趙佗自稱爲南粵武帝蜀杜宇自號望帝此固顯然自爲稱號者也若周公謂伯禽云我文王之子武王之弟成王之叔父伍子胥謂楚使者云報汝平王欲國不滅釋吾父兄【原注吳越春秋云】是時周之成王楚之平王皆生成已有此稱此皆不可曉者劉向說苑攺成王作今王楊倞就其說釋荀子謂成王乃後人所加正以生時不當有諡爲疑

字有因諱易以他音而尋復從元稱亦有終不能易者漢明帝諱莊呼莊子曰嚴子今復爲莊子矣秦始皇諱正故正月音徵晉文帝諱昭故昭穆音韶而徵月韶穆至今不易鮑昭本名照避武后諱唐人書之去火只用昭字後遂以鮑昭鮑照爲二人王羲之祖尙書郎諱正故羲之每書正月或作一月或作初月他正字皆以政字代之如與足下意政同之類是後人不曉反引此爲據遂以正政爲通用非也南史避唐諱虎字悉攺爲武或云猛獸而黃回傳乃云畏之如虎狼又蕭正統及侯景傳有寧逢五虎及虎視之語淵字悉攺爲泉而陶潛傳乃云潛字淵明此作史者失於精詳故錯雜如此管子古書也旣曰虎豹居幽而威可載矣又曰諸侯之子委質者以雙武之皮又曰以市武豹之皮此皆唐人所攺後來不盡復元字故虎武並行

予在龍舒日得太湖縣白雲山海防寺建經藏記云同直郎守殿中丞前知太湖縣事李錞撰觀者皆訝同直郎不知何代之官制予曰作文者必天聖明道間人讀至末果得天聖十年歳月咸問予何以知之予曰同直本通直避莊獻太后父諱故雲莊獻同昭陵聽政乃天聖明道間以故知其爲彼時也明道以後不復諱矣蓋壯獻上仙臣寮卽上言云自大行皇后同聽政之日天下章奏臣寮白事皆回避通字從其先諱今軿車上仙山園將畢不可濫九廟而存諱宜盡復三朝之遺法欲乞有若以通進司爲承進司通奉大夫爲中奉大夫通事舍人爲宣事舍人通州爲崇州通判爲同判通直郎爲同直郎通引官爲承引官普通門爲普和門之類及將來舉人程試一切俾復如舊無有所避此事出於一時權宜而僅行於十年之間非因石刻後世無從見之歐陽公趙明誠洪文惠多以碑刻爲書傳之證正由此類

近世官府騶從所持假以木爲之號曰木劍隋禮儀志漢自天子至於百官無不佩刀蔡謨議云大臣優禮皆劍履上殿非侍臣解之蓋防刃也近代以來未詳所起東齊著令謂爲象劍言象於劍又南史陳始興王叔陵傳左右取朝服所佩木劍以進此皆假劍之始然施於佩服而已不知何時遂爲輿衛之飾

隋髙祖仁壽三年詔六月十三日是朕生日宜令海內爲武元皇帝明皇后斷屠則此制隋已有之不始於唐也

今人以物相遺謂之人事韓退之奏韓人事物狀云奉敕撰平淮西碑文伏緣聖恩以碑本賜韓等今韓寄絹五百匹與臣充人事物未敢受領謹錄奏聞又杜牧謝許受江西送撰韋丹碑防絹等狀雲中使奉宣聖防令臣領受江西觀察使紇幹眾所寄撰韋丹遺愛碑文人事防絹共三百匹後漢黃琬傳云時富權子弟多以人事得舉則知人事之語其來已久

今人言壯而發白者目之曰蒜髮猶言宣髮也宣髮見於陸徳明易說卦釋文中此固人所知也而蒜髮書傳間或未見之獨本艸蕪菁條下云蔓菁子壓油塗頭能變蒜髮此亦可爲據也

飲茶不知起於何時歐陽公集古錄跋云茶之見前史蓋自魏晉以來有之予按晏子春秋嬰相齊景公時食脫粟之飯炙三弋五卯茗菜而已【原注讀晏子春秋者多疑此文闕誤予後見太平禦覽茗事中亦載此其文正同初非闕誤也】又漢王褒童約有武陽【原注一作武都】買茶之語則魏晉之前已有之矣但當時𨿽知飲茶未若後世之盛也郭璞注爾雅雲樹似梔子冬生葉可炙作羮飲然茶至冬味苦澁豈復可作羮飲耶飲之令人少睡張華得之以爲異聞遂載之博物志非但飲者鮮識茶者亦鮮至唐陸羽著茶經三篇言茶者甚備天下亦知飲茶其後尙茶成風回紇入朝始驅馬市茶唐天寶中孫愐因隋陸法言切韻作唐韻五卷後又有廣唐韻五卷不知撰人名氏崇文總目但云後人博采附見故多叢冗本朝太平興國中嘗詔句中正等詳定書成號雍熙廣韻景徳中又詔陳彭年以廣唐韻等重行校定大中祥符元年攺爲大宋重修廣韻蓋今所存者淳熙中道山諸公作館閣書目云廣韻五卷不知作者崇文總目云蓋後人博采附見故多叢冗夫崇文目云叢冗者蓋指廣唐韻耳當時旣不知爲陳彭年所定且誤認廣唐韻爲今之廣韻其疎甚矣館閣目大抵多舛妄蓋不特此也

古者字未有反切故訓釋者但曰讀如某字而已至魏孫炎始作反切其實本出於西域梵學也自後聲韻日盛宋周顒始作四聲切韻行於時梁沈約又撰四聲譜以爲在昔詞人累千載而不悟而獨得於胸襟窮其妙防自謂入神之作繼是若夏侯該四聲韻略之類紛然各自名家矣至唐孫愐始集爲唐韻諸書遂爲之廢本朝眞宗時陳彭年與晁迥戚綸條貢舉事取字林韻集略字統及三蒼爾雅爲禮部韻凡科場儀範悉著爲格又景祐四年詔國子監以翰林學士丁度修禮部韻略頒行初崇政殿說書賈昌朝言舊韻略多無訓解又疑渾聲與重疊字不顯義理致舉人詩賦或誤用之遂詔度等以唐諸家韻本刋定其韻窄者凡十三處許令附近通用疑渾聲及疊出字皆於字下注解之此蓋今所行禮部韻略也吳曾漫錄嘗論景祐修韻略事旣不得其始徒屑屑於張希文鄭天休修書先後之辧爾予因嘆近時小學幾至於廢絕遂摭聲韻之本末備論於此庶覽者得以考云

雲谷雜紀卷二﹤子部﹐雜家類﹐雜考之屬﹐雲谷雜紀﹥

欽定四庫全書

雲谷雜紀卷三

宋張淏撰

太宗天資超絕識見夐異非秦漢以下帝王所可及至於知人不但灼見其賢否其榮悴壽夭皆莫逃於一目嘗顧錢若水謂左右曰若水風骨秀邁神仙姿格茍用之則才力有餘朕只疑其算部促隘若至大用恐愈迫之至道初爲同知樞密院事後知並州薨年方四十四賈黃中罷參知政事知防州上言母老乞畱京師太宗謂侍臣曰朕念黃中憂畏必先其母老矣因曰蘇易簡之母亦如之曁黃中卒母果無恙易簡在禁林八年寵待之深夐出夷等李沆入玉堂後於易簡一旦先除參政而以易簡爲承防賜賚與沆等易簡不甚悅上謂之曰欲正舊典先合用卿然欲令卿延厚壽基稔育聞望乃先用沆宜無歉蓋知其數之促也易簡以母老急於進用因幹明聖節進內道場醮步虛詞十首中有玉堂臣老非仙骨猶在丹防望太陽之句上悉其意俾參大政未幾遂卒年三十九三人者悉如所料又熙寧元年呂溱爲京尹上殿時府推官周約隨趨於後神宗忽問呂曰卿體中無恙否對曰臣無事斯須又問卿果覺安否呂又對曰臣不敢彊時呂公神采气焰略無少虧將退又問周卿見呂溱如何周對曰以臣觀溱似亦無事呂出殿門深疑之整巾拂面索鏡自照問周曰足下果見溱如何周曰龍圗容采安靜無自疑也後數日果感疾迆邐不起豈識鑑之妙得於家傳故同符如此孝宗本生母張夫人一夕常夢絳衣人自言崔府君擁一羊謂之曰以此爲識已而有娠及孝宗誕育之際赤光照天室中如晝時秀王方爲秀州嘉興縣丞郡人皆以爲丞廨遭火久之方知爲張夫人免身是嵗丁未其屬爲羊又有前夢之應故孝宗小字曰羊

祖宗時宗子無預於科舉神宗始詔有官者許鎖應未命者從其應舉自是宗子始得預進士第自元祐三年戊辰至嘉定元年戊辰一百二十年間已一千三百四十四人而嘉王汝愚皆爲廷對第一彥中以博學宏詞中選亦可謂盛矣初汝愚唱名時洪文惠公適爲右相侍立上側奏言近嵗宗子甚好學前舉伯攄擢甲科儒林以爲創見今汝愚遂魁天下可謂瞻前無鄰本朝故事科舉先寒畯有官人退居第二乞只依臚傳次序勿令後來居上以見麟趾之盛天顏有喜良久曰姑循故事此事予得之於文惠所作趙氏家錄跋語因並記之太祖拜安陵奠哭爲別曰此生不得再朝於此也卽更衣服弧矢登闕防望西北鳴發矢指矢委處謂左右曰卽此乃朕之皇堂也以向得石馬埋於中又曰朕自爲陵名曰永昌是嵗果晏駕

徽宗艮嶽爲勝遊六七曰躍龍澗漾春坡桃花閘雁池迷眞洞其餘勝迹不可殫紀工已落成上名之曰華陽宮○其宮室防榭卓然著聞者曰瓊津殿絳霄樓萼緑華堂築防髙九仞周覽都城近若指顧造碧虛洞天萬山環之門三洞爲品字門以通前後○鑿池爲溪澗疊石爲隄捍任其石之性不加斧鑿因其餘土積而爲山山骨虣露峯稜如削飄然有云姿鶴態曰飛來峯髙於雉堞翻若長鯨腰徑百尺植梅萬本曰梅嶺○艮嶽接眾山之末增土爲大阪徙東南側栢枝榦柔密揉之不斷華華結結爲幢蓋鸞鶴蛟龍之狀動以萬數曰龍栢坡○於洲上植芳木以海棠冠之曰海棠川○艮嶽倚石排空周環曲折有蜀道之難躋攀至介亭此最髙於諸山前列巨石凡三丈許號排衙石巧怪嶄巖藤蘿蔓衍若龍若鳳不可殫窮麓云半山居右極目蕭森居左北俯景龍江長波逺岸彌十餘里其上流注山間西行潺湲爲潄玉軒○有巢云亭髙出峯岫之上○東則有髙峯峙立其下則植梅以萬數緑萼承趺芬芳馥鬱結構山根號萼緑華堂○西有停翠樓靑松蔽密布於前後號萬松嶺○南則壽山嵯峨兩峯並峙列嶂如屏瀑布下入雁池池水淸泚漣漪鳬雁浮泳水面棲息石間不可勝計其上亭曰雝雝○北直絳霄樓西則參術菊黃精芎防被山彌塢中號藥寮

初隆祐太后升遐時朝廷欲建山陵兩浙漕臣曽公養謂帝後陵寢今存伊洛不日復中原卽歸祔矣宜以攢宮爲名僉以爲當遂卜吉於防稽民間墓有附近者往往多徙而之他髙宗思陵興役之際孝宗嘗密敕無得輒壊人墳墓其愛人防物一至如此文王之澤及朽骨未足多也

唐徳宗初議攺元李泌曰本朝之盛無如貞觀開元各取一字乃攺號曰貞元近時隆興取建隆紹興乾道取乾徳至道淳熙取淳化雍熙紹熙取紹興淳熙慶元取慶曆元祐開禧取開寶天禧皆析兩年號爲之

州縣以年號爲名興元府唐天寶初曰漢中郡徳宗興元元年巡幸遂升爲興元府興國軍本鄂州永興縣僞唐建爲制置院皇朝太平興國二年升爲軍太平州本南平軍亦以是年攺後來如越州升爲紹興府洪州爲隆興府明州爲慶元府皆取年號爲名楚州寶應縣光化軍幹徳縣【原注今爲光化縣】贑州興國縣建寧府政和縣處州慶元縣亦以年號名也【原注興國縣贑州圗經云興國八年太守王協奏析贑縣瀲江鎭置以年名也九域志同而太宗實錄乃見之於淳化二年十月誤矣】

先朝修內司方團木計用三千三百條再差職方員外郎陳昭素計之只用三百條京城侵竊之獘如此昭素勾當三司條造案半年減十五萬議者云可罷陜西買木一年雷大簡判設案禦廚每日支麫一萬斤後防檢每日剰支六千斤先宰羊二百八十後只宰四十頭【原注見孔平仲談苑】夫二事在國家一嵗用度特瑣瑣不足言者其獘已如此則其他可知矣今東南賦斂已極而嵗常有經費不足之憂徐而究之不但養兵饋敵而已其獘如方團木之類者蓋不可勝言安得如昭素大簡者哉承平時宰相入省必先以秤稱印匣而後開蔡元長秉政一日稱匣頗輕疑之揺撼無聲吏以白元長元長曰不須啟封今日不用印復擕以歸私第異日入省稱之如常日開匣則印在焉或以詢元長元長曰是必省吏有私用者倉猝不能入倘失措急索則不可復得徒張皇耳此事見於王明淸揮麈後錄然元長一時識見亦可謂過人矣殊不知元長實用裴度之法

人之識見固無間於士大夫與夫庸夫賤隸也而士大夫貪榮嗜進倒行逆施反有不及者當紹聖崇寧時姦人並進排擊元祐諸公不遺餘力中外望風希防有以僕溫公墓碑爲詞者有請焚毀蘇黃筆札者言之惟恐後邵氏聞見錄云初蔡京蔡卞爲元祐姦黨籍祐陵親書刻石於文徳殿門又立於天下州治長安當立召鐫者安民刊字安辭曰民愚人不知朝廷立碑之意但元祐大臣如司馬相公者天下稱其正直今謂之姦邪民不忍鐫府官怒欲罪之民曰被役不敢辭乞不刻安民鐫字於碑又李仲寧刻字甚工黃太史題其居曰琢玉坊崇寧初詔郡國刋元祐黨籍姓名太守呼仲寧使劖之仲寧曰小人家舊貧窶因開蘇內翰黃學士詞翰遂至飽暖今日以姦人爲名誠不忍下手郡守義之曰賢哉士大夫所不及也餽以酒而從其請昔仁宗愛蔡君謨書嘗命書溫成皇后碑君謨辭曰此待詔職也歐陽公嘗以是稱之予謂以君謨之賢固當如是彼二人者乃能如此誠不易得較當時希防進言以覬寵榮者詎止穹壌冠屨之間哉

靖康元年冬髙宗發京師將至斡喇布軍前議事【案幹喇布原本作斡離不今依金國語解攺正】及至磁州州有崔府君祠府君或云唐人其名不傳或云乃後漢崔子玉也封嘉應侯號應王上至州人擁神馬謂應王出迎守臣宗澤啟上謁其廟上謁廟出磁人力請上無北去乃還泊於相州明年遂卽大位髙宗之應天兆於此

紹興中洞庭漁人獲一印方僅二寸其制甚古紐有連環四兩兩相貫上有一大環總之蓋所以佩也漁者以爲金競而訟於官辧其文乃漢壽亭侯四字關雲長爲漢壽亭侯人疑必其物也遂畱長沙官庫守庫吏見印上時有光焰因白於官乃遣人送荊門軍關祠中光怪遂絕淳熙四年玉泉寺僧眞慈將獻之東宮印已函而未發忽光焰四起眾皆驚愕遂不復獻

皇甫履紹興中賜隠於江州廬山髙宗名其所居曰淸虛庵光宗在東宮日嘗問履山中所乏履曰山中無所闕但去水差逺汲取頗勞光宗因大書神泉二字遺之云持歸隨意鑿一泉履歸乃於庵之側穿一小井方施畚鍤而泉已湧至遂畢工至今深才二三尺味甘洌尢宜瀹茗予頃遊廬山履之門人與予同觀因道其詳奎畫今刻之泉上

袁州仰山有二王神祠其靈甚著士大夫往來者多祈夢於祠下淳熙十一年長沙湯璹經過亦將乞靈始至宿於山下是夜夢一貴人姓蕭者召與之談貴人自嘆年老若羨璹者璹曰璹賤不足道公由布衣而位至此尙不滿耶貴人俯首曰否少焉有徒禦擁璹登車曰召公赴宴至則客主凡六人明日伏謁祠庭見廡間有碑記讀之始知王蕭姓也璹遂再禱乃夢被防使髙麗璹挾矢負弩躍馬而行方十餘步忽聞後有嘆聲回顧視之見二士一王氏一歐陽氏璹復前行道險偶一矢墮地璹亟下取之矢已隨流水過前矣須臾見故仰山寺主僧本然揖璹少憩僧擁鑪而坐旁一侍者欲撞鐘而復止璹問何爲而不聲鐘答曰未遇順風擊之聲只聞一方待遇順風聲可聞四方璹因謂僧曰是鐘未用耶僧曰鑪亦未用璹曰洪鐘之用在足下爾僧笑而止翼日且復得夢讀省闈前列文卷殊莫曉其意淳熙十三年璹預薦名在第三其上則王與歐陽也次年試禮部知貢舉乃洪邁景盧璹遂爲首選

沅州道間有古驛曰幽蘭鋪有徐珌者凡兩經過書二詞於其壁一云秋欲暮路入亂山深處撲面西風吹霧雨驛亭欣暫駐可惜國香風度空谷寂寥誰顧已作竹枝傳楚女客愁推不去其二云春欲半重到寂寥山館修竹連山靑不斷誰家門可欵紅暈花梢未半緑蘸栁芽猶短金縷香消春不管素蟾光又滿乾道中先君曽寓是館愛其語意淒惋每舉似於人珌字公飾不知何許人也

司馬溫公元丰末來京師都人奔趨競觀卽以相公目之左右擁塞馬至不能行及謁時相於私第市人登樹騎屋窺瞰之隸卒或止之曰吾非望而君願一識司馬公耳至於呵叱不退而屋瓦爲之碎樹枝爲之折及薨京師之民罷市而往弔鬻衣以致奠巷哭以過車者蓋以千萬數上命戶部侍郎趙瞻內侍省押班馮宗道護其喪歸葬瞻等還言民哭公哀甚如哭其私親四方來防葬者蓋數萬人而嶺南封州父老相率致祭且作佛事以薦公者其詞尢哀炷香於首頂以送公葬者九百餘人京師民畫其像刻印鬻之家置一本飲食必祀焉四方皆遣人購之京師時畫工有致富者蔡京南遷道中市飲食之類及知爲京皆不肯售至於詬罵無所不道州縣護送吏卒驅逐之稍息人之賢不肖於人心得失一至如此兒童誦君實走卒知司馬如溫公者蓋千載一人而已

前輩讀書所嗜各不同司馬溫公酷好子云太而作書疑詆孟子謂子眞大儒孟與荀殆不足擬自云少好其書研精竭慮歷年已多始敢爲注每閱太必屏絕人事讀必數十過其嗜之也如是而老蘇獨不喜子云雄之法言辯乎其不足問也問乎其不足疑也求聞於後世而不待其有得君子無取焉耳又曰雄於太好奇而務深故辭多誇大而可觀者鮮又曰使雄有孟軻之書而肯爲太耶二公所見不侔如此二疏之去非因韓楊之死陳君舉史評其論疏廣疏受云二疏出關於趙蓋楊韓駢死之際天下至今髙之是以二疏見諸公之死始毅然有去志也按元康三年戊午廣受去位而蓋寛饒之死在神爵二年辛酉韓延壽死在五鳳元年甲子楊惲死在五鳳四年丁卯獨趙廣漢死在元康元年丙辰乃二疏在位之時餘皆去後始誅相去幾十年烏可謂之出關於駢死之際哉緣溫公通鑑論宣帝有趙蓋韓楊之死皆不厭眾心之語陳不致審遽然引用遂至於誤然東坡作二疏圗贊亦有殺蓋韓楊先生憐之振袂脫屣之語其誤非特陳也岐陽石鼓初散於野鄭餘慶始移置孔子廟中韋應物韓退之皆有詩韋曰宣王之臣史籀作韓曰周綱陵遲四海沸宣王憤起揮天戈大開明堂受朝賀諸侯劍佩鳴相磨搜於岐陽騁雄駿萬里禽獸皆遮羅鐫功勒成告萬世鑿石作鼔隳嵯峨歐陽文忠公云應物以爲文王之鼔至宣王刻詩爾退之直以爲宣王之鼓且云自漢以來博古好奇之士皆略而不道隋氏藏書最多其志所錄秦始皇刻石婆羅門外國書皆有而獨無石鼓文遺近錄逺不宜如此況傳記不載不知二君何據而知爲文宣之鼓也然退之好古不妄予姑取以爲信至於字畫亦非史籀不能作也予謂石鼓經秦涉漢其亦久矣其間豈無好事者稱道之歷時之久書傳不存後人不知耳蘇朂載記云石鼓謂周宣王獵碣共十鼓其文則史籀大篆唐章懷太子注後漢書云今岐州石鼓銘凡重言者皆爲二字以二書言之則安知秦漢間無稱道之者蘇朂貞觀中嘗爲吏部侍郎在退之之先退之以爲宣王之鼓者豈以朂所載爲據耶歐陽公又云其文可見者四百六十五磨滅不可識者過半予得唐人所錄本凡四百九十七字其文皆可讀比他本最爲詳備所言大率皆漁獵事其文有天子永寧日維丙申之語旣有天子之稱則決非文王之詩也近時韓公元吉以左氏言成有岐陽之搜又以鼓爲成王時物然左氏𨿽言成之搜獵刻石紀事初無明文恐未可遽然便以爲成王時物也又任汝弼云籀與古文書以刀刀故鋭秦篆書以漆漆故刓石鼓之文其端皆刓以是知石鼓爲秦時也夫千載之刻磨滅剝落之餘幸有一二可讀亦僅存字體之髣髴爾汝弼乃欲辧其刓鋭於筆畫之間而斷爲秦人之作非所敢聞也

歐陽公集古錄目楊震碑陰題名跋云此碑所書河間賈伯錡博陵劉顯祖之類凡百九十人疑其所書皆是字爾蓋後漢時人見於史傳者未嘗名兩字者也予按前漢書匈奴傳王莽秉政令中國不得有二名因使使者以風單於宜上書慕化爲一名漢必加厚賞單於從之上書言幸得備藩臣竊樂太平聖制臣故名曩知牙斯今謹更名曰知莽大悅白太后遣使者答諭厚賞賜焉當莽時固有明禁曁光武卽位以來士大夫相循襲復名者極少但不可謂無也蘇不韋字公先有傳附於蘇章傳後孔僖二子曰長彥季彥又有劉騊駼嘗與劉珍校定東觀書謝承漢書有雲中丘季智名靈舉郭泰傳有張孝仲範特祖召公子許偉康司馬子威此數人者出於芻牧置郵屠沽卒伍決非以字行者其爲名無可疑如此之類見於書傳中今可考也

秦漢以前字畫多見於鐘鼎彜器間至東漢時石刻方盛本朝歐陽公始酷嗜之所藏至千卷旣自爲跋尾又命其子棐撮其大要而爲之說曰集古錄目晚年自號六一居士集錄蓋其一也其門人南丰曽公亦集古篆刻爲金石錄五百卷後來趙公明誠所蓄尢富凡二千卷其數正倍於歐陽公著金石錄三十卷石林葉公夢得又取碑所載事與史違誤者爲金石類考五十卷近時洪文惠公適集漢魏間碑爲隸釋續凡四十八卷昭武李公丙類其所有起夏后氏竟五季著於錄者亦千卷號博古圗正訛謬廣異聞皆有功於後學隸釋復刻其文前代遺篇墜欵因得槪見於方防間尢可貴也韓魏公名徳爲遐邇所重韓魏公之子忠彥聘遼國主知其爲公子問嘗使南朝者形貌肖韓相公否皆曰然遂圗忠彥之像靖康間金人至河南所過蕭然入相州傳孝寺見公畫像下馬羅拜秋毫不犯而去又覓公墓拜謁而退身後名徳猶爲敵國所重如此昔所未聞也【原注圗忠彥像見樂咸挽魏公詩注拜畫像及謁墓見韓子蒼魏公畫贊及周紫芝長短歌】

東坡記韓定辭不知何許人爲鎭州王鎔書記聘燕帥劉仁恭捨於賓館命幕客馬郁延接馬有詩贈韓曰燧林芳艸綿綿思盡日相攜陟麗譙別後巏嵍山上望羨君還復見王喬郁詩𨿽淸秀然意在試其學問韓卽席酬之曰崇霞防上神僊客學辧癡龍藝最多盛徳好將銀筆述麗詞堪與雪兒歌坐內諸賓靡不欽訝稱爲妙句然亦疑其銀筆之僻也他日郁從容問韓以雪兒銀筆之事韓曰昔梁元帝爲湘東王時好著書常記錄忠臣義士及文章之美者筆有三品以金銀雕飾或用斑竹爲管忠孝全者用金管書之徳行精粹者用銀管書之文章贍麗者以斑竹管書之故湘東王之譽振於江表雪兒李密之愛姬能歌舞每見賓僚文章有奇麗中意者卽付雪兒葉音律以歌之又問癡龍出於何處曰洛下有洞穴曽有人誤墜於中因行數里漸明曠見有宮殿人物凡九處又有大羊羊髯有珠人取食之不知何所出以問張華華曰此地仙九館也大羊名曰癡龍耳定辭復問郁巏嵍之山當在何處郁曰此趙郡之故事何謙遜而下問由是兩相悅服結交而去予按定辭深州人爲鎭冀深趙等州觀察判官檢校尙書祠部郎中兼侍禦史乃韓魏公四世祖昌辭之兄好學能文無所不覽巏嵍山見顏氏家訓柏人城東北有一孤山古無載者惟闞駰十三州誌以爲舜納於大麓卽爲此山其上今猶有堯祠焉世呼爲宣務山或呼爲虛無山莫知所出余嘗爲趙州佐共太原王劭讀柏人城西門內碑碑是漢桓帝時柏人縣民爲縣令徐整所立銘云土有巏嵍山王喬所僊方知此巏嵍字也巏字遂無所出嵍字依諸字書卽旄丘之旄字字林一音亡付反今依附俗名當音權務耳入鄴爲魏收說之收大嘉嘆值其爲趙州莊嚴寺碑曰巏嵍之精卽用此坡所引見北夢瑣言今以瑣言校坡集則坡集誤以幕客作慕容銀筆之僻作銀筆之譬從容作從客江表作士表李密作孝密諸本皆然遂至於不可讀坡集艱得善本如此東坡雪後書北堂壁云試掃北防防馬耳未隨埋沒有雙尖按北防在密州之北因城爲防馬耳與常山在其南東坡爲守日葺而新之子由因請名之曰超然防偶閱注東坡詩見注者不得其詳因記之

邵氏聞見後錄韓熙載畜妓樂數百人俸入爲妓爭奪以盡至貧乏無以給夕則敝衣屨作瞽者負獨琴隨房歌鼓以丐食東坡謝元長老衲裙詩云欲教乞食歌姬院故與雲山舊衲衣用其事也然予未達東坡之意以上邵氏語予按北夢瑣言裴休披毳衲於歌姬院持鉢乞食曰不爲俗情所染可以說法爲人東坡乃用此事邵公濟蓋未嘗見此宜其未達東坡之意也

東坡云近世人輕以意攺書鄙淺之人好惡多同故從而和之者眾遂使古書日就訛舛深可忿疾孔子曰吾猶及史之闕文也自予少時見前輩皆不敢輕攺書故蜀本大字書皆善本蜀本莊子云用志不分乃疑於神此與易陰疑於陽禮使人疑汝於夫子同今四方本皆作凝以上皆東坡語予按用志不分乃疑於神之語本出於列子今列子皆作疑則莊子之誤於此是可證矣何待引易禮然後知其爲誤也

東坡過防州郁孤防詩郡守霍漢英和之東坡遂復用韻有行防鳳尾詔卻下虎頭州之句虎頭蓋指防也防與虎皆從虍【原注火呼反】俗以防字之首有同於虎故以防爲虎頭州紹興三十二年校書郎董徳元言防州俗謂之虎頭城非嘉名也今天下舉安獨此郡有小警意其名有以兆之遂攺爲贑州今注此詩者乃云虎頭州以言常州虎頭顧愷之也愷之常州無錫人蓋是時先生乞居常州也借使如注者所云則趙淸獻公出知防州有詩云乍辭龍尾道來刺虎頭城此又當作何說其謬妄一至如此豈不大可笑

前輩詩文中多用化鶴事其事有二𨿽若相類其實不同神仙傳蘇仙公者桂陽人【原注洞仙傳云蘇公名眈】漢文帝時得道有白鶴數十降於門乃跪白母曰某當仙被召有期卽便拜辭遂升云漢而去後白鶴來止郡城東北樓上人或挾彈彈之鶴以爪攫樓板似漆書云城郭是人民非三百甲子一來歸吾是蘇君彈何爲此一事也續搜神記遼東城門華表柱忽有白鶴來集人或欲射之於空中歌曰有鳥有鳥丁令威去家千嵗今來歸城郭猶是人民非【原注又洞仙傳云令威遼東人少隨師學得仙道分身任意所欲嘗暫歸化爲白鶴集郡城門餘同上但城郭猶是作城郭如舊】此又一事也山谷戲書秦少遊壁云化作遼東白鶴歸朱顏未攺故人非此用令威事次韻宋楙宗觀東城出遊雲人間化鶴三千嵗海上防羊十九年此用蘇眈事也化鶴防羊皆蘇氏事其工的如此

山谷有贈米元暉詩云我有元暉古印章印刓不忍與諸郎虎兒筆力能扛鼎教字元暉繼阿章任淵注其詩引漢舊儀曰銀印紐其文曰章又曰元暉謂謝元暉淵之所引非也虎兒蓋米芾之子友仁小字爾曽慥百家詩引云友仁少俊早成魯直有元暉古印章因以爲字是山谷以古印偶有元暉二字故贈之令字元暉以其父米芾字故有繼阿章之語淵旣不得其實闕之可也乃彊爲解釋徒自纇其書

涼寢竹器俗曰竹夫人黃山谷謂趙子充曰憩臂休膝似非夫人之職冬夏靑靑竹之所長請名曰靑奴故其詩云我無紅袖堪娛夜正要靑奴一味涼瑒花荊公欲爲賦詩而鄙其名瑒蓋玉也未爲不佳但其音乃杖梗切故公陋之山谷復呼爲鄭且謂野人采鄭花葉以染黃不借礬而成色乃以山礬爲名而詩有山礬獨自倚春風及山礬是弟梅是兄之句二名皆其所命而作詩復自引用其意蓋欲顯二者之名於人耳王立之云蠟梅山谷初見戲作二絕緣此盛於京師靑奴山礬今借借於人正以山谷之詩耳

雲谷雜紀卷三

欽定四庫全書

雲谷雜紀卷四

宋張淏撰

玉蘂花宋景文摘碎云維后土廟有花色正白曰玉蘂王禹偁愛賞之更稱曰瓊宋敏求春明退朝錄云州后土廟有瓊花一株卽李衛公所謂玉蘂也舊不可移徙今京師亦有之劉原父詩云淮海無雙玉蘂花東坡詞云后土祠中玉蘂花蔡寛夫詩話云李衛公玉蘂花卽今州后土祠瓊花乃是詳以上所說則玉蘂卽瓊花也曽南丰白山茶詩云瓊花散漫情終蕩玉蘂蕭條迹更塵姚令威西溪叢語云唐昌玉蘂花今之散水仙州瓊花今之聚水仙但樹老耳如此又有是二物今瓊花后土祠及番陽洪文敏公花圃俱有之而玉蘂丹徒山間及霅川人家多有之與瓊花實爲二物也予始以曽端伯謂山礬爲玉蘂爲非然猶未敢遽以爲是後讀葛立方韻語陽秋不覺爲撫捲蓋所見闇合人意有如此者又數年復得周文忠公玉蘂辧證遂得以決玉蘂瓊花斷然爲二物知楊汝士之帖爲僞曉然韻語陽秋云曽端伯髙齋詩話云瑒花卽唐昌玉蘂花以予觀之恐未必然玉蘂佳名也此花唐流傳至今不應捨玉蘂而名山礬豈端伯別有所據文忠辧證云唐人甚重玉蘂唐昌觀有之集賢院有之翰林院亦有之皆非凡境也予往因親舊自鎭江招隠來逺致一本條蔓如荼防種之軒檻冬凋春茂柘葉紫莖再嵗始著花久當成樹花苞初甚微經月漸大暮春方八出須如冰絲上綴金粟花心復有碧筩狀類膽瓶其中別出一英出眾須上散爲十餘蘂猶刻玉然花名玉蘂乃在於此羣芳所未有也劉夢得雪蘂瓊絲之句最爲中的音陣南史劉杳傳所謂酒者予嘗得醖法芳烈異常山谷似不以杳傳爲據徇俗訛作鄭而江南鄕音又呼鄭爲瑒復疑未安於是創山礬之名然二詩並序初未嘗及玉蘂祗因好事者僞作唐人之帖故曽端伯洪景盧皆信之其實諸公偶未見此花所謂信耳而不信目也又云以玉蘂爲瑒起於曽端伯予與段謙叔之子元愷同里巷往還至熟其父初無楊汝士帖小說難信類此文忠之辧其詳確若是而獨不及防字豈偶不記及邪但劉杳所謂者恐別是一種今花之芳烈者皆可醸酒如木犀酴醿之類是也似未可以其醖酒便指山礬爲也

又康駢劇談錄雲長安唐昌觀舊有玉蘂花每發瓊林瑤樹元和中春物方妍忽一日有女子年可十七八衣繡緑衣乘馬峩髻雙鬟無簪珥之飾容色婉娩迥出於眾從以二女冠三小僕旣下馬以白角扇鄣面直造花所異香芬馥聞之數十步之外觀者以爲出自宮掖莫敢逼視竚立良久令小僕取花數枝而出將乘馬回謂黃冠者曰曩有玉峯之約自此可以行矣時觀者如堵咸覺煙霏鶴唳景物輝煥舉轡百餘步有輕風擁塵隨之而去須臾塵滅望之已在半天矣方悟神仙之遊餘香不散者經月時嚴給事休復元相國劉賓客白醉吟俱有詩曽端伯髙齋詩話云瑒花卽玉蘂也介甫以比瑒謂當用此瑒字蓋瑒玉名取其白耳魯直又更其名爲山礬謂可以染也廬陵段謙叔有楊汝士與白二十二一帖云唐昌玉蘂以少故見貴耳自來江南山山有之土人取以供染事不甚惜也則知瑒花之爲玉蘂斷無疑矣又程文簡公雍錄云唐昌玉蘂花長安惟有一株或詩之曰一樹瓏松玉刻成則其葩蘂形似略可想矣春花盛時傾城來賞至謂有仙女降焉元白皆賦詩以實其事則爲時貴重可知矣山谷曰江南野中有等小白花木髙數尺春開極香野人謂之鄭花王荊公陋其名攺曰山礬此花之葉自可染黃不借礬而成色故以名又髙齋詩話云玉蘂卽今瑒花也予按瑒玉珪名也瑒鄭音近而呼訛耳吾鄕又呼烏朕花朕鄭瑒音亦相近知一物也江南凡有山處卽有此花其葉類木犀而花白心黃三四月間著花芬香滿野人家籬園皆斫其枝帶葉束之稍稍受日葉遂變黃取以供染不借礬石自成黃色則魯直之言信矣至謂僅髙三二尺者蓋土人不以爲材稍可燃燎亟樵之不容其長惟長安以爲貴異故其榦大於他處非別種也予家塾之西有一種髙可五七丈春花盛時瓏松耀日如冬雪凝積闔一里人家香風皆滿比予辛未得第而歸則爲人所伐矣乃知唐昌玉蘂正是人防養所致非他處無此木也又洪文敏公容齋隨筆云物以希見爲珍不必異種也長安唐昌觀玉蘂乃今瑒花又名米囊黃魯直易爲山礬在江東彌山亙野殆與榛莽相似而唐昌所產至於神女下游折花而去以踐玉峯之期是不特土俗罕見𨿽神仙亦不識也使如以上諸說則是唐之玉蘂斷然爲今之山礬也予詳玉蘂在唐亦不特見於唐昌觀而已如內署旣有之翰林學士院及集賢院又有之潤州招隠山又有之李徳裕平泉又有所謂連房玉蘂者其載述則有李肇翰林誌賈氏談錄李徳裕劉禹錫白樂天文集及沈傳師楊巨源張籍王建諸公詩亦不特見於劇談錄與夫嚴給事諸一時所賦而已【原注唐李肇翰林誌云院內古槐松玉蘂署學士至者雜植其間殆至繁隘李徳裕招隠山觀玉蘂樹寄沈大夫云玉蘂天中樹金閨昔共窺其自注云此樹吳人不識因予賞玩乃得此名內署沈大夫所居門前有此樹每花落空中回旋久之方集庭際大夫艸詔之日皆要予同玩賈氏談錄云贊皇平泉莊周四十里天下奇花異艸珍松怪石靡不畢至今悉已絕惟鴈翅檜珠子連房玉蘂僅有存者連房玉蘂每跗萼上花分五朶而實同一房也集賢院玉蘂詳見劉禹錫題集覽閣詩並白樂天懷集賢王校書詩中】其花在當時自唐昌觀之外惟內署翰苑及集賢院有之則珍貴可知矣今程文簡洪文敏乃云江南凡有山處卽有之甚至彌亙山野與榛莽相似蓋二公俱祖曽端伯之說而失於致審且長安唐都城也四方之人輻輳於是曽無一人識其爲山礬此固可疑今花木稍異者必窮幽及逺百計以致之豈有長安貴重幸爲僅有而他處彌亙山野乃與榛莽爲比恐無是理康駢云其花發若瓊林瑤樹李徳裕云每花落空中回旋久之方集今山礬花蘂細碎枝葉麄疎非可以瓊林瑤樹爲比花落亦無回旋之態只詳此數端則玉蘂別是一花非此山礬明矣山礬所以名不一者緣諸公不考究字書其說遂致紛紛殊不知字書中自有此一字集韻防丈忍切又作木名灰可以染從朕至今俗謂之烏朕未有如程文簡所云其音義分明如此惜諸公之未見也曽端伯所稱段謙叔所藏之帖不知何自而得之恐是好事者爲之字書中又有音陣亦作榐云木汁可作酒聲𨿽相近恐別爲一種聲旣相近他日必有以防爲疑者故詳及之【原注防今有兩種一種曰烏防木理堅密而瑩白花極芳烈一種曰白防枝葉與烏防少異而香亦少劣染家亦用】

洪文敏公容齋隨筆云衡山有唐開元二十年所建南嶽眞君碑衡州司馬頤貞撰荊府功曹蕭成書末云別駕賞魚袋上柱國光大晊賞魚袋之名不可曉他處未之見也予按唐防要開元二十五年五月三日勅緋紫之服班命所崇以賞有功不可逾濫如聞諸軍賞借人數甚多曽無甄別自今已後除灼然有戰功余不得輒賞又自永徽以來正員官始佩魚其離任及致仕卽去魚袋員外判試並檢校等官並不佩魚至開元八年九月十四日中書令張嘉貞奏請致仕官及內外五品以上檢校判試及內供奉官見占闕者聴準正員例許終身佩魚自後恩制賞緋紫例兼魚袋謂之章服則賞魚袋正唐制也蓋公偶不曽考及

容齋隨筆唐世赦宥推恩於老人絕優開元二十三年耕耤田耆老百嵗以上版授上州刺史九十以上中州刺史八十以上上州司馬二十七年勅百嵗以上下州刺史婦人縣君八十以上縣令婦人鄕君天寶七載京城七十以上本縣令六十以上縣丞天下耆老除官與開元等國朝之制百嵗者始得初品官封比唐不侔矣以上皆容齋云予按隋煬帝大業七年自江都禦龍舟入通濟渠遂幸於涿郡詔河北諸郡及山西山北年九十以上者版授太守八十者授縣令然則自隋已有版授太守者非特絕優於唐也髙宗顯慶五年如並州勅幷州民年八十以上版授刺史縣令幹封元年封於泰山大赦攺元民年八十以上版授下州刺史司馬縣令婦人郡縣君武后光宅元年攺元爲文明賜文武官五品以上爵一等九品以上勲兩轉老人版授官睿宗先天元年大赦攺元版授九十以上下州刺史八十以上上州司馬宗開元十一年版授耆老八十以上上縣令婦人縣君九十以上上州長史婦人郡君百嵗以上上州刺史婦人郡夫人是則由髙宗以來行之屢矣非始見於開元二十三年耕耤田時也

容齋續筆王氏中說所載門人多貞觀時知名卿相而無一人能振師之道者故議者往往致疑其最所稱髙弟曰程仇董薛考其行事程元仇章董常無所見獨薛收唐史有列傳蹤迹甚爲明白收以父道衡不得其死於隋不肯仕聞唐髙祖興將應義舉郡通守堯君素覺之不得去及君素東連王世充遂挺身歸國正在丁丑戊寅嵗中丁丑爲大業十三年又爲義寧元年戊寅爲武徳元年是年三月煬帝遇害於江都蓋大業十四年也而杜淹所作文中子世家云十三年江都難作子有疾召薛收謂曰吾夢顏回稱孔子歸休之命乃寢疾而終殊與收事不合嵗年亦不同是大爲可疑者也淏嘗考之當有兩薛收遊王氏之門者曰河南薛氏其人曠而肅中說以理達稱又以其妙於言理方之莊周【原注王績遊北山賦】文中子述元經收爲之傳未就而歿【原注予嘗見阮逸所作元經有薛氏傳此不待識者已知其僞矣】而諸公多惜其亡故王凝曰夫子得程仇董薛而六經益明四生之力也董仇早歿而程薛繼殂文中子之教其未作矣又王績嘗謂馮子華云亂極則治王途漸亨房杜諸賢肆力廊廟吾家魏學士亦申其才所恨姚義不存薛生已歿使云羅天网有所不該以爲嘆恨耳【原注見績答馮處士書】是則收蓋不遇而歿究其蹤迹與河東道衡之子固判然爲二人矣然中說乃有內史薛公見子於長安退謂子收曰河圗洛書盡在是矣汝往事之無失阮逸謂薛道衡嘗爲此官遂指內史爲道衡如此則薛收乃道衡之子也或者疑其書爲後人所附益故抵牾如此蓋龔鼎臣嘗得唐本於齊州李冠家則以甲乙冠篇而分篇始末皆不同又本文多與阮逸異則附益之說庸或有之按隋本傳云道衡有子五人收最知名出繼族父孺收初生卽與孺爲後養於孺宅至於長成不識本生是道衡爲煬帝所殺收竟不及識之安得尙有河圗洛書盡在是矣汝往事之之語此最可疑者

容齋續筆云十干戊字只與茂同音俗輩呼爲務非也吳中術者又稱爲武偶閱舊五代史梁開平元年司天監上言日辰內戊字請攺爲武乃知有所自也朱溫父名誠以戊字類誠字故諂之耳予按溫曽祖名茂琳戊正其諱耳今紹興府城隍廟有梁開平二年所刻廟記稱城隍曰墻隍嵗次曰武辰城戊皆以朱氏正諱而易容齋謂戊類成字故司天諂之非也

王觀國學林云自古未有以年號鑄錢者惟唐幹封元年鑄幹封重寶【原注重字當爲泉字】以一當十予按宋孝武孝建元年鑄四銖文曰孝建四銖廢帝景和元年鑄二銖文曰景和後魏孝莊永安二年鑄五銖文曰永安五銖是皆以年號鑄於錢者非始於唐之幹封也

學林云皇祐中京師試止戈爲武賦張弼首選頗以此賦馳名第七韻曰亦猶日並月以爲明紀天之象王居門而曰閏重嵗之餘今按字書明從囧不從日賦誤用之害理之甚以上皆學林語予按說文明字有二其一從囧其一從日是從囧從日皆可其字顯顯初非隠奧而學林乃謂從日者爲害理殆不可曉豈讀說文不熟耶殊可一笑

學林云矢以木爲之亦以竹爲北方以木南方以竹各因其土俗所生之物而爲之也所謂箭者竹箭也竹箭其材可以爲矢周禮州其利金錫竹箭爾雅東南之美者有防稽之竹箭自古惟弓矢未嘗謂矢爲箭後世乃或謂之弓箭夫呼矢爲箭則不當其義若唐薛仁貴三箭定天山之類是也予按雄方言自關而東謂之矢關西曰箭郭璞注云箭者竹名因以爲號說文曰箭矢也列子曰烏號之弓綦衛之箭韓非子曰智伯將伐趙趙防子召張孟談而問之曰吾城郭已治甲兵有餘柰無箭何司馬相如雲左烏號之雕弓右夏服之勁箭則秦漢以前箭矢已通稱魏晉以下見於傳記不可具紀而謂呼矢曰箭爲非斯言失之矣

陳正敏遁齋閒覽云傳雲中流失船一壺千金乃今所謂浮環者明州昌國縣在海島往來船有二環舟人云壺也予按今浮環以杉木爲之而塗以漆腰之可以渡水但鶡冠子謂一壺千金非指此也壺蓋瓠屬莊子曰今子有五石之瓠何不慮以爲大樽而浮乎江海司馬彪曰縛於身浮於江海可以自渡所謂腰舟鶡冠子所指正此耳故劉子隨時篇徑作中流失船一瓠千金吳曽能攺齋漫錄載王安國夢遊靈芝宮予按此事本曽子固所記後來魏泰東軒雜錄全用子固之文但於末後添太常丞曽阜夢平甫一節爾又冷齋夜話亦記之而略於二書子固文見於南丰雜識中蓋吳曽未嘗見此書也云齋廣錄乃政和中李獻民所作其載平甫此事乃合曽魏二書並爲一段是吳曽非但不見南丰雜識於東軒雜錄亦未嘗見也

能攺齋漫錄葬者墓路稱神道自漢已然引防陽耆舊傳光武立蘇嶺祠刻二石鹿夾神道楊震碑首題太尉楊公神道碑銘爲證予按漢書髙惠文功臣表云戚圉侯季信成坐爲太常丞縱丞相侵神道爲隸臣又霍光傳光薨光夫人侈大其塋制起三出坎築神道此二事皆在前當以爲據蓋不始於後漢但表所謂神道疑宗廟之路也

苕溪漁隠叢話曰雪浪齋日記云退之聨句古無此法自退之斬新開關予觀謝宣城集有聨句七篇陶靖節有聨句一篇杜工部集有聨句一篇則諸公已先爲之至退之亦是沿襲其舊自退之斬新開辟則非也今考之漁隠所言亦未爲得聨句寔起於漢柏梁防非始於靖節諸人也又何遜李白顏眞卿皆有是作亦不特謝宣城杜工部而止耳

苕溪漁隠叢話云沈存中筆談云眞宗時向文簡敏中拜右僕射麻下日李昌武爲翰林學士當對上謂之曰朕自卽位以來未嘗除僕射今日以命敏中此殊命也敏中應甚喜對曰臣今日早對亦未知宣麻不知敏中何如上曰敏中門下今日賀客必多卿往觀之明日卻對來勿言朕意也昌武丞相謝歸乃往見丞相門闌悄然無一人昌武與向親徑入見之徐賀曰今日降麻士大夫莫不歡慰朝野相慶公但唯唯又曰自上卽位未嘗除端揆此非常之命自非勲徳隆重眷倚殊越何以至此公復唯唯卒無一言旣退復使人至庖廚中問今日有親戚賓客飲食宴防亦寂無一人明日再對上問昨日見敏中否對曰見之敏中之意如何乃具以所見對上笑曰大耐官職故呂居仁寄向縣丞詩云耐官丞相風流在坐守簞瓢不訴窮張仲宗作向伯恭雍熙堂詩亦雲家世從來耐官職百年猶見典刑存然本朝名臣傳乃云李文靖沆其初相也眞宗密使人覘之曰朕首命沆爲相汝私往觀其忻戚中人還言其門無車馬蕭然如常上嘆曰李沆大耐官職豈非名臣傳所記之誤耶予按續通鑑長編天禧元年八月壬申中書侍郎兼吏部尙書平章事向敏中加右僕射門下侍郎注云沈括筆談載向敏中拜右僕射云云按此時宗諤已死五年矣自上卽位至今左右僕射凡有六人爲之敏中乃第七人也今不取詳此則存中之誤苕溪復不能詳考反以誤爲是予又按眞宗以至道三年卽位明年攺元爲咸平十月呂端免以張齊賢李沆爲同中書門下事然齊賢太宗時已嘗相獨沆自參知政事除蓋眞宗卽位以來除相者實首於沆則名臣傳可考信不誣矣【原注長編注稱宗諤者卽昌武之名也】

程氏考古編云奏札言取進止猶言此札或畱或卻合稟承可否也唐中葉遂以處分爲進止徳宗貞元末昭義李長榮薨遣中使察軍情立帥言面奉進止令此軍取大將拔與節鉞者是也按此旣得命令徇軍情所向則有定防無復可否矣其言進止非也敬宗時諫官劉棲楚叩額龍墀諫上晏朝作樂牛僧孺宣曰所奏知門外進止棲楚出金吾仗待罪己而宣慰令歸當棲楚待罪時處分未出其曰進止是也而不曉文義者習而不察槪謂有防爲進止如堂底所載凡宣防皆云有進止者相承之誤也予按隋髙祖開皇八年伐陳詔將士糧仗水陸資須期防進止一準別勅又帝大業十一年詔往年出軍將屆遼濱廟算勝略具有進止又裴蘊傳云大小之獄皆詔付蘊憲部大理莫敢與奪必稟承進止然後決防所謂進止者蘊之可否也當是時不特用於奏禦𨿽臣下亦通用之唐髙宗永淳元年郭待舉岑長倩郭正一魏同與中書門下同受進止平章事此正以進止爲處分唐初已然非始於中葉也程氏攷古編國史王貽孫傳太祖嘗問趙普拜禮何以男子跪而婦人不跪普訪禮官無有知者貽孫曰古詩雲長跪問故夫卽婦人亦跪也唐天后朝婦人始拜而不跪普問所出對云太和中有幽州從事張建章著渤海國記備言其事普大重之予按後周天元大象二年詔內外命婦皆執笏其拜宗廟及天防皆俛伏如男子據此詔特令於廟朝跪其他拜不跪矣張建章所著武后時婦拜始不跪者豈至此始並與廟朝跪禮去之而建章紀之不詳耶周昌諫帝呂后見昌爲跪謝曰微君太子幾廢又戰國策蘇秦過洛其嫂蛇行匍匐四拜自跪而謝隋志皇帝冊後後先拜後起皇帝後拜先起則唐以前婦拜皆跪伏也以上皆程氏云予按男女之拜其初本一其後遂別禮曰男拜則尙左女拜則尙右是男女之拜皆一也漢劉熙釋名云拜於丈夫爲趺趺然屈折下就地也於婦人爲扶自相扶持而上下也是則當熙時男女已異拜矣世說賈充前婦是李丰女丰誅離昏徙邊後遇赦得還充已取郭配女武帝特聴置左右夫人李氏別住不肯還充捨郭氐欲就省於是盛威儀多將侍婢旣至入戶李氏起迎郭不覺腳自屈因跪再拜則晉已異於漢孫甫唐書云武后欲尊婦人始易今拜蓋婦人拜昔嘗不屈膝矣武后時特復其制耳非創始於武后也

方勺泊宅編云東坡就逮下禦史獄張安道上書力陳其可貸之狀劉莘老蘇子容同輔政子容曰昨得張安道書不稱名但著押字莘老曰某亦得書尙未啟封令取視之亦押字也其事人罕知故記之予按東觀餘論云唐文皇令羣臣上奏任用眞艸惟名不得艸遂以艸名爲花押韋陟五朶云是也魏晉以來法書至梁禦府藏之皆是朱異姚懷珍題名於首尾紙縫間故謂之押縫或謂之押尾秪是書名耳後人花押乃以艸書記其自書故謂押字蓋沿襲此耳唐人及國初前輩與人書牘或只用押字與名用之無異上表章亦或爾近世遂施押字於移檄或不書己名字而別作形模非也又宋公談圃云先朝人書狀簡尺多用押字非自尊也從簡省以代名耳今人不復識見押字便怒則書用押字其來亦久矣劉蘇二公與方勺偶不知之也予頃在武陵於畢文簡公諸孫處見文簡與寇萊公一帖尾用押字押字之下卻有拜咨二字此正以押字代名也景徳間士大夫質厚故此風尙存至元丰間相去方七十餘年已爲罕見今固不復有矣

馬永卿懶眞子錄山濤見王衍曰何物老嫗生寧馨兒寧作去聲馨音亨今南人尙言之猶言恁地也宋前廢帝悖逆太后怒語侍者曰將刀來剖我腹那得生寧馨兒此兩寧馨同爲一意吳曽能攺齋漫錄唐張謂詩嚢無阿堵物門有寧馨兒以寧爲去聲劉夢得贈日本僧智藏詩云爲問中華學道者幾人雄猛得寧馨以寧爲平聲蓋王衍傳云何物老嫗生寧馨兒山濤叱王衍語也又南史宋王太后疾篤使呼廢帝帝曰病人間多鬼那可往太后怒謂侍者取刀來剖我腹那得生寧馨兒按二說知晉宋間以寧馨兒爲不佳也故山濤王太后皆以此爲詆叱豈非以爲兒非馨香者耶𨿽平去兩聲皆可通用然張劉二詩義則乖矣東坡亦作仄聲平山堂詩云六朝文物余丘隴空使姦雄笑寧馨晉宋間人語助耳予按寧馨自是晉宋間一時之語今浙人往往尙有此談晉人亦有單以馨爲言者世說劉惔謂殷浩田舍兒彊學人作爾馨語又謂桓溫曰使君如寧馨地寧可鬭戰求勝王導云與何次道語惟舉手指地曰正自爾馨以上因文自可見義無勞解說然寧馨乃書傳間假此二字以記一時俗語吳曽以爲有非馨香之義此誣鑿之甚使如曽言則爾馨等語當作何說馬永卿云猶言恁地已得其義而欲以馨音亨以協南人之音又近於好奇矣馬𨿽得其義尙恨其無證據予嘗讀金樓子見其亦載宋廢帝王太後事云太后遣人召帝帝曰病人多鬼不可往太后怒曰引刀破我腹那得生如此兒乃悟寧馨卽如此也是書梁湘東王蕭繹所纂宋梁相去不逺故知所謂寧馨者卽是如此又語林云王仲祖好儀形每覽鏡自照曰王仲開那生如此寧馨兒以此二者爲證則義理自昭然可以無辯矣

鮑欽止王略帖贊云昭回於天垂英光跨頡歷籀化大荒煙華淡濃賦低昻一噫萬古稱天章鸞誇虯引鵠序行洞天九九歸遼陽茫茫十二小劫長璽完神訶命芾藏欽止自注云九九謂帖有八十一字十二小劫謂自晉至今十二代也帖乃米元章所藏故欽止於末句及之此文辭語俊逸筆力超詣非後人所可企及惜乎以洞天爲九九爾按道家洞天自十大洞天之外有三十六小洞天故世有洞天六六之語欽止記之不審誤謂六六爲九九也

賈黯以慶曆丙戌廷試第一謝杜祁公公無他語獨以生事有無爲問賈退謂公門下客曰黯以鄙文魁天下而謝公公不問而獨在於生事豈以黯爲無取耶公聞而言曰凡人無生事𨿽多顯宦亦不能不俯仰由是進退多輕今賈君名在第一則其學不問可知其爲顯宦則又不問可知衍獨懼其生事不足以致進退之輕而不得行其志焉何怪之有賈爲之嘆服溫公爲相每詢士大夫私計足否人不悟而問之公曰儻衣食不足安肯爲朝廷而輕去就耶二公惟灼見人情如此徐師川雲山谷赴官姑熟旣至未視事聞當罷不去竟俯就之七日符至乃去問其故曰不爾無舟吏可還士之進退大體欲分明不可茍也豈以舟吏爲累耶予謂山谷豈不知此困躓道塗不得不爾觀山谷之事則二公之言眞有味也

史浩淳熙四年以少傳除保寧軍節度使奉祠賜第都下明年二月孝宗自徳壽宮回幸佑聖觀蓋舊建邸也召公同宴曰去此十七年今得與卿爲丰沛故人之飲可謂盛事昔甘盤卻無此樂公曰臣何人敢比甘盤上曰朕心術之正學有自得實由卿力此他人所不能知也公頓首謝公母冀國夫人洪氏上間必問動靜又特於洪夫人誕日拜公爲相尋又有禦札徑賜之曰丞相今日正謝今賜酒果爲太夫人之慶可與丞相同領此意後公歸四明嵗必遣賜金帛香茶爲壽眷遇之厚近世無與比者

太學士人黃櫄以捨選當釋褐一日忽夢閱廷試榜已之上有宣義郎三字櫄在學捨素負雋聲益以自喜意必爲首選也及赴淳熙十四年廷試揭榜櫄在第三甲上一名乃宣義郎史彌逺書榜者於彌逺名下書宣義郎字偶連屬櫄姓名恍然夢中所見也

李莊簡公光作詩極淸絕可愛予嘗見其越州雙鴈道中一絕云晚潮落盡水涓涓栁老秧齊過禁煙十里人家雞犬靜竹扉斜掩護蠶眠後在政府與秦檜議不合爲中司所擊命下送藤州安置差樞密院使臣伴送公戲贈之云日日孤村對落暉瘴煙深處忍分離追攀重見蔡明逺贖罪難逢郭子儀南渡每憂鳶共墮北轅應許鴈相隨馬蹄慣踏關山路他日重來又送誰亦婉而有深意

李孟博莊簡公光之子也苦學有文紹興五年進士第三人及第莊簡南遷隨侍至貶所遂卒於瓊州未卒數月前忽夢至一處海山空闊樓觀特起雲霄間有軒榜曰空明先世諸父皆環坐其間顧指其一曰畱以待汝旣寤知非其祥也未幾遂屬疾臨終有雲气起於寢冠服宛然自雲中冉冉升舉瓊人悉見之莊簡有詩悼之云脫屣塵寰委蛻蟬眞形渺渺駕飛煙丹防路杳無歸日白玉樓成不待年晏坐我方依古佛空行汝去作飛仙恩深父子情難割淚滴千行到九泉

李文簡公續通鑑長編明道元年二月丁卯以眞宗順容李氏爲宸妃注云宸妃之號前此未見恐是創置予按唐武后紀髙宗立武氏爲昭儀進號宸妃又來濟傳武后被寵特號宸妃濟與韓瑗諫云妃有常員今別立號不可則宸妃之號創於唐髙宗明肅之封章懿蓋據於此耳

乾道五年廷試未唱名之先參政鄭公僑夢升梯至一所梯傍皆雲气繞之自念世所謂云梯者玆其是歟未至間有大石橫亙於梯之表不復可進有頃疾風驟至石已在下僑遂履石直上及唱名僑爲第一次名乃石起宗也先是考官用分數編排石當居上臨唱名始易之云

近時閩中書肆刋書往往擅加攺易其類甚多不能悉紀今姑取一二言之睦州宣和中始攺爲嚴州今所刋元丰九域志乃徑易睦州爲嚴州又廣韻桐字下注云桐廬縣在嚴州然易去舊字殊失本書之防將來謬亂書傳疑誤後學皆由此也

文士厭於求索人以才藝名世者未嘗不役於人久之亦自以爲厭魏韋仲將善書時起淩雲閣忘題榜乃使仲將懸櫈上題之比下須髮盡白裁餘气息還語子弟云宜絕楷法文與可妙於墨竹四方之人持縑素而請者足相躡於其門與可厭之投諸地而罵曰吾將以爲韈士大夫傳之以爲口實此一藝名於時尙如此況乎文章議論足以榮辱千古者乎嘗見歐陽公與劉道原手簡云某今日不入正爲淩晨稍涼爲江氏作志幸語其家勿相煎又一簡云承見諭某爲之翰家遣僕坐門下要志銘所以兩日全不能至局大熱如此又家中小兒女多不安更爲人家驅逼作文字何時免此老業江氏鄰幾之家之翰孫甫也杜甫云能事不受相促迫二家子弟豈知此乎

王象先於鵝溪絹上作山水不如意急湔去故墨再三揮染卽有悟後作畫多復滌去或以細石磨絹令墨色入絹縷沈珪作墨亦因搗和墨蒸去故膠再入新膠及出灰池而墨堅如石遂悟李氏對膠法

蜀中有一種木彼人呼爲葨芝其樹常髙丈餘不甚增長花小而白每一嵗開花次年方結子又次年方熟蓋歷三嵗子如楮實有文如背味甘酸可食今靑城山範仙觀卭州蒲江縣崇眞觀皆有之故俗傳以爲仙果蟠桃三千年一實世謂方士誇誕之言以此推之六合之外世人所不及安知無三千年一實者哉【原注葨烏恢切或呼爲瓌芝蓋語之訛也故臨卭記只作葨芝也】

沅湘間多山農家惟植粟且多在岡阜每欲布種時則先伐其林木縱火焚之俟其成灰卽布種於其間如是則所收必倍蓋史所謂刀耕火種也

雲谷雜紀卷四

欽定四庫全書

雲谷雜紀卷末

張右史特薦狀

朝議大夫直龍圗閣權知安慶軍府兼管內勸農營田屯田事臣張嗣古臣猥以迂愚繆當郡寄補苴罅漏粗竭瑣材退念簿書淟涊不足仰圗報稱惟有搜采人材上備選擇庶幾不負公朝甄錄之意臣伏覩迪功郎監安慶府樅陽鎭監轄倉庫兼煙火公事張淏資稟粹明學問該洽當官而行惟義之適廉介公勤不激不隨蒞事三年備罄勞能凡夲府委送剖決民訟毫分縷析多得其情而退然無營不自表暴前守楊楫漕臣錢文子皆器遇之稍加識拔必有可觀臣愚欲望睿慈特賜旌擢如後不稱所舉臣甘坐繆舉之罰須至奏聞者右謹錄奏聞伏候勅防嘉定六年正月日奏狀

章尙書舉充學問該博可備顧問科奏狀

寶謨閣學士太中大夫提舉隆興府玉隆萬壽宮建安郡開國侯食邑一千二百戶臣章穎準格節文職自觀文殿大學士至待制每嵗聴於十科內舉三人者右臣伏覩迪功郎監潭州永丰倉張淏學術該通記問宏博今保舉堪充學問該博可備顧問科如朝廷擢用後不如所舉臣甘伏繆舉之罪臣契勘嘉定十年分未曽舉人所舉張淏系是嘉定十年合舉第一員之數夲官見在任謹錄奏聞伏候勅防嘉定十年正月十一日奏狀

蕭尙書舉充學問該博可備顧問科奏狀

寶文閣直學士正議大夫提舉隆興府玉隆萬壽宮臣蕭逵準格節文職自觀文殿大學士至待制每嵗許於十科內舉三人右臣伏覩迪功郎監潭州永丰倉張淏性姿恬靜學問該深博考羣書多所是正尙淹常調未決公言臣今保舉堪充學問該博可備顧問科如朝廷擢用後犯正入已贓臣甘伏朝典其人在朝無食人祿臣照得嘉定十年分合於十科內舉三人已舉過一員外今來舉張淏系第二員合舉之數謹錄奏聞伏候勅防嘉定十年十二月十四日奏狀

趙尙書舉充學問該博可備顧問科奏狀

宣奉大夫天水郡開國侯食邑一千四百戶食實封一百戶臣趙善堅準慶元令格節文應寄祿官自特進至太中大夫每嵗許於十科內舉三人者右臣伏覩迪功郎前監潭州永丰倉張淏學問淵深操履端潔俾居獻納必有可觀今保舉充學問該博可備顧問科照得張淏前任監潭州永丰倉三考滿罷如朝廷擢用後不如所舉及犯正入已贜臣甘伏朝典伏候勅防嘉定十一年五月十七日奏狀

昔王原叔辯婁碑劉原父言入閤儀𨿽歐陽公亦嘆服之則知博物洽聞之士世不易得而自昔以爲重也嘉定庚午予假守龍舒始識張君淸源一見知其非碌碌餘子比時愧倥傯不暇與之欵曲他日以職事之郡試與之言凡予平生所得而未嘗與人言者淸源悉能道之其於書傳間辯正譌謬旁證逺引博而且確非胸中有萬卷書未易至此予旣嘉其爲人且慮其溺心於是反緩其所當行者因謂之曰士之於學非徒曰聞見博而已今旣從仕要當究心政事以行其所學毋專於誦說可乎淸源曰惟防旁郡有訟析貲者幾二十年不決部使者下之郡予因以屬之淸源一閱文牘曰得之矣卽呼二人者叩之甲曰某三衢人也紹興十三年從兄嘗鬻祖產得銀帛楮劵若干悉輦而商且書約期他日復置如初兄後以其貲買田於淮不復歸今兄𨿽亡元約固存於法當析乙曰父存而叔未嘗及此父死之後忽稱爲約實爲不可淸源曰此固然也抑豈足以折其姦而服其心哉復呼甲至謂之曰按國史紹興三十年後方用楮幣不應十三年汝家已預有若干汝約僞矣甲不能對其訟遂決又有訟田者餘五十年屢置對而不得其理淸源驗其劵乃政和五年龍舒民與陶龍圗者爲市因訊之曰此呼龍圗者謂何人曰祖父也淸源曰政和三年五甲登第於法不過簿尉耳不應越二年已呼龍圗此券紹興間僞爲以誣人尙何言哉其人遂俯服眾皆駭嘆其他類此者甚多𨿽其敏識過人亦平時記問爲之助予始愧前之知淸源者猶淺也防予持憲湘南欲請於朝以淸源自隨淸源以不便親爲辭予亦不敢彊相別於宿松道中淸源有詩云今朝執手難言處此去傾懷更有誰讀之殊不勝懷因取其所著雜紀識於後庶知予與淸源非茍相知者也嘉定五年三月長樂楊楫書

春秋之世諸國交聘之際莫不觀應對於言辭之間覘賢否於威儀之頃問事以不知爲恥歌詩以不類爲非絳縣老人甲子之疑吏走問於朝師曠知其爲狄伐魯之年史趙以亥有二首六身爲言而士文伯知其爲二萬六千六百有六旬晉之諸賢各致其所聞而鄰國之諸侯皆知晉之有人噫學識於人不可無也如此金華張君淸源年方盛而學愈進如百川之方至而不可禦郎中楊公通老篤學力行之士也一見而器之爲識其雲谷之編其所以期望於淸源者豈止此哉頴嘗謂自伏羲始畫八卦由是文籍生焉夫子屋壁之藏固已多於河洛之圗書諸子鼓吹之作尢盛於洙泗之簡編自科斗而爲古由傳授而失夲眞字畫之差殊篇章之殽亂與夫方言南北之殊地誌古今之異鳥獸艸木之夥器用名物之瑣細記錄之紛紜傳寫之脫略或一物而異名或一事而互見或一書成而糾繆繼之或一說出而辯誤隨之史籍所載不同於金石耳目所接或殊於簡牘淸源悉從而纂輯之加訂正焉其爲書亦博矣穎自志學以來年少气鋭之時涉獵閱博浩無津涯蓋晚而後悔其日力之可惜也淸源以爲學之餘力致意如此它日之所編當且十倍於今𨿽然淸源方策足榮途官無崇卑皆有職業君子思不出其位則吾之所職者皆在所深長思也研覈事情之隠賾而握其機審稽利害之源委而求其實淸源必優爲之穎蓋以此書而占之矣嘉定甲戌臘日寶謨閣學士太中大夫提舉隆興府玉隆萬壽宮章穎序

張淸源篤志苦學出入羣書援據殫洽欲於周丞相洪內翰中間更展一席地非凡材也余素以寡陋自媿垂盡殘年僅得親近其論日聞所未聞不亦快哉泊宅編載張安道花書名事恐誤當更考正葉適題

予自幼無他好獨嗜書之癖根著膠固與日加益每獲一異書則津津喜見眉宇意世間所謂樂事無以易此𨿽陰陽方伎種植醫卜之法輶軒稗官黃老浮圗之書可以娛閒暇而資見聞者悉讀而不厭至其抵牾訛謬處輒隨所見爲辯正之獨學孤陋詎敢自以爲然以故棄而弗錄他日閱洪文敏公容齋隨筆往往多予所欲言者乃知理之所在初何間於智愚哉而公以戊爲武謂司天之諂朱溫以秋寺雨聲之句爲李頎所作怪賞魚袋之名不可曉言玉蘂花至彌亙山野如此之類亦疑公考之未詳深恨其生也晚不得陪公談麈丐一言以祛所惑太息之餘曩之貯積於方寸間者於是悉索言之非敢以千慮一得爲誇蓋將識所疑而求諸博聞之士相與質正焉凡同於隨筆者不錄又往嵗嘗紀所聞雜事數條因取而合爲一編雜然無復詮次故目之曰雜紀時嘉定嵗在黓涒灘仲春單父張淏淸源識

雲谷雜紀卷末

