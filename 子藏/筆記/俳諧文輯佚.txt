袁淑《俳諧文》輯佚

《隋志》集部著錄袁淑《誹諧文》十卷。《舊唐志》集部﹑《新唐志》集部均著錄袁淑《俳諧文》十五卷。今佚。

﹝雞九錫文﹞曰﹕維神雀元年﹐歲在辛酉八月己酉朔十三日丁酉﹐帝顓頊遣徵西大將軍下雉公王鳳﹑西中郎將白門侯扁鵲﹕咨爾浚雞山子﹐維君天姿英茂﹐乘機晨鳴。𨿽風雨之如晦﹐抗不已之奇聲。今以君爲使持節金西蠻校尉西河太守﹐以揚州之會稽﹐封君爲會稽公﹐以前浚雞山﹝子﹞爲湯沐邑。君其祗承予命﹐使西海之水如帶﹐浚雞之山如礪﹐國以永存﹐爰及苗裔。浚山侍郎丁鴻﹑舍人鳧亭男梁鴻﹑郎中蘇鵠死罪。伏惟君徳著朝野﹐勛加鵷鷟﹐故天王鳳皇﹐特錫位封﹐令鳳鵲等在棲外﹐願時拜受﹐不勝欣豫之情﹐謹詣棲下以聞。〖據文淵閣《四庫全書》本《藝文類聚》卷九十一《鳥部﹖山雞》引「宋袁淑俳諧集」。嚴可均《全宋文》卷四十四將「浚山侍郎丁鴻」以下別題﹝勸進箋﹞。〗

【校】

〖浚雞山子〗上海古籍本《藝文類聚》無「子」字。

〖俳諧集〗上海古籍本《藝文類聚》作「徘諧記」。

﹝廬山公九錫文﹞曰﹕若乃三軍陸邁﹐糧運艱難﹐謀臣停算﹐武夫吟嘆。爾乃長鳴上黨﹐慷慨應官﹐崎嶇千里﹐荷囊致餐﹐用捷大勛﹐歷世不刊。斯實爾之功者也。音隨時興﹐晨夜不默﹐仰契玄象﹐俯協漏刻。應更長鳴﹐豪分不忒。𨿽挈壺著稱﹐未足比徳﹐斯又爾之智也。若乃六合昏晦﹐三辰幽冥﹐猶憶天時﹐用不廢聲。斯又爾之明也﹐靑脊隆身﹐長﹝頭﹞﹝頰﹞廣額﹐修尾後垂﹐巨耳雙磔﹐斯又爾之相也。嘉麥旣熟﹐寔須精麫﹐負磨回衡﹐迅若轉電﹐惠我眾庶﹐神祇獲薦﹐斯又爾之能也。爾有濟師旅之勛﹐而加之以眾能﹐是用遣中大夫閭丘騾加爾使銜勒大﹝鳴﹞鴻臚班腳大將軍宮亭侯﹐以揚州之廬江﹑江州之廬陵﹑吳國之桐廬﹑合浦之珠廬﹐封爾爲廬山公。〖據文淵閣《四庫全書》本《藝文類聚》卷九十四《獸部﹖驢》引「宋袁淑俳諧集」。又見《初學記》二十九《獸部﹖驢》引「袁淑俳諧集」﹐《太平禦覽》九百一《獸部﹖驢》引「宋袁淑俳諧文」。〗

【校】

〖慷慨應官〗「官」﹐《初學記》《太平禦覽》同。上海古籍本《藝文類聚》作「邗」。

〖斯又爾之智〗「又」﹐《初學記》《太平禦覽》作「復」。

〖靑脊隆身〗《初學記》《太平禦覽》作「靑脊絳身」。

〖長頭廣額〗《初學記》《太平禦覽》作「長頰廣額」。

〖斯又爾之相也〗「相」﹐《初學記》《太平禦覽》作「形」。

〖大鳴鴻臚〗上海古籍本《藝文類聚》《初學記》《太平禦覽》無「鳴」字。

﹝大蘭王九錫文﹞﹕大亥十年九月乙亥朔十三日丁亥﹐北燕伯使使者豪豨冊命大蘭王曰﹕咨惟君稟太陰之沈精﹐摽羣形於玄質﹐體肥腯而洪茂﹐長無心以遊逸﹐資豢養於人主﹐𨿽無爵而有秩﹐此君之純也。君昔封國殷商﹐號曰豕氏﹐葉隆當時﹐名垂千世﹐此君之美也。白蹢彰於周詩﹐涉波應乎隆象﹐歌詠垂於人口﹐經千載而流響﹐此君之徳也。君相與野遊﹐惟君爲雄﹐顧羣數百﹐自西䢐東﹐俯歕沫則成霧﹐仰奮鬣則生風。猛毒必噬﹐有敵必攻。長駈直突﹐陣無全鋒﹐此君之勇也。〖據中華書局本《初學記》二十九《獸部﹖豕》引「袁淑俳諧集」。又見《太平禦覽》九百三《獸部﹖豕》引。〗

【校】

〖葉隆當時名垂千世〗文淵閣《四庫全書》本《太平禦覽》作「業隆當時名垂於世」﹐四部叢刊本《太平禦覽》作「葉隆當時名垂於此」。

〖流響〗《太平禦覽》作「流馨」。

﹝常山王九命文﹞曰﹕及至圖身失所﹐羈靮人間﹐馴纓服制﹐惟意所牽。登楹而遨﹐抱梁而眠﹐拾摭遺余﹐恣口所便。〖《初學記》二十九《獸部﹖猴》引「袁淑俳諧集」。又見《太平禦覽》九百十《獸部﹖豕》引「袁淑俳諧集」。﹞

左氏詩曰「南山有鳥﹐自名啄木。饑則啄樹﹐暮則巢宿。無干於人﹐惟志所欲。性淸者榮﹐性濁者辱。」〖《藝文類聚》卷九十二《鳥部﹖啄木》引「宋袁淑俳諧集」。《太平禦覽》卷九二三《羽族部﹖斲木》引「俳諧集」。〗

【校】

〖惟志所欲〗文淵閣《四庫全書》本《太平禦覽》此下有注﹕「此蓋禽鳥之性情也。」四部叢刊本《太平禦覽》此下有「此蓋禽獸」四字﹐移非《俳諧集》原有。

