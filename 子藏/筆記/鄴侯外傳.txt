鄴侯外傳

﹝唐﹞李繁撰

李泌﹐字長源﹐趙郡中山人也。六代祖弼﹐唐太師。父承休﹐唐吳房令﹐休娶汝南周氏。初﹐周氏尙幼﹐有異僧僧伽從泗上來﹐見而奇之。且曰「此女後當歸李氏﹐而生三子。其最小者﹐愼勿以紫衣衣之﹐當起家金紫﹐爲帝王師。」及周氏旣媷﹐凡二年方寢而生。泌生﹐而發至於眉。先是﹐周每產必累日困憊﹐惟娩泌獨無恙﹐由是小字爲順。泌幼而聰敏﹐書一覽能誦﹐六七歲﹐學屬文。

開元十六年﹐玄宗禦樓大酺。夜﹐於樓下置髙座﹐召三教講論。泌姑子員俶﹐年九歲﹐階求姑備儒服﹐夜升髙座﹐詞辯鋒起﹐淡者皆屈。玄宗奇之﹐召入樓中﹐問姓名﹐乃曰「半千之孫﹐宜具若是。」因問外更有奇童如兒者乎﹐對曰「舅子順年七歲﹐能賦﹐敏捷。」問其宅居所在﹐命中人潛伺於門﹐抱之以入﹐戒勿令其家知。玄宗方與張說觀棋﹐中人抱泌至﹐做與劉愛皆在帝側。及玄宗見泌﹐謂說曰「後來者與前兒迥殊儀狀﹐眞國器耳﹗」說曰「誠然。」遂命說試爲詩﹐卽令詠方圓動靜。曰「願聞其狀。」說應曰「方如棋盤﹐圓如棋子﹐動如棋生﹐靜如棋死。」說以其幼﹐仍教之曰「但可以意虛作﹐不得更實道棋子。」泌曰「隨意卽甚易耳﹗」玄宗笑曰「精神全大於身。」泌乃言曰「方如行義﹐圓如用智﹐動如逞才﹐靜如遂意。」說因賀曰「聖代嘉端也。」玄宗大悅﹐抱於懷﹐撫其頭﹐命果餌啖之。遂送申王院﹐兩月方歸﹐仍賜禮物及彩數十。且諭其家曰「年少恐於兒有損﹐未能與官﹐當善視之﹐乃國器也。」由是張九齡邀至宅﹐令其子均﹑垍相若師友﹐情義甚狎。張九齡﹑賀知章﹑張廷珪﹑韋虛心見皆傾心愛重。賀知章嘗曰「此穉子目如秋水﹐必一拜卿相。」張說曰「昨者﹐上欲官之﹐某言未可。蓋惜之﹐待其成器耳﹗」

當其爲兒童時﹐身輕能於屏風上立﹐薰籠上行。道者云﹕十五歲必白日升天。父母保惜﹐親族憐愛﹐聞之皆若有甚厄也。一旦空中有異香之气及音樂之聲﹐李氏之血屬必迎罵之。至其年八月十五日﹐笙歌在室﹐時有彩雲掛於庭樹﹐李氏之親愛乃多貯蒜齏至數斛﹐伺其異音奇香之至﹐潛令人登屋﹐以巨杓颺濃蒜潑之﹐香樂遂散。自此更不復至。後二年﹐賦《長歌行》曰﹕

天覆吾﹐地載吾﹐天地生吾有意無﹖不然絕粒升天衢﹐不然鳴珂遊帝都。焉能不貴復不公﹐空作昂藏一丈夫﹗一丈夫兮一丈夫﹐平生志气遂良圖﹐請君看取百年事業就﹐扁舟泛五湖。

詩成﹐傳寫之者莫不稱賞。張九齡見﹐獨誡之曰「早得美名﹐必有所折﹐宜自韜晦﹐斯盡善矣。藏器於身﹐古人所重﹐況童子邪﹗但當爲詩以賞風景﹑詠古賢﹐勿自揚己爲妙。」泌泣謝之。爾後爲文﹐不復自言。九齡尢喜其有心﹐言前途不可量也。又嘗以直言規諷﹐九齡感之﹐遂呼爲小友。九齡出荊州﹐邀至郡。經年﹐與遊東都別業。遂遊衡山﹑嵩山﹐因遇神仙童相眞人羨門子安期先生﹐降之羽車﹐幢節流云﹐神光照灼山谷﹐將曙乃去﹐仍授以長生羽化服餌之道﹐且戒之曰「太上有命﹐以國祚中危﹐朝廷多難﹐宜以文武之道佐佑人主﹐功及生靈﹐然可登眞脫屣耳。」自是多絕粒咽气﹐修黃光谷神之要。及歸京師﹐寧王延於第﹐玉眞公主以弟呼之﹐特加優異。常賦詩﹐必播於王公樂章。及丁父憂﹐絕食哀毀。服閱﹐復遊嵩﹑華﹑終南﹐不顧名祿。

天寶十載﹐玄宗訪召入內。獻《明堂九鼎議》。應制作《皇唐聖祚文》﹐多講《道徳經》。肅宗爲太子﹐敕與太子諸王爲布衣之交。尋爲楊國忠所患﹐以其所作《感遇詩》諷及時政﹐構而陷之。詔於蘄春安置。

天寶十二載﹐母周亡﹐歸家。太子諸王皆使弔祭。尋祿山陷潼關﹐玄宗﹑肅宗分道巡狩。泌常竊賦詩﹐有興復志。虢王巨爲河洛節度使﹐使人求泌於嵩山間。會肅宗手札至﹐虢王備車馬送至靈武。肅宗延於臥內﹐動靜顧問﹐規畫大計﹐遂復兩都。泌與上﹐寢則對榻﹐出則聯鑣。代宗時爲廣平王﹐領天下兵馬元帥﹐詔授侍謀軍國﹑天下兵馬元帥府行軍長史﹑判行軍事﹐仍於禁中安置。崔圓﹑房琯自蜀至﹐冊肅宗爲皇帝﹐並賜泌手詔衣馬枕被等。旣立大功﹐而幸臣李輔國害其能﹐將不利之。因表乞遊衡嶽﹐優詔許之﹐給以三品祿替。山居累年﹐夜爲寇所害﹐投之深谷中﹐及明﹐亦攀緣他徑而出﹐爲蒿葉所籍﹐略無所損。

初﹐肅宗之在靈武也﹐常憂諸將李﹑郭等皆已爲三公宰相﹐崇重旣極﹐慮收復後無以復爲賞也。泌對曰「前代﹐爵以報功﹐官以任能。自堯舜以至三代﹐皆所不易。今收復後﹐若賞功﹐茅土不過二三百戶﹑一小州﹐豈難制乎﹖」肅宗曰「甚善。」因曰「若臣之所願﹐則特與他人異。」肅宗曰「何也﹖」泌曰「臣絕粒無家﹐祿位與茅土皆非所要。爲陛下帷幄運籌﹐收京師後﹐但枕天子膝睡一覺﹐使有司奏客星犯帝座﹑一動天文足矣。」肅宗大笑。及南幸扶風﹐每頓﹐必令泌領元帥兵先發。淸行宮﹐收管鑰﹑奏報﹐然後肅宗至。

至保定郡﹐泌稍懈﹐先於本院寐。肅宗來入院﹐不令人驚之。登牀﹐捧泌首置於膝﹐良久方覺。上曰「天子膝已枕矣﹐克復之功當在何時﹐可促賞之。」泌遽起謝恩﹐肅宗持之不許。因對曰「是行也﹐以臣觀之﹐假九廟之靈﹐乘一人之感﹐當如郡名﹐必保定矣。」旣達扶風﹐旬日而西域﹑河隴之師皆會﹐江淮庸調亦相繼而至。肅宗大悅。

又﹐肅宗嘗夜坐﹐召穎王等三弟同於地鑪罽毯上﹐以泌多絕粒﹐肅宗每爲自燒二梨以賜泌。時穎王恃恩固求﹐肅宗不與。曰「汝飽食肉﹐先生絕粒﹐何乃爾耶﹖」穎王曰「臣等試大家心﹐何乃偏耶﹗不然﹐三弟共乞一顆。」肅宗亦不許。別命他果以賜之。王等又曰「臣等以大家自燒故乞﹐他果何用﹗」因曰「先生恩渥如此﹐臣等請聯句以爲他年故事。」穎王曰「先生年幾許﹐顏色似童兒。」其次信王曰「夜抱九仙骨﹐朝披一品衣。」其次汴王曰「不食千鐘粟﹐惟餐兩顆梨。」旣而﹐三王請成之。肅宗因曰「天生此間气﹐助我化無爲。」泌起謝﹐肅宗又不許。曰「汝之居山也﹐奉神幽林﹐不交人事。居內也﹐密謀籌運﹐動合玄機﹐社稷之興也。」泌恩渥隆異﹐故元載﹑輔國之輩嫉之若仇。

代宗卽位﹐累有頒賜﹐中使旁午於道﹐號天柱峯中嶽先生﹐賜朝天玉簡。無已﹐徵入翰林。元載奏以朝散大夫檢校祕書少監爲江西觀察判官。元載伏誅﹐追入京師。又爲常衮所嫉﹐除楚州刺史。未行﹐攺丰明二州團練使兼禦史中丞。又攺授杭州﹐所至稱理。

興元初﹐徵赴行在﹐遷左散騎常侍。尋除陜府長史。先陜虢防禦使陳許戍卒三千﹐自京師逃歸﹐至陜州界﹐泌潛師險隘﹐盡破之。又開三門陸運一十八里﹐漕米無砥柱之患﹐大濟京師。二年六月﹐就拜中書侍郎﹑平章待制﹑崇文館大學士﹑修國史﹐封鄴侯。時順宗在春宮﹐妃蕭氏﹐母郜國長公主﹐交通於外。上疑其有他志﹐連坐貶黜春宮數人﹐皇儲危懼。泌周旋陳奏﹐徳宗意乃解。頗有讜正之風。

五年春﹐徳宗以二月一日爲中和節。泌奏令有司上農書﹐獻種稑之稹﹐王公戚裏上春服﹐士庶往來相問﹐村落作中和酒﹐祭勾芒神以祈年谷。至今行之。泌曠達敏辯﹐好大言。自出入禁中﹐累爲權臣所擠。恆山召對﹐以言論縱橫﹐上悟聖主﹐以躋相位。是歲三月薨﹐贈太子太傅。是月﹐中使林遠於藍關逆旅﹐遇泌單騎常服﹐言暫往衡山﹐話三朝之舊﹐慘然久之而別。遠到長安﹐方聞其薨。徳宗聞之﹐尢加愴異。曰「先生自言﹐當歷佐四聖而復脫屣也。斯言驗矣。」

泌自丁家艱﹐無復名宦之意。服气修道﹐周遊名山﹐詣南嶽張先生受錄。徳宗追謚張爲玄和先生。又與明瓚禪師遊﹐著《明心論》。嘗於衡嶽寺讀書﹐余懶殘所驚﹐曰「非凡人也。」聽其中宵梵唱﹐響徹山林。泌頗知音﹐能辯休戚﹐謂﹕「憾殘經音﹐先悽愴而後喜悅﹐必謫墮之人﹐時將去矣。」候中夜﹐潛往謁焉。懶殘命坐﹐發火出芋以啖之。謂泌曰「愼勿多言。領取十年宰相。」泌拜而退。

天寶八載在表兄鄭叔則家﹐已絕粒多歲﹐身輕能行屏風上﹐引指使气﹐吹燭可滅。每導引﹐骨節皆珊然有聲。時人謂之鎖子骨。在鄭家時﹐忽兩日冥然不知人。旣寤﹐見身自頂踴出三二寸。傍有靈仙﹐揮手動日﹐如相勉勵者。如是足將及頂﹐乃念煙火事未畢﹐復有庭闈之戀﹐願申家事。於是在傍者皆散走。一人儀狀甚巨﹐衣冠如帝王者。前有婦人﹐禮服而跪﹐如帝王者責曰「情之未得﹐因欲令來﹐使勞靈仙之重。」跪者對曰「不然。且教伊迎天子。」於是遂寤。

後二歲﹐爲玄宗所召。後常有隱者八人﹐容服甚異﹐來過鄭家。數日﹐言仙法嚴備﹐事無不至。臨去嘆曰「俗緣意未盡﹐可惜心與骨耳﹗」泌求隨去。曰「不可。姑與他爲卻宰相耳﹗」出門不復見。因作八公詩敍之。復有隱者﹐攜一男六七歲來。過云有故須南行﹐旬月當回。緣此男有痢疾﹐旣同是道者﹐願且寄之。又畱一函曰「若疾不起﹐望乞以瘞之。」旣許﹐乃問男曰「不驕畱此得乎﹖」曰「可。」遂去。泌求藥療之﹐終不愈﹐八九日而殂。卽以函盛瘞庭中薔薇架下。累月﹐其人竟不回。試發函視之﹐有一黑石﹐天然中方﹐上有字如錐畫云「神眞煉形年未足﹐化爲吾子功相續。丞相瘞之刻玄玉﹐仙路何長死何促。」泌每訪隱選異采怪木蟠枝持以隱居﹐號曰「養和」。人至今效而爲之﹐乃作《義和篇》以獻肅宗。

泌到三四載﹐二聖登遐﹐代宗踐祚。乃詔追至闕﹐捨於蓬萊延喜閣﹐出給事以上及方鎭除降﹐代宗必令商量﹐軍國大事亦皆泌參決。因語及建寧王靈武之功﹐請加贈太子﹐代宗感悼久之。云「吾弟之功﹐非先生則世人不知﹐豈止贈太子也﹗」卽敕於彭原迎喪﹐贈承天皇帝﹐葬齊陵﹐引至城門﹐奏以龍盾不動。代宗自蓬萊院謂曰「吾弟是欲見先生﹐宜速往酹祝﹐兼宣朕意。且吾弟定策大功﹐追此大號﹐時人未知﹐可作一文﹐以傳不朽﹐用慰玄魂。」泌曰「已發引矣。他文不及﹐作挽文詞可乎﹖」代宗曰「可。」卽於禦前制之﹐詞甚悽愴﹐代宗覽之而泣﹐命中人馳授挽者。泌至﹐宣代宗命﹐祝酹﹐歌此二章﹐於是龍盾行疾如飛。都人睹之﹐莫不感涕。先是﹐建寧王倓有艱難定策之功﹐於代宗爲弟﹐人或譖於肅宗﹐云有圖嗣害兄之心﹐遂遇害。及肅宗追思倓無罪﹐泌慮復及諸王﹐因事言曰「昔髙宗有子八人﹐皇祖睿宗最幼。武后生者自爲行第﹐故皇祖第四。長曰孝敬皇帝﹐監國而仁明﹐爲武后所忌﹐而鴆之。次曰雍王賢﹐爲太子。中宗﹑睿宗常所不安﹐朝夕憂懼﹐𨿽父母之前無由敢言。乃作《黃臺瓜詞》﹐令樂人歌之﹐欲微悟父母之意﹐冀天皇天后聞。歌之曰﹕『種瓜黃臺下﹐瓜熟子離離。一摘使瓜好﹐再摘令瓜稀。三摘猶尙可﹐四摘抱蔓歸。』然太子竟亦流廢﹐終於黔州。建寧之事已一摘矣﹐愼無再摘。」肅宗曰「先生忠於社稷﹐憂朕家事﹐言皆爲國龜鑑﹐豈可暫離朕耶﹗」

時玄宗有誥﹐只要劍南一道自奉﹐未議北回。泌請肅宗奉表請歸東宮﹐次作《功臣表》﹐述馬嵬﹑靈武之事﹐請上皇還京。初﹐肅宗表至﹐玄宗徘徊未決。及功臣表至﹐乃大喜曰「吾方得爲天子父。」下誥定行日﹐且曰「必李泌也。」肅宗召泌﹐且泣且喜曰「上皇自下誥還京﹐皆卿力也。」

又天寶末﹐員外郎竇庭芝分司洛邑﹐常敬事道者葫蘆生。每言吉凶﹐無不中者。一旦侵晨﹐生至竇門﹐頗甚嗟嘆。庭芝請問良久﹐乃言「君家大禍將成。」舉家啼泣﹐請問求生之路。生曰「若非遇黃中君﹐但見鬼穀子亦可無患矣。」生乃具述形貌服飾﹐仍戒以浹旬求之。於是與昆弟羣從奴僕羣行求訪徧於洛下。時泌有居於河淸﹐因省親友策蹇入洛﹐至中極遇京尹﹐避。所乘騾忽驚軼而走﹐徑入尹之所居﹐與僕者共造其門﹐車馬羅列將出﹐忽見泌﹐皆驚愕而退。俄有人云「今司竇員外宅所失騾﹐收在馬廏﹐請客入座﹐主人當願修謁。」泌不得已﹐就共廳。庭芝旣出﹐降階再拜﹐延接殷勤﹐遂至信宿﹐至於妻子咸備家人之禮。數日告去﹐贈遺殊厚。但云遭遇之辰﹐願以一家奉托。時泌居於河淸﹐信使旁午於道。庭芝初與泌相值﹐葫蘆生適在其家﹐云「旣遇斯人﹐無復憂矣﹗」及朱泚篝逆﹐庭芝方廉察陜西。車駕出幸奉天﹐遂於賊庭歸款﹐鑾輿反正﹐徳宗首令誅之。時泌自南嶽徵還行在﹐便爲宰相。因第臣僚罪狀﹐遂請庭芝減死﹐徳宗意不解。云「卿以爲寧王姻懿邪﹖以此論之﹐尢爲不可。然莫有他事﹐俾其全否。卿但言之。」於是具以故事間出﹐是特原其罪。泌始奏﹐上密遣中使乘傳於陜問之﹐竇錄奏其事。徳宗曰「言黃中君﹐蓋指於朕邪﹗未知呼卿爲鬼穀子何也﹖」泌曰「先塋在河淸谷前﹐鬼谷恐以此言之也。」

興元四年二月﹐徳宗謂泌曰「朕卽位以來﹐宰相皆須姑息﹐不得與其較量道理。自用卿以來﹐方豁朕意﹐是乃天授卿於朕耳﹗」𨿽夷吾仲父傅說霖雨何以及玆。其軍謀相業﹐載於國史。事迹終始﹐具《鄴侯傳》。泌有集二十卷﹐行於世。

