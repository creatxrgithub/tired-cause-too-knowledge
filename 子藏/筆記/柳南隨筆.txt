

柳南隨筆

﹝淸﹞王應奎撰

隨筆

序

卷一

卷二

卷三

卷四

卷五

卷六

續筆

自序

序

卷一

傳名不系爵位

生瑜生亮

牀牀非雨聲

自號媿林

淸和月

汪鈍翁與嚴白雲論詩

布袋

者者館

彭祖八字

韓文用成語

義門論前明書家

義門論古文

西昆取義

袖中小學

龍君執役

先賢授琴

靑冢

東臯賞魚

包燈

賢母堂

吟詩墮水

龍種

昆湖茅屋

馮姬

李二哇

宋人論文

文章正宗

望溪精語

後與子異

朱竹墨菊

巧言令色

梅柳一條

一把連

小西天

荊公詠菊

靑林髙會圖

藥名詩

方爾止吟詩

蟋蟀相公

服禦類優

官家

繭庵名論

墓祭

平望女子

卷二

元燈

棉布之始

碧螺春

周璕畫龍

蒓官

大人

四六聲病

陳眉公

杜詩注

僧大涵

王厈

竹器

上番下脫

阿膠

時文選家

飯僧求嗣

馮氏之學

岱山僧

宋箋

諸生就試

王麓臺作畫

麓臺論畫

剃須償米

孫狀元

唐詩選本

待士盛典

王文恪祖塋

捨禁

薛太守

倪文正公

僧大汕

芷崖贈妓詩

瑁湖謝恩詩

辛丑奏銷

女貴墳

刺稱同學

顧玉川

糟團禦史

卷三

庶人祭髙祖

種痘

東林气節

關廟投刺

永樂朝詞臣

不肖子

陸公酒量

太湖漁戶

嚴孝廉

仁兄仁弟

呼兄爲況

阮亭詩序

河梁詩

淵明自挽自祭

李存我書

天寶鹿

賣文

何義門論文

茅選唐宋八家

滄浪詩話

王趙交惡

陳眉公告衣巾

錢木庵論馮定遠詩

尊甫尊堂

俗語有本

一門四皓

吳俗告喪

林茂之

馮補之論律詩

文三橋

虎丘社集

三國誌

罩甲

戈氏神童

海棠白花

夏吏部

三賢多壽

邑乘之誤

敬十八房書說

計甫艸

气化感物之異

梅醬

綠林

方何之獘

古文難易之分

楊九娘

揭曼碩詩

折倒

卷四

三詩同意

三史

祭文創格

豈況連用

新城詩格

死社稷爲諸侯言之

攺嫁

尙書

同姓稱家

樊紹述古文

公爲尊稱

百客堂

參坐參語

三登髙望樓詩

正字通

書板之誤

儉爲共徳

金天石

金正希

周鄮山

稱字

笠翁詩韻

蘇蓼劬

總管廟

飲光誤論

誤解閒情

誤學漢碑

梅蔡化俗

瞿張殉難

楊義士

諸家論震川古文

虞山不知苦吟

南垣善謔

正錢錄

修志所難

虞邑流寓

●柳南隨筆序

吾友王君東漵﹐隱居於李墓塘之濱﹐距縣治四十里。百年地僻﹐柴門晝掩﹐𨿽近市廛﹐如處巖壑。吳門沈確士先生題其艸堂曰柳南﹐取君家右丞詩句也。堂中積書萬軸﹐經史百家略具。君以四幾周身﹐堆書及肩﹐而埋頭其中﹐緪歲耽耽﹐不知戶外。搜討旣富﹐溢爲著述﹐詩歌古文﹐旣已取次成帙﹐多於束筍矣﹐而以其緒餘成隨筆六卷。搜遺佚﹐則可以補志乘﹔辧訛繆﹐則可以正沿習﹔以至考詩筆之源流﹐究名物之根柢﹔著虞初諾臯之異事﹐標解頤撫掌之新聞。蓋不出碎文璅語﹐而談苑之質的﹐藝文之標準﹐胥有賴焉。以古人著書之例擬之﹐亦容齋洪氏之遺意也。昔洪氏之書﹐迄於五筆而止﹐今玆所就﹐猶初筆耳。而藝林思見其書﹐等於饑渴﹐余因請君出之﹐爲付剞氏﹐俾枕中之祕﹐爲國門之懸焉。作之不止﹐乃成君子。他日次第成書﹐當如洪氏之數﹐余又將懸梨以擬其後矣。乾隆庚申七月望日﹐同裏顧士榮文寧氏撰。

●柳南隨筆卷一

﹝陳玉齊﹐字在之﹐邑諸生。少時﹐以「十里靑山半在城」之句受知於錢牧翁。福藩南渡﹐起牧翁爲大宗伯。在之投詩﹐又有「千年王气歸新主﹐十里靑山憶謝公」之句﹐牧翁亦最賞之。相國蔣文肅公懷在之詩云「一生知遇托靑山」﹐蓋謂此也。又在之和牧翁獄中詩﹐有「心驚洛下傳書犬﹐望斷函關放客雞」之句﹐亦爲牧翁所稱。﹞

益都趙宮贊秋谷【執信﹐】少負才名﹐於近代文章家多所訾謷﹐獨折服於馮定遠【班。】一見其雜錄﹐卽嘆爲至論﹐至具朝服下拜焉。嘗至吾邑謁定遠墓﹐遂以私淑門人剌焚於冢前。新城夫於亭雜錄中所謂「世人於馮定遠﹐乃有皈依頂禮﹐不啻鑄金呼佛」者﹐蓋謂宮贊也。

李中丞馥﹐號鹿山﹐泉州人也。中康熙甲子科舉人﹐歷官浙江巡撫。性嗜書﹐所藏多善本。每本皆有圖記﹐文曰「曾在李鹿山處」。後坐事訟系﹐書多散逸﹐前此所用私印﹐若爲之讖者。夫近代藏書家﹐若吾邑錢氏﹑毛氏﹐插架之富﹐甲於江左﹐其所用圖記輙曰「某氏收藏」﹑「某人收藏」﹐以示莫予奪者。然不及百年而盡歸他氏矣。中丞所刻六字﹐寓意無窮﹐洵達識也。

徐蘭﹐字芬若﹐號芝仙﹐邑人也。學詩於王司寇阮亭﹐阮亭極稱之﹐采數首入居易錄。浙水沈方舟【用濟】嘗與吾友汪西京【沈琇】論近日虞山詩人﹐以芬若爲第一﹐西京不能對﹐蓋不知其爲虞產也。歸而訪之里人﹐知芬若自少流落都下﹐數十年中僅一歸展墓﹐故知之者絕少。其歸而展墓也﹐在康熙四十六年。墓在北門外﹐亦迷其處矣。自辰及午﹐徧訪不得。有墳戶李奉寧者﹐畱之小飲﹐正舉杯間﹐風捲埃塵瞇目﹐一書從梁上墮﹐拾視之﹐乃山田冊也。凡北郭外墳墓悉鱗次編載﹐而芬若先塋則近範家墩﹐覓之果在。此事若有鬼神默相之者。芬若因作五言古詩四章紀事。未幾仍入都﹐嗣後不復歸裏﹐每方舟自北還﹐輒托以一盂祭墓焉。雍正三年﹐芬若年已六十餘矣﹐久占籍天津﹐以紅蘭主人事牽連﹐勒令家居﹐不許在外行走。又幾年以疾卒。

沈確士【徳潛】嘗語予云「芬若工畫﹐可繼惲正叔﹐而白描人物﹐一時無對﹐不特長於詩也。」予所見芬若詩已付梓者﹐有芝仙書屋集一卷﹐計詩二百三十餘首﹐籍貫仍刻海隅。而出居庸關詩﹐有「馬后桃花馬前雪﹐出關爭得不回頭」之句﹐確士亟爲予稱之。惜未刻集中﹐無從見其全也。

某宗伯於丁亥歲以事被急徵﹐河東夫人實從﹐公子孫愛年少﹐莫展一籌﹐瑟縮而已。翁於金陵獄中和東坡禦史臺寄弟詩﹐有「慟哭臨江無孝子﹐徒行赴難有賢妻」之句﹐蓋紀實也。孫愛見此詩﹐恐爲人口實﹐百計托翁所知﹐請攺「孝子」二字。今本刻「壯子」﹐實系更定云。

東坡云「予以事系禦史臺獄﹐獄吏稍見侵﹐自度不能堪﹐死獄中不得一別子由﹐故作二詩﹐授獄卒梁成以遺子由。」而某宗伯云「丁亥歲三月晦日﹐忽被急徵﹐鋃鐺拖曳﹐命在漏刻。河東夫人冒死從行﹐慷慨首塗﹐無剌剌可憐之語﹐余亦賴以自壯焉。獄急時﹐次東坡禦史臺寄妻詩以當訣別。獄中遏絕紙筆﹐臨風闇誦﹐飲泣而已。」夫寄弟詩也。而謬曰寄妻﹐東坡集具在﹐不可證乎﹖且伊原配陳夫人﹐此時尙無恙也﹐而竟以河東君爲妻﹐並後匹嫡﹐古人所戒。卽此一端﹐其不惜行檢可知矣。

徐復祚﹐字陽初﹐號謩竹﹐大司空栻之孫。博學能文﹐尢工詞曲。某宗伯題其小令﹐以髙則誠爲比。傳奇若紅梨﹑投梭﹑祝發﹑宵光劍﹑一文錢﹑梧桐雨諸本﹐至今流傳於世﹐然不知其爲陽初作也。又嘗仿陶九成輟耕錄作﹝老委談﹐原本三十六卷﹐今所存者六卷而已。餘悲陽初有如許著作﹐而身歿之後﹐遺書散佚﹐名字翳然。文人之傳與不傳﹐洵有命在﹐千秋萬歲﹐子美所以致嘆於寂寞也。會己酉歲昭文修邑乘﹐予爲言於陳君亦韓【祖範﹐】載入文苑傳中。

顧復﹐字復生﹐邑人也。習岐﹑黃業﹐兼能詩。嘗有句云「初暑餘春气﹐殘雷變晚晴。」余極愛之﹐謂可與唐人「海日生殘夜﹐江春入舊年」一聯並傳。生平詩篇甚夥﹐其稿如束筍者數卷﹐余見之於支川法城禪院﹐蓋其子在院中爲僧云。

詢字﹐韻書入十一眞﹐相倫切﹐音同荀﹐咨也。尙書「詢事考言」﹑「詢﹑謀僉同」﹐毛詩「周爰咨詢」﹑「詢於芻蕘」﹐左傳「咨親爲詢」等處﹐皆作平聲讀﹐而吳郡人訛作去聲者大半。﹝先是﹐孫孝廉赤崖【暘】以科場事謫戍遼左﹐蒙恩放歸。己卯﹐聖駕南巡﹐問孫暘在否﹖赤崖獻詩行在﹐有「君王猶詢小臣名」之句﹐詢字竟作去聲。滿大臣阿蘭泰摘其誤﹐一時以爲笑柄。﹞又本韻中「閩」字並無上聲﹐今人亦多訛讀﹐不可不知。韓退之有言「凡爲文詞﹐宜略識字。」況詩本以聲韻爲主﹐豈可以不識字乎﹖

吾邑馮舒﹐字已蒼﹐嗣宗先生【復京】子也。嘗以議賦役事語觸縣令瞿四達﹐瞿深銜之。會已蒼集邑中亡友數十人詩爲懷舊集﹐自序書大歲丁亥﹐不列本朝國號﹑年號﹔又壓捲載顧云鴻昭君怨詩﹝有「胡兒盡向琵琶醉﹐不識弦中是漢音」之句﹞。卷末載徐鳳自題小像詩﹝有「作得衣裳誰是主﹐空將歌舞受人憐」之句﹞。語涉譏謗﹐瞿用此下已蒼於獄。未幾死﹐蓋屬獄吏殺之也。已蒼之孫修與余善﹐爲述其顚末如此。又聞已蒼在獄中﹐梏拲而桎。友人往候之﹐已蒼自顧笑曰「此特馮長作戲耳﹗」蓋已蒼頎然長身﹐人以「馮長」呼之﹐馮長與「逢場」同音﹐故云爾。

陳絳趺先生﹐名式﹐邑貢生﹐余王母之父也。嘗作燕都賦一篇﹐俾其子宿源【溯潢】熟誦。丁酉科場之變﹐凡南北中式者﹐悉禦試瀛臺﹐題卽爲瀛臺賦。宿源亦於是科登賢書﹐在禦試列。是時每舉人一名﹐命護軍二員持刀夾兩旁﹐與試者悉惴惴其栗﹐幾不能下筆。宿源卽以燕都賦攺竄成篇﹐頃刻而就。世祖覽之稱善﹐欽定第二名。

鄧林梓﹐字肯堂﹐邑人也。順治丁酉將赴省試﹐祈夢於韋蘇州廟﹐神示以「中式力田」四字。肯堂竊意是科可中﹐但當從此知止﹐歸老田間﹐無望甲科矣。迨榜發﹐邑中中陳溯潢。溯潢父名式﹐力田者合之爲「男」字﹐言中式男﹐鄧無分也。

錢錦城﹐字鏡先﹐宗伯孫也。少以詩名﹐有集一卷﹐其家副憲爲序。嘗之京師﹐攜其集就正新城先生。先生一見其序﹐卽曰「其家有湘靈【陸燦】在﹐捨之而求副憲﹐是從爵位起見也﹐詩可知矣。」遂擲去不觀。

武林有松仙人者﹐隱居南髙峯下﹐不衣﹑不食﹐有道術﹐能前知。吾邑魏叔子【衝】曾以「甲子年家」四字寄請一決。踰年以原字寄還﹐旁批四「不」字。後叔子果不登甲榜﹐又無子﹐死時年未六十﹐家貧甚﹐幾無以斂﹐一一如松仙所決。同裏顧潤寰﹐家無儋石﹐而性好施予。嘗於嚴冬晨起如廁﹐廁上先有人在﹐而下體無袴﹐潤寰惻然﹐卽脫己袴贈之。其濟人多此類。後生子麟﹐中順治甲午舉人。

陳眉公臨終時﹐手書影堂一聯云「啟予足﹐啟予手﹐八十歲履薄臨深﹔不怨天﹐不尢人﹐千百年鳶飛魚躍。」遺筆囑諸子云「內哭外哭﹐形神斯惑。請將珠淚﹐彈向花木。香國去來﹐無怖無促。讀書爲善﹐終身不辱。戒爾子孫﹐守我遺囑。」又遺命葬畬山中﹐平土中不封不樹﹐子孫默識其處而已。先生於去來之際從容如此﹐𨿽學問不無可議﹐而其人固不易及也。

太倉王司馬在晉之祖以漁爲業。一日舉网溪邊﹐時已薄暮﹐仿佛有人語云「我已守候多時矣。少頃有戴鐵冑者至﹐卽我替人也。」未幾﹐果有人到溪邊﹐以釜覆頭上﹐將褰裳以渡。王大呼云「不可﹗不可﹗此處有鬼﹐無以性命輕試也。」其人遂不敢渡。未幾﹐又仿佛語云「守候良久﹐才得一人﹐又爲兵部尙書救去﹐柰何﹖」王心且喜且疑﹐以爲「彼呼我爲兵部尙書。我漁人也﹐何自而爲此﹖」是時在晉猶未生也。厥後在晉舉進士﹐歷官至大司馬﹐果贈祖如其官。

江陰李忠毅公死閹禍時﹐年甫三十有四﹐子尙幼﹐而太公方在堂﹐爲撫孤寡﹐頗費經營。乃大書一聯於廳事云「謀生我爲添蛇足﹐報國兒曾捋虎須。」蓋紀實也。後忠毅受卹典﹐而太公亦誥封如其官﹐年至八十餘而終。「謀身拙爲安蛇足﹐報國危曾捋虎須。」本韓偓詩。

熊大司馬廷弼﹐先中萬曆某科湖廣武鄕試第一名﹐後又棄武就文﹐中萬曆丁酉湖廣鄕試第一名。於是榜其堂曰「三元天下有﹐兩解世間無。」

吾邑錢某﹐少年頗攻房術﹐延方士張思任於家﹐欲爲大陰﹐遂致腐爛。同年徐季玄【待任】作詩嘲之﹐有「去柄爲司禮﹐畱胞作相公」之句。舉人薄味玄聞之﹐一笑脫頤。時味玄適在妻家﹐妻父黃悟玄延醫張又玄治之﹐百方不效﹐兩日竟死。邑中爲之語曰「錢某陽物﹐笑殺舉人薄味玄﹐急殺詩人徐季玄﹐難殺醫人張又玄﹐苦殺丈人黃悟玄」。

某宗伯序馮定遠詩﹐比其人於劉孝標﹑馮敬通﹐見者以爲實錄。按兩人皆有悍妻﹐而定遠亦如之。於是陳在之獨酌謠中遂有「馮君詩序由蒙叟﹐叱狗蒸梨事滿篇」之句。自注云「孝標以下﹐儗人於倫﹐何其刻也﹗」定遠之子行賢﹐以陳詩發其父之隱﹐遂深銜之。會在之情味集刻成﹐行賢吹毛索瘢﹐不遺餘力。至批其後云「開辟以來﹐無此不通之人。」余謂在之之詩𨿽多可議﹐然行賢之論未爲平允。今在之情味集板已毀於火。

陳在之學詩於馮定遠﹐盡得其指授﹐而背輙毀定遠﹐不遺餘力。定遠比之於逄蒙﹐徧訴邑中士大夫﹐在之反以此得名。於是邑中後進之士從定遠遊者﹐或因聲名未立﹐遂有效在之故事者矣。

家詩老露湑【譽昌】嘗爲餘言「人有終身爲詩﹐不能成家﹐而間有好句﹐亦難盡泯。」吾邑如徐潢詩有「僕去身爲得力奴」之句﹐馬永奠詩有「苦菜根多煉齒牙」之句﹐李某詩有「病得中醫不費錢」之句﹐皆警策可誦。此正如諺所云「低棋也有神仙著」也。

餘同裏閈之友﹐號稱莫逆者不過三四人﹐皆當世知名士。餘一日各以四字品目之﹐頗爲曲肖﹕侯君秉衡【銓】曰「光明俊偉」﹐陳君亦韓【祖範】曰「澹泊寧靜」﹐汪君西京【沈琇】曰「秀發飛揚」﹐謝君憲南【元陽】曰「短小精悍」。家西澗【材任】先生聞之﹐以爲大類汝南月旦﹐遂各因其字以韻之曰「光明俊偉侯秉衡﹐秀發飛揚汪西京﹐澹泊寧靜陳見復﹐短小精悍謝廷嶽。」見復者亦韓自號﹐廷嶽者憲南自號也。先是余亦自號曰云北山人﹐憲南因續之曰「軒豁呈露王云北。」恰葉陳﹑謝兩君別字﹐亦可謂巧合云。

先生之稱﹐自論語﹑曲禮始。老先生之稱﹐自史記賈誼傳始。其有止稱曰「先」而猶言「先生」者﹐見於史記鼌錯傳「學申﹑韓刑名於軹張恢先所」是也。有止稱曰「生」而亦猶言「先生」者﹐如漢書賈生﹑伏生﹑董生之類是也。

古者師曰先生﹐曲禮「從於先生」是也。父兄曰先生﹐論語「有酒食﹐先生饌」是也。學士年長者曰先生﹐孟子「先生將何之」是也。外此未嘗混施也。今則不然。同輩而先生之矣﹐後進而先生之矣﹐醫卜而先生之矣﹐商賈而先生之矣﹐甚則輿臺皂隸而亦先生之矣。方正學謂君子之於名﹐必使尊之者無過﹐受斯名者無愧而後可。況先生之爲義﹐漢儒以「先醒」釋之。今日眾人皆醉﹐誰爲先醒者﹖乃尊之者不以爲過﹐受之者不以爲愧。舉世披靡﹐亦可嘆矣﹗

弇州觚不觚錄云「京師自內閣以至大小九卿皆稱老先生﹐門生稱座主亦如之﹐蓋稱謂之極尊者也。外省則自僉憲以上﹐悉以此稱巡撫﹔若稱按部使者﹐則止曰先生﹑大人而已。」阮亭居易錄云「京官各衙門相稱謂﹐皆有一定之體。蓋沿明舊。如內閣部堂彼此曰老先生﹐翰詹亦然。給事中曰掌科﹐禦史曰道長﹐吏部曰印君﹐曰長官﹐自國初以來皆然。余己巳冬再入京師﹐則諸部郎官以下無不稱老先生者矣。此亦觚不觚之一事也。」余謂阮亭所云己巳﹐在康熙二十八年﹐比之弇州時﹐風气已大異。今則一登兩榜﹐未有不「老先生」之者。蓋距己巳三十餘載﹐而風气又爲之一變矣。

詩與詞之界不分﹐而詩格遂多委苶﹔古文與時文之界不分﹐而文筆遂至軟熟。詩文自南宋以後﹐靡濫極矣。有明作者﹐如崆峒﹑滄溟二李先生﹐言詩必漢﹑魏﹐必三謝﹐必初盛唐﹐必杜﹔言文必左﹑國﹐必史﹑漢﹐殆亦所以矯之。後人動輒詆毀﹐恐未足爲公論也。

雲間曹諤廷【一士】嘗與餘論古文﹐言及歸太僕﹐因述其鄕焦孝廉廣期【袁熹】之言﹐謂﹕「太僕集外尙有無數好文章﹐恨未見耳。」余訝而問之﹐諤廷笑云「焦先生之意﹐蓋謂太僕惜以下壽卒﹐假使再延數年﹐給事館閣﹐應更有髙文典冊垂於後世。如乞致仕疏所云『作唐一經﹐成漢二史』者﹐必不付之空言也。」然則謂太僕集外尙有無數文章﹐豈爲過哉﹗

吾邑有周子肇者﹐以鬻書爲業﹐而喜交士大夫﹐又時時載書出遊﹐足迹幾半天下。年甫六十﹐卽制一椑﹐極其精美。所至輒載以自隨﹐謂逆旅旦夕不測﹐身後可無慮也。會邑中魏允恭【士升】以泰安令行取入都﹐得疾遽歿﹐倉卒欲市一棺而未得其佳者。子肇故與允恭善﹐是時亦適在京邸﹐乃卽以所載棺與之。子肇自爲計﹐乃適供允恭用﹐事亦奇矣。

譚淸﹐字冰仲。善琴﹐得季蓮磵之傳﹐胡笳四序尢爲擅場。所居在邑之支塘﹐編竹爲屋﹐環以疎籬﹐流水桃花﹐如武陵世外﹐興至一彈再鼓﹐餘韻悠然。旣歿後﹐猶有琴聲隱隱從竹屋中出﹐風淸月白之夜﹐﹝人往往聞之。

董玄宰先生嘗至吾邑孫方伯家。方伯有所親某﹐田舍翁也﹐而慕董先生名﹐聞先生至﹐特拏舟入城﹐介方伯以見。旣揖罷﹐卽袖出紅紙二幅﹐乞先生書。先生欣然援筆﹐爲大書「福」﹑「壽」二字與之。

陳典﹐字玉先﹐邑人也。善畫牡丹﹐一時推重。生一女﹐頗能詩﹐嘗作閨怨一首﹐以溪﹑西﹑雞﹑齊﹑啼爲韻﹐而以一﹑二﹑三﹑四﹑五﹑六﹑七﹑八﹑九﹑十﹑百﹑千﹑萬﹑丈﹑尺﹑兩﹑雙﹑半十八字運入八句中。其第二聯云「一春羞見雙飛燕﹐五漏愁聽三唱雞。」好事者至今傳之。

鄧韍﹐字文度﹐號梓堂﹐吾邑正﹑嘉間名儒也。邑志及先賢事略俱不言其善畫﹐而余家所藏一扇﹐系先生所繪山水﹐後面自爲跋。其跋雲「水巖先生屢約遊西湖﹐爲拙朽因循解興﹐拙擬以畫景適其髙趣﹐尋常多仿石翁巨幅﹐尙欠北峯一面﹐拙於此用淛士戴靜庵全圖翻爲此景。昔剡原先生謂說杭州當躬詣錢塘﹐其言有味可思。韍旣衰邁﹐意趣灰冷﹐腳板恐不能到上下天竺。異日君倚劍東南﹐自見湖山面目﹐吾畫安足據哉﹖並成一絕云﹕『西湖我尙爲生客﹐石叟新圖入臥看。晴雨爲君開淡墨﹐他時應笑畫家謾。』錄上請教。讀此可見老人之懷。臂已弱﹐援筆不成字﹐還久諾耳。壬寅仲夏紫琳山人鄧某書。」予按先生中正徳十一年丙子科鄕榜。是畫作於壬寅﹐則系嘉靖二十一年﹐相距三十六年。是時先生之壽殆已踰七望八矣﹐畫頗秀潤﹐不類老人手筆。而字甚朴拙﹐殊未成家。

隱公十一年公羊傳「子沈子曰」﹐注云「子沈子後師明說此意者﹐沈子稱『子』冠氏上者﹐明其爲師也。」又大學集注第一行「子程子」﹐新安陳氏謂程子上加「子」字者﹐仿公羊傳注子沈子之例﹐乃後學宗師先儒之稱。又列子首篇稱子列子﹐乃對下文弟子而言﹐亦所以著其爲師也。故張湛注云「載『子』於姓上者﹐首章或是弟於之所記故耳。」然則冠「子」於氏﹐豈可槪用哉﹖余觀汪鈍翁集中﹐有題容安軒記一篇﹐自稱子汪子﹐亦僭妄甚矣。

公孫衍犀首本一人也﹐而鈍翁文中旣用公孫衍﹐復於蘇秦﹑張儀之下繼以犀首﹐一時以爲笑柄。予外王父張公【九苞】述其師湘靈錢先生【陸燦】之言如此。今鈍翁集中有蘭室記﹐謂﹕「班固不知士會範武子爲一人﹐不害其爲良史﹔鄭玄不知周時有兩公孫龍﹐不害其爲大儒﹔司馬相如不知枇杷之卽爲盧橘﹐不害其有詞賦名。」豈因往日之失而潛以自解與﹖

漢書河間獻王好學﹐博士毛公善說詩﹐王號之曰毛詩。文選於詩序一篇﹐旣定爲卜子夏作﹐而文目仍稱毛詩序。此與宋書生解大明律﹐亦何以異也。

周武王幾銘﹕「皇皇惟敬口﹐口生垢﹐口戕口。」詩歸評云「四口字疊出﹐妙語。」又云「口戕口三字﹐竦然骨驚。」周元亮【亮工﹑】錢爾弢【陸燦】兩先生俱辧其謬﹐以爲四口字乃古方空圈﹐蓋缺文也。今作口字解大誤。近予見宋板大戴禮﹐乃秦景暘閱本﹐口字並非方空圈。景暘諱四麟﹐系前代邑中藏書家﹐校訂頗精審可據﹐馮嗣宗先賢事略中稱之。觀此則周﹑錢兩公之言殆非也。

濟﹑登﹑玆三字﹐見昌黎鄆州溪堂詩序﹐又見南丰滄洲上殿札子。吾邑嚴思庵【虞淳】先生殿試策中用之﹐在廷諸公竟未有識其所自出者。而坊間通行選本古文﹐「濟」字俱刻「躋」字﹐諸公反以思庵爲誤﹐相約上若問﹐當以筆誤對。噫﹗宰相須用讀書人﹐信哉﹗

漢疏廣﹑疏受﹐本叔侄也﹐而漢書二疏傳則云「太傅在前﹐少傅在後。父子並爲師傅﹐朝廷以爲榮。」則叔侄亦可稱父子矣。唐房式與房次鄕亦叔侄也。而昌黎作興元少尹房君墓志﹐敍述房式之言﹐則曰「子與吾兒次鄕遊」﹐是則叔之稱侄﹐亦可云吾兒矣。

鏡聽乃懷鏡胸前﹐出聽人言以爲吉凶也。唐人云「門前地黑人來希﹐無人錯道朝夕歸。更深弱體冷如鐵﹐繡帶菱花懷裏熱。」是其證也。

柳子厚文本國語﹐卻每每非國語﹐曾子固文宗劉向﹐卻每每短劉向。𨿽云文人反攻﹐然學之者深﹐則知之者至﹐故能舉其病也。

顧仲恭【大韶】云「今人罵人爲亡八﹐非是﹐當作王八。」五代閩王建﹐人呼爲賊王八是也。然今人所以有此稱者﹐以其人孝﹑弟﹑忠﹑信﹑禮﹑義﹑廉﹑恥八者俱亡﹐故云「亡八」﹐如平康巷﹑阿家翁之類。昔年吾友﹝陳亦韓【祖範】﹞買一宅於城北﹐其賣宅之家﹐帷薄不修﹐舉國悉知。﹝亦韓﹞旣遷入﹐遂大署其門云「孝﹑弟﹑忠﹑信﹑禮﹑義﹑廉﹑恥」﹐蓋所以自表見其家已徙去也。

世俗稱人曰「漢子」﹐猶云「大丈夫」也。按此二字始於五胡亂華時﹐北齊魏愷其自散騎常侍遷靑州長史﹐固辭之。宣帝大怒曰「何物漢子﹐與官不就﹖」陸務觀老學庵筆記據此以爲「漢子」乃賤丈夫之稱﹐似與世俗所以稱人者﹐其意正相反。顧仲恭炳燭齋隨筆云「三代而上﹐禹之功最著﹐故稱中夏諸國謂之諸夏。三代而下﹐漢之功最著﹐故至今稱中國人猶曰「漢子」。予按﹕愷其本中國產﹐故宣帝稱爲「漢子」﹐而非賤丈夫之謂也。陸說誤矣。

「噩噩」字出揚子法言「周書噩噩爾」。按注﹕李軌及柳宗元云「噩噩﹐不阿附也。」宋咸云「猶察察也。」吳祕云「猶言諤諤﹐謂其明正也。」司馬光云「明直貌。」今時文家﹐因此句之上有「虞﹑夏之書渾渾爾」﹐遂將渾噩字連用﹐並作淳淳悶悶解﹐謬甚。

時文施硯山【維翰】河東凶亦然篇﹐中股出比云「河東吾股肱郡」﹐用季布傳語也。對比云「河東自古帝王都」﹐坊選疑其無出﹐遂句讀之。按史記魏世家云「任西門豹守鄴﹐而河內稱治。」正義曰「古帝王之都﹐多在河東﹑河北﹐故呼河北爲河內﹐河南爲河外。」此作者所本﹐蓋以史記注對史記也。顏之推云「讀天下書未徧﹐不得妄下雌黃。」信哉﹗

諺云「急來抱佛腳。」蓋言平時不爲善﹐而臨難求救於佛也。孟郊詩云「垂老抱佛腳﹐教妻讀黃經。」可知此語自唐時已有之。

日知錄云「古詩﹕『誰能刻鏤此﹐公輸與魯班。』下一與字﹐竟以公輸魯班爲二人﹐則不通矣。」然余觀朝野僉載云「魯般者﹐肅州燉煌人。莫詳年代。巧侔造化﹐於涼州造浮屠﹐作木鳶﹐每擊楔三下﹐乘之以歸」云云﹐而「六國時﹐公輸般亦爲木鳶以窺宋城」。觀此﹐則公輸與魯般本有二人矣。

章中丞律﹐字鳴鳳﹐邑人也。嘗以副都禦史出撫雲南。時巡按其地者爲何禦史某﹐其父昔以賣笠爲業﹐章故性倨少禮﹐而尢以是輕何。會何入謁﹐請講鈞敵禮﹐章益怒﹐寺門有兩石獅﹐命笠其首﹐蓋以禦史本豸冠﹐豸爲獅類﹐所以戲之也。何旣入謁﹐章送之出﹐直至儀門外﹐謂何曰「君不見獅子頭上戴笠乎﹖」何卽云「獅子回頭便喫獐。」以「獐」與章同音也﹐由是構怨益甚。未幾﹐何以考察黜﹐而章還南京理院事。何遂訐其入夷人賂﹐有姦贓。按驗𨿽不盡實﹐然章竟以是免官。

明時錢塘江有航船舟子最橫﹐每至波濤險處﹐則謂一舟性命死生盡在吾手﹐輒索財物不已。吾邑陳公虞山察爲浙江按察使﹐聞其狀甚惡之。遂潛行至江頭﹐僞爲問渡者﹐旣解維至中流﹐則舟子惡狀果如所聞。公乃曰「陳按察新政甚嚴﹐汝輩獨不畏乎﹖」舟子曰「政𨿽嚴﹐那見有煮人鍋也﹖」公旣歸署﹐則下牒錢塘尹﹐逮舟子至。公乃設竈﹐置十大鍋﹐從壁後爲竈門。謂舟子曰「此非所謂煮人鍋邪﹖」舟子乃悟向者問渡之人卽按察公也。遂置舟子於鍋中﹐而呼其妻至﹐謂曰「竈門有十﹐不知何鍋有汝夫在﹐任汝擇一燒之。幸不幸關乎命數﹐無怨我也。」迨舉火﹐則適於其夫所置之鍋﹐於是遂死。聞者咸謂天道不遠﹐爲之快心焉。

邑人王有徳﹐善卜﹐決人禍福不爽﹐古之蜀莊也。少時貧甚﹐除夕幾不能舉火。謂其婦曰「吾聞城隍神甚靈﹐元旦第一人入廟焚香者必獲福﹐我明日有此意而無香與燭﹐柰何﹖」婦曰「君無憂﹐我囊中尙有五文在﹐可以辦此。」旣寢﹐卽夢神謂曰「爾勿患貧﹐我廟中香鑪下有錢三文﹐爾其往取之﹐衣食在是矣。」有徳覺而異之﹐天未明卽起盥潄﹐急趨至城隍廟﹐人猶寂然也。適有賣香燭者至﹐卽以五文買之。未幾而廟門啟﹐乃燃香燭入拜。拜旣畢﹐因夢中神語﹐試從鑪足覓之﹐果得光背錢三文。後世占者以錢代蓍﹐必用光背﹐神蓋命之以卜也。有徳歸而習之﹐垂簾市門﹐日獲錢數百﹐遂植其產。後其孫曰兪﹐中崇禎癸未科進士﹐而曾孫澧與之同榜。父子連鑣﹐邑人稱爲「雙王」云。

王余姚中恬﹐中天啟丁卯科鄕榜﹐再上公交車不第﹐祈夢於韋蘇州廟﹐夢神與一等子﹐未解所謂。迨至崇禎癸未﹐與子蘭陔比部中同榜進士﹐而夢始驗。後中恬爲浙之餘姚令﹐而蘭陔適知金華府。金華與余姚相距一衣帶水﹐逼除迎父至官舍﹐團圝度歲﹐亦宦遊僅事也。

錢圓沙先生【陸粲】晚年極喜出遊﹐芒鞋竹杖﹐蹩躄里巷間﹐門人間亦隨其後。先生貌旣魁梧﹐衣冠又復古雅﹐路人多屬目之﹐先生輒與拱手。門人問曰「彼何人斯﹖」先生曰「不知也。」「然則何以與之拱手﹖」先生曰「人旣目歸於我﹐而我不與爲禮﹐彼得無怒我邪﹗」此老蓋猶有前輩風流也。

世俗新婦歸寧﹐其夫與之同往﹐謂之「雙轉馬。」按﹕左傳宣公五年﹕「秋九月﹐齊髙固來逆叔姬。冬﹐來﹐反馬也。」杜注云「禮﹐送女畱其送馬﹐謙不自安。三月廟見﹐遣使反馬。髙固遂與叔姬俱寧﹐故經傳具見以示譏。」此卽雙轉馬之始。

近人讀書﹐句讀多不能精審。如左氏襄三十年傳「絳縣人或年長矣」﹐當以絳縣人或爲句﹐猶云「絳縣或人也」﹐此系倒字法。今人或以「絳縣人」三字讀斷﹐或以七字連讀﹐皆非是。又昌黎祭十二郎文﹕「教吾子與汝子﹐幸其成﹔長吾女與汝女﹐待其嫁。」按﹕「幸其成」﹑「待其嫁」二語本自相對﹐今人誤以「待其成長」爲句﹐則「長」字旣與上「教」字不對鍼﹐而下句亦不成句法矣。又昌黎柳子厚墓志「勇於爲人﹐不自貴重顧藉﹐謂功名可立致﹐」「顧藉」猶「顧惜」也。卽昌黎上鄭相公啟「無一分顧藉心」之語可證﹐則「顧藉」二字﹐當連上「不自貴重」爲句無疑。至於左傳宣二年﹕「去之﹐夫。」國語「野處而不暱」等處之誤﹐近人已有言之者﹐故不復贅。

吾邑聚奎塔之建﹐始事於觀察蕭公。其後錢某因鄕人戴老之夢﹐遂矢願鳩工﹐而其資實無所出。乃言於邑令﹐凡邑中有以人命告官者﹐不用按律擬罪﹐惟罟其家貲﹐自百兩以至千兩﹐罰助建塔。其說以爲藉此功徳﹐可以拔死者之苦﹐可以贖生者之罪﹐一舉兩得﹐謂之塔議」。卽壽考令終者﹐亦或借端興辭﹐以造塔爲詐局﹐邑中嘩然﹐以塔爲「大屍親」云。

攺嫁﹐女子失節事也。而葉水心翁誠之墓志云「女嫁文林郎嚴州分水縣令馮遇。遇死﹐再嫁進士何某。」捕盜﹐賤役也。而徐武功張南坡墓志云「世爲公家弭盜。」蓋古人尙質﹐作文務得其實﹐凡今世所恥言而必隱諱其事者﹐在古人往往於墓志中見之。

云麾將軍碑石﹐蕪沒良鄕驛舍﹐裂爲柱礎。明內鄕陳蔭知宛平縣﹐以他石易之﹐輦貯邑署﹐名其齋曰「古墨」﹐當時以爲佳話。長洲王雅宜工艸書﹐嘗養屙吾邑白雀寺﹐以所書鐫石﹐人稱白雀帖。字迹飛舞﹐吾家弇州司寇極稱之。今石在賓湯門內質庫中﹐以所刻字面土作階除用。倘有好事如陳蔭者﹐以他石易之﹐而輦貯得其所﹐詎非亦一佳話﹖

博物志云「澹臺子羽之子﹐溺死於江。弟子欲收葬之﹐子羽曰﹕『蟻螻何親﹐魚鱉何仇﹗』遂不收葬。」此與莊子列禦寇篇「在上爲烏鳶食﹐在下爲螻蟻食﹐奪彼與此﹐何其偏也」語意正同。子羽聖門髙弟﹐觀其行不由徑﹐非公不至﹐自是禮法中人。螻蟻﹑魚鱉之言﹐𨿽屬曠達﹐然與平日行事大不相類﹐其爲後世附會無疑。

雀入大水化爲蛤﹐雉入大海化爲蜃﹐蛤與蜃原不皆雀雉所化也﹐特雀雉所化者亦有之耳。予謂輪回之說亦然。謂輪回爲必無者﹐宋儒之偏見也﹔謂輪回爲必有者﹐亦佛氏之妄論也。然予觀列子﹐有「死於此者安知不生於彼」之言。則知輪回之說﹐自佛氏未入中國以前﹐固已開其端矣。

馮定遠【班】嗜酒﹐每飲輒湎面濡發﹐酩酊無所知。適當學使歲校﹐定遠扶醉以往﹐則已唱名過矣。學使以後至詰之﹐定遠植立對曰「撒溺。」蓋猶在酒所﹐不知所云也。學使大書一「醉」字於捲面以授之。隸人扶至號中﹐定遠據席酣睡﹐至放牌聞炮﹐然後驚醒﹐始瞿然曰「我乃在此﹗」因問鄰號生四書何題﹐五經何題﹐是日四書次題爲「今夫弈之爲數」一節﹐定遠因作弈賦一篇﹑經文五篇﹐伸紙疾書而出。迨案發名列六等﹐定遠因大書一聯榜於堂中云「五經博士﹐六等生員。」

儀禮喪服篇「舅之子」﹐鄭氏注云「內兄弟也。」賈公彥疏云「內兄弟者﹐對姑之子外兄弟而言﹐舅子本在內不出﹐故得內名也。」按﹕齊陸厥有奉答內兄顧希叔詩﹐唐王維有秋夜獨坐懷內弟崔與宗詩﹐皆謂「舅之子」也。前明李獻吉集中﹐稱妻弟左國璣爲內弟﹐而某宗伯譏之。今世俱以妻兄弟爲內兄弟﹐見之於詩文者﹐往往而然﹐殆不免沿獻吉之誤。近長洲徐大臨昂【發】作畏壘筆記亦曾辧其失。但以內外兄弟爲出白帖﹐則又未免數典而忘其祖矣。

檀弓﹕「稽顙而後拜﹐頎乎其至也。」陳澔集說云「稽顙者﹐以頭觸地﹐哀痛之至也。稽顙以致哀於親﹐拜以謝賓之來弔。謂之至者﹐以其哀常在於親﹐而敬暫施於人﹐爲極自盡之道也。」又檀弓﹕「晉獻公之喪﹐秦穆公使人弔公子重耳﹐重耳稽顙而不拜。」孔穎達疏云「穆公本意勸重耳反國﹐重耳若其爲後﹐則當拜謝其恩。今不受其勸﹐故不拜謝。所以稽顙者﹐自爲父喪哀號也。」余按﹕古人喪中﹐衰麻不去於身﹐哭泣不絕於口﹐故練不羣立﹐不旅行﹐恐其以苟語忘哀也。三年之喪不弔﹐恐爲彼哀則不專於親﹐爲親哀則爲忘弔也。今人居憂﹐旣不能絕交際往來。則致札及投剌於人﹐仍用頓首爲是。見世俗書稽顙者往往而然﹐若以爲居喪之禮當如是﹐不知稽顙所以致哀於親﹐非所以致敬於人也﹐亦失之甚矣。

沈確士【徳潛】云「張平子歸田賦云﹕『仲春令月﹐時和气淸﹐原隰郁茂﹐百艸滋榮。』明指二月而言。謝詩『首夏猶淸和』﹐言時序四月猶餘二月景象﹐故下云『芳艸亦未歇』也。自後人誤讀謝詩﹐有『四月淸和雨乍晴』句﹐相沿到今﹐賢者不免矣。」余謂詩中不妨假借﹐若紀時而以四月爲淸和月﹐則萬無此理。甚至有並去「月」字﹐而稱「某歲淸和」者﹐尢堪掩口。

漢書佞幸傳﹕「紅陽侯立嗣子融﹐從淳於長請車騎。」顏師古注曰「嗣子謂嫡長子當爲嗣者也。」昌黎劉統軍墓志云「子四人﹐嗣子縱﹐長子元一﹐次子景陽﹑景長。」又節度使李公墓志云「公有四子﹐長曰元孫﹐次曰元質﹐曰元立﹐曰元本。元立﹑元本皆崔氏出。葬得日﹐嗣子元立與其昆弟四人請銘於韓氏。」昌黎所謂嗣子﹐與漢書正同﹐皆所謂嫡長子也。蓋庶出之子﹐𨿽年長於嫡出﹐而不得爲嗣子。故劉志於「嗣子」之下﹐又云「長子元一。」而李志於長曰元孫﹐次曰元質之下﹐又以元立爲嗣子也。古人嚴於嫡庶之分﹐卽此可見。

某宗伯詩法受之於程孟陽﹐而授之於馮定遠。兩家才气頗小﹐筆亦未甚爽健﹐纖佻之處﹐亦間有之﹐未能如宗伯之雄厚博大也。然孟陽之神韻﹐定遠之細膩﹐宗伯亦有所不如。蓋兩家是詩人之詩﹐而宗伯是文人之詩。吾邑之詩有錢﹑馮兩派。余嘗序外弟許曰滉詩﹐謂﹕「魁傑之才﹐肆而好盡﹐此又學錢而失之﹔輕俊之徒﹐巧而近纖﹐此又學馮而失之。」長洲沈確士【徳潛】深以爲知言。

丈人之稱﹐始見於周易。王弼注云「嚴莊之稱也。」孔穎達正義云「謂嚴莊尊重之人也。」繼又見於魯論。包咸注云「老人也。」若以此稱妻之父﹐不知起於何時﹐然其來亦久矣。裴松之宋元嘉時人也。其注三國誌「獻帝舅車騎將軍董承」句下云「古無丈人之名﹐故謂之舅。」則稱妻父爲丈人﹐在元嘉時已然。通鑑載「元載有丈人來﹐從載求官﹐但贈河北一書而遣之﹐丈人不悅。」柳子厚與外舅楊憑書云「丈人以文律通流當世。」又云「丈人旦夕歸朝廷﹐復爲大僚。」又祭楊憑文云「子壻謹以淸酌庶羞之奠﹐昭祭於丈人之靈。」此皆稱妻父爲丈人之證也。又子厚集有祭獨孤氏丈母文﹐則更稱妻母爲丈母﹐與今世正同。若通鑑載韓滉稱劉元佐之母爲丈母﹐是又爲女人尊者之通稱耳。

昌黎元和聖徳詩有「駕龍十二﹐魚魚雅雅」之句。「魚魚雅雅」向無注釋﹐余謂雅﹐乃烏雅之雅。蓋烏雅之雅﹐韻書本有五下切﹐不特作平聲讀也。「魚魚雅雅」﹐殆取娖隊之義。言馬之行如魚貫如雅陣耳。

天子初崩曰「大行」。按史記李斯傳﹕秦始皇崩於沙邱﹐胡亥喟然嘆曰「今大行未發﹐喪禮未終。」「大行」二字始見於此。而陳澔曲禮「天王登假」句注云「登假猶漢書稱大行﹐行乃循行之行﹐去聲﹐以其往而不反﹐故曰大行也。」又應劭風俗通云「天子新崩﹐未有謚號﹐故曰大行皇帝。」而唐寅四庫碎金因其說﹐遂謂行卽徳行之行。豈以張守節謚法解序有「大行受大名」之語﹐故云爾耶﹖余按唐氏之說與陳注迥異﹐然讀爲去聲﹐與陳注正同。今人則俱讀作平聲﹐不復知其誤矣。

張說有虯須客傳。「須」子今本誤刻爲「髯」。按楊彥淵筆錄云「口上曰髭﹐頤下曰須﹐上連須曰鬢﹐在耳頰旁曰髯。」髯之不得混須也明矣。三國誌崔琰傳注云「琰爲徒﹐虯須直視﹐心似不平。」此「虯須」二字之始。又老杜八哀詩「虯須似太宗」﹐酉陽雜俎「太宗虯須﹐常戲張掛弓矢」﹐南部新書﹕「太宗文皇帝虯須上可掛一弓。」蓋「虯須」二字之有本如此。若「虯髯」則吾於書史中未之見也﹐安得妄爲攺易乎﹖考其謬始於紅拂傳奇。流俗之承訛﹐蓋其來久矣。

●柳南隨筆卷二

邵陵﹐字湘綸﹐號靑門﹐邑人也。兩頰於思然﹐人呼爲邵髯﹐不以名字。爲詩宗樂天﹑務觀﹐有自得之趣。而武進有邵長蘅者﹐亦自號靑門﹐亦多髯﹐亦工吟詠﹐又生於同時﹐而陵字湘綸﹐長蘅亦字子湘云。

吾邑汪太史玉輪【繹】以康熙丁丑舉禮部﹐未及對策﹐而以外艱歸裏。迨庚辰服闋北上﹐邵靑門送之詩云「已看文彩振鵷鸞﹐重向靑霄刷羽翰。往哲緒言吾解說﹐狀元原是舊吳寬。」是年汪果大魁天下。

吾邑翁大司寇【叔元】致政歸裏﹐頗極聲伎之樂。嘗於暮春開燕東園﹐以女樂二八侑酒﹐座客邵靑門爲賦詩云「平泉艸木盡泥沙﹐墮粉飄香感物華。只有天風吹不散﹐紅氍毹上數枝花。」迨司寇歿﹐靑門往拜其墓﹐復賦詩云「花箋四幅教玲瓏﹐一曲霓裳拍未終。誰把梨云吹易散﹐墓門西畔白楊風」。

邵靑門善詩﹐楊子鶴善畫﹐葉佩蔥善度曲﹐並居邑之西郊﹐予嘗目爲「西郊三絕」。一友謂予曰「西郊本有四絕﹐柰何遺其一乎﹖」余訝而問之﹐友人曰「沈皮工革履是也。」予爲絕倒。

徐汝讓﹐號欽寰﹐大司空栻之從孫。富甲一邑﹐而性最豪奢﹐揮金如糞土。嘗於春日市飛金數斛﹐登塔頂散之﹐隨風揚去﹐滿城皆作金色﹐好事者有「春城無處不飛金」之詠。又嘗從洞庭山買楊梅數十筐﹐於雨後置桃源磵﹐遣人踐踏之。磵水下瀉﹐其色殷紅如血﹐遊人爭掬而飲之。又嘗至白門買碗於市﹐而揀擇過甚。主人出語微侵欽寰﹐欽寰怒﹐卽問碗有幾何﹐酬其值千金﹐盡取而碎之﹐衢路爲滿﹐至以碗足甃成街道云。

徐錫允﹐字爾從﹐廉憲待聘之子。﹝與錢宗伯友善﹐宗伯有和徐叟文虹七十自壽詩四首﹐見初學集。﹞文虹﹐其自號也。家畜優童﹐親自按樂句指授﹐演劇之妙﹐遂冠一邑。詩人程孟陽爲作徐君按曲歌﹐所謂「九齡十齡解音律﹐本事家門俱第一」﹐蓋紀實也。時同邑瞿稼軒先生以給諫家居﹐爲園於東臯﹐水石臺榭之勝﹐亦擅絕一時。邑人有「徐家戲子瞿家園」之語﹐目爲「虞山二絕」云。

家西澗先生【材任】說﹐張之杜中順治辛卯舉人﹐連上公交車不第。因就朱方旦問之﹐方旦書示云「正心誠意﹐道徳仁義﹐方可看長安春色。」至己亥歲張又入闈﹐「正心誠意」者﹐闈中首題爲「欲修其身」六句也。「道徳仁義」者﹐次題爲「道之以徳」二句。三題爲「爲人臣者懷仁義以事其君」八句也。

西澗先生又云「京師正陽門關壯繆廟簽最靈驗。」先是﹐順治時詞林多授外職﹐而張太史永祺已在內幾年﹐於例亦應遷去。因祈簽於壯繆﹐得「靑燈黃卷且勤勞」之詞﹐而燈字印板失火傍。數日後張竟授靑登萊道。入境時書吏投冊﹐首名卽黃卷也。張因簽語﹐恐其舞文牽累﹐遂斥去不用。歷三年張復轉大梁道﹐乃喚黃卷人﹐爲述不用之故。且曰「若亦喫了苦矣﹗」遂出五十金賞之。

古稱秀才曰「措大」﹐謂其能措大事也。而天下之能措大事者惟相﹐故又呼秀才爲「相公」。然今日之秀才﹐偸懦憚事﹐無廉恥而嗜飲食﹐大半皆子遊氏之賤儒也﹐謂之能措大事可乎﹖吾鄕之俗﹐五十年前﹐猶有稱秀才爲「官人」者﹐日知錄謂「官人者﹐南人所以稱士」﹐想前代相沿如此﹐其名猶爲近古。今則一靑其衿﹐便稱「相公」﹐方以爲固然矣。至於吏胥之稱相公也﹐不知起於何時。或云﹕明洪武二十四年﹐詔歲貢生員不中﹐其廩食五年者﹐罰爲吏。二十七年﹐又詔生員食廩十年﹐學無成效者﹐罰爲吏。人以其曾爲秀才﹐故仍呼爲「相公」。相沿旣久﹐遂以相公爲吏人之通稱。或云自張士誠走卒廝養皆授官爵﹐至今吳俗稱椎油﹑作面傭夫爲博士﹐剃工爲待詔﹐吏人爲相公。二說未知孰是。要之惟名與器﹐古人不以假人﹐況「相公」爲燮理陰陽者之尊稱﹐豈可加之胥吏﹖予觀洪武實錄﹐二十六年十二月丙戌﹐命禮部申禁軍民人等﹐不得用太孫﹑太師﹑太保﹑待詔﹑大官﹑郎中等字爲名稱。推而言之﹐則「相公」之稱﹐不在所當禁乎﹗

禮記曾子問﹕「三月而廟見﹐稱來婦也。」陳澔集說云「成昏而舅姑存者﹐明日婦見舅姑﹔若舅姑已歿﹐則成昏三月﹐乃見於廟。祝辭告神曰﹕『某氏來婦。』來婦﹐言來爲婦也。」吾鄕之俗﹐嫁女之三日﹐具禮送至壻家﹐不論舅姑在無﹐輒書刺曰「廟見之敬。」無論三日非廟見之時﹐而亦何以處舅姑之存者﹐其亦失於考究矣。

秦攺封建爲郡縣﹐而不知郡縣之名自周時已有之。但後世郡大於縣﹐周時則縣大於郡耳。按﹕逸周書作洛篇云「千里百縣﹐縣有四郡。」左氏哀二年傳云「克敵者﹐上大夫受縣﹐下大夫受郡。」此皆縣大於郡之證也。

韓宗伯制義﹐本朝推爲大家﹐操觚之士﹐至今家置一編﹐而古文之工﹐則知者絕少。所著有懷堂集﹐筋力於南﹑北二史﹐疎疎落落﹐若不經意﹐而每篇必有一二會心語﹐爽人心目﹐其品格當在堯峯之右。吾友陳亦韓【祖範】曾讀書寒碧齋﹐宗伯每有撰著﹐輒命之謄寫。因語之曰「汝輩第知我時文耳﹐然我他日之可傳者﹐在古文而不在時文也。」蓋宗伯之自信如此。

吾邑錢玉友【良擇】詩十卷﹐名模雲集﹐古體規昌黎﹐今體模昭諫﹐气雄調響﹐見者率震而矜之。然如米氏作字﹐﹝祗﹞知險絕爲工﹐而赳赳自雄﹐去鐘情王態遠矣。

吾邑許暘谷【徹】詩﹐婉約整秀﹐風調在浣花﹑丁卯之間﹐同裏錢玉友目爲詩家鄕願。然集中亦有超詣之作﹐如過馮定遠故居一首﹐予最愛之。詩云「重來嘯歌處﹐秋艸閉門深。四海孰知己﹐一生空苦吟。靑山身後影﹐黃葉病中心。不耐鄰家笛﹐蕭蕭風滿林。」

邑諸生王某與錢木庵【良擇】友善﹐見木庵工吟詠﹐王亦間效之。一日﹐木庵過其居﹐適幾上有所作詩﹐方欲取視﹐而王藏去不肯出。木庵問是何著作﹐王不對。木庵笑曰「吾知之矣﹐此必七字時文也。」噫﹗今之秀才﹐撐腸無字﹐漫學婆和﹐其不爲七字時文也者幾希。

吾邑馮竇伯【武】詩﹐有「珠圓花上露﹐玉碎艸頭霜」之句。一友向予誦之﹐嘆爲工絕﹐予不以爲然。友人請其說﹐予曰「律詩對偶﹐固須銖兩悉稱﹐然必看了上句﹐使人想不出下句﹐方見變化不測。杜律所以獨有千古﹐職是故也。若拘拘於取靑儷白﹐如﹝學堂中對類﹐則拙手優爲之矣。」

某宗伯旣娶柳夫人﹐特築一精舍居之﹐而顏之曰我聞室﹐以柳字如是﹐取金剛經「如是我聞」之義也。一日﹐坐室中﹐目注如是﹐如是問曰「公胡我愛﹖」曰「愛汝之黑者發﹐而白者面耳。然則汝胡我愛﹖」柳曰「卽愛公之白者發﹐而黑者面也。」侍婢皆爲匿笑。

吳門繆侍講念齋【彤】少延宋旣庭【實穎】爲師﹐而嘉定許子位【自俊】與宋友善﹐時年已望六矣﹐閒過宋館捨﹐侍講輒以伯呼之。迨康熙丁未侍講大魁天下﹐而庚戌會試卽爲同考官﹐子位竟出門下。侍講每語嘉定人曰「吾中了汝鄕許伯矣。」

吳祭酒梅邨【偉業】連舉十三女﹐而公子元朗【暻】始生。時唐吏部東江【孫華】已爲名諸生﹐年亦及彊矣﹐湯餅會客﹐儼然居上坐焉。迨康熙戊辰﹐元朗舉禮部﹐而唐與之同榜﹐事亦奇矣。

﹝乙酉五月豫王兵渡江﹐弘光主曁大學士馬士英俱出走。僞太子王之明﹑忻城伯趙之龍﹑大學士王鐸﹑禮部尙書錢謙益﹑都督越其傑等﹐以南京迎降。王引兵入城﹐諸臣咸致禮幣﹐有至萬金者﹐錢獨致禮甚薄﹐蓋表己之廉潔也。其所具之柬﹐前細書「太子太保﹑禮部尙書﹑兼翰林院學士臣錢謙益百叩首謹啟上貢」。計開鎏金銀壺一具﹑法瑯銀壼一具﹑蟠龍玉杯一進﹑宋制玉杯一進﹑天鹿犀杯一進﹑夔龍犀杯一進﹑葵花犀杯一進﹑芙蓉犀杯一進﹑法瑯鼎杯一進﹑文王鼎杯一進﹑法瑯鶴杯一對﹑銀鑲鶴杯一對﹑宣徳宮扇十柄﹑眞金川扇十柄﹑弋陽金扇十柄﹑戈奇金扇十柄﹑百子宮扇十柄﹑眞金杭扇十柄﹑眞金蘇扇四十柄﹑銀鑲象箸十雙。右啟上貢。又署「順治二年五月二十六日太子太保﹑禮部尙書﹑兼翰林院學士臣錢謙益」。郡人張滉與豫王記室諸曁曾王佐善﹐因得見王鐸以下送禮帖子﹐而紀之以歸。王佐又語滉云「是日錢公捧帖入府﹐叩首墀下﹐致詞於王前﹐王爲色動﹐禮接甚歡」云。﹞

﹝田雄執弘光主至南京﹐豫王幽之司禮監韓贊周第﹐令諸舊臣一一上謁。諸臣見故主﹐皆伏地流涕。王鐸獨直立﹐戟手數其罪惡﹐且曰「余非爾臣﹐安所得拜﹖」遂攘臂呼叱而去。曾王佐親見其事。是日獨錢宗伯伏地慟哭不能起﹐王佐爲扶出之。﹞

華亭王文恭公【頊齡】寬然長者﹐於物情多所未諳。一日偶至廳事﹐望見兩犬交媾﹐意童子戲結其尾﹐連而不開﹐卽叱曰「畜生何罪﹐而使之若此邪﹗」聞者絕倒。

古之撰行狀者﹐將上之考功太常﹐及史館編錄地也。故行狀之名﹐獨不可施於婦人。宋兪文豹吹劍錄云「女以行稱者﹐旣醉詩曰﹕『釐爾女士。』注云﹕『女有士行也。』漢列女傳搜次材行﹐晉列女傳載循六行﹐班姬女史箴有婦行篇。然古今志婦人者﹐止曰碑﹑曰志﹐未嘗稱行狀。」予見唐叔達三易集﹐有龔孺人﹑沈孺人﹐李孺人及先妣盧孺人行狀四篇﹐我不知其何據。叔達固博雅名士﹐而此恐未可爲訓也。

世有善泅者﹐往往能伏水底﹐謂之打沒頭﹐此卽莊子達生篇所謂沒人也。郭注﹕「沒人謂能鶩沒於水底。」予按﹕鶩﹐鴨也。鴨性能沒水﹐故云鶩沒。

左傳文公八年﹕「晉侯使解揚歸匡﹑戚之田於衛﹐且復致公壻池之封。」此書傳「壻」字之始﹐亦卽後世奩田之始。

今世童子暑月輒以竿黏蟬爲戲﹐此蓋三代時已有之。莊子達生篇﹕「仲尼適楚﹐出於林中﹐見痀僂者承蜩﹐猶掇之也。」注﹕「蜩﹐蟬也。」以竿黏曰承﹐掇﹐手取也。

吳俗以行次稱人曰「官」﹐在古已有之。駱賓王秋日送尹大赴京師序云「尹大官三冬業暢﹐指南臺而拾靑。」又秋夜送閻五還潤州詩序云「閻五官言返維桑﹐修途走金陵之地。」【通鑑梁武陵王稱湘東王曰七官﹐疑爲稱官之始。】

樂天西樓月詩用仄韻﹐而方虛谷收之律髓中﹐馮已蒼【舒】云「白集正作律詩﹐以其有聲病故也。」唐人此類極多﹐品匯出而廢矣。

予所居徐市﹐在縣東五十里﹐徐大司空栻聚族處也。前明之季﹐其族有二人並擅髙貲﹐而一最豪奢﹐爲太學欽寰﹐予前旣敍其事矣﹔而一最恡嗇﹐則爲諸生啟新。其書室與竈﹐僅隔一垣﹐常以緡系脂﹐懸於當竈﹐而緡之操縱﹐則於書室中﹐每菽乳下釜﹐則執爨者呼曰「腐下釜矣﹗」乃以緡放下。才著釜聞油爆聲﹐卽又收緡起﹐恐其過用也。爲子延師而供膳甚菲。﹝中四五月間人多食蛙者﹐然必從市中買之。啟新以蟾諸類蛙﹐而階下頗夥﹐卽命童子取以供師。每午膳﹐師所食者止葷素二品。一日加豆膩一味﹐豆膩者﹐以面和豆共煮者也。師旣食畢﹐疑而問其童子曰「今日午膳﹐何於常品之外﹐忽加豆膩﹖」童子笑曰「此豆乃犬所竊噉者﹐旣而復吐於地﹐主人惜之﹐故取以爲食。」師以其穢﹐爲之吐嘔不止。所畜雨具﹐有革履三隻﹕一畱城﹐一畱鄕﹐一隨身帶之﹐蓋防人借用也。嘗命藍輿山遊﹐自北至西﹐諸名勝徧歷。輿夫力倦﹐且苦腹餒﹐啟新出所攜蓮子與輿夫各一﹐曰「聊以止饑。」輿夫微笑﹐蓋笑其所與之少也。而啟新誤以爲輿夫得蓮子故喜﹐卽曰「汝輩眞小人﹐頃者色甚苦﹐得一蓮便笑矣。」又嘗以試事至白門﹐居逆旅月餘﹐而所記日用簿﹐每日止腐一文﹑菜一文。同學魏叔子【衝】見之﹐爲諧語曰「君不特費紙﹐並費筆墨矣﹗何不總記云﹕自某日至某日﹐每日買腐菜各一文乎﹖啟新方以爲然﹐初不知其謔己也。其可笑多類此。其族人陽初爲作一文錢傳奇以誚之﹐所謂盧止員外者蓋卽指啟新也。

前明崇禎初﹐太倉張天如【溥﹑】吳縣楊維斗【廷樞】兩先生﹐繼東林而起﹐號召海內名流大會於吳門﹐謂之復社。羣小忌之﹐造蝗蝻錄﹐目爲「小東林。」至達之當寧﹐領袖者禍幾不測。貴池吳次尾【應箕】亦社中人也﹐嘗編復社姓氏爲前後二卷﹐而其孫銘道又爲補錄一卷﹐所載共三千二十五人﹐而吾邑有六十七人焉。其姓名猶在人間者﹐爲楊彜子常﹑許重熙子洽﹑許瑤文玉﹑蔣棻畹先﹑魏衝叔子﹑趙士春景之﹑王曰兪喜賡﹑孫永祚子長﹑邵世茂羽萬﹑瞿元錫伯申﹑孫朝讓光甫。

孫可之云「史家紀職官﹑山川﹑地理﹑禮樂﹑衣服﹐宜直書一時制度﹐使人知某時如此﹐某時如彼。不當以禿屑淺俗﹐漫取前代名品﹐以就簡編。」朱晦庵云「舊見徐端﹐言石林嘗云﹕『今人於官名﹑地名﹐樂用前代名目以爲古﹐將一代制度疆宇﹐皆混亂不可曉﹐亦是一獘。』余謂小小撰著﹐若序記等作﹐不妨以古銜貌時事﹐如孫礦所云。若碑志及傳﹐蓋所以取信後世者﹐卽與國史一例﹐斷不宜用前代名目。」予觀馮嗣宗【復京】常熟先賢事略﹐其敍事略仿史記﹐頗有可觀。而官名喜用古銜﹐如左都禦史稱禦史大夫﹐巡撫稱中丞﹐吏部尙書稱冢宰﹐刑部尙書稱司寇﹐左布政稱左轄﹐按察副使稱臬副之類﹐不一而足。恐非作傳之體﹐故特爲之一辧。

廬山僧光熊幻住哭兄詩云「身經刀過頭方貴﹐屍不泥封骨始香。」某宗伯稱爲沈著痛快﹐一字一血。近婁東某人詩﹐有「題無軒冕詩方貴﹐囊絕錙銖手亦香」之句﹐其句法似從幻住詩脫化﹐惜忘作者姓名。

錢爾弢【陸燦】先生九日登山樓句云「更上一層如世外﹐閒思千載幾斜陽。」不惟詩句之佳﹐而此老胸襟髙曠﹐亦可想見。昔人所稱文外獨絕﹐此殆足以當之。

爾弢先生爲舊常熟令趙公題魯橋萬柳條云「五柳先生萬柳條﹐罷官猶戀綠絲絳。魯橋一帶垂垂意﹐歲歲春風簇舞腰。」先生詩學杜甫﹐骨格老蒼﹐此首獨婉約可誦﹐大似晚唐名作。

馮定遠【班】梅花詩﹕「若教帶影和香賞﹐難得無風有月時。」名句也。近馬扶曦【元馭】反其意云「無風有月尋常事﹐難得人間對此花。」亦佳。

明初闈中命題與今制異。有首二三皆論語者﹐如洪武丁卯應天鄕試﹐首題「興於詩」三句﹐二題「老者安之」三句﹐三題「克己復禮爲仁」三句是也。有首題論語﹐二三題皆中庸者﹐如永樂乙未會試﹐首題「老者安之」三句﹐二題「中也者至萬物育焉」三句﹐三題「故君子不可以不修身」一節是也。有首二題皆論語﹐三題中庸者﹐如宣徳庚戌會試﹐首題「孔子於鄕黨」二節﹐二題「立則見其參於前也」一節﹐三題「洋洋乎至待其人而後行」是也。有首題大學﹐二題論語﹐三題中庸者﹐如正統丙戌會試﹐首題「堯﹑舜帥天下以仁」一句﹐二題「克己復禮爲仁」五句﹐三題「凡事豫則立」二句是也。

十二年爲一紀﹐取歲星一周天之義。孔子猗蘭操云「年紀逝邁﹐一身將老。」「年紀」二字始此。

俗稱天气涼爲「風涼」﹐亦有本。邢昺論語疏「風涼於舞雩之下」。杜詩「何似兒童歲﹐風涼出舞雩」。

物之無意而得者﹐俗謂之「儻來物」。莊子刻意篇﹕「物之儻來﹐寄也。」俗語本此。

俗謂輕物爲重物所壓而致極碎者曰「■﹝欶上韭下﹞粉」。莊列禦寇篇﹕「宋王之猛﹐非直驪龍也﹐子能得車者﹐必遭其睡也﹐使宋王而寤﹐子爲■﹝欶上韭下﹞粉夫﹗」「■﹝欶上韭下﹞粉」二字始此。

春秋襄二十五年傳﹕「楚薳子馮卒。」「舒鳩人卒叛楚。令尹子木伐之﹐及離城﹐吳人救之。子木遽以右師先﹐子彊帥左師以退﹐吳人居其間七日。」又史記遊俠傳﹕「洛陽有相仇者﹐邑中賢豪居間者以十數。」此世俗「居間」二字之始。

俗以「葬柩」爲「舉襄」。按左傳定十五年﹕「葬定公﹐雨﹐不克襄事﹐禮也。」此必俗語所本。但杜注﹕「襄﹐成也。」襄事﹐猶言成事﹐若云舉襄﹐殊無文理。況凡事皆可言襄﹐何必獨指葬說﹖又俗以「匡襄」訛作「劻勷」﹐亦謬甚。「劻勷」應作「恇勷」﹐言急遽之狀。若贊助成事﹐應作「匡襄」﹐亦不可不辧。

左氏莊二十一年傳﹕「鄭伯效尢﹐其亦將有咎。」又僖二十四年傳﹕「尢而效之﹐罪又甚焉。」又襄二十一年傳﹕「尢而效之﹐其又甚焉﹗」又國語「尢」作「郵」。楚子曰「夫郵而效之﹐郵又甚焉﹗」按﹕尢﹐過也。今人不究尢字之義﹐通作效法語用﹐大謬。

左氏宣十二年傳﹕「晉所以霸﹐師武臣力也。」蓋言師之武﹑臣之力﹐故下文分頂云「今失諸侯﹐不可謂力﹔有敵而不從﹐不可謂武。」見近時名家﹐有截去「力」字﹐用「師武臣」者﹐於義殊未安。

史記畱侯世家﹕「良學辟穀﹐呂后彊食之﹐曰﹕『人生一世間﹐如白駒過隙﹐何至自苦如此乎﹗』」按﹕「白駒過隙」﹐本莊子知北遊篇﹕「人生天地之間﹐若白駒之過隙﹐忽然而已。」注﹕「白駒﹐或云日也。」「隙﹐孔也。」

宋人田元邈江梅詩﹕「冰膚宛是姑仙女。」按莊子﹕「藐姑射之山﹐有神人居焉﹐肌膚若冰雪。」注云「藐姑射﹐北海中山名也。」據此則「姑仙」二字﹐用來殊不成語。且因一「姑」字﹐而遂誤認爲女﹐尢可笑。

論語﹕「吾黨有直躬者。」按呂氏春秋竟作人名﹐於理亦順。蓋其人名躬﹐以其爲人之直也﹐而遂謂之直躬。如莊子狂接輿﹑後世顚旭之類。

公羊傳﹕「古人尙質﹐雙生以後生者取以爲兄。」而西京雜記則云「霍將軍妻產二子﹐霍光曰﹕『昔殷王祖甲一產二子﹐曰囂﹐曰良﹐以卯生囂﹐以巳生良﹐則以囂爲兄﹐良爲弟。』霍氏亦以先生爲兄。」據此則公羊之說亦未盡然。

記者﹐記其事不下一斷語﹐故陳后山云「今之記乃論也。」予謂古人之記之佳者多矣。然必如應劭漢官﹑馬第伯封禪儀記﹑韓公畫記﹐乃爲記之正體。

今人事事不如古人。而有二事卻勝之﹐歷法之密也﹐算法之巧也。

前明隆慶時﹐吾邑某公爲顯官於朝﹐方以气節名天下﹐於是門下廝養輩﹐多有竊其重以行者。而同時某公爲禦史﹐其門下亦如之。獨嚴文靖【訥﹑】陳莊靖【瓚】兩公﹐嚴戢家人﹐不許漁食鄕裏。裏中爲之語曰「甲﹝蔣﹞半分﹑乙﹝趙﹞白奪﹑陳不管﹑嚴老佛」。

歸湘﹐字溶溶﹐吾邑閨秀也。有春日﹝居四首﹐頗傳誦一時﹐今錄其半於此。其一云「竹翠沙明迥絕塵﹐淸江荇暖鴨知春。門前車馬應嫌僻﹐鏡裏鶯花不笑貧。幾陣疎風開柳絮﹐一番瘦雨淨苔茵。年來種得桃千樹﹐偸仿仙源學避秦。」其四云「碧紗搖綠印芭蕉﹐花底烹泉捲素濤。昨夜雨深催芍藥﹐連朝日麗熟櫻桃。柳絲拂路綠陰亂﹐麥隴翻雲翠浪髙。一曲洞簫良夜靜﹐淸風明月任逍遙。」

蘇世長本唐名臣﹐而史載其爲刺史﹐因民不率教﹐責躬引咎﹐自撻於都街。伍伯疾其詭﹐撻之見血﹐世長不勝痛﹐大呼走﹐觀者無不笑之。此事殊可噴飯﹐因錄之。

新城王阮亭先生自重其詩﹐不輕爲人下筆。內大臣明珠之稱壽也﹐昆山徐司寇先期以金箋一幅請於先生﹐欲得一詩以侑觴。先生念曲筆以媚權貴﹐君子不爲﹐遂力辭之。先生歿後﹐門人私謚爲文介。卽此一事推之﹐則所以易其名者﹐洵無愧云。

吾邑孫狀元承恩﹐原名曙﹐故字曰扶桑。爲諸生時﹐好以駢體爲經義﹐是時吳中有文社曰同聲﹐而孫實爲之領袖。同社多效其體以爲文﹐而風气遂爲之一變。所選丁亥房書﹐名曰了閒﹐悉六朝麗語﹐風行海內﹐一時紙價頓髙。滿大臣剛公彈駁文體﹐乃與進士胥廷淸﹑繆慧遠﹑史樹駿﹐舉人毛重倬同時被逮。扶桑至褫其衿。予見了閒首義﹐爲「學而時習之」全章。原起雲「且自蕓吹纈古之香﹐杜隕求聲之艸﹐桂殘招隱之花」﹐以此三句括全題三節﹐通篇語皆類是。聞此篇𨿽刻他氏﹐實扶桑自作﹐卽一原起而構思一日夜云。

吾邑秦蘭徵﹐字符芳﹐所著天啟宮詞頗佳。今朱太史竹垞【彜尊】日下舊聞﹐載陳悰天啟宮詞五首﹐實爲元芳作而系之於悰者﹐蓋如齊邱化書﹑郭象莊注云。

明髙祥妻許氏﹐吾邑節婦也。其墓在石梅之左﹐與翁氏世祠接。翁因修祠稍軼其址﹐許遂現形﹐翁懼而還之。又錢湘靈先生修邑志﹐於許傳節去數語﹐許卽見夢曰「爾滅吾名﹐我殺爾孫。」未幾﹐而先生之孫果亡。其靈異如此。相國蔣公於丁未歲歸裏﹐爲捐貲百金葺其墓﹐立石爲門﹐而垣以繚之。

昆山許竹隱【虯】罷官歸﹐嘗居其鄕之海藏庵。一夕﹐庵失火﹐竹隱旣趨出矣﹐復冒火趨入﹐獨取一蒲團出。人訝而問之﹐曰「老夫一生受用﹐都在這个﹐失去便無處立腳矣﹗」

宋文臣起復﹐必先授武職﹐故富文忠公以宰相丁憂起復﹐授冠軍大將軍。此卽本禮記「三年之喪﹐卒哭﹐兵革之事無辟」意。而卻掃編以爲用「墨縗從戎」之義﹐示不得已也。按﹕春秋僖公三十三年夏四月辛巳﹐晉人及姜戎敗秦於殽。先儒以爲晉襄親將﹐絀而不稱君者﹐俯逼葬期﹐忘親背惠﹐墨縗絰而卽戎﹐其惡甚矣﹗然則墨縗卽戎﹐春秋方書人以譏之﹐豈可援以爲例。議論不本經術﹐卽爲遊談無根﹐此不可以不辧。

宋楊備得古文尙書釋文﹐讀之大喜﹐於是書訊﹑刺字皆用古文﹐僚友多不之識﹐指爲怪物。近吾友汪西京【沈琇】喜寫古字﹐詩文﹑書牘無不用之。蓋今世之楊備也﹐亦過於好奇矣。

黃暐日升蓬窗類記云「商文毅公父爲府吏﹐生時﹐知府遙見吏捨夜有火光﹐蹤迹之﹐實非火也。翼日問羣吏商某家有何事﹖吏以生子對。知府異之﹐語其父云「此子必貴﹐宜善撫之。」而馮復京先賢事略中﹐載「吾邑嚴文靖公之父﹐亦爲府吏﹐亦於吏捨生公﹐生時亦有火光燭天。知府大驚﹐推問之﹐乃公生也。」復京之外王父譚半湖﹐與嚴公之父同爲府吏相善﹐其言必可信﹐非一事而附會兩人者。後兩公復同登宰輔﹐同享髙壽﹐事亦異矣。【蓬窗類記﹐王文恪公爲序。】

吾邑黃公鉞﹐以給事中家居。靖難師起﹐蘇州知府姚善方起兵勤王﹐不幸爲麾下所縛﹐竟致身死。公故與姚相善﹐聞善歿﹐卽具朝服投琴川橋下死。邑志及先賢事略所載悉同。而明人病逸漫記則云「永樂初﹐徵赴京師﹐至半途投水自溺。」誤也。

弇州觚不觚錄﹐載江陵相於馮璫處投刺稱晚生﹐已爲可異。而吳次尾續觚不觚錄云「南京都禦史張﹐固宜興相之房師也。宜興大拜後﹐張投刺書晚友生。」眞千古奇聞矣﹗

西儒利瑪竇﹐以寫照爲「第二我」。此與世說「友爲我之半」一語﹐其義正同。比之喜容﹑玉照等稱﹐可謂新而且雅矣﹗

世俗所傳感應篇﹐不知作於何代﹐而發端云「禍福無門﹐惟人所召。」卽用左傳閔子馬語﹐不易一字。繼之云「善惡之報﹐如影隨形。」亦卽尙書「惠迪吉﹐從逆凶﹐惟影響」之意也。

吾邑孫本芝【朝讓】方伯未第時﹐暑月浴罷坐檐下﹐忽黑雲四起﹐不辧人色。有物突如其至﹐目光徑數寸﹐鼻以下皆淺黑色﹐髯垂至地。流涎聲■﹝氵虢﹞■﹝氵虢﹞然﹐鱗爪畢露﹐云護其尾﹐獨不得見﹐意其龍也。相距才尺許﹐方伯閉目坐﹐少頃視之則已不見﹐而黑雲亦解駁殆盡。起巡庭際﹐無滴水沾濕也。

南宋劉宰漫塘﹐金壇人。俗傳死而爲神﹐職掌蝗蝻﹐呼爲「猛將」。江以南多專祠。春秋禱賽﹐則蝗不爲災﹐而丐戶奉之尢謹﹐殊不可解。按趙樞密蔡作漫塘集序﹐稱其學術本伊﹑洛﹐文藝過漢﹑唐。身後何以不經如此﹐其爲後人附會無疑也。

吾邑馮補之【行賢】善書﹐得魯公筋力。而徐南徐【州】善鐫刻﹐刀法亦仿佛伏靈芝。補之嘗書金剛經全部﹐而南徐鐫諸石﹐一時推爲二絕。今石藏城西梵壽庵﹐庵僧素風禪師【律然】於丁未歲取石陷方丈壁間。而詩老王話山【譽昌】題其額曰「石經室」。

孫可望在滇劫永曆入營﹐日支糧五升﹑肉菜少許。餉司上日計簿曰「皇帝一員﹐皇后一口﹐太子一口。」可望怒﹐罵曰「奴輩不書皇帝一尊﹐而云一員﹐使我得罪主上乎﹗」其可笑如此。

每見神廟中榜一聯云「爲善不昌﹐祖宗必有餘殃﹐殃盡則昌﹔爲惡不滅﹐祖宗必有餘烈﹐烈盡則滅。」其語實本劉向﹐蓋卽說苑所云「貞良而亡﹐先人餘殃﹐猖K而活﹐先人餘烈」是也。

錢一物而具天地之象﹐以其外圓而內方也。惟人亦當如是﹐故昔人云「中不方﹐名不章﹐外不圓﹐禍之門。」

小雅斯幹章﹕「載弄之瓦。」注云「瓦﹐紡磚也。」朱子又云「必紡時所用之物。」舊見人畫列女傳云「室女手執一物﹐如金銀之樣者﹐意其爲紡磚也。」此說恐不然。余見今世紡車之式﹐下有木一縱一橫﹐往往以磚鎭之﹐或於縱木上﹐或於橫木上﹐蓋防其搖動也。豈卽所謂紡磚乎﹖說苑云「和氏之璧﹐價重千金。以之間紡﹐曾不如瓦磚。」間紡者﹐介於紡之中間也。此亦足以證余之說矣。

郭巨之孝﹐古今所艷稱也﹐然我竊疑之。夫以子分母食爲患﹐則螟蛉他姓可也﹔否則棄諸道路﹐聽人收養可也﹐何爲必埋之以絕其生路乎﹖況爲母者肯分食以養兒﹐是兒必母之所愛矣。假使旣埋之後﹐母詰以兒何所往﹐則將奚辭以對。若竟對曰「恐分母食﹐已埋之矣。」不適以傷母心乎﹗此賊恩之大者﹐烏得以孝稱之﹖

康熙丁卯科江南主司﹐乃北平米漢雯也。八月初八日午刻﹐甫當唱名﹐忽有飛蝗蔽天﹐自東而來﹐回翔試院﹐旋復東去﹐禾苗無損﹐人咸異之。迨揭曉日﹐金陵諸生﹐見榜多紈袴﹐羣聚而嘩﹐幾成大獄﹐好事者競作檄文歌曲﹐喧傳遠近。事聞﹐漢雯削籍。識者謂蝗能食米﹐天蓋所以儆之云。

顧副使瑮﹐字英玉﹐華玉尙書之從父弟也。罷官歸﹐囊橐蕭然﹐幾無以給昕夕。華玉辟息園﹐與英玉所居寒松樓僅隔一垣耳﹐賓朋滿座﹐伎樂雜作﹐招之飲﹐多不赴。嘗絕糧﹐華玉饋以斗粟﹐不受也。吾邑錢謙貞履之亦與受之尙書爲從兄弟﹐當受之在前明時﹐聲勢與華玉埒。而履之所居懷古堂﹐亦與受之隔一垣。嘗屬莆田宋比玉八分書杜句爲堂聯云「鐘鼎山林各天性﹐濁醪麤飯任吾年。」其不肯相下之意﹐隱然可見。蓋絕類英玉之與華玉云。後懷古堂屬閩中張解元超然【遠﹐】堂聯至今猶存。

常熟歷唐四百年﹐宰其地者﹐邑志官司表載六人﹐而郭思謨不與其列。友人吳嘉樹【徵譽】家藏古帖﹐有進士吳郡孫翌大唐故蘇州常熟令孝子太原郭府君墓志銘﹐卽爲思謨作也。余爲節而錄之﹐以俟後之修志者補入焉。志云「公諱思謨﹐太原平陽人。仁孝絕倫﹐感通天地。太夫人嘗有疾﹐憶羊肉﹐時禁屠宰﹐犯者加刑﹐日號泣於旻天﹐而不知所出。忽有慈烏銜肉置之階上﹐故得以馨潔其膳。他時憶庵蘿果﹐屬觱發之辰﹐不可得也。公仰天而嘆﹐庭樹爲之犯霜雪﹐華而實矣。公取以充養﹐且獻之北闕。於時天后造周﹐驚嘆者久之。命史臣褒贊﹐特加旌表。無何憶新竹﹐復如向時之菀結﹐又無告焉。後園叢篁﹐忽苞而出﹐所居從善裏﹐其竹樹存焉。公始以孝子徵﹐解褐拜定州安平縣丞。下車未幾﹐而胡人作孽﹐公身被囚虜﹐命懸鋒鏑﹐出於萬死之中﹐興其一切之計﹐大殺寇盜﹐載完郛郭。招慰使奏加公朱紱﹐撝讓不受﹐屬內憂服闋﹐轉江陰縣丞﹐又應廉讓舉﹐擢武功尉。秩滿遷常熟令﹐凡佐三邑而宰一縣。所居必化﹐所在必理﹐專務於徳﹐夫何不臧。公之二昆﹐長曰思誨﹐次曰思訓﹐俱已先世。遺孤凡十有三人﹐或在齠齔﹐或居𦇤褓﹐公撫之育之﹐出入腹之﹐人不知其諸父﹐蓋孝悌之至也。稟命不融﹐春秋五十有九﹐開元九年正月二日﹐寢疾歿於官舍。以其年十一月十七日﹐祔葬洛陽東門平川﹐禮也。」

潘榮﹐字顯甫﹐別號郭指﹐邑人也。家居陋巷﹐書聲瑯瑯出金石。不妄交一人﹐往來惟陸銑﹑錢曾及釋道源而已。嘗著法苑紺珠集錢��極稱之。翁嘗與道源書云「往辱顯甫潘兄﹐束書執贄﹐欵門造謁﹐知其爲溫文恭敬﹐彊學好問之君子﹐不圖其珪璋文府﹐精理道心﹐富有日新﹐一至於此也。紺珠一集﹐貫穿三藏﹐繁簡博約﹐殆將合珠林一覽而爲一書。其它著述﹐大都函雅故﹐通文章﹐開國成﹐庀史料﹐皆當殺靑繕寫﹐次第出視。視世之巵言﹑稗史﹑諛聞﹑淺說﹐費紙災木者﹐豈止日劫相倍而已哉﹗」其爲宗工稱許如此。錢曾讀書敏求記亦曾及之﹐稱爲虞山隱君子﹐而邑乘失載﹐名氏翳如﹐俾一生讀書汲古之心力﹐無由表見於世﹐良可嘆耳﹗

史記周本紀﹕「龍亡而漦在﹐櫝而去之。」去與弆同﹐蓋古人謂藏爲去也。按左傳昭十九年﹕「紡焉以度而去之。」杜注云「因紡纑﹐連所紡以度城而藏之也。」漢書蘇武傳﹕「掘野鼠去艸實而食之。」顏注云「去謂藏之也﹐音邱呂反。」陳遵傳﹕「與人尺牘﹐主皆藏去以爲榮。」顏注云「去﹐亦藏也﹐音邱呂反﹐又音舉。」三國誌華佗傳﹕「何忍無急去藥﹐以待不祥。」裴注云「按古語以去爲藏也。」而周本紀「去」字﹐古人獨無注釋﹐故引諸書以証之。

麋﹑鹿﹑虎﹑豹﹑馬﹑牛﹑羊﹑狗﹐皆獸屬也﹐而爾雅以麋﹑鹿﹑虎﹑豹歸之釋獸﹐以馬﹑牛﹑羊﹑狗歸之釋畜者﹐何歟﹖蓋一育於山林﹐一爲人所養故也。今人則於物之四足者﹐槪以獸目之﹐不復知有獸﹑畜之分矣。

褚河南帖﹐今世盛推同州聖教序。而友人吳嘉樹【徵譽】嘗辧其非褚公書﹐其說良是。蓋褚公之沒在顯慶三年﹐而此碑書「龍朔三年建」﹐是在褚公沒後五年也。後人因此碑未署書者姓名﹐謬添「大唐褚遂良」云云。其添刻數字﹐與碑文筆迹迥異﹐學書者亦不可不知。

古人以同舉爲同歲﹐見於後漢書李固傳及三國誌魏武帝紀。其稱同年則自唐始。唐憲宗嘗問李絳曰「人於同年固有情乎﹖」對曰「同年乃九州島四海之人﹐偶同科第﹐或登科然後相識﹐情於何有。」前明正﹑嘉以前﹐風俗猶爲近古﹐必父之同年方稱年伯﹐而同年之父卽不爾。吾邑孫云津舟﹐中正徳丁丑科進士﹐乃夏桂洲之同年也﹐而云津之父西川翁七十﹐桂洲壽之以詩﹐稱老先生而不稱年伯。其詩卷現藏孫之後人寶洲【淇】家﹐可當左驗。今世不論年誼有無﹐通謁槪稱年家﹐卽屠酤兒亦然﹐最爲無理﹐王新城分甘餘話中嘗痛斥之。而今人名刺往來﹐若不署此二字﹐見者卽疑爲輕己﹐輒有拂然之色﹐亦可怪矣﹗

眷﹐親屬也﹐亦作婘。史記樊噲傳﹕「髙後崩。大臣誅諸呂﹑呂須婘屬﹐因誅伉。」伉乃噲之子﹐卽呂后女弟呂須所出也。又五代史裴皥傳﹕「裴氏自晉﹑魏以來﹐世爲名族﹐居燕者號『東眷』﹐居涼者號『西眷』﹐居河東者號『中眷』。」是同姓亦可稱眷矣。今世不論親誼有無﹐並不論相識與否﹐而書刺槪稱「眷弟」﹑「眷晚生」。此「眷」字殊無著落﹐最爲可笑。又世俗於親屬有親眷之稱。按﹕三國誌毛玠傳﹕「文帝爲五官將﹐親自詣玠﹐屬所親眷。」疑卽爲「親眷」二字之始。然此乃活字﹐與今人所稱頗異。

「蒼茫」二字本皆平聲﹐而古人亦有仄用者。如樂天詩「野道何茫蒼」﹐東坡詩「愁度奔河蒼茫間」﹐蘇子美詩「淮天蒼茫皆殘」是也。近王阮亭苻離弔潁川侯詩亦有「平蕪何茫蒼」之句﹐句法似卽本之樂天云。

●柳南隨筆卷三

律詩起於初唐﹐而實胚胎於齊﹑梁之世。南史陸厥傳所謂「五字之中﹐音韻悉異﹐兩句之內﹐角徵不同」者﹐此聲病之所自始﹐而卽律之所本也。至沈﹑宋兩家﹐加以平仄相儷﹐聲律益嚴﹐遂名之曰「律詩」。所謂律者﹐六律也﹐蓋指宮商﹑輕重﹑淸濁而言﹐不特平而平﹑仄而仄已也。卽平之聲有輕有重﹑有淸有濁﹐而仄之聲亦有輕有重﹑有淸有濁。少陵所云「晚節漸於詩律細」﹐意必於此辧之至精爾。若以對偶言律﹐則唐人律詩固有通首不對者﹐而五七絕句﹐昔人謂之二韻律詩﹐亦謂之小律詩﹐又何以稱焉。

詩之有律﹐非特近體爲然也﹐卽古體亦有之。書曰「詩言志﹐歌永言。聲依永﹐律和聲。」可見唐﹑虞以前﹐詩已有律矣。明人林希恩云「曹植美女篇﹕『羅衣何飄飄﹐輕裾隨風旋。』此十言皆平也。杜甫同谷歌﹕『有客有客字子美。』此七言皆仄也。」又予觀李商隱韓碑一篇﹐「封狼生貙貙生貔」﹐此七言皆平也﹔「帝得聖相相曰度」﹐此又七言皆仄也。然而聲未嘗不和者﹐則以其於淸濁﹑輕重之律仍自調協爾。趙秋谷【執信】謂王阮亭古詩別有律調﹐蓋有所受之﹐而未嘗輕以告人。夫所謂律調﹐亦豈有外於淸濁﹑輕重者﹖或疑古詩旣有律矣﹐與齊﹑梁體又何以異﹖而不知齊﹑梁之調主於綿密﹐古詩之調主於疎越﹐其筋骨气格﹐文字作用﹐固迥然殊也﹐而今之能辧者或寡矣﹗

古詩之異於齊﹑梁體﹐固在聲調矣﹐然其分界處﹐又在對與不對之間。齊﹑梁體對偶居十之八九﹐而古詩則反是。嘗考五言古詩﹐漢﹑魏無論﹐在唐則創自陳拾遺﹐至李﹑杜益張而大之﹐而歌行之作﹐亦斷以李﹑杜爲宗。蓋前此如王右丞輩﹐尙有通篇用偶句者﹐自李﹑杜出而風气爲之一變﹐而後之作者﹐不復以駢儷爲能矣。故李﹑杜集中五七古𨿽不乏對偶﹐亦止如李習之所云「極於工而已﹐不自知其對與否也。」近見錢爾弢【陸燦】與某人論詩書﹐有云「杜詩『晚節漸於詩律細』﹐非專以律詩爲律也。其五古﹑七古中間﹐必有數聯﹐有出句﹐有對句﹐此則古中之律也。今人於古詩多不置出句﹑對句﹐則無古詩之律矣。」洵如其說﹐則是竟以對偶爲律﹐而不復知爲聲律之律矣﹗況詩中用偶亦非難事﹐豈作古詩者多用幾偶句﹐而遂可謂之詩律細乎﹖至謂「杜詩絕句數首中﹐必五六首有出句﹐有對句﹐此乃律中之律也。今人於五七絕句﹐首首散行﹐不一二置出句﹑對句﹐則無律中之律矣。」夫唐人於四韻律詩尙有通首不對者﹐何有於絕句﹖然則少陵之所以獨髙千古﹐亦未必專於偶句見長也。爾弢之爲此論﹐必誤信宋人詩話﹐以絕爲截﹐謂絕句之體﹐或截律詩之中﹐或截律詩之半也。而不知二句一聯﹐四句一絕﹐聯絕之稱﹐自未有律詩已然矣。

孝感熊公【賜履】爲大冢宰時﹐僚屬有袁定遠者﹐以戶部郎中調文選司。其母年逾八十﹐且多病。家信至﹐屬其子歸甚迫﹐袁乃具呈熊公﹐請告終養﹐並約同僚數十人代求之。熊公怒﹐抵其呈於地曰「汝蒙恩初調﹐正當報效朝廷﹐而敢遽求歸裏邪﹖若再混瀆﹐卽當參送刑部矣﹗」袁口塞默而退。次日在朝房﹐袁出家書示同僚﹐並約再懇熊公﹐公復抵其呈於地曰「我昨日已言之﹐若再混瀆﹐卽當參送刑部矣﹗汝輩敢復爾邪﹖」時吏部官屬在朝房者﹐不過五六人﹐內有吳應庚者﹐攘臂而白熊公曰「袁選君之母老而且病﹐家書慘切﹐一字一淚。皇上方以孝治天下﹐此等諒在所哀矜。老先生爲百官長﹐顧乃壅塞下情﹐恐非皇上孝治之意。況令弟四先生現在西曹﹐今日方知獄吏之尊﹐老先生言及彼處﹐正當蹙額疾首﹐而反以此恐嚇天下士大夫﹐此應庚竊所未諭也。」熊公聞之﹐卽俯躬引咎﹐允其請焉。「令弟四先生」云云者﹐謂熊公之弟賜瓚﹐方坐事系詔獄云。家西澗先生【材任】爲余述之如此。余於是嘆吳君之善言也﹐熊公之能受直言也﹐並有古人風矣﹗並志之。

江右陳公木齋【守創】居官淸介﹐爲天下第一。雍正某年﹐以詿誤罷倉場侍郎﹐居京師數載﹐幾不能舉火。至庚戌冬﹐蒙恩放歸﹐與一商人同舟﹐商人所出賃錢頗多於公﹐公遂以正艙讓商人﹐而自與一僕居頭艙。時公行李蕭然﹐商人意頗輕之﹐亦不問爲誰也。迨至淮上﹐總河嵇公曾筠知之﹐遣人以名刺致意﹐商人猶茫然未覺。未幾﹐淮安郡守以腰輿迎公去﹐商人始大駭﹐知爲公﹐旋匿去。然公自以所出錢少﹐合應以正艙讓商人﹐不以介意也。公於康熙六十一年爲常熟令﹐未及兩月﹐卽行取入都。離任之日﹐闔邑罷市攀畱﹐至以石塞寺門﹐不聽公去﹐其得民心如此。

許儁﹐字伯彥﹐祭酒石門【士柔】之父也。髙才彊記﹐落魄好大言﹐裏中呼爲狂生。嘗以省試之白下﹐作書寄家人云「一到京中﹐飯量大長﹐早晨三碗﹐日中三碗﹐晚間三碗。如此喫飯﹐精神安得不足﹖如此精神﹐文章安得不佳﹖如此文章﹐今科安得不中﹖籬笆爲我拔去﹐墻門爲我刷黑﹐士剛﹑士柔打點作公子可也﹗」其筆墨多此類﹐見者輒爲絕倒。某宗伯集中所云「裏中許老秀才﹐好卽事卽席爲詩﹐杯盤梨棗﹐坐客趙﹑李﹐臚列八句中。」蓋卽指伯彥也。

金人瑞﹐字若采﹐聖嘆其法號也。少年以諸生爲遊戲具﹐補而旋棄﹐棄而旋補﹐以故爲郡縣生不常。性故穎敏絕世﹐而用心虛明﹐魔來附之。某宗伯天臺泐法師靈異記﹐所謂「慈月宮陳夫人﹐以天啟丁卯五月﹐降於金氏之■﹝口卜﹞者」﹐卽指聖嘆也。聖嘆自爲■﹝口卜﹞所憑﹐下筆益機辧瀾翻﹐常有神助。然多不軌於正﹐好評解稗官詞曲﹐手眼獨出。初批水滸傳行世﹐昆山歸元恭【莊】見之曰「此倡亂之書也﹗」繼又批西廂記行世﹐元恭見之又曰「此誨淫之書也﹗」顧一時學者﹐愛讀聖嘆書﹐幾於家置一編。而聖嘆亦自負其才﹐益肆言無忌﹐遂陷於難﹐時順治十八年也。初﹐大行皇帝遺詔至蘇﹐巡撫以下大臨府治。諸生從而訐吳縣令不法事﹐巡撫朱國治方暱令﹐於是諸生被系者五人。翌日﹐諸生羣哭於文廟﹐復逮系至十三人﹐俱劾大不敬﹐而聖嘆與焉。當是時﹐海寇入犯江南﹐衣冠陷賊者﹐坐反叛﹐興大獄﹐廷議遣大臣卽訊﹐並治諸生。及獄具﹐聖嘆與十七人俱傅會逆案坐斬﹐家產籍沒入官。聞聖嘆將死﹐大嘆詫曰「斷頭﹐至痛也﹔籍家﹐至慘也﹗而聖嘆以不意得之﹐大奇﹗」於是一笑受刑。其妻若子﹐亦遣戍邊塞云。

漢陽人朱方旦﹐號爾枚。其妻本狐也﹐衣襦履襪之屬﹐皆以紅爲之。方旦挾術遊公卿間﹐多奇中﹐皆其婦出神告之。徐先生水南【淑】云﹕方旦以符水濟人﹐人趨之者日以千計。湖撫董國興恐其爲變﹐執而下之獄﹐遞解至京師。臨發﹐送者尙數百人。方旦揮使去﹐曰「無害﹗此行主得財也。」果不死。

﹝時刑部議以妖術惑眾法當斬﹐出就西市矣﹐而太皇赦忽至﹐遂不死。尋召入﹐言事皆奇驗。上命館於內城﹐侍衛羅列﹐賜賚頻煩。諸王公貴戚日候於門﹐問禍福﹐其應如響。方旦苦於酬接﹐力請乞歸﹐上許焉。歸舟所載不貲﹐悉用以營祠宇﹐不以自潤。董旣欲殺方旦不克﹐且聞上方寵待﹐諸貴隆禮﹐心疑方旦傾之﹐日夜憂懼成疾﹐屢疏乞休﹐遂罷歸旗。癸丑滇南亂作﹐上恐方旦爲滇所致﹐再驛召之。方旦至﹐頓首言「此數百萬人民之劫﹐致朝廷宵旰﹐然無能爲也。二三春秋﹐當有定奪。山人受恩本朝﹐決不敢負。」上益禮之。﹞

後董以疾乞休在京﹐方旦執禮往叩﹐董愧謝不遑。方旦曰「公爲國大臣﹐誼當持正﹐某豈敢怨﹖聞公抱恙﹐敬來相療﹐勿疑也。」董大喜﹐因命取無根水一杯﹐以朱筆畫符水面﹐而朱不散﹐董服之卽愈。且曰「公運當稍滯﹐三年後必復起用。」後果如其言。又裕親王妃產三日不下﹐王憂懼﹐延方旦治之。方旦攜王手入別殿靜坐。有頃﹐王心恐甚﹐數欲起。方旦曰「無容﹗少間當有物來助也。」逾時﹐內侍來報﹐有白鶴翔於正殿。方旦曰「未也﹗再覘之﹗」又逾時﹐報云「多至數十矣﹗」方旦曰「更覘之﹗」少頃﹐又報云「多至百餘矣﹗」方旦乃起賀王曰「此卽向所云來助者。」王入內而妃已娩矣。其神異如此。一時禮之爲師者﹐自王而下﹐朝貴至數十人。方旦羽翼旣眾﹐潛謀奪龍虎山張眞人所居。一旦﹐張之祖道陵降神於其徒曰「妖狐謀不利於我﹐已殛之矣﹗」朱婦果震死。自其婦死﹐朱懵無所知﹐有司捕下獄﹐尋棄市。

古之詠雪者多矣﹐而蘇子美旣以「粉澤塗我面」﹐又以「珠玉綴我腮」二句﹐頗入惡道﹐反不如「天醫切茯苓」及「黑狗身上白﹐白狗身上腫」等語﹐猶足供人撫掌也。近日湖上某禪師亦有一絕云「陣陣朔風寒﹐天公大吐痰。明朝紅日出﹐便是化痰丸。」讀之尢堪絕倒云。

今人作札與人﹐輒以某老﹑某兄﹑大人稱之﹐此最可笑。按幹卦﹕「九二利見大人。」此大人主在下說。「九五利見大人」。此大人主在上說。兩「大人」俱作「聖人」解﹐所謂大徳之人也。論語「三畏」章及孟子「有事君人」章﹐所謂「大人」亦卽指此種。又漢髙祖云「始大人以臣爲亡賴。」霍去病云「不早自知爲大人遺體。」晉陳騫云「大人大臣。」此皆呼其父。而疏受叩頭曰「從大人議。」此則呼其叔。範滂云「惟大人割不忍之恩。」此又呼其母。歷考經史﹐未有以此稱常人者﹐今人亦不思之甚矣。

明萬曆戊子﹐順天舉人李鴻卷中有一「囡」字﹐爲吏部郎中髙桂所參。鴻系申相國時行壻﹐吳人呼爲「快活李大郎」。及以文中用「囡」字被論﹐又稱爲李阿囡。「囡」者﹐吳人呼女之辭。然李所用「囡」字﹐實「囮」字之誤耳。

江陰李忠毅公死閹﹐名臣也。其絕命詞云「只有親恩無可報﹐生生願誦法華經。」二語自是破綻。某宗伯爲公作墓志載入﹐殊爲無識。聞公子遜之頗不喜佛﹐時有靈嚴繼起禪師者﹐道行頗髙﹐至江陰﹐士大夫無不禮見﹐遜之獨不與通。禪師以其爲名父子﹐先往訪焉。坐定﹐師卽舉忠毅公二語以問﹐云「是什麼意思﹖」遜之不能對﹐遂爲師屈云。

馮已蒼嘗至吳門﹐夜泊舟山塘。鄰舟有讀杜詩者﹐則江陰尹孔昭【嘉賓】也。已蒼不知爲何人﹐乃大聲曰「杜詩是不易讀者﹗」明旦﹐孔昭詰其爲誰﹐已蒼紿曰「常熟朱某。」朱某者﹐吾邑富人也。翌日﹐孔昭至吾邑﹐訪某宗伯告以此事。宗伯曰「朱某是富翁﹐豈知所讀者爲杜詩﹖是必馮已蒼也。」遣人招馮至﹐馮出不意﹐旣見尹﹐愧謝而已。

陳在之【玉齊】晚年與同邑鄔因仲【載錫】相遇﹐握手道故﹐因喟然曰「吾輩垂髫相友﹐如昨日事﹐不謂一轉瞬間﹐各已衰老若此。」因仲曰「不特老也﹐且將死矣﹗」在之曰「爾我貧苦一生﹐此事豈尙不免乎﹖」因仲曰「免則貧苦無已矣﹗」因相與大笑。

嘉定侯先生大年【開國﹐】吾友秉衡【銓】之尊府也。其讀書處曰鳳阿山房﹐秀水朱太史竹坨【彜尊】題句云「四先生裏讀書莊﹐髯也經營興不忘。張筆孫詩陸經義﹐孰居南北孰中央﹖」張謂徵君漢瞻【云章】﹐孫謂學士愷似【致彌】﹐陸謂徵君翼王【元輔】也。時以四君爲嘉定後四先生﹐以配前代唐﹑婁﹑程﹑李﹐故竹坨之詩云爾。

陸坦﹐字文度﹐邑人也。自號平山﹐蓋以命名取義耳。後以教習授楚雄縣令﹐而其地適有平山﹐君異之﹐乃爲亭於其上﹐而顏之曰平山亭。未幾﹐君卒於官舍。彌畱之際﹐亭忽無風而傾﹐聲振寢室﹐遂以是刻告終。時康熙丁酉年也。

祝謙吉﹐字尊光﹐邑人也。中崇禎癸酉舉人﹐就選桃源教諭﹐以內艱歸。所居在城西﹐與趙某連址。會趙與兄同登甲榜﹐聲勢赫奕﹐迥出祝上。祝家世故微﹐趙以此數淩辱之﹐祝積不能堪﹐竟於癸未仲冬投繯死。死之日﹐邑中嘩然﹐羣起而噪趙之門﹐趙鍵戶不啟。有諸生七人梯而入﹐去其鍵﹐眾乃一哄而進﹐財貨抄掠無遺。先是祝之在桃源也﹐頗稱職﹐得士心。至是諸生聞變﹐相率兼程而至﹐至則毀趙所居﹐卽以葬祝焉。時錢��方裏居﹐兩家並赴其門﹐請爲主張﹐錢不應﹐乃作趙﹑祝事﹐自白苦言﹐粘之通衢。其起語有云「裏中趙﹑祝之事﹐幽有鬼神﹐明有王法﹐宿世有寃對﹐現在有報應」云云。﹝觀此則錢之不直趙﹐隱然可見。﹞

嘉定嚴永思【衍】﹐唐叔達先生壻也。嘗取涑水通鑑廣之﹐窮年矻矻﹐一事而徧采諸書﹐卷帙多至四倍﹐時人目爲「漲膀通鑑」。按以水浸物曰漲膀﹐漲膀蓋吳俗俚語也。

﹝崇禎十年﹐常熟令爲鄒守常﹐貪墨吏也。到任四月﹐民卽起而噪之。時闔邑士大夫頗不直鄒﹐相率詣郡城﹐以民情達撫軍。撫軍曰「令𨿽不善﹐但到任百餘日而卽噪之﹐百姓無乃已甚乎﹖」時首座爲錢公謙益﹐次卽陳公必謙。錢聞撫軍言﹐語塞無以對。陳獨慷慨進曰「休說百姓已甚﹗京山楊父母﹐在任九載﹐百姓亦何嘗鼓噪來﹖」撫軍善其言﹐遂左遷鄒令去。京山楊父母者﹐謂前令楊公鼎熙也﹐蓋自崇禎元年到任﹐至九年始去云。

康熙庚戌會試﹐得人之盛﹐爲本朝第一。理學則有陸公隴其﹑李公光地﹐名相則有王公掞﹐直臣則有郭公琇﹐廉吏則有邵公嗣堯﹐宿學則有許公自俊﹑周公陳俶﹑錢公世熹。是科典試﹐爲柏鄕魏相國裔介﹑合肥龔尙書鼎孳。

天啟中﹐吳中諸名士結文社曰應社。大江以南主應社者﹕太倉張采受先﹑張溥天如﹐吳門楊廷樞維斗﹐金壇周鑣仲馭﹑周鍾介生﹔大江以北主應社者﹕宣城沈壽民眉生﹐涇縣方應隆道吉﹐池州劉城伯宗。而太倉自二張外﹐在社中者又有八人﹐爲應社十子。吳門自維斗外﹐在社﹞中者又有十二人﹐爲應社十三子。又常熟楊彜子常﹑太倉顧夢麟麟士治詩﹔維斗及嘉善錢旃彥林治書﹔介生兄弟治春秋﹔受先及吳門王啟榮惠常治禮記﹔天如及長洲朱隗云子治易﹐爲「五經應社」。迨崇禎庚午﹐楚中熊魚山先生【開元】自崇明令調吳江﹐最尙文章聲气。時吳江諸生孫淳孟朴﹑呂云孚石香﹑吳﹖扶九﹑沈應瑞聖符輩附之﹐號召同人﹐創爲復社﹐頗見嫉於維斗。孟朴至吳門﹐懷刺謁楊﹐再往﹐不得見﹐曰「我社中未嘗有此人。」我社者﹐應社也。賴天如先生調劑其間﹐而兩社始合爲一。

元末吾邑富民﹐有曹善誠﹑徐洪﹑虞宗蠻三家﹐而虞獨不見於邑乘﹐故知者絕少。今支塘之東南有地名賀捨﹑花橋﹑鹿皮弄者﹐皆虞氏故迹。賀捨者﹐相傳宗蠻家有喜事﹐特築捨以居賀者﹐故曰賀捨﹔花橋爲其園址﹔鹿皮弄者﹐殺鹿以食﹐積皮於其地﹐弄以此得名。弄旁又有勒血溝﹐每日殺牲以充饌﹐血從溝出流﹐涓涓不止。其侈奢如此。迨洪武中﹐大理卿熊槪撫吳﹐喜抄沒人﹐一時富家略盡﹐宗蠻蓋其一也。

明嘉隆間﹐無錫安氏家巨富﹐甲於江左﹐號安百萬。最豪於食﹐嘗於宅旁另築一莊﹐專豢牲以供饍。子鵝常畜數千頭﹐日宰三四頭充饌﹐他物稱是。或夜半索及﹐不暇宰﹐則解鵝一支以應命。食畢﹐而鵝猶宛轉未絕。後竟用奢侈敗。

陸龜蒙江湖散人傳﹐「茶竈」二字﹐坊本誤刻「茶龜」﹐以「竈」與「龜」筆畫相近也。集韻者不知其誤﹐竟收入四支。何太史義門【焯】見之﹐笑曰「此正好用對尿鱉也。」俗以溺器爲尿鱉﹐太史蓋戲之爾。

唐﹑宋人酬和詩﹐有所謂次韻者﹐謂如其次第﹐先後不易也。有所謂依韻者﹐謂同在一韻﹐而所押之字﹐則不相同也。有所謂用韻者﹐謂用彼韻﹐而不如其次第也。今人或未深考﹐有渾而稱之者矣。

髙若拙後史補云「王仁裕著詩一萬首﹐朝中謂之『詩窖子』。」今人稱讀書而不通世務者﹐曰「書磕子」﹐殆卽沿「詩窖子」之稱而誤歟﹖

明萬曆丁巳歲﹐吾邑舉禦史某公﹝邑中舉錢侍禦岱﹞爲鄕飲大賓﹐一國嘩然﹐而顧大韶仲恭檄之﹐有「通學云翔而不救﹐則國學亦可儳言﹔壯夫林立而莫前﹐則病夫亦可仗義。敢持正論﹐責備諸儒。若不能抗步揚聲﹐舉觥而法郅惲﹐亦便當捲堂削迹﹐蹈海以追仲連」等語﹐諸生﹝王宇春﹞從而和之。禦史旣命駕矣﹐仲恭要於中途﹐以檄致之﹐禦史遂不敢往。

吾邑歸少詹惺崖【允肅】性頗渾穆﹐於一切玩具不甚通曉。嘗之維楊某氏﹐有簫笛掛壁間﹐少詹取笛直吹之﹐其僕曰「此當橫吹。」旣又取簫橫吹之﹐其僕曰「此當直吹。」少詹方誤以爲一物也﹐罵其僕曰「汝紿我邪﹗旣說橫吹矣﹐何又說直吹邪﹖」

柳如是爲彭城尙書所暱﹐財貨出入﹐悉柳主之。族之豪者疑柳多私蓄﹐尙書旣沒﹐擁眾突至﹐頗有所索。柳出﹐佯爲好語曰「先尙書遺貲信有﹐然須少待﹐當不虛來意。」眾姑諾之。柳旣入﹐眾待久不出﹐方大聲詬之﹐而柳已閉門自縊矣。眾始驚竄散去。其家之不致破亡﹐柳之力也。於是邑中之士作河東夫人殉節詩以挽之﹐咸謂其能晚蓋云。

袁世忠﹐字海門﹐邑人也。身長八尺﹐人以其長且多膂力﹐戲以「托天」稱之。家貧無行﹐日遊博場以食。會友人以白金六兩托完官稅﹐袁竟持作博資﹐一擲而盡。追比者急如火﹐友人亦多方物色之。袁旣極﹐乃解其所衣白袷就肆中沽酒﹐飲極醉﹐意欲雉經於邑西山之辛峯亭無人處。甫出肆門﹐泄於巷口﹐見溝中一布囊﹐以足蹴之﹐頗重﹐拾取視之﹐乃白金也。持往秤之﹐正得六兩﹐旋用完稅。後中萬曆丙戌武榜眼﹐歷官至都督僉事。

康熙甲戌上巳﹐昆山有耆年之會﹐設宴於徐氏之遂園﹐賓主共十二人﹐合八百四十二歲。舉人通判常熟錢陸燦﹐年八十有三﹔前廣西道監察禦史昆山盛符升﹐年八十﹔翰林院檢討長洲尢侗﹐年七十有七﹔右春坊贊善太倉黃與堅﹐年七十有五﹔前戶部尙書華亭王日藻﹐年七十有二﹔提學僉事長洲何棅﹐年七十﹔舉人常熟孫暘﹐年六十有九﹔按察使華亭許纘曾﹐年六十有八﹔前刑部尙書昆山徐幹學﹐年六十有四﹔司經局洗馬上海周金然﹐年六十有四﹔右春坊右中允昆山徐秉義﹐年六十有二﹔前左春坊左諭徳無錫秦松齡﹐年五十有八﹔而盛禦史﹑徐尙書﹑中允兄弟實爲主人。以齒序坐﹐卽席各賦七言近體二首﹐用「蘭亭」二字爲韻﹐其詩編成三卷﹐名曰遂園褉飲集。時海寧許公汝霖方督江南學政﹐實爲之序云。

王露湑【譽昌】爲詩好押「靑」字﹐社集時探得此韻﹐卽喜見於色﹐否則必潛易之。其沒也﹐同社周以寧【楨】爲詩挽之云「一事思量投所好﹐哭君詩句韻拈靑。」

洪夢梨﹐字蕊仙﹐號白雲道人﹐江陰女子也。才色雙絕﹐往來多名士﹐而尢與吾友汪西京【沈琇】暱。吟社諸君以西京故﹐間以詩與道人相倡酬。記壬寅春﹐亡友吳靜川【理】招同人集三影軒﹐分韻賦詩以寄﹐道人各依韻和之。和王露湑【譽昌】「靑」字云「湖橋煙月浮空碧﹐琴水山城入半靑。」和孫陶庵【鎔】「花」字云「有限光陰丁噩夢﹐不情風雨妬梨花。」和周以寧【楨】「蕖」字云「可有風情依碧柳﹐未須顏色借紅蕖。」和許南交【永】「春」字云「花糝碧苔三月暮﹐酒潮紅頰十分春。」又是歲之夏﹐西澗先生招同人集尊道堂﹐分韻賦詩﹐再寄道人﹐道人亦各依韻和之。和西澗「兒」字云「茶釅碧香浮雀舌﹐酒淸黃色借鵝兒。」和露湑「銀」字云「雙尖聳塔排空碧﹐一澗噴泉倒立銀。」和陶庵「中」字云「妝罷桃笙尋獨見﹐【自注獨見﹐臥履名。】夢回茉莉入通中。」【自注﹕通中﹐枕名。】和孫麗明【楊光】「然」字云「山黛染成眉入翠﹐火橊簪得鬢初然。」和侯秉衡【銓】「書」字云「碧紅初泛盈缸酒﹐黃白新標插架書。」和陳亦韓【祖範】「郎」字云「結成舊恨兼新恨﹐嫁得蕭郎是漫郎。」和西京「浮」字云「簟碧琉璃三伏冷﹐綃輕煙霧一身浮。」和靜川「深」字云「風生蓮渚擎紅墮﹐雨罨茶煙暈碧深。」和予「微」字云「山雨嵌空籠黯淡﹐柳煙橫翠入霏微。」此數十句皆秀麗可誦。又我我齋賞梅同西京作云「愁來萬事壓眉端﹐忽覩梅開意自歡。我欲問花花問我﹐相逢夜半不知寒。」病中送西京還虞山云「亂頭粗服送君行﹐分手難爲此際情。願向生前拚一死﹐好從死後訂三生。」此二詩亦佳。道人在近代﹐蓋馬湘蘭﹑王修微之流亞也﹐不幸年未四十而歿。西京收拾遺詩﹐僅得數十首﹐編成白雲遺稿﹐好事者爭傳之。

明天啟三年﹐邑東門人市一鱉﹐歸而煮之﹐鍋中喞喞作聲。始猶不以爲異﹐細聽之﹐則似人言「莫殺我﹗莫殺我﹗」其人不顧﹐煮愈急﹐須臾聲止﹐鱉亦糜矣。剖之﹐於肋下得一人焉﹐長寸許﹐巨口﹑髙鼻﹑粗眉﹑大眼﹑落胡﹐儼然一波斯胡也。頭上有發﹐發有髻﹐腹有臍﹐手足俱十指﹐股有毛﹐有勢亦有囊。獨惜煮死﹐不能言耳﹗城中一時傳哄﹐士夫爭取傳看﹐凡月餘不敗。見徐陽初【復祚】村老委談。

讀書須讀古本﹐往往一字之誤﹐而文義遂至判然。如周語「昔我先王世后稷」﹐注云「後﹐君也。稷﹐官也。父子相繼爲世。」蓋指棄與不窋而言﹐謂昔我先王世君此稷之官也。考之史記周本紀亦然。而今本直云「昔我先世後稷」﹐似后稷專屬之一人﹐又幾訛爲周家之後稷矣。若將我先二字讀斷﹐則又成何句法乎﹖又「瞽獻曲」注云「曲﹐樂曲也。」曲字與典字筆畫相近﹐今本遂多誤刊﹐而不知瞽之於典﹐初不相蒙也。又桃花源記「欣然規往」。規﹐畫也。規字與親字筆畫相近﹐今本亦多誤刊﹐而不知旣云「親往」﹐下文不應又說「未果」矣。

宋詩有四靈體﹐謂翁靈舒﹑徐靈淵﹑徐靈暉﹑趙靈秀也。按靈舒名捲﹐詩曰西巖集。靈淵名機﹐詩曰泉山集。靈暉名照﹐詩曰山民集。靈秀名師秀﹐詩曰天樂堂集。馮定遠云「四君詩薄弱﹐其鍛煉處露斧鑿痕﹐所取者气味淸淳﹐不害詩品耳。」又云「淸詩有僧气﹑山人气﹐皆是俗。四靈𨿽寒苦﹐卻無此病。」馮已蒼云「四靈气味似詩﹐所嫌者用思太苦﹐而首尾多餒弱耳﹗」

明制﹐京官三品以上例予謚﹔其品秩未髙而侍從有勞﹐或以死勤事者﹐不拘成例。又詞林始得謚爲「文」﹐若非詞林而得謚爲「文」者﹐「文」字必系於他字之下﹐若端文﹑忠文之類。又吾友汪西京【沈琇】述鄂相國之言云「不由詞林而入相者﹐亦謚爲文。」以甫拜命﹐無所謂閣老衙門﹐卽在翰林院蒞任﹐坐居中﹐故稱中堂。𨿽掌院蒞任﹐亦只坐東偏﹐避相國坐處也﹐中堂謚「文」以此。然明之魏文靖驥﹑葉文莊盛﹑吳文恪訥﹑姚文敏夔四公﹐皆不由翰林﹐亦未嘗入相﹐而亦謚曰「文」﹐則又不知何說也。

火有文武之稱﹐蓋言其緩急也。參同契鑪火說云「始文使可修﹐終竟武乃陳。」又云「首尾文﹐中間武﹐此卽文武火之始。」又曹唐詩「自添文武養丹砂」﹐又司空圖詩「文武輕銷丹竈火」。

明太祖旣登極﹐避勝朝國號﹐遂以元年爲原年。民間相傳如此﹐而史書不載。

古者名以正體﹐字以表徳﹐以孔門言之﹐有字其祖者矣﹐如「仲尼祖述堯﹑舜」是也﹔有字其師者矣﹐如「仲尼日月也」是也。蓋古人敬其名﹐則未有不稱字者。自宋人多著別號﹐於是有卑幼不敢字其尊長之說。然當時大儒如朱晦庵﹑魏鶴山之徒﹐猶不謂然。自明迄今﹐人尢重號﹐一登仕板﹐遂不復以字行矣。方遜志與潘擇可書云「交際之崇卑﹐稱號之輕重﹐固有常禮矣。非尊而尊之﹐過也﹔非稱而受之﹐愧也。若某之少且愚﹐字之已過矣﹔於字加稱號焉﹐於稱號加先生焉﹐於禮得無不相似乎﹖」近華陰王山史與人書云「今人相稱字﹐輙曰某翁﹑某老。近日市井屠沽﹐莫不皆然﹐可笑也。子貢﹑子思皆字謂聖人﹐未聞有罪其肆者。」觀方﹑王兩先生之言﹐知前輩於稱謂之際﹐不肯苟且如此﹐吾輩當知所法矣。

別號古人所無﹐不知起於何時。或云自寒泉子﹑樗裏子始﹐至唐而漸眾﹐至宋而益多。近則市井屠沽﹐皆有庵﹑齋﹑軒﹑亭之稱。若止有字而無號﹐吳次尾所謂如此大雅之士﹐吾不數見也。嘗見祝希哲前聞記載江西一令訊盜。盜對曰「守愚不敢。」令不知所謂﹐問之左右﹐一胥云「守愚者﹐其號耳﹗」則知今日賊亦有號矣。此等風俗﹐不知何時可變也﹖

五月時有養日﹐十月時有養夜﹐言浸長也。見夏小正。

方虛谷律髓一書﹐頗推江西一派﹐馮已蒼極駁之﹐於黃﹑陳之作﹐塗抹幾盡。其說謂﹕「江西之體﹐大略如農夫之指掌﹐驢夫之腳跟﹐本臭硬可憎也﹐而曰彊健﹔老僧嫠女之牀席﹐奇臭惱人﹐而曰孤髙﹔守節老嫗之絮新婦﹐塾師之訓弟子﹐語言面目﹐無不可厭﹐而曰我正經也。山谷再起﹐我必遠避﹐否則別尋生活﹐永不作有韻語耳﹗」余謂江西一派﹐𨿽不無可議﹐然涪翁之作﹐卽東坡亦極賞之﹐何至詆毀若是。已蒼之論﹐亦殊失其平矣。

人懷不良之心者﹐俗諺輒曰「黑心當被雷擊。」而蠶豆花開時﹐聞雷則不實﹐亦以花心黑也。此固天地間不可解之理。然以物例人﹐乃知諺語非妄﹐人可不知所懼哉﹗

江陰湯廷尉公餘日錄謂閩之林泉山四代進士﹐江西之彭文憲二世閣老﹐以爲卓異。而本朝桐城張氏亦二世閣老﹐昆山徐氏則兄弟三鼎甲﹐宜興吳氏則五代進士﹐長洲沈氏﹑磁州張氏﹑泰州宮氏﹑吾邑蔣氏則四代進士﹐長洲彭氏則祖孫會狀﹐徳淸蔡氏則從叔侄兩狀元﹐可謂超越前代矣。

徐充暖姝由筆云「淮安楊林會試投卷。夏桂洲呼謂之曰﹕『近日大同逆首有楊林﹐汝當易此名。』遂增一字作楊上林。」本朝康熙間﹐有滿洲人揆敍者﹐曾爲掌院學士﹐至雍正時其人已歿矣。而以生前犯不韙﹐上怒其爲人。吾友太倉張冰璜以庠名與之同﹐欲請鄧學使攺之。黃中丞昆圃與冰璜善﹐教以措詞﹐謂﹕「揆敍得罪朝廷﹐士子以此二字爲名﹐恐幹未便。」冰璜如所戒。鄧乃是其言﹐遂援筆去一「揆」字。余謂夏桂州之增一「上」字﹐與鄧學使之去一「揆」字﹐其意正同也。冰璜旣攺今名﹐遂於雍正壬子中南省經魁。

蘇俗娶婦者﹐不論家世何等﹐輙用掌扇﹑黃蓋﹑銀瓜等物﹐習以爲常﹐殆十室而九﹐而掌扇上尢必粘「翰林院」三字。有蘇州人周卜世者﹐嘗客揚州﹐一揚人卒問曰「何故蘇郡庶民俱不娶婦﹖」周訝而詰之﹐揚人曰「我前寓蘇﹐所見迎娶者﹐無非翰林院執事﹐何嘗有一庶民邪﹖」其言𨿽戲﹐然蘇俗惡薄﹐貴賤無等﹐不免爲他郡人所笑。卽此一端﹐可知其餘。

玉溪錦瑟詩﹐從來解者紛紛﹐訖無定說。而何太史義門【焯】以爲此義山自題其詩以開集首者﹐首聯云「錦瑟無端五十弦﹐一弦一柱思華年。」言平時述作﹐遽以成集﹐而一言一詠﹐俱足追憶生平也。次聯云「莊生曉夢迷胡蝶﹐望帝春心托杜鵑。」言集中諸詩﹐或自傷其出處﹐或托諷於君親﹐蓋作詩之旨趣﹐盡在於此也。中聯云「滄海月明珠有淚﹐藍田日暖玉生煙。」言淸詞麗句﹐珠輝玉潤﹐而語多激映﹐又有根柢﹐則又自明其匠巧也。末聯云「此情可待成追憶﹐只是當時已惘然。」言詩之所陳﹐𨿽不堪追憶﹐庶幾後之讀者﹐知其人而論其世﹐猶可得其大凡耳。

家露湑翁【譽昌】精於論詩﹐嘗語予曰「作詩須以不類爲類乃佳。」予請其說。時適有筆﹑硯﹑茶甌並列幾上﹐翁指而言曰「筆與硯類也﹐茶甌與筆﹑硯卽不類。作詩者能融鑄爲一﹐俾類與不類相爲類﹐則入妙矣﹗」予因以社集分韻詩就正﹐翁舉「小摘園蔬聯舊雨﹐淺斟家釀詠新晴」一聯云「卽如園蔬與舊雨﹑家釀與新晴﹐不類也﹐而能以意聯絡之﹐是卽不類之類。子固已得其法矣。」

王實甫西廂記﹑湯若士還魂記﹐詞曲之最工者也。而作詩者入一言半句於篇中﹐卽爲不雅﹐猶時文之不可入古文也。馮定遠嘗言之﹐最爲有見﹐此亦不可不知。

凡爲人作詩文集序及墓志銘﹐文末署名﹐於同輩當自稱同學﹐或友人﹐或友弟﹐於前輩當自稱後學﹐或後進﹐或通家子﹐方爲得體。若稱眷弟﹑眷侄﹐及眷晚生﹐則陋甚矣﹗嘗見沈石田全集內附唐六如和詩﹐自稱後生唐寅﹐亦雅甚。

元周公謹云「上巳當作日幹之己﹐古人用日﹐如上辛﹑上戊之類﹐皆用日幹﹐無用支者。若首午尾卯﹐首未尾辰﹐則上旬無巳矣。

術數家有六壬法者﹐相傳黃帝受式法於元女﹐用以戰勝蚩尢﹐遵式而立文也。按六壬之義﹐謂天一生水﹐壬水建祿於亥﹐亥乃干天之位﹐數六﹐屬金。金生水﹐故名六壬。

吾邑魚公侃﹐字希直﹐居官廉明正直﹐人比之包孝肅。自開封守致仕歸﹐隨身止一竹箱﹐箱內存俸銀八兩。適學宮宣聖前缺香鑪﹑花瓶二物﹐公卽以此銀鑄之﹐鑪﹑瓶至今尙存。居家饔飱不繼﹐家人慍見。公偶感得疾﹐日臥一小牀﹐足不能履地。家不畜僕妾﹐起居無扶掖之者﹐牀懸二綯﹐夫人間以麥粥進﹐必曰「淸官﹐麥粥在此。」公乃緣綯以起﹐食竟﹐復緣之就枕。其苦如此。歿而僅存葛衣﹐竟用以殮焉。墓在北山報慈裏。崇禎丙子﹐直指使者路公振飛行部至吾邑﹐謁墓致祭﹐且立石碣﹐曰「第一淸官魚公墓。」同時立碣墓門者﹐一爲仲雍﹐一爲子遊﹐與公而三云。公之爲人﹐具在邑乘﹑國史﹐無容贅述。余與公之裔孫元傅善﹐得其一二佚事﹐附記於此。

顧文寧【士榮】云﹕今人以十歲爲一旬﹐故稱五十則曰五旬﹐六十則曰六旬﹐七十﹑八十﹑九十亦如之。按﹕十日爲旬﹐徐鉉曰「周帀十日而言之也。」書﹕「三百有六旬﹐又十旬弗反。」孟子﹕「五旬而舉之。」皆以十日爲旬。漢書翟方進傳﹕「旬歲免兩司隸。」師古曰「旬歲猶言滿歲﹐若十日之一周也。」則又以一歲爲旬。徧考書傳﹐總未有以十歲爲旬者。世俗習非成是﹐亦不典甚矣。

吾邑李文安公﹐諱傑﹐字世賢﹐前明成﹑弘間名臣。夫人某氏﹐自少患遺溺。其溺也﹐輒夢兩宮人捧溺器至﹐而溺器兩傍悉畫龍鳳﹐每夕所夢皆合。然公琴瑟之好甚篤﹐不以遺溺爲嫌也。迨公晉禮部侍郎﹐贊皇太子大婚禮﹐夫人亦入宮稱賀。適小遺甚急﹐作顰顣狀﹐皇后怪而詰之。夫人以直告﹐遂命兩宮人引至一處﹐以龍鳳溺器進﹐恍如平日夢中。嗣後遺溺遂止。

古人詩中用「番」字﹐往往平仄互見。如昌黎筍詩云「庸知上幾番。」山谷云「一霎社公雨﹐數番花信風。」此作平聲用。老杜云「會須上番看成竹。」元微之云「飛舞先春雪﹐因依上番梅。」此作仄聲用。又「上番」二字﹐或謂應切竹說。今觀微之句﹐知又不必拘。而錢圓沙解杜詩﹐謂「上番」猶上緊也。然則「番」字是虛字矣﹐而微之又何以用對「春」字乎﹖卽可以證其說之謬矣。

吾邑言博士侶白【徳堅】爲子遊七十三世裔孫。少負才望﹐而困於諸生﹐貧窮顚頓﹐餬口四方﹐最後授徒雲間﹐離家幾二十年矣。主人張翰編趾肇趣其歸裏省視﹐厚有贈遺。歸舟經吳淞江﹐夜遇胠篋者﹐乃從容語之曰「財物盡爾取﹐有茄硯一枚﹐我自少習用﹐不忍捨也。」盜曰「眞書呆子﹗」因笑而擲還之。此事頗與吾家子敬遇盜畱取靑氈相類云。

馮定遠梅花詩有「錦川最惜文君寡﹐銀漢新傳織女亡」之句﹐此學西昆而入於癡者。然出句意﹐明人曹宏已有之。曹詩云「淸香疎影獨躊躕﹐脈脈黃昏思有餘。恰似文君新寡後﹐不施脂粉嫁相如。」

●柳南隨筆卷四

康熙戊午年正月二十三日﹐上有薦舉博學鴻儒之詔﹐於是在京三品以上及翰銓科道官﹐在外督撫藩臬﹐各舉所知以應。計北直與薦者十有九人﹐江南與薦者五十有八人﹐浙江與薦者四十有七人﹐山東與薦者十有二人﹐山西與薦者十有一人﹐河南與薦者四人﹐湖廣與薦者六人﹐陜西與薦者十人﹐江西與薦者四人﹐福建與薦者二人﹐貴州與薦者一人。次年三月初一日﹐上禦體仁閣﹐臨軒命題﹐學士捧黃紙唱給﹐首題「璇璣玉衡賦」﹐有序﹐用四六﹔次題「省耕詩」﹐五言二十韻。散訖﹐命就坐﹐撤護軍﹐俾吟詠自適。日中﹐鴻臚引出﹐跪聽上諭云「諸士皆讀書博古﹐當世賢人﹐朕隆重有加﹐宿命光祿授餐﹐使知敬禮至意。」引上閣設席賜椅﹐四人一席﹐繡衣捧茶陳饋﹐十二簋加四飯﹐丰腆苾芬﹐緝禦恭肅﹐詔二品三人陪宴。旣畢﹐叩頭謝恩﹐從容握管﹐文完者先出﹐未完者命給燭﹐至漏二下始罷。吏部收卷﹐翰林院總封﹐進呈禦覽。讀卷者相國李蔚﹑杜立徳﹑馮溥﹐掌院學士葉方藹。取中一等二十名﹐二等三十名﹐皆授翰林職﹐令入館纂修明史。其有舉到在京老病不能入試﹐及入試而不與選者﹐年近七十以上﹐加中書﹑正字等銜以寵之。此一代掄才盛典﹐故備記之如右。

宋樂﹐字玉才。年少有才﹐詩筆兼工﹐吾邑後來之秀也。不幸年未三十竟以嘔血疾卒。未卒前半載﹐其師陳君亦韓作詩懷之﹐有「漳江一病損瓊枝」之句。亦韓以示余﹐余疑「損」字爲不祥﹐已而果驗。余嘗挽之以詩云「一語成吟讖﹐瓊枝損果然。慰情虛左女﹐閱世欠潘年。芳艸詩中路﹐春風夢裏天。半生騷屑意﹐篇什待流傳。」又云「夢曉樓仍在﹐吟魂竟渺茫。一棺逢白玉﹐萬卷墜靑箱。楊柳凋張緒﹐芙蓉落謝郎。傷心吹笛處﹐只隔宋家墻。」

玉才詩天才超逸﹐筆無點塵。所著願學集二卷﹐吳門沈確士【徳潛】選定。其中五七言絕句尢工﹐今錄數首於此。送別云「別路風光早﹐江南芳艸天。人心似春色﹐千里逐君船。」瀟湘曲云「楓落早鴻過﹐洞庭無限波。相望終不見﹐只是白雲多。」又云「湘山九疑暗﹐湘江九派深。腸亦隨帆轉﹐相望面面心。」又云「酹酒黃陵廟﹐湘君竹淚深。從今添一滴﹐萬古共消沈。」憶金陵云「涼月淸溪渡﹐秋風白下橋。離心似江水﹐一日兩回潮。」又云「紅燭博山鑪﹐靑樓似昔無。至今魂夢裏﹐猶聽白門烏。」答揚州喬子云「病餘纏縛似春蠶﹐詩酒風情亦尙堪。日落離心滿揚子﹐知君江北望江南。」送人避仇云「狂歌痛飲向來心﹐贈別吳鉤抵萬金。君到他鄕莫沈醉﹐酒悲時候最難禁。」秋思云「曉坐寒塘鏡碧開﹐蘋香風引上樓臺。長天一雁斜飛水﹐邊色先從望裏來。」贈鄭公子企瑗云「琴書以外百無能﹐雲水蕭然策野藤。誰愛天臺鄭居士﹐貴家貧士俗家僧。」蘇臺柳枝詞云「吳女摻摻解蕩船﹐風波日日別年年。不如柳絮飄隨水﹐化作浮萍个个圓。」又云「十里珠簾映碧流﹐絲絲金綫拂船頭。閶門過去盤門路﹐一樹垂楊一畫樓。」

明萬曆初﹐邑諸生有許應科者﹐博學善屬文﹐其才爲闔郡所無﹐一時推爲祭酒。時郡司理爲江右龍繩武﹐見應科文愛之甚﹐每入謁必以鼎甲期之﹐呼爲許修撰﹐謂必狀元也。癸酉歲﹐應科將以科試第一赴省闈﹐而司理亦例得分校﹐謂是役也必無失許生矣。時應科館於吳江某氏﹐司理乃密緘一函﹐走急足送至吳江﹐而應科適於是日腹痛欲死﹐急買舟以歸。急足夜至叩門﹐言司理公有書送許秀才﹐必欲面呈。某氏子解人也﹐意必有關節﹐乃紿之曰「許秀才有病﹐臥不能起﹐我爲若轉達可也﹗」急足固不肯﹐某氏子乃以白金噉之﹐得書果關節也。某氏子固能文﹐及試﹐司理得其捲﹐以爲許也﹐取冠本房。拆捲始知其非﹐更索許捲閱之﹐則大批「險怪惡劣」等語﹐塗抹盈捲矣。某氏子竟魁其經。許終身不復振﹐守貢又不得﹐卒以郁死。

陳見復【祖範】於雍正癸卯捷南宮﹐未及臚唱﹐以足疾歸裏。次年甲辰復行殿試﹐而足疾已愈﹐親知力勸其入都﹐眾喙一辭﹐見復不聽。嘗語予﹕「我無用世才﹐倘殿試而蒙拔擢﹐受職之後﹐虛縻廩祿。旣有所不可﹐若遽乞歸﹐自處則髙矣﹗但人人如此﹐公家之事誰任﹖今甫捷南宮﹐是猶未成進士也﹐不若量能度分﹐從此知止﹐猶不失出處之義。」予深韙其言。見復亦云「友朋中不勸予殿試者﹐惟君一人耳﹗」

徐五﹐侯官人。不事生產﹐賃縣倉前小屋以居。日爲人擔粟輸倉﹐得其直﹐度供一日之用卽止。閉戶讀書﹐好爲詩﹐不求知於人。自署其門曰「目慚不識丁﹐門愧無題午。」時曹能始先生以詩文名海內﹐罷官家居﹐過其門異之﹐因入﹐與語竟日﹐出其詩稱賞之。於是鄕中人方稍稍物色之﹐文酒之會輒與焉﹐而五擔荷自若也。一日﹐曹先生遣所知謂五曰「君士人﹐荷擔太自苦。吾有田莊﹐曷爲我淸理﹐計其直可以自養﹐且可以爲家。」所知以告﹐五笑曰「吾惟不受人役故至此。吾聞士﹝絀﹞於不知己而伸於知己﹐知己而無禮﹐不如在縲紲之中。越石之所以謝晏子也。吾不敢復見曹先生矣﹗」先生愧謝之。會革命之際﹐閩中擁立隆武﹐五竊往觀之﹐曰「此非有爲之主也﹐吾不知死所矣﹗」遂逸去﹐不知所終。五名開元﹐字振烈。人傳其詩云「金以兩千酬漂母﹐鞭須六百報平王。」其豪邁皆類此。同裏張遠爲作徐五傳云。

王緱山太史嘗肩輿至嘉定﹐先訪徐女廉先生【允祿】﹐先生方食麥飯﹐舉手曰「君遠來﹐得無饑乎﹖此貧家風味﹐盍共嘗之。」因共飽啖劇談﹐至日昃不休。邑中聞太史至﹐爭治具相邀﹐不輕赴也。

嚴永思【衍】輯通鑑補碼百卷﹐目營手抄﹐𨿽溽暑祁寒不少輟。薄暮稍倦﹐則與鄰江季梁孝廉出杖頭錢七文﹐以四文市濁醪﹐以三文市菽乳﹐相與上下古今﹐較論得失﹐逮丙夜始罷。此與前王太史事﹐皆得之於侯君秉衡【銓】云。

吳歷﹐字漁山﹐邑人也。所居有言子墨井﹐遂自號墨井道人。工詩善畫﹐兼精書法﹐得東坡筆意。嘗遊吳興﹐謁其郡守﹐謁入未卽見﹐信步至一僧捨﹐見東坡醉翁亭眞迹﹐喜甚﹐卽僦居焉。就其處布席展捲﹐臨摹三四日無倦色。太守遣人徧索墨井道人﹐無有也﹐逆旅之人亦不知其所往。摹竟﹐欣欣如有得﹐不果見太守去矣。其髙致如此。

康熙丁巳﹑戊午間﹐入貲得官者甚眾。繼復薦舉博學鴻儒﹐於是隱逸之士亦爭趨輦轂﹐惟恐不與。四明姜西溟【宸英】有詩云「北闕已成輸粟尉﹐西山猶貢采薇人。」時以爲實錄。又吾邑吳蒼符【龍錫】偶成二首云「終南山下艸連天﹐種放猶慚古史箋。到底不曾書鵠板﹐江南惟有顧書年。【謂顧寧人。】」又云「薦雄徵牘掛衡門﹐欽召金牌插短轅。京兆酒錢分賜後﹐大家攜醵眾春園。」

古來髙士勝流爲俗人所辱﹐往往而有﹐如倪雲林見撻於張士信﹐沈石田受役於曹太守是也。近有周靑士【篔】﹑惲正叔【壽平】二事﹐亦頗相類。靑士嘗遊嘉善﹐館柯氏園﹐月夜吟詩﹐意得﹐遂至達旦。適郡丞季某以按部至﹐署與園鄰﹐聞周吟聲﹐亦達旦不成寐﹐恚甚﹐詰旦遣吏逮至﹐杖而逐之。有某監司延正叔畫﹐偃蹇不卽赴﹐後迫致蘇州﹐拘系廳事﹐明旦將辱之﹐一急足疾走至婁水﹐乞援於相國太原公﹐時已抵暮矣。相國以指擊案曰「事急矣﹗非快馬疾馳不可。」遽跨馬﹐以竹竿挑燈﹐縛僕背上去﹐五鼓達郡城﹐門尙未啟。有頃入城﹐直造監司署﹐力爭以釋之。

周靑士家禾郡之梅裏﹐以賣米爲業﹐自晨至午居肆中﹐過午輒閉肆﹐登小樓讀書。工詩好客﹐與朱彜尊﹑李良年﹑鍾淵映比鄰相善﹐詩酒往來無虛日。晚遊京師﹐至宿遷墮水死。後其友張博山泊舟宿遷﹐夢靑士僧衣相顧﹐吟詩云「生因見道晚﹐死恨出家遲。」天明問之﹐卽其死處也。平湖僧借山【璟】﹐亦與靑士善﹐嘗作詩懷之云「吟到白頭騎赤鯨﹐因君割斷朱絲繩。從來詩是窮生活﹐身後知爲無學僧。」

薛芬﹐字祥蓀﹐一字東濱﹐本吳門人。爲吾邑潘氏壻﹐遂遷居於邑之珍門涇。初爲諸生﹐以試文不合格被黜﹐乃專意爲詩﹐囊書出遊﹐足迹幾半天下﹐卒以客死。薛孝穆【熙】依歸集有祥蓀詩序﹐稱其思如出月穿天﹐气如巨海涵地。又宋商邱筠廊二筆云「丙辰﹑丁巳間﹐遇薛東濱於長安﹐頗極文酒之樂﹐其感懷和阮亭尙書諸什﹐大有少陵風格。別去將三十年﹐訪其迹不可得﹐卽吳下亦無一人知者。因錄其詩四首。」見復修昭文志﹐予頗代爲搜訪﹐如東濱者﹐自當在文苑之列﹐惜知之晚﹐志事已竣﹐不及錄也。

龔義林﹐字圓石﹐邑人也。工於詩﹐其貧樂一首﹐最爲人傳誦。詩云「憔悴山妻苦恨貧﹐誰知貧裏得天眞。菜蔬作飯甘於米﹐稻艸鋪牀暖似茵。戶乏荊扉偏得月﹐袖多繩結好攜春。宵來莫厭長醒坐﹐不飲原來最養神。」又詠樵一律﹐惜不記其全﹐其後四句云「背揎兩袖風生手﹐倒插雙鐮雪滿腰。薄載不多妻笑問﹐半船猶恐礙低橋。」

龐眉叟﹐名某﹐吾邑鹿苑人也。有行舟十詠詩﹐系和燕都友人韻者。錢木庵【良擇】極賞其落韻之穩﹐命意之工﹐每爲人誦之不置。今摘其警句於此。■﹝舟兆﹞云「去來人迹因霜見﹐深淺苔花逐雨消。」桅云「風裏著旗髙樹見﹐夜深懸火隔江分。」纖雲﹕「滿衣塵土爭前路﹐一背斜陽問斷津。」篙云「一春點盡三湘水﹐半夜敲殘五色冰。」錨云「淺深到處經行慣﹐波浪掀時不在忙。」

馮定遠梅花詩有「惡風正暴翻添思」之句﹐此本韓致光梅花詩﹐而定遠襲之者﹐中間不過以「正」字易「𨿽」字耳。至君復「雪後園林」一聯﹐本古今梅花詩絕唱﹐定遠訾爲重方玄英早梅語意。然視彼之直抄舊句﹐不有間乎﹖

某宗伯關壯繆靈應記云「按祀典﹐當稱漢前將軍﹑漢壽亭侯﹑壯繆關公之神。余考建安二十四年﹐先主爲漢中王拜關某爲前將軍。後主七年﹐追謚壯繆侯﹐則前將軍者公生前之官﹐壯繆者公死後之謚﹐以此稱公方允。若漢壽亭侯﹐乃曹操所表﹐非公意也。又漢壽地名﹐亭侯﹐爵名。俗人據小說三國誌稱公爲壽亭侯﹐尢可噴飯。」

談次掉文﹐書生習气﹐最爲可厭。如稱昆山必曰「玉峯」﹐稱江陰必曰「澄江」﹐稱常熟必曰「虞山。」不知卽作古文﹐猶當直書縣名﹐忌換字也。一友頗喜掉文﹐而胸中實空疎無有。一日談及時事﹐曰「年羹堯死矣﹗」余因戲問之曰「瘐死請室乎﹖懸首藳街乎﹖盤水加劍乎﹖」其人不能對﹐以他語亂之而已。

黃四娘﹑林行婆﹐村媼也﹐而見於少陵﹑東坡之詩。杏花村竹林中老嫗﹐吳小仙春遊﹐酒後老嫗輒以茶飲之。迨老嫗死﹐小仙目想心存﹐遂寫其像惟肖。老嫗子得之﹐大哭不休。近薛孝穆遊文武陵﹐有畢原老婦爲設雞黍﹐孝穆賢之﹐載諸遊記。婦人與文士結少緣﹐輒得畱名詩文﹐畱形畫幅。彼成都富人﹐以百金請揚子云載名法言﹐子云弗許。視此不有餘愧乎﹖

「從軍有苦樂﹐但問所從誰。」王仲宣作也﹐而鮑明遠亦云「客行有苦樂﹐但問客何行。」「雞鳴髙樹巓﹐狗吠深宮中。」古樂府語也﹐而陶淵明亦云「犬吠深巷中﹐雞鳴桑樹巓。」「水田飛白鷺﹐夏木囀黃鸝。」李嘉佑詩也﹐而王摩詰亦云「漠漠水田飛白鷺﹐陰陰夏木囀黃鸝。」「竹影橫斜水淸淺﹐桂香浮動月黃昏。」江爲詩也﹐而林君復亦云「疎影橫斜水淸淺﹐暗香浮動月黃昏。」近王阮亭集中亦多此類﹐如「白鳥破溪光」﹐劉長卿句也﹐而阮亭亦云「白鳥破溪煙。」「靑山帶行騎」﹐王摩詰句也﹐而阮亭亦云「靑山帶行客。」「心與浮雲閒」﹐李太白句也﹐而阮亭亦云「心與孤雲間。」昔弇州先生謂﹕「裒覽旣富﹐機鋒亦圓﹐古語出口吻間﹐若不自覺。」而近日李安溪相國亦謂﹕「意之所至﹐豈必詞自己出﹖不本於性情之教﹐但以不沿襲剽竊爲工﹐非至極之論也。」𨿽然﹐兩先生之論﹐皆爲學問已成者言之﹐若初學亦以此借口﹐則偸句爲鈍賊﹐難免杼山所訶矣﹗

何大復云「文靡於隋﹐韓力振之﹐然古文之法亡於韓。詩溺於陶﹐謝力振之﹐然古詩之法亦亡於謝。」某宗伯斥其說之妄﹐非過論也。近日慈溪姜西溟【宸英】爲古文學大蘇﹐以縱橫恣肆爲主﹐遂以左氏內外傳爲衰世之文﹐而病其委靡繁絮。夫左氏之文直繼六經﹐而西溟以一人之好惡謬爲詆諆﹐其妄正與大復同。同時如阮亭先生﹐固所稱文章宗主也﹐乃不加是正而反稱許之﹐何歟﹖

前明成﹑弘間﹐吳郡東北夷亭鎭有張小捨者﹐善捕賊盜﹐能視盜之貌﹐察其眉睫之間﹐而得其情﹐百無遺一﹐蓋後世之﹞雍也。於時盜賊爲之語曰「天不怕﹐地不怕﹐只怕夷亭張小捨。」里巷至今傳其語。按﹕張小捨﹐名浩﹐字彥廣﹐號南坡﹐爲沈石田之外祖。徐武功爲其墓志云「處士﹐夷亭故家也。世爲公家弭盜﹐以耕讀老於家。」此志蓋石田乞之云。

顧祖禹﹐字景範﹐邑人也。潛心纂述﹐著讀史方輿紀要百三十卷。時東吳學者稱「二顧」﹐蓋謂景範與寧人也。景範於儕輩中少所許可﹐惟兄事西江魏叔子【禧】﹐至爲之執傘﹑捧溺器。爲人廉介﹐不取非義一錢。身授徒﹐子負薪﹐不求聞達﹐常落落人外。當事聞其名﹐羅致終不可得。蓋近代異人也。按﹕魏叔子爲景範之父耕石先生墓志﹐明云居蘇州之常熟縣﹐而吾邑竟未有知者﹐則以景範所居在邑之苑山﹐其地名顧家廊﹐與無錫接壤﹐景範又常館無錫華氏﹑昆山徐氏﹐不常往來邑中也。惜亦韓知之晚﹐修邑志時不得此人以光文苑﹐亦一缺事。又寧人亦著肇域志二百卷﹐稿本藏外甥徐健庵尙書家﹐今不知其存亡矣﹗

陳其年侯掌亭誄詞云「或示一編﹐詞條最優﹐誰與作者﹐疁城六侯。黃巾載亂﹐靑蓋齊飛。云俱﹑幾道﹐白骨同歸。煢煢智含﹐又弱一个。」按﹕所謂六侯者﹐演﹑潔﹑瀞﹑泓﹑汸﹑洵也。演字幾道﹐潔字云俱﹐瀞字智含﹐爲豫瞻先生之子。泓字研徳﹐汸字記原﹐洵字文中﹐爲雍瞻先生之子。誄詞所云「云俱﹑幾道﹐白骨同歸」者﹐謂豫瞻致命﹐二子皆從死也。所云「煢煢智含﹐又弱一个」者﹐謂智含國變後亡命﹐匿揚州僧捨﹐未幾亦死也。今其年集中訛刻云俱爲「靈旗」﹐而程師恭遂引楚詞「靈旗兮電騖」及甘泉賦「樹靈旗」句以注之﹐絕不顧上下文理﹐可一噴飯也。予與掌亭之孫銓善﹐因得其實﹐爲一正之。

池北偶談云「常熟馮班博雅善持論﹐著鈍吟雜錄六卷﹐論文多前人未發。」而夫於亭雜錄則云「馮班著鈍吟雜錄﹐訾謷王﹑李﹐不過拾某宗伯牙後慧耳。」前後議論何以相反如此﹖蓋因阮亭作夫於亭雜錄時﹐方與益都趙伸符有隙﹐而伸符頗推服定遠﹐修私淑門人之禮﹐阮亭故欲矯之﹐議論遂自相矛盾。此出私心﹐非公論也﹗

康熙三十八年春﹐聖駕南巡﹐自浙江回鑾﹐駐蹕蘇州。初﹐蘇州人吳山掄廷楨中丙子北闈﹐以冒籍革。至是獻詩﹐上覽而稱善﹐命登禦舟賦詩﹐賜韻三江。廷楨應制云「綠波瀲灩照船窗﹐天子歸來自越邦。忽聽鐘聲傳刻漏﹐計程今已到吳江。」賦畢進覽﹐天顏有喜﹐給以禦箭﹐俾次日至行宮。及至﹐命復還舉人。當廷楨之賦詩也﹐已得首二句﹐而思不能屬﹐窘甚﹐忽聽禦舟自鳴鐘﹐卽景生情﹐而詩乃就。好事者戲呼自鳴鐘爲「救命鐘。」

陸元泓﹐字秋玉﹐邑之畢澤人也。詩學長吉﹑東野﹐頗尙新奇﹐某宗伯嘗作嗜奇說以題其集。晚歲無家﹐流落吳門﹐圖己像於水墨尺幅中﹐自號水墨中人﹐詩亦名水墨廬詩。近吳門沈確士作劉學博剩庵傳及之﹐稱爲志士﹐謂學博易代後﹐守其髙節﹐窮餓以死。泓乃與徐晟﹑陳三島經紀其喪﹐葬之虎邱。是不特能詩﹐而其人亦可重也﹐然吾邑之人竟無有知其姓氏者。予嘗見其水墨廬詩一卷﹐惜其湮沒不傳﹐爲摘佳句於此。金山云「嶺勢憑江截﹐潮聲湧石來。」雨夜雲﹕「瘦燈淹雨色﹐寒夢入江流。」看菊燈下云「葉枝相與靜﹐香影各爲妍。」秋夜讀書云「心空交夜气﹐人靜得秋聲。」友人日暮過訪云「辧聲人在夢﹐談舊事空花。」冬夜宿道院酬王儀靑話舊云「詩力寒人骨﹐家風足道心。」岞崿山云「石級扶猿臂﹐雲峯壓佛頭。」淸和雨亭飲云「細雨天如夢﹐孤禽聲帶秋。」落花云「六斛可憐摧石尉﹐五湖無計壽夷光。」靈嚴山莊雜興雲﹕「野僧乍對頗眞率﹐佛閣久坐殊淸寒。」村寓云「六時虀粥僧人供﹐一掌泥薪燕子家。」贈隱君云「人間歲月仍從甲﹐物外漁樵不算丁。」偕友訪水庵僧云「鷗邊客到雙筇水﹐鐘外僧歸一笠云。」雜感云「酒於愁處終難醉﹐詩到窮時亦不工。」其自序云「吾廬在水墨中﹐水墨廬又在無水墨中﹐水墨廬詩﹐又若字字在水墨中。予之人﹐其眞水墨人也夫﹖讀予詩而許之﹐其亦水墨人也夫﹖」

唐墅之西有僧捨曰廣福禪院﹐卽俗所稱馬驚庵也。建於宋嘉泰間﹐內有丹桂一株﹐卽建院時所植﹐至明永樂時﹐已閱三百餘載。其大合抱﹐陰覆半畝﹐不知有夏﹐花可落十石。至聞於當寧﹐敕中官收采。院僧苦其擾﹐遂以鹽鹵沃根﹐致斃。有丹桂圖一卷﹐題跋甚富。萬曆間﹐名士如江陰李至淸﹑長洲朱鷺﹑嘉定徐允祿﹐及邑中魏浣初﹑龔立本﹑何允濟皆在焉。院僧秀公嘗出以示予﹐且曰「卷中如魏﹑龔兩公﹐蓋讀書庵中而登第者也。子能來此﹐當繼其後矣﹗」余甚愧其語﹐方擬赴約﹐而會秀公示寂不果。壬子孟夏﹐予拏舟重至院中﹐秀公弟子久芳畱予茶話﹐復出丹桂捲見示。回思秀公昔日之言﹐爲撫捲泫然者久之。

桐城張氏祖墓﹐石碑歲久僕地﹐已成兩截矣。其子孫湊合一處﹐仍臥地上。久之而斷處復屬﹐了無痕迹﹐蓋地气蘊結所致也。兩世宰輔﹐兆於此矣。又聞新安某氏有活旗竿﹐枝葉叢生﹐此亦地气爲之﹐皆非常理可測也。

維桑與梓﹐必恭敬止﹐古之道也。石慶醉歸﹐乘車入外門﹐父爲不食。讓曰「內史貴人﹐入閭裏﹐長老皆走匿﹐而內史坐車中固當。」乃謝罷慶﹐慶入裏門趨至家。張湛告歸﹐望寺門而步。或謂不宜自輕﹐湛曰「父母之國﹐所宜盡禮﹐何謂輕哉﹖」明初李茂實裏居﹐每出﹐必步過裏門﹐然後上馬﹐終其身如是。倪文僖爲南宗伯﹐每出行﹐見道旁起立﹐輒止之曰「吾不能過裏下車﹐豈可使爾曹避席乎﹗」古之賢者﹐不以其貴加於鄕黨﹐蓋皆如此。吾吳之俗﹐一登科第便非肩輿不行﹐甚者僕從如雲﹐誇耀鄕裏﹐以爲固然。而富人入錢得秩﹐不過公士簪褭之流﹐亦復出輿入輦﹐自同K痿。風气澆薄﹐有識掩口。近吾友陳亦韓﹐旣舉南宮歸裏﹐凡親朋投刺者﹐例當報謁﹐適得足疾﹐艱於行步﹐乃賃一肩輿﹐擇其小且敝者。自此以後﹐𨿽甚風雨﹐未嘗不步行也﹐當事髙其品﹐凡過訪者﹐亦多屏騶唱以往﹐大有李僧伽減袁叔徳僕從之風焉。

嚴文靖公﹐少困童子科﹐讀書影娥道院﹐大署其壁云「夔龍事業山中養﹐孔孟文章心上求。」除夕夜讀﹐一燈熒熒﹐無異平時﹐鄰人目爲「守歲老僧」云。

吾邑向有官儒戶﹐田多詭寄﹐獘竇百出。雍正二年﹐奉旨汰去﹐而一二姦胥輩私以汪宮贊【應銓】出名﹐投牒縣令﹐冀免革除。故事﹐官批訟牒﹐必以朱筆點訟者姓名﹐其人或系縉紳﹐則用圈焉。時縣令爲諭宗桂﹐誤以筆點汪名。汪聞大怒﹐作詩一絕云「八尺桃笙臥暑風﹐喧傳名掛縣門東。自從玉座標題後﹐又得琴堂一點紅。」

許定向﹐字志先﹐大司成石門之孫﹐邑諸生也。其妻之父爲嚴給事貽吉﹐嚴坐丁酉科場事腰斬。臨刑時志先目擊慘狀﹐驚倒在地﹐從此遂類癡顚。每日遊行市中﹐衝口哦詩﹐嘲謔雜出。而依韻和嚴文靖公讀書詞一首﹐則大類見道者﹐錄之﹕「月明雲淡俏﹐一个蒲團﹐禪關參照﹐塵氛不到。空王寺。鐘動﹐寒林鳥叫。澗水風吹﹐聽笙簧無邊髙調。弦指外滄海桑田﹐一枕黃粱驚覺。世間何故閒煩惱﹖衣紫腰金﹐誤人年少。老僧髙嘯﹐只愁个九品蓮臺難到。慈降虎豹﹐畢竟是潛藏牙爪。可知乃圓覺﹑華嚴﹐要人探討。」

海昌查某﹐以誹謗朝廷身罹國法﹐其女亦徙邊塞。女故工詩﹐途次題驛壁云「薄命飛花水上游﹐翠蛾雙鎖對沙鷗。塞垣艸沒三韓路﹐野戍風淒六月秋。渤海頻潮思母淚﹐連山不斷背鄕愁。傷心漫譜琵琶怨﹐羅袖香消土滿頭。」吾友汪西京【沈琇】嘗次其韻云「弱息憐教絕域遊﹐魂飛何秪似驚鷗。覆巢卵在漂流際﹐薄命人丁瑣尾秋。綺閣低迷空昔夢﹐邊加淒切咽新愁。伶仃歷盡崎嶇苦﹐盡爾靑春也白頭。」

居易錄載蕭山何禦史瞻﹐以事謫戍﹐歸裏中﹐值禦史鄒魯者謫令蕭山﹐與何有隙﹐逼之戍所﹐途中謀殺之。何之子兢避難山東王僉事家。一日聞鄒遷山西僉事﹐辭王公曰「復仇此其時矣﹗」王遂治裝遣之。兢歸﹐潛部勒親黨數十人﹐俟鄒於路﹐矐其目﹐折其四肢。鄒訴於官﹐兢直前慷慨流涕﹐自陳父冤﹐請死。當事爲之動容﹐僅擬流徙得免。予按﹕兢之所歸者﹐乃吾邑梅李王鼎也。鼎系成化己丑進士﹐官廣東左布政﹐邑志及先賢事略皆載何兢挈家歸公﹐公泣而授館﹐衣食之﹐誓與之復仇。未知阮亭先生何據而雲山東王僉事也﹖又所云何禦史﹐邑志及事略皆云何舜賓﹐豈舜賓卽系瞻字耶﹖又邑志及事略載兢旣得復仇﹐法吏當兢死。鼎復資兢母入都﹐擊登聞鼓上訴﹐事下大理評事曹恕﹐謂魯旣遷官﹐不得以親臨比﹐且援唐梁悅爲證﹐兢得減死。亦與居易錄所載異。

洪洞範彪西【鄗鼎】與王阮亭書云「近日時文選家﹐竟指文成爲異端﹐狎侮前哲﹐訕謗學官。先生謂其無羞惡之心﹐某更謂其失爲下不倍之道也。」此論蓋指呂畱良而言。去之三十餘年﹐而畱良身後不免國法﹐安知非狎侮前哲﹑訕謗學官之報哉﹖範爲順治辛丑進士﹐養親不仕﹐隱居師曠故里﹐講洛﹑閩之學﹐從之授經者頗眾。康熙戊午﹐山西巡撫以博學鴻詞薦﹐不出﹐人益髙之。

偶閱陳眉公祕籍﹐有最誤者二處﹐聊一辧之。祕籍云「漢人取吏曰廉平。不苛﹐則能在其中矣。廉能者﹐後世不熟經術之論也﹗」予按周禮小宰之職﹐以聽官府之六計﹐獘羣吏之治﹐二曰廉能。注云﹕能謂才能﹐足以辦事者。今眉公云云﹐是周禮且未見矣。又云「雲長初爲漢壽亭侯﹐亭侯﹐卽亭長也。」予按秦法十里一亭﹐亭侯乃侯封之最下者。漢楚春秋髙祖封許負爲鳴雌亭侯﹐漢桓帝紀封尹勛等七人爲亭侯是也。若亭長不過主亭之吏﹐猶今之里長耳。漢書髙祖爲亭長一段注甚明悉﹐而云亭侯卽亭長可乎﹖目不識丁﹐而好著書以欺天下﹐多見其不知量也﹗

康熙間詞臣進表﹐有以「豈弟君子」屬之臣者﹐上摘其誤﹐將罪之。時韓慕廬爲學士﹐奏曰「屬之臣固誤﹐然古人斷章取義﹐亦間有君臣兩屬者﹐如禮經所云『豈弟君子﹐求福不回﹐其舜﹑禹﹑文王﹑周公之謂與﹗』是也﹗」予按故明洪武時﹐郊祀文有予我字﹐上怒﹐將罪主者。四明桂彥良時爲太子正字﹐因奏曰「湯祀天曰『予小子履』﹐武祭天曰『我將我享』。儒生泥古不通﹐煩上譴訶。」遂得釋﹐頗與此事相類。爲人臣者﹐誠不可不通經也。

居易錄云「常熟趙文毅公﹐萬曆中以詞林劾江陵奪情﹐拜杖闕下。其孫東田士春﹐崇禎丁丑及第﹐復以詞林劾武陵奪情﹐杖闕下。祖孫一轍﹐而所劾二相君皆以奪情﹐又皆楚人﹐亦一奇也﹗」按﹕東田劾武陵奪情﹐謫福建布政司檢校﹐未嘗拜杖也。昆山徐司寇健庵所作東田墓志及常熟志可證﹐阮亭殊失實耳。

或問人死每遇七日﹐則作佛事﹐謂之「做七」﹐何歟﹖曰「人生四十九日而魄生﹐亦四十九日而魄散。」曰「何以遇七輒散也﹖」曰「假如人以甲子日死﹐則數至庚午爲一七﹐甲﹐木也﹐庚﹐金也。金能克木﹐午又衝子﹐謂之『天克地衝。』故遇七日而散﹐至七七日而散盡也。」曰「然則做佛事亦有益歟﹖」曰「此俗尙也﹐愚夫愚婦之所爲也﹗」見徐復祚村老委談。

沁雪石﹐趙松雪鷗波亭前物也﹐後入吾邑縣治中﹐邑人錢昌以計出之﹐旣而歸於徐廷庸。明末廷庸復歸於錢﹐置之絳雲樓前。不久樓火﹐石亦燼。按廷庸之從弟陽初村老委談云「沁雪質純黑﹐遇雨潤﹐則白色隱起如雪﹐故名。」此必其親見之者。錢湘靈邑志雜記則云「石質黑﹐而額上一方﹐雪著卽消。」此說殊謬。況松雪寶石二﹐沁雪外又有所謂「垂云」者。沁雪﹑垂云﹐皆形容之辭﹐若以「沁雪」爲著雪卽消故名﹐然則「垂云」之稱又何說焉﹖

王阮亭分甘餘話云「每見人家子孫﹐畱意祖父著述手澤﹐往往不多得﹐卽如葉文莊古文遺稿﹐李映碧重修南唐書﹐並可傳後﹐而兩公子孫皆官通顯﹐竟不付梓以流通於世﹐況其下焉者乎﹗」吾友顧子文寧﹐故貧士也﹐而其世父雪坡翁【文淵】遺詩﹐有海粟集數卷﹐不惜典鬻琴書﹐以給剞氏﹐俾開以行世。葉﹑李兩公子孫𨿽官通顯﹐視文寧有愧色矣﹗又其友馬旦﹑程椿相繼云亡﹐文寧收拾其遺詩囑予選定﹐亦次第鍥板﹐此種風義﹐當於古人中求之。文寧﹐名士榮﹐家邑東之梅李。爲人端正純雅﹐能詩善畫﹐𨿽居市廛﹐如在嚴壑﹐蓋有隱君子風雲。

西湖嶽墓前有鐵鑄姦檜夫婦像﹐北面跪冢下﹐供遊人笞擊﹐敝輒重鑄﹐頗快人心。而究所從始﹐則爲吾邑周公近仁公參浙藩時﹐特修武穆墓﹐復其墓田﹐並鑄此像云。公名木﹐爲明成化乙未科進士。

徐博士昌谷﹐在前明成﹑弘間﹐與唐解元伯虎﹑祝京兆希哲﹑文待詔徵明稱吳門四才子﹐而昌谷實吾邑梅李鎭人也。龔淵孟【立本】先生松窗快筆云「世之習昌谷者﹐率稱吳郡﹐予能私一文人而云邑產哉﹗但閻秀卿二科志﹑黃魯曾故實補遺亦云爾﹐兩君皆郡人﹐可以徵矣。」按﹕昌谷名字不比唐﹑祝﹑文之婦孺皆知﹐而迪功一集﹐詞調髙雅﹐實出三公之上。近日王阮亭司寇亦極稱之。

吾邑孫西川艾﹐旣以子貴受封矣﹐一日步遊金閶﹐有賈人忽把其袖﹐且笞且罵﹐幾至折頤。公乘間進曰「余常熟孫氏﹐非君所憤某人也﹐貌或相似耳。」郡守與其子同榜﹐家僮且欲赴愬﹐賈人惕息。公笑曰「負恩如某﹐笞之最是﹐偶誤何傷﹖」怡然引酒﹐酣暢而別。又吾邑有顧耿光字介明者﹐憲副一江【玉柱】子也。嘗竚立城隅﹐一夫突至﹐三批其頰﹐遂馳去﹐公怡然袖手。或問君何以能堪﹖公曰「非意相干﹐方寸亂矣。豈宜與校。」不三日其人暴卒。兩公之雅量如此﹐皆非世俗中所有者也。其事得之於松窗快筆﹐爲連類錄之。

康熙間﹐吾邑昆城湖之濱﹐有塾師某者﹐聚徒於家﹐好出句命對。一徒於暮春來從師﹐卽出句云「四野綠陰迎夏至。」徒懵然。次早就塾﹐對云「一庭紅雨送春歸。」師知其倩筆﹐詰所自來﹐云「吾姊也。」詢其年﹐及笄矣﹐紉余輒觀書作字﹐無間寒暑。師云「效爾姊用功﹐自善屬對﹐勉之勉之﹗」是晚散館﹐復出句云「好書勤誦讀。」次早對云「佳句費推敲。」師不識其姍己﹐擊賞不置。翼日鄰友招師看桃花﹐欲攜對句以往﹐誇徒聰俊﹐晚又出句云「有約探桃塢。」次早對云「無心坐杏壇。」師欣然攜往。鄰客有黠者﹐見之匿笑。師察其故﹐大恚﹐誓不復命對﹐事遂絕。女姓嚴氏﹐貌殊嫻麗﹐後以所字匪人﹐鬱鬱病瘵﹐未嫁而卒。父本賈人不知書﹐女歿後﹐著作悉歸埃化。女所居近汲古閣﹐汲古主人毛惠公氏爲吾友汪西京【沈琇】述之。西京曾悼以四絕句﹐次章結云「單辭只句空千古﹐不雜人間梨棗香。」末章結云「此去九泉求雅伴﹐精魂好傍白雲飛。」白雲者﹐謂江上女子洪夢梨。洪亦工詩﹐蓋嘗自署爲白雲道人云。

趙松雪書﹐飽滿圓潤﹐所見石刻皆然。而吾友顧文寧【士榮】所藏松雪黃庭墨迹﹐蓋臨右軍本也﹐用筆頗以側取致﹐以瘦標骨﹐以澀見古﹐與石刻迥然不同。邑中書家如馮竇伯【武】﹑孫子逸【祖詒】俱極賞之﹐定爲松雪眞本。竇伯居瀕海﹐每入城道經梅李﹐輒向文寧索觀﹐把玩不忍釋手云。

吾邑顧雪坡【文淵】﹑徐鐵山【方】少時﹐與王石谷【翚】同畫山水。後石谷從太倉煙客﹑元照兩王公遊﹐得見宋﹑元人眞迹﹐學問日進。雪坡﹑鐵山度不能勝之﹐遂一去而畫竹﹐一去而畫馬﹐兩人亦並臻極詣。史稱張長史﹑顏魯公始同學正書。張自知不及顏﹐去而爲艸。中吳紀聞載楊惠之初亦學畫﹐見吳道子藝髙﹐遂去爲塑工﹐名亦擅天下。雪坡﹑鐵山亦此意也。又雪坡寫竹﹐尢妙在水口與石。蓋此二端﹐專事畫竹者多不能工﹐雪坡從山水入手﹐故獨擅場耳。雪坡之後﹐吾邑有江飛濤【聲】者﹐詩文之外﹐兼工畫竹﹐雪坡亦極稱之。

古者以十年爲一秩﹐自六十以外﹐便可雲開七秩。樂天詩﹕「已開第七秩﹐飽食仍安眠。」又云「年開第七秩﹐屈指幾多人﹖」是時年六十二﹐此其證也。自七十以外﹐便可雲開八秩。樂天詩﹕「行開第八秩﹐可謂盡天年。」自注﹕「時俗謂七十已上爲開第八秩。」此其證也。自八十以外﹐便可雲開九秩。司馬溫公作慶文潞公八十會致語云「歲歷行看九秩新。」此又其證也。據此則已滿七十者﹐止可云七秩﹐已滿八十﹑九十者﹐止可云八秩﹑九秩。若仍加一開字﹐則失之矣。嘗見陳眉公羣碎錄﹐有云「禮八十日有秩﹐故稱八十爲八秩。」然則六十﹑七十俱不得稱秩乎﹖此語殊爲無稽。況小戴禮本云「八十月告存﹐九十日有秩。」而眉公錯記九十爲八十﹐荒謬至此﹐尢可一笑。

時敏﹐字子求﹐邑人也。中崇禎丁丑進士﹐官至兵科給事中﹐晚節頗不滿人口。然賦性明察﹐有吏治才。嘗知固始縣﹐有二鄕人入城﹐維舟一處﹐一爲賣米者﹐一爲賣菜子者﹐爭一栲栳﹐至相撲擊。其栲栳本賣菜子者物也﹐遂訟於官。時乃宣言於眾曰「此事不必審人﹐卽審栲栳足矣﹗」於是命隸取栲栳杖之﹐時觀者如堵﹐不解所以。迨杖下而栲栳破﹐有菜子自縫中滚出﹐賣米者乃叩顙服罪﹐一時頌令神明云。有子求同榜進士盛王贊者﹐吳縣人也。嘗爲蘭溪知縣﹐有兩民爭一犢成訟﹐盛乃使牽兩母牛置於旁﹐而箠掠其犢﹐一母牛作觳觫狀﹐遂得實﹐歸其主。其明察與時略同﹐而晚節托迹空門﹐固窮以死﹐頗稱矯矯焉。

﹝錢宗伯﹞於古人詩極推元裕之﹐於今人詩極推程孟陽﹐皆未免過當。余嘗與家次山兄【峻】言及之﹐次山云「推裕之者﹐蓋因﹝宗伯旣入本朝﹐亦如裕之以金國巨儒﹐而受知於元世祖也。宗伯﹞晚節旣墜﹐殆欲借野史亭以自文耳﹗若於孟陽﹐乃其師承所自﹐推之𨿽過﹐亦見不忘原本。」余深以爲知言云。

支塘鎭在吾邑之東﹐北臨白茆﹐中貫鹽鐵塘﹐距縣治四十五里。顧祖禹方輿紀要云「其地卽南沙廢城。沈約曰本吳縣司鹽都尉署﹐吳時名沙中﹐晉平吳立曁陽縣﹐司鹽都尉屬焉。東晉時亦曰南沙都尉。咸和五年﹐石勒將劉徵率眾數千掠東南諸縣﹐殺南沙都尉許儒﹐卽此。咸康七年﹐始罷鹽署﹐立爲南沙縣﹐宋﹑齊因之。梁置信義郡於此﹐隋平陳﹐廢郡﹐又徙常熟縣治焉﹐而南沙縣廢。唐移縣於今治﹐故城遂墟。元末張士誠開浚白茆﹐因故址築城﹐周五里﹐曰支塘城﹐今爲支塘市﹐城址猶存。」按﹕顧氏之書﹐考據最精﹐其以支塘爲南沙廢城﹐必非臆說﹐不解從來修志者﹐何以第云張士誠嘗築城於此﹐而不云卽南沙故城﹖又第云唐武徳七年﹐縣始移虞山下﹐而不云前此在何處﹖此考訂之疎﹐關系匪淺。而方輿紀要一書﹐世無刊本﹐見者頗少﹐余故備書於此﹐以俟後之修志者補入焉。又支塘本作芝塘﹐實以產芝得名﹐故龔安節芝塘道中卽事詩﹐有「北望寶芝三十里」之句。自程公許作開塘記﹐謂「支川乃白茆之支流」﹐而後人遂沿其說﹐反以芝字爲誤。元孝子朱良吉﹐芝塘人也﹐嘗作詩以辧公許之失云。

●柳南隨筆卷五

勝國時﹐吾邑有自奉儉約過於常情者二人﹐一極貴﹐一極富。極貴而儉者﹐爲陳中丞察﹐其巡撫南贛也﹐日市一鴨卵﹐四分之﹐半以供子師饌﹐半以分啖父子。極富而儉者爲譚曉﹐每飯熟一卵﹐竅可容箸﹐藉而啖之。飯畢﹐封其竅畱之﹐再飯三飯乃盡。然陳公之儉或出於矯﹐而譚則天性吝嗇使然﹐又未可同日語也。

顧仲恭【大韶】深於經學﹐注疏俱成誦在口。嘗謂其友錢嗣隆【裔嘉】曰「君家宗伯未可謂讀書人也。」嗣隆訝而問之﹐仲恭笑曰「吾觀彼於十三經注疏猶未能熟﹐𨿽博極羣籍﹐抑末也。讀書人恐不如是。」然吾聞吳祭酒梅村嘗問宗伯曰「有何異書可讀﹖」曰「十三經注疏耳。」觀此則彼於經疏亦未必全不畱心﹐特未能如仲恭之精熟耳。

﹝錢宗伯吾炙集﹐所采皆名章秀句﹐可入團扇屏風者。集無卷帙次第﹐總計僅二十一人。爲籛後人曾遵王﹑東海何云士龍﹑太倉黃翼聖子羽﹑南陽鄧漢儀孝威﹑合肥龔鼎孳孝升﹑勾吳沈祖孝雪樵﹑廬山光熊幻住﹑宣城唐允甲祖命﹑梅磊杓司﹑廬陵趙薿國子﹑秦人王天佑平格﹑舊京孤臣一是﹑橘社吳時徳不官﹑甕城宗人飲光﹑舊京胡澄靜夫﹑楚江杜紹凱蒼略﹑江上張項印大玉﹑建昌王師正帥先﹑舊京王潢元倬﹑西江半衲澄之﹑侯官許友有介。此選疑爲公未成之書。按公尺牘中﹐與黃庭表【與堅】云「往從行卷中得見新篇﹐珠光玉气﹐湧現於行墨之間﹐輒爲采錄﹐收入吾炙集中。時人或未之許﹐久而咸以爲知言也。」今吾炙集具在﹐並無庭表詩。又漁洋詩話云「順治辛丑﹐方峹山【文】自虞山過廣陵﹐言牧齋近選吾炙集﹐載阮亭詩數篇。」今集中亦並無王詩﹐未知何故。﹞

﹝太倉王揆﹐字端士﹐煙客先生次子也。中順治乙未進士﹐館選日﹐某公欲薦之。及臚句唱﹐「揆」與「魁」音相近﹐上曰「是負心王魁耶﹗」蓋小說家有王魁負桂英事﹐上故云爾也。某公遂不敢薦。﹞

漢班昭爲曹世叔之妻﹐稱曹大家。按﹕「家」字當讀「姑」﹐又與姑同。大家﹐女之尊稱。又離騷云「羿淫遊以佚畋兮﹐又好射夫封狐﹐固亂流其鮮終兮﹐浞又貪夫厥家。」「家」字注音「姑」﹐謂浞殺羿而取其室﹐此亦「家」字讀「姑」之一證也。某宗伯爲山陰王玉映題照云「季重才名噪若耶﹐縹緗有女嗣芳華。漢家若采東徵賦﹐彤管先應號大家。」是讀「家」字爲本音矣。西溪叢語云「唐祕書省有裝潢匠六人。」齊民要術云「紙有裝潢法。」釋名﹕「潢﹐染紙也。」集韻﹕「音胡■﹝日黃﹞切﹐作去聲讀。」而宗伯贈書詩云「朱黃點勘須完好﹐簽軸裝潢要簇新。」是讀「潢」字爲呼王切﹐無異潢污﹑天潢之潢矣。韓退之謂﹕「凡爲文辭﹐宜略識字。」博學如宗伯﹐而猶不免誤用﹐甚矣識字之難也。又戒庵漫筆謂﹕「賈胡藏珠﹐而都玄敬讀『賈』爲『假』﹐不爲『古』音﹔泛駕之馬﹐王魯南讀『泛』爲『汛』﹐不爲『捧』音。」蓋自小學不講﹐字之誤讀﹐卽名人亦不免矣。

葛一龍﹐字震甫﹐本洞庭山富室。性好結客﹐揮金如糞土。晚年金盡﹐而好客自如。嘗遇二三故人於滁陽道上﹐見其行裝蕭然﹐思有以贈之。顧震甫囊中亦蕭然也﹐乃一一書借券付之。約曰「俟稍贏餘當一一奉償﹐但希免子錢耳。」聞者笑之﹐然其義甚髙﹐志亦可哀也。

錢玉友爲詩﹐主於奇崛﹐稍涉輕圓便不喜。信如其說﹐古人脫手彈丸之諭爲非矣。嘗以髙靑邱詩比董玄宰書﹐謂兩公自圓美可愛﹐學之者便易軟熟少骨力。此論卻得。

王石谷作畫﹐一落筆便思傳世﹐故卽其八十以後之作亦無一懈筆。識者謂其能密而不能疏﹐固然﹔然其气韻亦非凡手可及也。其門人楊野鶴【晉】晚年每多率筆。沈啟南論畫﹐嘗持「蒼潤」二字﹐蓋蒼而不潤﹐神气便少﹐野鶴晚年卻未免此病。

詩家多用「隔是」二字﹐田汝成委巷叢談云「猶云已是﹑如是也。」元微之詩﹐「隔是身如夢﹐頻來不爲名。」又多用「遮莫」二字。羅大經鶴林玉露云「猶云盡教也。」杜詩﹕「遮莫鄰雞下五更。」【「隔是」一作「格是」。】

昔人謂唐子畏畫師周臣﹐而雅俗迥別。或問﹕「臣畫何以俗﹖」曰「臣胸中只少唐生數十卷書耳。」余謂此論卻未盡然。如吾邑烏目山人﹐彼胸中與周臣何異﹖而畫卻不俗。

弇州先生謂﹕「永叔不識佛理﹐彊辟佛。」此語誠然。蓋必能識之﹐而後能辟之。不然﹐望影而談﹐恐未足服其心也。若朱紫陽之辟佛﹐彼固於佛理曾究心來﹐故辟之也。每每切中其病﹐非歐公比矣。」弇州又謂﹕「歐公不識詩﹐自標譽能詩。」夫詩如歐公﹐亦可以已矣。猶謂其不識﹐是何言歟﹖

吾邑詩人﹐自某宗伯以下﹐推錢湘靈﹑馮定遠兩公。湘靈生平多客金陵﹑毘陵間﹐且時文﹑古文兼工﹐不專以詩名也。故邑中學詩者﹐宗定遠爲多。定遠之詩﹐以漢﹑魏﹑六朝爲根柢﹐而出入於義山﹑飛卿之間﹐其教人作詩﹐則以才調集﹑玉臺新詠二書。湘靈詩宗少陵﹐有髙曠之思﹐有沈雄之調﹐而其教人也﹐亦必以少陵。兩家門戶各別﹐故議論亦多相左。湘靈序王露湑詩云「徐陵韋縠﹐守一先生之言﹐虞山之詩季世矣。」又序錢玉友詩云「學於宗伯之門者﹐以妖冶爲溫柔﹐以堆砌爲惇厚。」蓋皆指定遠一派也。

秦始皇時蝗蔽天下﹐詔百姓納粟千石拜爵一級。鬻爵自此始。明景泰元年﹐以邊圉事殷﹐令天下生員納粟上馬者﹐許入監。納粟入監自此始。

壬子七月﹐瀕海之處潮沒﹐凡棺之未葬者﹐或殯於室﹐或厝於野﹐俱隨潮湧去﹐及潮退迹之﹐則不辧其誰某矣。予因思世俗制棺﹐其前和輒刻「壽」字﹐或「福」字﹐此甚無謂﹐不若刻死者姓名於其上﹐倘遇不測﹐猶可辧識誰某也。因書之以告世人。

福山章烈婦馬氏溺死事甚奇﹐然人多有疑之者。先是﹐烈婦之夫殯而未葬﹐迨烈婦死﹐遂厝其棺於夫之旁。至雍正十年七月﹐福山遇潮沒﹐凡棺之未葬者﹐悉隨潮湧去﹐卽烈婦之夫之棺亦然﹐而烈婦獨屹然不移。於是向之疑烈婦者﹐無不詫爲奇事﹐始信爲眞烈婦云。

程松圓有「秣陵天遠不宜秋」之句﹐王新城極賞之。按此句本襲戴叔倫作﹐不過以「天遠」易「凋敝」二字﹐豈「落花芝蓋」﹑「落霞孤鶩」﹐子安固不妨與子山並傳與﹖

史記甘羅者﹐甘茂孫也。茂旣死﹐甘羅年十二﹐事秦相文信侯呂不韋。後因說趙有功﹐始皇封爲上卿﹐未賞爲秦相也。世俗輒云羅十二爲相﹐大謬。

婦人以金銀爲介指﹐蓋其來已久。鄭康成詩箋云「后妃羣妾﹐以禮禦於君所。女史書其日月﹐授之以鐶﹐當禦者著左﹐旣禦者著右。」又五經要義云「古者后妃羣妾﹐進禦於君﹐所當禦者﹐以銀環進之﹐娠則以金鐶退之。進者著右手﹐退者著左手。今之指環是也。」又相傳古者婦人﹐月經與娠則帶﹐否則去之。今人常帶在手﹐旣昧戒止之義﹐甚至男子而亦帶之﹐若爲飾手之物﹐尢可怪矣。

康熙己未禦試博學鴻詞﹐施愚山捲閣擬一等進。上閱之﹐以詩中「旗」字押韻誤書爲「旗」﹐攺置二等。按「旗」字入支韻﹐周禮﹕「司常所掌﹐熊虎爲旗。」又釋名﹕「熊虎爲旗﹐將軍所建﹐象其猛如虎﹐與眾期其下也。」「旗」字入微韻﹐周禮﹕「交龍爲旗。」又釋名﹕「旗﹐倚也﹐畫兩龍相依倚也。」乃知「旗」﹑「旗」本爲二物﹐亦不同韻﹐人自忽過耳。若楊升庵轉注﹐以「旗」字葉眞﹑文等韻﹐此蓋據宋人劉貢父之說。按貢父詩話云「司馬君實論九旗之名。旗與旗相近﹐緩急何以區別。小雅庭燎﹕『夜鄕晨﹐言觀其旗。』左傳晉童謠﹕『丙之晨﹐龍尾伏辰﹐袀服振振﹐取虢之旗。』當爲芹音耳。」然如池北偶談第十四卷

所載﹐不言「旗」字本音﹐但據貢父之說﹐若旗字當直音芹者﹐則又誤後學不淺也。

池北偶談云「常熟顧充仲達﹐著字義總略。」今吾邑不特無其書﹐亦並不知其人。

太倉顧麟士先生﹐爲人介特﹐不苟受施。東陽張公國維撫吳﹐延先生傅其子﹐筆硯外絕不幹以私。有富人犯法者罪當死﹐乃以黃金百鎰謁先生﹐俾言於張公以求免。先生固謝遣去﹐而心終憐之﹐自是爲損一飯焉。張公察其意若有甚戚者﹐因婉轉請其故﹐先生乃具言之﹐公卽末減犯法者罪云。此事聞之於張兄冰璜【敍】﹐冰璜蓋先生之外孫也。

唐書王玙傳載漢以來皆有瘞錢﹐後裏俗稍以紙寓錢﹐玙乃用於祠祭。則祭祀之焚楮錢﹐蓋始於玙。又淸異錄載﹐周世宗發引之日﹐金銀錢寶﹐皆寓以形﹐而楮錢大若盞口﹐其印文﹐黃曰「泉臺上寶」﹐白曰「冥遊亞寶」。此又踵玙之故事而增華者也。

嚴恪﹐字心萱﹐文靖公之父也。文靖已晉尙書﹐而封君猶康健在堂﹐其堂中懸一聯云「有子萬事足﹐我子作尙書﹐足而又足﹔七十古來稀﹐我年近大耋﹐稀而又稀。」相傳封君八十餘猶多侍妾﹐文靖憂之。旣請告歸﹐寒暑晝夜必與封君同寢處。封君屢因所親屬爲異室﹐文靖不從也。

前明時﹐縉紳惟九卿稱老爺﹐詞林稱老爺﹐外任司道以上稱老爺﹐余止稱爺﹐鄕稱老爹而已。其父旣稱老爺﹐其子貴亦稱大爺。聞吾邑陳莊靖【瓚】之子少參抱衝【禹謨】公﹐顧太常【雲程】之子副使塵客【大章】公﹐終身稱大爺﹐不敢衡其父也。今則內而九卿﹐外而司道以上﹐俱稱大老爺矣﹔自知府至知縣﹐俱稱太老爺矣。又舉人﹑貢生俱稱相公﹐卽國初猶然﹐今則並稱大爺矣。此就紳士言之﹐其餘稱謂之僭越無等﹐更非一端也。江陰湯廷尉公餘日錄云「明初閭裏稱呼有二等﹐一曰秀﹐一曰郎。秀則故家右族穎出之人﹐郎則微裔末流羣小之輩。稱秀則曰某幾秀﹐稱郎則曰某幾郎﹐人自分定﹐不相踰越。」噫﹗安得此風復見於今日哉﹖

柳如是﹝旣適錢宗伯﹐居絳雲樓﹐唱和甚得。宗伯選列朝詩﹐內閨秀一集﹐皆柳所勘定也。爲人﹞性機警﹐饒膽略﹐﹝頗能制禦宗伯﹞﹐絳雲樓主人寵憚之。乙酉五月之變﹐柳勸主人死﹐謝不能。柳奮身欲沈池水中﹐持之不得入。時長洲沈明倫館於其家﹐親見之﹐嘗以語人。見﹝宗伯門人長洲﹞顧苓河東君傳。

弇州謂歐﹑蘇之文﹐其流也使人畏難而好易﹐此語誠然。蓋二公以淸圓轉折爲工﹐而古人煉字煉句之法至此盡矣﹗長洲汪苕文【琬】學歐者也﹐武進董文友【以寧】學歐而兼學蘇者也。吾邑錢湘靈謂﹕「文友﹑苕文諸子之文﹐專以圓轉爲勝場﹐若如此爲文﹐但得機勢﹐亦頃刻可就﹐直無所用其心思矣。」又云「本朝古文之盛﹐盛於文友﹑苕文諸子﹔而古文之衰﹐諸子亦不得辭其責。」

芙蓉莊在吾邑小東門外﹐去縣治三十里﹐白茆顧氏別業也。某尙書爲憲副臺卿﹝玉柱﹞公外孫﹐故其地後歸尙書。莊有紅豆樹﹐又名紅豆莊﹐樹大合抱﹐數十年一花﹐其色白﹐結實如皂莢﹐子赤如櫻桃。順治十八年辛丑﹐﹝宗伯壽登八十﹐而﹞是花盛開﹐﹝蓋距前此花時已二十年矣﹞邑中名士咸賦詩紀事。至康熙癸酉﹐再花﹐結實數斗﹐村人競取之。時莊已久毀﹐惟樹存野田中耳。今樹亦半枯﹐每歲發一枝﹐訖無定向。聞之土人﹐所向之處﹐稻輒歉收﹐亦可怪也。唐詩﹕「紅豆生南國。」又云「紅豆啄余鸚鵡粒。」未知卽此種否﹐俟再考之。

居易錄云「越中若邪溪﹐亦云若耶﹐邪﹐於遮切。」宋九域志云「徐浩遊若邪溪。曰﹕『曾子不居勝母之裏﹐吾豈遊若邪之溪﹖』因攺爲五雲溪﹐是讀作邪正之邪﹐類惡溪矣。」余按古樂府多稱父爲邪﹐音同瑯琊之琊。又顏氏家訓曰「梁世費旭詩云﹕『不知是耶非。』殷澐詩云﹕『颻揚雲母舟。』簡文曰﹕『旭旣不識其父﹐澐又颻揚其母。』」是其證也。曾子不居勝母﹐以其名不順。季海攺若邪爲五云﹐亦同此意耳。如讀作邪正之邪﹐則並若字不可通矣﹐大謬。

瞿汝稷﹐字符立﹐號洞觀﹐昆湖先生任子也。八歲時足生疔﹐凡疔以食生豆爲驗﹐不知气味者則不治。洞觀食竟不知﹐醫者麕至﹐咸謂必無幸矣。當危急時﹐恍惚見呂仙面授方藥數味﹐內有雄黃﹐曰「此腳眼疔﹐故用此。」服之日有半卽愈。自是神常入異境﹐無非丹洞玄圃﹐金堂玉陛﹐其中之人則皆仙也。每出窗外﹐常有白雲層疊若絮﹐乘之冉冉而登。諸仙每戒洞觀﹐可勿婚宦﹐虧損靈根。以語其父﹐父曰「必我父子皆仙則可。」洞觀還語諸仙﹐諸仙指密殿金字榜示之﹐曰「榜上惟汝有名﹐不列者不可。」故竟婚宦。

洞觀名列仙籍﹐而性嗜宗門書﹐撮其要爲指月錄﹐至今諸方參學者無不宗之。其弟達觀﹐名汝說﹐字星卿﹐顧好西儒利瑪竇之學﹐熟精其書。兄弟相反如此。

明嘉靖三十三年春﹐倭人入寇﹐兵備道任公環﹐督兵江陰以待之。其子遣人候問﹐公作書報之云「汝輩絮絮叨叨﹐千言萬語﹐只是要我回衙﹐何風雲气少﹐兒女情多耶﹗倭寇流毒﹐多少百姓不得安寧﹐爾老子領兵﹐不能除討﹐嚼氈裹革﹐此其時也﹐豈學楚囚﹐對兒輩相泣幃榻耶﹖後來事未知如何﹐幸而承平﹐則父子享太平之福﹔不幸而有意外之變﹐但臣死忠﹐妻死節﹐子死孝﹐咬定牙關﹐大家成就一个是而已。汝母前只可以此言曉之﹐不必多說。兒輩莫曉人生自有定數﹐惡滋味也﹐常有受用處﹐苦海中未必不是極樂國也。讀書孝親﹐毋貽父母之憂﹐便是常聚首﹐亦奚必一堂哉﹖」此書載江陰李詡戒庵老人漫筆。詡蓋忠毅公之祖也。而近日江陰繆進士詵刻其祖文貞公家訓亦爲載入﹐竟作文貞公與子書﹐中間「只要我回衙」﹐「衙」字攺作「家」字﹐「倭寇流毒」﹐「毒」字攺作「賊」字﹐而「爾老子領兵不能除討」句﹐及「後來事未可知」句﹐則俱刪去﹐其餘字字悉同。近亦韓得此書於伊祖典籍公從年隨筆內﹐謂其語字字眞摯﹐可以激發忠孝﹐因欲加載昭文志中。初予未見戒庵漫筆﹐而先見繆氏家訓﹐謂此書必文貞公作﹐而附會於任者﹐以語亦韓﹐遂不果載。及見漫筆﹐乃知果任公作﹐繆氏家訓誤入耳﹗

新城秋柳詩四首﹐其風調之佳如三河少年﹐風流自賞﹐蓋妙構也。近日吾邑邵靑門【陵】作秋柳詞一首﹐風調亦復可愛﹐因錄之。詞云「萬樹黃金綫。最無端﹐送春辭夏﹐垂垂欲倦。一自漫空飛絮盡﹐多少朱門晝掩﹐便背了東風一面。記得淸明寒食路﹐倚纖腰亂打桃花片﹐又勾住﹐花間燕。如今拋擲情何限﹐帶幾枝冷煙疏雨﹐水村茅店。六代山河斜照裏﹐無數暮鴉棲徧﹐又何處笛聲哀怨﹖淒絕右丞三疊句﹐任行人唱煞無心管﹐長亭路﹐連天遠。」

明正徳十三年五月十五日未時﹐常熟縣兪市村第六等都﹐忽見白龍一﹑黑龍二﹐從西北方來﹐天地晦冥﹐乘雲下降﹐口吐紅焰﹐眼若燈籠﹐麟甲頭角分明。轟雷閃電﹐猛雨狂風﹐號空拔木﹐捲去居民楊朴﹑胡奎﹑陳錦﹑陳嶽﹑葛宗全等三百餘家﹐瓦艸房千餘間﹐磚瓦﹑梁柱﹑家資﹑樹木亂飛星散。至酉時﹐東行至海﹐升空而去﹐又捲起平本等家船十餘只﹐粉壁墜地﹐驚死屈氏等大小男女三十餘口。當夜隨降洪雨如注﹐五日夜不止。余時見本縣申詳如此﹐見江陰徐充暖姝由筆﹐而錢湘靈修常熟縣誌﹐竟以此事移之於崇禎十三年五月十五日﹐載之祥異中﹐何也﹖

前明之季﹐吾邑有張景良者﹐少爲巡捕衙書佐﹐長而從人幕中爲主文。陳尙書必謙之令輝縣也﹐嘗與之偕﹐已而尙書爲侍禦﹐景良藉其勢﹐武斷裏中。尙書知之大怒﹐榜其事於城門﹐戒閽者無得通。景良深銜之﹐而會崇禎帝欲通下情﹐許艸茅言事﹐景良謀之顧大韶﹐大韶爲艸疏與之。疏言士習﹑錢糧﹑縉紳等事﹐謂持此入都﹐一官可戾契致也。景良得艸喜甚﹐遂挾之以往。旣抵都﹐會有警﹐城門閉﹐不得入。方彷徨間﹐聞城上有持丰城李侯令箭呼張漢儒者﹐景良遽應曰諾﹐乃縋而上。持箭者覺非是﹐痛毆之﹐然已登城﹐遂聽之﹐而與陳履謙遇。陳履謙者﹐本名世卿﹐父子濟惡於鄕﹐巡按禦史名捕之﹐獄成而徒﹐逃於白下。適有江都監生﹐陳履謙者死﹐世卿竄其名﹐謁選爲福建漳州衛候缺經歷。會以解糧事﹐與老書佐陳伯元僞刻合邑縉紳私印﹐上書兩臺﹐事敗﹐急走京師。居旣久﹐與廠衛相結﹐以刀筆目攝公卿間﹐人甚畏之。景良至﹐問所爲﹐因出大韶稿示之。履謙笑曰「此老生常談耳﹐無濟也。以愚揣之﹐不言鄕紳之蠍民及贓私﹐不可。」景良曰「我正以陳必謙來耳﹗」履謙曰「不可﹐陳公𨿽削籍﹐然素有淸望﹐今上雅知之﹐不如言錢﹑瞿。此當國者所忌﹐朝上疏﹐夕得溫旨矣﹗」景良從之﹐遂捃拾錢﹑瞿事﹐盡取生平所不快及事連錢﹑瞿者周內之﹐共五十八欵﹐贓幾三四百萬。景良卽更名漢儒。疏上﹐烏程果持之﹐擬旨逮錢﹑瞿﹐牽連者則撫按訊。時崇禎丙子冬云。錢﹑瞿旣被逮﹐將行﹐邑有單良佐者﹐爲畫策﹐以六字進﹐曰「欵曹﹑和溫﹑藥張。」曹謂司禮監化淳﹐溫則烏程﹐張則漢儒也。初漢儒之揭錢﹑瞿﹐𨿽出履謙指﹐而外則佯示局外者。於是其子志仁在家﹐遂以書授意﹐俾調停各欵﹐冀得重資﹐適良佐畫此策﹐志仁乃大恨﹐謂良佐專。錢侍郎遂攺「欵曹﹑和溫﹑藥張」六字爲「欵曹﹑擊溫﹑擒陳﹑藥張」八字﹐刻揭流傳﹐遂至都下。擒陳者﹐卽謂履謙也。而是時履謙之黨武舉王璠適在都﹐與錢有隙﹐遂以此揭首之於衛﹐衛據揭上聞﹐奉旨﹕有欵擊擒藥﹐是此案緊切情節﹐著嚴訊確奏。而會掌衛事董琨罷去﹐復著刑部究擬。旣﹐刑部尙書鄭三俊具疏上﹐奉旨云是。陳履謙著發邊遠﹐張漢儒﹑王璠發邊衛﹐各充軍終身﹐仍著錦衣衛﹐挐在長安右門各打一百棍﹐用一百五十觔枷﹐枷號三个月﹐滿日發邊。卽日而履謙死﹐次日王璠死﹐三日而漢儒亦死。

予自辛卯至壬子﹐凡八入棘闈﹐場屋之苦備嘗之矣。吾友陳亦韓亦老於場屋﹐嘗作別號捨文﹐備極形容﹐是年遂得中式。其辭云「試士之區﹐圍之以棘﹐矮屋麟次﹐百間一式﹐其名曰號﹐兩廊翼翼﹐有神尸之﹐敢告余臆﹕余入此捨﹐凡二十四﹐偏袒徒跣﹐擔囊貯糒﹐聞呼唱喏﹐受卷就位﹐方是之時﹐或喜或戚。其喜維何﹖爽塏正直﹐坐肱可橫﹐立頸不側﹐名曰老號﹐人失我得﹐如宦善地﹐欣動顏色。其戚維何﹖厥途孔多﹕一曰底號﹐糞混之窩﹐過猶唾之﹐寢處則那﹐嘔泄昏忳﹐是爲大瘥﹐誰能逐臭﹐搖筆而哦。一曰小號﹐廣不容席﹐檐齊於眉﹐墻逼於跖﹐庶爲僬僥﹐不局不脊。一曰席號﹐上雨旁風﹐架構綿絡﹐藩籬其中﹐不戒於火﹐延燒一空。凡此三號﹐魑魅所守﹐余在舉場﹐十遇八九﹐黑髮爲白﹐韶顏變醜。逝將去汝﹐湖山左右。抗手告別﹐毋掣予肘。」

錢湘靈贈其族孫木庵詩云「往往述詩如海勢﹐時時夢筆有江花。」「述詩」二字甚新﹐蓋本杜老江上值水勢聊短述也。

義山安定城樓詩云「永憶江湖歸白髮﹐欲回天地入扁舟。」次句向來不得其解。惟李安溪先生云「言已長憶江湖以歸老﹐但志猶欲斡回天地﹐然後散發扁舟耳。」此爲得之。余按﹕少陵寄章十侍禦詩云「指麾能事回天地」﹐此義山「回天地」三字所本。昔人謂義山深於杜﹐信然。

李安溪云「凡詩以虛涵兩意見妙﹐如杜秦州雜詩『水落魚龍夜﹐山空鳥鼠秋』兩句。夜則水落魚龍﹐秋則山空鳥鼠﹐一說也﹔魚龍之夜﹐故聞水落﹐鳥鼠之秋﹐故見山空﹐又一說也。秋興詩﹕『叢菊兩開他日淚﹐孤舟一系故園心。』居夔而園菊兩度開花﹐則0旅之淚非一日矣﹐又見一孤舟系岸而動歸心﹐一說也觀花發而傷心﹐則他日之淚﹐乃菊所開﹐見孤舟而思歸﹐則故鄕之心﹐爲舟所系﹐又一說也。蓋二意歸於一意﹐而著語以虛涵取巧﹐詩家法也。」此論爲向來言詩者所未及﹐故錄之。

凡荒年民不得食﹐輒取楡樹皮磨碎食之﹐自漢﹑唐已然。前漢天文志﹐河平元年﹐旱傷麥﹐民食楡皮。又隋大業中﹐民生計無遺﹐加之饑饉﹐始采樹皮食之。又唐陽城家貧﹐屑楡作粥。但楡有二種﹐惟野楡可食﹐他種味苦﹐不可食也。

陳潮溪新語云「讀書須知出入法﹐始當求所以入﹐終當求所以出。見得親切﹐此是入書法﹔用得透脫﹐此是出書法。蓋不能入得書﹐則不知古人用心處﹔不能出得書﹐則又死在言下。惟知入知出﹐則盡讀書之法也。」近汪鈍翁與梁曰緝論類稿書云「凡爲文者﹐其始也必求其所從入﹐其旣也必求其所從出﹐彼句剽字竊﹑步趨尺寸以言工者﹐皆能入而不能出者也。」此數語蓋本之潮溪。

譚曉﹐吾邑富民也。家故起農﹐有心算。聞其一事﹐有出人意計外者﹐凡佃人﹐每戶課其紡縩娘凡幾枚﹐以小麥幹爲籠盛之﹐攜至郡城﹐每籠可得一二百錢。其巧於取利如此。紡縩娘﹐卽絡緯也。

吾邑藏書之富﹐自昔所推。成﹑弘時有錢員外仁夫者﹐其藏書處曰東湖書院﹐嘉靖時有楊副使儀者﹐其藏書處曰萬卷樓﹔至若絳雲樓之藏﹐則更倍於前人矣。其門人毛晉子晉﹑錢曾遵王收藏亦富。毛藏書處曰汲古閣﹐錢藏書處曰述古堂。今所藏俱散爲雲煙不可問矣。

壬子四月二十八日﹐過唐墅廣福禪院﹐院僧久芳出示毗尼摩得勒伽卷第六﹐共二十四紙。古香拂拂生楮墨間﹐蓋久芳所新購者也。後有長洲朱鷺跋云「余聞蘇長公手書圓覺經下卷於友人所﹐將諏日而索觀之﹐則竊嘆世間珍迹﹐往往百不一全﹐何造物者之慳也﹗居亡何﹐過廣福禪院﹐而復獲覩此。其書粗類長公而浮﹐其遒勁蓋學蘇而過之者。箋﹐宋也﹐而不詳日月及姓名。然觀初終力勁神載﹐行楮波磔﹐雅成一家﹐要自名筆﹐何必長公。惜哉﹗捲前後若干﹐莫得其聚散所耳。是捲歸院日﹐予與徐女廉實邂逅鑑賞之。遠公不惜靑蚨﹐曰﹕『吾以爲鎭山之寶。』嗟乎﹗嗟乎﹗非遠公非予兩人﹐不必收也。異哉﹗物之歸有數也夫﹗時萬曆辛丑中元日。」予觀跋語云云﹐知此卷本院中舊物﹐不知何年失去。久芳一旦得之﹐不啻寶玉大弓之復歸也。按萬曆辛丑至今﹐蓋又閱一百三十一年矣。

陸務觀云「英石出鐘山之靈泉﹐其佳者溫潤蒼翠﹐叩之如金玉。蓋其物貴重於世﹐自古已然。近時人家所有﹐悉系一拳﹐不過充几案供耳。萬曆間﹐吾邑黃道登【門】知南雄府﹐英徳其鄰壤也。歸時載英石頗夥﹐其長者至丈餘﹐今一存城西蔣氏第﹐一存城南錢氏宅。在蔣氏第者曰「美女伸腰」﹔在錢氏宅者曰「舞袖」。

崇禎辛未﹐太倉吳梅村先生舉禮闈第一。時枋國者爲烏程溫體仁﹑宜興周延儒。吳爲宜興門下士﹐烏程嫉之﹐以蜚語聞。時有內臣從宜興案頭取吳七藝直呈禦覽﹐懷宗朱批八字云「昌宏博大﹐足式詭靡。」外論始息。故吳文稿名式靡篇。

今之官斛規制﹐口狹底闊﹐起於宋相賈似道。元至元間﹐中丞崔彧言「其式口狹底闊﹐出入之間盈虧不甚相遠。」遂行於時。蓋斛口小﹐則斛面或淺或滿﹐盈虧尙自有限﹐所以杜作姦者﹐其法至善。賈𨿽姦相﹐而此一物規制﹐固百世不可易也﹗

今人訟牒中多自稱曰「身」﹐身﹐猶言我也。如張飛自言「身是張翼徳﹐可共來決死。」又宋彭城王義眞﹐自關中逃歸曰「身在此。」謝淪云「身家太傅。」史傳中若此類甚多﹐皆以身爲我也。

漢長安慶之善爲賦﹐嘗作淸思賦﹐時人不之貴也﹐乃托以相如所作﹐遂大重於世。梁張率常日限爲詩一篇﹐年十六﹐向作二千餘首。有虞訥者見而詆之﹐率乃一旦焚毀﹐更爲詩示焉﹐托云沈約﹐訥便句句嗟稱﹐無字不善。俗人以耳爲目﹐自古如此﹐可一笑也。

宜興儲同人先生歿後﹐有人元旦夢遊文昌所﹐見先生爲掌案﹐手中執江南鄕試榜﹐榜首名紱﹐宜興人﹐其姓則模糊不能審也。旣蘇而述其事﹐於是宜興多有以「紱」爲名應試者。時吳方來方試童子科﹐亦隨俗易其名﹐是年遂入泮。越十餘年﹐果中甲辰江南解元。

宋兪文豹吹劍錄中﹐有論孔明一則﹐責其忠於劉備而不忠於漢﹐爲辭甚辧。以余考之﹐則其說非是。夫孟子私淑孔子者也﹐孔子意在尊周室﹐故春秋之作﹐加王於正﹐以示大一統之義。而孟子於齊﹑梁之君﹐則勉之以王﹐不復以周室爲言﹐蓋知周之不可復興也。漢之有獻帝﹐非猶周之有顯王乎﹖孔明之不復以漢帝爲念﹐猶孟子意也。必執此以罪孔明﹐而謂其不忠於漢﹐是可與經而不可與權者也。至謂備今年合眾萬餘﹐明年合眾三萬﹐未嘗一言稟命朝廷﹐尢於當日事勢﹐有迂闊而不近情者。夫自操迎帝都許以後﹐朝廷已在彼掌握中﹐若必稟命而行﹐是不啻以其情而輸之於操矣﹐其能與操樹敵乎﹖又謂備非人望所歸﹐周瑜以「梟雄」目之﹐劉巴以「雄人」視之﹐司馬懿以「詐力」鄙之﹐孫權以「猾虜」呼之﹐亮獨何見而委身焉﹖夫出於敵人之口﹐其加以惡名也固宜﹐卽使備之爲備﹐果非人望所歸﹐亮亦不得捨漢之宗室﹐而反委身於人望所歸之他姓也。且備爲漢宗室﹐亮委身事之﹐猶不免吹毛索瘢﹐假使委身他姓﹐吾不知後人之指摘更當何如﹖又謂以操之姦雄﹐其王其帝﹐猶必待天子之命﹐備𨿽宗室﹐而亦臣也﹐何所稟命而自王自帝﹖此尢與兒童之見無異。夫當操之世﹐天子已如贅疣﹐其王其帝﹐名爲出自朝廷﹐而實操隱有以使之。假使備之稱號而必稟命天子﹐彼天子之權已歸之操矣﹐操其肯以尊號予敵乎﹖總之論古人者﹐不審時勢﹐而望影亂談﹐便如無理取鬧﹐其不爲有識所掩口者幾希。

釋石林寄巢集有七護詩﹐其序云「剩道人姓劉﹐大名人也。爲長洲廣文。鼎革後不復歸﹐因隱於南沙之畢澤﹐四壁蕭然﹐晏如也。爲七護詩以寄意。余髙其人﹐和其詩﹐僅達意而已。」吾友沈確士﹐嘗作有明學博劉先生傳﹐蓋卽剩道人也。傳云「先生名永錫﹐字欽爾﹐號剩庵。中崇禎丙子鄕試。癸未選長洲學教諭﹐署崇明縣事。未幾遭鼎革﹐隱居相城﹐尋移居陽城湖之濱﹐妻子織席以食﹐先生攜席市中﹐見者呼「席先生」。又幾年窮餓死﹐友人陸泓經紀其喪﹐葬先生於虎邱之山塘。」按﹕畢澤近陽城湖﹐陸泓卽畢澤人也。先生一學博﹐守初志至死不變。確士謂古之入山蹈海者﹐亦無以加之。後有修常熟志者﹐當采先生入流寓中。余故識其大略如此。

五車韻瑞一書﹐今日詩人所家置一編者也﹐而其中訛處頗多﹐恐習非成是﹐貽誤後學不淺﹐聊一正之。如支韻「靡」字﹐亡池反﹐音麋﹐系也﹐與縻通。易中孚「我有好爵﹐吾與爾靡之」是也。又散也﹐禮少儀﹕「國家靡敝」是也。他若封靡﹑披靡﹑嫚靡﹑妖靡﹑侈靡﹑妙靡﹑綺靡﹑猗靡之類﹐並應讀上聲﹐入紙韻﹐而韻瑞則收入平聲矣。又「嶷」字﹐在支韻﹐音宜﹔在質韻﹐則音逆。毛詩﹕「克岐克嶷﹐以就口食。」嶷﹐與食葉也。而韻瑞則以岐嶷作平聲矣。又支韻「釐」字﹐鄰其切﹐音離﹐理也。而史記孝文本紀之「祝釐」﹐如淳曰「福也。」賈誼傳之「受釐」﹐徐廣曰「祭祀福胙也﹐並音禧﹐與禧同。」而韻瑞則與讀爲離音之丕釐﹑允釐﹑保釐﹑帝釐之類並收矣。又魚韻「譽」字﹐羊諸切﹐音余﹐稱美也。禦韻「譽」字﹐余據切﹐音豫﹐美稱也。兩音分死活﹐故朱子於四書諸譽字﹐獨注「誰毀誰譽」﹑「如有所譽」者﹐兩譽字爲平聲﹐而他處不注。韻瑞則以廣譽﹑虛譽﹑嘉譽﹑名譽﹑光譽並作羊諸切矣。又齊韻「齊」字﹐前題切﹐音臍﹐平也﹐整也。而禮記月令「火齊必得」﹐內則「食齊﹑羹齊﹑醬齊﹑飲齊」﹐陳澔並音去聲﹐卽劑字之省也﹐當入霽韻。而玉藻「趨中采齊」﹐陳澔音慈﹐他書有竟作采茨者。以記所云「采齊」﹐卽指楚茨之詩也。此又當入支韻﹐而韻瑞則與讀爲臍音之思齊﹑得齊﹑物不齊﹑歌齊﹑夷齊﹑嬰齊﹑宓不齊之類並收矣。又文韻「斤」字﹐舉欣切﹐音與巾同。而毛詩「斤斤其明」﹐「斤」字﹐朱子音去聲﹐讀如僅字。爾雅釋訓云「斤斤察也。」故毛傳解亦如之﹐與平聲作斧類及斤兩解迥別。而韻瑞則與讀爲巾音之宋斤﹑金百斤﹑郢斤﹐匠石輟斤之類並收矣。又「觀」字﹐在寒韻﹐音官﹔在翰韻﹐則音貫。蓋物在前而自我觀之﹐此「觀」字當平聲讀﹐如仰觀﹑縱觀﹑相觀﹑遊觀﹑旁觀之類是也。有以示人而使之來觀﹐此「觀」字當去聲讀﹐如大觀﹑貞觀﹑京觀﹑容觀﹑甲觀﹑壯觀之類是也。而韻瑞則不分死活﹐並收一處矣。又陽韻「行」字﹐寒剛切﹐音杭﹐列也。而史﹑漢「大父行」﹑「丈人行」之「行」字﹐又當讀去聲﹐入漾韻。按漢書蘇武傳﹕「漢天子﹐我丈人行也。」顏師古云「行﹐音胡浪反。」杜詩﹕「王孫丈人行﹐垂老見飄零。」又云「豈如吾甥不流宕﹐丞相中郎丈人行。」皆仄用。而韻瑞則與讀爲杭音之雁行﹑太行﹑顏行﹑淚千行之類並收矣。又「商」字﹐內從八﹐爲屍張切﹐音傷﹐入陽韻﹐而「商」字﹐內從十﹐爲丁歷切﹐音的﹐入錫韻。詩「東方未明。」注疏云「尙書緯謂刻爲啇。」古今韻略引士昏禮云「日入三啇爲昏。」此啇字與商字迥別。而韻瑞則以「三啇」收入商韻矣。又靑韻「庭」字﹐唐丁切﹐音亭﹐門屏之內也。而莊子逍遙遊「大有徑庭」﹐陸徳明經典釋文云「庭﹐勅定反﹐徑庭﹐謂激過也。」按﹕此當讀如聽字﹐入敬韻。而韻瑞則與讀爲亭音之趨庭﹑中庭﹑王庭﹑後庭﹑大庭﹑明庭之類並收矣。又「凷」字﹐邱位切﹐與塊同﹐入隊韻。禮喪大記「父母之喪﹐寢苫枕凷」是也。而韻瑞則以「凷」字與由字筆畫相近﹐誤認爲「由」﹐收入尢韻矣。又鹽韻「占」字﹐職瞻切﹐音詹﹐視兆問也。而「口占」二字則當入霰韻﹐作去聲讀﹐音戰。按漢書陳遵傳﹕「遵馮幾﹐口占書數百封。」注云「占﹐隱度也﹐口隱其詞﹐以授吏也。」又朱博傳﹕「口占檄文。」顏師古並音之贍反。又通雅「唐王劇當五王出閣﹐劇召五吏分占」﹐亦與口占同義﹐皆言不起艸也﹐音亦當讀去聲。而韻瑞則與讀爲詹音之不占﹑玩占﹑官占之類並收矣。其謬不可殫述﹐此特摘其十之四五耳。至正字通一書﹐其謬亦復不少。而此書盛行於世﹐與韻瑞正同。吾邑毛斧季【扆】固深於小學者也﹐嘗謂此書之誤﹐視梅氏字匯﹐殆有甚焉。其言良是。余故並以告世之學者﹐俾知取正於唐韻﹑廣韻﹑集韻﹑韻補等書﹐而無爲俗學所誤云。

三國誌龐統傳云「先主進圍洛縣﹐統率眾攻城﹐爲流矢所中﹐卒。」按﹕統致命處在鹿頭山下﹐今其墓尙存。而通俗三國演義載﹐統進兵至此﹐勒馬問其地﹐知爲落鳳坡﹐驚曰「吾道號鳳坡。此處有落鳳坡﹐其不利於吾乎﹖」落鳳坡之稱﹐蓋小說家妝點之辭﹐而後人遂以名其地。所謂俗語不實﹐流爲丹靑者﹐此類是也。而王新城詩中﹐有弔龐士元之作﹐竟以「落鳳坡」三字著之於題。然則演義又有曹操表關羽爲「壽亭侯」﹐羽不受﹐加一「漢」字﹐羽乃拜命之說﹐亦可據爲典要﹐而以「壽亭侯」三字入之詩文乎﹖此不容以作者名重而遂置不論﹐開後人用小說之門也。又牡丹亭詞曲﹐有「雨絲風片」之語﹐而新城秦淮雜詩中用之﹐亦是一敗闕。嘗聞康熙間雁門有盧制府者﹐以限韻「春閨」題﹐屬諸名士賦之﹐而傅徵君靑主【山】﹑李太史天生【因篤】以蓋頭﹑雨絲﹑風片﹑煙波﹑畫船爲曲中語﹐遂一笑而罷。夫詞曲不可入詩﹐予前已言之。觀於傅﹑李兩公而鄙言益信。然則新城秦淮之作﹐其亦難免後人之指摘矣。

昆山歸元恭先生﹐狂士也。家貧甚﹐扉破至不可闔﹐椅敗至不可坐﹐則俱以緯蕭縛之﹐遂書其匾曰「結繩而治」。又除夕嘗署其門云「一鎗戳出窮鬼去﹐雙鉤搭進富神來。」其不經多此類﹐時人呼爲「歸癡」云。

●柳南隨筆卷六

趙秋谷談龍錄云「昆山吳修齡【喬】論詩甚精﹐所著圍鑪詩話﹐餘三客吳門﹐求之不可得。」余因秋谷之言﹐徧訪其書﹐一日得之於友人張君所。書凡六卷﹐議論果有爲前人所未發者﹐因節錄十三則於後。

作詩者不可有詞而無意﹐無意則賦尙不成﹐何況比興。唐詩有意﹐而托比興以雜出之﹐其詞婉而微。宋詩亦有意﹐惟賦而少比興﹐其詞徑以直﹐如人而赤體。明之瞎盛唐詩﹐字面煥然﹐無意無法﹐眞是木偶被文繡耳。

詩非一途得入﹐景龍﹑開﹑寶之詩端重﹐能養人器度﹐而不能發人心光﹔大歷﹑開成之詩深銳﹐能發人心光﹐而亦傷人器度。所以學景龍﹑開﹑寶者﹐心光𨿽發﹐大都滯於皮毛﹔學大歷﹑開成者﹐器度易傷﹐不免流於險琢。人能以大歷﹑開成發其心光﹐而後以景龍﹑開﹑寶養其器度﹐斯爲得之。

意諭之米﹐飯與酒所同出。文諭之炊而爲飯﹐詩諭之釀而爲酒﹐文之措詞必副乎意﹐猶飯之不變米形﹐噉之則飽也。詩之措詞不必副乎意﹐猶酒之變盡米形﹐飲之則醉也。醉則憂者以樂﹐喜者以悲﹐有不知其所以然者。

詩之失比興﹐非細故也。比興是虛句﹑活句﹐賦是實句。有比興﹐則實句變爲活句﹔無比興﹐則實句變成死句。許渾詩有力量﹐而當時以爲不如不作﹐無比興﹐下死句也。

詩中須有人﹐乃得成詩。蓋人之境遇不同﹐而心之哀樂生焉。夫子言詩﹐亦不出於哀樂之情也。詩而有境有情﹐則自有人在其中矣。如劉長卿之「得罪風霜苦﹐全生天地仁。靑山數行淚﹐白首一窮鱗」。王鐸爲都統﹐詩曰「再登上相慚明主﹐九合諸侯愧昔賢。」有情有境﹐有人在其中也。子美黑白鷹﹑曹唐病馬﹐亦然。魚玄機詠柳云「枝迎南北鳥﹐葉送往來風。」黃巢詠菊云「堪與百花爲總領﹐自然天賜赭黃袍。」卽蕩婦反賊詩﹐亦有人在其中也。不然﹐陳言剿句﹐萬篇一篇﹐萬人一人﹐了不知作者爲何等人﹐又何以詩爲哉﹖

余讀韓致堯落花詩結聯﹐知其爲朱溫將篡而作﹐乃以時事考之﹐無一不合。起語云「皺白離情髙處切﹐膩紅愁態靜中深。」是題面。又云「眼尋片片隨流去」﹐言君民之東遷也。「恨滿枝枝被雨淋」﹐言諸王之見殺也。「倘得苔遮猶尉意」﹐言李克用﹑王師範之勤王也。「若教泥污更傷心」﹐言韓建之爲賊臣弱帝室也。「臨階一盞悲春酒﹐明日池塘是綠陰。」意顯然矣。此詩使子美見之﹐亦當心服。詩可以初﹑盛﹑中﹑晚爲定界乎﹖

唐人詩用意﹐有在一二字中﹐不說破不覺﹐說破則其意煥然者。如崔輔國漢宮詞云「朝日點紅妝﹐擬上銅雀臺。畫眉猶未了﹐魏帝使人催。」稱帝者曹丕也。下一帝字﹐而其母狗彘不食﹝其餘﹞之語自見﹐嚴於鈇鉞矣。詩歸評媚甚﹐豈非說夢。韓翃寒食詩云「春城無處不飛花﹐寒食東風禦柳斜。日暮漢宮傳蠟燭﹐輕煙散入五侯家。」唐之亡國﹐由於宦官握兵﹐實代宗授之以柄。此詩在徳宗建中初﹐只五侯二字見意。唐詩之通於春秋者也。

詩意之明顯者﹐無可著論﹐惟意之隱僻者﹐詞必紆回婉轉﹐必須發明。溫飛卿過陳琳墓詩﹐意有望於君相也。飛卿於邂逅無聊中﹐語言開罪於宣宗﹐又爲令狐綯所嫉﹐遂被遠貶。陳琳爲袁紹作檄﹐辱及曹操之祖先﹐可謂刻毒矣﹐操能赦而用之﹐視宣宗何如哉﹖又不可將曹操比宣宗﹐故托之陳琳以便於措詞﹐亦未必眞過其墓也。起曰「曾於靑史見遺文﹐今日飄零過古墳。」言神交以敍題面﹐引起下文也。「詞客有靈應識我」﹐刺令狐綯之無目也。「伯才無主始憐君」﹐「憐」字﹐詩中多作羨字解。因今日無伯才之君﹐大度容人之過如孟徳者﹐是以深羨於君耳。「石麟埋沒藏春艸」﹐賦實境也。「銅雀荒涼起暮云」﹐憶孟徳也。此句是一詩之主意。「莫怪臨風倍惆悵﹐欲將書劍學從軍。」言將受辟於藩府﹐永爲朝廷所棄絕﹐無復可望也。怨而不怒﹐可謂深得風人之意矣。

唐人詩妙處﹐在於不著議論﹐而含蓄無窮﹐近日惟常熟馮定遠詩有之。其詩云「禾黍離離天闕髙﹐空城寂寞見回潮。當時最憶姚斯道﹐曾對靑山詠六朝。」金陵﹑北平事﹐盡在其中。又有云「隔岸吹唇日沸天﹐羽書惟道欲投鞭。八公山色還蒼翠﹐虛對圍碁憶謝玄。馬﹑阮四鎭事﹐盡在其中。又有云「席卷中原更向吳﹐小朝廷又作降俘。不爲宰相眞閒事﹐畱得丹靑夜宴圖。」以韓熙載寓刺時相也。又有云「王气消沈三百年﹐難將人事盡憑天。石頭形勝分明在﹐不遇英雄自枉然。」以孫仲謀寓亡國之戚也。所謂不著議論聲色﹐而含蓄無窮者也。

詩苦於無意﹐有意矣﹐又苦於無辭。如聶夷中之「鋤禾當日午﹐汗滴禾下土﹐誰知盤中餐﹐粒粒皆辛苦」﹐意則合矣﹐而其辭率直又迫切﹐全失詩體。

五七言律﹐皆須不離古詩﹐气脈乃不衰弱﹐而五言尢甚。

詩意大抵出側面。鄭仲賢送別云「亭亭畫舸系春潭﹐只待行人酒半酣。不管煙波與風雨﹐載將離恨過江南。」人自別離﹐卻怨畫舸。義山憶往事而怨錦瑟﹐亦然。文出正面﹐詩出側面﹐其道果然。

作詩學古則窒心﹐騁心則違古﹐惟是學古人用心之路﹐則有入處。

吾邑魏叔子【衝】負才不羈﹐中年蹭蹬﹐寄興詩酒﹐嘗與馮嗣宗【復京】輩爲里社﹐祀隋陳司徒。一日﹐叔子舉社祭畢﹐聚飲。坐有老妓﹐狎一少年﹐意不在魏﹐調之不對﹐魏向之大哭。因贈嗣宗詩曰「今昔人情太不同﹐朝來殘媼亦嗔儂﹐紅裙無分靑衫老﹐慟哭窮途向嗣宗。」

無錫杜太史紫綸【詔】﹐少時以詞賦擅名﹐久畱京師。康熙辛卯﹐遂舉京兆。壬辰﹐欽賜進士﹐入詞館。旋假歸﹐林居二十年﹐遊名山幾徧。嘗與羽士榮泂泉【漣】﹑釋天鈞【妙復】結方外交﹐所至輒挾以往﹐人稱「梁溪三逸」。太史遂屬善畫者繪爲圖﹐題詠紛如。乾隆丙辰六月﹐遊西湖歸﹐作詩一絕授其子﹐曰「此卽我之遺令也﹗」未及半月﹐以微疾卒。其詩云「半生空自逐浮華﹐放浪湖山亦大差。分付兒曹無別語﹐讀書爲善做人家。」卒之前三日爲其七十誕辰﹐張宴廳事﹐大書一聯﹐粘諸壁。出句爲「教子課孫完我分」﹐而對句卽用所作詩結語云。

柳柳州之文章﹐昌黎所謂﹕「雄深雅健似司馬子長﹐崔﹑蔡不足多者也。」而千載以下﹐乃有從而議其非者。友人某自京師歸﹐爲余述之﹐且深爲不平。余曰「柳州非國語﹐應得此報。且安知從而議之者﹐非卽盲左後身乎﹖」某爲之失笑。

趙太史秋谷﹐靑州益都人也。乾隆戊午﹐北平黃昆圃先生任山東布政。黃固素重秋谷者﹐會益都令某來謁﹐黃語之曰「趙秋谷先生﹐君管內人也。其詩文甚富﹐盍請於先生持其艸以來﹐俾予得一寓目乎﹖」令歸﹐卽遣一隸持牒取之。趙故善罵﹐得牒益大怒﹐詬令俗吏﹐並及於黃。黃親爲陳見復述之。

進士鮮有至六十年者。康熙己未進士﹐至乾隆己未猶在而得與後輩稱前後同年者﹐有兩人焉﹕一爲益都趙贊善秋谷【執信】﹐一爲黃岡王僉都西澗【材任】。時西澗年八十有七﹐而秋谷年亦八十矣。王重聽﹐趙失明﹐兩公耳目各廢其一﹐而皆不廢吟詠云。

梅李東塔禪院東房﹐藏有故僧慈云所書楞嚴經﹐筆法秀整﹐絕類趙吳興。乾隆丙辰秋日﹐余偕友人顧文寧【士榮】往觀之。後有董玄宰﹑宋比玉二跋。董跋云「丁卯九月三日﹐海虞錢子羽持故僧慈云所書楞嚴經見視﹐書法莊嚴﹐令人肅然起敬。」按跋語所云丁卯﹐蓋天啟七年也。玄宰之亡﹐爲崇禎三年﹐年八十有一﹐跋此經時﹐蓋已七十有七矣。

康熙中﹐吾邑錢玉友【良擇】﹑邵靑門【陵】﹑許暘谷【徹】﹑王露湑【譽昌】並以詩名﹐而露湑翁與余善﹐蓋古所稱忘年交也。余嘗謂翁之詩﹐豪邁不如玉友﹐而細膩勝之﹔天趣不如靑門﹐而沈著勝之﹔溫麗不如暘谷﹐而骨榦勝之。翁頗以余爲知言。

祝枝山作夢遊鶯花洞天記﹐有行書手錄本最佳﹐向藏吳郡某氏。康熙乙巳﹐吳逆三桂遣人持數千金至吳﹐收古書畫器物﹐遂以三百金購此本去。時吾邑顧翁雪坡【文淵】適在郡﹐用雙鉤摹出。余從雪坡之侄文寧【士榮】見之﹐卷首有白文南溪艸堂印﹐卷末有朱文希哲印﹐亦雪坡所摹也。聞吳逆之使﹐滿載所收以歸﹐渡江舟覆﹐此眞本爲龍伯取去﹐無復在人間矣。

明崇禎六年癸酉﹐應天鄕試﹐一榜得三會元﹐甲戌李靑﹐丁丑吳貞啟﹐癸未陳名夏。本朝順治十一年甲午﹐浙江鄕試﹐一榜得三狀元﹐乙未史大成﹐甲辰嚴我斯﹐庚戌蔡啟僔。

嚴相國養齋爲諸生時﹐與瞿昆湖諸公聯「十傑會」﹐常會文於李文安公祠中﹐出入致揖於公惟謹。一夕夢公謂曰「承君隆禮﹐愧無以報﹐今以予骨贈君。」寤後忽發寒熱﹐逾時乃止。人謂文安公實爲之換骨云。

嚴相國有妹﹐嫁石岸張氏。石岸至城﹐路有斷水處﹐往來多阻。相國以妹在石岸﹐特築橋以通之﹐名曰徐涇橋。

鄧肯堂幼有神童之目﹐年十三﹐賦空谷詩﹐爲松圓詩老所賞﹐遂以此得名﹐人呼之爲鄧空谷。後以薦舉入都﹐沒於逆旅。所著頤庵﹑玉山﹑柳下諸集﹐散佚不可問。嘗見其贈如臯冒徵君詩﹐有「旁若無人惟燕子。不知有漢是桃花」之句﹐余最愛之。

沈以慈﹐字孝先﹐邑人也。生十歲﹐而兩目不見物﹐家人取書絡誦於側﹐孝先憑幾竊聽﹐率以爲常。以故孝先盲於目﹐不盲於心﹐所爲詩歌頗佳。鄧肯堂作五哀詩﹐孝先其一也。

嘉定侯廣成【峒曾】舉進士歸﹐其父太常公欲令謁唐叔達先生﹐而適晤叔達於友人所﹐遂先與言之。叔達曰「勿遽來﹐不佞叨居父執﹐相見時宜有言爲贈﹐當預思所以訓戒之者。」又太倉太原王氏﹐亦叔達之世交也。當煙客奉常官京師日﹐叔達過其家﹐諸公子迎之入﹐至廳事南向坐﹐諸公子設紅氍毹拜之﹐不爲動。拜畢﹐摩諸公子首曰「汝父遠宦京師﹐好自讀書﹐勉之。」諸公子侍立惟諾﹐叔達乃徐徐曳杖而起。蓋叔達以前輩自居﹐視故人子弟不異己之子弟也。亡友侯秉衡【銓】爲余述之如此。噫﹗人情澆薄﹐朋友一倫幾絕﹐如叔達先生二事﹐以今日視之﹐亦何啻羲﹑黃以上乎﹗

嚴太守天池【澄】﹐相國文靖公子也。將赴邵武之任﹐與郡邑城隍神約曰「某必不攜邵武一錢歸﹐神其鑑諸﹗」旣抵任﹐苞苴盡絕﹐惟有茶果銀一項﹐士民爲官長稱觥敬者﹐其俗相沿已久﹐於是爭致﹐諸公復苦勸受之﹐以供薪水費。辭不獲已﹐積之共若千金﹐迨致仕歸﹐舟次吳門﹐以原銀付家人曰「吾前與城隍神約﹐不攜邵武一錢歸矣﹐此銀何所用﹖其以爲修治橋梁費乎﹗」於是擇日鳩工﹐自郡之齊門外﹐至邑之南門﹐凡橋梁之傾圮者﹐悉修治焉。行人至今便之。

宜興周相國玉繩﹐少時從黃介子先生遊﹐先生極稱之。迨玉繩以髙第裏居﹐頗恣縱﹐先生聞之﹐弗善也。後玉繩以事謁先生﹐先生堅臥弗起。迨長跪榻前請過﹐先生遽起﹐批其頰曰「汝初致身﹐遂爲患裏中乎﹖」其嚴气正性如此。介子名毓祺﹐江陰名諸生。鼎革後﹐起義守城﹐城破被執﹐不屈而死。

繆仲醇﹐布衣也。而東林諸公與訂交﹐皆以兄事之。常州錢侍禦啟新﹐東林之翹楚也。江北一縉紳往候之﹐值侍禦他出﹐遂畱宿其家。半夜聞叩門聲甚厲﹐廝養皆驚起﹐窺之﹐見火光中一人督責童子﹐以其應門稍遲也﹐童子皆伏地叩首謝。此紳謂侍禦且歸矣﹐晨起詢之﹐乃知夜間至者爲仲醇也。仲醇名希雍﹐本吾邑甲族﹐重气節﹐嫻經濟﹐爲一時豪士﹐不特精於岐﹑黃術也。邑乘列之方伎﹐未免掩其爲人矣。

昌黎之文﹐字句皆古﹐人悉知爲錘煉而成矣﹐而不知歐公之平易﹐亦是錘煉而成者。卽如白香山之詩﹐老嫗能解﹐可謂平易矣﹐而張文潛以五百金得其稿本﹐竄攺塗乙﹐幾不存一字﹐蓋其苦心錘煉如此。以此例之﹐則歐公可知﹐不特「環滁皆山」之句﹐數易稿而就也。

作詩者有神來之句﹐往往成於衝口信筆﹐所謂好詩必是拾得也。若有意作詩﹐則初得者爲第一層﹐語必淺近﹔卽第二層猶未甚佳﹐棄之而冥冥構思﹔直至第三層﹐方有妙緒。然第三層意必出之自然﹐仍如第一層語乃佳。不然﹐雕琢之過﹐露斧鑿痕﹐其不入於苦澀一派者幾希。馮定遠云「嚴滄浪言有古律詩﹐今不能辧。」余觀瀛奎律髓中有拗字一類﹐疑卽所謂古律詩也。子美集中﹐如鄭駙馬宅宴洞中﹑崔氏東山艸堂﹑題省中院壁﹑章梓州橘亭餞成都竇少尹﹑雨不絕﹑九日﹑赤甲﹑灩澦﹑白帝城﹑最髙樓﹑暮春﹑愁﹑晝夢卽事﹑江雨有懷鄭典設﹑簡吳郎司法﹑覃山人隱居﹑曉發公安﹑暮歸等作皆是﹐亦謂之吳體。蓋律詩而骨格峻峭﹐不離古詩气脈﹐故謂之古律詩也。嚴滄浪固云「盛唐諸家多此體。」試檢諸家集﹐當知予言非謬。

詩之有次韻﹐自蕭衍﹑王筠和太子懺悔詩始也。唐之元﹑白遂踵其事﹐至皮﹑陸而加甚焉﹐今則非次韻無詩矣。施愚山謂次韻之作是做韻﹐非做詩。其言良是。蓋所謂做韻者﹐覓韻腳於韻府羣玉﹑五車韻瑞﹐廣之以佩文韻府而止。於是以字湊韻﹐以句湊篇﹐勉彊牽合﹐全無意義章法﹐非做韻而何﹖陷溺之甚﹐遂謂次韻之詩﹐思路易行﹔又或追用前人某詩韻﹐連篇累牘﹐用以自豪﹐益無謂矣。趙秋谷亦謂﹕「次韻詩以意赴韻﹐𨿽有精思﹐往往不能自由。或長篇中一二險字﹐勢難彊押﹐不得不於數句前預爲之地﹐紆回遷就﹐以致文義乖違﹐𨿽老手有時不免。阮亭絕意不爲﹐此可法也。」善哉言乎﹗與施愚山做韻之語﹐並是今日作詩者藥石矣。

章珪﹐字孟端﹐邑人也。明正統間官監察禦史﹐與同僚成規糾劾權要罷歸。有周綱者應詔於京﹐取李師中「去國一身輕似葉﹐髙名千古重如山」句﹐與士大夫分韻送別﹐並屬錢塘戴文進作歸舟圖以贈。今圖藏吾友顧子文寧【士榮】家﹐卷首有塗棐八分書「歸舟圖」三字﹐圖後有國子助教同郡李繼歸舟圖詩引﹐作於正統辛酉秋七月旣望者﹐引後卽書分韻詩。同郡楊翥得「去」字﹐東海徐珵得「國」字﹐河南劉溥得「一」字﹐同郡張柷得「身」字﹐潭懷逯端得「輕」字﹐同郡張益得「似」字﹐吳郡顧謙得「葉」字﹐同邑呂■﹝囗外水內﹞得「髙」字﹐太原郭璘得「名」字﹐武陵龔理得「千」字﹐春陵周綱得「古」字﹐吳邑範子易得「重」字﹐張穆得「如」字﹐屈昉得「山」字。詩後有郡人韓雍跋語﹐作於成化九年九月重陽日。龔淵孟松窗快筆云「周綱此舉﹐爲楊文貞所怒﹐遂致遠斥﹐章亦僅而得免。」予觀卷中諸公﹐顯晦不一﹐最著名者爲徐﹑韓二公﹐徐後攺名有貞﹐以復辟功﹐拜大學士﹐封武功伯﹔韓以徵兩廣蠻寇功﹐進都察院右都禦史﹐死謚襄毅。

婁子柔堅﹐嘉定四先生之一也。詩文外尢精鍾﹑王書法﹐晚乃變而學東坡﹐一洗柔媚之習。時華亭董尙書方以工書重海內﹐而秀整有餘﹐蒼勁不足﹐先生視之蔑如也。後吾邑馮氏書學﹐講貫最善﹐實得先生之傳云。

邵靑門【陵】晚歲奉佛﹐一椽在山麓﹐黃葉積庭下﹐雙扉晝掩﹐日誦金剛經不輟﹐遂取經中「不住於相」之義﹐自號黃葉庵不住道人。嘗著金剛經集說﹐依經敷演﹐闡發詳明﹐俾讀者於無上妙諦﹐一覽了然﹐眞能以筆代舌﹐爲佛門提唱者也。而所與往復商榷﹐奉爲指南以成此書者﹐惟釋藥山一人。余見靑門與藥山札﹐不啻數十﹐質疑問難﹐大抵爲注經一事云。藥山名正仁﹐居西山之牛窩潭﹐所與遊皆知名士。晚而目盲﹐遂更其號曰瞎山。

孫西川艾﹐嘗遊金陵﹐狎客慫攜謝妓。公徧訪教坊季女﹐共得七人。人持千金納采﹐卽京城卜居七所﹐每所器皿畢具。選日結婚﹐將禦一如常儀﹐爭妍競寵﹐備極宴爾之趣﹐冗費可二萬金。興盡而返﹐絕不畱盼﹐其豪邁如此。厥後百萬之產﹐取次蕩盡。但倩一廛以居﹐𨿽膏腴輕售﹐終不言益價。一人忽欵門自陳﹐願輸粟五百斛。公辭曰「噫﹗吾安得空室貯之哉﹖」固與之﹐乃弗卻。先是﹐虞山西麓埋一異石﹐公遂捐此米鏟剔之。石旣露矣﹐乃懸崖置屋﹐名之曰大石山房。公嘗從沈啟南遊﹐得其點染法﹐而其迹﹐世罕有傳者。蔣相國曾於大內見其尺幅﹐所畫爲糞壤﹐頗極工妙。相國以語公之裔孫畏之翁【璟】﹐翁復爲餘言如此。

嚴文靖公﹝性多拘忌。嘗延金壇王宇泰太史治疾。太史至其第時﹐日初昃耳﹐諸公子皆盛服出迓﹐賓主儼然相對﹐至然燭而公不出。太史訝問之﹐則知公擇戌時見客﹐諸公子亦時時以指候鼻息左右﹐驗時至否﹐良久乃出。每坐起﹐必回旋曲折數步乃行。問之﹐曰「向善神方耳。」又遇僮僕最寬﹐至一無畏憚。每對客坐﹐左右嘻笑喧然﹐或相撲擊馳逐﹐屢觸公身﹐公宛轉避之而已。初﹞拜吏部尙書﹐命家人治具以俟﹐家人白已辦。請所邀﹐公曰「無他客﹐專邀若曹耳。吾受主恩深﹐不可以負﹐而墐私竇必自若曹始﹗」以宿儲博弈具授之﹐曰「若曹無聊﹐可以此自娛﹐愼無出門戶。」人揖而觴之﹐諸僕皇恐受命﹐訖任無越軌者。

明萬曆中﹐有沈大韶者﹐不知何地人。善鼓琴﹐所彈洞天春曉﹑秋山溪月二曲﹐吾邑陳昆源妙會其旨。趙應良云所﹐則又陳之入室弟子也。趙之琴理爲天下第一。嘗獨夜對月﹐一彈再鼓﹐聞庭外鬼聲淒絕。諦視之﹐有人長二尺許﹐皆古衣冠﹐雜坐秋艸間﹐作聽琴狀。其聲之妙﹐殆感動鬼神矣。云所嘗與同邑嚴太守天池爲琴會於松弦館﹐遂勘譜行世﹐而陳禹道錫賢復從趙受學焉。錫賢精蒼梧曲﹐邑人以陳蒼梧呼之。

明太祖龍潛時﹐曾在皇覺寺爲僧。後廷臣賦詩﹐有犯「光」字﹑「釋」字﹑「和」字﹑「尙」字者﹐卽爲譏訕﹐甚則誅戮﹐輕亦譴謫。吾邑施孟微爲監察禦史﹐一日上命賦詩﹐有「日出光華照四方」之句﹐亦以犯「光」字得罪黜歸。按孟微名顯﹐洪武中鄕﹑會試俱第一﹐墓在西山之麓﹐近髙道山居。雍正初﹐其後人不肖﹐以祖墓售宦僕﹐啟土遷棺﹐白骨見焉﹐頭大如斗﹐兩股亦倍常人云。

鄕賢祠之濫也﹐於今爲甚﹐自昔已然。聞羅念庵先生以吉水鄕賢祠駁雜﹐恥其父與之同列﹐欲奉木主以歸﹐而吾邑邵文吉遺命﹐毋入鄕賢祠。文吉名相﹐卽嚴文靖志墓所稱守齋先生者﹐觀此而知鄕賢之濫﹐固不自今始矣。宿遷徐太史壇長【用錫】云「今之爲人子者﹐守身誠身都不講﹐甚至供養俱不周﹐惟於親死之後﹐經營入鄕賢祠﹐便以爲孝子尊親之至。以致學宮之內﹐儈伍叢雜﹐賢者恥與爲列。」蓋亦有慨乎其言之也。

今塑神像者﹐輒捕龜﹑蛇﹑鳥﹑雀﹐生納其腹﹐意取生物之气﹐以爲土木靈性也。聞故明時﹐無錫東林書院塑龜山先生像﹐因一楊樹去其上半﹐中爲像畱其根以爲座。當時以先生姓楊﹐故其像卽因楊樹﹐而又以先生號龜山﹐並納龜於其腹﹐直兒戲矣。

昆山一粟生﹐執贄謁徐侍郎﹐侍郎曰「子年幾何﹖」對曰「屬狗。」一時傳笑。余有四子﹐友人曾以年詢。余對以長屬某﹐次屬某﹐又次屬某﹐最幼屬某。座客某聞之﹐私謂余曰「子號讀書﹐柰何出辭若是之鄙﹐類昆山粟生乎﹖」余曰「此余用五代時宇文護母書中語也。」因檢書示之﹐某爲之面赤。

中州重牡丹﹐故言花卽知爲牡丹。成都重海棠﹐故言花卽知爲海棠。吾邑文村有季氏者﹐宋太常卿陵之後也。其家海棠種異他處﹐花朶大而且密﹐俗有「季家海棠十八瓣」之稱。故白堤賣花者輒以「文村種」三字簽標於海棠云。世謂此花無香﹐而西蜀潼川府昌州所產﹐則獨有香﹐此又物理之不可解者。

明崇禎甲戌科會試﹐場中皆推文長洲所取陳際泰爲第一。同考項煜欲令會元出其門﹐紿文曰「吾此卷乃楊廷樞也。」楊爲同鄕名士﹐文遂讓之﹐及拆捲則李靑也。煜面黔﹐向稱項黑﹐至此競相傳笑﹐有「項黑得李靑」之語。

莊子秋水篇公子牟對公孫龍曰「子獨不聞夫埳井之鼃乎﹖謂東海之鱉曰『吾樂與』」【云云。】「東海之鱉﹐左足未入﹐而右膝已縶矣﹐於是逡巡而卻﹐告之海曰」【云云。】白香山池上篇﹐有「如鼃居坎﹐不知海寬」之句﹐蓋卽用此事也。按﹕「坎」字本卽「埳」字﹐而「鼃」字筆畫頗近「龜」字﹐近世相沿誤刻﹐其失固了然可見。余觀工書之士﹐前明如董尙書﹐當今如王吏部﹐皆喜寫池上篇﹐而「鼃」字不免沿誤作「龜」﹐亦疎於考訂矣。

張謙﹐字益士﹐予舅之子也。長餘一歲﹐一生半在病中。自篆其石曰「善病張郎」。藥裹之餘﹐關心吟詠﹐輒多佳句。家在江村﹐不與世接﹐故罕有知者。有集數卷﹐歿後散佚﹐偶記數聯﹐錄而存之。題檉柳書屋云「湘江分得叢蘭紫﹐虞嶺移來片石靑。」贈別云「蠟燭燒愁愁不斷﹐曉鶯喚夢夢難醒。」不寐云「閒愁不散如宵霧﹐薄醉旋消似曉煙。」夜坐云「粉墻月上畫圖出﹐茶竈煙生風雨來。」暮秋雜詠云「石臥荒苔疑病酒﹐梅撐瘦骨似吟詩。」艸堂云「梅尙有花和我瘦﹐石全無竅似兒頑。」代贈云「夢回味似重篘酒﹐魂斷情如已落花。」

明宣徳時﹐內佛殿火﹐金銀銅像融而爲一。遂命鑄鑪﹐凡銅煉六火則露寶光。上命加火一倍﹐煉而條之﹐復用銅鐵爲篩格﹐以赤火鎔條﹐取其極淸而滴格下者爲鑪﹐存格上者制他器。此宣鑪之質也。鑪式略仿宋瓷﹐其上者﹐曰百折彜﹐曰乳足﹐曰花邊﹐曰魚耳﹐曰鰍耳﹐曰蚰蜓耳﹐曰燻冠﹐曰象鼻﹐曰石橊足﹐曰橘囊﹐曰香奩﹐曰花素﹐曰方員鼎﹔下者﹐曰索耳分襠﹐曰判官耳﹐曰角端﹐曰象鬲﹐曰雞腳扁﹐曰番環﹐曰六稜﹐曰四方﹐曰直腳﹐曰漏空桶﹐曰竹節。其欵陰印陽文﹐眞書「大明宣徳年制」。又有呈樣無欵者﹐最爲難得。此宣鑪之式也。宣鑪妙處在色﹐爇火久﹐則假色外炫﹐眞色內融﹐燦爛善變。嫩如哀梨﹐入口卽化﹔凝如魚凍﹐呵气便消﹐須有此兩種光景﹐斯爲上乘。又有制時空罅﹐以赤金衝滿之者﹐名曰衝眼﹐得火則金色盡顯﹐益從黯淡中發奇光焉。火候旣到﹐卽久不著火﹐納之污泥中﹐拭去而色如故﹐如是則爲眞宣。假者𨿽火養數十年﹐不能然也。其色有初年﹑中年﹑末年之分﹐初年仿宋燒斑﹐尙沿永樂鑪舊制﹔中年用番鹵浸擦燻洗﹐易爲茶蠟﹐亦間有滲金者﹔末年乃露本質﹐著色更淡矣。色凡五種﹕曰栗殼﹐曰茄皮﹐曰棠梨﹐曰褐色﹐而藏經紙色爲第一。又有所謂雞皮紋者﹐覆手起粟﹐迹如雞皮﹐而撫之實無有。又有所謂燭淚痕者﹐或在腹下﹐或在口下﹐在腹下爲湧祥雲﹐在口下爲覆祥雲。是皆火气所成﹐尢不易得。此宣鑪之色也。此物爲世所珍﹐頗多贗者。余非鑑古之士﹐聊就帝京景物略﹑遵生八箋﹑方坦庵宣鑪歌所言﹐並參以他說﹐爲之詳其質﹐別其式﹐辧其色﹐作宣鑪說如右﹐或亦好古之一助云。

詩中用字﹐有雙聲﹑疊韻之分﹐南史王元謨問謝莊﹐莊曰「互護爲雙聲﹐磝碻爲疊韻。雙聲同音不同韻﹐疊韻音韻皆同。互護同是唇音而不同韻﹐磝碻同是牙音而又同韻也。」又沈存中筆談謂﹕如「幾家村艸裏﹐吹唱隔江聞。」「幾家村艸」對「吹唱隔江」皆雙聲。如「月影侵簪冷﹐江光逼屐淸。」「侵簪」﹑「逼屐」皆疊韻。雙聲﹑疊韻﹐謝﹑沈二公言之已悉。然錢木庵謂﹕「疊韻易見﹐雙聲難明。」陸魯望溪上思雙聲云「溪空惟容云﹐木密不隕雨。迎漁隱映間﹐安得謳雅■﹝木虜﹞。」木庵爲之注云「五音以唇舌牙口齒辧之﹐二字同音爲雙聲﹐如『溪空』﹑『容云』舌居中﹐宮聲也﹐『木密』﹑『隕雨』唇撮聚﹐羽聲也﹐『隱映』舌抵齒﹐徵聲也﹐『謳雅』口開張﹐商聲也。諸如此類﹐可以例推。」觀此而所以爲雙聲者﹐乃了然矣。

鐘聲晨昏扣一百八聲者﹐一歲之義也。蓋歲有十二月﹐二十四气﹐七十二候﹐正得此數。釋氏念珠亦借此義﹐見楞伽經菩薩問。

錢湘靈先生晚年居虞山西麓﹐老屋三楹﹐適當石梅之下﹐松陰嵐翠﹐如眉臨目。先生兀坐其中﹐擁書萬卷﹐咿哦不輟。過其門者﹐往往駐足覘伺﹐流連不去﹐先生咿哦自若也。室中榜一聯云「名滿天下﹐不曾出戶一步﹔言滿天下﹐不曾出口一字。」爲三峯釋碩揆書。

佛氏云「是日已過﹐命亦隨減。」而泰西人相見﹐訊問年歲﹐輒云「汝死過幾年﹖」彼此語意正同﹐最爲警醒。余謂寓形宇內﹐碌碌一生﹐毫無豎立﹐卽未來之歲月﹐無非是死過光陰也。奚待蓋棺之日乎﹖

徐訥﹐字敏叔﹐明工部侍郎恪之父也。長厚有內行。妻周氏尢賢。公旣多男子矣﹐一日偶謂周曰「今日經某鄕﹐居民皆起視過客﹐惟篾工舟中一女不眸視﹐可異也﹗」是時公年老矣﹐周疑公屬意此女﹐陰爲物色致之。忽謂公曰「舟中人已在副寢矣。」公大驚﹐辭不獲已﹐乃彊納之。生一兒﹐卽恪也。俗呼爲「徐八都堂」云。

明世廟無逸殿成﹐春日賜廷臣宴﹐伶人歌「花底黃鸝」之詞。上問﹕「此詞何名﹖」伶人曰「花柳分春曲。」上喜曰「甚似今日風景。」顧謂夏相國言曰「花柳分春無逸殿﹐可就席思一句偶之。」時吾邑楊五川儀方爲禮部員外﹐頗著才名﹐夏亦素愛之﹐因私遣飛騎尋楊﹐令屬對焉。時楊方與僚友羣會一勛戚家﹐重門深院﹐杯酌正濃﹐忽聞騎吏叩門聲急﹐閽人拒之﹐曰「夏公所遣也。」旣入門﹐卽問楊員外何在﹖屏客出片紙相授﹐卽上所命七字句也﹐座客皆停杯失色﹐儼衣冠以俟命。楊就庭中﹐立取紙筆﹐屬對付使者﹐其句云「華夷一統大明君。」使者卽飛騎復夏﹐夏以此應制﹐世廟稱善者久之。

宋文憲公濂﹐嘗館吾邑富家。一日﹐有丈夫從二童子來謁﹐自稱賣文﹐談論出入經史﹐至兵機尢長。宋公不能答﹐請其詩﹐曰「吾一詩直二十金。」主人許之﹐詩成﹐甚俊拔。宋公以文請﹐曰「吾文非百金不可。」主人又與之﹐援筆立成﹐文不加點。宴畢﹐請觀宋公書室﹐出前金贈曰「僕非受此﹐爲先生地耳﹗」遂辭去。使人送至海濱﹐舟師數千﹐軍容甚盛﹐乃陳友諒也。以宋公有才名﹐欲禮聘爲軍師﹐聽其論無武略而去﹐一邑大驚。

夫子之稱﹐始見於尙書牧誓篇﹐蓋武王之所以呼將士也。繼又見於小戴禮「公叔文子卒」一章﹐則又爲君之稱臣矣。而左氏一書﹐稱夫子者不一處﹐如子重﹐楚令尹也﹐而稱晉大夫欒鍼曰夫子﹔荀偃﹑魏絳﹐皆晉大夫也﹐而絳之稱偃則曰夫子﹔向戍﹑樂喜﹐皆宋臣也﹐而戍之稱喜則曰夫子﹔又季札﹐吳之公子也﹐孫文子﹐衛之出亡臣也﹐而札之稱文子則曰夫子﹔子皮﹐子產所從受政者也﹐而其稱子產則曰夫子﹔師曠﹐晉之樂師也﹐叔向﹐晉大夫也﹐而向之稱曠則曰夫子﹔康王﹐楚君也﹐士會﹐晉臣也﹐而康王之稱士會則曰夫子。又按工部集﹐如鄭司戶﹑蔡著作﹑陳補闕﹑韋書記﹐皆其友也﹐而詩中悉以夫子稱之。歷觀諸書﹐而知所爲夫子者﹐乃尊卑貴賤之通稱﹐不特弟子之於師也。獨魯論一書中﹐似有專屬﹐然觀孔子之稱蘧瑗﹐子貢之稱叔孫州仇﹐則又不盡然。近代師生必稱夫子﹐不知何本﹐若以孔門爲例﹐則近於僭﹔若以尊卑貴賤之通稱而稱其師﹐則又近於褻﹕兩者固交失之。聞近時遂寧相公戒其門人勿稱夫子﹐殆亦以是歟﹖

作詩者不論題之雅俗﹐輒拈一首﹐傷格傷品﹐莫此爲甚﹔又或故押險韻以示新奇﹐尢屬無謂。近日惟吾友沈確士力矯此二獘﹐良可法也。其述毛稚黃之語曰「詩必相題﹐猥瑣﹑尖新﹑淫褻等題﹐可無作也。詩必相韻﹐險俗生澀之韻﹐可無作也。」旨哉言乎﹐眞近日詩人之砭鍼矣﹗

﹝文人借筆墨嘲詘﹐最屬輕薄﹐況語犯君上﹐尢自蹈滅亡也。海昌查某﹐與錫山杜太史紫綸素善。上嘗賜杜禦書一幅﹐爲程明道春日偶成詩。查戲成一絕云「天子揮毫不值錢﹐紫綸新詔賜綾箋。千家詩句從頭寫﹐『雲淡風輕近午天。』」詩成﹐不以寄杜﹐錄之日記簿﹐杜茫然不知也。後罹罪﹐籍其家﹐日記簿塵禦覽﹐上摘其大不敬語數條﹐此詩其一也。杜聞之﹐驚怖致疾﹐賴上明聖﹐謂其事與杜無涉﹐遂不之究。初杜得禦書﹐賫歸建樓庋之﹐取詩中語﹐顏其額曰「云川」﹐以志恩寵﹐因自號云川居士。﹞

昆山巨族﹐在前明時﹐推戴﹑葉﹑王﹑顧﹑李五姓。迨入本朝﹐而東海氏兄弟三人並中鼎甲﹐位俱八座﹐子姓亦取次登第﹐一時貴盛甲天下﹐而前此五姓則少衰矣。邑人因爲之語曰「帶葉黃姑李﹐不如一个大葧臍。」以帶音同戴﹐黃音近王﹐姑音轉顧﹐臍音近徐﹐故俗諺云爾。

中元節﹐釋氏有目連救母之說﹐而臞仙運化元樞﹐則以是日爲丁令威救母之辰。釋氏謂之目連﹐未悉其所本何自﹐姑錄之以助異聞。

康熙丁卯﹑戊辰間﹐京師梨園子弟以內聚班爲第一。時錢塘洪太學昉思【升】著長生殿傳奇初成﹐授內聚班演之。聖祖覽之稱善﹐賜優人白金二十兩﹐且向諸親王稱之。於是諸親王及閣部大臣﹐凡有宴會﹐必演此劇﹐而纏頭之賞﹐其數悉如禦賜﹐先後所獲殆不貲。內聚班優人因告於洪曰「賴君新制﹐吾輩獲賞賜多矣﹗請開筵爲君壽﹐而卽演是劇以侑觴。凡君所交遊﹐當延之俱來。」乃擇日治具﹐大會於生公園﹐名流之在都下者﹐悉爲羅致﹐而不及吾邑趙���﹝星瞻徵介﹞。時趙館給諫王某所﹐乃言於王﹐促之入奏﹐謂是日系皇太后忌辰﹐設宴張樂﹐爲大不敬﹐請按律治罪。上覽其奏﹐命下刑部獄﹐凡士大夫及諸生﹐除名者幾五十人﹐益都趙贊善伸符【執信】﹑海寧查太學夏重【嗣璉】其最著者也。後查以攺名愼行登第﹐而趙竟廢置終其身。

前代不以書名而其書絕佳者﹐爲震澤王文恪公﹐家侍禦次山【峻】嘗爲餘言之。友人顧文寧【士榮】藏公行書一卷﹐爲公自書所作泛南湖飲湖心亭﹑遊治平寺登吳王郊臺﹑至太倉欲觀海不遂﹑舟中望昆山﹑兩登昆山雨阻還至夷亭﹑六月十九日避暑偃月岡諸詩。公自題其後云「徵仲以此卷索近作﹐艸艸書此以復。徵仲覽之﹐能不有以見教乎﹖東山拙叟王鏊﹐時正徳甲戌八月也。」前有顏樂齋印﹐後有「濟之」及「大學士章」二印。此書瘦硬通神﹐全是晉人風格﹐視文﹑祝當勝一籌。觀此而知侍禦品題﹐果爲不爽云。

長白髙公且園【其佩】畱心繪事﹐能以指頭爲之﹐別開生面﹐爲前人所未有﹐藝苑推爲絕技。鄂鹺使禮生𨿽稍後﹐而頗與髙周旋﹐嘗語人云「且園生平﹐畫第一﹐書次之﹐詩又次之﹐辦事更次之。」時且園方官戶部侍郎﹐京師士大夫遂戲呼爲髙更次云。

龔布衣羽階【諴】﹐邑先賢淵孟先生孫也。家酷貧﹐操行峻潔﹐吾黨咸重之。詩文千言可立就﹐𨿽不甚協繩尺﹐而奇傑之想﹐豪橫之气﹐一時無兩。曾作己未元日詩﹐有「五十三年堪一笑﹐漫將殘夢付東風」之句。吾家眉皙【繼良】評云「桃花流水杳然去。」是年三月二十六日﹐乘醉往大河﹐墮水死﹐乃知此詩此評﹐實爲之讖也。同人醵錢梓其遺稿。汪西京【沈琇】跋二絕於尾﹐頗得其眞。詩云「碎玉終須勝全瓦﹐此君詩句此君文。一編死後賞音出﹐何必子云知子云。」又云「掩卷低回涕不禁﹐分明示讖歲朝吟。東風一昔醒殘夢﹐流水桃花杳莫尋。」

邑東三塘李氏﹐余妻之族也。其先有名在字軒者﹐以髙才生爲郡守胡公纘宗所知﹐諮以時務﹐每謁見﹐必送至門外。偶於赤日中立講﹐李汗下﹐胡公命左右爲之張蓋﹐他日特置一靑蓋張之。縣令某特爲置程子衣以別於諸生﹐每入見言事﹐縣令望門外服是服者﹐輒倒屣迎之。按管秀川常熟文獻志﹐載虯軒事頗悉。嗣後修志者輒不復載﹐未知何故﹐余故表而出之。

柳南先生爲吾邑詩老﹐好著述﹐所撰隨筆六卷﹐多記舊聞軼事。其考證經史﹐論說詩文﹐亦雜見焉。體例在語林﹑詩話之間。故其書雅俗俱陳﹐大小並識﹐吐晉人之淸妙﹐訂俗學之謬訛。洵朴山方氏所云「遠希老學﹐近埒新城」者已。中如「三啇」﹑「三商」之辧﹐主古今韻略而不取禮注與詩疏﹐記祝﹑趙事﹐訛化雍而爲謙吉之類﹐未免小有舛誤。蓋聞見旣博﹐簡擇偶疏﹐不足爲全書病也。會若云先生欲刊叢書﹐遂出篋中錄本贈之。黃廷鑑識。

續筆

●柳南續筆自序

余向撰柳南隨筆六卷﹐謬付梓人﹐遂馳介次﹐顧久而自審其中飛靡弄巧﹐曲綴街談﹐以至謬認蹲鴟﹐誤書躬傶﹐斯言之玷﹐蓋往往而是。業授剞劂﹐亦未遑芟革也。而淳安方朴山先生在藝林最爲老師﹐乃愛而忘其醜﹐一見激賞﹐謂可遠希老學﹐近埒新城﹐遺書千里﹐徒贊然之。余滋愧矣。白首山中﹐屋梁載仰﹐日有記也﹐月有效也﹐歲有得也﹐匯而錄之﹐復成四卷。從洪氏例﹐名曰續筆﹐以視前書﹐或少紕繆。然溝瞀陋儒﹐識在瓶管﹔𨿽繁詞富說﹐究歸空腹。余豈敢以此自賢﹐如魏之東裏閭哉﹖而方先生在今日﹐則固盤盂書中之子順也﹐遐路誠悠﹐而尺一牘次於面﹐從而質之﹐其品隲又何如﹖

乾隆丁丑立秋日﹐柳南七十四翁王應奎題

●柳南續筆序

王君東序者﹐吾邑之老學也﹐多識舊聞﹐旁搜軼事﹐解頤同乎匡鼎﹐便腹比乎孝先。余之婦翁﹐乃君共研之舊﹔君之女夫﹐又餘同袍之友焉﹐神交於君﹐蓋自疇昔矣。年輩旣懸﹐出處殊路﹐徒蘊仰止之誠﹐莫展如舊之契。後余歸山﹐迨君暮齒﹐始獲周旋杖屨﹐預奉緒言﹐篇章往復﹐投桃報李﹐方幸敍忘年之歡﹐獲論文之益﹐何意佚老有期﹐龍蛇夢兆。嗟乎﹗黃髮淪謝﹐來學安仰﹖君雅好著述﹐嘗雜記言事﹐名曰柳南隨筆﹐身自校刻。翰墨餘暇﹐復成續筆四卷。卷中所載﹐略同前編﹐或語傳流俗﹐不道於搢紳﹔或論涉詩文﹐有資於風雅。自君之沒﹐今又數年﹐後生末學﹐日就荒陋﹐觀省此書﹐亦足少助聞見。余門生吏部郎方春熙﹐受經於君﹐升堂覩奧。邑人毛琛君﹐嘗激賞其詩﹐亟爲延譽。覩玆遺編﹐咸深追感﹐思人愛樹﹐矧伊手澤。因與同志校讎﹐思廣流布﹐以余曾接末塵﹐請爲之序。余亦感慨陳迹之存﹐低佪晤言之日﹐𨿽才謝元宴﹐而情同右軍﹐撫捲淒愴﹐明其槪焉。

乾隆二十八年歲在癸未七月十四日﹐邵齊燾述

●柳南續筆卷一

傳名不系爵位

生瑜生亮

牀牀非雨聲

自號媿林

淸和月

汪鈍翁與嚴白雲論詩

布袋

者者館

彭祖八字

韓文用成語

義門論前明書家

義門論古文

西昆取義

袖中小學

龍君執役

先賢授琴

靑冢

東臯賞魚

包燈

賢母堂

吟詩墮水

龍種

昆湖茅屋

馮姬

李二哇

宋人論文

文章正宗

望溪精語

後與子異

朱竹墨菊

巧言令色

梅柳一條

一把連

小西天

荊公詠菊

靑林髙會圖

藥名詩

方爾止吟詩

蟋蟀相公

服禦類優

官家

繭庵名論

墓祭

平望女子

○傳名不系爵位

何元朗叢說云「文衡山在翰林﹐大爲姚明山﹑楊方城所窘﹐時昌言於眾曰﹕『我衙門不是畫院﹐乃容畫匠處此﹖』惟黃泰泉﹑馬公元﹑陳石亭與相得﹐酬唱甚歡。二人只會做狀元﹐更無餘物。衡山數公﹐長在天地間﹐今世豈更有道著姚淶﹑楊維聰者耶﹖』�����詩小傳云「王履吉少與其兄履約同學於蔡羽先生﹐八試鎖院不售﹐以年資貢入太學。履約舉進士﹐以都禦史撫治鄖陽﹐而履吉已前死。死後數十年﹐履吉名滿天下﹐而人之猶知有履約者﹐以有履吉爲之弟也。」文文肅公吳中先賢小記云「有陳道復先生者﹐以布衣有文行名。其大父某公官中丞﹐赫然貴重矣﹐至於今﹐天下故不知陳中丞﹐而惟知白陽山人也。」然則人之傳不傳﹐其不系乎爵位﹐固有斷然者。由三公之言觀之﹐百世而下可以興起矣。

○生瑜生亮

「旣生瑜﹐何生亮」二語﹐出三國演義﹐實正史所無也。而王阮亭古詩選凡例尢悔庵滄浪亭詩序並襲用之。以二公之博雅且猶不免此誤﹐今之臨文者﹐可不愼歟﹖

○牀牀非雨聲

杜詩「牀牀屋漏無干處」。「牀牀」二字﹐自來無注﹐而後人用者多作雨聲。余意牀牀句﹐自是跟上兩句說﹔言牀上布衾﹐兒旣踏裂﹐而屋內所設之牀﹐無不漏濕﹐豈能安眠到曉乎﹖作如此解﹐六句方一串。「牀牀」猶言﹝曰「村村」﹐家曰「家家」﹐不作雨聲。後見曾茶山七月大雨三日詩﹐頷聯云「不愁屋漏牀牀濕﹐且喜溪流岸岸聲。」以「岸岸」對「牀牀」﹐且下一濕字﹐此亦足以徵吾之說矣。

○自號媿林

瞿稼軒先生嘗集古今大儒法言可爲正心修身之裨益者﹐匯成十卷﹐題曰媿林漫錄。「媿林」云者﹐公之自號﹐蓋取內典「慚媿林」之義也。其自敍識歲月爲崇禎丙子仲秋。越十五年而公畱守桂林﹐以身死國﹐「媿」與「桂」同音﹐自號實爲之讖﹐亦奇矣哉﹗

○淸和月

沈宗伯說詩睟語云「張平子歸田賦云﹕『仲春令月﹐時和气淸﹐原隰郁茂﹐百艸滋榮。』明指二月。靈運詩『首夏猶淸和』﹐言時序四月﹐猶餘二月景象﹐故下云『芳艸亦未歇』也。自後人誤讀謝詩﹐有『四月淸和雨乍晴』之句﹐相沿到今﹐賢者不免矣。」余初亦是其說﹐迨後考之﹐卻未盡然。何遜詩云「麥气始淸和。」謝朓詩云「麥候始淸和。」又云「四月實淸和。」江總詩云「淸和孟夏肇。」庾信謝趙王新詩啟云「首夏淸和。」白傅詩云「孟夏淸和月。」乃知古今人未始不以四月爲淸和也。司馬公之詩﹐正未可輕議耳。

○汪鈍翁與嚴白雲論詩

汪鈍翁與某宗伯頗多異議。一日與吾邑嚴白雲論詩﹐謂白雲曰「公在虞山門下久﹐亦知何語爲諦論。」白雲舉其言曰「詩文一道﹐故事中須再加故事﹐意思中須再加意思。」鈍翁不覺爽然自失。

○布袋

猗覺寮雜說云「世號贅壻爲布袋﹐多不曉其義。或以爲如入布袋﹐气不得出項﹐故名。」附舟入浙﹐有一同舟者號李布袋﹐篙人謂其徒曰「如何入舍壻謂之布袋﹖」眾無語。忽一人曰「語訛也﹐人家有女無子﹐恐世代自此絕﹐不肯嫁出﹐招壻以補其代﹐故謂之補代耳。」此言極有理。又三餘帖馮布少時﹐贅於孫氏﹐其外父有煩瑣事﹐輒曰俾布代之。至今吳中以贅壻爲「布袋」。

○者者館

王新城爲揚州司李﹐見酒肆招牌大書「者者館」﹐遣役喚主肆者﹐詢其命名之意。主肆者曰「義取近者悅﹐遠者來也。」新城笑而遣之。又揚州有兜兜巷﹐巷甚隘﹐而道路甚多﹐居此巷者﹐婦人多以做肚兜爲業﹐而門徑又相似﹐故行人每於此多悞焉。成都費軒執禦作寄江南詞一百二十首﹐皆言揚州事﹐中一首云「揚州好﹐年少記春遊﹐醉客幽居名者者﹐悞人小巷入兜兜﹐曾是十年畱。」

○彭祖八字

彭祖八字爲壬子﹑辛亥﹑壬子﹑辛亥﹐享年至八百﹔而祖之九十七世孫湘靈八字﹐則爲壬子﹑壬子﹑癸亥﹑癸亥﹐享年止八十有七。

○韓文用成語

容齋四筆云「韓退之爲文章﹐不肯蹈襲前人一言一句。故其語曰﹕『惟陳言之務去﹐戛戛乎其難哉﹗』獨『粉白黛綠』四字﹐似有所因。」蓋謂列子﹑國策﹑楚詞﹑淮南子有「粉白黛黑」句也。噫﹗斯言亦過矣。吾觀平淮西碑一篇﹐乃韓文之最佳者也﹐而李義山則云「點竄堯典舜典字﹐塗攺淸廟生民詩。」黃魯直亦云「韓文無一字無出處。」而景盧顧爲是言﹐竊所未解﹐況退之所用成語﹐其顯然可見者﹐亦非止一處。如上崔虞部書有「徒使其躬儳焉而不終日」之句﹐此非本於表記耶﹖祭十二郎文有「三世一身」之句﹐此非本於北史王慧龍傳耶﹖河南令張君墓志有「義不可再辱」之句﹐非本於漢書李廣傳耶﹖且退之所謂陳言者﹐震川以不切者當之﹐最爲得解。若謂前人一言一句必不可用﹐不亦謬歟﹗

○義門論前明書家

義門論書法﹐頗不滿於勝國諸家﹐其論祝希哲云「京兆書﹐血脈往往不貫﹐又故爲奇詭﹐流宕無法﹐書之魔也﹗」論王履吉云「雅宜書頗學虞世南﹐然所臨摹者不過翻本廟堂碑﹐往往失之於鈍﹐由其參證少也。」論董玄宰云「董胸次隘結﹐字欲開展﹐而分寸大疏﹐法意俱乖﹐其用筆亦未始不遒﹐但嫌照管不到。」又云「董思翁結字局促冗犯﹐無一可觀﹐所謂都不知古人者也。」又云「思翁硬執『密不容鍼﹐寬通車馬』二語﹐不復理會九宮八面﹐任意自我﹐古法幾盡矣。」

○義門論古文

義門云「今日爲古文﹐須裁其冗長之字句﹐汗漫之波瀾﹐使無千篇一律﹐萬口雷同。如道園﹑圭齋﹑潛溪﹑東裏諸公﹐𨿽學有淺深﹐才有大小﹐熟爛則一。六經﹑左﹑史具在﹐柰何守一先生之言﹐不究其根源乎﹖」又云「前朝有志於古文而不入僻謬者﹐惟王守溪一人。惜後來者不能推而大之耳。」

○西昆取義

宋祥符﹑天禧中﹐楊大年﹑劉子儀﹑錢師聖同官於朝﹐以詩相倡和﹐其詩悉效溫﹑李﹐號西昆體。「西昆」二字﹐義取玉山冊府之名﹐見大年西昆酬唱集序中﹐實前此所未有也。而冷齋夜話﹑滄浪詩話﹑李屏山西巖集序﹑元遺山論詩絕句﹐率指義山爲昆體。玉溪不掛朝籍﹐飛卿淪於一尉﹐安得廁迹冊府耶﹖其亦不之考矣﹗

○袖中小學

某宗伯少時﹐修文執禮於顧涇陽先生﹐先生亦愛其博雅。一日正色謂宗伯曰「子多讀異書﹐然老夫有一書﹐子未讀﹐何也﹖」宗伯悚然問何書﹐先生出袖中小學一卷﹐示之曰「子歸﹐但讀『公明宣學於曾子』一章﹐則立身﹑學術大要盡此矣。」

○龍君執役

瞿俊﹐字世用﹐號學古﹐居邑東五渠村。舉成化己丑進士﹐授江西崇仁知縣。居官廉介絕俗﹐聽斷如神。一日﹐謁張眞人﹐眞人一侍者﹐面目猙獰﹐腥臊觸鼻。眞人指謂瞿曰「公識之乎﹖此龍君也﹗以有罪授謫﹐俾執役於此。公正人﹐爲上帝所敬﹐盍請釋之。」瞿笑而謝焉。眞人曰「公第艸一表﹐某當代爲上之﹐無固卻也。」瞿如其言﹐龍竟得釋。旣釋﹐眞人率龍君以謝﹐且謂之曰「瞿公大恩﹐須有以報。向聞海藏多異物﹐盍獻一二乎﹖」龍君曰「某自破家以來﹐幾無長物﹐今有白雲一朵﹐請以相贈。」旣而許贈者不至﹐瞿意其妄也。未幾﹐瞿舉卓異﹐行取入都﹐適當盛夏﹐而車上常有白雲護之﹐不知有暑。及邸都﹐云乃散去。

○先賢授琴

先賢子遊墓在虞山之巓﹐前明萬曆間﹐有樵者過墓上﹐見一叟衣冠甚古﹐獨坐鼓琴。樵者擲斧柯聽之﹐叟欣然曰「汝欲學耶﹖」因令每日過墓﹐授以淸商數曲。後樵者於昭明讀書臺下﹐聞有達官貴人鼓琴爲會者﹐亦傾耳聽﹐已而笑曰「第五弦尙未調也。」鼓琴者曰「汝何人﹖亦解此耶﹖」試調其弦﹐果如樵者所云﹐遂令其一再彈﹐則泠然太古音也。大驚異﹐爲易冠巾﹐與定交﹐問其所從學﹐樵者以告﹐且詢其衣冠狀﹐乃知所見者﹐爲子遊也。吾邑嚴太守天池之琴﹐至今名天下﹐而其傳實自樵者﹐故海內推爲正音焉。又聞其人本一染人﹐徐其姓﹐太守公字之曰亦仙云。

○靑冢

王昭君靑冢在歸化城塞上﹐徧地白艸﹐惟冢上不生﹐故名靑冢﹐非謂冢上艸獨靑也。冢邊有石獅一﹐石虎二﹐石虎背上刻「靑冢」二字。

○東臯賞魚

吾邑園林有所謂東臯者﹐乃瞿氏別業也。中有池數畝﹐蓄魚萬頭﹐自星卿先生至壽明﹐已歷四世矣。魚之大者﹐長至四五尺﹐每歲春秋二時﹐輒以空心饅頭投之池中﹐魚競吞之﹐有躍起如人立者﹐於是置酒池上﹐招客觀之﹐謂之賞魚。而園丁竊魚者﹐投以石灰塊﹐魚疑爲饅首﹐吞之立斃﹐斃則浮起水面﹐獲取無算。自稼翁殉節後﹐家遂中落﹐至壽明晚歲﹐幾不能自存。遂大集漁人﹐爲竭澤之舉﹐所獲魚不下千擔﹐吳中魚價爲之頓減。當其時取魚也﹐壽明舅氏鴻文陳翁畱宿池上小閣﹐黎明夢一黑衣人﹐形狀勃窣﹐首以上不甚分明﹐向陳作禮﹐若有所求者。天明啟扉﹐則有大鱉當戶﹐乃悟夢中所見﹐卽此物也﹐遂以舟載至尙湖﹐縱之去。

○包燈

通州有所謂包燈者﹐相傳包釋修孝廉時爲友人作燈﹐未竟﹐公交車促之﹐不赴﹐俟作畢始行。此包燈所自始。近日通州教場前每歲燈市猶曰包燈市﹐其實不出本處﹐皆來自大江以南也。

○賢母堂

尹侍郎會一母李太君守節教子四十年﹐尹以翰林出守襄陽。太君在官署﹐治酒食以待賓客﹐儲水漿以給行路。當歲饑設賑﹐尹或他出﹐太君卽代爲辦理﹐不遺不濫﹐遠近悅服。尹以才能調任揚州﹐去之日﹐襄人爭出貲爲建賢母堂﹐太君作兩絕句謝之曰「辛苦教兒四十年﹐還將三楚作三遷。襄陽風土頗安樂﹐爲感皇恩爲謝天。」又曰「堤名寡婦畱江上﹐城號夫人在眼前。祗有婆心方寸許﹐何勞士女競流傳。」詩後自跋云「從子來襄﹐頻年祈歲禳災﹐欲安享無事耳。郡人感頌﹐非老身意也。口占數語﹐命孫兒嘉銓書示襄中父老。」

○吟詩墮水

劉維謙﹐字讓宗﹐華亭人。乾隆五年秋日﹐從西湖歸﹐月夜於塘棲道中得句云「犬吠孤村月﹐蛩吟兩岸秋。」獨坐船頭﹐朗吟不輟﹐久之寂然﹐已墮水矣﹐遇有救者﹐得不死。好事者爲作月夜墮水圖﹐題詠甚夥。劉生平精於韻學﹐自謂得不傳之祕﹐著有詩經叶韻辧訛十卷。

○龍種

王梅溪嘗讀書溫州江心寺﹐寺中住持眞歇了禪師﹐知其爲龍種。是時寺前埂子山門屢築不就﹐將成﹐卽有龍攪波濤潰之。一日﹐梅溪大醉﹐禪師進曰「公能捨山門前一塊土乎﹖公必中狀元無疑矣。」就之乞書券﹐梅溪醉中戲書與之。其後禪師坐山門乘涼﹐有一老人拄杖而來﹐攜一童子索地﹐出券示之﹐泣而去。至今寺中寶藏其券焉。寺去桑門三里﹐桑門﹐溫州城門也。往來常與妓錢玉蓮善﹐約富貴納之。梅溪登第後﹐三年不還鄕﹐玉蓮爲人逼嫁﹐自沈於桑門江口。蜀人破堂和尙爲錢先生湘靈述之如此。今其事備載湘靈集中﹐破堂蓋久住江心寺者。

○昆湖茅屋

瞿昆湖先生未第時﹐家貧甚﹐所居在五渠村﹐僅茅屋三間﹐上而屋板﹐下而四壁﹐並編蘆爲之。是時先生館無錫華氏﹐其徒以賀歲至先生捨﹐歸而告其父曰「先生所居﹐乃以筆管爲之者。」蓋以蘆似筆管﹐故遂致誤認爾。其父初不解﹐旣而詰之昆湖﹐乃知其故﹐不覺爲之失笑。

○馮姬

昆山馮姬以不應馬帥三寶之召﹐遣健將縛至﹐將加刃矣﹐先以酒困之﹐立盡一斗﹐復令理妝按歌﹐聲愈嘹亮﹐遂得釋。吾邑陳祺芳有詩云「酥胸藕臂玉爲腰﹐縛出輕紅慘愈嬌。剛向筵前傾一斗﹐寶釵重整度鸞簫。」

○李二哇

李二哇﹐獻賊嬖僮也﹐美而勇﹐戰必突陣先出﹐鋒銳不可當。後爲黃得功生擒﹐亦愛其美﹐欲與之暱﹐不從而死。祺芳亦有詩曰「花底秦宮馬上飛﹐每番先陣突重圍。可憐拚得刀頭血﹐不向勤王隊裏歸。」

○宋人論文

宋人論文﹐有照應﹑波瀾﹑起伏等語。馮鈍吟謂﹕「若著一字於胸中﹐便看不得史記。」馮已蒼批才調集頗斤斤於起承轉合之法。何義門謂﹕「若著四字在胸中﹐便看不得大歷以前詩。」

○文章正宗

義門先生謂文章正宗只是科舉書﹐不但剪裁近俗﹐亦了未識左﹑史文章妙處﹐局於南宋議論﹐與韓﹑柳﹑歐﹑曾之學相似﹐而實不同。又所選國語﹑國策之文﹐愚意只應就每篇首句爲題﹐方爲得體﹐而希元必以己意另撰﹐大似小說標目﹐亦乖大雅。

○望溪精語

方望溪謂大易有「言有序﹐言有物」二語﹐古文如歸太僕可云「有序」矣﹐以言乎「有物」﹐則未也。今觀望溪之自爲文﹐𨿽未敢遽定爲有物與否﹐然其議論有警切痛快處﹐爲前人所未發者。謹摘錄之如左。「凡爲人子﹐暱其妻﹐而不責以事父母﹐是以娼女待其妻也。世有與娼女交﹐而望其孝於吾父母者乎﹖凡爲人婦﹐暱其夫﹐而不順於舅姑﹐是以估客待其夫也。世有娼女肯致孝於估客之父母者乎﹖」「吾之心必依於理而後實﹐耳目口體必式於儀則而後安。前子之於母﹐後母之於子﹐而不能一視﹐自子言之﹐則爲不有其父﹔自母言之﹐則爲不有其夫﹐豈非人道之極變哉﹖而相習爲故常﹐甚矣其不思也﹗」「用程﹑朱之緒言以取名致科﹐而行則背之﹐其大敗程﹑朱之學﹐視相詆訾者而有甚也﹗」「人之生也﹐受於天而有五性﹐附於身而有五倫。人於五性﹐或蔽於一﹐則四者必皆有虧焉﹗人於五倫﹐能篤於一﹐則其它必皆不遠於禮。」

○後與子異

或問徐虞求﹕「後與子有異乎﹖」曰「然。子可私也﹐後不可私也﹗子惟父之所愛﹐卽子之﹐後非薦於祖禰﹐而祖禰用馨﹐告於宗族﹐而宗族不疑﹐不敢後也。故詩曰﹕『螟蛉有子﹐蜾蠃負之。』卽人皆可爲子之證也。傳曰﹕『鬼不馨非類﹐神不馨非族。』是人不可皆爲後之證也。」其議禮善﹐古人亦未有如此之剖析精切者。

○朱竹墨菊

賴古堂集第八卷

有朱竹詩﹐題下自注云「初但求之楮穎間﹐頃過劍津西山﹐數頃瑯玕﹐丹如火齊﹐乃知此君亦戲著緋﹐因賦二首。」又第九卷

有墨菊詩﹐題下自注云「永壽裏在漢時產墨菊﹐時人多取其汁爲書。今人但求之楮穎﹐少所見矣﹗」

○巧言令色

王宇泰筆麈中一條云「巧言者能言仁﹐而行不掩焉者也﹗令色者色取仁﹐而行違焉者也﹗夫仁豈可以聲音笑貌爲哉﹗故云﹕『鮮矣仁』。若巧佞炫飾﹐務以悅人﹐則小人之尢者﹐何勞曰『鮮矣仁。』」此解似勝朱。

○梅柳一條

「前村深雪裏﹐昨夜一枝開」。從此詠梅者多用一枝。而淵明詩則云「梅柳夾門植﹐一條有佳花。」是「一條」實先於「一枝」矣﹐而詩家未見有用之者。

○一把連

俗語有所謂「一把連」者﹐「連」當作「蓮」。按明制﹐宮中每夜寢﹐殿門旣闔﹐內臣散歸直房﹐所卸衣總掛牀前架上﹐燻以蘭麝﹐名曰「一把蓮」﹐夜間禦前有事﹐以便頃刻裝裹趨赴也。事見秦蘭徵天啟宮詞注中。

○小西天

前明崇禎間﹐雲南麗江郡伯木增曾獲唐華嚴經祕抄﹐以中土未傳﹐不遠萬里﹐就刊吾邑毛子晉家﹐其使乃僧也。僧云「嘗奉木郡伯命﹐率從者往小西天﹐以土貢爲贄﹐總計四十八色﹐而每色析計又各四十八盤﹐𨿽金銀珠亦然。及至中途﹐彌望無際﹐日且暮﹐或野棲是懼。獨同行一僧以棒擊地﹐忽有人從地中揭板累累出﹐蓋穴居也。僧入宿﹐問﹕『居此何爲﹖』皆云﹕『有琥珀生其下﹐每登山視煙气上罩﹐則可掘而獲。初入握時﹐質甚軟﹐須裹置腰間﹐移時乃堅凝可貿。』與世所傳茯苓化琥珀者異也。及抵小西天﹐則去雲南萬里﹐去大西天尙八千里。而雲山隱然﹐望之峩峙。其王不理他政﹐止務齋修﹐每將寂滅﹐則集諸練行國人會食﹐互相扣擊﹐以數百計。其辧難不勝者﹐相次引去。最後餘二人﹐相詰鬧不休﹐待一人辭窮﹐方伏地拜﹐其勝者坐受﹐卽代爲王。又使者初至﹐其於四十八色外﹐復堅索水與牛二種﹐亦以四十八爲率。及水與牛旣進﹐有僧數十人從他國至﹐以筒吸水入鼻﹐方飲。飲已﹐又羣誦胡咒﹐作喃喃狀﹐則牛皆跪﹐僧顧而喜﹐競提其角﹐裂至腹﹐先取血肉置盂中﹐咒之﹐立化盡。食之已﹐取所餘巨骨亦咒之而化。化而食﹐食而盡﹐與血肉不異」云。

○荊公詠菊

王荊公菊花詩有「千花萬卉凋零後﹐始見閒人把一枝」之句。馮定遠評云「上句『凋零』二字不妥﹐下句云『一枝』亦似梅花。」但「凋零」二字亦本鍾士季菊花賦﹐「百卉凋瘁﹐芳菊始榮」之語。至「一枝」二字﹐則陳羽詩「節過重陽人病起﹐一枝殘菊不勝愁」﹐已先用之矣。顏黃門有云「讀天下書未徧﹐不得妄下雌黃。」誠哉是言也﹗

○靑林髙會圖

圖爲黃存吾手筆﹐會者七人﹐爲張伯起﹑王伯谷﹑趙凡夫﹑董思白﹑陳眉公﹑嚴天池﹑蓮池大師﹐蓋存吾仰慕七人﹐乃合繪其像於一卷﹐而卽請思翁題署者也。七人各有詩﹐皆手書﹐惟蓮公獨缺。後有某公題跋﹐謂當精於揀擇﹐勿濫入﹐恐爲蓮公笑﹐蓋有所指也。或曰「指凡夫而言﹐以凡夫所著說文長箋杜撰不根﹐爲某公所深非也﹗今圖藏天池後人﹐而諸公手書已失﹐僅存臨本矣。

○藥名詩

席啟紘﹐字文表﹐吳庠生。葛震甫遠官滇南﹐其母年已八旬矣﹐文表作藥名詩諷之﹐有「知母年髙獨恬淡﹐當歸奚事向天南」之句。葛得詩心動﹐卽掛冠歸裏﹐登文表之堂﹐再拜曰「先生教一龍以孝。一龍母子受賜多矣﹗」世稱震甫之虛懷﹐亦多文表之古誼云。

○方爾止吟詩

桐城方文﹐字爾止﹐嘗登鳳凰臺吟太白詩云「鳳凰臺上一个鳳凰遊﹐而今鳳去耶﹐臺空耶﹐江水流。」曼聲長吟﹐且詠且拍﹐人皆以爲朱翁子之徒﹐隨而笑之。又考詩甚嚴﹐見同輩作﹐卽一字未妥﹐必推敲以定﹐人嗤之曰「攺而止」。

○蟋蟀相公

馬士英在弘光朝﹐爲人極似賈秋壑﹐其聲色貨利無一不同﹐羽書倉皇﹐猶以鬭蟋蟀爲戲﹐一時目爲「蟋蟀相公」。迨大淸兵已臨江﹐而宮中猶需房中藥﹐命乞子捕蝦蟆以供﹐而燈籠大書曰「奉旨捕蟾」。嗟乎﹗君爲蝦蟆天子﹐臣爲蟋蟀相公﹐欲不亡得乎﹗

○服禦類優

阮大鋮巡師江上﹐衣素蟒﹐圍碧玉﹐見者詫爲梨園裝束。某尙書家姬冠插雉羽﹐戎服騎入國門﹐如昭君出塞狀﹐大兵大禮﹐而變爲倡優排演場﹐苟非國之將亡﹐亦焉得有此舉動哉﹖

○官家

天子爲官家﹐而婦人之稱舅姑亦曰「官家」。按馬令南唐書﹕元宗好遊﹐李家明常從。初皇弟加爵﹐而恩未及臣下﹐因置酒殿中﹐家明俳優﹐戲爲翁媼列坐﹐諸婦拜禮頗繁。翁媼怒曰「自家官﹐自家家﹐何用多拜耶﹖」元宗笑﹐於是百官進秩有差。注云「江浙謂『舅』爲『官』﹐謂『姑』爲『家』。」又爾雅釋親﹕「婦人於舅在﹐則曰君舅﹔姑在﹐則曰君姑。」

○繭庵名論

趙家駒﹐字千里﹐號繭庵﹐華亭諸生﹐夏考功之友也。所著說夢一書﹐頗佳。其中有云「士君子處得爲之地﹐當以利濟爲心﹐若徒知自好﹐而坐觀沈溺﹐此亦犯冥譴。」又云「士大夫居鄕﹐和易近人﹐最爲美事。然以施於貧士故交﹐乃見盛徳﹐至於不宜假借之處﹐亦當稍存風骨﹐若有意模稜﹐便近鄕願﹐恐體統亦從此陵夷矣。」此兩條議論最善﹐縉紳宜取以爲法。

○墓祭

古不墓祭﹐見於禮經。後世儒者多泥其說﹐而以墓祭爲非。𨿽朱子亦謂神主在廟﹐而墓所藏形骸耳﹐故不宜祭。至顧亭林日知錄﹐歷引經傳之說累千百言﹐以證其非古。其論誠辧矣﹐獨是記之所謂古者﹐安知非指殷﹑周以上耶﹖卽如墓而不墳﹐且不樹﹐是明指殷﹑周以上矣﹐而今亦可從之耶﹖夫周官有墓大夫之設﹐掌凡邦墓之地域。是萬民之葬﹐皆上主之﹐而樵牧之侵﹐可無慮也﹗自周之衰﹐而墓大夫之官不設﹐民皆自爲卜地﹐又未必與所居密邇﹐苟缺於祭掃﹐則侵界址﹐盜松楸﹐皆在所不免﹐亦誰知之﹐而誰禁之﹖此古今時勢之不同﹐而禮經之言﹐斷有不可泥者。按唐開元二十年﹐敕寒食上墓﹐宜編入五禮﹐永爲恆式。今之淸明﹐是其遺制也。唐天寶二年八月﹐有每至九月一日﹐薦衣於陵寢之詔﹐亭林謂關中之俗﹐有所謂送寒衣者﹐是其遺教也。而吾鄕祭掃﹐則用十月一日。

○平望女子

吳江葉元禮﹐美丰姿。少時過平望酒家﹐一女子見而悅之﹐私問其母曰「頃來者爲誰﹖」母曰「吳江葉四郎也。」女自此遂成病﹐且死﹐告父母曰「兒因葉郎而病﹐今死矣。葉如再經此﹐須一告之。」父母如其言﹐元禮入哭之。事如唐崔護桃花人面﹐特不回生耳﹗新城王司寇﹐元禮之師也﹐曾賦詩以紀其事云。

●柳南續筆卷二

元燈

棉布之始

碧螺春

周璕畫龍

蒓官

大人

四六聲病

陳眉公

杜詩注

僧大涵

王厈

竹器

上番下脫

阿膠

時文選家

飯僧求嗣

馮氏之學

岱山僧

宋箋

諸生就試

王麓臺作畫

麓臺論畫

剃須償米

孫狀元

唐詩選本

待士盛典

王文恪祖塋

捨禁

薛太守

倪文正公

僧大汕

芷崖贈妓詩

瑁湖謝恩詩

辛丑奏銷

女貴墳

刺稱同學

顧玉川

糟團禦史

○元燈

前輩中式﹐有所謂元燈者﹐一脈相傳﹐明眼輒能預定。聞唐荊川家居﹐薛方山上公交車來別﹐荊川曰「意君當作會元﹐但南京有許仲貽者﹐曾以窗藝來相證﹐君往須防其出一頭地。」及榜發﹐許果得元﹐方山第二。後方山提學浙江試慈溪﹐得向程捲曰「今科元也。」及試余姚﹐得諸大圭捲﹐謂向程曰「子非元矣﹐有大圭在。」已﹐果如其言。當時文字之有定評如此。

○棉布之始

棉有艸﹑木二種﹐皆出海外﹐其見於紀載者﹐大抵皆木棉也。張勃吳錄云「交趾有木棉﹐樹髙丈餘。」王浯溪云「一名斑枝花。」又泊宅編云「閩﹑廣多木棉﹐名曰吉貝﹐織爲布﹐是卽白■﹝疊毛﹞。」然今吳地所種﹐乃艸棉﹐非木棉也﹐而其用與木棉正同。松江府東去五十里許曰烏泥涇﹐地髙仰不宜五穀﹐元至正間﹐偶傳此種﹐植之於地﹐頗茂。有一嫗名黃道婆者﹐自崖州來﹐乃教以桿彈紡織之法。久之﹐而三百里內外﹐悉習其事矣。按小爾雅釋名及孔叢廣服篇﹐皆云麻﹑紵﹑葛謂之布。又鹽鐵論云「古者庶人耋老﹐而後衣絲﹐其餘則麻枲而已﹐故命曰布衣。」可見麻與紵﹑葛三者之外﹐古者別無所謂布也。但紵﹑葛或專用之於夏﹐而麻則兼用之於冬耳。孔博士論語「縕袍」注云「縕﹐枲著也。」邢疏謂雜用枲麻以著袍也。蓋貧者不能具絲絮﹐故搗麻使熟﹐著之於袍也。夫以麻爲衣﹐則不能禦寒﹐以麻著袍﹐則不能生暖。古人五十始衰﹐則必衣帛﹐職是故耳﹗今棉之爲用﹐可以禦寒﹐可以生暖﹐蓋老少貴賤﹐無不賴之。其衣被天下後世﹐爲功殆過於蠶桑矣﹐而皆開自黃婆一人﹐是不當屍而祝之﹐社而稷之﹐與先蠶同列祀典乎﹖

○碧螺春

洞庭東山碧螺峯石壁產野茶數株﹐每歲土人持竹筐采歸﹐以供日用﹐歷數十年如是﹐未見其異也﹗康熙某年﹐按候以采﹐而其葉較多﹐筐不勝貯﹐因置懷間﹐茶得熱气﹐異香忽發﹐采茶者爭呼「嚇殺人香」。「嚇殺人」者﹐吳中方言也﹐因遂以名是茶云。自是以後﹐每值采茶﹐土人男女長幼務必沐浴更衣﹐盡室而往﹐貯不用筐﹐悉置懷間。而土人朱元正﹐獨精制法﹐出自其家﹐尢稱妙品﹐每斤價值三兩。己卯歲﹐車駕幸太湖﹐宋公購此茶以進﹐上以其名不雅﹐題之曰碧螺春。自是地方大吏歲必采辦﹐而售者往往以僞亂眞。元正沒﹐制法不傳﹐卽眞者亦不及曩時矣﹗

○周璕畫龍

周璕﹐字昆來﹐江寧人。善丹靑﹐康熙中﹐以畫龍著名。嘗以所畫張於黃鶴樓﹐標其價曰一百兩。有臬司某者﹐登樓見之﹐賞玩不置﹐曰「誠須一百兩。」璕卽捲贈之﹐曰「某非必欲得百金也﹐聊以覘世眼耳﹗公能識之﹐是某知己也﹐當爲知己贈。」由是遂知名。其畫龍烘染雲霧﹐幾至百徧﹐淺深遠近﹐隱隱隆隆﹐誠足悅目。或謂畫龍以云勝固爲得之﹐第烘染太過﹐猶非大雅所尙耳。

○蒓官

太湖采蒓﹐自明萬曆間鄒舜五始。張君度爲寫采蒓圖﹐而陳仲醇﹑葛震甫諸公並有題句﹐一時傳爲韻事。康熙三十八年﹐車駕南巡﹐舜五孫志宏種蒓四缸以獻﹐而侑以貢蒓詩二十首﹐並家藏采蒓圖。上命收蒓送暢春苑﹐圖卷髮還﹐志宏著書館效力。後以議敍﹐授山西嶽陽縣知縣﹐時人目爲「蒓官」。

○大人

稱謂亦隨時爲重輕﹐如大人之稱﹐至尊也﹐而在前明時﹐則不以此爲重。有嘉定縣丞李玉森者﹐呼直指爲大人﹐直指怒。玉森抗言「大人之名美而未易踐。若不典之稱﹐丞𨿽至卑亦能得此於下隸﹐不足重也。」直指乃攺容禮之。又吾邑夏玉麟垂髫時﹐縣試﹐呼縣令爲大人﹐令不悅﹐命歷數書冊中大人﹐以百爲率﹐玉麟對以孔門七十二賢﹐雲臺二十八將﹐令乃笑而遣之。今數十年來﹐內而大小九卿﹐外而司道以上﹐無不以此稱爲尊﹐其名頗覺近雅。此亦弇州先生所謂不觚而觚之一端也。

○四六聲病

四六出於南朝﹐亦有聲病。馮補之曰﹐王公四六話云「王文恪公嘗言﹐四六如『蕭條』二字﹐須對『綽約』﹐與『據鞍矍鑠』須對『攬轡澄淸』﹐若不協韻﹐則不名爲聲律矣。」王荊公愛其友譚昉箋奏﹐稱其車斜韻險﹐競病聲難﹐殆亦以其疊韻事對也。唐人近體詩﹐如元﹑白﹑溫﹑李﹐於聲律尢細﹐讀其應用之體﹐亦須以是求之。

○陳眉公

崇禎初﹐華亭錢龍錫以相召﹐過辭陳眉公。眉公從容言曰「拔一毛而利天下。」龍錫莫知所謂。入都﹐則總督袁崇煥以誅島帥毛文龍爲請﹐龍錫悟曰「此眉公教我者耶﹖」報袁﹐令速誅之。未幾﹐邊事益壞﹐上大以誅毛爲悔﹐袁論磔﹐而錢以檻車徵﹐幾不免。或曰「士大夫謁眉公者﹐必彊令贈言﹐不得則不歡﹐眉公一再讓﹐後則緩頰﹐不暇計當否矣﹗」

○杜詩注

工部胡馬詩云「竹批雙耳峻。」錢注引魯國黃伯仁爲龍馬頌云云﹐又引唐太宗敍十驥云云。而錢湘靈則云「相馬者﹐耳欲如劈竹﹐故云竹批。」近吾友陳見復云﹕周禮廋人散馬耳注云「以竹掊押其耳項﹐無使善驚。」工部蓋用此也。此注較之兩錢似爲典切。然吾以爲竹者鞭也﹐批﹐卽批其頰之批﹐所謂策其馬也。凡馬﹐策之則兩耳輒豎﹐故云「雙耳峻」也﹐其義不過如此﹐若過爲徵引﹐反失物情矣。又許仲晦傷虞將軍詩云「胡馬調多解漢行。」何義門抹「解漢行」三字﹐而批其旁云「語有番﹑漢之別﹐馬行豈有二耶﹖」不知俗所謂小行者﹐是卽漢行也。看書注書﹐亦須識盡物情﹐方好動筆。

○僧大涵

大涵﹐吳江人也﹐號喫雪子﹐旣而遊鴈蕩﹑黃山﹐愛其勝﹐遂合兩處以自號曰鴈黃。嘗耕黃山﹐土堅﹐劚之有聲。忽聞半空有響者﹐仰視之﹐樵伐木也。因吟云「築土登登登﹐伐木丁丁丁。」遂大悟﹐詩從此進。後以語人﹐人曰「何乃竊詩經語﹖」大涵實未誦詩﹐索觀之﹐笑曰「彼疊二字﹐實不如三字肖也﹗」嘗論子字云「象謂父母俱存﹐子也。一不存﹐則孑矣。俱亡﹐則了矣。是以孝子愛日。」又云「篆文色字象如蛇﹐故君子遠色。」

○王厈【音漢】

王厈﹐河南蘭陽人。舉崇禎辛未進士﹐性好優。當家居時﹐邑令往謁﹐值厈方傅胡粉﹑衣婦人服﹐登場而歌。令入﹐同爲優者皆散去。厈不易服﹐直前迎令。令愕然﹐厈爲婦人拜﹐徐告令曰「奴家王厈是也。」其女嫁某家﹐旣婚﹐婿設席候之﹐朱其面像關壯繆﹐綠袍乘馬而往﹐至門﹐壻出迎﹐殊不顧﹐下馬胡旋﹐口唱大江東一曲而入﹐坐賓駭匿﹐引滿數叵羅而歸。厈工爲制義。戊辰會試﹐七藝俱爲主司所賞﹐閱至論﹐忽見用鶯鶯﹑杜麗娘﹐主司大駭﹐置之。後每見上公交車者﹐輒戒之曰「後場中愼勿用古人姓名也。」

○竹器

嘉定竹器爲他處所無﹐他處𨿽有巧工﹐莫能盡其傳也。而始其事者﹐爲前明朱鶴。鶴號松鄰﹐子纓﹐號小松﹐孫稚徵﹐號三松。三人皆讀書識字﹐操履完潔﹐而以雕刻爲遊戲者也。今婦人之簪﹐有所謂「朱松鄰」者﹐卽以創始之人名之耳。

○上番下脫

上番下脫﹐俗語也。而少陵詩有「會須上番看成竹」之句﹔太拙詩有「下脫文君取次遊」之句。近吾邑錢湘靈耆年會上巳日﹐限蘭字韻﹐詩云「永和年月玉峯寒﹐上番桃花下脫蘭。」上番﹑下脫並是俗語﹐而皆經唐人用過﹐所以爲佳。

○阿膠

山東兗州府有阿井﹐舊屬東阿縣﹐今又割屬陽谷。其井之始也﹐或曰由於虎跑﹐如杭州定慧禪院泉井之類。或曰濟水發源於王屋﹐其流伏而不見。神禹治水﹐鑿地探之﹐後遂成井。其性下﹐其質厚﹐用以煎膠﹐治癆瘵之勝藥也。按﹕東阿城中有狼溪﹐欲煎膠者﹐須用烏驢皮浸狼溪中百日﹐刮淨毛垢﹐汲阿井水熬之﹐火用桑柴﹐三晝夜始成。以麻油收者﹐其色微綠﹔以鹿膠收者﹐其色微紫﹕並光亮如鏡﹐味甘鹹﹐無皮臭。其眞者如是止矣﹐他說皆妄。若今之貨者﹐俱雜收敗革﹐用他水煮之﹐若系濟水﹐猶可用也。本艸云「眞者質脆易斷﹐假者質軟難敲﹐然以假者置石灰中﹐則軟者亦脆」。此又不可不知也。

○時文選家

本朝時文選家﹐惟天蓋樓本子風行海內﹐遠而且久。嘗以發賣坊間﹐其價一兌至四千兩﹐【見錢圓沙集。】可云不脛而走矣。然而浙中汲古之士如黃梨州﹑萬季野輩﹐頗薄其所爲﹐目爲「紙尾之學」云。

○飯僧求嗣

吾邑山塘王氏之先某君﹐年四十無子﹐頗以爲憂﹐因向蓮池大師請焉。大師謂多飯僧可以有濟﹐某君立願以二萬爲率。迨已如數﹐乃往雲棲建水陸道場﹐以告圓滿。道場旣畢﹐師乃謂某君曰「君自此可得六子矣。」已而果然。某君請其故﹐師曰「當建道場之日﹐僧之化去者六人。此六人者﹐或銜君徳﹐或艷君富﹐皆願爲君嗣者也﹐隨念往生﹐佛固嘗言之矣﹐余是以預知之。」

○馮氏之學

吾邑馮鈍吟之學﹐以熟精文選理爲主﹐文必如揚雄﹑鄒衍﹑李斯﹑司馬相如﹐以至徐﹑庾﹑王﹑楊﹑盧﹑駱輩﹐而後爲正體也﹔詩必自蘇﹑李﹑曹﹑劉﹐以至李﹑杜﹐而得李﹑杜之眞者﹐李義山也。其相傳則以韓昌黎爲大宗之支子﹐禪家之散聖﹐至於歐陽永叔﹐則直以空疎不讀書誚之矣。又云「今人文筆之弱﹐皆因六歲卽讀朱子集注﹐𨿽欲沈鬱奧博﹐而不能也。」又云「經學盛於漢﹐至宋而疾之如仇。玄學盛於晉﹐至宋而視爲異端。」其不滿宋人如此。

○岱山僧

吾邑有岱山僧者﹐眞實修行人也。嘗趺坐街頭﹐適當入定﹐而巡檢司過之﹐罪其不起﹐命隸予杖﹐杖畢﹐而僧遽化矣。錢侍禦秀峯之生也﹐其父龍橋見岱山入室﹐知其托生﹐故遂以岱名之。後秀峯以進士起家﹐歷官至侍禦史﹐出按齊﹑楚﹐所至﹐縣尉﹑巡司之屬伏謁道左﹐則必發怒予杖﹐家人問其杖之故﹐輒亦不自解也。蓋死時一念怨毒﹐未能消釋故爾。

○宋箋

太倉王文肅公家有宋箋一﹐可長十丈﹐米元章細楷題其首﹐謂此紙世不經見﹐畱以待善書者。後公屬董思翁書之﹐思翁亦欣然自信﹐曰「米老所謂善書者﹐非我而誰﹖」遂竟滿幅。

○諸生就試

鼎革初﹐諸生有抗節不就試者﹐後文宗按臨﹐出示﹐山林隱逸﹐有志進取﹐一體收錄。諸生乃相率而至﹐人爲詩以嘲之曰「一隊夷﹑齊下首陽﹐幾年觀望好淒涼。早知薇蕨終難飽﹐悔殺無端諫武王。」及進院﹐以桌櫈限於額﹐仍驅之出﹐人卽以前韻爲詩曰「失節夷齊下首陽﹐院門推出更淒涼。從今決意還山去﹐薇蕨堪嗟已喫光。」聞者無不捧腹。

○王麓臺作畫

太倉王侍郎童時﹐偶作山水小幅﹐粘書齋壁。祖奉常見之﹐訝曰「吾何時爲此耶﹖」詢知﹐乃大奇之﹐曰「是子業必出吾右。」瑯琊元照見公畫﹐謂奉常曰「吾兩人當讓一頭地。」奉常亦曰「元季四家﹐首推子久﹐得其神者﹐惟董宗伯﹐得其形者﹐予不敢讓。若形神俱得﹐吾孫其庶幾乎﹖」元照深然之。公每作畫﹐必以宣徳紙﹑重毫筆﹑頂煙墨﹐曰「三者一不備﹐不足以發古雋渾逸之趣也。」公官京師時﹐每歲初冬﹐輒贈門人﹑幕賓畫﹐人人一幅﹐以爲制裘之需。好事欲得之﹐往往緘金以俟焉。

○麓臺論畫

麓臺論畫﹐每右漁山而左石谷。嘗語弟子溫儀曰「近時畫手次第無人﹐吳漁山其庶幾乎﹖」儀舉王石谷爲問﹐曰「太熟。」又舉查二瞻爲問﹐曰「太生。」蓋以不熟﹑不生自處也。又曰「山水用筆須毛﹐毛則气古而味厚矣。」嘗自題秋山晴爽圖云「不在古法﹐不在吾手﹐而又不出古法吾手之外﹐筆端金剛杵﹐在脫盡習气。」觀此數語﹐則其造詣可知。

○剃須償米

雲間顧少參之曾孫名威明者﹐席先人餘業﹐有田四萬八千畝﹐而性豪侈﹐喜博。又酷好梨園﹐集遠近輕薄子演牡丹亭傳奇。有一少年裝杜麗娘者﹐須剃去髭須﹐少年故靳之﹐進曰「俗語云﹕『去須一莖﹐償米七石。』倘勿吝﹐乃可從命。」顧笑曰「此細事耳。」卽令一靑衣從旁細數﹐計去須四十三莖﹐立取白粲三百石送至其家。其作爲大抵如此。不四五年﹐所有田取次賣去﹐卒以逋賦爲縣官所拘﹐自縊於獄。

○孫狀元

吾邑孫承恩﹐字扶桑﹐中順治戊戌進士。弟暘﹐先一年舉北闈﹐被劾遣戍。臚傳一夕﹐當寧閱承恩捲﹐至策中「克寬克仁﹐止孝止慈」頌語﹐大加稱賞﹐拆捲見其名﹐上問學士王熙﹐與孫暘一家否﹖卽遣面詢。學士乃疾馳出禁城﹐至承恩寓﹐因語之故﹐且曰「今升天沈淵決於一言﹐回奏當云何﹖」承恩良久慨然曰「禍福命耳﹐不可以欺君父。」學士故與承恩善﹐旣上馬﹐復回顧曰「得無悔乎﹖」承恩曰「𨿽死無悔。」學士疾馳去。上猶秉燭以待﹐旣得奏﹐尢嘉其不欺﹐遂定爲狀元云。

○唐詩選本

唐詩鼓吹一書﹐乃後人托名於元遺山者。自吾邑陸勅先﹑王子澈諸人服習是書﹐重爲剞劂﹐而是書遂盛行於世。才調集一書﹐系韋縠所選﹐韋官於蜀﹐而蜀僻在一隅﹐典籍未備﹐此必就蜀中所有之詩爲之詮次者。自馮已蒼兄弟加以批點﹐後人取而刻之﹐而此書亦盛行於世。後學作詩﹐以此二詩爲始基﹐汩沒靈臺﹐蔽錮識藏﹐近俗近腐﹐大率由此。鍾譚詩歸﹐或疑其寡陋無稽﹐錯繆雜出﹐此誠有所不免﹐然以此洗滌塵俗﹐掃除熟爛﹐實爲對癥之藥﹐猶非鼓吹﹑才調兩書可比也。

○待士盛典

康熙癸酉春﹐學使許公汝霖以科試按臨澄江。試畢﹐合宴諸生於君山之巓﹐赴者二千餘人﹐席地論文﹐酬酢竟日﹐臨別諄諄訓誨。此從來未有盛事也。

○王文恪祖塋

王文恪公祖塋在洞庭東山之化龍池﹐形爲鳳凰展翅。湖中案山稍偏﹐地師云「可惜狀元旗不正﹐他年應作探花郎。」後竟如其言。越二百年﹐而公之八世孫世琛﹐仍於康熙壬辰科狀元及第﹐未知此又何故。聞狀元公於會試前三日祈夢於神﹐夢至一廳事﹐其柱聯雲「雨中春樹萬人﹐雲裏帝城雙鳳。」蓋藏「家」﹑「闕」二字﹐以示必中狀元也。

○捨禁

周官荒政十二﹐有捨禁一條﹐謂捨山澤之禁﹐與民同利也。然古者山澤隸於官﹐故有山虞﹑澤虞﹑林衡﹑川衡之設。今則山澤之間﹐民以價買﹐各有所屬﹐租賦出焉。是舍禁之法﹐不得行於今也。以昆山近事言之﹐馬鞍𨿽小﹐而林木茂密﹐有鬱鬱蔥蔥之象。其邑科第蟬連﹐戶口饒裕﹐勝於他處。自乙巳水災﹐有盜取林木者﹐山主鳴之於縣令﹐令隱持捨禁之說﹐不爲深究。於是盜取紛如﹐不及半載而山竟濯濯矣。自此風水大壞﹐遂致科第寥落﹐戶口貧瘠﹐有一跌不復振之勢﹐而其害實自上一念之姑息貽之。昔宓子治單父﹐齊師將至﹐父老請曰「麥已熟矣﹐請使邑人出﹐自刈傅郭。」三請﹐宓子不許﹐曰「寧使齊人刈之﹐令吾民有自取之心﹐則其創必數年不息。」此其深識遠慮﹐非素奉聖人之教者﹐不能如是也。學優則仕﹐不當於此處求之乎﹖

○薛太守

武進薛太守諧孟﹐方山先生之玄孫也。鼎革後爲頭陀﹐居玄墓﹐自以名寀﹐吾今不冠﹐當去「宀」﹐又削髮﹐當去「丿」﹐僅存米字。元墓有米堆山﹐因名米﹐號堆山。

○倪文正公

倪文正公元璐﹐甲申死節名臣也。愛構園亭﹐頗極工巧。新安所出之墨有方於魯﹑程君房制者﹐名品也。公嘗以方﹑程墨調朱砂﹐塗塈門窗﹐並及墻壁。門生魯元寵爲徽州司李﹐公索取方﹑程墨﹐元寵徧覓以應之。間數日又索﹐元寵曰「先生染翰𨿽多﹐亦不應如是易盡。」旣乃知其故。園中構三層樓﹐其兩旁種竹數百竽﹐頗極蕭疏之致。公嘗謂人曰「衛詩云﹕『瞻彼淇澳﹐綠竹漪漪。』竹固水產也﹐今托根百尺之上﹐君以爲何如﹖」其可笑如此。

○僧大汕

康熙間﹐廣東旱﹐當事祈雨不應。有浮屠大汕者﹐榜其門曰「老僧有風雲雷雨出賣。」當事亟禮致之﹐禱果得雨﹐大汕以是名聞百粵。安南國王阮某厚幣招往﹐饋珍寶無算﹐至以黃金塡寺額云。

○芷崖贈妓詩

蕭中素﹐字芷崖﹐松郡木工也。善爲詩﹐所著有釋柯集。贈妓二首﹐𨿽遊戲弄筆﹐而有運斤成風之妙﹐因錄之。其詩云「我年八十君十八﹐相隔戊申一花甲。顚之倒之是同庚﹐好把紅顏對白髮。」又云「我年九九君十九﹐配成百歲眞佳偶。天孫恰與長庚對﹐千古風流一杯酒。」

○瑁湖謝恩詩

華亭王相國瑁湖﹐侍禦農山長子也。嘗官禮部右侍郎﹐弟薛澱同官而居左。聖祖問兄弟齒﹐因瑁湖長﹐轉左﹐作謝恩詩云「忝佐秩宗方八月﹐新綸轉左出黃扉。朝廷異數恩誠渥﹐兄弟同官事更稀。拜命隨肩依雁序﹐得銜聯袂似鶼飛。遭逢何幸傳佳話﹐但愧才庸報答微。」

○辛丑奏銷

辛丑奏銷一案﹐昆山葉公方靄以欠折銀一釐左官﹐公具疏有云「所欠一釐﹐準今制錢一文也。」時有「探花不值一文錢」之謠。公蓋爲己亥進士及第第三人云。

○女貴墳

洞庭山吳昺﹐字景東。明宣徳初﹐嘗爲父卜葬地於髙峯之兪塢。形家言葬此﹐子孫當有官至一品者。後公長孫女適王文恪公﹐誥封一品夫人﹐而吳氏子孫﹐訖未有登第者。有識者以爲此以外沙特佳故也﹐至今土人稱之曰女貴墳。

○刺稱同學

自前明崇禎初﹐至本朝順治末﹐東南社事甚盛﹐士人往來投刺﹐無不稱社盟者。後忽攺稱同學﹐其名較雅﹐而實自黃太衝始之。太衝題張魯山後貧交行雲﹕「誰向中流問一壺﹐少陵有意屬吾徒。社盟誰變稱同學﹐慚愧弇州記不觚。」自注云「同學之稱﹐余與沈眉生﹑陸文虎始也。」眉生﹐名壽民﹐宣城人。文虎﹐名符﹐余姚人。皆知名士。

○顧玉川

顧玉川﹐名大愚﹐江陰之陽舍人也。深目戟髯﹐其狀如羽人劍客。遇道士授神行法﹐一晝夜可走八百里。所畜多異物。有仙人李赤肚所贈白布衲﹐內多名人題贊。有張益徳玉印一方﹐篆文殊古﹐寶色斑駁﹐腰間出一小狝猴﹐長可五六寸﹐能行走席上﹐擎杯送酒。家有大葫蘆﹐可貯米三石。江陰界連常熟﹐當接壤處﹐有沙堤一帶頗平衍﹐每歲中秋﹐兩邑馳馬較勝負者﹐恆於斯。而如臯﹑泰興有良馬﹐亦渡江來會﹐適當羣騎雲集﹐而玉川牽一黃犢至﹐頗駿掉﹐不甚博碩﹐其鈴轡鞍蹬﹐一一如馬﹐曰「願以此與諸君遊戲。」眾大笑。玉川固請﹐乃曰「姑試之。」則選上駟與之並馳﹐無不落其後者。後至松江謁陳眉公﹐以此犢爲贄曰「此靑牛也﹐宜爲老子所騎。」眉公喜而受之﹐後轉遺於人。其人托莊僕豢養﹐而莊僕竊以駕水車﹐遂致倒斃﹐亦所遭之不幸矣。

○糟團禦史

順治中﹐禦史秦世貞按吳﹐發撫臣土國寶罪狀﹐贓累數萬﹐寶懼誅﹐自經死。吳民快之﹐有鐵面禦史之稱。繼秦至者﹐好爲長夜飲。有無名子攺崔殷功之詩﹐大書粘於戟門曰「三吳士民題贈某老先生云﹕『去年今日此門中﹐鐵面糟團大不同。鐵面不知何處去﹖糟團日日醉春風。』」禦史得詩﹐判其後曰「知道了。」仍揭於門﹐杖門者三十。

●柳南續筆卷三

庶人祭髙祖

種痘

東林气節

關廟投刺

永樂朝詞臣

不肖子

陸公酒量

太湖漁戶

嚴孝廉

仁兄仁弟

呼兄爲況

阮亭詩序

河梁詩

淵明自挽自祭

李存我書

天寶鹿

賣文

何義門論文

茅選唐宋八家

滄浪詩話

王趙交惡

陳眉公告衣巾

錢木庵論馮定遠詩

尊甫尊堂

俗語有本

一門四皓

吳俗告喪

林茂之

馮補之論律詩

文三橋

虎丘社集

三國誌

罩甲

戈氏神童

海棠白花

夏吏部

三賢多壽

邑乘之誤

敬十八房書說

計甫艸

气化感物之異

梅醬

綠林

方何之獘

古文難易之分

楊九娘

揭曼碩詩

折倒

○庶人祭髙祖

今人拘五廟﹑三廟﹑二廟﹑一廟之說﹐謂士﹑庶人止應祭一代﹐而不知非也。程子云「凡人服旣至髙祖﹐祭亦應至髙祖﹐不祭甚非﹐某家卻祭髙祖。」朱子謂﹕「程子此言﹐是得祭祀之本意者。」安溪先生謂﹕「庶人祭於寢﹐亦可及四親﹐但品物當從減省﹐儀文當從簡略﹐不可僭用士﹑大夫之禮耳。」

○種痘

顧仲恭云「小兒出痘﹐古醫書無之。本艸謂之時行豌豆瘡﹐然亦唐後人語也。不知此癥昔無而今有耶﹐抑古人不識而今人識之耶﹖」按﹕痘本胎毒﹐相火伏於命門。人身五臟﹑經絡﹐系於背骨第三椎﹐心系第五椎﹐肝第七椎﹐脾第十一椎﹐腎第十四椎﹐腎之中﹐卽命門也。相火在下﹐由腎上炎﹐而脾﹐而肝﹐而心﹐而肺。其毒輕者﹐不卽發﹐徐歷諸經﹐其毒已透﹐則其勢緩而吉。其毒重者﹐卽腎或肝而發﹐則其勢急而凶。近時有種痘之法﹐不知起於何人﹖其法擇痘之最上者﹐取其痂以爲苗﹐傅以他藥﹐吹入鼻孔。鼻孔爲肺之竅﹐又腎脈所系﹐由上而下﹐直貫命門﹐引毒而出﹐使無內伏﹐亦法之至善者也。但火毒有輕重﹐又須以眼力辧之。其重者﹐當於下苗之際﹐多服稀痘丸﹐以散毒气﹐便可無虞耳。

○東林气節

明季東林諸賢﹐批鱗捋須﹐百折不回﹐取次拜杖闕下﹐血肉狼籍﹐而甘之如飴﹐其气節頗與東漢黨錮諸人相似﹐一時遂成風俗。其時有兒童嬉戲﹐或據地互相痛撲﹐至於委頓﹐曰「須自幼煉銅筋鐵骨﹐他時立朝﹐好做个忠臣也。」聞者莫不笑之。然而流風所被﹐鼓動振拔﹐兒童猶知興起﹐廉頑立懦﹐其效不可覩乎﹖

○關廟投刺

京師前門有漢前將軍廟﹐頗著靈顯。前明大司馬楊溥過之﹐必投一「鄕晚生」名刺﹐以楊與侯同爲蒲州人也。而本朝合肥龔鼎孽爲大宗伯時﹐每朔望過之﹐亦必投一「侍生」名刺。聞官場中侍生有大小之別﹐此侍生爲大侍生歟﹐抑小侍生歟﹖是亦不免於妄矣。

○永樂朝詞臣

陸釴漫記云「永樂朝教習庶吉士甚嚴﹐曾子啟等二十八人不能背誦捕蛇者說﹐詔戍邊﹐復貸之﹐令拽大木。啟等書訴執政﹐執政極陳辛苦狀﹐得釋歸。」當時待詞臣如此﹐政亦酷矣。使歐公遇此﹐歸田之後﹐尙當不寒而栗﹐豈得復云「顧瞻玉堂﹐如在天上」乎﹖

○不肖子

莊子外篇云「親之所言而然﹐所行而善﹐則世俗所謂之不肖子。」此「不肖子」三字所自始也。郭注謂「違俗而從親﹐故俗謂不肖耳。」今世人子喪中用帖﹐稱「不肖子」﹐未知本於此否﹖然大約是謙光之辭。吾邑嚴觀察韋川云「近世士大夫不明此意﹐凡中科甲及仕宦中人﹐皆攺稱不孝﹐非儼然自謂勝其親乎﹖」按家禮﹐喪稱哀子﹑哀孫﹐祭稱孝子﹑孝孫﹐從未有稱不孝者。且五刑之屬三千﹐而罪莫大於不孝﹐豈可以此自居﹗先輩文文肅﹑錢��兩公鼎甲後﹐仍稱不肖﹐可以爲法。

○陸公酒量

雲間陸文定公善飲。年九十餘﹐一日微雪﹐一子五孫侍坐﹐公命酌曰「歲晏天寒﹐今日須滿千觴。」遞飲至五百觴﹐諸孫皆狼籍醉臥﹐公笑曰「孺子何孱也﹖」次第命就寢。父子對舉至八百觴﹐子亦酩酊辭出。公命二老妾出侍﹐乃獨酌巨觥﹐滿一千始罷。

○太湖漁戶

漁戶以船爲家﹐古所稱浮家泛宅者是也。而吾友吳友篁著太湖漁風載﹕「漁家日住湖中﹐自無不肌粗面黑﹐間有生女瑩白者名曰白囡﹐以志其異﹐漁人戶口冊中兩見之。又湖船延師課子﹐每四隻共一人﹐修儀必具白金二三鎰。每船各供膳三月﹐所食不外水族﹐極四時之鮮美。」友篁常語余云「欲遊七十二峯﹐須館漁船三年﹐始能徧歷。」暮年遊興方濃﹐而不幸下世矣。漁風又載﹕「康熙三十八年四月初四日﹐駕幸太湖﹐漁戶蔣漢賓等网銀魚以獻﹐賜銀二十七兩。漢賓子孫至今珍爲世寶﹐舟中有病瘧者﹐縛銀於臂卽止。」

○嚴孝廉

吾邑嚴孝廉闇公﹐相國文靖公之裔孫也。少負才華﹐跅弛自喜。嘗應郡試﹐兩藝立就﹐而日尙未中﹐納捲而出﹐則深自得意﹐旁若無人﹐一路以手指作圈點狀。適過府學﹐有系馬在焉﹐孝廉竟撫其腹而圈點之﹐遂爲馬蹄所傷﹐其陰囊創甚﹐僕地﹐幾致殞命。一時傳以爲笑云。

○仁兄仁弟

近世作札與人者﹐同輩輒有「仁兄」之稱。按此二字﹐始於後漢書趙壹傳﹐乃壹之所以稱皇甫規也﹐而顏魯公祭侄文亦有此稱﹐則謂己之兄耳。又孔叢子下卷有與從弟安國書﹐稱安國爲「仁弟」。此二字他處卻未見﹐頗覺出新。

○呼兄爲況

宜興人呼兄爲況﹐卻亦有本。按廣雅釋親云「兄﹐況也。」何遜贈江長史別詩云「況事兼年徳。」況事猶兄事也。

○阮亭詩序

阮亭之詩﹐以淡遠爲宗﹐頗與右丞襄陽左司爲近﹐而某宗伯爲之序﹐謂其詩﹕「文繁理富﹐銜華佩實。感時之作﹐惻愴於少陵﹔言情之什﹐纏綿於義山。」其說與阮亭頗不相似。余按﹕阮亭爲季木從孫。而季木之詩﹐宗法王﹑李﹐阮亭入手﹐原不離此一派。林古度所謂「家學門風﹐淵源有自」也。顧王﹑李兩家﹐乃宗伯所深疾者﹐恐以阮亭之美才﹐而墮入兩家雲霧﹐故以少陵﹑義山勗之。序末所謂用古學相勸勉者﹐此也。若認「文繁理富﹐銜華佩實」等語以爲稱贊阮亭﹐則失作者之微旨矣。

○河梁詩

今人贈行詩﹐輒以河梁爲比﹐以李陵與蘇武詩有「攜手上河梁﹐遊子暮何之」句也﹐而不知河梁之作﹐吳越春秋中已有之。按﹕勾踐攻秦﹐軍士苦之﹐會秦怖懼﹐逆自引咎。越乃還軍﹐軍人悅樂﹐乃作河梁之詩。

○淵明自挽自祭

淵明有自挽詩三首﹐其詞酸楚﹐讀之使人不樂。乃祁寬謂「其情詞俱達﹐其於晝夜之道﹐了然如此。」直是望影而談﹐非其實也。若自祭之作﹐庶幾近於達矣。但考顏延之靖節徵士誄﹐淵明年六十三而卒﹐而祭文中乃有「壽涉百齡」之語﹐則又何也﹖

○李存我書

雲間李待問﹐字存我﹐工書法﹐自許出董宗伯上。凡裏中寺院有宗伯題額者﹐李輒另書﹐以列其旁﹐欲以示己之勝董也。宗伯聞而往觀之﹐曰「書果佳﹐但有殺气﹐恐不得其死耳﹗」後李果以起義陣亡﹐宗伯洵具眼矣。又宗伯以存我之書若畱於後世﹐必致掩己之名﹐乃陰使人以重價收買﹐得卽焚之。故李書至今日殊不多見矣。

○天寶鹿

康熙壬子歲﹐於淸端公成龍官黃州司馬。一日﹐偶駐皮亭﹐野人獻一死鹿﹐其髙如馬﹐角大而斑﹐其頂間有銀環﹐重一十七兩﹐鐫「天寶二載華淸宮」七字﹐角下堅徹如瓊﹐蓋所謂「鹿玉」也。黃岡陳太史大章﹐爲作天寶鹿歌。

○賣文

東澗先生晚年貧甚﹐專以賣文爲活。甲辰夏臥病﹐自知不起﹐而喪葬事未有所出﹐頗以爲身後慮。適鹺使顧某求文三篇﹕一爲其父雲華墓志﹐一爲雲華詩序﹐一爲莊子注序﹐潤筆千金。先生喜甚﹐急倩予外曾祖陳公金如代爲之。然文成而先生不善也﹐會余姚黃太衝來訪﹐先生卽以三文屬之。太衝許諾﹐而請稍稽時日。先生不可﹐卽導太衝入書室﹐反鎖其門﹐自晨至二鼓﹐三文悉艸就。先生使人以大字謄眞﹐從枕上視之稱善﹐乃叩首以謝﹐越數日而先生逝矣。

○何義門論文

何義門云「某宗伯自是異才﹐其爲古文﹐惜乎反爲元人所拘縛﹐爭逐歐﹑蘇之末流耳。」此言亦未盡然。宗伯好言宋﹑元﹐亦爲學王﹑李者發藥耳﹐若其自爲文﹐亦有上攀史﹑漢﹐平揖韓﹑柳之作﹐如髙陽行狀﹑應山墓志諸大篇是也﹐何嘗爲元人拘縛乎﹖況元人之文﹐淸眞雅正﹐不離本色﹐而宗伯則詞華較勝﹐其派別故自不同。

○茅選唐宋八家

世傳所謂唐﹑宋八大家者﹐系歸安茅氏所定﹐而臨海朱伯賢實先之。朱竹垞則謂大約出於唐應徳﹑王道思所甄錄﹐茅氏饒於貲﹐遂刊之以行耳。余觀此書﹐頗斤斤於起伏照應﹑波瀾轉折之間﹐而其中一段精神命脈不可磨滅之處﹐卻未盡著眼﹐有識者恆病之。吾邑陶先生子師答湯西巖書云「江右有魏叔子者﹐以古文負盛名﹐及吾郡前輩﹐髙自標榜﹐傾動人主。然嘗循覽其旨﹐俱宗茅鹿門。鹿門批點唐﹑宋八家﹐不能推論其本﹐而沾沾於其末。淺學從此入手﹐規模節奏﹐自謂已得。每與學者論此﹐未嘗不嘆息也。孔子曰﹕『辭達而已矣。』本也者﹐其所由達也。一生二﹐二生三﹐三生四五﹐以至什伯千萬﹐莫可紀極﹐是謂有本。生有起滅﹐數有消息﹐萬物自然﹐與化往來﹐作長斂藏﹐皆中程度﹐是謂能達。是故君子明理以知要﹐極情以盡利﹐趨歸以定方。是故理生事﹐事生變﹐變成章﹐意象捲舒﹐自然合節。今不求其本﹐而急求於合節﹐末之乎爲文矣。」此數行議論極佳﹐其所謂吾郡前輩者﹐蓋指堯峯而言也。而余姚黃太衝評堯峯文﹐以六字括之﹐曰「無可議﹐必不傳。」此言𨿽未免過當﹐然所謂「無可議」者﹐非指其節奏之已合乎﹖所謂「必不傳」者﹐非指其根本之未探乎﹖殆與子師所言若合節矣。

○滄浪詩話

嚴滄浪詩話一書有馮氏爲之糾繆﹐而疵病盡見。卽起滄浪於九原﹐恐亦無以自解也。然拈「妙悟」二字﹐實爲千古獨辟之論。馮氏並此而詆之﹐過矣。夫妙悟非他﹐卽儒家所謂左右逢原也﹐禪家所謂頭頭是道也。詩不到此﹐𨿽博極羣書﹐終非自得之境﹐其能有句皆活乎﹖其能無機不靈乎﹖滄浪又云「詩有別腸﹐非關書也。」此言𨿽與妙悟之說相表裏﹐而又須善會之。惟錢圓沙先生云「凡古人詩文之作﹐未有不以學始之﹐以悟終之者也﹐而於詩尢驗。」此論𨿽本滄浪﹐而「以學始之」一語﹐實可圓「非關書也」之說﹐尢足爲後學指南耳。

○王趙交惡

益都趙宮贊秋谷﹐自少負異才﹐以工詩鳴山左﹐視一時輩流﹐罕有當其意者。迨識新城先生﹐乃斂衽懾服﹐於是噤不作詩者四五年。新城知之﹐特肆筵設席﹐醉之以酒﹐請弛其禁。宮贊乃稍稍復作﹐作則就正新城﹐以定是非。厥後兩公議論偶不相合﹐讒人從而交構之﹐而彼此嫌隙生矣。吾邑馮定遠爲宮贊所私淑﹐新城顧謂其所批才調集「卑之無甚髙論」﹐卽平日訾謷王﹑李﹐亦不過拾某宗伯牙後慧耳﹗而世乃有皈依頂禮﹐不啻鑄金呼佛者此蓋隱指宮贊而言﹐未嘗明言其人也。而宮贊談龍錄之作﹐傲睨前輩﹐顯爲詆斥﹐以視微文刺譏者何如。此亦足以徵兩公之爲人矣。

○陳眉公告衣巾

陳眉公自少系籍學宮﹐年二十九卽志在山林﹐欲棄儒服。其告衣巾呈云「例請衣巾﹐以安愚分事﹕竊惟住世出世﹐喧寂各別﹔祿養志養﹐潛見則同。老親年望七旬﹐能甘晚節﹔而某齒將三十﹐已厭塵氛。生序如流﹐功名何物﹖揣摩一世﹐眞拈對鏡之空花﹔收拾半生﹐肯作出山之小艸。乃稟命於父母﹐敢告言於師尊﹐長笑雞羣﹐永拋蝸角﹐讀書談道﹐願附古人。復命歸根﹐請從今日。形骸旣在﹐天地猶寬。偕我良朋﹐言邁初服。所慮雄心壯志﹐或有未墮之時﹐故於廣眾大庭﹐預絕進取之路。伏乞轉申」云云。

○錢木庵論馮定遠詩

定遠詩謹嚴典麗﹐律細旨深﹐求之晚唐中﹐亦不可多得。獨精於艷體及詠物﹐無論長篇大什﹐非力所能辦。凡一題數首﹐及尋常唱酬投贈之作﹐力有所止﹐不能稍溢於尺寸步武之外﹐殆限於天也。吾虞從事斯道者﹐奉定遠爲金科玉律。此固詩家正法眼﹐學者指南車也。然捨而弗由﹐則入魔境﹔守而不化﹐又成毒藥。李北海云「學我者拙﹐似我者死。」悟此﹐可以學馮氏之學矣。

○尊甫尊堂

稱人父曰「尊甫」﹐而「甫」字亦可作「府」﹐亦可作「父」。按昌黎送湖南李正字序云「李生之尊府﹐以侍禦史管汴之鹽鐵。」朱子考異云「府」﹐或作「父」。又稱人母曰「尊堂」。按陸士龍答車茂安書云「尊堂憂灼。」

○俗語有本

俗有「一步一鬼」之語﹐卻本之論衡。俗有「錢可使鬼」之說﹐卻本之呂氏春秋。俗稱田畔曰「田頭」﹐後漢王丹傳﹐載「酒肴於田頭大樹下」。俗稱不正路曰「差路」﹐按「差」字﹐當讀去音﹐唐人詩云「楉本巖前差路多。」

○一門四皓

番禺陂頭之鄕﹐有四潘翁者﹐同母之兄弟也。一曰秉彜﹐壽至九十有八﹔一曰岣嶁﹐壽至九十有六﹔一曰慶存﹐壽至八十有九﹔一曰慶余﹐壽至八十有八。康熙間﹐其族人以聞有司﹐有司表其閭曰「一門四皓」。

○吳俗告喪

陳見復曰「吳俗告喪﹐凡親年在七十以上者﹐稱以壽終﹐似諱言疾者﹐此不學之見也。範寧注『宋公和卒』﹐引鄭君云﹕禮雜記上曰﹕『君薨﹐赴於他國﹐曰寡君不祿。』曲禮下曰﹕『壽考曰卒﹐短折曰不祿。』君薨赴而曰『不祿』者﹐臣子之於君父𨿽有壽考﹐猶若短折痛傷之至也。若赴稱『卒』﹐是以壽無哀惜之心﹐非臣子之辭。」此義可破俚俗之惑。

○林茂之

侯官林茂之﹐有一萬曆錢﹐系臂五十餘載﹐以己爲萬曆時所生也。泰州吳野人爲賦一錢行以贈之。

○馮補之論律詩

律有二義﹕一如法律之律﹐則首必貫尾﹐句必櫛字﹐對偶不可舛也﹐層次不可紊也﹔一如音律之律﹐則雙聲宜避﹐疊韻宜更﹐輕重不可渝也﹐淸濁不可淆也。若夫平頭﹑上尾﹑蜂腰﹑鶴膝之類﹐尢當諄諄致辧云。

○文三橋

三橋嘗言人之言語淸濁﹐本乎水土﹐南北所以不同。每見南人遷就北人﹐學打官話﹐未見北人遷就南人﹐學說蘇白﹐吾竊惑之。所以三橋平生所至﹐只操吳音。

○虎丘社集

順治癸巳重三日﹐吳門宋旣庭﹑章素文復舉社事﹐飛箋訂客﹐大會虎丘﹐而延太倉吳祭酒蒞盟焉。時遠近赴者﹐幾至二千人。舳艫相接﹐飛觴賦時﹐歌舞達旦。翌日﹐各挾一小冊﹐匯書籍貫﹑姓名﹑年庚而散。

○三國誌

何元朗嘗云「太史公爲項羽作本紀﹐非尊之也。夫所謂紀者﹐卽通歷之紀年也﹐如不立項羽本紀﹐則秦滅之後﹐漢未得天下之先﹐數年之歷﹐當屬之何人耶﹖蓋本紀之立﹐爲通歷﹐非爲項羽也。」此論實深得子長作史之旨。余謂陳承祚三國誌亦然。按三國之中﹐惟吳之立國先於蜀﹑魏﹐在漢獻未禪之先﹐已久與中國抗衡﹐至吳與蜀並峙﹐其歷年無幾。若必以蜀漢爲統﹐是不得詳三國之始末矣。況三國並列﹐不分彼此﹐其不帝魏之意﹐已隱然言外﹐此最是作者立義妙處。乃陶宗儀作正統辧﹐反謂﹕「降昭烈以儕吳﹑魏﹐使漢嗣之正﹐下與漢賊並稱﹐是爲春秋之罪人。」獨不思蜀漢𨿽炎祚子孫﹐而崛起僻隅﹐未嘗有漢獻之命。故綱目大書曰「劉備自立爲漢中王。」是亦不得爲正統﹐而朱子所以終與之者﹐固別有深意。蓋南宋渡江自立﹐猶昭烈也﹐推爲正統﹐亦所以尊本朝耳。此意固不可不知。

○罩甲

今人稱外套亦曰「罩甲」。按「罩甲」之制﹐比甲則長﹐比披襖則短﹐創自明武宗﹐前朝士大夫亦有服之者。

○戈氏神童

戈莊樂之族有一神童曰小隱。九歲隨父至劍門﹐值卞華伯郎中偕友聯句於此﹐華得句云「怪石如人巖畔立」﹐友方呻吟未應。小隱忽拱手而前曰「何不云『白雲和水澗邊流﹖』」一座驚嘆﹐與之定交﹐呼爲小友。惜不永年﹐詩文罕有傳者。

○海棠白花

靜海勵文恭公家居時﹐嘗手植西府海棠二株於庭﹐垂二十年。公曆官至尙書﹐卒於位。靈柩歸裏﹐時當秋日﹐而海棠忽開白花滿枝。鄒元褒太史爲繪白海棠圖﹐諸詞人各系以詩。次山侍禦爲余述之如此。

○夏吏部

明末夏吏部瑗公嘗謂友人曰「天下必歸東朝無疑。」東朝者﹐卽今聖朝也。友人問其故﹐曰「只遵遺命﹐捨長立幼﹐而無爭心﹐此聖賢事也。三代以下﹐那做得來﹖我惟有一死﹐但爭遲速耳﹗」居恆戒家人曰「我若赴水﹐汝輩決不可救﹔救而復死﹐是兩次死也﹐非所以愛我。」故投淵之日﹐家人環立而視﹐水淺僅及胸﹐先生乃俯伏水面﹐背衣未濕﹐而气已絕矣。

○三賢多壽

衡武公年一百二十二歲﹐見史記年表。子夏年一百三十餘歲﹐子思年百餘歲﹐見甲子會紀。

○邑乘之誤

常熟志邵圭潔傳云「生平喜讀孟襄陽詩﹐及舉於鄕﹐房考評其闈牘曰「七篇何其神似孟襄陽也。」及余讀張應遴祭邵蓮墟文﹐則云「蓮墟先生當爲諸生時﹐厭薄帖括記誦﹐獨醉心孟襄陽集。」迨丙戌成進士﹐房考顧學海評其墨卷曰「經生語﹐乃絕似孟浩然詩。」時稱顧公具眼云。按﹕蓮墟名鍪﹑爲北虞先生之子﹐而應遴則蓮墟之弟子也。其言當不謬﹐乃邑志傳訛﹐移甲爲乙﹐亦可怪矣。

○敬十八房書說

科場取士﹐黑白不分﹐至明季而極。吾邑顧仲恭傷之﹐爲作敬十八房書說﹐其文炳燭齋集不載﹐而黃太衝嘗稱焉﹐因節錄於此。「今世之爲天吏者有三﹕庸醫也﹐低風水也﹐盲考官也。何以言之﹖使醫而能辧六脈﹐則天之所以生死人者﹐人得而奪之矣﹔使風水而能辧龍穴﹐則天之所以禍福人者﹐人得而奪之矣﹔使考官而能辧文章﹐則天之所以貴賤人者﹐人得而奪之矣。故吾謂此三人者皆天吏也﹐敢弗敬歟﹖凡物之確然自信者﹐人爲政﹔而冥然罔覺者﹐天爲政。古者聖人舉事﹐必著龜﹐夫枮艸朽甲﹐亦何靈之有﹖惟其無靈﹐而天下之至靈者出焉。考官者亦文章之蓍龜也﹐十八房其爻象也﹐從之則吉﹐逆之則凶﹐敢弗敬歟﹖」按﹕仲恭之文﹐太衝謂其縱橫爽健﹐取法於卓吾之辧才﹐而汰其遊戲之調﹐惜世無知之者﹐然如集中放言之四五兩篇﹐破壞聖賢藩籬﹐得罪名教﹐良非淺細。此文𨿽近輕薄﹐猶不至悖理傷道云。

○計甫艸

計甫艸好學﹐能下人。吳門黃孝子向堅尋親滇南歸﹐甫艸卽執贄事爲師﹐或言「孝子不學﹐子何師爲﹖」甫艸曰「子夏論學備矣﹐人固有能獨身徒步﹐求親於萬里蠻瘴之鄕﹐冒風波﹐觸虎豹﹐犯盜賊﹐出萬死一生﹐奉其父以歸者乎﹖事親如此﹐學莫大焉。天地鬼神猶敬之﹐況吾輩乎﹗師乎﹗師乎﹗捨此人奚屬﹖」

○气化感物之異

從兗州至曲阜﹐凡三十里內﹐艸木不生荊棘﹐聖化所感也。萇宏之墓﹐至今寸艸不生﹐怨思所積也。虞姬墓旁之艸﹐𨿽大風不能搖﹐貞心所屬也。吳門要離墓碑﹐久僕於地﹐有樹之者﹐則城門白晝殺人﹐俠气所憑也。其事亦可異矣。

○梅醬

今世村家﹐夏日輒取梅實打碎﹐和以鹽及紫蘇﹐赤日曬熱﹐遇酷暑﹐輒用新汲井水﹐以少許調和飲之﹐可以解渴。按周禮漿人﹕「掌六飲﹐其五爲醫。」醫當讀倚﹐鄭注以爲梅漿能生津止渴者﹐想卽今之梅醬也。但古爲王者之飲﹐而今爲村家之物﹐有不入富貴人口者﹐故特表而出之。

○綠林

今人稱盜爲綠林豪客﹐謂始於李淸溪贈盜詩﹐而不知綠林二字實見於後漢書。按後漢劉元傳﹕「諸亡命藏於綠林中。」注云「綠林山﹐在今荊州當陽縣東北。」

○方何之獘

方望溪爲文﹐間有創論﹐然過於痛快﹐便近李贄聲口。何義門看書﹐洵屬具眼﹐然過於細密﹐便近時文批評。兩先生在今日﹐固承學所當師法者也﹐而其獘卻亦不可不知。

○古文難易之分

王﹑李之古文﹐學史﹑漢而僞者也。今人之古文﹐學歐﹑曾而僞者也。然爲僞史﹑漢﹐猶非多讀書不能。若爲僞歐﹑曾﹐只須誦百翻兔園冊﹐用其之乎語助﹐盡可空衍成篇﹐蓋便於學者之不讀書﹐殆莫甚於此。吾邑前輩馮定遠云「韓子變今文而古之﹐歐陽子變古文而今之﹐古之獘有限﹐今之獘不可勝言。」推定遠之意﹐亦以其便於不讀書﹐故有此言耳。山陰徐伯調云「學史﹑漢者如孔廟奏古樂﹐琴瑟柷敔﹐僅得形模﹐故難爲。學八家者﹐如古樂之遞變至近時梨園諸曲﹐窮情極態﹐亦復感動頑慧﹐故樂爲。實則彼以古而難追﹐此以今而易襲﹐未可謂易爲者爲古﹐而難爲者反非古也。」此論殊爲得之。

○楊九娘

嘉定縣之東南有楊氏女名九娘者﹐父命夜守桔槹﹐爲蚊所嚙﹐不易其處﹐竟以羸死。其死與髙郵之露筋同。然露筋之死以貞﹐九娘之死以孝﹐其所以死又有不同者。故其裏至今名孝女裏﹐而里人立廟祀之﹐亦如露筋。但髙郵爲南北往來要衝﹐故露筋之名頗著﹐而嘉定僻在海濱﹐遂罕有知九娘之名者﹐余故表而出之。吾友張孝廉同夫﹐孝女里人也﹐嘗爲作楊九娘歌云。

○揭曼碩詩

元揭曼碩有「步出城東門﹐遙望江南路」一首﹐題爲曉出順承門有懷太虛﹐在揭集第一卷

。而阮亭古詩選竟列之無名氏十九首諸詩後﹐題刻古詩一首﹐而不知其爲揭作也。義門謂﹕「漢人豈有此風气﹖𨿽不能詳考﹐亦何至兼格調俱莫辧哉﹗」按揭詩三卷﹐有元板﹐刻本與抄本互有異同。如步出東門行﹐刻本卻只有前四句。

○折倒

俗語有物而盡取之謂之「折倒」。按南唐書浮屠傳﹕「後主大起蘭若﹝千餘間﹞﹐廣聚生﹝僧﹞徒。日設齋供食﹐有不盡者﹐明日再具﹐謂之『折倒』。」

●柳南續筆卷四

三詩同意

三史

祭文創格

豈況連用

新城詩格

死社稷爲諸侯言之

攺嫁

尙書

同姓稱家

樊紹述古文

公爲尊稱

百客堂

參坐參語

三登髙望樓詩

正字通

書板之誤

儉爲共徳

金天石

金正希

周鄮山

稱字

笠翁詩韻

蘇蓼劬

總管廟

飲光誤論

誤解閒情

誤學漢碑

梅蔡化俗

瞿張殉難

楊義士

諸家論震川古文

虞山不知苦吟

南垣善謔

正錢錄

修志所難

虞邑流寓

○三詩同意

杜少陵茅屋爲秋風所破嘆云「安得廣廈千萬間﹐大庇天下寒士俱歡顏。」白香山新制布裘詩云「安得萬里裘﹐蓋裹周四垠。」孟貞曜詠蚊詩云「願爲天下幮﹐一夜使景淸。」三詩爲題各異﹐而命意則同。蓋皆仁人之言也﹐故並表而出之。

○三史

唐有以三史舉入官者﹐「三史」之名﹐由來久矣。少時聞馮叟竇伯云﹕三史﹐謂史記﹑前漢書﹑三國誌也。但三國誌注江表傳﹕孫權謂呂蒙﹑蔣欽曰「孤自省事以來﹐看三史﹑諸家兵書。」此時國志未出﹐固已有三史之名矣﹐竇伯之言﹐又未可信也。然則馬﹑班而外﹐其爲東觀紀歟﹖抑爲袁宏紀歟﹖謝承書歟﹖不得而知也。若唐以三史舉入官﹐則爲史與前﹑後漢書﹐固有明文矣。

○祭文創格

張子韶祭洪忠宣公文﹐今載容齋隨筆。其文但云「維某年某月某日﹐具官某﹐謹以淸酌之奠﹐昭告於某官之靈﹐嗚呼哀哉﹗伏惟尙饗。」忠宣之子景盧謂其情旨哀愴﹐乃過於詞﹐前人未有此格也。而陸放翁祭朱元晦侍講文云「某有捐百身起九原之心﹐有傾長河注東海之淚﹐路修齒髦﹐神往形畱﹐公沒不亡﹐尙其來饗。」其文共三十六﹝五﹞字﹐而無限痛惜之情﹐卻已包括在內﹐前人亦未有此格也。

○豈況連用

古人用語助多與後世不同。如「豈」﹑「況」二字﹐似無連用之理﹐而三國誌注及維摩經卻有之。按蜀志許靖傳注﹕王朗與靖書云「詩人比一日之別於三秋﹐豈況悠悠歷累紀之年者哉﹗」又維摩詰經弟子品云「轉輪法王以少福故﹐尙得無病﹐豈況如來。」余修奉賢縣誌﹐曾用之於小序中﹐淺學不知﹐有傳爲笑柄者。

○新城詩格

詩貴鍛煉致精﹐亦不妨疎密相間﹐若字字求工﹐則反傷眞气矣。詩貴含蓄蘊藉﹐亦不妨豪蕩感激﹐若句句求澹﹐則不見性情矣。詩貴意存忠厚﹐亦不妨辭寓刺譏﹐若語語混淪﹐則全無作用矣。新城於此﹐或不能盡合﹐後世必有從而議之者。然秀骨天成﹐風神絕世﹐自是間代淸律﹐非柴煙糞火邊物也。近有謂敬業堂詩﹐頗擅出藍之美﹐吾不敢以爲然。

○死社稷爲諸侯言之

古者諸侯始封﹐必受土於天子之社﹐歸﹐立之爲國社﹐以歲時祀之。「國君死社稷」一語﹐爲諸侯言之也。若天子以天下爲一家﹐則又不在此例。昔唐之世﹐玄宗有祿山之禍﹐乃幸蜀以避之﹔代宗有土番之難﹐乃幸陜以避之﹔徳宗有朱泚之亂﹐乃幸奉天以避之。三宗惟知所避﹐故卒能再造唐室。苟於「國君死社稷」一語﹐莫辧天子與諸侯之不同﹐則當危急存亡之秋﹐必至不能通變而坐失事機矣。

○攺嫁

餓死事極小﹐失節事極大。程子固嘗言之。然先王制禮﹐有同居繼父﹐不同居繼父之服。則女子攺嫁﹐固非先王之所禁矣。按宋葉水心翁誠之墓志云「女嫁文林郎嚴州分水縣令馮遇﹐遇死﹐再嫁進士何某。」可見古人不諱攺嫁﹐故於文字中見之。今世衣冠之族﹐輒以攺嫁爲恥﹐而事出勉彊﹐馴致無狀﹐反不如攺嫁之爲得也。往見蔣先生莘田家訓中亦嘗言之﹐其所見與余略同。若如徐女廉之攺嫁說﹐則又教人以偸﹐而爲程子之罪人矣。

○尙書

尙書之「尙」﹐唐人詩中多作平聲﹐後人遂沿而不攺﹔間有作去聲用者﹐人必反指爲非。按夢溪筆談云「尙書﹐本秦官。尙﹐音上﹐謂上爲常者﹐秦人音也。」又輟耕錄云「秦時少府遣吏在殿﹐主發書﹐故謂尙書。尙﹐主也。如尙衣﹑尙食﹑尙醫之尙﹐並時亮反﹐後世乃訛爲辰羊反。」然卽以詩言之﹐唐人原有仄用者﹐如工部題瀼西新賃艸屋詩云「欲陳濟時策﹐已老尙書郎」是也。

○同姓稱家

臨川李侍郎書曝書亭集後云「近世人詩文標目﹐於同姓人輒稱家某人。考宋﹑元以前文字﹐皆無此稱。朱竹垞先生最爲博雅﹐今集中諸同姓者﹐亦曰家某人﹐豈先生偶未檢點耶﹖抑別有據依耶﹖」余按楊修答臨淄侯箋云「修家子云﹐老不曉事。」此卽「家」字所本﹐不得謂古人無此稱也。但少陵之於位﹐昌黎之於重華﹐一爲從弟﹐一爲族子。而杜詩直書曰「杜位宅守歲。」又曰「寄杜位」。韓文直書曰「送韓侍禦歸所治。」則其於疏遠者可知。稱家之濫﹐殆始於前明中葉乎﹖

○樊紹述古文

樊紹述著作﹐昌黎墓志中嘆爲「富矣哉﹗古未有也」。而今所傳者﹐僅有絳守園居記及越王樓詩序兩篇。其文詰曲艱澀﹐殆不可句﹐可謂怪於文矣。而銘詞乃云「文從字順各識職﹐有欲求之此其躅。」此二句似美紹述﹐而其實非也。蓋昌黎立言之意﹐殆欲學者求之於文從字順﹐而不必如紹述之好奇耳。鄭權豪侈﹐昌黎送之以序﹐稱其貴而能貧﹐爲仁不富﹐蓋反言以諷也。讀此文者﹐亦當作如是觀。

○公爲尊稱

公羊傳曰「天子之三公稱公﹐王者之後稱公。」洪容齋曰「年之長者﹐尊其道而師之稱公﹐後世之稱公者﹐殆不盡然。」顧亭林謂﹕「今日誌狀之人﹐人人得稱公者﹐何其濫也﹗何其僞也﹗」吾友陳見復云「今之墓門署公者多矣﹐豈皆年之長者﹐尊其道而師之﹐故有此稱耶。」正名核實﹐無使沒者有媿地下也。

○百客堂

今世稱眾人雜沓之所曰「百客堂」﹐卻亦有本。按松江府誌云「百客堂在下沙﹐爲瞿氏宴饗姻黨之室。」元方回有百客堂詩。

○參坐參語

三人並坐曰「參坐」﹐見國策「犀首以梁與齊戰於承匡篇。」三人並語曰「參語」﹐見前漢書楊敞傳。

○三登髙望樓詩

古人作詩﹐於題中字必不肯放過。如老杜重過何氏五首﹐其著眼處在「重過」二字﹐所以爲佳。吾觀阮亭三登髙樓詩﹐於「三登」二字全不照顧﹐已乖古法﹐而字句雜出﹐尢所不解。如第二聯旣用「晚霞殘照」﹐而第五句又用「雲煙早暮」﹐第八句又用「淸晨臨眺」。一首之內﹐忽朝忽夕﹐可謂毫無倫次矣﹐不知篋衍集何以收之。昔王右丞早朝之作﹐以「絳幘」﹑「翠裘」﹑「衣冠」﹑「冕旒」﹑「衮龍」等字用在八句之中﹐前人猶病其太雜。若見阮亭此詩﹐其能免於掊擊乎﹖

○正字通

鈕玉樵觚剩中一條云「著書之家﹐海內寥寥。近日惟日知錄﹑正字通﹑廣東新語三書﹐可以垂世。」爲斯言者﹐抑何不辧黑白乎﹖夫日知錄一書﹐其學問之深﹐在容齋隨筆﹑困學紀聞之上﹐豈廣東新語可比﹐而廣東新語又豈正字通可比﹖按汪堯峯論正字通﹐謂其學術不能通經﹐而好爲新異可喜之說﹐如注「禫」字及袒免之「免」字﹐按之於經﹐皆不可通。此書方行於世﹐聊摘以戒後學。吾邑毛翁斧季﹐精於小學﹐爲義門所推﹐亦謂正字通之誤更甚於梅氏字匯。而玉樵乃與顧﹑屈二書並稱﹐其貽誤學者﹐良非淺細﹐余故一爲辧之。

○書板之誤

讀書當求古本﹐新本都不足據﹐此馮鈍吟讀古淺說之言也。然古本亦有不足據處﹐如南史王筠傳云「知音者稀﹐眞賞殆絕。」而東萊十七史詳節﹐「賞」字誤刻「奇」字。韓宗伯熟於南史﹐而此句屢用﹐卻不解「奇」之爲「賞」﹐又豈非古本誤之哉﹖

○儉爲共徳

左氏莊二十四年傳﹕「刻其桷﹐﹝皆﹞非禮也。禦孫諫曰﹕『臣聞之﹐儉﹐徳之共也﹔侈﹐惡之大也。先君有共徳而﹝君﹞納諸大惡﹐無乃不可乎﹖』」「共」字﹐經典釋文無音﹐而世人乃並讀爲恭。余竊以爲非。或有疑之者﹐余曰杜注「先君有共徳」句﹐云「以不丹楹刻桷爲共。」蓋言世之諸侯﹐無丹楹刻桷者﹐故云共也。若讀爲恭﹐則其義不可通矣。況釋文無音﹐果何所據而平讀乎﹖後見司馬公傳家集訓儉篇云「禦孫云﹕『儉﹐徳之共也。』共﹐同也﹐言有徳者﹐皆由儉來也。夫儉則寡欲﹐君子寡欲﹐則不沒於物也﹐可以直道而行﹔小人寡欲﹐則能謹身節用﹐遠罪丰家﹐故曰﹕『儉﹐徳之共也。』」觀此﹐可以證余之說矣。近讀顧仲恭炳燭齋隨筆﹐而共之義益明。其言云「共之爲義﹐蓋言諸徳共出於儉﹐儉一失﹐則諸徳皆失矣。今請得申其說﹐假如爲人上者而知儉﹐則樽節愛養﹐自不傷財害民﹐是儉有當於仁也﹔爲人下者而知儉﹐則制節謹度﹐自不至納賄竊帑﹐是儉有當於忠也。就士庶論﹐不儉者﹐必多方奔走以謀生﹐儉則身常閒而心常逸﹐豈非善自爲謀﹐是儉有當於智也。不儉者﹐或多方諂媚以規利﹔儉則閉門無事﹐恥辱自遠﹐是儉有當於義也。謹服先疇﹐菽水可以盡歡﹐是儉有當於孝也。有遺業可以處子孫﹐且有遺法可以教子孫﹐是儉有當於慈也。衣食所餘﹐可以濟親友之急困者﹐是儉有當於睦姻任卹也。凡人生百行﹐未有不須儉以成者﹐謂曰『徳之共』﹐不亦信乎﹗」

○金天石

金是瀛﹐字天石﹐居華亭之臯橋﹐自少以詩文名。國初與同裏吳騏﹑王光承並以隱逸徵﹐不起﹐時論髙之。是時松郡人文最盛﹐奉吾邑某宗伯爲盟主﹐而宗伯亦屢至其地。一日﹐舟次白龍潭﹐諸名士方羣趨迓之﹐天石忽投一詩云「畫舫滄江載酒行﹐山川滿目不勝情。朝元一閉千官散﹐無復尙書舊履聲。」宗伯得詩默然﹐卽日解維去。又嘗遊金陵﹐值龔合肥大會詩人於靑溪﹑桃葉之間﹐多至四十餘輩﹐而天石與焉。伶人請演劇﹐天石命演躍鯉﹐舉座失色。蓋龔自登第後﹐娶名妓顧眉爲妾﹐衣服禮秩如嫡﹐故天石以棄妻譏焉。龔爲俛首﹐而天石傲岸自若。黃昏大雨﹐夜分客散﹐車馬嗔咽﹐而天石坐門限上﹐脫w跣足﹐徐徐步歸寓﹐了無怍色。

○金正希

金正希先生﹐七歲讀論語﹐問塾師曰「孔子何如人﹖」塾師曰「聖人。」又問曰「今何在﹖」塾師曰「已死矣。」卽爲之大哭﹐而竟日不食。

○周鄮山

周容﹐字鄮山﹐明末鄞縣諸生。入國初﹐遂謝去。康熙己未﹐有欲以鴻博薦者﹐容笑謝曰「吾𨿽周容﹐實商容也。」薦者遂止。

○稱字

冠而字﹐成人之道也。成人﹐則貴其所以成人﹐於是乎命以字之。字之爲有可貴焉。春秋以書字爲褒﹐二百四十二年之間﹐字而不名者﹐十二人而已。昌黎墓志數十篇﹐標題槪稱官閥﹐惟李元賓﹑柳子厚﹑樊紹述稱字﹐以見其人不必以爵位爲重﹐是亦所以貴之也。後世不明此理﹐反以稱字爲簡慢﹐遂僅呼一字﹐而以翁﹑老承之﹐𨿽稚子幼生﹐無不蒙此稱者。嚴觀察韋川謂﹕「在禮﹐父母存﹐恆言不稱老。今子捨而居尊長之名﹐衝幼而受衰耄之目﹐豈非不祥﹖至形之文翰詩題﹐俗陋又不待言矣。」

○笠翁詩韻

今世所行韻書﹐惟邵子湘古今韻略爲可從。汪西亭本之爲今韻略﹐縮爲小本﹐最便攜檢﹐亦良書也。有浙人李笠翁者﹐亦有小本之刻。其通轉﹐大約本之於歷下輯要﹑成都轉注兩書﹐襲訛承謬﹐亡足依據﹐而其書久行﹐貽誤後學﹐正復不淺。蓋其人略具小慧﹐全未讀書。卽如凡例中有古風﹑近體﹑排律﹑絕句八字﹐其意所謂近體者﹐蓋專指五七言律也。然則排律﹑絕句﹐非近體而何﹖又謂未有作近體排律而用仄韻者﹐不知唐人仄韻律詩甚多﹐如樂天西樓月一首﹐長慶集編入律體﹐而方氏律體亦收之。然則非仄韻律詩而何﹖此人之遊談無根大抵如此。而在園雜誌反稱爲一代詞客﹐且謂其所輯韻書頗佳﹐亦惑之甚矣﹗

○蘇蓼劬

蘇蓼劬名鳳翔﹐字苞九﹐邑人也。讀書汲古﹐爲制義務宗先輩大家﹐一洗熟爛。屢試京兆不售﹐而志不少衰。當報罷時﹐適際午飯﹐遂輟箸不食。從此噉粥及餅餌者數年﹐至得舉而後復故。其立志之堅如此。推此以學爲聖賢﹐亦何患不成哉﹗

○總管廟

元官制﹐諸路設總管府。達魯花赤之下爲總管﹐總管之下爲同知﹑治中﹑判官﹐散府則達魯花赤之下置知府或府尹。揚州﹑杭州皆爲上路﹐則有總管而無知府。黃太衝云「今紹興﹑杭州多有總管廟﹐皆是昔守郡者之生祠也。」吾邑亦有總管廟幾處﹐則屬之於金昌及其子元七。按邑志云「神生前居澱山湖﹐父子沒皆爲神。元至元間﹐陰翊海運﹐俱封今職。則是總管之稱﹐又非生前所授也。」吾意本系守郡者之生祠﹐而後人或以金神附會之耳。

○飲光誤論

錢飲光力詆東澗之注杜詩﹐見於與方爾止書。其說甚謬﹐恐貽誤後學﹐爲一正之。如中興之「中」字。按毛公烝民詩序云「任賢使能﹐周室中興。」杜元凱左傳序云「祈天永命﹐紹開中興。」陸徳明經典釋文﹐並切去音。子美達行在詩﹕「今朝漢社稷﹐新數中興年。」東澗注「中」字云張仲切。此本釋文也。而飲光謂此「中」字本平聲﹐東澗欲葉子美之律﹐遂以己意攺爲去聲。然則經典釋文不足據乎﹖蘇子瞻送王雄州詩有「威聲又數中興年」之句﹐注卽引子美達行在詩﹐亦將讀此「中」字爲平聲乎﹖至謂子美「中興」二字﹐屢見於詩。秋日夔府詠懷百韻云「側聽中興主﹐長吟不世賢。」贈韋大夫云「漢業中興盛﹐韋經亞相傳。」諸將云「神靈漢代中興主﹐勛業汾陽異姓王。」此三「中」字﹐又何以不從行在詩例﹐亦讀爲去聲耶﹖不知中興之「中」﹐原可平去二音並讀﹐王觀國學林新編云「音鍾者﹐當二者之中﹐首尾均也。音眾者﹐首尾不必均﹐但在二者之間也。」飲光又謂中酒之「中」宜作去聲﹐不當摭「中聖人」之說﹐攺爲平聲。此說尢爲不通。按「中酒」二字﹐始於漢書樊噲傳﹐卽國策所謂「中飲」也。顏師古音竹仲反﹐謂不醒不醉﹐飲酒之中也。日知錄云「中酒猶云半席。顏注非是。」然則旣作半席﹐不當讀爲平聲乎﹖李太白詩﹕「醉月頻中聖﹐迷花不事君。」李廓詩﹕「气味如中酒﹐情懷似別人。」蘇子瞻詩﹕「時復中之徐邈聖﹐無多酌我次公狂。君特未知其趣耳﹐臣今時復一中之。」俱作平聲﹐無仄用者。惟賓退錄載齊已詩「穰低似中陶潛酒」﹐以「中」字爲去聲﹐謂於義爲長。看來此字亦不妨如中興之「中」﹐平﹑去二音並用。若必以讀作平聲爲不通﹐則不通自太白始矣。至於「判」字﹑「應」字﹑「難」字之類﹐義應從平聲者﹐而或作去聲用﹔義應從去聲者﹐而或作平聲用。此詩家叶韻之法﹐自三百篇已然﹐而乃以此爲子美病﹐謂東澗又何以回護焉﹖此亦拘泥太甚矣﹗

○誤解閒情

陶靖節閒情賦自序云「將以抑流蕩之邪心﹐諒有助於諷諫。」則知「閒」﹐乃防閒之「閒」﹐與逸致閒情之「閒」迥別。綴文之士﹐竟不深考﹐遂致誤認。昭明旣訾爲白璧微瑕﹐卽容齋三筆中﹐亦以爲寄意女色﹐可一笑也。

○誤學漢碑

漢碑八分書﹐歲久類多剝蝕﹐後人輒效碑上字﹐作剝蝕狀﹐此病自元人作俑﹐至本朝谷口鄭簠尢甚。何義門嘗言「谷口八分書﹐近日江以南頗重之﹐然如人體患惡瘡﹐甚可憎疾。」家次山爲余述之﹐余因笑曰「若然﹐則彼重之者﹐亦大類嗜痂矣。」

○梅蔡化俗

宣城梅定九先生﹐享年至八十有九﹐自爲族長歷三十年﹐族屬數千人﹐無敢有博戲者。漳浦蔡聞之先生居梁山下﹐環所居三百餘家﹐當先生時﹐歷二十年﹐亦無敢有博戲者。

○瞿張殉難

瞿稼軒﹑張別山兩公同殉桂林之難﹐而一以從容﹐一以激烈﹐此亦各因乎性情﹐初非有優劣也。善乎檗庵大師之論曰「異哉﹗吳人非吾楚人之所能知也。楚人惟能忍嗜欲﹐耐勞苦﹐岸傲憤烈者而後能死﹔吳人居長厚自奉﹐園林﹑音樂﹑詩酒﹐今日且極意娛樂﹐明日亦怡然就戮﹐甚可怪也。」按瞿爲吾邑人﹐故稱吳人﹔張爲江陵人﹐故稱楚人云。

○楊義士

稼軒先生死桂林之難﹐有門下客楊藝者﹐爲之服衰絰﹐懸楮錢滿衣﹐行則窣窣有聲﹐號哭營市間﹐見纓弁袴t短後衣者﹐輒叩頭請言於定南王收斂主人﹐王聞而義之﹐並同死張公屍亦許藝收焉。時有永明王時給諫金某者﹐爲僧於桂林之茅坪庵﹐攺名性因﹐亦上書定南王﹐請收斂瞿﹑張。遣侍者詣王府﹐將投書﹐遇藝﹐知已得請﹐遂不果上。後金以其書遺瞿氏﹐瞿氏子遂剞劂以行﹐而不及藝。由是兩粵及吳﹑楚之間但知收斂瞿﹑張者爲金一書之力﹐而藝竟泯泯矣。後性因集中載藝事甚悉﹐且曰「以吾書掩藝功﹐在吾爲竊名﹐在瞿爲負徳﹐是兩失之矣。」按藝行二﹐字碩甫﹐自號二癡﹐本吳江人也﹐晚歲移家吾邑。

○諸家論震川古文

震川之文﹐錢尙書推爲有明第一。而黃梨洲則云「觀震川集﹐試除去其敍事之作﹐時文境界﹐間或闌入﹐求之韓﹑歐集中無是也。」又李安溪云「看震川古文﹐拖沓說去﹐又不明白﹐兩三行可了者﹐千餘言尙不了﹐令人气悶。」望溪方氏云「震川之文﹐辭號雅潔﹐仍有近俚而傷於繁者。王昆繩目爲膚庸﹐必非無所見而云然。」明史文苑傳云「自有光之文出﹐而操觚之家﹐從此鮮實學﹐而妄談歐﹑曾﹐亦不能無獘。」夫古文如震川﹐亦可以已矣﹐而猶不免於後人之議。甚矣﹐斯道之難言也。

○虞山不知苦吟

桐城錢幼光田間集有云「虞山不信詩有悟入一路﹐由其生長華貴﹐沈溺綺靡﹐兼以腹笥富而才情贍。因題布詞﹐隨手敏捷﹐生平不知有苦吟之事﹐故不信有苦吟後之所得耳﹗苦吟之後﹐思維路盡﹐忽爾有觸﹐自然而成。禪家所謂絕後重蘇﹐庸非悟乎﹖」少陵云「語不驚人死不休。」驚人者﹐悟後句也。虞山不事苦吟﹐宜其無驚人句矣。而錢湘靈敍撫雲集﹐乃全襲幼光語以詆幼光﹐今幼光田間集刻本具在﹐恐難欺人以所不見矣。

○南垣善謔

張漣﹐字南垣﹐善疊石﹐爲人滑稽多智﹐出語便堪撫掌。有延陵公某者﹐前明國子祭酒也﹐迨入本朝﹐以原官起用。士紳飲餞﹐演爛柯山傳奇﹐至張木匠﹐伶人以南垣在座﹐攺爲張石匠。祭酒公故靳之﹐以扇確幾贊曰「有竅﹗」哄堂大笑﹐南垣默然。及演至買臣妻認夫﹐買臣唱﹕「切莫提起朱字。」南垣亦以扇確幾曰「無竅﹗」滿座爲之愕眙﹐而祭酒不以爲忤。有竅﹑無竅﹐吳中方言也。

○正錢錄

昆山吳殳作正錢錄﹐攻擊東澗不遺餘力。同時汪鈍翁復爲之左袒﹐吹毛索瘢﹐勢焰甚熾。計甫艸深爲不平﹐因語鈍翁曰「僕自山東來﹐曾遊泰山﹐登日觀峯﹐神志方悚栗﹐忽欲小遺甚急﹐下山且四十里﹐不可忍﹐乃潛溺於峯之側﹐恐重得罪﹐然竟無恙﹐何也﹖山至大且髙﹐人溺焉者眾﹐泰山不知也。」鈍翁躍起大罵。然觀堯峯集中有與梁侍禦論正錢錄書﹐亦謂此錄非不義嚴而辭辧﹐然其所列尙有未合處﹐得無盛气以相攻擊﹐而未暇商搉考證歟﹖由是言之﹐卽鈍翁亦未嘗以正錢錄爲定論也。

○修志所難

汪堯峯集載史兆斗之言﹐謂﹕「修志所難者人物耳。」余竊謂凡修志者﹐不當僅以前志爲藍本﹐須徧考名人文集﹐凡有前志所不載而見於集中者﹐悉當補入。然所謂名人者﹐又必視其品詣以爲重輕。望溪方氏云「髙邑趙忠毅公﹐有明一代可數計之君子也﹐同時官於畿輔﹐風節治行﹐見於公文﹐確乎有據者二十餘人﹐而郡縣舊志無一及焉。觀其所不載﹐則其所載者﹐可盡信乎﹖」誠哉修志之難﹐難於人物也。

○虞邑流寓

賢人君子之所至﹐爭攀舉以爲重﹐此志乘之所以有「流寓」也。吾邑有應載者三人﹐向未采錄﹐殊爲缺典﹐因標其梗槪﹐以俟後之修志者。龔詡﹐字大章﹐昆山人。靖難兵破南京金川門﹐先生時爲守戍卒﹐大哭慟云。會按籍勿伍﹐法令甚嚴。先生夜走常熟之任陽﹐投馬﹑陳二氏﹐匿大囤中。卽囤中讀書﹐焚膏繼晷﹐多所纂述。越二十餘年﹐禁稍解﹐乃仍歸故里。周文襄公髙其品﹐兩薦爲學官﹐堅不應。年八十有八卒。事詳梅花艸堂人物志﹐及列朝詩小傳。顧炎武﹐字寧人﹐昆山人。乙酉之夏﹐奉母避兵於常熟之語濂涇﹐見亭林集與館中諸公書。又云「余少居昆山﹑常熟之間。」見日知錄行鹽一條。又徐司寇憺園集有家兄孚若詩序﹐中云「舅氏亭林先生﹐避兵常熟之窮鄕﹐兄往依之。」意司寇所謂窮鄕者﹐卽語濂涇也。而亭林集中﹐又有常熟歸生晟陳生芳績書來以詩答之之作﹐其詩云「十載江村二子偕﹐相逢每詠步兵懷。」所謂「江村」﹐非卽語濂涇而何﹖則知先生之寓居於常熟﹐始自乙酉歲﹐後遂久淹於此﹐故云十載也。劉永錫﹐字爾欽﹐號剩庵﹐魏縣人﹐中崇禎丙子鄕試﹐選長洲學教諭。鼎革後﹐不復歸﹐隱於陽城湖之濱﹐以賣席自給﹐見者呼「席先生」。錢尙書念其窮﹐招之往﹐不應。越幾年﹐竟餓死。事詳沈歸愚學博劉先生傳。而釋石林寄巢集中有和劉剩庵七護詩﹐其小序云「先生隱於南沙之畢澤﹐四壁蕭然﹐晏如也。爲七護詩以寄意﹐余髙其人﹐和其詩僅達意而已。」按畢澤在常熟之東南﹐其地瀕陽城湖云。

