愛日齋叢抄宋葉釐

卷一

卷二

卷三

卷四

卷五

補遺

欽定四庫全書提要

愛日齋叢抄

臣等謹案﹕《愛日齋叢抄》五卷﹐散見《永樂大典》者共一百四十三條﹐俱不題撰人姓氏。考諸家書目亦多未著錄﹐惟陶宗儀《說郛》第十七卷

內載有此書二十二條﹐題爲宋葉某所撰﹐而不著其名。以《永樂大典》本參校﹐相合者十二條﹐其《說郛》有﹐而《永樂大典》脫去者十條﹐取以參補﹐實得一百五十三條。𨿽原書卷目巳佚﹐而編輯排訂﹐尙可考見大略。觀其論先儒從祀一條有咸淳年號﹐知爲宋末人所作也。書中大指主於辧析名物﹐稽考典故﹐凡前人說部如趙徳麟﹑王直方﹑蔡絛﹑朱翌﹑洪邁﹑葉夢得﹑陸遊﹑周必大﹑龔頤正﹑何隼﹑趙彥衛諸家之書﹐無不博引繁稱﹐證核同異。其體例與張淏《雲谷雜記》﹑葉大慶《考古質疑》仿佛相近﹐特其文筆拖沓﹐頗傷冗蔓。又援引多而斷制少﹐往往惝怳無歸﹐不能盡出於精粹。然徵摭旣富﹐中間訂訛正舛可采者亦多。如辧印書之起於唐末﹐「準」作「準」之不始於宋﹐銅人之有四鑄﹐舉恩之有二義﹐婦人拜跪之變﹐禮百官乘轎之初制﹐以至雨黃裳﹑三白石之類﹐於考證經史頗有裨益。其論詩諸條尢抉摘深微﹐時能得古人之意﹐與胡仔﹑魏慶之諸說足以互相發明﹐固有未可盡廢者。謹掇拾編次﹐釐爲五卷。間有節錄故事而不及論斷者﹐鑑《永樂大典》原本脫佚﹐今無可參考﹐亦姑仍其舊錄之焉。乾隆五十年二月恭校上。

愛日齋叢抄卷一

釋奠釋菜﹐古禮僅存﹐而行於學。歐陽公《記襄州穀城縣夫子廟》有云「釋奠釋菜﹐祭之略者也。古者士之見師﹐以菜爲贄。故始入學者﹐必釋菜以禮其先師。其學官四時之祭﹐乃皆釋奠。釋奠有樂無屍﹐而釋菜無樂﹐則其又略也。」「祭之禮﹐以迎屍酌鬯爲盛﹐釋奠薦饌﹐直奠而已﹐故曰祭之略者。」余讀其文﹐因考之《禮》﹕「凡學﹐春官釋奠於其先師﹐秋冬亦如之。凡始立學者﹐必釋奠於先聖先師﹐及行事﹐必以幣。凡釋奠者﹐必有合也」。天子視學「適東序﹐釋奠於先老」。見《文王世子》。「出徵﹐執有罪﹐反﹐釋奠於學﹐以訊馘告」。見《王制》。凡皆言釋奠﹐而釋奠必於學。《春官大祝》﹕「大會同﹐皆造於太廟﹐宜於社﹐過大山川則用事焉﹐反行舍奠。」「甸祝﹐掌四時之田表貉之祝號﹐捨猷於祖廟﹐禰亦如之。」師甸﹐致禽於虞中﹐乃屬禽﹐及郊饁獸﹐捨奠於祖禰﹐乃斂禽。」則在祖稱亦云捨奠也。案﹕原本自「祭之以禮」下脫四十四句﹐今據《說郛》補入。「始立學者﹐旣與器用幣﹐然後釋菜。」見《文王世子》。「仲春﹐上丁﹐命樂正習舞釋菜。」見《月令》。「大學始教﹐皮弁祭菜﹐示敬道也。」見《學記》。《大胥》﹕「春﹐入學﹐捨菜合舞。」見《春官》。凡皆言釋菜也﹐而亦莫不於學。《士昏禮》﹕「若舅姑旣沒﹐則婦入三月﹐乃奠菜。」《士喪禮》﹕「君釋菜入」。門《喪大記》﹕「大夫﹑士旣殯﹐而君往焉……釋菜於門內。」《春官占夢》﹕「乃捨萌於四方﹐以贈惡夢。」注謂﹕「猶釋菜﹐萌菜始生。」則凡祭禮﹐皆有釋菜也。鄭氏以釋奠者﹐設薦饌酌奠而已﹐無迎屍以下之事﹐又以爲釋菜奠幣。孔氏以爲直奠﹐置於物。方氏以爲釋其所執之物而祭之﹐故其字或作捨奠﹐言物就可薦以菜﹐則特用菜而巳。《儀禮》疏﹕「奠之爲言停﹐停饌具而已。」又按《周禮》注﹕「鄭司農云﹕捨菜﹐謂舞者皆持芬香之采。或曰﹕古者士見於君﹐以雉爲摯﹔見於師﹐以菜爲摯。菜﹐直謂疏食菜羹之菜。或曰「學者皆人君﹑卿﹑大夫之子﹐衣服采飾﹐捨采者﹐減損解釋盛服﹐以下其師也。」玄謂捨卽釋也﹐采讀爲菜﹐菜蘩之屬。《呂氏春秋》注﹕「捨﹐猶置也﹐初入學宮﹐必禮先師﹐置采帛於前﹐以贄神。」采﹑菜﹐兩音而異義﹐其說惟議禮之家有以折衷也。

《通鑑》﹕後唐長興三年二月「辛未﹐初令國子監校定《九經》﹐雕印賣之」。又云「自唐末以來﹐所在學校廢絕﹐蜀毋昭裔出私財百萬營學館﹐且請刻板印九經﹐蜀主從之﹐由是蜀中文學復盛。」又云「唐明宗之世﹐宰相馮道﹑李愚請令判國子監田敏校定《九經》﹐刻板卽賣﹐朝廷從之。後周廣順三年六月丁巳﹐板成﹐獻之﹐由是𨿽亂世﹐《九經》傳布甚廣。」此言宰相請校正《九經》印賣﹐當是前長興三年事﹐至是二十餘載始辦。田敏爲漢使楚假道荊南﹐以印本《五經》遺髙從誨﹐意其廣順以前﹐《五經》先成。王仲言《揮麈錄》云「毋昭裔貧賤時﹐嘗借《文選》於交遊間﹐其人有難色。發憤﹐異日若貴﹐當板以鏤之﹐遺學者。後仕王蜀爲宰﹐遂踐其言﹐刊之。印行書籍﹐創見於此﹐事載陶嶽《五代史補》。後唐平蜀﹐明宗命太學博士李鍔書《五經》﹐仿其制作﹐刊板於國子監﹐爲監中印書之始。」仲言自云「家有鍔書印本《五經》﹐後題長興二年。」今史云﹕三年﹐中書奏請依石經文字刻《九經》印板﹐從之。又他書記馮道取西京鄭覃所刊石經﹐雕爲印板﹐則非李鍔書﹐仿蜀制作﹐或別本也。《金石錄》又云「李鶚﹐五代時仕至國子丞﹐《九經》印板多其所書﹐前輩頗貴重之。」鶚卽鍔也。《猗覺寮雜記》云「雕印文字﹐唐以前無之﹐唐末益州始有墨板﹐後唐方鏤《九經》﹐悉收人間所收經史﹐以鏤板爲正﹐見《兩朝國史》。」此則印書已始自唐末矣。按柳氏《家訓》序﹕「中和三年癸卯夏﹐鑾輿在蜀之三年也﹐余爲中書舍人。旬休﹐閱書於重城之東南。其書多陰陽﹑雜說﹑占夢﹑相宅﹑九宮﹑五緯之流﹐又有字書小學﹐率雕板印紙﹐浸染不可盡曉。」葉氏《燕語》正以此證刻書不始於馮道﹐而沈存中又謂﹕「板印﹑收籍﹐唐人尙未盛爲之﹐自馮瀛王始印《五經》﹐自後典籍皆爲板本。」大槪唐末漸有印書﹐特未能盛行﹐遂以爲始於蜀也。當五季亂離之際﹐經籍方有托而流布於四方﹐天之不絕斯文﹐信矣﹗

宋朝殿上大宴﹐有蠻人控金獅子對設柱間。乾道八年正月五日﹐宴北使﹐雪後﹐日照殿門﹐樂語云「香裊狻猊﹐雜瑞煙於彩仗﹔雪殘鳷鵲﹐耀初日於金鋪。」此益公記行都事也。故都紫宸殿有二金狻猊﹐蓋香獸也﹐故晏公《冬節詩》﹕「狻猊對立香煙度﹐鸑鷟交飛組繡明。」今奉使至朔庭﹐率見之﹐此陸務觀追東都事也。範至能《攬轡錄》記兩楹間有出香金獅﹐按大防《北行日錄》記有金香獅﹑金龍山各二﹐此必務觀謂率見之者﹐獨未詳益公所記何如也。

今所謂掛罳﹐其名傳寫多異同。《平園遊山錄》記倅送步障二﹐俗名畫獅﹐蓋北人飾以氈毯而畫獅子形﹐故云爾。或云名掛罳﹐洪景盧作話私小閣﹐名借春﹐見於詩云「居然丈室巧�裁﹐截竹爲楹不染埃。」未詳卽掛罳否﹖趙彥衛《閒記》云「紹興末﹐宿直﹐中官以小竹編聯籠﹐以衣畫風雲鷺鷥作枕屏﹐一時號曰畫絲﹐好事者大其制﹐施於酒席以障風﹑野次便於圍坐﹐或以名不雅﹐易曰掛罳。」又曰「出於此邊﹐目曰話私。乾道間﹐使者嘗求其骨﹐則不然矣﹐且以言爲話﹐南人方言﹐非壯語也。」按崔豹《古今注》﹕「罘罳﹐屏也。罘者﹔復也﹔罳者﹐思也。臣朝君至屏外﹐復思所奏之事於其下。」顏思古注謂﹕「連闕曲閣也﹐以覆重刻垣墉之處﹐其形罘罳然﹐一曰屏也。」鄭《禮記》注﹕「屏﹐謂之樹﹐今浮思也﹐刻之爲雲气﹑虫獸﹐如今闕上之爲。」《廣雅》云「復思﹐謂之屏。王莽壞渭陵園門罘罳﹐曰使民無復思漢。」唐蘇鶚《演義》稱﹕「罘罳﹐織絲爲之﹐象羅交文之狀﹐施宮殿檐戶之間。」又《文宗實錄》﹕「甘露之禍﹐羣臣奉上出殿北門﹐裂罘罳『而去。」《酉陽雜俎》稱「上林間多呼殿榱桷護雀网爲罘罳」﹐則是漢以屏爲罘罳﹐唐以殿間网爲罘罳。以字考之﹐二字從网﹐有网之義。漢屏疑亦有維索以爲限制﹐今云掛絲﹐第言以絲掛於竹骨之上﹐若用罳字﹐亦取罘罳之義﹐其實圍屏也。《開寶遺事》﹕「長安士女﹐遇名花﹐則以裙遞相插掛爲宴幄﹐玆其始也。」東坡守汝陰﹐以帷幙爲擇勝亭﹐亦此義。趙氏因掛罳而及罘罳﹐必欲考此﹐則程氏《演繁露》尢詳﹕「制凡五出﹕其一﹐鄭康成引漢闕以明古屏﹐而謂其上刻爲雲气﹑虫獸者﹐是《禮》疏『屏天子之廟飾也』﹐鄭曰﹕『屏﹐謂之樹﹐今浮思也﹐刻之爲雲气﹑虫獸﹐如今闕上之爲。』其二﹐顏師古注﹐本鄭說﹐兼屏闕言之﹐而於闕閣加詳。《漢書》﹕『文帝七年﹐未央宮東闕罘罳災。』顏曰﹕『罘罳﹐謂連屏曲閣也﹐以覆重刻垣墉之處﹐其形罘罳﹐一曰屏也。』其三﹐漢人釋罘罳爲復思﹐𨿽無其制﹐而特附之義﹐曰﹕臣朝君至罘罳下而復思。至王莽斸去漢陵之罘罳﹐曰使人無復思漢。其四﹐崔豹《古今注》依仿鄭義﹐而不審知其詳﹐遂析以爲二﹐闕自闕﹐罘罳自罘罳﹐曰﹕『漢西京罘罳﹐合板爲之﹐亦築土爲之。』詳豹之意﹐以築土者爲闕﹐以合板者爲屏也。又釋闕曰﹕『其上皆丹堊﹐其下皆畫雲气仙靈﹑奇禽異獸﹐以昭示四方。』其五﹐唐蘇鶚謂爲网戶﹐《演義》曰﹕『罘罳﹐字象形。罘﹐浮也。罳﹐絲也﹐謂織絲之文輕疏浮虛之貌﹐蓋宮殿窗戶之間网也。』此五者﹐其制其義皆不可廢。罘罳云者﹐刻鏤物象﹐著之板上﹐取其疏通連綴之狀而罘罳然﹐故曰浮思。以此刻鏤﹐施於廟屏﹐覆諸宮寢闕閣﹐非別有一物﹐元無附著﹐而獨名罘罳也。至其不用合板鏤刻﹐而結网代之﹐以蒙冒戶牖﹐使虫雀不得穿入﹐則別名絲网。凡此數者﹐𨿽施置之地不同﹐其爲罘罳﹐未始或異。鄭康成蓋本其所見漢制而言﹐未於先秦有考也。宋玉曰『网戶朱綴刻方連些』﹐以木爲戶﹐上刻爲方文﹐互相連綴。朱﹐其色也﹔网﹐其狀也。想其制﹐則罘罳如在目前矣。宋玉之稱网綴﹐漢人以爲罘罳﹐其義一也。豹謂合板爲之﹐則是可以刻綴﹐而應罘罳之義。謂築土所成﹐繪象其上﹐安得有輕疏罘罳之象乎﹖況文帝時﹐東闕罘罳嘗災矣﹐若畫實土之上﹐火安得而災也﹖乃知顏師古說可據。杜甫曰﹕『毀廟天飛雨﹐焚宮火徹明。罘罳朝共落﹐槍桷夜同傾。』正與漢罘罳災相應。蘇鶚引《子虛賦》『罘网彌山』﹐證罘當爲网﹐引甘露之變』斷罘罳裂去』﹐引溫庭筠《補陳武帝與王僧辧書》﹕『罘罳晝捲﹐閶閭夜開。』遂謂古來皆爲网﹐誤以唐制﹐臆度也。《大業雜記》﹕『乾陽殿南軒﹐垂以朱絲网絡﹐下不至地﹐七尺﹐以防飛鳥。』則眞置网於牖﹐而可捲可裂也。此唐所因仿﹐非古制也。唐𨿽借古罘罳語以明网戶﹐然因其借諭而形狀益著也。」程說備矣。觀趙彥才杜詩注﹐援引不出此﹐其略謂﹕案﹕蘇鶚《演義》稱﹕「罘罳﹐織絲爲之。」乃引《文宗實錄》甘露之禍﹐裂斷罘罳。又引杜詩「罘罳朝共落」﹐又引溫庭筠《補陳武帝與王僧辧書》「罘罳晝捲」﹐皆非曲閣屏障之義﹐反以崔豹﹑顏師古之徒爲大誤。又按﹕《酉陽雜俎》稱「上林間多呼殿榱桷護雀网爲罘罳」﹐其淺誤如此。乃引張揖《廣雅》曰「復思﹐謂之屏。又王莽性好時日小數﹐遣使壞渭陵延陵園門罘罳﹐曰﹕使民無復思漢。」又引魚豢《魏略》「黃初三年﹐築諸門闕外罘罳」爲證﹐反以絲网之說爲大謬。二說皆通﹐以爲网﹐則繩爲之﹐施於宮殿檐楹之間﹐如鶚之說是也。以爲屏﹐則刻木爲之﹐施於城隅門闕之上﹐如成式之言是也。二說中段氏爲長﹐案《五行志》注云「罘罳﹐闕之屏也。」《玉篇》云「罘罳﹐屏﹐樹門外也。」又云「罘﹐兔罟也﹐但屏上雕刻爲之﹐其形如网罟之狀﹐故謂之罘罳。音浮思﹐則取其復思之義。」且漢西京罘罳﹐合板爲之﹐亦築土爲之﹐每門闕殿捨前皆有焉。於今郡國廳前亦樹之﹐故宋子京詩云「秋色淨罘罳」﹐皆其義也。又觀洪慶善《辧證》﹐亦以結网與間屏謂罘罳有二﹐杜詩蓋指殿檐間。罘罳﹐大抵漢唐異制﹐掛罳復出於近代﹐固當別論﹐以附疏通連綴之義﹐而編竹交加﹐幾類网戶﹐謂之罳者也﹐亦通。

《禮記檀弓》﹕「幼名﹐冠字﹐五十以伯仲。」孔氏曰「人始生三月而加名﹐故云幼名。年二十﹐有爲人父之道﹐同等不可復呼其名﹐故冠而加字。年至五十﹐耆艾轉尊﹐又捨其二十之字﹐直以伯仲別之。」《士冠禮》﹕二十已有「伯某甫﹐仲叔季」者﹐彼時𨿽云伯仲﹐皆配某甫﹐而言至五十﹐直呼伯仲爾。朱文公曰「至五十卽稱伯仲﹐除了下面兩字﹐猶今人不敢斥尊者﹐呼爲幾丈之類﹐是不可以字尊也。」《玉藻》﹕「士於君所言﹐大夫沒矣﹐則稱謚若字﹐名士。與大夫言﹐名士﹐字大夫。」言於君前﹐士名而大夫字﹐字爲貴﹐及與大夫言﹐而字大夫。𨿽孔氏謂言及他大夫﹐則呼字卑者﹐蓋亦字尊矣。馬永卿赴亳州永城簿﹐初見劉器之諫議。問曰「王鞏安否﹖」曰「王學士安樂。」後劉公爲縣宰﹐言新主簿可教﹐後生不稱前輩表徳﹐此爲得體。《童蒙訓》曰「故家惟晁氏羣居相處﹐呼外姓尊長必曰某姓第幾﹐叔若兄﹑諸姑尊姑之夫必曰某姓姑夫﹑某姓尊姑夫﹐未嘗敢呼字也。」又云﹕案﹕原本脫「故家惟晁氏」至「又云」八句﹐今據《說郛》補。「滎陽公外弟楊公諱�寶﹐與他人語﹐稱滎陽公﹐但曰內兄﹐或曰侍講﹐未嘗敢字稱也。」《舍人雜誌》云「張正素先生子厚名�﹐東萊公從表兄也﹐長東萊公十餘歲﹐與書未嘗稱字。楊器之大夫名�﹐實滎陽公表弟﹐於東萊尊行也﹐與東萊公書﹐亦未嘗呼字。」案﹕原本脫「楊器之」至「亦未嘗呼字」五句﹐今據《說郛》補。往時俗人有視楊應之學士爲尊行者﹐在朝中字呼應之﹐應之回首不應﹐滎陽公以應之當如是。」是卑不敢字尊﹐尊固不得字卑也。故呂進伯逐門客﹐謂呼小子字﹐豈可爲人師﹖而酬酢世變﹐亦云字者﹐朋友之職也。嘗見前輩不呼後進字﹐後進固不敢呼先進字也。气類不同者﹐亦不相呼。三四十年來﹐始有字後進者﹐要是字以代名﹐爲成人之禮﹐尊者疑其斥之﹐卑者且不敢當﹐獨朋友無相尊卑可字也。李文公《答朱載書》論此﹐書云「古人相接有等﹐輕重有儀。如師之於門人則名之﹐於朋友則字而不名。稱之於師﹐則𨿽朋友亦名之。夫子於鄭兄事子產﹐於齊兄事晏嬰﹐《平仲傳》曰『子謂子產有君子之道焉』﹐又曰『晏平仲善與人交』﹐子夏曰『言遊過矣』﹐子張曰『子夏云何』﹐曾子曰『堂堂乎張也』﹐是朋友字而不名﹐驗也。謂朋友字而不名﹐正孔子同等不可呼名而加字者也。」《顏氏家訓》曰「名以正體﹐字以表徳。名終則諱之﹐字乃可以爲孫氏。孔子弟子﹐記事者皆稱仲尼。呂后微時﹐嘗字髙祖爲季。至漢袁種﹐字其叔父曰絲。王丹與侯霸子語﹐字霸爲君房。江南至今不諱字也﹐江北士人全不辧之﹐名亦呼爲字﹐字亦因呼爲名。尙書王元景兄弟﹐皆號名人﹐其父名云字羅漢﹐一皆諱之﹐其餘不足怪也。」又《續家訓》云﹕魏常年七歲﹐父黨造門﹐問林伯先在否﹐何不拜﹖伯先﹐父之字也。林曰「臨子字父﹐何拜之有﹖」庾翼子爰容嘗候孫盛﹐見盛子放﹐問曰「安國何在﹖」放答曰「在庾稚恭家。」蓋放以爰客字父﹐亦字其父。然王丹對侯昱而字其父﹐昱不以爲嫌。且字可以爲孫氏﹐古尊卑通稱。《春秋》書紀季姜﹐蓋季者﹐字也。杜預曰「書字者﹐伸父母之尊﹐以稱字爲貴也。」謂子諱父字﹐非諱之也﹐稱其父字於人之子﹐子有所尊而不敢當﹐亦宜也。顏氏舉字可以爲孫氏﹐至董氏《續訓》衍而記之﹐其論稱字之貴﹐之推旣據古以證後來﹐諸老辧此加詳。案自「董氏《續訓》」至此五句﹐《說郛》脫去﹐今依《永樂大典》。荊公《序石仲卿字》﹐以爲成人則貴而字之﹐春秋「二百四十二年間﹐字而不名者十二人而已。人有可貴而不失其所以貴﹐乃爾其少也」。石林葉氏云「孔子𨿽大司寇﹐而但稱仲尼﹐哀公誄之曰尼父。仲山甫﹑尹吉甫﹐皆周之卿士﹐而山甫﹑吉甫猶通稱﹐或者亦以字爲重歟﹖」陸務觀《筆記》﹕「字﹐所以表其人之徳﹐故儒者謂夫子曰仲尼﹐非嫚也。先左丞每言及荊公﹐只曰介甫。蘇季明書張橫梁事﹐亦只曰子厚。」左丞﹐謂農師也。鶴山魏氏尢主此說﹐其《記常熟縣學》有曰「昔柳宗元謂《論語》所載弟子必以字﹐惟曾子﹑有子不字﹐遂謂是書出於曾門﹐蓋以字輕而子重也。始亦謂然﹐及考諸孔門之訓﹐則字爲至貴。蓋字與子﹐皆得兼稱。如門人之於孔子﹐進而稱子不敢字﹐退而稱仲尼不言子。其次亦有旣子且氏﹐如閔子騫等不一二人﹐或子﹐或字者﹐又數人。然潤﹑弓至遊﹑夏﹐最號爲髙弟﹐字而不得子也。有子﹑曾子﹐子而不得字也。就二者而論﹐則字爲尊。蓋子𨿽有師道之稱﹐然系於氏者﹐不過男子之美稱耳。故《孝經》字仲尼而子曾子﹐《禮運》字仲尼而名言偃。至於子思字其祖﹐孟子字其師之祖相﹐傳至今人之字仲尼者﹐毋敢以爲疑。字旣尊矣﹐則𨿽以孟子亞聖亦不得以字行﹐不寧惟是﹐仲尼作《春秋》﹐二百四十二年間﹐字而不名者僅十有二人。而遊﹑夏諸子之門人﹐亦各字其師﹐相承至於漢初﹐猶未敢輕以字許人。」《答張行甫書》﹕「古人稱字者最不輕﹐《儀禮》﹕子孫於祖禰皆稱字。孔門弟子多謂夫子爲仲尼﹐子思﹐孫也﹐孟子﹐又子思弟子也﹐亦皆稱仲尼﹐漢﹑魏後只稱仲尼﹐𨿽今人亦稱之﹐而人不爲怪。遊﹑夏之門人皆字其師﹐漢初惟子房一人得稱字。中世有字其諸父﹑字其諸祖者﹐近世猶有後學呼退之﹑兒童誦君實者。今曰胡子仁仲﹑張子敬夫﹑朱子元晦﹐是尊敬之至。」《答羅愚書》﹕「古人以字爲重﹐𨿽孔門弟子與子思皆呼孔子爲仲尼﹐字與謚相似﹐皆人所通稱也。今人稱前輩字﹐遂謂不然。」《題韓氏墓志後》﹕「或問﹕『先賢可字乎﹖』曰﹕『若用孔門弟子與子思﹑孟子稱仲尼例﹐則字先賢已過矣。』」凡此俱推稱字爲甚貴。洪景盧云「《論語》所記孔子與人語及門弟子﹐並對其人問答﹐皆斥其名﹐未有稱字者。𨿽顏﹑冉髙弟﹐亦曰回﹑曰雍﹐惟至閔子獨云子騫﹐終此書無損名。昔賢謂《論語》出於曾子﹑有子之門人﹐予意亦出於閔氏﹐觀所言閔子侍側之辭﹐與冉有﹑子路﹑子貢不同﹐則可見矣。」其說正魏氏所謂遊﹑夏之門人各字其師者也。周益公疑無巳作《王平父集序》﹐字歐公﹐至子固﹐則曰南丰先生﹐無巳學於南丰﹐尊之﹐宜也。尊其父而輕其祖﹐何也﹖唐立夫曰「四海歐永叔也﹐無巳何尊焉﹖至於傳道之師﹐則不可以不別。」是知以字爲天下通稱﹐若不逮所尊而尊之者﹐特別其師﹐資之私敬﹐無以過於字也。蓋參古今而論﹐則臨文記事﹐尊者稱之以字﹐非不敬也﹐應對之頃﹐書疏之間﹐則字於其朋友﹐從呂氏說可也。世俗去古遠﹐徒知不可以字﹐而更以號稱﹐猶未可也。況不惟尊其不可字者如此﹐故雜記之﹐冀來者識字之所以貴也夫。

乾道間﹐陸放翁取家藏前輩筆札刻石嘉州荔枝樓下﹐名《宋法帖》﹐予得其本﹐有陳文惠書﹐首云「堯佐白」﹐而後云「希元再拜」﹐希元﹐文惠字也﹐自稱於書問﹐不可解。黃氏《法帖刊誤》云「柳少師與弟帖﹐未云『誠懸呈』﹐人多疑之。以顏籀注《漢書》丞相衡傳云『字以表徳』﹐豈人所自稱﹖抑不當稱字﹖然嘗觀逸少《敬謝帖》自云﹕『王逸少白。』《廬山遠公集盧循與遠書》自云『範陽盧子先叩頭』﹐則古人稱字﹐蓋或有之。」黃長睿精於考古﹐從其辯證知文惠稱字無疑矣。按《漢書》張晏注云「匡衡﹐少時字鼎﹐長乃易字稚圭﹐世所傳衡《與貢禹》書﹐上言『衡敬報』﹐下言『匡鼎白』﹐知是字也。」顏師古以爲「張氏說穿鑿﹐假有其書﹐乃是後人見此傳云『匡鼎來』﹐不曉其意﹐妄作衡書云『鼎白』爾。字以表徳﹐豈人所自稱乎﹖」長睿所引顏注﹐謂此《西京雜記》云「鼎﹐衡小名也。」若文惠前名後字﹐或取法漢人。

前輩名其子弟﹐多不可遽解。李邯鄲將名三子﹐期必用經語之言「三」者﹐又必四字成文﹐第二三字皆仄聲﹐第四字平聲﹐然後取第二第四字名之。長曰復圭﹐取「三復白圭」﹔仲曰壽朋﹐取「三壽作朋」﹔季獨無之﹐乃於佛經取「三徳苾芻」﹐名曰徳芻。項平甫得之曾仲躬侍郎﹐王仲言亦記其事﹐但以壽朋爲長。賀方回二子﹐曰房﹑回廩﹐於文房從方﹐廩從回﹐蓋寓父字於二子名也。常子然�﹐本河朔農家﹐一村數十百家皆常氏﹐多不通譜﹐子然旣爲禦史﹐一村之人名皆從玉﹐𨿽走使鈴下皆然﹐子然乃名子曰任﹑佚﹑美﹑向﹐謂周任﹑史佚﹑子美﹑叔向﹐意使人不可效耳。蜀鮮於氏字四人﹐長曰可﹐次曰呂﹐次曰參﹐次曰噩﹐自一口而至四口。賀﹑常事見《老學庵筆記》。平甫又記孫和甫樞密命其四子曰朴﹑曰埜﹑曰戇﹑曰愨。韓蘄王命其四子曰朴﹑直﹑古﹑質。唐呂渭四子曰溫﹑恭﹑儉﹑讓。此則古者名子﹐義主教訓爲重。宋謝莊五子﹕�﹑朏﹑顥﹑�﹑瀹﹐世謂莊以風﹑月﹑景﹑山﹑水名子。或後人推其偏傍云﹕爾惟漢史恭三子﹕髙﹑曾﹑玄﹐以世次懸隔之稱﹐連名伯仲間﹐何耶﹖

古之稱公﹐有不以爵者。如董公﹑呂公﹑夏黃公﹑東園﹑公蓋公﹑泄公﹑申公﹑毛公﹑吳公﹐殆以老成尊之﹐諸老歷秦漢間﹐齒旣宿矣。司馬徳操少龐徳公十歲﹐兄事之﹐呼作龐公﹐可見尊稱也。𨿽於定國父爲獄吏決曹﹐亦稱於公﹐正要年徳見推。惟史於夏侯嬰稱滕公﹐時爲滕令﹐後方賜侯爵﹐班書云「嬰爲滕令奉車﹐故號滕公。」此猶按﹕原本脫此五字﹐今據《說郛》補入。項羽所使薛公﹑郯公﹐或例以令長稱公也。孔融告髙密縣爲鄭康成立鄭公鄕﹐有云「昔太史公﹑廷尉吳公﹑謁者僕射鄧公﹐皆漢之名臣。又商山四皓﹐有東園公﹑夏黃公﹐潛光隱耀﹐世嘉其髙﹐皆悉稱公。然則公者﹐仁徳之正號﹐不必三事大夫也。」柳子厚書《相國房公琯銘陰》曰「天子之三公稱公﹐王者之後稱﹐公諸侯之入爲王卿士亦曰公﹐有土封其臣稱之曰公﹐尊其道而師之稱曰公﹐楚之僭凡爲縣者皆曰公﹐古之人通謂年之長老曰公。故言三公﹐若周公﹑召公﹔王者之後﹐若宋公﹔爲卿士﹐若衛武公﹑虢文公﹑鄭桓公。其臣稱之﹐則列國皆然。師之尊﹐若太公﹔楚之爲縣者﹐若葉公﹑白公﹔年之長者﹐若毛公﹑申公﹑浩公。而大臣罕能以姓配公者﹐𨿽近有之﹐然不能著也。唐之大臣以姓配公最著者曰房公。」東坡《記墨君堂》云「凡人相與號呼者﹐貴之則曰公。」是足證公者﹐不專以爵貴也。洪景盧采子厚﹑東坡語﹐記公爲尊稱﹐又曰「範蔚宗《漢史》﹕惟三公乃以姓配之﹐未嘗或紊。如稱鄧禹爲鄧公﹑吳漢爲吳公﹑伏公湛﹑宋公弘﹑牟公融﹑袁公安﹑李公固﹑陳公寵﹑橋公玄﹑劉公寵﹑崔公烈﹑胡公廣﹑王公龔﹑楊公彪﹑荀公爽﹑皇甫公蒿﹑曹公操也。三國亦有諸葛公﹑司馬公﹑顧公﹑張公之目。其在本朝﹐惟韓公﹑富公﹑歐陽公﹑司馬公﹑蘇公爲最著。」洪氏偶不引孔融語﹐宋顏延之與何偃同從上南郊﹐偃遙呼延之曰顏公﹐延之以其輕脫怪之﹐答曰「身非三公之公﹐又非田舍之公﹐又非君家阿公﹐何以見呼爲公﹖」偃羞而退。或以田舍公﹑阿公﹐皆當爲翁﹐豈延之不知其義﹖疑其不欲當尊稱﹐語因過激爾。自時俗崇謬敬﹐若彼猶賢矣。班書公主亦云翁主﹐公﹑翁﹐古或雜用。

《石林燕語》云「尙書省文書行下六司諸路﹐例皆言勘會﹐曾魯公爲相﹐始攺作勘當﹐以其父名避之也。京師舊有平準務﹐自漢以來有是名﹐蔡魯公爲相﹐以其父名準﹐亦攺爲平貨務。」按此則史衛王爲相﹐曾祖名詔﹐內外文書避嫌﹐名「照會」皆易「證會」﹐亦猶此也。後唐郭崇韜父諱弘﹐宰相奏攺弘文館爲崇文館﹐以大臣家諱更易公名﹐崇韜以後﹐蔡京亦過矣。叢書之論﹐準字爲多﹐如《野客藂書》云「今吏文用『承準』字﹐合書『準』﹐說者謂因寇公當國﹐人避其諱﹐遂去『十』字﹐只書『準』《甕牖閒評》﹕「今州縣判單子書﹐『準』字合書『準』字﹐而去下『十』者﹐蓋眞宗朝寇萊公名準﹐故天下不敢全書『準』字﹐後世遂因之而不攺。亦猶唐穆宗在東宮時﹐判『依』字去『人』而書『衣』時﹐韋綬爲侍讀﹐問之﹐穆宗曰﹕『上以此可天下事﹐我烏得全書﹖』此亦去下『十』字﹐書『準』字之意也。」僕考魏﹑晉石本﹐吏文多書此『承準』字﹐又觀秦﹑漢間書與夫隸刻﹐『平準』多作『準』﹐知此體古矣。《幹祿書》《廣韻》注﹐謂『準』﹐俗「準」字﹐旣古有是體﹐不可謂俗書﹐要皆通用。《石林燕語》﹕『京師舊有平準務﹐自漢以來有是名﹐言蔡魯公爲相﹐以其父名準﹐攺平準務爲平貨務。』僕謂『平準』字﹐自古以來更革不一﹐觀《宋書》『平準﹐今避順帝諱﹐攺曰染署』。其他言『準』字處﹐所避可知。』《項氏家說》云「敕札書『準』爲『準』﹐相傳爲避寇忠湣公名﹐或云蔡京家諱﹐皆非也。按《唐韻》已收『準』字﹐注云﹕『俗字也。』顏氏《幹祿字書》並出準﹑準二字﹐注云﹕『上通下正。』則『準』之爲『準』久矣﹐然則『準』非避諱而省文。」二書引證旣同。淳熙間﹐周公秉政﹐黃敕始用『準』字﹐且記其事於二《老堂雜誌》﹐云「敕牒『準』字去『十』爲『準』﹐或謂因寇爲相而攺。又云曾公亮﹑蔡京父皆名『準』而避﹐其實不然﹐予見唐告已作『準』又考五代堂判亦然。頃在密院﹐令吏輩用『準』字﹐旣而作相﹐又令三省如此寫﹐至今遂定﹐後世豈能推其源流也﹖」

銅人凡四鑄﹐秦始皇收天下兵聚咸陽﹐銷以爲鐘金人十二﹐重各千石。《史索隱》﹕長人見臨洮﹐故銷兵器鑄而象之﹐漢在長樂宮前﹐董卓壞其十爲錢﹐餘二猶在﹐此秦鑄也。漢靈帝中平三年﹐使掖庭令畢嵐鑄四銅人﹐列蒼龍﹑玄武闕外﹐此漢鑄也。魏明帝景初元年﹐徙長安鐘簴駱駝﹑銅人承露盤﹐盤折﹐銅人重不可致﹐畱霸城南﹐大發銅鑄作銅人二﹐號曰翁仲﹐列坐司馬門外。酈氏《水經》以爲文帝黃初元年﹐小異﹐李長吉以爲明帝靑龍九年八月﹐《緗素雜記》辧明帝靑龍五年三月攺景初元年﹐至三年而崩﹐無靑龍九年﹐李集一本自云靑龍元年﹐後石虎使牙將張彌徙洛陽鐘簴﹑九龍﹑翁仲﹑銅駝﹑飛廉入鄴﹐苻堅又徙鄴銅駝﹑銅馬﹑飛廉﹑翁仲於長安﹐此魏鑄也。夏王赫連勃勃鳳翔元年﹐鑄銅爲大鼓﹑飛廉﹑翁仲﹑銅駝﹑龍虎之屬﹐飾以黃金﹐列於宮殿之前﹐時當晉義熙九年﹐入長安在義熙十四年﹐則銅鑄金飾猶在統萬﹐此夏鑄也。由嬴秦包括四海﹐盡斂鋒利於無用﹐且千萬歲﹐方將震耀黔首﹐而竿木已爲兵矣。時君僭王不悟其繆﹐相承若鎭寶﹐何耶﹖銅駝或疑卽銅馬﹐抑二物也。馬伏波得駱越銅鼓鑄爲馬式以進﹐詔置宣徳殿下﹐是銅馬也。然明帝永平五年﹐迎取長安飛廉﹑銅馬置上西門外平樂觀﹐云武帝時東門京所作置金馬門外者﹐董卓因嘗與飛廉俱壞之﹐曹石何所徙﹐《水經》注﹕晉灼曰﹕飛廉﹐鹿身﹐頭如雀﹐有角﹐蛇尾﹐豹文。董卓銷爲金﹐用銅馬徙於建始殿東階下。五代喪亂﹐此象遂淪﹐則飛廉毀而銅馬存。石氏徙之鄴﹐苻氏徙之長安也﹐玆物與盛衰無情者﹐蘇子訓有五百年之感﹐索靖發見汝荊棘之嘆﹐豈其閱歷年數之夕﹑蓋有可悲歟﹖況其迹已亡矣﹐世有道感慨之故者﹐訖無以外是數物﹐甚於薊﹑索之親見﹐想玩制作﹐殆其末耳。故集本末爲好古者道之﹐赫連鑄作在入長安先﹐後當更考。

漢淮南王《諫伐閩越》書曰「輿轎而逾領。」服虔曰「轎﹐音橋。」瓚曰「今輿車也﹐江表作竹輿以行是也。」項昭曰「陵絕水曰轎﹐音旗廟反。領﹐山領也﹐不通船車﹐運轉皆擔輿也。」師古曰「服音﹐瓚說是也﹐項說謬矣。此直言以轎過領耳﹐何云陵絕水乎﹖」予按韻書皆於平去二聲並見﹐若淵明使門生二兒舉藍輿﹐又非南方竹輿之類耶﹖富鄭公乘小轎過天津﹐蓋中州尊者用之。而司馬公不喜肩輿﹐山中亦乘馬﹐元�元年正月﹐有詔左僕射司馬光許乘轎子三日一至都堂聚議﹐或門下尙書省治事﹐公嘗奏卽日上下馬未得﹐及足上有瘡﹐深惡馬汗﹐乞如聖上權許乘轎入內﹐至常時下馬處下轎﹐又言足疾未愈﹐乞遇假日或日晚﹐執政出省後﹐有合商量公事﹐許乘小竹轎往諸位商量﹐是公晚在相位﹐固乘轎矣。然本優禮也﹐《麈史》記唐丞相乘馬﹐至五代乘檐子﹐「近年惟文潞公落職致仕﹐以太師平章重事﹐司馬溫公始爲門下侍郎﹐尋臥疾於家﹐就拜左相﹐不可以騎﹐二公並許乘檐子﹐皆異恩也。」《文公語錄》云「記得京師全盛時﹐百官皆只乘馬﹐惟元勛大臣老而有疾﹐方賜乘轎。而宦者將命之類﹐亦皆乘轎。」《卻掃篇》云「京城士大夫﹐自宰臣至百執事﹐皆乘馬出入。司馬溫公居相位﹐以病不能騎﹐乃詔許肩輿至內東門﹐蓋特恩也。建炎初﹐駐蹕揚州﹐以通衢皆磚�﹐霜滑不可以乘馬﹐特詔百官悉用肩輿出入。」《朝野雜記》云「故事﹐百官皆乘馬。建炎初﹐上以維揚磚滑﹐謂大臣曰﹕『君臣一體﹐朕不忍使羣臣奔走危地﹐可特許乘轎。』蓋東都舊制﹐惟婦人得乘車﹐其它耆徳大臣﹑或宗室近屬行尊者﹐特旨許乘肩輿﹐已爲異禮。靖康末﹐髙宗奉使至磁﹐磁守宗汝霖以所乘轎進﹐黑漆紫褥而已﹐上猶卻之。蓋在京百官不用肩輿﹐所以避至尊也。今行在百官﹐非入朝﹐無乘馬者。」觀汪彥章集有《行在百官謝許乘輪轎表》云「方披棘以立朝﹐適雨霜之在候。慮乘�段﹐或至顚擠。乃曲軫於睿慈﹐俾獲安於徐步。」事與李氏記思陵天語合。自大觀二年﹐詔巡檢縣尉毋乘轎﹐提點刑獄司察之﹐是郡縣有司多已乘轎矣。政和三年詔﹕「時雪洊降﹐路滑馬蹶﹐臣僚造朝﹐或至墜傷﹐可特許蹔乘肩輿﹐惟不得入宮門。」則肩輿之制始權宜通同於京師﹐《北盟會編》載﹕靖康元年十二月二十四日﹐有旨「勘會百官馬旣行在﹐根括殆盡﹐不可步行。今檢政和三年大雪例﹐許乘轎子出入﹐仍不得入皇城門﹐省符下開封府榜示。」百官乘轎﹐實不自建炎始。丁特起《靖康錄》云「金人索良馬萬疋﹐在京除執政﹑侍從﹑卿監﹑郎官許畱一疋﹐自是士大夫跨驢﹑有徒步者。」皆言京師也。竹輿之用﹐久著於江表﹐由東南馬少﹐故從土俗之便爾。

唐令狐綯爲翰林承旨﹐夜對禁中﹐燭盡﹐宣宗命以金蓮花炬送還﹐此蓮炬故事之始。治平末﹐神宗召知制誥鄭毅夫對內東門小殿﹐命艸吳文肅出守靑州﹑張文定參政制﹐賜雙炬送歸舍人院。熙寧間﹐王岐公以翰林承旨亦召對內東門小殿﹐夜深賜銀臺燭雙引歸院。元�間﹐東坡爲學士﹐艸呂申公平章﹑呂汲公﹑範忠宣左右僕射制﹐夜對內東門小殿﹐撤禦前金蓮炬送歸院。乾道間﹐周益公權直學士院﹐艸虞雍公﹑梁﹑鄭二公相制﹐晚對選徳殿﹐退禦藥司﹐自復道秉燭鎖院﹐益公記之﹐自謂庶幾金蓮故事﹐極儒生之榮遇。淳熙間﹐史忠定入侍經幄﹐賜宴澄碧殿﹐抵暮﹐送以金蓮燭﹐宿玉堂直廬﹐進詩以謝﹐有「金蓮引雙燭」之句﹐寵待詞臣﹐而優禮舊弼﹐尢前此稀有。

《田敬仲世家》﹕田乞「行陰徳於民﹐而景公弗禁﹐由此田氏得齊眾心﹐宗族益彊。」其以小斗受賦﹐大斗予民粟﹐齊之粟民﹐齊之民也﹐景公不得用之﹐則闇矣﹐宜思歸田氏。使田氏行之﹐景公能禁之﹐民何爲歸田氏哉﹗左氏亦謂「以家量貸﹐而以公量收之」﹑「民人痛疾﹐而或�咻之﹐其愛之如父母﹐而歸之如流水﹐欲無獲民﹐將焉避之。」蓋晏子知其事矣。《史》於《殷紀》書西伯自羑里歸﹐「乃陰修徳行善﹐諸侯多叛紂而往歸西伯﹐西伯滋大﹐紂由此失權重。」《周紀》書「西伯陰行善﹐諸侯皆來決平。」余謂陰者﹐權謀詭祕之術﹐田乞可以用也﹐文王肯爲之乎﹖此語開姦臣盜國之謀﹐況以徳爲陰徳﹐異乎所謂徳也﹐爲善由私也者﹐非也。

漢惠帝太子﹐名張后子﹐旣立而廢者﹐無其名山更名義﹐又更名弘﹐卽《史》云「少帝不疑﹐先殂﹐武彊太與少帝俱遇禍。」《通鑑》書所名孝惠子﹐余讀《史》始有疑焉﹐以文疑之﹐則《史》云「太后欲王呂氏﹐先立孝惠後宮子﹐後宮子者﹐孝惠諸子邪﹖」又云「宣平侯女爲孝惠皇后﹐時無子﹐佯爲有身﹐取美人子名之﹐殺其母﹐立所名子爲太子。孝惠崩﹐太子立爲帝﹐帝壯﹐或聞其母死﹐非眞皇后子﹐乃出言」云云﹐美人子﹐猶前後宮子﹐第非張后所產也。又云「呂后長女爲宣平侯張敖妻﹐敖女爲孝惠皇后﹐呂太后以重親故﹐欲其生子﹐萬方終無子﹐詐取後宮子爲子。及孝惠帝崩﹐天下初定未久﹐繼嗣不明﹐於是貴外家王諸呂以爲輔﹐而以呂祿女爲少帝後。」此謂弘﹐非前以太子得立而復幽死者﹐其言後宮人子﹐則諸稱孝惠子者﹐皆使母張后﹐而本後宮所育也。又云「立皇子平昌侯太爲呂王。」直書皇子﹐愈無辧矣﹐況張辟疆言帝無壯子而已﹐獨《史》云「濟川王太﹑淮陽王武﹑常山王朝﹐名爲少帝弟。」後已崩﹐漸寓微詞﹐然指諸封王者﹐不若外戚世家繼嗣不明之語也﹐以事疑之﹐則齊王遺諸侯王書﹐豈不能明斥其非是﹖而止謂髙後春秋髙﹐聽諸呂擅廢帝更立﹐以廢立爲罪﹐則所廢非他人﹐及呂黨已誅﹐大臣始謂少帝及梁﹑淮陽﹑常山王﹐皆非眞孝惠子﹐呂后以計詐名他人子﹐殺其母﹐養後宮﹐令孝惠子之。於是滕公入宮﹐言足下非劉氏不當立﹐丞相平等至代邸﹐言子弘等皆非孝惠帝子﹐不當奉宗廟﹐此時無足顧惜矣。假有眞孝惠子﹐誰復爲呂氏証之﹖大臣者誠審其非﹐縱不能爭於先﹐及此變更﹐追數孽後亂國之罪﹐彼昏童孺﹐何自而至﹖布告天下﹐以易置之﹐顧不大公至正歟﹖方且相與陰謀曰「今皆已夷滅諸呂﹐而置所立﹐卽長用事﹐吾屬無類矣。」議欲立齊王﹐則瑯琊王及大臣曰「齊王母家駟鈞惡戾﹐代王毋家薄氏長者﹐且代王﹐髙帝見子﹐最長﹐以子則順﹐以善人則大臣安。」乃迎立代王﹐渭橋請間﹐爲宋昌所訶﹐始上璽綬﹐大臣處國勢安危之會﹐惴惴計己之禍福﹐何以免人之疑﹖至選士教後族﹐又曰「吾屬不死﹐命乃懸此。」兩人如休戚之有不關漢之存亡﹑獨無可慮哉﹗因教竇寶長君兄弟之謀﹐而重疑焉﹐謂孝惠諸子冤乎﹖否也。夫以掃除呂黨﹐援立賢主﹐培西都久安之基﹐平﹑勃委曲濟事﹐非無功﹐天下後世惡得而疑之﹖疑之者﹐大臣自疑之也。余又考班志云「皇后亡子﹐後宮美人有男﹐太后使皇后名之﹐而殺其母。惠帝崩﹐嗣子立﹐有怨言﹐太后廢之﹐更立呂氏子弘爲少帝。」此著本末最詳。乃知始立者﹐似眞孝惠庶子﹐亦與齊王書論廢立事合。弘﹐書呂氏子﹐餘可推矣。於外戚恩澤侯表諸呂之間﹐列義朝武大四侯云「以孝惠子侯。」如淳注本紀﹐引恩澤侯表曰「皆品氏子也。」表或逸此語吁﹗賴孟堅以決馬《史》之疑﹐《史》之疑決﹐則幸無疑於漢大臣者。

太史公《夏本紀》自禹卽天子位以後﹐云帝禹至於帝履癸﹐又曰帝桀。《殷本紀》自太甲書帝太甲至於帝紂。《孔氏雜說》言二王亦得得稱帝﹐引《史記夏紀》帝桀是也﹐何獨桀云帝哉﹖《殷紀》云「周武王爲天子﹐其後世貶帝號﹐號爲王。」《索隱》曰「按﹕夏﹑殷天子亦皆稱帝﹐後代以徳薄﹐不及五帝﹐始貶帝號﹐號之爲王。故本紀皆帝﹐而後世總曰三王也。」又譙周云「夏﹑殷之禮﹐生稱王﹐死稱帝。廟主皆以帝名配之。」見《索隱》。《國語》云「玄王勤商﹐帝甲亂之。」又云「商王帝辛﹐大惡於民。」帝辛﹐紂也。然而《易》曰《帝乙書》﹐亦曰《帝乙》﹐夏﹑殷之稱帝﹐莫信於此。

《史髙帝紀》有武負﹐《陳丞相世》家有張負﹐《絳侯世家》有許負﹐皆以爲婦人﹐《紀》言「王媼武負」﹐則信婦人矣。班書如淳注﹕「俗謂老大母爲阿負。」師古引劉向《列女傳》﹕「魏曲沃負者﹐魏大夫如耳之母。」此古語﹐謂老母爲負耳。案﹕原本脫「師古引劉向」以下二十九字﹐今據《說郛》補。《世家》言「戶牖富人張負」﹐《索隱》曰「婦人老宿之稱﹐然稱富人﹐或恐是丈夫爾。」予謂張負果婦人﹐當是女淸之流﹐亦富人也。許負相者﹐《索隱》引應劭注﹕「老嫗也。」意其負﹑婦音同﹐古文相通用﹐不然﹐馮婦固晉善士歟﹐《史》注猶有異論者。

太祖嘗問趙中令﹕「禮﹐何以男子跪拜﹖而婦人不跪﹖」趙不能對﹐徧詢禮官﹐無知者。王貽孫﹐祁公溥之子也﹐爲言古詩「長跪問故夫」﹐卽婦人亦跪也﹐唐天后朝婦人始拜而不跪﹐趙問所出﹐因以太和中幽州從事張建章《渤海國記》所載爲證﹐大重之﹐事具《國史王貽孫傳》及他雜說。葉氏《燕語》正舉此﹐且云「天聖初﹐明肅太后垂簾﹐欲被衮冕﹐親祠南郊﹐大臣爭﹐莫能得。薛簡肅公問﹕『卽服衮冕﹐陛下當爲男子拜乎﹖婦人拜乎﹖』議遂格。禮九拜﹐𨿽男子亦不跪﹐貽孫之言蓋陋矣﹐簡肅亦適幸其言偶中﹐使當時有以貽孫所陳密啟者﹐則亦無及矣。」汪聖錫端明作《燕語證誤》又云「《漢書周昌傳》呂后見昌﹐爲跪謝﹐周宣帝詔命婦皆執笏﹐其拜宗廟及天臺皆俛伏﹐則其時婦人已不跪矣。」故特有是詔﹐云始於則天﹐非也。明肅乃謁太廟﹐非郊祀也。九拜有稽首﹐有頓首﹐非皆不跪也。不跪𨿽有之﹐蓋拜之輕者爾。今余觀歐公所爲《簡肅墓志》及《湘山野錄》﹐皆云﹕後欲以衮冕謁太廟﹐謂親祠南郊﹐誠《燕語》之誤﹐宜汪氏引宋子京《謁廟賦》以證。至程氏《考古編》又因貽孫之說考其詳﹐云「按後周天元靜帝大象二年﹐詔內外命婦皆執笏﹐其拜宗廟及天臺﹐皆俛伏如男子﹐據此特令於廟朝跪﹐則他拜不跪矣。張建章所著武后時婦拜始不跪﹐豈至此始﹖並與廟朝跪禮而去之﹐而紀之不詳耶﹖周昌諫髙帝﹐呂后見昌爲跪謝。《戰國策》﹕蘇秦過洛﹐其嫂蛇行匍匐四拜﹐自跪而謝。《隋志》皇帝冊後﹐後先拜後起﹐則唐以前婦拜皆跪伏也。」又朱文公《語錄》﹕「或問﹕『禮﹐婦人吉拜﹐𨿽君賜肅拜﹐則古人女子拜亦伏地。』曰﹕『古有女子伏拜者﹐乃太祖問範質之侄杲﹕古者女子拜如何﹖杲遂舉古樂府云﹕『長跪問故夫』﹐以爲古婦女皆伏拜﹐自則天欲爲自尊之計﹐始不用伏拜。看來此說不然﹐樂府只說『長跪問故夫』﹐不曾說伏拜﹐古人坐也﹐是跪一處﹐云直身長跪﹐若拜時﹐亦只低手祗揖﹐便是肅拜。故《禮》注云﹕『肅﹐俯手也。』蓋婦人首飾盛多﹐如副笄六珈之類﹐自難以俯伏地上﹐古人所以有父母拜其子﹑舅姑答拜者﹐蓋只跪坐在地﹐拜時亦容易﹐又不曾相對拜﹐各有向當﹐答拜亦然。大祝九拜﹐肅拜但俯下手﹐如今時傳云介者不拜﹐故肅使者而已。文公舉貽孫之對爲範杲﹐當別有據﹐其說婦拜爲詳矣。」《鶴林玉露》別記文公之說云「古者男子拜﹐兩膝齊屈﹐如今之道拜是也。杜子春注《周禮》奇拜﹐以爲先屈一膝﹐如今之雅拜﹐卽今拜也。古者婦女以肅拜爲正﹐謂兩膝齊跪﹐手至地﹐而頭不下也﹐拜手亦然。南北朝有樂府詩說婦人曰﹕『伸腰再拜跪﹐問客今安否﹖』伸腰亦是頭不下也。周宣帝令命婦相見皆跪﹐如男子之儀。不知婦人膝不跪地﹐而變爲今之拜者﹐起於何時﹖程泰之以爲始於武后﹐不知是否﹖」而《項氏家說》則云「鄭氏注《周禮》『肅拜』云﹕『若今婦人擡。』安世按﹕古之拜﹐如今之揖﹐折腰而已。介冑之士不拜﹐故以肅爲禮﹐以其不可以折腰也。然則儀式特斂手向身﹐微作曲勢爾。鄭氏之所謂「擡」﹐蓋如此﹐正今時婦人揖禮也。據鄭氏說﹐則婦人之拜﹐不過如此。或者乃謂自唐武氏始尊婦人﹐不令拜伏﹐則妄誤之甚矣。周天元時﹐令婦人拜﹐特擡﹐作男子拜﹐則𨿽虜俗婦人亦不作男子之拜也﹐況古者男子之拜﹖按自「拜特擡﹐作男子拜」以下二十八字原本脫去﹐今據《說郛》補。但如今人之揖﹐則婦人之拜﹐安得已如今之伏﹖大抵今之男子以古男子之拜爲揖﹐故其拜也﹐加之以伏跪爲稽顙之容﹔今之婦人亦以古婦人之拜爲揖﹐故其拜也﹐加之以拳曲﹐作虛坐之勢﹐視古已加﹐不得謂之減矣。禮所謂女拜尙右手者﹐特言斂手向右﹐如孔子拱而尙右之尙﹐非若今用手按膝作跪也﹐男之尙左亦然。古跪自是一禮﹐與拜與伏﹐皆不相干。」此論尢詳於諸書。疑跪拜之制﹐後周始變古﹐唐初或因之﹐武后乃復其舊。然王建《宮詞》云「射生宮女宿紅妝﹐請得新弓各自張。臥上馬時齊賜酒﹐男兒跪拜謝君王。」「殿前鋪設兩邊樓﹐寒食宮人步打毬。一半走來爭跪拜﹐上棚先謝得頭籌。」建﹐太和中爲陜州司馬﹐豈武后以後婦拜猶跪禮﹖特行於宮掖。《復齋漫錄》謂﹕「後周制﹐令宮人廷拜爲男子拜。」引建前一詩証之﹐唐宮詞無預後周故實也。

《禮》﹕「生男子設弧於門左﹐女子設帨於門右。三日始負子﹐男射女否。」如東魏髙澄尙馮翊公主﹐生子三日﹐帝幸其第﹐錫錦彩。唐章敬吳后生代宗三日﹐玄宗臨澡之。王毛仲妻產子三日﹐玄宗命髙力士贈酒饌金帛﹐授其兒五品官。姜崿以公主子生三日﹐玄宗曰「它物無以餉吾孫﹐賜六品官﹑緋衣銀魚。」又武后時﹐拾遺張徳生男三日﹐殺羊﹐會同僚﹐補闕杜肅告其屠殺。楊太眞以錦繡爲𦇤褓裹祿山﹐雲貴妃三日洗兒也。皆以三日爲重。東坡賀子由生孫云「昨聞萬里孫﹐已振三日浴。」今俗以三朝洗兒﹐殆古意也。晬﹐謂子生一歲。《顏氏家訓》﹕「江南風俗﹐兒生一期﹐爲制新衣﹐盥浴妝飾。男則用弓矢紙筆﹐女則用刀尺鍼縷﹐並加飲食之物﹐又珍寶物玩﹐置之兒前﹐觀其發意所取﹐以驗其貪廉愚智﹐名之爲試兒。親表聚集﹐置燕享焉。」《玉壺野史》記﹕「曹武惠始生﹐周晬日﹐父母以百玩之具羅於席﹐觀其所取﹐武惠左手提干戈﹐右手提俎豆﹐斯須取一印﹐余無所視。」曹﹐眞定人﹐江南遺俗乃在此﹐今俗謂「試周」是也。惟世傅滿月﹐且文之爲彌月﹐指《詩》「誕彌厥月」言之。按﹕毛氏曰「誕﹐大也﹔彌﹐終也。」鄭氏曰「終十月而生。」呂成公注﹕「莆田鄭氏曰﹕彌﹐滿也。其義非謂兒生及月。」《唐書》髙宗龍朔三年﹐子旭輪生﹐滿月﹐大赦。《北戶錄》云「嶺俗家富者﹐婦產三日﹐或足月﹐洗兒﹐作團油飯﹐以煎魚蝦﹑雞鵝﹑豬羊﹑灌腸﹑蕉子﹑姜桂﹑鹽豉爲之。」陸務觀謂此卽東坡記盤遊飯語相近﹐必傳者之誤。其云「足月﹐卽滿月也。」東坡又記閩人生子三朝﹐浴兒﹐時家人及賓客皆戴蔥﹑錢﹐曰﹕蔥使兒聰明﹐錢使兒富。大要三日之禮﹐通古今遠近爲重爾。案﹕原本「﹐謂子生一歲」至致「燕享焉」爲一條﹐「世傳滿月」至末爲一條﹐據《說郛》「﹐謂子生一歲」上脫三十四句﹐「世傳滿月上」十二句﹐今據補入﹐仍合爲一條﹐以復其舊。

魏太武詔毀浮屠形像﹐誅天下沙門﹐而起天師道場﹐受寇謙之符�﹐作靜輪宮。唐武宗詔毀天下寺﹐而建九天道場﹐受趙歸眞等法�。事固反於太盛﹐勢復激於一偏﹐宣和之事是已。魏正光以後﹐僧尼二百萬人﹐寺三萬餘區。唐會昌毀寺四千六百餘區﹐招提蘭若四萬餘區﹐歸俗僧尼二十六萬五百人﹐大素穆護僧二千餘人。周顯徳寺院存者二千六百九十四﹐廢者三萬三百九十六﹐見僧四萬二千四百四十四﹐尼一萬八千七百五十六。元氏之僧尼止在江北﹐乃有此數﹐可以言最盛時矣。《江氏雜誌》記﹕「景徳中﹐天下二萬五千寺﹐嘉�間﹐三萬九千寺。」趙徳麟載之《侯鯖錄》。

《北史》所載﹕元魏正始間﹐都城寺逾五百﹐占民居三之一。唐代宗以元載﹑王縉等勸事佛﹐由是深信﹐京畿良田美利多歸僧寺﹐或疑非其教所尙﹐不可知也。宋敏求《東京記》載﹕「太平興國寺﹐故龍興寺﹐周顯徳中廢爲倉。昌陵之初﹐主僧撾鼓求復其舊﹐遣中使持劍往﹐視其怖畏卽斬之。至則神色自若﹐引頸就戮﹐遂詔復爲寺。」彼能堅忍自彊﹐震以刑威﹐且無避﹐崇長之宜何如﹖蓋輕生死者﹐其師立教爲然﹐抑亦鮮矣﹐豈盡不可劫也。《漫錄》記﹕「宣和六年﹐義烏普門寺主僧飲酒食肉﹐爲知事毆奪﹐交訟於邑令﹐逐主僧﹐杖遣知事﹐猶訴不已﹐聞於外臺﹐付州欲治其事﹐二僧乃逾月不至。忽道錄院下懸云﹕普門寺住持僧某﹐奏夜夢神人告﹕『普門山與金華洞天相連﹐乃髙眞會集之地﹐非汝等形服所宜﹐速聞朝廷﹐攺宮易服﹐臣不憚遼遠﹐趨詣闕庭﹐願攺宮額﹐度爲道士。』得旨﹐寺攺道宮﹐僧某還俗﹐姓毛名歸眞﹐特授右街守闕﹐鑑義林靈素里人也。」又政和七年﹐詔僧徒歸心道門者﹐聽詣輔正亭陳詞﹐卽賜度牒衣紫﹐長老僧官別優賜視官品﹐使道流創爲之說﹐求附於釋氏﹐勢之所從﹐視此足矣。張知甫《可書》記﹕「溫公在政府﹐每過潞公﹐有門僧求換道流﹐因緩頰言之﹐溫公愕然曰﹕『吾輩﹐國之大臣﹐一言一行﹐四方風俗所系﹐此僧旣不終於釋﹐豈能終於道﹖來卽誅之。』僧聞卽遁。」是可儆其徒之反覆﹐而政﹑宣大臣所不敢問也。

愛日齋叢抄卷一終

愛日齋叢抄卷二

予取愚公二人焉﹐《列子》曰「太行﹑王屋二山﹐方七百里﹐髙萬仞﹐本在冀州之南﹑河陽之北。北山愚公﹐年且九十﹐面山而居。懲山北之塞﹐出入之迂﹐率子孫荷擔者三人﹐叩石墾壤﹐箕畚運於渤海之尾﹐寒暑易節﹐始一反。河曲智叟笑而止之﹐愚公曰﹕『𨿽我之死﹐有子存焉﹐子又生孫﹐孫又生子﹐子子孫孫﹐無窮匱也。而山不加增﹐何若而不平。』操蛇之神懼其不已﹐告之於帝﹐帝命誇娥氏二子負二山﹐一厝朔東﹐一厝雍南﹐自此冀之南﹑漢之陰無隴斷焉。」《說苑》曰「齊桓公出獵﹐逐鹿而走入山谷之中﹐見一老公而問之曰﹕『是爲何谷﹖』對曰﹕『爲愚公之谷。』桓公曰﹕『何故﹖』對曰﹕『以臣名之。臣故畜牸牛﹐生子而大﹐賣之而買駒。少年曰﹕牛不能生馬﹐遂持駒去。傍鄰聞之﹐以臣爲愚﹐故名此谷爲愚公之谷。』桓公告管仲﹐仲再拜曰﹕『此夷吾之愚也﹐使堯在上﹐咎繇爲理﹐安有取人之駒者乎﹖若有見暴如是叟者﹐又必不與也。公知獄訟之不正﹐故與之耳﹐請退而修政。」夫不可攺者山也﹐而山夷﹐不能動者君相也﹐而爲攺聽。酈道元注﹕「水出齊城西南﹐歷愚山東﹐有愚公冢。時水又屈而逕杜山北﹐有愚公谷﹐此卽《說苑》愚公。」柳子厚以染溪爲愚﹐正因古有愚公谷﹐見詩序。

楚元王敬禮申公等﹐以穆生不嗜酒爲設醴。及王戊卽位﹐常設﹐後忘設焉﹐穆生退曰「可以逝矣﹐醴酒不設﹐王之意怠﹐不去﹐楚人將鉗我於市。」稱疾臥﹐申公白生﹐彊起之﹐不可﹐遂去。田單收卽墨城中千餘牛﹐爲絳繒衣﹐畫五彩龍文﹐束兵刃於角﹐而灌脂束葦於尾﹐燒其端﹐鑿城數十穴﹐夜縱牛﹐壯士五千人隨其後﹐牛尾熱﹐怒奔燕軍﹐所觸盡死傷。事誠奇雋﹐或者疑之﹐卽論數十穴﹑千餘牛﹐豈不自相抵觸﹖能悉赴敵如人約束﹐單果神哉﹗此法乃有用之者﹐東漢楊璇爲零陵太守﹐蒼梧桂陽賊攻郡縣﹐璇制馬車數十乘﹐以排囊盛石灰車上﹐系布索於馬尾﹐又爲兵車﹐專彀弓弩﹐令馬車居前﹐順風鼓﹐賊不得視﹐因以火燒布然﹐馬驚奔突賊陣﹐後車弓弩亂髮﹐羣盜驚駭散﹐追斬無數。系布馬尾﹐卽束茅牛後﹐用於車戰而利﹐然無穴城之勞﹐故尢便與。

公子虔告商君欲反﹐商君亡至關下﹐欲捨客捨﹐客人不知是商君也﹐曰「商君之法﹐舍人無驗者坐之。」商君喟然嘆曰「嗟乎﹗爲法之獘﹐一至此哉﹗」桓蔚之敗﹐投牛牧寺﹐僧昌保藏之﹐劉毅殺昌﹐及劉毅被裕討﹐夜走投寺﹐寺僧曰「昔亡師客桓蔚﹐爲劉衛軍所殺﹐今實不敢容異人。」毅嘆曰「爲法自獘﹐一至於此。」蘇子由責雷州﹐不許占官舍﹐遂僦民屋﹐而章子厚以爲彊奪民居﹐下郡按治。及子厚責雷州﹐亦問捨於民﹐民曰「前蘇公來﹐爲章丞相幾破我家﹐今不可也。」當鞅輩快其令之行﹐指撝如意﹐假令知有後災﹐猶將不卹﹐正如索元禮鐵籠﹑周興火甕﹐不得辭矣。東坡云「及其出亡而無所捨﹐然後知爲法之獘。夫豈獨鞅悔之﹐秦亦悔矣﹐子謂鞅無及也。」章子厚事尢似劉毅﹐獨不傳其悔與否爾。

張宣公論王陵﹑陳平﹑周勃處呂后時事曰「人臣之義﹐當以王陵爲正。此程氏說胡明仲﹐旣於讀史管見述之。」予觀《晁氏客語》﹕「人臣事君﹐當以王陵爲正。」或旣先儒遺論也。

畱侯晚謝病﹐呂后劫之﹐使畫保護太子之謀﹐淮陰侯遭誣﹐後與蕭相國謀﹐縛斬鍾室﹐彭越徙蜀﹐後誘致洛陽﹐並夷滅之﹐威震外廷﹐漸無帝矣。帝亦憤不能堪﹐後迎醫﹐卽嫚罵不使治病。樊噲﹐呂氏婿﹐或云黨呂﹐卽欲斬噲﹐後方偃然自專﹐問百歲後代蕭相國者﹐枚數而未肯休﹐豈窺帝腹心所托﹑而將翦除之﹖帝崩﹐後不發喪﹐與審食其謀盡族諸將﹐毒機之發﹐不可禦矣。天�漢祚﹐幸酈商有聞危言動之﹐姦謀旋沮﹐否則絳侯諸大臣且不自保﹐何能須臾爲漢計﹖他日商令其子紿呂祿解兵屬太尉﹐史云絳侯﹐丞相使人劫之﹐由前事而言﹐商何必劫哉﹖余謂誅僇﹑信﹑越時﹐後旣包藏禍心﹐及謀族諸將﹐其迹始暴﹐酈將軍此事最有功於漢﹐當表出﹐第不知樊噲若在﹐欲不負漢﹑如健婦何﹖

文公與陳同父辯諸書大槪﹐謂漢唐之君﹐或不能無暗合之時﹐全體只在利欲上﹐同甫力爭不已。按五峯胡仁仲《答樊茂實書》云「天理純而人欲消者﹐三代之興王是也。假天理以濟其人欲者﹐五霸是也。以人欲行而有暗與天理合者﹐自兩漢以至於五代之興王盛主是也。存一分之天理而居平世者﹐必不亡﹔行十分之人欲而當亂世者﹐必不存。」其說久已粲然﹐第文公於漢祖唐宗外﹐未必例許以暗合也。同甫謂近世諸儒遂謂三代專以天理行﹐漢唐專以人欲行﹐其間有與天理暗合者﹐亦能久長﹐是千五百年間﹐天地架漏過時﹐人心牽補度日﹐豈非若胡氏之說﹖固所不取。陳君舉又議「暗合」兩字如何斷﹐人決無全然不識﹐偶然撞著之理。蓋將平朱﹑陳之爭﹐而乃類向其說者。讀胡集﹐因記其略。

王子淵上《聖主得賢臣頌》曰「何必偃仰屈伸若彭祖﹐呴噓呼吸如喬松﹐眇然絕俗離世哉﹗」史云﹕上頗好神仙事﹐故褒對及之﹐以諫大夫使益州﹐求金馬碧雞之神﹐顧不可言耶。使不道病死﹐奚以復命﹖其進也﹐當先修武帝故事﹐講論六藝羣書﹐博盡奇異之好﹐遂以文章奏投左右﹐能寓辭諷勸﹐爲甚賢於時人。況漢士大夫尢以過家爲榮﹐如嚴助﹑朱買臣﹐皆會稽吳人﹐武帝問助居鄕裏時﹐助對家貧﹐爲友婿所辱﹐願爲會稽太守﹔帝又謂買臣富貴不歸﹐如衣繡夜行﹐拜會稽太守﹐諸常有恩者﹐皆報復焉。司馬長卿﹐成都人﹐遣諭巴蜀﹐縣吏負弩先驅﹐蜀人以爲寵榮。子淵固蜀產﹐出處非必盡類長卿﹐想當銜命而歸鄕邑﹐誇羨其得意﹐何自彊其勿往哉﹖

漢朱博爲瑯琊太守﹐文學儒吏﹐時有表記稱說云云﹐博見謂曰「如太守漢吏﹐奉三尺律令以從事﹐亡柰生所言聖人道何也﹖且持此道歸堯舜君﹐出爲陳說之。」晉庾翼少有經綸大略﹐杜﹑殷浩才名冠世﹐而翼弗之重也﹐每語人曰「此輩宜東之髙閣﹐以俟太平﹐然後議其任耳。」此皆玩侮之言﹐古人事君治民﹐皆法堯舜﹐朱子元一健吏﹐安能知之﹖獨庾稚恭事有可論﹐人因他日殷深源北師無功﹐許以先知﹐且料其始之不取﹐察玄言之非實也﹐第又嘗請爲司馬軍司而不就﹐後復致書舉王夷甫﹐責之必彊其出﹐誠未忍違時望耶﹗杜乂者﹐元凱之孫﹐有盛名﹐蔡司徒﹑王右軍咸稱之﹐位不過襲爵丞掾﹐莫詳其行事。稚恭持論﹐要是矯俗而已﹐非若漢太守以教習拜起嫚大儒耆老﹐尢不愛諸生﹐故作無顧忌語對儒吏﹐後世誦之﹐其自待當時﹐無乃太薄矣﹗

薛宣過彭城﹐子惠爲令﹐宣心知惠不能﹐畱數日﹐終不問吏事﹐門下掾問宣不教戒惠之意﹐笑曰「吏道以法令爲師﹐可問而知。及能與不能﹐自有資材﹐何可學也﹖」夫教者��不必教﹐不教者吏事﹐吏事何可不教﹖陳萬年善事人﹐賂遺外戚許史﹐其子咸抗直﹐刺譏近臣﹐乃晚賂陳湯﹐求入帝城﹐觸屏舊聞﹐終誤之與宣所至﹐貶退稱進﹐號黑白分明﹐子爲縣﹐不過則已﹐旣過之﹐況畱連涉日﹐乃若有所避諱﹐何以出對掾吏﹐誠不可學﹐獨不可使去耶﹖予揣宣意﹐正視吏道爲易﹐而平居﹐非無家庭習聞之詳﹐方且懵然莫悟﹐一旦進之涖官之地﹐望其悱發於父訓﹐必不能也。爲令而始學吏﹐教亦晚矣﹐當時爲之早議去就﹐乃善爾。或言﹕萬一宣子憤申咸議﹐乃翁至創其面﹐父子坐累﹐疑不教之驗﹐將教之不善﹐寧勿教﹐遂不教之善可乎﹖然使宣第能教之以吏﹐其賢於教�者幾希﹐蓋當時能以吏教子多有人矣﹐無以是議宣也。

王莽聞城中饑饉﹐問中黃門王業﹐業領長安市買﹐乃以所賣粱飯肉羹持入﹐曰「居民食鹹如此。」唐玄宗憂雨傷稼穡﹐國忠取禾之善者獻之﹐曰「雨𨿽多﹐不害稼也。」陜民訴旱﹐觀察使崔蕘指庭樹曰﹔「此尙有葉﹐何旱之有﹖」閭閻不通之情若斯者眾。聞往時易楮幣﹐以一寓三﹐或言民間患物踴﹐時相命以一券市飯﹐至則可十人食﹐遂詰言者之妄﹐事何必隱微而後難知也﹖

讓﹐善徳也。而至不讓者﹐隱焉。非讓之罪也﹐似乎讓者之非讓也。漢西都羣臣議王莽定策安宗廟﹐宜賜號安漢公﹐益戶疇爵邑﹐莽稱疾固辭。言臣與孔光﹑王舜﹑甄丰﹑甄邯共定策﹐今願獨條光等賞功寢置臣﹐莽於是詔以光爲太師﹑舜爲少保﹐皆益封萬戶﹐丰廣陽侯﹑爲少傅﹐邯承陽侯﹐四人旣受賞﹐莽尙未起﹐羣臣復上言﹐乃詔益封二萬八千戶﹐爲太傅﹐號安漢公﹐莽爲惶恐﹐不得已而受策﹐讓還益封。復建言﹐宜立諸侯王后﹑及髙祖以來功臣子孫﹐封侯賜爵邑﹐其爲謙恭﹐不旣多乎﹖臥疾久之﹐逡巡受命﹐當時莽志寢露﹐事在篡國以前﹐是作欺世矣。後有郭威﹐得無仿佛其意﹖伐叛河中﹐榮勛還朝﹐隱帝賜之金帛﹑衣服﹑玉帶﹑鞍馬﹐威辭曰「臣受命期年﹐僅克一城﹐何功之有﹖將兵在外﹐凡鎭安京師﹐供億兵食﹐皆諸大臣居中者之功﹐臣安敢獨膺此賜﹖請徧賞之。」用徧賜宰相﹑樞密﹑宣徽﹑三司﹑侍衛﹐使九人與威如一﹐帝欲獨賞威﹐辭曰「運籌建策﹐出於廟堂﹐發兵饋糧﹐資於藩鎭﹐暴露戰鬥﹐在於將士﹐功獨歸臣﹐何以堪之。」加威兼侍中﹐史弘肇兼中書令﹐竇貞固司徒﹐蘇逢吉司空﹐蘇禹珪左僕射﹐楊邠右僕射﹐恐藩鎭觖望﹐又加髙行周太師﹐安審琦太傅﹐符彥卿太保﹐劉崇﹑馮暉﹑李彜殷兼中書令﹐錢弘叔尙書令﹐馬希廣太尉﹐慕容彥超﹑劉銖﹑髙保融兼侍中﹐孫方簡﹑劉贇同平章。時將帥以專功伐能爲累﹐以內外葉和爲難﹐威成功不居﹐𨿽古盛美無加也。不圖變起於中﹐乘危致篡﹐或追議其類莽矣。故胡氏評曰「不待他日卽位班賞﹐已收中外之心。」方其赴鄴﹐言「蘇逢吉﹑楊邠﹑史弘肇皆先帝舊臣﹐願推心任之﹐疆場之事﹐臣願竭愚駑。」果非由締合之私﹐則以孔明之於允自任哉﹗威之讓﹐或異於莽﹐莽飾名﹐威市恩﹔莽少待篡漢﹐威則漢不謀誅之。未決其反﹐猶有以自解耳。然賞賚徧及將相﹐耗費無名尊官﹐例如藩鎭﹐國典殄褻﹐假令發於眞讓﹐亦何取也﹖況迹其心﹐未可知矣。近於讓者﹐惟元朔間衛靑以功拜大將軍﹐對其子伉等三人列侯﹐靑謝曰「皆諸校尉力戰之功也﹐臣靑子在𦇤褓中﹐何敢受封﹖」武帝詔封公孫敖合騎侯﹑韓說龍額侯﹑公孫賀南窌侯﹑李蔡樂安侯﹑李朔涉軹侯﹑趙不虞隨成侯﹑公孫戎奴從平侯﹐李沮﹑李息﹑豆如意賜爵關內侯﹐皆以從大將軍有功者﹐靑嘗謂人臣不敢專權﹐又謂人臣何敢招士﹖暮年權移客散﹐能以勛名終﹐而分功裨校﹐各按其實﹐非若泛覃恩澤者。靑之讓人﹐知其近乎讓也。以讓爲不讓者﹐又莫如曹操﹐建安間﹐方爲司空冀州牧﹐遽下令曰「吾起義兵誅暴亂﹐於今十九年﹐所徵必克﹐豈吾功哉﹖乃賢士大夫之力也﹐天下𨿽未悉定﹐吾當要與賢士大夫共定之。而專其勞﹐吾何以安焉﹖」大封功臣二十餘人爲列侯﹐余以次受封﹐《通鑑綱目》書曹操封功臣爲列侯﹐嗚呼﹗操﹐人臣也﹔列侯﹐漢爵也。其賞曹氏之私勞耶﹖以漢之功臣賞於曹氏﹐君命不足用耶﹖操之讓﹐人知其不讓者也。讓易知﹐讓以爲不讓易知﹐不讓似乎讓獨難知。莽﹑威同似乎讓﹐而威難知於莽與。

赤眉聚尙千餘萬人﹐人光武陳兵洛水﹐令盆子君臣觀之﹐謂樊崇等曰「得無悔降乎﹖朕今遣卿歸營﹐勒兵鳴鼓相攻﹐決其勝負﹐不欲彊相服也。」徐宣等曰「臣等得降﹐猶去虎口歸慈母﹐誠歡誠喜﹐無所恨也。」諸葛武侯生致孟獲﹐使觀營陣之間﹐曰「此軍何如﹖」獲曰「向者不知虛實﹐故敗﹐今蒙賜觀陣﹐若只如此﹐卽定易勝耳。」縱使更戰﹐七縱七禽﹐而猶遣獲﹐獲止不去﹐曰「公﹐天威也﹐南人不復反矣。」自世以詭詐爲兵﹐如拙於變者﹐幸敵之迷誤而取勝﹐不能使人心服﹐光武﹑武侯之所爲﹐善服人者也。昔荀吳伐鼓﹐鼓人或請以城叛﹐弗許﹐使鼓人殺叛人﹐而繕守備﹐圍三月﹐或請降﹐使其民見﹐曰「猶有食色﹐姑修而城。」鼓人告食竭力盡﹐而後取之﹐漢君臣其知此矣。

晉陶淵明傳﹕義熙末﹐召拜著作郎﹐不就﹐刺史王弘常造之﹐稱疾不見﹐弘每候之廬山﹐遣其故人齋酒﹐先於半路﹐若邂逅然﹐引酌池亭﹐弘於是進謁﹐遂窮歡晏潛無履﹐弘顧左右爲之造履﹐潛乃於座伸腳令度之。

相傳李林甫爲相﹐若嫉其人﹐卽以倡鬼日除授﹐無得免禍﹐或疑宰相之所不樂﹐何必以凶日中之。予謂聞周史佚請擇日立叔虞﹐蕭相國擇良日拜韓信﹐東都建武間爲伏湛勅尙書擇拜吏日﹐豈惟示謹重之意﹐且欲保其終吉﹐事近厚矣。小人反是﹐無所不薄﹐安知不故求惡日哉﹗唐劉瑑自河東召還﹐宣宗視案上歷曰「爲朕擇一令日。」瑑曰「某日良。」帝曰「卿可遂相。」大中賢主之所爲幾乎古。」

梁震﹐唐末登第﹐歸蜀﹐過江陵﹐髙季昌愛其才識﹐畱之﹐欲奏爲判官﹐震恥之﹐不受辟署﹐終身止稱前進士。《大定錄》云﹕震﹐開平元年侍郎於競下及第。李肇《國史補》得第﹐謂之前進士。《摭言》又注韓中丞儀詩﹕「今日便稱前進士﹐如畱春色與明年。」按﹕此唐以來初擢第者通稱前進士﹐《韓文公墓碑》云「孤﹐前進士昶。」蓋文公長慶四年卒﹐昶方於是年李宗閔下擢進士第。後唐李龍少以文章知名﹐旣貴﹐刻牙板金字曰「前鄕貢進士」﹐𨿽表其榮名﹐亦唐制之餘也。

梁太祖問吳越進奏吏曰「錢公有所好乎﹖」吏曰「好玉帶名馬。」太祖喜曰「眞英雄也。」乃以玉帶一匣﹑打毬禦馬十匹賜之。

範文正公帥延安﹐夏人相戒﹕「今小範老子腹中自有數萬甲兵﹐不比大範老子可欺。」大範謂雍也。東坡以月石研屏獻子功中書﹑涵星研獻純父侍講﹐有詩云「故將屏硯送兩範﹐要使珠璧棲窗欞。大範忽長謠﹐語出月脇令人驚。小範當繼之﹐說破星心如雞鳴。」子功諱百祿﹐純父諸父行﹐乃有兩大小範也。子由《賦毛國鎭生日詩》云「生日原同小趙公。」自注﹕「世謂叔平﹐大趙參政。閱道﹐小趙參政。」大小之稱﹐一時假爲差別﹐若華陽之範出於一門﹐猶漢上郡歌「大﹑小馮君」與元憲兄弟呼「大﹑小宋」是也。

溫公爲張文潛言「學者讀書﹐少能自第一卷

讀至卷末。往往或從中﹑或從末﹐隨意讀起﹐又多不能終篇。光性最專﹐猶常患如此。從來惟見何涉學士案上﹐惟置一書讀之﹐自有至尾﹐正錯校字﹐以至讀終﹐未終捲﹐誓不他讀﹐此學者所難也。」張曇叟《答孫子發書》論《資治通鑑》﹐其略云﹕溫公嘗曰「吾作此書﹐惟王勝之曾閱之終篇﹐自余君子求乞欲觀﹐讀未終﹐已欠伸思睡矣。」溫公所言﹐學者之通患﹐盍以何學士﹑王勝之之事爲讀書法﹖

古人遇事﹐各從其分而應之﹐則無失中之患。司馬公辭宥密之命﹐與呂正獻公同居洛﹐正獻起知河陽﹐乞在京宮祠﹐裕陵大喜﹐遂召還。或疑二公出處優劣﹐程先生云「呂公﹐世臣也﹐不得不歸見上。司馬公﹐諍臣也﹐不得不退處。」文潞公拜平章﹐伊川爲崇政殿說書﹐先生以師道自居﹐每講色甚莊﹐泰陵畏之。潞公年九十﹐對上恭甚﹐進士唱名﹐侍立終日﹐或議先生之倨﹐視潞公之恭爲未盡﹐先生曰「潞公﹐三朝大臣﹐事幼主﹐不得不恭。吾以布衣爲上師傅﹐其敢不自重﹖」畱丞相紹熙之末﹐自相位逃﹐趙忠定力贊內禪﹐或以二公處變不同﹐問於範仲黼郎中﹐範曰「趙丞相﹐同姓之卿也﹐畱丞相﹐異姓之卿也﹐反覆之而不聽﹐則去。」趙文昭語眞文忠當思所以謀當路者﹐毋徒議之而已﹐文忠曰「公宗臣﹐當思所以謀。徳秀﹐得朝廷一議論文臣爾﹐是數者劑量所處﹐豈無醇疵﹖未可以輕議。」抑知人之識﹐其分爲不易耳。

溫公嵩山題字云「登山有道﹐徐行則不閒。措足於平穩之地則不跌﹐愼之哉。」又書曰「光視地﹐然後敢行﹔頓足﹐然後敢立。」卽題嵩山語﹐而愈誠愨。蓋公一舉動﹐無時不存此意﹐康節稱君實腳踏實地人﹐公自以爲知言﹐信哉﹗

康節云「君子落得做君子﹐小人枉做了小人。」張宣公稱下句極是﹐上句有利心﹐不若攺云「君子本分做君子。」範忠宣公云「以貴人之心責己﹐恕己之心恕人。」文公稱上句自好﹐下句旣不知自治﹐其昏迷以及人﹐使亦如我之昏。若橫渠云「以愛己之心愛人﹐則盡仁﹔以責人之心責己﹐則盡道。」語便不同。予以是嘆修辭之難﹐先儒立教﹐不敢秒忽放過﹐凡人可以易言哉﹗君子﹑小人﹐語本劉髙尙云記宣公之論者﹐以爲康節《語錄》傳訛﹐此其微爾。

司馬光爲《耆英會序》云「樂天在洛﹐與髙年者八人遊﹐時人慕之﹐圖傳於世。宋興﹐洛中諸公繼而爲之﹐再矣﹐圖形普明僧捨﹐樂天之故第也。」《筆談》亦謂樂天居洛﹐與髙年者八人遊﹐謂之「九老」﹐洛中士大夫至今居者﹐繼而爲九老之會者再矣。今考修香山故事﹐惟至道初李文正公罷相後﹐以司空致仕﹐年七十七﹐思樂天洛中之會﹐適交遊中有此數﹐欲繼其事爲晏集﹐故相宋惠安公﹑吳僧贊寧預焉﹐會蜀寇起而罷﹐其事當在京師。至和間﹐杜正獻公亦已致仕﹐與凡老年得謝者爲五老會﹐其事又在南都。謂再會洛﹐未能詳後是﹐如米元章《九雋老會序》云「中散大夫河間公靖鎭吳﹐俗乃辟羣齋﹐會九雋老。」則其事在吳﹐名氏且未悉著。獨潞公以元丰五年尹洛﹐爲耆年會﹐凡十三人﹐可以踐唐賢遺躅而過之矣。又元丰初﹐趙淸獻守杭﹐趙康靖自南都來﹐年八十一﹐共遊湖山﹐爲二老圖﹐淸獻時七十一﹐程給事師孟守越﹐又減淸獻一歲﹐嘗同唱和﹐淸獻謝事過之﹐因增程公爲三老圖。盛哉﹗承平典型也。渡江以來﹐有若史忠定六老圖﹐周益公二老堂會﹐淸時勝事﹐各擅一門﹐豈惟家庭之慶﹖又有劉汭者﹐寫益公與兄乘成居士必正﹑楊文節爲三老圖﹐平園﹑誠齋集有詩﹐亦廬陵佳話也。

王沂公以簡紙數軸送人﹐皆他人書簡後截下紙。晏元獻公凡書簡首尾空紙﹐皆手剪熨﹐置几案﹐以備用。王文康公平生不以全幅紙作封皮﹐嘗戒其子弟。諸公皆身處貴盛﹐儉徳若此﹐世俗費紙者﹐何人語以古事﹑未必不毀薄。梁東莞臧逢世就姊夫劉緩乞丐客刺書翰末﹐寫《漢書》﹐見《顏氏家訓》。

《復齋漫錄》云「山谷謫涪州別駕﹐因自號涪翁。按《益都耆舊傳》﹕『廣陵有老翁﹐釣於涪水﹐自號涪翁。』然則涪翁之稱﹐古有之矣。」《苕溪漁隱》曰「《後漢逸民傳》﹕『初﹐有父老﹐不知何在﹐常漁釣於涪水﹐人因號涪翁。』復齋不取於此﹐乃取《益都耆舊傳》後漢《郭玉傳》語﹐謂涪翁之稱﹐古有之矣﹐不始於魯直也。」《芥隱筆記》引援亦同。余記《唐書陸龜蒙傳》﹕「時謂江湖散人﹐或號天隨子﹑甫裏先生﹐自比涪翁。」注云「巴西人居漢上者。」獨不用前二書爲證﹐當別有考也。

陳福公在相位﹐欲營居第﹐視其圖以爲髙﹐悉裁損之﹐制度甚庳﹐董后者云「宰相門不髙大﹐無以容車馬。」公曰「吾今日有閽者﹐一兩世後﹐吾門扉要使小姨輩可開闔爾。」當與李文靖廳事僅容旋馬﹐俱爲美談﹐乃所以遺子孫也。水心集《劉建翁墓志銘》云「居室尢陋﹐不攺﹐予間過之﹐及門而下﹐建翁逡巡出迎中街﹐笑云﹕『自二父在﹐而四方之過莆者﹐無不造於庭﹐蓋今之轎大於舊矣﹐乃世變也。』予亦笑曰﹕『轎𨿽大﹐不數寸﹐公門扉無乃太狹乎﹖而不知變也。』」福公與劉皆莆人﹐土風殆近古﹐二父者﹐賓之夙﹑復之朔﹐建翁名起晦﹐復之子﹐潛夫尙書諸祖父。葉公之對﹐𨿽似謔﹐實賢其不變於俗也。或曰﹕乾淳諸老﹐典型自別﹐不獨莆土風近古也﹐況福公賢相乎﹖

李仁甫侍郎﹐淳熙間﹐因阜陵論先儒從祀當升黜去取﹐遂奏言「範仲淹佐仁宗﹐謹庠序之教﹐始徧郡國立學﹐更取士法﹐以作新人才。歐陽修倡起古文﹐攘斥異端﹐視唐韓愈無愧﹐嘉﹑治平之間﹐人才特盛﹐修所長育成就﹐爲力居多。而司馬光及蘇軾﹐風節彌髙﹐其學術專務格君心﹐安百姓﹐其欲正人心﹐息邪說﹐距行﹐放淫辭﹐流離顚沛﹐之死靡憾﹐蓋似孟子。當安石萌芽﹐惟光﹑軾能逆折之﹐見於所述文字﹐不一而足。軾著《書傳》﹐與安石辯者凡十八九條﹐尢爲切近深遠﹐其用功不在決洪水﹑辟楊墨下﹐使其言早聽用﹐寧有靖康之禍﹖悉去王安石父子﹐而取光﹑軾﹐斯爲允當﹐並及仲淹﹑修﹐亦無不可。」又言「昨蒙聖論﹐欲升光﹑軾配享於堂﹐輒疑陳瓘斥王安石逆像獻否﹐聖諭謂若親酌獻﹐則蹔遷其坐於他所﹐君臣之分﹐終有未安﹐光﹑軾必不敢當此理。只用世次先後﹐使繼韓愈﹐亦無降抑。」按《道命錄》﹑雜記等書﹕趙侍郎粹中乞去王一雱﹐擇本朝名儒列於從祀﹐上論以範﹑司馬二文正﹑歐﹑蘇二文忠﹑李公以爲可﹐趙衛公主之﹐且謂範公自以功業名﹐歐公當時亦微有玷﹐不若止用馬﹑蘇而升於堂上﹐龔﹑李二參皆不以爲可。蓋躋祀堂上﹐附舒王﹐近此固無怪﹐本以矯學術之獘﹐此揚彼抑﹐不擬承其太過者。尊尙之至﹐則可見矣。讀《巽巖集》中疏﹐𨿽或推揚上意﹐其秉禮守正﹐善於立論也﹐時則周﹑程未暇議。端平間﹐李公之子季允樞密在從班奏﹕卓然爲學者所宗﹐宜在從祀之列者十人﹕胡翼之﹑孫明復與邵﹑周﹑張﹑二程氏﹐而司馬﹑歐﹑蘇預焉﹐請下經筵祕書省國子監議﹐未詳覆孰可否。迨淳�﹐而周﹑張﹑程從祀﹐又咸淳﹐而司馬﹑邵氏始亦從祀。若範﹑歐﹑蘇文章﹑名節﹑世論﹑道徳﹑性命﹐欲引而合之﹐無由也。卽李公所稱﹐已於範﹑歐﹑蘇有所區別矣﹐亦各從其實歟。

謝上蔡之孫曰偕﹐其子無衣食﹐替人承符引養老母。黃子耕守天臺﹐修郡誌﹐訪求故家﹐得之﹐請見﹐抗賓主祀﹐給冠帶田宅。楊龜山之家旣賣其宅﹐四世孫子復病之﹐事訴紛然﹐余景瞻守南劍﹐曰「有司用交易法爾﹐安能空手以得﹖」自至郡﹐例卷百餘萬﹐謝不取﹐因贖以歸之﹐修補其漏闕﹐又職子復於學﹐以廩之﹐見葉正則所爲祠記。吳明輔用此二事《跋樓大防參政遺族孫帖》﹕「故宗遺冑﹐忽焉淪墜﹐或不俟年數之遠。」陸務觀顧以宋廣平﹑沈義倫之後爲卒﹑髠爲僧﹐不勝慨然﹐異時賢士大夫每於此盡情﹐而錄後卹孤﹐具有故事。茂陵詔求伊川程氏後﹐池州申﹑直下兩房子孫曰觀之﹑曰源﹐於是觀之補不理﹑選限登仕郎﹐充池州州學學賓﹐月廩給以奉祭祀﹔源赴吏部銓量﹑補迪功郎﹐漸遷二令監丞。時又命陸文安九淵之子特之﹑沈端憲煥之子省曾俱讀書祕省﹐賓嘉定十六七年間。葉氏《聞見錄》云「源﹐鬻米都門外﹐有教以干當路者﹐著《道學正統圖》﹐以考亭之後﹐勦入當路姓名﹐遂授初品。」而吳大禮紹定《封事》有云「如程源﹑如沈省會﹐不識一丁字﹐未三五年與之貳郡。乃布衣韋帶之士﹐勤苦燈窗﹐馳驅仕路﹐有二三十年不可得者。」張端義《封事》亦云「祕書省讀書﹐朝廷異禮待天下遺逸之士﹐假借先儒之後﹐影射市井之徒﹐老成學者飲恥而沒。」或謂指省曾輩也。表賢者後﹐盛時美意﹐猶不免於異論﹐事何者無獘﹖使世家果有如程氏子拔之寒微﹐正未可議﹐抑處置在適中爾。」

前輩有兩黃裳﹐皆爲端明殿學士。其一字冕仲﹐延平人﹐元丰進士第一﹐崇寧禮部尙書﹔其一字文叔﹐蜀人﹐事茂陵潛邸﹐爲翊善。劉潛夫作衢州開化《芹澗橋記》云「端明演山黃公裳少過之﹐有『更髙千萬丈﹐還我上頭行』之句。」遂爲詩讖。演山以徳望重﹐朱文公見而屈膝﹐不專以科目重也。按文公《年譜》﹕乾道三年如長沙﹐訪張宣公﹐道昭武謁黃端明﹐先之以書云「將頓首再拜於堂下﹐伏惟坐而受之﹐使得自進於門下弟子之列。」此正黃通老尙書冕仲﹐亦紹興五年進士第一﹐以有官降居次﹐官亦端明殿學士﹐如謂演山﹐則冕仲是也。《系年錄》書建炎四年卒﹐文公似不及見﹐或劉別有考﹖蓋識前言往行﹐近推莆田大老﹐不容妄論也。

景定五年明堂禮成﹐恭謝太乙宮﹐賜宴齋殿﹐教坊伶優舉經語以戲﹐刑部侍郎徐復引孔道輔使契丹﹑責以文宣爲戲故事﹐請誠樂部﹑無得以六經前賢爲戲。予讀東坡通守杭州《寄呂微仲詩》﹐自注﹕「杭有伶人﹐善學呂﹐舉措酷似﹐別後常令作之以爲笑。」詩云「楚相未亡談笑是﹐中郎不見典型存。」使事切矣﹐謹厚者顧疑焉。朱文公在講筵﹐優人王喜時於上前效其行止進退以爲戲﹐用事者欲賞以門祇侯﹐上將從之﹐侍郎誦言將入諫﹐命乃寢。是不可不禁遏也﹐矧假爲燕笑之樂乎﹖

淳�五年﹐兩淛運司物料官郭嘉卿年六十五﹐請休致﹐特攺京秩﹐賜號繼一處士﹐官其子自中﹐仍召對禁殿﹐以詩賜之﹐羣臣皆和﹐又禦書扁其居曰「衝庵」。

端平臺諫吳叔永直院《與唐伯玉少卿帖》云「端平更化以來﹐上親擢臺諫者三﹕秀挺如舜兪﹑方毅如穎叔﹑端亮敢言如徐直翁﹑杜成已與季永弟﹐最後方徳潤﹐猶彊人意。惟都運侃侃其直﹐誾誾其爭﹐乃能扶頹綱﹐起敝化﹐力爭是非於嘉熙初元﹐眞得所謂諍臣七人矣。」舜兪﹑洪忠文也﹔穎叔﹑王忠文也﹐一字去非﹔眞翁﹐徐忠簡也﹔成已﹑杜淸獻也﹔季永﹐吳侍郎昌裔也﹔徳潤﹑方忠惠大琮也﹔伯玉﹑唐少卿璘也。予所聞端平臺諫幾二十人矣。

近時稱白石者﹕樂淸錢文子文季﹑番陽姜夔堯章﹑三山黃景說巖老﹐各因其居號之爾。故堯章以謂居苕溪上﹐與白石洞天爲鄰﹐潘徳久字之曰「白石道人」﹐詩云「屋角紅梅樹﹐花前白石生。」或本樂天「黃醅酒」對「白侍郎」﹐陳去非簡齋「老對白桂花」﹐此祖其格者然。「白石生見《神仙傳》中﹐黃丈人弟子也﹐至彭祖時已年二千餘歲﹐煮白石爲糧﹐因就白石山居﹐時號曰「白石生」﹐堯章稱此三字﹐蓋有據而後用。文季宗正巖老大理皆少卿﹐當嘉定間﹐姜止布衣。

東坡《松醪賦》﹐李仁甫侍郎舉賦中語﹐謂東坡蓋知之矣。又云﹕東坡旣再謫﹐親舊或勸益自儆戒﹐坡笑曰「得非賜自盡乎﹖何至是﹖」顧謂叔黨曰「吾甚喜《松醪賦》﹐盍秉燭﹐吾爲汝書此﹖倘一字誤﹐吾將死海上﹐不然﹐吾必生還。」叔黨苦諫﹐恐偏傍點畫﹐偶有差訛﹐或兆憂耳。坡不聽﹐徑伸紙落筆﹐終篇無秋毫脫謬﹐父子相與粲然。《松醪賦》之讖渡海﹐人知之﹐而未知其以驗生還也。

太史公推戾太子之生在建元蚩尢竟天命將出師之年﹐東坡推富鄭公之生在景徳始盟契丹之歲﹐人有關於世運之盛衰﹐其生也﹐誠有所自矣﹐前人肯爲臆說哉﹗」

何子楚《春渚記聞》云「陸農師左丞之父少師公規﹐生七歲﹐不能言﹐一日忽書門間云﹕『昔年曾往海三山﹐日月宮中數往還。無事引他天女笑﹐謫來爲吏向人間。」自此能言語。後登進士第﹐官至卿監﹐壽八十而終。」余得其家《七歲吟敍》讀之﹐則其事實左丞之祖太傅軫字齊卿者也﹐序云「祖父疾革﹐與諸兒方臥牀側﹐遽呼起﹐熟視之﹐曰﹕『汝能賦詩二聯以稱吾意乎﹖』公口占二韻立成﹐皆神仙語﹐祖父視詩大喜﹐曰﹕『瞑目無憾矣。』詩云﹕『昔年曾往海三山﹐日月宮中屢往還。無事引他天女笑﹐謫來爲吏到人間。』故非世俗之謂也。太傅祥符進士﹐官吏部郎中﹑直史館﹐嘗守鄕郡﹐壽七十七。」序又記其「辟穀十年﹐煉丹九轉﹐鶴去靑衣﹐至三日而化。」事尢奇怪﹐豈以爲初年詩語之驗﹖然不謂始不能言﹐忽題壁間﹐且非左丞之父。左丞以國子博士贈太尉珪自廉叔﹐爲父也﹐無雲「父規少師者」﹐紀述易訛如是。左丞之孫是爲務觀待制﹐甫七歲﹐父少師指鳥命賦詩﹐遽對曰「窮達得非吾有命﹐吉凶誰謂汝前知。」事見《家語》﹐此少師又永年之子﹑京西轉運宰字元鈞也。吾鄕陸氏最稱故家﹐詩禮之澤深矣﹐世以穎悟早聞於時﹐亦盛事也。

洪氏《四筆》云「紹興十三年﹐勅令所進者刪定官潘良能季成﹑遊操存誠﹑沈介得和伯﹑兄景伯皆爲祕書省正字﹐同日供職。少監秦伯陽言﹕一旦四同捨﹐姓皆從水旁﹐熺有一句﹐願諸君對之﹐卽云﹕『潘﹑遊﹑洪﹑沈泛瀛洲』﹐坐客無能對者。因記得《筆談》所載﹕元厚之絳少時夢人告﹕『異日當爲翰林院學士﹐須兄弟數人同住禁林。』厚之自思素無兄弟﹐疑爲不然。及元熙中除學士﹐同時入院者韓維持國﹑陳繹和叔﹑鄧綰文約﹑楊繪元素﹐名皆從系﹐始悟兄弟之說。欲用『絳﹑繹﹑繪﹑維綰綸』爲對﹐然後暇考之史錄﹐歲月可同否也﹖」予觀《桐陰舊話》﹕「元章簡公厚之嘗夢兄弟三人同爲學士﹐然厚之終鮮兄弟﹐嘗疑之。及與宮師﹑楊元素同在翰苑﹐故事﹕具奏﹐不出官姓﹐一日因簽奏事﹐乃恍然記昨夢﹐蓋三公名皆連絲旁也。」宮師﹐卽持國。參之《筆談》﹐無陳﹑鄧二公。韓無咎記《家世舊事》﹐庶幾得實。《石林詩話》又云「元厚之知荊南﹐夢至仙府﹐三人者聯書名﹐旁有告之曰﹕『君三人﹐蓋兄弟也。』覺而思之﹐莫知所謂。未幾﹐入爲學士﹐韓持國維﹑楊元素繪先已在院﹐一日書名﹐三人名皆從絞絲﹐始悟夢中兄弟之意。已而持國﹑元素外補﹐厚之尹京。後三年復與元素還職﹐而鄧文約綰相繼爲直院﹐則三人之名又皆從絞絲。」其事莫詳於此﹐然亦不著陳也。存中紀之異事之目﹐在當時傳聞﹐固應無差﹐景盧猶謂未考史錄﹐前賢考究﹐不肯艸艸﹐多類此也。

王龜齡詹事記人說生前事﹐其略云﹕予少時﹐有鄕僧每見必曰「此郎﹐嚴伯威後身也。」予訪諸叔父寶印大師﹐叔父曰「嚴�黎﹐汝祖母賈之兄也﹐博學工詩文﹐戒行修飭。汝父母昔以無子爲憂﹐政和壬辰正月﹐吾師卒﹐汝祖夢吾師至﹐集眾花結成一大毬遺汝祖曰﹕『君家求此久矣。』吾是以來﹐是月汝母有娠。吾師眉濃黑而垂﹐目深而神藏﹐兒時能誦千言﹐喜作詩﹐人以汝眉目及最好類之﹐故云。」又《種蔬詩》云「前身老�黎﹐蔬气端末降。詳著《梅溪集》。古昔此事良多﹐陳氏《捫虱新話》歷數房�爲永禪師﹔婁師徳爲遠法師﹔張文定公遊滁州瑯琊山寺﹐得《楞伽經偈》爲悟前生﹔東坡遊杭州壽星寺﹐入門便悟曾到。《春渚記聞》又以坡前身五祖戒和尙﹐見於魯直涪陵刻石所記。往往於釋氏輪回本其家法爾﹐坡詩自謂「前生我已到杭州﹐到處長如到舊遊」。李之儀云「東坡平日自謂淵明後身﹐晚和《歸去來辭》始載此語﹐要是胸中自負如此。魯直爲千載﹐人百世士之評的矣。」周益公《奏事錄》記汪聖錫端明云「幼年初讀陳無已集﹐有《代人乞郡札子》﹐一見便疑爲代傅堯兪作﹐後閱傅集﹐果然﹐乃知宿世讀書之說可信。」聖錫疑無己後身也﹐賢哲曠世而吻合﹐豈亦其志自許﹖三生之前﹐不可盡知也。李翺謂退之長讀書﹐能記它生之所習﹐或若識環之類耶﹖

李氏《雜記》云「榦道末﹐孝宗夢人告曰﹕『欲恢復中原﹐非王淮不可。』於是季海方再入爲少常﹐遂除正字﹐歷內外制﹐不二年而執政﹐卽至左揆﹐凡在二府十有四年﹐一朝大臣所未有也。」余觀《王魯公行狀》﹕其初紹興二十八年﹐自密院編修遷校書郎﹐未嘗除正字﹐及居諫省﹐以憂去。乾道三年﹐自福建轉運再入祕書﹐爲少監﹐出守江州。八年﹐自浙西提點刑獄﹐三入朝﹐爲太常少卿﹐兼內外制﹐由西掖遷學士。淳熙三年冬﹐拜樞密﹐遂秉政﹐第自少常執政﹐亦涉四年﹐且非再入﹐記錄易訛如此。婁彥發議張全眞參政謚﹐謂髙宗有不盡用之嘆。閱十五年﹐王淮時在諫垣﹐上指以宰輔﹐以形貌肖公﹐嘆賞莫及。後以語阜陵﹐淮卒正鼎席﹐旣以賦形偶類﹐簡思陵之知﹐復緣夢寐﹐致阜陵注倚之重﹐果若前二說﹐天幸可數遇邪﹖

愛日齋叢抄卷二終

愛日齋叢抄卷三

杜詩結語多用「安得」二字﹐《洗兵馬》云「安得壯士挽天河﹐淨洗甲兵長不用。」《石筍行》云「安得壯士提天綱﹐再平水土犀奔茫。」蓋全法《大風歌》「安得猛士兮守四方」﹐豈小力量敢道哉﹗不惟此爾﹐《遣興》云「安得廉頗將﹐三軍同晏眠。」《喜雨》雲﹕「安得鞭雷公﹐滂沱洗吳越。」《大麥行》云「安得如鳥有羽翼﹐托身白雲還故鄕。」《光祿阪行》云「安得更似開元中﹐道路只今多擁隔。」《茅屋爲秋風所破歌》云「安得大廈千萬間﹐大庇天下寒士俱歡顏。」《王兵馬使二角鷹》云「安得爾輩開其羣﹐驅出六合梟鸞分。」《晚登瀼上堂》云「安得隨鳥翔﹐迫此懼將恐。」《晝夢》云「安得務農息戰鬥﹐普天無吏橫索錢。」《早秋苦熱》云「安得赤腳踏層水」﹐《後苦寒》云「安得春泥補地裂」﹐《同谷縣歌》云「安得送我置汝傍」﹐多壯語也。

曾見《詩話》稱陳無已詩﹕「寒巷聞驚犬﹐鄰家有夜歸。」較之劉長卿「柴門聞犬吠﹐風雪夜歸人」本非蹈襲。

鄭毅夫艸富相制﹐有詩云「中使傳宣內翰家﹐君王令艸侍中麻。紫泥金印封題了﹐紅燭才燒一寸花。」近趙汝談詩﹕「宮井城鴉欲動時﹐春猿夢斷北山移。攬衣擬艸《歸田賦》﹐猶是金蓮燭半枝。」鄭矜敏捷﹐趙乃思退﹐辭致各淸麗。《侯鯖錄》記﹕「鄭俠上書事作﹐下獄﹐悉治平時往還厚善者﹐晏幾道叔原卽在數中。俠家搜得晏叔原與俠詩云﹕『春風自是人間客﹐主張繁華得幾時。』裕陵稱之﹐卽令釋出。」余聞劉潛夫端明少年《落梅詩》云「東風謬掌花權柄﹐卻忌孤髙不主張。」遂得罪﹐比興似不相遠﹐所邅乃自兩途也。

陶詩﹕「結廬在人境﹐而無車馬喧。」少陵《東樓》詩﹕「𨿽有車馬客﹐而無人世喧。」就古語一轉﹐正使事之法﹐如《莊子外篇》﹕「忘足屨之適也﹐忘要帶之適也。」東坡《九日》云「要適忘帶﹐足適忘屨。」卻乍讀似與《莊子》意別﹐亦是不爲古事所使也。

荊公詩多舉貞觀﹐蓋追懷盛時﹐托興前代﹐使後來讀之如少陵「武徳開元際﹐蒼生豈重攀」。可悲矣﹗《息行》云「官驅羣囚入市門﹐妻子慟哭白日昏。市人相與說囚事﹐破家劫錢何處村。朝廷法令亦寬大﹐汝罪當死誰爲冤。路傍年少嘆惜汝﹐貞觀元元之子孫。」《河北民》云「河北民﹐生近二邊長苦辛。家家養子學耕織﹐輸與官家事戎狄。今年大旱千里赤﹐州縣仍催給河役。老少相攜來就南﹐南人丰年自無食。悲愁白日天地昏﹐路傍過者無顏色。汝生不及貞觀中﹐斗粟數錢無兵戎。」傷今思古之義具焉。又其詩曰「歡樂欲與少年期﹐人生百歲常苦遲。白頭富貴何所用﹐气力但爲憂勤衰。願爲五陵輕薄兒﹐生在貞觀開元時。鬥鷄走馬過一生﹐天地安危兩不知。」此意𨿽寓辭﹐若少過矣﹐使生太平盛世﹐得爲謹厚君子﹐顧不可樂哉﹗比見石九成文詩云「忽思往事三代前﹐今有罪者亦可憐。」與《嘆息行》意近。《荊溪集》中有云「嗟汝建隆元元之子孫」﹐爲紹定己丑秋天臺水災而作﹐亦用荊公語﹐其聲愈悲矣。

李伯玉縝﹐漢老參政之子﹐號萬如居士﹐有《梅花百詠》。後莆田林子眞同子常合賦梅十絕句﹐劉潛夫端明喜其有志﹐爲和韻至十疊。或以伯玉詩呈劉公﹐公擬異日當效李體﹐別課百首﹐不果作﹐二林遂成百梅捲﹐劉公題其後﹐有云「和篇亹亹逼衰陳﹐肯犯齊梁一點塵。」一時騷人名士相踵和韻﹐劉公亦云「或�紳先生﹐或江湖社友﹐體制各異。出而用世者﹐其言瀏麗﹔處而求志者﹐其言髙雅。余什襲至今﹐集中可見者﹐蓋以賦詩答之﹐及題識之語﹐略存姓名﹐抑揚間亦寓焉。如建陽魏司理定淸﹑仙溪陳邁髙則﹔皆稱其鑄詞﹑押韻﹑用事﹐黃戶曹祖潤和在諸人後﹐無一句一字相犯﹐特記其警策。終云『小哉﹐荀令香三日﹔甚矣﹐桓公臭萬年』之句﹐𨿽老夫亦避三舍。戶曹之族父珩﹐亦繼作﹐則以其首首不相犯﹑句句皆自鍛﹐若萃眾長﹐倩他手而成﹐亦摘奇記之。淸江咨隴徐用虎﹐晚和者﹐謂篇篇有新意﹐若自倡首﹐別爲義疏。」劉公復有答以詩者﹐並舉其槪﹐於林知錄仲嘉云「直須著意描香影﹐和靖宗人合詠梅。」於吳堯云「卽今同社餘千首﹐當日孤山止一聯。」於趙志仁監簿仲白之子時願云「詩至山中不可加﹐郎君吟筆又名家。」山中﹐仲白別號。於何謙云「字字追還水部公﹐篇篇壓倒後村翁。」於方司法元吉云「處士骨寒誰得髓﹐老夫鼻塞尙聞香。請君摘出驚人句﹐玉篴橫吹入樂章。」於方監鎭楷云「百首初成六十餘﹐朝塗莫攺費居諸。」於王教景長云「盤屈髙才入短章﹐卷中字字挾冰霜。直探寶藏珠盈掬﹐倒瀉金莖露浣腸。」於三山林天麒云「不敢袖歸防電取﹐殷勤反璧錦奚囊。」於方至貢元云「貧兒籬下看花窠﹐曾見千枝玉雪麼。畫得逃禪三昧少﹐詩如無住一聯多。」於方蒙制干云「出香影外別商量﹐盡擷精英發祕藏。難把微酸諧眾口﹐只消一白賽宮妝。」於陳珽判官云「抹黛村眉嫌醜怪﹐約黃宮額費妝塗。」於袁卿相子云「百篇端可補詩亡。」於總管陳汝一云「和者肩摩似堵墻﹐君侯殿後獨軒昂。」集中不著酬答而嘗和韻者當復幾人矣﹐梅絕句以十計﹐維揚公濟蟠通守錢塘賦此﹐東坡和之再﹐劍南詩亦兩賦。十十而百﹐李氏之後﹐莆田唱酬爲盛。

讀東坡詩﹕「天形倚一笠﹐地勢轉兩輪。五霸之所建﹐毫端棲一塵。功名半幅紙﹐兒女浪苦卒。」所見者眞超然萬有之表﹐較韓詩﹕「下視禹九州﹐一盛集毫端﹐遨嬉未云幾﹐下已億萬年。聞有誇奪子﹐萬墳壓其顚。」此更壯偉矣。又如﹕「我行西北隅﹐如渡月半弓。登髙望中原﹐但見積水空。」又﹕「我觀大瀛海﹐巨浸與天永。九州居其間﹐無異蛇盤鏡。空水兩無質﹐相照但耿耿。」此老眼目如許廣大﹐收拾句語中﹐決非小力量也。少陵《登慈恩寺塔》﹕「俯視但一气﹐焉能辧皇州。」亦此類。歐陽公《玩月》云「天形積輕淸﹐水徳本虛靜。云收風浪止﹐始見天水性。澄光與粹容﹐上下相涵映。乃於其兩間﹐皎皎掛寒鏡。」卻是先得東坡《鑑空閣》詩意度。

張季長賦梅自序云「余往歲和任子淵梅花詩﹐有云﹕『夢隨影瘦溪橫月﹐詩與香深竹擁門』子淵喜曰﹕『新語也。』又和張惠之詩云﹕『有月嬋娟來伴住﹐無人寂寞爲誰香。』薛元發屢相嘆曰﹕『淸語也。』後在雙峯戲和陳齊正詩云﹕『醉餘釵擁橫枝睡﹐夢破香隨淺笑來。』查元章偶見之﹐笑曰﹕『韻語也。』舉酒相飲﹐今十數年矣﹐子淵﹑元發﹑元章皆下世﹐怎之悵然。久不復爲梅賦詩﹐徘徊月庭﹐雙樹盛開﹐幽香襲人﹐偶成一章﹐刻琢之詞﹐不能爲子淵﹑元發所稱﹐而綺靡之習﹐亦不能復爲元章所笑﹐老懷眞如止水也。」詩曰「向來懶不賦梅詩﹐禪榻忘機鬢以絲。月戶忽逢雙玉立﹐春風又見一年期。樓髙縹緲明霜影﹐竹冷橫斜浸雪枝。尙笑閒塵除未盡﹐暗香猶著夢魂知。」今《劍南集》有《次韻張季長梅詩》﹕「倚橋臨水似催詩﹐戲伴鵝黃上柳絲。萬里西湖驚目斷﹐二年東閣憶幽期。插瓶直欲連全樹﹐簪帽憑誰揀好枝。一味淒涼君勿嘆﹐平生初不願春知。」務觀在蜀﹐與張厚善﹐暮年猶懷之不已﹐間寓於篇什﹐起修史時﹐且欲引類不果。或云李季章參政﹐其婿也。

「褰衣步月踏花影﹐炯如流水涵靑蘋。」坡詩也。「寒藤老木被光景﹐深山大澤皆龍蛇。」魯直詩也。古今描寫月中物影﹐有此入神之筆。

陸務觀詩﹕「鴨綠桑乾盡漢天﹐傳烽自合過祁連。功名在子何殊我﹐惟恨無人快著鞭。」用此視世間事﹐稍恢廓矣。文公答陳同父逢時報主之說有云「就其不遇﹐獨善其身﹐以明大義於天下﹐使天下之學者皆知吾道之正﹐而守之以待上之使令﹐是乃所以報不報之恩者﹐亦豈必進焉而撫世哉﹖」佛者之言曰「將此身心奉塵剎﹐是則名爲報佛恩。」而杜子美亦云「四鄰耒耜出﹐何必吾家操﹖」此言皆有味也。今觀陸詩用意不大相遠﹐《書》曰「人之有技﹐若己有之。」推此心庶幾焉。「功名在子﹐何異我躬﹖」東坡《詩話》亦有此語。

林肅翁《序樂軒詩筌》末云「師學之傳﹐豈直以詩﹖詩又不傳﹐學則誰知﹖後千年無人﹐已而已而。後千年有人﹐畱以待之。柰何﹖噫﹗」是摹擬舒元輿之作邪﹖蓋元輿《玉篆銘》曰「斯去千年﹐冰生唐時。冰復去矣﹐後來者誰﹖後千年有人﹐誰能待之﹖後千年無人﹐義止於斯。嗚呼﹗主人爲吾寶之。」洪景盧所謂「有不可名言之妙」者﹐感今懷古﹐此意多矣。東方朔云「往者不可及兮﹐來者不可待。」嚴忌曰「往者不可攀援兮﹐來者不可與期。」王文公《歷山賦》云云「曷而亡乎我之思﹐今孰見兮我之悲。嗚呼已矣兮﹐來者爲誰﹖」不若柳子厚詩「誰爲後來者﹖當輿此心期。」猶有以啟來世無窮之思﹐否則夫子何以謂焉﹖知來者之不如今也。

昌黎《詠筍》﹕「成行齊婢僕﹐環立比兒孫。」欒城﹕「淩霜自得良朋友﹐過雨時添好子孫。」亦謂筍也。《周禮大司樂》﹕「孫竹之管」注云「竹枝根之未生者。」《疏》言「若子孫然。」荊公「籬落生孫竹」﹐正用此。東坡「檳榔生子竹生孫」﹐自注﹕「南海勒竹。每節生枝﹐如竹竿大﹐蓋竹孫也。」則別一種竹﹐《題竹閣》﹕「蒼然猶是種時孫。」是以竹之後出者爲孫﹐又謂「兒子森森如立竹」﹐此因子孫之盛比竹也。

退之﹕「猛虎𨿽云惡﹐亦皆有匹儕。羣行深谷間﹐百獸望風低。身食黃熊父﹐子食赤豹麛﹐擇肉於熊豹﹐肯視狐與貍。」此言虎恃儔類之盛﹐百獸畏服﹐因得逞其大毒﹐微細不足允吞噬。「正晝當谷眠﹐眼有百步威。自矜無當對﹐气性縱以乖。朝怒殺其子﹐暮還食其妃。匹儕四散走﹐猛虎還孤棲。」此言虎恃其威力﹐以毒儔類﹐至於孤危﹐先食熊豹之父子﹐而終自食其妃與子﹐凶禍之應也。「狐鳴門四旁﹐烏鵲從噪之。出逐猴入居﹐虎不知所歸。誰云猛虎惡﹖中路正悲啼。豹來銜其尾﹐熊來攫其顧。」此言虎已失儔類﹐狐鳴鵲噪﹐而猴入穴可食﹐熊豹亦得搏噬之﹐但能悲啼而已﹐向之暴惡安在哉﹖以「猛虎𨿽云惡」起至此云「誰云猛虎惡」﹐𨿽威力﹐不足恃如是。「猛虎死不辭﹐但慚前所爲。虎坐無助死﹐況如汝細微。」此終言虎之惡極矣﹐失其儔類﹐取死宜也。當其縱暴﹐何有於物﹖一旦索然﹐求免無所﹐彼惡之不及虎也﹐可謂孤立自肆哉﹗「故當結以信﹐親當結以私。親故且不保﹐人誰信汝爲﹖」此又言於所厚者薄﹐無所不薄﹐實致禍之道﹐虎坐失其儔類﹐遂以殺身﹐人苟棄其親故﹐烏能自存﹖始云「亦皆有匹儕」﹐中云「匹儕四散走」﹐末云「虎坐無助死」﹐一篇照應處﹐義主風刺﹐謂爲李宗閔作﹐或辧其非是。胡邦衡有詩云「夜讀文公《猛虎詩》﹐云何虎死忽悲啼。人生未省向來事﹐虎死方羞有所爲。昨日猶能食熊豹﹐今朝無計柰狐貍。我曾道汝不了事﹐喚作癡兒果是癡。」必有爲而述。此如少陵詩﹕「猛虎憑其威﹐往往遭急縛。雷吼徒咆哮﹐枝撐已在腳。忽看皮寢處﹐無復睛閃爍。人有甚於斯﹐足以勸元惡。」韓詩詳著寡助之禍﹐杜詩直寓夫失勢之戒﹐當互觀以爲世勸。

《夢溪筆談》記商洛間兵官賦詩云「人生心無累﹐何必買山錢﹖」遂投檄去﹐頗類坡詞﹕「不如歸去﹐二頃良田無覓處。歸去來兮﹐待有良田是幾時﹖」近如徐淵子詩乃云「俸余宜辦買山錢﹐卻買端州古硯磚。依舊被渠驅使在﹐買山之事定何年﹖」

荊公《兼並》一詩﹐人議設靑苗法﹐富民之利﹐實本於此。其詩云「三代子百姓﹐公私無異財。人主擅操柄﹐如天之斗魁。賦予皆自我﹐兼並乃姦回。姦回法有誅﹐勢亦無自來。俗吏不知方﹐掊克乃爲材。俗儒不知變﹐兼並可無摧。利孔至百出﹐小人私闔開。有司與之爭﹐民愈可憐哉﹗」是其意𨿽主抑兼並﹐而又不欲官爭民利。如《寓言》詩﹕「婚喪孰不供﹖貸錢免爾縈。耕妝孰不給﹖傾粟助之生。物贏我收之﹐物窘出使營。後世不務此﹐區區挫兼並。」此正公所主新法﹐而乃以挫兼並爲﹐非二篇首尾已似異。又《發廩》詩云「先王有經制﹐頒賚上所行。後世不復古﹐貧窮兼主並。非民獨如此﹐爲國賴以成。築臺尊寡婦﹐入粟至公卿。我嘗不忍此﹐願見井地平。」要其立法﹐豈樂於病民﹖特欲自上制其貧富﹐使之稍均豪彊﹐無以擅威福耳﹐古制甚難復而易敝﹐徒爲感世變者深訾也。又如《酬王詹叔奉使江南訪茶法利害》詩﹕「豈嘗榷其子﹐而爲民父母。」《收鹽》詩﹕「一民之生重天下﹐君子忍與爭秋毫。」意尢惻然者。或謂張景溫榷解鹽之法﹐公卒主之﹐顧不計民情何如哉﹗前輩論之悉矣。公詩云「讀書謂已多﹐憮事知不足。」坡詩亦云「書生若信書﹐世事仍臆度。當時一快意﹐事過有餘怍。」吁﹗書何罪也﹖柳子厚云「信書成自誤﹐經事漸知非。」更嘗之餘﹐能發此意卽善矣。

昌黎題《楚昭王廟》﹕「丘園滿目衣冠盡﹐城闕連云艸木荒。猶有國人懷舊徳﹐一間茅屋祭昭王。」感慨深矣。蘇冷然泂《金陵》詩﹕「龍光寺裏只孤僧﹐玄武湖如掌樣平。更上雞籠山上望﹐一間茅屋晉諸陵。」末語慘然類韓公。

少陵《除架》《廢畦》詩各存興寄。《除架》有功成者退之意﹐而「秋虫」﹑「莫雀」﹐則不悟盛衰者也﹔《廢畦》有物窮則剝之意﹐而「非君白玉槃」﹐謂時過﹐則賤可貴﹐盛時一失﹐爲足惜也﹐注詩別有取義。

「半山便遣能參透﹐猶有唐人是一關。」誠齋楊廷秀詩也﹐一關﹐殆言一膜之隔﹐未盡透徹者。又有《送彭元忠》詩﹕「學者初學陳后山﹐霜皮脫盡山谷寒。近來別具一隻眼﹐要踏唐人最上關。」此殆楊廷秀學詩法﹐故數以爲諭。文公《報鞏仲至帖》云「來諭所云﹕『漱六藝之芳潤﹐以求眞澹。』此極至之論﹐然恐亦須先識得古今體制﹑雅俗向背﹐仍更洗滌得盡腸胃間夙生葷血脂膏﹐然後此語方有所措。如其未然﹐竊恐穢濁爲主﹐芳潤入不得也。近世詩人﹐正緣不曾透得此關﹐而規規於近局﹐故其所就﹐皆不滿人意。」此之云「關」﹐當異乎﹖楊之說正爲學詩者設﹐如半山之視唐人直論向上一關爾。

《宛陵集》中《賦石昌言白鶻圖》詩﹕「雙睛射空眼角聳﹐筋爪入節韝絛垂。翅排霜刀毛綴甲﹐雪色愁突秋云披。當時始得不知價﹐朝發海東夕九疑。世爲奇俊玩不足﹐奪質移神歸畫師。而今推向深堂上﹐燕雀屏絕寧來窺。畫師黃筌出西蜀﹐成都範尹能具知。範云筌筆不敢次﹐自養鷹�觀所宜。毰毛植立各有態﹐剜奇剔怪乃肯爲。尋常飼鷹多捕鼠﹐捕鼠往往驅其兒。其兒長大好飛走﹐其孫賣鼠疊又衰。範君語此亦有味﹐欲戒近習無他移。」此卽事垂戒﹐異夫品藻丹靑之作﹐題下自注﹕「得黃筌事於景仁。」按《東齋記事》﹕「黃筌﹑黃居寀﹑居寶﹐蜀之名畫手也。尢善爲毛翎﹐其家多養鷹鶻﹐觀其神俊以模寫之﹐故得其眞。後子孫有棄其畫業而事田獵飛放者﹐旣多養鷹鶻﹐則買鼠以飼之。又其後世有捕鼠爲業者﹐其所置習﹐不可不愼。人家置博奕之具者﹐子孫無不爲博奕﹔藏書者﹐子孫無不讀書。置習豈可以不愼哉﹗子嘗爲梅聖兪言﹐聖兪作詩以紀其事。」蓋卽前詩也。蜀公晚年得謝﹐始追述館閣以來故事﹐遂亦具載﹐當以爲《宛陵》詩箋。

詩之六言﹐古今獨少。洪氏云「編唐人絕句七言七千五百首﹐五言二千五百首﹐合爲萬首﹐而六言不滿四十﹐信乎其難也。」後村劉氏選唐宋以來絕句﹐至續選始入六言﹐其敍云「六言尢難工﹐柳子厚髙才﹐集中僅得一篇。惟王右丞﹑皇甫補闕所作妙絕今古﹐學者所未講也。使後世崇尙六言﹐自予始﹐不亦可乎﹖」又云「六言如王介甫﹑沈存中﹑黃魯直之作﹐流麗似唐人﹐而妙巧過之。後有深於詩者﹐必曰翁之言然。」又云「野處編六言﹐終唐三百年﹐止得三十餘篇。予於本朝﹐得七十篇﹐倍於唐矣。」今《後村集》中多六言﹐事偶尢精﹐近代詩家所難也。蕭氏《文選》敍有云「自炎漢中葉﹐厥途漸異退﹐傳有『在鄒』之作﹐降將著『河梁』之篇。四言五言﹐區以別矣。又少則三字﹐多則九言﹐各體互興﹐分鑣並驅。」又云「三言八字之文」﹐注者謂韋孟傅楚元王孫戊﹐作四言詩諷王﹐自此始﹔李陵降匈奴﹐蘇武別河梁上﹐作五言﹐詩自此始﹔三字起夏侯湛﹐九言出髙貴鄕公。三言謂漢武《秋風辭》﹐八字謂魏文帝樂府詩﹐獨不著古有六言七言者。項平父說詩句二言至八言﹐以「我姑酌彼金�」爲六言。按《文章緣起》﹕「又始於漢大司農谷永。」予觀嵇叔夜有六言詩十首﹐視唐人體制固先矣。東坡賦柱杖﹐必以聲言之﹐如《柳眞齡鐵柱杖》云「忽聞鏗然爪甲聲」﹐又絕句﹕「莫嫌牽確山頭路﹐自愛鏗然曳杖聲。」《和文與可洋州園林》﹕「橋下龜魚無數在﹐識君柱杖過橋聲。』昔少陵《桃枝竹杖引》固已云「出入爪甲鏗有聲」﹐於鐵杖尢佳。

少陵﹕「斯須九重眞龍出﹐一洗萬古凡馬空。」退之《送溫處士赴河陽軍序》解得「空」字明白﹐序云「伯樂一過冀北之野﹐而馬羣遂空。夫冀北馬多於天下﹐伯樂𨿽善知馬﹐安得空其羣邪﹖解之者曰﹕『吾所謂空﹐非無馬也﹐無良馬也。』」便如少陵《天育驃騎歌》﹕「如今豈無腰褭與驊驑﹐時無王良伯樂死卽休。」在退之《集說》云「有伯樂﹐然後有千里馬﹐千里馬常有﹐而伯樂不常有。故𨿽有名馬﹐只辱於奴隸之手﹐駢死於槽櫪之間﹐不以千里稱也。」是非少陵句箋釋乎﹖

魯直《過家》詩﹕「系船三百里﹐去夢無一寸。」當用範史楊倫語﹐倫爲將軍梁商長史﹐諫諍不合﹐出補常山王傅﹐病不之官﹐詔書催發﹐倫曰「有畱死一尺﹐無壯行一寸。」《三國誌》﹕「司馬法將軍死綏。」注﹕王沈《魏書》云「綏﹐卻也。有前一尺﹐無卻一寸。」梁馬仙琕曰「有畱死一尺﹐無卻生一寸。」今蜀本黃詩《外集注》於此句略之。昔賢著作﹐非必有意古事﹐自爾語合。箋釋者揣度﹐不流於鑿﹐則簡矣﹐故難。

陳去非云「忽有好詩生眼底﹐安排句法已難尋。」呂居仁云「忽見雲天有新語﹐不知風雨對殘書。」靜中置心﹐眞與見聞無毫末隔礙﹐始得此妙。

呂文靖《題天花寺》云「賀家湖上天花寺﹐一一軒窗向水開。不用閉門防俗客﹐愛閒能有幾人來。」曾文淸《題意大師房》云「頭白髙僧心已灰﹐石菖蒲長水蕉開。莊嚴茗事鑪煙起﹐不用關防俗子來。」兩詩韻同意亦合﹐視荊公「我亦暮年專一壑﹐每逢車馬便驚猜。」風象廣窄可見。

《穎川集》《吳衝卿夫人秦國挽詩》有云「見夫成相業﹐聽子得忠臣。」自注﹕「夫人長子起居昔將論事﹐以南遷之憂告於夫人﹐夫人以當官許焉。」呂紫微《詩話》以爲孔毅甫學士建中靖國間作﹐以「見夫」爲「贊夫」﹐亦云﹕其子傳正安詩﹐「紹聖初﹐以左史權中書舍人﹐欲論事﹐懼親老未敢﹐夫人聞之﹐促其子論列﹐由此遂貶﹐夫人不以爲恨。」復注﹕「詩乃蘇子由作。」蓋誤指爲毅甫矣。按紹聖初﹐子由以策題引諭失當罷政﹐吳權中書舍人命詞﹐有「文學風節﹐天下所聞」及「原情終是愛君」之語﹐罷起居郎。又以爲給捨附呂汲公與子由﹐謫監光州鹽酒稅﹐再竄連州。初章惇復官﹐將召用﹐吳不書黃﹐惇旣相﹐必追仇也。然去國﹐坐行子由賚詞﹐蘇公注將論事﹐或槪言立朝時。《詩話》遂證其由此遷謫也。昔梅聖兪《挽齊國長公主》云「每令夫結友﹐不爲子求郎。」論使事之工﹐則此勝。

李商隱詩﹕「夕陽無限好﹐只是近黃昏。」足以戒盛滿﹐而意似迫促。程子云「未須愁日暮﹐天際是輕陰。」悠然無盡之味﹐詩家未能及。

陳無巳《放歌行》﹐魯直以爲顧影徘徊﹐炫耀太甚。予謂「不惜捲簾通一顧﹐怕君著眼未分明」﹐誠太炫耀。「說與旁人須早計﹐隨時梳洗莫傾城。」亦旣感悔矣。老杜「不嫁惜娉婷」五字﹐無巳衍其詞也。《後村詩話》云「世稱朱慶余『妝罷低聲問夫婿﹐畫眉深淺入時無』之句﹐卻不入選﹐豈嫌其自鬻邪﹖」無巳措意偶類此﹐用魯直法評唐人故亦通。皇甫冉云「借問承恩者﹐支蛾幾許長。」語獨含蓄。

「誰能更學孩童戲﹐尋逐春風捉柳花。」樂天《放柳枝答劉夢得》詩也。誠齋楊氏乃有「日長睡起無情思﹐閒看兒童捉柳花」之句﹐得非默閱世變中有感傷﹖此靜中見動意。王直方《詩話》﹕東坡平日最愛樂天之爲人﹐故有詩云「我甚似樂天﹐但無素與蠻。」又「我似樂天君記取﹐華顚賞徧洛陽春。」又﹕「它時要指洛陽人﹐知是香山老居士。」又﹕「定似香山老居士﹐世緣終淺道根深。」而坡在錢塘﹐與樂天所畱歲月略相似﹐其句云「在郡依然六百日」者是也。洪氏《三筆》論蘇公謫黃州﹐始稱東坡居士﹐其意蓋專慕白樂天﹐白公有《東坡種花》詩﹑《步東坡》詩﹑《別東坡花樹》詩﹐皆爲忠州刺史時作。蘇公在黃﹐正與白公忠州相似﹐因憶蘇詩《贈寫眞李道士》云「知是香山老居士」﹑《贈善相陳傑》云「我似樂天君記取」﹑《送程懿叔》云「我甚似樂天」﹑《入侍邇英》云「定似香山老居士」﹐而跋云「樂天自江州司馬除忠州刺史﹐旋以主客郎中知制誥﹐遂拜中書舍人。某𨿽不敢自比﹐然謫居黃州﹐起知文登﹐召爲儀曹﹐遂忝侍從﹐出處老少大略相似﹐庶幾復享晚節閒適之樂焉。」《去杭州》云「出處依稀似樂天﹐敢將衰朽較前賢。」序曰「平生自覺出處老少粗似樂天﹐才名相遠﹐而安分寡求亦庶幾焉。」則東坡之名﹐非偶爾暗合也。益公《雜誌》亦稱蘇公不輕許可﹐獨敬愛樂天﹐屢形詩篇。蓋其文章皆主辭達而忠厚好施﹐剛直盡言﹐與人有情﹐於物無著﹐大略相似。謫居黃州﹐始號東坡。其原必起於樂天忠州之作。予因諸詩之作而考之﹐東坡之慕樂天﹐似不盡始黃州。《弔海月辧師》云「樂天不是蓬萊客﹐憑仗西方作主人。」倅杭時作﹐已有慕白之意矣。坡詩注﹕《盧子逸史》﹕會昌元年﹐有南客飄至大山﹐有人引至一處﹐見道士坐大殿﹐曰「此蓬萊山也。」宮內院宇數十﹐而一院扃鎖﹐曰「此白樂天宮。」樂天在中國未來耳。樂天聞之﹐遂作《答客說》詩﹕「海山不是吾歸處﹐歸則應歸兜率天。」又《與果上人》詩﹕「不須惆悵從師去﹐先請西方作主人。」觀引用此事﹐知其已慕白也。《守膠西和張子野竹閣見憶》云「柏堂南畔竹如雲﹐此閣何人是主人。但遣先生披鶴氅﹐不須更畫樂天眞。」或謂此自屬之子野。元�經筵賜禦書樂天《紫微花》絕句﹐又不獨公以此自擬也。《記韓魏公醉白堂》以「所得之厚薄深淺﹐孰有孰無」﹐較勛名富樂之不同﹐而以「忠言嘉謨﹐效於當時﹐文采表於後世﹔死生窮達﹐不易其操﹐道徳髙於古人」爲同。迨其自處﹐則謂才名相遠﹐不敢自比﹐而以由謫籍起爲守登侍從﹐庶幾出處老少﹑晚節閒適﹑安分寡求爲同。若樂天聲伎之奉﹐固蘇公所無。坡後賦朝云「不似楊枝別樂天」﹐豈誠過之﹖戲言也﹐況已云「但無素與蠻」矣。子由暮年賦詩﹐亦謂﹕「時人莫作樂天看﹐燕望端能畢此身。」自注﹕「樂天居洛陽﹐日正與予年相若﹐非齋居道場﹐輒攜酒尋花﹐遊賞泉石﹐略無暇日。予性拙且懶﹐杜門養病﹐已僅十年﹐樂天未必能爾也。」或當日又以樂天稱子由香山一老﹐而兩蘇公共之。子由《讀白集》五絕句﹐極論所處同異﹐今盡抄其詩﹐云「樂天夢得老相從﹐洛下詩流第二雄。自笑索居朋友絕﹐偶然得句共誰同。」「樂天得法老凝師﹐後院猶存楊柳枝。春盡絮飛餘一念﹐我今無累百無思。」「樂天投老刺抗蘇﹐溪石胎禽載舳艫。我昔不爲二千石﹐四方異物固應無。」「樂天引洛注池塘﹐畫舫飛橋映綠楊。潩水隔城來不得﹐不辭策杖看湖光。」「樂天種竹自成園﹐我亦墻陰數百竿。不共伊家關多少﹐也能不畏雪霜寒。」

徐師川《題雙廟》云「向使不死賊﹐未必世能容。」樓大防評﹕「不惟自巡﹑遠以來未有此論﹐蓋隱寄永懷之痛。」黃魯直亟稱之。師川﹐乃徳占禧之子﹐徳占以給事中計議邊事﹐沒於兵。呂居仁亦有《雙廟詩》云「念我不量勢力微﹐本自不辱國士知。大廈又非一木支﹐何必如此感慨爲。往昔開元全盛時﹐公胡不念魴魚歸。亦不往弔湘江累﹐死後聲名何足奇。」其論稍異﹐識者當別會意。

陳同甫治園池﹐爲柏屋三間﹐名曰抱膝齋。葉正則爲作《抱膝吟》二首﹐其一云「昔人但抱膝﹐將軍擁和鑾。徒知許國易﹐未信藏身難。功難愆歲晚﹐譽已塞區間。今人但抱膝﹐流俗忌長嘆。儒門所不傳﹐羣士欲焚刪。譏訶致囚箠﹐一飯不得安。珠玉無先容﹐松柏有後艱。內窺深深息﹐仰視冥冥翰。勿要兩髀消﹐且令四體胖。徘徊重徘徊﹐夜雪埋前山。」其二云「音駭則難聽﹐問駭則難答。我欲終言之﹐復恐來豷沓。培風鵬未髙﹐弱水海不納。匹夫負獨志﹐經史考離合。手捩二千年﹐柔條起衰颯。念烈倘天回﹐意大須事匝。偶然不施用﹐甘盡齋中榻。寧爲楚人弓﹐亡失任挽踏。莫作隋侯珠﹐彈射墜埃。」陳君舉有《寄題抱膝齋》詩﹕「稻粱不難謀﹐軒冕亦易得。胡爲抱膝翁﹐惻惻復惻惻。秋風墮碧梧﹐鳳鳥去無迹。愁吟艸際蛩﹐兒女淚盈臆。忽然一長嘯﹐孤響起空寂﹐令人識雅頌﹐一唱三嘆息。室廬在路傍﹐耕鑿在民籍。行人聽笑語﹐稚子共眠食。讀書果何罪﹖須髮又半白。此意太勞勞﹐此身長抑抑。抱膝且不可﹐出門更何適。但勿問門外﹐蓬蒿若干尺。」同甫復因書求題詠於文公﹐有云「正則爲作《抱膝吟》二首﹐君舉作一首﹐詞語甚工﹐然猶說長說短﹐說人說我﹐來能盡暢抱膝之意也。同牀各作夢﹐周公且不能學得﹐何必一一論到孔明哉﹖亮又不自會吟得﹐使此耿耿者無以自發﹐祕書髙情傑句橫出一世﹐爲亮作兩吟﹐其一爲和平之音﹐其一爲悲歌慷慨之音﹐使坐此屋而歌以自適﹐亦如常對晤也。去僕已別賫五日糧﹐今在彼候五七日不妨﹐千萬便爲一作。」文公辭之曰「抱膝詩﹐以數日修整破屋﹐扶傾補敗﹐藂冗細碎﹐不勝其勞。無長者池臺之勝﹐而有其擾﹐以此不暇致思﹐畱此人等候數日﹐竟不能成﹐其今空回﹐伺旦夕有意思﹐卻爲作﹐附便以往也。二公詩皆甚髙﹐而正則之摹寫尢工﹐卒章致意尢篤﹐令人嘆息﹐所惜不曾向頂門上下一鍼﹐猶落第二義也。」又因書促之﹐云「許作抱膝吟﹐須如前書﹐得兩篇﹐可長諷詠者﹐不必論到孔明抱膝長嘯。各家園池﹐自有各家景致﹐但要得語言气味深長耳。」又辭之云「抱膝吟﹐亦未遑致思﹐兼是前論未定﹐恐未必能發明賢者之用心﹐又成虛設。若於此不疑﹐則前所云者便是一篇不押韻﹑無音律底好詩﹐自不須更作也。」蓋是時問答義利王伯之論﹐意已寖異﹐故云「前論未定」﹐他日求之不已﹐其書有云「連書求作抱膝吟﹐非求祕書妝撰而排連也﹐只欲眼前寫景色﹑道今昔之變﹐一爲和平之音﹐一爲慷慨悲歌﹐以娛其索居野處耳。信手直寫﹐便自抑揚頓挫﹐何必過於思慮以相玩哉﹖去奴畱待幾日﹐盡不妨﹐願試作意而爲之。」則人辭之曰「抱膝吟﹐久做不成﹐蓋不合先寄陳﹑葉二詩來﹐田地都被占卻﹐教人無下手處也。況今病思如此﹐是安能復有好語道得老兄意中事邪﹖」其後猶徵促甚力﹐而文公答語有云「抱膝之約﹐非敢食言﹐正爲前此所論未定﹐不容艸艸下語。須伺他時相逢﹐彈指無言可說﹐方敢通个消息﹐但恐彼時又不須更作這般閒言語耳。」自淳熙乙巳有請﹐迨紹熙癸丑﹐幾十年﹐訖不許﹐如晚諾陸務觀《老學庵銘》﹐亦不復肯作﹐先儒語默間﹐各有劑量也。

淵明五子﹕儼﹑俟﹑份﹑佚﹑佟。《責子詩》曰「白髮被兩鬢﹐肌膚不復實。𨿽有五男兒﹐總不好紙筆。阿舒已二八﹐懶惰固無匹。阿宣行志學﹐而不好文術。雍端年十三﹐不識六與七。通子垂九齡﹐但覓梨與栗。天運苟如此﹐且進杯中物。」黃魯直云「觀淵明此詩﹐思見其人﹐慈祥戲謔可觀也。俗人便謂淵明諸子皆不肖﹐而愁嘆見於詩爾。」又云﹕杜子美詩﹕「有子賢與愚﹐何其掛懷抱。」子美困頓於三川﹐蓋爲不知者詬病﹐又往往譏議﹐宗文宗武失學﹐故聊解嘲﹐其詩名曰《遣興》﹐可解也﹐俗人便爲譏病淵明﹐所謂癡人前不得說夢也。按東坡詩云「我笑陶淵明﹐種秫二頃半。婦言旣不用﹐還有責子嘆。」蘇公肯亦效癡人說夢邪﹖予謂淵明《和郭主簿詩》﹕「弱子戲我前﹐學語未成音。此事眞復樂﹐聊用忘華簪。」時當初有儼也﹐又詩《命子》﹕「嗟予寡陋﹐瞻望弗及。顧慚華鬢﹐負影只立。三千之罪﹐無後爲急。我誠念哉﹐呱聞爾泣。卜云嘉日﹐占亦良時。名汝曰儼﹐字汝求思。溫恭朝夕﹐念玆在玆。尙想孔伋﹐庶其企而。厲夜生子﹐遽而求火﹐凡百有心﹐奚特於我。旣見其生﹐實欲其可。人亦有言﹐斯情無假。日居月諸﹐漸免於孩。福不虛生﹐禍亦易來。夙興夜寐﹐願爾斯才。爾之不才﹐亦已焉哉。」蓋所謂阿舒者﹐先長而名之﹐末語正近責子意。其成否﹐則天也﹐此所以爲淵明之達。在彭澤﹐送一力助其子薪水之勞﹐《與儼等書》有云「五年過五十﹐少而窮苦﹐每以家敝﹐東西遊走。性剛才拙﹐與物多忤﹐自量爲已﹐必貽俗患。�俛辭世﹐使汝等幼而饑寒。」「汝輩稚小家貧﹐每役薪水之勞﹐何時可免﹖念之在心﹐若何可言﹖」則知儼輩固能服勞家事﹐特學業未可知爾。觀遣力給其子﹐則云「此亦人子也﹐可善遇之。」戒儼等同居同財﹐則云「汝等𨿽不同生﹐當思四海皆兄弟之義﹐豈任其自爲賢愚者﹖」《責子詩》聊洗人間譽子癖﹐少陵﹑東坡亦戲言之﹐非不知淵明也。

元稹《過華淸宮》詩﹕「白頭宮女在﹐閒坐說玄宗。」退之《過連昌宮》詩﹕「宮前遺老來相問﹐今是開元幾葉孫。」各有意味。劍南詩中亦云「捨北老人同甲子﹐相逢揮淚說髙皇。」

《野雉帶箭》詩﹕「原頭火燒靜兀兀﹐野雉畏鷹出復沒。將軍欲以巧伏人﹐盤馬彎弓惜不發。地形漸窄觀者多﹐雉驚弓滿勁箭加。衝人決起百餘尺﹐紅翎白鏃相傾斜。將軍仰笑將吏賀﹐五色離披馬前墮。」先儒云「此寫物之妙﹐令讀者如當時周旋其間以爲快。」或評《汴泗交流》詩鋪敍擊毬之狀同。

楊廷秀《木犀》詩﹕「系從犀首名幹木﹐派別黃金字子金。」後《鶴山集》亦賦此花云「虎頭點點開金粟﹐犀首累累佩印章。明月上時疑白傅﹐淸風席處越黃香。」集古人姓字爲對偶﹐又自注﹕「顧虎頭善畫金粟。」用之正佳﹐犀首配虎頭愈工﹐而誠齋詩句殆爲花補傳也。

近時《江湖詩選》有可山林洪詩﹕「湖邊楊柳色如金﹐幾日不來成綠陰。」人多傳誦﹐卻似梅宛陵「不上樓來今幾日﹐滿城多少柳絲黃」。《晁氏客語》記歐公云「非聖兪不能到。」《劍南稿》中《聞蛙》詩﹕「𨿽成兩部樂﹐恨失一編書。」與魯直「幾兩屐」﹑「五車書」詠物之工﹐略同機抒﹐識者但評其髙下爾。

少陵《羌村》第三詩﹕「羣雞正亂叫﹐客至雞鬥爭。驅雞上樹木﹐始聞扣柴荊。父老四五人﹐問我久遠行。手中各有攜﹐傾盡濁復淸。苦辭酒味薄﹐黍地無人耕。兵艸旣未息﹐兒童盡東徵。請爲父老歌﹐艱難愧深情。歌罷仰天嘆﹐四座淚縱橫。」又《贈衛八處士》詩﹕「人生不相見﹐動如參與商。今夕復何夕﹐共此燈燭光。少壯能幾時﹐鬢髮各已蒼。訪舊半爲鬼﹐驚呼熱中腸。焉知二十載﹐重上君子堂。昔別君未婚﹐兒女忽成行。怡然敬父執﹐問我來何方﹖問答未及已﹐兒女羅酒漿。夜雨剪春韭﹐新炊間黃粱。主稱會面難﹐一舉累十觴。十觴亦不醉﹐感子故意長。明日隔山嶽﹐世事兩茫茫。」艱難之時﹐道情離合﹐莫詳於二詩﹐一爲客至而作﹐一爲訪舊而作﹐論步驟有相合處﹐乃其次也。《羌村》詩或以之比淵明《飲酒》詩中語﹐然如「淸晨聞扣門﹐倒裳往自開。問子爲誰與﹖田父有好懷。壺漿遠見候﹐疑我與時乖。」其爲閒暇﹐非少陵所能得者。

玉川子《月蝕》詩﹐四方五星以及蚩尢枉矢﹐辭而責之﹐不若詩《大東》後二章﹐歷舉牛女天畢﹐東啟明﹐西長庚﹐南箕﹐北斗﹐以寓嘆恨之情。古人造作﹐各存法度﹐考索具見﹐今但訝其怪放而已。退之《三星行》﹐卻正用《大東》語。

東坡初在杭﹐賦《吉祥寺》﹐謂「人老簪花不自羞﹐花應休上老人頭」﹐後在膠西﹐《答陳述古》絕句﹐乃「城西亦有紅千葉﹐人老簪花卻自羞」﹐距在杭時五六年﹐意態遽不同﹐遂反前詩言之﹐未必不感﹐吉祥舊遊也。

退之自云「今日無端讀書史﹐智慧只足勞精神。」荊公遂謂﹕「力去陳言誇末俗﹐可憐無補費精神。」不知先已悔之矣﹐又直用退之「可憐無益費精神﹐有似黃金擲虛牝」之句﹐退之此句爲崔立之作﹐蓋譏其投贈之多﹐非若前感春詩中十四字﹐乃欺己也。劉彥衝亦云「文章固自有機抒﹐戲事豈足勞心神。」

《西淸詩話》記二詩﹕其一方澤《阻風》絕句云「江上春風畱客舟﹐無窮歸思滿東流。與君盡日閒臨水﹐貪看飛花忘卻愁。」謂其人不以文藝名世﹐而詩語驚人如此。予記劍南《采蓮》絕句云「雲散靑天掛玉鉤﹐石城艇子近新秋。霧鬟風鬢歸來晚﹐忘卻荷花記得愁。」方詩先出﹐末句一轉偶同﹐各以意勝﹐「折得荷花渾忘卻﹐空將荷葉蓋頭歸。」見唐絕句。

老杜《古柏行》﹐劉平國嘗評之云「『落落盤踞𨿽得地﹐冥冥孤髙多烈風。扶持自是神明力﹐正直元歸造化功。』我踞得其地﹐烈風𨿽多亦何畏﹖藉曰天之杌我﹐神明固亦扶持之﹐然所以可扶持者﹐則亦以元來根本有此正直爾。今此古柏稟於天者﹐旣異凡物﹐又踞得其地﹐其視鸞鳳鴟�也﹑螻蟻蛟龍也﹐等是巢穴中一物。其去其來﹐於我何擇﹖亦於我何有﹖子美末章『苦心豈免容螻蟻﹖香葉終經宿鸞鳳』之句﹐似未免小心計較﹐竊恐不足以見古柏之大。」予詳其義﹐若謂其心堅苦﹐未免受小人之侵陵﹐𨿽不遇而流芳餘蔭﹐猶爲善類之所依歸也。據是言之﹐何病乎樹之大而疑其計較﹖苟以鸞鳳﹑鴟�﹑螻蟻﹑蛟龍皆巢穴中一物﹐任其去來爲大﹐則一無揀擇﹐寧不失斷制之義﹐而有類乎兼愛﹖趙注以螻蟻諭小人﹐是矣。又以公自況終接鴛鸞之侶釋下句﹐理未通﹐且分此爲三節﹕自「孔明廟前有老柏」﹐指夔州孔明廟之柏﹔自「憶昨路繞錦城東」﹐追言成都先主廟之柏﹔自「大廈如傾要梁棟」﹐總言兩處之柏。起意以嗟大材之人﹐且自況其身﹐今就其說﹐則此因夔州之柏﹐而思成都之廟。前云「君臣已與時際會」故應之先主武侯同祕宮﹐古祠喬木﹐視其存也﹐想孔明之遇合﹐見其大也。興大才之不用﹐以彼遇合﹐而重不用之﹐恨由其不用﹐而後知如蜀君臣際會之盛難得也﹐「志士幽人莫怨嗟」﹐不哀不怨﹐尢古詩法。李方叔云「或謂子美作此詩﹐備詩家眾體﹐非獨形容一時君臣相遇之盛﹐亦所以自況﹐而又以憫其所值之時不如古也。」

東坡《秋懷》詩﹕「苦熱念秋風﹐常恐來無時。及玆遂凜凜﹐又作䢐年悲。」卽補《洞仙歌》結語。荊公有云「少年不知秋﹐喜聞西風生。老大多感傷﹐畏此蟋蟀鳴。」又少陵老去悲秋之意。而又一詩云「少年見靑春﹐萬物皆嫵媚。一從鬢上白﹐百不見可喜。」述壯老異情處﹐猶前詩也。

俗言「宰相客位可納涼」﹐以炎暑有所不避也。余義夫帥蜀﹐《題客次春帖》云「老子也曾來伺候﹐諸公聊復忍須臾。」上句因采《盤谷序》語﹐下句晉人事﹐又本東坡《客位假寐》詩﹕「謁入不得去﹐兀坐如枯株。豈惟主忘客﹖今我亦忘吾。同僚不解事﹐慍色見髯須。𨿽無性命憂﹐且復忍須臾。」謝太傅與王坦之共詣郗超﹐日晏﹐未得前﹐坦之欲去﹐太傅曰「獨不能爲性命忍須臾邪﹖」坡又略轉其意用之﹐時方通守錢塘﹐是嚴事上官﹐賢達不廢。邊岐伯論候气曰「如待所貴﹐不知日暮。」自古人情不相遠。

愛日齋叢抄卷三完

愛日齋叢抄卷四

少陵云「集賢學士如堵墻﹐觀我落筆中書堂。」又云「脫帽露頂王公前﹐揮毫落紙如雲煙。」又云「詩家筆勢君不嫌﹐詞翰升堂爲君掃。」當稠人廣眾﹐揮寫翰墨﹐固以爲難也。劉季髙語人﹕「予無他長﹐頗能對客發書。」艸聖飛動﹐觀者必謂敏者﹐是亦自負所長耶。昔王正甫﹑石才翁對韓公艸書﹐公言「二子一似向馬行頭吹笛。」座客皆不曉﹐東坡爲解云「若非妙手﹐不能向馬行頭吹也。」事著《雜說》。韓公﹐或是韓魏公﹐馬行﹐在汴京舊城東北隅﹐蓋鬻販百賈所會也。

《浣花集》絕句﹕「西望長安白日遙﹐半年無事駐蘭橈。欲將張翰秋江雨﹐畫作屏風寄鮑昭。」髙續古舉此詩末兩句云「是多少情思也﹐亦見此老好尙不羣爾。」

「五更三點入�行」﹐少陵詩也﹐髙氏《緯略》論五夜﹐以爲「獨更點之制﹐無所著見。韓愈詩『雞三號﹐更五點』﹐李郢詩『二十五點秋聲長』﹐李商隱詩『玉壺傳點咽銅龍』﹐惟此三詩言點。」杜詩﹐人皆能誦﹐乃不及之。陳無巳云「殘點連聲殺五更。」任淵注乃引韓詩及劉夢得詩云「郡樓殘點聲」。

少陵謁玄元皇帝廟﹐有吳道子畫圖﹐賦詩曰「畫手看前輩﹐吳生遠擅場。」黃魯直舉此謂「古人於能事不特求誇時輩﹐要須於前輩中擅場耳。」王定國謫全過戎﹐出文字數十篇﹐魯直曰「若欲過今人﹐則可矣﹔若必欲過古人﹐宜盡燒之﹐更讀書一年。」與《洪駒父書》云「學問文章﹐如甥才气筆力﹐當求配於古人﹐勿以賢於流俗﹐遂自足也。」又云「望甥不以今所能者驕人﹐而思不如舜﹑禹﹑顏淵。」此老警策後進﹐必使師古﹐其言推孝友忠信爲根柢﹐專門名師﹐善誨人者﹐不能加也。退之有《答李翊書》云「不知生之志蘄勝於人而取於人耶﹖將蘄至於古之立言者也﹖蘄勝於人而取於人﹐則固勝於人而可取於人矣﹔將蘄至於古之立言者﹐則無望其速成﹐無誘於勢利﹐養其根而俟其實﹐加其膏而希其光。」正魯直此意﹐所謂若欲過今人則可矣﹐是也﹐世以今人自足者﹐宜有所儆哉﹗

退之以攘斥佛老自任﹐凡送僧詩﹐俱謔浪不少假﹐乃疑其晚喜大顚﹐於神仙事尢不肯信。如《謝自然》詩﹕「秦皇𨿽篤好﹐漢武洪其源。自從二主來﹐此禍竟連連。」《桃源圖》詩﹕「神仙有無何渺茫﹐桃源之說誠荒唐。」《誰氏子》詩﹕「神仙𨿽然有傳說﹐知者盡知其妄矣。」《華山女》詩﹕「仙梯難攀俗緣重﹐浪憑靑鳥通丁寧。」《記夢》詩﹕「我能屈曲自世間﹐安能從汝巢神仙。」意向可見﹐乃謂侄孫韓湘獻花爲藍關之讖﹐公嘆異之﹐動輒得謗﹐信矣。

漢昭烈閉門將人種蕪菁﹐曹操使人窺之﹐昭烈謂關﹑張曰「吾豈種菜者乎﹖曹公必有疑意﹐不可復畱。」輕騎夜去﹐往小沛﹐收合餘眾。劉黑闥屏居漳南﹐竇氏故將謀起兵﹐往詣之﹐黑闥方種蔬﹐卽殺種牛﹐與之共飯食定計﹐區區灌畦之力﹐作此狡獪﹐黑闥後乃追悔﹐謂﹕「幸在家菜﹐爲髙雅賢輩所誤。」彼自號漢東王﹐不得擬昭烈漢中之盛﹐當其再僕而再起﹐河北震撼﹐唐且應接不暇﹐亦已壯矣。劍南詩中﹕「憑誰爲向曹瞞道﹐徹底無能合種蔬。」變化昭烈事﹐用之意髙。

髙續古《都下絕句》﹕「柳生春思拂京華﹐不管閒人也憶家。添盡好香那睡得﹐月痕如水浸梨花。」此段風致﹐便是荊公「春色惱人眠不得﹐月移花影上闌干」也。《緯略》引秦嘉《答婦徐叔》書曰「令種好香四種﹐各一斤﹐可以去穢。」謂﹕「如杜詩但用『妙香』耳﹐『好香』二字﹐未經人用也。』予謂今人讀過詩中「好香」字﹐安知昔人特采生語爲工﹖因抄《緯略》以證﹐然亦有用之者。目前可記﹐則王建詩云「內人恐要秋衣著﹐不住燻籠換好香。」

「年長每勞推甲子﹐夜寒初共守庚申。」見《丁卯集》《後村詩話》稱徐寅詩「丰年甲子春無雨﹐良夜庚申夏足眠」之句工切﹐然劍南詩云「處處喜晴看甲子﹐家家築室趁庚申。」「積雨恐防春甲子﹐燈昏懶守夜庚中。」苕溪漁隱雲「雨天逢甲子﹐夜坐守庚申。」

眉山劉微之巨﹐教授郡城之西壽昌院﹐從遊至百人。蘇明允命東坡兄弟師之﹐時尙幼﹐微之賦《鷺鷥》詩﹐末云「漁人忽驚起﹐雪片逐風斜。」坡從旁曰「先生詩佳矣﹐竊疑斷章無歸宿。曷若『雪片落蒹葭』乎﹖」微之曰「吾非若師也。」坡兄弟應制科﹐微之贈詩有曰「驚人事業傳三館﹐動地文章震九州。老夫欲別無他祝﹐只願雙封萬戶侯。」自是三蘇名著天下。而微之竟不第﹐郡三公以遺逸舉不應﹐鄕人但呼爲孝廉﹐其卒也﹐範蜀公弔以詩曰「案前曾立二賢良。」今《潁濱集》中《送家安國》詩﹕「城西社下老劉君﹐春服舞雩今幾人。」自注﹕「微之先生門人﹐惟僕與子瞻兄﹑復禮與退翁兄皆仕耳。」正謂此。東坡云「吾八歲入小學﹐以道士張易簡爲師﹐童子幾百人﹐師獨稱吾與陳太初。」予嘆劉孝廉﹑張道士爲童子師﹐有二蘇者出焉﹐𨿽若沒世隱約﹐氏名訖不泯。坡晚在海南﹐作《眾妙堂記》﹐謂夢見張道士如平昔﹐而直云「眉山道士張易簡﹐教小學常百人﹐予幼時亦與焉。」以其師也﹐則名之似過﹐或欲傳其人﹐故名。

《禮記》﹕「祭天地之牛角繭栗。」《左氏外傳》楚觀射父曰「郊禘不過繭栗。」《史》《漢書》志﹕天地牲角繭栗。顏師古注﹕「牛角之形﹐或如繭﹐或如栗﹐言其小。」於《郊祀志》始著其義。《西京雜記》﹕「惠莊聞朱云折五鹿充宗之角﹐嘆息曰﹕『栗犢反能爾耶﹖』」栗諭小﹐而不謂其角﹐或非本此。舞陰大姓李氏﹐擁城不下﹐更始徵趙熹﹐年未二十﹐旣見﹐更始笑曰「繭栗犢﹐豈能負重致遠乎﹖」除爲郎中﹐行偏將軍﹐使詣舞陰﹐而李氏降。範史注﹕「犢角如繭栗﹐言小也。」則惠莊長安一儒生﹐亦祖古語耳。晉王浚表」繭栗之質﹐當豺狼之路」以自諭﹐微弱也。坡詩曰「耆年日凋喪﹐但有犢角栗。」魯直云「紅藥枝頭初繭栗」﹐於是朱新仲紀繭栗言小也。髙續古《賦紅藥》﹐詞云「紅翻繭栗梢頭徧」﹐姜堯章《芍藥》詞亦云「正繭栗梢頭弄」﹐詩句取譬花之含蕊爲工﹐魯直《食筍》詩云「繭栗戴地」﹐翻用之於筍﹐尢切。

東坡詩以「雞頭鶻」對「牛尾貍」﹐此出梅聖兪詩﹕「沙水馬蹄鱉﹐雪天牛尾貍。」

薛昂《和君臣慶會閣》詩有云「逢時可謂眞千載﹐拜賜應須更萬回。」時號「薛萬回」﹐昂﹐大觀左丞﹐政和門下侍郎﹐詩爲蔡元長作。

呂居仁《符離行》﹕「符離之民難與居﹐五年坐此如囚拘。比屋生涯但剽劫﹐諸生學問只鄕閭。南鄰經年不相見﹐北鄰𨿽見復粗疏。穿衣小袖走塵土﹐也復生貌施衿裙。對此自然憂气滿﹐疾病日益何由除﹖君不見《圖經》所記又可哀﹐此州自古無賢才。」人謂卽少陵《最能行》也﹐少陵詩云「峽中大夫絕輕死﹐少在公門多在水。富豪有錢駕大舸﹐貧窮取給行艓子。小兒學問只《論語》﹐大兒結束隨商旅。欹帆側舵入波濤﹐撇旋稍無險阻。朝發白帝暮江陵﹐頃來目擊信有徵。瞿塘漫天虎須怒﹐歸州長年行最能。此鄕之人气量窄﹐誤競南風疏北客。若道土無英俊才﹐何得山有屈原宅﹖」呂詩貶之殆甚﹐少陵猶若隱惜也。張文潛《齊安行》云﹔「黃州楚國分三尸﹐葛蔓爲城當樓櫓。江邊市井數十家﹐城中平田無一步。土岡瘦竹靑復黃﹐引水種稻官街旁。客檣朝集暮四散﹐夷言啁哳來湖湘。使君麗譙塗堊赭﹐門狹不能行兩馬。滿城蛙噪亂更聲﹐吹風穀穀黃犢鳴。最愁三伏熱如甑﹐北客十人八九病。百年生死向中州﹐千金莫作齊安遊。」此專刺土風之陋﹐未及其人﹐然符離之作亦流類也。

東坡《和陶詩》﹕「吾琴豈得已﹐昭氏有成虧。」涉歷之久﹐固有所悔矣。晚從海上還﹐賦《瓶笙》云﹔「瓶中宮商自相賡﹐昭文無虧亦無成。」及此而謂無虧成﹐由其在我者﹐莫之加損也。

陸放翁《劍南詩集》中有《送兄仲髙造朝》一首云「兄去遊東閣﹐才堪直比扉。莫憂持橐晚﹐姑記乞身歸。道義無今古﹐功名有是非。臨分出苦語﹐不敢計從違。」規儆之意﹐不迫不迂﹐最可誦也。仲髙諱升之﹐爲諸王宮教授﹐告李莊簡家私史﹐擢宗正丞﹐秦檜列﹐前誣訐之黨悉投竄﹐仲髙亦坐累徙雷州。務觀後爲《記復菴》有云「方爲童子時﹐仲髙文章議論已稱成材﹐一時名公卿皆慕與之交﹐諸老生不敢少之﹐皆謂仲髙仕進且一日千里﹐自從官禦史﹐識者惟恐其不得如仲髙者爲之。及其丞大宗正﹐出使一道﹐在他人亦足稱美仕﹐至仲髙則謂之蹉跌不偶可也。顧曾不暖席﹐遂遭口語﹐南遷萬里﹐凡七易寒暑﹐不得內徙。與仲髙親厚者﹐每相與宴遊﹐輒南望嘆息出涕﹐因罷酒去如是數矣。然客自海上來﹐言仲髙初不以遷謫瘴癘動其心﹐方與學佛者遊﹐落其浮華﹐以反本根﹐非復昔日仲髙矣﹐聞者皆悵然﹐自以爲不足測斯人之淺深也。」末又云「馳騁於得喪之場﹐出入於憂樂之域﹐而自得者乃如此。」大抵善爲隱蓄﹐而抑揚寄於言表﹐況其以兄弟爲之﹐豈不費回護﹖前詩之直﹐後記之宛﹐俱有味。仲髙旣廢﹐自言客臨安﹐遇一老婦﹐蓬首垢面﹐丐於市﹐泣訴云「官人曾聞秦妙觀否﹖妾卽是也。」仲髙言已﹐淚落盈襟。王仲信謂其愴晚節流落不偶﹐特相似耳。妙觀﹐宣和名娼﹐見《玉照志》。

《李文公集》有《拜禹言》﹐據其敍﹐謂之歌﹐其詞則云「惟天地之無窮兮﹐哀生人之常勤。往者吾未及兮﹐來者吾弗聞。已而已而。」乃盡用屈子《遠遊》篇中語﹐第攺「長勤」爲「常勤」﹐而終之以楚接輿所歌﹐豈感嘆之深﹑不待自爲之辭﹖特采古語詠歌之﹐後人遇千百事迹﹐容易作得﹐不少玩習之意﹐晁氏固已有考於此﹐列之「變騷」﹐序以爲《拜禹言》者﹐李翺之所作也﹐蓋從本集云。

蘇門陳無巳﹐淸苦之士﹐亦有長短句﹐且言他文未能及人﹐獨於詞﹐自謂不減秦七﹑黃九。文潛乃又自謂不善倚聲制曲﹐而致意古樂府﹐有所矯耶﹐其說曰「予自幼童﹐好作文字﹐於它文常爲之﹐𨿽不工﹐要亦能措詞。至於倚聲制曲﹐力欲爲之﹐不能出一語。《傳》稱裨諶『謀於國則否﹐謀於野則獲。』杜南陽以爲『性質之蔽』﹐夫詩﹐曲類也﹐善爲詩而不能制曲﹐豈謀野蔽耶﹖」今吳氏《漢錄》載文潛《少年遊秋藻香》二詞﹐殊婉媚﹐不在元始諸公下。或附托以傳者﹐集中有謂曲﹐亦詩而已﹐不師近體也。方氏《年譜》疑此爲《代道卿贈人》三詩﹐趙徳麟以《鷓鴣天》歌之﹐若文潛此類詩﹐固不減詞家情致。方氏又謂其少年多艷詞﹐詞或文辭之詞﹐詩﹐樂府之寓情者﹐故云艷詞﹐不必證其不能制曲之說。近世葉正則集中存《和李季章參政》一曲﹐亦云「素不曉度曲﹐故所次者一篇而止。文人能靳爲之﹐流俗彊則短於無益者﹐何哉﹖」朱文公遊衡嶽回﹐道中雪梅二闋﹐懷張宣公作﹐旣又書一絕云「久惡繁哇混太和﹐云何今日自吟哦。世間萬事皆如此﹐兩葉行將用斧柯。」且題云「自是不復作也。」

陳無咎題趙國一詞﹐曠達可喜﹐子記其文云「一年一度春來﹐何時是了。花落花開渾是夢﹐只解把人引調。可憐浮世﹐等閒過日﹐卻不識﹑綠水靑山﹐四時都好。遇筆題詩﹐逢人飲酒﹐世間萬事﹐看盡多多少少。怎得似﹑羽扇綸巾﹐云屏煙障﹐幾曾受些兒煩惱。便乘風歸去小蓬萊﹐聽門外﹐猿啼鶴嘯。」無咎號龍壇居士﹐越人目之爲仙﹐其詞气頗不凡俗也。

淵明《贈長沙公族祖詩》序云「長沙公子余爲族祖﹐同出大司馬﹐昭穆旣遠﹐以爲路人。」蘇老泉遂發爲《族譜》引云「無服則親盡﹐親盡則情盡﹐情盡則喜不慶﹑憂不弔﹐喜不慶﹑憂不弔則途人也。吾所與相視如途人者﹐其初兄弟也﹐兄弟﹐其初一人之身也。悲夫﹗一人之身﹐分而至於途人﹐吾譜之所以作也。」淵明二十餘字不爲少﹐明允宛轉大篇不爲有餘。或引詩以評之﹐詩云「同源分派﹐人易世疏。慨然寤嘆﹐念玆厥初。」殆不若詩序合於途人之諭尢切。

曾子固《南齊書目錄敍》﹕「昔者﹐唐虞有神明之性﹐微妙之徳﹐使由之者不能知﹐使知之者不能名﹐以爲治天下之本。號令之所布﹐法令之所設﹐其言至約﹐其體至備﹐以爲治天下之具。而爲二典者推而明之﹐所記者豈獨其迹耶﹖並與其深微之意而傳之。」「使誦其說者如出乎其時﹐求其指者如卽乎其人。」「則方是之時﹐豈特任政者天下之士哉﹖蓋執簡操筆而隨者﹐亦皆聖人之徒也。」「夫自三代以後﹐爲史者如遷之文﹐不可不謂雋偉拔出之才﹑非常之士也。」「然文不足以發難顯之情﹐蓋聖賢之髙致﹐遷﹑固有不能達其情而見之於後者矣﹐遷之得失如此﹐況其他耶﹖」李文叔《書戰國策後》﹕《戰國策》所載﹐皆縱橫捭闔﹑譎誑相軋傾奪之說也﹐人讀之則必尙其說之工﹐而忘其事之陋者。文辭之勝﹐移之而已。且壽考安樂﹑富貴尊榮﹑顯名愛好﹑便利得意者﹐天下之所欲也﹐然激而射之﹐或將以致人之憂﹔死亡憂患﹑貧賤苦辱﹑棄損亡利失意者﹐天下之所惡也﹐然動而竭之﹐或將以導人之樂。至於以卑求小﹐以髙求大﹐縱之以陽﹐閉之以陰﹐無非微妙難知之情﹐𨿽辯士抵學而論之﹐猶恐不白。今寓之文字﹐不過一二言﹐語未必及而意已隱然見乎其中。使秦漢而後復有爲是說者﹐必無能載之者矣。𨿽然﹐此豈獨人力哉﹖蓋自堯﹑舜﹑夏﹑商﹐積制作以至於周﹐而文物大備﹔及周衰淩遲﹐然所從來旣遠﹐浮而散之﹐鐘於談舌而著於言語﹐此莊周﹑屈原﹑孫武﹑韓非﹑商鞅與夫秦﹑儀之徒﹐𨿽不深祖吾聖人之道﹐而所著文辭乎上薄六經﹑而下絕來世者﹐豈數人之力哉﹖」二序述古文記事之妙﹐其說精矣。以書之二典﹐能傳二帝之深微﹐蓋爲史者﹐亦聖人之徒。列國之策士能發人疾隱﹐由三代文物未盡﹑議論髙遠玩文詞者可知﹐敍述之難工﹐而系乎世變矣。

昌黎訟風伯﹐以旱故爾﹔皇甫持正讓風﹐其意則謂昨自南昌迄建康﹐路長而疾﹐今由建康抵家﹐終不百里﹐疑風之喜怒﹐而以淹畱讓之﹐辭義不襲其師。他日東坡《僧伽塔》詩云「去得順風來者怨」﹐荊公亦云「人生萬事反覆多﹐道路先後能幾何」之句﹐於風伯掃空恩怨矣。陳無巳云「歷歷數過帆﹐當途气如虎。快意亦適然﹐淹泊豈吾取﹖」此可以忘情於遲速者與。陸務觀記采石大江所見云「便風擊鼓﹐掛帆而行﹐有兩大舟東下者﹐阻風﹐泊浦漵﹐見之大怒﹐頓足詬罵不已。舟人不答﹐但撫掌大笑﹐鳴鼓愈厲作得意之狀。」江行淹速﹐常也﹐得風者矜﹐而阻風者怒﹐可謂兩失。世事蓋多類此﹐記之以寓一笑﹐斯言尢足爲世儆也。

古人述作命意﹐率有依據而發﹐不得訾襲也。諸家論文﹐已備著其說﹐偶讀退之《上宰相書》三篇﹐論周公爲輔相急於見賢﹐一食三吐哺﹐一沐三握發﹐以聖人之才﹐憑叔父之親﹐其所輔理承化之功﹐又盡章章如是。所求進見之士﹐豈復賢於周公﹑而求之如此其急﹖故頌成王之徳而稱周公之功﹐至終篇諷時相無周公之治效而不下士。此書蓋頗類後漢髙彪語﹐彪欲從馬融訪大義﹐融疾﹐不復見﹐彪遺書曰「承間問風從來有年﹐故不待介者而謁大君子之門﹐冀一見龍光以敍腹心之願﹐不圖遭疾﹐幽閉莫啟。昔周公旦父文兄武﹐九命作相﹐以尹華夏﹐猶揮沐吐餐﹐垂接白屋﹐故問道以隆﹐天下歸徳。公今養屙傲士﹐故其宜也。」退之文辭足以暢其情﹐未必取則於此。在昔稱周公於規諷﹐無有訝其過﹐後世欲相諛悅﹐亦稱周公﹐則人疑之矣。

洪氏評歐公《醉翁亭記》﹑東坡《酒經》皆以「也」字爲絕句﹐歐用二十一「也」字﹐坡用十六「也」字。歐記人人能讀﹐至於《酒經》﹐知之者蓋無幾。每一「也」上必押韻﹐暗寓於賦﹐而讀之者不覺其激昂淵妙﹐殊非世間筆墨所能形容。余記王性之云「古人多此體﹐如《左傳》『秦用孟明是以能霸也』。此段凡十『也』字﹐其後韓文公《潮州祭神文》﹐終篇皆『也』字。不知歐陽公用柳開仲塗體﹐開代臧丙作《和州團練使李守節墓志銘》﹑又作《父監察禦史夢奇志文》﹐終篇用『也』字﹐《李志》『也』字十五﹐末云﹕『摭辭而書石者﹐侯之館客臧丙夢壽也。』」性之以歐公全用此體。又觀王荊公爲《葛源墓志》始終用「也」字三十﹐末亦云「論次其所得於良嗣而爲之銘者﹐臨川王安石也。」鞏氏謂全學《醉翁亭記》﹐用之墓文則新﹐是未知前有柳體也。韓《祭神文》亦於「也」字上寓韻﹐則《酒經》又其取法者。朱新仲評《醉翁亭記》﹐終始用「也」字結句﹐議者或紛紛﹐不知古有此例﹐《易雜卦》一篇終始用「也」字﹐《莊子大宗師》自「不自適其適」至「皆物之情」﹐皆用「也」字﹐以是知前輩文格不可妄議。項平父評《醉翁亭記》﹑蘇氏《族譜序》皆法《公羊》《谷梁傳》﹐蓋蘇明允《序族譜》亦用「也」字十九﹐及曾子開作《從兄墓表》又用「也」字十七﹐追論本始﹐古而《易》﹐後而《三傳》《莊子》﹐又近而韓氏迄柳仲塗以降歐﹑王﹑蘇﹑曾﹐各爲祖述。要知前古文體已備﹐𨿽有作者﹐不能不同也。又董弅《閒燕常談》記世傳歐陽公作《醉翁亭記》成﹐以示尹師魯﹐自謂古無此體﹐師魯曰「古已有之。」公愕然﹐師魯起取《周易雜卦》以示公﹐公無語﹐果如其說。朱新仲爲書評﹐董氏兼舉其家世遺論云「《亭記》本韓文公《潮州祭大湖神文》﹐但括位置又加典麗也。」王性之槪及韓文﹐而謂歐實從柳﹐此復云宗韓﹐或疑歐公果自負作古者與﹖

歐陽公作《蘇子美文集序》云「子美之齒少於予﹐而子學古文﹐反在其後。天聖之間﹐予舉進士於有司﹐見時學者務以言語聲偶摘裂號爲時文﹐以相誇尙﹐而子美獨與其兄才翁及穆參軍伯長作爲古歌詩雜文。」其推讓人如此﹐或者猶疑公作《尹師魯墓志》自論云「始則前有穆修﹑鄭條輩及有宋先進甚多﹐不敢斷自師魯始也。」夫旣不自尊於子美﹐奚獨靳於師魯哉﹖陳氏《新話》辧其事﹐已贅敍子美者可見也。韓魏公作《師魯墓表》直云「天聖初﹐公獨與穆參軍力以古文爲主﹐次得歐陽永叔以雄辭鼓動之﹐於是文風一變。」似著其實矣。觀者益有疑於公﹐然而知古文淵源﹐宜莫如公。子美亦穆參軍輩行﹐非公不能知也。古文不自師魯始﹐公豈惡出其下而諱之﹖不沒其實而已。世俗之見﹐好以胸臆彊古人之同﹐制論易刻﹐況其記舊本韓文已云「舉進士及第﹐官於洛陽﹐而尹師魯之徒皆在﹐遂相與作爲古文。」是公自謂學古文在子美後﹐師魯則相與作之﹐未嘗求居其上也﹐相與作之﹐而云自師魯始﹐則亦當自公始﹐公不敢也。魏公𨿽首稱尹﹑穆﹐其詞固存輕重﹐要不失爲推尙之至也。

文公《石鼓書院記》﹕「前代庠序之教不修﹐士病無所於學﹐往往相與擇勝地﹑立精舍以爲羣居講習之所。而爲政者乃或就而褒美之﹐若此山﹑若嶽麓﹑若白鹿洞之類是也。」成公《記白鹿書院》云「國初﹐斯民新脫五季鋒鏑之厄﹐學者尙寡﹐海內向平﹐文風日起﹐儒先往往依山林﹑卽閒曠以講授﹐大率多至數十百人。嵩陽﹑嶽麓﹑睢陽及是洞爲尢著﹐天下所謂四書院者也。」範氏《驂鸞錄》云「始諸郡未命教時﹐天下有書院四﹕䢐徠﹑金山﹑嶽麓﹑石鼓。」獨不及白鹿﹐疑白鹿書院以淳熙六年重建﹐範至能乾道六年過湖湘﹐白鹿名未稱著。魏華父樞密雲「廬山﹑嵩嶽﹑衡麓﹑睢陽﹐各有書院。自太平興國訖大中祥符﹐錫之榮號﹐被以詔墨。」其指四書院名與《白鹿記》合。江南書院凡三﹕白鹿乃唐李渤隱居之地﹐南唐給田﹑選通經者講授﹐太平興國初﹐知江州周述請賜《九經》﹐至五年﹐洞主明起爲蔡州褒信縣主簿﹐以田入官﹐由是而廢﹔石鼓乃唐元和間州人李寬所爲﹐國初賜額﹐以徙爲州學而廢﹔惟嶽麓自開寶中知潭州朱洞建﹐咸平四年李允則請賜書﹐祥符八年賜額﹐天聖八年漕臣黃總請授山長進士孫冑官﹐紹興初﹐始以兵火廢﹐秦檜當國﹐胡明仲因書請興復舊區﹐重賜院額。乾道初劉共父樞密先建﹐至淳熙六年文公始建白鹿﹐十二年潘徳夫畤始建石鼓﹐皆因其舊復之﹐三先生之文﹐各記其成。厥後諸儒過化之地﹐或生賢之鄕﹐莫不建立書院﹐表其舊傳﹐與三書院並著﹐如﹕二浙則平江之學道﹑和靖﹐鎭江之濂溪﹐淮海湖之安定﹐建徳之釣臺﹐紹興之稽山﹐婺之麗澤﹐臺之上蔡﹐衢之明正﹔江東則建康之明道﹑南軒﹐徽之紫陽﹐太平之天門﹐信之象山﹐宗文﹐隆興之景濂﹐江之濂溪﹑景星﹐袁之南軒﹐吉之鷺洲﹑龍溪﹐撫之臨汝﹐建昌之旴江﹔湖則襄之淸湘﹐道之濂溪﹑西山﹐鄂之南陽﹑竹林﹔閩則建寧之建安﹐漳之龍巖﹐興化之涵江﹔廣則靜江之宣城。不能悉記﹐此皆選長廩士﹐次於學。又有𨿽已創始﹐未果請於上者﹐昔洪景盧論州郡書院﹐但及白鹿﹑應天﹑嶽麓﹐謂「慶曆中﹐詔諸路州郡皆立學﹐設官教授﹐則所謂書院者﹐當合而爲一。嶽麓﹑白鹿復營之﹐各自養士﹐其所廩給禮貌乃過於郡庠。近者巴川亦創置﹐是爲一邦而兩學矣。太學﹑辟雍﹐尙且不可﹐是於義爲不然也。」此論殆亦未廣﹐參以古庠塾之制﹐較之釋老塔廟之盛﹐良不爲過矣。然或學校廢壞﹐長吏漫不省﹐寧從旁築書堂精舍求其教養之實﹐復有未盡﹐第若飾耳目而已。其獘久則爲妄庸者之資﹐視乾淳初意遠矣。白鹿夫子廟欲塑像﹐文公曰「州縣學﹐是天子所立。旣元用像不可更﹐書院自不宜如此。」見先儒建置﹐本不欲與學並也。胡明仲白秦丞相求爲嶽麓山長﹐依州縣監﹐當官給廩祿﹐學捨諸生不樂近城市﹐而願居山間者皆聽之。文公亦告時相﹐請得充備白鹿洞主﹐與學徒讀書講道於其間﹐稍廩給如祠官。且言與其使之崇奉異教之香火﹐無事以坐食﹐不若修祖宗之令典﹐以文學禮義爲官﹐而食其食。異時所在書院間以大官兼山主﹐而吏部用資格主山長﹐安知先儒不能得者也﹖

嘉定間﹐眞希元艸詔招諭淮東﹑湖南﹑江西羣盜﹐體𨿽偶儷﹐辭極坦明﹐以之宣布﹐能不感動﹖其文有云「頃緣誤國之臣妄動開邊之釁﹐科役煩重﹐人不聊生﹐旱蝗頻仍﹐吏弗加卹﹐使吾赤子多轉徙以無依。而彼姦民﹐因誘怵而爲盜﹐靜言致寇﹐敢昧責躬﹖」又云「言念協從之眾﹐豈皆好亂之氓﹖弄潢池之兵﹐諒非爾志﹔烈昆岡之火﹐亦豈予心﹖與其假息以偸生﹐孰若轉禍而爲福﹖在昔乾道﹑淳熙之際﹐有若李金﹑陳峒之徒﹐𨿽暫結於峯屯﹐卒莫逃於鯨戮。自有宇宙﹐至於今日﹐未聞盜賊得以全軀。至紹定間﹐盜起汀﹐邵公貽部使者書﹐言乞黃榜宥徒黨﹐使自縛其酋﹐且謂「曩歲在禁林﹐曾被旨艸撫諭淮東﹑湖南﹑江西盜賊詔﹐或謂詔辭甚文﹐豈賊人所能曉﹖曷若明降黃榜﹐使讀者皆知逆順禍福之爲愈乎。」其說甚當﹐恨之不以告之廟朝﹐蓋猶因或者之論﹐以前詔爲慊。公書又云「但要歷落分明﹐聞者皆曉﹐又須誠意激切﹐可以感人。」此等文字﹐要當守兩語以爲法度。公當時爲招撫司作《論賊文》在集中﹐文皆四言﹐如雲﹕「白頭之賊﹐自古所無﹐力能拔山﹐終亦誅。作賊爲逆﹐殺賊爲忠﹐反掌之間﹐禍福不同。」豈不誠實分明激切﹖稱其言哉﹗

周益公送子綸通判撫州﹐爲十箴﹕「蒞官以勤﹐持身以廉。事上以敬﹐接物以謙。待人以恕﹐責己以嚴。得眾以寬﹐養知以恬。戒謹以獨﹐詢謀以僉。箴規語汝﹐夙夜式瞻。」楊廷秀《送周彥敷》詩﹐所謂「慈訓二六句﹐寒窗三十春」是也。彭子壽送子欽監興化涵頭鹽場﹐作初箴﹕「處事必公﹐舉職必勤。禦吏以正﹐撫民以誠。仁以事大﹐和以接人。惟儉與廉﹐治家及身。」子壽名龜年﹐慶元初爲侍從﹐謚忠肅﹐有《家庭帖》誨其子居官之政﹐至爲詳密。此近代先正之家訓﹐傳於文字者﹐非私言也。眞希元參政師長沙﹐以「廉」﹑「仁」﹑「公」﹑「勤」四言勉僚吏﹐晚再守泉南﹐又繹四者之義加詳。王實之邁以南外宗教爲之箴﹐《律己以廉》曰「惟士之廉﹐猶女之潔﹐苟一毫之點污﹐爲終身之玷缺。毋謂暗室﹐昭昭四知﹐汝不自愛﹐心之神明其可欺﹖黃金五六駝﹐胡椒八百斛﹐生不足以爲榮﹐千載之後有餘戮。彼美君子﹐一鶴一琴﹐望之凜然﹐淸風古今。」《撫民以仁》曰「古者於民﹐饑渴猶已﹐心誠求之﹐如保赤子。於戲﹗入室笑語﹐飲嚙肥﹐出行敲僕﹐曾痛癢之。不知人心不仁﹐一至於斯﹗淑問之澤﹐百世猶祀﹐酷吏之後﹐今其餘幾﹖誰甘小人﹐而不爲君子。」《存心以公》曰「厚姻婭﹐近小人﹐尹氏所以不平於秉鈞。開誠心﹐布公道﹐武侯所以獨優於王佐。故曰本心日月﹐利欲食之﹔大道康莊﹐偏見室之。聽信偏﹐則枉直而惠姦﹔嘉怒偏﹐則賞僭而刑濫。惟公生明﹐偏則傷閽。」《蒞事以勤》曰「爾服之華﹐爾饌之丰﹐凡縷絲而顆粟﹐皆民力乎爾供。仕焉而曠厥官﹐食焉而怠其事﹐稍有人心﹐胡不自愧﹐昔者君子﹐靡素其飧﹐炎汗浹背﹐日不辭艱。警枕計功﹐夜不遑安﹐誰爲我師﹖一範一韓。」初眞公有言「廉者﹐士之美節﹐士之不廉﹐猶女之不潔﹐不潔之女﹐𨿽功容絕人﹐不足自贖﹐不廉之士﹐縱有他美﹐何足道哉﹗」又謂﹕「況爲命吏﹐所受者朝廷之爵位﹐所享者下民之膏脂﹐一或不勤﹐則職業隳弛﹐豈不上辜朝寄﹑而下負民望乎﹖」寔之槪用公文告之詞﹐及得於遊從者﹐以成四箴。先是趙福公已有「廉」﹑「勤」﹑「公」﹑「恕」四說﹐遺親戚之筮仕者。

端平二年春﹐王寔之少卿自南外睦宗院教授都堂審察﹐及召試學士﹐策以楮幣﹐寔之對策之末有云「執事排辟國拓地之議是也﹐而迂正心誠意之言則過矣。」《後村集》有《少卿王公墓志》云「發策者﹐趙公汝談也﹐讀之聳然﹐攺去『正心誠意』等字。」予見《南塘遺稿》策題云「縉紳先生方且雍雍然﹑峨峨然﹐交誦致知格物之微言﹐深責攘夷辟土之偉畫﹐此愚心所竊怪而絕不諭者也。」又讀刻本《乙未館職策》有曰「執事發策﹐無取於開邊拓地之畫﹐忠於謀國﹐誰曰不然﹖而致知格物﹑誠意正心之言﹐乃以迂目之此﹐又愚之所深未諭也。《大學》一書﹐生財發身之仁﹐以義爲利之義﹐必懇懇言之。曾謂正心誠意之無與於財乎﹖今天下之所尊敬﹐以爲從事於此者﹐亦旣擢用略盡。引君子之類易﹐服小人之心難﹐往來君子小人之間﹐得以相與竊議曰「儒術行﹐則天下富。」今術行矣﹐而蕭條市井﹐气象荒落﹐富之效何在﹖『有徳進﹐則朝廷尊。』今徳進矣﹐而外敵鴟張﹐叛卒蜂起﹐尊之勢何如﹖君子之類𨿽進﹐而其道未行﹐小人之迹𨿽屏﹐而心難使屈服也。」與劉集稍異﹐因詳著之。策問遺「正心誠意」字﹐或出刪本。時眞希元參政旣進《大學衍義》﹐更化諸賢﹐方受人責備。趙公辭旨﹐若有所在﹐實之不得不折衷如此。昔陳同父書云「今日之儒﹐自以爲正心誠意之學者﹐皆風痺不知癢痛之人也。舉一世安於君父之仇﹐而方且低頭拱手以談性命﹐不知何者爲性命乎﹖今日之才﹐自以爲有富國彊兵之術者﹐狂惑以肆叫呼之人也。不以暇時講究立國之本末﹐而乃揚眉仲气以論富彊﹐不知何者爲富彊乎﹖」其書快人意﹐其言亦略驗﹐後數十年言之﹐則所謂儒者才者固宜自重也﹐而必罪儒與才未可也。且當時同父獨欲用度外之士﹐不知果有以賢於二者否耶﹖

愛日齋叢抄卷四完

愛日齋叢抄卷五

樓�叔云「從來人說《莊子》盡是寓言﹐卻不曾深考。如堯讓許由﹐依舊是有此人﹐蓋申﹑呂﹑許﹑甫﹐皆四嶽之後﹐許由亦其一也。以當時咨四嶽觀之﹐則堯有讓四嶽之事﹐但周之言﹐不無文飾過當處。」此論有鄱陽湯君錫亦云「堯始讓四嶽﹐四嶽舉舜﹐乃讓於舜。《左傳》曰﹕『夫許﹐太嶽之後。』杜詩云『堯四嶽』﹐則太嶽非由乎﹖於是後人遂有洗耳之說。」劉潛之舉湯論謂﹕「許由事不見於經﹐故揚雄以爲疑。」誠齋云「子云到老不曉事﹐不信人間有許由。」𨿽沈著痛快﹐終未有以折衷﹐此獨援引切而說不鑿。予知劉公偶不記﹐�叔亦已言之﹐在左氏《外傳》﹐齊﹑許﹑申﹑呂﹐由太姜﹐解謂﹕四國﹐皆姜姓﹐四嶽之後﹐太姜之家。《髙士傳》﹕「堯召許由爲九州長。」豈卽四嶽之任與﹖湯名師中﹐嘉定進士﹐伯紀端明之父﹐與�叔時相後先﹐識見髙﹐考論自然符合也。

《子華子》之書﹐其辭多見於《呂鑑》﹐而髙誘曰「古之體道人也。」令卽其書証之﹐或大同而小異。意者咸陽諸客雜采以成書﹐故不無損益也。如《貴生篇》云「子華子曰﹕全生爲上﹐虧生次之﹐死次之﹐迫生爲下。故所謂尊生者﹐全生之謂﹔所謂全生者﹐六欲皆得其宜也﹔所謂虛生者﹐六欲分得其宜也﹐虧生﹐則於其尊之者薄矣﹐其虧彌甚者﹐其尊彌薄﹔所謂死者﹐無有所以知復其未生也﹔所謂迫生者﹐六欲莫得其宜也。皆獲其所甚惡者﹐服是也﹐辱是也。辱莫大於不義﹐故不義迫生也﹐而迫生非獨不義也﹐故曰迫生不若死。奚以知其然也﹖耳聞所惡﹐不若無聞﹔目見所惡﹐不若無見。故雷則掩耳﹐電則揜目﹐此其比也。幾六欲者﹐莫知其所甚惡﹐而必不得免。不若無有所以知﹐無有所以知者﹐死之謂也﹐故迫生不若死。嗜肉者﹐非腐鼠之謂也﹔嗜酒者﹐非敗酒之謂也﹔尊生者﹐非迫生之謂也。」今其書曰「全生爲上﹐虧生次之﹐死次之﹐迫斯下矣。所謂全生者﹐六欲皆得其宜也﹐所謂虧生者﹐六欲分得其虧也﹐夫虧生﹐則於其所尊者薄矣﹐其虧彌甚﹐則其尊彌薄﹔所謂死者﹐無有所知﹐而復其未生也﹐所謂迫生者﹐六欲莫得其宜也﹐皆獲其所甚惡者也﹐辱莫大於不義﹐不義者﹐迫生也﹐故曰迫生不如死﹐人之常情。耳聞而目見也﹐耳聞所甚惡﹐不如無聞﹔目見所甚不欲﹐不如無見。是以迅雷則揜拚耳﹐恐故也。所貴乎嗜粱肉者﹐非腐鼠之謂也﹔所貴乎飲醪醴者﹐非敗酒之謂也﹔所謂乎尊生者﹐非迫生之謂也﹐夫迫生之人﹐鞠窮而歸﹐故曰迫斯爲下矣。」《先已篇》云「子華子曰﹕丘陵成而穴者安矣﹐大水深淵成而魚鱉安矣﹐松柏成而途之人已蔭矣。」今其書曰「夫邱陵崇而穴成於上﹐狐貍藏矣﹔溪谷深而淵成於下﹐魚鱉安矣﹔松柏茂而蔭成於林﹐途之人則蔭矣。」此子華子對趙簡子招之之辭也。《誣徒篇》云「子華子曰﹕王者﹐樂其所以王﹔亡者﹐亦樂其所以亡。故烹獸不足以盡獸﹐嗜其脯則幾矣。然則王者有嗜乎﹖禮義也。亡者亦有嗜乎﹖暴慢也。所嗜不同﹐故其禍福亦不同。」此與其書合。《明理篇》云「子華子曰﹕夫亂世之民﹐長短頡吾幹百疾﹐民多疾癘﹐道多褓𦇤﹐盲禿傴�﹐萬怪皆生。」今其書曰「末世之俗則不然﹐煩稱文辭而實不效﹐知譎相誕而情不應﹐蓋嘗先霜霰以戒裘鑪﹐機括存乎中﹐而羣有詐心者族攻之﹐於是以父哭其子﹑兄喪其弟﹐長短頡﹐百疾俱作﹐時方疫癘﹐道有負﹐盲禿狂傴﹐萬怪以生。所以然者﹐气之所感故也。」《知度篇》云「子華子曰﹕厚而不博﹐敬守一事﹐正性是喜﹐羣眾不周﹐而務成一能﹐盡能旣成﹐四夷乃平。帷彼天符﹐不周而同﹐此神農之所以長﹐而堯舜之所以章也。人主自智而愚人﹐自巧而拙人﹐若此則愚拙者請矣﹐巧智者詔矣﹔詔多則請者愈多矣﹐請者愈多﹐且無不請也﹐主𨿽巧智﹐未無不知也﹐以未無不知應無不請﹐其道固窮。爲人主而數窮於其下﹐將何以君人乎﹖窮而不知爲窮﹐其患又將反以自多﹐是之謂重塞之主﹐無存國矣。故有道之主因而不爲﹐責而不詔﹐去想去意﹐靜虛以待﹐不伐之言﹐不奪之事﹐督名審實﹐官使自司以不知爲道﹐以柰何爲實﹐堯曰﹕『若何而爲﹖及日月之所燭。』舜曰﹕『若何而服﹖四荒之外。』禹曰﹕『若何而治﹖靑北化九陽奇怪之所際。』」今其書曰「道之爲治﹐厚而不博﹐敬守其一﹐正性內足﹐羣眾不周﹐而務成一能﹐盡能旣成﹐四境以平。惟彼天符﹐不周而同﹐此神農之所以長也﹐堯舜氏之所以章也﹐夏后氏之所以勤也。夫人主自智而愚人﹐自巧而拙人﹐若此則愚拙者請矣﹐巧智者詔矣﹔詔多則請者加多矣﹐請者加多﹐則是無不請也﹐主𨿽巧智﹐未無不知也﹐以未無不知應無不請﹐其道固窮。爲人主而數窮於其下﹐將何以君人乎﹖窮而不知其窮﹐又將自以爲多矣﹐是之謂重塞之國。上有諱言之君﹐下有苟且之俗﹐其禍起於願治也。夫有欲爲願治之心﹐而獲重塞之禍﹐是以臣愚﹐以爲國不足爲也﹐事不足治也。昔有道之世﹐因而不爲﹐責而不詔﹐去想去意﹐靜虛以待﹐不伐之言﹐不奪之事﹐循名核實﹐官庀其司﹐以不知爲道﹐以柰何爲實﹐神農曰﹕『若何而和﹖萬物調三光。』堯曰﹕『若何而爲﹖日月之所燭。』舜曰﹕『若何而服﹖四荒之外。』禹曰﹕『若何而治﹖靑北九陽奇怪之所際。』」是此王者﹐天下以爲功﹐後世以爲能。」此子華子對齊景公問爲國者也。其有不著子華子者﹐如《盡數篇》云「流水不腐﹐戶樞不蠹﹐動也。」今其書曰「流水之不腐﹐以其逝故也﹔戶樞之不蠹﹐以其運故也。」皆論養生﹐而其書則以醫法言之﹐如《誣徒篇》云「人之情愛同於己者﹐譽同於己者﹐助同於己者。」此篇於前子華子曰「王者﹐樂其所以王」以下凡二百餘言而後及此﹐豈皆子華子之言﹖令其書謂子華子聞晏子辭賞而言之﹐其下復曰「愛之反則憎﹐必有所在矣﹔助之反則擠﹐必有所在矣﹔譽之反則毀﹐必有所歸矣。」如《淫辭篇》云「宋有澄子者﹐亡緇衣﹐求之塗﹐見婦人衣緇衣﹐援而弗捨﹐欲取其衣﹐曰﹕『今者我亡緇衣。』婦人曰﹕『公𨿽亡緇衣﹐此實吾所自爲也。』澄子曰﹕『子不如速與我衣﹐昔我所亡者﹐紡緇也﹔今子之衣﹐禪緇也。以禪緇當紡緇﹐子豈不得哉﹖』」今其書曰「宋有澄子者﹐亡其緇衣﹐順塗以求之﹐見婦人衣緇焉﹐援之而弗捨﹐曰﹕『而以是償我矣。』婦人曰﹕『公𨿽亡緇衣﹐然此吾所自爲者也。』澄子曰﹕『而弗如速以償我矣﹐我昔所亡者﹐紡緇也﹔令子之所衣者﹐禪緇也。以禪緇而當我之紡緇也﹐而豈有所不得哉﹖』」其下始舉子華子曰「夫利之湣心也﹐幸於得而已矣。忘其所以爲質者矣﹐幸於得﹐而亡其所以爲質﹐夫何憚而不爲之哉﹗令世之人﹐求其不爲澄子者或寡矣。」如《察傳篇》云「宋之丁氏家無井﹐而出漑汲﹐常一人居外﹐及其家穿井﹐告人曰﹕『吾穿井﹐得一人。』」有聞而傳之者﹕『丁氏穿井得一人。』」國人道之﹐聞之於宋君﹐宋君令人問之於丁氏﹐丁氏對曰﹕『得一人之使﹐非得一人於井中也。』求能之若此﹐不若無聞也。」今其書曰「昔宋有丁氏﹐家故無井﹐而出漑汲焉馬﹐常一日而一人居外﹐懲其如是也﹐鳩功而穿井於庭﹐家相與語曰﹕『令吾家得一人矣。』有聞而傳之者曰﹕『丁氏穿井﹐而得一人也。』國人更相道之﹐語徹於宋君﹐宋君召其人而質之﹐丁氏對曰﹕『自臣穿井﹐家獲一人之力﹐非得一人於井中也。』」此以對公仲承問黃帝鑄鼎乘雲事﹐故其下云「是故黃帝之鑄神鼎﹐是井中人之譬也﹐知者正之﹐是宋君召其人而質之之譬也。」子槪此數條﹐比而讀之﹐若古有是書矣﹐見於《呂氏》乃或煩簡不盡﹐合又時混其辭﹐有不系以「子華子曰」者﹐何也﹖獨《審爲篇》云「韓魏相與爭侵地﹐子華子見昭釐侯﹐昭釐侯有憂色﹐子華子曰﹕『令使天下書銘於君之前﹐書之曰﹕左手攫之﹐則右手廢﹔右手攫之﹐則左手廢。然而攫之必有天下﹐君將攫之乎﹖亡其不與﹖』昭釐侯曰﹕『寡人不攫也。』子華子曰﹕『甚善﹐自是觀之﹐兩臂重於天下也﹐身又重於兩臂﹐韓之輕於天下遠﹐令之所爭者﹐其輕於韓又遠﹐君固愁身傷生﹐以憂之臧不得也。』昭釐侯曰﹕『善﹐教寡人者眾矣﹐未嘗得聞此言也。』」子華子可謂知輕重矣﹐知輕重﹐故論不過此﹐亦見《莊子讓王篇》。其書乃無之﹐敍者固疑漆園取古之道者寓言﹐然而呂氏記之矣﹐《呂氏》亦以寓言記之﹐則凡記子華子曰多寓言矣。又考其書﹐見齊景公與晏子問對﹑趙簡子又嘗招之﹐所謂劉向序亦云「爲趙簡子家臣。」而莊生﹑《呂氏》復有見韓昭釐侯之事﹐髙誘曰「昭釐侯謚也﹐韓武子五世之孫﹐昭候之子。《史記》世家﹕武子之虔爲景侯﹐初分晉爲諸侯﹐傳烈侯﹑文侯﹑哀侯﹑懿侯﹐而後爲昭侯。《國策》云﹕『申不害與昭釐侯執圭而見梁君。』以申不害爲臣﹐則此昭釐侯卽昭侯也。《竹書紀年》﹕鄭釐侯來朝﹐《索隱》謂韓昭侯也﹐昭侯實哀侯之孫﹐去武子六世﹐與髙誘注異﹐其距齊景公之卒百三十三年﹐晏子之卒百四十二年﹐趙簡子之卒百十七年﹐推簡子同時﹐乃甚懸絕。《呂氏》於其書見齊景公﹑趙簡子等語俱不著﹐謂爲見昭釐侯可也﹐其書獨不著韓侯事﹐謂爲齊景公﹑趙簡子時亦可也﹐第合二書以論世次﹔莫能定也。如以孔子傾蓋事定之﹐則見昭侯者非也﹐而其書且有疑焉。晁氏《讀書志》謂﹕「觀其文辭﹐近世依托爲之者﹐多用字說﹐殆元丰以後舉子所爲﹐且以其書有秦襄公﹑趙簡子﹐相去幾二百年﹐牴牾類此。」予所讀﹐本𨿽載其適秦﹐不言襄公也﹐豈或者疑而略之與﹖朱文公曰「其詞故爲艱澀﹐而理實淺近﹔其體務爲髙古﹐而气實輕浮﹔其理多取佛老醫卜之言﹐其語多用《左傳》﹑班史中字﹐其粉飾塗澤﹑俯仰態度﹐但如近年後生巧於模擬變撰者所爲﹐不惟決非先秦古書﹐亦非百十年前文字也。只因《家語》等書有孔子與程子傾蓋而語一事﹐而不見其所語者爲何說﹐故好事者妄意此人﹐旣爲先聖所與﹐必是當時賢者﹐可以假托惑世﹐遂造此書傳合之﹐必一能文之士所作。其言精麗﹐如論《河圖》之二與四﹐抱九而上躋六與八﹐蹈一而下沈五﹐居中據三持七﹐巧亦甚矣。惟其甚巧﹐所以知其非古書也。又以《洛書》爲《河圖》﹐亦仍劉牧之謬﹐尢足以見其爲近世之作或云王性之﹑姚寬令威多作贗書﹐二人皆居越中﹐恐出其手。然又恐非其所能及﹐今未暇詳論其言之得失﹐但觀其書數篇與前後三序﹐皆一手文字﹐前一篇托爲劉向而不類向它書﹐後二篇無名氏歲月﹐而皆托爲之號﹐若世之匿名書者。其首篇『風輪水樞』之云﹐正是並緣釋氏之說﹐其卒章宗君二祥蒲璧等事皆剽剝他書﹐傅會其說﹐其自序出處又與《孔藂子》載子順事略相似。又言有大造於趙宗者﹐卽指程嬰而言﹐以《左傳》考之﹐趙朔旣死﹐其家內亂﹐朔之諸弟或放或死﹐而朔之妻乃晉君之女﹐故武從其母畜於公宮﹐安得所謂大夫屠岸賈者興兵以滅趙氏﹑而嬰與杵臼以死衛之云哉﹖且其曰『有大造者』﹐又用呂相絕秦語﹐其不足信甚。而近世老成該洽之士亦或信之﹐至引其說以自證其姓氏之所從出﹐則似誣其祖矣。」文公審爲僞書﹐因會稽官書刻本﹐欲疑王﹑姚所作﹐不知紹興間晁氏先已疑元丰舉之矣。由乾淳視之﹐豈非百年文字賴晁說而稍古﹐王﹑晁免作僞之譏﹖惟葉正則推信以爲眞與孔子同時﹐可與《六經》並考﹐且云「其書甚古﹐而文與今人相近。」論者謂正則旣知之矣﹐或古有其書亡之﹐後人摘其存於《呂氏》者﹐特爲此詳略也﹐予將以《呂氏》書証之﹐曰彼誠出於近代﹐又何先見於此也﹖則昭釐侯之事與《呂氏》異﹐復有疑焉﹐況久逸於古史而始傳哉。

「宰相安和﹐殷生無恙。」右軍帖中語﹐東坡《題潭帖》云「宰相當是簡文帝﹐殷則長源也耶。」黃伯思《刊誤》或云「《宰相安和帖》﹐乃郤愔書﹐謂宰相﹐簡文作相王時也﹔殷生者﹐殷浩也。然此或是書郤愔帖語耳﹐而結字實近時人僞作。愔書自與逸少早年抗行﹐而此帖了無晉韻﹐其非審矣。」余讀劉潛夫詩﹕「厭倦今書尺﹐時將晉帖看。殷生與宰相﹐一體問平安。」但云「晉帖」﹐則右軍﹑郤愔不必論﹐發揚帖中意有味也。

東坡謫海外﹐用雞距筆﹐黃魯直崇寧二年十一月謫宜州﹐爲資源書卷﹐用三錢買雞毛筆書兩帖﹐風流特相宜。

王涯藏前世名書畫﹐甘露之禍﹐爲人破垣﹐剔取奩軸金玉﹐而棄書畫於道。溫韜發昭陵所藏書畫﹐亦剔取裝軸金玉而棄之。頃貴人家廢楮斷幅散售於外﹐或毀滅爲飛塵﹐蓋有錦褾玉軸見累者。昭陵地下之藏﹐尙當流落人間。史稱王涯祕固重復不可窺﹐果安在哉﹖智力不足預於人事者多矣。

《元和聖徳詩》云「以紅帕首」注者引《實錄》曰「禹會塗山之夕﹐大風雷震﹐有甲步卒千餘人﹐其不被甲者﹐以紅綃帕抹其額﹐自此遂爲軍容之服。」又退之《送幽州李端公序》﹕「紅帕首」﹐「帕」一作「抹」。《送鄭權尙書序》﹐「帕首靴褲」﹐蓋屢用之。陸氏《筆記》舉《孫策傳》﹕張津嘗著絳帕頭﹐帕頭者﹐巾幘之類﹐猶今言襆頭也。韓文公云「以紅帕首﹐已爲失之。」東坡云「絳帕蒙頭讀道書」﹐增一「蒙」字尢誤﹐務觀固不引塗山事﹐注韓文者亦不援孫策語﹐然《李》《鄭》二序﹐皆連「帕首靴褲」﹐取義爲襆頭正合。範史云「向栩者﹐性卓絕不倫﹐讀老子﹐狀如學道﹐好被髮著絳綃頭。」李賢注﹕「《說文》﹕綃﹐生絲也。案此字當作幧﹐其字從巾。古詩云﹕『少年見羅敷﹐脫巾著幧頭。』」已上史注紅綃頭或卽紅綃帕。子謂孫伯符所稱南陽張津爲交州刺史﹐著絳帕頭﹐鼓琴燒香﹐讀邪俗道書﹐或由東都之李﹐習妖妄者﹐輒以爲首飾﹐栩其類也。韓詩「帕」爲虛字﹐坡詩「帕」爲實字﹐因文著字爲蒙﹐所用本別﹐俱不免陸氏之疑。唐婁師徳使吐蕃﹐諭國威信﹐虜爲畏悅﹐後募猛士討吐蕃﹐乃自奮戴紅抹頭來應詔﹐此近塗山軍容之遺制﹐𨿽不敢以釋帕首﹐其云「戴紅抹額」﹐抑亦帕首巾幘之物爾。

徐鉉隨後主歸朝﹐見士大夫寒日多披毛衫﹐大笑之﹐語人曰「中朝自兵亂之後﹐其風未攺﹐荷氈被毳﹐實繁有徒﹐深可駭也。」一日入朝﹐遙見其子婿吳淑亦被毛裘﹐歸﹐召而責之曰「吳郎士流﹐安得效此﹖」淑對曰「晨興霜重﹐苦寒﹐然朝中服之者甚眾。」鉉曰「士君子之有操執者﹐亦未嘗服。」蓋自謂也。新平之行﹐幽土寒冽﹐門人鄭文寶適掌轉運﹐迎鉉於途﹐解所被褐裘以獻﹐鉉終卻之﹐遂爲寒气所傷﹐下痢卒。楊文公記其事﹐鉉之志可悲矣。然鉉仕中朝﹐而中朝之士咸服之矣。張文潛云「鉉之爲此言﹐是不甘爲亡國之俘﹐爲醜言以薄中朝士大夫耳。不然﹐豈不讀《毛詩》也﹖幽詩曰﹕『無衣無褐。』鄭玄注﹕『褐﹐毛布也。』非今段子乎﹖則其來自三代也。古人衣裘﹐並皮衣之爲裘﹐取毛織之爲褐﹐理何夾乎﹖」文潛如此言之﹐想同時中州人士不平於鉉尢甚矣。近惟程泰之尙書斷之曰「古固以狐羔�爲裘﹐聖人服之矣。若謂古人不以織毛之衣襲朝服者﹐則令貂蟬亦古乎﹖若謂古人堅毅﹑死且不易﹐如是人多矣。」卽其論厚於文潛﹐而鉉之志可悲已夫。

韓持國不服涼衫﹐不變於今。邵堯夫不服深衣﹐不變於古。江鄰幾《雜誌》﹕「祕書丞宋飛卿云﹕士大夫著毛衫﹐已爲徐常侍所譏。近年內臣或班行﹐制褐爲涼衫﹐漸及士大夫﹐俄而兩府亦服之﹐令正郎署中免靴者服之尢眾。持國輩非之﹐不肯服。」又云「涼衫以褐爲之﹐以代毳袍。韓持國云﹕『始於內臣班行﹐漸及士人﹐今兩府亦然』﹐獨不肯服﹐《儀禮》﹕『婦人衣上之服制﹐如明衣謂之景﹐景﹐明也﹐所以禦塵垢而爲光明也。」則涼衫亦所以護朝服﹐𨿽出近俗﹐不可謂之無稽。」又《桐陰舊話》﹕「京師朝例﹐公服乘馬﹐因中官及班行制褐紬爲衫者﹐施於公服之上﹐號涼衫。旣而𨿽二府亦服之﹐然士大夫至有襆首涼衫﹐而下不衣公服者﹐宮師見之﹐獨不肯服﹐以初無此制﹐及指揮所訝也。今則徧於天下﹐間用爲弔服﹐紹興末暫罷紫衫﹐至以涼衫謁見﹐尢無謂爾。」李氏《雜記》又謂﹕「乾道李獻之學士言﹕會聚之際﹐顏色可憎﹐今上奉兩宮﹐宜服紫衫爲便。阜陵之喪﹐趙忠定公始令羣臣服白涼衫﹐純素﹐已異汴都褐紬之制。」顏色故爲可憎﹐況沈氏《筆談》已謂﹕「近歲京師士人﹐朝服乘馬﹐以黲衣蒙之﹐謂之涼衫﹐古之之遺法﹐《儀禮》﹕『朝服加景』是也﹐但不知古人制度章色如何耳。」按此云「黲衣」﹐非今涼衫明矣。

淳熙二年冬﹐程尙書大昌以大蓬西掖假大宗伯﹐押伴北使赤岸禦筵服重金﹐周益公有詩云「五日尹京非細事﹐四時仕宦固多般。」自注﹕「泰之﹐今春服綠﹐夏間階緋﹐今借金紫﹐眞傅遊藝也。」按﹕遊藝在唐﹐迎合武后﹐期年曆衣靑綠朱紫﹐時人謂之四時仕宦﹐以此方擬﹐出於雅謔﹐故不以爲嫌也。

有黃生名充者﹐初冬無衣﹐陳無巳贈背子﹐堅不受﹐於是以朱氏所贐二疋寄之﹐有詩云「割白鷺股何足難﹐食鸕鶿肉未爲失。」

宋建隆初﹐王師下湖南﹐澧鄂之民素不識駱駝﹐村落婦人詫觀﹐稱爲山王。拜求福�者﹐拾其遺糞﹐穿系頸上﹐用禳兵疫。

齊王肅歸魏﹐初不食羊肉酪漿﹐常食鯽魚羹﹐渴飲茗汁。髙帝曰「羊肉何如魚羹﹖茗汁何如酪漿﹖」肅曰「羊﹐陸產之最﹐魚﹐水族之長。羊比齊魯大邦﹐魚比邾莒小國﹐惟茗不中﹐與酪爲奴。」彭城王勰曰「卿不重齊魯大邦﹐而愛邾莒小國﹐明日爲設邾莒之會﹐亦有酪茗。」因呼茗爲酪奴。

《河南聞見錄》﹕「富鄭公與康節食筍﹐康節曰﹕『食筍甚美。』公曰﹕『未有如堂中骨頭之美也。』康節曰﹕『野人林下食筍﹐三十年未嘗爲人所奪﹐公今日可食堂中骨頭乎﹖』公笑而止。」

「曾歸堂」﹐喬益盒公之扁也。

魏華父樞密題扁榜﹐必系某堂某齋字﹐《答袁廣微》云「『靜壽』﹐更當增一『堂』字﹐方爲穗實﹐蓋去『堂』字﹐特數十年間事爾。」《答黃子才》云「古人庵觀堂室之名﹐必有一實字。」《答彭運幹》云「『敬亨』﹐當有『亭』字。」「審思榜之書室﹐亦當有齋﹑軒﹑館﹑室之類一字。」先是周益公亦云「凡亭堂臺榭牌額﹐單用所立之名﹐而不書『亭』﹑『堂』之類﹐始於湖上僧捨﹐中官流入禁中﹐往往仿之﹐今無問賢愚﹐例從之矣。設若一字名﹐如『怡亭』﹑『快閣』之類﹐又當如何﹖」予觀教僧寮室直題二字﹐或始此歟。

陸務觀云﹕《楚詞》所謂『桂』﹐數見於唐人詩句及圖畫間﹐今不復見矣。屬山僧野人試求之﹐賦絕句云﹕『丹葩綠葉郁團團﹐消得姮娥種廣寒。行盡天涯年八十﹐至今未得一枝看。」又別記其說云﹕桂花已春芳﹐其色丹﹐亦或紫。」《南部新書》云﹕錢塘靈隱山多有之﹐香紫可愛。白樂天謂之「紫楊華」。今不復見﹐𨿽問靈隱山僧﹐亦莫知矣﹐往往妄指木犀爲之﹐艸木顯晦﹐亦有時如此﹐可付一嘆。諸老品題芳卉多矣﹐少問及此﹐或指木犀之紅者爲桂而已。李衛公《平泉艸木》記中列桂之品三﹕其一紅桂樹﹐云「此樹白花紅心﹐因以爲號」﹔其一月桂﹐云「出蔣山﹐淺黃色」﹔其一山桂﹐云「此花紫色﹐英蕊繁縟」。三者未詳孰是。《爾雅》﹕「梫﹐木桂。」郭景純曰「白華。」不言丹紫也。如《選詩》「秋風生桂枝」﹐亦鮮言春也。孫少媿《東臯雜錄》﹕「自邵州至全州﹐道傍多巖桂﹐冬初花發﹐芬馥特異﹐俗謂之九里香﹐又謂之木犀﹐以其文理黑而潤﹐殊類犀角也。」此謂冬初花發﹐固由土气有異﹐以桂與木犀一種相傳久矣﹐陸氏之說孤而不章﹐艸木之顯晦﹐感慨所托﹐何已哉﹖余不足以知之﹐以俟博識。

《捫虱新話》云「北人不識梅﹐南人不識雪﹐蓋梅至北方則變而成杏。今江湖二浙四五月之間﹐梅欲黃落而雨﹐謂之梅雨。轉淮而北﹐則杏亦雨﹐地气然也。語曰﹕『南人不識雪﹐向道似楊花。』然南方楊實無花﹐以此知北人不但不識梅﹐而且無梅雨﹔南人不但不識雪﹐則亦不識楊花矣。」予謂荊公詩﹕「北人初未識﹐渾作杏花看。」堪對「南人不識雪」之語﹐按錢昭度詩﹕「南人如問雪﹐向道是楊花。」恐《新語》所引﹐卽是洪氏《四筆》記遼僧云「南人不信北人有千人之帳﹐北人不信南人有萬斛之舟﹐蓋土俗然也。《法苑珠林》云﹕『吳人身在江南﹐不信有千人氈帳﹐及來河北﹐不信有二萬斛船。』遼僧之談合此。」今觀《法苑珠林》語﹐見於《顏氏家訓》﹐皆同。吁﹗世以耳目臆度天下事﹐有遺論矣。

《事林廣記》考論寓錢之始云﹕今楮鏹也﹕《唐書王�傳》曰﹕玄宗時﹐「�爲祠祭使﹐專以祠解中帝意﹐有所禳祓﹐大抵類巫覡。漢以來葬喪皆有瘞錢﹐後世裏俗稍以紙寓錢爲鬼事﹐至是�乃用之。」則是喪祭之焚紙錢起於漢世之瘞錢也﹐其禱神而用寓錢﹐則自王�始耳。《法苑珠林》云「紙錢起於殷長史也。」按﹕此則裏俗以紙寓錢﹐�始用之﹐非創於�矣。朱文公云「紙錢起玄宗時王�﹐蓋古人以玉幣﹐後來易以錢。玄宗惑於王�之術﹐而鬼神事繁﹐無許多錢來埋得﹐�作紙錢易之﹐文字便是難理會﹐且如唐禮書中範傳正言﹕惟顏魯公﹑張司業家祭不用紙錢﹐案﹕《說郛》此下復出「易之﹐文字便是難理會﹐且如唐」十二字﹐據《語錄》刪。故衣冠效之。而國初言禮者錯看﹐遂作紙衣冠﹐而不用紙錢﹐不知衣冠﹑紙錢有何間別﹖」近世戴氏《鼠璞》云「《法苑珠林》載紙錢起於殷長史﹐唐《王�傳》載漢末皆有瘞錢﹐後裏俗稍易以紙錢﹐王�乃用於祭祠﹐今儒家以爲釋氏法﹐於喪祭皆屏去。予謂不然﹐之死而致死之不仁﹐之生而致生之不知﹐謂之明器﹐神明之也。漢之瘞錢﹐近於之死而致生﹐以紙寓錢﹐亦明器也﹐與途車芻靈何以異﹖俗謂果資於冥途則可笑。」是說𨿽異﹐亦有文公紙衣冠何別之意。呂南公有《錢鄧公不燒楮鏹頌》﹐有云「古用幣以禮神祇﹐後之罪士爲多﹐則假之以請穰禱祈﹐假之不已﹐則翻楮代焉而弗支﹐是故罪者滿世﹐而莫救其非大抵深惡夫寓錢以徼福者也。予觀洪慶善《杜詩辧》證載《文宗備問》云﹕『南齊廢帝東昏侯好鬼神之術﹐剪紙爲錢以代東帛﹐至唐盛行其事﹐云有益幽冥。』又牛僧孺云﹕『楮錢﹐唐初剪紙爲之。』」此足以補《事林廣記》之未及。

陳無巳云「世人以癡爲九百﹐謂其精神不足也。」項平甫《家說》云「汪司業言﹕九百﹐艸書『喬』字也。」朱�《可談》云「靑州王大夫爲詞鄙俚﹐每投獻當路以爲笑具﹐季父爲靑錄﹐王亦與詩﹐它日李父見其子謝之﹐其子曰﹕『大人九百亂道﹐玷瀆髙明。』蓋俗謂神气不足者九百﹐豈以一千卽足數邪﹖」以艸書釋之﹐不若陳﹑朱之說通。予讀張平子《西京賦》云「小說九百﹐本自虞初。」注者謂「小說九百篇﹐虞初著。」又曰「九百四十三篇﹐言九百﹐舉大數也。」《漢志》云「小說家者流﹐蓋出於稗官﹐街談巷語﹐道聽途說者之所造也。」如淳曰「街談捲說﹐其細碎之言也。」俗所云「九百」﹐或取諭細碎之爲者﹐俚語本於史錄固有矣﹐故謾記之。東坡作《艾子》中有一條﹐以彭祖八百歲﹐其婦哭之﹐以九百者尙在。李方叔問東坡曰「俗語以憨癡駘騃爲九百﹐豈可筆之文字間乎﹖」坡曰﹔「子未知所據耳﹐張平子《西京賦》云﹕『乃有祕書﹐小說九百。』蓋稗官小說﹐凡九百四十三篇﹐皆巫醫厭祝及里巷之所傳言﹐集爲是書﹐西漢虞初﹐洛陽人﹐以其書事漢武帝﹐出入騎從﹐衣黃衣﹐號黃衣使者﹐其說亦號九百﹐吾言豈無據也﹖」方叔後讀《文選》﹐見其事﹐具《文選》注﹐始嘆曰「坡翁於世間書﹐何往不精通耶﹖」近見《雜說》載此乃知前輩考證﹐無所不至。

舊制﹕駕頭﹐未詳所始﹐相傳更一朝﹐卽加覆黃帽一重。《孔氏談苑》云「駕頭者﹐祖宗卽位時所坐也﹐相傳寶之。」《夢溪筆談》云「正衙法座﹐香木爲之﹐加金飾﹐四足墮角﹐其前小偃織藤冒之﹐每車騎出幸﹐則使老內人馬上抱之﹐謂之駕頭。」江鄰幾《雜誌》云「韓持國問李端明﹕『駕頭何物﹖」曰﹕『諸座之一。』原父訪王原叔﹐原叔云﹕『此坐傳四世矣。』」放翁《筆記》云「駕頭﹐舊以一老宦者抱繡裹杌子於馬上﹐髙廟時亦然﹐今乃代以閤門官﹐不知自何年始﹖」參諸紀載﹐疑渡江後杌子已非法座故物﹐乘輿所至﹐百官道次班迎﹐惟望駕頭致敬而已。

史姚氏注﹕《楚漢春秋》﹕髙祖封許負爲鳴雌亭侯﹐足知婦人亦有封邑。班志﹕漢從秦制﹐爵二十﹐級十九﹐關內侯﹐二十徹侯﹐亭侯未詳也。範志謂列侯所食縣爲侯﹐國承秦爵﹐二十等爲徹侯﹐大者食縣﹐小者食鄕亭﹐豈亭侯者以十里一亭之地封焉﹖或已自漢初有之。婦人封邑﹐班書云﹕髙後嘗以蕭相國夫人同爲酇侯﹐按司馬氏《表》﹕孝惠三年﹐哀侯祿元年﹐髙後二年﹐懿侯同元年。班志﹕孝惠六年﹐哀侯祿薨﹐髙後二年﹐封何夫人祿母同爲侯。二《表》所紀異﹐《索隱》又疑其事非。予謂呂后欲侯呂氏﹐先封髙帝功臣﹐欲立呂氏﹐先封孝惠後宮子﹐四年封品爲臨光侯﹐亦先封功臣妻矣。自封許負之封﹐及酇侯夫人﹐疑先漢婦人封邑之始。

上梁文吳氏《漫錄》考其所始云「後魏溫子昇有《閶闔門上梁祝文》云﹕『惟王建國配彼大微。大君有命﹐髙門啟扉。良辰是簡﹐枚卜無違。雕梁乃駕﹐綺翼斯飛。八龍杳杳﹐九重巍巍。居辰納祜﹐就日垂衣。一人有慶﹐四海爰歸。』」乃知上梁有祝文矣﹐第不若今時有詩語也。」樓大防參政又考「兒郎偉」始於方言﹐其說云「上梁文必言『兒郎偉』﹐或以爲惟諾之『惟』﹐或以爲奇偉之『偉』﹐皆未安。在敕局時﹐見元丰中獲盜推賞﹐刑部例皆卽元案﹐不攺俗語﹐有陳棘云「我部領你懣廝遂去深州。」邊告云「我隨你懣去。」「懣」﹐本音悶﹐俗音門﹐猶言輩也﹐獨泰州李徳一案云「自家偉不如今夜云。」余啞然笑曰「得之矣﹐所謂兒郎偉者﹐猶言兒郎懣﹐蓋呼而告之。」此關中方言也﹐上梁有文尙矣。唐都長安循襲之。以語尢延之﹐諸公皆以爲前未聞。或有云「用相兒之偉者殆誤矣﹐樓公考證如此﹐予記《呂氏春秋月令》﹕「舉大木者﹐前呼與謣﹐後亦應之。」髙誘注﹕「爲舉重勸力之歌聲也。」「與謣注」或作「邪謣」﹐《淮南子》曰「邪許。」豈偉亦古者舉木應和之音﹖」

《顏氏家訓》言﹕江南風俗﹐「二親若在﹐每至生日﹐常有酒食之事。無教之徒﹐𨿽以孤露﹐其日皆爲供﹐酣暢聲樂﹐不知有所感傷。」程氏云「人無父母﹐生日當倍悲傷﹐更安忍置食張樂以爲樂﹖若具慶者可矣。」此同《顏訓》之意﹐固不論在上也者。然如梁元帝當載誕之辰﹐輒齋素講經。唐太宗謂長孫無忌曰「今日是朕生日﹐世俗皆爲歡樂﹐在朕翻爲感傷。今君臨天下﹐富有四海﹐而欲承顏膝下﹐永不可得﹐此子路有負米之恨也。詩曰﹕『哀哀父母﹐生我劬勞。』柰何以劬勞之日﹐更爲宴樂乎﹖」泣數行下﹐羣臣皆流涕﹐則前世人主﹐未以生日爲重﹐而慶賀成俗已久矣。《漫錄》又記﹕唐中宗以降誕日宴侍臣內戚﹐與學士聯句﹐人主生日﹐樂宴爲壽﹐殆始見此時﹐固莫盛於明皇也。按唐開元十七年八月﹐上合生日﹐宴百官於花萼樓下﹐左丞相干曜﹑右丞相說帥百官上表﹐請以每歲八月初五日爲千秋節﹐布於天下﹐咸寧宴樂﹐休暇三日﹐此置節之始﹔十九年以千秋節﹐降死罪﹑流以下原之﹐此恩赦之始﹔二十四年八月千秋節﹐羣臣皆獻寶鏡﹐張九齡獻《千秋金鏡錄》﹐至代宗大歷元年十月上生日﹐諸道節度獻金帛器服﹑珍玩駿馬﹐此受貢之始﹔徳宗以誕日﹐歲詔佛老者大論麟徳殿﹐並詔給事中徐岱等講說﹐此說法之始﹔穆宗長慶元年詔﹕「七月六日﹐是朕載誕之辰﹐其日百僚命婦宜於光順門進名參賀﹐朕門內與百僚相見﹐𨿽書敕停尋復行之。」此進名受賀之始﹔長慶四年﹐敬宗初立﹐徐泗觀察使王智興以上生日﹐請於泗州置戒壇度僧尼資福﹐此度僧之始﹔文宗開成二年詔﹕「朕之生辰﹐不欲屠宰﹐用表好生﹐非是信尙空門﹐將希無妄之福﹐自今宴會蔬食任陳脯醯﹐永爲常例。」此禁屠宰之始。紀節以來﹐襲爲大典﹐𨿽本自開元﹐而明皇久以生日爲重矣。王皇后寵衰泣曰「三郎獨記不得阿忠脫紫半臂換一斗面爲生日湯餅耶﹖」蓋舊事也﹐明皇不惟自壽﹐每自讓皇帝憲皇后生日﹐必幸其宅﹐移時宴樂。惠宣太子業被疾﹐明皇自視﹐會愈﹐幸其第﹐置酒賦詩爲初生歡﹐此愷悌之至情。天寶十四年六月一日﹐貴妃楊氏生日﹐幸華淸宮﹐於長生殿奏新曲﹐會南海進荔枝﹐因名《荔枝香》。天寶十載正月﹐安祿山生日﹐賜衣服﹑玩器﹑酒饌﹐以宮妾蕃將亦用此。朱新仲云「唐人生日多具湯餅。」引夢得《送張與》詩﹕「爾生始懸弧﹐邀我作上賓。引箸舉湯餅﹐祝賜天麒麟。」此當謂初生時﹐少陵自有《宗武》詩也。《雲溪友議》載﹕西川韋相公臯﹐因作生日﹐節鎭皆貢珍奇﹐獨東川盧八座送一歌姬爲饋。

林謙之詩﹕「驚起何波理殘夢。」自注﹕「述夢中所見何使君﹐蜀人以波呼之﹐猶丈人也。」範氏《吳船錄》記嘉州王波渡云「蜀中稱尊老者爲波﹐祖及外祖皆曰波。又有所謂天波﹑月波﹑日波﹑雷波者﹐皆尊之稱。此王波蓋王老﹑或王翁也。宋景文嘗辧之﹐謂當作『皤』字﹐魯直貶涪州別駕﹐自號涪皤﹐或其俗云。」按﹕景文所記云「蜀人謂老爲皤﹐音波﹐取『皤皤黃髮』義。」後有賊王小皤作亂﹐今國史乃作「小波」﹐非是。蓋淳化三年﹐靑城民王小波爲亂。史云「小波」﹐範𨿽引宋說﹐亦從土名之舊﹐以「波」記之﹐放翁記乃作「王小皤」。

張文昌《祭韓吏部》詩﹕「公疾浸日加﹐孺人視藥湯。」以爲姬妾﹐則云乃二侍女﹐合彈琵琶﹑箏﹐已有侍女矣﹐以爲妻﹐則皇甫湜撰《神道碑》云「夫人髙平郡君。」此不稱夫人﹐退之曾云「已呼﹗孺人戛鳴瑟。」豈以言內子邪﹖說者謂韓詩孺人對稚子自杜詩老妻稚子句中來。儲光羲云「孺人善逢迎﹐稚子解趨走。」又出於江淹《恨賦》﹕「左對孺人﹐顧美稚子。」凡皆並指妻子。唐棣王琰有二孺人爭寵﹐蓋親王有孺人二人云。唐制﹕按《曲禮》﹕「天子之妃曰後﹐諸侯曰夫人﹐大夫妻曰孺人﹐士曰婦人﹐庶人曰妻。」則孺人不得以爲妾﹐張文昌或取此。宣和罷縣君﹐攺孺人爲第八等。

揚州天長道中有古冢﹐土人呼爲琉璃王冢﹐馬氏《懶眞子錄》辧爲漢廣陵王胥謚厲﹐後人誤謂劉厲爲琉璃爾。長安董仲舒墓﹐門人至﹐皆下馬﹐謂之下馬陵﹐訛呼爲蝦蟆陵。

相人之法古矣﹐而物無不可。《相史》云「黃魯直﹑陳君夫相馬﹐畱長孺相彘﹐滎陽褚氏相牛。」《呂覽》又記﹕「古有善相馬者﹐寒風能相口齒﹐麻衣相頰﹐子女厲相目﹐衛忌相髭﹐許鄙相尻﹐投代褐相胸脇﹐管靑相膹膴﹐陳悲相股腳﹐秦牙相前﹐君贊相後。」與羣獸詳焉﹐人可知矣。昭徳《讀書志》﹕伯樂《相馬經》﹐浮丘伯《相鶴經》﹐寧戚《相牛經》。鄭氏《通誌》又加以周穆王《相馬經》﹐諸葛頴﹑徐成《相馬經》﹐髙堂隆《相牛經》﹐淮南八公《相鵠經》《相雞經》《相鵝經》﹐抑皆古事也﹐不惟是也﹐凡物皆然。故自西都藝文之目已著相人﹑相寶劍刀﹑相六畜﹐班孟堅謂相人及六畜骨法之度﹐數器物之形容﹐以求其聲气﹑貴賤﹑吉凶﹐要其術如是而已。世代相傳﹐當有存者。陳氏書曰《相貝經》﹐未詳何書﹖《緯略》云﹕師曠有《禽經》﹑浮邱伯有《鶴經》﹐𨿽六畜亦有《牛經》《馬經》《狗經》﹐下至虫魚有《龜經》《魚經》﹐惟米仲所傳《貝經》奇怪﹐豈卽《相貝經》歟﹖或述其名數而謂相也。《緯略》又舉東方朔《相笏經》﹑袁天綱《郭先相笏經》﹑陳混常《相笏經》《古相手板經》亦驗人禍福也。齊綦母稱之在州時﹐有一手板相者云「富貴。」又吳氏《漫錄》引陸長源《辧志》載﹕唐天寶中﹐有李旺稱善相笏﹐驗之以事﹐卒皆無驗﹐以爲不可槪論。遂記開寶末﹐聶長史相水立蠻三笏﹕一王侯笏﹐生人不敢秉﹔一宰相笏﹔一卿監笏。亦爲節度而作﹐其後一歸錢武肅祠堂﹐一歸沈相﹐一歸錢昭晏。以衛尉卿守滑州﹐眞廟朝老道士爲沈良擇笏云「此借緋笏﹐兼是吉州通判。」沈時除吉州通判借緋。又云「候罷任﹐別爲揀朝官笏。」期明年六月﹐沈果以是時卒。由前一事﹐則貴賤在笏﹔由後一事﹐則吉凶在人。《漫錄》云「館中有陳混常《相笏經》﹐其說推本管輅﹑李淳風之言﹐又常氏《相板印法》﹑魏程伯《相印法》﹐蓋相笏之類﹐而有《相字法》者﹐術亦傳也。」

愛日齋叢抄卷五完

愛日齋叢抄捲補遺

李南紀編韓吏部文﹐爲之序﹐稱隴西李漢﹐然則婿也。朱文公早以父韋齋吏部治命﹐學於艸堂劉公致中之門﹐劉以息女歸焉﹐晚述《墓表》﹐但書門人。於是黃直卿狀文公言行﹐祖此例﹐或者師友之分義重於婚姻之故。

茉莉花見於《南山艸木狀》云「耶悉茗花﹑茉莉花﹐皆胡人自西國移植於南海﹐人憐其芳香﹐兢植之。《南越行記》云﹕『南越之境﹐五穀無味﹐百花不香﹐二花特芳香者﹐緣自胡國移至﹐不隨水土而變。』」「茉莉花侶薔蘼之白者﹐香愈於耶悉茗。」予謂此花生西國﹐而南產久矣。乃復越南而北﹐尢盛於宣和。李仁父侍郎詩序云「茉莉花素馨﹐皆嶺外海瀕物﹐自宣和名益著﹐《艮嶽記》列芳艸八﹐此居二焉。」按《�陵艮嶽記》云「姑蘇﹑武林﹑明越之壤﹐荊楚﹑江湘﹑南粵之野﹐移枇杷﹑橙﹑柚﹑橘柑﹑榔栝﹑荔枝之木﹐金蛾﹑玉羞﹑虎耳﹑鳳尾﹑素馨﹑渠那﹑茉莉﹑含笑之艸﹐不以土地之殊﹑風气之異﹐悉生成長﹐養於雕欄曲檻。」又呂居仁舍人詩序所記邵伯洛中逢禦前綱載末利花其中﹐正月東南輦致也﹐今花從吳越漑植猶甚難﹐而乃遠致梁苑﹐人力果足以彊之歟﹗不惟此爾﹐《洛陽名園記》亦云「遠方奇卉如紫蘭﹑抹厲﹑瓊花﹑山茶之儔﹐號爲難植﹐獨植之洛陽﹐輒與其土產無異。」則此花先入洛中矣。末利之名﹐王龜齡詹事題爲末利花﹐又多作抹利花﹐且注其詩曰「抹利﹐見佛經《名義》﹐或末究﹐或云﹕『沒者﹐無也。』謂聞此花香者﹐令人覺悟而好利之心沒﹐故前作『沒利』﹐此作『抹利』﹐而考之它書﹐惟陳君舉《蘭花供》詩亦云「沒利從菊粲然笑」﹐二人同永嘉人﹐洪景盧《素馨花賦》﹕「紛末麗兮已老」﹐非特「利」﹑「麗」之音近﹐當有所依據﹐《名園記》又書爲「抹厲」﹐亦姑寓其所稱﹐音義未詳也。

《詩》﹕「有扁斯石﹐履之舁兮。」毛氏曰「扁﹐乘石貌﹐王乘車履石。」《禮夏官隸僕》﹕「王行﹐洗乘石。」鄭司農謂﹕「乘石﹐所登上車之石。」唐李景讓淸素寡欲﹐門無雜賓﹐李琢罷浙西﹐以同裏訪之﹐避不見﹐及去﹐命斸其騙石。釋之者曰「上馬石﹐古作扁。」舉《白華》「有扁斯石」﹐升車石也。

《易》﹕「師貞﹐丈人﹐吉。」王輔嗣注﹕「嚴莊之稱也。」《論語》﹕「子路遇丈人﹐以杖荷。」包氏注﹕「丈人﹐老人也。」《莊子》﹕漢陰丈人﹑痀瘻丈人﹑臧丈人﹐其實皆老人之稱。故《史記》云﹕魏唐雎年九十餘﹐至秦﹐秦王曰「丈人芒然」﹐《吳越春秋》﹕子胥奔吳﹐至江﹐有漁父渡之﹐視之有饑色﹐乃曰「子俟我此樹下﹐爲子取餉。」漁父去後﹐子胥疑之﹐潛身葦中﹐有頃﹐父來求之﹐不見﹐歌而呼之曰「蘆中人。」乃出應﹐漁父曰「吾見子有饑色﹐爲子取餉﹐子何嫌哉﹖」子胥曰「性命屬天﹐今屬丈人﹐豈敢有嫌哉﹖」子胥解百金之劍以與漁父﹐辭不受﹐子胥曰「請丈人姓字。」漁父曰「何用姓字爲﹖子蘆中人﹐吾爲漁丈人﹐富貴莫相忘也。」《史記》﹕「髙漸離匿作於宋子﹐家丈人召使前擊築。《索隱》﹕「劉氏云﹕『謂主人翁也。』韋昭云﹕『古者男子爲丈人﹐故《漢書宣元六王傳》所云丈人﹐謂淮陽憲王外王母﹐卽張博母也。故古詩云「三日斷五疋﹐丈人故言遲」是也。』」此《索隱》中語﹐予所見漢傳作「丈人」﹐未詳它本。又魏勃曰「大人之家﹐豈先言大人而後攺丈乎﹖傳《漢書》以「大人」爲「丈人」﹐又記且鞮侯單於乃自謂﹕「我﹐兒子﹐安敢望漢天子﹖我丈人行。」師古注﹕「丈人﹐尊老之稱也。」又疏廣子孫﹐竊謂其昆弟﹑老人﹐廣所愛信者曰「從丈人所勸﹐說君買田宅。」師古注﹕「丈人﹐嚴莊之稱也﹐故親而老者皆稱焉。魏髙貴卿公名裴秀爲儒林丈人﹐宋王瑩遷義興太守代謝超宗﹐超宗求瑩父懋書﹐屬瑩吏曰「丈人一旨﹐如湯澆雪耳。」齊張克《與王儉書》﹕「丈人道佐蒼生。」梁張纘之兄謐聿並不問學﹐太子戲曰「丈人謐聿皆何在﹖」北齊盧詢祖對邢邵曰「見丈人蒼蒼在鬢﹐差以自安。」唐沈傳師舉進士﹐許孟容曰「我故人子﹐盍不過我﹖」傅師曰「聞之丈人﹐脫中第﹐則累公﹐累君舉矣﹐故不敢進者。」信知古者以丈人稱於尊老前﹐後史錄所載若此類者不可悉數。《蜀志》﹕先主傅獻帝舅車騎將軍董承﹐裴松之云「按董承﹐漢靈帝母董太后之侄﹐於獻帝爲丈人。」蓋古無丈人之稱﹐於婦翁故謂之舅﹐松之﹐宋人﹐南方或已有此稱矣。宋文帝以弓琴賜蕭思話曰「丈人頃何所作事﹐事務之下﹐故以琴書爲娛耳。此琴云是舊物﹐並桑弓一張﹐丈人無所辭也。」又以去雍州﹐倩府軍身九人﹐文帝戲之曰「丈人終不爲田父於閭裏﹐何憂無人使邪﹖」豈以思話孝懿後家而尊稱之﹖《顏氏家訓》云「吾嘗問周弘讓曰﹕『父母中外姊妹﹐何以稱之﹖』周曰﹕『亦呼爲丈人。』自古未見丈人之稱施於婦人也。吾親表所行﹐若父屬者﹐爲某姓姑﹐母屬者﹐爲某姓姨。中外丈人之婦﹐猥俗呼爲丈母﹐士大夫謂之王母﹑謝母云。而陸機集有《與長沙顧母書》﹐乃其從叔母也。」又云「四海之人結爲兄弟﹐亦何容易﹖必有志均義敵﹐令終如始者方可議之﹐一爾之後﹐命子拜伏﹐呼爲丈人﹐申父友之敬﹐身事彼親﹐亦宜加禮。」又云「古樂府歌詞﹐先述三子﹐次及三婦﹐是對舅姑之稱﹐其末章云﹕『丈人且安坐﹐調弦未渠央。』丈人亦長老之目。今世俗呼其祖考爲『先亡丈人』﹐疑『丈』當爲『大』﹐北間風俗﹐婦呼舅爲大人公﹐『丈』之與『大』﹐易爲誤耳。」之推自梁入髙齊﹐去元嘉時何止百年﹐乃不用裴松之之說﹐或南北俗異﹖然也有丈母之稱﹐韋昭﹐吳人﹐謂古以丈人尊父嫗﹐之推之說合矣。吳氏《漫錄》引《蜀志》注﹕「論丈人之義﹐本於《易》以妻父爲丈人﹐又本於漢匈奴語﹐松之安得云『古無之』﹐今詳顏注﹐實不及婚姻之﹐故以兒子自居﹐正以尊老事漢主耳。」《叢書》云「今人謂丈人爲泰山或謂泰山有丈人峯﹐故云。據《酉陽雜俎》載﹕唐東封﹐以張說爲封禪使﹐及已﹐三公以下皆轉一品﹐說以婿鄭鑑官九品﹐因說遷五品﹑賜緋服﹐玄宗怪而問之﹐鑑不能對﹐黃旛綽曰﹕『秦山之力也。』與前說不同。後山送外舅詩﹕『丈人東南來。』注謂﹕『丈人﹐俗以爲婦翁之稱﹐然字則遠矣。』而不考所自。僕觀《三國誌》注﹐松之﹐宋元嘉時人﹐呼婦翁爲丈人﹐已見此時。」蘇鶚《演義》云「開元中﹐封東嶽﹐後各賜大臣子弟章服官爵﹐張燕公乞與女婿﹐時人因謂『太山緋』﹐自此遂目丈人爲泰山。又道門中有泰山丈人﹐是也。」唐人多用稱婦翁﹐且引爲泰山之號。《猗覺寮雜記》云「《爾雅》﹕妻之父爲外舅﹐母爲外姑﹐今無此稱﹐皆曰丈人﹑丈母﹐柳子厚有《祭楊詹事丈人》《獨孤氏丈母》﹐則知唐已如此。」予今取柳集考之﹐《祭楊憑詹事文》云「子婿昭祭於丈人之靈」亦有《祭獨孤氏丈母文》﹐而《與楊京兆憑書》已云「再拜獻書丈人座前」﹐《與憑之子誨之書》亦云「必有大恩澤﹐丈人之冤聞於朝」﹐謂婦翁爲丈人旣可證矣。而《寄許京兆孟容書》云「此皆丈人所見﹐不敢與他人道。」《答周君巢書》云「丈人用文雅﹐從知己。」又云「今丈人乃盛譽山澤之臞者」﹐又云「往時京城西與丈人言者﹐愚不能攺﹐亦欲丈人因往時所執。」此豈皆稱婦翁邪﹖他若《送蔡秀才下第歸覲敍》云「丈人牧人南邦﹐君展覲承顏」﹐本以稱人之父﹐抑施於前輩行﹐皆可。卽韓文公志《馬暢夫人盧氏》謂長子殿中丞繼祖曰「吾父與韓丈人視諸孤是也。」任子淵注後山詩云「丈人﹐俗以爲婦翁之稱。」然字則遠矣﹐老杜詩使之不一﹐如「甚愧丈人厚﹐甚知丈人眞。」「丈人試靜聽」﹑「丈人且安坐」之類﹐縷縷見之﹐大抵亦尊者之稱也。至如《吳越春秋》載伍子胥曰「性命屬天﹐今屬丈人。」而古詩《與灤張率》所謂﹕「丈人且安坐﹐調弦未遽決。」「丈人幸無遽﹐神鳳且來儀。」則又非淺淺者所到﹐此句𨿽屬婦翁﹐因摘其字並論之。予讀杜詩「丈人且安坐﹐休辧渭與涇」﹑「丈人屋上烏﹐烏好人亦好」﹑「丈人試靜聽」﹑「深愧丈人厚﹐甚知丈人眞」﹑「吾非丈人特」﹑「丈人才力猶彊健」﹑「丈人藉才他」﹑「丈人叨禮數」﹐此語時見句中﹐以稱薛十二丈人判官﹑射洪李四丈﹑韋左丞鄭八丈﹑盧五丈參謀﹑韋大夫諸人﹐《潼關吏》記「丈人視要處」﹐注者謂﹕「托關吏呼公之語。」是誠通用於尊者﹐若「松下丈人巾屨同」﹐特賦畫中老人。又詩題云《奉寄河南韋丈人》《李鄠縣丈人》﹐與單稱「丈」者當同﹐他如《丞相中郎丈人行》《王孫丈人行》﹐正用《漢書》語。《別李義》詩﹕「丈人嗣王業﹐之子白玉溫。道國繼徳業﹐請從丈人論。丈人領宗卿﹐肅穆古制惇。」趙彥材注﹕「丈人﹐言李義之父。」正以稱人所尊﹐若柳集序中也。邵堯夫之父天容名古﹐自號伊川丈人﹐陳叔易恬隱嵩山﹐自號澗上丈人﹐魏道輔泰自號漢上丈人﹐猶今自稱老人之類。唐陸龜蒙亦號江上丈人﹐又劉玄佐在夷門﹐韓滉將入相玄佐拜呼爲兄﹐滉曰「旣爲兄弟﹐未申敬丈母不敢入驛。」玄佐母聞之﹐驚喜﹐出謝事﹐見柳氏《家訓》。是稱於中外丈人之婦﹐至唐猶然。楊於陵爲韓滉婚﹐同年進士章八元恃才浮傲﹐滉械系之﹐於陵曰「告丈人﹐乞其生。」亦見柳氏《家訓》。是稱於妻之父﹐唐世皆然﹐不特柳子厚嘗用之。

古者先生之稱﹐尊也。《論語》﹕「先生饌。」馬融曰「先生謂父兄。」則父兄可以言先生。《士冠禮》﹕「贄見於鄕大夫﹑鄕先生鄭氏注﹕「鄕先生﹐鄕中老人﹐爲卿大夫致仕者。」《鄕飲酒》﹕「禮﹐主人就先生而謀賓介。」注謂﹕「先生﹐鄕中致仁者。」《鄕射禮》﹕「徵惟所欲﹐以告於鄕先生君子。」注謂﹕「鄕大夫致仕者﹐君子有大徳行不仕者。」則必鄕之致仕者可以言先生。《曲禮》﹕「從於先生﹐不越路而與人言。」鄭氏注﹕「先生﹐老人教學者。」孔子曰先生﹐「師也﹐謂師爲先生﹐言彼先已而生﹐其徳多厚也﹔自稱爲弟子﹐言己自稱如弟子﹐則尊師如父兄也。」崔靈恩云「凡言先生﹐謂年徳俱髙﹐又教道於幼者。」則師可以言先生。《論語》﹕「見其與先生並行也。」包氏曰「先生﹐成人也。」予疑此以童子而言其年長者歟﹖「宋牼將之楚﹐孟子遇於石邱﹐曰﹕『先生將何之﹖』」趙氏注﹕「學士年長者﹐故謂之先生。」大率加於老成﹐合先生之意﹐𨿽鄭康成言致仕者﹐必曰「鄕中老人」﹐而《冠》義之注亦同曰鄕老而致仕者﹐然馬氏《禮解》以爲「齒長而有徳之稱」﹐正猶崔靈恩「年徳俱髙」之說﹐如是而後稱之﹐受之﹐皆無愧其稱於師者。樂正子曰「先生何爲出此言也﹖」樂正子﹐孟子門人。曾子居武城﹐左右曰「待先生如此其忠且敬也。」《正義》謂「左右之大夫朱文公以左右爲僧子門人是也﹔沈猶行者﹐注云「曾子弟子」﹐其言從先生者七十人﹐稱其師也。叔孫通弟子諸生皆以此事通。唐皇甫湜爲《昌黎碑銘》亦然﹐昌黎《送密序》謂己爲先生﹐以密太學生﹐昌黎領袖學館﹐有師生之分。《進學解》自謂國子先生﹐而稱施先生以大學博士﹐稱揚先生以國子司業﹐少陵《醉時歌》贈鄭虔爲廣文館學士﹐皆有師道也。如燕處士田光先生﹑齊魯仲連先生﹑稷下先生﹑甪裏先生﹐必皆年徳之可稱者。平原君稱毛遂「毛先生」﹑齋傳捨長稱馮先生﹐而燕易王之稱蘇秦﹑昭王之稱範雎﹑齊梁君之淳於髠﹑韓信之稱酈食其﹐豈姑以禮遊客云爾。北海王先生者﹐一文學卒﹐史太守乃爲跪拜﹐其稱先生﹐固所尊矣。至於扁鵲﹐醫也﹐虢君稱之﹔唐舉﹐蒯通以相人術也﹐蔡澤﹑韓信稱之﹔司馬季主﹐卜也﹐宋忠﹑賈誼稱之﹔東郭先生﹐方士也﹐衛靑稱之﹐或古才智之士﹐記於方術﹐其必有可尊也。唐舉又還以稱蔡澤﹐交相推尙﹐何以爲尊漸已近乎﹖後世之獘﹐漢王召讓陳平而云先生﹐平疑未老﹐讓之也﹐猶以此稱。東方朔爲郎﹐其同爲郎者謂人皆以先生爲狂﹐譏之也﹐亦以此稱﹐秦﹑漢間其名稍輕矣。範雎且自謂張祿先生﹐以隱姓氏。而晉淵明之五柳﹑南齊臧榮緒之被褐﹑唐王無功之五斗﹑樂天之醉吟﹑魯望之甫裏﹐又皆寓其自號者歟。韓文於此不輕用﹐特以尊師儒而行﹐退之稱陸先生參與《送石洪處士序》稱「石先生」﹐當是以先輩尊之﹐洪又退居不仕者。同時送溫造﹐才稱生﹐《史索隱》曰「生者﹐自漢以來皆號生﹐亦先生者﹐以自呼之耳。」則洪造無髙下也。孟東野之「貞曜」﹑吳筠之「宗元」﹐私謚而尊以先生也。漢法眞則眾號之曰「元徳先生」﹐非謚也。梁陶洪景之「貞白」﹑唐司馬承禎之「貞一」﹐潘師正之「體玄」﹐皆賜謚稱先生也。東都之初﹐陳圖南以隱者賜「希夷」號﹐其間方外士多賜焉﹐相承已久。惟儒者如康節﹑安定﹑泰山﹑䢐徠﹐固得稱之。況自文潞公表《程純公墓》爲「明道先生」﹐濂洛諸賢者皆有師之道者﹐𨿽元老大臣不能比其尊稱也﹐非若近世用於謬敬加於勢位之徒。劉器之諫議呼司馬公則曰「老先生」﹐以師禮事也。陳瑩中諫議《答陸伯思書》有云「來書﹐以『先生』二字見與﹐非瓘所敢當﹐欲因循不言﹐意終不安﹐今試爲左右言之。孔子答子夏之問﹐有先生﹑弟子之語﹐先生指父兄也﹐孔子乃萬世聖賢之父﹐孟子亦百世學者之兄﹐父其父﹐兄其兄者﹐皆子弟也。子又有子﹐弟又有弟﹐故堯﹑舜﹑文﹑武之。道傳之而不息。然則人倫之所恃以明者﹐由孝之尙在故耳。古者父子不擇善而教﹐謂所教者爲弟子謂教之者爲先生﹐先生﹐父兄如也﹐此名豈可以假人哉﹖輕以假人﹐而使當之者無以自容﹐非所以處人也。孔子曰﹕『後生可畏﹐四十﹑五十而無聞焉﹐斯亦不足畏也已。』瓘行年五十有六矣﹐去死不遠﹐而其昏未明﹐尙有愧於後生﹐況敢當先生之名乎﹖」朱新仲《答張安國書》亦云「辱遠教﹐爲禮甚過。然有不敢當者﹐先生對後生之言也。本於孔子﹐漢人亦用﹐未嘗專以目人曰某先生﹐其後乃以命道人﹑髙士﹐至唐則爲封爵﹑私謐﹐如『貞曜』云者。弟子於師稱先生﹐可也﹔門生於座主稱先生﹐亦可也。若被薦舉﹐於舉將稱先生﹐已無理矣﹐行之已久﹐不怪也。若無是三者﹐遽當此名﹐其可哉﹖公爲天子侍從﹐而謙遜自居也﹐然予人以無實之名﹐則謙爲過矣。翌於門下視三者無一焉﹐懼而辭者﹐恐有識者笑其不當也。近世風俗又有不宜﹐妄加人者﹐曰『丈』是也﹐非父祖之執友﹑鄕裏之先進﹑同僚之尊長﹐舉不可稱。乃有年髙一倍﹐六﹑七十白髯老人﹐見鄕裏晚進同僚子孫﹐一切『丈』之﹐彼晚進偃然不問﹐蓋不知『丈』云者﹐老於我之稱者。翌於尊君有從遊之舊﹐而年又老大﹐丈人云則宜﹐使翌可當﹐而人不笑﹐如何﹖如何﹖」以了翁之風﹑郎﹑瀥山之文學﹐受人「先生」之稱﹐何慊而辭謝﹖若不勝餘人﹐宜如何哉﹖稱謂少過﹐則人且笑﹐乾淳猶有古風矣。當鄭公以丈事範文正公﹐而洪景盧記曾吉甫在館中﹐以字呼同捨﹐因相約。曾公﹐前輩﹐可尊﹐是宜曰「丈人」﹐余自今各以自字行稱﹐丈之尊若此﹐世俗亦不可不知也。

韓擒虎自涼州總管召還﹐或有人驚走至其家﹐曰「我欲謁王。」左右問曰「何王也﹖」答曰「閻羅王。」子弟欲撻之﹐擒虎止之曰「生爲上柱國﹐死作閻羅王﹐斯亦足矣。」因寢疾卒。歐公《集古錄》因舊碑不著﹐疑史之妄。唐嚴安之爲京兆尹﹐以彊明稱﹐吏民畏之﹐一日見一神﹐鞬櫜致禮甚恭﹐曰「五道將軍拜謁﹐今奉天符﹐迎公爲閻羅王﹐替韓王。」安之是日卒﹐明皇追封平等王﹐其事寢怪。熙寧間﹐王介出守湖州﹐荊公贈詩﹐所謂「吳興太守美如何」者﹐介知譏已﹐以破題爲十篇﹐有云「生若不爲上柱國﹐死時猶合代閻羅。」荊公笑曰「閻羅見闕﹐請速赴任。」此借以寓嘲謔耳。獨寇萊公事出於《翰府名談》﹕「來公南遷﹐再移崖州﹐妾桃泣曰﹕『妾前世師事仙人爲俠﹐今將別去﹐公當爲地下主者﹐閻浮提王也﹐不久亦亡。』有王克勤見公曹州境上﹐驢北去﹐後騎曰「閻羅浮提王交政也。』果爲閻羅王矣。」《談藂》云「丁謂當國﹐逐李﹑寇二公﹐欲殺﹐不可﹐旣南貶﹐而文定復相﹐相傳忠湣爲閻羅王﹐世謂死活不得。」王性之記一事略同﹐云﹕熙寧末﹐修兩朝史﹐蒲宗孟﹑曾肇諸人作史官﹐宗孟分寇忠湣﹑丁晉公傳﹐詆寇多﹐而於丁甚爲明白。其事蓋肇之祖致堯晉公所引﹐肇助宗孟修之﹐會子固召還﹐肇以呈子固﹐子固笑曰「我聞寇萊公死作閻羅王﹐你自看取。」予謂如包孝肅尹開封﹐京師爲之語曰「關節不到﹐有閻羅王包老。」李壽尹開封﹐亦號李「閻羅」﹐特諭其剛嚴﹐卽史云「成稱神明」之義。至於忠烈貫天地而不朽﹐使神固聰明正直之謂﹐是事不可徵歟。近時乃以諭嬖幸「閻羅」之名始褻﹐淳熙之董璉﹑寶�之宋臣是也。張彥文大經位中執法﹐刻璉暴橫﹐至自比閻羅﹐阜陵感悟﹐卽日竄之遠外﹐宋臣亦嘗蹔徙安吉云。

猶豫﹐謂獸也。《曲禮》﹕「使民決嫌疑﹐定猶豫。」孔氏曰「《說文》云﹕皆獸名。猶﹐玃屬﹔豫﹐象屬。二獸進退多疑﹐人多疑惑者似之﹐故謂之猶豫。」按《說文》﹕「與﹐從舁﹑與﹐尹汝反﹐或古字借用。《史髙後紀》﹕「計猶豫。」班書《髙後記》﹕「猶豫未決。」《索隱》釋曰「猶﹐鄒音﹐以獸反﹔與音預﹐又作豫。」崔浩云﹕『猶﹐類也。卬首長尾﹐性多疑。』又《說文》云﹕『猶﹐獸名﹐多疑﹐故比之也。』按狐性亦多疑﹐度冰而聽水聲﹐故云狐疑也。今解者又引《老子》﹐且按﹕狐聽冰﹐而此云冬涉川則猶豫﹐是狐類不疑﹐若畏四鄰﹐則猶定是獸﹐自不保同類﹐故云畏四鄰也。」《爾雅》曰「猶如﹐善登木。」此獸性多慮﹐嘗居山中﹐忽聞有聲﹐卽恐有人且來害之﹐每豫上樹﹐久之無人﹐然後敢下。須臾﹐又上﹐如此非一﹐故不決者稱猶豫焉。一曰隴西謂犬子爲猶犬﹐隨人行﹐每豫在前﹐待人不得﹐又來迎候﹐故云猶豫也﹐野史﹑《漢》注釋備矣。今考《說文》﹕「猶﹐玃屬。」「豫﹐象之大者。」徐鍇釋﹕「不害於物﹐故言豫。」《離騷》﹕「心猶豫而狐疑﹐欲自適而不可。」王逸解殊略﹐若謂並狐疑爲文﹐則猶﹑狐皆獸﹐《漢》注正合。《顏氏家訓》﹕「《禮記》云﹕『定猶豫﹐決嫌疑。』《離騷》曰﹕『心猶豫而狐疑。』先儒未有釋者。按尺﹕《尸子》曰﹕『五尺犬爲猶。』《說文》云﹕『隴西謂犬子爲猶。』吾以爲人將犬行﹐犬好豫在人前﹐待人不得﹐又來迎候﹐如此徑還﹐至於終日﹐斯乃豫之所以爲未定也﹐故稱猶豫。或以《爾雅》曰﹕『猶如麂﹐善登木。』猶﹐獸名也。旣聞人聲﹐乃豫緣木﹐如此上下﹐故稱猶豫。」斯皆《漢》注所本。嘗讀《老子》﹕「豫兮﹐若冬涉川﹔猶兮﹐若畏四鄰﹔儼兮﹐其若客﹔渙兮﹐若冰將釋﹔惇兮﹐其若朴﹔曠兮﹐其若谷﹔渾兮﹐其若濁。」意猶爲獸之名﹐豫爲獸之態﹐則七者何乃並通﹐以著猶豫爲獸﹐則儼渙而不復奚取諭﹖況已每句釋上一字﹐古注謂﹕舉事輒加重愼﹐豫豫兮若冬涉川﹐心難之也﹐其進退猶猶如拘制﹐若人犯法﹐畏四鄰之知也。不如蘇氏解曰「戒而後動曰豫﹐其所欲爲猶﹐迫而後應﹐豫兮若冬涉川﹐逡巡如不得已也。疑而不行曰猶﹐其所不欲﹐遲而難之﹐猶然﹐如畏四鄰之見知也。」猶豫取義﹐粲然而見矣。必以爲獸﹐則當捨《老子》﹐而言《史》述蒯通語「猛虎之猶豫﹐不若蜂蠆之致螫﹔騏驥之跼躅﹐不若駑馬之安步。」以諭以此猛弟﹐又與跼躅對言﹐若非專泥於獸之多疑﹐而固主乎遲緩﹐卽老子「冬涉川﹐畏四鄰」之義﹐而不畏獸也。《爾雅》﹕「猶﹐如麂。」《漢》注﹕「如�。」《說文》﹕「麂。」《酉陽雜俎》梁黃門侍郎明少遐曰「狐性多疑﹐鼬性多預。狐疑猶預﹐因此而傳耳。」魏使崔劼吉﹕「狐疑鼬豫﹐可謂獸之一短也。」鼬﹐《說文》﹕「羊狩反。」

愛日齋叢鈔續完

愛日齋叢鈔續補

評唐薄紹之書如「仙人嘯樹」﹐則眞仙也。

趙景安云﹕古人書字有誤﹐卽墨塗之﹐今人多不塗﹐旁注云「卜」﹐諺語謂之「卜煞」﹐莫曉其義。近於範機宜華處見司馬公與其祖議《通鑑》書﹐有誤字﹐旁注云「�」﹐然後乃知「非」字之半﹐後人又省。《項氏家說》亦以溫公爲證﹐謂勘書之法﹐有爲「乙」字﹐布於兩間者﹐先自右勾上一字而使之下﹐復自左勾下一字而使之上﹐明其字當兩易也。有當除者﹐則旁注「非」字而去其半﹐從省文也。今人之爲「乙」字者﹐乃別著於旁﹐獨以「乙」首指下一字﹐而使其尾外挑﹐遂有讀「乙」爲「挑」者﹐不知「挑」置何處也。又於「」字﹐去其二點﹐遂有讀「非」爲「卜」者﹐尢無理之甚也。今獨司馬文正公手稿﹐凡除去者﹐皆作「�」字﹐猶可考云。余聞見古人書﹐或於誤字旁注三點﹐此又省「�。字之半。南渡前﹐舊抄文字亦有用「乙」﹑「卜」者﹐《交會談藂》云「知晉州焦敏謂國子監印《九經》不眞﹐曰﹕只如《周易》各字爲甚﹐卻總卜殺。」「卜殺」之語﹐未詳所始﹐訛語相承﹐非必悉自近時。今考趙景安所引諺語﹐則亦有由來矣。韓退之《讀�冠子》云「文字脫謬﹐爲之正三十有五字﹐乙者三﹐減者二十有二﹐注者二十有二字。」館中校書﹕格諸字有誤者﹐以雌黃塗訖﹐別書﹔或衍字﹐以雌黃圈﹔少者﹐於字側添入﹔或字側不容注者﹐卽用朱圈﹐仍於本行上下空紙標寫﹔倒者﹐於兩字間書「乙」字。是「乙」字亦別注於旁﹐舉子書卷末﹐直云注「乙」﹐不爲怪也。

愛日齋叢鈔續補完

【愛日齋叢鈔完】

