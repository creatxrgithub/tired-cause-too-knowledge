釵小志

如夫人齊侯多內寵﹐嬖如夫人者六人。教美人戰孫武以兵法見吳王闔閭﹐於是出宮中美人百人﹐分爲二隊﹐以王之寵姬二人爲隊長。妾與政王導有幸妾姓雷﹐頗豫政事﹐蔡公謂之「雷尙書」。攜妓東山謝安棲遲東山﹐放情丘壑﹐好音樂﹐每遊賞﹐必以妓從。開閣放妾王處仲嘗荒恣於色﹐左右諫之﹐處仲曰「吾乃不覺爾﹐如此甚易耳。」乃開後閣﹐驅諸婢妾數十人﹐任其所之。妾爲夫人杜佑﹐議者謂佑治行無缺﹐惟晚年以妾爲夫人有所蔽云。妓圍唐申王﹐每冬月苦寒﹐令宮女密圍而坐﹐謂之「妓圍」。簾衣梁夏侯亶性儉率﹐有妓妾十數﹐並無被服﹐每有客﹐常隔簾奏樂﹐時謂簾爲「夏侯妓衣」。白頭吟張跂欲娶妾﹐其妻曰「子誦﹝白頭吟﹞﹐妾當聽之。」跂慚而止。霓裳羽衣曲上皇令宮妓佩七寶瓔珞﹐舞﹝霓裳羽衣曲﹞﹐曲終﹐珠翠可掃。雪兒歌雪兒者﹐李密愛姬﹐每賓朋文章有奇麗者﹐付雪兒﹝伴﹞﹝協律﹞歌之。絳紗帳馬融施絳紗帳﹐前授生徒﹐後列女樂。肉臺盤南唐孫晟﹐官至司空﹐每食﹐不設几案﹐使眾妓各執一器﹐環立而侍﹐號「肉臺盤」。以倡進漢武帝李夫人﹐本以倡進。婦女連百秦皇婦女連百﹐倡優累千。賜妓樂夏侯惇從太祖徵孫權還﹐賜妓樂名倡。毆殺笛妓王愷嘗置酒﹐女妓吹笛﹐小失聲韻﹐愷便令黃門毆殺之﹐一座攺容。奪傷指張均妓多麗﹐彈琵琶曲﹐頂上有髙麗絲結﹐趙詩爭奪﹐致傷二指。綾羅袴褶武帝嘗降王武子家﹐武子供饌﹐並用琉璃器﹐婢子百餘人﹐皆綾羅袴褶﹐以手擎飲食。自爲小君裁剪李紳爲相﹐時俗尙輕綃染蘸碧爲婦人衣﹐紳自爲小君裁剪。琥珀釧東昏侯爲潘妃作一隻琥珀釧﹐直七十萬。樂天姬侍樂天詩曰「菱角執笙簧﹐谷兒抹琵琶。紅綃信手舞﹐紫綃隨意歌。」自注云「皆臧獲名。」燕子樓張建封節制武寧﹐納妓盻盻於燕子樓。公薨﹐不他適。不許妾妝崔樞夫人治家整肅﹐容儀端麗﹐不許羣妾作時世妝。呼琵琶蔡持正謫新州﹐侍兒名琵琶﹐嘗養一鸚鵡﹐持正每呼琵琶﹐卽扣響板﹐鸚鵡傳言呼之。盡記歌詞歐陽永叔閒﹝居﹞汝陰時﹐一妓能盡記公所爲歌詞。唱金縷杜秋娘﹐金陵女也。年十五﹐爲李錡妾﹐嘗爲錡唱金縷詞。柳枝退之二侍姬﹐名柳枝﹑絳桃。二妾歌舞樂天有二妾﹐樊素善歌﹐小蠻善舞。記曲娘子張紅﹝紅﹞善歌﹐每聽新聲一徧卽能記其節奏﹐後入宮﹐號「記曲娘子」。百濯香吳孫亮寵姬有異香﹐歷年彌盛﹐浣百徧不歇﹐名曰「百濯香」。善吹箎河間王侍兒朝云善吹箎﹐諸羌叛﹐王令朝云假爲老嫗吹箎﹐羌皆流涕復降。語曰「快馬健兒﹐不如老嫗吹箎。」別錦兒韓渥集中有﹝別錦兒詩﹞。房老石崇愛婢翔風﹐年三十遂退之﹐使爲房老。燒指吞炭髙聰有妓十餘人﹐及病﹐欲不適他人﹐並令燒指吞炭﹐出家爲尼。教誦賦蜀劉琰侍婢﹐教誦﹝魯靈光殿賦﹞。手語崔生謁一品問﹝疾﹞﹐其妾與之手語。善琴箏李汧公妾名七七﹐善琴與箏。香兒元載妓薛瓊英﹐幼以香屑親飲啖之﹐長而肌香﹐故名香兒。燭圍韋涉家宴﹐使每婢執一燭﹐四面行立﹐人呼爲「燭圍」。宴客典斟陳無咎宴一客﹐用一婢典斟﹐必十二而後使滿﹐以盡誠敬之道。金牌盈坐河間王夜飲﹐妓女謳歌﹐一曲下一金牌﹐席終﹐金牌盈座。笑春紅閬中參軍黃涉﹐婢曰笑春紅﹐死﹐涉念之淚灑﹐犀簾至皆損壞。二花阮文姬插鬢用杏花﹐陶溥公呼曰「二花」。妾無副服諸葛亮答李嚴書云「吾受賜八千斛﹐今畜財無餘﹐妾無副服。」愛妾換馬后魏曹彰﹐性倜儻﹐偶逢駿馬﹐愛之。其主所惜也。彰曰「彰有美妾可換﹐惟君所擇。」馬主因指一妓﹐彰遂換之。馬名「白﹝鵲﹞﹝鶻﹞」。故後人作﹝愛妾換馬詩﹞﹐奏之弦歌焉。婢皆讀書鄭玄家奴婢皆讀書﹐一婢不稱旨﹐使人拽著泥中﹐須臾一婢來﹐問曰「胡爲乎泥中﹖」答曰「薄言往愬﹐逢彼之怒。」以婢馬賭爾朱文略豪縱不遜﹐平秦王有七百里馬﹐文略敵以好婢﹐賭取之。明日﹐平秦王致請文略﹐殺馬列婢﹐以二銀器盛婢頭﹑馬肉遺之。以妓易帶嚴續相公歌姬﹐唐﹝髙﹞﹝鎬﹞給事通犀帶﹐皆一代尢物。因呼盧之會﹐出姬解帶角之﹐唐彩大勝﹐乃酌酒﹐令美人歌一曲而別。我見亦憐南郡主見桓溫妾﹐抱之曰「阿子﹐我見汝亦憐﹐何況老奴。」侍女合彈韓退之晚年﹐二侍女合彈琵琶箏。妾不衣帛季文子相宣成﹐無衣帛之妾﹐無食粟之馬。妓堂司馬郎君時貴好﹐作妓堂﹐然香煙薫之﹐屋爲之黑。女倡著羅縠曹洪令女倡著羅縠之衣。望江南李太尉鎭關西日﹐爲亡姬謝秋姬作﹝望江南曲﹞。弓腰梁羊侃妾孫荊玉﹐能反腰貼地﹐銜席上之珍﹐謂之「弓腰」。鏡兒善箏郭曖宴客﹐有婢鏡兒﹐善彈箏﹐姿色絕代。李端在坐﹐時竊寓目﹐屬意甚深。曖覺之﹐曰「李生能以彈箏爲題賦詩娛客﹐吾當不惜此女。」李卽席口號曰「鳴箏金粟柱﹐素手玉房前。欲得周郎顧﹐時時誤拂弦。」曖大稱善﹐徹席上金玉酒器並以鏡兒贈李。袖裏春元宗爲太子時﹐愛妾號鸞兒﹐多從中貴董逍遙微行﹐以輕羅造梨花散蕊﹐裛以月麟香﹐號「袖裏春」﹐所至暗遺之。金鳳皇周光祿諸妓﹐掠鬢用郁金油﹐傅面用龍消粉﹐染衣以沈香水。月終﹐人賞金鳳皇一隻。鄭姬香鄭注赴河中﹐姬妾百餘﹐盡燻麝香﹐气數里逆於人鼻。是歲﹐自京兆至河中所過瓜盡﹐一蒂不獲。梅妝閣郭元振落梅妝閣﹐有婢數十人﹐客至則拖鴛鴦擷裠衫﹐一曲終則賞以糖雞卵﹐明其聲也。宴罷﹐散九和握香。窈窕湯嘉平二十五日﹐叔良宿酲未解﹐窈窕烹百和解酲湯進之﹐隨飲而醒﹐後遂依法作湯﹐名「窈窕湯」。染花奩郭代公愛姬薛氏﹐貯食物以散風奩﹐收妝具以染花奩。謝郎衣蘇紫藭愛謝耽﹐咫尺萬里﹐靡由得親。遣侍兒假耽恆著小衫﹐晝則私服於內﹐夜則擁之而寢。耽知之﹐寄以詩曰「蘇娘一別夢魂稀﹐來借靑衫慰渇饑。若使閒情重作賦﹐也應願作謝郎衣。」謝亦取女袒服衷之。後爲夫婦。不用落塵麗居﹐孫亮愛姬也﹐鬒髮香淨﹐一生不用洛成﹐疑其有辟塵犀釵子也。注曰「洛成﹐卽今箆梳﹐似落塵﹐﹝子﹞﹝字﹞誤未考。」萱艸浣衣鄭元令婢萱艸浣衣﹐萱艸輒云「郎君塵土太多﹐令人手皮俱脫。」白團扇王瑉與嫂婢通﹐嫂知﹐撻之。瑉好持白團扇﹐婢制﹝白團扇歌﹞贈瑉﹐云「團扇復團扇﹐許持自障面。憔悴無復理﹐羞與郎相見。」枕畔著衣韓熙載北人﹐仕江南﹐致位通顯﹐不防閒婢妾﹐侍兒往往私客。客賦詩﹐有「最是五更畱不住﹐向人枕畔著衣裳」之句。鳳窠羣女姑臧太守張憲﹐使娼妓戴拂壺中錦仙裳﹐密粉淡妝﹐使侍閣下。奏書者號「傳芳妓」﹐酌酒者號「龍津女」﹐傳食者號「仙盤使」﹐代書札者號「墨娥」﹐按香者號「麝姬」。玳瑁牀楚娘﹐名伎也。江都王寵之﹐寢玳瑁之牀﹐懸翡翠之帳。諢衣穆宗以玄綃白書﹐素紗墨書﹐爲衣服﹐賜承幸宮人﹐皆淫鄙之詞。時號「諢衣」。春艸白樂天有姬善舞﹐名春艸。碧絹蚊幬宋武帝節儉﹐張妃房惟碧絹蚊幬。作芙蕖香歐公知潁州﹐有官妓盧媚兒﹐姿貌端秀﹐口中常作芙蕖花香。有蜀僧云「此人前身爲尼﹐誦《法華經》二十年。」停隼旟劉禹錫﹝泰娘詩﹞﹕「風流太守韋尙書﹐路旁忽見停隼旟。」半妝諺曰「白頭花鈿滿面﹐不若徐妃半妝。」幃婢作樂謝安夫人劉氏﹐幃諸婢﹐使在前作伎。太傅暫見﹐便下幃﹐太傅索更開﹐夫人云「恐傷盛徳。」靑綃紫袖竟陵王靑綃持拂﹐紫袖吹簫。鶬鶊止妬梁武平齊﹐盡有其內﹐獲侍兒十餘輩﹐忌於郤後。左右進言曰「以鶬鶊爲膳﹐可以止妬。」寵蕩墜牀顏延之有愛姬﹐姬憑寵蕩延之墜牀﹐至損。脂肉滑元稹詩﹕「越婢脂肉滑。」老不遣妾齊張瓌﹐妓妾盈房﹐或譏其衰暮畜妓。瓌曰「我少好音律﹐老而方解﹐平生嗜欲﹐無一復存﹐惟未能遣此耳。」姓禮﹕買妾不知其姓則卜之。專房霍后傳﹕寵之專房。畫衣粉面梁陳士人春遊﹐畫衣粉面﹐弦歌相逐。纖手烹白傅詩﹕「茶教纖手侍兒烹。」蘭葉載柳惲書﹐請以一小蘭葉載桃葉小姬以往。燕燕相見趙飛燕姐妹並幸﹐童謠曰「燕燕尾涎涎﹐張公子﹐時相見。」響玉鳴楊士弘曰「江南貴家每宴﹐響玉一鳴﹐靑衣紅綃十許曹籠燈迎立。」巾箱之寵記曰「豈惟炊爨之勞﹐抑亦巾箱之寵。」顧語﹝婢﹞子韓愈序﹕「今人持被直三省﹐丁寧顧婢子語﹐刺刺不能休。」莫敢當夕禮﹕妻不在﹐妾禦莫敢當夕。聲淸性惡魏武有一妓﹐聲音淸髙而情性酷惡﹐欲殺則愛才﹐欲置則不堪﹐於是選一人聲及之﹐便殺性惡者。推婢墓中幹寶父有寵婢﹐母妬甚﹐及父亡﹐母乃生推婢於墓中。後十餘年開墓﹐婢伏棺而蘇﹐言其父常取飲食與之﹐恩情如生。橊花染詩﹕「郁金香汗裛歌巾﹐山石橊花染舞裠。」誚失婢榜唐人有﹝誚失婢榜詩﹞﹐詩曰「撫養在香閨﹐嬌癡教不依。總然桃葉寵﹐打得柳花飛。曉露空調粉﹐春羅枉賜衣。內家方妬殺﹐好處任從歸。」

