《澎湖考略》

﹝淸﹞佚名撰

澎湖嶼﹐在福建泉州府東南海中﹔山形平衍﹐東西約十五里﹐南北約二十里。考「泉州府誌」﹕自府城東﹐由海舟行三里可至。又有東﹑西二碇山﹐皆在海中﹔自東碇開洋﹐一日夜可至。其海水﹐號澎湖溝。水道分東西流﹐西達漳﹑泉﹐東達小呂宋。「海防考」﹕隋開皇中﹐嘗遣虎賁將陳稜釀秫爲酒﹐土商興販﹐以廣其利。洋舶至者﹐歲常數十艘﹕固泉州之外府﹐亦入閩之要隘也。元末﹐置巡司。明初﹐徙其民於近郭﹐其地遂墟。年中倭人往來貿易﹐恆停泊於此以取淸水。我朝特設重兵以戍守之。

其地環衍有一百餘里﹐有三十六嶼之勝﹔蓋淸漳﹑溫陵二郡之門戶也。嶼之正中﹐爲媽宮嶼。波平浪靜﹐無奔騰澎湃之雄﹔海闊天空﹐有回急瀾湍之勢。其形若湖﹐故名澎湖。湖面寬積里許﹐深穩可泊舟。我兵巡洋遇南北風﹐輒進此以爲汛守。自前明以來﹐外人恆窺伺之而不可得﹔近則商通各國有建行戶於其地者。左爲案山﹐西爲西安﹔今各置小城﹑築土壘﹐列銃其中﹐名曰銃城。由陸至媽宮﹐三十餘里﹔舊有舟師防守﹐令更設銑城以資保護。沿海諸山﹐亂石羅列﹑港道迂回﹐非練熟舵梢者不能駕舟也。

明萬曆三十七年﹐有洋船一艘闖進澎湖﹐久之乃去。天啟二年﹐有髙文律者乘戍兵單弱﹐以師船十餘艘突據其地。遂因山爲城﹑環海爲地﹐破浪長驅﹐肆毒於漳﹑泉沿海一帶﹔要求互市﹐欲如粵東之香山開爲商埠﹐不許。嗣由總兵兪咨臯移諸北港﹐乃復澎湖。

論者謂澎湖爲漳﹑泉門戶﹐而北港則澎湖唇齒﹔北港有失﹐則唇亡齒寒﹐不特澎湖可慮﹐卽漳﹑泉亦可憂。北港在澎湖東南﹐卽今之臺灣也。澎湖有警﹐則基隆﹑打狗一帶亦不能安枕。蓋打狗爲通商之埠而基隆爲產礦之區﹐皆爲敵人所覬覦者也。

