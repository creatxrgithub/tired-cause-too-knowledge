《因話錄》

﹝唐﹞趙璘

卷一宮部

玄宗柳婕妤﹐生延王玢。肅宗每見王﹐則語左右曰「我與王﹐兄弟中更相親﹐外家皆關中貴族。」柳氏乃尙書右丞範之女﹐睦州刺史齊物之妹也。

肅宗在春宮﹐嘗與諸王従玄宗詣太淸宮。有龍見於殿之東梁﹐玄宗目之﹐顧問諸王﹕「有所見乎﹖」皆曰「無之。」問太子﹐太子俯而未對。上問﹕「頭在何處﹖」曰「在東上。」撫之曰「眞我兒也。」

安祿山入覲﹐蕭宗屢言其不臣之狀﹐玄宗無言。一日﹐召太子諸王擊球﹐太子潛欲以鞍馬傷之。密謂太子曰「吾非不疑﹐但此胡無尾﹐汝姑置之。」

政和公主﹐肅宗第三女也﹐降柳潭。肅宗宴於宮中﹐女優有弄假官戲﹐其綠衣秉簡者﹐謂之參軍妝。天寶末﹐蕃將阿布思伏法﹐其妻配掖庭﹐善爲優﹐因使隸樂工。是日遂爲假官之長。所爲妝者﹐上及侍宴者笑樂。公主獨俯首顰眉不視﹐上問其故﹐公主遂諫曰「禁中侍女不少﹐何必須得此人使阿布思眞逆人也﹐其妻亦同刑人﹐不合近至尊之座。若果冤橫﹐又豈忍使其妻與羣優雜處爲笑謔之具哉妾𨿽至愚﹐深以爲不可。」上亦憫惻﹐遂罷戲﹐而免阿布思之妻。由是賢重公主。

代宗獨孤妃薨﹐贈貞懿皇后﹐將葬。尙父汾陽王在邠州﹐以其子尙主之故﹐欲致祭。徧問諸従事﹐皆云﹔「自古無人臣祭皇后之儀。」汾陽曰「此事須得柳侍禦裁之。」時予外伯祖殿中侍禦史﹐掌汾陽書記﹐奉使在京﹐卽以書急召之。旣至﹐汾陽迎笑曰「有切事﹐須藉侍禦爲之。」遂說祭事。殿中君初亦對如諸人﹐旣而曰「禮緣人情﹐令公勛徳不同常人﹐且又爲國姻戚﹐自令公始﹐亦謂得宜。」汾陽曰「正合子儀本意。」殿中君艸祭文﹐其官銜之首稱﹕「駙馬都尉郭曖父。」其中敍特恩許致祭之意﹐辭簡禮備﹐汾陽覽之大喜。其文列於左﹕

維某年月日﹐駙馬都尉郭曖父﹐關內河東副元帥﹑司徒﹑兼中書令﹑汾陽郡王臣子儀﹐謹遣上都進奏院官傅濤﹐敢昭告於貞懿皇后行宮﹕伏惟徳曜坤靈﹐明齊月魄﹐母儀萬國﹐化洽六宮﹐光輔聖人﹐贊成陰教﹐載榮史策﹐式播謳謠。奄違聖日﹐上仙靈界﹐遐邇痛憤﹐宮闈哀慕。臣幸忝諸親﹐男尙貴主﹐天人之美﹐鞠育所鐘﹐姻戚光榮﹐宗族咸戴。今園陵禮備﹐祖載及期﹐臣限守方鎭﹐不獲陪侍行宮﹐瞻望靈駕﹐不勝摧慕。伏荷皇恩﹐眷以國戚。許申祭禮﹐超越等夷﹐古今所絕﹐獨開聖造﹐無任惶恐銘戴之至。謹獻牲牢庶羞之奠。尙饗﹗

代宗以郭尙父勛髙﹐兼連姻帝室﹐常呼爲大臣而不名。每中使內人往來﹐必詢其門內休戚。尙父二愛姬﹐嘗競寵爭長﹐互論其公私佐助之功﹐忿媢不相面﹐尙父不能禁。上知之﹐賜金帛及簪鐶﹐命宮人載酒以和之。方飲﹐令選人歌以送酒。一姬怒未解﹐歌未發﹐遽引蒲。置觴於席前曰「酒盡不須歌。」

郭曖嘗與升平公主琴瑟不調﹐曖罵公主﹕「倚乃父爲天子耶我父嫌天子不作。」公主恚啼﹐奔車奏之。上曰「汝不知﹐他父實嫌天子不作。使不嫌﹐社稷豈汝家有也。」因泣下﹐但命公主還。尙父拘曖﹐自詣朝堂待罪。上召而慰之曰「諺云﹕『不癡不聾﹐不作阿家阿翁。』小兒女子閨幃之言﹐大臣安用聽﹖」錫賚以遣之。尙父杖曖數十而已。

徳宗初嗣位﹐深尙禮法。諒暗中﹐召韓王食馬齒羹﹐不設鹽酪。皇姨有寡居者﹐時節入宮。妝飾稍過﹐上見之極不悅。異日如禮﹐乃加敬焉。

徳宗初登勤政樓﹐外無知者。望見一人衣綠乘驢戴帽至樓下﹐仰視久之﹐俯而東去。上立遣宣示京尹﹐令以物色求之。尹召萬年捕賊官李鎔﹐使促求訪。李尉佇立思之曰「必得。」及出﹐召幹事﹑所由於春明門外數里內﹐應有諸司舊職事使藝人﹐悉搜羅之。而綠衣者果在其中。詰之﹐對曰「某天寶教坊樂工也。上皇時﹐數登此。每來﹐鴟必集樓上﹐號隨駕老鴟。某自罷居城外﹐更不復見。今羣鴟盛集﹐又覺景象宛如昔時。心知聖人在上﹐悲喜且欲泣下。」以此奏聞。敕盡收此輩﹐卻系教坊。李尉亦爲京尹所擢用﹐後至郡守。

徳宗嘗暮秋獵於苑中。是日天色微寒﹐上謂近臣曰「九月衣衫﹐二月衣袍﹐與時候不相稱﹐欲遞遷一月﹐何如﹖」左右皆拜謝。翌日﹐命翰林議之﹐而後下詔。李趙公吉甫﹐時爲承旨﹐以聖人能上順天時﹐下盡物理﹐表請宣示萬方﹐編之於令。李相程初爲學士﹐獨不署名。具狀奏曰「臣謹按《月令》﹐十月始裘。《月令》是玄宗皇帝刪定﹐不可攺易。」上乃止。由是與吉甫不協。

徳宗躬親庶政﹐中外除授﹐無不畱神。余伯父自監察裏行浙東觀察判官﹐特授髙陵縣令。裴尙書武﹐亦自鄜坊監察宰櫟陽。二人同制。後數日﹐因遊苑中﹐有執役者﹐上問﹕「何處人﹖」云「是髙陵百姓。」上曰「汝是髙陵人也﹐我近爲汝揀得一好長官﹐知否﹖」

憲宗初﹐徵柳宗元﹑劉禹錫﹐至京。俄而以柳爲柳州刺史﹐劉爲播州刺史。柳以劉須侍親﹐播州最爲惡處﹐請以柳州換。上不許。宰相對曰「禹錫有老親。」上曰「但要與惡郡﹐豈系母在﹖」裴晉公進曰「陛下方侍太后﹐不合發此言。」上有愧色。旣而語左右曰「裴度終愛我切。」劉遂攺授連州。

憲宗知權文公甚眞。後權長孺知鹽鐵福建院﹐髒污盈積﹐有司以具獄奏。上曰「必致極法。」崔相羣救之云「是徳輿族子。」上曰「徳輿必不合有子弟犯贓﹐若徳輿在﹐自犯贓﹐朕且不赦﹐況其宗従也﹖」及知其母年髙﹐乃免死﹐杖一百﹐長流康州。

文宗將有事南郊﹐禮前﹐本司進相撲人。上曰「我方淸齋﹐豈合觀此事﹗」左右曰「舊例皆有﹐已在門外祗候。」上曰「此應是要賞物﹐可向外撲了。」卽與賞物令去。又賞觀鬥鷄﹐優人稱嘆「大好雞」﹐上曰「雞旣好﹐便賜汝。」

文宗賜翰林學士章服﹐續有待詔欲先賜本司者﹐以名上。上曰「賜君子小人不同日﹐且待別日。」

文宗欲以韋宣州溫爲翰林學士。韋以先父遺命﹐懇辭。上後謂次對官曰「韋溫﹐朕每欲用之﹐皆辭訴﹐又安用韋溫﹖」聲色俱厲。戶部崔侍郎蠡進曰「韋溫稟其父遺命耳。」上曰「溫父不令其子在翰林﹐是亂命也。豈謂之理乎﹖」崔曰「凡人子能遵理命﹐已是至孝﹐況能稟亂命而不攺者﹐此則尢可嘉之﹐陛下不可怪也。」上曰「然。」乃止。

文宗時﹐有正塔僧履險若平﹐換塔杪一柱﹐傾都奔走﹐皆以爲神。上聞之曰「此塔固由人工所成﹐當時匠者﹐豈亦有神﹖」沙門後果以妖妄伏法。

文宗對翰林諸學士﹐因論前代文章。裴舍人數道陳拾遺名﹐柳舍人璟目之﹐裴不覺。上顧柳曰「他字伯玉﹐亦應呼陳伯玉。」

武宗時﹐李崖州嘗面奏處士王龜志業堪爲諫官。上曰「龜是誰子﹖」對曰「王起之子。」曰「凡言處士者﹐當是山野之人。王龜父大僚﹐安得居山野不自合有官﹖」李無以對。又將賜杜悰之子無逸衣﹐所司條列數目﹐其衫色未奉進旨﹐上久之言曰「我不可賜其白衫﹐年小未有官﹐又難假其服色﹐但賜靑衣無衫可也。」

宣宗朝﹐兩省官對。上曰「卿等皆朕諍臣﹐切須各務公道﹐但無私黨。所論事﹐必與卿行。若苟近私﹐𨿽直無益。」

大中七年冬﹐詔來年正月一日﹐禦含元殿受朝賀。璘時爲左補闕﹐請權禦宣政殿。疏奏之明日﹐聞上謂宰臣曰「有諫官疏﹐來年禦含元殿事如何莫須罷否﹖」宰臣魏公謩奏曰「元年大慶﹐正殿稱賀﹐亦是常儀﹐況當無事之時。陛下肆覲百辟﹐朝廷盛禮﹐不可廢闕。」上曰「近華州奏﹐光化賊劫下邽縣。又關輔久無雨雪﹐皆朕之憂。豈謂之無事須與他罷。假如權禦宣政﹐亦何不可也﹖」宰臣奉詔﹐方欲宣下﹐而日官奏太陽當虧﹐遂罷之。其後宰相因奏對﹐以遺補多闕﹐請更除八人。上曰「諫官但要職業修舉﹐亦豈在多隻如張道符﹑牛叢﹑趙璘輩三數人足矣﹗使朕聞所未聞。」

卷二商部上

商爲臣﹐凡自王公﹐至有秩已上﹐皆入此部郭汾陽在汾州﹐嘗奏一州縣官﹐而敕不下。判官張曇言於同列﹐以令公勛徳﹐而請一吏致阻﹐是宰相之不知體﹐甚也。汾陽王聞之﹐謂寮屬曰「自艱難以來﹐朝廷姑息方鎭武臣﹐求無不得。以是方鎭跋扈﹐使朝廷疑之﹐以致如此。今子儀奏一屬官不下﹐不過是所請不當聖意。上恩親厚﹐不以武臣待子儀﹐諸公可以見賀矣﹗」聞者服其公忠焉。王在河中﹐禁無故走馬﹐犯者死。南陽夫人乳母之子抵禁﹐都虞候杖殺。諸子泣告於王﹐言虞候縱橫之狀﹐王叱而遣之。明日﹐對賓僚吁嘆者數四。眾皆不曉﹐徐問之﹐王曰「某之諸子﹐皆奴材也。」遂告以故曰「伊不賞父之都虞候﹐而惜母之阿奶兒﹐非奴材而何﹖」

餘外伯祖殿中侍禦史柳君﹐掌汾陽書記時﹐有髙堂之慶。王每因軍中大宴﹐常戒左右曰「柳侍禦太夫人就棚﹐可先告。」及趙夫人板輿至﹐王降階與僚屬等立俟﹐到棚而退。嘗謂柳君曰「子儀早親戎事﹐不盡奉養而孤。今日幸忝重寄﹐恩寵逾分﹐𨿽爲貴盛﹐實無侍禦之榮。」因嗚咽不勝。又曰「若太夫人許降顧子儀之家﹐使南陽夫人已下執爨﹐子儀自捧饌﹐具供養足矣﹗」而趙夫人以淸素自居﹐終不一往。

司徒鄭眞公﹐每在方鎭﹐崇樹公家﹐陳設器用﹐無不精備。至於宴犒之事﹐未嘗刻薄。而居常奉身﹐過於儉素。中外婚嫁﹐無日無之﹐凡是禮物﹐皆經神慮。公與其宗叔太子太傅絪﹐俱住招國﹐太傅第在南﹐出自南祖﹔司徒第在北﹐出自北祖。時人謂之「南鄭相」﹑「北鄭相」。司徒堂兄文憲公﹐前後相徳宗。亦謂之「大鄭相」﹑「小鄭相」焉。

韓僕射臯爲京兆尹﹐韋相貫之以畿尉趨事。及韋公入相﹐僕射爲吏部尙書﹐每至中書﹐韋常異禮﹐以伸故吏之敬。又僕射爲尹時﹐久旱祈雨﹐縣官讀祝文﹐一心記公之家諱﹐及稱官銜畢﹐而誤呼先相公名﹐公但慘然﹐因命重讀﹐亦不之罪。在夏口﹐嘗病小瘡﹐令醫傅膏藥﹐藥不濡﹐公問之﹐醫云「天寒膏硬。」公笑曰「韓臯實是硬。」竟不以爲事﹐得大賢體矣。初公自貶所量移錢唐﹐與李庶人不協。後公在鄂州﹐錡夢萬歲樓上掛冰﹐因自解曰「冰者寒也﹐樓者髙也﹐豈韓臯來代我乎﹖」意甚惡之。其後公果移鎭浙右焉。自黃門以來﹐三世傳執一笏﹐經祖父所執﹐未嘗輕授於僕人之手﹐歸則躬置於臥內一榻﹐以示敬愼。

族祖天水昭公﹐以舊相爲吏部侍郎。考前進士杜元穎宏詞登科﹐鎭南又奏爲従事。杜公入相﹐昭公復掌選。至杜出鎭西川﹐奏宋相申錫爲従事。數年﹐杜以南蠻入寇﹐貶刺循州﹐遂卒。宋以宰相被誣﹐謫佐開州。又數年﹐昭公始薨。公凡八任銓衡﹐三領節鎭﹐皆帶府號﹐爲尙書﹐惟不歷工部﹐其兵﹑吏﹑太常皆再往。年八十七薨﹐其間未嘗遇重疾﹐異數壽考﹐爲中朝之首焉。

僕射柳元公家行﹐爲士林儀表。居大官﹐奉繼親薛太夫人﹐盡孝敬之道﹐凡事不異布衣時。薛夫人左右僕使﹐至有連小字呼公者。性嚴重﹐居外下輦﹐常惕懼。在薛夫人之側﹐未嘗以毅顏待家人﹐恂恂如小子弟。惇睦內外﹐當世無比。宗族窮苦無告﹐因公而存立優泰者﹐不知其數。在方鎭﹐子弟有事他適﹐所經境內﹐人不知之。族子應規﹐爲水部員外郎﹐求公爲市宅﹐公不與。潛語所親曰「柳應規以儒素進身﹐始入省﹐便坐新宅﹐殊不若且稅居之爲善也。」及水部歿﹐公撫視孤幼﹐恩意加厚﹐特爲置居處﹐諸子皆與身名。族孫立疾病﹐以兒女托公。及廉察夏口﹐嫁其孤女﹐𨿽箱篋刀盡微物﹐悉手自閱視以付之。公出自淸河崔氏﹐繼外族薛氏﹐前後與舅能﹑従同時領方鎭﹑居省闥。又與繼舅蘋同時爲觀察使﹐妻父韓僕射同時居大僚﹐未嘗敢以爵位自髙﹐減卑下之敬﹐其行己如此。

權文公徳輿﹐身不由科第﹐掌貢舉三年。門下所出諸生﹐相繼爲公相。得人之盛﹐時論居多。

趙郡李氏﹐三祖之後﹐元和初﹐同時各一人爲相。蕃南祖﹐吉甫西祖﹐絳東祖﹐而皆第三。至太和﹑開成間﹐又各一人前後在相位﹕徳裕﹐吉甫之子﹔固言﹐蕃再従弟﹐皆第九﹔玨亦絳之近従﹐諸族罕有。

李尙書益﹐有宗人庶子同名﹐俱出於姑臧公。時人謂尙書爲「文章李益」﹐庶子爲「門戶李益」﹐而尙書亦兼門地焉。嘗姻族間有禮會﹐尙書歸笑﹐謂家人曰「大堪笑﹐今日局席兩个坐頭﹐總是李益。」

大僚睦親惇舊者﹐前輩有司徒鄭公﹐中間有楊詹事馬柳卿元公﹐近日李相國武都公宗閔﹐士大夫間罕儔。

裴尙書武﹐奉寡嫂﹐撫甥侄﹐爲中表所稱。尙書卒後﹐工部夫人崔氏﹐語其仁﹐輒流涕。工部名佶﹐有淸徳﹐武之長兄也。兄弟皆爲八座﹐自丞相耀卿至工部子泰章﹐四世入南北省﹐羣従居顯列者﹐不可勝書。

靖安李少師﹐𨿽居貴位﹐不以威重隔物。與賓僚飲宴譚笑﹐曲盡布衣之嘆﹐不記過失。善飲酒。暑月臨水﹐以荷爲杯﹐滿酌密系﹐持近人口﹐以筋刺之﹐不盡則重飲。宴散﹐有人言昨飲大歡者﹐公曰「今日言歡﹐則明前之不歡﹐無論好惡﹐一不得言。」段相文昌﹐性介狹﹐宴席賓客﹐有眉睫之失﹐必致怪訝。在西川﹐有進士薛太白飲酒﹐稱名太多﹐明日遂不復召。

李太師逢吉知貢舉﹐榜成未放而入相﹐禮部王尙書播代放榜。及第人就中書見座主﹐時謂「好腳迹門生」﹐前世未有。

劉桂州棲楚爲京兆尹﹐號令嚴明﹐誅罰不避權勢。先是京城惡少﹐屠沽商販﹐多系名諸軍﹐不遵府縣法令﹐以淩衣冠﹑奪貧弱爲事﹐有罪卽逃入軍中﹐無由追捕。劉公爲尹﹐一皆窮治。至有匿軍中﹐名目﹐自稱百姓者。旬朔內﹐坊市姦偸宿猾﹐懾气屏迹。余嘗與友生入市﹐市內有一軍人﹐乘醉誤突友生驢。過旁諸少年噪曰「癡男子死日到﹐敢近衣冠耶﹖」人人似頭上各有一劉尹﹐栗栗惴懼﹐不敢爲非。而與屬吏言﹐未曾傷气﹐不叱責一官。人常謂府縣僚曰「諸公各有自了本分公事﹐晴天美景﹐任恣意遊賞﹐勿致拘束。」

李司徒汧公鎭宣武﹐戎事之隙﹐以琴書爲娛。自造琴﹐聚新舊桐材﹐扣之合律者﹐則裁而膠綴﹔不中者﹐棄之﹐故所蓄二琴﹐殊絕﹐所謂「響泉」﹑「韻磬」者也。性不喜琴兼箏聲﹐惟二寵妓曰秀奴﹑七七﹐皆聰慧善琴﹐兼箏與歌﹐時令奏之。自撰琴譜。兵部員外郎約﹐汧公之子也。以近屬宰相子﹐而雅度玄機﹐蕭蕭衝遠﹐徳行旣優﹐又有山林之致。琴道﹑酒徳﹑詩調皆髙絕﹐一生不近粉黛﹐性喜接引人物﹐不好俗談。晨起艸裹頭﹐對客蹙融﹐便過一日。多蓄古器﹐在湖州嘗得古鐵一片﹐擊之淸越。又養一猿名「山公」﹐嘗以之隨逐。月夜泛江登金山﹐擊鐵鼓琴﹐猿必嘯和。傾壺達旦﹐不俟外賓。與璘先君同在浙西使府﹐居處相接﹐慕先君家行及詩韻﹐契分最深。伯父髙陵府君夫人韋氏﹐卽兵部之姨妹也。余𨿽不及見﹐每聞長屬說其風格容儀﹐眞神仙也。又傳聞汧公徐夫人𨿽生二子﹐中年於徐夫人琴瑟小乖﹐及兵部在母之後﹐情好加重。夫人情性益善於初。旣得君於諸子之中﹐寶愛懸隔﹐天人降謫﹐信不誣矣。在官所得俸祿﹐付與従子﹐一不問數﹐惟給奉崔氏﹑元氏二孀姨﹐事事禮厚。元氏夫人有操行﹐祭酒弘農公旣爲傳﹐此不復書。君初至金陵﹐於府主庶人錡坐﹐屢贊招隱寺標致。一日﹐庶人宴於寺中。明日謂君曰「十郎嘗誇招隱寺﹐昨遊宴細看﹐何殊州中﹖」君笑曰「某所賞者﹐疏野耳。若遠山將翠幕遮﹐古松用彩物裹﹐鮏羴涴鹿掊泉﹐音樂亂山鳥聲﹐此則實不如在叔父大廳也。」庶人大笑。約天性惟嗜茶﹐能自煎。謂人曰「茶須緩火炙﹐活火煎。」活火謂炭火之焰者也⊥至不限甌數﹐竟日執持茶器不倦。曾奉使行至陜州硤石縣東﹐愛渠水淸流﹐旬日忘發。

張弘靖三世掌書命﹐在臺座﹐前代未有。楊巨源贈公詩云「伊陟無聞祖﹐韋賢不到孫。」時稱其能與張家說家門。巨源在元和中﹐詩韻不爲新語﹐體律務實﹐功夫頗深。自旦至暮﹐吟詠不輟。

裴晉公爲門下侍郎﹐過吏部選人官。謂同過給事中曰「吾徒僥幸至多﹐此輩優與一資半級﹐何足問也一皆注定﹐未曾限量。」公不信術數﹐不好服食﹐每語人曰「雞豬魚蒜﹐逢著則喫。生老病死﹐時至則生。」其器抱弘達﹐皆此類。

沈吏部傳師﹐性不流不矯﹐待物以和。觀察三方﹐皆脂膏之地﹐去鎭無餘蓄。京城居處隘陋﹐不加一椽﹐所辟賓僚﹐無非名士。身沒之後﹐家至貧苦﹐二子繼業﹐並致時名﹐又以報施不妄。公先君禮部員外郎旣濟撰《建中實錄》。體裁精簡﹐𨿽宋﹑韓﹑範﹑裴亦不能過﹐自此之後﹐無有比者。公繼世爲史官﹐及出鎭湖南﹑江西﹐奉詔在鎭修《憲宗實錄》當時榮之。

劉惇儒事親以孝聞。親心緒不理﹐每鞭人見血﹐則一日悅暢。惇儒嘗斂衣受杖﹐曾不變容。憲宗朝﹐旌表門閭。又趙郡李公道樞先夫人盧氏﹐性嚴﹐事亦類此。公名問已光﹐又在班列﹐往往賓客至門﹐值公方受杖責。

柳元公初拜京兆尹﹐將赴府上﹐有神策軍小將乘馬不避﹐公於街中杖殺之。及因對揚﹐憲宗正色詰公專殺之狀。公曰「京兆尹﹐天下取則之地﹐臣初受陛下獎擢﹐軍中偏裨﹐躍馬衝過﹐此乃輕陛下典法﹐不獨侮臣。臣杖無禮之人﹐不打神策軍將。」上曰「卿何不奏﹖」公曰「臣只合決﹐不合奏。」上曰「旣死﹐合是何人奏﹖」公曰「在街中﹐本街使金吾將軍奏﹔若在坊內﹐則左右巡使奏。」上乃止。

卷三商部下

韓文公與孟東野友善。韓公文至髙﹐孟長於五言﹐時號「孟詩韓筆」。元和中﹐後進師匠韓公﹐文體大變。又柳柳州宗元﹑李尙書翺﹑皇甫郎中湜﹑馮詹事定﹑祭酒楊公﹑余座主李公﹐皆以髙文爲諸生所宗﹐而韓﹑柳﹑皇甫﹑李公皆以引接後學爲務。楊公尢深於獎善﹐遇得一句。終日在口﹐人以爲癖﹐終不易初心。長慶以來﹐李封州甘爲文至精﹐獎拔公心﹐亦類數公。甘出於李相國武都公門下﹐時以爲得人。惜其命運湮厄﹐不得在掄鑑之地。又元和以來﹐詞翰兼奇者﹐有柳柳州宗元﹑劉尙書禹錫及楊公。劉﹑楊二人﹐詞翰之外﹐別精篇什。又張司業籍善歌行﹐李賀能爲新樂府﹐當時言歌篇者﹐宗此二人。李相國程﹑王僕射起﹑白少傅居易兄弟﹑張舍人仲素爲場中詞賦之最﹐言程式者﹐宗此五人。伯仲昆弟﹐以史筆繼業﹐家藏書最多者﹐蘇少常景澈﹑堂弟尙書絳﹐諸家無比﹐而皆以淸標雅範﹐爲後來所重。少卿登第﹐與堂兄特並時﹐亦士林之美。

廣平程子齊昔範﹐未舉進士日﹐著《程子中謩》三卷﹐韓文公一見大稱嘆。及赴舉﹐言於主司曰「程昔範不合在諸生之下。」當時下第﹐大振屈聲。庾尙書承宣知貢舉﹐程始登第﹐以試正字﹐従事涇原軍。李太師逢吉在相位﹐見其書﹐特薦拜左拾遺。竟因李公之累﹐湮厄而沒。其立身貞苦﹐能淸譚樂善﹐士多附之。惜其位不至耳。與堂舅李信州虞﹐相知最深﹐交契至厚﹐有裴公夷直﹐皆士林之望也。

胡尙書證﹐河中人。太傅天水昭公鎭河中﹐尙書建節赴振武﹐備桑梓禮入謁﹐持刺稱「百姓」。獻昭公詩云「詩書入京國﹐旌旗過鄕關。」州裏榮之。余宗侄櫓﹐應進士時﹐著《鄕籍》一篇﹐大誇河東人物之盛﹐皆實錄也。同鄕中﹐趙氏軒冕文儒最著﹐曾祖父﹑祖父世掌綸誥﹐櫓昆弟五人進士及第﹐皆歷臺省。盧少傅弘宣﹑盧尙書簡辭﹑弘正﹑簡求皆其姑子也﹐時稱「趙家出」。外家敬氏先世﹐亦出自河中﹐人物名望﹐皆謂至盛﹐櫓著《鄕籍》載之。

楊僕射於陵在考功時﹐與李師稷及第。至其子相國嗣復知舉﹐門生集候僕射﹐而李公在座﹐時人謂之楊家「上下門生」。

李相公石﹐是庾尙書承書宣門生。不數年﹐李任魏博軍﹐因奏事﹐特賜紫﹐而庾尙衣緋﹐人謂「李侍禦將紫底緋上座主」。

李相國武都公知貢舉﹐門生多淸秀俊茂﹐唐衝﹑薛庠﹑袁都輩﹐時謂之「玉筍」。

元和中﹐柳柳州書﹐後生多師效﹐就中尢長於章艸﹐爲時所寶。湖湘以南﹐童稚悉學其書﹐頗有能者。長慶已來﹐柳尙書公權﹐又以博聞彊識工書﹐不離近侍。柳氏言書者﹐近世有此二人。尙書與族孫璟﹐開成中﹐同在翰林﹐時稱「大柳舍人」﹑「小柳舍人」。自祖父郎中芳以來﹐奕世以文學居淸列。舍人在名場淹屈﹐及擢第首冠諸生﹐當年宏詞登髙科﹐十餘年便掌綸誥﹐侍翰苑。性喜汲引後進﹐出其門者﹐名流大僚至多。以誠明待物﹐不妄然諾﹐士益附之。

開成三年﹐余忝列第。考官刑部員外郎紇幹公﹐崔相國羣門生也。公及第日﹐於相國新昌宅小廳中﹐集見座主。及爲考官之前﹐假捨於相國故第﹐亦於此廳見門生焉。是年科目八人﹐六人繼升朝序。鄙人蹇薄﹐晚方通籍。敕頭孫河南谷﹐先於雁門公爲丞。

裴晉公平淮西後﹐憲宗賜玉帶一條。公臨薨﹐卻進﹐使門人作表﹐皆不如意。公令子弟執筆﹐口占狀曰「內府之珍﹐先朝所賜。旣不敢將歸地下﹐又不合畱向人間﹐謹卻封進。」聞者嘆其簡切而不亂。

晉公﹐貞元中﹐作《鑄劍戟爲農器賦》。其首云「皇帝嗣位之十三載﹐寰海鏡淸﹐方隅砥平。驅域中盡歸力穡﹐示天下不復用兵。」憲宗平蕩宿寇﹐數致太平﹐正當元和十三年﹐而晉公以文儒作相﹐竟立殊勛﹐爲章武佐命﹐觀其辭賦气槪﹐豈得無異日之事乎

進士李爲作《淚賦》﹐及輕﹑薄﹑暗﹑小四賦。李賀作《樂府》﹐多屬意花艸蜂蝶之間﹐二子竟不遠大。文字之作﹐可以定相命之優劣矣。

相國令狐公楚﹐自河陽徵入﹐至閿鄕﹐暴風﹐有裨將飼官馬在逆旅﹐屋毀馬斃。到京﹐公旋大拜。時魏義通以檢校常侍﹐代鎭三城﹐裨將當還﹐緣馬死﹐懼帥之責﹐以狀請一字爲押。公援筆判曰「廏焚魯國﹐先師惟恐傷人﹔屋倒閿鄕﹐常侍豈宜問馬﹖」

新野庾倬﹐貞元初﹐爲河南府兵曹。有寡姊在家。時洛中物價翔貴﹐難致口腹﹐庾常於公堂輟己饌以餉其姊。始言所愛小男﹐以餉之。同官初甚鄙笑﹐後知之﹐咸嘉嘆。倬生簡休。

滎陽鄭還古﹐少有俊才﹐嗜學﹐而天性孝友。初家淸齊間﹐遇李師道漸阻王命﹐扶侍老親歸洛。與其弟自舁肩輿﹐晨暮奔迫﹐兩肩皆瘡。妻柳氏﹐僕射元公之女也﹐婦道克備。弟齊古﹐好博戲賭錢﹐還古帑藏中物﹐𨿽妻之貲玩﹐恣其所用﹐齊古得之輒盡。還古每出行﹐必封管鑰付家人曰「畱待二十九郎償博﹐勿使別爲債息﹐爲惡人所陷誤也。」弟感其意﹐爲之稍節。有堂弟浪迹好吹觱篥﹐投許昌軍爲健兒﹐還古使使召之﹐自與洗沐﹐同榻而寢。因致書所知之爲方鎭者﹐求補他職。姻族以此重之﹐而竟以剛躁﹐喜持論﹐不容於時﹐惜也。

劉司徒玄佐﹐滑州匡城人。嘗出師經其本縣﹐欲申桑梓之禮於令﹐令堅辭不敢當﹐玄佐嘆恨久之。先是陳金帛數筐﹐將遺邑僚﹐以其愚懦而止。玄佐貴爲相﹐其母月織絹一疋﹐以示不忘本。每觀玄佐視事﹐見邑令走階下﹐退必語玄佐﹕「吾向見長官白事卑敬﹐不覺恐悚。思乃父爲吏本縣﹐時常畏長官汗栗。今爾當廳據案待之﹐其何安焉﹖」因諭以朝廷恩寄之重﹐須務捐軀。故玄佐始終不失臣節。是時鄕裏姻舊﹐以地近﹐多投之﹐司徒不欲以私擢居將校之列﹐又難置於賤卒﹐盡署爲將判官。此職例假緋衫銀魚袋﹐外示榮之﹐實處散冗。其類漸眾﹐久之﹐有獻啟訴於公者。其一聯云「覆盆子落地變作赤烘﹐羊羔兒作聲盡是沒益。」公覽之而笑﹐各攺署他職。

太子陸文學鴻漸名羽﹐其先不知何許人。竟陵龍興寺僧﹐姓陸﹐於堤上得一初生兒﹐收育之﹐遂以陸爲氏。及長﹐聰俊多能﹐學贍辭逸﹐詼諧縱辯﹐蓋東方曼倩之儔。與餘外祖戶曹府君﹐交契深至。外祖有箋事狀﹐陸君所撰。性嗜茶﹐始創煎茶法﹐至今鬻茶之家﹐陶爲其像﹐置於煬器之間﹐云宜茶足利。余幼年尙記識一復州老僧﹐是陸僧弟子。常諷其歌云「不羨黃金罍﹐不羨白玉杯﹐不羨朝入省﹐不羨暮入臺。千羨萬羨西江水﹐曾向竟陵城下來。」又有追感陸僧詩至多。

崔吏部樞夫人﹐太尉西平王女也。西平生日﹐中堂大宴﹐方食﹐有小婢附崔氏婦耳語久之﹐崔氏婦頷之而去。有頃﹐復至﹐王問曰「何事﹖」女對曰「大家昨夜小不安適﹐使人往候。」王擲筋怒曰「我不幸有此女﹐大奇事﹗汝爲人婦﹐豈有阿家體候不安﹐不檢校湯藥﹐而與父作生日﹐吾有此女﹐何用作生日爲﹖」遽遣走檐子歸﹐身亦續至崔氏家問疾﹐且拜謝教訓子女不至。姻族聞之﹐無不愧嘆。故李夫人婦徳克備﹐治家整肅﹐貴賤皆不許時世妝梳。勛臣之家﹐特數西平禮法。

裴澥爲陜府錄事參軍。李汧公勉除長史充觀察﹐始至官﹐屬吏謁訖。令別召裴錄事﹐坐與之語﹐面約云「少頃有宴﹐便請隨判官同赴。」及宴﹐凡三召不至﹐公極怒。明晨召澥讓之曰「某忝公之官長﹐以素聞公名﹐兼朝中新友﹐話公美事﹐思接従容。故超禮分﹐面約赴燕﹐遂累召不來。何相忽之甚也﹖」澥正色言曰「中丞細思之﹐未知誰失必也正名﹐各司其局﹐古人所守﹐某敢忘之中丞使府﹐自有賓僚﹐某走吏也﹐安得同之﹖」汧公曰「老夫過矣﹐請吾子歸所止。」澥旣退﹐汧公遽命駕訪之﹐拜請置在賓席。澥之子充爲太常寺太祝﹐年甚少。時京司書考官之淸髙者﹐例得上考。充之同儕以例﹐皆止中考﹐訴於卿長﹐曰「此舊例也。」充曰「奉常職重地髙﹐不同他寺。大卿在具瞻之地﹐作事當出於人。本設考課﹐爲獎勤勞﹐則書豈系於官秩。若一一以官髙下爲優劣﹐則卿合書上上考﹐少卿合上中考﹐丞合中上考﹐主簿合中考﹐協律合下考﹐某等合喫杖矣﹗」卿笑且慚﹐遂特書上考。

崔相國羣爲華州刺史。鄭縣陸鎭以名與崔公近諱音同﹐請假。崔視事後﹐徧問官屬﹐怪鎭不在列﹐左右以回避對。公曰「縣尉旨授官也﹐不可以刺史私避﹐而使之罷不治事。」召之令出。鎭因陳牒﹐請權攺名瑱。公判準狀﹐仍戒之曰「公庭可以従權﹐簿書則當仍舊﹐臺省中無陸瑱名也。」其知大體如此。

柳元公善張尙書正甫。元公之子仲郢﹐嘗遇張於途﹐去蓋下馬而拜﹐張止之不獲。他日張言於元公曰「壽郎相逢﹐其謙太過。」元公作色不應。久之﹐張起去。元公謂客曰「張正甫與公綽往還﹐欲使兒於街中騎馬衝公綽耶此人亦不足與語。」張聞之﹐拜謝。元公爲西川従事﹐嘗納一姬﹐同院知之。或徵出其妓者﹐言之數四﹐元公曰「士有一妻一妾﹐以主中饋﹐備灑掃。公綽買妾﹐非妓也。」

範陌盧仲元﹐家於壽之安丰。其妻淸河崔氏﹐率更令謙侄女也。崔氏兄卽﹐有薄田百畝﹐在洛城之東﹐守道力田以自給﹐未嘗幹人。常躬耕得金一瓶﹐計百兩﹐不言於人﹐密埋於居室內。臨終﹐其妻李氏﹐以家貧子幼﹐身後凍餒爲憂。崔屏人﹐語妻以埋金之事﹐指其記處。戒云「愼勿言於人﹐他日盧郎中來﹐可告也。」未幾﹐盧赴調﹐經洛中﹐弔崔氏之孤訖。李使婢傳語曰「新婦有哀迫之事﹐須面見姑夫。」盧許之。旣見﹐乃述亡夫之意。盧悲泣久之﹐曰「惟嫂之命。」李氏仍密遣所使之謹厚者﹐持金付之。盧遂罷選﹐持金鬻於揚州。時遇金貴﹐兩獲八千。復市南貨入洛﹐爲崔孤置田宅﹐兼爲剖分家事﹐旣畢而歸。逾年方選。竟未嘗言於人﹐惟密親有知者。盧君生旣字子嚴﹐淸望重器﹐爲世名臣﹐信陰徳之報也。

有讀《蕭氏集》﹐問功曹是誰子孫﹐及有後否。余應之曰「梁髙祖武皇帝﹐父諱順之﹐《齊書》有傳。武帝受禪﹐武尊文帝。文帝第三子恢﹐封鄱陽王﹐薨謚忠烈。恢生宜丰侯循。循生唐太子太保造。造生武威大將軍夙。夙生雅州都督善義。善義生左衛錄事參軍元恭。元恭生密縣主簿旻。旻生楊府功曹諱穎士﹐字茂挺﹐門人謚曰文元先生。先生一子存﹐字伯誠﹐爲金部員外郎﹐諒直有功曹之風。時裴延齡爲戶部尙書﹐恃恩姦佞﹐與張滂不葉。金部惡延齡之爲人﹐棄官歸廬山﹐以山水自娛﹐識者甚髙之。終於檢校倉部郎中。生三子﹐皆無祿早世﹐無後。惟次子東﹐従事邑南﹐有二子﹐今皆流落江湖﹐假吏州縣。功曹以其子妻門人柳君諱澹﹐字中庸﹐卽余之外王父也。韓文公少時﹐常受蕭金部知賞。及自袁州入爲國子祭酒﹐途經江州﹐因遊廬山﹐過金部山居﹐訪知諸子凋謝﹐惟二女在。因賦詩曰「中郎有女能傳業﹐伯道無兒可主家﹐今日匡山過舊隱﹐空將衰淚對煙霞。」畱百縑以拯之。或傳功曹爲李林甫所召﹐時在禫制中﹐謁見﹐林甫薄之﹐不復用。蕭遂作《伐櫻桃樹賦》以刺。此蓋不與者所誣也。功曹孝愛著於士林﹐李吏部華稱其冒難葬親﹐豈有越禮之事此事且下蕭公數等者不爲。余嘗聞外族長老說﹐林甫聞功曹名﹐欲見之﹐知在艱棘。後聞禫制已畢﹐令功曹所厚之人導意﹐請於蕭君所居側僧捨一見﹐遂許之。林甫出中書至寺﹐自以宰輔之尊﹐意謂功曹便於下馬處趨見。功曹乃於門內哭以待之。林甫不得已前弔。由此怒其恃才敢與宰相敵禮﹐竟不問。後余見今丞相崔公鉉﹐說正同。崔公外祖母柳夫人﹐亦余族姨﹐卽李北海之外孫也。柳夫人聰明彊記﹐且得於其外族﹐可爲實錄。

余座主隴西公爲臺丞﹐奏今孔尙書溫﹑丞相徐公商爲監察。及孔爲中丞﹐隴西公淹卹在外多年﹐除宗正少卿歸朝。而孔徐二公並時爲丞相﹐每宴集﹐時人以爲盛事。亦可太息於宦途也。

唐尙書特﹐太和六年﹐尉渭南﹐爲亦兆府試進士官。杜丞相悰時爲京兆尹﹐將托親知聞等第召公従容﹐兼命茶酒。及語舉人﹐則趨而下階﹐俯伏不對﹐杜公竟不敢言而止。是年上等內近三十餘人﹐數年內皆及第無缺落者﹐前後莫比。

權實子範爲殿中侍禦史知巡。有小吏従市求取者﹐事發﹐笞臀十數。他日復有如此者﹐白於臺長﹐杖背十五。同列疑其罪同罰異。權對曰「前吏所取者﹐名屬左軍。臺之威令不振久矣﹐百司尙有不稟奉者﹐況憑禁軍之勢耶﹗彼受賄於此輩﹐且是知抑豪彊﹐可以末減。後吏則挾臺之威﹐恐嚇百姓﹐杖背全命﹐猶爲至輕。」

張傑夫前自襄州従事至京﹐先到臺中。三院多張之親友﹐爲求馬價﹐同列有或怒或嗤而不署文字者。權獨先署﹐謂眾曰「某向不與張君熟﹐且聞其在窮喪馬﹐正當求祿求知之際﹐不可使徒行。且一緡何足爲輕重若使小﹖生薦所不知之人﹐實不従眾署狀。」

刑部郎中元沛妻劉氏﹐全白之妹﹐賢而有文學。著《女儀》一篇﹐亦曰《直訓》。夫人旣寡居﹐奉玄元之教﹐受道籙於吳筠先生﹐精苦壽考。長子固﹐早有名﹐官歷省郎﹑刺史﹑國子司業。次子察﹐進士及第﹐累佐使府﹐後髙臥廬山。察之長子潾﹐好道不仕﹔次子充﹐進士及第﹐亦尙靈玄矣。

卷四角部

﹝角爲人﹐凡不仕者皆入此部﹞

元和初﹐南嶽道士田良逸﹑蔣含弘﹐皆道業絕髙﹐遠近欽敬﹐時號田蔣。田以虛無爲心﹐和煦待物﹐不事浮飾﹐而天格淸峻﹐人見者褊吝盡去。呂侍郎渭﹑楊侍郎憑﹐相繼廉問湖南﹐皆北面師事。潭州大旱﹐祈禱不獲﹐或請邀致先生。楊公曰「田先生豈爲人祈雨者耶﹖」不得已迎之。先生蓬發獘衣﹐欣然就輦到郡﹐亦終無言﹐卽日降雨。所居嶽觀﹐內建黃籙壇場﹐法具已陳﹐而天陰晦。弟子請先生祈晴﹐先生亦無言﹐岸幘垂發而坐。及行齋﹐左右代整冠履﹐扶而升壇﹐天卽開霽。嘗有村姥﹐持一碧絹襦來奉先生﹐先生對眾便著之﹐在坐者竊笑﹐先生不以介意。楊公嘗迎先生至潭州﹐先生方洗足﹐使到﹐乘小舟便行﹐侍者以履襪追及於衙門﹐先生卽於門外坐磚階著襪﹐旁若無人。楊再拜﹐亦不止之。喜飲酒﹐而言不及吉凶是非。及楊自京尹謫臨駕尉﹐使使候先生﹐兼遺銀器﹐先生受之﹐便悉付門人﹐作法會。使還﹐先生曰「報汝阿本郎﹐不久卽歸﹐勿憂也。」未幾﹐楊果移杭州長史。良逸未嘗幹人﹐人至亦不逆﹐不記人官位姓名第。與呂渭分最深。後郎中呂溫刺衡州﹐因來候之﹐左右先告以使君是侍郎之子。及溫入﹐下牀撫其背曰「爾是呂渭兒子耶﹖」溫泫然降階﹐田亦不止﹐其眞朴如此。良逸母爲喜王寺尼﹐尼眾皆呼先生爲「小師」。嘗日負薪兩束奉母﹐或有故不及往﹐卽弟子代送之。或傳寺尼晨起見一虎在田媼門外﹐走以告﹐媼曰「此應是小師使送柴來﹐不足畏也。」蔣君混元之气﹐𨿽不及田﹐而修持趣尙亦相類。兄事於田﹐號爲莫逆。蔣始善符術﹐自晦其道﹐人莫知之。後居九貞觀﹐曾命弟子至縣市齋物﹐不及期還﹐語其故云「於山口見一猛獸當路﹐良久不去﹐以故遲滯。」蔣曰「我在此庇伊已多時﹐何敢如此。」卽以一符置所見處﹐明日獸踣符下。蔣聞之曰「我本以符卻之﹐使其不來﹐豈知不能自脫。旣以害物﹐安用術爲﹖」取符焚之﹐自此絕不復畱意。有歐陽平者﹐行業亦髙﹐又兄事蔣君﹐於田君卽鄰於入室。歐陽曾一夕夢三金鑪自天而下﹐若有所召。旣寤﹐潛告人曰「二先生不久去矣﹐我繼之。」俄而田君蛻去﹐蔣次之﹐歐陽亦逝。桐柏山陳寡言﹑徐靈府﹑馮云翼三人﹐皆田之弟子也。衡山周混沌﹐蔣之門人也。陳徐在東南﹐品第比田蔣﹐而馮在歐陽之列。周自幼入道﹐科法淸嚴﹐今爲南嶽首冠。

道士陶天活者﹐安南人。居瀕海﹐海溢﹐家人悉驚走避水。天活始生﹐其母挈去不得﹐舉族悲念。洎水退而歸﹐其嬰兒在桑之交枝﹐無恙﹐抱之啼乳如常﹐遂以《天活》爲名。及長﹐聰慧簡率﹐眞气內充。自元和至大和﹐爲供奉道士﹐朝野歸向。

江南多名僧。貞元﹑元和以來﹐越州有淸江﹑淸晝﹐婺州有乾俊﹑乾輔﹐時謂之「會稽二淸」﹐「東陽二乾」。

吳興僧晝﹐字皎然﹐工律詩。嘗謁韋蘇州﹐恐詩體不合﹐乃於舟中抒思﹐作古體十數篇爲贄。韋公全不稱賞﹐晝極失望。明日寫其舊制獻之﹐韋公吟諷﹐大加嘆詠。因語晝云「師幾失聲名﹐何不但以所工見投﹐而猥希老夫之意。人名有所得﹐非卒能致。」晝大伏其鑑別之精。

元和以來﹐京城諸僧及道士﹐尢多大徳之號。偶因勢進﹐則得補署﹐遂以爲頭銜。各因所業談論﹐取本教所業﹐以符大徳之目﹐此猶近於理。至有號文章大徳者。夫文章之稱﹐豈爲緇徒設耶訛亦甚矣﹗有似昔歲﹐徳宗搜訪懷才抱器不求聞達者。有人於昭應縣逢一書生﹐奔馳入京﹐問求何事。答云「將應不求聞達科。」此科亦豈可應耶號欺聾俗﹐皆此類也。

昔北齊封陽休之爲王﹐休之曰「我非奴非獠﹐何故封我爲王使林遠及陶隱居之徒﹐當必爲休之恥矣。」

有文淑僧者﹐公爲聚眾譚說﹐假托經論所言﹐無非淫穢鄙褻之事。不逞之徒﹐轉相鼓扇扶樹。愚夫冶婦﹐樂聞其說﹐聽者塡咽。寺捨瞻禮崇奉﹐呼爲「和尙」。教坊效其聲調﹐以爲歌曲。其氓庶易誘﹐釋徒苟知眞理﹐及文義稍精﹐亦甚嗤鄙之。近日庸僧以名系功徳使﹐不懼臺省府縣﹐以士流好窺其所爲﹐視衣冠過於仇讎﹐而淑僧最甚﹐前後杖背﹐流在邊地數矣。

元和中﹐僧鑑虛本爲不知肉味﹐作僧素無道行。及有罪伏誅﹐後人遂作鑑虛煮肉法﹐大行於世。不妨他僧爲之﹐置於鑑虛耳。亦猶才命論稱張燕公﹐《革華傳》稱韓文公﹐《老牛歌》稱白樂天﹐《佛骨詩》稱鄭司徒﹐皆後人所誣也。故其辭多鄙淺。

盧子嚴說﹐早年隨其懿親鄭常侍東之同遊宣州當塗﹐隱居山巖﹐卽陶貞白煉丹所也。壚迹猶在﹐後爲佛捨。有僧甚髙潔﹐好事因說其先師﹐名彥範﹐姓劉﹐𨿽爲沙門﹐早究儒學﹐邑人呼爲劉九經。顏魯公﹑韓晉公﹑劉忠州﹑穆監寧﹑獨孤常州皆與之善﹐各執經受業者數十人。年八十﹐猶精彊﹐僧行不虧。性頗嗜酒﹐飲亦未嘗及亂。學徒有攜壺至者﹐欣然而受之。每進三數杯﹐則講說方銳。所居有小圃﹐自植茶﹐爲鹿所損﹐人勸以垣隔之﹐諸名士悉樂爲運石共成。穆兵部贄﹐事之最謹。嘗得美酒﹐密以小瓷壺置於懷中。累石之際﹐因白師曰「有少好酒﹐和尙飲否﹖」彥範笑而傾飲。滿似酣﹐則語穆曰「不用般石﹐且來聽書。」遂與剖析微奧﹐至多不倦。鄭君更徵其遺事﹐僧嘆息久之曰「近日尊儒重道﹐都無前輩之風。」因出一紙﹐穆兵部與書﹐傾寒暄之儀極卑敬。其略曰「某偶忝名宦﹐皆因善誘。自居班列﹐終日塵屑卻思。昔歲臨淸澗﹐蔭長松﹐接侍座下﹐獲聞微言。未知何時復遂此事遙瞻水中月﹐嶺上云﹐但馳攀想而已。和尙薄於滋味﹐深於酒徳﹐所食僅同嬰兒﹐所飲或如少壯。持尊體有所不安﹐中夜思之﹐實懷憂戀。」其誠切如此﹐月日之下﹐但雲門人姓名﹐狀上和尙法座前﹐不言官位﹐當時嗜學事師﹐可謂至矣。又云﹐有耆宿僧總持﹐彥範之友也。爲人淸苦﹐一生未曾幹人。惟自墾山﹐種田數畝給衣食。或遇丰歲多麥﹐傍有滯穗﹐度知其主必不收者﹐拾之以歸。若可惜者﹐則求而積之﹐召主以付﹐不至則置於路口﹐其獨行如此。

○角部之次

元和十五年﹐淮南裨將譚可則﹐因防邊爲吐蕃所掠。初到蕃中﹐蕃人未知憲宗棄天下﹐日夜懼王師復河湟﹐不安寢食。可則旣至﹐械系之置地牢中﹐絕其飲食﹐考問累至。可則具告以大行升遐﹐蕃人尙未之信。其傍有知書者﹐可則因略記遺詔示之﹐乃信焉。蕃法刻木爲印﹐每有急事﹐則使人馳馬赴贊府牙帳﹐日行數百里﹐使者上馬如飛﹐號爲「馬使」。報得可則審憲皇崩問之狀。先是﹐每得華人﹐其無所能者﹐便充所在役使﹐輒黥其面。粗有文藝者﹐則Ａ其臂﹐以候贊普之命。得華人補爲吏者﹐則呼爲「舍人」可則以曉文字﹐將以爲知漢書舍人﹐可則不願。其舊舍人有姓崔者﹐本華人﹐可則嘗於靈武相識。其人大爲蕃帥所信﹐爲言之﹐得免可則前後數逃歸﹐輒爲候者所得。蕃帥𨿽不殺﹐以皮鞭榜之﹐凡數百﹐竟得脫。凡在蕃六年﹐及歸﹐詣闕自陳﹐敕付神策軍前馳使。未及進用﹐爲軍中沙汰﹐因配在浙東﹐止得散將而已﹐竟無官—成四年﹐余於越州遇之﹐見其步履不快。云於蕃中走時凍損足。視其臂﹐一字尙存。譯云「天子家臣。」可則亦細言河湟可復之狀。聽其語﹐猶微染戎音。

○諧戲附

玄宗問黃幡綽﹕「是勿兒得人憐﹗」對曰「自家兒得人憐。」上又嘗登苑北樓﹐望渭水﹐見一醉人臨水臥。問左右﹕「是何人﹖」左右不知﹐將遣使問之。幡綽曰「是年滿令史。」上問曰「汝何以知﹖」對曰「更一轉入流。」上笑而止。上又與諸王會食﹐寧王對禦坐噴一口飯﹐直及龍顏。上曰「寧哥何故錯喉﹖」幡綽曰「此非錯喉﹐是噴嚏。」

周願常奉使魏州﹐節度使田季安引之連轡。路周一驢極肥﹐季安指示願曰「此物大王世充。」應聲答曰「總是小竇建徳。」李尙書選﹐性嚴毅﹐不好戲笑。時願知江西鹽鐵畱後事﹐將至。李公戒従事曰「周生好諧謔﹐忝僭無禮﹐幸諸賢稍莊以待之。」及願至﹐數宴。李公寒溫外﹐不與之言﹐周亦無由得發。一日﹐饌親賓﹐願亦預焉。李公有故人子弟來投﹐落拓不事。李公徧問舊時別墅﹐及家童有技者﹐圖書有名者﹐悉云賣卻。李責曰「郎君未官家貧﹐產業従賣﹐何至賣及書籍古畫﹖」惆悵之久。復問曰「有一本虞永興手寫《尙書》﹐此猶在否﹖」其人慚懼﹐不敢言賣﹐云「暫將典錢。」願忽言曰「《尙書》大屯。」李公忘卻先拒其談諧之事﹐遂問曰「《尙書》何屯﹖」願曰「已遭《堯典》《舜典》﹐又被此兒郎典。」李公興怒之意大開﹐自此更不拒周。一日後﹐洪之屬邑民產一子﹐有三首﹐李公覽狀惡之﹐久不懌﹐願曰「畱待長大﹐令試襆頭。」

李紓侍郎好諧戲﹐又服用華鮮。嘗朝回﹐以同列入坊門﹐有負販者呵不避。李罵云「頭錢價奴兵﹐輒衝官長。」負者顧而言曰「八錢價措大﹐漫作威風。」紓樂采異語﹐使僕者誘之至家﹐爲設酒饌﹐徐問八錢之義。負者答曰「只是衣短七耳。」同列以爲破的﹐紓甚慚。

京兆龐尹及第後﹐従事壽春。有江淮舉人﹐姓嚴﹐是《登科記》誤本﹐倒書龐﹑嚴姓名﹐遂賃舟丐食。就謁時﹐郡中止有一判官﹐亦更不問其氏﹐便詣門投刺﹐稱従侄。龐之族人甚少﹐覽刺極喜﹐延納殷勤﹐便畱款曲﹐兼命對舉匕筋。久之﹐語及族人﹐都非龐氏之事﹐龐方訝之。因問止竟﹕「郎君何姓﹖」曰「某姓嚴。」龐撫掌大笑曰「君誤矣﹗余自姓龐﹐預君何事﹖」揖之令去。其人尙拜謝叔父﹐従容而退。

姚峴有文學﹐而好滑稽﹐遇機卽發。姚僕射南仲﹐廉察陜郊。峴初釋艱服候見﹐以宗従之舊﹐延於中堂。弔訖﹐未語及他事。陜當兩京之路﹐賓客謁無時。門外忽有投刺者云「李過庭。」僕射曰「過庭之名甚新﹐未知誰家子弟﹖」客將左右﹐皆稱不知﹐又問峴﹕「知之否﹖」峴初猶俯首顰眉﹐頃之自不可忍﹐斂手言曰「恐是李趨兒。」僕射久方悟而大笑。

盧尙書弘宣﹐與弟盧衢州簡辭同在京。一日衢州早出﹐尙書問﹕「有何除攺﹖」答曰「無大除攺﹐惟皮遐叔蜀中刺史。」尙書不知皮是遐叔姓﹐謂是宗人﹐低頭久之曰「我弭當家﹐沒處得盧皮遐來。」衢州爲辯之﹐皆大笑。

有人說李寰建節晉州﹐表兄武恭﹐性誕妄。又稱好道﹐及蓄古物。遇寰生日﹐無餉遣﹐乃箱擎一故皂襖子與寰云「此是李令公收復京師時所服﹐願尙書功業一似西平。」寰以書謝。後聞知恭生日﹐箱擎一破膩脂襆頭餉恭曰「知兄深慕髙貞﹐求得一洪崖先生初得仙時襆頭﹐願兄得道﹐一如洪崖。」賓僚無不大笑。余嘗讀謝綽宗《拾遺錄》云「江夏王義恭﹐性愛古物﹐常徧就朝士求之。侍中何勗已有所送﹐而王徵索不已﹐何甚不平。嘗出行於道﹐遇狗枷敗犢鼻﹐乃命左右取之還﹐以箱擎送之。箋曰﹕『承復須古物﹐今奉李斯狗枷﹐相如犢鼻。』」此頗與寰﹑恭相類耳。

衢州視事際﹐有婦人姓翁﹐陳牒論田產﹐稱「阿公阿翁在日」﹐坐客笑之。因徵其類。余嘗目睹者﹐王屋有梓人女曰阿家﹐京中有阿輔﹐洪州有阿姑﹐蜀中有阿母﹐洛中有阿伯﹑阿郎﹐皆因其姓﹐亦堪笑也。

卷五徵部

﹝徵爲事﹐凡不爲其人與物而泛說者﹐皆入此部﹞

尙書省東南隅通衢有小橋﹐相承目爲「拗項橋」。言侍禦史及殿中諸郎﹐久次者至此﹐心拗項而望南宮也。

都堂南門東道﹐有古槐垂陰至廣。相傳夜深聞絲竹之音﹐省中卽有人人相者﹐俗謂之「音聲樹」。祠部呼爲冰廳﹐言其淸且冷也。

尙書省二十四司印﹐故事﹕悉納直廳﹐每郎官交直時﹐吏人懸之於臂以相授﹐頗覺爲煩。楊虔州虞卿任吏部員外郎﹐始置櫃加鑰以貯之﹐人以爲便﹐至今不攺。櫃初成﹐州戎時爲吏部郎中﹐大書其上﹐戲作考詞狀﹕「當有千有萬﹐忍俊不禁考上下。」

祕書省內有落星石﹐薛少保畫鶴﹐賀監艸書﹐郎余令畫鳳﹐相傳號爲「四絕」。元和中﹐韓公武爲祕書郎﹐挾彈中鶴一眼﹐時謂之「五絕」。又省之東﹐卽右威衛﹐荒穢摧毀﹐其大廳逼校書院﹐南對禦史臺﹐有人嘲之曰「門緣禦史塞﹐廟被校書侵。」

禦史臺三院﹐一曰臺院。其僚曰侍禦史﹐眾呼爲「端公」。見宰相及臺長﹐則曰「某姓侍禦」。知雜事﹐謂之「雜端」。見臺長﹐則曰「知雜侍禦」。𨿽他官髙秩兼之﹐其侍禦號不攺。見宰相﹐則曰「知雜某姓某官」。臺院非知雜者﹐乃俗號「散端」。二曰殿院。其僚曰殿中侍禦史﹐眾呼爲「侍禦」。見宰相及臺長「雜端」則曰「某姓殿中」。最新入﹐知右巡﹐已次知左巡﹐號「兩巡使」﹐所主繁劇。及遷向上﹐則又入推﹐益爲勞屑﹐惟其中間﹐則入淸閒。故臺中諺曰「免巡未推﹐只得自知。」言其暢適也。廳有壁畫小﹖山水甚工﹐云是吳道玄眞迹。三曰察院。其僚曰監察禦史﹐眾呼亦曰「侍禦」。見宰相及臺長「雜端」﹐則曰「某姓監察」。若三院同見臺長﹐則通曰「三院侍禦」﹐而主簿紀其所行之事。每公堂食會﹐雜事不至﹐則無所檢轄﹐惟相揖而已。雜事至﹐則盡用憲府之禮﹐雜端在南揖﹐主簿在北揖﹐兩院則分坐﹐𨿽舉匕筋﹐皆絕談笑。食畢﹐則主簿持黃卷揖曰「請舉事。」於是臺院白雜端曰「舉事。」則舉曰「某姓侍禦有某過﹐請準條。」主簿書之。若舉時差錯﹐則最小殿中舉院長﹐最小侍禦史舉殿院長。若雜端失笑﹐則三院皆笑﹐謂之「烘堂」﹐悉免罰矣。凡見黃卷罰直遇赦悉免﹐臺長到諸院﹐凡官吏所罰﹐亦悉免。禦史歷三院𨿽至美﹐而月滿殿中推鞫之勞﹐憚於轉兩院。以向下侍禦史﹐便領推也﹐多不願爲﹐以此臺中以殿中轉兩院爲戲謔之辭。每出入行步﹐侍禦史在柱裏﹐殿察兩院在柱外﹐有時殿中入柱裏﹐則共咍之曰「著去也。」三院禦史主簿有事白端公﹐就其廳。若有中路白事﹐謂之「篸端。」篸端有罰。殿中已免巡﹐遇正知巡者假故﹐則向上人又權知﹐謂之「蘸巡」。臺官有親受除拜喜慶之事﹐則謁院長﹑雜端﹑臺長﹐謂之「取賀」。凡此皆因胥徒走卒之言﹐遂成故事。院長每上堂了各報﹐諸禦史皆立於南廊﹐便服靸鞋以俟院長。立定﹐院長方出。相揖而序行﹐至殿院門﹐揖殿中。又序行﹐至食堂門﹐揖侍禦史﹐凡入門至食﹐凡數揖。大抵揖者﹐古之肅拜也。臺中無不揖﹐其酒﹐無起謝之禮﹐但云揖酒而已﹐酒最合敬﹐以恐煩卻損。往往自臺拜他官執事﹐亦誤作臺揖﹐人皆笑之。每赴朝﹐序行至待漏院偃息﹐則有臥揖。上門有馬揖。凡院長在廳院內﹐禦史欲往他院﹐必先白。決罰又必先白。察院有都廳﹐院長在本廳﹐諸人皆會話於都廳﹐亦曰察院南院﹐會昌初﹐監察禦史鄭路所葺。禮察廳﹐謂之「松廳」﹐南有古松也。刑察廳謂之「魘廳」﹐寢於此多魘。兵察常主院中茶﹐茶必市蜀之佳者﹐貯於陶器﹐以防暑濕。禦史躬親緘啟﹐故謂之「茶瓶廳。」吏察主院中入朝人次第名籍﹐謂之「朝簿廳。」吏察之上﹐則館驛使。館驛使之上﹐則監察使。監察使﹐同僚之冠也﹐謂之「院長」。臺中敬長﹐三院皆有長。察院風彩尢峻。凡三院禦史初拜﹐未朝謝﹐先謁院長。院長辭疾不見﹐則不得謝及上矣。

北省班諫議﹐在給事中上。中書舍人﹐在給事中下。裴尙書休爲諫議大夫﹐形質短小。諸舍人戲之曰「如此短﹐何得向上立﹖」裴對曰「若怪卽曳向下著。」眾皆大笑。後除舍人。

或問東津先生曰「昔人立法﹐將以利人邪﹖」曰「利之。」曰「何以後世反爲害也﹖」曰「因其利而姦生﹐則反害也。燧人鉆木﹐致民火食﹐以熟百物﹐安知後世有咸陽焚燒宮室﹐三月不絕之毒。」伏羲畫八卦﹐造書契﹐安知後世有假鬻文字﹐以市道欺誑時俗之獘后稷播百谷﹐安知後世有榷酤閉糴茶鹽求利之苦軒轅制車服戎器﹐安知後世有華澤靡麗相尙﹐及窮兵黷武之獘﹐制宮室﹐安知後世有甲第別館﹐淩雲耀日唐虞建官列爵﹐安知後世有入金納粟﹐冒取公侯禹平水土﹐別九州﹐安知後世有山林川澤之稅﹐開津堰埭之難周公制嫁娶之禮﹐安知後世以依炫姻援﹐而求富貴孔子刪《詩書》﹐定禮樂﹐垂五常之教﹐安知後世有掠儒之名﹐而盜聲華﹐叨尊顯凡此觸類澆訛﹐流蕩紀綱﹐大壞其本﹐豈聖人之過耶其由聖人啟之耶其後世爲治者﹐引而熾之耶嗚呼﹗馬肝之說﹐余不忍言。所可嘆者﹐伊﹑周初以公忠﹐放主操政﹐以全國家﹐安社稷。而莽﹑卓﹑操﹑懿以降﹐行滔天之心﹐援此爲法﹐尢可悲也。桀﹑紂﹑幽﹑厲﹐身遭放弒﹐常與萬世之君﹐必爲龜鏡。則伊﹑周一時公忠﹐反誤後世亂臣賊子﹔桀﹑紂﹑幽﹑厲﹐一時淫虐﹐而有益萬世明君矣。善爲政者﹐有才必用﹐用必當才﹐任之而不私之﹐非才則不任。故使人無棄無濫﹐天下無一人嘆不遇而懷過望之事者。臯陶曰﹕『知人則哲﹐能官人。』《傳》曰﹕『及其使人也器之。』臧僖伯云﹕『國家之敗﹐由官邪也。』班固稱宣帝﹕『信賞必罰﹐綜核名實﹐政事﹑文學﹑法理之士﹐咸精其能。至於技巧工匠器械﹐自元﹑成間鮮能及之。亦足以知吏稱其職﹐民安其業者也。』光武不許館陶公主子爲郎。前代明哲之主﹐及霸業之君﹐國朝列聖﹐躲親庶政﹐用才使器﹐著在史籍者多矣。以君上之尊﹐深居髙視﹐猶於小官小吏﹐一賞一罰﹐重愼如此。況輔弼之臣﹐豈得容易苟且哉苻秦入寇﹐謝安石用其兄子玄爲帥以拒之﹐郗超𨿽素與不善﹐聞而嘆曰﹕『安爲重舉親﹐明也。玄心不負舉﹐才也。』人皆以爲不然。超曰﹕『吾嘗與玄共府﹐見其使才﹐𨿽履屐間亦得其任。是以知之。』玄果立功於淮淝﹐破苻秦百萬之眾。郗嘉賓之言﹐亦可謂至公矣。今之人徒私於所親﹐無安石之明﹔徒憎所不善﹐無嘉賓之論﹐可悲矣﹗李林甫姦邪陰賊﹐妨嫉賢能。至於善守章程﹐深得宰相之體。當時𨿽正直有名之士﹐多被構害。而守尋常仕進者﹐名獲其分。至今人有以右座呼之﹐而不名也。非其在下有感之者乎韓晉公節制三吳﹐多歷年所取賓佐僚屬﹐隨其所長﹐無不得人。嘗有故舊子弟﹐投之與語﹐更無能解。召之與宴而觀之﹐畢席端坐不旁視﹐不與比坐交言。數日﹐署以隨軍令監庫門。使人視之﹐每早入﹐惟端坐至夕﹐警察吏卒之徒﹐無敢濫出入者﹐竟獲其力。」

裴光徳垍在中書。有故人﹐官亦不卑﹐自遠相訪。裴公給卹優厚﹐従容款洽﹐在其第無所不爲。乘間求京府判司。裴公曰「公誠佳士﹐但此官與公不相當﹐不敢以故人之私﹐而隳朝廷綱紀。他日有瞎眼宰相憐公者﹐不妨卻得﹐某必不可。」其執守如此。嗚呼﹐上不愼名器﹐是以廝養待賢也﹔下不愼名器﹐是以嬰孩奉君﹐而削弱朝廷也。遂致猥濫訛獘﹐流蕩可憂﹐不知誰之咎也。

王並州璠﹐自河南尹拜右丞相。除目才到﹐少尹侯繼有宴﹐以書邀之。王判書後云「新命𨿽聞﹐舊銜尙在。遽爲招命﹐堪入笑林。」洛中以爲話柄。故事﹕少尹與大尹遊宴禮隔﹐𨿽除官﹐亦須候正敕也。

有人撰集《怪異記》傳云「玄宗令道士葉靜能書符﹐不見國史。」不知葉靜能﹐中宗朝坐妖妄伏法。玄宗時﹐有道術者﹐乃法善也。談話之誤差尙可﹐若著於文字﹐其誤甚矣。

又有人檢陸法言《切韻》﹐見其音字﹐遂云「此吳兒﹐眞是翻字太僻。」不知法言是河南陸﹐非吳郡也。

又有書生﹐讀經書甚精熟﹐不知近代事。因說駱賓王﹐遂云「某識其孫李少府者﹐兄弟太多。」意謂駱賓是諸王封號也。今人往往說舊云「準皇太子教。」不知皇太子合稱令。稱教﹐乃王公也。此皆不知根本之誤也。

人道尙右﹐以右爲尊。禮先賓客﹐故西讓客﹐主人在東﹐蓋自卑也。今之人﹐或以東讓客﹐非禮也。蓋緣所任在地﹐所主在東﹐俗有東行南頭之戲﹐此乃貴其爲一方一境之主也。記曰「天子無客禮﹐莫敢爲主焉。故君適其臣﹐升自阼階﹐不敢有其室也。」注云「明饗君非禮也。」今之方鎭刺史入本部﹐於令長以下﹐禮絕賓主﹐猶近君臣。至於藩鎭﹐經管內支郡﹐則俱是古南面諸侯﹐但以使職監臨﹐如臺省之官﹐至外地耳。旣通宴饗﹐則異君臣。而用古天子升阼階之儀﹐昧於禮經﹐遂同僭擬﹐是不講貫所致。又小人姑息訛謬相承﹐亦可笑且嘆也。

古者三公開閣﹐郡守比古之侯伯﹐亦有閣﹐所以世之書題有「閣下」之稱。前輩呼刺史﹑太守﹐亦曰「節下」。與宰相大僚書﹐往往呼「執事」﹐言閣下之執事人耳。劉子玄爲史官﹐與臨修宰相書﹐呼「足下」。韓文公與使主張僕射書﹐呼「執事」﹐卽其例也。其記室本系王侯賓佐之稱﹐他人亦非所宜。執事則指斥其左右之人﹐尊卑皆可通稱。侍者﹐士庶可用之。近日官至使府禦史及畿令﹐悉呼「閣下」。至於初命賓佐。猶呼「記室」。今則一例閣下﹐亦謂上下無別矣。其執事才施於舉人﹐侍者止行於釋子而已。今又布衣相呼﹐盡曰「閣下」。𨿽出於浮薄相戲﹐亦是名分大壞矣。又中表疏遠卑行﹐多有座前之目﹐尢可懲怪。夫閣下去殿下一階﹐座前降幾前一等﹐此之乖僭﹐其可行耶宗従叔姑及姨舅之行﹐施之可也。

《漢書》載張騫窮河源﹐言其奉使之遠﹐實無天河之說。惟張茂先《博物志》﹐說近世有人居海上﹐每年八月﹐見海槎來不違時。賫一年糧﹐乘之到天河﹐見婦人織﹐丈夫飲牛。遣問嚴君平﹐云「某年某月某日﹐客星犯牛斗﹐卽此人也。後人相傳云﹕得織女支機石﹐持以問君平。都是憑虛之說。今成都嚴眞觀有一石﹐俗呼爲「支機石」﹐皆目云﹕當時君平畱之。寶歷中﹐餘下第還家﹐於京洛途中﹐逢官差遞夫舁張騫槎。先在東都禁中﹐今淮詔索有司取進﹐不知是何物也。前輩詩往往有用張騫槎者﹐相襲謬誤矣。縱出雜書﹐亦不足據。

髙宗朝﹐攺門下省爲東臺﹐中書省爲西臺﹐尙書省爲文昌臺﹐故禦史臺呼爲南臺。武后朝﹐禦史臺有左右肅政之號﹐當時亦謂之左右﹑右臺﹐則憲府未曾有東西臺之稱。惟俗間呼在京爲西臺﹐東都爲東臺。李棲筠爲禦史大夫﹐後人不名者﹐呼爲西臺﹐又不知出何故事。豈以其名上棲字﹐遂呼之耶又呼杜門下黃裳。爲當致敬﹐安得輒廢若妖神淫祀﹐無名而設。苟有識者﹐固當遠之。𨿽嶽海鎭瀆﹐名山大川﹐帝王先賢﹐不當所立之處﹐不在典籍﹐則淫祀也。昔之爲人﹐生無功徳可稱﹐死無節行可獎﹐則淫祀也。當斧之﹑火之﹐以示愚俗﹐又何謁而祀之哉神飯在禮宜拜受﹐其他則以巫覡之餉﹐可揮而去也。爲吏宜鑑之。

有士人退朝﹐詣其友生﹐見衲衣道人在坐﹐不懌而去。他日﹐謂友生曰「公好衣毳褐之夫﹐何也吾不知其賢愚﹐且覺其臭。」友生應曰「毳褐之臭﹐外也。豈甚銅乳銅乳之臭﹐並肩而立﹐接迹而趨。公外其間﹐曾不嫌恥﹐反譏余與山野有道之士遊。南朝髙人﹐以蛙鳴蒿萊勝鼓吹。吾視毳褐﹐愈於今之朱紫遠矣﹗」

下輩不通義理者﹐使之寫文字﹐甚誤。悉同一本﹐若宦字﹐多作官。滎字﹐多作榮﹐或多誤著熒﹐髭須﹐多著賓﹐鬢髮。又偏旁只較一點一畫﹐而義全不通﹐若棹﹑掉﹑楊﹑揚﹑棒﹑捧﹑傅﹑傅﹑沐﹑沭﹑氏﹑氐﹑惟悵﹑帷帳﹑賜惕﹐又錫﹑釒昜﹑昜﹐若此者眾矣。辧文字者﹐勿以爲小事而不畱意也。

武宗皇帝廟諱炎﹐攺兩火相重。其偏旁言談字已攺爲譚﹐淡攺曾澹。其啖字﹐俗多不定﹐舊或書餤。餤音譚﹐《爾雅》訓進﹐本非飯食名。世重餅啖﹐庖人以意相傳。及下俚﹐凡關食物﹐偏旁盡従食。又啗字聲不同﹐索前史及諸家並佛經﹐多作口邊敢。其音與著兩火同徒敢反。又《玉篇》《切韻》﹐啖字是正也﹐著兩火俗也﹐並徒敢反﹐正合作啖不疑矣。啗馬卽合用啗字﹐音徒濫反。以義言之﹐以物自食﹐謂之啖。以物餵人﹐謂之啗。又案《漢書髙帝紀》云「使酈食其﹑陸賈往說﹐將啗以利。」顏監注曰「啗者本謂食啗耳﹐音徒敢反﹐以食餵人﹐令其啗食﹐則攺變爲徒濫反。今以利誘之﹐取實爲辭也。」顏監講啗字𨿽未分明﹐亦無口傍兩火之說。則明是字俗相傳﹐而後人爲姓﹐亦因俗耳。近日書餅啖字﹐至有食邊口邊作覃﹐及口邊作詹者﹐率意而爲﹐其誤甚矣。《切韻》是尋常文書﹐何不置之几案旋看也。

卷六羽部

南人長林中大樹謂之有神﹐云近此伐木﹐則必神怒致禍。��乃斧他人之樹﹐爲主所訴﹐官捕而鞫之﹐當以盜論。其家質田以賂獄吏﹐鬻衣以備囚糧﹐卒不免笞背﹐皆被瘡而歸﹐此乃避禍而速禍也。

又有里人爲鄰巫所惑﹐而當有災﹐宜謝神﹐乃殺家犢﹐釀酒﹐聲鼓以祀。時官禁屠牛私釀﹐法甚峻。又當國忌﹐不合動樂。並犯三罪﹐爲吏所擒。家長鄰保﹐皆抵重罪﹐連及數十人﹐此及禳災適所以致災也。其愚如此。

洪州優胡曹贊者﹐長近八尺﹐知書而多慧。凡諸諧戲﹐曲盡其能。又善爲水嬉﹐百尺檣上不解衣﹐投身而下﹐正坐水面﹐若在茵席。又於水上靴而浮。或令人以囊盛之﹐系其囊口﹐浮於江上﹐自解其系。至於回旋出沒﹐變易千狀﹐見者目駭神竦﹐莫能測之≈有他術致之﹐不爾眞輕生也。

軍中有透劍門伎。大宴日﹐庭中設幄數十步﹐若廊宇者﹐而編劍刃爲榱棟之狀。其人乘小馬﹐至門審度﹐馬調道端﹐下鞭而進﹐錚焉聞劍動之聲。旣過﹐而人馬無傷。宣武軍有小將善此伎。每饗軍則爲之。所獲賞止於三數疋帛而已。一日﹐主者誤漏其名﹐此將忿恨﹐訴於所管大將﹐得復以名入。至呈伎之際﹐極爲調審﹐入數步﹐忽風起﹐馬驚﹐觸劍失序﹐人馬皆斃於刃下。

有士鬻產於外﹐得錢數百緡﹐懼川途之難賫也﹐祈所知納於公藏﹐而持牒以歸﹐世所謂「便換」者﹐置之衣囊。一日﹐醉﹐指囊示人曰「莫輕此囊﹐大有好物。」盜在側聞之。其夜﹐殺而取其囊﹐意其有金也。旣開無獲﹐投牒於水。盜爲吏所捕﹐得其狀。樞機之發﹐豈容易哉此所謂不密而致害也。

進士鄭翚說﹐家在髙郵﹐有親表盧氏﹐莊近水。有鄰人數家﹐共殺一白蛇﹐未久﹐忽大震雷電雨﹐發洪﹐數家皆陷溺無遺﹐惟盧氏當中一家無恙。

竇相易直﹐幼時名祕。家貧﹐受業村學﹐教授叟有道術﹐而人不知。一日近墓﹐風雨暴至。學童悉歸家不得﹐而宿於漏屋之下。寒﹐爭附火。惟竇公寢於榻﹐夜深方覺。叟撫公令起曰「竇祕君後爲人臣﹐貴壽之極﹐勉力自愛也。」及徳宗幸奉天日﹐公方舉進士﹐亦隨駕而西。乘一蹇驢﹐至開遠門﹐人稠路隘﹐其扉將闔﹐公懼勢不可進。聞一人叱驢﹐兼捶其後﹐得疾馳而入。顧見一黑衣卒﹐呼公曰「秀才﹐已後莫忘此情。」及升朝﹐訪得其子﹐提挈累至大官﹐吏中榮達。

盧賓客貞白父曰老彭﹐有道術﹐兼號知人。元和初﹐宗人弘宣﹑簡辭﹑弘正﹑簡求﹐俱候焉。畱坐目之甚久﹐命貞亦序坐。又目之曰「一行五節度使﹐可謂盛矣﹗」卒如其言。又族子鍇﹐初舉進士﹐就安邑所居謁之。謂鍇曰「爾求名﹐大是美事。但此後十餘年方得﹐勿以遲晚爲恨。登朝亦得大美官。」鍇至長慶元年﹐始擢第。大中十年﹐終庶子。

張曇爲汾陽王従事﹐家嘗有怪。召術者問之﹐言以大禍將至﹐惟休退則免。曇不之信。又方宴賓﹐席上見血﹐有巫者聞之﹐勸其杜門不納賓客﹐屏遊宴。曇怒杖之。其後曇言語乖度﹐公頗銜之。又屢言同列間事﹐每獨候見﹐多值公方宴寵姬所。不令白事﹐必抑門者令通。公謂其以武臣輕忽﹐益不平之。後因請公去所任吏﹐遂發怒﹐囚之以聞﹐竟斃於杖。

柳員外宗元﹐自永州司馬徵至京﹐意望錄用。一日﹐詣卜者問命﹐且告以夢曰「余柳姓也﹐昨夢柳樹僕地﹐其不吉乎﹖」卜者曰「無苦﹐但憂爲遠官耳。」徵其意﹐曰「夫生則柳樹﹐僕則柳木﹐木者﹐牧也。君其牧柳州乎﹖」卒如其言。

李涼公逢吉﹐未掌綸誥前﹐家有老婢好言夢﹐後多有應。李公久望除官﹐因訪於婢。一日﹐婢晨至﹐慘然。公問其故﹐曰「昨夜與郎君作夢﹐不是好意﹐不欲說。」公彊之。婢曰「夢有一人﹐舁一棺至堂後云﹕『且置在此。』不久﹐卽移入堂中﹐此夢恐非佳也。」公聞竊喜。俄爾除中書舍人。後知貢舉﹐未畢而入相。

都水使者崔綽﹐少年豪俠﹐不拘小節﹐天寶中﹐有方士過其家﹐崔傾財奉之﹐亦無所望。方士臨去﹐畱藥一丸爲別﹐崔殊不之重﹐埋於牀下。燕薊之亂﹐家人避賊﹐崔在後未去。忽見牀下有菌﹐甚肥鮮﹐因煮而食之﹐雜以葷味﹐自此體腹輕健﹐至老更無疾病﹐月中視小字﹐夜食生彘。元和初猶在﹐年九十餘卒。蘇州刺史韋公集中所《贈崔都水詩》者是也。向得靈藥﹐便能正爾服之﹐當已輕舉矣。其次﹐食所化靈芝﹐不雜葷茹﹐又應反顏住世﹐壽不可量﹐蓋玄中但以有壽無疾﹐酬好施之功而已。崔卽蘇州之堂妹婿也。

崔相國羣之鎭徐州﹐嘗以崔氏《易林》自筮。遇乾之大畜﹐其繇曰「典策法書﹐藏在蘭臺。𨿽遭亂瀆﹐獨不遇災。」及經王智興之變﹐果除祕書監也。

長慶中﹐鄂州里巷間人﹐每語﹐輒以牛字助之。又有一僧﹐自號「牛師」﹐乍愚乍智﹐人有忤之者﹐必云「我兄卽到﹐豈柰我何﹖」未幾﹐而相國奇章公帶平章事節度武昌軍﹐其語乃絕。而牛師尙存。僧者﹐乃牛公之名也。方知將相之位﹐豈偶然耶先是﹐元和初﹐韓尙書臯在夏口﹐就加節度使﹐自後復爲觀察使。長慶三年﹐崔相國植従刑部尙書除觀察。明年冬﹐牛公實來。宰臣建節鎭夏口﹐自牛公始也。

博陵崔子年出書一通示余曰「劉逸淮在汴時﹐韓弘爲右廂虞候﹐王某爲左廂虞候﹐與弘相善。或譖二人取軍情﹐將不利於劉。劉大怒﹐俱召詰之。弘卽劉之甥﹐因控地碎首﹐大言數百﹐劉意稍解。王某年老股戰﹐不能自辯。劉叱令拉坐﹐杖三十。時新造赤棒﹐頭徑數寸﹐固以筋漆﹐立之不僕﹐數五六當死矣。韓意其必死﹐及昏﹐造其家﹐怪無哭聲。又謂其懼不敢哭﹐訪其門卒﹐卽言大使無恙。弘素與某熟﹐遂至臥內問之。王曰﹕『我讀《金剛經》四十年矣﹐今方得力。記初被坐時﹐見巨手如簸箕﹐吸然遮背。』因袒示韓﹐都無撻痕。韓舊不好釋氏﹐由此始與僧往來。日自寫十紙。及貴﹐計數百軸矣。後在中書﹐盛署時﹐有諫官因事謁見﹐韓方洽汗寫經。諫官怪問之﹐韓乃具道王某事。予職在集仙﹐常侍柳公﹐常爲予說。」

王智興在徐州﹐法令甚嚴。有防秋官健交代歸﹐其妹婿於家中設饌以賀。自於廚中磨刀﹐將就生割羊腳。磨訖﹐持之疾行﹐妻兄自堂走入廚﹐倉卒相值﹐鋒正中妻兄心﹐卽死。所在擒之以告﹐智興訊問﹐但稱過誤﹐本無惡意。智興不之信﹐命斬之。刀輒自刑者手中躍出﹐徑投於地﹐三換皆然。智興異之﹐乃不殺。余按《廣陵烈士傳》曰「劉雋﹐字幼節。遷宛朐令。到官二年﹐政治淸平﹐爲吏民所親。時縣有友人相過者﹐主人歡喜爲具﹐捕犬﹐因誤中客⊥死﹐平法者云﹕『主人本有殺心﹐應當伏辜。』雋曰﹕『聞許太子至孝﹐誤不嘗藥﹐史官書弒君﹐曰﹕盡心力以事君﹐捨藥物可也。今主人與客﹐本無讎恨﹐但歡喜爲供﹐有親愛飲食之意﹐無傷害之心﹐不幸而死﹐當以《周禮》過誤平之﹐柰何欲用法律所失﹐一時兩殺不辜。』王法者﹐拘有常例不聽。雋曰﹕『界有失禮之民﹐皆令之罪也。』解印綬去。」蓋與此事相近。而徐州者﹐神爲之辯耳。

漢州開元寺﹐有菩薩像。自頂及焰光坐趺﹐都是一段靑石。潔膩可愛﹐雕琢極工﹐髙數尺﹐會昌毀寺時﹐佛像多遭摧折刓缺﹐惟此不傷絲毫。及再立寺﹐僧振古寶而置放西廊。余與京大徳知玄法事西川従事揚仁贍同謁﹐楊深於釋氏﹐好古之士也。贍敬彌日﹐而玄心精識多聞﹐話其本末云「先是匠人得此石異之﹐虔心鐫刻﹐殆忘餐寢。有美女常器食給之。其人運思在像﹐都無邪思。久之﹐怠而妄心生﹐女乃不至。饑渴旣逼﹐兼毒厲匝體﹐遂悟是天女。因焚香叩首﹐悔謝切至﹐女復來﹐其病立愈。而像卽成。亦嘗有記錄﹐因毀寺失其傳焉。寺今再立矣。」

元和﹑長慶中﹐兩京閭巷間相見﹐多雲﹕「合是阿舅。」及太和以來﹐文宗俗崇樹外戚﹐而詐稱國舅者數輩﹐竟不得其眞﹐合是之說﹐果有驗矣。

餘年小﹐在江漢﹐嘗與羣兒戲。以竹﹛韋﹜爲槍﹐鳥翎飾其上﹐裂紙爲旌旗﹐作戰鬥之像﹐相向云殺。俄爾立定﹐又云再殺。不數年﹐憲宗剪除羣寇﹐蔡﹑齊二巨猾﹐相次夷滅﹐再殺之應也。

太和初﹐京師有輕薄徒﹐取貢士姓名﹐以義理編飾爲詞﹐號爲「舉人露布」。九年冬﹐就戮者﹐多出自文儒。

太和初﹐王潛爲荊南節度使。無故有白馬馳入府門而斃﹐僵臥塞塗。是歲潛卒。此近馬禍也。

進士陳存能爲古歌詩﹐而命蹇。主司每欲與第﹐臨時皆有故﹐不果﹐許尙書孟容舊相知﹐知舉日﹐萬方欲爲申屈。將試前夕﹐宿宗人家。宗人爲具入試食物﹐兼備晨食﹐請存偃息以候時。五更後﹐怪不起﹐就寢呼之﹐不應。前視之﹐已中風不能言也。

進士鄭滂﹐在名場歲久﹐流輩多已崇達﹐常有後時之嘆。一夕忽夢及第﹐而與韋周方同年。當時韋氏先期舉人﹐無周方之名者﹐益悶悶。太和元年秋﹐移舉洛中﹐時韋景方居守﹐尙書族弟也。赴舉過陜。尙書時廉察陜郊﹐詰景方曰「我名弘景﹐汝兄弘方﹐汝名景方﹐兄弟各分吾名一字名之﹐殊無義也。」遂更名周方﹐滂聞之﹐極喜曰「吾及第有望矣。」四年﹐周方果同年焉。滂登朝﹐至殿中侍禦史。前宣成觀察大夫鄭常說此事。大夫﹐卽滂之再従弟也。子溥又自說應舉時﹐曾夢看及第榜﹐榜上但見大書「鳳」字。大中元年冬﹐求解鳳翔﹐偶看本府鄕貢士紙之首﹐便是「鳳」字。至東都試緱山月聞王子晉吹笙詩﹐坐側諸詩﹐悉有「鳳」字。明年﹐果登第焉。子溥﹐鄭公之子。

大中九年﹐沈詢侍郎以中書舍人知舉。其登第門生李彬父叢爲萬年令。同年有起居者之會﹐倉部李郎中蠙時在座﹐因戲諸進士曰「今日極盛﹐蠙與賢座主同年。」時右司李郎中従晦﹐又在座戲蠙曰「殊未耳﹗小生與賢座主同年﹐如何﹖」謂郴州柳侍郎也。眾皆以爲異。是日﹐數公皆詣賓客。馮尙書審﹐則又柳公座主楊相國之同年﹐與坐嗟嘆。侍讀諫議漳說。

河南孔尹溫裕任補闕日﹐諫討黨項事﹐貶郴州司馬。久之得堂兄尙書溫業書﹐報云「憲府欲取爾作侍禦史。」日望敕下。忽又得書云「宰相以右史處之。」皆無音耗。一日﹐有鵲喜於庭﹐直若語狀﹐孫稚拜且祝云「願早得官。」鵲旣飛去﹐墜下方寸紙﹐有「補闕」二字﹐極異之。無幾﹐卻除此官。

鄭又自說﹐早承相國武都公知獎。當時爲大理司直﹐常嘆滯淹。會張謩欲除太常博士﹐李公云「鄭司直久屈﹐必請舉自代。」旋遇蕭贊服闋﹐且要與官﹐諸坐遂以蕭爲博士。前此﹐有大云寺僧寶銳者﹐知人休咎。因問之﹐銳曰「司直朝官終得﹐中間且合爲數郡﹐如何便得﹖」旣而以侍禦史歷作河陽﹑浙西﹑淮南﹐累至檢校郎中﹐方除比部員外郎。銳師說事﹐亦不常中﹐此又極驗者﹐以陰騭要顯前定之事耳。

王蒙者﹐與趙門下憬﹐布衣之舊﹐常知其吏才。及公入相﹐蒙自前吉州新淦令來謁。公見喜極﹐給卹甚厚﹐將擢爲禦史。時憲僚數至少。徳宗甚難於除授。而趙公秉政﹐其言多行﹐蒙坐待繡衣之拜矣。一日﹐偶詣慈恩僧寺占色者﹐忘其名。蒙問早晚得官﹐僧曰「觀君之色﹐殊未見喜兆﹐此後若干年﹐當得一邊上禦史。」蒙大笑而歸。數日﹐宰臣對﹐趙公乘間奏曰「禦史府闕人太多﹐就中監察尢爲要者﹐臣欲選擇三數人。」徳宗曰「非不欲補其闕員﹐此官須得孤直茂實者充選﹐料卿祗應取輕薄后生朝中子弟耳。此不如不置。」趙公曰「臣之愚見﹐正如聖慮﹐欲於錄事參軍﹑縣令中求之。」上大喜曰「如此卽朕之意﹐卿有人未﹖」公因薦二人﹐其一卽蒙也。上曰「且將狀來。」公旣出﹐逢裴延齡﹐進以度支次對。問公曰「相公奏何事稱意﹐喜色充溢﹖」公不之對。延齡慍罵而去﹐云「看此老兵﹐所請得行否﹖」旣見上﹐奏事畢﹐因問曰「趙憬向論請何事﹖」上曰「趙憬極公心。」因說禦史事。延齡曰「此大不可﹐陛下何故信之且趙憬身爲宰相﹐豈諳州縣官續效向二人又不爲人所稱說﹐憬何由自知之必私也。復至﹐陛下但詰其所自卽知矣。」他日上閣﹐問云「卿何心知此二人﹖」公曰「一是故人﹐一與臣微親﹐諳熟之。」上無言。他日﹐延齡又入。上曰「趙憬所請﹐果如卿料。」遂寢不行。蒙卻歸故林﹐而趙公薨於相位。後數年﹐連帥奏爲従事﹐得假禦史焉。

相國崔公愼由廉察浙西。左目眥生贅﹐如息肉﹐欲蔽瞳人﹐視物極礙﹐諸醫方無驗。一日﹐淮南判官楊員外牧﹐自吳中越職﹐饌召於中堂。因話揚州有穆中善醫眼﹐來爲白府主﹐請遺書崔相國鉉﹐令致之。崔公許諾。後數日﹐得書云「穆生性粗疏﹐恐不可信。有譚簡者﹐用心精審﹐勝穆甚遠。」遂致以來。旣見﹐白崔公曰「此立可去。但能安神不撓﹐獨斷於中﹐則必效矣。」崔公曰「如約﹐𨿽妻子必不使知。」譚簡又曰「須用九日晴明﹐亭午於靜處療之﹐若其日果能遂心﹐更無憂矣。」是時月初也。至六七日間﹐忽陰雨甚﹐譚生極有憂色。至八九大開霽﹐問崔公﹕「飲酒多少﹖」崔公曰「戶𨿽至小﹐亦可引滿。」譚生大喜。初公將決意用譚之醫﹐惟語大將中善醫者沈師象﹐師象贊成其事。是日引譚生於使宅北樓﹐惟師象與一小豎隨行﹐左右更無人知者。譚生請公飲酒數杯﹐端坐無思﹐俄而譚生以手微捫所患曰「殊小事耳。」初覺似拔之﹐𨿽痛亦忍。又聞動剪刀聲。白公曰「此地稍暗﹐請移往中庭。」象與小豎扶公而至於庭。坐旣定﹐聞櫛焉有聲。先是﹐譚生請好綿數兩染絳。至是﹐以絳綿拭病處﹐兼傅以藥﹐遂不甚痛。譚生請公開眼﹐看所贅肉﹐大如小指﹐堅如幹筋﹐遂命投之江中。方遣報夫人及子弟。譚生立以狀報淮南﹐崔相國復書云「自發醫後﹐憂疑頗甚。及聞痊愈﹐神思方安。」後數日﹐而徵詔至金陵。嗟夫﹗向若楊君不遇﹐譚生不至﹐公心不斷﹐九日不晴﹐徵詔遽來﹐歸期是切﹐礙其目疾﹐位當廢矣﹐安得秉鈞入輔﹐爲帝股肱此數事足驗玄助。而公作相之後﹐譚生已逝﹐又何命之太薄也﹗

