《竹間十日話》侯官郭柏蒼蒹秋輯

序

《竹間十日話》何所始﹖蒼在淨慈寺讀書時《竹窗夜話》始也。有益於人心世道者﹐敢稱之爲話耶﹗降而致知格物﹐亦非話也﹗筆墨簡當﹐辭旨深遠﹐文矣﹐非話。以數十年羈旅亂離﹐登山臨水﹐接物感懷﹐入目入耳﹐觸口出之﹐檢書錄之﹐無所用心﹐十日可以成帙﹐是話矣﹗乃稱之爲《十日話》。閩人也﹐多話閩事。十日之話﹐閱者可一日而畢﹐閱者不煩。苟欲取一二事以訂證﹐則甚爲寶重﹐凡說部皆如此。藥方至小也﹐可以已疾。開卷有益﹐後人以一日之功﹐可聞前人十日之話﹐勝於閒坐圍棋﹐揮汗觀劇矣﹗計一生閒坐圍棋﹑揮汗觀劇﹐不止一日也。蒼生平不圍棋﹑不觀劇﹐以圍棋之功看山水﹐坐者未起﹐遊者歸矣。以觀劇之功看雜著﹐半晌已數十事矣。然至今所業不就﹐所話又何足異﹖但已成帙﹐廢之不忍。梓人天妻繼其業﹐不欲使其饑寒﹐以此災梨棗以助之。

光緒丙戌七十二叟郭柏蒼序於閩山之柳湄小榭

卷一

明嘉靖中﹐泉州陳鷗﹑朱汶﹑江一鯉﹑朱梧﹑於宗亮結詩社﹐時稱五子。一鯉﹐字艸塘﹐笞笠短褐﹐抱甕灌園。汶字碧潭﹐極貧﹐郡守訪之﹐拾櫧葉燒筍以餉。王道思《序五子詩》云「五子者﹐各有奇節怪行﹐旣無所用於時﹐而一力於此﹐叫呼唱和以爲極歡。」惜其集鮮有存者。

鄞人沈光文﹐字斯庵﹐明副榜。由工部郎中﹑太僕寺少卿﹑監軍潮卅。順治辛卯﹐應閩督之招﹐遇風至臺灣。鄭成功禮以賓客。斯庵以賦寓譏﹐幾罹不測﹐乃爲僧。臺平﹐不能歸。詩𨿽平泛﹐然海東詩學﹐實自斯庵倡之。

嘉靖間﹐莆陽林應采﹐嘉靖甲午舉人﹐官南府同知﹑禮部尙書堯兪之祖。同鄭鏊等十人結木蘭吟社﹐有《東臯吟稿》。《贈歌者毛生歸楚》云「亂余海上尙烽煙﹐大將龍旗又北旋。我亦無家飄泊者﹐江湖何地覓龜年﹖」鄭鏊﹐字亦鼎﹐嘉靖丁酉鄕薦﹐官南京戶部員外﹐有《閒居集》。《病起書懷》云「曉起繞前除﹐池花已盡舒。年華愁裏過﹐鬢髮病中疏。孤憤空談劍﹐健忘已廢書。妖氛何日淨﹐髙枕白雲居。」徐觀瀾﹐字道本﹐嘉靖庚子鄕薦﹐官南京戶部郎中﹐有《壽泉集》。《弔邱鳴周寺丞》云「南山舊路近何如﹐臥病三秋祗索居。白社云深人去後﹐碧山松冷鶴巢初。樓臺終古懸塵榻﹐壠樹何年會素車。苔艸靑靑羅雀徑﹐獨畱詞客哭應徐。」邱秉文﹐字鳴周﹐嘉靖甲辰進士﹐歷官光祿寺丞﹐在刑曹時﹐楊椒山以劾嚴嵩系獄。嵩諭西曹郎折辱之﹐時輩希旨求媚。鳴周獨具橐饘﹐遇楊病﹐陰爲合藥﹐後爲嚴世蕃所劾。罷歸﹐有《州峯集》。《曉發芋原簡亨夫給事》云「螺江初日向波明﹐云白山靑遠樹平。滄海乘槎吾道在﹐中流擊楫壯心驚。十年去國愁戎馬﹐萬里懷人采杜蘅。聞道淸時多放逐﹐武陵樵客不勝情。」五言如﹕「物情花外少﹐春色雨中多」﹑「迎寒孤雁度﹐泛夜一螢飛」﹑「賢聖愁中物﹐風煙夢里人」﹐七言如﹕「秋盡蒼梧悲帝子﹐春來芳艸憶王孫。」皆可錄。鄭東白﹐字叔曉﹐嘉靖丁未進士﹐歷官廣東按察簽事﹐居家以孝友聞。《寒食行》云「寒食杜陵花灼灼﹐西風一夜楊花落。郊原芳艸自靑靑﹐暮雨瀟瀟春寂寞。北邙山下多古墳﹐重泉慟哭不相聞。有酒澆土誰能飲﹐山前山後空白雲。白雲歲歲靑山度﹐鏡裏朱顏嗟非故。糟邱萬丈君可登﹐誇父逐日徒自誤。」鄭應南﹐字君傳﹐嘉靖中布衣﹐有《濱源詩集》。《閒居》云「餘生堪偃息﹐褊性謝交遊。臥起雲生榻﹐吟成月在樓。爲農谷口僻﹐抱甕漢陰秋。亦是忘機者﹐何妨海上鷗。」方攸躋﹐字君敬﹐叔猷弟﹐嘉靖庚戌進士﹐官南京戶部員外﹐有《陳巖集》﹐又與其子方沆合刻有《橋梓集》。《歲暮感懷》云「朔風搖落歲將除﹐客子他鄕賦卜居。亂後江山懸夢寐﹐秋來朋舊絕音書。淸霜鬢髮那堪鑷﹐積雪芝苓未可鋤。人事蕭條生事苦﹐柴門歸去老樵漁。」方萬有﹐字如初﹐嘉靖癸丑進士﹐攺庶吉士﹐遷工科給事中。以發趙文華狎客不法狀忤嚴分宜﹐謫丞休寧﹐稍遷淸曹﹐尋以計典中之。林居數十年﹐有《頤庵藏稿》。《懷黃全之》云「憶昔鳴鶯候﹐溪橋初送君。忽今鴻雁下﹐蓮社悵離羣。綠徧湖南艸﹐靑回薊北云。長安先達者﹐誰薦子虛文。」鄭茂﹐字士元﹐嘉靖癸丑進士﹐除海鹽知縣﹐擢給事中。居諫垣有直聲﹐歷官河南按察使﹐有《咫園詩集》。《三閭大夫》云「洞庭南望夕陽多﹐杜若陰陰覆汩羅。去國丹心懸日月﹐懷沙遺恨泣黿鰲。故宮搖落餘三戶﹐詞客淒涼自九歌。投閣子云空著賦﹐反騷當日意如何﹖」《平寇後渡府江》云「百丈樓船下瀨回﹐昭州千里淨氛埃。舞幹共睹虞廷化﹐佩犢誰爲漢吏才。江靜魚龍吹雨過﹐山空麋鹿向人來。獨憐故壘蕭蕭處﹐猶自徵兵到艸萊。」黃天全﹐字全之﹐嘉靖中布衣。與汪道昆﹑王世貞交好﹐嘗客戚南塘幕中。詩宗漢魏﹐後入木蘭吟社﹐始稍爲近體﹐有《黃山人詩集》。《鄭叔曉舟中貽詩見懷﹑賦答云》﹕「舉世嘲狂客﹐而君獨我思。閒情移晚棹﹐髙誼見新詩。捲幔銀河出﹐行杯山月窺。追隨知劇樂﹐多病負襟期。」《桐江夕泛》云「關門西出少逢迎﹐千里孤舟一葉輕。落日掛帆潮正滿﹐片雲渡海月初生。誰憐白髮耽幽事﹐自是靑山有舊盟。病骨支離詩總廢﹐杖藜隨地聽鶯聲。」五言如﹕「物外雙蓬鬢﹐天涯一客星」﹐「遠山靑度鳥﹐新水白肥魚」皆可誦。

康熙癸未﹑甲申間﹐福州郡守顧焯與侯官諸生林衡詳下文倡立騷壇﹐招都督李涵﹑太原王奕駒﹑太侖穆坤﹑長洲顧鴻典﹑襄平蘇世禧﹑延安白長庚﹑山陰鐘芝豫﹑雲間張恆﹑邵武楊應翰﹑福州陳祖虞﹑林皦﹑鄭新﹑林豫吉﹑林紹勛﹑林偉﹑林儀﹑郭人麟﹑朱任弘﹑鄭維忠﹑鄭郯﹑藍漣﹑陳祈廣﹑方京﹑李馥等四十餘人﹐結社於於山平遠臺﹐時稱平遠詩社。鄭新﹐字伯煥﹐閩縣人﹐順治間﹐貝子王考校﹐辟爲員外郎﹐有《汝南集》。《新丰懷古》云「秋風驅馬過新丰﹐豁達當年憶沛公。王气已隨桐絮白﹐故宮惟見蓼花紅。山銜落照蟬聲急﹐木抱孤村雁影空。徐泗蕭條余涕淚﹐中原何處問英雄。」林偉﹐字艸臣﹐康熙間侯官諸生﹐與孫學稼﹑許珌﹑許友﹑髙兆等﹐稱平遠社七子。平遠社﹐自康熙四十二年前後聚散﹐雍正九年巡撫泰州趙國麟重興﹐郭雍﹑郭人麟﹑何瀚均入社中。至乾隆初年復修社事﹐亦有平遠之目。有《湖上焚艸》。《秋夢客》云「萬里音書隔歲暌﹐天涯楓落尙棲棲。迢遙鄕國歸惟夜﹐繚繞山川去欲迷。一柝寒侵晝檻月﹐孤燈愁斷短垣雞。明朝又向邯鄲道﹐回首秋原獨騎嘶。」林紹勛﹐字卞玉﹐康熙間福淸書生。《遊黃蘗寺》云「欲覓桃洲勝﹐攀躋意不停。瀑懸孤嶂白﹐雨過數峯靑。古洞煙光合﹐閒房艸色扃。夜深松籟發﹐塵夢自能醒。」李馥﹐字汝嘉﹐福淸人﹐郁之弟也。郁五子科甲康熙甲子舉人﹐歷官浙江巡撫﹐爲人和厚謙謹﹐所至有賢聲﹐家居藏書甚富﹐乾隆甲子重宴鹿鳴﹐年八十四﹐有《李鹿山集》。《過司空表聖墓》云「古道瞻遺墓﹐丰碑記有唐。榮華辭黻冕﹐泉石殉君王。詩品卑元相﹐淸風慕首陽。如何長樂老﹐黃髮耐興亡。」林儀﹐字羽倩﹐侯官人﹐康熙甲子副榜。《大雪日平遠臺再集》云「朔風吹不斷﹐冬意覺蕭條。酒侶思燕市﹐詩懷憶灞橋。六花寒欲落﹐五馬興偏饒。復唱陽春曲﹐深憐再聽韶。」林皦﹐字竹筠﹐蕙子﹐蕙著《讓竹亭詩》﹐詳《烏石山誌﹟人物傳》文英父﹐緒光祖﹐著有《余齋集》康熙間侯官諸生﹐有《榕庵集》行世。林竹筠所著《榕庵集》未見刻本。詩見《榕庵唱和集》。陳祖虞﹐字燕臣﹐選子﹐康熙間閩縣歲貢生﹐潛心程朱之學﹐工古樂府。家貧﹐禦史蕭震慕其名﹐延爲子師。時耿藩叛﹐欲誘置之。乃逃之江中﹐宿象鼻庵。燕臣素喜蘇詩「蒙邊惠邊」之句﹐屬纊時﹐門人取以爲號﹐稱「蒙邊先生」﹐有《隨錄》及《矞云堂詩》。《病頭郎》云「病頭郎﹐官平章﹐布衣談兵守一方﹐擒殺大將翳日光。病頭郎﹐爲元生﹐爲元死﹐生元神﹐死元鬼﹐飲血慨以慷﹐得死心不悔。丈夫有力建奇功﹐事敗撒手擠鬼雄。何爲更作禇司空﹐嗚乎海門生悲風﹗」郭人麟﹐字嘉瑞﹐福淸人﹐美父﹐康熙庚午副榜﹐工詞曲﹐善畫﹐有《藥村詩艸》《藥村詞譜》行世。《平遠臺雨中小集》云「萬斛頹云濕更飛﹐一簾新雨冷催衣。關心南雁秋懷遠﹐被面西風酒力微。�橘房丹欲墜﹐經霜蔬甲玉初肥。年年節物看如此﹐嬴得蕭蕭兩鬢絲。」朱任弘﹐字起莘﹐閩縣人﹐康熙癸酉舉人﹐官將樂教諭﹐有《屏冶艸堂詩》《響山詩集》。《竹坨太史過山齋》云「漢庭供奉舊詞臣﹐嘯傲煙霞未老身。爲愛名山探玉女﹐因嘗荔子到甌閩。江湖縞帶詩中結﹐風月襟懷酒畔親。枉沐旌旗臨北郭﹐巖齋艸徑掃芳塵。」林豫吉﹐字不飛﹐長樂人﹐寄籍福安﹐康熙甲戌進士﹐不飛工詩善書﹐挾智任術﹐明律令。登第後未謁選﹐家居閭裏﹐與不協者﹐舞文中傷之。反爲所持﹐被褫﹐有《林松址詩》。松址詩美不勝收﹐獨卷首北行三十六首乃僞作﹐須刪。時人愛郭約園者﹐極詆林松址﹔好林松址者﹐又極詆郭約園。究之﹐各具體格。郭雍﹑張遠﹑林豫吉﹑張侖﹐稱康熙四大家﹐見下。又著《三才敍斷》《南華約旨》《詩經諦解》《管子刪定》《續離騷》等書行世。《漢上逢白於西》云「結髮便爲客﹐飄零到白頭。那堪揚子路﹐況近仲宣樓。杯酒嗟同調﹐天涯得舊遊。神襟動衮衮﹐差豁片時愁。」藍漣﹐字公漪﹐鐂子﹐康熙間侯官布衣﹐工篆隸﹑古體詩﹐間染竟陵余習﹐正體則取法唐人﹐有《采飲集》。《仲秋鎭海樓眺望》云「畫棟飛甍嵌碧巓﹐南浮海气浸平川。暮潮城郭千村雨﹐落日樓臺萬井煙。紅蓼作花秋漸老﹐銀河�露月將圓。白頭誰假登臨興﹐目斷歸鴻手撫弦。」林衡﹐初名璣﹐字羲孺﹐榮芳孫﹐日毅子﹐從直父。康熙間侯官廩生﹐能詩﹑工書法。生平崖岸正直﹐以气節自持。康熙三十八年﹐憤閩縣令﹑永年進士和氏璽擅撻諸生﹐羲孺領庠士慟哭孔子廟廷﹐觸大吏怒﹐題革。按﹕羲孺《林洋寺詩﹟自注》僧一白﹐掛單華林﹐遭和氏璽之禍﹐波及庠士。詩曰「野田荒艸四圍山﹐冷落招提屋幾間。破敗鼓鐘由鬼打﹐歪斜門闕倩云關。僧經患難辭塵网﹐佛爲飄零現病顏。我亦昔年同禍者﹐長廊無語步珊珊。」福州俗語﹕「崇禎上煤山﹐秀才跳泮池﹐豆芽菜也跟。」明亡﹐報至三學﹐秀才跳入府學泮池﹐有賣豆芽菜者﹐詢知國亡﹐亦躍入。明末國初﹐士尙气節。康熙元年﹐都轉鹽運使司﹑鹽法道遼陽王志佐擅責生員﹐鄧撰自刎﹐激成學變。後經遼陽巡按﹑監察禦史範平糾參﹐獄始平反。後人祀範公於臺江書院。黃祗永題楹帖曰「一疏力扶芹泮士﹐千秋同紉栢臺恩。」四十三年﹐攺名衡﹐復受知於提督學政歸安沈心齋學使。學使常稱﹕「林子胸中有一段不可磨滅之槪。」發於文﹐才气皆豪橫無敵﹐詩亦超中晚而上著﹐有《四書講義》《全宋詩話》《鳴書小品》《竹窗筆記》《博古錄》《艸廬詩文集》。《過淮陰》云「誰家漂母活王孫﹐轉眼旋遭呂雉冤。生死俱由兒女子﹐築臺羞說丈夫尊。」《挽詩社李都督涵》云「天上文昌武曲星﹐陸機風雅亞夫兵。玉樓遽召將軍賦﹐煙閣猶畱學士名。閩海夜寒刁鬥靜﹐浙江春冷怒濤生。據此﹐則涵爲浙江人。相思剩有雞壇輩﹐筆硯淒淸憶舊盟。」方京﹐字在燕﹐開鐸子﹐康熙間侯官布衣。《鳥夢》云「喚得晴光爛熳天﹐枝頭春到懶翩躚。關情未醒梨花雨﹐惹恨還迷楊柳煙。彷佛遊絲空避网﹐分明澹月暗驚弦。東風莫漫輕搖落﹐栩蝶相逢共惘然。」楊應翰﹐字叔張﹐康熙間建寧縣布衣。《仲秋鎭海樓眺望》云「城北髙樓接海天﹐雲山靑削畫欄前。六鰲遙兀參差石﹐五鳳齊分次第煙。秋老蒹葭浮落雁﹐風翻楊柳咽殘蟬。無諸故壘看何處﹐今古興衰總逝川。」陳祈廣﹐字漢如﹐康熙間福州郡諸生﹐博學能文﹐有《望雲樓詩集》。小雪前一日平遠雅集卽事》云「節候催冰雪﹐寒光動隔宵。虹藏山郭日﹐風急海門潮。老病長披褐﹐殘詩每棄瓢。何當五馬客﹐分韻到漁樵。」鄭郯﹐字官五﹐侯官人﹐寄籍閩淸﹐康熙間拔貢。《賦得莫徭射雁鳴桑弓》云「楚江雪滿凍漁舠﹐萬里寒風空怒號。遂有徭蠻鳴鏑至﹐頓令徵雁避矰勞。寶弓珠弩輕相逐﹐立馬韝鷹枉自豪。獨憶念羣淸影在﹐孤飛仍入五云髙。」此詩必有所謂而發。鄭維忠﹐字命孫﹐康熙間侯官太學生。《蒹葭次杜甫》云「亂葉滄江上﹐離披柰爾何。擎霜風入管﹐拂月雪飛波。孤雁催聲急﹐伊人得夢多。可憐秋水外﹐吾意獨蹉跎。」《賦得九月寒砧催木葉》云「白首秋原艸木灰﹐徵衣誰寄紫城隈。搗霜夜杵侵牀動﹐泣露疏枝逐夢回。一樣寒衣雙入耳﹐千山哀調獨登臺。遠天畫角愁相和﹐淒切靑閨向月開。」

髙兆﹐字云客﹐號固齋﹐侯官人﹐崇禎間庠生。爲人恬澹有大度﹐與人議論﹐而平和之气飫人肌髓。六經子史﹐無所不獵﹐著《啟禎宮詞》百首搜羅祕密﹐非外臣聞見所及﹐其鈔本藏蒼家﹐首有山陰璿﹑廬峯趙島二序﹐各家書目均未收入。與彭善長﹑陳日洛﹑許瑨﹑卞鰲﹑曾燦垣﹑林偉俱有詩名﹐稱國初七子。兆曾題周櫟園侍郎讀畫樓《和讀畫似看山》云「坐嘯卽暇豫﹐心迹仍散帙。所欣患難攖﹐未令煙雲失。結構棲毫素﹐謳吟送良日。崖巘窗中展﹐林丘座上出。開顏極遊思﹐寓目釋勞佚。旣儷宗生遊﹐且收謝公逸。貴玆繪事歡﹐長同攀躋暱。樓中一以眺﹐願言與鼓瑟。」《和周櫟園先生看山如讀畫》云「宦迹長如水﹐安能營園林。偶遂樓居好﹐悠然謀披襟。風惟浮遠岫﹐夕扉延層岑。豈作蒼然矚﹐還爲後素尋。過眼雲霞染﹐怡情邱壑深。大哉造化作﹐獨行遊藝心。心寫時佇立﹐徙倚隨風吟。夫子勤吐握﹐謝牽聊息陰。」髙固齋詩﹐酸澀而多排偶﹐林白雲《閩詩選》云「云客詩名藉甚﹐吾閩稱詩家者﹐無不推云客。予未得其全集。徧搜他選﹐俱不甚愜意﹐豈予所見者隘﹐抑亦眼力未到耶﹖蒼按﹕云客有《荷蘭使舶歌》《消夏錄》稱其見微知著﹐眞可作一篇籌邊策讀﹐詳《通誌》。彭善長﹐字爾仁﹐侯官庠生。爲人端重好學﹐該博子史﹐筆法鐘王﹐而心通宗乘。凡觸景物﹐無不題詠﹐胸中有萬壑爭流﹑千巖競秀之想。《華朝前一日艸堂病起》云「小徑空堂風自和﹐佳辰彊起尙微屙。黃鸝嫩囀隨芳樹﹐紅藥新抽出薜蘿。坐惜年光共流轉﹐生嗟筋力付蹉跎。明朝好趁看花約﹐白日靑春一放歌。」陳日浴﹐字子盤﹐侯官庠生﹐性跌宕﹐學優博﹐凡方技之書﹐無不詳覽。而詩文新拔﹐以雅健見奇。《初夏越山寺眺望》云「越王舊宮殿﹐傳在此山巓。天地空塵迹﹐關河銷暮煙。寺迷林鳥外﹐鐘響澗花邊。無那登臨日﹐物華已屢遷。」許瑨﹐字同玉﹐閩縣庠生。性率眞﹐耽山水﹐學貫經史﹐詩工典麗﹐殊有風人之致。《登劍州城樓》云「樓聳峯環郭﹐溪喧水夾壕。潭龍吹夜冷﹐石馬立秋髙。似指陳友定父墓王霸悲今古﹐乾坤等羽毛。經過一憑眺﹐不禁涕靑袍。」《同陳總戎遊梅巖和韻》云「漁火汀邊舟半橫﹐山鐘初動雁飛驚。渚光云暗夜千影﹐木落猿啼秋一聲。百歲利名悲蟻穴﹐萬家魂夢老江城。憑髙獨嘯羣峯合﹐何處嘶風月滿營。」卞鰲﹐字興書﹐侯官庠生﹐性沈敏好學﹐研窮子史﹐善古文詞。其揄揚敍述﹐機達理暢﹐當時名彥﹐少有過之者。《鴻門行》云「新丰城邊班馬嘶﹐新丰門下楚軍齊。楚軍乘勝鉅鹿下﹐霸气誰何是敵者。本銜劉氏先入關﹐況以讒言曹司馬。項王震怒不可言﹐沛公親自謝鴻門。材官甲士森森立﹐鐵鉞銀戈閃閃翻。須臾酒酣髙奏鼓﹐軍中爲樂請劍舞。劍光注射意爲誰﹐劉氏君臣色如土。此時殺公猶雀兔﹐不殺自是君人度。賦之天授非人力﹐盡見張良勢驚怖。山排峽倒天地震﹐雷怒風號虎豹愁。覆循彘肩拔劍銼﹐似惱而公太柔懦。侃侃昌言卮酒餘﹐項王語塞呼之一作曰坐。遂令沛公脫虎口﹐徒教亞父撞玉斗。君不見﹐龍虎五彩气已成﹐急擊勿失空爾爭﹐嗟爾亞父空爾爭。」曾燦垣﹐字惟闇﹐號卽庵。熙丙孫﹐庭龍子﹐崇禎癸酉舉人爲人孝友﹐醇厚篤摯﹐勇於義﹐重然諾﹐不苟顰笑。順治丙戌﹐唐王聿鍵開藩七閩﹐燦垣與弟祖訓同膺上薦。會仙霞師入﹐海宇蕩平﹐朝廷鼎定之初﹐大吏知燦垣才學可用﹐將徵之﹐燦垣遂絕意仕進﹐徧遊江湖﹐著有《史纂事匯》《卽庵詩存》《遊艸》諸書。《卽庵詩存》四卷﹐《遊艸》一卷﹐道光二十六年經族孫辛卯舉人元澄重刻。七子詩以曾卽庵爲最﹐許同玉次之。《戰城南》云「戰城南﹐連城北﹐猛火煙飛藏白日。萬家屋燼開戰場﹐老弱婦女伏兩旁。父求死子﹐妻求死夫﹐咫尺蒼茫無故鄕。夜半軍中有女子﹐雨聲泠泠鼓聲死。超車十乘健年少﹐火落城頭風激矢。魂魄飛揚欲上天﹐肉亦隨風寄烏鳶。日暮鬼火生瓦礫﹐健兒驅馬傍城邊。」《幽州馬客吟》云「北人重驊驑﹐南人習駑馬。幽州馬客雄北方﹐年年買馬出西夏。朝聞羽騎馳江南﹐驅馬千羣自南下。千金不惜表霜蹄﹐百金不惜連障泥。南方土熱違馬性﹐南方技淺薄馬醫。朝夕掉尾撲蚊蠛﹐霜毛落盡露筋脊。今年壯士食馬肉﹐明歲燕臺懸駿骨。東市買馬鞭﹐西市買馬鞍。錦障秋風裂﹐荒槽曉月寒。南人款段日馳逐﹐歸飽豆棧果下宿。馬客朝來出無車﹐行向人家借黃犢。」《飲馬長城窟》云「飲馬長城窟﹐霜淸馬蹄滑。丈夫何去西築城﹐築城連連不可絕。但聞歲歲點丁男﹐不見邊城歸戍卒。將軍築城欲到天﹐將軍蒸土欲擬鐵。朝朝持錐剌城土﹐土中一半皆白骨。白骨受剌錐不深﹐猶道土中尙有聲。丁男粗免一日死﹐健兒走馬索黃金。聞說死人無尺五﹐魂魄猶能歸故土。早將新骨葬城下﹐同伴爲儂重舉杵。」《猛虎行》云「南山陰風轉山曲﹐夜夜猛虎逐羣鹿。鹿斃子死無遺種﹐老父啼兒寡婦哭。狐貍肯食死人骨﹐猛虎但食生人肉。幾家架竹傍巢居﹐虎亦移穴巢下宿。日出求食暮無巢﹐府吏當門聲破屋。」此詩殆指巡按禦史周世科﹑張秉孝箕斂科派爲虐﹐戶有逋亡則瓜蔓及親黨。《卜居》云「野老蝸牛捨﹐漁翁梭子船。各自不相易﹐同寄一山川。倏魚喜浮陽﹐往往爲鉺牽。當其胠泥沙﹐豈不願深淵。人生各有營﹐閱途紛萬千。苟欲宅其身﹐豈不在聖賢。世人尙眉睫﹐小喜快當前。朝菌與蟪蛄﹐分爭大小年。因爲曠士憂﹐玄苦恐難傳。多謝繁華子﹐厚意似微憐。鳧鶴不相續﹐賤性靡所遷。不疑又何卜﹐中情良謂然。」《閩詩傳》﹕云卽庵鼎革後閉門卻掃﹐此詩殆其意。《弔江右胡友蠡先生詩並序》﹕丙戌之歲﹐先生殉節於劍溪。山水暴崩﹐漂其棺入芋江。榕城諸君子重先生之義﹐爲易櫬而卜兆焉。按﹕胡公葬鼓山積翠巖。詳卷五。「溪雨崩山海倒立﹐悲風夜半天吳泣。江村曉色慘模糊。忠魂抱柩乘潮入。枯桐碎石石爲裂﹐絳袍紗帽照顏色。寒濤漬骨宮錦紅﹐勁發淩霜如點漆。先生一發系千鈞﹐絕命詞懸汗靑筆。正气橫江呵百靈﹐眾鳥環飛不敢集。傷心猶睹漢官儀﹐遺老沙頭空淚垂。眼光射日陽烏死﹐山鬼啾啾行客悲。紅玉煉火爍金甕﹐鐵作心肝終不灰。覊魂夜夜繞行宮﹐九土淒迷何處歸。自昔男兒重稿葬﹐壯士不返沙場屍。先生俠骨畱天地﹐萬古寒陵一片碑。」《凡僧無衣籍》云「我聞古人著書立言稱不朽﹐凡子唯唯曰否否。亦顧其書爲何如﹐文字沾沾焉足取。古之立言兼徳功﹐兩畫文章天地壽。用之治世爲尙書﹗都兪朝廷相拜手。用之亂世爲春秋﹐排擊亂賊心血歐。自有天地有君臣﹐自有君臣有朋友。吁嗟乎﹗山崩地裂日月幽﹐百川滄海皆倒流。地上生人無生气﹐但有屍行與魂遊。吁嗟凡子﹗發憤欲與天爲仇﹐上書曾經兩刖足。野戰歸來血滿頭﹐隻身禿發餘十指。獨立蒼茫望九州﹐大聲疾呼求其友。顧影幽囚誰與語﹖爾乃上下二千八百六十年﹐得友四十九人許。起夏六侯列眾賓﹐徐中山王以爲主。相與揖讓慷慨問﹐中原戮力肝膽相傾吐。中各有幸有不幸﹐掀髯裂眥同所怒。橫磨鐵硯厲毛錐﹐譬如借交滄海壯士椎。屋冰伸紙手重繭﹐又如痛哭秦庭人乞師。夜深四壁英靈集﹐墨痕迹筆動須眉。書成知傾幾年淚﹐渡江湧浪驚蛟螭。入門血光寒兩袖﹐曾子捧書再拜又。嗚呼﹐春秋微言絕已久﹐不意此中藏宇宙。凡子抵掌曰未也﹐吾將邀靈數十君子後。磔裂梟魂褫姦魄﹐醢臘魑魅殘猛獸。日月光華旦復旦﹐臣某死骨且復肉。」《池上曉晴喜二謝至》云「幽夢不相期﹐開門適所思。樓當山缺處﹐客到酒香時。亂艸十餘步﹐閒花三兩枝。忍看今夜月﹐已隔柳陰遲。」《宿南禪寺》云「所以愛禪棲﹐境幽不可倦。燈將火俱微﹐心與道相見。孤磬坐三時﹐斷山月一片。火飛原上燐﹐僧入定中徧」。《丙申除夕》云「最是勞人處﹐殘年待夕陽。憂危身易老﹐離亂日尢長。臘酒酬窮鬼﹐文章落戰場。獨憐天地大﹐醉眼混玄黃。向夕平安火﹐千門望寂然。役夫徵隔歲﹐徵吏急窮年。敝屨行荒市﹐餘生付石田。誰知此日月﹐數里異風煙。」《劍津同孚五登先鋒樓》云「溪流三面擁城壕﹐更指層樓天外髙。劍气霜沈寒棨戟﹐石根云動轉黿鼉。同來極目山川盡﹐各有鄕心遠近勞。倚檻不須題往事﹐乾坤雙鬢老吾曹。」《偕吳友聖登吳山》云「西山突兀俯城隈﹐客裏同過坐石苔。絕頂風煙愁立馬﹐百年邂逅幾登臺。海門浪屋潮頭見﹐郡市魚鱗水面開。吳越興亡俱在眼﹐那能詞賦不生哀。」《嶽墳》云「黯黯棲霞嶺﹐忠魂今有無。衣冠千載祀﹐弓劍六陵孤。嗚咽斷橋水﹐悲號繞樹烏。南枝應折盡﹐遺恨更西湖。」林偉詩﹐見前平遠社。康熙間﹐蔣衡﹑張鉉﹑曾孫瀾﹑陳潤﹑陳登禧﹑黃元埈﹑蕭楚﹑鐘元聲﹑曾沂﹑林侗﹑林鼎復﹑鄭秉宦十二人俱能詩﹐時稱十二生。蔣衡﹐字克平﹐閩縣庠生﹐辟建寧學教。爲人淸嚴而性敏﹐好經史百家之書﹐著詩文集若干捲。《遊靈隱次韜光禪師答白剌史韻》云「爲乘秋興到林泉﹐詩碣畱人未忍眠。山屐耐尋黃葉徑﹐江云初散曉鐘天。移將靑眼千林竹﹐斷卻紅塵十丈蓮。何日重來同洗盞﹐無生話對碧巖前。」張鉉﹐字明長﹐福淸庠生。賦性剛直﹐才略敏異﹐歷燕﹑趙﹑吳﹑楚﹑兩粵﹐凡所到處必酣飲賦詩﹐著有《紀遊諸艸》。《遊虎靈巖》云「每到靈巖思便幽﹐淒淸況是一天秋。數椽艸屋偏依石﹐千里荒村盡入眸。煙气浮沈分樹勢﹐鐘聲朝暮逐溪流。獨憐松老顏還翠﹐十載親朋幾白頭。」曾孫瀾﹐字公望﹐性至孝﹐質朴篤學﹐年十七登順治庚子鄕榜。《大東道上》云「客路何時盡﹐中原一望賒。荒煙吹曉月﹐瘦馬踏霜花。樹老支頹岸﹐蓬飛捲亂沙。離懷辛苦後﹐亦自夢京華。」陳潤﹐字龍季﹐閩縣人﹐康熙壬子鄕榜。爲人幽靜﹐博覽羣籍﹐詞文典雅﹐國初名宿多與贈答。《天壇夜步贈別道者》云「極望空濛隱暮笳﹐蕭蕭雞犬有人家。短墻影落隔鄰火﹐老鸛銜殘野樹花。匹練長河星盡沒﹐千絲垂柳月初斜。明朝欲向江南路﹐相憶磯頭上釣槎。」陳登禧﹐字曙閣﹐侯官庠生。《過小桃源人家》云「雞犬聞何靜﹐桑麻別有家。無心風過竹﹐隨意水流花。林醉溫溫日﹐波光冉冉霞。逢人休浪訊﹐恐惹問津槎。」按﹕小桃源在武夷山。《秋山訪友不遇》云「載酒穿雲去﹐踏秋訪友行。瘦松寒日色﹐疏竹老風聲。溪靜羣魚出﹐山空獨鳥鳴。到門三徑菊﹐笑作主人迎。」《三月晦夜送春感吟》云「今宵莫睡補蹉跎﹐九十風光領幾何。回首都從愁裏去﹐傷心況在老中過。酴醿開後鶯啼倦﹐梅雨行時花落多。亭柳千絲難系住﹐曉鐘一響渡前河。」黃元埈﹐字辛子﹐海澄庠生。《冒雨同蘇仲素度坑寮嶺》云「嶺樹穿雲滅復明﹐遠峯堆黛迓行旌。鞍韉敢避沾濡苦﹐蘆葦時聞滴瀝聲。虎帳添寒屯海若﹐燕江拖練入山城。眼中邱壑胸中畫﹐共臥柴門萬事平。」蕭楚﹐字新甫﹐侯官人﹐康熙間貢生﹐授同知職﹐通春秋子史﹐爲人豪宕﹐意致閒遠﹐詩極牢騷而不失和平之音。《徵婦怨》云「徵夫戍朔方﹐徵婦守空房。寒衣已制倩誰寄﹖中夜起坐獨徬徨。豈無蘭麝香﹐不得到君旁。豈無珠翠妝﹐不得耀君裳。何緣使君妒﹐棄妾別他鄕。憶昔送君行﹐陌上黃鸝啼斷聲。更憐樹樹垂楊柳﹐畱人不住又淸明。試看鸞鏡中﹐昔日顏色今不同。更看墻頭花灼灼﹐舉杯欲飲不下咽。寄語靑樓年少女﹐老死莫作徵人婦。徵人出門不思歸﹐百二春光竟虛度。鬢已絲﹐情如故﹐蛾眉雙斂向誰訴﹖獨宿牙牀淚如雨。」《客夜不寐》云「永夜悵空庭﹐風吹冷畫屏。眼中人盡夢﹐冢裏鬼長醒。瓦破狐窺屋﹐窗虛月入欞。孤衾應有恨﹐足迹等浮萍。」鐘克聲﹐字麟載﹐侯官武庠生。《丙辰初度泰署感懷》云「孤城畫角入風髙﹐烽火長令夢寐勞。四海交遊餘白眼﹐十年畱滯尙靑袍。誰憐有賦愁懷楚﹐何處逢人笑解刀。極目雲山盡戎馬﹐故園三徑尙蓬蒿。」曾沂﹐字子浴﹐士甲弟﹐侯官布衣。少豁達﹐無心仕進﹐攜琴劍浮章江﹐泛彭蠡﹑洞庭﹐遨遊吳楚﹐著有《潛園集》。《禊日感懷》云「古樹風輕動客衣﹐杜鵑血盡曉聲微。柳經宿雨拖煙重﹐峯入新晴積翠肥。曲水不妨千日醉﹐鄕書何故一春稀。桃花江上舟如織﹐獨是羈人遠未歸。」林侗﹐字同人﹐遜子﹐佶兄﹐侯官庠生﹐署尢溪教諭﹐卒年八十九﹐著有《來齋選﹑古井野識塗﹑昭陵石迹考》一卷﹑《來齋金石考》三卷。以上二書經嘉慶戊午舉人馮縉重刻事詳郡誌《烏石山誌》。《過閩王墓》云「瑯琊髙冢擬皇邱﹐千載棠陰上相遊。門內飛熊推玉馬﹐軍中闞虎攝金牛。琱戈寶冊分封日﹐班劍鳴笳賜葬秋。天半蓮峯橫翠黛﹐西風夕起片雲愁。天南气暖艸綿芊﹐臣妾皇唐正朔年。南國驛騷逢寇亂﹐中原風景半兵連。龍蛇白羽千屯月﹐犀兕玄宮萬壑煙。閩地襟山帶滄海﹐莫教版土博釵鈿。」林鼎復﹐字天友﹐侯官庠生。《同葉霞丞舟行》云「漫言爲客地﹐且伴逐臣遊。一葉飛殘雨﹐千山鎖暮愁。天疑將水近﹐心欲與云流。擊楫成何事﹐長歌破石尢。」鄭秉宦﹐字爾期﹐福淸人。入康熙國學﹐受職州判﹐爲人聰敏﹐喜任俠﹐著有《問山樓諸集》。《有所見》云「海棠殘似半開遲﹐楊柳枝頭懶放眉。窗東有女捲紅綃﹐榻冷香生院綠時。徐徐徙倚闌干玉﹐指調宮商撚楚竹。輕風過處斷余哀﹐難續聲中愁一掬。誰憐悽愴欲鎖魂﹐耳聽頻呼且掩門。咫尺相思憔悴甚﹐那堪煙雨又黃昏。」此詩只末二語佳﹐若攺作七律﹐便有意味﹐《九日登石門讀錢明府王侍禦之作》﹕「九日扶筇登石門﹐前賢得句扁猶存。僧同黃菊平分瘦﹐佛與靑峯兩對尊。漫把衣冠悲晉魏﹐且將詩賦答蘅蓀。夕陽西下徐回首﹐可盡萸觴醉到昏。」

陳昂﹐字軒年﹐號卽白﹐侯官人。原名國勛﹐未冠補弟子員﹐日成二十數藝﹐同儕相呼以快。而昂限於賦質形容可異﹐俗乃訛其音。羣目之爲怪﹐此白怪之稱所由來也。昂友方邁﹐字日斯者﹐亦以面目見奇﹐俗呼之爲黑怪。未幾﹐隙家告訐﹐黨獄大興。昂與方外當時知名士交好者﹐或以名怪之﹐或以姓怪之﹐互相成詞﹐牢不可解﹐凡數十人﹐遣戍遠方。昂以少孤難﹐未克成婚﹐寡母煢煢﹐門無五尺。妻常氏﹐未婚﹐矢志刻苦奉姑。族人陳遷鶴及桐城兪長城俱爲立傳。會聖祖仁皇帝南巡﹐昂獻詩稱旨﹐始白盟黨之冤﹐頒赦旨。昂與被竄者一時赦歸﹐乃以國勛二字爲歉﹐攺名昂﹐後入侯官邑庠﹐困棘闈﹐著有《萬年枝表匯集》《倚玉樓藏稿》《軒年小品》《倚玉集》。子朝麟﹐字懷卿﹐乾隆庚午舉人。昂有《秋懷詩》云「蓬島桃源何處尋﹐且將書劍寄江城。南來天地還秋色﹐北望山河有暮陰。月搗碪聲驚遠夢﹐風吹雁影起鄕心。百年身世兵戈裏﹐中夜悲歌淚不禁。」

崇禎癸未進士林之蕃﹐字函齋。曾祖堪﹐祖材﹐字楚石見郡誌及《明史》。父弘衍﹐援忠諫蔭官﹐備兵溫臺。公以名進士﹐觀政戶部﹐出爲浙令﹐有淸操。甲申變革﹐閉戶斷葷﹐發大誓。唐藩入閩﹐故相國胤岡朱公﹑石齋黃公造廬請共事﹐公謝以時世。二公卒以禦史舉薦﹐公扶病彊應﹐退隱吳航唐嶼。值海氛惡﹐徙歸﹐居嵩山藏山堂﹐以畫蘭竹自況。與方密之﹑金道隱﹑鼓山爲霖和尙爲禪悅交﹐當軸謀勸駕﹐累以衰老辭﹐其所著詩文散見各書。道光已亥﹐蒼爲采輯﹐附以本傳﹑畫傳﹑祭文﹐及其族人亦逋於後﹐序刊成詩文二卷。光緒辛巳﹐往鰲峯院捨﹐見遠堂題「明禦史林楚石像」﹐始知公有後人﹐乃將集板歸焉。公詩有《雪譜》《漁況》﹐皆寓潔身之意﹐如《詠蘇武嚙雪》末云「不是雪不寒﹐志士心血熱。匈奴牧馬來﹐相見驚咋舌。分付李將軍﹐勿復多言說。」《詠故港》云「一綸舒捲水雲間﹐閱盡浮沈意思閒。別港魚肥招不去﹐綠蓑惟戀舊溪山。」《悲秋》云「蓬戶才經兵燹余﹐架頭猶剩幾殘書。村墟死徙烏啼屋﹐阡陌荒蕪鬼荷鋤。乞食孤蹤追五柳﹐招魂雙淚弔三閭。道人久矣忘機事﹐家傍深溪不釣魚。空林疑是舊時鐘﹐回望天邊倚短筇。蔓艸詎能成遠志﹐殘云無力起奇峯。」此詩或指林子野事。「百年人對千秋史﹐一室燈明半夜蛩。吾道固應窮到底﹐靑山何獨肯相容。」此數詩皆爲勝國而發。

玉岑詩社﹐祝時泰﹐字汝亨﹐廷玉弟。侯官人﹐嘉靖壬午舉人。歷戶部員外郎﹐徳府一作州左長史﹐棄官隱於杭州西湖﹐築室以居。與光州守髙應冕﹑承天守方九敍﹑江西憲副童漢臣﹑處士沈仕﹑王寅﹑劉子伯結玉岑詩社。人主一山﹐卽景賦詩﹐推祝爲祭酒。一日登鳳山﹐各賦懷古詩。祝云「白馬南來定宋京﹐五雲長繞鳳山城。星隨數盡中天殞﹐潮讓沙屯兩日兵。輦路獨餘春艸綠﹐行人猶說故宮名。當年多少難平恨﹐並作江流萬古聲。」諸作皆不及也﹐著有《九山集》。

康熙間﹐郭雍﹑張遠﹑林豫吉﹑張崙爲四大家。雍弱不勝衣﹐六月披裘﹐工書法﹐自號書禪。蒼得其手錄《詩經》﹐朱墨皆蠅頭細字所批點﹐悉中窽竅﹐可爲學詩之助。郭仲穆﹑張超然﹑林松址詩﹐美不勝收。張崙字蒼﹐嵋﹐一字文園﹐侯官人。康熙間監生﹐授河間府中河通判﹐所著《晚香堂集》﹐世無傳本。《擬古》云「漁陽遊俠客﹐本是並州兒。珠袍系玉玦﹐白馬絡靑絲。朝挾韓嫣彈﹐暮讀要離碑。十五秦舞陽﹐殺人輒如飴。鼓刀屠豺虎﹐沒矢謝熊羆。膂力非不贍﹐功成安可期。神龍有時蟄﹐威鳳不常儀。子推及魯連﹐綿山海東湄。所以驊驑姿﹐伏櫪甘羈維。一朝沙漠外﹐長鳴謝所知。策馬咸陽橋﹐從戎玉關西。遙望陰山雪﹐月明風淒淒。長旗蔽原野﹐寶劍干云霓。於役從玆去﹐三男路亦齊。大男戍漁陽﹐中男戍合黎。三男交河北﹐隔絕兩相窺。室家久蕩析﹐匍匐一寡妻。沈痛摧肺肝﹐日夕長酸嘶。間行歸鄕裏﹐四望烏空啼。荒村且豺虎﹐茅屋但蒿藜。𨿽有骨肉愛﹐相顧面目黧。遠夢連烽火﹐徵魂厭鼓鼙。人生每窮蹙﹐不如委溝溪。何時舞干羽﹐父子得相攜。」《江上行》云「江上之水何漫漫﹐江上之峯何盤盤。岫隱輕雲閒出入﹐浪翻孤月增波瀾。白雲飛來百艸寒﹐紅霜照日萬楓殘。翺翔羽客乘黃鶴﹐彷佛仙人下紫鸞。吳鉤一曲起長嘆﹐雁鳴欲度關山難。不見賈生舊詞賦﹐空聞優孟昔衣冠。可惜流光疾如電﹐煙塵再老春風面。滴盡瀟湘斑竹淚﹐武陵銷滅桃花片。相逢何處楚王孫﹐知已由來勝感恩。劍士三千爭入趙﹐侯贏七十去夷門。」《蘇臺詠古》云「春到姑蘇臺﹐吳王安在哉﹖館娃歌舞歇﹐但愧百花開。花開采蓮眾﹐持向西湖閧。歸臥洗妝樓﹐欲續浣花夢。夢起未灰百和香﹐靑煙綠篆繞空廊。欲迎薴蘿山下女﹐江山盡入越歸裝。歸去稽山陌﹐月在鏡湖白。回謝太宰嚭﹐可憐範少伯。但有靈巖一片雲﹐看盡吳越往來軍。不須亡國畱遺恨﹐尙有深宮與俱焚。」《金陵行》云「石頭城上煙如織﹐天塹雄圖限南北。三山半入去來云﹐八水遞變朝昏色。萬頃波濤倏淺深﹐九霄日月互盈昃。長松秀竹風雨垂﹐髙巖削石雷霆迫。莫言虎踞與龍蟠﹐自古江山歸有徳。金陵壯麗屬名區﹐大江之左今昔殊。禾黍故宮虛夜月﹐龍蛇遺殿老楸梧。飛鳴有鳥知興廢﹐開落無花識菀枯。白鷺之洲空白艸﹐長幹里巷但秋蕪。六橋舊恨宜歌哭﹐五季深愁續戰圖。桃葉渡﹐莫愁湖﹐盧王之家今有無﹖景陽鐘﹐臺城柳﹐梁陳之亡誰與守﹐前人不哀後人哀﹐悵望河山難回首。」《村居薄暮》云「遠岫銜殘照﹐髙樓俯暮花。牧童喧在背﹐漁父水爲家。寵辱安時命﹐悲歡閱歲華。門無車馬轍﹐早晚此桑麻。」《仙潭口號》云「桑列平疇下﹐沙明一水中。魚龍吞夜月﹐猿鶴臥秋風。震澤苕溪北﹐升山顧渚東。河橋聞鐵笛﹐此地有仙翁。」《大別山》云「江湖沿地闊﹐晴雨各天分。水面魚吞月﹐山間犬吠云。陸隨原不武﹐絳灌豈知文。自古疏儒術﹐相將筆硯焚。」《西泠橋》云「載酒平橋畔﹐銜杯笑獨醒。浙潮連夜白﹐吳岫傍春靑。飄泊憐雙鬢﹐艱難老一經。羣烏啼夕照﹐淒切不堪聽。」《鄂城懷古》云「搖落連荒塞﹐悲涼帶故宮。暮雲龍蓋雨﹐秋笛鶴樓風。復楚三秦隔﹐吞吳一壘空。從來忠憤气﹐還在汨羅中。」《和李筠庵楚遊吟》云「江樓聊縱目﹐淸嘯繞天長。日月隨漁父﹐乾坤寄楚狂。浮雲堪贈別﹐落雁助思鄕。望斷長幹婦﹐風波穩�檣。」《過洞庭》云「岸遠催鳴槳﹐峯遙列畫屏。嶽雲隨鳥白﹐湖艸背人靑。螟色追林舶﹐斜陽迫驛亭。蒼蒼天一水﹐無處弔湘靈。」《秋日寄武昌同事》云「楚塞寒偏早﹐荊門水亂流。月添蒼竹露﹐風送白蘋秋。戎馬生多難﹐衣冠笑薄遊。期君一尊酒﹐更上仲宣樓。」《移家柘浦》云「孤舟遠度萬峯遙﹐聊作躬耕半學樵。三載齊門空挾瑟﹐一朝吳市罷吹簫。蒹葭人散西江月﹐楊柳家居南浦橋。愁見東山猶不起﹐碧雲秋水怨迢迢。」《錢塘過雨》雲﹕「匹馬孤行入翠微﹐秋風飄泊冷裳衣。細聽村雨隨花落﹐遠出江云傍鳥飛。旅夢三更愁木葉﹐壯心十載到漁磯。歌傳虞夏人何處﹐悔別西山老蕨薇。」《送葉解凡》云「春寒有夢到章華﹐一路蒼茛映水斜。亂後交遊多在客﹐愁中烽火各無家。服虔已老談經罷﹐牧叟能文作賦誇。回首故人應感別﹐薊門晴樹自啼鴉。」《季秋旅次書懷》云「霜寒日暮雁雙飛﹐短榻幽窗獨掩扉。淮浦月明無客醉﹐秣陵秋盡幾人歸。淸江錦浪孤蓬鬢﹐落葉空山一釣磯。五十餘生歌舞歇﹐少年時事老來非。」《懷林榕友》云「嶺畔烽煙赤羽旗﹐山川猶是故宮非。兵戈兄弟愁何處﹐風雨田園夢未歸。蘆荻洲前還浩渺﹐芙蓉江上轉稀微。故人白社如相憶﹐秋水衡門一布衣。」《楚望》云「江城笳吹晚風涼﹐紫霧沈沈望渺茫。夏口云偸江漢月﹐衡陽雁阻洞庭霜。黃牛峽水連潮落﹐白鶴峯煙帶嶽長。夜聽猿聲雙下淚﹐故山何日不回腸。」《和李筠庵楚中雜詠》云「皮陸妻孥在鹿門﹐年年芳艸看王孫。黃陵人去空祠廟﹐靑冢魂歸尙野村。嶽麓煙飛無雁過﹐洞庭月落有龍吞。千林悵望蒼梧遠﹐雲母峯前日色昏。」《淮陰春暮送陳臯羽黃魯參》云「東風駐馬百花前﹐酌酒臨歧欲暮天。積雨湖增雙澗水﹐平原日落幾家煙。二陵客去崤函遠﹐三晉雲歸潞澤連。折柳西行啼鳥外﹐淮南春思故人憐。」《秦州雜詠》云「咸陽西出賀蘭東﹐百二關河在眼中。碧水有心分渭汭﹐靑山無恙老崆峒。營前鐵馬秦城渺﹐棘裏銅駝漢苑空。昔日攀髯龍已老﹐春陰寂寂鼎湖宮。甘泉太乙削芙蓉﹐西望層巒隔萬重。碧柳長門迷輦路﹐黃楡古戍渡盧龍。春深不見祁連艸﹐雪積長寒太白峯。羽檄頻傳靑海箭﹐三城髙處是秦封。飛燕輕風太液寒﹐未央花柳倚闌干。天回逆雪深三月﹐地湧秦關度六盤。豈有豳岐今俎豆﹐莫言韋杜昔衣冠。行年八十磻溪叟﹐依舊春秋一釣竿。昔年大將度胡廬﹐左右賢王宴玉壺。帳下紫驑移苜蓿﹐樓前火樹貢珊瑚。風過楡塞千軍肅﹐雪滿天山片月孤。會見七城皆屬國﹐黃花古戍出伊吾。漢家驃騎擁霓旌﹐符節登壇在遠徵。天子雄威過九塞﹐將軍降敵築三城。秋風吹斷環河水﹐夜月髙懸細柳營。極目平原堪弔古﹐玉關西望不勝情。琱戈寶劍舊登壇﹐獨上龍堆立馬看。水入黃河流不返﹐艸連靑冢夢猶寒。樓前砧杵鴻聲斷﹐笛裏關山月色殘。昔日嫖姚徵戰地﹐長旌萬里捲臯蘭。十年鼙鼓擁前旌﹐迢遞靑山堠火明。仗劍經秋回北斗﹐揮戈落日戀西徵。築宮未就無秦帝﹐出塞爲家老漢兵。縱使蒙恬身不死﹐猶能飲馬過長城。金風玉帳鬥牛間﹐沙磧無人兩鬢還。破敵先過張掖郡﹐歌鐃初徙賀蘭山。孤臣白雪看持節﹐戍婦靑燈照卜環。幾處秋聲吹夜角﹐月明飛渡穆陵關。」《孱陵道中》云「荊門策馬拂云過﹐一路歸鴻向晚多。龍蓋寒煙連瀼樹﹐鹿溪陰雨接漳沱。髙樓香夢傳鸚鵡﹐古驛秋風散駱駝。關塞蕭條垂老別﹐誰知人事日蹉跎。」崙子鶴年﹐字興五﹐諸生﹐性疏放﹐耽酒﹐工書﹐四海飄零﹐竟以貧老﹐有《張后槎隨見錄》。《楊白花》云「楊白花﹐何處飛﹖飛來勸人別﹐飛去勸人歸。朝入山爲云﹐暮入海爲月﹐云易消﹐月易缺。楊花遊絮三百里﹐春風人在半樓裏。」鶴佺﹐字洞山﹐乾隆初布衣﹐工山水﹐精籀文鐵筆﹐有《張洞山詩稾》。

魏憲﹐字惟度﹐福淸人。文焲孫﹐文焲詳《烏石山誌》。順治間庠生﹐爲人豪爽﹐刻苦問學﹐肆力於詩。嘗寓姑蘇白下間﹐以詩交海內。選本朝百家詩﹐又選平日與已唱和者﹐爲《詩提三集》﹐所著詩千餘篇﹐名曰《枕江堂集》。《舟中早發》云「灘聲催短夢﹐帆逐曉風斜。嫩綠初歸柳﹐新紅淺著花。宿煙籠水國﹐殘火乞漁家。回首山城裏﹐淒淒起遠笳。」《延津泊舟》云「系纜空潭下﹐潭深月不流。光搖雙塔影﹐气撼一溪秋。夢破鐘初起﹐譚雄劍欲浮。乾坤千古恨﹐盡載一孤舟。」《山中夜坐有懷同學諸子》云「一江月色靜如秋﹐空向云堂照獨愁。隔水歌聲來遠艇﹐斷橋燈火出髙樓。支離瘦骨千峯下﹐潦倒春風五夜頭。遙憶竹林諸舊侶﹐夢魂曾否到滄洲。」《移家建溪﹐畱別陳止庵﹑翁未靑﹑翁白字林宣子﹑吳澹如》云「十載棲遲臥小樓﹐無端琴劍又東謀。煙霞有主眞傳捨﹐天地爲廬不系舟。行酒竹間兼聽鶴﹐和歌花裏恐驚鷗。他時同寄相思句﹐浮石云邊柘水秋。」《無題》云「相逢謾自說心知﹐偏值雲飛雨亂時。縱不傷春人亦瘦﹐杜鵑聲在海棠枝。」

惟度《百家詩》﹐入選者多顯宦﹐列己於末﹐而朱竹垞檢討不與焉。檢討有詩云「近來論詩多序爵﹐不及歸田七品官。直待書坊有陳起﹐江湖諸集庶齊刊。」蓋指此也。

蒼北行﹐自王家營至京都﹐於壁間得二詩。戴相國均元予告後﹐皇陵出水﹐奉旨鎖解入都。適已醜﹐重宴瓊林﹐蒙恩放還﹐不準與宴。時英相國和亦以陵事出口。戴相國《題固安旅次》云「蕭蕭白髮返家山﹐浩蕩君恩許放還。尙有老臣羈絕域﹐可能生入玉門關﹖」又徳州有《題壁》曰「都轉風流四十秋﹐尙書气焰壓通侯。年來我亦忘恩怨﹐一騎斜陽過徳州。」此詩殆干謁不遇者所題﹐尙屬韻致﹐故錄之。宋莆田鄭伯玉﹑陳琪﹑芳孝寧詩﹐匯爲一集名《烏山三賢詩》莆田縣治有烏石山。

《詩鈔小傳》云﹕黎士宏﹐字愧曾﹐長汀人﹐少孤。遊寧化李元仲之門﹐稱入室弟子。應試三山﹐見曾弗人﹐作《蘭與蘭語》詩爲贄。弗人大擊節﹐且語人曰「黎生﹐漢魏之苗裔也。」時新建徐世溥有文名﹐與虞山宗伯書。謂今海內人士﹐惟長汀黎愧曾﹐及漢陽李文孫兩人已耳。而周櫟園方伯謂黎自可單行﹐若比並漢陽﹐恐疑噲伍。其爲名公大人所傾倒若此。按﹕愧曾﹐順治甲午捷京兆﹐歷官甘肅肅州道﹐所著《托素齋詩文》之外﹐尙有《仁恕堂筆記》。

卷二

《八閩通誌》﹐元季﹐莆田諸先輩相與結社﹐以文字爲樂﹐號曰「壺山文會」。初會者九人﹐曰宋貴誠﹑方時舉﹑朱徳善﹑邱伯文﹑《莆風淸籟集》作伯安﹑蔡景誠﹑陳本初﹑楊元吉﹑名嘉﹐號原素﹐以醫名。劉晟﹑字性存陳廷俊﹑按﹕陳觀字廷賓。續會者十三人﹐曰陳維鼎﹑李叔英﹑篤實好古﹑博學多文﹐當元季﹐隱居不仕。其父早卒﹐事母盡孝。母卒﹐哀毀盡禮﹐獨居三年﹐紈綺不至於身﹐酒肉不入於口。吳源嘗作「述孝」以美之﹐郭維貞﹑名完﹐號滄洲﹐工詩﹑陳必大﹑吳元善﹑建安人﹐工畫﹐元末棄官﹐居於莆。按﹕明《建寧府誌》﹑國朝《建安縣誌》均失載﹐方用晦﹑鄭徳孚﹑以醫薦爲興化縣醫學訓科﹐黃性初﹑黃孟仁﹐名安﹑陳熙﹐字虛中﹐號雪巢﹑方坦﹐字履道﹑葉原中﹑其一人曰淸源﹐方外士也。合之凡二十有二人﹐約月必一會。坐以齒﹐飲以禮﹐酒無定算﹐食無常品﹐過丰者罰。會而不至者罰。會之日﹐或詩﹑或文﹑或琴﹑或奕﹑或書﹑或畫﹐淸談雅歌﹐惟以陶冶性靈﹐消滌世慮﹐志不玩乎物也。次會者﹐或命題請賦。後會則眾出所述﹐共商榷焉。一時風流文雅﹐有足尙者。而復過相規﹐善相資﹐貧相周﹐難相卹﹐足以激近世澆薄之俗也﹐故錄之。蒼按﹕方時舉﹐原名槐﹐又名朴﹐字北溪﹐以字行﹐其籍無可考。明初﹐官興化府學訓導。行誼醇愨﹐學問淵深﹐爲郡丞李景齊所敬禮﹐竟以李遭誣連及﹐沈井而死。《采桑婦》云「朝采陌上桑﹐暮采陌上桑。采采不盈掬﹐新葉苦不長。東家練新絲﹐西家理春機。妾蠶未上箔﹐妾衣知何時。妾身凍死不足惜﹐良人遠戍天一涯。良人一別長參商﹐堂上何人事姑嫜。賣絲奉甘旨﹐織絲供衣裳。妾心爾絲亂﹐妾貌桑葉黃。去年陌上采桑女﹐今年嫁與黃金郎。」《普覺堂》云「普覺有何好﹖秋來事事幽。風檐落桕子﹐榕葉覆溪舟。隱幾山當戶﹐翻經月到樓。誰爲姑射牧﹐茅屋隔滄洲。」《和陳廷中避地南泉》云「思君時復上寒巖﹐十月林巒尙翠崗。溪竹裁成綠玉杖﹐石橋拄過白雲庵。客懷最與山僧似﹐時事難從野叟談。卻憶當年杜陵老﹐卜居正近浣花潭。」朱徳善﹐字原道﹐莆人﹐至正中布衣。《木蘭陂》云「萬頃狂瀾越壑低﹐中流砥柱臥龍棲。二神共饗東西廟﹐一水平分南北溪。雨過木蘭瑤艸長﹐秋深松柏翠云齊。仁波千載流滂沛﹐春雨莆田足一犁。」郭完﹐字維貞﹐一字滄洲﹐莆人﹐至正中布衣。有《滄洲集》﹐無子﹐其稿失傳﹐僅於壺山文會集中見之。評者謂置之晚唐許渾﹑薛能集中﹐未易辧也。莆田陳布衣耕之《哭郭滄洲》云「能詩東野名偏著﹐愛酒陶潛貧不憂。今日牛眠三尺上﹐寒潮依舊落滄洲。」方布衣炯《哭郭滄洲詩》云「破屋滄洲上﹐淸貧獨可憐。書存無子讀﹐詩好有僧傳。葬卜中元夜﹐墳鄰北漈邊。窮交空白首﹐莫贈買山錢。」四十字可作墓志。滄洲《過遊洋宿吳原輝後定山居》云「妙畫延陵子﹐冥心今幾年﹐溪云移榻坐﹐山雨下簾眠。李願今盤谷﹐王維舊輞川。滄洲吾亦愛﹐那有此林泉。」《次韻答方用晦兼柬王伯明》云「庭空山宛宛﹐客去雨纖纖。乳犬眠深戶﹐慈鴉戲短檐。故交貧亦減﹐新曆歲還添。試就神巫卜﹐家人報吉占。」《山中卽事》云「數日別江渚﹐抱琴過竹溪。山深黃耳遠﹐日落畫眉啼。識字今何補﹐懷家計亦迷。明年與妻子﹐春雨學扶犁。」《綬溪漁隱爲黃原淸賦》云「漁郎家住深溪曲﹐買斷徐潭作釣鄕。自制蓑衣眠別渚﹐故移茶竈上輕航。荔支林塢水煙暖﹐�鶒桃花野岸長。日暮醉歸魚滿筥﹐樵靑敲火倚疏篁。」方炯﹐字用晦﹐又字杏林﹐莆人﹐至正中布衣。學醫於蜀中﹐活人甚多。以所得散給貧交﹑造橋﹑砌路﹐工書能詩。《社會紫雲巖》云「朝覽紫雲景﹐夕憩紫雲山。天陰月微明﹐露下幾席寒。美人幽興發﹐取琴爲我彈。靜聽水雲吟﹐不知淸夜闌。」「平生未到處﹐今日遊蓮峯。云深不知路﹐隔嶺聞疏鐘。上人煮淸茗﹐宿客寺樓東。何當淩絕頂﹐刻石畱山中。」《人日會瑞龍寺》云「侵晨出郊坰﹐艸徑行露滑。古澗澑寒澌﹐新晴鳥聲悅。興從虎溪起﹐思繞龍山發。愛此人日嘉﹐遲畱坐林樾。酒酣作蒓羹﹐詩狂踏松雪。對景當盡歡﹐瑤艸恐衰歇。毋爲輕薄交﹐相期在華發。」《莒溪耕隱》云「莒溪環翠入瓢湖﹐古木雲莊卽舊居。每種秫田秋釀酒﹐剩收桐子夜觀書。雪晴度嶺閒騎犢﹐賓至沿溪旋打魚。老我塵中無隱處﹐借君餘地著茅廬。」方坦﹐字履道﹐莆人﹐至正中布衣。《宿鵝湖寺》云「鵝湖淸勝地﹐兩度振衣塵。路入珠林曉﹐山環碧殿春。碑存多宋刻﹐僧老半閩人。話久鐘聲絕﹐松關月色新。」陳觀﹐字廷賓﹐一字莒峯﹐洪武初徵辟﹐官陜西參政﹐有《輟耕吟稿》。《沈香亭》云「咸陽宮殿淩紫淸﹐珠簾翠巾莫春冥冥。太平天子歡未足﹐內園別作沈香亭。沈香迢迢隔海水﹐輸貢何時來萬里。亭成馥鬱滿京華﹐椒桂無顏蘭蕙死。東風澹蕩云瞳曚﹐遲遲步輦隨六龍。葡萄出甕琥碧瑩﹐牡丹倚檻胭脂濃。詞臣獻辭有深意﹐觚稜月上君王醉。妖風一起艸木腥﹐沈香應落長安市。君不見﹐古來聖主稱陶唐﹐土階三尺茅茨長。」劉晟﹐字性存﹐洪武中薦授南陽知縣。《眞率會》云「炎靈運玄化﹐衣冠集芳辰。皤皤斯達尊﹐濟濟凡七人。琴瑟旣在禦﹐豆登亦復陳。旨酒式燕樂﹐太羹薄肥珍。登歌間行葦﹐稱觴壽千春。徳將諒無醉﹐旣醉不失眞。陶然宇宙間﹐蟪菌焉足論。光風泛蘭蕙﹐好鳥鳴及晨。江漢日雲遠﹐道義日益親。覽圖百載下﹐安得風再淳。願言繼遺響﹐遙睇洛水濱。」釋淸源﹐又名雲林﹐元季鳳山寺僧。《石溪釣叟》云「隱士石溪結茅屋﹐暮年歸釣石溪頭。每看適意一蓑雨﹐不羨虛名兩鬢秋。野店酒香無系馬﹐寒汀水淺有眠鷗。雲林數畝鄰溪曲﹐亦欲攜筇賦去休。」林懋揚云﹕淸源詠梅詩﹐光生十里﹐「非關月白滿﹐前村未見梅」﹐洵佳句也﹗

林兆誥﹐字懋揚﹐又字曉江﹐莆田人﹐富孫。弘治壬戌進士﹐忤劉瑾﹐系獄。歷右僉都禦史﹐總督兩廣﹐有《省吾遺集》。嘉靖中諸生﹐有《靑蓮集》《蘭陔詩話》﹕曉江少負才藻﹐與姚文煒字在質﹐莆田人﹐嘉靖甲子舉人。官新寧知縣﹐多惠政﹐與順徳令胡思泉友善。新會令惡之﹐俱爲所構﹐罷歸。佘翔字宗漢﹐莆田人﹐嘉靖戊午舉人。官全椒知縣﹐有《薜荔園詩》。《蘭陔詩話》﹕宗漢作宰全椒﹐有異政。與禦史左﹐棄官去﹐爲汗漫之遊。王元美爲司寇日﹐欲爲立傳。謝曰「須公還山時也。」元美贈以詩云「十八娘紅產荔支﹐蠣螃舌嫩比西施。更教何物誇三絕﹐爲有佘郎七字詩。」晚年詩律益進。王百谷寄以詩云「題詩千里問桑蓬﹐靑雀西來信忽通。郢客陽春原和寡﹐絳人甲子偶相同。麒麟莫道生偏晚﹐鸚鵡爭誇老更工。曾赴瑤池春燕否﹐蟠桃可及荔支紅﹖」時宗漢﹑百谷俱年七十。宗漢性和易﹐裏中少年召之飲﹐無不往﹐人比之陶靖節。談論玄達﹐於物無所臧否﹐又似阮嗣宗﹐斯足槪其爲人矣。結詩社﹐其妻陳蕙卿亦能詩﹐門內極唱酬之樂。嘗緝莆中先輩詩﹐始洪武﹐訖嘉靖﹐共六十二家﹐爲《壺華毓秀集》。嘉靖壬戌倭亂﹐曉江負母縋城而走。倉卒中盡棄珠玉﹐獨懷此書以行﹐已而被執。賊見其負母袖書﹐義而釋之。《眞州天寧寺秋感》云「不得南來信﹐重移北去舟。逢人惟有淚﹐聞雁卽生愁。煙雨迷古寺﹐蒹葭帶遠洲。濯纓愛漁父﹐獨自弄淸流。」《寄陳布衣言》云「閩海陳搏作賦才﹐淹畱南國老塵埃。涼風艸閣開黃菊﹐秋雨衡門長綠苔。靑鳥不從云外至﹐孤舟空向夢中來。何時鬥酒長松下﹐相對髙歌坐碧臺。」姚文煒《賦歸》詩云「三年瘴海泛風沙﹐歸去山中足歲華。徑在漫栽陶令柳﹐園荒須種邵平瓜。行藏淸世恩長在﹐麋鹿丰林興自賒。傳語皇華天上使﹐逢春莫寄隴頭花。」佘翔《送別方子韓》云「江湖雙別淚﹐天地一狂生。有客同王粲﹐何人識禰衡。綈袍風雨色﹐尊酒別離情。君自懷明月﹐終償十五城。」《滕王閣》云「髙閣崚嶒四望開﹐憑闌秋色客遲回。城臨二水吳天合﹐雁帶孤云楚澤來。翼軫何人懸彩筆﹐江湖有客罄深杯。霓旌不見風流盡﹐依舊西山暮雨哀。」《銅雀臺懷古》云「孤臺突兀客初登﹐鄴下山河感廢興。花似綺羅人不見﹐惟餘春艸滿西陵。」《江上晚眺》云﹕竹林秋色入黃昏﹐溪水新添雨後痕。明月不來人語寂﹐數家漁火點江村。」《閨詞》云「芳菲春色滿樓臺﹐人在天涯去不回。自倚雕闌看蛺蝶﹐微風吹送落花來。」七言如﹕「髙閣秋陰寒薜荔﹐一簾霜葉點蒼苔。」「浮雲千里飛鴻度﹐落日孤城畫角哀。」皆佳句。

道光初﹐侯官歲貢生黃漢章﹐自號紫雲老人﹐與羅源嘉慶丁卯舉人黃銓﹑字衡仲﹐著有《寄舫詩鈔》行世﹐初爲臺灣教諭﹐道光十五年選授三水縣﹐卒於任所。長樂謝淞﹑浙江華文漪著有《逢原齋詩文鈔》結蘭社﹐著有《蘭社詩略》行世。其詩皆學杜﹐而復各具體裁﹐不相沿襲。蘭社後﹐卽無繼起者。紫雲老人嘗過某氏祠﹐有男子年十六七﹐授徒說經﹐見客至﹐不爲禮。紫雲作帖云「香界初參發尙靑﹐披袈新講法華經。座前亦有拈花佛﹐趺著紅蓮一笑聽。」須臾﹐少年起﹐曰﹕君獨不見李義山詩乎﹖「十四沙彌解講經﹐似師年紀止攜瓶。沙彌說法沙門聽﹐不在年髙在性靈。」後二年﹐少年成進士﹐入詞林。

郭起元﹐字復齋﹐閩縣人﹐雍正間廩生﹐乾隆初薦學官﹑宿虹同知。有《介石堂詩文》行世。盱眙王效成孝廉《伊蒿室詩集﹟詠郭令君》﹐縣誌注云﹕君名起元﹐字復齋﹐閩縣人。師事蔡文勤公﹐講實用之學﹐舉賢良。乾隆初﹐令盱眙﹐修舉保甲﹑農田﹑倉儲﹑義學﹑書院﹐今遺規猶存﹐輯廢志﹐文獻得不墜。於水利風教尢詳。今介石堂遺址﹐其禮士所也。《通誌》無傳﹐恐日久遺忘﹐並錄其詩《渡京口江》云「岷江一道從西來﹐奔騰萬里何雄哉﹗巴陵巫峽勢湍悍﹐駴浪轟突瞿塘堆。包湘帶灃度漢沔﹐潯陽九派爭瀠洄。三山上下接京口﹐中流一拳靑崔嵬。江分燕尾東入海﹐鮫宮蜃市空中開。嵯峨大艑閘口艤﹐欲發不發簫管哀。小船拍拍類鵝鴨﹐蕩槳入漩無驚猜。緬憶江東全盛日﹐割據天塹眞雄才。紫髯去後典午渡﹐佛貍來時卯年催。紛紛五代競蛙紫﹐雲煙過眼如飛灰。今當一統太平世﹐江海內外無氛埃。此地咽喉近南北﹐公私捆載何喧豗。滔滔江水逝不返﹐少壯幾時能復回。瓜州明月古人愛﹐好呼昔酒浮深杯。《幕府山有感》云「典午南來此駐師﹐云端星斗拂牙旗。江橫匹練開天塹﹐山作屏風拱帝畿。淮水莫延王氏澤﹐西州空說謝公思。六朝佳麗渾如夢﹐惟有巖前老樹知。」《過雲峯有感》云「行行玩流水﹐忽已到雲林。捲石有幽意﹐孤松生遠心。未能驅世妄﹐漫擬入山深。歸去空惆悵﹐常懷鐘磬音。」

郭鼎京﹐字去問﹐福淸綿亭人﹐順治間布衣。性彊直﹐才致幽雅﹐善花卉艸虫﹐脫略時態。工書法﹐尢精小楷﹐嘗以一幅楮書陶詩全集﹐又書蘇蕙織錦回文詩﹐縱橫數十圖﹐計字五萬餘﹐筆筆作歐陽率更法。時與閩縣林寵﹐共以小楷稱絕﹐俱壽逾九十。著有《綿亭集》。《金陵感懷》云「愧作虛名叟﹐惟貪書畫禪。黃梅幾夜雨﹐靑艸六朝煙。匣古悲雙劍﹐囊空笑一錢。徒滋鄕國恨﹐飄泊自年年。」乾隆初﹐福淸舉人郭仁爲縣令﹐能以一粒粟雕觀音像。以栗殼爲佛龕﹐其孫開泰﹐工披麻山水。嘗出仁所畫《聽潮圖》﹐潮來視之﹐水作暗長之勢﹔潮落視之﹐水作趨下之形。蓋筆筆得潮汐來往之神﹐眞奇觀也。開泰五十餘﹐卒於安民巷﹐蒼往弔﹐詢《聽潮圖》﹐則因久病﹐鬻爲醫藥矣。

趙潛﹐字雙白﹐又字蓴客﹐漳浦人。順治初廩生﹐初寓福州。其時天啟辛酉﹐舉人長樂陳肇曾﹑寧徳崔嵸俱居省會﹐潛與往來唱和﹐晚寄居雲間。邵武施鴻《蓴蘆詩》注曰﹕趙雙白寓松江之野﹐名其居曰「蓴蘆」﹐「尋幽何必在山林﹐門掩城西一水深。詩圃文園邀素友﹐田家漁艇托淸音。羨君不見湖峯外﹐笑我空忙蓴菜潯。久欲居卑師柳下﹐爲君今又起鄕心。」以詩交諸名宿﹐董蒼水贈以長歌﹐有「古劍半蝕土花紫﹐鐵笛橫吹秋云穿」。「孟郊賈島今不死﹐風流吐納千餘年」之句﹐潛著《冷鷗堂集》。五言如「鐘濕難通棹﹐煙深易失燈」﹐七言如「萬里秋心全在菊﹐一江雁影半隨潮」。「白髮從添心尙壯﹐黃金易盡舌難柔」。「繞郭千山紅葉雨﹐緣溪一道白蘋風」﹑「紅橋綠舫空江路﹐衰柳寒村野犢車」﹐「小巷風髙漁市散﹐荒汀煙破估船開」。皆可誦。陳昌箕肇曾字《過訪》云「榕社同星散﹐回思各黯然。客帆終日雨﹐江艸六朝煙。骨尙崢嶸在﹐詩多慷慨傳。出門常自悔﹐欹枕劍溪旁。」按﹕肇曾任南平教諭。《西園》云「長洲雨過浥蘭蓀﹐不負西園酒一尊。腸斷鳥啼春欲暝﹐小樓人掩杏花門。」

莆陽柯氏﹐巨族也。柯英﹐字西坡﹐弘治已未進士﹐官徽州知府。子維熊﹐字奇徵﹐正徳丁丑進士﹐官工部郎中﹐有《石莊集》﹔維羆﹐字逸軒﹐嘉靖壬午舉人﹐龍遊令﹔維羆子﹐本嘉靖庚戌進士﹐浙江按察僉事。維祺﹐字希齋﹐嘉靖癸未進士﹐南京戶部主事﹐有《藝余集》。《宏路驛》雲「雨歇江天淨﹐山回驛路遲。客愁新歲減﹐風物故鄕宜。花事余梅蕊﹐樵歌掇竹枝。只慚司馬病﹐深負好文時。」五言如﹕「光陰雙過鳥﹐天地一虛舟。」「鶴聲秋浦外﹐鹿迹野橋西。」七言如「僧影夕陽紅樹裏﹐蘆花野水白鷗前」﹐「蘼蕪江路逢人少﹐鳥雀柴門傍竹開」皆可誦。維祺著有《宋史新編》。朱竹垞云「宋遼金元四史﹐惟金史差善﹐其餘潦艸牽率﹐豈金匱石室之所宜儲﹖希齋《宋史新編》﹐會宋遼金三史爲一﹐以宋爲正統﹐遼金附焉。升瀛國公﹑益﹑衛二王於帝紀以存統﹐正亡國諸叛臣之名以明倫﹐列道學於循吏之前以尊儒﹐歷二十年而成書﹐可謂有志之士矣。」其詩文曰《藝余》者﹐編宋史之暇所作也。

明古田林春秀﹐字子實﹐工詩而名不甚顯。其詩有云「但住溝西第五村﹐香粳釀熟少開門。家僮只自爲樵牧﹐徑竹憑他長子孫。雨過曉山泉噪澗﹐花生春菜蝶穿園。抱琴客至棠梨下﹐卯酒猶醮籍柳根。」又云「回巷短垣緣枸杞﹐古塘枯竹立鵁鶄。壁間寫徧籬花影﹐雲裏崩來水碓聲。野老眼經門刻字﹐漁郎親見水沈碑。」皆可誦。見府誌﹐集不傳。王子彪﹐字虎子﹐晚號素毳﹐侯官人﹐崇禎間庠生。與邑諸生鄭磊齊名﹐時稱王鄭。磊字三石﹐康熙間侯官歲貢生﹐郡誌作閩縣﹐誤。有《南湖集》行世。虎子賅博羣書﹐志气宏放﹐詩文亦雄深磊落﹐爲儕輩矜式﹐晚依崔嵸﹐居霍童。嵸卒﹐虎子以窮死。康熙間﹐其子抱虎子所著《石湖集》﹐丐縉紳﹐求刊布焉﹐終不果。嗚呼﹗安得侯芭﹑穆伯長者﹐使子云﹐昌黎千載不朽也。恐其詩不與三石並傳﹐就所見者錄之。《初秋同唐愷陳日浴過幻居庵兼呈靑上人》云按釋如鑑字靑林﹐侯官人﹐萬曆間爲僧﹐結茅於城東十里﹐額曰「石林寺」。性至孝﹐托缽奉母﹐後同曹源於長箕嶺種松插茅﹐爲松庵蘭若﹐深隱三十餘年。復開法於福淸靈石寺﹐歸住石林。與林蕙同吟宿﹐念佛放生脫世﹐壽八十七。季夏停龕﹐火光金色﹐六日如生﹐鼓山爲霖親請靈骨入尊宿最勝幢後。其詩偈不許錄﹐存者僅一七絕。云物初秋回﹐松蘿小院幽。池花開水面﹐山果落墻頭。霧薄蟬猶澀﹐林髙暑欲收。吟詩隨惠遠﹐竟日共淹畱。」《將曉》云﹔「鼓角催將曉﹐星河影漸微。暗庭蛩獨響﹐風樹鳥爭飛。戎馬愁多難﹐乾坤好息機。柴門堪自老﹐不用北山薇。」《從鼓山望湧泉寺》云「無限東峯好﹐何峯是湧泉。千尋夾松路﹐一望斷人煙。鳥度層雲外﹐鐘聲絕澗邊。不須昏黑裏﹐應得到諸天。」《春日歸隱東山》云「避世每思巖谷處﹐幽居眞卜荻溪濱。老來白眼偏增傲。春到靑山不厭貧。野鶴得云相叫唳﹐林鶯向暖尙逡巡。艸玄此日非吾事﹐把釣從今作隱淪。」《山居晚步》云「杖藜閒步艸堂西﹐晚色蒼茫入望低。山簇萬峯連太姥﹐水環千澗下長溪。層雲出岫明還滅﹐好鳥親人歇又啼。我亦忘機隨野老﹐校論晴雨坐平畦。」

盧灼﹐字蕡仲﹐順治間侯官庠生﹐爲人剛正。鄧撰學變案內下獄﹐詳卷四事平﹐絕意仕進。結廬武夷﹐有《石堂槁》。《野田黃雀行》一篇﹐卽述學變事也﹕「黃雀食稻粱﹐志嘗在千里。胡爲避矰繳﹐反入羅籠裏﹐長安美少年﹐挾彈遊都市。憐此瑤光姿﹐贖以明珠珥。白玉作巾箱﹐黃花親摘飼。指李率泰及名宦範平一朝羽毛新﹐奮翼隨鵬徙。古來重結交﹐急難恆相倚。生死且不辭﹐貧賤焉足恥。翟公門下客﹐交情徒爾矣。慷慨魏侯嬴﹐一劍酬知已。」《再入武夷》云「今日雙扶采藥筇﹐名山何似舊相逢。日薰花气歸虛舫﹐水染煙光上曉峯。老去壯懷殊漠漠﹐春深午睡獨慵慵。薴翁茶事何時了﹐伴我名山踏萬重。」崇禎間﹐崇安諸生阮旻錫﹐字疇生﹐爲明功臣世襲千戶後裔。勝國亡於李寇﹐旻錫方弱冠﹐避居島外﹐師事遜荒士大夫曾公二云﹐傳性理學。又得曹石倉友池直夫講習風雅﹐如是十八年。康熙三年遊京師﹐賢士大夫皆願下交。恬然不屑﹐卒從燕山祝發﹐稱大輪禪師。遊武夷﹐著詩文﹐名《幔亭遊艸》﹐晚有《夕陽寮詩稿》﹐皆晉江丁煒爲之序。《吳江舟次》云「遠岸丹楓照夕曛﹐寒蟬落葉共紛紛。秋衣浣盡吳江水﹐暮艇看窮越嶺雲。客路每從佳處憶﹐漁歌半是夢中聞。何時重到西湖上﹐閒與伊人語夜分。」盧灼﹑阮旻錫﹐《武夷山誌》俱未收。

晉江丁煒﹐名胤煒﹐字雁水﹐萬曆壬辰進士﹐刑部左侍郎﹐贈刑部尙書﹑予葬祭﹐啟濬孫也。幼失父母﹐篤學惇品。順治間﹐以廩生授漳平訓導﹐擢獻縣知縣﹐轉兵部淸吏司郎中。歷官江西﹑兩湖按察使﹐著有《問山詩文集》《紫雲詞》。王新城稱其「靑山秋後夢﹐黃葉雨中詩」﹔「鳥啼殘夢後﹐花發獨吟時」﹔「花柳看憔悴﹐江山待祓除。」爲佳句。後松江董蒼水又選其詩﹐名滿京師。其詩文根底遷﹑史﹑兩漢﹐美不勝收。

丁之賢﹐字徳舉﹐建寧縣人﹐順治初布衣﹐有《丁布衣詩鈔》。布衣晚居桃花溪上﹐客至﹐樵蘇不爨﹐淸談而已。楮冠布帽﹐躡髙屐齒﹐歌呼鳴嗚﹐蹩躠市廛中。家貧﹐不能具紙筆﹐所爲詩﹐多書歷日背上。沒之日﹐邑令檀光熿書其碑曰「詩人丁布衣之墓」。邑人何梅合朱國漢詩刻之﹐名爲《綏安兩布衣集》。朱國漢﹐字爲章﹐建寧縣人﹐順治初布衣﹐著有《朱布衣詩鈔》。甲申之變﹐布衣狂走﹐登故越王臺址﹐北向號慟。鼎革後﹐輒焚其所業﹐托於賈人﹐遊吳越荊豫﹐往來燕﹑趙﹑齊﹑魯間﹐賦詩見志。一日﹐附貴人舟渡江﹐貴人遊金山﹐布衣尾之去﹐日暮偕返。貴人據舷苦吟﹐布衣在旁﹐忽髙唱其「煙霞滅沒三山外﹐江海蒼茫一气中」之句﹐貴人嘆服﹐急呼與語。布衣詭詞以對曰「偶有記憶耳﹐吾賈人子﹐安知詩耶﹖」其寄托深遠﹐厚自晦藏如此。

明莆田林嵋﹐字小嵋﹐詩名《蟛蜞集》。子人中﹐字中子﹐順治間諸生﹐有《我我集》《爾爾集》。《閩南懷古》云「霸業雄圖久已銷﹐斷蘆王气自蕭蕭。榕陰北去難逾劍﹐蒼按﹕古有「榕不過劍」之語﹐汀水南流盡入潮。螺女江寒收网罟﹐錢妃廟古走漁樵。當年勝事誰親遇﹐試采方言慰寂寥。」《寒食》云「淸明節近艸芊芊﹐一望平湖思悄然。細雨點衣南陌路﹐東風吹面夕陽天。棠梨暮落空江水﹐楡柳春寒萬竈煙。總爲山頭抔土在﹐相逢何處不堪憐。」按﹕中子著有《風雅緒談》二十卷﹐《續閩川名士傳》六卷﹐《閩林世說》十卷﹐《閩中艸木狀》五卷﹐《林氏交遊錄》二卷。《鄭蘭陔詩話》俱未載。

侯官林垐﹐字恥齋﹐又字子野﹐世居北平裏磁窯﹐自福唐遷省會之罾浦坊﹐崇禎癸未進士。授浙江海寧縣﹐甲申國變﹐杖紼麻繩慟踴﹐耳聾目翳﹐狂走不省人事。請自效勤王﹐不達。南都立君﹐上書相國馬士英﹐痛言國難君仇﹐規責中興要略。不報。數月﹐京陵破。垐與紳民議固守。適妖人李三志誤刀三以劍術聚千人﹐設法擒之。適魯藩入浙﹐唐藩入閩﹐相持水火。垐審去就﹐歸閩。寧人立碑肖像。且從間道送歸。黃石齋先生疏請﹐授爲農部轉餉﹐又以禦史﹐攺文選司郎中。唐藩以諸鄭挾重﹐防其旦夕不測﹐單騎而行江右﹐兵潰。垐以延歲月﹑全膚髮計﹐潛隱福淸山中。適魯藩自海道至﹐乃哭告其父曰「兒夙不死海寧﹐不死扈從﹐偸生久矣。狼瞫死所﹐今其時也。願父自安﹐得報教忠之勤。」舉頭上詠曰「種種數莖休見徳﹐此頭尙在亦吾仇。」又題詠云「一瞑已矣復何求﹐魂往千山只帶愁。易捨妻孥惟有父﹐無慚膚髮但多頭。報仇到底落人後﹐做鬼應居最下流。門外長江知我恨﹐年年風捲海濤秋。」投筆而起﹐荷戈雜徒旅迎敵。被數槍﹐矢貫喉﹐陣死。時順治丁亥九月。數日﹐獲其屍﹐香气襲襲。葬會城井樓門外。碣曰「有明死國之臣福唐林恥齋先生遺骨。」康熙二十一年纂修《明史》﹐兪旨取垐死節實錄﹐恭奉綸音﹐一切忌諱悉除﹐寬大之典﹐烈魄忠魂﹐咸闡幽於一時。著有《居易堂集》《恥齋集》。其曰《哀東山者》﹐疾當事不能未雨綢繆也。《海上遺稿》﹐則甲申以後之作。弟舉人懋勉﹐著《儀存堂集》﹐以節終。子鐘爵﹐郡生員﹔鐘哲﹐著有《龍津艸堂集》。懋勉子弼﹐俱入山終隱。永福鄢正畿﹐字徳都﹐又字皇州﹐明歲貢生。唐王聿鍵入閩﹐授戶部司務﹐旋擢兵科給事中。數上封事﹐忤當事意。投劾歸。順治五年﹐國朝撫有全閩。正畿訣妻子﹐沐浴﹐正衣冠﹐自經於家廟。純皇帝褒忠礪節﹐勝朝殉國之士﹐下及諸生﹑韋布﹑山樵﹑市隱之流﹐凡有慷慨捐軀﹐悉令俎豆其鄕﹐賜謚者千六百餘人﹐入祀忠義祠者又二千餘人。正畿獲謚「節湣」﹐其詩稱《紫頂艸》者﹐作於崇禎之前﹐稱《萌茞艸》者﹐則皆國變後所成也。光緒四年﹐鄢氏重刻正畿詩﹐以永福有髙蓋山。統稱爲《髙蓋山房詩鈔》﹐誤矣。先是﹐甲申鼎革﹐正畿弟徳端從林師稷倡義﹐歿於陣﹔正薊字徳虞﹐諸生﹐賦《傷懷詩》﹐自沈於月州溪﹔及正畿正命﹔其弟徳銓爲作《三愚合傳》﹐削髮爲僧。季弟正亨棄諸生﹐老於農﹐一門節烈﹐似黃陶庵兄弟對縊。其《哭京陵詩》曰﹕乙酉南都失守時﹐畿僻處山中﹐忽聞異變﹐肝摧心裂﹐憤懣成疾﹐不知有人世之樂。伏枕淚言﹐瀝血於石。「遺來巾幗不勝羞﹐虎視寰中坐沐猴。國破待誰盟馬革﹐官多空注爛羊頭。乾坤一綫英雄淚﹐南北二京艸莽邱。莫道僻隅能偃臥﹐每當深夜炯雙眸。」「旣敗才云感慨深﹐當年萬口一齊喑。換來冠帶金銀气﹐賣去朝廷狗彘心。四面江淮奔濁浪﹐二陵風雨閉幽岑。人生何事堪歌哭﹐淚血沾裳不忍吟。」「自古鸞梟不並翔﹐艾榮蘭死總堪傷。姦雄戰壘髙門戶﹐朋黨誤君過漢唐。一瞬銅駝驚野棘﹐萬羣鐵騎傲邊荒。書生深愧微無力﹐孤憤難禁數斷腸。」《萌苣艸》尢慷慨激昂﹐可與林子野《海外遺稿》並誦﹐視李元仲﹑張能因﹑林涵齋三先生稍覺吐露﹐然忠臣盡命之詞﹐字字皆乾坤正气也。

侯官林春澤﹐正徳甲戌進士﹐爲戶部主事﹐疏諫南巡﹐遷員外郎。司藏失盜﹐謫官。後升南刑部郎﹐出知松番﹐免歸。生於成化庚子﹐萬曆已卯年百歲。有司爲建「人瑞坊」。子應亮以戶部侍郎侍養﹐亦年七十矣。應亮子如楚﹐工部侍郎。春澤卒於癸未十月﹐壽百有四歲。百歲時﹐妾舉一女﹐配竹嶼鄧遷之子﹑雲南督學鄧原嶽。春澤少時與鄭少谷﹑方裳陵﹑張崑侖爲詩友。世所傳《人瑞翁集》﹑乃其子應亮所編﹐王湛﹑陳鳴鶴校訂﹐古今體分十二卷。《憶鄭繼之》云﹕按應亮少谷婿「少谷吾憐汝﹐形骸亦已忘。飄揚四海志﹐懶漫十年郎。玩世惟靑眼﹐歸山有艸堂。且從金馬隱﹐與爾共徜徉。」《昌平弔劉蕡祠》云「志士惜流落﹐故山還有祠。名髙下第日﹐心苦上書時。一黜歸何晚﹐羣姦死已遲。豈知朝代別﹐揮涕誦君詞。」《秋郊晚望》云「江城傳鼓角﹐吏士盡戎衣。野色向秋薄﹐晚山入望微。風波何日定﹐時事與心違。溪上黃花徑﹐憐予蚤未歸。」《春日署中卽事》云「浹旬淹臥病﹐畫省朅來遲。春與心相負﹐人知老有期。暖花多宿艸﹐寒樹又新枝。勛業思前輩﹐身名只舊時。」《送楊舍人南還》云「華居虎帳擁天閽﹐君獨遲回司馬門。彈鋏不須悲壯士﹐登壇原是賤王孫。雁聲遙度霜前月﹐鷗夢初回海上村。三尺龍泉謾輕試﹐封侯多少起從軍。」《舟發芋原承謝仕潔﹑林貞孚﹑楊徳周出餞﹐卽席酬答》云「嶺表生還夢未安﹐秣陵何處望彌漫。故人老去眞難別﹐客子愁來且盡歡。遠喜襜帷出城郭﹐放歌舟楫倚江湍。洛中耆舊思君輩﹐便擬東歸築社壇。」《答劉雙池》云「晴光散雨釀春和﹐詞客開顏共笑歌。天外靑山江意遠﹐庭前綠樹鳥聲多。塵蹤已入白雲社﹐聖世不揚滄海波。花木一亭誰是伴﹐淸風半榻待君過。」世傳旗陽服松梅丸﹐故得大年。蒼屢遊南嶼﹐聞旗陽生時﹐適旗山石裂﹐知爲山神入世。不然﹐何以夫婦子孫皆壽考富貴也。

翁白﹐字未靑﹐順治間福淸布衣。寓居浦城﹐通經史﹐而志气宏放﹐有俠士風。以詩遊湖海﹐著有《梅莊詩集》。《見浦城遺書乙巳早春﹐發裝吳門﹐畱別浦城諸友》云「歸來暫此共登臨﹐又擁鶯花過武林。馬首春風正月路﹐板橋夜雨十年心。愁刪白髮還爲客﹐悔別靑山好放吟。記得王門投筆後﹐五湖飄蕩到而今。」《宿金華寄陳止庵客明昭寺》云「危樓孤燭夜蕭騷﹐夢爾無能到薜蘿。白髮盈頭知已少﹐靑山作客著書多。江城月入砧聲急﹐野寺風髙雁影過。不識邇來搖落後﹐少陵詩興復如何。」《雨中度龍門嶺》云「風雨獨憐經鳥道﹐布衣空說到龍門。」《中秋舟次》云「一天明月閒爲客﹐十載中秋不在家。」《樓頭》云「看竹客先攜酒至﹐登樓月已渡江來。」皆可誦。洵布衣中之傑出者。

鄭亮光﹐字同溪﹐康熙戊子舉人﹐蘭陔祖也﹐官壽光知縣。有《醉墨堂詩稾》。《暮春》云「欲雨不雨日垂腳﹐欲晴不晴雲當頭。楊花滿地白如雪﹐何處一聲黃栗畱。」最有風趣。

明何璧﹐字玉長﹐福淸人。任俠好客﹐武斷鄕裏。中年以事亡命﹐匿淸流王若家﹐盡讀其書。往金陵依林古度﹑曹能始。後遊鄂﹐作《黃鶴樓記》﹐見賞於時。開府張濤憐其才﹐延爲上賓。將廢某寺爲共學書院﹐置書萬卷。令璧接禮名下士。濤死﹐不果。璧旋卒。濤門人胡汝淳榷荊州﹐爲葬之沙市。立石曰「閩俠士何璧墓。」著有《逋客集》。《西湖尋曹能始》云「垂楊漠漠荇田田﹐何處東風十四弦。放鶴僧歸三竺雨﹐聽鶯人過六橋煙。詩題薜荔誰邊寺﹐酒載桃花幾處船。遊子天涯魂易斷﹐非關春樹有啼鵑。」《贈妓》云「流蘇百結怨黃昏﹐紅褪櫻唇盡數樽。公子夢隨桃葉渡﹐美人家住薴蘿村。一天春雨紅中淚﹐萬里靑山黛上痕。莫向臨歧歌折柳﹐章臺零落易銷魂。」璧事載郡誌《文苑傳》《筆精》﹕陳籥﹐字徳音﹐嘉靖中隱士也。詩法唐人﹐人無知者。近其孫鴻出遺稿一帙﹐佳句層出。如「山深僧餉早﹐天遠鶴歸慵」﹑「日影沈秋磬﹐松聲響暮山。」「歸心秋轉切﹐遠夢老難成」﹑「窗寒葉落後﹐竹響雨來時」﹑「久客依人懶﹐虛名到老休」﹑「行裝衝片雨﹐歸夢落千山」﹑「棲鴉驚夜火﹐歸雁過更樓」﹑殊有幽人之致。按﹕鴻字叔度﹐爲石倉園客。丙戌之變﹐曹能始盡節。叔度年七十二﹐以貧死。順治戊子﹐周櫟園並莆田趙壁﹐葬小西湖大夢山。櫟園書碣曰「明詩人陳叔度趙十五合墓」。此碣蒼甲辰徧覓﹐知已久亡﹐其所著《秋室篇》亦無傳本。

《小艸齋詩話》﹕林春元﹐才士也。桀驁不羈﹐嘗作《蛾眉篇》自述其意﹐凡數千言。又有《渡江詞》云「不趁東風不待潮﹐渡江十里九停橈。不知今夜秦淮水﹐送到揚州第幾橋。」《別妓詩》云「畫槳夷猶錦纜回﹐美人東上鳳凰臺。朝朝梳洗臨秋水﹐一路芙蓉不敢開。」《春日詩》云「春城柳色入東華﹐莫惜驊驑過酒家。記得去年江上別﹐分明二十四橋花。」才情楚楚﹐信自可人。子古度﹐亦能詩。按﹕春元﹐字敍寅﹐福淸人﹐七歲能詩。登萬曆癸酉鄕榜﹐攺名章﹐字初文。累上春官不第。挈家居金陵﹐後以抗疏請止礦稅﹐下獄死。子君遷﹑古度﹐女玉衡皆能詩。

《冷齋夜話》﹕福州僧可遵﹐好作詩。暴所長以蓋人﹐叢林禮貌之而心不然。嘗題詩湯泉壁間﹐東坡遊廬山﹐偶見爲和之。詳卷四﹐福州溫泉條下。遵曰「禪庭誰立召龍頭﹐龍口湯泉沸不休。直待眾生塵垢盡﹐我方淸淨混常流。」東坡曰「石龍有口口無根﹐龍口湯泉自吐吞。若信眾生本無垢﹐此泉何處覓寒溫。」遵自是愈自矜伐。客京陵﹐佛印﹑元公自京師還﹐過焉。遵作詩贈之曰「上國歸來路幾千﹐渾身猶帶禦鑪煙。鳳凰山下敲篷詠﹐驚起山翁白晝眠。」元公戲答曰「打睡禪和萬萬千﹐夢中趨利走如煙。勸君打快修禪定﹐老境如蠶已再眠。」元詩𨿽少蘊藉﹐然一時快之。

《靜志居詩話》﹕林枝﹐字昌達﹐閩縣人。號古平山人﹐有《效顰集》。閩自十子外﹐能詩而不與其列者﹐有趙迪景哲﹑林紹淳裕﹑鄭文霖汝眾﹑林敏漢孟﹑陳本叔固及枝也。《昌達集》不傳。徐興公家有老儒手錄明初詩﹐今歸林鹿原。予借觀錄之。《詩寄彭蘊玉》﹕「寶齋牢落思寥寥﹐荏苒年光逝水消。憶得當時分袂處﹐柳花如雪過江橋。」蒼按﹕《明詩綜》搜羅旣富﹐《靜志居詩話》復的確可傳。鄭王臣深悟其旨﹐故《莆風淸籟集》亦備一郡之大觀。惜蘭陔年僅四十餘﹐其他著作未成。侯官鄭昌英亦早死﹐致《全閩明詩錄》未刻﹐惜哉﹗林枝﹐閩縣人﹐洪武中布衣。《江橋夜坐》云「危橋臨淸流﹐水影逗寒石。上有千仞松﹐年深翳蘿薜。杖策諧幽尋﹐吟嘯終日夕。心與寒流淸﹐迹比浮雲寂。卽此湛忘歸﹐香風滿巾舄。」趙迪﹐懷安人﹐洪武中布衣。有《鳴秋集》。《秦淮夜泊》云「涼月夜沈沈﹐扁舟泊淮甸。微云逗殘星﹐澄波凝素練。鐘聲林下來﹐雁影空中見。回眺泊秦淮﹐春雨花如霰。」《北邙行》云「北邙山下悲風急﹐魂車轔轔男女泣。浮生富貴能幾何﹖請君聽此《薤露歌》。居貧艱難葬獨苦﹐在富光輝人送多。山前翁仲笑相語﹐貴賤應須土中去。新墳峨峨土猶濕﹐日暮狐貍作人立。白楊蕭蕭人已歸﹐佇看人前生荊棘。魂孤魄暝重泉杳﹐新鬼大兮舊鬼小。不知新鬼復舊鬼﹐北邙道上應多少。」《塞下曲》云「朔北寒風起﹐春來雪作花。黃雲愁隴水﹐白骨怨胡沙。柳暗邊城暮﹐營空塞日斜。故園芳艸綠﹐歸夢幾還家。」《登余幹城》云「荒原落日過重城﹐萬里蒼茫感客情。鄕思雨中和雁斷﹐秋風江上見人行。楓林西入吳江遠﹐驛路東分楚水平。遙望天涯流落久﹐暮云啼鳥自縱橫。」《登鼓山》云「車從追遊到上方﹐金宮鐘磬靄林塘。彩雲寶地通宵迥﹐翠壑松濤入海長。蘿徑引杯山鳥下﹐石廚供饌澗泉香。空堂淸梵沈沈夕﹐共聽三生色相忘。」林敏﹐長樂人﹐永樂中布衣。《宮詞》云「玉溝澄曉色﹐金屋閉秋塵。鴛被辭君寵﹐蛾眉妒妾身。掖庭霜葉赤﹐永巷露苔新。欲寫心中恨﹐含情只自顰。」《江南意》云「露侵紅粉鏡臺斑﹐眉黛含愁蹙遠山。長在深閨那識路﹐夜來夢繞穆陵關。」按﹕趙迪﹐懷安人﹐自號白湖小隱。《晉安風雅》誤﹐《閩縣十二代詩選》亦作閩縣人。兪憲《百家詩》以迪爲山人徐庸。《湖海耆英集》載迪《元夕應制詩》。徐泰《皇明風雅》云﹕宜陽人﹐官吏部侍郎。按﹕景哲有《元夕應制擬作》及《擬敕借岐王九成宮避暑詩》﹐非應制作也。爲宜陽者﹐誤也。迪詩幽逸﹐已見《明詩綜》者不重錄。又按王恭有《寄曾伯剛﹑趙景哲詩》云「鴻雁南飛不寄聲﹐暮云春樹遠含情。白湖髙館何年別﹐景哲自號白湖小隱靑浦孤帆幾日行。香界竹深僧共隱﹐市樓花滿酒同傾。誰憐白髮滄江上﹐閒倚東風聽曉鶯。」又趙景哲《效米水墨》云「濡須不見米南宮﹐墨客猶傳寶晉風。應有離情何處著﹐盡隨殘雨上靑楓。」據此﹐則趙山人善畫。王偁《寄鳴秋趙山人兼似幻居開士》云「石橋低覆薛蘿陰﹐澗戶虛窗憶醉吟。書寄遠公林下偈﹐調髙中散竹邊琴。藥欄春去啼禽換﹐茶竈秋來落葉深。別後此情何所似﹐題封一寄故人心。」又按﹕林鴻有《送林敏歸海上詩》云「九月大野黃﹐螵蛸掛空桑。城頭立馬見千里﹐遊子此時歸故鄕。將歸滄海云﹐且醉冶城月。楊柳橋頭酒正香﹐芙蓉館裏花初發。戀此使人歸計遲﹐看花酌酒復聯詩。眼前相遇不傾倒﹐別後相思空復爲。」王恭《送林漢孟遊溫陵詩》云「月出螺渚寒﹐扁舟水容夕。獨樹起鳴猿﹐遙山帶行客。淸源鐘磬音﹐金粟煙蘿碧。髙唱人莫酬﹐探幽向禪寂。」又《題林漢孟瓢所》云「林敏所居爲瓢所東林富猿鹿﹐下有靜者廬。四壁無長物﹐一瓢常晏如。靑蘿覆虛牖﹐落景紛前除。初疑許由室﹐終類顏子居。飯糗常自樂﹐飲泉非顧余。雙澗時浣衣﹐七巖閒著書。何須洗雙耳﹐始與塵事疏。」王偁《水亭夜懷黃八粲林六敏詩》云「孤亭水雲深﹐人境自幽絕。七弦罷鳴彈﹐桐陰初上月。偶醉尊中醪﹐髙臥望云闕。荷露淸角巾﹐松飈濯毛髮。寥寥天籟寒﹐吟詠了未輟。志偕南阜隱﹐興藉東山發。同心念離居﹐中夜思超忽。」又《西亭夜送林六敏還山》云「今夜西亭月﹐秋風梧葉涼。故人發孤興﹐別夢繞林塘。浮世相逢心艸艸﹐羨君拂衣一何早。百畝風泉繞桂枝﹐歸去南山迹如埽。南山松桂北山云﹐飲澗穿雲麋鹿羣。窗間明月但髙枕﹐洞口飛泉長對門。知君自是悠悠者﹐何須叩角歌長夜。鄭谷年來秋艸稀﹐鹿門誰伴白雲歸。君行好覓赤松子﹐予亦將紉碧荔衣。」

順治間﹐莆田布衣吳天民﹐字非予﹐讀書不遂﹐以星卜隱會城﹐士大夫多與遊﹐所言禍福輒驗。自知死期﹐歸卒於家。林艸廬衡稱其詩足以頡頏陶謝。曰﹐後有太史公筆﹐譜於司馬季主﹐嚴君平傳中﹐亦吾黨闡幽之意。按﹕非予有《和陶飲酒二十篇》﹐樂天知命之意溢於言外﹐淡宕中有眞趣﹐其品﹑其詩﹐足附陶靖節卷末。惜《莆風淸籟集》僅收非予一作﹐無從博采。今錄其《飲酒九篇》。其二曰「夕陽未西沒﹐蒼翠滿山前。此時北窗下﹐相對難爲言。涼飈竹外至﹐悠然太古年。自覺有餘樂﹐幽意誰與傳。」其三曰「塵慮去已遠﹐遂此幽棲情。不識杯中趣﹐空畱身後名。由來賢達士﹐巖壑尊其生。榮辱心無系﹐寧知喜與驚。爲問皇皇者﹐終年何所成。」其七曰「古之眉壽者﹐豈皆餐秋英。何如此醇醪﹐可以開我情。千杯心未厭﹐白日忽西傾。萬籟一時寂﹐抱琴松下鳴。意不在山水﹐聊以慰平生。」其九曰「忽得山友信﹐爲道菊花開。相招過從飲﹐眷言難忘懷。中夜不能寐﹐竊恐與心乖。侵晨興獨往﹐問訊達幽棲。柴門隱修竹﹐秋水復平泥。握手話夙昔﹐脫略恣詼諧。揮觴各已醉﹐歸來路欲迷。謝爾溪間月﹐隨我杖藜回。」其十一曰﹔「萬物有代謝﹐一一天之道﹐明鏡媚朱顏﹐倏忽成衰老。春花雨滋榮﹐秋葉霜摧槁。人匪松柏心﹐焉得長年好。利欲吾生﹐日自失其寶。誰能駕六龍﹐矯矯出塵表。」其十二曰「西疇農事及﹐正值耕稼時。筋力幸未衰﹐任勞安敢辭。倦向茂林息﹐樂詎過於玆。田父攜饁至﹐交歡無猜疑。愛爾風俗醇﹐許心不我欺。願言長相保﹐有酒共醉之。」其十三曰「平生無可歡﹐因酒見眞境。我愛劉伯倫﹐長醉心能酲。融融气如春﹐旨趣由所領。𨿽不與俗諧﹐善自藏機穎。三復北邙詩﹐一天星斗炳。」其十六曰「歷年遭喪亂﹐霜雪飽所經。未能遊五嶽﹐兒女日長成。世事秋雲幻﹐轉瞬幾變更。柴荊深自閉﹐髙枕讀黃庭。南山當戶牖﹐落日眾鳥鳴。物旣知所止﹐吾亦適吾情。」其二十曰「窮居藏吾拙﹐痛飲適吾眞。薄俗澆漓久﹐無如醉鄕醇。晨夕遊其內﹐繾綣意轉親。身世兩相忘﹐不知漢與秦。大塊各寥廓﹐胸次濯埃塵。稚子亦解趣﹐持杯奉殷勤。以此不爲樂﹐更於何事親。觸目景將暮﹐向誰問迷津。箕踞長松下﹐松風吹我巾。頹然壺觴側﹐依稀見古人。」

《八閩通誌》﹕宋汀州鄭文寶過緱山有詩云「秋風淡淡秋雲輕﹐緱氏山頭月正明。帝子西飛仙馭遠﹐不知何處夜吹笙。」後晏殊守洛﹐過而見之﹐取樂天語書其後曰「此詩在處﹐應有神物護持。」又《題綠野堂詩》﹕「水暖鳧鷖行哺子﹐溪深桃李臥開花。」歐陽修謂﹕不減王摩詰﹑杜少陵。惜其全集不傳﹐膾炙諸公談藪者﹐僅存此耳。

卷三

錄唐孝義韶州剌史陳讜墓志銘碑髙二尺九寸﹐廣二尺一寸﹐三十二行﹐行三十九字。陳府君墓志銘碑首篆書﹐徑二寸半。

朝散大夫使持節韶州諸軍事守韶州刺史上柱國陳府君墓志銘並序

第一行。

鄕貢進士黃楶撰第二行。

嗚呼﹗陳府君罷牧韶陽﹐挈家東還﹐遘疾﹐終於道﹐喪及乎故里。其姻家有濟南五經﹐造吾第三行。

府君。府君爲兒時﹐便知不以沙土戲玩﹐歧嶷有志﹐欲大其門。求司馬子長而下三家書﹐外其身以窮之﹐第十三行。

披捲釋然﹐洞得心髓。裴公乂帥閩日﹐嘗大器之。命與子弟處﹐子弟卽故相國公坦也。年中乃西第十四行。

與計偕﹐以發泄奇蓄。遇公道大開﹐聲光崛振。僅及舉﹐遂擢髙科。特尢重其名﹐榜下授祕省正字。後歷第十五行。

調授涇陽尉﹐後又尉奉天﹑江夏令﹑其同寮以道相知許者﹐莫匪名賢。鳴玉鏘金﹐疊登朝右﹐不可殫紀。第十六行。

顧公汩沒常調﹐皆不自平﹐欲拔在班行間。公切於問安﹐堅乞一官還家。遂授此府長史。第十七行。

朝彥嘉之﹐相率以詩爲贐﹐紹溢緗帙。到今街童巷妾﹐亦能榮而歌之﹐未去於口。公及釋夏服﹐第十八行。

久之﹐方起塋隴。會故相國裴公時節制襄川﹐章行業上聞﹐遂授春州刾史。公旣蒞止﹐以第十九行。

公爲家﹐以民爲子﹐撫而理之﹐咸飽其賜﹐如乳飯口。朝廷能之。復命牧韶之人﹐復若春之人﹐禮讓大興第二十行。

於蠻貊﹐風謠洋溢乎遠邇。咸曰「吳隱之之投香﹐玉子貢之止水﹐蓋異迹而同徳耳。」公前娶於汝南﹐第二十一行。

周氏﹐奉嬪君子﹐內助弘多。不幸中年﹐與物先化。後娶於範陽盧氏﹐封範陽縣君。皆華族令儀﹐蘭芬玉第二十二行。

映﹐中饋增輝﹐他族取則。汝南夫人有女四人﹐長適於濟陽蔡漪﹐次適於汝南童珣﹐次適於髙平邵殷﹐第二十三行。

次適於彭城劉極。皆抱器懷才﹐爲州裏推美﹐而後在瑀席之選焉。範陽君有子一人﹐曰渥﹐有女二人。渥第二十四行。

天與英敏﹐志專傳業﹐居喪逾禮﹐孝感有聞。吾知敬仲之風﹐其將復振矣。弟二人﹐仲曰處﹐性衝厚﹐時第二十五行。

譽暢茂﹐恩授幽州昌平縣令。季曰誨﹐舉進詞學優富﹐流輩多宗之。命不偶時﹐累戰失捷。鄭司空第二十六行。

愚辟署南海掌記﹐試祕省校書。親舅全正鴻少卿﹐次全交﹐前開元禮﹐見任河南淸縣主簿。內弟知第二十七行。

新三禮登科﹐見任陜州司馬。皆搢紳上流﹐當代名士。故具於是﹐以明中外之盛耳。噫﹗公之名徳富第二十八行。

於身﹐功利流於人。朝廷方將大用之﹐以爲諸侯標鏡﹐位僅止於專城﹐身奄謝於南陬﹐得無痛惜。第二十九行。

哉﹗時享年八十有三﹐葬於侯官縣葛崎之先塋﹐禮也。黃氏子旣伸白其道﹐乃掩袂薦之以銘曰﹕第三十行。

中空第三十一行。

鳥有鳳﹐獸有麟﹐𨿽居處之非異﹐蓋凡聖之非倫。山爲波﹐石爲塵﹐遺耿光而泯第三十二行。

附錄﹕道光乙未孝廉何則賢修墓記唐朝散大夫﹑使持節韶州諸軍事﹑守韶州剌史﹑上柱國昌言陳公讜墓﹐在侯官西關外葛崎山﹐鄕曰坑南。道光二十年仲春十有九日﹐余友髙君峻及其季東光﹑汪君啟元﹑盧君慶昌﹐聞土人得公墓志﹐亟摹而讀之。囑余檢《通誌》《郡誌》﹐傳在孝義﹐蓋據明何喬遠《閩書﹟英舊傳》而成者。所至有善政﹐謙恭仁教﹐稱美鄕邦﹐古之名賢也﹐墓不可以不防護。因集議修整﹐遂於明日﹐偕髙﹑盧曁陳君宗莘﹑鄭君章煜到山省視﹐徧詢志銘所得處。荊榛蒙翳﹐沙土掩蔽。雇工卽其前數武﹐攘剔滌除﹐深幾尋尺而墳見。爲壙三﹐於志合。僉謂名徳顯晦﹐固自有時。而一抔埋骨之區﹐非修築而表章之﹐其不爲樵采村氓之所侵也僅矣﹗昔陳觀察墓修於李封翁範﹐鄭少谷墓修於知福州府吳公六一。古賢首邱﹐其防護固有司及都人士責也。剌史時代與觀察相次﹐先少谷數百年﹐孝義之美﹐足匹忠勛。其墳塋固宜有神靈呵護之。時歷千祀而掩者復彰﹐不其證﹗旣而聞於官﹐擇日將事鳩工整治﹐樹石表墓﹐銘仍納於幽。事竣於四月下浣。諸同人囑余記之。後之覽者﹐防護其亦有同心乎﹗剌史及周﹑盧二夫人之墳﹐志稱葬於先塋。其先塋當亦不逾此山﹐但叢木塞途﹐四望尙未見形迹。他日或得其區﹐必嗣而葺之﹐亦事之不容已也。藍水何則賢道甫記。蒼按﹕熟子當是黃楶字﹐米紱乃朱紱之誤﹐足字旁注去聲二字﹐喪字擡二格之類﹐多不可解﹐故照原刻錄之。

道光元年﹐吳方伯榮光建鳳池書院﹐首延翰林院編修趙師在田掌教。師好古書﹑字﹑畫﹑篆刻﹑碑銘。書法出於蘇﹑黃﹐仍能自辟門徑。乙未爲蒼書《淸邃閣論詩》八幀﹐次年卽捐館。其眞迹與莆田郭尙先大理並重。院壁宋《李撰埋銘》﹐亦師手嵌。碑石薄小﹐恐日久被人攫去。今錄其文於左﹕宋故左朝議大夫李公埋銘先考諱撰﹐字徳修﹐世出隴西。始祖本唐﹐徙居閩粵。其後居於福州懷安縣。三舉進士﹐崇寧五年科第。官累遷至左朝議大夫﹐春秋七十有七﹐於紹興十七年三月十五日得疾﹐終於正寢。娶宜人林氏﹐男四人﹐曰鑄﹑曰濤﹑曰﹑曰﹐皆補將仕郎。仍女四人。鑄卜紹興戊辰十二月十六日庚午﹐葬於太平山之原﹐鑄泣血書記歲月﹐藏於幽壤。按﹕《郡誌》﹐撰字徳修﹐閩縣人﹐據此當作懷安人。李鑄名不他見﹐正書徑寸﹐波磔有神。

侯官楊雪滄孝廉浚﹐博覽羣書﹐家多祕本﹐著述甚富﹐尢究心軼事。得宋陸侃墓志﹐楷書似禇歐﹐婉秀可珍。侃爲宋儒林拙齋婿。宋知肇慶府陸公墓﹐楷書碑首宋知府朝請陸公墓﹐公諱侃﹐字和之。其先自光州固始入閩﹐今爲侯官人。曾祖衍任朝請郎﹐累贈金紫光祿大夫。祖守﹐任尙書郎﹐累贈大中大夫。父﹐任太府寺丞﹐累贈正奉大夫﹐妣黃氏﹐宣奉大夫稹之孫女。公以父生前致仕恩澤補將仕郎﹐銓中調政和尉。丁父憂﹐不及赴。服闋﹐調建寧尉。獲彊盜﹐賞攺承務郎﹐知臨川縣。爲政豈弟﹐吏民安之﹐諸司以最聞。次調江南西路憲司幹官﹐本司以審訟公平薦之。次監鄂州戶部糧料院﹐次通判漳州。及滿﹐丐祠爲三徑計。當路知公長於撫字﹐勉其赴闕﹐除知肇慶府。開禧丙寅之官﹐以疾卒於五羊。享年七十有七﹐積官至朝請郎。先娶潘氏﹐知府朝英之女﹔次娶林氏﹐祕書丞之奇之女﹔次娶莆田李氏﹐知府之孫﹐皆封安人﹐並先公卒。男二人﹕長坡﹐後公一年亡﹔次域﹐以公致仕恩澤補將仕郎。嘉定壬申六月甲申﹐葬公於懷安縣太平山之原﹐與安人同穴焉。侄從事郎�州安福縣主管勸農營田公事坦謹志。上官振刻。正書石髙一尺八寸﹐廣一尺三寸﹐十四行﹐行二十五字。陸衍﹐字道源﹐侯官人。嘉祐三年進士﹐通判鄆州。子守﹐字仲約﹐政和二年進士﹐知興化軍。

同治甲戌﹐楊孝廉浚﹑林孝廉祚曾得《宋宣教郎余公孺人張氏墓志銘》﹐嵌於烏石山南致用書院。宋宣教余公孺人張氏墓志銘篆書碑額徑二寸宋宣教郎余公孺人張氏墓志銘迪功郎新羌監潭州合同茶場張文虎撰並書甥﹑迪功郎新瑞安府府學教授趙桂芳篆額。予長女適太宰余衛公四世孫諱充國﹐字漢佐。曾祖日章﹐朝散大夫﹑徽猷閣待制﹐祖在蒙﹐故宣義郎﹑湖南帥機。父必遂﹐妣安人曾氏孺人﹐曾祖廉夫﹐故迪功郎﹐祖綸﹐故國子進士﹐父瑀﹐故迪功郎致仕﹐母林氏見封孺人。予先君致政﹐與母孺人以艱苦立門戶﹐教二子讀書﹐不使預家事。女弟居長﹐未及笄﹐能爲父母綜理纖悉﹐予家賴之。致政酷家此女﹐爲擇佳妃。知宣教公賢而早孤﹐事母兄以孝敬聞﹐年二十三嬪於余﹐奉姑安人曾氏﹐孝於在室時。宣教亦盡以家事屬中饋﹐相敬如賓﹐生男二人﹕徳玉﹑振玉﹐女一人。初﹐宣教兄娶邢氏﹐相繼捐館。無子﹐母夫人念念不置。及女弟產第二男﹐乃喜﹐若釋重負。方逾年﹐女弟以產疾下世。姑曾氏哭不絕聲﹐宣教亦誓終身不更娶。後十二年﹐宣教忽感微疾﹐不起。諸甥零丁孤苦﹐亦惟予母孺人�扌���皆成立。長男徳玉娶州鈐洪公震之女。次男振玉出繼叔�﹐�都廂張公豹變孫女。女一人納知縣曾�之孫曾知遜﹐聘禮未行﹐皆予母孺人實經紀之。嗚呼﹗予哭女弟二十餘年﹐繼哭宣教又十餘年。逝者如斯﹐諸甥皆成立矣。玆竊第還侍﹐喜二甥能葉力成負土之役﹐且求予銘。予惟弟能敬兄敬天﹐不獨使已有後﹐而且使其兄之有後。予女弟四人﹐皆無子﹐甥於予者有二焉。盈虛消息﹐是蓋有數。予於宣教孺人﹐夫奚憾﹖宣教生於嘉定壬申﹐卒於景定庚申﹐享年四十有九。孺人生於嘉定辛已﹐卒於淳祐已酉﹐享年二十有九。甥徳玉以咸淳己巳九月二十三日奉二柩合葬於文山之原。銘曰﹕魂气遊變﹐血气尊親。已子兄子﹐皆吾體身。霜露悽愴﹐禮樂鬼神。文山之原﹐昌厥後人。刻石陳洪。石髙二尺﹑廣一尺八寸﹑連銘二十三行﹑行三十字。正書娟媚似虞世南。文虎稱「竊第還侍」﹐其爲宋諸科進士可知。郡誌不載﹐志稱「奉二柩合葬」墓志僅署孺人張氏﹐此亦新異。

光緒癸未﹐予爲李康侯擇地北門大夫嶺之嶺頭亭﹐於埕次得明《鄭氏女壙記》﹐石髙九寸﹐廣一尺七寸﹐就地掩之。明鄭女玘壙記﹐篆字﹐寸半女﹐玘名。鄭氏﹐閩世家。生嘉靖已酉八月二十五日。曾祖炤﹐登成化丁未進士﹐選翰林院庶吉士﹐歷升戶部主事﹑員外郎﹑郎中﹐廣東南雄知府﹐致仕。曾祖妣方氏﹐累封宜人﹐趙氏孺人。祖墇﹐封戶部署郎中。祖母林氏﹐封安人。父云鎣﹐登嘉靖丙辰進士﹐歷升戶部主事﹑員外郎﹑郎中﹑浙江按察司副使﹑餘兵杭嘉﹐尋轉廣西副使﹐提督學校。母陳氏﹐封安人。女幼而慧﹐爲祖父母﹑父母所鐘愛。稍長﹐習女工卽精女工﹐習書史卽通書史﹐依依重闈﹐慈孝之意藹然。及笄﹐許適樂邑陳憲副瑞之季子長勉﹐少女二歲﹐有待而歸焉。年十有九而夭。隆慶丁卯二月十六日也。語曰「良玉善缺﹐」嗟嗟然﹗旣卒。免大功之喪。卜地懷安縣三都大夫嶺之祖山﹐於女爲髙祖瑄贈戶部員外郎﹑髙祖妣張氏贈宜人墓之陽﹐坐坤向艮﹐葬之日則十一月壬申也。壙旣成﹐謹述世系歲月﹐並藏諸幽﹐云鎣抆淚書。十八行﹐行十七字﹐正書﹐似王趙。按﹕鄭炤字叔昭。云鎣﹐見郡誌《人物傳》﹐陳瑞﹐字孔麟﹐嘉靖癸丑進士﹐兩廣總督﹐兵部尙書。子長祚﹐萬曆辛未進士﹔長進﹐舉人﹐長勉﹐戶部郎中。

同安金門林子樹梅﹐字實夫﹐將門子也。工詩文﹐善古篆隸﹐能舞劍。嘗枕石長嘯﹐與海濤相答﹐因自號嘯云。以神骨淸臒﹐又自稱瘦云。淘井得鐵笛﹐人不能吹。林子之﹐聲徹云表﹐眾乃呼爲鐵笛生。時與李山人作霖﹑呂孝廉世宜過予山房﹐所作繆篆﹐筆筆造古。嘗曰「刀錐之學﹐初則智巧﹐繼則愚戇。」著有《鏤螭存參》《靜遠齋詩文鈔》行世。漳浦黃忠端公塋在北山﹐碣題文明伯﹐蓋唐王所贈爵也。東折至公父靑原公墓﹐爲公所築﹐嵌石作先後天八卦﹑河洛正變之文﹐屏列靑原公行實﹐文從古﹐猝不可讀。公祖墓在銅山城外﹐有利之者謀盜葬﹐墓前後石苔忽成「黃山黃界」字﹐筆畫遒勁﹐非人所能。其文其事皆奇異。嘗讀《忠端公文集》﹐簡首有《靑原公墓志》﹐梓人罔知篆法﹐僞舛殊多。甚以假於有廟之假﹐誤作俾字﹐而臥碑篆銘又不載。瘦云新至碣下﹐摹識其文。道光已亥﹐予已縮臨鋟梓﹐復恐不足以廣其傳﹐因再附錄於此。

《靑原公墓志》石刻﹐嵌墓正中﹐籀篆二十二行﹐行八字﹐字一百七十六﹐大徑寸﹐忠端公所書也。今釋其文如左﹝下﹞﹕

墓志

﹝略﹞

釋文

於呼﹗是我贈考靑原黃公之墓。於呼﹗公履仁導軌﹐隱徳藏器。乃不於身﹐於其來嗣。於呼﹗公逝蓋十八年﹐乃膺錫命﹐明年乙丑﹐文母旋自京師﹐乃葬我公。又明年﹐文母則逝。明年丁卯﹐始合葬於玆。於呼﹗惟二人作徳﹐貽我來人。亦惟來人作徳﹐我二人其享之。於呼﹗永世念哉﹐公行十九﹐小諱季春﹐字嘉卿﹐銅陵人﹐以字行。生甲辰﹐䢐於丁未。妣陳氏﹐行三﹐生戊申﹐䢐景避諱以景爲丙﹐古通寅﹐蓋百四十三歲﹐葬於縣北之州市山。子長士珍﹐次道周﹑是肇封﹐假於有廟。時丁卯天啟七年﹐男道周志。

又臥碑一道﹐在墓後。鐫「靑原糸穸」四大字。碑陰系以銘﹐篆文三十有五。獨一字考釋未定﹐姑從闕疑。謙謙之山不可逾﹐綿綿相邱靈所都。五徳四曜盤華趺﹐天潢天末天開圖。文孫文子恭��趨。

明《東川盧公墓志銘》﹐已被石工磨﹐字形約略可辧。玆錄其文於左﹕鳳池東川盧公墓志銘﹐額同賜進士第中順大夫﹑浙江杭州府知府﹑前戶部郎中﹑海州陳柯撰文。鄕進士﹑奉訓大夫﹑雲南石屏州知州﹑東浦何文�書丹。鄕進士﹑廣東髙州府﹑吳川縣�教諭松坡齋�行篆額。曩余寄�京師﹐署戶部郎﹐隹與新興少尹石泉盧公善。旣奉職守杭﹐君時致政旋閩﹐爲東川公惇葬事﹐走�徵余銘。余惟﹕盧﹐榕巨族也。於余家世通好。石泉公祖姑﹐實余太祖妣也。余旣知君﹐蒹以世誼﹐���遂敍而銘之。敍曰﹕公諱密﹐字汝靜﹐號東川﹐姓盧氏﹐先世範陽人也。始祖敬夫﹐宋孝宗�爲郡焉。敬夫子廷瑞﹐仕至宣參﹐徙居�道﹐公���十二世孫也。六世祖道�貞孝先生﹐元末舉進士﹐徙鳳池﹐家焉。髙祖伯和﹐曾祖景純﹐隱徳弗�。祖彥澤﹐考廷器﹐俱由�經擢賢科。母楊氏﹐成化戊子二月十八未時生公於曲江官舍。公幼性慧力學﹐弱冠補邑庠弟子員。志行不苟﹐同遊賢達咸推重之。正徳初﹐齊坑曾祖墳被富彊旁侵營葬。族眾懼弗敢敵。公毅然曰「殺身成仁﹐彼何人邪﹖」遂���身訟於官﹐勢孤見窒﹐經歲系獄。侍禦王公至﹐爲親訊﹐委官到山﹐�地若干﹐東至��石直抵山脊﹐西至溪�大路﹐南至山坑﹐北至朱家祖墓。驗山溪原系景純公開鑿﹐至今猶爲行道口碑。事明﹐富彊抵法毀冢。公志得����蕩盡矣。孝子髙公惟一﹐景純公外孫也﹐雅道公賢。謂祖墳微公極力﹐必轉�他姓矣。嗟夫﹗公行爲若此﹐宜其篤生令子﹐翊邑聲弘﹐蕩寇詰姦﹐勛烈表世。公之世�﹐將自是久而彌昌也。夫公卒於嘉靖丁酉五月初一日寅時﹐享年七十。娶王氏﹐左參政王公英女﹑太僕少卿祿之妹也。佐內甚賢﹐先公三年卒﹐享年六十有五。嘉靖戊戌仲冬十有四日﹐與公合葬齊坑。公子鴻﹐卽新興少尹也﹐娶朱氏﹐繼南氏。女姞﹑適義山黃氏﹐�源。孫男應元﹑應魁﹑應科﹑應選﹐公以舊葬地濕﹐嘉靖戊午十一月十一日卽本地遷而上之﹐石泉公與朱南壽域統祔﹜焉。銘曰﹕逝者沄沄﹐不往者存。旣濬其源﹐�流必長。吁嗟盧公﹐惟善之惇。我銘斯文﹐以俟其後昆。明嘉靖已未仲春吉旦將仕郎廣東新興縣主簿男鴻泣血立石﹐芝山葉世隆刻。盧公嘉靖戊午攺葬﹐至已未立石。銘石未納壙中﹐明矣﹗敍盧氏世系墳墓甚詳﹐盧氏修譜可據也。王英﹐正統壬戌進士﹐侯官人﹐傳見萬曆府誌。乾隆府誌選舉誤作閩縣人王祿﹐字正夫﹐成化壬辰進士﹐官光祿寺少卿。志作閩縣人。阮彌之祠﹑許玉史石林﹑韓晉之榕庵﹑謝古梅一枝山房﹐其地連亙﹐被無賴據爲齊堂﹐辟爲果園﹐互相傳賣。中有石刻﹐沒入土者尋丈。非經官示諭﹐不能洗滌而出之﹐蒼撰《烏石山誌》﹐亦只闕焉。《乾隆郡誌》載﹕烏石山﹐紹興壬子程邁石刻末云﹕苔蝕不可辧﹐其簡易可知。尢可疑者﹐九仙山居城東南﹐僅載狀元峯﹑平遠臺﹑喜雨臺﹑杏壇﹑小華山﹑廓然臺﹑鵬海天風﹐共二十一大字﹐其餘宋元明諸刻均不錄。宋刻如李上交﹑李上交撰《近事會元》五卷﹐其人略有表見。程師孟﹑劉彜﹑陳襄﹑劉嶠﹑鄭昂諸名人﹐豈撰志者不知耶﹖亦采訪之略耳。蒼《烏石山誌自敍》末云﹕更願有好事者起﹐爲予所欲爲而未逮者。蓋欲後人成越王﹑九仙二山誌以合之。今錄九仙山碑碣於左﹐使他日誌九仙者有所據而不遺忘。劣宦題石﹑僧頌功徳﹑閹勒姓名﹐皆刪焉。

九仙山宋人題石淳化元年五月﹐同遊五人﹐呂文仲﹑衛克明﹑李昭瑀﹑元仁甫﹑疑浦字王之門中缺畫記。楷書二寸「三峯數外小奇峯﹐滴翠凝煙倚半空。疑是巨靈分擘日﹐五丁偸得寄閩中。」正書﹐六寸﹐小華峯。贊皇李上交《八閩通誌》交誤作文辛卯人日遊於是。正書﹐二寸半。按﹕李上交﹐皇祐二年以職方外郎知福州。烏石霹靂巖題曰「本朝祀明堂之來年人日﹐假福唐守李上交」云云。仁宗以已醜攺元皇祐﹐祀明堂之來年﹐乃庚寅。此稱辛卯﹐乃皇祐三年。金粟臺篆書﹐一尺七寸﹐嘉祐間知州事元絳書。《八閩通誌》﹕金粟臺在山之西麓﹐郡守程師孟以塔中王氏時所塑金粟像名石﹐上刻「金粟臺」三字。郡守元絳篆。後絳之侄積中爲守﹐繪金粟像於臺側。按﹕元絳嘉祐七年知州事﹐程師孟熙寧元年知州事。師孟守福州後絳七年﹐則金粟臺命名亦絳﹑非師孟矣。《八閩通誌》襲《三山誌》之誤﹐《閩都記》《閩書》又襲《八閩通誌》之誤。光祿卿﹑直昭文館﹑知軍州程師孟公辟﹑同刑部郎中充祕閣校理陳襄述古﹑提點刑獄都官郎中沈紳公儀﹑轉運判官屯田郎中湛兪仲謨﹑新湖北轉運判官都員外郎劉彜執中﹑同提點刑獄內殿承制杜該伯通﹑通判軍州都官員外郎馬益損之遊。熙寧元年冬題。正書三寸﹐狀元峯南權轉運使張徽﹑知軍州事程師孟﹑權轉運判官湛兪﹐熙寧二年七月遊。正書﹐四寸。

提舉常平江公著﹑轉運判官檀宗旦﹑通判軍州事吳亮﹑提點刑獄程遵彥﹐元符庚辰十月十八日同遊九仙萬歲寺﹐登金粟臺。正書﹐五寸。公著字晦叔﹐桐廬人。宗旦字之美﹐池陽人。亮字君采﹐三衢人。遵彥字之邵﹐鄱陽人。葉彥成﹑喬叔彥﹑章叔虎﹑朱知菽同遊。崇寧五年人日。行書﹐四寸。葉棣﹐字彥成﹐浦城人﹐崇寧四年知福州。喬世材﹐字叔彥﹐崇寧四年提點刑獄。朱英字知菽﹐提舉學事。提舉常平等事長沙何誼直浩然﹐走馬承受公事﹑大梁張珪君端﹐知州事郡人張勵深道同登金粟臺。政和壬辰冬至後一日。行書﹐三寸。《通誌》所載多誤﹐多缺。永福張肩孟﹐皇祐五年進士。子勵﹐熙寧六年進士﹔�熙寧九年進士﹐勸元符三年進士。政和三年閏四月初十日﹐閩淸陳晉之﹑溫陵李子中﹑林憲叔昭遠﹑��臨漳吳可權﹑三衢祝達飲髙明軒﹐正書﹐三寸。廓然臺。正書﹐一尺。梅川陳暘命名賜紫﹐釋鴻份書。政和四年仲春﹐住圓明﹑釋賽一上石。正書﹐二寸半。陳暘﹐永福人﹐官侍郎﹐命名賜紫。釋子爲書「廓然臺」三字﹐此亦僧頌功徳之類。因宋刻﹐姑錄之。住圓明﹐住持圓明也《通誌》誤作「任國明」。」兪師直邀楊達夫﹑劉應叔瞻禮佛會﹐早膳平遠臺。宣和壬寅四月初八日。正書﹐五寸﹐平遠臺側。黃處中會予弟武子﹑鄧純彥﹑謝成彥於野意亭﹐劉徳夫先歸。宣和乙巳初春九日鄭尙明題。正書﹐八寸。鄭昂﹐字尙明﹐侯官人﹐穆孫。《九域》志所編修官。弟畋﹐字武子﹐崇寧五年進士﹐官朝議大夫。黃琚﹐字處中﹐延平人﹐新《通誌》漏「弟」字﹐誤「乙巳」「已巳」。黃處中邀柳寬夫﹑謝成彥﹑鄧純彥﹑黃堯臣﹑鄭尙明並弟武子遊﹐宣和乙巳臘月初澣。正書﹐七寸﹐新《通誌》「乙」誤「巳」永嘉吳正仲﹑新定陸堯夫﹑郡人鄭尙明﹑靖康元年淸明集於此。正書﹐三寸。新《通誌》多誤。靖康丁未四月乙巳八日丁卯﹐東都張用彥﹑仙源陳容徳﹑永嘉吳正仲同遊是山記。正書﹐三寸。旴江鄧漢卿﹑四明丰象之﹑昭武吳伯正﹑紹興攺元三月十三記。行書﹐寸半。程邁晉道﹑李易順之﹑鄧肅志宏﹑張宇泰定﹑胡世將永公同來。紹興二年正月三十日題。正書﹐二寸。程邁﹐黟縣人﹐紹興二年知福州﹐志作四年﹐誤。紹興十二年再知福州。鄧肅﹐沙縣人﹐官右正言﹐見《東越文苑》。

程晉道解帥事﹐將造行闕。前一日拉徐持志﹑劉仲髙同訪小華峯﹐登廓然臺﹐憩野意亭。超然遐矚﹐危岑列岫﹐盡落樽俎間。晉道此行若登仙﹐而居者無路挽畱﹐不得從容物外之樂﹐殊爲大恨。紹興壬子季秋十一日。時侯仲勉以疾不至。正書﹐五寸﹐廊然臺西。劉嶠﹐字仲髙﹐紹興二年任提刑司。玄沙寺「飛山」二字額﹐乃嶠書。齊安鄭滋徳象﹑吳興劉嶠仲髙﹑穎川範正國子儀同飯素於萬歲寺﹐烹茶金粟臺﹐登三山閣觀閩王所施織經及佛。時雪初霽﹐江山明潤﹐顧望久之﹐遂過野意亭。紹興二年季冬朔。辛炳如晦以干不至。篆書﹐三寸。辛炳﹐侯官人﹐元符三年進士。閩帥薛直老具飯於補山精舍﹐招趙表之。表之初自三衢來遊三山。補山在山之東南隅﹐卽九仙第一峯也。寺有髙塔傑閣﹐金粟﹑平遠二臺皆甲於南閩。登臺縱目領覽﹐海�之勝﹐𨿽李太白騎鯨探禹穴﹑跨�登天門﹐其玩奇納爽﹐無以異此。�源呂希祖山老﹑何晉之同集。紹興十八年十月十三日正書﹐三寸半。薛弼﹐字直老﹐永嘉人﹐知福州。《郡誌》有傳。

陳休齋曾來。隸書﹐六寸。淳熙丙申秋。隸書﹐四寸。陳知柔﹐字體仁﹐又號休齋﹐永春人﹐紹興十二年進士﹐詳《東越文苑》﹐烏石﹑鼓山有題名。嘉定甲戌五月十日﹐包經父﹑羅端夫﹑彊希晁﹑吳光明﹑趙宗彊叔旦﹑潘牧之﹐蔣伯見載酒來謁嘯隱趙叔思﹐遂登鰲頂。隸書﹐四寸。鰲頂峯。嘉定庚辰書云後三日﹐閩令趙希章率懷安簿趙汝夤會三山﹐同年序拜於補山﹐遂登平遠臺。至者鄧夔﹑王萬﹑鄭淸卿﹑趙與玖﹑林觀過﹑趙與琳﹑潘繼伯﹑趙汝�「�勝仙山到處行﹐崇臺遠目倍增明。西湖漲雪連空闊﹐萬頃堆云接畛平。風起土囊衣袂爽﹐月浮海角酒杯淸。悠然遐想塵埃表﹐欲去徘徊柰此情。」正書﹐二寸。按﹕宋宗子正奏﹐十取其五﹐附進士榜。趙希章﹐嘉定十年宗子正奏。潘繼伯﹐字遠慕﹔鄭淸卿﹐字子直﹔林觀過﹐字自知﹐官糧料院﹔鄧夔﹐字景韶。俱嘉定十年進士﹐閩縣人。王萬﹐字光大﹐侯官人。趙與玖﹐字仲英﹔趙與琳﹐字仲瑯﹔趙汝�﹐皆嘉定十年閩中宗子正奏。趙希章﹑趙汝夤《郡誌﹟職官》漏載。

九仙山元人題石至正丙申仲冬朔日﹐同平人楊希尹臺史﹑弟希憲郎宿平遠臺﹐古律錄呈云。詩五十八字﹐八分一寸。

九仙山明人碑碣《定光塔銘》邵武黃鎭成撰文﹐見《通誌》正徳已卯﹐正月十有七日﹐飲平遠臺。許天祐﹑李祐﹑謝蕡三庠友喝韻漫興。「風軟香階不動塵﹐闌干花影月侵人。星移云漢年華換﹐艸上簾鉤物色新。一榻乾坤容彊項﹐扁舟江海載閒身。金罍酌盡元宵酒﹐歌舞歡騰萬座春。心到休時自出塵﹐世間利欲最迷人。我如太白朝朝醉﹐誰似成湯日日新。花鳥也知千古夢﹐風埃空老百年身。閒將綠酒同君酌﹐爲喜閭閻共得春。」煙霞病叟侯官林廷玉書。正書﹐二寸半﹐蓬萊峯。林南澗﹐成化癸卯陜西中式第一名﹐甲辰舉進士﹐志有傳。曹能始收其詩人《十二代詩選》﹐獨烏石山霹靂巖一絕可誦。謝蕡﹐正徳十六年進士﹐任直隸太平府﹐贈太常寺少卿﹐志有傳。許天祐﹐嘉靖初福州府學貢生。遊九仙觀﹐酒半﹐庠友林﹐謝蕡﹐鄕進士許繹出韻偶題。正徳已卯正月十有九日也。「馬踏香塵曉气淸﹐閒尋羽客共靑精。湖邊細柳迎春媚﹐山上晴雲閣樹輕。村釀新芻眠艸醉﹐野歌無調傍花行。流連且盡今宵樂﹐漫道長庚又啟明。鶴飛飛薄�太淸﹐仙童��采黃精。沿階新艸��嫩﹐落地閒花片片輕。山鳥樹頭呼我醉﹐野猿巖上學人行。水晶盤�瑯玕起﹐卻笑癡翁當決明。」。南澗翁侯官林廷玉書。正書﹐三寸半﹐杏壇東。許繹﹐字士成﹐閩縣人﹐嘉靖已醜進士﹐官溫州教授。登瀛正書﹐三尺。正徳十四年四月﹐南澗叟林廷玉書正書﹐四寸。九仙之巓有亭焉﹐乃宋狀元陳誠之讀書處也。時正徳已卯秋。正書。龍頭人去幾經秋﹐炯炯文光謝鬥牛。千古鰲峯頻仰止﹐書聲一派水東流。」雲南參政﹑閩人林庭�書。正書﹐四寸。平遠臺西。登平遠臺用杜老韻﹐「三山中有平遠臺﹐臺髙千尺淩虛碧。老松偃蹇走�蛟﹐枯藤束縛盤陀石。此處神工���﹐執��何���。南海西江�大觀﹐欲結茅茨傍玉璧。」正徳已卯冬仲錫山陳采書。正書﹐五寸。「萬井云屯麗﹐謝廷瑞三山鼎峙雄。何繼周徑開崖宛轉﹐姚柔亭傍石巃嵸。林通。授簡哦煙壁﹐憑欄送晚鴻。林��虎頭呈巘翠﹐林廷�鰲背撼潮風。鄭�蓮嶂奇當北﹐林文琛龍江曲抱東。林�松陰仙洞黑﹐劉世揚天半佛燈紅。林春澤谷邃猿聲悄﹐王公大臯寒鶴夢空。謝源醉歸斜斗柄﹐���拱極壯心同。」林庭�嘉靖三年�月詩正書﹐五寸﹐款正書﹐二寸。嘉靖七年十二月二十七日﹐福建按察司副使﹑萬安郭持平﹑開化方豪﹑蕭山知縣����來登。正書﹐二寸﹐以下墻掩。嘉靖壬辰夏﹐巡按監察禦史東崖虞守愚﹑枳田蔣詔楷﹐鄕士大夫東岡楊叔器﹑雪溪戴亢﹑平嵩劉世揚﹑文溪髙世魁﹑驑山陳襄﹑方巖郭波﹑榕江林炫﹑地主活水謝源同遊題石。正書﹐四寸。虞守愚﹐義鳥人。楊叔器字徳周﹐侯官人﹐正徳辛已進士﹐志有傳。戴亢﹐字思賢﹐閩縣人﹐正徳辛已進士﹐志有傳。劉世揚﹐字實甫﹐閩縣人﹐正徳丁丑進士﹐見《明史》﹐郡誌有傳。髙世魁﹐字紹甫﹐侯官人﹐正徳辛已進士﹐志有傳。郭波﹐字澄卿﹐正徳丁丑進士﹐志有傳。林炫﹐字貞夫﹐庭�子﹐正徳甲戌進士﹐志有傳。謝源﹐字仕潔﹐懷安人﹐正徳辛未進士﹐官禦史。嘉靖三十三年四月初二日﹐巡按福建監察禦史邢臺玉泉趙孔昭到此﹐閩﹑侯﹑懷三縣知縣秦淦﹑尹士龍﹑經��同記。正書﹐三寸。仰止側。秦淦﹐字懋淸﹐慈溪人。志有傳﹐尹士龍﹐慈溪人。小華峯正書﹐一尺。下有「海瑞」二字﹐篆書﹐三寸。按《三山誌》﹐閩縣圓明院﹑九仙山之南﹐顯徳五年僞臣李廷諤所造﹐名觀音院。皇朝天禧三年﹐攺圓通禪寺。天聖二年﹐避彭城郡王名﹐攺通爲明。有鄧甫雹詩墨迹﹐「小華山」舊石上鐫三字﹐太守程師孟﹑運使劉彜﹑湛兪﹑侍郎陳暘﹑持刑陳建有「圓明小華峯詩」。據此﹐則小華峯卽小華山﹐淳熙以前石上已鐫三字。「海瑞」二字乃後人僞增。嘉靖四十一年﹐戚繼光飲至碑。文見《通誌》平遠臺行書﹐三尺。萬曆丁丑夏﹐三山張煒書。行書﹐五寸。煒﹐字徳南。閩縣人﹐元秩之孫﹐嘉靖三十四年舉人﹐南京刑部郎中﹐有《江幹諸集》﹑萬曆府誌有傳。萬歲寺塔銘萬曆間﹐長樂謝肇淛撰﹐文見《通誌》。重建羅山法海寺碑。萬曆間﹐長樂謝肇淛撰﹐閩縣徐熥書。閩人頌南居益碑天啟間立﹐在平遠臺。事詳《府誌﹟名宦傳》。

九仙山國朝碑碣重建三淸殿碑記。順治間﹐閩縣林之蕃撰﹐碑存﹐文見《林涵齋集》。渴石隸書﹐一尺三寸。渴石﹐憐予命渴﹑名渴﹑心渴﹑石兩無形﹐從玆渴得應消渴﹐畱渴人來解渴情。隸書﹐四寸。登平遠臺。「髙臺遠眺白雲天﹐樹色江聲對浩然。四野桑麻依雁序﹐九衢第宅繞歌弦。升平帝�垂無斁﹐�代師貞屢有年。六載徵東逢此日﹐登臨作賦感前賢。」康熙壬戌秋辰韓金鎭定一氏題。艸書﹐二寸半﹐此詩原無足錄﹐以郡誌失載其事﹐故特表之。烏石山鄰霄臺﹐有金鎭與安爾璽康熙壬戌秋聯吟詩序曰﹕辰韓金鎭定一﹑鳳凰山安爾璽琮侯奉天子命﹐從大將軍克平閩海﹐功成班師﹐行有日矣。詩有「六年建旆駐炎方」是金鎭與安爾璽自康熙十六年從徵海上﹐至二十一年班師。施侯克復澎湖﹐在康熙二十一年﹐所云大將軍﹐卽總督姚啟聖。月朗風淸行書二尺。乾隆辛已﹐郡守李拔題。行書三寸丹井流香行書一尺六寸乾隆辛已劍南李拔題。登雲臺行書﹐一尺五寸。乾隆壬午﹐郡守李拔題行書四寸南教場演武廳銘乾隆壬午﹐李拔﹐楷書。六寸。共二百一十九字。嘉慶十四年﹐閩中紳耆頌歸安張巡撫師誠殲海寇蔡牽事。楷書三寸。

九仙山不署年代石刻寺占鰲峯第一巓﹐七律一首。行書﹐五寸。塗登賢題。行書﹐三寸半。光孝觀二斷碑旣無意義﹐亦無應驗。中有「衣錦次第」之語﹐林侗《來齋金石考》云﹕彭木崖世居於山麓﹐其先人明季淘井﹐出石一片﹐廣可逾尺﹐縱尺五六寸﹐刻文九行雲云。又載﹕閩督李率泰割福城之東﹐以駐靖南王番兵。木崖移居衣錦裏﹐偶置熨斗石上﹐轟然有聲﹐石斷爲二。崖稱二斷居士﹐謂李公斷東方地﹐移居後讖﹐石又斷﹐皆應讖文也。志載﹕於山光孝觀二斷碑「我有一莊園」云云﹐卽《三山誌﹟九仙光孝觀於山碑記》中所引前人讖語也。彭木崖乃據《三山誌》作僞矣。此地異雪�五絕一首﹐行書﹐二寸半﹐平遠臺東。東源舒��書「物色開玄圃﹐風雲護石屏。朅來閒徙倚﹐宜醉復宜醒。」陳錫行書﹐二寸。「古杏壇邊石﹐奇哉一畫屏。昔人曾此醉﹐吾可獨爲醒。」山陰何詔書正書﹐二寸﹐孔子《題吳季札墓》﹐李斯《繹山碑》亦稱石刻﹐凡俗客偶爾涉趣題石﹐使後人知從前天地間曾有一我足矣﹐乃往往作丈二詩人﹐科名中人亦多坐此病。徐向聊吟五十六字。十三年夏六月宋人王問化﹑石友齋藝桃梅十五本行書﹑四寸﹐十三年上﹐當有年號。李公綬﹑方大年﹑鄭應明等補山題詞一百二十二字。正書﹐二寸半。詞稱補山髙處﹐稱癸丑中秋﹐不署年號﹐疑紹興三年也。怪石旁幽亭詩二十字行書﹐五寸平。山王��儼然化城正書﹐一尺一寸。許侗題正書﹐五寸壁立幹霄行書﹐一尺六寸晉江陳繼光書行書﹐三寸護國禪院正書一尺狀元峯正書﹐三尺。天遊山人書正書﹐六寸。蓬萊峯正書﹐五尺。羅山正書﹐二尺五寸。神遊行書二尺。曾揚芳書行書﹐四寸。仙石正書﹐一尺。一泓正書﹐七寸。露泉行書﹐一尺五寸。鶴波正書﹐九寸。仙屏正書﹐一尺五寸。平遠臺東。丹井正書﹐一尺﹐廓然臺北。梯云正書﹐二尺。仰止正書﹐一尺﹐鰲頂。醒酒石﹐太監書﹐醉石李率泰書﹐修九仙山誌者不可誤爲古迹。

李忠定公石刻止戈堂﹐李伯紀撰。《甌粵銘》﹐當時想系勒於越王山之麓﹐磨滅已久﹐不可復考。烏石霹靂巖下孟庾題刻﹐忠定與焉﹐然不知其爲誰筆。鼓山石門左刻石﹐則公領客來遊﹐定爲公筆。寧化艸倉詩﹐乃公自吉戇謫福州﹐道寧化﹐憩艸倉祠下時作也。行書勁削﹐尙完好。延平府治北《劍歸碑》亦公手書﹐今尙存。其地名化劍閣﹐卽雷煥躍劍處。雪峯枯木庵外有公及陳默等追遊一﹐刻字已漫漶。枯木庵乃檉木﹐其中空嵌﹐故僧人以之奉佛﹐三十年來茶客多從後路往建郡﹐輿子相傳﹐枯木可以止瀉﹐日侵月削﹐不久庵毀矣。

朱子題石﹐閩中在在有之﹐然多假托者。摹「晦翁」二字於無名刻之旁﹐而山巖遂以生色。烏石山大「福」字爲張元簡書﹐好事者知朱子入閩﹐曾書「福壽康寧」四大字﹐遂彊指以實之。「壽」字二丈四尺﹐在鼓山﹔「康」字三丈六尺﹐在長樂﹐寧字四丈八尺﹐在福淸。邵武東門外﹐朱子楷書《黃文昭神道碑》﹐蒼謁墓下﹐碑尙完好。

李唐時﹐碑碣之在今閩縣侯官縣者﹐錄其目。烏石山《盤陀和尙眞身塔記》大足二年﹐在侯官縣﹐詳《烏石山誌》《懷道塔碑》李邕撰﹐並書﹐在今侯官縣聖泉寺。《懷一塔碑》皇甫政撰﹐並書﹐在今閩縣聖泉寺。按﹕懷道﹑懷一二塔今存﹐碑俱亡。《三山誌》﹕大乘愛同寺在東山瑞聖裏﹐梁大同六年置大乘﹐十二年置愛同﹐皆律寺﹐異居而食同﹐故曰愛同。唐神龍中﹐律師懷道﹑懷一相繼居之。會昌例廢。大中十一年復之﹐合爲一。尙星居﹐皇朝天聖元年主僧戒華始攺禪剎﹐元祐中﹐門下侍郎許將請爲功徳院﹐有《西院大律師碑》﹐劉太眞撰﹐於頔書。《三山誌》﹕懷道﹑懷一﹐皆神龍間戒僧。按神龍元年乙巳﹐至三年丁未卽攺元景龍。是懷道懷一二碑當成於神龍之後。又按﹕尙星居乃寺中之院落﹐後戒華攺爲禪剎。《西院大律師碑》劉太眞撰﹐於岫書。在今閩縣聖泉寺。詳上懷一塔碑條下。代宗禦書多寶佛額在今閩縣聖泉寺。烏石山李陽冰《般若臺記》大歷七年﹐在今侯官縣﹐詳《烏石山誌》。福州都督府《儒學治記》在今閩縣。《三山誌》記﹕府學舊州西北一里﹐大歷七年﹐觀察使李錡移城南。獨孤及記﹑《閩都記》﹐唐福州都督府儒學在今布政司右﹑鹽運司左。大歷八年移建於城南。按﹕卽今興賢坊。《三山誌》「椅」作「錡」。福州《南澗寺上方石像記》貞元六年﹐歐陽詹撰﹐在今侯官縣。《三山誌》作天寶八載﹐誤。詳《烏石山誌》。石塔寺《無垢淨光塔銘並序》貞元十五年﹐庾承宣撰﹐正書﹐在今侯官縣石塔寺復壁中。詳《烏石山誌》烏石山「初陽頂」三字《三山誌》﹕貞元末﹐閻濟美自婺州剌史爲觀察使﹐酷愛此峯太陽先升﹐因題石上云。在今侯官縣﹐詳《烏石山誌》方山寺《章敬國師碑銘》在今閩縣。權徳輿撰﹐賈島書。《三山誌》﹕方山寺﹐淸廉裏﹐陳天嘉元年置。石牀左右有柑橘木﹐味特甘﹐人或得之﹐可食不可竊。天寶六年敕號甘果山。有唐賈島《章敬國師碑銘》。《閩都記》﹕方山寺有賈島《章敬寺碑銘》。「寺」字﹐乃「國師」二字之誤。《毬場記》在今閩縣廣積營將軍山。《名勝志》毬場﹐唐剌史裴次元辟﹐合二十九景。次元記云﹕勒爲二十詠﹑詩各一章﹐章八句。按﹕次元元和六年任。《毬場山亭記》在今閩縣將軍山﹐馮審記。略云﹕次元政暇﹐燕遊城之東偏曰左衙營﹐遂命開治二十九所﹐見於歌詠者二十篇。「馮審記」﹐《郡誌》作「元和八年」﹐玩其辭意﹐在裴次元去後。烏石山麓《惠安明應王廟碑》元和間立﹐在今侯官縣﹐詳《烏石山誌》。《聖泉院記》太和四年﹐劉軻撰﹐在今閩縣聖泉寺。《上生院記》大中六年﹐剌史李貽孫譔﹐詳《烏石山誌》。下邳郡《林夫人墓志》大中九年﹐褚符撰。在今閩縣府學鄕賢祠。《閩遷新社記》大中十年﹐攝驛館巡官濮陽寧撰﹐在今侯官縣南澗寺東。詳《烏石山誌》《新修神光寺碑記》咸通五年李勛撰﹐盧元正書並篆額﹐在今侯官縣。詳《烏石山誌》。《懷安縣天王堂記》咸通六年﹐保蟾撰。在今侯官縣。《雙峯院記》咸通六年﹐在今侯官縣。《修築城北及創天王樓記》咸通中﹐驛館巡官﹑鄕貢進士盧標撰﹐在今侯官縣。「薛老峯」咸通間書﹐在今侯官縣。詳《烏石山誌》《西禪寺記》咸通八年﹐在今侯官縣西禪寺。《重修子城記》文徳元年﹐觀察使林嵩撰﹐在今閩縣《報恩定光塔碑》莆田黃滔撰﹐在今閩縣萬歲寺。《靈山毗沙門天王碑》莆田黃滔撰﹐在今閩縣靈山。文見《黃禦史集》及《郡誌》《開元寺丈六金身碑》莆田黃滔撰﹐在今閩縣開元寺。文見《黃禦史集》《雪峯眞覺大師碑》莆田黃滔撰﹐在今侯官縣雪峯寺﹐文見《黃禦史集》。《司徒觀察陳巖墓志》莆田黃璞撰﹐在今侯官縣北門陳觀察墓。文見璞集﹐及鄭傑《注韓居七種》《枯木庵記》天祐乙丑﹐在今侯官縣雪峯寺。《敕建瑯琊王徳政碑》天祐二年於兢撰﹐王倜正書。在今閩縣忠懿王廟﹐爲天下四大碑之一。《靈津廟敕》漫滅不可讀。《八卦井刻》『上元甲子癸丑﹐云云﹐在今閩縣井樓門兜關帝廟內。按唐髙宗﹑肅宗皆有上元年號﹐而無甲子﹐存以俟考。』郡誌以翁承贊所撰藏經碑銘列入李唐石刻。按《三山誌》﹕懷安太平寺﹐州東﹐本開元寺地。後唐同光元年﹐閩忠懿王折建。注曰﹕《寺碑》云「地據靈山﹐芝山之麓」。忠懿於城西南張鑪冶十三所﹐備銅蠟三萬斤﹐鑄釋迦彌勒像。莊宗題爲金身報恩之寺。又泥金﹑銀萬餘兩﹐作金銀字四藏經各五千四十八卷﹐旃檀爲軸﹐玉飾諸末﹐寶齒朱架﹐內龍腦其中﹐以滅蠹蟫。唐翁承贊碑而銘之﹐又造木塔七層。天禧中盡焚。慶曆中修完。元丰中復災﹐後太守程公命僧守恩新之。所云『太守程公』非師孟﹐乃程之邵。師孟熙寧元年九月任﹐至熙寧三年十二月移廣州。元丰乃符之誤。及大觀乃成﹐政和六年﹐更爲神霄宮。建炎元年復爲太平寺﹐三年敕奉僕安懿王神﹐遂以其寺之半爲嗣王行府。紹興五年因以爲西外宗正司﹐據此﹐則太平寺成於後唐同光元年。《三山誌》稱﹐唐翁承贊碑而銘之﹐殆以贊爲乾寧進士﹐故別之以唐云。

錄宋莆田劉克莊夫人林氏墓志銘

有宋林孺人墓志銘第一行

福淸林氏﹐自南渡百年﹐號���。君曾祖遹﹐龍圖閣直學士。祖埏﹐第二行。

知沅州。父瑑﹐今爲朝請大夫﹐直祕閣﹐母黃宜人。爲余妻十九年﹐余第三行。

官不遂。江湖嶺海﹐行路萬里。君不以遠近﹐必俱﹐嘗覆舟嵩灘﹐十口第四行。

從死﹐獲生。告身橐裝﹐漂失且盡。余方窘撓﹐君夷然如平時。又嘗泛第五行。

灕江﹐柁析舟漩﹐危在瞬息﹐君亦無怖容。余貧居之日﹐多君節縮營第六行。

薪水﹐未嘗嘆不足。卽有祿米﹐君奉養服用�不攺舊。蓋其儉至惜第七行。

一錢﹐然於孤遺﹐則抽簪脫珥無所吝﹔其仁至不呵叱奴婢﹐然家務第八行。

劇易粗細﹐不戒而集。余歷官行已﹐退休之念﹐常勇於進﹐爲澹泊之第九行。

味每於酣暢者﹐君佐之也。余調建陽令﹐君已胃弱惡食﹐抵官且第十行。

愈矣。復感風痺﹐神色逾好﹐不類病人。余垂滿﹐君苦脾洩﹐餌歲丹黃第十一行。

芽百粒﹐不止。旣亟﹐父老炬﹐環匝縣門﹐膜拜所謂佛者﹐爲君祈安。第十二行。

旣逝﹐邑人相弔﹐如喪親戚。旣訃﹐鄕之賢士大夫皆唁余曰「孝敬慈第十三行。

順﹐可爲內則者﹐今亡矣﹗」君諱節﹐封孺人﹐生於庚戌十一月十七日第十四行。

亥時﹐歿於戊子七月六日辰時﹐年三十九。明年小祥之翌日壬申﹐第十五行。

葬於壽溪西劉之原。男曰昌﹑旣冠﹐曰升。女曰靖﹑曰繁。升與二女皆第十六行。

夭﹐庶生一男﹑一女﹐尙幼。初﹐祕閣公夫婦賢聞一時﹐君淸約似父﹐淑第十七行。

媛肖母。歸余之年﹐黃宜人卒﹐又三年舅侍郎卒。執喪毀瘠﹐泣慕終第十八行。

身。事姑太碩人恭謹﹐處妯娌柔順﹐待族戚有恩意﹐故自返柩至封坎﹐六第十九行原石多二字。

親之哭者皆哀。而祕閣公與吾母之悲憤傷痛﹐過時而未平焉。君第二十行。

有至性﹐忠孝大指﹐皆暗與吾徒合。往年虜騎大入﹐余當從主帥督第二十一行。

戰﹐君適患懸癰﹐呻吟鄰壁。余猶豫未發。君曰「婦病﹐小撓﹔虜入﹐大第二十二行。

恥。若之何以小妨大也。」余愧其言﹐卽日渡江。臨絕﹐尙惓惓姑﹑父。又第二十三行。

以昌屬余﹐不忍訣。余曰「鰥余身﹐拊而子﹐不使君有遺恨也。」君頷之第二十四行。

而暝。及是爲雙壙﹐復爲冢捨﹐以讀書休息。而今而後﹐可以修身俟第二十五行。

命矣。乃納石藏中。銘曰﹕第二十六行。

黔婁﹑於陵仲子之妻遠矣。世之婦人﹐鮮不以富貴利達望夫第二十七行。

子也。君則異是﹐以廉退爲耆好﹐以義命爲限止也。然彼健而第二十八行。

此廢﹐彼壽而此夭者﹐則又何理也﹖嗟嗟乎﹗君﹐行路之所哀﹐況第二十九行。

恩誼與倫紀也。夫旣無獲於彼﹐則宜有傳於此也﹗烏乎﹐悲夫﹗第三十行。

承議郎新通判潮州軍州兼管內勸農事莆田劉克莊��。第三十一行。

此石光緒丙子劉氏裔孫澹齋上捨修祖塋取出﹐拓數十紙﹐以一紙致侯官楊觀察浚﹐復納石壙中。按﹕林遹﹐格子﹐字述中﹐福淸人。元符三年進士﹐終龍圖閣學士﹐贈少師。詳《通誌》。《郡誌》未刻。《洪塘志》《閩會水利故》﹕子埏﹐以遺恩授監稅﹐爲漳浦丞﹐知潮陽縣。積階奉直大夫。志附父遹傳。據墓志﹐則曾知沅州。孫瑑﹐字景良﹐與兄璟﹑瑰同登淳熙十一年進士﹐知興化縣﹐攺知全州﹐又攺袁州﹐俱引疾不拜。志附祖遹傳。

卷四

節錄《海濱外史》記學變事﹕順治十八年﹐生員鄧譔欠鹽商舉人陳殿邦銀。殿邦婿曹鴻芝﹑內侄王欽祖指使殿邦兄忠陞出名﹐賄鹽運司遼陽王志佐指作鹽餉﹐板責鄧譔。十學生員林芬等數百人公投上憲。鄧譔哭於文廟。忠陞等以親友混入廟中﹐抱先賢牌位入運司署﹐毀其公座。督撫令司道在明倫堂公讞。時左布政聞喜人翟鳳翥﹐右布政於際淸﹑按察使遼東人祁彥﹑提學道汝寧人宋祖法﹑糧驛道山陽人陳臺孫欽祖。布置已定﹐復板責鄧譔。譔挾刃自刎。觀者萬人﹐狂呼號哭﹐以磚瓦擲破司道頭顱。各官踉蹌走避。諸生乃擡譔屍置文廟廡下﹐羣往按撫衙門哀訴。司道途遇簽名生員陳元鉉﹑鄭有祚﹑陳作霖﹐鎖拿監禁。頃刻烈風雷雨﹐天昏地黑。時按撫遼陽範公名平﹐在署奉太夫人諱。冒雨微行到府學﹐見鄧生死狀﹐卽夜拿陳忠陞等十一人監禁。次早發放陳元鉉等三人﹐出示曉諭。示云「閩中士子﹐不特文章甲海內﹐而且意气薄雲霄」。當卽具題參王志佐「擅責生員﹐以致自刎」云云。司道欲肆其毒手﹐加士子以毆官鼓噪罷市之罪﹐將林芬﹑林晟﹑黃國璧﹑鄭鰲毓﹑劉元蔚﹑陳章﹑陳謨﹑張星﹑髙巖﹑林秋來﹑潘琦﹑劉新輝﹑林肇震﹑盧灼﹑陳元鉉﹑鄭有祚﹑陳作霖十七人通詳。總督李率泰從漳州回省﹐與致仕侯代之撫院徐永禎承新旨﹐有「紳衿欠糧解京」之語﹐李徐遂疏﹕「欠糧者皆林芬等毆官所致」。六月範公回京﹐諸生以紙寫其照﹐以木雕其像。率泰聞之大怒﹐卽於是日擒十七人監禁﹐並行學褫革譔弟鄧志衣巾。七月﹐宋祖法拿執諸生應考﹐卞鰲﹑廬登﹑翁欽仁等百餘人卒不入試。九月﹐按院之疏下矣。陳忠陞﹑王欽祖﹑曹鴻芝俱褫革。王志佐削職﹐仍究其庇商情節。諸生行學戒飭。率泰﹑永禎二疏﹐反責其違旨徇私。新撫院許世昌見郡誌《名宦傳》。遂行按司﹐轉行刑廳問志佐。各官承率泰風旨﹐開志佐罪。率泰遂揚言曰「運司旣無賄狀﹐諸生緣何倡亂﹖」竟不釋放戒飭。泉州司李翟廷諧獻媚肆威﹐妄行羅織。新撫屢駁﹐翟終不開豁。柰新撫回疏﹐並不波及十七人。一場深文﹐亦枉費鼠獄矣。康熙元年﹐左布政翟鳳翥調遷﹐假手其黨李之芳﹐疏揭宋祖法不能約束諸生﹐因以中傷十七人﹐下其章於總督究問。戒飭之旨旣虛﹐南冠之囚長系。逐一熬審﹐益加陷害。回疏竟致諸生於死律。幸範公在京﹐當事諸大老無不諗知其情。竟使十七人不議罪﹐仍前戒飭在案。十一月﹐宗師陸密庵名求可﹐山陽人。行考校﹐特請發落﹐以便入試。率泰大怒曰「只消自家發落。」遂於初三日提出十七人﹐竟違旨革去衣頂。率泰殘忍狀見《榕城紀聞》解入衙門﹐森列兵丁刑具。各官則左右屈膝﹐率泰據案指揮﹐虎須鷂眼。十七人壯心義膽﹐毫不畏懼﹐從容魚貫﹐虎伏階下。率泰發令曰「棍責呈首林芬等四十棍」。當時斃杖下者林肇震﹑張星兩人。其餘皮肉腐爛﹐各將茶甌打碎﹐出毒血。十七人打畢﹐左右齊聲呼曰「請出臺下罪人」。各家在轅門外﹐各以門板擡回。觀者寂然﹐掩泣吞聲﹐不敢仰視。蓋率泰指使棍役﹐下其毒棍﹐以爲人人必死。豈知鄭鰲毓至次年二月以病死﹐林芬以病至六月死。林晟最崛彊﹐受棍時毫不啾喞﹐卽羯奴亦嘖嘖稱矮秀才不置﹐至庚戌年冒寒而死。陳章並十一人﹐或年七十餘或八十﹐皆彊健不衰。而忠陞逾時卽死。王志佐去位卽死。於際淸﹑祁彥﹑宋祖法﹑翟廷諧亦卽相繼而死。率泰則癰﹐腸寸潰流出。月餘﹐求死不能。鳳翥再任布政﹐亦癆瘵脫頷﹐艱於飲食﹐求死不得﹐卒與率泰俱死於吾閩﹐爲十二人所目擊﹐人人稱快焉。範察院劾﹕鹽運司王志佐﹐本爲鹺司﹐刑辱斯文﹐致士自刎﹐謹據實糾參。仰祈睿鑑﹐急賜處分事。臣據布政司翟鳳翥﹑於際淸詳文﹐看得鹽運司運使王志佐刑責生員鄧譔兄弟﹐致通學不平﹐抱移孔聖神位赴運司衙門公憤﹐此臣未入境時也。迨臣二月二十四日入境﹐由浦城抵省﹐於三月十二日﹐據鄧有「欺君滅聖」之控﹑十學生員林芬等有「欺君殺士」之控﹐各冤揭一摺。本月又據運司有劣紳充當牙行之詳。臣查此事﹐督撫兩臣已批案司﹐隨並批案司祁彥會審。去後﹐冀其公剖曲直而安士心也。詎至某日﹐據學道宋祖法呈報﹕二十六日﹐各官公集福州府學明倫堂﹐公審鄧譔。至是日午刻﹐而鄧譔妻江氏告狀﹐爲殺士立死事。內稱「忠陞創假鹽契﹑勒夫供認﹐被責自刎」﹐赴臣控訴。臣閱之不勝駭異。因思運司職掌者鹽課﹐統轄者商人。譔以生員充當油行﹐固非自愛。但所認者代客徐季石與陳忠陞﹐以鹽易油﹐譔代領油變賣﹐自非商人行鹽辦課者比。且所認五百金﹐旣償以過半﹐更有未完之數。忠陞若難索於譔﹐尢當問於徐季石未完之課﹐運司若難問於譔﹐卽當問於陳忠陞。查志佐任內﹐幫銀多未足額﹐未見提比一商。何獨比責於領油變賣之生員耶﹖況欠賬者鄧譔﹐與譔弟志﹑諮何涉﹖索逋者忠陞﹐與忠陞親王欽祖﹑曹鴻芝何與﹖乃欽祖﹑鴻芝遇志於巷口而迫協之﹐再扭於忠陞家而痛辱之。綁拷獻屋﹐此爲課耶﹖爲屋耶﹖竟將志押送運司而峻刑嚴比﹐又拘其弟諮並行監禁。繼後復毒責鄧譔﹐全家愛刑﹐兄弟縲絏﹐慘甚矣﹗又譔﹑志皆生員﹐何不先移提學審革﹐而乃擅自加刑耶﹗又且先帝賓天﹐衰絰未除﹐例暫停刑。四海皆遵﹐而志佐獨淫刑以逞。以致通學公憤﹐激成士變﹐迄會審之時﹐徵譔以侮聖淩官。而譔當杖堂下﹐懷刃自刎﹐非極難堪﹐何遽輕生至此﹖總之﹐觀譔冤揭﹐開口卽云忠陞等賄囑運司﹐酷加刑虐﹐上羞先聖﹐下辱士類﹐自分惟有一死。據此﹐則譔之死志早決於志佐責辱之時﹐非第爲今日之薄責而死也﹐明矣﹗啟禍致變﹐王志佐與陳忠陞等又安得辭其罪乎﹖據志佐曰「生員不得爲牙行」。獨不思忠陞亦生員﹐又何可爲商人乎﹖忠陞旣爲商人﹐自當鹽引﹐不離賣鹽行鹽之地﹐﹐而柰何以鹽易油﹐又以油發牙﹐輾轉索價於他人之手乎﹖志佐身爲鹽官﹐反置不問其庇商溺職﹑壞法誤課﹐又不能爲志佐解矣。至於通學生員公憤﹐亦宜恪遵教條﹐安心靜聽。而乃忿忿之气﹐以眾而囂﹐亦難槪寬其罪也。伏乞敕議。範撫按木主私祀陳章家。後鄕先生請入臺江書院﹐祀於文昌神之旁。黃祗永題聯云「一疏力扶芹泮士﹐千秋同紉柏臺恩。」萬曆十三年﹐提學副使鄒迪光﹐無錫人﹐萬曆甲戌進士﹐以巡撫都禦史﹐巴縣趙可懷撻辱諸生﹐卽解綬去。合郡思之﹐建風節亭於西門外保福寺西﹐立石亭中﹐吳郡劉鳳撰文。李率泰擅殺諸生﹐宋祖法以崇禎甲戌進士﹐國朝爲提學道﹐殆未聞鄒迪光之風節﹐然亦無責也已。風節亭﹐嘉靖七年﹐提學副使吳仁解綬歸﹐諸生以金爲贐﹐不受。因建亭﹐後劉鳳碑亦立亭中。今入保福寺路口之亭是也。明太監髙寀因撲諸生之父﹐合學大噪擊之﹐幾不免﹐火其宅。寀伏宅後﹐不敢喘息。林世卿極力救之﹐時攻髙寀者﹐王宇爲首。寀欲得而甘心﹐當事不應。宇乃入北太學﹐登萬曆庚戌進士﹐官至參議。

福州府溫泉共十九處。閩縣五處﹕一在湯門內南邊古溫泉坊。《八閩通誌》作內湯井﹐有十石槽﹐今呼十槽。《閩都記》﹕溫泉坊地名內湯井。宋嘉祐七年﹐郡守元絳閱郡圖﹐得其名﹐往觀之。浚其源﹐礱石爲井﹐揭宇環之﹐疏濁流於垣外。宣和六年﹐郡守陸侍郎藻命縣重修溫室四。中有振衣亭﹐浣日一啟﹐非衣冠不許遊也。其後郡人羣浴於此﹐混雜頹廢。萬曆十年重修﹐康熙間又廢。一在東門外易俗裏太保亭﹐晉安橋北。有四五竅﹐石甃﹐左右二池﹐中有溝﹐以屋覆之。其泉味甘和熱。按《閩都記》﹕長樂山之陰有溫泉焉。又《閩書》﹕長樂山有小蘭亭﹐宋郡守禊飲處。山陰有溫泉焉。《三山誌》記東禪院在易俗裏。卽今東禪寺。《八閩通誌》記﹐長樂山在易俗裏﹐俱亦不載溫泉。《閩都記》與《閩書》所云溫泉﹐疑卽晉安橋北也。一在湯門外百步﹐名石槽。《八閩通誌》﹕溫泉在外湯院﹐作琉黃气。《舊志》云﹕人沐浴之﹐可以蕩邪而難老。按﹕此卽八角井﹐瘡疥浴焉。一在湯門外河邊。《八閩通誌》﹕外湯井﹐公府《八閩通誌》乃太監陳道出貲刊刻﹐故黃未軒略存面目﹐呼之爲公府休暇﹐多盥濯於此。俗呼官湯。《舊志》﹕堂宇亭榭俱完﹐明正徳間﹐太監浴於此。後太監崔安﹑尙春廓而大之﹐今爲官座。一在崇賢裏。《三山誌》﹕龍徳外湯院﹐崇賢裏﹐天福十年置。地多燠泉﹐數十步必一穴﹐或出河渠中。按﹕湯泉或在河中﹐或在河口。味甘而性和熱﹐勝者气如琉黃﹐能熟蹲鴟﹐旱潦無增減。天徳二年﹐占城遣其國相金氏婆羅來﹐道裏不時﹐徧體瘡疥。訪而沐之﹐數日卽瘳。乃捐五千緡﹐創亭其上﹐仍售田鳩僧以司之。陳莊記﹕慶曆二年﹐修有番書二碑在。注﹕方塔五級。《八閩通誌》﹕宋程師孟詩﹕「曾看華淸浴舊池﹐此泉何日落天涯。徘徊卻想開元事﹐不見蓮花見荔枝。」侯官縣五處。一在八都。未詳。一在九都。《八閩通誌》﹕天湯泉﹐在府城西九都。其地湧出溫泉﹐四時不竭。《閩都記》﹕龍湖山在九都﹐界於永福。其下有溫泉焉﹐四時不竭﹐號湯泉。山腳有湖甚廣﹐龍居之﹐故名。俗呼上牛。陳氏居之。一在二十四都雙髻山下。有二石池。一溫一冷﹐名聖湯。《八閩通誌》﹕雙髻山在二十四都之小篛。山巓有鰲峯嶺﹐嶺下有聖湯。《閩書》﹕鰲峯嶺下有聖湯﹐又有湯院。石在土中﹐閩人掘取供玩。《八閩通誌﹟雪峯山》注曰﹕湯泉距雪峯院八十里﹐僧可遵嘗作偈曰「直待蒼生塵垢淨﹐我方淸冷混常流。」宋蘇軾賞之。有曾鞏﹑程師孟﹑蔣之奇諸公畱題。今冠蓋南北必憩此。所記可遵詩﹐與《三山誌》同。亦雪峯山之別支也。卽今小篛﹐地名湯院。一在井樓門外石壁﹐其地在今湯邊之過浦。大腳婦浴焉。壁口有猴王守之﹐男子混入卽遭譴。一名雙槽﹐郡誌不載。疑卽井樓門外湯邊過浦之三座。「雙槽」﹑「三座」﹐音訛也。三座分三池﹐曰頭湯﹑二湯﹑三湯。老於湯者間日不浴則身癢﹐恆浴頭池。蒙入池中﹐名曰泅湯﹐往往力疾澡洗﹐死池中。有湯鷂乘間搶擄衣褲。福州呼搶火者爲火鷂﹐搶湯者爲湯鷂。一在六都湯嶺下溪邊﹐宋名湯泉裏。一在方山髙處。《八閩通誌》﹕侯官縣湯泉﹐注曰﹕在方山髙處﹐有二石池﹐一冷一溫。連江縣一。《八閩通誌》﹕連江縣溫泉﹐在縣西北光臨裏。宋嘉泰中﹐知縣朱定建二室﹐以別男女之澡浴者﹐今廢。閩淸縣二。一在縣東十九都﹐名湯頭泉﹐一在縣東北賀恩裏﹐名湯下泉。《八閩通誌》﹕湯頭泉在縣東十九都﹐湯下泉在縣東北賀恩裏。上二泉皆溫﹐可以澡浴﹐各有亭覆其上。永福縣六。一在縣西十九都﹐名湯泉。一在縣東待旦裏﹐見《八閩通誌》《閩都記》﹐一在縣南十五都。《八閩通誌》﹕大湯﹑小湯﹐在縣南十五都。大湯分爲四池﹐小湯分爲二池﹐俱有室屋。各分左右﹐以別男女。《閩都記》﹕湯泉渡在縣南二十六都。溫泉臨溪滸﹐大小二湯。大湯四池﹐小湯二池﹐男女分浴。有渡連浦埕。與《八閩通誌》所記事同而都異。一在縣北十八都溪流之側﹐俗名魚坑湯。一在縣西二十六都﹐名龍津湯。注於三池﹐天然石窟。一在縣中。《八閩通誌》載溫泉湯注曰﹕按《閩中記》﹕在縣中流石上﹐特爲珍怪。福州七城內外﹐屋宇下出湯而未經鑿井穿池者尙有二三十所。井湯兩城內外爲最。予居井樓門外秋塘書屋﹐其後宅出湯﹐居人得癩。東門之後嶼等鄕次之﹐楹柱發白醭者是也。誤居之﹐得癩疾。童女過癩﹐須三接而毒始盡。首接者爲頭癩﹐發最速﹔三接爲尾癩﹐僥幸則發楊梅瘡。覺者急以兩人掖之疾趨﹐使力竭僕地﹐腎囊後挺出肉囊﹐急以利刀斷之﹐虫蠕蠕然﹐再服去濕解毒之劑。重者勢折﹐輕者發髡可免。道光十六年﹐後嶼林家女﹐年十九﹐得癩疾﹐獨居�樓。叔某獲稻歸﹐見鄰鄕糴谷者負重擔出其宅。知有異﹐追之﹔某以谷倍於常﹐負擔疾走。追愈急﹐走愈速。力盡僕地﹐糴谷之錢﹐傾囊而出﹐乃斷其肉囊而逸。後以其女嫁之﹐夫婦六十皆無恙。

道光壬辰夏﹐洪塘狀元街翁靑陽舊宅樓圮﹐於復壁中得名字畫﹐皆靑陽手跋﹐有桂林一枝印記。古人賞玩如此之祕﹐何以不虞蟫蠹﹖敬業堂藏書曰「曾在李鹿山處」﹐可謂達矣﹗

懷安舊縣千里眼廟旁有樟樹﹐大過十圍。郡人呼爲樹王。每春末﹐葉生靑虫﹐繅其絲爲魚釣﹐入水無痕。南平縣王臺入鷺鶿路有大樹﹐四十圍。處州府山中有樟樹﹐四百餘圍﹐其實可愈肝疾。謝靈運遊山﹐記吹臺有髙桐﹐皆百圍。

錄《三山誌》記本州僧寺。三山鼎秀﹐州臨其間。極目四遠﹐皆巍巒傑嶂﹐環布繞繚﹐峻接雲霄。居人過客﹐莫辧向背。回顧蓮峯凸銳﹐捷出面直﹔方山突兀正立﹔左瞻石鼓﹐如憩如植﹐鎭塞不動﹔右覷雙髻﹐若赴若驟﹐追跳相躡。以爲險峭四面﹐盡此矣﹗窮幽逐勝﹐乃北逾復嶺﹐支提﹑太姥﹐南越重江﹐白鹿﹑黃檗﹔東航海邑﹐福山﹑靈鷲﹔西道雪峯﹑鳳林﹑大目。綿亙四境﹐皆數百里﹐千巖萬壑﹐不可以形狀名計﹐何其富也﹗始州戶籍衰少﹐耘鋤所至﹐甫邇城邑。穹林巨澗﹐茂木深翳﹐小離人迹﹐皆虎豹猿猱之墟。自非捐俗割愛﹐童發毀服﹐無所顧慕﹐誰肯奮足於單危寂絕之境。是以重峯疊巘﹐頓錫成寺﹔誅茆穴石﹐僅可容榻。往往塵喧不到﹐苦節坐忘﹐似得道者﹐遂以驚動世俗。自晉太康始寺紹因於州北﹐旣而終晉﹐才益二寺。越二百載﹐齊之寺一﹐梁之寺十七﹑陳之寺十三﹑隋之寺三。唐自髙祖至於文宗二百二十年﹐寺止三十九﹐至宣宗乃四十一。時閩人林諝作記﹐存寺七十八﹐廢寺三十六。懿宗一百二﹐僖宗五十六﹐昭宗十八。殫窮土木﹐憲寫宮省﹐極天下之侈矣。而王氏入閩﹐更加營繕。又增寺二百六十七﹐費耗過之。自屬吳越﹐首尾才三十二年﹐建寺亦二百二十一。自前至此﹐共爲寺七百八十一﹐特以會到有起置年月者計之﹐余或更名﹑或重建﹐不可知也。𨿽歸朝化﹐頹風獘習﹐浸入骨髓。富氏翁嫗﹐傾施貲產﹐以立院宇者無限。慶曆中﹐通至一千六百二十五所。此林世程慶曆三年所記也。其所記有寺額者二百一所﹐今見存者只一百七十二所﹐外二十九所已不載州籍。如福安寺﹑寶峯寺以主僧不謹﹐及童行不律廢。余恐更易名額﹑或頹圮產絕。若通計之﹐比紹興間已少百二十一。紹興以來只一千五百二十三。紹興甲寅﹐曾師建記﹐𨿽總云一千六百二十六所。其逐縣所載﹐只一千五百二十一。皆不可以爲據。惟紹興二十二年﹐奉使鐘世明根括寺院寬剩。時共管寺院一千五百一十二所﹐內一千四百八十六所常住﹐所收有餘及無餘﹐三十七所無僧尼主持。今州籍縣申﹐猶一千五百四。自太平興國四年終慶曆﹐寺二百四十。皇祐後寺一百六所﹐率多舊寺重建。其未會到起置年月者一百七十五﹐其爲寺七百一十三。若通前代計之﹐比紹興間又少一十九所。恐廢壞無人住持﹐遂成絕產。祠﹑廬﹑塔﹑廟﹐雕繪藻飾﹐眞侯王居﹐而日與市人交臂接席。回視曩昔﹐異乎吾所聞者。惟是煙霞絕頂﹐泉石淸趣﹐異時截崖谷﹑挽藤蘿﹐可望而不可到者﹐今奔蹄走轂﹐所至精舍﹐訪古者便之﹐故附山於寺。自城郭至諸縣﹐以寺興置先後爲次﹐而山見焉﹐余非顯者不著。在城﹐僧尼寺共五十二所﹐慶曆記三十所﹐曾師建記五十一所。內閩縣十四所﹐侯官十九所﹐懷安十八所。五十所有起置年代﹐二所未詳外﹐有安福庵﹐州籍無。閩縣﹐一百七十三所﹐並在城十四所﹐共一百八十七所。慶曆舊記二百一十九所﹐內二十六所有寺額﹐又倚郭寺﹐有起置年代。曾師建記﹐除在城外一百十六所。鐘世明根括寬剩﹐除道觀一所外﹐計一百八十六所。今州籍數同。除一十四所在城外﹐一百四十二所會到起置年代﹐三十所未詳﹐一所續申。連江縣﹐九十八所。慶曆舊記一百四所﹐內一十所有寺額。曾師建記一百五所﹐鐘世明根括寬剩一百一所﹐今州籍九十八所。內八十三所會到有起置年代﹐十五所未詳。侯官縣﹐一百八十六所﹐並在城十九所﹐共二百五所。慶曆舊記二百一十所﹐內二十八所有寺額﹐附郭十所﹐有起置年代。曾師建記二百一十二所。鐘世明根括寬剩﹐除道觀一所外﹐二百五所。今州籍數同。除在城外一百四十一所﹐會到起置年代四十五所﹐余未詳。長溪﹐一百三十四所。慶曆舊記﹐一百六十所有寺額。曾師建記一百二十五所。鐘世明根括寬剩一百五十四所。淳熙八年﹐縣申一百三十四所。內一百七所會到有起置年代﹐二十七所未詳。蒼按﹕長溪下《小艸齋》鈔本漏「縣」字。長樂縣﹐七十九所。慶曆舊記八十所。內一十六所有寺額。曾師建記八十三所。鐘世明根括寬剩七十七所。今州籍七十八所﹐縣申一所﹐內七十七所有起置年代﹐二所未詳。福淸縣﹐一百九十六所。慶曆舊記一百八十六所﹐內一十九所有寺額。曾師建記一百八十一所。鐘世明根括寬剩﹐除道觀二所外﹐一百九十六所。今州籍數同。內一百四十五所會到起置年代﹐四十七所有住持﹐及四所已召人承佃﹐共五十一所起置未詳。古田縣﹐一百六十一所。按景徳二年﹐知縣李堪爲縣記云﹕薙佛宮四十三所。网西方金人子孫三百二十八人。不知景徳前僧寺共若干。慶曆舊記一百九十一所﹐內一十二所有寺額。鐘世明根括寬剩一百六十一所。今州籍同。內一百四十六所會到有起置年代﹐外一十五所未詳。永福縣﹐七十一所。慶曆舊記八十所﹐內五所有寺額。曾師建記七十二所。鐘世明根括寬剩七十二所。淳熙八年﹐縣申七十一所﹐內六十所會到起置年代﹐十一所未詳。閩淸縣﹐九十所﹐慶曆舊記八十七所。內八所有寺額。曾師建記九十八所。鐘世明根括寬剩九十所。今州籍數同。內五十五所會到有起置年代﹐三十五所未詳。寧徳縣﹐四十八所。慶曆舊記六十所﹐內十所有寺額。曾師建記四十九所。鐘世明根括寬剩四十九所。內一所道觀﹐今州籍數同。並有起置年代。羅源縣﹐六十一所。應歷舊記六十六所。內四所有寺額。曾師建記六十七所。鐘世明根括寬剩六十三所。今州籍道觀一所。外六十一所﹐並有起置年代。懷安縣﹐一百五十四所。並在城十八所﹐共一百七十三所。慶曆舊記一百八十六所﹐內十二所有寺額﹐附郭一十一寺有起置年代。曾師建記一百六十五所。鐘世明根括寬剩一百七十二所﹐州籍見管數同。今縣申增一所﹐除一十八所在城外﹐一百十五所會到有起置年代﹐四十所未詳。

錄《三山誌》道觀山附山川勝槪﹐神仙之所棲宅。飡霞飲水﹐與世迥隔。故耳目不至者﹐率以爲荒誕。吾州東郭外橊洞﹐南山間甘果﹐與城東南突兀﹑號九仙者﹐此固杳漠無所追據。至昇山﹑怡山﹑福山﹑霍童﹑髙蓋﹑洞宮﹑石竹﹐則悉有遺迹可驗。自後漢徐登﹑吳董奉﹑梁王霸﹑林玄光﹑唐法權﹑法羣﹐皆家世吾郡﹐踵相繼見紀傳者。巖岫深秀﹑泉石淸古。是以任惇自臨海﹑鄧伯元自吳郡﹑王玄甫自沛國﹑褚伯玉自鹽官﹐咸不遠數千里而至﹐學成名著。後人間卽其地慕求之﹐於是有道觀焉。惟道家以淸淨求不死爲術。彼安命委分﹐來鄕者寡矣﹗非若釋氏以死後禍福恐動驚怖﹐故寺院無數﹐而道觀至今才有其九。自非時代好尙﹐祠宮齋宇﹐亦卑隘無足言者。唐祖混元皇帝始廣所建﹐皇朝祥符間﹐奉天書崇觀。後遵道學﹐故於近郡﹐興置特偉﹐今天慶﹑光孝觀﹑紫極宮是也。其首冠他所﹐以朝謁或焚修與祈禱之地。故靈迹古怪﹐又非六者所能盡云。閩縣天慶觀﹐州東七里﹐皇朝大中祥符六年置。先是﹐後唐長興中﹐閩王建東華宮。時王璘信道士陳守元﹐旣建皇宮﹐又建東華宮。大中祥符元年﹐詔以正月三日天書降爲天慶節。二年﹐令天下建天慶觀。五年聖祖降﹐復令建殿。是歲正月﹐州乃以東華宮爲之。時張鄧公爲廣東轉運使。會詔建觀﹐因請卽舊爲之﹐以紓天下土木之勞。十一月﹐建殿﹐崇奉聖祖。八年﹐郎簡爲記云﹕元正三日﹐攺元﹐詔赦﹐特立令節﹐廣建靈宮。簡自帝心﹐咸稱大慶。然後東封岱宗﹐西祀睢上﹐致神人葉夢﹐闡揚天意。乃設位延恩﹐端圭淸夜﹐祥雲飄然紛郁﹐聖祖倏爾而來格。仙官肅侍﹐列位六。皇帝欽求明訓﹐撫育黎庶。詔列祠立像﹐蓋尊尊而惇孝也。六年春﹐敕賜爲天慶觀﹐旁倚翠巘﹐雅爲逍遙之墟﹐杳隔紅塵﹐宛是淸淨之奧云云。歲時﹐長吏率官屬朝謁﹐有金寶牌。大中祥符六年﹐有進銷金法﹐以鐵爲之。凡百餘兩爲一餅﹐每餅幅解爲八片﹐謂之鴉嘴金。眞宗�上方鑄爲金牌數百。天禧元年﹐玉淸昭應宮成﹐遂頒天下尊萬壽金寶牌﹐鎭天下之名山福地。

閩縣報恩光孝觀﹐崇寧三年建。先是﹐二年十月﹐詔天下建崇寧觀。或謂州南東西兩山﹐左弱右彊。乃建觀九仙山之巓﹐號「天寧萬壽」。樓巋然﹐遂與烏石對峙﹐爲一州之勝。紹興七年﹐攺爲報恩廣孝觀。十三年攺「廣」爲「光」。

侯官紫極宮﹐聚英坊之北。唐天寶元年﹐田周秀言﹐老子降於丹鳳門﹐以錫靈符﹐因置混元皇帝廟。二年﹐攺廟爲宮。三年﹐以在京爲方淸宮﹐東宮爲太微宮﹐諸州爲紫極宮。今梁題云「昭宗乾寧二年九月二日」﹐蓋再建也。僞閩光化三年創。

寧徳鶴林宮﹐縣北七十里﹐梁大通二年建於霍童山下。卽《洞天記》所謂霍林洞天是也。髙者曰大童﹐次曰小童。二童之間﹐一峯曰香鑪﹑曰金剛源。唐貞觀六年﹐爲第一洞天。時司馬煉師於此修煉﹐後駕鶴上升﹐遂賜額號「鶴林」。天寶間攺曰仙遊山。貞元中﹐鐘臺危側﹐忽一夕風雨大作﹐鄕人聞鐘聲﹐謂傾圯矣。遲明視之﹐則端然復正。後嘗爲支提廨院﹐尋復爲觀。

羅源洞宮天慶觀﹐縣北六里﹐唐天寶七年五月十三日望����廣州﹐私置老君像此山下﹐樵采有禁﹐開���尙書岫廉問﹐嗣而興之。始終由度道士��宮觀。朱梁時﹐王氏尙佛﹐遂廢。皇朝建隆元年﹐林瑞復創殿一間﹐大中祥符二年﹐詔置天慶觀﹐縣令和惲掛額於殿門﹐有叟余成請大建堂宇。至天聖七年乃備。有餘成自爲記﹐今存。政和八年﹐按政和只七年﹐所云八年﹐卽重和元年也。以觀爲徐眞人舊宅﹐歲久頹損﹐其鄰仙茅寺久據其地﹐可並歸之。

侯官沖虛宮﹐西禪寺之南﹐梁王霸父增自齊朝渡江入閩。今西禪﹐其宅也。善黃老術﹐霸幼好之﹐每登怡山﹐經宿乃返。年三十﹐遂遊武夷山﹐十六年還舊居。乃於山南鑿井﹐有白龜吐泉﹐煉藥旣成﹐點瓦爲金。是歲﹐閩中斗米千錢﹐乃鬻金運米以濟貧民。後以所餘藥服之﹐旬日如醉﹐忽於所居皂莢木下蟬蛻而去。林嵩記云﹐梁時三月三日也。唐貞元中﹐觀察使李若初﹐按《三山誌﹟秩官》載﹕貞元十三年﹐郡守李若初爲越州刺史。嘗登樓西望﹐有五色云當其宅﹐遂以爲沖虛宮。塑任惇﹑董奉﹑徐登及霸像﹐爲四仙祠。僞閩王延翰重創。其木與壇井今存。

福淸福眞觀﹐在海口鎭﹐元祐七年﹐道士林知源創。政和八年賜今額﹐西隅有丹井﹐飲之已疾﹐側有宣和廟號。

福淸靈寶觀﹐縣南一里﹐昔有林眞君玄光﹐於石竹山煉丹。丹成﹐騎虎上升﹐今有虎巖﹐溪右有井﹐旱不涸﹐或曰「煉丹水」。後爲觀。紹聖二年﹐移於水南玉融山之陰。宣和三年爲靈寶道院。曹績書額乾道九年﹐史丞相浩重修。

長樂祐聖堂﹐舊有之。紹興初﹐縣令題今額﹐招道士住持﹐遂著州籍。其邑人自言﹐大中祥符六年﹐旣攺東華宮爲觀﹐始以上相靑童君香火﹐於今所蓋造奉安。宣和間﹐知神霄宮劉靜一增創殿宇。淳熙七年﹐邑人有請﹐欲以舊東華廣徳宮額於此張掛。《三山誌》鈔本已鮮﹐蒼所藏乃謝在杭《小艸齋》鈔本﹐徐興公校對。在杭﹑興公均有印記。中有嘉定錢大昕跋。鄕前輩何歧海又用墨筆攺正﹐是書卷帙旣多﹐而《通誌》《郡誌》采取殆盡﹐必無好事者重謀欹劂。蒼每欲詳錄其文﹐以備後來之考訂。王氏父子前後僅四十七年﹐計本州共增僧寺﹑尼庵一百零八所。此亦侫佛施僧之一證。嘉定錢大昕跋《三山誌》﹕梁克家《三山誌》四十卷﹐宋史《藝文志》謂之《長樂志》﹐其實一書也。今本作四十二卷﹐其第三十一﹑第三十二兩卷進士題名﹐乃淳祐中福州教授朱貔孫續入。考《目錄》﹐本附於第三十之後﹐但云第三十中﹑第三十下﹐未嘗輒更舊志捲第。後人析爲四十二者﹐又非貔孫之舊矣。志成於淳熙九年五月﹐而知府題名增至嘉定十五年。它捲間有闌入淳祐中事者﹐皆後人隨時儳入也。《宋史》本傳﹐於乾道罷相﹐以觀文殿大學士知建康府之後﹐卽云淳熙八年起知福州。據志﹕克家於淳熙六年三月以資政殿大學士﹑宣奉大夫知福州﹐則傳稱八年者誤。志又書八年五月復觀文殿學士﹐此卽史所載趙雄奏欲令再任﹐降旨仍知福州事。是時﹐克家蒞任已滿二年﹐故有再任之旨﹐因復其職名。史誤以再任之年爲初任之年﹐則甫經到任﹐不當云再任矣。且克家於罷相時﹐已除觀文殿大學士。越數年起知福州﹐止帶資政殿大學士﹐又二年始復觀文殿學士﹐仍無「大」字﹐則知建康以後﹐必有落職奉祠之事﹐而傳皆闕之。世人讀《宋史》者﹐多病其繁蕪。予獨病其缺略。缺略之患﹐甚於繁蕪。卽有範蔚宗﹑歐陽永叔其人﹐繁者可省﹐缺者不能補也。因讀此志﹐爲之喟然。

黃仲昭﹐字未軒﹐莆田人﹐其所著《八閩通誌》八十七卷﹕《地理》十九卷建置沿革﹑郡名﹑分野﹑疆域﹑形勝﹑風俗﹑裏至﹑山川﹑潮汐﹑城池﹑坊市﹑鄕都﹑橋梁。食貨七卷戶口﹑土貢﹑財賦﹑土田﹑水利﹑坑治﹑土產﹑物產。封爵一卷﹑秩官十二卷職員﹑方面諸司﹑郡縣﹑鎭守﹑巡撫﹑巡按官方面﹑歷官名宦。公署四卷﹑學校二卷﹑選舉十二卷科第﹑歲貢﹑薦辟。壇壝祠廟三卷﹑卹政一卷﹑人物十一卷﹑宮室二卷﹑寺觀丘墓五卷﹑古迹一卷﹑祥異一卷﹑詞翰三卷﹑拾遺三卷。

《八閩通誌》凡例﹕

一﹑纂修事目﹐俱仿《大明一統志》立例。但其書備載天下之事﹐采輯不得不從簡約。今之所輯者﹐特一方之事而已﹐宜加詳焉。故於其已載而未悉者增之﹐未載而可采者補之。自其纂修之後﹐事有當續者﹐亦各隨類纂入。

一﹐八郡事迹﹐𨿽各以其類纂輯﹐然亦略有次第。蓋建置郡邑旣定﹐然後山川﹑城郭﹑鄕市之類有所寄﹐故以地理爲首。地理旣定﹐然後戶口﹑土田﹑貢賦之類有所屬﹐故食貨次之。旣有土﹑有人矣﹐於是乎建官設屬﹐而封爵秩官公署次焉。於是乎育才取士﹐而學校選舉又次焉。國之大事﹐在於祀神﹐故次以壇廟。政之所施﹐必先窮民﹐故次以卹政。若夫人物﹐則土地之所重﹔宮室﹑寺觀﹑丘墓﹑古迹﹑祥異﹐則皆土地之所有﹔而詞翰﹐則又所以紀土地之風俗形勝者也。故皆以次列之。而終之以拾遺云。

一﹐各府以建置先後爲序﹐各縣除附郭外﹐亦以建置先後爲序。

一﹐建置沿革﹐凡各郡所同者﹐俱見布政司﹐下而不復重出﹐觀者可互見也。

一﹐諸郡戶口﹑土貢﹑財賦及歷官﹑科貢﹑薦辟之類﹐凡前代有可考者﹐悉以次列之﹐其不可考者闕焉。

一﹐人物名臣﹐若出處光明﹐議論剴切﹐操履純正﹐勛業隆盛者﹐固無容議矣。然所遇有不同﹐不能人人兼備也﹐其或有一於此而無愧焉者﹐亦並錄之。道學則取其淵源﹐伊洛師友﹐考亭。而弗畔於其道者﹐儒林則取其學明經術﹑行循矩度﹐而足�����者﹐他如良吏﹑忠節﹑孝義﹑文藝之類﹐則亦各舉其�者而著之﹐要皆不失其正而可以爲世楷範者也﹐其不合於此不錄。

一﹐五代時人物﹐任於僞閩﹑南唐﹑吳越者﹐其立朝風采𨿽可觀﹐亦不得與中朝之名臣並列﹐今特取其一節之尢盛者﹐�以其類志之。

一﹑人物﹐史有載於儒林﹑而今列於道學者﹐史有載於文苑﹑而今列於儒林者﹐史有載於循吏﹑而今列於名臣者﹐此類甚多。蓋史以紀天下之人物﹐志以紀一方之人物。其品第差等﹐自不能不少異也。

一﹑貞女烈婦﹐已被旨褒旌者﹐固在所錄。或有不幸未及上聞而死者﹐亦有上聞未及核報而死者﹐其堅操苦節﹐皆足爲世勵也。今故愼擇而並錄之。

一﹑仙佛詭異之說﹐如福州喝水巖﹑髙蓋山﹐此指永福建寧幔亭峯﹑叩冰庵﹐興化伏蟒巖﹑九鯉湖之類﹐皆未敢深信。第以土俗流傳﹐圖志記載﹐其來已久﹐猝難盡去﹐姑因舊志存其大都﹐觀者宜自擇焉。

一﹑諸郡古今碑文甚夥﹐不能悉錄﹐今取其有關於土俗風化﹐且其事可以備本志之缺略者載之。非敢品第工拙而有所去取於其間也。

一﹑諸郡古今題詠﹐亦取其有關於風俗山川人物者錄之﹐其或摘取一二句﹑不成篇章者﹐則附於本志之下。間有紀詠事迹﹑摹寫景象﹐可以與本志相發明者﹐𨿽全篇亦附載其下﹐以便覽觀。

一﹑名宦人物﹐必其人旣沒世而後錄之﹐庶不貽異議也﹐詩文亦然。

一﹑各項事迹﹐凡在唐武后時﹐皆依朱子《通鑑綱目》﹐攺用中宗嗣聖年號﹐其在僞閩僣號紀元之後者﹐亦攺用五代年號。其後﹐地入南唐仍用五代及宋年號。

一﹑諸郡舊志﹐多紀載訛舛﹐不足信據。今悉以國史參互考訂而辯正之。莆田彭尙書韶﹐弘治四年《序八閩通誌》云「八閩初未有通誌﹐內監五羊陳公作鎭之五年﹐因藩憲二司之請﹐屬筆於吾友﹑今僉憲黃仲昭先生采輯五六年﹐始克成書。蒼閱是書﹐乃明朝白梨官板﹐付梓後未曾校對。當時非藉太監陳道之力﹐則所費不貲﹐卷帙裒然﹐恐難再刻。其凡例可爲績著之程式﹐用特錄存。錄閩縣陳禦史壽祺跋﹕黃未軒先生學行卓犖﹐事迹具《明史﹟本傳》。《四庫提要》稱是書於輿地之中較爲詳整。蓋乞休後﹐日勤著述﹐一手編輯﹐故體要獨勝諸家。視《閩書》之門目繁猥﹑文字割截﹐蒼按《閩書》末捲曰「我私志述其祖徳。」是直家乘耳。其餘援引諸書。采取藝文﹐多割截其前後。相去遠矣﹗先生尙有《興化府誌》﹐惟天一閣所藏有此二種﹐世罕流傳﹐此本卷一第一頁有『王宇』印章﹐是明王永啟參議所藏也。參議﹐閩縣人﹐萬曆庚戌進士﹐官南兵部武選司員外郎﹐擢山東提學參議。著有《易說》蒼家舊藏王永啟刻本詩﹐曰﹕《烏衣集》﹐諸書鮮有載者。咸豐癸丑至同治壬戌﹐避地上游﹐得百峯樓所藏書籍遺失百餘種。其後裔有從余遊鰲峯者。此本頗有缺頁﹐將屬人於天一閣鈔補。蒼按﹕咸豐戊午﹑已未﹐粵匪亂﹐浙寧波諸家藏書俱毀﹐獨範氏無恙。二百餘年物﹐猶藏裏閈﹐幸得入余小嫏館﹐亦可寶也。三山陳壽祺識。禦史家在黃巷北﹐蒼修《烏石山誌》時﹐曾往鈔明林志《蔀齋集》﹐見其藏書之祕﹐徘徊不能去。

《名山藏》一書﹐撿傳記志乘﹑而妄分名目﹐其書刻成﹐失於校對。冊身尙有未分卷數者﹐貪多務得之失。然傳本已鮮﹐非其後人﹐決無重鋟之者。

《閩都記》﹐刊本寥寥﹐道光辛卯﹐金匱孫文靖公爾準督閩時﹐得陳禦史壽祺藏本。交衙官卜剛刊刻﹐禦史爲之序﹑按《小艸齋集》有《閩都記﹟序》。道光壬寅﹐囑梓民吳大搟補刻﹐交卜剛家。後見刷本又無謝序﹐今補錄於此﹐以俟重刻﹕謝肇淛《閩都記﹟序》﹕《閩都記》﹐王廣文懋宣所爲﹐記閩都也。閩自無諸啟宇﹐迄今千八百年。蠻俗丕更﹐文明遐暢﹐蔚然稱鄒魯矣。唐以前﹐文獻不足徵也。梁叔子之志三山﹐詳經制而略闤闠﹐使人按圖索之﹐三不得一。蓋向來陵谷﹐亦旣不無變遷矣。懋宣迹喜鉤奇﹐學先討賾﹐山川之幽險﹐仙靈之窟穴﹐靡不屆也。龍象金碧之宮﹐名世松楸之地﹐靡不探也。故國黍離﹐周道茂艸﹐城郭是而民非﹐甲第存而主易﹐靡不弔也。委巷紆廛﹐三條九陌﹐省寺壇坫之遺﹐水石亭臺之勝﹐與夫村落煙墟﹑戰場戍壘﹐靡不問也。方冊之紀載﹐詞人之賦詠﹐與夫裏閈叢談﹐歲時謠諺﹐夷堅齊諧之志﹐靡不采也。其大義取材於史乘﹐而荒澨窅僻之區﹑猥瑣奇軼之事﹐則得之耳目所睹記者十七。其體裁稍沿於《西湖志》﹐按﹕《西湖志》初名《湖山紀勝》﹐仿田叔禾《西湖遊覽志》之例﹐屠田叔捐俸謄寫。而都會郊坰﹑附庸遠近﹑脈絡聯緜﹑易於不雜﹐則得法於道元水經者十五。洵問俗之前茅﹐破荒之鴻筆矣。懋宣書旣成﹐太守江士振先生士振﹐江鐸字。見而賞之﹐藏帳中者又二十五年。其子粹夫稍復潤飾﹐以上太守諭正方先生﹐乃獲就梓。鳴呼﹐奇矣﹗自有宇宙﹐便有吾閩﹐其中經幾髙賢流攬嘆詠﹐至千八百年而始有記﹐而其記者﹐與其見而賞者﹐木皆已拱﹐至二十五年而始行於世也。蓋山川﹑郡國與文章之顯晦﹐皆有遇不遇焉。抑吾聞之也。始乎都者﹐常卒乎鄙。今閩之都﹐非故矣﹐民失其業﹐官徵其私﹐行旅斷於晝攫﹐井邑墟於兵燹﹐緇宮琳宇﹐半委荊榛﹐洞府君山﹐盡成荒塚。每攬昔人杖履行吟之所﹐俯仰之間﹐彊半爲陳迹矣。周之東也﹐詩人傷之。其言曰「彼都人士﹐臺笠緇撮﹔彼君子女﹐稠直如發。」都會之盛衰﹐世與俱升降者也。夫欲移風易俗﹐則在良有司哉﹗則在賢士大夫哉﹗嗟夫﹗此懋宣記閩都意也。而亦諭正之梓記閩都意也。

侯官鄭廷蒞﹐好客。子傑﹐字昌英﹐庠生﹐家多藏書﹐顏其所居爲「注韓居」。國朝《閩詩錄》正﹑續集﹐因卷帙易校﹐先行錄本。適昌英故﹐其父爲之刊成其所輯《全閩明詩》約百卷﹐未楮﹐其書尙存楊觀察浚家。所刻《注韓居》七種﹐內有《紅雨樓題跋》二卷﹐皆從興公藏本鈔出。道光間﹐福鼎王遐春刻《閩中六先生集》﹐並刻周玄《宜秋集》﹐未及興公題跋﹐蒼爲補刊﹐付梓人吳大搟。復重錄於此﹔並從他本較正《宜秋集》數字。徐興公跋《宜秋集》﹕國初洪﹑永之季﹐吾閩能詩之士甚眾﹐不獨十才子善鳴於時﹐而周微之爲林子羽髙足﹐名最著也。微之﹐一字又玄﹐永樂間﹐以文學徵﹐授禮部祠祭司員外郎。爲詩瑰奇悲壯﹐嘗賦《揭天謠》﹐酷類李長吉﹐其他作總不離盛唐聲調。萬曆初﹐袁景從﹑馬用昭二先生輩﹐選刻十子詩﹐僅收微之五十首。又以子羽一絕誤入。予近見鈔本《宜秋集》﹐得古今體及詩餘一百七十餘篇。視袁﹑馬二公所收且三倍之﹐皆沨沨大雅之音﹐信可傳也。若不盡錄之﹐殆將如綫之絕矣。顧微之之詩﹐當不止此﹐此何異鳳毛麟角哉﹗微之與龍門髙廷禮善﹐令蒼頭肩書數千卷﹐止廷禮家讀之。無何﹐別去﹐盡棄其書﹐曰「已在吾胸中矣﹗」穎悟彊記﹐又豈流輩所及耶﹗微之生卒不可考。按王孟揚《挽微之》詩云「早歲擅芳名﹐中年一宦成。鶯花平日淚﹐煙月故山情。落魄稽中散﹐倡狂阮步兵。可憐埋玉處﹐芳艸傍誰生。」孟揚死於永樂十三年﹐微之則死於孟揚之先。崇禎庚午長至日﹐後學徐興公謹撰。王孟揚《挽微之》詩﹐未嘗言其無嗣﹐而趙景哲《哭微之》詩云「可恨傳家無令子﹐宜令許國有孤忠。」又云「幽薊一官成永訣﹐東甌三載慕淸風。」則微之無子而卒於家矣。惜夫﹗崇禎已卯杪秋﹐興公又識。王遐春刊《宜秋集》誤字﹕《山莊對月》﹕「君乘海上云」《望浮漚亭》﹕「水鳥能歌舞。」《秦家小慧》「隨妝」應作「墮妝」﹐《楚陽臺》陽」應作「王」﹐《客中病起》﹕「辭家萬里獨依依」﹐《登望湖亭》﹕「湖艸茫茫入眼靑﹐欲判鄕書憑朔雁。」《平州澄練》﹕「環州山峙大江淸﹐孤雲淡影秋逾潔。」《龍津聯句序》﹕「分手又七年﹐津頭人語夜潮中。」

金匱孫文靖公爾準由福建鹽法道歷掌封圻﹐凡地方重大久遠之役﹐俗吏所憚煩者﹐無不具舉。如築興化木蘭陂。起蓋福州貢院﹐浚歐冶池﹑西湖﹑新李忠定公祠﹐皆從紳士之請﹐不吝不泛。道光九年﹐陳禦史壽棋掌教鰲峯。文靖公訂修《福建通誌》﹐以魁輔裏劉氏祠爲志局。與其事者﹐光澤髙澍然中翰﹑江蘇孝廉沈學淵﹑建寧縣生員張紳﹑字怡亭﹐有文集。各傳稿本﹐多出禦史﹑中翰之手﹐已稱粹美。後長樂梁公章鉅巡撫粵西﹐取列傳統載行篋。越數年﹐以刪訂之本﹐歸鳳池掌教魏師敬中。師將刪本令連城楊生鈔錄。經籍有刻本﹑石墨有榻本者﹐皆蒼隨時交局增入。其傳寫之誤已不少。至同治十年﹐始行發刻。咸豐元年以後﹐皆不載職官﹑選舉﹐將來重修不免殘缺。刻成又失於校對﹐舛訛甚多。所可異者﹐蒼遊昇山﹐鈔錄飛升臺程師孟﹑陳襄﹑劉奕數石刻﹐交惠安教諭孟君際元呈送志局。據稱﹐截至道光三十年﹐竟不錄八百二十餘年名賢題詠﹐累次重修失載﹐殊覺怏然。

《福州府誌》載﹕提督學政﹐止於乾隆十九年。《通誌》錄至道光三十年﹐咸豐以後不載。今自乾隆甲戌起﹐皆詳列之。

乾隆十九年汪廷嶼字特齋﹐鎭洋人﹐乾隆戊辰以第三人及第﹐癸酉科以翰林院侍讀學士﹑福建主考任。絕跨試﹑添考棚﹐《通誌》有傳。

李友棠字西華﹐臨川人﹐乾隆乙丑進士﹐二十一年﹐以給事中任。《通誌》作雍正癸卯進士﹐誤。

範思皇字斗巖﹐蘄水人﹐乾隆辛未進士﹐二十三年﹐以吏部員外郎任。丁憂。

莊培因字本淳﹐陽湖人﹐乾隆甲戌以第一人及第﹐丙子福建主考官﹐二十四年﹐繼範思皇任。以勞得疾﹐適父訃至﹐急歸。至家﹐一慟而卒。官終侍講學士。《通誌》有傳。

汪廷嶼二十四年再任。

紀昀字曉嵐﹐獻縣人﹐乾隆丁卯科解元。登甲戌進士。累掌文衡﹐二十七年﹐以編修任。福州試院題曰「鏡煙堂」﹐刻有《鏡煙堂叢書》十種﹐卒謚文達。

王傑字偉人﹐韓城人。乾隆辛已以第一人及第﹐十年﹐以修撰任。

阿肅字敬之﹐鑲白旗人﹐乾隆甲戌進士﹐三十三年﹐以詹事任。

汪新字又新﹐仁和人﹐乾隆丁丑進士﹐三十六年﹐以戶科給事中任。

吉夢熊字毅揚﹐丹陽人﹐乾隆壬申進士﹐三十九年﹐以太僕寺卿任。

沈初字云椒﹐平湖人﹐乾隆癸未以第二人及第。四十二年﹐以禮部侍郎任。

朱筠字竹君﹐大興人﹐乾隆甲戌進士﹐庚寅典閩試﹐得士稱盛。四十四年﹐以編修任。是年﹐弟朱珪以侍講學士主閩試﹐塡榜之夕﹐兄弟同宴﹐人士羨之。是科閩縣張經邦發解。經邦﹐福淸進士﹐昆明縣﹑鰲峯掌教甄陶子。甄陶著《十三經經說》授之﹐父子皆宏博。竹君學使歲科拔爲第一﹐時人服其兄弟操鑑之精。於福州試院建百三十三佳士亭﹐令門人擇山石﹐各鐫姓名﹐植院中﹐至今存焉。《通誌》有傳。

朱珪字石君﹐大興人﹐前任學使朱筠弟也。乾隆戊辰進士﹐四十五年﹐以日講起居注官﹑翰林院侍講學士﹐繼兄朱筠任。歲科所取士及優拔生﹐如林喬蔭﹑林澍蕃﹑林開瓊﹑鄭天﹑黃世發﹑張騰蛟﹑遊光繹﹑許作屏﹑張星象輩皆名士。又令諸生與光澤學訓導林茂春結讀書堂。官至太傅﹐入名宦。《通誌》有傳。乾隆四十五年以後﹐閩士講求漢唐注疏之學﹐皆由朱學士筠﹑朱太傅珪﹐及鰲峯掌教張公甄陶始。

吳玉綸字香亭﹐光州固始人﹐乾隆辛已進士﹐四十八年﹐以左都禦史任。素長帖括﹐所取多眞才。

陸錫熊字健男﹐上海人﹐乾隆辛已進士。五十一年﹐以都察院左副都禦史任。博洽知文﹐以恩禮遇士。戊申正科錄遺送闈不濫﹐貢監尢嚴。已酉優拔多名下士。入名宦﹐《通誌》有傳。

吉夢熊五十四年﹐以通政司再任。年老﹐閩人稱後吉。每試﹐預寫題目﹐其妾以簪影紙﹐遂漏於外。羅源人有買題者﹐呼其父曰「播」。公覺﹐乃換題而屏其妾。

鄒奕孝字念喬﹐金匱人﹐乾隆丁丑以第三人及第﹐五十六年﹐以工部侍郎任。

趙佑字啟人﹐仁和人﹐乾隆壬申進士。五十八年﹐以左副都禦史任。嘗曰「三歲貢士﹐村夫子之挾兔園冊﹑黃口之占嗶者﹐往往弋獲。例貢監生﹐猶易覬覦名器。學臣更須爲國家防範﹐以絕倖進。其系老師宿儒﹐斷無不少見於八股經冊者。」甲寅恩科﹐錄士六千三百人。乙卯恩科﹐錄士六千四百人。生員貢監﹐怵於正科﹑遺才之額﹐皆力學不輟。兩科監臨﹐巡撫浦霖﹑將軍魁倫﹐飭令文武各員﹐嚴行搜撿﹐夾帶隻字者皆枷示。

陳嗣龍字春漵﹐平湖人﹐乾隆已丑年十八﹐以第三人及第。已酉恩科﹐福建主考官。六十年﹐以光祿寺卿任。所取年少如林文忠公﹑林州守靖光皆名宦。

初彭齡字紹祖﹐萊陽人﹐乾隆庚子進士﹐嘉慶三年﹐以通政使任。文試三門卽發案﹐所取多駁雜。惟拔貢生閩縣劉勛﹑侯官林澍堅﹑長樂陳澍云﹑羅源黃良璧﹑歸化梁達榜﹑霞浦姚大椿皆有文名。

錢福胙字雲巖﹐嘉興人﹐乾隆庚戌進士。四年﹐以編修任。

恩普字雨堂﹐鑲藍旗人﹐乾隆庚戌進士﹐六年﹐以都察院副都禦史任。公才學兼優﹐累掌文衡﹐每試﹐十日方始招覆。著有《誡士詩》。《通誌》有傳。

邵自昌字蕃孫﹐大興人﹐乾隆戊戌進士。九年﹐以大理寺卿任。十一年丁憂。

葉紹本歸安人﹐嘉慶辛酉進士﹐十一年以編修繼邵自昌任。

葉紹本畱任至十五年。

方振字容齋。南昌人﹐嘉慶辛酉進士。十五年﹐以右春坊﹑右庶子任。歲科多謠言揭貼﹐所選拔貢生﹐如閩淸黃登鯨﹑長樂王溱﹑南平張祖庚﹑邵武府龔文煥﹑光澤龔文炳皆名下士。亦有因總督汪志伊﹑巡撫張士誠會考而曳白者。

汪潤之字��﹐錢塘人。乾隆已酉恩科解元﹐嘉慶辛酉進士。十八年﹐以右中允任。

吳椿歙縣人﹐嘉慶壬戍進士。二十一年﹐以通政司參議任。

韓鼎晉字峙霍﹐長壽人﹐乾隆乙卯恩科進士。二十四年﹐以都察院左副都禦史任。下車撰誓文﹐率幕客﹑家丁﹑胥役等誓於福州試院﹑關聖廟。將誓文頒示各學。覆試多黜退。秋闈不濫錄送﹐以絕僥幸。歲科所取士多限於正科﹐黜於錄遺﹐其公正可知。入名宦。《通誌》有傳。子湛﹐咸豐八年二月任浦城﹐徇粵匪之難。女孫從死﹐寄葬西門桃田山。

沈維鐈字鼎甫﹐嘉興人﹐嘉慶壬戌進士。道光壬午科以翰林院侍講學士福建主考任。場規整肅﹐每文試﹐皆十日始行招覆。所選拔貢生﹐如閩縣何冠英﹑侯官周瑞圖﹑長樂劉建韶﹑連江林靑芝﹑古田林調梅﹑莆田林楊祖﹑惠安王錫圭﹑南平邱在濂﹑淸流陳光晉﹑寧化陰紹峾﹑浦城周宗洛﹑光澤上官懋本﹑建寧丁汝恭﹑福鼎黃彥超皆知名於時。

史致儼字望之﹐江都人﹐嘉慶已未會元。道光五年﹐以刑部右侍郎任。歲科﹐文武童有革退﹑再招再革者﹑有缺額者。牌示曰「寧缺無濫﹐場獘照例﹐軍流有差。」生員遺才﹐誤者黜之。監生送闈僅八人﹐中式者半之﹐官終刑部尙書﹐贈太子太保﹐入名宦。《通誌》有傳。附記﹕戊子科﹐首場開門時﹐「騰蛟」﹑「起鳳」二旗爲炮火所焚﹐飛入空中。後林殿撰鴻年﹑何榜眼冠英同舉﹐人以爲應驗。道光七年﹐重修貢院。孫文靖公拓北院後民房五十餘家﹐於文場溝中出二骨殖﹐身首相向﹐乃昔年傳遞窒死者。起蓋時﹐泥水匠又於果園中穿穴入闈﹐今其子孫猶坐分場獘之潤。

陳用光字碩士﹑新城人﹐嘉慶辛酉進士。八年﹐以內閣學士兼禮部侍部任。歲科多謠傳﹐案出﹐所取者不異所傳。回籍卽故﹐家世不振。

張鱗字小軒﹐長興人﹐嘉慶已未進士。十一年﹐以兵部左侍郎任。以其嚴肅﹐羣目之爲包孝肅。歲科文童有以筆迹不符﹐於簪花後紅案前革補者﹐其毫不苟且﹐舉此可見。乙未會試充副總裁﹐以勞卒。入名宦。《通誌》有傳。附記﹕壬辰科監臨﹐巡撫魏公元烺﹐拿獲傳遞之蔣登標﹑張艾艾等﹐流徒枷示有差。甲午﹑乙未﹑丁酉三科﹐場獘稍止。

吳孝銘字伯新﹐武進人﹐嘉慶己巳恩科進士﹐丙子科以部曹爲福建副考官。十四年﹐以花翎﹑宗人府府丞任。重意气﹑盛儀從﹐家丁數十人皆美衣冠。每試﹐次日未停午卽發案招覆﹐所選拔貢生﹐時論遜於乙酉。回籍病故﹐未有子嗣。

吳鐘駿字晴舫﹐吳縣人﹐道光壬辰恩科﹐以第一人及第。十七年﹐以國子監司業任。尋擢司經局洗馬。文童經解﹐古學兼試篆隸畫法。庚子貢監遺才﹐正途貢生坐堂上﹐題「告子曰﹐性猶杞柳也」五章﹐自寫全題。題字舛錯者不錄。各項俊秀貢監生﹐坐東邊者題「其至」二字﹐坐西邊者題「其中」二字﹐先發不取。案正途各項之錄取亦寥寥。然牌示各學教官知悉﹕此次錄遺正途各項俊秀貢監生﹐其有一比足錄﹑一句足錄者﹐皆已許其觀光。所有不取者﹐如敢希冀干求﹐定將其文字背謬之處錄貼通衢﹐使之愧赧無地。諭後﹐該教官速卽飭令回籍讀書﹐以圖上進。都人士稱其不濫錄﹑以杜僥幸﹐有似趙宗師佑﹑韓宗師鼎晉﹑史宗師致儼。附記﹕庚子科鄕試事﹐監臨巡撫吳公文鎔。嚴搜鴉片﹐考生柯姓流三千里﹐夾帶小本﹐有褫革者。將樂縣謄錄書手湯朝英擅攺文字﹐照越捨與人換寫文字例﹐軍徒有差。

陶恩培會稽人﹐道光乙未進士。二十年任。未考丁憂。

溫葆淳字平叔﹐上元人﹐道光壬午恩科進士。二十一年﹐繼陶恩培任。後重宴鹿鳴。加宮銜。著有《春樹齋叢說》二卷行世。

李嘉端字鐵梅﹐大興人。道光已醜進士﹐二十三年﹐以內閣學士兼禮部侍郎任。

彭蘊章字詠莪﹐長洲人﹐道光乙未進士。二十六年﹐以京堂任。

黃贊湯字莘農﹐吉安人﹐道光癸已進士。已酉科以侍郎﹑福建主考任。

吳鐘駿咸豐二年﹐以禮部侍郎再任。癸丑六月﹐卒於福州試院﹐入祀名宦。

李聯琇字小湖﹐臨川人﹐道光乙已恩科進士。三年﹐繼吳鐘駿任。愛才重品。

吳保泰字南池﹐光州人﹐道光庚子進士。五年﹐以國子監祭酒任。

徐樹銘字壽蘅﹐長沙人。道光丁未進士。八年﹐以兵部左侍郎任。重刻《朱子集》﹐令生童書之﹐各載名姓於卷末。

厲恩官儀徵人﹐道光庚子進士。十一年任。所取多士族。未終任﹐召回﹐尋卒。

章鋆字采南﹐鄞縣人﹐咸豐壬子恩科﹐以第一人及第。同治二年﹐以翰林院修撰繼厲恩官任。後丁憂﹐旋卒。

曹秉濬番禺人﹐同治壬戌進士﹐三年﹐以翰林院編修任。又行面試之例。自此正場寬而面試嚴。

邵亨豫字汴生﹐宛平人﹐道光庚戌進士。六年任。憑文取士。

黃體芳字漱蘭﹐同治癸亥恩科會元。九年﹐以翰林院任。甫到閩﹐卽丁憂。

孫毓汶字萊山﹐濟寧州人。玉庭相國孫﹑瑞珍尙書子﹑修撰毓桂弟。咸豐丙辰﹑以第二人及第。九年﹐以侍讀學士任。惇品愛才﹐鑑別精密﹐所選拔貢生﹑優貢生皆名下士。

馮譽驥字展云﹐髙要人﹐道光甲辰進士。十二年﹐以內閣學士兼禮部侍郎任。

孫詒經字子授﹐錢塘人。咸豐庚申進士。光緒二年﹐以內閣學士兼禮部侍郎任。

昆崗字小峯﹐宗室﹐正藍旗人。同治壬戌進士。五年﹐以侍郎任。

馮光遹字仲梓﹐陽湖人。同治甲戌進士。八年﹐以翰林院編修任。乙酉科以學政代辧監臨內地臺灣﹐正科及遺才送闈者九千餘人。內監生例貢數百人。中額舊八十八名﹐近加額正榜一百三名﹐副榜仍舊十七名。榜出﹐俊秀貢監生中式者十一人。乙酉之優拔﹐中式者僅止一人。十一府二州拔貢共九十八名﹐以每學十二年拔一人計之﹐是積一千一百七十六年﹐拔貢之中式者僅一人耳。邇來監照互相傳賣﹐襲其三代。謂他人父而不知恥﹐又何足責。監臨例於闈前出示﹐禁賣小本。自壬午科起﹐上海小本居然列肆﹐致闈作雷同五百卷。

陳學棻字桂生﹐安陸人﹐同治壬戌進士。十一年以翰林院侍讀﹑福建主考任。

新修《通誌》載﹕康熙三十三年﹐提學道陸輿。注﹕按《舊志》作史陸輿。今據題名錄。蒼按﹕光祿坊道南祠有康熙三十四年陽羨史陸輿石碑。乾隆《郡誌》提學道條下亦載史陸輿﹐宜興人﹐康熙三十三年任。何以新修《通誌》﹐僅據福州學政衙門胥吏所立題名記﹐妄攺史陸輿作陸輿﹖豈修志時未將《郡誌》參看耶﹖國朝《進士題名錄》﹕康熙已未﹐有陸史﹐江寧人。其左又載﹕陸輿﹐宜興人﹐當時寫刻割裂之誤。道南祠碑乃提學史陸輿自撰﹐斷無可疑。互見《烏石山誌》。

邇來副貢拔貢再登副榜者﹐於謄榜時多揭捲易之。浦城林春英﹐乾隆壬午﹑辛卯兩登副榜元﹐甲午又中式副榜十二名。道光壬辰科﹐福鼎黃彥超以乙酉拔貢﹐朝考一等﹐攺就教諭﹐復登副榜。

卷五

福州西湖大夢山巖背上有墨池﹐形如圓盂。相傳朱子所鑿﹐或曰元時有人晦迹於此。按﹕皆非也。山前有薛氏園﹐乃弘治己酉舉人薛文易﹑成化甲午舉人薛文旭兄弟登仕﹐前列甲第﹐後爲池館。嘉靖初﹐學士四明丰熙以爭大禮﹐廷杖謫戍於閩﹐館其家﹐爲撰《祠堂記》。今園皆易主﹐獨墨池旁石壁上刻詩尙在。詩曰「來戍南閩宅此山﹐一泓伴我日淸閒。升平兵刃何嘗淬﹐且蘸詩毫向水間。」不署名代﹐以「來戍南閩」字考之﹐知爲熙題。「墨池」二字﹐亦八分書﹐皆熙筆。《通誌》《郡誌》俱未載。熙與傅汝舟﹑髙瀔﹑謝廷柱同時﹐唱酬詩詳《福州浚湖事略》。

西湖謝評事﹐今爲地名。俗呼馬廠亭以明長樂謝廷柱得名也。廷柱﹐都禦史士元子﹐舉進士﹐授評事﹐歷官湖廣僉憲。市負郭田﹐築室西湖﹐向蓮花峯。以長樂所居亦有湖山之勝﹐自稱雙湖居士。明季﹐從子傑官尙書﹐攺其室爲宗祠。前有井﹐雙湖所鑿。石欄刻「謝泉」二字﹐亦雙湖筆。

泉州府﹐前明科甲極盛。然未有登鼎甲者。先時有「四眼開﹑狀元來」之謠。隆慶戊辰﹐晉江黃文簡鳳翔宗伯以榜眼及第。萬曆癸未﹐晉江李文節廷機相國﹑丙戌晉江楊文恪道賓宗伯﹑壬辰晉江史繼偕相國﹐俱以榜眼及第。己未會試﹐泉州登進士者十一人﹐莊際昌少詹魁天下﹐果符四眼之謠。

「冶山古迹」四大字﹐福州郡守何茹連筆。浙江江山縣人﹐乾隆五十八年﹐任臺灣縣陞淡防廳。其任福州府當在嘉慶初年。志失載。

「華林坊」三字﹐乾隆壬午舉人﹑明通榜進士蔡鎭筆。

《郡誌﹟石塔寺》載林同穎《崇妙保聖堅牢塔碑》﹐而不載庾承宣《無垢淨光塔碑》。重修《通誌》時﹐蒼將《烏石山誌》呈送志局。今新志《庾承宣碑》無甚舛訛﹐而林同穎碑又不載﹐殊不解《郡誌》《通誌》以何爲去取也。

五代﹐僧慧稜於西禪寺法堂前植荔支數株﹐今存者名天洗碗。其樹三層﹐言陟其巓可聞天廚洗碗之聲﹐近枯二層。

連江陳材﹐雍正壬子舉人﹐乾隆丙辰進士。字克任﹐余幹知縣。至乾隆壬子﹐與漳浦蔡相國新﹑汀州邱理徳《通誌》失載。俱重宴鹿鳴。嘉慶元年﹐材與葛山相國九十餘﹐同重宴瓊林。

乾隆二十三年十二月初八日﹐霞浦縣知縣胡世鈺建先農壇於東郊。掘地﹐忽煙起如綫﹐經時不散。再掘數尺﹐得《宋﹑元死難邑令潘中﹑州尹王伯顏合祠碑》﹐知府劍南李拔令設主祀於忠孝祠﹐豎其碑於壇廟下。

《程氏遺書》載﹕有波斯人發閩中古塚。槨內俱盡﹐惟心堅如石。鋸開觀之﹐有山水﹐靑碧如畫。傍有一女﹐靚妝憑欄。蓋此女有愛山癖﹐朝夕注意﹐故融結如此。蒼按﹕凡人神全气足精固者﹐屍不易壞。他如忠臣孝子﹑貞女節婦﹐天道之所寄﹐𨿽死猶生。往往肌體不腐以待殯葬。咸豐戊午六月初一﹐粵匪陷崇安﹐邑侯廣西道光已亥舉人莫公自逸﹐戰死橋亭復壁中。八月﹐得其屍﹐顏色如生。咸豐丁巳三月二十八日﹐建安邑侯河南進士何公鎭之﹐同其次子以五十勇開城出戰﹐沒於大洲。五月初一圍解﹐身首完備。其次子隨父陣亡﹐亦孝子也﹐何以屍骸糜爛﹖鄭茂才守英以爲﹕平時須得正气凝聚﹐亦如僧道修煉有素﹐方冀肉身不朽﹔若稍有怯死之念﹐神气已散。此說亦長。蒼見陣亡兵勇﹐被害婦孺﹐積屍中可辧者﹐萬不得一﹐是可知矣。

開元中﹐漳泉二州分界未均﹐訟於臺省者數年。有州官虔禱於神。雷雨霹靂﹐巖壁中裂﹐所競之地﹐拓爲一徑﹐髙千尺﹐深五里。中有古篆六行二十四字﹐廣數尺。貞元中流人李協辧之曰「漳泉二州﹐分地太平。永安龍溪﹐山髙气淸。千年不惑﹐萬古作程。」蓋永安﹑龍溪﹐乃兩州首鄕名也。《八閩通誌》亦載此事﹐末云﹕今長泰有石銘裏。是《八閩通誌》指此二十四字爲石銘。《太平廣記》載﹑《宣室志》云﹕泉州之南有山焉﹐蛟螭爲人患。牛馬就飲﹐輒爲吞食。元和五年﹐雷震山崩﹐一郡人畜俱失聲僕地。詰旦往視﹐蛟螭之血﹐徧若元黃。石壁上鑿成蝌蚪一十九字﹐郡中士庶無能識者。郡守因之名其地爲「石銘裏」﹐蓋因字爲名﹐且誌異也。後有客於泉者傳其字﹐質諸故吏部郎韓愈。愈識其文曰「詔闕一字黑視之鯉魚﹐天公俾殺人牛壬癸神書急急。」詳繹文義﹐乃上帝責蛟螭之辭。是又以石銘爲滅蛟事。按﹕石銘裏在長泰縣西北四十二里﹐不聞有分界﹑古篆﹑滅蛟﹑蝌蚪。據《舊志》﹐以山有「官七代」三字石刻﹐因名。是石銘裏又以「官七代」三字得名也。

連江﹐隋時林峣妻捨田三千八百頃爲湖﹐今稱東湖是也。其湖灌漑下七墩﹐至今並其夫祀湖旁。詔安﹐初築溪東陂﹐縻工費千萬﹐不成。有猴西姐者﹐自言能築此陂﹐然須入水。眾異之。西姐持刀躍入水中﹐久之﹐若戰鬥狀﹐執一大鰍﹐自水中躍出﹐鮮血淋漓。西姐銼陷之。陂遂成。今溪人春秋祁賽﹐以猴西姐配食焉。閩多女神﹐國朝祀典﹐女神僅二﹕莆田天上聖母﹐古田臨水夫人也。

明季﹐詩文怪誕者稱「鐘譚」﹐八股怪誕者稱「蛻馬」。漳州庠生林賓取唐劉蛻﹑明呂馬竇二稿﹐擇其詞尢險怪者﹐匯爲四卷﹐名《蛻馬》。炫聲閩中﹐翕然宗之。凡試文不用「蛻馬」者﹐主司擯不錄。漳浦黃石齋先生見而嘆曰「文宗固是好奇﹐士子未免已甚。」有附其文於《蛻馬集》之末者﹐怪異駁雜﹐視國初之尢王體遠矣。三十年前選時文有「三炮升堂﹑兩旗夾道」之譜﹐殊欠雅醇。明以八股取士﹐不得第者﹐獨錢吉士一人。至天啟崇禎間﹐不遵注疏﹐理法俱無。鐘伯敬督閩學﹐諸生以其詩文怪誕﹐羣以「蛻馬」試之﹐不意競陵力追大雅﹐專尙經術。士之妄誕邪僻者﹐舉遭擯落。歲試福淸生員「康子饋藥」﹐長樂生員「人而無信﹐不知其可也」。平時屢試冠軍者皆曰「藥魯藥周藥天下﹐天信地信鬼神信。」此類盡置四﹑五﹑六等。閩人爲之語曰「一帖藥﹐喫死福淸哥﹔三分信﹐毒死長樂夥。」天啟間﹐福建巡撫南居益效提學鐘惺疏﹐載《明史》及《郡誌》。明末﹐揭陽郭之奇督閩學﹐所取多年少。有人粘泮宮壁上云「俊秀﹑俊秀﹐盡是洛陽年少」。僉事聞之﹐對云「公道﹑公道﹐亦有商山四皓」。蓋九縣中亦有老者四人也。又明知府考童生﹐眞取之外多宦族。童生爲之謠云「太守秉公﹐公子﹑公孫﹑公女婿」。左右以聞。太守答曰「童生莫怨﹐怨父﹑怨祖﹑怨婦翁」。道光十一年﹐陳學使用光科試童生。揭帖曰「學使秉公﹐公子﹑公孫皆入泮﹔童生有恨﹐恨宗﹑恨祖不登科」。蓋襲太守答童生之意也。

明季﹐晉江李九我廷機﹐與同邑蘇紫溪濬相善。紫溪官京師﹐九我會試﹐先期至京見紫溪﹐論文久之﹐曰「子才大後日分房﹐遇平淡文謹勿輕置之﹐恐失宿學之士。」紫溪是其言。及入闈﹐得九我捲﹐將抑之。因憶前語﹐悉心詳味。薦之﹐竟掄元。古人知遇如此﹐亦無敢議其爲私者。

曹能始爲徐興公築樓﹐題曰「宛羽」。邵肇復爲興公刻《徐氏筆精》﹐其書板乾隆初鬻於他氏﹐其人署名﹐並將冊身徐氏刓補其姓﹐《續筆精》五冊﹐未見刻本。《鰲峯集》﹐爲南中丞居益所刻﹐紅羽樓題跋﹐嘉慶間﹐侯官庠生鄭傑錄興公藏本刻。興公七月初一日生﹐兄熥﹐弟康﹐元龍庶子﹐守廉﹐興公婿。

同治間﹐重纂《福建通誌》﹑乾隆間《福州府誌﹟列女傳》俱載﹕林昭珽爲知州林玠女﹐嘉定進士羅國獻入閩﹐與結婚。昭珽年十七﹐歸焉。甫半載﹐國獻出按滇中﹐殉難。昭珽居閩﹐足不履戶外﹐長齋誦經三十餘年。蒼見林昭珽墓在湯門外水頭。落地牌居中大書曰「明巡按雲南殉難西蜀羅公國獻妻林昭珽之墓」詳繹牌文﹐系獨壙。巡按爲都禦史之稱﹐宋時無之。《通誌》《府誌》誤作「宋」﹐須攺。《郡誌》﹕提舉學事金賁亨﹐「金」誤作「髙」。明王�《治山拙稿》二卷藝文重出﹐須刪。

古人漆燈之制﹐後人無用之者。建寧張孝廉際亮云﹕初名際亮﹐甲午攺亨輔﹐乙未鄕舉又攺際亮。黃鶴樓下有元隱世子墓﹐至今漆燈尙熒熒然。詢之宦鄂者﹐不知也。《長泰志》載﹕沈彬﹐同安人。嘗指葬穴於長泰恭順裏曷山旁﹐以示家人。後開壙﹐有漆燈﹐以石爲臺﹐銅牌篆曰「佳城今已開﹐𨿽開不葬埋。漆燈猶未滅﹐畱待沈彬來。」是前人虛其地﹐立讖以待之。宣和六年﹐狀元沈晦卽彬後。

唐憲宗時﹐興化妙應禪師授仙人堪輿術。莆田林黃兩大姓墳皆其所造。又於兩家祠宇庭中穿數井。每大雨﹐則街衢之水入注於井。兩家科第不絕。妙應至後唐始沒。遺命葬佛殿前。至元時﹐寺僧皆病。黎伯韶斷塔地出水。僧從之﹐舉塔﹐果然旁有讖曰「我相地皮﹐汝相地骨。五百年後﹐被汝掘出」。

《竹窗筆記》﹕林拙齋先生墓在祭酒嶺淸泉山。從子子衝墓在右。子衝﹐字通之﹐紹熙四年登進士﹐官將樂丞。父卒﹐哀毀而死。按正徳《府誌》﹕子衝字通卿﹐學問徳業有聲﹐鄕裏從遊者數百人。爲南丰簿﹐邑民交頌。《筆記》所載歷官與《郡誌》《家譜》不同﹐豈林艸廬親見其墓志歟﹗其葬傳爲朱子所阡﹐四圍皆石﹐僅容木匣數尺﹐蓋火葬也。後有七子登黃甲﹐子衝孫﹐詳《葭柎艸堂集》卷中。形家皆取之。明中式微﹐有豪門襲其譜。《閩都記》亦云﹐豪門襲其譜。及國初﹐鬻與勢宦陳長祚子孫葬親。木匣舉出﹐乃硃匣也。鄕有賢哲﹐不能保其五百年死後之屍骸。時際兵革﹐賢士大夫無有出而訟者﹐良可痛也。汀州黎伯韶﹐江西人。少居僧寺﹐吞池中魚怪之珠。長﹐成形家。福州北郊阡三墳。俗呼「美女彈琵琶」﹐葉氏石墓﹐其一也。又丞相坑﹐倪氏「風吹旗帶」﹐其二也。又馬鞍「猛虎想豬蹄」﹐八賢劉氏﹐其三也。劉氏三墓相連﹐皆火葬捲壙。蒼入壙中﹐見劉蒙伯先生瓦棺兩片﹐上片廣出﹐旁作古錢通气。其骨殖淡黃如象牙。咸豐間﹐有冒稱其裔者﹐舉瓦棺實之﹐後經訟移置。

洪武初﹐閩縣人陳周仲昌﹐家居義渡﹐業農好書﹐隱居不仕﹐惟以養鴨爲生。有堪輿者相一吉穴﹐願獻於其鄕呂姓者。呂暴發登科﹐貴倨驕佚﹐閽者不爲通。伺於門墻累日﹐值春雨淋漓﹐地師乃投仲昌宿焉。雨兼旬﹐仲昌無以饌客。初以鴨卵餉之﹐卵盡﹐乃烹鴨。呂氏竟不得入。地師感其意﹐遂以獻呂之地獻陳。歷觀古來地師﹐多不以吉地自葬其親﹐殆有使之然者。爲其遷葬考妣。永樂辛丑﹐長子叔剛第進士。名棖﹐以字行。封仲昌監察禦史。次子叔紹﹐正統乙丑進士。名振﹐以字行。叔剛子煒﹐天順庚辰進士。志皆有傳。四世第進士者九人。詳《通誌》。咸至顯官﹐呂氏衰微不振。

胡夢泰﹐字友蠡﹐鉛山人﹐崇禎丁丑進士﹐以賢令擢給諫。甲申燕京變革﹐走江南集義旅。隨唐王入閩。丙戌大師抵境﹐經死於劍溪。絕命詩云「蕭蕭數行發﹐一發重千鈞。哭指泉臺路﹐無慚所付身。」有僧義而殮之﹐停棺郭外。適溪漲﹐漂至芋原﹐有螢火千羣繞棺﹐燦如列星。鄕人異之。視棺上﹐書「故明孤臣胡夢泰遺骨」。閩士方潤﹑按﹕字具蒙楊觀按﹕字汝臨攺棺葬之鼓山積翠巖﹐住僧爲霖立碣其上。互見卷一。

揭重熙﹐字潛銘﹐臨川人。崇禎丁丑進士。授福寧州守﹐淸廉明敏。值國變﹐與中丞張肯堂﹑督學郭之奇同矢殉節。輯義旅勤王﹐盡散家資餉軍。南都變革﹐江上撤守解還﹐閩局復壞﹐被逮建州。忽有兩人入獄語重熙。大哭﹐眾訊之﹐不答。復大哭而出。及重熙就戮建州南市﹐兩人對泣﹐刎重熙屍旁﹐姓名不傳。按舉人陳士道﹑貢士朱國龍﹐皆與重熙同死。入哭者當卽二人。尙有鄧貴﹑戴鳳﹐當時從死從者。重熙臨刑﹐具衣冠﹐顏色不攺。詠曰「生平不數常山舌﹐此日欣依柴市魂。」門生﹑閩人孝廉陳須純字孔莊收其屍﹐葬之劍津九峯山下。後張鯢軒於舟山﹐全家赴水死﹐郭正夫自縊於桂林府明倫堂。皆先後死國難。按﹕揭重熙墓﹐《延平府誌》未收。

漳浦黃石齋先生墓在北山演武亭後。父靑原公墓亦近焉。又四君子墓在石齋先生墓側。四君子者﹕六合毛玉潔﹑侯官趙士超﹑平和賴繼謹﹑海澄蔡春溶。皆先生門人﹐分縶京陵﹐遂同就義。漳浦趙之璧等取其首共葬之。按﹕《節義文章》作「中書毛志潔﹑主事賴學繼﹑趙士超。」《通誌》作「閩縣人蔡春溶﹑賴繼謹。」《通誌》有傳。按靑原公墓﹐《通誌》不載﹐詳卷三。

郭符甲﹐南安縣人﹐崇禎癸未進士。國變後逃建寧山中。順治五年建州變﹐被執不屈﹐身受數刀﹐脫永春山中﹐絕粒經死。有丐者義之﹐撫屍而慟﹐負齒髮頭顱瘞山麓。僧性原時見精魂往來山間。《通誌》載﹕符甲死於馬得功之手﹐備棺衾﹐禮殯之。乾隆四十一年賜謚「節湣」。或云死於海上﹐《節義文章》以爲自經於永春山中﹐今上場堡。求符甲葬處不可得。時當變革﹐二百年來復無好事者爲之訪求。後人何不於上場堡立石識之﹐亦具衣冠葬之遺意也。

龍巖州石竹溪有明曹四公墓。四公名不傳﹐遇異人授以除妖之術。年九十八卒。柩行至此﹐沒入成墳。柩沒土中﹐此誠異事。前數年﹐湖北雷震一人﹐立於石上﹐兩拇指入石﹐數人撮之不能舉。自述其生平罪狀﹐旬日沒頂﹐僅餘發瓣。或曰﹕此爲天誅地滅。

《廣東通誌》﹕明虎賁將軍王興﹐葬於河南簸箕村。墓碣曰「明虎賁將軍﹑晉封縣伯﹑電煇王公偕同節原配張氏一品夫人﹑曁十五庶夫人之墓。」興﹐漳州人﹐妻張氏﹐妾十五人﹐漳人言興妾十七人同時列侍對縊。興解十六屍﹐置火藥上﹐闔室自焚。乾隆四十一年賜謚「烈湣」﹐陳禦史壽祺重纂《福建通誌》時﹐以縣貫無考﹐載入漳州《明忠節傳中》﹐注曰﹕案《明史﹟陳子壯傳》《通鑑輯覽》﹐俱作新會人﹐蓋寓籍也。《成仁錄﹟陳邦彥傳》作恩平﹐《廣東通誌》作番禺﹐《節義文章》作蜀人﹐均非。又林潞《金隱君傳》﹕興言「吾祖宗受約束爲藩籬外臣﹐於今三百年。」則似是土官。陳恭尹詩﹕「十二學殺人﹐十五手搏狼。三十建義旗﹐姓名驚一方。天子賜虎符﹐作鎭鼉江陽。」則非土官之謂﹐潞言亦非也。蒼按﹕古來亂臣賊子﹐志乘不載﹐所以警世。忠臣孝子﹐志乘攔入﹐所以勸世。王興殉節﹐漳人能言之。纂志者按而不斷﹐立言有體。道光間﹐《通誌》稿成﹐有將已旌之孝義刪去數人﹐評其上曰「椎牛屠狗之輩﹐何可列入﹖」蒼累與魏師敬中言之﹐師曰「此公論也﹐一人刪之﹐一人復之。刪者有辭矣﹗」蒼答曰「復者亦有辭。」乃作書上魏師曰「孝義出於搢紳先生﹐不足爲異。出於椎牛屠狗﹐乃爲異也﹗況所刪者皆經奏準之人﹐是皇帝旌之﹐而搢紳黜之。有是理乎﹗」師執書爲據﹐遂復列入。

林涵春﹐字奕善﹐侯官洪塘人。著有刻本《塔江樓文鈔》﹐又著《節義文章》十二卷﹐今存蒼家﹐表闡名臣﹐上自遜國﹐下逮末季。其用意良美﹐惜其人有依附耿逆之說。其書系鈔本﹐前藏閩縣陳禦史壽祺家。禦史作《節義文章書後》﹐證其舛訛十餘條。末云﹕案故老傳聞﹐涵春嘗受耿逆僞命﹐官工曹。耿敗﹐涵春乃遁往數十年。有演劇者﹐以涵春荷糟登場科白﹐唱曰「紅糟出賣也」且曰「我而今不作官也。」蓋以「紅糟」廋「工曹」字譏之耳。旣得無名氏《甲寅遺事》閱之。亦言涵春﹐初名曇春﹐人謂之林顚。與林嗣選﹑倪銓﹑鄭泓﹑周鴻儀﹑趙爾槃﹑翁鑑﹑阮峻﹑林經國﹑張鉉﹑蔣衡﹑鄭云岱等爲十二生﹐並爲耿逆建生祠於西湖。曇春爲戶曹﹐雅與蕭長源善﹐尢工媚賊。大兵將至﹐曇春詭將飲藥﹐卒不死。已而薙發﹐與林云銘遁之建寧山中。及事平﹐朝廷置不問。乃復出﹐攺今名﹐刻《塔江樓文集》見於世。其言爲戶曹﹐𨿽傳聞異辭﹐然而俗語「丹靑非不實矣﹐彼哉﹗彼哉﹗」身污賊庭﹐幸逃國綱﹐其文曾鄭虔﹑李華之不若﹐乃敢妄談節義﹐冀以彌縫其醜。非所謂掩耳盜鐘﹐不知人間有羞恥事者耶﹗無怪乎顚倒是非﹐恕詞彭與明﹑薛巖之徒而進之方練之列也。蒼按﹕林奕善所著﹑未刻書尙有《名山大業》《古今人物大觀》《河橋舒嘯》《閩海奇迹》﹐其《節義文章》於明季殉難諸臣﹐言之鑿鑿﹐惟廣寧伯王興﹐「漳州人」誤爲「蜀人」。又《相國傅冠傳》中云﹕予輯《古今人物大觀》﹐未得公行實﹐無從紀載。書成四載﹐授梓﹐輒爲忌者阻抑。友人鄭子命孫惟忠夢神呼曰「林君《人物大觀》尙遺四十二人﹐其首傅姓也。」閱黎愧曾《筆記》﹐方識本末﹐補入。公忠烈在天﹐一見夢於獄吏﹐再見夢於鄭子。蘇坡仙所謂「精神無往不在也﹗」此夢似亦詭說。奕善不傳其書﹐日久必借刻他氏。

彭鵬﹐字古愚﹐莆田人﹐順治庚子舉人﹐授三河知縣﹐官終廣東巡撫。著有《古愚心言》。鄭蘭陔曰﹕康熙甲寅﹐耿逆變起﹐公不污僞命﹐卻粒錐齒﹐嘔血三年﹐堅臥不下牀。至光復方起﹐撰《千日大夢圖記》﹐以述其事。歷官中外﹐淸風亮節﹐天下稱之。蒼按﹕《彭鵬集》﹑呈詞信件﹐統行刊入。讀之方知徉狂避變之苦。邵長蘅呼鵬爲鐵﹐且囑敍其所著《靑門謄稿》﹐鵬之剛直﹐亦槪可想耿變不受僞爵者。志載李鐘廣﹑邵伯蔭﹑陳學夔﹑吳士宏。獨不爲陳潙潢﹑林煥立傳。潙潢﹐字志澤﹐又字悟山﹐閩縣人﹐康熙丙午舉人﹐竄不應召。逆平﹐撫軍吳興祚廉其名﹐疏任興平令。詳豁浮糧﹐民感其徳。著有《遊吟》。煥﹐侯官人﹐康熙壬子舉人﹐逆變﹐匿不出。亂平﹐授邵武教授﹐升彭澤令﹐未任﹐卒。

金鏡﹐字肅明﹐作秀才﹐貧甚﹐與賣漁人通譜。福州所稱賣漁嫂﹐卽曲蹄婆。以其生長船中﹐兩足俱曲﹐故名。沒爲賤種﹐子孫不得應試﹐例不登岸。作半片髻以別田婆。有梳髻帶中簪者﹐田婆輒毆之。近三十年始混矣。洲邊田中灣裏所稱曲蹄婆﹐乃妓女托爲賣魚嫂﹐故涉訟則穿弛褲﹐稱漁婆。人爲之語曰「月照池塘﹐漁人錯認金鏡」。按﹕鏡居玉尺山﹐以仕耿逆流口外。金鏡﹐閩縣人。順治壬辰進士。鬻爲何提督傅宅。

《竹窗筆記》﹕萬壽橋下大江﹐舊名南臺江﹐今名投金渚。以明侍郎侯官董崇相先生得名也。先生諱應舉﹐號見龍﹐閩安鎭外塘頭人。爲諸生時﹐有書田﹐與兩廣總督陳瑞子尙書長祚毗連。長祚以厚值延至家﹐彊立捲焉。先生袖歸﹐至萬壽橋﹐悉投江中。

《閩小紀》﹕閩縣林太守元美﹐按﹕名鏐﹐以字行。永樂辛丑進士﹐子泉山公瀚﹐謚文安﹐以大司馬攺南冢宰。文安公九子﹕庭�大司空﹑庭機大宗伯﹑庭楷指揮﹑庭枌慶遠守﹑庭湖州司理。庭�子炫通參﹑庭機子燫大宗伯﹑烴大司空﹑凡三代典成均﹑一門五尙書。而他蔭敍及舉孝廉者﹐又不下數十人﹐可謂盛矣。蒼按﹕東林題門曰「鳳鳴天下曉﹐鶯報上林春」﹐髙華之極﹐乃文安撰也。會城人常言﹐文安公方建屋﹐梁橫於戶。侍女騎而出﹐匠詈之。女曰「何異﹖閣老尙書﹐不此中出耶﹖」公異其語﹐召欲私之﹐女正色曰「何可艸艸﹐公髙年﹐脫孕﹐後誰明予者﹖盍書數字爲據。」公命取側理﹐女入公室﹐以絳色機緞全端至。公益奇其志﹐遂書﹕「舉男以機名﹐女以緞名。」後舉男﹐是爲大宗伯。按廷機同母有二兄﹐此說似又訛傳。復舉女﹐配侍郎鄭公。公之後人有從予遊者﹐亦嘗以此語予。絳緞至今尙存其家﹐誠異事也。蒼按﹕明時福州有四林﹐同時在朝而又聯宗者﹐東林卽文安﹐連浦林也。林元美宅在連浦﹐以連姓著名。後連姓衰﹐林姓始大。今呼濂浦﹐或呼林浦。地有甘泉山﹐山阜似獅﹐俗呼獅頭山。元美始祖﹑贈尙書﹐名觀﹐隱於農圃。有術士暮過其家﹐觀禮待之﹐殺鴨牳饌焉。術士徳之﹐指獅山下曰「此穴營葬﹐當數世公卿。」觀乃取族人火葬者二十四甕悉瘞其地。祝曰「有福當與吾宗共享」。比葬之夜﹐全山搖動有聲。後子孫顯達﹐族人猶呼觀爲鴨公。西林在黃巷西林裏。戶部尙書林泮也。泮父鈍﹐永樂間鄕舉﹐官興國教諭。子三人﹕泮官尙書﹐淸源工部主事﹐濬淵按察僉事﹐時稱三鳳。泮居官有茹蘗聲﹐當道廉其賢﹐爲營西門街宅﹐今部院祠是也。洋後式微﹐轉鬻於從孫﹑布政懋舉。懋舉子孫復貧﹐乃鬻爲祠。今祠南有園﹐稱西園林。乃泮別館也。泮墓在竹柄山﹐翁仲猶存。南林卽林廷選﹐字竹田﹐南京工部尙書。初姓樊﹐復姓林。俗言「樊廷選盡此壺」者是也。樊竹田與所親飲酒﹐適奉旨總裁竹田。執壺曰「盡此壺﹐盡此壺」﹐詩中用此三字者皆入彀。墓在洪塘。北林﹐卽都禦史林廷玉。衣錦坊中之北林坊﹐乃其宅也。近日竟將坊額擅攺柏林坊。

莆田徐寅﹐字昭夢﹐乾寧元年進士及第﹐授祕書省正字。其詩文見唐《閩中六先生集》﹐寅登第後﹐值中原多故﹐歸依王審知﹐後禮貌稍衰﹐嘆曰「丈尺之水﹐前陂後堰﹐安能容萬斛之舟乎﹖」拂衣而去﹐隱於延壽溪上。人稱其地爲徐潭。劉后村嘗有詩云「門外靑山皆我有﹐從今不必呼徐潭。」是夜﹐夢昭夢拊其背云「我昔勝君昔﹐君今勝我今。有隆還有替﹐何必苦相侵。」是可爲後生饒舌者戒。昭夢仍孫鐸﹐字振文﹐熙寧九年賜進士第一。後歷官吏部尙書。與兄銳同登第。時有「龍虎榜頭孫嗣祖﹐鳳凰池上弟聯兄」之稱。是年﹐里人薛奕應武舉﹐亦狀元。神宗賜詩云「一方文武魁天下﹐四海英雄入彀中。」至今傳爲佳話。

王審知時﹐北街盡西湖也。閩王水晶宮在北街﹐今以爲湖中小山﹐非也。開化寺﹐宋嘉祐四年建﹐在城內侯官縣西北﹐亦與湖中無干。今北街有石溝二道﹐可通舟楫。父老相傳﹕閩王時﹐王與宮人由溝中乘舟﹐潛達西湖﹐行人每聞地下弦索聲﹐今俗呼「龍湫溝」者是也。

「月光光﹐照池塘。騎竹馬﹐過洪塘。洪塘水深不得渡﹐娘子撐船來接郎。」此福州兒輩曲也。明韓晉之先生載入文集中﹐謂此古三言詩也。閩無風﹐此卻可當閩風。村農《插禾歌》云「等郎等到月上時﹐月今上了郎未來。葉音﹐黎詩「羊牛下來」《王母白雲謠》「尙能復來」。莫是奴屋山低月出早﹐莫是郎屋山髙月出遲﹖不是出早與出遲﹐大半是郎沒意來。記得當初未娶嫂﹐三十無月暗也來。」詞𨿽鄙褻﹐往復再三﹐亦文人才士托興彤管也。

《竹窗筆記》﹕閩縣嘉靖丙戌三進士﹐倪組官浙江道禦史﹐弟緝工部主事﹐堂弟鏡廣東按察司副使。時稱「三倪皆龔﹐狀元同榜。」用卿舊不甚知名﹐當時爲之語曰「一龔賽三倪」。其後三倪皆惡﹐隕其家聲﹐去用卿遠矣。文殊般若寺在東山﹐唐景龍四年建。咸通中賜額﹐成化七年重修。倪組利其寺後產金沙﹐因奪其地爲墓﹐毀三寶像。三寶石骨﹐同治間﹐方被無賴取去。系諸佛以鐵鏈﹐沒入池中。眾僧哀告莫何。長老衣僧袈裟﹐望空拜禱﹐來生願爲他家子﹐以顯報應﹐投水死。後組末年得子﹐衣以僧衣﹐傳乞於親故﹐名百家錢。識者以爲長老出世。及長﹐博奕飲酒﹐財產蕩盡﹐後亦爲僧。徐《經文殊廢寺》詩云「寶塔森嚴盛故唐﹐給孤園路變墳莊。鑪拋前壠荒祠座﹐鐘徙他山別院梁。供佛有田豪主得﹐掛瓢無地老僧亡。村南村北累累塚﹐幾个孫曾哭白楊。」謝肇淛詩﹕「千年靈塔委金沙﹐憔悴前朝古柏斜。石礎尙畱靑塚篆﹐墓門空鎖白楊花。佛銷寶相埋秋艸﹐僧散齋堂餒暮鴉。石馬玉魚零落盡﹐行人猶說梵王家。」二詩皆指其事。按﹕《竹窗雜錄》云﹕倪組歷官禦史﹑夔州知府。在蜀時﹐有髙僧坐誣﹐罪不至死。組素不知浮屠氏教﹐箠殺堂下。妻將娩身﹐忽見僧從後堂入。組愕然﹐報生男﹐容貌儼然老僧也。宦歸﹐囊橐甚裕。組死﹐其子流蕩﹐家產盡絕。組之葬墳﹐亦爲他姓所得﹐後昆了然矣。二說不同。法海寺﹐舊名羅山﹐本孟司空之第﹐捨宅爲之。唐咸通中﹐有道閒﹑紹孜﹑義因﹑義聰諸禪師主是山﹐香火不絕。嘉靖壬午﹐舉人髙敍請於禦史臺﹐廢其寺爲宅。以湯沃金身﹐覆以濕紙﹐刮其金箔﹐燒煉成金。佛像髙廣﹐所獲眞金無算。不數年患惡瘡﹐臥牀笫﹐徧體皮膚剝盡﹐僅餘肉骨以死。人以爲毀佛之報。後寺地入藍侍禦濟卿家。萬曆已亥﹐侍禦孫圻復捨爲寺。當時有讖云「舉人廢寺﹐止一甲子﹐」果符舊讖。福州郡東東禪寺﹐在白馬山中﹐有放生池﹑芙蓉閣﹑東野亭。蔡君謨多有字迹。明成化中重建。極其壯麗。嘉靖間郡人陳節之﹐少年登第﹐官至中允。聞其地有吉穴。請於有司﹐廢之﹐爲葬身之處。寺廢而節之隨亦物故﹐子孫浸微。蒼按﹕陳節之﹐閩縣人﹐嘉靖已醜進士﹐《郡誌》附入龔用卿《文苑傳》中﹐稱其文簡勁有法。閩中惑於地理之說﹐有一家停柩四十七具﹐七十五年不曾葬親者﹐有延地師在家﹑酒肉供養者﹐卒之得一地﹐風出水煞曜黃泉之地。致屍骸反覆﹐或頭顱遁於棺外﹐雞毛實入壙中﹐骨殖聚蟻﹐牌棹生苔。否則﹐漧燥無气﹐數十年後盤棺﹐腹皮腎囊具在﹐名曰「養屍」。以外縣鄕愚﹐粗識數字﹐入書坊買地理書﹐便思養活妻子﹐詢以納甲之法﹐茫然不知所謂。此輩必先沒天理﹐然後能做地理。俗人被其愚弄﹐無怪也。搢紳亦謀寺地﹐以冀吉祥﹐只此一念﹐已足以斬祀破家。宋時奉祠及請以某寺爲先人功徳院﹐此卽侵占緇流之漸。嘉靖萬曆間﹐此事層見疊出﹐不但閩中也。福州諸寺﹐獨乾元寺最古。萬曆間﹐衛卒姚姓沒其址爲園﹐地遂入民居。

林登名《莆輿紀勝》云﹕去瓢湖里許﹐薌林山上舊有艸堂﹐爲夾漈著書處。今風雨之夕﹐取薪山上者﹐時見先生讀書堂中。雨晴日出﹐輒見二童子曬書於舊址。迫視之﹐忽不見。先生尙有未刻書三十餘種﹐莆人鄭南泉載以渡海﹐沈於水中。七日復湧出。南泉有詩紀其事﹐今不知流落誰手。

袁表﹐字景從﹐閩縣人﹐嘉靖三十七年鄕貢﹐歷官中書舍人﹐黎平知府。著有《逋客集》。表子敬烈﹐字無競﹐萬曆中庠生亦能詩﹐著有《臥雪齋集》。馬熒﹐字用昭﹐懷安人﹐尙書森子﹐欻之兄也。萬曆中﹐官南京左府經歷。萬曆三年﹐表﹑熒選輯《洪永十子》詩欽定《四庫全書﹟簡明目錄》馬熒誤作張燮。林膳部鴻詩分五卷三百二十七首﹐陳徵君亮詩分四卷九十六首﹐髙待詔廷禮詩新寧髙棅﹐以字行分五卷一百一十三首﹐王典籍恭詩分五卷五百四十七首﹐王檢討偁詩分五卷三百一十二首﹐王翰林褒詩分二卷七十七首﹐又頌一首。以上六子皆稱選輯﹐則有專集可知。唐觀察泰詩十六首﹐末載袁表抄。鄭博士定詩十二首﹐末載馬熒抄。黃博士玄詩二十六首﹐末載馬熒抄。周祠部玄詩五十一首。未載袁表抄。唐泰﹑鄭定﹑黃玄﹑周玄皆稱抄﹐則無專集矣。王遐春所刻《宜秋集》﹐乃徐興公刻本﹐一百七十餘首﹐詳卷四。十子詩﹐明末國初﹐名流多忌之﹐稱爲閩派。實則一一可傳。蒼已刻《二藍集》《傅髙集》﹐今當重刻《十子詩》﹐以廣其傳。

萬曆中﹐閩縣庠生陳宏已﹐字振狂。著有《蘆中》《馬東》諸集﹐隱於南臺倉下洲﹐今無諸王廟楹帖「犄漢角秦逐鹿中原余舊址﹔封閩伯越釣龍千古有髙臺。」宏已作也。

明侯官林文秩﹑林文稭﹐西門外上街人。其鄕皆林姓兄弟俱神童。年十三入翰林。正統丙辰狀元周旋﹑乙丑狀元商輅俱出其門。贈聯云「門外狀元雙立雪﹐庭中翰苑兩垂髫。」或傳秩兄弟與林春澤皆旗山神降生。

福州城﹐洪武四年﹐駙馬都尉王恭修砌﹐辟以七門﹐覆以重臺﹐並建樣樓。恭通地理。順治間﹐重臺爲李率泰所拆。西門城樓有「海濱鄒魯」四大字匾﹐書法極佳﹐正徳丁丑﹐鎭守太監湯陰駱某書。康熙丁丑毀於火﹐戊寅易「雄視上游」四字﹐總督郭世隆筆也。

葉臺山退居﹐常曰「得古稀足矣﹗」後壽六十七歲。翁兆震嘗曰「人所難者我所易﹐人所易者我所難。」後果無子。《洪塘志》所載﹐萬曆庚子舉人翁登彥﹐乃兆震嗣子。

石塔﹐順治間雷震下層左角。至康熙辛未重修。或登其頂﹐得古錢﹑銅器諸物。次日﹐二人爭取﹐其一墜地﹐屍爲齏粉。道光十八年七月﹐雷震石塔。光緒九年六月﹐震處復壞﹐不急修﹐將圯矣。

蒼得謝在杭藏《吳雨鳥獸艸木考》﹐爲萬曆甲辰徐興公所編﹐其書二十卷。卷首有侯官曹學佺﹑新寧蔣奕芳二序。此書《福州府誌﹟藝文》不載。又林世陞本宋王應麟之《詩傳圖要》﹑作《毛詩人物志》三十卷。《府誌﹟藝文》誤作「林世隆《毛詩人物考》三十四卷」。

槎上老舌云﹕許氏《說文》﹐乃宋太宗時所纂﹐非原書也。許衝漢安帝延光元年上此書﹐彼時安得有沈韻而分爲一東二冬之目哉﹗聞古板在吳郡毛家﹐徐興公目擊﹐爲予言。俟米價善﹐卽買舟往訪之。

槎上老舌﹕戶部尙書馬公森精算術。天下糧餉解部﹐自千萬以至毫忽﹐但於掌上輪指算之﹐無或遺失。裏中故事﹕凡九卿官林下﹐乘明轎出入﹐公獨蔽幃帷。以父母之邦不可行﹐避人也。姑母老而寡﹐每三日一謁見。及出必趨﹐不敢於姑之門登輿。秀才時猶姓裴﹐後復原姓蒼按﹕東門康山路右有大墓碑﹐乃恭敏祖父﹑嘉靖戊子舉人墓也。碑後載姓裴﹐後復姓馬﹐乃恭敏筆。今其墓埕淪爲叢塚。恭敏父墓在羣鹿山。有祖嬸郊居﹐當公旣貴﹐仍呼裴五秀才﹐元旦坐受公拜﹐立茶而別﹐以爲常。萬曆癸酉﹐公老矣。時鄕舉門人某在闈閱卷﹐欲物色公諸子﹐公力卻﹐自矢於天日。江西總兵朱嘉謨﹑都司賈勇﹐向皆漕卒也﹐因公薦拔至尊顯。迨公歸﹐二人於玉山驛私致饋金三千兩﹐且曰「謝政家居﹐不足爲淸徳之累。」公峻拒﹐二人泣拜以去。噫﹐以上數事﹐𨿽範文正﹑司馬溫公﹐豈能上下哉。然公經術與撥亂之才﹐尙難枚舉。諸書載﹕公少時﹐因觀燈棚﹐被衛卒掠去﹐撫爲己子。後父遇於途次﹐識而取還。及登第﹐與衛指揮有夙契﹐故衛卒之亂﹐得公而平。

福州石公國任乾隆庚午科舉人。爲粵東令。以簾差晉省。途次﹐遇一文生錄呈夙作﹐末書曰「母老矣﹐每以不第嘔血。是某之不第﹐卽不孝也﹐願出門下。」國任告之曰「出身不正﹐乃爾我終身之累﹐況諸作皆超超元箸乎﹗」一揖而別﹐是科﹐生出公房﹐未售。次科﹐復出公房﹐果發解。其僕羅二爲予言。公子亦璜﹐邑茂才。孫朝棟﹐名進士。曾孫鴻圖﹐咸豐已未舉人。其弟昆皆科名成就。前人甚徳之報﹐不可不記。

福州西門象山﹐明都禦史欽賜葬祭﹐志誤祭葬。行人皆稱陳都墓。明閩縣籍﹑懷安人陳則淸衣冠葬也。則淸﹐字君揚﹐正徳丁丑進士。以泰州守攺和州﹐滁州﹐擢南京刑部員外郎。坐誣﹐謫判臺州﹐後守程番﹐累遷至都禦史﹐巡撫雲南﹐卒於官。賜葬祭。《郡誌》有傳。據家譜載﹕公陣亡﹐衣冠葬於此。林艸廬以陳蘭汀冒稱宋儒陳述古後﹐立碑創祠。蒼按﹕蘭汀欽賜葬祭﹐則立碑創祠不始於蘭汀﹐明矣﹗

國初鄭泓﹐字淸滸。善刀筆﹐富人某訟其子不孝。吏得賄﹐以誣告捉其父﹐枷之。欲索千金﹐始行釋放。泓爲作詩粘枷上云「父訐子兮父受刑﹐問官想亦屬螟蛉。放枷尙要一千兩﹐養子何須拜聖人。」吏聞而釋之。康熙甲戌﹐進士林豫吉松址﹐亦善刀筆﹐尢有機變。今閩縣署前孟氏亦園亭﹐其舊居也。一日﹐松址子奔告其父曰「舅氏因彊奸被婦人扭入縣署﹐將過吾門矣。」松址急立門前﹐登髙呼曰「某人﹐汝作歹事﹐實在彊奸幾次。」妻弟答曰「只一次。」松址曰「一次罪尙輕。」婦人知其爲訟師。見官自訴彊奸幾次。官笑曰「幾次爲彊奸耶﹖」有農者斃人於田間。逸求松址。松址曰「殺人償命﹐夫復何言﹖」農者哀懇。松址曰「汝擊斃某人之時﹐有誰見之﹖」曰「惟嶺尾一童男﹐名二二者﹐在百步外鋤艸。」松址曰「汝勿避﹐急與說﹐我殺人﹐須累汝作幹證。」官至﹐農人逍遙田間﹐二二扃門而遁。案歸訪緝﹐農者脫然。

明福州林九均﹐爲人擇日架屋於布政司後﹐不避三煞。時布政使郭靑螺善歷日﹐聞而大駭﹐取梯登墻觀之。問「擇吉爲誰﹖」主人云「林九均以此時有紫薇星照墻﹐諸煞皆伏﹐所謂逢凶化吉也。」靑螺異之。由是九均之術大行。今稱後曹爲擇日街者﹐以九均得名。林龍光﹑林伯行皆九均子孫﹐發祥於祖﹐用世其業。明欽天監薛一白﹐兼精地理﹐擇蓮花峯葬焉。戰阪數鄕﹐雞犬不鳴。眾污其墓﹐遂失傳。今奇門稱薛一白者﹐皆冒其後也。明季蕭覺寰與卜者餘光斗﹐同以小事系獄。獄中有僧﹐罪當死﹐善歷日﹑卜筮。乃以歷法傳覺寰﹐以卜筮授光斗。後覺寰以歷名於時。乾隆間﹐子孫猶世其業。光斗當順治初﹐垂簾賣卜。問者盈門。午後卽謝客﹐以此致富。後無神明之者﹐遂不傳。建郡城上有瘋人﹑跣足不識字而卜者﹐知人隱事。近有趙姓﹐目有邪气﹐會相法﹐發人陰私。相者索六鏹﹐人以爲神。或指人曰「君於某日已升某官。」官之大小﹑五行生格﹐或能推究。某日升官﹐則斷非術家所知。此皆狐祟邪術﹐後事不驗。愚者乃以六鏹聞自己前事﹐可笑甚矣。浙人甘彩雲﹐在下裏園卜易。每夜書十簽粘門首﹐晨興次第卜之卽閉門。北京琉璃廠陸心鑑﹐精命理﹐晚乃雙瞽。時或斷人以幾品官終。蓋處於都會﹐所見者多﹐故所云或驗。庚子﹐遠堂以兵科給事中任甘涼道。臨別曰「君以翰林作四品官﹐不見六品頂戴﹐後當得之。」癸卯﹐以曾稽查戶部銀庫革職﹐後果奉旨賞主事。

洪塘地名雲程﹐實瓦埕也。舊爲瓦窯。國初鄕人以水火燥濕﹐有傷地脈﹐廢之。其地濱江帶山﹐繚繞蓊郁﹐秀气盎然。居人以水尾豎塔爲文筆。明時林﹑鄭二姓最爲巨族。副使林玭﹐天順甲申進士。林玠﹐天順壬午舉人﹐字靜庵﹐其詩文名《靜庵遺玉》﹐蔡虛齋先生爲之傳。林瑭﹐成化辛丑進士﹐歷官禦史﹑南畿學政。南畿人以瑭同眞西山列祀學宮。玭三兄弟後﹐又有參議林文纘。又嘉靖丙戌進士﹑臨安知府林壆。嘉靖已醜進士﹑按察司僉事林壁﹐皆玭孫。國初﹐惠州府林崇孚﹐壁曾孫。通判鄭守道﹐嘉靖戊子舉人﹐詳《福州府誌﹟道學傳》互見《閩會水利故》。長史鄭升﹑長史鄭誾﹑僉事鄭元韶﹑知府鄭惇典。見《福州府誌》。洪塘明時多聞人﹐張半洲﹑曹能始﹑翁靑陽外﹐指不勝屈。

曹能始石倉園﹐在洪塘東岐嶺下﹑狀元街北。翁正春宅稱狀元街。讀書處有石洞﹐藏書萬卷。平池﹑喬木﹑奇花﹑異艸﹑怪石﹑珍禽﹐靡所不有。順治初﹐惠州府林崇孚居之﹐創「響山樓」。臺榭花石﹐一旦變換。其屋契僅「天下江山﹐當與天下人共之能始」行書十三字。據此﹐則鼎革以前﹐石倉園已由曹能始他粥。後曹能始靖節於後曹西峯裏第﹐是可知矣。康熙間﹐又轉爲景州知州王國璽宅。國璽二子九寧﹑九徵讀書其中。詳《閩會水利故》以園池種荔﹑栽菜﹑養魚﹐作爲生業。咸豐初﹐劉茂才永松得其地﹐架樓七楹﹐宏敞極矣。蒼以立向不吉﹐止之。卒極力經營。不數年﹐茂才卒。有粵人居其地﹐樓屋七楹﹐木植拆賣﹐起蓋夷樓。地之興廢﹐前後如此。

明龔祭酒用卿極知人﹐曹能始亦其婿也。能始父名極渠﹐曾在洪塘本街賣餅。尙書年十三﹐美晳如玉。受業長樂先生﹐於書無所不通。先生度不能教。適祭酒擇婿﹐遂薦之。次年入泮﹐十七鄕舉﹐二十一成進士。相傳尙書貴後﹐往見龍虎山道士。道士拒不納﹐私謂同人﹕「前生乃塔江鯉魚精﹐平旦必有魚鮏臊﹐問其夫人當知之。」塔江舊有大鯉魚﹐尙書生後遂不見。曹極渠小照藏李子嘉家﹐題照者皆當代名人。謝在杭末二語云「吾不識其他﹐識其子曰曹能始。」在抗先卒﹐能始後死﹐其所題﹐能始當見之。照﹐贅物也﹐以示子孫題照﹐尢爲贅事。謝古梅《循陔圖》藏陳壻懋侯家﹐其太夫人面如重棗。福州諺云「奇相謝道承﹐」殆以其面黧黑而長也。

唐神晏禪師塔在福州西門外大郊山。或呼大嘉山﹐又呼大家山。鼓山大眾夢師欲還鼓山﹐乃遷塔﹐而虛其地。詳《鼓山遷塔記》百餘年後﹐以其地賜葬丞相李綱。今猶呼「塔前」。忠定揚州興化人﹐遷閩之邵武式微﹐子孫在揚州者尙蕃衍。明巡按李嗣京至閩修公墓。《竹窗筆記》﹕國初有富人李姓﹐得其遺像﹑族譜﹑告身﹐冒充賢裔。年支祀典銀兩﹐而烝嘗仍缺。當軸不念先進典型﹐無有出而釐剔之者。康熙甲子﹐予舌耕桐江。卽桐口有村婦自稱李氏女﹐因欠糧﹐呈請有祖丞相墓石﹐掘賣完糧﹐知縣李貢嘉批準。地棍引誘爲姦﹐幾不能保其遺骸。予集十學投控﹐責令完修﹐始免。然埕上大石﹐發掘已盡﹐易以小石﹐猶爲遺恨。蒼同治戊辰﹐同侯官邑侯太倉孫君壽銘﹑楊庶常仲愈﹐勘修忠定公墓﹐因述其事。邑侯曰「此種縣官﹐須於修志時注其事迹於條下﹐以備鑑戒。不然﹐善惡不分﹐志之何爲﹖」此說甚是。今少彭﹑子恂皆作古人﹐撿《福州府誌》﹐李貢嘉﹐絳州人﹐拔貢生﹐甲子乃康熙二十三年也。康熙三十七年﹐閩縣永年進士和氏璽濫責諸生蔡以任﹑鄧英﹐致十庠士子林璣等公憤﹐哭廟﹐抱先賢仲由木主安置縣堂。呈首諸人幾罹大獄。璣字羲孺﹐亦經斥革﹐後攺名衡﹐字艸廬。復受知於沈學使涵。和氏璽事﹐將來修郡誌﹐亦須分注條下。

謝在杭性吝嗇。陳介夫往姑蘇﹐告行於徐惟和。和作詩箑贈之﹐兼柬在杭。囑云「若告歸日﹐行囊蕭瑟﹐取吾箑令見之。」詩云「離筵酒盡卽他鄕﹐豈爲分攜始斷腸。失路客身輕似葉﹐倚門親鬢白於霜。歸裝不望中人產﹐內顧先營百日糧﹐未必綈袍能解贈﹐秋風先幔亭集作「臨行還」囑寄衣裳。」及往﹐果如言。在杭挈而觀之﹐曰「惟和廋我﹐我適有不及矣﹗」畱伯孺數時﹐厚禮而歸之。

龍溪陳北溪先生云「天地間物﹐惟風雷有象而無形。若是實物﹐皆有形骸。且如人間屋宇﹐用木植磚瓦等架造﹐成个規模。木植取之山林﹐磚瓦取之窯竈﹐皆是實物。人所實見。如佛氏天堂地獄﹐是何處取木植﹖何處取磚瓦﹖況天只是積气﹐到上至髙處﹐其轉至急﹐如迅風然。不知所謂天堂者﹐該載在何處﹖地乃懸空在天之中央﹐下面多是水。至極深處﹐不知所謂地獄者﹐又安頓在何處﹖況其所說﹐爲福可以冥財禱而得﹐爲罪可以冥財賂而免。神佛淸正﹐何其貪婪如此。原其初意﹐亦只是杜撰以誘人之爲善﹐而恐懼人之爲惡耳﹗野夫賤隸﹐以死生切其身﹐故傾心信向之。然此等俱是下愚不學之人﹐亦無足怪。如唐太宗﹐是甚天資﹐亦不能無惑。可怪﹐可怪﹗」陳北溪又云「因果之說﹐全是妄誕。所載徵驗極多﹐大抵邪說流入人心﹐故人生出此等狂思妄想而已。溫公謂「三代以前﹐何嘗有人夢到陰府﹐見十王等者耶﹗」此說極好﹐只緣佛教盛行﹐邪說入人已深﹐故有此夢想。蒼按﹕輪回之說以警世。若果有之﹐則一人死只應輪回一人。何以福州自蒼少時至今﹐戶口多出四倍。是一人輪回爲四人。況尙有作惡輪回而化畜生﹑胎生﹑濕生者。

《丹鉛總錄﹟水經注》﹕江陵古岸有李姥浦。浦中偏無蚊蚋之患。梁元帝《金樓子》云﹕荊州髙齋﹐夏月無白鳥﹐予亟寢處其中。及移他齋﹐則蚊聲如雷。數丈之間﹐如此之異。劉孟熙《霏雪錄》云﹕會稽徑山﹐夏無蚊蚋。《湖州誌》載﹕馬自然每賒酒於白塔巷。得仙之日﹐化酒家鐵器皆爲紫金﹐其橋遂名「望仙」。江子匯舊多蚊﹐馬仙泊舟之後﹐至今不生﹐夏月人多聚舟宿焉。《輿地誌》﹕潼州護聖寺夏無蚊﹐靈應泉無蝦。楊天惠詩﹕「虫蝦敢污芳池地﹐蚊蚋難禁寶地寒。」予以古所記數條參之﹐予所見信有此理。滇中環湖苦多蚊﹐而寶珠寺乃絕無影響。其故有不可曉者。蒼按﹕水村山寺﹐泉淸風曠﹐自無蚊蚋。福州城內之東牙巷﹐皆興泉夫館﹐其地齷齪﹔南臺之中亭街﹐魚貨超卸﹐其地咸鹺﹔皆暑月無蚊。蒼移居數處﹐宅中之蚊﹐每盛於鄰右。至枕石艸堂﹑沁泉山館﹐雜植尢多﹐蚊亦尢盛。蚊有二種﹕一生於艸樹﹐一出於溝瀆。艸樹蒙密則積陰而聚蚊﹐溝瀆深浚則蓄水而生蚊。凡齷齪之處﹐溝瀆擁塞﹐泥滿水少故無蚊。地之咸鹺者﹐且能殺虫﹐蚊無從生。延平城南有蝦蟆石﹐臨水巖居﹐近此石者無蚊。凡居宅多蚊﹐獨一所無蚊者﹐乃風勢從遠處旋折而入﹐須防煞气。江海及平曠之地﹐其風直趨﹐故無煞﹐不可不曉。閩城之掃煞者百餘戶﹐最驗則白鶴教。其書有音無字﹐乃與煞語也。佐以麻蛇﹐振以傳鈴﹐甚靈應。故諺曰「不信雷霆﹐但信土煞。」刀斧板築﹐動於煞方﹐隨風傷人。凡風﹐旋轉襲人則爲﹐輕者起土﹐重者掃煞。禮煞勿過﹐中气勿越﹐朔望方驗﹐久之成踡跼矣。

乾隆間鄕試﹐有習五經者﹐三場皆另集一巷﹐名五經巷。一經五藝﹐入試者二場須作經藝二十五篇。侯官生員邱振芳﹐字素堂﹐下筆千言﹐不事刪削。其所與遊者﹐福淸張進士甄陶﹑字惕庵﹐著有《十三經經說》﹐子經邦。林孝廉廣﹑福淸人﹐字尙遠﹑工詩文﹑好著述﹑有《篤堂稿》。侯官鐘進士兆相﹑字則彥﹐乾隆壬申進士。鄭孝廉念滎﹑侯官人﹐康熙丙戌進士﹐任鑰子﹐字靜常﹐乾隆庚午舉人。永福黃孝廉惠﹑任子﹑字成迪﹐乾隆丁卯舉人。皆一時名輩。乾隆六年辛酉科﹐振芳與兄武生鵬飛以五經入試。鵬飛發解﹐經控正法。振芳被放﹐後赦歸。可謂文章達而遭窮矣。然亦友愛之過也。人稱振芳爲素堂老人﹐著《所航余艸》四卷行世。

邵武府治望江樓﹐下瞰長川。相傳未築城時﹐先建二樓﹐皆髙十餘尋﹐使東西相望。後宋郡人嚴羽與天臺戴式之說詩於此。順治四年﹐按察使周亮工祀羽樓中﹐攺額曰「詩話樓」。蓋以滄浪所著詩話悟於妙遠也。又合元邵武黃鎭成詩﹐爲《樵川二家詩》。《閩書》﹕泰寧縣天湖巖﹐宋末有九嚴者居於此。鳳山嚴肅﹑三休嚴參﹑三愛嚴嶽﹑衲翁嚴必進﹑騃室嚴必大﹑艮齋嚴奇樵﹐丈人嚴仁﹑子野嚴若鳳﹑滄浪嚴羽﹐俱能詩。羽著詩法﹐流傳於世。其先有嚴粲者﹐著《詩緝》﹐朱晦翁《詩傳》多采其語。按﹕戴復古﹐紹定中﹐任邵武軍學教授。

康熙間﹐陳怡山撰《海濱外史》﹐內載《旌表議》曰﹕旌表節烈﹐激揚風化之大典也。其後乃以爲僞藪﹐何哉﹖以予所見﹐外縣尙希﹐而通都爲甚。蓋智巧所會﹐官府近而易行私也。前輩鄭公言﹐明季旌表閩縣節婦某氏﹐名程姐﹐乃女巫也。又順治已亥﹐禦史李時茂奏旌閩縣程某妻亦然。至今傳以爲笑。輶軒所過﹐采聽不聰﹐至於此極。竟令眞正節婦俯首比肩耶﹗且朝廷旌典﹐志乘因之。及今耳目在人﹐不爲別白。後此歲月茫茫﹐無從考核。但憑掌故﹐一例並書。共器薰蕕﹐依然穢史。豈不痛哉﹗此其獘皆起於姦胥﹑門斗﹑老諸生﹑饞教官﹑闒茸令長﹐合而成之。宜令內而春官禮垣﹐外而直省提督學使﹐察其尢者﹐坐以罔上大不敬之律﹐重誅無赦。而後人心知儆﹑風化夙淸。至於志乘秉筆﹐亦須愼酌聽聞﹐無以一時濫恩定爲實錄。凡遇僞節烈如程姐等﹐毅然汰而黜之。蕭艾旣刪﹐芳蘭始出﹐亦澄淸流品之一快矣。嗟夫﹗有其權者無其志﹐有其志者不得行其權﹐此黑白不分﹐風化之所以日敗也。雍正二年﹐奉旨建閩縣節烈祠於南門甕城中﹐侯官節烈祠於西門甕城中。凡節烈者﹐準進主於祠內﹐春秋末丁遣教官致祭。嗚乎﹗其皆眞節烈耶﹐抑亦有如程姐者混其間耶﹖近有應旌之節婦貞女﹐不許外人舉報﹐視濫請者﹐其志潔矣﹗如此﹐方足以維持風俗。名宦﹑鄕賢兩途﹐子孫捏飾。卽使幸邀恩典﹐令死者不敢自齒於正人君子之列﹐豈非不孝之尢。蒼在石蘿山館﹐有少年屢扣﹐自稱近舉孝廉方正﹐欲求數事以充盤川。後匿喪不報﹐果得小官。咸豐紀元﹐福州紳士欲以壬辰孝廉沈封翁廷楓舉報孝廉方正﹐封翁力辭。眾以公道應舉﹐封翁曰「果舉我﹐必呈請不受。」眾乃止﹐其人品視少年爲何如耶﹗

卷六

福州南門外之南臺﹐以閩越王釣龍得名。其臺當建於天寧山。唐韓渥《南臺懷古》云「無那離腸日九回﹐彊舒懷抱立髙臺。中華地向天邊盡﹐南國雲從島上來。四序有花長見雨﹐一冬無雪但聞雷。離宮紫气生冠冕﹐卻望扶桑病眼開。」宋陸遊有《渡浮橋至南臺》詩﹕「客中多病廢登臨﹐聞說南臺試一尋。九軌徐行怒濤上﹐千艘橫系大江心。寺樓鐘鼓催昏曉﹐墟落煙雲自古今。白髮未除豪气在﹐醉吹橫笛坐榕陰。」宋時大橋未建﹐故渡浮橋至南臺。此詩乃放翁領武夷祠祿時所作﹐《志》未收。

北門外飛山寺﹐二百年前有廢鐘﹐背有「程咬金監造」數字。後被寺僧攺鑄響器。南臺天寧寺銅鐘能遠聞三十里﹐今尙存。宋朱丞相倬請以寺爲先人功徳院。今玄沙寺存者﹕紹興初提刑劉仲髙嶠所書「飛山」二字額及殿前林「得山弘衍」四字大匾而已。

雙門﹐舊名還珠門。或云其地舊爲龍潭﹐初欲建郡﹐有神人入水﹐竊其老龍之珠。龍怒﹐神人曰「還汝珠﹐汝當東徙。」還之﹐水遂涸﹐因名。或曰﹕元末﹐有人日在雙門內酒家飲﹐久不與直。主人怪之。一日醉﹐取紙筆大書「還珠門」三字﹐曰「還汝酒直﹐有急粘此門上。」遂不見﹐酒家知其仙也。及明太祖命湯和由海道下福建﹐自南門屠至安民巷。見「還珠門」三字﹐曰「珠者﹐朱也﹐吾其還矣﹗」遂出榜安民。額書「還珠門」三字﹐乃順治間處士林寵筆。順治已亥﹐大風﹐吹至連江海濱﹐漁者得之。越二年﹐辛丑七月﹐與鼓樓同災。眞武廟前﹐舊以石獅制五虎。乾隆壬子﹐覺羅伍拉納督閩﹐火燒衙署。布政司庫吏周良耿起蓋﹐移署前二石獅於雙門前﹐遂成三獅。署曰「獅子樓」。

迎仙道院﹐在浦尾官園前﹐今保定巷。明憲副林日光故居。宋時迎白玉蟾居此。白玉蟾﹐閩淸人。祖葛有興﹐司訓瓊州。紹興初﹐玉蟾生於瓊。父歿﹐隨母適白氏﹐因冒其姓。武夷止止庵﹑采隱堂皆蟾所建。其文集在瓊曰《瓊管集》﹐在閩曰《武夷集》。《丹鉛總錄》云﹕嶺南之地﹐曰五管﹐乃統治之名。猶南中之六詔也。曰廣管﹑曰桂管﹑曰容管﹑曰邕管﹑曰瓊管。白玉蟾﹐瓊州人。其文集在瓊曰《瓊管集》﹐在閩曰《武夷集》﹐今作「瓊琯」﹐非也。嘉靖中有黃鏗者﹐居其地。鏗﹐富家子﹐幼失父﹐年十九猶博奕浪遊。一日夜歸﹐爲老僕所詬﹐遂發憤。充童子試﹐以儒士入闈﹐得雋。諸書皆曰「旋成進士」。按﹕進士無黃鏗。以工部郎或作戶部。出爲剌史﹐見大吏長揖不拜。得罪歸裏。有武弁日傳呼過其門。鏗惡之﹐乃於巷中作門﹐立石題曰「保定巷」﹐故卑其閭﹐令冠蓋不得行。今其上書「嘉靖癸已歲石屏黃鏗立」是也。按﹕鏗字叔和﹐正徳丁卯舉人。志稱其精於易學﹐門下教授甚眾。林日光﹐福淸林子勉曾孫。天啟甲子舉人﹐崇楨庚辰進士﹐籍閩縣。康熙二十二年總督姚啟聖成洪山橋。請有福鄕先生﹑夫婦齊眉者先行。事詳《烏石山誌﹟犀塘莊氏祠》條下﹐康熙二十三年甲子﹐日光重宴鹿鳴。庚辰進士。志失載。又林懋舉﹐字直卿﹐閩縣人。嘉靖甲午舉人﹐甲辰進士。至萬曆甲午重宴鹿鳴。《通誌》有《懋舉傳》而重宴事失載。

西門﹐舊名昇仙門﹐以梁王霸升舉得名。故其坊曰「蟬化坊」﹐言霸蟬蛻而去也。負郭小巷稱湖堤營﹐舊西湖堤也。坊有七賢行祠﹐昔時西門街七賢境之神﹐每年一賽﹐故有行祠。

龍山巷境中袝祀奶娘﹐呼龍山奶。與井樓門內通天境奶娘﹑外通天境奶娘﹐稱三姐妹。正月賽神﹐互有宴會。昔時一木塑成。外通天境旁亦澗殿有萬曆間龍舟頭二﹐俗呼大菜瓜﹑小菜瓜。相傳昔年競渡﹐舟變爲二菜瓜。其說不經。蓋舟廢而龍頭存也。

《三山誌》﹕「明徳贊福王廟之旁﹐後隔城墻﹐城外爲湖。昔閩粵王郢開州西大路﹐畚土成丘。後人卽其地立廟。郢塚在閩縣東田中。血食不衰。自大歷以前﹐閩城通得祀者四﹕南臺鱔溪城隍與此而已。見檢校大傅陳郯《烏山惠安明應王廟碑》累封王﹐本朝爲「明徳贊福王。」見慶曆記蒼按﹕卽今西湖旁贊福境也。北門外梅柳境祀漢閩粵王。境內袝奶娘﹐稱北山梅柳奶。井樓門外湯邊所祀奶娘﹐稱南山湯邊奶。竹林境所袝祀奶娘﹐稱歐奶。城隍後殿所祀奶娘﹐稱金氏夫人。徳政橋下所祀珠媽﹐稱劉氏夫人。麗文鋪所祀疹媽﹐稱潘氏夫人。元帥廟河墘所祀虎婆奶﹐稱江氏夫人﹐又稱虎婆坑﹐其香火由西河石山境分入。蓋江氏夫人乃城外虎坑人﹐俗人遂於座下塑一虎。祀夫人者﹐亦以牲醴飼虎。俗云「虎婆奶手上無囝給人抱。」豬母嶺祀藍田奶﹐隆普營烏山麓祀五代羅源徐公里女子月華﹑雪英。詳《烏石山誌》凡村落多祀閩粵王﹐及白馬王。郢三子﹐射鱔三郎也。廣利侯。不知何神。金吾王。殆卽古之執金吾。隆普營惠安境祀漢陳太邱二十二世孫。詳《烏石山誌﹟祠廟》榷務廟﹐宋時在鳳池坊﹐祀唐榷使張睦﹐卽今東街鳳池境﹐車弩境袝祀醫官大王﹐瘡疥瘰癘﹐祈者多驗。俗傳部從米餈﹐酬神者羣啗以米餈﹐致泥身頦脫。俗云「車弩境大王保佑外境」。蓋誤以孫思邈爲大王也。三牧坊太平公輔境祀宋狀元許將。吉庇巷耆徳魁輔境祀宋宰相鄭性之。都護廟在光祿坊﹐宋光祿大夫方寘宅﹐今倉前後巷都護境是也。閩山境宋進士卓祐之宅﹐後人卽其宅祀之。今爲卓氏家祠﹐又爲里社。詳《烏石山誌﹟祠廟》前後凡二十四社。明崇禎間﹐黃巷﹑衣錦坊始分香火立社。振遠境祀水徳星君﹐明倭變時﹐武弁搭宅爲之。

東街孝義巷﹐路石隆起如馬鞍﹐屢削不平。俗呼馬鞍石。蓋嵩山龍脈也。龍山境前有潭石﹐圓如大栲栳﹐亦龍山地脈。龍山在七穿井﹐入龍山巷左邊居宅中。小兒誤僕潭上多死﹐俗呼娘奶石。以境奉龍山奶﹐故呼娘奶石。嘉慶間﹐火燒開元寺﹐熾入龍山境﹐境中大榕樹被焚﹐其怪遂絕。蓋樹神也。

福州倉前哨語﹐以兩字合成一音﹐烏山北院闖神用之。其來已久。道光間﹐又有純用齒音者﹐或有以戚南塘所著八音﹐以指按壓。使人知隱語﹐然皆不離三十六字母﹑及反切也。至土音﹐各郡互異﹐獨興化音義全無。如北人呼「欠伸」之「欠」爲「打哈食」﹐福州呼「頷悸」。以福州音繹莆音﹐乃「墻棟墻」下平音四字也。福寧呼「電」爲「雷前」﹐以電先於雷﹐其義易曉。以福州音譯莆音﹐乃「老爹死」三字也。蟢子囊以福州音繹莆音﹐乃「蒲選」選缺之選。二字也。其餘以平爲仄﹑以仄爲平者﹐不可勝計。畬人乃犬戎之裔﹐自以爲公主﹐呼漢人爲百姓者﹐從漢語也。稱夫爲「蓬養」﹐其語似鳥音﹐全不可曉。

魏師敬中於《通誌》中增修道光己亥解元葉修昌《文苑傳》。傳云﹕先是﹐閩中無太學生領解首者。按﹕康熙己卯侯官張遠﹑庚子謝道承﹐皆以上捨發解。遠著《無悶堂集》四十一卷。道承著《二梅亭集》《小蘭陔集》。俱詳《烏石山誌﹟人物傳》。康熙間﹐郭雍﹑張遠﹑張崙﹑林豫吉稱四大家。崙亦監生﹐詩見卷一惜無後人舉其事。《通誌》《郡誌》俱不載。

閩縣歲貢生蔡容工八股﹐嘉慶間在魁輔裏劉氏祠設講館﹐生徒多登科第。新收《通誌》﹐列入《文苑傳》。先時有老茂才以制藝受徒﹐尢工墨裁。能令作者千篇一律﹐時稱劉一伯墨卷。福淸施觀民﹐號龍江先生﹐嘉靖乙丑進士﹐官知府。能於八股中決人富貴貧賤。孫繼臯爲弟子員﹐觀民奇其文﹐謂必大魁﹐廷對果第一。有一老生獻文於先生﹐先生評曰「二醋」﹐言其不甚饞齒也。後生得探花﹐寄詩云「六十年來百事賒﹐瓊林誤插一枝花。寄語龍江施太守﹐而今二醋也酸牙」。今福淸人呼先生者﹐皆曰「施二酸」。觀民事迹詳《通誌﹟循吏傳》。黎媿曾《仁恕堂筆記》亦載此節﹐作薛姓。或以探花爲蔡汝亨﹐檢《題名錄》諸書﹐皆無其人。

錢刀泉布之類﹐福州珍之。亦兼重五銖。孩兒洗三﹐以五銖束手。建陽﹑崇安﹐開山有得二三十窯者﹐目爲小錢﹐不可貿易。雜入時錢﹐市鹽而歸。商夥佯爲不識。近土人亦奇之﹐索價而易。按﹕北人送葬者﹐以錢擲壙中。可知閩中漢時亦用五銖﹐殆亦以之送葬。不然﹐何以出土者皆五銖也。

瑟江翁氏﹐居福淸海口。明季起宗祠﹐與郭氏祠鄰近。郭宦阻之﹐翁不許。郭怒﹐毀其祠。二家纏訟。有無名子爲《平心論》﹐評二家之得失﹐多揚郭陰私。郭疑翁族諸生文彬所爲﹐又疑諸生林學舞爲之。郭率諸紳以事訐學舞於學憲吳之屏﹐杖而黜之。學舞遂依周雀芝於海上。唐藩入閩﹐學舞授翰林院編修。旣得官﹐欲雪恥。乃教雀芝據海口城﹐而已衣錦綺﹑列騶從﹐耀鄕閭。諸紳皆避禍遠遁。守將滿進忠攻破之﹐執學舞。海口之民死者以萬計。《平心論》非學舞所爲﹐乃一鄭生筆也。鄭生早夭﹐後人於篋中得其稿﹐事始傳。然海口城已破﹐海口與鎭東兩城相倚﹐因海口禍延鎭東﹐死者亦以萬數。屠城之慘﹐自屬天行。然筆墨爲妖﹐以致生民流血﹐白骨成丘﹐不可不戒也。蒼遊海口﹐登瑞巖﹐因檢書記之。吳之屏﹐志有傳。林學舞被黜﹐自是劣生。

連江縣蛤沙河泊所石馬巖﹐髙數十丈。峭立如壁﹐鐫「劉禹錫過此」五字。志以開成元年唐扶爲福州剌史﹐劉禹錫有送行詩﹐因疑題名當在開成初。或曰非唐之劉夢得。《閩書》疑夢得貶連州過此。蒼按﹕唐以前書史中不見有劉禹錫。唐以後不識劉夢得者﹐卽與劉夢得同名姓﹐亦決其不題名謫宦。題名多不署年月名姓﹐以避觖望。明丰熙以諫大禮﹐廷杖謫戌福州﹐寓小西湖。其題墨池詩﹐不署年﹑月﹑名姓。才翁所賞樹石﹐亦不署年月。夢得沒於會昌間﹐開成以前﹐安知其不會入閩﹐稱「過此」二字﹐則非宦﹑非客﹐明矣﹗

羅源縣沈厝後山﹐道光己丑﹐村人掘土得古磚。有執刀﹑按劍﹑禦馬﹑放鶴等紋﹐蓋仿石室《祥瑞圖》之制。壙前一磚﹐長尺餘﹐正書「維大唐總章二年十月四日謝冢」十三字。村人云﹕此地舊稱「謝家壠」﹐其塚規制古朴﹐惜無碑銘可考。

羅源登髙山上有晉朝古塚三﹐其磚文曰「永康元年始攺晉郡爲晉邦」﹐凡十一字。

屠龍之手不能息嗚蛙。或謂﹐以鞠灰乘風揚之﹐其聲立止。搏虎之力不能驅癡蚊。仙遊楓亭有靜蛙村。帝昺過此﹐蛙聲噪耳﹐帝叱之﹐遂止。今蛙入其中者﹐噤不能鳴。林楫《記略》﹕少帝播遷﹐駐蹕於此﹐夜聞蛙聲﹐令勿鳴。而蛙遂縮舌至今。予因是有感矣。方其播越海濱﹐退避無寧晷﹐追師躡後者則虎而翼﹐屈膝請降者則狐而媚﹐而敗軍之將﹐投戈棄甲者則鼠而竄矣﹗宋家三百餘年養士之厚﹐一旦勤王詔下﹐不見有忠臣義士爲國家效力者。區區一蛙﹐獨效順而不違﹐豈不深可嘆哉﹗獨念淒涼旅捨﹐尙有效順之鳴蛙﹔奮擊帝舟﹐復見從死之白鷴。禽鳥且然﹐而陳宜中乃免脫獸散﹐尙何忍哉﹗尙何忍哉﹗晉江縣三十七都有三翁宮。宮內祀四神。相傳宋末三老隨少帝﹐少帝遇害。三老觸石死﹐里人有收葬之者﹐因並祀焉。四神名皆不傳。

甲辰﹐蒼在都下﹐泉州呂孝廉世宜以縮臨漢晉碑刻相贈。復出古鏡一﹐以建初六年慮傂尺度之﹐徑十寸九分﹐厚二分有半﹐唇倍之。背作瓜皮色﹐唇駁如蛀﹐綠斑點點如浮萍。背中作靑龍鈕﹐鐵環貫之﹐鈕上方印篆不可識。鈕下一坳﹐圓如鏡﹐有光。右側書「大漢平津侯」﹐左側書「元朔五年造」。文雜篆隸﹐其制與魏晉迥異。按﹕公孫氏封平津侯﹐在元朔三年十月。所稱元朔五年﹐乃武帝卽位之十七年﹐卽公孫氏請爲博士置弟子員之年也。

明永樂十四年﹐建陽大水﹐去謝疊山先生卜卦橋亭﹐易爲祠。於土中得硯。銘曰「此石﹐吾友也﹐不食而堅﹐語有之﹐人心如石﹐不如石堅﹐誰似當年﹐采薇不食﹐守義賢也。程文海銘。」

宋贈承事郎朱森墓﹐在政和縣蓮花峯下。在今感化下裏護國寺西。按﹕森﹐朱子祖﹐字良材﹐又字退翁。隨子松尉政和﹐卒於官舍。時方臘亂﹐道途梗塞﹐權厝護國寺﹐後葬焉。程夫人墓﹐在政和獎溪鐵鑪嶺。朱子祖母。宋尙書吏部員外郎贈通議大夫謚獻靖朱松墓在崇安縣東上梅裏。按﹕松﹐朱子父﹐初葬五夫。後朱子又攺葬於上梅裏寂歷山。宋粵國夫人祝氏墓在建陽縣天湖之陽。按夫人﹐朱子母。宋先賢贈太師徽國公謚文朱熹墓﹐在建陽縣九峯山。在黃坑九峯山大松谷。夫人劉氏亦葬其側。宋贈中散大夫朱塾墓在建陽縣茶壋。按﹕塾﹐朱子長子﹐建陽縣左衢村有朱野墓。野官監徳淸縣新市鎭。宋煥章閣待制朱在墓在建寧府城東。按﹕在﹐朱子季子﹐墓在建安縣永安寺後。宋湖廣總領朱鑑墓在建安縣秦溪外裏。按﹐鑑﹐朱子長孫。宋吏部侍郎朱浚墓在建安縣登仙裏。按﹕浚﹐朱子曾孫﹐墓在登仙裏小溪。宋提舉朱林墓﹑宋朱彬墓俱在建安縣秦溪外裏。按﹕林﹑彬皆朱子玄孫。

去光澤縣二十餘里﹐溪名曰大乾﹐以大乾山得名也。山有隋泉州剌史歐陽祐墓﹐墓旁卽剌史祠。義寧初﹐官滿西歸﹐舟次大乾。聞隋亡﹐夫婦並其長子光世俱投水死。里人髙計﹑李定葬之。祠中有祈夢堂。州守趙師龍鑄香鑪﹐黃煥爲銘﹐有序﹕「淳熙五祀郡侯趙師龍來守之明年﹐爰飭有司﹐輯所藏凶器﹐鑄爲鑪鼎﹐敬致大乾祠下﹐重神貺也。銘曰﹕漢賣劍刀﹐良二千石。剛不從革﹐害何由息。吳氏之風﹐犀渠鶴膝。因俗勿禁﹐如兕而翼。偉哉此鼎﹐一成不易。坐召和气﹐潛消陰慝。朝燻暮靄﹐有感有格。太守之仁﹐明神之徳。其千萬年﹐永永無斁。」

寧徳四都石崖唐羅隱題刻﹐字已磨滅﹐僅存「添硯沼」三字﹐羅隱入閩﹐處處題石。

明寧靖王朱術桂墓在臺灣鳳山縣維新裏。竹滬五妃墓在臺灣縣仁和裏。五妃者﹐寧靖王妾袁氏﹑王氏﹑秀姑﹑梅姐﹑荷姐﹐同葬於此。墓前有碑曰「寧靖王從死五妃墓」。

福州南城上有周公祠。《通誌》載﹕祀唐周武平寇徇節。近歙人立匾﹐誤指爲明周侯徳興。蒼按﹕康熙間烏石山剛顯廟圮﹐將唐周朴像移城上。詳《烏石山誌》卷九。詢之歷次城守營之役南城者﹐皆曰「祀周處」。按﹕周處非閩人﹐殺虎斬蛟事見《世說》﹐姑記於此。

廟名之奇者﹐福州植柱廟﹐晉江糶糴廟﹐廟祀唐廣陵人李寬。寬隨父販米﹐平糶濟饑﹐及歿﹐泉人立廟祀焉。

陳黃二公祠在龍溪縣。嘉靖中提學副使邵銳建。國朝乾隆十一年﹐郡守金溶攺建。前後二堂﹐前堂祀明教授陳思賢﹐配以陳應宗﹑曾廷瑞﹑林鈺﹑吳性原﹑鄒君默﹑呂賢﹐皆龍溪人。後堂祀大學士黃道周﹐配以從死門人趙士超﹑毛玉潔﹑賴繼謹﹑蔡春溶四人。國朝蔡世遠《記略》﹕當明文皇篡位詔至漳﹐教授陳先生名思賢﹐升明倫堂﹐鳴鼓集諸生曰「此堂明倫﹐今日君臣之義安在﹖」諸生從之者陳子應宗﹑曾子廷瑞﹑林子鈺﹑吳子性原﹑鄒子君默﹑呂子賢﹐縗絰設位﹐爲舊君哭臨如禮。當事執送京師﹐咸以身殉。明運旣終﹐石齋黃先生抱剛直不回之气﹐丙戌三月五日﹐死於京陵。及門﹐蔡子春溶﹑賴子繼謹﹑趙子士超﹑毛子玉潔繼至﹐抱其頭哭曰「師乎﹐魂其少須﹐吾卽來矣﹗」四子同時就義。嗟乎﹗君臣之義﹐師弟之情﹐無所逃於天地之間。吾漳郁積淸奇﹐代多偉人﹐一則抗節於明初﹐一則殉身於明季。其精英靈爽﹐𨿽謂之百世不死可也﹗思賢﹐茂名人﹐見《明史》。性原﹐字伯華。或曰﹕永樂元年十二月五日縊於明倫堂。應宗﹐字國脈﹐聞詔謂思賢曰「逆理而生﹐不如順理而死。」遂率諸生哭臨。蔡春溶四子﹐詳卷五。

南平縣之黯淡灘﹐俗呼九里灘﹐上有文惠王廟。志載﹕文惠王廟在演仙下裏﹐臨黯淡灘﹐祀灘神。是則灘神卽文惠王也。宋進士卓祐之死於溪灘﹐沒而爲神。故閩山廟十位部從稱灘神。西溪燕子巖祀將軍。將軍﹑文惠王﹐均不知姓氏。唐邵武閻汝明沒於峽陽鯷潭﹐爲神峽陽﹐莊武王廟是也。墓在峽陽溪南。建寧縣黃州坊亦有莊武王廟。泰寧亦祀之。汝明沒於鯷潭﹐當爲灘神﹐宜與文惠王並祀。淸流縣東南鐵石洞口有安濟廟﹐又名九龍廟。前有大灘九﹐九灘之內有小灘﹐共十有八灘。皆奇險﹐過者主客俱禱於九龍神。宋賜廟額曰「安濟」。相傳蔡襄守泉州﹐有九龍道士投剌﹐得詩一首。明年﹐襄過寧化﹐謁廟下﹐亦答以詩。宋時﹐淸流尙屬寧化﹐故謂寧化九龍道士。據此則安濟廟亦灘神。

蒼在長汀縣﹐見新丰坊有石湖廟﹐祀宋範成大。又臺灣縣有韓文公祠﹐在鎭北坊。

《閩書》﹕太平興國間﹐惠安令崔某移古縣於今縣。開基得銅牌志云「太平興國間﹐古縣移惠安。若逢崔知縣﹐送我上靑山。」牌陰雲﹕「開我基者立惠安﹐葬我身者祀靑山。」崔令遂送銅牌靑山﹐立廟祀之。明初尙存﹐島夷入寇﹐以爲金﹐載歸。船尋沒。

《福州府誌》載﹕康熙十一年﹐大修廟學﹐浚泮池。下通三元溝﹐潮汐出入焉。其若何疏浚﹐惜無碑刻可據。三元﹑七星兩溝﹐近郭父老皆能言之。而諸書不載﹐原始以城池地勢揣之﹐當創始於皇祐大築城﹐詳《三元溝始末》。

杭世駿《榕陰詩話》疑二藍詩不入徐氏《晉安風雅》﹐蓋忘卻徐氏只選福州一郡也。

康熙丁未進士吳一蜚﹐江蘇長洲人。壬戌進士﹑編修吳一蜚﹐福建長泰人。丁丑進士陳一蜚﹐廣東新會人。按﹕蜚字皆訓「厲虫」﹑「厲獸」﹐獨《楚世家》﹕「三年不蜚﹐蜚將衝天」﹐「三君皆一蜚衝天」﹐是則「蜚」又甚吉祥矣。

李忠定賜塋在大郊山塔前。舊神晏塔地﹐夫人張氏墓在邵武縣黃屯。中房桐口鄕民以地有忠墳爲榮。黃潛善墓在小篛山中﹐土人以領客爲恥。《閩書》云﹕丹陽有少陽先生祠﹐祀宋太學生陳東也。鐵鑄汪伯彥﹑黃潛善赤體跪庭下﹐長可三四尺﹐泥苔滅膝﹐推不可動。嘉靖戊戌﹐南安鄭普嘉靖壬辰進士﹐見《通誌﹟良吏傳》以無錫令入爲南戶部﹐舟泊祠下﹐登堂瞻拜畢。守祠者出紙筆求聯句。普題云「一片忠肝﹐千古綱常可托﹔荒庭虜膝﹐平生富貴何爲﹖」二像應筆而僕。頭抵階石﹐石爲斷。時張黃門選﹑黃二守希雍在焉﹐咸駭異之。

興化﹑泉﹑漳嶽氏多武穆後。按《閩書》﹕秦檜旣殺嶽氏父子﹐其子孫皆徙重湖閩嶺﹐日賑米錢﹐以活其命。紹興間有知漳州者﹐建言叛逆之後不應畱﹐乞絕其所給﹐使盡殘年。秦得其牘﹐令札付嶽氏而已。士大夫爲官爵所鉤﹐用心至是﹐可謂狗彘不食其餘矣﹗蒼按﹕歷代權臣﹐竭國帑以立功﹐身死名立﹐內外交贊﹐其貽害有至數十年不已者。漳守乃明目張膽之小人﹐片﹑者僅止嶽氏耳。

《湧幢小品》﹕熊博爲建州刺史﹐寓治建陽﹐嘗乘舟江上﹐見山崖崩嚙處有棺將墜。使人往視之﹐則有銘焉。其辭曰「筮卦吉﹐龜卦凶。三十年後洪水沖。欲陷不陷被藤縛﹐欲落不落被沙閣。五百年後遇熊博。」博感嘆﹐爲移葬他裏。博後仕至工部尙書。

《閩都記》載﹕倉前山之鹽倉﹐卽光孝寺基也。洪武﹑嘉靖間﹐商創私倉百餘所﹐江南之山爲會城朱雀﹐大橋以南之山爲江南之山。鑿破於文運不利。萬曆初撤去﹐僅三之一。詳新港開塞編按﹕《邵武志》﹕葉慶二﹐邵武龍鬥人。善操舟﹐常往來延邵間。延平不十里有潭﹐龍藪其中而無尾。延建俗傳禿尾龍省母﹐風雹大至者﹐殆卽此。俗傳見龍者吉慶。慶二泊舟潭渚﹐晨起見龍負舟﹐急以衣覆之﹐龍蜿蜒而去。自是貿易獲大利﹐積資巨萬。爲鹽商﹐好與賢豪長者交﹐尢厚遇貧士。寘義田於學以資考課。又自杉關下至水口﹐凡橋梁道路之當修建者無不出資以助。先是鹽舶至南臺﹐無倉以貯﹐多壞於潮汐。慶二沿河築倉﹐慶二沿河築倉﹐並未鑿山。近尼姑庵嶺尾簇簇皆倉﹐鑿壞山骨﹐無有出而議之者。商人便焉。旣而爲彊者反噬﹐慶二竟死。慶二當是洪武時人。

弘治十二年十二月初四﹐將樂火災﹐直至初六﹐郡署廟學﹐延燒二千餘家。建陽書坊街亦於是月火災﹐古今書板﹐皆成灰燼。自此﹐麻沙板之書遂絕。《八閩通誌》﹕建陽縣麻沙﹑崇化二坊﹐舊俱產書﹐號爲「圖書之府」﹐麻沙書坊元季毀﹐今書籍之行四方者﹐皆崇化書坊所刻者也。

閩人但防水旱﹐自以爲無蝗蝻之災。古無之事﹐今忽有之。古無之虫﹐今忽生之。況蝗蝻有遺種乎。蒼遊山﹐每見蝗蝻嚙野艸。北地無山﹐故蝗蝻在平原嚙艸﹐兼害禾稼。閩山蝗蝻本少﹐且山多於平原百倍﹐故蝗蝻不及田畝。正徳四年﹐漳浦蝗入境食禾稼。知縣胥文相爲文以祭﹐害亦旋息。康熙三十年秋﹐福州蝗爲災。

潮汐往來皆有定刻。至元十三年七月﹐泉州海水日三潮。嘉靖三十七年十月﹐詔安紅水隨潮上。瀕海居民取蠔食者多死。道光癸卯八月十八﹐錢塘大潮不至﹐八月十四火燒六和塔。

志載﹕崇禎十七年﹐南安人家祖先木主幾上自行。道光十五年﹐螺州林家祖先廳﹐有穿黃色衣老嫗面向木主哭。三日後扶一老翁令視之﹐曰「上代某公妣也。」遂不見。其年﹐舉家疫死。林詩衡爲予言。

蒼與徐見美遊永安之益日畬村﹐見舊土地亭前一窟﹐水深不測。按志載﹕順治十三年八月十三午時﹐永安益日畬村土地亭前﹐忽見空中墜一物有聲﹐形如小狗﹐角尾鱗爪悉具。滚地立成一窟﹐中有黃泥水。三日水淸﹐莫測其底。康熙八年四月初二﹐寧化伊氏婢不梯而登慈恩塔頂。縣丞申傳芳拘匠架梯取下之。詢其婢﹐自亦不知所謂。康熙二十年正月﹐壽寧雨豆﹐有紅黃二色。黃者大﹐紅者小﹐是年歲丰。寧徳縣有谷﹐自白鶴峯後飛入西鄕﹐颯颯有聲。後有斗秤隨之﹐錘升俱備。道光二十六年十一月初二﹐蒼往西門元市買米。適學使彭蘊章入城﹐羣在路旁候看。儀仗空中鏗鏗有聲﹐仰視則三錠小元寶﹐色微黃﹐在空中飛。一錠作身﹐兩錠作翼﹐忽離忽合﹐相擊則鳴。又咸豐間﹐福州雨三角黑豆﹐形如蕎麥。

道光丙戌﹐福州火災。日凡數警﹐宣政鋪賽洛陽紙店篋中﹑牀上﹑鍋底﹐發火累次﹐蒼所目見。後福履鋪板﹑三八茶室不戒﹐火越南城而出。謠傳紅須火神帶赤衣童子匍匐量地﹐又指星錯爲火球﹑火箭。有僧丐於市﹐口中喃喃曰「何須慳吝﹐不日灰燼矣。」閩縣陸我嵩縶之。僧曰「某日縣署當災。」及其不驗﹐陸杖之﹐僧呼號。陸曰「得道亦畏杖乎﹖」使荷校﹐硃書其上曰「僧旣得道﹐只宜善化﹐不應漏泄天機。」光緒丙戌﹐南方又多火警。復有丐僧彊乞之事﹐謠傳如前﹐惜無縶而杖者。南方丙丁火﹐不但福州也。

侯官林文忠公﹐生於乾隆乙巳七月二十六日﹐造乙巳﹑甲申﹑癸酉﹑壬子。後責戍伊犁﹐道出涼州﹐適遠堂備兵甘涼。公以大車七輛載書二十篋﹐曰「東壁圖書府﹐西園翰墨林。誦詩聞國政﹐講易見天心。」餘皆公卿求書﹐綾絹宣紙也。道光庚戌﹐公引屙歸﹐適先君家居。文忠約先君及蒼兄弟﹑子侄庭前看鶴。時有往來﹐恆於通賢裏街門﹐捨輿而入。鄕鄰視名帖﹐知爲公。每數百人集過道﹐候瞻仰焉。挑擔者亦息肩以待。公恐行人擁躋﹐含哺出見。其爲鄕閭所欽仰如此。一日盛暑﹐蒼往文藻山宅見公。公曰「粵匪之亂﹐延蔓未緝。聖主必擇一素有威望之將帥﹐能消弭兵戎﹐則海內之福。」越二日命下﹐公訂劉孝廉存仁剋日就道。觀者如堵。未逾月﹐聞公耗。後劉孝廉述公彌畱時﹐羣見大星墜地。公舉一指曰「星斗南」﹐卽逝。聞者不知所謂。

記馬尾事﹕馬尾船政﹐首奉上諭辦理者﹐爲前江西巡撫沈公葆楨。履任之初﹐布政司書辦林某舞文﹐立置重典。後又斬一盜犯。自是﹐船政嚴肅﹐匠民知威。所有古今墳墓﹐立卽遷葬﹐以備設廠建造神廟衙署﹐化叢塚爲鬧市。光緒十一年閏五月二十一日﹐法艘先後入集馬尾﹐因水涸﹐不得出口。其時船政大臣系廣東人何公如璋。

欽差大臣張公佩綸早已駐鎭馬尾。至七月初一﹑初二﹐風颱大作﹐溪漲迸之。初三﹐大潮。適午正雷雨﹐法人起碇轟擊。歷任馬尾船政所造十一艘﹐片刻蕩然。至初九﹐潮退漲落。法艘恐膠滯連﹐艦冒險由馬尾突出連江之長門。鎭閩將軍穆公圖善守長門﹐發炮擊之。法艘出泊媽祖澳。錄福建在京供職各官﹑翰林院編修潘炳年等奏﹔爲大臣玩寇棄師﹑僨軍辱國﹑朋謀罔上﹑怯戰潛逃﹐請旨查辦﹐以伸國法﹐以服人心﹐恭摺﹐仰祈聖鑑事。竊臣等於馬江敗後﹐疊接閩信。具言張佩綸﹑何如璋聞警逃竄﹐竊以挫敗情形﹐眾目昭著。朝廷明見萬里﹐諒諸臣不敢再有捏飾﹐是以未敢率行上聞﹐玆恭讀八月初一日諭旨﹐方審該大臣等前後奏報﹐種種虛捏﹐功罪顚倒﹐乖謬支離。與臣等所接閩信﹐判然歧異﹐不得不爲我皇太后﹑皇上披瀝陳之。初一日﹐法人遞戰書於揚武管駕張成﹐張成達之。何如璋祕不發。初二日﹐各國領事﹑商人均下船﹐眾知必戰﹐入請亟備。張佩綸斥之出﹐軍火靳不發。嗣教習﹑法人邁達告學堂魏瀚﹐明日開仗。魏瀚畏張佩綸之暴﹐不敢白。初三之辰﹐見法船升火起碇﹐始馳告。而法人已照會「未刻開戰」。張佩綸怖﹐遣魏瀚向孤拔乞緩。以詰朝爲請。比登敵舟﹐而炮已發。我船猶未起碇裝藥。敵發巨炮七﹐福星﹑振威﹑福勝﹑建勝殊死戰。船相繼碎。餘船放火自焚。是役﹐毀輪船九﹐龍艚師船十餘﹐小船無數。伏波﹑藝新二艘逃回﹐自鑿沈林浦﹐陸勇盡潰。而法船僅沈魚雷一。此初三大敗之情形也。張佩綸﹑何如璋甫聞炮聲﹐卽從船局後山潛遁。是日大雷雨﹐張佩綸跣而奔﹐途僕﹐親兵曳之。行抵鼓山麓﹐鄕人拒不納。匿禪寺之下院﹐距船廠二十餘里。次日﹐奔鼓山後麓之彭田鄕。適有廷寄到﹐督撫覓張佩綸不得﹐遣弁四探﹐報者賞錢一千﹐遂得之。何如璋奔快安鄕施氏祠。鄕人焚祠逐之﹐夤夜投洋行宿﹐晨入城﹐棲兩廣會館。市人又逐之﹐復踉蹌出﹐就張佩綸於彭田。張佩綸恐眾蹤迹及之﹐紿何如璋回廠﹐自駐彭田累日。偵知敵出攻長門﹐將謀竄出﹐始回。此張佩綸﹑何如璋狼狽出走之情形也。何璟﹑張兆棟﹐平日狃於和議﹐於海防毫無布置。藩司沈葆靖尢以戰事爲非。凡屬防餉﹐輒抗不發款。兵無主帥﹐餉無專責﹐議者固知閩師之必敗。所恃爲長城而無恐者﹐以張佩綸平日侈談兵事﹐際此中外戰局伊始﹐身膺特簡﹐臨事必有把握。及閱閩信﹐陳其種種乖謬情形﹐則喪師辱國之罪﹐張佩綸實爲魁首﹐而何如璋次之。何以言之﹖朝廷以督撫不知兵﹐簡張佩綸偕劉銘傳往﹐劉銘傳渡臺﹐則封煤廠﹑攆法人。張佩綸出都﹐卽聞其意頗怏怏。到閩後﹐一味驕倨﹐督撫畏其气焰﹐事之惟謹。排日上謁﹐直如衙參﹐竟未籌及防務。至法船駛至馬尾﹐倉卒乃以入告。張得勝緝引港姦民請辦﹐張佩綸竟置不理﹐眾益駭然。而張佩綸尙侈然自大﹐漫不經心。水陸各軍紛紜號召﹐迨各將弁請戰﹐又以中旨「禁勿先發」爲詞。臣等不知各口要擊之諭何日電發﹖不應初三以前尙未到閩。卽使未到﹐而諭旨禁其先發﹑非並輪船起碇﹑管駕請軍火﹑而亦禁之也。一槪不允﹐眾有以知張佩綸之心矣。身爲將帥﹐足未嘗登輪船。聚十一艘於馬江﹐環以自衛。各輪船管駕疊陳連之非﹐張佩綸斥之﹔入白開戰之信﹐張佩綸又斥之。事急而乞緩師於夷﹐如國體何﹖開炮而先狂竄﹐如軍令何﹖中岐卽馬尾彭田﹐乃鼓山後麓﹐如地勢之遼隔何﹖聞炮先逃﹐而冒稱力守船廠﹐如不能掩閩人之耳目何﹖且何如璋實匿戰書﹐張佩綸與之同處。知耶﹖不知耶﹖臣等不能爲張佩綸解也。臣聞﹐張佩綸敗匿彭田﹐以請逮治爲詞。實則置身事外﹐證以外間風聞﹐張佩綸所恃爲奧援之人﹐私電函致﹐有「閩船可燼﹐閩廠可毀﹐丰潤之學士必不可死」之語。是則張佩綸早存一「必不死」之心﹐無怪乎調度乖謬於前﹐聞炮脫逃於後。敢於肆無忌憚至此也﹗何如璋實督船政﹐旦夕謀遁﹐棄廠擅走﹐已有罪矣。而謀匿戰書﹐意尢叵測。復於六月一日﹐將船政存銀二十六萬兩﹐藉名采辦﹐私行兌粵。不告支應所員紳﹐而私交旗昌匯丰洋行。羣議其盜國帑﹐言非無因。張佩綸素以搏擊爲名﹐何如璋荒謬至此﹐事後並無一疏之劾。謂非狼狽相依﹐朋謀罔上﹐臣等所不敢信。臣惟法事之起﹐督撫並未帶兵出城﹐該大臣旣統兵權﹐相持一月餘﹐不得謂籌備不及。戰書旣移﹐學徒繼白﹐不得謂事發倉猝。輪船十一﹐水雷百二十﹐論以師船陸勇﹐不得謂無兵﹑無船﹑無械。誰生厲階﹐乃一敗不可收拾﹖非張佩綸﹑何如璋之罪而誰罪乎﹖若不嚴予懲辦﹐何以謝死士之二千餘人﹖何以儆沿海七省之將帥﹖何以服唐炯﹑徐延旭之心﹖何以塞泰西各國揶揄之口﹖臣等旣有所聞﹐理合據實公揭﹐謹繪圖貼說﹐粘附呈進軍機處。恭候禦覽﹐吁懇密派公正不阿之大臣如彭玉麟等﹐馳往查辦。按照各節﹐徹底根究。福州紳民﹑船政員弁工匠必能言之歷歷。應請飭下﹐欽派大臣﹐逐一傳問﹐自可得其罪狀。臣等疏逖微員﹐何敢冒昧瀆陳﹐第以閩事糜爛至此﹐父老子弟哀痛迫切之情﹐不得不上陳黻座。伏乞皇太后﹑皇上聖鑑施行﹐無任惶恐待命之至﹐謹奏。

附錄﹕馬尾輪船家屬遞總督呈。爲大臣任性﹑僨軍﹐死士銜冤抱恨﹐懇請據實奏辦事。竊某氏子某人充某兵輪船管駕﹑某氏孫某人充某兵輪船管駕﹑某氏夫某人充某兵輪船管駕﹐均於本年七月初三日在馬江與法人接仗﹐力戰陣亡。爲國捐軀﹐死原無憾。惟是失機誤事﹐罪有攸歸。揆致敗之由﹐實有死不暝目者﹐謹爲大憲陳之。自古有國士之知者﹐必有國士之報。朝廷眷懷南服﹐注重閩疆。旣派船政大臣預儲戰守之具﹐復簡會辦大臣統籌戰守之略﹐加以大任﹐倚以長城也。乃何大臣自上年蒞任﹐各船管駕上戰守條議﹐不行﹔請備格林炮﹐又不允。防務松懈﹐法人覬覦﹐實始於此。張大臣乘坐揚武輪船來閩。該船管駕張成﹐沿途謟事﹐窺其驕蹇之性﹐而中以所喜之言。及至下車﹐趾髙气揚﹐各管駕不得一見顏色。卽駐節馬尾月餘﹐而足不履輪船。一切布置﹑一切號令﹐悉出張成一人之口。張成巧爲夤緣﹐以管駕而兼署閩安副將﹐勢焰益張﹐遇事擅權﹐並不商之同事。六月間﹐法船踵至﹐各管駕獻策﹔謂師船布陣﹐宜分不宜聚﹔蚊子船施炮﹐宜遠不宜近。張大臣不得見面﹐乃央巡捕代回。張成譛以閩人怯戰﹐設辭退避。張大臣傳諭申斥。謂戎機決勝﹐本大臣自有權衡﹐無庸多瀆。此後遂無敢進言者。至七月初二晚﹐各管駕知和議決裂﹐卽恐有戰事。同謁帥府﹐力陳連檣列陣之非﹐並呈圖說。張﹑何二大臣仍復未行攺動。初三早﹐各船請添發軍火器械﹐何大臣謂「有戰我必先知﹐爾等勿慮」。未刻開仗﹐帥府並無傳令﹐張成亦不通知。張成所帶揚武輪船僅開一炮卽駛退岸邊﹐棄船逃走。張﹑何二大臣遽登後山。何大臣聞炮卽翻山逃﹐張大臣繼之亦走。自是督戰無人﹐全軍皆亂死鬥者援絕致命﹐狡脫者焚舟潛逃。遂至一敗塗地。夫以閩港之天險可恃﹐官輪之數與法人相敵﹐加以陸勇萬餘﹐兵力不可謂不厚。若兼收羣策﹐激厲軍心﹐亦何不可以戰勝﹖乃事前則調度乖方﹐臨事則倉皇逃潰﹐損國威而殘民命﹐隳軍實而長寇仇。稍有天良﹐能無愧死﹖氏等之夫若子若孫﹐死於國難不敢惜﹗死於失律之亂軍﹐死於欺君之驕將﹐捨命而不得報國恩﹐能無九原飲恨﹐千古銜冤。伏思喪師辱國﹐邦有常刑﹐如張大臣之剛復僨事﹐何大臣之因循致敗﹐張成之攬權貽患﹐且皆臨陣脫逃﹐究竟應得何罪﹖惟有泣懇大人公忠體國﹐據情上聞。庶足服死難之心﹐而褫巨姦之魄。切呈。尙有紳耆舉人陳履仁等呈詞﹐大略相同﹐不重錄。

十一年﹐軍機大臣字寄大學士直隸總督一等肅毅伯李鴻章﹑欽差大臣督辦福建軍務大學士軍機大臣﹑二等恪靖侯左宗棠﹑兵部尙書彭玉麟﹑幫辦軍務福州將軍﹑穆圖善﹑兩江總督一等威毅伯曾國荃﹑兩廣總督張之洞﹑幫辦軍務閩浙總督楊昌濬。光緒十一年五月初九日奉上諭﹐現在和局𨿽定﹐海防不可稍弛。亟宜切實籌辦善後﹐爲久遠可恃之計。前據左宗棠奏請旨敕﹐議拓增船炮大廠。昨據李鴻章奏﹐仿照西法﹐創設武備學堂各一摺。規劃周詳﹐均爲當務之急。自海上有事以來﹐法國恃其船堅炮利﹐橫行無忌。我之籌劃備禦﹐亦嘗開立船廠﹐創立水師。而造船不堅﹐制器不備﹐選將不精﹐籌費不廣。上年法人尋釁﹐疊次開仗。陸路各軍﹐屢獲大勝﹐尙能張我軍威。如果水師得力﹐互相援應﹐何至處處牽制﹖當此事定之時﹐懲前毖後﹐自以大治水師爲主。船廠應如何增拓﹐炮臺應如何安設﹐槍械應如何精造﹐均須破除常格﹐實力講求。至於遴選將才﹐籌劃經費﹐尢應謀之於豫﹐庶臨事確有把握。著李鴻章﹑左宗棠﹑彭玉麟﹑穆圖善﹑曾國荃﹑張之洞﹑楊昌濬各抒所見﹐確切籌議﹐迅速具奏。江蘇﹑廣東本有機器局﹐福建本有船廠。然當時僅就一隅創建﹐未合全局通籌。現應如何變通措置﹐或扼要設總匯之所﹐或擇地添設分局。以期互相策應﹐呼應靈通。並著李鴻章等妥議奏辦。總之﹐海防籌辦多年﹐縻費業已不貲。迄今尙無實濟﹐由於奉行不力﹐事過輒忘﹐幾成痼習。該督等俱爲朝廷倚任之人﹐務當廣籌方略﹐行之以漸﹐持之以久﹐毋得蹈常襲故﹐摭拾從前敷衍之詞﹐一奏塞責。李鴻章﹑左宗棠﹐摺著分別抄給閱看﹐將此由六百里各諭令知之﹐欽此。

