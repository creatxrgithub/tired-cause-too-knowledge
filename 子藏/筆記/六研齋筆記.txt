

欽定四庫全書

子部十

六研齋筆記

雜家類三【雜說之屬】提要

【臣】等謹案六研齋筆記四卷二筆四卷三筆四卷明李日華撰日華字君寔嘉興人萬曆己丑進士官至太僕寺少卿工於書畫故是編所記論書畫者十之八詞防淸雋其體皆類題跋蓋錦褫玉軸流覽旣久意與之化故出筆輙肖之也其他所記雜事亦楚楚有致而每一眞迹必備錄其題詠跋語年月姓名尢足以資考證王士禎嘗譏其以韓愈山石詩爲白居易陸遊作以唐莊宗如夢令詞爲李白作以韋應物西澗詩爲杜牧作以林逋爲與文同李公麟同時以趙秉文爲元人皆譏爲舛謬其他如以蘇若蘭與渤海髙氏並列於能書婦人中不知何據又文徵明詩竹符調水沙泉活句乃用蘇軾詩語今見東坡集中而以爲吳中諸公遣力往寶云取泉先以竹作籌子付山僧爲質其事未經人用亦殊疎漏大抵工於賞鑑而疎於考證人各有能有不能取其所長可矣是書分三集集各四卷明史藝文志作十二卷蓋總而言之其寔卽此三集也乾隆四十三年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

六研齋筆記卷一

明李日華撰

薛紹彭書法從蘭亭秀整綿密中入譬之道脈則中行之士也而變化雄桀之气絕少是以不能不遜蘇米觀其監太淸宮見二蘇上淸詞恱之不自揮翰必求坡公書以入石則其伏膺眉山深矣今世稍窺筆法者必欲論著相排何其淺也

蔣文藻林塘與姚丹丘同隠大云執師資之禮書畫步趨丹丘有酷肖者所作叢竹老木尢蒼勁有致人或以文雅稍怯輕之然亦有朴野眞率不失山林气味者如野步過田舍畱飲題舊作竹石上云吳蠶上簇桑柘空薔薇花開村逕紅野夫飽食無一事緩步小橋西復東黃鸝緑陰啼不歇路轉卻逢田舍翁殺雞畱飲話疇昔葦箔稍稍來南風江南好景復何有移山我獨嗤愚公浮生得酒且盡醉莫說楚漢爭英雄

甲子冬十二月四日春波舊居攺搆落成移居之前一月搬運大都書畫十之九牀幾琴硯奇石古惇彛十之五而他物僅足用亦先君舊器多破裂者不忍棄也趙子昻句云貧尙典衣貪購畫東坡抄一書寄叔黨云吾兒小富貴也蔣文藻摭其意作移居詩云辛苦經營此卜居林塘吾亦愛吾廬囊空只爲貪收畫兒富當知旋讀書余所貽後人者書畫二事𨿽未能精麗然亦麄足備玩索矣

吳仲圭爲松巖和尙寫竹枝一卷簡淡蕭逺有天成之趣自題枝枝有參差葉葉無限量不根而自生換卻諸天相至正庚寅梅沙彌奉爲松巖和尙助喜雪山文信題云吳郎平生眞不俗千畆瑯玕在渠腹有時寫出與人看葉葉枝枝動寒緑之子愛之如千金袖中戞戞鳴玉音莫教風雨化龍去明日葛陂何處尋洪武二年七月二十一日冩於凝翠樓古汴趙奕題云虛心待我不嫌貧齋下從來獨此君風送蕭騷和雨響月將濃澹向窻分森森碧玉垂蒼葆鬰鬰寒梢拂翠云晝靜淸陰消溽暑涼生枕簟更殷勤延陵釋夷簡題云梅花庵裏散花天翠袖佳人色共妍居士不緣曽示疾此君端解替談禪眉山自湖州出淇澳詩從衛國傳回首百年成一夢三生莫問舊情緣又有湛然靜者釋惠鑑著語云吳仲圭墨竹初學文湖州運筆𨿽熟而野气終不化以仲圭妙境而訾爲野气何此衲之橫議若是耶豈呵佛罵祖於藝事塲中亦作無面漢耶再三閱之殊爲之不平

沈石田仿董北苑山水濶幅上層作圓巒濃沈苔半如小樹下四五樹平坡一老趺坐手執書卷神韻古淡晚年得意筆也有題句云滿城風雨重陽句今日端陽雨滿家把酒且因時節醉湖田無穉亂鳴蛙湖田無穉亂鳴蛙未見吾生底是涯白首把書聊訓子生涯如此悔農家端午日雨作蓋承前月積陰湖田浩然一浸彊與承恩張先生小酌破時而農計縈懷殊無樂地酒半乃形詩二絕觀此可知老況甲寅沈周此幅餘十年前得於昭慶寺廊擺攤鋪每一展閱覺天眞爛然詩語直率亦取辦咄嗟者古人以此消玩嵗月何意取妍於後而後人終不能捨此如獅子糞金正涕唾膿液皆至寶也豈容人銖兩其間耶

文休承嘉靖戊申除夕畫雪林鐘馗贈其友號紹春者亂樾縱橫云陰慘澹甚得鬼神幽凜之趣大都本之叔明而用意則有獨到者其題句云朔風吹沙目欲瞇官栁揺金梅綻蕋終南進士崛然起帶束藍袍靴露趾手掣硬黃書一紙若曰上帝錫爾祉蝟磔於思含老齒頥指守門荼與壘肯使妖狐揺九尾爆竹一聲人盡靡明日春光萬餘里詩旣流宕可喜書法亦爽爽雄快余毎值臘盡春回家人治松盆椒栢輒懸此幅於中堂以助嵗時之樂未嘗不感嘆前輩風流筆卽成佳趣也

山谷老人喜書老宿法語筆力壯健亦如樹古藤纒水濺石泐居然衲子風格此老豈止於佛法有緣其宿生當從棒喝中煆煉過來余友曹愚公與延平上人書行艸一卷諦視久之隠隠令人作山谷想意其再來也法道零落之後此等筆墨便是防世寶鎧因囑延平善守幸勿以外緣視之

歙友吳伯徴寓余郡北郭門外市聲洶洶伯徴戢影一室棐幾薫鑪法書名畫恣其耽味蕭然如不在塵中也每得一奇迹輒馳一奚取余評決餘年來書畫中頗有進長得伯徴之助爲多曽以一絕畱其齋壁云一室虛閒寄市橋市聲遙聽似春潮庭梅有意撩詩思橫入低檐尺五梢

乙丑人曰雨霽風和檐日可暎戲冩一松從幽谷挺幹飛泉灑其頂浮雲蕩其足頗有空山崛彊之態題句云羣物生生各有材何須機事苦縈懷壑松亦有參天勢豈是由人灌漑來意亦微有寓云

劉完庵以參藩致政家居葺園寄傲仿唐盧鴻一艸堂圖自爲繪冊十幅一曰籠鵞閣詩云誰知軒後閣宛在水之濆牖外樹交合階前萍卽分鳥窺書影靜魚伺墨波勤豈有山陰帖人言此右軍一曰斜月廊詩云廊傳踏月久更獲此爲奇不在照能徧無妨影乍欹檻承花始韻檐閣樹微虧何以添幽致恰當上時一曰四嬋娟堂詩云嬋娟何以署到果趣無涯隙地畱移竹曲防不輟花暫延人意愜久坐客心賖剝啄無妨靜深山詎有差一曰螺龕詩云竟日雙扉掩其中艸色新石幢門外樹法相壁間尋借渡石微窄鑿渠雨始深一燈綿晝夜蕭寂了無音一曰玉局齋詩云戒時非作態入室自悠然作古宛如古可傳無意傳才情因以勝位置佐之緣方識命名者前身玉局仙一曰嘯臺詩云空臺超以曠而畆未能盈綴石僅畱意栽花不在名借池崇地勢待月望山情長嘯丰林下恆思起步兵一曰扶桑亭詩云虛亭立水面問樹乃稱奇不謂虯龍影能於隙地垂互承欄並檻交接澗通池長日披襟坐攤書尢所宜一曰眾香樓詩云花扉深不測危立有層樓遙矚盈庭樹宛然別一丘坐堪邀月下登或當山遊桂影趨檐際淸芬卻想秋一曰繡鋏堂麗景旁相暎庭空水一灣借廡通竹逕畱石讓松關客逺定須到詩卑必痛刪暗香浮磵外恍若在深山一曰旃檀室詩云不來深處坐何以滌吾愁古井汲苔繡石牀吟素秋幽香天際發奇致室中求僮僕諳淸事支扉謝俗儔沈石田先生系以長句云余亦村居日久矣有時興到來城市委巷深街行幾何獨聞芳襲此中多因之駐足芬芳底花木嬋娟鬭容止長廊斜月夜生涼孤亭觀日榑桑起樹下披襟風謖謖池邊防礡波彌彌𨿽云乍入城闉來恍疑原在深山裏圖史瑤華玉局中臨池琴瑟自能工已知丘壑胸中富轉訝愚公無足慕乘風今日且歸來山中芳艸逐時栽莫令獨占香風晚爭采遊蜂不知返此冊爲嶽石梁中丞所藏中丞築園西郭先月亭故址有茂林淸池虛亭敞閣以延攬煙月滌除塵氛蕭然有逺寄也一日邀余作圖不知余繪事艸艸染卽倪迂所云聊冩逸气耳非作圖手也中丞乃出此相對評閱慨然共嘆前輩爲不可及云

倪雲林耕云圖捲作喬林三叢八樹直下石壁四堵旁有洞穴內層逺巒起伏俱有沙腳樹間一田捨舍後叢竹蕭曠淸逺營丘家法也題云芝田耒耜閒石廩吐云滿渚際荷衣翻巖前蘿帶緩垂露藹輕帷芳池沃淸盥霞餐非腥腐物化自修短空囷未足憂服食滋楨幹癸丑八月訪耕云髙士於西巖因冩耕云圖又爲之詩十五日倪瓚識宋景濓題云看院畱黃鶴耕云種紫芝天下書讀盡人間事不知澂江趙覲題雲天風起雲林眾樹動秋色仙人招不來空山倚晴碧

梁楷冩右軍題扇圖筆力髙古所作右軍立枯栁下風神灑然媼捧扇俛僂以就絕無懊彊之色想是得錢後再來耳

趙松雪書紈扇二十握自擇尢慊意者二握貽防笑隠張淵淸夫以句調之曰古人當暑遺紈扇最愛千絲雪色新薄劣王郎閒污直教老媼也生嗔

大癡老人爲孫元琳作時年八十二此幅山作屏障下多石臺體格俱方以筆腮拖下取刷絲飛白之勢而以淡墨籠之乃子久稍變荊關法而爲之者他人無是也然亦由石壁峻峭者其稜脈麄壯正可三四筆取之若稍繁絮卽失勢耳今人用以冩斜坡圓巒豈能得妙

沈石田墨荷一花一葉一房一蕋下連折藕一段先以墨汁濃淡漬成後以焦筆辧其筋縷孔竅气象渾化生意奕然題句云爲愛南塘好倩郎種緑荷秋時來踏藕兼聽踏吳歌此老淸眞寡欲絕無冶艶之好而筆端風調如此

石田繪事初得法於父叔於諸家無不爛熳中年以子久爲宗晚乃醉心梅道人酣肆融洽雜梅老眞迹中有不復能辧者余家九十芳辰一小幀尢極神化謂梅老分身可也

文衡山先生寒林捎空戳云有從地一湧而出者斷不可以手追焚香黙坐對之如在荒江野岸維舟霜栁之下而已

吳仲圭將歿命置短碣塜上曰梅花和尙之塔人或怪之曰此有意久當自驗未幾楊髠毀掘江南諸墳卽林和靖孤山之骨不免發露而仲圭以碣所署疑爲釋流竟免

虞山王叔逺有絕巧能於桃核上雕鐫種種細如毫髮無不明了者一日同陳良卿屠用明顧餘春波新第貽余核舟一長僅八分中作蓬櫳兩面共牕四扇各有樞可開閤開則內有欄楯船首一老皤腹匡坐左右各一方幾一書卷右幾一鑪手中仍挾一冊船尾一人側坐一櫓置蓬上其一旁有茶鑪下仍一孔鑪上安茶壺一仍有咮有柄所作人眉目衣折皆具四牕上每扇二字曰山髙月小水落石出船底有欵王叔逺三字仍具小印章如半粟文云王毅印奇哉余聞古人有棘端沐猴之技意謂托言弱冠時得見項子京先生所藏芝麻一粒一面書風調雨順一面書國泰民安各四字云出南宋宮中異人所獻者當時驚詫舌橋而不下今見叔逺此技則又遊戲出沒恣取萬象於一毫而無不如意者奇哉奇哉卽負鍼絕者擘人髮以成帷工射微者貫虱心而不絕猶將遜能焉余何幸見是異人得是異物從此印昔木鳶斵鼻悉非寓詞咸成實詣矣

元楊瑀字元誠爲江淛行省掾屬气豪而有淸尙一時諸公皆與往還晚棲峯泖間植竹千竿自號竹西居士趙仲穆圖楊亷夫作記元誠自題句雲翠玉蕭蕭在屋東主人歸作竹西翁品題莫作揚州夢好畵雲間入卷中仲穆詩云籬外涓涓澗水流竹西花艸弄春柔茅檐相對坐終日一鳥不鳴山更幽張伯雨詩雲問訊揚雄宅深居在竹西風林宜月影春日聽鶯啼東老應同樂南鄰憶舊題東風又花艸相與及幽棲馬文璧詩云楊子宅前好修竹因看萬个碧交加薫風滿簟吹蒼雪春雨充庖盡玉芽茶臼或聞來北牖籜龍未許過東家時時彷像揚州去拄杖尋君又日斜錢惟善詩曰爲竹移家亦苦辛我如東道竹如賔石頭路滑機鋒峻峴首碑沈感慨新澹月半窓金弄影淸風一徑玉傳神明當拄杖敲門去愛汝艸亭上人陶宗儀詩雲谿上人家多種竹林西淸意屬詩翁湘靈鼓瑟風來巽鳳鳥銜圖月在東一室蕭閒淇澳似此君貞節嵗寒同何當徑造談處靜日敲茶試小童

文休承題自作畫卷云右溪山無盡小捲乃餘辛巳年所冩行筆布景稍有興致距今乙酉不過五年耳視之己如隔世豈不可感嘆哉昔先待詔年九十猶作細畫及小楷余於十五年後如此卷者亦復能爲之否漫題以志感觀此知休承此卷冩於七十題於七十五絕無衰憊之气父子皆享上壽眉公先生云黃子久沈石田文徴仲俱髙年以有畫中煙雲供養也余以爲煙雲乃畫者全身出沒處唐末郭恕先國初冷啟敬皆出有入無遊戲造化豈獨壽量過人而已哉

余僦居甪裏吳氏第左鄰趙駕部靑陽右鄰沈銓部白生二君俱有勝韻趙令婺源竭貲造遙香艸堂墨逺駕方程之上已更京口輦上皇朱方石置所居池上迨解官歸槖無長物沈監稅荊州素號脂膏處皭然不染止防滇茶一株植家圃作髙齋對之餘深慶托交素心得數晨夕而二君前後化去余亦還春波舊裏暇日追念爲之慨然因試趙墨漫書此

山谷題劉元輔畫馬云與物殊絕筆墨易取至於庸庸殆難爲工嘗見冩照者遇嵚顙纈面數筆生神方頥圓輔卽難措意所以千巖萬壑奮袂可成片石疎林入思方妙

姚云東小景好作沙坳水曲孤釣獨吟其濶幅重林逺汀著四五漁船而已此公壯嵗入中臺不及攬轡驂鸞晚年好道向平之願蚤畢三山五嶽之屐懸而未試直以逸趣自冩胸中而已未可以文沈作略槪之也

昔年於京師見馬麟畫槁如掌片者數十番皆艸艸麄筆略具林丘而老韻溢出正唐人簇法也馬夏因一時應詔扇羅【缺】帶方寸求奇不得不祖述之耳張禹玉以衲子海湛小畫卷來求著語余不知海湛何如人而畫筆實用前法蕭閒簡澹大非時流所及余每方爲著二十字云蕭蕭不盡風防防時聞雨幽窓吟夢斷獨與寒燈語岡頭露石骨黃葉落已盡樹中幹蘚皮班班鹿眠印老樹低壓屋淸溪冷浸云不須鑽故紙落墨自成文萬樹團靑影千山鎖緑苔只畱一綫白容得野樵來勇退急流中翩然似孤鶴抖擻蓑上雪片片梅花落漾舟石壁下煙樾罥深蘿宿鳥棲未定驚魚暗翻波

甲子十二月十有七日過項公定出觀書畫卷二十餘函內有右軍艸書十七字硬黃紙驗系唐勾懷素講外帖百餘字麻黃紙較律公髙座等帖丰潤有姿不盡畫沙屈鐵之法宋道君松枝伯勞禦書賜張慤思陵書毛詩馬和之繪圖山有樞等數十章梅花道人竹石題句云不可一日無此君才著數竿淸有餘露葉風梢承硯滴瀟湘一曲在吾廬宋陳簡齋詩卷書法髙朗頎秀似李北海而淸栗逾之有句云夢裏不知涼是雨醒來微濕在荷花殊幽蒨可喜又元僧誠道原號覺隠冩竹有掀簸之態又一小捲髙五寸元張伯雨國初姚少師各小楷書步韻詩佳甚趙文敏楷書道徳經上卷鄧文原行艸家書與妻縣君巙巙子山行艸一絕宋仲溫書急就章極婉麗有則唐伯虎仿王叔明竹石石髙三尺具三轉折而以虛廓取象竹亦翛翛如有風泛其上餘皆祝枝山姚云東文氏父子雜札丰考功一卷從細楷至狂艸急就無不備仍以玉筯鐘鼎署年月姓名閱之見此老一時酣適淋漓之趣又出其曽王父墨林公蘭竹松石種種入妙掛軸仿李河陽二幀石稜峯勢濺瀑懸流與云影林光逓爲浮動眞傑作也此公擁髙貲人謂與陶白方駕不意藝事臻極如此卽倪雲林曹云西且爲斂手豈非靈襟灑脫居塵出塵日作飛天仙人想而後能之耶墨林子蘭臺君與餘同遊膠庠每臺使者至則請爲都講聲訇然滿堂人伏其豪爽無貴介纎恇之气已入太學中嵗頗娯聲酒嘗招余出歌童相侑備秦巴荊越之音晚好道兼精八法所著書法雅言頗排蘇米近習直趨山陰識者韙之蘭臺子酉山君好修篤行終日讀易有得則札記之有讀易堂五筆皆儒先未發之祕公定卽其冢君也與兒亨同研席不以髦棄余毎過從輙示奇迹相評賞堂中列屏三皆鬰林佳石要余品署余爲各標四言曰雪涯煙漲曰秋山疊浪曰午峯晴翠皆世罕物

大城縣王茂才名培字因赤其兄名字鼎和來乞書扇貽黃防二鼎和曰防生大同宣府地界竊食田禾而肥土人放鷹逐之防輙入坎中不能擒也有獸名夜猴者狀如防而大土人系以伺鷹旣得坎則放夜猴入坎中立擒出之

鼎和又云古北口有楡肉者菌蕈之類大略如藦菇而稍大煮熟其大又倍聶切之味如肉或云生樹間或云產石上

陳衛伯弟名堪者從潘運幕來京持畫一小幀云是東坡山水楮旣敗爛筆亦麄濁辧其印記乃名金本淸者所作而庸妄人飾之耳

乙丑九月三日朝罷之吳仙臺寓中見壁掛盛子昭石家金穀園圖運筆傅采俱妙若是者幾於子昻矣

刑曹許同生先生作鬰岡齋乾元觀記敍廢興之由極詳核其標閻希言李徹度江文谷李自如李華山舒道人之迹尢著云觀有丹井抱朴子品與太華玉井相同又一井在棲眞南竹園內名碧玉鏡皆李含光浴丹處又一池在觀西南二里許石罅涓涓不絕魏元君破肚浣腸於此因名洗心池旁有活死人墓乃江文谷培一小阜以祠重陽而居恆趺坐於此者非墓也文谷之言曰人生未嘗無死形骸有盡人死未嘗無生精气常存此乃勘破死生之言絕無支離之惑者皆賴先生文載之可補陶貞白眞誥之不及

長安友人一侍兒體態翩性喜香遇有薫燎輙傾身覆罩籠上當其捧觴承應令坐客鼻端無不旖旎余名之曰香燕然宋燕肅之曽孫暎仕嶺南括南海珠犀香藥以奉時相人目爲香燕

程季白購得倪雲林畫二軸其一春林山影圖贈子英髙士大小作七樹內一松松幹一筆取勢如飛白餘皆參差掩暎奇作也上方題者數人止靑城山人王汝玉一絕略有致詩云舊業雲林小洞天閒花野艸總淸妍一從浪迹江湖上贏得人稱似米顚其一秋林山色圖贈子賢逸人幽居並賦詩畱別詩效樂天體詩云不到幽人宅於今十二年窮秋八九月舟到爾門前粥飯同晨暮香霏雜茶煙酒飲二三酌詩吟一兩篇篝燈獨擁被櫛向林泉八足蟹螯美四腮鱸鱠鮮磨白作豆乳碓紅收稻田羮蒓浮玉脆醉墨折釵妍我時苦暴下寒熱復相煎爲病不舉酒多艱少佳眠時乘小艇出或與鄰僧禪聊爲禦寒計豈有新蠶綿衰繆頗興慨交遊寧汝憐坐牕毎兀兀心斾徒懸懸逾旬鶴骨健逸情禽影翩波月寒防灩山眉翠防娟弄翰冩詩意孤帆白鷗邊詩法逼眞香山楷筆亦仿楊義和黃素山麓一屋在交樾之下俯瞷碎石灘較常作亦涉異思

生地黃四兩熟地黃四兩天門冬四兩麥門冬四兩當歸二兩枸杞一兩仙靈脾八兩剉碎絹盛浸大曇酒內隔湯煮從卯至酉取出埋地下七日夫婦日共飲五六杯婦人經不準者卽準經準卽受孕此方刻鄒南臯仁文書院集驗方中扶銀臺徐光祿俱云往往得驗因復記而筆之

讀張文潛宛丘集有跋唐太宗自書畫目眞迹太宗雄武冠世百戰以有天下又孜孜治理身致太平而翰墨圖史之好與寒士角眞天人也

倪光祿禺同傳魚鰾丸方服者健脾厚精而多子且年壽逾百魚鰾一觔秦歸六兩沙苑蒺藜六兩人參一兩先將魚鰾曬漧細剪成末諸藥亦爲末鏈蜜滴水不散爲度將藥末逐漸和勻眾手速丸稍停卽堅凝不能丸矣丸如桐子空心用鹽湯或酒下八十丸

女幾山乃神女杜蘭香上升處地有遺幾故名女幾閔遇五購得唐榻聖教序索余評鑑余勘其筆意纎悉俱在而楮墨非唐物蓋北宋精本也在今日亦罕寶矣

大理潘麓泉招飲入小齋見座上有大圓鼎髙二尺圍二尺有奇渾厚質素色沈沈然黝緑中間有朱斑麓泉云大谷縣耕者鋤地得之又有二壺亦大二尺圍髙一尺有五而色遜於鼎此在南方將標千金而麓泉僅以十二金得之晉中風淳其好奇慕古猶在燕趙后故也

刑曹許同生出一古陶杯大如掌面作半形一防攫之精致渾朴信非近物色如土不加黝同生云鄒愚谷曽見之曰此非俗陶乃道者雜丹砂雄黃與諸藥物摶成故非金非石而與金石同堅試以極熱酒注之必作雄黃气驗之良然蓋用之飲以資其靈气耳

京師報國寺古松二株在佛殿前低枝曲幹偃罩各十餘步望之如靑鳳展翅處其下如山間松棚六月消夏尢所宜也

宗元幹吾裏奇士以醫遊長安所寓必楚潔種樹引流以自怡見一時貴者競服人胞乃著論排之曰今人食禽卵而棄其殻以其無滋也胞卽人殻柰何貴之

王存思太僕貴陽人云其土多山山之潤澤有光景者必有透明雄黃雄黃整大塊滿數百觔者中人有浮沙成團如鵞卵曰雄膽破之有淸水盞許急飲之沈屙俱消壽至二百嵗特山民頑獷遇之不謹卽散漫不得飲耳有一人飲之至今猶在健如三十許人自云百五十餘嵗矣

陜西綠葡萄色正黒幹之成臘用四五顆入一盞水中卽成緑色味甘鮮異常彼地亦二錢銀一兩非達官不得食也

時邦印彭澤人號碧溪防慕神仙有相者奇之目以碧眼神仙後師事楓庵和尙受內鏈之旨居恆蕭然偶蓄王摩詰繪槁一束遂借以寓意往來江湖所至髙流咸倒屣之年八十四一日忽呼孫誡云我將行矣純陽祖師在此汝可設香供爲禮已澡沐衣冠命孫畫太極圖於背趺坐脫去嘗於暗中令孫持物試之無不洞見是其身光所暎他人不覺也楓庵亦異人一日山行語同侶云子姑坐此我有所爲俄手防一蛇而至同侶詰之云蛇藏石中有聲我遙聞之耳

滕陽驛防事前古槐之下有石碣髙五六尺刻壯觀二字殊勁挺初以義無所取不甚畱意偶飯後散步摩挲細察之有太白二字蓋靑蓮筆也太白與孔巢父等六人偕隠䢐徠山號竹溪六逸詢之正在滕境此必䢐徠物而後人徙至此因命從者覓楮塗搨而歸展轉玩之謫仙軒渠歷落之槪盡見

乙丑十月二十二日自紅心行磨盤山陟降顚頓盡日始至大栁驛舍爲他客所據余與劉馭初僦一民房頗楚楚華潔堂陳圖畫庭有散植殘菊數株尙有榮者主人成姓者稽山人以扇索詩餘漫應一律云遙遙千里駐徵輪山色滁南興始新隠者結廬偏不逺徵夫停斾得相親盤餐已有蒓鱸味圖史能開車馬塵何用津途問沮溺髙棲自有上皇民主人又索劉詩劉不卽授余戲爲代乞云大栁今何在孫枝百萬條捎云動星斗匝水蘸波濤馬去暮山盡鶯歸春雪消先生旣彭澤詩句幸相招

葉臺山先生尊公桂山翁精相地常言其家山應出宰輔後以明經薦爲九江別駕衙齋堆一小石山爲玩山成而繞麓生紫芝因築室名瑞芝堂時先生年未弱冠日課讀其中靈奇之气隨貴者所寓而萃所謂人傑地靈者耶嗣此衙齋如故而宦居者無佳兆甚或掛議遭卹而去可知矣或曰山川之精遙相貫注葉翁所鐘自是家山英秀而芝特以遊寓故顯發之耳地靈人傑人傑地靈正不容偏主也

因閱藏舟圖客曰藏舟於山藏山於壑夜半有力者負之而趨此何旨也余曰丹法也舟運動者藏於山至靜矣山凝靜而實者藏於壑至虛矣至虛至靜豈復有念移動然有有力者乘夜半負之而趨者機之發也夜半者不知不覺也是天人合發之旨也顧用世者亦必有所藏藏則運動而有所就古者範蠡先用而後藏一藏遂不可復用諸葛孔明先藏而後用一用遂不可復藏且藏且用可用可藏惟子房耳客會意灑然

懶拙道人不知何許人雙髻赤腳遊楚黃之麻城性懶無營心絕機事人或謂之懶拙因亦自稱爲懶拙云彭澤劉進士馭初於萬曆乙卯以孝廉攝麻城教事遇之城北嶽祠坐臥一斷碑上露頂衲衣不避霜霰馭初異之就問不答覺碑石气煦然蒸濕益異之稍與親暱毎問輒縮其唇吻如吞茹狀意亦象教也而莫測其旨已一貴介招之爲結團瓢而居鑿竇通飲食或十餘日不食或日食生秔米升餘或食羊豕肉盡一二觔間坦腹示人按之堅如石臍大如杯繞臍生竪毛皆左旋人以爲類鐘離云房云潄沐靧盥自用其便溺亦香潔無穢气所服衣履經嵗月絕無垢污馭初一日爲具禮堅請乃稍稍授以回陽守气之訣請益曰子苐行之如果精進我自當來爲汝傾吐耳坐圜三月始出飄然不知何往後有人遇之於山西寄聲馭初蓋馭初宦緣未斷此老不輕來就也昔秦漢之君傾竭萬乘之貲力購之滄波荒徼之外而不知眞仙流裔顧在尋常市裏中馭初非有夙植豈能遇之耶余於白嶽見張邋遢於姑蘇見方蓬頭今胸中又著一懶拙矣

麻城劉鸞珪年百有十嵗平生多隠行劉馭初攝教事曰禮九十杖於朝天子巡嶽禮百年賜上尊養牛不難爲之袒割區區郡邑酺飲柰何不以賔席延致而令多錢傭據上坐乎力請於上官榮鸞珪以章服而賔之鸞珪頗徳馭初授以肘後飛金精法毎旦日將出時向明端坐兩手交握兩肘腕縮尾閭令腎气由夾脊上升至泥丸中下貫兩目旋轉數四想目有金光微啟眥見日中金光注射兩光內外相合仍入兩目從上降下腹中至气穴而住仍稍用意存之如此不拘徧數久之覺有紅日一規常在胸懷間此不死之道也鸞珪云人所以生者得陽精耳日爲陽宗常存之安得死鸞珪與馭初別幾十年其人至今在

雪中展黃越石防來四仙古像一爲鐵拐李坐石上對懸瀑仰視天際隠隠一鐵拐飛行空中一爲海蟾子哆口蓬發一蟾玉色者戲踞其頂手執一桃連花葉鮮活如生背緑竹六莖不見枝梢一爲寒山子倚絕壁雙手展捲若題詩竟而自爲吟諷者一爲拾得趺大松根植苕帚於傍松當拾得之背旁又各濶四五寸人不盡松深山絕壑中眞景物也越石要余題語余爲拈鐵拐一幀塗抹之以見意云息機泉壑注精云空气象沈邈姿采毅雄仰睇久之神與之逢非眞有得於鈐其孰能如是之形容若夫衣紋水荇髩髯風松眞道子之的也其石恪梁楷之流歟余欲拍肩庻幾從容

虞道園疊蘇武慢詞十二首張伯雨聞而和之餘見其手錄槁作細行楷詞翰俱入淸玩余以雪朝卽事步武其韻以博同調者一哂張詞云淸露晨流新桐初引消受北窻涼曉經卷薫鑪筆牀茶具長物憑他圍繞老子無情年光有限只似木人花鳥指凝雲散朶奇峯曽見漢唐池沼還自笑待學蟫魚金題玉躞書便容身了阿對泉頭布衣無恙占斷雨苔風篠獨鶴歸遲西山缺處掠過亂鴉林表舞琴心三疊胎仙坐到月髙山小餘詞云梅攢紫蕾蕙透靑芽晃白牕楞雪曉鷓鴣沈片鵓鴿桃紋一縷碧煙繚繞書編稗諢畫筆詼奇壯思鬰驚猿鳥趂閒年閒月閒時隨意甃成池沼還舒嘯倒甕尋香脫巾漉汁身世醉鄕堪了塞馬蹄穿冢麟角折今古幾堆荒篠軒渠胸岸豁達眉稜遙睇白雲天表笑羣兒闘簇冰山日出漸成消小

髙房山爲仇仁近先生作山村圖純用米法雲气磅礡艸樹信手染有天眞爛漫之趣非規規摹擬者比宋潛溪諸公題之宋云髙文簡公畫趙文敏公題識仇山村周艸牕詩皆絕無而僅有者河東張承旨嘗爲賦詩吾友蒲庵復和之餘欲效顰老病未能也姑書此以志吾媿金華宋濓仇云大徳初元九月淸河張淵甫貳車會髙彥敬禦史於月泉精舍酒半爲余作山村隠居圖頃刻而成元气淋漓天眞爛漫脫去畫工筆墨谿徑余方棲遲塵土無山可耕展玩此圖爲之悵然而已南陽仇逺仁近系以詩云我家仇山陽昔有數椽屋誤落城市間讀書學幹祿井枯竈煙絕況復問松菊如此五十年一出不可復髙侯丘壑胸知我志幽獨爲冩隠居圖寒溪入空谷蒼石壓危搆白雲養喬木向來仇池夢歷歷在我目何哉艸堂資政爾飯不足視吾吾尙存山居有時卜我朝劉淸惠公麟隠苕溪思作一樓不可得文徴仲先生爲冩神樓圖髙流鼓吹今古同調

王介甫令吾浙之鄞鄞濵海其民冬夏乘筏采捕爲生有田率在山麓取灌泉水澇則泄以達海旱則瀦以養田故民得指田爲質以貸豪右之金豪右得乘急重息之介甫特出官錢輕息以貸至秋則田畆之入安然足償所謂靑苖法也於鄞實善政及爲相必欲推而徧於天下則非矣鄞人至今徳之立祠陀山下神亦至靈

梁師成自稱東坡外子欲夤緣頴濵子元老請見通欵元老拒之師成怒擠之不令在中朝

宋南渡後呂頥浩罷相範宗尹繼之年才二十自古少年宰相無逾之者

馮道浮游五季稱常樂老而不慙其子吉亦善滑稽工琵琶教坊莫及也每朝士宴集不召自至至則爲彈琵琶又賦詩起舞人愛其俊逸道誡不令然甚則辱之不爲攺一日家宴道乃命吉琵琶爲壽賜以束帛吉負於肩以琵琶按膝作伶人拜而去了無慙色夫吉之無慙於伶猶道之無慙於虜也常疑此一種人必自有見處然如李禿翁深加奬賞則非也

宋紹聖末得一璽下禮官諸儒議李檢法公麟曰秦璽用藍田玉今玉色正靑乃其物且玉質甚堅非昆吾刀蟾肪不能治雕法絕久矣此必李斯刻無疑也然則晉所失之璽已復還中原乎昔人以璽經元後所擲刓一角未知然否

勃泥國貢龍腦大片者一家底第二等八家底第三等十一家底米龍腦二十家底蒼龍腦二十家底每一家底二十兩

大食國貢龍鹽一銀合駝毛褥面三段白越議三段白越議番布之精者

金章宗時太原常添壽四嵗能詩亦人妖也

元將郭侃徵克實宻爾部獲其樂器有七十二琵琶西域雅庫特大珠含之可不暍熨面可使目有光黃涪翁行書一卷古玉版牋隨意書自作詩似汝帖中劉伯倫向秀等筆法髙朗剛毅如佛氏宿生習气有驗翁卽不應前生從女身轉也其語備錄於此大石云崎嶬特石姿羃歷古蘚斑中立介不倚閱人行兩間安得工師舉與君障狂瀾南峯禪院云陳觴禪院裏浩倡叢林杪屐底見花開巾前落蜚鳥瞥見仙人徒拱揖靑林表放鶴亭云放鶴誰之亭蓋自支道林道林放鶴時萬里虛空心鶴去人亦逺亭名自古今元丰碑傍云元丰一片石巖巖佛棲傍曽文幹蘚包朱筆凍雨傷悠悠千載下懷賢起徬徨有鄒克明一跋雲月舟出此卷爲淸玩覽畢題云數篇吟可老一字買堪貧天順丁丑人日吳郡鄒亮

陸放翁詞稿行艸爛熳如黃如米細玩之則顏魯公楊少師精髓皆在詞乃大聖樂亦辛稼軒之流也詞云電轉雷驚自嘆浮生四十年試思量往事虛無似夢悲懽萬狀合散如煙苦海無邊愛河無底流浪看成百漏船何人解向無常火裏鐵打身堅須防便是華顚好收拾形骸歸自然又何須著意求田問舍生須宦達死欲名傳壽夭窮通是非榮辱此事由來都在天從今去任東西南北作个飛仙南宋放翁詞稿眞迹凡一百一十七字至正攺元獲於山陰王英孫家細窮詳玩備見句法淸眞筆勢圓熟信一代之名迹也按放翁爲陸遊務觀別號工詞翰累官華文閣待制封渭南縣伯有集百卷行世斯其人風流文雅可知矣此詞𨿽系艸稿妙在不經意中天眞爛發姿態橫生種種可爲師法雜之楊凝式大小米間又曷媿耶是嵗十月之望吳郡陳深敬題

元陳愼獨名植冩江浦樹石蒼莽疎宕有子久气韻上書一絕云無多茅屋滄波逺一半靑山竹樹遮宛似吾鄕荒寂地直疑割我白鷗沙朱靜春先生隠居蛟澤淮陰龔翠巖爲畫水村圖趙吳興李息齋繼作二圖於後先生賦二絕句以題卷尾嗚呼前輩襟期風度不可復見其愼獨翁作江濵樹石書其一詩於上且乂次其韻其企慕之至又何如哉童君仲文得之於滕君用衡裝潢之俾僕識其末蓋一舉而有感者二焉先生所藏在大徳間去今七十餘年愼獨之作已十四年矣頫仰淒愴洪武四年秋九月辛未吳郡張簡記竹懶於程季白所見趙吳興水村圖一卷精妙之極豈卽繼翠巖而作以貽靜春者耶

茶以芳洌洗神非讀書談道不宜防用然非眞正契道之士茶之韻味亦未易評量余嘗笑時流持論貴嘶聲之曲無色之茶嘶近於啞古之繞梁遏云竟成鈍置茶若無色芳洌必減且芳與鼻觸洌以舌受色之有無目之所審根境不相攝而取於彼何其謬耶

虎丘以有芳無色擅茗事之品顧其馥鬱不勝蘭止與新剝荳花同調鼻之消受亦無幾何至於入口淡於勺水淸泠之淵何地不有乃煩有司章程作僧流箠楚哉

武林西湖水取貯五石大缸澄澱六七日有風雨則覆晴則露之使受日月星之气用以烹茶甘淳有味不遜慧麓以其溪谷奔注涵浸凝淳非復一水取精多而味自足耳以是知凡有湖陂大浸處皆可貯以取澄絕勝淺流陰井昏滯腥薄不堪防試也

古人好奇飲中作百花熟水又作五色飲及冰蜜糖藥種種之飲予以爲皆不足尙如值精茗適乏細劚松枝瀹湯潄咽而已

國初謝孔昭深翠軒詩文一卷文徴仲補圖徴仲作精楷題云孫生詠之視余深翠詩文一卷國初諸名公爲吾郡謝孔昭作卷首題額篆楷各二字篆出滕待詔用衡楷出詹中書孟舉記文三首首爲兪都昌有立次解學士大紳又次王文靖汝玉皆出親書卷中諸詩亦多名人字畫皆精謹可愛蓋一時諸人皆勝國遺材故形諸篇翰猶有前輩典刑洪武乙巳至今百又三十年矣首尾完好獨逸其畫詠之徴余補爲此圖竊念孔昭以繪事得名卷中之畫亦必名筆顧余陋劣烏足以承其乏哉𨿽然曽子固記醒心亭自以得附名歐公之次爲幸然則安知區區之名不附諸公以傳耶正徳十又三年嵗在己卯二月旣望之夕張燈記此詩凡十三人華搆依苔竹幽深六月寒苕煙迷翡翠松露浥瑯玕秀色侵幃畔淸芳集座端晚來無客過琴詠自成歡【逃虛老人姚廣孝】古人隠山林所愛艸木蕃君今托防市惟玆一畆園嘉樹藹華滋修篁蔭庭軒雅有林壑趣靜聞禽鳥喧輕條弄迥颷密葉晞朝暾優哉此中意欲詠竟忘言【純江妙圓】深林翳長晝繁陰覆華楹微雨乍收霽羣樹新涼生書幃澹春緑宴寢凝夕淸景日易暝竹暗窻微明佳卉余舊滋芳條含晚榮覽賞已成趣況玆絕世營於焉謝塵鞅永遂幽居情【張肎】結廬近在防宛有巖壑趣苔徑翳叢筠蘿垣蔭芳樹密葉賸藏春柔梢半含露秀色菀沈沈窅然迷出處雲蹤席上屯鳥韻林端度適諧靜者心於焉養衝素會當一來過濡毫爲君賦【南沙釋完】防居苦湫隘獨此如山林苔徑窅然處開軒叢桂陰南薫一雨後芳潤霑衣襟色湛靑霞觴光照緑綺琴我有丘中想因之諧舊心形畱不得往掩卷空成吟【吳郡梁世行】髙人慕眞隠屏迹居山林松蘿繞行徑煙嵐結重陰巖窻湛餘碧磵戶生秋霖淸暉晃遊目涼颷灑衣襟於焉日無事逍遙坐長吟【婁江惟信】佳樹緑陰淨髙軒春晝明幽人獨無事閒窻啼鳥聲已忘城邑喧自得林野情還憶山中日夏初新雨晴【王倪】郭外一軒幽簾櫳翠欲流松陰濃蔽午竹色淨宜秋入座怡淸趣憑欄豁逺眸此中棲息穏積學踵前修【延陵金愷】葺茅面逺峯開扉在深樹緑葉暎圖書春陰滿庭宇我記昔來遊林蘿乍收雨掃塵坐靑霞焚香酌芳醑俄然鳥驚喧零亂舞翠羽夏景信已防此地未知暑翛翛涼籟吟似應琴中語意適念慮淸徘徊不能去【吳郡沈應】嘉木藹蔥蒨首夏生繁陰開軒入深窈轉徑柯條森霏霏散蒼煙交交鳴好禽回颷灑然至振葉陪淸吟因適林下閒毎陶忘世心琴書諒斯在期以投華簮【宿郡卞同】榮名非偶爾素懷甘泊如中嵗謝朋遊思與靜者居適逢有達士結廬城一隅衡門不盈仞自念無髙車佳木蔭層軒修篁覆長渠舉頭仰白日陰陰防太虛晴光泛書幌濕翠沾衣裾座無俚俗賔談笑皆鴻儒逸興寓圖畫咫尺窮方輿豈乏衝霄翼翺翔上云衢奚爲願蠖守與此松栢俱終尙往吟詠頓使煩慮除【淮海秦衡】綠竹藹餘碧靑松挺寒姿翛翛蔭華軒矯矯臨淸池念彼嵗月攺節撡恆自持風霜旣雲歷雨露亦已滋孰謂春葩榮奄然中道衰貞堅固希偶獨與靜者宜眷言此棲止因之厲我爲【北郭陸敍】列樹敷泉緑茂陰紛疊重娟娟秀芳春藹藹滋丰容緒風一披拂泛灩揺朦朧雜嵐迥莫辧暎蹊影可通新月度纎白孤花表妍紅已諧夏深涼尙愛雨餘濃薜蘿藤薈蘙霧露气蒙籠碩人此棲止華軒關其中樂閒懷同願期余相過從抱琴逢日夕往往迷歸蹤【盧充】

六研齋筆記卷一﹤子部﹐雜家類﹐雜說之屬﹐六研齋筆記﹥

欽定四庫全書

六研齋筆記卷二

明李日華撰

天啟甲子九月九日同曹愚公侍禦登眞如塔下禮長水法師墓浴雪井水遇梵僧鎖喃嚷結者深眼微須能爲漢音與坐良久因詰其西來緣起嚷結袖出一編相示蓋其踐歷蹤由也今錄於此以備遐方參覽焉

西域東天竺國有國名主活近名髙昌統二十聚落城髙十二丈方圓百里四門三層四角有十二窣堵波文武二樓髙二十五丈龍樓鳳閣千二百座名剎大院百所人物雄奇多有勝迹城西百里有大乘寺立像髙十五丈赤髮靑面捧降魔杵大殿睡佛長十六丈赤袈裟白玉石佛像澡瓶綠琉璃髙三尺圍三尺五寸左十里有小乘寺內供佛齒五寸輪王齒三寸有鐵鉢黒色盛七升乃燃燈佛遺迹右西北二十里有答辣法藏寺卽鎖喃嚷結出家之所寺本周天元時甘露梵王創建一寺三院樓閣七重中有諸天諸佛說法壇壇內遺舍利三顆紫金凾供佛牙一長一寸廣八分黃色常放光明後林懴播樓供佛掃帚一把乃迦捨艸作成長三尺圍七寸箒柄雜寶裝飾玉石匣盛後建法王殿說法臺髙昌國王麯文嘇哆所施封一髙僧無上法王號圓通至勝佛所度法子名嘛喝實利正鎖喃嚷結之師俗居恭禦都宮是髙昌王第七弟之遺宗名播利鎧厭王宮幻有之軀欣菩提無生之果遂投實利修習禪定指示要路東行九萬里餘始至大明有先代和尙班的答祖歿東土乃我成化皇帝國師嚷結翹慕華風兼欽先徳發心結五眾同行初禮大雪山證道臺靈鷲山說法臺從王捨城過入莫度達官所上名領文掛號批登五僧名一鎖喃嚷結一鎖喃陸竹一鎖喃堅剉一展陽喃渴一朶而只懴發站東過囀蒭河此河阿耨達池之源也進茄赤建國換牒掛號一月方行經喝捍國行一月至恭禦城人民烏黒多習波羅門種三千里過白水城多外道幻術不敬僧東行五千里過呾邏斯城其人圓晴黒面短髮長須多習小乘山出珍寶住三月東行至羯霜那國換牒掛號住十月民敬三寶諸物丰盛米麥長寸東行三千里至蔥嶺山山髙險有開辟至今不解之冰凝沍汗漫與天云相連仰之皚然無際睨其旁有冰摧落者橫踞路側髙可百丈廣或數尺以是蹊徑崎嶇登涉艱阻加以冰雪雜飛不禁寒顫將欲眠食絕無燥處惟是懸釡而炊就冰而寢苦不盡言七日方出東南臨至特伽國聞說多暑十月時如別國八月之熱不可前進因向東北行至馬蟻院乃佛在世時使阿難教化之所名因果處停住一年調養凍瘡全愈方行嚷結所傷兩足磕破膝額尙存可驗又東行過殑伽河卽恆河廣可百丈其水綠波見底雜石所襯兩岸奇卉異香木筏而往一月至防祿迦國名小沙磧王名碧多都城髙廣人物阜盛惟有一寺名阿奢埋兒寺寛廣僧多專學禪定多遊天竺又東三千里過屈支國王號木文麯多宮殿整齊人民男婦赤色敬重三寶多幻術所飡諸物華美衣服精麗使用金銀錢停住一年又行東過阿耆尼國多有銀礦山金礦山髙可百丈光气騰曜不可名狀賊冦極廣其人凶惡慘殺無忌又東行千里乃古髙昌國先髙昌王有妹被主活國王取去亦名髙昌國古髙昌國亦名伊吾國人物淸秀相傳奘法師化道之所時有漢僧駐錫東行三千里至流沙河卽砂漠磧是也寛八百里上無飛鳥下絕走獸地不出水土無莖艸薫風炎灼魑魅縱衡十日方出至野馬泉安歇取水有一大寺名雷音後一窟洞名碧播屈昔日如來降諸外道治火龍之所住一月東行千里至五烽從西烽取進有一山王乃五隴之後代名王侖卜山下一泉方圓丈餘淸澈甚美有達官看守凡取水者通報王知王見五僧甚生歡喜畱住數日與書一封寄東烽王使人引出界指說路逕付水皮袋盛之其路一片沙漠無有行處望馬糞骨聚而進虎狼極多行五日至東烽逺見山上城墻止有一門對列器械弓箭看守達官暸見五眾方要放箭急呼西烽王有書見書方許進見細說西來之事王亦甚喜畱住一月付水甘糧指路從賀延磧行才有水東行五日至磧乃西畨境界名小西天昔如來傳法於此號烏思藏地面寛廣乃四家達王供奉之所多出髙僧大殿內列法牀五百張有佛子法王蓮花上師所傳畨經畨咒出滲金佛人頂骨數珠氆氌容金鈴云昔漢班定逺超住此鎭定西域本朝劉馬太監徵西入界處地气多寒參禮蓮花上師畱二載余臨行與書一封達五臺山羅防寺侯法王哨來東至玉門關有山無關有葫蘆河一道上廣下狹波迅急深不可渡西岸多梧桐林自砍大者作筏而進從上稍至東北行東南七十里是玉門大路封王進貢悉由此行隨喜岷州秉靈寺雅州紅花寺山西一路而來上五臺山羅防寺法王處住二年遇欽差禦馬監太監劉潤上山引五僧至北京雙林寺住萬曆三十年五月十五日啟奏明肅皇太后命住萬壽庵持咒三年有畨經廠太監張貴引奏萬嵗爺命住雙林寺設壇濟幽四十九晝夜賜紫衣寶冠命西經廠掌壇教授中貴又賜織金禪衣金段十疋膳盒八副寄與大能仁寺蓋先代班的答祖師於成化年間賜法王寶殿塔院也僧五人朶兒只懴滅於五臺山菩薩頂展陽喃渴滅於雙林其餘二僧一在山海關一在墨云嚷結募造滲金觀音一尊朝南海天臺齋僧三千已滿得遇納川同行至嘉興宰官居士見者往往詰問縱由敢述大都如此

宋南蹕臨安倚吾禾爲畿輔孝皇登極又爲湯沐多戚裏貴公流寓人文鬰然每試士輙於郡南謂之南宮又築一枝堂取郤詵桂枝之義爲多士祝也而實爲羽流禮斗祈星之地往往有仙眞異人來棲止者方外友許廓無與談七眞事甚悉因筆綴之

魯沐風格髙亮气息深穏宋治平中從海南來與人不交一言黙對終日時有白鶴旋繞空中學士範公鎭建來鶴軒以居之至元初猶存吳公澄禮以爲師年三百餘嵗

朱艮庵初住郡東太古院遇異人授以黃白祕術蕭然淡漠不以屑意時南宮院燬於火道眾俱散艮庵過之惻然流涕趺坐其處不食者七晝夜士庻感動爲聞於有司淸隠占百餘畆信施駢集遂重建三淸殿環以八室宮之復興皆艮庵力也壽九十有三端坐而化

張復陽當湖人初業儒旣娶有感棄去從朱艮庵學道妻亦爲尼善詩工畫畫仿吳仲圭蒼鬰淋漓掩其欵鮮不以爲梅花庵主也又注釋性理大全行於世喜作雲水遊止金陵朝天宮與尹蓬頭爲侶深譚極論亹亹不休旁人不解也復還長水止宮中直指孔公聞其名檄郡邑長邀致之不時見觸郡侯怒遂擔書往余杭洞霄宮止焉先是洞霄石壁有張果老題字云五百年後吾當挑書再來復陽欣然得句云蒼苔白石淨無埃洞向風雷起處開生前欠下煙霞債今日挑書重又來俄有虎從石壁中出弭耳隨行麾之不去一住廿年丹就乃還裏有司爲新一枝堂建棲樓以居之治三年年八十有八尸解去仙樂滿空香气經月不散舉棺甚輕至今以鐵索懸一枝堂後如空器焉

朱棲林受道於復陽善屬文工吟詠與考功丰南禺上林項少嶽衲子釋冬谿結社城西之項園夏月夜坐鼓气作運雷聲聲聞數里大學士鵞湖費宏趨召艤舟西水聞聲尋之得之松下驩然禮遇時世廟方注意修公別許以薦聞棲林笑不答公贈詩云赴召仍迂霅水舟塵途深媿雪盈頭譚邂逅蓬侶一笑相忘對白鷗費至京俄殞棲林年八十有五而化

嚴頭陀武林人與朱棲眞盟契憇止南宮二十餘年鹽官孝亷郁云陽者問道於頭陀有得遂棄公車事修煉一日郁與飲湖上旣醉履行水面十餘丈已而云陽入武夷頭陀隠句曲毎登峯步虛有識者呼之不應或遙拜則揺手大笑授道於崔光頭囑曰南宮我嘗神依之汝當居以繼我志

李赤肚或云出度偉岸疎野飲酒至一石噉肉數觔遇儒者與縱譚無忌嘗禁人不得泄气大小遺節忍至十日半月非大悶絕不解也禮嚴頭陀爲師頭陀去後赤肚時在吾郡

金懶仙別號心齋道人復陽五代孫也精通三教理兼得望气之術與司空陸五臺公施靜村居士談禪交契力行利濟之事雲遊羽衲至者如歸崔光頭養丹吳興山中爲鮫水沖漂浮海面者七日至四明漁舟援之登岸懶仙望異气迎歸宮事之如父因盡得嚴頭陀之道每夜分起坐人視其面如月輪光照一室雲間許侍禦者久病藥石不效夢呂祖示云有懶仙可療汝疾物色得之迎歸教以靜坐疾果卻侍禦爲買田築室備僮奴畱養終身年七旬餘呼水盥沭更衣端坐而逝

許廓無與余極談內外丹旨俱有根據其言曰士大夫溺於嗜欲信方士采鼎之說背淸淨而入火坑固可憫笑然不深究參同悟眞之理而謂一身之外無物則亦非也寧知淸淨養成之後更須防化其道初非形交之褻投穴之險而不無神迎气合之妙乃造化骨髓中骨髓生萬物丹頭前之丹頭所謂玉皇口中涎非有質之物也譬之善炙沈水者以銀鈿隔火火力一到逼出香气鬰然觸鼻若一有煙起卽須撥去之先天之气亦若是其功全在迎與槖籥過度之妙不輕授耳且曰余將適秦必有遇不知何解也是其所得又將超其師懶仙而上矣

王弇州先生不徒文章蓋代而於法書亦極精詣余得觀其所藏右軍眞迹三帖賞會評量著語往往深入其意毅然以瑯琊後昆自任而奉此爲赤刀非祗爲鑑收者也捲畱余案逾月度不能有因悉錄其副云晉右軍將軍王逸少書漧嘔帖其字畫雄雅圓勁而紙亦古色知是唐人所藏也於書行空間直界成路蓋謂久而捲舒恐致褙絹絲紋磨損字面故置之書筒而祕之乃知前人寶愛如此之篤太宗時已嘗刻之淳化帖中上有南唐舊合同印並集賢院印及首尾古印朱文十數又鵞溪黃素革首前後皆用宣政內府圖書印想當必有數帖成軸不然何以革首外邊各亦有印文耶今存者此帖耳是以書譜止載其首帖之號云皇慶二年十二月朔喬簣成仲山父題王羲之書惟淳化帖止得兩卷則知購收不盡者多矣宋臨所見者思陵與米南宮一拙而頗弱一勁而出奇若此帖唐人所藏祕自有過妙處知書者必辧也大梁班惟志敬防

喬氏所裝書畫以印色定置髙下此帖有仲山甫自題尢足重也後五十有五年臨川危素書此本視慶曆大觀中眞書諸刻最爲佳也丹山奇隠居士購得之常置書筒中毎溽暑三月又加蠟封裹其外其深防甚於嬰兒也時欲展玩則淨拭幾席而對之或者譏余爲宋人燕石之藏居士因復之曰昔人語右軍書樂毅論太史箴體皆正眞有忠臣烈士之象隨所在而有神物防持如辧才於蘭亭殆逾性命況千餘載之下寶玩尙無斁者余於此帖豈爲過耶或者遂服余精鑑如此唯唯而退居士因徴餘言以悉於後使其傳家者尙知其自焉時至正三十年春二月上澣日陸修正識

右晉右將軍王羲之漧嘔帖嘗刻之淳化帖中以石刻較之分毫無異眞至寶也或者謂其紙墨蕭瑟或又謂其爲唐摹政不必計也其筆法髙古斷非後人所及今見石刻一行半叚皆寶惜之況此帖典刑具在非水月鏡像可比者乎其直界成路喬仲山以爲置書筒中者非也古人寶愛名帖常以自隨如王世將得索靖廿四日帖置之衣帶中至宣和中折痕尢在卽此類也其周遭諸印多用赭墨亦非僞爲長洲文彭謹題

右軍帖自昭陵殉後眞筆銷亡所珍貴者惟唐摹其宋摹又出重番斯下矣唐用硬黃紙摹出馮承素者爲上宋用雜油紙摹米南宮爲上此三帖大熱漧嘔的是唐摹此月則爲米筆無疑二千餘年若覩右軍手迹良是難事得見唐摹亦希世至寶也然三帖中漧嘔尢勝法度圓融風神具在卽右軍手書恐不甚軒輊識者自能鑑定矣吳郡周天球觀並記此右右軍大熱帖十七字𨿽紙敝迹渝而風範猶存且遺墨搵透膚理隠然有入木三分之勢贊曰

墨池飛龍鬰蟠蠒絲十七驪珠精光陸離有象燭天土花蝕之靑鳳片翰人間所希其在瑯琊天球庻幾右漧嘔帖痰幹二字作淡幹皆古書通用妙在藏精雅之極是唐臨本也贊曰

歐險旭顚顏莊李佻寔繁喆孫厥祀幾祧楚驚優孟謂爲叔敖以似求有典刑不恌我追會稽毋憚嶕峣右此月帖二十五字結法圓美遒逸而微有米家風疑爲此君臨本贊曰

優孟抵掌卒驚楚王虎賁登筵蔡爲不亡屈邯鄲脛步山陰堂柔腕虛和役圓就方誰其最工米顚襄陽【世貞謹題】

余前得先右軍大熱此月二帖於昆山顧氏乃黃琳美之家物也轉入陸太宰全卿顧氏其外甥孫也大熱帖更世久紙墨已盡揭而猶有搵入膚理者細視之極純雅可愛當是眞迹此月帖筆勢圜逸而間有襄陽筆意終爲米南宮臨本後得淡悶漧嘔帖於慧山談氏印識題防甚眾結法精美有度而發筆微拙據鑑定以爲唐人臨本也眞迹縱潦倒如裴叔則病劇回眸猶足掩暎數人臨法從眞迹上翻出優孟抵掌尙近於王孫隆凖薛紹彭云古囊織縹可復得白玉爲躞黃金題況爲之後者乎珍珍重重甲戌七月裔孫世貞題

余又得觀弇山堂所藏宋榻黃庭經趙魏公臨本合裝一卷元美敬美有系語皆於書道中說甚深法余喜而悉錄之

右軍書黃庭有以時代置喙者有謂爲吳通微筆者如黃伯思董逌輩要是胸中微有書眼中無珠耳毋論陶通明啟事可據試取宋榻石本觀之唐以後人能辧此否也趙吳興臨筆精微之甚第不可合看合之覺石本如絳雲在霄舒捲自如臨本或不免羊欣之嘆耳吾此語殊有意須於宣城諸葛家叩之乃能得所以萬曆癸未初冬王世貞題

黃庭佳本余所蓄有三此刻與第一本同榻而稍剝蝕故屈居第二然筆意純雅古色隠起未易優劣也趙文敏臨本絕眞苦非余所愛如余兄藏文敏枯樹賦眞迹絕佳不幸與褚河南雙鉤本同石聲價頓減時代升降乃爾宋人謂黃庭非右軍筆今人謂文敏書超唐接晉均非知言也吳通微兄弟贗書是黃庭內景經耳而黃長睿輩便以揶揄此書眞可謂貴耳之徒矣吳郡王世懋識

竹懶曰敬美自言不愛文敏書然余觀其平日所運悉是趙法又其所藏蓮華莊墨一卷𨿽仲穆輩能肖一二者亦收之何耶大抵唐宋來能法二王者無如趙欲法二王者未有不愛趙者也

右軍艸書十七帖與淳化閣本所收及王方慶寶章集所列皆赫烜人目照曜今古而張懷瓘乃深抑之置之第八云逸少格律非髙功夫又少𨿽圓丰妍美乃乏神气無戈防銛鋭可畏無物象生動可奇是以劣於諸子得重名者以眞行故也唐文皇極珍羲迹於子敬尢有蛇蚓之誚懷瓘置之第三髙出右軍五等翰墨好尙固人自有懷然以臻極之藝時主之鑑輒自竪議排突亦可異也

山中無事探節數時於寒暑晦明間有消受處名曰四時佳彼衝衝馬頭駒隙者未必知也試與靜者商之

正月多風雨爲佳萌芽未作浸灌無傷俗間往還借以勒斷

二月三停雨七停晴爲佳稍雨則芳意漸滋多晴則和气漸達

三月忽雨忽晴爲佳雨不破塊津莖潤葉日不爍膚解肌催笑謂之養花一年第一好處不可錯過四月不雨不晴爲佳候輕雲蔽日轉益陰森濃綠疎紅防綴逾妙

五月積雨後晴久晴後雨爲佳取其暄涼相濟體適意和

六月或快雨或微雨爲佳

七月同六月

八月晴雨相間爲佳夜有月倍佳

九月晴暖卽佳

十月晴暖卽佳

十一月晴暖卽佳小作凍雨令竹樹淅瀝有聲亦佳十二月有日可曝有雪可眺俱佳

虞樂以簫爲宗主書曰簫韶九成商樂以磬爲主詩曰依我磬聲周樂以金爲主傳曰金奏肆夏

頌琴卽箏之別名

管子相齊築陰裏三墻九門使玉人刻爲璧者石耳謬請於周非彤弓石璧不得朝獻利僞璧之入也今世鬻古者競飾以相夷吾實開之矣

東至開悟南撫多鷃西服壽靡北懷弭耳

偶閱天文書有異聞輙節錄之

天鼓有音如雷不從地出

極長之晝其夕常明

天籥主國家祕書藏之金匱石室

月一日至四日行最疾日夜行十四度餘五日至八日行次疾日夜行十三度餘九日至十九日其行遲日夜行十二度餘二十日至二十三日其行又小疾日夜行十二度餘二十四日至晦行又太疾日夜行十四度余以一月均之則日實得十三度十九分度之七

星歷家言盡西必占狼星極南必占斗凡聲教所不及者皆占狗國

正月必雷雷不必聞惟雉必聞故感而震呴如風雨晦冥而雞必鳴也

宋慶曆中有一術士姓李多巧思嘗刻一木鐘馗髙二三尺右手持鐵簡以香餌置鐘馗左手中防緣手取食則左手扼防右手運簡斃之以獻荊王王聞於朝召官之李自云知曆術特炫此以求達耳

回回歷每月有閏日而無閏月二月爲一時六時爲一嵗

庭州防水在大荒之外以金鐵承之皆漏惟角與瓠葉不漏

周茂叔太極圖說人謂出於壽州鶴林寺僧所授邵堯夫皇極經世書謂其母前爲某公妾藏其亡夫遺書以歸邵氏宋時浮薄不根之談如此可笑也

農家以霜降前一日見霜則知淸明後一日霜止吳萊陰符經注序云廣陵鄭山古語蜀黃承眞蜀宮大火甲申乙酉則殺人無數我授汝祕術庻幾少減於殺伐幸汝詣朝堂陳之陳之不受汝當死泄天祕也已而蜀主不聽承眞死孫光憲竊窺其書題曰黃帝陰符然與今本不同不知此又何書也若李筌借以用兵而山古又欲倚之禁兵果何說耶

錢學士溥所藏定武蘭亭楮墨榻法俱精古非贗物舊一見於余倩沈伯逺齋頭王越石不知得於何處又益以蕭翼賺蘭亭圖題曰閻立本蓋僞筆也又附諸防皆不眞止錢之子諱克頴者數語系的筆今錄於此

余有書捨在吳興之蜀山今年自鐘離還蔣仲紛訪於北郭因談蜀山之勝同遊數日臨別出視古刻蘭亭紙墨俱精典刑具備固善本也前有吳興趙子俊【子俊名吁今此摹亡矣】所摹閻立本賺蘭亭圖亦精妙韻度殊勝余從仲紛易之歸家憶先公手臨宋仲溫子昻十三跋命工裝潢成捲每窻明幾淨時出展玩旣見右軍法度又得親先公手澤爲益多矣戊申嵗八月上澣日後學錢克頴識於一塵不到處

有客防梅道人臨荊浩漁樂圖一卷見視凡作漁舫十四中流傍岸沙際樹防或駕或泊舫皆檏厚方濶上具軒窻漁者皆唐防道裝知爲關中渭川風物士大夫脫樊籠以自放於滄波浩者江南眞漁葉舟篛笠無是布置也其出洪谷所營似可無疑然余昔於戴上捨敬雩所見一卷景物於此正合題云姚丹丘臨梅沙彌筆蓋三十年所矣今覩此卷又云梅沙彌臨荊筆荊又仿自唐人乃知繪事惟創意之難如其成就今古相師殊不諱也唐人重摩詰輞川皆乞本傳冩惟元人重气韻而輕位置以爲一臨仿卽失生動耳

神瞽精索者一操器卽別晴雨餘輩與筆硯周旋久亦借以知燥濕硯佳者每午前必劃然劘墨午後卽水不減筆鋒亦因暵加鋭乘陰稍韌但其甚微心麄者不覺耳

古銅物鼎彛之屬入土千年則純靑如鋪翠入水則純緑其色子後稍淡午後乘陰气翠潤欲滴大理石屏所現雲山晴則尋常雨則鮮活層層顯露物之至者未嘗不與陰陽通不徒作淸士耳目之玩而已

唐自天寶年相沿至南唐時俱於升州句容縣立官塲鑄造上古鼎彛壺濯之類欵飾精整嵗久間亦有靑緑者然不足貴也

有人持一劍來質長二尺有奇靶長一尺就明視之隠有花紋燦發如靑萍之防波甚奇之豈卽古者靑萍之遺歟然不解其所以然一日質之鐘防芝防芝曰戎劍也戎人聚精鐵治爲薄葉細剪成花團揉之雜他鐵以鑄而後淬磨之故其文如是戎人性巧喜文章陸離之觀割破馬鞍皮累數重漆者爲小合子若貍首鹿胎然名曰犀毗亦奇物也

防芝又贈餘一小匕首彎如羊角以瑪瑙石作柄鋒鋭甚銛云此西域僧用以割酥防茶者西人以茶爲藥石以酥爲餱糧南北分治時魏笑茶爲酪奴梁指酥爲膻食今此僧乃混而同之不知竟作何味耶

余方立論排虎邱茗爲有小芳而乏深味不足傲睨松蘿龍井之上乃聞虎邱僧盡防其樹以一傭待命蓋厭苦官司之橫索而絕其本耳余曰快哉此有血性比丘惟其眼底無塵是以舌端具劍

前輩戚中嶽先生精楷法與文徴仲頡頏初不知其善畫鐘防芝尊人號仰泉先生特爲作圖法祖巨然筆力蒼勁較之吳仲圭略減淹潤耳不似近習疎莽絕無暎帶賔主一切逃之荒詭偪塞而動以元格自掩也

積雨彌旬河流漲溢河壖籬塹之居水皆灌注稚子敲鍼結网漉取魚蝦村酤𨿽醨瓢粟可易林榮野艷細不名之花盡爲圃人檐負入市日縱數十錢則紅紫黃白紛然滿庭且醉且歌且弄筆自恣又或以虞初夷堅等詼奇不必有之說助其壯浪眞貧老漢活計不必告人者也

王金陵學術頗僻三經義大不滿人心而庸流檏學得借以竊糈媒進亦有翕然頌之者其魁傑如三衢何恭欽聖至作長篇獻東坡欲其推尊王氏語甚瑰偉東坡心不然而貌禮之其詞曰昔日歐陽心獨苦搜羅天下文章虎未逢賈馬嗟誰與昆體文章正旁午一得眉山老翁語始協平生好奇古騫騰鸑鷟螭虯侶錦繡腎腸終日吐眉山跨馬挾雙龍迆欹斜劍閣東一息萬語光羣雄是日魯酒歸淳醲仁廟當朝起數公四時閶闔來淸風眉山秉筆摩蒼穹稽首獻議何雍容是時慶曆主嘉祐東省西垣半耆舊一代偉人爭入彀天開黃閣咸虛受公時脫頴眉山後歆向機云同一奏建安數子空鳴脰集賢學士皆籠袖玉人發馬下天階華蓋星邊捧詔來天子延英不浪開爲公此日深徘徊金吾侍側天顏低上列四輔前三臺相與疇咨將相材飄然八駿先龍媒西京應制十八九賈董襃然爲舉首此輩昻藏希世有劉蕡又作鮫龍吼觀公舉勸斯人手玉壺破碎珠囊剖許國誠心仍貫斗識者談之不容口天公一見列詩曹指防姮娥供兔豪公歌數曲風刁刁若耶溪上皆停橈郢客擲筆不敢操楚人往往收離騷李杜藩墻不甚勞太白脫卻宮錦袍東風顚入五湖裏萬籟聲聲哭龍耳河伯江妃愁欲死只恐將來拶見底南登防岸將何以直節壯懷聊自倚養得身長數千里天地一夜風雷起官家內相能幾人幾人到此陪經綸天語叮嚀下降頻金蓮燭畔窺龍鱗日曝花磚暖繡裀鐶金佩玉何申申姮娥喚作眞麒麟焉知韓李非前身龍樓漏箭銅壺挹隠約六街騶唱入傳宣使者翩翻集月題控馬天門立錦箋瓊琯尙書給九韶忽然如俯掖宸恩四海周流及武帝王封乃平揖我宋修文偃武初詞林翰苑新扶疎竇儀陶糓端何如峩冠曵履承明廬艸昧功名尙武夫討論潤色姑徐徐剪夷五代尊圖書墨客稍稍躋天衢中間作者相踵武請試從頭爲君數眞宗皇帝觀神防楊億風流玉堂處傾金注瓦橫罇爼大笑哄堂任豪舉逡巡百尺江南楮密掃煤煙驟如雨六一超然又不同陳言萬紙一洗空晉宋齊梁不待攻兩漢直抵元和中龍驤鳳舉扶桑東五采射日吞長虹滿堂玉磬諧金鐘紛然和者如笙鏞木鐸可憐聲獨悄一振鏗然須大老伊說數公無處討蕭曹丙魏規模小馬遷班固工品藻出處行藏何太少升沈將相侯王了經天緯地慿誰好信知風采古爲多堯舜文章煥若何東作西成南已訛眞人更集滿鑾坡夷禮樂俄森羅黼黻郊廟金盤陀羽毛率舞呈天和髙陽才子前賡歌君哉頓起一兪爾執簡抽毫無及矣周公整頓乾坤已開辟明堂復如此從頭制作軒轅始海獸山禽咸獻美衮冕分明圭玉侈六代光華謁天子日月星辰繢九天虫魚艸木繪山川羣聖文章想亦然百家妙理何周旋離離黍稷春風前東周一去追無緣帝徳王功只僅傳廟堂急管催繁弦巍哉孔子尊如帝矯之孟軻天莫制斯文未防今何在鄒魯邈然安可再揚雄力寡知無柰天祿校書眞末計江海悠悠百川逝回首相望幾千載熈寧天子憫斯文轉展搜揚到海垠丞相王公舉趾尊委蛇二老西來賔咀嚼六經如八珍補葺東魯鋤西秦天子資之又日新八風自轉成天鈞頃從孟子驅楊墨他日滛詞又榛棘丰鎬荒涼天空碧庸孟書中幾充塞金陵爲此深求直二十年來人稍識求之左右逢星極內聖外王眞凖的古人效學豈文辭堂陛之間意已移彛何虎蜼尊何犠云何簠簋如靈不然制作知無時反魯詩書一貫之明明古訓識者誰百家效語如嬰兒蝌蚪六書藏屋壁豈比鐘王論筆迹會通意象如作易不假語言含妙徳尙從對偶音聲覓洙泗文章少平昃解到雕虫童子識斯人稍得揚雄力熈寧論撰亦何慙況把先儒眾說參舉世傳經作指南辟雍泮水堆牙籖或者囂然痛欲殱安得諸儒口遂鉗聖主賢王實用僉公嘗一語令師嚴翻思偃蹇熈寧末苦信古書由世拙金陵戶外履成列稱衡一刺終漫滅彷佛五經無二說堂堂萬里星中月欲論西漢誰優劣忽然吟蟬風脰咽邊韶性嬾讀書頑病甚相如下筆慳敢望言如霧豹斑擔簦負笈徒間關沂水春來初解顏浴沂童子彌春灣先哲如龍尙可扳鼓瑟從之豈浪閒可憐道徳共耕獵何苦侯門俟彈鋏不挾而來聊自愜栩然夢爾飛蝴蝶飲中數子劉伶俠江外主人張翰攝短舲下水輕仍防落帆解舵吳山脇此詩鋪舒曲折可謂費詞然大意不過謂歐蘇輩止作得詞章一路若孔孟著述周公禮樂必歸金陵自此種議論流行後來紹述小人極其緣飾直令荊舒配食孔廟眞足發千古一笑耳然從此遂開僞學一途動以聖賢自處興言立詞籠駕天下而淸明宇宙竟作魑魅塲矣不可謂非欽聖輩邪流附和之遺毒也此詩載周密浩然齋視聽抄偶曝書錄出之

陳無已云世人以癡爲九百謂其精神不足也項平甫家說云汪司業云九百艸書喬字也朱彧可談云靑州王大夫爲詞鄙俚每投獻當路以爲笑其季父爲靑掾亦與詞季父他日見其子謝之其子云大人九百亂道玷凟髙明蓋謂神气不足爲九百豈以一千卽足數耶以艸書釋之不若陳朱之說通張平子西京賦云小說九百本自虞初注爲小說者九百篇注又云九百四十三篇言九百者舉大數也東坡作艾子中有一條彭祖八百嵗其婦哭之以九百者尙在也李方叔問東坡曰俗以憨駱駝爲九百豈可筆之文字間坡曰子未知所據耳張平子西京賦云乃有祕書小說九百蓋稗小說凡九百四十三篇皆巫醫視及里巷之所傳言集爲是書西漢虞初洛陽人以其書事漢武帝出入騎從衣黃衣號黃衣使者其說亦號百九吾言豈無據也方叔後讀文選見其事具注中始嘆曰坡翁於世間書何往不精通耶

東坡先生𨿽天材卓逸其於書畫二事乃性所篤嗜到處無不以筆硯自隨海南老媼見其擘裹燈心紙作字有張睢陽生猶罵賊嚼齒斷齦顏平原死不忘君握拳透瓜之語其在黃州偶途路間見民家有叢竹老木卽雞棲豕牢之側亦必就而圖之所以逸筆艸艸動有生气彼固一時天眞發溢非有求肖之念也

東坡云武宗元畫中嶽壁圖有類韓退之南海碑記晁以道請其間坡云武宗元眞廟朝比部郎也畫手妙一時中嶽禮告成上命畫羽儀於壁宗元獨占東壁遣羣工就西幕以幃帳武乃先畫一長腳襆頭者執撾在前諸人愕然怪問曰比部以上命至乃畫此一人何耶武曰非爾所知須防畫成其間羅列森布上下臣僚至廝役貴賤行止各當其分幾欲飛動南海碑首曰海於天地間萬物最巨其後運思施設極奇怪正爲劈頭得勝气耳武畫所以似之丙寅夏餘購得東坡遊赤壁圖筆法布置蒼秀古雅極類唐人元遺山防云畫系武元直所作元直事金昌宗居畫院去宋不逺豈卽宗元之裔耶其蕭然矩度誠不知於嶽壁何如顧其狀山川之鬰盤風露之浩天空水濶之趣必有當於坡翁者也

沈啟南才情灑落見於所作畫上題語想其一時滿志气酣神縱不自知其工也如題畫燕云今年見新燕猶是去年見主人頭髮白轉多只有烏衣不曽變年去年來來不差分明認得主人家柴門大開風滿屋飛出飛入隨楊花君不見相國門前車馬塞一朝去相車馬寂車馬寂艸萋萋燕子還來梁上棲又云嵗嵗年年喜見參新泥重把舊巢添五陵世異誰華屋百姓家貧我艸檐飛對對語喃喃杏花捎落午風恬東家阿媛心撩亂一月紅樓不捲簾又其賦簾影一詩云誰放春云下曲瓊一重薄隔萬重情珠光蕩日花無語疎影通風笑有聲外面令人倍惆悵裏邊容眼自分明知無緣分難輕入敢與楊花燕子爭情思駘宕如少年不自持者夷考公生平篤行乃知是廣平梅花耳

趙仲穆越山圖云臨髙尙書者峯巒潑翠雲气鬰浡倐斂倐開乍近乍逺上下作數十層出沒意非不華妙縑素亦舊但絕無髙趙二公法余直斷以爲元人不知誰何之作耳玉雪坡老人番陽周伯溫詩曰浙江春水滿東岸盡靑山旭日明旌棨晴雲擁髻鬟柯亭林倚塔秦望石迷關一曲何時遂開圖漫破顏沈石田塡唐多令一詞云江盡正分吳山多繞越都一望中還見重湖昔日覇圖何在者空雲樹煙蕪遙指廢臺孤論興亡一軌迨如今仍似姑蘇剰與後人傳作畫王孫曽有傷無慈谿張鈇塡念奴嬌詞云浙江東岸是越王勾踐舊時封國甞膽臥薪成底事惟有荒臺凝碧萬壑爭流千巖競秀宛宛無今昔兔葵燕麥中間多少遺迹遙想東晉風流蘭亭修褉空自畱殘墨何用登臨傷往事堪笑衰毛白且覓扁舟賀家湖上載酒尋春色季眞歸後四明還有狂客

王履吉書法歐虞風神奕奕詩工古選絕無凡調然未嘗以畫名也余近得見一幅散筆翛灑實兼大癡雲林兩家韻度乃知髙流胸中未易窺測其題句云髙樹覆淸溪松亭延落照爲問京華人欲返思鱸棹欵云秋日仿雲林筆意因有所懷賦此文文水題云履吉不以畫名此幅乃偶然興到隨筆防染耳然深得大癡雲林墨外之趣可見髙人胸中無所不能從伯谷齋頭見之爲之心熱謹題數字於上

趙彛齋與皇甫表論冩墨竹而尢其胸中無詩又云何況髙束李杜編江湖競買新詩讀以新詩味薄讀之終不能壯人懷抱於冩竹蕭灑振防之韻無以助發耳

彛齋爲許梅谷作冩梅詩云濃冩花枝淡冩梢鱗皴老漧墨微焦筆分三剔攢成瓣珠暈一圓工防椒糝綴蜂須凝醉靨穏拖防尾曵長條盡吹心側風初急猶把枝埋雪半消松竹襯時明掩映水波浮處見飄颻黃昏時籠明月淸淺谿山長短橋閙裏相挨如有意靜中背立見無筆端的歷明非畫軸上縱橫不是描頓覺坐成春盎盎因思行過雨蕭蕭從頭總是楊湯法下功夫豈一朝此詩冩梅彀率並其神聖工巧可謂一一具備矣在人熟參之耳顧余猶謂冩梅花在取格簡淡孤髙梅之格也

李息齋爲吳興別駕喜冩墨竹用文與可法動筆鬰然非涼薄者可窺余得其一幅作老本二尺叢篠擁之葉皆焦墨所成略不露罅而神韻變動眞奇作也趙松雪竹法疎逸與公殊調然亦雅重公其題此幅云李侯冩竹有淸气滿紙墨光浮翠筠蕭郎已逺丹淵死欲冩此君惟此人

元趙善長原山水雄麗可鴈行叔明其墨竹尢得簡貴一法嘗作過墻一拖枝上下不數葉而風中軒簸之態欲絕有竹泉者題之曰叢枝蕭散折釵股老葉參差金錯刀酒醒夜半起長嘯月滿空庭墮鳳毛沈石田一絕云靑鸞有尾不可割飛過猶餘五尺彊借得庭前夜來月倒描一影在東墻

元郭畀字天錫爲無聞老禪冩叢篠於古檜之根檜橫挺一禿幹千力萬气如夜叉臂奇作也

柯九思題趙魏公竹石云石如飛白竹如籕冩竹原於八法同此論筆法之妙耳然合之東坡先有成竹力追所見如兔起鶻落則神气所奄筆法又不足言矣

柯九思冩竹必儐以古木煙梢霜樾森然與叢篠相暎亦有奇趣黃鶴山樵一幅四面皆竹而古木處中名曰鐵网瑚世甚珍之

嘗見石本王維竹一竿畫竹之全體不爲披拂顫撼之勢而灑然之韻自在

終日處喬松修竹之下未必能冩松與竹窮山傾崖亂松之塢祖干孫枝縱橫交倚而後松之態畢獻矣荒江之濵沙礫之地叢篠生焉多而不刪孤而不益偃抑欹直各任其天而後竹無遁姿矣此廏馬萬疋作曹將軍粉本自有超然領會處故也

新莽以方士蘇樂言起八風臺於宮中順風作液湯種五粱禾於殿中先煮鶴髊瑇犀玉二十餘物漬種計粟斛成一金此黃帝糓仙之術唐相文饒用金玉八寶煮湯飲而棄其滓言久服可長生此皆冨貴已極而橫作仙想者寧知仙經所云金漿玉液乃其自身華池所生必絕葷血煙火而後可致耶

梅花在疎林秀石邊如王謝支許同入山陰丘壑其暎綺疏香箔則道蘊內庭吟絮令芬硯席摛辭野店溪橋陶元亮逺社聞鐘銅瓶竹幾卓臨卭壚邊促膝得風則列禦冦之揚裾著雨則郭林宗之折角雪中髙袁安之臥霞外澹樊女之妝總之韻格超奇秀入神骨比之人倫但取勝流不容以男女老少及方內外論也

又見王履吉畫一扇仿子久筆蒼秀老成不讓徴仲自題云逺岸疎林斜日外春風碧水艸堂前匡廬突兀開屏障坐看銀河一道懸履吉短年借令得如待詔大耋安知不更揮灑大幅畱人間乎

蔡林屋行狎書遒美有逸韻詩亦淸切余嘗見其書鹿飲泉詩云老夫倦茅屋五日頭不沐侵晨東家子邀我看新竹東風吹梅落忽見燒痕緑上山云推人下山泉躡足蒼防剝古粟白羊竄深谷丹竈𨿽生苔紫巖尙堪宿渺渺人世間千載見遺防當時僧不到今日吏催促但恐有髙節無處寄松菊七十二防靑對酒一匊

陸務觀會稽志載吳說傳朋防閻立本畫蕭翼賺蘭亭圖云書生意气揚揚有自得之色老僧口張不呿有失志之態執事二人其一噓气上咈者其狀如生非善冩貌馳譽丹靑者不能辦此上有三印其一內合同印其一大章漫滅難辧皆印以朱其一集賢院圖書印印以墨朱久則渝以故唐人間以墨印如王涯小章李徳裕贊皇印皆印以墨此圖江南內庫所藏簮頂古玉軸猶是故物太宗皇帝初定江南以兵部員外楊克遜知升州時江南內府物封識如故克遜不敢啟封具以聞太宗悉以賜之此圖居第一品克遜蔡人寶此物傳五世以歸其子壻周氏周氏傳再世其孫谷藏之甚祕梁師成請以禮部牒易之不與後經擾攘谷將逺適以與同郡謝伋伋至建康爲郡守趙明誠所借不還紹興元年七月望有防此軸貨於錢塘者郡人吳說得之後見謝伋言舊有大牙籖後主親題刻其上云上品畫蕭翼籖今不存此畫宜歸太宗禦府而久落人間疑非所當寶有者說記此畫常熟楊儀得之京師文徴仲防之曰楊君夢羽得唐閻立本所畫蕭翼賺蘭亭圖𨿽已渝敝而精神猶存其筆畫秀潤有非近時名家所能者顧無題識可證他日閱會稽志見吳傳朋防語其所記印章及古玉軸悉與此合因爲錄於捲尾定爲閻筆無疑嘉靖十九年嵗在庚子十一月朔長洲文徴明書時年七十有一矣又七檜山房錄曰按傳朋曰此幅爲郡人謝伋得於周谷伋至建康爲郡守趙明誠所有紹興元年有防此卷貨於錢塘郡人吳說得之傳授次第追述甚明他日又見李易安所撰金石錄序云紹興辛亥春三月赴越在會稽卜移鐘氏捨忽一夕穴壁負簏去爲吳說運使賤價得之者正此圖在其中也易安卽明誠之妻傳朋卽吳說字考其年月又無差繆二人所珍愛又在此幅渭南先生收入會稽志以爲美談數百年後乃幸入余手可謂不偶然矣此卽夢羽筆也後此畫歸趙定宇先生今又更主矣

唐宰相善畫者不獨閻立本貞元中又有楊炎嘗爲盧黃門圖松石障云物移動功參造化盧歷世寶之

王紹宗曰鄙人於書翰無深功由水墨積習恆精心率意虛神靜思以取之又曰虞七亦不臨冩但心凖目想而已竹懶曰此非無臨摹乃沈精之極力索於平時而神追於筆下耳

西蜀道士張素卿因孟昶生日進八仙圖八仙者李耳容成董仲舒張道陵嚴君平李八百長壽葛永璝也

六研齋筆記卷二﹤子部﹐雜家類﹐雜說之屬﹐六研齋筆記﹥

欽定四庫全書

六研齋筆記卷三

明李日華撰

涓子住世二千八百年著琴心三篇又天地人經四十八篇

涓子周遊名山看望八海展轉六合無所羈束守形思眞二千八百年實樂中仙不求聞達一朝被召上補天位爲之惆悵絕气

薛旅愛嘯音鳯響之彈徽聲感神故神不墜落右英王夫人告許長史消磨之愈疾仙眞並呼藥爲消磨也

紫防夫人論書云靈筆眞手初不敢下交於肉人小有天王王褒云黃赤之道混气之法是張陵施化爲種子之一術耳濁生之下道壞眞霄之正气也

三茅保命君告許侯金陵水色白都不學道居其土飲其水亦令人壽考是金津潤液之所漑

中茅山山嶺獨髙防司命君埋西胡玉門丹砂六千金於此山深二丈許埳上四面有小盤石鎭其上其山左右當水下流皆赤色飲之益人

句曲山腹內空虛謂之洞臺仙府智者大師住天臺常顧眾云俟三國爲一卽有一大勢人爲立寺寺立而國淸矣後隋文統一煬帝造寺賜額國淸符其語也

隋僧吉藏安息人止會稽嘉祥寺疏請智覬講法華經稱吳州會稽縣又範曄任延傳云延會稽都尉上任先詢延陵季子墓今延陵在金壇丹陽間可見古會稽卽吳地也

庾肩吾賚梨啟云睢陽東苑子圍三尺新丰箭谷枝懸六觔余在中州惟鄭州有六觔棃

吳均與朱元思書云自富陽至桐廬一百許裏奇山異水天下獨絕水皆縹碧幹丈見底遊魚細石直視無礙急湍似箭猛浪若奔夾岸髙山皆生寒樹負勢兢上互相軒邈爭髙直指千百成峯眾水激石泠泠作響好鳥相鳴嚶嚶成韻蟬則千囀不窮猿則百叫無絕鳶飛戾天者望峯息心經綸世務者窺谷忘返橫柯上蔽在晝猶昏疎條交暎有時見日

梁武帝與陶景論書云逸少迹無甚極細書樂毅論乃防粗健恐非眞迹景亦云樂毅論極勁利而非甚用意故有壞字

南朝呼筆四管爲一牀

石一名紫一名紫一名決明卽腳也春而吐葩有類艸種

東坡手鉤石鼓文一本篆籀特全音釋具備逺勝潘迪薛尙功鄭樵所錄

阮氏七略記張僧繇有山海圖圖山海經也

墨子曰誦詩三百弦詩三百舞詩三百

班固人物表以嫪毐與於陵仲子同居中下等一極淸一極穢比而同之豈亦惡矯之甚耶

揚補之子云之後極擅詞學有逃禪老人詞一卷其寫梅特以寄意然亦妙絕秦檜求之不與楊升庵先生云請看麝煤鼠尾外猶有玉佩瓊琚詞

唐劉賔客集有題棼絲瀑詩得句云含暈迎初旭翻光破夕曛餘波繞石去碎響隔溪聞棼絲言噴繞如亂絲也命名亦妙

劉句又有桃花裙色艶桐子藥丸成七言眼前名利同春夢醉裏風情敵少年又三花秀色通書幌十字春波繞宅墻

唐李咸用研詩云連澌光比鏡囚墨膩於防囚墨二字奇

佩魚始唐永徽二年以鯉爲李也武後天授二年攺佩以爲武也

皇象曰𨿽見艸漫漫落落宜得精豪菀筆委曲宛轉不叛散者紙當得滑密不沾污者墨又須多膠紺黝者加逸豫之餘手調適而心佳娯正可以小展

藎染朱之艸忠藎卽是忠赤

今人知有四方二十八宿而不知有中宿然石氏星經雲中宮黃帝其精爲黃龍爲軒轅首枕星張尾掛栁井體暎三臺司四季司中嶽司中土黃河江漢淮濟之水司黃帝之子孫司倮虫三百六十則固有所謂中宿也

精字气字皆從米是精气資於米也辟穀以希長生何哉顧道書气作炁以爲先天之物別於後天則又有防防在也

元朱萬初墨純用松煙蓋取二三百年摧朽之餘精英之不可泯者非常松也虞奎章贈之詩云霜雪摧殘澗壑非深根千嵗斧斤違寸心不逐飛煙化還作云繞紫防仇池筆記云眞松煤逺煙自有龍麝气

郭熙不獨善畫亦工塑壁令圬者以手搶泥成凸幹則以墨隨其形迹暈成峯巒林谷加之人物樓閣宛然天成謂之影壁

海蟾弟子山元翁號碧天髙郵魏景得其道著書萬餘言名太衝子太衝子曰道者盜也釋者識也盜天地陰陽之機謂之盜識萬物之理謂之釋甚矣人心之神也𨿽造化亦無加焉今夫天地之生物煦之以陽肅之以陰然後乃成人心則不然一舉而物已生矣一舉而物已生者卽所謂愧而生汗羨而生涎淫而生精悲而生淚之謂也

釀酒必以糯其品非一粒長而釀酒多者曰金釵糯色白而性軟五月種十月熟曰羊脂糯芒長而谷多白粰四月種九月熟曰胭脂糯色斑五月種十月熟曰虎皮糯粒最長白粰有芒四月種七月熟曰趕陳糯粒大而色白芒長而熟最晚其色易變釀酒最佳曰蘆黃糯粒圓白而粰黃大暑卽可刈其色難變不宜於酒曰秋風糯可以代粳輸官又曰謾官糯不耐風水四月種八月熟曰小娘糯芒如馬鬃而赤色曰馬鬃糯

範忠宣蓄江都王馬李伯時假觀摹之累日不能似但以粉牌標其旁云神妙上上品江都王馬米元章就觀不與言但繞屋狂叫而已

劉須溪過大秀洞道人魯云窠年七十五延客坐讀易堂拾炭煮泉焚香供茗明日須溪欲往郁木道人曰香未消且住此兩日了一卦气了一卦气者云窠妙語也

宋王齊叟者善畫梅影形影相值毫釐不差又作萬荷圖狀極纖細生意各殊

唐掌禹錫編證類本艸方術之精者然又能詩有句云風定落花深一寸日髙啼鳥度千聲

宋宣和三年正月廿四日方臘將七佛者引眾十萬攻秀州統軍王子武聚兵與州民登城固守屬大兵至開門表裏合擊斬首九千築京觀五賊退據杭

康棣字子華學畫於松雪公得其華潤森郁之趣余有其秋山行旅一幀仿郭河陽者子華又善詩有味外味稿

蘭亭刻宋理宗集成一百十七本裭爲十冊內有安吉古苔眞艸本霅斷石本劉無言臨本趙菊坡本此四本俱在吳興其他又有沈存中家楮撫本趙子昂十三跋本趙子固覆水本獨孤僧靳借本

文衡山先生洗兒詩年二十有八時所作也爲治丁巳第不知所舉兒是壽承否人傳壽承前生乃一繪士在宜興畫一土神廟壁未竟而卒托生文家前所未了之壁耿耿在念後偶過廟遂爲了之顧壽承自擅書名世不見其畫壽承臨終時囈語作衡老狀雲天曹發下許多誥軸徴書甚急須大郎去一助借令果有之則翰墨文人斷然自爲一流出入瑤階寶地爲玉霄侍書之職不浪隨五濁轆轤也洗兒詩云三十相將始洗兒百年回首卽非遲祖書敢謂今堪托父道方慙我未知願魯難憑蘇子論勝無聊詠樂天詩人間切事惟應此對客那無酒一巵又云春風一笑錦繃兒共道頭顱較我奇門戶闗心能不喜賢愚有命可容期百年正賴培來久萬事誰言足自玆五十老親遺世网從今多是弄孫時

僧恵崇人知其繪事精妙超凡不知詩句亦淸逺有冰雪松霞之韻嘗作句圖書其所最得意如嶺暮春猿急江寒白鳥稀掩門靑桂老出定白髭長鳥歸杉墮雪僧定石沈云空潭聞鹿飲疎樹見僧行磬斷虫聲出峯回鶴影沈防霜衣上積殘月馬前低移家臨醜石租地得靈泉殘月楚山曉孤煙江廟春松風吹髮亂巖澑濺碁寒云殘僧掃石風動鶴歸松禽寒時動竹露重忽翻荷野人傳相鶴山吏學彈琴地遙羣馬小天濶一雕平

王安國作詩好用酒樓字嘗謂吳防厚曰子詩有幾酒樓吳曰有二酒樓其一夜泊尋陽宿酒樓琵琶亭畔荻花秋云沈鳥沒事已往月白風淸江自流其二若耶溪畔醉秋風獵獵船旗照水紅後夜錢唐酒樓上夢魂應繞浙江東安國曰足矣然不如錢昭度長憶錢唐江上望酒樓人散雨絲絲更有情味

錢明逸每宿戒必詰其謁者是喫酒是筵席客無數一巡酒一味食筵席也客不過三五人酒數斗甆盞一隻靑鹽數粒借地而坐終日不交一言恐當酒气也不食恐分酒地也翌日問其旨否往往不知志不在味也終日傾注無涓滴揮灑始可謂之酒徒是名喫酒其視揖讓飲酒如牢獄耳

本艸著糯米爲稻米累朝釋略千言無一字言堪釀酒者正如魏史鐘繇傳不言其工書也

馬仲塗家藏蔡忠恵書金花牋十六幅每幅四字玩其波畫令人起敬題云梅三馬五蔡大皇祐壬辰中春寒食前一日會飲於普照院仲塗和墨聖兪按紙君謨揮翰過南都試呈杜公歐陽九評之當防在何等馬五諾我精婢潤筆皆是快事張南軒跋云蔡端明此書大得顏平原浯巖有法度而不廢其操縱運用妙防

老子道徳經有師楊眞人手書張鎭南本鎭南卽漢天師三代系師魯魏武表爲鎭南將軍者也所謂五千文者五千字也

許玉斧之子黃民旣傳楊許南眞經法因避亂賫入剡寄藏馬朗家朗同弟罕寶祕看奉恆令有心二奴司香火一名白首一名平頭灑掃拂拭室中常有神光靈气居士婁恵明先以在剡甚樂經法而扄鑰嚴固覽觀無方景和元年乃出都令嘉興殳季眞啟宋主勑就馬家取經及經至都殳呈景和勑於華林暫開以付後堂道士陸修靜

茅山舊志前元四十五代宗師劉大彬編句曲外史張伯雨手書刻之甚精國初燬於火

許掾去世後不欲顯名自稱幽人

茅山有金陵館主殳遵祖宗陽館主張元之皆嘉興人張又於菌山澗上築室以居時有白鶴來止遂名鶴臺

秦良常洞立石頌徳李斯書文曰始皇聖徳平章山河巡狩蒼川勒銘素璧其文埋地不顯於世

宋政和初道士莊愼質發陶隱居丹井得一圓研徑九寸許列十一趾滌之朱色爛然旁有丹一粒如芡實取之輒墮井中

宋元祐中有中貴羅淳一者學道華陽意隱居之藏有丹砂異書一日穴墓惟鐵繩懸一空棺內有一劍並盂鏡各一而已其壙甃環繞相次成文曰華陽隱居幽館勝力菩薩捨身釋迦佛陀弟子太上道君之臣修上乘之六道【缺三字】之三眞憩靈嶽以逶迆遊太空以棲神書迹神妙是隱居手書墓旣開遂摹此文以傳元祐六年林希子中所傳如此迹未得見

女仙張防子常服霧气雲霧者是山澤水火之華金石盈气服之能散形入空與雲霧合體

葛洪第三子善畫常於雪中就翟希眞家素壁上圖三人一白鹿二樹一藥笈二人手執芝一似采藥之狀樹似松栢皆傍幽巖爲風雨所敗枯朽之狀不知何意

宋常州天慶觀道士傅霄善書尢精古亦字子昂右軍書千古絕技然在梁時尙受人排抑如陶隱居所評樂毅論極勁健而非甚用意太師箴大雅吟用意甚至更成拘束

張伯雨內名嗣眞號貞居所著有外史山居集三卷碧巖防錄二卷尋山誌十五卷余嘗手抄其澗阿詩稿二卷又得購藏其小楷手迹二方每一展舒覺松云雪瀑之气爽然逼人眞仙品也虞道園寄伯雨詩雲獨抱長鑱管白雲琴心誰錄內篇文淸齋三日秋仍痩徧禮羣眞夜每分石記恐妨塵外事山經聊許世人聞已從司馬求眞籙更爲通章九老君伯酬道園詩云一圅眞籙是遺書想爲焚香謝紫虛海上安期分食棗人間長史合縣車泥丸日月存恩否華蓋煙嵐筆紮余絕嘆淸詩不埋沒解隨霜葉墮山居

茅山詩多矣惟宋楊至質七言一律獨備山中典故非虛語者而句自雄蒨云玉胏空浮己字山五門不鎖洞天寛紫花可餌秋尋術紅焰難埋夜見丹畫得一牛方水艸飛來三鵠各峯巒仙蹤寂寞髙風逺誰爲先生指額瘢

郭熙言畫山水數百里間必有精神聚防乃足畫散地不足畫也

黃華老人刻雲溪堂法帖有李贊皇眞迹

傳燈錄載僧問多福院長老曰如何是多福一叢竹多福曰一莖兩莖斜曰不會曰三莖四莖曲余家藏梅花道人一葉竹題云誰云古多福三莖四莖曲涼陰生研池淸風滿淇澳觀者不解其語不知沙彌引此一則公案眞以畫說法者也

天目山神形如白鹿每嵗五月與震澤龍會多暴風雨杭煙霞洞僧雄鑑號瘦石善畫

杭北闗大覺寺有東坡鼎趙松雪書十可軒參寥書覺路二大字杭安溪大遮山東明寺有建文君遺像想從亡諸臣所潛畱也

中峯禪師是無門洞法師慧開道人再來

杭州北山玉泉院池水曽置局作紙甚佳以擾民尋罷上天竺藏戴文進十八羅漢像余兒時猶及見下竺有王叔明畫壁保叔塔院有叔明畫海天落照圖在左壁上層然皆剝落矣今乃絕蹤

宋杭廣化院僧了性精醫善艸書東坡爲作六觀堂老人艸書歌曰物生有象乃有滋夢幻無根成斯須方其夢時了非無泡影一失俯仰殊淸露未晞電已驅此滅滅盡乃眞吾云如死灰實不枯逢場作戲三昩俱化身爲醫忘其軀艸書須學聊自娛落筆已喚周越奴蒼鼠奮髯飲松腴剡藤玉版開雪膚遊龍天飛萬人呼莫作羞澁羊氏姝

蘇子瞻寶成院賞牡丹詩云春風小院卻來時壁間惟見使君詩應問使君何防去憑君說與春風知年年嵗嵗何窮已花似去年人老矣去年崔防若重來前度劉郎在千里詩鑱石壁筆法甚遒

武林潮鳴寺有宋思陵賜統制劉漢臣詩云野寺參差落漲痕疎林欹倒露霜根扁舟一棹向何防家在江南黃葉村此蘇子瞻句也起句第二字是水字今只攺一寺字遂掩而有之思陵博雅斷不如是當由一時在寺中偶禦筆書之遂以賜劉而寺中欲假以爲重乃攺字勒石以侈榮觀耳不然豈子瞻以詩得罪易世之後猶沒其警句竟充支賜之用耶一笑

王仲山先生畫極蒼古曽見其看泉圖一幀題句云幽泉未出山潛與元气結霏霏散爲雲谷口薜衣濕

石田艸艸拾片紙作春社醉歸圖一老傲兀牛背有天際想牛止露角身毛俱渴筆拖就彌有神气題句云老夫自是騎牛漢一蓑一笠春江岸白髮生來七十年落日靑山牛背看酷憐牛背穩於車社飲陶陶夜到家村中無虎豚犬閙平地小徑穿桑麻也無漢書掛牛角聊掛一壺春酒濁南山白石不必歌功名富貴如雲薄成化己巳沈周

姜太常立綱世傳其楷法嚴整未嘗知其善畫余偶得其一幀蕭疎聳秀全以黃鶴山樵爲宗特筆意稍未化耳題句云功名已見繡爲衫萬里靑雲入笑譚回首九峯天際碧可能無夢到江南

倪雲林寫寒梢二樹又一小虯松低巒一層露白見沙影下層淺瀨砂礫極荒寒之趣題云寓館風雨秋閒門艸苔蘙懷人思奮飛攜書此畱滯玉琴和幽吟竹牖聊靜憩八月二日寫懶瓉

又一幀寫疎林逺岫題云已從漚鳥狎云深老我無機似漢陰采采菊花猶滿地蕭蕭霜髮不勝簮南遊阻絕傷多壘北望艱危折寸心家在吳淞江水上淸猿啼防有楓林

癸丑七月旣望子素徴君以此索畫因寫以贈十八日瓚

顏魯公餌道士陶八八刀圭碧霞丹自此不衰陶云公於七十後有大厄當會我於羅浮山盧杞陷公遣使李希烈行至泛水遇陶曰吉吉指嵩少而去公死賊中啟棺狀如金色爪髮俱長如生人蓋尸解云

吳興向氏宋時三世好古多蓄法書名畫古器有名明者爲嘉興推官騃而誕長城人劉暄字淵道以計取其籍獻之賈似道遂按圖盡索之皆六朝神品弁陽老人周密曽至其家傑閣五間悉貯書畫奇玩佳硯百餘古玉印數十盒有雪白靈璧石髙數尺臥沙水道悉具而聲尢淸越景定間其祖若水墓爲賊所發棺上有一槅所貯皆平日所愛法書名畫也多爲屍气所蝕惜哉

今世以白衣冠爲諱考古惟戰國燕丹送荊卿入秦渡易水送者皆白衣冠蓋白者金色所以助兵气非爲哀喪而然也隋志宋齊之間天子燕私著白髙帽士庶以烏太子在上省則以烏在永福省則白紗隋時以白防通慶弔之服國子生亦服白紗巾晉著白接防竇萃白譜曰接防巾也南齊垣崇祖守壽春著白紗絹帽肩輿上城人以爲怪樂府白薴詞曰質如輕雲色如銀制以爲袍余作巾唐六典天子服有白紗帽其下服裙襦韈皆以白世傳明皇幸蜀圖山谷間老叟皆著白巾或云爲諸葛武侯服此不知古今者也

元僧仁一初隱富陽妙智寺楊廉夫與之善廉夫鐵篴惟一初能吹楊贈之詩云一初闍黎諸法解吹得道人雙劍簫大道不知宗北秀看山直欲盡南條

新城縣有咽水洞人至洞口揖曰請仙官恩澤卽洞中閧閧作聲噴出泉水魚鰕亦隨水跳躍人又揖曰水足矣隨復返流而洞外田萬畆借此灌漑無乏有邑令範姓者往觀鳴鑼放炮揖之不應令怒訶責裏胥妄報晚宿旁寺夢有黃衣白首數老人來見曰吾皆秦人也避亂至此不識漢官威儀畏聞車馬聲故潛伏不動明府何責於裏胥耶不然請姑畱再試之範嘵復請水流如故此元人記錄語也晉人桃源避秦事正言其上世來此傳流子孫不與外通耳今乃云仙官主司泉源施噏任意又能見夢於令何其幻耶豈又有一種避秦人能服餌得道如采藥毛女類耶

潤州鶴林寺以米元章爲伽藍杭梵天講寺以蘇東坡爲伽藍證果於翰墨文章者何患無香火地哉

徑山明大禪禪師秀州人

勝果寺無著禪師名文喜嘉興朱氏子又僧淨梵嘉禾人姓笪氏

石田綾地傅色山水筆意仿董源極雄秀苕客持來議易余雪卵研已而不果然此幀耿耿常在餘懷也石田書所作春歸曲於上方云今朝三月三十日問春果是明日歸春歸當向何防去春亦不言花亂飛東家蝴蝶已無賴彊逐遊絲揚落暉靑樓粉暗女子嫁朱門鳥啼賔客稀春一去萬事非臨岐更把一巵酒愁見墻頭梅子肥退之以吳綾索作傅采山水殘紅綠陰偶似春暮因省去嵗山行作春歸曲一篇乃塡空方以實其景退之勿訝其現成也己亥沈周

米元暉大姚村圖澄心堂紙所畫墨樹三攢屋四五間雲气與岡阜相抱四面空濶皆水石角防作逺巒以大姚在太湖中故也米有自題句云廣文當日官𨿽冷可柰才名振世何他日君家須炙手而今聊復雀堪羅老來尙喜管城子更愛好山江上靑武林秋髙曉欲雨正若此畫靑冥冥三茅別有洞中天我欲居山屏世緣累行積功多悅气玉宸欣有地行仙紹興戊午季春十一日書於大姚五湖田舍元暉

此卷元時爲王云浦者所得已失之又復得因手題云大姚去姑蘇城南三十里臨諸江湖江則吳淞江姚城江白蜆江小龍江湖則陳湖葉宅湖車坊漾獨墅淹大姚地可百畆浮諸水之間有小山髙不滿數丈上有古剎依山之顚曰文殊院正殿有文殊坐獅子像甚奇古周圍有深渠數匝乃誦經行道之迹也唐宋名公畱題甚多皆刻石以置於壁間米南宮弟兄嘗遊於此其地舊址猶可考余別業數椽在笠澤姚澄江之北與大姚隔小龍江相望咫尺時復往來焉至正甲申余在燕京忽得此卷因拾以歸吳丙申之變余避地入閩丁酉歸家業一空而此卷僅存戊申吳復兵燹餘流離濠梁己酉復歸田裏故居浮蕩荒榛瓦礫不堪舉目又復得此卷於野人家事物之遇豈偶然哉辛亥秋七月暇日展捲太息用識於後以紀嵗月云爾云浦道人

倪元鎭有次韻詩云喟然防也宜吾與不利虞兮柰若何鴻鴈欲來風嫋嫋庭前樹子落娑羅吳淞江只葡萄綠林屋山仍縹緲靑說與弋人何慕我髙飛鴻鵠各冥冥大姚湖水自生煙長物都除絕世緣笙鶴不爲歸鶴怨王仙眞是勝丁仙云浦老人亂後復得此卷感慨今昔觀其題可見辛亥八月來謁云浦出以見示戲走筆追和米公三詩以寫懷云倪瓉國初此卷入沈汝融家有諸公題詠

吾昔風流聞米老沈家今日覩眞形千金散盡還來復此幅君須比四靈成化癸巳正月廿四日偶得觀沈氏所藏米老書畫不覺神情淸暢故賦此以致景仰之意涇徐源題

米敷文旣遊淸都遺迹之在人間者日少至若貌江山之勝槪發詞藻之精英翰墨淋漓聚成卷軸者則又加少矣此卷其易得耶王云浦再失而再獲之所以爲至喜耳然萬有無常竟又歸諸沈氏沈氏世爲良醫而日章尢知玩古嘗締余交今亡矣子出以徴題見之令人淒斷洪武庚午二月澹如王行嵗癸巳余得觀米敷文眞迹後十年癸夘姦人乘時射利搜索奇玩至以進獻托名騷擾一境而沈氏故物遂去矣未幾姦人敗露明正典刑而此卷不知竟落何手汝融痛惜故物乃以所嘗錄卷中稿請予重書一過蓋覩影思形之意嗚呼物理有聚散故蘇子有雲煙過眼之論然則亦何用深惜也哉後二嵗孟夏朔旦源在懷賢樓再識

成化年有王者挾中人以檢括進奉爲名此卷掠去沈石田追憶補圖气韻亦雄渾自恣譬稧帖之有唐臨亦天地間罕物也

小米大姚村圖澄心堂紙所作詩句藻逸書畫遒潤得乃父風不易得之物爲吾蘇沈汝融氏之世藏成化末王刮貨江東此卷屬其鷹攫汝融日惄若廢飲食者以余嘗觀求追寫其所記憶久亦付之茫然矣近過徐甥出元暉大行書三詩卽其副本耳遂臨一過復漫補此圖歸汝融始塞其意且謂之曰物之聚散自有數正不使人容心其間譬之此卷在王云浦所兩得兩失而轉至子家子家方一失已安知他日不復得乎余請以拙惡爲死馬骨以媒之治壬子九日長州沈周跋

大姚山水如故固不攺其眞彼元暉之陳迹沈君旣不足戀而石田所仿更得其似且有似人之喜矣元暉有女弟家大姚故常往來其地詩畫所由以作蓋今陳大理汝玉亦嘗得其二幅上有題識是以知之吳寛

米氏父子本襄陽人而寓居吳中昔張句曲傳海嶽翁云其晚年愛潤州山水之勝乃卜居北固及觀海嶽表吾鄕朱樂圃墓云余昔居郡與先生遊此可見其久寓於吳而女因嫁大姚敷文大姚村圖所爲作也作宋史者直云吳人而後之論撰者遂以爲吳縣人胥失之矣庚申十月廿一日觀石翁臨敷文本偶題吳都穆

元暉大姚村圖於吾蘇大有闗渉王云浦之獲自燕京再徙沈氏爲吳中光賁者蓋又百年是宜永鎭玆土不復他適可也何神物不防竟取檢括之厄使其果得登淸都入左藏則亦不失爲此物之幸然今又不知流落人間何許也汝融昔藏家時有人以米三十斛求售不許而竟爲烏有其痛惜之情自不可釋然石翁臨本宛然故吾𨿽一再傳寫亦如梅花照水格度具存使人觀之更有想象不盡之餘味然則舊物之存不存可無恨也汝融自失此以來嘆惋累年可謂好古之篤者姑以此慰之南峯山人楊循吉沈氏藏石田先生所榻大姚村圖歌重山凝逺陰江云暎林濕淋漓六尺素滿手潑秋色糢糊似是溟海圖何乃目之曰五湖圖窮更聞淸響接百顆歷歷驪龍珠米家風流照眼新細玩始知身外身虎頭能傳阿堵物虎賁尙入中郎神當時得失屬王郎邇來又復遷東陽得耶失耶孰主張茫茫宇宙悲弓亡神物不可久靜防能走四海生暉光奎宮玉府眇何許夢寐似聞歸故鄕五湖田舍淸風逺元暉睂目不可見嗚呼元暉睂目不可見五湖之水淸如練治六年八月一日祝允明

春空沈雲山有無眼明見此姚江圖圖窮爛熳得題字照人百顆驪龍珠平生雅識敷文書紹興嵗月仍不誣豈知尢物能媒禍繭紙蘭庭已非故石翁信是學行人能使邯鄲還故步憶昔憸人賄爲囿瀆財更假狂閹手千里奇珍歸檢括故家世物那容守沈氏藏玆二百年一朝掣去心芒然誰言物聚必有散手澤相闗常累嘆未能一笑付亡弓且喜百年還舊觀豈余鈍眼錯顏標抵掌眞成孫叔敖區區不獨形模在更收風骨驪黃外一時防筆迥通神故應小米是前身從來藝事闗人品敢謂今人非古人後學文徴明題

竹懶曰米元章畫余嘗見維摩詰王右軍及天女諸像如春蠶吐絲虛無縹緲之極所謂不令一筆入吳生者又見其著色細潤山水如王右丞李營丘者又見其寫松枝鍼鬛纖勁可數而偃仰取態者皆精工入防無一毫自恣若世人所指稱米畫特其潑墨一種耳然其用意亦自有別蒼辣者以峭蒨取奇綿聨者以起伏盡態大都寫意中出沒或然或不然之趣耳元暉𨿽祖家法神而明之不盡拘塗轍較南宮務加明秀時於峭蒨之下或厚培其基綿聨之中或獨據其勝余所見海岱樓淸淮羣峯諸圖及余購藏姚山秋霽圖斷乎藍田營丘一派非家山也此大姚山圖余不得見見石田本微參其神蓋於滃蒙大水寥廓太虛中閃出孤雲片雨銜抱樹石而獨往所以气象奇妙耳良工心苦可令俗子漫議耶

雪舟僧喜藏雲林畫暇日出觀余得一一錄其題語時一玩之以當過屠之嚼其一贈陳雲洲

我愛陳君賢父子逺將舟楫寄孤村三薫三沐敬愛客能述能承慈孝門水影云容歸畫笥松醪術酒瀉陶尊淹畱竟日無塵雜坐受涼風汀樹根十六日爲明逺戲寫並詩

太丘遺澤被諸孫東蔡深居雨外村濁水牟尼因見地好山罨畫政當門得錢賽買書千卷畱客時沽酒一尊名利區區等春夢貪夫未覺古槐根曲江老人喜雲林之畫與詩不徒作蓋其人之賢故次其韻以發淸賞許元白

云洲隱者元龍裔家住吳淞江上村九朶峯髙云繞屋百花洲近水迎門焚香對月彈琴譜投轄畱人醉酒尊長欲乘風到蓬島相尋山老問天根嘉言次韻贈云洲生

又一幅贈郯九成

吳山春雨淨江渚暮潮平解纜欣初霽開帆已到城郯君有髙趣尊酒慰閒情醉吐眞丘壑毫端一笑成郯君九成每見輒求作畫至正五年二月八日泊舟江渚而九成出素紙苦徴畫時已憊甚只得勉應請大癡老師見之必大笑也戲墨重看十七年闔閭樓閣蕩飛煙簡村蘭若風波外坐對湖山一啟軒辛亥十一月九日雲林子復覽因題

又一幅浦城春色

遜學親契其先世居閩之浦城爲寫浦城春色圖並賦詩云七閩嵐翠合山勢浦城髙春靄浮靑壁晴曛醉碧桃吟猿儔木客飛瀑亂松濤夢入千峯雲霄一羽毛倪瓉甲寅二月

又一幅贈寓齋先生

渚蒲岸栁望秋零桂樹懸香月影淸野水浮舟歸未得酒杯到手句還成雲松眠鶴夢方逺露艸寒蛩鳴不平南郭先生黙久時收歌詠寫閒情瓉爲寓齋先生畫並賦

竹懶曰倪元鎭書學楊義和黃素黃庭詩淸逺眞率畫宗營丘蕭條簡澹則所自出生平極敬張句曲楊鐵崖黃子久必云大癡老師同時吳仲圭深隱卜肆王叔明髙臥黃鶴峯往來旣簡聲气稍疎有諧謔防必曰王未夢見也而梅花庵曽未齒及要之此四老人自是勝國一時巨老同得曹溪一滴水各自開堂說法照曜千古者也有友人欲編雲林詩集托以采拾故余遇卽錄之

王叔明仿董北苑風雨蕭寺圖气韻掀簸物象俱備不知較北苑所作相去幾何顧叔明自是寫圖手逺近位置歷然不爲山林煙靄之所汩沒余又見其爲陶宗儀寫南村圖鳬鴨貓犬紡車舂確家人器具一一畢備若子久渾厚雲林疎簡𨿽各極所擅而施之圖似終遜黃鶴矣元雲間沈良者題曰墨云擁髙山頃刻風雨至劃然海潮聲艸木爭偃地曠野少人行山僧獨歸去衲衣盡沾濕敲戶何急事倉皇前村民乘屋一何亟一婢已抱甕一婦更持器重茅惜被捲破屋家所寄戴笠者漁郎理网屈雙臂老翁若望家擔物終不棄陸走尙甚危水行可無畏前溪風雨惡篙折水流駛行者當蚤歸居者不豫備北苑爲此圖黃鶴師其意想見晚來晴雲淨山橫翠始信翣時間眞宰特相戲予家有董北苑風雨蕭寺圖是思陵所題筆法髙古精絕叔明相訪出以示之稱賞不置予輒以贈之叔明爲臨此卷予展賞題此俚言時至正庚寅秋七夕次日也華溪沈良兪焯題云郎娘屋破葺茅茨風雨谿山樹欲飛出世不知休歇去緇郎何事始知歸兪焯題於都城寓捨張逺題云吾師一峯道人曽有模董元風雨蕭寺圖今見此可謂雙劍神物須合子中其藏之以俟雲間張逺竹懶曰余憾不得見一峯作合參兩家筆法

元有兩閒閒吳閒閒名全節系羽流趙閒閒名秉文官禁近或云金正大間人俱善書法有辭藻而趙尢橫溢余得其擘窠書自作和東坡赤璧詞稿雄快震動有渴驥怒猊之勢而詞亦壯偉不羈視大江東去信在伯仲間可謂詞翰兩絕者詞曰淸光一片問蒼蒼桂影其中何物一葉扁舟波萬頃四顧粘天無璧叩枻長歌姮娥欲下萬里揮冰雪京塵千丈可能容此人傑回首赤璧磯邊騎鯨人去幾度山花發澹澹長空千古夢只有歸鴻明滅我欲乘雲從公歸去散此麒麟髮三山安在玉簫吹斷明月正大五年重九前一日書於玉堂之署秉文元遺山題云夏口之戰古今喜備道之東坡赤璧詞殆戲以周郎自況也詞才百許言而江山人物之勝無復餘蘊宜其號樂府中絕唱閒閒公以仙語追和之非特詞气放逸絕去翰墨畦畛其字畫亦無媿也辛亥夏五月來太原借宿大悲僧捨田侯唐臣出此軸見示閒閒年七十有四以壬辰嵗下世今此十二日其諱日也感念疇昔悵然久之因題門生元好問謹書商挺題云東坡赤璧詞閒閒公追和書於玉堂之署遺山謂坡詞樂府中絕唱閒閒詞爲仙語題評已竟欲復何言前代風流可敬可慕遺山野史亭夜雨感懷詩云私錄闗告赴求野或有取秋兔一寸毫盡力未易舉棲遲私自惜憂思誰與語轉展天未明幽窻響疎每讀至此不覺老淚盈睫東坡之後而有閒閒閒閒之後而有遺山未卜他日知遺山者復何人耶晚生商挺敬跋

上海下沙鎭有鶴坡或云鶴窠乃陸機養鶴防宋沈約云鶴惟鶴村出者爲得地餘皆凡格孫恬詩雲歸舟傍南坡坡樹雜嵐气上有胎禽巢不知育雛未

舜祠東廡下有杜康泉世傳杜康以此泉釀酒揚子江心水與恵麓水秤之俱一升重二十四銖此水重二十三銖

東坡北海十二石記稱登州下臨大海目力所及沙門鼉磯牽牛大竹小竹凡五島惟沙門最近兀然焦枯其餘皆紫翠巉嵲出波濤中眞神仙所宅也上生石芝艸木皆奇偉多不識名者又多美石五采斑斕或作金色熙寧己酉嵗李天章爲登守吳子野往從之遊使人入島取石得十二株皆秀色燦然適有舶將轉海至潮子野請於解公盡得十二石以歸置所居嵗寒堂下近世好事能致石者多矣未有取北海而置南海者也觀此記知東坡到防弄石不獨米顚在無爲軍而已

東坡不獨以石供參寥其在髙宻又於珠璣巖下取小石如彈丸嵗久爲海浪所磨瑩可愛者數百枚養昌陽置盆盎作詩供慈堂老人詩曰蓬萊海上峯玉立色不攺孤根捍滔天云骨有破碎陽侯殺廉角陰火發光采累累彈丸間瑣細成珠琲閻浮一漚耳眞妄果安在我持此石歸袖中有東海垂慈老人眼俯仰了大塊置之盆盎中日與山海對明年菖蒲根聨絡不可解儻有蟠桃生旦暮猶可待

丙寅閏六月鬱蒸異常風雨飄迅所藏書畫法帖俱不敢出曝每日與方牀竹枕取蕉陰荷气轉徙防礡以消之又賴鬻古者間以舫子泊河下持雜迹來看十百中一二有足系余心者𨿽不成售亦得姑錄其副時自玩焉有定武眞搨蘭亭一卷視余舊藏系一石而搨手不佳且磨泐去十之五雲從新安舊姓得之跋云蘭亭修稧序世相傳以定武本爲最佳予家所藏不過是也丙午冬予官於廷直今淮東漕王公順伯丞於棘司每公餘相與繙弄簡冊順伯出其家金石刻百餘古文奇字多所未見曁出蘭亭本十餘讎校之筆了然飛動其卓然傑出者則曰定武也順伯誇曰行半天下所得推此今君詩所出又加順伯之所誇安得與吾順伯拊掌一笑共此淸賞己酉長至日西昌李大性伯和又此帖入石定武才屬耳石圯畫蠧吾意墨本在人間殆不啻百千萬本今一紙之價如拱璧寸珠逾千金而弗售豈非懼於終盡耶俯仰之間已爲陳迹其可慨嘆若此況稧事哉嘉定甲申中春月湖老漁定之又雙井黃觀於檢正直捨開讀數過不知吏气之污人也嘉定攺元九月一日書又題名者十餘人金陵何剡霅川丁端祖東陽喬行簡汴人趙崇憲東陽滕彊恕睂山楊汝明三山陳貴謙富沙眞徳秀嘉定庚午十月廿二日同觀於羣玉堂江原張鈞建安劉爚睂山任希夷晉陵薛極漢嘉薛紱廬陵胡榘祥符趙希昔嘉定辛未同觀於西湖舟中

又宋搨本蘭亭經王弇洲先生鑑定題者甚多悉錄之以備參訂

歐陽永叔嘗跋蘭亭謂眞本已歸昭陵世所傳本尢多而皆不同蓋唐數家所臨也其眞僞優劣覽者當自擇焉今觀此刻與尋常所見者亦異永叔信矣於文傳題止止齋

蘭亭帖不問刻之精否見者無不愛玩爲其流風餘韻猶可挹也蘇人錢良祐

蘭亭詩序爲書家六經而善本絕難得茍能彷佛其次者亦勝於學世俗書也近日吳興趙魏公書法徧海防學者僅得其形似而古意皆無如啖蔗徒咀嚼其餘全不見其味耳孤蓬倦客陳方題

世謂修稧帖實書法之楷正者然太宗得之以爲珍玩則出蕭禦史之計及歸昭陵𨿽數百年間而禦史之盜名爲未泯噫與溫韜輩同可恥也今觀此本亦未敢擬於定武恐亦定武之別派歟淮陽焦燦蘭亭敍自昭陵葬後爲溫韜所發泯沒不知所存惟畱定武刻本傳世尙有典刑後之好事者轉相傳仿翻刻則有肥本瘦本三字五字損本之異以僞雜眞縱橫論說去古逾逺余不諳字學景文持此卷徴余評可謂求道於盲者也諸公皆賞鑑之士旣已審定僕亦確信其爲善本至元六年後庚辰嵗十月望日吳江用拙道人張淵淸夫時年七十又七嵗也賺書那知翼與詢人人牽引說昭陵阿菟書法能參透不問行間一字僧兪焯

昭陵千載啟古刻石已殘鋒芒久自滅如出拙筆端臨池幾人誤詎識筆之完貞觀賜搨本尙或傳衣冠玆實兵火余分派非殊源妙用無隱迹神明當復還祕藏懼不廣摹勒金石刋庶幾將墜法可續後世觀來者儻防持何止敵璵璠右薛道祖題修稧敍詩辛巳良月吳陳深書

題蕭翼賺蘭亭圖

笑談相對各歡顏那信蘭亭去不還千古昭陵遺恨在忍將眞本落人間檇李釋若舟

蘭亭稧事帖右軍得意書也唐太宗酷愛之蕭翼爲時言官不能廻人主玩好之癖以計取之辯才卒以從葬昭陵辯才佛者以物畱礙固爲可鄙而昭陵之殉又不能免王孫之譏來者可觀感焉至正七年四月十三日番陽釋廷俊爲景文先生題賺蘭亭圖帖後

世傳蘭亭繭紙已葬昭陵乃蕭禦史詭取僧辯才者人主之所好不當爾也文皇思以貞明治天下是必不然故余以爲好事者爲之若然則異日溫韜之事亦佛氏所爲報緣者耶此定武本也因觀以及之谷生鄭元善

字書爲六藝之一前無古人後無來者蘭亭帖其一也當右軍燕集時書以紀一時之事初不計其傳逺與否也自定武墨本散落人間孰不取法焉然以天下之廣嵗月之旣多無一人能及之者已往不可見其來不可知藝之至於至善無可加矣世之堅良者莫貴於黃金白玉萬毀萬滅淪於瓦礫者何可勝數而此墨紙也後人寶之者則曰此吳景文家所藏某字闕某字損千載如昨日則其所謂堅良者不知幾成毀矣一藝之精可傳不朽況其大者乎張遜題右軍眞迹入昭陵後沿唐至宋舉世摹本刻石不下什百𨿽其才情筆力非復晉人風流然猶庶幾右軍雄秀之气仲敏出吳君景文所藏善本弋陽樗散者李纉識

不知蠶客是朝紳邂逅全無一語眞賺得玉書天上去老僧方識世間人梅屋道人書

蘭亭佳者誠絕世之寶歷世逾逺則逾難得定武本余獨於祕府數見之人間蓋未嘗見也非獨定武此本世亦未易得矣仲玉尙寶之哉廬陵楊士奇題昭陵玉匣去人間定武王孫未易攀畱得云仍隆準在不教惆悵憶龍顏吳郡王世貞

此宋榻稧帖也前有長沙李文正公題額後則元杜本鄭元祐張淵陳深諸名勝及明楊文貞公跋皆許爲定武佳派跋語似尙有蕭翼賺蘭亭圖今失之矣紙色如栗玉墨如純漆古雅可愛考之宋刻復州豫章番陽石氏諸本皆闕前會字及周邸所摹第五本結法盡同惟督防一二小不如此本乃知周邸絕愛重之與兩定武禇摹賜本合爲五耳莫云卿雲海虞有賺蘭亭圖妙甚文太史鑑以爲閻中令筆而稧刻不稱後歸趙太史汝師今春曬書見之因舉以歸汝師未敢遽謂延津之劍庶幾中郎之虎賁耳萬曆丙子王世貞題

六研齋筆記卷三﹤子部﹐雜家類﹐雜說之屬﹐六研齋筆記﹥

欽定四庫全書

六研齋筆記卷四

明李日華撰

書家飛白篆俱有之王僧防雲飛白是八分之輕者又字有白而不飛飛而不白者唐韓晉公滉鑑古善書聞建業古壁余蕭子云一蕭字遷置南徐海橊堂左壁朝夕對玩後李約載以入洛特建精室藏之所謂蕭齋者也宋仁宗好書以賜羣臣韓氏羣玉堂帖止鐫二字今絹素遺迹不可得見矣元人好寫飛白石飛白竹縹緲天成之態亦可想見若以勾白竹指爲飛白則失之逺矣

張懷瓘作書估意在推翼子敬而稍薄右軍至云若槁行之間有興合者則逸气蓋世千古獨立家尊才可爲其弟子耳乃又云子爲神駿父得靈和旣靈且和五气俱備若與懷瓘握麈譚眞必當以五千文次逍遙齊物之後乎

張懷瓘訾逸少艸書置之第八在伯英叔夜子敬防衝世將仲將士季之下曰諸子於艸各有性識精魄超然神采射人逸少則格律非髙功夫又少惟圓丰妍美乃乏神气無戈防銛鋭可畏無物象生動可奇是以劣於諸子得重名者以眞行故也今防數千載之下不見眞迹難以印證所可參味者淳化一搨耳竊恐右軍藝髙譽重當時必有僞手脫墼以罔世魚目之混實損照乘所爲訿其無生气變動良必由此以後準前可揆而得也

士人立身須文墨有文無墨猶可托署縑緗有墨無文卽淪胥史矣

丙寅二月寒雨蕭然歙友王越石以斷爛長沙帖四冊索余評定余爲走筆報之曰長沙帖乃宋丞相劉沆帥潭日以淳化閣本命僧希白模刻希白筆法喜纖瘦字瘦則露筋力多芒采臨摹家最便窺測古人用意防當時卽已尙之然每捲尾各有嵗月第一卷

云慶曆五年季夏慧照大師希白模勒二卷八年仲冬三卷五年六月四卷八年仲冬五卷戊子嵗孟冬六卷五年季夏七卷五年仲秋八卷五年季夏九卷八年仲冬十卷五年仲秋又有中興後新刻本則無嵗月又有碑匠家本字體形模小有不同今越石所得四本細玩之所謂筋力芒采咸在其爲長沙無疑而尾無嵗月其中興後本耶當此書學湮廢之日得古刻數行卽可尋繹以求入路況以昔所稱尙之刻至四卷之多何其快也

子昂擬東坡竹石明勾四筆作馬卵石細篠面面叢之不露根節豈所謂篔簹耶石背一櫟樹槎枒有勢仍雜以棘枝古澹之極陳孔彥者題一絕云徒羨芙蕖與牡丹防華瞬息易凋殘何如竹石常淸淡冬雪春風一樣看款雲華亭贊邑陳孔彥題孔彥字士美元之縣丞稱贊府亦科目中人非今佐領比也

梁元帝巫山詩雲樹雜山如畫林暗澗疑空山之精采浮動全借於樹樹雜則穿挿掩暎有幽深層沓之趣元帝善畫二語已破山水之的

漢最善取宮名駘蕩馺娑皆宮名也駘蕩狀其緩行以徇景物之華馺娑狀其促轡以周道裏之廣悉倚馬命名奇甚

張友正云精毫甇筆委曲婉轉不畔散者紙當得滑宻不沾污者墨又須多膠酣黝者如逸豫之餘手調適而心懽娯正可以小展甇桑皮也音如紐之去聲正婉轉不畔散之意也今人筆不患散而患畔畔者我意欲東而筆彊使西大都貍豪之罪耳

龔聖與寫鐘山鬼隊出奇神變又寫宋江三十六人形模雄余幼曽見其髙馬小兒圖亦出意表蓋聖與抱歷落忠義之气父子並陷絕域觸目增感特作此詼詭之技以宕胸中耳

聖與作瘦馬圖自題云一從雲霧降天闗空盡先朝十二閒今日有誰憐駿骨夕陽沙岸影如山經言馬肋貴細而凡馬僅十許肋過此卽駿足惟千里馬多至十有五肋假令肉中有骨詎能令十五肋畢現於外現於外非瘦不可因成此相以表千里之異尫劣非所諱也淮陰龔開水木孤淸書

楊維楨題云誰家瘦馬鐵色驄稜稜脊骨如懸弓吁嗟恐是百戰後主將棄之大澤中毛色糢糊雪防黒瘡瘢斑剝玉花紅天寒嵗晏道裏逺野秣幾時秋艸丰吾聞天閒十二皆眞龍太僕品豆蚤暮供五花如雲肉如峯生平不識汗血功祗立閶闔生雄風豈知驊驑在野食不充世有伯樂無奇逢嗚呼相馬貴骨不貴肉開也畫圖無乃同令我展圖三嘆心忡忡鐵篴叟在淸眞之竹洲館

倪元鎭題云憶昔升平貞觀年八坊錦喙如雲煙當時下筆寫神駿就中最數韓曹賢權奇五馬宋元祐蘇黃賞嘆稱龍眠本朝天馬渥窪種指顧千里寧加鞭饑食玉山之禾飲醴泉龍驤虎躍何翩翩翰林仙人趙榮祿畫法直度曹李前至今覽畫皆嘆息眞龍欲見無由緣淮陰老人气忠義短褐雪髯當宋季國亡身在憶南朝畫思詩情無不至宋江三十肖形模鐘山鬼隊尢可吁髙馬小兒傳意象詩就還成痩馬圖夕陽沙岸如山影天閒健步何由騁後世徒知繪可珍孰知義士憤欲癭倪瓚

龔璛題云生成何用十五肋羅帕銀鞍千百羣可是蒺藜肥不得骨如山立意如雲【尙有楊翥兪焯劉益徐珵防四人題俱不錄】

椒气好下茱茰气好上沈香煙直故李長吉詩云沈香火暖茱茰煙

日南國一嵗凡八蠶或云八蠶共成一繭長吉詩云將餧吳王八繭蠶則又異矣

長吉詩云桃膠迎夏香琥珀廣爾雅云琥珀生地中初如桃膠堅凝乃成今市中僞琥珀甚多皆桃膠爲之

黃州五祖山寺有桐木魚長二丈晉物也齋時擊以會僧一夕忽失去迨旦復還腹有蘋藻知其飛入江湖白之官時陜西曹濂知府事鑑其爲琴材令匠斵三十餘具私其十七而余悉以徇求者聲淸越異常成化年間事也

前代祕書設監官以掌之又別立讐校檢詳等官非宏博知名士不與蓋愼重之也故其書罕有散逸本朝書在丈淵閣者惟翰林典籍一員司其管鑰然亦僅存書目而已

海東靑鶻之俊者大如鳩春初自海入遼不肯髙飛衝天別養一鳥名小靑兒大如雀亦來自海外與海靑同上俟其飛過天鵝小靑銜去其帽海靑俯視天鵝直下爪其眼灑血而墜常見搏擊之事鷹犬相爲如左右手至於小靑能去鶻帽若諭人意者亦奇矣至於始事者何以能知二物之爲用不又奇哉

中山故多狡兔其可爲筆者乃溧水之中山非晉地之中山也唐史江寧郡宋建康府皆貢筆而溧水實皆焉韓昌黎毛穎傳云大獵中山以威楚蓋以溧水在楚之界所謂昭闗投金瀨伍員逃楚之迹咸在若指晉之中山則南北徼風馬牛不相及豈能威楚耶

嚴子陵於溧水亦有釣防結廬山中亦名廬山嘗泛濫山經地誌天下惟葛洪井右軍墨池防防有之其或著書者欲援以爲重未可知也顧釋氏書云有九百萬億同名同號阿彌陀佛患眾生心量狹劣不能證入耳髙流之迹一二防互見何足異耶

至元間吳興有八駿之號以子昂爲稱首俄子昂以薦入朝諸公皆相附得官錢舜舉獨齟齬不合流連詩畫以老

趙魏公藏小李將軍摘圖歷代所寶因其剝落倩胡廷暉全補胡腹記其筆意歸寫一幅質公公大驚以爲奪眞由此名震

莘野字叔耕善畫梅居湖之蓮花莊吳興徐士原善畫寒林平逺師法李營丘

元張來儀不獨能詩兼亦能畫曽臨髙房山小幅感而作歌有云我縱有心嗟欲老又云乾坤浩蕩江湖濶使我執筆將何從蓋深心於是者特遺迹難覩耳

孫茂敍簡肅公孫也好古博雅以購藏書畫致槖如洗一日出觀其七世祖聴雪公象余敬諦之沈邈澹知爲有道者公生元季隱峯泖間入國朝不仕胡文懿公儼爲作聴雪齋記余曽詠聴雪一絕因書系之云破琴凍拆兩三弦晃白牕櫺暎坐氊有耳不令箏污蕭騷淅瀝掛松間

春燕近人結巢低檐矮棟與人相雜略無猜避眞有隨分營家之象余嘗有題畫詩雲沙坳叢葦漁人國野屋低檐燕子家頗自謂有眞率趣今日偶閱新安詩見宋吳蘭臯亦有燕未成家寒食雨人如中酒落花風之句則更饒情思矣

京口廖山人喜蓄奇物遇於昭慶僧捨倒囊出一古玉人長六寸面目如啜泣者頂作盤髻左垂髮一縷下帷裳無襞積亦不作兩趾平其底可卓廖曰此周孝王像也余曰不然此古人殉塟玉俑蓋亡者妻妾或其所嬖肖己形而納之壙中以表同穴之愛耳

趙松雪臨王右軍東方朔畫像贊跋云右軍小楷存於代者惟樂毅論黃庭經及東方畫贊耳余深愛此墨本畫贊筆意淸古思齊有此以情求之不我靳也乃爲臨此本歸之王敬美謂當時魏公臨以與思齊深恐不得當寧知今日趙迹昂於古搨數等耶然元美跋趙臨黃庭經又以爲古搨有飛天仙人之致趙𨿽極意終爲所形何也

徐武功元玉艸書宗長沙嘗見其雪夜聨句捲極備頓掣飛舞之勢詩句亦雄宕祝希哲是公外孫書雪夜聨句四大字於卷首用顏正書體文徴仲補圖題云諸公聨句作於成化己丑越八十有五年爲嘉靖癸丑徴明爲補此圖徴明時年八十四聨句云積雪照山川良朋到村塢【顥】晴暉蕩檐楹澔气淸肺腑【有貞】兩儀何所觀一白眞可取【雍】歡賞值今宵賦詠效前古【顥】謫仙徒酒豪坡老豈詩祖【有貞】雷霆破頑聾日月發蒙瞽【雍】虛明洞八窻豁達啟雙戶【有貞】玉衡方北旋銀蟬正東吐【顥】風霜助威力造化資宰輔【雍】羣公眞堪讓蹇余焉足數【顥】神鮫附雲龍文豹趂虓虎【雍】共知防爾狂獨愧參也魯【有貞】情髙軼塵氛意合重鄕土顥叨陪李杜遊非比絳灌伍【雍】梅蕋綴珠林鶴迹防圃【有貞】自知人卽仙誰辧賔與主【有貞】談笑雜詩書衣冠間文武【顥】傳觴苦飛籌鏈句忘解組【顥】時驚嵗雲暮漏報夜己午【雍】殘燭剪絳花疎星帶銀浦【雍】大呼揮彩毫半醉唱金縷【有貞】剡曲未回舟梁園莫輕舞【顥】丰登眞有兆凋敝恥無補【雍】望已慰三農功尙修六府【有貞】

今冬得雪稍遲日過南至而未占三白吾徒方以爲憂及玆蠟月中气始雪連三日積厚至尺公私慰焉於是有貞與惟淸大參良用揮僉及其弟至徳偶會永熙都憲所都憲命其弟永和錦衣置酒園亭以爲賞雪之防鳴琴雅歌以酬以酢自晡至夜而興益洽因謂客曰向者之防於艸堂也初未有今夕之雪之景亦未有今夕之酌之樂而聨之句尙在今夕可無以繼之乎余及大參樂而從焉乃相與攺禁體爲新令摘韻中塢腑取等數字爲又擲骰以次拈而聨之一杯一聨略不容間良用至徳及永和分曹佐飲𨿽不共聨而從旁鼔舞從臾之酒尊未罄詩韻已足都憲彊命書之以續詩家賞雪故事余已醉矣爛熳揮之幾若小兒弄墨塗抹老鴉也觀者幸無以醒眼見誚時嘉平節前一日東海徐有貞記

楊君謙諸君有大石聨句一時膾炙人口沈石田亦與焉他日石田又作大石山圖以貽君謙諸公气象雄渾眞荊闗筆也重作詩題其上押險搜奇幾奪韓孟之席快哉石翁眞足傲睨千古不獨雄長昭代而已詩曰望望秦餘杭首尾行不了大石突其尻翹然一拳撟山體厚藏骨吐秀特爲表正類抱中嬰頭頂露於褓形大气多散趣足境偏小其深𨿽未卽逺觀已自好頃來莫能窮繼至敢艸艸循墻道林麓記曲乃遺杳登登覺向峻漸漸駕木杪猊峯踞門左呵禁口欲齩有磴沿百級有殿嵌山造並殿跨偃石懸身龍嫋矯行人自其下慌惚怖回爪轉髙蹐其背股栗身亦掉鎭腦結佛亭所仗力可擾四壁滿題句貴賤成雜掃同遊懲渉險旋踵促及早次尋巖間寮蜂房互窈窕緣勢盡西向局地窄接橑云梯中貫穿所歷平地少山靜日自長石瘠人亦槁坐僻覬居安傳奇被遊攪陽厓詫唇掀陰竇疑目窅虛含風飂飂濕映云稍稍眾縐不可熨亂璺坼兆層疊百寶合正紺或厠縹亙此金剛座千古不可剿危椒壓屋脊雷雨常怯倒艸木亦作怪牢絡萬蘿蔦蒼松長深縫本矮枝節老斜見山桃花防紅暎叢篠艸異傳多藥采掇未諳曉欲宿償過三衾裯悔忘抱見气喜夕佳延月象更皎尙欠一踏雪意先有瑤島情狀要細述言語未獲巧不期諸嵬拄腹蚤韞槁宛然紫芙蓉被我一手拗東坡昔袖去援例我非狡山僧苦著相便覺生煩惱大石圖一紙不能盡意因綴拙詩亦聨句之糟粕耳尙冀垂教焉友生周

張伯雨得漢銅洗有人貽以白石因種小蕉其上蓄水養之名曰蕉池積雪作詩自娯錄成一卷羣公和作俱刪去止存劉師魯二篇有墨迹傳後吳江村叟周姓者得之仿張所蓄亦置石養蕉且令善工寫圖又求饒介之錄一過余僅得目此卷張迹未遇也饒書圓勁暢朗神追大令元時善書者極多如饒亦未易屈指且與伯雨同時一時有兩蕉池兩奇迹亦快事也村叟何人而沒其名與得人和詩而輒有去畱皆前輩直亮防也今止錄饒所書

舊有漢銅洗一作碧玉色受水一斗後有贈白石上樹小芭蕉吾因置洗中名曰蕉池積雪彷佛王摩詰畫意賦詩一首羣公時多次韻僅存師魯二篇【句曲外史張雨】洗玉之池割圓嶠上有玉苗甘露零雪山凝寒壓太白海气正綠灑帝靑是身非堅須長物絕境無夢遺眞形寧令嚴霜凋翠艸詎勝失水哀銅缾劉師魯次韻

銅駝陌上得銅洗曽見漢朝風露零寒光未變劫灰黒古色猶帶宮苔靑金人墮淚漫懷古玉女洗頭眞寓形與君作池媚蕉雪何以報之雙玉瓶仙掌金盤別風露人間琛寶多飄零忽有銅洗土花碧側想玉女雲鬟靑千年偶在聊寄意萬物終毀無逃形吾徒汲古寧玩物願子及泉資綆缾

右海昌張伯雨蕉池積雪詩一篇其稱羣公次韻僅存者劉師魯二篇伯雨之爲蕉池積雪去今十餘年吳江村叟周君爲蕉池積雪視伯雨所爲無少異周君喜其暗合也求書其實並詩以表之始周君丰於貲財好蓄古玩器無何兵起其貲與故物一皆蕩然俱盡惟守小屋數椽日以此爲娯悅人以是多之伯雨已矣在承平時稱爲淸峭殊特者而周君當事變之際不隨眾境而逝而乃創意於此又其奇也𨿽然气化盛衰之數恆相疊而無窮也以金石之堅者不能外此而待人獨於一艸之微而致意焉者其亦有所寓矣夫何寓哉妍巨細不可得而擇也消息盈虛不可得而加也彭殤生死不可得而齊一也自達生而言之無不曰我於物無滯也而又何校乎然則蕉池積雪之趣固不可以形器求之也求其趣者捨詩無以也余旣書伯雨之詩而又書其始末如此至正庚子七月十日甲子華蓋洞著書【此二字艸連一字】者饒介識

至正戊子三月十日會稽楊維楨同貞居張伯雨諸人遊石湖有侑者瓊英與坐各爲花遊曲一章詞情美麗實一時之盛莫氏修石湖志乃以爲穢而去之文太史徴仲深爲惋惜特作蠅頭細書錄成捲仍爲補圖畱作山中故實余謂志乘成於一人之意修攺不常如此瑰瑋之詞托於志不若托於太史之寶圖名翰爲不朽也余愛其詞一一錄之

三月十日春蒙蒙滿江花雨濕東風美人盈盈煙雨裏唱徹湖煙與湖水水天虹女忽當門午光穿漏海霞裙美人淩空躡飛步步上山頭小眞墓華陽老仙海上來五湖吐納掌中杯寶山枯禪開茗椀木鯨吼罷催花板老仙醉筆石防西一片花飛落粉題蓬萊宮中花報使花信明朝二十四老仙更試蜀麻箋細寫春江花月篇【會稽楊維楨】

眞娘墓下花溟蒙碧梢小鳥啼春風蘭舟搖搖落花裏唱徹吳歌弄吳水十三女子楊栁門靑絲盤結郁金裙折花賣眼一回步蛺蝶雙飛上春墓老仙醉弄鐵笛來吹起花作回風杯興酣鯨吸瑪瑙椀立按鳴箏促牙板午光小落行春西碧桃花下試新題西家忽遣靑鳥使致書殷勤招再四當筵奪得鳯頭箋大寫仙人蹴踘篇【玉山顧阿瑛】

石池天地花溟蒙芙蓉暖江旗颭風錦艚兩帆出云玉艶搖空溶瀁水寶坊壁堂山入門瓊琚雜佩飄輕裙館娃愁絕行春步靑狐泣冷鴛鴦墓沈沈鐵壑風雨來花宮香送瓊英杯玉粒松膏粉云椀小扇桃歌紫牙板薴蘿煙斷海東西雙璫緘札近新題靑鳥不來無信使玉鴈銜絲啼十四眞珠字宻愁滿牋爲君重賦花遊篇【昆山郭翼】

煙雲撲霧搖空蒙遊絲弱絮縈柔風木蘭載春石湖裏手弄瓊英匊春水鐵仙人招羨門鸞旌小隊靑霓裙淩波雙飛動微步冶情漫憶鴛鴦墓踏靑撾鼓能幾來便須一飲三千杯血色蒲萄凝冰椀郁袍催徹紫牙板云旗縹緲靑鳥西口銜紅巾緘舊題瓊林宴中探春使骰子逡巡賜緋四醉攜翠袖寫銀箋不數公子花遊篇【汝陽袁華】

綺樓十二浮空蒙寶衣翠落薫麝風宮妝窈窕云屏裏鸚鵡呼名隔江水茘支木花覆門珠佩丁冬搖曲裙館娃宮裏潘妃步贏得一丘紅粉墓探花仙子何防來乳酒百罰行深杯夜防酒倒呼玉椀遮莫城頭催漏板人生一身東復西花遊日日須畱題尙記題詩連宮使字落驪珠三十四金花重賜五雲箋制作淸平樂府篇【婁東馬麐】

金烏流春春气蒙花云蒸紅爛承風星船蕩向銀河裏手浣銀波天在水水光花色照湖門美人鬭倩芙蓉裙松陰冶遊馳小步踏徧湖邊靑艸墓泉臺蒿木那起來長生且進麐脯杯仰天笑擊玉唾椀美人暗度羌胡板黃鸝東來燕子西喃喃交語如雕題不是神仙西母使漢殿雙回靑翼四仙人手把五雲箋美人奪得瓊花篇【河南陸仁】

館娃宮裏春迷蒙雜花芳菲嬌亞風油壁香車度花裏笑解珠纓祓春水水邊小艇忽到門鱗鱗淥濺金鵝裙尢雲殢雨踏歌步春風喚愁花下墓流光去去不復來縹酒且進芙蓉杯鸝珠串落碧瑛椀鳯槽聲催紅玉板宴遊未終山日西柔纖捧硯索新題風流文采璚林使肯數玉人裴十四宮中分贍五雲箋更賜一曲曉山篇【淮海秦約】

暖云著栁春蒙蒙錦颿兩旗楊栁風美人娟娟錦船裏的皪碧瞳剪秋水阿環養花花滿門洗花染作眞珠裙窈窕行行踏煙步野棠亂落麒麟墓東風撲天驅夢來露香翠泣鴛鴦杯玉筯丁冬鳴碧椀鸞簫三尺猩紅板瓊花起舞歌竹西鐵厓酣春寫春題幽緒不憑蜂蝶使怨絕冰絲弦第四便裁雌霓作雲箋寫入花遊第幾篇【匡廬於立】

石湖雨歇山空蒙美人卻扇歌回風歌聲宛轉菱花裏鴛鴦飛來天拍水當時仙伯醉雲門酒痕翻污石橊裙遺蹤無復芳塵步湖上空餘昔人墓昔人旣去今人來千載風流付一杯雪藕銀絲薦冰椀蛺蝶穿花逐歌板夕陽剛在畫橋西一段春光屬品題傷心不見催花使只有黃鸝啼再四無限春愁誰與牋仙人會唱紫霞篇【姑蘇文徵明追和】

竹嬾曰此等篇詠蓋以湖山秀麗時物暄妍借聲酒以流連感存亡而興慨眞娘一墓幽艶已沈佛剎千門觀空有地才英偶集各逞鋪舒𨿽曰劇情良亦煉性瑰詞綺思總示幻化以顯眞常耳莫氏斥之直蒙瞍之文章也余亦追和一章以躡衡老之後

笑倚吳娃唱紫蒙十尋錦防石湖風蘭橈雪腕煙花裏屬玉飛飛雙照水水晶宮殿花壓門纖勾蹙蹙縷金裙山腰巧作回鸞步眞珠雨濕埋香墓凝眸卻扇花片來輕紅縹綠浮春杯玻瓈百吸靑瑤椀櫻筍廚開矜玉板海月吐東潮捲西琵琶重撥潯陽題尋花怕遣蜂作使狼籍胭脂愁數四緘愁悉付砑光箋勞勞絮絮訴春篇

丙寅冬仲余與兒子從楓浦回經魏城過石防甫昆季品畫次石篸嶺雲去此七八里有光徳庵唐陳賢良捨宅所建傳有貫休畫羅漢像十六尊希世物也余亟欲一見篸嶺躬往謁主僧負之而至一一諦觀神采煥發如生令人凜然起敬大都祖道子法衣紋濃沈飄撇正如水荇泛波之狀一軀僅十餘筆而就面目肘腕則用鐵綫描法簡而神奇豈卽其應夢而得者耶余每閱蘇長公集中羅漢贊語言妙麗禪味溢出思見其迹而不可得今光徳所傳髙奇超逸驗之絹素的系唐物其出禪月手腕無疑乃不蘇贊陳賢良者知防法殖福亦復靳畱一字豈黃鶴樓旣爲崔生槌碎不復可措手耶余不揣按圖幅作數語佛氏之法贊毀俱得福利余語𨿽拙不勝於毀耶故毅然勇爲之

一尊跏趺倚杖於肩俱盧置膝防間爪長幾三寸其末剡然仰面合口若有所思

旣行而休靜不忘動瘦笻荷肩瓶水作供爪甲剡剡攫龍鳯盡吸西江口皮無縫

一尊平坐倚枯樹短髮覆顱睂長至膺合眼入定兀然枯株與汝同气髮茁睂垂荑蘗何異我不鏟除亦不畱系是無影樹無陰陽地

一尊側坐露雙趾一手垂至防一手執捲半垂緑睛洞射萬里蚍蜉一多結集可展可收是修多羅破塵所出半滿隨機靡有廣窄

一尊趺坐脫短鞔鞾手執鈴杵口翕撮若宣咒狀石上置奩器知爲施生

灑灑淨踝痛癢不隔運心無遮宣是祕宻長河酥酪大地瓊田十九類生腹皆果然

一尊丰頤聃耳交跪兩股背巖坐一臂托壁若支拄用力者

蹊徑旣窮削壁當路露一綫白知有出防我非鬭力力在不借負山而趨乃於中夜

一尊騎鹿手執如意一手仍自握肘鹿回頸防其腕以執物手還以自執自執執他能所歷歷班如之乘宛轉相就蛩蛩巨虛冺然輻輳

一尊側坐凝眼空際雙履置前腳覆衣裏手執孔雀扇意態悠然

扇握不搖履釋不穿用非當機體不棄捐我心無念亦不住無湛然凝虛冰月在壺

一尊踞石側坐一鶴傍跱俛啄邈不爲顧

三有之樊羨汝六翮動心奮飛或遭維縶豈必玉禾蘚花丰茸云寒山空與汝從容

一尊竪一膝翹坐手執一小捲旁有立石平頂置小盎拳石養昌陽回首顧之空有二蝶飛揚

靑蒲白石居然海島我捲未舒精義已了不涉籌量孰存大小翩翩輕飛適志可表

一尊釋二蹻盤坐手捧一塔

維設利羅的皪繽紛孰營窣堵入我掌輪諸法幻有不礙眞空竪斯妙義震動魔宮

一尊幪首脫鞾綴鍼補衲旁一石匣貯刀尺綫碪是百雜碎心勞目鍼鋒值防全體復現我斯作用以有利器與彼煉石同一戲具

一尊僂坐手搯數珠露兩板齒兩狻猊承其足戲目睛注之

叩齒三下晝夜百八是兩法者有作無作三昩遊戲鋒不可摧狻猊跳擲喜怒俱威

一尊荷藤杖騎虎手拊其頭

乘而荷杖兩用不俱彼虓闞者一撩其須奚獨梁鴦與汝相媚委肉當蹊久證無畏

一尊踞石坐手炷香鑪中

象鬭粒許三月香雨我灰未寒亦有栢子非木非煙亦非自然具鼻觀者應如是參

一尊蹲坐含笑秉拂戲一螳螂

一塵丘山當眼悉翳蟬翼車輪俱挺是臂我拂竪倒一任縱橫殺活臨機笑汝不分

一尊趺坐兩手自覆猿子竊抱其一履

手手相覆以表無執腳有墮履猿抱其一汝方躁動我常宴然揣著跟踝步步生蓮

嘉興天福寺僧慈力精華嚴教法其女兄陳自防能書適南潯姚氏中年防子女遂一意奉佛有手書觀世音普門品趙榮祿題其後今天福寺不知何在亦不見志乘獨賴魏公筆妙流傳耳誰謂翰墨非防法金湯耶

沈石翁長卷寫南屏諸山淋漓欲滴逼眞梅沙彌也用黃雙井法大書一詩亦雄岸有气此老眞書畫中獅子也詩云抱衾兩夜宿北山忽夢南山卽飛去出門艸露拂衣裳鼻觀晴薫百花气一登一頓復嶺間猿洞龍湫探不畏緣奇更到虎泉頭吟肺久枯思灌漑夾城劉郎負宿約泉爲酒多應薄味山僧煮茶一再熟目斷松行日移未不知歌舞何防邊欲寄淸泠醒醉尉我來此地本爲客握手日談何足慰便追好事李節推三日先期豈云費別泉有詩兼柬劉三匝諷歌泉或沸正徳二年八十翁長洲沈周

雲林畫有名八層沙者從下至頂其沙嶼掩暎凡八級也下作四樹二背二向極有眞態上巒渾厚小樹防簇皆入意題者三人彛齋王光大雲山逺初晴湧翠樹疎木葉藏鶯日與漁樵爲侶蕭閒自適餘生儲思誠云羣山重疊勢嵯峨蓼岸蘋洲水不波落木蕭疎風淅淅淵明歸去眄庭柯馬治云晴川漾漾樹疎疎西郭門頭宿雨餘如此谿山著茅屋潘郎何必詫閒居

黃茅小景唐子畏畫太湖濱幽奇防名曰熨斗柄昔栁子厚作遊鈷鉧潭記鈷鉧者卽熨斗義也題句云震澤東南稱巨浸吳郡防華天下勝衣食肉帛百萬戶樵山汲水投其剰我生何幸厠其間短笠扁舟水共山黃茅石壁一百丈熨斗湖水三十灣北風烈烈耳欲墮十里梅花雪如磨地鑪通紅瓶酒熱日日蒲圑對僧坐四月淸和雨乍晴楊梅滿樹火珠明岸巾髙屐攜小伎低唱並州第四聲人生誰得常如此此味惟君曽染指若還說與未遊人生盲卻把東西指吳趨唐寅爲丘舜咨題

黃茆渚頭熨斗柄唐子好奇曽屢遊太湖絕勝能有幾還許我輩閒人收此夫子作西湖熨斗柄景也暇日補題殊媿麄鄙張靈

秋浸具區天地寒老崖垂栁怒龍盤仙人出洞騎龍去木客潛窺古竈丹【枝山允明】

斜日翻波山倒浸晚晴幻出西南勝絕島雙螺樹色浮遙天一綫鷗飛剰誰剪吳淞尺紙間唐君胸有洞庭山古藤危磴黃茅渚細艸荒宮消夏灣我生無緣空夢墮三十餘年蟻旋磨睡起窻前展畫防恍然垂手磯頭坐湖山宜雨亦宜晴春色籠蔥秋月明知君作畫不是畫分明詩境但無聲古稱詩畫無彼此以口傳心還應指從君欲下一轉語何人會吸西江水【謹次唐君原韻君尾句重押指字輙爲易之衡山文璧徵眀甫】

太湖最佳防人迹少經行洲靜白鷗臥山髙蒼樹橫孤舟得奇勝敝屣等功名未可便歸去晚來多月明【陸南】

露著艸花雙屐寒月移松影萬蛟蟠仙風吹滿桃源路煉石應還九轉丹【漕湖錢貴】

具區古名勝玩弄人多少鴟夷迹長逝夫差事已藐羊角陣陣生波瀾浩茫渺云日相蕩摩乾坤混昬曉金庭與玉柱左右汩浮島奇觀誘乍眼殿閣厠林杪放舟𨿽冒險所喜無市擾櫓聲時吚驚鷺觸蘋蓼掀髯髮吟嘯目力送飛鳥唐子值興豪遊戲極奇巧指示未來者披圖盡了了如從泰華遊天下眼中小【蔣塘】

竹懶曰子畏畫法𨿽祖李河陽而筆蹤秀韻務取淸曠然其經營似以人物屋木爲主故其局近而不逺俛仰眺適庭除沼沚而已此卷獨寫老樹壽藤煙壁沙浪於荒江之濱是以有無暎帶濃淡相發控摶吐吞有濯足萬里之槪所以爲奇客於首署一標雲天下唐卷第一誠第一也

張伯雨墓在南髙峯左麓成化間姚公綬禦史營修之立碑爲志尋復傾頺至正徳中山民鋤地深數尺遂犯張壙見一人盤膝坐爪髮俱長偶傷其腦漿忽迸出良久復合驚懼急掩之墓中有書二冊攜其一至鄭栗庵家鄭以一金易之其人云當復至墓中再取其一至中途忽風雷大作失書所在今人玩張詞翰以爲髙雅材流寧知竟通仙化耶

天臺陶九成避亂泖南王叔明爲作南村圖茅堂蓬戶繞以田疇水碓耕犁種種備具兼以鵝鶩犬貓牛宮豕柵覽之眞江南農捨也竹樹原隰與煙霏山色聊一防綴而已以此見南村翁眞率之趣不媿柴桑此幀吾郡項氏所蓄餘數得展閱上止一款雲南村圖爲陶先生王數字而已無題句也今日有客持一卷至亦雲南村圖乃作一老坐盤石仰對飛瀑老樹槎枒藤葛糾繞有深山窮穀气象豈其未至南村而妄意爲之耶細驗款亦不眞當是不知誰何之作別一結搆而飾贗者彊署黃鶴耳捲凡一賦三記五六詩俱可疑惟一律可喜吳郡張洙筆也雲南村老人淸且臒閉戶十年工著書諸生解問揚雄字使者空求顏闔廬推窻山在夕陽野掃徑栁垂春水渠卜鄰若得從吾願日日抱琴無日虛

俗飲以手指屈伸相謂之豁拳又名豁指頭蓋以目遙覘人爲己伸縮之數隱機鬭捷余甚厭之以其啟遷坐嘵號之漸也然唐皇甫松手勢酒令五指皆有名大指名蹲防中指名玉柱食指名鉤防無名指名潛虯小指名奇兵掌名虎膺指節名私根通呼五指名五峯則當時已有此戲矣

宋謝公曁知徽州於理廟有椒房之戚貢新安四寶澄心堂紙汪伯立筆李廷珪墨羊鬭嶺舊坑硯

張鳯逵司空著傷暑全書力辧仲景傷寒論中寒毒藏於肌膚至春變爲溫病至夏變爲暑病與內經溫根於寒之說以爲此屬上古之論與今風气不合至引山海經桂名招搖葉長三尺桑名帝女大五十圍桂竹葉大二尺餘髙數丈奇怪若此想太古時洪水橫流懷山襄陵艸木閉塞天地昩陰靄拂郁陽明未舒以故寒气盛行元和令少卽當盛夏亦無燥金之患後世文明漸開五行分布水火之气各司其權卽今春霪雨餘寒爲厲甚者如隆冬挾纊不能去也以此遂定暑爲火气一以涼劑投之卓哉司空之見不惟醫理入微亦可謂善讀古人書者矣爲之嘆服

唐人用紙有生熟二種熟者妍妙輝光生者不經洗治粗澁礙指非防中不敢用韓昌黎曽上陳給事書急於自辧遂用生紙書尾仍敍倉猝不能復俟更寫之意

吳王壁羽訓其子齊云爾維保太王之統緒無厎失墜余於地下懷爾勲從玆以往爾姑蘇我民乎於是起姑蘇之臺以志之非始築於夫差也

唐鄭璠爲象江太守三年輦其六石歸其三聳而鋭上一如道士畫存想圖肺胃肝腎次第懸絡者其一空中隱外若癃癭殃疝病不成物者其一色紺冰而理平漫彈之好聲道裏費縻俸六十萬璠不營家婦兒寄住人屋可謂嗜石之篤者矣

黃實自言生平有二事元丰甲子爲淮東提舉除夜泊汴口見蘇子瞻植杖立對岸若有所俟歸舟中以揚州廚釀二尊雍酥一奩遺之後十五年爲發運使大暑泊淸淮樓見米元章衣犢鼻自滌硯於淮口索篋中一無所有猶得小龍圑二餅亟遣人送入我生平稍慰有此二事也

倪雲林碧雲林壑爲琛長老寫者題云寫竹樹小山並詩奉餞南琛長老往住碧雲禪寺云碧雲林壑杳重重此去風流似簡公舂藥碓閒湍激下吟秋蛩響月明中結茅擬芝三秀眠鹿應遺地一弓聞道重居開竹牖待余艇子過溪東【如幻居士瓉七月廿一日】

飄飄逸思已無羣鐘阜歸來賦碧雲古木蒼筠堅雅操寒泉怪石凜淸氛出山縱屐尋沙鶴畱客淸齋煮澗芹今日偶逢江上寺畫圖相對坐宵分【丙寅夏四月十六日衍斯道題扵定慧方丈】

山中喬木已無多畱得殘株在澗阿詩絕豈能忘恵逺畫工猶自憶祗陀短篁風起秋先覺靈石苔生雨乍過我喜幽尋到禪寂興來同作考槃歌【釣鼇海客】詩情畫意兩無儔嘆息於今不易求翠竹苔生涼石雨丹楓寒落水村秋祗陀久訝登仙去支遁方傳跨鶴遊獨有棲遲林下客幾回吟覽思悠悠

余昔往住荊溪碧雲時祗陀老人嘗以此畫見贈吾友斯道衍公復題以詩旣而祗陀仙去斯道亦以髙僧赴北平慶壽住持何數年之間存亡聚散若此每覽此圖未嘗不爲之增慨也因賦是詩題於右云乙丑夏五月六日蒲軒至珤書

溪南頻過恵休家每共披圖坐日斜長短疎篁風落粉玲瓏孤石雨生花詩多逸思偏難和畫足幽情亦自佳惆悵交遊已非昔空遺雙絕在煙霞【安定梁時】

王勉作雪詩故爲鄙句云上天燒下豆稭灰烏李從教變白梅東坡次王仲玉韻詩云江云欲落豆稭灰陶鑄之妙遂同防石

東坡詩雲暮年眼力嗟猶在多病顚毛竊未華故作明窻書小字更開幽室養丹砂黃魯直云按先生與王定國書云近有恵丹砂少許光彩甚奇固不敢服然其教以養火觀其變化聊以悅神度日又詩云曹南劉夫子名與子政齊家有鴻寶書不鑄金防蹄促席問道要遂分刀圭不忍獨不死尺書肯見題趙次翁注云劉夫子豈劉宜翁乎先生在恵州有書與宜翁云或有外丹已成可助棃棗者望不惜分恵其書具在毘陵後集趙堯卿注云劉安世待制字器之曹南人得養生煉丹術公嘗師之

陸放翁入蜀記秀州本覺寺小亭中有碑鐫郭功父所作醉翁操後自跋云見子瞻所作未工故賦之亦可異也太白集有姑熟十詠東坡自黃州還過當塗讀之撫手大笑曰贗物敗矣豈有李白作此語者郭功甫爭以爲不然東坡又笑曰但恐是太白後身所作耳功甫少年詩句俊邁前輩或許之以太白後身功甫遂自負東坡故以是戲之

閉門覓句陳無已對客揮毫秦少遊正字不知溫飽未春風吹淚古藤州此黃魯直詩也魯直作此詩時無已作正字尙無恙建中靖國間樓異試可知襄邑縣夢無已來相別且云東坡少遊在杏園相待久矣明日無已之訃至乃大驚異作詩與參寥言其事杏園見道家書海上神仙所居之地也仙龕虛室以待白樂天之說豈不信然耶

趙松雪云古人作字多不用濃墨太濃則失筆意然羲之書墨嘗積三分何也東坡眞迹墨如漆隱起楮素之上山谷亦謂其用墨太丰而風韻有餘然則松雪所云特楷書耳行書則不然

古人論行書云八面拱心而無橫畫余向未諭此旨今春得米元章書朱樂圃墓表逐字玩之見其揉團湊合無有間隙乃始了然今人或謂學蘇米則沓拖不峭是未得眞迹到眼縫耳

余舊蓄一古銅爵近又購得一爵形模俱同諦其腹上篆文款一曰魯公尊一則磨去不可識今日偶讀東坡詩有狀胡穆銅器一首云只耳獸嚙環長唇鵝擘喙三趾下鋭春蒲短兩柱髙張秋菌細君防反覆俯仰間覆成三角翻兩髻吾讀古書𨿽滿腹茍有用我亦隨世嗟君一見呼作鼎才注升合已漂逝卽蘇所詠形模以較禮象圖則與李公麟所云古爵正同而余所蓄二物一一按之畢肖也顧一物耳款以爲尊圖以爲爵穆指爲鼎何哉豈所云議禮之家紛如聚訟不獨無形之議論卽有質之器數亦有然者耶

贊皇縣檀山上有周穆王刻石四大字曰吉日癸巳筆力遒勁有劍拔弩張之勢閟重巖絕壑者數千年宋皇祐中鎭守廣平宋公者搜得之令邑人劉莊鑿石輦歸嗣權守李祐置之防事右壁至元乙酉鐵冶提舉劉恭移石還檀山余令西陳時遣力搨得一紙披玩有味知顏淸臣正書張伯髙艸聖皆於此中出世人溺於晉宋行押惟取姿韻古法亡矣

雲林畫一軸上作重巒下於沙樹間作屋彷佛園池之意題句云綠野燕遊官濟濟習池淸響佩珊髙梧初引流晨露宻竹通流度碧灣童冠詠歸春服後魚潛躍夕波間北窻應到羲皇上石枕藤牀臥防山【乙巳七月寫贈熙云學士倪瓉】

蘇東坡書寶繪堂記眞迹吳匏庵跋云蘇長公翰墨余夙好之但聞卽往請閱此卷十年前在都下觀於雲村之寓予浼朱翼云圖之不得故嘗想之不意過石田見捲在幾格間取觀之則長公書寶繪堂記也甚怪之問其所從來石田曰乃昆山龍白泉之子頃攜來欲售人者予遂購之可謂與長公有翰墨緣矣石田所得長公逺景樓賦一卷明古所有長公書二卷一卷醉翁操一卷與李商老帖又有手札二紙並余家舊藏長公書養生論一卷較量相賞惟此卷爲尢也友人邵二泉欲鉤此卷刻石流傳予已雙鉤將半誰虞北行王事靡盬世寶不與世共之終玷缺也及還家明古乞書遂摹此記與之後明古深愛此卷將燕文貴山水一幅徐防稽禹廟詩一卷與余易之餘固不允石田云豈不觀卷中煙雲之過眼餘一笑而易之故識其尾如此【癸丑四月六日延陵吳寛】

龍在閻浮提者五十七億龍於瞿耶尼不降濁水西洲人食濁則夭單越人惡冷風龍不發冷風於東洲不作雷聲不起電光東洲惡之也其雷聲兜率天作歌頌音閻浮提作海潮音

偶閱祝枝山手書遊仙詩有句云東來西去防花月忙殺雙飛白鳯凰客徴白鳯事余曰鳯分五色白鳯者鸑鷟也仙家騎乘取以配靑鸞昔揚子云夢口吐白鳯而成太唐曹唐遊仙詞云不知今夜遊何防自怪身騎白鳯凰祝詩意本此然東坡作雪詩有云鵝毛垂馬鬃自怪騎白鳯則景態益奇宕可喜

六研齋筆記卷四﹤子部﹐雜家類﹐雜說之屬﹐六研齋筆記﹥

欽定四庫全書

六研齋二筆卷一

明李日華撰

江陵松滋枝江村射鹿者以淘河鳥脛骨作管以鹿心上脂膜作簧吹作鹿聲有大號小號呦呦之異或作麀鹿聲則麚鹿畢集蓋爲牝聲所誘人得彀矢注之也南中多鹿每一牡管牝百頭至春羸瘦遊牝多也及夏則惟食菖蒲一味卻肥角將解其茸極痛獵人逄之伏不能動直就縛取之先噉其血而後斃焉夫狨麝孔翠以有用賈害良亦可湣矣

唐文皇英睿通天無物不照晚年亦惑於方術服天竺異人娑婆寐丹藥渇痢而崩

楊補之世家淸江所居蕭洲有梅樹大如數間屋蒼皮斑蘚繁花如簇補之日臨畫之大得其趣間以進之道君道君曰村梅耳因自署奉勑村梅更作疏枝冷葉淸意逼人而道君北轅不及見矣南渡後宮中以其梅張壁間蜂蝶集其上始驚怪求補之而補之已物故

金陵兪仲茅先生藏李泰和行書大照禪師碑二千餘字硬黃紙筆法精整淸栗有歐虞風味視他書欹側疏豪者大不同先生云此書自唐以來卽爲髙麗所藏以故絕無宣和政和等璽羣玉秋壑等印與蘇米等防神廟末年一弁得之平壤將獻之幕府媒進余防遼事之必敗戒其毋遽往已而果然此卷遂畱余處稍酬之金帛不能滿其意也而終無肯昂直應者故尙爲餘物耳世傳北海石本娑羅云麾率以宕逸取奇與此絕不類乃知古人勝處初不可以一途取如菩薩神變散入諸趣在具眼者熟參之蕭然有得也

東偏書屋閒曠久堆積落葉斷木牕雨灑淅檐日曝蒸忽產丹芝百莖的皪可愛芍藥舊栽奴懶失灌今歲作花如錢蒨艶有態人反稱奇種因有金陵之行舟車盤礡冠蓋晉接手不執捲者彌月胸中畨覺空快隨意作應酬文不受古人徽索灑灑我成其我此數者皆以不經意得勝趣天下事何貴力求也

趙仲穆用龍眠法冩藥王像坐藤竹牀手執葫蘆在芭蕉林中諭是身之非堅也腳下靡靡細艸俯覸之諭大地皆藥艸也倪迂作精楷贊曰耆婆大醫王能療諸疾苦視虛實表裏施補利汗吐設或有心病非鍼砭能愈世尊安心法一彈指病去是畫者贊者俱解入深法者也

吳周瑞者攜諸卷軸來內倪雲林秋林野興一幀仿董元樹暈濃厚石气剛果深沙遠嶼大有神韻掩其題欵不知其爲徴君也後爲杜東原之子字子開者購得裝池乞吳太宰原博題識王文恪公亦有題語余旣與小山作秋林野興圖九月中小山攜以索題憶八月望日經鋤齋前木犀盛開因賦下韻今年自春䢐秋無一日有好興味僅賦此一律錄於左方政喜秋生研席涼捲簾微露下衣裳林霏洞戶發新興翠雨黃雲籠遠牀竹粉因風晴靡靡杉幢承月夜蒼蒼焚香底用添金鴨落蕋仍宜副枕囊己卯九月四日雲林生倪瓚十二年歲在甲午冬十一月餘旅泊甫裏南渚陸益徳自吳淞歸攜以相示蓋藏於其友人黃君允中家餘一時戲寫此圖距今十有五年矣對之悵然如隔世也瓉重題

鉏經堂前木犀黃何人晏坐聞天香迂翁胸中有淸癖欲掃繁花歸枕囊秋林野興圖親冩百年流落燕都下市門不遇杜長垣殘墨誰將手重把治壬子臘月子開至京偶見此圖識其雲林眞筆也因購得之重加裱裭請予題其上吳寛

百年遺墨尙精神鑑賞還歸杜老眞今日長垣傳法眼固知少嫰亦如人頃余讀東原遺槁其論雲林畫品云世率以其書辧眞僞不知早歲作書少嫰如其人先生知畫之深者也王鏊

雲林爲絕聽老禪冩竹梢止作葉數片嫰枝如絲縷者纒繞紐絡之初無節幹又一種法也題云絕聽應須六用亡先宗密密更堂堂眞如般若無根器翠竹黃花有耿光五月廿五日爲絕聽上人冩竹梢並題雲林居士

露葉風梢是此君半窓涼影月紛紛主人坐徹蓮花漏空裏秋聲自不聞梁用行

蕭蕭素影入簾淸況是秋聲客裏聽此日披圖思往事雨枝風葉總含情支硎山人彌逺

涼葉蕭蕭含晚吹晴梢嬝嬝拂秋云也知萬木凋零後牕下相看獨此君南沙徳完

一枝蕭灑翠瑯玕節操還能度嵗寒誰道山牕多寂寞春風依舊報平安幻室至珤

開元寺裏常同宿笠澤湖邊每共過誰說江南君去後更無人聽竹枝歌獨庵道衍

昔從江上識雲林三尺蒼柯起夕陰葉葉鳳毛秋可數懷人淸夜涕沾襟朱應辰

倪君能畫又能詩瘦影秋來似竹枝前夜夢回如得見紙窓淸影月斜時髙啟

昭代篆法惟李西涯擅長觀其收元周伯溫危太檏趙期頥諸家篆迹惟推期頥爲最惜其流傳之少餘細玩期頥渾髙古純以禹碑周鼔爲宗無一筆陽冰擇木所以深當涯翁之意也近日獵篆名者詭遁百出狐涎滴地余不欲觀之

無錫盛舜臣名虞號秋亭慕其鄕倪徴君雲林之畫尢喜其秋亭野興一幅畢力摹之又取以爲號其所作大都與王舎人孟端相上下因倨傲不輕與人作其迹傳者遂少恵山聽松庵有僧眞性海者與孟端交最密嘗編竹爲鑪制雅而韻舎人遂詠之又爲性海繪山水徴題成捲爲本庵勝事吳原博和詩有結庵正在松風裏褁茗還須糓雨前之句舜臣又仿鑪制爲兩具一以奉其叔都憲冰壑翁一以貽匏翁皆有詠不讓古石鼎聫句也雨中海琴王生攜捲來展舒有味

曹縣張黃坡名庚以孝亷授褒城令攺築衙宇掘地得銀把杯二隻上鐫孔明佳玩四字系古蓋蜀漢物也攜歸寶藏後其家因追逋甚急鎔之將以輸官而銀輒片片碎不受鎔而罷吾聞金乃土之子火乃土之母火之能制金以其中含水也入土久則水爲土尅盡金止畱母胎渣滓之物純乎土矣火豈鑠之而流乎此實物理豈容置訝

攝山棲霞寺有茶坪茶生榛莽中非經人剪植者唐陸羽入山采之皇甫冉作詩送之云采茶非采菉逺逺上層崖布葉春風暖盈筐白日斜舊知山寺路時宿野人家借問王孫艸何時泛椀花茶事於唐末未甚興不過幽人雅士手擷於荒園雜穢中防其精英以薦靈爽所以饒云露自然之味至宋設茗綱充天家玉食士大夫益復貴之民間服習浸廣以爲不可缺之物於是營殖者擁漑孳糞等於蔬簌而茶亦隤其品味矣人知鴻漸到處品泉不知亦到處搜茶皇甫數言僅存功案而已

李薊丘初見文湖州墨竹數十本皆以爲不佳疑東坡山谷文字交遊特多曲筆過與而専學黃華老人錢塘王子慶博識士也一日與薊丘語及此事曰子所見皆非眞湖州也適府吏家有一本明日借以示君已果得見其迹一幅五竿濃淡相依枝葉間錯轉折向背欹側低昂各有態度於是大叫絕賞悔從前議論之非用油紙臨摹髣髴攜歸盡力學之又獲三本又得南唐李頗叢竹圖蕭協律筍竹圖參閱眾妙而後成家今人未見古片迹止流俗相師豈有勝妙分耶

世傳墨竹始於五代郭崇韜夫人李氏於月下就牕紙摹影殊有眞態嗣後遂相祖述此臆說也前是王摩詰已有開元石刻成都大慈寺灌頂院已有張立墨竹壁一堵孫位張立董羽唐希雅皆晚唐人與崇韜同時寧有閨閤散筆遽流傳作諸人之範耶

黃書子田帥蜀其閫胡給事晉臣之女相攜赴任過雪堂胡以行筆書赤壁二賦於壁觀者嘆絕劉攺之塡一詞題後云按轡徐驅兒童聚觀神仙圖畵正芹塘雨過泛香路軟金蓮自折小小藍輿傍栁題詩穿花覓句嗅蕋攀條得自如經行處有蒼松夾道不用傳呼淸泉怪石盤紆信風景江淮各異殊想東坡賦就籠紗素壁西山句好簾捲晴珠白玉堂深黃金印大無此文君載後車揮毫處看淋漓雪壁眞艸行書此胡媛又一能書女士不獨蘇若蘭髙渤海而已

王聖愈防心編有雲天與人半不與人全予以智慮足以趨利避害而又與以不可趨避與以精英足以殫見洽聞而又與以不可見聞又曰有兀然拋書之意以觀書而書益淸察有澹然遺事之意以馭事而事益得理又曰士人觧三分話方可入仕爲吾上者不肯盡言於吾才說及三分欲吾諭其防爲吾下者不敢盡言於吾止說得三分待吾暢其情此等皆創新之論甚警甚卓非浪執筆者與古人並行可也

王叔明防稽書屋圖樹石酣郁雲气蓬勃如在千巖萬壑中忽一段開霽處作精屋數十間屋左右巉削之石飛濺之流若相暎帶此叔明極得意之筆神營心搆不必取之現境也余嘗謂古人繪事如佛說法縦口極談所拈往劫因果奇詭出沒超然意表而總不越實際理地所以人天悚聽無非議者繪事不必求奇不必循格要在胸中實有吐出便是矣武林錢嗣善防云黃鶴山樵防稽書屋圖蓋爲張思亷而作後爲天臺葛仲祥購去恨不得一覽今九華先生作天臺遊得此卷於僧捨攜歸示余種種駭目神奇之作也

戴嵩放牧圖作三子母牛一牧兒踞其背一壯者牽牯筆墨極艸艸得簡古之趣衰柳四五樹尢橫斜縱恣有態固知象物者不在工謹貴得其神而捷取之耳元人吳從正一歌亦殊灑落歌云牧牛兒逺坡牧逺坡牧牛芳艸緑兒怒掉鞭牛不觸澗邊栁古南風淸麥深蔽日田野平烏犍礪角逐艸行老牸臥噍饑不鳴犢兒跳梁沒艸去隔林應母時一聲老翁念兒自攜餉出門先向崗頭望日斜風雨濕蓑衣拍手唱歌尋伴歸遠村放牧風日薄近村放牛泥水惡珠璣燕趙兒不知兒生但知牛背樂

古人閨閤極重畫衣士大夫燕居亦有服之者是以南朝諸公有九華半臂之制宋赤城詞選載陳子髙虞美人詞題云曹申甫以著色山水小景作短制思極蕭散方倅襲明邀予爲詠短制者卽半臂之類也詞曰越羅巧畫春山疊个裏融香雪滿身空翠不勝寒恰似那回偸印小眉山靑驄油壁西陵下髣髴當時話而今眼底是髙唐拂拂澹雲疎雨斷人腸

倪雲林小景上作嵯峨大峯中作四五重林麓皆有斷沙孤嶼出沒閃露下層冩近景五樹作三簇漁屋處其中蓋濱江景也題云蕭蕭白髮沈休文問捨求田江水汶此日一杯成邂逅淋漓醉墨气如雲甲寅三月邂逅耕漁居士於開元精舎因徴余畫爲寫此幀並賦贈東海雲林子瓉

吳仲圭忍貧孤隱極不喜爲人作畫至扵冩像猶所靳者然有古木居士圖一幀爲陳海屋先生作者先生髙隠有道術年九十餘而健飲頭無二毛蓋神仙中人其圖作古檜三株榮茂者濃如藏風雨槎枒雕蝕者崛彊紐裂若經嚴霜苦雪野火燒餘者多則千年少亦數百年物也林間一老長裾曵袖气韻澄澹望之知爲世外仙臒梅老傑思也陳五云者題雲海屋先生別號古木居士與餘同庚壯年偕遊海上朝夕飲酒賦詩談論道余作滇南之役先生避兵苕溪不覺皆年九十又二先生令嗣石渠先生望重中祕今已七袠有三與毘陵倪元鎭嘉興吳仲圭文墨往還故得此圖觀其古木如龍拏怪石如虎踞先生拱立如閒雲出岫飄飄有莊休曼倩丰度八年之後添籌增算余當賫詩奉賀識此爲劵九十二翁五云老人陳防又姜寵題云古木居士與五云老人同姓同庚同裏同學得海外之術有仙風道骨之態余昔放浪五湖每遇兩翁一葉輕舠隨潮順落髙唱新詞逍遙於三泖皆呼之爲神仙兩翁合夢稿行世今將百歲皆頭無二毛日飲數斗可謂不夢之陳摶矣乃見五云防語云爾釣月叟姜寵敬題時年八十有一

崔寔月令曰七月七日曝經書穆天子傳曰仲秋甲戌天子東遊次於萑梁曝蠧書於羽林鄒縣有子思曝書臺沂州有晉王羲之曝書堂新防有曝書山昔有道人曝書於此

華山玉泉院有陳希夷塜希夷蛻骨爲羽流竊出持其顱以行乞嘉靖中姚禦史收之見陳以忠華山遊記

華山桃花生石縫花片著之卽生不由核種也

羲之筆經曰諸郡國獻兔毫惟趙國中用意謂趙國平原廣澤無雜艸木惟有細艸是以兔肥毫長而鋭也須用仲秋月收之孟秋去夏近毫焦而嫰季秋去冬近毫脆而禿惟八月寒暑調乃中用

黃山谷幾間有物潘谷隔囊手之曰天下之至寶也出之乃李廷珪墨又一囊谷手之曰吾老矣今不能爲也出之乃谷少時所作墨

王紱孟端元季國初又毘陵人想與倪元鎭必相薫炙者故繪事規隨不失尺寸餘有其贈李士文林亭秋色一幀實與倪慧山圖不相上下余嘗泛舟荊溪顧渚間其山大都低巒起伏勢盡處必帶迢遰之沙其水湖汊紆盤互入處必穿重林之麓淺秀淒迷是其本趣是以倪王二君動筆便如取之簏中正其家常供具也

十年前余購得石翁奇畫一軸幅濶二尺有咫髙六尺作翠峯攢天僅分兩聚下略露陂麓列樹五株四直一偃對岸兩松亭亭中虛三尺餘盡是雲气湧郁掛之屏幾間蒸然欲浮屋也神來之妙如此翁亦極滿志題句雲翠倚髙天玉出奇淋漓元气太陰垂匡廬嵩少慿君指醉裏狂揮醒不知

宋趙宗漢鴈山圖祖述李思訓嶺林麓大約百餘轉雲泉樹石屋木人物騎從俱精工統觀亦有气韻但淺裝不用金碧畨覺士气題云汪君子卿余少時館契也嘗遊學於浙中登慶曆進士謝官歸鴈山將終老焉適宗漢奉使廣南便經浙東過訪畱敍臨行出紙索畫遂作此圖寄別意云嘉祐二年五月廿又九日定遠將軍趙宗漢識此幅舊爲吾禾懷鐡松所藏今不知落誰手矣

石田畫法宗北苑近代則黃子久王叔明吳仲圭三家其所醉心他則傍及而已以故仿倪之作往往縱橫有餘而幽澹不足亦所自歉而不能彊者有刪攺舊仿雲林以貽崔君題句云迂倪戲於畫簡到更淸臒名家百餘防所惜繼者無況有衝澹篇數語弁小圖吳人助淸玩重價爭沽諸後𨿽多學人紛紛墮繁蕪崔子彊我能依樣求葫盧墨澁不成運林慙澗與俱何敢希典刑虎賁實區區醜惡正欲裂捲去不須臾今夕秋燭下再見眼糢糊妄意加潤色泥塗還附塗崔子豈不鑑愛及屋上烏

佛云眾生怖空以其莽蕩無著落欲其證入則如喪身失命也不知諸法從空出生向空滅盡法有起滅而空常晏然何可怖也今畫家亦多怖空蓋自造則結想難就仿作則蹈襲可厭素楮橫陳直是無可措手處安得不怖不知此坐平日觀人妙迹徒知艸艸閱其气韻筆法而於布置處不甚畱心故也古人於一樹一石必分背面正昃無一筆苟下至於數重之林防曲之徑巒麓之單借雲气爲開遮沙水之紆表灘磧爲逺近語其墨暈之酣深厚如不可測而定意觀之支分縷析實無一絲之棼是以境地愈穩生趣愈流多不致偪塞寡不致凋疎濃不致濁穢淡不致荒幻是曰靈空曰空妙以其顯現出沒全得造化眞機耳向令葉葉而雕刻之物物而形肖之與髹工采匠爭能何貴畫乎

元朱君璧昆山人善畫嘗作紫霧龍宮翠神闕二圖十年始就人謂其妙入神品元季海冦犯境邑人棄家避難君璧獨抱二圖坐樓上冦遙望城中虹气貫月蹤迹而至虹自君璧樓中出疑有至寶攘之見二圖大怒裂碎而去楊鐡厓名其樓曰虹月樓

米海嶽絹素臨唐宗書鶺鴒頌紓緩宏濶大類嵇叔夜絕交書無復平日精悍險防之態豈宗原迹本如是元章假得思以亂之而然耶欵云元祐元年夏五月海若老友持來見示臨此乃還襄陽米芾元章書

余生平見米氏眞迹將八九種皆晚年放縱之作其摹學古人者惟諸石搨中見之墨迹不能多得爾來得見此帖然後知米氏之劍防弩張悉從小心翼翼中來也論者謂元章之書沈著痛快超妙入神不亞於唐宗當並肩齊驅耳何故摹之吁此以管窺天未知書之奧妙者也凡天下事最忌自滿器滿則盈舟滿則覆故狂夫之言聖人擇焉君子戒於闕黨也況右頌筆法結搆遒媚精神骨立不狃於世習得自然丰度亦有元章所不能到者今截長補短更覺神韻不凡耳所謂至寶必百鎔煉而後成者耶然元章摩書與他人異元章此帖與他帖異將來必自有肯餘論者錢塘白珽

書法自晉唐沛然大興上及至尊下及士庶無不濳心究奧創異立奇唐如太宗髙宗宗臨軒之暇輒精研八法揣摩六書宗天資旣邁積學有源故落筆神采秀發膏潤無窮余在洛陽常其欽家見禦書筆勢論一卷極與此帖相肖至唐末喪亂人物寥落風流掃地矣宋初善書者稍復間出猶有五代衰防之气至崇寧間蘇米諸家雄傑有二王顏柳之餘惟元章早年得遊內府見歷代名迹孜孜摹學一戈一防得意外之防出入規矩中行艸飛白變化無窮有翔龍舞鳳之勢𨿽曰神鋒太峻其間儀刑自在正使不工處愈見其妙用也此摹宗鴒頌帖體度緩筆韻遒美其精勤敏妙更可寶也華秋白君珍蓄此帖並歐陽文忠公艸書一卷出以相示謹爲識之東吳髙翔

僕遊江陵仲巖沈學士招飲於懶宜堂出右帖求僕題識時石齋鮑君同坐私屬余曰余見米書多矣未有超軼絕塵若是頌者純以圓勁爲主時露本來鋒頴當爲米書上乘不識肯爲余設奇轉購之乎但仲巖愛防甚篤焉能奪之媿不知書安能妄爲損益因錄石齋之語以呈趙璧彥昭

昔米老嘗從人借古書畫臨搨竟並以眞贗歸之俾之自擇而莫能辧故論善臨摹者千古惟米老一人而已右唐宗鴒頌原本在河南程九卿處絹素已腐蠧文亦不全後有呂大防諸防筆法固肖而精爽失矣反不若此卷之神采也至正壬辰中秋與王赤城闗客凡同觀於鶯葉軒中余因知梗槪而附識於尾張繼孟

按元人史君佐號紫微有侍兒名欹柳使掌法書名畫此卷亦有欹柳印記

倪雲林園林書屋圖大小作六樹分三重屋後多細竹平坡夾以奇石遠近廓落相暎容人遊意其間所以蕭疎而不凋殘曠淡而有實際此君眞繪事中仙品也題句云緑野防遊官濟濟習池淸響佩髙桐初引流晨露密竹通幽度碧灣童冠詠歸春服後魚濳躍夕波間北窻應到羲皇上石枕藤牀臥看山乙巳七月冩贈熈云學士

大智度論五通仙人得好寶物藏著石中欲防此寶磨金剛塗之令不可破向聞金剛能破一切不受一切破今云磨以塗之磨金剛者又何物耶乃知一切有形俱非堅固

西域外道亦持五戒但爲天祠殺無罪又爲行道故除金餘者得盜取以自全濟除師婦國王夫人善知識妻童女餘者逼迫急難得邪滛爲父母師及牛爲身爲媒故得聽妄語寒鄕聽飲石蜜酒此一義可見西域重牛等於父母師長爲媒者非妄語則不能成媒也

數日來連觀僞迹柯敬仲管仲姬竹趙子昻柳陰漁話圖王右軍淸晏帖蔡君謨諸公防語髙彥敬雲山近日賈客連艫溢艦紈袴遊從逐逐相往來者率此物也爲之三嘆

杜樊川滁州詩云獨憐幽艸澗邊行尙有黃鸝深樹鳴春潮帶晚來急野渡無人舟自橫刻集者訛行作生訛尙作上宋人遂附防其說謂牧之有意托興以幽艸比君子而淪落幽隱以黃鸝比小人而得意髙顯致唐祚垂末而無干濟之才不知行與尙本是隨時直賦所見無闗比興者有甲秀堂刻牧之行艸眞迹可據

佛喜林居嵐鞞尼林中生漚樓頻螺林中得道仙人住處鹿林中轉法輪娑羅林中般湼槃

天上歡喜園中有劍婆石柔輭潔淨如天蜿蜒

元時教極盛其掌教眞人皆淹通宏雅翰墨絕人士大夫樂與盤桓書札往來及一時題贈皆有深趣如虞奎章館閣大老負重名而與張伯雨吳全節輩稱爾汝之交居恆簮紱羽衣相錯無慙色也余嘗見其遺墨有與道士徐中孚詩翰一卷筆法圓熟秀媚有虞永風規而詩亦淸防有味玩之恍如見當時散朗趣也公自題云十一月壬辰明復眞人約華陰楊廷鎭閩中潘子文四明王安道談道話於徐中孚丹房微雪灑空塵靜云晏遂以終日卽事雜詩詩曰白雲防窻雪鳴竹地鑪深深火初熟樵客晨來午未還眞人自與燒黃獨鑪中鉛汞輕千乘窻外日月飛兩螢尙有度生情未斷侍人長跪授黃庭玉臼搗霜月當戶竹窻暎雪書滿牀客來長揖不交語自撥松火燒山香皎皎霜鶴立齋廚蕭蕭風竹鳴庭除窻間有客自髙坐堂上眞人方讀書

佛書雲珠玉璖瑪瑙夜能自行人蓄精玉旦夕移易或在此或在彼皆不足怪不獨馮月華臂上玉馬能入廏亂羣也

趙文敏畫馬𨿽以伯時爲師而其古淡渾成若無意標奇處實得物態之自然昔人謂圖鬼魅者易奇冩狗馬者難巧然狗馬之中亦有出奇取異者是亦鬼趣也元人畫馬任月山太庸龔翠巖太奇惟子昻得馬之眞蓋其性喜畫馬少時遇片紙輒畫而後棄去精能之極合乎自然非淺造者可窺也丁卯八月湯慧珠攜公天馬圖來玩平立顒視絕無頓掣之意而神气雄岸屹然如山奚官長身武姿與馬並髙如獻軒墀時也題者數人

一馬形軀百法全生時靈气取山川英雄正用同生死那忍無聲立仗前海粟

京口郭畀天錫敬觀松雪翁天馬圖

神駒初墮地雷電飛海水三歲不敢騎萬里獻天子翰林直學士虞集題

奎章閣鑑書博士丹丘柯九思敬仲審定

曲江洗刷云滿身雄姿逸態何超羣眼中但覺肉勝骨榦也合讓曹將軍嗟哉今人畫唐馬藝精亦出曹韓下玉堂學士重名譽一紙千金不當價山窻擁雪觀畫圖據案便欲擒於莵天廏眞龍有時有杜老歌行絕代無史官察級士安竹懶曰察級意似嫌子昻此馬稍肥故謂在曹韓之下橫以時名取重耳求其如杜老所歌掃空萬馬者則絕代未有也何物胡奴彊作解事如此

姚云東晚慕神仙喜與黃冠遊且身爲黃冠師用方外言以陶汰歲月未必眞有得也嘗爲陸道士冩墨竹系以一詞其欵云陸臥云碧淵之師嘗問長視之術於余故福源室中亦可以分半榻之云丹丘之中其師弟每爲畱宿之客旣作墨竹復重以言者其有以耶詞曰王子仙成吹簫處一雙靑鳳飛來借問如今世界何地是臺更有葛陂投杖龍躍起鼓浪轟雷何如我詠猗猗菉竹淇水之湄蒼雪生吾珍簟碧香又落霞杯喚道人相對醉後玉山頺百年笑口開得防千

張樗寮喜書法藏字如當三錢大蒼勁秀防蓋以李煜徐君臣金錯刀法爲宗而稍取率更筆意整齊之者有書金剛般若一部尾行書題云樗寮卽之七十八歲喜再逄佛誕以天臺教宗印講主所校本敬冩此經遺天竺靈山誌覺上人受持讀誦我願執情不作常觀般若六如覺性永明共悟實相本體流通利益均及有情時景定四年歲次癸亥

陳雨金防云昔吳闗門外有駐節二字大可二尺許古雅遒勁極得大書之體余少時見而愛之先主事都水公曰此張卽之筆也後於一統志和州下載云卽之特善大書以是知先君蓋有所見云若細書則未之聞也玆偶見此經大不過指尢俊健不凡乃知樗寮不獨擅大書已也書史防要記樗寮歷陽人歷陽和州卽今含山明隆慶庚午春三月吳下陳鎏識

石田漁莊村店圖乘興數筆酷似北苑非許道寧所能及也以其愈率澹愈眞愈簡愈逺耳題句亦妙雲漁莊蟹捨一叢叢湖上成村似畫中互渚斷沙橋自貫輕鷗遠水地俱空船迷楊柳人衣緑燈隔蒹葭火影紅全與我家風致合艸堂亦有此愚翁治庚戌秋八月偶遊石湖道經村居野店遂作此圖並系以詩沈周

宋存爵存余堂詩話云余家舊藏顧仲瑛詩帖一紙乃次韻劉孝章治中邀夏仲信郎中遊永安湖詩二首字畫絕工楊鐡崖先生嘗和之中有一聨云啄花鶯坐水楊柳雪藕人歌山鷓鴣鐡崖所稱許仲瑛家饒於財而豪俠不覊詩筆乃其餘事楊禮曹支硎先生防其後云吾家鐡先生平日豪气塞云漢未嘗輕易假人以稱可語今爲仲瑛拈出一聫低頭遜避乃知先生目中自有人也

黃子久方幅小景叢林壠起伏暎帶數十重不作沙水只坡麓髙低與平疇相爲出沒而已天地間自有此景惟其胸中吞茹印合者多偶然冩之而又分數明取與熟故蹠實處不患偪塞摶虛處不落空疏千古以來惟子久獨步耳予有一幅乃九龍冷道士之物道士以貽王舎人孟端孟端以歸沈啟南啟南徴題於吳匏翁因畱吳齋中不及取而啟南化去匏翁捐館時遺命子孫必歸沈後竟不知落誰何手餘甲辰春得於吳門上有楊少師士奇朱翰林善並匏翁三防眞罕物也

唐伯虎有桃花庵作歌膾炙人口沈啟南之弟繼南亦有桃花庵啟南爲冩圖仿營丘秀潤之筆蓋以春山止取淡冶春林不容蒼鬰平日董巨辣手無可施耳題句云桃花書屋吾家宅阿弟同居四十年今日看花惟我在一塲春夢淚防邊此桃花書屋圖圖在繼南亡前兩年作嗚呼亡後今又三易寒暑矣今始補題不勝感愴乙未九日沈周

上虞有舜井相傳舜子生時井爲湧泉秦始皇封塞起兩墩各髙一丈晉宋爲佛廬野人耕鋤多得古磚甃石吳越寶正三年閠八月十四日錢王差人賫火糧畚鍤開掘得防記寶物一百二十餘件都抽領西都上直廂虞盛瑗東都上直廂虞孫西都隨身虞閭丘稔勾當拜祭內直殿十將於軒十六日鑿西井十九日得銀環六赤珠一金盒一古文錢二千三百四十琥珀珠一當十大錢三當五十大錢二十四太平錢百直百三銖二十四大錢二百五十四五銖錢九百六十貨錢二百八十半兩錢三十石獅一鐫其背曰重華井天明可開腹內有水精珠一東井得銀塔一髙一尺五層內有金瓶舍利二顆散金瓶二金鈴六銅鈴一銀環六銀鈴一水精珠十四琥珀珠九雜珠大小三十五小琥珀獅子三十瑪瑙珠七玉人一玉環一銅鏡三銅鑪一小瑪瑙珠六玊瓶一以上共三十四件並有石匣盛之題云唐元徽四年於此造塔鎭井有重華石一片濶三尺厚九寸左右有索痕深二寸官中令造深沙神一軀足履四石寶正四年六月廿九日差錢文殷祭神鐫石

張長史艸書蘭馨帖字大如掌雄宕髙逸出於天成終日玩之不能釋手文氏父子防之蓋唐迹之無可疑者

右艸書帖云蘭𨿽可焚馨不可奪今日天气佳足下撥正人同行相傳爲嵇叔夜書余驗其筆爲張長史書山谷云顚工於肥素工於瘦而奔逸絕塵則同此書肥勁古雅非長史不能又予嘗見公所書濯煙宛陵春艸等帖結體𨿽不甚同而其妙處則與此實出一闗紐也但其文義不可解蓋唐文皇好二王書故屏障間多書晉人帖語一時化之或長史書叔夜帖語亦未可知然今不可考矣嘉靖丙辰三月長洲文徴明題

右張長史紋綾上所書蘭馨帖二十字其爲眞迹無疑蓋艸書不入晉人格轍終成下品顚素之所以得名者在此今觀其奪字气字佳字足下字人字皆從晉人中來余閱書多矣未有如此卷之佳者世人重耳輕目不可語此昔素師緑絹兩行因元章所題而重他日必有以餘言爲是也者漫書以記嘉靖四十年辛酉正月立春日文彭書

古人名迹愈閱愈佳僕性喜艸書毎一展必有所得益知古人不易到也汝和將以入石命摹一過老眼眵昏殊不能得其髣髴若風神庶防不至懸絕耳壬戌正月廿六日文彭記

余自信所見因書卷末而汝和不知也歲暮防於京邸偶談及展捲大笑因復與汝和辧論以見前言之不誣故再書此以記歲月云季冬二日燈下試居庸石霜葉硯文彭

文衡老詩淸防婉約弇州歷下諸公每以吳歈目之然獨施於登眺防集或稍渉輕縟流易耳余見屠伯起所藏公書文信公事詩四首不獨忠憤激烈耿耿有貫虹偃日之气而語格亦多雄渾典碩捨杜老未易窺者乃知公養蓄深蓋難爲垂綆也詩曰地轉天旋事不同老臣臨市自從容誓將西嶺塡東海忍著南冠向北風千里勤王空赴義百年養士獨收功人間亦有成仁樂未用區區悼此公又曰倉猝勤王萬里身風塵傾倒作累臣三綱已去嗟何補一死臨期認自眞直以安危系天下未宜成敗論斯人遺文尙可誅姦賊何但悲辛泣鬼神又曰頻年航海欲何爲天厭中原遂不支滿地江湖無死所際天風浪有平時倉皇一念聊臣分寂寞中流賴史知回首又看狂敵滅寒潮自繞大忠祠千古英雄遺恨在怒濤驚浪日舂撞有天肯與元同戴無面能看宋再降烈士深悲甘蹈海中原未復竟如江君王莫罪風波惡應似憸人解覆邦字學陸放翁灑灑有致亦別楮之上駟也

荊州玉泉寺近淸溪諸山山洞往往有乳窟窟中多玉泉交流中有白蝙蝠大如鵶按仙經蝙蝠一名仙防千歲之後體白如雪棲則倒懸蓋飲乳水而長生也其水邊處處有茗艸羅生枝葉如碧玉玉泉眞公常采而飲之年八十餘顏色如桃花此茗淸香滑熟異於他所者所以能還童振枯扶人壽也李太白至金陵見宗僧中孚示茶數十片拳然重疊如掌號仙人掌茶因爲作歌

李白贈參寥子詩云五云在峴山果得參寥子又云骯辭故園昻藏入君門天子分玉帛百官接話言毫墨時灑落探有奇作又雲長揖不受官拂衣歸林巒余亦去金馬云蘿同所攀知爲荊襄間隱人曽召對放還者宋參寥子友歐蘇歸釋唐參寥友太白歸世外奇人不甘齪齪則往往爲異教所籠如此

太白風防材韻固是南宮謫仙不獨所交賀季眞元丹丘池隱者女冠禇妙素諸人皆結霞外之契卽元配許夫人亦慕仙道往廬山尋仙女李騰空太白作詩送之云多君相門女學道慕神仙素手匊靑靄羅衣曵紫煙一往屏風疊乘鸞著玉鞭其超逸可想見乃知異人降世自有上界眷屬相從斷非凡眼孔所能測識也

劉康谷於廬山遇異人碧眼方瞳須髮煜然有光喜劉瀟灑近道授以彭祖小接命丹一方取首生臍帶中根下血子一粒去一寸許剪斷名曰金剛子其色半紅半白自有陰陽號爲珠乃父母元精元炁結成之祖气也約重一分二釐入銀盒內好乳養之黃蠟封口冬入溫水中夏入涼水中其子長大滿盒每日將盒向左旋三次每次三轉三日後藥重一錢二分如天桃狀服者先用麝香擦臍通竅用布剪圓一塊攤在臍上布上放藥外以蕎麥粉或面作一圓圏圍住用蘄艾一兩二錢焙過加穿山甲七錢爲末麝香三分乳香五分共一處揑成艾炷十二个又用槐皮覆蓋藥上皮用刀刮薄鍼刺孔置艾炷於皮上灸之至三次其藥神化盡灌於臍不見形迹又復九炷其人若醉將槐皮取去用黃蠟醋麻油熬膏以段帛攤之封固臍上如口渇可用蟠桃酒一七日不用飲食八日後可用淸粥量進忌油鹽只淡精肉少用二三片三七日飯半碗酒三鐘一月後身上退下粗皮容顏丰悅異常此藥一粒頭胎者延壽一甲二胎者延壽一紀若夏天熱甚安磁盆中以井水浸過頭冬天寒甚以銅器盛水坐炭盆灰缸內養三日男用女胎女用男胎不傳匪人恐遭天譴康谷受而藏之以服官倥傯未及試也竹懶曰嘗觀圃者栽接之法移榦培根無不榮茂以意推之此法非孟浪也

又傳烏須髮一方用豬板油一斤蜂蜜一斤核桃肉一斤好茶葉一椀共搗碎和合用錫器盛之於飯甑上蒸熟每早匙取少許化沸水中服之三月須髮無不黒者

趙榮祿與管公節幹月窻判簿二札子系少年筆精勻和字字皆羲之法晚年𨿽縱逸可喜然雜揉諸家非酒之味矣札云孟頫上覆丈人節幹丈母縣君孟頫一節不得來書每與二姐在此懸思而已伏想各各安佳孟頫寓此無事不煩憂念但除授未定猝難動身恐二老無人侍奉秋間先發二姐與阿彪歸去防時若得外任便去取也今因使專此上覆聞鄕裏水澇盤纒生受未有一毫相寄二姐歸日自得整理一書與鄭月窻望逓逹不宣六月廿六日孟頫上覆丈人節幹丈母縣君孟頫謹封又一札云孟頫頓首希魏判簿鄕兄足下孟頫奉別誨言倐爾兩歲追惟從遊之樂丹靑之贈南望懷感未知所報惟是官曹𨿽閒而應酬少暇以故欲作數字道區區之情而不可得希魏愛我甚至當不以爲譴也卽日毒熱伏想水晶宮中夷猶自得履候安勝孟頫賴芘如昨秋間欲發拙婦與小兒南歸以慰二老之思是時又當致書並以拙畫爲獻也家間凡百悉望照拂因使便附此不宣六月廿六日孟頫再行

防者十四人一云今人觀趙承防書但見其晚筆縱逸爲勝殊不知妙年應規入矩有如此帖者不由防矩而縱逸是猶疾行無善步也識者試與評之至治三年九月廿五日後學錢良右敬題

松雪老人書法在中年時一筆不苟怡怡然得天趣此惟識者能知之泰定元年八月廿日隴西李皓見於吳氏文房

吳興公字畫之妙不待贊詠而知是帖蓋在兵部時所與江南故人者王謝防拖風气不可復作撫捲爲之太息吳郡陸友記

自晉唐以來法帖其事率皆慰問通敍施於家人朋友之間不過數行而已其初非用意而逸筆餘興淋漓揮灑百態橫生使人驟見驚絕徐而視之其意度愈無窮故後世傳之往往以爲奇玩而想見其人今觀松雪仙人與月窻判簿手帖宛有古意濃纎剛柔皆與人意防眞希世之珍又非獨傳玩而已也淳卿其善保之泰定元年九月九日隴西李升書於靜寄東軒

神品人材一子昻晉唐翰墨漢文章紛紜兒輩輕論議白璧黃金未足當丁應榮

杜少陵云斯人已云亡艸聖固難得及玆煩見示滿目動淒惻斯言盡之載閱此卷令人悼痛不能已後學張淵

李西臺書名重一時而東坡乃謂𨿽可愛終可鄙𨿽可鄙終不可棄予嘗妄意借爲子昻方寸大字之評聞者瞿然固難爲淺見寡聞者道也至其尺牘揮灑奕奕有晉人一種風气亦不可掩豈易及哉未能上下古今書畫之變而窺其妙遂欲出意品題恐不免紛紜兒輩之侮也泰定甲子季秋蜀梁子寅書鐡畫銀鉤到者稀鷗波亭上墨如飛後人何處求書法華表千年待鶴歸南陽張遜

余不溪邊采白蘋鐡网瑚寸寸珍天上玉樓盛不住虹光夜夜貫星辰遂昌鄭元祐

吳興松雪公名髙當代而書法之妙蓋牢籠今古出入羲獻也此二帖𨿽盛年所書然其輕淸流麗之畫得超妙入神之變有非後人所可及者淳卿寶之無斁泰定五年三月一日梁谿生王禮賓觀

書中苦說候除官客捨幽州六月寒近接阿彪歸後信婦翁彊健縣君安吳僧嗣益

松雪先生翰墨之妙名貫一代其下筆之勢出防入矩灑落超逸非鐘王不足與議也至其晚年筆迹猶爲妙絕金石所刻後學之士多所師法今觀此二帖前人流風餘韻典刑具在不覺啟敬吳門丘宗書法自唐顏柳以來多尙筋力而乏於風韻然尙筋力者則失於狂趮喜風韻者則過於軟媚求其兼善而適中者亦難矣至宋李建中蔡君謨輩追蹤六朝見稱於時論者猶謂未能盡善本朝趙魏公識趣髙遠跨越古人根柢鐘王而出入晉唐不爲近代習尙所窘束海內書法爲之一變後進咸宗師之或緘之篋笥或傳之金石不能悉數也此二帖防摹羲獻其第一帖絕與聖教序相類非有墨池筆冡之工者豈易及此披玩嘆服因識其後至正二十五年秋七月旣望盧熊書

右趙魏公丈人節幹月窻判簿二帖節幹卽公舅氏管公直夫月窻不知何人想亦是管姻家防者十有三人陸友仁謂兵部時書按帖意以除授未定欲遣二姐歸侍二姐管夫人仲姬也公以至元丙戌入京除兵部郎中後二年始以夫人北上不應先有是語或是元貞元年自濟南赴史館時而是歲竟歸吳興意者未歸時所遣不可知也二帖行筆秀潤與他書殊不類是蚤年學思陵書如此其署名猶循宋習或謂出聖教敍者非也管公無子公奉之甚至旣歿建孝思道院以主其祀亦厚矣哉沈潤卿氏藏魏公書甚富疑此帖有異特以相示余爲考訂歲月定爲史館時書甲子衡山文璧

石田安老亭圖仿梅道人灑落成就晚年筆也題云老人欲得安老具艸堂之資空復空賣書無處可暎雪持疏覓錢如捕風預先種竹須十个及早誅茅當一弓他時防遇王錄事大庇風雨何愁翁沈周

橋下幽亭近水寒倩誰題字在楣端市防得此猶堪隱老者於今只自安飯後徐行扶竹杖倦來穩坐倚蒲團眼明能展鐘王帖絕勝前人暎雪看吳寛近來誰助艸堂資杜陵萬廈徒爾爲髙人知足老自逸義士逹理顚當持堂深不用日防杖山近偏宜朝詠詩我艸團略相似織蒲自賣敢煩渠華亭錢福

孫老年逾七十年髭鬢差白髮尙𨿽然四壁若磬懸所交海內皆才賢賣書賣畫不論錢兩足來往如飛鳶一日一周城與防歸來板屋成髙眠昕昏樂飽白粲饘老妻稚子相依然藐視豪俠勢位權未嘗希諂一脇肩那更揺尾而乞憐若个似爾安且便便是陸地之神仙如矄叟張習

江湖寥濶竟誰之短疏徒令費我辭若也能存鶻等帖也知足辦艸堂資塵中兩足未得憇林下一亭何不宜縹捲展來聊塞白落成還許再畱詩庚戌八月一日戲題安老亭捲與昆山黃徳敷同集翁昔有羲之十六字石鶻等帖句中故及之云朱存理

茅亭結得水之濵濁酒三杯日日春君固自能安在裏世間多少未安人數年前爲孫君作此君請余重書視之不覺媿汗也睦

曩余成化庚子爲孫翁作此至己巳乃登於捲迄今四十有四年而翁之歿亦廿五年矣俯仰今昔爲之慨然嘉靖癸未秋七月九日虎丘山人都穆

絕勝山顚與水濵市橋曲處獨畱春老來自有能安理此是皇明壽域人昆山黃雲次韻

孫翁一室自蕭然尊酒安眠辧晚年卻有一般娛客處焚香看畫日隨緣文璧

一亭幽隱世無干眼看天時變暑寒筋力衰遲不堪事慿君莫作少年看張靈

艸何必說揚雄自縛黃茅半畆宮不有諸賢爭出力那教此老息忙躬就牀時閱枕中記把盞偏思塞上翁記取人間蕭灑地防竿檐竹自淸風宣城史經

六研齋二筆卷一﹤子部﹐雜家類﹐雜說之屬﹐六研齋筆記﹥

欽定四庫全書

六研齋二筆卷二

明李日華撰

文衡山先生詩有極似陸放翁者如煮茶句云竹符調水沙泉活瓦鼎燒松翠鬛香吳中諸公遣力往寶云取泉恐其近取他水以紿乃先以竹作籌子付山僧候力至隨水運出以爲質此未經人道者衡老拈得可補茗社故實

李白得許氏奩資極厚在維揚不逾一年散三十餘萬又與東嚴子隱岷山養奇禽千計皆就掌取食了無驚猜

兗豫間多樹棗有方術者教以專守一樹自生果至果熟不令人動一枚但人勿損鳥亦自不敢啄也一日頓收之又精心細檢之必有一枚極大而無核者味奇美拜日心存日中天子赤玉冠佩明景長離之劍指揮赤童握棗見授口吞嚼而咽之大補精髓得啖六七度卽逾百歲不老矣

李陽冰之子服之以科斗孝經貽韓退之退之又得衛宏官書二部皆古篆籀之精也退之云爲古文辭亦須略識字正謂識古字通六書意義耳

張渥字叔厚元人畫工白描學梁風子見其冩陶元亮三徑圖神宇澄茂無藜藿气所謂戰勝而肥者耶作亂菊於石際葉如苔間露花蕋亦深有古韻

石翁仿董元冩柳洲煙艇極有气骨而蒼莾蕭淡處又似江貫道海岸觀者漫謂仿梅沙彌正未夢見此老腳跟也題云江上浮雲撥不開故人今雨卻能來人生離合未容易起拂松花浸酒杯治己未四月八日惟寅扶憊能過我林屋余亦病起各不能事酒淺酌沾唇而已然談謔之樂不減劇飲時也時有作雨泛長卷識別云沈周

山谷行書當三錢大計五百五十餘字皆禪翁澹慮任眞翛然自得之語書法淸遒超朗知其胸不掛一塵也後擘窠大書云元符三年七月涪翁自戎溯流上靑衣廿四日宿廖致平牛口莊養正置酒弄芳閣荷衣未盡蓮實可登投壺奕棋燒燭夜歸後又大判一行雲此字可令張法亨刻之山谷書只是沈著痛快平生以饑鷹渇驥自命所以剽去蘇米姿媚而獨全神骨此卷又其合作也

戊辰正月晦日同秦心卿江邦玉與兒亨從西溪入四十里至橫山之千丈崖蹲獅躍豹怪石離立飛瀑陡下上如縻綆下如竹箭修竹森森緣陂平處可班坐陳榼命飲日淸云白艸木幽香不獨兩山所無匡衡亦不多見也

倪雲林春雨野亭尋常作三四喬柯低巒一帶不作遠山亦無重沙茫茫然眞中物色也題句云二月雨聲從子月三江舟檝住吳江春愁不醒如中酒浪著狂風撼客牕叔珪友契邀遊僧捨以此紙索畫戲冩春雨野亭並題舊詩右方戊申三月十日瓚

米元暉潑墨妙處在作樹株向背取態與山勢相暎然後以濃淡積染分出層數其連雲合霧洶湧興沒一任其自然而爲之所以有髙山大川之象若夫布置叚落視營丘摩詰輩入細之作更嚴也譬之祝公妙八風舞旋轉如鬼物而按其耳目鼻口與人不差分毫也今人效之類推而納之荒煙勃燒中豈復有米法哉

東坡書畫記烏絲界紙字方一寸用李泰和行法而雄毅振掉處稍渉顏筆欵云元丰三年端陽月八日眉山蘇軾於淨因方丈書之

防云東坡先生雄文直節髙一世而其英偉秀傑之气發爲翰墨姿態橫生鋒穎遒勁尢非時人之所能及此帖文簡意足不易得也好事者宜寶藏之至正十九年龍集己亥四月旣望雙流宇文公諒謹題又一詩雲急雨苕溪小系船手披翰墨憶坡仙故家文物今煨燼撫捲題詩一慨然曲阜魯淵

柯南宮晴竹一幀立竿亭亭枝葉皆疏散略無堆垜蔽蘙處又不作枯木蔓艸與陂麓沙礫只是行枝布葉合於生竹之數自然精采生動此非有成竹於胸中者不能也昔人論國色不借鉛黛紈綺所謂西施毛嬙淨洗面與天下婦人闘美此地位未易到也南宮題句云歲寒有貞姿孤竹勁而直虛心足以容堅節不撓物可比君子人窮年交不易曄曄桃李花旦暮攺顏色丹丘柯九思並題書法雄逸振動大得顏魯公坐位帖三昧較之平日仿歐整栗者大不侔矣戊辰二月雨中對此欣欣如有霽色

趙松雪書光福重建塔銘結搆用薦福興福二碑稍松活耳觀者以爲仿李泰和則失之矣

梵隆十散聖衣紋用水荇描法气韻古澹其人爲逹磨志公言法華長汀老子普化禪師寒山拾得善道和尙泉大道金華聖者鰕子和尙蓋取佛法中神通遊戲諸聖者以配闗十子也作偈頌者爲山陰王英孫英孫亦學佛而有得者余最喜其頌金華聖者云杖藜到處自悠然手托豬頭不是顚成佛若還因喫菜世間牛馬盡升天有人指此卷作龍眠羅漢余爲胡盧而已

蘇東坡乳泉賦文載全集其眞迹行楷在一友人處余得借觀秀朗華潤大約與公所書赤璧賦向得見於黃又中丞家者同一結搆皆公極得意筆也此卷乃爲歐陽晦夫書者前有手柬一通云軾數日病痢不果往謁想起居佳勝餞行詩輒防尾匹紙亦作數百字餘皆馳納軾再行晦夫推官閣下七月十三日乳泉賦切勿示人切懇切懇

趙京兆所藏此軸奇偉特甚以歲月驗之蘇公元符北歸所書也時方厄於章蔡之餘而人之貴重如此豈待百年而後定耶若夫筆老墨秀挾海上風濤之气以平生所見論之當爲海內蘇書第一紹定癸巳歲九月七日陵陽李心傳謹書

天一生兮上浮羽人俟兮丹丘遡儋耳兮東注夾昆侖兮倒流嘉熈三年四月旦王遂題

尢焴劉厚南蔡抗林希逸王璞趙時煥髙斯得徐霖同觀於道山堂淳祐丙午季夏望日

此卷舊藏霅川向澤民家澤民以遺施武子甲戌歲同醉白記歸三桂晦夫姓歐陽梅聖兪嘗有詩贈之作八分體東坡防數語於後今亦藏向氏云端平丙申暮春朔錫麓尢煓

蘇公蚤聞道文章乃其戲乳泉出重海作賦聊紀異玉池咽中夜挈瓶非小智气者水之生此語可深味淳祐甲辰孟夏朔峴山王亞夫書於西湖孤山之陽坡翁謫海上人傳已仙去道逢章子厚遄復返塵路至言恐世驚猶閟乳泉賦遙憐嵩山丘千古不可駐是日仙居陳仁玉同書後

萬旣寂一气孔神吸彼沆瀣沃此肺膺至陽之精天一所生欽哉此詞展也大成煓

乳泉賦不待多贊特恨此軸尙有餘紙安得起坡翁書滿捲後耶天臺謝奕修書於西湖淳祐甲辰首夏望後二日

腥波暗天濁浪翻日蛟蜃黿鼉之所出沒有兀其島淸泉中發靜涵太虛孤浸明月汲之無窮元气所泄古今正理不可泯滅抑斯泉也爲斯人設防稽孫子秀書

蘇長公以紹聖四年丁丑二月責授瓊州別駕安置儋州六月渡海七月十三日至儋僑寄城南鄰於天慶觀觀有乳泉故公爲援筆賦此元符三年庚辰公居儋已四年防正月祐陵登極大赦天下五月移公亷州六月還瓊復渡海至亷七月又以皇長子生國有大慶遷舒州團練副使量移永州七月終方自亷啟行賦後題云七月十三日書則正在亷時也十一月行至英州又復朝奉郎提舉成都玉局觀任便而居公遂度嶺南還明年爲建中靖國元年辛巳五月至毘陵六月因疾告老以本官致仕七月廿八日遂薨公之書是賦時年已六十有五距其薨僅隔一歲實爲晚年之筆李侍郎微之謂其筆老墨秀挾海上風濤之气當爲海內蘇書第一誠知言也哉濓嘗見漳水酈元輿跋公眉子石歌四十五字斷簡謂日百謁而弗之厭使其見此吾知其必日百拜而不止也然公之薨未防詞翰皆爲世大禁而狗防之徒如霍漢英輩猶鳴吠不已磨剗焚炳無所不用其極而斯捲無纎毫不完豈公妙墨所在或有鬼物呵防之耶金華宋濓謹書

此卷爲蘇書第一前輩已有定衡其所著述亦第一等議論也予渡淸淮望第一山盱眙陳質之出以見示不圖今日得數奇觀非平生第一快事耶治丙辰仲冬望後三日陜西按察司提學副使石淙楊一淸

元張憲字思亷號玉笥生與楊鐡崖髙季迪諸公遊詩亦淸妙有味其贈宋仲溫一律云江南羽化張天雨海上神交宋仲溫楷法鐘繇稱獨步筆臨皇象已專門折釵未墜風前股漏屋先凝後痕寄語臨池諸俊彥蚓蛇雞鶩莫須論

倪雲林贈仲溫三詩有敍至正乙巳三月廿四日仲溫髙士與沈文舉共載訪余笠澤東渚之蝸牛廬中相從過王明宅煮茶畱坐遂以永日但恨吾子儀遠在數十里外不得同此集也廿五日仲溫別余他之漫成長句以冩餘懷瓚

三月將防春欲夏巡檐共看辛夷花階前瀹茗香照色坐上吹笙淸不嘩拄杖偶過公子宅班荊宛似山人家宋玉才情何可得肯拋塵土踏江沙

江上欣逢宋仲溫蕭條古道向君論我居笠澤已十載看竹惟君欵我門

宋公天下士畫竹就鼓琴來我北渚下相從論古心

許廓無豫章回云於匡廬得見秦中老仙號無顚者年已百二十歲有奇指示采藥乃鄱湖濱一山其蹠浸水中五丈餘冬月水涸盡乃得就采其藥於亂石子中別之大都百斛石子止遇一二枚非誠心眞懇者不一遇也藥以粗石包裹擘之內有紅白靑諸種卽眞鉛眞汞也得而煉之乃魏伯陽鑪鼎中物許旌陽石函記單明此道所謂不遇眞師莫浪猜者余彊其倒篋相視石有細金沫如蜜陀僧世外奇事奇物奇理豈局凡者所能測耶戊辰三月八日竹嬾記

元虞道園題柯敬仲竹木云吾先世住隆州隆州於宋爲陵州州治之後山吾家焉文與可作守事簡時來就我家拾取故紙背作茅蘭竹木之屬所得頗多吾防時尙收得數紙今亦亡之丹丘生用文法冩竹木而陂石過之近又以新意作墨花甚妙觀此則虞之上世亦崇尙翰墨極意收藏故有紙背可拾而太守得時往鄰近寓公之家作散懷事亦足徴宋法待士大夫之寛也

元謝書巢遺虞道園瀘州石硯

見元人冩生之妙不獨錢巽峯又有僧惠甄腐行蟻圖最奇

蘇東坡手書蔡君謨夢中詩天際烏雲含雨重一絕及太守陳述古閣中壁上君謨書一絕綽約新嬌生眼底侵尋舊事上眉尖問君別後愁多少得似春潮日夜添又不知誰人和一絕雲長垂玉筯殘妝臉肯爲金釵露指尖萬斛春愁何日盡一分眞態爲誰添又杭妓周韶落籍詩及同輩胡楚龍倩二詩東坡乘興偶連書之字法婉麗含蓄眞千古妙札也元時柯敬仲得以示虞奎章奎章試郭屺墨書跋其後益足重矣但不知誰人所和君謨之作聲調本凡幸經坡翁手筆若連茹之拔耳而奎章以爲軒轅彌明之流則過當矣

明金華王藥字子約善畫竹多用鉤勒與蘭溪徐良甫梅徐舜舉書號三絕蘇伯衡嘗爲鉤勒竹歌以美之

婺赤松溪在金華山地名玉壺金盆鹿田黃初平叱羊處初平號赤松子不言何代人一云初平兄弟三人兄初起與初平同仙次魯班班則春秋時人漢初張子房欲從赤松子遊其卽此耶

北宋張先吳江詩句云欲圖江色不上筆靜覓鳥聲深在蘆江色空碧虛無兼之云陰日爽開斂閃爍難以定取張子野形容至是知其妙於繪事恨未得其迹一玩之也己巳三月在武林陸氏見張浮休書一方幅作林木數株隱隱止露枝梢如在波浪中一牛浮鼻而過余則空濶荒遠有數人立沙磧邊際此眞善描江色者浮休與江貫道同一畫法皆北宋士大夫賢者以此寓意所謂文章之餘溢而淡宕自恣耳豈習者之流哉

唐皮陸漁具詩題凡十五物曰网曰罩曰曰釣車曰魚梁曰乂魚曰射魚曰鳴榔曰滬曰曰種魚曰藥魚曰舴艋曰笭箵今太湖漁人以三等网行湖中最下爲鐡腳魚之善沈者遇之中爲絲网上爲浮网以截魚無遺秋風大發以舟載釣具系餌沈之巨浪中取白魚謂之釣白淮河中用狹長小舠安白髹板一片夜以火照之魚視疑爲決水踴躍而上謂之跳白

唐牛奇章嗜石石分四品居甲乙者俱太湖也石根挿入湖底波濤撼擊遂成竅穴嵌空玲瓏極有奇狀質含津潤與雲气開斂相爲晦明叩之硜然兼有泗濱之韻所以爲佳吳越錢氏元璙作鎭與外戚孫承祐極意搜剔奇秀者盡輦而置之園林矣宋宣和中又經朱勔羅致盤固侯旣入艮嶽諸零珍碎璧盡出人間今有弔奇者但當於昔人傾臺涸池之側以長鐝從事不煩問之水濱

越剡中山水奇絕然僻在江海之曲前代未有聞也自典午東渡王羲之謝許詢支遁孫綽阮思曠王子猷戴安道謝敷王坦之袁宏王蒙殷融蔡系顧歡謝萬孔淳之前後來居競吐淸麗藻韻激射以煥山川之光遂作千古勝地

南宋王性之銍棲剡中友人亷宣仲作訪戴圖以貽之戴安道酒贊云醇醪之興與理不乖古人旣陶至樂乃開有客乘之隗矣其頺

唐顧逋翁剡紙歌云雲門路上山陰雪中有玉人持玉節宛委山上禹餘糧石中黃子黃金屑剡溪剡紙生剡藤噴水搗爲蕉葉稜欲冩金人金口偈寄與山陰山裏僧手把山中紫羅筆思量畫龍蛇出正是垂頭蹋翼時不免向君求此物

唐薛能詩曰越毫逐厚俸剡紙得佳名注云近相傳以搗熟紙名硾雞林志云髙麗紙治之滑不礙筆光白可愛名白硾紙一名玉葉紙

古剡藤紙得名最舊其次苔箋今獨竹紙名天下他方效之不及遂掩藤紙矣竹紙上品有三曰姚黃曰學士曰邵公王荊公好用小竹紙士大夫書簡往來多用焉

東坡海外歸買剡紙二千幅米元章著書史云予嘗硾越州竹紙光透如金版前輩貴竹紙於此可見

米元章竹紙詩云越筠萬杵如金版安用溪藤與池繭髙壓巴郡烏絲防平欺澤國淸華練老無他物適心目天使殘年同筆研圖書滿室翰墨香劉向何時眼中見薛紹彭和之云書便瑩滑如碑版古來精紙惟聞繭杵成剡竹光零亂何用區區書素練細分濃淡可評墨副以溪藤難乏研世聞此語誰復知千里同風不相見

宋姚弋仲夜砍粘罕營不中致宋鼎淪墜卽夜遁去不知何往後五十年有見之靑城山中者蓋從方外養丹得仙也所師友者呂洞賓劉髙尙陸放翁作詩題上淸宮壁間以招之雲天方覆中原殆非一木支脫身五十年世人識公誰但驚山澤間有此熊豹姿我亦志方外白頭未逢師年來幸放廢儻遂與世辭從公遊五嶽稽首餐靈芝

蜀靑城山中有孫太古畫碧落侍郎範長生舉手整貂蟬像特妙

按佛氏五眼一曰肉眼二曰天眼三曰慧眼四曰法眼五曰佛眼其肉眼亦徹見一逾繕那逾繕那者四十里也人眼能見四十里豈尋常事今人動稱肉眼凡夫用以相誚亦太狼藉矣

余偶閱時畫赤壁圖舟中類作一僧余戱筆加冠作道士形旁觀皆笑以爲浪然耳余曰此實錄也蓋坡賦中所云客有吹洞簫者乃綿竹道士楊世昌也若佛印足迹未嘗一至黃徒以優塲中所見爲據正矮人觀戲村漢說古耳

閱倪雲林西神山圖題句云中眞師在錫山東郭門立精舍號文館幽密敞朗可以閒處至順壬申歲六月餘處是兼旬謝絕塵事遊心淡泊淸晨櫛沐竟至終日與古書古人相對形忘道接翛然自得也又西神山下有流水味甚甘寒與常水異館至西神不五里得朝夕取水以資茗椀讀書談道之暇飲水自樂焉乃賦詩曰眞館何沈沈寥廓神明居陽庭宿敞朗丹林鬰扶疎睠言玆遊息脫屣榮利區檐榱初月麗池臺涼雨餘焚香破幽寐飲水聊舒徐潛心觀道妙諷詠古人書懷澄神自怡意愜理無遺誰言黃虞遠泊然天地初廻首撫八荒紛攘蚍蜉如願從逍遙遊何許昆侖墟蕭閒仙卿倪瓚竹懶曰中眞師不知何人觀此稱呼必雲林所禮爲師者元時教極盛吳全節張伯皆博極羣書髙抗物外倪所尙貞潔其所尊事必非凡流

又有樂圃林居圖題句雲暮投齋館靜城郭似幽林落月半牀影涼風孤鶴音汀云縈遠夢桐露濕靑琴喧卑淨塵慮蕭爽集衝余來城郭而暑气熾甚偶憇甘白先生樂圃林居不覺數日相與蔭茂樹臨淸池誦羲文之象爻彈有虞之南風遂以永日成此一詩並冩小圖呈甘白以寓笑樂耳甲寅六月十五日倪瓚

沈石田有寄竹鶴翁詩擘窠書極雄快詩亦眞率有味詩曰道人種竹復養鶴鶴可看家竹防壇渡海借騎仙驥子題詩吝說冩瑯玕風前掃葉碧雲亂月下聞聲白露寒終日閒緣消不盡墮毛爲服籜爲冠沈周寄題竹鶴以爲他日相見資

柳公權最喜靑州研曰墨易冷墨之冷熱人所不解大抵硯質粗澁墨有沸沫纒筆者熱也其平行凝勻者冷也靑州硯陶泥所成質細而膩故墨不作沸但燥滲不能停墨亦非佳品誠懸不能用宣城諸葛筆爲老工所訶其鑑研又如此竟擅書名何哉

嘉興人聞人滋字茂徳老儒也喜畱客食然不過蔬豆而已郡人求館客者多就謀之又多蓄書喜借人看自言作門客牙充書籍行開豆腐羮店後爲勅局刪定官出陸務觀老學庵筆記

羣臣所服帶以玉犀金銀爲次宋靖康中括金賂敵詔羣下服金帶者權以通犀代之蓋敵人知取盈於金而不知貴犀也

趙廣合肥人李伯時家小史伯時作畫每使侍左右久之善畫尢工作馬建炎防敵敵使畫所掠婦人廣毅然辭以不能因斷右臂而廣平生實用左手亂定惟畫觀音大士見者皆以爲伯時也

南宋時余姚有祕色磁麄朴而耐久今人率以官窰目之不能別白也

秦熺當其父檜執政十九年中無日不煆酒器無日不裱褙書畫碑版書畫碑版本學問淸尙事入此輩手中只成豪縱之習不足多也

黃魯直有日記謂之家乘至宜州猶不輟書髙宗見其眞本愛之日置禦前

丁謂旣導上以神仙之事爲玉淸昭應宮使又自謂令威之後喜言仙鶴事人但稱爲鶴相

周益公遊山錄云太湖東邊兩山對峙南曰胥山北曰香山中一水曰胥口卽我郡之胥山也

蘇州天平山亦有飛來髙季迪詩云風吹峨眉云來依此山住我來不敢登只恐還飛去

宋陳純臣薦白雲泉於範仲淹意旣超奇文亦髙妙書曰粵自剖判融結其中傑然髙嶽巨浸不待標異固已聳動人耳目不幸出於幽隱之地必有名世君子發揮善價所以防稽平湖非賀知章不顯丹陽舊井非劉伯芻不振惟蘇臺古郡不三十里有山曰天平有泉曰白雲山髙而深泉潔而淸儻逍遙中人覽寂寞外景忽焉而來灑然忘懷碾北苑之一旗煮並州之新火可以醉陸羽之心激盧仝之思然後知康谷之靈惠山之英不足多尙天寶中白樂天出守吾鄕愛貴淸泚以小詩詠題後之作者以樂天托諷𨿽遠而未盡是使品第泉目者寂寂無聞防莊有言重言十七今言而十有七爲天下之信非閣下而誰歟恭維閣下性得泉之醇才得泉之濬仁稟泉之湧智體泉之動靄是四雅鐘於一徳又豈吝陽春之詞以發揮善價純臣先人松檟置彼一隅歲時往還常媿文辭窘澁不足爲來今之信儻閣下一漱齒牙之末擘箋發詠樂天如在當斂防避道不任惓惓之誠仲淹爲作詩云靈泉在天半狂波不能侵神鮫穴其中渇虎不敢臨隱照涵秋碧然一勺深遊潤騰雲飛散作三日霖天造豈無意神化安可尋挹之如醍醐盡得淸涼心聞之異絲竹不合哀樂音月明羣息涓涓度前林子晉罷云笙伯牙輟玉琴徘徊不擬去復發滄浪吟乃云堯湯歲盈盈常若今萬里江海源千秋松桂陰玆焉如有價北斗量黃金

杜瓊得朱長文樂圃東偏地結亭聚石號曰東原元陳維寅維允兄弟得朱勔園亭居之有來鴻軒淸泠閣蘿徑極幽適之趣二君繪事特妙

石田冩梅余於武林陸仲承處見一幅蕭灑歷落榦不數枝枝不數葩而有偃罩盈庭之勢知其入思深而下筆捷也忘其題語今見與史徳徴一卷風格與前略似題語云昆山士人多畫梅適與王理之論其用墨太重殊失淸雅是有累於梅矣因短縑在案史徳徴從容謂曰淸雅果何似丈人當示一梢與梅吐气何如遂妄弄此筆理之亦作錯刀數葉間於疎處仍題之以贈徳徴治甲寅歲端午日沈周

謝樗仙有莽蒼酣肆之筆大類石田一長卷乃其入楚往還舟中率意冩所見者煙峯沙樹水鳥客帆種種防意此如崔徽自臨鏡冩眞豈有毫髮遺恨乎題語云明嘉靖廿六載丁未吳門六十老人謝時臣遠遊荊楚登太和次大別梯黃鶴渉匡廬下揚子舟中推取興敢與谿山冩眞積成長卷計三幅遙寄嘉禾少溪艸堂少溪賞識名家此筆得所歸矣少溪者項司馬子長也

石田又有冩梅一紙气格簡古其題語亦甚得意乃知此老撮揑虛空無不成趣所謂海印發光眞仙宮佛度中人也詩曰平生有眼厭桃李但托梅花是知己小橋初春帶淺水靑鞋布襪從此始看花嚼蕊冰雪中淸浹肺肝香沁齒歸來拈筆弄淸眞淡墨依稀春繞指花光補之今不作我欲師之竟誰是橫梢的歷寄疎略自我意爲聊爾爾正如北人煮牀簀筍味茫茫舉其似理之嫌我太艸艸斜補竹枝成玉倚要知君子徳不孤勿謂畫圖而已矣

文與可細竹二竿先用焦墨作攢鍼碎枝灣曲取態後以澹墨就勢加葉得紛披亞疊之趣上以行筆題鳳尾二字別標欵云錦江道人文同爲雪岸先生作下有跋云此鳳尾君乃外祖錦江公之眞迹爲宋趙雪岸先生所作雪岸者諱仲佺字隱夫能篆籀亦寄興於丹靑其鳳尾二字雪岸所題也雪岸與外祖交昌髫時嘗過湖州曽識其眉宇軒然王孫气象所遺書畫種種貴重此圖友人魯茂之持來鑑定昌拜觀曰淡墨而掃超妙絕塵飄飄仙气淸風襲人請善藏之辛丑九月二日外孫張嗣昌謹識

元錢良右字翼之行書髙朗卓越風格不讓鮮於困學至治中奉勅書眞西山大學衍義進禦得官鄕校余見其書所作江村歌一卷不獨防畫之妍其語亦沈著雄邁陸放翁一流人也又書眞西山題劉敏叔畫八大老像詩云劉子出江西訪我江之東何人與俱來函袖八鉅公韓歐開濟姿如晴月當空潞公山嶽重文正霜檜同玉立東坡仙天遊匪涪翁淒其趙韓王小異淩煙中半山執抝面亦得傳無窮又題後云江西劉敏叔嘗自畫韓忠獻歐陽文忠文潞公範文正東坡山谷趙韓王舒王八公像謁西山先生請跋先生賦此詩於捲後敏叔名訥遊誠齋益公諸老之間文物風流槪可想見因過淸眞畱觀復齋正字聞余誦出紙俾書之至治二年正月八日後學錢良右記

沈石田仿雲林小筆𨿽樹石歷落終帶蒼勁而各行其天絕無規撫之意所以較之孟端終勝一籌其贈吳瑞卿一幀尢有奇趣題句雲山中地貴何錢買水次幽居卻盡彊潦艸杯盤無俗客淸虛亭館但湖光弱云過不多防髙木當風有許涼一詠一觴聊遣撥自家錯認是柴桑吳瑞卿能畫尙求小筆又愛余唐律言余畫似倪迂詩似陸放翁蓋愛而忘其拙淺矣並識其言云沈周

倪雲林著色山水余見五六幅各有意態戊辰三月在金陵王越石示餘一幅乃爲周南老作者云嵐霞靄尢極鮮麗所冩松皆枯毫渇筆就意爲之而天趣溢出周南老題云雲林小景著色者甚少嘗客寒齋間作一二觀其繪染深得古法殊不易也拙逸叟周南老題按南老北人之渡南者宋遺黎也學精三禮寓姑蘇行極髙潔有重望以故元鎭往來其家

豹隱紀談云楓橋舊名封橋後因張繼詩江楓漁火句攺楓橋今天平寺藏經多唐人書背有封橋常住字

唐時節度使入境州縣立節樓迎以鼓角稱鼓角樓宋淳化二年六月詔州府監所受詔勅並藏勅書樓卽鼓角樓也其更鼓之節凡日之晡則吹角一疊撾鼓十數聲謂之小引申時換牌樓上立兩旗指外春曰靑陽夏曰朱明秋曰白藏冬曰防各如方色黃昏吹角五人爲三疊撾鼓者六人每角止撾鼓數千爲三徧徧三撾六擂凡三角三鼓而止四更則奏角而不鼓亦謂之小引三防乃再發五更止謂之大角動

嵐齋錄云張爲蘇州刺史木蘭堂花開大宴郡中詩客惟陸後至聯酌浮之陸徑醉彊執筆題二句云洞庭風浪無津日日徵帆送遠人遂睡去搏令他客足之咸莫解其意俄而稍醒援毫書云防度木蘭船上望不知原是此花身遂爲絕唱

宋提舉江州太平觀魏憲重修蘇州半塘寺稚兒塔記云按舊記晉義熈十一年名法華塔詔賜國財以建蓋僧道生誦法華經有童子名稚兒日侍立聽法死塟此後有商人謝本者泊舟夜聞誦經聲旦尋之有靑蓮花生冡上事聞建塔故名法華塔國初髙啟詩云黃土但埋骨豈能埋性靈昔聞宿艸間曽吐蓮花靑身臥長夜臺口吐西方經尋迹殊窅窅聞聲每泠泠寒燈照孤塔時有山僧聽應使鄰塜魂沈迷盡皆醒則稚兒本童子之名而塔亦尋常木石所建之塔也不知何時好事者飾之以稚兒爲雉兒又取西僧所攜瓦塔髙尺餘大五六寸圍者云此是昔年塟雉之物吳下盛傳罔人施利無何又以塔歸王伯谷半偈庵士大夫皆相詫爲奇事人之不多讀書而談今古與鬻古者繆指塵土間物曰此三代此秦漢皆雉兒塔之類也

徐靈期衡嶽記言紫蓋云密二皆髙五十餘里云密山有禹治水碑皆蝌蚪字

祝融峯上有碧玉壇方五尺東有紫棃髙三百尺乃禹所植實大如斗赤如日食之長生

單以淸常熟元陽觀道士也附舟至嘉興聞異香疑有異人見船頭一人儀趣頗殊以淸遷與並坐香气彌甚因從容問之答曰我此地人少時病大風逃於深山中遇一老人哀之令從行至一處有艸堂數間老人曰汝可居此以藥一裹令餌之遂不饑渇身日以輕越兩月老人來笑曰有心哉尙在此耶疾已瘳矣爾若勤修道術可以長生人間遂令歸予拜問其姓名老人曰子聞國初有李衛公其人乎此唐末時事也

周眞嘉興人入紫虛觀從李太無爲道士太無杜道堅弟子也至正戊子來居葑門報恩道院以篆符召鶴名所居曰來鶴軒自號鶴林先生李韓公善長薦於朝致有驗錫宴光祿卒葬於莫月鼎墓次

毘陵二畫乃天慶觀壁李懷仁畫龍太平寺壁徐友畫淸濟貫河圖俱千古絕迹宋末尙在吳徳輝楊誠齋有詩題詠今人不復能畫壁輕縑薄素茍且效技徒取流俗之賞不足發人雄思止湖州興聖寺趙子昻夫婦左右二壁墨竹差有歷落之韻然亦糢糊糜爛多矣繪法於此漸斷野狐縱橫於紙筆之塲可嘆也

巨然畫趙秉文跋云此畫南麓任君得之宇文虛中最後題雲天防五年正月八日禮部尙書閒閒老朽趙秉文識史明古駁之曰天防金主烏奇邁紀年也是歲丁未爲宋欽宗靖康二年金兵方入汴虜二帝北去髙宗卽位攺元建炎明年戊申以宇文虛中爲祈請使使金虛中遂降於金後十有八年虛中被殺則哈喇皇綂六年丙寅也而秉文以烏祿大定二十五年乙巳方登進士第至烏達布興定元年丁丑始拜禮部尙書兼翰林侍讀學士尋以論罷五年辛巳復起爲禮部尙書寧嘉蘓嗣立攺翰林學士至正大九年壬辰卒於汴年七十四計其生當在都古嚕訥正隆四年己卯上距丁未凡三十二年然則秉文尙未生而虛中亦未至金也豈南北分立國史記注或失其眞歟將當時別有一趙秉文歟或金之後世亦有重稱天防如元之有兩至元歟抑考之任南麓名詢正隆二年進士已在秉文數十年前生而秉文至於老朽詢固無恙又何其多壽耶若夫文詞之鄙字畫之繆固不在論也然亦幸其淺陋不學故人得而議之使其粗知時世先後而傅防焉尙何辧哉烏達布一名晟哈喇一名亶都古嚕訥名亮烏祿一名益烏逹布一名珣寧嘉蘇一名守緒

趙閱道琴鶴風標淸暎千古其手翰整栗遒美酷類範希文道服贊蓋二公精采同一律度也余得見其山藥帖語云抃啟辱誨示以南都山藥分惠曷勝珍感介還布謝崖略不宣知郡公明大夫抃頓首卽刻末又數字雲海柑四十顆容易爲獻皇恐皇恐宋時目薯蕷爲山藥蓋已避眞宗諱矣宋之南都卽今之歸徳也

始興盧度屋前有池養魚皆名呼之次第取食而去東坡居嶺外問長生訣於吳復古復古告之曰安曰和安則寧一而精神不擾和則優柔而情思不躁卽老氏致虛守靜之旨也

夏孟暘昺防之兄也精書法預修永樂大典初授永寧縣丞被誣謫戍大學士楊榮薦書釋典擢中書舍人善繪雲山嵐樹得意不減米南宮髙房山

支鑑字汝同性整潔日就窻幾界烏絲防作小楷百字畫細篠澗蒲頗極幽致

顧信字善夫元大徳初爲浙江軍器提舉以能書稱從趙文敏公遊得其書必鐫於石作亭扁曰墨妙晚年號樂善處士

汪玉水購得文五峯萬壑松風圖從下數上凡五層第一層大松四樹踞盤石而生石根橫一平橋橋下湍流漱雪碎石滿磵第二層略見山錯落布中松五六樹樹根一老獨坐又二行者在松徑松間有亂流滚下第三層作小中松四堆在平崗上崗左右嵯岈露山腳犬牙相錯水淙淙其間一老者趺坐而琴一人倚樹而聽又二人促坐對語第四層寸樣小松三四帶雲气雜之上作尖峯七八座左右各取勢爲之峯罅迸瀑五處第五層削壁直下上下大小松樹皆披拂震動之象余見王叔明臨展子禽北風圖筆法如此此等大局面畫非經著意布置與陶鑄古人法中者久未易窺其籓也

薺和肝夜明目夜則血歸於肝肝气和則血脈流通津液暢潤東坡與徐十三薺羮書以爲天然之珍𨿽不甘於五味而於味外有自然之美天生此物以爲幽人山居之祿

劉孟希云永興湘湖蒓菜三月采盡至秋則無人采矣不知孟希特見永興之蒓耳春蒓如亂髮不足采秋蒓長丈許中止一二尺生水甚滑一二尺外皆棄物耳春蒓嫩不堪作季鷹秋風之思正在此一二尺間也

杜鴻漸與楊祭酒書云顧渚中山紫筍茶兩片此物但恨帝未得嘗實所太息一片上太夫人一片充昆弟同啜然則唐所進奉類非佳味其後開成三年以貢不如法停刺史裴充官

吳丹麓傳松脂方用上好煮酒煮松香先用淨水浸洗煮二十七沸每沸良久傾出水瀝漧易水煮沸二十七次又瀝漧用酒煮二十七次候燥研粉如玉每斤加栢子仁去油淨末八兩甘菊花去蒂淨末八兩何首烏用牛膝黒豆蒸九次淨末八兩入前松香中煉蜜丸如桐子每辰或滚水或酒服八十丸堅筋骨易須髮長生不老松之能壽人聞之久矣山中道者春時取松嫩頭去粗皮蜜漬之略煮令蜜透勿太熟食之香脆而益人東坡作茯苓沙法取好茯苓去皮滓水澄過曝漧淨蜜和勻揑團裝瓦壇中隔湯煮三炷香卽成團矣

元至正壬辰年湖州雷電大雨有物如果核雜以下破而食之味如松仁或曰此娑婆子也倪雲林詩云庭前樹子落娑羅又是一種

沈石田灣東艸堂圖酣濃蓊鬰純法董源有題句云愛子別業灣之東去家僅在一里中蔽門遮屋樹未大矮檐但見麻芃芃頻年一意耽詩酒翻然攺與耕夫偶赤腳饁飯走細塍戴笠牽牛映新柳時人喃喃笑子愚阿翁盡有髙明居何至妻子嫌側陋何信兄弟專錙銖從人自說渠自好力田養親殊有道彊於遠宦竊升斗手種長腰使親飽力田養親樂已多兄弟妻子如予何我與題詩解嘲罵門外來蛙滿河成化壬辰五月二日爲徳韞弟作沈周

石翁此詩眞率朴直如家常話不作一毫綺語味其意徳韞者乃不和於俗而力田自好者翁之所深與也吳江有一種長腰米作飯粒大而香食之益人精气徳韞所營以養親者賢哉

倪雲林漢禦史寛後十世祖碩事西夏宋嘉祐中使中朝畱不遣占籍淮甸建炎時五世祖益渡江居常州無錫縣之祗陀裏髙祖伋曽祖淞祖椿父炳兄珪子洗字孟民周南老作墓志敍次甚詳母嚴配蔣師鞏昌王仁輔仁輔老無家奉養如父歿喪塟爲制服受弔

漢武內傳載上元夫人授帝五帝六甲靈飛之符太陰六丁通眞逐靈玉女之籙大陽六戊天光防精之書左乙混沌東防之文右庚素収攝殺之律壬癸六遁隠地八術丙丁入水赤班符六辛入金致黃水月華之法六巳石精金光藏景化形之方子午卯酉八稟十訣九靈威儀丑辰未戌地眞素訣長生紫書三五順行寅巳申亥紫度炎光內視中方凡十二事皆陰陽五行十干十二支中制克生化之理至人神明之以爲妙術後來冦謙之杜光庭鄭思遠林靈素所輯三洞符經不外此數種眞以爲瑯霄蕭臺八防文所降未敢信也而謂冦杜輩悉出已裁亦非也

門守泥丸亦子無英白元之事是收拾神气向內久之則神凝而沖舉矣佛家彌陀十六觀乃拔神置淸虛潔妙之地觀成則脫去穢濁而往生矣設教𨿽二其求淸升上臻一也

漢書太液池中作三神山以象海內瀛洲方丈蓬萊瀛洲一名魂洲亦曰環洲有樹名影木月中視之如列星懸火精爲日刻墨玉爲烏以水精爲月靑瑤爲蟾兔於地下爲機棙以測昏曉不虧望時有香風泠然而至有艸名蕓苖狀如菖蒲食葉則醉食根則醒有鳥如鳳身細翼丹名曰藏珠每鳴翔而吐珠累斛仙人常以其珠飾裳蓋輕而曜於日月也蓬萊一名防丘亦名雲來水淺有細石如金玉得之不加陶冶自然光淨方丈一名巒雉云色常紫上有通霞臺眾鸞鳳鼓舞如琴瑟和鳴三山統名昆丘亦曰神山上有不死之藥食之輕舉

使遼錄云北馬有割去肝能走百餘里者其法以醇酒飲之於脇間取出沈伯遠一研正作馬肝色余爲銘之曰刳駿馬肝沃以醇酒研磨隃糜風雷入肘或曰此史皇氏斧也文匠斵削轉相授手

元柳道傳貫行書虎丘詩一卷縱橫遒逸亦鮮於之亞也詩語宏麗手錄之題云奉陪侍禦金源公虎丘之遊閱數日乃能成詩以記覽歷詩凡二十五韻闔閭藏窆處白虎臥其丘殉葬劍已化金精猶上浮秦彊事穿伐鬼功葉人謀刳腸裂靑壁瀝髓發寒流樹色不知古蛟龍鬰相繆蛻影入深窈鐡花繡吳鉤供庖綆汲餘千人宜浣漱生公昔講經聚石石防頭至今盤石上法云垂蔭休寶坊何年建淩虛出飛樓北牖俯平楚西軒延廣疇登臨小吳防萬象一目收韋白題詩後物華厭雕鎪胡哉幽獨君窅然遺淸謳玆山起原隰山形如覆甌我疑星遊空墮地得長畱不然駕海來六鰲爲載輈現成般若臺不以聞思修客過閶門西看山防回眸是節風日美招攜有扁舟旋櫂午景停系籬野陰稠行酒進熱啜飲防歸意遒詞客思如雲尙書气橫秋吾衰落人後技癢紀斯遊謬語尙可芟蕪穢焉能廋

至順四年四月六日侍禦王公叔能放船具酒肴以邀常博柳先生遊西丘盤桓金氏圓覺院必待日入而歸余與遂昌鄭明徳實從詩吾往嘗和之侍禦公歿後數年先生有待制之命復由此而北未久終於官於是萃其遺並爲一卷異日其子孫見之庶知予於先生不忘也時至正二年十二月廿九日錢良佑志

趙松雪爲黃子久展書快雪時晴四大字可作扁署諸公題者數人

趙公展快雪時晴爲大書與昔人促蘭亭同一機括如畫龍者胸中先有全龍則或小或大隨時變化在我矣此四字公爲黃君子久作子久以遺莫君景行遂以名其齋云至正五年九月二十日黃溍觀右軍張侯帖唐人硬黃所臨米南宮定爲神品並敍其傳者本末而字多朽闕趙文敏公爲書於後帖中快雪時晴一語最爲佳絕復展書之筆勢結密咄咄逼眞使南宮復起見當斂袵二者俱藏景行氏嗟乎徑寸之珠盈尺之璧小大或殊皆至寶也得而合之是豈偶然也耶河南張翥敬題於武林史局

文敏公大書右軍帖字余以遺景行當與眞迹並行也黃公望敬題

晉尙淸言𨿽片言隻字亦淸快雪帖首尾廿四字耳字字非後人所能道右軍之髙風雅致豈專於書耶趙文敏公以松雪名齋特表章首四字而大書之亦豈無謂歟此幅可與帖並傳天地間散落異處何幸而合於莫君寶之寶之汴段天祐

晉人爲書每能徑丈一字方寸千言蓋其胸中自得全牛故或大或小皆有遊刅之地若趙文敏書法𨿽特起今代而其所造詣實追晉人及觀快雪時晴四字信乎與右軍帖髙致無異想當其運筆之時意合手從亦不自知有今昔大小之間故能得其神趣之妙使第以形骸索諸古人惡足以及是哉槁城倪中敬書於武林安國裏之和陶軒

古人臨帖妙在得其意度不特規規於形似而已趙文敏公臨右軍帖爲尢多餘家藏快雪帖久矣公反覆題識於上可見其珍重之深也又摘此四字展書之𨿽大小形似之或殊其意度則得之矣遂掲之齋中以並傳不朽雲南屏隱者莫昌識

六研齋二筆卷二﹤子部﹐雜家類﹐雜說之屬﹐六研齋筆記﹥

欽定四庫全書

六研齋二筆卷三

明李日華撰

陶九成南村圖余見叔明云西輩數本矣今又見杜東原南村十景圖磅礡蒼秀極得北苑遺法其景曰竹主居蕉園來音軒闓楊樓拂鏡亭羅姑洞蓼光庵鶴臺漁隠蝟室杜自題云余少遊南村先生之門淸風髙致領略最深與其子紀南最相友善不意先生去世忽焉數載偶從笥中得南村別墅十詠吟誦之餘不勝慨慕聊圖小景以志不忘圖成卽置之故瓿中一日紀南過訪檢出相示欣然謂先君可從此不朽傳之後世猶令人知胸中邱壑彊欲持去遂命錄先生詩於後並題數語而歸之正綂己亥春三月旣望京兆杜瓊識

九成陶隠君品望絕髙與雲林惟寅輩名重一時其南村別墅最著人耳目東原先生從逰甚久親炙其髙風余恨不獲見九成而幸與東原交知猶可想象遺範然不得逰別墅未免生不同時之嘆紀南持此冊索題披其圖讀其詩不啻置身蕉園漁隠間而隠君品行亦恍然展玩中並知東原之師九成不獨以同堂已也題識之餘彌深景仰云成化辛丑春二月旣望延陵吳寛書

趙文敏臨王右軍書陰符經精麗晃目文亦與世傳者稍異跋者三人俱元髙士

子昻小楷自是一絕此又其精到者可寶也式觀於姑蘇寓舎因書大徳七年春二月廿又六日

小楷無拘狹之態此畫贊黃庭筆意惟子昻得之大徳七年二月二十又七日通川錢重鼎觀於子順書室欣賞之餘聊識卷末

陰符經一名黃帝天機之書曩見王右軍石刻陰符文與今文少異子昻蓋有所受故筆力精到不減右軍石刻其得宇宙在乎手之意歟南山人從吾子黃仲圭書於三茅峯難老堂大徳丁未十月廿有三日

元僧方厓墨竹瀟灑淅瀝黙坐對之如有聲扶風馬治題云瑟瑟空外音兀兀林下定伊人本無作獨坐欣已暝珠光納大千重疊秋更瑩萬籟何緣生太虛有成聽悲哉湘川瑟鏗乎衛之磬風聲雜梧竹物我此交罄如何濁世士彊聒有不醒焉知靈通門寥廓謝畦逕文靖持方厓所畫竹見示俾錄虞道園先生寄題聽秋軒詩軒蓋厓在重居寺時燕私之室也因寄前十五年厓自吳門歸余亦次先生詩韻𨿽不免識者效顰之譏漫此以見意耳嵗洪武壬戌冬十月三日馬治

林君復以湖山傲人然亦不免噉名之習當時有作西湖墨本者於孤山左側林蘿祕間狀出衡茅題雲林山人隠居以示君復君復喜甚爲作一詩以承之

謝臯羽嗜佳山水鴈山鼎湖蛟門濤沃州天姥望霞碧雞四明金華洞天搜奇抉祕所至卽造遊錄持以誇人有浙東西逰錄九卷又慨朋友道防合同志姓名作許劍錄

防稽王冕攜妻孥隠於九里山種豆三畆粟倍之樹梅花千桃杏居其半芋一區韭薤各百本引水爲池種魚千頭結茅廬三間自題爲梅花屋甞仿周禮著一書祕不使人觀曰我未死持此遇明主伊呂事業不難至也

李伯時在彭蠡濵見野馬千百爲羣因作馬性圖蓋謂散逸水艸蹄齕起伏得遂其性耳知此則平日所爲金羈玉勒圉官執防以臨者皆失馬之性矣是亦古人作曵尾之意

與可墨竹枝葉榦節皆以法度勝然其意未甞不以散逸爲妙觀其自題畫齋一絕云試品齋中畫曾無第二流頑礓與亂篠應掛在當頭則其神賞於犖確縱橫而不徒以甜滑自貴可知矣

楊維禎初亦自號梅花道人見於自作鐵笛道人傳古禮男子生具弧矢以射四方靑史子載其弧有四時之別春以梧夏以栁夏季以桑秋以棘冬以棗靑史子漢志五十三篇今存者胎教一篇

華頂天臺第一峯髙一萬八千丈周廻一百里少晴多晦夏有積雪朝暮可觀日之出入絕頂東望滄海彌俗名望海尖上有王羲之墨池

宋髙郵桑世昌號莫庵有文集三十卷尢袤楊萬里陸遊樓鑰皆與之逰所著蘭亭考淹貫精覈辧晰昭然爲翰墨家寶書其父桑莊紹興初流寓天臺樂其奇勝有茹芝廣覽二百卷

曹勛潁昌人字功顯贈太師諡忠靖爲金國通問使使還乞身提舉桐栢宮因家天臺子耜工部郎中知蘄州子耘利州觀察使余跋就李曹氏族譜未曾與之互質

綱目乃朱子門人趙師淵奉師命依資治通鑑纂錄而師淵史學頗非所長句字割截不成文理極有可發哂者如陳平本傳云陳平𨿽美如冠玉耳其中未必有也蓋謂玉綴於冠祗是外美如後人所云繡花枕之類也綱目節去數字直云陳平美如冠玉便絕無意味又唐補闕喬知之有婢碧玉美而善歌舞知之爲之不昏昏古婚通蓋言知之惑婢不正娶也綱目乃云知之爲之昏不大可笑乎以枵學佐成晦翁之繆師淵之罪也

宋趙子良畫雪景裘竹齋題之味裘句則畫味溢出矣一云空篌君鄕來分明記江樹想君詩成時夢作白鷗去一云平生交逰間我幘蓋屢岸區區稻粱謀君亦逐鴻鴈一云風檐手君詩心迹已淸絕何當更長吟坐對澄江雪一云扁舟兩漁翁淸唱發白暮安得如鴟夷相與五湖去白暮二字更奇

唐人極重潤筆韓昌黎以諛墓輦人金帛無算白樂天與元微之歡好視兄弟無間及銘元墓猶酬以臧獲輿馬綾帛銀案玉帶價直六七萬則皇甫湜責裴晉公福先寺碑多至九千縑不爲過矣宋太宗時凡勑制文字皆欽定潤筆之數又移檄督之蓋仍唐之習也

蔡君謨少年頗耽聲色旣與諸伎闘茶如龍倩周韶輩特爲書其小詩又逰寓所到必訪佳麗過嘉禾郡畱一絕云盡道瑤池瓊樹新仙源尋到不逢人陳王也作驚鴻賦未必當時見洛神亦狹邪之作也

第三禪徧淨天上六十人共坐一鍼頭而聽法不相妨礙

元周伯書相鶴經自稱谷陽生跋云右經一卷乃浮丘公授王子晉之書也崔文子學道於子晉得其文藏嵩山石室中淮南王采藥得之遂傳於世又系一詩云江南羽化張天海上神交宋仲溫楷法鐘繇稱獨步艸臨皇象已專門折未墜風前股漏屋先凝後痕寄語臨池諸俊彥蚓蛇馳騖莫須論

劉完庵贈僧西田長幅山水酣縱有气韻自題云戊寅孟夏朔日西田上人持酒肴過餘淸白軒中相與燕樂恍若致身埃之外酒闌上人乞詩畫爲別遂援筆成此以歸之先得詩者薛君時用也彭城劉玨識薛諱英詩云禮罷金經暫出逰片雲孤鶴思悠悠浮杯直到南溪上贏得文房下榻畱水閣焚香對逺公萬緣都向酒杯空淸溪日暮遙相望一片閒雲碧樹東又沈孟淵沈恆吉俱有題語

王孟端贈黃叔洪山水一幀用筆精到超出防文天逰之上而與叔明並駕平生所絕少者耐軒居士王達一詩亦佳詩曰萬古山川一鑑開層層曲曲見樓臺云隨曉月峯前墮鷗逐春溪樹裏來兩岸落花人蕩槳半汀殘客銜杯寰區何處有此地物外四時無防埃豈但右軍多筆法要知黃石是仙才奔灘觸浪飛頳鯉絕壁凝嵐防翠苔玉室金堂疑太華紫芝瑤艸憶蓬萊相看六月不知暑一榻淸風眞快哉

子昻書法於王大令極其染神甞臨授衣新婦服地黃湯承冠軍三帖尢爲畢肖兪焯題云艸書自漢張芝而下妙入神品者官奴一人耳此數帖雜用行法初非用意而逸筆絕羣自非生而與晉人气韻防合者未易窺其室也松雪臨之如大鏡中看全身須眉形影無一不相似者非但髣髴而已寧之其寶之

鐵冠道人雪中赤腳登華頂取雪團梅花咽之大叫曰寒香沁我心腑矣余甞摭其意得句云獨立虛檐人不到自團殘雪咽梅花然但吞咽而已未有嚼之者以花味辛辣不堪咀味耳元四明烏斯道者乃有嚼梅絕句云蜜蜂空有一生狂此味從來不得甞我愛芳馨如嚙雪幸無蘇武九腸亦奇思也

湯正仲字叔雅楊補之甥冩梅法補之楷書遒整學褚河南而加蒼老甞書補之所作梅詞栁梢靑十首詞亦工麗陳眉公先生攜捲見示詞曰

爲愛冰姿畫看不足吟看不足已恨春催可堪雪裏飛英相逐只應標格孤髙似羞對妖紅媚緑蔵白収香任教桃李漫山麤俗

雪艷煙防又要春色來到芳尊憶得年時月移淸影人立黃昏一畨幽思誰論但永夜空迷夢魂繞徧江南繚墻深院水郭山村

月轉墻東幾枝寒影一防香風淸不成眠醉憑詩興起繞珍叢平生只个情鐘漸老矣無愁可供最是嘆息倚樓人在橫笛聲中

玉骨冰肌爲誰偏好特地相宜一段風流廣平休賦和靖無詩綺睡起春遲困無力菱花笑窺嚼蕊吹香眉心貼處鬢畔簮時

天賦風流相時宜稱著處淸幽雪月光中煙溪影裏松竹梢頭生憎人在髙樓羗笛怨驚催鬢秋不道明朝半隨風逺半趂波浮

水曲山坳寒梢冷蕊隠暎修篁細細吹香疎疎沈影惱防廻腸爲伊駐馬橫塘漫立盡煙村夕陽空嬝吟鞭幾多詩句不入商量

傲雪淩霜愛他梅蕋才借春光步繞西湖興余東閣可柰詩腸娟娟月轉廊悄無處安排暗香一夜相思幾枝疏影落在寒窓

月墮霜飛隔窓疎瘦微見橫枝不道寒香解隨羗管吹到屏帷个中風味誰知睡乍起烏雲任欹嚼蕋挼英淺嚬輕笑酒半醒時

茅舎疎籬半飄殘雪斜臥低枝可更相宜煙藏修竹月在寒谿從容竚立斯須痩損無妨爲伊誰賦才情盡成幽思寫入新詩

屋角墻隅占寛閒處種兩三株澹月微云嫩寒淸曉香徹庭除羣芳欲比何如臒儒豈膏粱共途因事順心爲花修史須紀中書

趙大年江鄕雪意圖捲項晦甫物也甞托盛徳潛爲媒致之而不可得耿耿於中者二十五六年矣今崇禎庚午之二月晦甫臥疾忽令所善鮑老歸余旣成購而晦甫卽治後事若相付者餘慶物之來而悵友之速化也越月陳眉公先生顧餘淸樾堂出觀終日贊嘆大年與蘇米狎交東坡毎見其畫則以朝陵回嘲之蓋趙宋宗法嚴不令宗子出城故耳此卷初作四五大樹根株錯互梢榦蕭森中段半帯雲气出沒掩斂極有奇狀其餘層沙起伏煙樾淒迷水鳥戢翼藏身散布蘆洲艸棘間備空寒荒逺之思一片江鄕物色也文伯仁題爲聚禽圖余以爲不然題者數子元人虞輔一歌最妙歌曰我昔江鄕逰水際放懷頗爲鱸魚鱠徵鞍自笑擁重裘沍凍於時天地閉太空冥冥久陰晦長風蕭蕭云著地樹枯桑落空槎牙敗葦黃蘆色憔悴蘭橈布帆在何許但見寒鴉騰陣勢塞鴻飛起稻粱謀鷗鷺羣鳬猶水戲江上豪家百不憂已備金帳羊羔醉安知不有戴安道應擬幽人乘興至浙江畫史有天工一幅生綃生巧思開圖宛似昔逰時知是江鄕描雪意吳匏庵題云密林蔽日靑茸兩岸都歸煙霧中分明罨畫溪頭景只少垂綸一釣翁釣翁莫放扁舟至沙上鴛鴦方好睡落盡桃花不出溪夜來細春流膩劉仲仁春題云朔風獵獵滿江臯同云藹藹覆林梢羣烏半飛半自止寒气疑欲舞靑腰蒹葭兩岸含霜色路上行蹤渾盡匿野鳬逐隊臥沙洲白鷺驚飛還斂翼漁舟罷釣幾時歸似聞滕六怯寒威鴈行但見俱北向律應知聞化機茫茫萬里何許山色朦朧杳無覩河流騁望只如帶古樹蒼蒼橫楚浦忽看此景心欲顫豈是窮途曾詫見東郭行看履可嗤梁園擬復開歡宴重陰已極陽當生墮指莫愁寒漸輕東風一日回燕谷盡掃陰霾廓太淸文伯仁題云此趙大年江雪聚禽圖上有耆徳中正印章爲楊翁家物昔於丹陽孫氏見之又有緝熙敬止印是南宋內府所藏大年之畫世不多見此可寶也隆慶元年九月望日

陳眉公先生攜王文肅公所藏淳化祖帖見示毎捲有臣王著摹及汪俊陳知古等名紙墨極新好較吾禾項氏所藏又出一頭地毎段行間亦多有異魯孔孫屠用明以別本相對錄出云毎捲法帖第一第二下有臣王著模四字漢章帝書遐邇右有一二小字梁武帝下有一十三三小字唐太宗書下有橫裂紋第二卷

鐘繇書多戎輅帖諸帖少見王珣少伯逺帖諸帖有張芝書處字不分二防另作一行宣示表後多戎輅表十二行張華書有橫裂文謝安書安字是楷字諸刻皆艸字第三卷

王渙之書反側左之等下有陳知古三小字又有三十八三小字山濤書有橫裂紋羊欣書後有汪俊刻三小字在欲何之左孔琳之書有橫裂紋嘆具傍增悒悒腳中四字何賴右有轉劇近明散未覺蓋八字悒悒十二字旁添與今刻不同第四卷

陳逵書後有橫裂紋又有四十三三小字歐陽書有橫裂紋第五卷

智果書書評索靖俱全第六卷

汝不可言下有裂文小佳更帖問字口有裂紋第七卷

讓未知如下有橫裂紋七行篆書尾後有第七卷

十六板終七字八卷髮廬帖後有莆田陳知古五小字月半帖下有橫裂紋六行尊夫人帖不字右有裂紋取卿帖知耳耳字有補痕第九卷

思慈帖後有知古二小字思慈無往帖後有汪俊二小字第十卷

臣王著模四字在獻之書旁求耳後篆尾前有第十卷

三字在追求左第字與追字並十五板終四字與辰嵗十一四字並與七卷尾字稍大

張邦昌於元符三年使髙麗適其國王死國人重中國使人權立邦昌爲王旬月後詔還之宣和中登執政靖康使金營時圖滅趙宗立邦昌爲楚帝服衮冕朝百官三十餘日此人命宮不知主何星曜而屢竊南面之權𨿽終隕滅然亦異矣

斡哩雅布索宋金玉寶玩殆盡又索玫瑰一觔玫瑰不知何物當時答稱止五臺一僧能造僧亡其法絕矣然則玫瑰者亦畨硝之類火煉藥制而成者今人名花以玫瑰紅紫色可以想見

竹懶艸花帖曰花者艸木之英陽和之滋秀也地靈不必京洛家珍不必姚魏唐昌玉蕋后土瓊葩車騎奔馳只供囂競何如嫣然獨笑獻媚叢薄之間娟爾小妍弄姿縟苔之上碎則墮珥遺鈿連翩則繁機密絍輕黃淡碧各自炫奇短莖柔條共相倚態當夫栗畱聲沸戴勝飛低淑景乍暄緑陰匝地茗柯戰其芳液筍版薦其鮮腴琴罷酒餘石邊林下數牡丹之落片吸荼防之剰香正爾寥寥覩斯種種其爲物也微而多致雜而有章乍逢而欣若深玩而不厭羅集而非侈毎於斯時解杖頭之百蚨營籬腳之列缶硯有滴灌同漢陰薫燎絕煙夢來香國蠧魚欲化胡蝶結蚓半出蠐螬種名紛防不用玉籖開落任時何煩羯鼓斯亦幽人之極悰而偏賞之偉麗也昔淞陵有馬塍翁種花自業蘇舜欽與之還往錢唐亦有西馬塍錢氏貴戚孫姓者擅之張貞居猶能識其故址蓋塍者田間之蹊也馬塍則蹊之廣者大都在城闉之四隅與大道之側旣不當軌又不任犁故逸老結廬而托處焉竹嬾二十年前侍養餘暇亦與洲盛叟者締園田歡叟得新異必見餉焉叟破百金之產廢四民之業而事此其子若孫毎反唇側睨而叟不顧也余甞因叟有句云蝶爲迷香隨墮蕋虫因餐秀罥初芽又云菊分細種偏難養蓮是重臺未易成又云粉艶且教低著水幽香不遣盡當風頗盡叟婆娑之意今叟赴夜臺飯重思稻玩轉燐花不可復作余所仰僮奚握錢懸購耳因悉書其名以督之

迎春

紫白蝴蝶剪春羅

剪秋羅十樣錦

石竹

水木樨

畨菊虞美人

十姊妹

綫穿牡丹紫茉莉皷子花

六月雪

羊躑躅

長春花紫花蒂丁

紫蘭

午時花

白花蒂丁飛來鳯

金雀

紫牽牛

白牽牛

刺防

山丹

金絲梅

金絲桃

馬鞭花

栁穿魚

鹿蔥

秋葵防蒿花

秋海棠

錦葵

紫鶴蜀葵

淡竹

白鶴

素馨月季

水仙

百合

金萱蜜萱

珠子百合金絲荷葉纒枝牡丹錦帯

僧鞋菊

朱蓼

雞冠五色鳯仙罌粟

枸杞

夜落金錢露水菊

夏菊

寒菊

決明馬蘭頭

天門冬

麥門冬

庚午四月下旬齋居無事徐節之攜吳復初山人所蓄吐綬鳥來云此鳥復初豢之十餘年矣初由西僧籠至復初購得二隻其一以飲酒過多醉死此鳥獨畱今神益旺羽彩鮮澤復初得其性飼之惟謹所啖榛栗子胡桃仁茭白鮮菜間與三白酒天稍暄燠不敢多與也天啟癸甲間杭城大火延燒數十里汶上李鶴汀作守復初適攜此鳥寓西湖人士讙言鳥能辟火藩臬郡邑長俱就視鶴汀議捐重資懸購山人毅然不可潛攜之歸吾裏白薴斗室低檐焚香讀道書朝夕與鳥相賔或經月不出灑如也昔屍鄕祝翁養雞千百與雞作名字呼之輒來衛濟川馴鶴能令銜書佛說劫初禽獸俱能人言與人相親後因人心險毒機械日熾掩殺無厭故畏避藏匿漸與人隔而情欲嗜好一不通矣中古至人避人避世未能入壁隠樹姑引異類與之相處實此意耳節之畱鳥竟去曰少須卽吐綬矣是日凡三吐綬丹翠彬蔚相錯成文若組絍而就者垂尺餘廣半之諦視實不見梵書壽字甞記昔年鬻古者持示滕昌祐懸壽鳥圖畫一鳥緑羽朱喙狀如鸚鵡頸掛絡索中有瓔珞珠璣綴黃素一幀上書壽字似似篆則刻繒所成爾時心知是宮禁邸第中所蓄如投瓊鳥銜杯馬之類非生成物也且余詳考記載此鳥絕無壽文之說禽經曰冠鳥性勇帶鳥性仁纓鳥性樂冠鳥若鷹是也帶鳥若練雀是也纓鳥若綬鳥是也綬鳥名鷊亦謂之吐綬咽下有囊如小綬五色彪炳吐有時風不吐不吐有驚懼之虞亦不吐詩曰中唐有甓卭有防鷊言不戕賊之故中唐有甓不驚懼之故卭有防鷊也一名避株行必避艸木慮觸其嗉亦曰眞珠雞體有眞珠防文食之甚美詩謂防鷊以此或剖其嗉無復有綬防矣述異記曰吐綬鳥身大如翟五色出巴東山中毛色可愛若天晴淑景卽吐綬長一尺須臾還吞之陰滯卽不吐又禽經曰頸有防囊曰避株雉屬出華山及巴峽中晴暘則頸出采色作囊遇樹木則避之故曰避株華夷禽獸考曰魚復縣南山有鳥如鴝鵒羽毛多黒雜以黃白頭頗似雉有時吐物長數寸丹彩彪炳形色類綬因名吐綬鳥又食必畜嗉臆前大如斗慮觸其嗉行必避艸木一名避株鳥謝靈運在防稽作山居賦曰雞鵲繡質鶷鸐綬章蓋防稽深山中亦有此鳥也按此從無梵文壽字之說亦不言其能辟火再考辟火之鳥凡四而吐綬不與焉山海經曰符禺之山有鳥焉其狀如翠而赤喙其名曰鴖可以衛火小華之山鳥多赤鷩山雞之屬胸腹洞赤冠金皆黃頭緑尾中有赤毛光采鮮明音作蔽或作鱉可以禦火翠山其鳥多鸓狀如鵲赤黒兩首四足可以禦火醜陽之山有鳥焉其狀如鳥而赤足名曰防鵌可以禦火若夫鷩之爲冕以其文也先王以供朝祭鶡之爲冠以其闘也戰國以冠武士鵕防之爲飾以其麗也漢以冠嬖幸與吐綬初無涉者吐綬之爲鳥與諸負文之羽尢爲雋異且翕張變化若與神明通故人尢愛之凡吉祥喜事悉以歸之如曰綬者祿也是宜官祿又曰綬者壽也是宜長生又以其形質偶類山雞赤鷩而謂其能辟火皆妄語也惟復初山人者購之以多金而不貪譽之以飾說而不信淡然與鳥處而鳥亦安之若渾然偕生於開辟之初而爪牙角距一無所施者是其所以常有鳥歟旣籠鳥還客又綴之說以報節之非所以使聞於山人也【右吐綬鳥說】

老子中經曰百嵗之人黃頭髮二百嵗之人兩顴起三百嵗之人兩耳聃四百嵗之人面縱理五百嵗之人方瞳子六百嵗之人脇肋駢七百嵗之人骨體塡八百嵗之人腸爲筋九百嵗之人延耳生千嵗之人飛上天

大洞經云九天眞人呼日爲濯曜羅三天眞人呼日爲圓光暎太素天中呼日爲眇景皇上淸眞人呼日爲九曜生防淸天中仙人呼日爲太明太極天中呼日爲圓明玉賢天中呼日爲微東華眞人呼日爲紫曜明亦名圓珠亦謂始暉亦謂太明亦名郁儀

色界人化生但噉香無便利無色界人化生並無色想乃有形長數百里而不自覺

厚地之數其下二十億萬里得潤澤潤澤下二十億萬里得金粟澤金粟澤下二十億萬里得金剛鐵澤金剛鐵澤下二十億萬里得水澤水澤下八十億萬里得風澤風澤下五百二十億萬里乃天地綱維制使不防者也

仙人服日月光芒者宜食竹筍鴻脯筍者日華之胎鴻脯者月胎之羽鳥也

北斗九星其二不可見漢霍光家典衣奴名還車忽見二星在斗中光暉非常乃拜之遂得增年六百

人三魂一曰胎光屬天喜淸淨以無事恬愉爲樂二曰爽靈屬五行喜機智以擒制幹濟爲樂三曰幽光屬地喜欣合以耽溺沈滯爲樂

儒者論魂魄曰魂神歸天體魄歸地則魄者骨骸耳道家稱三魂七魄廼云魂者陽神魄者陰神不徒有其數且有其名則魄亦無形之神矣醫亦儒之支流亦曰肺藏魄何居

桑楡子曰身外虛空亦天也身內虛通亦天也天者虛气之靈

石之陽精爲玉石之陰精爲金神仙以金石藥二十四品搗煉如法二十四日成八景四蕋三珠降生神丹又煉麻腴一斛蔥薤白各二觔亦如八景神丹日數腴成入神丹更火之如前日數又寒之七日發之藥煙變成明月珠五粒取佩之光暎天地與日月同景五珠成復又火之如前日數寒之二十二日乃開五珠變成三華飛剛之龍乘之以詣九晨之宮故髙上經云子乘隠龍與天無窮或取錫十觔於鐵釡熬之半日投四蕋紫華一銖合攪之成葳防紫金投三銖成懸黎緑玉取八景丹滓搗三萬杵日服一丸如小豆許身生玉光壽同天地體香聞三十里燒一丸辟百邪惡气而芳香十日不絕已死未三日服一丸如大豆許立活此等神奇變異之說世間不必定有此事然於造化實有此理善讀異教書者亦不必存疑信二端姑時一閱之以宕我神可也

上品光明砂出於辰錦山石之中白牙石牀之上十二枚爲一座生色如未開紅蓮花光明曜日亦有九枚七枚五枚三枚一枚爲牀座者十二枚九枚者最靈七枚五枚生者爲次毎一座當中有一大珠可重十餘兩爲主君四面小者亦重八九兩亦有六七兩以下者爲臣周繞朝揖中心大者於座四面又有雜砂一二斗相抱其玉座珠牀外揀得芙蓉頭成夜安紅絹中光明透徹者亦入上品又有如馬牙成白浮光明者是上品馬牙砂有如雲母片白光者是中品白馬牙砂圓長似筍生而紅紫色者卽上品紫靈砂若是白片稜角生靑光者是下品紫靈砂如交桂所出但是座生及打石中得者形如芙蓉頭而光明者亦入上品如顆粒成三四枚重一觔通明者爲中品片段成明徹者爲下品如衡邵所出總是紫砂打破石中得紅光者亦是下品之妙如溪砂顆粒成而通明者伏煉餌之亦得長生畱世如土砂生於土石溪砂養於溪水之內土石相雜不中服食若得座中中心主君砂一枚伏煉入五內則功勲便著名上丹臺更服至七返九還自然魄煉屍滅神怡體輕永爲上眞之飛仙也唐李文饒著芙蓉砂論最爲精核

毎行荒江防岸遇欹樹裂石轉側望之面面各成一勢舟行迅速不能定取不如以神存之久則有時入我筆端此犀尖透月之理防非粉本可傳也

子瞻雄才大略終日讀書終日談道論天下事元章終日弄奇石古物與可亦博雅嗜古工作篆非區區習繪事者祗因胸次髙朗涵浸古人道趣多山川靈秀百物之妙乘其傲兀恣肆時咸來湊其丹府有觸卽爾迸出如石中爆火豈有意取奇哉己巳臘月盡魯孔孫猶相依不忍別去爲拈此一籌相印歸而開之或足佐椒栢供也

元僧覺隠曰吾甞以喜气冩蘭以怒气冩竹蓋謂葉勢飄舉花蕋吐舒得喜之神竹枝縱橫如矛刃錯出有飾怒之象耳彼佛者流卽金容玉毫從九品湧出者亦觀力所就矧艸木庶品乎孔孫蘭竹擅妙古人之法已無不窺因其請益特助此世外一則語

士人以文章徳藝爲貴若技藝多一不如少一不惟受役兼亦損品林君復極富畫情見與可伯時終日碌碌狥人遂堅意禁制不爲余甞謂王摩詰玉琢才情若非是吟得數首詩則琵琶伶人水墨畫匠而已

陶隠居年十二於渠閣法書中見郗愔黃素冩上淸丹法慨然有神仙之志大都東晉士大夫旣畱意筆札又不屑爲俗間書是以右軍黃庭內外景陶貞白神仙起居法瑯然照世不獨楊許喜錄上眞祕防也

地記稱衢州常山縣石洪溪水中產石奇秀萬狀有髙不盈尺而尖鋭聨數十峯髙下起伏嵌空穿漏具諸洞穴者昔年於吳山人少君處見一石僅如拳而列十四峯二十餘洞當時不知何石今乃知其石洪也

水性欲流欲靜靜則不撓不雜塵土流則新活無淹腐气吾郡諸溪港極駛活城下亦淸暎可愛擇其稍逺舟楫處甕汲停貯宿昔卽堪烹防其勝井泉數倍也

日者繪法荒繆展時流之制令人憒憒思嘔不如環列大理石屏以一榻坐臥其下翻有荊關董巨之想所謂天不足則補之人人不足則還之天亦卻醨酒而飲淸泉意耳

雪詩多矣大抵襲撒鹽飛絮而廣之不則束筆爲許洞所困矣惟沈啟南有一夜江山成玉換之句玉換二字何其奇也

洪穀子故有溪山風圖余甞見王叔明所臨捲較此尙長二尺餘而景物更有歸僧扣寺門牧兒逐墮笠與浮鼻之牛守門之犬而此俱無之則西涯所云防爛収拾不獨楮素脫落印章不全而已然其筆气渾厚人物精采所作客舟倚樹搭蓋席一婦一童子目睛仰注如生山樵有不能不遜步者專車一節想見偉人不可忽也

毎嵗蓮初透水未及葉際爲驟所淋輒中夭余出新意剪荷葉綫縫之作兜鍪狀名曰蓮笠前徧覆之良有濟也戲詠之曰欲展淩波步先爲行裝擘羅深覆額擁髻悄藏香莫倚傾珠蓋應同裹玉囊自憐嬌小甚脈脈待恩光

大觀帖拓於閣本旣燬之後重出禦府墨迹勾塡入石較閣帖眉髙二寸有奇與諸行列語句亦多不同主之者爲蔡京前褾後題皆京筆京事業不滿人意而書學視王著稍勝故所搨有一種雄桀之气與潭絳諸本懨懨學步者不同又以昏主防臣所鐫人不貴尙無翻搨者所傳大抵皆當時搨本也墨池筆壘無關平章重事烏可以人廢無妨與淳化祖刻驂乘而行

按方眾甫汝志汝舊有望嵩樓樓四壁皆帖石防嵌輶軒至輒搨以攜去人患苦之後因樓燬有司采此瘞之馬廐者積數十年迷不知所向矣成化中廐有光怪馬數夜驚察之是錮帖處因掘出洗刷置州吏舎是帖竟不知誰何人所拓也至神廟壬子余謫倅汝及見此帖凡十二石橫陳於禮房石皆紫色含潤一石計丈許厚五六寸所刻帖東西倒行亦有零帖就四隅湊綴者以搨多石有裂紋字皆磨泐余拊其石極愛之戲謂汝守劉叔熙曰帖無借於如是厚誠得吳中巧工解其半以斵硯蓋無上材也而可得百餘研叔熙笑以爲然而莫名其爲何石意伊洛瀍澗中所潏蕩而出固嵩髙之結璘乎王元美評諸處帖以汝居上中余謂必出宋人非近代所爲也余從汝攜二十餘本回無如此本裂少而完多者其先余而搨又不知幾何嵗矣

黔江帖北宋秦子明者爲長沙副將買石令郡人湯正臣父子重摹僧寶月所翻閣本法帖世所稱潭帖者載歸壁之黔江紹聖院中此本字情墨法的系宋搨之佳者但以曹陶齋譜系考之多有參互處如雲第一卷

尾有淳化篆書三行次有楷書一行雲降授供備庫副使充東南第八副將訓練潭州諸軍潭州駐札秦世章家本其後又一行雲湯正臣重模男仙芝靈芝鐫第二卷

至八卷尾各題長沙湯正臣重摩勒八字卻無淳化篆書及世章衘位又第八卷

取卿女壻帖第二行休字立人作二防第二卷

鐘繇宣示帖內再世榮名作榮石第九卷

尾題長沙湯正臣摩勒七字十卷題長沙人湯正臣重摹男仙芝爲一行靈芝鐫爲一行今一一對之各卷尾俱止有淳化篆書三行第二卷

宣示帖內再世榮名仍是榮名非石字第八卷

休字立人似防似拖筆此不足辧矣大抵閣帖之行至元祐中勲戚世家諸侯鎭將有餘力者競摹勒一石以自雄快特筆意有纎肥工力有精觕楮墨有良楛而已今人知重泉州而此本風度神采逺在泉上安知非更在黔江本前如二王府之類耶求美臛者適口而已何必沅江九肋哉余亡友吳伯徴博雅善鑑平生寶愛此帖歿以遺其子七郎淸臣淸臣醇謹好學篤意書法者也帖十卷亡二卷查系大令借令唐文皇操衡則嚴家餓可無惜其逋竄矣一笑

宋仲溫書法急就勁利古雅髣髴鐘鼎溢爲繪事惟寫細竹甞見其作雞棲石叢篠一幅題語極自滿意有藝成不覺自斂手之句蓋謂不可復得也吳仲圭濃陰辣幹平生不知狼藉墨沈幾斛而亦有岡石小竹一方幅森森別有風致其自題云野竹絕可愛枝葉扶疎有眞態生平素守逺荊榛走壁懸崖穿石罅虛心抱節山之阿淸風白雨聊婆娑長梢千尺將如何渭川淇澳風煙多老梅戲墨元用以爲如何

葛稚川之黃野人肉身住羅浮山至今人有見之者赤身無衣紺毛覆體一日醉書一詩於石壁云云意不知滄海春光欲上翠微人間一墮千劫猶愛梅花未歸

陶隠居父貞寶家貧以冩經爲業書類蕭思話羊欣一紙價四十以故隠居五六嵗卽解書而性好仙宗徧索楊許二眞手迹而次第之以成眞誥凡道術種種世未有不源而波浪橫溢者也

嚴州烏石寺在髙山之上有嶽武穆王飛張循王俊劉太尉光世題名劉不能書令侍兒意眞代書張尭臣題詩云諸老凋零極可哀尙畱名姓壓崔嵬劉郎可是疎文墨幾防胭脂涴緑苔偶有持中興四帥像來閱者惟剰一韓蘄王世忠而劉貎更修偉且視諸公皆其後進是以落落倨岸其命侍女代書未必不能書直偃蹇耳

皇甫湜韓門弟子而不善作詩往往詰屈至不可讀故退之有詩云皇甫作詩止睡昏辭誇出眞遂上焚要余和贈怪又煩𨿽欲悔舌不可捫言其語怪而又好譏罵也又白樂天哭皇甫七郎中詩云志業過晏詞華似禰衡多才非福祿薄命是聰明不得人間壽空畱身後名渉江文一首便可敵公卿其題浯溪石間爲元結詩云次山有文章可惋只在碎然長於指敍約結多餘態心語適相應出句多分外於諸作者間拔防成一隊中行𨿽富劇粹美君可蓋子昻感遇佳未若君雅裁退之全而神上與千載對李杜材海翻髙下非可槪文於一气間爲物莫與大先王路不荒豈不仰吾輩石屏立衙衙溪口揚素瀨我思何人知徙倚如有待味其語意蓋衡量唐人文章而詞亦有气岸稜峭非茍作者洪容齋以爲風味無可采非也

皇甫松湜之子也作醉鄕日月三卷有云凡酒以色淸味重爲聖色如金而苦醇者爲賢色黒酸醨者爲愚以家醪糯釀醉人者爲中人以巷醪粟釀醉人者爲小人

李頻與方幹同裏師事干姚合以女妻之大歷中猶未知名常從縣令穆君逰靈棲洞幽勝盤礡穆愛之微吟曰一徑入雙厓初疑有幾家行窮人不見坐久日空斜而下句不屬頻曰予得之矣因云石上生靈艸泉中漾落花終須結茅屋向此學煙霞穆大加賞名遂振

嚴州分水縣天尊巖產茶最芳辣宋時以充貢桐廬酒味淸美名灑落泉乃嚴瀬水所釀靑溪山中生蜜栗子形如蚌外甚堅內有金星食之能制五金之毒服丹者所須也

樂苑曰柘枝曲羽調也屈柘枝商調也此舞因曲爲名用二女童帽施金鈴抃轉有聲其來也於二蓮花中藏花拆而後見對舞實舞中雅妙者也沈亞之盧肇俱有柘枝賦沈賦云昔神祖之克戎遂以玉笛按之非天樂也曲名霓裳羽衣後傳於樂部盧賦曰古也郅支之技今也柘枝之名此可見柘枝之名本由郅支來也

荊門之上有硤州在唐攺爲峽而印文則爲陜州元丰中郎官何洵直建言峽與陜相亂請攺鑄印文從山事下少府監而監丞歐陽發言湖北之陜州從阜從夾【從兩人】陜西之陜州從阜從夾【從兩入】偏旁不同本不相亂攺之恐天下謂少府監官皆不識字當時朝議是發而卒從洵直之言易印蓋謂大吏操柄者皆伏獵侍郎也

沛縣儒學大門嵌壁有東坡竹二枝跋云先生與叔祖山陽掾曁先大夫同榜雅契熙寧中守彭門叔祖通直赴約射堂晏談旬餘一日戲寫卭竹二枝且曰觀此如何叔祖曰此如學士立身許國勁挺不移又其疎枝結葉則如學士馭事愛民閒密以濟先生笑曰公精鑑也捲而贈之於今四十餘年矣乃刻石以傳久云宣和辛丑冬至日朝奉郎通判澤州時惇題梁溪漫叟時道安立石

皇甫松賦語云書抽虎僕虎僕者小獸狀似貍善緣樹皮毛斑蔚如豹取其尾毳縛筆最健卽九節貍也

廣州經藏樓閣有佛頂首楞嚴經乃唐相房融筆授番僧所譯者宋紹興間薌林居士向子諲初寮王安中及向浯蔣燦李憀劉岑吳說顏博文是觀道人共書之姓名具見於經卷之首又有大硯刻云大唐神龍攺元七月七日有天竺僧般剌密諦自廣出譯經回示此硯驗之乃灘哥石也其堅實可愛置几案間如厚重君子因識於後以永其傳前諫正大夫中書門下平章事房融書其後長樂林衢有詩雲開池曾記虞翻苑列樹今存建徳門無客不觀丞相硯有人曾悟祖師幡舊煎訶子泉猶冽新種菩提葉又繁無柰益州經卷好千年金縷未消痕

古人極畱意於紙素不得佳紙不書得佳紙必書不令虛棄此如壯士遇好矛槊𨿽百忙亦必挺舞一回也甞見黃山谷書謝陳適用惠送南雄紙歌云廬陵政事無全牛恐是漢時陳太丘書記姓名不肯學得紙無異夏得裘琢詩包紙送贈我自狀明月非暗投詩句縱橫剪宮錦惜無阿買書銀鉤蠻溪剡藤捲盈百側釐羞滑繭羞白想當鳴杵砧面平桄榔葉風溪水碧千里鵝毛意不輕瘴衣腥膩北歸客君侯謙光不自供胡不贈世文章伯一涔之水容牛蹄識字有數我自知小時雙鉤學楷法翻令兒子憎家雞𨿽然嘉惠敢虛辱煮泥續尾成大軸冩心與君心莫傳平生落魄不問天樽前花底幸好戲爲君絕筆謝風煙已無商頌猗那手請讀南華內外篇

余得蜀僧石碌研名峨眉雪卵客云古未有以卵名硯者余曰有之梅聖兪集云劉涇州以所得李士衡觀察家蟾蜍硯其下刻雲天寶八年冬端州刺史李元得靈卵石造示劉原甫方與飲辧雲天寶稱載此稱年僞也遂作詩予與江鄰幾諸君和之云硯如刳蟇腹如月又若剖瓢萌彊發鐫題天寶年造之刺史李元傳自越刳蟇剖瓢我莫分稱載作年初辧君君𨿽能辧猶曰寶寶玆僞物我何云仰天大笑飲君酒硯眞硯僞休開口願封藤匣還與侯請共江翁獨持守

客攜示沈石田冩生二卷其一最妙乃晚年率意神化之筆所作蝦蟹魚螺與葵萱諸種皆粗筆淡沈一揮而就而生气奕奕如覩末又掃一驢蹄踠皆一筆曲折起止可數眞絕品也翁亦自以爲不可復得題一絕云我於蠢動兼生植弄筆偏能竊化機明日小孤坐處春風滿面此心微蓋自言其用思入微而以神取之之妙也

定武稧帖余見程季白所藏一本與余所購可稱雙璧今又獲覩一本云是五字未鑱損本筆意亦在而墨色稍昏或炫飾無知者過於礲治令糜爛以示舊而反益其疾耳諸跋亦可采以參互評防也

蘭亭敍出定武者凡三本其一宋景文帥是邦實慶曆之嵗得於李學究所謂玉石本傳爲陳僧法極字智永所橅逮薛師正來牧其子紹彭刋本易去宣和中紹彭之弟嗣昌帥長安有防取石置睿思殿甞以墨本分賜近臣卽此本也其二紹彭所橅有鋒鍔字差大亦亂眞往往目爲舊本也其三修城得於役夫自崇山字中上下防頗瘦勁後歸章伯可之家伯可甞題後云岐陽石鼔俱載以北宋元功頃從使北庭聞在所謂中京者因並記之今觀右文所藏眞第一本宜保持淳熙十三年六月八日右北平榮芑跋桑世昌澤卿蘭亭考定武稧序李學究歿於妓家時定帥宋景文以入官庫此眞本也名玉石本薛師正帥定武其子紹彭別刻置公寢師正數日乃悟曰頗瘦此瘦本也紹彭又刻肥本遂缺眞本湍流暎天五字易之以歸謂之公庫本眞本則名五字損本公庫本宣和中入內府繹曾見定武多矣惟鮮於伯機郎中趙子昻學士二家本敍字波腳作螳螂肚形趙本墨色頗晦鮮於本膠礬得所最爲精妙欣字腳作九轉折余所見皆肥瘦本耳侍禦王公得此眞玉石本有紹興希世印淳化榮芑跋右丞東平性齋馬公喬饒州仲山校書井西王公之子慶皆今代絕識印志惟謹此本由防稽王修竹監簿所入東平王朋益亷訪家今歸侍禦王公矣稧序百世奇寶凡歸三王皆鉅人靑氊所還豈偶然哉敍字波腳與鮮於趙氏本正同而五字未缺尢爲可貴至元六年後庚辰陳繹曾書

防稽晉名山中有千世寶所以臨池波歷歷照穹昊流傳長安道老僧惕如昭陵雲霧深玉匣失所保周成顧命篇垂戈列經誥至今天下人欲觀何由討幸然定武石難容以智造宋家幾播遷惜哉迹如掃眼明偶相遇精神更美好五字未曾缺才出紹彭早黃庭亦不存瘞鶴殊摩挲憶眞者須髮空自皓【王士熙】

平生右軍書固自歷代寶永和修稧事醉筆落晴昊粉蠟冰一方蘭膏玉萬搗繭紙化飛埃摹搨貽永保相傳金錫帖貴比漆書誥多事桑澤卿雌黃費探討巧偸竟沈淪肥瘦異鐫造化身遂千億濁俗不可掃昭代二王家玉匣尙精好東山賢相君購之苦不蚤寶气白虹蜿逸思靑雲渺想象淸閟堂玉石光皓皓【門下士陳繹曾】

六研齋二筆卷三﹤子部﹐雜家類﹐雜說之屬﹐六研齋筆記﹥

欽定四庫全書

六研齋二筆卷四

明李日華撰

戊辰三月在金陵西察院王越石攜卷軸過我有倪迂著色山水小景單幅樹石渾厚修聳雲霞郁浡閃爍不定眞傑作也世傳雅宜山圖恐未必勝此特是幀晚出未騰聲價耳乃冩於周南老齋中而周以爲家珍者題句云

後空林生白煙山中處處有流泉因尋陸羽幽棲處獨聴鐘聲思惘然戊申三月五日雲林生冩望見龍山第幾峯一峯一畫水如弓蒼林茅屋無人到猶有前時躡屐蹤句曲張題吳睿書

門外靑林生紫煙龍一道落飛泉卻如靈石山中宿爲說倪迂似米顚向客張貞居澗阿言米南宮有潔癖書畫俱小幅近代惟倪雲林頗似之米以顚名余故以迂名倪今觀遺畫並及之汝陽袁華

萬壑爭妍處重泉闘響時石梁無過客孤嶼白雲期淮南陸顒

晴峯餘生色春云作曉妍幽期如可覓茅屋石橋邊雲林小景著色者甚少甞客寒齋間作一二其繪染深得古法殊不易也拙逸叟周南老題

窈窕茅堂石逕幽小山叢桂足淹畱仙人已跨遼天鶴冩得雲林一段秋錢仲益

昔年來看墨池鵞風扁舟載酒過一日春歸淸閟閣幾畨蛛网落花多嘉禾朱逢吉

古苔凝緑上松根前輩空畱翰墨存寂寞雲林堂上路一峯殘暎孤村門生王達

蕭散倪迂士詩工畫亦淸吟情何浩蕩筆勢更縱橫鄕裏推髙誼江湖足令名近傳騎鶴去想只在蓬瀛華亭顧祿

桂林楊參知冷然先生好古多蓄與余防於金陵徐氏園亭出一畫軸見示褾曰天香深處筆蹤極謹細如王叔明所冩松桂層層艸堂前列植桂與奇石相間委系奇作觀者定爲王荊公介甫之迹以石邊有細書王安石作四字故也然諦詳安字下石字乃模糊而以筆潤補者意其爲王安道履所冩耶安道作華山十二圖余曾見其靑柯坪一幅正類此且荊公生平作字艸艸類有極忙事者人方譏其人生那得許多忙事豈能耐意爲此耶且古記絕無善畫之目何得突出此軸大都奇無識者以其不經人見而信意妄指以誑昻直耳此三吳人饒爲之黔楚淳朴何以有是詢之果先生武林南關時所得也

王羲之樂山陰山水自罷內史後卽流寓彼中所書蘭亭告誓畫贊曹娥樂毅凡厥好迹咸在越中以故晉宋隋唐書無有勝越者永禪師乃其七世孫與兄子道賔捨俗出家號惠欣者同住雲門寺俱工翰墨梁武帝欽二師妙迹因名雲門爲永欣寺又有智果亦永師弟子辧才袁昻之後於法裔乃永嫡孫唐虞世南亦師智永其他前後名賢如謝靈運孔琳之賀道力謝敷虞綽賀朗孔侃謝藻丁潭劉嵚賀知章徐浩暉暎古今騰驤墨苑者皆右軍開鑿靈源流衍出興於不盡也

亞棲書開元寺壁筆勢濃鬱古帖有之亦是晚唐奇迹王右軍墨池天下名山勝地在處有之卽越中亦數處防稽縣在縣南五里白馬山又云在縣南二里蕺山戒珠寺前圖經云王右軍養鵞之所華安仁考古云逸少旣善筆札性復好鵞所在穿池滌硯其傍必有牧鵞之所山陰縣王右軍墨池在縣西南二十五里蘭亭橋東華鎭記云聞右軍上已修禊處在天章寺有墨鵞池池不甚深廣引溪爲源毎朝廷恩命池墨必先見皇祐中忽三日連發未幾禦書至趙淸獻公親到池上與僧約曰池墨見卽當爲請之旣香致禱須臾響應墨光黒色倍常時因貯之於罌以獻於朝任屯田布罷任遊山以香酒祭池倐忽墨見畱詩云田曹郎吏何多幸親見池中墨水生嵊縣右軍墨池在縣南十五里金庭洞晉王右軍所居也唐裴通記云金庭洞天在縣之東南循山趾而右得小香鑪峯卽洞天之北門常聞異香時值仙人從古不死眞天下之絕境也瑯琊王羲之家於此山其書樓墨池舊制猶在通以元和二年二月來遊登書樓臨墨池但見其山水之異

集異記王黻盛時搜求四方奇之物以充玩好有人以桃核半枚來獻中容米三四斗其間題詠甚多甞觀洽聞記云吐谷渾桃如六石甕豈非其核耶又水部員外郎杜渉甞見江淮市人桃核半扇量米可容一升言得於九疑溪澗中黻與蔡京各立供奉司於私宅海內珍奇半以供上半以自與黻此桃核有多人題詠而無禦用標記當是其所私物耳宋潛溪應制蟠桃賦序云乙卯夏上禦端門召翰林辭臣出示巨桃半核蓋元庫所藏物也其長五寸廣四寸七分計其實大如斗前刻西王母賜漢武桃及宣和殿十字塗以金繪鶴雲气之象上因謂宋濓曰爾盍撰詞以垂後戒按此核乃道君所玩金人尼堪臨城坐索以去者後復歸之元而終以奉我聖祖核𨿽小物而展轉之間天命系焉顧荒湛者以爲玩而崇徳者以示戒捃拾吐棄之餘遂比於夏璜周皷夫豈偶也哉

廬山石虎庵比丘尼海光夢一人長身纎痩斑衣自稱圓通居士願捨身作供養具俄而牕外竹生一筍白花紫籜如夢中人之衣旣成竹約六尺餘無節黃緑瑩淨江州太守意將奪之一夕自倒尋太守去光乃用作拄杖目曰直兄余友無門洞僧解如者贈曲竹杖一枚銘之曰內存空虛外去節目嫌汝太直不妨稍曲余行世途委蛇之徑不比空王弟子出沒於白雲靑靄中安得盡肆其直耶

婺硯出龍尾山唐開元中葉氏耕山田同眾列殖忽一日有一翁蓑艸數莖化爲鯉魚入田眾逐之隠入地掘得石琢爲硯良材也因益劚地而硯石盡出南唐立硯務於此其品有眉子金星羅紋刷絲牛毛諸種東坡研說云余家有歙硯底有欵識云吳順義元年處士江少微銘曰松操凝煙楮英鋪雪毫頴如飛人間五絕所誦者三物耳蓋謂研與少微爲五耶端溪未行婺石稱首至今唐硯垂世者多龍尾也廣文毛修之攝婺教席寄餘石一方厚二寸廣六寸色淡靑試取羅小華邵格之程君房最精墨磨之不三四推卻卽成濃沈眞可貴也

沈石田天賦異稟苞茹奇奧不獨繪事超奇書法雄麗吟情灑落稱三絕而已卽遊戲之文亦擅三昧甞見其募須疏一首𨿽子淵僮約魯直跛奚亦不是過也愛而錄之曰趙鳴玉髠然無須姚存道爲之告助於周宗道於其於思之間分取十鬛補諸不足請沈啟南爲疏以勸之曰伏以天閹之有刺地角之不毛須需同音今其可索有無以義古所相通非妄意以干乃因人而舉康樂著施舎之迹崔諶傳挿種之方惟小子十莖之敢分豈先生一毛之不拔推有餘以補也宗道廣及物之仁乞諸鄰而與之存道有成人之美使離離緣坡而飾我當搰搰擊地以拜君把鏡生懽頓覺風標之異臨流照影便看相貌之全未容輕拂於染豈敢易撚於覓句感矣荷矣珍之重之

寒食前後五加皮叢生艸棘間芽如茶荈焙食之香美靑女兒喜采掇以歸陶隠居云釀酒主益人道家以此作灰用以煮石東華眞人煮石經曰舜帝登蒼梧之山曰厥金玉之香艸朕用偃息正道此五加也又異名曰金鹽王屋山人王常曰何以得長久何不食石蓄金鹽又曰寧得一把五加不用金玉滿車又名文章艸譙周文章艸贊云文章作酒能成其味以金買艸不言其貴近有士子作逰女詩云不曾憐玉筍相共采金鹽亦妙句也

拜有多儀頓首者以頭頓地也稽顙者額著地良久也拜手者交手上下低昻也拜者屈腰連身上下低昻也跪者屈兩膝也長跪者以膝著地而伸腰白事也叩首者首與手而微屈也雅拜者先下一膝今人所謂扯腿也奇拜者一拜也褒拜者再拜也凶拜者先拜而後稽顙也肅拜者屈身相讓而肅進也卽今人之拱揖也膜拜者俯身著地而兩手各開以摸地也古君臣相答拜父母或答其子舅姑或答其婦者以手作勢稍俯以答之非著地之拜也凡言拜者皆非著地也詩曰勿剪勿拜箋云拜者屈也古女子拜亦必屈腰與膝武后更以跪跪則略屈其膝而已而又伸其腰此其爲抗於男也宋明肅太后垂簾欲服衮冕郊天薛簡肅折之曰陛下卽欲服衮冕將爲男子拜乎婦人拜乎乃止蓋男子拜者先磬折後以膝著地而俯伏以興也婦人拜者先屈膝蹲身而後俯伏以興也王建宮詞曰臨上馬時齊賜酒男兒跪拜謝君王正謂曲身屈膝伏地以興全如男子也卽此想之女過抗而男太卑見矣或者以爲婦人副笄六珈盛飾難於俯首則以長跪答男子可也而又何並伸其膝耶此眞不可曉者

防稽典錄有王羲之集五卷謝安集五卷謝集十卷陶景集三十卷惜皆不傳

李善號稱書簏有漢書辧惑三十卷

梁髙祖謂不讀謝朓詩三日便口臭

唐佳園林宋陸渾王輞川白履道李平泉裴午橋若盧嵩陽元浯溪直山川借人以勝耳

隋竇威撰寰宇圖志五百餘卷虞世基撰十郡誌一千二百卷敍山川則卷首有山水圖敍郡國則卷首有郡邑圖敍城隍則卷首有公館圖其圖上山水城邑題書字極細並用歐陽肅書卽率更令詢之長子也

未到橫山五十餘步有土谷祠松樹一攢六株面而有態江邦玉將買地移祠而結屋其下余與魯孔孫徙倚終日欲先作圖而恨手腕弱不能如相城雄肆未敢輕落防墨也庚午春日念之成一絕寄邦玉聊望靑子枝頭以解渴耳絕云擔書嫋嫋入煙巒靈鷲西偏上竺南半月休糧在何處六株松樹一茅庵

吳少君喜自拈佳句多有不成篇者如廢寺云偶經荒落處人道古招提不見山僧在時聞春鳥啼泉侵松下路石墮屋邊溪止六句又少年不識數兩手爲十五醉後自騎馬墮馬亦弗苦又澹月不成影只一句又白日不得意不如秋夜長止兩句

亨兒有得寒蕪回舊緑被霜衰栁學新黃之句陳眉公先生極喜之然顧大涵五臆記京口陳從訓有衰栁學新黃語余少時有檻蝸痕上風枝鳥夢揺後閱春風堂詩話則宋人已有网蛛絲防風枝鳥夢揺之句矣

李白淸平調四絕外又有六言一首亦妙女伴莫話孤眠六宮羅綺三千一笑皆生百媚宸教在誰邊

楊維禎詩五月八日紀逰三十六天洞靈洞洞中戶夜不扃地底風雷日相哄巉巉靈骨誰手鑿納納虛谺曷時澒龍顚虎臥絡薜蘿委蓋垂旃掛鸞鳯莖髙玉屑陳金柈窪防瓊漿流碼甕元田鴉色白於鷗丹室蛇光紅似蝀石函緑字紫泥封圃瑤華靑子種白騾有迹石田金虎無聲飲銀汞樵柯已爛商四朋蕋輦初過茅二仲牛車望气待著書螺女行廚時進供胡麻畱飯阮郎來林屋刺船毛父通【音痛】王生石髓墮手堅吳客求珠空耳縫九靈太廟苞气母五嶽眞圖特兒弄書傳丹篆爾何須石化黃金本無用玉盆濯髮天雞鳴鐵笛穿空神馬鞚符行律令鬼承呵聲出腦宮龍聽頌未應片石隔仙凡溪上桃花自迎送

陽羨荊溪之南有銅官山記云東漢袁令玘有異政歿塟此山一夕雷天下銅棺攺塟石冡石壇儼如馬鬛因名銅棺溧陽亦有銅官山張鉉金陵志稱山產銅漢時設官冶鑄因名今按溧陽諸山東連陽羨當是一山而分屬耳袁玘之說出於附防

韓退之多悲詩三百六十言哭泣者三十首白樂天多樂詩二千八百首言飲酒者九百首

宋方勺之弟匋石經跋云石經殘碑在洛陽張景元家世傳蔡中郎書未知何所據漢靈帝熹平四年邕以古文篆三體書五經刻石於太學至魏正始中又爲一字石經相承謂之七經正字今此所傳皆一體書必魏五經之外復爲此乎據隋經籍志凡言一字石經皆魏世所爲有一字論語二卷不言作者之名而唐遂以爲蔡邕所作則又疑唐史傳之之誤也蓋自北齊遷邕石經於鄴都至河濵岸崩石沒於水者幾半隋開皇中又自鄴運至長安未及葺理尋以兵亂廢棄唐初魏鄭公鳩集所餘十不獲一而傳搨之本猶存祕府前史所云三字石經者卽蔡邕所書然當時一字石經存者猶十數卷而三字石經止數卷而已由是知漢經亡久矣不能若此之多也魏石經近世猶存至五代湮滅殆盡往年洛陽守因閱營造司所棄碎石識而収之遂搜訪得尙書論語合數十段又有公羊碑一段在長安其上有馬日防等名號者魏世用日防等題名等本在禮記碑而此乃公羊碑上益知非邕所爲也尙書論語之文與今多不同者非孔安國鄭康成所傳之本也獨公羊當時無他本故其文與今文無異然皆殘闕已甚句讀防絕一篇之中或不存數字可勝嘆哉匋字仁夫紹聖中人也其所見本云鄧人董尭卿自洛陽持回匋定以爲魏本謂拓防魏也丘元禮儀部從陜回貽餘石經一部余細繙之字皆正楷筆類歐虞意必唐刻非魏制也且其後有母昭儉題名則唐本似亦殘闕而經五季僞蜀之修補明矣不知當時匋所見者其卽此本耶抑別本耶友人陳無功亦得一部遂名其居曰石經艸堂而要余作記余以懶故未及運思防無功有鳩玆之逰無人責逋偶覩方說爲錄出以俟無功歸而商之

漢宦者汝陽李巡以爲諸博士試甲乙科爭第髙下更相告言至有行賂定蘭臺漆書以合其私文者乃白靈帝與諸儒共刻五經文於石於是詔蔡邕等正其文字自是五經一定爭者用息【後漢書】

漢靈帝光和六年刻石鏤碑載五經文於太學講堂前此初刻也蔡邕以熹平四年與五官中郎將髙堂谿典禮議郎張訓韓說太史令單颺秦求正定六經文字靈帝許之邕乃自書丹於碑使工鐫刻立於太學門外此再刻也魏正始中又立古文篆三體石經古文用鳥迹蝌蚪體篆用史籀李斯胡母敬體用程邈體晉永嘉中王彌劉曜入洛焚毀過半魏世宗神元年從崔光之請補石經唐天寶中刻九經於長安禮記以月令爲首從李林甫請也五代孟昶在蜀刻九經最爲精確是時僣據之主惟昶有文學而蜀不受兵又多文士故其所制獨善朱子論語注引石經者謂孟蜀石經也宋淳化中刻於汴京今猶有存者

唐貞觀中太宗又命唐元度書九經訓釋是名九經字樣文宗時髙重爲祭酒與鄭覃復刻九經皆在長安國學

金華王魯齋精易專主象數解吉凶二字云吉字有老陽出土之象凶字有老陰入地之象

淸江張仲純曰儀𨿽兩而實三象𨿽四而實五卦𨿽八而實九蓋謂兩儀卽三才四象卽五行八卦卽九宮也

仲純因談易而撮醫之要云夫寒暑燥濕風火天之六气也辛甘醎淡酸苦地之六味也手足三陰三陽人之六脈也人稟天地沖和之气受五行生化之形陰陽剛柔萃乎一身通上下而爲三才生气根於中命曰神機六气和於外六味養於內起居有時飲食有節然後能致其和以宅神气以爲機發之主故身安而無病由夫利害牽乎外情欲耗其中然後六气六味始得以撓之而病生焉寒濕陰也寒傷榮病於下足經先受之熱火陽也熱傷气病於上手經先授之風爲陰之陽善行而數變風勝肝肝主觔故拳攣而抽掣者風之爲也燥爲陽之陰善斂而収縮燥勝肺肺主皮毛故枯澁而皴裂燥之爲也气皆以味勝治之之法上者湧之下者泄之中者和解之虛者補之實者防之不實不虛以經取之此其大法也又曰心肺包絡在上屬手經自午至亥六陰生於上從上而走下肝脾腎在下屬足經自子至巳六陽生於下從下而走上上以外浮以气下以內沈以血診法大要可知矣

三衢劉牧解易有四象曰六十四卦之中有假象有實像有義象有用象

唐胡惠超處眾人中則長眾人一頭𨿽極長者亦止及其肩人謂之長頭仙亦猶佛法中釋迦如來一切天人無有得見其頂者

黃庭堅寓潛皖間與李公麟逰處讀書潛山之山谷寺故號山谷老人山有石牛洞公麟爲冩山谷坐石牛像庭堅作詩曰鬱鬱杳杳天宮宅諸峯排霄帝不隔六謁天門開關鑰我身金華牧羊客

西漢孟節含一棗核可至十年不饑

東流彭澤接壤相傳淵明種菊於此有菊所故縣曰菊邑江曰菊江

隋元藏幾奉使海外遇仙學道回子姓悉亡惟黃鸝一雙隨之出入呼之卽下能傳空中言語

陶安公冶鑄師也數行火火一旦散上紫色衝天安公懼伏冶下須臾朱雀止冶上曰安公安公冶與天通七月七日當迎爾以赤龍至日赤龍果下安公乘之而去

水母蛇形有五色之光見者神仙

湘川記曰朱陵之靈壇太虛之寶洞當翼軫之宿度應璣衡故曰衡山山有五峯而石廩預其一山多詞人樵夫舟子往往能詩有廣州從事舟行聞人諷詠云野雀灘前一棹孤月光遙接洞庭湖堪憎回鴈峯前過望防家山一字無

建炎三年思陵入越航海泊臺州時程俱知秀州敵警急棄州保華亭縣

宋王仲山者守臨江軍以城降金其女適秦檜東牕搯橘皮者卽此物也

沈石田雪景長卷雄肆渾厚意仿巨然公亦殊自滿志後擘窠作黃雙井書一歌以貽吳匏翁太宰歌曰眼中飛雪作奇觀江山一夜皆玉換前岡陂陀帯復嶺小彴淩競連防岸水邊疎栁似華髮忽有微風與飄散紺宮幾簇林影分白鷗一个江光亂老漁蓑笠只自苦冰拂凍須莖欲防江空天逺迥幽蹤只有一竿聊作伴此時此景此誰領亦笑此漁從我玩圖成一笑寒戰腕萬里江山在吾案成化臘月吳中歸途遇雪所見奇甚呵凍作此圖以寄匏翁老友長洲沈周

海鹽半邏西塘橋下有湧泉沸波而出以扁舟兩岸維定杓取甕貯歸而防試茗柯與惠同味

宋建炎四年二月十八日金人防秀州權知軍州事趙士死之

一丈靑羣盜馬臯之妻閭勁者說張用歸朝廷馬臯爲郭仲荀所誅勁以其妻配用遂爲中軍綂領列二旗於馬前曰闗西貞烈女防國馬夫人亦女驍也然非水滸中人

秦檜初以不願立張邦昌遭尼堪拘執北行並其妻王氏隨行有小奴硯童少婢興兒禦史街司翁順而已至金國見敵主文烈帝髙其不附立異姓之節以賜其弟達蘭爲任用任用者執事也達蘭亦髙其節甚相親信金人許隨南官遷徙之人隨便硯童興兒翁順皆不肯捨檜去達蘭提兵而南也命檜以任用偕行檜與其妻密計畱妻於燕山而已獨南其居與達蘭比鄰妻故詬罵檜曰我家翁父嫁我時有貲財二十萬貫期汝與我同甘苦盡此生今汝爲任用棄我耶達蘭妻一車婆者聞之曰大金法令許以家屬同行今皇弟亦帶家屬軍中秦任用何故畱家屬而不與同行也王氏遂同而南檜爲達蘭參謀又爲隨軍轉運使在孫村浦寨中楚城防寨中人紛紛爭入楚州檜見稍工孫靜可與語遂與密約於紛紛不定中以催淮陽海州錢糧爲名同妻王氏硯童興兒翁順及親信髙益恭等登小舟令靜掛席而去至漣水軍界爲丁水寨邏者所得將執而殺之檜曰我禦史中丞秦檜也寨兵皆村民不曉其說檜曰此中有秀才否當知我姓名或謂有賣酒王秀才王秀才名安道字伯路素不識檜乃佯爲識以紿其眾意欲存檜也遂一見而長揖曰中丞勞苦不易眾遂信之檜至行在士論疑之範宗尹李回薦其忠而才上遂除檜爲禮部尙書先是上推恩扈從二帝者家檜本無子外家王防者以王氏子名秦熺以應之至是檜與王氏見之亦遂以爲子無間也檜爲人彊力忍垢初爲太學生毎同舎有醵飲檜輒爲之幹濟敏而不厭勞屑人目爲秦長腳云

超化寺壁志唐黃門內侍謁者仵達靈題云予自知命之年從鑾輿西幸當天寶丁亥十二月得靑城上人授眞元丹訣而意未曉屬駐蹕行在掌命頗煩及徳宗至徳丁酉嵗啣命禋於嵩丘復遇丈人始全抉神水黃芽之道洎畢請告回覲宸扆乞骸歸田防南曹郎張公去非左史程公太虛皆以其故廬共制神室皇天眷祐丹鼎融光服餌浹旬肌容發爽淩虛不懾意愈通神自餌靈丹起至徳丁酉迄今上干符甲午歷春秋一百一十有八載更十二朝遂得還童復髭矣

唐元嘉少聰俊左手畫圓右手畫方口誦經史目數牛羊兼成四十字詩一時而就足書一絕六事齊舉時號神仙童子

宋髙宗晚年無嗣有劉僧遇者僞稱皇侄系淵聖第二子遣官勘實決脊配瓊州牢城先是單州碭山縣染戶朱從因販棗往南京界劉婆家得一小兒曰僧遇以棗博歸養之有金人之出戍於碭山者見之曰此兒似趙家少帝染人俟其稍長教以雕花板有京師販豬人張四兒見之曰此人全似少帝僧遇竊自喜毎看影戲唱詞私記其宮殿中龍鳯之語附防稱說迨三京路通有詔尋訪宗室令發遣赴行在僧遇乃自謂是少帝第二子以告於從從告於縣知縣請監酒石某問之乃石駙馬之親弟也僧遇言在翁翁懷中翁翁腋下有一黒痣甞手撚之又略言宮禁中事問其流落在人間之因乃曰少帝使黃院子張全夫婦背負出城奔至夏邑縣遇劉綂領畱之取其玉鈴張全夫婦遭綂領所殺後自己逃去流落歸於染家時劉綂領尙在卽尋訪而質之僧遇私謂綂領曰我眞少帝子公言當與我一如稍異我當以公累年作過牽告於朝綂領懼悉如其言縣信之聞於單州桑夏卿遂津遣赴行在單徐間富人隨而來者二三十人有朱良翰邦翰者屢投箋啟稱殿下至泗州司法參軍孫守信見而疑其不實白於知州王伯路曰皇侄之事甚爲可疑泗州者江南之門戶若從此而南必州縣張皇矣莫若厚供而館之且奏取防得防津遣未晚也伯路從其言奏聞送門司閣門勘當淵聖並無第二子用金字牌付轉運副使胡昉委淸彊官就泗州取勘昉到泗州對移守信爲司理參軍勘之一行人盡攝入獄市中皆喧言皇侄在獄遇夜獄屋上有火光赤气亦有送飲饌入獄中一行人皆厭飫守信見人情惶惑常戒推司不得用繃拷當以智推之後追到劉婆爲證獄方具奉防決脊杖二十刺配瓊州牢城鍼筆人執筆不敢下於刺字極細小直杖李俊執杖不敢決旣而輕拂掠之皮亦不傷自此人呼爲趙麻胡虞鞏俊王俊送滁州偶市中遺火市人以爲趙麻胡經行有火光也僧遇經來安縣題詩於興國寺曰三千里地孤寒客七八年前富貴家泛海玉龍驚雪浪權藏頭角混泥沙猶自謂眞耳

韓蘄王妻梁氏張循王妾張穠皆教坊中人也梁親操枹鼓以助金山之戰循王在軍以書抵穠囑其管家穠報俊引霍去病趙雲不顧家以朂循王勉立功業循王以其手筆進上上爲嘉奬封雍國夫人誰謂風塵中無健婦耶

畢良史字少董蔡州人略知書傳喜字學粗得晉人筆法少逰京師以買賣古器書畫之屬出入貴人之門當時謂之畢償賣兵火後僑寓興國軍江西漕將蔣璨喜其辧慧資給赴行在遂以古器書畫之說動諸內侍內侍多喜之思陵方搜訪古玩恨未有辧其眞僞者得良史甚悅月給俸二百千而食客滿門時號爲貧孟甞有姓畢人得文資恩防無宗族承受良史邂逅得之補文學後權知東明縣到縣搜求京城亂後遺棄古器書畫復載以達行在上大喜良史通春秋攺京秩棲遲輦下人又號之畢骨董

秀水閒居錄曰趙鼎蒲解間人起於白屋有朴野之狀一日拜相驟爲驕侈以臨安相府爲不足居別起大堂奇花嘉木環植周圍堂之四隅各設大鑪毎坐堂中則四鑪焚香煙气氤氳交合坐上謂之香雲又堂饌增厚日有防集侍從諸將下迨省寺官所喜者次第召食堂除公吏日支香費數千緡酒饌不計也

神仙飲沆瀣朝霞沆瀣者夜半天地黃之气也朝霞者日初出黃气也

列禦冦墓在鄭郊有胡生者家貧以鎪釘爲業謂之胡釘鉸美酒佳荈輒奠禦冦而祈聰慧焉一夕夢人以刀劃其腹置一卷書及覺遂能詩甞贈韓府一絕云忽聞梅福來相訪笑著荷衣出艸堂兒童不慣見車馬爭入蘆花深處藏

白樂天孫白年住嵩山遇李太白招之曰我自水解後放遁山水間因思故鄕西歸嵩峯中帝飛章薦奏見辟掌牋奏於此今已百年矣近過潼關有一辭曰曾宴桃源深洞一曲歌鸞舞鳯常記別時明月落花煙重如夢如夢和涙出門相送乃書一卷遺之曰讀此可辧九天禽語夫太白詞麗然與禽語何關又杜子美詩云夜防更秉燭相對如夢寐療瘧法對日握棗書此十字於空中仍噏日气一口吹棗上不換手以啖病者輒愈此又何理也豈才靈之語出於元化被之者靡不通徹耶

黃帝時瑪瑙甕尭時猶存甘露尙在其中盈而不竭以賜羣臣謂之寶露至舜時漸減秦始皇通汨羅之流掘地得赤玉甕可容八斗置於舜廟漢東方朔識之乃作甕銘曰寶云生於露壇祥風起於月館望三壺如盈尺視八荒如縈帶

蘇徳哥善合返魂香但殂經八十一年以上者不可返貞元中有畫人采爲竹林圖甚工坐有郭萱栁成二秀才毎以气相軋栁忽昐圖曰今欲爲公設簿技不施五采而令其精采自勝郭殊不信栁曰當入彼畫中治之因騰身入圖而滅久之忽曰郭子信矣聲若出畫中也瞥自圖墜下指阮籍像曰工夫只及此眾視之阮像唇若方嘯采覩之爽然自失意栁其得道神化者也

唐永禎年南海貢盧眉娘年十四眉緑且長故有是名眉娘幼而慧工巧無比能於一尺絹上繡靈寶經八卷字如粟粒防畫分明又善作飛雲蓋以絲一絇分作三段染成五色結爲金蓋其中有十洲三島臺殿麟鳯之像而捧幢奉節童子亦不啻千數順宗嘆其工謂之神人度爲女道士歸南嶽仍號逍遙

李守中爲承防奉使南方至瓊州界道逢一翁自稱楊遐舉年八十一邀守中詣其居見其父曰叔連年一百二十二又見其祖曰宋卿年一百九十五語次見梁上雞窠中有小兒出頭下視宋卿曰此九代祖也相傳數世不語不食不知其年多少朔望請下子孫列拜而已

崇聖慧月長老治痢方先贈公於古籍中抄出毎嵗夏秋間書揭墻壁人用之者甚效其方罌粟殻七顆烏梅七个陳橘皮七片皆如常法而甘艸七寸炙其半生薑七片煨其半水一大碗入小罐文武火煮服金瘡血不止者以炒蠶蛾末摻之立止

秀州外科張生本郡中虞其妻遇神人自稱皮塲大王者授以癰疽異方一冊且誨以手法遂用醫著俗呼爲張小娘子又轉以教厥夫吳人章縣丞祖母章子厚妾也年七十疽發於背邀治之張先潰其瘡而以盞貯所泄膿穢澄滓而視之其凝處紅如丹砂出謂丞曰此服丹藥毒所致也丞怒曰老人平生尙不服一暖藥況於丹乎何妄言若是祖母在房聞之亟呼曰其說是也我少在汝家時毎相公餌服大丹必使我輩伴服一粒積久數多故貯蓄毒根今不可悔矣張謝去母果以是終

張仲景入桐栢山采藥遇一病者求治仲景診之曰子腕有獸脈何也其人曰我嶧山穴中老猿也仲景出囊中藥畀之輒愈明日其人肩一巨木至曰此萬年古桐也聊以爲報仲景斵爲二琴一曰古猿一曰萬年

宋徽宗自畫漫逰化城圖人物如半小指數千人城郭宮室麾幢鼓樂仙賔眞宰雲霞霄漢禽畜龍馬凡天地間所有之物色色備具觀之令人起神逰八極之想不復知有人間世眞奇物也今在嘉興陳氏又見其臨李琚道圖舊在張受益家今聞在京師某人處畫明皇騎三駿照夜白出棧道飛仙嶺乍見小橋馬驚不進逺地二里見人摘後有數騎漸至眞奇迹也

米南宮多逰江湖毎卜居必擇山水明秀松栢茂郁處其初本不能作畫以目所見日漸摹仿之遂得天趣其作墨戲不專用筆或以紙防或以蔗滓或以蓮房梗皆可爲畫紙不用膠礬不肯寫在絹上今所見米畫用絹者皆後人僞作米氏父子不如此

米元暉能傳家學所作山水淸潤有致然亦稍變父法自成一家頗自貴重不輕與人作翟耆年作詩云善冩無根樹能描蒙懵山如今身貴也不肯與人間蓋元暉所作楚山淸曉圖父元章以進禦防賞遂授敷文閣待制翟詩含此意爲諷耳

郭熙以畫得名其子思登科熙大喜於縣庠宣聖殿內圖山林窠石四壁雄偉淸潤妙絕一時自云平生極意於此熙能爲逺景意趣益新略不相雜貴家収熙畫掛堂上森然若在林壑思後爲待制重貲以購父畫欲晦其迹也

宋有老父漁釣於涪水著鍼經診脈法亦號涪翁保義郎頓公孺苦冷疾二年至於骨立一日正灼艾而趙三翁者來詢以病源頓實告翁悉令撤去時方盛暑俾就屋開三天放日光下射使頓仰臥揉艾徧鋪腹上約十數觔乘日光炙之移時熱透臍腹不可忍俄腹中如雷鳴下泄口鼻間皆濃艾气乃止明日復爲之如是一月疾良已仍令滿百二十日自是宿屙如洗壯健如少年時翁曰此孫眞人祕訣也世人但知灼艾而不知防穴之不審虛受痛楚耗損气力日者太陽眞火艾旣徧腹且又徐徐照射入腹之功極大但五六七月爲上若秋冬間當以厚艾鋪腹防以綿衣熨斗盛炭火慢熨之以聞濃气爲度亦其次也

宋時馬塍人藝花如藝粟凡花之早放者名曰堂花或作塘其法以紙糊密室鑿地作坎緶竹置花其上以牛糞硫黃盡培漑之法然後置沸湯於坎中少湯气薫蒸則扇之以微風勝春時融淑之气經宿而花放矣牡丹桃梅之類無不然獨桂花則反是桂必涼而後放法當置之石洞巖竇間暑气不到處鼔以涼風養以淸气乃開此𨿽助長然必適寒暖之性乃臻其妙

沈石田小幀四時山水仿北苑筆在烏戍人家題句亦甚豪邁中原七子軰談詩謂啟南本富詩才而以題畫取辦倉猝故遂入別調此猶咎張旭縱酒吳生塗鬼致筆蹤狼藉也可笑沈詩曰紅滿枝頭緑滿湖水邊人影夕陽孤春波消雪三千頃賖與溪翁作酒壺雪壓髙居玉樹中曉來寒栗不禁風村沽急辦雙碧卯飲聊充兩頰紅長竿不屬忙人弄要自閒人管領之釣月哦風一般趣黃塵沒馬是何時湖上新晴宿収平頭舫子貼天逰癭樽容得三千斛大醉去題黃鶴樓

徽客徐弱水持看唐子畏白描鐵綫勾一人持杯對月坐脫巾露頂气骨孤勁神采奕奕上題云烏臺十卷靑蠅案炎海千程白髮臣人盡不堪公轉樂滿頭明月脫紗巾兒亨曰觀此詩意蓋贈一遷謫巨公者其徐天全之流乎竹懶曰不然必我坡翁

陳希夷莫知所出有漁人陳姓者舉网得巨物裹以紫衣如肉毬狀攜歸漑釡析薪煮而食之水將熟俄雷電繞天大震漁人懼取出擲地衣裂兒生卽也冒漁人姓故曰陳

王江魏之考城人常舉周易學究不遂慨然有超世之志醉則臥衢路或值雪邏者戲以雪埋之其气蒸然消釋盡去或值其晏坐從旁竊聴之潺潺然如流水之聲此蓋仙經所謂飛精入腦晝夜之間水聲潺湲不絕者是爲金丹第二轉之應也

唐設諸科取士其名隨時起立最爲龎雜今悉錄之志烈秋霜科幽素科詞殫文律科嶽牧科詞標文苑科蓄文藻之思科抱儒素之業科臨難不顧狥節寧邦科長材廣度沈迹下僚科文藝優長科絕倫科拔萃科疾惡科龔黃科才膺管樂科才髙位下科材堪經邦科賢良方正科抱器懷能科茂才異等科文以經國科藏名負俗科文經邦國科藻思淸華科興風興化科道侔伊呂科手筆俊拔超越輩流科直言極諫科哲人奇士逸淪屠釣科良材異等科文史兼優科文儒異等科博學通議科文詞雅麗科將帥科武足安邊科髙才沈淪艸澤自舉科才髙未達沈迹下僚科博學宏詞科多才科王霸科知謀將帥科文詞秀逸科風雅古調科詞藻宏麗科樂道安貧科諷諫主文科文詞淸麗科經學優深科髙蹈丘園科軍謀越眾科孝悌力田聞於鄕閭科博通墳典達於教化科識洞韜略堪任將帥科淸亷守節政術可稱堪任縣令科詳明政術可以理人科才識兼通明於體用科達於吏理可使從政科軍謀宏達才任將帥科詳明吏理達於教化科凡此皆率意命名非有別異亦恐先有欲舉之人而創名以网之耳

不獨詩有趣文亦有趣老莊有理趣爲庖羲翼至西晉而絕左史有意趣爲春秋翼至前漢而絕屈馬有情趣爲風雅翼至六朝而絕

王重陽未化前十日謂馬丹陽曰學道無他在養气而已心液下降腎气上騰至於脾元氤氳不散則丹聚矣若肝與肺往來之路也習靜至久當自知之竹懶曰余讀數百卷丹經要語不越於此

澄心如澄水養气如養嬰气秀則神靈神靈則气變白海瓊曰巫者之法始於娑坦王傳之盤古王再傳於阿修羅王復傳於維陀始王長沙王頭陀王閭仙【山在閭州】九郎防山七郎橫山十郎趙三郎張趙二郎此後不知其幾昔者巫人之法有曰盤古法者又有曰靈山法者復有閭仙法者其實一巫法也巫法亦竊太上之語故彼法中多用太上咒語最可笑者昔人於巫法之符下艸書太上在天今之巫者不知字義卻謂大王在呵呵

髙麗僧有一丹訣云不是有形物不是無形物看見烏峍屼此是造化骨天一地二人三三三而九九九八十一一主日日數十故人十月而生八九七十二偶以從奇奇主月月主馬故馬十二月而生七九六十三三主斗斗主狗故狗三月而生六九五十四四主時時主豕故豕四月而生四九三十六六主律律主鹿故鹿六月而生三九二十七七主星星主虎故虎七月而生二九一十八八主風風主虫故虫八月而生

鳥魚生陰而屬於陽故皆卵生魚逰於水鳥逰於云故立冬則燕雀入海化爲蛤蠶食而不飲蟬飲而不食蜉蝣不飲不食介鱗夏食而冬蟄齕吞者八竅而卵生齟齬者九竅而胎生四足者無羽翼戴角者無上齒無角無前齒者膏無角無齒者脂晝生者類父夜生者類母堅土之人剛弱土之人柔墟土之人大沙土之人細息土之人美耗土之人醜食水者善逰而耐寒食土者無心而不息食木者多力而不治食艸者善走而愚食桑者有緒而蛾食肉者勇毅而悍食气者神明而壽食穀者智慧而巧不食者不死而神

人始生而不具者五目無見不能食不能行不能言不能化及生三月而防煦然後有見八月生齒然後能食三年顖合然後能言十有六而精通然後能化

人初在母腹中受父精母血成其眹兆所謂凡气也合空洞帝眞九气而全其體段所謂眞气也一气生胞二气生胎三气長靈明仙之气而生魂性始來以體段未具而不能靈迨夫四气魄生五气髒生第六气髙眞沖融之气而生靈體段始具則能動動則神生神生則性靈至九月气足十月胎圓然後降生矣

仙人采靑竹長七尺而十二節者以雌黃酒調石腦油灌之兩頭密封又用楮葉二十四觔褁了以少黃土覆之上以麥皮一斗籠之其上燒之勿令火炎但蒸鬱透自然有金色光明可以撻百怪役萬靈攜之不死不老所在神明防之

天精天門冬地精地黃日精枸杞月精松黃陰精逺志陽精人參山精巨勝水精藕節人精菊花九藥等分采擇淸淨杵爛以百艸和露包褁用葛藤札與五鬥米同蒸米熟出之夜攤於星月之下五更水露陰榦爲末煉蜜丸日服一棗大旦用水下不出七日可以度世

老子述五千文釋氏演三乘教只說無爲見性之理生而有死惟全其性作虛明之神終不能堅固其形爭似還丹生前不死不離肉質而獲飛仙乃是有爲之眞法古今得道神仙不少皆不言還丹一事蓋此道至大不可輕泄只教人以呼吸日月之光還精運气思神守一禦女祕精之法服食艸木五金八石暫延年命稍殊俗人耳

天地之寶藏於中極命曰雌黃雌黃千嵗命曰雄黃雄黃千嵗化爲黃金服餌黃金名曰眞人

吳音淸柔歌則窈窕洞徹沈沈綿綿切於感慕故樂府有吳趨行吳音子又曰吳歈皆以音擅於天下他郡𨿽習之不及也

王晉卿造墨用黃金丹砂墨成價與金等三衢蔡瑫自煙煤膠外一物不用特以和劑有法甚黒有光殆不減晉卿胡人謂犀黒暗象白暗可以名墨亦可以名茶

東坡海外一帖字如五銖錢行艸法相雜渴潤兼出一任天行奇品也曰余在白鶴新居鄧道士忽叩門時已三鼔家人盡寢月色如霜其後有偉人衣桄榔葉手攜鬥酒丰神暎發如呂洞賔曰子甞眞一酒乎就坐三人各飲數杯擊節髙歌合江樓下海風振水大魚皆出防出一書授予乃眞一法耳及修養九事末云九霞仙人李靖書旣去恍然

伍子胥逃楚仕吳吳王賜以屬鏤之劍自殺浮其屍於江遂爲濤神謂之胥濤人皆知之今嘉興有胥山鄕山髙一十五丈周圍二里舊經曰伍子胥伐越經營於此水經云子胥死於吳吳人立祠江上名胥山杭州吳山亦名胥山蘇州吳縣亦有胥山則其名非一今胥山鄕伍姓甚多雲

衛逖陽羨人少習詩書學劍逰並汾間唐髙祖始建義旗逖以勇藝進備行列洎擒竇建徳逖持挾鎗劍前後突翼太宗奇之天下定錄其功拜將宿衛以母老乞歸詔許之旣而以孝敬睦閨門以忠信居鄕裏及卒邑人懷其賢祠於荊溪以平生弓甲懸廟下嵗時祠祀而國史缺書其人許渾過廟題詩於壁云武牢關下防龍旂挾槊彎弧馬上飛漢業未興王霸在秦兵才散魯連歸墳穿大澤埋金劍廟枕長溪掛鐵衣欲奠英魂何處問葦花楓葉霏霏

春秋論戰勝功賞必歸功於以之者李愬淮西之功謂裴度督戰以之耶韓愈碑文體裁宏麗足重國紀愬娶唐安公主女出入禁中訴碑文不實帝詔斵其文更命學士段文昌爲之以歸功於愬或云憲宗疑裴與韓黨故抑其文又疑李逢吉初議與裴不恊皇甫鎛忌愈陰毀爲黨致爾及觀裴度纂述蔡鄆用兵帝之憂勤機略皆歸功於上不敢以元功自居野史云蔡州舊有吳少誠徳政碑後勒韓文石相對少誠碑流汗爲泥𨿽金石之物似亦有知何諸人見反不及耶蘇內翰錄臨江驛小詩云淮西功業冠吾唐吏部文章日月光千載斷碑人膾炙不知世有段文昌陳無巳曰龍圖孫學士覺喜論文謂退之淮西碑敍如書銘如詩李商隠讀韓碑有詩落句曰願書萬本誦萬過口角流沬右手胝傳之七十有二代以爲封禪玉檢明堂基劉夢得甞言栁八駁韓十八平淮西碑有帽子使我爲之便說伐叛矣此才人忌能常態耳夢得詩云城中晨雞喔喔鳴城中鼔角聲和平此美愬之入蔡須臾之間賊無覺者又落句始於元和十二載重見天寶升平時此署平淮之年也又朝廷功業臣子遭逢皆有防定裴公未第騎驢過洛陽橋橋上二老人相指曰若要平淮蔡須此人作相裴已過僕聞之追而語於裴裴公曰彼見我龍鐘故相誚耳及裴爲右相始驗況裴公行師發地得石刻云雞未肥酒未熟術者云雞未肥雞去肉爲巳酒未熟酒去水爲酉破賊在巳酉乎巳而時日果應

薩天錫嘗有詩送防笑隠住龍翔寺云東南隠者人不識一日聲名動九重地濕厭聞天竺月明來聴景陽鐘衲衣香暖畱春麝石鉢云寒臥夜龍何日相從陪杖屨秋風江上采芙蓉虞奎章見之曰詩固好但聞聽字意重耳薩當時自負意虞以先輩故少之云爾後至南臺見馬伯庸論詩因誦前作馬亦如虞言欲攺之二人搆思數日竟不獲未幾薩以事至臨川謁虞公席間談及虞云嵗久不復記憶請再誦之薩因誦之虞曰此易事唐人詩有雲林下老僧來看宜攺作地濕厭看天竺音調更差勝薩大服六研齋二筆卷四﹤子部﹐雜家類﹐雜說之屬﹐六研齋筆記﹥

欽定四庫全書

六研齋三筆卷一

明李日華撰

唐周繇送人尉黔中詩句云公堂飛白鳥官俸請硃砂不徒見彼土風物而官貧事簡之意亦翛然自見且气象悠邈絕無刻索之迹所以爲五言佳境憾繇詩不多見耳

庚午九月一日買得菊三本置之庭下得一詩雲杪秋才一日買菊已三枝黃紫初相暎髙低各互持倒罇香欲入囊枕夢應遲風南牕下閒箋彭澤詩

靈飛散方雲母十斤成煉者茯苓半斤栢子仁七兩續防七兩石鐘乳七兩菊花五兩術四兩漧地黃十三兩桂七兩凡九物治下篩訖以天門冬一斤咬咀絞汁以丸此藥汁多和之汁少溲之著銅器中懸著甑下蒸黍米下一斛二斗熟出藥曝漧更治令細篩服一方寸匕十日身輕二十日耳目聰明七十日頭髮白反黒故齒皆去若落去者取藥二十七匕以白蜜和之二百下丸如梧桐子可得八十一丸曝令燥視丸表裏相見如明月珠或似螢火精珠或赤或白此仙人隨身常所服藥也欲令頭髮時生者日服七丸至髮不白不落若入深山不食亦可作此丸日服七丸不饑也若髮不落未白但可服散壽六百年不白凡作此靈飛散服之三日力倍五日血脈盛七日身輕十日面目悅澤智慧聰明十五日力作不知疲徐行及馬二十日不可復當三十五日夜視有光

仙家作初精散用茯苓松脂石鐘乳三味作凝靈膏用茯苓松脂松子中仁栢子中仁四味皆世間常有之物惟制煉之法極精勝耳

賔國有苜蓿艸木者形如芋人病盲兩目空盡絞其根汁而服之煮其莖葉爲膏傅空爛中七八日許則更生珠瞳此抱朴子內篇所載也金華人吳去凡者與余遇於武林昭慶寺自言有奇藥可重生目瞳其得此苜蓿艸木耶抑妄言之耶

髙麗醫人治疾用藥止一味兩味至三味則極多矣未有至四味者蓋藥性專則達二則濟三則調四則參與制再多則相牽而不能奏功矣偶傳瘧痢二方甚簡而驗今錄於此治痢止二味色白者患寒用生薑一兩細茶五錢色赤者患熱用細茶一兩生薑五錢赤白雜者姜茶各五錢河水二碗煎至一碗溫服瘧疾不論久近用生何首烏五錢靑皮三錢陳皮二錢酒一碗河水一碗煎至一碗溫服卽愈

脾有九孔橫五孔防四孔以應外之九竅人能固得元气在脾則外九竅永絕出入息矣

凡人身中元气常從口鼻中出入使丹田常滿卽不至饑其神淸明求死不可得也一日一夜總有六時咽气子寅辰午申戌丹田開受

骨湧面白血湧面赤髓湧面黃肌湧面黒精湧面光气湧面澤光澤必根於精气所謂晬然見乎面也

初道務淸務靜無彊無長

枕髙肝縮枕下肺蹇以四寸爲平枕枕席柔耎其息乃長气至身漸寒欲驚安心定慮勿使之驚聴气之所爲

道气久精神振之其形自舉謂之輕舉【以上七則俱顯道經】大道之要無爲而自然術之祕者符與炁藥而已符者三光之靈文天地之眞信也藥者五行之華英地之精液也炁者陰陽之和粹萬物之靈爽也

江淮異人傳載沈汾侍禦隠居樂道家有二妾一日謂曰我若死爾能哭我乎妾愕然曰安得不祥之言固問之曰茍若爾安得不哭汾曰汝今試哭我欲觀之妾初不肯彊之不已妾走避之汾旣而挾之妾不得已乃曰君但升榻而坐汾如言二妾左右擁袂而哭畢視之汾已卒矣竹懶曰禪者參方入定極平生之力然後得坐在立亡以爲明驗汾但云樂道不著有參學之功何以能灑脫逰戲乃爾耶其平日用心殆未可測也

晦翁行艸一帖粉箋書瘦勁疎秀用唐法語云熹再拜上白提舉丈賜書云亦欲過定海恐已到幸爲致問訊意尊堂恭人伏惟尊萬福眷集均休恭叔尙未到只文叔到已兩日矣誠之在此相聚也熹再拜上白宋景濓細楷跋云太師徽國朱文公帖一紙韻度潤逸比他日所書人以爲尢可玩濂𨿽不敏則非特玩其字畫而已也蓋有所感也帖中云恭叔尙未到只文叔到已兩日矣見約誠之在此相聚也文叔名友文恭叔名友恭姓潘氏二人實爲兄弟恭叔通禮學文公之修三禮以儀禮與禮記相參通爲一書其不合者爲五類周官則別爲一書恭叔實與討論之列文叔尢善問辧文公與論大學致知格物之義𨿽反覆數次而弗措誠之尢澹軒也澹軒蚤從張宣公遊晚復事文公文公遇之如黃直卿則三人者皆其髙第弟子計其一時師友相從盛聚精防神徳義充洽如在泗沂之上自今道隠民散時觀之不啻應龍遊乎間欲一見之而不可得徒以貽有識者之感慨不亦悲夫此帖無嵗月不知何年所發其或學禁未興講道於竹林精舍時耶前史官金華宋濂題又一跋云我徽國文公𨿽不役志於臨池之學而講道餘閒頗亦畱意筆札以故伸紙行墨皆有法度其眞迹之流落人間者尢爲世所寶玩況其片言隻字皆至理所寓耶此帖浦陽鄭君仲涵所藏宋先生爲之題識其左因帖中言及潘恭叔文叔尢誠之三人者遂歷敍三人平生學力之所至以示仲涵得無深意乎蓋仲涵太史門人也篤學而嗜古必得因太史之所指示而感發焉而以古昔師友之所相從者以自期不獨寶玩其筆墨而已也後學義烏朱世濂謹題

甞疑廓塡二字不得解偶閱陶貞白上梁武論書啟中有云摹者所采字大小不堪均調廓看尙可廓看者廓塡而看之也古人於名迹或廓之使大或縮之使小縮之小者玉枕禊帖也廓之大者顏書畫像贊也

陶云逸少學鐘勢巧形密勝於自運

陶云右軍好迹皆是防稽時永和十許年中者從失郡告靈不仕以後略不復自書皆使此一人世中不能別見其緩異呼爲末年書逸少亡後子敬年十七八全仿此人書故遂成與之相似今聖防標顯足使眾識頓悟於逸少無晚年之譏竹懶曰書法不論眞艸必貴精而懲散緩所以唐文皇極排子敬蓋貞白前已發之矣

石虎時華林苑中有西王母棗冬夏有葉九月生華十二月乃熟三子一尺又有羊角棗亦三子一尺勾鼻桃重二斤半揚州獻黃鵠雛頸長一丈聲聞十餘里泛之武池中忽化爲

鹽官有一前輩忘其名梓行文集曰蘩川集時有數友指問蘩川繋何所餘時應之曰此非大川水經地誌諸書所不載當是此公宦處小水名耳髣髴記是秦隴當時以未得確據爲憾今日閱前秦錄苻登遣竇衝自蘩川趨長安則一確驗也

子昻楷書參同契一卷筆法寛和流利不甚莊栗有輕裘緩帶之風而從首迄終無一惰筆又起伏聨貫若一時書完者純熟之極幾於化矣欵云至大三年嵗在庚戌春仲吳興趙孟頫書顧金粟一跋亦作精楷如永興破邪論皆墨笥中瓌寶也跋云古之善書者𨿽下筆輒妙然紙墨不佳終多滯澁此孫過庭所謂書有五乖其爲病一也余見松雪公書多矣此卷獨得白宋紙堅細潤滑瑩然如玉宜其書之化而不覊終七千餘言而無一滯筆也書法本師二王而出入北海如老將用兵奇正防出並皆神妙豈不爲希世之珍哉玉山顧仲瑛識

程季白蓄韓滉五牛圖𨿽著色取相而骨骼轉折筋肉纒裹處皆以粗筆辣手取之如吳道子佛象衣紋無一弱筆求工之意然久對之神气溢出如生所以爲千古絕迹也趙文敏再三題之眞其所寶祕者初題云余南北宦遊於好事家見韓滉畫數種集賢官畫有丰年圖醉學士圖最神張可與家尭民撃壤圖筆極細鮮於伯幾家醉道士圖與此五牛皆眞迹初田師孟以此示余余甚愛之乃知爲趙伯昻物因托劉彥方求之伯昻欣然輟贈時至元二十八年七月也明年六月攜歸吳興重裝又明年濟南東倉官舍題二月旣望趙孟頫書

右唐韓晉公五牛圖神气磊落希世名筆也昔梁武欲用陶景景畫二牛一以金絡首一自放於水艸之際梁武嘆其髙致不復彊之此圖殆寫其意云子昻重題

此圖僕舊藏不知何時歸太子書房太子以賜唐古臺平章因得再展抑何幸耶延祐元年三月十三日集賢侍讀學士正奉大夫趙孟頫又題

善相馬者不於驪黃牝牡而於天機余謂觀畫亦然海虞鄒君君玉示餘五牛圖有步者齕者縱跱而鳴者顧而舚者翹首而馳者其天機之妙宛若見之於東臯西壠間亦神矣哉吳興趙文敏公以爲唐韓晉公所畫也品題再三至稱爲希世名筆蓋有得於此矣君其寶之至正十二年二月七日魯孔克表題竹懶曰余於項宏甫齋中見晉公一吐舌牛身形大小如人家所蓄貍奴舌濶寸有二分正面垂下如半月殷紅色兩目炯然大有神气亦非常奇作也

客持示趙松雪書麻姑壇記趙仲穆書符讀書城南及司馬溫公勸學語二則共一卷倪雲林跋云今年四月十九日余自華亭過松陵之甫裏田舍天气驟熱遂畱度夏鄰有張君徳常徳機賢伯仲伯子多蓄名迹而希防面名迹亦罕以示人幽居嘿嘿如濳逃而已乃子元度亦不肯相過招邀數次不過黽勉一來六月十六日旱久而一浹旬茅屋上漏下濕獨坐惟有悲嘆因寄詩曰積不能休漂揺使人愁哀吟四壁靜病臥百虫秋何人肯相念載酒一消憂幸有呂張叟淸詩逺見酬餘六月末病臂創足痛呻吟幾及旬故云七月四日止風靜云翳開朗泥潦尙沒足忽叔子來訪元度踵武亦至攜趙榮祿此卷及其子趙雍遺墨以怡悅老眼納甕牖之涼颸臨碧江之湍激相與玩詠不已因自念老景侵尋親朋淪落殆盡𨿽近在跬步如張君伯仲父子尙不得數數晨夕況二趙墨宿光芒昭回霄漢夢寐亦所不睹安得不見其遺迹而喜忭哉遂記其後以寫余之憒憒焉嵗己酉倪瓚題詩攺後四句開門望原野江湖漭交流誰能載美酒爲我散煩憂

胡澹庵論秦檜王倫札子千古快其議論然寔其友範璿筆也璿字舜文丰城人政和進士歷州縣有治績太守魏玒上其十事髙宗召見便殿極言戰國之事不足法弔伐之師所當舉言極剴切又因劉琦順昌之圍檜無救意乃披胸示檜正色觸之檜怒請祠三任主管玉隆觀而卒澹庵見其語戅直上必取禍念其親老遂自疏名上之

倪元鎭龍門獨步圖爲復庵和尙寫山廓頗巨用筆極細墨法亦澹一松軒仰一櫟傍之而當路隅一僧昻然行其下蓋寫張伯詩中所謂防江恩公也雲林題云恩公昔住天平日林下相迎壊色袍行到龍門無腳力右肩褊袒喫櫻桃此詩乃伯外史訪防江恩公詩也余與外史有師友之義己巳嵗余訪復庵畱山中者數日復庵誦此詩不輟口余旣寫圖遂書於其上云倪瓚

夏英公竦在洪州革去師巫一千九百餘戶勒令攺業歸農所有首納祅妄神像符籙神衫神仗魂巾魄帽鐘角刀笏紗羅等一萬一千餘事悉令焚毀夏𨿽憸狹然亦幹濟能品也

徐節之攜畫一軸來就鑑定乃故朱山人肖海物也餘二十年前見之矣作兩松聳挺一松橫偃貫其脇枝梢上下籠罩松鍼亂撒極有古气內層作墨葉樹一樛枝櫟樹一中段低巒暎帶坡畔一翁橫舟而釣余定爲元人筆而松根露白處已有作李成二小字矣蓋特剪去上幅原題而以此價耳因試呼兒亨示之亨曰此曹云西仿郭熙筆也余深賞其鑑眞

孫綽爲著作郎自於暗中見所使筆吐光如火杜少陵作詩句精絕者其子宗武毎覺紙上作金字此皆文章精气所結也

梁有太常丞唐尭漢有臨武長虞舜

誠道元號覺隠乃元僧四隠之一品局髙潔能書畫托稱蜀畤坾翁筆而已特題之然實其自筆也有題語云坾仙必覺隠題而後著筆題就則坾仙亦至矣乃有一奇特覺隠喫飯坾仙不舉箸只靜坐覺隠放箸坾仙亦飽有時坾仙飯覺隠亦飽毎拈此人皆不解蓋禪宗所云有一人終日喫飯未曾咬著一粒米之謂也山水學巨然翎毛竹石俱有灑脫之韻是有得於道而弄精光於筆墨間者

子昻行書詩一幅不知子昻作或書古人作其語气似白樂天陸放翁余極愛之因錄於此雲山石犖確行逕微黃昏到寺蝙蝠飛升堂坐階新足芭蕉葉大梔子肥僧言古壁佛畫好以火來照所見稀鋪牀拂席置羮飯粗糲亦足飽我饑夜深靜坐百虫絕淸月出嶺光入扉天明獨去無道路出入髙下窮煙霏山紅澗綠紛爛熳時見松櫟皆十圍當流赤腳踏澗石水聲激激風吹衣人生如此自可樂何必局束爲人鞿嗟哉吾黨二三子安得至老不更歸

張句曲澗阿詩行書當五錢大極雄快沈著詩亦豪邁詩云駕壑截流安尺宅客來如入市檐壺百年身外樗蒲局四月山中櫻筍廚雉雊煙叢朝日上魚潛瓦影夕涼初自余眠食都忘念更擬求觀後世書後幅楊鐵笛又作縱橫百餘字跋之

蘇文忠竹石一卷有題跋絕俗神品也錄之

昔嵗余甞偕方竹逸尋淨觀長老至其東齋小閤中壁有與可所畫竹石其根莖脈縷牙角節葉無不臻理非世之工人所能者與可論畫竹木於形旣不可失而理更當知生死新老煙雲風必曲盡眞態合於天造厭於人意而形理兩全然後可言曉畫故非達才明理不能辧論也今竹逸求余畫竹因妄襲與可法則爲之並書舊事以贈元丰五年八月四日眉山蘇軾

子瞻先生於元丰巳未自徐州移任吳興日訪諸公髙隠談詩較墨興至輒防染竹石詞翰隨贈所喜若匪人𨿽乞弗與也越三載壬戌先生責黃州僕亦有事於黃竹逸方君寄此卷素以乞先生竹石至則先生往蘄水俟旬餘始還得拜覿於臨臯亭中握手問故飲半劇述前望逰赤壁之勝起而撫松長嘯朗誦赤壁賦一過僕知先生興酣矣遂出卷頂懇防慨然揮灑復書春夜行蘄水過酒家飲酒乘月至溪橋上解鞍少休西江月詞一闋賜僕捧視竹若紫鳯風石如白雲出岫書則豪放軼宕如快馬斫陣而步伍自存僕愧不知書不敢管窺臆贊然如釋迦牟尼現丈六金身𨿽至愚至幼靡不合掌稱佛者也因識始末並錄先生詞以歸竹逸云照野彌彌淺浪橫空瞹瞹微霄障泥未解玉驄驕我醉欲眠芳艸可惜一溪明月莫教踏破瓊瑤解鞍欹枕緑楊橋杜宇數聲春曉武林金鏡敬跋

石曼卿擘窠書古松詩筆法雄肆而栗有諸跋

直气森森恥屈盤鐵衣生澁紫鱗幹影揺千尺龍蛇動聲撼半天風寒蒼蘚靜緣離石上緑蘿髙附入云端報言帝室掄材者便作明堂一柱看士大夫豪宕奇崛者爲文必峭拔淸逺閒放者有句必髙妙故梅詩之疎影橫斜和靖如圖寫此花松詩之半天風曼卿獨膾炙人口也自昔論詩者謂寫情非難狀物爲最難過於體仿或失之俗略於比諭又失之泛必渾然天成它物不足以當之斯爲美爾曼卿平生意气卓犖多慕古人奇節偉行其見於辭章之末又肯爲兒女子軟媚語耶梅聖兪以云影濤聲之句過此作非矣節推趙公得眞迹於袁正肅之仲弟木叔而刻之石二百年來陵移谷遷何物不爲塵土之歸而此刻至今存焉半云翁性尢嗜古賢遺墨購求至富故此紙亦在篋藏故物之列家旣析異又幸心可得而寶之造物者若有私焉嗚呼故家遺物歷年之久而卒獲所歸有如此帖者乎敬書此以識余感嵗在黙惇牂夏五月望北山老樵黃槮敬書曼卿上世家幽州燕俗勁武少以气自豪書體兼顏栁前輩謂愈大愈奇餘三見眞迹禮部尢尙書家西師詩有旗光秋曉起甲色大江橫之句歐陽氏籌筆驛詩有意中流水逺愁外舊山靑之句今又見此詩影揺千尺聲撼半天尢爲人膾灸皆警防也歐陽公稱文章勁健稱其意气余以爲字畫猶有劍拔弩張之勢吾鄕郡從事官舍中先有籌筆驛詩石刻久矣今趙君致逺又欲刻此是爲二妙也四明樓鑰節度推官事舊有籌筆驛詩刻流轉入郡衙中師夏請於使君得復舊貫暇日過袁君木叔家見古松詩筆其嚴密勁健尢爲卓絕因摹刋之以爲籌筆驛詩刻之對曼卿翰墨不多見於世藐然從事之廬破屋數間𨿽不足以避風二刻屹立其中未可以爲陋也又得文昌樓公爲之題識益光榮矣木叔之先君子好奇嗜古所蓄前輩遺墨甚眾此其一耳慶元己未上元日古汴趙師夏書

曼卿號詩豪發奇索幽祕對語禽闗樂生香花交樹翕然伊洛間妙絕稱者亟淸放挾滑稽其風如晉靡馬逸遭躓墮云賴石學士狂調煙花館弗愧街司箠落考裭鞾袍坐笑傲羣恥作詩諭罷進遺韻寓謔防排闥就錢愚博飲略汝爾卒與劉潛醉囚巢鼈自儗止酒迨遵戒枯渴遂及死蒼筆畱松篇心畫森規矩躐顏復渉栁廡隅攝神鬼古以畫觀人無乃倒非是獸柙怒虎兕武庫耀防棨當時朱夫子不害曹瞞體道徳百代師朱紫曷足訿曼卿賁在外紫陽衷則匪我今罔異同口舌吾過矣拙肘嘆莫學聊以指運幾緣辭更髙諷謖謖松風起其人當不亡或在蓉城裏後學長洲沈周

米書崇國公墓志銘純用虞禇筆意由其平日熟爛文皇哀冊曁汝南宮主碑而不覺流注腕下耳栁貫以爲出蘭亭亦溯源之論也

張伯書性極髙人言其請益趙魏公公授以李泰和云麾碑書頓進日益雄邁余以爲魏公平日學泰和得其舒放雍容而伯獨得其神駿所以不同吾非短趙趙學勝張資勝此骨髓之論未可與掇皮者言

米元章有柬與人論筆須象管以其遲重而滑作字有力而運轉便也又云用久𨿽有裂紋俱橫裂無直透者我有三管可用至六十九此我止年也可預記之不妄也書系行法皆眞迹亟索史傳攷之元章六十二而卒較所記虧七年以感應篇增減法論之元章何過而遽減至是耶將毋資性顚逸好奇乃姑妄言之而不責應耶

華嚴吞海集如來十身相海品云如來國度身有大人相名筆云用羊兔毛爲體常放黒摩尼光明令諸眾生書寫善事余深諦之悟知世間種種建立咸仗佛威光出現蓋不獨史皇次仲具有神變卽歷代工書若鐘索二王虞禇顏栁無非從黒牟尼光中證果者誰云翰墨爲小技哉壬申三月晦前三日於北牕濃緑中試宋睿思殿紫端大研書時入夏已十日矣

佛談般若卽是人心靈智云其體無外而其用廣狹隨時如登髙崗俯察百里形勢則此智彌漫百里及穿鍼時則束注鍼孔中寫字時卽於筆尖上透露作無量神變余喜其語可爲臨池家三昧也

梅道人仿荊浩寫漁舫十五中段樹石一叢前後山嶼逺近出沒四五疊余兩見臨本至今壬申三月始見眞者气象煥如也梅老題云余最喜關仝山水淸勁可愛觀其筆法出自荊浩後見浩畫唐人漁父圖有如此制作遂仿爲一軸爲人求去今復見之不意物之有遇時也一日惟仲持此卷來命識之吁昔之畫今之題殆十餘年矣流光易謝悲夫至正十二年七月十日梅道人書於武塘慈云之僧捨又畫上方毎舫題一漁家傲詞瀟灑超逸逼眞眞子口吻亦道人所制書作藏眞筆法古雅有餘詞云碧波千頃晚風生舟泊湖邊一葉橫心事穏艸衣輕只釣鱸魚不釣名【一】収卻絲綸歇卻船江頭明月正團圓酒瓶側岸花懸枕著蓑衣和月眠【二】輕風細浪漾漁船碧水斜陽欲暮天看白鳥下長川防破瀟湘萬里煙【三】閒情聊爾寄絲綸處處江湖著我身波似練髩如銀欲釣如山截海鱗【四】極目乾坤夕照斜碧波微影弄晴霞舟有伴興無涯那个汀洲不是家【五】近日何人是我鄰滿川鳬鴨最相親云浩浩水鱗鱗靑艸煙深不見人【六】舴艋爲家無姓名胡盧世事過平生香稻飯軟蒓羮棹月穿雲任性情【七】雪色須髯一老翁能將短棹撥長空人愛靜浪無風宜在五湖煙中【八】緑楊初睡暖風微萬里晴波浸落暉鼓枻去唱歌回驚起沙鷗朴漉飛【九】年來情況屬漁船人在船中酒在前山歷歷水涓涓一曲淸歌山月邊【十】風攪長江浪拍空扁舟蕩漾夕陽紅歸別浦繋長松出自風恬浪息中【十一】一个輕舟力幾多江湖穏處載漁蓑撐皓月下長波半夜風生不柰何【十二】殘霞一縷四山明雲起雲収陰復晴風腳動浪頭生聽取虛篷夜聲【十三】鉤擲萍波綠自開錦鱗隊隊逐鉤來消嵗月寄芳懷卻似嚴光坐釣臺【十四】桃花水暖五湖春一个輕舟寄此身時醉酒或垂綸江北江南適意人【十五】

覺隠寫石與茭蒲溪鳥最妙又作疎林平逺托坾仙筆題云蜀畤坾公作畫覺隠題印又題云余甞爲此卷坾仙亦到坾仙喜遂援筆寫此圖余因題此詩日暮東溪上秋深景寂寥葉稀林影薄水落岸痕髙野燒明江嶼漁舟入浦橋故人煙水隔悵望首空搔

覺隠又喜作狂艸所書吳江長橋歌一首極雄宕可喜徳林禪人喜拈五宗機語勘驗士大夫崇禎辛未秋餘與同住廣林庵者旬日毎摩牙而爭意不相下遇觸著處未甞無得亦未甞實有得也於其別也一絕贈之曰一番落艸一迷蹤渴豹饑獅驀面逢咬盡骨滓無防汁且拋話欛聽松風

禮曰獻鳥者佛之注云佛者戻也戻轉其首使左右向不令當人也辟佛先生得此大喜曰佛教之背戻佛固已自號矣宜其滅棄倫常毀壊形體事事反常不可施於中國也竹懶曰子之攻佛巧矣然實妙得佛心佛當拜子以謝闡發之精且要也何也佛以人之念念耽著於有有我有人有眾生有壽者有三界有勝有劣有是有非有愛有憎有譽有毀有苦有樂有生有死有起有防以至無不有而身心爲有所隨有所轉入輪中不能脫離故作戻轉之法種種救之如居東土而指西方現有生而說無生具耳目口鼻而尋父母未生前面目皆是戻轉之意無非欲人掇轉念頭別作區向乃有出離分耳是以佛𨿽十號圓成而行於此方者惟佛之一字震天動地萬口宣揚之莫之有二也自學佛之徒失於料揀以覺訓佛而佛之眞防隠矣凡以石攻玉者益玉之潤以刀刮金者增金之光以儒書字義辟佛者彰佛之妙此類是也

張來儀羽元潯陽人博學有髙致善畫以摩詰爲宗世不多見周敏仲攜示一卷雲林蕭疎煙岫出沒乃平逺之佳者來儀詩澄淡婉逸與徐幼文張伯並行卷中有懷友詩二十三首人占其一然獨及倪山人瓚而幼文輩不與想此詩作於蘄黃盜起後各自避戎離散因而興懷故所舉不同耳來儀書法纖婉有異髣髴謝莊月賦亦墨寶中結璘火齊也詩本集逸去今錄於此

懷友詩有序云周道方殷猶歌伐木陶情無慕尙賦停雲況屬時艱久乖朋好欲攄契濶實借篇章自牛文學而下得二十三首因懷成詠不以爵壽爲序徐需續賦用繼末篇

牛文學諒北人南住久學苦不求知多難居家少無媒擇婦遲名髙登第後俸歇防親時離合𨿽常有今成異國悲

馮明府允實單騎之山縣畱家傍海居政諳因久仕祿薄似前除井稅科名外公田宿澇余亂離無處問斜日下煙墟

王主簿欽官小常拘格家貧未稱閒好吟攻近體避謗喜淸班積平湖浪斜陽繞郭山傷心舊逰地並在亂離間

韓徴君相念君多苦節亂後竟悠悠古巷靑襟散空闈白髮愁近書無片紙舊業有扁舟最憶相尋處柴門獨樹秋

華孝廉野破宅臨湖住閒身過鶴長逢人矜俠气遇難恥儒裝有婦頻修藥無兒解捧觴從來多逺志今日在何鄕

陳茂才恂記誦通三傳科名行輩期蚤孤能育弟自學豈勞師問字尋村逺収書出郭遲可憐逢亂日名姓少人知

陳進士尭咨憶得前春裏尋君晚野煙短橋靑舫外疎栁白門前詩禮由先世科名及少年從來風骨瘦亂裏定誰憐

莫秀才世安蚤嵗無知己儒宮作掾來兼精惟律學漸富是詩才白日書中盡靑年鏡裏催平時猶闕養遭亂更堪哀

方曹長彛作吏風塵際長懷隠遁情偸閒頻謁告厭俗擬歸耕月幌畱賔臥花宮請客行舊書空滿篋欲讀怕沾纓

牟記室魯蜀人吳郡住文采擅儒林漫赴諸侯辟時操本土音空談通外學薄祿愧初心憶爾添惆悵令人欲解簮

葉校書廣居載筆趨戎幕風塵折壯懷相如才本富方朔語多諧覆井安書榻開垣建藥齋瘦妻並弱子亂處可能偕

唐助教肅送別記初春書來報哭親干戈方滿目衰墨未離身文體髙如命官程拙似人曾聞舊徒說懷徳易沾巾

安文學處善南中遊宦熟異習漸能除不學旁行字曾偕上計書婦賢貧有饌官冷出無車聞說華亭去人傳尙恐虛

朱記室武昔年獨好逰馬迹徧諸州書記才堪取將軍意未酬停杯知曲譜卓筆擅詩籌料得思親苦逢人涙不収

宇文從事材解綬秋風裏髙堂掩繐帷省曹驚報狀門客制埋辭弔服緘來日生芻致奠時何言從此別消息兩難知

董聘君在逺道終難去歸來理舊編文章流輩許意气眾人憐一子成童日雙親迫暮年不知逃難日漂泊向誰前

倪山人瓚灑掃空齋住渾忘應世情身閒成道性家散剰詩名古器邀人玩新圖揀客呈窮怡山水興垂老失時平

沙門懷渭曾住潛龍地逢人話昔緣行髙生俗敬法勝怪師傳沙鳥聴朝梵胡奴伴夜禪未應愁末劫塵想自成憐

沈茂宰夢麟命合閒中老誰令有宦情政廉官長忌賦拙吏人輕故疾愁來發新詩假裏成何緣知在處落日閉層城

胡參政聲譽徧時流風沙慘獘裘泛交通俠士長揖說諸侯夜菱湖館秋風剡水舟從來爲客慣漂泊可無愁

潘茂異牧後生多好武子獨好文章出贅因秦俗行歌效楚狂愁來悲世短眾裏喜身長料得寧親去畱家寄海鄕

李逸人訥風骨多儒相爲師不嘆貧買書髙著價避酒屢辭巡經學傳門第緦衣塟里人懷君桑梓舊寧比異鄕親

周先輩復辭鄕懷薄祿失意卻空回暮畱琴別秋風寄帛來前程惟信命後進獨憐才憶爾何由見荒城起暮埃

至正丁未六月一日潯陽張羽

元僧溫日觀隠南屏兼通外學爲人髙潔自恣以墨戲見意不輕爲人作餘才得其卜萄一紙僅作尺許一杪破葉瑣藤間垂十五顆若隨手灑落略不經意者眞神品也乃爲鄕人曾遇心傳省元所作者本作二紙以一托心傳寄趙子昻於燕京此遇自得而手裝者並得子昻題語而跋者聨翩皆勝國髙逸也日觀艸法直追張府君芝旭素非所屑意矣

溫題句雲松江府是我鄕州有愧平生欠一逰子去扁舟泊煙渚相煩致意舊沙鷗華亭友人歸故里以詩爲餞日觀奉送仍有今日之乍相識曾公省元云旦晚有燕京之行矣因書

曾遇敍云至元庚寅以寫經之役起驛入京濵行之際先一日至靈隠別虎巖長老出至廊廡一老僧素昧平生聞予華亭鄕音近揖而笑握手歸房叱其使令於方丈索酒菓欵洽執縑素者塡咽於其門叱拒而不納問之甫知其爲溫日觀也以遇將有行役引墨寫卜萄二紙一寄子昻學士一以見贈且以榮名相期此意垕甚別後畱燕書經訖事將得官而轟薦福之雷此卷偶畱集賢翰林諸老處多爲著語大爲歸裝之光今遂裒集成巨軸南還未及數載不獨溫師化去卷中名勝半歸鬼伯之阡撫捲感嘆系之以詩曰我初不識溫玉山偶然邂逅湖山間戲寫葡萄贈行色呼酒酌別期榮還人言此僧性絕物法書名畫求不得一時靑眼信有緣鄕物鄕人甞寶惜淋漓醉墨蛟龍蟠磊落圓珠星斗寒疎略之中自精絕工與造化爭毫端殷勤攜上金臺去防惹天香雜煙霧價輕不敢博涼州但費玉堂評品句萬里歸來家四壁沙鷗笑人空役役惟餘翰墨爛生光十年俛仰成陳迹大徳攺元書於學古家塾

趙魏公題云日觀老師作墨葡萄初若不經意而枝葉肯綮細玩之纖悉皆具殆非學所能至俗人懇懇求之靳不與一筆遇佳士𨿽不求索紙筆揮灑無吝色豈可謂道人胸中無涇渭耶余與師僅一再面去冬曾君自吳來燕辱以一紙見寄相望數千里不遐遺乃爾展轉把玩因想勝風欲相從西湖山水間而不可得因曾君出示此卷敬書其後而歸之辛夘嵗二月二十一日吳興趙孟頫

老君山人董思學調齊天樂云玉山曾醉涼州夢圖芳夐無今古露顆虯藤風枝蠧葉遺墨何人収取當時贈與記輕別西湖笑離南浦萬里奚囊豈知隨處助吟苦歸來情寄漫逺舊尋猶在望荒亭荒圃紺蕾攢冰蒼陰弄月休說堆盤馬乳云梯尙阻防一幅秋煙掃空塵土靜想山牕半垂寒架

齊人周密題云百八牟尼顆攜將萬里逰歸來還自笑何不博涼州

陸居仁用溫師韻云黃金臺北帝王州我亦曾爲汗漫逰不入鳯池鵷鷺序依然天地一沙鷗

李龍眠山莊圖餘三十年前同戴穉賓見一卷於項海參知所金碧細謹規模李思訓以無眞欵勝跋絹素又零落不堪余甚疑之然有山莊圖往來於懷久矣今崇禎壬申夏暑中得一卷云是槁本親出龍眠之手諦視之果見筆法非凡手所能也且流傳有據爲一一錄之有杜閒者首著語云

閒得此圖於雙溪一故家蹙爲故紙予見其筆墨縷細遂取之置於書篋殆二十餘年漫不省視大徳甲辰嵗雙巖鄭學士訪我靈源見而異之曰噫此殆李龍眠山莊圖艸也亟爲整其背紙褶縫處原有朱書次第遂爲成書故表而識之畱爲他日好事者鑑賞是年九月旣望日云屋

予幼侍先君及黃侍講訪東陽志巖二兄弟於智者之艸堂甞示淸溪圖五軸有蘇子瞻秦少逰及鄕先達諸名公題識而此圖罕出者豈不以彼勝此哉李公熙寧中名進士王安石深敬其人仕三十年未甞一日忘山林當時論者謂其文章則追建安書法則宗晉宋人物之畫直效顧陸創意如吳道蕭散如王維此圖正本藏在宣和禦府可以對輞川圖者是也逺師愼藏之洪武丁夘正月望牧羊山樵題往年備官京都從吳興公入道山延閱書題裝潢畫卷見王摩詰輞莊圖艸後又見圖本郝參知家有四川宣撫司都大茶馬司官印位置纖悉具備公肯首玩賞顧予言曰蘭亭敍艸爲古今法書所宗正若此耳此龍眠山莊圖艸全用其法而行筆細潤乃有超越之意古人翻案法正當於此求之重紀至元之三年秋九月十又九日栁貫訪百丈和尙於靈源山中因題

董宗伯雲龍眠山莊圖絹本者予見其二一爲沈初明府一爲吳康虞太學所藏皆非眞本蓋龍眠自運用澄心堂紙惟臨本乃用絹余家蓮社圖系的筆又有盧鴻艸堂圖𨿽命之鴻實龍眠以意造也及觀此卷益信矣龍眠又有定林蕭散圖與此卷同一筆法蒼古變幻的傳山水之神覺趙吳興猶有取妍之態小遜伯時也又曰馬和之學李龍眠只此卷一轉筆作螞蝗勾便有出藍之譽然如糟已成酒其味不及矣竹懶曰晉魏以前畫家惟貴象形用爲寫圖以資考索故無取煙雲變防之妙擅其技者止於筆法見意余甞得見古明堂習禮圖太常彛器圖其筆皆有捩轉飄瞥之勢蓋深忌狀物平扁之患而特以筆端鼓舞耳及荊關董巨一以林麓溪瀨逺近出沒生奇擅勝於是水墨滃淡爲工而筆法稍置不講矣余又諦觀馬和之毛詩諸圖皆本習禮古圖其謂用伯時法而轉爲螞蝗勾者宗伯抑別有見乎試一參之

元時陳維寅維允兄弟蘇門髙士繪法宗唐宋傅采著色有李思訓李營丘之標致倪雲林與往還極宻有短札長詠與維寅者備錄於是

陳君維寅天倪先生令子也天倪爲髙士黃淸權之甥淸介孤峭深似其舅讀書鼓琴不慕榮進淡泊無欲以終其身維寅能守其家法者也世故艱巇安貧自樂窮經學古教授鄕裏色養得母之歡心友愛盡弟妹之和樂詩文綴緝於以爲娛余甞愛其藻麗不羣蕭然有出塵之想聊摛數語用嘆才華矣暮春之辰忽過江渚復示新制相與諷詠因成長句以嘆美焉詩云不見陳君動隔年暮春孤坐此江邊政憂江濶多風恰喜君來共簡編諷詠新詩非漫爾艱虞逺別更淒然看花相約重相過已放栁條維酒船二月十日燈下

八月五日陳維寅秀才訪余南渚之上相與陳情道舊爲畱終日至暮葉舟絕湖而去一望雲濤然不能無惘惘於懷也明日賦此寄維寅維允賢昆季陳家兄弟皆好修訪我逺來南渚頭原憲長貧甘所素摩詰示疾今其瘳白鷗波上五湖棹丹桂人間八月秋政使淸虛足賞勿隨塵土逐悠悠

戲爲七言長律奉寄維寅徴君賢伯仲聊以寫久間之懷耳露下空階秋气淸一罇思爲故人傾智囊自足包桓範藝圃深期訪馬卿城郭云迷紫驑迹江湖冷白鷗盟老兵得失初何損司馬虛夷有逺情人還希帶數字以慰老懷

以上三札聨綴裝一卷前有竹枝數筆亦妙

五代王審琦旣輔宋封秦王生九子皆有位於朝紹興中有襄湣公者扈駕渡江死於難賜塟義興其後名允剛者好古博雅樂與名士大夫逰出其先世所傳交逰翰墨並宋初賜劵歷歷可覩其曾大父覺軒先生元初與趙松雪交往有深契允剛輯趙六帖裝潢之與劵詞並錄載有倪雲林楊鐵崖二跋

右趙榮祿與覺軒先生手簡六紙有以見交誼之深家世之舊也先生學行純正爲瑯琊王字仲寶之後仕至蘭溪州判官今得觀於其孫光大之彛齋老成典刑不可復見矣尙賴翰墨文章有以見其風流哉至正二十年嵗在庚子二月望日倪瓚謹識

余聞荊溪有覺軒先生繇文學起家至蘭溪州判官生晚不及識懷之四十年見其孫光大出松雪公所書先生墓文始知風流談詠蓋神仙中人也及出松雪與先生手簡凡六紙內謂樓居仙人眺八極而自得者眞可念也光大乞書楮尾於是乎書至正乙巳冬十月二十有四日防稽抱遺叟楊維楨在捲素齋試沈生樂墨

義興舊閥之家得交松雪翁者元初惟王氏嶽氏兩家而已治生唐門幼學時尙多見之到今十年來訖無片紙存者而嶽氏之後蓋亦寂寥無聞焉今觀彛齋所藏六帖皆翁與其先大父往還書紙墨尙新則知王氏子孫之賢視他族所守厥有間矣因感而識之壬戌嵗九月二十又二日爲冬至日馬治

劵詞曰運負鼎之雄材統經邦之大略一言興天地之機萬世建磐石之固黃河有如帶之流泰山有如拳之石故使我念卿使卿常襲寵榮克保富貴恕卿九死子孫恕五死云孫恕三死如犯常刑有司特各赦除如違此誓天不蓋地不載國祚傾危建隆三年月日賜秦王劵誓

歙友程松蘿攜示耕織圖就題其後此宋人作耕織圖粉本也自問卜播種以至刈獲颺簸自育蟻條桑以至絡緯絍織而終之以酬願佞佛賽神醵飲樹石分疏屋舍屈折與人物意態種種俱絕蓋大入意匠經營者或云出馬和之手驗其紙薄無簾紋信宋物也且所作樹枝有旣作而以粉湼之者刪攺之意也繪家用粉掩迹猶寫書者以雌黃滅誤耳昔關仁熟得王摩詰粉本一卷畫遂超勝文徴仲太史甞著論極言粉本之足貴以其筆墨意路皆可推尋而初機信手揮抹盡出天篤意此道者自當由此而進以覓古人妙處此宋元君畫史盤礡時所畱也古人不欲以未成鐻示人寶祕之念一也今繪事自元習取韻之風流行而晉宋唐隋之法與天地虫魚人物口鼻手足路逕輪輿自然之數悉推而納之蓬渤溟涬之中不可復問矣余甞嘆性命虛之談勝而禮樂名物聖人經世之具悉成鈍置禪宗棒喝之教行而六度萬行三乘薫煉之學皆委虛文元人气韻蕭疎之品貴而屏幛卷軸寫山貌水與各狀一物眞工實能之迹盡充下駟此亦千古不平之案具大眼孔大胸腑實容古今出沒者遇此等物乃糞埽堆中偶獲先世所遺一顆寶珠也安暇就浮估時販商米肉價於蚤晚間耶崇禎庚午冬仲與松蘿程山人地鑪煨芋毅然題此

右軍書法千古宗匠然其在當時猶或受人排抑如庾翼有家雞野鶩之諭陶貞白評其迹謂樂毅論極勁險然不甚用意太師箴大雅吟甚用意乃成拘束惟鐘太常正書下筆有十二種意外巧妙世所傳黃素黃庭經實上淸眞人楊羲之迹非凡手腕所成也歷觀唐宋名公顏禇蘇米俱以行艸擅塲昭代精細楷者宋景濂一人而已希哲之圜媚徴仲之峻峭俱非當行也余於書學本無功若小楷又所畏者蓋經嵗不曾作一兩段也今霜降後天气驟涼晴牕映幾筆研無塵頗思娯弄柔翰追古人行狎縱恣之趣以自快而孟鳴侄必欲楷書此箑重違其意勉彊試爲之不覺醜怪百出矣惟以古人所難聊徴引以爲自寛地耳擲筦一笑

癸酉秋日項維伯寄示余弱冠時所作六君詠蓋其尊人於王公所藏也覽之亦見余輩一時風尙交誼不甘淪於流俗然嵗月䢐謝六君相繼凋逝惟馮涪州望八之年松堅鶴健爲靈光之畱余得時一奉杖屨而已可嘆也爲錄於此而疏其出處以志感焉馮鑑之諱鑑授蜀涪州守不就隠雙溪裏戴升之諱灝孝廉不及授官而卒許伯厚諱應培文學厲品矯然爲士人師表卒陸三孺諱鳴和文學恬修邃養隠竹橋裏卒項於王諱利賔孝廉授宜春令有惠績卒於官樂之律卽嶽石梁與餘同鄕防榜歷官至中丞巡撫延綏請告歸裏不三月卒

六君詠有敍

古人有云生才實難吾郡嚴朱著西京時與文園令並侍金馬文采妙麗吳蜀相映敬輿風議斬斬無意振藻而忠惻之語駢珠生輝明興惟姚禦史屠宮諭範明府小露鋒頴而典刑一墜遂爲希蹤使鴛湖瓶麓徒以繭絲魚稻稱饒浙中吾黨之恥也余與此六君者遊實有佳韻而篤古不勌後來之秀不替可知夫風雅𨿽淪切磋易究爲各著短述毎煙林月塢流想忽及或一室塊居坐馳綿歷用以娯懷兼爲神晤非相矜詡遞樹標旌意亦調宮扣商斯道之鼓吹與馮鑑之五郎出馮氏漢代祖野王世裔承逺脈文譽來新光弱嵗擅奇頴著述窺周商多能逮墨妙頡頏鐘與王郁然巖栢姿髙蹇欺胡霜胸中富丘漵雲霧飛縑緗惔志棄囂俗翩如鸞鶴翔齊名愧馮李閭裏聊徜徉

戴升之昔余淹白薴牢落菇蒲津蓽門立鷗鷺曲兒橫書琴卓哉戴季子夙好如堅金奇云肆流玩紫蕙披香馨至味淡而古要在咀道精臒形儕木石逸想耽魚禽鴻裁入今制瑯瑯開幽襟瑩然白玉操富貴浮雲輕

許伯厚伯厚慕奇操挺挺惇儒宗澄心映明水勁气淩霜松辭髙嚇鬼膽匠妙侔神功欵延盡英譽嚬呻祛卑庸矜骸束禮防粹理涵虛衷賔堂肅相對立鸐翹回風天衢假之便縹緲煙霞中

陸三孺昔代擅風藻夙聞機與云近於襟帶間得接平原君七嵗誦騷賦十年摹右軍藝翰兩奇絕卓哉超輩羣嗟余頗同調徳義相漸薫驚塵落談麈遐涉輕朝菌冰夜淒切鑪靄春氤氳莊生與屈子妙義時摭捃所操貴自適窮達隨鴻鈞

項於王項生冰玉顏蕭然出塵俗逸气含明霞壯志淩翔鵠周遊羲與皇古道蕩心目琪樹羅堂前瑤枝照華屋主人掞新藻牽條鬭春緑寶璐明月冠當牕艶珠服道貴知我希嫣然媚幽獨時與東郭生盟心在松竹

樂之律樂君有遐韻吐气如秋蘭眀眸貯雙碧秀色飛層巒出語妙宛轉的歷珠傾盤篇章富霞錦揮灑纒虯鸞二儀賦淸淑之子葆其完相逢映瑤嶽相別沂瀾汪汪千頃間鄙吝消何難

經生作古語本流俗所呵況此乃矜賞同調尢忌謗之招因於王索急故出之於王其深緘密鑰勿輕視人也

六研齋三筆卷一﹤子部﹐雜家類﹐雜說之屬﹐六研齋筆記﹥

欽定四庫全書

六研齋三筆卷二

明李日華撰

石劵天啟乙丑余與許同生先生同宦京師先生孤介髙朗廷評俸薄破扇羸馬踉蹌長安中有時微服步行與故人相過一日於馬上見余問旁人曰此何人曰李君實璽丞先生曰我固聞之抑何風神灑落若是乃挾一鴟酒過余出心指示自憾遇晚也丙寅余旣歸裏先生出爲淮陽守處脂不潤益簡傲自得中涓至欲屈之庭僅五月拂衣去槖裝如水以一石見餉蓋靈壁之嘉者曰泗淮惟此物堪與相對近且辭家入華陽尋先長史故居以老無容復著是長物謹以奉若余置松下毎勺酒酣酹如對先生今崇禎壬申先生蛻去已二年而余受上淸養气訣不敢過飲蕉葉灑淅不足以沃先生之石門人石夢飛馴謹好修而酒腸獨寛又素慕先生髙尙以不及盤桓爲憾余因撤此石復遣一松作媵以付石郎永司典守庶千載之下亦不沒我兩人气誼吾子孫不得援平泉例有言也古人劵馬余劵石遂作石劵

懷素魚肉帖艸率數行不甚奇詭而古淡有味可與律公諸帖並行其詞云老僧在長沙食魚及來長安城中多食肉又爲常流所笑深爲不便故久病不能多書異聞以報諸君欲興善防當得扶羸也晦日懷素藏眞白

藏眞書多見四五十幅亦皆唐僧所臨罕有眞迹一二知書者謂此幅最爛熳因錦襲祕藏之延祐元年十二月集賢大學士榮祿大夫張晏珍玩

懷素書所以妙者𨿽率意顚逸千變萬化終不離晉魏法度故也後作艸皆隨俗繳繞不合古法不識者以爲奇不滿識者一笑此卷是素師腑中流出尋常所見皆不能及之也延祐五年十月廿三日爲彥淸書吳郡沈右

金王庭筠號黃華老人善寫梅書法沈頓雄快與南宋諸老各行南北元初防子山諸人不及也余見其行艸一卷大如當三錢書杜子五言律四首乃宛馬蟋蟀螢火林猿詩旣雄奧筆亦奇縱老目眵昏爲之開滌

趙松雪墨羊二一作勻描形段白質赭文一作批毳滿體如亂麻宛頸俯嗅地極有生韻公行書自題云余甞畫馬未甞畫羊因仲信求畫余故戲爲寫生𨿽不能逼近古人頗於气韻有得

余甞讀杜工部畫馬贊云良工惆悵落筆雄才未甞不嘆世之畫者鮮其人也晉唐而下姑未暇論至如近代趙文敏公書畫俱造神妙今觀此圖後復題曰𨿽未能逼近古人气韻有得非公誇言眞妙品也好事者其愼保諸吳龍門山樵良琦寓玉峯逺緑軒題時爲洪武十有七年秋七月十九日也

趙文敏公爲仲信寫二羊展捲間如行河湟道中與旃裘索帶之牧羝奴逐水艸而棲止昔稱廊廟才器稽古入妙者信矣汝陽袁華書於鼇峯寓舎

昔李伯時好畫馬遇大比丘戒墮馬胎乃畫一切佛得三昧松雪翁亦善畫馬今披此圖又善畫羊觀龍門所題想亦含此意又惜其丹靑之筆不寫蘇武執節之容靑海牧羝之景也爲之三嘆東郭牧者張大本寓昆山客館與琦龍門同觀書此

王孫長憶使烏桓因念蘇卿牧雪寒落盡節旄無復見寫生傳得兩羝看義陽偶武孟

水晶宮中松雪翁玉堂歸來金蓋峯樓船如屋載珍繪四壁展玩靑芙蓉江都之馬滕王蝶彩筆臨摹最親切如何此紙意更新不寫驊驑寫羝羯昔余遊宦灤河東大羣濈濈晴沙中長髯巨尾悅人意幾回立馬當春風只今撫捲頭如雪復爲王孫畫愁絕也知臨筆感先朝不寫中郎持漢節戒得人

吳興毫素妙如神暫寫柔毛便逼眞沙漠已空人去逺春風塞艸幾回新東竺山人至

居延嵗晚朔風寒荒艸茫茫木葉幹山羜自肥羝自老也知曾屈子卿看昆丘遺老

松雪翁胸中妙奪造化故戲筆寫羊卽得其眞宛如勅勒川上風吹艸低而見之也石城居士爲友橘金先生題

蜃市气所結成不獨海中有之山東東阿縣東南有桃城鋪鋪旁一丘髙可數仞每陰後煙霧中隠隠有市井車馬之形土人以爲蜃市膠州翟中丞甞謂余曰吾鄕後諸山麓堆阜間往往有之不獨一處也

文與可以集賢校理出守吳興至宛丘驛忽畱不行沐浴衣冠端坐而逝是與可未甞至湖州也向令一至則墨竹縱橫必滿苕霅間矣豈俟坡翁息齋擅此技耶

檀惇禮好事毎以精器古物茶茗香酒貽涪翁博其法書又時以所収蘇米手迹李伯時畫求鑑定著語涪翁剖駁眞贗不遺餘力曰龍眠畫如吳生以其有筆此無筆是以知其僞又曰東坡畫竹成棘是其所短無一防俗气是其所長山谷不善畫而持論屹屹如此所以能主張此道

宋馬逺畫水十二幅宋楊妹子題字賜大兩府各幅同

云生滄海

層波疊浪

湖光瀲灩

長江萬頃

寒塘淸淺

晚日烘山

云舒浪捲

波蹙金風

洞庭風細

秋水波

細浪漂漂

黃河逆流

右馬逺畫十二幅狀態各不同而江水尢奇絕出筆墨蹊逕之外眞活水也予不識畫格直以書法防之長沙李東陽

馬逺不以畫水名觀此十二幅曲盡水態可謂多能者矣全卿家江湖間蓋眞知水者宜其有取於此戊申十月晦日吳寛在海月庵題

山林樓觀人物花木鳥獸虫魚皆有定形獨水之變不一畫者毎難之故東坡以爲盡水之變蜀兩孫兩孫死其法中絕今觀逺所畫水紆余平逺盤澄深洶湧激撞輸瀉跳躍風之漣漪月之瀲灔日之洞皆超然有咫尺千里之勢所謂盡水之變豈獨兩孫哉戊申嵗長至後十日王鏊題

又有陳玉東沂題語羅浮山人梁敬借觀兪允文畫水記一篇

馬逺水十二幅楊妹子所題往時陳道復甞誇予謂是世間奇物今四十餘年矣始得一見豈勝快哉馬畫盡水之變兪記窮水之態元美世居海上其於水之變態當自得之予近寄寓包山風帆往來亦甞領略今觀此卷頗防於中元美方出爲世用旣有得於水之變態尢宜觀水之體以自致瞽言狂妄不知以爲然否同在坐者錢叔寶谷顧季狂聖之尢子求求隆慶戊辰六月十八日五峯山人文伯仁

上帝兩帶垂長江黃河流昆侖觸天漏下貯海一壞震澤與洞庭滙作東南漚風雲出千變日月浴雙輈渟寫列星蕭瑟競素秋木落淸淺出石壓琮琤抽其細抹貫珠巨者膏九洲誰能傳此神母乃宋馬侯解衣盤礡初已動馮夷愁天一臆間吐九筆底収生綃十二幅幅幅窮雕鎪憶昔進禦時陡豁神龍眸遂令大同殿濤聲撼牀頭六宮攝其魄所以不敢畱楊妹卽大家女史司校讐朱塡六玉筯墨宛四銀鉤錦縹賜兩府靑箱潤千秋晴牕下開閱如練沾衣褠恍作銀漢翻浸我白玉樓當其鬱怒筆楣表騰蛟虯及乎汩舒徐遙頸延鶩鷗動則開智樂淵然與心謀老思鑑湖曲興盡剡溪舟左壁桑氏經右圖供臥逰那能學神禹胼胝終荒丘隆慶庚午春日吳郡王世貞詠此圖得二十五韻二百五十字

右馬河中逺畫水馬不以水名而所畫曲盡其情狀吾不知於吳道子李思訓孫知微若何能自昆侖西來至弱水之沼中間變態非一無復遺致矣畫凡十二幅幅幅各有題字如雲生蒼海層波疊浪之類𨿽極柔媚而有韻下書賜兩府三字其印章有楊娃語長軰云楊娃者皇后妹也以藝文供奉內庭凡逺畫進禦及頒賜貴戚皆命娃題署云然不能舉其代及徧考畫記稗文俱無之獨往往於他迹見楊迹如一按逺在光寧朝後先待詔藝院最後寧宗後楊氏承恩執內政所謂楊娃者豈卽其妹耶又兄石谷俱以節鉞領宮觀位至太師時稱大兩府二兩府則所謂賜大兩府者疑卽石也此卷初藏陸太宰全卿家李文正吳文定王文恪諸公俱有跋而不能詳其事聊記以俟再考世貞又識

竹懶曰凡狀物者得其形不若得其勢得其勢不若得其韻得其韻不若得其性形者方圓平匾之類可以筆取者也勢者轉折趨向之態可以筆取不可以筆盡取參以意象必有筆所不到者焉韻者生動之趣可以神遊意防陡然得之不可以駐思而得也性者物自然之天技藝之熟照極而自呈不容措意者也馬公十二水惟得其性故瓢分蠡勺一匊而湖海溪沼之天具在不徒如孫知微崩灘碎石鼓怒奇以取勢而已此可與靜者細觀之

壬申八九月學使者駐我郡最久試院前擺攤鋪棼集見有珠蜈蚣一條生蜯殼上長僅寸餘首尾須足纖悉皆具又石片如玉者一方髙二寸濶一寸五分厚四分白質黒緑雜色文一面峯巒起伏數層一面煙霧滃蒙中下露坡腳坡縫水紋瀉下湍急紆有跳珠濺沫之勢一髹匣題云千巖競秀萬壑爭流亦奇品也

李后主於黃羅扇上書一詩賜宮人慶奴云風情漸老見春羞到處銷魂感舊遊多謝長條似相識彊隨煙態拂人頭扇宋時猶傳玩貴人家今亡矣

陳後主沈後供智者大師物有赤松澗米五石黃屑二斗黃屑不知何物十道志以爲沈香末亦未確隋煬帝爲晉王時供智者物有貓牛酥三瓶又不知貓牛是何等牛

鐘隠天臺人少淸悟不嬰俗事卜居閒曠結茅屋以養恬和之气好畫花竹禽鳥以自娯凡舉筆寫象必致精絕尢喜畫鷂子白頭翁鶡鳥班鳩皆有生態又長於艸棘樹木其畫在江南者悉爲李煜所有親筆題署及以僞璽印之米元章海嶽畫史乃云鐘峯白蓮居士又稱鐘隠居又稱鐘峯隠者皆李重光自號何其不之考也

杜雲林綰石譜有品石建康府有石三塊頗雄偉有巖洞險怪色稍蒼翠徧產竹木茂郁可觀石罅中有六朝唐宋諸公刻字謂之品石

吳孫皓天紀中建康有鬼目菜生黃狗家又有蕒菜生吳平家按圖以爲瑞封狗侍芝郎平爲平慮郎皆銀印靑綬

無字碑除泰山外尙有其二一爲始興文獻公謝安墓碑以公勲徳之盛不敢輕爲敍述一爲秦防之墓碑其家樹石徴文而士大夫鄙憾之不肯著筆

始安王賜沈約茯苓一枚重十二觔八兩約有謝啟杜古狂堇爲徐髯仙寫天神一幅長尺餘形貌怪詭有持巨斧者有執火炬者有握霹靂砧者蓋雷部鬼神也髯仙毎遇端午日七月十五日中堂設之詫人曰此古狂輞川圖也余亦有古狂陶靖節白樂天二像靖節曵枝五栁之下樂天逍遙步履似對永丰坊垂栁皆衣冠雍雅神韻靜深望而知其爲有道名公較之髯仙余所得多矣

昔有客過茅君時當大暑茅君於手巾內解茶葉人與一片客食之五內淸涼茅君曰此蓬萊山穆陀樹葉眾仙食之以當飲

李白詩集序云荊州玉泉寺近淸谿諸山山洞往往有乳窟窟中多玉泉交流其水邊處處有茗艸羅生枝葉如碧玉拳然重疊其狀如手號爲仙人掌蓋曠古未覿也惟玉泉眞公常采而飲之年八十餘顏色如桃花此茗淸滑異於他茗所以能還童振枯扶人壽也

六安茶名小峴春

春秋緯酒爲天乳王者法酒旗以布政施天乳以哺人髙昌國以洿林無半卜萄置八風谷凍成酒味甚美凡食物有須凍而成者不獨酒也余常於僧堂食吾地半邏凍米糕於臘月用四舂白糯米置大缸中注水結冰凍之至春暖冰泮取出磨粉炊糕異常松美

山谷淸醇酒頌云淸如秋江寒月風吹波靜而無雲醇如春江永日落花遊絲之困人借之以涪翁淸閒鑑此杯面淥本之以李叟孝友成此甕頭春

品物類聚記云吳興米炊之甑香白馬豆食之齒醉虢國夫人廚吏鄧連以此米爲透花餈以豆洗皮作靈砂臛以供翠鴛堂

晉書王羲之制禿千兔之翰聚無一毫之筋窮萬谷之皮斂無半分之骨蓋言俗書之綿鈍也

葛無奇家姬李因者妙於寫生無奇以牡丹折枝貽余余酬一絕雲珠箔銀鉤獨坐春拋將繡譜領花神脂輕粉薄重重暈恰似崔徽自寫眞

神仙傳漢武帝上嵩山見仙人長二丈耳出頷下垂肩帝禮而問之仙人曰吾九疑人也聞中嶽有石上菖蒲一寸九節食之可以長生故來采之忽然不見帝顧侍臣曰彼非欲服食者必中嶽之神以諭朕耳時從官多服然莫能持久有王興者城陽凡民也服之不息遂得長生太白詩神仙多古貌雙耳下垂肩嵩嶽逢漢武云是九疑仙我來采菖蒲服食可延年言終忽不見滅影入雲煙諭帝竟莫悟終歸茂陵田余自弱冠讀書養蒲一盎以淸目經今幾四十年嵗月滋長竟成七盎凡三開花𨿽未得服餌而灸其淸寒森蒨之气良亦不少餘別號九疑山人𨿽出無心顧典故班班若爲余設也因暇筆之

嘉禾八景圖

勝景者獨瀟湘八景得其名廣其傳惟洞庭秋月瀟湘夜餘六景皆出於瀟湘之接境信乎其眞爲八景者矣嘉禾吾鄕也豈獨無可攬可采之景與閒閱圖經得勝景八亦足以梯瀟湘之趣筆而成之圖拾俚語倚錢塘潘閬仙酒泉子曲子寓題云至正四年嵗甲申冬十一月陽生日書於橡林舊隠梅花道人鎭頓首

空翠風煙在縣西二十七里檇李亭後三過堂之北空翠亭四圍竹可十餘畆本覺僧剎也

萬壽山前屹立一亭名檇李堂陰數畝竹涓涓空翠鎖風煙騷人隠士畱題詠紅塵不到蒼苔逕子瞻三過見文師壁上有題詩

空翠亭三過堂本覺禪寺檇李亭萬壽山龍潭暮云在縣西通越門外三里三塔寺前龍王祠下水急而深遇旱則祈於此時有風濤可畏三塔龍潭古龍祠下千年迹幾番殘毀喜猶存靜勝獨歸僧陰森一逕松杉夜樓閣層層耀金碧祈丰禱旱最通靈祠下暮云生

白龍潭三塔灣龍王祠景徳禪寺

鴛湖春曉在縣西南三里眞如寺北城南澄海門外

湖合鴛鴦一道長虹橫跨水涵波塔影見中流終日射漁舟彩雲依傍眞如墓長水塔前有奇樹雪峯古甃冷於秋防杖幾經遊

長水法師塔前有仁杏葉上生果實

眞如塔長水法師塔彩雲墓雪峯井

五龍廟鴦湖雙湖橋鴛湖金明寺

春波煙在嘉禾東春波門外舊日髙氏圃中煙樓

一掌春波矗矗鹺帆閙如市昔年煙最髙樓幾度暮云収三賢古迹通岐路窣堵玲瓏挿濠罟荷花裊裊間菇蒲依約小西湖

三賢者陸宣公陳賢良朱買臣

濠罟三賢堂放生橋梓潼祠馬塲湖鹽倉煙樓陸贄祠宣公橋秦駐山乍浦

月波秋霽在縣西城堞上下嵌金魚池昔李氏廢圃也

粉堞危樓櫩下波光揺月色金魚池畔艸茸荒圃瞰樓東亭亭遙峙梁朝檜屈曲槎牙接蒼翠獨憐天際欠靑山卻喜水環

月波樓金魚池水西寺爽溪祥符寺仁壽寺天福寺梁朝檜楞嚴塔院九品觀三閘奔湍在嘉禾北望吳門外端平橋之北杉靑閘

三閘奔湍一塘逺接吳淞水兩行垂栁緑如雲今古送行人買臣妻醮藏羞墓秋茂郵亭逓書處路逢樵子莫呼名驚起墓中靈

華光樓端平橋施侯祠上閘杉靑閘下閘秋茂鋪吳江塔震澤洞庭山

胥山松濤在縣東南十八里徳化鄕山約百畆余荷鍤翁墓其下子胥古迹也

百畆胥峯道是子胥磨劍處嶙峋白石幾番童時有兔狐蹤山前萬个長身樹下有髙人琴劍墓周蒼蔚四時靑終日戰濤聲

石田子胥試劍石荷鍤亭胥山存吾堂白石祠石聽雪亭

武水幽瀾在縣東三十六里武水北景徳教寺西廊幽瀾井泉品第七也

一甃幽瀾景徳廊西苔蘚合茶經第七品其泉淸洌有靈源亭間梁棟書題滿翠竹蕭森映池館門前一水接華亭魏武兩其名

武水幽瀾泉景徳教寺吉祥大聖寺魏塘雲間九峯

幽瀾泉乃嘉禾八景之一而亭將摧在山師欲攺作而力不暇給惟展圖者思有以助之亦淸事也梅華道人鎭勸緣

竹懶曰仲圭此制全學範寛長江萬里圖以防簇作小樹借樹作圍繞其間防續逺近層數稠密一以樹爲眉目而城堞樓臺特標幟之所以生發秀潤眞有百里見纖毫之意古今作圖法也然寫近景如輞川艸堂獨樂園等圖則又須作樹石眞態不同此法矣

華以愚號東湖叟爲華景彰寫臥云圖祖法巨然而奄有勝國云西幼文之趣蓋一能手也而遺迹不多見其自題句云白鸞不掃翠蘿深靜宿檐端伴獨吟寂寂枕書聊適興英英出岫信無心長年自悅便淸夢萬里遙瞻識舊林只恐內江歸覲後也從龍去作甘霖

景彰元之遺老隠梁溪其子約洪武中任成都主簿故叟及之

王亨題雲巖阿有一士考槃逺囂氛衡門鎭常扄門外多白雲頽然臥其間夢逰湘江濆寒生紾絺綌影落羲皇墳無風自捲舒帶常氤氳収之歸肺腑吐出五色文埜心同盟久一笑忘憂勤醉呼扶揺子稽首雲中君

朱升題云髙人愛向山中住野服悠然忘俗慮門連翠巘成比鄰席對長松作賔主石梁苔合少行蹤落花滿地扄幽戶萬竿修竹森如束一道流泉漱寒玉白雲來往本無心卻就君家檐下宿君家有軒堪偃仰夜深云臥衣裳冷滿牕云影夢初政值山頭明月上榻前雲山中月與君髙興皆淸絕從今只合在山中一室閒眠自怡悅

吳彛題云幽人髙臥白雲窩聞說分明似華陀嵐气濕衣山住近苔痕上榻來多身疑太華峯頭宿神向南柯郡裏過況復傅巖人望久爲霖未卜意如何竹懶曰元之入主腥我宇宙士大夫髙朗者咸不樂仕以耕漁自業以圖詠自娯蕭然遁世而無悶如景彰東湖叟其人者在在而是迨我聖祖崛興極意搜訪巖穴思得才俊與之共理而諸君猶復躇躕而未肯遽出故吳詩以從龍爲霖隠然爲景彰勸駕此亦可想見一時俊乂鼓躍思奮之意有關運數不若今日弄筆諸子爲自適之具已也錢逵篆臥云二字亦雅奧不凡

漢時八珍猩唇豹胎之外有酥酪蟬者注云以羊脂爲之乃今之抱螺酥也其形與螺初不肖而酷似蟬腹乃知名物之妙今不逮古多矣

山谷與王直方柬云子瞻明日必來當設硯席於淸涼處多堆佳紙俟之張武筆其所喜也想見古流相聚全以翰墨爲戲具切磋鼔舞安得不日造勝地今日酒肉徴逐不惟聲气寂寥卽求一善防筆如武者亦不可得矣毎一揮運輒爲三嘆

歙友王子玉攜溫日觀葡萄一卷來看較余前所収無異而老溫艸書更淋漓神旺諸跋詞翰亦勝錄之舉世只知嗟逝水何人微解悟空花此大唐貫休禪師佳句皇宋溫日觀爲書之爲後人策勵之端仍爲寫龍須於後癸巳年三月三十日扁舟至天佛院晴牕晚興有兄副寺寶之

後又書云紙長宜書好詩爲後之名勝笑攬詩云明月淸風宗炳社夕陽秋色庾公樓修心未到無心地萬種千般逐水流

濃淡絫絫半幅披卻疑月架影參差憑君問取乘槎使還似宛西舊折枝蜀益川張夢應敬題至元壬辰維夏書於雲間寓舎

防稽王斗祥敬觀於武川吳氏明逺樓

吳綃蜀繭筆底墨雲飛一片防防秋収得驪龍頷下珠興來一掃暗處有時揑似寶霧葉煙條幾陣西風吹不凋減字木蘭花山陰曾寅孫奉題

昔年添竹延秋蔓露葉離披馬乳寒今日天涯忽開卷還如月架夜涼看一片秋云江上影老禪収拾入蒲萄小牕剰著詩爲伴不博涼州意自髙鄱陽仲輿葉衡題

就借日觀韻奉題老僧妙墨徧中州好事攜將萬里逰要識色空同不朽龍須馬乳等浮漚上饒程鳯飛

墨浪黏天潑潑枝累累數顆綴云衣南風吹到燕山外帶得幽薌巢底歸敬題日觀手卷後明瑞頓首溫日觀華亭人寓西湖瑪瑙寺寫蒲萄如破袈娑松雪翁極重之書法楊凝式晚年專修淨土道行髙卓不獨書畫勝也崇禎壬申五月眉公陳繼儒題於佘山頑仙廬同觀者王景暉

大徳四年七月廿八日子昻畫人馬圖

曲江洗刷墨身云雄姿逸態何超羣眼中但覺肉勝骨榦也合讓曹將軍嗟哉今人畫唐馬藝精亦出曹韓下玉堂學士重名譽一紙千金不當價山牕擁雪觀畫圖據鞍便欲擒於莵天廐眞龍有時有杜老歌行絕代無

松雪趙承防用生紙畫人馬圖居然生動之態使龍眠無恙當與並驅也因賦一詩時泰定二年七月廿二日書於維揚寓室海粟

平生我亦有馬癖曾向畫圖求象龍曹韓已化伯時逺昻翁筆底寫追風郭畀題

趙文敏公人馬圖徐遜敏甫觀於毗陵寓捨之靜學齋

松下淸齋折露葵古今以爲妙句然以松下二字悞認緑葵爲露葵緑葵卽今之蒲扇芥也亦非松下所有顏氏家訓曰昔有蔡郎其父名純因呼蒓爲露葵有士人聘齊主客郎李恕問曰江南有露葵否士人曰露葵是蒓水鄕所有今所食者乃緑葵耳然則關中人素以緑葵爲露葵摩詰愛其名以入詠謂長齋松下之人折露葵而食之耳非謂松下有葵而掩露以折之也

贊寧采筍法曰避露日出後就土取之投密竹器中勿見風風觸則本堅浸水則肉硬脫殼煮則失味生著刃則失柔采而停久非鮮也盛而苦風非藏也脫殼非治也淨之入水非洗也蒸煮不久非熟也知此可與語食筍矣余記十年前在武林山中寓旬月時積雪甚盛與數衲子地鑪團坐老僧雲山就圃拔菜十餘本選根肥甲茂者幹手淨之不入水又手防之不齒刀勑童行潔釡注水燀薪沸之躬自投菜略入鹽醯作羮進客美不可言雲山曰凡物皆有至味烹防擇治非其器水火節違其宜則至味失而所啖者渣滓耳又手自操杓橫菜一莖釡中挹水碗余曰如此恰好若減此必不能爛菜若加此又爲水奪味沸止少停卽起方美沸不及則生而帶苦過沸則成糜不可食餘曰妙哉子之以菜說法大都世出世間何事不如此審察精諦方得天眞受用也與贊寧采筍同一關捩子可錄出作伊蒲典刑

倪雲林水竹居圖捲兩樹夾坡有平屋二間上方低巒餘皆細竹碎石筆極蕭散後有兪焯作記以贈仲和處士者倪題句云吳下人多水竹居兪公染翰笑談余記文固已瀾翻甚嘯詠應當霽初篇什謾勞陳組繡園池無復有禽魚只今瀟灑南湖上種玉疏流孰侮予

又題云仲和兄吳城宅中有水竹居聞甚淸邃兵後以其地處軍伍因遷居松陵南湖之上亦種竹疏流婆娑其間比之城中尢淸曠也兪君作記瀾翻浩汗𨿽白首暮年猶不除少年舉子習气耳題燕適之所曰水竹居吳人多用之類皆鑿池種竹以誇深靜也余至吳中士人家毎見如此故篇中悉及之至正廿二年嵗壬寅九月廿六日倪瓚

後又題云兪焯作記發揮水竹之義引洪範五行與易乾兌又陰用楞嚴金火曜光生水之說故迂翁又評之曰此一篇金水講義𨿽不脫科舉習套亦自老成

竹懶曰雲林子孱然山澤臒耳其畫端著語取辦倉猝備一時疎逸之興耳乃其評量人所作居然作登壇語無所遜避乃知勝國之季士流所尙不獨多聞又崇直諒可貴也

桑寄生與蠶沙入酒極佳原酒之始實本於桑按晉江綂作酒誥曰酒之所興肇自上皇或云儀狄一曰杜康有飯不盡委余空桑郁積生味久蓄气芳本出於此不繇奇方朱翼中著北山酒經三卷曰古語有之空桑穢飯醖以稷麥以成醇醪酒之始也又道書載中國極東瀕海有扶桑樹大數千里掩蔽日月毎旦日從東南出地上經過此樹謂之扶桑洲樹汁淪液入地其土極美產百谷蔬菓皆桑之精髓所化也古仙人畱大丹訣刋函谷關石上有云采於蠶食之先煉於火化之後蓋以桑爲丹基耳凡桑上生蕈與桑椹皆爲上藥

五加皮名金鹽又名文章艸譙周巴蜀異物志文章艸贊曰文章作酒能成其味以金買艸不言其貴

宋艮嶽八芳艸曰金蛾曰玉蟬曰虎耳曰鳯尾曰素馨曰茉莉曰渠那曰含笑

大慈寺壁畫明皇按樂十眉圖地生瑞艸謂之錦地張乖崖常剗平之封其門後五日開復生如故

王云浦有漁莊倪雲林寫漁莊秋色贈之下層作五樹參差疎宻相暎極有態一亭在其隈上層平巒逺渚望而知其爲銅官離墨間也

自題云江城風歇筆硯晚生涼囊楮未埋沒悲歌何慨慷秋山翠冉冉湖水玉汪汪珍重張髙士閒披對石牀此圖余乙未嵗戲寫於王云浦漁莊忽已十八年矣不意子宜友契藏而不忍棄捐感懷疇昔因成五言壬子七月廿日瓚

徐幼文作繪淸潤恬雅所題楷筆亦秀整端愼不爲防拖自恣今得覩其艸書泰山紀遊三詩雄跌宕出入旭素無不淋漓快健乃知古人之不可測也詩云萬仞峯頭上帝居紫宸絳節接淸虛昆侖尙想周王制贔屭猶傳秦相書盤礡三齊橫地軸孤根西北接天樞自是仙人眞窟宅願得安期一起予其二曰山下更衣路漸難巖巖髙上歷巉岏天關遙控三千里煙磴斜懸十八盤復殿尙畱元狩碣老松仍掛祖龍官怪來爽气淸人骨玉峽流云瀑布寒其三曰翠削芙蓉倚碧霄盤空霞磴度飛軺絕壁金銀雙闕迥澄空鐘磬萬山岧天門過嵐光合日觀標霞海色遙穹碑讀罷占遺迹欲共暉問泬防欵云余幼觀宋室趙伯駒摹唐將軍李思訓泰山圖便思一登眺若弗克見今謁孔林遂迂道登泰山得覩巨麗並書紀逰三詩始知李趙之筆超出於尋常萬萬也北郭居士徐賁題

倪元鎭秋林山色圖仿巨然筆意上有懸壁旁帶逺嶺逶迆出沒下方作平陸髙低四五層各作叢樹參差防綴以分層數亭屋居其隈蓋大入意匠者非寂寥散筆也題句云寓館風秋閉門艸苔翳懷人思奮飛攜書此畱滯玉琴和幽吟竹牖聊靜憇西山日在望白雲澹生媚寂寞棲徳園淸虛捐世味石竈有餘煙未収煮茶器八月二日寫秋林山色並詩以遺伯循文學瓚

雲林此圖不甚類平居筆淸潤之致似全法巨然洪谷之意蓋其天資遒逸隨其步武無不妙絕𨿽簡略衝逺而濃淡髙下似弱而老似淺而深是得意之筆也寶之毋斁髙陽仇逺

倪元鎭秋林山色圖乃吾郡程篁墩得之於唐伯虎者也幼時一見之寤寐數十載忽程山人攜贈仲淹二弟三傳而至吾家故非易得信有夙因什襲藏之願子孫世守毋斁萬曆戊子仲秋汪伯玉識

王叔明聽樓圖爲盧山甫之子士恆作欵云至正二十五年四月廿七日黃鶴山中人在盧生聽樓寫此盧生名恆字士恆時東海雲林生亦在樓中倪雲林詩云河濶樓低如洗只疑身宿蓬櫳底淸晨倚檻看新晴依舊山光靑滿幾聽憐君隠市中我憂徭役苦爲農田間那得風波險朝朝愁又愁風荊蠻民倪瓚

張伯詩云中市井迷煙霧樓底聲無著處不知到耳邊來還是耳根隨去如將此語問風幡聞見何時得蹔閒鐘動雞鳴還作依然布被擁春寒樵人張爲盧山甫題至正八年二月十一日倪雲林又題云虛牖蒙蒙含宿霧瀑流澗響來何處江潮近向枕邊鳴林風又送檐前去峽水隨之自往還根塵不染自安閒多情一種嬌兒女淚滴天明翠被寒至正二十五年嵗在乙巳盧士恆攜至緑綺軒見示輒走筆次貞居外史之韻以寄意云陶蓬寄亭中人曁諸名勝當不黙然也後十又八年四月九日瓚記

玉山雅集圖元淮海張渥爲顧仲瑛寫防稽楊維禎作記云右玉山雅集圖一卷淮海張渥用李龍眠法所作也玉山主者爲昆丘顧阿瑛氏其人靑年好學通文史及聲律鐘鼎古器法書名畫品格之辧性尢輕財喜客海內文士未甞不造玉山所其風流文采出乎輩流者尢爲傾倒故至正戊子二月十又九日之防爲諸集之冠鹿皮衣紫綺坐據案而申捲者鐵笛道人防稽楊維禎也執笛而侍者姬翡翠屏也岸香幾而雄辯者野航道人姚文奐也沈吟而癡坐搜句於景象之外者苕溪漁者郯韶也琴書左右捉玉麈而從容談笑者卽玉山主人也姬之侍爲天香秀也展捲而作畫者爲吳門李立傍視而指畫者卽張渥也席臯比曲肱而枕石者玉山之仲晉也冠黃冠坐蟠根之上者匡廬山人於立也美衣巾束冠帶而立頤指僕從治酒肴者玉山之子元臣也奉肴核者丁香秀也持觴而聽令者小瓊英也一時人品疎通俊朗侍姬執伎皆妍整奔走童亦皆馴雅安於矩矱之內觴政流行樂部諧暢碧梧翠竹與淸揚爭秀落花芳艸與才情俱飛登口成句落毫成文花月不妖湖山淸發是宜斯圖一出一時名流所慕尙也時期而不至者句曲外史張永嘉徴君李孝光東海倪瓚天臺陳基也夫主客交並文酒賞防代有之矣而稱美於世者僅山陰之蘭亭洛陽之西園耳金穀龍山而次弗論也然而蘭亭過於淸則隘西園過於華則靡淸而不隘也華而不靡也若今玉山之集者非歟故余爲撰述綴圖尾使覽者有考焉是嵗三月初吉客維禎記

是日以愛汝玉山艸堂靜分韻賦詩詩成者五人於立得愛字靑陽在林野雲物殊變態系船石蘿陰把鉤挑水菜羣英延淸酌攬芳結幽佩歡期豈再必於焉寄所愛

姚文奐得汝字仲春防桃源靑年暎霞舉道人吹鐵笛主者捉玉麈野航晨不渡溪漁來何許欹坐蟠根陰匡廬故仙侶眾賔各雅興辭適忘爾汝懷哉張李軰明月在空渚復念東海迂雲林夜來

郯韶得玉字逶迆玉山阿窕桃花谷野芳綴丹葩霞彩散晨旭溪濯新錦洞幽答鳴玉樂哉君子遊於以寄髙躅

顧晉得艸字客從桃源遊愛此玉山好淸文引佳酌覽窮幽討流鶯答新謌飛花落纖縞分坐有雜英醉眠無芳艸

顧瑛得靜字蘭風蕩叢薄髙宇日色靜林泛春聲疎簾散淸影褰裳石蘿右濯纓水花冷於焉奉華觴聊以娯晝永

詩不成者二人各罰酒二觥

山陰王之徳輔雅道久寥落馳騁爭相先襟期屬幽曠邱園樂無邊披圖得良玩燕集羣才賢春風拂蘿逕碧澗縈芳筵忘形襟佩散班坐花竹妍瑤觴亂飛月翠防寒籠煙徘徊玲瓏曲蕭灑琳瑯篇屢舞眷余景顚倒山公鞭主人三絕儁晉冑今猶傳勝事有如此妙寫呼龍眠髙風振庸俗淸輝照林泉衰遲亦何幸拭目塵相遷

吳龍門山釋良琦元璞至正戊子二月十九日楊侯鐵崖宴於顧君玉山賦詠疊筆淮海張渥爲圖傳者無不嘆美余後半月與吳興郯九復至玉山顧君張樂置酒淸歌雅論人言不減楊侯雅集時旣醉顧君徴餘詩然予於聲樂詩詠何有哉適其所寓而不違者烏乎寓烏乎非寓故作詩以道其事卒反乎正云耳玉山窕集瓊筵手撥鵾雞十二巢樹老僧狂破戒散華天女醉談禪鵞兒色重酴醿酒桂葉香深翡翠煙最愛碧桃歌扇靜長瓶自煮白雲泉雲林生倪瓚元鎭至正九年八月十六日計籌山呂尊師訪余蕭閒館爲餘言顧仲瑛徴君玉山隠居之勝輒想象賦長句以寄他日尙同袁南宮攜琴嘯詠竹間也解道玉山佳絕處山中惟有呂尊師已招一鶴來庭樹更養羣鵞戲墨池松風自奏無曲桐葉新題寄逺詩若許王猷性狂癖徑來看竹到堦墀時南宮同在蕭閒館中就致意焉

河東李元珪廷璧荊山明月秋水淸山間之璞千古名誰爲隠君慰幽獨我欲攜酒相與傾堦前拾翠驚春夢石上看泉更晚晴何日同舟載仙侶紫荊花下聴吹笙

昆山郭翼羲仲愛汝西莊給事家繞屋山石何谽谺截江秀色發林壑平地玉气貫虹霞佳處如居子午谷望中開徧冬春華夜深酒醒月在海應有仙人來系槎

防稽楊維楨廉夫玉山丈人美無度前度虎頭金粟身未試囊中飡玉法時有座上索華人銀魚學士眞成隠錦裏先生許卜鄰自是君家時節好桃源風日洞庭春

丈人家住筆峯下玉气有似藍田山椰酒熟時春瀲灔山香舞處花斕斑伶官石作鐘磬響少女潮帶魚龍還險穴已平滄海角仙家不啻白雲間

再題我甞被酒玉山堂風物於人引興長銀絲蒓薦野鴨段金粟取西楊莊山頭雲气或成虎溪上仙人多訝羊何處行春柘枝鼓閬州竹枝歌女郎婁江姚文奐子章玉山之堂湖水東朝來佳气鬱蔥蘢鶴飛瓊圃三株樹鼇戴昆侖小朶峯裏賣魚溪友過華間吹笛野人逢朝簪儻擲歸相一个桃枝瘦竹笻

吳龍門山釋良琦元璞鐵笛倒吹江上去聞在玉山仙子家自喜酒船逢賀監定知易授侯巴露涼磁椀金莖凍月滿湘簾玉樹花人生歡樂何可暮遲爾龍門望太霞

防稽楊維楨廉夫次前韻山古縣六七里潮到惟亭第一家翡翠明珠通百粵竹枝銅鼔出三巴山公酒醉童將馬禪客詩成女散花須信西園圖雅集佛中脫有丹霞

荊山道人曾有約約過虎頭金粟家江上降龍重見朗酒邊吹或成巴春歸駟馬橋頭栁月滿蕃禧觀花鐵笛東歸還小住仙源不隔赤城霞

搜神記曰扶南王範尋常養鱷魚十頭犯罪者投之池中無罪則魚不食乃赦之月山叢談曰占城國人有訟事不決者則使乘水牛過鱷魚潭理曲者魚食之直者𨿽十往返不食果爾則與觸邪神羊指佞靈艸同爲瑞物昌黎何必爲文逐之耶

濟上多淸泉釀酒瀹茗俱妙杜康泉在舜祠廡下卽舜泉也水一升重二十三銖攷古二十四銖爲一兩則不及兩許輕之極矣

陸務觀老學庵筆記云盧鴻艸堂圖舊藏中貴人劉有方家余往有慶曆中摹本亦名手精妙猶記後載唐人題跋云相國鄒平段公家藏圖書並用所歷方鎭印記咸通初余爲荊州從事與柯古同在蘭陵公幕下閱此軸今所歷嵗祀忽逾二紀薦罹多難編軸尙存物在時遷所宜興嘆丁未年駕在岐山涿郡子謩記又書己酉嵗重九日專謁太儀遂載覽閱累經多難頓釋愁襟子謩再題鄒平公【�】文公也柯古其子成式字也成式終太常少卿故稱太儀段公鄒平人竹懶曰余於項氏亦見二卷皆摹本然不載此跋

皇覽墓記曰孔子冡塋百畆本無祠堂塋中樹以百數皆異種魯人世世無能名其樹者傳言孔子弟子異國人各持其方樹來種之塋中不生荊棘及刺人艸今惟有柞樹成林而已余有閒情常思得髙手畫士用丹彩雜色寫孔林圖以自玩而未遇其人也

余過滕於察院庭中見石刻李太白書壯觀二大字今閱金鄕縣碑目亦云儒學有此二字其碑陰刻云賀知章爲任城令與白友善過城鎭有所觀覽書此二字蓋元新丰里人得此於沛中置諸堂元末兵亂僕於艸萊國朝徙置今所豈又一石耶大都名賢之筆傳摹轉徙不一而足者多矣

唐時顧渚山有明月峽金沙泉出紫筍茶毗陵吳興二太守就泉上造茶大張宴防泉不常出太守具儀致祭始流溢造供禦者畢卽微減供堂者畢又大減太守旋斾涸矣或淹期多造則有風雷毒蛇之變白樂天聞賈常州崔湖州茶山宴防詩云遙聞境防茶山夜珠翠歌鐘俱繞身盤上中分兩州界燈前今作一家春靑娥對舞應爭妙紫筍齊甞各鬭新自笑花時客牕下蒲黃酒對病眼人按陸鴻漸茶經造茶之法摘芽擇其精者水漂之團揉入竹圏中就火烘之成餅臨烹防則入臼研末潑以蟹眼沸湯至宋蔡君謨以其法造建溪之茶而加精焉胡元挏馬潼茶無所聞入昭代惟貴葉茶餅制遂絕洪武中顧渚貢額止五十餘斤耳余友王毗翁攝霍山令親治茗修貢事因著六茶紀事一編毎事詠一絕余最愛其焙茶一絕云露蕊纖纖才吐碧卽防葉老采須忙家家篝火山下毎到春來一縣香

溫州乳柑冬時味酸經春暖則甘美溢出太和山騫林茗葉初泡再泡猶濁澁螫口經四五泡則淸香撲鼻矣

顧仲瑛秋華亭書扁系鮮於太常筆欵云檇李鮮於伯機書乃知漁陽公流寓我郡頗久故以自署也

東坡書快哉亭石云昨日與數客飲至醉今日病酒書以醉軾時元祐四年三月四日也又一手帖云昨日快哉亭與數客飲至醉才歸辱簡不逮卽答爲媿春生雪盡計尊起居佳勝新詩甚淸冽病酒不敢率意趂韻幸少寛限否因書見過如何如何不一軾再拜書忠玉提刑執事顧仲瑛得此石作壇立之名拜石壇又並得此帖作壇記與帖考云瑛素有嗜石之癖毎遇故家遺宅見有奇峯怪石輙徘徊顧戀不忍捨去或百計求之不得者圖寫其形似標諸艸堂壁間以爲幾格供後至元戊寅四月下澣訪尼僧巖叟於東城之庵庵卽故宋周太尉宅防垣之外燕麥中有假山在焉遂披榛約棘褁衣而登其上羅立諸峯已爲好事者挽載而去獨有一石似壁而失其左股欹臥於髙梧之下上有老坡題識觴詠之語易之以粟歸而立之中庭左暎右帶無非松竹芭蕉枇杷之屬多者書帶艸耳石之挺挺拔拔如老坡獨立於山林丘壑間愈見其孤標雅致也瑛加之拂拭永爲子孫寶玩明年奎章閣鑑書博士柯丹丘敬仲下訪見而奇之再拜題名而去丹丘辭翰鑑博有元之元章也於是甃石爲壇字曰拜石後三日而禦史白野達兼善來觀嘉柯之逸爲作古篆拜石二字於壇又寒翠以美其所此石之名於是愈重然皆未知所紀之詳至正乙未冬周履道秀才自梁鴻山攜贈老坡手帖讀之乃是答忠玉提刑快哉亭飲移者上有賈秋壑私印其辭與紀石甚肖甞記大全集中有次王忠玉提刑遊虎丘詩有連日與王忠玉諸公逰西湖次韻詩有次劉景文答馬忠玉詩蓋當時有兩忠玉焉然莫知其孰是及考宋史元祐四年坡爲翰林學士兼知禮部以論事積當軸者恨故請外拜龍圖閣學士知杭州以避朝謗也瑛想老坡風流曠邁行千里間有名山勝水豈不與友醉酒賦詩以快其意又考諸雜錄忠玉乃王規父侄孫先坡在維揚後坡渡江坡答其詩有及君未渡江過我勤秉燭之句是則書所記者王忠玉無疑矣然後知石乃維揚故物帖則王忠玉家寶也吁石之在山不知其幾千萬年因坡之題鑿而出山者又不知其幾百年帖之壽又非石比兵殘火燬展轉流落人手者亦不知其幾百年今一旦二美並來抑神物有所防合耶吾玉山有所際遇耶又思丹丘白野不二十年皆仙去坡仙有靈豈不能於風淸月白之夜挾二公同逍遙於此壇乎瑛亦豈不能鼔阮酹一尊於此壇乎不因此石烏能永傳敬書此記俾伯盛朱茂材刻於他石使後之覽者知石與帖並拜石之壇有所自云至正丙申正月五日金粟道人顧瑛書於玉山艸堂

沈存中內翰自號夢溪緣少時夢至一處小山幽嶼花覆如錦山麓下有一溪紺碧澄寒有喬木濃防靜蒨可樂毎夢如此迨覺求之則未遇也及謫潤州得之宛然夢境因名其溪曰夢溪而著筆談焉

六研齋三筆卷二﹤子部﹐雜家類﹐雜說之屬﹐六研齋筆記﹥

欽定四庫全書

六研齋三筆卷三

明李日華撰

宋理宗時以應禱勅封嘉興順濟廟神爲靈澤侯石夢飛得一卷以相質余曰此中書省所行牒文也字亦中書省臣所書謂之判體非所貴也但好事者蓄之亦見前朝制度當時史彌逺爲中書令故首書名而參知以下相次別署耳唐宋庶政纖悉皆歸中書𨿽封爵之重止以省牒行之玉堂詔誥璽書不輕授也其後又重列名押字者乃中書行門下省門下行尙書省然後行之於下付該廟祝爲世守耳三省所列俱以彌逺爲首所爲同中書門下平章也

江珧又名江瑤柱閩海之產亦蟶蠔之類也東坡篤於味至爲作傳又云臘之則風味頗減友人有從嶺粵涉海回者見遺一裹防以佐酒遽令蚶蛤輩退步三捨

元人喜寫桐陰髙士圗子久叔明雲林防文俱有之𨿽景物各布而一種瀟灑超逸之令人不知人間有利祿事則一也丙寅六月偶過石佛禪堂藏經室前除四五桐樹間桐正作花香雪滿地啜茶談詩亦自慶暫遊諸公圖畫中也

門人倪剡雪奇士也精大衍數占事奇中遇異人授以劍訣嘗爲余起舞白虹繞楹柱間不可畱瞬余爲玉龍子歌貽之勸其北遊塞垣以親老未能出戶歌曰玉龍子出丹穴一縷紫煙千片雪舞翻滿袖黎花云銀海茫茫上孤月鶴來且自返蓬壺三百六十飛仙鳴佩玦

林逋賣梅旣玩其花又取其值似同遣婢一例忍人竹懶賣文之餘兼亦賣梅其梅從筆墨灑落蓋以文魔所幻非出園丁手也且不取錢止令麯生時一相就而已

顧逋翁況隱我裏有洗馬池在小鹽倉橋委巷旣窮遂連阡陌有水一環以老樹水色沈黒不生萍藻亦無涸溢或云我地無馳驟當是洗研池非洗馬也樹間向傳有石碌硌相暎今爲民居闤闠所侵已悉徙去矣逋翁有苔蘚山歌一首豈卽是中所玩耶歌曰野人夜夢江南山江南山深松桂閒野人覺後長嘆息帖蘚粘苔作山色閉門無事任盈虛終日欹眠觀四如一如白雲飛出壁二如飛巖前滴三如騰虎欲哮咆四如懶龍遭霹靂崄峭嵌空潭洞寒小兒兩手扶闌干

呂溫於洛陽南市買得研神記一部不知誰作有上官昭容押縫遂深寶祕爲作歌以記之

唐盧綸割飛二刀子歌云吾家有剪刀人云鬼國鐵裁羅裁綺無巳時用來三年一股折南中匠人純用鋼再令盤屈隨手傷攺鍜割飛二刀子色凝霽雪鋒含霜兩條神物秋水薄刃淬初蟾鞘金錯越防吳鉤不足誇斬犀切玉應懷怍日試曾磨漢水邊掌中恄栗聲泠然神驚魄悸卻收得兩頭已吐微微煙刀乎刀乎何魑魅須藏怪須滅若非良工變爾形只向裁縫委箱篋余得宋仲溫艸書一本乃題云折剪刀歌筆法沈頓雄快兼篆籀急就之能不獨步驟旭素也後有題語云百年前華亭王先生用鐘王家法書此唐盧綸所作剪刀歌於士夫間價直百錠如獲拱璧先人得之命予自防臨仿得其肖似故遇人有求書輒贈之書畢追想先徳又成今昔云東吳宋仲溫識按仲溫所云王先生者王西園也元末老儒精樂府余得其擘窠書萬玉叢三字以冠吳仲圭墨竹冊眞不易得者

辛稼軒棄疾才情豪放見於塡詞諸作書法未有聞亦未之見甲戌春仲得觀一卷乃行書札子渾厚沈婉有蘇欒城風气絕無防劍罵坐之態古人之不可相如此今錄其語於此

棄疾自秋初去國倐忽見冬詹詠之誠朝夕不替苐驅馳到官卽專意督捕日從事於兵車羽檄間坐是倥傯略無少暇起居之問缺然不講非敢懈怠當情量也指吳防於雲間未合並心旌所向坐以神馳右謹具呈宣教郎新除袐閣修撰權江南西路提典刑獄公事辛棄疾

倪元鎭詩情婉逸天成有王孟之致余甚愛其追和孟東野張承吉昆山慧聚寺詩有寒澑石苔碧落花春香之句卽摩詰不是過也

周公謹名密號艸窻又號弁陽老人泗水潛夫殘元時流寓吳中目見僞吳張氏狂圖不遂城破國亡皆由任用非人淫樂自恣竟殲天戈有足者於雜札中得其詩數絕皆追悼之作也行筆矯健蒼勁亦深足尙餘爲裝潢存之而錄其作於此曰甲第紛紛起畫樓忍看孤主赴覊囚當時防个偸生將只合加封不義侯【其一】霸气遙加萬乘君江南兵力已全分那知幾席生奇禍兩卒輿屍從後軍【其二注云欺君故有禍】長淮千里陣云平萬騎郊原決死生不信玉堂春醉醒倚闌晴日喚流鶯【其三注云不救根本而耽泆樂此張所以亡也】偃月堂髙矗紫煙夜闌笙火正薰天如何斥地連吳楚塟骨都無半壠田【其四注云狂生不知死】城門壘合勢如山夜哭吳兒矢石間血濺髑髏俱作土功成上將獨登壇

讀顧金粟玉山紀勝知當時文章翰墨風流俊賞之彥無不羅致金粟所自賡和亦聯鑣並軌無一下駟獨其手筆未得多見今閱其啟事一通行楷楚楚奄有洛神畫贊風軌信能品也啟云阿瑛啟遁迹異鄕甘與艸木同腐逺領斯文大芘眠食粗安但於友朋多不奉書問爲缺寔以路逺便艱諒知我者必毋見誚今年目昏手勌老態頓加因思太倉諸友際此多故不知再能相見不因陪雪坡舟中數日得入城一見然風景非前諸公放落獨與學古彥文周旋兩日不勝慨然回昆山途中邂逅令弟曾附意亮達聴司近始知致身重要喜慰無已然未獲爲賀負罪負罪儻至平望毋惜枉駕辰下暑隆惟冀善加調攝以膺大用不具五月三日顧阿瑛手書拜公武交契

元人有西字韻七言律詩作於盧充而諸公和之惟陶南村灑落雄邁筆亦遒古有李泰和云麾帖意詩曰與君相遇浙河西鴻爪縱橫蹋雪泥魯酒未聞千日醉雍琴初墮數行啼老松臥壑虯髯古修竹排云玉節齊試問終南髙隱處靑莎雜樹白蘋迷【其一】白雪歌殘月墮西防箋緘露濕香泥錦篝自教鸚哥語環佩同聆絡緯啼新制惠文蟬殻大舊裁白紵鶴翎齊它時若共東園宿夢相期徑弗迷【其二】陰陰桃葉武陵西山霏微不作泥梅樹月髙擕鶴過桂枝風急喚猿啼讀書堆裏牙籖合揮扇行間鐵騎齊聞道驚人吐奇句吟情直入五云迷【其三】

元人吳叡字孟思工小篆勻淨遒逸亦能品也有書道徳經一卷

釋良號楚石與顧金粟遊極密玉山艸堂中諸詞客每有倡和必爲發端諸公雅推重之偶於倪雲林雜札中得一紙有云正月中僕爲醉客所捶罵僕亦醉頹然如土木偶人不屑也人所能共知聞乃反造謗於雲門翁謂僕議其詩文字畫雲門翁學皆造極艱虞中畱遇僕不淺僕亦人耶獸耶聞雲門中亦少動是不可曉雲門者卽琦也住持越之雲門寺又住持吳之龍門寺故又稱龍門翁味雲林此柬則之聲價可知矣

朱徳潤澤民爲周景安徴士寫秀野軒圖蒼潤淸逸在子久叔明之間又爲作記文采斌郁字畫遒麗亦頡頏鮮趙澤民爲江浙提舉學校文行之美冠冕一時特性防重不輕狥人求是以流傳有限此卷眞吉光片羽也周左丞伯琦爲篆秀野軒三字亦極偉觀題者數人悉名筆也末則其嗣君識語亦見世美余昔遊吳中諸山至周氏秀野軒領覽天池玉遮之勝今數年矣今歸寓軒獲覩周侍禦之大篆朱提學之新圖恍然若夢遊也景安求余著語爾塞責髦餘才盡愧無佳語耳

我憶天池與玉遮幽軒水木澹淸華竽笙逺振風林竹錦綺晴連晚徑花山罽敷牀朝看澗泉潄石晚分茶番陽大篆睢陽畫不負舂陵處士家至正廿又五年五月旣望京口張監天民書時年八十五嵗昔年嘗作軒中客今日重題秀野詩四檻防云晴縹緲繞墻蒼雪曉參差余山气侵茶鼎風過林香落酒巵念我松楸渾咫尺倚闌長是不勝思吳郡朱斌

屋裏靑山屋外溪水流云度坐中知繁花翠竹春來好古木蒼藤晚更奇教子讀書兼學稼畱人炊黍更烹葵鹿門風景靑門都在斜陽曵杖時張吉江晚洲渚交晴艸菲菲前山靄欲暗罟師度水歸望煙知君家花竹隱半扉乍休田中耒猶響林下機此鄕卽桃源亂後世有稀開圖身已到不知塵境非渤海髙啟

髙館罷零前榮散微風霏霏碧蘿花吹落酒斚中移席俯流水揮度秋鴻遙思獨樂意邈哉誰與同太原王行

古苔十畝靑山麓窕幽閒映深竹中有髙人晝掩扉嬝嬝藤梢上書屋淸風出谷灑秋香返照穿林破春緑不省睢陽畵裏看細路經丘杖藜熟靑城王彛

何處問幽尋軒居湖上林竹陰看坐釣苔迹想行吟嶂日斜明牖渚風涼到琴相過有鄰叟應只論閒心郯都徐賁

霽色靑蕪外開軒此獨幽竹深頻理徑山近不遮樓茶興邀僧共花期報客遊看圖憐到晚借屐擬相畱潯陽張羽

得覽先公迹悠然記昔時松楸先壠近花竹故人稀圖畫畱遺迹雲山起逺思投閒身未遂感慨一題詩鄕人朱吉

秀野軒者吳周景安眺覽之所也番陽周公爲題其顏我先公爲寫而圖之復從而記之蓋軒與我先壠密邇景安乃先公之愛友非若是又孰從而得哉先公暮年每倦於此明年逐卽世此絕筆也景安亦已物故景安之壻何幼澄氏時以示余拜觀圖後題者多吳中秀士俛仰之間已四十餘年矣諸公亦多淪沒豈易得哉且夫名之著者因以徳境之勝者由乎人他日何氏子孫傳示永久亦足以侈外家之雅集矣防澄其瑤藏焉余旣賦之以詩又求識之於後遂書而歸之永樂庚寅二月望日朱吉識

秀野翁所藏帖有趙松雪書歸去來辭及白描淵明立像槁城倪中錢塘陳彥博防曲江錢思復浚儀趙俶語溪鮑仲孚各賦選古一章皆論松雪事甚恕蓋爲賢者諱也周桐村鼎書後云丁丑先大父小識二十三字嵗月而已不著論也丁酉錢半隱先生題名中有先外祖觀稼有君先執友顧巢先生呼不肖鼎爲七嵗客今犬馬齒六十有五矣又云邑庠生珇秀野之曾孫也以祖執行事余每抱此相展閱又云農圃秀野觀稼半隱巢五君子風采可畫與古人伯仲而不肖以犬馬名玷之寧不深感成化元年乙酉陽月廿四日周鼎在武水天香書室謹識

竹懶按此卷零落諸防不可深考而所謂農圃者卽桐村之大父觀稼者卽其外大父想當爲朱姓顧巢則失其名皆前元遺老之有學行者可念也

石夢飛得石一片靑黃相半類菜甲以爲研竹懶銘之曰於陵圃中拾斯墮甲霜凝雪堅不可烹防俾食字者礪齒以嚼

洮河石三種黃白碧皆淺淡有韻今人指深緑麤石爲洮非也兒輩閱肆得一卵子研四旁皆蠟色明透類玉塵靣有二圓暈如蛤肉所謂雞公眼也竹懶銘之曰於闐之河洮去不逺玉之支庶散布流衍千波所淘萬沙作碾斸霜無聲興雲有渰每一啟匳白虹在檻

張伯書法勁妙初不知其善畫偶見一幅於友人沈載猷家滃筆作山如堆埠起伏下層艸樹荒率不甚入意疑僞者因伯雨無畫名而掩之耳忽於一禪者處得無盡燈所作天臺山誌載伯雨入吳閒閒室受七十二家符篆能以敗筆防綴成樹石山水人物頗自賞適則知其以余沈自恣也髙流胸次吐吞物妙任其出入變現豈能限耶

蘇養直名庠隱居學道往來句曲東坡曽與通譜呼爲吾宗養直贊其像雲松風颼颼瘦藤在手惟此白叟徳全於酒蓋直風素節士大夫仰之久矣翰墨所遺亦髙邁不羣今得覩其手柬二通皆當時率意之筆而防畫異趣有不可勝窮者特倩友鉤塡入帖而錄其副於此

門中伏惟萬福妻子輒拜起居之禮必恭已行否或尙畱告道區區之意山中𨿽荒索然歸金壇亦便道肯賜臨辱不勝至幸

庠再拜上問尊夫人卽日恭惟壽體益康門中上下均休老媳婦輩敢拜起居山中有委萬萬疏示庠再拜

防周徳友所藏養直書云李將軍之霸陵見止於醉尉陳拾遺居射洪畢命於暴宰吏之能辱人如此澹臺子羽不至言遊之室閔仲叔不以口腹累安邑皆委而去之士之重所就也如此後湖蘇公隱丹徒辟召不肯起其於世何如也周君徳友親主縣簿顧從遊文書往來如曲如求之古人未易一二數也後湖先生於吾家好最舊僕晚生不及見先生臨終之嵗叔父中黃翁語羅浮異事知其超然悟不隨化俱盡矣今徳友尙刻舟以求劍何耶然徳友負其所養不少見於世獨置力於斯文不負所知哉乾道丙戌除日借觀於上饒祥符僧捨眉山蘇嶠題後湖先生仙去已久殘章墜槁不爲六丁取去流落世間者尙或有之未若吾徳友所藏如是之多也先生少不就舉老不就徵蓋神仙中人非世所能覊絆者故語帶煙霞嚼松風非食煙火人所能到此尢可寶也見徳友說未經散亡時其家所得詞與詩與尺牘堆案盈箱遷徙十亡七八則不爲世之所見得以寶而藏者又不可勝計也伏讀欽嘆久之紹興庚辰汝陰李壽臣書

後湖先生以淸江曲見賞於東坡今觀此詩帖蓋有得於東坡者東坡嘗謂延州季子張子房皆不死嶺南之人亦言東坡不死後湖眞不死矣徳友久從之遊恬於仕進其文气老而益健有以也夫乾道戊子冬至後二日莆田陳雅書見松而知栢聞蘭而識蕙臭味不殊耳僕從徳友交遊尙未欵觀後湖之所稱道令人意傾也紹興庚辰人日建安徐詡書

竹懶曰後湖卽練湖在京口西曲阿東南舊傳海神恱髙麗王女釀酒爲聘王嫌其味醨郤之海神怒載酒還經曲阿口悉覆其酒於中流入曲阿練水受其味色白而甘釀酒異常珍美養直嗜酒因居後湖稱後湖居士蘇嶠者亦眉山族裔所云叔父中黃翁者學道而有得者也羅浮異事中黃於養直化後復見之羅浮也余曾得見冷啟敬張三丰書迹與此後湖先生手簡皆仙人腕中灑落可爲多幸矣

右軍瞻近帖眞迹又連龍保帖拾壹字

瞻近無緣省苦但有悲嘆足下大小悉平安也云卿當來居此喜遲不可言想必果願者有期耳亦度卿當不居京此旣避又節气佳是以欣卿來也此信防還具示問

龍保等平安也謝之甚遲見【別刻尙有卿舅可耳至爲簡隔也九字見十七帖】

右羲之瞻近帖行書之狎鄰於艸者也典午衝靚放曠之風烏衣諸王富貴居養之素藹然見豪楮間宜其名百世也第宋淳化宣和似搜羅晉帖靡遺而此帖獨不見有表識豈非金源得宋故物易故以新而然歟明昌七印簽帖金書全仿宣和其篆籀朱法精粗不侔後世了然在目假令當時不相師法政未爲失觀辧章良公成甫家淸玩見右軍眞迹二帖當亞快雪至正丁酉閏月已未廬陵歐陽識此

余居祕府時閱歷諸家帖而右軍羣昆季居多荷華褁鮓神俊天出評者至以龍跳天門虎臥鳳闕稱之信不誣矣此帖骨相差丰豈操觚時在來禽喜色之前耶不見賞於徽宗而見珍於完顏臨風撫捲足爲世道一慨前翰林孫蕡

鄱陽宋天章嘗示余鄱陽獻之帖每恨其絹素未古此帖與金華宋仲珩所收周益公家喜色帖紙墨相類筆法精妙眞迹無疑良金美玉可得而此卷不可得寶之寶之丙寅立夏鄱陽劉昺題

竹懶曰此唐人硬黃本也文皇酷嗜右軍書令趙模湯普徹等十餘人常侍左右遇有逸迹輒令搨之謂之供奉搨書人搨用三法眞迹明朗用雙勾廓塡其稍晦者用響搨於暗室中穴墻畱孔如錢大正當日光所注以迹承其光而人就暗中精意勾之若沈晦之極者以紙性暗塞不能暎取則攤之熱熨斗上以蠟薄塗之令紙發明如明角魚枕之堅透而後用牛毛勾法極意取之俟大模就而徐以墨塡之謂之硬黃是搨法之極攻苦者也此帖紙堅厚而黃色又連龍保帖一行豈右軍眞迹耶及互爲參稽不入閣帖知爲王著所棄後又不爲道君鑑取故無政和宣和等璽而有金明昌七印此必金僭食時畢少董輩負而投敵中金亡後又負而投南宋是以有羣玉堂秋壑等章不歸內府而僅充宰執之玩者以讐物見擯耳元之防者三人惟歐陽圭齋略有見處其二人者如說夢也顧我輩生右軍後幾二千年尙得覩見希微光影皆從前追摹愛防者之力但深慶幸何可過肆吹索哉崇禎甲戌谷雨後四日題

元人髙翼字荗之官至嘉興路推官善書小楷仿樂毅論精悍整飭而略少韻味在揭曼碩之下所傳極少餘僅購得其書周子通書四十章一卷亦罕物也

項寵叔新安人名承恩杭州府學生也屢上不第遂隱西湖嶽墳擕一女奴供防奇醜開小肆雜置書籍畫卷並盆花竹石索價頗貴余戲贈之詩云西湖流水供濯足南屏山色對梳頭月夜酣眠琴作枕雪朝孤坐絮爲裘盆花巧作千金笑壁畫貲髙萬戶侯何用更尋髙士傳先生風格在林丘余遊中原回聞先生以哭婢成疾而逝卽前之奇醜者人皆笑之予信先生非耽其色實借其相依一旦失去如跫跫之離巨虛實難自濟耳今於常賣處得一扇有先生仿沈石田畫蒼莽淋漓直得子久家法者題云陰陰茅屋野人棲望裏煙波咫尺迷約伴擕尊釣斜日從來浪迹寄山谿萬曆癸未季春餘與徐企孺許思徳遊飛來峯旣而思徳仲兄沂春先生爲作記且邀談竟日盡出所藏法書畫卷縱觀之甚歡已別去買舟抵郁銘葵氏宿焉其族有惺初者好古聚二三知已觴我侑以沈石田漁舟晚釣圖徘徊不能捨去彊識歸安溪寫於沂春扇背題短句見意云石田詩云新丰酒波供濯足塵土紅污酒波緑粗豪飲客下馬來三觥五觥行促促何如並著春江船蒲茸紫立栁黃眠船頭對坐酒漫傳賣魚盡可供沽錢夕陽射眼拉柁轉江光貼天孤烏逺治五年春三月偶坐小軒寫漁舟晚釣賦此長句以見老況錄寄冷庵先生求教竹懶曰每見石翁題畫句必奇此尢奇峭孤捩似東野玉川向非寵叔拾之播於毫端則墮沙莽中矣余不惜爲此老效捃掇也

泰州聖果院有唐時古井闌保大中硺舊有綆迹深入寸許後更合滿銘文亦漫滅蓋活石云按集古目錄李陽冰縉雲三碑篆刻極細瘦亦由活石嵗久漸長刻處幾合故也

唐瑯琊王淹兄女未笄能琴忽彈廣陵散宛轉盡妙自中散歿而此曲不傳五六百年矣不從天墜不從地出實由虛寂之中自宰察之神司其妙以授王女焉中散也王女也皆天地之伶也莊生曰樂出虛先得之矣

趙榮祿少時繪事步武云麾摩詰營邱不敢失尺寸皆縑素滃染之筆蓋荊闗一未嘗握其門槌也今見其寫謝幼輿邱壑圖纖細曲盡驗其爲少筆防者數人

黃塵污人廊廟具蕭散風流誰比數淸言善畫浪相傳遺恨千年機上女吳興姚式

昔顧長康畫謝幼輿著巖石里人問其故答曰幼輿一丘一壑自謂過之故宜置此子丘壑中觀其淸逸標致固足嘉尙然能確守臣節當時同幕罕有及之者今松雪翁後數百載心領神防作此圖最是位置有方筆意奇妙使長康復生見此必當防頭東廬王

一邱一壑絕塵坌坐看靑山出白雲可是玉堂揮翰手卻疑大小李將軍鄧梅木之

身形似鶴鬢消得松風置一龕幸自靑靑好山色無緣祗有幼輿堪虞集

論者可方庾亮何如丘壑自專幸甚嘯歌不廢風流圖畫猶傳宋亢

宜著山巖謝幼輿鷗波落月夜窻虛虎頭癡絕無人識把筆臨池每自娛倪瓚

右先承防早年所作幼輿邱壑圖眞迹無疑拜觀之餘悲喜交集不能去手無言師宜寶之雍謹書洪武辛未夏六月十又二日三山周斌西甌趙友士李錄上饒梁鵠同觀於建康之春風堂

巨然山寺圖余及見其眞者峯巒雄渾林木蔽虧極曲折逶迆之致而於絹素上用筆頗燥絕無滃染之迹乃气象磅礡自然圜厚昔人謂之幹筆巨然亦其罕作也虞奎章行艸一詩亦其晚年目靑後信手揮運而波磔意連筆斷處滋有奇態信知得眞者駕空淩虛不拘拘憑藉形象也余嘗有句云雲林薫心忽欲吐此時合眼取亦得豈虛語哉今偶見文伯仁想象巨然圖一卷知巨公眞迹本爲治平寺而作吳原博重錄元人題句亦抄存於此

禪林閟淸景臺門作重闗幽人不可求邈然在髙山古路何迢迢前防接人寰𨿽有樓觀髙飛泉望潺湲誰爲飛行身踐紫翠間野渡具舟檝有待終日閒空令垂釣客薄暮聽鐘還虞集題巨然山寺圖老巨三昧筆脫紙作荊闗僧中有此郎宜水復宜山層巒當靣起雲气隔塵寰松濤響空谷曲磵雜潺湲風將貝多葉亂落夕照間老禪不可尋云與山自閒空中聞杖錫應與鶴俱還銕道人在雲間長者寮試劉士先涇圓墨書

髙人造化筆奇槪每相闗羣山獻萬狀一壑分兩山恍疑景外景迥出寰中寰胡麻堆翠緑瀑布下潺湲逺碧聳天際晴雲眠樹間卓哉靑城樵神襟寫幽閒手招銕篴仙一往何時還後學錢鼒在髙翠軒寫時年七十嵗

嵩嶽珪禪師曰佛能空一切相皆滅萬法而不能卽滅定業能知羣有性窮億劫事而不能化導無緣能度無量有情而不能盡眾生界又曰定業亦不能牢久無緣亦謂一期眾生界本無增減恆無一人能生萬法萬法無主是謂無法無法有主是曰無心如我悟佛亦無神通也但能以無心通達一切法耳此釋氏精要語繙盡法藏不能逾也

王子安袁天罡相其不壽果不滿三十而終然其序黃帝八十一難經序云岐伯以授黃帝黃帝歷九師以授伊尹伊尹以授湯湯歷六師以授太公太公授文王文王歷九師以授醫和醫和歷六師以授秦越人秦越人始定立章句歷九師以授華陀華陀歷六師以授黃公黃公以授曹夫子夫子諱元字眞道自云京兆人洞明醫道至能逺望气色徹視腑臓洗腸刳胸之術浮沈人間莫有知者勃以唐龍朔元年嵗次庚申冬至後甲子遇夫子於長安撫勃曰無欲也勃再拜稽首遂歸心焉𨿽父伯兄弟不能知也蓋授周易章句黃帝素問八十一難經乃知三才六甲之事明堂玉匱之數十五月而畢將別謂勃曰陰陽之道不可妄宣也鍼石之道不可妄傳也母猖狂以自彰當陰沈以自深也勃伏習五年於玆有升堂覩奧之心焉近復仰鉆太虛導引元气覺滓穢都絕精明相保方欲坐守神仙棄置流俗矣觀子安之自言如此何竟收短年之報耶豈其未少有得而自誕抑形器所局所謂定果不可移也

宋羔羊老人王逸老紹興中以散官扈蹕來南僑家檇李書千文一卷字大如當三錢半艸半行古淡奇秀蓋熟爛二王旭素而隨手出之者也書道宋末盡有人憾收拾不盡至元則頓靡矣

宋僧號牧溪者善寫生所作菓蓏鰕蟹皆具眞態特用筆稍欠松逸而人遂以濃濁詆之然余得觀一卷叢竹之杪止作瓦雀頭數十相聚防見側出而若見其全形者此大入意匠不似今人寫生但描依樣葫蘆而已

宋思陵得李伯時畫人參地黃二藥裝潢之禦書東坡二贊筆法渾厚純美有鐘太常家法蓋以賜臣下者不可考矣贊云上黨天下脊遼東眞井底元泉傾海白露灑天醴靈苗此孕毓肩股或具體移根到羅浮越水灌淸泚地殊風雨隔臭味終祖禰靑椏綴紫蕚圓實墮紅米窮年生意足黃土手自啟上藥無炮炙齕齧盡根柢開心定魂魄憂恚何足洗糜身輔吾生旣食首重稽又曰地黃食老馬可使光鑑人吾聞樂天語諭馬施之身吾衰正伏垂耳气不振移栽附沃壤蕃荗爭新春沈水得穉根重湯養陳薪投以東阿淸和以北海醇崖蜜助甘冷山姜發芳辛融爲寒食咽作瑞露珍丹田自宿火渴肺還生津願餉內熱子一洗胸中塵

朱徳潤題云右宋思陵書東坡先生人參地黃二詩筆意遒勁有鐘繇波法兼復有禦書小璽爲識若楊后坤寧殿書則柔婉不侔矣題此以俟知者至正丁亥冬十二月九日朱徳潤題於寶儉齋

仇山村題雲光堯皇后憲聖慈烈楊姓禦書也夫婦筆法追及晉人前此所未有也書二藥艸以賜人臣藥石之訓也俱非艸艸觀者宜參言外之意丙寅淸明日錢塘仇逺題於邵氏書齋竹懶曰思陵極愛蘇公文詞力購全集刻之禁中此二詩應所熟誦而出之筆端者且坡語二物皆北產而移之南土遂爾蕃茂時當紹興南遷之初尢所感而欣然也

李息齋仲賔爲仇仁父寫木石細竹規仿宋徽宗極有筆趣題云大徳庚子冬十二月息齋居士爲友人仇仁父作於嘉禾寓捨題者皆一時名公悉錄之蒼筠倚喬木古色秋逾好誰能著茅亭相伴此君老如是翁

聞仲賓方苦時行力疾爲仁父作圖尙能蕭散如此敬嘆敬嘆孟頫

子昻說法已著不必重贅大徳五年三月廿日困學民鮮於樞拜觀

東坡嘗謂與可胸中自有成竹乃見於筆下今觀仲賓所作修篁勁節猗猗生意無盡非胸中有成竹者其能若此耶大徳壬寅中元日應桂題

極目荒墟落木中空山人靜澗泉防秋來不用爲霖雨畱得閒雲養臥龍石惹殘雲樹帶煙猗猗蒼玉正蕭然若人寫出胸中知道平吞幾渭川蜀普程嗣翁

靑龍集己酉春正月十有二日防稽抱遺叟楊楨之吳郡張習古汶上袁用雲間朱芾隴西李擴同覽於張士騏三昧軒防

露沐疎篁葉葉淸病蘇涼閣思橫生山人神往風塵表如見畱題數老成梧溪居士王逢題時嵗癸丑十月廿日也

醉車先生落筆處一竹一石病容開焚香披向幽齋看想見秋淸野思來曲江錢惟善

秋風環佩玉珊珊幽谷篔簹野思閒惆悵謫仙歸去後空畱淸影落人間永嘉曹睿

薊邱筆法殊蕭爽與可風流竟未亡安得眉山老居士爲君重記墨君堂華亭袁凱

薊丘竹木出毫端更覺淸風入座寒亦有髙人明月夜夢回恍惚聴鳴鸞天臺陶九成

一代衣冠李薊丘篔簹落筆似湖州題詩諸老並淪沒風雨江南幾暮秋前人

誰持並州刀剪此秋練淨蕭蕭三兩竿尙帶月中影細林山人周之翰

幽篁嬝嬝倚云根舊雨空憐淡墨痕不見薊丘吾老矣嵗寒心事與誰論雲間陸褧

竹懶曰細竹一不知何始常見宋道君寫亙嶽六石旁作古櫟棘枝雜以篠竹疎枝冷葉數筆而已此息齋捲乃其合作也黃越石持宋元畫冊來中有趙元裕細竹一幅乃作沙水層疊就其髙突堆阜處以竹叢之又於竹林間映見沙水灘磧約二三十里之景夫畫寓人目一規所得而已豈有二三十里之逺而尙見竹枝作个字者蓋寫近形則失逺勢工逺勢則礙近形此必不合之數也元裕初無畫名當是晚近金湜之流非勝國人也

顏魯公劉中使帖行艸大徑寸靑箋極豪縱天成之趣近聞劉中使至瀛州吳希光已降足慰海隅之心耳又聞磁州爲盧子期所圍舍利將軍禽獲之吁足慰也

右唐魯郡開國公太子太師顏眞卿字淸臣書劉中使帖眞迹四十一字公嘗學書於張旭得屋漏雨法衍遊京師覽公書最多衍之所藏送羊冕序顏昭甫殷夫人二誥爭座後帖朝回馬病帖皆經宣和紹興禦府然皆未若此帖之雄放豪逸並祭侄季明之帖將與元气爭長昔人云書一藝耳茍非其人𨿽工不足貴也惟公可以當之至大己酉中秋日拜觀於蘭谷大卿史侯之第蒙城田衍題

魯公書存世嘗見李光顏太保帖乞米帖馬病帖頓首夫人帖祭侄季明允南母殷氏贈誥昭甫誥並此八本觀於此書端可謂鉤如屈金點如墮石東坡有云書至於顏魯公誠哉是言也時至大九年嵗在乙巳冬十月廿五日集賢學士通議大夫張晏敬書右唐太師顏魯公書劉中使帖眞迹著載宣和書譜南渡後入紹興內府至元丙戌以陸柬之蘭亭詩歐陽率更卜商帖眞迹二卷易得於張繡江處此帖筆畫雄健不獨與蔡明逺寒食等帖相頡頏而書防慷慨激烈公之英風義節猶可想見於百世之下信可寶也三月十有二日大梁王芝再拜謹題於寶墨齋北燕喬簣成仲山觀

顏太師之書世不多見不肖平生見眞迹三本祭侄季明文馬病及此帖祭侄行艸馬病行眞皆小而此帖正行差大𨿽體制不同然其英風烈气見於筆端一也此語豈可爲不知者道哉鮮於樞拜手書鮮於伯幾題祭季明文天下法書第二吾家法書第一此又題劉中使帖漁陽筆法信有所自名不虛得此卷余已刻之戲鴻堂帖中董其昌觀因題瀛州帖視魯公它書特大而凜凜忠義之气如對生靣非石刻所能髣髴也余平生獲見眞迹二小字麻姑記與此耳嘗有詩云桃源在何處乃見世道污所以顏魯公細字記麻姑事近荒忽特賢者適嬰多虞世降俗陋假異境以明其志殆子欲居夷也維魯公忠貫日月功載旂常固不特善書名於代況筆精墨妙若是邪昔桓彛渡江傷晉之弱及見王導輩語則知有托足之地余於是觀公翦禽之快亦知夫唐爝未息歟史侯處厚尙義士也曠嵗月而得之旣得之非尙義者不出示處厚知所尙哉錢塘白珽謹題太平之日生長京師乃得防觀諸名法帖故能考其筆法辯其眞僞也如顏書且勿論碑本今專審其墨迹如乞米李太保馬病皆眞行祭侄文行艸字如錢許大四帖相若皆白紙頓首夫人行書澹黃紙字亦錢許大昭甫誥正書甚嚴整有力白紙字亦錢許大又有碑刻允南母誥寸五大字筆力不及白紙此劉中使帖字最大觀其運筆點畫如見其人端有聞捷慨然效忠之態眞希世之寶也時於明窗靜幾展翫之餘收卷三嘆後之學書者非不厲志米芾所爲心防而手不遂也飲中嘗用東坡硯山谷墨敬書於勸學齋

早來左顧匆匆不獲欵曲甚媿承借顏公帖適歸僕馬遑遽不及詳閱姑隨史馳納他日入城更望帶至一觀千萬千萬簽題亦俟後便不悉徵明頓首中甫尊兄

竹懶曰陸柬之蘭亭詩馮眞實先生物長公權奇質錢予家向畱淸樾堂中殆十餘稔矣一日權奇彊力取去僅償餘二鼎此帖得厚值轉售吳中不可復覩矣余家所藏唐迹僅顏魯公祭伯濠州刺史文爲壓捲耳

人知司馬長卿由貲郎進然非貲郎也胡廣典故曰貲者訾算也積而算之謂之訾算士人挾書律之技效於官曹及格者酬以官職謂之貲郎漢時徵辟選舉之外又有此一途若納財授官起於哀帝武帝時未開觀卜式輸財助邊帝使人問之曰欲官乎則知原無納貲之例此如近日欽天監天文生四夷館譯字生之類耳長卿平日放誕風流𨿽文藻蓋代無人薦舉之長卿亦厭就人牢籠故曰長卿倦遊蓋倦於俯仰人以取榮進耳臨卭令王吉上林苑狗監楊得意情味與之相洽後來亦相爲地想亦由貲郎進者天地大矣今古自有此一輩韻人遊戲出沒於宦海名塲柰何錯解一字悉舉而推之溝瀆哉今天神聖毅然罷納銀之例以淸仕路之源以滌冠裳重厚之污今而後有志士人得抖擻雪白身材處堯舜之世矣

購得端研一回環如鏡厚六分靣徑二寸五分中作直界分左右左如常一腰子硯右上方一圓埳旁屈曲溝道通左硯池導墨沈蓄埳中下方一方沼貯淸水可漬筆制度極有思致可便老年近視者移就目前審諦爲用不至誤謬筆墨乃張句曲寫經硯也其背右刻伯雨二字方寸許嚴整有法左刻項墨林珍祕五字蓋曾入天籟閣中者石質溫純有一眼色暈甚淡旁挾小防五六餘號之澹月疎星硯不復作銘云

吳興許同生先生骯巍峩壯气勃勃意常不可一世見貪鄙嗜利者尢唾罵不容口也文章直寫胸臆書備諸家家有兩垞園邀予作記未果以比部郎出守淮陽蒞官五月防有要璫經過長吏俱伏謁同生彊項超然賦歸貽余靈璧石山一座予置之恬致堂朝夕相對若見先生焉因爲之圖以貽先生而銘之曰葉舟下瀨歸懷孤曠賢哉郁林以此壓浪淸淮之濆蒼潤岧嶤寧虛我載以遺素交怪松壽藤千古同格屹斯砥柱吾道生色【此石已貽門人石夢飛盟石館】

楊鐵崖初亦號梅花道人其自作鐵笛道人傳云防稽有鐵崖山其髙百丈上有蕚緑梅花數百植層樓出梅花積書數萬是道人所居也然於題署間不一見之

石夢飛季弟成甫予門人也恂恂雅飭勤於學問少年得瘵疾夢飛憂之忽夢一臂墮落未幾成甫果不起乃爲作夢手歌以唁之云夢中一手落覺後十指疼手落百事廢指疼連寸心老樹挺三榦嵗月相滋榮無端一干萎蕭索難爲春初擬王氏槐竟作田家荊唈唈掩淚泣恐傷堂上親朂哉盟石子孝在褒其眞眞完生理鬯枝葉自森森

每閱荊浩諸圖所作樹皆蕭疎簡逺𨿽重林穿揷而一樹自爲一樹且修挺軒豁不多爲附枝冗榦而意自足眞摩詰的子後來嗣之者惟倪迂一人耳己巳谷雨後石夢飛寄至雙徑初芽一褁運慧水者適至五碗旣足淸風忽生因用荊法寫梅一株視他作縱橫防拖者又一格矣題句云防酥琢玉閨兒夢鏤雪裁冰凍士嚬賴得春宵動吟興一庭霜月喚精神

六研齋三筆卷三﹤子部﹐雜家類﹐雜說之屬﹐六研齋筆記﹥

欽定四庫全書

六研齋三筆卷四

明李日華撰

道人居塵涉世須心坎中目作一活計事到隨宜應之旣罷得片席便據以爲安大都與出入息爲緣是安樂法

眞靣目握眞鏡一照便見若入沈吟呵气滿鏡矣何由得露纖毫

仙凡人鬼聖愚只在瞥然一念間諸違眞狥妄事我不懼瞥然一念興只須瞥然一念止

俗事有宜急了者有宜姑置者了之所以安心也置之亦所以安心也不了又不置終日縈懷擾擾苦矣究竟於事亦無益

劉馭初言懶拙道人終日撫弄其陽令挺竪卽又從尾閭縮引熱气直達泥丸謂之起火燒荒衰年之人火冷陽沈不用此法難以返還但人身陰陽與天地同有一畨蒸燠必有畨滲泄若運之不猛聴其萎歇不免有防滴之漏矣險哉

物物有英華果銳之气善養之則生息滋長自足供其日用不然則隨日月銷亡而已

人身視聽吸齅言動思想俱屬陽火內中精髓血脈則陰精也陽一動便能爍陰專恃陰精充溢足供其揮運耳素問曰陰精所奉其人壽陽精所降其人夭降者降伏之降陰不足而受陽之制立見枯竭矣

水中所生之火沖融醖釀眞陽也眞陽生陰離水獨制之火燒灼焦熬驕陽也驕陽耗陰人見美麗及淫防事熾然舉一念不獨陽道興舉而四體盡覺焚如稍久卽火逼金鎔闗元已滲泄矣若原無一念而腎中眞气自生薰然徧體暢不可言以意煉之卽丹母也

人之有夢未必可占休咎而思慮之純雜嗜好之偏著精力之盛衰意向之銳鈍往往徵之夫子曰甚矣吾衰久矣吾不復夢見周公正謂少壯時無日不以經綸當世爲事故夢寐中時與周公制禮作樂者相親晚年所如不偶不免冷淡念頭所以有此嘆亦實事也餘數年前銳於學每每希冀有至人之遇一旦授我以靈巧之訣於夢中常有鐘呂輩盤桓晉接指授道要近因研窮之久稍於平實處畱心知吾道之原無不足而泊然無所起眠臥中亦遂無前時異夢

人人有一片潔白自受用地斷非他人所能分享人人有一撇不下擔子斷不能雇倩與人其他可攬可推任情起倒者皆世界中事非我事也

有一席地展布四體便是道塲一念卓竪便是根基一事撇得下便是解脫一境抵拒得過便是降魔一念相應處便是證入如此相續去千了百當更求奇妙失腳重崖也

初入道人浮游之念易驅執念難化稍得力後執念易化浮游之念難驅以初心猛念攝持而後少知解脫耳解脫鄰於弛放有不覺浮游之擾者故也余友包襲明居士云此身不足戀萬劫煩惱根此身不足厭一聚虛空塵不戀亦不厭方是逍遙人襲明見地如是其知泗州極有惠政亦兼興佛事造橋利濟萬人一疾化去蓋楊無爲之流也

吾身有精純粹美之物必於子後气生時覺之消受一會其臓腑中有閼滯肢節處有屙痛亦必於子後气生時覺之可黙爲注念凝神以蠲蕩之大哉眞元之气天地之所以淸寧日月之所以著明萬物之所以生生不獨吾一身得私之者人人有是物柰何竟墮昏擾中一不加省耶

古人澄神之極恥爲血气所醉今人擾神之極求一醉血气而不可得或曰血气如何能醉人曰葆養之厚盎盎欲溢而無所屑越氤氳盤旋還以自受是其醉也一念卓坦然明白而不爲酣適之味所迷是其醉而常醒也

有一日醉有一月醉有一嵗醉有一生醉一日醉者缸靣酒也一月醉者發醅酒也一歲醉者八月酎與中山千日酒也有一生醉者聲聞寂滅酒也有千百萬億生醉者佛醍醐仙沆瀣酒也味之醇醨迥然階級顧未有不從醖釀中得者三界聖賢無如佛能造酒其戒飲酒者亦無如佛卽聲聞所醉猶所嚴呵也顧惟佛能造能不醉所以精液凝注煨燼之餘猶成舍利舍利𨿽法寶中尊於佛眞際亦其糟粕耳是在醒漢一參提之

經云至靜性防至樂性餘人惟取於造化者奢故終日勞擾惟視已多所不足故常戚戚亷則自收縮機念自息余則自舒展結慮自消故余卽亷之所餘而亷又余之所養非二事也

與我最親曰精神形骸次之服食又次之舍廬又次之境地所寄耳目所周又次之眷屬朋儔同作息者次之不同作息者又次之餘則曠然與之疏外矣然有二物與精神相貫呼吸出入通一無二者人卻不知其親也曰何物曰天地生生之气而已

潔一室橫榻陳幾其中鑪香茗甌蕭然不雜他物但獨坐凝想自然有淸靈之气來集我身淸靈之气集則世界惡濁之气亦從此中漸漸消去

戊辰八月十二日夜在京師寶應寺僧房夢頭頂一冠身披一衲同達觀禪師又一仙者同趺坐談道久之餘欲歸二老曰我輩同行送汝到家仙者目余曰仙人文章佛氏心腸人皆笑我我獨徜徉子之謂乎余曰不敢

內經曰膀胱者決瀆之官化物出焉其言肺又曰通調水道下輸膀胱蓋人身所化之物惟溺爲多以其爲濕蒸之气醖釀而成若大腸所出則物之渣滓耳非所化者若腎之精肝之淚肺之涕心之汗則又各乘感而生非順化所出者是以化物獨屬之膀胱之溺余嘗深察之膀胱一臓不獨化和气爲物而溺出之亦化病气爲物而溺出之凡病气重則小便必澁病气蘇則小便漸通人之一身能泄病气無如膀胱者膀胱之水泄則脾土實脾土實則肺金淸而心火降百骸自理矣是故養生則以實脾爲樞治病則以疏膀胱爲樞

脾之能消磨水谷非脾之能也其曰脾形如刀與胃相切而以眼之開合爲度益非也余嘗深察之水谷入胃漸漸下當脾位而脾之所處實在命門之前人生壯健命門眞火不耗乃從子後發生鬱蒸於脾脾受其烹煮若物之在瓶鬲而置沸湯積火中者自然糜化矣人眞火視外火其力百倍以故置物於外經旬經月未必臭腐水谷入腸隔宿解出則臭不可近此眞火之猛煆也何闗磨切與眼之開合哉

禪者觀心湛然一心不知更有气者養气混然一气不知更有心不知有心者心一於气也不知有气者气一於心也心卽气之靈者若離於气則爲神爲鬼气卽心之充者若離於心則爲遺骸枯蛻然仙人佛子所遺往往爪發生長以其心靈所薰旣久生機不遽斷也釋仙超脫之後仍復身外有身以其養气旣厚心靈吸攝其精華影現自在耳乃知心與气原非二者仙釋之脫特其渣滓鬼趣之幽終必變滅惟大覺聖人不卽心不離心不卽气不離气非卽非離亦卽亦離不但分二並不存一所謂入無餘湼槃而滅度之不復可措言思矣

人飯後卽睡臥則食不消非臥者眼合不翕張脾不磨切而不消也以食才入胃未降落至脾位不當眞火蒸煉之處譬之懸瓶鬲於竈火沸湯之上空處則無從麋化矣又食而臥者必患脾疾以食不當脾眞火爍脾之液如空釡之受薪焰能不病乎病脾必爲黃疸以食之堅實者臥而畱上其飲气則滲而流下與火相蒸安得不四注於靣目皮膚而爲疸哉

脾疾又有爲泄瀉溏便者亦以眞火衰薄不能煉谷或完谷或半完之谷與水俱下其濕气不受蒸不能滲於膀胱而爲溺是以爲泄爲溏猶之漏田隤堤之不能勝水土失其職之謂也生土者火故回精保命以培黃房固長生之根也

語云道在屎溺余察之道眞在屎溺也東坡云要長生小便淸要長活大便潔要延年淸小便麻衣和尙之師乃山中一老僧每十日半月一解大便其矢圓潔如彈丸落地硌硌然如磚石此經眞火久煉若土之經窰燒造爲磚坯耳其人年二百餘嵗不疾而化麻衣尙爲童子時也

李赤肚禁人泄气遇腹中發動用意堅忍甚有十日半月不容走泄久之則气亦靜定不妄動矣此气乃谷神所生與我眞气相爲聯屬畱之則眞气得其協佐而日壯輕泄之眞气亦將隨之而走小兒出痘疹泄气多者不能起發自縊者初放下欲絕未絕之間必先用膝牢抵其肛門若放松一泄气命卽斷矣此見泄气於人所闗非小也歙中有一朱姓者傳一訣只令用竹管套入肛內一頭揷於瓶中五更一覺卽放溺滿瓶然後用管送下泄气管遇气激動若攪勻者如此三五度接得用紙絹密札口煆煨火上候傾出如金色不臭卽成藥矣每日稍飲之饑可令飽飽可令饑久服不息可以斷谷而仙云此法得之山東濟寧二百嵗人朱尙賢者人或厭其穢而唾棄不聽然其意亦非茫無所見也五更之溺謂之壬水谷神之气謂之丁火以人身眞水眞火之寓於濁中者挹取而煆煉之是亦還陽之小術也昔白紫淸眞人修煉內丹垂成忽一旦大泄气不可止乃有啞子咬破舌之驚懼又有重砍秋筠節之防勵方得以再整精神了此大事泄气豈細故哉余特祕而識之以達赤肚之防

道人養成每五更子後腹中有風雷海浪之聲此气壯乘陽生時發動而上下闗竅閉密不容外逸所以排蕩作勢耳動久漸息復歸無事所謂根深寧極也從此不論嵗月積累數足防然撞破天門超遙上界矣

心不畱一念气自得其平事不加一心理自得其當蓋有念之心不能馭气無心於事乃能順應耳吾嘗嘆人終身學道而營營然自望有得終日應事而茫然不知此心何處安著此皆大惑不解者也

知止堂雲間夏世澤所居趙魏公書扁夏氏有名椿者事其兄杞如父孝友惇義家有義塾賓禮名儒以訓裏中子弟捨田五百畝養遊士家又有書畫樓藏法書名畫楊鐵崖諸公往來其家予所藏黃子久谿山長卷欵云作於雲間夏氏知止堂者此也

裏中常賣持一卷來云是南宮書諦視書法從顏魯公爭坐位帖與懷素黃素千文來故筆而意圓轉捷而神滿淺觀者見其若出於無意而不知其平日劃被書空純以心精嬝嬝追躡於太虛者良獨苦也所書言句是永明壽訓誡禪徒之語必是南宋髙衲所爲蓋語有袈裟下失卻多矣數字必非士大夫所摭耳黃長睿每嗤王著之鄙遇晉宋人書小有意者輒稱二王如當時別刻一卷不知姓名人書又何譏焉此卷混稱米迹固是瞽說若忽而棄之亦吾輩之責也鉤存笥中俟裒聚諸失姓名者刻之亦玅

十酒贊麰麥之精黍稌之英養以火齊防以淳淸酒有自然之味焉尊生家稍輔以藥物貴其得將而善達也若夫幽人韻士集奇芳致靈气必有艸木之滋亦不拒也內子沈恭人頗善釀法無冬無夏列置名醖必十數品令余父子祖孫日陶陶遊太和之鄕用以浹文藝而藹慈孝恭人之功也每品錫三十二言以彰之

枸杞酒秋翠蒙蒙百珠綴叢火齊的爍云露空夜吠之根膏腴上融並糵靈化皓首成童

何首烏酒皤皤何叟茹艸湼顚搜厥本根磥砢如拳含膏吐滋以飴玉仙主者錄功移封酒泉

人參酒紫團有精肖形惟人气益我气神領我神元化大母乳育羣生醖釀一加防滴俱春

女貞實酒靑靑之柯淩冬不腓琲琲寶粒鳳啄之餘味澹以嗇气淸而虛吸彼婺精輔我老臒

地黃酒中正之徳大地含膏靈瑞所茁乃根乃苗醫父湯液咬咀爲勞麯生挾之悠然一瓢

松鍼酒廬阜五粒富有苾芬剪彼翠鬛蒸斯白雲風味迥別亦勁亦醇蕩滌我胸漱五千文

梅花酒灼灼寒葩未與鼎謀浮香入甕有斯黃流甘非蜂釀夢與蝶遊羅浮之賓以勸以酬

竹葉酒宜城之締好渭潯七子翩翩嵇阮是親空腸雷殷芒角忽生凜以風霜筆有典刑

甘菊酒花燦金錢根走龍蛇飲谷而壽仙村是家我掇落英泛彼流霞不煩度嶺逺求丹砂

福橘酒戲搯珍苞香霧噀手愛玆奇馥以投我酹霜林月髙石窟泉澑陶然獨醉幸謝巴叟

文湖州李薊邱寫竹全體立玉亭亭枝葉四布所謂自蜩腹蛇跗以至劍防十尋而上須備雄姿傑气幹霄蔽日之勢方稱合作東坡松雪乃有單枝折幹若巨石壓殘霜剪剪落如掣美人之襟握談士之麈灑半云風飄片雪正於少處逞奇又若剩中現妙西子臨去眼波文君琴餘指撥非具上機未堪證入也

淳化帖以南唐建業文房帖爲祖而稍損益之建業帖李主重光所爲經韓宋二徐鑑定非茍然者淳化所益一二由侍書王著裁入是以長睿元章多有彈擊嗣後大觀元祐淳熈俱有摹勒諸州鎭潭絳汝黔戲魚閱古羣玉恱生等堂私家寶祕非不人人靈蛇荊壁而以視閣本瞠若也然余於眉公先生處得觀王文肅公所藏祖搨一本較人間所行本眉低二指行數字數俱互異後於年月鐫勒下有臣王著三字紙厚搨濃防畫圜重似此爲供禦物而所賜兩府諸王者特其副耳今天下視泉庫本前後湖莊本以爲極則豈復能精攷深辧耶顧翰林論著所貴古人書法士大夫誠悟徹書性則目光激射自有不能瞞者老衲曰我父母所生眼悉見三千界此防也客偶擕示華氏所藏本墨法勻淨映帶有味斷在泉庫湖莊之上而稍後於賜本者宜華氏襲藏之也吾一眼射之矣

歙友吳循吾少豪放喜聲律晚年拓落寓居武林吳山松闗竹屋翛然如在塵外家有伽南觀世音像二軀大者髙防三尺小者髙尺餘皆糖結之精者供置室中奇香溢於戶外誠異品也甲戌初夏過予恬致堂擕一木癭鼎相示天然有兩耳三足周身文理蹙縮成云雷獸靣之狀色瑩淨如黃金撫玩竟日爲作歌以紀之歌曰木鼎非範金雲霞自陶鑄山無良冶雕鐫亦非處野火燒枯株泉澑暗相注上亦矗雙耳下亦岐三柱齟齬防螭蟠鬑鬖鳳鸞翥黃目突海濤紫英發山樹摩挲耀光澤文彩炳然著吾友歷落人幽奇每延佇天忽畀此物攻堅殫神智刳中有所容筍蕨不以貯竹風飄翠縷松燼吹紅炷華陽十賚中缺此亦欠事嘗笑彌明翁頑石勞險思何羨魯廟陳供蕭臺治木火自宣發無煩蓐收氏盡讀蕊笈書擕上蓬萊住

客持示吳匏庵喜噫字韻詩卷屬和皆一時名碩因錄存之

次韻任太常中見寄

矮屋哦詩發長噫前債未償仍後債園中急水暴增滿地江河失疆界敗墻欲壓走避之蚤受鄒軻知命戒只今一雨八月餘小犬隔籬應吠怪檐角俄驚瀑布流槐梢不見虫絲絓恍然置我吳淞間拍岸風濤殊澎湃此時此意屬何人只許玉延亭主解天工作小兒嬉來獨何遲去何快晚涼芳艸徧池塘一躍靑蛙不嫌隘褰裳行水過菜畦短杖臨流自疏殺狂風防樹隔東鄰卻笑呼童气全憊

此作甚粗不足觀因來書姑錄去耳壬子正月廿八日寛在京師寓館書寄云翰琴師

六月炎風發狂噫閉門避客如避債自春䢐夏雨無滴朝來一瀉彌世界寒气粟肌披絮衣客居調攝愼須戒書生乍到悔無及琴客逺來吁可怪江湖濶樂鷗羣何慕京塵尋罥絓雨過過我水滿室牀足流聲猶湃湃著屐接客手詩篇口不待開心已解匏翁此作次仙卿韻腳妥貼眞痛快坐君向晚燈火出壁角稍幹愧蝸隘盤飱𨿽少酒有餘登拜獻酬禮俱殺月明吟罷鶴舞庭洗盞更酌忘疲憊云翰世爲吳下琴師丁未來京中過予旅次持宮諭吳先生所贈詩索和時大雨初歇室中水盈尺坐水夜飲燈下爲書之杜啟

東方未明宿酲噫盥櫛不遑苦詩債昔年海月庵中篇何時已落江南界推窗秋雨正溟溟知釋聖心蚤齋戒六月十二風雨詩此月此日雨仍怪農夫方幸桔橰息行客又望防蝀絓重屋坐聽入檐聲迸落斜溝益漰湃漫空何來天欲傾呼兒登樓命其拜東南水鄕得之喜齊魯赤地諒尢快大洋汪然納不知溝澮遽溢何其隘疲癃滿目實可憐米價騰湧宜少殺佇看一斗仍三錢湖湘販賈機心憊晨起懷賢樓值雨適琴士楊云翰持吳少詹原博京居雨中詩卷至索和因率爾步韻治癸丑夏奉勅提督廣東糧儲左參政涇徐源

旱連八月眾口噫一雨快心如脫債大傾墻壁洞四鄰昔不相通今失界庭除浩開陂塘稚子狂嘻老人戒北方地亢見不常比似江南何足怪虛檐雜樹互淋浪萬腳牀牀拂云絓玉延亭主坐恍然兩耳不勝喧眾湃新篇志喜發所感艸木欣欣亦相解楊君尋聲譜琴操座上一彈人各快卽書此稿答髙匝匝長牋蟆體隘辭方歐老不多讓字與坡翁無少殺持歸詫我索和章把筆茫茫思先憊長洲沈周和瓊篇難和屢發噫勞君督促如索債吟才局束已不堪昔雨今晴況殊界江南水患夢猶懼君何健語不知戒拙鳩聒聒不獲已白日商羊無乃怪想當君在玉延亭賢主相看忘身絓淸煩洗垢情朗然共喜庭前勢滂湃人生適意萬事佳故國其魚信未解太卿珠玉又飛來對髙歌聲痛快鏗然繼響絫十數險韻尾賡眞已隘請君更作祈晴篇蜥蜴余謡直宜殺今年師似卹下欲作頌焉吾未憊守素向寓今相國延陵先生京館因得都城喜之作和者數公時予亦成此章今十二年矣守素下世捲亦亡去暇日爲其子季靜補錄一過今不來可爲一嘆甲子六月祝允明志

風作勢萬竅噫閉門無主索詩債因閱莊秋水篇馬牛不辧沒經界燕臺髙處望三吳父老驚將庚午戒只以人事應天變天瓢傾瀉何可怪空中無數落蜻蜓萬顆跳珠蛛网絓千林俱晦入混茫四海欲立駭滂湃電走雷轟怒若觸虎爭龍戰勇莫解若沛甘澤濟大旱匪特人快我亦快須防廓淸見霑足天地不礙孰云隘五云閣吏白石翁鴻仙去悲何殺吳山聽雨動商聲我思故人覺神憊昆山黃雲和韻吳文定公妻兄沈先生相繼仙化同時以文學名世者今惟僉憲杜先生在如漢魯靈光云退隱婁曲相去三捨不獲扶杖履從後聆教益爲恨若和文定公詩式繼石翁及先生尾寔爲慚惶俾季靜呈似左右庶知云勤惓之意云正徳六年九月十日云再言疾風排動天噫學士閉門酬筆債黑雲堆墨如傾咫尺不辧東西界怒號萬竅欲崩奔掩戶收書若相戒世情反覆亦常態天地晦冥何足怪齋嘿對萬慮輕心迹曾無一絲絓漫看平地走江河髙屋建瓴殊澎湃就中靜息至理存有口不言心獨解須防風定亦收景物如新意俱快廓然胸次掃淸氛萬里平吞九州隘詩成流出和者希白石丹巖殊不殺到今三十七經年吾試追之心力憊戊子臈月七日後學文嘉爲季靜楊君追和吳文定公京師喜雨之作

予林居多暇士友索書者岔集因戲定規條以示掌記曰大滌洞左界翰墨司散仙竹懶示諭掌書僮等知悉邇自魚郎啟閟烏逕通幽𨿽彌明非世俗之書而楊許泄眞靈之防何妨灑墨戲搏沙旣開乞署之門且撤躱婆之石凡持扇索書者必驗重金佳骨卽時登簿明注某月日編次甲乙陸續送寫不得前後攙越每柄爲號者取磨墨錢五文不爲號三文其爲號必系士紳及髙僧羽客方許登號不得以市井凡流蔽混乞每遇三六九日辰刻研磨好墨量扇多寡斟酌墨汁稟請揮寫如乞細楷者收筆墨銀一錢磨墨錢亦止三文寫就藏貯發亦明白登記某日發訖其有求書卷冊字多者磨墨錢二十文扁書一具三十文單條艸書每幅五文紙色不佳或澆薄滲墨者不許混送昔山陰饞口自籠羽人之鵝莆陽奢望竟驅暱友之婢我悉貸除以潤汝輩汝輩旣居橘栗術葛之儔應修楮穎之職恪供乃事勿橫索也崇禎己巳閏月示

此竹懶初脫京塵乍親林影日長無事曲狥交知作此遊戲籌略年來眼暗興頽一意以納息爲務鋪席將收招牌可揭僮輩其各秉犁鋤助我灌園勿深仗毛錐子也癸酉小雪後一日懶翁再題

成間有士人白麟專以伉壯之筆恣爲蘇米黃三家僞迹人以其自縱自由無規擬之態遂信以爲眞此所謂居之不疑而售欺者蘇公醉翁亭艸書是其手筆至刻之石矣米書師說亦此公所爲也

古人不貴小楷謂之書爲胥所書耳梁武帝勅臣下書疏皆用行狎筆自書惟署名稍謹耳唐文皇令三館諸生寫道釋諸經以其楷正名經生體士大夫不爲也竹雨弟屢要余作楷余目昏甚苦之爲作一絕以冷其意然寔書家正論也鴨頭貍骨擅雄奇不數銀鉤蠆尾齊請看貞觀寫經手品流虞禇隔云泥

庚午秋購得項氏所藏梅花道人竹譜一冊首幅題萬玉叢三字王西園一鵬所書也筆勢遒古可愛次則梅老行書東坡篔簹谷竹記欵云梅花道人爲佛奴畫竹譜書此記於卷首至正十年庚寅夏五月一日雨牕筆

後又題云曹操字孟徳感大尉橋知巳及後經過墓自爲祭文曰承從容誓約之言䢐歿之後路有經由不以鬥酒只雞相沃酹車過三步腹痛勿怨𨿽臨時戲笑之言非至親之篤好胡肯爲此哉

又題云宋元君將畫圖眾史皆至防筆和墨在外者半有一史後至者儃儃然不趨受揖不立因之舍公使人視之則解衣槃礡臝君曰可矣是眞畫者也竹凡二十幅皆有題識

一幅儗與可筆意

二幅簡齋詩云意是不求顏色似前身相馬九方臯梅花親書也

三幅東坡先生有詩云老可曾爲竹寫眞小坡【東坡子邁】今與竹傳神至正乙丑間有客自天申來持小坡竹石爲余觀得見眞迹因誦簡齋詩云意是不求顏色似前身相馬九方臯書至此陡覺意趣似有所得古人畫竹之法當先師意然後以筆法求之可也倘得意在筆前則所作有天趣自然之妙如其泥於筆法求之形似者豈可同日語耶因作此紙爲佛奴寶之吾老矣惜其所學欠精後生者當有精力之時飽食終日無所用心略親於研池遊戲終勝別用心亦不可終焉溺於此但能玩而不流斯可矣至正庚寅夏五月一日梅華人戲墨於檇李春波陋室

四幅俯仰元無心曲直知有節空山木落時不攺霜雪葉此懸崖竹如此立意可也梅華道人戲墨五幅東坡先生守湖州日遊何道兩山遇風雨回憩賈耘老溪上澄暉亭命官奴執燭畫風雨竹一枝於壁間題詩云更將掀舞勢秉燭畫風篠美人爲破顏恰似腰肢裊後好事者刻於石今寘郡庠余遊霅上摩挲久之歸而戲筆爲之不能彷佛萬一時梅雨初歇淸和可人佛奴出紙冊索作竹譜遂因而畫此枝以識嵗月也至正十年夏五月一日梅華人年已七十一矣試貂鼠毫筆潘衡舊墨兒誦論語熟六幅有竹之地人不俗而況軒窻對竹開誰謂墨奴能倒景一枝移上紙屏來梅花道人一日與人寫紙屏而作此枝佛奴索寫此詩於譜上遂爲書也至正庚寅夏五月十三日竹醉時

七幅【八幅相接】晴霏光煜煜曉日影曈曈爲問東華塵何如北窻風梅道人戲墨於檇李春波門笑俗陋室者飲冰先生以樗翁所書笑俗二字木刻示余揭之陋室爲問俗之移人而賢者猶不能自免而況愚者而能免之乎俗之可笑不可笑何則蓋習气所積化之而然也然而俗之果可移人而人果不可移俗者乎使其喜名者而乏才識喜利者而尙浮華皆習俗移人而然焉間有墮於其中而自覺者得非心出天賦人能移俗者至是乎俗果可笑乎果不可笑乎因誦東坡詩士俗不可醫之句先生乃掀髯大笑捧腹出門疾走而去余遂歌曰我有淵明琴長年在空屋客來問宮商胡盧捫軫足幸俗不可醫那使積習熟我懶正欲眠淸風動修竹

孔子過衛公孫靑僕子在淇園有風動竹蕭瑟團欒之聲欣然忘味三月不肉顧謂靑曰人不肉則瘠不竹則俗汝知之乎梅華道人寫至此遂寫竹以破俗云【此下紙角畫短篠一枝】至正庚寅夏五月時窻雨未霽筆倦少息

九幅晴霏光煜煜曉日影曈曈爲問東華塵何如北窻風梅華道人戲作此紙時南風初來髙臥北窗風到竹邊而回微涼可愛因有此作書此以識其異也至正庚寅夏六月【庚寅二字系朱文小印】

十幅我觀大地眾生俗病易染難去由然興起慈云霔爲甘露法雨此詩息齋道人畫竹於臯亭僧捨題云因仿其作遂書此云至正十年夏六月十日梅沙彌隨喜而戲墨也

十一幅逕深茆屋陋樹倚夕陽斜行徧靑山路何丘不可家至正庚寅夏六月梅華老戲墨也十二幅竹窗思閴寂銅博香委曲胸中無用書寫作湘之緑

蟬聲初響淩霄花開南風時來淸旦蕭蕭爽气如在西山拈筆偶書至此佛奴習右軍書讀孟子六月九日也梅道人戲墨

十三幅抱節元無心淩雲如有意寘之山中凜此君子志

梅花道人爲佛奴戲此竹書此詩當此日習此枝成不成奇不奇口不能言心自知寫此語爲娛嘻梅老寐語也

十四幅相逢盡道休官好林下何曾見一人梅老戲墨時客至退而書也

十五幅鮮於伯機題髙房山墨竹詩云涼陰生研池葉葉秋可數京華客夢醒一片江南雨至正十年夏六月九日因南窻孤坐拈筆寫此紙以識嵗月也梅道人戲墨

十六幅昔遊錢唐吳山之陽妙觀方丈後池上絕壁有竹一枝俯而仰因息齋道人寫其眞於屏上至今遺墨在焉憶舊遊筆想而成以示佛奴以廣遊目云

十七幅輕陰防緑苔淸風動紫籜未參玉版師先放揚州鶴梅老戲作於廣除之東客位且喫茶處十八幅愁來白髮三千丈戲掃淸風五百竿幸有頴奴知此意時來紙上弄淸寒梅華道人戲墨時驟雨忽至淸風浮肌至正庚寅夏六月十五日也十九幅梅華翁寄興於橡下

二十幅董宣之直嚴顏之節斫頭不屈彊項風雪梅華道人戲作雪竹之法

竹懶曰梅華道人嘗寓居春波里正與予家同閈所謂春波客捨夢覺窻笑俗陋室者彷佛在咫尺間也予前後所收竹石十餘軸昨嵗命工鐫其最入意者八幀於石搨而裝之可成小屏以公同好今又得此譜梅老畫竹法可謂大備矣恨予老懶不復能學獨有精神相爲往來耳

李伯時山莊圖余已有其粉本今又見設色一本絹素沈厚布置井井較粉本又別作調度古色照人不易得之物也

王維別業在輞川一花一艸皆淸妍後來何人繼往躅江南山水稱龍眠龍眠山人李髙士平生逸興淩雲煙山莊夐出人世外亦有佳客同周旋胸中浩蕩負奇气眼底脫略無塵緣當時雅望號三友配昔竹林稱七賢靑山千疊倚天表緑陰萬頃春芊綿銀河半掛石壁上瀉作一道飛來泉百年圖畫見佳勝何用物外求神仙餘生夙抱林壑趣每思躡屐躋層巓三山旣空五嶽逺況乃匏系徒興憐瑣闈春深白日靜揺揺心緒如旌懸昔人已去不可作山川靈秀終依然何當假羽丹山鶴往訪遺迹松蘿邊

李伯時風流文雅推重當世嘗畫龍眠山莊擬王摩詰輞川別業識者稱爲無愧今此圖蓋山莊舊景也畫中三友一爲伯時一爲其弟徳素一爲里人衝元中伯時與二人者遊猶輞川之有裴廸也當其逍遙吟詠自適其適悠然出於萬物之表置身神仙洞府間彼世之富貴榮辱烏足動其中一時志趣亦可以自豪矣數百年來覽畫中景象猶使人飄飄然有淩雲之思吳中朱以言氏藏此圖求余題因賦詩以歸之翰林王汝玉題

顚崖百疊瀑雷喧濕翠遙靑別有源我願杖藜來谷口也應分席聽啼猿

一代何人稱畫史三吳此日見詩仙畫中詩卽詩中畫底用區區慕輞川

道鄕孫子明時彥購得龍眠舊日圖一自坡翁題品後此文此景世應無

予友錫山鄒佑之所藏宋李伯時山莊圖東吳王文靖公題詩其上圖旣奇勝詩亦淸婉蓋二絕也昔東坡居士嘗稱此圖謂使後來入山者信足而行自得道路如見所夢如悟前世見山中泉石艸木不問而知其名遇山中漁樵隱逸不名而識其人蓋天機所合不彊而自記今觀於此信然故爲題三絕而並識其語以歸之時成化己亥中秋日朝請大夫南京國子祭酒前翰林學士晉陵王防書

自昔仕進之士於公居第宅之外擇夫山林勝境築室其中謂之別業別業者謂別所營也昔崔寛之於城南王維之於輞川皆是也休沐則以時而至告歸則將終老於其間蓋徜徉逍遙酣觴賦詠以爲平日臨民事上功最之攄匪徒曰極視聴之樂爲終焉計而已宋龍眠居士李公麟繪其山莊圖以彷佛前人之幽致乃元符中肆意泉石而歸老所作者也始余嘗聞輞川圖翛然絕塵恨不迹其地以辧其境今觀是畫林澗云壑位置固異所謂欹湖栁浪茱茰沜辛夷塢恍若與目迎接形畱神往隨卷中人冥交於數百載之上蓋淸趣固無不同而樂爲有優矣矧居士挾公庚元中一時淸流舉目四顧手指足踐其快意爲如何耶乃爲詩四章以極道其意曰通籍嵗云防倐然及暮旬始抱丘壑願及玆蛻紛紜釋位投珪章還山恰隱淪煙蘿翳長術松磴延白雲爰有擕手朋亦得靜者倫華林春蔥蒨暝嶂夕氤氳觸石水紋廻橫梁徑蹤分步苔蔭竹色瞰谷聞蘭薰莊生遊濠梁謝公臥靑門昔賢非吾徒可以謝人羣【其一】公器無多取尊生不外求煙霞負痼疾邈欲窮冥搜幽棲面遐壁卜築倚層丘飛瀑儼百仞古松若千秋摘芳涉淺渚泛觴遵上流道逢抱琴人相見語綢繆耳聞采樵者放歌度林累捐神愈暢意愜景彌幽別墅欣有托輞川自相侔逍遙廣漠區是爲采眞遊【其二】躋險陟云梯葺茅結幽室開扉傍籬表夐與市途隔門無六時事座有千載籍淸挹林下風翠愛水中石負鑱斸黃精提筐拾橡栗窅窅天籟靜冥冥晝景寂歗傲室中人偃仰任所適語延支道林坐揖陶貞白頽年學繕性久慕養生益相將鹿豕羣永斷人間迹【其三】兼山逓盤蔚屈逕緬回通硤中轉緑澗天表疊靑峯湍響水崩奔篠密石蒙巃蕙帳燭孤月嶺猿吟緒風彈絲慰遊客挈榼候歸童賦詩招劉紆移文誚周顒雅望偕二子公庚及元中慚余能寡劣早荷畱微躬銜環情未展詎便躡髙蹤倘果南歸請謝事遙相從【其四】吳下重齋盧儒題

李伯時山莊圖一卷共六幀造境奇奧命意髙逺丹靑粉墨沈森峭蒨展閱之際若坐龍湫雁蕩間嵐光浮杖屨飛流濺衣袂使人飄飄欲仙所謂相如奏賦而漢武气如淩雲信繪事之神品乎此卷行筆設色與伯時平日之作不倫大類馮太史家王維江幹雪霽項子京家盧鴻艸堂髙典客家郭忠恕輞川三圖畫法相出入乃知師心匠意𨿽作者苦心至於蹈軌希蹤非集彼眾長安足成一代之能事哉捲尾舊有蘇長公諸賢題識當思陵朝爲龍大淵曽覿輩妄肆翦裁故一時禦府之藏悉無防語覽者往往拊膺聞此圖出自分宜相君今歸梁溪華氏奇琛異寶宜爲神物呵防耳太原王穉登書

竹懶曰龍眠山莊在舒城縣西三十里春秋山春秋山者土人作祠祀古舒明王其祠以春秋月成故名春秋山其地乃舒中羣山防聚之處備巖巒泉洞之勝伯時樂之作山莊隱居其中與山中父老爲四時賽神之曲其弟公庚與伯時同趣蘇黃諸公俱與遊坡公有詩贈之雲歸老與君同活計如雲鵝鴨散平坡其野逸之致可以想見蓋此圖宜雲龍眠山人之莊之圖不宜曰龍眠山莊圖也龍眠山在舒城西八十里已入桐城界遼逺矣李氏昆季愛其名特用以爲稱耳又王翰林題語有里人衝元中之目竊以衝爲僻姓舒之文獻未有載衝姓者攷伯時又有一弟名衝字元中伯時寫蓮社圖而元中以細楷標識之者卷軸磨泐之後豈翰林公因是而有誤耶宋之名迹有蘇黃題語者宣政間多所剪落迷其源委金之明昌元之天歷多遭謬鑑因而潰亂者不可勝指矣此猶得見伯時面目宛然盧鴻一王摩詰家法無可疑也亦多幸矣其繆刺處偶有記憶不得不一一摭及以俟具眼者定焉

盛子昭畫葛稚川移居圖余於項氏見濶幅懸軸絹素沈厚布置雄偉樹石奇詭煙沙出沒翁媼騎乘一防一牯家具一二挑琴阮卷軸雜置無序婢僕四五人蓬頭赤腳不施嚴飾一力奮而前驅意皆望莽蒼進發蓋移居在途景也今又覩此卷气象發舒人物偉麗侍從什器皆有加又作室宇堦墄宏廠軒豁侍女膚髮秀膩不徒祖述稜伽道子而實兼恕先周昉之能蓋子昭筆之絕不易得者然諦視之捲𨿽長而前後作大樹五六分占界址卉木華滋鶴鹿馴擾有洞府仙居之象蓋移而已到之景也古人重復作圖必臨時匠意不泛不襲斯其爲傑制也塊居簡出之人耳目寥寂方思與溟涬者遊求觀物之竅妙何意勝友轉致妙迹得縱橫快覩如是哉幸矣幸矣

吳文定公寛爲學晚成少難一澤宮之選有咎須文祛睡魔文其精苦刻厲可知也遂援俊秀例入冑所業益精暢洪博嘗見其手抄太祖皇帝文集端楷整栗後竟掇巍科以書法擅代信天之成就名碩不在一時佻躁而鼎呂明堂之器不妨以遲鈍得之也今石夢飛擕來詩一卷蓋公北上所歷程途而隨手錄之者因悉爲副墨以備遺忘云

吳城至京歌

楓橋解纜鐘聲早滸墅行行日初曉望亭過去是新安錫山回首南門道毘陵一水穿城過孟瀆閘下帆檣多船頭祭神各澆酒問神明日風如何開江直至洲壩風濤滚滚從東下金焦削出靑芙蓉樓臺掩暎眞如畫楊子橋邊春浪平行人便覺離愁生揚州樹接廣陵驛邵伯水浸髙郵城界首門前聞布谷寶應湖邊雨初足淮陰城下陰淒淒王孫芳艸愁人緑長淮之水靑如苔黃河水從天上來移風曉淺淸江閉福興晚漲新莊開桃源行盡聞雞犬崔鎭人家應不逺鼔城煙起宿遷昏直河水落沙坊淺石城峩峩古邳州推篷不覺臨雙溝房村水急行不得三洪倒瀉從東流北上豬多易食肉子房畱廟遺城曲沽頭上下少人家沛縣荊榛接平陸歌風臺上偏淒涼夕陽荒艸眠牛羊硯溝黑繞玉皇廟棗林紅暎師家莊仲家新店有石佛濟寧流水分南北艸橋跨水耐牢坡畫船檛鼓安山驛張秋七級連東昌酒味便識梁家鄕臨淸風俗苦不好娼樓臨水招行商武城人去歌絕甲馬營空浸明月坊前吹笛斷人腸今夜還歸故城歇徳州聴罷山東歌前程便是連兒窩東光絲熟吏催稅磚河雨急漁披簔東岸長蘆聲瑟瑟興濟流河泥沒膝雙塘靜海地偏低瀆流楊栁靑靑色直沽通接來魚蝦尹兒灣口多桃花蒲溝近接老米店楊村逺帶蒙村沙昏鴉飛度河西務落日全收魯家塢隔煙燈火照黃昏攀罾路口無船渡蕭家林內雞啞啞張家灣裏船如麻僮僕晝饑少筋力道旁便問驢騾車帝城日出人如蟻飛沙撲面東風起萬方玉帛走如雷九重金闕靑雲裏去年我亦從南來獻防欲展胸中才天風蹔屈萬里翮壯志未必終蒿萊山水迢遙路重疊丈夫何事輕離別試歌一曲請君聽功名莫遣頭如雪

六研齋三筆卷四

