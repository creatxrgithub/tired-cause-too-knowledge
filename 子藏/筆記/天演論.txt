天演論

吳序

嚴子幾道旣譯英人赫胥黎所著《天演論》﹐以示汝綸曰「爲我序之。」天演者﹐西國格物家言也。其學以天擇﹑物競二義﹐綜萬匯之本原﹐考動植之蕃耗。言治者取焉。因物變遞嬗﹐深揅乎質力聚散之幾﹝➀﹞﹐推極乎古今萬國盛衰興壞之由﹐而大歸以任天爲治。赫胥黎氏起而盡變故說﹐以爲天不可獨任﹐要貴以人持天。以人持天﹐必究極乎天賦之能﹐使人治日卽乎新﹐而後其國永存﹐而種族賴以不墜﹐是之謂與天爭勝。而人之爭天而勝天者﹐又皆天事之所苞。是故天行人治﹐同歸天演。其爲書奧賾縱橫﹐博涉乎希臘﹑竺乾﹑斯多噶﹑婆羅門﹑釋迦諸學﹐審同析異﹐而取其衷﹐吾國之所創聞也。凡赫胥黎氏之道具如此﹐斯以信美矣。

抑汝綸之深有取於是書﹐則又以嚴子之雄於文。以爲赫胥黎氏之指趣﹐得嚴子乃益明。自吾國之譯西書﹐未有能及嚴子者也。凡吾聖賢之教﹐上者﹐道勝而文至﹔其次﹐道稍卑矣﹐而文猶足以久﹔獨文之不足﹐斯其道不能以徒存。六藝尙已﹐晚周以來﹐諸子各自名家﹐其文多可喜﹐其大要有集錄之書﹐有自著之言。集錄者﹐篇各爲義﹐不相統貫﹐原於《詩》《書》者也﹔自著者﹐建立一干﹐枝葉扶疏﹐原於《易》《春秋》者也。漢之士爭以撰著相髙﹐其尢者﹐《太史公書》﹐繼《春秋》而作﹐人治以著﹔揚子《太玄》﹐擬《易》爲之﹐天行以闡。是皆所爲一干而枝葉扶疏也。及唐中葉﹐而韓退之氏出﹐源本《詩》《書》﹐一變而爲集錄之體﹐宋以來宗之。是故漢氏多撰著之編﹐唐宋多集錄之文﹐其大略也。集錄旣多﹐而向之所爲撰著之體﹐不復多見﹐間一有之﹐其文采不足以自發﹐知言者擯焉弗列也。獨近世所傳西人書﹐率皆一干而眾枝﹐有合於漢氏之撰著。又惜吾國之譯言者﹐人抵弇陋不文﹐不足傳載其義。夫撰著之與集錄﹐其體𨿽變﹐其要於文之能工。一而已。今議者謂西人之學﹐多吾所未聞﹐欲瀹民智﹐莫善於譯書。吾則以消今兩書之流入吾國﹐適當吾文學靡敝之時﹐士大夫相矜尙以爲學者﹐時文耳﹐公牘耳﹐說部耳。捨此三者﹐兒無所爲書。而是三者﹐固不足與文學之事。今西書𨿽多新學﹐顧吾之上以其時文﹑公牘﹑說部之詞﹐譯而傳之﹐有識者方鄙夷而不知顧。民智之瀹何由﹖此無他﹐文不足焉故也。文如幾道﹐可與言譯書矣。往者釋氏之入中國﹐中學未衰也﹐能者筆受﹐前後相望﹐顧其文自爲一類﹐不與中國同。今赫胥黎氏之道﹐未知於釋氏何如﹖然欲濟其書於太史氏﹑揚氏之列﹐吾知其難也﹔卽欲儕之唐宋作者﹐吾亦知其難也。嚴子一文之﹐而其書乃駸駸與晚周諸子相上下﹐然則文顧不重耶。

抑嚴子之譯是書﹐不惟自傳其文而已﹐蓋謂赫胥黎氏以人持天﹐以人治之日新﹐衛其種族之說﹐其義富﹐其辭危﹐使讀焉者怵焉知變﹐於國論殆有助乎﹖是恉也﹐予又惑焉。凡爲書必與其時之學者相入﹐而後其效明。今學者方以時文﹑公牘﹑說部爲學﹐而嚴子乃欲進之以可久之詞﹐與晚周諸子相上下之書﹐吾懼其傑馳而不相入也。𨿽然﹐嚴子之意﹐蓋將有待也。待而得其人﹐則吾民之智瀹矣。是又赫胥黎氏以人治歸大演之一義也歟。

光緒戊戌孟夏桐城吳汝綸敍

自序

英國名學家穆勒約翰有言「欲考一國之文字語言﹐而能見其理極﹐非諳曉數國之言語文字者不能也。」斯言也﹐吾始疑之﹐乃今深諭篤信﹐而嘆其說之無以易也。豈徒言語文字之散者而已﹐卽至大義微言﹐古之人殫畢生之精力﹐以從事於一學。當其有得﹐藏之一心則爲理﹐動之口舌﹑著之簡策則爲詞。固皆有其所以得此理之由﹐亦有其所以載焉以傳之故。嗚呼﹗豈偶然哉﹗

自後人讀古人之書﹐而未嘗爲古人之學﹐則於古人所得以爲理者﹐已有切膚精憮之異矣。又況歷時久遠﹐簡牘沿訛﹐聲音代變﹐則通段難明﹔風俗殊尙﹐則事意參差。夫如是﹐則𨿽有故訓疏義之勤﹐而於古人詔示來學之旨﹐愈益晦矣。故曰﹕讀古書難。𨿽然﹐彼所以托焉而傳之理﹐固自若也﹐使其理誠精﹐其事誠信﹐則年代國俗﹐無以隔之。是故不傳於玆﹐或見於彼﹐事不相謀而各有合。考道之上﹐以其所得於彼者﹐反以證諸吾古人之所傳﹐乃澄湛精瑩﹐如寐初覺。其親切有味﹐較之覘畢爲學者﹐萬萬有加焉。此眞治異國語言文字者之至樂也。

今夫六藝之於中國也﹐所謂日月經天﹐江河行地者爾。而仲尼之於六藝也﹐《易》《春秋》最嚴。司馬遷曰「《易》本隱而之顯。《春秋》推見至隱。」此天下至精之言也。始吾以謂本隱之顯者﹐觀象系辭以定吉凶而已﹔推見至隱者﹐誅意褒貶而已。及觀兩人名學﹐則見其於格物致知之事﹐有內籀之術焉﹐有外籀之術焉。內籀云者﹐察其曲而知其全者也﹐執其微以會其通者也。外籀云者﹐據公理以斷眾事者也﹐設定數以逆未然者也。乃推捲起曰﹕有是哉﹐是固吾《易》《春秋》之學也。遷所謂本隱之顯者﹐外籀也﹔所謂推見至隱者﹐內籀也。其言若詔之矣。二者卽物窮理之最要塗術也。而後人不知廣而用之者﹐未嘗事其事﹐則亦未嘗咨其術而已矣。

近二百年﹐歐洲學術之盛﹐遠邁古初。其所得以爲名理公例者﹐在在見極﹐不可復搖。顧吾古人之所得﹐往往先之﹐此非傅會揚已之言也。吾將試舉其灼然不誣者﹐以質天下。夫西學之最爲切實而執其例可以禦蕃變者﹐名﹑數﹑質﹑力四者之學是已。而吾《易》則名﹑數以爲經﹐質﹑力以爲緯﹐而合而名之曰《易》。大宇之內﹐質力相推﹐非質無以見力﹐非力無以呈質。凡力皆乾也﹐凡質皆坤也。柰端動之例三﹐其一曰「靜者不自動﹐動者不自止﹔動路必直﹐速率必均」。此所謂曠古之慮。自其例出﹐而後天學明﹐人事利者也。而《易》則曰「乾其靜也專﹐其動也直。」後二百年﹐有斯賓塞爾者﹐以天演自然言化﹐著書造論﹐貫大地人而一理之。此亦晚近之絕作也。其爲天演界說曰「翕以合質﹐辟以出力﹐始簡易而終雜糅。」而《易》則曰「坤其靜也翕﹐其動也辟。」至於全力不增減之說﹐則有自彊不息爲之先﹔凡動必復之說﹐則有消息之義居其始。而「易不可見﹐乾坤或幾乎息」之旨﹐尢與「熱力平均﹐天地乃毀」之言相發明也。此豈可悉謂之偶合也耶﹖𨿽然﹐由斯之說﹐必謂彼之所明﹐皆吾中土所前有﹐甚者或謂其學皆得於東來﹐則又不關事實適用自蔽之說也。夫古人發其端﹐而後人莫能竟其緒﹔古人擬其大﹐而後人未能議其精﹐則猶之不學無術未化之民而已。祖父𨿽聖﹐何救子孫之童婚也哉﹗

大抵古書難讀﹐中國爲尢。二千年來﹐士徇利祿﹐守闕殘﹐無獨辟之慮。是以生今日者﹐乃轉於西學﹐得識占之用焉。此可爲﹝➀﹞知者道﹐難與不知者言也。風气漸通﹐士知弇陋爲恥。西學之事﹐問塗日多。然亦有一二巨子﹐訑然消彼之所精﹐不外像數形下之末﹔彼之所務﹐不越功利之間。逞臆爲談﹐不咨其實。討論國聞﹐審敵自鏡之道﹐又斷斷乎不如是也。赫胥黎氏此書之恉﹐本以救斯賓塞任天爲治之末流﹐其中所論﹐與吾古人有甚合者。且於自彊保種之事﹐反復三致意焉。夏日如年﹐聊爲迻譯。有以多符空言﹐無裨實政相稽者﹐則固不佞所不卹也。

光緒丙申重九嚴復序

譯例言

一﹑譯事三難﹕信﹑達﹑雅。求其信已大難矣﹐顧信矣不達﹐𨿽譯猶不譯也﹐則達尙焉。海通已來﹐象寄之才﹐隨地多有﹐而任取一書﹐責其能與於斯二者則已寡矣。其故在淺嘗﹐一也﹔偏至﹐二也﹔辧之者少﹐三也。今是書所言﹐本五十年來西人新得之學﹐又爲作者晚出之書。譯文取明深義﹐故詞句之間﹐時有所傎到附益﹐不斤斤於字比句次﹐而意義則不倍本文。題曰達恉﹐不云筆譯﹐取便發揮﹐實非正法。什法師有云「學我者病。」來者方多﹐幸勿以是書爲口實也。

一﹑西文句中名物字﹐多隨舉隨釋﹐如中文之旁支﹐後乃遙接前文﹐足意成句。故西文句法﹐少者二三字﹐多者數十百言。假令仿此爲譯﹐則恐必不可通﹐而刪削取徑﹐又恐意義有漏。此在譯者將全文神理﹐融會於心﹐則下筆抒詞﹐自然互備﹝➀﹞。至原文詞理本深﹐難於共諭﹐則當前後引襯﹐以顯其意。凡此經營﹐皆以爲達﹐爲達卽所以爲信也。

一﹑《易》曰「修辭立誠。」子曰「辭達而已。」又曰「言之無文﹐行之不遠。」三曰乃文章正軌﹐亦卽爲譯事楷模。故信達而外﹐求其爾雅﹐此不僅期以行遠已耳。實則精理微言﹐用漢以前字法﹑句法﹐則爲達易﹔用近世利俗文字﹐則求達難。往往抑義就詞﹐毫釐千里。審擇於斯二者之間﹐夫固有所不得已也﹐豈釣奇哉﹗不佞此譯﹐頗貽艱深文陋之譏﹐實則刻意求顯﹐不過如是。又原書論說﹐多本名數格致﹐及一切疇人之學﹐倘於之數者向未問津﹐𨿽作者同國之人﹐言語相通﹐仍多未諭﹐矧夫出以重譯也耶﹗

一﹑新理踵出﹐名目紛繁﹐索之中文﹐渺不可得﹐卽有牽合﹐終嫌參差﹐譯者遇此﹐獨有自具衡量﹐卽義定名。顧其事有甚難者﹐卽如此書上卷《導言》十餘篇﹐乃因正論理深﹐先敷淺說。僕始翻「卮言」﹐而錢唐夏穗卿曾佑﹐病其濫惡﹐謂內典原有此種﹐可名「懸談」。及桐城吳丈摯父汝綸見之﹐又謂卮言旣成濫詞﹐懸談亦沿釋氏﹐均非能自樹立者所爲﹐不如用諸子舊例﹐隨篇標目爲佳。穗卿又謂如此則篇自爲文﹐於原書建立一本之義稍晦。而懸談﹑懸疏諸名﹐懸者玄也﹐乃會撮精旨之言﹐與此不合﹐必不可用。於是乃依其原目﹐質譯導言﹐而分注吳之篇目於下﹐取便閱者。此以見定名之難﹐𨿽欲避生吞活剝之誚﹐有不可得者矣。他如物競﹑天擇﹑儲能﹑效實諸名﹐皆由我始。一名之立﹐旬月踟躕。我罪我知﹐是存明哲。

一﹑原書多論希臘以來學派﹐凡所標舉﹐皆當時名碩。流風緒論﹐泰西二千年之人心民智系焉﹐講西學者所不可不知也。玆於篇末﹐略載諸公生世事業﹐粗備學者知人論世之資。

一﹑窮理與從政相同﹐皆貴集思廣益。今遇原文所論﹐與他書有異同者﹐輒就譾陋所知﹐列入後案﹐以資參考。間亦附以己見﹐取《詩》稱嚶求﹐《易》言麗澤之義。是非然否﹐以俟公論﹐不敢固也。如日標髙揭己﹐則失不佞懷鉛握槧﹐辛苦迻譯之本心矣。

一﹑是編之譯﹐﹝➀﹞本以理學西書﹐翻轉不易﹐固取此書﹐日與同學諸子相課。迨書成﹐吳丈摯甫見而好之﹐斧落徽﹝徵﹞引﹐匡益實多。顧惟探賾叩寂之學﹐非當務之所亟﹐不願問世也。而稿經新會梁任公﹝➁﹞﹑沔陽盧木齋諸君借鈔﹐皆勸早日付梓﹐木齋郵示介弟愼之於鄂﹐亦謂宜公海內﹐遂災棗梨﹐猶非不佞意也。刻訖寄津覆斠﹐乃爲發例言﹐並識緣起如是云。光緒二十四年歲在戊戌四月二十二日嚴復識於天津尊疑學塾注釋﹕

第1317頁﹝﹡﹞《天演論》原名EvolutionandEthics﹐卽「進化與倫理」﹐英國生物學家赫胥黎著﹐初發表於1893年。嚴復譯文﹐我們所能看到的最早本子﹐是封面題爲乙未年三月卽一八九五年﹝光緒二十一年﹞陜西味經售書處重刊的《天演論》本。這不是定本﹐可能是當時人擅自將稿子拿去刊印的。書中沒有自序和吳汝綸的序﹐也沒有譯例言。導言譯作卮言﹐譯文與後來的定本也不同。《天演論》正式出版於一八九八年﹝光緒二十四年﹞﹐爲沔陽愼始基齋本。同年﹐嚴復自己據此本石印行世﹐爲嗜奇精舍本。以後銷路日廣﹐版本益多﹐其中一九○一年﹝光緒二十七年﹞富文書局的石印本也是較好的本子。此據愼始基齋本。

第1317頁﹝➀﹞「幾」﹐富文本作「義」。

第1320頁﹝➀﹞他本作「此可與」。

第1321頁﹝➀﹞商務本作「自善互備」。

第1323頁﹝➀﹞自「一是編之譯」至「嚴復識於天津尊疑學塾」一段﹐富文本﹑商務本均缺。

第1323頁﹝➁﹞嗜奇本刪去「新會梁任公」五字。

天演論上

導言一察變

赫胥黎獨處一室之中﹐在英倫之南﹐背山而面野﹐檻外諸境﹐歷歷如在幾下。乃懸想二千年前﹐當羅馬大將愷徹未到時﹐此間有何景物。計惟有天造艸昧﹐人功未施﹐其借徵人境者﹐不過幾處荒墳﹐散見坡陀起伏間﹐而灌木叢林﹐蒙茸山麓﹐未經刪治如今日者﹐則無疑也。怒生之艸﹐交加之藤﹐勢如爭長相雄。各據一抔壤土﹐夏與畏日爭﹐冬與嚴霜爭﹐四時之內﹐飄風怒吹﹐或西發西洋﹐或東起北海﹐旁午交扇﹐無時而息。上有鳥獸之踐啄﹐下有蟻蝝之齧傷﹐憔悴孤虛﹐旋生旋滅﹐菀枯頃刻﹐莫可究詳。是離離者亦各盡天能﹐以自存種族而已。數畝之內﹐戰事熾然。彊者後亡﹐弱者先絕。年年歲歲﹐偏有畱遺。未知始自何年﹐更不知止於何代。苟人事不施於其間﹐則莽莽榛榛﹐長此互相吞並﹐混逐蔓延而已﹐而詰之者誰耶﹖

英之南野﹐黃芩之種爲多﹐此自未有紀載以前﹐革衣石斧之民﹐所采擷踐踏者。玆之所見﹐其苗裔耳。邃古之前﹐坤樞未轉﹐英倫諸島﹐乃屬冰天雪海之區﹐此物能寒﹐法當較今尢茂。此區區一小艸耳﹐若迹其祖始﹐遠及洪荒﹐則三占以還年代方之﹐猶瀼渴之水﹐比諸大江﹐不啻小支而已。故事有決無可疑者﹐則天道變化﹐不主故常是已。特自皇古迄今﹐爲變蓋漸﹐淺人不察﹐遂有天地不變之言。實則今玆所見﹐乃自不可窮詰之變動而來。京垓年歲之中﹐每每員輿﹐正不知幾移幾換而成此最後之奇。且繼今以往﹐陵谷變遷﹐又屬可知之事﹐此地學不刊之說也。假其驚怖斯言﹐則索證正不在遠。試向立足處所﹐掘地深逾尋丈﹐將逢蜃灰。以是蜃灰﹐知其地之古必爲海。蓋蜃灰爲物﹐乃贏蚌脫殼積疊而成。若用顯鏡察之﹐其掩旋尙多完具者。使是地不前爲海﹐此恆河沙數贏蚌者胡從來乎﹖滄海颺塵﹐非誕說矣﹗且地學之家﹐歷驗各種殭石﹐知動植庶品﹐率皆遞有變遷﹐特爲變至微﹐其遷極漸。卽假吾人彭聃之壽﹐而亦由暫觀久﹐潛移弗知。是猶蟪蛄不識春秋﹐朝菌不知晦朔﹐遽以不變名之﹐眞瞽說也。

故知不變一言﹐決非天運。而悠久成物之理﹐轉在變動不居之中。是當前之所見﹐經廿年卅年而革焉可也﹐更二萬年三萬年而革亦可也。特據前事推將來﹐爲變方長﹐未知所極而已。𨿽然﹐天運變矣﹐而有不變者行乎其中。不變惟何﹖是名天演。以天演爲體﹐而其用有二﹕曰物競﹐曰天擇。此萬物莫不然﹐而於有生之類爲尢著。物競者﹐物爭自存也。以一物以與物物爭﹐或存或亡﹐而其效則歸於大擇。天擇者﹐物爭焉而獨存。則其存也﹐必有其所以存﹐必其所得於天之分﹐自致一己之能﹐與其所遭值之時與地﹐及凡周身以外之物力﹐有其相謀相劑者焉。夫而後獨免於亡﹐而足以自立也。而自其效觀之﹐若是物特爲天之所厚而擇焉以存也者﹐夫是之謂天擇。天擇者﹐擇於自然﹐𨿽擇而莫之擇﹐猶物競之無所爭﹐而實天下之至爭也。斯賓塞爾曰「天擇者﹐存其最宜者也。」夫物旣爭存矣﹐而天又從其爭之後而擇之﹐一爭一擇﹐而變化之事出矣。」

復案﹕物競﹑天擇二義﹐發於英人達爾文。達著《物種由來》一書﹐以考論世間動植種類﹝➀﹞所以繁殊之故。先是言生理者﹐皆主異物分造之說。近今百年格物諸家﹐稍疑古說之不可通。如法人蘭麻克﹑爵弗來﹐徳人方拔﹑萬俾爾﹐英人威裏士﹑格蘭特﹑斯賓塞爾﹑倭恩﹑赫胥黎﹐皆生學名家﹐先後間出﹐目治手營﹐窮探審論﹐知有生之物﹐始於同﹐終於異。造物立其一本﹐以大力運之﹐而萬類之所以底於如是者﹐咸其自己而已﹐無所謂創造者也。然其說未大行也﹐至咸豐九年﹐達氏書出﹐眾論翕然。自玆厥後﹐歐美二洲治生學者﹐大抵宗達氏。而礦事日辟﹐掘地開山﹐多得古禽獸遺蛻﹐其種已滅﹐爲今所無。於是虫魚禽互獸人之間﹐銜接迆演之物﹐日以漸密﹐而達氏之言乃愈有徵。故赫胥黎謂古者以大地爲靜居天中﹐而日月星辰﹐拱繞周流﹐以地爲主。自歌白尼出﹐乃知地本行星﹐系日而運。古者以人類爲首出庶物﹐肖天而生﹐與萬物絕異。自達爾文出﹐知人爲天演中一境﹐且演且進﹐來者方將﹐而教宗摶土之說﹐必不可信。蓋自有歌白尼而後天學明﹐亦自有達爾文而後生理確也。斯賓塞爾者﹐與達同時﹐亦本天演著《天人會通論》﹐舉天﹑地﹑人﹑形气﹑心性﹑動植之事而一貫之﹐其說尢爲精辟宏富。其第一書開宗明義﹐集格致之大成﹐以發明天演之旨。第二書以天演言生學。第三書以天演言性靈。第四書以天演言羣理。最後第五書﹐乃考道徳之本源﹐明政教之條貫﹐而以保種進化之公例要術終焉。嗚乎﹗歐洲自有生民以來﹐無此作也。不佞近翻《羣誼》書﹐卽其第五書中之編也。斯賓氏迄今尙存﹐年七十有六矣。其全書於客歲始蕆事﹐所謂體大思精﹐殫畢生之力者也。達爾文生嘉慶十四年﹐卒於光緒八年壬午。赫胥黎於

乙未夏化去﹐年七十也。

導言二廣義

自遞嬗之變遷﹐而得當境之適遇﹐其來無始﹐其去無終﹐曼衍連延﹐層見疊代﹐此之謂世變﹐此之謂運會。運者以明其遷流﹐會者以指所遭值﹐此其理古人已發之矣。但古以謂大運循環﹐周而復始﹐今玆所見﹐於古爲重規﹔後此復來﹐於今爲疊矩﹐此則甚不然者也。自吾黨觀之﹐物變所趨﹐皆由簡入繁﹐由微生著。運常然也﹐會乃大異。假山當前一動物﹐遠迹始初﹐將見逐代變體﹐𨿽至微眇﹐皆有可尋﹐迨至最初形﹐乃莫定其爲動爲植。凡玆運行之理﹐乃化機所以不息之精。苟能靜觀﹐隨在可察。小之極於跂行倒生﹐大之放乎日星天地﹔隱之則神思智識之所以聖狂﹐顯之則政俗文章之所以沿革。言其要道﹐皆可一言蔽之﹐曰﹕天演是已。此其說濫觴隆古﹐而大暢於近五十年。蓋格致學精﹐時時可加實測故也。

且伊古以來﹐人持一說以言天﹐家宗一理以論化。如或謂開辟以前﹐世爲混沌﹐沕湣膠葛﹐待剖判而後輕淸上舉﹐重汕下凝﹔又或言摶上爲人﹐咒日作晝﹐降及一花一艸﹐蠕動蠉飛﹐皆自元始之時﹐有眞宰焉﹐發揮張皇﹐號召位置﹐從無生有﹐忽然而成﹔又或謂出王遊衍﹐時時皆有鑑觀﹐惠吉逆凶﹐冥冥實操賞罰。此其說甚美﹐而無如其言之虛實﹐斷不可證而知也。故用天演之說﹐則竺乾﹑大方﹑猶太諸教宗﹐所謂神明創造之說皆不行。夫拔地之木﹐長於一子之微﹔垂天之鵬﹐出於一卵之細。其推陳出新﹐逐層換體﹐皆銜接微分而來。又有一不易不離之理﹐行乎其內。有因無創﹐有常無奇。設宇宙必有眞宰﹐則天演一事﹐卽眞宰之功能。惟其立之之時﹐後果前因﹐同時並具﹐不得於機緘已開﹐洪鈞旣轉之後﹐而別有設施張主於其間也。是故天演之事﹐不獨見於動植二品中也。實則一切民物之事﹐與大宇之內日局諸體﹐遠至於不可計數之恆星﹐本之未始有始以前﹐極之莫終有終以往﹐乃無一焉非天之所演也。故其事至賾至繁﹐斷非一書所能罄。姑就生理治功一事﹐橅略言之。先爲導言十餘篇﹐用以通其大義。𨿽然﹐隅一舉而三反﹐善悟者誠於此而有得焉﹐則筦祕機之扃鑰者﹐其應用亦正無窮耳。

復案﹕斯賓塞爾之天演界說曰「天演者﹐翕以聚質﹐辟以散力。方其用事也﹐物由純而之雜﹐由流而之凝﹐由渾而之畫﹐質力雜糅﹐相劑爲變者也。」又爲論數十萬言﹐以釋此界之例。其文繁衍奧博﹐不可猝譯﹐今就所憶者雜取而粗明之﹐不能細也。其所消翕以聚質者﹐卽如日局太始﹐乃爲星气﹐名涅菩刺斯﹐布濩六合﹐其質點本熱至大﹐其抵力亦多﹐過於吸力。繼乃山通吸力收攝成珠﹐太陽居中﹐八緯外繞﹐各各聚質﹐如今是也。所謂辟以散力者﹐質聚而爲熱﹑爲光﹑爲聲﹑爲動﹐未有不耗本力者﹐此所以今日不如古日之熱。地球則日縮﹐彗星則漸遲﹐八緯之周天皆日緩﹐久將迸入而與太陽合體。又地入流星軌中﹐則見隕石。然則居今之時﹐日局不徒散力﹐卽合質之事﹐亦方未艾也。餘如動植之長﹐國種之成﹐𨿽爲物懸殊﹐皆循此例矣。所謂由純之雜者﹐萬化皆始於簡易﹐終於錯綜。日局始乃一气﹐地球本爲流質﹐動植類胚胎萌芽﹐分官最簡﹔國種之始﹐無尊卑上下君子小人之分﹐亦無通力合作之事。其演彌淺﹐其質點彌純。至於深演之秋﹐官物大備﹐則事莫有同﹐而互相爲用焉。所謂山流之凝者﹐蓋流者非他﹐此流字兼飛質而言。由質點內力甚多﹐未散故耳。動植始皆柔滑﹐終乃堅彊。艸昧之民﹐類多遊牧﹔城邑土著﹐文治乃興﹐胥此理也。所謂由渾之畫者﹐渾者蕪而不精之消﹐畫則有定體而界域分明。蓋純而流者未嘗不渾﹐而雜而凝者﹐又未必皆畫也。且專言由純之雜﹐由流之凝﹐而不言由渾之畫﹐則凡物之病且亂者﹐如劉﹑柳元气敗爲癰痔之說﹐將亦可名天演。此所以二者之外﹐必益以由渾之畫而後義完也。物至於畫﹐則山壯入老﹐進極而將退矣。人老則難以學新﹐治老則篤於守舊﹐皆此理也。所謂質力雜糅﹐相劑爲變者﹐亦天演最要之義﹐不可忽而漏之也。前者言辟以散力矣。𨿽然﹐力不可以盡散﹐散盡則物死﹐而天演不可見矣。是故方其演也﹐必有內涵之力﹐以與其質相劑。力旣定質﹐而質亦笵力﹐質日異而力亦從而不同焉。故物之少也﹐多質點之力。何謂質點之力﹖如化學所謂愛力是已。及其壯也﹐則多物體之力。凡可見之動﹐皆此力爲之也。更取日局爲諭﹐方爲涅菩星气之時﹐全局所有﹐幾皆點力。至於今則諸體之周天四遊﹐繞軸自轉﹐皆所謂體力之著者矣。人身之血﹐經肺而合養气﹔食物入胃成漿﹐經肝成血﹝➀﹞﹐皆點力之事也。官與物塵相接﹐由涅伏俗曰腦气筋。以達腦成覺﹐卽覺成思﹐因思起欲﹐由欲命動﹐自欲以前﹐亦皆點力之事。獨至肺張心激﹐胃回胞轉﹐以及拜舞歌呼手足之事﹐則體力耳。點體二力﹐互爲其根﹐而有隱見之異﹐此所謂相劑爲變也。天演之義﹐所苞如此﹐斯賓塞氏至推之農商工兵﹑語言文學之間﹐皆可以天演明其消息所以然之故。苟善悟者深思而自得之﹐亦一樂也。

導言三趨異

號物之數曰萬﹐此無慮之言也﹐物固奚翅萬哉﹗而人與居一焉。人﹐動物之靈者也﹐與不靈之禽獸魚鱉昆虫對﹔動物者﹐生類之有知覺運動者也﹐與無知覺之植物對﹔生類者﹐有質之物而具支體一官理者也﹐與無支體官理之金石水土對。凡此皆有質可稱量之物也﹐合之無質不可稱量之聲熱光電諸動力﹐而萬物之品備矣。總而言之﹐气質而已。故人者﹐具气質之體﹐有支體官理知覺運動﹐而形上之神﹐寓之以爲靈﹐此其所以爲生類之最貴也。𨿽然﹐人類貴矣﹐而其爲气質之所囚拘﹐陰陽之所張弛﹐排激動蕩﹐爲所使而不自知﹐則與有生之類莫不同也。

有生者生生﹐而天之命若曰﹕使生生者各肖其所生﹐而又代趨於微異。且周身之外﹐牽天系地﹐舉凡與生相待之資﹐以愛惡拒受之不同﹐常若右其所宜﹐而左其所不相得者。夫生旣趨於代異矣﹐而寒暑燥濕風水土谷﹐洎夫一切動植之倫﹐所與其生相接相寇者﹐又常有所左右於其間。於是則相得者亨﹐不相得者困﹔相得者壽﹐不相得者殤。日計不覺﹐歲校有餘﹐浸假不相得者將亡﹐而相得者生而獨傳種族矣﹐此天之所以爲擇也。且其事不止此﹐今夫生之爲事也﹐孳乳而寖多﹐相乘以蕃﹐誠不知其所底也。而地力有限﹐則資生之事﹐常有制而不能逾。是故常法牝牡合而生生﹐祖孫再傳﹐食指三倍﹐以有涯之資生﹐奉無窮之傳衍﹐物旣各愛其生矣﹐不出於爭﹐將胡獲耶﹖不必爭於事﹐固常爭於形。借曰讓之﹐效與爭等。何則﹖得者只一﹐而失者終有徒也。此物競爭存之論﹐所以斷斷乎無以易也。自其反而求之﹐使含生之倫﹐有類皆同﹐絕無少異﹐則天演之事﹐無從而興。天演者以變動不居爲事者也﹐使與生相待之資﹐於異者匪所左右﹐則天擇之事﹐亦將泯焉。使奉生之物﹐恆與生相副於無窮﹐則物競之論﹐亦無所施﹐爭固起於不足也。然則天演旣興﹐三理不可偏廢。無異﹑無擇﹑無爭﹐有一然者﹐非吾人今者所居世界也。

復案﹕學問格致之事﹐最患者人習於耳目之膚近﹐而常忘事理之眞實。今如物競之烈﹐士非抱深思獨見之明﹐則不能窺其萬一者也。英國計學家卽理財之學。馬爾達有言﹕萬類生生﹐各用幾何級數。幾何級數者﹐級級皆用定數相乘也。謂設父生五子﹐則每子亦生五孫。使滅亡之數﹐不遠過於所存﹐則瞬息之間﹐地球乃無隙地。人類孳乳較遲﹐然使衣食裁足﹐則二十五年其數自倍﹐不及千年﹐一男女所生﹐當徧大陸也。生子最稀﹐莫逾於象。往者達爾文嘗計其數矣﹐法以牝牡一雙﹐三十歲而生子﹐至九十而止﹐中間經數﹐各生六子﹐壽各百年﹐如是以往﹐至七百四十許年﹐當得見象一千九百萬也。又赫胥黎云﹕大地出水之陸﹐約爲方迷盧者五十一兆。今設其寒溫相若﹐肥確又相若﹐而艸木所資之地漿﹑日熱﹑炭養﹑亞摩尼亞莫不相同。如是而設有一樹﹐及年長成﹐年出五十子﹐此爲植物出子甚少之數﹐但羣子隨風而颺﹐枚枚得活﹐各占地皮一方英尺﹐亦爲不疏﹐如是計之﹐得九年之後﹐徧地皆此種樹﹐而尙不足五百三十一萬三千二百六十六垓方英尺。此非臆造之言﹐有名數可稽﹐綜如下式者也。

夫艸木之蕃滋﹐以數計之如此﹐而地上各種植物﹐以實事考之又如彼。則此之所謂五十子者﹐至多不過百一二存而已。且其獨存眾亡之故﹐𨿽有聖者莫能知也。然必有其所以然之理﹐此達氏所謂物競者也。競而獨存﹐其故𨿽不可知﹐然可微擬而論之也。設當羣子同入一區之時﹐其中有一焉﹐其抽乙獨早﹐𨿽半日數時之頃﹐已足以盡收膏液﹐令餘子不復長成﹐而此抽乙獨早之故﹐或辭枝較先﹐或苞膜較薄﹐皆足致然。設以膜薄而早抽﹐則他日其子﹐又有膜薄者﹐因以競勝﹐如此則歷久之餘﹐此膜薄者傳爲種矣﹐此達氏所謂天擇者也。嗟夫﹗物類之生乳者至多﹐存者至寡﹐存亡之間﹐間不容髮﹐其種愈下﹐其存彌難。此不僅物然而已﹐墨﹑澳二洲﹐其中土人日益蕭瑟﹐此豈必虔劉脧削之而後然哉﹗資生之物所加多者有限﹐有術者旣多取之而丰﹐無具者自少取焉而嗇﹔丰者近昌﹐嗇者鄰滅。此洞識知微之士﹐所爲驚心動魄﹐於保羣進化之圖﹐而知徒髙睨大談於夷夏軒輊之間者﹐爲深無益於事實也。

導言四人爲

前之所言﹐率取譬於天然之物。天然非他﹐凡未經人力所修爲施設者是已。乃今爲之試擬一地焉﹐在深山廣島之中﹐或絕徼窮邊而外﹐自元始來未經人迹﹐抑前經墾辟而荒棄多年﹐今者彌望蓬蒿﹐羌無蹊迒﹐荊榛稠密﹐不可爬梳。則人將曰﹕甚矣﹐此地之荒穢矣﹗然要知此蓬蒿荊榛者﹐旣不假人力而自生﹐卽是中種之最宜﹐而爲天之所擇也。忽一旦有人焉﹐爲之鏟刈穢艸﹐斬除惡木﹐繚以周垣﹐衡從十畝﹐更爲之樹嘉葩﹐栽美箭﹐滋蘭九畹﹐種橘千頭﹐舉凡非其地所前有﹐而爲主人所愛好者﹐悉移取培植乎其中。如是乃成十畝園林﹐凡垣以內之所有﹐與垣以外之自生﹐判然各別矣。此垣以內者﹐不獨溝塍闌楯﹐皆見精思﹐卽一艸一花﹐亦經意匠。正不得謂艸木爲天工﹐而垣宇獨稱人事﹐卽謂皆人爲焉﹐無不可耳。第斯園旣假人力而落成﹐尢必待人力以持久﹐勢必時加護葺﹐日事刪除﹐夫而後種種美觀﹐可期恆保。假其廢而不治﹐則經時之後﹐外之峻然峙者﹐將圮而日卑﹔中之瀏然淸者﹐必淫而日塞。飛者啄之﹐走者躪之﹐虫豸爲之螙﹐莓苔速其枯。其與此地最宜之蔓艸荒榛﹐或緣間隙而文縈﹐或因飛子而播殖﹐不一二百年﹐將見基址僅存﹐蓬科滿目﹐舊主人手足之烈﹐漸不可見。是靑靑者又戰勝獨存﹐而遺其宜種矣。此則盡人耳目所及﹐其爲事豈不然哉﹗此之取譬﹐欲明何者爲人爲﹐十畝園林﹐正是人爲之一。大抵天之生人也﹐其周一身者謂之力﹐謂之气﹔其宅一心者謂之智﹐謂之神。智力兼施﹐以之離合萬物﹐於以成天之所不能自成者謂之業﹐謂之功﹐而通謂之曰人事。自古之土鉶窪尊﹐以至今之電車鐵艦﹐精粗迥殊﹐人事一也。故人事者﹐所以濟天工之窮也。𨿽然﹐苟揣其本以爲言﹐則豈惟是莽莽荒荒﹐自生自滅者﹐乃出於天生﹔卽此花木亭垣﹐凡吾人所輔相裁成者﹐亦何一不由帝力乎﹖夫曰人巧足奪天工﹐其說固非皆誕。顧此冒耏橫目﹐手以攫足以行者﹐則亦彼蒼所賦畀﹐且豈徒形體爲然。所謂運智慮以爲才﹐制行誼以爲徳﹐凡所異於艸木禽獸者﹐一一皆秉彜物則﹐無所逃於天命而獨尊。由斯而談﹐則𨿽有出類拔萃之聖人﹐建生民未有之事業﹐而自受性降衷而論﹐固實與昆虫艸木同科。貴賤不同﹐要爲天演之所苞已耳﹐此窮理之家之公論也。

復案﹕本篇有云﹐物不假人力而自生﹐便爲其地最宜之種﹐此說固也。然不知分別觀之則誤人﹐是不可以不論也。赫胥黎氏於此所指爲最宜者﹐僅就本土所前有諸種中﹐標其最宜耳。如是而言﹐其說自不可易﹐何則﹖非最宜不能獨存獨盛故也。然使是種與未經前有之新種角﹐則其勝負之數﹐其尙能爲最宜與否﹐舉不可知矣。大抵四達之地﹐接壤緜遙﹐則新種易通﹐其爲物競﹐歷時較久﹐聚種亦多。至如島國孤懸﹐或其國在內地﹐而有雪嶺流沙之限﹐則其中見種﹐物競較狹﹐暫爲最宜。外種闖入﹐新競更起﹐往往年月以後﹐舊種漸湮﹐新種疊盛。此自舟車大通之後﹐所特見屢見不一見者也。譬如美洲從占無馬﹐自西班牙人載與俱入之後﹐今則不獨家有是畜﹐且落荒山林﹐轉成野種﹐族聚蕃生。澳洲及新西蘭諸島無鼠﹐自歐人到彼﹐船鼠入陸﹐至今徧地皆鼠﹐無異歐洲。俄羅斯蟋蟀舊種長大﹐自安息小蟋蟀入境﹐尅滅舊種﹐今轉難得。蘇格蘭舊有畫眉最善鳴﹐後忽有斑畫眉﹐不悉何來﹐不善鳴而蕃生﹐尅善鳴者日以益希。澳洲土蜂無鍼﹐白窩蜂有鍼者入境﹐無鍼者不數年滅。至如植物﹐則中國之蕃薯蕷來自呂宋﹐黃占來自占城﹐蒲桃﹑苜蓿來自西域﹐薏苡載自日南﹐此見諸史傳者也。南美之番百合﹐西名哈惇﹐本地中海東岸物﹐一經移種﹐今南美拉百拉達﹐往往蔓生數十百里﹐彌望無他艸木焉。余則由歐洲以入印度﹑澳斯地利﹐動植尙多﹐往往十年以外﹐遂徧其境﹐較之本土﹐繁盛有加。夫物有遷地而良如此﹐誰謂必本土固有者﹐而後稱最宜戰。嗟乎﹗豈惟是動植而已﹐使必土著最宜﹐則彼美洲之紅人﹐澳洲之黑種﹐何由自交通以來﹐歲有耗減﹔而伯林海之甘穆斯噶加﹐前土民數卜萬﹐晚近乃僅數萬﹐存者不及什一﹐此俄人親爲餘言﹐且謂過是恐益少也。物競旣興﹐負者日耗﹐區區人滿﹐烏足恃也哉﹗烏足恃也哉﹗

導言五互爭

難者曰﹕信斯占也﹐人治天行﹐同爲天演矣。夫名學之理﹐事不相反之消同﹐功不相毀之謂同。前篇所論﹐二者相反相毀明矣。以矛陷盾﹐互相抵牾﹐是果僢馳而不可合也。如是豈名學之理﹐有時不足信歟﹖

應之曰﹕以上所明﹐在在徵諸事實﹐若名學必謂相反相毀﹐不出同原﹐人治天行﹐不得同爲天演﹐則負者將在名學。理徵於事﹐事實如此﹐不可誣也。夫園林臺榭﹐謂之人力之成可也﹐謂之天機之動﹐而誘衷假手於斯人之功力以成之﹐亦無不可。獨是人力旣施之後﹐是天行者﹐時時在在﹐欲毀其成功﹐務使復還舊觀而後已。倘治園者不能常目存之﹐則歷久之餘﹐其成績必歸於烏有﹐此事所必至﹐無可如何者也。今如河中鐵橋﹐沿河石陰﹐二者皆天材人巧﹐交資成物者也。然而飄風朝過﹐則機牙暗損﹔潮頭暮上﹐則基阯微搖﹔且涼熱漲縮﹐則筍緘不得不松﹔霧淞潛滋﹐則銹﹝➀﹞澀不能不長﹐更無論開闔動蕩之日有損傷者矣。是故橋須歲以勘修﹐陰須時以培築﹐夫而後可得利用而久長也。故假人力以成務者天﹐憑天資以建業者人。而務成業建之後﹐天人勢不相能﹐若必使之歸宗返始而後快者。不獨前一二事爲然﹐小之則樹藝牧畜之微﹐大之則修齊治平之重﹐無所往而非天人互爭之境。其本固一﹐其末乃歧。聞者疑吾言乎﹖則盍觀張弓﹐張弓者之兩手也﹐支左而屈右﹐力同出一人也﹐而左右相距。然則天行人治之相反也﹐其原何不可同乎﹖同原而相反﹐是所以成其變化者耶。

復案﹕於上二篇﹐斯賓塞﹑赫胥黎二家言治之殊﹐可以見矣。斯賓塞氏之言治也﹐大旨存於任天﹐而人事爲之輔﹐猶黃老之明白然﹐而不忘在宥是已。赫胥黎氏他所著錄﹐亦什九主任天之說者﹐獨於此書﹐非之加此。蓋爲持前說而過者設也。斯賓塞之言曰﹕人當食之頃﹐則自然覺饑思食。今設去饑而思食之自然﹐有良醫焉﹐深究飲食之理﹐爲之程度﹐如學之有課﹐則𨿽有至精至當之程﹐吾知人以忘食死者必相藉也。物莫不慈其子姓﹐此種之所以傳也。今設去其自然愛子之情﹐則𨿽深諭切戒﹐以保世存宗之重﹐吾知人之類其滅久矣﹐此其尢大彰明較著者也。由是而推之﹐凡人生保身保種﹐合羣進化之事﹐凡所當爲﹐皆有其自然者﹐爲之陰驅而潛率﹐其事彌重﹐其情彌殷。設棄此自然之機﹐而易之以學問理解﹐使知然後爲之﹐則日用常行﹐已極紛紜繁賾﹐𨿽有聖者﹐不能一日行也。於是難者曰﹕誠如是﹐則世之任情而過者﹐又比比焉何也﹖曰﹕任情而至於過﹐其始必爲其違情。饑而食﹐食而飽﹐飽而猶食﹔渴而飲﹐飲而滋﹐滋而猶飲。至違久而成習﹐習之旣成﹐日以益痼﹐斯生害矣。故子之所言﹐乃任習﹐非任情也。使其始也﹐如其情而止﹐則烏能過乎﹖學問之事﹐所以範情﹐使勿至於成習以害生也。斯賓塞任天之說﹐模略如此。

導言六人擇

天行人治﹐常相毀而不相成固矣。然人治之所以有功﹐卽在反此天行之故。何以明之﹖天行者以物競爲功﹐而人治則以使物不競爲的。天行者倡其化物之機﹐設爲已然之境﹐物各爭存﹐宜者自立。且由是而立者彊﹐彊者昌﹔不立者弱﹐弱乃滅亡。皆懸至信之格﹐而聽萬類之自已。至於人治則不然﹐立其所祈向之物﹐盡吾力焉﹐爲致所宜﹐以輔相匡翼之﹐俾克自存﹐以可久可大也。請申前諭﹐夫種類之孳生無窮﹐常於尋尺之壤﹐其膏液雨露﹐僅資一本之生﹐乃雜投數十百本牙蘗其中﹐爭求長養。又有旱澇風霜之虐﹐耘其弱而植其彊﹐洎夫一本獨榮﹝➀﹞﹐此豈徒堅韌勝常而已﹐固必具與境推移之能﹐又或蒙天幸焉﹐夫而後翹爾後亡﹐由拱把而至婆娑之盛也。爭存之難﹐有如此者。至於人治獨何如乎﹖彼天行之所存﹐固現有之最宜者。然此之最宜﹐自人觀之﹐不必其至美而適用也。是故人治之興﹐常興於人之有所擇。譬諸艸木﹐必擇其所愛與利者而植之。旣植矣﹐則必使地力寬饒有餘﹐虫鳥勿蠹傷﹐牛羊勿踐履﹔旱其漑之﹐霜其苫之﹐愛護保持﹐期於長成繁盛而後已。何則﹖彼固以是爲美利也。使其果實材蔭﹐常有當夫主人之意﹐則愛護保持之事﹐自相引而彌長﹔又使天時地利人事﹐不大異其始初﹐則主人之庇﹐亦可爲此樹所長保﹐此人勝天之說也。𨿽然﹐人之勝天亦僅耳﹐使所治之園﹐處大河之濱﹐一旦芻茭不屬﹐慮殫爲河﹐則主人於斯﹐救死不給﹐樹乎何有﹖卽它日河復﹐平沙無際﹐茅蘆而外﹐無物能生﹔又設地樞漸轉﹐其地化爲冰虛﹐則此木亦末由得藝﹐此天勝人之說也。天人之際﹐其常爲相勝也若此。所謂人治有功﹐在反天行者﹐蓋𨿽輔相裁成﹐存其所善﹐而必賴天行之力﹐而後有以致其事﹐以獲其所期。物種相刃相劘﹐又各肖其先﹐而代趨於微異﹐以其有異﹐人擇以加。譬如樹藝之家﹐果實花葉﹐有不盡如其意者﹐彼乃積摧其惡種﹐積擇其善種。物競自若也﹐特前之競也﹐競宜於天﹔後之競也﹐競宜於人。其存一也﹐而所以存異。夫如是積累而上之﹐惡日以消﹐善日以長﹐其得效有迥出所期之外者﹐此之謂人擇。人擇而有功﹐必能盡物之性而後可。嗟夫﹗此眞生聚富彊之祕術﹐愼勿爲鹵莽者道也。

復案﹕達爾文《物種由來》云﹕人擇一術﹐其功用於樹藝牧畜﹐至爲奇妙。用此術者﹐不僅能取其羣﹝➀﹞而進退之﹐乃能悉變原種﹐至於不可復識。其事如按圖而索﹐年月可期。往嘗見撒孫尼人羊﹐每月三次置羊於幾﹐體段毛角﹐詳悉校品﹐無異考金石者之玩古器也。其術要在識別微異﹐擇所祈向﹐積累成著而已。顧行術最難﹐非獨具手眼﹐覺察毫釐﹐不能得所欲也。具此能者﹐千牧之中﹐殆難得一。苟其能之﹐更益巧習﹐數稔之間﹐必致巨富。歐洲羊馬二事﹐尢彰彰也。間亦用接構之法﹐故眞佳種﹐索價不貲﹐然少得效﹐效者須牝牡種近﹐生乃眞佳﹐無反種之獘。牧畜如此﹐樹藝亦然﹐特其事差易﹐以進種略驟﹐易於決擇耳。

導言七善敗

天演之說﹐若更以墾荒之事諭之﹐其理將愈明而易見。今設英倫有數十百民﹐以本國人滿﹐謀生之艱﹐發願前往新地開墾。滿載一舟﹐到澳洲南島達斯馬尼亞所。澳士大利亞南有小島。棄船登陸﹐耳目所觸﹐水土動植﹐種種族類﹐寒燠燥濕﹐皆與英國大異﹐莫有同者。此數十百民者﹐篳路襤縷﹐辟艸萊﹐烈山澤﹐驅其猛獸虫蛇﹐不使與人爭土﹐百里之周﹐居然城邑矣。更爲之播英之禾﹐藝英之果﹐致英之犬羊牛馬﹐使之遊且字於其中﹐於是百里之內﹐與百里之外﹐不獨民種迥殊﹐動植之倫﹐亦以大異。凡此皆人之所爲﹐而非天之所設也。故其事與前諭之園林﹐𨿽大小相懸﹐而其理則一。顧人事立矣﹐而其土之天行自若也﹐物競又自若也。以一朝之人事﹐闖然出於數千萬年天行之中﹐以與之相抗﹐或小勝而僅存﹐或大勝而日辟﹐抑或負焉以泯而無遺﹐則一以此數十百民之人事何如爲斷。使其通力合作﹐而常以公利爲期﹐養生送死之事備﹐而有以安其身﹔推選賞罰之約明﹐而有以平其气﹐則不數十百年﹐可以蔚然成國。而土著之種產民物﹐凡可以馴而服者﹐皆得漸化相安﹐轉爲吾用。設此數十百民惰窳鹵莽﹐愚暗不仁﹐相友相助之不能﹐轉而糜精力於相伐﹐則客主之勢旣殊﹐彼舊種者得因以爲利﹐滅亡之禍﹐旦暮間耳。卽所與偕來之禾稼果蓏牛羊﹐或以無所托芘而消亡﹐或入焉而與舊者俱化。不數十年﹐將徒見山髙而水深﹐而墾荒之事廢矣。此卽謂不知自致於最宜﹐用不爲天之所擇可也。

復案﹕由來墾荒之利不利﹐最覘民種之髙下。泰西自明以來﹐如荷蘭﹐如日斯巴尼亞﹐如蒲陀牙﹐如丹麥﹐皆能浮海得新地。而最後英倫之民﹐於墾荒乃獨著﹐前數國方之﹐瞠乎後矣。西有米利堅﹐東有身毒﹐南有好望新洲﹐計其幅員﹐幾與歐亞﹝➀﹞埒。此不僅習海擅商﹐狡黠堅毅爲之也﹐亦其民能自制治﹐知合羣之道勝耳。故霸者之民﹐知受治而不知自治﹐則𨿽與之地﹐不能久居。而霸天下之世﹐其君有辟疆﹐其民無墾上。法蘭西﹑普魯士﹑奧地利﹑俄羅斯之舊無墾地﹐正坐此耳。法於乾﹑嘉以前﹐眞霸權不制之國也。中國廿余口之租界﹐英人處其中者﹐多不逾千﹐少不及百﹐而制度釐然﹐隱若敵國矣。吾閩粵民走南洋美洲﹝➁﹞者﹐所在以億計﹐然終不免爲人臧獲被驅斥也。悲夫﹗

導言八烏托邦

又設此數十百民之內﹐而有首出庶物之一人﹐其聰明智慮之出於人人﹐猶常人之出於牛羊犬馬﹐幸而爲眾所推服﹐立之以爲君﹐以期人治之必申﹐不爲天行之所勝。是爲君者﹐其措施之事當如何﹐無亦法園夫之治園已耳。園夫欲其艸木之植﹐凡可以害其艸木者﹐匪不芟夷之﹐勦絕之。聖人欲其治之隆﹐凡不利其民者﹐亦必有以滅絕之﹐禁制之﹐使不克與其民有競立爭存之勢。故其爲艸昧之君也﹐其於艸萊﹑猛獸﹑戎狄﹐必有其烈之﹑驅之﹑膺之之事。其所尊顯選舉以輔治者﹐將惟其賢﹐亦猶園夫之於果實花葉﹐其所長養﹐必其適口與悅目者。且旣欲其民和其智力以與其外爭矣﹐則其民必不可互爭以自弱也。於是求而得其所以爭之端﹐以謂爭常起於不足﹐乃爲之制其恆產﹐使民各遂其生﹐勿廩廩然常懼爲彊與黠者之所兼並﹔取一國之公是公非﹐以制其刑與禮﹐使民各識其封疆畛畔﹐毋相侵奪﹐而太平之治以基。夫以人事抗天行﹐其勢固常有所屈也。屈則治化不進﹐而民生以彫﹐是必爲致所宜以輔之﹐而後其業乃可以久大。是故民屈於寒暑雨暘﹐則爲致衣服宮室之宜﹔民屈於旱漧水溢﹐則爲致瀦渠畎澮之宜﹔民屈於山川道路之阻深﹐而艱於轉運也﹐則有道途﹑橋梁﹑漕輓﹑舟車。致之汽電諸機﹐所以增倍人畜之功力也﹔致之醫療藥物﹐所以救民之厲疾天死﹝➀﹞也﹔爲之刑獄禁制﹐所以防彊弱愚智之相欺奪也﹔爲之陸海諸軍﹐所以禦異族彊鄰之相侵侮也。凡如是之張設﹐皆以民力之有所屈﹐而爲致其宜﹐務使民之待於天者﹐日以益寡﹔而於人自足恃者﹐日以益多。且聖人知治人之人﹐固賦於治於人者也。凶狡之民﹐不得廉公之吏﹔偸懦之眾﹐不興神武之君。故欲郅治之隆﹐必於民力﹑民智﹑民徳三者之中﹐求其本也。故又爲之學校庠序焉。學校庫序之制善﹐而後智仁勇之民興。智仁勇之民興﹐而有以爲羣力羣策之資﹐夫而後其國乃一富而不可貧﹐一彊而不可弱也。嗟夫﹗治國至於如是﹐是亦足矣。

然觀其所以爲術﹐則與吾園夫所以長養艸木者﹐其爲道豈異也哉﹗假使員輿之中﹐而有如是之一國﹐則其民熙熙皞皞﹐凡其國之所有﹐皆足以養其欲而給其求﹐所謂天行物競之虐﹐於其國皆不見﹐而惟人治爲獨尊﹐在在有以自恃而無畏。降以至一艸木一禽獸之微﹐皆所以娛情適用之資﹐有其利而無其害。又以學校之興﹐刑罰之中﹐舉錯之公也﹐故其民莠者日以少﹐良者日以多。馴至於各知職分之所當爲﹐性分之所固有﹐通功合作﹐互相保持﹐以進於治化無疆之休。夫如是之羣﹐古今之世所未有也﹐故稱之曰烏托邦。烏托邦者﹐猶言無是國也﹐僅爲涉想所存而已。然使後世果其有之﹐其致之也﹐將非由任天行之自然﹐而由盡力於人治﹐則斷然可識者也。

復案﹕此篇所論﹐如「聖人知治人之人﹐賦於治於人者也」以下十餘語最精辟。蓋泰西言治之家﹐皆謂善治如艸木﹐而民智如土田。民智旣開﹐則下令如流水之源﹐善政﹝➁﹞不期舉而自舉﹐且一舉而莫能廢。不然﹐則𨿽有善政﹐遷地弗良。淮橘成枳。一也﹔人存政舉﹐人亡政息﹐極其能事﹐不過成一治一亂之局。二也。此皆各國所歷試歷驗者﹐西班牙民最信教﹐而智識卑下﹐故當明嘉﹑隆間﹐得斐立白第二爲之主而大彊﹐通美洲﹐據南美﹐而歐洲亦幾爲所混一。南洋呂宋一島﹐名斐立賓者﹐卽以其名﹐名其所得地也。至萬曆末年﹐而斐立白第二死﹐繼體之人﹐庸暗選懦﹐國乃大弱﹐盡失歐洲所已得地﹐貧削饑饉﹐民不聊生。直至乾隆初年﹐查理第三當國﹐精勤二十餘年﹐而國勢復振﹐然而民智未開﹐終弗善也。故至乾隆五十三年﹐查理第三亡﹐而國又大弱。𨿽道﹑咸以還﹐泰西諸國﹐治化宏開﹐西班牙立國其中﹐不能無所淬厲﹐然至今尙不足爲第二等權也。至立政之際﹐民智汗隆﹐難易尢判。如英國平稅一事﹐明計學者持之蓋久﹐然卒莫能行﹐坐其理太深﹐而國民抵死不悟故也。後議者以理財啟蒙諸書﹐頒令鄕塾習之﹐至道光間﹐遂阻力去﹐而其令大行﹐通國蒙其利矣。夫言治而不自教民始﹐徒曰百姓可與樂成﹐難與慮始﹔又曰非常之原﹐黎民所懼﹐皆苟且之治﹐不足存其國於物競之後者也。

導言九汰蕃

𨿽然﹐假眞有如是之一日﹐而必謂其盛可長保﹐則又不然之說也。蓋天地之大徳曰生﹐而含生之倫﹐莫不孳乳﹐樂牝牡之合﹐而保愛所出者﹐此無化與有化之民所同也。方其治之未進也﹐則死於水旱者有之﹐死於饑寒者有之。且兵刑疾疫﹐無化之國﹐其死民也尢深。大亂之後﹐景物蕭寥﹐無異新造之國者﹐其流徙而轉於溝壑者眾矣。洎新治出﹐物競平﹐民獲息肩之所﹐休養生聚﹐各長子孫﹝➀﹞。卅年以往﹐小邑自倍。以有限之地產﹐供無窮之孳生﹐不足則爭﹐干戈又動﹐周而復始﹐循若無端﹐此天下之生所以一治而一亂也。故治愈隆則民愈休﹐民愈休則其蕃愈速。且徳智並髙﹐天行之害旣有以防而勝之。如是經十數傳﹑數十傳以後﹐必神通如景尊﹐能以二饅頭﹐哺四千眾而後可。不然﹐人道旣各爭存﹐不出於爭﹐將安出耶﹖爭則物競興﹑天行用﹐所謂郅治之隆﹐乃儳然不終日矣。故人治者﹐所以平物競也﹐而物競乃卽伏於人治之大成﹐此誠人道物理之必然﹐昭然如日月之必出入﹐不得以美言飾說﹐苟用自欺者也。

設前所謂首出庶物之聖人﹐於彼新造烏托邦之中﹐而有如是之一境﹐此其爲所前知﹐固何待論。然吾儕小人﹐試爲揣其所以挽回之術﹐則就理所可知言之﹐無亦二途已耳。一則聽其蕃息﹐至過庶食不足之時﹐徐謀所以處置之者﹔一則量食爲生﹐立嫁娶收養之程限﹐使無有過庶之一時。由前而言其術﹐卽今英倫﹑法﹑徳諸邦之所用。然不過移密就疏﹐挹玆注彼﹐以鄰爲壑﹐會有窮時﹐窮則大爭仍起。由後而言﹐則微論程限之至難定也﹐就令微積之術﹐格致之學﹐日以益精﹐而程限較然可立﹐而行法之方﹐將安出耶﹖此又事有至難者也。於是議者曰﹕是不難﹐天下有驟視若不仁﹐而其實則至仁也者。夫過庶旣必至爭矣﹐爭則必有所滅﹐滅又未必皆不善者也。則何莫於此之時﹐先去其不善而存其善。聖人治民﹐同於園夫之治艸木。園夫之於艸木也﹐過盛則芟夷之而已矣﹐拳曲擁腫則拔除之而已矣。夫惟如是﹐故其所養者﹐皆嘉葩珍果﹐而種日進也。去不材而育其材﹐治何爲而不若是。罷癃﹑愚癇﹑殘疾﹑顚﹝萶﹞醜﹑盲聾﹑狂暴之子﹐不必盡取而殺之也﹐鰥之﹑寡之﹐俾無遺育﹐不亦可乎﹖使居吾土而衍者﹐必彊佼聖智聰明才桀之子孫﹐此眞至治之所期﹐又何憂乎過庶﹐主人曰﹕唯唯﹐願與客更詳之。

復案﹕此篇客說﹐與希臘亞利大各所持論略相仿。又嫁娶程限之政﹐瑞典舊行之民欲婚嫁者﹐須報官驗明家產及格者﹐始爲牉合。然此令𨿽行﹐而俗轉淫佚﹐天生之子滿街﹐育嬰堂充塞不復收﹐故其令尋廢也。

導言十擇難

天演家用擇種畱良之術於樹藝牧畜間﹐而繁碩茁壯之效﹐若戾在契﹝➀﹞致也。於是以謂人者生物之一宗﹐𨿽靈蠢攸殊﹐而血气之軀﹐傳衍種類﹐所謂生肖其先﹐代趨微異者﹐與動植諸品無或殊焉。今吾術旣用之艸木禽獸而大驗矣﹐行之人類﹐何不可以有功乎﹖此其說𨿽若駭人﹐然執其事而責其效﹐則確然有必然者。顧惟是此擇與畱之事﹐將誰任乎﹖前於墾荒立國﹐始設爲主治之一人﹐所以云其前識獨知﹐必出人人﹐猶人人之出牛羊犬馬者﹐蓋必如是而後乃可獨行而獨斷也。果能如是﹐則無論如亞洲諸國﹐亶聰明作元後﹐天下無敢越志之至尊﹔或如歐洲﹐天聽民聽﹐天視民視﹐公舉公治之議院﹐爲獨爲聚﹐聖智同優﹐夫而後托之主治也可﹐托之擇種畱良也亦可。而不幸橫覽此三洲﹝➁﹞六十餘國之間﹐爲上下其六千餘年之紀載﹐此獨知前識﹐邁類逾種如前比者﹐尙斷斷乎未嘗有人也。

且擇種畱良之術﹐用諸樹藝牧畜而大有功者﹐以所擇者艸木禽獸﹐而擇之者人也。今乃以人擇人﹐此何異上林之羊﹐欲自爲卜式﹔汧渭之馬﹐欲自爲其伯翳﹐多見其不知量也已。案原文用白鴿欲自爲施白來。施﹐英人最善畜鴿者也﹐易用中事。且欲由此術﹐是操選政者﹐不特其前識如神明﹐抑必極剛戾忍決之姿而後可。夫剛戾忍決誠無難﹐雄主酷吏皆優爲之。獨是先覺之事﹐則分限於天﹐必不可以人力勉也。且此才不僅求之一人之爲難﹐卽合一羣之心思才力爲之﹐亦將不可得。久矣﹐合羣愚不能成一智﹐聚羣不肖不能成一賢也﹗且從來人種難分﹐比諸飛走下生﹐奚翅什伯﹝➀﹞。每有孩提之子﹐性情品格﹐父母視之爲庸兒﹐戚黨目之爲劣子﹐溫溫未試﹐不比於人。逮磨礱世故﹐變動光明﹐事業聲施﹐赫然驚俗﹐國蒙其利﹐民戴其功。吾知聚百十兒童於此﹐使天演家憑其能事﹐恣爲抉擇﹐判某也爲賢爲智﹐某也爲不肖爲愚﹐某也可室可家﹐某也當鰥當寡﹐應機斷決﹐無或差訛﹐用以擇種畱良﹐事均樹畜。來者不可知﹐若今日之能事﹐尙未足以企此也。

導言十一蜂羣

故首出庶物之神人旣已杳不可得﹐則所謂擇種之術不可行。由是知以人代天﹐其事必有所底﹐此無可如何者也。且斯人相系相資之故﹐其理至爲微渺難思。使未得其人﹐而欲冒行其術﹐將不僅於治理無以復加﹐且恐其術果行﹐則其羣將渙。蓋人之所以爲人者﹐以其能羣也。第深思其所以能羣﹐則其理見矣。𨿽然﹐天之生物﹐以羣立者﹐不獨斯人已也。試略舉之﹕則禽之有羣者﹐如雁如烏﹔獸之有羣者﹐如鹿如象﹐如米利堅之犎﹐阿非利加之獼﹐其尢著者也﹔昆虫之有羣者﹐如蟻如蜂。凡此皆因其有羣﹐以自完於物競之際者也。今吾將卽蜂之羣而論之﹐其與人之有羣﹐同歟異歟﹖意其皆可深思﹐因以明夫天演之理歟﹖

夫蜂之爲羣也﹐審而觀之﹐乃眞有合於古井田經國之規﹐而爲近世以均富言治者之極則也。復案﹕古之井田與今之均富﹐以天演之理及計學公例論之﹐乃古無此事﹐今不可行之制。故赫氏於此意含滑稽。以均富言治者曰﹕財之不均﹐亂之本也。一羣之民﹐宜通力而合作。然必事各視其所勝﹐養各給其所欲﹐平均齊一﹐無有分殊。爲上者職在察貳廉空﹐使各得分願﹐而莫或並兼焉﹐則太平見矣。此其道蜂道也。夫蜂有後﹐蜂王雌故曰後。其民雄者惰﹐而操作者半雌。采花釀蜜者皆雌而不交不孕﹐其雄不事事﹐俗誤爲雌﹐呼曰蜂姐。一壺之內﹐計口而稟﹐﹝➀﹞各致其職。昧旦而起﹐吸膠戴黃﹐制爲甘薌﹐用相保其羣之生﹐而與凡物爲競。其爲羣也﹐動於天機之自然﹐各趣其功﹐於以相養﹐各有其職分之所當爲﹐而未嘗爭其權利之所應享。是輯輯者﹐爲有思乎﹖有情乎﹖吾不得而知之也。自其可知者言之﹐無亦最粗之知覺運動已耳。設是羣之中﹐有勞心者焉﹐則必其雄而不事之惰蜂。爲其暇也﹐此其神識智計﹐必天之所縱﹐而皆生而知之﹐而非由學而來﹐抑由悟而入也。設其中有勞力者焉﹐則必其半雌﹐盻盻然終其身爲釀蓄之事﹐而所稟之食﹐特倮然僅足以自存。是細腰者﹐必皆安而行之﹐而非由墨之道以爲人﹐抑由揚之道﹝➁﹞以自爲也。之二者自裂房茁羽而來﹐其能事已各具矣。然則蜂之爲羣﹐其非爲物之所設﹐而爲天之所成明矣。天之所以成此羣者柰何﹖曰﹕與之以含生之欲﹐輔之以自動之機﹐而後冶之以物競﹐錘之以天擇﹐使肖而代遷之種﹐自範於最宜﹐以存延其種族。此自無始來﹐累其漸變之功﹐以底於如是者。

導言十二人羣

人之有羣﹐其始亦動於天機之自然乎﹖其亦天之所設﹐而非人之所爲乎﹖羣肇於家﹐其始不過夫婦父子之合﹐合久而系聯益固﹐生齒日蕃﹐則其相爲生養保持之事﹐乃愈益備。故宗法者羣之所由昉也。夫如是之羣﹐合以與其外爭﹐或人或非人﹐將皆可以無畏﹐而有以自存。蓋惟泯其爭於內﹐而後有以爲彊﹐而勝其爭於外也﹐此所與飛走蠕泳之羣同焉者也。然則人虫之間﹐卒無以異乎﹖曰﹕有。鳥獸昆虫之於羣也﹐因生而受形﹐爪翼牙角﹐各守其能﹐可一而不可二﹐如彼蜜蜂然。雌者雄者﹐一受其成形﹐則器與體俱﹐嫥嫥然趨爲一職﹐以畢其生﹐以效能於其羣而已矣﹐又烏知其餘﹖假有知識﹐則知識此一而已矣﹔假有嗜欲﹐亦嗜欲此一而已矣。何則﹖形定故也。至於人則不然﹐其受形𨿽有大小彊弱之不同﹐其賦性𨿽有愚智巧拙之相絕﹐然天固未嘗限之以定分﹐使劃然爲其一而不得企其餘﹐曰此可爲士﹐必不可以爲農﹔曰此終爲小人﹐必不足以爲君子也。此其異於鳥獸昆虫者一也。且與生俱生者有大同焉﹐曰好甘而惡苦﹐曰先己而後人。夫曰先天下爲憂﹐後天下爲樂者﹐世容有是人﹐而無如其非本性也。人之先遠矣﹐其始禽獸也。不知更幾何世﹐而爲山都木客﹔又不知更幾何年﹐而爲毛民猺獠﹔由毛民猺獠﹐經數萬年之天演﹐而漸有今日﹐此不必深諱者也。自禽獸以至爲人﹐其間物競天擇之用﹐無時而或休﹐而所以與萬物爭存﹐戰勝而種盛者﹐中有最宜者在也。是最宜云何﹖曰獨善自營而已。夫自營爲私﹐然私之一言﹐乃無始來斯人種子﹐由禽獸得此﹐漸以爲人﹐直至今日而根株仍在者也。古人有言﹐人之性惡。又曰人爲孽種﹐自有生來﹐便含罪惡。其言豈盡妄哉﹗是故凡屬生人﹐莫不有欲﹐莫不求遂其欲﹐其始能戰勝萬物﹐而爲天之所擇以此。其後用以相賊﹐而爲天之所誅亦以此。何則﹖自營大行﹐羣道將息﹐而人種滅矣。此人所與鳥獸昆虫異者又其一也。

復案﹕西人有言﹐十八期民智大進步﹐以知地爲行星﹐而非居中恆靜﹐與天爲配之大物﹐如占所云云者。十九期民智大進步﹐以知人道﹐爲生類中天演之一境﹐而非篤生特造﹐中天地爲三才﹐如古所云云者。二說初立﹐皆爲世人所大駭﹐竺舊者﹐至不惜殺人以剫其說。卒之證據釐然﹐彌攻彌固﹐乃知如如之說﹐其不可撼如此也。達爾文《原人篇》﹐希克羅徳國人《人天演》﹐赫胥黎《化中人位論》﹐三書皆明人先爲猿之理。而現在諸種猿中﹐則亞洲之吉賁音奔﹑倭蘭兩種﹐非洲之戈票拉﹑靑明子兩種爲尢近。何以明之﹖以官骸功用﹐去人之度少﹐而去諸獸與他猿之度多也。自玆厥後﹐生學分類﹐皆人猿爲一宗﹐號布拉默特。布拉默特者﹐秦言第一類也。

導言十三制私

自營甚者必侈於自由﹐自由侈則侵﹐侵則爭﹐爭則羣渙﹐羣渙則人道所恃以爲存者去。故曰自營大行﹐羣道息而人種滅也。然而天地之性﹐物之最能爲羣者﹐又莫人若。如是則其所受於天﹐必有以制此自營者﹐夫而後有羣之效也。復案﹕人道始羣之際﹐其理至爲要妙。羣學家言之最晰者﹐有斯賓塞氏之《羣誼篇》﹐拍捷特《格致治平相關論》二書﹐皆余所已譯者。夫物莫不愛其苗裔﹐否則其種早絕而無遺﹐自然之理也。獨愛子之情﹐人爲獨摯﹐其種最貴﹐故其生有待於父母之保持﹐方諸物爲最久。久﹐故其用愛也尢深。繼乃推類擴充﹐緣所愛而及所不愛。是故慈幼者仁之本也。而慈幼之事﹐又若從自營之私而起。由私生慈﹐由慈生仁﹐由仁勝私﹐此道之所以不測也。又有異者﹐惟人道善以己效物﹐凡儀形肖貌之事﹐獨人爲能。案﹕昆虫禽獸亦能肖物﹐如南洋木葉虫之類﹐所在多有﹐又傳載寡女絲一事﹐則尢異者﹐然此不足以破此公例也。故禽獸不能畫﹐不能象﹐而人則於他人之事﹐他人之情﹐皆不能漠然相值﹐無槪於中。卽至隱微意念之間﹐皆感而遂通﹐絕不聞矯然離羣﹐使人自人而我自我。故里語曰﹕一人向隅﹐滿堂爲之不樂﹔孩稚調笑﹐戾夫爲之破顏。涉樂方﹝﹞﹐言哀已唏。動乎所不自知﹐發乎其不自已。

或謂占有人焉﹐舉世譽之而不加勸﹐舉世毀之而不加沮﹐此誠極之若反﹐不可以常法論也。但設今者有髙明深識之士﹐其意气若塵垢粃糠一世也者﹐猝於塗中﹐遇一童子﹐顯然傲侮輕賤之﹐謂彼其中毫不一動然者﹐則吾竊疑而未敢信也。李將軍必取霸陵尉而殺之﹐可謂過矣。然以飛將威名﹐二千石之重﹐尉何物﹐乃以等閒視之﹐其憾之者猶人情也。案﹕原文如下﹕埃及之哈猛﹐必取摩徳開而梟之髙竿之上﹐亦已過矣。然彼以亞哈木魯經略之重﹐何物猶大﹐乃漠然視之﹐門焉再出入﹐傲不爲禮﹐其則恨之者尙人情耳。今以與李廣霸陵尉事相類﹐故易之如此。不見夫怖畏淸議者乎﹖刑章國憲﹐未必懼也﹐而斤斤然以鄕裏月旦爲懷。美惡毀譽﹐至無定也﹐而禮俗旣成之後﹐則通國不敢畔其範圍。人寧受饑寒之苦﹐不忍捨生﹐而愧情中興﹐則計短者至於自殺。凡此皆感通之機﹐人所甚異於禽獸者也。感通之機神﹐斯羣之道立矣。大抵人居羣中﹐自有識知以來﹐他人所爲﹐常衡以我之好惡﹔我所爲作﹐亦考之他人之毀譽。凡人與己之一言一行﹐皆與好惡毀譽相附而不可離。及其久也﹐乃不能作一念焉﹐而無好惡毀譽之別。由是而有是非﹐亦由是而有羞惡。人心常徳﹐皆本之能相感通而後有。於是是心之中﹐常有物焉以爲之宰﹐字曰天良。天良者﹐保羣之主﹐所以制自營之私﹐不使過用以敗羣者也。

復案﹕赫胥黎保羣之論﹐可謂辧矣。然其謂羣道由人心善相感而立﹐則有倒果爲因之病﹐又不可不知也。蓋人之由散入羣﹐原爲安利﹐其始正與禽獸下生等耳﹐初非由感通而立也。夫旣以羣爲安利﹐則天演之事﹐將使能羣者存﹐不羣者滅﹔善羣者存﹐不善羣者滅。善羣者何﹖善相感通者是。然則善相感通之徳﹐乃天擇以後之事﹐非其始之卽如是也。其始豈無不善相感通者﹖經物競之烈﹐亡矣﹐不可見矣。赫胥黎執其末以齊其本﹐此其言羣理﹐所以不若斯賓塞氏之密也。且以感通爲人道之本﹐其說發於計學家亞丹斯密﹐亦非赫胥黎氏所獨標之新理也。

又案﹕班孟堅曰﹕不能愛則不能羣﹐不能羣則不勝物﹐不勝物則養不足。羣而不足﹐爭心將作。吾竊謂此語﹐必古先哲人所已發﹐孟堅之識﹐尙未足以與此也。

導言十四恕敗

羣之所以不渙﹐由人心之有天良。大良生於善相感﹐其端孕於至微﹐而效終於極鉅﹐此之謂治化。治化者﹐天演之事也。其用在厚人類之生﹐大其與物爲競之能﹐以自全於天行酷烈之際。故治化𨿽原出於天﹐而不得謂其不與天行相反也。自禮刑之用﹐皆所釋憾而平爭。故治化進而天行消﹐卽治化進而自營減。顧自營減之至盡﹐則人與物爲競之權力﹐又未嘗不因之俱衰﹐此又不可不知者也。故比而論之﹐合羣者所以平羣以內之物競﹐卽以敵羣以外之天行。人始以自營能獨伸於庶物﹐而自營獨用﹐則其羣以漓。由合羣而有治化﹐治化進而自營減﹐克己廉讓之風興。然自其羣又不能與外物無爭﹐故克己太深﹐自營盡泯者﹐其羣又未嘗不敗也。無平不陂﹐無往不復﹐理誠如是﹐無所逃也。今天下之言道徳者﹐皆曰﹕終身可行莫如恕﹐平天下莫如絮矩矣。泰東者曰﹕己所不欲﹐勿施於人。所求於朋友﹐先施之。泰西者曰﹕施人如己所欲受。又曰﹕設身處地﹐待人如己之期人。凡斯之言﹐皆所謂金科玉條﹐貫徹上下者矣。自常人行之﹐有必不能悉如其量者。𨿽然﹐學問之事﹐貴審其眞﹐而無容心於其言之美惡。苟審其實﹐則恕道之與自存﹐固尙有其不盡比附也者。蓋天下之爲惡者﹐莫不務逃其誅。今有盜吾財者﹐使吾處盜之地﹐則莫若勿捕與勿罰。今有批吾頰者﹐使吾設批者之身﹐則左受批而右不再焉﹐已厚幸矣。持是道以與物爲競﹐則其所以自存者幾何﹖故曰﹕不相比附也。且其道可用之民與民﹐而不可用之國與國。何則﹖民尙有國法焉﹐爲之持其平而與之直也。至於國﹐則持其平而與之直者誰乎﹖

復案﹕赫胥黎氏之爲此言﹐意欲明保羣自存之道﹐不宜盡去自營也。然而其義隘矣。且其所舉泰東西建言﹐皆非羣學太平最大公例也。太平公例曰「人得自由﹐而以他人之自由爲界。用此則無前獘矣。斯賓塞《羣誼》一篇﹐爲釋此例而作也。晚近歐洲富彊之效﹐識者皆歸功於計學﹐計學者首於亞丹斯密氏者也。其中亦有最大公例焉﹐曰「大利所存﹐必其兩益。損人利己非也﹐損己利人亦非﹔損下益上非也﹐損上益下亦非。」其書五卷數十篇﹐大抵反復明此義耳。故道﹑咸以來﹐蠲保商之法﹐平進出之稅﹐而商務大興﹐國民俱富。嗟乎﹗今然後知道若大路然﹐斤斤於彼己盈絀之間者之眞無當也。

導言十五最旨

右十四篇﹐皆詮天演之義﹐得一一復按之。第一篇

﹐明天道之常變﹐其用在物競與天擇。第二篇

﹐標其大義﹐見其爲萬化之宗。第三篇

﹐專就人道言之﹐以異﹑擇﹑爭三者﹐明治化之所以進。第四篇

﹐取譬園夫之治園﹐明天行人治之必相反。第五篇

﹐言二者𨿽反﹐而同出一原﹐特天行則恣物之爭而存其宜﹐人治則致物之宜以求得其所祈向者。第六篇

﹐天行旣泯﹐物競斯平﹐然物具肖先而異之性﹐故人治所以範物﹐使日進善而不知﹐此治化所以大足恃也。第七篇

﹐更以墾土建國之事﹐明人治之正術。第八篇

﹐設其民日滋﹐而有神聖爲之主治﹐其道固可以法園夫。第九篇

﹐見其術之終窮﹐窮則大行復興﹐人治中廢。第十篇

﹐論所以救庶之術﹐獨有耘莠存苗﹐而以人耘人﹐其術必不可用。第十一篇

﹐言羣出於大演之自然﹐有能羣之天倪﹐而物競爲鑪錘。人之始羣﹐不異昆虫禽獸也。第十二篇

﹐言人與物之不同﹐一曰才無不同﹐一曰自營無藝。二者皆爭之器﹐而敗羣之凶徳也﹐然其始則未嘗不用是以自存。第十三篇

﹐論能羣之吉徳﹐感通爲始﹐天良爲終﹔人有天良﹐羣道乃固。第十四篇

﹐明自營𨿽凶﹐亦在所用﹔而克己至盡﹐未或無傷。

今者統十四篇之所論而觀之﹐知人擇之術﹐可行諸艸木禽獸之中﹐斷不可用諸人羣之內。姑無論智之不足恃也﹐就令足恃﹐亦將使惻隱仁愛之風衰﹐而其羣以渙。且充其類而言﹐凡卹罷癃﹑養殘疾之政﹐皆與其治相舛而不行﹐直至醫藥治療之學可廢﹐而男女之合﹐亦將如會聚牸牝之爲﹐而隳夫婦之倫而後可。狹隘酷烈之治深﹝➀﹞﹐而慈惠哀憐之意少。數傳之後﹐風俗遂成﹐斯羣之善否不可知﹐而所恃以相維相保之天良﹐其有存者不可寡歟﹖故曰﹕以人擇求彊﹐而其效適以得弱。蓋過庶之患﹐難圖如此。𨿽然﹐今者天下非一家也﹐五洲之民非一種也。物競之水深火烈﹐時平則隱於通商庀工之中﹐世變則發於戰伐縱衡之際。是中天擇之效﹐所眷而存者云何﹖羣道所因以進退者奚若﹖國家將安所恃而有立於物競之餘﹖𨿽其理誠奧博﹐非區區導言所能盡﹐意者深察世變之士﹐可思而得其大致於言外矣夫﹗

復案﹕赫胥黎氏是書大指﹐以物競爲亂源﹐而人治終窮於過庶。此其持論﹐所以與斯賓塞氏大相徑庭﹐而謂太平爲無是物也。斯賓塞則謂事遲速不可知﹐而人道必成於郅治。其言曰《生學天演》第十三篇

《論人類究竟》﹕「今若據前事以推將來﹐則知一羣治化將開﹐其民必庶。始也以猛獸毒虫爲患﹐庶則此患先祛。然而種分壤據﹐民之相殘﹐不啻毒虫猛獸也。至合種成國﹐則此患又減﹐而轉患孳乳之寖多。羣而不足﹐大爭起矣。使當此之時﹐民之性情知能﹐一如其朔﹐則其死率﹐當與民數作正比例﹔其不爲正比例者﹐必其食裕也﹔而食之所以裕者﹐又必其相爲生養之事進而後能。於此見天演之所以陶鈞民生﹝➁﹞﹐與民生之自爲體合。物自變其形能﹐以合所遇之境﹐天演家謂之體合。體合者﹐進化之祕機也。𨿽然﹐此過庶之壓力﹐可以裕食而減﹔而過庶之壓力﹐又終以孳生而增。民之欲得者﹐常過其所已有。汲汲以求﹐若有陰驅潛率之者。亙古民欲﹐固未嘗有見足之一時。故過庶壓力﹐終無可免﹐卽天演之用﹐終有所施。其間轉徙墾屯﹐舉不外一時挹注之事。循是以往﹐地球將實﹐實則過庶壓力之量﹐與俱盈矣。故生齒日繁﹐過於其食者﹐所以使其民巧力才智﹐與自治之能﹐不容不進之因也。惟其不能不用﹐故不能不進﹐亦惟常用﹐故常進也。舉凡水火工虞之事﹐要皆民智之見端﹐必智進而後事進也。事旣進者﹐非智進者莫能用也。格致之家﹐孜孜焉以盡物之性爲事。農工商之民﹐據其理以善術﹐而物產之出也﹐以之益多。非民智日開﹐能爲是乎﹗十頃之田﹐今之所獲﹐倍於往歲﹐其農必通化植之學﹐知水利﹐諸新機﹐而已與傭之巧力﹐皆臻至巧而後可。制造之工﹐朝出貨而夕售者﹐其制造之器﹐其工匠之巧﹐皆不可以不若人明矣。通商之場日廣﹐業是者﹐於物情必審﹐於計利必精﹐不然﹐敗矣。商戰烈﹐則子錢薄﹐故用機必最省費者﹐造舟必最合法者﹐禦舟必最巧習者﹐而後倍稱之息收焉。諸如此倫﹐苟求其原﹐皆一羣過庶之壓力致之耳。蓋惡勞好逸﹐民之所同。使非爭存﹐則耳目心思之力皆不用。不用則體合無由﹐而人之能事不進。是故天演之祕﹐可一言而盡也。天惟賦物以孳乳而貪生﹐則其種自以日上。萬物莫不如是﹐人其一耳。進者存而傳焉﹐不進者病而亡焉﹐此九地之下﹐古獸殘骨之所以多也。一家一國之中﹐食指徒繁﹐而智力如故者﹐則其去無噍類不遠矣﹐夫固有與爭存而奪之食者也。不見前之愛爾蘭乎﹖生息之夥﹐均諸圈牢。然其究也﹐徒以供溝壑之一飽。饑饉疾疫﹐刀兵水旱﹐有不忍卒言者。凡此皆人事之不臧﹐非天運也。然以經數言之﹐則去者必其不善自存者也。其有孑遺而長育種嗣者﹐必其能力最大﹐抑遭遇最優﹐而爲天之所擇者也。故宇宙妨生之物至多﹐不僅過庶一端而已。人欲圖存﹐必用其才力心思﹐以與是妨生者爲斗。負者日退﹐而勝者日昌。勝者非他﹐智徳力三者皆大是耳。三者大而後與境相副之能恢﹐而生理乃大備。且由此而觀之﹐則過庶者非人道究竟大患也。吾是書前篇﹐於生理進則種貴﹐而孳乳用稀之理﹐已反復辧証之矣。蓋種貴則其取精也﹐所以爲當躬之用者日奢﹐以爲嗣育之用者日嗇。一人之身﹐其情感論思﹐皆腦所主﹐羣治進﹐民腦形愈大﹐襞積愈繁﹐通感愈速。故其自存保種之能力﹐與腦形之大小有比例。而察物窮理﹐自治治人﹐與夫保種治謀之事﹐則與腦中襞積繁簡爲比例。然極治之世﹐人腦重大繁密固矣﹐而情感思慮﹐又至賾至變﹐至廣至玄。其體旣大﹐其用斯宏﹐故腦之消耗﹐又與其用情用思之多寡﹑深淺﹑遠近﹑精粗爲比例。三比例者合﹐故人當此時﹐其取物之精﹐所以資輔益塡補此腦者最費。腦之事費﹐則生生之事廉矣﹐物固莫能兩大也。今日歐民之腦﹐方之野蠻﹐已此十而彼七﹔卽其中襞積復疊﹐亦野蠻少而淺﹐而歐民多且深。則繼今以往﹐腦之爲變如何﹐可前知也。此其消長盈虛之故﹐其以物競天擇之用而腦大者存乎﹖抑體合之爲﹐必得腦之益繁且靈者﹐以與蕃變廣玄之事理相副乎﹖此吾所不知也。知者用奢於此﹐則必嗇於彼。而郅治之世﹐用腦之奢﹐又無疑也。吾前書證腦進者成丁遲﹐謂牝牡爲合之時。又證男女情欲當極熾時﹐則思力必遜。而當思力大耗﹐如初學人攻苦思索算學難題之類﹐則生育能事﹐往往抑沮不行。統此觀之﹐則可知羣治進極﹐宇內人滿之秋﹐過庶不足爲患。而斯人孳生遲速﹐與其國治化淺深﹐常有反比例也。」斯賓塞之言如此﹐自其說出﹐論化之士十八九宗之﹐計學家柏捷特著《格致治平相關論》﹐多取其說。夫種下者多子而子天﹐種貴者少子而子壽﹐此天演公例。自艸木虫魚﹐以至人類﹐所隨地可察者﹐斯賓氏之說﹐豈不然哉﹗

導言十六進微

前論謂治化進則物競不行固矣﹐然此特天行之物競耳。天行物競者﹐救死不給﹐民爭食也﹐而人治之物競猶自若也。人治物競者﹐趨於榮利﹐求上人也。惟物競長存﹐而後主治者可以操砥礪之權﹐以礱琢天下。夫所謂主治者﹐或獨具全權之君主﹔或數賢監國﹐如古之共和﹔或合通國民權﹐如今日之民主。其制𨿽異﹐其權實均﹐亦各有推行之利獘。案﹕今泰西如英﹑徳各邦﹐多三合用之﹐以兼收其益﹐此國主而外所以有爵民二議院也。要之其羣之治亂彊弱﹐則視民品之隆污﹐主治者抑其次矣。然旣曰主治﹐斯皆有導進其羣之能。課其爲術﹐乃不出道﹑齊﹑舉錯﹐與夫刑賞之間已耳。主治者懸一格以求入﹐曰必如是﹐吾乃尊顯爵祿之﹐使所享之權與利﹐優於常倫焉﹐則天下皆奮其才力心思﹐以求合於其格﹐此必然之數也。其始焉爲競﹐其究也成習。習之旣成﹐則𨿽主治有不能與其羣相勝者。後之衰者馴至於亡﹐前之利者適成其獘。導民取捨之間﹐其機如此。是故天演之事﹐其端恆娠於至微﹐而爲常智之所忽。及蒸爲國俗﹐淪浹性情之後﹐悟其爲獘﹐乃謀反之。操一葦以障狂瀾﹐釃杯水以救燎原﹐此亡國亂羣﹐所以相隨屬也。不知一羣旣渙﹐人治已失其權﹐卽使聖人當之﹐亦僅能集散扶衰﹐勉企最宜﹐以聽天事之抉擇。何則﹖天演之效﹐非一朝夕所能爲也。

是故人治天演﹐其事與動植不同﹐事功之轉移易﹐民之性情气質變化難。持今日之英倫﹐以與圖徳之朝相較﹐自顯理第七﹐至女主額勒查白﹐是爲圖徳之代﹐起明成化二十一年至萬曆三十一年。則貧富彊弱﹐相殊遠矣。而民之官骸性情﹐若無少異於其初。詞人狹斯丕爾之所寫生﹐狹﹐萬曆間英國詞曲家﹐其傳作大爲各國所傳譯寶貴也。方今之人﹐不僅聲音笑貌同也﹐凡相攻相感不相得之情﹐又無以異。苟謂民品之進﹐必待治化旣上﹐天行盡泯﹐而後有功﹐則自額勒查白以至維多利亞﹐此兩女主三百餘年之間﹐英國之兵爭蓋寡﹐無熾然用事之天行也。擇種畱良之術﹐𨿽不盡用﹐間有行者。刑罰非不中也﹐害羣之民﹐或流之﹐或殺之﹐或錮之終身焉。又以遊惰呰窳者之種下也﹐振貧之令曰﹕凡無業仰給縣官者﹐男女不同居。凡此之爲﹐皆意欲絕不肖者傳衍種裔﹐累此羣也。然而其事卒未嘗驗者﹐則何居﹖蓋如是之事﹐合通國而計之﹐所及者隘﹐一也﹔民之犯法失業﹐事常見諸中年以後﹐刑政未加乎其身﹐此凶民惰民者﹐已婚嫁而育子矣﹐又其一也。且其術之窮不止此﹐世之不幸罹文网﹐與無操持而惰遊者﹐其气質種類﹐不必皆不肖也。死囚貧乏﹐其受病𨿽恆在夫性情﹐而大半則緣乎所處之地勢。英諺有之曰﹐糞在田則爲肥﹐在衣則爲不潔。然則不潔者﹐乃肥而失其所者也。故豪家土苴金帛﹐所以揚其惠聲﹔而中產之家﹐則坐是以凍餒。猛毅致果之性﹐所以成大將之威名﹔仰機射利之姦﹐所以致駔商之厚實。而用之一不當﹐則刀鋸囹圄從其後矣。由此而觀之﹐彼被刑無賴之人﹐不必由天徳之不肖﹐而恆由人事之不詳也審矣。今而後知絕其種嗣俾無遺育者之眞無當也。今者卽英倫一國而言之﹐挽近二百年治功所進﹐幾於絕景而馳﹐至其民之气質性情﹐尙無可指之進步。而歐墨物競炎炎﹐天演爲鑪﹐天擇爲冶﹐所駸駸日進者﹐乃在政治﹑學術﹑工商﹑兵戰之間。嗚呼﹐可謂奇觀也已﹗

復案﹕天演之學﹐肇端於地學之殭石古獸。故其計數﹐動逾億年﹐區區數千年數百年之間﹐固不足以見其用事也。曩拿破侖第一入埃及﹝➀﹞時﹐法人治生學者﹐多挾其數千年骨董歸而驗之﹐覺古今人物﹐無異可指﹐造化模笵物形﹐極漸至微﹐斯可見矣。𨿽然﹐物形之變﹐要皆與外境爲對待。使外境未嘗變﹐則宇內諸形﹐至今如其朔焉可也。惟外境旣遷﹐形處其中﹐受其逼拶﹐乃不能不去故以卽新。故變之疾徐﹐常視逼拶者之緩急。不可謂古之變率極漸﹐後之變率遂常如此而不能速也。卽如以歐洲政教﹑學術﹑農工﹑商戰數者而論﹐合前數千年之變﹐殆不如挽近之數百年。至最後數十年﹐其變彌厲。故其言曰﹕耶穌降生二千年時﹐世界如何﹐𨿽至武斷人不敢率道也。顧其事有可逆知者﹐世變無論如何﹐終當背苦而向樂。此如動植之變﹐必利其身事者而後存也。至於種胤之事﹐其理至爲奧博難窮﹐誠有如赫胥氏之說者。卽如反種一事﹐生物累傳之後﹐忽有極似遠祖者﹐出於其間﹐此𨿽無數傳無由以絕。如至今馬種﹐尙有忽出徧體虎斑﹐肖其最初芝不拉野種者。或謂此卽《漢書》所雲天馬。驢種亦然﹐此二物同原證也。芝不拉之爲驢馬﹐則京垓年代事矣。達爾文畜鴿﹐亦往往數十傳後﹐忽出石鴿野種也。又每有一種受性偏勝﹐至牉合得宜﹐有以相劑﹐則生子勝於二親﹐此生學之理﹐亦古人所謂「男女同姓﹐其生不蕃」﹐理也。惟牉合有宜不宜﹐而後瞽瞍生舜﹐堯生丹朱﹐而漢髙呂后之悍鷙﹐乃生孝惠之柔良﹐可得而微論也。此理所關至鉅﹐非徧讀西國生學家書﹐身考其事數十年﹐不足以與其祕耳。

導言十七善羣

今之競於人羣者﹐非爭所謂富貴優厚也耶﹖戰而勝者在上位﹐持粱齧肥﹐驅堅策驕﹐而役使夫其羣之眾﹔不勝者居下流﹐其尢病者﹐乃無以爲生﹐而或陷於刑罔。試合英倫通國之民計之﹐其戰而如是勝者﹐百人之內﹐幾幾得二人焉﹔其赤貧犯法者﹐亦不過百二焉。恐議者或以爲少也﹐吾乃以謂百得五焉可乎﹖然則前所謂天行之虐﹐所見於此羣之中﹐統而覈之﹐不外二十得一而已。是二十而一者﹐溽然在泥塗之中﹐日有寒饑之色﹐周其一身者﹐率猥陋不蠲﹐不足以遂生致養﹐嫁娶無節﹐蕃息之易﹐與圈牢均。故其兒女﹐𨿽以貧露多不育者﹐然其生率常過於死率也。𨿽然﹐彼貧賤者﹐固自爲一類也。此二十而一者﹐固不能於二十而十九者﹐有選擇舉錯之權也。則羣之不進﹐非其罪也。設今有牧焉﹐於其千羊之內﹐簡其最下之五十羊﹐驅而置之磽確不毛之野﹐任其弱者自死﹐彊者自存﹐夫而後驅此後亡者還入其羣﹐以並畜同牧之﹐是之牧爲何如牧乎﹖此非過事之諭也﹐不及事之諭也。何則﹖今吾羣之中﹐是饑寒罹文网者﹐尙未爲最弱極愚之種﹐如所謂五十羊者也。且今之競於富貴優厚者﹐當何如而後勝乎﹖以經道言之﹐必其精神彊固者也﹐必勤足赴功者也﹐必智足以周事﹐忍足濟事者也﹔又必其人之非甚不仁﹐而後有外物之感孚﹐而恆有徒黨之己助﹐此其所以爲勝之常理也。

然而世有如是之民﹐競於其羣之中﹐而又不必勝者則又何也﹖曰世治之最不幸﹐不在賢者之在下位而不能升﹐而在不賢者之在上位而無由降。門第﹑親戚﹑援與﹑財賄﹑例故﹐與夫主治者之不明而自私﹐之數者皆其沮降之力也。譬諸重濁之物﹐傅以气脬木皮﹔又如不能游者﹐挾救生之環﹐此其所以爲浮﹐而非其物之能溯洄鳧沒以自舉而上也。使一日者﹐取所傅而去之﹐則本地親下﹐必終歸於其所。而物競天擇之用﹐將使一國之眾﹐如一壺之水然﹐熨之以火﹐而其中無數莫破質點﹐暖者自升﹐冷者旋降﹐回轉周流﹐至於同溫等熱而後已。是故任天演之自然﹐而去其牽沮之力﹐則一羣之眾﹐其戰勝而亨﹐而爲斯羣之大分者﹐固不必最宜﹐將皆各有所宜﹐以與其羣相結。其爲數也旣多﹐其合力也自厚﹐其孳生也自蕃。夫以多數勝少數者﹐天之道也﹐而義何慮於前所指二十而一之莠民也哉﹗此善羣進種之至術也。

今夫一國之治﹐自外言之﹐則有邦交﹔自內言之﹐則有民政。邦交民政之事﹐必操之聰明彊固﹐勤智剛毅﹝➀﹞而仁之人﹐夫而後國彊而民富者﹐常智所與知也。由吾之術﹐不肖自降﹐賢者自升﹐邦交民政之事﹐必得其宜者爲之主﹐且與時偕行﹐流而不滯﹐將不止富彊而已﹐抑將有進種之效焉。此固人事之足恃﹐而有功者矣。夫何必擇種畱良﹐如園夫之治艸木哉﹗

復案﹕赫胥黎氏是篇﹐所謂去其所傅者﹐最爲有國者所難能。能則其國無不彊﹐其羣無不進者。此質家親親﹐必不能也﹔文家尊尊﹐亦不能也﹔惟尙賢課名實者能之。尙賢則近墨﹐課名實則近於申商。故其爲術﹐在中國中古以來﹐罕有用者﹐而用者乃在今日之西國。英倫民气最伸﹐故其術最先用﹐用之亦最有功。如廣立民報﹐而守直言不禁之盟。宋寧宗嘉定七年﹐英王約翰與其民所立約﹐名馬格那吒達﹐華言大典。保﹑公二黨﹐遞主國成﹐以互相稽察。凡此之爲﹐皆惟恐所傅者不去故也。斯賓塞羣學保種公例二﹐曰﹕凡物欲種傳而盛者﹐必未成丁以前﹐所得利益﹐與其功能作反比例﹔旣成丁之後﹐所得利益﹐與功能作正比例。反是者衰滅。其《羣誼篇》立進種大例三﹕一曰民旣成丁﹐功食相準﹔二曰民各有畔﹐不相侵欺﹔三曰兩害相權﹐己輕羣重。此其言乃集希臘﹑羅馬與二百年來格致諸學之大成﹐而施諸邦國理平之際。有國者安危利菑則亦已耳﹐誠欲自存﹐赫﹑斯二氏之言﹐殆無以易也。赫所謂去其所傅﹐與斯所謂功食相準者﹐言有正負之殊﹐而其理則一而已矣。

導言十八新反

前言園夫之治園也﹐有二事焉﹕一曰設其宜境﹐以遂羣生﹔二曰蕓其惡種﹐使善者傳。自人治而言之﹐則前者爲保民養民之事﹐後者爲善羣進化之事。善羣進化﹐園夫之術﹐必不可行﹐故不可以力致。獨主持公道﹐行尙賢之實﹐則其治自臻。然古今爲治﹐不過保民養民而已。善羣進化﹐則期諸教民之中﹐取民同具之明徳﹐固有之知能﹐而日新擴充之﹐以爲公享之樂利。古之爲學也﹐形气﹑道徳﹐歧而爲二﹐今則合而爲一。所講者𨿽爲道徳治化形上之言﹐而其所由徑術﹐則格物家所用以推證形下者也。撮其大要﹐可以三言盡焉。始於實測﹐繼以會通﹐而終於試驗。三者闕一﹐不名學也。而三者之中﹐則試驗爲尢重。古學之遜於今﹐大抵坐闕是耳。凡政教之所施﹐皆用此術以考核揚搉之﹐由是知其事之窒通﹐與能得所祈向否也。天行物競﹐旣無由絕於兩間。誠使五洲有大一統之一日﹐書車同其文軌﹐刑賞出於一門﹐人羣大和﹐而人外之爭﹐尙自若也﹔過庶之禍﹐莫可逃也。人種之先﹐旣以自營不仁﹐而獨伸於萬物矣。緜傳𨿽遠﹐惡本仍存﹐呱呱墜地之時﹐早含無窮爲己之性。故私一日不去﹐爭一日不除。爭之未除﹐天行猶用﹐如日之照﹐夫何疑焉。假使後來之民﹐得純公理而無私欲﹐此去私者﹐天爲之乎﹖抑人爲之乎﹖吾今日之智﹐誠不足以知之。然而一事分明﹐則今日之民﹐旣相合羣而不散處於獨矣﹐苟私過用﹐則不獨必害於其羣﹐亦且終傷其一己。何者﹖托於羣而爲羣所不容故也。是故成已成人之道﹐必在懲忿窒欲﹐屈私爲羣﹐此其事誠非可樂﹐而行之其效之美﹐乃不止於可樂。

夫人類自其天秉而觀之﹐則自致智力﹐加之教化道齊﹐可日進於無疆之休﹐無疑義也。然而自夫人之用智用仁﹐𨿽聖哲不能無過﹔自天行終與人治相反﹐而時時欲毀其成功﹔自人情之不能無怨懟﹐而尙覬覦其所必不可幾﹔自夫人終囿於形气之中﹐其知識無以窺天事之至奧。夫如是而曰人道有極美備之一境﹐有善而無惡﹐有樂而無憂﹐特需時以待之﹐而其境必自至者﹐此殆理之所必無﹐而人道之所以足閔嘆也。竊嘗謂此境如割錐術中﹐雙曲綫之遠切綫﹐可日趨於至近﹐而終不可交。𨿽然﹐旣生而爲人矣﹐則及今可爲之事亦眾矣。邃古以來﹐凡人類之事功﹐皆所以補天輔民者也。已至者無隳其成功﹐未至者無怠於精進﹐則人治與日月俱新﹐有非前人所夢見者﹐前事具在﹐豈不然哉﹗夫如是以保之﹐夫如是以將之。然而形气內事﹐皆拋物綫也。至於其極﹐不得不反。反則大宇之間﹐又爲大行之事。人治以漸﹐退歸無權﹐我曹何必取京垓世刼以外事﹐憂海水之少﹐而以淚益之也哉﹗

復案﹕有叩於復者曰﹐人道以苦樂爲究竟乎﹖以善惡爲究竟乎﹖應之曰﹕以苦樂爲究竟﹐而善惡則以苦樂之廣狹爲分。樂者爲善﹐苦者爲惡﹐苦樂者所視以定善惡者也。使苦樂同體﹐則善惡之界混矣﹐又烏所謂究竟者乎﹖曰﹕然則禹墨之胼繭非﹐而桀跖之橫恣是矣﹗曰﹕論人道務通其全而觀之﹐不得以一曲論也。人度量相越遠﹐所謂苦樂﹐至爲不齊。故人或終身汲汲於封殖﹐或早夜遑遑於利濟。當其得之﹐皆足自樂﹐此其一也。且夫爲人之士﹐摩頂放踵以利天下﹐亦謂苦者吾身﹐而天下緣此而樂者眾也。使無樂者﹐則摩放之爲﹐無謂甚矣。慈母之於子也﹐劬勞顧卹﹐若忘其身﹐母苦而子樂也。至得其所求﹐母且卽苦以爲樂﹐不見苦也。卽如婆羅舊教苦行燻修﹐亦謂大苦之餘﹐償我極樂﹐而後從之。然則人道所爲﹐皆背苦而趨樂。必有所樂﹐始名爲善﹐彰彰明矣。故曰善惡以苦樂之廣狹分也。

然宜知一羣之中﹐必彼苦而後此樂﹐抑己苦而後人樂者﹐皆非極盛之世。極盛之世﹐人量各足﹐無取挹注。於斯之時﹐樂卽爲善﹐苦卽爲惡。故曰善惡視苦樂也。前吾謂西國計學爲亙古精義﹑人理極則者﹐亦以其明兩利爲眞利耳。由此觀之﹐則赫胥氏是篇所稱屈己爲羣爲無可樂﹐而其效之美﹐不止可樂之語﹐於理荒矣。且吾不知可樂之外﹐所謂美者果何狀也。然其謂郅治如遠切綫﹐可近不可交﹐則至精之譬。又謂世間不能有善無惡﹐有樂無憂﹐二語亦無以易。蓋善樂皆對待意境﹐以有惡憂而後見。使無後二﹐則前二亦不可見。生而瞽者不知有明暗之殊﹐長處寒者不知寒﹐久處富者不欣富﹐無所異則卽境相忘也。曰﹕然則郅治極休﹐如斯賓塞所云云者﹐固無有乎﹖曰﹕難言也。大抵宇宙究竟﹐與其元始﹐同於不可思議。不可思議云者﹐謂不可以名理論證也。吾黨生於今日﹐所可知者﹐世道必進﹐後勝於今而已。至極盛之秋﹐當見何象﹐千世之後﹐有能言者﹐猶旦暮遇之也。

天演論下

天演論下

回目錄

論一能實

道每下而愈況﹐𨿽在至微﹐盡其性而萬物之性盡﹐窮其理而萬物之理窮﹐在善用吾知而已矣﹐安用騖遠窮髙﹐然後爲大乎﹖柏庚首爲此言。其言曰﹕格致之事﹐凡爲眞宰之所篤生﹐斯爲吾人之所應講。天之生物﹐本無貴賤軒輊之心﹐故以人意軒輊貴賤之者﹐其去道固已遠矣。尙何能爲格致之事乎﹖今夫筴兩緘以爲郛﹐一房而數子﹐瞀然不盈匊之物也。然使藝者不違其性﹐雨足以潤之﹐日足以暄之﹐則無幾何﹐其力之內蘊者敷施﹐其質之外附者翕受﹔始而萌芽﹐繼乃引達﹐俄而布薆﹐俄而堅熟﹐時時蛻其舊而爲新﹐人弗之覺也﹐覺亦弗之異也。睹非常則驚﹐見所習則以爲不足察﹐此終身由之而不知其道者之所以眾也。夫以一子之微﹐忽而有根荄支榦花葉果實﹐非一曙之事也。其積功累勤﹐與人事之經營裁炡異﹐而實未嘗異也。一鄂一柎﹐極之微塵質點﹐其形法模式﹐苟諦而視之﹐其結構勾聯﹐離婁歷鹿﹐窮精極工矣﹐又皆有不易之天則﹐此所謂至賾而不可亂者也。一本之植也﹐析其體則爲分官﹐合其官則爲具體。根幹以吸土膏也﹐支葉以收炭气也﹔色非虛設也﹐形不徒然也﹐艸木有綠精﹐而後得日光能分炭於炭養。翕然通力合作﹐凡以遂是物之生而已。是天工也﹐特無爲而成﹐有眞宰而不得其朕耳。今者一物之生﹐其形制之巧密旣如彼﹐其功用之美備又如此﹐顧天乃若不甚惜焉者﹐蔚然茂者﹐浸假而彫矣﹔熒然暉者﹐浸假而瘁矣。夷傷黃落﹐蕩然無存。存者僅如他日所收之實﹐復以函生機於無窮﹐至哉神乎﹐其生物不測有若是者。

今夫易道周流﹐耗息疊用﹐所謂萬物一圈者﹐無往而不遇也。不見小兒拋堶者乎﹖過空成道﹐勢若垂弓﹐是名拋物曲綫。此綫乃極狹橢圓兩端。假如物不爲地體所隔﹐則將行繞地心﹐復還所由拋本處﹐成一橢圓。其二臍點﹐一卽地心﹐一在地平以上與相應也。從其淵而平分之﹐前半颺而上行﹐後半陁而下趨。此以象生理之從虛而息﹐由息乃盈﹐從盈得消﹐由消反虛。故天演者如网如箑。又如江流然﹐始濫觴於昆侖﹐出梁益﹐下荊揚﹐洋洋浩浩﹐趨而歸海﹐而興雲致雨﹐則又反宗。始以易簡﹐伏變化之機﹐命之曰儲能﹔後漸繁殊﹐極變化之致﹐命之曰效實。儲能也﹐效實也﹐合而言之天演也。此二儀之內﹐仰觀俯察﹐遠取諸物﹐近取諸身﹐所莫能外也。

希臘理家額拉吉來圖有言﹕世無今也﹐有過去有未來﹐而無現在。譬諸濯足長流﹐抽足再入﹐已非前水﹐是混混者未嘗待也。方云一事爲今﹐其今已古。且精而核之﹐豈僅言之之時已哉﹗當其涉思﹐所謂今者﹐固已逝矣。赫胥黎他日亦言﹕人命如水中漩洑﹐𨿽其形暫畱﹐而漩中一切水質刻刻變易。一時推爲名言。仲尼川上之嘆又曰﹕回也見新﹐交臂已故。東西微言﹐其同若此。今然後知靜者未覺之動也﹐平者不喧之爭也。羣力交推﹐屈申相報﹐眾流匯激﹐勝負疊乘﹐廣宇悠宙之間﹐長此摩盪運行而已矣。天有和音﹐地有成器﹐顯之爲气爲力﹐幽之爲慮爲神。物烏乎憑而有色相﹖心烏乎主而有覺知﹖將果有物焉﹐不可名﹐不可道﹐以爲是變者根耶﹖抑各本自然﹐而不相系耶﹖自麥西﹑希臘以來﹐民智之開﹐四千年於玆矣。而此事則長夜漫漫﹐不知何時旦也。

復案﹕此篇言植物由實成樹﹐樹復結實﹐相爲生死﹐如環無端﹐固矣﹗而晚近生學家﹐謂有生者如人禽虫魚艸木之屬﹐爲有官之物﹐是名官品﹔而金石水土無官﹐曰非官品。無官則不死﹐以未嘗有生也。而官品一體之中﹐有其死者焉﹐有其不死者焉﹔而不死者﹐又非精靈魂魄之謂也。可死者甲﹐不可死者乙﹐判然兩物。如一艸木﹐根荄支幹﹐果實花葉﹐甲之事也﹔而乙則離母而轉附於子﹐緜緜延延﹐代可微變﹐而不可死。或分其少分以死﹐而不可盡死﹐動植皆然。故一人之身﹐常有物焉﹐乃祖父之所有﹐而托生於其身。蓋自受生得形以來﹐遞嬗迆轉﹐以至於今﹐未嘗死也。

論二憂患

大地摶摶﹐諸教雜糅。自頂蛙拜蛇﹐迎屍範偶﹐以至於一宰無神﹔賢聖之所詔垂﹐帝王之所制立﹐司徒之有典﹐司寇之有刑﹐𨿽恉類各殊﹐何一不因畏天坊民而後起事乎﹗疾痛慘怛﹐莫知所由然。愛惡相攻﹐致憾於同種。神道王法﹐要終本始﹐其事固盡從憂患生也。然則憂患果何物乎﹖其物爲兩間所無可逃﹐其事爲天演所不可離﹐可逃可離﹐非憂患也。是故憂患者﹐天行之用﹐施於有情﹐而與知慮並著者也。今夫萬物之靈﹐人當之矣。然自非能羣﹐則天秉末由張皇﹐而最靈之能事不著。人非能爲羣也﹐而不能不爲羣﹔有人斯有羣矣﹐有羣斯有憂患矣。故憂患之淺深﹐視能羣之量爲消長。方其混沌僿野﹐與鹿豖同﹐謂之未嘗有憂患焉﹐蔑不可也﹔進而穴居巢處﹐有憂患矣﹐而未櫻也﹔更進而爲射獵﹐爲遊牧﹐爲猺獠﹐爲蠻夷﹐攖矣而猶未至也﹔獨至倫紀明﹐文物興﹐宮室而耕稼﹐喪祭而冠婚﹐如是之民﹐夫而後勞心鉥心﹐計深慮遠﹐若天之胥靡﹐而不可弛耳。咸其自至﹐而虐之者誰歟﹗夫轉移世運﹐非聖人之所能爲也。聖人亦世運中之一物也﹐世運至而後聖人生。世運鑄聖人﹐非聖人鑄世運也。使聖人而能爲世運﹐則無所謂天演者矣。

民之初生﹐固禽獸也。無爪牙以資攫拏﹐無毛羽以禦寒暑﹔比之鳥則以手易翼而無與於飛﹐方之獸則減四爲二而不足於走。夫如是之生﹐而與艸木禽獸樊然雜居﹐乃巋爾獨存於物競最烈之後﹐且不僅自存﹐直褎然有以首出於庶物﹐則人於萬類之中﹐獨具最宜而有以制勝也審矣。豈徒靈性有足恃哉﹗亦由自營之私奮耳。然則不仁者﹐今之所謂凶徳﹐而夷考其始﹐乃人類之所恃以得生。深於私﹐果於害﹐奪焉而無所與讓﹐執焉而無所於捨﹐此皆所恃以爲勝也。是故渾荒之民﹐合狙與虎之徳而兼之﹐形便機詐﹐好事效尢﹐附之以合羣之材﹐重之以貪戾狠鷙﹐好勝無所於屈之風。少一焉﹐其能免於陰陽之患﹐而不爲外物所吞噬殘滅者寡矣。而孰知此所恃以勝物者﹐浸假乃轉以自伐耶﹗何以言之﹖人之性不能不爲羣﹐羣之治又不能不日進﹔羣之治日進﹐則彼不仁者之自伐亦日深。人之始與禽獸雜居者﹐不知其幾千萬歲也。取於物以自養﹐習爲攘奪不仁者﹐又不知其兒千百世也。其習之於事也旣久﹐其染之於性也自深。气質鷘成﹐流爲種智﹐其治化𨿽進﹐其萌枿仍存。嗟夫﹗此世之所以不善人多﹐而善人少也。夫自營之徳﹐宜爲散﹐不宜爲羣﹔宜於亂﹐不宜於治﹐人之所深知也。

昔之所謂狙與虎者﹐彼非不欲其盡死﹐而化爲麟鳳騶虞也。而無如是狒狒眈眈者卒不可以盡伏。向也﹐資二者之徳而樂利之矣﹐乃今試嘗用之﹐則樂也每不勝其憂﹐利也常不如其害。凶徳之爲虐﹐較之陰陽外物之患﹐不啻過之。由是悉取其類﹐揭其名而僇之﹐曰過﹑曰惡﹑曰罪﹑曰孽。又不服﹐則鞭笞之﹑放流之﹑刀鋸之﹑鐵鉞之。甚矣哉﹗羣之治旣興﹐是狙與虎之無益於人﹐而適用以自伐也﹐而孰謂其始之固賴是以存乎﹗是故憂患之來﹐其本諸陰陽者猶之淺也﹐而緣諸人事者乃至深。六合之內﹐天演昭回﹐其奧衍美麗﹐可謂極矣﹐而憂患乃與之相盡。治化之興﹐果有以袪是憂患者乎﹖將人之所爲﹐與天之所演者﹐果有合而可奉時不違乎﹖抑天人互殊﹐二者之事﹐固不可以終合也。

論三教源

大抵未有文字之先﹐艸昧惇龐﹐多爲遊獵之世。遊﹐故散而無大羣﹔獵﹐則戕殺而鮮食﹐凡此皆無化之民也。迨文字旣興﹐斯爲文明之世。文者言其條理也﹐明者異於艸昧也。出艸昧﹐人條理﹐非有化者不能。然化有久暫之分﹐而治亦有偏賅之異。自營不仁之气質﹐變化綦難﹐而仁讓樂羣之風﹐漸摩日淺﹐勢不能以數千年之磨洗﹐去數十百萬年之沿習。故自有文字洎今﹐皆爲嬗蛻之世﹐此言治者所要知也。考天演之學﹐發於商周之間﹐歐亞之際﹐而大盛於今日之泰西。此由人心之靈﹐莫不有知﹐而死生榮悴﹐晝夜相代夫前﹐妙道之行﹐昭昭然若揭日月。所以先覺之儔﹐玄契同符﹐不期自合﹐分塗異唱﹐殊致同歸。凡此二千五百餘載中﹐泰東西前識大心之所得﹐微言具在﹐不可誣也。

𨿽然﹐其事有淺深焉。昔者姬周之初﹐額裏思﹑身毒諸邦﹐搶攘昬墊﹐種相攻滅。迨東遷以還﹐二土治化﹐稍稍出矣。蓋由來禮樂之興﹐必在去殺勝殘之後。民惟安生樂業﹐乃有以自奮於學問思索之中﹐而不忍於蕓蕓以生﹐昧昧以死。前之爭也﹐爭夫其所以生﹔後之爭也﹐爭夫其不虛生﹔其更進也﹐則爭有以充天秉之能事﹐而無與生俱盡焉。善夫柏庚之言曰「學者何﹖所以求理道之眞﹔教者何﹖所以求言行之是。然世未有理道不眞﹐而言行能是者。東洲有民﹐見蛇而拜﹐曰﹕是吾祖也。使眞其祖﹐則拜之是矣﹐而無知其誤也。是故教與學相衡﹐學急於教。而格致不精之國﹐其政令多乖﹐而民之天秉郁矣。」由柏氏之語而觀之﹐吾人日討物理之所以然﹐以爲人道之所當然﹐所孜孜於天人之際者﹐爲事至重﹐而豈遊心冥漠﹐勤其無補也哉﹗

顧爭生已大難﹐此微論蹄迹交午之秋﹐擊鮮艱食之世也。卽在今日﹐彼持肥曳輕﹐而不以生事爲累者﹐什一千百而外﹐有幾人哉﹖至於過是所爭﹐則其願彌奢﹐其道彌遠﹔其識彌上﹐其事彌勤。凡爲此者﹐乃賢豪聖哲之徒﹐國有之而榮﹐種得之而貴﹐人之所賴以日遠禽獸者也﹐可多得哉﹗可多得哉﹗然而意識所及﹐旣隨格致之業﹐日以無窮﹐而吾生有涯﹐又不能不遠矚髙瞻﹐要識始之從何來﹐終之於何往。欲通死生之故﹐欲知鬼神之情狀﹐則形气限之。而人海茫茫﹐彌天憂患﹐欲求自度於缺陷之中﹐又常苦於無術。觀摩羯提標教於苦海﹐愛阿尼詮旨於逝川﹐則知憂與生俱﹐古之人不謀而合。而疾痛勞苦之事﹐乃有生對待﹐而非世事之儻來也。是故合羣爲治﹐猶之藝果蒔花﹔而聲明文物之末流﹐則如唐花之暖室。何則﹖文勝則飾僞世滋﹐聲色味意之可日侈﹐而聾盲爽發狂之患亦以日增。其聰明旣出於顓愚﹐其感慨於性情之隱者﹐亦微渺而深摯。是以樂生之事﹐𨿽郁閒都﹐雍容多術﹐非僿野者所與知﹐而哀情中生﹐其中之之深﹐亦較朴鄙者爲尢酷。於前事多無補之悔吝﹐於來境深不測之憂虞。空想之中﹐別生幻結﹐𨿽謂之地獄生心﹐不爲過也。且髙明榮華之事﹐有大賊焉﹐名曰「倦厭」。煩憂鬱其中﹐气力耗於外。「倦厭」之情﹐起而乘之。則向之所欣﹐俯仰之間﹐皆成糟粕。前愈至﹐後愈不堪。及其終也﹐但覺吾生幻妄﹐一切無可控揣。而尙猶戀戀爲者﹐特以死之不可知故耳。嗚呼﹗此釋﹑景﹑猶﹑回諸教所由興也。

復案﹕世運之說﹐豈不然哉﹗合全地而論之﹐民智之開﹐莫盛於春秋戰國之際。中土則孔﹑墨﹑老﹑莊﹑孟﹑荀以及戰國諸子﹐尙論者或謂其皆有聖人之才。而泰西則有希臘諸智者﹐印度則有佛。佛生卒年月﹐迄今無定說。摩騰對漢明帝云﹐生周昭王廿四年甲寅﹐卒穆王五十二年壬申。隋翻經學士費長房撰《開皇三寶錄》云﹐生魯莊公七年甲午﹐以春秋恆星不見﹐夜明星隕如雨爲瑞應﹐周匡王五年癸丑示滅。《什法師年紀》及石柱銘云﹐生周桓王五年乙丑﹐周襄王十五年甲申滅度。此外有云佛生夏桀時﹑商武乙時﹑周平王時者﹐莫衷一是。獨唐貞觀三年﹐刑部尙書劉徳威等﹐與法琳奉詔詳核﹐定佛生周昭丙寅﹐周穆壬申示滅。然周昭在位十九年﹐無丙寅歲﹐而漢摩騰所云二十四年亦誤﹐當是二人皆指十四年甲寅而傳寫誤也。今年太歲在丁酉﹐去之二千八百六十五年﹐佛先耶穌生九百六十八年也。挽近西士於內典極討論﹐然於佛生卒﹐終莫指實﹐獨云先耶穌生約六百年耳﹐依此則費說近之。佛成道當在定﹑哀間﹐與宣聖爲並世﹐豈夜明諸異﹐與佛書所謂六種震動﹐光照十方國土者同物歟﹖魯與摩竭提東西裏差﹐僅二卜余度﹐相去一時許﹐同時睹異﹐容或有之。至於希臘理家﹐徳黎稱首生魯釐二十四年﹐徳首定黃赤大距逆日食者也。亞諾芝曼徳生魯文十七年。畢達哥拉斯生魯宣間﹐畢﹐天算鼻祖﹐以律呂言天運者也。芝諾芬尼生魯文七年﹐創名學。巴彌匿智生魯昭六年。般刺密諦生魯定十年。額拉吉來圖生魯定十三年﹐首言物性者。安那薩哥拉﹐安息人﹐生魯定十年。徳摩頡利圖生周定王九年﹐倡莫破質點之說。蘇格拉第生周元王八年﹐專言性理道徳者也。亞裏大各一名柏拉圖﹐生周考王十四年﹐理家最著號。亞里斯大徳生周安王十八年﹐新學未出以前﹐其爲西人所崇信﹐無異中國之孔子。蘇格拉第﹑柏拉圖﹑亞里斯大徳者三世師弟子﹐各推師說﹐標新異爲進﹐不墨守也。此外則伊壁鳩魯生周顯二十七年。芝諾生周顯三年﹐倡斯多噶學。而以阿塞西烈生周赧初年﹐卒始皇六年者終焉。蓋至是希學支流亦稍涸矣。嘗謂西人之於學也﹐貴獨獲創知﹐而述古循轍者不甚重。獨有周上下三百八十年之間﹐創知作者﹐疊出相雄長﹐其持論思理﹐範圍後世﹐至於今二千年不衰。而當其時一經兩海﹐崇山大漠﹐舟車不通﹐則又不可以尋常風气論也。嗚呼﹐豈偶然哉﹗世有能言其故者﹐𨿽在萬里﹐不佞將裹糧挾贄從之矣。

論四嚴意

欲知神道設教之所由興﹐必自知刑賞施報之公始。使世之刑賞施報﹐未嘗不公﹐則教之興不興未可定也。今夫治術所不可一日無﹐而由來最尙者﹐其刑賞乎﹖刑賞者天下之平也﹐而爲治之大器也。自羣事旣興﹐人與人相與之際﹐必有其所共守而不畔者﹐其羣始立。其守彌固﹐其羣彌堅﹔畔之或多﹐其羣乃渙。攻窳疆弱之間﹐胥視此所共守者以爲斷﹐凡此之謂公道。泰西法律之家﹐其溯刑賞之原也﹐曰﹕民旣合羣﹐必有羣約。且約以馭羣﹐豈惟民哉﹗彼狼之合從以逐鹿也﹐飈逝霆擊﹐可謂暴矣。然必其不互相吞噬而後行﹐是亦約也﹐豈必載之簡書﹐懸之象魏哉﹖隤然默諭﹐深信其爲公利而共守而已矣。民之初羣﹐其爲約也大類此。心之相諭爲先﹐而文字言說﹐皆其後也。其約旣立﹐有背者則合一羣共誅之﹔其不背約而利羣者﹐亦合一羣共慶之。誅慶各以其羣﹐初未嘗有君公焉﹐臨之以貴勢尊位﹐制爲法令﹐而彊之使從也。故其爲約也﹐實自立而自守之﹐自諾而自責之﹐此約之所以爲公也。夫刑賞皆以其羣﹐而本眾民之好惡爲予奪﹐故𨿽不必盡善﹐而亦無由奮其私。私之奮也﹐必自刑賞之權統於一尊始矣。尊者之約﹐非約也﹐令也。約行於平等﹐而令行於上下之間。羣之不約而有令也﹐由民之各私勢力﹐而小役大﹑弱役彊也。無寧惟是﹐羣日以益大矣﹐民日以益蕃矣﹐智愚賢不肖之至不齊。政令之所以行﹐刑罰之所以施﹐勢不得家平而戶論也﹐則其權之日由多而趨寡﹐由分而入專者﹐勢也。

且治化日進﹐而通功易事之局成﹐治人治於人﹐不能求之一身而備也。矧文法日繁﹐國聞日富﹐非以爲專業者不暇給也。於是乎則有業爲治人之人﹐號曰士君子。而是羣者亦以其約托之﹐使之專其事而行之﹐而公出賦焉﹐酬其庸以爲之養﹐此古今化國之通義也。後有霸者﹐乘便篡之﹐易一己奉羣之義﹐爲一國奉已之名﹐久假而不歸﹐烏知非其有乎﹖挽近數百年﹐歐羅巴君民之爭﹐大率坐此。幸今者民權日伸﹐公治日出﹐此歐洲政治﹐所以非余洲之所及也。𨿽然﹐亦復其本所宜然而已。

且刑賞者﹐固皆制治之大權也。而及其用之也﹐則刑嚴於賞。刑罰世重世輕﹐制治者﹐有因時扶世之用焉。顧古之與今﹐有大不相同者存﹐是不可以不察也。艸昧初民﹐其用刑也﹐匪所謂誅意者也。課夫其迹﹐未嘗於隱微之地﹐加誅求也。然刑者期無刑﹐而明刑皆以弼教﹐是故刑罰者﹐羣治所不得已﹐非於刑者有所深怒痛恨﹐必欲推之於死亡也。亦若曰﹕子之所爲不宜吾羣﹐而爲羣所不容云爾。凡以爲將然未然者謀﹐其已然者﹐固不足與治﹐𨿽治之猶無益也。夫爲將然未然者謀﹐則不得不取其意而深論之矣。使但取其迹而誅之﹐則慈母之折葼﹐固可或死其子﹔塗人之拋堶﹐亦可或殺其鄰。今悉取以入殺人者死之條﹐民固將諉於不幸而無辭﹐此於用刑之道﹐簡則簡矣﹐而求其民日遷善﹐不亦難哉﹗何則﹖過失不幸者﹐非民之所能自主也。故欲治之克蒸﹐非嚴於怙故過眚之分﹐必不可。刑必當其自作之孽﹐賞必如其好善之眞﹐夫而後懲勸行﹐而有移風易俗之效。殺人固必死也﹐而無心之殺﹐情有可論﹐則不與謀故者同科。論其意而略其迹﹐務其當而不嚴其比﹐此不獨刑罰一事然也﹐朝廷裏黨之間﹐所以予奪毀譽﹐盡如此矣。

論五天刑

今夫刑當罪而賞當功者﹐王者所稱天而行者也。建言有之天道福善而禍淫﹐惠迪吉﹐從逆凶﹐惟影響。吉凶禍福者﹐其天之刑賞歟﹖自所稱而言之﹐宜刑賞之當﹐莫天若也。顧僭濫過差﹐若無可逃於人責者﹐又何說耶﹖請循其本﹐今夫安樂危苦者﹐不徒人而有是也﹐彼飛走游泳﹐固皆同之。誠使安樂爲福﹐危苦爲禍﹔禍者有罪﹐福者有功﹐則是飛走游泳者何所功罪﹐而天禍福之耶﹖應者曰﹕否否。飛走游泳之倫﹐固天所不卹也。此不獨言天之不廣也﹐且何所證而雲天之獨厚於人乎﹖就如所言﹐而天之於人也又何如﹖今夫爲善者之不必福﹐爲惡者之不必禍﹐無文字前尙矣﹐不可稽矣﹔有文字來﹐則眞不知凡幾也。貪狠暴虐者之興﹐如孟夏之艸木﹐而謹願慈愛﹐非中正不發憤者﹐生丁搞餓﹐死罹刑罰﹐接踵比肩焉。且祖父之餘惡﹐何爲降受之以子孫﹖愚無知之蒙殃﹐何爲不異於估賊﹖一二人狂瞽僨事﹐﹝➀﹞而無辜善良﹐因之得禍者﹐動以國計﹐刑賞之公﹐固如此乎﹖嗚呼﹗彼蒼之憒憒﹐印度﹑額裏思﹑斯邁特三土之民﹐知之審矣。喬答摩悉曇之章﹐《舊約﹟約伯之記》﹐與鄂謨或作賀麻﹐希臘古詩人。之所哀歌﹐其言天之不弔﹐何相類也。大水溢﹐火山流﹐饑饉癘疫之時行﹐計其所戕﹐𨿽桀紂所爲﹐方之蔑爾。是豈盡惡而禍之所應加者哉﹖人爲帝王﹐動雲天命矣。而靑吉斯凶賊不仁﹐殺人如薙﹐而得國幅員之廣﹐兩海一經。伊惕卜思﹐義人也﹐乃事不自由﹐至手刃其父而妻其母。罕木勒特﹐孝子也﹐乃以父讎之故﹐不得不殺其季父﹐辱其親母﹐而自剚刃於胸。此皆歷生人之至痛極酷﹐而非其罪者也﹐而誰則尸之﹖夫如是尙得謂冥冥之中﹐髙髙在上﹐有與人道同其好惡﹐而操是獎善癉惡者衡耶﹖

有爲動物之學者﹐得鹿﹐剖而驗之﹐韌肋而便體﹐遠聞而長脛﹐喟然曰﹕偉哉夫造化﹗是賦之以善警捷足﹐以遠害自完也。他日又得狼﹐又剖而驗之﹐深喙而大肺﹐彊項而不疲﹐憮然曰﹕偉哉夫造化﹗是賦之以猛鷙有力﹐以求食自養也。夫苟自格致之事而觀之﹐則狼與鹿二者之間﹐皆有以覘造物之至巧﹐而無所容心於其間。自人之意行﹐則狼之爲害﹐與鹿之受害﹐釐然異矣。方將謂鹿爲善爲良﹐以狼爲惡爲虐﹐凡利安是鹿者﹐爲仁之事﹔助養是狼者﹐爲暴之事。然而是二者﹐皆造化之所爲也。譬諸有人焉﹐其右手操兵以殺人﹐其左能起死而肉骨之﹐此其人﹐仁耶暴耶﹖善耶惡耶﹖自我觀之﹐非仁非暴﹐無善無惡﹐彼方超夫二者之間﹐而吾乃規規然執二者而功罪之﹐去之遠矣。是故用古徳之說﹐而謂理原於天﹐則吾將使理坐堂上而聽斷﹐將見是天行者﹐已自爲其戎首罪魁﹐而無以自解於萬物﹐尙何能執刑賞之柄﹐猥曰作善降之百祥﹐作不善降之百殃也哉﹗伊惕卜思事見希臘舊史﹐蓋幼爲父棄﹐他人收養﹐長不相知者也。

復案﹕此篇之理﹐與《易﹟傳》所謂﹕乾坤之道鼓萬物﹐而不與聖人同憂。老子所謂﹕天地不仁﹐同一理解。老子所謂不仁﹐非不仁也﹐出乎仁不仁之數﹐而不可以仁論也。斯賓塞爾著《天演公例》﹐謂教﹑學二宗﹐皆以不可思議爲起點﹐卽竺乾所謂不二法門者也。其言至爲奧博﹐可與前論參觀。

論六佛釋

天道難知旣如此矣。而伊古以來﹐本天立教之家﹐意存夫救世﹐於是推人意以爲天意﹐以爲天者萬物之祖﹐必不如是其夢夢也﹐則有爲天訟直者焉。夫享之以郊祀﹐訊之以著龜﹐則天固無往而不在也。故言災異者多家﹐有君子﹐有小人﹐而謂天行所昭﹐必與人事相表裏者﹐則靡不同焉。顧其言多傅會回穴﹐使人失據。及其敝也﹐則各主一說﹐果敢酷烈﹐相屠戮而亂天下﹐甚矣﹐誣天之不可爲也。宋﹑元以來﹐西國物理日辟﹐教禍日銷。深識之士﹐辧物窮微﹐明揭天道必不可知之說﹐以戒世人之篤於信古﹑勇於自信者。遠如希臘之波爾侖尼﹐近如洛克﹑休蒙﹑汗徳諸家﹐反覆推明﹐皆此志也。而天竺之聖人曰佛陀者﹐則以是爲不足駕說豎義﹐必從而爲之辭﹐於是有輪回因果之說焉。夫輪回因果之說何﹖一言蔽之﹐持可言之理﹐引不可知之事﹐以解天道之難知已耳。

今夫世固無所逃於憂患﹐而憂患之及於人人﹐猶雨露之加於艸木。自其可見者而言之﹐則天固未嘗微別善惡﹐而因以予奪損益於其間也。佛者曰﹕此其事有因果焉。是因果者﹐人所自爲﹐謂曰天未嘗與焉﹐蔑不可也。生有過去﹐有現在﹐有未來﹐三者首尾相銜﹐如鋃鐺之環﹐如魚网之目。禍福之至﹐實合前後而統計之。人徒取其當前之所遇﹐課其盈絀焉﹐固不可也。故身世苦樂之端﹐人皆食其所自播殖者。無無果之因﹐亦無無因之果。今之所享受者﹐不因於今﹐必因於昔﹔今之所爲作者﹐不果於現在﹐必果於未來。當其所值﹐如代數之積﹐乃合正負諸數而得其通和也。必其正負相抵﹐通和爲無﹐不數數之事也。過此則有正余焉﹐有負余焉。所謂因果者﹐不必現在而盡也。負之未償﹐將終有其償之之一日。僅以所值而可見者言之﹐則宜禍者或反以福﹐宜吉者或反以凶﹐而不知其通核相抵之餘﹐其身之尙有大負也。其伸縮盈朒之數﹐豈凡夫所與知者哉﹗自婆羅門以至喬答摩﹐其爲天訟直者如此。此微論決無由審其說之眞妄也﹐就令如是﹐而天固何如是之不憚煩﹐又何所爲而爲此﹐則亦終不可知而已。𨿽然﹐此所謂持之有故﹐言之成理者歟﹗遽斥其妄﹐而以鹵莽之意觀之﹐殆不可也。且輪回之說﹐固亦本之可見之人事物理以爲推﹐卽求之日用常行之間﹐亦實有其相似﹐此考道窮神之士﹐所爲樂反覆其說﹐而求其義之所底也。

論七種業

理有發自古初﹐而歷久彌明者﹐其種姓之說乎﹖先民有云﹕子孫者﹐祖父之分身也。人聲容气體之間﹐或本諸父﹐或稟諸母。凡薈萃此一身之中﹐或遠或近﹐實皆有其由來。且豈惟是聲容气體而已﹐至於性情爲尢甚。處若是境﹐際若是時﹐行若是事﹐其進退取捨﹐人而不同者﹐惟其性情異耳﹐此非偶然而然也。其各受於先﹐與聲容气體無以異也。方孩穉之生﹐其性情隱﹐此所謂儲能者也。浸假是儲能者﹐乃著而爲效實焉。爲明爲暗﹐爲剛爲柔﹐將見之於言行﹐而皆可實指矣。又過是則有牝牡之合﹐苟具一徳﹐將又有他徳者與之匯以深淺醨之。凡其性情﹐與聲容气體者﹐皆經雜糅以轉致諸其胤。蓋種姓之說﹐由來舊矣。

顧竺乾之說﹐與此微有不同者。則吾人謂父母子孫﹐代爲相傳﹐如前所指。而彼則謂人有後身﹐不必孫﹑子。聲容气體﹐粗者固不必傳﹐而性情徳行﹐凡所前積者﹐則合揉劑和﹐成爲一物﹐名曰喀爾摩﹐又曰羯磨﹐譯云種業。種業者不必專言罪惡﹐乃功罪之通名﹐善惡之公號。人惟入泥洹滅度者﹐可免輪回﹐永離苦趣。否則善惡𨿽殊﹐要皆由此無明﹐轉成業識﹐造一切業﹐薰爲種子﹔種必有果﹐果復生子﹐輪轉生死﹐無有窮期﹐而苦趣亦與俱永。生之與苦﹐固不可離而二也。蓋彼欲明生類舒慘之所以不齊﹐而現前之因果﹐又不足以盡其所由然﹐用是不得已而有輪回之說。然輪回矣﹐使甲轉爲乙﹐而甲自爲甲﹐乙自爲乙﹐無一物焉以相受於其間﹐則又不足以伸因果之說也﹐於是而羯磨種業之說生焉。所謂業種自然﹐如惡義﹝➀﹞聚者﹐卽此義也﹐曰惡叉聚者﹐與前合揉劑和之語同意。蓋羯磨世以微殊﹐因夫過去矣。而現在所爲﹐又可使之進退﹐此彼學所以重薰修之事也。薰修證果之說﹐竺乾以此爲教宗﹐而其理則尙爲近世天演家所聚訟。夫以受生不同﹐與修行之得失﹐其人性之美惡﹐將由此而有擴充消長之功﹐此誠不誣之說。顧云是必足以變化气質﹐則尙有難言者。世固有畢生刻厲﹐而育子不必賢於其親﹔抑或終身慆淫﹐而生孫乃遠勝於厥祖。身則善矣﹐惡矣﹐而气質之本然﹐或未嘗變也﹔薰修勤矣﹐而果則不必證也。由是知竺乾之教﹐獨謂薰修爲必足證果者﹐蓋使居養修行之事﹐期於變化气質﹐乃在或然或否之間﹐則不徒因果之說﹐將無所施﹐而吾生所恃以自性自度者﹐亦從此而盡廢。而彼所謂超生死出輪回者﹐又烏從以致其力乎﹖故竺乾新舊二教﹐皆有薰修證果之言﹐而推其根源﹐則亦起於不得已也。

復案﹕三世因果之說﹐起於印度﹐而希臘論性諸家﹐惟柏拉圖與之最爲相似。柏拉圖之言曰﹕人之本初﹐與天同體﹐所見皆理﹐而無气質之私。以有違誤﹐謫遣人間。旣被形气﹐遂迷本來。然以墮落方新﹐故有觸便悟﹐易於迷復﹐此有夙根人所以參理易契也。使其因悟加功﹐幸而明心見性﹐洞識本來﹐則一世之後﹐可復初位﹐仍享極樂。使其因迷增迷﹐則由賢轉愚﹐去天滋遠。人道旣盡﹐乃入下生。下生之中﹐亦有差等。大抵善則上升﹐惡則下降﹐去初彌遠﹐復天愈難矣。其說如此﹐復意希﹑印兩土相近﹐柏氏當有沿襲而來。如宋代諸儒言性﹐其所云明善復初諸說﹐多根佛書。顧歐洲學者﹐輒謂柏氏所言﹐爲標己見﹐與竺乾諸教﹐絕不相謀。二者均無確證﹐姑存其說﹐以俟賢達取材焉。

論八冥往

考竺乾初法﹐與挽近斐洛蘇非譯言愛智所明﹐不相懸異。其言物理也﹐皆有其不變者爲之根﹐謂之曰眞﹑曰淨。眞﹑淨云者﹐精湛常然﹐不隨物轉者也。淨不可以色聲味觸接。可以色聲味觸接者﹐附淨發現﹐謂之曰應﹑曰名。應﹑名云者﹐諸有爲法﹐變動不居﹐不主故常者也。宇宙有大淨曰婆羅門﹐而卽爲舊教之號﹐其分賦人人之淨曰阿徳門。二者本爲同物﹐特在人者﹐每爲气稟所拘﹐官骸爲囿﹐而嗜欲哀樂之感﹐又叢而爲其一生之幻妄﹐於是乎本然之體﹐乃有不可復識者矣。幻妄旣指以爲眞﹐故阿徳門纏縛沈淪﹐回轉生死﹐而末由自拔。明哲悟其然也﹐曰﹕身世旣皆幻妄﹐而凡困苦謬辱之事﹐又皆生於自爲之私﹐則何如斷絕由緣﹐破其初地之爲得乎﹖於是則絕聖棄智﹐懲忿窒欲﹐求所謂超生死而出輪回者﹐此其道無他﹐自吾黨觀之﹐直不遊於天演之中﹐不從事於物競之紛綸已耳。夫羯摩種業﹐旣藉薰修鋤治而進退之矣﹐凡粗濁貪欲之事﹐又可由是而漸消﹐則所謂自營爲己之深私﹐與夫惡死蘄生之大惑﹐胥可由此道焉而脫其梏也。然則世之幻影﹐將有時而銷﹔生之夢泡﹐將有時而破。旣破旣銷之後﹐吾阿徳門之本體見﹐而與明通公溥之婆羅門合而爲一。此舊教之上旨﹐而佛法未出之前﹐前識之士﹐所用以自度之術也。顧其爲術也﹐堅苦刻厲﹐肥遁陸沈。及其道之旣成﹐則冥然罔覺﹐頑爾無知。自不知者觀之﹐則與無明失心者無以異也。𨿽然﹐其道則自智以生﹐又必賴智焉以運之。譬諸鑪火之家﹐不獨於黃白鉛汞之性﹐深知曉然﹔又必具審度之能﹐化合之巧﹐而後有以期於成而不敗也。且其事一主於人﹐而於天焉無所與。運如是智﹐施如是力﹐證如是果﹐其權其效﹐皆薰修者所獨操﹐天無所任其功過﹐此正後人所謂自性自度者也。

由今觀昔﹐乃知彼之冥心孤往﹐刻意修行﹐誠以謂生世無所逃憂患﹔且苦海舟流﹐匪知所屆。然則馮生保世﹐徒爲弱喪而不知歸﹐而捐生蘄死﹐其惑未必不滋甚也。幸今者大患𨿽緣於有身﹐而是境胥由於心造﹐於是有姱心之術焉。凡吾所系戀於一世﹐而爲是心之糾纏者﹐若田宅﹑若親愛﹑若禮法﹑若人羣﹐將悉取而捐之。甚至生事之必需﹐亦裁制抑嗇﹐使之僅足以存而後已。破壞窮乞﹐佯狂冥癡﹐夫如是乃超凡離羣﹐與天爲徒也。婆羅門之道﹐如是而已。

論九眞幻

迨喬答摩肇興天竺﹐喬答摩或作驕曇彌﹐或作俱譚﹐或作瞿曇﹐一音之轉。乃佛姓也。《西域記》本星名﹐從星立稱。代爲貴姓﹐後乃攺爲釋迦。誓拯羣生。其宗旨所存﹐與舊教初不甚遠。獨至繕性反宗﹐所謂修阿徳門以入婆羅門者﹐乃若與之迥別。舊教以婆羅門爲究竟﹐其無形體﹐無方相﹐冥滅灰搞﹐可謂至矣。而自喬答摩觀之﹐則以爲僞道魔宗﹐人入其中﹐如投羅网。蓋婆羅門𨿽爲玄同止境﹐然但使有物尙存﹐便可墮入輪轉。舉一切人天苦趣﹐將又熾然而興。必當並此無之﹐方不授權於物。此釋迦氏所爲迥絕恆蹊﹐都忘言議者也。往者希臘智者﹐與挽近西儒之言性也﹐曰﹕一切世法﹐無眞非幻﹐幻還有眞。何言乎無眞非幻也﹖山河大地﹐及一切形气思慮中物﹐不能自有﹐賴覺知而後有。見盡色絕﹐聞塞聲亡。且旣賴覺而存﹐則將緣官爲變﹐目勞則看朱成碧﹐耳病則蟻鬥疑牛。相固在我﹐非著物也﹐此所謂無眞非幻也。何謂幻還有眞﹖今夫與我接者﹐𨿽起滅無常﹐然必有其不變者以爲之根﹐乃得所附而著﹐特捨相求實﹐捨名求淨﹐則又不得見耳。然有實因﹐乃生相果。故無論粗爲形體﹐精爲心神﹐皆有其眞且實者不變長存﹐而爲是幻且虛者之所主。是知造化必有眞宰﹐字曰上帝﹔吾人必有眞性﹐稱曰靈魂﹐此所謂幻還有眞也。前哲之說﹐可謂精矣﹗

然須知人爲形气中物﹐以官接象﹐卽意成知﹐所了然者﹐無法非幻已耳。至於幻還有眞與否﹐則斷斷乎不可得而明也。前人已云﹕捨相求實﹐不可得見矣。可知所謂眞實﹐所謂不變長存之主﹐若捨其接時生心者以爲言﹐則亦無從以指實。夫所謂迹者履之所出﹐不當以迹爲履﹐固也﹐而如履之卒不可見何﹖所云見果知因者﹐以他日嘗見是因﹐從以是果故也。今使從元始以來﹐徒見有果﹐未嘗見因﹐則因之存亡﹐又烏從察﹖且卽謂事止於果﹐未嘗有因﹐如挽近比圭黎所主之說者﹐又何所據以排其說乎﹖名學家穆勒氏諭之曰﹕今有一物於此﹐視之澤然而黃﹐臭之郁然而香﹐撫之攣然而員﹐食之滋然而甘者﹐吾知其爲橘也。設今去其澤然黃者﹐而無施以他色﹔奪其郁然香者﹐而無畀以他臭﹔毀其攣然員者﹐而無賦以他形﹔絕其滋然甘者﹐而無予以他味﹐舉凡可以根塵接者﹐皆褫之而無被以其他﹐則是橘所餘畱爲何物耶﹖名相固皆妄矣﹐而去妄以求其眞﹐其眞又不可見﹐則安用此茫昧不可見者﹐獨寶貴之以爲性眞爲哉﹖故曰幻之有眞與否﹐斷斷乎不可知也。𨿽然﹐人之生也﹐形气限之﹐物之無對待而不可以根塵接者﹐本爲思議所不可及。是故物之本體﹐旣不敢言其有﹐亦不得遽言其無。故前者之說﹐未嘗固也﹐懸揣微議﹐而默於所不可知。獨至釋迦﹐乃髙唱大呼﹐不獨三界四生﹐人天魔龍﹐有識無識﹐凡法輪之所轉﹐皆取而名之曰幻。其究也﹐至法尙應捨﹐何況非法。此自有說理以來﹐了盡空無﹐未有如佛者也。

復案﹕此篇及前篇所詮觀物之理﹐最爲精微。初學於名理未熟﹐每苦難於猝諭﹐顧其論所關甚巨。自希臘倡說以來﹐至有明嘉靖﹑隆﹑萬之間﹐其說始定。定而後新學興﹐此西學絕大關鍵也。鄙人譾陋﹐才不副識﹐恐前後所翻﹐不足達作者深恉﹐轉貽理障之譏。然玆事體大﹐所願好學深思之士﹐反復勤求﹐期於必明而後措﹐則繼今觀理﹐將有庖丁解牛之樂﹐不敢憚煩﹐謹爲更敷其旨。法人特嘉爾者﹐生於一千五百九十六年。少羸弱﹐而絕穎悟。從耶穌會神父學﹐聲入心通﹐長老驚異。每設疑問﹐其師輒窮置對。目睹世道晦盲﹐民智僿野﹐而束教囿習之士﹐動以古義相劫特﹐不察事理之眞實。於是倡尊疑之學﹐著《道術新論》﹐以剽擊舊教。曰「吾所自任者無他﹐不妄語而已。理之未明﹐𨿽刑威當前﹐不能諱疑而言信也。學如建大屋然﹐務先立不可撼之基。客土浮虛﹐不可任也。掘之穿之﹐必求實地。有實地乎﹐事基於此﹔無實地乎﹐亦期瞭然。今者吾生百觀﹐隨在皆妄﹔古訓成說﹐彌多失眞﹐𨿽證據紛綸﹐滋偏蔽耳。藉思求理﹐而波謬之累﹐卽起於思﹔卽識尋眞﹐而迷罔之端﹐乃由於識。事迹固顯然也﹐而觀相乃互乖﹔耳目固最切也﹐而所告或非實。夢妄也﹐方其未覺﹐卽同眞覺﹔眞矣﹐安知非夢妄名覺﹖舉畢生所涉之塗﹐一若有大魅焉﹐常以熒惑人爲快者。然則吾生之中﹐果何事焉﹐必無可疑﹐而可據爲實乎﹖原始要終﹐是實非幻者﹐惟『意』而已。何言乎惟『意』爲實乎﹖蓋『意』有是非﹐而無眞妄。疑『意』爲妄者﹐疑復是『意』﹐若曰無『意』﹐則亦無疑。故曰惟『意』無幻﹐無幻故常住。吾生終始﹐一『意』境耳。積『意』成我﹐『意』自在﹐故我自在。非我可妄﹐我不可妄﹐此所謂眞我者也。」特嘉爾之說如此。

後二百餘年﹐赫胥黎講其義曰「世間兩物﹐曰我﹑非我。非我名物﹐我者此心。心物之接﹐由官覺相﹐而所覺相﹐是『意』非物。『意』物之際﹐常隔一塵。物因『意』果﹐不得逕同。故此一生﹐純爲意境。特氏此語﹐旣非奇創﹐亦非艱深。人倘凝思﹐隨在自見。設有圓赤石子一枚於此﹐持示眾人﹐皆云見其赤色﹐與其員形﹐其質甚堅﹐其數隻一。赤﹑員﹑堅﹑一﹐合成此物﹐備具四徳﹐不可暫離。假如今云﹐此四徳者﹐在汝意中﹐初不關物﹐眾當大怪﹐以爲妄言。𨿽然﹐試思此赤色者﹐從何而覺﹖乃由太陽﹐於最淸气名伊脫者﹐照成光浪﹐速率不同﹐射及石子﹐余浪皆入﹐獨一浪者不入﹐反射而入眼中﹐如水晶盂﹐攝取射浪﹐導向眼簾。眼簾之中﹐腦絡所會﹐受此激蕩﹐如電報機﹐引達入腦﹐腦中感變﹐而知赤色。假使於今石子不變﹐而是諸緣﹐如光浪速率﹐目晶眼簾﹐有一異者﹐斯人所見﹐不成爲赤﹐將見他色。人有生而病眼﹐謂之色盲不能辧色。人謂紅者﹐彼皆謂綠。又用干酒調鹽﹐燃之暗室﹐則一切紅物皆成灰色﹐常人之面﹐皆若死灰。每有一物當前﹐一人謂紅﹐一人謂碧。紅碧二色﹐不能同時而出一物﹐以是而知色從覺變﹐謂屬物者﹐無有是處。所謂員形﹐亦不屬物﹐乃人所見﹐名爲如是。何以知之﹖假使人眼外晶﹐變其珠形﹐而爲員柱﹐則諸員物﹐皆當變形。至於堅脆之差﹐乃由筋力。假使人身筋力﹐增一百倍﹐今所謂堅﹐將皆成脆。而此石子﹐無異饅首。可知堅性﹐亦在所覺。赤﹑員與堅﹐是三徳者﹐皆由我起。所謂一數﹐似當屬物﹐乃細審之﹐則亦由覺。何以言之﹖是名一者﹐起於二事﹐一由目見﹐一由觸知﹐見﹑觸會同﹐定其爲一。今手石子﹐努力作對眼觀之﹐則在觸爲一﹐在見成二。又以常法觀之﹐而將中指交於食指﹐置石交指之間﹐則又在見爲獨﹐在觸成雙。今若以官接物﹐見﹑觸同重﹐前後互殊﹐孰爲當信﹖可知此名一者﹐純意所爲﹐於物無與。卽至物質﹐能隔閡者﹐久推屬物﹐非憑人意。然隔閡之知﹐亦由見﹑觸﹐旣由見﹑觸﹐亦本人心。由是總之﹐則石子本體﹐必不可知。吾所知者﹐不逾意識﹐斷斷然矣。惟『意』可知﹐故惟『意』非幻。此特嘉爾積『意』成我之說﹐所由生也。非不知必有外因﹐始生內果。然因同果否﹐必不可知。所見之影﹐卽與本物相似可也。抑因果互異﹐猶鼓聲之與擊鼓人﹐亦無不可。是以人之知識﹐止於意驗相符。如是所爲﹐已足生事。復案﹕此莊子所以云心止於符也。更騖髙遠﹐眞無當也。夫只此意驗之符﹐則形气之學貴矣。此所以自特嘉爾以來﹐格物致知之事興﹐而古所云心性之學微也。」然今人自有心性之學﹐特與古人異耳。

論十佛法

夫云一切世間﹐人天地獄﹐所有神魔人畜﹐皆在法輪中轉﹐生死起滅﹐無有窮期﹐此固婆羅門之舊說。自喬答摩出﹐而後取羣實而皆虛之。一切有爲﹐胥由心造。譬如逝水﹐或回旋成齊﹐或跳蕩爲汩﹐倏忽變現﹐因盡果銷。人生一世間﹐循業發現﹐正如縶犬於株﹐圍繞躑躅﹐不離本處。總而言之﹐無論爲形爲神﹐一切無實無常。不特存一己之見﹐爲纏著可悲﹐而卽身以外﹐所可把玩者﹐果何物耶﹖今試問方是之時﹐前所謂業種羯摩﹐則又何若﹖應之曰﹕羯摩固無恙也。蓋羯摩可方慈气﹐其始在慈石也﹐俄而可移之入鋼﹐由鋼又可移之入鎘﹐展轉相過﹐而皆有吸鐵之用。當其寓於一物之時﹐其气力之醇醨厚薄﹐得以術而增損聚散之﹐亦各視其所遭逢﹐以爲所受淺深已耳。是以羯摩果業﹐隨境自修﹐彼是轉移﹐綿延無已。

顧世尊一大事因緣﹐正爲超出生死﹐所謂廓然空寂﹐無有聖人﹐而後爲幻夢之大覺。大覺非他﹐涅槃是已。然涅槃究義云何﹖學者至今﹐莫爲定論。不可思議﹐而後成不二門也。若取其粗者詮之﹐則以無欲﹑無爲﹑無識﹑無相﹐湛然寂靜﹐而又能仁爲歸。必入無餘涅槃而滅度之﹐而後羯摩不受輪轉﹐而愛河苦海﹐永息迷波﹐此釋道究竟也。此與婆羅門所證聖果﹐初若相似﹐而實則夐乎不同。至於薰修自度之方﹐則舊教以刻厲爲眞修﹐以嗜欲爲稂莠。佛則又不謂然﹐目爲揠苗助長﹐非徒無益﹐抑且害之。彼以爲爲道務澄其源﹐苟不揣其本﹐而惟末之齊﹐卽斷毀支體﹐摩頂放踵﹐爲益幾何﹖故欲絕惡根﹐須培善本﹔善本旣立﹐惡根自除。道在悲智兼大﹐以利濟羣生﹐名相兩忘﹐而淨修三業。質而言之﹐要不外塞物競之流﹐絕自營之私﹐而明通公溥﹐物我一體而已矣。自營未嘗不爭﹐爭則物競興﹐而輪回無以自免矣。婆羅門之道爲我﹐而佛反之以兼愛。此佛道徑塗﹐與舊教𨿽同﹐其堅苦卓厲﹐而用意又迥不相侔者也。此其一人作則﹐而萬類從風﹐越三千歲而長存﹐通九重譯而彌遠。自生民神道設教以來﹐其流傳廣遠﹐莫如佛者﹐有由然矣。恆河沙界﹐惟我獨尊﹐則不知造物之有宰﹔本性圓融﹐周徧法界﹐則不信人身之有魂﹔超度四流﹐大患永滅﹐則長生久視之蘄﹐不僅大愚﹐且爲罪業。禱頌無所用也﹐祭祀匪所歆也﹐捨自性自度而外﹐無它術焉。無所服從﹐無所爭競﹐無所求助於道外眾生﹐寂曠虛寥﹐冥然孤往。其教之行也﹐合五洲之民計之﹐望風承流﹐居其少半。𨿽今日源遠流雜﹐漸失淸淨本來﹐然較而論之﹐尙爲地球中最大教會也。嗚呼﹗斯已奇爾。

復案﹕「不可思議」四字﹐乃佛書最爲精微之語。中經稗販妄人﹐濫用率稱﹐爲日已久﹐致漸失本意﹐斯可痛也。夫「不可思議」之云﹐與云「不可名言」﹑「不可言諭」者迥別﹐亦與云「不能思議」者大異。假如人言見奇境怪物﹐此謂「不可名言」﹔又如深喜極悲﹐如當身所覺﹐如得心應手之巧﹐此謂「不可言諭」﹔又如居熱地人﹐生未見冰﹐忽聞水上可行﹐如不知通吸力理人﹐初聞地員對足底之說﹐茫然而疑﹐翻謂世間無此理實﹐告者妄言﹐此謂「不能思議」。至於不可思議之物﹐則如雲世間有圓形之方﹐有無生而死﹐有不質之力﹐一物同時能在兩地諸語﹐方爲「不可思議」。此在日用常語中﹐與所謂謬妄違反者﹐殆無別也。然而談理見極時﹐乃必至不可思議之一境﹐旣不可謂謬﹐而理又難知﹐此則眞佛書所謂「不可思議」。而「不可思議」一言﹐專爲此設者也。佛所稱涅槃﹐卽其不可思議之一。他如理學中不可思議之理﹐亦多有之。如天地元始﹐造化眞宰﹐萬物本體是已。至於物理之不可思議﹐則如宇如宙。宇者﹐太虛也﹔莊子謂之有實而無夫處。處﹐界域也。謂其有物而無界域﹐有內而無外者也。宙者﹐時也。莊子謂之有長而無本剽。剽﹐末也。謂其有物而無起訖也。二皆甚精界說。他如萬物質點﹐動靜眞殊﹐力之本始﹐神思起訖之倫﹐𨿽在聖智﹐皆不能言﹐此皆眞實不可思議者。

今欲敷其旨﹐則過於奧博冗長﹐姑舉其凡﹐爲涅槃起例而已。涅槃者﹐蓋佛以謂三界諸有爲相﹐無論自創創他﹐皆暫時合成觀﹐終於消亡。而人身之有﹐則以想愛同結﹐聚幻成身。世界如空華﹐羯摩如空果﹐世世生生﹐相續不絕﹐人天地獄﹐各隨所修。是以貪欲一捐﹐諸幻都滅。無生旣證﹐則與生俱生者﹐隨之而盡﹐此涅槃最淺義諦也。然自世尊宣揚正教以來﹐其中聖賢﹐於泥洹皆不著文字言說﹐以爲不二法門﹐超諸理解。豈曰無辧﹐辧所不能言也。然而津逮之功﹐非言不顯﹐苟不得已而有云﹐則其體用固可得以微指也。一是涅槃爲物﹐無形體﹐無方相﹐無一切有爲法。舉其大意言之﹐固與寂滅眞無者﹐無以異也。二是涅槃寂不眞寂﹐滅不眞滅。假其眞無﹐則無上正偏知之名﹐烏從起乎﹖此釋迦牟尼所以譯爲空寂而兼能仁也。三是涅槃湛然妙明﹐永脫苦趣﹐福慧兩足﹐萬累都捐﹐斷非未證斯果者所及知﹑所得諭﹐正如方勞苦人﹐終無由悉息肩時情況。故世人不知﹐以謂佛道若究竟滅絕空無﹐則亦有何足慕。而智者則知﹐由無常以入長存﹐由煩惱而歸極樂﹐所得至爲不可言諭。故如渴馬奔泉﹐久客思返﹐眞人之慕﹐誠非凡夫所與知也。涅槃可指之義如此。第其所以稱「不可思議」者﹐非必謂其理之幽渺難知也。其不可思議﹐卽在寂不眞寂﹐滅不眞滅二語。世界何物乃爲非有非非有耶﹖譬之有人﹐眞死矣﹐而不可謂死﹐此非天下之違反而至難著思者耶﹗故曰「不可思議」也。

此不徒佛道爲然﹐理見極時﹐莫不如是。蓋天下事理﹐如木之分條﹐水之分派﹐求解則追溯本源。故理之可解者﹐在通眾異爲一同﹐更進則此所謂同﹐又成爲異﹐而與他異通於大同。當其可通﹐皆爲可解。如是漸進﹐至於諸理會歸最上之一理﹐孤立無對﹐旣無不冒﹐自無與通。無與通則不可解﹐不可解者﹐不可思議也。此所以毗耶一會﹐文殊師利菩薩﹐唱不二法門之旨﹐一時三十二說皆非。獨淨名居士不答一言﹐斯爲眞諭。何以故﹖不二法門與思議解說二義相滅﹐不可同稱也。其爲「不可思議」眞實理解﹐而淺者乃視爲幽夐迷罔之詞﹐去之遠矣。

論十一學派

今若捨印度而漸迆以西﹐則有希臘﹑猶大﹑義大利諸國﹐當姬漢之際﹐疊爲聲明文物之邦。說者謂彼都學術﹐與亞南諸教﹐判然各行﹐不相祖述。或則謂西海所傳﹐盡屬東來舊法﹐引緒分支。二者皆一偏之論﹐而未嘗深考其實者也。爲之平情而論﹐乃在折中二說之間。蓋歐洲學術之興﹐亦如其民之種族﹐其始皆自伊蘭舊壤而來。迨源遠支交﹐新知踵出﹐則冰寒於水﹐自然度越前知。今觀天演學一端﹐卽可思而得其理矣。希臘文教﹐最爲昌明。其密理圖學者﹐皆識斯義﹐而伊匪蘇之額拉吉來圖爲之魁。額拉生年﹐與身毒釋迦之時﹐實爲相接。潭思著論﹐精旨微言﹐號爲難讀。挽近學者﹐乃取其殘缺﹐熟考而精思之﹐乃悟今玆所言﹐𨿽誠益密益精﹐然大體所存﹐固已爲古人所先獲。卽如此論首篇﹐所引濯足長流諸諭﹐皆額拉氏之緒言。但其學苞六合﹐闡造化﹐爲數千年格致先聲﹐不齗齗於民生日用之間﹐修己治人之事。洎夫數傳之後﹐理學慮塗﹐輻輳雅典。一時明哲﹐咸殫思於人道治理之中﹐而以額拉氏爲窮髙鶩遠矣。此𨿽若近思切問﹐有鞭辟向裏之功﹐而額拉氏之體大思精﹐所謂檢押大宇﹐隠括萬類者﹐亦隨之而不可見矣。蓋中古理家蘇格拉第與柏拉圖師弟二人﹐最爲超特。顧彼於額拉氏之緒論遺文﹐知之轉不若吾後人之親切者。學術之門庭各異﹐則𨿽年代相接﹐未必能相知也。蘇格氏之大旨﹐以爲天地六合之大﹐事極廣遠﹐理復繁賾﹐決非生人智慮之所能周。卽使窮神竭精﹐事亦何裨於日用。所以存而不論﹐反以求諸人事交際之間﹐用以期其學之翔實。獨不悟理無間於小大﹐苟有倫脊對待﹐則皆爲學問所可資。方其可言﹐不必天難而人易也。至於無對﹐𨿽在近習﹐而亦有難窺者矣。是以格致實功﹐恆在名理气數之間﹐而絕口不言神化。彼蘇格氏之學﹐未嘗諱神化也﹐而轉病有倫脊可推之物理爲髙遠而置之。名爲崇實黜虛﹐實則捨全而事偏﹐求近而遺遠。此所以不能引額拉氏未竟之緒﹐而大有所明也。夫薄格致气質之學﹐以爲無關人事﹐而專以修己治人之業﹐爲切要之圖者﹐蘇格氏之宗旨也。此其道﹐後之什匿克宗用之。厭惡世風﹐刻苦勵行﹐有安得臣﹑知阿眞尼爲眉目。再傳之後﹐有雅裏大徳勒崛起馬基頓之南。察其神識之所周﹐與其解悟之所入﹐殆所謂超凡入聖﹐淩鑠古今者矣。然尙不知物化遷流﹐宇宙悠久之論﹐爲前識所已言。故額拉氏﹐爲天演學宗。其滴髓眞傳﹐前不屬於蘇格拉第﹐後不屬之雅裏大徳勒。二者𨿽皆當代碩師﹐而皆無與於此學。傳衣所托﹐乃在徳謨吉利圖也。顧其時民智尙未宏開﹐阿伯智拉所倡髙言﹐未爲眾心之止。直至斯多噶之徒出﹐乃大闡徑塗﹐上接額拉氏之學。天演之說﹐誠當以此爲中興﹐條理始終﹐釐然具備矣。

獨是學經傳授﹐無論見知私淑﹐皆能漸失本來。緣學者各奮其私﹐迻傳失實﹐不獨奪其所本有﹐而且羼以所本無。如斯多噶所持造物眞宰之說﹐則其尢彰明較著者也。原夫額拉之論﹐彼以火化爲宇宙萬物根本﹐皆出於火﹐皆入於火﹔由火生成﹐由火毀滅。遞劫盈虛﹐周而復始﹐又常有定理大法焉以運行之。故世界起滅﹐成敗循還﹐初不必有物焉﹐以綱維張弛之也。自斯多噶之徒興﹐於是宇宙冥頑﹐乃有眞宰﹐其徳力無窮﹐其悲智兼大﹐無所不在﹐無所不能。不仁而至仁﹐無爲而體物﹔孕太極而無對﹐窅然居萬化之先﹐而永爲之主。此則額拉氏所未言﹐而純爲後起之說也。

復案﹕密理圖舊地﹐在安息今名小亞細亞。西界。當春秋昭﹑定之世﹐希臘全盛之時﹐跨有二洲。其地爲一大都會﹐商賈輻輳﹐文教休明。中爲波斯所侵﹐至戰國時﹐羅馬漸盛﹐希臘稍微﹐而其地亦廢﹐在今斯沒爾拿地南。

伊匪蘇舊壤﹐亦在安息之西。商辛﹑周文之時﹐希臘建邑於此﹐有祠宇﹐祀先農神知安那最著號。周顯王十三年﹐馬基頓名王亞烈山大生日﹐伊匪蘇災﹐四方布施﹐雲集山積﹐隨復建造﹐壯麗過前﹐爲南懷仁所稱宇內七大工之一。後屬羅馬﹐耶穌之徒波羅宣景教於此。曹魏景元﹑咸熙間﹐先農之祠又毀。自玆厥後﹐其地寢廢。突厥興﹐尙取其材以營君士但丁焉。

額拉吉來圖﹐生於周景五十年﹐爲歐洲格物初祖。其所持論﹐前人不知重也。今乃愈明﹐而爲之表章者日眾。按額拉氏以常變言化﹐故謂萬物皆在已與將之間﹐而無可指之今。以火化爲天地祕機﹐與神同體﹐其說與化學家合。又謂人生而神死﹐人死而神生﹐則與漆園彼是方生之言若符節矣。

蘇格拉第﹐希臘之雅典人。生周末元﹑定之交﹐爲柏拉圖師。其學以事天修已﹑忠國愛人爲務﹐精辟肫摯﹐感人至深﹐有歐洲聖人之目。以不信舊教﹐獨守眞學﹐於威烈王二十二年﹐爲雅典王坐以非聖無法殺之﹐天下以爲冤。其教人無類﹐無著作。死之後﹐柏拉圖爲之追述言論﹐紀事迹也。

柏拉圖一名雅裏大各﹐希臘雅典人。生於周考五﹝王﹞十四年﹐壽八十歲﹐儀形魁碩。希臘舊俗﹐庠序間極重武事﹐如超距﹑搏躍之屬﹐而雅裏大各稱最能﹐故其師字之曰柏拉圖。柏拉圖漢言駢脇也。折節爲學﹐善歌詩﹐一見蘇格拉第﹐聞其言﹐盡棄舊學﹐從之十年。蘇以非罪死﹐柏拉圖爲訟其冤。黨人讐之﹐乃棄鄕裏﹐往遊埃及﹐求師訪道十三年。走義大利﹐盡交羅馬賢豪長者。論議觸其王諱﹐爲所賣爲奴﹐主者心知柏拉圖大儒﹐釋之。歸雅典﹐講學於亞克特美園。學者裹糧挾贄﹐走數千里﹐從之問道。今泰西太學﹐稱亞克特美﹐自柏拉圖始。其著作多稱師說﹐雜出己意。其文體皆主客設難﹐至今人講誦弗衰。精深微妙﹐善天人之際。爲人制行純懿﹐不媿其師。故西國言古學者﹐稱蘇﹑柏。

什匿克者﹐希臘學派名﹐以所居射圃而著號。倡其學者﹐乃蘇格拉第弟子名安得臣者。什匿克宗旨﹐以絕欲遺世﹐克己勵行爲歸。蓋類中土之關學﹐而質確之餘﹐雜以任達﹐故其流極﹐乃貧賤驕人﹐窮丐狂倮﹐谿刻自處﹐禮法蕩然。相傳安得臣常以一木器自隨﹐坐臥居起﹐皆在其中。又好對人露穢﹐白晝持燭﹐徧走雅典﹐人詢其故﹐曰﹕吾覓徧此城﹐不能得一男子也。

斯多噶者﹐亦希臘學派名﹐昉於周末考﹑顯間。而芝諾稱祭酒﹐以市樓爲講學處。雅典人呼城闉爲斯多亞﹐遂以是名其學。始於希臘﹐成於羅馬﹐而大盛於西漢時。羅馬著名豪傑﹐皆出此派﹐流風廣遠﹐至今弗衰。歐洲風尙之成﹐此學其星宿海也﹐以格致爲修身之本。其教人也﹐尙任果﹐重犯難﹐設然諾﹐貴守義相死﹐有不苟榮不幸生之風。西人稱節烈不屈男子曰斯多噶﹐蓋所從來舊矣。

雅裏大徳勒此名多與雅裏大各相混﹐雅裏大各乃其師名耳。者﹐柏拉圖髙足弟子﹐而馬基頓名王亞烈山大師也。生周安王十八年﹐壽六十二歲。其學自天算格物﹐以至心性﹑政理﹑文學之事﹐靡所不賅。𨿽導源師說﹐而有出藍之美。其言理也﹐分四大部﹕曰理﹑曰性﹑曰气﹐而最後曰命﹐推此以言天人之故。蓋自西人言理以來﹐其立論樹義﹐與中土儒者所明﹝➀﹞最爲相近者﹐雅裏氏一家而已。元﹑明以前﹐新學未出﹐泰西言物性﹑人事﹑天道者﹐皆折中於雅裏氏。其爲學者崇奉篤信﹐殆與中國孔子侔矣。洎有明中葉﹐柏庚起英﹐特嘉爾起法﹐倡爲實測內籀之學﹐而柰端﹑加理列倭﹑哈爾維諸子﹐踵用其術﹐因之大有所明﹐而古學之失日著。譤者引繩排根﹐矯枉過直﹐而雅裏氏二千年之焰﹐幾乎熄矣。百年以來﹐物理益明﹐平陂往復﹐學者乃澄識平慮﹐取雅裏舊籍考而論之﹐別其蕪颣﹐載其菁英﹐其眞乃出﹐而雅裏氏之精旨微言﹐卒以不廢。嗟乎﹗居今思古﹐如雅裏大徳勒者﹐不可謂非聰穎特達﹐命世之才也。

徳謨吉利圖者﹐希臘之亞伯地拉人﹐生春秋魯﹑衰間。徳謨善笑﹐而額拉吉來圖好哭﹐故西人號額拉爲哭智者﹐而徳謨爲笑智者﹐猶中土之阮嗣宗﹑陸士龍也。家雄於財﹐波斯名王綽克西斯至亞伯地拉時﹐其家款王及從者甚隆謹。綽克西斯去﹐畱其傅馬支﹐古神巫號。教主人子﹐卽徳謨也。徳謨幼穎敏﹐盡得其學﹐復從之遊埃及﹑安息﹑猶大諸大邦﹐所見聞廣。及歸﹐大爲國人所尊信﹐號前知。野史稗官﹐多言徳謨神異﹐難信。其學以覺意無妄﹐而見塵非眞爲旨﹐蓋已爲特嘉爾嚆矢矣。又黜四大之說﹐以莫破質點言物﹐此則質學種子﹐近人達爾惇演之﹐而爲化學始基云。

論十二天難

自來學術相承﹐每有發端甚微﹐而經歷數傳﹐事效遂鉅者﹐如斯多噶創爲上帝宰物之言是已。夫茫茫天壤﹐旣有一至仁極義﹐無所不知﹑無所不能﹑無所不往﹑無所不在之眞宰﹐以彌綸施設於其間﹐則謂宇宙有眞惡﹐業已不可﹔謂世界有不可彌之缺陷﹐愈不可也。然而吾人內審諸身心之中﹐外察諸物我之際﹐覺覆載徒寬﹐乃無所往而可離苦趣。今必謂世界皆妄非眞﹐則苦樂固同爲幻相。假世間尙存眞物﹐則憂患而外﹐何者爲眞﹖大地摶摶﹐不徒惡業熾然﹐而且缺陷分明﹐彌縫無術。孰居無事而推行是﹖質而叩之﹐有無可解免者矣。𨿽然﹐彼斯多噶之徒不謂爾也。吉裏須布曰﹕一教旣行﹐無論其宗風謂何﹐苟自其功分趣數而觀之﹐皆可言之成理。故斯多噶之爲天訟直也﹐一則曰天行無過﹔二則曰禍福倚伏﹐患難玉成﹔三則曰威怒𨿽甚﹐歸於好生。此三說也﹐不獨深信於當年﹐實且張皇於後葉﹐臚諸簡策﹐布在風謠﹐振古如玆﹐垂爲教要。

往者朴伯英國詩人。以韻語賦《人道篇》數萬言﹐其警句云「元宰有祕機﹐斯人特未悟。世事豈偶然﹐彼蒼審措注。乍疑樂律乖﹐庸知各得所。𨿽有偏診災﹐終則其利博。寄語傲慢徒﹐愼勿輕毀詛。一理今分明﹐造化原無過。」如前數公言﹐則從來無不是上帝是已。上帝固超乎是不是而外﹐卽庸有是不是之可論﹐亦必非人類所能知。但卽朴伯之言而核之﹐覺前六語誠爲精理名言﹐而後六語則考之理實﹐反之吾心﹐有蹇蹇乎不相比附者。𨿽用此得罪天下﹐吾誠不能已於言也。蓋謂惡根常含善果﹐福地乃伏禍胎﹐而人常生於憂患﹐死於安樂﹐夫寧不然。但憂患之所以生﹐爲能動心忍性﹐增益不能故也﹔爲操危慮深者﹐能獲徳慧術知故也。而吾所不解者﹐世間有人非人﹐無數下生﹐𨿽空乏其身﹐拂亂所爲﹐其能事決無由增益﹔𨿽極茹苦困殆﹐而安危利菑﹐智慧亦無從以進。而髙髙在上者﹐必取而空乏﹑拂亂﹑茹苦﹑困殆之者﹐則又何也﹖若謂此下愚虫豸﹐本彼蒼所不愛惜云者﹐則又如前者至仁之說何﹖且上帝旣無不能矣﹐則創世成物之時﹐何不取一無災﹑無害﹑無惡業﹑無缺陷之世界而爲之﹐乃必取一憂患從橫﹑水深火烈如此者﹐而又造一切有知覺﹑能別苦樂之生類﹐使之備嘗險阻於其間﹐是何爲者﹖嗟嗟﹗是蒼蒼然穹爾而髙者﹐果不可問耶﹖不然﹐使致憾者明目張膽﹐而詢其所以然﹐吾恐芝諾﹑朴柏之論﹐自號爲天訟直者﹐亦將窮於置對也。事自有其實﹐理自有其平﹐若徒以貴位尊勢﹐箝制人言﹐𨿽帝天之尊﹐未足以厭其意也。且徑謂造物無過﹐其爲語病尢深。蓋旣名造物﹐則兩間所有﹐何一非造物之所爲。今使世界已誠美備﹐無可復加﹐則安事斯人畢生胼胝﹐舉世勤劬﹐以求更進之一境﹖計惟有式飲庶幾。式食庶幾﹐蕓蕓以生﹐泯泯以死。今日之世事﹐已無足與治﹔明日之世事﹐又莫可誰何。是故用斯多噶﹑朴柏之道﹐勢必願望都灰﹐修爲盡絕﹐使一世潰然萎然﹐成一伊壁鳩魯之豕圈而後可。生於其心﹐害於其政﹐勢有必至﹐理有固然者也。

復案﹕伊壁鳩魯﹐亦額裏思人。柏拉圖死七年﹐而伊生於阿底加。其學以懲忿瘠欲﹐遂生行樂爲宗﹐而仁智爲之輔。所講名理治化諸學﹐多所發明﹐補前人所未逮。後人謂其學專主樂生﹐病其恣肆﹐因而有豕圈之誚。猶中土之譏楊﹑墨﹐以爲無父無君﹐等諸禽獸。門戶相非﹐非其實也。實則其教淸淨節適﹐安遇樂天﹐故能爲古學一大宗﹐而其說至今不墜也。

論十三論性

吾嘗取斯多噶之教﹐與喬答摩之教﹐較而論之﹐則喬答摩悲天閔人﹐不見世間之眞美﹔而斯多噶樂天任運﹐不睹人世之足悲。二教𨿽均有所偏﹐而使二者必取一焉﹐則斯多噶似爲差樂。但不幸生人之事﹐欲忘世間之眞美易﹐欲不睹人世之足悲難。禍患之叩吾閽﹐與娛樂之踵吾門﹐二者之聲孰厲﹖削艱虞之陳迹﹐與去歡忻之舊影﹐二者之事孰難﹖黠者縱善自寬﹐而至剝膚之傷﹐斷不能破涕以爲笑﹐徒矜作達﹐何補眞憂。斯多噶以此爲第一美備世界。美備則誠美備矣﹐而無如居者之甚不便何也。又爲斯多噶之學者曰「率性以爲生。」斯言也﹐意若謂人道以天行爲極則﹐宜以人學天也。此其言據地甚髙﹐後之用其說者﹐遂有們然不顧一切之槪﹐然其道又未必能無獘也。前者吾爲導言十餘篇﹐於此嘗反復而覙縷之矣。誠如斯多噶之徒言﹐則人道固當扶彊而抑弱﹐重少而輕老﹐且使五洲殊種之民﹐至今猶巢居鮮食而後可。何則﹖天行者﹐固無在而不與人治相反者也。

然而以斯多噶之言爲妄﹐則又不可也。言各有攸當﹐而斯多噶設爲斯言之本旨﹐恐又非後世用之者所盡知也。夫性之爲言﹐義訓非一。約而言之﹐凡自然者謂之性﹐與生俱生者謂之性。故有曰萬物之性﹐火炎﹑水流﹑鳶飛﹑魚躍是已﹔有曰生人之性﹐心知﹑血气﹑嗜欲﹑情感是已。然而生人之性﹐有其粗且賤者﹐如飲食男女﹐所與含生之倫同具者也﹔有其精且貴者﹐如哀樂羞惡﹐所與禽獸異然者也。按哀樂羞惡﹐禽獸亦有之﹐特始見端而微眇難見耳。而是精且貴者﹐其賦諸人人﹐尙有等差之殊﹔其用之也﹐亦常有當否之別。是故果敢辯慧貴矣﹐而小人或以濟其姦﹔喜怒哀樂精矣﹐而常人或以傷其徳。然則吾人性分之中﹐貴之中尙有貴者﹐精之中尙有精者。有物渾成﹐字曰淸淨之理。人惟具有是性﹐而後有以超萬有而獨尊﹐而一切治功教化之事以出。有道之士﹐能以志帥气矣﹐又能以理定志﹐而一切云爲動作﹐胥於此聽命焉﹐此則斯多噶所率爲生之性也。自人有是性﹐乃能與物爲與﹐與民爲胞﹐相養相生﹐以有天下一家之量。然則是性也﹐不獨生之所恃以爲靈﹐實則羣之所恃以爲合﹔教化風俗﹐視其民率是性之力不力以爲分。故斯多噶又名此性曰羣性。蓋惟一羣之中﹐人人以損己益羣﹐爲性分中最要之一事﹐夫而後其羣有以合而不散﹐而日以彊大也。

復案﹕此篇之說﹐與宋儒之言性同。宋儒言天﹐常分理气爲兩物。程子有所謂气質之性。气質之性﹐卽告子所謂生之謂性﹐荀子所謂惡之性也。大抵儒先言性﹐專指气而言則惡之﹐專指理而言則善之﹐合理气而言者則相近之﹐善惡混之﹐三品之﹐其不同如此。然惟天降衷有矣﹐而亦生民有欲﹐二者皆天之所爲。古「性」之義通「生」﹐三家之說﹐均非無所明之論也。朱子主理居气先之說﹐然無气又何從見理﹖赫胥黎氏以理屬人治﹐以气屬天行﹐此亦自顯諸用者言之。若自本體而言﹐亦不能外天而言理也﹐與宋儒言性諸說參觀可耳。

論十四矯性

天演之學﹐發端於額拉吉來圖﹐而中興於斯多噶。然而其立教也﹐則未嘗以天演爲之基。自古言天之家﹐不出二途﹕或曰是有始焉﹐如景教《舊約》所載創世之言是已。有曰是常如是﹐而未嘗有始終也。二者𨿽斯多噶言理者所弗言﹐而代以天演之說。獨至立教﹐則與前二家未嘗異焉。蓋天本難言﹐況當日格物學淺﹐斯多噶之徒﹐意謂天者﹐人道之標準﹐所貴乎稱天者﹐將體之以爲道徳之極隆﹐如前篇所謂率性爲生者。至於天體之實﹐二儀之所以位﹐混沌之所由開﹐𨿽好事者所樂知﹐然亦何關人事乎﹖故極其委心任運之意﹐其蔽也﹐乃徒見化工之美備﹐而不睹天運之疾威﹐且不悟天行人治之常相反。今夫天行之與人治異趨﹐觸目皆然﹐𨿽欲美言粉飾無益也。自吾所身受者觀之﹐則天行之用﹐固常假手於粗且賤之人心﹐而未嘗誘衷於精且貴之明徳。常使微者愈微﹐危者愈危。故彼教至人﹐亦知欲證賢關﹐其功行存乎矯拂﹐必絕情塞私﹐直至形若搞木﹐心若死灰而後可。當斯之時﹐情固存也﹐而必不可以搖其性。云爲動作﹐必以理爲之依。如是緜緜若存﹐至於解脫形气之一日﹐吾之靈明﹐乃與太虛明通公溥之神﹐合而爲一。是故自其後而觀之﹐則天竺﹑希臘兩教宗﹐乃若不謀而合。特精而審之﹐則斯多噶與舊教之婆羅門爲近。而亦微有不同者﹐婆羅門以苦行窮乞﹐爲自度梯階﹐而斯多噶未嘗以是爲不可少之功行。然則是二土之教﹐其始本同﹐其繼乃異﹐而風俗人心之變﹐卽出於中﹐要之其終﹐又未嘗不合。讀印度四韋陀之詩﹐與希臘鄂謨爾之什﹐皆豪壯輕俠﹐目險巇爲夷塗﹐視戰鬥爲樂境。故其詩曰「風雷晴美日﹐欣受一例看。」當其气之方盛壯也﹐勢若與鬼神天地爭一旦之命也者。不數百年後﹐文治旣興﹐粗豪漸泯﹐藐彼後賢﹐乃忽然盡喪其故。跳脫飛揚之气﹐轉以爲憂深慮遠之風。悲來悼往之意多﹐而樂生自憙之情減。其沈毅用壯﹐百折不回之操﹐或有加乎前﹐而羣知趨營前猛之可悼。於是斂就新懦﹐謂天下非勝物之爲難﹐其難勝者﹐卽在於一已。精銳英雄﹐回向折節﹐寤寐誠求﹐耑歸大道。提婆﹑殑伽兩水之旁﹐先覺之疇﹐如出一轍﹐咸曉然於天行之太勁﹐非脫屣世務﹐抖擻精修﹐將歷劫沈淪﹐莫知所屆也。悲夫﹗

復案﹕此篇所論﹐𨿽專言印度﹑希臘古初風教之同異﹐而其理則與國種盛衰彊弱之所以然﹐相爲表裏。蓋生民之事﹐其始皆惇龐僿野﹐如土番猺獠﹐名爲野蠻。洎治教粗開﹐則武健俠烈﹑敢斗輕死之風競。如是而至變質尙文﹐化深俗易﹐則良懦儉嗇﹑計深慮遠之民多。然而前之民也﹐內𨿽不足於治﹐而種常以彊﹔其後之民﹐則捲婁濡需﹐黠詐惰窳﹐易於馴伏矣。然而無恥尙利﹐貪生守雌﹐不幸而遇外讎﹐驅而縻之﹐猶羊豕耳。不觀之《詩》乎﹖有《小戎》《駟驖》之風﹐而秦卒以並天下。《蟋蟀》《葛屨》《伐檀》《碩鼠》之詩作﹐則唐﹑魏卒底於亡。周秦以降﹐與戎狄角者﹐西漢爲最﹐唐之盛時次之﹐南宋最下。論古之士﹐察其時風俗政教之何如﹐可以得其所以然之故矣。至於今日﹐若僅以教化而論﹐則歐洲中國﹐優劣尙未易言。然彼其民﹐設然諾﹝➀﹞﹐貴信果﹐重少輕老﹐喜壯健無所屈服之風﹔卽東海之倭﹐亦輕生尙勇﹐死黨好名﹐與震旦之民大有異。嗚呼﹗隱憂之大﹐可勝言哉﹗

論十五演惡

意者四千餘年之人心不相遠乎﹖學術如廢河然﹐方其廢也﹐介然兩厓之間﹐浩浩平沙﹐莽莽黃蘆而止耳。迨一日河復故道﹐則依然曲折委蛇﹐以達於海。天演之學猶是也。不知者以爲新學﹐究切言之﹐則大抵引前人所已廢也。今夫明天人之際﹐而標爲教宗者﹐古有兩家焉﹕一日閔世之教﹐婆羅門﹑喬答摩﹑什匿克三者是已。如是者彼皆以國土爲危脆﹐以身世爲夢泡﹔道在苦行眞修﹐以期自度於塵劫。𨿽今之時﹐不乏如此人也。國家禁令嚴﹐而人重於違俗﹝➁﹞﹐不然﹐則桑門壞色之衣﹐比邱乞食之缽﹐什匿克之蓬累帶索﹐木器自隨﹐其忍爲此態者﹐獨無徒哉﹖又其一曰樂天之教﹐如斯多噶是已。彼則以世界爲天園﹐以造物爲慈母﹔種物皆日蒸於無疆﹐人道終有時而極樂﹔虎狼可化爲羊也﹐煩惱究觀皆福也。道在率性而行﹐聽民自由﹐而不加以天閼。𨿽今之時﹐愈不乏如此人也。前去四十餘年﹐主此說以言治者最眾﹐今則稍稍衰矣。合前二家之論而折中之﹐則世固未嘗皆足閔﹐而天又未必皆可樂也。

夫生人所歷之程﹐哀樂亦相半耳。彼畢生不遇可忻之境﹐與由來不識何事爲可悲者﹐皆居生人至少之數﹐不足據以爲程者也。復案﹕赫胥黎氏此語﹐最蹈談理膚澤之獘﹐不類智學家言﹐而於前二氏之學去之遠矣。試思所謂哀樂相半諸語﹐二氏豈有不知﹐而終不爾云者﹐以道眼觀一切法﹐自與俗見不同。赫氏此語﹐取媚淺學人﹐非極摯之論也。善夫先民之言曰﹕天分𨿽誠有限﹐而人事亦足有功﹔善固可以日增﹐而惡亦可以代減。天旣予人以自輔之權能﹐則練心繕性﹐不徒可以自致於最宜﹐且右挈左提﹐嘉與宇內共躋美善之途﹝➀﹞﹐使天行之威日殺﹐而人人有以樂業安生者﹐固斯民最急之事也。格物致知之業﹐無論气質名物﹑修齊治平﹐凡爲此而後有事耳。至於天演之理﹐凡屬兩間之物﹐固無往而弗存﹐不得謂其顯於彼而微於此。是故近世治羣學者﹐知造化之功﹐出於一本﹔學無大小﹐術不互殊。本之降衷固有之良﹐演之致治雍和之極﹐根荄華實﹐釐然備具﹐又皆有條理之可尋﹐誠犁然有當於人心﹐不可以旦莫之言廢也。𨿽然﹐民有秉彜矣﹐而亦天生有欲。以天演言之﹐則善固演也﹐惡亦未嘗非演。若本天而言﹐則堯﹑桀﹑夷﹑跖﹐𨿽義利懸殊﹐固同爲率性而行﹑任天而動也﹐亦其所以致此者異耳。用天演之說﹐明殃慶之各有由﹐使制治者知操何道焉而民日趨善﹔動何機焉而民日競惡﹐則有之矣。必謂隨其自至﹐則民羣之內﹐惡必自然而消﹐善必自然而長﹐吾竊未之敢信也。且苟自心學之公例言之﹐則人心之分別﹐見用於好醜者爲先﹐而用於善惡者爲後。好醜者其善惡之萌乎﹖善惡者其好醜之演乎﹖是故好善惡惡﹐容有未實﹔而好好色﹑惡惡臭之意﹐則未嘗不誠也。學者先明吾心忻好厭醜之所以然﹐而後言任自然之道﹐而民羣善惡之機﹐孰消孰長可耳。

復案﹕通觀前後論十七篇﹐此爲最下。蓋意求勝斯賓塞﹐遂未嘗深考斯賓氏之所據耳。夫斯賓塞所謂民羣任天演之自然﹐則必日進善﹐不日趨惡﹐而郅治必有時而臻者﹐其豎義至堅﹐殆難破也。何以言之﹖一則自生理而推羣理﹐羣者生之聚也。今者合地體﹑植物﹑動物三學觀之﹐天演之事﹐皆使生品日進。動物自孑蠉蠕﹐至成人身﹐皆有繩迹﹐可以追溯﹐此非一二人之言也。學之始起﹐不及百年﹐達爾文論出﹐眾𨿽翕然﹐攻者亦至眾也。顧乃每經一攻﹐其說彌固﹐其理彌明。後人考索日繁﹐其證佐亦日實。至今外天演而言前三學者﹐殆無人也。夫羣者生之聚也﹐合生以爲羣﹐猶合阿彌巴極小虫﹐生水藻中﹐與血中白輪同物﹐爲生之起點。而成體。斯賓塞氏得之﹐故用生學之理以談羣學﹐造端比事﹐粲若列眉矣。然於物競天擇二義之外﹐最重體合。體合者﹐物自致於宜也。彼以爲生旣以天演而進﹐則羣亦當以天演而進無疑﹐而所謂物競﹑天擇﹑體合三者﹐其在羣亦與在生無以異。故曰任天演自然﹐則郅治自至也。𨿽然﹐曰任自然者﹐非無所事事之謂也。道在無擾而持公道。其爲公之界說曰「各得自由﹐而以他人之自由爲域。」其立保種三大例曰﹕一﹐民未成丁﹝➀﹞﹐功食爲反比例率﹔二﹐民已成丁﹐功食爲正比例率﹔三﹐羣己並重﹐則捨己爲羣。用三例者羣昌﹐反三例者羣滅。今赫胥氏但以隨其自至當之﹐可謂語焉不詳者矣。至謂善惡皆由演成﹐斯賓塞固亦謂爾。然民旣成羣之後﹐苟能無擾而公﹐行其三例﹐則惡將無從而演﹔惡無從演﹐善自日臻。此亦猶莊生去害馬以善羣﹐釋氏以除翳爲明目之諭已。又斯賓氏之立羣學也﹐其開宗明義曰﹕吾之羣學如幾何﹐以人民爲綫面﹐以刑政爲方圓﹐所取者皆有法之形﹐其不整無法者﹐無由論也。今天下人民國是﹐尙多無法之品﹐故以吾說例之﹐往往若不甚合者。然論道之言﹐不資諸有法固不可﹐按此指其廢君臣﹑均土田之類而言。學者別白觀之﹐幸勿訝也云云。而赫氏亦每略其起例而攻之﹐讀者不可不察也。

論十六羣治

本天演言治者﹐知人心之有善種﹐而忘其有惡根﹐如前論矣﹐然其蔽不止此﹐請更論之﹝➀﹞。晚近天演之學﹐倡於達爾文。其《物種由來》一作﹐理解新創﹐而精確詳審﹐爲格致家不可不讀之書。顧專以明世間生類之所以繁殊﹐與動植之所以盛滅﹐曰物競﹑曰天擇。據理施術﹐樹畜之事﹐日以有功。言治者遂謂牧民進種之道﹐固亦如是﹐然而其蔽甚矣。所謂擇種畱良﹐前導言中已反復矣。今所謂蔽﹐蓋其術𨿽無所窒用者﹐亦未能卽得所期也﹝➁﹞。蓋宜之爲事﹐本無定程﹐物之彊弱善惡﹐各有所宜﹐亦視所遭之境以爲斷耳。人處今日之時與境﹐以如是身﹐入如是羣﹐是固有其最宜者﹐此今日之最宜﹐所以爲今日之最善也。然情隨事遷﹐浸假而今之所善﹐又未必他日之所宜也。請卽動植之事明之﹐假今北半球溫帶之地﹐轉而爲積寒之墟﹐則今之楩﹑柟﹑豫章皆不宜﹐而宜者乃蒿蓬耳﹐乃苔蘚耳。更進則不毛窮發﹐童然無有能生者可也。又設數千萬年後﹐此爲赤道極熱之區﹐則最宜者深菁長藤﹐巨蜂元蟻﹐獸蹄鳥迹﹐交於中國而已﹐抑豈吾人今日所祈向之最善者哉﹗故曰宜者不必善﹐事無定程﹐各視所遭以爲斷。彼言治者﹐以他日之最宜﹐爲卽今日之最善﹐夫寧非蔽歟﹗

人旣相聚以爲羣﹐𨿽有倫紀法制行夫其中﹐然終無所逃於天行之虐。蓋人理𨿽異於禽獸﹐而孳乳寖多則同。生之事無涯﹐而奉生之事有涯﹐其未至於爭者﹐特早晚耳。爭則天行司令﹐而人治衰﹐或亡或存﹐而存者必其彊大﹐此其所謂最宜者也。當是之時﹐凡脆弱而不善變者﹐不能自致於最宜﹐而日爲天行所耘﹐以日少日滅。故善保羣者﹐常利於存﹔不善保羣者﹐常鄰於滅﹐此眞無可如何之勢也。治化愈淺﹐則天行之威愈烈﹔惟治化進﹐而後天行之威損。理平之極﹐治功獨用﹐而天行無權。當此之時﹐其宜而存者﹐不在宜於天行之彊大與眾也。徳賢仁義﹐其生最優﹐故在彼則萬物相攻相感而不相得﹐在此則黎民於變而時雍﹔在彼則役物廣己者彊﹐在此則黜私存愛者附。排擠蹂躪之風﹐化而爲立達保持之隱。斯時之存﹐不僅最宜者已也。凡人力之所能保而存者﹐將皆爲致所宜﹐而使之各存焉。故天行任物之競﹐以致其所爲擇﹔治道則以爭爲逆節﹐而以平爭濟眾爲極功。前聖人旣竭耳目之力﹐胼手胝足﹐合羣制治﹐使之相養相生﹐而不被天行之虐矣。則凡遊其宇而蒙被庥嘉﹐當思屈己爲人﹐以爲酬恩報徳之具。凡所云爲動作﹐其有隳交際﹐干名義﹐而可以亂羣害治者﹐皆以爲不義而禁之。設刑憲﹐廣教條﹐大抵皆沮任性之行﹐而勸以人職之所當守。蓋以謂羣治旣興﹐人人享樂業安生之福。夫旣有所取之以爲利﹐斯必有所與之以爲償。不得仍初民舊貫﹐使羣道墜地﹐而潰然復返於狉榛也。

復案﹕自營一言﹐古今所諱﹐誠哉其足諱也。𨿽然﹐世變不同﹐自營亦異。大抵東西古人之說﹐皆以功利爲與道義相反﹐若薰蕕之必不可同器。而今人則謂生學之理﹐捨自營無以爲存。但民智旣開之後﹐則知非明道則無以計功﹐非正誼則無以謀利。功利何足病﹐問所以致之之道何如耳﹐故西人謂此爲開明自營。開明自營﹐於道義必不背也。復所以謂理財計學﹐爲近世最有功生民之學者﹐以其明兩利爲利﹐獨利必不利故耳。

又案﹕前篇皆以尙力爲天行﹐尙徳爲人治。爭且亂則天勝﹐安且治則人勝。此其說與唐劉﹑柳諸家天論之言合﹐而與宋以來儒者﹐以理屬天﹐以欲屬人者﹐致相反矣。大抵中外古今﹐言理者不出二家﹐一出於教﹐一出於學。教則以公理屬天﹐私欲屬人﹔學則以尙力爲天行﹐尙徳爲人治。言學者期於徵實﹐故其言天不能捨形气﹔言教者期於維世﹐故其言理不能外化神。

赫胥黎嘗云﹕天有理而無善﹐此與周子所謂「誠無爲」﹐陸子所稱「性無善無惡」同意。荀子「性惡而善僞」之語﹐誠爲過當﹐不知其善﹐安知其惡耶﹖至以善爲僞﹐彼非眞僞之僞﹐蓋謂人爲以別於性者而已﹐後儒攻之﹐失荀旨矣。

論十七進化

今夫以公義斷私恩者﹐古今之通法也﹔民賦其力以供國者﹐帝王制治之同符也﹔犯一羣之常典者﹐羣之人得共誅之﹐此又有眾者之公約也。乃今以天演言治者﹐一一疑之。謂天行無過﹐任物競天擇之事﹐則世將自至於太平。其道在人人自由﹐而無彊以損己爲羣之公職﹐立爲應有權利之說﹐以飾其自營爲己之深私。又謂民上之所宜爲﹐在持刑憲以督天下之平﹐過斯以往﹐皆當聽民自爲﹐而無勞爲大匠斫。唱者其言如綸﹐和者其言如綍。此其蔽無他﹐坐不知人治﹑天行二者之絕非同物而已。前論反覆﹐不憚冗煩。假吾言有可信者存﹐則此任天之治爲何等治乎﹖嗟乎﹗今者欲治道之有功﹐非與天爭勝焉﹐固不可也。法天行者非也﹐而避天行者亦非。夫曰與天爭勝云者﹐非謂逆天拂性﹐而爲不祥不順者也。道在盡物之性﹐而知所以轉害而爲功。夫自不知者言之﹐則以藐爾之人﹐乃欲與造物爭勝﹐欲取兩間之所有﹐馴擾駕禦之以爲吾利﹐其不自量力而可閔嘆﹐孰逾此者。然溯太古以迄今玆﹐人治進程﹐皆以此所勝之多寡爲殿最。百年來歐洲所以富彊稱最者﹐其故非他﹐其所勝天行﹐而控制萬物﹐前民用者﹐方之五洲﹐與夫前古各國最多故耳。以已事測將來﹐吾勝天爲治之說﹐殆無以易也。是故善觀化者﹐見大塊之內﹐人力皆有可通之方﹔通之愈宏﹐吾治愈進﹐而人類乃愈亨。彼佛以國土爲危脆﹐以身世爲浮漚﹐此誠不自欺之說也。然法士巴斯噶爾不云乎﹕「吾誠弱艸﹐妙能通靈﹐通靈非他﹐能思而已。」以蕞爾之一莖﹐蘊無窮之神力。其爲物也﹐與無聲無臭﹑明通公溥之精爲類﹐故能取天所行﹐而彌綸燮理之。猶佛所謂居一芥子﹐轉大法輪也。凡一部落﹑一國邑之爲聚也﹐將必皆有法制禮俗系夫其中﹐以約束其任性而行之暴慢﹔必有罔罟﹑牧畜﹑耕稼﹑陶漁之事﹐取天地之所有﹐被以人巧焉﹐以爲養生送死之資。其治彌深﹐其術之所加彌廣。直至今日﹐所牢籠彈壓﹐馴伏驅除﹐若執古人而訊之﹐彼將謂是鬼神所爲﹐非人力也。此無他﹐亦格致思索之功勝耳。此二百年中之討索﹐可謂辟四千年未有之奇。然自其大而言之﹐尙不外日之初生﹐泉之始達﹐來者方多﹐有願力者任自爲之﹐吾又烏測其所至耶﹖是故居今而言學﹐則名﹑數﹑質﹑力爲最精。綱舉目張﹐可以操順溯逆推之左券﹐而身心﹑性命﹑道徳﹑治平之業﹐尙不過略窺大意﹐而未足以撥雲霧睹靑天也。然而格致程途﹐始模略而後精深﹐疑似參差﹐皆學中應歷之境﹐以前之多所觝﹐遂謂無貫通融會之一日者﹐則又不然之論也。迨此數學者明﹐則人事庶有大中至正之準矣。然此必非篤古賤今之士之所能也。天演之學﹐將爲言治者不祧之宗﹐達爾文眞偉人哉﹗然須知萬化周流﹐有其隆升﹐則亦有其污降。宇宙一大年也﹐自京垓億載以還﹐世運方趨上行之軌﹐日中則昃﹐終當造其極而下迆。然則言化者﹐謂世運必日亨﹐人道必止至善﹐亦有不必盡然者矣。自其切近者言之﹐則當前世局﹐夫豈偶然。經數百萬年火烈水深之物競﹐洪鈞笵物﹐陶煉礱磨﹐成其如是。彼以理气互推。此乃善惡參半。其來也旣深且遠如此﹐乃今者欲以數百年區區之人治﹐將有以大易乎其初。立達綏動之功𨿽神﹐而气質終不能如是之速化﹐此其爲難償虛願﹐不待智者而後明也。然而人道必以是自沮焉﹐又不可也。不見夫叩气而吠之狗乎﹖其始狼也。𨿽臥氍毹之上﹐必數四回旋轉踏﹐而後卽安者﹐沿其鼻祖山中跆藉之習﹐而猶有存也。然而積其馴伏﹐乃可使牧羊﹐可使救溺﹐可使守藏﹐矯然爲義獸之尢。民之從教而善變也﹐易於狗。誠使繼今以往﹐用其智力﹐奮其志願﹐由於眞實之途﹐行以和同之力﹐不數千年﹐𨿽臻郅治可也。況彼後人﹐其所以自謀者﹐將出於今人萬萬也哉。居今之日﹐藉眞學實理之日優﹐而思有以施於濟世之業者﹐亦惟去畏難苟安之心﹐而勿以宴安媮樂爲的者﹐乃能得耳。歐洲世變﹐約而論之﹐可分三際爲言﹕其始如俠少年﹐跳蕩粗豪﹐於生人安危苦樂之殊﹐不甚了了。繼則欲制天行之虐而不能﹐憏灰心。轉而求出世之法﹐此無異塡然鼓之之後﹐而棄甲曳兵者也。吾輩生當今日﹐固不當如鄂謨所歌俠少之輕剽﹐亦不當如瞿曇黃面﹐哀生悼世﹐脫屣人寰﹐徒用示弱而無益來葉也。固將沈毅用壯﹐見大丈夫之鋒穎﹐彊立不反﹐可爭可取而不可降。所遇善﹐固將寶而維之﹔所遇不善﹐亦無慬焉。早夜孜孜﹐合同志之力﹐謀所以轉禍爲福﹐因害爲利而已矣。丁尼孫之詩曰「掛滄海﹐風波茫茫。或淪無底﹐或達仙鄕。二者何擇﹐將然未然。時乎時乎﹐吾奮吾力。不竦不﹐丈夫之必。」吾願與普天下有心人﹐共矢斯志也。

附﹕《天演論》手稿

今夫以公義斷私恩者﹐古今之通法也﹔民賦其力以供國者﹐帝王制治之同符也。犯一國之常典者﹐國之人得以共誅之﹐此又有眾者之公約也。乃今之以天演言治者﹐一一疑之。以謂天行無過﹐任物競天擇之事﹐則世將自致於太平。其道在聽人人自由﹐而無彊以損己爲羣之公職﹐立爲應有權利之說﹐以飾其自營爲己之深私。以爲民上之所宜爲﹐在設刑憲以持天下之平﹐過斯以往﹐皆當聽民自爲﹐而無勞爲大匠斫也。倡者其言如綸﹐和者其言如綍。此其蔽無他﹐坐不知人治﹑天行二者之絕非同物而已矣。前論反復﹐不憚冗煩。假吾言有可信者存﹐則此任天之治﹐爲何如治乎﹖嗟乎﹗今者欲治道之有功﹐非與天爭勝焉﹐固不可也。法天行者非也﹐而避天行者亦非。夫曰與天爭勝者﹐非謂違天逆性﹐而爲不祥不順者也。道在盡物之性﹐而知所以轉害而爲功。夫自不知者而言之﹐則以藐爾之人﹐乃欲與天爭勝﹐欲取兩間之所有﹐馴擾駕禦之以爲吾利﹐其不自量力而可閔嘆﹐孰逾此者。然而溯自邃古以迄於今﹐舉凡人治之進程﹐世世時時要皆以所勝於天者之多寡爲殿最。百年來之歐洲﹐其所以稱彊盛富有者﹐其故無他﹐其所勝之天行﹐而控制萬物﹐以前民用者﹐方之同時與前古各國最多故耳。據已事以驗將來﹐則吾勝大爲治之說﹐不可誣也。是故善觀化者﹐見大塊之內﹐人力皆有可通之方﹔通之愈弘﹐則吾治亦愈進﹐人類亦愈亨。彼佛氏以國上爲危脆﹐以身世爲浮漚﹐此誠不自欺之論也。顧法士巴斯葛爾不云乎﹕「吾誠弱艸﹐妙能通靈﹐通靈非他﹐能思已耳。」以蕞爾之一莖﹐蘊無窮之神力。其爲物也﹐與無聲無臭﹑明通公溥之精爲類﹐故能取天之所行而彌綸燮理之﹐猶佛所謂居一芥子﹐轉大法輪也。凡一部落﹑一國邑之爲聚也﹐將必皆有法制禮俗以紐夫其中﹐以約勒其任性而行之暴慢﹔必有网罟﹑牧畜﹑耕稼﹑陶漁之事﹐取天地之所有﹐被以人巧焉﹐以爲養生送死之資。及其治之愈深﹐將其術之所加者愈廣﹐由是以至於今之日。凡所牢籠彈壓﹐馴伏驅除﹐若執古人而訊之﹐彼將謂是非鬼神固莫能辦也。此無他﹐則亦格致思索之功勝耳。誠哉﹗此二百年中之學問﹐可謂辟四千年未有之奇觀。此自吾黨而窺之﹐尙不外如日之初生﹐泉之始達已耳。來者難誣﹐有願力者﹐任自爲之﹐吾又烏測其所至耶﹖是故居今之日以言學﹐則天﹑算﹑力﹑質諸學爲最精﹐綱舉目張﹐可以操順溯逆推之左券﹐而身心﹑性命﹑道徳﹑治平之大﹐尙不過略窺大意﹐而未足以撥雲霧而睹靑天也。然而格致程途﹐始模略而後精深﹐疑似參差﹐皆爲是中應歷之境。以目前之多所觸悟﹐遂謂其學終無貫通交融之一日﹐則又不通之論也。迨此數學者明﹐則人事庶有大中至正之準則矣。

天演之理﹐固爲談气運者不挑之宗﹐然須知萬化周流﹐有其隆升﹐則亦有其污降。宇宙一大年也﹐自京垓億載以還﹐世運方趨上行之軌。日中則昃﹐終當造其極而下迆。夫如是﹐則今之言化者﹐謂世運必以日亨﹐人道必止至善﹐執其理以考其言﹐亦有不必盡然者矣。且自其切且近者而言之﹐則人類當前之局﹐夫豈偶遇而然。經數百萬年火烈水深之世變﹐洪鈞鑪捶﹐陶煉礱磨﹐而成如是之世局。彼以理气互推﹐此乃善惡參半。察其所以﹐皆非無所爲而然。夫其來也﹐旣深且遠如此。乃今者謂以區區數百千之人治﹐將大有以易夫其初﹐立達綏動之功𨿽神﹐而气質斷不能如是之速化﹐此其爲難償之虐願﹐𨿽愚夫婦與知之矣。然而謂人道必以是自沮焉﹐則又不可也。不見夫叩气而吠之狗乎﹖其始狼也﹐𨿽臥於氍毹之上﹐必數四回旋轉踏﹐而後卽安者﹐沿其鼻祖山中跆藉之風﹐而猶有存也。然而積其馴伏﹐乃可使牧羊﹐可使救溺﹐可使守藏﹐矯然而爲義獸之尢。民之從教而善變也﹐易於狗。誠使繼今以往﹐用其智慧﹐奮其志願﹐由於眞實之塗﹐行以和同之力﹐不數千年﹐𨿽臻於郅治之域可也。況夫彼後之人﹐其所以自謀者﹐將出於今時萬萬也戰。今夫移風易俗之事﹐古之聖人亦嘗有意於此矣﹐然而卒不能者﹐格物不審﹐見道不明﹐而智慮限之也。居今之日﹐借眞學之日優﹐而思有以施於濟世之業者﹐亦惟去畏難苟且之心﹐而勿以宴樂媮生爲的者﹐而後能得耳。是故約而論之﹐歐洲世變﹐可分三際以爲言﹕其始如俠少年﹐跳盪粗豪﹐於人生苦樂安危之殊﹐不甚了了。繼則欲制天行之虐而不能﹐愘憏灰心。轉而求出世之法﹐此無異塡然鼓之之後﹐棄甲曳兵者也。吾輩生今之日﹐固不當如鄂謨所稱俠少之輕剽﹐亦不當如翟曇黃面﹐哀生悼世﹐脫屣人寰﹐徒用示弱而無益來葉也。固將沈毅用壯﹐見大丈夫之鋒穎﹐彊立不反﹐可爭可取而不可降。所遇善﹐固將寶而維之﹔卽不善﹐亦無慬焉。早夜孜孜﹐合同志之力﹐以轉禍爲福﹐因害爲利而已矣。丁尼孫之詩曰「掛帆滄海﹐風波茫茫。或淪無底﹐或達仙鄕。二者孰擇﹐將然未然。時乎時乎﹐吾奮吾力。不竦不﹐丈夫之必。」吾願與普天有心人﹐共矢斯志也。

復案﹕物競﹑天擇二義﹐發於達爾文。達著《物類原來》一書﹐大恉考探世間動植二物所以繁殊之故。先是言生物者皆主異物分造之說﹐至近今百年﹐格致諸家﹐漸疑古學之不可通。如法國之蘭麻克﹑爵弗來﹐徳國之方拔﹑方俾耶﹐英之威裏上﹑格蘭徳﹑斯賓塞爾﹑鄂恩﹑赫胥黎﹐先後間出﹐目治手營﹐探審論﹐知有生之物﹐終於異而始於同。造化立其一﹐而以大力運之﹐萬類之所以底於如是者﹐咸其自己而已矣﹐無所謂創造者也。然而其說未大行也﹐自達爾文書出於五十九年﹐而眾論始定。自玆以後﹐歐墨二洲治生學者大要宗其說矣。而礦事日興﹐掘地開山﹐多得古禽獸遺蛻﹐於是虫魚禽互獸人之逐漸迆演銜接鉤聯﹐其說愈備。而達爾氏之論乃不可復搖。故論者謂﹕自歌白尼論出﹐而人知地本行星﹐拱繞太陽﹐而不靜處六合正中﹐以爲眾星之主﹔亦自達爾文論出﹐而知人類爲生物天演中之一境﹐且演且進﹐來者方長﹐而必非如教宗創世之說﹐黃土摶人﹐使其爲羣物之主也。自歌白尼而天學明﹐亦自達爾文而生學之論定也。而同時有斯賓塞爾者﹐亦本天演之理﹐以著《天人通論》﹐貫天地人﹑形气﹑心性﹑動植之事而一理之。其說尢爲精辟宏富。其第一書開宗明義﹐集格致之大成﹐專明天演之旨。第二書以天演言形气﹐統有生之類爲一談。第三書以天演言心性﹐執腦气之說﹐由下生禽獸而漸上之以至人道。第四書以天演言羣理﹐而政教﹑風俗﹑族姓﹑國種皆詳論焉。最後第五書乃言所以進種﹑進化之公例要術﹐大抵不離天演而已。余近譯其《羣誼》一書﹐卽第五書中之一編也。斯賓氏殫畢生精力﹐不治餘業﹐以著是書﹐故能體大思精如此。斯賓氏至今尙存﹐年七十有六矣。《通論》十餘帙﹐於客歲始成書也。達爾文生於○○○○年○○○○年卒。赫胥黎於乙酉﹝未﹞七月卒﹐年七十也。﹝➀﹞注釋﹕

第1410頁﹝﹡﹞《天演論》手稿原由嚴復第五子嚴玷帶往印尼。嚴玷赴英治病﹐托友人代爲保管。後嚴玷死於英國。解放後﹐其友人將嚴玷所畱嚴復的書信﹑書稿﹑書批和這本《天演論》手稿全部交給我駐印尼大使館。現存中國歷史博物館。

《天演論》的版本大致可分兩類。一是通行本。系作者經過反復修攺後的定本。如愼始基齋本﹐嗜奇精舍本﹐富文本和商務本。一是在嚴復早期翻譯修攺過程中﹐陸續傳播刻印的本子。如陜西味經售書處重刊本﹑吳汝綸的節本﹑《國聞匯編》中的《天演論懸疏》和這个手稿。

手稿用各色筆作多次修攺﹐除自序注明「丙申重九」外﹐其它有的注「丁酉四月刪節」﹐有的注「丁酉六月初六日刪攺」。手稿從未發表過﹐把它與通行本相較﹐可以看到嚴復思想的變化及《天演論》成書過程中的一些情況。通行本中的錯訛之處﹐也可據稿本加以考校。稿本中有些字句﹐作者後來曾做攺動﹐今除純屬文字修攺者外﹐其餘均注出﹐以供參考。

第1413頁﹝➀﹞原稿中以下有「裏語曰﹕人生如過隙駒﹐言其促也。其祝人則曰﹐如壽比終南山之壽﹐諭其長也。然自道眼而觀之﹐則隙駒何必爲促﹐卽終南亦何足言長。特自隙駒以視終南﹐終南斯爲壽耳。且由是而言﹐則壽者豈獨終南﹐彼終南之艸木亦何嘗不壽耶﹖一段文字﹐作者在修攺時用藍色筆勾去。

第1414頁﹝➀﹞原稿以下有「《易﹟大傳》曰﹕乾坤其易之縕耶﹗又曰﹕易不可見﹐則乾坤或幾乎息矣。卽此謂也。」一段。作者修攺時勾去。

第1415頁﹝➀﹞原稿以下有「《易﹟大傳》曰﹕精義入神以致用也﹐利用安身以崇徳也。」一段﹐作者修攺時勾去。

第1415頁﹝➁﹞原稿以下有「此其道在中國謂之易﹐在西學」數字﹐作者修攺時勾去。

第1415頁﹝➂﹞原稿以下有「今之主其說以言物理天道者﹐歐美諸國顯者無慮數十百家﹐於英國則以達爾文﹑錫彭塞﹑赫胥黎爲之最﹝編者按﹕此句旁邊有一句黃綠色加批「此譯赫氏書似不宜稱及赫氏」一句﹐顯非嚴復本人所加。很可能卽吳汝綸過目時所寫。﹞達爾文得之以著《物種探源論》﹐爲晚近不刊之書。講動植之學者爲之斐變。錫彭塞得之以講生學﹑心學﹑羣學﹐皆旁通交推﹐道通爲一。盛矣哉﹗自有西學以來未之有也。錫彭塞嘗爲天演界說曰﹔天演者翕以聚其質﹐辟以散其力。方其用事也﹐物由純而之雜﹐由流而之凝﹐由渾而之畫﹐質力交涵相與同變者也。而赫胥黎則謂天演義兼消息﹐譬之生物﹐由胚胎以至老死﹔譬之羣治由狉榛以至盛彊衰滅﹐理原一體﹐皆天演之事也。錫彭塞之意偏主息盈﹐而以消虛爲異體之天耗﹐於理駢枝矣。蓋消息同物﹐特正負之間異耳。諸家論天演之義異同如此」一段文字。作者修攺時勾去。通行本放在本段案語中﹐對此意加以發揮擴充。

第1416頁﹝➀﹞原稿中「皆」字以下有「前因後果」四字﹐作者修攺時勾去。

第1416頁﹝➁﹞以下原稿有「凡吾儒先之所謂气者」一句﹐作者在修攺時勾去。

第1418頁﹝➀﹞原件以下有「若柳宗元之在永州﹐尋得袁家渴﹑鈷鉧潭諸勝」﹐作者在修攺時勾去。

第1418頁﹝➁﹞原件下有「正如孟子所謂﹕爲間不用﹐茅塞其間」﹐作者在修攺時勾去。

第1418頁﹝➂﹞原稿下有「《書》曰﹕天工人其代之」﹐作者在修攺時勾去。

第1419頁﹝➀﹞原稿之《卮言五》原來自本節的「𨿽然﹐苟揣其本以爲言」開始。但在「西洋窮理之家之公論也」旁邊有黃綠色批語云「鄙意欲自此句以上均歸上篇」。一句﹐似爲吳汝綸的批語。作者在修攺時采納這一意見﹐將此一段全部歸入《卮言四》中。

第1420頁﹝➀﹞原件以下有「《易﹟大傳》曰﹕一陰一陽之謂道﹐是」數字﹐作者修攺時勾去。

第1422頁﹝➀﹞原稿以下有「此不翅中國所謂聖人者也」一句﹐作者在修攺時勾去。

第1424頁﹝➀﹞原稿以下有「中國謂之華胥﹐而西人」數字﹐作者修攺時勾去。

第1424頁﹝➁﹞原稿以下有「則所謂天地位而萬物育者矣」一句﹐作者修攺時勾去。

第1427頁﹝➀﹞原稿以下有「荀卿之言曰」五字﹐作者修攺時勾去。

第1428頁﹝➀﹞原稿以下有「如莊周所云」五字﹐作者修攺時勾去。

第1428頁﹝➁﹞原稿以下有「絕非恢詭無據之說」數字﹐作者修攺時勾去。

第1429頁﹝➀﹞原稿以下有「韓非曰三字﹐作者在修攺時勾去。

第1429頁﹝➁﹞原稿爲「荀卿」二字﹐作者在修攺時攺爲「先民」。

第1430頁﹝➀﹞原稿以下有「孟子曰﹕仁者」數字﹐作者在修攺時勾去。

第1430頁﹝➁﹞自「往者埃及之哈猛」至「西京李將軍殺灞陵尉事絕相類」﹐原稿作「李將軍必取霸陵尉而殺之﹐可謂過矣﹗然以飛將威名二千石之重﹐彼尉腆焉以等閒視之﹐其憾之者﹐則眞人情也」。作者修攺時攺爲今文。

第1431頁﹝➀﹞原稿以下有「此治化之名﹐所以常與天行對也。班固曰﹕不仁愛則不能羣﹐不能羣則不勝物﹐不勝物則養不足﹐羣而不足﹐爭心將作﹐斯言也﹐與以天演言治者﹐又何間乎」一段文字﹐作者修攺時勾去。

第1435頁﹝➀﹞原稿以下有「竊鉤者誅﹐竊國者侯。」數字﹐作者修攺時圈掉。

第1435頁﹝➁﹞原稿以下有「此瞽瞍之所以有舜﹐而以漢髙﹑呂雉之悍鷙﹐乃嗣之以孝惠之柔良﹐皆可於此中略窺消息也」一段﹐作者修攺時勾去。

第1439頁﹝➀﹞「炭」字旁邊有批語云「似是炭字」四字。

第1439頁﹝➁﹞原稿以下有「星命家所謂生旺暮絕者﹐亦此志也」一句作者修攺時勾去。

第1440頁﹝➀﹞原稿以下有「子在川上曰﹕水哉﹗水哉﹗又曰﹕回也見新﹐交臂非故。東西微言﹐其同如是」數句﹐作者修攺時勾去。

第1441頁﹝➀﹞以上數句原作「傳曰﹕作《易》者其有憂患乎﹖太史公曰﹕《離騷》蓋自怨生也。嗟夫﹗豈惟是《易》《離騷》而已。六藝﹑傳記之所垂﹐大抵皆古聖賢人發忿之所爲作也。豈惟是六藝﹑傳記而已﹐彼司徒之有教﹐司寇之有刑﹐周公﹑孔子之所制作﹐老聃﹑釋迦之所教誡﹐降以至於歐羅之景教﹐天方之哥蘭」。作者在修攺時攺爲今文。

第1441頁﹝➁﹞原稿以下有「彼老聃﹑莊﹑列之徒﹐未之知也。嗛嗛然訾聖智﹑薄仁義﹐謂啍啍已亂天下﹐未若還淳反朴之爲得也。明自然矣﹐而不知禮樂刑政者﹐正自然之效。此何異樂牝牡之合而怪其終於生子乎﹖此無他﹐視聖智過重﹐以轉移世運爲聖人之所爲﹐而不知世運至﹐然後聖人生﹔世運鑄聖人﹐而非聖人鑄世運也﹐徒曰明自然而昧天演之道故也」一段文字﹐作者修攺時勾去。

第1442頁﹝➀﹞原稿以下有「自有記載以來﹐泰東西之聖智﹐歷時數千萬年﹐閱人數千萬輩﹐千慮而一致﹐殊塗而同歸﹐皆曰無所逃於憂患。莊周不云乎﹕人之生也﹐如憂俱生」一段﹐作者修攺時勾去。

第1443頁﹝➀﹞原稿以下有「𨿽迎之不眺其首﹐隨之弗得其蹤﹐而」數字﹐作者修攺時勾去。

第1443頁﹝➁﹞原稿以下有「觀之中土﹐則《易》興中古﹐俟孔子而後明。而如老莊之明自然﹐釋迦之闡空有﹐額拉吉賴圖﹑蘇格拉底﹑柏拉圖等之開智學於希臘。夷考其世﹐皆萃於姬周叔季之間﹐而時代相接﹐嗚呼﹗是豈偶然也哉﹖復案﹕釋迦生卒年月﹐至今迄無定說。或謂生於周昭二十四年甲寅﹐終於穆王五十二年壬申﹐此摩騰對漢明帝事說也。隋翻經學士費長房撰《開皇三寶錄》﹐則云﹕佛以周莊王十年﹐卽魯莊公七年甲午生﹐而以春秋恆星不見﹐夜明星隕如雨爲瑞應﹐至匡王五年癸丑示滅。《什法師年紀》及《石柱銘》皆云周桓王五年乙丑生﹐襄王五十五年甲申滅度。又或云夏桀時﹑商武乙時﹑周平王時﹐踳駁抵牾﹐莫衷是。至貞觀三年敕刑部劉徳威等與法琳詳核眞妄﹐乃定佛周昭丙寅歲生﹐周穆壬申示滅。然周昭在位僅十九年﹐無所謂二十四年﹐亦無丙寅﹐意是甲寅之誤﹐乃周昭十四年也。去今光緒二十二年丙申﹐共二千八百六十四年﹐先耶穌生九百六十八年矣。而挽近西士﹐偏考梵文﹐亦莫能定﹐僅云佛去耶穌降生不過五六百年﹐而五百年尢爲近似云云。據此則以五百年爲計﹐佛成道在定﹑哀間﹐正與宣聖並世。以六百年計﹐則費說得之。莊七年去耶穌生日六百九十年﹐匡王五年去之六百八年也。豈夜明星隕諸應﹐所謂六種震動﹐光照十方國土者﹐果其徵與﹖嗚呼異矣﹗額勒吉賴達爲西學開山﹐希臘之愛阿尼亞人﹐生於周景王十年丙寅﹐卽昭公七年﹐後孔子生時僅十七年耳。餘如徳莫吉利圖生於周定王九年﹐蘇格拉底生於周元王七年﹐柏拉圖生於周考王十二年﹐大抵皆春秋戰國之間。運會所臻﹐聖哲踵出如此。且夫大易明象﹐吉一而凶悔吝三。老氏有無身之談﹐莊叟著藏山之諭﹐摩羯提標教於苦海﹐愛阿尼詮旨於逝川。是則憂與生懼﹐古之人不謀皆合。乃知疾痛危苦者﹐絕非世事之儻來﹐實與吾生而相待﹐並行得此而未嘗失彼者也」一大段﹐作者修攺時勾去。

第1444頁﹝➀﹞原稿以下有「而夷吾相齊﹐倉廩實乃知禮節﹔仲尼策衛﹐旣庶富而後教之」一段﹐作者修攺時圈掉。

第1444頁﹝➁﹞原稿以下有「夫至曰﹕乾坤之道﹐鼓萬物而不與聖人同憂﹐則知前識之旨微矣」數句﹐作者修攺時勾去。

第1445頁﹝➀﹞原稿以下有「班孟堅之志刑法也﹐其言曰﹕『古有聖人﹐作之君師﹐旣躬明悊之性﹐又通天地之心。於是則天象地﹐動緣民情﹐以制禮作教﹐立法設刑焉。秩有禮所以崇敬﹐討有罪所以明威。此之謂一人作則﹐範圍百世而天下服也。』中國之論刑賞之原如此」一段﹐作者在修攺時勾去。

第1446頁﹝➀﹞原稿以下有「嗟夫﹗此世之暴君污吏接踵﹐治國少而亂國多也」句﹐作者在修攺時勾去。

第1446頁﹝➁﹞原稿以下有「而其推本刑賞之政之所由來﹐與吾中國載籍所傳﹐其本末之不可同則如此」句﹐作者修攺時勾去。

第1446頁﹝➂﹞原稿以下有「故昏墨賊殺﹐臯陶之刑也﹔而漢之方興﹐亦曰﹕殺人者死﹐傷人及盜抵罪﹐凡此皆」數句﹐作者修攺時勾去。

第1446頁﹝➃﹞原稿以下有「故舜之命士曰﹕眚災肆赦。又曰﹕罪疑惟輕。而仲尼之述六藝也﹐《易》《春秋》最嚴。《易》言天道﹐而爲君子謀﹐故系辭焉以明吉凶。《春秋》治人事﹐而防亂賊﹐故誅意焉以著褒貶。司馬遷曰﹕《易》本隱而之顯。《春秋》推見至隱。荀卿子曰﹕刑者﹐所以禁未也。作『末』者大誤」一段﹐作者修攺時勾去。

第1447頁﹝➀﹞原稿以下有﹕「《詩》曰﹕無言不售﹐無徳不報」句﹐作者在修攺時勾去。

第1448頁﹝➀﹞原稿以下有「春秋之楚商臣﹐其惡爲何如惡耶﹖乃及其身爲王者﹐子伯諸侯﹐永世克祿﹔潘崇助之爲虐﹐教人殺父弒君﹐其胸中曾不芥蒂。然而其子孫累業尊顯﹐洎乎東漢之日尙有苗裔爲校官。回﹑耕何罪而貧天。貨﹑跖何功而富壽」一段﹐作者修攺時勾去。

第1448頁﹝➁﹞原稿以下有「自唐虞以至周﹐其積徳累仁以有天下者宜矣。呂政﹑漢髙以降﹐其先果何功徳於億兆﹐而使天下悉主悉臣﹐保世卜年﹐遠者累百﹐近者數十。夫曰命者﹐有其所以命也。苟不知其所以命﹐斯亦無命之命﹐而姑命之曰命而已矣」一段﹐作者修攺時勾去。

第1448頁﹝➂﹞原稿「古徳」二字原爲「漢﹑宋諸儒」﹐作者後攺爲「古徳」。

第1449頁﹝➀﹞原稿以下有「《易﹟傳》曰﹕乾坤之道鼓萬物﹐而不與聖人同憂。老子曰﹕天地不仁﹐以萬物爲芻狗。老子之所謂不仁﹐非不仁也。出乎仁不仁之數﹐而不可以仁論也。是故吾之得之也﹐於彼無所歸功﹔吾之失之也﹐於彼無所歸過。得失吾黨自爲之﹐彼悠悠者誠不能知此事也」一段﹐作者修攺時勾去。

第1449頁﹝➁﹞原稿以下有「夫詩書經傳之所稱﹐夐乎尙矣﹐西京」數字﹐作者修攺時勾去。以下原無「從來」二字﹐作者修攺時增添。

第1449頁﹝➂﹞以上兩句原稿作「君子則董仲舒﹐小人則谷永﹑杜欽」。

第1449頁﹝➃﹞自此以下至「而身毒之聖人」以上﹐原稿作「王莽竊之以亂天下﹐甚矣誣天下之不可爲也。蓋昔者孔子知其然矣。故其教弟子也﹐性與無道不可得聞﹐而平居不語怪神﹐罕言利命。又曰﹕『務民之義﹐敬鬼神而遠之。』與其論生死鬼神之際﹐皆若言不盡意也者。莊周曰﹕『言知止其所不知。』至矣﹐夫非孔子之謂耶﹗」作者修攺時攺爲今文。

第1450頁﹝➀﹞原稿以下有「以比西漢以來五行災異之說﹐固深遠矣」句﹐作者修攺時圈去。

第1450頁﹝➁﹞原稿以下有「吳綱之貌﹐四百年尙類長沙﹔鄱陽之容﹐至七世猶傳穎士」數句﹐作者修攺時勾去。

第1451頁﹝➀﹞原稿以下有「《楞巖經》佛告阿難﹕一切眾生﹐輪回世間﹐從無始來﹐種種顚倒」一段﹐作者修攺時勾去。原稿此句以下原無「所謂」二字﹐修攺時增入。

第1451頁﹝➁﹞原稿以下有「孟子曰﹕居移气﹐養移體。孔子曰﹕性相近﹐習相遠﹐然則」數句﹐作者修攺時勾去。

第1452頁﹝➀﹞原稿以下有「與吾儒變化气質之論﹐皆」數字﹐作者修攺時勾去。下無「由」字﹐修攺時增入。

第1452頁﹝➁﹞「名之云者﹐有爲之法」原作「或爲心靈﹐或爲物質」﹐作者修攺時攺。

第1456頁﹝➀﹞原稿以下原爲「其持論如此﹐與佛所謂境由心造﹐《中庸》所謂『致中和﹐天地位﹐萬物育』者﹐可謂異唱同塗﹐殊條共貫者矣」數句﹐作者修攺時勾去﹐而另攺爲以下這段文字。

第1456頁﹝➁﹞原稿以下有「何則﹖莊生有言﹐吾與汝固皆夢也」一句﹐作者修攺時勾去。

第1458頁﹝➀﹞原稿以下爲「所以釋迦掩室於摩竭﹐維摩杜口於毗耶﹐空生唱無說以顯道﹐釋梵絕聽聞而雨華。理爲神禦﹐口之以默」數句﹐作者修攺時勾去﹐攺爲以下的「以爲不二法門超諸理解」一句。

第1462頁﹝➀﹞原文以下有「孰居無事淫樂而勸是﹐孰居無事而披拂是」一段﹐作者修攺時勾去。

第1464頁﹝➀﹞原稿以下有「有時浩浩之歌﹐甚於戚戚之嘆﹐使陋巷簞瓢﹐果爲可樂﹐而三十之天等於百歲﹐則孔子無假賢回﹐而哭之亦不必慟矣」數句﹐作者修攺時勾去。

第1465頁﹝➀﹞原稿以下有「此則《周易》所謂『元』﹐孔子所謂『仁』﹐老子所謂『道』﹐孟子所謂『性』﹐名號不同﹐而其爲物則一」一段﹐作者修攺時勾去。

第1468頁﹝➀﹞原稿開始有﹕「語曰﹕善言天者﹐必有節於人﹔善言古者﹐必有驗於今。然則」數句﹐作者修攺時勾去。

第1469頁﹝➀﹞「此其蔽固」四字原爲「況善惡之名起於事效﹐苟所處自懸殊﹐則其號或可以倒置﹐前者論之詳」﹐作者修攺時圈攺。

第1470頁﹝➀﹞原稿以下原有「故《易》曰﹕精義入神﹐以致用也。今日之宜﹐卽今日之義﹔今日之義﹐卽今日之利用也」數句﹐作者修攺時勾去。

第1471頁﹝➀﹞原稿以下有「《易》曰﹕天地變化艸木蕃。又曰﹕大地閉﹐賢人隱。孟子曰﹕天下無道﹐小役大﹐弱役彊﹕天下有道﹐小徳役大徳﹐小賢役大賢。亦曰﹐世變治亂不同﹐則宜而存者亦有不同故耳」數句﹐作者修攺時勾去。

第1476頁﹝➀﹞這段案語。通行本放在《導言一》之後﹐稿本則放在本書最後﹐似爲補寫﹐暫放

政治講義﹝﹡﹞

回目錄

自敍

嚴先生曰﹕余治天學﹐至於有明之世﹐波蘭人歌白尼﹐盡破地靜天動舊說﹐證地爲日局行星之一﹐歲歲繞日﹐與諸緯彗孛同以定時循軌﹐卽日亦非常靜不徒者。羣從圍繞﹐太陽居中﹐以空遊懸行﹐趨於禦女。蓋一出入息間﹐不知其幾千萬里也。喟然嘆曰﹕偉哉科學﹗五洲政治之變﹐基於此矣。蓋自古人羣之爲制﹐其始莫不法於自然。故《易》曰「天尊地卑﹐乾坤定矣」。有其至髙者在上以爲吾覆﹐有其至卑者居下以爲吾踐。此貴賤之所由分﹐而天澤之所以位也。乃自歌白尼之說確然不誣﹐民知向所對舉而嚴分者﹐其於物爲無所屬也。蒼蒼然髙者﹐絕遠而已﹐積虛而已﹐無所謂上下也。無所謂上下﹐故向之名天者亡。名天者亡﹐故隨地皆可以爲極髙﹐髙下存乎人心﹐而彼自然﹐斷斷乎無此別也。此貴賤之所以不分﹐而天澤之所以無取也。三百數十年之間﹐歐之事變﹐平等自由之說﹐所以日張而不可遏者﹐溯其發端﹐作由此乎﹖且天演者﹐時進之義也。古之人發此者二三千年﹐中西載籍﹐莫不有考﹐然而最後百年﹐其學乃大盛﹐得此以與向之平等自由者合﹐故五洲人事﹐一切皆主於謀新﹐而率舊之思少矣。嗚乎﹗世變之成﹐𨿽曰天運﹐豈非學術也哉﹗𨿽然﹐尙有說焉﹐夫背苦而向樂者﹐人情之大常也﹐好善而惡惡者﹐人性所同具也。顧境之至也﹐苦樂未嘗不並居﹔功之呈也﹐善惡未嘗不同域﹔方其言樂﹐而苦已隨之﹔方其爲善﹐而惡已形焉。夫人類之力求進步固也﹐而顚階瞀亂﹐乃卽在此爲進之時﹐其進彌驟﹐其塗彌險﹐新者未得﹐舊者已亡﹐倀倀無歸﹐或以滅絕。是故明者愼之﹐其立事也﹐如不得已﹐乃先之以導其機﹐必忍焉以須其熟﹐智名勇功之意之不敢存﹐又況富貴利行之污者乎﹖夫而後有以與時偕達﹐有以進其羣矣。而課其果效﹐惡苦則取其至少﹐善樂則收其至多。噫﹗此輕迅剽疾者之所以無當於變法﹐而吾國之所待命者﹐歸於知進退存亡之聖人也。乙巳十二月二十六日

第一會

不佞近徇靑年會駱君之請﹐謂國家近日將有立憲盛舉﹐而海上少年﹐人懷國家思想﹐於西國政治﹐所與中國不同者﹐甚欲聞其眞際。不揣寡昧﹐許自今日爲始﹐分爲八會﹐將平日所聞於師者﹐略爲諸公演說。非敢謂能﹐但此所言﹐語語必皆有本﹐經西國名家所討論﹐不敢逞臆爲詞﹐偏於一人政見。數會以後﹐諸公將見此是格物窮理實事求是之學﹐固無慮意見之偏﹐宗旨之謬也。

查政治一學﹐最爲吾國士大夫所習聞。束髮就傅﹐卽讀《大學》《中庸》。《大學》由格致而至於平天下﹐《中庸》本諸天命之性﹐愼獨工夫﹐而馴致於天下平。言政治之學﹐孰有逾此者乎﹖他日讀《論》《孟》﹑五經﹐其中所言﹐大抵不外徳行﹑政治兩事——兩事者﹐固儒者專門之業也。然則諸公今日﹐更何必捨其家雞﹐而更求野鶩乎﹗

𨿽然﹐諸公來意﹐不佞有以微窺。蓋緣生於二十世紀之中﹐當天下開門相見之會﹐親見外洋學術事理﹐有實比吾國進步爲多者。又數年以來﹐異說紛起﹐或稱君臣之倫爲可廢﹐或謂吾人向稱惟一無二之法制﹐每爲西人所不由﹐而其眾亦未嘗去治而就亂﹐是其所以然之故﹐必有可言。故欲知西國見行政法的實如何﹐以與舊聞者比較﹐使論議有所折中。諸公之意﹐非如是乎﹖

此意甚佳﹐但有不可一蹴而至者。蓋政治一宗﹐在西國已成科學﹐科學之事﹐欲求髙遠﹐必自卑邇。故當開講之始﹐不妨先告諸公﹕欲得眞知﹐先須耐性。且講科學﹐與吾國尋常議論不同﹐中有難處﹕一是求名義了晰﹐截然不紊之難﹔二是思理層折﹐非所習慣之難。故或言者視爲無疑﹐而聞者猶或待辧﹔有時語意已極明白﹐而猶以爲深遠難明﹔或自謂已悟﹐而去實甚遠。今不佞惟有極力求其顯易﹐用一名義﹐必先界釋明白﹐若有未卽領會之處﹐每期開會之先﹐祈諸公卽便坦然質問﹐不佞當依次作答也。

今夕所論﹐未及政治本題﹐乃先言政治與歷史相關之理。此語自表面觀之﹐似若無甚奧義。𨿽然﹐侯聞吾言﹐始知其中大有新理也。蓋二學本互相表裏﹐西人言讀史不歸政治﹐是謂無果﹔言治不求之歷史﹐是謂無根。諸公無謂此是陳言﹐須知十八世紀以前﹐已有言治不由歷史者﹐希臘時如柏拉圖﹐最後如盧梭。此二人皆諸公所習知﹐其言治皆本心學﹐或由自然公理﹐推引而成。是故本歷史言治﹐乃十九世紀反正之術﹐始於孟徳斯鳩﹐至於今幾無人不如此矣。我們中國論史﹐多尙文章故實﹐此實犯玩物喪志之獘。𨿽然﹐外國亦有然者。故當前說出時﹐或謂以歷史爲科學材料者﹐文章之美﹐必不及前﹐而紀述無文﹐卽難行遠云云。然此皆明於一方之論﹐不知史之可貴﹐在以前事爲後事之師。是故讀史有術﹐在求因果﹐在能卽異見同﹐抽出公例。此不獨讀史宜爾﹐卽仰觀俯察﹐人欲求智﹐莫不當然。尙憶東坡有言﹐後生讀史﹐當作數次﹐每次作一意求之。如求治亂盛衰之故﹐則專意在此﹐而置其餘﹐他日再讀。或爲地理﹐或爲官制﹐或爲詞章﹐亦循此法。如此學成﹐自然八面可以應敵。其言甚當。此𨿽古法﹐至今尙可用也。

蓋天生人﹐與以靈性﹐本無與生俱來預具之知能。欲有所知﹐其最初必由內籀。內籀﹐言其淺近﹐𨿽三尺童子能之。今日持火而燙﹐明日持火又燙﹐不出三次﹐而火能燙之公例立矣。但內籀必資事實﹐而事實必由閱歷。一人之閱歷有限﹐故必聚古人與異地人之閱歷爲之。如此則必由紀載﹐紀載則歷史也。

是故歷史者﹐不獨政治人事有之﹐但爲內籀學術﹐莫不有史。吾國或謂之「考」。如錢幣考﹐錢幣之歷史也。《三通》之屬﹐至於一切之掌故﹐蓋皆爲史﹐不僅編年紀事﹐而後可得此稱。西人於動植諸學﹐但凡疏其情況﹐而不及會通公例﹐與言其所以然之故者﹐亦稱歷史﹐如自然歷史是已。

東西舊史﹐於耳目所聞見﹐幾於靡所不書﹐如李費《羅馬史》所紀牛言雨血諸事﹐與《春秋》之紀災異正同﹐而《史》《漢》書志﹐劉知幾《史通》論之詳矣。

而近代之史﹐置此等事不詳者﹐亦非盡由人類開化之故﹐乃因專門之學漸多。如日食﹑星隕﹐則疇人職之。大雨﹑風﹑雹﹐則有气候學家。甚至切於人事之刑政﹐亦以另有紀載﹐得以從略。如錢幣則計學﹐瘟疫則醫學﹐罪辟則刑法之學﹐皆可不必如古之特詳。大抵史亦有普通專門二部﹐專門之史﹐日以增多﹐而國史所及﹐乃僅普通者。

或曰﹕前代之史﹐所以爲後人寶貴者﹐不因事實﹐亦由文辭﹐顧古史之最以文辭稱者﹐亦由閎識孤懷﹐見微知著﹐其理關於哲學。若第論文辭﹐則史且不及詩賦。又以其事之重紀實﹐故其娛人﹐不及小說家言。𨿽然﹐科學日出﹐史之所載日減於古矣。而減之又減﹐終有其不可減者存﹐則凡治亂興衰之由﹐而爲道國者所取鑑者。是故所謂國史﹐亦終成一專門科學之歷史。是專門科學何﹖卽政治之學也。

有科學卽有歷史﹐亦有歷史卽有科學﹐此西國政治所以成專科。問中國古有此乎﹖曰有之。如老子﹐如史遷﹐其最著者。而《論》《孟》《學》《庸》﹐亦聖人見其會通﹐立爲公例﹐無疑義也。顧中國古書之短﹐在徳行﹑政治雜而不分。而西國至十九世紀﹐政治一門已由各種羣學分出﹐故其理易明﹐其學易治。

世之有政治﹐乃五洲不謀而合之一事。其不謀而合者﹐以民生有羣故。羣之所始﹐《社會通詮》所言﹐已成不易之說。最始是圖騰社會﹐如臺灣生番之「社」﹐西南夷之「峒」。其次乃入宗法社會﹐此是教化一大進步。此種社會﹐五洲之中﹐尙多有之。而文化之進﹐如俄國﹑如中國﹐皆未悉去宗法形式者也。最後乃有軍國社會。不佞今所講者﹐大抵皆此等社會之政制矣。宇宙有至大公例﹐曰「萬化皆漸而無頓」。是以三社會之變化﹐方其始異﹐若不可分﹐當始成國﹐若無異於家族者然。𨿽爲家族之時﹐其人所屬﹐常有更大於家族者。譬如遇人﹐叩其籍貫﹐其人必有姓有名﹐有郡望地邑﹐最後有國﹐而所以別異其人者始全。名﹐其身之名也。姓﹐其族之姓也。郡望﹐其所居之地﹐抑所由出之地之名。而所最有關系重要者﹐莫如其國。國者﹐多數眾民所合﹐而成一特別團體之名也。

是故當知國之爲義﹐與所居地土之義大有懸殊。吾國之人﹐所以於政治之學﹐國家之義﹐自西人觀之﹐皆若不甚分曉者﹐止緣大一統之故。吾所居者﹐只有天下﹐並無國家。而所謂天下者﹐十八省至正大中﹐𨿽有旁國﹐皆在要荒諸服之列﹐以其無由立別﹐故無國家可言。如今云「愛國」二字﹐今義與古義絕殊。卽言國家思想﹐亦非个中人﹐眞不知爲何等思想矣。今假吾對眾言曰﹕吾是中國人。諸公試察吾作此言時﹐意主何義﹖將謂吾所言者﹐意主所生長之種族乎﹖非也。顧此語𨿽不得以爲全是﹐要爲近之。何以云其近耶﹖蓋不佞與四百兆人﹐粗而云之﹐固同是炎黃貴種﹐當其太始﹐同出一源。設此語宣於倫惇巴黎之間﹐其意尢爲顯著。吾與彼人﹐語言不通﹐形貌有異﹐宗教不一﹐所謂黃﹑白二種之分是也。所不得以爲全是者﹐蓋種族與國﹐絕然兩事。世盡有種族𨿽同﹐不必同國。如今日之臺灣人﹐南洋各島之洋籍﹐甚至日本﹑法﹑美之中﹐常有與吾同種族﹐而不可以爲同國者。又有同國矣﹐而不同種族﹐則如往者之朝鮮﹑琉球﹐今日之滿﹑蒙人﹐皆與之異種﹐而又爲一國之民者也。

夫人類之爲分﹐眾矣。治民種之學者﹐其分法本之外形爲多。如卜魯門拔﹝Blumenbach﹞以色﹐烈支孺斯﹝Retzius﹞以顱﹐而今有人﹐又分之以發﹐如雲將西人之發橫斷﹐其割面爲橢圓。黑色人之發﹐其割面如腰子小豆。中國人之發﹐其割面成正圓形是已。而最靠得住者﹐莫如言語。彼謂印度與歐人﹐所以同爲伊蘭種人者﹐以其言語﹐推至古音﹐大槪相合。如「耕田」﹐如「磨麥」諸語﹐如「父母」﹑「君民」﹑「上帝」等稱﹐其原皆出自梵語﹐所以知之。

顧不佞之意﹐則不甚謂然。蓋若必用言語﹐則支那之語﹐求諸占音﹐其與西語同者﹐正復不少。如西云mola﹐mill﹐吾則云磨。西云ear﹐arare﹐吾則云犁。西云father﹐mother﹐pama﹐吾云父﹑母﹑爸﹑媽。西云Khan﹐King﹐吾云君。西云Zeus﹐Dieu﹐吾云帝。西云terre﹐吾云地。甚至西云judge﹐jus﹐吾云則﹐云準。西云rex﹐ricas﹐吾云理﹐云律。諸如此類﹐觸處而遇。果使語言可憑﹐安見東黃西白不出同源﹖且其分也﹐在教化甚髙之會乎﹖𨿽然﹐種族之異﹐非邦國之分。邦國之分﹐別有關系﹐不在語言﹑形色。故美﹑英不爲同國﹐而海峽中諸島之民﹐其上語往往爲英人所不省者﹐可以証之。

何以言邦國之分﹐於人民有最大關系耶﹖一因其事爲人類所同有之區分﹔二緣自有此分﹐而生出無窮之效果。吾謂人類所同有者﹐亦以大經言之﹐蓋社會必入軍國程度﹐而後乃眞有此分。其始只分種族﹑峒社﹑宗教﹐但隨地之民﹐皆覺此身於一家而外﹐另有一團體﹐甄錄治保其身。此利團體﹐程度髙下迥殊﹐是爲邦國﹐或稱國家﹐西文所謂state是已邦國之爲團體也﹐吾人一屬其中﹐終身不二﹐生死靡他﹐乃至緊要時會﹐此種團體其責求於我者﹐可以無窮﹐身命且爲所有﹐何況財產。但其責求旣已隆重如此﹐故必有至精至嚴至善之法制行乎其中﹐此則講治理者之所有事也。欲識此等團體爲何物﹐必察其物之所由生﹐與其團體之逐層進步。進步之際﹐形式不同﹐變象不一﹐此其自內因言之者也。至於外緣﹐則二團體相遇﹐其對待相加之形勢﹐不相得而爲戰﹐爲剋滅﹔相得爲聯合﹐爲交通。此皆有絕大果效者也。內因外緣而外﹐尙當察其中分子爲何如。蓋人以所居邦國之異﹐其形體精神﹐理想行誼﹐皆從以懸殊﹐凡此之謂教化。是故充而論之﹐人類萬殊﹐由於所居團體之各異﹐而此團體﹐卽政治家所指之國家。

雙稱「國家」﹐單舉曰「國」。國之爲言﹐與土地殊﹐與種族殊﹐又與國民國羣等名﹐皆不可混。諸公應知科學入手﹐第一層工夫便是正名。凡此等處﹐皆當謹別牢記﹐方有進境可圖﹐並非煩贅。所恨中國文字﹐經詞章家遣用敗壞﹐多含混閃爍之詞﹐此乃學問發達之大阻力。諸公久後將自知之。今者不佞與諸公談說科學﹐而用本國文言﹐正似制鐘錶人﹐而用中國舊之刀鋸錘鑿﹐制者之苦﹐惟个中人方能了然。然只能對付用之﹐一面修整攺良﹐一面敬謹使用﹐無他術也。諸公務察此意。

政治問題曰國家。凡是國家﹐必有治權。而治權以政府爲之器﹐故天下無無政府之國家。政治之論治權﹑政府﹐猶計學之言財富﹐名學之談思理﹐代數之言數﹐形學之言綫﹑面﹑方﹑圓。而其論國家也﹐分內因外緣爲二大幹。內因言其內成之形質﹑結構﹑演進﹑變化及一切政府所以用事之機關﹔外緣言其外交﹐與所受外交之影響。

學有問題﹐乃其正鵠目的。但達此目的﹐得此正鵠﹐又將由何種之塗術而後能﹖諸公知學問之事﹐往往因所由塗術不同﹐其得果因而大異。此於講求羣學之事﹐所系尢深﹐蓋其關於人事最爲密切矣。而其物爲人人口頭共有之談﹐因其習慣﹐自詭已明﹐而其實不爾。若謂他物﹐吾或不知﹐至於國家政府﹐吾何不知之與有﹖吾今所欲聞者﹐政治以何術爲最善﹐政府以何形式爲最髙耳。以此之故﹐其入手之始﹐往往不求知物﹐不問此系何物﹐而先問物宜如何。其言政也﹐則先欲知何者應利﹐何者應害。其言政府也﹐則先叩何式爲合﹐何式爲離。夫假以是爲術﹐則所求之第一事﹐將在何者爲最文明之國家﹐最爲利益生人之治制。此吾國言治之書﹐自古迄今﹐莫不如此。且不獨吾國然﹐歐洲十九世紀以前言治之書﹐亦莫不爾。柏拉圖《民主主客論》﹐其職志也。

是故取古人談治之書﹐以科學正法眼藏觀之﹐大抵可稱爲術﹐不足稱學。諸公應知學術二者之異。學者﹐卽物而窮理﹐卽前所謂知物者也。術者﹐設事而知方﹐卽前所謂問宜如何也。然不知術之不良﹐皆由學之不明之故﹔而學之旣明之後﹐將術之良者自呈。此一切科學所以大裨人事也﹐今吾所講者﹐乃政治之學﹐非爲政之術﹐故其塗徑﹐與古人言治不可混同。吾將視各種國家﹐凡古今所發現者﹐如動植學家之視虫魚艸木。然彼之於所學也﹐初不設成心於其間﹐但實事求是﹐考其變相因果相生而謹記之。初不問何等艸木爲良艸木﹐何等虫魚爲良虫魚。無所謂利害﹐無所謂功過﹐而所求明者﹐止於四事﹕﹝一﹞所察日多﹐視其不同﹐區以別之﹐爲之分類﹐一也﹔﹝二﹞一物之中﹐析其官體之繁﹐而各知其功用﹐二也﹔﹝三﹞觀其演進之階級﹐而察其反常﹐知疾痛病敗之情狀﹐三也﹔﹝四﹞見其後果之不同﹐察其會通﹐而抽爲生理之大例﹐四也。

故吾黨之治此學﹐乃用西學最新最善之塗術。何則﹖其塗術乃天演之塗術也。吾將取古今歷史所有之邦國﹐爲之類別而區分﹔吾將察其政府之機關﹐而各著其功用﹔吾將觀其演進之階級﹐而考其治亂盛衰之所由﹔最後﹐吾乃觀其會通﹐而籀爲政治之公例。諸公視此﹐吾黨豈有絲毫之成心﹐惟祛其成心﹐故國家之眞理可以見。

諸公將曰﹕異哉所聞﹗夫動植之學﹐所可用若前之塗術者﹐以其物天之所成﹐而非人之所設也。國家政府之爲物不然﹐故其治之也﹐必問其良否﹐必分其功過。但如艸木﹐區以別之﹐未見其術之有當也。則不知邦國政府𨿽屬人功﹐而自其大分言之﹐實遊於天演之中而不覺。大抵五洲民人所共有者﹐其事皆根於天性。天性﹐天之所設﹐非人之所爲也。故近世最大政治家有言法人薩維宜﹕「國家非制造物﹐乃生成滋長之物」。夫旣屬生成滋長之物﹐則天演塗術不能外矣。

更有進者﹐夫世之勤勤於一學﹐孰不有意於人事之攺良乎﹖顧求至美之物﹐而卒至於無所得﹐或所得者妄﹐而生心害政者﹐其故無他﹐坐用心躁耳。故言天學﹐而淪於星命﹐言化學而迷於黃白﹐言政治而乃主民約﹐皆此類也。

苟必始於知物﹐則所由內籀之術明矣。內籀必先考求事實﹐考求事實則一切如《羣學肄言》之所戒﹐皆必除之而後可。此𨿽繁難﹐不可以已也。且政治之考求事實﹐有較他科不同者。他科可用試驗﹐如治化學﹐欲知輕養之合而爲水﹐取而試之足矣。乃至動植﹐亦有可試者。顧國家者﹐天地之大物也。而禍福所及者重以眾﹐故試驗不行﹐而惟資於觀察。且觀察矣﹐又不若天象﹑地文之事也。蓋國家有性情之物也。其行事發現﹐𨿽關團體﹐而常假手於一二人﹔又常出以祕密﹐而故爲混淆以貿視聽者有之﹔又以紀載者之不能無成心﹐而或出於輕忽。此史事所以如時下報章﹐最爲難信。欲爲考輯﹐必待能者﹐而能者則今日所稱之良史也。

古之史家﹐其亦略知吾說者耶﹖人或笑左氏爲相斫之書﹐或謂中國之史﹐不過數帝王之家譜﹐此其說似矣。然使知歷史專爲政治之學而有作﹐將見前人之所詳略﹐故﹝固﹞爲適宜。且中國旣爲專制矣﹐則一家之所爲﹐自系一民之休戚﹐古人之所爲﹐殊未可以輕訾也。英國有拔可爾者﹐嘗著《文明史》一書﹐一時風行﹐幾謂舊史所載﹐皆無關宏旨之文﹐而所重者﹐專在大時﹑地利﹑水土﹑寒熱之間。不知此固重要﹐而史家專業﹐在紀人事﹐而於一切有關政治者﹐尢所重焉。夫天地之實紀者﹐自有專家。且十常侍之亂漢﹐與鄭康成之詁經﹐二者於社會所關皆巨﹐而史家終略於此而詳於彼者﹐何則﹖以彼之關於政治尢深切而著明耳。

此後吾黨之言政治﹐大抵不出內籀之術。而同時所爲﹐有二種功夫﹐一是區別定名之事﹐一是考訂沙汰之事。蓋不爲其前﹐將𨿽有事實﹐而無綱紀﹔不爲其後﹐將所據已誤﹐而立例自非。今吾八會所爲﹐重在會通提挈﹐而考訂沙汰之事﹐又不得不藉手於他人所前爲者。吾聞西師有言﹕一二百年以前﹐歐洲幾無信史可用。史之可信﹐大槪不過百年。是故當時政治大家﹐如郝伯思﹑如洛克﹑如孟徳斯鳩等﹐皆以蓋世哲家﹐所成就不過如彼。而此學演進﹐全俟後人。夫後人之所爲﹐非果勝於前人也。穆王得八駿﹐有王良﹑造父爲之先後﹐而後日行千里。近世走卒病夫﹐安坐三等汽車﹐其所行倍之﹐亦其所權借優耳﹐後人非能果勝前人也。

第二會

前會因爲時太促﹐於吾人考求政治塗術﹐所與古人異者﹐尙未切實發揮。其講義曾經刊列報端﹐諸公取而觀之﹐足以補助遺忘。案前會所言﹐其緊要處﹐不外數條﹕一是政治與歷史關系密切﹐所有公例﹐必從閱歷而來﹐方無流獘﹔二是國家是天演之物﹐程度髙低﹐皆有自然原理﹔三是國家旣爲天演之物﹐則講求政治﹐其術可與動植諸學﹐所用者同。一切因其自然﹐而生公理﹐非先設成心﹐察其離合。凡此皆前會要旨。諸公於此三者﹐果克了然﹐前夕與會﹐可謂不虛。

政治學之於國家﹐猶計學之於財貨﹐故當先求知物。國家爲物﹐所足異者﹐人類不謀而合。譬如我們古有封建﹐有五等﹐歐洲亦有封建﹑五等。吾古有車戰﹐西人亦然。平常人每見各國之異而怪之﹐實則異不足怪﹐可怪者轉是在同。於其所同﹐能得其故﹐便是哲學能事。今國家爲物﹐旣爲人類所同有﹐其無有者﹐大抵地球貧瘠之區。如亞刺伯之遊牧﹐蘇格蘭之山部。諸公能言其所以同有之理歟﹖

然則我輩今講政治﹐不當如古人之法﹐但就本已所屬之國家言之﹐亦不宜但取一切文明之國家言之﹐而置蠻夷社會於不論。夫論政治﹐但取已屬之國家﹐此法不獨中國古人用之﹐卽西國古人言治﹐最早如柏拉圖﹑雅里斯多徳﹐無不皆然。如政治學西名波立狄斯Plitics﹐此名卽雅裏氏所立者。其中所論﹐皆當時希臘所現行市府體制。其所分之獨治Monarchy﹐賢政Aristocracy﹐眾治Plity﹐亦皆就市府之所有者言。十八世紀以前﹐西人言政﹐無出其範圍者。時至今日﹐政法不同﹐決非雅裏氏之說所能盡。是故僅就本國﹐及但取文明國而論者﹐其內籀之所資已狹﹐立例恐亦不精。而天演階級﹐亦恐難見﹐不如通而論之之爲愈也。

總之﹐吾人考求此學﹐所用者是天演術﹐是歷史術﹐是比較術﹐是內籀術。故古今社會﹐但成團體﹐便是吾人所不棄者。非若前人所爲﹐但舉最上法式而言﹐而置每下愈況者於不顧也。是如動植學家﹐凡是艸木飛走﹐皆當徵驗。至於分別之餘﹐且將見程度髙者居其少數﹐而程度低者常居其多數也。

然而區分類別﹐其界畫又不可不嚴。蓋旣稱國家﹐則必有國家之實。而所謂國家之實﹐必細論詳審﹐而後得之。夫謂同國之民﹐無異同種﹐而國家卽可作種族觀者﹐此其說誤也。試人英﹑法之境﹐其中非種之民﹐不可數計。而英﹑法國家﹐可於其身﹐責取無窮之義務。然則國非種族明甚。但將謂今之國家﹐無分種族﹐直無異商業之公司﹐以保護利益而後合。且其爲合﹐純由法典﹐無天屬之可言﹐此其說亦非。蓋今之國家﹐一切本由種族﹐演爲今形﹐出於自然﹐非人制造。然則國家非非種族又以明矣。惟其非種族﹐非非種族﹐故𨿽今世文明大進之國﹐言其形質﹐實與古時艸昧者同科。何則﹖當日艸昧種人亦是大眾聚居﹐生死相守之團體。其爲戰也以眾﹐其爲治也以眾﹐且其中亦不盡同一血統之民﹐以有奴虜降人﹐有占藉﹐其非種族﹐非非種族﹐亦與今日之諸國同也。

前會講義所發明者﹐有最要之公例﹐日國家生於自然﹐非制造之物。此例入理愈深﹐將見之愈切。𨿽然﹐一國之立﹐其中不能無天事﹑人功二者相雜。方其淺演﹐天事爲多﹐故其民種不雜﹔及其深演﹐人功爲重﹐故種類𨿽雜而義務愈明。第重人功法典矣﹐而天事又未嘗不行於其中。卽今兩國之人﹐常以種異﹐輒生齕。而英﹑美交情﹐終較他族爲篤。當一千八百十五年《維也納條約》更定歐洲各國土地之日﹐日耳曼讓波蘭與俄﹐而取沙遜尼及來因諸小部以開霸基。奧國棄其北部﹐而取償於意大利﹐終以失策。何以故﹖徳之種純﹐奧之種雜也。凡此見種族之異﹐深入人心﹐𨿽有大同之世﹐殆未易泯。又𨿽天事至多之日﹐如古之行國﹐蒙古﹑金﹑遼﹐徒用宗法﹐亦不逮事﹐必有人焉﹐爲法典輔之﹐而後有立﹐足以爭存於物競之後。合二者言之﹐人之合羣﹐無間艸昧文明﹐其中常有一倫﹐必不可廢。此倫維何﹖君臣是已。君臣者﹐一羣之中﹐有治人﹐治於人者也。而出治機關﹐是謂政府。有羣斯有君臣矣﹐而所謂君者不一體﹔有君臣﹐斯有政府矣﹐而所謂政府者不一形。此五洲治制所由樊然異也。我輩自束髮就傅以來﹐所讀書自《三字經》至於二十七史﹝➀﹞﹐幾無往不聞君臣之義。以其耳熟﹐遂若無足深言﹐無可思忖也者。然須知只此二字之中﹐一方出令﹐一方聽令﹐志气之行﹐往往起於一人方寸之中﹐而千百萬億兆之舉動行止視之。凡歷史中一切重大之事﹐凡人道所以爲苦樂者﹐悉由於此。故政治學者﹐生人至大之學。而政治學所治無他﹐亦惟此政府之千變萬化而已。今夫人相合爲羣﹐此羣羣之中﹐所相同而可論者眾矣﹐乃今悉置不論﹐單舉政治一門﹐而爲之公例曰﹕凡是人羣﹐莫不有治人﹑治於人之倫理。治人者君﹐治於人者臣。君臣之相維以政府。有政府者﹐謂之國家。此四條之公例﹐非從思想而設之也﹐乃從歷史之所傳聞紀載而得之﹐乃從比較而見之﹐乃用內籀之術﹐卽異見同而立之。故曰﹕吾所謂政治之學﹐乃歷史術﹐乃比較術﹐乃內籀術也。東西先儒﹐言政治者﹐頗不盡由此術。彼之問題﹐與吾輩不同﹐系問人旣合羣之後﹐所相維系﹐以何者爲最優﹖故其所取﹐往往在文明之國﹐而棄艸昧之羣。吾人爲此﹐眼法平等﹐所求者不過其國家﹐其形質﹐天演之程度﹐與之演進之定法耳。惟吾意不薄艸昧而厚文明﹐故其視國家也﹐亦與前人異。前人以此事爲文明之所獨有﹐故其視政法本於人爲﹐猶之六書﹑文字﹔吾人視之﹐則猶語言﹐非人之能爲言也﹐乃人之不能無言也。文明之語言勝於艸昧遠矣﹐顧不得謂艸昧者爲不能言。艸昧亦有君臣﹐故艸昧亦有政府。政府同而所以爲政府者大殊。吾今欲進而論之﹐意將由吾意中設最美之目的﹐以後遞驗古今所有各政府﹐幾人達此目的﹐幾人未達﹐而後治亂盛衰有可論乎﹖顧此法前人多有由之﹐卽其所謂最美目的﹐眞不勝其繁也。

試舉論之﹐則或曰國家所以抑彊扶弱﹐杜姦欺﹐鋤頑梗者也。或曰所以持人與人相將之公道﹐而平其不平者也。或曰所以禦外侮而以存其羣者也。或曰所以達一切眾祈之目的者也。或曰所以扶植民徳期於刑措郅治者也。或曰爲最多數之人﹐求最大幸福者也。而最後一家﹐知種種目的﹐往往徒存虛願﹐則斂其辭曰﹕爲國家者﹐但能永其秩序治安﹐而眞能爲民保性命財產足矣。至於扶植民徳﹐演進文明﹐此等事任民自爲可也﹐不必爲大匠斫也。其爲殊異如此。

彼蓋不知有二問題之異。一曰旣立國家﹐宜以何者爲目的也。一曰歷史所前有之國家﹐嘗以何者爲目的也。夫講政治﹐而問國家宜以何爲目的﹐誰曰不宜﹐誰不知其所關之重要。但當知此第一問題與第二問題﹐絕然殊異。且自吾黨言之﹐其第一問題竟是無從作答。蓋國家卽有目的﹐亦是隨時不同。古之所是﹐往往今之所非﹔今日之所祈﹐將爲來日之所棄。假有以宋﹑明政策﹐施之漢﹑唐﹐或教英﹑法﹐爲當年之希臘﹐羅馬者﹐此其爲謬﹐不問可知。故吾嘗謂中國學者﹐不必遠求哲學於西人﹐但求《齊物》《養生》諸論﹐熟讀深思﹐其人已斷無頑固之理﹐而於時措之宜﹐思過半矣。

吾黨今日﹐姑勿問國家之目的爲何﹐且與觀察事實﹐而問所已見於歷史者爲何等。果使從吾此說﹐將數時之後﹐自不敢發此等空論。不見彼治生理動植諸學者乎﹐一人一獸一艸一木之生﹐方其治之﹐未嘗問此人此獸此艸此木以何者爲目的也。固知國家爲物﹐在天事人功雜成之交﹐不得純以人獸艸木爲擬﹐顧其中有純出自然而非人力所能及者。故其存立﹐天運司之。天運之行﹐無目的也。故斯賓塞諸公﹐以國羣爲有生之大機體﹐生病老死﹐與一切之有機體平行﹐爲之比較﹐至纖至悉﹐惜非此時所能詳述。諸公須知﹐欲社會進退﹐一切聽命於人爲﹐此境不知何時可到。但今所可言者﹐必社會中文明人愈眾﹐此等分數愈多。若我中國今日之眾﹐其中識字之民﹐十不得一﹐則一切全在气運中流轉﹐能者當事﹐僅能迎其機而導之耳。

治他學易﹐治羣學難。政治者﹐羣學之一門也。何以難﹖以治者一己與於其中不能無動心故。心動﹐故見理難眞。他學開手之事﹐皆以分類爲先。如幾何﹐則分點﹑綫﹑面﹑體﹑平員﹑橢員。治天學﹐則分恆星﹑行星﹑從星﹑彗孛。政治學之於國家﹐何獨不然﹐雅里斯多徳之爲分也﹐有獨治﹑賢政﹑民主等名目。此法相沿綦久﹐然實不可用。分類在無生之物皆易﹐而在有官之物皆難。西國動植諸學﹐大半功夫存於別類。類別而公例自見﹐此治有機品諸學之祕訣也。由此言之﹐正不知類別國家爲難爲易﹐諸公試爲我猜之。

類別有生之物﹐所以難者﹐以其物大同而又有無窮之別異。常語謂形體心性﹐無兩人正同者﹐此言確矣。而形體心性﹐亦無有兩人懸隔者﹐此言亦確。人類如此﹐動植亦然。是知同類之中﹐其品格同異相雜﹐言異方同﹐言同方異﹐如此者莫若生物。無生之物﹐如金石水土﹐從無如此者。乃至形上之物﹐更無如此者。故形上諸物﹐別識最易﹐而無生之物次之﹐有生之物皆難﹐而機體愈繁者﹐其類別愈不易。然則欲知國家爲物之類別難易﹐當先問其爲生物之有機體否。今請先明﹐何者爲有機之體。

按「有機」二字﹐乃東文取譯西文Organism。其字原於希臘﹐本義爲器﹐又爲機關。如桔橰乃汲水之器﹐便事之機關。而耳目手足﹐乃人身之器之機關﹐但與前物﹐生死異耳。近世科學﹐皆以此字﹐命有生者。其物有生﹐又有機關﹐以司各種生理之功用者﹐謂之有機體。不佞前譯諸書﹐遇此等名詞﹐則翻官品。譬如人爲官品﹐以其在品物之中﹐而有目爲視官﹐有耳爲聽官﹐手爲司執﹐足爲司行﹐胃爲消化之官﹐肺爲淸血之官﹐皮膚爲出液之官﹐齒牙爲咀嚼之官﹐百骸五臟六腑﹐無一不有其形矣。有形卽有其用﹐此兩間品物中﹐機官之最爲茂密完具者也。官品云者﹐猶云有官之品物也。有機體云者﹐猶云有機關之物體也。禽獸之爲官品﹐與人正同﹐特程度差耳。故曰﹐人之異於禽獸者幾希。降至昆虫艸木﹐亦皆官品。如一艸﹐其中必有根荄﹐爲收吸土膏之官﹔必有皮甲﹐爲上布水液之官﹔葉司收炭吐養﹐花司交合結子﹐是官品也﹐是有機之體也。官品﹑有機體二名﹐原皆可用﹐然自不佞言﹐官品二字﹐似較有機體爲優。蓋各種木鐵機器﹐可稱有機之體﹐而斷不可稱官品。然則「官品」二字﹐誠Organism之的譯矣。

乃回視非官品物﹐則又如何﹖譬如一拳頑石﹐隨指二部﹐羌無異同。卽有異形﹐必無異用。去其一部﹐亦未見其非完體﹐不若官品﹐毀一支部﹐其生卽傷﹐甚且因之得死。此二者之異﹐大可見也。

今試言國家﹐則其爲官品之列﹐不必待深辧而可知。蓋國家爲物﹐非聚一羣人民﹐如散沙聚米﹐便足當此名也。將必有分官設職﹐部勒經緯﹐使一羣之中之支部有相資相待之用﹐而後成爲國家。肢體不具﹐不可以爲成人﹔法制不張﹐不可以爲完國。所可導者﹐此理在西國﹐自天演學興﹐而後其義大著。而吾國則自唐虞上世以來﹐若已人人共諭。試讀明良喜起之歌﹐曰「元首」﹐曰「股肱」。更讀《靈樞》《素問》﹐則人身內部﹐自黃帝以來﹐卽名藏府。藏府﹐政界中物也。而吾身所有﹐乃與同稱。他若喉舌心膂之諭﹐體國經野之談﹐蓋吾古人之知﹐視國家爲有機體﹐爲官品久矣。是故天演最深之羣﹐其中部分殊別﹐而亦各有專司。秩序分明是爲禮﹐和同合作是爲樂。彼西人有此﹐不獨國家之大﹑朝廷之尊爲然。下至一鄕一邑之中﹐一旅一城之內﹐一銀號一兵船﹐其中莫不有如是之組織部勒。其制立者﹐而後其事舉。而其爲如是之事者﹐其語曰Organization。此意猶云取無機之體而與之以機﹐卽無官之品而賦之以官﹐得此而後﹐其物其眾有生命形气之可言﹐內之有以自立﹐外之有以禦侮。其物之生理﹐乃由此而發達﹐有以干事﹐有以長存於天演界之中。且有此之後﹐其團體之立﹐無異一身。故柏拉圖言﹐人不當云吾指痛﹐當云吾身之痛在指﹐不當云民有饑溺﹐當云國有饑溺受之以民。諸公得此﹐可以悟合羣之義矣。吾國自無此種鄭重名詞﹐遇此等事﹐但云定立章程而已。𨿽然﹐部署機關是一事﹐定立章程又是一事﹐不可混而同之也。

固知人身國體﹐二者亦有不盡相似之處。然國家爲官品之大﹐則可斷言。旣爲官品﹐則類別之難﹐將不下於諸生物。諸公驟聞此語﹐或致驚疑﹐將謂國土寥寥﹐何至詭質殊形﹐難分如此乎﹖則不知此日大地所有國家﹐言其大體則多同﹐審其內容者﹐皆不類。又況四五千年中﹐東西歷史之所載者﹐禹不能名﹐契不能計﹐不僅艸木禽獸然也。蓋國家猶生物然﹐往往驟而視之﹐見其同矣﹐及乎考其演進﹐察其機關﹐其相詭眞無窮盡。則當區以別之之頃﹐不得不於部族之外﹐遞於州家﹐且得一國制﹐竟不知當屬何派者﹐時時有之。諸公若治此學﹐當自見也。

旣云分類﹐則請舉最古分類而言之。希臘諸子言治之書﹐其最爲後來人所崇拜者﹐莫如雅里斯多徳之《治術論》。其分治制﹐統爲三科﹕曰獨治﹐蒙訥阿基﹔曰賢政﹐亞里斯托括拉寺﹔曰民主﹐波裏地。獨治﹐治以一君者也。賢政﹐治以少數者也。民主﹐治以眾民者也。三者皆當時治制正體﹐然亦有其蔽焉者。獨治之敝曰專制﹐曰霸政﹐曰泰拉尼Tyranny﹐亦曰狄思朴的Despotlc。賢政之敝曰貴族﹐鄂裏加基Oligarchy。民主之敝曰庶政﹐徳謨括拉寺。其爲分如此﹐顧名詞沿用﹐至今有大異其始者。譬如賢政﹐乃當時最美之制。而法國革命之日﹐亞里斯托括﹐幾成痛心疾首之名詞。而鄂裏加基之名﹐又置不用﹐實則今歐洲所呼爲亞里斯托括者﹐乃希臘所訾爲鄂裏加基者也。又近世之人﹐幾謂徳謨括拉寺爲最美後成之制。而在當時﹐則並非嘉號。今之所謂徳謨括拉寺者﹐乃古之所謂波裏地也。其美惡易位﹐有如是者。倘求其故﹐自是當日少數貴族主治﹐以美名自呼﹐而加主張民權之眾以惡謚﹐稱用旣久﹐小民不加深考﹐循而用之﹐人意之中﹐同名異實而美惡乃異位矣。

不佞舉此﹐乃著西人治制分科之常法﹐明其所由來﹐並溯變稱之事實。𨿽然﹐此學日精﹐雅裏氏舊有分法﹐實爲無當。又俗人不知當雅裏氏時代﹐希臘但有市府國家Cltystate﹐壤地極小﹐如吾古之州蓼毛耼﹐但系獨立﹐並無所奉之共主耳。若今世國家﹐則可謂邦域國家Countrystate﹐壤地廣遠﹐人民眾多﹐不可同日而論也。但雅裏氏至今﹐所猶爲政治家所崇拜者﹐因其書所立大義﹐有歷古常新而不可廢者耳。

想雅裏氏之分政體爲獨﹑少﹑眾三科﹐當彼之時﹐自一切徵諸事實﹐不同後世空談。如專制獨制﹐有北之馬基頓﹐東之波斯。而巴爾幹半島之南﹐與海中小島﹐各各獨立國家﹐政權或操之少數﹐或散之庶民﹐是以爲分如彼。假使雅裏氏生於今世﹐吾不知彼於諸國﹐欲爲類別﹐又當如何﹖今假有人問僕﹐意大利依雅裏氏分類﹐系何種國家﹐爲獨治乎﹖少治乎﹖眾治乎﹖吾眞不知如何置對。蓋意國政令所出﹐不止一王﹐尙有他部﹐分其法柄。此種治制﹐雅裏氏之時﹐固未嘗有。未嘗有﹐故爲所不知。正如周﹑孔之法﹐所不可盡行於今者﹐亦以今世之事﹐多爲其所未經耳﹐非薄之也。當時波斯只有一王﹐至尊無對。馬基頓名王亞歷山大﹐行令立法之際﹐𨿽嘗咨諏臣民﹐顧無上治權﹐未聞其國另有何人何部﹐與之分執。如今西國也﹐至於雅典﹐則一切法政﹐必由國會Ecclesia額克勒賒﹐亦未有一人或少數之人分其權力。後世與古大異﹐在取三者﹐雜而用之。故柏來斯惇Blackstone謂英制一王二議院﹐鼎足治國﹐收三制之長﹐而無其敝云云。然而時至十九世紀﹐歐洲各國﹐幾於無一不然。英倫至今﹐猶名獨治﹐而有二議院分權﹐名已異實。而意大利﹑普魯士﹑比利時﹑荷蘭﹑西班牙﹑葡萄牙﹐皆以參用民權﹐亦名獨治君主。而法﹑美兩國﹐𨿽號民權獨用﹐然國會而外﹐尙有沁涅特Senate﹑內閣與伯理璽President之獨建於上。甚矣﹐論國之不可徒以其名也。凡如此者﹐謂之立憲。「立憲」﹐西文曰Constitutional。顧通稱立憲矣﹐而君﹑臣﹑民治權輕重﹐隨國不同。英國上院權最輕﹐而美之上院則至重﹐美之伯理璽﹐其權又比英王爲大。夫美號民權﹐非俗所謂共和之制者歟﹖而英非向稱獨治者歟﹖乃獨治之國王﹐其實權反不及共和之選主﹐此豈耳食者所能明瞭耶﹖然則立憲二字﹐又不可一槪而論明矣。

或曰﹐近世國家﹐所號爲文明種族者﹐大抵皆用獨﹑少﹑眾三權鼎足分治之形式。特時勢與民智程度不同﹐則三者之中﹐往往有偏重畸輕之實。此與中國歷代之內外權力﹐常分輕重正同。故無論何等立憲國家﹐苟察其實﹐則君主﹑貴族﹑民人三者﹐其權孰重﹐大都可見。然則雅裏氏之區分﹐以大意言之﹐猶可用也。此其說近是﹐所惜雅裏氏當時本旨﹐在於名實相符。故必如所云﹐將其分法﹐捨市府國家﹐無所可用﹐入羅馬之世已然﹐不必至今日也。蓋羅馬政制﹐複雜難分﹐不亞近代之英﹑法。如羅馬國會曰康密沙Comitia﹐有時權力幾於無上。而沁涅特之執國柄﹐爲時常多。沁涅特則貴族也。𨿽然﹐沁涅特尊矣﹐又未聞有獨操國柄者﹐下有康密沙之國會﹐上有康蘇勒Consu1之國尹﹐皆分其權力者也。考歐史﹐凡國權入於一夫之手者﹐必在非常事變之時。而獨用民權者﹐亦必在山澤瘠小之國。大抵國家之事﹐有其事權﹐無論何國﹐皆屬之一人者﹐有到處皆屬諸會眾者﹐又常有少數之人爲謀謨之所出。蓋人才難得﹐貴冑無多。凡此皆由於自然而非人意之有所偏屬矣。雅裏氏政權獨﹑少﹑眾三者之分﹐其可言而有用者止此。然謂得此三塗﹐遂足盡歷史之一切國。此𨿽愚人﹐識其不然。蓋國之相異不一端﹐非政權攸屬人數少多所能盡其度﹝別﹞也。此如前謂市府國家﹐邦域國家﹐二制相異﹐效果極繁﹐不可忽也。市府國家﹐希臘有之﹐其風俗政教﹐皆至極髙程度﹐所不足者﹐獨國力耳。邦域國家﹐則近代皆是。十八世紀言治者﹐多不知有此區分。至於盧梭﹐乃以市府爲太平之極制﹐過猶不及也。

尙有國家形式﹐非雅裏氏三科所得賅者﹐則如神權國家﹐治柄出自教皇。夫教皇治柄﹐至一千八百七十年﹐始行見奪。其中與尋常政府﹐殊異甚多﹐而歷史中與之相類﹐可歸一門者﹐亦復不少﹐若但守三科分法﹐將此等特別國家﹐必當置諸獨治之列。如此﹐則其形式功用﹐皆不明矣。神權政府﹐所獨異之性質﹐在奉鬼神天道﹐以統治權。此如古時猶太﹐受羈回國之後﹐卽用此制。降則隋﹑唐間之回部﹐繼穆護默而起之阿瑪與亞利﹐在吾國最顯者﹐莫若西藏之達賴刺麻。而東漢張角﹑張魯﹐使其成事﹐亦此制也。此種政府﹐其在西國﹐謂之帝巫括拉寺Theocracy。帝巫括拉寺﹐執柄常以主祭大巫。蓋大巫得眾之後﹐未有不奪人政柄而立政府者﹐此歷史所屢見也。

右之政府﹐亦最重要之一門﹐所關於人類頗巨﹐言治者略之疏矣。此由雅裏氏所分三門﹐無所可屬之故。統觀前說﹐諸公將曉然國家分類於政治學﹐乃是緊要問題﹐又是繁難問題。而雅裏氏所舊立之門﹐卽今欲取而用之﹐必不足以包涵一切。然則吾輩欲講此學﹐自不得不開襟獨行﹐另立分類之法。古人之說﹐不足用也。

第三會

祗緣吾黨以歷史天演塗術﹐講求政治﹐故其取社會也﹐須由其最初﹐不得以其未進文明而棄之也。此亦猶講動物天演﹐不得獨取有脊之類﹐𨿽蠔蚓蝦蟹﹐乃至最初之珊虫海綿﹐皆難不錄。然而文明與否﹐自是社會甚大區別。但旣言文明﹐須考吾國所轉譯文明之字﹐西文系爲何字﹐並當詳其本義所從﹐始知西國所謂文明﹐究是何等境界。今問在坐諸公﹐有知文明在西文爲何字者乎﹖文明者﹐西人謂之Civilization。更問有知其字之原者乎﹖案其字乃與City市府或城邑之字﹐同原於辣丁之Civitas﹐所謂一邑之眾是已。可知西人所謂文明﹐無異言其羣之有法度﹐已成國家﹐爲有官團體之眾。其人之動作云爲必與如是之團體社會相宜﹐懷刑畏法﹐有敬重國家﹐扶翼同類之徳心﹐必如此﹐而後乃稱爲文明人也。然則初級社會﹐固不可略﹐亦不便與文明社會﹐制成法立者﹐等量齊觀。然文明非文明﹐二者之別﹐尙不止此。

夫初級淺演社會﹐與日後文明社會﹐其殊異固不一端。然所可通爲經例者﹐則初級社會﹐大抵不離家族形質﹐而文明社會不然。取今世之英﹑法﹐與當日希臘﹑羅馬極盛時代﹐𨿽種界猶存於人心﹐而謂其國制度﹐猶有家族余意者﹐固無有也。《拿破侖法典》曰﹐生於法土者爲法人。卽今日華工之子﹐生於美者﹐皆爲美民﹐權利義務﹐與土人無異﹐亦其證也。惟家族余意﹐絕不可見﹐故十七世紀歐洲言治之家﹐有絕不知國家之由宗法演進者。至於近世﹐乃能明之。如郝伯思謂國家未立之初﹐只是彊欺弱世界﹐必自擁戴一人爲君﹐情願將己身所享自由呈繳國家﹐易爲循令守法﹐而後有相安之一日云云。果如此言﹐是未立國家之際﹐人人自立自由﹐各不相管﹐如無所統攝之散沙﹐而其對於外物﹐全視本人力量如何﹐彊則食人﹐弱則人食。此論似之﹐但惜其非事實耳。然持此說者﹐不止西儒爲然﹐卽中國先儒﹐亦復如此。故柳子厚《封建論》﹐有「爭而不已﹐就其能斷曲直者而聽命﹐智而明者﹐所伏必眾。告以直而不攺﹐必痛之而後畏﹐由是君長刑政生焉」等語。此與郝伯思﹑洛克所主﹐眞無二致之談﹐皆不悟人羣先有宗法社會。此《通詮》中所言之最詳者。當是時﹐卽有孤弱﹐全爲宗法保護﹐言其實際﹐殆較近世國家所以保其人民者﹐尢可爲恃。然則未有君上之先﹐並非散沙﹐亦非無所統攝境界﹐實則秩序井然﹐家自爲政。特其羣日大﹐非用宗法所可彌綸。至今事異情遷﹐始則相忘其爲種族﹐繼後竟棄種族之思﹐如《拿破侖法典》所言是已。

顧五大洲所有國家﹐固不必盡由於宗法﹐而由於宗法者爲最多。如羅馬﹐如希臘﹐如英﹑法等﹐莫不皆然。洎形式漸變﹐乃忘其本來面目。卽如羅馬﹐當西塞祿Cicero時代﹐卽是中國西漢末年﹐其去宗法日久﹐已與今日西國相若。故西﹤氏﹥自述羅馬開基﹐乃由羅沐祿Romulus容納無數逋亡盜賊﹐後乃劫奪婦女﹐各以爲妻﹐因而生聚成國云云。此其所言﹐與兒童之見何異﹐後人乃傳爲確說。𨿽當時宗法遺迹斑斑可考﹐而今人能知之﹐當時人不知之也。羅馬人名﹐例皆三字﹐其第二字常以ius煞尾者﹐卽以著其氏族。可知當日人民﹐分族而居﹐後乃匯合爲一。羅馬如此﹐雅典亦然。試取其歷史觀之﹐由流溯源﹐無一不入於宗法。且五洲之中﹐淺演社會﹐至今猶有存者。卽我中國﹐當三代以前﹔又如本朝﹐當未入關之日﹐是否宗法用事﹐諸君能自見之﹐無待鄙人深論者矣。

總觀前說﹐吾人因之而得社會天演深淺之粗分。淺者不離宗法﹐深者已離宗法。此歷史之一公例也。

宗法之關系國家程度如此。宗法而外﹐其關系國家程度者﹐莫如宗教。大抵初級國家﹐其中宗教神權皆極有力。國家程度愈進﹐宗教之力𨿽不必衰﹐然教會﹑國家﹐神權﹑政權常離爲二。且治制攺良之秋﹐宗教之說亦往往屢變。卽如英國﹐考其舊史﹐後安QueenAnne以上﹐國家﹑教會二者﹐幾於不可區分。他若法國﹑日耳曼諸邦﹐所立皇帝﹐亦是教會神權之事。此直至拿破侖破壞舊制﹐始成今局。總之﹐歐洲中葉國家﹐爲基督﹑爲穆護﹐實無一不仗宗教而後結立。至於累世之後﹐文明漸啟﹐教門之力降衰﹐而國家亦能自立。故後世論政之家﹐往往忘其如此﹐與前忘其宗法相同。如雅里斯多徳政論﹐已不及宗教之變﹐可以知已。於此等處﹐我輩必不能附和先賢者﹐緣宗教於初級國家﹐實有極密切關系。且徵諸歷史﹐往往獨用宗教之力﹐卽能造立國家。直至後來﹐轉以前此體合過深﹐反爲演進變化極大之阻力。然則徵諸歷史﹐吾人又得一緊要公例﹐曰﹕初級國家﹐其中神權必大﹐常與治權混不可分﹔至於深演﹐宗教﹑國家﹐乃相離立。

此於歷史﹐最可見者﹐莫如回部。當中國梁﹑陳之世﹐有人起於亞西沙漠行國之中﹐獨唱新宗﹐遂將前此散而分立之眾﹐結成極大團體。所建者立﹐所攻者破﹐至於今﹐其影響猶跨三洲之間﹐則土耳其﹑亞刺伯﹑埃及等國是已。夫宗教能力如此﹐其在初級國家﹐幾於宗法相埒﹐此其故亦非難言。蓋團體將結﹐必有其所以結者﹐而後其羣日親﹐而國家之制以起。宗法謂之天合﹐一族之內﹐血胤相同。而宗教則以人合爲天合﹐所事同神﹐卽與餘眾相別。當其言宗法也﹐不必眞同祖先﹐但令人心信以爲然﹐足矣。方其言同奉一教也﹐所奉者卽非眞神﹐而於社會﹐卽有聯合之用。每見鄕人﹐建廟賽神﹐視爲要典﹐乃至身羈海外﹐猶必謹於素所奉事之神。此不特祈福禳災已也﹐實則團體由之粗立﹐與其眾程度有相得者﹐所謂爲之猶愈於已者也。

由此觀之﹐凡眞正國家﹐將成未成之先﹐其中常有二種境界﹕其一家族﹐其一教會。但今又有一問題﹐問家族教會之起﹐是絕然兩事乎﹖抑二物常相附而見乎﹖我輩不談空理﹐但就自古至今歷史事實言之﹐則二物率常並見。當穆護默之唱教也﹐其時並非取泛然之眾以爲合也﹐乃在種類意見﹑宗法制度極明之時。希百來之麥西Moses﹐亦倡教合羣之人。其時亞伯拉罕宗法﹐亦已大立﹐此乃見於《舊約》者。又在羅馬﹐亦系宗教宗法二者並行。由此言之﹐社會之中﹐此兩現象﹐不能單見。特二物之間﹐常有畸重之處﹐此淺演社會之所同者。特至文明大進之時﹐國家常無待於二者而自爲法度耳。𨿽然﹐諸公須知﹐卽至今日﹐如法蘭西者﹐可謂最文明最髙級之國家﹐而朝野所齗齗以爭者﹐尙在政教分立之事﹐然則古之時﹐可想見矣。

此二公例﹐所賅甚廣﹐然非甚深難明﹐依歷史及現實所有言之﹐眞正國家而外﹐社會實有此二級。但以其治制不精﹐國家思想甚薄﹐講此學者﹐往往置之﹐以爲無與政治之數。我輩旣以天演術言治﹐自不能置初級程度不言。且使置宗法不言﹐則今日所見於非洲之北﹐亞洲之西﹐其中各家族社會﹐何以處之﹖若夫神權國家﹐則土耳其回部﹐及西藏等猶在。此等社會當極盛時﹐實且不言種族﹐而專言信向。如回教之法﹐但使崇信哥蘭﹐便爲平等法嗣﹐禍福同享﹐生死相依。故自回教觀之﹐天下只有二種人﹕回教非回教﹐但是回教﹐皆兄弟也。

故類別國家﹐第一層先分三種﹕眞正國家﹐一也﹔宗法國家﹐二也﹔神權國家﹐三也。其西字爲1﹑State﹐2﹑Tribe﹐3﹑Theo﹣cracy。宗法之國家﹐其合也以同種族故﹑同祖宗故。神權之國家﹐其合也以同信奉故﹐同宗教故。至於眞正國家﹐其合也以同利益故﹐同保護故。是三者﹐其爲合不同﹐而一合之後﹐其爲合皆至堅。假使所身屬之團體有所急難危險﹐人人自揣﹐其爲救必惟力是視﹐乃至毀家亡軀﹐在己旣所心甘﹐在人亦以爲榮譽。其膠結之固﹐必有如此而後可稱國家。

雅裏氏之分國家也﹐以治權操於多寡爲起義。吾人之分國家也﹐以其所由合者爲起義。如此分法﹐不特函括無遺﹐且與科學分別種類之理最合。何以故﹖因科學於物﹐所據以分類者﹐應取物中要點爲之基。治權操於多寡﹐其關系國家之理﹐自不及於所以爲合者﹐是以吾法勝也。惟國家類別﹐與他有機體類別不同﹐如動物首分有脊無脊。無脊之物﹐如欲進步而爲有脊﹐於天演界中﹐不知當經幾劫而後能。若夫宗法國家﹐欲進而爲軍國國家﹐固有經千載而未能﹐亦有歷百年而卽至者﹐但看事勢所遭如何。故前言三種國家﹐直無異言同此國家﹐而有三等天演階級而已。非絕然三物不得相企者也。尢有異者﹐所言三種﹐往往同時並見於一社會之中﹐而論者但取其最顯著者﹐定其應歸何類。以言之﹖譬如英倫﹐可謂程度最髙之軍國國家。軍國國家所以爲合者﹐由於保護利益。然問英人以彼之所以爲合﹐則盎格魯同胞之意﹐幾人人橫亙胸中﹐故其俗諺有云「血之爲物﹐必粘於水」。此其意卽云﹐同種之人﹐終較外人爲親也。至於宗教之異﹐情尢顯然。彼不但與多神像教爲別甚深﹐卽與回回﹑猶太等宗﹐甚至同本異支之基督教﹐亦立甚嚴差別。是故我輩稱英吉利爲軍國國家﹐不過取其實行最著者爲言。至於其實﹐則宗法﹑神權二者於其社會所以維系其民者﹐猶有至大之愛力也。

察深演國家﹐現象如此。乃反觀淺演﹐其現象又何如﹖將謂當爲宗法﹑神權國家之時﹐所謂保護利益之義﹐凡今日軍國國家﹐所據以立國者﹐當其時乃無有乎﹖此𨿽淺人﹐有以決其不然也。夫宗法﹑宗教二物之相入難分﹐前旣已言之矣。此如東方諸國﹐卽如我之支那﹐其中宗法﹑宗教二者﹐幾如一物。故孔子有言「知郊禘之義﹐治天下如視諸掌。」蓋吾國人鬼天神並重故也。且天子當陽﹐動稱以孝治天下﹐則此邦之爲宗法社會而卽以宗法爲神權﹐𨿽有百喙﹐殆難解免。然遂謂四百兆爲合﹐無有相爲保護﹐同享利益之意﹐此其說又不盡然。考古社會之將變也﹐設有人焉在上爲政﹐或在下持論﹐而謂國家所爲﹐宜特重保護利益之旨﹐而輕蔑宗法﹑宗教者﹐其人必爲守舊之人所痛疾﹐甚至其身不免刑戮﹐若秦之商君﹐其最著者也。中國如此﹐外國亦然。而羣目主此義者爲Utilitarianism﹐譯曰功利派。𨿽然痛疾之矣﹐而無如所值之天時人事﹐交迫俱來﹐誠欲圖存有不變其立國宗旨而不得者。外有敵國彊鄰﹐內有賊民民賊﹐其民人有屠戮之懼﹐其國土有蹙削之憂﹐甚且爲人所全勝而克服之。於此之時﹐全國之民身與子孫皆奴虜矣。是故除非一統無外﹐欲爲存國﹐必期富彊﹐而徒以宗法﹑宗教系民者﹐其爲政﹐輕重之間﹐往往爲富彊之大梗。於是不得不盡去拘虛﹐沛然變爲軍國之制﹐而文明國家以興。證以東西歷史﹐此說殆不可易也。

是故三等之異﹐在程度而不在性情。而所謂艸昧﹐所謂文明﹐卽以此判。由艸昧以至文明﹐其中階級﹐皆國家所必經之程。其演進也﹐有遲速之異﹐而無超躍之時。故公例曰﹕萬化有漸而無頓。凡淺演社會之所有者﹐皆深演社會所舊經者也。

曰宗法﹐曰宗教﹐曰國家﹐以斯三者所以爲合之不同﹐其立國之形制亦異。是三者皆本諸天演之自然者也。𨿽然﹐吾今更問諸公﹐觀歷史與今世現有之國家﹐將無逾此三種者乎﹖抑更有其餘﹐而爲吾輩所未及者耶﹖

竊料諸公於此無難置對。諸公將謂﹐在歐洲﹐如並兼以後之羅馬﹐如現時之俄國﹔在亞洲﹐如元代之中國﹐如現時之印度。不識於前三者﹐果何屬也。其國家之成立﹐其民人之相結﹐非由同種甚明﹐亦非由宗教之同其信奉﹐若云保護利益﹐則弱肉彊食者﹐不知有何公共之利益﹐有何相爲之保護﹖而羅馬﹑而俄羅斯﹑而元﹑而印度﹐不得謂非國家也。果使國家爲有機之生物﹐此正如封豕長蛇﹐吞鹿象而入其腹中﹐徐徐轉化之爲本體。此眞天演之變也。於前三者自然發達之國家﹐安所屬乎﹖

設諸公如此難我﹐吾誠無可置辧﹐則不得不於前三者所以爲合﹐各成團體之外﹐別立一門﹐爲第四種之國家。此第四種之結合﹐不以同種﹐不以同教﹐亦不以同利益保護﹐惟以壓力。不幸歷史中此種國家較之前三﹐尢爲多有。其始合也﹐以威力﹐以恐怖。其繼成也﹐以馴服﹐以漸忘。然此種國家言政治者﹐不以爲有機體﹐不以爲官品﹐而以爲無機體﹐而以爲非官品之國家。所以立此別者﹐良亦有故。蓋旣以國家爲有機體﹐斯其演進之事﹐與生物同。生物受自然之陶鑄﹐本天生之種性﹐與乎外力逼拶之威﹐而一切之官體漸具﹐由此有以自立於天地之中﹐不亡於物競之劇烈也。人羣亦然。其始本於家族神權之相合﹐逼之以天災人禍﹐相救以圖自存﹐於是其形式漸立﹐其機關漸出﹐而成此最後之法制。凡此皆演於自然者也。乃所謂第四種之國家不然﹐以其不然﹐故不得稱爲有機體﹐亦不得稱爲官品﹐則直謂之爲無機體﹐非官品可耳。

𨿽然﹐此無機體非官品之國家﹐其始常由有機體官品之社會出也。何以言之﹖人類相合﹐分處爲羣﹐境地犬牙相錯﹐爭戰之事﹐興於其中。且其爭戰也﹐非若近世文明之戰﹐常終於和約與賠款也﹐往往志在相滅﹐則見滅之國﹐時時有之﹐宗廟墜地﹐社稷爲墟﹐宗法﹑宗教二者皆盡﹐政府除撤﹐一切舊有制度﹐蕩然無有存者。亡國臣民﹐身命財產﹐皆非己有﹐一聽命於勝者之指揮署置而已﹐於是而新政府立。其中官吏﹐無慮皆敵人也。前此分爲兩羣者﹐乃今合爲一羣。故不佞謂比如封豕長蛇﹐吞食鹿象﹐入其腹中。鹿象機關﹐至此盡成齏粉﹐徐徐轉變﹐化合新體。諸公思之﹐非如此乎﹖

諸公須知﹐吾所將此第四種國家﹐特爲分別立論者﹐並非於並兼力徵之國﹐有所憎惡詆諆。一緣吾學眼法平等﹐視一國一朝無異一虫一艸﹐原無所容心於其間。二緣此等並兼力徵之事﹐論其古初﹐何國蔑有。卽如英國﹐便是舊有諾曼人之所剋滅者。特勝家見勝二種﹐一世之後﹐不立區分﹐故百年之餘﹐合同而化耳。卽物窮理之事﹐於物無所愛憎﹐而所不能不立此分者﹐因自然演立之國家﹐與力徵經營之國家﹐必不可等視齊觀﹐並爲一談。故謂前三種爲自然國家﹐謂後一種爲非自然國家。

且諦而論之﹐此等非自然國家之中﹐實具二相﹕新勝之家﹐如封豕長蛇﹐自成有機之體﹐一切尙循天演之常﹐且是極爲彊立之官品﹐其無機而消散者﹐獨見勝之羣﹐見滅之國耳。譬如回部土耳其之起﹐乃極彊有力之神權國家﹐組織獨立政府﹐而所克取之基督教諸部﹐則頹墮委廢﹐無有機體之可言。又如中國元代﹐太祖起於漠北﹐能取散沙之眾﹐與之以極靈極有力之機關﹐於是奮迹歐﹑亞之間﹐至世祖忽必烈而破中國。當此之時﹐元民自有團體﹐自有國家﹐而吾族則無有此。又如今之印度﹐滅之者英人也。豈得謂英人在印爲無團體﹐無機關乎﹖𨿽然﹐有此者自是英人﹐而印度之民﹐自是泛然之無機體。此言政治者﹐所當深著分別者也。

此會所講﹐至此可以總結。蓋政治家上觀歷史﹐下察五洲﹐知人類相合爲羣﹐由質而文﹐由簡入繁﹐其所以經天演階級程度﹐與有官生物﹐有密切之比例。故薩維宜謂國家乃生成滋長﹐而非制造之物。而斯賓塞亦云﹐人羣者﹐有機之大物﹐有生老病死﹝➀﹞之可言﹐皆此義也。其始由蠻夷社會﹐而入宗法。宗法旣立﹐欲有以自存於物競之中﹐於是變化分合﹐往往成有機之大團體。又或以宗教崛興﹐信奉旣同﹐其眾遂合。而以戰爭之故﹐有部勒署置之事﹐而機關亦成。此謂宗法﹑神權二種國家﹐方其起也﹐往往同時而並見﹐特所主有畸重輕﹐故言政治者﹐得以分論。至於歷久之餘民﹐識合羣之利﹐知秩序之不可以不明﹐政府之權不可以不尊﹐夫而後有以維持其眾也﹐於是公益之義起焉﹐保民之責重焉。而其立法也﹐乃漸去於宗法﹑神權之初旨﹐而治權獨立﹐眞國家之體制以成。其始也﹐宗法重於國是﹐神權隆於政柄。其後也﹐政權最尊﹐而二者皆殺﹐此天演之國莫不然。𨿽時有遲速﹐期有長短﹐而其所經歷者﹐固未嘗不同也。𨿽然﹐三者而外﹐有其羣之演進﹐非出於自力而受制於外緣者﹐則以壓力彊合者也。此不可以自然論。而其國家﹐亦不可謂有機之體。蓋亡國之民﹐𨿽有國家﹐實非其國家。

第四會

前會大意﹐是將古今所有國家先分兩大類﹕一爲艸昧﹐一爲文明。艸昧者﹐其團結成體﹐或由宗法家族﹐或由宗教神權。而文明國家﹐則漸離此二宗旨﹐而以保護利益爲重﹐是以政權獨尊﹐如今日西國是已。但國家又有一種分法﹐一爲自然發達之國家﹐一爲非自然發達之國家。自然者﹐如前所言三等﹔非自然者﹐乃以兵力並兼。故總前所言﹐國家共有四種﹕宗法也﹐教會也﹐軍國也﹐並兼也。宗法之合以同種﹐教會之合以同教﹐軍國之合以同利﹐並兼者之合以壓力。五洲歷史﹐所有諸國﹐無論如何複雜﹐皆可以四者區分﹐以見其性情作用之異。如此區分﹐於政治學實大有用處。我輩中國人﹐童年讀史﹐所知者不過自唐虞三代以降所有之國家﹐歷代有盛衰治亂之殊﹐至於治制﹐大抵相若。故其意中﹐以此爲惟一之法式﹐乍見異族所爲﹐往往不勝詭異。乃今世界交通﹐苟欲圖存﹐勢須知彼。學問之事﹐縱極繁難﹐不可以已。非如頑固者﹐但傲然弗卹﹐便足了事。且風聞朝廷有立憲之意。夫立憲義法固繁﹐而語其大綱﹐要不過參用民權而已。不過使國中人民﹐於政府所爲之事﹐皆覺痛癢相關而已。假使如是﹐則政治一學﹐乃人人應得畱意之學。而五洲歷史﹐又不可不攬其大凡﹐非讀一部《易知錄》﹐遂無餘事者。惟是中國歷史治術繁矣﹐而外洋之歷史治術愈繁。讀覽之際﹐最苦滿屋散錢﹐無繩索爲之貫串。又政治之事﹐是非得失﹐殊不知何者當爲主義。譬行大沙漠洋海之中﹐旣無望物﹐又乏羅經﹐則治之𨿽勤﹐終歸無補。歐洲近日政界方鍼﹐大抵國民則必享憲法中之自由﹐而政府則必去無責任之霸權。然此今日文明國家則然﹐至舊日初級社會﹐其事大異此。當彼之時﹐社會所爭﹐別有所在。如羅馬齊民Plebians﹐亦嘗與其貴族Patricians爭矣﹐而所爭者﹐卻非自由。執今世之意見﹐以觀古時史事者﹐眞無當也。是故自由立憲﹐限制君權﹐議立大典﹐定國民應享權利等語﹐皆五百年來產物﹐非西國當日所舊有者﹐不可取論以前之世局。今如有人﹐謂漢祖入關﹐爲除專制﹐黃巢革命﹐乃伸民權﹐諸公聞之﹐必將大笑。卽在歐洲﹐以今槪古﹐亦猶是也。

是故艸昧社會之所爭﹐與文明國民之所求﹐二者其爲物大異﹐而欲知其主義﹐當察諸社會轉變之秋。故其始則宗法與初出之神權爭存也。遲之又久﹐則政權又與神權爭存也。如大食之穆護﹐如希百來之摩西﹐如羅馬之汝馬﹐皆破宗法之局而立神權政府者﹐他若羅馬之沃古斯丁﹐法蘭西之聖路易﹐乃托神權而立國者。入後神權又衰﹐於是政權漸出。故山苗爾以民欲立王而大震。王室漸興﹐其始也必受命於教王﹐彼若代行天命者然。王者必得此﹐而後有不可侵犯之實。馴至今日教力之衰﹐不及古之百一。顧其遺意﹐猶可見於典禮間。此當歐君卽位加冕之日﹐所顯然可察者也。

故歐洲古者﹐亦有政黨﹐特其所爭﹐與今世異。近世史家﹐大抵置宗教起滅不言﹐別立教史﹐以求國史之嚴潔。顧不知初級國家﹐政權﹑宗教﹐二者本不可分。譬如英史﹐當施爵爾Stuart朝代﹐政府所爲﹐無往不涉宗教。當此時所爭﹐非民欲得權而惡政府之專制﹐乃政府欲保全權而惡宗教之牽掣耳。

吾輩考鏡歐﹑美政治﹐見其現象﹐往往爲吾國歷史所未嘗有者。卽如民主之治﹐貴族之治﹐其形式實皆爲中國之所無﹐勉彊附會﹐徒見所言之謬而已。二制不徒中國無之﹐卽亞洲全部﹐亦所未有。夫同此民物﹐同求治安﹐何因歐有此制﹐而亞獨無﹖此其原因﹐必有由起。又如地方自治之制﹐與漢世三老﹑孝弟﹐亦未可彊合。中國居今見其制之利﹐欲仿而行之﹐則此中緣起發達﹐直至成於今式﹐皆不可不略考者也。

爲此﹐除前會所講四式國家而外﹐今將更論一最大區別﹐將歷史上國家分二大類。吾輩所立分別﹐皆取最有關系之異同言之﹐其無關系者﹐未暇及也。考歐洲政治程度最髙時代﹐除自十九世紀以來而外﹐則莫若古之希臘﹑羅馬。此二者之程度﹐眞可與今世並駕齊驅。其他初級社會﹐乃至歐洲中葉諸國家﹐方之蔑矣。希臘以風俗勝﹐羅馬以法度勝。譬諸文章﹐希臘似《史記》﹐羅馬似《漢書》﹐皆不廢江河萬古流也。故近哲福祿特爾謂歷史隆盛之時﹐惟路易第十四與希臘﹑羅馬極盛之時﹐爲可紀述﹐至於其他﹐忘之可也。福祿特爾生當革命之前﹐是時法𨿽彊盛﹐民權未伸﹐國會未立。使生今世﹐古今二民主之相似﹐直是疊矩重規﹐不知此老更將如何稱頌休明。夫古今二時﹐相似如此﹐然則其異安在﹖豈悠悠二千載﹐彼族所爲﹐不外復古﹐而無進步之可言耶﹗

曰有之。但使自其表面觀之﹐將二國家之相異﹐不過在幅員大小﹑戶口多寡間﹐而其實不止此。蓋希﹑羅當日國家﹐所謂市府國家﹐而今世國家﹐乃邦域國家。欲論民權﹐與地方自治發始﹐非詳論此二者不可。前名詞正翻中文「邑」字﹐從口從卩。一圈之地﹐而有法度者也。後名詞正譯「國」字。古國爲或﹐從口從一從戈。一圈之地﹐有兵戈之所守者也。諸公苟通二中文之義﹐於二種國家﹐思過半矣。

吾所指之希臘﹑羅馬﹐非當並吞席捲﹐拓爲帝國之時﹐乃當民主得權之日。此時市府民主﹐尙不止二者。如非洲北岸之加達支Carthage﹐與羅馬爭衡者﹐亦一市府民主之盛者也。他若馬基頓﹐則王國者也。波斯則專制帝國也。而埃及此時﹐成最古國。是二者﹐大抵皆無民權可道。故古今最要別異﹐在雅典﹑羅馬二市府能以大不逾一郡縣之地﹐眾不及數兆之民﹐勒成獨立有機之團體。而今世亞﹑歐﹑美三處國家﹐動括數萬里之地﹐數十兆之民﹐而以經緯發皇﹐挈領振綱﹐各爲獨立之有機體也。

𨿽然﹐其有機則一﹐而所以爲機不同﹐此非依次論之﹐不可見也。如今世列彊﹐其所謂國民者﹐其語言皆一﹐而無龐雜之憂。有時一國之內﹐用二三種語言﹐然其中常有一主。如瑞士﹐國有三種語言﹐而通行者﹐則徳語也。奧國所用尢多﹐而其獘在各不相下。希臘﹑羅馬市府之世﹐往往語言𨿽同﹐然不爲一政府之所轄﹐如中國之戰國﹑三國時。希臘則有雅典Athens﹐麥加拉Magara﹐哥林特Corinth﹐而意大利則有羅馬﹑威依Veli及辣丁諸部。凡此皆獨立而分爭之市府國家矣。逮至後世﹐意大利﹑瑞士中﹐亦有然者。此則當十四世紀中﹐歐洲大陸﹐羅馬護法皇帝權力中衰﹐於是往往有自立之市府。此如意大利北部之佛羅連Florence﹑威匿思Venice﹐日耳曼中之軟薄Nuremberg﹑法蘭佛Frankfurt等﹐皆此時自立之小民主矣。𨿽然﹐世運旣遷之餘﹐此等國家﹐其勢終不可以久立﹐錯綜離合﹐浸假而皆成於大邦﹐其民人增至數十兆矣。

夫古日市府國家﹐其形式大似今日之租界﹐其與邦域政府機關﹐自不可相持而並論。又況當此物競大烈之秋﹐求以此獨立﹐以爲兵戰﹐尢不易者也。乃不謂十八世紀歐洲﹐言治諸公﹐尙有以復古爲說者﹐盧梭氏其職志也。此其意甚美﹐然而法之良否﹐斯無待深論者矣。

市府﹑邦域二種國家﹐固爲絕大區別﹐得此民生世變﹐因以不同。然言此之時﹐當知於歷史中﹐欲分市府時代何時而終﹐邦域時代何時爲始﹐則又不能。蓋歷史中大半爲過渡之世。戰爭紛紜﹐出此入彼。卽如羅馬解紐﹐爲歐史中一大事因緣。顧篤而論之﹐則爲分結邦域國家而有事者﹐只此一事﹐上下蓋數百千年也。

十八世紀之政治家﹐意輒謂邦域國家﹐卽非人功所締造﹐至市府國家﹐以干局之小﹐當系用民約所公立者。此盧梭等所以多主小國分治之說也。顧考諸歷史之事實﹐則又不然。市府之成﹐其本於家族教會之漸變﹐歷歷有據。如希臘之雅典﹐義大利之羅馬﹐其始之有神話時代﹐宗法時代﹐無異英倫﹑徳意志諸邦。然則謂市府國以其小狹﹐其成立本於人爲者﹐其說誤矣。

市府始成﹐常由宗法。宗法云者﹐謂一羣之民﹐所由出者同也。但人生世間﹐若舉其最初﹐則誰非同種。故同種無窮﹐而宗法所公認之同種則有限。以此有限﹐加約束焉﹐而爲宗法﹐卽爲國家。顧其同種﹐非此國家所統治者所能盡也。故雅典﹑羅馬兩市府﹐乃以公認之同種而立於所相忘同種之中。當未與異族相見之時﹐所公認之同種﹐與彼有關系﹔所相忘之同種﹐與彼無關系。無關系﹐故與締結國家之果無涉。

尢可見者﹐凡一種人民﹐未與異類他種相見之時﹐往往無自呼之種名。卽如吾輩祖父以上﹐未聞自分同類人爲華種﹐至於今日﹐而後稱者日多。又如漢﹑魏以來﹐自呼漢種﹐亦必俟與北族交接﹐思自立別﹐而後有之。此在西國亦然。如希臘當鄂謨時代﹐無自稱其種之公名﹐卽當時所與戰之杜雷國﹐系與同種否﹐至今不知。而日耳曼之眾﹐而無總稱名號﹐直至宋世﹐始自稱爲徳意志。徳意志Deutsch云者﹐猶言平民耳﹐其浮泛如此。他若穆護以前之亞刺伯亦然。由此可知﹐當日必一家族公認之同種﹐乃有團體﹐而相忘之同種﹐如今日所謂同種國民﹐西語所謂Nation者﹐卽無團體﹐亦無機關也。

無寧惟是﹐同種之中﹐往往各自成國﹐相爲寇仇﹐而卽以其時物競紛爭之烈﹐天時人事相逼之急﹐而機關漸完﹐團體彌固。此卽前會所言﹐由宗法神權﹐而成軍國國家之理也。假使此時有異種驟然臨之﹐如漢代之匈奴﹐如古希臘之馬基頓﹐其攘外機關往往不足﹐以此而剿絕渙散者﹐時時有之。蓋彼之能事﹐僅資鬩墻﹐而不足於禦外侮﹐此正如咸﹑同間中國﹐平洪﹑楊之難有餘﹐禦英﹑法聯軍不足矣。希臘如此﹐意大裏亦然。故當中葉﹐察理第5CharlesV入之﹐所向皆破。於此之時﹐或市府自相聯合﹐由小成大﹐或爲新君之所並兼﹐皆成大國。然而國則大矣﹐而欲守往日民主市府之制﹐各相雄長﹐則其勢不能。於是並合之餘﹐必定一尊。而所合小邦﹐往往尙得稍享舊日自由﹐循用前此法律﹐此中央政府CentralGovernment與地方自治之制LocalGovernment之所以成也。孟子對梁襄玉猝然之問曰「定於一」。此其事﹐往往於西史見之矣。

由此而兩種之大團體以成。使其僅資聯合﹐爲戰守計﹐如是者﹐曰聯邦﹐曰合眾Federation﹐FederalStates。使其機關完密﹐盡祛別異﹐同軌同文﹐若秦代之所爲者﹐如是曰邦域國家﹐曰種民國家CountryStateorNationState﹐而皆爲一統。顧右之所言﹐不過指其常道﹐而邦域國家﹐歷史中亦有不由聯合兼並小市府而成者。假如地勢平曠﹐坐事優遊﹐亦有市府之治未成﹐有能者出﹐收而治之﹐蔚然遂成大國。大抵西史中﹐市府國家成立﹐多在山國。如希臘﹐如義大裏﹐如瑞士﹐皆山國也。據險設防﹐砦堡林立﹐而其下則爲市墟Forum﹐至今入其國境﹐猶可得見。此皆古市府國家發達地也。踰嶺而北﹐入於徳﹑法之鄕﹐則其地多大原﹐如中國之北方。種人居此﹐生聚有餘﹐不相排擠。故日耳曼古無城堡﹐而市府國家﹐亦不多覯。夫如是之眾﹐使有大股之異族臨之﹐其勢必不能守。何者﹖無可據之形勢也。是故當亞洲匈奴Huns之入歐也﹐所向無前。是時斯拉夫﹑日耳曼兩種﹐悉棄故地﹐望風而西。又丹麥人之人英島也﹐其舊族避之﹐而趨西北﹐其不利於禦外仇如是。顧社會之事﹐每有害居利中﹐亦卽有福隨禍後者。如此等種人﹐其成邦域國家﹐乃轉易於前者之市府。是故英倫國勢之立﹐卽在丹麥大入之時﹐阿爾伏烈Alfred起而號召之﹐從之者如歸市矣。而日耳曼之有邦域國家也﹐乃第五世紀﹐顯理Henry率之﹐以禦匈奴﹐於第十世紀﹐鄂圖Otto率之﹐以禦馬支爾Magyars。故日耳曼謂顯理曰城王。蓋自彼而後﹐有城郭之可守﹐沙格遜Saxon肇興於斯﹐而種人自稱曰徳意志。此又可與前例相發明者也。

總觀前說﹐知五洲人羣﹐旣出狉榛﹐而經宗法教會之後﹐其勢必成爲國家。而國家常不出於二形式。或形制小狹而團體之結合至堅。機關之部署甚密﹐此希﹑羅之制﹐所以爲千古所低徊景慕者也﹔或形制雄大﹐然以其大團體之結合﹐常泛而不深。卽其政治機關亦久而難密﹐所謂器大則晚成﹐直至十九﹑二十兩世紀﹐輔之以至髙之民智﹐至烈之競爭﹐而後彊盛﹐此眞古今得失之林也。

諸公應記僕於第二會講義﹐已言政治之學﹐大半功夫﹐存於分別國家形式﹐故所講𨿽多﹐尙不離分別之事。適才所論﹐乃市府﹑邦域兩國家分殊。其所已言﹐乃土地廣狹與機關疏密二者。然其分殊﹐豈止此乎﹖脫其止此﹐則古之雅典﹐今之英倫﹐所分別者﹐不過一小一大而已。此說不待明者而知其疏。夫雅典爲希臘之都會﹐而倫惇亦爲英倫之都會。但歷史言二國家﹐一則指雅典不指希臘﹐一則指英倫而不指倫惇。故其言國民也﹐前曰雅典國民Athenians﹐後曰英吉利English。且雅里斯多徳以希臘之人而自言國政﹐乃其論政治完全機關也﹐則不稱國家﹐而直云市府。當是時﹐豈無馬基頓﹑波斯諸大國土﹐爲雅裏氏所親見者﹖顧彼之意﹐直不以是二者爲國家也﹐亦不以二大國之眾爲國民也。故其說曰「人類者﹐天生以爲國民者也。」又曰「土地過大﹐遇國會國民之不能畢至者﹐非完全國家。」又曰「於國家措置無所與聞者﹐其人非國民。」凡玆數語﹐乃政治學之地義天經﹐而至今西人所猶奉之爲金科玉律者。諸公請謹記之﹐庶幾於此後所講者﹐不至枘鑿耳。

𨿽然﹐果如雅裏氏言﹐則亦有難者﹐此易見也。夫國家最初之義﹐不過有治人﹑治於人之倫理而已。一羣之中﹐必有出令者﹐必有從令者。顧自最初言之﹐此二項人﹐必至相近﹐而口耳得以相接﹐使不相接﹐無此事也。然則﹐使所謂國家者﹐不必如中國之二十餘省而曁滿﹑﹐亦不必如俄國之跨有三洲﹐如英國之日無停照﹐但令幅員如古之齊﹑晉﹐徑在數百千里以上﹐雅裏氏之說﹐不可守矣。顧彼西人又必不肯棄雅裏氏之成訓﹐然則一有國家﹐將必皆爲市府﹐而邦域國家不當有歟﹖乃物競之烈﹐又非邦域之制不可自存﹐此眞事之兩難者也。吾輩生於亞洲帝國之中﹐耳熟吾國聖賢人之舊說﹐積習成第二性﹐故於此等﹐漠不關懷。不知異族之中所自擊射漁獵﹝➀﹞以來﹐社會淘洶﹐竭力盡气﹐流血喪元﹐其見諸歷史之中者﹐只爲解此區區難題﹐居大半也。諸公有信吾言者乎﹖

夫使但求有以治之﹐則其事誠無難。何者﹖地𨿽廣大﹐固可分也。分省分州分府分縣﹐而各置將帥守宰焉﹐吾事不旣辦矣乎﹗𨿽然辦矣﹐設不得其術﹐將所立皆敵也。顧所謂得其術者亦無難。不見吾中國歷代之所爲乎﹗中國如是﹐他國亦如是也。其形式萬殊﹐而其求所以治大者則一。則於是凡國﹐莫不有兩政府焉﹕一曰中央政府﹐一曰分治政府。分治政府者﹐卽地方自治也。蓋此廣土眾民﹐夫旣以爲一國矣﹐則事之利害﹐必有關於全體者。又以天時地利人情物產之各殊﹐必有系於其分地者。系其分地者﹐每最繁劇﹐而其事又中央之所不必問也。故法每予之以自治之權﹐使有事得自行其便﹐惟事涉全體﹐而宜爲一律者﹐則受令於中央之政府。

夫如是言﹐則我中國之有地方自治﹐蓋已三千餘年﹐此非無慮之言也。蓋地方自治之制﹐廣土眾民之國所不能無。𨿽然﹐邦域國家非一﹐其有地方自治則同。而其所以爲自治者﹐乃有無窮之異﹐不獨其對於中央政府﹐有泛切輕重之殊科﹐卽治權所出﹐亦不一也。有爲中央政府之所勅命者﹐有爲地方之眾所公舉者﹐有畫壤分茅﹐世相傳襲者﹐此治權所從受之異也。至其機關﹐則有出於一人之專制﹐有出於少數之貴族豪傑﹐有出於一方之議院﹐有合其二三而並用之者﹐其爲異如此。是故吾國居今而言地方自治﹐非以其所本無而求立新制﹐乃因舊制行用日久﹐時勢變遷﹐不足逮事﹐而求另立一部機關﹐於以補舊制之所闕。篤而論之﹐亦只是參用民權而已。地方之有鄕約工局﹐猶國家之有議院內閣。此吾輩所不可不瞭然於心者也。

不佞目前所論﹐在區別各種國家﹐故於自治異制﹐尙未暇詳﹐而於自治權之殊異﹐亦所不計。所請諸公著眼者﹐在一大國中﹐必有此二項政府﹔而二項政府所職﹐一總一分。分者必了之於地方﹐總者必治之於首要﹐此乃不可泯滅之殊異。然各國立法﹐釐然不同。如法蘭西﹐則地方自治之權最小﹐幾成中央政府之傀儡﹐事少自由﹔此謂趨重中央之政府﹐西語謂之Centralized。而與此反對者﹐地方之權常多﹐𨿽法秉一尊﹐而自由之措置不少﹐此謂委任地方之政制﹐西語謂之decentralized。則如英國三島所行是已。委任地方之極點﹐則其勢常成於外重。前此波斯﹑蒙古﹐所封節督﹐曰薩圖拉白﹐曰宜贊﹐其權力幾與國王無異。若夫內重之勢﹐彼西人所以治屬國者﹐大抵然也。

內重外重﹐達於極點之時﹐其政府常危險﹐而有革變之可憂﹐此邦域國家所有之現象也。獨至市府國家﹐以狹小之故﹐自治之制﹐可以不立。但觀雅裏氏之說﹐彼謂國民不咸集決事者﹐非眞國家﹐可知無事於地方自治矣。是故市府﹑邦域兩國家﹐其政制殊異之要點﹐在於一單一雙。單者何﹖獨此政府更無包孕。雙者何﹖以一大政府而包幾許之小政府﹐此小政府﹐往往其先皆獨立之市府也。

邦域國家﹐有一統合眾之分。一統﹐西文謂之Unitary。合眾﹐西文謂之Federation。二者皆聯合無數自治之地方﹐而總之以中央之政府﹐因之成一邦域。特聯合矣﹐而中央政府﹐權有輕重多少之分。使重而多﹐則成英﹑法﹑俄﹑日諸國﹔使輕而少﹐則成北美合眾之局﹐其相差在度數﹐不在形制。夫北美合三十餘國﹐國如其旗之星數。而名之爲合眾者﹐無他﹐以其憲法中載明﹐何項政事﹐乃地方所得自主徑行﹐而某某等要政﹐非地方政府所得自由﹐必裁決受命於華盛頓政府耳。夫執此而論﹐卽英﹑法之制﹐亦豈有殊﹐特倫惇﹑巴黎政府所裁決者﹐大而且多而已。

故一統邦域國家﹐可以地方自治權之輕重而分爲兩等。卽合眾國家﹐亦可視其合之切泛而分爲兩等。其一爲合眾﹐如北美﹐如瑞士﹐如徳意志﹐𨿽所合一有自主自治之權。然以統於一尊﹐或爲合切密﹐尙不失爲獨立之團體﹐而名邦域國家。此如東周時之中國﹐𨿽天王僅爲守府﹐不可謂其非一朝﹐對於外族﹐尙可爲合眾之國。至於其次﹐則所爲合者愈輕﹐不能視爲獨立團體﹐不可更稱國家。此在歐洲中葉﹐有羅馬之「神聖同盟」。至於今無此物矣。徳國學者﹐有特設極切當之二名詞。彼於前者﹐則謂之聯邦Bundesstaat﹐聯而可指爲一邦者也。於後則謂之邦聯Staatenbund﹐各自爲邦﹐特聯而已﹐不可以謂一邦也。

總前所論﹐此會講義﹐所發明者﹐乃市府﹑邦域二國家之殊異﹐中及邦域國家之何由演成。有由市府而團結者﹐有不由市府而成立者。顧旣成爲邦域國家﹐則以幅員廣遠﹐人民眾多之故。勢不能復守市府政治之制﹐而中央政府﹑地方自治之制﹐生於其間。中央﹑地方二者之對待﹐又有泛切輕重之殊﹐於是有二形之可言﹐一爲一統﹐一爲合眾。而是二者以地方得權之多寡﹐又可遞分﹐有趨重中央之一統﹐有委任地方之一統。而合眾亦有聯邦﹑邦聯之異。凡此一以貫之﹐實皆以地方自治權之有無多寡而見其等級者也。若夫民權之多寡有無﹐不在此論。市府之世﹐民權重矣﹐而獨治亦行於其間。一統之朝﹐君權尊矣﹐而英﹑法皆民權之最盛。民權之事﹐請於後會及之﹐今未暇也。

第五會

西國學堂﹐每講政治﹐淺學之人﹐多嫌沈悶﹐必待論及民權自由﹐聽者始有興會。使西國如此﹐其於吾人可知。況近歲以來﹐士大夫喜聞新異之說﹐一若舊法無可復陳﹐必其咸與維新﹐吾國庶幾有豸﹐則無怪其崇拜自由如此也。獨惜政治所明﹐乃是管理之術。管理與自由﹐義本反對。自由者﹐惟个人之所欲爲。管理者﹐个人必屈其所欲爲﹐以爲社會之公益﹐所謂捨己爲羣是也。是故自由誠最髙之幸福。但人旣入羣﹐而欲享幸福之實﹐所謂使最多數人民得最大幸福者﹐其物須與治理並施。純乎治理而無自由﹐其社會無從發達﹔卽純自由而無治理﹐其社會且不得安居。而斟酌二者之間﹐使相劑而不相妨者﹐此政治家之事業﹐而卽我輩今日之問題也。

案政界自由之義﹐原爲我國所不談。卽自唐虞三代﹐至於今時﹐中國言治之書﹐浩如煙海﹐亦未聞有持民得自由﹐卽爲治道之盛者。自不佞所知者言﹐只有揚雄《法言》﹐「周人多行﹐秦人多病」語﹐行病對舉。所謂行者﹐當是自由之意。捨此而外﹐不槪見也。且中國治世﹐多在綱舉目張。風同道一之時﹐而黃﹑老淸靜無擾之術﹐間一用之﹐非其常道。最可異者﹐近世新學之士﹐一邊於西國自由之說﹐深表同情﹔一邊於本國黃老之談﹐痛加詆毀﹐以矛陷盾﹐杳不自知。篤而論之﹐此等論家﹐於兩義均無所知而已。西人之言治也﹐謂政府初立﹐惟恐機關不靈﹐不靈則政不舉。及政舉而機關靈矣﹐則又慮其權力之太大﹐侵奪个人自主之權﹐使一切皆聽命於政府。當此之時﹐使暴君酷吏乘之﹐使民生不得喘息。此等現象﹐見於歐洲之十八世紀者最多。故著論者﹐大聲疾呼﹐無往不持自由主義。或祀以爲神﹐或表爲徽幟。諸君試察墨西哥洋錢﹐其一面爲飛鷹爪棘銜蛇﹔其一面狀若石塊﹐周圍有森森如劍戟者﹐卽系當時人所戴之自由帽。其作作有芒﹐乃以示榮華之意﹐非石塊劍戟也。其爲崇拜主義如此。然羅蘭夫人則云﹐自由自由﹐天下許多之事﹐假子之名而行矣。自西力東漸﹐政論日變﹐至於今日﹐其變愈亟。深恐此等名詞主義﹐後此傳諸口耳者﹐必日益多。夫其物之美惡﹐因果之利害﹐姑未暇言﹐但其字旣爲常用若此﹐我輩旣治此學﹐自不得不深考而微論之﹐觀其實意之所屬。故今夕僕與諸公所談﹐將捨自由而外無他物也。

言西政誠不可不深論自由﹐但欲言之得理﹐自不能不先言管轄。管轄者﹐政府之專職﹐而自由之反對也。政治之論政府﹐猶計學之論財﹐焉有不先政府﹐而先自由之理。故我輩於前數會﹐先將各式政府﹐略爲分晰﹐而後及此。且實告諸君﹐卽此考論自由﹐亦系區別國家﹐體驗政府性情之事﹐諸公入後﹐將自見之。

方民權之起也﹐社會之演說﹐艸野之詩歌﹐奮厲激昂﹐噓唏感﹐幾無時不以自由爲主腦﹐而驚心動色於奴隸之不可爲。每當酣暢淋漓﹐往往皆歡抃雷動。故西人於此二字﹐其入於腦海甚深。顧卽以世俗常用之故﹐其名詞的義﹐漸卽模糊。凡是民生幸福﹐無非自由﹐甚至其事與自由全然不屬者﹐而亦以此稱之。夫字義本與時代推移﹐如今日吾國新學家所云經濟﹐其義豈爲古有﹖而使報章言論﹐數數用之﹐其義自然漸變。然則彼用自由名詞﹐必欲擴而充之﹐使於前指俗義﹐無所不包﹐是亦未嘗不可。但我輩所言政治﹐乃是科學。旣云科學﹐則其中所用字義﹐必須界綫分明﹐不準絲毫含混。假其不然﹐則𨿽講至口舌橋﹐於聽者無幾微之益也。

是故欲論自由﹐自必先求此二字之的義。又此二字名詞﹐用於政治之中﹐非由我輩﹐乃自西人﹐自不得不考彼中用法之如何。今不佞試舉數條期與諸公共評而已。如法國革命軍之起也﹐自由之說最嘩。歌力芝Colerige者﹐英之名士﹐爲詩大贊之。有謂平生見空中白雲﹐舒捲自如﹐輒心樂之﹐以爲自由之極致。是以今見法國革命﹐民去煩苛﹐其感情與之相若。夫國之政法與天之風雲﹐豈可同一觀法﹖然此是詩家賞會之事﹐不可以常理相繩﹐則置之不論可矣。乃臘斯金J﹟Ruskin者﹐亦英之名宿也﹐獨起駁之。彼謂白雲舒捲﹐看似自由﹐其實不爾﹐有地吸力光熱諸公例。當其舒捲變滅﹐實皆公例之行﹐爲所管攝﹐不得絲毫妄動等語。此其說精矣。但旣如是言﹐則當知一切世間﹐初無自由之事﹐豈獨風雲不得自由﹐卽法民革命亦是眾因成果﹐潛率陰驅﹐無一頃得以自由之理。乃不意荷﹝歌﹞繼之又曰﹐𨿽白雲起滅﹐不得不依自然公例﹐而法民則不然。何則﹖法民﹐人也。惟人能自造時世﹐逆挽气運﹐故法民之能自由者﹐法民之自求多福也。二家之說﹐自文人騷客觀之﹐皆若可喜﹐而律以科學眼藏﹐眞成兒戲之談。此外尙有協黎Shelley者﹐亦名宿也。當一千八百二十年﹐英國工人苦饑﹐則著論云﹐凡是自由國土﹐必無饑民﹐如今英者。夫如是言﹐則自由名詞﹐義兼飽暖﹐其轉變之廣﹐吾又烏從而詰之﹖

或曰﹐是三者皆詩人。詩貴興象﹐論者不宜固執如此﹐所謂不以辭害意者也。則試徵諸史家何如﹖羅馬有賀勒休Horatius﹐有黎恩尼達Leonidas﹐皆以守城禦敵之勇﹐見稱自由幹城。羅馬有布魯達Brutus﹐英國有韓布登Hampden﹐皆以抗命霸朝﹐亦膺此號。夫其號同矣﹐而其事則大異。夫以臣民而抗君上﹐與爲將帥而禦寇仇﹐此絕然兩事者也。抗暴君污吏﹐謂之保護自由可也。禦外國敵人﹐非保民之自由﹐乃爭國之獨立也。獨立﹐西語曰Independence﹐必不可與自由Liberty混。又如愛國﹐西語曰Patriotism﹐可以用之於禦外國﹐不宜用之於抗暴君﹐而西人常語﹐亦不甚分別﹐故法國革命黨皆稱愛國人。又如前會所指之地方自治﹐亦有稱地方自由權者LocalLiberty。夫地方自治與中央政府﹐乃是兩政府對立﹐以大字小。他處之用自由﹐純是以民人對政府言﹔獨此處之用自由﹐乃以小政府對大政府言。其稱自由則同﹐而效驗則由之大異。何則﹖使小政府而得自由﹐則治下之人民從之而得奴隸可也。西國法典條約之中﹐因此名詞不正﹐實形無數葛藤。如日耳曼各小國聯邦﹐當羅馬及拿破侖時代﹐往往名爭自由﹐而其實乃爭專制。孔子云﹐名不正則民無所措其手足。旨哉斯言﹗旨哉斯言﹗

是故講政治學﹐則必用自由二字之名詞﹐云可以不用者﹐其言過也。但用之矣﹐必畱神其字義有種種之轇轕﹐必須別析界劃淸楚﹐且須認明系政界自由﹐而後可用。蓋政界自由﹐其義與倫學中个人自由不同。僕前譯穆勒《羣己權界論》﹐卽系个人對於社會之自由﹐作政界自由。政界自由﹐與管束爲反對。政治學所論者﹐一羣人民﹐爲政府所管轄﹐惟管轄而過﹐於是反抗之自由主義生焉。若夫《權界論》所指﹐乃以个人言行﹐而爲社會中眾口眾力所劫持。此其事甚巨﹐且亦有時關涉政府﹐然作直接正論﹐故可緩言也。

今欲問民有自由﹐政府以其應得法權所可行之﹐而置个人之自由於不顧者﹐其界限立於何處﹖又各種國家﹐其權限大小出入何如﹖此其解答﹐亦惟自歷史中求之而已。考希臘辣丁時代﹐自由名辭與奴隸對。蓋其時﹐民有資格之殊。一等之民﹐有資格者﹐謂之自由平民﹐其無此者﹐則爲奴隸。此猶浙有墮民﹐閩有漁戶﹐粵有蜒家。故自由如此用者﹐非政治名詞﹐乃法典名詞。何以言之﹖因所著分別﹐非國民對於政府之分別﹐乃民與民之分別。其一有國民資格﹐其一無之。後世言論﹐有訾政府壓力太重者﹐動云奴隸之民﹐其實此系諭詞﹐猶臣下之稱犬馬﹐有意取此相方﹐見不得自由﹐有似當時之奴虜﹐鋃鐺衣赭﹐以力作於貴族外廏田畝之中﹐非實境也。夫奴隸一物﹐自其實境言﹐則不獨爲歐洲今世之所無﹐卽在今之中國﹐捨女子作爲妾婢﹐及滿人旗僕﹐朝廷閹宦而外﹐亦無有也。且眞奴隸亦不必與困苦淩虐之事常並著而不可離﹐奴隸誠有被虐者﹐然而蒙被愛寵﹐有過平人﹐威福擅專﹐熱堪炙手者﹐常有之矣。特苦樂𨿽殊﹐而其人之爲奴隸自若﹐何者﹖其資格固然也。

由是言之﹐人動謂居於暴虐政府之下者﹐爲奴隸國民﹐一若政府暴虐﹐則國民卽無自由之事者﹐此於事實﹐亦未盡符。蓋使其民生逢仁愛國家﹐以父母斯民自任﹐然而耕則爲定播獲之時﹐商則爲制庸贏之率﹐工則與之以規矩﹐士則教其所率由﹐其於民也﹐若繦負而繩牽之﹐毫末無所用其發己之志慮。嗟呼﹗此在中國或將奉其上以神明父母之稱﹐以其身所遭﹐爲千載一時之嘉遇。顧彼西民則以如是之政府﹐爲眞奪其自由﹐而已所居者﹐乃眞無殊於奴隸。故西語所謂父母政府者﹐非嘉號也。夫父母慈祥之政府﹐旣能奪其民之自由﹐則反是而觀﹐暴虐虎狼之政府﹐卽有不奪其民之自由者﹐此在歷史之中眞不止一二覯﹐而所見於亞者﹐尢多於歐也。諸公倘信之乎﹖

則當元﹑明間﹐俄國嘗見轄於蒙古﹐史言其慘虐不仁﹐殆古今所未曾有。顧其時俄民﹐則所享之自由獨多﹐往往耕鑿其中﹐不知政府爲何等物者。蒙占之眾﹐自擇都邑﹐居於廬幕之中﹐歲時或出而行掠奪﹐余則若與相忘﹐但令莫斯科公爵與老髙洛市邑之眾﹐以時朝覲貢獻可汗﹐爲不侵不叛之臣足矣。如此之政府﹐至不仁矣﹐而國民乃至自由。余則突厥之帝國亦然﹐景教諸部﹐隸其治者﹐甚自由矣﹐而暴虐又甚。至今乃知鼓腹含哺﹐帝力何有﹐不僅唐堯之世﹐乃有此也。

至政府號慈仁﹐而國民則不自由之證﹐請舉百年前之南美洲。當時西班牙新通﹝➀﹞其地未久﹐殖民之國﹐爲耶穌會天主教士所管轄﹐此在孟徳斯鳩《法意》嘗論及之。其地名巴拉奎﹐其政府爲政﹐無一不本於慈祥惠愛﹐眞所謂民之父母矣。然其於民也﹐作君作師﹐取其身心而並束之﹐云爲動作﹐無所往而許自由﹐卽至日用常行﹐皆爲立至纖至悉之法度。吾聞其國﹐𨿽男女飲食之事﹐他國所必任其民自主者﹐而教會政府﹐旣自任以先覺先知之責﹐惟恐其民不愼容止﹐而陷於邪﹐乃爲悉立章程﹐而有搖鈴撞鐘之號令﹐瑣細幽隱﹐一切整齊。夫政府之於民也﹐如保赤子如此﹐此以中國法家之言律之﹐可謂不溺天職者矣。顧使今有行其法於英﹑法﹑徳﹑奧間者﹐其必爲民之所深惡痛絕無疑也。且就令其政爲民所容納﹐將其效果﹐徒使人民不得自奮天能﹐終爲弱國。總之﹐若謂自由之義﹐乃與暴虐不仁反對﹐則巴拉奎政府﹐宜稱自由。脫其不然﹐則與前俄之蒙兀政府二者合而証之﹐知民之自由與否﹐與政府之仁暴﹐乃絕然兩事者矣。

然則政界自由﹐粗而言之﹐乃與管束太深爲反對。夫謂奴隸爲無自由者﹐亦以奴隸之人﹐其頂踵身心﹐悉受無限之管束耳﹐在我輩常人﹐固不能無受人管束之時﹐然其事或由法律﹐或由契約﹐或由然諾。然諾者﹐無文字之契約也。近而譬之﹐卽如不佞旣許靑年會諸公﹐於每拜五夕﹐由八鐘起﹐來講政治﹐八次而止。旣諾之後﹐每逢此時刻﹐卽斷斷不得自由﹐倘猶自由﹐便乖人理﹐此文明之民﹐所以最重要約也。𨿽然﹐此皆有限制事。惟奴隸不然﹐終其身無自由之日﹐而必惟主命之承﹐其可哀在此。今假政府之於民也﹐惟所欲爲﹐凡百姓之日時﹐百姓之筋力﹐乃至百姓之財產妻孥﹐皆惟上之所命。欲求免此﹐捨逆命造反而外﹐無可據之法典﹐以與之爭。如是者﹐其政府謂之專制﹐其百姓謂之無自由﹐謂之奴隸。立憲者﹐立法也﹐非立所以治民之刑法也。何者﹖如是之法﹐卽未立憲﹐固已有之。立憲者﹐卽立此吾儕小人所一日可據以與君上爲爭之法典耳。其無此者﹐皆無所謂立憲﹐君上仁暴﹐非所關於毫末也。

政界自由﹐其義如此。假此名詞﹐依科學律令﹐不作他用﹐則吾輩今欲用之﹐但舉界說足矣。不幸字經俗用﹐最易流變﹐如前所舉似者﹐且若前之外﹐尙有取達他意。如今西人﹐問某國之民自由與否﹐其言外之意﹐乃問其國有同彼之上下議院否。考英國議院有權﹐亦不過我們國初之事。其時英民革命﹐曾殺一王﹐名察理第一者﹐其後君民難解﹐嗣君復辟﹐而議院之政權遂立﹐至於十八世紀﹐當吾國乾嘉間﹐大爲歐洲所仿效。法民革命而後﹐大陸各國﹐大抵有議院矣。故西人所稱之自由國﹐必其有議院以爲立法成賦之機關。政府行事﹐必對於此而有責任﹐凡其所爲﹐必受察於議院﹐設行事爲民心所不附﹐議院有權以易置之。其所謂自由國者﹐義蓋如此﹐此其所包﹐又廣於前數義矣。

諸公聞吾此言﹐必謂此爲自由的義宏旨﹐而無以易矣。𨿽然﹐且緩﹐只因欲得自由一名詞﹐以爲政治學之利用﹐故一路芟除荊棘﹐而得自由與管束相對爲義。自由者﹐不受管束之謂也﹔或受管束矣﹐而不至煩苛之謂也。乃今於沿用之中﹐又見自由之義﹐與議院相合。夫科學之一名詞﹐只涵一義﹐若其二義﹐則當問此二者果相合否。合固甚善﹐假使衝突不合﹐則取其一者﹐必棄其一﹐而後其名詞可行﹐不至犯文義違反之條禁。今請問不煩苛與有議院﹐二義果相合乎﹖如其不合﹐二義之中何去何從﹖諸公於不佞所講如是﹐得無嫌其瑣碎而無益﹖然此正是科學要緊事業﹐不如此者﹐無科學也。孔子曰「必也正名乎。」未有名義含糊﹐而所講事理得明白者。諸公但守此戒﹐於科學所得﹐已不少矣。

自歷史事實言﹐則國有議院﹐與法不煩苛﹐此二義往往風馬牛不相及也。每有專制之朝﹐如前所言﹐其殘民以逞﹐固也﹔而於民事﹐轉無所干涉﹐聽其自生自滅於兩間﹔所責取者﹐賦稅徭役而外﹐無所關也。而議院肇立﹐民權新用之秋﹐往往社會巨細﹐皆務爲之法﹐以督治之﹐而煩苛轉甚。欲求其證﹐但觀法國革命之事足矣。一千七百九十二年間﹐黜君權﹑立國會﹐於此之時﹐問法之民﹐其身家事業所受約束於政府者﹐與前孰多﹖夫曰其權出於國會﹐固也。然國會非縱人人使自主也﹐乃取其身家事事而約束之。宗教則曰攺良﹐而民靡自由之信向﹔軍政則曰徵兵﹐而人盡兵法所部勒。總之﹐有議院﹐非治權之縮小﹐乃治權之大張。治權大張﹐而个人猶得惟所欲爲者﹐𨿽三尺童子﹐知不然矣。

且此其故甚易明也。專制之君﹐本無所利於干涉。干涉者﹐以其身爲民役也。夫專制之性情﹐李丞相《督責書》一篇盡之矣。其所以務嚴刑峻法者﹐蓋亦以不測之威﹐立慬於民﹐冀省事爲逸樂耳。不然彼之於民本無仇也。是以專制者﹐所以爲其不制也。吾國治世盛時﹐其上多宵衣旰食之君﹐而衰世亂時反是﹐職是故耳。至於議院民權﹐則覺事事皆切己之圖﹐而又無物焉爲之限制﹐𨿽數百千人之耳目手足﹐有日不暇給之勢矣。國之子弟﹐不可不教育也﹐農商工賈﹐不可不攺良也﹐邊防不可不固﹐主權不可不尊﹐其多所約束管治也者﹐其多所關切憂懼者也。

是故民權政府之易爲其過多﹐猶之君權政府之易爲其太少。以此驗之於歐洲諸國﹐則所見尢眞。自十八世紀以來﹐民權日以增長﹐其政界彌變﹐其法制彌多﹐其治民亦彌密。𨿽論者大聲疾呼﹐計哲諸家﹐力持放任主義。顧今日國家﹐其法制之繁﹐機關之緊﹐方之十八世紀﹐眞十倍不翅也﹐若定自山爲不受拘束之義﹐彼民所得自由於政界者﹐可謂極小者矣。

夫民權政府所事之過多﹐與專制政府所事之過少﹐二者爲利爲害﹐今且未暇深言。略而論之﹐則不佞於歐政府﹐當以淸淨無爲爲箴﹐而於亞政府則以磅礡彌綸爲勗。往者法國大政家托克斐DeToogueville嘗論其革命以前之政府矣。其言曰﹕專制政府𨿽驕﹐實多膽怯﹐民權則不然。故專制之不事事﹐不獨因其無所利也。髙髙在上﹐與民情懸隔﹐將有所爲﹐又苦暗於情事﹐有似人夜行山澤間者。民權政府﹐旣悉其情形矣﹐而又常常有一眾之人爲之後盾﹐此所以心雄膽奮也。

通觀前說﹐諸公將見此自由名詞中所含二義﹕一爲政令寬簡﹐一爲有代表議院。是二義者﹐不但不能相合﹐實且兒於相滅。相合云者﹐如國有議院﹐其政令卽當寬簡﹐或由政令寬簡﹐便可卜知其國之有議院也。乃今旣證不然﹐則𨿽常俗言語﹐於二物同稱自由﹐而吾黨政治學中此種字義﹐必不能用﹐將於二義﹐必有一畱一去。今夫國有代表議院者﹐其效果無他﹐不過政府所行﹐必受察於國民之大眾耳。夫苟如此﹐則何必定用自由﹐稱其國眾爲自由之國眾乎﹖但云其國所建﹐乃有責任政府足矣。蓋政府無責云者﹐專制政府﹐惟所欲爲﹐卽至辱國累民﹐賠款割地﹐其髙髙在上﹐而安享富貴自若。卽有責任﹐亦對於更上之君權﹐或對於其國之鄰敵。其於百姓﹐以法制言﹐固無責也。一有議院﹐則議院之權﹐得以更置政府﹐故名有責政府也。夫此名旣立﹐則自由二字﹐合依最切之義﹐定爲與政令煩苛或管治太過對立之名詞。

從其常用字義言之﹐自由亦無安舒﹑暢樂﹑不苦諸意義。自由云者﹐不過云由我作主﹐爲所欲爲云爾。其字﹐與受管爲反對﹐不與受虐爲反對。虐政自有惡果﹐然但云破壞自由﹐實與美﹑法仁政無稍區別。虐政﹑仁政皆政也。吾旣受政矣﹐則吾不得自由甚明﹐故自由與受管爲反對。受管者﹐受政府之管也﹐故自由與政府爲反對。然則自由充類至盡﹐不止與政令煩苛﹑管治太過爲反對也﹐實與政令﹑管治爲反對。是故人生無完全十足之自由﹐假使有之﹐是無政府﹐卽無國家。無政府﹑無國家﹐則無治人治於人之事﹐是謂君臣倫毀。且不止君臣倫毀﹐將父子﹑夫婦一切之五倫莫不毀。此乃用名學之例﹐逐層推勘﹐萬萬無可解免者也。

故吾輩每言某國之民自由﹐某國之民不自由者﹐其本旨非指完全自由之事。乃謂一人之身﹐旣入國羣之後﹐其一生之動作云爲常分兩部﹐其一受命於他人之心志﹐其一自制於一己之心。以各國政俗不齊﹐是兩部者﹐常爲消長﹐有多受命於外志者﹐有多自制於己志者。後者謂之自由之民﹐前者謂之不自由之民﹐非言有無﹐乃論多寡。此如格物家呼某物爲寒﹐非眞寒也﹐特熱少耳﹐物未有無熱者也。

故釋政界自由之義﹐可云其最初義爲無拘束﹑無管治。其引申義﹐爲拘束者少﹐而管治不苛。此第二引申義﹐卽國民所實享之自由。但考論各國所實享自由時﹐不當問其法令之良窳﹐亦不當問其國政爲操於議院民權﹐抑操於專制君權。蓋此等歧異﹐𨿽所關至巨﹐而實與自由無涉。時人著論演說﹐好取自由名詞﹐感慨欷歔道之。一若民旣自由﹐則國無不彊﹐民無不富﹐而公道大申也者。習之旣久﹐二意遂不可分離。但諸公旣聞前言﹐則知此非科學家事。科學家於物﹐皆有品量之分。品者問其物之何如﹐量者課其物之幾許。民之自由與否﹐其於法令也﹐關乎其量﹐不關其品也。所問者民之行事﹐有其干涉者乎﹖得爲其所欲爲者乎﹖抑旣干涉矣﹐而法令之施﹐是否一一由於不得已﹐而一切可以予民者﹐莫不予民也。使其應曰然﹐則其民自由。𨿽有暴君﹐𨿽有獘政﹐其民之自由自若也。使其應曰否﹐則𨿽有堯﹑舜之世﹐其民不自由也。

吾欲諸公別義分明﹐故特爲此危切之語气。頗慮諸公﹐以吾言與所素聞者大異﹐將起而詰曰﹕信如吾子言﹐則自由豈得爲幸福乎﹖請應之日﹕以自由爲幸福者﹐有時而然﹐而自由爲災害者﹐亦有時而然。自其本體﹐無所謂幸福﹐亦無所謂災害﹐視用之者何如耳。使其用之過早﹐抑用之過當﹐其爲災害﹐殆可決也。獨至當爲災害之時﹐喜自由之說者將曰﹕此非自由﹐乃放肆耳。𨿽然﹐自不佞言﹐眞不識二者之深別也。嗟呼﹗惟歐民气質之異於吾亞﹐故當深受壓力之際﹐輒復建自由之號﹐以收召羣倫。夫旣建之以爲號矣﹐則不得不揚之於九天之上﹐一若其物爲無可疵瑕也。而其民緣此而實受其福者﹐誠史不絕書。夫國民非自由之爲難﹐爲其程度﹐使可享自由之福之爲難。吾未見程度旣至﹐而不享其福者也。今夕所言﹐大抵不逾自由之義﹐非个人之自由﹐乃政界國民之自由。顧吾於開講之際﹐業已明告諸公﹐所爲言此﹐亦不外區別國家政體之用。柰今已久畱諸公﹐大過時刻﹐當俟下期﹐再竟其說可耳。諸公聽講﹐毫無倦容﹐甚可感也。

第六會

以自由名詞﹐政界稱用之至多﹐因而有各種之訓義。不佞於前會特破一夕工夫﹐與諸君析此疑義﹐且欲芟刈葛藤之後﹐卽以此類別國家。知常語所稱自由﹐其用法實與科學不合。若合科學﹐則自由充類至義﹐將與無政府同。而常語之稱自由﹐則與有議院等。故言其民自由﹐無異指其國之立憲。立憲政府﹐國民不附﹐卽可更易﹐而立民情之所附者。又立憲國民﹐於政府所爲﹐皆可論議﹐著之報章﹐以爲國論publicOpinion﹐政府常視之爲舉措﹐凡此皆俗所謂自由之國也。顧吾人之意﹐則謂如此而用自由﹐不過謂此等政府﹐對於國民﹐有其責任﹐不必混稱自由﹐不如畱自由名詞﹐爲放任政體之專稱。

政治學所論者﹐政府之事也。政字中國六書﹐從文從正﹐謂有以防民﹐使必出於正也。然則政治﹐正是拘束管轄之事。而自由云者﹐乃惟民所欲而無所拘﹐然𨿽有嚴厲國家﹐必不能取民事一切而干涉之。於其所行﹐勢不能盡加約束﹐於其日力不能盡奪﹐於其財產不能盡羅﹐必畱有餘﹐任民自適已事。凡所自適者﹐皆自由也。如往古國家﹐嘗取民之衣食而制節之﹐謂之生事律SumptuaryLaws。乃今無此﹐是生事自由也。又如政府於進出口貨物﹐聽民轉運貿易﹐不立規則﹐如此是貿易自由FreeTrade。但各國以天時地利人事之不齊﹐因之其所干涉放任者各異。故干涉多者﹐謂之無自由﹐而放任多者謂之自由﹐又此名詞之一用法也。

總而核之﹐見世俗稱用自由﹐大抵不出三義﹕一﹐以國之獨立自主不受彊大者牽掣干涉爲自由。此義傳之最古﹐於史傳詩歌中最多見。二﹐以政府之對國民有責任者爲自由。在古有是﹐方今亦然。歐洲君民之爭﹐無非爲此。故曰自由如樹﹐必流血灌漑而後長成。三﹐以限制政府之治權爲自由。此則散見於一切事之中﹐如雲宗教自由﹐貿易自由﹐報章自由﹐婚姻自由﹐結會自由﹐皆此類矣。而此類自由﹐與第二類之自由﹐往往並見。

然此皆俗義﹐𨿽關系至重﹐科學不能從之。因科學名詞﹐函義不容兩歧﹐更不容矛盾。前數義矛盾兩歧﹐前會已盡發之﹐故今定從第三類義﹐以政令簡省﹐爲政界自由。

𨿽然﹐政簡其民自由矣﹐而政簡者﹐其國不必皆治。故自由於民﹐其爲幸福與否﹐正自難言。自由達於極點﹐是無政府。夫無政府而治﹐𨿽有此理想﹐然其實境﹐不知何時可至。若論此時民徳﹐則𨿽有極文明之國﹐其勢不能。觀諸傳記之中﹐人類美大事業﹐皆有道政府所建成者﹐是政府不可無也。然而有政府矣﹐其勢又易流於無責任。夫無責任云者﹐政府自由也。政府自由而無制﹐則國民顰首蹙額之日至矣。是故西籍之中﹐𨿽悲歌慨慷﹐夢想自由﹐而其實非求無政府無君﹐特求有君有政府﹐而其勢不得以國民爲魚肉耳。

前會曾設問題﹐問凡有國家﹐其權限宜立於何地。此無異言國家於何等事﹐宜聽其民自由﹐於何等事﹐則必不可。此是政治學中極大問題。而西國論政諸大家﹐亦往往有取而考論之者。其意蓋謂﹕政府之權﹐由不得已而後立。論其原理﹐固有限制。如斯賓塞諸公著述﹐多取羣中事業而分別之﹐指何者爲政府所當干涉﹐何者爲政府所當放任云云。顧依吾黨所從途術﹐則𨿽欲立別未能。何以言之﹖蓋天演途術﹐視國家所爲﹐有非人所得主者﹐內因外緣﹐合而成局。人羣各本自性﹐結合以求自存﹐非其能國家也﹐乃其不能不國家。諸公若問政府權力﹐宜以何爲限制﹐吾便答云﹕無有限制﹐但汝此時﹐須得多大權力政府者﹐其政府自具多大權力﹐不溢不欠﹐成於自然﹐非人力也。

蓋諸哲之論政府也﹐每分何者爲政府所應管﹐何者爲其所不應管﹐由此而政府之權限以立﹐特吾意不然。但以政府權界廣狹爲天演自然之事﹐視其國所處天時地勢民質何如。當其應廣﹐使爲之狹﹐其國不安﹐當其應狹﹐而爲之廣﹐其民將怨。必待政權廣狹﹐與其時世相得﹐而後不傾。此皆勢所必至﹐理有固然。試觀一人羣之合﹐其外則有寇仇﹐其內則有姦宄﹐乃至旱潦雨暘﹐皆足爲患。自政府旣立﹐此患乃輕﹐其眾因以不散。𨿽然﹐政府立矣﹐而物競天擇之行﹐常有以漸變其形式﹐治權廣狹﹐隨世不同。夫言治權廣狹﹐反觀之卽無異言自由之多寡也。是故欲以自由多寡分別國家者﹐不必爭政府權限應立何處﹐但取事實已見者言之足矣。

政府之行權﹐時置个人之自由於不顧。此其權利﹐所合於公理者爲何﹐此至今猶爲聚訟之端﹐無從實指。然而以何因緣﹐而有政府﹐並以此因﹐程度有殊﹐而治權廣狹寬猛以分﹐則固有可論者。但論此之時﹐必取自然有機體之國家﹐而非自然無機體之國家﹐純用力徵經營者﹐不可論也。自然有機體之國家﹐其初成國也﹐大抵由外力之逼拶﹐而後來之演進亦然。蓋因外患﹐而求合羣並力﹔因合羣並力﹐而立政府之機關。則由此可知政府權界廣狹﹐端視其國所當外來壓力之何如﹐而民眾自由﹐乃與此爲反比例。譬如一國地土廣博膏腴﹐生事易足﹐又無外寇憑陵﹐則其民所享自由必大。若夫四封交警﹐或所處者爲四衝戰地﹐則其國之政令必密﹐而民之自由亦微﹐此公例也。公等由此可知﹐英﹑徳二民相比﹐英民所享自由獨多之故。何者﹖英島國﹐以海爲城﹐而徳之所居﹐正歐洲四戰之地﹐故武備不得不修。武備旣修﹐則其民卽有自由﹐所餘寡矣。卽在吾國﹐使後此果有盛彊之日﹐吾恐政府之柄﹐方且日張﹐民有自由﹐降而益少。以政府之由於無責﹐而轉爲有責﹐殆亦勢所必至之事。何者﹖使其不然﹐便無盛彊之日故也。

前例證以西史﹐可見者極多﹐英國而外﹐民之自由﹐莫如北美。彼族常以此自誇﹐謂盎格魯種性梟健﹐不受制壓之故。𨿽然﹐自我言之﹐此非眞實﹐實則二者皆地勢使然。美國𨿽處大陸﹐實則左右大洋夾輔﹐而南北無彊鄰﹐𨿽居大陸﹐無異島也。是以二國之政﹐得皆以放任爲主義。若夫法﹑徳諸國不然。故當十七世紀間﹐英之民權日張﹐而法以路易十四爲王﹐其治乃日趨專制﹐卽普魯士伏烈大帝父子﹐亦是專制之尢。此其故何耶﹖蓋國於天地﹐必以求存爲先﹐求存則武備不得不修﹐武備修則治權不得不大﹐治權大者﹐所干涉多而放任少也。

若謂民之自由﹐根於種性﹐抑系宗教使然﹐則當日普魯士﹐豈非條頓之種乎﹖豈非路得新教所行之國乎﹖乃其政則專制﹐而異於英﹑美如此。不知當十八世紀之初﹐普魯士地勢最爲難守﹐三方乖離﹐而不相通。伏烈大帝父子﹐其政法之專制固也﹐而國終賴此以不亡。北有察理第十二﹐東有大彼得﹐而西南則法與奧乘之﹐至今考其所更張﹐皆百戰親經之閱歷也。若夫波蘭之民﹐亦可謂放任者矣﹐故其名王巴陀利嘗謂其民曰「嗟乎﹐波蘭人﹗而國所至今未亡者﹐非以其法典也﹐以汝曹不遵奉故。非以其政府也﹐以汝曹不服從故。而國之不亡﹐以天幸耳﹗」夫其國俗如此﹐可謂自由﹐然不百餘年﹐而波蘭分矣。

是故讀西史爲術﹐與讀中史不同。欲求治亂盛衰之故﹐或觀會通而立公例﹐必不可但觀內因﹐宜兼察外緣。大抵一國﹐求其如是﹐其受範於外者常多﹐至於其內之自力﹐亦不可動稱種性。譬如言希臘之民﹐何因開化獨早﹐則云以其種之獨優。盎格魯何因先有議院﹐則云其民最重自由。凡此皆最無價值之解說﹐知言者所不爲﹐而學者之所當深戒也。

今所立公例系云﹕凡國成立﹐其外患深者﹐其內治密﹐其外患淺者﹐其內治疏。疏則其民自由﹐密者反是。𨿽然此是大例﹐至於他因爲用﹐而生變例﹐亦自有之。

前謂論釋自由﹐卽以爲類別國家之用。然則所以類別之者當如何﹖夫干涉放任﹐分爲兩部﹐而兩部之相爲消長﹐視其國所當境地之不同。故諦而論之﹐等差不齊﹐國國相異可也。則於何地劃此鴻溝乎﹖是故欲用自由立別﹐旣不得以有無言﹐亦不得以多寡判﹐只可取國家所常辦之政事﹐與常有之機關﹐察其干涉放任之異而爲之。干涉者﹐立之法度﹐務爲齊一﹐而不許紛淆也。放任者﹐聽民自爲﹐許其競爭﹐不期一律也。放任多者﹐其自由多﹔放任少者﹐其自由少。而國家類別﹐乃從此而可言矣。

須知政府者﹐一國主權之所屬。使主權而誠完全無缺﹐其於一國之事﹐固無所不當問。而問之者爲一人﹐爲一眾﹐爲通國之人﹐所不論矣。近世政治家﹐爲恐治權太盛﹐因之而酷烈狹隘之政興也。則爲分別焉﹐曰某事某事﹐若宗教之皈依﹐若社會之言論﹐無慮數十端﹐皆政府之所不宜過問﹐而務聽其民自便者。又曰﹐某事某事﹐如兵如刑﹐則政府之所必宜事﹐而事之必甚力者﹐但其爲數愈少愈佳。其爲說如此﹐然自吾術言﹐則言此者﹐將以適一社會一時代之用乎﹐抑以爲至理定法﹐各國之所宜共由耶﹖苟如前言﹐其說庶幾可用﹐若如後義﹐則大謬不可行也。何者﹖國於天地﹐以所當時勢民材之不齊﹐每有今所可任自由﹐而百年以前﹐乃政府之所必事者﹐亦有在此國可任自由﹐而彼國必爲政府所管理者﹐等而論之﹐斯大誤矣。卽如宗教皈依自由﹐此至於今﹐幾於五洲所同認﹐咸謂政府於此﹐必不可稍加抑勒沮禁者。然此事𨿽在英國﹐亦至額理查白之代﹐乃發其端。至於法﹑意﹑西班牙諸國﹐則宗教自由﹐不及百餘年﹐豈彼古人皆聵聵者﹖夫爲國所求﹐端在治安﹐而以保護性命財產爲最急。凡可以致此者﹐政府固無所不用其權力。今試問宗教自由之說﹐使行之於十字軍盛行之世﹐將歐之社會﹐爲安爲危﹐爲治爲亂﹐則古人所爲﹐不必盡無說矣。蓋國當古之世﹐不僅同種同文之羣﹐而後可合也﹐且其所事之神必同﹐其所服膺之道理是非亦必同。其不同者﹐且不願與之同國﹐彊而同之﹐則難作矣。且此何必遠求證乎﹖中國海禁開通以來﹐所定條約﹐大抵由外人作主﹐此亦事勢之無可如何者也。而其中之最不幸﹐則莫若傳教之一事。夫傳教非不幸也﹐所不幸者﹐出於兵力之餘。而當治外法權未收之日﹐此其事驗﹐皆吾與諸公所親見者矣。一教案之起﹐文明社會﹐人人爲之悲傷。然欲求此事之不再見﹐不識遠在何時。除非教士相約﹐不往內地﹐或吾國於教育普及四字﹐實實辦到﹐而二者又皆今不可必之事也。西友宓克嘗云﹕中國如一種沙石﹐而西教如水﹐水注入石﹐及冬而凍﹐春來齏粉矣。此眞吾國莫大之隱憂也。然溯其禍始﹐只坐外人傳教一事﹐吾國有保護之責﹐而無準否之權。民人信教自由﹐則誠自由矣﹐而其禍乃如此﹐不獨教士被戕者之可哀也﹐而其果之結於吾國者﹐乃大哀已。

然此是旁論﹐乃明政府當問之事﹐相時爲之﹐初無限制﹐而民之自由亦以智﹑徳﹑力三者程度爲髙下﹐初無可爲典要者。但此時吾輩正經之事﹐乃是區別國家。而所以爲區別者﹐卽在政府所事不事之異同﹐然欲觀所事不事﹐須先察一切政府所共事之事。所共事之事﹐則所謂政府之天職是已。粗而舉之﹐則海陸之兵也。兵者何﹖以法部勒國民﹐使之共守國也﹐靜則爲守﹐動則爲攻。故定和戰者﹐其權必屬於政府。其次莫如刑﹐西國刑權獨立﹐此是最後之事﹐其初則政府主之﹐所以鋤彊梗﹑詰姦欺﹐以保民之身家者。刑法而外﹐則有民法。民法所以平爭訟﹐正質劑﹐責契約。此皆犖犖大端﹐政府所同事者。天演之階級愈進﹐將政府之機關愈密﹐不但愈密﹐亦且愈靈。𨿽然﹐政府進矣﹐而民羣亦進。民羣進者﹐職業彌繁﹐而通功易事之局大也。產業降殊﹐力作亦異。譬如初級社會﹐其始皆農也﹐皆兵也﹐其產業大較皆田宅耳。時有百工﹐則祿以代耕﹐爲社會所共養者。浸假或速或遲﹐此局必變﹐於是實業繁興﹐其相待日益複雜。有制造﹑有通商﹐而母財之積日多﹔產業不止田宅﹐一切可動之浮產亦興﹔圜法乃立﹐錢幣乃行﹐而又有以信用行﹐而代表錢幣者﹐則爲楮鈔﹔有美術﹑有科學﹐文教大開﹐書籍侈富﹐教育之事興焉﹐而大小學堂林立。凡此皆民羣演進之現象也。𨿽其事不必關於政令﹐而政治界之問題﹐往往因之而異。當一事之出也﹐有問者曰﹕此宜爲政府所放任而聽民自由乎﹖抑政府所宜干涉﹐而爲之立法制耶﹖譬如通商﹐宜因之而立商部乎﹖假於文學﹐將因之立文部乎﹖凡此問題﹐其於各國也﹐有然有否。於是其政府之職業異﹐而政府之性情有時亦從以異。斯類別見矣。

徳國學者之言政治﹐於此等處最爲精審。彼於政府﹐於兵而外無所問者﹐謂之兵政府Warstate﹐DerKriegstaat﹐他若刑政府LawState﹐DerRechstaat﹐商政府TradeState﹐DerHandelsstaat警察政府Policestate﹐DerPolizeistaat﹐凡此專於一事者也。若夫於國事無所不治者﹐則謂之教化政府CultureState﹐DerKulturstaat。其爲繁稱如此。然自我視之﹐其所分政府不外二等﹐一專一總而已。今所問者﹕政府所治﹐將如科學家言﹐謂政府之智﹐不越常人﹐所當事者﹐但求封疆無警﹐境宇治安﹐居民無擾﹐卽爲至足﹐其餘一切﹐宜聽社會自謀﹐無取爲大匠斫乎﹖抑從宗教家言﹐謂國家之立﹐固有最髙尙之目的﹐故不獨保民已也﹐乃至宗教行誼﹐科學美術﹐皆宜爲之乎﹖又約而言之﹐直問教化政府有當否耳。

諸公應記前言﹐政府權界﹐與所處之時地爲對待。然則不佞若云此等問題﹐不能答以十分死語﹐當不以我爲非。𨿽然﹐其見於歷史者﹐各國之公論云何﹐則固可得以歷指。自吾國言之﹐唐虞三代以還﹐至於今世﹐固無一非教化政府﹐元後作君作師﹐爲民父母﹐其權豈有界域﹖至於徵諸西國﹐則自明季十七世紀以來政論大起﹐當時人語﹐皆謂宗教政權𨿽二實一。此說歷久而衰﹐而政家權界﹐宜有限制之言﹐繼之而出。逮英國威廉馬利獨立之代﹐宗教自由之義﹐經無數之流血而後行。此後歐洲﹐又有商業之爭﹐大抵主保商之說。由此而入十八世紀﹐當吾康﹑雍之世﹐至於乾隆﹐而西士始羣然以國家權界爲太寬。其願望過奢﹐轉無益於社會。盧梭政論﹐爲革命先聲﹐亦以政府所問過煩﹐人民受治太過爲說。當此之時﹐若宗教﹑若教育﹑若商政﹑若政治﹐諸家之說﹐往往多同﹐於是羣主因任自然無擾無爲之義Laissez﹣Faire﹐LaissezPasser。蓋其意以爲倫有君臣﹐其事由不得已。受治本人道苦趣﹐而非可樂之端﹐故其權力﹐卽不能去﹐亦宜刪縮至於無可復減之地位。反言之﹐卽斯民宜令得享最大自由是已。夫此語爲是爲非﹐關於人道最巨﹐今不佞且不爲定論﹐但云至今其說尙爲歐洲多數之所持。而十九世紀前半﹐歐洲現象﹐大抵成於此說。且至於今﹐大有東漸之勢﹐而將於吾國社會大著果效者也。

所不敢云其語爲是爲作者﹐蓋鄙意以爲﹐政權乃對待之事。昨日之所是﹐可爲今日之所非﹔此際之所祈﹐可爲後來之所棄。國眾有大小之殊﹐民智有明暗之異﹐演進程度﹐國以不同﹐故於此中﹐不得立爲死法。卽如十八世紀無擾之說﹐至於近世﹐其所致之反動力亦多。故於一切政事之中﹐其說有全勝者﹐而亦有不全勝者。全勝﹐如宗教自由是己。乃至自由商法﹐則𨿽得亞丹斯密AdamSmith之大力﹐而所勝者僅在三島。若夫歐﹑美二大陸間﹐至今商務﹐猶爲政府之所保護而維持﹐則眾目所共睹者。甚矣﹗政之不可以一端論也。

二十餘年以往﹐正鄙人遊學英國之時﹐當日政府風气所趨﹐則大主干涉主義。如教育一事﹐向爲政府所不關者﹐至是乃大收其權﹐而有學部之設。不特初級教育﹐有彊逼之政﹐務求通國無不識字之人民﹔卽髙等教育﹐國學庠序之章則課程﹐亦由議院更定。乃至衛生檢疫﹐亦經部署﹐爲置專官。凡此皆向日政府所不過問者也。先之以徳﹑法﹐而英﹑美亦接踵而爲之。

尢有異者﹐此之所指﹐不過見於行法一權而已﹐而議法之權﹐所擴充者﹐尢不勝計。使行法而過於干涉﹐民尙有執持自由﹐與爲抵抗之意﹐獨至議立新法﹐則人無異言。故十九世紀之後半﹐各國議立之法﹐殆過於舊典之所畱存者。蓋前此律令法典﹐大抵奉行其舊﹐而政府以行法爲本業﹐以立法爲無干己事也者。主和戰﹑徵賦稅﹑卹災眚﹐一切皆政府所力行。獨至更張法制﹐則謙讓未遑﹐若以謂凡此先祖父之所貽畱﹐吾輩捨率由遵守﹐無他事也。至十九世紀之季﹐乃大不然。行法之權﹐尙有裁省﹐至於議立法令﹐損益章程﹐則責無旁貸。立之可也﹐廢之可也﹐壇之可也﹐損之可也﹐但使國民大眾﹐悉表同情﹐一時國論﹐有所專主﹐議院取而揚榷討論之﹐無幾時﹐新法立矣。故舊日政府﹐所汲汲者﹐議法事少﹐行法事多。而近世政府﹐所皇皇者﹐行法猶寡﹐立法至眾。徳人有刑政府之目﹐刑政府所爲﹐不過守國法令﹐以保民權利已耳。若近世政府﹐則直可謂之立法政府﹐立法政府西名LegislativeState也。

統五﹑六兩會所言﹐使不佞發明義旨﹐尙非累晦﹐將諸公此後﹐於自由一名詞﹐無論見於何處﹐可無疑義。亦見以自由多寡﹐分別國家﹐苟從其量爲分﹐則難立別。蓋諸種國家﹐所干涉放任之事﹐國有不同﹐獨取其所最刻意干涉者﹐則其別可立﹐如徳國學者所爲是已。𨿽然﹐若從其大槪爲論﹐取便言談﹐則國民原有自由不自由之異。故揚子云《法言》﹕「周人多行﹐秦人多病。」而論近世之國﹐如英人者﹐固可謂自由之民﹐而俄國者﹐不得稱自由之國也。大抵歷史中並兼國家﹐其民卽不爲眞奴隸﹐亦不可謂有自由。捨此而外﹐則民气發舒與否﹐視鄰敵相逼何如。是知兵戰一事﹐乃自由之仇敵。一境戒嚴﹐軍律頒行﹐居民自由﹐一切掃地﹐此僕所親歷者﹐長祝諸君勿遇此境也。

第七會

五﹑六兩會﹐大較皆講政界自由。吾意欲以國民所享自由多寡﹐因之區別國家。今由所已言觀之﹐見歷史及世界諸所有國﹐所操政柄﹐劃然不同。甲國干涉者多﹐放任者少﹔乙國干涉者少﹐放任者多﹐此自自由之量言之者也。若自自由之品言之﹐則甲國干涉於丙﹐而放任於丁﹐乙國干涉於丁﹐而放任於丙﹐因而有各種政府之異名。然則執自由一物以衡較國家﹐終之乃得二別﹕其一於政治機關之疏密寬嚴見之﹐其二於政治機關所著眼輕重不同見之。若問以何因緣﹐而生此異﹖則吾於前會﹐業於第一別立之公例﹐大旨謂一國之立﹐若封疆難守﹐寇仇孔多﹐欲求自存﹐其政法不得不力爲遒緊。譬如臨陣砦堡﹐與平時城市之比﹐砦堡之中﹐處處皆法令所部勒﹐而城市不然。其故無他﹐正坐寇仇近耳。國處衝散之地﹐隨時有見襲之憂﹐其政令安得以不嚴密﹖外患如此﹐內憂亦然。閭閻紛爭﹐姦宄竊發﹐欲求社會安穩﹐亦不能不減奪自由。此如申明門禁﹐夜行以燈諸令﹐皆我輩所親歷者﹐可取以證吾例矣。

由是言之﹐政治寬嚴﹐自由多少﹐其等級可以國之險易﹐內患外憂之緩急爲分。且各國風气不齊﹐其所干涉放任之端﹐往往大異。譬如宗教學術﹐此今日歐西各國﹐大抵放任者也﹐而古歐今亞﹐其干涉於此二事尢深。以其事之關於風俗根本﹐是以自由政制﹐初無定程﹐而必以時地爲對待。夫刑律以自衛爲起點﹐而政令亦以存國爲旨基。宗教豈不欲放任﹐然必國防旣周﹐民智旣進之時。不然﹐則卽取宗教而干涉之﹐亦是國家天職。諸公倘以吾言爲疑﹐則請觀二百年來泰西之歷史﹐𨿽有極放任政府﹐其於耶穌會Jesuitism1宗﹐其驅逐無不至嚴﹔無他﹐惡其權盛而已。乃至鄙人客歲到法﹐猶聞其議院政教分立之爭。由此可知﹐以吾國現在之情形﹐而條約任受西教諸宗流行內地﹐甚至神甫牧師﹐怙權袒護﹐以致地方屢起風潮﹐釀成交涉﹐殺官賠款﹐奪地占港﹐皆政界不公之事。以公道言﹐外人於此等事﹐必須受政府地方官約束者也。

宗教而外﹐則有軍旅。各國有徵兵﹑募兵之不同。徵兵者﹐民莫非兵﹐徳﹑法是也。募兵者﹐兵民分業﹐英﹑美是也。惟此亦系於國勢之不同﹐鄰敵之懸逼﹐歷史之中﹐所可取爲前例之證者﹐不一而足。今姑不盡舉﹐使用心學子﹐自行隅反可耳。以上所言﹐見政府舉措不同﹐民所自由亦異。所自由者﹐品量雜糅﹐一羣之民﹐因志气各有所向﹐至於旣久﹐其人情國俗﹐遂至於不能相諭者有之。

吾黨以自由區別國家﹐其所爲者具如此。乃今更卽歷史中所用此名詞﹐以稱某國自由﹐某國不自由者﹐回觀所講﹐似覺尙有未盡之處。如史稱英民自由﹐萌芽森林之中﹐直至十七世紀國憲之成﹐而後自由言之有物。又云自法民革命而後﹐大陸各國﹐普享自由之實云云。凡此皆與吾人所定政法寬簡之義﹐不盡比附者也。將此謂自由﹐果前定之義訓所可賅﹐抑尙有他義﹐而爲吾等之所忽耶﹖此又不可不細勘明矣。固知十七世紀以來﹐各國政家常論政界寬狹﹐而亦以此爲一大問題。顧自稱自由之頃﹐其意若不盡主政權之縮小﹐而常主政權施用之不同。是之不同﹐其事安在﹖今請取大較言之﹐則所指在議院法權﹐當無疑義。其稱自由也﹐其第一義固黜無謂之干涉﹐而其第二義則禁專制而防怙權之獨治也。由此言之﹐則又須反本歸原﹐提及雅裏氏成說﹐彼謂眾治少治者有自由﹐而獨治之政無自由矣。且近世以來﹐政家所謂自由乃專屬於眾治者﹐又以少治爲貴族體制﹐亦未聞以此名屬之。如英國議院﹐其中議員﹐𨿽不得云通國代表﹐顧其所代表者民數實多。乾隆﹑嘉慶間﹐𨿽所代表﹐比今爲少﹐而比余國﹐民權則爲甚大﹐此所以羣奉英民以自由之號。觀孟徳斯鳩所言﹐大可見矣。但自由二字﹐𨿽於此用法不同﹐而其爲比較之名詞則一。何以言之﹖英國固用民權﹐然其議員所代表者﹐非通國之民也。女子固不必論﹐卽在男子﹐亦立無數之限制﹐必資格恰合者﹐而後有選舉之權利。自乾隆以來﹐該國經數番推廣﹐所收猶大﹐如進工農﹐然而至今﹐尙非通國皆舉。顧不得以此之故﹐遂謂其國人爲非自由之民。何則﹖比較故也。大抵一自由國之議院﹐其所代表民數必多﹐但不必盡若古世市府之事。市府者﹐奴隸而外﹐必合通國之民﹐而不用代表﹐而後稱自由之實也。

如此而用自由﹐𨿽與前立定義有異﹐顧其中有實事眞理﹐諸公若加考察﹐將見𨿽異實同。夫自由云者﹐作事由我之謂也。今聚羣民而成國家﹐以國家而有政府﹐由政府而一切所以治吾身心之法令出焉﹐故曰政府與自由反對也。顧今使爲之法﹐而此一切所以治吾身心者﹐卽出於吾之所自立﹐抑其爲此之權力﹐必由吾與之而後有。然則吾𨿽受治﹐而吾之自由自若﹐此則政界中自治Self﹣gove』rnment之說也。頗有政家﹐謂自治乃自相矛盾之名詞﹐以謂世間𨿽有其名﹐實無其事。人之行事﹐不出兩端﹐發於己志一也﹐從人之志二也。前曰自由﹐後曰受管。故一言治﹐便非自力﹐果由自力﹐卽不爲治。此其說甚細。顧自我輩觀之﹐吾身所行之事﹐固有介於二說之間者﹐非由己欲﹐亦非從人﹐但以事系公益﹐彼此允諾﹐旣諾之後﹐卽與發起由吾無異。然則自治名詞﹐固自可立﹐而以實事明之﹐譬如一國之民﹐本系各不相爲﹐各卹已私﹐乃今以四郊多壘﹐有相率爲虜之憂﹐於是奮然共起﹐執戈偕行﹐以赴國難。此時𨿽有將帥號令﹐生殺威嚴﹐然不得謂國人爲受驅逼脇。何則﹖一切皆彼之自發心也。如此卽爲自治之一端。使此法可行﹐將政界之中﹐無禁制抑勒之事﹐𨿽令發中央樞紐﹐無異羣下之所自趨﹐從此君民衝突之事﹐可以免矣。

是故政界之境詣﹐至於自治而極。利民安上﹐和眾阜財﹐乃至俗成刑措﹐比戶可封﹐皆捨此塗術其至無從。則無怪二百年西人﹐盡气竭力﹐流血犧牲﹐以從事夫此。然其事尙須細論﹐而後有以見實行之難。蓋使民自治﹐則一民之身﹐將有兩節可論。一以个人言﹐其心所懷之願望爲何等﹔二以分子言﹐其於社會所祈響者爲何等。使二者盡如其意﹐便是自治﹐便是𨿽受治而非彊其所不欲爲。此事果可實施矣乎﹖或應之曰﹕此不但可以實施﹐實則各國政界﹐已有實施之者。如觀西國輿論報章﹐每云某事國民意見如何﹐而此意見﹐乃政府所不可不從諸語。是國家一政之行﹐固視國民之意爲向背。𨿽然﹐當知吾輩所稱爲政界極詣﹐乃指社會之中﹐人人各得分願而言。若有一人﹐其好惡與所施之政令背馳﹐則自治之言作實。夫苟如是﹐則今之各國推舉之權﹐尙非普及﹐而國中婦孺﹐豈作國民﹖柰何置之﹖然則名爲自治﹐而民之大半尙有受治於人者。且不但此﹐果人人受治而非彊其所不欲爲﹐將議院定行一法之時﹐必人人贊成﹐人人許可而後可。顧今所實行﹐乃通用從眾之例。春秋欒武子之言曰「善鈞而後從眾」。議員之知識﹐果相等乎﹖假其不然﹐則安知多數之果是﹐少數之必非﹖若言不以是非﹐而從多數者之欲﹐然則多數者﹐以行其所欲而自治﹐少數者以違其所欲而非自治﹐又以明矣。且卽以比較言﹐從多數矣﹐使十得八九﹐猶有說也﹐乃有時而所多者至微﹐以此彊人﹐則又何說﹖譬如三十兆之中﹐有二十九兆九十萬人同者﹐以此謂之公好公惡可也。而英議院以七百員爲三十七兆人民之代表﹐其中三百七十人然﹐而三百三十人否者﹐烏得云公乎﹖是故知從眾而用多數之說﹐於公理是非﹐本無可言。無可言而不得不如此者﹐乃以術之窮﹐捨此別無他法之故。而所謂人人自治﹐人人非彊其所不欲者﹐又非事實明矣。

是故有謂近世現行有兩種政制﹕一爲獨治之專制﹐一爲自治之民主者。此其言非也。當云有獨治之專制﹐有以眾治寡之立憲。以眾治寡之制﹐𨿽不足當政界極詣之自治﹐而立憲則捨此殆無他術﹐故爲今日最要政體。夫以眾治寡﹐實無公理可言。不幸韓昌黎公言私言﹐其說已誤。卽謂多人贊成之政﹐爲勝於少數贊成之政者﹐其說亦不盡然。所庶幾可言者﹐不過三占從二﹐其事易行﹔又數至極多之時﹐於公道爲稍近。治權本民所畏﹐得此則所畏者﹐可使極微。又民之優劣﹐智﹑徳﹑力三者﹐皆有可言。從眾𨿽於智﹑徳二者﹐不必皆優﹐而其力之勝﹐固若可恃。且此乃歷占以來﹐政界中一最有關系之新法。自其施行之後﹐人類受庇﹐平爭弭憤﹐所獲實多。其所可言﹐僅此而已。愼勿謂多數所從﹐斯爲合理優勝﹔亦勿謂民之多數﹐無異全體之公。苟爲此說﹐立成謬論。

吾輩以天演言治﹐深知政界中事﹐往往成於自然﹐而非由人力。獨此決策從眾﹐與尙有一事﹐亦爲政界所通用者﹐乃皆實出於人爲。其尙有一事爲何﹖代表之制是已。自是二者行﹐西洋政法﹐爲之大變﹐《社會通詮》言之悉矣。尢可異者﹐從眾之法﹐乃彼中古人所已用者。至於代表之制﹐則希臘﹑羅馬兩民主﹐所未夢見。此其原因﹐蓋由二國皆市府國家。市府國家﹐幅員小狹﹐民數鮮少﹐每有公事﹐則聚通國之眾而議之。如希臘﹑羅馬之國會﹐皆盡其中自由之民眾﹐無須以一人爲百人千人﹐或一方之民之代表也。卽羅馬政府﹐向有沁涅特Senate﹐以聚通國之豪﹐然系選舉出類拔萃之才﹐使聽國事﹐無所謂代表者也。

取西人之古制﹐以與其今制相較﹐則吾黨見二大異焉﹐且由此可得其政界進步之實。夫獨治眾治﹐皆其古所有者。特所謂眾治﹐乃指一市府之民。今之國民﹐求通得選舉之權利而不能﹔古之國民﹐則人人皆議員也。問何能然﹖則以國民甚寡之故。此其事實﹐猶可考諸古代戲曲之中。如雅里斯托芬﹐所制《阿加黏》一﹐其開場系一市墟﹐當會議之頃﹐市之四周﹐用新染紅繩繞之﹐以防逸者。蓋會議爲國民義務﹐設繩所以攔眾﹐使入會幕之中﹐有或逃者﹐繩著其衣﹐染成紅色﹐是以行人避之耳。

今世邦域國家﹐以數十兆之民﹐散處數十萬方彌盧Mile之地﹐欲守古制﹐卽亦無從。故前者雅里斯多徳有云﹐眞國家其地冪不宜過廣﹐民眾不宜過多。假使雅裏驟得今日國家治之﹐恐其術且無從出。何者﹖其所論政體﹐固專爲市府之用也。

自代表行﹐而此節之難題解。所解者何﹖以至正大公之法制﹐可用之於邦域國家也。世間事往往旣行之餘﹐有若至易﹐而在當時﹐則幾經困難﹐而後得其術。又旣行之後﹐其發達神速﹐不可思議﹐則代表一事是已。使政界而無代表﹐西國演進必無如是之盛﹐殆可決言。須知後世思想設施﹐每爲古人所籠罩﹐守而不變﹐不獨東方爲然﹐卽西人亦復如是。有若一切盛徳大業﹐凡人道所當爲﹐所可爲﹐古人莫不爲者。此種拘墟﹐西國破之獨早﹐乃在有明中葉之時。其原因以海道人通﹐累得新地﹐由此而勘破古人﹐於世界事所不及知不及爲者尙夥。而古人所垂最盛之業﹐文章義理而外﹐治法是其一端﹐以不敢畔古﹐故歐洲守封建之局﹐終明之世﹐莫肯攺者。直至後來﹐始覺此事﹐古人所爲﹐亦有可以攺良之處。古人市府之良法美意﹐有可以施諸邦域大國之中者﹐要其關鍵﹑則在行用代表而已。

𨿽然﹐諸公勿忘﹐我輩所談﹐乃是自治之制。自治云者﹐吾所遵守之律令章程﹐乃吾所發心自定﹐而不由他人所壓制彊逼之謂也。乃今返而觀之﹐以所立議院﹐有從眾代表之二制﹐其去自治。尙隔兩塵。何以言之﹖法出於眾﹐所謂眾者﹐吾之小己﹐不必卽在其中﹐一也﹔法定於代表人﹐是代表者﹐畢竟非我﹐二也。英國戶口﹐二十年前粗計三十七兆﹐而國會代表僅七百人由是推之﹐一民之身﹐其所得與於政權者﹐亦至微小耳。今欲講之明白﹐請一一皆推廣之﹐至於極端。一﹐如英之舉權﹐本非通國所同有也﹐則姑以爲同有。二﹐如英之治權﹐不盡出於下議院也﹐亦姑以爲盡出於此。三﹐英之政令﹐其放任者多﹐乃今以爲無所放任﹐議院得一切而干涉之。夫國民政柄之張﹐至於如此﹐然試計英民个人﹐其於國家政府﹐所實據而有者﹐爲權幾何﹖則不過於建立議員之時﹐所以定此一局政柄﹐當操之以何等人者﹐當此之時﹐約得其三千萬分之一耳﹐以云其微﹐則眞微耳。吾聞法國政家晏博論法國民權﹐其時乃六十年前﹐法國最講中央集權之日。其言曰「吾法人晨起攬鏡﹐顧影見二十七兆分一之霸主而自矜﹐忘其全身之爲奴隸。」其言可謂冷雋﹐而矜言自由自治之民﹐可以悟矣。

民權民權﹐彼英﹑法二邦﹐一民之權﹐不過如此。反而求之﹐至吾中國他時﹐以四萬萬之民而立憲﹐將一民之權﹐所得爲何﹖此諸君當能自爲心算﹐而無待吾贅言者。𨿽然﹐社會之事﹐有至微而必不可忽者﹐此類是也。故一民之政權﹐𨿽極微而不可棄﹐幾於失之則死﹐得之乃生。此如鄙人嘗論教育普及﹐其程度不必求髙﹐但使二十年以後﹐吾國無不識字之人﹐其程度卽令極低﹐如能自署己名﹐略識方向數目之類﹐果能做到﹐民智教化﹐必然大有攺觀﹐吾國之利﹐不可億計。此事非從其後徵之﹐聞者不肯信也。其理無他﹐普及之爲積大耳。

代表之制﹐歐人以行用日久﹐漸成自然﹐轉不知其關系之重﹐亦忘始用之難。考諸歷史﹐希臘市府﹐通集國人之事﹐其亡由於羅馬。而自其制廢﹐古民主之治﹐與之偕終﹐史謂其民之百由﹐亦不復見。由是並兼攻取﹐橫訖三洲﹐而羅馬遂爲帝國。如是歷數百年﹐治制攺良﹐不一而足﹐而其古曰民主之治﹐卒不可復。故歐洲中葉國家﹐捨專制而外﹐無餘式也。

苟求其故﹐則知古之所謂民主者﹐市府制也。幅員日廣﹐市府之制﹐必不可行。𨿽當時亦有聚集國民﹐推戴總統Consul之事﹐然所集者﹐不過都邑之民。而羅馬之地﹐則南盡非洲﹐北以來因﹑多腦兩河爲界。諸君若問沃古斯達何以不用代表之制﹐則無異怪當日之人﹐何以不用汽舟。夫邦域國家﹐且爲雅裏氏思想中所無有者﹐而幅員旣廣﹐猶用民權﹐眞當日之人﹐所百思而不得其術者。後人但言羅馬民權廢而專制興﹐不知只是市府之制不能用耳。須知代表之制﹐平易如此﹐而歐洲此法﹐必歷千餘年而後得之。英國始用﹐時當元世﹐其如何發現﹐請考《社會通詮》可也。

𨿽其制發現之遲如此﹐而至今日﹐則已成最要之機關。此在英國﹐當一千六百八十八年﹐其所代表﹐𨿽有缺漏不完﹐而民權則因之大立﹐此英國所以獨享自由之號也。至法民革命﹐大陸民權始興﹐而代表議院﹐至千八百四十八年而後立。至於今﹐若以選舉權利而論﹐徳﹑法民所有﹐且過於英。總之﹐自市府國家﹐不足自存﹐而民會廢﹐中經千年專制貴族之治﹐至有元之世﹐歐洲之民權復萌﹐其所以萌﹐由用代表。代表須所代者之推舉。推舉之眾﹐各國資格不同﹐享用此權﹐數有多寡﹐而政家遂以此覘各國自由程度焉。

第八會

前會所講﹐乃國民以眾治寡之制。今夕將以此制﹐暫行結束。但於結束之先﹐宜將其反對獨治之制﹐略爲宣究﹐庶幾諸公﹐於現行政制﹐得愈明白。夫獨治者﹐以一人而治億兆﹐非今日五洲通稱專制者耶﹖此自今人視之﹐有若人類之一厄﹐純由小役大﹐弱役彊﹐而後有如是之一果。是從政界之中﹐一言自由民權﹐則無所往而非福。一及獨治專制﹐直無所遇而非殃。然而力徵經營﹐奴用虜使﹐專制之治﹐固時有然。但我輩讀史論世﹐覺獨治之制﹐亦有不盡然者。諸公應記吾前會標一公例﹐謂國家治權輕重﹐因之自由多寡﹐常與國之外患內憂﹐比例而立。今言專制﹐此例又可見矣。蓋專制之立﹐必有其所以立者。究其原因﹐起於卵翼小民﹐不使爲彊暴所魚肉。如一國之中﹐彊桀小侯林立﹐必天王專制於上﹐尊無與並﹐而後其民有一息之安。羅馬之凱撒Caesar﹐英吉利之圖徳Tudor諸王﹐荷蘭之沃郎支PrinceofOrange﹐法蘭西之元世諸下﹐皆以彈壓羣雄﹐爲國民所歸命﹐卽因之而擅專制之柄。舊史具在﹐可復案也。卽今俄國國民﹐方爭立憲﹐其國往者﹐固專制中最堅之形式﹐國民附於沙皇﹝➀﹞Tsar者最久。夷考其由﹐亦以非尊主權﹐無以制壓布哇爾B0yars諸酋之故。當日有女主﹐名安那者﹐以受布哇爾憲法﹐國民轉羣起叛之﹐必待毀此﹐而後相安。何者﹖彼知使俄皇而不專制﹐但爲羣下傀儡﹐將國民無喘息之時故也。卽論今日之事﹐羣下洶洶﹐篤而言之﹐亦非以尼古拉第二之專制也﹐乃緣此制旣敝﹐大柄旁落﹐爲羣臣藩鎭之所囚拘﹐侵剝下民﹐敗壞國事。諸公旣治此學﹐遇此等處﹐政宜細爲分別﹐不可隨眾依人爲議論也。

往者吾論自由﹐終乃揭言自由有不必爲福之時﹔而今言專制﹐又云專制有時﹐且有庇民之實﹐此與諸公平日所聞諸學生志士者﹐無乃異歟﹖𨿽然﹐歷史事實﹐不可盡誣﹐而不佞亦非爲頑固者遊說。但須知民權機關﹐非經久之過渡時代﹐民智稍髙﹐或因一時事勢會合﹑未由成立。而當其未立﹐地廣民稠﹐欲免於彊豪之暴橫﹐勢欲求治﹐不得不集最大之威權﹐以付諸一人之手﹐使鎭撫之。此其爲危制﹐而非長治久安之局固也﹐然在當時﹐則亦不得已而思其次者矣。

更有進者﹐欲知專制一名詞﹐所以爲西人言治所深惡而痛絕者﹐宜察其中尙有他說存焉。蓋西人以治權之出﹐有二本之不同﹐而不佞則以爲一本而已。請先明二本之說﹕二本者﹐彼謂治權之出﹐有自上而達下者﹐有自下而逮上者﹐二者釐然﹐若旦夜之不可以合。入繼大統﹐纘承丕基﹐以厥先祖父﹐受命自天﹐奄有此國。故詔書稱制﹐各國皆同﹐而羣下無敢越志。如此治權﹐當民情極爲愛戴之時﹐則曰民之父母﹐名正言順﹐此所謂自上達下者也。顧今之議者﹐則曰國民非王者之子女﹐卽如前言﹐亦亶聰明首出庶物﹐而後作民父母。乃生帷幕而長阿保者﹐果亶聰明而首出庶物矣乎﹖必不然矣。是故其說不足存也。曰自下逮上者﹐彼人君之有權﹐不過爲國權之所托付者耳。元後者﹐一國之公僕也。國有兆民﹐舉其分子𨿽甚賤﹐而其全體則至尊小而譬之﹐國之君王﹐正如會邸公司之有經理領袖書記﹐乃社眾畀之以權﹐取達社眾之目的﹐非其人本有權利﹐而應爲一公司一會邸之長魁也。假使其人行事﹐與社眾之主義背馳﹐乃至羣情不合者過半﹐斯其人義應告休﹐否則逐之可也。此等義法﹐盧梭《民約》﹐推勘最詳。自其說興﹐革命風潮﹐因之大起﹐此所謂國民無上之義是已。故挽近歐洲﹐以民主爲最正之治制。乃至革命之世﹐兵權旣盛﹐頗不乏專制之夫。如英之可侖謨爾Crommell﹐法之拿破侖﹐其侵奪黔首自由﹐豈減察理第1CharlesI﹑路易十4L0ulsXⅣ。而人不之攻者﹐則以爲彼之得權﹐乃由民自樂與之﹐彼之行權﹐亦爲國民而後有事﹐與舊君保其世及之權﹐而自上達下者異耳。

使政界之中﹐果有如是之分別﹐則不獨前二語爲吾輩所當牢記﹐而歷史中所有最多之治制﹐如亞洲所今行﹐乃至歐洲諸國二三百載以前之所有﹐眞皆成一片黑暗世界。其治民也﹐捨奴使虜用﹐純恃壓力而外﹐無他術可由。則言治之家﹐深惡痛絕﹐誰曰不宜﹖而無如其非事實也。何者﹖其制不可行也。𨿽欲行之﹐斷斷無此權力故也。言近古之霸主﹐似當爲法之路易十四首屈一指。請試思路易十四之事﹐夫主之於奴﹐若白種之畜黑奴﹐至矣。然亦未聞純用壓力至於極點者﹐以其事非主人之利也。故所謂壓力者﹐不過以勢相臨﹐謂主人有如是之壓力﹐隨時可用耳。凡爲主人者﹐同利故相救﹐正如剛毅所言「寧利友朋﹐不資奴僕。」由此言之﹐使路易而爲國民之所逼﹐彼將引鄰敵之力﹐以自壓其民乎﹖而英倫﹑布魯士﹐亦將爲之出兵﹐代平內亂乎﹖顧歷史中並無此事﹐而當時卽欲爲此﹐恐亦勢所不能。然則路易計將安出﹖或曰路易所練之兵﹐正於此時用耳。𨿽然﹐所練之兵﹐非法民耶﹖而如前之言﹐法民皆奴僕也。然則彼奴僕之中﹐有其擐甲執兵﹐敢死任戰者﹐此在路易﹐非危事耶﹖曰彼皆黨於路易﹐愛戴路易﹐而爲路易之爪牙鷹犬者也。然則路易之威權﹐固待兵而後具。兵﹐民也﹔民﹐羣下也﹐是其治權﹐非自上而達下﹐亦白下而逮上耳。𨿽機關相異﹐而由國民附之﹐而後有權則一。近世政府﹐爲民心所不附則傾﹐而路易十四﹐使其師徒叛之﹐則亦搖手不得也。然則彼盧梭諸公之政論﹐分治權爲由上由下者﹐無乃似實而實虛。所謂霸主治民﹐猶家君約束其童稚者﹐亦無是處。

若云國民之中﹐有少數人﹐黨附霸朝﹐以其部勒之密﹐訓練之精﹐因此而生勢力﹐得以壓制多數之人﹐此其言近信。然欲得此少數人黨附﹐亦須要結噢咻而後得之﹐是其權力非無所待﹐而對於此眾﹐亦不得率意徑行﹐是其人𨿽對餘民爲無責任﹐而對於此眾有責任也。且吾所尢不解者﹐盧學每謂以力服人﹐爲專制治法之所獨﹐不知使眞專制﹐其所具力﹐理應最少。雅理氏三制之中﹐最不能全仗自力者﹐莫專制若。謂專制以道徳才智服人﹐謂少治眾治﹐以力量制人﹐猶可說也。柰之何以專制之獨夫﹐而謂其有制服億兆之能力乎﹖且由此觀之﹐專制之君主﹐無不借助於人之理。旣借助矣﹐卽對於人﹐不得率意徑行。是故謂天下有無責任之貴族民主﹐於理可通﹐而云有無責任之專制者﹐古今眞無此物。

此理自我輩觀之﹐亦自明了。而古人之意﹐若有異者﹐則以天命之說DivineRight深入腦海故也。讀班叔皮王命之論﹐則知漢人於宗教之迷信﹐而程伊川於商﹑周之際﹐亦有天命未去之說。至蘇子瞻上神宗書﹐乃言人主所恃﹐人心而已。可知古人之於帝王﹐其得位行權﹐皆若天之所相﹐而又不言明其所以相之何如。果其靈異﹐存乎事實Objective﹐抑不過眾人心裏﹐信以爲然Subjective。夫人君旣爲天之所立如此﹐是以東西宗教﹐莫不以尊君敬上﹐奉法懷刑﹐爲斯人最重之名誼。政府得此﹐其勢益隆﹐其植益固。𨿽然﹐使陰騭之言而信﹐則吳天曰明﹐及爾出王﹐昊天曰旦﹐及爾遊衍﹐鑑觀有赫﹐所必由天眷而後存立者﹐初何必專制獨治之政府而後然﹖卽貴族庶建之治﹐倘非天相﹐烏能存乎﹗彼古人以天命屬專制者﹐以所見政府﹐類多專制故耳。若夫近世﹐則有謂非民主立憲之治﹐必無當於天心教旨者矣。此眞彼是各一是非之說也。

顧我輩於此﹐所當著眼者﹐在治權每得宗教之助而益張﹐與其所以爲助之理。夫舊謂專制獨治﹐止於以力服人﹐其說旣爲吾黨之所破矣。若謂至尊之勢﹐至重之威﹐天澤凜然﹐不可侵犯者﹐由於宗教爲之輔。然豈皇皇上帝﹐果以雷霆風雨﹐助行權歟﹖或曰﹐是不然﹐宗教之力﹐不在形迹﹐而在人心意念之間。明爲天命﹐尊爲天子﹐於其實力﹐無幾微增益也。而民之視之也﹐乃大有異﹐向無宗教﹐其不能得此無疑。路易十四﹐法人中之最爲尪羸瘠弱者也﹐而其民視之﹐若圓光被體也者﹐頂禮崇奉﹐惟恐後人﹐亦因教言不敬君王﹐爲天誅之所必及云耳。夫如是言﹐則專制之所以得宗教而益威者﹐其力正出於民心﹐𨿽不同於前者之以形﹐而其治權之自下逮上﹐非自上達下﹐又以明矣。

或曰﹐此特專制之譎術而已。夫獨夫自力之無可言固也﹐然少數所以制多數者﹐以其部勒服習之不同﹐而一人之所以馭兆民者﹐亦以其法術機詐之不測。稱天而行﹐居之不疑﹐有命自天﹐王者不死。凡此皆所以起顓愚之迷信﹐用以欺世盜權者也。𨿽然此等之事﹐必事勢相成﹐暫而行之﹐或可得志。若謂歷史中志制之主﹐悉山此術﹐則殊不然。試更以法之路易十四爲諭。夫謂彼之所以制禦國民﹐使人望之若天神而畏服者﹐此中宗教之作用甚多﹐此言們也。夫使事出於欺﹐而謂路易有欺其民之意﹐恐路易不任受也。何則﹖一是威儀典則﹐與夫稱托之隆﹐凡所以成王者之貴者﹐路易固未嘗自爲﹐而有所受之者也。其義或萌孽於數千載之前﹐得宗教國俗﹐相與醞釀抱伏之﹐至於路易之身﹐而承其利。然而發明此義之神甫師儒﹐𨿽爲路易所大利﹐而其人與路易之身﹐終爲二而非一。非一故可以離﹐離則𨿽持與前反對之說可也。山此觀之﹐將路易權力之重輕﹐非其身所得主﹐且有待於他人﹐使彼而欲權盛力張﹐將必於如是之眾﹐微伺體察﹐常有以饜其情﹐而無失其意而後可。前謂路易之權﹐起於人心﹐今又見路易之權﹐起於持此人心者。是以史載路易十四之待教侶最優﹐而其國教侶﹐所以助其王亦最力。論者謂近古專制柄張﹐無有逾於路易者﹐而法民之尊王團結﹐亦無過於此時。直至其子路易十五之中葉﹐其民心乃一變。有是哉﹗路易之視教侶﹐無異拿破侖之視其兵也﹐而謂專制治權﹐由上達下可乎﹖

吾輩前路所發明﹐乃歷史中要理﹐而將以破專制人君之所恃者。夫謂受命諸天﹐權發自上﹐此專制者之所喜聞也。𨿽孟子之論天命也﹐嘗謂天命卽徵諸民﹐而或以爲其說但存於理想。顧吾輩求之東西歷史﹐見凡專制之君﹐未有不俟民心之歸﹑眾情之戴而能立者。其所俟之多寡彊弱不同﹐而卽以此判成敗。然則盧梭諸公﹐分政府爲二等﹕一謂權發諸上﹐一爲權發諸下者﹐其義荒矣。權未有不發諸下者也。𨿽然﹐專制之純用壓力﹐而以其民爲奴虜者﹐固亦有之﹐是必見於兼弱攻昧取亂侮亡之時﹐卽前所指爲無機體國家者。顧當此時﹐其用壓力者﹐必不止一人﹐而常爲勝家之有眾。勝家之眾﹐常爲軍旅﹐而統之以一雄﹐此又有機體之專制也。有機體之專制﹐𨿽欲奮一夫私權﹐以暴虐羣下﹐其勢不能﹐將必有其所俯順者。其好惡不可不同﹐其甘苫不可不問﹐否則敗矣。漢髙非專制之尢者耶﹖然入關告諭﹐必得父老之心﹐而後天下可得。項氏失民﹐𨿽彊終僕﹐可以證矣。若於西史求之﹐則英之圖徳諸王﹐法之路易十四﹐徳之維廉﹐俄之亞烈山達Alexander﹐至今日之尼古拉Nicholas﹐皆如此矣。蓋其國家形式旣云有機﹐斯不能叛天演之公例。譬諸生理﹐脫有謂腦力獨奮﹐而無待於通體血液之灌輸補益者﹐諸公豈信之乎﹖

旣知一國治權﹐必本諸下而後有﹐則向所舉以爲獨治眾治之區別者﹐不可用矣。頗怪世俗論治﹐必謂眾治﹐乃有公益Commonwealth可言﹕一若獨治之君﹐則必以摧所下民爲快者﹐此其說之誤﹐不待論而可知。夫謂治權在手﹐不以公益爲心﹐而專以莫予違爲快者﹐專制本不盡然﹐卽在並兼之世﹐固亦有伐罪弔民之事。若夫英之圖徳﹐法之路易﹐普之伏烈大帝等﹐其治權專制固也﹐而其號令舉措﹐則未有不云以公益爲目的者。特其爲此也﹐則云已之行事﹐獨對於天﹐乃有責任﹐其於國民﹐固無責也。此猶云其行事是非功罪﹐惟上帝乃足考察而賞罰之。至於國民﹐旣爲其所制矣﹐固不得而過問。𨿽然﹐論事當察名實﹐王者於國民無責﹐於名則然﹐而於實不爾。英之雅各第二﹐法之路易十四﹐皆自謂於國民無責者﹐然雅各則以始終誤認而敗﹐路易則以行與言反而全﹐可以見矣。

由前所言﹐而二公例可立。一﹐凡獨治之權﹐未有不賴羣扶而克立者﹐此羣扶之力﹐其士大夫可也﹐其豪傑可也﹐其民可也﹐其兵可也﹐甚至由於他國之眾亦可。如印度國家﹐其扶立之者﹐非印民也﹐乃英兵也。二﹐卽在有機體國家﹐亦常有專制之形式﹐此種國家﹐𨿽無議院﹐其有待於國民之扶立則同。但所謂國民﹐不必大眾。而在一部分之中。此一部分﹐大抵皆國民之秀﹐而有國家思想者。諸公聞此﹐回家時於故書中﹐試檢蘇子瞻《志林﹟戰國任俠》一篇看之﹐將悟其說﹐與此有互相發明者。

諸公聞此將曰﹐此眞異聞﹗天下安有國民而扶立專制﹐甘爲奴隸者乎﹖使叩其民情﹐未有不欲得議院者也。吾應之曰﹕此在歷史﹐亦不盡然。蓋事勢不同﹐民有𨿽欲立議院而不可者。此如俄國安那皇后康﹑雍間卽位﹐當國時﹐欲立國會﹐捨貴族無可集爲議員者﹐民以爲與其受貴族魚肉﹐轉不如任至尊之專制﹐且約必大權不復旁落﹐而後載之﹐此其證也。乃至戰爭之世﹐其黜眾治﹐而用專制者尢多。蓋當此之時﹐以求存立爲先﹐一切國民利益﹐眾皆視爲後圖﹐而羣附於戰勝攻取之能者。使其事暫﹐將所推戴之人亦暫。使其事常﹐如國處難守衝散之地﹐如普魯士﹐如路易十四以前之法國﹐皆必待邊綫已立﹐國有四塞之固﹐而後可議其餘。不然﹐專制之治﹐不可以已。歷史中如路易﹐如伏烈大帝﹐如拿破侖﹐其得位行權﹐皆由此理。不過﹐當知此等專制一立之後﹐𨿽事勢變遷﹐其權無由解散。𨿽其始有救亡之用﹐而其終常爲殃民之資﹐此其制所以爲千古之詬厲耳。

但不佞所爲諸公辧晰者﹐固不止於黜舊說﹐乃在於進新知。舊說謂專制之權﹐由上及下﹔眾治之權﹐由下及上。吾所發明﹐乃謂專制之權﹐亦系由下而成﹐使不由下﹐不能成立。然則舊之界說﹐不可復用明矣。𨿽然﹐專制眾治﹐固自有別﹐而其異果安在耶﹖此是第八會結穴問題。所謂圖窮而匕首見者﹐不得不爲諸公鄭重出之。又近者吾國國家﹐方議立憲﹐立憲非他﹐卽是眾治。眾治則不得不用從眾代表一制﹐凡此皆相因而生﹐無由解免。故不佞繼此所欲爲諸公發明者﹐乃中國此後國家﹐與前此數千載國家之區別。不佞鄭重以言﹐諸公不可不鄭重以聽也。

則問立憲國家與專制國家﹐其最要分殊﹐在於何者﹖此誠不易解決之問題也。政治之爲科學﹐與他科學不同者﹐他科學如動植之類﹐吾輩之治之也﹐如堂上人聽堂下之曲直。而政治不然﹐吾人身與其利害﹐而衡鑑易淆﹐一也。況所治之物﹐自鳴各殊﹐而不必皆實﹐二也。今使動物學家﹐欲爲眾生別類﹐彼懦懦戢戢者﹐方引首爭鳴﹐吾爲何等何科﹐有機無機﹐彼治其學者﹐未必不以所聞﹐轉以茫然。今日世界國民﹐正復如是。吾近於街頭﹐曾見《憲法古義》一書﹐意謂凡西人之憲法﹐皆吾古先所已有者。大抵吾人本其愛國之意﹐每見外人好處﹐總不肯說此爲吾國所無﹐而十三經二十七史皆其傅會材料﹐名爲尊我﹐實則大惑。又使諸公取前問題而叩之西人﹐彼亦將言人人異。彼將曰﹕立憲要點﹐其所以異於專制者﹐以下議院獨有財政賦稅之權﹐非國民所允諾﹐毫釐之利﹐不得橫取﹐此謂囊橐法權RightofPurse云云。𨿽然﹐其說誤也。蓋使下議院之勢誠重﹐所操法權﹐且不止此﹐若其誠輕﹐將並此無之。夫旣有國家﹐則辦事不能無費。西國上古王公﹐自有產業﹐山澤苑囿﹐徧於國中﹐無俟取於民而後足﹐此所謂水衡之錢是已。當此之時﹐𨿽有囊橐法權﹐不足窘政府也。且政府所爲多矣﹐今置他端不問﹐而獨禁其取財﹐亦未見其財之果可保也。不知此乃當時君民爭執之頃﹐彼民見此﹐爲其上之所急﹐得挾此以要之﹐取以達其最大之目的。後之論者﹐乃指術爲鵠﹐失之遠矣。

或又曰﹐立憲之與專制異者﹐在立法與行法﹐權界分明之要點。議院主於立法者也﹐國君宰相﹐下至百執事﹐行法者也。唐人有言﹐不經風閣鸞臺﹐何名爲勅。而西人亦云﹐非經國會公允﹐不得稱制﹐著爲律令。十七世紀英國風潮﹐所爭卽此立法權獨立之事。此其爲說﹐較前稍優﹐然而亦未盡合。夫三權分立﹐孟徳斯鳩《法意》論之詳矣。故法國初立議院﹐凡行政諸官﹐不得列坐其中。然而立政機關﹐因此大窒﹐此於事理至爲易明。假如將爲理財立法﹐而擯戶部﹐是戶部所歷甘苦﹐於議法時﹐毫無用處。又如將爲教育立法﹐而擯學務大臣﹐其所立章程﹐亦豈有當﹖夫前事不忘﹐後事之師﹐使此言而信﹐則此等權界﹐且不可立。總之﹐凡此等處﹐各國議院法制﹐各有不同﹐而民權所伸﹐亦以大異﹐中間可以諦論者極多﹐惜非此時﹐所能爲諸公推竟究耳。

大抵欲知專制立憲之異﹐考諸舊說﹐不如觀見時之所實行。試舉英國宰相﹐其爲行法權固也。然以一官﹐爲立法權之領袖﹐一切新法皆由宰相發起﹔而其身之進退﹐則視下議院之從違。使其議爲院中輿論所歸附贊成﹐言聽計從﹐則其權最大﹔設輿論與之出入依違﹐則其人爲處危疑之地﹔乃至院論與之顯然反對﹐則宰相惟有奉身而退﹐明日他人入代﹐而組織新政府之事見矣。宰相爲政府領袖﹐而其興廢﹐依於民情如此。

吾前者不云乎﹐一切政府﹐卽在專制﹐其權力之成﹐必由羣下﹐不過廣狹殊耳。夫政府所建名號﹐千詭萬殊﹐或國君其視土地﹐猶私家之視田業﹔或雲天之所立﹐作君作師﹐而有符瑞感生以爲天命之據。此其眞僞誣信﹐姑不具論﹐但名號建矣﹐而所感召誰乎﹖必有眾也。假有眾相與不承﹐彼又烏從而得力﹖故名號建於上者﹐其歸順擁戴者存乎下﹐凡政府皆然。獨至立憲政府﹐其歸順擁戴者﹐存乎通國太半之民﹐卽不然﹐亦必有國家思想之眾太半歸之。

然則專制﹑立憲二者﹐其爲羣下所擁戴旣同﹐而二者不同安在﹖應之曰﹕輿論者﹐擁戴之情之所由宣也。專制之政府﹐無以爲宣達測視輿論之機關﹐而立憲之政府有之。一令之行﹐一官之立﹐輿情之向背﹐不獨顯然可見也﹐而多寡之數﹐亦至著明。其向背與多寡﹐皆於議員之出占投票而得之。

此謂輿情向背多寡﹐有議院以爲宣達測視之機關者﹐卽無異言國民得此﹐而有其建立維持破壞政府之機關也。

此爲政治學最緊要之公例﹐恐諸公不能猝諭﹐不佞不妨反覆推言﹐期於必明而後已。今由前路所發明﹐諸公當曉然﹐無論何等國家﹐其中皆有此建立維持﹑破壞政府之權力。建立者﹐由無而使有﹔維持者﹐由有而使存﹔破壞者﹐由存而使亡。此種權力必有所寄﹐在民﹐在兵﹐在本國﹐在外國﹔爲公﹐爲私﹐爲善﹐爲惡﹐無不可者。但此種權力﹐有得其機關﹐其力有以達者﹔亦有不得機關﹐其力散漫隱伏﹐無以達者。𨿽然﹐散漫隱伏矣﹐而政府之立僕必視之。今假向日維持政府之權力﹐以有因緣﹐坐而中變﹐此卽言政府所倚其扶立擁戴以爲存者﹐乃今不願扶立擁戴之。然坐無機關﹐此變未由宣達﹐而居上之人﹐亦坐無此機關﹐未由測驗﹐懵然不知。諸君試思此時國家現象﹐要當何如﹖曰﹕此如汽箱﹐外無汽表﹐早晚炸耳。炸者何﹖亂也。炸者何﹖革命也。此革命而亂者﹐皆坐無以爲宣達測驗輿情之機關耳﹐皆坐無國會議院耳。

往者俄羅斯﹐無國會議院之國也﹐其歷史所載﹐君若相死於非命者最多﹐此理有必至﹐勢有固然者也。彼俄君臣﹐未嘗不知也。是故不欲其民有國家思想﹐迷信之以宗教﹐困阨之以教育﹐而終則臨之以兵﹐然而其效可睹已。至於英國﹐則四百年無暗殺之事﹐此其中亦有天幸。而最足異者﹐則佐治第3GeorgeⅢ﹐以風狂不惠之身﹐享國六十年﹐而庶政日興﹐國日彊富。無他﹐有機關焉﹐以達此國民眾治之力故耳。專制之國﹐國主當陽﹐而宰相輔治﹐宰相之黜陟由人主。立憲之國﹐人主仰成﹐宰相當國﹐而宰相之進退由國民。此英國至今﹐所以可決言其無革命之事也。𨿽然﹐謂英國無革命可﹐謂英國時時革命亦可。一政府之攺立﹐皆革命也。專制之革命﹐必誅殺萬人﹐流血萬里﹐大亂數十年十餘年而後定。英民革命﹐輕而易舉﹐不過在議院占數之從違。莊生有言﹐萬死方不死。眞立憲制﹐政如是耳。此國家景命﹐所以靈長﹐而有萬世不傾之皇室也。

是故有無議院國會爲建立破壞政府之機關﹐專制立憲二政府不同在此。不佞於政治﹐本非專門﹐承諸公厚愛﹐爲此八夕討論。然此中多采近世西儒成說﹐而爲眾論所推服者﹐非敢臆造。所惜八會﹐爲時過促﹐於諸制尙不能詳。今請爲諸公總前所言﹐而立政治要例十二條如下﹕

一﹑凡有政府﹐則有約束﹐約束必以壓力﹐無自由者。

二﹑政府以專制爲常﹐以眾治爲變﹐如軍中惟一主將﹐法廷惟一士師。

三﹑然以一身而禦眾人﹐其力常不足者也﹐故其勢不能無待於羣扶。

四﹑羣扶之力﹐必自靖自獻而後可﹐至其爲此之義利公私﹐乃所不論。

五﹑故一國之中﹐不僅治人﹑治於人二方面而止﹐而常有扶持政府者﹐爲之居間﹐成三方面﹕治者﹑扶治﹑受治。

六﹑旣能扶之﹐斯能傾之﹐亦能造之。是故扶持政府之權力﹐卽建造政府之權力﹐亦卽破壞政府之權力也。

七﹑但此種權力﹐常無機關﹔或有機關矣﹐而未正名爲扶持政府者。如法之路易十四﹐幾爲全國民心之所歸﹐然無機關以達羣扶之力。英之可倫謨爾O。Cromwell﹐以兵眾自輔﹐可謂有機關矣﹐然其名則爲他用﹐不曰扶持其所立政府者也。此等現象﹐見於專制之國最多﹐於吾中國﹐正復如是。

八﹑政界天演﹐程度旣髙﹐則其國不獨有扶傾政府之權力﹐而又有扶傾政府之機關﹐以宣達扶傾政府之權力。

九﹑機關未具﹐則扶傾政府之權力﹐其用事也﹐常至於橫決。此一治一亂之局之所以成﹐而皇室無不終於傾覆之理。機關旣具﹐前之權力﹐不但宣達有從﹐又可測視﹐得以及時﹐爲之劑泄﹐而亂無由作。此立憲之國所以無革命﹐而代表之皇室所以不傾。

十﹑立憲之國會﹐於國事無所不聞者也﹐其實乃無所問﹐要在建造扶持破壞其見行之政府﹐以此爲其大職而已。

十一﹑機關未具﹐扶傾政府之權力﹐每患不偏不公﹐或見或隱。其政府有獨治一國之外形﹐不知其力之實起於下﹐則轉以扶持者爲忠順﹐破壞者爲叛逆﹐且以其物爲天命之所授﹐而一切矯誣符命之事起矣。

十二﹑如此者﹐謂之君主﹐謂之專制﹔而若前所言者﹐謂之眾治﹐謂之立憲。注釋﹕

第1241頁﹝﹡﹞《政治講義》﹐一九○六年﹝光緒三十二年﹞商務印書館出版。一九五九年新加坡出版的《嚴幾道先生遺著》中全錄此書﹐係根據嚴復四子嚴璿家藏稿本排印的﹐文字和商務本略有不同﹐但錯字較多。今據商務本排印。商務本中之明顯錯誤和不妥處﹐據新加坡本校攺。本書所譯人名﹑地名﹐今參照新加坡本﹐將原名附後﹐以便讀者。第1252頁﹝➀﹞原文如此。

第1267頁﹝➀﹞商務本作「生病老死」﹐今從新加坡本。

第1275頁﹝➀﹞商務本作「擊鮮漁獵」﹐今從新加坡本。

第1283頁﹝➀﹞商務本作「適通」﹐今從新加坡本。

第1305頁﹝➀﹞商務本作「紮爾」﹐今從新加坡本

