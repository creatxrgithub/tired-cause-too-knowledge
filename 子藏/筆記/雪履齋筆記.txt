

《四庫全書雪履齋筆記》

﹝元﹞郭翼撰

欽定四庫全書

子部十

雪履齋筆記

雜家類三

雜說之屬

提要

﹝臣﹞等謹案雪履齋筆記一卷元郭翼撰翼字羲仲昆山人號東郭生因以東郭先生故事名其齋曰雪履嘗獻策張士誠不用歸耕婁上老得訓導官偃蹇而終範陽盧熊題其墓曰遷善先生又爲撰墓志載翼卒於至正二十四年後人謂翼至洪武初嘗徵授學官者悞也是編乃江行舟中所紀隨手雜錄漫無銓次然議論多有可采者如解商書兼弱攻昧二句取張九成說解論語犬馬有養句取何晏舊注說駁張九齡金鑑錄之僞辧蔡氏三仁之論皆爲有識其論謝師直語一條論詩一條亦有義理惟解論語怪力亂神一條爲力不同科一條過信古注則未免好奇耳

乾隆四十五年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

雪履齋筆記

﹝元﹞郭翼撰

宋制屠牛之禁甚嚴劉后村嘗有斷劉棠勘語云棠忝預鄕書顧以屠殺爲業每有屠牛之訟常是掛名在法曽得解人止免公罪杖而殺牛乃是私罪徒人殺牛馬三頭者𨿽會赦猶配鄰州計劉棠平日所殺何啻累千百頭罪止徒流恐又非解元之所能免本合將劉棠送獄提勘前後過犯解府從條施行屬當盛暑刑獄使者方且奉詔慮囚不欲淹延枝蔓劉棠勘杖一百牒尉司差人監下都保劉棠酒坊肉店日下拆除按劉棠以得解人而奏刀市井躬效屠坦之業殊爲怪事乃後村據罪論斷曽不假貸可見當時有司之剛執今私宰載道或有倚庶宗爲坊店者城旦之律豈竟成虛設耶

張曲江因千秋節上事鑑十章號千秋金鑑錄以伸諷諭新唐書所載如是劉煦舊史則云進金鏡錄五卷言前古興亡之道上賞異之今韶州所刻金鑑錄其第三章

報國復興錄云唐世建業三遭女禍五遇佞臣已見三禍矣今主上又喜張守珪進營州雜胡阿犖山母再適安氏故冒其姓部落破散延偃之屬逃來狡黠面生逆毛后定敗國又有蜀州司戶玄琰女爲上子壽王妃十年後爲女官今上寵之賜名楊貴妃舉進入宮後日女禍又起三事定然安祿山者野豬之精也腹垂過膝史思明者鷊鳥之精脇生兩羽楊貴妃者白鷴之精指爪純赤此三人者成國事少敗國事多復有木子雙木木易行金二人入相佞進國虛至天寶中安有胡牀之拒範陽千里煙塵引進契丹大燕安僣妃縊馬嵬哭承事肅宗之人此時佞爲五兮齡方見五郎揚塵合而復離也噫主上灑淚巴山艱行蜀道家亡國破恩已變仇方慕愚直臣慮主上有大難齡有異僧一員內載般若茶具緇衣其至蜀中難逼於梵宇開之難可釋也齡不避鈇鉞隠諱三百言弢千年後數興廢見之此章按自古讖緯諸書類多謎語未有直指如此章者詞句鄙俚尢不似曲江大手筆且天寶年號旣已明白加載玄宗何人定用此號攺元耶種種可笑本無足辧而學士大夫訪求金鑑錄不可得遂有以贗鼎爲眞物而形之歌詠者良可謂無目之甚矣

謝師直謂劉貢父曰王介甫之知人也能知中人以上者自中人以下或不能知由其性韻獨髙而然貢父曰子好奕棋請以奕爲諭李重恩天下之善奕者也與重恩敵者知之下於重恩或倍蓰或什伯重恩有不知者乎按貢父固是正論然師直之語未爲無見長於知君子短於識小人張徳逺已蹈此獘但未可與介甫同日而論耳陳了翁說一人棊甚髙或邀之入京參國手日久在側並無所教但使之隨行攜棊局而已或人詰其故國手曰彼棊已精其髙著已盡識之矣但淺著未曽識教之隨行亦要都經歷一過然則下於重恩者正未必重恩之了了也

陸務觀云忠州最號窮陋白樂天詩乃有今夜酒醺羅綺暖被君融盡玉壺冰之句忠州豈有此景當時不堪司馬閒冷驟易刺史故亦見其樂爾可憐哉又鄧栟櫚云王涯讒樂天出爲江州司馬及甘露之禍朝士殆無遺者而樂天方在洛中遊香山寺然則涯果能陷樂天否乎小人無知欲以人勝天類皆如此但可憐耳兩君一憐樂天一憐王涯輩然樂天江州數載徙倚匡廬瀑布之間仰觀山俯聴泉傍睨竹樹云石至欲引妻子抱琴書以終老豈肯受人之憐若王涯輩者乃當如栟櫚之言耳

風雨積五六日江上初霽遙望天際作月白色間作淡黃色所謂卵色天也世人仰觀但見蒼蒼而已豈知蒼蒼者之變幻如許哉

阻風京口三日同泊千餘舟忽東風呼號耶許之聲如雷瞬息過郭璞墓回視波間突兀眞所謂金山一點大如拳也前後帆影層疊懸掛遮卻半江非玆地不能得此壯觀非滯石尢累日不能得賈舶客船如許之盛乃知世間失意處反成就了無限快事要須耐煩等待耳

山兀然不動而已能使之斷續隠顯又能使之多少者云爲之也觀云可以慨悟身世

古來繪風手莫如宋玉雌雄之論荀卿云賦造語奇矣寄托未爲深妙陸務觀跋吳夢予詩雲山澤之气爲云降而爲雨勾者伸秀者實此云之見於用者也予嘗見旱歳之云嵯峨突兀起爲奇峯足以悅人之目而不見於用此云之不幸也從風賦脫胎𨿽因襲而饒意味

辰州西四十里有鬼塟山不知何處得鬼骸骨武夷又有石壁髙數百丈當巖端陡絕處列朱漆棺十餘口隠然可望問之山人曰此歷代神仙髑髏也李長吉爲神仙作挽歌應非浪語

東坡云湖州江山風物不類人間加以事少睡足眞拙者之慶又云一入荊溪便覺意思豁然此老生平快心只此兩處

峨眉縣所產谷品甚繁他處罕聞其名偶錄於此谷凡二十五種靑稈粘紫稈粘廣安粘蓋艸粘栁條粘黃泥粘泡頭粘老鴉谷毛香谷白蓮谷荷苞谷魚眉谷冷水谷還了債彎刀谷紅糯救公饑白糯老來紅尖刀糯芝麻糯豬脂糯花谷糯虎皮糯鴨子糯

凡錬句之法短則欲掉如歐文忠環滁皆山也一句省去許多字面而意自盡者是也長則欲逸如韓昌黎若駟馬駕輕車就熟路而王良造父爲之先後也一句字𨿽多而風致則飄然動人

屈原作九歌篇名九而實十有一章朱子亦以爲不可曉或謂九爲陽數或謂有虞夏九歌之遺聲俱恐未然吳艸廬云前之九歌屈托以伸已意後之二篇無所托意止爲巫者禮神之詞而已蓋與九篇不同時後人從其類而附焉耳

韓蘄王夫人京口娼也封兩國夫人蘄王嘗邀烏珠於黃天蕩幾成擒一夕鑿河遁去夫人奏言世忠失機縱敵乞加罪責舉朝爲之動色羅景綸備述其事張俊有愛妾乃錢塘妓張穠也頗渉詩書俊文字穠皆與之拓臯之役俊發書囑穠照管家事穠報俊引霍去病趙雲事以堅其心且言今日之事惟在宣撫不當以家爲念勉思報國俊以其書繳奏上大喜親書奬諭以賜穠仍加封雍國夫人張韓皆中興名將皆有奇女子爲內助皆出微賤而張穠由妾受封且蒙手諭褒奬又過於蘄王夫人之遭遇矣

張橫浦先生論語絕句大似妙喜偈頌固知其別有淵源至書傳統論語簡意超尢多先儒所未發其論仲虺之誥云說者謂弱則兼昧則攻亂則取亡則侮此大不然聖人之心豈以人之弱而反兼之亡而反侮之乎仲虺此言所以戒湯非稱湯也仲虺旣歷陳桀之罪如此湯之徳如此則伐桀之舉乃當然爾何慚之有凡此者所以慰安成湯之心也然又恐成湯聞仲虺之言意謂兵之不可不用而例用之則將有不戢自焚之禍故又戒之曰兼人者必自弱攻人者必自昧取人者必自亂侮人者必自亡在湯亦不可不戒也後世如秦之並吞六國可謂兼之攻之取之侮之矣然旣得天下不旋踵而復失豈非兼人者反弱攻人者反昧取人者反亂侮人者反亡與如此可以知仲虺之意

孔子贊殷有三仁虛齋蔡氏乃曰使以湯武或孔子處比干箕子之位必不終於囚死當廢紂而立微子虛齋蓋本孟子貴戚之卿反復之而不聴則易位立論不知廢興存亡闗於天命豈人謀之所能及況紂又才智過人威權自攬實有難於措手者與霍光之行於昌邑者時勢異矣朱子所謂委任權力之不同者是也虛齋殊欠審度

孟子至梁時梁尙未稱王列國稱王者亦尙少至徐州之會而後稱王者眾耳篇首孟子見梁惠王之王字與王何必曰利等王字皆記者攺稱之詞夫禮莫大於分分莫大於名縱使諸侯已稱王孟子猶不予其僣豈有君不自王而孟子以王稱之哉其爲大賢之累甚矣

人臣事君扶顚持危者有死無二天之制也若坐視宗社之危亡緘黙而去豈人臣之善哉孟子於百里奚之不諌去虞入秦之事而賢智之是爲人臣懷二心者立赤幟也其意何居嘗考之春秋矣僖公五年冬書晉人執虞公胡氏曰晉人執之者猶眾執獨夫耳書滅夏陽於前紀執虞公於後以見棄義趨利黷貨無厭之能亡國敗家審矣胡氏發明春秋書法如此孟子願學孔子也春秋旣絕其君孟子安得不恕其臣均一獨夫也湯武之放伐尙得爲應天順人百里奚之不諌將不得爲賢智乎聖賢垂世之旨政未可艸艸窺測

子所雅言詩書執禮陳亢旣在聖門何待伯魚告之而後得聞耶蓋亢實子貢弟子何以知之觀其問子貢曰子爲恭也仲尼豈賢於子乎則爲子貢門人無疑家語列於弟子中而史卻無太史公必自有據

太史公言宰我爲臨淄大夫與田恆作亂夷其族孔子恥之蘇子由力辧其誣以爲田恆之亂本與闞止爭政闞止亦子我也田恆旣殺闞止而宰我適與其字相符又不幸平居有晝寢短喪之過遂蒙惡名於千載而儒者信之不疑耳然更有大可笑者政和間有舉子治周禮堂試以禁宵行爲題此生答義引宰予晝寢得罪夫子爲言主者乃問之答曰晝非寢時也今宰予正晝而熟寢其意必待夜間出來胡行亂走耳因語友人言宰我固在十哲之科只因白日一覺華胥致使後世信爲叛逆疑爲姦盜睡魔之害事如此

予家有劉原父七經小傳解晝寢云學者多疑宰我之過輕而仲尼貶之重此勿深考之蔽也古者君子不晝居於內晝居於內則問其疾所以異男女之節厲人倫也如使宰予廢法縱欲晝居於內所謂亂男女之節俾晝作夜大雅之刺幽厲是也仲尼安得不深貶之然則寢當讀內寢之寢而說者誤爲眠寢之寢竊意朽木糞土之詞正因其怠惰而致責若以爲非眠寢之寢則引類爲不倫矣宰我此一端旣已致胡行亂走之疑又復來縱淫之詆不意擅言語者而忽招口業如許予又安可少子由之辧

曾子三省皆指施於人者而言傳亦我傳於人傳而不習則是以未曾躬試之事而誤後學其害尢甚於不忠不信也

至於犬馬皆能有養漢疏云犬司夜馬服勞皆能養人而不能起敬人子不敬則何以別於犬馬近代袁��云古者養親有六珍之禮下三珍犬豕雞以犬爲重上三珍馬牛羊以馬爲重犬馬皆所以養親也二說俱較集注爲優而漢疏於語气尢愜

諒陰二字朱子曰未詳按諒信也陰黙也信任冡宰黙而不言古注之說如此

先進章如用之卽所謂如有用我者蓋夫子得時行道必以先進化導天下不忘移風易俗之懷也注中乃云用禮樂似當詳審

子不語怪力亂神漢疏云力不由理斯怪力也神不由正斯亂神也又云力之怪者異類也神之亂者邪魅也所以不語

莊暴見語好樂未有以對而問於孟子蓋所語者旣非近世攻伐之事又非三代仁義之事遂不敢以率易而妄置可否耳暴在戰國未嘗著名而事君不茍於一言以此益嘆古人之難及

孟子論貴戚異姓之卿亦只言大槪而已微子去之伊尹放太甲於桐皆不論貴戚異姓也

記稱孟子長於詩書其讀詩也不以文害辭不以辭害志其讀書也盡信書不如無書此其所以長耳

漢末之文惟出師二表忠義憤盈洵足以繼伊訓配說命此外如魏武自敍𨿽云言不由衷然筆勢自是倜儻髙柔取鹿疏簡勁滑稽尢不易得若邯鄲淳作孫叔敖碑以兩頭蛇爲枝首虵又遺武余典恨不與羲皇帝代同世等句蹇澀都不成語只優孟一歌較史記似勝

人未有不畏炎者畏也而反趨之與赴燈之蛾何異閒庭僻徑爽日淸宵有何不可寧耐政不知炎涼二種畢竟受用安在陳簡齋詩云一涼恩到骨誦其語頓使兩腋風生

齊家治國只是耐煩成佛作仙只是忍辱髙明人不能寔證此地自不免客气奔騰

作詩如作字橫眉豎鼻所差幾何而淸俗相去逺甚然亦有姣好而俗者有醜怪而淸者要不在皮相之媸妍也

裴行儉爲行軍總管大軍次軍於此暮立營已畢行儉更命徙髙岡吏白士皆安堵不可動不聴促徙比夜風雨暴至前營所水深丈餘眾嘆服因問何以知之行儉曰自今苐如我節制毋問我所以知也此事實出偶中行儉但知窪地之不可立營未必遽料是夜之風雨也旣偶中矣遂因而神之若眞有不可窺測者觸類而長孫吳不過此法

疾病有非人力可爲者宋顯仁後韋氏兩目失明募醫療者莫能奏效有道士應募金鍼一撥左翳脫然復明後喜請治其右報當不貲道士曰後以一目視足矣彼一目存誓可也後惕然起拜蓋後自敵中回曽與欽宗誓曰吾先歸茍不迎君者瞽吾目也道士固欲治之無益遂不治耳龎安常愈人之病如神自患聾疾終身不能愈彼又豈少治聾之方哉醫家有祝由一科𨿽涉荒唐然鬼神之理自不可廢

顧愷之嘗以一廚畫平日所珍惜者糊題其前寄桓玄桓發其廚後竊取而緘如舊還之紿云未開愷之見失畫直云妙畫通靈變化而去亦猶人之登仙馮元咸曰世以長康爲癡不知此正是海鷗貴勢戲弄桓玄處長康本懷竟不能瞞元咸於千載也曹操云本欲辱衡衡反辱孤此等處豈可莊語相向

神仙傳每稱心影不偏者可以成道非平昔正心之力安能使其不偏有志於長生沖舉者患其欹邪須有那移安置之法子輿氏之所謂集義是也

昌黎與大顚三書眞僞之辧紛紜然道無凝滯行無繋縛茍無所戀著則山林閒寂與城隍無異等語似非他人贗鼎蘇子瞻與佛印柬僕不知大顚何如人若果出世間豈一退之能輕重哉眞僞直可置而不論

張佑孫魴皆以金山五言而傳然魴詩不及佑業已著之前人此後竟無嗣響者王平甫檻外風吹前渡語江邊影落萬山燈大有俊鶻摩空之槪郭祥正鳥飛不盡暮天碧未失豪壯本色而子瞻直許其三分應是未見廊下墨痕耳

金山一名浮玉山又名獲符山又名伏牛山又名龍遊山又名互父山乂名澤心山一山而其名七金華楊氏洞天記曰中國洞天不載於名籍者尙有金山其一也

峩眉山自趾䢐頂爲七十里過於岱宗三十里孤絕髙寒已逼西方佛界震旦第一山也其巓一名勝峯普賢大士所居

範蔚宗嘗言以文傳意以手送文以文傳意自不須注腳以手送文非工巧都忘直躋自然之境者未能遽解譬之飆起而雲飛揚潮來而海震蕩作於不自知動於不容已何闗人力思索

有治有亂有盛有衰有得有失有憂有喜有毀有譽刪除一件不得若欲占住這邊推去那邊此天地鬼神之所不能也其間分數之多寡或有偏在一邊者亦但就百年以內評量耳試從歷刼曠觀定無銖兩畸重

孔子論中庸之聖只遁世不見知而不悔他日贊幹初九乃析爲二語曰遁世無悶不見是而無悶遁世自我而言不見是自人而言遁世尙有獨寐寤言永矢勿諼之樂至於不見是則所謂一國非之天下非之幾於俯仰局蹐到此而能無悶直是不見一物洗心退藏之學何以復加此等人出而用世則聖而不可知之謂神也又安有亢龍之悔哉

大風浹旬擁檝七晝夜長年苦於守候今日遂衝波側帆而去念此七尺幾危於蛟宮鼉窟歷可指數徒以一飽無時遂成往來熟路東坡云我謝江神豈得已有田不歸如江水石湖云若使一廛供閉戶肯將靑雀易柴扉有道人自不作欺誑語也

晉方技有韋虛者父母使守稻牛食之虛見而不驅牛去乃理其殘亂者父母怒之虛曰物各欲食牛方食柰何驅之父母愈怒曰卽如此何用理亂者爲虛曰此稻又欲得生楊慈湖先生偶因盜園蔬者詢守僕何道以防之守僕余姓者曰須■﹝扌棄﹞少分與盜乃可先生遂釋然曰吾師也韋是體物之仁余是處物之智因時而施更有何事窘我

注疏射不主皮言古者之射兼取禮樂容節不但以中皮爲善周衰禮廢射者無復禮容故孔子抑之云古之射者不主皮也爲力不同科言古者爲力役之事亦有上中下設三科焉周衰政失力役之事貧富兼並彊弱無別而同爲一科故孔子非之云古之爲力役不如今同科也古之道也者結上二事皆前古所行之道也此說甚異

雪履齋筆記

附錄﹕

雪履齋筆記一卷﹝編修程晉芳家藏本﹞

元郭翼撰翼字羲仲昆山人自號東郭生因以東郭先生故事名其齋曰雪履嘗獻策張士誠不用歸耕婁上老得訓導官偃蹇而終蘇州知府盧熊題其墓曰遷善先生又爲撰墓志載翼卒於至正二十四年其文在朱珪名迹錄中則距順帝北行尙前三載他書或謂翼至洪武初嘗徵授學官非其實也是編乃江行舟中所紀隨手雜錄漫無銓次然議論多有可采如解商書兼弱攻昧二句取張九成說解論語犬馬有養取何晏集解說駁張九齡金鑑錄之僞辧蔡氏三仁之論皆爲有見其論謝師直語一條論詩一條亦具有義理惟解論語怪力亂神一條爲力不同科一條過信古注未免好奇耳其書久無刊本曹溶嘗收入學海類編然中有近時袁了凡之語袁黃萬曆時人翼在元末何由得見殆明人有所竄亂非其舊本矣﹝四庫全書總目卷一百二十二•子部三十二•雜家類六﹞

林外野言二卷﹝浙江鮑士恭家藏本﹞

元郭翼撰翼有雪履齋筆記已著錄翼學問博洽旣老不得志偃蹇學官惟刻意於詩古文嘗自號東郭生又稱野翁而名所著集曰林外野言今所傳本凡二卷附與顧阿瑛書一篇考玉山名勝乾坤淸气諸集所錄翼詩不見此集者尙多又如題劉龍洲墓道道士遊武當諸詩又皆別見呂誠集疑或後人重編故多所舛漏未必卽翼手定之稿也翼從楊維楨遊詩頗近其流派其間如望夫石精衛詞諸篇皆用鐡厓樂府體尢爲酷似要其筆力挺勁絕無懦響在元季詩人中可謂矯然特出者矣﹝四庫全書總目卷一百六十八•集部二十一•別集類二十﹞

雪履齋筆記作者﹕郭翼﹝字羲仲﹔號東郭生﹐野翁﹐遷善先生﹞﹝元﹞撰

部﹕子類﹕雜家類屬﹕雜說之屬參考數據﹕﹝《四庫大辭典》﹞一卷。元郭翼﹝﹖—1364﹞撰。郭翼字羲仲﹐自號東郭生﹐又稱遷善先生﹐昆山﹝今江蘇昆山﹞人。以東郭先生故事名其齋曰「雪履齋」。曾獻策張士誠不用﹐歸耕婁上。後得訓導官﹐偃蹇而終。朱珪《名迹錄》載﹐蘇州知府盧照熊題郭翼墓曰「遷善先生」又爲其撰寫墓志﹐謂郭翼死於至正二十四年﹝1364﹞。也有人說﹐明洪武初年郭翼曾徵授學官﹐今不取。此書爲郭翼隨手雜錄之筆記﹐漫無詮次。但議論多有可采。如﹐解《商書》兼弱攻昧二句﹐取張九成說﹔解《論語》犬馬有養﹐取何晏集解說﹔駁張九齡《金鑑錄》之僞﹔辧蔡氏三仁之說等﹐皆有見解。書中論謝師直語一條﹐論詩一條﹐也具有義理。解《論語》怪力亂神一條﹑爲力不同科一條﹐則過信古注﹐未免好奇。此書久無刊本﹐曹溶曾收入《學海類編》﹐但書中有明萬曆﹝1573—1620﹞時人袁黃之語﹐郭翼於元末卽已去世﹐怎麼能見到明時人物﹖其書定爲明人所竄亂﹐非爲舊本矣。今傳本尙有《四庫全書》《函海》《婁東雜著》等叢書本。林外野言作者﹕郭翼﹝字羲仲﹔號東郭生﹐野翁﹐遷善先生﹞﹝元﹞撰

部﹕集類﹕別集類屬﹕金至元參考數據﹕﹝《四庫大辭典》﹞二卷。《補遺》一卷。元郭翼﹝１３０５—１３６４﹞撰。翼字羲仲。昆山﹝今屬江蘇﹞人。自號東郭生。又稱野翁﹐而名其集爲《林外野言》。翼另著有《雪履齋筆記》。翼學識淵博﹐終生不得志﹐故偃蹇學官﹐刻意於詩文。今本共二卷﹐附有與顧仲讀書一篇。翼所著詩文﹐不載此集者尙多。因此集未必翼自定。翼曾與楊維禎交遊﹐詩頗近其流派。「乃其筆力挺勁﹐絕無懦響﹐在元季詩人中可謂矯然特出者矣。」﹝《四庫全書總目》﹞有淸王氏十萬卷樓抄本﹝藏於北京圖書館﹞﹑淸環碧山房抄本﹝藏於北京圖書館﹞﹑《四庫全書》本等。

郭翼林外野言八卷【字羲仲昆山人洪武初徵授訓導】﹝四庫全書•史部•目錄類•經籍之屬•千頃堂書目卷十七﹞

郭翼字羲仲昆山人少從衛培學邃於易爲文詞必欲追古作者楊亷夫謂其文可方軌西京李孝光謂其詩佳處與人不同調翼素有大志嘗出策幹時貴不能用遂歸耕婁上老得訓導官竟與時忤偃蹇以終自號東郭先生又自稱野翁所著有林外野言﹝四庫全書•史部•地理類•都會郡縣之屬•姑蘇志卷五十四﹞

郭翼字羲仲昆山人少從衛培學邃於易爲文力追古人楊維貞謂可方軌西京李孝先稱其詩與人不同調晚得訓導官以終著有林外野言﹝四庫全書•史部•地理類•都會郡縣之屬•江南通誌卷一百六十五﹞

郭翼字羲仲吳之昆山人博文史不爲舉子業專資以爲詩其詩精悍者在李商隱間風流姿媚者不在玉臺下也﹝四庫全書•子部•小說家類•雜事之屬•菽園雜記卷十三﹞

林外野言二卷元昆山郭翼所著詩翼字熙仲與楊亷夫顧阿瑛倡和風气亦頗相類﹝四庫全書•子部•雜家類•雜說之屬•居易錄卷十七﹞

元故遷善先生郭君墓志銘先生諱翼字羲仲世昆山右族考友諒爲大賈獨善教子妣陸氏先生自少入鄕校從衛培學培故宋參政涇諸孫博學篤行亟稱先生穎悟深加器重先生旣壯益肆力於學沈潛百家尢邃於易年四十閉門授徒嘗署其受業之室曰遷善曰以識吾過也鄕人亦爲名校南之梁曰遷善曰是吾郭君之所居也先生爲文詞必追古作者諷誦思繹𨿽一字不苟省也其於一時文人少所許予獨稱永嘉李君孝光及天臺丁公復所爲詩李公亦謂先生之詩佳處與人不同調會稽楊公維禎每以其言爲韙先生與俗寡合有力者多不肯薦引竟以訓導老於學官由是家益窮守益堅攻苦食淡讀書自若也嘗自號東郭生又自稱曰野翁所著文集曰林外野言凡若干捲病且革知州髙昌偰侯率州人士治其葬事以至正二十四年七月廿三日卒年六十以是月某日窆於馬鞍山北之中峯因題曰遷善先生郭君之墓妻胡氏長子夔皆先卒次子疇女壻汪思齊陸彛孫男長壽嗚呼先生之生也連蹇不諧於時其歿也貧無以爲葬亦可哀已先生嘗謂熊曰吾死汝爲銘銘曰嗚呼有爲而不遂於施而卒至於斯吁其可悲吁其可悲範陽盧熊撰並書吳部王時篆蓋﹝四庫全書•史部•目錄類•金石之屬•名迹錄卷四﹞

郭羲仲詩集序

﹝元﹞楊維楨撰

﹝四庫全書•集部•別集類•金至元•東維子集卷七﹞

詩與聲文始而邪正本諸情皇世之辭無所述間見於帝世而備於三百篇變於楚離騷漢樂歌再變於琹操五七言大變於聲律馴至末唐季宋而其獘極矣君子於詩可觀世變者類此古之詩人類有道故發諸詠歌其聲和以平其思深以長不幸爲放臣逐子出婦寡妻之辭哀怨感傷而變風變雅作矣後之詩人一有嬰拂或饑寒之迫疾病之楚一切無聊之窘則必大號疾呼肆其情而後止間有不然則其人必有大過人者而世變莫之能移者也予在錢唐閱詩人之作無慮數百家有曰古騷辭者曰古樂府者曰古琴操者談何易易習其句讀其果得爲古風人之詩乎不也客有語予詩之學則曰有三百篇楚離騷漢樂歌之辭生年過五十不敢出一語作末唐季宋語懼其非詩也以此自劾而又以之訓人人且覆誹我則有未嘗不悲今世之無詩也幸而合吾之論者斤斤四三人焉曰蜀郡虞公集永嘉李公光東陽陳公樵其人也竊繼其緒餘者亦斤斤得四三人焉曰天臺項烱姑胥陳謙永嘉鄭東昆山郭翼也翼蚤歲失怙中年失子家貧甚屢病宜其言之大號疾呼有不能自遏者而予每見其所作則皆悠然有思澹然有旨興寄髙逺而意趣深長讀之使人翛然自得且爽然自失而於君親臣子之大義或時有發焉未嘗不嘆其天資有大過人者而不爲世變之所移也予在婁江時翼持所作詩來謁序今年逰學於淛又挾其編來杭申前請於是乎書翼字羲仲東郭生其自號也至正十一年十二月廿有二日

東郭生郭翼翼字羲仲【一作重】昆山人少從衛培學工詩尢精於易生平以豪傑自負嘗獻策張士誠不能用遂歸耕婁上老得訓導官竟與時忤偃蹇以終範陽盧熊公武題其墓曰遷善先生羲仲自號野翁又號東郭生以東郭先生故事命其齋曰雪履所著有林外野言楊維楨序其詩曰今之詩合吾之論者斤斤三四人虞公集李公孝光陳公樵也竊繼其緒餘者亦斤斤三四人天臺項炯姑胥陳謙永嘉鄭東昆山郭翼也又曰其詩精悍者在李商隱間風流姿媚者不在玉堂下按羲仲卒於至正二十四年昆山朱珪名迹志載有盧熊所撰墓志可據而論者謂羲仲洪武初徵授學官度不能有所見怏怏而卒豈未見公武所撰墓志邪余特表而出之非敢指摘前賢竊恐貽誤來學也﹝四庫全書•集部•總集類•元詩選二集卷十九﹞

《雪履齋筆記》

﹝元﹞郭翼撰

宋制屠牛之禁甚嚴﹐劉后村有斷劉棠勘語﹐云棠忝預鄕書﹐顧以屠殺爲業。每有屠牛之訟﹐常是掛名在法﹐曾得解人﹐止免公罪杖﹐而殺牛乃是私罪﹐徒人殺牛馬三頭者﹐𨿽會赦﹐猶配鄰州。計劉棠平日所殺﹐何啻累千百頭﹐罪至徒流﹐恐又非解元之所能免。本合時劉棠送獄﹐提勘前後過犯﹐解府從條施行。屬當盛暑﹐刑獄使者方且奉詔慮囚﹐不欲淹延支蔓﹐劉棠勘杖一百。牒尉司差人監下都保﹐劉棠酒坊肉店日下拆除。按劉棠以得解人而奏刀市井﹐躬放屠坦之業﹐殊爲怪事。乃後村據罪論斷﹐曾不假貸﹐司見當時有司之剛執。今私宰載道﹐或有倚庶宗爲坊店者﹐城旦之律﹐豈竟或虛設耶﹖

張曲江因千秋節上事鑑十章﹐號《千秋金鑑錄》﹐以伸諷論﹐《新唐書》所載如是。劉煦舊史則云「進《金鏡錄》五卷﹐言前古興亡之道﹐上賞異之。」今韶州所刻《金鑑錄》﹐其第三章

《報國復興錄》云「唐世建業﹐三遭女禍﹐五遇佞臣﹐已見三禍矣。今主上又喜張守進營州雜胡阿犖山母﹐再適安氏﹐故冒其姓﹔部落破散﹐燕嫣之屬逃來﹐狡黠﹐面生逆毛﹐後定敗國﹔又有蜀州司戶玄琰女﹐爲上子壽王妃﹐十年後女官﹐今上寵之﹐賜名「楊貴妃」﹐舉進入宮﹐後日女禍又始﹐三事定然。安祿山者﹐野豬之精也﹐腹垂過膝﹔史思明者﹐鷊鳥之精﹐脇生兩羽﹔楊貴妃者﹐白鷴之精﹐指爪純赤。此三入者﹐成國事少﹐敗國事多。復有木子雙木﹐木易行金二人入相﹐佞進國虛。至天寶中﹐安有疏牀之距﹖範陽千里煙塵﹐引進契丹大燕﹐安僭﹐妃縊馬嵬哭。事承肅宗之人﹐此時佞爲石兮。齡方見王隱石﹐塵離而復合也。噫﹗主上灑淚巴山﹐艱行蜀道﹐家亡國破﹐恩已變仇﹐方慕愚直。臣慮主上有大難﹐齡有異僧一員﹐內載般若茶具﹑緇衣﹐其至蜀中難逼﹐於梵宇開之﹐難可釋也。齡不避鈇鉞﹐隱諱五百年﹐弢千年後﹐數興廢見之。」此章按﹕自古讖緯諸書類多謎語﹐未有直指如此章者。詞句鄙俚﹐尢不似曲江大手筆。且天寶年號旣已名白載入玄宗﹐何人定用此號攺元耶﹖種種可笑﹐本無足辦﹐而學士大夫訪求《金鑑錄》不可得﹐遂有以贗鼎爲眞物而形之歌詠者﹐良可謂無目之甚矣﹗

謝師直謂劉貢父曰「王介甫之知人也﹐能知中人以上者。自中人以下﹐或不能知﹐由其性韻獨髙而然。」貢父曰「子好奕棋﹐請以奕爲諭。李重恩天下之善奕者也﹐與重恩敵者﹐知之下於重恩或倍蓰或什百﹐重恩有不知者乎﹖」按﹕貢父固是正論﹐然師直之語未爲無見。長於知君子短於視小人﹐張徳遠已蹈此獘﹐但未可與介甫同日而論耳。陳了翁說一人棋甚髙﹐或邀之入京﹐參國手﹐日久在側﹐並無所教﹐但使之隨行攜棋局而已。或人詰其故﹐國手曰「彼棋已精﹐其髙著已盡識之矣。但淺著未曾識﹐教之隨行﹐亦要都經歷一過」。然則下於重恩者﹐政未必重恩之了了也。

陸務觀云忠州最號窮陋﹐白樂天詩乃有「今夜酒醺羅綺暖﹐被君融盡玉壺水」之句﹐忠州豈有此景﹖當時不堪司馬間冷驟易剌史﹐故亦見其樂爾。可憐哉﹗又鄧栟櫚云王涯讒樂天﹐出爲江州司馬﹐及甘露之禍﹐朝士殆無遺者﹐而樂天方在洛中遊香山寺。然則涯果能陷樂天否乎﹖小人無知﹐欲以人勝天﹐類皆如此﹐但可憐耳。兩君一憐樂天﹐一憐王涯輩。然樂天江州數載﹐徙倚匡廬瀑布之間﹐仰觀山﹐俯聽泉﹐傍睨竹樹云石﹐至欲引妻子﹐抱琴書以終老﹐豈肯受人之憐﹖若王涯輩者﹐乃當如栟櫚之言耳。

風雨積五六日﹐江上初霽﹐遙望天際﹐作月白色﹐間作淡黃色﹐所謂「卵色天」也。世人仰觀﹐但見蒼蒼而已﹐豈知蒼蒼者之變幻如許哉﹗

阻風京口三日﹐同泊千餘舟。忽東風呼號﹐耶許之聲如雷﹐瞬息過郭璞墓。回視波間突兀﹐眞所謂「金山一點大如拳」也。前後帆影層疊懸掛﹐遮卻半江﹐非玆地不能得此壯觀﹐非滯石尢累日﹐不能得賈船﹑客船如許之盛。乃知世間失意處﹐反成就了無限快事﹐要須耐煩等耳。

山兀然不動而已﹐能使之斷續隱顯﹐又能使之多少者﹐云爲之也。觀云可以慨悟身世。

古來繪風手莫如宋玉雌雄之論。荀卿《云賦》造語奇矣﹐寄托未爲深妙。陸務觀跋吳夢予詩云「山澤之气爲云﹐降而爲雨。勾者伸﹐秀者實。」此云之見於用者也。予嘗見旱歲之云﹐嵯峨突兀﹐起爲奇峯﹐足以悅人之目﹐而不見於用﹐此云之不幸也。從《風賦》脫胎﹐𨿽因襲而饒意味。

辰州西四十里有鬼葬山﹐不知何處得鬼骸骨。武夷又有石壁﹐髙數百丈﹐當巖端陟絕處列朱漆棺十餘口﹐隱然可望。問之山人﹐曰此歷代神仙髑髏也。李長吉爲神仙作挽歌﹐應非浪語。

東坡云「湖州江山風物﹐不類人間。加以事少睡足﹐眞拙者之慶。」又云「一入荊溪﹐便覺意思豁然。」此老生平快心﹐只此兩處。

峨眉縣所產谷品甚繁﹐他處罕聞其名﹐偶錄於此。谷凡二十五種﹕靑稈粘﹑紫稈粘﹑廣安粘﹑蓋艸粘﹑柳條粘﹑黃泥粘﹑泡頭粘﹑老鴉谷﹑毛香谷﹑白蓮谷﹑荷包谷﹑魚眉谷﹑泠水谷﹑還了債﹑彎刀谷﹑紅糯﹑救公饑﹑白糯﹑老來紅﹑尖刀糯﹑芝麻糯﹑豬脂糯﹑花谷糯﹑虎皮糯﹑鴨子糯。

凡煉句之法﹐短則欲掉﹐如歐文忠「環滁皆山也」一句﹐省去許多字面而意自盡者是也。長則欲逸﹐如韓昌黎「若駟馬駕輕車就熟路﹐而王良造父爲之先後也」一句﹐字𨿽多﹐而風致則飄然動人。

屈原作《九歌》篇﹐名九而實十﹐有一章朱子亦以爲不可曉。或謂九爲陽數﹐或謂有虞夏《九歌》之遺聲﹐俱恐未然。吳艸廬云前之九歌﹐屈托以伸己意﹐後之二篇無所托﹐意止爲巫者禮神之詞而已。蓋與九篇不同時﹐後人從其類而附焉耳。

韓蘄王夫人京口﹐娼也﹐封兩國夫人。蘄王嘗邀兀術於黃天蕩﹐幾成擒﹐二夕鑿河遁去。夫人奏言世忠失機縱敵﹐乞加罪責﹐舉朝爲之動色。羅景綸備述其事。張俊有愛妾﹐乃錢塘妓張穠也﹐頗涉詩書﹐俊文字﹐穠皆與之。拓臯之役﹐俊發書囑穠照管家事﹐穠報俊﹐引霍去病﹑趙雲事以堅其心﹐且言「今日之事﹐惟在宣撫。不當以家爲念﹐勉思報國。」俊具書檄奏﹐上大喜﹐親書獎諭以賜穠﹐仍加封雍國夫人。張﹑韓皆中興名將﹐皆有奇女子爲內助﹐皆出微賤﹐而張穠由妾受封﹐且蒙手諭褒獎﹐又過於蘄王夫人之遭遇矣。

張橫浦先生論詩絕句﹐大似妙喜偈頌﹐固知其別有淵源。至書《傳統論》﹐語簡意超﹐尢多先儒所未發。其論仲虺之誥云「說者謂弱則兼﹐昧則攻﹐亂則取﹐亡則侮﹐此大不然。聖人之心﹐豈以人之弱而反兼之﹐亡而反悔之乎﹖仲虺此言﹐所以戒湯﹐非稱湯也。仲虺旣歷陳桀之罪如此﹐湯之徳如此﹐則伐桀之舉乃當然爾﹐何慚之有﹖凡此者所以慰安成湯之心也。然又恐成湯聞仲虺之言﹐意謂兵之不可不用﹐而例用之則將有不戢自焚之禍﹐故又戒之曰﹕『兼人者必自弱﹐攻人者必自昧﹐取人者必自亂﹐侮人者必自亡。』在湯亦不可不戒也。後世如秦之並吞六國﹐可謂兼之﹑攻之﹑取之﹑侮之矣。然旣得天下﹐不旋踵而復失﹐豈非兼人者反弱﹐攻人者反昧﹐取人者反亂﹐侮人者反亡與﹖如此可以知仲虺之意。」

孔子贊殷有三仁﹐虛齋蔡氏乃曰「使以湯武或孔子處比干﹑箕子之位﹐必不終於囚死﹐當廢紂而立微子。」虛齋蓋本《孟子》「貴戚之卿﹐反復之而不聽﹐則易位」立論﹐不知廢興存亡﹐關於天命﹐豈人謀之所能及﹖況紂又才智過人﹐威權自攬﹐實有難於措手者﹐與霍光之行於昌邑者﹐時勢異矣。朱子所謂「委任權力之不同」者是也。虛齋殊欠審度。

孟子至梁時﹐梁尙未稱王﹐列國稱王者亦尙少﹐至徐州之會﹐而後稱王者眾耳。篇首《孟子見梁惠王》之「王」字﹐與「王必曰利」等「王」字﹐皆記者攺稱之詞。夫禮莫大於分﹐分莫大於名﹐縱使諸侯已稱王﹐孟子猶不予其僭﹐豈有君不自王而孟子以王稱之哉﹖其爲大賢之累甚矣。

人臣事君﹐扶顚持危者﹐有死無二天之制也。若坐視宗社之危亡緘默而去﹐豈人臣之善哉﹖孟子於百里奚之不諫﹐去虞入秦之事而賢智之﹐是爲人臣懷二心者立赤幟也﹐其意何居﹖嘗考之《春秋》矣﹐僖公六年春﹐書晉人執虞公。胡氏曰「晉人執之者猶眾﹐執獨夫耳。書滅夏陽於前﹐紀執虞公於後﹐以見棄義趨利﹑黷貨無厭之能亡國敗家﹐審矣。」胡氏發明《春秋》書法如此﹐孟子願學孔子也。《春秋》旣絕其君﹐孟子安得不恕其臣﹖均一獨夫也﹐湯武之放伐尙得爲應天順人﹐百里奚之不諫將不得爲賢智乎﹖聖賢垂世之旨﹐政未可艸艸窺測。

子所雅言《詩》《書》﹐執禮﹐陳亢旣在聖門﹐何待伯魚告之而後得聞耶﹖蓋亢實子貢弟子﹐何以知之﹖觀其問子貢曰「子爲恭也。仲尼豈賢於子乎﹖」則爲子貢門人無疑。《家語》列於弟子中﹐而史卻無﹐史公必自有據。

太史公言宰我爲臨淄大夫﹐與田恆作亂﹐夷其族﹐孔子恥之。蘇子由力辧其誣﹐以爲田恆之亂﹐本與闞止爭政﹐闞止亦子我也。田恆旣殺闞止﹐而宰我適與其字相符﹐又不幸平居有晝寢短喪之過﹐遂蒙惡名於千載﹐而儒者信之不疑耳。然更有大可笑者。政和間有舉子治《周禮》﹐堂試以《禁宵行》爲題﹐此生答義﹐引「宰予晝寢﹐得罪夫子」爲言。主者乃問之﹐答曰「晝非寢時也。今宰予正寢而熟。寢﹐其意必待夜間出來胡行亂走耳。」因語友人言宰我固在十哲之科﹐只因白日而竟華胥﹐致使後世信爲叛逆﹐疑爲姦盜。睡魔之害竟如此。

予家有劉原父《七經小傳》解「晝寢」云﹕學者多疑宰我之過輕而仲尼貶之重﹐此勿深考之蔽也。古者君子不晝居於內﹐晝居於內則問其疾﹐所以異男女之節﹐厲人倫也。如使宰予廢法縱欲﹐晝居於內所﹐謂亂男女之節﹐俾晝作夜﹐《大雅》之刺幽厲是也。仲尼安得不深貶之﹖然則「寢」當讀「內寢」之「寢」﹐而說者誤爲「眠寢」之「寢」。竊意朽木糞土之詞﹐正因其怠惰而致責﹐若以爲非「眠寢」之「寢」﹐則引類爲不倫矣。宰我此一端﹐旣已致胡行亂走之疑﹐又復來縱淫之詆﹐不意擅言語者而忽招�業如許﹐予又安可少子由之辧﹖

曾子「三省」皆指施於人者﹐而言傳亦我傳乎人﹐傳而不習﹐則是以未曾躬試之事而誤後學﹐其害尢甚於不忠﹑不信也。

至於「犬馬皆能有養」﹐漢疏云「犬司夜﹐馬服勞﹐皆能養人而不能起敬﹐人子不敬﹐則何以別於犬馬﹖」近代袁�云「古者養親有六珍之禮﹐下三珍犬﹑豕﹑雞﹐以犬爲重﹔上三珍馬﹑牛﹑羊﹐以馬爲重。犬馬皆所以養親也。」二說俱較《集注》爲優﹐而漢疏於語气尢愜。

「諒陰」二字﹐朱子曰「未詳。」按﹕諒﹐信也﹔陰﹐默也。信任冢宰默而不言。古注之說如此。

《先進》章「如用之」﹐卽所謂「如有用我者」。蓋夫子得時行道﹐必以先進化導天下﹐不忘移風易俗之懷也。注中乃云「用禮樂」﹐似當詳審。

「子不語怪力亂神」。漢疏云「力不由理﹐斯怪力也﹔神不由正﹐斯亂神也。」又云「力之怪者異類也﹐神之亂者邪魅也﹐所以不語。」

莊暴見語好樂﹐未有以對﹐而問於孟子。蓋所語者旣非近世攻伐之事﹐又非三代仁義之事﹐遂不敢以率易而妄置可否耳。暴在戰國未嘗著名﹐而事君不苟於以此﹐益嘆古人之難及。

孟子論貴戚﹑異姓之卿﹐亦只言大槪而已。微子去之﹑伊尹放太甲於桐﹐皆不論貴戚異姓也。

《記》稱孟子長於詩書。其讀詩也﹐不以文害辭﹐不以辭害志﹔其讀書也﹐盡信書﹐則不如無書。此其所以長耳。

漢末之文﹐惟《出師》二表忠義憤盈﹐洵足以繼伊尹訓說命。此外如魏武《自敍》﹐𨿽云言不由衷﹐然筆勢自是倜儻髙柔﹐取鹿疏簡勁滑稽﹐尢不易得。若邯鄲淳作孫叔敖碑﹐以兩頭蛇爲枝首蛇﹐又「遺武余典恨﹐不與羲皇帝代同世」等句蹇澀﹐都不成語﹐只《優孟》一歌﹐較《史記》似勝。

人未有不畏炎者。畏也而反趨之﹐與赴燈之蛾何異﹖閒庭僻徑﹐爽日淸宵﹐有何不可寧耐﹖政不知炎涼二種﹐畢竟受用安在﹖陳簡齋詩云「一涼恩到骨」﹐誦其語﹐頓使兩腋風生。

齊家治國只是耐煩﹐成佛作仙只是忍辱。髙明人不能實證﹐此地自不免客气奔騰。

作詩如作字﹐橫眉豎鼻所差幾何﹐而淸俗相去遠甚。然亦有姣好而俗者﹐有醜怪而淸者﹐要不在皮相之媸妍也。

裴行儉爲行軍總管。大軍次軍於此﹐暮﹐立菅已畢﹐行儉更命徙髙岡﹐吏白士﹐皆安堵不可動。不聽﹐促徙。此夜風雨暴至﹐前營所水深丈餘﹐眾嘆服。因問何以知之﹐行儉曰「自今第如我節制﹐毋問我所以知也。」此事實出偶中﹐行儉但知窪池之不可立營﹐未必遽料是夜之風雨也。旣偶中矣﹐遂因而神之﹐若眞有不可窺測者。觸類而長﹐孫吳不過此法。

疾病有非人力可爲者。宋顯仁後韋氏兩目失明﹐募醫療者莫能奏效。有道士應募﹐金鍼一撥﹐左翳脫然復明。後喜﹐請治其右﹐報當不貲。道士曰「後以一目視足矣。彼一目存誓可也。」後惕然﹐起拜。蓋後自膚中回﹐曾與欽宗誓曰「吾先歸﹐苟不迎君者﹐瞽吾目也。」道士固欲治之無益﹐遂不治耳。龐安常愈人之病如神﹐自患聾疾﹐終身不能愈﹐彼又豈少治聾之方哉﹖醫家有祝由一科﹐𨿽涉荒唐﹐然鬼神之理﹐自不可廢。

顧愷之嘗以一廚畫平日所珍惜者﹐糊題其前﹐寄桓元。桓發其廚﹐後竊取而緘如舊﹐還之﹐紿云未開。愷之見失畫﹐直云「妙畫通靈﹐變化而去﹐亦猶人之登仙。」馮元咸曰「世以長康爲癡﹐不知此正是海鷗貴勢﹐戲弄桓元處。」長康本懷﹐竟不能瞞元咸於千載也。曹操云「本欲辱衡﹐衡反辱孤。」此等處豈可莊語相向﹖

《神仙傳》每稱心影不偏者﹐可以成道。非平昔正心之力﹐安能使其不偏。有志於長生沖舉者﹐患其欹邪﹖須有那移安置之法﹐子輿氏之所謂集義是也。

昌黎與大顚三書﹐眞僞之辧紛紜﹐然「道無凝滯﹐行無系縛﹐苟無所戀著則山林閒寂﹐與城隍無異。」等語﹐似非他人贗鼎。蘇子瞻與佛印柬僕不知大顚何如人﹐若果出世間﹐豈一退之能輕重哉﹖眞僞直可置而不論。

張佑﹑孫魴皆以金山五言而傳﹐然魴詩不及佑﹐業已著之前人﹐此後竟無嗣響者。王平甫「檻外風吹前渡語﹐江邊影落萬山燈」﹐大有俊鶻瘁空之槪。郭祥正「烏飛不盡暮天碧」未失豪壯本色﹐而子瞻直許其三分﹐應是未見廊下墨痕耳。

金山一名浮玉山﹐又名獲符山﹐又名伏牛山﹐又名龍遊山﹐又名互父山﹐又名澤心山﹐一山而其名七。金華楊氏《洞天記》曰中國洞天﹐不載於名籍者尙有金山﹐其一也。

峨眉山自趾䢐頂爲七十里﹐過於岱宗三十里。孤絕髙寒﹐已逼西方佛界﹐震旦第一山也。其巓一名「勝峯」﹐普賢大士所居。

範蔚宗嘗言「以文傳意﹐以手送文。」以文傳意﹐自不須注腳﹔以手送文﹐非工巧都志﹐直濟自然之境者未能遽解。譬之「飈起而雲飛揚﹐潮來而海震蕩」﹐作於不自知﹐動於不容己﹐何關人力思索﹖

有治有亂﹐有盛有衰﹐有得有失﹐有憂有喜﹐有毀有譽﹐刪除一件不得﹐若欲占住這邊推去那邊﹐此天地鬼神之所不能也。其間分數之多寡﹐或有偏在一邊者﹐亦但就百年以內評量耳。試從歷劫曠觀﹐定無銖兩畸重。

孔子論中庸之聖﹐只遁世不見知而不悔。他日贊幹初九﹐乃折爲二語曰「遁世無悶不見是。」而無悶遁世自我而言不見是﹐自人而言遁世上有獨寤寐﹐言水矢勿諼之樂。至於不見是﹐則所謂一國非之﹐天下非之﹐幾於俯仰局蹐到此﹐而能無悶﹖直是不見一物﹐洗心退藏之學﹐何以復加﹖此等人出而用世﹐則聖而不可知之﹐謂神也。又安有亢龍之悔哉﹖

大風浹旬﹐擁楫七晝夜﹐長年苦於守候﹐今日遂衝浪側帆而去。念此七尺幾危於蛟宮鼉窟﹐歷可指數﹐徒以一飽﹐無時遂成往來熟路。東坡云「我謝江神豈得已﹐有田不歸如江水」﹐石湖云「若使一釐供閉戶﹐肯將靑雀易柴扉」。有道人自不作欺誑語也。

晉方技有韋虛者﹐父母使守稻。牛食之﹐虛見而不驅﹐牛去﹐乃理其殘亂者﹐父母怒之。虛曰「物各欲食﹐牛方食﹐柰何驅之﹖」父母愈怒﹐曰「卽如此﹐何用理亂者爲﹖」虛曰「此稻又欲得生」。楊慈湖先生偶因盜園蔬者詢守僕何道以防之﹐守僕余姓者曰「須拚少分與盜﹐乃可。」先生遂釋然﹐曰「吾師也。韋是體物之仁﹐余是處物之智﹐因時而施﹐更有何事窘我﹖」

《注疏》「射不主皮」﹐言古者之射﹐兼取禮樂容節﹐不但以中皮爲善。周衰禮廢﹐射者無復禮容﹐故孔子抑之云「古之射者不主皮也﹐爲力不同科。」言古者爲力役之事﹐亦有上﹑中﹑下﹐設三科焉。周衰政﹐失力役之事﹐貧富兼並﹐彊弱無別﹐而同爲一科﹐故孔子非之﹐云「古之爲力役﹐不如今同科也。」古之道也者﹐結上一事皆前古所行之道也。」此說甚異。﹝此下原本闕﹞

雪履齋筆記

