

欽定四庫全書

子部十二

提要

東南紀聞三卷

小說家一【雜事之屬臣】等謹案東南紀聞三卷不著撰人名氏諸家書目亦不載考書中有丙子之事非復庚申之役語丙子爲至元十三年前一年巴延渡江臨安失守矣當爲元人所作故稱宋爲東南而其中鄭紳一條稱外戚生封王爵者宋蓋自紳始論乘簥一條稱宋朝渡江以前無今之簥論三五九月一條稱宋朝於此三月不支羊肉錢亦皆屬元人之語然於宋之諸帝稱陵名稱廟號年號往往多內詞殆江左遺民所追記歟所載惟論蚳醢論揖兩條偶渉古事餘皆南北宋之軼聞間與他書相出入疑亦雜采說部爲之至於韓淲之淸節何自之抗直張惟孝之任俠單煒之書法趙執中之木箭史嵩之之忮忍以及徽宗時瑞禽迎駕出市儈之智術紹興中韋後欲觀石塔得寺僧之譎諌則皆史所佚足補紀載之闕惟楊談耗用茶局官錢一事足見宋政之不綱乃載之以爲豪舉殊不可訓又汪勃調官一事稱張浚韓世忠迎合秦檜浚之心術不可知世忠當萬萬不至此未免聞失眞而南嶽夫人一事尢爲猥防亦未免墮小說窠臼自其書然大防記述近實持論近正在說部之中猶爲善本原書久佚卷帙無考今以永樂大典分載於各韻下者裒合排纂勒爲三卷乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

東南紀聞卷一

司馬溫公歸洛講孝經有二父老往聽持簞食豆羮以獻公爲享盡講庻人章畢父老請曰自天子至士皆有詩庻人獨無詩耶公不能答

李如圭字寶之吉水人七歲能誦書淳熈間孝宗諭云誦尙書卽誦無逸孝宗大喜撫榻和誦以至終篇誦訖聖諭云予汝一官卽再拜謝遂授廸功郎

葉少蘊早年貴顯退居石林累年常以吟詠自娛每遇風和日暖輙以數婢子肩小車且擕酒罇食奩自隨遇其意適處卽下車酌酒賦詩有小史稍慧每使之檢書薰染旣久亦能詩詞

浙西趙憲防夫權平江府事有婦告姑私醋者官追姑勘罪將施刑而問婦曰事姑孝乎曰極孝順憲曰汝旣孝順代姑受杖竟杖其婦兪文豹云深得誅心之法張尙書枃尹京禁銅器有僧持匙筯一副來首及追問犯者則云自祖父相傳每日用此齋僧至此僧遂挾之而去公縱之而語僧曰汝能辦事今刺汝爲廂軍乃當額大刺專一搜捕銅器六字此蓋深得誅心之法徐帥安民守漢陽時外境旱蝗上下巴河嚙艸木淨盡次第入境同官父老皆以爲法當禳禬或驅而殺之翁不然一日四鼓小騎徑之境上望蝗所祀天曰漢陽民悉力耕耨幸而中熟今境外蝗有將及境者此皆臣政事不明徳意不宣願蝗飛入臣口寜臣死毋壞百姓頃之大雨明日報蝗已盡出境矣

韓淲字仲止上饒人南澗尙書之子以防補京官淸苦自持史相當國羅致之不少屈一爲京局終身不出人但以韓判院稱南澗晚年有宅一區伏臘粗給至仲止貧益甚客至不能具胡牀只木杌子而已長沙吳某得廣東憲還至京擁迓吏甚盛道候仲止立馬久之防事閴寂無人未幾一老嫗啟戶出吏亟以刺狀授之抵於地徑入去吳慚退訪樟丘文卿亦故舊也色尙未和樟丘曰得非見拒於仲止乎曰然樟丘曰是非君所知且相與共食食畢與同往於是聯裾行至防事樟丘以杖叩屛者再內徐問爲誰樟丘自稱曰文卿復徐言吳某也在此仲止乃出吳謝曰適候謁移時仲止笑曰松風吹耳不聞喝道也時方暑於是席地飲極歡而去次日吳專狀遣吏送酒錢若干仲止出問曰你官人交割了也吏錯愕曰本官方拜見自此卻去上任仲止作色云便是近來官員不曽到任先打動公使庫物色韓某一生不會受此錢使吏領賫去其淸節如此

龍溪汪藻與薌林向子諲交遊情分甚厚汪集中有和向伯恭詩卽薌林也汪爲湖州納妾名娼周氏而其妻不能容汪置諸郡圃時與之防其妻矙其往卽徑造其所而詬之汪預戒十數卒布於道俟其妻之來則連聲大唱喏其聲如雷汪聞喏聲卽由他道以去向平居每議論慷慨以功名自期後知潭州失守而歸汪舉笏戲之曰君喜功名今中興第一功也向答云公喜佛今十大弟子位也汪以是深怨之已而向爲言者論去楊談字純父臨川人少學聲律弱冠曳裾侯門泛舟訪郢州張守旣至張資之往合淝謁制使杜子興杜亦壯之眀年用以解安丰圍孟元庵珙開帥荊湖張郢州薦之元庵處以茶局周其資用楊盡捲本領錢數萬用之旣盡茶局本領錢實總所後事發秋壑爲總領求純父甚急元庵以白金六百兩與之使急還元逋純父又以散之賔客酣歌不顧

汪勃歙人也仕州縣年逾六十猶未調官滿趨朝試幹秦檜求一近闕秦問其已攺官乎曰未也有舉者幾人曰三人耳於是遣人導之往謁張韓時二公皆以前執政奉朝請聞有秦命倒屣出迎執禮甚至勃得攺秩秦後擢寘臺省

蔡京爲相日置講議司官吏人數俸給優異一日集僚屬防議因畱飯命作蟹黃饅頭略計其費饅頭一味爲錢一千三百餘緡又嘗有客集其私第酒酣顧庫吏曰取江南官員送咸防來吏以十缶進細認乃黃雀肫也京問尙有幾何吏對以猶有八十有奇其充口腹之欲者若此他可知也

劉龍洲過太和人嘉定間客京師因爭競到府趙尹師素不喜士將杖之其儕軰扣槖使王方巖居間王不得已折簡於趙雲劉過平生違越事不止此要當使俗子治之勿出吾曹手也趙忻然卽釋其罪

韓大倫蘄王曾孫也本刀鑷家兒隨父出入府第韓翁奇之翁無子媼啟翁曰刀鑷兒尙在今不收拾後得無患翁慨然呼以入時十七八矣翁立之於前作色曰我有四个字汝能不犯戒則畱不然去耳請問之曰酒色財气也大倫曰幸受教敢不敬承不飲酒不耽色不愛財皆當服行終身惟气之一字卻欠商量不可少屈翁聞其言大喜出布衣一襲俾服自是折節讀書力行其言惟居官著紫每下防小虞兵卽擎靑布背子在屏後自防及老不攺其操

蜀人任子淵好謔鄭宣撫剛中自蜀召歸其實秦檜欲害之鄭公治蜀有惠政人猶覬其復來數日乃聞秦氏之指人人太息眾中或曰鄭不來矣子淵對曰秦眞少恩哉人稱其敢言

韓蘄王世忠防時貧困亡聊疥癩滿體臭腐不可近其妻孥亦惡之夏日浴於溪澗中忽一巨蟒直前將嚙之韓窘急以兩手握其首頷間蟒以尾繞其身韓不得已握持以歸其家欲呼妻孥刺殺之皆駭遁不敢前韓愈窘入廚中見有切菜刀偶仰置幾上遂持蟒首就上極力按之來去如引鋸卒斷蟒首旣免不勝忿置之鑊煮而啖之明日所病疥癩卽脫去肌體瑩白如玉其無疥癩處卽否

理宗朝史嵩之當國往往以深刻得罪公論鹺之商運自昔而然嵩之悉從官鬻價直低昻聽販官自定其各州縣別有提領考其殿最以辦多爲優於是他鹽盡絕官擅其饒毎一千錢重有賣至三千足錢者深山窮谷數百里之錢無不輻輳收到見錢就充糴本順流而下撥赴邊州廟堂防計糴運到邊每一軍斛止計本錢十七界防一道時江西十七界百十五錢可不謂之深刻乎有無名子以詩嘲之曰萬舸千艘滿運河人人盡道相公鹺相公𨿽是調羮手傅說何曽用許多

鎭江有防云老虎逐鹿走狀元出京口丞相背後走寶祐戊午春虎逐一鹿自甘露寺後入城突入故將李顯忠家諸孫皆勇悍攢槍拒之鹿死虎復從故道出城遁去次年三邑舉人入京赴省集飲丰樂樓下中間傑作者醉中踴躍自謂必應此防時丞相丁大全聞而惡之意謂狀元應防丞相當走矣丁鎭江人也陰囑省闈官吏黙識三邑試卷皆不取及揭曉悉遭黜落時丁之气焰燻灼人敢怒而不敢言是年冬丁罷相出判鄕郡繼而遭劾代之守鎭江者乃焦炳炎嘗爲武舉狀元與丁素有深憾到郡未幾適丁有謫居之命焦遣勇將數十軰押發如捕彊盜丁狼狽就道是知狀元出丞相走防應乃如此

黃震知撫州以明決稱宜黃宰何自亦能官一日郡符督賦何自報云若欲行推剝之政下邑不能奉承黃怒幾劾去之

張惟孝字仲友襄陽石碑人鐵面磔髯身長六尺善騎射以春秋領鄕薦金之敗也聞北兵掃境率其族人自襄趨郢過湖渡江卜居江陵之藕池湖光山色抱膝長嘯如是者二十年鐘泉巖訪唐舜申見其人物魁梧心異之問之唐具言其平生鐘自扣之則不輕言再三扣之則曰朝廷人遂不答明日鐘言於宣撫姚橘洲希得姚使邀之堅不來鐘與唐委曲導意又眀日盛禮具書札宴之仲宣樓酒數行鐘語之曰有國而後有家今天下如此將安歸乎始有相向意卽條具請虛帖三十歸所居召募明日遂行

韓境字仲容金紫膺冑之曽孫也蔣重珍以女許妻之而未婚蔣招之就學韓見其冰翁所爲有可議者未免苦口蔣不悅驟遣之援牒朝堂離婚攺壻境後登進士第遂別娶焉

咸淳丙寅秋澧陽風雹四山林木皆赭如焚而枝葉不凋凡當墜者率糜爛而澧陽爲甚時守澧陽髙將軍也髙爲郡守惟取蛇饌每一都保月獻一蛇皆全生致萃以陶甕將食則旁薪炭廹之或臠或脯又走四逺以餽親厚一郡皆苦之至是雹見異大者重一二斤著瓦瓦裂著木木折郡之器用率皆碎毀髙恐怖不知所爲避在下亦不能禦有吏教以亟具衣冠秉笏下拜以謝天怒不得已用其言久乃漸息譙樓直防事之南前有髙城爲之障暝色旣解但樓忽頓在城外沙上蓋風挾之以去也未幾髙遂罷

秦檜爲相都堂左揆閤前有橊著實時檜每黙數焉忽亡其二不之問一日將排馬忽顧謂左右取斧伐樹有親吏在旁倉卒對雲實甚佳去之可惜檜反顧曰汝盜吾橊吏叩頭服蓋其機穽根於心𨿽細弗自覺何執中居相位時京師童謡曰殺了穜蒿割了菜喫了羔兒荷葉在說者謂指童貫蔡京髙俅及執中也賈似道當國京師亦有童謡云滿頭靑都是假這回來不作耍蓋時京妝競尙假玉以假爲賈諭似道之專權而丙子之事非復庚申之役矣因記似道貶時有人題壁去年秋今年秋湖上人家樂復愁西湖依舊流吳循州【履齋之貶似道擠之】賈循州十五年間一轉頭人生放下休比之雷州冦司戶之句勸儆尢多

王樞宻庻本出張魏公之門後忤秦檜貶死其子又以誹謗時政褫官編置在貶所無聊有方士口辯多技能因與之往還方士能以藥和水作字白與紙等人不知其有字也投之水上乃見庻之子因戲書秦檜可斬四字投諸水以試其術方士持紙竟去欲白之官厚賄之乃巳每至家升堂呵叱如嚴父然少怫其意卽欲白髮其事其子飲恨事之惟謹獨一老僕不平一日與方士遊屋後廢圃中有眢井僕謂方士曰井有巨蟒方士俯視僕從後推墜方士入井中下石瘞之已而爲人所告秦遂起大獄加以叛逆獄遂成其家夢庻乘馬語其家人曰吾今往辯明玆事矣未幾秦死其獄遂解其子之奇淳熈間入兩府云

秦檜爲相久擅威福士大夫懷速化之望故仕於朝者多不肯求外遷有王仲荀者以滑稽遊公卿間一日坐於秦府賔次朝士雲集待見稍久仲荀輙曰今日公相未出眾官久候某有一小話願資醒困眾知其善謔竦聽之乃曰昔有一朝士出謁未歸有客投刺於門閽者告某官不在客怒叱閽者曰汝何敢爾凡人之死者乃稱不在汝獨無忌諱而爲此言我必面白以治汝閽謝曰小人誠不曉忌諱若以爲不可當復作何語以謝客曰汝官旣出但云某官出去可也閽愀然曰我官人寜死卻是諱出去二字滿坐大笑仲荀出入秦門預防客云

東山先生楊長孺字伯子誠齋之適也學似其父淸似其父至骨鯁乃更過之守霅川時秀邸橫一州廷相擇而使之蓋欲其防薤一日秀王袖緘招府公公念不欲往又無辭以卻於是往赴張樂開宴水陸畢陳帷幕數重列燭如晝酒半少休已而復坐乃知逾兩日夕矣歸卽自劾云祗赴嗣秀王華會荒醉凡兩日夜曠廢職事願罰俸三月以懲不恪自是終其去秀邸不敢復招亦斂手不敢撓政一日幹辦府捉解爬松釵人公據案判雲松毛本是山中艸小人得之以爲寶嗣王捉得太喫倒楊秀才放得卻又好闔郡傳之以爲笑

王嘉叟自洪倅召爲光祿丞李徳逺亦召爲太常丞一日相遇於景靈幙次李謂王曰見公告詞云其鐫月廩仍褫身章謂通判可借牙緋入朝則服緑且俸薄也王答之曰亦見君告詞矣李曰云何曰具官李浩但知健羨不揆孤寒旣名右相之名又字元樞之字蓋謂史衛王張魏公也滿坐皆大笑

葉丞相衡罷相歸金華裏居不復問時事但召布衣交遊日飲亡何一日覺意中忽忽不怡問諸客曰某且死所恨未知死後佳否耳一士人在下坐作而對曰佳甚丞相驚顧問曰何以知之曰使死而不佳死者皆逃歸矣一死而不返是以知其佳也滿坐皆笑士氏金滑稽人也

劉平國宰京口人弱冠登紹熈庚戌第有髙誼復善綜理初甚貧後斥奩裝買田由此遂裕聚族於漫塘族皆仰給焉因以漫塘自號再調浙東倉司鹽幹措置得宜鹺利大入後以賣運鹽籮發邑宰之私爲宰所下石遂歸不復出杜門卻掃屏居二十年端平甲午特攺入官除借田令不拜尋又起知宣州後直祕閣至大監有漫塘集文挾偉气其尺牘有云今之所謂豪傑士者古之所謂破落戶者也意有所指知者以爲名言其漫塘口占曰醉著船頭背月眠醒來紅日浴晴川等閒活計無人共獨占江湖萬里天又漫塘賦云張端衡謂漫塘叟曰余昨宦東州客有問漫塘之景者余無以應或又有徴圖於余曰子漫塘裏中人也寜無之餘又謝無有旣歸將與好事者謀之而遊乎塘之上見景物之無奇遊觀之無所難之可若何叟不對援筆爲之賦其辭曰東防柳巷北屆蔬畦小溝環其南通川浸其西靡種靡藝不不治葭蘆茁而映帶成行沙土潰而壅底爲堤荼蓼叢生蒲稗因依菡萏紅白錯如布棋爛乎若吳陂初按於防陳粲兮若月宮更下於瑤池翠蓋亭亭芳气菲菲鷺慣圓沙之宿魚便宻藻之依蛙蚓爭鳴而皷吹百萬鴛鴻來下而斕斌舞衣云斷而霞散錦綺風平而月漾玻瓈玆實天壤之眞趣有非世俗之可知亦有新齋臨乎水涯小橋斜徑短屋疏籬雨未多而泥沒膝門𨿽設而艸侵扉朽木慣宰予之晝寢靑苔驚玉川之夜歸仙舟自去誰爲元禮髙軒不來孰爲退之叟之辭未畢端衡曰止余聞李願安盤谷之居杜老喜浣花之寓彼豈玩志於物縱心佚豫蓋以厭俗喧卑脫身遐舉要必有偉麗之觀幽閒之趣以澡雪其精神澄淸其志慮庻白日可到於羲皇而宵夢足通乎帝所況如吾子內絕意於聲色外忘勢於圭組爲計已決歷年已屢而是塘也廣深𨿽愧蘇夫子之滄浪而僻逺亦殊柳先生之鈷鉧其隘也可辟其闕也可補胡不增其髙而爲基夷其平而爲圃畫舫浮深修梁跨阻嘉花美木之列植髙館涼臺之接廡使鄰曲攺觀兒童欣舞顧乃計失於因循事仍於莽鹵豈惟無以自適於一時抑恐由之貽笑於千古漫塘叟曰吁巢居知風穴處識雨顧吾與子𨿽同聲气尙殊出處子寜規我以目前之茍且母寧怵我以方來之謗譽彼花迷金穀之園雪冷宏之渚淒涼釣瀬富貴郿塢試由今而視昔果孰去而孰取張子由是俛然而思釋然而悟曰子無俟於索言吾特從而戲汝吳鎰字仲權臨川人頗慕張於湖之豪蕩於湖豪气橫九州去長沙百年猶有能道其不覊者仲權尢不減嘗使湖南漕行部以小舟私載一妓自隨至湘潭夜泊妓失足墜水舟人驚呼打撈運使幸而拯溺其豪放如此

欽定四庫全書

東南紀聞卷二

神宗年十三居濮邸一日正晝寢英祖忽顧問何在左右褰帳方見偃臥有紫气自鼻中出盤旋如香大駭亟以聞英祖笑曰勿視也後竟登大寶

理宗初在潛邸與余天錫同裏初生之夕天錫見外間失火紅光燭天奔到火所實無有也惟榮王府開闗明燭天錫入問王答云適生小兒天錫知其爲異卽求一觀及入室異香馥鬱若有二童子張靑蓋防之後太子竑忤史相彌逺史遂密謀於余余告以理宗降誕之異史遂命余薦之權處以小職來謁時史相故使之誤坐主席去後家人問云相公何以讓他主席史但捶胸而已寧宗不豫立理宗爲皇太子其太子竑別聴處分史相繼進金丹百粒有頃上崩遺詔太子柩前遂卽皇帝位

魏公張浚督師漢中夜頓捨帳前環兵以衞金人遣刺客害公兵覺而獲之公問誰遣汝來曰四太子也其烏珠乎曰然公曰汝何許人乎曰太原府拓拔某也主以金兩笈與我妻子爲質而來公曰如汝比者幾人曰猶有一人且以某相嘗事不集則有彼公曰汝今何如曰請卽死公曰吾生死有命非汝曹所能制飲而遣之翌日會僚屬猶有咎公以爲非者公笑曰某倘不以罪去數月其人當復來旣數月外白有降者兩人自謂嘗爲刺客相公不殺者因率其黨歸順自殺其妻置嬰兒及先人之骨於褚中而來呼而物色之良是一軍始大服

淳熙己酉孝宗倦勤光宗登極羣臣奉表請以誕聖日爲重明節如故事時有術者以拆字自名言世人吉凶事迹無不奇中因語人曰近得邸報乎節號重眀非佳名也其文爲二千日兆在是矣聞者掩耳而走旣而甲寅之事果如其言此與太平興國一人六十之防無異豈天道徴應固有數乎

吳曦未叛時常歲校獵塞上一日夜歸笳鼓競奏曦方垂鞭四顧時盛秋天宇澄霽仰見月中有一人騎而垂鞭與已惟肖問之左右所見皆符殊以爲駭黙自念曰我當貴月中人我也鞭而揖之其人亦鞭乃大喜異謀繇是益決

虞雍公字允文以西掖贊督議旣卻金主於采石還至金陵謁葉樞密義問於玉帳幕屬皆在焉相與勞問間流星警報沓至蓋金主將攺圖洲時劉武忠錡屯京口病且亟度未必可倚遣幕府合謀支敵眾以雍公新立功咸屬目葉酌巵醪以前曰舍人盛名方新士卒想望勉爲國家卒此勲業雍公起立受巵曰某去則不妨然記得一小話敢爲都督誦之昔有人得一鼈欲烹之不忍當殺生之名乃熾火使釡水百沸橫篠爲橋與鼈約曰能渡此則活汝鼈知主人以計取之勉力爬沙僅能一渡主人曰汝能渡橋甚善更爲我渡一遭我欲觀之僕之此行毋乃是乎坐上皆笑已而雍公竟如鎭江金主不克渡而弒自此上簡知馴致魁柄云

徽宗微行遇一貧儒李其姓自號落子問其生庚則與徽宗年月日時一同上因憐之問以當塗官況好惡李對曰蜀最好上曰吾與蜀帥有故當作書使周汝李辭以囊乏上又資之以屝屨及書贈之李固不識其爲徽宗也於是投書剝封則勅札令其交代本職帥遂辦公用迎人禮上李交事後越兩日中風死上聞之遂以其命付太史局推算貴賤史云生於重屋者爲帝生於茅檐者爲庶人

東都大相國寺有術士蜀人議命一命必得一千先夕畱金翌日議命顯肅後父鄭紳貧無籍其侄居中在太學約紳議命紳笑曰何不畱錢市酒肉耶彊之必往如約術士先說紳命只云異姓眞王再說居中命又云亦是異姓眞王因前命而發後紳以后貴積官果封王居中作相亦封華原郡王外戚生封王爵者宋蓋自紳始命術之驗如此哉

周益公必大致仕後出謁道經巷陌間遇一賣屨者甚憐之使問其命則年月日時與益公不差一字於是取衣一襲賜之俾食其家廩之終身其人更衣受食一日暴病而死有知命者曰其年五星聚江湖益公生於舟中故得鐘美而業屨者不與焉其與雷轟薦福碑者𨿽際遇之大小不侔而其爲窮一也

中都有談天者居觀橋之東設肆於門標云防命司其術稍售其徒憎之曰司者有司之稱一妄庸術者乃以司自命豈理也哉

同州節推廷評岐君賁登進士第尙奇好古文學之外尢耽易象制周易彩戲圖蓋取大易六十四卦三百八十四爻除幹六爻爲君象不敢以爲戲自余每爻當棊子一路爻有吉防子有賞罰

靑城大面山中有二士其一曰譙先生定字天授建炎初以經行召至州欲畱之講筵不可拜通直郎直祕閣致仕今百數十餘歲矣巢居險絕人不能知而先生數年輙一出至山前人有見之者其一曰姚太尉平仲字希晏靖康初在圍城中夜將死士攻敵營不利騎駿騾逸去竟不出後有見之於丈人觀道院亦年近九十紫髯長委地喜作艸書二人蓋皆得道於山中云明月先生成守祖家鄂州淳熙間繇鶡弁任某處巡檢忽解官棄妻子從廬山李麻鞋爲師至富川居西山道堂之左徧行通衢爲乞士凡十餘年一日無疾交坐而化書片紙曰七十餘年一夢間棄名入道得安閒隨緣明月街頭叫閙市難居卻入山二日首微低爲頃復如初居三日首復低爲頃又如常自古坐化立化側化倒化有矣未聞俯而仰仰而俯自如若此者亦奇矣雪山王景文爲之傳且諡之曰明月先生云

華山陳眞公於睡小則亙月大則幾年方一覺馮翊羽士冦朝一亦事處士得睡之大略還全神觀惟睡而已一日劉垂範往見其徒告以睡寢外聞鼾之聲雄美可聽曰冦先生睡有樂乃華胥調其徒曰旣有曲譜記如何劉以濃墨塗滿紙題曰混沌調

靖康建炎間闗中奇士趙宗印提義兵擊敵有眾數萬所向輙下敵不敢當會宋師敗於富平宗印知事不濟大慟於王景略廟盡以金帛散其下披髮入華山不知所終

單路分煒字炳文京師人後居沅州書法有所傳授以任爲右階吉水郭敬叔與番陽姜堯章皆師焉單云堯章得吾骨敬叔得吾肉單又自畫梅作一絕與敬叔云蘭亭一入昭陵後筆法於今未易回誰識定齋【單自號】三昧筆又傳璧坼到江梅其風致可見

四明臧史二姓皆世姻嵩之巖之與元堅皆爲中表兩家又皆妙年仕宦偶俱畱京一日以飲博失色臧詬史發其史深銜之未有以復也乃匿怨爲懽幾微不露如是者一二十年後嵩之爲荊閫北使王檝道之所往嵩之相接及得政而巖之開閫九江檝遣上介持得白金若干錠還朝廷云皆殽雜間有鐵胎巖之爲之繳上有防覈所從來乃內藏賜物而元堅爲監官時給賜也於是除名羈管廣州自淛而廣必由江西巖之遣人陰伺於路而殺之有王濟叔者吉之龍泉人偶善元堅意巖之必有謀中塗教以易衣冠匿箱簏以已艸輿雇夫亟載以西自廬陵間道至五羊伺者覺亦疾尾其後至則羈客庭參已數日賴濟叔力獲全不然落虎口矣後二史以艱去以罪斥臧始得歸以是而言有心於任術不若平心而任理

九江有周教授者家太乙觀前畜犬猙獰穿窬者無敢視其藩一日啟觀扃鑰有異發笈空焉亟集里正驗視迹捕四出越三日始獲之初盜得貲錢一盜出蛇岡山將如吉贛晝日嘗過其下見道傍梅有繁實渇甚登木取之有蛇葉間傷其趾傷而逃至佳溪則趾如股矣不能去主人責炊則曰予無他藏獨余鋌銀可斧而售旣而無碪不可碎歸之盜盜又出囊珠主人念山谷間無售者適龍徳宮中貴人劉奭廬石耳峯下持以求質劉曰姑畀爾萬錢詰朝歸爾餘金劉已聞周氏之盜意疑其是馳僕示之則果周氏之物也捕於邸贓驗一网而得因以迹餘黨如言無脫者夫是盜之彰亦異矣梅實偶然而藏蛇主人無心而出驗天固以此啟之耶抑稔慝當露適因其所值耶

長沙推陳某南劍人殿試前名年甫及壯到官未久郡差往南嶽神祠降香訖詣嶽祠入後宮徧覽有土偶夫人像貌端麗陳心慕焉瞻顧移時謂虞兵曰夫人笑我左右以爲戲言是夕宿市中銓徳觀虞兵輩聞陳在帳中笑語不輟次早忽云夫人昨夜來此相伴亟往寺中焚香致謝至則又指云夫人大笑汝輩何爲不見龔斗文夢靈崇陽人淳祐丁未登進士第後校文醴陽醴陽解額五人賦二詩書記檄一偶得周禮一卷極愛之欲下禮記而取周禮已批防置枕旁矣中夕驚覺若有鞭榻之聲未幾夢有神約以木橫門云若取此當以此木斷汝前程次早遂敗興越一日與他試官細味其文定議取上是夕鞭榻之聲愈急次日會諸公疑議不決監試以爲莫若申州取行下云年例取禮記今周禮優長未委如何而州報只照舊例遂只以禮記充貢其周禮置之乙魁然龔心終怏怏也旣出院乃知治周禮者暱妾而薄其妻見有離婚之訟在江陵功名信非偶然也

淸漳楊汝南少年以鄕貢試禮部待捷旅邸夜夢有以油沃其首驚而寤榜旣出輙不利如是者三竊怪之紹興乙丑復與計偕懼其復夢也榜掲之夕招同邸者吿以故益市酒肴明燈張博相與劇飲期以達旦有僕倦臥忽呻吟如魘亟呼醒之具言有二人扛油鼎自樓而登執主而注之我爭而呼汝南聞之大慟同邸亦相與嘆息罷博及明觀榜其名中焉視傍若有迹振衣拂之油漬其上蓋禦史涖書以夜覆燈盌故也功名之前定如此

東都盛時郭洵直後攺名儀直字敬叔吉水人七歲誦書兼屬文中書挑誦畢試賦一首旣就其半如厠於厠側取懷間艸紙寫所以成者爲邏者所獲扶至試所官詰之對曰父在外間恐出而脫忘故私錄之官疑焉遂換題更試又立就遂授宋州文學

澗谷羅椅之逺頃由乙科登顯仕廬陵大儒也江南革命歸故鄕嘗作瞌睡詩曲盡其妙末意尢有味云瞌睡從何來譬若風雨至曲幾不待憑虛櫺那暇寄譍人眉彊撐伸手扇已墜徑遊華胥國欲見混沌帝自成腔兀兀更有味息疏疑暫醒气窒還扶醉兒童欲惱翁揺膝問某字吻間僅一答言下已復寐雜然拍手笑欲嗔嗔不遂何曾參佛祖先會防頭意何曾逢麯車流涎已沾袂不省較短長誰能問興替陰天百怪舞開口輙差異三百六十日何似長瞌睡

淳熙間有張氏者尉廣之增城時盜劉花五聚黨劫掠官捕之累載不獲張任內弓級陳某捕得之尉上之縣縣上之府皆以張非馬前躬捕後任滿謁憲臺憲命以府司成案錄爲據付之至臨安以初筮無舉員當入殘零張甚窘以此據示部胥視之曰君厚謝我則事立辦張諾之數日胥來以文書銜袖觀之則名登於進捲矣張欣然謝之莫測其故蓋部胥初得憲司據見前有書功閥皆曰增城尉司弓級陳某獲若干盜胥歸家每於司字增其左畫曰同則如格也

昔有詩客朱少遊者在街市間立卓賣詩以精敏得名一日有士人命以掬水月在手一句爲題客應聲云十指纖纖弄碧波分明掌上見姮娥不知李白當年醉曾向江邊捉得麼又有持芭蕉一莖俾賦之卽書云剪得西園一片靑故將來此惱詩情怪來昨夜前雨減卻瀟瀟數防聲誠可謂精矣

欽定四庫全書

東南紀聞卷三

息壤在江陵子城南門外舊記以爲不可犯畚鍤所及輒如故又能致雷雨唐元和中裴宙爲牧掘之六尺得石城如江陵城樓狀是嵗霖雨爲災用方士說復埋之一夕如故舊傳如此近世遇旱則郡守設祭掘之畚其土於傍以俟報應往往掘至城樓之檐則雨作復以故土還覆之不聞壤之息也然掘土而雨則辛稼軒幼安帥江陵時親驗之而信秦甘茂盟息壤乃在秦地非此也龍興寺今在永州太平寺而息壤不復見矣江陵城內有法濟院今俗稱爲地角寺乃昔息壤祠圖經引溟洪錄云江陵南門有息壤焉隆起如伏牛馬狀平之則一夕如故前古相傳不知其始牛馬踐之或立死唐元和中裴宙牧荊州掘之深六尺得石城與江陵城同制中徑六尺八寸棄徙於墻壁間是年霖雨不止江潦暴漲從道士歐陽獻之謀復埋之祭以酒脯而水止厥後凡亢旱徧禱無應卽詣地角寺欲發掘必得滂沱之雨遂爲故事詳見皇祐辛卯刑侍王子融息壤記二郡大率相而秦地之息壤則未詳也

龍門峽在新城峩眉觀下數里蓋溪澗自兩巖門中湧出者也範石湖嘗以一葉舟棹入石門兩巖千丈巖壁色如碧玉刻削光潤入峽十餘丈有兩瀑布水出一巖頂相對飛下巖根有磐石盛之激爲飛雨濺沫滿峽舟逼其前衣皆透濕又數丈半巖有圓龕去水可二丈許用木梯升之卽龍洞也峽中紺碧無底石寒而水淸非復人世舟行數十步石壁益峻水益湍激亟返棹舟人云前去更奇以雨大作且飛瀑沾濡著肌起粟骨驚神凜乎不可久畱也蓋天下峽泉之勝當以龍門爲第一要之遊者自知未遊者當必以其言爲過也

範石湖帥蜀還至嘉州登大峩山焉卽佛書所紀普賢大士示現之所也山髙摩霄無復磎磴斫木作云梯釘巖壁緣之而上頂峯有光相寺七寶巖險峻無比上有松狀如杉而葉圓細重重偃蹇有如浮圖範以季夏至時數日前雪大降木葉尙有雪漬斑斕之迹艸木之世所無有明日復登巖眺望諸山之北卽西域雪山崔嵬刻峭凡數千百峯初日照之雪色洞明如爛銀晃燿曙光中此雪見者謂自古至今未嘗消也頃之巖前氛霧四起混然一白僧云銀色世界也俄而洗巖雨至而佛現光矣光將大現兜羅綿云布巖下紛郁而上巖腹有大圓光偃臥平云之上外暈三重每重有靑黃紅緑之色光之正中虛明凝湛觀者若自見其形貌於虛明之處毫釐無隱一如對鏡舉手動足影皆隨形而不見旁人僧云攝身光也此光旣沒前山如水起雲馳復出大圓光橫亙十數山盡諸異色合集成彩峯巒艸木皆鮮妍絢蒨不可正視雲霧旣散而此光獨明人謂之淸現又自雷洞山上復出一光而差小過山外至平野間與巖正相直色狀俱變遂爲金橋大略如吳江垂虹而兩圯間有紫雲捧之至未時云物淨盡謂之巖金橋至酉後始開

艮嶽初建土木宏麗獨念四方所貢珍禽之在囿者不能盡馴有市人薛公素以豢擾爲優日集輿衛效禽鳴以致其一日徽宗幸是山聞淸道聲望而羣翔者數萬焉翁輒先以牙牌奏道左曰萬嵗山瑞禽迎駕上顧罔測遂命以官賚予加厚

宣和末有巨商捨三萬緡裝飾泗州普照塔煥然一新建炎中商歸湖南至池州大江中一日晨興忽然見一塔十三級浮水上南來金碧照燿舟師人人見之皆驚怖

杭州有豢魚者能變魚以金色鯽爲上鯉次之貴遊多鑿石爲池寘之檐牖間以供玩問其術祕不肯言或云以闤市洿渠之小紅虫飼凡魚百日皆然初白如銀次漸黃久則金矣未暇驗其信否也又別有雪質而黑章的皪如漆曰玳瑁魚文采又可觀吳曦之歸蜀汲湖水浮載泛巨艘以從詭狀瑰麗不止一二種惟杭人能餌蓄之亦挾以自隨東坡詩曰我識南屏金鯽魚則承平時蓋已有之特不若今之盛多耳

維有石塔院者特以塔之精妙得名龍徳韋後幸維時嘗欲往觀先遣人排辦供奉諸璫環視之嘆賞曰京師無此制作有一僧從傍厲聲曰何不取充花石綱【宣和間起花石綱名艮嶽】眾愕然龍徳尋聞之遂罷幸

維后土廟有瓊花宣和間起花石綱因取之禦苑三年不花乃杖之遣還其地花開如故

松源之望山曰中子折旋綿延以達於桃溪有石如在水之涘鄕人以之占嵗沒則丰見則凶更數百年罔有弗驗將沒則淫潦乘其巓驅沙捲石化爲平洲漫不露蹤迹時則豫有丰年之喜將見則流水齧其下蕩激溲滌匯爲深淵屹然浮游於淸波之上時則豫有凶年之憂鄕人因其沒而樂於耕稼因其見而謹於蓄儲是以丰年有餘而凶年不匱玆其爲靈歟

嘉州淩雲寺有天寜閣卽大像所在沫水由雅州而來合大江直搗山壁灘瀧險惡舟楫至危之地唐開元中浮屠海通始鑿山爲彌勒像以鎭之髙三百六十尺頂圍十丈目廣二丈爲樓十三層自頭面以及其足去江數步驚濤怒號洶湧過前不可安立正視今謂之佛頭灘東坡詩云但願身爲漢嘉守載酒常作淩雲遊後人取其語作載酒亭於山上

湘西有漢廟焉門外古樟一兩株本幹空竅小株出根上亦數十圍意廟必長沙定王時所建及瞻肖像則前祀漢文帝上不及髙下不及景後殿呂后巍然而已柳耆卿風流俊邁聞於一時旣死葬陽縣之花山逺近之人毎遇淸明日多載酒殽飲於耆卿墓側謂之弔柳會

蜀之靑城有繩橋每橋長百二十丈排連之上布竹笆攢立大木數十於沙中輦石固其根每數木作一架掛橋於平空大風過之掀舉幡幡然大略如漁人曬网白樂天有忠州木蓮詩木蓮蓋所罕見放翁陸遊嘗逰臨卭白山寺佛殿前有兩株髙數丈葉堅厚如桂以仲夏發花狀如芙蕖香亦酷似花折時有聲如破竹然一郡止此二株不知何自至也成都多奇花亦未嘗見北戶錄云廣人於山間掘大蟻卵爲醬名蟻子醬按此卽所謂蚔醢也三代以前固以爲食矣然則漢人鼃祭宗廟又何足怪哉

泗州浮圖下有僧伽像徽宗時攺僧爲道士僧皆頂冠泗州太守亦令以冠加於像上忽天地晦防風雨驟至冠裂爲雨飛墜門外舉城驚怖莫知所爲守遽詣拜曰僧伽有神吾不可彊遂止又翟公巽靖康初赴召過泗州見僧伽像須湧出長寸餘他人不見怪之一僧曰公𨿽召還不久復出蓋須出者須出也後果驗

名山大川皆有神司之潯州一土神並無土偶像但有一木主長五尺餘半在地書云唐禦史李百行殿然考之唐書無傳竟不知何神也

九江嶽肅之負山立屋在湓城之中山有堅土凡版築者得畚致之慶元初年五月大雨隤其巓古冡出焉初僅數甓流下其上有刻如瑞艸傍著字曰永寜元年五月造又有匠者姓名曰張某下有文如押字焉居數日山隤壙周半墮骨發棺槨皆無存兩傍列瓦盌二十餘左壁有一燈尙熒熒取之卽滅有油如膏見風凝結不可抉盌中有甘蔗節有銅盆今廝羅殊無古制中有雙魚盆底有四鐶附著不測其所以用有一銅盂穴底市井庖人什器同制碣曰晉徵虜將軍墓數日復雨山又隤碣遂埋焉考晉書永寜蓋惠帝年號徵虜之名漢𨿽有之在晉時以此官顯者不著於史又無姓氏可見亦一異也

雪山王景文嘗逰東林有導以訪古冢於西山之阿者入而觀之累甓爲室下廣而方上鋭而圓四隅蹲以猛獸而其傍皆石爲壁石柱承之柱爲龍虎形而壁則爲人狀別以而飾於首有功曹書佐門下功曹門下書佐車亭長候車亭長信都長都亭長從史門下史中史立符史重車卒賊曹騎小史二人騎牛三人皆乘大車蓋或挽以槖駞以馬以牛從者或執刀斧或執劍或懸鐘鼓以擊之皆作奔走狀又有反袂障面而哭者其略可見者如此又有穴正中斑斑似有人物而狹不可入其刻畫不甚精宻而皆有文采字正漢退而考之其官屬與晉志多合往往晉宋前郡守縣令所藏也其刻諸壁者亦記當時送葬之官屬云耳以其與前事相故取而並錄之

番禺有海獠雜居其最豪者蒲姓本占城之貴人也後畱中國以通往來之貨居城中屋室侈靡富盛甲一時性尙而好潔祈福有堂堂中有碑是爲像主凡防食時不用匕箸以金銀爲巨槽合鮭炙粱米爲一灑以薔寘右手於褥下羣以左手攫取

吉水周氏之先有爲裏胥者出入里巷一日至縣下十里外曰牢橋小鹺鋪中見鋪家用一稱錘如冶鐵如土硃石周取而閱之亦贊其好問鋪家何處得來鋪家曰墻東隅尙有數十塊周就取其一歸示妻子競相傳玩愛其形如馬蹄有磨之於石者其光爛然乃知其爲金也周卽夜擕小器盡載以歸枚枚相似輕重不差夫麟趾褭蹏漢一斤金也其來古矣更千百年忽焉而出古人云至寶橫棄道側是可爲此寶惜

南安屬縣曰上猶有鐘氏者家素饒財有媼主家勤儉好善所居堂後污池廣尋丈以散鵞鴨一日鴨得魚長七八寸旣吞復吐媼意魚之不受啄也倚戶視之吞吐益久怪之驅鴨而涸其水魚無有也漉其泥得一笏如魚之長浴而視之白金也旣又探泥笏愈多竭其泥得笏凡千百自是家益饒

義騟者九江戍校王成之鎧騎也嘉定庚午峒寇李元礪盜弄潢池兵符下統府調卒成與行至吉之月餘寇犯龍泉柵成出鬭死焉官軍亟鳴鉦騟屹立不去悲鳴屍側賊將顧之曰此良馬也遂取之

錫夫人者俚謂之湯婆韝錫爲器貯湯其間霜天雪夜置之衾席用以暖足因目爲湯婆竹谷羅學溫文之曰錫夫人且贊之曰禮云八十非人不暖則人固可以安老也然黃太史之詩不云乎小姬暖足臥或能起心兵則人或適以病老也夫人有安老之功而無病老之患其賢於人逺矣孔子曰關雎樂而不淫錫夫人有焉東晉猶乘牛車王導短轅犢車長柄麈尾是也唐劉子傳古大夫以上皆乘車以馬爲騑服宋朝渡江以前無今之簥只是乘馬所以有席帽防塵之服思陵在維一時擾亂中遇雨傳防百官許乘肩轝因循至此故制盡泯紹興乾道間都下安敢張蓋𨿽曽爲朝士或外任監司州郡入京未嘗有蓋只是持袋扇障日開禧間始創出皂蓋程覃尹京出賞嚴皂蓋之禁有越士張蓋過府門遂爲所治後學中有詩云冠蓋相望自古傳以靑易皂已多年中原數頂黃羅繖何不多多出賞錢時山東盜賊紛起故有此詩也

唐髙祖實錄武徳二年正月甲子下詔曰釋典防妙淨業起於慈悲道教沖虛至徳去其殘暴況乎四時之禁毋伐麛卵三驅之禮不取順從蓋欲惇崇仁惠蕃衍庶物立政經咸率斯道朕祗膺靈命撫遂羣生言念膏肓無忘餐寐殷帝去网庶踵前修齊王捨牛實符末志自今每正月五月九月十直日並不得行刑所在公私宜斷屠殺此三長月斷屠殺之始也竇蘋注引釋氏智論曰天帝釋以大寶鑑鏡照四大神洲每月一移察人善惡正五九月照南贍部洲故爲省刑唐士大夫如白居易輩蓋有遇此三齋月杜門謝客命僧作佛事者宋朝於此三月官中請俸亦不支羊肉錢近年之禁刑屠亦其遺制也

古所謂揖但舉手而已今所謂喏乃始於江左諸王方其時惟王氏子弟爲之故支道林入東見王子猷兄弟還人問諸王何如答曰見一羣白項烏但聞喚啞啞聲卽今喏也

今之衣半臂者或者謂非古之禮服也魏明帝嘗著帽被縹綾半袖楊阜問曰此於禮何法服也帝黙然不答自是不法服不見阜光武紀更始諸將服婦人衣諸於繡镼【注書無镼字續漢書作防並甚勿切】三輔吏士莫不笑之或有畏而走者注前書音義云諸於大掖衣也如婦人之袿衣雄方言襜褕其矩者自關而西謂防防郭璞注云俗名防防據此則諸於上加繡防如今之半臂也

五原趙執中分領駐鎭江之中軍出新巧進木幹箭塗之以漆黑質而赤章椽首罌項自其腹羨以殺之旁開兩道左右如一中爲穴以末受鏃其鋒鑿長七寸有奇射及三百步之外名曰風羽云

宣和之季京師士庶競以鵞黃爲腰腹圍謂之腰上黃婦人便服不施衿紐束身短制謂之不制衿始自宮掖未幾而通國皆服之未幾而金人之來卒不能制斯亦服之妖歟

楊東山云紹興庚戌隨侍先文節公接伴北使使以趙州濁梨兩顆私覿梨皮黃褐色肉黑如墨質如酥味甘而香大如你膀亦奇種也

