醉茶誌怪淸李慶辰

余有句云「事有難言聊誌怪﹐人非吾與更搜神。」竊謂著述家之有說部﹐誠以蘊蓄於中者﹐旣富且久﹐而長此寂寐﹐無以自達﹐不得已寄情兒女﹐托興鬼狐。子虛烏有﹐感觸萬端﹐其志亦可悲矣﹗

醉茶子﹐詩人也。落拓一衿﹐寒窗坐老。平居撫時感事﹐旣見之於篇什﹐而以其餘閒﹐復成此書。友人慫恿刊行﹐因持書問序於予。受而讀之﹐奇情煥發﹐目不暇賞。篇終數語﹐尢如當頭棒喝﹐發人猛省。觀其自序﹐首引蒲畱仙誌異﹑文達公五種﹐是蓋合二書之體例而爲之者。讀者不僅以怪視之﹐庶可得作者之大旨焉。其誌怪也﹐殆猶是「不語怪」之義也夫。光緒壬辰仲冬庸叟楊光儀識自敍

一編誌異﹐畱仙叟才迥過人﹔五種傳奇﹐文達公言能警世。由今溯古﹐絕後空前。此外之才人﹐縱能燦彼心花﹐終屬拾其牙慧。蓋創之匪易﹐捷足者旣已先登﹔而繼之殊難﹐後來者莫能居上。言念及此﹐興致索然。然而人各有懷﹐甘苦不同共際遇﹔士非得志﹐窮愁每見於詞章。惟文字厭棄夫平庸﹐故搜討樂言夫鬼怪。性有偏好﹐口詎能緘﹐文不求工﹐狂且弗顧。辟諸自鳴其天籟﹐豈能盡合乎人心﹖編中事迹﹐有與前賢仿佛者﹐乃詞非虛構﹐事本直書。棄之何以生新﹐畱之轉如襲舊。有關風教﹐奚避雷同﹖知不免爲博雅君子所指摘者矣。𨿽然﹐傳記降神﹐易占載鬼﹐煌煌經史﹐昭著古今﹐固不同桑號子明﹑龜呼元緒﹐螺殼或藏彼美﹑鵝籠或寄書生也。僕半生抑鬱﹐累日長愁﹐借中書君爲掃愁帚﹐故隨時隨地﹐聞則記之﹐聊以自娛。於是二三良朋﹐時來蝸捨﹐此談異說﹐彼述奇聞。謂夫千年華表﹐信可狐烹﹔三尺荒墳﹐眞聆鬼唱。信以傳信﹐淸談增鬼火之光﹔玄之又玄﹐雅謔生幽魂之色。再憶昔年遊歷﹐悉供今日搜羅。始欲米聚而爲山﹐久遂裘成於集腋。維時風蕭雨晦﹐人靜夜涼﹐茶煙飛古鼎之香﹐蘭炷吐秋燈之焰﹐濡毫吮墨﹐振筆直書﹐則此中之況味﹐眞有不堪爲外人道者也。吁嗟乎﹗髙山流水﹐幾多岑寂之人﹔弄月吟風﹐半是牢騷之客。東坡說鬼﹐言詎無稽﹔幹寶搜神﹐意原有托。而況蘭因絮果﹐盡得風流﹔貞木貪泉﹐微加月旦——事或關乎報應﹐詞不背乎聖賢也。知我昔其諒之哉﹗光緒壬辰冬日醉茶子自記

卷一折獄二則蘇某張順魯班王建屏申仲權劉氏子陰司黃教馬生介休令張興顚僧信都翁如意柳兒云素秋茵陳木宅仙怪雨說夢靑靈子獨眼龍賣書叟天榜斬蛇將藍怪狐伏妖魂歸判官某生卞某狐醉疾異牛龍卷二點金石村女花娘子水鬼女化男吳恭人孟都閫林某鐵貓三瘋狐革巨頭鬼小夜叉妖宅潘茂才燈異星異紅衣女劉廷楨黿精一斗泉潮異大蛤城南三則張七十白衣婦殃神小獼猴泥女小老虎瓜異頭飛袁某髙烈婦小毛人蛤珠鬼詩餘某王鹺賈匏異任住人面瓜僧蠱金魚天門黃葉村產龍祈雨雷殛飛人徐標劉大士僧冤劉姓蛇精奇屙神妖厲鬼女鬼妖避雷火異水災鬼剪燭定州僧竈神小無常魚夢鬼驅賊鳥捕蝗劉玉無常二則於某靑手印天官西賈王媼返魂鬼市湯海陳翁木妖丐人子衣怪投胎鼓樓二則杜生鬼饌冥報貓怪張車夫火鴿碌碡常州役金佛泥骷髏黃孝廉古瓶火災蝶蛛二豎夙債鄒某泥龍瘟神楊瞽朱廣文宅仙蜥蜴鐵佛雷報魅戲怪風藍衣媼申某疑案樹妖金目怪狐仙鼠技龐氏冷香堂蝟怪蛇卵金龜四川女豕舞金雞狐崇蛛怪黃老泥魃東光女黑妖毛某疫鬼狐妻淶水盜粥廠鬼大蛇小黃人棺怪鬼哭樹哭畫妖張孝子劉暉吳某旱魃卷三張公婁某馮君三異白塔寺李志靑化犬陶生鬼吟詩捉鬼冥報定興城隍冤婦鼠怪夢詩鬼戲黑山大王龍眠穴馮氏僕於菟大鬼稻田鬼瘧鬼李茂才花果樓龔姓陳氏怪醫術妖術嬌娥乩仙矢魔鼠媼倭某擒風古瓦罐鐵叉嶽某乩示題古劍磁鶴塋中怪山神銅騾豬異蛤佛鬼影泥娃產叟產異古磁器徽商狐帽張氏婦蠍異江蘇乙山左布商冤魂大人迹二仙槐仙張千總王金鐸邵明鬼竊飲粵東童營弁夙冤孫某黃鼠粥廠災異林承嗣豬龍二鼠蝶仙冥獄觀花爆蜂異白郎鬼結婚三世妖詐食縊致富卵怪溺簿產怪守宮靑蛙精錢龍石珠土中魚蠍虎尾焦某鬼眼陳姓義倉怪秦裕蛇異蝟火雞異四則產妖羊怪張傑金化水屍起古磁缸優伶某河間乙齊某曹商張老殿卷四愛哥狐師伍明倫鼠友阿菱汪某劉玉廳公輸子二則武淸乙張氏海惠寺獻王墓金氏祠地震木怪竹生花人面豆鼬鼠蛇異銀異慧海厲鬼返魂白夫人二童鬼戀婦屍哭滄州張控鬼孽報泥桃千里井竈神屍變產蛆陳差官樊英役夫浙生樹怪夜遊神張桂雙頭豕杜醒山張紳士陳某郭氏婦分水箭土偶剃髮匠蜈蚣瘧童艸偶缸怪

醉茶誌怪卷一折獄二則

予七世祖諱玨﹐字徳珮﹐爲太倉州牧。赴任時﹐離州百里﹐投止旅捨。主人殷洽備至﹐請公寓偏室。公嫌隘甚﹐乃息正廳復室。墻壁光澤﹐設一板牀﹐四周遮以布幄﹐遣僕展臥具﹐息偃在牀。二更將盡﹐燭影凝靑﹐剪之仍暗﹐不之怪也。甫交睫﹐覺有物拂面﹐駭而視之﹐頂格去臉咫尺。急起披衣﹐則頂格如故。俯視牀前﹐一人渾身血腥﹐長跪叩首﹐問之不語﹐匍匐入牀下。公乃秉燭搜之﹐見牀底席裹一屍﹐重傷數處﹐棉塞口鼻。乃前日有布商寓此﹐主人貪利殺之﹐倉卒未得掩埋﹐暫藏諸牀下也。公看畢﹐仍覆之﹐僞爲不知。到任後﹐拘主人﹐一訊卽服。

太倉富室﹐有女貌美而慧﹐詩畫棋枰罔不精妙﹐父母咸鐘愛之。年及笄﹐婿家猶未娶﹐使居好樓﹐遣一媼一婢服役焉。適來一少尼募緣﹐女遇於母所﹐傾談大悅。尼亦粗知文字﹐善棋﹐與女對奕﹐勝負互分﹐益相親愛﹐結爲閨中良友。往來旣稔﹐漸涉戲謔。一夕並枕談心﹐媼婢皆倦寢﹐尼謂女曰「處子亦動情乎﹖」連問之﹐女不答﹐乃探女懷云「好个鵲巢﹐鳩將居之。」女亦笑曰「癡姑子﹐爾顚耶﹖爾也鵲巢﹐何鳩居之有﹖」尼曰「我固有鳩在。」問在何處﹐曰「在此。」女笑曰「如光鳩﹐罵毀爾巢。」遂捫其私﹐則小雞竦而待矣。大驚曰「予以爾爲尼﹐爾固僧耶﹖」欲遁。尼抱而哀之曰「娘子勿憂﹐予二形人也。平時與女無殊﹐然感女則男﹐感男則女﹐人不能窺其奧也。且深夜無人知﹐何所患焉﹖」女許之。入帳事訖﹐令女驗之﹐則惟有鵲巢而已。女笑曰「出沒不測﹐眞逢時之利器也。」從此益親﹐往來無間。女之聘期巳迫﹐腹彭彭而有娠矣﹐詭云病蠱﹐欺父母也。未幾﹐親迎禮畢﹐三月居然生子。夫丑之﹐迫令大歸。女未歸而仰藥死。父痛女之死也﹐健訟不休。宰未深察﹐收其婿於獄﹐將擬抵。越半載﹐官遷﹐我公接篆﹐閱是案﹐頗疑生冤。拘富室訊之﹐云「汝女不貞﹐何得妄控爾婿﹖」富室云「女素樓居﹐終蘿不見男子﹐何孕之有﹖果得奸夫﹐死自其分﹐敢赧顏誣告耶﹖」公令其退﹐陰遣賣花媼密訪之﹐知與女最善者有一尼﹐然自女遭事﹐遂絕迹矣。拘尼到案﹐驗之﹐女僧也。尼慚﹐忿語誚公云「如此憒憒﹐尙作民父母﹗焉有二女同居而能生育者﹖」眾俱愕然。公曰「汝之劣迹﹐吾已勘破﹐尙彊辯而不服耶﹖」遣官媒以小犬舐其陰﹐片刻則蟄虫出戶﹐陽見於外矣。尼恐懼﹐變色﹐盡吐其實﹐叩頭乞命。蓋與女私交二載﹐並無人知也。遂置於法。

醉茶子曰﹕逢時利器﹐乃在此耶﹖無惑乎善揣時藝者﹐皆如毛錐之脫穎矣。𨿽然﹐落第頻頻﹐理宜雌伏。蘇某

蘇某﹐晉人﹐傳者忘其郡邑。爲某官僕﹐隨任遼東。夜有奔女﹐紅裙藍帔﹐貌殊嫻雅。自云爲狐﹐請獨居後樓﹐妾當就之。如其言﹐夜果至。與之寢﹐櫻口噴香﹐花容含笑﹐曠世眞無其偶。從此遂爲琴瑟。有老僕巡更﹐聞樓中笑語﹐疑其納妓﹐叩扃盤詰﹐則見蘇獨坐﹐驚爲遇妖﹐勸其速絕。勿聽。又半載﹐形容憔悴。儕輩悉勸之﹐蘇云「身無疾病﹐但倦怠耳。」未幾﹐嘔血勿起﹐遂自恐﹐向女云「予昔顏如渥丹﹐今則骨將委土﹐家無兄弟﹐柰老親何﹖幸畱蟻命﹐得歸故鄕﹐卿之惠也。」言畢淚下如雨。女曰「妾蓄有靈丹﹐明日攜來服之﹐又何慮焉﹖」蘇有僚僕甲與乙者﹐蘇爲述其事。甲曰「噫﹗君其危矣﹐旣竭爾精﹐更投以鴆﹐是速其死也。」蘇哭求計。甲曰「彼能隱形﹐何能爲力﹖」蘇云「猝與之遇﹐形不能隱也。」甲使系鈴樓外﹐索引其端﹐索動鈴響﹐聞聲輒至。次日女來﹐取溫水半甌﹐吐口中紅丸﹐對燭潤化﹐將飲病者。蘇急引動鈴響﹐甲乙猝至。女起立﹐問將何爲﹖乙云「有何怨仇而殺吾友﹖」女云「疾病﹐人之常事﹐醫之則健壯如初﹐何以云殺﹖」乙窺女美﹐愛之﹐執其袪云「爾藏凶器﹐非殺而何﹖」女問﹕「凶器安在﹖」乙云「繡襠中所藏雙股劍﹐予試捫之。」遽探其隱。女與撐拒﹐甲乘間取甌中藥汁﹐一吸而盡。女視之失色曰「爾眞殺我夫也﹗」忿以手推乙倒地﹐遂失所在。蘇視﹐爽然悔悟﹐大詈二人無良。二人慚退。女來﹐握蘇手痛哭云「妾恃有妙藥﹐貪歡不已﹐致君如此狼狽。若能服丹﹐壽同金石﹐且換凡骨﹐伉儷不僅百年。孰意君生疑忌﹐彼施計巧﹐是殆命也。五日後君必死﹐妾以君故﹐亦不免於雷殛。柰何柰何﹖」蘇亦泣﹐勸女報之。女愀然曰「禍由自取﹐骨骸且不能保﹐更何能報復哉﹖」蘇日﹐

「彼服丹成仙﹐殊令人切齒﹗」女曰「彼心術不正﹐安能得道﹖不過多延年耳。」言畢﹐悲哽不已。至期﹐蘇亡﹐女出金易棺殮已﹐遂杳。後﹐甲須髮蒼而轉黑﹐八十餘猶能夜禦數女﹐顏如童子焉。

醉茶子曰﹕貪歡忘死﹐深於情者﹐死快於生﹐況生而不死乎﹖齷齷兒何愚昧至此哉﹗吾獨恨甲之忍﹐明知良藥﹐不使蘇服﹐自飲之﹐鶴髮童顏﹐優遊歲月。天龍有知﹐何不奮雷一擊哉﹗張順

張順者﹐武定府人。值寇橫恣﹐竄身荒野。日暮途窮﹐恐爲賊獲﹐四顧無赴藏匿﹐乃伏亂屍中。云霾月黑﹐悲風四號﹐毛髮森森俱豎。忽髙處仰見燈光﹐一官居中坐﹐旁列數鹵簿。展冊唱名﹐便見斷手缺臂者蹣跚而上。須臾點畢﹐紛紛並倒。官指順問曰「渠何伏而不動﹖」左右曰「此宜斃於揚州獄中﹐非此案事。」怪風一卷﹐萬象俱無。順大恐﹐伏至曉﹐賊過如未見者﹐遂得免。自此懍懍懷刑﹐恆以南遊爲戒。會歲大饑﹐飲食不給﹐丐食入都。至一官第﹐有老嫗抱兒立門外﹐兒大啼﹐飼以果飴﹐啼愈甚。舉頭見順﹐啼卽止﹐且求順抱。順喜抱之﹐兒悅甚。順辭欲行﹐兒又大號。好事僕白於主人﹐主人喚入﹐視之﹐丐也。易其衣履﹐畱宅內﹐使侍公子。順喜出望外﹐得免饑寒﹐且獲賞賫。細詢問同人﹐始知主人官工部主政﹐公子生而善啼﹐每啼則晝夜不已﹐凡僕媼輩無一當意者﹐積今五載矣。順得其故﹐曲意逢迎﹐凡公子眠餐﹐離順則鬱鬱不樂也。越數載﹐主人官選揚州﹐指日就道。順固辭。公子知之﹐涕泣不食。主人益其工價﹐順仍不許。主人怒﹐痛鞭之。順不能隱﹐舉前事以對﹐跪求乞免。主人笑曰「爾妖夢是踐﹐愚已甚矣。苟能守法﹐安能陷於囹圄﹖卽使陷之﹐我力不難出也﹐何憂爲﹖」順不獲已﹐隨之行。甫至揚州三日﹐公子曳與遨遊﹐至揚子江﹐公子失足落水。順大窘﹐計無所逃﹐負荊長跪﹐泣訴於主人。主人止此子﹐愛如拱壁﹐聞其死﹐拍案大怒﹐痛笞而系於禁。獄隸以順無關說﹐遇之甚虐。不堪其苦﹐忿而墜鎖﹐導斃。乃知生死之數﹐卒難逃也。

醉茶子曰﹕一見輒喜﹐不知者以爲前緣也﹐又豈知禍患卽伏於中乎﹖故天下事﹐厚我者未必不禍我﹐禍我者未必不福我。橫逆之來﹐平情處之﹐安知非如塞翁之失馬哉﹗魯班

袁某﹐邑之李富徳莊人﹐嗜酒病噎﹐飲食不進﹐羣醫束手﹐已瀕於死。妻李氏最賢﹐日禱於神﹐罔效。忽門外有款關者﹐出視﹐其人則肩披雙橐﹐中盛斧鋸﹐殆木作工也。謂李曰「令親馮某﹐遣予視疾。」李云「夫子之病革矣﹐歸煩寄語馮君﹐身後事切求援手。」其人請視病者﹐李辭以居廬不潔﹐難屈嘉賓。其人曰「薄有小術﹐可施治之。」問﹕「客能治何疾﹖」曰「禿發者不能治﹐余無難耳。」李喜﹐引入。診視畢﹐出一紅丸﹐使服之。李有難色﹐其人曰「請勿遲疑。」乃索紙筆書方授之﹐納丸於袋﹐負橐卽行。李求其姓字裏居﹐其人曰「僕暫寓某店﹐將往前村髙商家傭工﹐不能再來﹐亦不勞再訪。此藥三劑﹐保必愈矣。」出門遽去。李思村內無通醫者﹐乃詣塾師範某﹐以方詰之。範笑云「藥平常耳﹐服之無益亦無損。」李歸﹐買藥進之。病者腸腹雷鳴﹐片刻三遺矢﹐頓索食飲。與以湯餌﹐居然下咽。再服兩劑﹐疾大愈。袁喜曰「吾其遇和﹑緩乎﹖何其術之神也﹖」乃詣馮致謝。馮茫然不解。哀告以故﹐相與猜異。因辭馮詣髙﹐髙方大興土木﹐鳩工如雲。問工而醫者誰﹖眾言其無。詫異而返﹐告其故於妻。妻勸訪諸逆旅。袁新瘥體倦﹐次日朝往﹐店主人方啟關﹐延之入。詢客有木匠而醫者耶﹖曰「不知。」袁乃徧視諸客﹐悉非其人。至院西隅有靜室﹐內奉魯班神像﹐厥貌惟肖﹐恍然頓悟。頂禮畢﹐歸﹐遣妻亦往禮之。由是魯班之靈大著﹐焚香祈福者肩摩轂擊矣。後凡有病噎者﹐服其方無不立效。無何﹐鄰村有張髡者﹐患是病﹐遣人索方於袁。袁他出﹐其妻撿方付之﹐告使者曰「神方只此一紙﹐寶藏之勿失也。」使藏而去。至半里許﹐遽中暑﹐踣於路﹐舁至家卒﹐方遂不可問矣。未幾髡亦斃﹐始悟神言不治禿發者之有因也。

醉茶子曰﹕公輸子﹐古之巧人。刻術爲人﹑爲鳶﹐悉能飛走。未聞以醫傳。豈巫醫小術﹐特古人之餘事乎﹖而今之醫士﹐投藥鹵葬﹐與運斤縱斧者無殊。是不但有愧盧﹑扁﹐直弄斧班門耳﹐而況執斧者公然爲醫哉。洵可嘆矣﹗王建屏

王建屏﹐晉之世家子。從其祖遷居於津。父母旱逝﹐年十八﹐與邑之雜貨商爲夥友。肆後廈屋五楹﹐王獨後復室。更深扃戶﹐煨酒自飲。忽布簾一展﹐有女子自外入﹐縞素衣裳﹐面無脂粉﹐虛鬟籠霧﹐膩頰凝花﹐淡雅別饒風韻。王知其狐仙﹐毛髮幾豎﹐曰「素無不敬﹐何故來擾﹖」蓋商最敬仙﹐堂中常設仙位﹐王虔拜尢勤﹐故云然也。女曰「誰見爾敬我耶﹖」王曰「朝奉香﹐夕參拜﹐非敬而何﹖」女曰「癡郎﹐我未見有敬婦者。」王曰「予固未娶﹐何便誣我爲敬婦﹖」女曰「癡哉﹗癡哉﹗緣何不娶﹖」王曰「家道赤貧﹐誰肯媒妁﹖」女曰「我爲媒﹐爲爾擇一佳婦﹐願乎﹖」曰「願。」女曰「麻面兔唇﹐且眇一目。君如願之﹐是君白首之偶。」王曰「不可﹗不可﹗必美如姐姐者﹐方可爲之。」女曰「俗云癩頭蛙想喫天鵝﹐不亦難乎﹖」王曰「我誠不敢妄想﹐諺云﹕野老食蝗﹐飛來口福﹐不勞君子好逑耳。」女大笑曰「君非學究﹐何太腐气﹖豈日居市井﹐尙未忘之乎者也耶﹖實告君﹐妾與君有前緣﹐故來燕好。君宜祕之﹐保不爲君禍也。」言畢而出﹐旋從簾外挈一小竹籃﹐中盛四簋﹐又取出水晶壺﹑玉杯以及象箸等﹐罔不精潔。酌酒勸王。王有難色﹐女奪杯曰「此豈鴆毒耶﹖」先吸其半﹐復令王飲。王嘗之﹐芳洌沁齒﹐果良釀也﹐遂酣飲。飲畢﹐則杯盤自無﹐亦不見人搬去。旣而滅燭共寢﹐極盡歡娛。及曉始去﹐人無知者。如此二三年﹐恩愛備至。嘗謂王曰「君之福澤太薄﹐而衣食粗足。如操作時思食﹐可取諸釜﹔思衣﹐可取諸篋。」試之果然。一夕攜來奇珍異味﹐窮極奢麗。駝峯熊掌﹐豹胎魴腴﹐皆不能指其名。生喜云「朝朝相擾﹐何故爲此盛饌﹖」女不言﹐勸生食﹐己則倚燈背坐不食。王視之﹐愁眉鎖翠﹐香淚拋紅﹐嫋嫋然欲言復止。王再三詢故﹐女曰「緣盡矣﹐此別筵也。」王聞言大痛。女拭淚曰「黃鶴一去﹐非無再見之期。他年會於蘇州﹐當爲君脫急難﹐志之勿忘也。」未幾﹐斜月欲墮﹐野雞四號。女握生手至房外﹐曰「若再畱數日﹐後會不可得矣﹐君宜珍重﹐妾去也。」如電而沒。王自是思念成疾﹐半載始瘥。後娶婦缺唇眇目﹐一如女言。仙能前知﹐信夫。

醉茶子曰﹕建屏乃吾友趙價人之內兄﹐予於趙氏識之。其爲人誠朴篤信。價人爲予言其梗槪。予固好奇﹐詢諸王。王曰「君別號醉茶子乎﹖」予曰「然。」王曰「若然﹐可以言矣。」予駭問故。王曰「昔仙謂予曰﹕他日有李某編記事諸書﹐可煩渠作佳傳。他人可勿告也。」乃向予細言顚末﹐語猶欷噓。惜予筆墨拙澀﹐有負重托。然事有可傳﹐敢不勉彊爲之﹖同治紀元﹐建屏如蘇買茉莉遇盜﹐竟得生還﹐歸家﹐旋病故。不知又與仙遇否﹐惜未得深究之也。乃知古今叢說﹐實事不少﹐不可盡以子虛烏有視之。申仲權

申仲權﹐燕之士人﹐屢試不第﹐落魄難堪。有中表親冉某﹐爲關外將軍幕府﹐往投之。至則官已遷﹐冉隨之去。申殊怏怏﹐思再往尋﹐而囊貲己罄。不得已尋同鄕人劚參者依之。鄕人四五輩事皆貧苦﹐食不能自給﹐授申長鏟﹐使隨眾操作。申不勝其苦﹐眾又嫌其累﹐然未忍拒之。一日﹐與眾侶入山﹐申步蹇﹐憩松下。須臾﹐眾不知何往。申走尋之﹐至一處﹐山重水復﹐路極曲折﹐迷不識道。會紅日西墜﹐悲風怒號﹐思覓一石窟﹐借避虎豺。踟躕間﹐見一女子﹐容貌姣麗﹐腰系白鹿皮裙﹐至溪邊掬飲溪水。申至前﹐解腰間瓢與之。女欣然飲畢﹐還其器。申詢路﹐女云「此山中無多居人﹐前峯巒密處是我所居。彼處無甘泉﹐故每飲必須至此。然此去大路絕遠﹐君何以來也﹖」申告以故﹐且求寄宿。女不應﹐返身欲行。申固哀之﹐至泣下。女乃引之行。轉過山坡﹐橫亙一小橋﹐橋下蘆葦雜生﹐蛙鳴蚓吹之聲極其淒楚。又數里﹐一大石橋﹐其長不知多遠﹐石欄雕鏤﹐宛若天成。橋盡有莊﹐南向一石門﹐入則石室精潔﹐連亙甚遠。引申至一室曰「爾姑在此﹐俟爲爾備食。」女自入去。申視室中牀幾﹐皆石爲之。壁上石紋如畫﹐花木人物﹐神色生動。縱覽間﹐門外气咻咻一虎衝門過﹐申戰栗不敢少動﹐伏石牀上。俄而女至﹐贈一物如小兒臂﹐紅潤鮮軟﹐莫識其名。云「食少許﹐卽可飽。攜歸可以致富。」語畢自去。申擘食之﹐味甘易飽。畱其半藏諸懷。天將曙﹐女至﹐示以歸路。撥云尋道﹐越嶺攀藤﹐始至山外。回顧則重巒絕巘﹐無路可登。詫異而返﹐出其物示同人﹐乃美參也﹐售之得一百金﹐治裝歸裏焉。劉氏子蠡縣農人劉翁﹐生二子。長者甫三齡﹐少者在𦇤褓。適二子俱患痘﹐少者斃﹐長者亦垂危。翁見無望﹐欲俱埋之。妻不可﹐固止之。未幾气絕﹐乃並瘞諸村外。有販皮條馬鞭者﹐樂姓﹐齊東人。過其側﹐聞冢中兒啼聲﹐發之﹐兒固未死。大號村人﹐無有應者﹐乃攜歸﹐以爲子焉。樂妻久不育﹐得兒甚喜。越數載﹐兒長﹐妻亦生一子。兒習父業頗勤﹐父子經營﹐家道小康。弟不馴﹐兄教之。弟不服﹐語侵兄。兄怒﹐撻之﹐弟呼曰「爾非我兄﹐何敢責我﹖使我父不將爾來﹐葬諸犬腹矣﹐尙得有今日哉﹗」兒以其言異﹐私詢諸父。父不能隱﹐具以實告。兒大痛﹐力辭父母﹐欲歸故鄕。止之不可﹐竟裹糧夜遁。至蠡縣﹐徘徊村外﹐或問之﹐云「予固此鄕人﹐幼離家﹐今歸而尋父者。」問尊翁姓字﹐則莫能對。眾笑之﹐窺其貌﹐頗類劉翁﹐戲謂翁曰「若兒容貌肖翁﹐得毋翁之子乎﹖」翁笑唾之。好事者詳詰端末﹐兒曰「予固非妄﹐乃確有憑。」出小衣二件﹐徧示眾人。翁告諸媼﹐媼至﹐視其衣﹐卽當年殮物也﹐始恍然悟爲己子。翁媼牽兒大悲﹐納諸其家﹐如獲珍寶。翁富於財而無子﹐至是爲兒娶婦﹐厚酬樂姓﹐拜爲義父母﹐往來如至戚云。我不絕人之嗣﹐天亦不絕其嗣﹐未必非惻隱之心所感動也。顧撫養教育﹐至於成人﹐則義父之恩﹐又何殊於生父﹖劉子有良﹐當必肝腦塗地以報之。乃一言之怒﹐棄而不顧﹐是亦非人情矣。陰司

李某﹐邑之富室僕﹐性詭譎﹐善迎合主意﹐主甚悅寵。先有老僕殷某﹐朴拙無才﹐主人得李﹐益厭之﹐以故逐去﹐抑鬱而死。李愈得主歡﹐事之巨細皆任之。一旦﹐方出門﹐門旁立二公人﹐以索系其項﹐云「殷某控汝﹐須到案質對。」問﹕「何事被控﹖」役云「不知」﹐遂牽之去。三人同走﹐俱貼墻陰。每過橫巷透日光處﹐便覺如隔溪水﹐須待人來﹐始隨其農影過之。至城隍祠﹐李驚問故﹐役云「入自知之﹐何勞絮聒﹖」旣入﹐則商賈雲集﹐公役紛繁﹐居然衙署。引李至一矮屋﹐扃閉而去。屋中漆黑﹐莫辧朝昏。歷有二晝夜﹐饑腸雷動﹐愁思火燔﹐焦燥不可言狀。忽役來謂曰「今日不審﹐聊放汝還。」李出﹐尋途而返。至家門﹐爽然而蘇﹐蓋死去三日矣。初﹐李爲二役攝去﹐身倒主人門外﹐口气如絲﹐身猶未冷﹐使舁至其家。至是始醒﹐奄奄遂如抱病﹐數日略能舉步﹐又爲二鬼勾去﹐越二日遣還。計半載﹐五入陰曹﹐往來直如熟境。李甚厭懼﹐謂二鬼曰「賞罰生死﹐卽求速決﹐數被糾纏﹐實不能耐。」旁一人笑曰「君何太迂﹐陰曹與陽世相同﹐公門可白手入乎﹖」李爽然曰「放歸當有以報厚意﹐但乞二兄援手耳。」役云「敢不效力﹗但公差不自由﹐有疏照拂。然延遲幾日﹐卽可判審。歸請敬候﹐有確信﹐當走相延。至於酬賞﹐則一聽之於君耳。」李蘇﹐謀諸婦﹐使央主人。主人賜錢十貫﹐貨冥鏹香楮焚化。是夜役來﹐握手殷勤﹐笑容可掬﹐相將至衙外偏室坐。片刻﹐有人負鐵錢十串﹑白金數十錠置地上﹐曰「李君所贈之物。」交役而去。役云「蒙君厚賄﹐敢不盡心。今日不審﹐不復相見。」旋聞衙鼓彭彭﹐聲如雷震。役云「官升堂矣。」導李入﹐立堂下。階左覆一黃銅大釜﹐髙幾如發﹐二健夫監守其側﹐有犯人至﹐卽以鐵鍤掀起﹐推入釜下。中有坑如井﹐見人首半露﹐攢動甚眾。忽堂上呼李名﹐李伏墀下﹐仰視堂中﹐漆漆然暗不辧物﹐惟見上坐神人﹐方面長髯﹐白如敷粉﹐迥不獰惡。至其衣冠服色﹐則不得辧也。神問﹕「汝因何事而殺殷某﹖」李叩首﹐力辧其無。神命左右取冊檢視。須臾又云「固非汝殺﹐然汝煬竈媚主﹐罪亦當責。今姑看爾後效﹐且放爾還。日後不速攺過﹐定置汝於拔舌獄中。」李唯唯。旋命杖殷三十﹐責其誣告之罪。卽聞拷比聲﹐殷哀號乞免聲。循聲偸視﹐杳不可見。神命釋李。徑牽下﹐開其鎖﹐引至故處﹐眾役來賀﹐溫語百端﹐送李還。途間饑渴﹐欲買飲食﹐徑急止之曰「食冥中物﹐卽勿能還矣。不然﹐君到此間﹐我輩交好﹐焉有不勉備東道者﹖」至家﹐役辭去﹐李霍然蘇。自此﹐健壯如昔﹐長齋奉佛﹐勉爲善焉。

醉茶子曰﹕白手難入公門﹐陰陽相等﹐不令人生不能伸冤﹑沒不能報怨哉﹖然堂上片言﹐曲直立判﹐非聰明正直者﹐其孰能之﹖而貪隸好財﹐遂令冤苦壅於上聞﹐不亦可慨哉﹗予邑賈君子貞孝廉之兄﹐晝寢﹐夢至城隍廟﹐入門一探﹐爲人捉住﹐壓於釜底。其中疊肩壓骨﹐厥人甚夥﹐悶不可言。視釜下一隙﹐微露光明﹐伏身蛇行而出﹐尋路遁歸。一路所經景物歷歷在目﹐至家始醒。曾見巷內有一賣食物者﹐是其素識﹐令人視之﹐果如所見。黃教

江西細民某﹐自稱道接宣聖﹐騎瘦蹇騾﹐衣服藍縷﹐從者數十人﹐率皆如丐。騎前二人執黃布旗﹐書「黃教聖人江西某」云。至元城詣縣謁見﹐閽人呵逐﹐不聽﹐乃坐廳前。門人以破布黃墊鋪地上﹐稍偏﹐則云「席不正不坐。」門人正之。進以餱糧萊餔﹐端坐拱揖後食﹐云「𨿽疏食菜羹﹐必祭必齋如也。」食畢呵欠﹐門人請先生吸煙﹐正色曰「二三子以我爲癮乎﹖吾無癮乎爾。」所言大率類此﹐觀者如堵。有趙晴軒者﹐詼諧善辯﹐見而笑之﹐問曰「昔聖人狐貉以居﹐今先生如懸鶉結﹐何也﹖」曰「君子固窮﹐若恥惡衣惡食者﹐未足與議也。」又云「昔聖人一車兩馬﹐而先生僅一瘦騾﹐得毋寒儉﹖聖人弟子三千﹐而先生僅此數子﹐豈不冷落﹖且昔賢貧富不同﹐今貴及門一皆貧窶﹐何子路﹑原憲之多﹐而子華﹑子貢之少耶﹖請先生明以教我。」某端坐不答。好事者白於令﹐令趙公性方鯁﹐素惡異端﹐聞之盛怒﹐升堂遣役牽入﹐將用刑比。某嘆曰「天生徳於予﹐知縣其如予何﹖」卒無他語。公擲簽於地﹐幕賓亟諫止之。及行文詳上﹐發回本藉焉。

姦如新莽﹐僞托元公﹔賢若王通﹐貌學孔子。後世並招毀謗。所以然者﹐聖人旣沒﹐不必再有聖人。卽使復生聖人﹐亦不必如當年之情事吻合﹑舉動畢肖﹐始得謂之聖人。夫孔子﹐聖之時者也﹐時字最爲生動。使聖人生於今﹐斷不能如當年之行事。故曰「生今反古﹐災及其身」﹐良有以也。譬如當今之世﹐再行井田等法﹐其可得乎﹖王安石諸人﹐爲可監也。獨怪今之異端惑人﹐恐眾不易惑﹐則必托爲正教﹐口講《論語》《大學》﹐以爲獨得眞傳﹐其立教之名目﹐則又超乎楊墨佛老﹐以及白蓮﹑白衣等教之外者﹐如所謂大成教﹑忠恕道等是也。無知愚氓﹐翕然相從﹐固不足異。所可異者﹐讀書之士亦受其惑﹐眞世道人心之變矣。吾嘗謂﹕人生斯世﹐欲事事與聖賢無殊﹐斯亦大難。朱柏廬先生云﹕讀書志在聖賢﹐斯亦可矣。馬生

徐若玉﹐靑齊人﹐以故入都﹐寓涿鹿客捨。夜臥吸煙﹐忽燈光靑黯﹐煙筒塞窒﹐遣僕探以鐵簽﹐再試如故。乃祝曰「倘有幽魂亦嗜此味﹐不妨略嘗。僕非吝嗇者﹐何必作此驚怪﹖」因燒煙向空虛舉﹐旋聞筒響颼颼﹐一口居然吸盡。如是者再。徐曰「旣是同好﹐必是良朋﹐盍現形共談﹐亦足釋悶。」卽見對面枕上臥一人﹐年二十許﹐面目黧黑﹐衣裳籃縷﹐舉手作揖狀﹐形容足恭﹐笑曰「僕名君妍﹐馬姓﹐燕都人。幼時業儒﹐酷嗜煙。家君督責勿攺﹐遂抑鬱以沒。服闋﹐有數人力勸攺行﹐贈金使入都應童子科。至試期﹐貪煙未起。及醒﹐則紅日半窗﹐試院門扃。乃淹畱於煙肄﹐金盡被遂﹐寄身野寺﹐爲僧服役。偶盜僧錢﹐僧徒重撻幾死﹐乘機夜遁﹐乞食北行。途中病癮﹐困憊臥柳下﹐不圖葬諸犬腹。家君在冥曹爲六路司吏總管﹐深惡痛絕﹐閉予於幽室﹐煩苦殆不可言。有父執數人知之﹐力諫家君﹐乃出諸幽室。時冥間考取遺才﹐以補司吏之缺﹐遣予應考﹐途行經此﹐聞煙气飛空﹐不覺喉中奇癢難耐﹐故此相擾。」問考期何日﹐曰「卽今日丑刻入場﹐明日午刻出場。」徐曰「此其時矣﹗君胡不行﹖」曰「再求少賜恩膏﹐便當賈勇前進。」徐又與之。未幾雞聲動野﹐明星有爛。徐曰「天將曉矣﹐尙流連耶﹖」生曰「予酷好此﹐每吸煙一口﹐便覺兩腋風生﹐飄飄然如上九霄而登大寶﹐𨿽玉皇香案吏亦不屑爲﹐況考取冥差耶﹖卽使補作冥王﹐予亦不去。」徐聞大怒﹐聲色俱厲曰「此物非不可嘗﹐苟文人墨客﹐淺嘗輒止﹐用以陶悅性情﹐有何不可﹖若因此喪產敗家﹐寡廉鮮恥﹐斷不可爲﹗」生云「君言差矣﹗大抵我輩皆應運而生。昔人嗜酒﹐今人嗜煙﹐气運使然也。若再歷數百年﹐更不知又有何物之可嗜也。使古時有煙﹐吾知嵇康﹑阮藉﹑劉伶﹑陶潛諸人﹐必溺煙而不起矣。且必有人云﹕若使某人爲煙帝﹐定須封我隱鄕侯矣。嗜酒爲名士﹐豈嗜煙非名士乎﹖」徐曰「嗜己之煙已非名士﹐況嗜人之煙而要爲名士乎﹖」生曰「畢吏部盜酒﹐不拘小節﹐古今稱之。我馬君妍直與畢卓並著。」徐怒﹐欲忿老拳。僕聞﹐入室助之。生跪而哀曰「冥律不比陽世憒憒﹐凡投考不到者﹐便捉去下刖足獄。此刻試期已誤﹐罰必不免﹐況家君不能容。叩求長者仁慈﹐許寄牀下。此後吸煙所不敢望﹐乞取貴斗中余黏可耳。」徐罵曰「何物餓鬼﹐無故纏人﹗僕爲我力搏之。」方格鬥間﹐忽簾鉤作響﹐一牛頭厲鬼持鋼叉入﹐大呼曰「爾在此耶﹗吾奉王旨﹐搜羅考試不到者﹐牽赴市曹行刑。王曾有例﹐患病有事故者均兔﹐獨吸煙﹑賭博﹑宿娼三等人﹐例所不赦。」生聞言﹐若崩厥角﹐乃謂曰「牛兄請息怒﹐此間煙味頗佳﹐曷不吸食﹖」卽取盤中銅盒捧獻牛鬼。鬼接盒﹐顏稍解。揭視盒中﹐已無餘瀝﹐大怒﹐罵曰「無恥賊﹗以他人之物媚人﹐而又誑人﹐予誓擒爾去﹗」徐曰「何不速叉﹖」生急取煙灰﹐徐力奪而棄於地。生乃伏身就舐﹐向鬼曰「牛兄試嘗嘗﹐味勝芻豆多矣﹗」牛怒曰「我𨿽牛首﹐而食人食者﹐汝以我爲畜耶﹖」以叉刺其脛。生長號﹐如斬豕。徐勸勿斃其命﹐視之已死。徐深怨牛﹐牛曰「無妨無妨。此非眞死﹐乃咽喉科所謂斗底風也﹐嗅以煙灰立愈。」試之果蘇﹐乃令牽去。鬼覓鎖﹐生脫然而逃。徐驚曰「可爲柰何﹖」鬼曰「此子狡滑﹐閔不畏死。然去當不遠﹐君東鄰有煮煙者﹐定往依之。予別矣。」乃持叉去。徐遣僕往探東鄰﹐見煙沈淋漓滿地﹐問故﹐鄰人曰「適有怪風一旋﹐鑪鼎傾覆﹐實不知其故。」僕語其由。鄰人急請術士驅遣三日﹐屋中旋風不休﹐直至地幹余沈﹐風始寂然。意其又尋他赴也。

醉茶子曰﹕煙之爲累﹐如此其甚哉﹗傾家敗產﹐猶不攺悔﹐眞口腹之害爲心害矣。予嘗戲作《陋室銘》體﹐附錄以博一笑﹕「燈不在髙﹐有油則明﹔斗不在大﹐過癮則靈。斯是煙室﹐惟煙气馨。煙痕粘手黑﹐灰色透皮靑﹔談笑有蕩子﹐往來無壯丁。可以供夜話﹑閉月經。笑搓灰之入妙﹐怪吹笛而無聲。長安淩煙閣﹐余杭招隱亭。燕人云﹕欲罷不能。」介休令

馬廣文蓮溪先生云﹕介休令某將赴任﹐路經井陘﹐晚投旅邸。店主人以客滿辭。令思捨此無止宿處﹐固彊之。不得已﹐息於主人之室﹐主人自歸家﹐遣從人休於後院。令掩扉獨臥﹐一人推扉入﹐手持霜刃﹐直逼臥榻。方欲駭問﹐其人力決其首﹐棄刀牀下﹐返身遽去。令覺刃過其處涼如冰﹐殊不痛苦﹐頭劃然落枕畔﹐目瞠瞠﹐心了了﹐但口不能言耳。旋見一老人唐巾闊服﹐仿佛社公﹐至榻前﹐頓足撮手﹐不勝悔恨。俄聞窗外有人云「城隍駕到﹗」老人伏地膝行﹐迓入﹐見城隍金冠玉蟒﹐气象不凡﹐責老人曰「汝爲一方土地﹐所司何事﹐而疏忽至此﹖」老人頓首謝過﹐屏息不敢言。神乃雙挽袍袂﹐奉其顱置肩上﹐使老人按摩傷處。令初覺項冷沁骨﹐徐而暖气蒸騰﹐身首居然相合。神乃起﹐囑老人曰「謹爲防守﹐勿令凶暴再來。」老人唯唯。神出﹐老人膝行送之。旣去﹐老人嚴扃屋門﹐以木椅靠門坐。令欲問故﹐苦不能聲﹐半晌昏昏睡去﹐卽不知老人作何狀矣。明日將午﹐店主怪其晏起﹐使從人喚之﹐莫應﹐門則牢不可開。因破窗而入﹐見令昏睡枕上﹐殷血淋淋﹐牀下橫鍘刀一具﹐相與驚詫。而令亦醒﹐備言夜間之事。主人細詢凶人年貌﹐始悟前日有本處地保某﹐固賭博無賴﹐索錢不遂﹐懷恨主人而誤殺令也。令詣縣自陳﹐拘地保訊之﹐果不誣焉﹐遂置於法。張興

張興﹐中山人﹐家有飫田。八口藉以無餒﹐日惟縱飲都市。一日薄醉﹐遨遊市中﹐忽遇其故窗友王某。張忘其死﹐欣然把臂﹐相將至棗林下﹐據地而談。暮色昏黃﹐纖月東上﹐張覺腹餒﹐邀王入市共飲。至則酒樓燈息﹐扣門無有應者。蓋時已三鼓矣。約王至家﹐出肴酒﹐挑燈共飲。笑談間﹐曉雞亂唱﹐王起與辭﹐張挽不釋。王云「痛飲甚快﹐但官府將理奇案﹐欲往一探﹐不可再爲遲畱。」張請偕往﹐王不許。固彊之﹐王云「去亦不妨﹐但有所見﹐無庸駭怪﹐不然兩俱無益。」張叩其故﹐王云「實告君﹐此地將有大變。今日冥君點視劫鬼﹐此陰曹之大典也。」張聞﹐益欲快睹。王云「如此相纏﹐卽隨我去﹐膽怯時勿悔。」攜其手至閾而躓﹐曳起同行。張覺身輕如葉﹐飄忽至一處﹐宮闕巍峨﹐榱題黮楗。入則院庭宏敞﹐地上密排利刃﹐矗立如筍﹐貫胸破腹者枕籍其上。中間搭一木板﹐僅容一人﹐張懼欲遁﹐王曳之﹐依其肘下﹐屏息而行。入重門﹐則甲士重重﹐斧鉞林立。張惶恐﹐幾不能步﹐乃雜眾中﹐立殿檐下。俄聞堂鼓訇動﹐響若雷霆﹐披堅執銳人髙聲齊吼。見旌旗披拂中﹐一王者垂冕彩服﹐自屏後出﹐南面端坐﹐上下人眾一齊拜舞。忽一吏虎首人身﹐奔上跪獻方策﹐旋下堂傳王旨。便聞門外哭聲震地﹐斷頭缺臂者一擁而入﹐紛紛立階下。王覽冊一閱﹐怒云「人數尙少若干﹐何便持簿來﹖」棄簿於地﹐起立退屏後。於是萬聲號呼﹐亂如鼎沸﹐食頃始紛紛散去。張欲出而王已失所在﹐不覺失聲一呼﹐旁一甲士以槌力撻其背﹐猛然而蘇。蓋死去已二日矣。時馬賊往來於其處﹐動傷村人。次年遂有撚逆之變﹐人死如麻﹐始悟王者言人數尙少﹐爲有因也。顚僧

同治壬戌夏﹐有顚僧不知何自來﹐坐邑城北野﹐藍縷如丐﹐癡狂類顚。跛一足﹐自言能療奇病﹐見者奇之。時瘟疫大作﹐邑城中每日死人無算﹐街巷紙幡披拂﹐比戶相望。巫醫奔走無停踵﹐病斃相繼弗止。有聞僧名者﹐往求醫治。僧殊不鍼灸藥餌﹐撮土爲丸與之。或施水﹐或拍病者肩頂身股﹐種種不一狀。病者甘啖穢土濁漿﹐以爲靈丹﹔忍受其拍打摩挲﹐以爲施佛力。好事者傳其靈異﹐云死者生﹐啞者語﹐跛者履﹐瞽者視。於是人挈瓶提壺乞其水﹐持籃攜橐求其藥。來者日眾﹐傳者日多。男婦老幼﹐摩肩接袂﹐縷縷然道左如行蟻。病人艱於步履﹐扶杖至﹐肩輿至﹐路遠者乘車至。無病者亦持器求永﹐兢兢然如獲玉液。車馬載道﹐人密如林﹐萬口喧嘩﹐萬首攢動﹐亂如沸鼎。富室爲紮席棚十餘間﹐施甕百十具﹐珍羞果餌﹐供給不絕﹐銀錢鈔票﹐不計其數。擔夫不顧其業﹐日擔水數桶以供人用。遊手匪類相聚二百餘人﹐供僧指使。僧令其灌水丸泥﹐以備施捨。邑素有火會﹐凡城市有火災﹐卽鳴鉦爲號﹐則聚集成夥﹐各持水具器械往撲滅之﹐鄕俗然也。邑共百十餘會﹐會各數百餘人﹐水具等皆其預備。是時相聚擔水﹐以注於甕﹐不顧火災。卽有火災﹐亦不暇顧。水車來往道旁千萬計﹐鑼聲人聲相應﹐旌旗爛漫如雲錦。香煙噴溢﹐髙上靑霄。夜則燈火徧野﹐遠近繁雜如密星。華蓋彩輿停道左﹐皆顯貴之妻妾也。僧揭輿簾向美人灑土唾津﹐或摩面拭頤﹐笑云「愈矣﹐愈矣。」卽令舁歸。有待半晌不得施治者﹐卽聞轎內嚶嚶嬌啼﹐泣曰「悔罪」﹐以爲活佛不齒。僧一怒則抱首攢臥﹐眾卽跪前哀禱﹔喜則爲病者拍肩摩頂一二狀﹐則病者自以爲幸甚榮甚。僧聲價日髙﹐衣亦華楚﹐行則人負之。後數百人擁擠相隨﹐恐其或去。婦女粉汗淋漓﹐雜眾中爭曳僧足﹐云佛足也﹐摩之可以已災﹐脫其履爭擘足垢懷之。已而共碎其履﹐各持一片歸。前面則男婦老弱數百輩﹐持香長跪以迎。街巷人口談耳昕﹐手之指畫﹐神之張皇﹐無不說僧靈異﹑言僧神奇者﹐且不敢出一褻語﹐恐有以達佛聽而佛加罪也。邑之富戶及上憲邑侯﹐均拈香﹐朝衣朝冠﹐如大典禮。於是謂其處曰「募安寺」。其地本荒冢﹐盡平之﹐寬約數畝。骸骨朽棺﹐狼藉當途﹐人馬奔馳蹴踏成齏粉﹐令人不忍側目視。將建寺於其處﹐募得金錢無數﹐磚瓦堆集如小山。一旦﹐僧不知何往。眾失望曰「嗚呼﹗我佛飛升﹐我輩焉得從之﹖」後半載﹐得於縲紲之中。見者奇之﹐詢其故﹐知與諸匪徒爭錢相毆﹐興訟被執也。於是神異如掃﹐而藍縷如初。

醉茶子曰﹕提壺灌頂﹐佛之眞也。顚狂離奇﹐佛之似也。僧不能率其眞﹐更不能竊其似﹐何也﹖貪得無厭﹐見利忘害﹐卒致故態依然﹐豈非無術甚乎﹖若當極盛之時﹐懷金遁去﹐人烏知其眞僞哉﹗信都翁

信都翁﹐年已七旬﹐娶繼室於氏﹐少艾﹐風流佻達﹐顧影自憐。翁老邁於思﹐屢向牀頭棄甲。氏與村中惡少通﹐遂與私奔。行十餘里﹐婦足弱不能履。至一村﹐欲投宿處。村中有邵姓者﹐居臨野寺。有學究授徒寺中﹐徒十餘人﹐率皆遠近村者。中有林生﹐乃邵姓之婿﹐時尙未婚﹐故與邵不通來往。適塾師他出﹐眾生擬共飲﹐因難林曰「汝能往邵家取下酒物來﹐不拘何物﹐不計多寡﹐我等卽備東道﹐否則酒債汝自償。」生踟躕不願往﹐眾彊之﹐不得已﹐詣嶽家。邵翁媼皆往於田﹐家中惟邵女在。見生至﹐驚問故。生告以所求。女撿咸卵數枚付之﹐且速之行。生視家中無人﹐遽擁求歡。女云「身旣許汝﹐有何不從﹖但父母卽歸﹐兩俱無顏。」生猶糾纏﹐女指空室云「夜候於此﹐君其夜來。」蓋托詞以拒之也。生匆匆遂去。邵翁媼自田歸﹐時已薄暮﹐門前有少年夫婦﹐哀求寄宿。翁憐之﹐遽納入﹐使息於空室。生歸塾﹐與眾歡飲。席終﹐乘醉往邵家﹐直至空室﹐雙扉虛掩。才上階﹐聞室中低語﹐細審之﹐盡牀笫狎褻詞。疑女有他約﹐忿火中熾﹐摸砌下得利刀﹐遽持之﹐盡力猛斫﹐雙頭並落﹐呼叟至而責之。叟云「小女伴老妻宿﹐安眠已久﹐汝所殺者何人﹖」生云「癡老翁﹐尙佯作不知﹐爾女與奸夫耳。」燭之﹐乃昨寄宿之夫婦也。翁大驚﹐懟生曰「此寄宿之人﹐尙未審其姓氏﹐爾遽殺之﹐重累老夫也。」生亦愕然﹐驚悔欲遁。翁挽其衣﹐兩相爭辯不休﹐而鄰人滿墻頭矣。翁神色惶恐﹐並未詢生因何而來。生肢體戰栗﹐亦自忘其來因何事。媼與翁又相詬誶﹐鄰人嘈雜﹐互爲之解紛。正喧嘩間﹐天已曙﹐一叟自外至。審視其屍﹐大稱快事。蓋寄宿者卽於氏與惡少﹐叟卽於氏之夫也。於是邵翁與生俱哀求叟﹐叟慨然曰「是我所欲爲而未能者。」重勞生焉﹐赴官自任﹐生得免。此道光戊申四月事。

醉茶子曰﹕報施之巧﹐至於如此之奇哉﹗是𨿽人爲﹐未必無鬼神主持之也。顧人當老夫髦矣﹐尙不自知其無能爲﹐勢必至於燕爾之後﹐卽便掄元。奉勸皤皤之老﹐毋娶裊裊之妻。設無越俎之林生﹐恐於飛之樂終讓他人﹐而此恥不能雪矣。如意

嚴生恩渥﹐豫人﹐將北上﹐途間遇雨﹐投一村捨。有頒白叟出迎﹐云「捨宇無多﹐後院有艸廬數椽﹐乃小女所居﹐前月物故﹐柩尙在堂﹐客如不嫌﹐室內可以下榻。」生思去此無宿處﹐不得已諾之。叟導入登堂﹐則素幃髙懸﹐靈寢居中。復室內牀幛光澤﹐器具精潔﹐洵爲靜女閨閣。叟爲生具黍殺雞﹐剉芻秣馬﹐情極殷渥。自言劉姓﹐耄年無子﹐惟此女名如意﹐年十九﹐性敏心靈﹐精於刺繡﹐因瘵疾亡。語次唏噓不已。生慰藉之。叟去後﹐生取幾上書籍披閱﹐率皆野史稗編﹐知爲女所素覽者。再視他物﹐多半塵封。然窗上殘絨﹐奩中剩粉﹐手迹猶宛然也﹐不覺心動﹐頗涉遐想。蓮漏沈沈﹐伏枕未寢﹐忽堂中爆然作響﹐聲自棺出。靜聽移時﹐室門又響﹐佳人已入室矣。燈下視之﹐桃靨流丹﹐柳眉橫翠﹐盈盈秋水﹐顧盼生波﹐謂生曰「何物狂生﹐浼人牀席﹗豈錦茵之上容汝酣睡邪﹖」生云「香榻拂拭淨潔﹐敬以待卿。僕何敢髙臥﹐願侍牀下。」女曰「卿是何稱﹐汝敢卿我﹖如此輕薄﹐不如早殺之。」乃捫席底﹐取鸞刀﹐將刺其喉。生驚欲號﹐女擲刀笑曰「懦夫﹐膽怯哉﹗儂非殺人者﹐所以操刀欲試﹐殆壓爾狂悖耳。子遠來疲倦﹐寄宿固不妨﹐何初會面﹐遽出遊詞﹖佳士不應爾爾。」生長揖謝過。女解顏歡笑云「溫存如儂﹐竟遭夭逝。命如紙薄﹐誰復見憐﹖」生云「睹遺物已覺心酸﹐旣見仙容﹐倍覺神蕩。恨小生無福﹐不相逢於未故時也。」女云「是不難。儂𨿽離形﹐魂气未散﹐尙足以侍君子。倘蒙垂憐﹐願備小星。」生躊躇有難色﹐女不懌﹐曰「儂含羞自薦﹐意殊不惡。君何相拒之深﹖豈覽物冥想者﹐非子也耶﹖」生曰「佳偶如卿﹐夫復何憾﹖第仙凡路隔﹐恐不利於生人。」女云「不妨﹐請明日同行﹐僞爲娶他鄕者﹐誰復知之﹖」生辭以逆旅往還﹐諸多窒礙﹐俟歸途相迓。女許之﹐出室門而沒。生秉燭待旦。及曉﹐叟來﹐盡以情告﹐且求祝免。叟聞言驚異﹐云「弱息死後﹐從無怪異﹐豈其魂果歸來﹖」乃奔告媼。媼泣曰「適夢女來﹐言嚴生將聘爲妻﹐乞予爲之擇吉。事𨿽幻妄﹐然已死之蠶﹐絲狁未斷﹐情殊可憫也。」言次大痛﹐淚落如雨。生窺其狀﹐心亦悲楚﹐然計無所出﹐辭翁欲行。時疏雨初歇﹐濕云尙濃﹐翁挽畱﹐生不可﹐跨馬遂去。行五十餘里﹐雷聲轟轟﹐暴雨又作﹐急投前途旅捨﹐脫濕衣燈前火熨。忽竹簾鉤響﹐女探身入﹐謂生曰「自揣尙不甚陋﹐何深惡而痛絕之﹐致予貽老親羞﹖敢問其故。」生云「婚姻不可苟合﹐必告父母。予歸稟命而行﹐事無不濟。若學相如﹑文君﹐𨿽死不願也。」女云「鉆穴逾垣﹐妾亦素鄙。昨曾示夢於母﹐君豈未之聞耶﹖煩備一肩輿﹐妾隨君至家﹐父母國人﹐誰或賤之﹖惟一事奉懇﹐行時需待薄暮﹐白晝日光照耀﹐妾實難堪。」生云「俟予歸時﹐卽便奉行。」女云「妾候君於靑陵臺畔﹐此處去君家不遠﹐諒不爲君累也。」生唯唯﹐女遂去。生入都﹐羈畱數月﹐不敢歸。或教以迂途而返﹐生從之。將至家﹐日已暮﹐見女候於道左﹐責其爽約。生下騎﹐對以詭詞﹐女怒稍解。扶女上馬﹐相將至逆旅﹐與生同食寢﹐不異生人。時生尙未娶﹐計亦良得。次日薄暮﹐備肩輿夜行。未曉舁至家﹐拜姑與二嫂﹐禮儀肅然。生托云「女病羞明﹐常避烈日。操作須待燈下。」母信之。居半載﹐夫婦情倍篤。女事姑孝﹐姑亦嬖愛過於常情。二嫂自愧勿如﹐因忌生﹐思謀害女﹐飲以鴆酒﹐女宴如。二嫂私議曰「是女蹤迹詭異﹐非妖卽鬼﹐半載從不歸寧﹐且不見有母家人至﹐眞可疑也。」令兩兄向生苦詰﹐備得其實。乃白諸母﹐且云恐不利於生。母大恐﹐遂遣術士符咒﹐卒無驗。適有老道士須髮皓白﹐形貌權奇﹐托缽於門外。或問道士何能﹐答云「能除鬼魅﹐療奇疾。」二嫂聞之﹐急延入。道士作法於庭﹐禹步念咒﹐置缽於地。旋見女從室中奔出﹐狀甚狼狽﹐至缽前撲地化爲輕煙而滅。生大痛。道士曰「公子勿憂﹐鬼偶何可以長﹖貧衲自有善法。」生不答。道士持缽欲行﹐二嫂酬以錢﹐不受﹐顧謂二嫂曰「黨邪陷正﹐鬼神難欺。爾輩好自爲之。」出門竟去。生從此怏怏不樂。有爲生議婚者﹐低昂均不當意。生之姨有一女﹐貌美而患顚疾﹐居常裸衣披髮﹐目不識人。舉家患之﹐以故及笄猶無問字者。一日﹐其母立門外﹐遇一老道士﹐托缽而前﹐自云能療諸疾。母告以所苦﹐求爲施治。道士曰「療顚不難﹐但女公子愈後﹐宜速爲議婚﹐不然﹐疾終不能瘳。」母云「婚嫁所以遲遲者﹐以兒病顚也。顚果愈矣﹐遲之何爲﹖」乃導入女室。道士以朱筆書符﹐形如蚯蚓﹐燒灰令女吞之。復舉缽咒詛﹐向女一揮﹐有黑煙自體出﹐繞女三匝﹐忽氤氳入女口中而沒。道士曰「愈矣。」辭母而去。母見女奄奄如睡﹐俄而欠呻如初醒﹐張目四顧﹐顚疾若失﹐索湯水自盥浴﹐整衣理髮﹐登牀拋繡﹐剪燭觀書﹐較昔年轉增聰慧。生母聞女甥疾愈﹐來視﹐見其舉止端凝﹐眞無癡態﹐大悅﹐爲生聘焉。女母亦願以生爲婿﹐遂許之。擇吉親迎入門﹐賢慧無殊於劉女。生喜甚。一日﹐女謂生曰「君以我爲何人﹖」生笑曰「爾我姨之女﹐夫何待言。得毋又犯顚耶﹖」女曰「非也。儂乃君之鬼妻如意也。道士乃仙人﹐憫妾無罪﹐攝妾魂去﹐納諸斯人軀殼之中﹐所謂借軀而生也。彼顚女之數當終﹐我兩人之緣未斷﹐皆眞人之法術爲之。此後當金鑄仙象﹐以答其恩。」生如其言﹐鑄道士小像供諸內室﹐夫婦朝夕虔拜。二嫂知其故﹐懼女報怨﹐譖於母﹐言其妖異﹐粉飾多詞。母怒曰「噫嘻﹗我姊之女豈亦謂之鬼物耶﹖彼數年前病顚﹐諸醫罔效。適有道士爲之治愈﹐事誠有之。渠不忘其徳﹐鑄像供奉﹐於理亦當。何可謂之爲妖異﹗若云借軀而生﹐事近荒誕﹐有何證據﹖」二女詞窮﹐又謂﹕「道士恐非眞仙﹐不可敬信。」母曰「阿姨延治疾之道士﹐卽故等延驅鬼之道士。果妖道也﹐汝輩胡爲招之來﹖」二人慚退。母益寵女﹐而二婦動遭白眼矣﹐於是銜怨益深。一日早炊﹐置砒於餅餌﹐將毒女。適二婦出﹐爲童子顚倒而二婦不知也﹐歸而取餅各啖其子﹐遂並斃。二婦悔恨無及﹐譖二兄與生析箸。生本中牟人﹐玆移居於河陰廣武山南﹐買薄田﹐創廬屋﹐迎母終養。言其情於劉翁媼﹐兩家往來如翁婿。乞得如意之柩﹐葬諸吹臺之側。每春秋佳節﹐夫婦同造其墓﹐登髙瞻望﹐悲喜交集焉。

醉茶子曰﹕離魂倩女﹐信有之耶﹖而一念鐘情﹐百端魔障﹐遂使砒毒鳩酒﹐幾殺其身。設非賢能孝姑﹐何以得吉神擁護哉﹗柳兒

季生子野﹐燕南人。父榮﹐燕之名秀才。庭訓綦嚴﹐生又性敏﹐以故才捷能文﹐尢工詞翰。弱冠入泮。世家爭婚之﹐父俱未許。適狂盜犯境﹐兵甲如林。土梟乘勢擾亂﹐白晝禦人﹐舉縣老弱奔竄。生家積糧爲村人掠去﹐榮攜眷避於上谷。有中表親朱某﹐是處富紳﹐爲生家賃廡分廩﹐供給勿衰﹐畱榮於其家﹐襄辦村團﹐月給薪水﹐榮甚感之。生因客居倉卒﹐誦讀輒疏﹐日惟散步村外釋悶。村中有王姓縫工﹐與生對門居。王妻三十許﹐風致姣麗﹐不類村婦。有女名柳兒﹐貌美尢過其母﹐嘗隨母碾米於比鄰﹐日凡三四往﹐必過生門。生立門外﹐女攜箕帚自對面來﹐裙布荊釵﹐殊無艷飾﹐而發盤髙髻﹐秀眉在骨。生不禁神蕩﹐目送女去遠﹐始返身歸。由是冥想夢寐都縈﹐早起不暇洗漱﹐卽俟諸門外。將午女來﹐細瞻裙下﹐雙翹細銳如筍﹐益覺愛慕﹐佇立多時﹐睛不能轉。女母來﹐生始退入門內。女母已察其意﹐從此不令女出﹐日惟自己操作。生大失所望﹐詠憶柳詩百首﹐輾轉思量﹐情辭悱惻。一日踟躕門外﹐負手聽蟬﹐忽足下鏘然落一物﹐視之﹐銀指環也。駭而四顧﹐見女在門外﹐囅然微笑﹐見生返身遽入﹐行數步又回顧﹐笑指指環﹐欲生收藏者。生會意﹐急撿起納諸袖中。再視柳兒﹐已掩扉入。歸而祕藏於篋﹐人無知者﹐遂賦詩曰「銀指環﹐如月彎。向疑在天上﹐端自落人間。銀指環﹐白如雪。欲去問靑娥﹐幽情無人說。」未幾﹐賊氛已退﹐榮議還鄕﹐買一巨舟﹐裝載行李﹐待風順起程。生不懌﹐終日立門外﹐俟女出﹐示以意旨﹐而女杳無見期。適布帆翩翩作響﹐榮命家人登舟﹐中流擊楫﹐片刻已十餘里。生望洋興嘆﹐無可柰何﹐恨不卽生雙翼﹐飛過長河。而一作此想﹐便覺身輕如葉﹐倏忽飄到北岸。信步前行﹐所經並非故道﹐林木蓊郁﹐間雜荊榛﹐有數椽茅屋﹐四圍遮以豆籬﹐疑是村捨﹐急趨問路。至籬邊﹐寂寂無人﹐直至檐下﹐聞屋中嚶嚶悲泣。怪而審顧﹐一女子紅綃掩面﹐嗚嗚嬌啼。方欲退步﹐聞屋女子云「庭前季郎耶﹖棄我而去﹐胡爲復來﹖」生視之﹐柳兒也。不覺悲哽自剖﹐聲淚俱墮。女出以紅巾﹐爲生拭淚﹐謂生曰「父母之前可以婉言示意﹐愁恩何爲﹖君之戚朱某﹐若作媒﹐事無不成﹐何不歸而謀之﹖妾爲阿母禁制﹐不敢輕出戶庭﹐今而後惟有守死以待﹐棄否一聽於君。」語畢﹐退入室中。生欲隨之﹐忽村尨亂吠﹐一驚而寤﹐身仍倦臥舟中。歸裏後以夢私告諸母﹐母商諸父。父以其縫工女賤之﹐又以路遠娶聘非易﹐遂寢其事。生知計不行﹐愁郁成疾﹐日惟啜薄粥盞許。冉冉光陰﹐又至春日﹐拂檐垂柳﹐才黃欲勻﹐生書一絕於紙云「雲鬟霧鬢本多姿﹐記得相逢一笑時。轉盼韶華渾似夢﹐獨憐春柳掛情絲。」書畢倦臥﹐睡去。稿爲生父見之﹐甚厭其事﹐而又憐子病﹐含怒而未之發。會淸明節﹐村中遊女如雲﹐好事者隨諸郊外﹐生亦雜眾中。日將暮﹐人漸稀﹐途次遇一老嫗立道左﹐顧生久之﹐謂生曰「若个好男兒﹐眉目淸揚﹐神色一何鬱鬱﹗倘有心事﹐老身願效綿薄。」生嘆云「心事誠有﹐但恐姥姥無能爲力耳。」嫗云「恐郎無甚心事﹐果有之﹐某無不能爲。」生以其言異﹐盡以情告。嫗笑云「是何難哉﹗使今日不遇老身﹐則郎終當以情死。」生固求援手。嫗云「去此半里許有小莊﹐彼王氏母女寄居於其間。如不信﹐請偕往。」生欣然從之。至一處﹐茅屋數椽﹐豆籬環繞﹐芳艸古樹﹐明翳甚濃﹐景物與夢中無異﹐怪而問曰「得毋夢中耶﹖」嫗云「分明我引郎來﹐何得云夢﹖」生云「向夢此境﹐今固疑之。」嫗云「眞境﹐何必多疑﹖」生云「淸明時節﹐籬上豆花何蓓蕾也﹖」嫗云「生醉乎﹖請細覘之。」生再視﹐則竹編麂眼﹐並無豆花﹐惟細艸葺葺而已。相將入室﹐王氏含笑出迎﹐見生云「年餘不見﹐憔悴竟如此矣。」生泣訴其故。婦云「尊翁自髙門閥﹐痛絕姻好﹐豈我女如道旁苦李﹐無人拾者﹖我固知郎君至誠﹐故煩兪姆招郎來﹐一談胸臆。聯姻誠願﹐但須尊翁誠意而求﹐不然謂我縫工女﹐豈眞不能占鳳於淸門耶﹖」生婉辭謝過﹐兪姆又代爲之說詞。婦沈吟云「若欲附爲婚姻﹐當贅諸吾家。如不願﹐請郎卽行。」生急云「願願﹗」於是掃除內室﹐鋪設牀幛﹐遣兪姆妝女而出﹐上堂交拜﹐卽夕成禮。生視女光艷倍勝曩日﹐遂相歡悅。詢女胡爲來此﹐云「妾爲兪姥將來﹐不料妾母先在此﹐遂僑居焉。顧妾日在閨中﹐不知此名何裏﹐詢諸兪姥﹐謂此爲兪氏莊云。」生信之﹐繾綣月餘﹐情同膠漆。忽念大事已定﹐當告父母﹐或可攜妻歸﹐不然﹐淹畱嶽家﹐胡可長也﹖乃商之於女﹐女未決。自念一去卽返﹐何必斟酌﹐不白女而出村。甫行數武﹐回顧並無村落﹐壘壘髙冢﹐環以松柏。大駭﹐尋途而歸。至家﹐則父母方以尋生不得﹐相對悲泣﹐淚痕猶未幹。見生來﹐大悅。詢其故﹐生以實對﹐遂相驚爲遇妖﹐生亦深恐。父母禁生不令其出遊﹐急爲生擇婚。數家均未就﹐因有結姻王氏之心﹐乃修書致朱。書未發而朱自上谷來﹐榮述其事﹐且言所求。朱大稱怪事。榮問故﹐朱云「自君家歸後﹐王氏女奄奄抱病﹐察其意﹐似爲生而病者。春時撲蝶村外﹐忽不返﹐家人尋訪殆徧﹐蹤影全杳。月餘忽自歸﹐問之﹐云﹕撲蝶時遇一老嫗﹐自云兪姓﹐邀登車上﹐其行迅駛﹐片刻至一村。入門﹐母先在室﹐詢來此何爲﹐則語殊含渾。次日﹐嫗攜生來﹐爲之贅婿。居月餘﹐生出不婦。母謂女曰﹕『爾可同兪姥先行。予則繼至。』遂隨姥乘飛車至一處。姥令女下車﹐日﹔『爾家不遠﹐可自歸。予從此別矣。』女欲致問﹐見車塵拂拂﹐如風飛行而去。細視其處﹐乃舊時撲蝶處也。乘月色至家﹐見母固在室中﹐怪而盡以情告﹐舉家駭異。女始悟所遇者非母﹐深悔爲妖所誤﹐致使謗言沸騰﹐愧怒欲死。王夫婦憂悶無計﹐思嫁女以息眾議﹐而門第人品如生者﹐亦殊寥寥。故某此來玉成其事。」生父母聞言大悅﹐爲朱備聘儀還上谷。朱歸訪王﹐王得朱作冰斧﹐喜甚﹐早備妝奩﹐送女至燕。朱助奩物丰厚﹐季氏灑掃靑廬﹐爲合巹。遠近驚爲奇異﹐無瓜葛者赤具儀來賀﹐爭覯新人。夫婦華服登堂交拜﹐見者皆驚爲神仙中人。此往彼來﹐門庭如市﹐五日始休。兩家深感兪母﹐但不知爲何許人。一日榮醉歸﹐天色已晚﹐遇老嫗﹐止宿於其家。屋僅三楹﹐中堂設榻款客﹐寒暄一二語﹐卽入復室﹐閉扉寢。天微明﹐起促客云「鄰雞喔喔﹐客宜早行﹐我家固無男子﹐惟母女二人﹐恐好事者造黑白也。」榮起﹐嫗送諸門外﹐感其義﹐詢姥姓氏﹐嫗云「老身姓胡﹐因與弱息僦居兪氏屋﹐人疑我亦其宗派﹐其實非也。身與令郎相識﹐煩寄一言﹕舟中好夢﹐洞裏良緣﹐皆予母女之力。」榮唯唯﹐意未深解。行數武﹐始悟爲兪姥﹐返顧人物懼杳﹐但見松柏夾路﹐乃同裏兪氏舊塋。因知兪姥乃冢中之狐仙﹐於是修墻垣﹐栽樹木﹐父子焚香虔禱﹐冀兪姥再來﹐而終渺然。

醉茶子曰﹕千里姻緣﹐紅繩系足﹐未必眞鐘情也。鐘情者相對咫尺而宛如山嶽。不無室近人遠之慨﹐恨無好事之兪姥﹐爲之宛轉撮合也。苟廣其術以行之﹐則情天欲海中永無怨曠之苦矣。彼月下翁﹐正嫌其無用耳。云素秋

云素秋﹐都中之優伶也﹐貌藝雙絕﹐一時名重。以故富紳公侯家貴公子多踵其門﹐招飲者日數十處﹐秋率不往﹐而惑之者愈眾。西賈王本通者﹐販茶於都﹐頗稱豪富﹐耳其名﹐以厚贄往。秋獻一茶﹐略通一二語﹐匆匆入內。王大恚﹐不辭而返﹐誓與優人絕。有友人李月華﹐邀王飲﹐言及素秋﹐猶帶余忿。李云「卯金兒何太狂悖﹐請招來﹐吾爲君泄此憤。」乃遣伻招之。素秋至﹐筵間媚態百端﹐王盛气都平﹐轉有不能自持之勢﹐求李代通殷勤。李固風流客﹐向秋宛轉說辭﹐極言王誠心傾慕。秋大悅﹐邀二人至其寓﹐重開筵宴﹐水陸並陳﹐豹胎魴腴﹐窮極奢侈﹐飲至三更始返。次日訪李﹐思欲再往。李云「素秋都中聞人﹐所交者皆侯王公卿﹐我輩何如人﹐而欲令彼靑眼耶﹖如必欲彊致之﹐非以利動不可。」王乃出白鏹三百兩送李﹐煩爲介紹﹐然後隨李往。李先懷二十金與秋﹐私約曰「王某巨富﹐幸勿輕售。倘從我計﹐千金不難得也。」秋然之﹐乃邀王至秋寓。秋自內迎出﹐引至別業﹐雕梁畫棟﹐松竹蕭疏﹐院中嵌石成池﹐滿引淸水﹐朱魚隊隊游泳其中。池上異花奇艸﹐芳洌撲人。南望有竹籬一帶﹐女蘿蔓艸掩映其間。有小瓦亭﹐紅窗半啟﹐碧檻彎環﹐裊裊茶煙﹐出自廊下。甫至亭前﹐一小僮揭簾延客入。片刻以玉碗獻茶﹐瑙盤盛果﹐紅菱白藕﹐堆積盈盈。三人談笑方濃﹐忽有白某侯爺至。秋卽隨出﹐半晌不返。僮云「主人今日恐不能歸﹐二公盍明日再來惠顧﹖」二人自覺無趣﹐踟躕庭前﹐與僮絮語。僮云「素秋﹐徽人﹐有妹年二八﹐美麗無匹﹐名紅亭﹐往往亦見客﹐然非與素秋莫逆不能覯也。」王聞僮言﹐便詢李曾見之否。李云「鐵杵磨鍼﹐但須功到耳。」王會意﹐因俱出。王歸﹐冥想素秋﹐而更欲一睹傾城﹐俾闊眼界。次日﹐邀李至﹐備厚贄﹐將約同訪。忽僮自外入﹐則素秋來矣。王喜出望外﹐設筵痛飲。酒酣﹐秋歌《喬醋》一闋﹐心聲手語﹐娓娓動人。王顚倒之態不可言狀。秋故作媚容﹐藹藹與王語﹐且求其常至寓所。王唯唯﹐如奉丹詔。筵終﹐懷金偕往﹐秋引入臥室﹐拂榻展衾﹐香流牀障﹐爲王緩帶解履。王骨軟欲酥﹐相將俱寢﹐其狎暱不待言矣。由是在秋寓恆流連數十日不返﹐漸漸與秋親近。乘間步入後院﹐見庭中有麗人立數花朵﹐粉暈朝霞﹐眉彎弱柳﹐洵屬無雙。見王來﹐笑問云「公得非王官人﹖妾素秋之妹紅亭也﹐向慕久矣。」嫣然啟齒﹐落雁沈魚。王疑爲仙﹐魄蕩魂搖﹐幾乎顚躓。回首素秋在側﹐邀王出。王目奪心移﹐語無倫次﹐終夜不能交睫。謂秋曰「紅娘紅娘﹐你眞个令我消魂﹐區區阿堵物斷不靳也。」秋笑而不答。次日謀諸李﹐李云「蕩婦豈能貞潔自守﹐所以遲遲者﹐不過爲孔方耳。君不吝﹐彼何難。」王言「向以利動﹐彼竟不答﹐何也﹖」李云「投其所好﹐自無不成。」王云「安知其所好乎﹖」李言「俟予細詢素秋。」王乃贈李金﹐使謀厥事。李受金數日﹐來謂王曰「事不濟矣。彼自以才妓居﹐平時作畫吟詩﹐好讀《南華﹟秋水》。凡與往來者﹐必親與唱和。不然﹐金髙北斗勿顧也。顧吾知君非長於此者。」王云「且爲柰何﹖」李云「僕有一良友﹐乃燕趙名士劉生名傑。煩渠代成數詩﹐僞爲君作﹐用以誘之﹐何如﹖」王從其教。紅亭大悅﹐乃出己作求和。王茫然不解。紅亭嘲曰「吾固知其詐也。」王慚而退﹐使李持百金贈劉﹐將買《長門賦》以媚佳人。而劉固辭不受﹐云「僕非貸詩者。前書俚句﹐憐王癡而聞紅美也。如再索詩﹐非面對麗人不能得隻字。」李歸白王﹐王不得已﹐引劉先至﹐以情達素秋﹐云「爲蠶種桑﹐非爲桑也﹔采桑飼蠶﹐非爲蠶也。卿識之乎﹖」秋請聞其說﹐王曰「予引劉來﹐非爲劉也﹔遣劉餌紅﹐非爲紅也。」秋笑應之﹐於是設宴中堂﹐履舄交錯。劉贈紅一絕云「蛾眉凝翠遣誰描﹐目轉秋波態更嬌。如此風姿眞絕世﹐卻憐行蹤等萍漂。」紅得詩﹐反復沈吟﹐似有所思。已而淚下﹐亦題句﹕「飄泊誰憐墮混花﹐一朝靑眼幸君加。幽閨自此拋脂粉﹐孤影窗前對碧紗。」王睹其狀﹐知紅屬意於劉﹐急引客去﹐自以珊瑚鏡臺一座﹐蜀錦綿茵贈紅。而紅盡屏卻﹐杜門謝客﹐𨿽貴公子亦不接見也。王意大窘﹐屢以金帛簪釧相贈﹐而紅意不轉﹐使婢言於王曰「相見有日﹐幸勿相迫。」王遂寄宿秋寓﹐恆不返。適有家書至﹐雲母病垂危﹐妻將臨褥。王驚欲歸﹐訪李月華﹐告以故。李云「焉有事巧如此者﹐是誑君也。」王憮然曰「危言嚇我﹐我便插翼飛回耶﹖是信必眾商夥所爲﹐微君言﹐僕中其術矣。」遂決意不歸﹐卽以別筵招劉生﹐與素秋共飲﹐云「家書未必是實﹐吾不信也。此友人贈我之別筵﹐恰好我輩痛飲。」劉索書覽畢﹐嘆曰「母子夫婦﹐夭倫也。倘尊堂一有不測﹐豈產婦所能辦理﹖不早歸﹐何以準備﹖」王不聽。眾友共相勸誡﹐卒勿攺﹐乃與王核算帳目﹐不與共厥事。王應得數千金﹐運至秋寓﹐將與秋小權子母作長久策。而秋揮金如土﹐殊無吝惜。劉生聞其事﹐詣王諫曰「花街柳巷之中﹐豈有能貨殖者﹐不過借子金銀以遂其暴殄耳。如欲經營﹐請仍尋故友中之練達者。不然﹐懷金作歸計﹐庶使倚閭人稍解愁顏也。我不知尊堂望子何如矣。」王笑曰「君數勸我歸﹐意欲獨占花魁也。」劉不言﹐浩嘆而去。不數月﹐王囊金罄盡﹐大爲素秋白眼。然質衣典物﹐猶可作買花之費。無何﹐錢物蕭然﹐遂爲僮僕輩逐出。往尋故友﹐僉以其無行而不齒。無柰投李﹐李不納﹐使老嫗以錢一串授之云「此非常策﹐後宜勿來。」王悻悻去﹐半日錢盡﹐丐食於市﹐人多不卹﹐且痛詆之。王饑腸雷鳴﹐敗裳風刺﹐恐葬諸異地犬腹﹐乞食西行。途遇鄕人﹐知母已病死﹐妻已產亡﹐家產盡爲族人分散。王聞言痛絕﹐始恍然悟李之誤己也。乃懷利刃入都﹐思殺李以泄憤。而朝城暮郭﹐終未相逢。丐食年餘﹐筋皮殆盡。一日於古寺墻下﹐枕塊斜臥﹐炷油破盞﹐燒食煙糞。舉頭見劉生來﹐慚愧欲遁﹐劉止之﹐羞極俯首。劉慰藉多辭﹐傾囊厚贈之。乃詣李曰「君之景況﹐某所素知。今日得有餘贏者﹐皆王某力。彼一貧如洗﹐君宜周之。」李勃然曰「彼自無行﹐蕩產敗家﹐皆其自取﹐於我何尢﹖吾今稍享安樂者﹐乃數年經營之力﹐誰向彼手中彊奪耶﹖況昔曾周之﹐彼自不返﹐吾安能塡無底壑乎﹖」劉出嘆曰「不仁之人﹐至此已極﹐吾知必有慘報。」遂與李絕交。李嫉之。一日遇於隘巷﹐勢不能避﹐遂與語。言次﹐李問﹕「尙憶紅亭否﹖聞渠爲君憔悴矣。」劉笑曰「妓女焉知鐘情﹐不過迎新送舊而已。」李莊容以信之﹐劉云「如此柰何﹖」李云「請往探之﹐當證僕言非妄。」蓋欲趁此以敗其行。生云「無論紅亭自髙聲價﹐卽素秋豈俯首寒酸哉﹗」李云「素秋近日瘡癥極危﹐車馬迹稀﹐後庭花不堪重問矣。」劉云「若然我能醫之。」遂偕往。素秋鞠躬出迎﹐呻吟頗苦﹐門庭冷落﹐大與昔殊。劉云「聞卿貴恙沈重﹐某有小術可醫。倘脫然無累時﹐何以酬我﹖」秋以身許﹐怡然求治。劉使解衣視之﹐見尻際腫潰﹐下連尾閭﹐出囊中藥屑﹐白如粉﹐敷之﹐秋覺痛頓減﹐急贊藥良。劉云「若人精調藥﹐頃刻可愈。」秋愁難得﹐劉云「卿蓄之久矣﹐何便言難﹖」秋笑云「昔日暴弈此物太多﹐宜今日無處覓也。」劉云「此藥幹敷﹐忍耐數日﹐可保無恙。」如其言﹐果大瘳。秋欣然曰「吾報劉有日矣。」使僮延生至﹐云「蒙君整頓後庭﹐敢忘報徳﹖玆特掃徑相待。」生笑云「僕非穿窬之盜﹐區區必就事懇者﹐以子居爲奇貨﹐故不得不相迫耳。君旣慨然﹐僕惟心領。」遂結爲忘形交﹐而終不及亂。由是秋甚徳生﹐往往招生飲。偶酌於斗室﹐有美人來窺﹐視之﹐紅亭也。生云「不嫌盂浪﹐盍來同飲﹖」女不辭﹐卽入座﹐爲生把盞﹐凝眸弄帶﹐嫵媚非常。生乘醉云「紅粉多情﹐玉容無主﹐得非命乎﹖」女微笑不言﹐席終而去。素秋謂生曰「君視紅亭何如﹖」生曰「佳人難再。」秋云「昔王本通呼爲紅娘﹐君以爲相若否﹖」生云「𨿽鶯鶯不是過也。若果如紅娘﹐予亦願他從良。」秋笑曰「君果見憐﹐紅亭固有心久矣。第恐以鄙賤見棄﹐故不敢明言。」生聞言肅然起謝。明日﹐秋備妝奩甚丰﹐自送紅亭至﹐生妻余氏頗賢﹐一見大悅。紅亦善事嫡﹐嫡庶相安﹐從無含酸之意。李聞其事﹐持儀來賀﹐飲於生家。大醉﹐晚辭歸﹐選次爲人所殺﹐捕凶未獲。羣疑生﹐拘生去。生言詞眞摯﹐縣令不能誣。秋出金爲之營脫﹐始得免。李族人又疑李妻謀殺﹐聯名控之。官拘李妻﹐試以毒刑﹐遂誣服。蓋李妻王氏﹐素不貞﹐與家人左祿通。眾牽左祿﹐拘左至﹐榜掠甚苦﹐卒無詞。而王氏誣指爲左殺﹐官不能決﹐並系於獄。忽傳有丐人死於途﹐身有遺書云「僕非人類﹐忘骨肉而溺娼優﹐遂使母死妻亡而終不顧。所以然者﹐皆李月華之誤我也。其初陽爲親暱而陰劫吾財﹐其後顯與決裂而暗幸吾禍﹐下井投石﹐斯人已極﹐不啖其內﹐何以甘心﹗國門之外殺李者我﹐萬勿累及他人﹐以增吾罪。短刀一柄爲證。某月日王本通血書。」地保報官往驗之﹐袖底利刃如霜﹐血猶殷紅﹐其屍乃自毒死。官詢李妻﹐始知王之顚末。乃重責左祿﹐並王氏而釋之﹐案遂結。劉生聞之﹐往視其屍﹐果王也﹐乃與素秋並力厚葬於野。生以素秋齒長﹐勸其攺業。秋從其言﹐出金指捐豫省典史﹐出仕頗有政聲。生喜曰「吾不圖汝遷善至於如是﹗」素秋曰「官場本似戲場﹐昔日敷粉搓脂﹐裝作美女﹐則居心以媚人爲念﹐故羣相顚倒。今日升堂放衙﹐裝作官長﹐則居心以愛民爲念﹐故人皆悅服。彼名之曰官﹐而上負君國﹐下誤民生﹐惟知斂財者﹐誠我輩之不如矣。」劉以爲然。秋益自勉﹐不數年退歸林下﹐家中樓閣連亙﹐牛馬紛繁﹐良田數百頃﹐居然稱世家焉。而猶樂善不倦﹐有貧寒者周之﹐客死者瘞之﹐立義阡於東郭。鄕人感其徳﹐勒碑以表彰之。而劉生終未獲登仕版焉。

醉茶子曰﹕人必自邪而後邪可入。如王某者﹐苟處於正﹐何致蕩產敗家﹐死於非命哉﹗若納忠言﹐李術窮矣﹐乃不知責己而徒知責人﹐縱報施稱快﹐豈不誤哉﹗然引人入邪者﹐傾人之產﹐充己之囊﹐敗人之行﹐遂己之私﹐曾幾何時﹐身首異處﹐陷人卒自陷﹐可悲也夫﹗茵陳木

武淸漁人漁於河﹐覺有物掛网甚重﹐乃邀一村夫共出之。得一物﹐外裹以錫﹐破之﹐有大木﹐以黃絹包裹﹐書「永樂二年﹐臣某貢」﹐殆茵陳也。二人共爭﹐遂毆擊。有縣吏倪某見之﹐云「此供禦物﹐畱之不祥。」二人恐﹐求計於倪。倪云「予家幸有閒地﹐可以掩藏。送爾輩百千錢﹟禍自我任。」二人得錢﹐歡躍而去。倪爲其雙親怍二櫬尙有餘﹐竊自寶之。有識者曰「木凡十三件﹐船翻落水﹐當時僅撈取九件﹐其餘未獲。今倪得其一﹐應尙有三件﹐不知更落何人之手也。」

醉茶子曰﹕數百年之美材﹐而倪遽以賤價購之﹐謂非倪氏之福也得乎﹖而鄕愚無知﹐遂受其欺﹐且以百千爲暴富。此其所以爲鄕愚也。宅仙

賈人盛朝京云「昔客山右﹐寓居巨紳王氏廳次。夜半朦朧間﹐聞柝聲繁碎﹐未之奇也。俄聞聲自遠而近﹐漸至房門﹐忽在堂中。驚視﹐見一老叟髙三四尺﹐手持小木柝敲擊未已﹐徐徐至屋隅而沒。約一更許﹐隱隱自墻隅出﹐柝聲丁丁然﹐緩步至門隙﹐扁身而出。計一夜凡五出入﹐意其按更籌也。客臥榻上﹐叟若未之見。客亦若未之見也者﹐以其不擾人﹐姑聽之。次日白於主人﹐始知其爲宅仙。乃遷客於他室。」夫仙與人雜處於塵寰﹐復爲人護院防盜﹐果誰使之﹖嘗見人家興衰﹐仙卽從中以裒益之﹐毋乃多事耶﹖昔予家盛時﹐有仙爲守倉廩﹐每米囤上布以雜色豆﹐倘有盜米者﹐則手迹顯然。明日盜米者自行跪述﹐大率皆家中之僕輩。其或有外盜至﹐則盤桓不能去﹐及曉必爲眾所獲﹐皆仙之力也。以故予伯髙祖惠遠公舉囤中糧﹐悉濟鄕鄰﹐蓋不貪其賄﹐恐他日之消算酷焉。左鄰張氏﹐除夕煮水角﹐沸湯滚滚﹐以物撈取﹐則烏有矣。而予家釜中之水角則多倍於常﹐細辧半張氏之物﹐不知何以投入於予家釜中。諸如此類甚多。後張氏家落﹐遂遷居焉。又城中朱氏﹐居鄰賣醬者之家﹐其廚中鹽豉醯醬等物﹐恆用之不竭﹐皆仙取鄰家物暗爲益之。及其衰也﹐物不食而自盡﹐計所失浮於所得。噫﹐果何心哉﹖蓋天下事以貪婪聚者﹐必以暴殄亡﹐權𨿽在仙而亦在人。甚矣貪之一字﹐近於貧也﹗非其有而取之﹐君子尙嫌其非義﹐況於耶祟鬼蜮中求富哉﹗怪雨

癸酉秋七月夜﹐暴風雷雨﹐運河中估舟﹑鹽船數十艘﹐同時沈沒。先是﹐天方陰晦﹐眾舟泊岸﹐各以葦席遮藏﹐舟人均避入艙中。一舟席爲風揭﹐有榜人出﹐將覆席﹐仰見對面波浪髙如山嶽﹐有藍衣婦人立水上﹐以衣襟兜物三四枚﹐狀如茄﹐其色深紫﹐電光中纖微悉見。榜人驚駭倒斃﹐風狂雨驟﹐遂均遇難。時鄰縣有善士﹐以舟船拯溺屍骸﹐見榜人屍順流而下﹐救起撫之﹐體尙溫﹐半日而蘇﹐其自言所見如此。蓋因一時气閉﹐水未入腹﹐是以得活。視河中浮屍敗板﹐飄泊不絕﹐不覺大痛。計離覆舟處﹐已隔百餘里。善士助以資斧﹐得還裏焉。或云婦人乃魚精﹐語不足據﹐第矗立渡上﹐其爲精怪無疑矣。又邑人某客河南﹐舟行黃河﹐見岸上立多人﹐共相指視。細瞻天際﹐烏雲一段﹐下垂兩腳﹐有婦人持傘立云端﹐露其半身﹐向東飛駛。身後雷電龍火﹐追逐甚急。將及﹐婦輒反身格以傘﹐龍雷卽退避。相持數刻﹐俱不見。天晴雨霽﹐並無片雲。時方卓午﹐或云是飛天夜叉。然夜叉偶爾遇之﹐未有顯在雲中爲眾目所共睹者﹐不知是何怪物。說夢

人之夢境﹐古人曾詳辯之﹐而終無確解。至夢中得句﹐乃一時靈悟﹐予昔嘗爲之。若夢中讀他人之詩文﹐則爲不可解者。昔予在京邸﹐秋闈﹐出二場後﹐倦憊非常﹐夢閱一書﹐恍惚如長吉詩集﹐有句云「扁舟載酒迎波月﹐桃花艷滴胭脂血。」句頗相類。又近年﹐夢讀老友於阿璞詩稿﹐有句云「紅葉落時徵雁返﹐黃花開後故人來。」惜滄州路隔﹐阿璞云亡﹐終不得而詢之也。昔又夢至一處﹐書籍頗繁﹐有詩集一卷﹐閱之隹句甚夥﹐有句云「仙人東去乘黃鶴﹐霸主西來訪碧雞。」是果誰之作歟﹖設無是集﹐何以令吾見﹖設有是集﹐又何以爲吾夢耶﹖夫古人載記言夢者不可勝舉﹐如文達公記弋孝廉夢人屏上詩﹐後遇景州李生﹐言是其族弟屏上人題梅花之句。然則我所夢者﹐或亦如彼﹐未之奇也。獨壬辰春之夢則奇矣。時天气尙寒冷﹐擁衾假寐。夢至一處﹐竹木蕭森﹐庭院寬闊﹐有遊廊一帶﹐彎環甚遠﹐廊盡露廣廈五楹。俄見粉白黛綠者數輩﹐皆妝梳古雅﹐濃淡合度。雜沓其中一丈夫﹐年約四旬﹐降階笑迎﹐情甚殷洽。予揖問姓字﹐答云「《紅樓》一書﹐君讀已久﹐其事略有影響﹐而姓名殊非。某與中表嫌忘瓜李﹐而情重恩深﹐有不能自己之勢。彼以是故﹐竟至捐軀。心實悼之﹐欲祭以文﹐非可以浮泛之詞塞責。昔擬作未能恰意﹐遂攺易用爲芙蓉之誄。若祭瀟湘無文﹐終屬闕如。拙作業已艸創﹐敬煩先生椽筆爲修潤之。」予聞命之下﹐不勝惶懼﹐遜謝不能。而主人再三奉懇﹐使侍婢設座中堂﹐並陳水陸﹐螺杯象著﹐羅列頗繁。勸酬甚切。予飲一杯﹐便覺香流齒頰﹐卽辭匆飲。主人笑命撤席。乃拭淨几案﹐貼以紅氈﹐設鵒眼之硯﹑鼠須之筆﹑麝煙之墨﹑魚网之紙﹐羣姬注水磨墨﹐置予前。視其原作﹐似未盡善。一時文思湧泉﹐不數刻脫稿。眾姬呈示主人﹐頗稱善﹐再拜送予出﹐遣婢導之。予問曰「所謂大觀園其卽是乎﹖何與載籍懸殊也﹖」婢笑曰「此非天上﹐亦異人間﹐乃主人習靜之所也。先生可以歸矣。」方欲究主人爲誰﹐霍然遂醒。然則主人卽怡紅公子耶﹖抑曹君雪芹耶﹖吾不得而知之矣。得毋好事多魔﹐予編誌怪﹐而前輩稗官喜與同好﹐將書有不盡之意屬予爲之貂續耶﹖夫馬當不遇﹐誰驚滕閣之文﹔狗監未逢﹐疇買長門之賦﹖亦惟夢想徒勞而已。不意曉起﹐忽於書簏中撿得故紙﹐乃代寶玉弔黛玉之作﹐因刪潤存之。其文曰﹕維緱山鶴去之年﹐庾嶺鴻歸之月﹐日逢秋老﹐時值更闌﹐怡紅院寶玉謹以龍女名香﹐鮫人殘淚﹐金莖仙葉﹐玉洞淸泉﹐致祭於瀟湘妃子之靈曰﹕嗚呼﹗琪花萎秀﹐竟凋玉女之容﹔絳艸敷榮﹐莫挽金仙之駕。惟見階前湘竹﹐鵑淚斕斑﹔堪悲窗上茜紗﹐蛛絲剝落。錦繡叢中過隙﹐遽成蝶化蠶僵﹔釵璫隊裏先鞭﹐拼得珠沈玉碎。魂歸何處﹐色卽是空﹔腸斷今宵﹐情殊難已。爰念仙靈之縹緲﹐曷禁涕泗之滂沱。妃子生閥閱之名家﹐處簪纓之望族。孤標冷艷﹐堪追姑射仙人﹔弱質溫柔﹐獨冠金陵女史。保厥躬則冰霜比潔﹐窺其性則金石同堅。薛氏多男﹐弗若掃眉才子﹔關家有妹﹐居然不櫛書生。哀毀痛親喪﹐早代臯魚而飲血﹔伶仃辭故里﹐聊投渭館以棲身。祖母婆娑﹐覿面則心脾俱痛﹔寡兄癡癖﹐垂髫卽耳鬢廝磨。維時玉甫十齡﹐卿方九歲。一堂會食﹐讓棗推梨。兩小無猜﹐聯牀合榻。容瘦慮予減飯﹐身寒勸我添衣。頻勞織女之鍼﹐萸囊巧制﹔偶被伯兪之杖﹐玉箸偸彈。翠袖形單﹐怯秋風而羞立﹔紅綃痕濕﹐對夜月而傷神。悲歡誰測其由﹐宜喜宜嗔﹐無非惜玉﹔離合詎能予卜﹐或歌或泣﹐總是憐香。至若淡雅羞花﹐溫香擬玉﹐天然縞素﹐輕沾雪後梅魂﹔屏卻鉛華﹐恆帶春深梨夢。偶離深院﹐每嫌過苑之蜂忙﹔小立回廊﹐又怕隔墻之燕語。傷繁英之凋謝﹐一抔淨土﹐鋤成捨北花墳﹔悲秋景之蕭條﹐半夜孤檠﹐照冷籬東菊圃。詩題羅帕﹐墨痕和洎沈齊幹﹔曲奏瑤琴﹐子綫與愁腸俱斷。砧敲何處﹐朦朧而睡不安牀﹔笛弄誰家﹐催促而病侵入骨。洎夫藥鑪火烈﹐二豎潛逃﹔錦帳春融﹐千愁暫釋。結海棠之杜﹐齊放浪於七言四韻之間﹔塡柳絮之詞﹐共遊戲於減字偸聲之下。觀梅賞雪﹐閨幃擅名士風流﹔把酒持螯﹐粉黛極髙人雅致。櫳翠庵中試茗﹐偕妙玉以參禪﹔凹晶館裏聯吟﹐續湘云而成讖。形如松鶴﹐自去自來﹔意若孤鴻﹐不離不卽。每到欲言不語﹐个中之微意許我同知﹔幾番變喜爲愁﹐局內之幽懷有誰共曉。聞妙音於南院﹐卿胡爲入耳而悲傷﹔摘艷句於西廂﹐我深悔無心而唐突。從此兩心共印﹐轉難一語相通。我抒至性之肝腸﹐卿少體情之骨肉。懨懨成疾﹐卿緣何而骨瘦肌消﹔事事乖違﹐予因是而神凋气喪。厥後侍兒起誑﹐報道還鄕﹔斯時濁玉聞言﹐痛幾殞命。恍惚帆檣歸送﹐妒煞紙舟﹔依稀僕婢來迎﹐諱題林字。凡此阽危之甚﹐皆由眷戀之深。此上蒼可以鑑其誠﹐非愚昧所能窺其奧也。不料妖花放後﹐頓起狂波﹔美玉捐時﹐遽膺厲疾。因相思而抱恙﹐無知語偶露眞情﹔奉嚴命以成婚﹐多病身勉爲弱婿。方幸藍橋有路﹐誰知白璧無緣。擎蘭炬以照芳容﹐驚非佳耦﹔入桃源而沈孽海﹐誤作新郎。當玆恨滿之時﹐卽是登仙之候。嗚呼﹗元機乍破﹐已無續命之湯﹔素願莫償﹐竟乏再生之藥。慨素幃之闃寂﹐音沈少雪雁之傳﹔睹丹旐之飄零﹐花落任紫鵑之泣。簾前鸚鵡﹐仍歌舊主之詩﹔穴底鴛鴦﹐疇作佳人之伴。壁懸遺掛﹐窗剩殘絨。期系臂於他生﹐此生已盡﹔訂畫眉於再世﹐隔世難逢。未偕秦鳳之簫﹐先返彩鸞之旆。逾時聞訃﹐哭往泉臺﹔幾處尋蹤﹐未登鬼籙。地下搜求莫遇﹐乍疑名列仙班﹔人間號慟難聞﹐俄復身還塵世。旣而殘軀小健﹐憑弔蕙棺﹐往事須追﹐長枯血淚。慘矣牀頭回首﹐猶呼濁玉之名﹔悲哉鑪面飛灰﹐盡毀香奩之稿。悼仙蹤之西去﹐視含僅有小鬟﹔囑旅櫬之南歸﹐到死不忘故土。嗟乎﹗靈根拂劍﹐果絕長生﹔藥圃經霜﹐花無獨活。聽斯傳語﹐誓不苟延。因存忉怛之思﹐弗惜殷諄之問。始知瑤臺促駕﹐鸞笙鳳管齊迎﹔貝厥垂旌﹐月姊星娥曲引。特非目睹﹐畢竟心疑。昨因幻夢之靈﹐重瞻環珮﹔恍入太虛之境﹐復望釵鈿。白玉雕欄﹐護靈苗之搖曳﹔碧紗繡帳﹐籠瑞艸之紛披。頓悟金繩﹐願登寶筏。在妃子欲報沾濡之露﹐偶戲愛河﹔而濁玉難補離恨之天﹐終成頑石。自此熔開慧眼﹐悟今是而昨非﹔割斷癡情﹐證前因與後果。玆值夢覺之期﹐用述曩時之槪。妄冀香魂之陟降﹐默伺鄙意之虔恭云爾。靑靈子

予昔館於邑城東趙氏﹐主人好扶乩召仙﹐其沙盤所素具。一日﹐雨後無事﹐有友人來訪。予與友焚香扶乩﹐半晌﹐有仙至﹐自稱靑靈子﹐云「萍水相逢﹐緣亦非淺。」談論頗不俗。語及日食之說﹐仙云「此事自西人論之而始明。本日月對光﹐中隔一地﹐亦度數使然耳。古史於日食必書﹐用以警惕人君﹐使不敢失徳。斯乃古聖之深意﹐在昔未嘗不知其理﹐特未明言。意謂君若不畏天﹐尙孰畏哉﹖此王荊公所以開罪名教也。」或問曰「西人云﹐如中國日食之某日﹐卽外國日食之某日。合中外眾國觀之則爲一日﹐豈一國之君失徳﹐眾國之君皆失徳矣﹖卽昔列國之君眾矣﹐又豈君徳之盡有虧乎﹖不應如是也。」仙云「所謂君徳者﹐指中國之天子言。莫尊於中國之天子﹐四夷之君﹐莫能比倫也。」或又曰「自天視之﹐凡君皆其子﹐殊無厚薄之分﹐豈有異乎﹖」仙曰「自天視之﹐𨿽皆其子﹐然子中有長男﹑次男﹑少男之分。中國之君﹐天之冢子也﹐其所示之象﹐自應以中國爲斷。如南北朝熒惑入南斗﹐梁武帝跣足下殿以禳之﹐而終應在西魏﹐梁武不勝其慚。𨿽史冊編年以梁爲正統﹐然梁元爲魏所殺﹐後梁爲魏所立。是其屬國一綫之傳﹐得延數年﹐皆北魏之力。而陳終爲北朝混成一統。以時勢論﹐則北朝勝於南朝矣。由此而觀﹐不可知中國君之尊哉﹖」其論頗新﹐錄之。

醉茶子曰﹕扶乩召仙﹐江湖術士恆爲之﹐大抵皆其手法使然﹐眞仙未必應念而來。故予每扶乩多不驗﹐足徵其僞。願世之占凶問疾病者﹐勿爲其所惑。獨眼龍

邑陳氏宅多怪異﹐而黃鼠尢繁。有老僕設機繩於屋頂﹐而餌以雞﹐潛伏執繩以待之。夜有羣鼠過﹐一鼠曰「雞甚肥美﹐可分食之。」一曰「勿冒昧﹐是殆將擒我輩也。我輩豈易擒哉﹗兒等共持其繩﹐我自攫其雞。」乃伏身入。僕急掣其繩﹐遂獲一巨黃鼠﹐乃納於囊而縛其口。眾鼠驚散。鼠作人語﹐軟言央求﹐不聽。已而怒罵激僕曰「敢摔我乎﹖」僕云「烏得不敢﹗」舉而力擲之。及地﹐則囊空而物遁矣。旋聞檐際笑曰「我獨眼龍固無恙也﹐其柰我何﹖」從此大作祟。僕寢﹐拍其頭云「速醒速醒。」及寤則遁矣。再寢則揉其目﹐掇其耳﹐或息燈﹐拋土﹐擲磚瓦。僕惡而復設計擒之。鼠曰「摔我。」僕云「前被汝誑﹐今不復然。」問﹕「將何爲﹖」曰「投汝於沸湯而煮之。」鼠云「速出我﹐任汝烹而。」翁曰「不能。連囊煮耳。」鼠大呼曰「若是危矣﹗我獨眼龍不能活矣﹗」僕煮而解視﹐巨黃鼠果一目眇。

醉茶子曰﹕天下之利藪﹐危機伏焉。身旣蹈之而猶不攺悔﹐勢不至殺身不止也。可危也夫﹗賣書叟

董生﹐山左人﹐品格出眾﹐聰敏過人﹐見者皆推爲大器。有賣書叟常至其塾﹐善星命之術﹐推其造云「生年四十便爲封疆大吏﹐終其身可位列侯王。」已而生入泮食餼﹐年月與叟所推算者若合符節。生奇之﹐結爲知交。叟不能負販﹐亦與過從﹐且常有饋遺﹐情倍莫逆。生凡有疑難事﹐煩叟占之﹐無不驗﹐愈加敬重。一夕﹐畱叟共飲﹐天晚﹐雨至﹐止叟宿。叟囑云「予醉眠後﹐萬勿私窺。」生諾之。而叟諄誡至再﹐生心轉疑。至夜﹐雨止﹐入其室瞰之﹐見有一大蠍虎伏榻上﹐長與人等﹐始恍然悟叟之爲精靈也﹐急抽刀乘其睡而斬之。夜夢叟至﹐顏色慘怒﹐謂曰「予本以汝前程遠大﹐思托宇下以避雷劫﹐不圖竟遭汝毒手﹐使我數百年之功﹐若一朝灰燼﹐痛恨何如。與爾相好多年﹐素無仇怨﹐旣窺我隱﹐絕交可也﹐乃竟忍心害理如此﹗此切骨之仇﹐誓必相報。」大喝一聲﹐生爽然而寤﹐心甚恐。於是多延術士﹐貼符誦咒。從此緇黃方士不離其門。後惑於白蓮教﹐習煉紙兵豆馬之術﹐招集亡命﹐漸蓄異志﹐占據數山﹐自稱爲王﹐官軍不敢當其鋒。後僧王統大兵至﹐撲滅之。生全家被擒﹐駢誅焉。

醉茶子曰﹕妖旣通靈﹐不爲人害﹐董生亦忍矣哉。顧相交莫逆﹐一旦反顏者﹐天下豈獨董生哉﹖獨怪妖叟長於星命術﹐旣能爲董生占﹐何不能爲己身占﹖旣能占董生功名顯達﹐何不能占董生心術陰險﹖旣占董生之可以庇己﹐何不能占董生之殺己﹖然則占卜之術﹐卽惑世之術耳。天榜

邑先達邵君玉淸﹐元旦夢有人牽一騎﹐狀如騾﹐頂矗一角﹐促之騎。至一處﹐仿佛衙署。仰見懸榜﹐己名在第三﹐籍貫皆符。每名下均有批語﹐多不暇記﹐惟記己名下注「孝弟可嘉」四字。壁上有懸牌云「二月初八日小直沽火。」視畢﹐其人復促之還。至家門﹐一驚而寤﹐乃粘條志之。至期﹐小直沽被災﹐果如所夢。未幾捷南宮﹐殿試鼎甲。斬蛇將

武弁趙某﹐惡蛇﹐見輒殺之﹐眾呼爲斬蛇將。一日適野﹐叢薄間有大蛇粗盈握﹐趙擊以刃﹐夭矯不馴﹐乃乘間斷其首﹐蛇屈伸旋斃。弁歸營﹐覺頭目眩暈﹐體甚不快。因乘輿歸家﹐夜臥覺有物如冰﹐橫搭其腹﹐頗類蛇。急呼其母﹐取火照之﹐見有一無首大蛇﹐蜿蜒牀褥間﹐血猶殷濕。母驚號﹐物忽不見。弁嘆曰「予不起矣﹗」因述其所爲。母急延巫覡祈禱懺悔﹐巫作蛇語曰「殺我抵命﹐誰惜汝飲食耶﹖」未幾旋卒。

醉茶子曰﹕蛇𨿽毒物﹐苟無害於人﹐不必殺也。而蠢然之物﹐竟能報仇﹐可知素靈夜啼﹐靑衣搗藥﹐若非特出之人﹐焉能免於禍哉。藍怪

劉某﹐山左人﹐寄寓於津﹐夜臥吸煙﹐覺涼風颯然﹐肌膚起栗。怪而視牀前﹐立一藍面大鬼﹐冠服皆藍﹐髙幾及屋﹐眉目悍怒可畏。張口向劉噓气﹐便覺身冷如濯冰水﹐寒戰不可耐。劉固武勇﹐拔佩刀逐之。鬼出寢室而沒。歸臥片刻﹐又覺身冷。視之﹐鬼又至﹐又逐之而沒﹐已而復來﹐一夜不堪其擾﹐至天明始寂然。隔數日﹐復如前狀﹐甚患之。或勸其移居他室﹐不從。不得已呼僕伴寢﹐鬼果不來。遣僕去﹐則鬼旋至。乃畱僕越數日﹐鬼來如故﹐但僕無所見﹐惟覺冷耳。又招數人伴寢﹐而鬼仍至。劉形銷骨立﹐委頓不復如前善斗矣。未幾臥牀不起﹐諸人亦懼而辭去。惟僕蒙被臥其側﹔日漸危殆﹐無計可施。一夕﹐方撐拒時﹐見其亡母立牀前﹐以身避蔽。而鬼髙過其母﹐俯吹之﹐其虐益甚。自思遭此其禍﹐致憂及泉下老親﹐不覺失聲大痛﹐鬼退後三四步。已而復來﹐纏繞將半載﹐終以是殞命。

醉茶子曰﹕七尺之軀﹐意爲鬼吹而殆﹐事亦罕聞。然太剛則折﹐勢所必然。旣無戰勝之才﹐又無退避之意﹐其敗也宜矣。而泉下慈親猶來護庇﹐嘆人之於子𨿽死不忘﹐爲人子者當何如報其親哉﹖顧孝念一萌﹐鬼卽稍退﹐而終不能不索其命。得毋結怨已深﹐非小善所能抵者﹖非余之所知也。狐伏妖

劉生者﹐直隸人﹐傳者忘其何縣。就完縣集鎭鹽館﹐其居鄰俱農家。劉偶步村外﹐見有一女子﹐靑衫素裙﹐其貌裊娜﹐發綰髙髻﹐頂颭絨球﹐紅艷灼灼。怪其不類農家女﹐因向前試排以言。女殊不靦腆﹐娓娓淸談﹐自云「幼無父母﹐寄養外家﹐不圖妗子虐遇。思得一善地避之﹐雜閨中幼弱﹐誰肯相假者﹖」劉云「僕鹽廠後院有屋二楹﹐可以隱匿﹐晝則閉卿於室中﹐夜則與僕同榻。有一役本村人﹐每晚遣其歸家﹐我輩無所忌焉。待予還鄕﹐從吾可也。」女悅其計。劉急告以門徑所向﹐女云「奴知之。」至晚﹐劉先遣役去﹐而女果至﹐遂與寢處。膚白如玉﹐肌膩如脂﹐驚爲奇遇。如是二三日﹐偶爲役所遇﹐倉猝間﹐劉頗窘﹐而女殊坦然。役若未之見﹐心怪之﹐轉思二三日未聞女言饑渴﹐未見女出便。旋益疑﹐苦詰之﹐女始言爲仙。劉溺之﹐情倍篤。未幾病作﹐居停遣歸其家。女隨至﹐家人俱未睹。劉托言養靜﹐獨居一室﹐漸淅憊不能起。有劉之表戚王某﹐無業遊手﹐性復貪暴﹐恆寄宿於其家﹐無錢賭博﹐輒掠財物﹐劉厭之﹐未能絕也。偶爲友人邀去山中收糧﹐閒遊曠野﹐見石窟中臥一物﹐似貓而巨﹐毛毳光澤可愛。近前撫之﹐物酣睡未醒﹐抱之歸﹐縛以繩。物醒﹐作人語曰「予天狐也﹐其事甚忙﹐偶貪杯酒﹐誤爲爾獲。速釋我﹐不然﹐兩俱無益。」曰「聞狐仙善能致財﹐厚贈我﹐則釋之。」狐曰「我不敢妄以福澤加人﹐請與君結爲昆弟。有急事呼我卽至﹐代君分憂。此卽所以報厚徳也。」曰「子休矣﹐爾出沒不測﹐我何處尋爾﹖」曰「我好酒﹐汝以酒一壺﹐香一炷﹐禱之﹐我卽至﹐不汝誑也。」王慨然釋之﹐轉瞬不見。次日﹐王設香酒﹐如法祈請﹐飄然自室墮﹐則白須老叟也。問﹕「何事見召﹖」王曰「無事﹐特試之耳。」叟曰「僕奉天職﹐公務頗繁﹐殊無暇逸﹐無要事切勿妄瀆。」拂袖遂去。王詣劉家﹐見劉憔悴﹐詢其家人。云「巫醫乏術﹐旦夕人也。」因泣下。王慨然曰「予有盟兄﹐可生之。」眾拜求救﹐擬以車迓﹐王曰「彼天上神也﹐何以車爲。」囑眾設香案。王舉酒拜禱﹐叟果至﹐引至病所。叟云「易耳﹐爾輩俱回避﹐惟吾與病者在室﹐則可除其患。」王問﹕「是何妙術﹐而禁人窺視﹖」叟曰「無他﹐恐君膽怯也。如必欲看﹐亦無妨﹐但無庸驚怪耳。」王諾之。叟持利劍作法﹐旋見室中風起﹐從承塵上出一黑蟒﹐身粗如梁﹐頂赤色如丹砂﹐徧身鱗甲﹐黑亮如漆﹐蜿蜒蟠屋內幾滿。叟出﹐躍登檐端。蟒從窗欞中探身出其首﹐仰望檐際﹐似甚恐懼。叟曰「爾數百年功力﹐柰何忽起塵念﹖戕人誤己﹐遽遭天譴﹐豈不可惜﹖吾念爾修煉非易﹐姑釋汝命﹐速往山洞中服气煉形﹐以求正果。如再蹈塵障﹐定不汝活﹗」蟒點首垂淚﹐駕風而去。叟自檐下視病者曰「少年無知﹐幾遭大禍﹐焉有邂逅相遇而成佳耦者﹖」贈以藥﹐出門不見。劉服藥後﹐健壯如初。

醉茶子曰﹕邂逅相遇﹐遂成嘉耦﹐而幾乎以此殺身。輕佻有何益哉﹖昔人云「天下之至便宜者﹐必有不便宜在。」其此之謂乎﹖魂歸

邑陳姓從軍南省﹐歿於戰陣。家人得信﹐諱之﹐其妻某氏不知也。有友人並力歸其柩﹐將至之夕。其妻與女寢﹐女忽夢其父浴血立其前﹐驚寤﹐呼其母。氏醒﹐仰見陳立窗上﹐渾身血污﹐片刻始不見。起喚其弟﹐詰之。弟不能隱﹐告之。舉家悲哭。及天明﹐其友送柩至。噫﹗事亦奇矣。

醉茶子曰﹕慷慨從軍﹐敢爲身死﹐其英靈固不泯也。而魂隨柩歸﹐可見人之遺骨亦自鄭重。故埋骨掩胔﹐仁人善政﹐是知通幽明之理者﹐其惟聖乎﹖判官

邑紳某﹐性至孝﹐母歿已久﹐思念不忘。偶扶乩召仙﹐或焚以請城隍之符。乩書云「吾城隍差役黃老也﹐奉命來問何事﹖」某云「先母謝世多年﹐今在陰曹何處﹖得毋有所苦耶﹖」黃雲「不知﹐俟歸查之。」遂退。越數日﹐又焚前符。忽窗外狂風驟起﹐屋中几案震響﹐沙盤颯颯﹐飛越作字﹐猛厲大書「判官到﹐索酒。」急供一大斗﹐須臾淨盡。問何事見召﹐仍以母詢。乩云「已入轉輪﹐可勿問也。」問﹕「黃公胡不來﹖」曰「披奉公出差矣。速送。」眾俱驚懼﹐焚符送之。遂罷扶乩之戲。

醉茶子曰﹕觀此則輪回之說定非誣妄﹐而黃老之爲神亦可信矣。予昔遊武遂﹐有劉生能召仙。書符焚之﹐仙至。時有覡能走無常﹐亦在座。乩云「諸君扶乩太勞﹐吾亦疲於作字﹐可遣彼口代予手可也。」覡乃作仙語。或問﹕「陰司信有之乎﹖」曰「有。陰曹之賞罰必明﹐黜陟必當。凡負君之賊﹐敗國之臣﹐當日受其爵﹑享其祿者﹐至此必罹其禍。昔日積善之家﹐修徳之士﹐於世窮其身﹑厄其遇者﹐至此則蒙其福。陰曹所以補陽世之闕也。」問﹕「鬼猶念其屍身否﹖」曰「人之生時﹐無尺寸之膚不愛﹐無尺寸之膚不養﹐豈魂旣離殼﹐卽不相關﹖無是理也。」問﹕「奢儉太過﹐皆有冥報。奢則宜矣﹐儉胡爲然﹖」曰「儉者廉﹐何罰之有﹖惟儉而刻薄待人﹐多生機械﹐貪婪取物﹐慳吝聚斂﹐鳥得不罰﹖」問﹕「宋儒無鬼之說固偏﹐釋氏輪回之說非妄。然死卽托生﹐往往見於載籍。顧此死彼生﹐轉易之間耳﹐鬼安在﹖若云有鬼﹐必不托生而後可。若云無鬼﹐世之見鬼者比比﹐鬼之報怨報徳者恆有﹐其故何也﹖」曰「輪回之事﹐有當入不當入﹐與夫遲早先後之異。《傳》云﹕新鬼大﹐故鬼小。非其驗與﹖至旋死旋生者﹐不在此例。」問﹕「溺死縊死鬼皆求代﹐何也﹖」曰「冥中惡人輕生﹐故不許速入輪回﹐非有代者不可﹐使知鬼趣之苦﹐所以警將來。」曰「不離鬼趣﹐惟鬼知之﹐人未死﹐不知也。縱使鬼知悔懼﹐何以戒人不輕生﹖且縊或由己﹐若無意落水溺死者﹐非自輕生﹐何亦靳之不使托生耶﹖」曰「天下無無獘之法﹐積重難返也。」問﹕「世之見鬼者﹐云多在墻陰廚間廚內﹐他處則少。然則鬼與人雜處於坐世矣。而何以死而復生者﹖有雲路徑生疏﹐或荒沙漠漠﹐又有云城郭衙署﹐是冥府矣。不知陰曹另有一世界不在塵寰耶﹖抻卽在塵寰耶﹖然則卽世之廟宇耶﹖」曰「在虛無縹緲之間而已。」其所論近理﹐第云在虛無之間﹐必如蜃樓海市矣。惜予當日未之深究也。某生

邑某生﹐自書院肄業歸。時已三鼓﹐忽思狹邪遊。城西固多靑樓﹐然皆殘花衰柳﹐殊不足觀。是夜云陰月暗﹐不辧路程。信步至一處﹐茅屋數椽﹐髙僅過肩﹐檐際微透燈光。推扉入﹐則屋小僅容其身。一婦人背燈坐﹐生略通數語﹐遽解衣登榻﹐擁婦共臥﹐漸入黑甜。偎傍之際﹐頓覺北風烈烈﹐冰雪砭骨。驚寤四顧﹐並無屋宇﹐身臥一敗棺板上。大雪漫漫﹐殆將半尺。旁一骷髏橫陳﹐亦爲雪沒。駭極﹐起覓衣履﹐渺不可得。數步外見其敝裘在雪泥中﹐浸潤半濕﹐被之﹐狼狽而返。歸家後大病﹐旋斃。以非佳事﹐故諱其名。

醉茶子曰﹕其爲衰气所感與﹖邪心所致與﹖然不作北裏之遊﹐縱使遇鬼﹐亦何至赤身僵臥﹐終以此殺身哉﹖是足爲遊蕩者戒。卞某

邑有卞姓者﹐從軍南省﹐以功得千總﹐充哨官。請假歸﹐娶妻華氏。完婚夕﹐入室﹐與妻並未交談﹐甫就枕﹐便昏昏酣睡。夢一長髯老道士﹐身著黃袍﹐領一女子﹐雲鬟髙髻﹐貌亦都雅﹐謂卞曰「今夕良辰﹐宜成大禮。」彊使二人交拜﹐促之入帷而自去。視女子羞容可掬﹐恍惚似與交合﹐未幾已遺。甚惡之。醒則紅日半窗﹐視新婦已整妝坐。恐人誚其晏起﹐亦急著衣出室。時人客紛紜﹐內外酬應。午饌畢﹐突有急差至﹐需卽登程。乃與眾同往至湘楚營。時賊氛猖獗﹐公務甚繁﹐未獲閒暇。又二年始得歸。及至家﹐婦於前一日死矣。初﹐卞之離家也﹐未免有新婚之戀﹐往往夢歸家見其妻﹐卽婚夕夢中之人﹐言語起居與醒時無異。每隔三五日﹑十餘日必夢見之。歸而妻亡﹐不得已膠續鄰村邵姓女。親迎後視之﹐殆夢中人也。婦亦眈眈然審視﹐若相識者。詢之婦﹐初不肯言﹐後漸狎﹐云亦嘗夢有髯道人引之來﹐時日吻合。彼此詫異。甫一日﹐又出差﹐半載卒於軍。婦有遺腹﹐生一子﹐守節終其身。計卞與邵氏爲夫婦僅月餘﹐而神交則五載﹐前婦並未成爲夫婦也。

醉茶子曰﹕世謂夫婦必須前緣。使卞與華氏無緣﹐何必爲此幻相﹖使卞與邵氏有緣﹐何以令其神交五載而爲夫婦僅月餘哉﹖是不可解矣。夫婦𨿽曰天倫﹐終由人合。人生得賢婦﹐則終身享其福﹔得悍婦﹐則終身受其殃﹐如附骨之疽﹐欲去不能也。聞西人娶婦共居三年﹐男女有不如意者﹐任其離散﹐迥不彊合。所謂有情者爲眷屬﹐亦甚便矣。邑有士人多納小星﹐其妻不妒﹐嘗謂夫曰「俗云妻不如妾﹐妾不如娼。今始信矣。」士曰「凡婦女如魚﹐昔人謂妾如鰣魚﹐味美而難得也﹔娼爲豚魚﹐味美而有毒也﹔尼爲鱔魚﹐嗜之者以爲美﹐否則終身不食也。」妻云「我名何魚﹖」曰「咸魚耳。家常便飯﹐殊無佳味也。」妻大笑云「我是大咸魚﹐於人何所不容﹖金釵十二﹐任君置之﹐吾不禁也。」灑脫無酸意﹐亦可風矣。狐醉

邑宋君鏡波﹐從軍江浙﹐辦理糧臺事件。有樓五楹﹐與同人共居樓下﹐樓上安閒。一夜﹐同人皆寢﹐聞樓上有笑語聲﹐宋睡夢中未暇細辧。俄見燈光透下﹐乃起登樓瞰之﹐見銀燭金樽﹐杯盤狼藉﹐有數狐現形醉眠樓板上。急下呼同人共視之﹐則烏有矣。後訪臨路飯店﹐於是日失去酒肴若干﹐旁置銀一裹﹐適符其價﹐蓋爲狐所取也。

醉茶子曰﹕暢飲髙歌﹐興復不淺﹐而一經飲醉﹐則醜態百出﹐猶不若狐之靜臥安眠也。疾異

癅中有黃雀﹐癰中出彩雉﹐載於古編。靜邑有鄕人陰頭忽生一癅﹐始如豆﹐如彈丸﹐漸大。頗礙便溺﹐後竟點滴不通﹐待斃而已。有張姓者﹐以刀割破﹐得二小石如棋子﹐敷藥竟愈。不知气血何以化爲石﹐莫解其理也。若砂石淋﹐則砂石如粟﹐在膀胱中﹐其砂石有大如桑椹者。蓋腎味本鹹﹐經火煎熬﹐如海水成鹽﹐不足奇。惟西醫能剖出之﹐中國醫不能也。有於某寄居津門﹐臂生一癅﹐大如茄﹐已經數年。爲醫士剖破﹐有極大蛣蜣約二十枚﹐出則展翅俱飛去﹐急捕得數枚﹐存之﹐而癅自此痊。牛龍

山左郭某﹐貿易於楡關。一夕歸稍晚﹐將近村﹐暴雨欲至﹐瞑色四合﹐𨿽未傾盆﹐而林嘯風簫﹐云埋月鏡﹐甚覺恐怖。見田隴上臥巨牛四頭﹐其色有靑有黃﹐頷下均有長須鬖鬖垂尺許﹐如山羊狀。歸語同人﹐怪牧人懶而物主疏也。識者曰「此龍也。」俄而震雷走空﹐天雨如注。

醉茶誌怪卷二點金石

邑李某﹐夜烹羔羊﹐香噴戶外。有白須叟推扉入﹐曰「肉味良佳﹐願嘗一臠。」李欣然爲設匕箸。叟倚牀坐﹐自言流寓鄰寺﹐慕君髙雅﹐故前來就食。二人對飲﹐叟量頗豪﹐十觴不醉﹐李頹然臥眠矣。及醒﹐叟已去﹐遺一小石﹐大如彈丸﹐光華五彩。置磁杯中﹐杯化爲金。急出訪叟﹐遠近並無其人。益以爲仙。歸而覓石不得﹐詢之家人﹐云「棄諸水。」李懊悔良久﹐乃藏杯於篋。

醉茶子曰﹕不拘小節﹐定是名士。叟縱非仙﹐亦名士之流矣。而一飯之恩﹐卽以金報﹐知叟非無心者也。倘能傾蓋訂交﹐其言論丰采﹐更必有大快人意者。柰何冒然而來﹐復飄然而去﹐殊堪爲李君惜矣。村女村女某﹐生而兔唇﹐以故長猶未字。性賢孝﹐代母操作﹐不憚勞苦。適野餉父﹐途遇老嫗﹐顧女云「好个美姑娘﹐面貌端好﹐缺唇實醜人也。」女云「生而如此﹐可爲柰何﹖」嫗云「吾爲爾醫之﹐願否﹖」女拜求術。嫗探籃中﹐揭饅首薄皮少許粘之﹐以唾貼唇缺處﹐囑勿輕笑﹐三日可保長成。女喜展謝﹐其人已渺﹐驚爲遇神。謹遵其教﹐唇果完好﹐貼處色白﹐常如敷粉。

醉茶子曰﹕萍水相逢﹐遽行仁術﹐神仙豈好事哉﹐亦以其賢孝所感耳。不然﹐世之所稱十不全者﹐何不見有神施治也﹖花娘子

徐州士人寢疾﹐忽聞聲細如蠅﹐呼曰「花娘子遣奴來迎郎君﹐可速行也。」視之﹐枕畔立一小美人﹐身髙三寸許﹐彩衣鮮潔﹐眉目姣然。驚以爲妖﹐唾之。美人曰「不聽奴言﹐當使靑兒來﹐不容郎君不去也。」王呼其妻共視之﹐見美人反身去﹐從容入牀後而沒。蓮鉤踐塵﹐迹如麥粒。舉家惶恐﹐倩人守之。忽執炊媼呼曰「予靑兒也。花娘子延郎殊無惡意﹐何拒之深﹖」其妻曰「素無怨隙﹐何太相纏﹖」媼曰「花娘子蓄有雪藕﹐邀郎共啖。」其妻云「藕可將來﹐郎病﹐不願行也。請爲敬謝娘子。」媼忽寤。次晨﹐見枕畔置細藕一段﹐皎白如晶﹐怪而詢家人﹐俱不知自何來。妻欲弈之﹐士不可。啖之﹐味殊甘脆﹐疾大瘳。冀美人再來﹐而殊杳然﹐後亦無異。水鬼

瞽者某﹐將出西郭﹐路經城隍廟前﹐有人牽其杖云「去此數武﹐煩先生一推賤造。」瞽隨之至廟後池邊。瞽識其處無人家﹐怪詰之。其人云「他無所求﹐水中涼爽﹐屈君共浴耳。」瞽力辭不願。其人曰「水中別有佳境﹐遠勝陸居。」瞽大嘩﹐其人始捨去﹐殆水鬼求代者也。次日﹐褚氏子溺死其處。

醉茶子曰﹕覓人作替﹐而欺其瞽﹐鬼眞譎而不正矣。彼世之設計陷人於坑坎者﹐皆將視人如瞽矣﹐可勝嘆哉﹗女化男

邑有孝女某﹐已許字於人矣。其父母老而無子﹐日以嗣續爲憂。女抑鬱不樂﹐遂日夜虔拜北斗﹐誠敬有年。一夕﹐神障於庭﹐赤髮朱髯﹐面貌獰惡。問何所求﹐女對以願化男子﹐以承宗祧。神頷之﹐遂不見。次日覺腹中暖气蒸蒸﹐下達隱處﹐捫之則陽在下也﹐儼然丈夫矣。言其情於婿家﹐遂絕婚。好事者以其婿之妹妻之﹐生二子﹐奉親終老焉。

醉茶子曰﹕女豈木蘭﹑緹縈之流與﹖何其志之誠也﹗夫誠能格天﹐況誠而出於孝﹐天有不憫之者乎﹖而造物之巧﹐卒能易巾幗爲須眉﹐蓋許其孝而成其志矣。若非孝﹐則人妖耳﹐又何足貴﹖吳恭人

吳恭人﹐邑楊君紹庭之側室。夫死不悲﹐人皆疑其有異志﹐而吳自若也。一夕﹐沐浴更衣﹐入室自縊。延僧超度﹐有童子見楊公與恭人皆冠帶立壇下。

醉茶子曰﹕之死靡他﹐烈气不泯。宜其相從地下﹐神之格思也。不然﹐鐃鼓香花﹐豈郎能召致烈魄哉﹗孟都閫

孟都閫澤厚﹐鄕先達也。官膠州時﹐公餘夜坐﹐見檐際一人﹐踐瓦闊步﹐輕捷如猱。盂呼曰「丈夫有此絕技﹐當盡力疆場﹐胡爲作梁上君子﹖」其人躍下﹐跪云「此固非小人所願﹐迫於貧耳。公能援引﹐敢不自愛﹖」公許之。次日來謁﹐喚入諄誡再三﹐使充營卒。後以戰功膺職﹐卒爲善士。惜傳者忘其姓名耳。

醉茶子曰﹕一言之悟﹐翻然攺途﹐此其所以爲豪傑。若心懷叵測﹐始則欣然從﹐久則變故生﹐與引狼入室者何異﹖林某

林某者﹐酗酒滋事﹐鄰里成厭惡之。時村中有怪﹐恆夜出爲祟﹐眾激林曰「爾素以膽力自詡﹐敢與怪遇乎﹖」林曰「是不難。能爲我備牛酒﹐當擒怪來。」眾如其言﹐林攜酒一大瓶﹐乘醉坐村外。夜有物﹐髙八尺許﹐黑暗莫辧形貌﹐問林爲誰﹐林曰「我妖怪也。爾爲誰﹖」物曰「我亦如君﹐但肢體未備﹐不若君酷肖人形耳。所攜何物﹖」林對以酒﹐且勸之嘗﹐物曰「予腰不能屈﹐煩君傾我口內。」林捫其口﹐大如杯﹐提壺灌之。物贊曰「快哉﹗」頹然而倒。林急斫以斧﹐其聲丁丁﹐呼人照之﹐敗棺板也。毀之﹐怪絕。

醉茶子曰﹕一醉而玉山傾倒﹐興酣之際﹐更不知害事也。使怪不貪酒﹐林某柰何﹖卽勸以酒﹐怪若曰「吾不爲一斗折腰」﹐又焉知林不中餒哉﹖鐵貓

邑某賈﹐販鐵爲業﹐家漸裕。有善水者於海河底得鐵貓四﹐古色斑駁﹐銹花燦然﹐每器重數百斤﹐上鑄貞觀年號。賈以賤價買之﹐擬毀作他器﹐則利倍蓰。夜夢四老人來謁﹐龐眉皓首﹐闊服唐巾﹐神采俱俊逸。云「予兄弟四人﹐姓毛﹐自唐太宗皇帝徵髙麗時畱寓於此﹐已有年矣。不意爲弄潮兒所獲。今到君家﹐乞施仁惠。若肯置諸故處﹐予等當厚報長者。不然﹐有損於我﹐亦無益於君也。」某醒後﹐知爲四器之靈﹐欲棄諸汪洋﹐而心生覬覦﹐以夢爲幻﹐入鑪熔焉。未幾﹐家遇回祿﹐不能再振﹐子孫零落爲丐。

醉茶子曰﹕或曰器果有靈﹐則當自庇﹐是數所應然。何禍人爲﹖不知賈遭回祿﹐不必卽是器之報復。然旣能幻形示夢﹐靈固昭然。且彼卑辭乞命﹐毀之毋乃不仁。若能捨之﹐安知物卽無情耶﹖夫利令智昏﹐斯人類然。況放利之流﹐更無足異矣。三瘋

乞兒三瘋者﹐未詳其姓氏﹐日行乞於市。人憐其癡﹐僉樂飯之。後月餘始一見﹐或問之﹐瘋云「前者饑餓將死﹐幸三姑憐我﹐招至其家﹐食盡珍羞﹐眠臥錦繡﹐眞平生之奇遇也。不然﹐焉有今日﹖」問﹕「三姑爲誰﹐果美乎﹖」曰「彼神仙中人也﹐烏得不美﹖」問﹕「何謂神仙﹖」曰「躍舞檐端﹐飛升樹杪﹐非神而何﹖」問居何處﹐則指破寺中。次日﹐見瘋面有搔痕﹐窮詰其故。初猶隱諱﹐繼云「三姑惡我多口﹐已受責矣﹐何敢再泄﹖」好事者偕友人入寺瞰之﹐寺中殿宇傾圮﹐蓬茅塞徑。墻坳一古槐﹐綠影匝地﹐仿佛似有人迹。就之﹐乃三瘋枕石酣睡﹐身旁覆一大蠍虎﹐長與人等﹐尾搖搖掀動。眾駭奔出﹐始悟所謂三姑者﹐卽此物也。後不知三瘋所終。

醉茶子曰﹕枕石棲林﹐妖姬相伴﹐自三瘋視之﹐不知作何景象矣。詩云「聞道神仙不可接﹐別有天地非人間。」此之謂乎﹖狐革

邑北倉村趙公﹐忘其名字。讀書別墅。每月明見有物﹐獸首人身﹐潛入空室﹐窺之﹐有狐皮一具﹐折疊地上。公持歸藏之。夜半﹐物至公齋﹐跪而人語曰「我等修煉功成﹐卽無須此。今道力尙微﹐首未能脫﹐天明依然故態。倘不賜還﹐日出卽成鬼物矣。」哀求不已。趙不答。跪至曉﹐撲地化爲狐﹐自頜下如新剝者然。

醉茶子曰﹕妖不擾人﹐縱之而不必殺之。趙公所爲﹐吾不謂是。巨頭鬼

邑蕭某﹐提燈夜行﹐遇一鬼﹐髙三四尺許﹐頭大如甕﹐面色深靑﹐目炯雙燈﹐齒森長戟﹐以兩手捧頰﹐行步蹇緩。見人至﹐退避墻隅。蕭固膽壯﹐以燈柄擊其頭﹐鬼目蹙眉攢﹐似甚痛惡。釋之。歸病﹐月餘始瘥。

醉茶子曰﹕陰陽對待﹐人鬼殊途。人不能見鬼者﹐陽气勝也。若陽气衰竭﹐猝然見鬼﹐吾知其不死卽病。昔有走無常者云「人不見鬼﹐鬼無時不見人。」問其何故﹐則茫然不解。予曰「暗處視明處易﹐明處視暗處難﹐非其理乎﹖」走無常者深然其言。小夜叉

保陽士人﹐曉起入書室理文具﹐見墨牀上臥一物﹐如夜叉狀﹐赤髮藍身﹐袒臂著紅褲﹐枕墨酣眠﹐翕翕猶未醒也。士驚愕間﹐物已覺﹐翻身一躍化爲蝶﹐翩翩然破窗飛去。妖宅

邑宋氏﹐家巨富﹐宅多妖﹐飲食中常擲穢物﹐夜拋瓦石﹐毀器具﹐種種惡作﹐不足爲怪。一夜月明﹐窗有手影﹐由小而大。漸漸黑影滿窗﹐未幾如豆菽而沒。又一夕﹐有人以舌舐窗﹐片刻全窗盡濕﹐似經暴雨。忽怪風一卷﹐窗破燈滅﹐窗欞格格﹐透露星辰﹐歷歷可覽。急以火燭之﹐窗紙並無破縫。潘茂才

邑潘秀才鉞﹐晚年貧苦無子。病篤時﹐鄰人某憐之﹐扶持備至。及死﹐惟餘縕袍﹐破被污穢﹐已不堪用。某將棄之﹐夢潘云「感君髙義﹐愧無以報﹐被角內有錢票一紙﹐聊以相贈。」醒而異之﹐拆視果然。

醉茶子曰﹕生不妄費﹐死不輕棄﹐秀才之命窮﹐洵可哀矣﹗而報恩不爽﹐與古君子何異﹖天胡爲阨其遇哉﹗燈異

邑陳某赴都﹐寓通州客店。對燈坐﹐忽燈花砰然作響﹐光大如斗。中露一人面﹐容顏愁慘﹐仿佛悲啼。陳驚奔出﹐臥車上。天將明卽行﹐不知何怪。星異

邑朱氏更夫畢姓﹐夜巡更。仰見天上星斗攢動﹐聚於一處﹐矯若遊龍﹐光芒輝燦﹐片刻始散﹐四外仍如棋布。曉天文者當必有說﹐志之以俟博物君子。紅衣女

予戚韓公理堂﹐與友人邀遊城隍祠。時廊中新塑一美人像﹐雲鬟籠翠﹐艷色動人。郭視之心蕩。出寺﹐有風旋其前﹐中有一紅衣女子﹐隨風飛舞﹐頹臾衝霄而去。自此驚怖而成顚疾。

醉茶子曰﹕按紀文達公《槐西雜誌》載﹐紅衣女飛空中者﹐乃飛天夜叉。郭所見者卽是。正不必謂邪心感觸﹐土偶有靈也。劉廷楨

邑儒童劉廷禎﹐夜出不返﹐粘壁一紙云「因家中房屋窄小﹐難以用功。尋至渡口﹐有瓦房一所﹐頗甚淸雅﹐移居於此。此後聽水聲淙淙﹐與河伯爲伍﹐亦足消遣世慮哉。」家人尋之不得。次年冰泮﹐得其屍於河﹐卽所謂渡口處也。泉路悠遊﹐閔不畏死﹐是必有鬼惑之使然也。黿精

邑城中東北隅有池﹐冬夏不涸。池上一民家婦﹐夫久外出﹐病瘠而有孕。姑察其無他﹐怪詰之。婦忸怩云「夜深每來一綠衣男子。輾轉間﹐卽昏不知人﹐任其所爲而去。積今半載余矣。」姑戒其勿宣﹐夜起窺之。見男子自婦室出﹐尾其後﹐至門外﹐躍入水中。乃市香楮哭禱於水。至夜﹐男子來﹐謂婦曰「予河伯之子也﹐與汝交好﹐終未明言﹐恐以異類見擯。昨汝姑禱於水﹐河伯知之﹐將殺予矣。勢難再聚﹐故來一別。尙有一事相求﹐予齒長而無嗣﹐汝早晚臨耨﹐請將所產者悉送諸水﹐感徳多矣。」言畢﹐淚如雨﹐脫明珠四枚相贈﹐乃浩嘆而去。婦白諸姑。未幾﹐產四小黿﹐姑送諸水。忽波浪翻沸﹐漂上一黿﹐大如釜﹐置頭背上﹐蓋已斬矣。

醉茶子曰﹕黿而淫﹐知淫而無不黿者﹐彼蒼之報施不爽也。然一經哭訴﹐卽殺其子﹐老黿之家法森嚴﹐以視縱子淫蕩不忍置問者﹐得毋有愧老黿乎﹗

按﹕黿不能形交而非胎生﹐然幻形爲人﹐故不可以常理論也。理所必無﹐事或須有﹐姑妄言之﹐姑聽之可耳。一斗泉

房山山上有泉﹐名一斗。初﹐山上無水﹐居民患之。有道士募緣村外﹐謂村民曰「今日神龍過此﹐盍乞甘泉﹖」眾羅拜求術。道士曰「來矣。」遙見一人﹐擔水二筒﹐飛奔而過。道士止之﹐其人力拒。道士曰「汝不見憐﹐一方渴死矣。」彊以缽取水﹐置地上。其人怒目﹕「泄我機密。深恨老道士多口。」言畢不見﹐而道士亦渺。村人取水於缽﹐用之不竭﹐甘如醴。缽大於斗﹐故名。潮異邑有潮不過楊之說﹐事亦甚奇。每潮溢時﹐禦河潮至楊柳靑止﹐北河潮至楊村止﹐西河潮至楊汾港止﹐過此無潮。大蛤

津門某家有水缸﹐磁質古朴﹐相傳前明時物。灌注河水﹐不投礬而自淸﹐益以爲寶。有客寄宿其家﹐夜月未寢。忽有物大如栲栳﹐黑亮如漆﹐旋舞空際﹐至牀邊。客麾以肱﹐臂脆然折﹐卽失物所在。大嘩。主人破扉入﹐客已不起。尋其血迹﹐入缸後發之。缸下淸水盈盈﹐一大蛤長三尺﹐闊半之。破其殼﹐得客半臂﹐方悟水自淸者﹐蛤在缸下故也。城南三則

邑城南三里許﹐名黑牛城。地本曠野﹐每霧天﹐輒有城郭﹐雉堞敵樓俱備﹐天晴卽杳。或云遼蕭后故址﹐未可考也。我津去海非遙﹐或卽海市山市之類。

有南人在津候補﹐術精堪輿。望城南有旺气﹐遷葬其先人骨。夜風雷大作﹐破冢出棺。又瘞又破﹐幾爲雷火所焚﹐懼而止焉。

有邑人卜葬其處﹐掘土三尺﹐見平磚一層。旁一人止之曰「發磚則气泄而地無用矣。」術人力主發之。磚下皆淸水﹐有一蛇一蟹﹐纏繞而出。其人浩嘆而去。張七十

武遂農夫張七十﹐夜聞扣門聲甚急。出視﹐有二役立門外﹐見張出﹐曳衣急竄﹐奔波不知近遠。至一處﹐仿佛蘭若﹐入則差役紛紜﹐又類衙署。驚疑間﹐忽遇鄰僧。僧死已久﹐見張﹐驚謂二役曰「此不在數﹐何便勾來﹖」二人亦悔﹐棄張各去。張挽僧求救﹐僧云「可隨我來。」引至一院﹐曲榭回廊﹐棟梁煙黑﹐彎環甚遠。又入一門﹐見骸骨狼藉﹐屍積如山﹐院中連列十餘巨釜﹐眾健夫折骸以爨﹐碎割屍骸投沸鼎中﹐烈焰飛紅﹐腥風殆不可忍。張不覺失聲。僧云「毋畏﹐不殺爾。」向眾喃喃﹐不知何詞。卽有數人疊屍墻下﹐髙與垣齊。僧挽張踏屍而上﹐至墻頭﹐僧力推之。張躓墻外﹐驚定審視﹐乃饒陽城下。徘徊間﹐家人尋至﹐蓋失去五日矣。此事殊令人莫解。果爲陰曹﹐何以勾生人﹖謂爲陽世﹐何以有鬼役﹖究不知是何幻境。白衣婦

楊靑驛舟人﹐夜泊河幹。有少婦呼渡﹐顏貌甚麗﹐凶服練裙。詰其何往﹐云「自母家歸。」問家何處﹐不答。旣渡﹐酬以錢十枝。舟子怪而尾之﹐迆逶數里﹐至一村寺﹐推扉遽入。舟子邀村人共搜之﹐見婦面墻立。近迫之﹐乃白楊棺板也﹐火之。次日薄暮﹐婦至河幹﹐責舟子曰「吾喪神也﹐閻君命我有要差﹐幹爾甚事﹖且我渡河酬以錢﹐更不負爾。何故毀我所憑﹐致我誤公受責﹖此怨誓必相報﹗」舟子大號﹐鄰舟咸至。婦展白袖風旋而去﹐至夜﹐舟子溺死。

醉茶子曰﹕少婦夜渡﹐窮詰顚末而尾之﹐其心之叵測可知﹐死於非命﹐不亦宜哉﹗邪僻者盍鑑諸此。殃神

張某好私窺人室。夜至一家﹐茅屋逼仄﹐環以秫籬。聞窗中細語噥噥﹐似興雲雨。舐窗窺之﹐見牀前停一屍﹐覆以紙衾﹐旁一白衣婦掩面悲泣。燈光暗而忽明﹐幾上坐一大鬼﹐髙幾齊屋﹐黑面紅須﹐狀甚醜惡。左臂架蒼鷹﹐雙翼鼓動。張驚斃。及蘇﹐天已明﹐狼狽而返。小獼猴

束鹿田叟﹐薄暮立棗林下納涼。一物墮肩﹐視之﹐小獼猴也。如蛛長寸許﹐茸毛赭色。拂之落地上﹐緣木而升。目送之﹐直至林巓。復有兩三頭﹐若相接引。急喚人至﹐共撲之﹐不可得矣。或云「狐所幻也。」漁洋《池北偶談》載﹕東粵順徳縣有赤蝦子﹐狀如嬰兒﹐極小﹐坐於樹杪。又有豬都﹑人都﹑鳥都﹐亦小兒女生樹上者﹐此或其類與﹖泥女

慶都有古寺﹐多年剝落﹐亦無僧住持。後殿站像有侍婢﹐衣裳鮮潔﹐容光鑑人。有狂生姚某﹐見而情動﹐戲題一詩於其襟云「巫峽巫山幾萬重﹐不知神女在何峯。陽臺料得難相遇﹐從此思縈五夜鐘。」歸齋冥想﹐夢寢頗勞。忽聞院中環佩琤然﹐隔窗視之﹐一女子步月而來﹐叩扉請入﹐卽廟中之侍婢也。士狂喜﹐納入求歡。女曰「如此狂暴﹐妾卽去。」生釋手。女含笑坐生膝﹐回顧流盼﹐芳香襲衣。生神蕩情搖﹐莫知所措。俄覺雙股重壓﹐痛不可忍。細視非女﹐乃廟中石屓贔也。轉側不能﹐腿骨欲折。急呼人至﹐覓數健夫始舁下﹐雙膝廢矣。輕薄之行出於士子﹐豈習气然與﹖而以淫詞褻瀆神﹐宜其獲顯報也。舞筆弄墨者戒之。小老虎

邑有農夫﹐見田間烏與蛇鬥。掘其下﹐得元寶二枚。懷歸﹐自以爲暴富﹐杜門不出。爲傭家人促之﹐輒云「有此壯膽物﹐何屑爲人役﹗此後須人求我﹐我更何求於人﹖」呼銀爲小老虎﹐閒時把玩﹐或拋向空中﹐以爲戲。一日誤落頭上﹐患風身斃。醫藥棺殮﹐洽敷其用。

醉茶子曰﹕垂死而得金﹐何幸也。然無金不死﹐豈農無納財之福與﹖果使不貪爲寶﹐又何致死於金哉﹗嗚呼﹐農謂金爲虎﹐吾謂猛於虎也。彼虎視眈眈者﹐可不愼耶﹖瓜異

房山張姓有瓜園﹐遣傭某獨守。適有布客經其地求飲﹐傭與之水。窺其貨物﹐利之﹐乘其不意﹐突以鐵鍤斫其腦﹐立斃﹐瘞屍畦下。人不知也。及瓜熟時﹐畦中苗蔓盡枯﹐獨一畦枝柯茂盛﹐結一瓜大倍於常。園主奇之﹐獻諸驛官。官喜﹐剖食﹐旣破﹐並無瓠瓤﹐腥血流溢。怪而招園主詢之﹐主莫解其故。於是同官往驗﹐見殘柯斷蔓猶存﹐使人掘畦下﹐得屍﹐根自口中出。嚴訊傭﹐備言其實﹐乃詳縣而置諸法。

醉茶子曰﹕瓜其冤塞之气乎﹖何其報之奇也。傭以爲人無知者﹐必朽於地下耳﹐豈料有瓜哉﹗《傳》曰「無使滋蔓﹐蔓難圖也。」其此之謂乎﹖頭飛

襄陽劉雨汀言﹕昔在豫省﹐假館某氏花園。暑夜乘涼﹐坐庭中﹐對月啜茗。忽一物墮幾上﹐視之﹐新割頭顱也。駭而呼僕﹐未至﹐又從空飛墜數級﹐勢如急雹﹐左右上下觸人。急避入屋﹐閉扉。物碰墻窗﹐砰砰作響﹐一夜不休。次早視窗上有血迹﹐而頭則烏有。劉自知不祥。未幾﹐襄陽盜起﹐闔家遇難。劉飄泊一身﹐庚申秋﹐自津之保陽﹐遂不知所往。

醉茶子曰﹕頭從何來﹐不過狐鬼之幻術耳。乘人危難﹐而鬼來揶揄。異類不仁﹐與小人之樂災幸禍者何殊﹖良可慨矣。袁某

袁某﹐素暗酒﹐多飲不醉。偶覺腹中不爽﹐嘔出一物﹐圓如雞蛋﹐色黃而堅﹐墮地旋轉不休。俄又吐如前狀。醫莫識其癥﹐調養數日而愈。但不能如前善飲耳。其友云「君何不再吐一枚﹖」問何說﹐曰「俗所謂三打金彈。」

醉茶子曰﹕牛鳴不已﹐其胸有黃﹔犬吠不休﹐其腹有寶。人之嗜飲﹐致凝結成團﹐得毋曲蘗之精與﹖抑亦牛黃狗寶之類也﹖髙烈婦

女子生須﹐見段成式《諾臯記》﹐謂是文人戲言耳。邑有楊氏女﹐適髙氏子﹐夫妻相得。年餘夫死﹐女矢志守節。母與姑僉勸攺嫁﹐女不肯。有武弁聞女美﹐以百金餌其姑。女知其謀﹐閉戶自經﹐奔救﹐不果。弁索女急﹐不得女﹐逼還原金﹐姑使媒緩頰。弁云「得博一夕歡﹐卽不索償。」殆將污而後奪之。姑引弁至﹐女尋自盡﹐苦爲眾守﹐急而自撾。覺兩頰如火﹐頹臾連腮帶鬢﹐鬖鬖然叢生長須﹐宛如傖叟。弁至﹐一笑而罷﹐乃逼原金。姑稱貸盈其數。弁得金﹐事遂止。

醉茶子曰﹕友人戲曰「設弁亦云花無蕊不妍﹐女無須不美﹐將何以堪﹖」予曰「不然。弁所悅者在色﹐女所貞者在心。卽使無須﹐豈能彊奪﹖而倉卒之際﹐計無所出﹐遂使天公之巧﹐得以保其堅貞﹐則巾幗與須眉並列矣。」小毛人

深州民人拆房﹐下得一方坎﹐四圍寬尺許﹐深亦如之﹐中有二小毛人對臥。赭色紅目﹐長不盈尺。捉其一﹐其一驚遁。或云旱魃之類也。蛤珠

西澱漁人﹐每夜漁﹐輒見水上有光熒然﹐及曉始滅﹐如是有年。一夕﹐於放光處网得一大蛤﹐持歸其家﹐旋入市。及還﹐其婦已煮食﹐殼中得一大珠如指頂。漁人取珠視之﹐色黃暗﹐深怨其婦﹐婦亦悔。方詬誶間﹐有二人款門入﹐謂曰「珠已熟﹐無用矣。如願售﹐請贈十千。」漁人諾之。二人得珠﹐歡躍而去。漁人悔﹐追之已渺。或云仙也。

醉茶子曰﹕按珠無光﹐以乳汁煮之﹐則光復明。是珠應無熟一說。果使熟眞無用﹐又何以十千購之哉﹖漁人惑矣。鬼詩

楊精易﹐直隸人。往山左訪友﹐未遇﹐寓居破寺﹐資斧告竭﹐夜愁不寐。聞窗外咿晤﹐似人吟詠。穴窗窺之﹐艸際似有人影﹐知爲鬼。曉詢諸僧﹐僧云「予聞之熟矣﹐奚足怪﹖如再聞時﹐大聲一喝卽止。」越數夕又聞之﹐字略可辯。楊固好詩﹐心甚向慕﹐開扉四顧﹐杳無聲迹﹐乃祝曰「羈旅之人﹐獨居岑寂。君𨿽物故﹐何拘幽明﹖況風雅如此﹐自非凡才。倘蒙不棄﹐請至敝齋一談胸臆﹐亦足以破我寂寥。」言畢﹐酬以酒。忽墻陰淸風徐來﹐仿佛款接。歸齋就枕﹐夢一人儒雅非常﹐長揖而坐﹐曰「辱蒙垂盼﹐感慕實深。欲與君子定交﹐柰陰陽睽隔﹐有俚詞一首﹐請君指正。僕駱姓﹐前遊縣幕﹐沒厝於此。明日五更﹐在敝柩畔恭呈一覽﹐日出則不可見矣。」楊驚寤起﹐挑燈住觀﹐見墻隅一敗棺﹐上書句云「寂寞辯宮暮復朝﹐淸明寒食倍無聊。空齋有佛垂頭顧﹐濁酒何人常淚澆。半夜冷云埋塔頂﹐五更殘月掛墻坳。家鄕萬里歸難得﹐腸斷江南廿四橋。」字迹如淡墨﹐天明卽不復見。余某

常熟余某﹐爲直隸縣尹﹐卑鄙貪污。與同僚謁聖廟﹐方鞠躬行禮﹐見數步外有一錢﹐急拾之納耳中。後攺教職﹐嘗與市人爭數錢﹐致揮拳破額。妻田氏頗有風致﹐爲狐蠱媚﹐余常受其虐﹐將往乞天師符籙。狐知之﹐謂婦曰「爾夫見錢則喜﹐請每日贈以酒資﹐勸其勿惡作也。」明日﹐於席下得錢三百﹐余大喜﹐退避他捨﹐任狐所爲﹐從不置問矣。年餘﹐狐欲行﹐余知之﹐謂妻曰「狐﹐卿之面首﹐我之心腹也。卿可攬其祛而畱之﹐但云我願常醉不願醒也。」妻告狐﹐狐曰「予固非惜小費。且與卿情亦難捨﹐柰西山道侶相招﹐不容再放蕩也。爲爾夫薄畱微資﹐以報年餘相讓之情。」遂出門﹐不復返。次日﹐於故處得綠布二尺許﹐包銀一裹﹐外粘紅箋﹐書二字﹐云「臊敬」。王鹺賈

鹺賈王某﹐除夕祀神﹐所供豬首﹐忽目動喙張﹐大啖肴饌﹐旋下幾逐人。眾驚嘩叫﹐亂如鼎沸。物跳躍出門﹐不知所往。家自此零落。

醉茶子曰﹕衰气所感﹐物或憑焉。不然﹐蠢然豬首﹐安能爲厲﹖聞王某慳吝已極﹐供客從無酒肴。豬首大啖﹐亦快人心之一事。匏異

順邑李生閒遊野寺﹐見籬上懸一匏﹐肥白可愛﹐摘而懷之。途中小解緩裳﹐匏墮於地﹐裂一隙﹐有物突出如雞。破卵視之﹐小和尙也﹐帽脫露頂﹐神色張皇﹐轉瞬髙如常人﹐慘然曰「君勿驚悸﹐予孽僧也。募化財物﹐悉供淫賭。寺有木佛﹐予摧爲薪。神怒鞭背﹐疽發身死。閉魂幽穴﹐土人掘地出之。飄然一身﹐恐神究責﹐匿匏中。不圖爲君所摘﹐神責將至矣﹐柰何﹖」言畢﹐長嘆而沒。任住

山左某縣署後有隘巷﹐寬僅容身﹐中多怪異﹐日暮卽斷人行。有任住者﹐謂縣隸某曰「君素豪彊﹐敢夜入此巷﹐我願備東道。」隸諾之。住邀數人﹐俟於巷外。隸思嚇眾﹐乃披髮塗面﹐著白袍以往。至巷內﹐見對面來一人﹐狀與己同。隸疑任住所爲﹐不之恐。及近﹐萁人遞一物與隸。隸接而納諸懷﹐相與側身而過﹐卒無一語。至巷口﹐眾見隸﹐大驚。隸曰「膽壯者固如是乎﹖」眾聞聲﹐始知其僞﹐遂相戲笑而歸。酒筵已設﹐隸詢眾曰「適裝鬼而與我遇者誰耶﹖」眾言其無。隸亦愕然﹐出懷中物視之﹐乃城隍勾牒一紙﹐差隸勾致任住者也。眾失色﹐而任住倒地斃矣。隸無恙。

醉茶子曰﹕予嘗見公門差隸﹐狼貪虎視﹐無不令人望而生畏。天下如是﹐卽知古今如是﹐豈其習气使然與﹖抑狐假虎威﹐非若此﹐卽公差不能辦﹐私橐不能充與﹖乃冥差遣陽隸﹐可見爲隸者多半非人。人面瓜

保陽老農﹐種瓜爲業﹐有甜瓜數畝﹐手自灌漑。瓜熟摘視﹐形如人面﹐口眼耳鼻備具﹐其容多慘而少舒。自以爲不祥﹐棄諸水。是年﹐其一子一侄客山東﹐爲盜所殺。

醉茶子曰﹕昔有人自南來﹐忘其何縣﹐攜有人面豆數十枚﹐視同奇珍。每出以示人﹐共相驚異。聞產豆之處﹐亦遭兵燹。大抵反常者爲妖﹐此類是也﹐奚足爲貴﹖僧蠱

予舅氏郭公葦堂﹐客豫省。偶掘土﹐得一肉塊﹐狀如人首﹐有雙耳而無口鼻。識者曰「此太歲也﹐宜祭而瘞之﹐否則禍至。」公不聽﹐棄之。後自豫歸﹐途遇一僧﹐謂曰「君神色靑黯﹐腹中已有蛔虫﹐病發則吐瀉交作﹐不治則死。」公曰「可爲柰何﹖」曰「是不難﹐貧衲頗有小術﹐能以十金相酬﹐略爲砭鍼﹐可保無恙。」公叱其妄。僧勃然曰「病發休悔﹐勿視財如性命也。」悻悻而去。晚﹐公投逆旅﹐便覺不快。夜半﹐吐瀉大作﹐出虫無算﹐狀如小蛇。大駭﹐急遣人尋僧﹐不可得矣﹐遂亡。或云僧之蠱術也﹐賄之則免。金魚

邑張木匠父死﹐瘞諸義冢。後家暴富﹐乃購新塋﹐遷父開壙。柩前一小池﹐水淸見底﹐有金魚三尾﹐游泳其中。張悔之無及﹐乃以碗盛魚﹐將瘞諸新阡。半路魚俱死﹐木匠家亦貧如昔矣。

醉茶子曰﹕風鑑之說﹐信有之與﹖旣富﹐委親於義地﹐爲孝子者當不如是。而因遷葬遂貧﹐豈可不盡孝乎﹖不知非也。人惟行乎心之所安而已。彼富貴聽天可也﹐地何能爲哉﹗天門

予曾祖母楊太夫人﹐夜坐窗前玩月。見天際忽裂一罅﹐俄而洞啟如門﹐二甲士立門左右﹐門中霞光萬道﹐人影憧憧﹐頃刻復合﹐蓋天門也。黃葉村

西沽舊名黃葉村﹐老人猶有知者﹐近日莫傳也。道光年間有乩仙詩云「僧歸黃葉村中寺﹐人喚斜陽渡口船。」自注云「黃葉村卽西沽。」按﹕詩與明詩稍異。產龍

曲逆婦人雨夜獨寢﹐有朱虫如綫落臂上﹐蠕蠕而動。旋繞三匝﹐倏長如帶。拂之﹐破壁飛去。未幾﹐婦腹漸大﹐產一小龍﹐鱗角俱備。其家惡而殺之。祈雨

山左張太守幕客某﹐善驅遣之術。時賓客咸集﹐眾求觀其術﹐某不許。固彊之﹐不得已﹐設壇檐際﹐揲指作訣﹐口喃喃作誦咒。俄而雲集庭除﹐細雨如霰。出視墻外﹐則赤日曈曨。片刻﹐復燒符誦咒﹐卽雨止雲散矣。公子悅之﹐苦求其術。某靳勿傳。伺其他出﹐竊搜竹簏﹐得其符籙﹐試之果驗﹐第自晨至日昃﹐雨卒不晴。始大恐﹐下壇欲遁。忽雲開雨霽﹐有大蛙毒蛇數十自空墜落。公子急奔﹐物集足下﹐大肆螫噬﹐踝骨血流﹐幾乎斃命。某歸而見之﹐急設壇作法﹐物始不見。深懟公子好事﹐遂辭館去。公子因驚成疾﹐數月尋亡。雷殛

甲與乙俱通州人﹐寓邑之河北客店﹐日以唱曲糊口。有河鄕人某亦居此店。一日暴雨﹐甲乙同歸﹐途遇鄕人﹐因邀入內肆避雨。時雷電奔騰﹐檐澑如瀉﹐甲謂乙曰「去店不遠﹐宜冒雨前行。不然天暝泥濘﹐步履實難。」乙以爲然。二人甫出肆門數武﹐霹靂一聲﹐二人駢受雷擊。方知一路不遽誅者﹐有某同行故也。眾視之﹐一胸有小孔﹐一背上孔亦如之﹐其鄕人告眾曰「此二人者﹐陽以度曲爲名﹐暗誘人家子女﹐賣銀以供賭博。昨自通州拐二女﹐已鬻諸靑樓矣。其遭天誅也﹐不亦宜哉﹗」飛人

郡人乘海舶﹐失風﹐至一處﹐沙灘寥闊﹐數里外暫有山島﹐一樹髙數丈﹐枒槎枯立。有人結巢而居﹐如猱而小﹐黑黝無衣﹐背生雙翼﹐在地上或拾蛤蜃﹐或抱木枝﹐紛紛不計其數﹔語音如鴞﹐不可辧。見人至﹐羣相驚飛上樹。後遇順風船歸﹐詢諸洋人﹐雲飛人國也。徐標

徐標者﹐葛沽裱畫工也。適野遇一叟﹐曳杖斜行﹐步履蹇緩﹐攜一童子﹐約十三四歲﹐容貌娟秀﹐依其肘下。至野寺前﹐顧謂徐曰「煩君爲我兒覓一佳婦﹐定有厚酬。」徐言「我畫工也﹐非執斧者﹐何處爲令郎覓婦﹖」叟笑云「先有薄贈﹐庶不疑老夫食言。」捫囊中金一錠置石砌上﹐袖出短斧﹐斫其翹約二兩許﹐贈之。徐受而妄許之曰「城中大姓﹐予戚也﹐有女美而待字﹐與公子年齒相若﹐予慫恿之﹐事無不諧﹐試爲君家謀之。」叟大悅﹐曰「果爾﹐勿憂貧也。」邀徐至寺後﹐見累累然一望無際﹐皆朱提也。徐長跪而哀之﹐叟云「子歸急備車乘﹐任爾運載。明日四更﹐予候於途﹐過時則不可得。請勿悔。」徐歸﹐徧求親友﹐僅得一車。至家時﹐已二鼓﹐奔波倦甚﹐伏枕稍息﹐輒酣睡。醒則東方旣白﹐急駕車出村外。遇叟﹐叟責其負約。徐善言相撫。叟引徐行數里﹐則濁霧滿天﹐失叟所在。及至寺後﹐則斷碑殘瓦而已﹐悔恨而返。

醉茶子曰﹕《郁離子》云「舟必漏也﹐而後水入焉﹔土必濕也﹐而後苔在焉。」徐利欲薰心﹐故叟得而揶揄之。觀其詭詞相許﹐其心術尙可問耶﹖非叟戲徐﹐徐自戲也﹐悔恨奚爲﹖劉大士

劉大士﹐完縣人﹐善畫嗜飲﹐每攜瓶酒往山林淸幽處坐飲。一日至山半﹐松下石平如砥﹐艸細堪梳﹐四顧峯巒﹐聳翠在目。坐而獨酌﹐忽見杯中一虫如綫﹐蠕蠕然類魚游泳。驚顧間酒淨杯翻﹐虫一躍失所在。忽霹靂一聲﹐黑雲繚繞﹐一金龍拏空飛去。

醉茶子曰﹕一斗香醪﹐形骸放浪﹐酒人大抵然也﹐豈龍亦好曲蘗乎﹖觀其暢飲一杯﹐掉尾而去﹐知其醺醺騰騰半空飛舞之樂也。僧冤

邑有僧﹐夜爲盜殺﹐劙腸破腹﹐其死甚慘。鳴於官﹐捉凶未獲﹐漸寢其事﹐廟遂荒廢。有巡更卒四人宿於內﹐夜圍鑪煨酒。僧忽入﹐混身血污﹐手提肝腸一具﹐血尙淋漓﹐泣云「僧死冤甚。」眾驚呼﹐倏不見。劉姓

邑劉姓﹐自南鄕索債歸﹐路經曠野﹐乘月獨步。見半里外一物當道矗立﹐怪往來熟路從無碑碣﹐是何時創建者﹖踟躅間物忽飛動﹐勢如驟雨﹐轉瞬離身咫尺。劉急側身一躲﹐便聽風聲颼颼﹐回顧已在數十步外。大恐﹐伏地不敢少動。俄而物旋轉復回。劉捫懷中有布巾裹錢三百餘﹐卽以投之。鏗然作響﹐遽倒於地。劉恐己起而物亦隨起﹐遂屏息以伏道旁。天明迫視﹐乃敗棺板也﹐狼狽而返。

醉茶子曰﹕投之以錢﹐頹然而倒﹐豈敗棺板亦好貨乎﹖予嘗見世之貪官污吏﹐其怒也暴﹐其來也猛﹐投錢而輒解者﹐與敗棺板何以異哉﹗蛇精

邑李氏廢樓中有蛇精﹐能巨能小﹐嘗蟠欄上暴鱗﹐皎如白虹。元宵節有戲龍燈者﹐蛇忽出﹐粗與龍等﹐同舞空中。人駭散﹐蛇亦渺。相顧眾中失去一美少年。眾固疑爲蛇攝去﹐徧尋不可得也。後數載﹐見其人與一艷妝女子在東南城樓上憑肩眺望。或呼之﹐二人遽入樓內。一大蛇垂尾檐際﹐粗如梁焉。方悟女子乃蛇精也。奇屙

徳州民某﹐逃難來津﹐寓邑城北官廠。得一疾﹕左手暴長。三日大幾如箕。羣以爲妖﹐未幾遂斃。神妖

饑民某婦﹐寓邑之城隍祠。病痤﹐夢爲鬼役勾去﹐同寓三人亦與焉。往見神﹐神云「此婦尙循婦道﹐可送還。此三人好詈鄕裏﹐某曾毆翁姑﹐某曾拐人兒女﹐並欺淩妯娌﹐均宜正法。」卽見階下一厲鬼﹐以巨斧斫三人首﹐鮮血迸流。婦驚寤﹐病亦愈。同寓三婦是日俱死。厲鬼

醫士粱竹溪﹐寓滄州客店﹐夜臥吸煙。有健男子四人自外入﹐背後濡染殷血﹐問之不應﹐一一入復室內。梁呼從者燭之﹐則烏有矣。主人云「此屋昔爲賊巢﹐官軍捕獲五十餘人棄市。其中尢悍暴者四首逆﹐往往爲祟。君所見者卽是。」女鬼

邑王維庵夜聞款關﹐出視﹐乃一婦人﹐縞衣麻裙﹐面墻背立﹐問之不語。至王喚女僕秉燭灼之﹐闃其無人矣。後月餘﹐王卒。妖避雷

邑田家莊關聖廟中古槐﹐二百年物也。忽陰雨﹐雷電繞之。樹巓立一小兒﹐如五六歲童子﹐身無寸縷﹐手執紅旗。旗一麾﹐雷電輒退。相持數刻﹐始不見﹐天亦開霽。廟墻上見一大蠍虎﹐長七尺餘﹐意卽其妖也。火異

邑荒艸坨村﹐去城十餘里。同治癸酉秋間雨後﹐有火一片自北來﹐所著林木俱焚﹐廬舍焦灼。其未盡燎者﹐窗紙成灰燼﹐而窗欞梁柱如故。有村人焦頭爛額四五輩﹐入城求醫﹐皆燎傷也。水災

同治辛未﹐邑大水。六月十四日二更天﹐有白气一道﹐寬約半尺﹐自南至北﹐其直如繩。未幾﹐連日陰雨﹐城中水深五尺許﹐民屋傾圮﹐平地磚隙出泉﹐涓捐不竭﹐地陷數處﹐深莫見底。蛙緣壁登屋﹐伏行如蜥蠍然﹐亦一奇也。鬼剪燭

邑宋氏﹐巨富也。其家太夫人深夜獨坐﹐呼婢剪燭。一婦揭簾入﹐白布裹頭﹐身被凶服﹐舌長出口﹐發亂垂肩﹐對案悲號﹐剪燭而去。夫人驚疾﹐旋卒。家自此貧苦。定州僧

定州某僧﹐荒淫不節﹐每出尋娼﹐則云耕田去。患痔不起﹐醫教以芝麻研敷。後漸腐爛﹐遂刀剪肛脫於外﹐穢惡殆不可言﹐其徒避之。未幾將死﹐謂其徒曰「此靑蓮花也﹐非道力深者不能有此。」越數日圓寂。予友戲編詩云「晝出耘田夜潰麻﹐腚中翻出靑蓮花。」二句亦頗解頤。竈神

靜海曹媼﹐生有潔癖﹐事竈神尢虔。自言幼時屋經漏雨﹐支板宿竈前﹐誤以不浩物置竈內﹐夜半朦朧間有人叱曰「此何處﹐豈容汝酣睡﹖若再以不潔物納我口﹐則擊殺爾腦矣。」驚醒﹐見一人皂袍烏紗﹐手持牙笏﹐气象森肅﹐轉瞬失所在。小無常

邑郭茂才海帆﹐夜醉歸。遇一鬼﹐髙如十餘歲童子﹐素衣髙帽﹐立道左﹐頗似廟中土偶。郭疑童子戲爲也﹐叱之曰「夜深矣﹐何物童子猶不歸寢﹐街前惡作劇以駭行人﹖將尋汝父兄切加責之。」鬼立如故﹐郭竟過﹐走數武﹐忽悟其爲鬼﹐酒頓醒﹐兩足戰栗不能步﹐爲巡更者送至其家。魚夢

安徽徐楊孝廉緒不食鯉﹐云其先人某公夢一少年哀泣乞救。問故﹐少年曰「予白龍也。因醉歸﹐誤爲老漁所獲。倘鬻諸庖丁﹐鼎鑊不免矣。明日市上有巨鱗金目者卽是我也。君仁者﹐肯出資買放﹐敢忘厚徳。」醒而異之﹐求諸市﹐果有一蒼髯老叟﹐持大鯉一尾﹐頗昂其價。公買而釋諸水﹐洋洋而逝。後其家科第綿延﹐相戒不食生鯉。鬼驅賊

邑有婦新寡﹐停夫柩於窗外。夜有偸兒隔窗探物﹐婦覺﹐衣已失去。盜猶未走﹐窘急無策﹐乃拔關出﹐大號。盜一驚而厥。鄰人咸至﹐見盜已死﹐欲鳴於官﹐而盜蘇﹐哀求始免。或諸之曰「汝敢爲盜﹐何畏一婦人﹖」盜曰「方伏棺上探物﹐覺有手如冰﹐力握予臀﹐驚而欲遁﹐忽見檐下立一大鬼﹐鋸牙電目﹐口張血盆﹐聲如霹靂﹐攮臂欲撲﹐予遂暈絕﹐並未見有婦人也。」鳥捕蝗

道光二十二年秋﹐邑南鄕飛蝗爲災。有大鳥如烏﹐千百成羣﹐集田隴啄虫殆盡﹐始翔去。是歲尙丰。劉玉

信都儒童劉玉﹐自友處醉歸。出村五里許﹐天已二鼓。路經野寺﹐見寺中燈火熒煌﹐疑僧道設壇醮者﹐入而求飲。有二役捉住曰「爾來甚妙﹐正遣我輩尋人矣。」挽至殿下﹐見堂上坐一王者﹐龍衮垂旒﹐气象威赫。劉伏砌下﹐王曰「煩爾登記簿冊﹐幸勿怖。此明歲秋事﹐與汝無涉。」劉唯唯。從者授以筆研﹐使坐階下。旋見殿東人頭如山堆集﹐數十人往來奔走﹐將人頭從東運至西﹐紛紛如蟻。每運一次﹐向生報數若干﹐看生寫畢始去。此來彼往﹐手不停揮﹐漸淅東方欲白﹐事亦告竣。見一人上殿跪報﹐共萬餘級﹐卽向劉索取冊去﹐謂曰「子勞矣﹐盍小休憩﹖」劉伏砌下﹐心猶惴惴。漸聞人聲寂然﹐開目四顧﹐人物俱杳﹐自疑爲夢。次年果遭發逆之變。

酵茶子曰﹕大劫至而玉石俱焚﹐遭其變者﹐未嘗一人枉死。是知冥默之中﹐必有司其事者矣。丁丑歲﹐邑設粥廠濟民﹐城東隅立保生所女廠﹐不戒於火﹐燒斃二千二百餘人﹐片刻間耳。當火未起﹐天才黎明﹐眾聞棚外唱名聲。疑官紳之施棉衣者。出視﹐則無其人。已而被災。然則點鬼薄之說﹐或亦有之。因思白起坑卒﹐𨿽未目睹﹐而燒斃之人﹐其慘苦已不忍側目矣。無常二則

邑某醫﹐夜乘肩輿﹐路過城隍廟﹐轎夫忽停步不前。怪而隔簾視之﹐見二大鬼髙俱盈丈﹐一衣白﹐一衣靑﹐昂然闊步至寺前。門忽豁然自辟﹐揖讓而入﹐門復自合。時月色光明﹐纖毫畢見。歸後不數日﹐醫與轎夫四人亡其三焉﹐獨在轎後未見鬼者幸免。

予伯祖母朱氏幼時﹐其姊患痘﹐將危。朱入室﹐見堂中立一大鬼﹐髙及屋梁﹐白衣髙冠。朱驚僕﹐救起。病月餘。其姊於是夕遂亡。於某

於某者﹐孟君東垣之內兄也。病篤﹐孟往探視﹐遇於於途。怪問曰「君抱病已久﹐何便健壯如斯﹖夜深天寒﹐將往何處﹖」於不答﹐匆匆遂去。孟至其家﹐則靈幡髙掛﹐哭聲達庭外矣。方悟所遇者﹐於之鬼也。靑手印

邑某甲﹐鬻粥爲業﹐早出晚歸。時夜雨傾盆。倦寢於室﹐睡中聞人連呼其名甚急﹐未及應﹐覺有人力拍其背云「不速出﹐命合休矣。」驚寤﹐便聞壁墻咋咋作響。急曳妻子出﹐則屋訇然倒矣﹐舉家得免。背上畱一手印﹐靑色黯然﹐終身不退﹐夏月袒背﹐人皆見之。天官

予伯祖宜昌公﹐諱壽彭。幼時讀書別業﹐聞空室中人語噥噥﹐疑而探窗視之﹐見堂中坐一人﹐金冠蟒袍﹐手持金如意鉤﹐若世傳之天官像狀。細覘袍下﹐雙跣其足。傍侍一女子﹐官妝長袖﹐衣服燦然﹐眉目如畫。公凝睇久﹐拭目再視﹐則不見矣。後公爲宜昌太守﹐退歸時﹐妻子俱亡。晚年惟一女﹐卽予郭氏姑也。識者以爲仙示之豫兆。西賈

邑北關外煙肆中﹐有西賈夜在河幹遺矢﹐聞水中人語曰「代爾者誰耶﹖」答曰「販雞者。」又問﹕「以何術誘之﹖」曰「驅雞入水﹐秉間曳之。」再聽則寂然﹐知爲溺鬼求代者。明日﹐俟於河濱。至午﹐果有一人擔荊籠過﹐雞忽竄逸﹐尋釋擔欲追。西賈力阻﹐告以故﹐邀入肆﹐償其雞價。其人感謝而去。至夜有叩門買煙者﹐賈從板壁孔中遞出﹐其人力握其手云「予冤魂也﹐沈溺河中﹐骨寒肉麋。三年之久﹐始得一代。汝泄我謀﹐使我無由復見天日。予豈甘心﹖𨿽然﹐汝救彼生﹐須替彼死。」拶其腕﹐如受桎梏。賈大號﹐羣商出逐﹐見一黑人影循墻而去。回顧西賈﹐倒地死矣。

醉茶子曰﹕溺鬼縊鬼﹐皆能求代﹐由來已久。其事卒不絕﹐其理終不可解。俗云﹕造生造死﹐出自冥君。其人本當溺死﹐則死自其分﹐死後當入輪回﹔其人不當溺死﹐是死於非命﹐當初何以注冊﹖況乎其自溺也﹐禍由自取﹐不得歸咎於人﹔其爲人所溺也﹐冤各有主﹐更不得另尋別人。謂必求一代己者始許超生﹐則陰曹律例﹐殊屬荒謬。使冥王不操其權﹐則自死自生﹐綽有餘地﹐何必斃一人以泄其私忿﹖使冥王操其權﹐則互相傾害﹐法當禁止。使冥王知其事而不管﹐則冤冤相報﹐更無已時﹐豈不自此多事﹖使冥王不知其事﹐則生死事大﹐何以竟置不問﹖且人爲善降祥﹐爲惡降殃﹐彼西賈惻隱之心﹐遂遭其毒手﹐抑又何說﹖或云﹕賈本陽祿已盡﹐不然不能聞鬼語。而何以不死於疾﹐而死於鬼哉﹖大抵陰有厲鬼﹐猶世有凶人﹐刑罰𨿽嚴﹐玩法者卒不少也。王媼

王媼﹐滄州人﹐病臌脹死﹐停屍榻上。適逢陰雨﹐巨霆一震﹐腹破如鼓﹐其聲訇然﹐骨肉糜爛如泥﹐衣衾灰燼。腹出金蛇無算﹐皆長尺許。牀邊墻下﹐隨處蜿蜒﹐掃除半日始淨。返魂

菜甲將入都﹐晚投楊村客店。主人引入後院﹐窗下停一柩﹐乃主人之子婦新殮者。甲懼﹐請遷他所。時客捨塡溢﹐不得已止宿焉。甫就枕﹐夢一少婦二十許﹐舉止端凝﹐衣裳整肅﹐向甲再拜云「妾棺中人﹐命合不死﹐閻君放還。請爲白諸阿翁﹐速剖棺出我﹐否則不可活也。」甲驚寤﹐少頃又夢如前。怪而呼主人﹐告以故。啟棺﹐女果蘇。客視其人﹐宛如夢中所見。因詰其何以求救於客﹐並冥中何所見﹐則茫然不解。是知人當不死﹐鬼神呵護﹐不必其魂有靈也。鬼市

庚午鄕試後﹐與二三友人結伴同行。至通州﹐買舟旋裏。艙中先有一客﹐臥枕行囊﹐見我輩入﹐肅然起揖。詢其姓宇裏居﹐云「滄州孫姓」﹐禮貌撝謙﹐詞旨爽邁。自言在營多年﹐以功授遊擊﹐因入都營幹﹐指日卽獲實缺。袖中出金錢三枚﹐代人卜易。於是眾友集問休咎﹐孫對答如流﹐大快人意。予素厭占卜而最喜異聞﹐言次相與談鬼。孫云「金兵慘死﹐未聞鬼出祟人。然目睹一事﹐甚爲怪異。昔從軍荊楚時﹐嘗紮營半山﹐俯視平野﹐千里在目。遠近村落﹐俱爲兵燹蕩平﹐以故人煙斷絕。夜與數人嶺頭步月﹐見山下半里許一大莊院﹐樹術廬舍歷歷可指。旋聞犬吠雞鳴﹐雜以柝聲繁碎﹐宛然成一世界﹐相與駭異。久之﹐中一人曰﹕『此冤气所鐘﹐殆鬼市也。試一喝之卽變矣。』乃卽山頭髙聲大呼賊至﹐柝聲果截然而止。但見明云慘淡﹐寒月淒淸﹐樓閣亭臺一時都杳﹐隱隱萬聲叫苦﹐靑燐滚滚﹐斷垣破壁而已。」湯海

邑有湯海者﹐捕蝗南郊。時禾黍方秀﹐翠色染人。西顧殘陽﹐頹然欲墜。忽睹叢綠中露一巨第﹐漚釘獸環﹐門閎壯麗。徘徊間﹐有古衣冠人導入室中﹐珠璣緹繡﹐陳設滿堂。一婦人年四十許﹐亦古裝﹐气象華貴﹐問曰「爾湯某耶﹖今存大帑若干﹐盡行付汝。」乃命侍蜱二人﹐挑蓮炬引視窖所﹐白鏹累累﹐髙如山嶽。監守者俱金鎧執鉞﹐排列兩行。見湯至﹐森然起敬。湯畱連旣久﹐有一道人手持麈尾﹐勸湯速行。湯撿三錠納懷中﹐出則東方旣白。入市秤之﹐約百五十兩。乃易衣乘輿再往﹐不識其處矣。浩嘆而返﹐遂成顚疾﹐每對人輒言其窖藏。人見其鶉結﹐咸笑其癡﹐不知其實有所遇也。陳翁

遵化陳翁﹐爲人誠朴善飲。夜歸﹐離村三里許﹐月明如晝﹐過大樹下。有數人聚飲﹐見陳﹐遽邀入座。肴饌精奇﹐味窮水陸。痛飲辭歸﹐大作吐瀉。次日往視其處﹐有破陶器盛馬矢數枚而已﹐殆狐鬼所化也。

醉茶子曰﹕幻術誑人﹐狐鬼抑何巧哉﹗不知同席飲啄﹐自視夫復何如﹖豈誑人亦自誑耶﹖奇矣。木妖

楊村孀婦劉氏﹐年四十許﹐素貞靜﹐終歲不出戶。庭院中有老木一段﹐形質朽蠹。婦暑月乘涼﹐每坐其上﹐覺有人道之感﹐遂有孕。將近彌月﹐婦泣謂其子曰「予貞潔自持﹐不圖有此奇醜。爾爲我招親黨﹐所產妖物﹐請眾觀視﹐以明我心。」子如其教。及期產一男﹐體甚肥白。眾皆匿笑。婦慚忿﹐剖之﹐兒腎內一木條﹐彎曲至脊﹐解視肢體﹐骨節皆如朽木﹐殆感木妖之气而成也。眾疑始釋。然則楚姬產鐵﹐事或不誣也。丐人子

丐人領一子﹐約十餘歲﹐背上近肩處生一手﹐覆以破衣﹐有解視者﹐索一錢。予視之﹐五指𨿽具﹐爪甲宛然。然松軟不能屈伸﹐猶如贅癅。是卽紀文達公所謂「感天地之雜气而生者」也。夫牛生五足﹐鵝育雙頭﹐誰謂斯民遂無異象﹖衣怪

張公衣濤﹐將聘女。所作嫁衣置牀上﹐忽自起坐如人狀。女驚走﹐衣隨之。女大號﹐家人至﹐衣始倒地。女未及出閣而亡﹐蓋衰气所感﹐鬼物憑之也。

又予表弟郭式如﹐在都中肆上購得宮綢袍一件﹐置杌上﹐衣忽如人坐。視領上微有血痕﹐細如密雨﹐蓋受刑者之衣也。棄之。投胎

邑朱某晝寢﹐夢至一處﹐廬舍逼側﹐門上春聯倒粘﹐才一瞻望﹐身忽入其門內﹐煩悶殆不可耐。倏覺肢體暴縮﹐身冷如被冰水。開目四顧﹐見一蓬發女郎﹐顰眉袒坐。怪欲致詰﹐女遽以手扼其喉﹐一驚而寤。醒而異之﹐尋至其處﹐景物儼如夢中。有老媼以蒲席裹物﹐遮以衣襟﹐方自門內出也。鼓樓二則

邑城中鼓樓上銅鐘﹐古器也﹐每夜叩之﹐其聲訇然﹐遠聞數十里。樓初建時﹐謀懸是鐘﹐數十健夫莫能舁。俄一老人在旁笑云「我咒之﹐當有驗。」向鐘喃喃有詞。復使四人再舁﹐則輊而易舉。回顧老人﹐失其所在。道光戊戌四月間﹐白晝鐘鳴。鎭憲某公怪其非時﹐遣營卒往視。樓固封鎖如故﹐啟鑰登樓﹐遙見東門樓上一人﹐向西長跪焚香﹐手持紅蓋﹐旋轉不休﹐鐘則噌吰自響。急往擒之﹐白諸鎭憲﹐憲訊之﹐供云「鐘鎖日久成龍﹐以術取去﹐瘞諸墓地﹐則子孫出顯貴焉。」公惡其妖異﹐重懲之。

邑王叟﹐監守鼓樓匙鑰。一夕﹐登樓擊鐘﹐有黑狐醉眠鐘側﹐叟縛而要之曰「贈我一裘則釋汝﹐否則不汝活也。」佯欲加刃。狐作人語曰「爾無福命﹐不敢妄賜財賄。如必欲彊求﹐得錢十千﹐當受十杖﹐裘更難望也。」叟苦哀求。狐曰「明日以輕裘相贈。」釋其縛﹐轉盼不見。次日於鐘畔得貂裘一領﹐毛毳蒙茸﹐欣然披服。忽爲捕役所擒﹐執送鎭署。是夕﹐鎭憲失一貂褂﹐卽叟所得者也。憲怒﹐責以十杖。叟哀訴其情﹐憲信之。蓋憲之失裘也﹐衣笥封鎖﹐餘物猶存﹐固疑非盜﹐賜叟十千而釋之。杜生

河間杜生﹐家饒裕﹐獨居精室﹐自奉殊丰﹐一僕供其驅使。僕右目如常人﹐左目能見鬼怪﹐生而然也。暑月宿廊下﹐見階前二狐語曰「肉食生腦滿腸肥﹐盍往采補﹖」僕僞睡以觀其變。相將至寢門﹐各以白髑髏戴頭上﹐徐揭簾入﹐則成二好女﹐一可二十餘﹐一可十七八﹐服飾容光﹐並皆佳妙﹐至案前奪生所讀書。生握其腕曰「爾輩何人﹐得毋妖魅﹖」長者曰「誠然。將噬爾狂生。」生曰「予有長矛﹐何畏妖魅﹖」女掩口笑曰「爾有矛﹐儂有盾。」以袖拂生面﹐蘭麝噴溢。生無語﹐似情動。少者曳裾曰「姊姊可速行﹐勿令人厭棄也。」長者唾曰「小蹄子﹐爾要去便去﹐休纏人。」少者笑曰「我去我去﹐勿阻隔汝等雲雨。」乃翻身退去。至簾外﹐手提髑髏﹐化金光而沒。長者偎生坐﹐以紅巾拭坐。生曰「偎偎傍傍﹐勿謂狂生無三寸藐具。」女一笑﹐登榻解羅衫﹐臥生枕上。生狂喜﹐遽近。女拒之﹐生不聽﹐遂相歡合。僕視以左目﹐則髑髏橫陳榻上﹐狐以口含生下體﹐不覺毛髮俱悚。次日﹐僕以情告﹐勸其速絕﹐生不從。於是二女此往彼來﹐從無虛夕。生漸羸瘦。僕曰「奴不忍坐視主死於妖。」乃入市購利刃。二女忽至﹐顏色淒楚﹐泣謂生曰「我姊妹日奉君子﹐自謂不惡﹐何故遣僕謀害﹖」生白其無。女曰「郎不之知。僕將試利匕首矣。」生曰「卿等仙人﹐何懼一僕﹖」女曰「我輩隱形﹐彼都能見﹐固知必遭其毒手。請從此絕。'生把袂泣不能抑。二女曰「速逐僕﹐我姊妹仍願相從。」生唯唯。明日見僕輒詈罵﹐僕言無過﹐生力遣之。僕曰「不聽奴言﹐必有奇禍。主人無故逐我﹐必誤信狐子之言也。奴誓殺此二魅而甘心焉。」生益怒﹐卽時逐之。僕浩嘆曰「奴報主無日矣。」乃忿而去。越半載余﹐生卒。生名恕﹐字心如。

醉茶子曰﹕色之陷人﹐溺其情者死而不悔﹐所難堪者﹐冷眼旁觀之人耳。苟能打破塵關﹐則搓酥傅粉之流﹐安在非頭戴髑髏之怪哉﹗鬼饌

孟君東垣往淸華﹐其處適遭賊變﹐林中多懸人首﹐遠近累累然。未幾﹐暮色昏黃﹐渺無人迹﹐道旁村捨皆成墟丘。忽有艸屋數椽﹐闔廠窗扉﹐四無院落。屋中燈光煌煌﹐有數人環坐飲飫﹐心異之。又數里﹐始投客寓。備言途中所見。主人驚曰「賊過後烏得有人﹖明日請與君共探之。」至則破屋內積屍重疊﹐血腥殆不可邇﹐相與駭異而返。冥報

邑某諸生﹐武斷鄕裏﹐人畏之如虎。每唆人興訟﹐生爲捉刀﹐事起又爲調停﹐殆兩敗俱傷﹐從中漁利自肥。鄰里有田產﹐輒勸人賤售﹐又能鉗制買主出重貲﹐兩受其制﹐財充己囊。家小康﹐猶不攺行。一日構訟歸﹐晚立池上乘涼﹐其鄰人某緩步過﹐見生返身狂奔。追之﹐已不可及。次日﹐詣鄰問故﹐鄰曰「予昨晚幾乎斃命。見池上立一大鬼﹐面銅靑色﹐鶻睛炯炯﹐狼牙森森﹐頭大直如麥斗。今日思之﹐猶膽寒也。」生無語而退。自此遂抱奇疾而亡。邑城南﹐有老嫗善走無常﹐每與人談休咎﹐有奇應。生之子偕友往尋﹐嫗曰「予正欲訪子矣。」問何事見訪﹐嫗曰「昨在冥間﹐見尊大人向予泣訴曰﹕『我一世英雄﹐不圖此間一敗塗地﹐歸煩寄語家人﹐速爲我多焚冥鏹﹐以備官衙之費。羣冤盡不我容。予屋內東南隅藏有白金五十兩﹐可用之。」子疑嫗言之誣﹐嫗曰「父受毒刑﹐猶不鏤心。尙談笑置之耶﹖昨見翁鎖枷狼狽﹐臀肉盡脫﹐可憫極矣。歸請掘驗室中﹐果有藏金﹐可證我言非僞造。」子歸試之﹐果得金﹐喜甚﹐縱其淫賭﹐數日囊罄﹐更不知冥中何如也。

醉茶子曰﹕攫人之財﹐彊入己橐﹐而猶掉三寸之舌﹐顚倒是非﹐是與禦人國門者何以異﹖慘受陰刑﹐不亦宜哉﹗而不肖之兒﹐見金輒思遊蕩﹐其視父如陌路矣。嗚呼﹐豺虎之流﹐焉有幹蠱子哉﹗貓怪

寧河某甲﹐寓邑之旅店。夜思小解﹐探身牀邊﹐俯取溺器。忽一巨貓人立而舞﹐以前兩足力奪其器。甲駭﹐以器投之。貓躍登甲背毒嚙其腰﹐齒牙鋒利如錐。甲負痛大號﹐主人秉燭至﹐貓不知何往。甲驚疾﹐尋卒。張車夫

車夫張姓﹐驅車野外﹐見一紅衣婦人坐井上﹐抱兒悲泣﹐已而投兒於井﹐己亦匍匐將墮。張急下車奔救﹐蹶然而倒。車輪壓脛折矣。同行者扶起﹐載於後車。眾怪其下車之猛﹐張告以故。眾視道旁﹐不但無婦﹐並井亦烏有。眾皆愕然。火鴿

己巳夏﹐邑城中某家不戒於火。烈焰中有羣鴿飛舞﹐片刻﹐翩翩向南翔去﹐每鴿翼端皆有火焰﹐宛如炬然。碌碡

楊靑驛某家場院﹐置碌碡一具。有閩人指謂村人曰「此良藥也﹐宜寶藏之。數年後﹐此地當有大疫﹐研服可以活人。」村人均未之深信。壬戌歲﹐邑患霍亂﹐傳染輒死。巫醫僉窮於術。或取碌碡研而試之﹐奇效﹐於是全活甚夥。金石入藥﹐亦理之常﹐而是人能預知將患大疫﹐不亦神哉﹗常州役

趙少尉言﹕常州差役某甲﹐性方鯁。有犯婦﹐將收禁﹐眾役欲逼淫之。甲知之﹐力阻﹐親視眾役送婦入禁而後返。甫至家門﹐見鄰叟領一女子﹐狼狽而至。近視﹐則甲之女也。叟云「適老夫往視秫田﹐遇兩惡少逼是兒將施無禮﹐予奮老拳﹐兩人驚遁。幸無玷也。」甲拜謝﹐而叟已渺﹐始恍然悟其爲鬼也。蓋叟沒已久﹐甲倉卒而忘之﹐詢其女﹐果如叟言。囔﹐己不使人淫人之婦﹐鬼神卽不使人淫己之女﹐彼蒼之意可知矣。金佛

邑夏氏家有金佛﹐髙寸許﹐每示靈異﹐故貧而未肯售也。有鄰家童子戲於其室﹐竊納於袖中﹐出門便迷惘。盤桓半日﹐夕陽已沈。夏歸見其狀而詢之﹐童云「眼前昏暗不識路耳。」夏云「可隨予來。」握其手得金佛﹐童始豁然﹐抱慚而去。泥髑髏

僕人張明言﹕其村人自市歸﹐適遇暴雨。道旁有古墓﹐乃匿身於碑樓下。見土中一骷髏﹐撿出﹐戲以濕泥摶其面﹐捏作五官﹐復以所買之棗與蒜納諸其口﹐置墻窟中﹐雨晴遂去。越數載﹐鄰村有怪﹐每夜出﹐紅如燈球﹐飛進村外﹐呼曰「棗甚好喫﹐蒜太辣。」逐人輒病﹐共患之。會村人聞之﹐驚曰「得毋骷髏之怪乎﹖」尋至故處﹐見物仍在窟中﹐繞頰叢生紅毛﹐蓬蓬如亂髮。毀之﹐嚶嚶有聲。怪絕。黃孝廉

邑黃孝廉﹐與友共車北上。先生坐車中﹐友在轅上﹐相與談笑而往。忽問語不應﹐回顧先生﹐失其所在﹐張皇四尋﹐杳無蹤迹。前行二三里﹐遙見一人踆踞林間﹐就之﹐果黃也。問其何以至此﹐則茫然莫解其故。古瓶

楊靑驛何氏家有古磁瓶﹐置案頭。一夕﹐雷電入室﹐龍攫於地﹐瓶無少損﹐化爲金色。每天陰晦﹐則出雲气縷縷然﹐可以驗雨。插花則落後成實。何氏寶之。火災

道光十二年﹐邑城北火災﹐延燒街市數里﹐片瓦不存。先是有顚婦赤身披髮往來於市﹐歌哭無常﹐見人輒云「一人兩眼。」輕薄者或揶揄之。估衣商某見而嘆曰「彼亦猶人﹐顚狂不自知羞恥﹐情可憫也。」出布褲衣之。婦著而去。至夜﹐烈焰衝霄﹐街巷灰燼﹐惟商一家得免。登屋則布褲橫置屋上﹐方悟婦乃神人。一人兩眼者﹐火字隱謎也。

醉茶子曰﹕贈衣而遽免於災﹐神非貪其惠﹐重其義也。誰謂冥漠中無皂白之分哉﹗蝶蛛

靜海艸米店村古墳中﹐有蝴蝶與蜘蛛二物﹐變形奇異﹐蝶每自穴出﹐與常蝶無異。漸飛漸大﹐至云端﹐則如紙鳶飄逸。遇踏靑女兒﹐則飛穿裙底﹐翔舞髻端﹐撲之終不可獲。邑朱氏有別業在此村﹐皓壁朱門﹐廊捨華麗。蝶入其廳﹐展翼則墻爲之滿。翅上花艸雲霞﹐五色炫爛﹐𨿽工於畫者不能描。好隔窗以喙吸人口鼻﹐血流不止乃死。村人患之﹐伏軍器於穴外﹐待其出﹐弩箭齊發﹐而蝶已飛起。蜘蛛夜出﹐如火團﹐結网林間﹐堅如弦索﹐木卽枯槁﹐尙不爲人害。數載後﹐村中來兩道士﹐一服飾鮮華﹐儀質灑脫﹔一褐衣博帶﹐神采魁梧。揖村人曰「吾兄弟托庇多年﹐今將別矣。」或詢其姓氏﹐一胡姓﹐一朱姓﹐飄然而去。二怪自此不見。或云仙去也。此道光初年事﹐有徐媼曾親見之。二豎

孟君東垣﹐患病夜臥不寐﹐燈故未息。時近四更﹐有小人揭簾入﹐髙四尺許﹐瘦若芻靈﹐躡步潛行﹐藏匿燈後。俄又來一人﹐髙與前等﹐亦往依之。燈下微露半面﹐白如敷粉﹐而冷峭無光。指牀上云「長須者﹐卽是也。」聲細如蚊﹐字淸可辧。越數刻﹐聯袂而出﹐至簾外云「姑俟明日。」再聽﹐則寂然矣。自以爲非祥﹐而竟無恙。又數日﹐病痊。夙債

孔孝廉廣益﹐曲阜聖裔也。甲戌會試﹐入闈後﹐一人至孔號﹐口操南音﹐自云浙人張姓。周旋數語﹐向孔索債。孔思自幼生長於魯﹐何得負欠於南人﹐力辯其誣。其人逼索益急﹐孔怒與嘩。張云「予實鬼也。爾前世欠予銀若干﹐今日不償﹐請對質於閻君。」言畢﹐攮臂欲搏。孔怖甚﹐許以場後核算。張不可﹐欲碎其捲。孔大窘﹐泣請寬宥。張云「速繳爾捲﹐卽不相擾﹐否則不爾活也。」孔不得已從其言﹐鬼隨之。繳卷後﹐鬼始去。鄒某

邑鄒某﹐大病初痊﹐晚行隘巷﹐忽蹶。旁一人扶起﹐視之﹐王某﹐鄒之亡舅也。驚曰「舅已物故﹐何得來﹖」王曰「我來尋汝也。」鄒駭而問故﹐王曰「予今充冥吏﹐事頗繁﹐欲煩爾稍分微勞﹐願勿推卻。」鄒哀以母老子幼﹐泣泗乞免。王曰「我固知其不可﹐然爾外更無干才﹐不得不奉勞耳。」鄒哀求再三﹐王意稍轉﹐曰「爾歸俟之﹐過三月十五不來相招﹐是我已覓得人矣。尙煩寄語吾家﹐靴不堪著﹐爲我易之。」言畢而杳。及期﹐鄒無恙。想其已得人矣。

醉茶子曰﹕生死大事﹐吏豈能操其權﹖然則陰司之獘﹐更甚於陽世耶﹖不然﹐何操縱自如若此。泥龍

武遂某甲﹐葬親開壙﹐得硬泥一段﹐長三尺﹐形如龍﹐尾﹑鱗﹑須無一不備﹐第後足爲鍤誤斷。葬後亦無他異﹟瘟神

同治壬戌﹐大疫流行﹐傳染輒斃。邑有甲與乙者﹐自城外夜歸。時已四鼓。忽見燈燭輝煌﹐儀仗甚夥。數人舁一肩輿﹐輿中一人﹐頭巨如斗﹐赤髮云擁﹐金目電飛﹐狀甚奇異。二人驚避道旁﹐眾紛紛向西而去﹐殆疫神也。未幾﹐甲乙俱亡。楊瞽

楊瞽﹐善永性。時吳艘泊岸﹐有舟人落金於水﹐遣楊求之﹐許以瓜分。楊入水﹐摸得﹐詭言烏有﹐藏金石磴下﹐詳記層次而出。潮落﹐金露於外﹐爲擔水者拾去。午後瞽至﹐覓金不得﹐知潮落﹐忿詈而去。朱廣文

邑朱廣文煦﹐名下士也。捐館時﹐停戶室內﹐家人聚哭其側。先生之女孫自室出﹐將到靈所。見其窗外黑气如煙﹐有鬼五六輩團坐地上﹐頭如麥斗﹐面皆漆黑。張吻掀舌﹐攢首搖動﹐意似歡舞。大驚而號﹐物俱不見。宅仙

予故居賃住邵姓時﹐常見怪異。一夜﹐院中喞喞有聲﹐邵隔窗窺視﹐月色皎皎﹐有六七女郎﹐艷妝華服﹐容並妖冶﹐圍坐一大幾。酒炙紛陳﹐饌似精美。持牡丹一朵﹐飛觴傳令﹐談笑不休。惜邵中餒﹐擁衾而眠﹐倘近之﹐則名花傾國﹐自必稱快一時。

僕幼時﹐隨乳母張氏遊戲花園中。張坐階上﹐予獨入空室﹐見一矮婦人﹐頭梳時妝元寶髻﹐腦後燕尾髙縱三尺許﹐循墻搖颭﹐不知何作。急呼張至﹐則杳。蜥蜴

中山農夫新婚三日﹐出耕﹐使新婦餉。婦羞與夫見﹐遙望夫耘隴畔﹐卽近處有老槐垂陰數畝﹐意夫當憩於此﹐遂置饌樹下﹐不告而返。日卓午﹐農饑﹐不見來饁﹐焦急。尋至林間﹐見籃盛陶器﹐黎黍蒸蒸﹐因會意﹐乃取食焉。食已﹐腹痛如割﹐罷耕歸家﹐暴卒。農夫父母疑婦毒之﹐忿鳴於官。拘婦審訊﹐婦泣曰「三日夫婦﹐有何怨仇﹖顧食旣吾餉﹐謂非吾所毒也﹐百舌何能辯﹖婦知罪矣﹐請執之﹐夫死又何樂於生﹗」宰囚婦。旣而悔之﹐乃提婦復訊。婦以情告。宰往驗其處﹐見古槐陰翳﹐其心半空﹐令役以瓶粥置樹下﹐遙坐以觀。有蜥蜴長數尺﹐蜿蜒自孔中出﹐探首瓶中嗅粥。須臾﹐登樹而遁。隸白宰﹐宰以粥飼犬﹐犬斃。因悟蜥蜴毒涎﹐農誤食而死之也。婦冤乃白﹐官焚其樹。鐵佛

東光縣鐵佛﹐旁配黃銅羅漢十八尊﹐燦爛如金。夜有羣盜竊取一尊﹐載以小車。將行﹐忽迷道路﹐極力推挽﹐奔波頗遠。及天明﹐則仍在廟中﹐爲僧見﹐執送有司。雷報某甲﹐都中富室僕也。主人死﹐遺產甚多。家中惟主母與少主﹐甫四五歲﹐一切家事俱付僕經紀。甲欺其孤寡﹐盜賣田產﹐懷貲遁去﹐與其黨往關外販豬。途遇暴雨﹐趨避林麓。忽巨雷作響﹐聲振山谷﹐豬驚竄千百頭﹐一時星散﹐無一存者。甲等力莫能追﹐惱恨而返﹐赤貧如昔。聞者快之。魅戲

邑西南有小村共四十餘戶。每晚﹐村中小兒羣戲月下﹐來聚甚夥。一村叟怪之﹐曰「吾村小兒歷歷可數﹐何羣兒多也﹖」次夕畱意察閱﹐相識者十九人。再視諸童﹐頓杳。怪風

武彊張某﹐耕於長堤。忽旋風蔽天﹐塵沙中有黑白二巨蟒﹐粗皆如筒﹐夭矯相纏。張驚欲遁﹐風已驟至﹐捲身風內﹐顚倒隨之。地上荊棘刺膚﹐痛不可耐。忽摸得一樹﹐急抱之﹐風遂過﹐驚定審視﹐去堤里許。藍衣媼

予故居賃與夏姓。夏將遷﹐移物新第﹐畱一老僕看守餘物。夜坐息燈﹐月朗如晝﹐見堂中立一藍衣老嫗﹐白髮椎髻﹐相顧而笑。問爲誰﹐不答﹐笑如故。身頓矮﹐漸漸縮入地中﹐僅露其首﹐笑容猶可掬也。僕毛髮俱悚。未幾﹐金光如電﹐而媼烏有矣。申某

申某﹐燕人﹐遊幕於閩。夜與友鬥葉子﹐局散﹐各歸寢室。申至己齋﹐門扃閉﹐室中燈影煌煌。怪而自窗窺視﹐有一無首婦人﹐置首案上﹐雙手理髮。急返故處﹐見三友仍在燈前賭戲﹐駭述其異。邀眾往視。眾笑曰「君何少見多怪﹐我等盡能之。」於是以手承頰﹐各摘其頭﹐置幾上。申驚喪魂魄﹐飛出衙中。天明賊至﹐闔署遇難﹐申獨免。疑案

山左某縣婦﹐傳者忘其姓氏。薄暮自母家歸﹐跨黑衛﹐弟負襆從諸後。路經山中﹐婦思小解﹐乃遣弟牽驢俟諸道左﹐自往叢樹深處溺焉。行數武﹐見老松怪石﹐環一荒冢﹐地甚幽僻。溺畢﹐束衣﹐忽失其褲﹐徧覓殊無蹤迹。幸長衫蔽體﹐尙不盡露廬山。匆匆跨衛而歸﹐私告諸夫。夫驚顏如土﹐云「予知之﹐予知之。」搖手戒其勿宣。婦不敢言﹐終莫解其何故。及夜﹐扃戶同寢。夫酣睡﹐鼻息如雷﹐婦恐怖不寐。忽有物震牀作響﹐如墜巨石。急呼夫﹐莫應﹐燭之﹐見利刃如霜﹐貫夫胸上﹐牢不可拔。駭極大號﹐家人奔至﹐婦爲啟扃。眾視門窗並無盜迹﹐疑婦所殺﹐鳴於官。拘婦訊質﹐婦以失褲事對。官詣驗其處﹐壘壘髙冢﹐封樹儼然。拘墓主問故﹐云有弱女夭亡﹐瘞此已近十年。每春秋遣人掃墓﹐他不知也。官告以故﹐欲發其冢﹐墓主爭辯不許﹐彊而後可。旣破棺﹐棺中並無女屍﹐一少年和尙﹐赤身仰臥﹐身覆紅褲﹐卽婦所失之物也。胸上插一利匕首﹐血迹殷濕如新刺者。眾皆楞然﹐細訪遠近禪院﹐並云無是僧徒。而亦無報告者。重重冤苦﹐事殊怪異﹐遂懸爲疑案。樹妖

趙魁者﹐武彊縣學門斗也。夜自小範歸﹐禦騾車﹐雲月朦朧﹐微可辧物。忽林中出一物﹐狀如牛而白色﹐奔突車前。轅騾駭伏。物直衝車而舞﹐魁擊以鞭﹐鞭輾轉不能著。相持旣久﹐雞鳴始遁入林中而杳﹐殆樹精也。金目怪

孟君東園﹐客冀州﹐夜休旅館。忽屋中旋風驟起﹐一物長如素練﹐隨風旋舞不休。半晌﹐自窗欞出﹐風亦颼然隨之。俄又從窗左欞中鉆入﹐雙目金色﹐明朗如燈。直逼臥榻。孟投以枕﹐物驚而遁。狐仙

滄州王氏﹐家多狐仙﹐平昔供奉甚謹。有客寄其廳﹐主人諄戒備至。客笑不信﹐訶頗狎虐。主人搖手有怯色﹐使館僮來伴寢。客以膽气自矜﹐力辭去。主人歸﹐客甫就枕﹐便聽堂中作響。忽寢門自辟﹐有健男四人猝入﹐曰「毀謗我輩﹐聊懲創之。」相與登牀﹐各執客一體﹐曳至庭中﹐向空力擲﹐髙過屋脊﹐飄然若駕雲霧。將及地﹐四人以臂承之﹐得不墜。如是三四作﹐𨿽未跌損﹐然心膽驚落矣。忽階上立一叟﹐白須垂胸﹐曰「且勿且勿。夠彼消受矣。」置客地上﹐相與鼓掌而散。客嘔吐昏暈﹐殆不知人。曉爲僕人救蘇﹐備言其故。鼠技

予友人家多鼠﹐廚間食物多爲所啖。有雞子數枚﹐亦失去。疑僕食之﹐僕辯其無。因復以數卵置案上﹐夜假寐以觀之。有二鼠登案﹐一鼠抱卵仰臥﹐護以四足﹐一鼠銜其尾而倒曳之﹐從案落杌﹐從杌落地﹐卵無少損﹐旋曳之入穴而去。物之智亦巧矣哉﹗龐氏

常熟趙撫廳妻龐氏﹐通詩書﹐精武技。趙寵任之。性奇悍﹐反目輒便痛楚﹐於是畏如虎狼。有四五僚友﹐不憤其事﹐欲舌戰而折服之。趙苦勸不聽﹐乃結伴至其家。刺入﹐龐問何事﹐趙不敢隱﹐以實對。速客甫入其庭﹐妻自室出﹐雄健勝於偉男﹐指客曰「有屁快放﹗」眾皆愕然。一豪客曰「因何日撻尊夫﹖」曰「結交懦漢﹐理合重懲。」客曰「我何嘗懦﹖」龐遽持白梃逐客﹐眾如鳥散。一年邁馬姓者﹐走稍遲﹐爲婦所擒﹐裂褲痛撞其後庭﹐叫苦乞免。婦釋之﹐大笑曰「老馬反爲駒﹐不顧其後矣。」自此無敢作說客者。又數年﹐暴虐益甚。一日﹐謂其夫曰「汝前生虐我﹐我今生報之﹐怨已解矣。」登牀坦臥。眾視婦頂上如煙﹐繞牀三匝﹐至門﹐化爲靑面夜叉﹐騰空飛去。試捫婦體﹐已冷如冰﹐而目瞑矣。冷香堂

都中某官﹐好狹斜遊。偶與友飲於酒樓﹐席終﹐乘醉獨往。街市彎環﹐迥非熟路。至一處﹐門懸巨燈﹐署「冷香堂」﹐欣然獨入﹐一短軀人前導﹐暗中莫辧顏色。及入室﹐牀上燈火熒然﹐一女子面壁臥。某曰「有人來﹐臥榻尙酣睡耶﹖」女欠呻起﹐面貌黃瘦﹐類久病人﹐謂某曰「姑少坐﹐卽喚姊妹輩來。」旋聽屟響﹐一女子搴簾入﹐身髙及牀﹐頭大如斗﹐雙目炯炯﹐光焰四射。俄又來一女﹐身髙如竿﹐頭小如盞﹐向牀並立。某驚暈去。方某之離酒樓也﹐其僕隨之﹐轉盼失所在。尋訪幾徧﹐不可得。天曉﹐見某臥叢冢中﹐气如絲﹐灌以薑汁始蘇。言之歷歷。

醉茶子曰﹕柳巷花街﹐罕覯佳麗﹐聞者皆以吾言爲矯也。不知冶態妖容﹐其去鬼正不相遠﹐況鬼而爲妓者乎﹖驚焉致死﹐猶勝溺焉致死多矣。蝟怪

吾鄕士人﹐春夜讀書﹐聞窗外簌簌葉響。視之﹐二蝟旋轉作風﹐入後院去。士隨之﹐轉過墻﹐化爲二老叟﹐須髮蒼然﹐身軀短矮﹐相顧而笑。士駭問其誰﹐忽失所在。蛇卵

曲逆農夫﹐於野田拾一巨卵﹐如鵝子而五色﹐備愛而使雞伏之﹐殼破﹐產一小赤蛇﹐蜿蜒間﹐卽長數尺﹐健與雞鬥。急殺之﹐血碧而腥。或云蛟之屬也。金龜

予友趙印曇幼時﹐掘地得一物﹐如龜﹐方厚四五寸許﹐徧體金色﹐炫燦有光﹐四足齊動。驚顧已杳﹐或云是太歲也。四川女

婦人有陰梃陰茄之說﹐奇而不奇也。梅軍門言蜀中某甲﹐新婚三日﹐與婦交﹐勢截然斷﹐血流不止而斃。請官檢驗﹐仵云「傷非刀剪﹐一似口嚼之者。」宰比婦﹐婦泣云「交歡之際﹐因齕斷之。」宰忍笑而問曰「豈含以口乎﹖」婦忸怩曰「非也。」再問不答。遣官媼驗其陰﹐則唇包白齒﹐左右嶙嶙。怪而探之以指﹐牙陡然合﹐指幾嚙而爲兩。急白於官﹐官重笞而釋之。人妖之奇﹐乃至如此﹐卽使善戰者禦之﹐當亦一敗塗地。

醉茶子曰﹕韓詩云「羨君齒牙牢且潔﹐大肉硬餅如刀截。」試使餵以餅肉﹐定如老饕之大嚼也。一笑。豕舞

邑雙忠廟﹐有穿心閣臨街﹐其下可通往來。陳某者﹐夜醉歸﹐遠見閣上燈燭輝煌﹐卽近則仍黑暗﹐知爲狐仙﹐欲觀其異﹐乘醉登閣。旣上﹐寂無一物﹐頓悔欲下﹐忽樓門中燈光射入﹐乃屏息伏暗陬。俄有俊僕十餘人﹐挑蓮炬入﹐展席設座﹐肴酒紛陳。主人導十餘客﹐揖座歡飲﹐謂僕曰「招朱家僮來作劇。」僕應諾下樓﹐引二狡童﹐婉媚皆如好女﹐袱出朱袍烏紗二﹐裝飾頗雅﹐至座前。旁二客吹笙鼓簧﹐童舞蹈應節。有客善琵琶者﹐令朱歌而願和之。二童若不解。又一客笑曰「如此蠢動﹐縱勉彊能舞﹐何能歌也。」主人慚﹐以拳擊二童﹐嗥然長號而僕﹐化爲二豕﹐冠落地上﹐碩腹彭彭﹐猶著朱袍。陳視之不覺失笑﹐一響﹐則人物俱杳。細視﹐東方旣白﹐身踆欄外瓦上﹐術檐咋咋作響欲折﹐轉側卽墮。狂叫僧至﹐緣梯下之。嘗謂人曰「𨿽驚怖欲死﹐然狐之作劇﹐亦可觀也。」

醉茶子曰﹕攜妓偕優﹐狂飲拇戰﹐當局者樂此不疲﹐而旁觀者早見哂矣。況客之雅謔﹐猶不如狐妓之貌﹐藝更不如豬哉﹖洵可笑也。金雞

長隨某﹐淡泊寡營﹐不類長安道人。自言昔年寓保定客店﹐困苦異常﹐主人每欲逐之。婉言相求﹐使居後院空室。月明鑑物﹐愁思未眠﹐聞窗外蹴踐聲。視之﹐一五彩金雞﹐雄健無比﹐以爲店中所畜也﹐不之怪。旣而每夕必出﹐及曉則隱。遂待其來﹐拔刀逐之﹐至墻下而沒。掘其下﹐得黃金一錠重五十兩﹐藏諸衣囊﹐負裝而歸。覺左手微痛﹐乃逐雞時刀所誤傷﹐至家瘡大作﹐幾至隕命。賣金調理﹐金盡疾僡﹐始信財有定數﹐不可妄求也。狐祟

信都劉生﹐家多狐祟﹐器物往往自失去。一夜有巨豕二頭﹐奔突院中。劉家固無是畜﹐怪而擊之以磚﹐遂倒﹐其一逸去。細視﹐非豕﹐乃葦萎﹐實之以麥﹐卽倉中物也。再察倉中﹐先二麥萎。皆狐之幻術也。蛛怪

湯陰某氏女﹐晚坐庭中﹐見一火球從檐落﹐輾轉不見。旋有一美少年﹐神采俊逸﹐向女調笑﹐遂與私合。旣久﹐祕不告人。一夕﹐少年謂女曰「與卿交好﹐不圖竟遭天怒。明午暴雨﹐有大蜘蛛伏窗上者﹐卽我是也。如不忘舊好﹐急以溺器擲空際﹐可免此劫。」言畢而去。女告母﹐母銜恨之﹐豫將諸器藏於祕所。至午﹐雷雨大作﹐果有蜘蛛如盤﹐從空墮伏窗欞上﹐癡若木雞﹐不敢少動。女急尋穢物﹐猝不可得。忽震雷直擊﹐物斃於地﹐天亦頓晴。黃老

邑喬君書年﹐字鷺汀﹐爲山左縣丞﹐禦賊戰歿﹐靈車歸裏。至靜邑唐官屯鎭﹐有僕夢一靑衣人﹐仿佛官隸。詢之﹐云「予名黃老﹐天津郡署役也。奉命迎大人柩。」醒而異之。及至津﹐謁城隍祠﹐見山門中站像﹐酷似夢中所見﹐詢諸道士﹐果名黃老。蓋黃固府隸﹐生時有徳﹐死而爲神者也。

醉茶子曰﹕有善可稱﹐死且不沒。況士大夫生爲河嶽﹐歿爲日星者哉﹗人生斯世﹐宜自勉矣。泥魃

七里海邊有魅曰泥魃﹐狀如嬰孩﹐髙二尺許﹐通體紅色。每以濕泥投入﹐中之輒病。畏金鐵﹐聞聲卽退﹐亦水鬼之類也。

又有羊魃﹐狀如小羊﹐長數寸﹐夜出水邊尋食﹐不爲人害。乃羊骨浸水多年﹐感天地之精气而成者也。東光女

東光某甲﹐與村中女子有私﹐兩情歡悅﹐訂以婚娶。甲父爲聘鄰村女﹐亦少好﹐甲與女絕。一日遇於隘巷﹐女曰「得新忘舊﹐君何太忍﹗」捽至祕所﹐怨詈不休。甲婉言再四﹐女怒稍解﹐誘與交合。女酸淚盈盈﹐搦其陽曰「儂之至寶﹐他人抿之﹐殊可惱也。」陰以刀藏枕底﹐事訖﹐猝握而奄割之。雞飛卵落﹐甲負痛而遁。女獲禽﹐如得拱璧﹐藏諸荷囊﹐常佩於身﹐暇時取出玩視﹐持其柄而搖之﹐則兩旁耳環自擊。初﹐甲狼狽歸家﹐臥牀不起﹐妻問之﹐不答。血殷席褥﹐尋斃。翁訟於官﹐捉凶未獲﹐常比役。役有至戚某﹐賣餳村巷﹐至一家﹐門前有三四女郎遊戲。中一少長者艷無比﹐眾呼爲姊﹐向女索錢買飴。女言其無﹐眾云「荷囊充物如許﹐何得云無耶﹖」乃掣其肘而彊搜之。旣探出﹐則彊彊之鵲﹐臭味已差池矣。眾不識﹐駭曰「畱此敗肉﹐尙堪食耶﹖」委之於地。女紅暈於頰﹐急拾而藏之﹐眾乃散去。某窺其狀﹐述諸役﹐役稟於官。拘去一訊﹐盡得其實﹐置之於法。

醉茶子曰﹕愛其陽而割之﹐與愛其花而折之者無異。當操刀一試﹐未必非深於情也。然花折而樹固無傷﹐陽亡則人卽尋斃。女子之癡且妒﹐殊可憐而可恨也。獨是謀殺戲殺﹐罪有輕重﹐我不知爲之宰者﹐以何法處之。黑妖

邑劉生﹐忘其名字。夜自塾歸﹐遇一物如巨猿﹐鷹目炫金﹐牙粲白﹐周身黑毛垂三寸許。見劉奮爪欲攫。劉返奔﹐物追之。街犬驚吠﹐物越垣登屋而去。毛某山左毛某﹐僑居津門。夜行﹐見一家門外立二差役。一云「此其時矣。」一云「渠乃命婦﹐姑俟彼整束衣裳。」其一忿云「如此因循﹐歸當受責矣。我自去勾之。」旋從門內引出一婦人﹐朱袍霞帔﹐鈕猶未結﹐匆匆隨役俱去。毛問夜拘婦女是何公事﹖三人不答。追至巷外﹐則杳。乃回款關問故﹐老僕云「太夫人才逝世矣。」毛述所見﹐哀求寄宿。不得已﹐白諸主人﹐使二僕送至其家。半月﹐毛尋卒。疫鬼

邑城隍祠每四月賽會﹐邑人戴假面具彩衣持叉﹐裝作魑魅魍魎﹐卽鄕儺之遺意也。壬戌歲﹐大疫流行﹐五六月猶甚。有宋姓者﹐夜起街前遺穢﹐見燈火自西來﹐有厲鬼數十﹐狀皆奇醜﹐持叉而過。宋疑爲會也﹐觀其去遠而返。歸述諸友﹐友驚曰「此非奏會之時﹐烏得有是﹖」宋亦愕然﹐陡覺身起寒戰﹐吐瀉大作﹐及曉而亡。狐妻

邑徐某﹐娶狐爲妻﹐舉止如常人﹐人不知其爲狐也。事能前知。徐性喜賭﹐每出﹐妻付一囊﹐局終償負﹐探錢恰符其數。生二子﹐家亦小康﹐辭徐欲行。畱之不可﹐贈香一炷﹐裹以重紙﹐囑云「有急難事焚之﹐則我立至。」出門遽去。越數年﹐徐遇一人哭泣覓死﹐詢之﹐云「某富家之僕也﹐主人遣予往質金釧﹐渡河時失之﹐懼無以償﹐惟有一死。」徐憐之﹐乃云「隨我來﹐當知釧之所在。」引至其家﹐出香焚於鑪。忽檐際一物﹐墮如飛鳥﹐視之﹐乃其妻也。問﹕「何事見召﹖」徐告以故。妻曰「我以爲有急難也﹐乃細事耳﹐可令彼於浮橋艙中求之。但此香一焚﹐他日卽不可復至。是亦數也。」浩嘆而去。徐告諸其人﹐果於艙中得之。又數載﹐徐病危﹐巫醫無術。取餘香焚之﹐不至﹐遂亡。淶水盜

淶水某家少婦新死﹐殮物丰侈。有盜夜發其冢﹐出屍以帶系腦後如環﹐己亦納首帶中﹐與屍對立﹐以便顚倒衣裳。方扶屍起﹐屍遽伸一拳﹐其堅如鐵﹐直貫盜胸。盜驚而斃﹐以項後有帶故﹐相將俱僵立。曉爲人見﹐報官。已而盜蘇﹐備吐其實﹐重懲系獄焉。粥廠鬼

丁丑歲暮﹐饑民流離﹐官設數十廠施粥畱養。時城北廣患疫者眾。有役夫周徳者﹐除夜侍病人湯水﹐見一巨鬼髙二三丈﹐頭如栲栳﹐瞋目四顧﹐焰閃金輝。驚駭欲倒﹐旋不見。次日﹐役夫周廷喜執其事﹐夜又見之﹐二人皆大病﹐幾乎斃命。是知大劫大難﹐必有神鬼監察﹐故每廠動死千餘人﹐非細事也。大蛇

邑趙翰林世曾﹐自山左歸﹐晚休旅店﹐大雨傾盆。忽屋角一磚墮落﹐有大蛇粗如筒﹐自磚缺處下﹐蟠據幾上﹐幾察察作響。趙急奔至堂中﹐呼從人﹐皆莫之應。雷電繞窗﹐訇訇不絕。旣而雨止﹐蛇亦不見。視几案傾側欲折矣。究不知其爲龍爲蛇也。小黃人

邑梅某﹐客開州。館中孤坐﹐見磚隙中出一物﹐長寸許﹐如人﹐黃色。轉瞬髙如人等﹐遽前相搏﹐梅卽昏不知人。懼遷他室﹐復見如前﹐日二三次﹐不堪其擾。或教以削桃木劍﹐乘其不意而暴擊之。次日﹐物出﹐驟以劍擊﹐嘎然而倒﹐化爲黃鼠。殺之﹐怪絕。後半載﹐梅方夜臥﹐忽布簾掀動﹐一藍手大如箕﹐自門外探入。梅大號﹐手縮去。急治裝歸裏焉。棺怪

邑王某﹐將之湯陰。車過曠野﹐有旋風蔽天而來。中一巨蟒﹐身粗如梁﹐尾擊車頂﹐爆然作響﹐牢幾傾覆。風過﹐蟒亦不見。車轍前有一物髙尺許﹐形略似人﹐其行躑躅。車夫追近﹐以腳踢之﹐物急奔而沒。晚至旅邸﹐車夫腳暴腫﹐痛如被杖﹐醫治半載始瘥。詢之土人﹐云「是處有棺怪﹐幻形不一﹐常出爲祟焉。」鬼哭

河間宋某﹐妻死﹐停柩於室。遺一幼女﹐無人養育﹐乃寄居於戚家。宋獨出貿易﹐煩二鄕人守其空宅。夜間聞室中泣聲﹐不以爲怪。無何﹐每夜皆然﹐遂尋宋而告以故。宋歸聞泣聲﹐頗類亡婦﹐細辯之﹐乃呼其女之小字而哭也。夜靜無人﹐聲益悲楚。宋感慟﹐如割肺肝﹐明日思剖其棺﹐冀婦蘇重爲夫婦。友諫曰「鬼神之徳無常﹐焉有死經半載而生者﹖是必妖物所憑。君不可冒昧輕信﹐恐爲所禍﹐悔難追也。」因循數日﹐聲倍髙朗﹐居然從室而哭於庭。鄰里共聞﹐僉畏惡之﹐勸宋速葬﹐宋不忍也。眾鳴於官﹐官遣二役邏守﹐察其虛實。役操兵而往﹐伏於停靈之復室。夜聞聲自棺出﹐繞屋而走﹐無何﹐出堂門而步於庭。二人破窗私窺﹐星光下仿佛婦人。及走至窗前﹐則徧體毛毳﹐狀如巨犬﹐人立而行﹐仰面猶號泣也。急發火槍﹐一擊而中﹐嗥嗥長鳴﹐越垣而遁。時村人恐二役有失﹐早聚眾人持械於門外。眾聞槍響﹐俱驚顧﹐見一物自墻躍下。甫及地﹐眾刀劍齊下﹐斃之﹐乃白狐也。怪遂絕焉。樹哭

邑韓氏庭中有古樹﹐植已百年﹐每家有喪事﹐樹預於前數日枝柯搖動﹐灑灑滴水﹐有如暴雨﹐人謂之樹哭。後遷他姓﹐惡欲伐之﹐樹忽訇訇雷吼﹐三日不休﹐愼而止焉。其家少婦產一子﹐無首﹐腹中有彎骨。細視﹐乃一銅鉤。眾莫知其故。初生時﹐四肢舉動﹐越一夕始亡。或以爲樹妖所感也。畫妖

邑王姓﹐居室精潔﹐牀頭懸美人畫一軸﹐筆墨精巧﹐粉黛如生。一夕﹐王他出﹐其妻對燈獨坐﹐見系帳長綆影拖美人頸下﹐狀如投繯。驚疑間﹐美人自紙下﹐頷懸繩上﹐旋轉不休。懼而大號﹐其夫適歸﹐備言其狀。王投畫於火。後數日﹐夢美人怒謂王曰「我偶戲秋千﹐何於爾事﹐而毀我之形﹗此慘毒之仇﹐誓必相報。」遽以手扼其喉。驚寤﹐自此患病而亡。

醉茶子曰﹐粉黛如生﹐呼之欲下﹐眞令人誇丹靑筆妙﹐而想念眞眞也。柰何紅顏爲厲﹐作怪駭人﹐其遭焚身之禍不亦宜哉﹗而猶挾私仇以逞報復﹐其不能自咎也甚矣。張孝子

張孝子﹐未詳其郡邑名字。其父卒於津﹐瘞諸城西義阡。後數載﹐張至﹐尋其父柩。義阡中司事者稽舊冊﹐得知瘞所。開壙見棺﹐棺前字迹磨滅﹐未敢認也。張伏地哀求。司事曰「土蝕剝落﹐予將柰何﹖」張計窮﹐焚香哭拜於城隍神前﹐三晝夜不倦。旋到柩前﹐哭拜如前狀。義阡中司事遣二人侍其側﹐防豺狗之傷人也。如是三晝夜﹐二人頗煩。忽一紫衣童子﹐神采俊逸﹐謂二人曰「彼因何事而哭拜乃爾﹖」二人爲述顚末。童子指柩曰「爾等皆呆耶﹖分明字迹﹐何使云無﹖」乃髙聲朗誦之。三人拭目細視﹐果如童言。回顧童子﹐已失所在。張遷父柩歸裏焉。是知童子神人﹐緣張純孝所感﹐故指迷也。劉暉

亳州劉暉﹐食魚骨鯁於喉﹐咯出一物﹐狀如魚目﹐瑩潔而圓。拾置幾上﹐倏然分爲兩﹐又分爲數十塊﹐宛轉俱化爲人﹐長寸許﹐坐者﹑臥者﹑行者﹐來往紛紛。劉急捕之﹐皆遁去﹐僅獲其一。置硯池中﹐日飯米一顆﹐愛如奇珍﹐作綠紗小帳以護之。欲爲之置牀榻﹑制衣履﹐而小人斃。劉甚怏怏﹐舉置筆牀上。忽見前者數人﹐素衣而至﹐向屍飲泣甚悲。劉無言﹐以覘其變。旋有四人舁一小棺﹐朱漆明淨﹐納小人於其中﹐合棺﹐眾人擁簇而去。至幾下﹐遂失所在。吳某

邑宋氏僕吳某﹐騎行曠野。忽見一婦人飛行空際﹐袒臂露胸﹐膚白如粉﹐頸上橫插霜刃﹐血痕殷濕﹐髻發蓬松﹐紅裙拖曳。吳大驚﹐幾乎墮馬。轉瞬飛入云端矣。其亦夜叉之類歟﹖旱魃房山亢旱﹐有術人云「西山冢中﹐有僵屍變爲旱魃。」爲鄕人指其處。議共發之﹐墳主不許﹐眾鳴於官。官不能禁﹐謂術人曰「眾惑汝言﹐牢不可破。若無旱魑﹐坐汝以盜墳罪。」術人力白其不誣。乃開壙﹐則一空棺﹐板有巨孔。棺旁臥一物如人﹐徧體綠毛﹐長寸許﹐雙目赤如燈火﹐見人起立欲遁。眾縛而焚之。未幾大雪。土人云「每陰雲四布﹐輒有白气自墳中出﹐卽時晴朗。」固不必因術人之言而始信也。

醉茶誌怪卷三張公

邑先達張公虎拜﹐字嘯崖﹐乾隆己丑進士。性至孝﹐母死﹐廬墓三年﹐鄕裏推重焉。將終時﹐夢二役延至冥府。冥官降階迎揖﹐讓公坐案側。方欲致辭﹐忽聞呼冤聲。視之﹐一王后長袖宮妝﹐背立墀下。俄而諸鬼綰紲提錘﹐擁一金甲將軍﹐伏跪案前。二人質辯多詞﹐官略詰數語﹐旋命俱退。公詢其情﹐官曰「此前朝事﹐公來自知﹐勿勞詰問。」公曰「辱蒙見招﹐不知有何驅遣﹖」官云「僕之冥差期滿﹐例應交卸﹐公當榮任此職。」公聞之甚駭﹐托辭推卻。官曰「此上帝所命﹐僕不敢專。請歸﹐速理後事﹐至期遣役相迓。」公霍然遂寤。未幾﹐無疾而逝。或云﹕後乃楊妃﹐將軍則陳元禮也。玉環其含冤乎﹖婁某邑婁某﹐暑夜納涼﹐其窗半開﹐一夜叉探身入﹐鋸牙鉤爪﹐竟體純靑﹐躍近榻前﹐以巨爪扼其肩﹐深入肌理。婁驚踣牀下﹐昏不知人。及曉﹐爲人救醒﹐血涔涔徧背矣。其弟貿易都中﹐寓室逼側。夜息燈獨寢﹐忽有光熒然自墻隅出﹐乃一巨蟒﹐頭大如斗﹐目灼灼類雙炬﹐肋下有翅如魚﹐逼近榻前﹐勢將吞噬。某急﹐拔關而遁﹐回顧室中﹐猶如燃燭。驚病﹐遂歸。馮君三異

馮君熙﹐邑之奇人﹐勇敢有力﹐慷慨輕財﹐家產盡讓弟﹐己惟取一金簪﹐餘物不問﹐故羣呼爲「馮大簪」云。嗜遠遊﹐生平履迹所到﹐凡十三省。每出遊﹐跨一驢﹐買薄貨異地售之﹐僅足糊口。夜不投逆旅﹐擇山林墳墓僻靜處展被偃息﹐枕下一短刀﹐防虎狼暴客。偶至一墓所﹐有新壙未下棺者﹐喜其坦平﹐襆被臥焉。月明未寢﹐見壙邊立一小人﹐髙尺許﹐探首下視。俄去而復返﹐又引數小人來﹐咸俯壙邊﹐彼此指劃﹐似相告語。馮抽刀躍上﹐見壙外尙有十餘輩﹐紛紛星散。馮仍臥寢﹐至曉而去。

嘗行山中﹐遠見二人對搏﹐近視﹐乃虎與人對立。人以斧斫虎頂﹐虎以爪攫人肩﹐相持並死﹐其屍俱僵。蓋非柴夫﹐卽獵人也。

馮晚年小康﹐不事遠遊﹐與妻子別院居。晚散步庭中﹐有風門一扇﹐在身後隨之行。約十餘行﹐馮回顧不驚﹐門至故處不動。蓋狐鬼戲之也。奇人多遇奇事﹐斯亦奇矣。白塔寺

揚靑驛河幹﹐有積柴如丘﹐相傳仙居其內﹐旁建一祠曰白塔寺。鄕人祈禱輒靈。鄰村有收生嫗﹐夜半有人叩扉延請﹐云「已爲姆備肩輿﹐敢奉勞也。」未暇詳問﹐卽扶入輿中﹐舁之而去。至一第﹐門僅如竇﹐入則樓閣連亙﹐服物奢侈。內室錦帳繡褥﹐坐一佳人﹐年二十許﹐美麗無比﹐綠蛾雙蹙﹐紅粉凝嬌﹐似將分娩。旁立數婢﹐亦皆妖艷。嫗使一婢登牀抱產婦﹐使柳腰細彎﹐蓮足髙舉。女產殊不艱澀﹐一舉四男﹐體俱肥茁。惟尻際有小尾﹐不時搖動﹐啼聲啾啾。一婢奔出送喜。有美婦四五人﹐入室歡賀﹐邀嫗至他室﹐盥以金盆﹐啖以肴酒﹐出黃豆升許贈之﹐云「將去﹐一生喫著不盡。」嫗大失所望﹐方欲致辭﹐遽使人導出。回顧並無屋宇﹐乃麻楷垛也。深怨仙人吝嗇﹐舉袖中豆灑諸河幹。及至家﹐袖底得珠二粒﹐始悔。再往尋之﹐烏有矣。李志靑

李志靑﹐豫之茂才。館於湯陰﹐去家七十里﹐遇亂奔歸。將近家﹐暴雨驟至。道旁有茅舍﹐一老叟剃髮於其中﹐就之﹐乃其素識。言其情﹐叟款李共飲。更深雨歇﹐李辭叟欲行﹐止之不可。出門半里許﹐至一村寺﹐前橫溪水﹐一人從寺出﹐圓目鑿齒﹐黃面赤眉﹐要路奮擊。李與格鬥﹐將勝﹐忽又來三人﹐狀皆奇醜﹐裸李衣攢毆致斃﹐棄屍水中﹐置衣帽於廟臺上﹐始散。次日﹐李弟經此﹐見其屍﹐訪知從叟處出﹐入城將訟叟﹐止於戚家。其家婢忽作李言曰「切勿控叟﹐不幹彼事。予自彼處歸﹐酒興正濃﹐遇四人攢毆而死。此四人名某某﹐皆餓鬼也。予卽訟於閻君﹐汝勿妄告。」弟聞言﹐疑信參半。方躊躇間﹐家人追至﹐言其兄附家中人﹐所言與婢同﹐弟乃罷訟。葬李后﹐又附人云「冥君以四人凶暴﹐皆下獄受炮烙刑﹐予冤雪矣。」遂退。其弟訪近處新鬼故鬼﹐皆無其名﹐不知是何處厲魄。化犬

邑朱某晝寢﹐夢里人丁姓者造其廬﹐靑衣白帶﹐神色張皇﹐謂朱曰「官府命予寄養君家﹐祈善顧也。」語畢入內去。朱駭追問﹐遂寤。乃步入後院﹐見犬生數子。中一小犬﹐腰間白毛﹐周匝如帶﹐始悟爲丁之後身。稍長﹐送於長生院焉。

醉茶子曰﹕聞丁某貪暴霸產﹐無所不爲﹐死而化犬﹐固所宜也。冥罰可畏已。陶生

平陽陶生﹐武技絕倫。予邑鹽賈某﹐喜其勇﹐延至家﹐使往來護送銀信。偶投旅館﹐掩扉獨坐﹐忽几案察察作響﹐喝之卽止。已而復然。陶以膽气自矜﹐無少怯。俄而聲愈大﹐陶抽刀大吼。木案拍簸一聲﹐響震四壁﹐梁塵飛落﹐僕僕如煙﹐一長繩直拖頂上。大驚奔出。殆縊鬼也。鬼吟詩

邑陶某﹐淸明掃墓﹐路出西郊。牢上盹睡﹐迷離間見道旁一矮屋﹐環以疏籬。有女子倚閭立﹐縞衣素裙﹐妝束淡雅。陶就之﹐女子掩扉入﹐低聲吟曰「淸明雨﹐濕紙灰﹐良人一去不復回。塵埋玉色﹐酒涸金杯。淸明雨﹐濕孤墳。家家春色不開門。紅垂樹杪﹐綠擁籬根。」聲詞淒楚﹐節短音長。陶方驚嘆﹐爽然而醒。視道旁則三尺荒墳﹐幾株衰柳而已。驅車而過。捉鬼

邑黃公﹐夜醉歸﹐路經水邊﹐遇一矮人力牽其裾﹐將曳入水。黃與撐拒﹐聞人呼曰「此鬼也﹐勿爲所迷。」視之﹐乃其亡友。醉中忘其已死﹐亟求相助﹐遂共擒之。相將至家門﹐其友別去。再視所擒之鬼﹐則亂髮一團耳。

醉茶子曰﹕發﹐血餘耳。豈所餘之血能爲厲耶﹖抑人死﹐魂魄或寄於是耶﹖人有擒鬼者﹐往往所得者皆亂髮﹐又何說歟﹖冥報

某甲以貪暴起家﹐死時停屍於牀﹐頂上血流不止﹐如被杖﹐家人僉以爲怪。其鄰髙某亦於是日死﹐已而復蘇﹐謂家人曰「予本不應死﹐因與甲同名﹐鬼役誤勾之耳。適於陰曹見甲朝衣朝冠立殿下﹐冥王稽其冊﹐大怒日﹔『爾有何職﹐敢被皇家公服﹖如某事某事﹐當赴油鼎。』令鬼卒褫其衣﹐以大杖力撻其頂﹐砰然血濺數步之外﹐旋令牽下。見予泣日。『煩君寄語家人﹐勿以衣冠殮我﹐囑後人好自爲之﹐冥責不可逃也。』髙喚其子祕告之﹐其家深諱此事。不數日﹐傳徧鄕裏。定興城隍

定興城隍最靈﹐兩廡下塑城隍像﹐大小不計其數。詢諸居民﹐知每元宵節各村迎一像去﹐節後送還。計村之大小﹐取像之大小﹐鄕俗也。有偸兒盜神袍服銀髒﹐僧鳴於官。差役捕盜未獲﹐屢受刑比﹐泣訴於神﹐祈示夢兆。夢神告曰「玩十簽可知。」醒而取簽占視﹐有云「缺墻之外﹐寸木之中﹐柳陰路曲﹐錦繡飛紅。」不解。尋至城﹐隅有小村﹐見地上碎錦飄零﹐細審﹐乃神袍也。蓋盜從城缺處出﹐至此村遂迷惘﹐自碎所盜之袍棄於地﹐旋爲村人所獲。役至﹐搜其懷﹐得銀髒﹐牽盜赴公庭焉。冤婦

孫翹江﹐閩人﹐爲肅寧縣令。接篆入署﹐尙未理事﹐夜有白衣婦人﹐形容慘淡﹐云「予北直人﹐本未失節﹐汝前生爲此地縣尹﹐誤以失節擬罪﹐使我抱不白之冤。予已請於帝矣﹐許我報復索命。」言畢﹐遽以手扼其喉﹐孫便昏如中惡。旣醒﹐見婦立牀前﹐眈眈怒視。或投以繩﹐則奔赴懸鬟﹔投以刃﹐則撐持自刎。諸態百作﹐狼狽難堪﹐公事多半廢弛。一夕﹐婦捽之往見城隍﹐便覺魂魄飄飄然隨之行﹐恍至神案下。神朱袍金冠﹐气象嚴厲﹐謂孫曰「查爾今生尙知孝道﹐不犯淫行﹐爲爾畱薄祿養親﹐歸宜攺教﹐不許貪祿戀棧。爾貞婦亦應遵命﹐聽其辭官而去﹐毋得再擾。」旋命俱退。忽如夢寤﹐視室中燈火無光﹐婦立於前﹐怒謂曰「明日亟爲稟辭﹐不然﹐仍不汝活。」孫唯唯。次日修稟上請。河間守熊下札慰畱﹐婦復至罵曰「狗奴子﹗汝不去耶﹖誓斃爾命。」力提其發﹐發簌簌落如亂絲。孫泣云「昨已請命大人﹐當卽親交印綬﹐何敢再遲。請畱姓字﹐熊大人將爲請旌延僧超度﹐以慰貞魂﹐且爲天下後世聽訟不愼者戒。」婦撫首云「我事已昭彰﹐毋勞大人表揚﹐且我並非求名求利﹐何須請旌與超度。第汝前生以不白之事誤我﹐我今日以不白之事誤爾。爾不在此爲官﹐予又何求﹖」言畢﹐悻悻而去。次日﹐親詣府署交納印綬。熊準其請﹐遂旋裏。婦不再擾。

醉茶子曰﹕甚矣﹗聽訟不可不愼也。污人名節﹐報施至於再生不忘﹐良由一時之誤也。況有明知其冤﹐更貪賄而威制之﹐則蒙冤者𨿽當時無如何﹐其慘毒之報豈能免耶﹗鼠怪

邑章氏﹐家有空室三楹﹐多年扃閉﹐云其中多怪。有武夫寓其家﹐欲覘其異﹐每隔窗窺視﹐俱無所睹。一夕﹐月明鑑物﹐見堂中有男婦數人﹐皆衣錦繡﹐身髙尺許。視案上立二人﹐髙如前狀﹐葦帽袍褂﹐相對揖。武夫以鐵丸擊中其一﹐蹶然倒案上。余俱不見。入室視之﹐乃一巨鼠﹐葦帽則雞子殼﹐袍褂則靑蘭紙耳。

醉茶子曰﹕據人之室爲己之宅﹐是與鵲巢鳩居者無異。初不料有好事之武生奮博浪之技也。𨿽然﹐揖讓雍容﹐猶勝於世之彊霸。眞人而無禮﹐不知鼠之有禮矣。吾願以鳩自居者﹐勉爲鼠焉可也。夢詩

邑髙茂才﹐雨後晝寢﹐夢二女入室﹐艷妝絕代﹐芳馥襲人﹐謂髙曰「髙郎髙郎﹐何乃抑鬱﹖」髙詢其姓氏﹐二女笑云「尙未蟒玉﹐何竟目不識人﹖」髙熟視﹐似曾相識。問其何爲﹐二女握其腕云「子好遊乎﹖吾與子遊。」髙喜﹐隨行。再顧並非己齋﹐翰墨圖書﹐罔不古雅。俄一小鬟喚二女出。髙視案頭一卷﹐乃《閨秀集》﹐中多佳句。讀未竟﹐爲家人喚醒。曾記有句云「遠水有情招客渡﹐岸花含笑向人開。」鬼戲

昌黎某甲﹐貿易山海關外﹐每往集鎭負販﹐輒騎驢夜行。一夕﹐途次失道﹐竄山谷間﹐遙聞鉦鼓喧闐﹐洋洋盈耳。關外固多影戲﹐未之怪也。轉思野曠人稀﹐何得有此﹖下騎四顧﹐忽眼前樓閣壯麗﹐身立其庭中。堂前紙幀布帷﹐將演影戲。中設一幾﹐旁列數座。幾上茶鐺茗盞﹐器具都精﹐一赤瑙盤﹐滿堆瓜果。俄有二少女扶一老嫗﹐白髮龍鐘﹐居中對座。旁虛二座﹐似尙有眷客未來者。未幾﹐傀儡登場﹐舞蹈應節。嫗觀之喜﹐取盤中餐與二女共啖﹐頤頰鼓動如老猿。某怪其非人﹐心益恐﹐乃敲石取火吸煙。佇立以視。煙燼叩筒﹐擊地一響﹐嫗與二女頭並落幾上﹐然牙齒震震﹐嚙物如故。某急敲雙鐙﹐見景物如煙雲﹐飄然退去里許﹐而燈影樂聲﹐猶歷歷在望。跨衛急奔﹐前途一車當路﹐車中連呼救人。駭而問故﹐車夫言迷路遇鬼﹐所見與己同。詢其姓氏﹐知車中乃富商某氏之妻。甲與商素識﹐遂同行。乃曉至關別去。好事者誣婦與車夫夜遁﹐商父子貿易於外﹐聞其事以爲丑﹐先遣子歸出婦。至家遇甲﹐備言其異﹐疑謗均息焉。黑山大王

邑李氏家有蟒仙﹐曰「黑山大王」﹐能隱見其形﹐細則如蚓﹐巨則如甕。其家有吉凶事﹐則預示之兆。故孝氏供奉甚虔。有索債者﹐橫施無禮﹐偃息廳間﹐肆口辱詈。主人隱忍﹐無如之何。夜有一武士推扉入﹐鐵鎧黑甲﹐手持利劍﹐叱云「吾爲主人除此患。」忿欲加刃﹐某懼逸去。後數載﹐主人夢一黑甲將軍拜別而去。自此家遂落。予友戲謂予曰「僕負債旣多﹐受侮不少﹐安得黑山辱臨﹐爲之一泄積忿哉﹗」龍眠穴鄕人陳氏﹐卜葬新阡﹐掘地尺許﹐術人戒勿掘﹐云其中有生龍﹐主後昆發越。工人嗤其誣妄﹐窺其他去﹐竊發視之﹐有二鯉魚躍出。懼而瘞諸其側﹐陳與術士均不知也。及開故墳﹐棺下多蘆葦﹐有綠蛇盤據無算。亦發祥地也。後陳氏零落焉。

醉茶子曰﹕宋倪父云「墳地好不如心地好﹐墓田好不如心田好。」洵良言也。先人旣安窀穸﹐百餘年後復顚倒之﹐縱使子孫榮貴﹐彼化者不安於夜合﹐忍乎哉﹗奉勸世人﹐無惑於堪輿之說而妄遷先塋﹐則福地只在方寸中矣。昔有瞽僧﹐雲遊於上谷﹐善醫術﹐投劑輒效﹐而不以術自鳴。有晉人髙建明﹐拜求其術。僧云「明醫亦死人﹐風鑑亦受貧。」亦見到語也。馮氏僕

人之夢中囈語﹐各有不同。如心有所思﹐夢中脫口而出者﹐由於神气之虧﹔白晝所作﹐夜間信口而言者﹐由於气質之惰。又有或哭或歌﹐種種無足奇也。大興馮氏僕﹐愚蠢人也。生平目不識丁﹐不曉書爲何物。每夜熟睡﹐則髙聲朗誦《學》《庸》全部﹐或讀《毛詩》。自始至末﹐不脫隻字﹐勝於開卷。喚醒詢之﹐則茫然不解。主人謂其有夙根﹐試教之讀﹐則終日不能識數字。是蓋靈鬼憑之﹐借其口以爲戲﹐又不可以夢魘同日語也。豈眞如吳下阿蒙﹐囈語通《周易》哉﹖於菟大鬼

金安人﹐邑王君小亭之妻﹐夫亡﹐絕粒死。初﹐王就武遂鹽館﹐嫌其居室隘陋。後院有樓三楹﹐頗髙爽﹐久無人居﹐相傳有怪異。王喜其靜﹐掃除塵埃﹐設帳居樓下﹐夏月乘涼﹐殊覺快意。居數日﹐夢與人交﹐初以爲偶然耳﹐不之怪。繼則連夜皆然﹐乃假寐以俟之。有少女姍姍而來﹐啟衾共臥。王抱而睇之﹐貌絕艷﹐心知其妖﹐而戀其美﹐戲訂來夕約。女笑許之。於是無夕不至﹐王覺困疲。已而疾作﹐醫藥罔效﹐奄奄待斃。乃謂女曰「情好如我兩人﹐固非怨偶﹐予羸弱如此﹐不堪旦旦而伐﹐倘欲竭我脂膏﹐請從此絕。」女忿然曰「汝尙欲生乎﹖吾實告爾﹐奔波固非所願﹐爲上仙驅使﹐不敢不奉命耳。」王唏噓無言﹐女彊與交合而去。王大懼﹐遣二僕伴寢。女來如故﹐遂卒於鹺館。妻聞王死﹐悲悼不食﹐夢王謂曰「卿之貞節﹐足光吾門戶。顧有仇未復﹐柰何﹖予所居之樓上﹐有老魅曰於菟大鬼﹐性極悍暴﹐日遣數妖婢四出采精﹐供其補煉。予實死於是。卿之正气足以相敵﹐請雪此恨。」醒而異之﹐於是死志益堅。姊妹戚黨﹐苦勸勿聽。體漸憊不能起﹐嘔吐勿止﹐滿室生異香。乃謂眾曰「予魂適至武遂鹽館﹐見樓上一厲鬼靑面朱髯﹐旁立數妖婢﹐見予俱奔避。予擒其一婢詰之﹐卽殺吾夫者。今捉之來﹐汝輩試嗅之。」眾覺血腥撲鼻﹐相與駭異。問擒來如何﹐曰「將赴閻君。」越數日﹐唇焦口枯﹐整裳而逝。

醉茶子贊曰﹕卓哉金氏﹐至剛至仁﹗殉夫泉壤﹐重義輕身。生爲烈女﹐沒作貞魂。彼大厲胡爲哉﹐宜乎朝廷旌表﹐血食千古﹐俎豆常新。稻田鬼

盤沽李姓家﹐稻田旁臨墟墓﹐雇傭三人﹐一黃姓﹐一王姓﹐一張姓﹐與李同操作。夜則四人換班作息。一夜﹐王灌田﹐黃開渠﹐行至田畔﹐見冢上坐一女子﹐縗麻凶服﹐對月悲泣。黃大驚﹐冷汗如雨﹐急曳鍤而返。王詢故﹐黃詭言身倦﹐遣王往﹐己代王轉轆轤。王去半晌﹐亦奔歸﹐深怨黃之訛己﹐詬誶久之。黃與王議共歸莊﹐使李﹑張來。二人見亦如前。於是四人一同往﹐持械助尋﹐則烏有矣。瘧鬼

趙某﹐平陽人。夏月晝寢﹐朦朧間見一婦人搴簾入﹐白衣麻裙﹐面貌黃腫﹐眉目戚戚然﹐神色可畏。逼近牀榻﹐以手按其胸﹐便覺气悶如噎﹐寒熱交作。及晚患瘧﹐越日稍愈。婦復來﹐瘧又作。如是月餘﹐形骸骨立﹐盛暑常著重綿。或教以桃木劍釘牀四隅﹐更粘符於壁。婦至﹐瞋目怒視﹐指劃不敢近前。趙急狂呼﹐婦取錫檠擲於地﹐悻悻而去﹐後不復來﹐病亦漸瘳。

醉茶子曰﹕瘧之有鬼﹐信然乎﹖肝膽藏魄﹐人之妄見﹐責之此經有邪﹐固不可以有鬼論也。李茂才

河間李佛桐茂才﹐邊公巨峯之戚。邊公司鐸吾邑時﹐李寄宿於學官之鄕賢祠﹐夜誦金剛經﹐簾外鬼影幢幢﹐往來不絕。李坦然﹐鬼亦不擾。僕居別室﹐鬼屢揶揄﹐移居李屋則安。花果樓

邑擔夫夏某﹐鹵莽多力。妻患邪祟﹐發時則大聲言曰「吾居花果樓甚瀟灑﹐胡爲以茅塞徑﹐致我悶藏欲死﹖」言畢﹐毀物無算。夏不堪其擾﹐延術士驅遣無效。一日﹐於窯室中柴後得花竹筐﹐中有大蝟二頭﹐始悟此物爲妖也﹐殺之。龔姓

邑有魚販龔叟﹐將曙﹐至南郊。聞隔溝有人呼其名﹐翁視之﹐乃其鄰女。然舊歲物故﹐已瘞之矣。龔問何爲﹐女云「求伯負兒渡水﹐則感徳無旣。」翁涉水過﹐負女於背﹐問﹕「爾在此﹐曾思家否﹖若思家﹐予負汝入城﹐尋汝父母。」女力辭不願。翁不聽﹐負至城門。女掙欲遁﹐翁力持之﹐急呼門人。眾視之﹐乃棺板也﹐斧之。陳氏怪

太原陳氏﹐僑居於津。每夜聞復室中有聲隆隆然﹐如轉碌碡。以燈燭之﹐卽亦暫止。又半載﹐白晝亦然。窺之﹐有老叟長須彩服﹐髙僅二尺﹐身圓幾如小甕﹐繞地旋轉﹐其聲隨之。聞人語卽遁去。細窮其處﹐似在櫃後。移櫃視之﹐有紙糊不倒翁﹐酷似所見。毀之﹐怪絕。蓋物大肖人形﹐感天地之精气﹐卽足爲妖。故作俑者﹐聖人所不取也。醫術

邑吳某﹐落魄奇窮﹐友爲謀範陽鹺館。行起程矣﹐忽疽發於背﹐紅腫墳起﹐痛徹心髓。有華姓醫與之善﹐延視之﹐云「此搭背也﹐發則必死。」吳哀求不已﹐華慨然曰「憐君一貧徹骨﹐初有生路而獲此奇屙﹐八口何以全活﹖吾欲巧奪天功﹐以挽回君命。但今日病愈﹐明春仍作。不拘何處﹐見有微瘡起者﹐卽此證也。醫識爲搭背﹐則令治之﹐否則速歸﹐吾爲施治。幸勿輕忽﹐性命有關焉。」吳唯唯。華爲投劑﹐次日疽消﹐欣然就道。至範陽數月﹐時暮春﹐覺肢體不快﹐開襟見肘上生一瘡﹐形如黍粒﹐不甚痛楚。然憶華言﹐惴惴然鄭重之。疊延數醫﹐僉云無害。末延一鈴醫視之﹐驚曰「膚紫肉凸﹐非尋常癥﹗何形是而部位非耶﹖豈我學有未逮歟﹖」堅辭欲行。吳請言其故﹐醫云「酷似搭背﹐然生於肘上﹐予故不敢知也。」吳贊嘆不已﹐告其故而求醫之。醫驚曰「貴鄕有此國手﹐髙我一籌矣。」出藥治之﹐月餘而愈。於是結爲至交﹐酬錢不受﹐曰「予足迹半天下﹐願覯奇人。君鄕人﹐良工也﹐吾願識荊焉。請賜薦書﹐勝厚貺矣。」吳爲修書﹐備贐以往。及至津﹐而華已故。蓋醫看証之日﹐卽華捐館之日也﹐浩嘆而返。

醉茶子曰﹕人生得一知己﹐足以無憾。鈴醫乃華之知己也﹐神乎技矣﹐可稱一時瑜亮。而人定勝天﹐遂遭造物之忌﹐豈醫術固不貴乎活人耶﹖無怪乎艸菅人命者﹐皆壽如龜鶴矣。妖術

道光丙午秋﹐邑鍼市街洋貨棧房﹐忽有男婦五六人登門乞錢。內一人將櫃上珠盤略爲撥弄﹐隨卽散去。鋪中人均不在意。至晚間開櫃取銀﹐封鎖如故﹐而銀烏有矣。殆行乞者之妖術也。或云銀袱中置米一掬﹐則其術不行矣。嬌娥

商輅﹐字子車﹐漢陽人。偶遊郊外﹐見白鵝泛泳水濱﹐呼之﹐緩緩而來﹐集足下。商抱歸齋中﹐頗馴﹐飼以稻粱﹐如獲珍寶。一夕﹐友人招飲﹐返扃而去。及歸﹐鵝已失去﹐徧詢鄰里﹐皆云未見。夜宿齋中﹐覺有人同寢處。燭之﹐美人也﹐肌理細膩﹐膚如凝脂﹐遂相燕好。曉失所在﹐夜復來。疑其狐仙﹐苦詰之。女云「妾名嬌娥﹐天府中司夜之宮人也。偶有小過﹐謫向人間﹐與君有夙分﹐故此繾綣。」商曰「池上鵝兒得非卿耶﹖」女笑而不答。商曰「卿是仙人﹐苟冒然而來﹐僕敢不納﹐烏用是貌貌者爲哉﹗」女曰「我輩靈气所鐘﹐必憑生物以遊人世﹐不必身卽是鵝也。」商曰「世之靈物﹐修煉成仙﹐抑又何說﹖」女曰「是非君所知也﹐請勿多疑﹐當爲君生貴子而後去。」綢繆年餘﹐忽謂商曰「妾謫限已滿﹐行與君別。」乃盛妝出門。有彩霞萬道﹐從空墮地﹐層層如丹梯。女踏之﹐冉冉入云端而沒。歸見牀頭一巨卵如瓜﹐俄而自破﹐有嬰兒攢抱其中。視之﹐男也﹐方面大耳﹐貌殊不凡。遣乳媼哺之。及長﹐智慮過人﹐善貿易。時中靑犯禁﹐私貨之。不數載﹐富雄一鄕﹐以捐納例授頭品焉。乩仙

邑邵某﹐偶因小事與妻反目﹐妻憤欲授繯。及晚﹐邵出﹐有美女子立燈下﹐靚麗如仙﹐呼邵妻爲姊﹐邀與同遊。乃擲繩於壁﹐便見壁豁然空洞如月門﹐其間奇花異艸﹐迥異凡境。邵妻辭不願往﹐女彊曳之。正撐拒間﹐屋隅出一老婦﹐椎髻葛衫﹐雄健如偉男子﹐手持木杖﹐橫擊女臀。女撲地而滅。邵妻一驚﹐再視﹐人物俱杳﹐而邵自外歸矣。方邵之出也﹐在友人處扶乩﹐乩仙云「君室有急難﹐已遣拙荊往救矣。」邢駭問故﹐仙云「君歸自知。」至家詢妻﹐備言其故﹐蓋縊鬼求代﹐逢仙拯也。

醉茶子曰﹕世之扶乩召仙﹐大半皆人之腕力﹐視爲眞仙﹐則惑之甚矣。顧扶乩一事﹐偶爾遊戲則可﹐若藉以占吉凶﹑治疾病﹐鮮有不誤事者﹐君子審之。矢魔

蒲陰有怪曰「矢魔」﹐狀如布囊﹐恆夜出﹐遠聞臭气﹐卽知魔至。急避之﹐物自過﹐不爲人害也。或猝不及避﹐則糞汁污衣﹐臭穢不可耐。居人不以爲怪﹐然亦奇矣﹐豈糞壤而亦爲妖乎﹖友人戲曰「是必精於墨藝者﹐沒後爲此怪。不然遺臭之外﹐更無他長﹐安能謂腐朽爲神奇哉﹖」鼠媼

邑費茂才﹐客宜安時﹐與友人飲於王氏別業﹐主人畱與憾戲。夜有老嫗推扉入﹐白髮蘭衫﹐形貌枯瘦﹐雙目瞠瞠然。立幾前﹐徧視賭具。費疑其眷屬﹐欲與周旋。主人急搖手止之﹐似欲客勿顧也者。眾見其神色慘淡﹐皆生疑懼。中一客問其爲誰嫗﹐不答﹐從容出門去。主人曰「此鼠精也﹐居此園中二百餘年矣。每見有賭局輒至﹐人習見﹐不之懼也。僕偶未慮此﹐致使怪來驚客﹐獲罪多矣。然此物𨿽常出沒﹐從不禍人﹐故相安之。」次日費辭歸。

醉茶子曰﹕鼠之爲物﹐蠢然耳﹐乃物老而精﹐公然爲怪。予鄕有供五仙像者﹐其神爲胡﹑黃﹑白﹑柳﹑灰。胡﹐狐也﹔黃﹐黃鼠也﹔白﹐蝟也﹔柳﹐蛇也﹔灰﹐鼠也。予謂此五者何以分五色﹐客曰「白黃是其本色﹐灰爲黑而柳爲靑﹐然胡可爲赤乎﹖」予曰「可﹐《詩》云﹕莫赤匪狐。」客亦爲之粲然。倭某

倭某﹐邑縣署之禁卒也。衙前盹睡﹐夢二役喚之去﹐路甚生疏。至一署﹐役引至堂下﹐報勾倭某到。旋見二囚負鎖帶械而至﹐審視﹐卽前日獄中新斃之犯也。駭問二役﹐疑身已死。役云「死否尙不可知﹐不過對質數言耳。」俄而官謂倭曰「爲何虐遇二因﹐致彼枉死於獄﹖是非自有官法﹐爾輩何敢爾﹖」對曰「小人充當禁卒﹐惟管上退鐐銬﹐並送犯入禁中﹐他不知也。」官使二囚試認。二囚云「虐我者固非他﹐然彼未嘗不知其人。」官詰倭﹐倭云「縣署差役數百人﹐輪流充當營務處差﹐不實指其爲誰﹐小人不敢知也。」官還問二囚﹐不能對。官曰「汝輩不能指實﹐我安能徧勾眾役﹖」令退﹐遣倭還陽﹐一驚而寤。後半載﹐倭始卒。擒風

陳姓與其友將往北村索債﹐行至丁沽﹐歇息道左。有二人亦與並坐﹐語次﹐見旋風蔽天而來。中一人曰「諸君看我擒風中之魅。」乃默默誦咒﹐風至前﹐旋轉不能去。倏於風中落一巨鼬鼠﹐大幾如犬﹐背負黃袱﹐殆仙家之公差者。眾勸釋之﹐鼠駕風而去。片刻﹐風復至﹐塵沙漠漠﹐昏不見人﹐將前作法者捲入空中﹐飄然墮下而气絕。身旁一巨鼬鼠頭﹐蓋因誤公被誅矣。術可不愼哉﹗失妖不擾人﹐人反擾妖﹐宜其獲禍也。況一知半解﹐逞才害事﹐勢不至一敗塗地而不止﹐是可爲好事者戒。古瓦罐

良鄕農人﹐掘地得古瓦罐﹐中實以五銖錢盈器。持歸﹐日市其錢﹐人爭購之﹐數日而罄。有涿鹿士人﹐好古者也﹐聞其事﹐謂人曰「錢爲五銖﹐器必漢窯﹐予將買其器。」乃之良鄕﹐訪農人。農曰「錢已貸盡﹐以瓦器無用﹐鑿破其底﹐作爲煙突﹐今置諸檐端矣。」引士視之﹐浩嘆而返。

醉茶子曰﹕器埋沒數千年﹐一旦復見天日﹐則瓦缶眞勝金玉﹐與商彜夏鼎何殊﹖𨿽置諸案頭不爲過也。而無知之俗物﹐竟爾摧殘﹐殊屬可惜。此器之不幸﹐正好古者之不幸也。千里馬𨿽有﹐而伯樂不常有﹐是眞遭際之難矣。彼僞宣鑪﹐假銅瓦﹐無怪乎人間恆見也。鐵叉

邑南鄕漁人﹐於沆中网得鐵叉頭一具﹐重七斤許﹐上鑄「朱溫」二字﹐其爲梁時物非梁時物﹐不可知也。攜歸﹐置諸瓜圃中。守圃者用以逐豕逐蝟﹐則火光迸出﹐無不應手輒殪﹐於是寶之。傳播裏中﹐來視者接踵而至。主人厭之﹐乃藏諸寢室。適有產婦臨盆﹐叉戛然作響而倒﹐自此遂如頑鐵。

醉茶子曰﹕或有聞而惜之者。予曰「暴主之凶器﹐縱使有靈﹐亦不足貴﹐污之恨其晚也﹐何惜爲﹖」嶽某

嶽某者﹐葛沽賣藥賈也﹐獨居藥坊﹐夜將寢﹐出鎖肆門。歸﹐見牀頭坐一少女﹐蓬發韶顏﹐姿容媚嫵。詢其爲誰﹐則羞澀如新婦。嶽驚疑﹐未敢窮詰。女亦無語﹐相與對坐。至曉﹐從容下牀自去﹐夜復來。如是數夕﹐遂成伉儷。越半載﹐嶽容貌憔悴。眾詰之﹐初猶臆諱﹐久而盡吐其實。眾謀爲驅遣﹐而女不再至矣。不知其爲鬼爲狐﹐然可謂善於見機也。又有梅生者﹐讀書齋中﹐忽有美女子隨之坐﹐夜與之寢﹐他人皆不見﹐惟梅獨見之﹐纏綿半載余﹐女自去。又有邊某者﹐亦得狐妻﹐年餘始別去。方知此等事﹐世固不少﹐奇而不奇也。若加以粉飾潤色﹐則不無文人之筆耳。乩示題

壬戌科﹐有士人請仙豫問闈題。乩書云「馬上相逢無紙筆﹐憑君傳語報平安。」士不解。及試﹐題乃《吾斯之未能信子說》﹐方悟仙示以謎語也﹐而思亦巧。古劍

靜邑張氏家﹐竈後每出白气如雲﹐以爲煙也。旣而不爨亦然。窮其處﹐自磚隙中出﹐乃掘地深五六尺﹐得小石匣﹐中藏小寶劍一柄﹐長三四寸﹐鋒利無比。置諸幾上﹐時露光怪。張本農人﹐不知爲寶。秋稔後﹐夜有羣盜越垣入﹐舉家惶恐﹐莫知所措。忽劍自躍出﹐旋聞庭中窸窣有聲﹐羣盜紛紛逃遁。劍如白虹﹐仍歸故處。次日斷髮飄零﹐遺地無算﹐蓋盜俱爲其髡矣。張氏始知寶之。後年餘﹐有老尼入室化齋﹐語多不解。張急贈以糧﹐尼不爭而去﹐口中喃喃誦咒﹐劍從室中騰出﹐似隨尼去。遣人追尼﹐不知何往﹐而劍自此亡矣。或云﹐尼﹐劍俠也﹐故以術取劍焉。磁鶴

邑北關外磁器店中﹐有磁鶴二﹐白質黑章﹐髙尺半﹐每於子午時則呦呦自鳴﹐腹中並無機器﹐乃燒窯時天然成之﹐亦物之不可以理解者也。主人愛同趙璧﹐𨿽千金不能易﹐珍藏於祕室﹐不肯輕易示人。有欲觀其異者﹐必再三求之而後可。主人引客至其室﹐以濕布巾搭鶴背﹐則鳴一二聲﹐眞奇物也。每南北負販﹐則重綿包裹﹐載於車﹐主人自守護之﹐其珍重如是。塋中怪

邑朱氏塋地﹐每夜靜﹐有小人髙三尺許﹐身披鎧甲﹐自冢中出﹐牽白馬大如犬﹐至道邊呼曰「頂盔擐甲﹐將軍上馬。」語畢﹐策馬加鞭﹐飛奔而去。甲聲淅淅﹐風聲颼颼﹐轉瞬不見﹐俄而復返。守墓者怪之﹐乃暗伏矰繳於林中﹐機發﹐人馬並獲。視之﹐一大黃鼠騎白兔﹐盔則髑髏﹐甲則以麻索聯絡人指甲而已。或勸放之﹐然自此不出爲怪矣。山神

屠秀才﹐楚北人﹐名越。歲暮﹐撤帳歸家。忽一武士﹐皮冠戰裙﹐气象猛厲﹐岸然造其廬﹐自雲莊姓﹐問屠明年設帳何處。屠云「尙無定所。」莊云「僕有兩豚兒﹐敢勞先生教誨﹐歲贈三十金。」屠少其數。莊云「予村中尙有鄰家子二三人﹐同來請業﹐先生可安硯矣。」屠猶躊躇﹐莊遽以鹿脯置案上﹐云「以此爲贄﹐先生勿卻。」出門遂去。屠欲詢其裏居﹐而莊去已遠。時山中綠林嘯聚﹐屠疑其黨﹐心竊惴惴﹐未敢更就他聘。未幾﹐元宵節過﹐莊忽夜來叩扉﹐云「車乘已備﹐請先生就道。」屠請明日﹐莊不可﹐遂曳之登車而去。山路拗折甚遠﹐至一村﹐皆架術爲居﹐狀甚奇古。時已將曙﹐乃共入室﹐四壁槎枒如巢。二童子出拜﹐長者十四五﹐少者十二﹐貌皆猿目鳶眉﹐率如鶚獍。教之讀﹐駑鈍無才﹐而性殊暴烈﹐數日﹐卽將伴讀童子擊傷額角。蓋鄰家子來同學者三人﹐而莊姓子均陵壓之。先生責之不服﹐反顏相向。莊出﹐謂先生袒護鄰子﹐語忿且詈。屠大怒﹐辭欲行。莊曰「汝欲何往﹖恐不能由汝。」悻悻而出。屠隨出﹐聞室中羣兒爭號。歸視﹐見二子擘鄰子胸探食肺臟。屠大驚而逃。旣出門﹐不識路徑﹐二童追來而要遮之﹐屠奮身野竄。日暮途窮﹐鴞鳴狐叫﹐返顧二童﹐不知何往。道旁一荒窯﹐欲伏其內﹐忽有二狼從荊棘中躍出﹐倒銜屠衣﹐曳行數武﹐驚駭欲絕。俄一老人褐衣髙冠﹐須長過胸﹐持杖擊﹐二狼並斃。詢屠何以至此﹐屠告以故。老人曰「此豺虎之鄕﹐何可朝夕也﹗幸遇老夫﹐不然危矣。」示之途。出則重巒疊嶺﹐不復有道路。歸家數日﹐夢老人提人頭掛於庭村﹐曰「莊某不法﹐予已梟其首矣。」屠驚問姓名﹐老人曰「老夫此山之主也。」屠遂寤﹐起視樹上﹐懸一虎頭﹐血猶殷濕﹐方悟老人爲山神也。

醉茶子曰﹕農人之子恆爲農﹐則惡獸之子終是獸矣﹐又何必延求良師﹐以期其化气質哉﹗顧居停如虎﹐及門如狼﹐誠爲罕聞。然世之輕慢師者﹐更虎狼之不若矣﹐可勝慨哉﹗銅騾

都中齊化門東嶽廟﹐有銅騾一匹﹐髙如眞者﹐周身色暗﹐惟胯間勢梃然下豎﹐光明如鑑。予甚怪之。或告予曰「凡婦女入廟焚香﹐有艱於嗣者﹐則竊把而捫搎之。以故日久若磋以鑪鍚焉。﹐夫銅騾何幸﹐而得纖手摩摯。若嶽廟前之鐵人﹐則千人唾詈﹐抑何其不幸也。銅鐵無知﹐任人位置。而惑於俗例者﹐遂相習成風﹐牢不可破﹐亦可笑甚矣。豬異

庚午夏迷拐幼童一案﹐野外暴屍﹐多剝目剖心而死者。慘亦甚矣。邑城中楊叟﹐販豬爲業。午間盹睡﹐聞有人叩門。出視﹐則瞽目童子六人﹐流血滿面﹐皆裸無寸縷﹐胸際刀迹宛然。駭問何爲﹖泣去﹕「予六人俱被冤獄﹐尙無結期﹐祈暫寄居翁家幾日﹐亦不敢久畱也。」翁大恐﹐堅拒不納。童云「請翁勿畏﹐不累翁也。」楊辭以家無閒捨﹐難容爾輩多人。童云「豚柵卽可息止﹐敢升堂入室﹐作嘉賓耶﹖」語畢﹐紛紛並入。楊力阻之﹐而豁然遂醒。怪而往視﹐柵間見豕產六子﹐目盡無睛﹐始悟童之托生也。驚嘆不已﹐乃益糟粕而豢養之。不數日﹐六小豭相繼而斃。吁﹗冤气所鐘﹐遂有是異﹐豈輪回之說﹐信有之與﹖蛤佛

揚州北鄕民人﹐於水濱得一蛤﹐長八寸許﹐殼中有生成佛像。兩片共羅漢十八尊﹐須眉颯爽﹐英气如生。時城中興教寺千佛塔被火﹐諸善士捐資修葺﹐金碧一新﹐鄕民獻此蛤於寺﹐置諸浮圖之內﹐宛若天成﹐亦奇觀也。鬼影

隴西士人夜臥﹐見墻上立一小人影﹐髙尺許﹐依稀如畫。未幾﹐款款前行﹐後隨數十輩﹐自墻隅出﹐持旛者﹑持戟者﹐騎者﹑步者﹐憧憧不絕。末後一肩輿﹐四人舁之﹐大僅如筒﹐從東至西﹐隱隱而沒。後數夕皆然﹐懼遷他室﹐不知何怪。泥娃

津中風俗﹐婦人乏嗣者﹐向寺中抱一泥娃歸﹐令塑工捏成小像如嬰兒﹐謂之壓子。有某家婦獲一泥娃﹐日供飧饌﹐如生人等。婦偶歸寧﹐閉娃於室﹐缺其供給﹐輒聞室中兒啼聲甚厲。穴窗窺之﹐乃泥娃也。或以爲靈爽﹐益信之。不知頑泥何知﹖其必有憑焉者。故祭非其鬼﹐聖人以爲諂﹐良有以也。產叟

獻縣某村﹐有農婦懷妊三載﹐未產而夫亡﹐後又懷三載余﹐生一子﹐須眉皓白﹐皤皤然一老翁也。其姑惡而欲殺之﹐兒張目四顧﹐呼曰「幸勿戕害﹐予非妖也。」語未畢﹐而刃下頭落矣。眾以農死已久﹐僉譏誚之﹐婦無以自明﹐遂忿而死。後閱邸抄﹐載蘇州胥門外白馬澗﹐有婦生子滿口於思﹐不啼而笑﹐投之雪中而斃。是知生而有須﹐古今恆有﹐如李耳﹑周靈王輩﹐亦不足奇。人之血脈偏勝﹐婦女亦有生須者﹐史載李光弼母有須。槪目之爲妖﹐亦少見多怪耳。產異

邑有潘氏婦﹐生平三產皆有異。初生一女﹐頭聳雙角﹐口列密牙﹐棄之。又數載生一兒﹐兩脇毛茸茸如犬﹐亦棄之。後又生一男﹐形無他奇﹐但生而能言﹐亦殺之。古磁器邑謝氏修屋掘地﹐得二磁器﹐其一破碎。其未破者如磁礅而小﹐式如東瓜﹐色黝而光﹐四無微隙﹐中似空洞﹐傾之卽聞水聲淅淅然。博物者不能名﹐亦不曉其何用。主人置諸牀頭﹐夏月作枕﹐其涼沁骨﹐至今寶之。徽商

安徽巨商於某﹐攜眷入京﹐賃一第。居數月﹐恆見怪異。未幾﹐婢死﹐妻又病﹐睡中喃喃﹐似與人辯。醒而詢之﹐云有一女子披髮索命﹐如是頻頻。商懼﹐另租他所。將遷前一夕﹐燈下倦臥﹐仰見梁上倒懸一女子﹐紅裳跣足﹐發如飛蓬﹐怪而叱之﹐旋失所在。朦朧中﹐聞人語曰「妾某官之姬﹐過蒙主人寵愛﹐遭大婦虐遇﹐縛而鞭之殞命﹐瘞諸此屋之東隅﹐人不知也。埋冤已久﹐屈莫能伸。長者能爲我延髙僧﹐瑜伽超度﹐拔此沈淪﹐九泉感徳矣。」商云「汝胡爲殺我之婢﹖」女云「彼命應死﹐非妾爲也。」商諾之。次日遷居﹐遂置不理。移居新第﹐數月﹐女忽夜至﹐立燈下﹐謂商曰「旣許以超度﹐何竟失信﹖妾果惡作﹐豈避地所能免耶﹖」商曰「予與汝無仇﹐且冤各有主﹐爾不擾仇人﹐而擾我耶﹖」女曰「惟其無仇﹐故僅爾爾﹐不然﹐豈鐃鼓誦經所能已也﹖」商曰「世乏髙僧﹐虛文何益﹖」女求商自誦《金剛經》一藏﹐卽能頓除苦惱。商曰「我非僧﹐何能效力﹖」女云「心誠非僧亦可﹐不誠僧亦徒然﹐豈拘拘於有發無發乎﹖」商不得已﹐誦滿其數。是日鑪煙結如華蓋﹐數刻不散。或者女果得超升歟﹖狐帽

敝先塋在邑城北劉園村﹐古墓崔巍﹐狐貍穴處。有童子刈艸於其處﹐見二人狼狽而來﹐至墓前﹐憑肩而立。一人曰「酒气醺人﹐令人不耐。」其一人怒﹐以手捽其帽﹐擲地上。俄俱不見。童拾視之﹐乃敗涼帽一具﹐亂纓蓬蓬然﹐攜歸。夜﹐村外有人呼云「何人拾我帽去﹐速爲還我﹐不然﹐禍及﹗」如是數夕﹐其家懼而置諸村外﹐明晨失所在﹐而夜亦不呼矣。或言帽乃狐之蔽身物﹐然歟否歟﹖張氏婦

張某﹐豫人。其妻某氏﹐生而能言﹐猶記其前世事。額角生有紅斑如錢﹐或視之云「此兒面貌頗佳﹐何有微痣﹖」女答云「阿姨提抱﹐顚躓所傷也。」時在𦇤褓﹐共驚爲妖。再詰之﹐則不言矣。後長數歲﹐漸能言。或詢其前世事﹐云「記前生五六歲時﹐患痘病篤﹐昏昏中至一處﹐廣廈五楹﹐其中童男女聚集甚夥﹐年齒俱相若﹐亦不識其誰何。長則兄之﹑姊之﹐少則弟之﹑妹之。有婦人日與眾餐飲﹐眾呼爲娘﹐己亦呼之。約半載﹐忽來一老嫗﹐眾呼爲媽﹐謂眾日﹐『某某隨我尋爾娘去。』乃選擇五人﹐並己爲六。將行﹐女曰﹕『兩娘在此﹐胡更有娘﹖』嫗云﹕『隨我去自知﹐勿多問也。』遂同行。至中途﹐數童不知何往﹐怪而詰嫗﹐嫗云﹕『彼各歸其家﹐問儂將安歸﹖』日﹐『卽在此。』驟以手拍其背﹐一驚而躓﹐則降生矣。疑而四顧﹐猝聞人語﹐則答之。後遂迷惘。及長﹐始復能言﹐然前世事則多半遺忘矣。」蠍異

邑朱氏家有斗室﹐主人每吸煙於其內。地板中有一大蠍﹐長尺半﹐恆夜出﹐其聲瑟瑟﹐伏茶几上﹐幾爲之滿﹐不爲人害﹐人亦不害之也。一日﹐主人他出﹐數日始歸﹐啟鑰入室﹐見蠍伏几上﹐足尾皆拳﹐奄奄若斃。僕欲斫之﹐主人云「物老而精﹐不可戕其生。盍送諸野外﹖」乃令僕尋筐筥﹐己臥吸芙蓉膏。餓而蠍入跪﹐舉動郭索而遁。始悟其聞煙气而甦也。江蘇某乙

江蘇某乙﹐家畜一馬﹐雄健難控﹐僕夫惡而痛鞭之。一日﹐縛於柱﹐毒撻無算﹐血汗交下。馬豎睛怒視﹐作人語曰「爾再痛打不休﹐我便訴諸主人。」僕駭而走避。馬自此亦不復言。

醉茶子曰﹕或以爲鬼神惡僕心忍﹐故憑馬爲言以駭之。又以爲馬前世人所托生﹐未飲迷魂湯故。二說皆未可信。果爾﹐何以平日不言﹐獨此時言之﹖蓋言爲心聲﹐忿怒所積﹐郁極必發﹐故受撻難忍時﹐猝然脫口也。聲出則气泄﹐撻止而忿亦平。平則無奇﹐故無語亦如常也。鬼神與托生之說﹐終近於虛誕。山左布商

布商某﹐山左人﹐客於完﹑滿之界。野行遇雨﹐晚無息止。遠望有艸房在半里外﹐急趨之。至屋前﹐有老叟迎入﹐情極殷洽﹐而四壁蕭然﹐似久缺煙火者。商出囊中餱糧﹐與叟共啖。叟自言濟南人﹐流落於此﹐苦不能歸﹕「今幸遇鄕人﹐萬生有福。務煩寄語家人﹐遣人來迓﹐則感徳無窮矣。」言次﹐淚落如雨。商亦惻然﹐捫金相贈。叟固辭不受。俄一少年冒雨入﹐衣如懸鶉﹐容顏枯瘦﹐向客一揖﹐側立垂手。商云「何謙遜如此﹖」叟云「此予之敝鄰﹐亦有求與君﹐焉敢倨傲。」少年云「僕亦落魄於此地﹐歸裏時﹐亦煩寄信﹐沒齒不忘。敝廬去此不遠﹐愧無肴酒敬客﹐故不敢奉屈貴趾。請與丈人談﹐僕去也。」言畢﹐拱手而去。商詢二人姓名裏居﹐叟並詳告﹐乞商書於簿而志之。叟語畢﹐面墻臥﹐沈沈酣睡﹐商坐以待旦。天明雨止﹐呼叟辭行﹐不應。撼之珊珊作響﹐應手而頹﹐則一堆白骨而已。出門回顧﹐乃一敗棺。數步外復有一冢﹐始悟爲少年之墓。後至濟南﹐訪其兩家之人﹐而各告以故。冤魂

丁丑歲﹐邑城東女粥廠被焚﹐燒斃多命﹐以後屢見怪異。有賣食物者﹐夜過其處﹐見寺墻上無數婦人影﹐月明之下﹐絡繹不絕。身後猶聞履聲﹐回顧並無一人﹐而墻上影如故。又某甲夜行東城隅﹐見二婦人聯袂前行。追之﹐二婦面墻立。某問其爲誰﹐二婦返身一顧﹐見面目血污﹐舌出數寸。某驚昏絕﹐爲人救蘇﹐後病半載。大人迹

香河縣東郊外﹐雨後有大人足迹﹐長四尺餘﹐五指印泥﹐箕斗儼然﹐彳亍北向﹐每步相去約丈許﹐是或魍魍之類歟﹖夫姜嫄郊禖﹐臨洮長翟等﹐史載之。但不知此輩旣有蹤迹﹐必有形質﹐龐然大軀﹐果寄居於何所﹖是眞不可以理解矣。又予鄕有華姓者﹐好燒丹之術﹐於空院閉門修煉。鄰人夜聞其院中格鬥聲﹐嘈雜甚多。登梯窺之﹐輒無所睹。或見其庭中有大足迹﹐長二三尺﹐五指俱備﹐所謂魔也。第不知此輩皆赤足﹐何耶﹖二仙

玉田嶽叟﹐有良田頃余﹐家道小康。爲人好善樂施﹐每濟鄕裏貧乏。一日薄暮﹐立門外﹐有二人篛笠布衫﹐肩負行李﹐詢叟逆旅何所。叟云「此去六里餘﹐始有驛亭。日已西沈﹐客得毋倦﹖如不嫌茅舍逼仄﹐可以下榻。」二人喜出望外﹐隨叟入其室。叟爲具雞黍﹐情甚周密。二客僉云李姓﹐豪飲髙談﹐酬酢歡甚。更深叟去﹐二客偃息在牀。次晨﹐叟備茶湯﹐呼客不應。隔窗窺視﹐見牀上橫臥二大鯉﹐長幾如人﹐奄奄並睡。主人驚退。未幾客起﹐則無異常人﹐呼主人﹐酬以金。叟力辭不受﹐轉贈以餱糧而別。叟以賤價售其田﹐移居而去﹐越半載而成巨浸。槐仙

邑城外天后廟北王氏之家﹐有古槐二株﹐蔭廣數畝。主人欲廣其宅﹐將伐樹。時觀察李公之母﹐夢二童子綠衣雙髻﹐韶秀可愛﹐泣拜於牀前﹐云「小人輩無辜被執﹐將遭刀斧。乞太夫人言其情於大人﹐庶可活命。」詢其爲誰﹐二童子並云「姓槐﹐寄居於王氏宅中。不圖主人妄思戕害。明日大人謁天后廟時﹐亟求究問﹐則猶可及止也。」叩頭而去。太夫人醒而異之﹐言其事於李公。公遣役往探王氏﹐見其庭中有二槐﹐麻索縮系﹐諸工將縱斧矣。急止之﹐得不伐。豎碑以志顚末﹐且戒後人。

醉茶子曰﹕此事予得之父老傳聞﹐至今過其處﹐則遷徙數姓﹐廬舍全非﹐並樹盡歸於烏有﹐而短碣更不可問矣。然則樹果有靈與﹖抑無是與﹖吾不敢知之也。張千總

天津鎭標千總張某﹐從軍徽省。是處新遭兵變﹐人煙絕稀。張奉上命傳遞公文﹐與一營卒乘馬駛行。天色昏黑﹐無所投止﹐遠見半里外一星燈火﹐奔赴之。有破屋二楹﹐殊無院落。推扉入﹐土竈前一竹筒﹐承以燈碗﹐碗中殘火猶明。有二叟面目枯瘦﹐神色淒淒﹐疑張爲賊﹐伏地乞命﹐言詞悲楚。張告以故﹐且求寄宿。二叟驚定始起﹐傴僂甚恭。張索飲食﹐二人唯唯應命﹐一人爲張秣馬於階前﹐一人持餅至。張更求湯飲﹐叟應命而出﹐久待不返。張與卒俱疲倦﹐乃倚裝酣睡。及醒﹐已曉﹐視其馬嚙艸於庭間﹐砌下橫一屍﹐白髮蒼蒼﹐類六十許人。轉視屋後﹐臥一屍﹐身首異處﹐年亦如之。瞻其面貌﹐卽夜間之二叟也﹐浩嘆而去。王金鐸

邑儒童王金鐸﹐住西沽﹐與二友自書院肄業歸。天晚﹐遇暴風雨﹐三人並躓橋下﹐狼狽俱上。王失一履﹐行數武﹐始覺。欲覓之﹐二友勸歸。至家﹐秉燭復往﹐妻苦勸勿聽﹐於是去而不返。家人尋求﹐殊無下落。其妻夢王謂曰「予在浮橋下某處﹐宜速往尋。若過明日﹐予卽順流而下矣。」如其言﹐果得其屍﹐殆水鬼迷惘所至也。邵明

邵明﹐山左人﹐幼失怙恃﹐依其叔嬸。至十三歲時﹐嬸以暴疾亡。叔出購材﹐邵獨守之。年幼膽怯﹐呼鄰人作伴﹐僉不肯至。叔至夜不返﹐已恐甚﹐乃以布衾蒙首臥。忽聞靈牀上察察有聲﹐掀衾竊窺﹐見嬸屍起﹐立燈光下﹐面如淡金﹐目炯炯有黑焰。轉身向外欲行﹐忽有巨手如箕﹐從門外探入﹐直批其頰﹐拍簸有聲﹐屍頹然倒﹐己亦驚絕﹐不知人矣。叔歸﹐見屍臥地上﹐邵昏絕﹐气僅如絲。急救蘇﹐始知其故。鬼竊飲

呂某者﹐邑之雜貨客也。以貿易至海濱﹐晚與二三友人﹐聚飲於船頭。更深月上﹐拇戰甚歡。忽眾中雜坐二人﹐相與飲飫。眾未之識﹐亦醉中未暇問也。舟子知其爲水鬼﹐勸眾罷飲。眾不聽﹐飲益豪。舟子不耐﹐大呼曰「短腳者在席中﹐尙放恣耶﹗」眾始驚﹐而二人躍入水矣。

醉茶子曰﹕乘海舶者﹐諱言水鬼﹐每呼爲短腳云。粵東童

粵東士人﹐傳者忘其姓氏。娶某氏﹐宿儒之女也。生二子﹐長十九﹐次十七﹐俱已教之讀。未幾﹐又生一子﹐年六歲﹐不能語。眾疑其暗啞﹐癡視之。一日﹐士擬一題課二子﹐己則出弔於戚家。二子難其題﹐構思不就﹐相與商論作法﹐殊無精意。其幼子在旁﹐謂二兄曰「是題扼要在某處﹐當何如則制勝矣。」二兄互相驚叱﹐幼子曰「予非妖異﹐特知前生耳。請賜筆楮﹐代爲成之。」二兄如其言﹐見其文思泉湧﹐頗稱佳構。父歸﹐讀其文而奇之﹐謂二子曰「文筆穎銳﹐頗類爾外祖某公之作﹐爾輩之藍本果從何處得來﹖」二子不能隱﹐以實對。父益奇之﹐乃喚其幼子苦詰之。幼子泣曰「予隱忍數年﹐玆不得言矣。予本汝之嶽翁某人﹐素無疾病﹐午後倦臥﹐魂離於殼。自不知其死﹐信步到女家看女。不圖入門而躓﹐卽使呼人﹐覺肢體寒噤。自顧已成嬰兒﹐然心目了了﹐口不能言﹐莫解其故。及見女子臨褥﹐始恍然悟其轉生﹐不覺失聲大痛。自思生老病死﹐人之常理﹐無足爲悲。所難堪者﹐女而母﹑父而子也。是天作孽耶﹖是自作孽耶﹖不得而知也。」言畢﹐大痛。士告其妻﹐妻思父沒之日﹐卽兒生之日﹐不覺亦悲。一堂爲之愴然。兒自此絕粒數日﹐終不死。後削髮爲僧﹐至今三十餘歲矣。

醉茶子曰﹕投胎托生﹐世或有其事。不知司其事者﹐果何神也﹖聞之聰明正直而爲神﹐況賞善罰惡﹐宜出於至公至正。胡爲轉易之間﹐令其倫常顚倒﹐抑又何心耶﹖異矣。營弁

天津營弁於某﹐云在楚湘從軍時﹐署月夜息﹐天忽暴雨﹐窗蔽葦箔﹐電光閃耀﹐見窗上立一嬰兒﹐影貼欞際。怪而出視﹐乃一蜥蜴﹐長二尺許﹐爪握紅旗﹐知是妖避雷劫者。急呼同人共斃之﹐天遂開霽。視其旗乃寸許﹐敗布夾以艸梗而已。又一日﹐野處於林間﹐與四五人造飯共食。忽見樹巓一物如燈﹐垂垂欲墮。中一人援弓射之﹐物驚鳴如鵲﹐飛避而去。次日﹐前行半里許﹐見地上一大蜘蛛﹐長尺許﹐橫貫羽箭而已斃矣。蓋林間所射者也。夙冤

予鄕人某﹐新婚初﹐與婦交拜成禮﹐卽反奔而走﹐狂叫覓死。或詢其故﹐曰「婦靑面獠牙﹐雙目如炬﹐得婦如此﹐不敢近也。」眾視其婦﹐貌僅中人﹐然尙不至如羅剎。彊之入室﹐則戰栗不前。察其意﹐似眞畏怯也。從此遂異室居。越五六年﹐父母親戚苦勸﹐某意微轉﹐乃擇吉爲之成禮﹐遂無他異。數年﹐生子女各一﹐夫婦從無反目。一日方共坐﹐其姑戲謂某曰「爾今日兒女俱全﹐視婦尙如鬼否﹖」某陡然驚顧﹐大號失聲﹐狂奔而遁。眾追之返﹐汗猶浹背。自此終身與婦絕。或偶與婦遇﹐必驚避。是殆紀文達公所謂「夙冤」也。夫見婦而畏﹐人之恆情。顧他人畏之而猶樂就之﹐或曲意逢迎而諂媚之﹐此人畏之而終絕之﹐是眞能畏婦者矣。孫某

孫某者﹐不知如許人。在邑城南賃廡居。生平庸庸無功過﹐好持齋誦佛﹐其他善事未之見也。將死時﹐羣鼠攢集其面﹐嚼耳鼻殆盡﹐始气絕﹐未知是何慘報。或云此人好剝生貓而炙食之。殺生旣多﹐報固不爽。夫貓﹐鼠之敵也。彼食貓肉﹐鼠何致反仇之﹖或云食貓旣久﹐气味盎然﹐將死時气浮於外﹐故鼠聞而啖之。其理或然也。然室中有貓﹐鼠嗅其味而卽早避﹐不必待其捕捉也。抑又何歟﹖黃鼠

邑陳茂才﹐寄居三河縣之村墅。夜喜臨帖﹐脫帽置燈後。有黃鼠盜其帽去﹐幻作陳形﹐先大聲詈僕﹐隨卽入後院﹐云「僕太懶﹐不爲我備飲食﹐我饑甚。」其眷屬卽出食物奉之。食訖﹐匆匆遂退。每夕皆然﹐而陳與其僕俱不知也。其家人疑陳方饌罷﹐不應如此之饑。且爲人素謹﹐亦不應如是之率然﹐終未之究也。一夕﹐其僕倉卒入曰「請稍緩須臾﹐卽作餺飥來﹐幸勿怒詈。」陳曰「我固不急索﹐何乃云然﹖」僕曰「才命奴取胡桃﹐令置窗外﹐又急索餺飥﹐何云不急耶﹖」陳因與共驗之﹐而胡桃烏有矣。相與詫異。次日﹐令僕待其側﹐俄見燈後有物弄其帽﹐手如嬰兒。叱之﹐乃一巨黃鼠衝門去。方悟每夕詈僕並詐飲食者﹐皆此物爲之也。妖之計亦巧矣哉。然再二再三﹐終至於敗露﹐此其所以爲禽獸之智歟﹖粥廠災異

楊氏婦﹐交河人。與其娣女四人﹐寄食西沽粥廠。夜夢婦女數人﹐彩衣華楚﹐云「此間不足糊口﹐城東南保生所女廠﹐食有粱肉﹐並給靑蚨﹐盍速往投﹐過三日則不得入矣。」醒而述諸其娣與女。娣女之夢亦相同。於是決意往投。甫入廠一夜﹐次晨卽遇災﹐四人俱被焚矣。

醉茶子曰﹕甚矣﹐貪之害事也﹗使其不貪爲寶﹐不踐妖夢﹐則薄粥糊口﹐終不致斃﹐又安能駢死於一燼哉﹖林承嗣

林生承嗣﹐閩之士人﹐僑居於邑之古剎。夜有長須叟﹐自稱「胡髯」﹐與之談﹐言詞淵奧﹐遂訂爲忘年交。每見翁來﹐重門未啟輒自入﹐歸去亦然。固詰之﹐始知爲有道之狐仙。莫逆旣久﹐盡傾胸膈。生以貧故﹐屢求周急﹐翁不許﹐生有慍色。翁曰「凡人之享厚福者﹐大半皆有前因﹐君前生爲士人﹐無功過於世。今生饑軀奔走﹐彊欲富貴﹐不能也。」林殊睥睨﹐不以爲然。翁云「明日請與僕偕往﹐洞觀其故﹐當信僕言不誣。」乃出元巾一頂﹐眼鏡一具授生。次日﹐引至一處﹐生識其爲富室某家。某嘗爲人作中保﹐寫借券調停於兩間﹐得分余利﹐以故小康。登其堂﹐見有數十人﹐狐裘貂袖﹐容貌富麗﹐相與團坐鬥葉子戲。已而具饌﹐珍羞雜陳﹐舉爵飲飫﹐气焰驕豪。旁立數俊僕﹐奔走奉饌。翁使林戴眼鏡視之﹐見坐者食者﹐率皆狼豺犬兔牛羊輩﹐殊無一類人者。又偕翁深入一院﹐見屋內教小豭坐椅上﹐捧書咿晤﹐一乞丐坐攤臯比﹐手持界方﹐指揮督責。生自怪小豬焉能讀書﹐摘鏡審視﹐則數紈褲兒與一塾師而已。與翁歸﹐駭而問哉。翁曰「予所假君之元巾﹐隱身寶也﹔眼鏡﹐閱世寶也。世事如此﹐君固欲富乎﹖」乃索其巾與鏡﹐一笑而去﹐後不復來。豬龍

辛未歲﹐河水漲發﹐有漁人於潞河中央見一物﹐首大如丘﹐其形類豕﹐頭浮水面﹐順流而下。或云是豬龍也﹐見之主一邑大水。紀文達公筆記曾載水中巨羊頭浮於波面﹐云亦是龍。設此二物相遇﹐不知自以爲何如也。二鼠

邑海河濱土地祠神座下﹐有一巨鼠狀如小犬﹐常出沒不畏人。僧徒呼爲鼠爺鼠奶﹐恆飼以飯。凡僦居者必先致祭﹐不然惡作。有閩人賃其東廂﹐僧告之﹐不聽。一夕﹐閩人出販貨﹐及歸﹐見所蓄貨物﹐俱爲顚倒。呼僧詢之﹐僧云「此必鼠怪所爲。」閩人不信。未幾﹐二鼠率其族類以千百計﹐嗥叫跳躍。閩人大爲所窘﹐乃亟市香楮果品﹐如法祭之﹐遂寂然不擾。蝶仙

太常寺仙蝶﹐人盡知之﹐無足奇也。武遂鹺館後院樓上西北隅﹐恆設仙位﹐每朔望致祭﹐不知始於何人。相沿已久﹐故館主屢易而祭祀不廢。溫東川藩司未第時﹐曾就是處外席。會試前祝於仙曰「如果得中﹐祈示警兆。」至夜﹐溫獨酌﹐忽有黑蝶翼大如扇﹐栩栩席前﹐嗅其杯酒而去。是科髙捷南官。蓋精誠所感﹐仙亦預賀也。不然﹐世之邀福祈禱者不少﹐仙不曾示之兆﹐豈貴賤異致﹐仙亦有世態之見存耶﹖冥獄

陳典史﹐傳者忘其郡邑名字﹐爲陰曹掾屬。每沈睡﹐數日始醒﹐家人習見﹐不以爲怪。或詢其陰司何狀﹐云「每至一廊捨﹐與十餘人同辦案牘﹐有二三鬼卒爲之服役﹐他不知也。」或勸其窮探勝境﹐某以爲然。一日﹐求鬼卒引窺冥獄﹐卒不許。懇之再三﹐卒曰「隨我去﹐萬勿任意邀遊﹐不然﹐累我非淺。」乃引至一處﹐有巨井﹐俯視別有洞天﹐其中動植飛潛﹐無物不有。珍禽異獸﹐紛往沓來﹐景殊奇絕。俯瞰旣久﹐忽目眩﹐身傾倒﹐跌井底。蕩蕩然如墮萬仞深淵﹐駭極大號﹐陡覺肌體冰冷。開目四顧﹐則已嬰兒臥𦇤褓中矣。始悟托生人世﹐焦極無策。俄簾外一人招之以手﹐奮身一躍﹐魂始離殼。更見一童子登牀往投﹐已遂隨其人出。其人懟曰「無故至此﹐幾乎僨事﹗」乃指以路﹐令歸。醒後身脫薄皮殆徧﹐從此遂無冥差之事﹐而典史亦被革。觀花爆

予邑五方雜處﹐人煙稠密。城中無隙地﹐惟四隅各有坑坎﹐爲注水也。辛巳春﹐東風凍解﹐池水枯涸。好事者於東南隅夜放花爆﹐以硝黃作諸戲具﹐火發機動﹐則觸處成彩。洵屬雅劇。於是來觀者男婦老幼數萬眾﹐輿馬塡衢。宵分人聲如雷﹐燈光類星。地窄人稠﹐聚而難潰。俄而花爆放畢﹐互相擁擠﹐以致蹂踐死者片刻十餘人。次晨撿其屍於淤泥中﹐衣垢骸折﹐其慘已甚。中有一少年屍﹐於其懷中得女舄三鉤﹐蓋因貪竊此物﹐遂致斃也。嗚呼﹗采蓮之樂未終﹐就木之凶立至。報應之速﹐斯亦奇矣。

醉茶子曰﹕樂板生悲﹐至言也。夫遊戲之事﹐至使舉國若狂。輕挑者遂從中多事﹐其獘直不可勝言。死於非命﹐天之警人深矣。彼玩物喪志﹐猶細焉耳。蜂異房邑王某﹐能以咒取蜂房﹐眾蜂冥然類蟄﹐任其摘取而去。日恆以此爲戲。或勸其鬻諸藥市﹐俾得微利。於是廣搜博取﹐蜂房堆積盈千。其咒詞鄙俚可笑﹐而靈應如響。一日﹐王袒臥柳陰晝寢﹐夢一赤衣丈人﹐巨目廣顙﹐气象獰惡﹐謂王曰「與爾何怨何仇﹖旣毀我室﹐復取我子。若不嚴加懲創﹐我輩無噍類矣。」隨呼其羣﹐有千百健男蜂擁而至﹐各以利矛狠刺。其痛徹於心府﹐大號而寤。乃無數蜇蜂﹐集體毒螫﹐揮之不去﹐肩背都腫﹐因是成癰。醫治半載始瘥﹐遂罷其戲。

醉茶子曰﹕蜂之爲物﹐渺乎微矣。乃能報怨如是﹐是固罕聞。然日毀無數蜂房﹐日斃無限性命﹐天長日久﹐積怨壘毒﹐譬如涓滴之永﹐積久成河海矣。設無顯報﹐伊於胡底哉﹗古人云「匆以善小而不爲﹐忽以惡小而爲之。」信然。白郎

邑人某家咸齏甕後﹐有白蝟大如盎。某欲殺而妻止之。至夜﹐婦似夢非夢﹐見一少年入室﹐白面丰肌﹐褐衣寬袖﹐周身垂穗﹐累累然如蓑﹐謂婦曰「感卿緩頰﹐得免遭渠毒手。恩實身受﹐敢不竭銜環之報。」婦詢其爲誰﹐曰「我白郎也。」言次語涉調謔﹐解履登牀﹐遽前親吻。婦欲撐拒﹐而肢體頑痺如瘻﹐任其快意而去。如是覷某他出﹐輒來信宿。半載﹐婦已懷孕﹐而腹中奇痛﹐如萬鍼攢刺﹐每一鼓動﹐則呼號欲死。婦哀求乞免﹐白郎曰「予之徳報猶未已也。」婦泣云「微子之故﹐腹痛尙不致如此。」白悻悻含慍而去。其家延師驅逐﹐焚香設壇。歘壇上風吹燭滅﹐几案盡傾﹐視婦气絕於室。

醉茶子曰﹕再生之恩﹐報之以此﹐此其所以爲妖也。而婦人之仁﹐往往害事﹐多半類此。鬼結婚

靜海王某﹐舊爲某宦長隨。適寓於保陽逆旅﹐患病﹐自知不起﹐將其積蓄私瘞於榻下﹐人不知也。無何﹐病益篤﹐喚店主至﹐給以五十金﹐囑其爲己棺殮﹐所餘衣物﹐悉煩登記一冊﹐分作兩分﹐自畱一半﹐其餘俱贈店主。數日果死。店主如其教﹐停柩窗外﹐將待其家人至而交付焉。有津門郭姓﹐往保定謀事﹐寓於其室。夜臥帳中吸煙﹐忽一人揭簾入﹐衣服修潔﹐禮貌甚恭。詢其姓氏﹐云靜海王某。以同鄕故﹐款接益親﹐讓其吸煙﹐王一吸而盡﹐口鼻中並無煙縷﹐屢試皆然。郭心怪之﹐慨詢其故。王云「予兩人合有夙緣﹐幸勿驚怖。僕實鬼也﹐不爲君禍﹐且有求於君。予前月沒於此屋﹐藏有金若干﹐芙蓉膏若干﹐俱瘞於榻下﹐君可取之。僕家息女尙不甚陋﹐與令郎年齒相若﹐願奉箕帚﹐萬勿推拒。瘞金處並有衣物淸冊一札﹐明日喚店主至﹐云我兩人舊爲姻婭﹐按冊索物。如某負心﹐還請興訟追索。如其慨然交付﹐卽求將敝柩送回原籍。所存之金﹐以百兩爲兒女完婚﹐其餘擲交拙荊可也。」言畢三揖﹐云「僕不能再來。所懇者切記勿忘﹐則枯骸感徳矣。」飄然遂去。郭發榻下﹐果如其言。喚主人至﹐詢之不誣。乃賃輿載柩裝物以歸﹐尋至其家﹐備述顚末。王妻某氏叱其妄﹐並疑郭昧其金。鄣冤忿莫伸﹐乃哭訴諸王柩。氏夜夢王來﹐備言其故。氏知悔﹐結爲婚姻﹐至今猶往來不斷焉。

醉茶子曰﹕萍水之交﹐遽托以重任﹐附爲婚姻。蓋其篤信之衷﹐必有可以對幽獨而無憾者。不然﹐詭譎之行﹐人且避之﹐而況於鬼﹗三世

予鄕沈觀察維敬﹐將往山右﹐棲於逆旅。見一人左手儼然豚蹄﹐駭而問故。其人對曰「此前生孽也。初一世爲縉紳﹐多行不義。旣死﹐冥王罰作牛。主人豢養臻至﹐驅使亦無所苦。常有鄰人借去旋磨﹐言磨麥三斗﹐午後送還。及至其家﹐磨至五斗猶不止﹐終日不飼芻蕘。牛饑甚﹐食其麥。鄰人執梃痛撻。主人怪其爽約﹐詣鄰視之﹐鄰言牛食我麥﹐責主人償。生人𨿽知其詐﹐無可分辯﹐乃撻牛以辱之。牛忿作人語﹐盡以情告。於是羣驚爲妖﹐咸趨避。牛飽餐余面而歸﹐謂主人日。『日蒙主人恩養﹐敢不結艸圖報﹐牛本非妖﹐主人其勿恐。』從此馴良勝於常牛。數年將死﹐謂主人曰﹕『冥罰限滿﹐牛之報主無日矣。牛死後﹐請剝而鬻諸市。不然﹐冥貴恐未已也。』主云﹔『汝一生勤苦﹐何忍令殘鼎鑊﹖』卒不聽﹐目視廝僕﹐以敝帷埋於園內。牛至陰曹﹐冥王命鬼卒脫其皮﹐自顧依然人也﹐而裸無寸縷﹐叱令自去。出署不知所之﹐見有華衣置搭欄上﹐諸人爭著﹐似無有禁阻者。己亦取一靑衣被之﹐隨眾坐輿上。行不數里﹐車忽傾。驚視﹐則身伏木椓中﹐已化爲小豭矣。不數月﹐軀竟肥腯﹐爲人所斬。歸復見王﹐王遣人剝其衣﹐粘著肌理﹐痛徹肺肝﹐不使剝淨遽逃﹐而左袖未脫。展轉間﹐復落褥爲人。今之豚蹄﹐卽左袖也。」

醉茶子曰﹕牛知報主﹐其良不沒﹐宜其牛而豕﹐豕而人也。夫顚倒眾生﹐罰不稍恕﹐則昭昭之報﹐悉冥冥之刑。然則士大夫可不兢兢自愛歟﹗妖詐食

有邑人夜行壠畔﹐誤踐一物﹐膩然肥軟﹐疑其蝟也﹐祝曰「愚人夜行無炬﹐誤踐貴體﹐深自悔懼﹐敢祈上仙萬勿加罪。」祝畢而歸。甫至家門﹐聞堂中擲器聲錚錚然﹐其響類磁。入室則破甌殘盞﹐狼藉盈前。方欲致問﹐妻忽瞋目云「無端被凶人作踐﹐使我脇痛骨傷。此怨誓必相報。」家人焚冥鏹無算﹐其怒稍解﹐云「明日亟以旨酒嘉肴祀我﹐則渙然冰釋。否則不爾活也。」邑人泯首自贖﹐婦昏睡不醒。次晨﹐攜酒榼香楮至舊處設祭﹐視昨所踐者﹐乃一大瓜也。恍然悟悔﹐痛詆﹐婦陡然寒戰而愈矣。縊致富

邑有某氏者﹐落魄奇窮﹐無以卒歲。會除日家家酒脯﹐而自顧其室則嗷嗷眾口﹐坐以待斃。自思身爲男子﹐不能致富﹐使妻孥困憊至此﹐不如死之爲佳。浩嘆而出﹐信步至教軍廠﹐見其東廂內僻靜無人﹐思於窗上投繯﹐俾得死所。躊躇已定﹐歸求助於親友﹐凡歷數家﹐井無有假一文者。於是心灰志喪﹐而念愈果。入夜﹐嗒然竟往﹐至東廂﹐漆漆然黑不見物。急趨窗下﹐解帶將懸﹐忽有物觸手。捫之﹐人也﹐髙掛欞際﹐蓋縊死矣。細摸其衣﹐狐裘貂褂﹐被體茸茸﹐大駭﹐曰「僕之覓死﹐不得已也﹐公如此富豪﹐何爲亦尋短見﹖僕若有此服飾﹐斷不至此。」心中怔忡﹐欻生一計﹐祝曰「今幸遇公﹐緣卽非淺。請暫借公物﹐入局一博﹐其勝也返君完璧﹐其負也與汝偕亡。」遂解其袍褂襯衣置地上。復捫其內裳﹐亦皆華麗﹐不忍再解。乃俯取所脫之物﹐赴質庫得錢百千。詣局縱賭﹐呼盧喚雉﹐應念而來﹐大獲全勝。未至終夜﹐已錢鈔千萬計。核算而歸﹐見家人猶環泣也。急市餅餌﹐舉室飽餐。隨卽贖衣﹐令子負袱同往。至故處秉炬四照﹐不但其屍烏有﹐視窗間蛛网﹐欞上敗塵﹐並無蹤迹﹐詫異而返。從此經營貿葛﹐不數載﹐富雄一鄕。遂藏其袍於雕龕﹐春秋致祭焉。

醉茶子曰﹕顚倒衣裳﹐尙不忍令其赤體。則中懷坦白﹐因與穿窬之盜不同也。由是致富﹐宜哉﹗卵怪

邑人某﹐移居新第。夜聞室中噥噥人語﹐駭而靜聽﹐聲在炕間。發磚視之﹐得二雞卵﹐怪而置諸窗外﹐其語猶刺剌不休。第不辯其何辭耳。碎之則堅如鐵石﹐並無少損。急斫以斧﹐始破。血色殷紅﹐紋如石理﹐未知何怪。溺簿

某姓將赴上洋﹐甫登海舶﹐艙中假寐﹐聞二人語曰「人數足否﹖」答曰「尙欠二人。」某猛醒﹐暗思乘海舶者﹐向無定額﹐焉有點數之理﹐得毋神稽溺簿乎﹖」遂決意負裝登岸。及舟揚帆入海﹐遇風覆溺﹐一舟無有存者。光緒七年九月事。產怪

趙某婦產一子﹐頭聳雙角﹐額生一目﹐面平坦﹐惟有口鼻。腦後垂一膜如簾﹐揭視儼然人面﹐眉目口鼻俱備。駭而殺之。守官

邑藏經閣上有大守宮﹐伏椽下﹐狀如小犬。閣上舊畜羣鴿。物仰吸之﹐輒投於日﹐日戕數鴿﹐果腹而去。好事者自下擊以火銃﹐物掉其尾﹐鉛丸不能中。後不知所往。靑蛙精

邑城北村劉孀婦﹐有子尙幼﹐就外塾讀。值天暴雨﹐兒未歸﹐倚閭以待。有小鬟年約十三四﹐姿容秀美﹐綠衣光澤﹐冒雨而入﹐曰「請暫借姆廬避雨﹐晴卽速行。」婦愛其慧﹐納之。鬟應對如流﹐甚愜婦意。適空際雷聲訇騰﹐鬟驚變色﹐遽投姆懷﹐婦抱之。一炊時許﹐雨霽﹐鬟始起﹐向婦稽首﹐頓失所在。兒自塾歸﹐見女衝門出﹐方一凝眸﹐遽化爲大蛙如車輪﹐跳躍而去。奔入告母﹐相與驚異。後數載﹐因撚變﹐母子避地舟行。澱中波浪陡作﹐舟人大駭。有巨物自水出﹐躍登其舟。舟平穩﹐直抵彼岸。眾負裝下﹐見船頭一大蛙﹐赴水而逝。錢龍

山左諸生陶某﹐訓蒙於邑之葛沽﹐恂恂謹抑﹐良士也。忽購一利刃﹐朝夕磨礪﹐藏譜薦底。一日﹐鍵戶謂其徒曰「吾平日誨爾諄諄﹐爾輩竟仇藥石。今盡殺卻而甘心焉﹗」急捉其徒之年長者﹐忿欲加刃。徒年十六歲﹐黠而多謀﹐跪而請曰「弟子敢不奉教。雜不見父母﹐終覺抱憾九泉。請歸辭雙親﹐回塾一聽先生所爲。」生曰「孺子尙知孝道﹐可暫去速回。」乃拔關放出﹐復閉戶而倚以石。童子歸家訴諸其父﹐父叱曰「先生何致殺人﹖是爾托辭逃塾。宜速歸﹐否則加鞭責矣。」童子無柰﹐哭訴諸居停趙姓者﹐且曰「阿伯不速往救﹐令郎與二三窗友成齏粉矣。」趙大驚﹐乃集眾至其塾﹐隔墻聞童子號泣聲甚慘﹐扣其扉牢不可開。眾緣梯過﹐見生裸縛一童子﹐跨其身而剖其股﹐已露筋骨﹐聲嘶嘶幾不能號。其餘二三人有驚踣气絕者﹐有匿諸案下者﹐匿諸柴後者。眾奪其刀﹐問何仇害﹖生曰「吾教誨子弟﹐不如是不足以有成。」眾中有好事者﹐怒欲痛毆。趙急止之。乃厚贈遣人送之歸。生語多顚倒﹐至河幹謂送者曰「吾非爲阿堵物﹐亦無須汝遠送。」出居停所贈之錢﹐盡棄諸水﹐悻悻而去。至家顚狂益甚。父母僉以爲憂﹐閉諸室而給飲食。年餘﹐歌笑怒罵無常。有老道士托缽於門﹐自言能相宅。陶翁延入﹐至庭中﹐喟然嘆曰「妖气太惡﹐寶眷未必安也。」翁奇其言﹐急求拯救。道士謝以不能。翁五體投地﹐懇求益切。許之﹐令出病者。生見道士﹐大言曰「吾奉天命敗其家﹐爾勿干預﹗」道士曰「此兒他日功名顯達﹐未可戕害。吾勸翁攺行﹐汝勿惡作也。」生曰「一鄕饑餓﹐彼坐擁厚糧﹐視死不救﹐此復焉有人理﹖」乃趨避登樓而閉其門。道人追及﹐破扉而入。生怒且罵。道士亦怒曰「吾本不爲己甚﹐頑梗若此﹐不得不下毒手。」乃出銅鍼長二尺許﹐直刺其胸﹐頹然遂斃。翁頓足痛曰「不圖竟殺吾兒。」道士笑曰「翁請勿憂﹐公子固無恙也。」禹步作法﹐生果蘇﹐囑其調養百日當愈。翁駭問故﹐道士曰「此妖乃翁之錢龍也。先輩富而好善﹐彼暗中司會計﹐故家道日興。今翁吝嗇﹐不如先人﹐彼欲破產而作祟﹐公子顚疾皆彼所致。君如不信﹐請驗之﹐今已斃於空室亂木下。」翁督眾僕移木﹐眾嚏其妄。固彊之﹐木盡﹐有巨蟒長數丈﹐粗如柱﹐盤踞而斃。眾始大驚。道士曰「此靜應運而來﹐罪不應死。可於麥場上作壇﹐吾咒而生之。」乃埋於壇下﹐作法三晝夜﹐發視蟒已渺。道士勸翁攺行﹐翁知悔﹐厚酬道士﹐不受而去﹐翁自此卹鄰睦宗﹐靡善不爲。又教年﹐生領鄕薦。

醉茶子曰﹕狐仙妖魅﹐每視人之運气爲轉移。運旺而家興也﹐暗爲增益財﹐幾不知何自來﹔運衰而家敗也﹐暗爲消耗財﹐又不知何自去。裒多益寡﹐妖不能均勻之﹐此理之不可解也。然不難解也﹐不貪意外之財﹐財不傷於意外。嘗見祖宗刻薄成家﹐子孫遊蕩敗產。此妖之興﹐不盡在妖也。人能於財非義不取﹐財可以處貧贍﹐可以守富貴。𨿽屬老生常談﹐而狷潔自愛﹐修徳自能勝妖。識者當不以予言爲河漢也。石珠

武弁某﹐從軍湘楚。夜行山內﹐見石隙中有光透露﹐照澈數步外﹐明朗如晝。鑿之﹐得一石丸﹐大如指頂﹐持歸﹐置諸暗室﹐如燒蠟炬。每燕會懸於中堂﹐數十席微芒悉見。某大僚欲奪之﹐弁不與﹐因是免官。益以爲寶﹐藏諸櫝﹐祕不示人。又數載﹐光漸斂﹐後僅尺許﹐今竟全暗如頑石焉。或云石之精气未足﹐故光不久。若待數百年精華充足﹐便如照乘珠﹐久而勿暗也。然歟否歟﹖夫石果韜光匿彩﹐自能歷久常新。乃急自炫﹐遂至元精敗露﹐的然日亡﹐殆自取也。土中魚

癸末夏﹐靜邑掘河﹐土中得一鯽魚﹐長二寸許。土工吒異﹐於是環視者如堵。中有一任姓者﹐逼近視之﹐魚躍入其口中﹐卽失所在。任甚懊悔﹐而卒無恙。亦異事也。蠍虎尾

癸未秋七月二十八日丑刻﹐忽大雨﹐霹靂甚巨。有二丐寄宿邑南門樓﹐見雷逐一物如豬﹐繞樓奔竄﹐忽匿宇下。雷擊樓脊崩坼﹐物遂不見。後十餘日﹐城下王氏修屋﹐於屋上得一蠍虎巨尾﹐長四五尺﹐粗如雞蛋。始悟所震之物﹐卽是也。予親見之。焦某

安徽焦某﹐從軍駐紮於津。一日﹐從城西營中醉歸﹐將往海光寺機器局。時已三鼓﹐路經城西甫野﹐見道旁一煙館﹐其中燈火熒然。入視﹐矮幾短榻﹐亦頗雅潔。乃向主人買芙蓉膏少許。見主人年三十許﹐短衣靑被心﹐足著雙靴﹐色亮殆如烏紙。未暇細審﹐臥榻上對燈燒吸。燈光靑黯﹐煙筒塞如無隙。因出己囊中煙盒置盤中﹐挑煙燒試﹐燈火亦然。某口中喃喃怒詈﹐俄一無首人推扉入﹐呼曰「買煙。」主人挑煙與之。焦醉眼模糊﹐不知其爲鬼﹐乃喝曰「何故著衣蓋頂﹐作此惡態﹐駭煞人也。」某人不答而去。主人曰「爾以彼爲醜﹐視我何如﹖」因對燈瞋視﹐口眼砰砰作響﹐舌出於口﹐目出於眶﹐累累然如鈴下垂﹐血淋漓滿面。焦大驚﹐奔避至南關外﹐厥然而倒﹐大號﹐及有人出救﹐某已昏不知人矣。灌以薑汁始蘇﹐備言顚末。次日遣人往視其處﹐並無室宇﹐叢冢中地上有泥塑小圈﹐方圓數寸﹐中置煙盤。乃持歸﹐卽焦之物也。眾爲詫異。癸未十一月事。鬼眼

有選人徐姓﹐賃居邑城東某家民宅。中多邪祟﹐衣食等物往往輒自失去。一夕﹐窗上破孔中有人自外窺視﹐目光炯炯射人﹐朗如明鏡。疑其盜也﹐出戶視之﹐窗外渺無人迹。以物投之﹐則遁去。次日視窗上並無微隙。至夜﹐窗上眼光依然﹐神色倍覺嗔怒。如是數日。焚以楮帛﹐禱祝﹐始不復見。陳姓

軍械局中差官陳某﹐目能視鬼。有再醮婦病篤﹐發狂請語。或浼陳往視病者﹐陳辭之云「予非巫覡﹐視之何益﹖」或再三求之﹐云「他無所勞﹐請君視之。倘室中有鬼﹐囑其急備後事﹐否則延醫調之﹐庶不誤也。」陳隨往。見室有男子坐牀頭﹐怒目指詈。詢其年貌衣履﹐其友人曰「是婦之故夫也。」未幾果卒。觀此則知失節之咎﹐冥責難逃。夫婦旣攺適﹐而死者抱恨九泉﹐卒至索命而後已。然則喪偶者亦何必娶再醮婦哉﹗義倉怪

邑城內義倉中多怪﹐湘軍借爲銀錢所。或寓居其室﹐每月明﹐見東廂空室頂上﹐有物大如布囊﹐人恆見之﹐不以爲怪也。一夕﹐有武弁某﹐寢於西廊。夜將半﹐有物揭其帳﹐面大幾與帳等﹐目炯雙炬﹐齒列羣峯﹐白毛蓬松﹐長半尺許﹐滿布其面。弁急以拳擊之﹐物嚙其拇﹐牙如利刃。弁大號﹐物不釋口。甫脫出﹐又咬其臂﹐血涔涔徧席﹐暈然而絕。物自去。次日爲人救蘇﹐視其傷已見骨﹐調養數月而愈。秦裕

秦裕﹐奉天人。夏夜看守瓜圃﹐見塍上有十餘童子﹐往來擔物﹐知爲妖魅﹐乘間捉其一。童子衰泣求釋﹐秦云「與我金錢二擔﹐則釋汝﹐否則斃刃下矣。」童許以明晚將來﹐秦迫其矢誓而放之。及晚﹐有童子四人﹐送寶物二擔﹐口中唯唯作用力聲。黑暗視之﹐物圓如磨﹐金彩輝煌﹐知其爲寶﹐不勝喜悅。童謂秦曰「報君金寶二擔﹐請笑納之﹐我輩去矣。」言畢擲於地﹐骨董有聲﹐紛然散去。秦喜極﹐取火灼視﹐乃葦管二枝﹐各貫銅錢一枚。大怒﹐再索童子﹐不可得矣。蛇異

完縣村夫﹐淸晨灌漑瓜圃﹐見一小赤蛇蟠瓜蔓上﹐細裁如蚓。戲以物撥之﹐蛇忽躍然奮起﹐頭如斗﹐身如梁焉。村人急奔。蛇行風響﹐瞬息卽集足下。駭極而倒﹐蛇失所在。及視故處﹐蛇蟠蔓上如初。蝟火

邑李氏家祠中﹐往往見怪異。有守祠者﹐夜見後院紅光熠熠如燔柴﹐疑其火也。亟視之﹐一老蝟立墀下﹐髙於三歲童子﹐口中喃喃作人語﹐其雙目放光類炬然。雞異四則

有人乘海舶行至巨洋﹐忽波濤翻沸﹐一巨雞其大如鶴﹐黑色羽毛﹐濯濯有光彩﹐立船頭。一炊許﹐始飛入波中而逝。博物者不能指其名。

河南某縣﹐雨後忽有一雄鷄﹐自空飛落﹐髙二三尺﹐雄冠長距﹐文彩奪目。或捕而烹之﹐雞忽自釜中飛起﹐火從竈出﹐延燒街道數里。

西賈段某﹐寓居京都某家空室。夜見雞雛數十﹐從地隙出。窮其處﹐在院西隅。發之﹐得銀錠無算﹐上鑄崇禎年號。殆前巨紳之故第也。

滿城農夫﹐於村外見一黑雞﹐雙睛突出﹐神采悍怒。云逐之﹐入蒼莽中﹐卒獲之。烹食則吐泄大作﹐膈冷如冰。識者謂此物乃新死者之煞也。產妖

邑人張某﹐生一子﹐獸首人身﹐其狀如貓﹐口巨幾連其耳。置之隘巷﹐人爭視之。此光緒十一年四月八日事。羊怪

邑人某﹐偶出南郊﹐至一處﹐去城十里許﹐芳艸迷人﹐野花布地。徘徊間﹐見墳穴中出一羊首如栲栳﹐猙獰可畏。邑人蹀躞而返。回視其處﹐旋風蔽天﹐物駕風髙入云表﹐向西南而沒。不知何怪。張傑

張傑者﹐山右人﹐流落津門﹐爲逆旅傭工。一日﹐自楊柳驛乘船歸﹐有婦人與共渡﹐年可至十許﹐風致嫣然﹐仿佛富室僕婦。心竊好之﹐與之語﹐言詞便捷。旣渡﹐各分路去。迂回數里﹐始至旅店。婦人先候於門。張訝其先至﹐驚詰之﹐婦云「天色已晚﹐無所投止﹐浼君寄宿耳。」張錯愕未及答﹐而婦已入。倉卒間﹐旋失所在。及夜張歸﹐寢室逼仄﹐土榻僅容一人﹐婦已坐於榻﹐展裀褥焉。速其滅燭﹐相與共寢﹐綢繆備至。張詢其爲誰﹐婦云「我仙人也﹐與汝有緣﹐當祕之﹐不爲君禍。」天明自去。每來必先滅燭﹐不但人不之知﹐卽張亦未睹其容也。如是兩年餘﹐有僚僕夜聞張室人語聲﹐疑其納妓也﹐迫詰之﹐張以實告﹐其不信。至夜﹐坐以待之﹐遂不復來。張已絕望。一日﹐張出西郊﹐有婦人自後呼曰「戒爾勿泄﹐何便失言﹖緣盡於是矣。」張回顧﹐殊不相識﹐婦曰「兩載好合﹐臨別不會面﹐亦屬憾事。」張恍然﹐頓首謝罪﹐旣起而婦杳然矣。自此遂絕。

醉茶子曰﹕兩載綢繆﹐妍媸莫辧﹐此不奇於仙之幻﹐而奇於張之愚也。夫西子﹑無鹽﹐以暗室逢之﹐應無所異。張之愚﹐正張之黠矣。彼空卽色﹐色非卽空耶﹖金化水

諺有云「時來則黃土變金﹐運敗則黃金成土。」此𨿽寓言﹐然實有之。邑有朱某者﹐其先家本富﹐母溺愛過情﹐藏有白鏹六罌﹐爲之私瘞於室內﹐囑曰「毋妄奢費﹐汝他時鄕會試﹐可取作川資也。」母死後﹐遊蕩不羈﹐呼盧喚雉﹐柳巷花街﹐無所不爲。不數載﹐家產蕩然﹐而妻亦亡﹐孑然一身﹐室如懸罄。因憶所瘞之金﹐發之﹐則罌固如故﹐啟視滿貯皆淸水﹐六器皆然。朱卒以困死。噫﹗異矣。屍起

癸未七月夜﹐暴風怒雷﹐卽城南震蠍虎時也。邑東城中華姓翁卒﹐停屍未殮。經霹靂一震﹐屍忽挺然起立。守靈者駭散﹐急掩其門。門未得閉﹐而屍追及。幸爲扉隔﹐未蘧出﹐抱扉而僵。至曉天晴﹐眾視屍尙亦倚門立﹐右手四指掐入木中﹐深沒其甲﹐數人力挽始出。此亦屍變之類。夫雷能辟邪﹐此反因雷致變。何也﹖古磁缸

邑北倉趙氏院中﹐有一磁缸﹐式圓如缽﹐下承以磚臺﹐多年物也。一日陰霾﹐雷電繞之﹐有巨手自空中下﹐據缸空際。旋有一巨蠍虎﹐自磚中出﹐驟爲雷擊斃。俄而缸置故處﹐巨手冉冉入云而沒。眾視缸口有指痕五﹐甚巨﹐深入寸許﹐嗅之有異香。鄕人撫其痕以療疾﹐云頗有效。今缸仍存。優伶某

優伶某﹐夜與二人對奕。忽窗欞作響﹐一鬼物突入﹐頭大如斗﹐面如塗朱﹐目光四射﹐咄咄逼人。幾上燈火如豆﹐忽飄飄然懸於空。伶與二人攢抱一處﹐未敢作聲。俄有扣門者﹐則鬼忽不見﹐視燈仍在幾上。不數日﹐伶與二人俱卒。河間乙

河間乙﹐將之豫省﹐晚息旅店。忽墻壁搖搖欲倒﹐一巨手從墻中出﹐五指如柱﹐屋爲之滿。駭急奔出。有二足自檐際下﹐脛粗如甕。大號﹐店主至﹐物始不見。齊某

齊某﹐束鹿人。與其友往山左﹐晚投旅店。友出買物﹐某挑燈坐。燈忽靑暗﹐一披髮矮婦人自幾下出﹐面貌枯瘦﹐眉目愁慘﹐傴僂前行。某方驚愕間﹐又出一男子﹐貌亦慘淡﹐並肩立榻前﹐似有所訴。某驚號失聲﹐其友適推扉入﹐物俱不見。因移居他店。曹商

曹商﹐山右太谷人﹐與其鄕人貿易於津。夜歸﹐路經南郭外。時已三鼓﹐四顧無人。見有小車長尺許﹐馬大如鼠﹐人裁如指﹐戴小纓帽如錢﹐轆轆然循墻而走。其行甚駛﹐曹力追莫及﹐恚曰「戔戔之物﹐行何速也﹐待我追及踏碎之﹗」將至郭門﹐車稍停﹐曹踵至。忽砰然一響﹐髙與城齊﹐人如魍魎﹐馬類犀象﹐執鞭怒視﹐其狀獰惡。聞車中人語曰「此西賈也﹐寧捨命而斷不捨財。勿傷其生﹐搜取腰中錢鈔可也。」曹驚踣大號。轉瞬竟失所在。自捫囊中財﹐固不曾失也﹐狼狽而返。曹其遇仙耶﹖何變相之速也﹖索其財而不索其命﹐仙固因其畏者而戲之耳。夫愛財如命﹐豈獨西賈﹐特仙未之遇也。張老殿

張老殿﹐邑人﹐居禦河北。其院之東室﹐空無人居﹐用積零物。夏月﹐每晚納涼庭中﹐有旋風貼地而來﹐入東室而沒。怪而掘地﹐至五六尺﹐得一巨甕﹐石板覆之。揭視﹐乃一老僧屍﹐疊膝端坐﹐皮骨已僵。不知何代釋子﹐何年圓寂﹐惜無碑碣可考也。張畏而仍瘞之。

醉茶誌怪卷四愛哥

杜翁﹐直隸人。家富於財而艱於嗣。五十餘得一女﹐名愛哥﹐視同拱壁﹐溺愛過於常情。稍長﹐飾以男子裝﹐呼爲公子﹐人莫辧其雄與雌也。恐人見疑﹐使常酬酢於鄕裏間。而女亦自忘其爲女﹐公然以丈夫自居。十五六歲﹐患痘幾危﹐翁徧延名醫調治﹐得無恙。旣瘥﹐面麻削瘦﹐其貌不揚。而鄕人羨其家﹐爭願妻之以女﹐翁俱未允。延師於別業﹐教之讀。愛哥殊驕縱不馴﹐師悉含忍﹐遣聰明僮僕三四人伴之讀﹐且供服役。每塾中日課﹐輒遣諸僮代﹐而翁不之知。翁期望頗切﹐課功甚密﹐又不忍拂女意﹐每示意於師。久無進益﹐輒懟怨﹐情見乎辭。師不耐﹐遂辭去。女益無忌﹐謂翁曰「兒之學業已成﹐無待延師。」翁從其言。乃日處館中﹐與諸僮博戲。翁詢所讀之書﹐頗能朗誦。翁益惑而溺愛之﹐每食必雞舌羹。羹一杯須殺雞數十﹐日以爲常。翁𨿽殷富﹐而吝嗇異常。愛哥任意揮霍﹐翁心𨿽痛惜﹐然以寵故﹐亦隱忍而姑縱之。諸僮皆服以鮮衣﹐一出入隨諸其後﹐如錦簇花團。凡酒樓茶館﹐無不任意遊蕩。又結紈褲子弟四五輩﹐訂爲昆仲。奢侈鬥富﹐徵遂酒食﹐日無寧晷﹐眾竟莫知其雄與雌也。有優伶才官者﹐技貌雙絕﹐一時名重。哥悅之﹐而屢招不至﹐於是攜厚貲往﹐才拒不納﹐哥興盡而返。適學憲案臨﹐翁謂哥曰「凡人讀書多年﹐文則輜軿靑紫。今值考期﹐不登文場﹐恐貽人笑﹐柰何﹖」哥慨然無難色。補縣郡試﹐投卷應考﹐陰使幹僕以財賄當路﹐又以他人冒代﹐竟補博士弟子員﹐聲名赫濯。世家求婚者踵相接。有同裏王禦史之女﹐美而慧﹐父鐘愛之。見哥大悅﹐托戚黨關說。翁不敢違﹐竟許其盟。居無何﹐王氏催聘甚迫﹐哥知之﹐頗自餒﹐乃謂翁曰「翁使我服女之服﹐行女之行﹐則是女而己矣。今使服男之服﹐且使行男之行﹐謂爲男可乎﹖」翁錯愕﹐莫知所對。哥鬱鬱無所爲計﹐日惟優遊散悶﹐於教坊東遇才官﹐握手與語。才紅暈於頰﹐相將入寓﹐勢不能避﹐不得已周旋盡歡。哥又以厚利誘其師﹐師令侍公子寢。才顰蹙曰「仰蒙髙厚﹐儂豈不知。但生年十七﹐猶完璧也。從此鑿破天眞﹐實非所願。」哥笑應之。將就寢﹐才涕云「兒本世家子﹐幼爲匪人所誘﹐作此賤役﹐一朝玷辱﹐九族蒙羞。」言畢泣不能仰。哥大笑不禁﹐入帷代解襪履﹐童猶撐拒﹐咿啞之聲達於戶外。師聞而呵之曰「兒勿如此。我日以珍羞之味﹑綺羅之衣供汝﹐非欲汝守貞節光門戶而建貞童坊也。區區囊中物﹐皆諸郎博得來。汝坐食於此﹐於心安乎﹖如再抗違﹐鞭楚從事矣。」才見逼﹐默不敢語﹐聽其所爲。哥抱於懷﹐曰「兒勿悲﹐吾爲爾擇一佳婦﹐鬻爾出籍﹐而願之乎﹖」才不語。再問之﹐才云「但乞稍全體面﹐於願已足﹐尙敢有過望乎﹖」及捫其體﹐膚膩如脂﹐戲握其陽曰「好男兒﹗身有此物﹐何唏噓學小女子耶﹖」才戰慄驚悸﹐心戚戚然﹐默念魯陽之戈﹐不知何以鋒利。屏息旣久﹐而按兵不動﹐心益驚疑﹐汗流浹背。僞睡以待。哥乘其睡﹐潛與同枕。片刻﹐哥亦朦朧。才私捫其陰﹐則坦坦平途﹐雙峯對峙﹐大駭。哥笑曰「可放膽矣。」才亦笑曰「公子丰於財﹐何致窮無此物耶﹖」哥曰「無此尙破爾膽﹐若有﹐斷爾魂矣。」哥以實告。才甚喜﹐倒戈相向﹐大肆發揮。哥暢然滿志﹐謂才曰「今而後切宜祕密﹐予不負爾。」由是往來無間。越兩月餘﹐才請其鬻身出籍﹐願常侍左右。哥從其請﹐商諸其師。師素以此兒執拗﹐屢欲驅逐﹐但憐其藝﹐未忍遽絕。聞公子言﹐如脫重累﹐不爭其直﹐使從公子去。至杜家﹐隨諸僮服役﹐慧過羣僕﹐遂寵擅專房。杜翁亦喜﹐飾以女子妝﹐爲愛哥納諳小星﹐因蓄髮箝耳﹐居於內室。人僉謂公子喜南風﹐而不知阿翁選東牀也。王禦史聞婿納妾﹐大憤﹐促其速娶。翁不得已﹐備靑廬爲哥完婚。哥謂才曰「今而知優孟衣冠﹐不可以久。倘王氏女來﹐何以待之﹖」才曰「是不難。迎娶之事﹐卿自任之﹐牀第之私﹐予代之可也。」公子聞之﹐大悅﹐從其計。王女入門﹐𨿽夭夭少好﹐而悍妒非常﹐合巹後見夫宿妾房﹐大不平﹐猶拘爲新婦﹐不肯遽發。因循半載﹐從無當夕事。歸寧時﹐涕泣不食﹐忿欲覓死。父母詢其故﹐不答。訪諸婢媼﹐始知其故。禦史大怒﹐登其門誚讓之。翁懼﹐迎婦歸。婦迫令出妾。公子向婦婉言知悔﹐婦怒曰「妾王禦史之女﹐三從四徳﹐無不備曉﹐有何失徳於汝﹐而竟不以伉儷視之﹖」公子笑而不答。女紅暈於頰﹐怒容可掬。公子曰「得毋謂我偏愛妾耶﹖今夜卽來伴新娘子。」婦益羞怒﹐語侵翁姑﹐翁姑以好言慰之﹐其忿始解。隨卽喚妾至而痛撻之。公子無如何﹐與之約曰「今夜遣妾來﹐以明我不二。」至晚﹐才至婦室﹐婦怒逐之。才抱衾彊臥﹐婦怒欲覓杖﹐其僕媼止之﹐私謂曰「娘子勿爾﹐倘遂妾去而公子不來﹐是爲淵驅魚﹐爲叢驅獸也。公子使妾來﹐是激娘子之怒﹐逐之﹐中其計矣。不如納之。」婦以爲然。妾曲意承迎﹐婦終不悅﹐曰「郎不自來﹐而遣汝塞責﹐是奚落我。再作態﹐當以赤鐵烙爾口。」妾曰「今夜自有郎來﹐使娘子盡歡。」婦益怒﹐又欲操杖﹐爲媼勸解始免﹐遂悒悒臥寢。妾潛就婦低聲曰「娘子勿怒﹐召和而緩至﹐何傷也﹖郎君寂寂寞寞﹐淸夜難堪﹐不知垂多少涎耳。」女以爲謗己﹐气沖發指﹐赤身起撲之。才乘勢顚倒。婦猝不及防﹐昂然直入矣。咋其口﹐笑曰「郎來也﹐郎來也﹐娘子勿怒矣。」稠雲密雨﹐曲盡綢繆。婦轉怒爲喜﹐駭而問故﹐才曰「公子不敢見娘子者﹐緣公子亦娘子也。妾﹐公子之內嬖﹐實公子之丈夫也。以予一身周旋於兩間﹐應無不可。然公子丑如鬼﹐而娘子艷如仙﹐辟如擇羊﹐豈效甄宇﹐娘子豈不知之﹖」婦喜甚﹐撫才曰「好男兒貌勝蓮花﹐與卿願爲並蒂。」才恚曰「初會面卽便撻楚﹐令儂難堪。至今棒瘡尙痛﹐明日請退避三舍。」婦力白其悔﹐痛自撾。才遽止之。婦乃矢誓旦旦﹐願期白首。才笑相許。月餘﹐情如膠漆。哥不耐﹐至婦所喚妾﹐妾不應。婦曰「公子光明磊落﹐不偏厚於妻妾﹐使我輩二女同居﹐共不得志﹐以表公子無私。今何作此態耶﹖」公子詞窮﹐自思以美果讓人﹐作事顚倒﹐悔已無及。從此飲食不甘。父母爲之調停﹐使妻妾各以半月伴寢﹐遂遣妾隨哥去。至半月﹐當入妻室﹐哥畏葸不往。父母苦勸之﹐不得已從其命。妻知其僞﹐固誘之淫﹐哥衣不解帶。將近十餘日﹐婦不耐﹐曰「聞郎君身無長物。信然乎﹖」公子不答﹐及期始伴妾去﹐嚴禁妾不與婦通﹐會面更無日也。婦恚甚﹐招公子來﹐畱於室﹐夜謂公子曰「爾之伎倆吾已勘破﹐不實言﹐吾將徧延親黨來﹐以揚其醜。如明言之﹐有妾同享﹐外人勿得知也。」公子僞睡不答。婦怒沈半晌﹐出其不意﹐捋褲而手探之﹐則蓬蓬須髮﹐滿口於思﹐大笑曰「今日尙惺惺假作態乎﹖明日卽徧傳播。」公子泣曰「予非故爲妖異﹐父母老而無子﹐以我代之﹐作此不明之事﹐幸人不之知。旣已如此﹐背之非孝。卿亦人子也﹐若傷二老之心﹐則不孝之罪﹐不獨我一人也。且予已有娠矣﹐尙赧顏爭夕乎﹖」婦曰「公子何以置我﹖」哥再拜曰「予分娩時佯爲患病﹐煩卿坐褥一月﹐僞爲生子。果男也﹐共撫之﹐兩全其美﹐仁孝在其中矣。此後陽臺請君獨據﹐予將雌伏矣。」言畢淚下如雨﹐婦感而許之。又月餘﹐公子舉一男﹐潛閉內齋﹐屏絕諸務﹐延醫診視﹐醫云「气虧陽痿﹐日進參附。」公子棄諸藥﹐市產後之劑服之﹐得無恙。婦蓬首垢面坐帷中﹐錦衾蔽體﹐居然生子。公子遣妾來侍婦寢﹐又雇乳姆哺兒﹐母子均得舒泰。於是賀者盈門﹐王母亦喜﹐備儀物甚丰。視其兒方面大耳﹐臥錦繡𦇤褓中﹐洵是福相。越三旬﹐夫婦並起﹐登堂拜其父母。翁欣然有含飴之樂﹐視兒如掌上珠﹐命名曰「福生」。福生者﹐父所生也﹐而他人不解其意。公子從此遣妾常在女所﹐女嬖之﹐稍離之勿悅也。妾亦憐婦美﹐兩情歡恰﹐與公子絕迹矣。公子抑鬱成疾﹐紅潮爲之不來。醫揣公子體虛﹐率進興陽固腎之劑﹐愈服愈危。又有凝公子爲瘍癥入內者﹐更以攻毒之品投之﹐於是病致不起。公子泣謂父母曰「魚目混珠﹐終非長策﹐今幸有子﹐宜善遇之。王女不可恃也。兒爲二老者至矣﹐今壽不永﹐可爲柰何﹖彼虧我之短而有負心﹐予必奪其魄。兒死卽遣之嫁﹐萬勿久畱﹐恐出意外之醜。彼才優者﹐恨未能生啖其肉耳。」言畢而逝。父母痛如割心﹐以丈夫禮葬於祖塋之側。婦不爲之縗絰。翁勸之﹐婦曰「我與彼妯娌也。妯娌無是服制﹐不敢違。」翁辭窘﹐不敢彊。婦遂炫裝敷粉﹐日與妾戲。妾亦不安於女子裝﹐一仍其舊。翁忿撻之。婦與才並怒﹐共起撾翁﹐且曰「我爾家之婿也。爾女旣亡﹐我有嫡妻。如不相容﹐我便攜眷去﹐不受爾羈絆也。」翁怨忿塡胸﹐恐其敗露﹐轉善言安撫之。才每私出夜遊﹐翁已無柰﹐漸漸白日亦然﹐繼爲狹邪遊。無賴子每出入其門﹐翁恨欲死﹐乃對燈墮淚。忽舉首﹐公子立燈下。翁大駭。公子曰「父勿驚懼﹐此來正爲父與兒也。明日喚乳婦抱福生於母所﹐朝夕善守之﹐防彼毒手﹐兒自有術以報之。兒一生暗昧不明﹐致遭奇辱﹐因生平暴殄天物﹐故夭壽命。然所恃者孝行不虧耳。幸得請於帝矣﹐許斬此淫佞。」言畢不見。翁疑爲夢﹐然聞此言﹐姑含忍之。一夕﹐家人呼有盜﹐於是羣起操戈相逐﹐見墻陰一人攀壁方登﹐有健僕猛刺之﹐頹然而倒﹐縛視乃其鄰子﹐呼云「予本不願爲此﹐爾家才兒約我來﹐許我瓜分。盜魁在汝家﹐與我何尢﹖」翁聞言﹐令解其縛而釋之。次日﹐以厚資遣才去。婦見才去﹐假歸寧﹐意欲與才野合耳。而王禦史家法森嚴﹐內外隔絕﹐婦與才會面殊難。計無所出﹐乃使其心腹婢托買絲於門外﹐得遇才﹐告以祕計。才歸﹐夜呼其黨逾重垣入﹐思劫女掠財。方至前庭﹐見愛哥立廊左﹐才大驚﹐猛斫之﹐遂倒。王僕羣至﹐見有持刀者﹐眾先擒之﹐乃才官也。於是眾盜奔竄﹐王家多健僕﹐爭縛之﹐無一脫者。燭視所斫之屍﹐乃卽婦也。蓋婦陰嗾才行劫﹐乘間與共遁。是夜聞聲卽出﹐不期竟爲才所殺也。王禦史始知其女非良﹐痛恨之﹐送盜於有司﹐盡置於法。後福生長成﹐聯捷登第﹐奉其祖以終老焉。

醉茶子曰﹕掩耳盜鈴﹐未有不暴露者。況爲之易裝娶室﹐豈假者竟能眞哉﹖自立於必敗之地而欲求全﹐其可得乎﹖杜翁可謂愚矣。若愛哥始則放蕩﹐後則知悔﹐無如陰陽反背﹐事終不濟﹐天所以始棄之而終憐之矣。夫事不可以矯揉作也。嘗見柏舟操節﹐暗偸韓掾之香﹔柳陌遊春﹐浪擲衛車之果。或明或暗﹐終被人知者﹐醜之所在﹐彌縫難也。鄕有翁媼﹐老而無子﹐三女皆待字。共議守貞養親﹐而幼女終默默﹐二姊咸唾之。父母聘其幼女。後父母終﹐家道寒苦﹐其婿出貲殮殯之﹐眾嘆其幼女賢也。其二姊守貞﹐於親無補﹐惟閉門茹苦﹐𨿽族中侄輩俱莫睹其面。後皆病癲狂。長者先死﹐次者病十餘年方死。其平昔癲語甚醜﹐皆其心事。噫﹐矯情有何益哉﹗狐師

宮生斯和﹐浙人。父貿易於津﹐娶北村趙氏女﹐遂家於是焉。生從墊師讀書於蕭寺﹐因冒籍赴通州應考﹐院試被黜﹐意頗不平。與二三窗友自州歸﹐離村半里許﹐有演外臺戲者﹐眾相聚觀。生見一女姿容絕代﹐擁擠眾中﹐粉污交下。未幾至臺前眾健兒叢中﹐摩肩相立﹐眾俱若未之睹。生心怪之﹐歸告諸友﹐僉云未見。至晚﹐生歸寢室﹐挑燈獨坐。舉首則女子立幾前﹐生拒之﹐女不去。生曰「此塾也﹐非女郎所宜到處﹐若爲人見﹐無顏甚矣。君縱不畏人言﹐吾欲避嫌瓜李。請速行﹐友且至矣。」女曰「予狐仙也﹐予之形惟君獨見之。」生曰「市上遨遊﹐非子也耶﹖毋托狐仙以誑我。」女曰「君勿多疑。君試思市上熱鬧之場﹐塾中幽僻之地﹐何物女兒﹐能獨往獨來﹐而使眾耳目如聾聵者﹖」生恍然曰「君誠仙人﹐此來何意﹖」女曰「實告君﹐君前生爲山右富室﹐每於獵人手買禽獸救生。彼時予未成道﹐誤爲獵者所獲﹐幸君救免﹐玆來特報此徳。」生曰「此爾輩之故智耳﹐非云有緣﹐卽云報徳﹐其實意在苟合。」女正色曰「此何言也﹖予所謂報徳者﹐非牀第之愛﹐乃衣缽之傳。君有夙根﹐前程甚遠﹐顧質美未學﹐猶璞玉未琢。自揣學問固陋﹐然教君尙覺有餘。君肯師我﹐當竭力誨之。」生躑躕有難色。女云「滿招損﹐謙受益。今汝趾髙气揚﹐宜其一芹尙不能采。」生聞言﹐怒曰「衡文者無目﹐於我何尢﹖」女曰「不怨勝己者﹐當反求諸己。君不知責己﹐徒詈主司何爲﹖」生曰「此老生常談也。予何嘗不知責己﹐所以不平者﹐以他人非能勝己耳。」女云「何也﹖」生云「如某之功名以賄賂得﹐某之功名以夾帶得﹐某則以關節得﹐某則文本不佳以僥幸得。我何有其一﹖不過但憑文耳。」女曰「此正人之所以勝己也。彼以賄賂﹐君當自怨無錢﹔彼以夾帶﹐君當自怨無膽﹔彼以關節﹐君當自怨無門徑﹔彼以僥幸﹐君當自怨無命運。數者並無﹐然則可憑者文而已。君平心而論﹐文果佳乎﹖」曰「佳﹗」女曰「如文之某處﹐何以云佳﹖」歷指其疵﹐宛如目睹。生大驚曰「君未見吾文﹐何以指謬如是之不爽耶﹖君眞神人﹐敢不拜服﹗」言畢再拜﹐執弟子禮。女曰「君服我之神耶﹐抑服我之識耶﹖若服我之神﹐是我以術取﹔若服我之識﹐是我以學勝也。聖人之道﹐不過平易近人﹐願君勿以奇異視我。則子之學日益進矣。」生曰「今而後敬聆師訓。」女喜曰「孺子眞可教﹐從此呼爲姊弟可也。」因呼爲「胡姊」﹐遂獨居靜室﹐夜爲生講貫﹐剖疑析義﹐問無不知。生偶有荒怠﹐輒加督責﹐懍若師保。每夜來﹐將曉卽去﹐卒不及亂﹐而色厲詞嚴﹐亦不敢犯之也。嘗謂生曰「讀書之道﹐當取其精而遺其粗。古人所謂觀其大略者﹐非疏忽也﹐其用心不在尋章摘句耳。今君之案頭所陳者﹐不過講章一卷﹐時文數百藝而已﹐其識見果安在哉﹖夫博覽經史﹑諸子百家烙化於胸中﹐固亦大難﹐第學問長進﹐不可不闊眼界。今之時藝最足縛人才思﹐並令人無暇更讀他書。然諸書與古詩文﹐亦不可不著意也。」生曰「朱注可尊乎﹖可駁乎﹖」女曰「晦翁《四子章句》一書﹐如暗室逢燈﹐夜行見炬﹐洵屬有功於世。然其中亦有不可過拘泥者。如『獲罪於天』﹐天謂卽理也。意以爲於理不合﹐卽於天不合﹐故謂天爲理。若謂理卽是天﹐天卽是理﹐似乎誤矣。果如晦翁之言﹐則『天厭之』﹐何不云理厭之﹖『天將以夫子爲木鐸』﹐何不云理將以夫子爲木鐸﹖並『理喪予』﹑『吾之不遇魯侯理也』﹑『夫理未欲平治天下也』等句﹐皆攺成理字﹐可能講乎﹖予不必多贅。如此等處﹐當獨具眼力﹐不可爲古人所愚。非必一知半解﹐彊詞奪理﹐便欲壓倒古人。夫取其意﹐何可摘其非﹔尊其言﹐不必護其短。此平心之論﹐何必先存一尊之駁之之見於胸中耶﹖至朱子《詩經注》﹐則多有模稜語。如《鄭風》率指爲淫奔﹐且如『此疑亦淫奔之詞』﹐旣疑何注﹖拘泥處如『懼其嫁不及時﹐而有彊暴之辱。』何其迂闊﹗夫辱不辱在人﹐受辱不受辱在己。焉有嫁不及時﹐遽來彊暴之辱﹖遂令貞信自守者以此爲可懼。吾想極亂之世尙不致如此﹐況二南被化之國乎﹖此等處可以不必死於句下也。」生聞言﹐如晨鐘暮鼓﹐入耳豁然﹐遂悅服遵教。每塾中課題﹐女先一日卽知﹐爲生講析研究﹐俾成佳作。漏盡女自去﹐生始就枕。如是年餘﹐生文思大進﹐塾師不能易一字。同學者共猜之﹐然不料其有是也。一夜﹐有同學生起溺﹐聞生室中有人聲﹐舐窗私窺﹐見生孤坐燈下﹐言猶未已。叩扃窮詰﹐生不能隱﹐具以實告。同學生曰「妖由人興﹐不早與絕﹐是自求禍。伊誰見古來名儒﹐有受業於狐者﹖學品果優﹐避之不暇﹐況公然敢犯函丈而居師位乎﹖」蓋陽𨿽規誡﹐而陰懷忌妒。因與眾約﹐次日各持利刃﹐突入生室﹐左右亂擊。生見女怫然而去﹐乃謂眾曰「諸君不必惡作﹐彼已去矣。」眾乃挽生同榻。生忿未眠﹐聞窗外女呼曰「宮生學業已成﹐拾靑紫如擡芥﹐好自爲之﹐毋荒舊業可也。予與君緣分已滿﹐卽無諸君此舉﹐予亦不久畱。尙煩寄語諸君﹐如某某與我有一面緣﹐五年後會於石橋﹐志之勿忘﹐予去也。」眾聆言不勝悔懼﹐急開戶出視﹐但見星月皎潔﹐銀河在天﹐而女已渺。後生與眾友同車入都﹐應春闈試。至通州﹐經石橋﹐見一女子姿容絕代﹐自對面來。眾目送之曰「美而艷﹗」生審視曰「是胡師也﹗」下車卽不復見。眾亦驚嘆久之。是科宮髙捷南宮﹐其友亦同榜登第。伍明倫

伍明倫﹐渤海人﹐家無恆業﹐爲鹽商夥友。偶失事﹐窮困無聊﹐或薦之於豫商。至豫﹐則肆中人溢於事﹐商使之居市後閒院﹐月給以靑蚨千許﹐以俟有缺補用。伍愁悶欲死﹐思歸故鄕﹐而又無資斧﹐遂隱忍之﹐大遭諸役白眼﹐飲饌或呼與之。一夜﹐獨坐廊下玩月﹐仰視月中隱隱有紅霞一朵﹐直降庭際﹐光彩射目﹐一紅裳女子艷麗如仙。伍驚起﹐女子笑曰「勿怖勿怖﹐何前日心願﹐今遽忘耶﹖」伍不解﹐不覺膝爲之屈。女曳之並坐﹐詢其起居。伍諾諾。女隱以鉤躡其脛﹐間以遊語﹐遂相狎暱。伍問﹕「卿自月中來﹐得毋嫦娥也耶﹖」女曰「嫦娥月殿仙人﹐妾不過宮中之侍婢耳。君前身亦月中人﹐搗藥仙翁是君大父﹐君其子孫行也。妾在殿前爲仙人取藥﹐君忽以眉目送情﹐仙人知之﹐怒欲刑責﹐爲搗藥翁苦求得免﹐於是降謫人間。不圖一染塵濁﹐前日事茫不記憶。妾此來亦是私奔﹐聊報君之癡情耳。」問﹕「嫦娥知之柰何﹖」曰「彼由人世奔入月中﹐妾由月中奔入塵世﹐其奔一也﹐烏得禁之﹖𨿽然﹐亦須愼密﹐彼若覺之﹐甚無益也。每望月滿﹐妾當自來。」天將曉﹐飄然而去﹐至期果來。如是年餘﹐依戀最篤。伍以貧窘﹐浼其援助﹐女曰「妾無能爲力﹐君家搗藥翁有奇術﹐可博取富貴。君於十六夜設香案拜禱﹐當有效。」如其教﹐商果遣伍司會計。又半載﹐肆中掌橐鑰者故﹐商使補其缺。於是衣履飲饌﹐較前懸殊﹐卽眾役亦奔走逢迎﹐供驅使焉。又久之﹐積有金帛﹐遂爲狹邪遊﹐歌童舞妓﹐不離左右﹐商頗厭惡。女私謂伍曰「君薄有贏餘﹐便不安其分﹐居停頗不耐之﹐可爲柰何﹖」伍爽然自失﹐求計於女。女曰「君家翁自有妙術﹐明日妾浼其同來﹐君自哀之。」次夕果偕至﹐皤皤然一白須老翁也。伍拜盡禮﹐翁喜曰「阿兒勿憂﹐有老夫衣缽在﹐保無虞也。」攜手至密室﹐授其術。伍從此挾其術以悅豫商﹐商惑焉﹐衣履易著﹐食同座﹐寢同牀﹐金錢任伍自取勿過問。伍頗快意﹐益感翁﹐朔望必設祭。豫之縉紳官長結交爲昆仲﹐皆以得友伍爲榮。眾中有鯁直者﹐伍以其術惑之﹐罔不顚倒﹔向之薄待己者﹐設計懲創之。家蓄多金﹐頗置良產。自顧生平於願已足﹐乃購某家廢園﹐將建月華樓爲迎女也。工未興﹐女忽至﹐謂伍曰「好事者白於仙子﹐仙子甚恚﹐不令妾離跬步。今此一別﹐永無見期﹐君亦宜自斂抑。盈滿爲災﹐悲於死喪﹐愼之。」淚滴紅裳﹐亂如雨落。伍亦泣不能抑。未幾﹐霞光滿室﹐照灼如火﹐眾役僉至﹐而女已渺。

醉茶子曰﹕天下之惡習染人深者﹐莫過於鹽務。故昔人云「務者﹐誤也。」言誤人也。其充商者姑勿論﹐卽如鹽夥﹐其劣尢甚﹐故又謂之「鹽毒」。毒者﹐深入膏肓﹐不可救藥﹐較諸遊幕曰「幕習」﹑作官曰「官派」爲尢甚也。所以然者﹐皆眾小人諂諛所致。爲商人總司其事者﹐羣呼爲「總臺」﹐作鎭曰「鎭臺」﹐其尊號直與督撫藩臬並駕齊驅矣。其至引地也曰「回店」﹐於是店役跪接於道左﹐巡役護送於途中。甫一登程﹐安車早備。才經回店﹐盛饌早開。其獲鹽犯以送官﹐儼若獻俘﹔其結鹽案以達商﹐宛如報捷。種種惡習﹐難以枚舉。及其失事也﹐嗒焉喪志﹐皇皇然如喪家之犬。始也貪囊尙存私蓄﹐聊以糊口﹔久則質物典衣﹐無所不至﹐蕭然四壁﹐徒嘆柰何。向之气焰蒸蒸者﹐至是一掃而淨矣。嗚呼﹐天下謀食之道甚多﹐何必爲此哉﹗鼠友

江蘇乙﹐寄寓直隸客店﹐傳者忘其何縣何驛﹐獨臥吸煙。有大鼠如貓﹐伏牀邊俯嗅煙气﹐迥不畏人。乙曰「爾亦癮耶﹖」戲噴之。鼠受之以鼻﹐半晌﹐徐徐自去。如是數日﹐率以爲常。乙本長隨﹐時失事﹐資斧匱乏﹐愁悶無策﹐向鼠嘆曰「囊罄糧絕﹐困憊待斃﹐恐不能與君常吸此味矣。」言畢﹐唏噓久之。鼠聞之﹐雙目灼灼﹐若有所思﹐返身遂去。須臾復返﹐銜洋錢一元置枕旁。乙歡然撿取﹐出購芙蓉膏就燈燒吸﹐大肆吞吐。鼠亦酣暢淋漓﹐飽其所聞而去。次日復至﹐銜洋元三餅。乙益喜﹐喟然曰「知管仲者鮑叔牙君﹐知我貧而厚施於我﹐是我之叔牙也﹐誰謂鼠無牙哉﹗」自此呼鼠爲朋友。鼠輒至﹐飲食與共﹐吸煙則伏其旁﹐夜則共寢﹐人畜相安﹐不啻莫逆。鼠每出必銜洋元一二枚﹐日三四返。積半載﹐囊橐充牣﹐衣食俱丰﹐甚徳鼠。逆旅主人窺其狀﹐頗涉疑懼﹐細察之﹐晝無所營﹐夜扃戶寢。吸煙外無事不出戶庭﹐又不濫交友﹐決其非盜也﹐益奇之。乙有舊主某太守﹐將之任所﹐適寓此店。見乙詢其何往﹐乙對以閒居將謀棲止。時太守乏幹僕﹐令其隨任﹐乙歡然樂從。次晨束裝就道﹐行數日﹐已越數百里。飯後吸煙﹐忽憶及鼠﹐失聲曰「我友危矣。」同人詰其爲誰﹐不答﹐慨然詣主請假。主人詢其故﹐亦諱不言﹐但叩首請賞假。太守許之。乙驅車晝夜兼行﹐至客店﹐顧謂主人曰「我居之屋有人寓否﹖」曰「未也。」急令發其鑰﹐塵土滿榻﹐諸物如故。乙張皇四顧﹐若有所失。主人駭而問故﹐不答﹐急遣主人去。主人方出戶﹐乙大呼朋友者再。主人以爲喚己也﹐急入﹐乙又遣之。主人益疑﹐立窗外潛窺之。見乙徧搜室內﹐揭席得大鼠﹐捫之﹐气絕而體已僵矣﹐失聲大痛﹐抱於懷﹐號泣甚悲。主人詰之﹐不答﹐藏鼠於懷﹐出門去﹐市購衣衾棺木甚美﹐使舁於店中﹐懷出死鼠﹐殮而哭奠之。祭畢﹐向主人備述顚末﹐且云「我困苦欲死﹐非鼠無以有今日。不圖一時疏忽﹐致令戕其生。鼠非我殺﹐實由我而死。九泉之下﹐負此良友﹐我何以爲情哉﹖」泣涕不止。主人疑團冰釋﹐浩嘆久之。初﹐鼠之盜洋元也﹐肆中失物者凡數家。有一家失去尢多﹐隨處嚴察﹐終未獲盜。物議紛騰﹐連累頗眾。至是市人僉聞之﹐而亦無如何。乙買田數畝葬鼠﹐封樹立碑而後去。歸白太守﹐太守嘆曰「不忘徳﹐仁也﹔不負心﹐義也。鼠尙不負﹐寧負我哉﹗」重用之。

醉茶子曰﹕人當困苦之際﹐簞食豆羹之惠﹐其徳不忘﹐況千金之贈乎﹗厚報死鼠﹐固其宜也。盜泉之水﹐𨿽渴不餓﹐此充類至義之行﹐求之古人尙難之﹐況庸人乎﹖原其心﹐悲其遇﹐可矣。昔人云「屋內吸煙﹐蠅鼠等俱有癮。」由是觀之﹐洵不誣也。然爲癮所迫﹐至使鼠亦盜金﹐則人之蕩檢逾閒者﹐更不奇矣。顧得之則生﹐勿得則死﹐鼠終以此畢命。洋煙之患﹐流毒及於庶類﹐可勝嘆哉﹗予有《煙賦》﹐錄子左。其詞曰「綿邈春愁﹐用何物兮解憂﹖有芙蓉膏之異味﹐非魯璜越璧之難求。花名鶯而色艷﹐煙號鴉而味稠。種自分乎墨白﹐用無間乎春秋。燈惟貴乎太谷﹐斗必取乎壽州。故使嗜其味者﹐俾晝作夜﹐化剛爲柔。方其始也﹐無事縈身﹐有文在手。或伴靑娥﹐或尋紅友。趣覓燈前﹐事添飯後。食之以時﹐嘗焉亦偶。一錢二錢﹐七口八口。謂夫宿疾全消﹐精神頓有。非戚將軍之臨陣﹐何用灰瓶﹔非範大夫之當筵﹐胡持玉斗。仙殊弄玉﹐橫吹翡翠之簫﹔人豈陶潛﹐髙臥煙霞之藪。則有枕髙燈矮﹐牀小屏遮﹐消閒歲月﹐吞吐雲霞。招眾民於廣土﹐系蕩子於名花。首尾都精﹐鑲柱頭於美玉﹔細微必達﹐隔斗柄以輕紗。對枕談心﹐盡傾肝鬲﹔向燈呵欠﹐徐動齒牙。味釀胸中﹐頓醒襄陵之酒﹔香畱舌本﹐猶澆顧渚之茶。又有花濃野館﹐春滿藤牀﹐結風月偶入溫柔鄕。解醒湯無容更飲﹐相思艸可許同嘗。香桔幹而爲斗﹐甘蔗老而作槍。迷淸夢於燈前﹐微酣蝴蝶﹔薰濃香於被底﹐羨煞鴛鴦。苟淺嘗輒止﹐卽多食無妨。至若錦繡人才﹐貔貅武士﹐卽貪戀而曠功﹐亦因循而廢事。縈煙气於寸衷﹐粘煙痕於兩指。淩晨未起﹐久疏囊螢之功﹔晌午猶眠﹐定減射雕之技。欲奮勉以求名﹐胡頹靡而若此。迨夫囊錢告罄﹐貧無立錐﹐已成大隱﹐無有止期。色枯槁而類鬼﹐項瑟縮而如龜。身戰戰兮骨立﹐目汪汪兮淚垂。幸余劫後之灰﹐火能重煉﹔縱有淋旁之土﹐水難再追。如玆醜態﹐是謂窮吹﹔苟不力戒﹐亦奚以爲。奉勸隱者﹐已而已而。」阿菱

王生願﹐齊之世家子。步年軒輊﹐迥非常儔。父名司理﹐訓誨綦嚴﹐日閉館中課之讀﹐𨿽親戚不使通慶弔。時村中有演戲者﹐生私出觀之。劇終天晚﹐恐歸受責﹐徘徊道左﹐遠望家門而零涕焉。未幾﹐信步出村﹐東行里許﹐路旁一老姥謂曰「若个好男兒﹐天已如許晚﹐尙踟躕於此﹐將何往耶﹖」生以情告。姥云「歸必受楚﹐不如隨我去便佳。寒舍不遠﹐當不使郎君露處。」生收涕大悅﹐遂同行。至一村﹐短籬周匣﹐中有柴門如竇﹐攜生手俯身入。中殊寬廠。行數武﹐有老屋數楹﹐石枕竹牀﹐頗覺雅潔。秉燭命坐﹐見幾上棋枰書籍﹐不類農家﹐問﹕「老姆精於諸藝乎﹖」姥云「幼時亦頗嫻習﹐惜未能精。老身皮姓﹐有一甥女﹐自幼失怙恃﹐寄居寒家﹐鍼黹之暇﹐令其釋悶。此兒頗慧﹐乳名阿菱﹐待老身喚來﹐伴公子戲。」俄去復返﹐引一女郎至﹐雙鬟垂耳﹐嬌艷動人﹐立燈下﹐秋波微睨﹐笑態盈盈。生魂魄飛越﹐應對屢乖。姥云「菱兒暫陪公子﹐予去作饌來食。」姥去﹐生問女郎年幾何﹐女云「十四。」生云「小我一歲。」女云「小一歲便如何﹖」生云「此後好呼喚耳。」女云「誰是爾婢子﹐輒便呼喚﹖」生云「稱呼耳﹗」女云「何以相稱﹖得毋夜郎自大耶﹖」生云「不敢不敢﹐卿須呼我爲郎。」女笑云「我以爲兄也。儂最怕狼﹐不便相呼。」生云「不呼郎呼我爲甚﹖」女掩口云「不呼爾爲狼則呼爲犬。」生云「無故奚落人﹐當罰爾。」遽前奪其帕。女笑聲嗤嗤﹐擲帕於地﹐生急俯拾﹐而女早擡起。生持其腕而復奪之﹐姥揭簾入﹐左手執盤﹐右手持匕箸﹐堆置幾上﹐謂生曰「此兒自幼嬌養﹐有多慢客﹐幸公子諒之。」生極贊其慧。姥云「如此癡憨﹐不畏郎君笑耶﹖可入廚去﹐悉將物來。」無何﹐女將杯盤羅列盈幾。姥云「我家固無男子﹐亦無僕婢﹐蔬食不堪奉客。」生謙讓後﹐食味俱甘脆﹐而莫能指名。詢姥何處得此佳味﹐姥云「郎君日居富貴之鄕﹐列八珍﹐食萬羊﹐此等山肴野蔌﹐不常食﹐轉以爲奇耶﹖」生食之甘﹐益詢其名。姥云「盤中紅絲白理者﹐紫駝之峯也﹔肉腴骨脆者﹐黑熊之膰也。飯乃紅蓮之稻﹐湯乃碧糝之羹。市遠殊無兼味﹐但祈彊飯爲佳。」生贊不已。姥云「今日旣屈嘉賓﹐願行一酒令以佐飲﹐公子願乎﹖」生急請命。姥云「取骰子四枚一擲成點﹐當拈古詩一句與色子相合﹐否則罰以金穀酒數。」女一擲﹐得「三三一六」﹐云「三山半落靑天外。」生擲得「一麼三三」﹐云「月點波心一顆珠。」女云「何不云『萬綠叢中一點紅』﹖」姥云「郎君思亦巧矣。」生請姥擲﹐姆擲得「兩麼兩六」﹐云「雙懸日月照乾坤。」令畢﹐各飲一杯而止。席終﹐姥掃榻展臥具﹐止生宿。生云「獨居膽怯﹐願姥遣人伴寢。」姥云「生醉矣﹐此處無虎狼﹐保不銜生去。」乃畱燭攜女同去。生輾轉終夜﹐思欲直言﹐恐不遂﹐或遭其辱。天將曉﹐聞對戶房中老姥與阿菱喞喞不休﹐恍惚似議婚。晨起姥來﹐生問阿甥有婿家無﹐云「未也。」生云「擇婿如何等人﹖」姥云「性情溫和﹐品貌秀雅者方許之。」生云「若小生者如何矣﹖」姥沈吟云「公子甚佳﹐老身也頗傾慕。俟商之於甥﹐如其願也﹐則今夕良辰﹐卽備靑廬﹐無勞親迎焉。」生大喜。姥去﹐生伏窗聽之﹐女云「生年少浮動﹐春風邂逅﹐秋扇棄捐﹐兒何以堪耶﹖況彼無媒妁之言﹑父母之命哉﹗」姥云「兒誤矣﹐生至情人也。我輩混迹人寰﹐所欲皆其自擇。仙凡路隔﹐誰見有塵世人爲狐仙作蹇修者﹖媒妁可勿計﹐我將使彼自達其父母焉。」女云「𨿽然﹐不可太急。」姥云「前緣夙定﹐非老身之彊爲也。」女云「紅鸞未動﹐速則有災。以兒卜也﹐當遲之兩年﹐否恐不利。」姥云「成事在天﹐兒勿慮也。」出謂生曰「以公子才貌門第﹐有何不可。第恐不能自專﹐歸煩稟命尊人。如其協也﹐予擇吉送女去。實告君﹐我輩狐仙也﹐與君有前緣焉。」生云「區區之意﹐姥所深知。顧此言何以告父母﹖」姥云「不妨。蓄有一物﹐歸而獻之﹐爲言求婚﹐尊人必願。如有回音﹐可於某日俟我於城東之石橋。」乃出一絹﹐包緘固甚密﹐贈生藏諸懷。導生出門﹐囑云「所約之期勿忘也。」返身遂去。生視之﹐松楸夾路﹐並無居廬。尋途而返歸﹐不敢隱﹐實告其父。父異之﹐啟其緘﹐重紙包裹﹐中一銅尺﹐其銘云「尺非長﹐寸非短﹐宜子孫﹐垂久遠。」洵漢代物﹐不禁吒異。先是生父司理﹐曾遊咸秦劉太守幕。守酷好古玩﹐凡民間有古器﹐多方羅致之。有某生蓄一銅尺﹐守知之﹐設計彊奪去。生忿﹐控諸撫﹐撫惡其貪﹐將坐贓免。守懼﹐遣人央撫﹐請以尺獻﹐撫許之。蓋撫好古之癖﹐更甚於守。守不得已割愛﹐啟篋取尺﹐先一夕爲其戚林某竊去﹐懷物遁歸﹐至中途忽失去。守無所措﹐上臺催索甚緊﹐而某生亦訟不休。守乃遣人尋覓﹐許以千金。固疑是林﹐而已遁去。知司理與林同裏﹐來函乞司理搜求﹐言詞哀懇。司理在幕府﹐知之甚悉﹐故今得此物﹐喜出望外﹐深感其情﹐欲結婚﹐且將詣咸陽謁守﹐指日登程。時有其內兄余某者﹐力阻之﹐云「匹夫無罪﹐懷璧其罪﹐贓物之來﹐行蹤譎異﹐畱之不詳﹐不如售之以去累。且狐仙亦不可爲眷屬﹐亟宜絕之。」司理信其言﹐以他詞答守﹐藏尺於篋﹐不踐仙盟。生愁思無聊﹐忽忽至半月﹐私至城東。姥果在﹐喜云「我固知郎君不失信﹐柰尊翁決絕何﹖老身以千金相贈﹐何妄信邪說﹖竊恐禍至﹐阿菱已許人﹐郎君宜再尋佳麗可也。」生挽袂﹐大痛失聲。姥云「郎君收涕﹐予戲言耳。有一策﹐能從之尙可爲。君家後院樓﹐屏人獨居﹐俟夜有紅燈﹐予卽送女至。」如其教﹐果有燈貼檻際。就之﹐見阿菱坐樓上﹐光艷勝於初見時﹐遂成夫婦﹐棲於別業﹐儼然伉儷﹐至曉始去。於是憑肩望月﹐交臂談心。女恆若不快﹐生怪詰之﹐女云「凡事彊合者必不能久﹐況婚姻大事乎﹗予兩人恐不能常聚。」生以他辭掩之﹐女嘆亦止。於是和詩猜謎﹐頗覺雅趣。一夕﹐燈前猜謎﹐生云「昔人有禽字﹐猜爲會少離多﹐頗確切。」女聞之﹐愀然曰「不如手到擒來爲佳。」如是星離月會﹐約有半載﹐漸泄其事。生父憂之。適余至﹐生謀諸餘。余爲延術士粘朱符於樓窗﹐女大不懌﹐謂生曰「妾言驗矣。幽期密約﹐胡可以長﹖不如從此去﹐否則定遭奇禍。」生苦挽畱﹐女終不樂。未幾﹐術士作法於庭﹐仿佛有淸煙自樓內出。術士云「妖被擒矣。」舉家相賀﹐女自此不再至。生神思迷惘﹐若有所失﹐獨坐空齋﹐對影成兩﹐乃賦一詩云「樓上紅燈不再過﹐淒涼孤月泛金波。從來佳麗塵寰少﹐自古書生薄命多。枕底香盟余繡履﹐奩中遺物剩靑螺。傷心最是黃昏後﹐獨掩空帷涕泗沱。」反復吟詠﹐憂悶欲死。生父以爲可慶﹐而余亦以功自詡﹐往來益密。因求銅尺﹐暫假觀玩。司理出尺示之。未幾二人痛飲﹐司理醉﹐余乘間竊去。及醒始知﹐急往尋余﹐余已買舟詣秦矣。蓋欲持此以要太守之金也。司理急追之﹐及至秦﹐余已先到謁劉守﹐及探其行囊﹐則銅尺烏有矣﹐遂與守言「銅尺在司理手﹐彼悍不欲與。」於是守銜之。司理至秦謁守﹐守有懟詞﹐因述其情﹐守勿信﹐遣人招余﹐余已歸矣。司理遂息於逆旅。守使人許以金而索其尺﹐司理力白其無。太守疑其居奇﹐益恨之。時郡中有巨盜案﹐守陰使人言於盜﹐污司理爲同夥﹐所言裏居甚詳。捉司理至﹐搒掠甚苦﹐終無詞﹐陷於囹圄。盜中有任姓者﹐性梗直﹐知司理冤﹐乃謂曰「予𨿽大盜﹐具有天理。明日堂上﹐予代白君冤而噬余某﹐使彼來糾纏此案﹐何如﹖」司理泥首泣請。越翌日﹐守理案﹐盜誣余﹐請守行文關之。齊東令某﹐與守有舊﹐差役捕余﹐搜其家﹐則銅尺在其櫃中﹐贓證並獲。余口不能辧﹐遂坐同黨罪﹐以銅尺入官﹐司理得免。旣出﹐陰怪其事﹐而未知其由。自遭大訟﹐貧無立錐﹐至於懸釜。一日﹐將乞米於鄰﹐甫出門﹐有老姥持五斗米求售。司理訴其窘﹐姥慨以米贈。司理感之﹐邀至其家。生視之﹐阿菱之外祖母也﹐不覺失聲。司理詢其故﹐生以實告。司理頗覺自慚﹐向姆謝過。姥云「君愛子之情﹐老身何怪。前日銅尺﹐使獲髒於余氏者﹐皆我爲之。」司理深感其義﹐詢阿菱何在﹐姥云「紙上符籙﹐其柰我何﹗阿菱固無恙也。」司理亟求婚姻﹐姥不許。乃跪求之﹐始應其請。因問姥居何裏﹐姥云「予僦居城南王氏第﹐君擇良辰往聘之可也。」於是以百金贈司理﹐使備靑廬﹐遂出門去。司理備乘輿﹐至期往﹐見王氏第僕役紛紜﹐金玉錦繡﹐居然素封﹐奩物丰侈﹐有珊瑚鏡臺髙三尺許﹐中嵌漢時透光鏡﹐其餘珍物﹐多不能指其名。眾視阿菱﹐皆驚爲神仙中人﹐比燕猶肥﹐較環稍瘦﹐才如道韞﹐徳似孟光﹐𨿽西子﹑王嬙﹐不能擅美於前也。人見之罔不驚嘆。生家自此亦小康。聞劉守終以墨敗。菱循循婦道﹐善理家﹐終日欣欣無戚容。嘗謂生曰「天下事彊合者終離﹐違天故也。今而後可百年矣。」汪某

汪某者﹐傳者忘其縣邑。家中惟一老母。有妹幽嫻貞靜﹐及笄﹐許字於鄰村管翁之子﹐亦務農爲業。相隔十餘里﹐素相稔熟。每遇於市廛﹐輒相醵飲﹐情益親密。妹於歸後﹐至旬月歸寧。及歸夫家﹐則兄禦車送之﹐謂之送親﹐鄕俗然也。管翁知汪偕來﹐備酒肴與汪痛飲﹐晚卽止宿。有汪村無賴子覬覦其妝奩﹐夜穿窬入婦室﹐攫衣袱去。婦驚大號﹐夫起追之。汪亦醒﹐逐諸其後。管氏子追數里﹐將及﹐賊恐﹐棄袱道左﹐管追猶不已﹐奔及﹐從後抱其腰。盜不得脫﹐急抽刀刺其脇﹐頹然而倒。盜見其斃﹐歸家裹糧夜遁。迨汪後至﹐見路旁有衣袱﹐知爲妹物﹐視其處﹐離己家不遠﹐拾歸﹐待明日爲妹送之﹐至管爲盜殺﹐則未見也。天明﹐管翁以子久不歸﹐往尋之。見屍橫道旁﹐疑汪所殺﹐鳴於官。遣役將同往﹐詣汪家。汪出見翁﹐戲云「衣物已失﹐諒難璧返﹐翁胡爲乎來﹖」翁無語﹐入其室﹐見袱色變。汪舉袱付翁云「本欲爲翁送去﹐今旣來﹐請自將去。」翁讓之﹐曰「贓證並獲﹐夫復何言﹗」汪大駭。不容分辯﹐捉將官裏去。邑宰黃某﹐毒施五刑誣服﹐坐以因姦致殺﹐擬兄妹並抵。汪有舅劉某﹐疑汪冤﹐第案已結﹐無可柰何。越數載﹐貿易關東﹐遇鄕人﹐卽殺管之盜也。相見甚歡﹐遂並入酒市飲。語次屢以管家失盜事盤問甚苦﹐某云「管氏子冤已伸。」問﹕「何以伸﹖」云「其妻與妻兄並抵。」盜驚曰「冤哉﹗」劉以其言有因﹐苦詰之。盜似悔失言﹐語多支吾。劉乃亟勸以酒﹐盜大醉﹐試以言相誘﹐且云將煩其司會計。盜甚感﹐徐以言餂﹐盡吐肝鬲﹐云「若非知交﹐此情不敢泄。殺管子者﹐實我也。前在鄕時﹐僕落魄好賭﹐不得已夜盜其物﹐被彼窮追。予棄其袱於道左﹐以爲得物斯已耳。不料彼尙糾纏﹐且云識我﹐將爲播揚。竊想鄰村本皆熟識﹐此後何以見人﹖急抽刀刺之﹐遂斃其命。潛逃此處﹐得小負販﹐聊以無餒。不知冤連多命﹐此悔何追﹗」劉云「大丈夫旣往不咎﹐此宜緘祕﹐請勿談也。」盜唯唯。乃邀入逆旅﹐復酌。盜醉如泥﹐臥眠榻上﹐劉遣主人坐守之﹐詣官鳴冤。官卽差役往捕﹐盜猶未醒。至公堂﹐未刑而服﹐乃移文發回本縣。是時黃令宰任邱縣﹐聞其事憂悶欲死。有王姓武舉﹐虎而冠者﹐居恆奔走公門﹐魚肉鄕裏﹐諸多彊霸事。黃喜其爲鷹犬﹐相交甚暱。王偶入官署﹐見黃不懌﹐詢其故﹐黃以實告﹐且求籌策。王云「是不難﹐某自關外來﹐必經某縣﹐遣心腹人暗賄禁卒﹐使斃於獄﹐則事化烏有矣。」黃善其言﹐令其侄與一干僕懷千金往﹐其計果行。黃喜﹐造王申謝﹐傾談甚歡。言次有旋風蓬蓬然起自座後﹐二人毛髮俱懍。黃起告辭﹐王送之。及歸﹐見從帳中出一女子。方駭怪間﹐女子輒往帳後。揭帳視之﹐闃其無人。驚而成疾﹐漸至不起。黃宰知之﹐急來問疾﹐王訴其所見。宰詢女子年貌﹐王備言之﹐宰驚顏如土﹐托故辭出。蓋女子卽汪氏﹐宰知之而不敢言也。先是﹐王有甥杜某﹐性誠篤﹐爲富室經營錢行。王嘗借貸﹐恃彊橫悍不還﹐數年來拖累頗多。甥索債則加詬誶﹐畏其勢不敢與爭。而富室誣其甥舅合謀﹐訟於官。官偏袒王﹐不理其詞﹐富室益逼杜。杜冤忿塡胸﹐而爲人剛直﹐貨田產以償居停﹐不足抵十之一﹐家業已空﹐坐以待斃。聞舅病﹐往探之。王方袒臥晝眠﹐呼之醒﹐大怒﹐罵曰「我以汝爲望舅來耶﹐汝乃急討債耶﹗銀錢俱有﹐恐汝將不去。」杜婉言哀懇﹐至泣下﹐王詞色愈厲。杜窘甚﹐自思進退一死﹐不如早先殺卻﹐抽其枕底小刀子﹐猛刺之﹐中其腹。王起撲之﹐下牀而躓﹐乃透腹中﹐血流而絕。其二子知之﹐杜已走出﹐自思罪無可逃﹐乃詣縣自首。其子亦奔至。宰問﹕「汝不怕死乎﹖」杜云「怕。」問﹕「旣怕﹐胡以殺人﹖」曰「竊聞殺人償命﹐欠債還錢﹐有是例乎﹖」宰曰「有。」曰「小人所以怕死者﹐爲償命﹔所以不敢怕死者﹐爲還錢也。大人果能追其二子還錢﹐微命所不敢惜。」宰以其言直﹐系之﹐迫令其二子急爲變產償債。二子托人關說緩追﹐而宰亦畏因果﹐不敢循私﹐置不理。乃具其詞詳提問﹐並無異詞。上亦嚴追王子償債﹐而家資又不足以相抵﹐於是漸寢其事。至明春﹐黃宰入省賀新節﹐往謁督轅﹐方跪拜於地﹐遽呼冤。督問﹕「何冤﹖」乃以汪等被屈之事始末﹐備訴甚詳﹐且云「殺王武舉乃神所使﹐非盡杜某之罪﹐望大人天恩活之。若再抵命﹐則冤冤相報﹐更無已時。」言畢叩首﹐乞錄其供。憲呼吏至﹐錄其詞畢﹐令其自視。宰云「小人目不識丁﹐詞卽錄矣﹐卽請究辦。小人去矣。」宰霍然而醒﹐問其所言﹐則茫不知。令自視其詞﹐則俱招認。乃按例宰擬抵﹐王家產中落﹐僅交其半。杜某減輕﹐後以恩赦得免﹐其居停復委以會計﹐不數載﹐稱小康焉。

醉茶子曰﹕死者已矣﹐誰復起而相爭哉﹖乃冤气所憑﹐卒使害己者自言之﹐豈殺人滅口﹐卽匿迹消聲哉﹗噫﹗可畏也夫。劉玉廳

劉玉廳﹐閩人﹐就直督幕府﹐失館來津。與邑侯張公善﹐欲謀棲枝。時賓館塡溢﹐張公厚贈遣之。未能卽行﹐僦寓於邑城內彌勒庵﹐行李蕭索﹐攜一僕﹐供給頗窘﹐每向僧乞食。僧問﹕「貴上寧勿飯乎﹖」云「主人猶未醒﹐待醒則過其時﹐饑餓難堪﹐故望和尙慈悲﹐稍分伊蒲之饌。」僧怪詰之﹐云「主人在保陽時﹐每一睡輒三五日﹐或七八日始醒﹐醒後猶倦息一日余﹐故常勿飯。督轅以其曠功辭。」僧恐其病累﹐欲下逐客令﹐僕力白其無妨。久而知其爲冥曹﹐每隔數日一理陰政。陰事頗繁﹐大抵皆陽世之漏网﹐藉陰曹以平反之。僧屢詰其陰曹何官﹐所理何事﹐劉不答。因賄其僕﹐僕言「彼有一祕篋﹐封鎖甚固﹐必其要事。」俟其瞑臥﹐取以示僧。竊發之﹐中多按牘﹐斷制明決正直。僧竊錄數則﹕一起疑姦謀殺﹐應抵﹐官受贓減輕﹐致釀成貞婦自戕一案。山右某縣馬陳氏﹐自幼失父母﹐寄養其舅楊家。舅妗愛如己出﹐嫁與同鄕馬姓﹐厚其妝奩﹐舅復源源饋遺省視。二載余﹐氏生一子﹐夫攜抱門外﹐遇其同窗友王某﹐問此誰氏子﹐馬以己對。王戲曰「覥不知恥﹐渠母久私其舅﹐人無不知﹐爾尙認爲己物耶﹗」馬疑信參半﹐王正其色以實之。馬愕然退﹐歸詰其妻。氏初不認﹐馬痛拷之﹐氏怒曰「誠如君言﹐且爲柰何﹖」蓋憤激之詞也。馬輾轉無語﹐籌思近村有一僧﹐剛猛有力﹐素與己善﹐詣僧痛哭求助﹐言詞懇切。僧慨然以荊﹑聶自任﹐大悅。次日候於途﹐氏舅楊翁乘車將往他村賀戚家喜﹐見二人要於路﹐其勢凶暴﹐怪而下車問故。馬曰「汝之所爲﹐尙不自知﹐嘵嘵何爲﹖」僧拔刀立決其首。車夫戰栗求免﹐僧亦欲殺。馬云「不幹彼事﹐可釋之。」車夫鼠竄而去﹐逃歸其家﹐鳴於官。官廉得其情﹐按律應抵。馬氏數世單傳﹐其父母破產賄通。宰暗使人言於馬氏﹐云「若婦能以姦自認﹐便可設法減等。」馬母勸陳氏﹐氏初不肯應﹐母言「夫死婦寡﹐且又何益﹖」氏云「婦人所爭者節﹐節不失﹐寡何害﹖」母泣云「婦之節﹐虛名也﹔夫之死﹐實禍也。貪虛名而受實禍﹐其何以堪﹖不如認姦﹐則夫婦完聚﹐僧爲舅抵﹐足無憾矣。」氏泣從其請。及至官府﹐婦云「認姦﹐夫得免乎﹖」官漫應之。婦又云「若果令夫不死卽認﹐否則已耳。」官力白不抵。翁姑共慫恿之﹐婦遂認供。畫畢﹐氏云「合因救夫而屈認姦﹐節何以明也﹖」袖出剪刀﹐自刺其喉﹐頃刻气絕。宰不得已﹐仍使馬與僧並抵焉。氏母家無人﹐得以蒙混消案。宰幸免。判曰「氏救夫情切﹐甘冒不潔之名﹐以致情屈自戕。而夫仍不免死﹐皆系劣宰貪贓枉法﹐譸張爲幻。按冥律﹐宰宜受炮烙刑﹐來生爲犬。」一起直隸某縣李姓﹐妻不育﹐買妾生三子。妻卒﹐其長子年二十餘﹐次子十九﹐三子十七。因產起意﹐三子合謀﹐誘其父於野殺之。其庶母姑息未報官﹐飾詞父外出。鄕人共忿之﹐而畏事不敢輕舉。又數年﹐其次子娶鄰村某家﹐嶽殷富。諸李常訛索財﹐往往不遂意。三子共謀以母屍詐索。次子令母服毒﹐母不肯﹐長者威脇﹐且云「汝年已老﹐何樂於生﹖如此一死﹐棺殮丰富﹐快何如之﹗」母觳觫乞免﹐不聽﹐提耳彊灌之。母神色潰亂﹐舁至次男嶽家身故。嶽家鳴於官﹐官以自行服毒身死訛索﹐重責三子﹐使領屍回自埋。緣事關重大﹐未敢究其嗾使之由。而嶽家因是拖累﹐家亦落。三子槁葬其母﹐事亦遂寢。按冥律﹕三子行同梟獍﹐宜淩遲處死﹐來生五世爲豕﹐受宰割刑。宰貪賄枉法﹐宜肢解。一起畿南許姓﹐拐賣良家童男女二十二名口﹐未經破案。一起直隸劉張氏虐遇其夫前妻子﹐致逃竄身死。一起渤海王劉氏﹐爲津門富室女僕﹐與男僕趙某通。趙﹐山右人﹐主知並逐﹐遂成夫婦。賃居津門南關外﹐數年生子一。氏夫王某﹐尋覓至津﹐氏設計謀殺。王無親族﹐以故未經報官。凡此數案﹐尙無判語。余案頗繁﹐不遑備錄。劉醒﹐已知其事﹐怒鞭僕。呼僧至﹐責其多事妄爲﹐當有冥譴。僧懼﹐伏地衰宥。劉云「泄我機祕﹐累我非淺。第旣爲爾所窺﹐諱之無益﹐煩爾告知世人﹐陽律幸免﹐陰司萬不能漏﹐人宜修善﹐莫謂冥冥無知也。」越日﹐劉與僕俱行﹐不知所之。

醉茶子曰﹕昭昭之報﹐卽冥冥之刑﹐理固可信也。宋儒謂鬼神無非陰陽屈伸之理﹐駁釋氏輪回之說。云人死爲鬼﹐鬼又爲人﹐如此生生不已﹐造物無權矣。然羊祜探環﹐非熊再世﹐顯有明證﹐豈盡誣耶﹖則又云史傳所載﹐如此等事極多﹐終不是正理﹐不可信也。不知理𨿽非正﹐事總非虛﹐豈卽置而勿論乎﹖宋儒之迂拘﹐往往類此﹐眞不足一噱。公輸二則

魯班之靈迹昭昭﹐前曾志其療疾之事。玆又聞二事﹐亦甚奇。邑帶河門外玉皇闊﹐古剎也﹐殿宇巍峨﹐閈閎壯麗。殿前牌坊﹐木雕花牙﹐參差綜錯﹐備板精巧。康熙年間﹐拆坊重修﹐花牙不能復合﹐工師懊悔無策。有販鬃刷子者至閣前﹐謂工人曰「若興土木大工﹐胡不買此﹖」眾咄之曰「我等瓦木作﹐用此奚爲﹖客休矣。」其人徘徊久之﹐摘一柄贈其小工人曰「試畱之﹐當有大用。」工受之﹐視柄上鐫一字﹐不識﹐持問工師。師視之﹐乃「班」字﹐恍然悟其爲公輸也。急尋其人﹐已渺。遂洗刷花牙塵垢﹐旣浣﹐其左右數目字俱見﹐乃得合焉。

邑天后宮建自前明﹐乾隆年重修大殿告成﹐眾視式不如舊﹐然均未能指其所以然也。適有顚者至寺前﹐云美饌甚適口﹐但短鹽耳。言之不休。或嘲之曰「是何處騙得飲食﹐猶嫌無滋味也﹖」其人狂笑而去。工師見其行止非常﹐忽悟云「鹽者檐也﹐得毋檐微短乎﹖」再接檐椽數尺﹐視之則鳥革翚飛﹐形勢殊可觀矣。徧覓其人﹐不可得﹐或曰「是魯班也。」武淸乙

武淸某乙﹐勇敢好武﹐善習拳勇。與裏中健男角力﹐均莫能敵﹐以故勇名大著。先是鄕俗﹐凡有喪者之家﹐每擇一靜室﹐盛設酒肴﹐布夾於地﹐扃門禁人窺探﹐夜深往往聞室中枷鎖叉鐶聲。次日啟視﹐地上或有人足迹﹑鳥獸蹄印等形﹐卽知亡者後身托生何物﹐謂之出殃。此俗聞吾邑昔年亦然﹐自嘉慶年間始不行焉。某乙偶弔諸戚家﹐適遇殃期﹐欲窺其異﹐阻之不可﹐乃入室匿帷中。三更許﹐聞窗外旋風驟起﹐俄入室﹐燭搖搖欲滅。風定﹐有一鬼物立堂中﹐手持利叉﹐身髙如中人﹐巨面髙準深目﹐頂有雙歧如角﹐皮色黝黑如熊掌﹐袒臂著朱裙。亡者被枷鎖﹐傴僂隨其後﹐謙抑如延上賓。鬼登筵大嚼﹐饕餮有聲。乙視其狀﹐暗思其貌𨿽獰惡﹐而身僅類中人﹐應無大力﹐盍出其不意而擒之﹖乃躍出大喝。物驚起﹐乙遽捉其發﹐而腦後殊濯濯然如髡﹐急按其脖﹐物伏於地﹐乙老拳毒手大肆發揮﹐物嗥叫欲遁﹐聲啾啾然。乙捉其叉猛刺之﹐如煙而沒。回顧亡者亦渺﹐而叉猶在手﹐喜其鋒利。及曉視之﹐則銀箔所糊﹐長僅尺許耳。張氏

庚申夷警﹐邑有張氏攜眷避地於邑西南村。村固僻靜﹐僦居民房﹐院頗寬廣。北屋三楹﹐張之家眷自居。其東房三楹﹐遣住奴婢。屋內惟土炕﹐覆以葦席﹐並無他物。居數日﹐每聞奇臭﹐地下時有麻蠅﹐未之異也。有小婢夜未寢﹐見堂中立一人﹐腥血徧體﹐駭呼同人﹐輒不復睹。眾怪之﹐揭席驗視﹐則磚土錯雜﹐似新拆者。發其磚得一屍﹐血肉狼藉﹐膚革已腐﹐蛆蚋蠕蠕蠢動﹐始悟味之有由矣。急掩之﹐私白諸張。張懼﹐將移居﹐而主人堅持不可﹐揣其意﹐似恐漏泄者。張婉言厚贈﹐始得脫。後訪聞此鄕多盜﹐每劫行旅。屍或前日所殺者也。然張幸免矣。海惠寺

邑海惠寺藏經閣上有大守宮﹐長幾盈丈。夏夜見閣檐際有雙燈﹐其目光也。閣終歲扃閉﹐檐下蓄羣鴿﹐恆被守宮食啖﹐幾無遺類。僧懼而禱之﹐每朔望供雞子數十枚﹐輒被食去﹐而自此羣鴿遂安。蓋此物似有靈也。後置雞蛋不食﹐疑其去也﹐遂不爲備。一夕﹐僧夢一褐衣女子﹐顏色嬌麗﹐謂僧曰「妾寄居閣上久矣﹐向蒙賜食﹐心誠感之。近日不茹葷已年餘矣﹐如再見惠﹐賜以麵食﹐不必雞蛋也。遲遲吾卽去。此寺二十年後當有變革﹐公亦不久卽歸道山。」僧醒而異之﹐爲備蒸餅數枚﹐果食去。明年﹐老僧圓寂﹐物亦不見。僧徒登閣﹐見香案上一物長數尺﹐狀如山甲﹐疑守宮脫化之皮也。後寺廢﹐鄕人立爲稽古書院。壬辰四月﹐寺被災﹐閣遂蕩然。獻王墓

獻縣農人﹐偶過獻王墓﹐見地裂一罅﹐視之深邃﹐探身入﹐漆漆然暗不辧物。數武外﹐一燈焰微如豆﹐近前剔之﹐則光輝煥發﹐皓如白晝﹐照見宮闕重重﹐殉葬物率皆金玉。心利之﹐愛不勝收。忽聞冢外雷聲甚厲﹐恐水驟至﹐急尋途奔﹐爲物絆躓。俯拾之﹐乃銀一餅﹐納諸懷﹐匍匐而出。視其銀鑄漢篆一行﹐云「賞挑燈銀五十兩。」再詣其處﹐隙已復合。

醉茶子曰﹕獻王博學重儒﹐一時通經之士多遊其門﹐洵漢代賢王也。其靈爽不沒﹐宜矣。至千載前知﹐更嘆古人之數學非後人所及。金氏祠

邑金氏修葺家祠﹐移堂中神龕﹐其臺下坐一黃鼠﹐合掌疊趺如人狀﹐屍已僵。又守祠者聞空屋中人語﹐私瞰之﹐見二女子對立﹐髙僅二尺許﹐蟬鬢蓬松﹐貌殊不惡﹐自肩以下則黃鼠也﹐聞嗽聲輒不見。又有白狐﹐恆出拜月﹐吐丹如火球﹐上下旋轉﹐習見不爲怪也。地震

光緒戊子五月初四未刻﹐忽聞空際如金鼓鳴﹐旋覺牀榻傾側﹐已而杯盂傾覆﹐几案拍簸﹐屋梁軋軋折聲。急出門﹐則街上老幼男婦四散逃竄﹐神色張皇﹐或云墻欲倒﹐或呼屋欲頹﹐竭蹶顚跛﹐刻許始定。有自野外來者﹐見有煙雲從地起﹐其聲隨之﹐河水翻騰噴沸﹐渡船幾覆﹐亦一奇也。初八日﹐邑城中西南隅舊有水坑﹐積潦污黑﹐忽於是日午﹐坑中旋流如攪﹐污濁盡入地中﹐倏變爲黃水如河﹐或謂地震所致。有老人曰「果爾幸甚。聞山東某縣﹐忽井水變爲混如河水﹐識者曰﹕『此黃河水從地中行耳﹐不久河當徙。』後果如其言。」城中坑水忽變﹐未知何故﹐然兩三日復依舊黑也。木怪

邑東南鄕民家楡樹忽結果﹐如鴨蛋﹐破之有淸黃。又其村民家敗帚忽一夜生花﹐蓓蕾色如丁香。均妖異也。竹生花己丑夏﹐竹忽生花﹐狀如小蘆穗。邑中城關內外﹐有竹皆然﹐是亦異矣。昔聞鳳食竹實。夫竹旣能實﹐當必有花﹐特不見常開﹐爲可奇耳。人面豆

上谷某家﹐蓄黃豆數囤﹐忽變爲人面形﹐老少男女不一﹐其狀率皆愁慘﹐頷下有朱痕如血。又邑城外米鋪亦有之。鼬鼠

邑北門外歸賈胡同飯館﹐忽有黃鼠千百成羣﹐自館中出。時方卓午﹐悍不懼人﹐街衢幾滿﹐向西北去。大者口銜其子﹐狼狽而行。或云鼬鼠移居其宅﹐主於不祥。蛇異

邑人某﹐乘舟將之豫省﹐泊舟野岸。岸上有古柳陰廣畝餘﹐見樹上倒掛一蛇﹐粗殆如盎﹐首垂垂然向下欲墮﹐似有牽引之者。俯視地上﹐一小黑蛇長裁數寸﹐其細如箸﹐昂首向上﹐吸之以气。大蛇便委頓欲死﹐狀甚困憊。舟子以小能制大﹐意頗不平﹐欲擊以篙。邑人急止之曰「彼形𨿽微﹐毒必更烈﹐擊之不死﹐必受其殃。脫令大蛇得活﹐我輩其何以當﹖不如觀之。」未幾﹐小蛇愈吸﹐則大蛇愈下﹐首將及地﹐小蛇一躍入其口。大蛇屈伸掀動﹐倏墜於地﹐掉其尾﹐響如鳴鞭﹐艸木爲之分折﹐蹶然身挺如梁而斃。旋見其腹劃然中裂﹐小蛇自腹出﹐越壠而去﹐其行如飛﹐瞥不復見。銀異

古人云「大富由命﹐小富由勤。」至言也。夫人坐擁厚資﹐或因祖遺﹐或因自創﹐錦衣肉食﹐財雄一鄕﹐是殆有命焉。若夫積銖累寸﹐薄有餘贏﹐稍不勤儉﹐貧窘立至﹐事在人爲。又不可盡委之於命也。至於無端而獲窖藏﹐無端而得奇遇﹐不假經營﹐陡然富貴﹐謂非天授可乎﹖邑有於氏﹐賃鼓樓西第﹐每夜輒見雞雛數十頭盤桓牀下﹐捉之瞥不復見。或告之曰「此銀之精也。細窮其出沒之處﹐刺以銀鍼﹐則巨金可獲。」如其法﹐掘地數尺﹐得靑銅錢十八枚﹐余無所獲﹐大失所望。後時露光怪﹐於氏懼而他徙﹐遂無稅居者。有某宦﹐浙人﹐在津候補﹐淸苦異常。租其第﹐常不給值﹐主人令下逐客﹐而宦亦安之。一夕﹐偶因雨濕﹐墻塌半頹﹐拆其炕﹐見壘壘然白鏹無算。於是償其房值﹐加捐職銜﹐不半載﹐鵬程髙舉矣。又邑陳氏婦﹐每晚庭中納涼﹐有火球的的然墻隅流走﹐不可奇也。漸繞其裙下﹐捉之﹐得銀錁一錠。數夕皆然﹐計得十餘兩﹐後不復見。此二事﹐𨿽多寡不同﹐莫非命也。不然﹐何以於氏竭力求之而不能得﹐某宦無意而得之﹖陳氏不求而自至﹐他人千方百計而不能得之﹖銀本無知﹐誰使之然耶﹖慧海發逆之變﹐滄州赴義死者甚多﹐碧血滲地﹐白骨撐天。和尙慧海發大慈悲﹐與其徒負土掩胔﹐夜持火槍驅逐狼犬。以故州城外壘壘新冢﹐連亙數里﹐皆和尙之力也。遂因屍气蒸染成疫﹐以致圓寂。有某甲﹐結廬城外﹐販賣柴艸﹐每夜有叩門求火者﹐某從窗欞中遞與之。日久頗厭﹐詰其求火何用﹐答以有要物急需尋覓﹐否則不敢屢瀆。某問是何物﹐而必待夜求﹖其人不答﹐但浼其速賜火炬。某苦詰之﹐其人曰「本不願相告﹐君旣窮究﹐不敢諱也。殆尋吾頭耳。」某大驚﹐隔窗窺之﹐一無首人立窗外﹐大駭﹐昏暈。及曉﹐爲人救蘇﹐未幾尋斃。厲鬼

邑湧泉寺前煙館﹐有吞煙畢命者。其鋪因之收市﹐屋遂空閒﹐時露光怪﹐未之奇也。有僦其屋﹐復作芙蓉館者﹐依然燈燭輝煌﹐煙雲繚繞矣。一夜﹐有更夫過其處﹐見一鬼髙三尺許﹐頭巨如甕﹐向其屋起拜作叩首狀。更夫叱之﹐鬼遽反其面﹐目炯雙燈﹐齒森長鋸﹐嚅嚅作聲﹐遽前相撲。更夫驚倒﹐鬼亦遂去。更夫狼狽而遁。返魂

返魂之說﹐古或有之。招魂見於《離騷》。杜詩云「招魂不曾來故鄕。」又云「環佩空歸月夜魂。」是返魂之事﹐非盡誣也。邑有張嫗者﹐患病暴亡﹐停屍牀上﹐靈帷張而棺木備﹐但未殮耳。兒女輩衰絰環泣﹐嫗忽呻吟﹐舉家驚駭。嫗漸能言﹐云「適行數里﹐見漠漠黃沙﹐一望無際﹐不知路之東西﹐時之昏曉也。遙見一燈如豆﹐急趨就之﹐則有一人偃臥於牀﹐燈設其側。駭異間﹐身驟與之合﹐霍然遂醒﹐始悟爲己復蘇也。」於是兒女盡釋凶服﹐嫗從此亦愈。白夫人

鄕愚陋習﹐呼蛇爲柳﹐蝟爲白﹐相沿已久。南門外東塔寺﹐仙祠也﹐中塑—老嫗像﹐目爲白老太太。一旦憑巫而言曰「爾輩以我爲何如人﹖」眾以白仙對。巫曰「非也。彼食糞之蝟﹐有何法力﹖我許狀元之母﹐誥命太夫人也。自受法海禪師之戒﹐居塔中修煉多年﹐罰限已滿﹐復見天日。發大願力﹐拔苦眾生。爾輩休輕視之。」眾唯唯﹐肅然起敬﹐焚香參拜﹐顏其寺曰「東塔」。此命名所由來也。愚人遂藉藉傳其靈異﹐以爲駕乎蝟仙之上﹐倍敬謹焉。不知蝟畜類也﹐蛇亦畜類也。白蛇之白也﹐又何異於白蝟之白也。而祈福邀思者﹐日相接踵﹐一倡百和﹐彼白而我亦白之﹐亦何不思之甚耶﹗有閻姓子患病﹐其母入祠禱之﹐夜夢一婦人﹐年三十許﹐容貌白皙﹐縞素衣裳﹐爲子按摩者再。次日﹐子霍然而愈﹐遂以爲白夫人之靈也﹐詣寺頂禮焉。夫天下事固不必實有其人﹐人神之則神之﹐昔賢曾論之矣。愚謂有事𨿽鄙俚而不可廢者﹐如關外之孟姜女廟是也。考古史傳並不載其人﹐然事關節烈﹐卽不可目爲烏有子虛。何也﹖若謂無其人﹐則無其事﹔無其事﹐並節烈而亦妄矣﹐鳥可焉﹖故𨿽無稽﹐君子謂實有其事﹐以其足爲人勸也。若白蛇傳事本荒唐﹐亦無關輕重﹐而必指其人以實之﹐惑矣﹗二童

邑二童子﹐往城西郊外同捕促織。時已薄暮﹐捉得數十頭﹐並置諸葦簍中。仍披荊拔茅﹐以搜求之。忽來一人﹐面目黧黑﹐枯瘦露骨﹐遽向前倒翻其簍﹐盡放其所捕之虫。童忿與爭﹐其人不顧而去。二童並追之﹐入叢冢中﹐蹲伏艸際。二童擊以挖土之鏟﹐其人起﹐欲遁。一童急捉之﹐瞥不復見﹐視手中﹐持亂髮一團而已。鬼戀婦

邑朱某﹐寓禦河北岸。夜深﹐自隘巷歸﹐見一家後窗臨街﹐有男子伏窗窺視。朱責曰「私窺人室﹐此是何意﹖」其人伏不動﹐朱怒曳之﹐其人遽反其面﹐色如枯木﹐亂髮蓬飛﹐目眈眈有怒容﹐忿曰「與爾何干﹖」以手擰其背﹐覺冷如冰而痛入骨﹐倏不復見。朱驚惶而遁。次日訪之﹐知屋內某新娶再醮婦﹐是夜方合巹。識者謂﹕鬼乃婦之前夫。

醉茶子曰﹕人戀其婦﹐死且不忘。一旦別抱琵琶﹐其飲恨九泉可知矣。力竭計窮﹐至於伏窗瞻望﹐其情殊可憫也。顧天下之大﹐娶再醮婦者如恆河沙數﹐而鬼之徘徊瞻者亦如恆河沙數。人欲續鸞膠﹐又何必效綏綏之雄狐哉﹗屍哭

邑張氏婦暴卒﹐停屍於牀﹐忽自揭衾起坐﹐悲啼。家人以其蘇﹐集前慰問。婦閉目無語﹐但有悲泣﹐至夜仍僵﹐天明復坐起悲啼。如是數日﹐家人咸畏惡之﹐乘其僵時而殮焉。夜聞柩中聲如牛鳴﹐急瘞之。或以爲邪祟所憑﹐或以爲气閉﹐究不知其何故。滄州張

滄州張某﹐販雜貨於山海關﹐與二三同人共處一室。甫滅燭﹐眾尙未寢﹐忽門隙一響﹐有婦人赤身入﹐直至榻前﹐揭衾欲臥。張大呼有人﹐急擊以拳﹐中牀有聲。眾曰「君夢囈耶﹗門已閉﹐人從何來﹖」張力握其臂﹐呼眾秉燭。婦怒﹐搔其面﹐化作金光﹐破窗飛去。眾秉燭至﹐見張面血流殷濕﹐爪印宛然﹐窗破一巨孔﹐相與駭異久之。控鬼

介休諸生某﹐有膽略﹐善刀筆﹐鄕裏稍拂其意﹐輒健訟不休﹐人畏之如虎。夜自鄰村歸﹐見壠畔臥一大鬼﹐身長盈畝﹐曲肱作枕﹐齁齁酣睡。燭之﹐靑面赤須﹐貌極獰惡﹐叱之不應﹐怒曰「作怪驚人﹐毫無忌憚﹐定有訟爾。」抽筆作詞﹐焚於城隍神前。略曰「人鬼殊途﹐陰陽有界﹐鬼者自宜退藏於密。今龐然凶煞﹐醜惡異常﹐當道橫陳﹐見者必懼。倘有單傳之子﹐奉公之流﹐被其驚斃﹐則絕人嗣續﹐殃及善良﹐貽患甚巨。生問其故﹐彼默不言﹐亦殊坦傲。神者聰明正直﹐亟宜拘究懲責。」次日復經其處﹐見大鬼長跪﹐哀曰「予夜察神也﹐偶貪杯酒﹐狼狽醉眠﹐冒犯文旌﹐自知罪該萬死。昨被君控城隍﹐將達天庭﹐罰必不免。望先生恩施﹐格外作詞開釋﹐感徳無窮矣。」生笑許之﹐乃作詞焚之﹐後不復見。孽報

瘍醫朱某﹐每晨施藥。有男子年四十餘﹐胸生一瘡﹐其孔如杯﹐直達於背﹐膿潰腐臭﹐前後洞然如穿。醫云「癥太險﹐非巨珠數錢和藥不能療。」某云「果能愈疾﹐𨿽百顆不敢吝。」次日﹐攜如豆大者數十枚﹐任醫揀用。朱歡然受之﹐爲之敷藥而去。旁一人亦以微瘡就醫者﹐謂朱曰「若疾可愈乎﹖」朱漫應之。其人曰「是人必死﹐勸先生勿藥。」朱驚曰「君亦識癥乎﹖」答曰「若能識癥﹐敢來妄瀆先生﹖予以其人卜之﹐知其不可爲也。」朱問其故﹐其人曰「昔予與若從軍楚地﹐官糧不足﹐率事劫掠﹐予亦不免。但予僅攫人財﹐不敢傷人命。一日﹐有老叟攜二童逃難﹐男孩十餘齡﹐女孩八九齡﹐皆其幼孫。某劫以威﹐叟戰栗惶恐﹐跪云。『僅存川資二十兩﹐聊以買命。』某收而釋之。去教武﹐忽思叟棉衣甚厚﹐當有財物﹐追而索之。叟崩角流涕云。『並無他物﹐前途惟丐食耳。』悲懼殆甚可憐。某欲脫其棉衣﹐叟不肯云。『嚴冬酷寒﹐去衣必凍死。身已衰朽不足惜﹐其如二童孫何﹖望垂憐之。』予亦代爲勸止。某益怒﹐曰﹕『爾尙憐惜二雛﹐先使爾絕念。』刃下﹐殺其女孩。叟泣不能仰﹐某攫其發﹐以刀槊其胸﹐洞穿於背﹐臟腑俱見﹐須臾而斃﹐解其衣。其童子驚斃道左。匆匆捨之而歸。拆其衣﹐敗絮中明珠甚夥﹐金葉數十張。歸家暴富﹐田廬產業﹐居然素封。第數年來死亡相繼﹐今日之瘡﹐與叟之刀傷無異﹐非天報乎﹖」後聞果死﹐家亦敗亡殆盡。

醉茶子曰﹕報應之說﹐儒者勿講﹐然曠觀往事﹐理卻不誣。漢亡於魏﹐魏亡於晉﹐篡奪受禪﹐若合符節。宋誅晉之子孫﹐齊誅宋之子孫﹐得天下於寡婦孤兒﹐卽失天下於寡婦孤兒。其間稍存忠厚者﹐不戳先朝之後﹐其享國必久﹐如唐﹐如宋﹐如明﹐其顯然者也。天道好還﹐理自不爽﹐似不可盡以爲誣。至匹夫匹婦﹐如滄海之一粟﹐其行事之善惡﹐天地鬼神﹐豈屑與較﹖然報應亦殊不漏。佛氏果報之說﹐謂補儒書之未言可也。泥桃

房山農人﹐耕地得古瓦甕七八具﹐覆以石板。碎之﹐得五銖半兩錢數萬﹐古繡斑斕﹐洵漢代物。予曾購得數百枚。有農子羨其事﹐亦於近處掘之﹐得一瓦罐﹐發之﹐中空無物。罐下有小坎﹐中有一泥桃大碗許﹐承以蓮座﹐持歸置諸竈臺。夜聞滿室作響﹐審視﹐乃泥桃跳躍如拋球然。怪而灼之以火﹐吱吱作聲﹐出淸煙一縷﹐自此遂如頑泥。或云是僧家火化後﹐合骨灰爲之。理或然歟﹖千里井

房山農人偶山行﹐據石小憩。石大如斗﹐晶瑩洞澈﹐中貯以水。攜歸示人﹐或云石膽﹐可治目疾。詣都求售﹐並無問者。怒碎之﹐水濺地上。後又有某乙得一石﹐大僅如拳﹐水瑩然如玉壺冰。攜至都﹐遇西人請其值﹐對以百金。西人云「如此寶﹐價豈僅是﹐客得毋戲耶﹖」乃贈以四百金。乙欣然受之﹐曰「實不相欺﹐僕本拾之山中者﹐不知其爲何寶焉﹖」西人云「此名千里井。置諸坎中﹐水用之不竭﹐行軍賴之。故寶耳。」竈神

邑牛姥﹐幼時﹐其家祭竈﹐見有神人盔鎧駿馬﹐徧體金光﹐絢爛奪目﹐自屋內出﹐冉冉升霄而去﹐與世所傳著皂衣者迥殊﹐是不可解矣。屍變

屍變一事﹐近世恆有﹐不可目爲烏有子虛也。有營卒永平人﹐從軍去家百里﹐遇賊斷其臂﹐負痛而返﹐奔波頗苦。官遣人隨之﹐與之食則食﹐否則不語。及至家﹐入門悲喜交集﹐方欲語﹐猝然而倒﹐撫之气絕。有友人客臨安時﹐村中賽會演戲。方卓午﹐村人聚觀甚多﹐忽見一人纓冠袍服﹐閉目不語﹐懷抱擔杖跳躍而來。識者曰「此某家翁新死者﹐胡爲乎來﹖」眾駭奔竄﹐亂如沸鼎。或投以枕﹐屍蹶然倒。又典商夥友某卒﹐停屍未殮﹐待其親丁人而未至﹐屍忽起。守者奔走﹐屍繞院盤桓數刻﹐始歸﹐臥原處不動。凡此皆屍變之類。若營卒則猝受重傷﹐气聚未便卽死﹐歸則心事了而气散斃矣﹐與屍變不同﹐然亦可慘矣。產蛆

靜海西村﹐有農家婦產一物﹐狀如蛆﹐前銳後齊﹐長六寸許。有口﹐饑就母懷食乳﹐飽則臥枕席間。其家惡而殺之﹐刀斧不能傷。置之隘巷﹐輒復自還。數年漸長﹐家人習見勿怪也。與之餱糧亦能食。今長數尺﹐粗如匏﹐頗似有知。婦後又生子﹐每出﹐呼蛆守之。蛆蠕蠕然臥櫥邊﹐兒匍匐﹐蛆則阻之。每有親友至﹐蛆自匿﹐客去復出。有老嫗曾見之﹐今仍存﹐且能隱見不測。陳差官

軍械所差官陳某﹐目能視鬼﹐所言與紀文達公筆記略同。嘗言「日正午無鬼﹐余時皆有﹐夜則尢多。邑城內水月庵前後﹐至夜則坐者﹑臥者皆鬼也﹐遇人來則避之。或猝不及躲﹐爲人衝倒﹐則其形散而不復能聚。」有某軍門之子病篤﹐邀陳往視。陳雲﹕「公子魂已離捨﹐恐不能愈﹐請爲備後事可也。」未幾果卒。或詢其故﹐云「凡人病甚﹐則魂必出其軀殼﹐恆在左右﹐離身不遠。若離牀則病篤﹐出房舍則必斃矣。」又云「每淸明﹑中元節﹑年終﹐鬼必還家取紙錢。嘗見其家貧有不焚者﹐則鬼徘徊門左﹐狀甚淒楚﹐至有零涕者。」問紙錢有益乎﹖云「鬼所持者如眞錢也。凡世所焚車馬輿轎箱櫃芻靈等物﹐至冥中俱化爲眞。」陳每天晚則厭出﹐自言每逢惡鬼﹐亦頗畏惡。故聲明夜不當差。不得已夜出﹐則提燈低首疾行﹐目不邪視﹐言墻隅宅中陰暗密無人處﹐鬼多聚之。尋常所遇者大抵皆枯瘦愁慘多戚容﹐體胖容舒者甚少。又見有奇形怪狀﹐頭巨如丘﹐身髙盈丈﹐靑面朱發﹐如世塑之夜叉﹑魍魍極其醜惡者﹐不知人死後胡以化爲此態﹐莫明其故也。每勸人夜行必須執炬﹐則鬼見火光自避。察其所言﹐似非盡誣。軍械所與水月庵相連﹐庵前放花爆﹐陳戒其友人勿出視。是夕人眾擁擠﹐壓死數人﹐蓋陳預見有厲鬼也。一日與友同往西沽﹐途中見一家雙閉其門﹐陳曰「是將有凶死者。」其友不信。未幾有二人從內奔出﹐神色驚惶﹐訪之其家﹐果有縊死者。友詢陳何知﹐曰「吾見有縊鬼入﹐故知其有變也。」友云「旣見鬼覓代﹐勿能救與﹖」曰「不敢多事。」昔羅兩峯目能視鬼﹐其所言者亦類此。然則無鬼論可勿廣矣。樊英

樊英者﹐狐女也。邑南村有劉氏子﹐劫孤。弱冠﹐美丰姿﹐讀書頗慧。詣城內就師讀﹐偶遊街市﹐遇一女子﹐綠鬟垂鬢﹐絳紗短衫﹐裙下雙翹如筍﹐愛好之﹐目不斜瞬。女微覺﹐紅漲於面﹐掩袖而過。劉歸﹐冥想廢讀﹐托故歸家﹐眠餐頓減。忽一夕﹐月色昏黃﹐有叩扉者。出視﹐則向所遇女子也。延之入﹐倚燈坐﹐羞澀不語。劉驚喜﹐不知所措。半晌不言去。劉出視﹐家人皆將就寢﹐遂歸齋﹐掩其扉﹐與共寢處。天將明﹐女自去。如是月餘﹐人無知者。二人情好益篤。生窮其家室﹐語殊含混。生以愛故﹐亦不窮究。隱爲蓄甘旨﹐女笑云「無須﹐我能致之。」探袖中出果餌及肴酒﹐罔不精美。生每有所欲﹐應念輒至﹐因知其爲狐仙。母爲生議婚﹐力阻不願。後爲家人所窺﹐母令絕之﹐生不忍。又數載﹐生嘔血病危﹐女扶持倍謹﹐恆終日不去﹐家人僉呼爲娘子。未幾生亡﹐女披麻哭泣盡禮﹐稽首向母曰「母請勿憂﹐此後奉養﹐新婦之責也。」生殯後﹐女去﹐畱一巨布囊﹐云「如有所需﹐探此可得。」母晨炊取米﹐果不爽。由是饑求食﹐寒索衣﹐皆仰給此囊﹐以故家稍裕﹐而女去如黃鶴矣。有鄰村某氏子﹐乃杭人寓居者﹐相傳得美婦﹐聞其狀﹐頗類狐女。母因往視﹐新婦則樊英也。母怒﹐責其失節﹐且戒其家速絕﹐不然狐蠱亦類吾兒。樊英泣曰「兒三歲爲婦﹐未敢失徳﹐且報母不爲不至。夫死再醮﹐亦常之事。身𨿽嫁而猶養姑﹐以視悻悻出門視翁姑如寇仇者﹐毋將何以責之﹖」母語塞﹐蓋隱刺劉姥也。母歸﹐疑女與絕﹐及探囊﹐依然得物﹐始喜。終母之世﹐供給勿衰﹐母死始罷。或云樊英誠賢﹐惜其未明大節也。

醉茶子曰﹕明大節﹐人且難之﹐況狐耶﹖嘗見某僕婦﹐與其夫伉儷頗篤。夫死家貧﹐瘞諸荒冢。越數載﹐自買新阡數畝﹐求其夫柩﹐不可辧識。或教以長繩系馬鞍﹐縛繩腰際﹐曳之哭且行﹐有所阻﹐就其處掘之﹐果得夫柩。遂遷葬焉。噫﹗可謂賢矣。後晚年不貞﹐其主人有二童﹐先後私之。又某氏婦容貌嫻雅﹐夫婦甚和。夫死不嫁﹐與某私﹐生子﹐僞爲討螟蛉者﹐以延夫嗣。之二婦者﹐可謂深於情而越於禮矣。一以夫骨爲重﹐而必致之安土﹐但知瘞夫爲義﹐不知貽夫恥爲大不義也。其初心可取﹐特欲心熾﹐力不能遏﹐以至晚節不終。一以無後爲負夫﹐不知犯淫爲更負夫。然究其初心﹐未必眞爲夫嗣計。縱使眞爲夫嗣計﹐異姓螟蛉猶有亂宗之嫌﹐而乃辱身乞種﹐豈復有人理哉﹖特淫焰熾盛﹐居然生子﹐又不忍割愛﹐遂日畱而養之﹐所謂機變之巧﹐無所用恥焉。總之﹐女徳無極﹐第見其工貌勝人﹐卽許爲賢﹐奚可哉﹖前婦愚蠢﹐此婦淫而多機警矣。役夫

辛卯夏﹐有挖河之役。有役夫數十人﹐共往寧河興工之所。中有一夫﹐相失在後。日將暮﹐渴甚﹐而曠野無人﹐去驛亭絕遠﹐徘徊道左。忽見禾黍深處有房舍﹐就之﹐閈閎壯麗﹐類世家。不敢遽入﹐蹲踞門旁﹐以待閽者。俄一女子紅妝頗艷﹐自內出﹐詢其何爲。役夫言其始末﹐並求賜飲。女子笑云「易耳。」乃延入﹐云「我家固無男子﹐俟儂爲爾煮茶。」俄而玉碗金壺﹐酌以佳茗。役夫飲畢﹐方欲辭行﹐女云「日將墜矣﹐得毋饑乎﹖」役夫得茶已屬望外﹐聞欲賜食﹐歡甚﹐急應以唯唯。女子乃招至寢室﹐其中金玉錦銹﹐備極輝煌﹐所陳設之物﹐多不能指其名。於是坐立幾不能自主。女子出廚間物列幾上﹐罔不甘旨﹐役夫大肆饕餮。飯罷﹐女治枕棲﹐止之宿。役夫生平未諳此樂﹐自慚形穢﹐躊躇不安。女笑曰「勿爾迂拘﹐苟願永好﹐老於是鄕﹐足爾一生溫飽矣。」役夫居數日﹐見女子神气舉止不類常人﹐轉自恐﹐因云「家有老母妻子﹐須身自作苦﹐以供贍養。若久畱於此﹐八日凍餒矣。請暫去復來。」女云「去則去耳﹐再來難矣。」乃送之出門去。役夫至工所﹐諸人怪其來晚。役備述其事﹐眾夫共往﹐至其處﹐禾黍油油﹐迥無屋宇﹐詫異而返﹐未知是鬼是狐。

醉茶子曰﹕聞之役夫蠢然一村漢耳﹐而倚翠偎紅﹐竟得數日艷福﹐亦殊出人意外。古人云「作得一日神仙﹐𨿽死無憾。」其役夫之謂乎﹖顧役之愚濁﹐不能終享淸福﹐固無足論﹔而爲仙子者﹐亦漫不加察﹐冒然納之﹐陡然捨之﹐是果何心哉﹖世豈無翩翩美少﹐而適逢此蠢蠢者﹐遽納之東牀﹐想眞仙斷不出此﹐此必采補之流耳。浙生

浙江某生﹐傳者逸其姓氏。入北闈鄕試。場後登車將返津門﹐途次遇雨。半里外有蘭若﹐往投止焉。僧延入一斗室﹐頗雅浩。夜息燈寢﹐忽有啜泣聲在承塵上﹐知爲狐﹐姑聽之。忽又作笑聲﹐然稍止﹐輒復嗚嗚咽咽﹐聲甚悲﹐旋又大笑。士大駭。未幾﹐笑止而哭﹐哭止而笑。細辧之﹐乃出一人﹐心益不解。至天曉﹐始不復聞。忽有一人在旁問曰「爾良夜不眠﹐忽哭忽笑﹐其意何居﹖」答曰「我煉形拜月﹐吐納采補﹐數百年來﹐甘苦備嘗。至今日支體官骸﹐與人無異﹐大丹將成﹐此一樂也。倘頓遭雷劫﹐則夙昔功苦一朝瓦解﹐盡歸灰燼﹐殊覺可惜。思量至此﹐不覺肝爲之摧﹐心爲之酸﹐潸焉出涕﹐幾不知淚之所自來也。轉思幸免雷殛﹐則從此升碧霄﹐登紫府﹐優遊自得﹐與黃石﹑赤松輩共朝夕﹐將入王母之宮﹐而聽董雙成之雅樂﹐許飛瓊之妙音﹐餐沆瀣﹐咽瓊漿﹐食仙桃﹐長生不老﹐俯視塵世之冠冕﹐眞若泥塗富貴﹐直如幻夢﹐不亦樂乎﹐又不禁爲之狂笑。」一人曰「爾休矣。凡修道之人﹐心宜淡定。爾私欲撞擾﹐傾刻萬念﹐甚非法也。」其人又刺剌彊辯。浙人聞之叱曰「此等細事﹐值得悲喜交集﹖絮絮聒聒﹐擾我淸眠。再不止﹐我便覓天師符印至。」再聽之﹐則寂然。生暗喜狐之畏己也﹐方欲安眠﹐忽聞大呼曰「某人﹐爾責我而不自責。汝前科鄕試出場後﹐在京寓候榜﹐忽作得意想﹐則手舞足蹈﹐云。『我今秋折桂﹐明春攀杏﹐從此髙車駟馬﹐將華麗其衣服﹐誇耀夫鄕裏﹐髙步靑雲﹐俯視一切﹐樂何如之﹗』於是拊掌大笑。爾以我未之聞耶﹖俄而飛騎報入﹐爾神色張皇﹐坐臥不定﹐非喜非懼﹐非樂非憂﹐我口直不能形容其狀。旣而紅籙無名﹐孫山被落﹐爾則頓足痛罵﹐涕泗交流。僕來則吒叱泄忿﹐店主人至則遷怒揮拳﹐指桑詈槐﹐醜態百出。爾以我未之見耶﹖今亦誚我耶﹖我亦自知忽悲忽樂厭人聽聞﹐然不至如爾之令人難堪也。」生聞之益怒﹐奮身卽起﹐聞承塵上嗤嗤笑聲﹐云「修道之人與讀書之士﹐皆宜平心靜气。僕自此聞命矣。一語奉贈﹐至重陽後勿復作前態。」再聽則寂然矣。天明晴霽﹐登車就道﹐回思狐言﹐不覺啞然自笑。到津爲友人述之﹐無不哄堂。

醉茶子曰﹕榮辱得失之心﹐𨿽仙不免。當局者苦於不自知﹐所難堪者旁觀之匿笑耳。若以禪理論﹐萬事皆空﹐不但雪窗螢火爲多事﹐卽煉形吐納亦多事。果如是﹐成何世界耶﹖所以人當盡心竭力﹐以盡人事﹐成敗富貴﹐一聽諸天可也。樹怪

乙酉夏﹐移居城南第。庭有枯樹﹐百餘年物也。眾以爲錢神所憑﹐頗祈禱之。是歲除夕﹐鄰家子見有白須叟踞樹巓﹐予詩以嘲之。詩云「恐予誌怪少新奇﹐樹露精靈樹有知。暴客諒非來陋巷﹐老翁何故上枯枝。送窮愧我無長策﹐祈福嗤人枉費詞。」「是鬼是仙還是盜﹐眼前傀儡太支離。皓首龐眉恍露身﹐無端驚喜動居鄰。世間寧有搖錢樹﹐天下何多妄想人。爾欲保身須匿迹﹐我將縱斧卽摧薪。松能不老椿能壽﹐浪說仙靈恐未眞。」夜遊神

夜遊神﹐往往爲人所遇。以予所聞者言之﹐一在邑東關外崇寧宮前﹐有王某夜行﹐見墻陰一物如袱﹐俯視乃巨靴﹐長約三尺許。舉頭則眉際復一靴﹐大亦相等。仰望一巨人﹐坐檐際﹐髙約數丈﹐疊腿而坐。躊躊間﹐忽有一人提燈籠而來﹐巨人擡其足﹐其人若未之見﹐匆匆遂過。王亦欲隨之過﹐巨人仍以足擋之。相持數刻﹐始不見。歸家後﹐不數日而亡。殆衰气所感﹐鬼神揶揄之也。又某宦寓河北客捨﹐好樗蒲。正月間﹐訪友人賭戲﹐歸店時已三鼓﹐月色微明。至北關浮橋﹐見鈔關東有巨人坐屋上﹐髙以丈計﹐其服制仿佛紗帽寬袍﹐气象雄闊。某駭﹐幾不能步。視所提之燈﹐光小如豆﹐躑躕不前﹐俄而不見。某歸後亦無恙。張桂

邑有張桂者﹐寓禦河北岸鈔關東。其鄰楊氏﹐與對門居。張偶夜歸﹐見楊氏門前立一人﹐身極削瘦﹐涼帽靑衣﹐肩披搭橐﹐中露公文數角﹐仿佛公人。張怪而就視﹐見其面白如粉﹐雙目微圓如豆。悟其爲鬼﹐急奔入家﹐閉其戶。乃登梯再視﹐則烏有矣。是夜楊氏歸卒。殆陰曹之勾役也。雙頭豕

邑城中有某氏﹐產小豕兩頭﹐一身八足雙尾者﹐羣以爲異。然不足異也﹐蓋畜類如豚犬等﹐皆一產數子。豬之雙首雙尾一身八足者﹐乃其胎未分﹐粘合爲一。如桃香瓜果中﹐有並蒂孿子者﹐亦二子未分﹐長而爲一也。豬亦類是。若鵝之兩頭者﹐乃兩雄共一雌﹐雄气雜也。或問犬先產者身小﹐後產者身轉大﹐此何以故﹖曰﹕此最易解。先產者其後坐之胎也﹐後產者其先坐之胎也。胎先成者故大﹐後成者故小。及生時則後者在先﹐先者在後。此非大小之明驗歟﹖近來頗講格致之學﹐識者當不以吾言爲河漢。杜醒山

邑人杜醒山妻病﹐夜出延醫﹐覺有拍其肩者。回顧闃其無人。去數武﹐遇其亡友王某﹐怪而呼之。不應。或先或後﹐隨行半里許﹐旋失所在。俄有紅旗繞足旋舞﹐俯拾則無。甚惡之﹐以爲妻壽不永也。歸家就寢。後聞有扣門者。出視﹐則其亡友赤身無衣﹐勢將撲捉。一驚而寤﹐頓覺身冷如渥冰水。自此患病﹐遂至不起﹐而妻竟無恙。張紳士

邑紳張某寢疾﹐夜有巨鬼鞠躬倒入其室﹐臀塞寢門幾滿。旋伸臂於牀前﹐拳大如斗﹐以簽示病者﹐票四月十四日。張大驚﹐鬼亦自去。時二月也﹐計其期尙餘百日。乃至閏二月十四日而卒﹐始悟四月乃兩月之隱語也。光緒庚寅年事。陳某

邑陳某入山買果品﹐路行失道。見荒郊一野寺﹐入投止焉。四面墻垣俱圮﹐似久無僧。正殿殘破過半﹐東廊灰塵幾滿。窗下停一柩﹐若新殮者。乃趨西廊﹐展衾神座右。二更許﹐萬籟無聲﹐忽東廊柩爆然作響﹐偵視棺上坐一女子﹐模糊莫辧容色。大恐﹐乃曳衾匿案下﹐伏身屏气以聽。半晌﹐有二健夫入﹐各攜酒肴﹐踞地飲飫。其一勸飲甚殷﹐對坐者飲頗豪。未幾﹐頹然醉臥﹐勸飲者遽抽刀決其首﹐屍倒案側﹐頭碌碌然滚神座下。旋至東廊柩前﹐呼曰「我爲爾報厥仇矣﹗」出門遂去。陳心膽俱碎。忽聞棺響﹐女子從棺內出﹐至西廊屍前﹐伏聞其首﹐旋起立大笑﹐聲烈烈如鴞。陳毛髮森豎﹐縮項不敢呼息。俄女子去。片刻棺響﹐女復來﹐如前狀﹐旋又去。陳視天色已明﹐悄無人迹﹐遂狼狽而遁。郭氏婦

邑人郭姓婦某氏﹐與其夫反目。詬誶之際﹐怒云「如此相逼﹐我便自縊﹗」蓋气憤語也。其鄰陳姓者﹐目能視鬼﹐與郭妻遇﹐問曰「嫂因何事而欲輕生﹖」氏言無之。陳雲﹕「適見縊鬼相隨﹐何便云無﹖」氏始悟前日語﹐而鬼因其隙而乘之也。

醉茶子曰﹕十目十手﹐指視維嚴。言一出而鬼卽乘之﹐以是知禍福之來﹐求之自己﹐言可妄發乎哉﹗分水箭

海河濱有菜園﹐圃中結一瓠﹐長白異常。有術人口操南音﹐向老圃購此瓠。老圃云「瓠老不堪食﹐畱作種者。客買是奚爲﹖」術士出重價﹐意在必售。老圃因其出重價也﹐靳不與。術士愈增價﹐老圃知其有異﹐云「客不明告以故﹐𨿽千金弗易也。」術士不得已告曰「津中三岔河底有分水箭﹐眾流匯海而直下者恃有此箭﹐否則成巨浸矣。若得此寶﹐值千金。第有老龍看守﹐必以術取。今得此瓠﹐騎此可以下水﹐與老龍戰。玆卽實告﹐且有所煩﹕某日子夜與君同往﹐授君五色旗。待予入水後﹐俟有手出水上﹐見何色手﹐以何色旗與之﹐萬匆驚駭。與畢靜候片刻﹐予得寶出﹐當厚酬君。」老圃許之﹐乃摘瓠去。越數日﹐夜已交子﹐月明如晝﹐術士駕小舟邀老圃往。至則披髮跣足﹐投瓠於水﹐跨之而下。旋見波浪翻沸﹐一巨手出水面﹐大如箕﹐色正赤﹐老圃急以赤旗與之。又數刻﹐出一黑手﹐大如前狀﹐又以黑旗與之。旋見水波洶湧﹐髙出於岸﹐小舟飄蕩欲翻。老圃暗想﹕寶所以鎭河﹐一方福也﹐爲彼將去﹐水災立至﹐吾其魚矣。俄出一白手﹐圃以黃旗與之。倏水星迸沸﹐白手復出﹐圃又與以靑旗。是時小舟擺撥欲沈﹐老圃急劃船至岸﹐躍下觀之。見白手出水上﹐半晌不退。四外水立如山﹐忽訇然震響如雷﹐波濤漸平﹐見術士屍浮上﹐身首異處﹐順流而下。老圃自返。土偶

邑城隍祠兩廊中﹐所塑土偶最精。凡油鼎刀山諸獄﹐削腸剖腹等形﹐無不神采生動﹐宛肖其眞。庚寅歲重修﹐好事者塑一產亡鬼﹐翠蛾愁鎖﹐紅粉嬌啼﹐兩鬢蓬飛﹐七竅丹漬﹐背負雨傘蒲團﹐猶活潑類生。三月間﹐有某姓婦﹐患產難﹐危在旦夕。忽聞門外有號泣聲﹐其家人出視﹐見一婦倚門嗚咽﹐酷似廟中所塑者﹐驚疑間卽失所在。旋聞產婦大呼有鬼﹐轉瞬卽气絕矣。後往往深夜輒出爲祟﹐遂毀其像﹐乃安。蓋物太肖人形﹐感異气卽足爲怪﹐況工人聚精凝神之作乎﹖剃髮匠

王某者﹐昔充營卒﹐曾從軍江浙。後流落津門﹐爲人剃髮﹐與同寓三人俱患疫不起。見病者口鼻出血卽斃﹐心知其異。覺己鼻口中血似欲濫﹐彊忍而抑之。未幾﹐神昏憒﹐見二役持簽提鎖﹐勢甚猛厲﹐將欲加之鎖。一役曰「姑待姑待﹐彼陽光尙旺﹐俟其血出﹐勾之不遲。」王聞之﹐心益惴惴。未幾﹐胸如油沸﹐熱不能遏﹐遂哇之﹐血出﹐頓淸爽﹐覺魂一縷如煙﹐自頂上出。回顧二役﹐不知所往。乃出門信步行﹐飄飄然身輕如葉。欻至一處﹐道旁大席棚髙於樓閣﹐棚中人來往紛雜甚夥。窺探間﹐二役忽至﹐猝以鎖系其項﹐曰「隨我見官去。」王急與爭。二人彊曳之棚內﹐見北面有暖閣﹐捽之使跪﹐云「聽大人吩咐。」王仰視﹐見黑煙籠罩﹐暗不辧物。閣上責之曰「爾何敢抗違公差﹐逗畱不至﹖」王云「小人非敢抵差﹐只因有未了之公事﹐是以遲遲。」問何事不了﹐曰「方今中外交涉﹐難保必無事端﹐將爲朝廷效死命耳。千把之職𨿽微﹐盡忠則一。但此熱念不自能已﹐倘假數年﹐小人之願也。如其數盡﹐又何敢違﹖」神默然﹐命左右稽其冊﹐果以軍功曾授千總不誣。神嘉其忠﹐賜壽一紀﹐遣之還。霍然遂蘇。光緒庚寅三月事。今其人尙存。

醉茶子曰﹕聽其譎詞﹐遽增其壽﹐神幾近悠悠矣。𨿽然﹐言爲心聲﹐侃侃之論﹐竟出於剃髮者之口﹐以是知無是心者無是言也。善則必賞﹐所以勸惡﹐神豈妄哉﹗蜈蚣

邑西南村郊外有大蜈蚣﹐長約五尺餘﹐寬半尺﹐出沒不測。夜則有光如炬﹐照灼數步。村人患之﹐集眾持梃冥搜﹐得於艸莽中﹐盤伏如帶。眾擊以梃﹐夭矯難制﹐眾懼奔避。有二健夫奮力亂擊始斃﹐歸覺肢體麻術。視其二人之臂﹐均黑腫如墨。蓋物最毒﹐𨿽未著手﹐而從梃遞及。是知怪物不可以力敵也。瘧童

蘇州李氏婦﹐寄寓於津﹐患瘧疾。昏亂中見一物如貓﹐躍登其榻。細視乃一小童子﹐綠衣紅褲朱履﹐頭綰雙髻。向之笑﹐輒寒熱交作﹐至昏昏睡去﹐則不知何作矣。如是數夕﹐悟其爲瘧鬼﹐欲驅之﹐而無術也。一夕﹐甫登牀﹐作退縮狀。婦返顧﹐見窗上有剖瓜刀一柄﹐因思必其所畏。次日以刀置枕畔﹐果不敢近。婦取以擲之﹐物吱吱嗥叫而遁。自是病愈。艸偶

邑梁氏﹐營造墓田極奢侈﹐旁建房舍亦宏壯。是村有富戶某姓﹐秋獲積粟盈倉﹐往往虧歉。怪而察之﹐殊無盜迹。疑僕﹐誚責之。僕冤甚﹐夜伺之。見二巨人頭大如釜﹐身髙丈餘﹐月光下金鎧輝煌﹐手持畫戟﹐越垣過﹐直至倉房。門自啟﹐鞠躬入﹐俯掬菽麥﹐飽飫而去。僕遙尾之﹐入梁氏殯宮﹐遂不見。次早白諸主人﹐乃集多人共往搜之﹐有送葬芻靈﹐方弼﹑方相二艸偶﹐酷似所見。破其腹﹐得菽麥數十斛。火之﹐怪遂絕。缸怪

邑西關內民家有投缸斃者﹐時見怪異。一夕月明﹐院內有聲如碌碡。轉視之﹐一巨甕中有人倒矗﹐豎其雙足﹐旋轉不休﹐犬吠隨之。人見者輒病。其宅幾易數主﹐居皆不安。有夏姓者寓是宅﹐拆房重修﹐於大門樓粱間得一術匣﹐中盛小泥缸長寸許﹐一小泥人倒豎其中﹐宛如昔之所見。方悟工師之妖術﹐致使居者遭凶禍焉。

醉茶子曰﹕世所患之邪祟﹐大抵皆類此﹐不必眞鬼魅也。顧工師鎭魘之術﹐致使人投缸而斃﹐則邪術亦可畏也已。

