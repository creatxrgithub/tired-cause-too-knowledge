《異聞雜錄》阮氏輯

越南漢喃研究院所藏《異聞雜錄》山西安樂中河進士阮氏輯

天下之事物無窮﹐非博物者不能知也。余少局於舉業﹐見聞寡陋﹐中間自悔﹐養規授徒之暇﹐及外書偶得異聞可供記覽者﹐錄之以備考。其間人物木石﹐古今久近﹐參差不一﹐𨿽非廣見博聞﹐而所以爲一家之學﹐亦積少成多之一助云耳。

1﹑松蘿茶﹝1﹞松蘿茶﹐人皆以爲美矣。以予所聞徐友云先生事﹐知松蘿茶自有眞也。先生諱煥龍﹐以制藝名家。嘗至徽州﹐慕婺源松蘿茶﹐因迂道至山寺詢茶產處。僧引至山後﹐但見古松蟠屈石壁上﹐髙且﹝2﹞五﹑六丈﹐不見所謂茶也。僧指示曰「茶在松椏﹐系鳥銜茶子墮松椏而生﹐如『桑寄生』然。名曰『松蘿』﹐取爲與女蘿施於松上意也。」復叩其摘采之法﹐僧以杖叩松根石罅而呼曰「老友何在﹗」卽有二﹑三巨﹝3﹞猿躍至﹐餉以果﹐猿次第升木采擷下。先生當乞品嘗﹐僧曰「且待膳後。」及進膳﹐僧問常饌幾甌﹐先生曰「二」。僧曰「今日須倍之。」時﹝4﹞先生年近七旬﹐勉彊進一﹐語僧曰「不能加矣。」僧方命侍﹝5﹞者烹茶﹐飲之﹐濃烈芬芳迥異於行遠者。少頃腹餒﹐殊不安適。僧曰「腹空耶﹖衲早備午膳矣。」啖之倍於常日﹐僧曰「此茶功效消積滯﹑除脹悶﹐平時不宜常飲。此先時之所以勸加餐也。」嘉慶九年﹐遇雲門萬公﹝6﹞於粵東之新安﹔萬公與徐友云先生爲同鄕﹐言之甚悉。

2﹑乩語乩語未嘗不靈﹐然事後始驗。康熙某科﹐宜興縣有請乩仙者﹐問今科縣中中幾人﹐判曰「若問諸人﹐俱是可人﹐名爲九人﹐其實三人。」榜後捷報﹐一儲姓﹑一何姓﹑一仇姓。所謂「諸人」者﹐「儲」也﹔「可人」者﹐「何」也﹔「九人」者﹐「仇」也﹔其實三人也。乾隆甲寅科﹐官溪朱公﹑梅軒王公﹑竹亭李公三人請仙﹐及仙到時朱公適未至。梅軒問今科能中否﹐判曰「你中。」竹亭問﹐判亦如之。仙去而朱公至﹐問梅軒如何判﹐以「你中」二字對﹔問竹亭﹐亦以「你中」二字對﹑朱公拱手致賀曰「二公同科中式矣。」及揭曉﹐乃朱公一人中。始悟乩仙早判朱公一人中﹐特借伊二人之口以傳耳。又聞某科某人請乩﹐問是科能中否﹐判曰「中。」﹔復問﹕「果中否﹖」判曰「中要用心。」不意是人矜持太過﹐於命題上「患」字﹐忘寫「心」字﹐致頭場貼出。後思乩語﹐非判二「中」字﹐乃明明判「患」字要用「心」字﹐當時自不悟耳。又聞有二人同請仙﹐問中否﹐先一人判「中」字﹐後一人判「此不」二字。及揭曉﹐判「中」字者不中﹐判「此不」字者中﹝7﹞。蓋「不」字分看﹐乃「一」字「个﹝8﹞」字﹐殆明指後一人一一判曰「中此一个也」。愚嘗謂扶乩之事﹐多在可信不可信之間﹐秀亭黃公則深信而不疑。憶嘉慶五年春﹐粵東省城內有扶乩者﹐秀亭邀余﹝9﹞同觀。秀亭書一紙簽藏於袖以往﹐就乩前默禱焚之﹐扶乩者不知也。焚畢﹐乩判曰「滿徑竹陽琴入韻﹐半簾花影月飛香。」蓋秀亭求仙題書室一聯﹐仙故以此答之。秀亭當以目示於﹝余﹞曰「何如﹖」余曰「凡乩語往往事後始驗﹐當時間猶未問也﹐非謂竟無其事﹐竊謂無益於事。吾人惟當力行善事﹐成敗何必預聞﹗故求神問卜皆愚也。」秀亭曰「君言亦有理。」

3﹑湯泉湯泉惟以臨潼爲最。吾邑有二焉﹐其最著爲邑東南六十里﹑俗名「熱水坑」者。其水之熱不亞於臨潼﹐其流之長亦不亞於臨潼。往來者至此必浴﹐衣服之垢﹑身體之膩﹐不假搗擦﹐入水輒浮去。且浴瘡最良﹐凡破爛惡毒﹐一澡卽愈。常郡馬元戎生背癬﹐百藥不效﹐就此洗一二次﹐頓痊。今之洞亭﹐卽馬所建立也。考《博物志》云﹕凡水有石硫磺﹝10﹞﹐其泉則溫。或云神人所暖﹐主療人疾。唐子西云﹕或說貴州地性酷烈﹐故山谷多湯泉。今臨潼乃在正西﹐而貴州餘水未必皆熱﹐則地性之說固已失之。以硫磺置水中﹐水未必皆熱﹐則硫磺之論亦未爲得。竊意湯泉在天地間﹐自爲一類﹐受性本然﹐不必有待然後溫也。愚按此說得之。蓋地中純陽之气﹐結而爲火爲風。四川有火井可以煎鹽﹐此地中生火之明驗。嘗見人遷葬﹐棺木倒置﹐離原處數步外﹐或骨節攢聚一處﹐此風生地中之明驗。又或結而爲砒石﹑爲硫磺﹐皆極熱之物﹐秉純陽之气。所生水在地中與純陽之气遇﹐性自變溫﹐與凡水異歟﹝11﹞。

4﹑海參

海參以黑者爲勝﹐以其能人腎也。凡藥之補者﹐俱得「參」名﹐如人參﹑沙參﹑丹參﹑元參之類。海參亦得參名﹐以能補也。人身以腎爲海。海參生海中﹐海水鹹﹐咸人腎﹔其色黑﹐腎色也﹐且形類男陽﹐質復溫潤。其補腎無疑﹐特恐不得服食之法耳。今之食海參者﹐先以水煮脹﹐然後剖開去沙﹐並再用水煮。精液盡去﹐惟存渣滓﹐焉能有益﹖愚意惟宜銅刀生剖﹐卽將銅刀剖去內垢﹐用冷水洗淨﹐入瓦鍋內煮極爛﹐和鹽少許﹐或加椒紅亦可﹐連湯空心食。不用鐵器者﹐以補腎藥多忌鐵也。如是﹐則本汁未去﹐性自不攺﹐當有功效。

5﹑童子某童子某﹐年十四﹐爲人牧牛﹐見樹杪結一小球﹐每日戲以石卵飛擊。意在必中﹐凝精定神﹐一如射者之志於鵠也。始猶或中或否﹐後乃有中無失﹐久則飛烏走兔莫不應手而斃﹐遂成百發百中之技。有募護標者﹐見而奇之﹐詢悉姓名居址﹐詣其家﹐與伊父母議挈去。父母不願。其家故貧﹐餡以多金﹐始首肯。募者挈去﹐鑄以鐵丸命擊﹐多不中﹐大失所望。蓋童子夙用石卵﹐驟易鐵丸﹐石輕鐵重故也。乃豎一長竿﹐上﹝12﹞系小球﹐夜易以燈﹐命童子日夜飛擊。未半月﹐技神如故﹐於是挈而漂洋。一日﹐遇盜船將近﹐童子發一丸﹐斃一盜。盜怒﹐齊奮力上。童子神色從容﹐丸無虛發﹐盜懼而遁。自是﹐海上諸盜相戒避之。商人是行也﹐大獲其利﹐因厚給童子家﹐其家由此漸裕。﹐一擊石之戲耳﹐遂成絕技。惟專故精﹐可見天下事﹐無不可以專心致志而成絕詣者﹐寧獨一擊石爲然哉﹗

6﹑有山居者有山居者﹐其婦偕一子入山采薪﹐子約七八歲。行至深山﹐婦正俯躬拾薪﹐忽有虎突出﹐將婦銜去。其子不知其爲山君也﹐折樹枝遮虎前路﹐亂撲之。枝﹝13﹞戳虎目﹐虎大驚﹐捨婦去。婦𨿽受傷﹐尙未大創﹐偕子踉蹌歸﹐告其父曰「方兒持枝撲虎時﹐余身在虎口﹐噤不能聲﹐𨿽自知必死﹐竊恐虎之舍余銜子也﹐不意虎竟置余去。」一時聞其事者﹐謂婦不應死﹐故脫虎口。或曰﹕惟子衛母﹐出於眞心﹐故神靈默佑﹐得以兩全。或又曰﹕機心不生﹐則殺心不起。其子惟不知爲虎﹐毅然直前﹔虎因無心傷人﹐委之而去。然以七八歲之小兒﹐攖虎之怒﹐而以眈眈﹝14﹞之虎﹐欲吞復吐﹐殆非偶然也。

7﹑竹米竹米見於記載者﹐不一而足﹔未之見也。乾隆五十八年﹐余鄕產竹米﹐始得親見。其米形較麥﹑稻米稍長﹐微靑色﹐外包薄衣數重﹐有若麥然。結實於竹枝之梢﹐稠聚密攢﹐累累相屬﹐鄕之人卽連竹枝割取﹐如刈禾﹝15﹞狀。歸而以木條敲打﹐實卽脫落﹐然後舂揄簸蹂﹐則燦然米也。作飯味似麥米﹐而一種淸香之气撲人口鼻。其產竹米之地在邑南三十里﹐地名三都﹐有一大山橫亙四五里﹐上多小竹﹐是年竹盡結實。依山而居者﹐或得數十石﹑十餘石不等﹐合計不下千餘石。嘉慶七年﹐廣東亦產竹米﹐其結米之竹尋卽枯死﹐想元气泄盡矣。說者謂竹結實﹐主歲饑饉﹐然皆不驗。斯蓋國家﹝16﹞升平﹐世運隆昌﹐故艸木亦復獻瑞以養人云。

8﹑廖一軒廖一軒﹐湖南華容縣人也﹐善爲人爲夢。人有疑不決﹐以事告一軒﹐一軒則代爲夢﹐覺而以其夢示之。如燭照龜卜﹐不爽毫髮。三康子者﹐亦華容人﹐名士也﹐「萬」其姓﹐「康」其名﹐嘗爲文紀其事﹐篇內有云「其夢也﹐烏知其非大覺耶」云云﹐文甚渾灝流轉﹐嘗及見之﹐已載人《三康子文集》矣。由三康子之言推之﹐則謂「眾人皆夢﹐一軒獨覺」可也。能言之時﹐南北互易﹐又南變北音﹐北變南音﹐此蓋潛移默化﹐不自知其然而然者﹐惟牛馬羊豕雞犬之類﹐別無知識﹐不能爲習所轉﹐一任天機鼓蕩﹐故其聲無不同﹐於此可悟「性相近﹐習相遠」之理。﹝17﹞

9﹑喜怒哀樂喜怒哀樂﹐情也﹔此人所固有﹐不爲習所移者。廣東﹑福建諸省﹐語言頗難解﹐然笑聲﹑哭聲則合天下人如一。𨿽不知爲因何笑﹑因何哭﹐但聞其聲者﹐無不知爲笑﹑知爲哭也。此亦固有難昧之一證。不但此也﹐如咳嗽﹑噴﹝18﹞嚏﹑呻吟等聲﹐卽海外各國﹐罔不從同。蓋出於自然﹐不假作爲﹐𨿽欲別爲一聲而不得。古人云「絲不如竹﹐竹不如肉」﹐謂其漸近自然﹐殊有至理。

10﹑山溪之石山溪之石﹐每有無數小石附麗雜沙結爲一石者﹐大如杯﹐中多空﹐截去一片置案頭﹐貯硯水甚佳。然亦恆有﹐無足奇也。奇莫奇於劉公萬鍾所拾之石。渠嘗自述少時遊戲溪畔﹐見一石如卵﹐乃小石附麗而成﹐形甚可愛﹐因拾歸﹐朝夕玩弄。其石恆有水自內出﹐以杯盤盛之﹐淸澈如寒泉﹔置硯中﹐頃刻水池卽溢﹐率以爲常。每日恆安置杯中﹐否則水淋漓﹝19﹞﹐浸濕他物。是時年甫八歲﹐從學於龔某先生。因午餐偶忘檢點﹐將石置書上﹐及飯訖﹐書已濕透﹐猶憶書爲上﹝20﹞《孟》云﹝21﹞。無何﹐趨就火烘﹐先生詰以書濕之由﹐以小石出水對。先生曰「有是哉﹖」索石試之﹐果然﹐驚訝曰「此怪物也﹐可碎之。」當卽碎破。中空﹐貯淸水﹐內一小鰕﹐色赤﹐數躍而死。或謂此石必山川精英凝結而生﹐得天一眞气﹐乃﹝22﹞能生水不竭。內有鰕﹐生气也﹔蝦色赤﹐陽象也。陰陽相需以呈能﹐故坎卦中有一陽。今石中赤鰕﹐亦卽此理。其水非泉非井﹐自然化生﹔推其功效﹐當能潤五臟﹐澤枯槁﹐淸心明目﹐益壽延年。𨿽方書不載﹐可以意會﹐乃竟疑爲怪物碎之﹐惜哉﹗嗟乎﹐天地生材不偶﹐其僅見之材﹐必經數十百年氤氳醞釀﹐始克成形﹐又必從而護惜之﹑保全之。成於天者半﹐成於人者亦半也。或戕賊焉﹑毀棄焉﹐則亦與艸木同朽矣。此石其小焉者也。

11﹑墨魚墨魚卽爲烏賊魚﹐骨名海螵蛸。腹中有墨可以書字﹐但逾年則迹滅﹐惟存空紙爾。俗謂是海若白事小吏也﹐近海皆有之。每遊行輒吸波﹝23﹞噀墨﹐令水混黑﹝24﹞自衛﹐以防人害。漁人卽於有墨處网取﹐百不失一。魚知以墨自衛﹐可謂智矣。不謂漁人卽因彼之智以成己之智﹐智出彼上﹐而彼以智敗。是可爲不善用智者戒。

12﹑某名公

某名公致政家居﹐一門生不遠千里而來。公喜甚﹐款禮殷勤﹐飲餿精腆﹐席間再三推食於門生﹐己並不舉箸。將次用飯﹐家人啟問用否﹐公曰「師生通家﹐何嫌之有﹖」門生竊意老師必另備珍饈。未幾﹐進赤秈米飯一盂﹐靑鹽﹑豆腐兩碟﹐而門生座前﹐白粲已早上矣。門生見之﹐變色而作﹐曰「門生備嘗盛饌﹐而老師自奉菲甚﹐深抱不安﹗」公命坐﹐語之曰「此卽吾之珍饈也。昔吾爲諸生時﹐歲荒﹐老母年近六旬﹐半歲啜鬻﹐不能具酒食﹐除夕備赤秈米飯一盂﹐佐以鹽﹑腐﹐老母食之甘﹐告余曰﹕『今日飽餐香甜之美﹐𨿽珍饈﹝25﹞不是過也。後苟能富貴﹐祭我無廢此二物。』傷哉斯言﹐予心志之不忘。自登仕版以來﹐除朝廷賜宴及同僚會飲外﹐常餐只此二物。是我日飲老母珍饈矣﹐詎敢矯情立異耶﹗」

13﹑某富家

某富家娶一新婦﹐三日入廚房﹐姑命之曰「我有四僕婦﹐爾相其材否﹐明以告我。」蓋姑素善持家﹐欲以此試新婦也。是日﹐舉家食湯餅﹐新婦計人量面﹐按數分給﹐無不恰好。最後四僕婦﹐每人給湯餅一大盌﹐皆滿而溢﹐呼之使各自取去。一僕婦以箸挑起縷面﹔擎而去﹔一僕婦口吸湯﹐捧而去﹔一僕婦視之呆﹐不敢著手﹔一僕婦手到盌﹐墮足且傷。新婦覆命曰「僕婦某﹐頗有才智﹐可用以事﹔某性地穩妥﹐可托以財﹔某無材而誠實可取﹔某莽而債事。」﹝單賁﹞姑問﹕「何﹝26﹞所見而云然乎﹖」新婦具告之。姑大喜﹐謂得新婦也。

14﹑師弟同應試

師﹑弟同應試﹐候榜。揭曉之日﹐弟子五人俱出看榜﹐師獨守寓。未幾﹐一弟子歸﹐喜形於色曰「弟子中式矣﹗」隨又一弟子歸﹐將及門﹐卽揚言曰「我中式矣﹗」最後三人﹐次第﹝27﹞歸﹐俱中式。喜出望外﹐嘩然一堂﹐共以闈墨相角議﹐忘其師之在榻也﹐並忘其未曾爲師之一看也。師乃呼諸生曰「功名亦分內事耳。年﹝28﹞少得意﹐意气遂爾驕矜﹐何無涵養至此﹗」五人皆聞之惕然﹐聲息俱屏。天明﹐捷報至﹐師中式第一名。因從容而起﹐振衣著襪。及著第二襪﹐覓襯布不獲。侍童曰「頃見先生所著襪內﹐乃裹兩襯布也。」脫出﹐果然。諸弟子俱匿笑﹐師亦不覺大笑。

15﹑彭大彭大﹐湖南慈利縣人﹐家貧﹐無叔侄兄弟﹐惟一母年六十餘。性最孝﹐以傭工爲生﹐主人出酒肉與食﹐必不食﹐持歸奉母。人知其故﹐多以酒肉相遣。夏夜則立母牀側﹐爲母拂暑﹐三更始輟。冬夜則爲暖足﹐一夜輒數起奉茶湯。每進一飲一食﹐必肅然起敬﹐如對帝天﹐又必和顏婉語﹐務得母一笑爲快。彭大固愚人﹐目不識丁﹐其篤於孝親﹐天性然也。一日﹐母疾思梨。家距市十餘里﹐卽趨往購。路經大山﹐石壁削立﹐一徑如綫﹐由壁下橫度﹐下臨深澗﹐俯瞰莫測其底。是日市梨還﹐仍經此路﹐因奇險﹐遂緩步以度。忽聞虎吼﹐回顧﹐則二虎尾至﹐嚇極疾趨。甫過石壁數十武﹐忽聲如雷震﹐石壁崩塌﹐使非因虎至疾趨﹐則身爲齏粉矣。說者謂彭大當日遇虎﹐或於方去之時﹝29﹞﹐必致﹝30﹞阻滯﹐不能遂其急於奉親之心﹔或於石崩之後﹐徒受驚惶﹐不能顯其天佑善人之意。不先不後﹐殆非偶然。然忠臣孝子﹐吉神擁護﹐山卽有虎﹐何從敢近﹗其虎也﹐焉知非山靈幻形耶﹖孝爲至徳﹐於斯益信。

16﹑楊名世

楊名世﹐湖南人﹐以善書名。每日淸晨﹐必作數百字﹐無間寒暑﹔或抱疾不能握管﹐疾愈必補足其數。如是者﹐數十年。心摹手追﹐惟在右軍﹐他帖輒不寓目。叩其故﹐曰「諸家各有妙處。旣﹝31﹞學王﹐不得看他字﹐恐紛志也。」嘗爲餘言「今人學字﹐撫一帖﹐朝夕摹臨﹐久之得其形似﹐輒曰﹕『吾得之矣﹗』不知字之得否﹐不在於此。𨿽一點一畫絲絲與本字無異﹐猶是當日古人之字﹐非我今日之字。卽如學詩一道﹐學李﹑杜者﹐必諷詠李﹑杜﹔亦猶學右軍者﹐必臨摹右軍。但李﹑杜之詩自屬李﹑杜﹐使以李﹑杜之詩通篇﹝32﹞抄寫﹐豈不儼然李﹑杜﹖然謂爲李﹑杜則可﹐謂爲我則不可。凡作詩作文皆忌抄寫﹐作字亦忌抄寫。知抄寫之非字﹐則思過半矣。」余不知書﹐記此以質之善書者。

17﹑甲乙二人甲﹑乙二人白手至蘇州﹐欲貿易﹐苦無資本。乙善削竹挖耳﹐每二枝索一文錢﹐沿街持賣﹐藉此度日。時屆歲畢﹐坐寓內﹐嘆聲澈外。甲亦在寓﹐聞而問之﹐乙曰「周年辛苦﹐今﹝33﹞至除夕﹐腰中僅餘三百文﹐是以嘆耳。」甲曰「君尙有此﹐我且並此亦無。然有此﹐卽可作本﹐不患無生涯也。」乙曰「區區三百文﹐何濟於事﹖」甲曰「盈千累萬之果﹐無非一核之所生也﹔炎崗燎原之火﹐無非一星之所發也。本不在多﹐視生發何如。君盍以此三百文﹐與我合夥﹖」乙與之。甲持錢入市﹐市豬肉一方﹐雞一隻﹐並香楮等物歸﹐謂乙曰「今日祀神﹐須對﹝34﹞神立誓﹕合夥之後﹐彼此無欺﹐凡事惟我言是聽﹝35﹞。」乙以甲不過圖此一飽耳﹐笑而頷之。禮神後用膳﹝36﹞﹐肉與雞俱不入饌﹐乙問之﹐甲曰「此本也﹐安可用去﹗」乃和以五香﹐調以五味﹐薰沐鮮潔﹐插標賣之﹐得錢四百文。甲曰「將本求利﹐在此一舉。今夜無所爲﹐除夕也。」於是市五色紙﹑小竹竿及雞毛﹑禾艸歸﹐以禾艸爲身﹐裹以五色紙﹝37﹞﹐上飾雞毛爲小雞﹐雞身橫穿小竹管﹐以口吹之﹐卽咿喔作聲。連夜制就數百隻﹐天明後﹐以百隻付乙曰「今元旦令節﹐元妙觀遊人必多﹐持此往﹐口吹作引﹐每只雞可賣三﹑四文。」時小兒一見﹐爭購之。乙出門不遠卽還﹐曰「罄矣。」已得錢五百文矣。再付百隻﹐未出街口﹝38﹞﹐又完。數日內﹐得錢十數千文。時街頭已有仿做者﹐甲曰「是不可長也。」乃置小木盤各一﹐市零剪綢緞及鍼綫﹑絲粉等物﹐穿各小巷市之。蘇城從無貨此者﹐婦女利其便﹐利數倍。一月後﹐人有仿而行者﹐甲曰「是不可長也。」乃市糯米﹑黃豆﹐以糖伴炒﹐上甕。載至宜興山中﹐賃屋居住﹐村中小兒來﹝39﹞﹐輒啖以糖米﹑糖豆﹐誘其拾取竹筍。一月餘﹐上捆者已盈屋矣。載至蘇州售之﹐所費無幾﹐而獲利甚大。甲曰「是皆不可長也。」乃於某街開一店﹐市小帽﹑荷包﹑腳帶﹑護膝之類﹐名曰「某齋」。其貨較他人精﹐四方咸重之﹐生意日隆。數年間﹐擁貲數萬。乙本安徽人﹐有家室﹐數年未歸﹐告甲曰「余本無能﹐不知貿易﹐幾塡溝壑﹐賴兄經營﹐得有今日。今之所有﹐皆兄力也。兄取其三﹐我取其一﹐從此回籍﹐此店兄自開可也。」甲曰「是何言歟﹗始無兄三百文﹐何以有今日﹖設誓之言﹐天地鬼神實共聞之。所有此店生意﹐願兩家子孫﹐世世與共。如有言﹝40﹞分者﹐神明戮之。兄回籍迎眷來蘇則可﹐欲分夥則不可。」乙如言迎家眷至﹐甲亦娶室。甲與乙兩家各住一院﹐乙曰「何不同居﹖」甲曰「每見人家兄弟不睦﹐皆由婦女彼此口角所致﹐同胞且然﹐況你我異姓﹐保無微嫌﹖一有微嫌﹐是取敗之由也。」家事甲一人主持﹐乙坐享其成而已。甲治家最公﹐無論服飾器用﹐兩家一致。卽日用中一文錢之醬﹑醋﹑蔥﹑蒜﹐凡甲家所已買﹝41﹞者﹐不問乙家需用與否﹐亦如數備置。數十年﹐如一日。店今尙在﹐貲已數十萬。蘇之人皆鑿鑿能言之。聞甲爲張姓﹐乙爲汪姓﹐未知是否。甲之生財﹐出人意表﹐其才固有大過人者。其不忘所自﹐情盡義至﹐世故透實﹐存心厚也。以甲之才而不能生財者﹐有之﹔以甲之存心而不能保終者﹐則未之有也。

18﹑太史某

太史某致政家居﹐日訓其子。子弱冠卽人泮﹐期望綦切。鄕闈後以文呈﹐太史閱之﹐無一言。少頃又閱﹐亦無一言。日必三四次。放榜後﹐報條四出﹐獨不見錄人﹝42﹞來﹐呼於至案傍﹐指駁其文曰「破不驚人﹐無中理﹗我做簾官便棄去。」以戒﹝43﹞尺亂擊﹝44﹞一下﹔曰「開講不握要﹐無中理﹗我做簾官便不閱下去。」以戒尺亂擊一下﹔曰「中比﹝45﹞不經營匠心﹐無中理﹗我做簾官便不取。」以戒尺亂擊一下。其子被擊﹐淚流滿面﹐莫敢稍動。家人門外竊聽﹐亦莫敢勸阻。忽報錄人鳴金而至﹐至則毀門入。太史問之﹐家人叩首賀曰「公子中式矣。」太史不答﹐起而仰面視天﹐以手指曰「此日也﹐此云也。」又徧視眾人﹐指曰「此某也﹐此某也。」復返顧己身﹐指曰「此衣也﹐此履也。」旣而復坐﹐問家人曰「眞耶﹖抑夢耶﹖」家人齊啟曰「安得是夢﹖」命家人俱出﹐呼小童至側﹐曰「試齧我臂。」齧之痛﹐復命狠齧之﹐痛甚﹐曰「如夢則應醒﹐此殆眞矣﹗」出外接錄畢﹐賀者接踵至。太史俱不顧﹐手挈其子至書室﹐閉戶取捲細閱﹐曰「我過矣﹗此處元气渾淪﹐該中﹗我未看出。」以戒尺自擊一下﹔「此處落落大方﹐該中﹗我未看出。」以戒尺自擊一下﹔「此處以寬爲緊﹐得抑揚之法﹐該中﹗我未看出」﹐以戒尺自擊一下。爲其子摩頂撫背﹐勞慰許久﹐然後出外會客受賀。家人舉以告人﹐聞者咸絕倒。夫望子成名﹐凡爲父母者莫不皆然﹐不圖此公期望之心如此其切也。爲人子者﹐尙其以父母之心爲心﹐毋致自暴自棄﹐是卽孝子歟。

19﹑大司馬某大司馬某﹐總督天下援師。有幼年從學蒙師﹐聞公能臨陣殺賊﹐欲從壁上一觀﹐以開眼界。不辭跋涉﹐孑身往﹐至則公卽幃幄中設榻款之。見公夜不卸甲﹐不常睡﹐睡亦無定所。一夜公方睡﹐忽翻身而起﹐自敲云版﹐卽有部將十數員入幕聽命。不三四語﹐公以一令旗付之。未幾﹐殺聲遠震﹐金鼓齊鳴。師聞之﹐股栗手顫﹐驚起問公。公曰「無他﹐弟子枕上聞雁聲自西北來。西北系敵人出入之所。西北無人﹐雁不驚起﹐今向東南飛﹐料敵必潛兵來襲我。我故遣將迎之﹐頃想接戰耳。」日出﹐繳令報捷。師懼﹐卽日辭行。公遣人護送歸。聞此卽大司馬盧公象升事。

20﹑祈夢

祈夢每多奇應﹐果數皆前定﹐神先告之歟﹖吳葵蓭國華公﹐某科榜眼也﹐少年祈夢於忠肅公廟﹐夢中見一聯句云「紫海波回六六灣」﹐旁有「多讀書」三小字。醒而不解所謂﹐謹志之。公後以春坊奉命封藩﹐國王曰「天使爲詞臣重望﹐今有一聯句煩天使屬對﹐曰﹕『黃河岸轉三三曲。』」公應聲曰「紫海波回六六灣。」國王驚曰「藩封輿地﹐天使亦知之乎﹖」公曰「多讀書。」國王肅然起敬﹐待公有加禮焉。

21﹑茅公子

茅公子﹐鹿門先生第幾子也﹐逸其名。少穎慧絕倫。旣長﹐才思風發﹐頃刻千言不起艸﹔性復好學﹐於書無所不讀。一日文會﹐髙材畢至﹐各言所讀書目筆於紙﹐以相印政。茅公子獨無一言﹐問之﹐曰﹝46﹞﹕「諸公所讀之書﹐余固已盡讀之矣。有一祕書﹐未識諸公曾讀否﹖」問﹕「何名﹖」曰「《禹會塗山紀》。」問﹕「抄本乎﹖」曰「刻本。」問﹕「有是書乎﹖」曰「有﹗」相訂借觀﹐公子約三日後。一時誇口﹐其實子虛烏有。夜歸﹐召集工書者﹑刻字者﹑校訂者﹐凡數十人。公子先定書目卷數﹐工書者堂上左右列﹐刻字者廊間﹝47﹞上下坐﹐校﹝48﹞訂者參互錯綜﹐彌縫其缺。公子一人口授指畫﹐點竄典謨訓誥一十七史﹐塗抹山經水注﹐參以內府祕籙﹑海外奇書。每一卷成﹐卽付剞劂。竟三日夜﹐成數萬言。客至﹐序尙未成﹐托言昨宵酒醉﹐睡尙未醒。及公子出﹐書已裝訂上套。合座傳觀﹐咸謂得未曾有。

22﹑黿

黿﹐俗謂之「水老虎」﹐以其能噬人也。廣東淸遠縣有所謂淸遠峽者﹐水極深﹐相傳中有大黿。曾有人夜深在船邊大便﹐黿突起嚙之﹐連人拖去﹐故相戒客舟夜行不可近水大小便﹐謂黿見人陰囊如光明如水晶球﹐卽探首嚙之也。近唐姓某赴職﹐有經此﹐舟泊岸。唐見岸旁有大石﹐凸出水尺許﹐因踞其上﹐四顧良久﹐復登岸﹐足甫離石﹐石忽浮水去﹐視之一大黿也。書此﹐俾經過其地者﹐知所儆戒焉。

23﹑海中產珠海中產珠﹐蚌類甚多。廣東新安﹝49﹞縣官富司之九龍洋﹐亦產珠。詢之﹐皆產於螺者﹐有珍珠螺﹑馬甲螺﹑靑口螺諸名﹐其實皆蚌類也。嘉慶八年﹐余分篆是地﹐嘗招采珠者﹐問以采之之法。云﹕珠產於外洋水之至深處﹐水內有鐵樹﹐髙七八尺﹑一二尺不等﹐葉細尖如瓜子﹐枝榦稠密﹝50﹞﹐出水數日﹐葉卽脫去。其樹傍石而生﹐螺多附於樹上。采珠者人水﹐或拔樹﹐或就樹﹝51﹞上拔﹝52﹞螺﹐出水後﹐方剖螺取珠。至螺內或有珠或無珠﹐珠或佳或否﹐尙不能預定也。第產珠處﹐往往有大魚潛伏其下﹐若不設法除盡﹐入水者必爲所吞。余問其法﹐日﹕用頂大冬瓜﹐以大缸煮極熟﹐將瓜頂上削去一片﹐取出內瓤﹐乘熱納石灰數大塊於瓜內﹐仍將原一片蓋好﹐用竹釘釘緊﹐度其生珠處﹐將瓜棄﹝53﹞入水。魚見瓜必吞﹐旋卽浮起。緣瓜皮𨿽﹝54﹞經水浸冷﹐而瓜內甚﹝55﹞熱﹐且有石灰見水卽發﹐熱不可遏﹐故死魚甚速。俟瓜下水後﹐無魚浮起﹐知魚已除盡﹐方可入水采珠。又必先以冷水徧身浸冷﹐俾無熱气﹐恐他處大魚聞人气迹至也。余曰﹕險哉﹗余嘗見鐵樹﹐枝細而密﹐色黑而堅﹐故有「鐵」名。其枝條﹐連絡如織﹐天然奇巧﹐置案頭甚佳。余戲曰﹕鐵樹之名似覺不雅﹐不如易名「珠樹」較爲雅切也。

24﹑術士某術士某寓京師﹐門懸金字牌﹐上書「千金一數」﹐見者爭笑其妄。時有某二公子﹐志切功名﹐因過訪曰「先生數𨿽神﹐但千金非易﹐寒士當柰何﹖」術士曰「吾𨿽以數取利﹐然實非僅汲汲於利者。苟非其人﹐數不妄起﹐𨿽與萬金亦所不顧﹐區區千金何足云﹖如二公子﹐則願不取分文﹐各送一課。」二公子感甚。術士布卦成﹐賀曰「二公子皆貴人也。某公子今秋鄕試中第幾名﹐明春會試中第幾名﹐廷試第幾甲幾名﹐官自詞林至大司馬。某公子鄕﹑會試中式﹐名次在第幾﹐廷試名次第幾甲幾名﹐官至大學士。」各書一紙﹐授之曰「畱爲後驗。」二公子別去。後鄕﹑會﹑廷試﹐兩人皆符所占﹐遂與術士交好。是時﹐二公子俱客某達官門下﹐達官以事下獄﹐慮禍不測。二公子詣術士起數﹐術士曰「今日之數﹐非三千金不可﹐且須先惠後談。」二公子正附達官﹐爲達官﹝56﹞慮﹐且爲自己株連慮﹝57﹞﹐豈惟達官﹐故口中𨿽爲一人占﹐意中實三面俱到也。平日本神術士之數﹐今聞「三千」之說﹐隱射心曲﹐情益急﹐遂如數付之。術士袖出一紙﹐上書某日當出獄﹐某日當復原爵云云。後果一一不爽。二公子以數之神也﹐特謁申謝。至則闃﹝58﹞其無人﹐問諸鄰人﹐則曰「月前已出都門矣。」二公子乃猛省曰﹕我等凡三敷﹐前兩數不取分文﹐後一數忽索三千﹐總計之﹐仍是「千金一數」。術誠神矣哉。

25﹑北方之泉

北方之泉﹐山東獨多。說者謂山東地勢髙擁下流﹐而河南土﹝59﹞疏﹐水勢所控﹐遂成伏流﹐至山東乃出。按其形勢﹐想當然耳。

26﹑守歲

守歲﹐乃除夕闔家團坐達旦也。此事由來已久﹐𨿽近﹝60﹞於兒戲﹐然父子團圓﹐竟夕不眠﹐乃家庭樂事。杜子美《守歲》詩云「四十明朝過﹐飛騰暮景斜」﹐蘇東坡詩云「欲喚阿咸來守歲﹐林烏櫪馬鬥喧嘩」﹐以至「寒暄一夜隔﹐客鬢兩年催」﹐昔人多見於篇詠﹐可知前古大人無不守歲者。

27﹑爆竹爆竹卽燎竹﹐以竹就火上燎之﹐則裂而作聲﹐所謂「歲旦燎竹於庭」是也。後世易以紙炮﹐乃爆竹之遺意﹐名爲爆竹﹐實非爆竹。然爆竹古惟除夕﹑歲旦用之﹐王荊公詩云「爆竹聲中一歲除」﹐而今人於歲前數日皆用。《異聞錄》載﹕仲叟家山魈爲祟﹐李畋命於除夕設爆竹數十竿云云。而今於平時冠婚﹝61﹞喪祭皆用。西域正月一日燃燈﹐中國正月十五日燃燈﹐髙麗二月十五日燃燈。但西域燃燈﹐本爲供佛﹔髙麗燃燈﹐爲祀天神﹔中國之燃燈﹐不過宴飲而已。豈流傳失實﹐以訛承訛耶﹖抑習俗所尙﹐各從其便耶﹖

28﹑何某何某年二十﹐最勤學﹐急欲成名﹐屢試不售﹐父亦期望甚切。一夜﹐何某夢一朱衣人曰「學憲考試題目﹐汝知之乎﹖」對曰「不知。」朱衣人曰「我細細說﹐汝慢慢想。」再叩之﹐朱衣人忽不見﹐不解所謂。夢中向父述夢云云﹐父曰「『我細細說』乃巽語之言﹐『汝慢慢想』﹐此句我不知。我當去叩朱衣人。」言畢而醒。翌日﹐對父述夢中語﹐父曰「奇哉﹗吾果夢汝述夢﹐吾並向朱衣人述吾夢汝述夢﹐朱衣人曰﹕『次題乃以意逆志也。』」因命子擬作。及臨試﹐二題俱不謬。是年﹐遂人泮。父子同一夢奇矣﹐子於夢中述夢則更奇﹔父夢子述夢奇矣﹐父於夢中述己夢子述夢則更奇。豈果「精誠所結﹐鬼神通之」乎﹖殊不可解。

29﹑一西域僧

一西域僧善祈雨﹐持一物如雞子﹐色白﹐似石飛﹝非﹞石﹐似骨非骨。用淨水一盆浸物於中﹐以手轉弄﹐口念密咒﹐移時雨至。誠仙術也。考陶九成《輟耕錄》載﹕蒙古人禱雨﹐惟以淨水一盆浸石子數枚﹐淘漉玩弄﹐密持咒語良久﹐輒雨﹔石子名「鮓答」﹐大者如雞卵﹐小者不等﹐乃走獸腹中所產﹐獨牛﹑馬者最妙雲云。聞得此石者﹐𨿽不知咒﹐但以水浸弄﹐亦可致雨。夫陰陽和而後雨﹐此石乃走獸腹中所產﹐胡能令雲行雨施耶﹖嘗考雄鼠卵上﹝62﹞有符文﹐治鳥腋下有鏡印﹐野婆腰間有印篆﹐牛有黃在膽﹐馬有墨在腎﹐狗之寶﹐駝之黃﹐鹿角之玉﹐兕角之通天﹐皆造化靈異所鐘﹝63﹞﹐不可以常理測者。

30﹑洗冤錄《洗冤錄》載﹕鉛山縣民食鯽﹐腹痛而死﹐鄰保謂妻毒夫﹐送官。官閱牘﹐疑中﹝魚單﹞毒﹐召漁者捕﹝魚單﹞﹐得數百斤﹐悉置水甕中﹐有昂頭出水二三寸者﹐數之得七。官異之﹐知爲他物所變﹐細爲鞫究﹐婦冤始白雲。今考﹝魚單﹞原有二類﹐一類蛇變者﹐名「蛇﹝魚單﹞﹐」有毒害人。﹝魚單﹞本蛇類﹐形正似蛇﹐以蛇變﹝魚﹢單﹞原不爲異。其辧蛇﹝魚單﹞之法﹕每捕得﹝魚單﹞﹐悉置水甕中﹐夜以燈照之﹐項下有白點﹐通身浮水上者﹐卽蛇﹝魚單﹞也﹐食之殺人。又﹐﹝魚單﹞魚黑者有毒﹐大者有毒殺人﹐皆不可食。﹝魚單﹞本常食之物﹐其有害如此。日用細微之間﹐可或忽乎哉﹗偶閱《洗冤錄》此條﹐僅以昂頭出水辧﹝魚單﹞毒﹐尙欠詳悉﹐因記此。

31﹑周某周某父歿﹐延地師徧訪吉地﹐數月無當意者。一日﹐地師邀至一山﹐回環有情﹐地師道﹕「感君厚誼﹐故獻此地﹐他日富貴毋相忘﹝64﹞。」遂指畫方向﹐酌點穴道。忽一道人手持藜杖﹐背負蒲團﹐經此山過﹐見二人顧盼耳語。道人審視曰「察君等舉動﹐似欲於此卜葬者。此山乃白蟻停聚之處﹐烏乎可﹖」周請其說﹐道人曰﹝65﹞﹕「君不見東山乎﹐其形稍凹。西北山平﹐凹處之風爲西北屏擋﹐復折而南﹐回繞此山。風生虫﹐故風字內從虫。風與山遇﹐則生白蟻﹐卽山風蠱是也。」周曰「白蟻何以卽是蠱﹖」道人道﹕「白蟻聚處最夥。蠱字上從三虫﹝66﹞﹐三爲眾象﹐多也﹔下從皿﹐象損器﹐皿﹐血肉也。」周故博學﹐因致詰曰「道長謂此山有蟻﹐或不可定﹔但以蠱字解蟻﹐未免杜撰。」道人曰「《周易》一書無所不包﹐惟四通八達看來﹐道理始活潑潑地。卽如白蟻﹐行必有水﹐所以蠱卦亦有『利涉大川』之語。」周曰「是語更大不然。蠱之『利涉大川』﹐謂蠱壞之極﹐亂當復治﹐故其占爲『元亨而利涉大川』也。何至悖謬如此﹗」道人曰「如君言﹐『利涉大川』四字亦無切實處。此四字原非虛語﹐蠱卦艮上巽下﹐本屬巽宮。巽爲木﹐艮卦內互坎卦﹐坎爲水﹐以木涉水﹐故其占爲『利涉大川』。貧道世外閒人﹐是非得失﹐一無所有﹐不能久與君辧。偶爾經此﹐不忍見此骸骨飽白蟻腹﹐故至饒舌。語有云﹕『山川而能語﹐葬師食無所。』君愼毋爲葬師所惑也。」語竟﹐飄然而去。周極不以爲然。及開壙﹝67﹞﹐果有白蟻數石﹐終別葬焉。

32﹑北地有鳥

北地有鳥﹐名「寒號虫」﹐《詩》之「盍旦」﹑《禮》之「曷旦」﹐皆卽此烏鳥。狀如小雞﹐四足﹐有肉翅﹐不能遠飛。其屎名「五靈脂」﹐行血止痛﹐大有殊效﹐方書多載之。是烏夏月毛采五色﹐自鳴曰「鳳凰不如我。」至冬﹐毛落如雞雛﹐忍寒而號曰「得過且過。」羽族何知﹐亦若鑑於戚戚者之徒勞罔裨﹐固不如隨遇而安者之尙不失爲故我也。「得過且過」之語﹐果鳥之自慰耶﹖抑欲舉以告人耶﹖我於斯鳥﹐得安貧之道矣。

33﹑郭姓者郭姓者﹐廣東番禺縣人﹐以航海販貨爲業。自言嘗遇颶風﹐纜斷船飄﹐瞬息千里﹐不辧南北。俄而風愈烈﹐檣倒舟覆﹐舟中五十餘人﹐各抱木隨波上下﹐從其所之。久抵一灘﹐水淺可立﹐捨木上岸﹐僅存二十餘人﹐各忍饑覓路。至一處﹐見有艸舍﹐喜甚。人﹐無一人﹐鍋竈盌箸皆備﹐且有豆斗餘。旋視板上有字云「此地不可久居﹐我等百人來此﹐餱糧頗足﹐但每夜輒有怪物攫人而食﹐漸漸稀少﹐料不能生還﹐特此告知來者。」眾大懼﹐裹豆弩力前行﹐腹饑則各啖豆一握。至第三日﹐豆已盡﹐腹饑不可忍﹐勉彊行。又二日﹝68﹞﹐至一處﹐似內地﹐登髙望遠﹐見林木中炊煙數起。迹至﹐有小小房舍三四家﹐見眾狼狽來﹐咸閉戶避之。旁有一家房舍略髙大﹐叩之﹐一老人出。告以故﹐老人不答﹐徧視眾人﹐點﹝69﹞首者三﹐延之入﹐旋卽扃鑰。眾是時枵腹已數日矣﹐以饑告﹐老人入內。久許﹐老人偕二少年出。二少年各托一盤﹐盛酒二十餘杯﹐酒止十分之四。老人命一人各送一杯﹐眾告以不足。老人復入內﹐久﹝70﹞許出﹐二人托盤如前﹐杯稍大﹐內盛米湯﹐止十分之七﹐仍命一人各飲一杯。少頃﹐眾沈沈睡去。約一炊黍時﹐眾醒。老人已儲粥以待﹐然每人止一盌。天明後﹐復進粥﹐多亦如之。直待第二日﹐始啖以飯﹝71﹞。老人對眾指口拍腹而言﹐其語多不可解。以意會之﹐可略得十之二三﹐大約謂﹕君等腹饑﹐我一見面﹐卽已盡知﹐但胃虛腸枯﹐遽行飽啖﹐必致斃命。所以入門卽下鑰者﹐恐君等外出求食也。先飲以酒者﹐少滋潤其腸也﹔次飲以米湯者﹐略開通其胃也﹔後給以稀飯者﹐漸養復元气也。我在此遇被難者﹐不知凡幾﹐皆用此法救之。眾叩首謝。畱住三日﹐贈以干糧﹐授以程圖。行七﹑八日﹐達閩境﹐始附內洋船返粵。凡久饑之人﹐腸胃虛無一物﹐𨿽空實窄﹐驟與飽食﹐內難包容﹐气因食隔﹐不能通行﹐頃刻斃命者多矣。憶乾隆四十三年戊戌﹐吾鄕大荒﹐餓死者橫藉於路。先母性好施﹐有丐者以饑告﹐當與飯一盌﹔食訖﹐行未半里﹐先葉嬸母又與飯一碗﹔食之﹐出門不遠死矣。此久饑不可飽食之明徵。觀老人所爲﹐眞救饑之良法也。

34﹑有人持蟋蟀有人持蟋蟀﹐云「能與與雞鬥。」時﹐某問之笑曰「徒飽雞腹耳。」其人云「屨斗屢勝。君如不信﹐請試之。」某故喜鬥鷄﹐所畜皆髙冠采翼﹐介羽金距﹐舞非由於鑑形﹐勇不藉乎塗貍﹐遂擇一養得極全如木雞者與鬥。其人出一小山﹐乃泥土所成﹐竅穴玲瓏﹐如蜂房水窩﹐上下左右﹐通達無礙。以蟋蟀置其中﹐見雞至﹐卽喞喞有聲。雞迎啄﹐則忽上忽下﹐迅速如風。未幾﹐雞目眩﹐乃出其不意﹐躍上冠﹐嚙之。雞不勝其痛﹐跳躍委憊而敗。雞與蟋蟀斗﹐斷無不勝之理﹐而卒不勝者﹐智出於所備之外也。蟋蟀與雞鬥﹐斷無能勝之理﹐而卒能勝者﹐敵人﹝72﹞於所算之中也。居必勝之地﹐操必勝之術﹐又不輕於一斗﹐必乘懈而擊﹐此其所以勝歟。

35﹑松月山房松月山房﹐余課子弟處也﹐四圍皆小山層巒。山故多兔﹐弋獵所不到﹐見人亦不甚驚。嘗見一毚兔沿山嚙艸﹐忽有鷹暈然而下﹐抱兔去。兔身肥﹐鷹若不能舉飛﹐甚喫力。尋力竭﹐連兔共墜。時有牧童在側﹐見而往執。鷹欲遁﹐爪人兔深不易脫﹐童持竿斃之。及啟爪﹐兔負痛躍躍去﹐童僅獲鷹﹐持歸。鷹一見兔﹐卽貪心必得﹐遂不量力﹐至自喪命。是鷹不能害兔﹐適爲兔害﹔亦非兔之害鷹﹐乃鷹之自害也。兔可危﹐鷹更可危。寧爲兔﹐毋爲鷹﹗

36﹑司城堵公

司城堵公霽﹐家巨富。歲饑谷貴﹐門下司會計者請開倉出糶﹐公不應﹔請發粟賬﹝賑﹞﹐亦不應。閱數日﹐公命書報條云﹕借米一石﹐加六償還﹐親鄰互保﹐願者立券。人皆議公爲貪。至來年大熟﹐門下司會計者請券收債。公曰「當日已盡焚之矣。」司會計者因問去歲之舉何爲﹐公曰「我之爲此﹐所以杜壠斷之商也。」於是人人拜服。

37﹑余縣後江

余縣後江有泉生石壁上﹐山下之田皆仰此水灌漑。其泉眼正圓﹐大可徑尺﹐水噴出﹐離石壁三﹑五尺始落﹐若水多眼小勝其泄者然。土人謀所以泄之者﹐雇石匠駕長梯﹐鑿泉眼之四圍而擴大之﹐眼內故空洞水滿。及鑿去數寸﹐而水勢稍緩﹔再鑿﹐而水不甚流。計無所出﹐遂鑿泉眼直下。誰知愈鑿而水愈竭﹐尋涓滴不出矣。或曰﹕山陵之气﹐凝爲泉脈﹐開竅於石﹐气通泉出﹐乃自然之理﹐非人力所可施者﹔一經斧鑿﹐旣傷泉脈﹐復泄地气﹐所以立竭。是或一說。土人惟欲多得﹐故逞其智力﹐以冀償其所欲。究之一無所得﹐且並其本有者而亦失也。失而思得﹐悔已晚矣﹐又何如不求多得者之所得爲更多乎﹖貪之爲害類如此。

38﹑某令

某令﹐某科進士也。與幕友爲葉子戲﹐忽少牌一張﹐令謂坐中人所匿﹐徧搜各人身﹝73﹞﹐除帽解衣﹐俱無有。幕友不悅而散。閱十餘日﹐上憲行文查問云「細閱某案詳文﹐並無賭博情由﹐何來二萬紙牌一張﹖著明白詳覆。」方悟主賓酣博時﹐適簽押送詳文至﹐閱畢誤將牌夾詳文內封發﹐當時不覺也。因極力斡﹝74﹞旋﹐費去三千金﹐始寢其事。令曰「三千金𨿽失脫﹐樂得此牌明白。」合署傳爲笑談。以下事上﹐原宜敬謹﹐況屬公事﹐尢當畱心。嘗見署中因賭博誤事者多矣﹐三千金其小焉者也﹐可不戒哉﹗

39﹑菊不落瓣菊不落瓣﹐其性然也。世傳王介甫《詠菊》有「黃昏風雨過園林﹐吹得黃花滿地金」之句﹐蘇子瞻續之曰「秋花不比春花落﹐爲報詩人仔細吟。」因得罪介甫﹐謫子瞻黃州。菊惟黃州落瓣﹐子瞻見之﹐始大愧服。按《黃州誌》不載此事。又嘗考王介甫作《殘菊》詩曰「黃昏風雨打園林﹐殘菊飄零滿地金。」歐陽永叔見之﹐戲曰「秋花不比春花落﹐爲報詩人仔細看。」介甫問之﹐笑曰「歐陽九不學之過也﹐豈不聞《楚辭》云『夕餐秋菊之落英』﹖」按此﹐則又屬歐﹑王二公事﹐非子瞻事也。愚謂此或本﹝75﹞歐﹑王之事而附會於蘇﹐抑或本王﹑蘇之事而假托於歐﹐俱不必深辧。惟落菊之說﹐余嘗至黃﹐適值菊月﹐正欲一驗其落﹐遂停居月餘。其菊盛開之後﹐漸萎而枯﹐與別處皆同﹐惟單瓣紫菊偶落數瓣﹐始知黃州菊落之說不足信也。考《菊譜》後序云「花有落者﹐有不落者。其所云落者﹐蓋指單瓣而言。」是菊原有落﹑不落二種﹐不獨黃州爲然。據傳王﹑蘇之事﹐幾似黃州之菊﹝76﹞盡飄零滿地矣。竊嘗靜驗眾花﹕春花落瓣﹐秋花落朵﹔結實者落瓣﹐不結實者落朵﹔有須者落瓣﹐無須者落朵﹔瓣疏者落瓣﹐瓣密者落朵﹔香微﹝77﹞者落瓣﹐香甚者落朵﹔五出者落瓣﹐六出者落朵。此皆前人所未道及者﹐𨿽不盡然﹐其大槪總不出此﹐想亦秉气各異耳。

40﹑采消者采消﹝78﹞者﹐多在峻山石洞中。有廣姓某﹐少時采消爲業﹐後年近五旬﹐攀援不便﹐遂輟是業。嘗對餘言「昔在某洞尋消﹐持燈人﹐約半里﹐有石光潔﹐平鋪如牀﹐上堆米數升﹐精潔愈常米﹐姑餌勺許﹐香軟而甘﹐津生滿口﹐遂擷之。及出洞﹐乃白石子也﹐形正似米﹐而堅硬不可餌矣。」或曰﹕石胡成米﹖余曰﹕石燕﹑石蟹﹑石蛇﹑石蠶﹑石鰲﹐皆石所成。又道家有石芝圃﹐其形象芝﹐種類不一。石桂芝﹐根榦枝條皆石﹐有葉如橊﹐裊裊茂翠﹐開花似桂﹐微黃。又麥飯石﹐狀如握聚一團麥飯﹐有粒點﹐如豆如米。據此﹐則石成米不爲異也。或曰﹕石胡可食﹖余曰﹕不觀之石面乎﹖唐玄宗天寶三載﹐武威番禾縣石化爲面﹐貧民取食。宋眞宗祥符五年﹐慈州生石脂如面﹐可作餅餌。仁宗嘉佑七年三月﹐彭池地生面可食。哲宗元丰三年五月﹐靑州臨昫益都石皆化面﹐人取食之。石旣化面可食﹐則石成米亦自可食。或曰﹕何以在洞軟而可食﹐出洞則堅硬變爲石乎﹖余曰﹕此亦如珊瑚﹐居水中直而軟﹐見風日則曲而硬也。嘗考《仙經》云﹕神山五百年一開﹐石髓出﹐服之長生。王列入山﹐見石裂﹐得髓食之﹐因撮少許與稽康﹐化爲靑石。又《程氏遺書》﹕南中有人因采石石陷﹐壓閉石罅中﹐幸不死。饑甚﹐只取石膏食之﹐不知幾年。後采石者見此人﹐引之出﹐漸覺身硬﹐才見風便化爲石。合此數說﹐則石見風而硬﹐乃自然之理。石米生於深洞﹐純陰之气薰蒸而成﹐及見風日﹐陰气頓消﹐潤變爲燥﹐陽剛陰柔﹐气自使然。此卽飯在釜甑內則軟﹐出見風日則硬之意也。或曰﹕石米古所未聞﹐服之當有大益。余曰﹕《山海經》之「玉髓」﹐《仙經》之「玉屑」﹑「石芝」﹐𨿽云服之長生﹐皆渺茫不可憑。他如石英﹑雲母等類﹐方書俱載服法﹐竊以爲石之性悍﹐服之恐於臟腑不宜也。

注﹕﹝1﹞「茶」原作「荼」﹐據淸靑城子《亦復如是》攺。下文或同﹐不贅。﹝2﹞「且」原作「具」﹐據淸靑城子《亦復如是》攺。﹝3﹞「巨」原作「臣」﹐據淸靑城子《亦復如是》攺。﹝4﹞「時」原作「辰」﹐全書皆然﹐此乃越南書寫習慣﹐逕攺。下同﹐不贅。﹝5﹞「侍」原作「待」﹐據淸靑城子《亦復如是》攺。﹝6﹞「公」字原無﹐據下文與淸膏城子《亦復如是》加。﹝7﹞「中」原作「蓋」﹐據淸靑城子《亦復如是》攺。﹝8﹞「个」原作「介」﹐據淸靑城子《亦復如是》攺。﹝9﹞「余」原作「佘」﹐據淸靑城子《亦復如是》攺。下同﹐不贅。﹝10﹞「磺」原作「黃」﹐據淸靑城子《亦復如是》攺。下同﹐不贅。﹝11﹞「歟」原作「輿」﹐依文意攺。下同﹐不贅。﹝12﹞「上」下原衍一「上」字﹐據淸靑城子《亦復如是》刪。﹝13﹞「枝」原作「技」﹐據淸靑城子《亦復如是》攺。﹝14﹞「眈眈」原作「耽耽」﹐據淸靑城子《亦復如是》攺。﹝15﹞「禾」字原無﹐據淸靑城子《亦復如是》加。﹝16﹞「家」字原無﹐據淸靑城子《亦復如是》加。﹝17﹞此段七十四字﹐靑城子《亦復如是廖一軒》未見﹐《異聞雜錄》乃自《亦復如是》卷一﹝張子正蒙云﹞移抄而來。﹝18﹞「噴」字原無﹐據淸靑城子《亦復如是》加。﹝19﹞「灘」字原無﹐據淸靑城子《亦復如是》加。﹝20﹞「及飯訖﹐書已濕透﹐猶憶書爲上」十二字原無﹐據淸靑城子《亦復如是》加。﹝21﹞「云」原作「曰」﹐據淸靑城子《亦復如是》攺。﹝22﹞「乃」原作「气」﹐據淸靑城子《亦復如是》攺。﹝23﹞「波」原作「吸」﹐據淸靑城子《亦復如是》攺。﹝24﹞「黑」原作「墨」﹐據淸靑城子《亦復如是》攺。﹝25﹞「饈」原作「羞」﹐據上下文與淸靑城子﹛亦復如是》攺。﹝26﹞「何」字原無﹐據淸靑城子《亦復如是﹜加。﹝27﹞「第」原作「弟」依文意攺。﹝28﹞「年」字原無﹐據淸靑城子《亦復如是》加。﹝29﹞「時」字原無﹐據淸靑城子《亦復如是》加。﹝30﹞「第」原作「弟」﹐據淸靑城子《亦復如是》攺。﹝31﹞「旣」原作「卽」﹐據淸靑城子《亦復如是》攺。﹝32﹞「篇」原作「扁」﹐據淸靑城子《亦復如是》攺。﹝33﹞「今」字原無﹐據淸靑城子《亦復如是》加。﹝34﹞「對」字原無﹐據淸靑城子《亦復如是﹜加。﹝35﹞「聽」原作「咱」。全書皆然﹐此乃越南書寫習慣﹐逕攺。下同﹐不贅。﹝36﹞「膳」原作「善」﹐據淸靑城子《亦復如是﹜攺。﹝37﹞「小竹竿及雞毛﹑禾艸歸﹐以禾艸爲身﹐裹以五色紙」十九字原無﹐據淸靑城子《亦復如是》加。﹝38﹞「口」原作「日」﹐據淸靑城子《亦復如是》攺。﹝39﹞「來」字原無﹐據淸靑城子《亦復如是》加。﹝40﹞「言」字原無﹐據淸靑城子《亦復如是》加。﹝41﹞「買」原作「賣」﹐據淸靑城子《亦復如是》攺。﹝42﹞「人」下原衍一「皆」宇﹐據淸靑城子《亦復如是》刪。﹝43﹞「戒」原作「界」﹐據淸靑城子《亦復如是》攺。下同﹐不贅。﹝44﹞「擊」原作「系」﹐據下文與淸靑城子《亦復如是》攺。下同﹐不贅。﹝45﹞「比」原作「此」﹐據淸靑城子《亦復如是》攺。﹝46﹞「曰」字原無﹐據淸靑城子《亦復如是》加。﹝47﹞「間」原作「問」﹐據淸靑城子《亦復如是》攺。﹝48﹞「校」原作「較」﹐據上文與淸靑城子《亦復如是》攺。﹝49﹞「安」原作「縣」﹐據淸靑城子《亦復如是》攺。﹝50﹞「密」原作「蜜」﹐據淸靑城子《亦復如是》攺。﹝51﹞「樹」字原無﹐據淸靑城子《亦復如是》加。﹝52﹞「拔」原作「扳」﹐據淸靑城子《亦復如是》攺。﹝53﹞「棄」原作「葉」﹐據淸靑城子《亦復如是》攺。﹝54﹞「𨿽」下原衍一「𨿽」字﹐據淸靑城子《亦復如是》刪。﹝55﹞「甚」原作「其」﹐據淸靑城子《亦復如是》攺。﹝56﹞「爲達官」三字原無﹐據淸靑城子《亦復如是﹜加。﹝57﹞「慮」字原無﹐據淸靑城子《亦復如是﹜加。﹝58﹞「闃」原作「門」﹐據淸靑城子《亦復如是》攺。﹝59﹞「土」原作「上」﹐據淸靑城子《亦復如是》攺。﹝60﹞「近」字原無﹐據淸靑城子《亦復如是》加。﹝61﹞「婚」原作「昏」﹐據淸靑城子《亦復如是》攺。﹝62﹞「上」原作「土」﹐據淸靑城子《亦復如是》攺。﹝63﹞「﹝鐘﹞鍾」原作「鐘」﹐據淸靑城子《亦復如是》攺。﹝64﹞「忘」原作「忌」﹐據淸靑城子《亦復如是》攺。﹝65﹞「曰」字原無﹐據淸靑城子《亦復如是》加。﹝66﹞「虫」原作「蠱」﹐據淸靑城子《亦復如是》攺。﹝67﹞「壙」原作「塘」﹐據淸靑城子《亦復如是》攺。﹝68﹞「至第三日﹐豆已盡﹐腹饑不可忍﹐勉彊行。又二日」十八字原無﹐據淸靑城子《亦復如是》加。﹝69﹞「捨略髙大﹐叩之﹐一老人出。告以故﹐老人不答﹐徧視眾人﹐點」二十二字原無﹐據淸靑城子《亦復如是﹜加。﹝70﹞「久」原作「少」﹐據淸靑城子《亦復如是》攺。﹝71﹞「飯」原作「飲」﹐據淸靑城子《亦復如是》攺。﹝72﹞「入」原作「人」﹐據淸靑城子《亦復如是》攺。﹝73﹞「身」下原衍一「自」字﹐據淸靑城子《亦復如是》刪。﹝74﹞「斡」原作「幹」﹐據淸靑城子《亦復如是》攺。﹝75﹞「本」字原無﹐據下文輿淸靑城子《亦復如是》加。﹝76﹞「菊」字原無﹐據下文輿淸靑城子《亦復如是》加。﹝77﹞「香微」原作「微香」﹐據淸靑城子《亦復如是》攺。﹝78﹞「消」字下﹐原書注云「俗作硝」。

