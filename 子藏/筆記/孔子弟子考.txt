

孔子弟子考﹝淸﹞朱彜尊撰

﹝四庫全書集部別集類曝書亭集卷五十六﹞

序曰孔氏之徒三千人身通六藝者七十子其云三千不取盈於三千也其云七十不限止以七十也自孔子徒人法旣亡而文翁石室象在顯晦之間世儒據以考定弟子之籍惟史記之傳家語之解而已議配祀之典先橫七十之目於心胸慮溢七十二人之外於是論者紛綸以臆斷爲進退舉凡論語春秋傳禮記漫不知省或又於復姓者攺姓一字書之栗主自國學下至府州縣學皆然是尙得爲知禮也乎歸田之暇爰作孔子弟子考下及門人曁孟子弟子竊思杏壇設教必先長幼之序斯史記家語咸紀弟子之年玆先書三十二人而萊蕪侯無年歲次於衛公者依侍坐四子倫序書之不可以郕公先之也余從羣書采獲具列焉

魯秦子商字丕玆﹝家語作不慈史記作子丕﹞少孔子四歲唐開元二十七年追贈上洛伯宋大觀四年贈馮翊侯

按髙郵夏氏孔門弟子記略及闕裏廣志皆云商少孔子四十歲然秦子父堇父偪陽之役與叔梁紇俱以力聞宜與孔子生年相近今據家語舊聞曁史記索隠蘇氏古史文正之又宋大中祥符元年贈孔門弟子侯爵商未得與至大觀四年禮局上言遂補贈馮翊侯闕裏志誤以秦祖鄄城之封移之商非也

魯顏子無繇﹝家語少無字繇作由﹞字季路少孔子六歲唐追贈杞伯宋贈曲阜侯元進杞國公謚文裕

蒲大夫卞仲子由字子由﹝子亦作季﹞少孔子九歲唐追贈衛侯宋贈河內侯進衛公

魯南武曽子蒧﹝亦作點﹞字子晳唐追贈宿伯宋贈萊蕪侯

蔡漆雕子開字子若﹝史記作子開﹞少孔子十一歲習尙書唐追贈滕伯宋贈平輿侯

漢藝文志漆雕子十二篇

鄭康成曰魯人

按龜山楊氏先聖大訓以開爲憑恐誤

魯閔子損字子騫少孔子十五歲唐追贈費侯宋贈瑯琊公攺費公

按閔子少孔子十五歲史記家語文同小司馬索隠可證今本家語多訛作五十歲夏氏從之非也

魯冉子雍字仲弓少孔子二十九歲唐追贈薛侯宋贈下邳公攺薛公

按今本家語仲弓無年歲而史記索隠文有之

魯冉子求字子有﹝家語仲弓之宗族﹞少孔子二十九歲唐追贈徐侯宋贈彭城公攺徐公

魯商子瞿字子木少孔子二十九歲唐贈蒙伯宋贈須昌侯

齊梁子鱣﹝或作鯉﹞字叔魚少孔子二十九歲﹝家語作三十九歲﹞唐贈趙伯宋贈千乘侯

魯顏子回字子淵少孔子三十歲唐追贈兗國公宋因之元至順中贈復聖公

衛士師齊髙子柴字子羔﹝左傳作季羔檀弓韓非子作子臯﹞少孔子三十歲﹝家語作四十歲﹞唐贈共伯宋贈共城侯

鄭康成曰衛人

王應麟曰衛髙柴爲孔子弟子後居於魯

單父宰陳巫馬子施字子期﹝史記作旗﹞少孔子三十歲唐贈鄫伯宋贈東阿侯

鄭康成曰魯人

魯衛相衛端木子賜字子貢少孔子三十一歲唐贈黎侯宋贈黎陽公進黎公

魯有子若字子有﹝或作子若﹞少孔子三十三歲唐贈卞伯宋贈平陰侯

按小司馬據家語文云少三十三歲今本家語作三十六歲殆誤也

武城宰吳言子偃字子遊少孔子三十五歲﹝史記作四十五﹞唐贈吳侯宋贈丹陽公攺吳公﹝許愼說文偃作於象旌旗之遊字子遊﹞

魯樊子須字子遲少孔子三十六歲﹝家語作四十六﹞唐贈凡伯宋贈益都侯

鄭康成曰齊人

宋原子憲﹝檀弓稱仲憲﹞字子思少孔子三十六歲唐贈原伯宋贈任城侯

鄭康成曰魯人

魯大夫武城澹臺子滅明字子羽少孔子三十九歲唐贈江伯宋贈金鄕侯

單父宰魯宓子不齊字子賤少孔子三十九歲唐贈單伯宋贈單父侯

按史記索隠引家語云少孔子四十九歲而今本家語無九字索隠又引史記文三十而今本史記作四十流傳旣久均失其故矣

陳陳子亢﹝說文作伉﹞字子禽少孔子四十歲唐贈潁伯宋贈南頓侯

按班固古今人表其載孔門弟子甚略獨陳子三見一陳亢一陳子禽居中中一陳子亢居中下不得其解

魯公西子赤字子華少孔子四十二歲唐贈郜伯宋贈巨野侯

莒父宰衛卜子商字子夏少孔子四十四歲晚爲衛文侯師唐贈魏侯宋贈東阿公﹝或作河東公﹞攺魏公

鄭康成曰溫國人

南武城曽子參字子輿少孔子四十六歲初仕於莒其後齊迎以相楚迎以令尹晉迎以上卿唐開元中追贈郕伯宋大中祥符二年進郕侯政和元年攺贈武城侯咸淳三年進郕國西元至順中贈宗聖公

漢藝文志曽子十八篇

王應麟曰參與弟子公明儀樂正子春單居離曾元曾華之徒論述立身孝行之要天地萬物之理

魯顏子幸﹝通典作栁咸淳臨安志作韋或作辛﹞字子栁少孔子四十六歲唐贈蕃伯宋贈陽谷侯

陳顓孫子師字子張少孔子四十八歲唐贈陳伯宋贈宛丘侯攺陳公

魯冉子孺字子魯﹝或作曽﹞少孔子五十歲唐贈紀伯宋贈臨沂侯

蔡曹子卹字子循少孔子五十歲唐贈曹伯宋贈上蔡侯

魯伯子虔﹝家語作處﹞字子析﹝家語作晳﹞少孔子五十歲唐贈聊伯宋贈沐陽侯

按伯虔史記家語不著何地人考咸淳臨安志云是魯人宋思陵贊曰有虔子析全魯之彥當必有所本也聊伯志作駢伯

魯顏子髙﹝史記索隠雲家語名產今本家語作顏刻﹞字子驕少孔子五十歲唐贈瑯琊伯宋贈雷澤侯

魯叔仲子會字子期少孔子五十歲﹝魯嵈石壁畫像云﹞唐贈瑕丘伯宋贈博平侯

鄭康成曰晉人

楚公孫子龍字子石少孔子五十三歲唐贈黃伯宋贈枝江侯

按家語稱龍衛人然唐宋追封皆楚地蓋從北海鄭氏之說若爲堅白異同之論者乃趙人樂正子輿謂其行無師學無友非孔子弟子可知

右有年歲著於家語史記隸續者三十有一人並曾蒧共三十二人內顏淵年數王肅疑其錯誤

中都宰魯冉子耕字伯牛唐贈鄆侯宋贈東平侯攺鄆公

按聖門志闕裏廣志稱伯牛少孔子七歲不審何據

臨淄大夫魯宰子予字子我唐贈齊侯宋贈臨淄公攺齊公

魯﹝史記作齊﹞公冶子長﹝家語作萇﹞字子長唐贈莒伯宋贈髙宻侯

範寧曰名芝字子長

魯南宮子絳﹝或作韜﹞一名括﹝或作適﹞字子容唐贈郯伯宋贈襲丘侯攺汝陽侯

夏洪基曰南宮適之爲敬叔非也按史記南宮括字子容初未嘗云是孟僖子之子孟懿子之兄也而索隠注遽云是孟僖子之子仲孫閱論語集注亦云謚敬叔孟懿子之兄史無其文也可疑一也適見家語一名絳是適已有二名矣而左傳孟僖子云必屬說與何忌於夫子索隠又云仲孫閱是有二名天下豈有一人而四名者乎可疑二也孔子在魯族姓頗微而南宮敬叔公族元子遣從孔子時定已娶於彊家矣豈孔子得以兄子妻之可疑三也禮記檀弓載南宮敬叔反必載寶而朝孔子曰喪不如速貧之爲愈也若而人豈能抑權力而伸有徳謹言語而不廢於有道之邦邪愚以敬叔之與南宮適皎然二人矣

按史記南宮括字子容論語括作適家語南宮絳字子容鄭康成注檀弓稱南宮絳孟僖子之子南宮閱也字子容其妻孔子兄女又稱南宮敬叔魯孟僖子之子仲孫閱也左氏傳昭公七年孟僖子屬說與何忌於夫子使事之杜預注云說南宮敬叔僖子之子然則括也適也絳也說也閱也一子容而名有五也崇崇禎末髙郵夏弘基開元輯孔門弟子傳略以南宮絳適括字子容爲一人以仲孫說閱謚敬叔者爲一人至於說苑所載南宮邊子謂是適字之訛然漢書古今人表旣有南容又有南宮敬叔又有南宮邊子顏師古注於南容則雲南宮絳也於敬叔則名南宮適也是絳與適適與邊子均未可混而爲一矣

齊公晳子哀﹝家語作克﹞字季次﹝或作沈﹞唐贈郳伯宋贈北海侯

顧炎武曰汶上縣有漢衛尉卿衡方碑其文曰履該顏原兼修季由洪適以顏原爲顏淵原憲而都穆以季由卽季路與兼修義不協按公晳哀字季次不爲家臣太史公與原憲並稱一稱字一名名亦古文所嘗有也

陳公良子孺字子正唐贈東牟伯宋贈牟平侯

宋司馬子耕﹝家語耕上冇黎字﹞字子牛唐贈向﹝或作滕﹞伯宋贈楚丘侯攺睢陽侯

衛琴子牢字子開一字子張唐贈南陵侯宋贈頓丘侯攺贈陽平侯

家語有史記無

秦秦子祖字子南唐贈少梁伯﹝咸淳臨安志作沙梁﹞宋贈鄄城侯

衛奚容子蒧字子晳﹝一云字子楷﹞唐贈下邳伯宋贈濟陽侯

魯公祖子句玆字子之唐贈期思伯宋贈卽墨侯

衛亷子潔字子庸唐贈莒父伯宋大觀中補贈胙城侯

齊公西子輿如字子上唐贈重丘伯宋贈臨胊侯

宰﹝或作■﹝罒上干下﹞父子黒字子素唐贈乘丘伯宋大觀中補贈祁鄕侯

魯公西子蒧字子尙唐贈祝阿伯宋贈徐城侯

秦壤駟子赤字子徒﹝或作從﹞唐贈北衛伯宋贈上邽侯

魯冉子季字子產唐贈東平伯宋贈諸城侯

薛子邦字子從

鄭子國字子徒唐贈滎陽伯宋贈朐山侯

司馬貞曰家語薛邦字從史記作國而家語稱邦者蓋避漢祖諱而攺鄭與薛字訛也

按仲尼之徒名字間有同者旣有曾蒧亦有奚容蒧又有公西蒧旣有冉耕亦有司馬耕旣有宓不齊又有任不齊旣有公西赤亦有壤駟赤旣有卜商亦有秦商旣有原亢亦有陳亢旣有狄黒亦有宰父黒旣有冉孺亦有公良孺旣有秦祖亦有顏祖此名不嫌同也冉求字子有有若漆雕徒父亦字子有顏無繇字季路仲由亦字季路顓孫師字子張琴牢亦字子張巫馬施字子期叔仲會亦字子期公西蒧字子上公西輿如亦字子上秦非字子之公祖句玆亦字子之原憲字子思燕伋亦字子思曾蒧字子晳伯虔狄黒奚容蒧亦字子晳壤駟赤字子徒鄭國亦字子徒秦冉字子開琴牢亦字子開申績字子周公伯繚亦字子周榮旗字子祺縣成亦字子祺顏噲字子聲樂欬亦字子聲漆雕哆字子斂邽巽亦字子斂此字不嫌同也然則薛邦鄭國子徒子從安見其名字相類而並疑其姓氏之誤邪乃議祀典者封鄭而罷薛安見其必爲一人揆之於禮終有未安也

齊後﹝今本家語誤石﹞子處字子裏唐贈營丘伯宋大觀中補贈膠東侯

魯左人子郢字子行唐贈臨淄伯宋贈南華侯

衛狄子黒字子晳﹝家語作晳之﹞唐贈臨濟伯宋贈林慮侯

魯商子澤字子秀唐贈睢陽伯宋贈鄒平侯

楚任子不齊字子選唐贈任城伯宋贈當陽侯

魯榮子旗﹝家語作祈﹞字子祺﹝家語作子顏﹞唐贈雩婁伯宋贈厭次侯

魯顏子噲字子聲唐贈朱虛伯宋贈濟陰侯

原子亢﹝家語作忼或作桃﹞字子藉唐贈萊蕪伯宋贈樂平侯

晉﹝或作魯﹞公肩子定字子中唐贈新田伯宋大觀中補贈梁父侯

魯秦子非字子之唐贈汧陽伯宋贈華亭侯

漆雕子徒父﹝家語名從﹞字子文﹝或云字子友﹞唐贈須句伯宋贈髙苑侯

燕子伋﹝或作級﹞字子思唐贈漁陽伯宋贈汧源侯

魯公夏子守字子乘宋大觀中補贈巨平侯

按魏志有公夏浩或子乘之後

衛勾子井疆字子疆唐贈淇陽伯宋贈滏陽侯

齊少叔子乘字子車唐贈淳於伯宋贈博昌侯

按應劭風俗通云凡氏於字伯仲叔季是也氏有太叔仲叔則有少叔無足異者子車之姓家語史記諸書皆作步而廣韻注云孔子弟子有少叔乘系復姓今從之

石作子蜀字子明唐贈石邑伯宋贈成紀侯

魯邽子巽﹝史記索隠作邦巽文翁石室圖作國選家語巽亦作選﹞字子斂唐贈平陸伯宋贈髙堂侯

魯施子之常字子恆唐贈乘氏伯宋贈臨濮侯

魯申子續字子周﹝家語今本作績﹞

申子棠字周﹝史記今本作黨禮殿圖作儻﹞唐贈邵陵伯宋贈淄川侯

申子棖﹝論語﹞字子續﹝咸淳臨安志﹞唐贈魯伯﹝臨安志作阿伯﹞宋贈文登侯陸

徳明曰申棖鄭康成云蓋孔子弟子申續史記云申棠字周家語云申續字周也

司馬貞曰文翁圖所記有申棖申棠

王應麟曰史記申棠字周家語申續字周今史記以棠爲黨家語以續爲績傳寫之誤也後漢王政碑云有羔羊之絜無申棠之欲亦以棖爲棠則申棠申棖一人耳唐開元封申黨召陵伯又封申棖魯伯本朝祥符封棖文登侯又封黨淄川侯俱列從祀黨卽棠也一人而爲二人失於詳考陸氏釋文也史記索隠謂文翁圖有申棠申棖今所傳禮殿圖有申黨無申棖

按七十子顏氏居其八冉氏居其五秦氏居其四公西氏漆雕氏居其三商氏縣氏原氏居其二若申棖申棠文翁圖記並列開元祥符亦並追封鄭康成陸徳明疑爲一人則以續黨並字周也夫棠黨字義相近合之可耳而髙郵夏洪基彊以棠棖爲諧聲字亦近鑿且如公西蒧公西輿如同字子上未嘗不並祀何獨續與黨同字必當去其一乎竊謂唐宋議禮諸儒未爲不是有其舉之莫或廢也記有之矣

魯樂子欬﹝或作欣﹞字子聲唐贈昌平伯宋大觀中補贈建成侯

按春秋定公十二年費宰公山不狃率費人以襲魯孔子命申須句樂頎勒士眾下伐之費人北遂隳三都之城杜預注以二人爲魯大夫考樂欬家語作樂欣欣與頎偏旁相同疑頎卽是欣且文云孔子命之其爲弟子未可知也

魯顏子之僕字子叔唐贈東武伯宋贈冤句侯

魯孔子忠﹝或作弗﹞字子蔑孔子兄孟皮子唐贈汶陽伯宋贈鄆城侯

魯漆雕子哆字子斂唐贈武城伯宋贈濮陽侯

魯縣子成字子祺﹝今本家語作子橫﹞唐贈巨野伯宋贈武城侯

魯顏子相﹝史記作祖﹞字子襄唐贈臨邑伯宋大觀中補贈富陽侯

司馬貞曰家語無此人

按孟子昔者曽子謂子襄曰或是語顏子亦未可定

魯公伯子寮﹝論語作寮史記索隠作繚令本作僚又作遼或云卽申繚﹞字子周唐贈任伯宋贈壽張侯

馬融曰寮魯人弟子也

按公伯繚見史記弟子傳又見文翁禮殿圖必非無稽之言後儒以愬子路一事斷爲非聖人之徒然論語聖門六十人所記公是公非有過未嘗少隠卽宰我冉有陳亢過皆不免似未可以一眚而盡掩其生平也子長引孔子之言受業身通者七十有七人皆異能之士寮蓋其一矣而致堂胡氏因家語不列其名氏謂史記失之迨明程敏政乃建議謂是聖門之蟊螣請罷其祀嘉靖中行人司正薛侃復謂公伯寮及秦冉顏何皆不見於家語而傅會於史記請均去之愚謂家語史記周公禮殿圖傳聞異辭則有之若專信家語以史記爲傅會未免失之偏矣

鄡子單字子家唐贈銅鞮伯宋大觀中補贈聊城侯

史記禮殿圖有家語無

秦子冉字子開唐贈彭衙伯宋贈新息侯

史記禮殿圖有家語無

魯顏子何字子冉唐贈開陽伯宋贈堂邑侯

史記有家語無

按秦冉顏何二子於弘治元年少詹事程敏政請正祀典疑爲字畫相近之誤而罷其祀食自詡不舛於禮一洗前代相習之陋永爲百世可遵之典然生數千載之後安見二子必無其人釋曇積上言於周太祖曰孔子領徒三千達者七十有二升堂入室者莫過數人自余已外豈容斥逐彼釋氏之言尙然乃以臆見斥先賢之祀天資刻薄之言吾未信爲百世可遵也

廉子瑀

禮殿圖有家語史記無

魯孺子悲

按小戴禮雜記卹由之喪哀公使孺悲之孔子學士喪禮士喪禮於是乎書鄭康成注云士之喪禮已廢矣孔子以教孺悲國人乃復書而存之方愨注云喪禮將亡聖人不可以不書必待孺悲學之然後孔子書之者以明禮之不廢亦有所因也蓋孔門自子夏兼通六藝而外若子木之受易子開之習書子輿之述孝經子貢之問樂有若仲弓閔子騫言遊之撰論語而傳士喪禮者實孺悲之功也惟因論語記悲欲見而孔子以疾辭疑孔子拒之門墻之外不屑教誨當知始則辭疾終授以禮以親受禮於孔子之儒反不得與配食之列斯則祀典之闕矣

公罔子之裘

序子點

按二子從射矍相之圃孔子使揚觶而語見禮記射義射旣闕子路進曰由與二三子者之爲司馬何如孔子曰能用命矣則家語載之記首言孔子與門人習射於矍相之圃子路之云曰二三子是二子爲孔子弟子無疑也

仲孫子何忌僖子貜之子也卒謚懿子

按春秋左氏傳孟僖子將死召其大夫曰孔丘聖人之徒也臧孫紇有言曰聖人有明徳者若不當世其後必有達人今其將在孔丘乎我若獲後必屬說與何忌於孔子使事之而學禮焉故孟懿子與南宮敬叔師事仲尼據此緣僖子病不相禮故曰禮人之幹也無禮無以立乃屬二子事孔子學禮焉懿子問孝對曰無違蓋語以無違僖子學禮之命樊遲不知子告之以生事之以禮死葬之以禮祭之以禮捨禮無以教懿子也孔叢子又載懿子問書欽四鄰之義不可不附弟子之列云

仲孫子說﹝亦作閱﹞孟僖子之子懿子之弟居南宮又曰南宮敬叔

按世本仲生貜生南宮絳孔安國以南宮適卽敬叔魯大夫鄭康成注禮云敬叔魯孟僖子之子仲孫閱是也又雲南宮絳孟僖子之子南宮閱也字子容其妻孔子兄女陸徳明釋文雲南宮閱一名絳司馬貞史記索隠亦雲南宮括家語作南宮絳按其人是魯孟僖子之子仲孫閱也近髙郵夏洪基辧南宮適括絳字子容是一人仲孫閱說字敬叔是一人考春秋名號歸一圖仲孫卽閱南宮敬叔僖子之子孔子弟子也而不及括絳則夏說似屬可從昔孔子將適周敬叔言於昭公資車一乘馬二匹與敬叔俱至周問禮於老聃問樂於萇弘歷郊射之所考明堂之制察廟朝之度自周反魯弟子稍益進焉子曰自南宮敬叔之乘我車也而道加行是敬叔在弟子之列有功於聖門者矣今祀典配適而無閱不無可議焉

孔子璇

按嘉靖中張孚敬攺定祀典以秦冉顏何疑爲字畫之誤而罷其祀又以薛邦疑卽鄭國遂亦罷祀而並黜孔璇其說本於程敏政考秦冉開元中追封彭衙伯大中祥符間加封新息侯顏何開元中封開陽伯大中祥符間加封堂邑侯自唐迄明從祀已久所謂有其舉之莫或敢廢而孚敬廢之過矣家語孔璇叔仲會年相比俱執筆疊侍孔子孟武伯見孔子而問曰此二孺子之幼也於學豈能識於壯哉孔子曰然少成則天性也習摜若自然也惟因二子合傳故不復別標璇名今會旣得祀璇不應獨遺矣此則祀典之闕也

衛司寇惠叔蘭

按家語子遊嘗從孔子適衛與將軍子蘭相善使之受學於夫子司寇惠子之喪檀弓文也鄭司農注云惠子衛將軍文子彌牟之弟惠叔蘭也古今議弟子從祀者率本家語而孔璇惠叔蘭獨遺之不當補其闕乎又荀卿法行篇南郭惠子問於子貢曰夫子之門何其雜也子貢曰君子正身以俟欲來者不距欲去者不止且夫良醫之門多病人櫽括之側多枉木是以雜也楊倞注云夫子弟子未詳其姓名蓋居南郭因以爲號據此疑卽蘭也

魯太史左丘子明唐貞觀十三年詔與顏淵同從祀廟庭宋祥符中贈瑕丘伯政和中攺贈中都伯

葉夢得曰古有左氏左丘氏太史公稱左丘失明厥有國語今春秋傳作左氏而國語出左丘氏則不得爲一家文體亦自不同其非一家書明甚

按左氏爲孔子弟子主其說者眾矣謂孔子將修春秋與左丘明乘如周觀書於周史歸而修春秋之經丘明爲之傳者嚴彭祖也謂左丘明親見夫子好惡與聖人同者劉歆也謂仲尼與丘明觀魯史記有所褒貶口授弟子弟子退而異言丘明恐弟子各安其意以失其眞故論本事而作傳者班固也謂左氏傳理長至明至切至直至順長於二傳者賈逵也謂春秋諸家去孔子逺左氏傳出孔子壁中近得其實者王充也謂丘明之傳囊括古今表里人事者盧植也謂丘明受經於仲尼是爲素臣者杜預也謂孔子作春秋丘明子夏造膝親受者荀崧也謂丘明之傳釋孔氏之經子應乎母以膠投漆者孔穎達也謂丘明躬爲魯史受經於仲尼者劉知幾也謂左氏受經於仲尼博采諸家敍事尢備能令萬代之下見其本末比余傳功最髙者啖助也謂仲尼明周公之志而修經丘明受仲尼之經而爲傳者權徳輿也謂孔氏之門左氏富而不誣有以見聖賢之心者劉軻也謂丘明與聖人同時接其聞見參求其長左氏爲上者陳嶽也蓋自唐以前諸儒之論皆以丘明受業孔門故貞觀永徽中祀周公爲先聖孔子爲先師是時孔庭配食止顏淵左丘明二人褒崇之禮若此迨宋羣儒盡捨三傳說春秋久而論世者惑於趙匡之說則疑左氏在孔子之前惑於王安石之說則疑左氏生孔子之後眾口紛綸迄無定論遂使唐代特祀之先賢並不得與七十子之列然則漢晉以來經生之說均不足信邪竊以爲議禮者之失矣

又按司馬遷報任少卿書左丘失明厥有國語應劭風俗通丘姓魯左丘明之後然則左丘爲復姓甚明孔子作春秋明爲作傳春秋止獲麟傳乃詳書孔子卒孔子旣卒周氏以諱事神名終將諱之爲弟子者自當諱師之名此第稱左氏傳而不書左丘也

魯林子放唐贈淸河伯宋贈長山侯

按家語弟子解史記弟子傳均無林放姓名惟蜀禮殿圖有之

牧子皮

趙岐曰牧皮事孔子學者

按孟子與琴張曾晳並稱此必孔子之所與似不宜置之祀典之外

常子季

按莊子徳充符篇常季問於仲尼曰王駘兀者也從之遊者與夫子中分魯郭象注常季孔子弟子

魯大夫子服子何景伯

按漢魯峻石壁畫七十二子像有子服景伯唐劉懷玊作孔聖眞宗錄以子服景伯在七十七子之間

賓牟子賈

廣韻注漢復姓魯有賓牟賈

按樂記賓牟賈侍坐於孔子孔子與之言及樂賓牟賈起免席而請斯弟子之職也子曰居吾語女論語之命季路孝經之命子輿皆然孔子蓋以師道自居則賈在弟子之列明矣惟是孔子語弟子必呼其名而記稱之曰吾子豈記禮者去聖人之世稍後遂有此失乎

鞠子語

按晏子春秋景公上路寢聞哭聲曰吾若聞哭聲何爲者也梁丘據對曰魯孔丘之徒鞠語者也明於禮樂審於服喪其母死葬埋甚厚服喪三年哭泣甚哀公曰豈不可哉而色恱之孔叢子詰墨篇亦載其事蓋曾參閔損髙柴仲由孺悲而外又一孝子也

齊大夫顏子涿聚﹝或作濁鄒﹞

按呂覽云顏涿聚梁父之大盜也學於孔子爲天下名士以終其壽而史記孔子世家稱弟子三千身通六藝者七十有二人如顏濁鄒之徒受業者甚眾則𨿽不在七十子之列然不可謂非孔氏之徒矣

右家語弟子解七十六人又與叔孫會合傳有孔璇又別見者惠叔蘭共七十八人史記弟子傳七十七人別見孔子世家者有顏涿聚共七十八人蘇轍撰古史著錄七十九人家語有而史記無者琴牢薛邦申續陳亢縣亶也史記有而家語無者公伯寮鄭國申棠鄡單秦冉顏何也益以文翁禮殿之廉瑀林放魯峻石壁畫像之子服何禮雜記之孺悲射義之公罔之裘序點春秋左氏傳之仲孫何忌仲孫閱晏子之鞠語孟子之牧皮莊子之常季通計九十八人竊謂中有姓氏相近者不當以臆見去畱先師之庭宜槪應從祀他若論語之闕黨互鄕二童子魯峻石壁畫像之�子慮襄子孺襄子魯公子庶顏子思夫子髙韋續書品爲素王紀瑞制麒麟書之申姓名闕失又蘧伯玊孔子嚴事之友施存𨿽載陶弘景眞誥在三千人之數不與弟子之列不復著錄恐滋後學之惑也

又按孔門弟子籍漢藝文志有孔子徒人圖法二卷隋經籍志有鄭康成論語孔子弟子目錄一卷﹝唐藝文志作論語篇目弟子﹞惜俱失傳議禮者止以家語爲憑至斥史記爲附會若文翁禮殿圖置之不復參詳矣又會要通典祖庭廣記素王紀事孔門僉載闕裏志等編紀諸弟子連書姓名統不分析以致明南北雍闕裏廟曁海內外府州縣衛學從祀弟子率攺復姓爲一字姓沿其誤而不知今依廣韻注如奚容壤駟左人少叔石作左丘悉爲更正冀信古之君子有取焉

又按古今人表於孔子弟子居第二等者左丘明顏淵閔子騫冉伯牛仲弓居第三等者宰我子貢冉有季路子遊子夏曾子子張曽晳子賤南容公冶長公西華有若漆雕啟澹臺滅明樊遲巫馬期司馬牛子羔原憲顏路商瞿季次公良顏刻顏栁居第四等者孟懿子南宮敬叔公伯寮公肩子子石琴牢賓牟賈居第五等者顏燭雛陳亢林放申棖子服景伯

曝書亭集卷五十六

