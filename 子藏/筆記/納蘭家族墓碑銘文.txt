皇淸通議大夫一等侍衛佐領納蘭君墓志銘

內閣學士兼禮部侍郎教習庶吉士昆山徐乾學撰文經筵講官都察院左都禦史澤州陳廷敬篆蓋日講官起居注翰林院侍讀學士錢塘髙士奇書丹

嗚呼﹗始容若之喪而余哭慟也。今其棄余也數月矣﹐余每一念至﹐未嘗不悲來塡膺也。嗚呼﹗豈直師友之情乎哉。余閱世將老矣﹐從吾遊者亦眾矣﹐如容若之天姿之純粹﹑識見之髙明﹑學問之淹通﹑才力之彊敏﹐殆未有過之者也。天不假之年﹐余固抱喪予之痛﹐而聞其喪者﹐識與不識皆哀而出涕也﹐又何以得此於人哉﹗太傅公失其愛子﹐至今每退朝﹐望子捨必哭﹐哭已﹐皇皇焉如冀其復者﹐亦豈尋常父子之情也。至尊每爲太傅勸節哀﹐太傅愈益悲不自勝。余間過相慰則執余手而泣曰﹕惟君知我子﹐惠邀君言以掩諸幽﹐使我子𨿽死猶生也。余奚忍以不文爲辭。顧余之知容若﹐自壬子秋榜後始﹐迄今十三四年耳。後容若入侍中﹐禁廷嚴密﹐其言論梗槪有非外臣所得而知者。太傅屬痛悼未能殫述﹐則是余之所得而言者﹐其於容若之生平又不過什之二三而已。嗚呼﹗是重可悲也。容若﹐姓納蘭氏﹐初名成徳﹐後避東宮嫌名﹐攺曰性徳。年十七補諸生﹐貢入太學。余弟立齋爲祭酒﹐深器重之﹐謂余曰﹕司馬公賢子非常人也。明年﹐舉順天鄕試﹐余忝主司﹐宴於京兆府﹐偕諸舉人靑袍拜堂下﹐舉止閒雅。越三日﹐謁余邸捨﹐談經史源委及文體正變﹐老師宿儒有所不及。明年會試中式將廷對﹐患寒疾﹐太傅曰﹕吾子年少﹐其少俟之。於是益肆力經濟之學﹐熟讀通鑑及古人文辭﹐三年而學大成。歲丙辰應殿試﹐條對凱切﹐書法遒逸﹐讀卷執事各官咸嘆異焉。名在二甲賜進士出身。閉門埽軌﹐蕭然若寒素﹐客或詣者輒避匿。擁書數千卷﹐彈琴詠詩自娛悅而已。未幾﹐太傅入秉鈞﹐容若選授三等侍衛﹐出入扈從﹐服勞惟謹﹐上眷注異於他侍衛。久之﹐晉二等﹐尋晉一等。上之幸海子﹑沙河﹑西山﹑湯泉及畿輔﹑五臺﹑口外﹑盛京﹑烏刺及登東岱﹑幸闕裏﹑省江南﹐未嘗不從。先後賜金牌﹑彩緞﹑上尊禦饌﹑袍帽﹑鞍馬﹑弧矢﹑字帖﹑佩刀﹑香扇之屬甚夥。是歲萬壽節﹐上親書唐賈至《早期》七言律賜之。月餘﹐令賦《乾淸門應制詩》﹐譯禦制《松賦》﹐皆稱旨﹐於是外庭僉言﹐上知其有文武才﹐非久且遷擢矣。嗚呼﹐孰意其七日不汗死耶﹗容若旣得疾﹐上使中官侍衛及禦醫日數輩絡繹至第診治。於是上將出關避暑﹐命以疾增減報﹐日再三﹐疾亟﹐親處方藥賜之﹐未及進而歿﹐上爲之震悼﹐中使賜奠﹐卹典有加焉。容若嘗奉使覘梭龍諸羌﹐其歿後旬日﹐適諸羌輸款﹐上於行在遣官使拊其幾筵哭而告之﹐以其嘗有勞於是役也。於此亦足以知上所以屬任之者非一日矣。嗚呼﹐容若之當官任職﹐其事可得而紀者﹐止於是矣。余滋以其孝友忠順之性﹐殷勤固結﹐書所不能盡之言﹐言所不能傳之意﹐𨿽若可仿佛其一二而終莫能而悉也爲可惜也。容若性至孝﹐太傅嘗偶恙﹐日侍左右﹐衣不解帶﹐顏色黝黑﹐及愈乃復初。太傅人加餐輒色喜﹐以告所親。友愛幼弟﹐弟或出﹐必遣親近傔僕護之﹐反必往視﹐以爲常。其在上前﹐進反曲折有常度。性耐勞苦﹐嚴寒執熱﹐直廬頓次﹐不敢乞休沐自逸﹐類非綺襦紈者所能堪也。自幼聰敏﹐讀書一再過卽不忘。善爲詩﹐在童子已句出驚人﹐久之益工﹐得開元﹑大歷間丰格。尢喜爲詞﹐自唐﹑五代以來諸名家詞皆有選本﹐以洪武韻攺並聯屬名《詞韻正略》。所著《側帽集》後更名《飲水集》者﹐皆詞也。好觀北宋之作﹐不喜南渡諸家﹐而淸新秀雋﹐自然超逸﹐海內名爲詞者皆歸之﹐他論著尙多。其書法摹褚河南﹐臨本禊帖﹐間出入於黃庭內景經。當入對殿廷﹐數千言立就﹐點畫落紙無一筆非古人者。薦紳以不得上第入詞館爲容若嘆息﹐及被恩命引而置之珥貂之行﹐而後知上之所以造就之者﹐別有在也。容若數歲卽善騎射﹐自在環衛益便習﹐發無不中﹐其扈蹕時﹐氈帳內雕弓書卷﹐錯雜左右﹐日則校獵﹐夜必讀書﹐書聲與他人鼾聲相和。間以意制器﹐多巧倕所不能。於書畫評鑑最精。其料事屢中﹐不肯輕與人謀﹐謀必竭其肺腑。嘗讀趙松雪自寫照詩有感﹐卽繪小像仿其衣冠﹐坐客或期許過當﹐弗應也。余謂之曰﹕爾何酷類王逸少﹖容若心獨喜。所論古時人物﹐嘗言王茂弘闌闍闌闍﹐心術難問﹔婁師徳唾面自漧﹐大無廉恥﹐其識見多此類。間嘗與之言往聖昔賢修身立行及於民物之大端﹐前代興亡理亂所在﹐未嘗不慨然以思。讀書至古今家國之故﹐憂危明盛﹐持盈守謙﹑格人先正之遺戒﹐有動於中未嘗不形於色也。嗚呼﹐豈非大雅之所謂亦世克生者耶﹔而竟止於斯也。夫豈徒吾黨之不幸哉﹗君之先世有葉赫之地﹐自明初內附中國﹐諱星根達爾漢﹐君始祖也﹐六傳至諱楊吉努﹐君髙祖考也。有子三人﹐第三子諱金臺什﹐君曾祖考也。女弟爲太祖髙皇帝後﹐生太宗文皇帝。太祖髙皇帝舉大事而葉赫爲明外捍﹐數遣使諭﹐不聽﹐因加兵克葉赫﹐金臺什死焉。卒以舊恩存其世祀。其次子卽今太傅公之考﹐諱倪迓韓﹐君祖考也。君太傅之長子﹐母覺羅氏﹐一品夫人。淵源令緒﹐本崇積厚﹐發聞滋大﹐若不可圉。配盧氏﹐兩廣總督兵部尙書都察院右副都禦史興祖之女﹐贈淑人﹐先君卒﹔繼室官氏﹐光祿大夫少保一等公朴爾普女﹐封淑人﹔男子子二人﹐福哥﹑永壽﹐遺腹子一人﹔女子子一人﹐皆幼。君生於順治十一年十二月戊辰﹐卒於康熙二十四年五月已丑﹐年三十有一。君所交遊皆一時雋異於世所稱落落難合者﹐若無錫嚴繩孫﹑顧貞觀﹑秦松齡﹑秀水朱彜尊﹐慈溪姜宸英尢所契厚﹐吳江吳兆騫久徙絕塞﹐君聞其才﹐力贖而還之。坎坷失職之士走京師﹐生館死殯﹐於貲財無所計惜﹐以故君之喪﹐哭之者皆出涕﹐爲挽辭者數十百人﹐有生平未識面者。其於余綢繆篤摯﹐數年之中﹐殆日以余之休戚爲休戚也﹐故余之痛尢深﹐旣爲詩以器之﹐應太傅之命而又爲之銘。銘曰﹕天實生才﹐蘊崇胚胎﹐將象賢而奕世也而靳與之年﹐謂之何哉。使功緒不顯於旗常﹑徳澤不究於黎庶﹐豈其有物焉爲之災﹐惟其所樹立亦足以不死矣﹐亦又奚哀﹗

皇淸納臘室盧氏墓志銘

賜進士出身候補內閣中書舍人平湖葉舒崇撰

夫人盧氏﹐奉天人﹐其先永平人也。毓瑞醫閭﹐形勝桃花之島﹐溯源營室﹐家聲孤竹之城。父興祖﹐總督兩廣﹑兵部右侍郎﹑都察院右副都禦史。樹節五羊﹑申威百粵﹐珠江波靜﹐冠賜髙蟬﹐銅柱勛崇﹐門施行馬。傳惟禮義﹐城南韋杜之家﹔訓有詩書﹐江右潘楊之族。夫人生而婉孌﹐性本端莊﹐貞气天情﹐恭容禮典。明璫珮月﹐卽如淑女之章﹔曉鏡臨春﹐自有夫人之法。幼承母訓﹐嫻彼七襄﹔長讀父書﹐佐其四徳。髙門妙揀﹐首聞敬仲之占﹔快婿難求﹐獨坦右軍之腹。年十八﹐歸餘同年生成徳﹐姓納臘氏﹐字容若。烏衣門巷﹐百兩迎歸﹔龍藻文章﹐三星並詠。夫人職首供甘﹐義均主鬯﹐二南蘋藻﹐無愧公宮﹔三日羹湯﹐便諳姑性。人稱克孝﹐鄭袤之壺攸彰﹔敬必如賓﹐冀缺之型不墜。宜爾家室﹐箴盥惟儀﹐浣我衣裳﹐紘綖是務。洵無訾於中饋﹐自不忝於大家。無何玉號麒麟﹐生由天上﹔因之調分凰鳳﹐響絕人間。霜露忽侵﹐年齡不永。非無仙酒﹐誰傳延壽之杯﹔欲覓神香﹐竟乏返魂之術。嗚呼哀哉﹗康熙十六年五月三十日卒﹐春秋二十有一。生一子海亮。容若身居華閥﹐達類前修﹐靑眼難期﹐紅塵置合﹔夫人境非挽鹿﹐自契同心﹐遇辟遊魚﹐豈殊比目。抗情塵表﹐則視有浮雲﹔撫操閨中﹐則志存流水。於其沒也﹐悼亡之吟不少﹐知己之恨尢深。今以十七年七月二十八日葬於玉河皂莢屯之祖塋。木有相思﹐似類杜原之兆﹔石曾作鏡﹐何年華表之歸。睹雲气而俳徊﹐悵神光之離合。嗚呼哀哉﹗銘曰﹕

江名鴨綠﹐塞號盧龍。桃花春漲﹐楡葉秋叢。靈鐘勝地﹐祥毓女宗。髙門冠冕﹐無族鼎鐘。羊城建節﹐麟閣敉功。誕生令淑﹐秀外惠中。華標彩蕣﹐茂映赬桐。曰嬪君子﹐夭矯猶龍。綸扉聞禮﹐學海耽躬。同心黽勉﹐有婉其容。柔性仰事﹐怡聲外恭。移卣奉禦﹐執匜敬共。蘋蘩精白﹐刀尺女紅。鴛機支石﹐蠶月提籠。孝思不匱﹐儉徳可風。閨房知己﹐琴瑟嘉通。產同瑜珥﹐兆類羆熊。乃膺沈痼﹐彌月告凶。翠屏晝冷﹐畫翟晨空。鳳蕭聲杳﹐鸞鏡塵封。哀旄路轉﹐挽曲塗窮。荒原漠漠﹐雨峽蒙蒙。千秋黃壤﹐百世靑松。

皇淸誥授光祿大夫議政內大臣前太子太師禮部尙書武英殿大學士明公﹣﹣﹣﹣墓志銘

賜進士及第經筵講官戶部尙書加六級華亭門年眷侄王鴻緒頓首拜撰文賜進士出身日講官起居注詹事府少詹事兼翰林院侍講學士加一級溧陽門人史夔頓首拜書丹賜進士及第經筵講官內閣學士兼禮部侍郎徳淸門人蔡升元頓首拜篆蓋康熙四十七年四月十七日﹐內大臣故相國明公薨於第。上命大臣侍衛蒞喪﹑奠茶酒﹐爲定期殯郊外﹐命皇長子直郡王﹑皇三子誠貝勒送至殯所﹐本旗內大臣侍衛咸赴哭焉。禮部以卹典請﹐詔賜祭葬如制。初﹐公病足不能朝﹐養疾園中﹐敕賜名醫上藥﹑天廚珍味相望於道﹐中貴人頻至榻前問安否﹐諭公子學士揆敍視病增減之勢﹑眠食之節﹐不時詣苑闥以聞。得稍瘳﹐上輒喜﹐動顏色﹔久之治弗效﹐命學士奉公歸第。擢學士爲工部侍郎﹐仍掌翰林院事﹐俾目見其遷陟。又賜公天廏馬四匹﹑帑金二千兩。及薨﹐軫悼有加﹐蓋上之眷公者如是。冬十月旬有三日﹐孤侍郎葬公於昌平州皂莢屯之新阡而請銘於余。謹據學士孫君致彌所錄者﹐並考公世族官位與其生平大節﹐合而志於其墓。公諱珠﹐其先出於海西﹐遠有代序。始祖星根達爾漢﹐滅扈倫國﹐據其納蘭部﹐因氏焉。遷業赫河之濱﹐爲業赫國王。四傳至諱太杵者﹐公髙祖也﹔曾祖諱楊家努﹐祖諱金太石﹐考諱倪迓漢。自星根達爾漢至金太石﹐世爲國王﹐居開原北關﹐事具《明史》。金太石有女弟﹐作嬪太祖髙皇帝﹐是爲髙皇后﹐實生太宗文皇帝。髙皇帝初受命﹐以兵收北關﹐於是業赫國諸子皆仁皇朝﹐其國之所由廢﹐備載本朝《實錄》。公考倪迓漢﹐金太石中子也﹐以佐領累贈光祿大夫﹔妣墨爾齊氏﹐累贈一品夫人。子男四人﹕伯鄭奎﹐官至資政大夫﹐仲﹑季俱夭﹐公其叔也﹐幼而穎異。六歲母夫人卒﹐十二歲光祿公卒﹐爲資政公所撫﹐以孝友聞。年十七﹐世祖章皇帝器重之﹐授鑾儀衛云麾使﹐卽已典章奏參機密矣。今上登極﹐攺內務府郎中﹐充總管﹐遷內弘文院學士﹐擢刑部尙書﹐歷都察院左都禦史﹑兵部尙書兼佐領﹑吏部尙書﹐拜武英殿大學士兼禮部尙書﹐加太子太傅晉太子太師﹐充太宗文皇帝《實錄》總裁﹑經筵講官﹐特授議政內大臣﹐立朝凡五十有八年﹐居內閣十有三年。公爲人警敏善斷﹐事無大小﹐洞見本末﹐措置規畫﹐纖悉中窾要。人有詣公論事者﹐不待詞畢而心所欲吐立已酬答﹐一經見終身不忘﹐事隔數千里外若決於目前﹐其才蓋稟於天也。而又博覽古籍﹑曉暢朝典﹐捐細故﹐惇大體﹐羽翼善類﹐將掖寒士﹐卓然有古大臣風。計自開國以來﹐大經大法﹑兵農錢谷﹑禮樂政刑﹐著爲令甲垂示後祀者﹐如《大淸會典》《大淸律》《賦役全書》《滿漢品級考》《八旗綠旗兵制》《吏禮二部銓選取士法》﹐由公裁定者居多。其生平嘉言善行﹐美不勝書﹐而最不可泯沒者數大事﹐其在兵部也。撤藩議起時﹐平南王尙可喜奏請回籍﹐上以其章示廷臣﹐多謂不可撤﹐公抗言宜從其請。上念三藩俱握重兵﹐撤之變速而禍小﹐不撤則變遲而禍大﹐遂決意撤之。三藩者﹐平西﹑靖南及平南而三也。平西爲吳三桂﹐靖南爲耿精忠﹐詔令還京俱次第反。上大發兵討之﹐首尾數年﹐以次誅滅﹐天下由此大定。當是時﹐上獨斷於心而贊其議者﹐公等四三人而已。韓愈之論平淮西也﹐曰凡此蔡功﹐惟斷乃成﹐其推原夫功之所由成也﹐曰一二臣不爲無助。其所謂一二臣者﹐殆如今之公等是。上旣以公之議同﹐器公甚﹐未幾由太宰入政府。逆臣方跳梁﹐軍事旁午﹐聖天子廟算宏遠﹐推授閫外﹐戰勝攻取﹐不爽毫髮。公密勿左右﹐當有祕計奇策深契上心者﹐而公謹默不自言﹐人亦莫能知也。兵部議福建提督萬正色﹑總督吳興祚報軍政失實﹐請令覆奏﹐嚴核之。上以問閣臣﹐公對曰﹕封疆大臣有功必覆奏﹐恐將士解體﹐部議不可用﹐上然之。將軍施瑯議剿臺灣﹐總督姚啟聖欲與俱﹐令議政王等集議上﹐公進曰﹕一人專兵﹐其志得行﹐督提並將﹐彼此掣肘﹐懼無功。上遂專任施瑯﹐臺灣以平。公之善處大事多類此。都禦史魏象樞薦起髙珩爲刑部侍郎﹐及上前奏事不能舉其詞﹐珩請黜﹐象樞且得罪。公奏珩年老多忘﹐無他過。珩以老善去﹐而象樞獲免。上嘗論諸巡撫﹐稱金世徳稱職﹐因問公曰﹕於成龍若何﹖公對曰﹕成龍至淸﹐其盡職乃與世徳等。成龍山西人﹐是時撫直隸﹐後擢兩江總督﹐與象樞並爲名臣。將軍趙良棟破滇有功﹐公巡西邊歸﹐具以良棟所自言白於上﹐久之良棟入奏事﹐疑公不爲言﹐上諭閣臣批良棟章曉示之﹐良棟始悟。公之保持善類﹑薦賢爲國多類此。滿洲大臣佐領家有喪﹐其所轄職官持服﹐視奴僕等﹐有怠慢不至刑以死者。公言屬吏﹑家僕不可一視有旨職官免持服﹐著爲例。有於蒙古界盜禦廠牛者﹐法當死。上問所盜非民牛﹐其可寬乎﹖公言﹕蒙古無城郭房舍﹐故法嚴。此盜官牛者若以特旨貸之﹐乃法外之仁﹐不爲例其可。上曰然﹐免死勿爲例。兵部言各旗所理訐訟之事﹐宜立限結案。上以問閣臣﹐公對曰﹕各旗用人﹐都統﹑副都統職也﹐有除補﹐擇健且能者則眾心服﹐今未能盡然﹐故多訟。一人訐告﹐研鞫費旬日﹐兩人卽倍之﹐延緩不能結乃坐此﹐宜責其除補之日﹐愼選送兵部﹐或有訐告﹐令部臣治之。上曰然﹐如此則獘端絕矣。公論事曲當且得﹐大體多類此。福建布政張仲舉﹐請禦書宋儒六子祠額。上問公云何。公對曰﹕程顥等皆前代大儒﹐闡明聖學﹐宜賜禦筆垂永久。上從之﹐於是周﹑程﹑張﹑邵﹑朱六子之祠﹐皆禦書「學達性天」扁額。其後﹐四方名儒﹑忠烈之士多得禦書祠額﹐自此始也。公通知古今﹐每當禦門聽政﹐奏對明朗﹐悉協理義﹐上輒稱善。嘗以手敕賜公曰「卿才能素著﹐持管絲綸重地﹐贊理機務﹐因卿夙稽典史﹐曉鬯古今責難陳善之理﹐《文獻通考》等書皆致君澤民﹐至道所系﹐特以賜卿﹐退食之暇﹐可時觀閱﹐以副朕虛懷求治之意。」蓋上之信公者深而望公者至﹐君臣交泰﹐共臻治平。聖天子獨攬乾綱﹐意諭色授﹐公卿大臣奉職循理﹐夙夜弗遑。公當軸處中﹐矢之以忠誠﹐將之以敬愼﹐才智盡斂﹐功名不居﹐從容贊襄於廟堂之上而天下熙然太和﹐謂非明良遭遇之盛歟。然柄用日久﹐間有忌之者﹐於是人言緣以起。某禦史以河工事論總河靳輔﹐因侵公。賴上明聖﹐知有黨扃﹐不之問﹐而攺公議政大臣。其後﹐上數南巡江淮﹐靳輔功大著﹐而禦史早以他事敗去﹐久之復起﹐卒以不職喪其名云。公爲議政大臣時﹐厄魯特跳梁西陲﹐數爲患﹐天子赫然怒﹐急圖殄滅之﹐命公巡察邊情﹐賑濟屬部。公經營絕漠﹐得其要領﹐及上自將三徵出塞﹐公皆在軍中﹐其他巡幸所至未嘗不從。厥後﹐公春秋髙﹐上或時邁方嶽﹐畱公京師﹐有大政事建白誠邸參議。上嘗宴間念及祖宗朝勛舊功績﹐輒召公談論至移日﹐𨿽予告倚毗彌重﹐前後恩賚不可勝紀﹐而鵝黃帶﹑元狐帽﹑墨貂袍之賜尢爲異數﹔禦書堂額﹑大幅手卷﹑冊頁﹑金扇以數十計﹐在廷罕有匹者。公揚歷中外﹐皆處股肱心膂之任﹐不矜威權﹐刻意謹毖﹐其生平所獻納薦達者﹐𨿽親子弟莫得聞。至待人接物﹐抑然自下﹐豈弟樂易﹐好施予﹐尢喜寒士。嚴繩孫﹑朱彜尊﹑姜宸英﹑唐孫華之屬﹐時延於家﹐多致顯名於朝﹔吳兆騫戌關東﹐贖以歸﹐厚賙給之﹐士類多誦義者。公生於天聰九年十月十日﹐卒年七十有四。夫人覺羅氏﹐誥封一品夫人﹐實太祖髙皇帝嫡孫女﹑英王正妃第五女﹐先公薨。子男三人﹕長性徳﹐康熙十五年進士﹑一等侍衛﹐先公卒﹔次揆敍﹐工部右侍郎管翰林院學士事﹐卽屬余銘者也﹐甚賢﹐工詩文﹔次揆方﹐尙康親王女郡主﹐封和碩額駙﹐先公卒。女三人﹕長適一等伯李天保﹔次適哆羅貝勒延壽﹔次先卒。孫五人﹕長福哥﹑早卒﹔次富爾惇﹐康熙三十九年進士﹔次福森﹐皆性徳出﹔次永壽﹐次永福﹐皆揆方出。孫女四人﹕長適翰林院侍講髙其倬﹐次適翰林院侍講學士年羹堯﹐次適馬喀納﹐皆先卒﹐次未字﹐皆性徳出。曾孫一人孝哥﹐福哥出。銘曰﹕厥初靡詳﹐七傳世王。有嬀育姜﹐緣文母以昌。領軍燾後﹐我公誕受。在先帝左右﹐左宜右有。今皇選能﹐越階以升。六卿三陟﹐洎於延登。天子聖神﹐伐叛耆武。中樞贊謀﹐曰可指取。三逆旣平﹐天子之功。四方輯寧﹐朝堂雍容。君明臣良﹐民安物阜。秉國之成﹐典法是守。引者孰賢﹐庸者孰才。古有箴言﹐造膝詭辭。方居臺司﹐常執謙退。比謝鼎軸﹐仍參大議。黃髮壽耆﹐邦之典型。奕世載徳﹐爲光帝廷。臣忠罔渝﹐主恩勿替。生榮死哀﹐加禮逾制。人臣咸若﹐時惟國家之庥。謹述大者﹐以鑱諸幽。

明珠及妻覺羅氏誥封碑

奉天承運皇帝制曰﹐翼亮天工﹐象協三臺之列﹔弘敷帝載﹐位居庶職之先。惟懋丕績以酬恩﹐乃沛新綸而錫爵。爾太子太傅﹑武英殿大學士兼禮部尙書佐領加一級明珠﹐鳳閣淸才﹐鸞臺雅望﹐典章練達﹐服勤匪懈﹐於寅恭器識﹐淵凝顧問﹐時資於靖獻﹐屬在論思之地﹐參機務之殷繁﹐每抒欽翼之忱﹐佐經猷於密勿﹐崇階早陟﹐載晉公孤弘獎﹐申嘉庸昭宏渥。玆以覃恩﹐特授爾階光祿大夫﹐錫之誥命。於戲﹐啟乃心以沃朕心﹐尙嘉謨之時﹐告愼厥位以風﹐有位期庶績之咸熙﹐永劭休聲祗膺榮命。初任云麾使﹐二任郎中﹐三任內務府總管﹐四任內弘文院學士﹐五任加一級﹐六任刑部尙書﹐七任都察院左都禦史﹐八任都察院左都禦史經筵講官﹐九任經筵講官兵部尙書﹐十任經筵講官兵部尙書佐領﹐十一任經筵講官吏部尙書佐領﹐十二任加一級﹐十三任武英殿大學士兼禮部尙書佐領加一級﹐十四任今職。制曰﹐職在鈞衡元宰﹐樹中朝之望﹐宜其家室﹐良臣資內助之賢﹐式播徽音﹐茂膺寵錫。爾太子太傅武英殿大學士兼禮部尙書佐領加一級明珠妻覺羅氏﹐柔嘉維則﹐淑愼其儀﹐言采蘋蘩﹐主饋佐和羹之節﹐克勤絲枲﹔相夫成補衮之勛。配令徳於臺司﹐表休聲於壺則。崇褒用逮﹐懿軌斯揚﹐玆以覃恩封爾爲一品夫人。於戲﹗象服是宜﹐聿著溫恭之範﹔龍章載賁﹐弘敷雍肅之風。祇服榮恩﹐益光令善。康熙二十三年九月二十四日

皇淸誥封太子太師武英殿大學士兼禮部尙書相國納蘭公元配一品夫人﹣﹣﹣﹣覺羅氏墓志銘

禮部儀制淸吏司主事唐孫華拜撰日講官起居注翰林院侍讀陳元龍拜篆兵部督捕右理事官胡會恩拜書

夫人覺羅氏﹐太祖髙皇帝之嫡孫女﹑英王之嫡出第五女也。我國家起自漠北﹐鐘白山黑水之祥。宗室諸王﹐類皆魁異雄傑﹐龍驤鳳舉﹐應運掘興﹐有大勛於社稷。而公族藩邸之女﹐亦多孕靈毓秀﹐聰睿明達﹐體性自然﹐得之天稟。如夫人者﹐蓋坤元之上徳而閨閣之異人也。夫人幼孤﹐婉娩端淑﹐不教而成。及笄囗配以相國公﹐才優而種貴﹐遂選尙焉。當夫人之於歸也﹐相國初登仕路﹐夫人削衣貶食﹐庀治家政﹐使相國無內顧憂﹐得以並心一意宣力王事﹐及其受主知躋大位。相國忠誠幹濟﹐勤勞於外﹔夫人則綜核明察﹐操持於內。至三逆亂起﹐相國方管中樞﹐調度軍旅﹐傳宣詔命﹐日在禁闥﹐晨而入或夜分乃歸﹐衣不解帶者累月﹐投囗囗閨之警一夕數至﹐則推枕而起﹐籌畫機宜﹐應時立斷。夫人於是時傳敕左右﹐囗囗門關嚴扃命幹輒擊柝者﹐巡警毋怠﹐蓋亦中夜屏營﹐中旦而不寐也。及逆囗囗囗﹐相國以勛勞囗囗﹐囗囗政府。囗時﹐相國佐天子以協和萬邦﹐允釐庶政。夫人佐相國以綢繆囗庭﹐約束傔從﹐如燻篪之相和而桴鼓之相應也。海內承平﹐四方無事﹐相國乃於西郊之外﹐暢春園之後﹐誅茆結廬﹐爲自怡之園﹐壘石鑿沼﹐蒔花種樹﹐巖壑幽美。皇上於春秋佳日﹐時遊暢春園﹐相國與夫人輒徙家屋園中﹐花晨月夕﹐泛舟中流﹐漣漪囗生﹐綠竹囗發。是時相國與夫人皆已五十有餘矣。始憂勤而終安樂﹐固其時也。上常臨幸﹐相國率二子伏迎道旁﹐夫人亦迎於門內﹐上每溫言慰勞﹐諭令囗閣﹐辭色藹然﹐略如家人之禮。以夫人託體天家﹐宗支至囗﹐非囗大臣妻所可比也。夫人性識明慧﹐能知大體﹐中外之事﹐區處詳密。凡家丞諮稟﹐一言裁斷則疑滯洞開﹐事乃立定。勾稽出入﹐酬答眾務﹐絲分縷析﹐井然不紊﹐毫髮銖兩之姦皆無所容﹐是以相國相敬如賓數十年如一日也。其訓教諸子有均平之慈而無姑息之愛﹐故三子皆有俊才﹐並爲國器。長成徳﹐康熙癸丑科進士﹐官侍衛﹐以文章顯名﹐早卒﹐有《通誌堂文集》行於世﹔次揆敍﹐官佐領﹐充侍衛﹐聰敏好學﹐早歲工詩。上聞其名﹐召試乾淸宮﹐立就經義一篇﹐詩二首﹐皆斐然可觀﹐上深加將嘆焉﹔次揆方﹐讀書能通大義﹐貌凝重﹐有成人風﹐尙康親王女郡主﹐封和碩額附。女三人﹕一配溫郡王﹐一適一等伯李天寶﹐乃宗勛之後也﹐一未字。夙稟母儀﹐皆有女徳。孫三人﹕傅哥﹑傅爾惇﹑傅森﹐俱成徳出。夫人幼習國書﹐未諳漢字﹐其後畱心學習﹐一覽卽能通曉﹐好讀《通鑑》《女史》諸書﹐作字亦有楷法。相國雅重文學﹐招延名儒以訓其子﹐夫人則敕中廚﹐具丰膳﹐餅餌時果﹐饋餉不絕。以予之固陋﹐繆見采擇﹐俾訓二子。嘗冬月囗囗﹐據幾講論經史﹐自旦及日中﹐夫人帷堂而聽之﹐甚喜﹐手調酪茗以賜焉。一日﹐次君揆敍出時人詩稿示予﹐中用郭隗事﹐隗字誤作平聲﹐予指其繆。揆敍爽然曰﹕昔我幼時讀《左傳》﹐叔阮﹑季隗亦作平聲﹐吾母聞之曰﹕汝誤耶﹐此不當作平聲﹐則吾母之言良是矣。其讀書識字通解訓詁多此類也。平日皈心釋氏﹐晨起必焚香膜拜﹐誦梵經一卷。嘗手書《金剛經》﹐字畫精整﹐鋟板流傳﹐緇素皆奉爲重寶。蓋其上智宿慧自多生非偶然也。予觀周家之盛﹐其男子如周公﹑召公﹑康叔﹑唐叔﹐皆以明徳懿親屏藩王室﹐而其女子亦多賢明專靜之徳﹐故其詩曰﹕曷不肅雍王姬之車。國人於其下嫁之時﹐知其能敬且和以執婦道﹐今觀夫人之徳﹐其於詩人所稱肅雍者﹐誠無恧焉。以觀劉子政﹑範蔚宗諸人撰述列女諸傳﹐所謂區明風烈昭我管彤者﹐豈有能與夫人比倫者哉。夫人生於崇徳二年丁丑七月﹐卒於康熙三十三年甲戌八月﹐年五十有八。相國銜哀茹戚﹐朝夕腹悲將以本年十二月二十五日卜葬於雙楡樹之原﹐而屬予志其隧道之碑。予自惟官卑人微且黯淺無文﹐牢讓不獲﹐復念館於相國府第者﹐前後數載﹐猥蒙恩禮﹐知夫人內行爲詳﹐因撰次其大略如左。銘曰﹕於鑠皇家﹐璇枝分布﹐慶遠流囗。賢囗女士﹐龍種鳳儀﹐並爲禎祥。作配巨公﹐鸞飛鳳舞﹐和鳴鏘鏘。疏通大體﹐授經絳幔﹐參語東廂。令行閫內﹐肅如朝典﹐之紀之綱。肩輿入殿﹐位次沁水﹐恩亞金鄕。貴而不驕﹐徳合坤順﹐協吉黃裳。旣徳且義﹐篤生令子﹐如珪如璋。翟車命服﹐起居八座﹐興慶首行。優遊福履﹐平泉之墅﹐午橋之莊。上根種智﹐精心內典﹐投體法王。茜不配徳﹐奄忽謝世﹐晨露朝霜。鬱鬱佳城﹐安此窀穸﹐後嗣其昌。康熙三十三年歲次甲戌季冬十二月二十五日立旌邑劉弘廣鐫

皇淸誥授光祿大夫經筵講官起居注議政大臣都察院左都禦史兼翰林院掌院學士事教﹣﹣﹣﹣習庶吉士管佐領事加七級謚文端揆公墓志銘

賜進士出身光祿大夫經筵講官文淵閣大學士兼禮部尙書加七級太倉年家眷弟王頓首拜撰

賜進士出身光祿大夫經筵講官工部尙書加二級華亭年家眷弟王頊齡頓首拜書丹賜進士及第光祿大夫巡撫廣西等處地方提督軍務兵部左侍郎兼都察院右副都禦史加二級海寧年家眷弟陳元龍頓首拜篆蓋康熙丁酉正月﹐左都禦史文端公卒於位﹐天子深加憫悼﹐寵錫疊加﹐朝野榮之。余忝公兩世交﹐旣卒哭緬懷風規﹐淹忽春夏﹐今且葬有日矣。嗣子永壽以隧道之碑請余志而銘之。余維公之立朝囗囗餘年﹐文章勛業﹐彪炳國囗﹐海內之士﹐咸仰若泰山北斗矣。若夫自幼折節讀書與生平之陰行善事﹐謙謹廉潔﹐世或以門第祿位掩之。余則得之吾友翰林孫松坪至彌﹑查夏仲愼行﹑吏部唐實君孫華爲最悉﹐蓋諸君與公同硯席﹐久而益信﹐故能眞知而樂道之﹐余得從諸君子之緒言而爲之志且銘也。按公姓納蘭氏﹐諱揆敍﹐字愷功﹐自號惟實居士。始祖星根達爾漢﹐據納蘭部﹐因氏焉﹔五傳諱楊家努﹐爲公髙祖﹔諱金太石﹐爲公曾祖﹔諱倪迓漢﹐公之祖也﹐世爲業黑國王。本朝太祖髙皇后爲金太石女弟﹐曰嬪太祖髙皇帝﹐篤生太宗文皇帝。入本朝國﹐除倪迓漢以佐領﹐累贈光祿大夫﹔夫人墨爾齊氏﹐累贈一品夫人﹐生子太子太師明公﹐公之考也﹐夫人覺羅氏﹐誥封一品夫人﹐爲太祖髙皇帝嫡孫女﹑英王正妃第五女﹐公之妣也。康熙甲寅生公﹐呱聲甫達﹐識者知爲非凡器﹐太師公與太夫人鐘愛特甚。少長不好弄﹐日惟凝神端坐﹐靜默若成人。四歲能以四聲音韻教其侍立靑衣。太夫人奉佛﹐謹公之嬉戲﹐惟學膜拜誦佛號﹐夙根善慧﹐理或然與。年八歲﹐受業於吳江孝廉吳兆騫﹐讀四子經書﹐一如夙習﹐旣背誦﹐終身不忘。性喜涉獵詩古文﹐夏日雨後﹐師以「雨過靑苔潤」屬對﹐公應聲「風歸翠竹竦」。公之兄通議大夫容若先生﹐雅負文名﹐擊節嘆賞﹐自謂少時迥未逮。時容若與朱竹垞彜尊﹑姜西溟宸英﹑嚴耦漁繩孫﹑顧梁汾貞觀時宴集於花間艸堂﹐輒召公往﹐諸公咸以異才目之。歲乙丑﹐公年十二歲﹐公兄容若先生殤﹐哭之甚哀﹐是年卽授佐領﹐雅非公意﹐乃習舉子業。不期年﹐爲時藝已不啻老師宿儒﹐然公尢潛心於古人詩文之學。每如廁及枕間馬上﹐手不釋卷。時先受業於夏仲﹐旣又師實君﹐兩君有作﹐公輒和之。因謂太師曰﹐公旣以勛階服官﹐不必更事科舉﹐盍令肆志古學﹐俾爲一代名儒耶。公遂得於經史之暇﹐縱讀秦漢以下諸子百家﹐自定讀書課程﹐爲寒所不能。實君贈詩有「硯凍晨窗雪﹐鐙深夜帳檠」之句﹐蓋實事云。戊辰娶夫人耿氏﹐戚畹傳芳﹐夙嫻書史。於歸後﹐公若得良友﹐朝夕商確﹐惟讀書樂善﹐三十年如一日﹐世族大家實罕其比。公貯書最富﹐凡鏤刻無本者﹐輒令人鈔錄﹐大半綿手經丹囗。時上漸知公名﹐太師奉使出﹐上幸其別墅賞花釣魚﹐迎送如成人。上念公體弱﹐戒勿遠送。君臣之際﹐早占恩遇之隆而建樹之必遠且大也。癸酉奉旨扈從﹐自是而後六飛所向﹐時在屬車豹尾間。公幼習騎射﹐橐鞬珥筆﹐兼擅文武﹐上深眷之。甲戌五月﹐升三等侍衛。秋七月﹐召入乾淸宮作應制詩一章﹐興於詩全章﹐時文一篇﹐稱旨。明年升二等侍衛。遭母喪﹐哀毀幾不欲生﹐遂日以尫羸。上遣內侍視之﹐且諭太師曰﹕爾子學問優長﹐人品極好﹐但質體甚弱﹐不必帶伊出門。頻令太醫調治﹐且下特旨﹐攺擢翰林院侍讀﹐時年二十有三。丁丑正月囗日講官起居注﹐上特加將譽。戊寅冬﹐命與大學士桐城張公英﹑尙書新城王公士禛﹑華亭王公鴻緒南書房行走。公身在講幄﹐且入禁近。下直後﹐惟與松囗囗囗讀書道古﹐閉門卻軌﹐不知其爲密勿侍從也。已卯扈從江南﹐上謂從臣曰﹕揆敍極是小心老成﹐居官甚好﹐學問文章滿洲中第一。大學士伊公桑阿奏曰﹕滿洲中難得此美才好學囗囗囗公山奏曰﹕上年盛京六道諭祭文皆伊一手撰擬也。庚辰升侍讀學士。壬午三月﹐上命詞臣作書﹐公卽書其扈從詩八章﹑序文一首進呈﹐上大嘉賞﹐謂詩文俱佳﹐字亦甚好﹐觀伊學問比前更進矣。十一月又試宋髙宗不復仇論﹐同試者相國孝感熊公以下凡數人﹐公艸稿甫成﹐上命內侍取閱﹐令速謄﹐勿易一字﹐謂議論識鑑詞藻壓倒諸人﹐朕昔知爲滿洲第一﹐今日漢人中亦推第一矣。是年十二月擢拜翰林院掌院學士兼禮部侍郎﹐入謝時同朝嘖嘖嘆賞﹐謂其官其文可及﹐其年不可及﹐是時公年止二十九也。明年﹐教習庶吉士充經筵講官﹐奉使朝鮮﹐宣上達下﹐得綏遠之道。署大司空篆﹐釐剔有聲。公在翰林﹐凡碑版大制作皆出公手﹐卽他人艸創﹐亦必經公攺定始進呈。與人交謙和謹重﹐待前後輩無不推心置腹。於教習後進誘掖獎勸﹐尢諄諄戒勉﹐冀各修厥職﹐爲詞林光寵。戊子四月拜少司空兼掌翰林院﹐如故右侍郎例管錢法﹐故事冶工日進樣錢十貫﹐公卻之﹐積獘爲除。四月﹐丁太師公艱﹐哀毀如哭太夫人時。庚辰轉本部左侍郎﹐壬辰擢拜都察院左都禦史兼掌翰林院如故。公以文學起家﹐薦掌淸要﹐而公退焉吶焉﹐若後門寒素﹐未嘗稍有所增損。當公總憲命下﹐人謂公於文學有餘恐於政治或未習﹐不知公自幼讀書﹐未嘗以章句自命﹐凡歷代典章得失及朝會典律例講求精熟。判決法司事臺班咸詫嘆明允。凡同九列議經國大事﹐片語單辭﹐恰中機要﹐槐棘間每有囗囗囗囗公一言以定﹐奏上輒契可。在臺時奏劾侵欺俸祿﹐奏緝結黨匪類﹐皆其大者﹐其他舉劾一憑公論﹐略不徇一毫私心﹐上亦深信公﹐無不兪允。公自貴公至九列﹐絕無矜驕之气﹐一生謙和﹐與物囗囗而囗重剛分人自悚然敬之﹐蒼生屬望謂公囗不久入政也。而公賦質素羸﹐勤勞王事﹐夙夜匪懈﹐故方在壯盛而病已不起﹐齒不副徳﹐天下惜之。公於昨歲扈從歸﹐患嗽疾﹐而肋作楚﹐上令休養別墅﹐禦醫內侍﹐絡繹問視﹐賚賜頻加。上親檢醫書《普門醫品》﹐遣內侍賜示。駕幸湯山及馬蘭峪﹐經別墅門必遣中使看視。歲暮﹐上知公病篤﹐著太醫官劉聲芳﹑栗衮炳與鄂爾斯親來醫者噶喇芬公﹐同加意商量胗囗囗今年正月吉日﹐家人以病面奏﹐上譴內侍陳某﹑侍衛佛某﹑郎某﹑巴某四人護送還私第。初七日辰刻薨於正寢﹐上惋悼不已﹐仍令陳某等經理殯殮﹐又遣將侍衛內大臣公鄂﹑內大臣侯巴率諸侍衛臨其喪﹐奠茶酒﹑賜良馬﹐命所屬兩佐領以下官俱縞素赴哭。皇太后遣內侍總管並章京等賚賜茶酒飯﹐三日乃止。上諭南書房翰林云﹕掌院下世再欲得如此一人﹐良不易得﹐爾等應往哭之。至二十一日﹐上遣內侍陳某﹑內侍首領王某﹑侍衛郎某﹑戴某四人至第﹐二十一日卯時發引﹐九王子﹑十王子﹑正黃旗領侍衛內大臣公海及本旗侍衛等俱奉旨送櫬﹐於昌平州之皂莢屯停喪丙捨﹐禮部以卹典奏請詔賜全葬﹐遣禮部左侍郎沙至停櫬所諭祭﹐謚曰文端。公自侍從躋中臺﹐叼上恩眷賜予極多﹐前後蒙賜禦書匾額五﹑挑山八幅﹑對聯六副﹑金扇五柄﹑墨刻法帖三冊﹑禦纂書籍十二部﹑禦制龍賓墨四笏﹑四制砥石山綠硯六方﹑內造甲全副﹑內造文綺九端﹑內制大紅玻璃鼻煙壺﹑內制火鐮包﹑宮制荷包等物皆其可紀者﹐其餘若珍味藥物﹐頒自囗方﹐不能臚紀。生榮死哀﹐於斯而極。公天性孝友﹐太師公禮教嚴重﹐公問安視膳﹐視形聽聲﹐衣冠侍立﹐不命之退不敢退也。與兄通議公﹑弟和碩額駙摯誼惇篤﹐兩公旣歿﹐撫其孤皆若已出。於書無所不讀﹐上囗囗幾何算法書﹐以故測量躔度等﹐皆了如指掌。蓋公資旣髙﹐又刻深研﹐幾凡得一書﹐窮源竟委﹐必盡其蘊而後止。天假以年﹐發皇經術﹐黼黻皆未有涯涘也。未及下壽﹐溘焉賚志﹐良足悲夫。公所著詩文及編纂前人說部﹑詩集極富﹐奉命總裁各書凡列公名者﹐無不親加校閱釐定。己未春﹐上以公爲詩經專家﹐命與大司寇華亭王公編纂鐫囗﹐此書及半未竟。公生於康熙甲寅二月二十四日寅時﹐卒於丁酉正月初七日辰時﹐年四十四歲﹐娶耿氏﹐特授一品夫人﹐額駙愨敏公女﹐和碩柔嘉公主所出也。嗣子永壽﹐官蔭生﹐娶阿氏光祿含太公女。涓於今年冬十月望乙未奉公葬於昌平州皂莢屯之賜域﹐太師公之次穆位。余徇其請﹐以所聞於諸君囗爲之囗囗系囗。銘曰﹕囗妙皇囗囗﹐囗聞囗囗﹐五世其昌。囗囗囗郁﹐松楸蒼蒼﹐天潢懿親﹐累葉重光。穹碑屹立﹐囗敬囗囗之囗。

皇淸誥封一品夫人揆文端公元配永母耿太夫人墓志銘

賜進士出身光祿大夫經筵講官文淵閣大學士兼禮部尙書加七級太倉王頓首拜撰賜進士出身光祿大夫經筵講官武英殿大學士兼工部尙書加二級華亭王頊齡頓首拜書丹賜進士及第光祿大夫經筵講官工部尙書加二級海寧陳元龍頓首拜篆蓋康熙丁酉冬十月﹐總憲揆文端公葬於昌平州造甲屯﹐余旣卒哭而銘其隧。越明年己亥亦以冬十月銘其徳配耿夫人之墓﹐噫良可悲囗。按二孤子手狀﹐夫人姓耿氏﹐柔嘉公主所生﹐駙馬都尉愨敏公愛女也﹐生而聰慧﹐疑悟絕倫﹐幼稚時端莊凝靜若成人﹐少長讀內則諸書﹐咸過目成誦﹔作字端楷﹐兼通國書﹐精於翻切﹐爲專家所不逮。終日焚香觀書﹐寒暑無間。家人咸禮憚之﹐然心極慈和﹐禦下以寬恕。奉佛持齋﹐無綺羅嗜好。少事公主都尉﹐以孝聞﹐相繼薨逝﹐夫人與兄執喪盡禮﹐每以不逮養爲憾﹐蓋孺慕終其身也。年十一春囗正月﹐上召夫人進大內縱觀燈火﹐上語及公主都尉事﹐夫人歷歷奏對志稱旨﹐妃嬪貴人皆極憐愛﹐撫惜備至﹐是日卽拜賜首飾文綺﹐此聖恩下逮之始也。自此以後﹐上篤念懿親﹐且嘉夫人容止靜慧﹐賞賚疊加﹐爲畱意擇配。至年十八﹐於歸文端公。時公之兄通議大夫容若公已捐館﹐弟和碩額駙年尙少﹐奉事太師公止文端一人﹐夫人入子捨﹐事翁姑竭盡孝道。常曰﹕女子於翁姑一如父母﹐所以事翁姑者﹐略不得當﹐則其所以事父母者可知。以故太師公曁太夫人之視夫人如愛女﹐朝斯夕斯﹐倚文端與夫人不啻若左右手之不能頃刻離也。旣遭太夫人與太師公器﹐偕文端公共執喪禮﹐無幾微遺憾。旣葬﹐歲時至封塋瞻拜雪涕﹐輒畱連不忍遽去。和碩額駙旣尙主﹐相繼早世﹐遺二孤子﹐卽永壽﹑永福﹐皆在幼沖﹐夫人扶養教誨如所生。文端卒﹐上命永壽爲嗣子﹐明年又令永福爲文端子﹐二孤子先後執喪﹐極盡子職。文端無子而有子﹐夫人今日較文端不獨有一子﹐而且有二子﹐卽其食報﹐占其生平﹐甚矣天道之不爽而聖恩之勿辜也。夫人旣配文端公﹐相敬如賓。文端起家侍從﹐薦登憲長﹐天子倚爲股肱臣﹐且掌翰院並淸要第一﹐退朝之暇﹐手一編咿唔不休﹐𨿽老師宿儒咸遜其績學互行。夫人貴爲一品命婦﹐談經說詩﹐與文端若同研生。或勸以盍一事吟詠﹐夫人曰﹕讀書所以明大義﹐作詩非女子事也。文端公一生淸分而蔭藉髙華﹐家富丁眾﹐夫人寂坐內室﹐皆燭照計數﹐了如指掌。家眾持籌抱牘﹐縱橫不可究詰﹐夫人發一語輒中款的﹐𨿽千里百里傳命奉行﹐罔敢欺隱。文端公不問家人生產﹐而入室井然﹐部署任使無不得當﹐皆夫人經理之才﹐宜家不啻治國云。上嘗兩幸文端別墅看新篁﹐竟日畱連盡歡﹐夫人夙設經營無或闕﹐內侍無不嘖嘖﹐嘆爲賢能。夫人生於主家﹐嬪於相府﹐貴顯已極﹐身禦浣濯衣﹐食不羅列﹐更體貼下隱﹐無不周詳盡致。迄今三十年來﹐平津之客﹐東閣之賓以及門生故吏﹐九流緇素﹐下逮臧獲輩﹐無不頌揚淑徳懿範不可再得。易簀之頃﹐無不哭之失聲。雅好降行善事﹐嘗語侍婢﹕人爲善事﹐何必使人知﹖必欲人知﹐直以行善爲估名﹐吾生平所不取也。早晚勤視文端之飲食寒燠﹐必躬必親﹐必誠必敬。文端素羸弱﹐延名醫曲加調護。歲丙申﹐偕文端在熱河﹐漸病﹐夫人心甚憂惶﹐寢食爲廢﹐歸京師﹐文端猶力疾供職﹐夫人吁天請代。至丁酉首春七日﹐文端竟以不起﹐夫人哀毀幾滅性。上再三慰令自愛﹐以撫孤﹑喪葬爲重。自太后以下皆遣弔唁賜賚﹐勉以飲食。夫人始彊起飲勺水﹐經理後事﹐布衣椎髻﹐啜粥經年﹐日以益瘠﹐畢葬立宗枋﹐嗣子旣成立而夫人病已入膏盲矣。上知夫人過哀毀﹐時遣使慰諭﹐賚予便蕃﹐又以永福亦爲文端嗣子﹐且許尙主﹐下嫁有日﹐所以安夫人者﹐異數極隆。何期夫人迫遂其同穴之願﹐而竟溘焉逝哉。夫人一生得上眷最優﹐凡進見時﹐皇上以下皆以格格呼之﹐與皇妃同坐﹐飲食言笑﹐修家人禮。凡金琳簪珥﹑紵絲錦綺﹐出自上方者﹐賜無虛日﹐禦書匾對﹑挑山﹑金扇所得獨多。文端扈從熱河﹐夫人必偕往﹐上召遊山莊﹐同公主﹑王妃汛舟登覽所謂三十六景者﹐皆一一得到。柔嘉公主乳媼李嘗隨侍入內﹐上顧曰﹕若公主乳媼﹐今隨格格耶﹗因語及曩時﹐欷噓久之﹐遂賜李白金二錠﹐此尢逾於尋常賞賚﹐舉朝所不易得也。歲壬辰在熱河﹐奉旨日進常饌一二﹐夫人另立庖廚﹐灑掃精潔﹐日必躬親檢視以進﹐如是者八年如一日﹐嘗曰﹕吾少不及養父母﹐嫁不能終事翁姑﹐今上吾君亦吾父﹐奉事敢少闕節乎。蓋其天性忠孝﹐不以身爲女子敢偸安以稍歉於中也。今年四月七日奉旨﹐以皇九子第三格格下嫁永福﹐夫人遂率子入謝﹐囗綸繾綣﹐卽下禮部﹑欽天監會同擇吉﹐謹涓十月八日進禮﹐明年庚子二月三日成婚。自文端歿後﹐家人不見其有笑容﹐是日始見有欣喜色。平日常教二子移孝作忠﹐是日召兩子諭之曰﹕吾家世受國恩﹐捐軀難報﹐汝父甫終﹐卽賜永壽以佐領世職。今永福又得繼都尉尙主﹐君恩爾許﹐何以報稱。汝二人須仰體祖父與若父﹐凡事勤愼﹐爲國出力﹐不可貪懶。言已泫然泣下﹐蓋悲文端之不及見也。昨歲九月﹐上自口外回鑾﹐夫人於圉門迎接﹐上見夫人面瘦削﹐令原任常州守章文釒黃診視﹐醫治稍痊。今年五月﹐舊病復作﹐七月益劇。時長子在口外﹐次子率家眾請曰﹕夫人病日篤﹐請赴行在求醫藥﹐夫人曰﹕嘻﹐豎子何不曉事﹐上在熱河方那居康悅﹐以吾請醫藥﹐豈不仰累聖懷。日彊起經理次子進禮事﹐及期成禮﹐咸得大體。會上至湯山﹐夫人遣奏體弱不能迎接。內侍陳傳問﹐上始知夫人病且亟﹐極遣章文釒黃加意調治﹐翼日又令西洋醫安泰同章診視。十八日﹐上遣內侍陳來看。至十一月朔﹐夫人病危﹐兩子遣人陳奏﹐上遣內侍陳來﹐問﹕格格何一病至此﹐有何陳奏﹖夫人伏枕涕零﹐口奏曰﹕臣妾受皇上深恩﹐義兼君父﹐臣夫在生﹐仰沐天恩﹐無福去世﹐未曾報得。三年以來﹐上待臣妾較臣夫在日更加髙厚﹐旣賞二子送終﹐蒙皇上又將孫女賞配臣妾次子永福﹐如此曠典﹐多是夢想所不到。指望娶到吾家﹐共事君父﹐就如臣夫報答主恩。不料臣妾病日益重﹐蒙皇上絡繹遣問﹐臣妾如見君父慈顏。臣妾之病自問不起﹐回念臣妾從小受恩甚重﹐不敢想望求祭葬碑文﹐疾痛則呼﹐淚沾牀第﹐惟有誡諭二子盡心報主﹐臣妾與臣夫九泉之下慚負髙深﹐永永無窮。更臣妾有使女十人﹐太監楊植伏侍日久﹐聽伊等從父母自去或與臣妾守墳墓。又前年曾挑家人三十二房﹐二十房已往造甲屯守臣夫墳墓﹐其胡然﹑王聯奎﹑安畬﹑彭壽三小子長岱十二房亦與臣妾守墓。內有安尙仁﹐自臣妾公姑老僕﹐諸事能辦﹐次子婚娶俱托伊經理也。謹此口奏。遂伏枕再叩﹐嗚咽不能成聲。是夜遂一無所言﹐交初二子時﹐終於內寢。陳內侍卽爲馳奏﹐上甚爲悼惜﹐云﹕朕見大臣諸女無如此格格賢淑者。遣內務府尙某﹑順某來經理喪事﹐遣覺羅尼公﹑哲公﹑世襲邁公率領本旗侍衛奠酒。又各皇妃遣內首領十人來奠酒。上諭皇九子云﹕爾親家不在﹐爾應遣弔。遂遣長史朱某﹑孫某來治喪事。初三日奉旨﹕格格所奏遺言﹐悉依之行。二子家務﹐俱著安尙仁經理。十一月庚辰長至﹐上南郊禮成回宮﹐敕問格格何日出嬪﹑何日安葬﹖內侍陳奏以十一月二十四日出殯﹑十二月初四日安葬。奉旨卽著內侍陳同各宮首領送殯﹐又諭翰林院掌院徐元夢曰﹕格格在日﹐朕待之如公主﹐爾好生撰擬諭祭文。命婦寵綏如夫人者﹐顯榮之𨿽曰丰﹐於福而嗇於年﹐然觀其臨終﹐了了陳奏詳明﹐一生忠孝﹐於玆可見﹐夫人其傳矣。夫人生於康熙辛亥年五月初一日亥時﹐卒於己亥年十一月初二日子時﹐享年四十有九﹐誥封一品夫人。嗣子二﹕長永壽﹐官蔭生﹐見任正黃旗佐領﹐娶阿氏﹐光祿含太公女﹔次永福﹐尙皇九子主。二子尊夫人遺命﹐於今年十二月初四日附葬於昌平州所屬之造甲屯文端揆公之墓。銘曰﹕粵維夫人﹐主家賢媛。曰嬪文端﹐實昌其門。天性忠東﹐淑慧夙根。猗歟懿危﹐詩禮惇。事上接下﹐動止道存。靈而出郭﹐人拭淚痕。宅兆安妥﹐永承天恩。瞻望松楸﹐謖謖生溫。遺蔭百世﹐繩繩子孫。

皇淸誥封和碩額駙納蘭揆公墓志銘

賜進士出身翰林院侍講學士雙峯年羹堯撰文

誥授奉政大夫戶部湖廣司郎中江西南安府知府海寧陳奕禧書丹

賜進士出身翰林院檢討加三級沾珂阿金篆蓋

公諱揆方﹐字正叔﹐今予告太師明公之第三子也。孝慈髙皇后於公爲曾祖姑﹐而公與太師公又皆聯姻帝室﹐此其寵榮豈尋經而已哉。當太師公秉軸對﹐公方在弱齡﹐從塾師學。曁太師公致政家居﹐則公之伯兄納蘭公已謝世矣﹐而公仲兄﹑今掌翰林院事愷功先生則又在帝左右﹐凡巡幸所至﹐皆命扈從﹐故不能常侍太師公側﹐而長畱膝下者﹐則公也。公今且死矣﹐此太師公民以不能已於悲也。余昔娶公兄納蘭公女﹐故公於餘情好最篤。當余妻之亡﹐公哭之哀﹐而公之配郡主則又於康熙四十五年十一月十五日棄世﹐距公之死不及兩寒暑﹐嗚呼悲哉。猶記公命余爲郡主作銘以藏諸幽﹐余辭之不獲﹐不得已乃追述亡妻之言﹐補綴成之﹐以塞公請。日月幾何﹐又承太師公之命﹐執筆以銘公。然則人生之奄忽﹐而世事這不可把玩如此﹐豈不悲哉。公之孝友本於至誠﹐遭太夫人喪﹐溢於情而制於禮﹐掭功於心﹐幾至委頓﹐蓋久而後復其常也。其事太師公﹐先意承志﹐無不曲中。夫子之語子夏曰色難﹐惟公能不愧爲家庭之間﹐融融怡怡﹐花萼竹林曾無間。然伯兄旣早逝﹐而仲兄勤於王事﹐公以爲世受國恩﹐所藉以報效者﹐惟兄一人﹐其敢憂煩以家累乎。而院長先生亦常語人曰﹕余久在外﹐所恃以慰吾親者﹐以有吾弟耳。嗚呼﹐今則已矣﹐可勝悲哉。公爲人沈靜﹐寡言笑﹐然事無論巨細﹐眾或聚訟紛紛﹐公徐發一言﹐皆折服無以易。太師公所謂出語常當於心﹐又多有出於意外者﹐蓋實錄也。公於書無所不讀﹐乃對之如未嘗有書者。家故多藏書﹐而搜羅購求﹐𨿽厚價收之﹐亦所不惜。得所未有﹐輒窮日夜﹑廢寢食﹐句櫛字比﹐鉤棘鋤蕪﹐無餘剩而後已。惟其篤志於此﹐故他所嗜好皆淡如﹐非苟以自異於世之紈綺者﹐而刮磨豪習﹐未嘗以富貴驕人。與人交不爲翕翕熱﹐其所輸心不背易之。家居恭謹﹐史所載萬石君家未足多者。公於余旣有知己之雅﹐今之銘𨿽太師公之命﹐實公之遺言也。然微公言余其能已於斯後哉。昔韓退之之銘馬君﹐至有文不死之恨﹐而歐陽永叔之於黃夢升﹑江鄰幾諸人﹐皆不勝琴笛之感。乃餘兩年以來﹐於公與郡主之嘉言懿行﹐將大書特書﹐不一書而已。昔人所嘆華屋山丘﹐良有已也。公生於康熙十九年四月二十四日﹐以康熙四十七年正月十四日不起。髙祖楊吉努﹐曾祖金臺石﹐祖倪迓漢﹐太師公其父也。配郡主和碩康親王之女﹐男子二人﹐長安昭﹐次元普。公之沒也﹐上聞之惻然﹐且念太師公老矣﹐恐其過時而悲﹐特諭速營窀穸﹐亦異數也。於是太師公將以四十七年正月二十五日卜葬公於皂角屯﹐乃先期命余爲之銘。公於太師公﹐朝夕起居。平泉綠野﹐過從與俱。九原有知﹐其能忘諸。公於富貴﹐得之生初﹐不有其有﹐視之若無。於所難能﹐行之坦如。嗚呼公乎﹐美不勝書。掇斯數語﹐可知其餘。

皇淸冊封郡主覺羅氏墓志銘

翰林院侍讀加三級雙峯年羹堯撰文貴州石阡府知府海寧陳奕禧書丹經筵講官工部尙書加三級華亭王鴻緒篆蓋郡主諱淑愼﹐字惠卿﹐和碩康親王之第八女﹐相國明公之第三婦﹐冊封額駙揆方之妻也。郡主以王室懿親﹑天子之命﹐下嫁於額駙。鵲巢鳩居﹐韓吉燕譽﹐金屋翠屏﹐玉釵寶壓﹐有百倍於尋常萬萬者﹐而郡主乃福厚數奇﹐奄忽不祿﹐此額駙之所以悲不自勝而欲有所述﹐以爲國史家乘之助焉。顧以天家世寶﹐兩姓赫奕﹐豈無有大手筆如範蔚宗﹑歐陽永叔其人者﹐楊芳禛藻﹐足以信今傳後。而荒陋如余﹐猥以其志爲囑﹐余不敢以不文辭者﹐蓋亦有故云。斯子之詩之祝女子也﹐曰無非無儀而易家人之六二﹐亦曰無攸遂﹐是則女婦之賢﹐殆以無所稱道於人者﹐爲至而然有外人所不及知﹐而姻婭族黨知之者﹔亦有姻婭族黨所不及知而諸姑伯姊知之者﹔且有諸姑伯姊所不及知﹐而幼小依倚其知之爲獨深者。蓋額駙乃餘前妻之叔父也。當郡主之於歸﹐余妻方在待字﹐而郡主與額駙以其孤弱也而憐惜之﹐故余妻之知之也爲甚詳。猶憶余妻曰﹐郡主生長綺紈而甘於儉素﹐曷浣曷否﹐儼然有葛覃之風。其事舅姑也﹐以不得久事其姑爲恨﹐故其於舅也﹐先意承志﹐惟恐有弗當者﹐以至妯娌之間﹐皆曰吾兄弟也﹐逮於臧獲之輩﹐皆曰是不啻吾父母也。而況小星三五﹐無不願君子之福履﹐而相安於命之不猶﹐又古人之所難者。若夫春秋暇日﹐偶事吟詠﹐琴瑟在禦﹐間一撫美﹐是則香閨之韻事而名媛之閒情也。此余妻所嘗云云﹐余因以耳熟也﹐故記之。昔永叔之志謝氏也﹐質之以其夫梅聖兪之言﹔而余之志郡主也﹐卽質之以余妻之言。則余之爲斯文也﹐豈不信而有徵哉。然而余之執筆不禁泫然者﹐則以安仁奉倩﹐相憐同病﹐淒其舊雨﹐昔夢重溫﹐蓋余妻之墓﹐已有宿艸久矣﹗嗟乎﹐死生存沒之不可知如此類者﹐又曷可勝道哉。此昌黎所以有觀居此世之嘆也。郡主生於康熙二十年十月二十一日﹐卒於四十五年十一月十五日﹐春秋二十有六。將於四十六年四月十二日葬於玉河皂角屯祖塋之西北。男子一人安昭﹐女子一人早卒﹐如是爲之銘曰﹕猗嗟郡主﹐惟徳之優。舅囗夫媚﹐聲淑色柔。而況其餘﹐傾欹無憂。金石可磨﹐斯銘長畱。旌徳汪紫雯鐫

皇淸誥授光祿大夫議政大臣散秩大臣兵部左侍郎正黃旗滿洲副都統兼佐領事加五級永公墓志銘

欽賜進士及第經筵講官太子太傅文華殿大學士仍兼理戶部尙書事務一等阿達哈哈番加七級年家世弟蔣廷錫頓首拜撰賜進士出身光祿大夫內廷供奉經筵講官都察院掌院事左都禦史仍兼理吏部戶部侍郎加二級年家眷世弟史貽直頓首拜書丹賜進士出身光祿大夫經筵日講官起居注少保兼太子太保保和殿大學士兼管吏部戶部尙書仍管翰林院掌院學士世襲一等阿達哈哈番年家眷世弟張廷玉頓首拜篆蓋歲辛亥之正月六日﹐光祿大夫左少司馬永公以疾卒於位﹐越十有九日﹐厝公柩於昌平州皂莢屯祖塋之次﹐而屬余爲之銘。余惟先大夫與公伯父成公曩以癸丑同年相友善﹐余癸未通籍讀中祕﹐時則公嗣父文端公爲教習師﹐提攜訓誨﹐荷國士之知。及公之贊秩宗佐樞府也﹐復與余晨夕禁闥﹐相歡愛如平生交。夫以世好之舊﹑夙契之雅﹐知公宜莫如餘者﹐玆銘也誼﹐何敢辭。公諱永壽﹐字仁山﹐別號是觀居士。始祖星根達爾漢﹐滅扈倫國﹐收其納蘭部而遷業赫河之濱﹐因爲納蘭氏。六傳至公髙祖諱金臺石﹐又傳曾祖諱倪雅漢﹐世爲業赫國王﹐後率所部歸本朝﹐授佐領。我孝慈髙皇后﹐金臺石公之女弟也﹐曰嬪太祖髙皇帝﹐篤生太宗文皇帝。納蘭氏之兆祥有自來矣。倪雅漢公以佐領累贈光祿大夫﹐夫人墨爾齊氏累贈一品夫人﹐生相國太子太師諱明珠﹐公之祖也。夫人覺羅氏﹐爲太祖髙皇帝嫡孫女﹑英王正妃之第五女﹐誥封一品夫人。相國有子三﹕長癸丑進士﹑一等侍衛諱成徳﹔次議政大臣﹑左都禦史兼掌院學士文端公諱揆敍﹐卽公嗣父﹐夫人耿氏﹐額駙恪敏公女﹐柔嘉公主所生也﹐誥封一品夫人﹔次和碩額駙諱揆方﹐娶覺羅氏﹐和碩康親王之第八女﹐冊封郡主﹐公本生父母也。文端公無子﹐聖祖仁皇帝命以公爲子。公生而穎異﹐七歲能作徑尺書﹐揮灑奇特。九歲工詩﹐善屬文﹐有神童之目。十歲精騎射﹐於經史百家之言靡不究覽。性沈靜﹐嘗終日危坐不一言﹐及叩以古今事理﹐皆應答如響。聖祖仁皇帝特深器之﹐年十六卽授佐領﹐越二年擢頭等侍衛﹐出入禁廷小心恭順﹐所奏對悉稱旨﹐賞賚珍玩不可勝紀。今上禦極之初﹐特授散秩大臣。癸卯正月遣祭告醫無閭山﹐四月升授正黃旗滿洲副都統﹐尋署理本旗都統印務。乙巳十二月兼署鑲紅旗都統印務。丁未正月擢禮部右侍郎﹐四月轉兵部右侍郎﹐未幾進左﹐皆仍兼舊職﹐八月命充議政大臣。乙酉二月兼署鑲藍旗漢軍都統印務。公旣疊膺寵命﹐益奮身勵節﹐惟勤惟愼﹐夙夜在公。其爲都統﹐則威惠兼施﹐賞罰必信﹐用俾行阿和穆﹐軍府肅淸。在兵部則綜理邦政﹐內外劼毖﹐與同列協恭共濟。董率曹椽﹐事無畱滯而略不煩苛。皇上知公之精白﹐一心克副委任﹐是以眷注尢渥﹐恩賜宸章﹑寶玩﹑服食﹑器皿之類﹐歲時相繼﹐視同列有加焉。公體素淸臒﹐自參帷幄﹐莞樞機﹐職重事繁﹐公仰感知遇之隆﹐披瀝精誠﹐悉心殫力﹐朝夕無少間﹐至以勞成疾﹐公隱忍弗言也。庚戌八月疾始劇﹐則假靜攝﹐遣禦醫診治﹐藥餌食物皆給自內府。公無子﹐上以公嫡弟諱永福之子嗣爲子﹐而命內務府大臣海﹑內侍臣張爲經理其家務。旣沒﹐奏聞﹐上深悼惜。翌日遣世襲一等公諾﹑禦前侍衛十人賜奠茶酒﹐所得卹典如例。公性至孝﹐額駙﹑郡主相繼卽世﹐公時方髫齔﹐悲泣孺慕﹐執禮如成人。自嗣文端公後﹐與夫人關氏奉事太夫人﹐先意承志﹐曲得其歡心。太夫人嘗顧而喜曰﹕此我佳兒佳婦﹐皆蒙聖恩賜也。太夫人歿﹐哀毀骨立﹐喪葬咸盡禮。與弟永福公愛極篤﹐弟歿﹐撫其遺孤若己出。家席相國餘蔭﹐貲素丰﹐園林亭館甲於都邑﹐顧公獨喜儉約﹐自奉如寒素。上嘗賜公禦書金箑曰﹕勤儉乃膏梁子弟之所難能。公謹奉訓旨﹐益以淸愼自持。夫人亦與公合志﹐治家具有條理﹐閨門之內﹐雍雍如也。生平好施予﹐辦佐領事﹐常贍給孤寡。樞部司屬有勤能而資力不足者﹐推俸余助之。他舉行善事﹐動捐千百元無所惜。比得疾﹐召集三黨﹐皆厚有贈遺﹐下至臧獲﹐莫不給賞﹐蓋仁心爲質﹐惠澤周施。宜乎易簀之日﹐巷哭衢哀也。先是文端公貯書最富﹐至公益購奇訪異﹐縹囊緗帙﹐汗牛充棟。公餘之暇﹐丹鉛申乙﹐披覽不倦。又精於鑑古﹐每得三代及秦漢唐宋間法玩﹐必恭進禦覽﹐不敢自私。尢潛心內典﹐暇則結跏趺坐﹐持誦弗輟﹐故去來之際﹐性覺空明﹐脫然無礙。惟以世受國恩﹐未及仰報﹐囑遺孤成立﹐竭力報效爲諄諄云。公以雍正九年正月初六日歿﹐距其生康熙四十一年八月二十九日﹐享年三十。誥授光祿大夫﹑議政大臣﹑散秩大臣﹑正黃旗滿洲副都統﹑兵部左侍郎兼佐領加五級。配關氏﹐正黃旗漢軍副都統含太公女﹐誥封一品夫人。嗣子一寧琇﹐幼未聘﹐女四﹐幼未字﹐俱嫡出。嗚呼﹐公生於貴冑﹐甫壯年而遽逝﹐然內參謨略﹐外總韜鈐﹐忠勤匪懈之忱﹐恪恭不渝之節﹐上孚於聖主而下信於同朝﹐書之史冊﹐光耀無窮﹐公又何遺憾乎。銘曰﹕粵惟納蘭﹐世有疆土。旣臣我朝﹐奕葉圭組。思齋衍慶﹐肅雍垂型。薦啟司馬﹐表異髫齡。文工翰墨﹐武嫻決拾。國器家楨﹐令名並集。始擢佐領﹐蒞事精明。施備宿衛﹐益罄忠誠。乃陟總戎﹐載陪樞幄。籌畫職方﹐指揮韜略。夙夜匪懈﹐出入必欽。任重職繁﹐履薄臨深。公爾忘私﹐遑卹其瘁。以愼以勤﹐心力交勩。聖懷軫惻﹐恩諭頻宣。奄乘箕尾﹐天不假年。以死勤事﹐其又何咎。勒之貞瑉﹐永垂不朽。

皇淸誥贈光祿大夫提督直隸總兵官都督同知管轄通省兵丁節制各鎭富公神道碑文

賜進士出身光祿大夫經筵講官戶部左侍郎加七級紀錄二次年家眷侍生趙殿最頓首拜撰文欽取博學鴻詞戶部河南司額外主事前翰林院庶吉士年家士晚生陳士璠頓首拜書丹賜進士出身翰林院庶吉士年家眷晚生周玉章頓首拜篆額惟公卜吉於海甸以南雙楡樹之阡﹐越三十有七年恭遇今天子龍飛禦極之元載﹐誥贈光祿大夫正紅旗滿洲副都統﹐明年又晉贈光祿大夫提督直隸總兵官都督同知。龍章鳳篆﹐焜耀泉壚﹐令子都督公旣敬鐫寵章於墓門﹐乃復銜哀致誠而請曰﹕先大夫孝友仁恕﹐才器拔俗﹐方將策勛王家而無祿早世﹐予小子甫生六月﹐以藐孤當大事弗克記述梗槪﹐乞當代名公卿一言發潛徳之幽光﹐中心負疚﹐何日忘之。今𨿽不獲盡述生平﹐常從諸父尊行側敬得一二嘉言懿行﹐敢請揭而表諸道﹐庶垂不朽。余維墓文之有補作也﹐昉諸古也。昔曹成王之子李道古觀察鄂嶽諸州﹐提其師以伐蔡﹐且行﹐泣請予昌黎韓愈曰﹕先王薨於今三十五年﹐吾昆弟在而墓碑不刻無文﹐其實有待﹐子無用辭﹐退之乃序而詩之﹔又歐陽文忠公四歲而孤﹐葬其皇考崇公於瀧崗﹐後六十年始克表於其阡﹐且自言曰﹕非敢緩也﹐蓋有待也。今都督公文章勛業媲美古人﹐而幼孤克自樹立孝顯其親﹐尢與文忠事同一轍﹐因宜表厥所自昭示來玆﹐矧余忝同朝之雅﹐慕公世徳有素﹐何敢以不文辭。公諱富格﹐先世爲金三十一姓之望族﹐始祖星懇達爾漢﹐滅扈倫國收其納蘭部而遷葉赫河之濱﹐因爲納蘭氏。六傳至公髙祖諱金臺師﹐又傳曾祖諱倪雅漢﹐世爲葉赫貝勒﹐後率所部歸本朝﹐授爵功臣列而編其所部爲佐領。我孝慈髙皇后金臺師之女弟也﹐作嬪太祖髙皇帝﹐篤生太宗文皇帝﹐納蘭氏之兆祥有自來矣。倪雅漢公以佐領累贈金紫光祿大夫﹐夫人墨爾齊氏﹐累贈一品夫人。公祖相國太子太師諱明珠﹐夫人覺羅氏爲太祖髙皇帝嫡孫女﹑英王正妃之第五女﹐誥封一品夫人。相國有子三﹕長卽公考諱成徳後攺性徳﹐中康熙癸丑進士﹐通議大夫一等侍衛﹐以孫貴﹐今誥贈光祿大夫副都統﹑又晉贈光祿大夫提督直隸總兵官都督同知﹐學有師承﹐爲海內宗仰而入侍殿廷﹐出驂羽騎﹐一以敬愼﹐勤密自恃﹐聖祖仁皇帝眷注方屬﹐尋以疾卒。夫人盧氏﹑顏氏﹐並誥贈一品夫人。公爲顏氏太夫人所出﹐生而穎異﹐篤好圖史﹐至今積書巖中﹐牙簽插架﹐緗帙整如。公𨿽下世已久而手澤猶新﹐見之者猶深津逮之羨。十歲失所恃﹐持喪動中禮則擗踴如成人。相國旣傷侍衛公之早逝而復慮公之孤露也﹐特愛憐之。公能曲體先志﹐以孫代子﹐居嘗感深木風﹐𨿽悲不自勝而勉彊抑制﹐惟恐傷相國心。顏太夫人苦節持家﹐茹茶集蓼﹐賴前膝有此佳兒﹐差以自慰﹐然公愈自檢束﹐色養彌謹﹐不敢持愛稍有放佚也﹔友愛兩幼弟﹐式好無間﹐庭闈之內怡怡愉愉﹐未嘗不晨夕砥礪﹐用能相與有成﹐次弟諱富爾惇﹐登進士第。公鍵戶讀禮﹐初未出幹外事﹐而崢嶸頭角﹑忠誠報國之忱﹐早已名動帝禮廷﹐未幾卽選充近侍﹐趨走虔謹﹐悉稟侍衛公家法﹐使天假以年﹐其建樹未知何如﹐不謂僅逾弱冠竟以一疾長逝也﹐詎不惜哉。𨿽然公往矣﹐公子都督公忠純翼亮﹐爲國柱石﹐行將上承相國休風而繼侍衛及公未竟之志﹐身後之榮正未有艾﹐又可於公卜之。公卒於康熙庚辰春正月﹐距其生年二十有六。夫人覺羅氏﹑裴氏﹐並誥贈一品夫人﹐子男一瞻岱﹐誥授光祿大夫正紅旗滿洲副都統﹑又誥授光祿大夫提督直隸官總兵都督同知﹐管轄通省兵丁﹐節制各鎭。裴夫人出﹐娶舒魯穆祿氏﹐誥封一品夫人。孫男一達洪阿﹐恩蔭生﹑未聘﹔女孫二﹐長旗字鑲藍旗滿洲雍正癸丑科進士﹑翰林院編修鄂倫﹐次許字鑲黃旗滿洲生員哈賞阿。余旣序其略﹐復爲之銘曰﹕雙楡鬱鬱﹐公之幽堂。紫誥下賁﹐維泉石光。其光孔多﹐天子之賜。子孝臣忠﹐宜膺不次。納蘭肇氏﹐葉赫河濱。綿綿先緒﹐旣蹶而申。篤生太姒﹐比隆周室。爰及相君﹐丹心捧日。醞釀積累﹐大啟詩書。名父之子﹐不與凡俱。十歲而孤﹐克孝克友。定省之餘﹐捲不釋手。囗將寶光﹐上燭層霄。選侍禁近﹐綠繡珥貂。趨走維虔﹐一承家法。天假以年﹐勛名孰申。云何不弔﹐長往九京。生平懿矩﹐僕數難更。有子克家﹐王國楨幹。佇卜爲囗﹐霖崇溥煥。旣鐫綸命﹐樹以垂休。阡銘有待﹐夙夜勤求。方之古人﹐歐陽宗匠。楡樹瀧崗﹐後先相望。乾隆二年歲次丁巳仲秋上浣谷旦立

