

欽定四庫全書

子部十二

提要

中朝故事

小說家一【雜事之屬臣】等謹案中朝故事二卷南唐尉遲偓撰偓履貫未詳書首舊題朝議郎守給事中修國史驍騎尉賜紫金魚袋臣尉遲偓奉防纂進蓋李氏有國時偓爲史官承命所作李昪自以爲出太宗之後承唐統緒故稱長安爲中朝也其書皆記唐宣懿昭哀四朝舊聞上卷多君臣事迹及朝廷制度下卷則雜錄神異怪幻之事中間不可盡據者如宣宗爲武宗所忌請爲僧防行江表一事司馬光通鑑考異已斥其鄙妄無稽又路巖傾害劉瞻賴幽州節度使張公素上疏申理一事考是時鎭幽州者乃張允伸非張公素所記殊誤又鄭畋胎一事與唐人所作齊推女首尾全同而變其姓名尢顯出蹈襲然其時去唐未逺故家文獻所記亦往往足徴如崔彥昭王凝相仇一事司馬光考異𨿽摘其以彥昭代凝領鹽鐵之誤而其事則全取之又昭宗菩薩蠻詞選家所錄亦率本於此讀者茍與正史分別防觀去訛存是固未嘗不足以資防證也

金華子

小說家一【雜事之屬臣】等謹案金華子二卷南唐劉崇逺撰崇逺家本河南唐末避黃巢之亂渡江南徙仕李氏爲文林郎大理司直嘗慕皇初平之爲人自號金華子因以爲所著書名崇逺有自序一篇頗具梗槪序末題名具官稱臣不著年月而書中所稱烈祖髙皇帝者乃南唐先主李昪廟號又有升元受命之語亦南唐中主李景紀年晁公武讀書志乃以爲唐人陳振孫書錄解題則泛指爲五代人宋濂諸子辧則並謂其人不可考諸說紛紜皆未核其自序而誤也其書宋藝文志作三卷世無本惟散見永樂大典者搜采尙得六十餘條核其所記皆唐末朝野之故事與晁氏所云錄唐大中後事者相合其中於將相之賢否藩鎭之彊弱以及文章吟詠神奇怪之事靡所不載多足與正史相防證觀資治通鑑所載宣宗引對令狐綯李景讓稟母訓王師範拜縣令王式馭亂卒諸事皆本是書則司馬光亦極取之惟其紀劉鄩襲兗州一條以兗帥爲張姓而考之五代歐薛二史則當時兗帥實葛從周不免聞異詞然要其大致可信者多與大唐載諸書摭拾委巷之談者相去固懸絕矣胡應麟九流緒論乃以鄙淺譏之考應麟仍以崇逺爲唐人不糾晁氏之誤知未見其自序又取與劉基郁離子蘇伯衡空同子相較是並不知爲記事之書誤儕諸立言之列明人詭薄好爲大言以售欺不足信也謹裒綴編次分爲二卷而以崇逺原序冠之簡端以存其略焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

中朝故事卷上

南唐尉遲偓撰

大中皇帝多微行坊曲間跨驢重戴縱目四顧往往及暮方歸大內近臣多諫陛下不合頻出上曰吾要采訪民間風俗事只如明皇帝未平內難已前在藩邸間出遊城南韋杜之曲間行村落之舎遇王琚閒話果贊成大事吾是以要訪人物焉一日到天街中道旁見一人狀若軍將坐槐下石上見上來遽起鞠躬而立上詰之雲姓趙淮南人也問之云聞杜琮相公出鎭淮南欲往謁耳上曰舊識耶對云非舊識始往投誠上曰公聞杜公何如人也對曰杜是累朝元老聖上英明復委用之非偶然也上恱之詰曰懷中何有乃一牘述行止也上畱之戒曰但畱邸中伺候杜公必來奉召翌日上以狀授邠公乃批云授淮南別勅押衙終身獲厚祿焉其人感遇人皆稱之

宣宗卽憲皇少子也皇昆卽穆宗也穆宗敬宗之後文宗武宗相次卽位宣皇皆叔父也武宗初登極深忌焉一日防鞠於禁苑間武宗召上遙覩瞬目於中官仇士良躍馬向前曰適有防王可下馬士良命中官輿出軍中奏云落馬已不救矣尋請爲僧遊行江表間防昌末中人請還京遂卽位僖宗皇帝以鹹通三年降誕十四年七月十九日卽位年十二左軍防軍田令孜輔翊於朝僖宗呼爲阿父朝綱由已人無敢言每入對敭皆自備兩牙盤果食便對禦前從容良久而退以爲常式數年後扈從幸蜀轉恣眥睚殺害孔多及翠華還京不敢侍從時令孜見陳敬瑄爲西川節度乃求爲監軍而殂

昭宗皇帝卽僖皇弟也咸通八年丁亥嵗降生文徳元年三月卽位春秋二十二體貌端明人望偉如也𨿽運鐘艱險智量過人每與侍臣言論商較時政曾無厭倦幹寧三年鳳翔李茂貞與朝臣有隙將欲搆難犯幹神京上乃順動欲幸太原行止渭北華州韓建迎歸郡中上鬱鬱不樂時登城西齊云眺望眀年秋制菩薩蠻詞二首曰登樓遙望秦宮殿茫茫只見雙飛燕渭水一條流千山與萬丘逺煙籠碧陌上行人去何處是英雄迎孥歸故宮又一曰飄颻且在三峯下秋風往往堪沾灑腸斷憶仙宮朦朧煙霧中思夢時時睡不語常如醉早晚是歸期穹蒼知不知上戊午年還京庚申歲以中官多凶惡欲去其用事者十一月五日爲左軍軍容劉季述右軍王仲仙樞宻使王彥範薛齊偓擁禁兵喚諸道進奏官僞上表請上頥養遜位扶上出東內冊徳皇監國上明年正月一日反正誅四輩攺天復元年十一月朱全忠領兵入河中四月冬節上又爲鳳翔兵士擁幸政城朱全忠將兵迎駕圍逼旹涉三載癸亥歲正月二十二日駕出朱全忠寨中乃還輦轂甲子歲全忠迎上幸洛四月攺天祐元年八月十一日乃行簒逆寰海莫不寃痛也

京兆尹有生殺之柄然而淸要之官多輕薄之目爲所由之司京國士子進士成名後便列淸途屈指以期大用故事若登廊廟須曽揚歷於字人遂假途於長安萬年之邑或駕在東洛亦爲河南洛陽之宰數月之後必遷居閤下京尹不可侔也兩縣令初欲蒞事須謁謝京尹皆異常待之庭前鋪置茵褥府史引一人投刺於尹前云某邑令某姓名讚兩拜而已大尹降西廊迎之從容便就飯防府中遂爲體例

咸通中中書侍郎平章事劉瞻以淸儉自守忠正佐時懿皇以同昌公主薨謝怒其醫官韓宗紹等縶於霜臺並親屬二三百人散系大理內外憂懼瞻上防切諫時路巖韋保衡恃寵忌之出瞻爲荊南節度使中外咸不平之翰林承防鄭畋爲制詞略曰早以文學疊中殊科風稜甚髙恭愼無玷而又僻於亷潔不尙浮華安數畆之居仍非己有卻四方之賄惟畏人知云云韋路大怒貶畋爲梧州刺史取十道圖檢見驩州去京萬里乃謫瞻爲驩州司戶參軍舎人李庾行誥詞駮責深焉將欲加害時遇懿皇厭代僖皇初立用元臣蕭仿佐佑大政仿舉瞻自代又幽州節度使張公素上防理之韋路意乃止焉俄而路巖出爲益帥保衡又離相位召瞻爲康州刺史再授虢州瞻旋至湘江韋保衡南竄相遇於江中瞻家人齊登舟外詬罵之保衡約束家人無辭以對至賀州驛內伏法乃是數年前殺楊收閤子中榻上也瞻至湖南李庾方典是郡出迎於江次竹牌亭置酒瞻唱竹枝詞送李庾躡履過溝竹枝恨渠深女兒庾懾怒乃上酒於瞻瞻命庾酬唱庾云不曉詞間音律瞻投杯曰君應只解爲制詞也是夕庾飲鴆而卒瞻至京俄入中書時宰相劉鄴先與韋路相熟深有憂色方判鹽鐵乃於院中置防召瞻飲中寘毒而薨鄴尋授淮南節度使僖皇於麟徳殿置宴伶人有詞曰劉公出典揚州庶事必應大治民瘼康防矣諸伶人皆倡和曰此眞最藥王菩薩也人皆哂之路巖卽貶儋州百姓至江陵籍沒家產不知紀極有蚊防一領輕宻如碧煙人疑其鮫鮹也及新州伏法

咸通中輔相崔彥昭兵部侍郎王凝乃外表兄弟也凝大中元年進士及第來年彥昭猶下第因訪凝凝衣見之崔甚恚凝又戲之曰君卻好應明經科舉也彥昭忿怒而出三年乃登第懿皇朝多自夏官侍郎判鹽鐵卽秉鈞軸一旦凝拜是官決意入相彥昭陷之後數月之間鹽鐡中有隳壞凝罷職朝廷以彥昭爲之半載而入相彥昭母乃命多制鞋履謂侍婢曰王氏妹必與王侍郎同竄逐吾要伴小妹同行也彥昭聞之泣拜其母謝曰必無此事王凝竟免其責也

古者五行官守皆不失其職聲色香味俱能別之贊皇公李徳裕博達之士也居廟廊日有親知奉使於京口李曰還日金山下揚子江中泠水與取一壺來其人舉棹日醉而忘之泛舟上石城下方憶及汲一瓶於江中歸京獻之李公飲後驚訝非常曰江表水味有異於頃歲矣此水頗似建業石城下水其人謝過不敢隱也有親知授舒州牧李謂之曰到彼郡日天柱峯茶可惠三數角其人獻之數十斤李不受退還明年罷郡用意精求獲數角投之贊皇閱之而受曰此茶可消酒肉毒乃命烹一甌沃於肉食以銀合閉之詰旦同開視其肉已化爲水矣眾伏其廣識也

舊說海中有水貫於新羅國色淸而甘或彼國怠於進奉中華則彼水濁而無味又嶺南茘枝明皇幸蜀後江南之人使罕及此果亦彼中不稔乾符中僖皇在蜀洞庭柑橘東都嘉慶李睦仁柿亦味醋而澁北省官往日遺補每上防諌諍多謝罪立誓詞右補闕與左拾遺結狀故中朝士人重右補闕左拾遺也

前朝宰相罕有不左降者惟徐商持政公數十年不曽有累其子齊國公彥若亦以忠於上和於眾竟無貶謫之禍

盧耽自進士登科後出將入相四十九年不曽稱前衘皆從此任受於彼宰相堂飯常人多不敢食鄭延昌在相位一日本欲食次其弟延濟來遂與之同食延濟手擎餺飥及數口椀自手中墜地遂中風痺一夕而卒太常卿初上寺內以雅樂全作而呈之少卿初上以半呈之

搢紳子弟皆怯於尙公主蓋以帝戚彊盛公主自置羣僚以至莊宅庫轝盡多主吏宅中各有院落聚防不同公主多親戚聚宴或出盤遊駙馬不得與之相見凡出入間婢僕不敢顧盼公主則恣行所爲往往數朝不一相見惟於琮相國所尙廣徳公主則賢和不同乃懿皇親妹於琮遭韋路所逐同到昭州於公累起被中官賜藥酒公主詬罵奪而擲之常侍於公手執公腰帶而坐凢所經歷州郡官吏不敢參迎道途肩舁門相對而行果尋被詔卻還輦轂授太子少傅次除右僕射所謂公主之力也

宮苑之間八節遊從固多名目每歲櫻桃熟時兩軍各擇日排宴祗行幸謂之行從盛陳歌樂以至盡日倡優百戲水陸無不具陳在處堆積櫻桃以充看翫也同州有長春宮其間園林繁茂花木無所不有芳菲長如三春節矣中書政事堂後有五房堂候官共十五人每嵗都釀醵錢十五萬貫秋間於坊曲稅四區大宅鱗次相列取便修裝徧栽花藥至牡丹開日請四相到其中並家人親戚日迎達官至暮娛樂教坊聲妓無不來者恩賜酒食亦無虛日中官驅髙車大馬而至以取金帛優賞花落而罷

京輦自黃巢退後修葺殘毀之處鎭州王家有一兒俗號王酒胡居於上都巨有錢物納錢三十萬貫助修朱雀門上又詔重修安國寺畢親降車輦以設大齋乃十二撞新鐘捨錢一萬貫令諸大臣各取意擊之上曰有人能捨錢一千貫文者卻打一槌齋罷王酒胡半醉入來徑上鐘樓連打一百下便於西市運錢十萬貫入寺韓建防母尋訪松楸之地有術士云只有一穴可置大叚錢物亦乃不久而散若華州境內卽莫加於此也建乃於玆葬母明年大駕來幸三峯四海之人罔不輻湊建乃廣收商稅二載之後有見錢九百萬貫後三年盡爲朱全忠所有

兩軍所置街巡禁止軍中凶暴若百姓爲盜鬭卽屬京兆府並兩縣捕賊司軍人百姓不相參雜天下亦如此天街兩畔槐樹俗號爲槐衙曲江池畔多柳亦號爲柳衙意謂其成行列如排衙也

每歲上巳日許宮女於興慶宮內大同殿前與骨肉相見縱其問訊家眷更相贈遺一日之內人有千萬有初到親戚便相見者有及暮而呼喚姓第不至者涕泣而去歲歲如此

華淸宮湯泉內天寶中刻石爲座及芙蓉聞說到今猶在屋木亦有全者驪山多飛禽名阿濫堆明皇帝禦玉笛采其聲翻爲曲子名焉左右皆傳唱之播於逺近人競以笛效吹故詞人張祐詩曰紅樹蕭蕭閤半開上皇曽幸此宮來至今風俗驪山下村笛猶吹阿濫堆

中朝故事卷上

欽定四庫全書

中朝故事卷下

南唐尉遲偓撰

古有豢龍氏長安有豢龍戶觀水卽知龍色目有無悉知之懿皇朝龍戶上言龍池中走失兩條往關東尋訪數十日東都魏王池中見之取而歸闕經華州時李訥爲華州刺史訥父名建杓向與白居易相善訥爲人正直聞得龍來大以爲虛妄命就公府視之則於一小瓶子中倒於盆內乃二細鰍魚也訥怒目曰何以爲驗其人對曰驗非難也請於地中鑿一穴闊一尺已而注水其間鰍投水內魚到水中相趂旋轉尾觸穴四隅隨觸而陷水亦暴漲逡巡穴已闊數尺其人諮訥云恐穴更廣卽難制也遂搦入瓶中訥方奇之厚贈錢帛攜歸輦下

徐彥若弟彥樞大中末遇京國中元夜觀燈於坊曲間夜深有一人前揖徐公因同行謂徐公曰君貴人也他年賢兄必爲輔弼之官若近十年卽須請退去京五千里外方免難也不爾當有禍患行及一小巷口其人曰某在此巷內居別日請相訪遂分路而去經旬日彥樞行及其巷乃訪之並無人居行十步餘有一小神祠外路已窮盡於是謁其神見土偶宛是夜中所覩者含笑相視彥樞記之光化末彥樞官至左諌議大夫兄方居宰輔遂話於兄時四方皆爲豪傑所據惟有廣南是嗣薛王知柔爲節度使彥若遂請出廣州昭皇授以節鉞而去果免患難

宣皇朝有術士董元素自江南來人言能役使神上聞之召見狀貌甚異帝謂左右曰斯人不可測也畱於翰林中宿洎夜召與語曰聞公頗有神術今南中柑橘正熟卿能致之否元素對曰此小事請安一合於禦榻前數刻間有微風入幕元素乃啟其合柑子滿其中奏曰此江陵枝江縣柑子也逺處取恐遲上嘗之甚驚嘆謂之曰卿要物應不難也元素曰若非奉天命臣何敢自取自取必有陰譴明日上命一內家小兒以銀笛吹之夜上髙樹宣元素從容聞其聲上曰近有此怪卿爲朕逐之可否元素笑曰此小兒耳乃書一符飛之頃刻乃不聞其聲明日喚小兒詢之云方吹次似有人於口中撥去黒中無計求也上又以十餘片令懷上樹踵前吹之宣元素聽元素吐气少許其聲遂絕上再三怪之明日喚問乃是被風吹落宮墻外無由到上又令人於後苑作一地穴如屋防燭於其間使數人鳴鼓白元素曰又有此妖卿可逐之復飛符良久乃不聞其聲翌日上責穴中人曰方擊鼔次奉中使宣防不用擊也其夕又穴鳴之戒曰任聞宣傳不可止也復不聞聲上明日問其由奏曰昨夜陛下親到穴止約臣遂不敢違命上曰今夕更爲縱是我來亦不可止也復不聞聲隔日奏曰有一赤龍入穴人皆驚走所以然也宣皇駭之異常敬重前後異術不可盡記賜賚孔多半年後堅辭歸江南乃放去不知其終

李思齊者常著綠戴席帽於京輦狀貌若三十許人每閱市場登酒肆逢人卽與相善令狐楚聞之召至宅語言非常人楚子綯侍立覩之亦覺其異云在昊天觀安下明日楚令人覓之無蹤咸通中綯爲淮南節度使已逾三十年矣門吏於市肆見思齊貌若當時驚而白綯綯亦驚使邀之拜爲丈人謂綯曰何衰老如是綯復再拜畱宿府中不住云在紫極宮安下去而不復來有人復一見在酒樓上綯又令訪之竟不來莫知所去叚文昌貞元中在西川爲南康王韋臯賓從臯薨後遭劉辟遂爲外邑佐官髙崇文復劍南召居舊職文昌再三謝之崇文曰君非久在卑位也指已座下椅子謂之曰此椅子猶不足與君坐遽請歸闕行至興元一山寺中有老僧指庭前梅樹曰君去日旣逢梅臉綻來時應見杏花開及抵京華屢遷爵秩數年後拜益州節度使經興元至往日僧院覩庭中杏花方盛訪其僧已卒文昌追思之感愴爲之設齋而去文昌孫安節爲人厚重言未嘗虛發每雲天復中避亂出京至商山中逆旅見一老婦人無一半頭坐牀心緝麻運手甚熟其兒婦在側言廣明庚子歲巢宼入京爲賊所傷自鼻一半已上並隨刅去有人以藥封裹之時不死兩日亦如往者後微動手足眷屬以米飲灌口中久而無恙今已二十餘年矣人間有此異事安節又雲長安多凶宅無人敢居街東有宅堂中有一靑面如靛色雙目若火其面滿五間堂屋中人呼爲大靑面街西有宅頭防中亦有靑面可以一間屋中人呼爲小靑面安節少年因冷節與儕數人築气毬落於此宅中斟酌不逺於壁隙見在細艸內安節與眾穿壁入去取毬數步間試窺防中果見其面滿屋下泛眼視諸人乃一時奔出莫敢取其毬也

咸通中有幻術者不知其姓名於坊曲爲戲挈一小兒年十歲已來有刀截下頭臥於地上以頭安置之遂乞錢云活此兒子眾競與之乃叱一聲其兒便走起明日又如此聚人千萬錢多後叱兒不起其人乃謝諸看人云某乍到京國未獲拜所有髙手在此致此小術不行且望縱之某當拜爲師父言訖叱其小兒不起俄有巡吏執之言汝殺人須赴公府其人曰千萬人中某固難逃竄然某更有異術請且觀之就法亦不晚乃於一函內取一子以刀劃開臂上搯子於其中又設法起其兒子無效斯須露其臂已生一小甜子在臂上乃曰某不欲殺人願髙手放斯小兒起實爲幸矣復叱之不興其人嗟嘆曰不免殺人也以刀削其甜落喝一聲小兒乃起如故眾中有一僧頭歘然墮地乃收拾戲具並小兒入布囊中結於背上仰面吐气一道如疋練上沖空中忽引手攀緣而上丈餘而沒遂失所在其僧竟身首異處焉

西明寺中有僧名徳眞過海欲往新羅舟至海中山島畔避風與同舟一道流行其島嶼間見泉水一中有赤鯉一頭道士取之不得乃念咒禹步獲之僧雲海中異物不可拘也道士曰海神吾無懼僧苦求免之投於波內乃往海東明年僧還京復寓西明寺乃能卜射言事無不中者由是謁請如市一二年間獲緡不知其數一旦有客詣之見小栢木神堂內幡花塡其中客以手捫其中得一小兒長數寸朱衣朱冠眉目如畫狀似欲語忽脫手飛去空中而不見其僧嘆惋久之乃詬罵逐其客客懼走避之經月聞其僧言其事皆無憑也王鮪者凝之兄也多異術有相知多智爲使往宣州推事謂鮪曰有何餞行相贈鮪出一小囊其間如彈丸不知何物也謂之曰可長結在身邊無忘也旣到宣州推事月餘日晝寢於驛防內睡中轉身爲彈子所隱脇下痛極因躍下牀就外觀之屋梁忽折落於榻上枕席有聲震駭驛內使人免玆難也康軿著劇談錄亦載鮪有異術中書令韋昭度方秉機衡中外趨附者千萬忽有老僧來謁昭度方在道院獨坐覩其僧頗異之僧曰令公禍將及矣能隨貧道去否特來相迎耳昭度恍然失色亦甚懼焉白僧曰某當權已久深慮禍生甚欲逺行然略須辭別家眷其僧不許昭度須請入焉及至堂中長幼聚哭云無信妄說拽其衣裾移時昭度脫身趨道院已失其僧矣詢諸閽吏無有見者兩月間遂遇難與表弟李磎同破家也

代說鄭畋是胎其母卒後與其父亞再合而生畋初亞未達旅遊諸處畱其妻並一婢在山觀中女冠院側及歸妻已卒詢其婢婢曰娘子將欲產臥之夕聞空中有語曰汝須出觀外無觸污吾淸境不然吾當殺汝妻祝曰某婦人也出無所歸願聖者憫念及五更分娠後乃殞絕觀內道眾爲殯於墻外野田中矣亞以錢酒往酹之是夜夢妻曰某命未盡合與君生貴子無何以觸污道院爲神靈所殺從此向南十里有一僧院其間秪有一僧年可五十來此奇士也君可往求之僧必拒諱但再三哀鳴祈之當得再奉箕箒也及寤不以爲信次夕又再夢之語如初亞於是趨其院果見彼桑門初謁之亦喜亞遂告之殊不管顧曰我卽凡人也偶出家耳豈能主幽防之間事乎亞復懇祈之僧怒以拄杖驅擊亞甘其辱連日不去夕亦不寢僧乃許之曰汝旣心堅若此俟吾尋訪之乃坐入定半夜後起謂亞曰事諧矣天曙但先歸吾當送來亞其夕歸觀三更中聞外戶人語卽引妻來言本身已壞此卽魂也善相保守囑之而去其事宛如平生但惡明處三二年間乃生畋又數歲妻乃辭去言年數已盡合當決去涕泗而別俄不知所之

咸通初有布衣爨忘記其名到京輦云黔巫間來王公之第以羊挺炭三十斤自出小鋸並小刀斧剪截其炭疊成二樓數刻乃成散藥末於上下用火燒之藥引火勢斯須卽通徹二樓光明赫然望其檐宇窓戶雕楹刻桷並闌檻罔不周俻又有飛橋連接二樓有人物男女若來往其上移時後炭漸飛成灰方無所覩懿皇聞之召入宮禁久而不知所之

李琮爲湖南觀察使漁者獻鯉魚一頭長數尺琮命家人烹之魚腹得印一面文曰衡山縣印琮令防吏索衡山縣近文書看其印分明乃遣召衡山令使擕印來及到閱之果然新鑄也琮屏人詰之宰邑者伏罪首曰舊印爲惡人竊去某與主吏並憂刑戮所以潛命工匠爲之今則惟俟死命也琮憫之爲祕其事碎新印令賫舊印歸縣罕有知之者

邠公杜琮人臣福壽少有其倫日常五飡以爲常式一日之費皆至萬錢夜間亦是一食暮年有醫工諮曰相公不宜夜食恐臓腑壅滯以致疾琮笑曰吾六十餘年如此矣有何患哉京西有客見人牧羊徧滿山壠不知幾千萬口客詰之自何而來答曰來自鄜夏供相公食耳指顧之際轉首恍然並無所覩乃知神靈所授也

中朝故事卷下

