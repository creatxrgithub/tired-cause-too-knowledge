忠經

﹝西漢﹞馬融著

天地神明章第一

昔在至理﹐上下一徳﹐以徵天休﹐忠之道也。天之所覆﹐地之所載﹐人之所覆﹐莫大乎忠。忠者﹐中也﹐至公無私。天無私﹐四時行﹔地無私﹐萬物生﹔人無私﹐大亨貞。忠也者﹐一其心之謂矣。爲國之本﹐何莫由忠。忠能固君臣﹐安社稷﹐感天地﹐動神明﹐而況於人乎﹖夫忠﹐興於身﹐著於家﹐成於國﹐其行一焉。是故一於其身﹐忠之始也﹔一於其家﹐忠之中也﹔一於其國﹐忠之終也。身一﹐則百祿至﹔家一﹐則六親各﹔國一﹐則萬人理。《書》云「惟精惟一﹐允執厥中。」

聖君章第二

惟君以聖徳﹐監於萬邦。自下至上﹐各有尊也。故王者﹐上事於天﹐下事於地﹐中事於宗廟﹐以臨於人。則人化之﹐天下盡忠﹐以奉上也。是以兢兢戒愼﹐日增其明﹐祿賢官能﹐式敷大化﹐惠澤長久﹐萬民咸懷。故得皇猷丕丕﹐行於四方﹐揚於後代﹐以保社稷﹐以光祖考﹐盡聖君之忠也。《詩》云「昭事上帝﹐聿懷多福。」

冢臣章第三

爲臣事君﹐忠之本也﹐本立而化成。冢臣於君﹐可謂一體﹐下行而上信﹐故能成其忠。夫忠者﹐豈惟奉君忘身﹐徇國忘家﹐正色直辭﹐臨難死節而已矣﹗在乎沈謀潛運﹐正己安人﹐任賢以爲理﹐端委而自化。尊其君﹐有天地之大﹐日明之明﹐陰陽之和﹐四時之信﹐聖徳洋溢﹐頌聲作焉。《書》云「元首明哉﹐股肱良哉﹐庶事康哉。」

百工章第四

有國之建﹐百工惟才﹐守位謹常﹐非忠之道。故君子之事上也﹐人則獻其謀﹐出則行其政﹐居則思其道﹐動則有儀。秉職不回﹐言事無憚﹐苟利社稷﹐則不顧其身。上下用成﹐故昭君徳﹐蓋百工之忠也。《詩》云「靖共爾位﹐好事正直。」

守宰章第五

在官惟明﹐蒞事惟平﹐立身惟淸。淸則無欲﹐平則不曲﹐明能正俗﹐三者備矣﹐然後可以理人。君子盡其忠能﹐以行其政令﹐而不理者﹐未之聞也。夫人莫不欲安﹐君子順而安之﹐莫不欲富﹐君子教以富之。篤之以仁義﹐以固其心﹐道之以禮樂﹐以和其气。宣君徳﹐以弘其大化﹐明國法﹐以至於無刑。視君之人﹐如觀乎子﹐則人愛之﹐如愛其親﹐蓋守宰之忠也。《詩》云「愷悌君子﹐民之父母。」

兆人章第六

天地泰寧﹐君之徳也﹐君徳昭明﹐則陰陽風雨以和﹐人賴之而生也。是故只承君之法度﹐行孝悌於其家﹐服勤稼穡﹐以供王職﹐此兆人之忠也。《書》云「一人無良﹐萬邦以貞。」

政理章第七

夫化之以徳﹐理之上也﹐則人日遷善而不知﹔施之以政﹐理之中也﹐則人不得不爲善﹔懲之以刑﹐理之下也﹐則人畏而不敢爲非也。刑則在省於中﹐政則在簡而能﹐徳則在博而久。徳者﹐爲理之本也﹔任政﹐非徳則薄﹔任刑﹐非徳則殘。故君子務於徳﹐修於政﹐謹於刑﹐固其忠﹐以明其信﹐行之匪懈﹐何不理之人乎﹖《詩》云「敷政優優﹐百祿是遒。」

武備章第八

王者立武﹐以威四方﹐安萬人也。淳徳布洽﹐戎夷秉命。統軍之帥﹐仁以懷之﹐義以厲之﹐禮以訓之﹐信以行之﹐賞以勸之﹐刑以嚴之﹐行此六者﹐謂之有利。故得帥﹐盡其心﹐竭其力﹐致其命﹐是以攻之則克﹐守之則固﹐武備之道也。《詩》云「赳赳武夫﹐公侯幹城。」

觀風章第九

惟臣﹐以天子之命﹐出於四方﹐以觀風。聽不可以不聰﹐視不可以不明。聰則審於事﹐明則辧於理﹐理辧則忠﹐事審則分。君子去其私﹐正其色﹐不害理以傷物﹐不憚勢以舉任。惟善是與﹐惟惡是除。以之而陟則有成﹐以之而克則無怨﹐夫如是﹐則天下敬職﹐萬邦以寧。《詩》云「載馳載驅﹐周爰諮諏。」

保孝行章第十

夫惟孝者﹐必貴本於忠。忠苟不行﹐所率猶非其道。是以忠不及之﹐而失其守﹐匪惟危身﹐辱及親也。故君子行其孝﹐必先以忠﹐竭其忠﹐則福祿至矣。故得盡愛敬之心﹐則養其親﹐施及於人﹐此之謂保孝行也。《詩》云「孝子不匱﹐永錫爾類。」

廣爲國章第十一

明主之爲國也﹐任於正﹐去於邪。邪則不忠﹐忠則必正﹐有正然後用其能。是故師保道徳﹐股肱賢良。內睦以文﹐外威以武﹐被服禮樂﹐提防政刑。故得大化興行﹐蠻夷率服﹐人臣和悅﹐邦國平康。此君能任臣﹐下忠上信之所致也。《詩》云「濟濟多士﹐文王以寧。」

廣至理章第十二

古者聖人以天下之耳目爲視聰﹐天下之心爲心﹐端旒而自化﹐居成而不有﹐斯可謂至理也已矣。王者思於至理﹐其遠乎哉﹖無爲﹐而天下自淸﹔不疑﹐而天下自信﹔不私﹐而天下自公。賤珍﹐則人去貪﹔徹侈﹐則人從儉﹔用實﹐則人不僞﹔崇讓﹐則人不爭。故得人心和平﹐天下淳質﹐樂其生﹐保其壽﹐優遊聖徳﹐以爲自然之至也。《詩》云「不識不知﹐順帝之則。」

揚聖章第十三

君徳聖明﹐忠臣以榮﹐君徳不足﹐忠臣以辱。不足則補之﹐聖明則揚之﹐古之道也。是以虞有徳﹐臯陶歌之﹐文王之道﹐周公頌之﹐宣王中興﹐吉甫誦之。故君子﹐臣於盛明之時﹐必揚之﹐盛徳流滿天下﹐傳於後代﹐其忠矣夫。

辧忠章十四

大哉﹖忠之爲道也﹐施之於邇﹐則可以保家邦﹐施之於遠﹐則可以極天地。故明王爲國﹐必先辧忠。君子之言﹐忠而不佞﹔小人之言﹐佞而似忠﹐而非聞之者﹐鮮不惑矣。忠而能仁﹐則國徳彰﹔忠而能智﹐則國政舉﹔忠而能勇﹐則國難淸﹐故𨿽有其能﹐必曰忠而成也。仁而不忠﹐則私其恩﹔智而不忠﹐則文其詐﹔勇而不忠﹐則易其亂﹐是𨿽有其能﹐以不忠而敗也。此三者﹐不可不辧也﹐《書》云「旌別淑忒﹐其是謂乎。」

忠諫章第十五

忠臣之事君也﹐莫先於諫﹐下能言之﹐上能聽之﹐則王道光矣。諫於未形者﹐上也﹔諫於已彰者﹐次也﹔諫於旣行者﹐下也。違而不諫﹐則非忠臣。夫諫﹐始於順辭﹐中於抗義﹐終於死節﹐以成君休﹐以寧社稷。《書》云「木從繩則正﹐後從諫則聖。」

證應章第十六

惟天鑑人﹐善惡必應。善莫大於作忠﹐惡莫大於不忠。忠則福祿至焉﹐不忠則刑罰加焉。君子守道﹐所以長守其休﹐小人不常﹐所以自陷其咎。休咎之徵也﹐不亦明哉﹖《書》云「作善降之百祥﹐作不善降之百殃。」

報國章第十七

爲人臣者﹐官於君﹐先後光慶﹐皆君之徳﹐不思報國﹐豈忠也哉﹖君子有無祿﹐而益君﹐無有祿﹐而已者也。報國之道有四﹕一曰貢賢﹐二曰獻猷﹐三曰立功﹐四曰興利。賢者國之幹﹐猷者國之規﹐功者國之將﹐利者四之用﹐是皆報國之道﹐惟其能而行之。《詩》云「無言不酬﹐無徳不報﹐況忠臣之於國乎。」

盡忠章第十八

天下盡忠﹐淳化而行也。君子盡忠﹐則盡其心﹐小人盡忠﹐則盡其力。盡力者﹐則止其身﹐盡心者﹐則洪於遠。故明王之理也﹐務在任賢﹐賢臣盡忠﹐則君徳廣矣。政教以之而美﹐禮樂以之而興﹐刑罰以之而淸﹐仁惠以之而布。四海之內﹐有太平音﹐嘉祥旣成﹐告於上下﹐是故播於《雅》《頌》﹐傳於後世。

