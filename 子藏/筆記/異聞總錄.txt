異聞總錄宋闕名

異聞總錄卷之一大觀中﹐京師醫家耿愚﹐買一侍婢﹐麗而黠﹐踰年矣。嘗立於門外﹐小兒過焉﹐認以爲母﹐眷戀不忍去﹐婢亦撫憐之。兒歸告其父曰「吾母乃在某家。」時其母死﹐旣祥矣﹐父未以爲信﹐試往殯所視之﹐似爲盜所發﹐不見屍﹐還家攜兒謁耿氏之鄰﹐密訪婢姓氏﹐眞厥妻也。卽佯爲販鬻者﹐徘徊道上﹐伺其出而見之﹐妻呼使前﹐與敍別意﹐繼以泣﹐語人曰「此爲吾夫﹐小者吾子也﹗」耿聞之怒﹐詬責之曰「去年買汝時﹐汝本無夫﹐有契約牙儈可驗﹐何敢爾﹗」夫訴諸開封﹐迹所從來﹐婢昏然不省憶﹐但云因行至一橋﹐迷路﹐爲牙媼引去﹐迫於饑餒﹐故自鬻。牙媼亦言﹐實遇之於廣備橋﹐求歸就食﹐遂鬻以償欠。京尹不暇究始末﹐命夫以余直償耿氏而取其妻﹐耿氏不伏。夫又訴於禦史臺﹐整會未竟﹐復失婦人﹐訟乃已。不一年﹐耿愚死﹐家亦衰替。

宣和中﹐鄕人董秀才在州學﹐因如廁﹐見白衣婦人徘徊於前﹐問其故﹐曰「我菜圃中人也﹐良人已末沒﹐藐然無所歸。」董畱與語﹐且告以齋捨所在﹐至夜遂來並寢。未幾得疾﹐同捨生咸知之﹐以白教授﹐教授造其室﹐責之曰「士人而爲異類所憑﹐何至此﹗」扣其所有﹐曰嘗遺一袒服﹐取視之﹐穢而無縫﹐命投諸火﹐遣諸生蹤迹焉。一老圃曰「向者小兒牧羊﹐一牝羊墜西廓井中﹐不可取﹐今白衣而出﹐豈其鬼歟﹖」呼道士行法咒﹐以黑豆投於井﹐怪乃絕不至﹐然董亦死。

紹興六年﹐余幹村民張氏家﹐已寢。牧童在牛圈聞有扣門者﹐急起視之﹐見壯夫數百輩﹐皆披五花甲﹐著紅兜鍪﹐突而入﹐旣而隱不見。及明﹐圈中牛五十頭盡死﹐蓋疫鬼云。

芝山﹐在城北一里﹐左右前後皆墓域﹐僧寺兩廡﹐叢柩相望﹐風雪陰晦﹐輒聞啾啾之聲﹐蓋鬼區也。紹興十六年﹐通判任良臣伯顏﹐喪子﹐入寺設水陸﹐夜未半﹐闔寺聞山下戲笑﹐往來交相問勞。程祠部守墓僕﹐自支徑黃泥路口歸﹐逢二人同行﹐厲聲曰「吾輩以寺中會集﹐見召而往﹐汝何爲者﹐而敢至此﹗」追逐欲毆之﹐僕奔竄﹐適有篝火從寺出者﹐乃得脫。

撫州述陂﹐去城二十里﹐徧村皆甘林﹐大姓饒氏居之。家人嘗出遊林間﹐見僕柳﹐中空﹐函水可鑑﹐子婦戲窺之﹐應時得疾﹐歸家卽癡臥﹐不復知之。遂有物語於空中﹐與人酬酢往來﹐聞人歌聲﹐輒能和﹐宛轉如揚﹐韻有餘。音律小誤﹐必嗤笑指摘。論文談詩﹐率亦中理﹐相去咫尺而莫見其形。僕妾有過﹐則對主人顯言﹐𨿽數十里外田疇出納爲欺﹐亦卽日舉白﹐無一諱隱﹐上下積忿厭苦﹐毆攘禱禬﹐百術備至﹐終無所益。凡數年﹐饒氏焚香拜禱曰「荷尊神惠顧﹐爲日久﹐人神異路﹐懼不敢媟慢﹐以爲神羞﹐欲立新廟於山間﹐香火像設﹐丰潔祗事﹐願神徒居之﹐各安其分﹐不亦善乎﹗」許諾﹐自是寂無影響。饒氏自喜得計﹐營一廟甚華﹐卜日迎以祠。越五日至﹐言謔如初。饒翁責之曰「旣廟食矣﹐又爲吾祟何也﹖」笑曰「吾豈癡兒耶﹗如此髙堂大屋﹐捨之而去﹐乃顧一小廟哉﹖」饒氏愈益沮喪。訖子婦死﹐鬼始謝去﹐一家爲之衰替云。

武昌李主簿﹐夢就逮冥司﹐主者問汝前生爲張氏子時﹐安得推妻墮水﹐李夢中忽憶其事﹐對曰「妻自失足墮水死﹐非推也。」主者追本處山川之神供證﹐與李言同﹐遂放還。他日﹐在旅捨遇婦人﹐自言爲前生妻﹐相守不肯捨﹐綢繆如生﹐姻黨皆知之﹐數年乃謝去﹐李亦不娶終身。𨿽無他苦﹐但常病腰痛﹐以木爲兩椎﹐刳其中﹐每人日扣擊數十下﹐痛則少解﹐蓋鬼气染漬所致云。

洪州州學正張某﹐天性刻薄﹐老而益甚﹐𨿽生徒告假﹐亦靳固不與﹐學官給五日﹐則攺爲三日﹐給三日則攺爲二日﹐他皆稱是﹐眾憾之。有張鬼子者﹐以形容似鬼得名﹐眾使僞作陰府追鬼﹐以怖張老﹐鬼子慨然曰「願奉命﹐然弄假須似眞﹐要得一冥司牒乃可。」眾曰「牒式當如何﹖」曰「曾見人爲之。」乃索紙﹐以白礬細書﹐而自押字於後。是夜詣州學﹐學門已扃﹐鬼子入於隙間﹐眾駭愕。張老見之﹐怒曰「畜生﹐何敢然﹗必諸人使爾夜怖我。」笑曰「奉閻王牒追君。」張老索牒﹐讀未竟﹐鬼子露其巾﹐有兩角橫其首﹐張老驚號卽死。鬼子出立於庭﹐言曰「吾眞牛頭獄卒﹐昨奉命追此老﹐偶渡水失符﹐至二十年﹐懼不敢歸﹐賴諸秀才力﹐得以反命﹐今弄假似眞矣﹗」拜謝而逝。陳正敏《遁齋閒覽記》﹕李安世在太學﹐爲同捨生戲以鬼符致死﹐與此頗同﹐然各一事也。

李徳裕紹興二十七年調官臨安﹐館於白壁營﹐與福州姚知縣同邸。時方盛夏﹐每夕納涼於後軒。姚之舊友賈縣丞來﹐料理失去告身事﹐所居相去百步﹐早出暮還﹐必過姚話夜﹐李因得識之。賈縣丞長安人﹐談驪山宮厥故都井邑之盛﹐滚滚可聽。又嘗爲縉雲丞﹐說鬼仙華英事迹﹐尢有依據。姚李更買酒設果﹐與之款接﹐凡兩月﹐始各捨去。又二年﹐李爲敕令所刪﹐定官局中﹐從容與同僚唐信道語及怪神﹐唐具述華英之故﹐李應答如響﹐唐曰「君何以知之﹖」以所聞告﹐唐駭曰「得非長身多髯者乎﹖」曰「然。」「陜西人乎﹖」曰「然。」曰「是人自縉雲罷﹐卽死﹐其兄葬之墟處﹐吾送之窆﹐乃返﹐於今十年﹐安得如君所云者乎﹖﹗」李方追懼﹐毛髮爲灑淅。徐思之﹐相從如是久﹐而未嘗白晝一來﹐𨿽同堂語笑﹐然其坐常去燈遠﹐元不熟審其面目﹐今知乃鬼爾。姚生別後數歲而殂﹝賈名詡﹐字虞仲﹞。

豫章丰城縣江邊寶气亭﹐建炎三年﹐居民連數夕聞呼朱僕射﹐而不見其人。已而新虔州守馮季周﹐調修撰赴官﹐泊舟亭下﹐從行僕朱秀才者溺死﹐八月四日也。

嘉興令陶彖﹐有子得疾甚異﹐形色語笑﹐非復平日。彖患之﹐聘謁巫祝厭勝﹐百方終莫能治。會天竺辯才法師元淨﹐適以事至﹐元淨傳天臺教﹐特善咒水﹐疾病者飲之輒愈﹐吳人尊事之。彖素聞其名﹐卽詣謁具狀告曰「兒始得疾時﹐一女子自外來相調笑﹐久之俱出﹐稍行至水濱﹐遺詩曰﹕『生爲木卯人﹐死作幽獨鬼。泉門長夜開﹐衾幃待君至。』自是屢來﹐且言曰﹕『仲冬之月﹐二七之間﹐月盈之夕﹐車馬來迎。』今去妖期逼矣﹐未知所處﹐願賜哀憐。」淨許諾﹐杖策從至其家﹐除地爲壇﹐設觀音菩薩像﹐取楊枝露水灑而咒之﹐三繞壇而去﹐是夜兒寢安然。明日淨結跏趺坐﹐引兒問曰「汝居何地﹐而來至此﹖」答曰「會稽之東﹐卞山之陽﹐是吾之家﹐古木蒼蒼。」又問姓誰氏﹐答曰「吳王山上無人處﹐幾度臨風學舞腰。」淨曰「汝柳氏乎﹖」囅然而笑。淨曰「汝無始以來﹐迷已逐物﹐爲所轉溺於淫邪﹗流浪千劫﹐不自解脫﹐入魔趣中﹐橫生災害﹐延及亡辜。汝今當知魔﹐魔卽法界﹐我今爲汝宣說﹐有楞嚴祕密神咒﹐汝當諦聽﹐痛自悔恨﹐洗旣往過愆﹐返本來淸淨覺性。」於是號泣不復有云。是夜謂兒曰「辯才之功﹐汝父之虔﹐無以加。吾將去矣﹐後二日復來。日久與子遊﹐情不能遽捨﹐願一舉觴爲別。」因相對引滿﹐旣罷﹐作詩曰「仲冬二七是良時﹐江下無緣與子期。今日臨岐一杯酒﹐共君千里遠相離。」遂去不復見。﹝秦少遊記﹞

嚴陵江珪﹐紹興中﹐權浙東安撫司屬官﹐居於會稽舊儀曹廨中。三子年皆十餘歲﹐早起至中堂小閣內﹐見婦人羅衫而粉裳﹐就其母裝梳處理髮﹐訝非本家人﹐走入房白父﹐珪亟起視之﹐尙見其背﹐入西捨一嫗榻旁而滅。呼嫗起語之﹐嫗曰「今日尙未明﹐婦人在窗外折桃花一枝﹐簪於冠﹐笑而入﹐恍惚間復睡﹐竟不知爲何人。」珪以問守舍老閽卒﹐曰「二十年前﹐柳儀曹居此時﹐其子婦以產厄終室中﹐今出見者其人也。」世謂鬼畏桃花﹐其說戾矣。﹝江鳴玉說﹞

紹興十年﹐張淵道提舉秦司茶馬﹐自淮穎之官﹐從行老兵張朝﹐爲廏卒﹐挈妻子在道。幼女才七歲﹐夜展轉榻上﹐不能寐﹐母拊之曰「夜過半﹐可睡矣。」女笑曰「外間流水甚淸﹐小魚無數﹐游泳其中﹐方觀玩爲樂﹐欲作計取之﹐未暇就枕也﹗」母以其譫語﹐極憂之﹐緊置懷抱間。良久困倦﹐及覺﹐遂失所在。竟夜尋覓﹐旦起﹐望屋後數十步間有古井﹐試以竿測之﹐則如人焉。出視﹐果女也﹐不可救﹐蓋昨夕妄見時﹐其魂魄已落鬼手中矣。

閽門使蕭注﹐新諭人﹐冠而孤﹐與其弟伯英獨處﹐得疾﹐甚危殆﹐浸浸昏塞﹐不聞喘息聲﹐英與僕泣守其側。日將暮﹐有老嫗瘠而僂﹐出於浴室下﹐哭望寢室徐徐而來﹐且語曰「六郎還我命。」六郎者﹐卽注也。將升階﹐一老叟著白袍﹐須髯白如雪﹐從西偏戶內策杖出﹐叱曰「塵賤死屍﹐何敢擅出﹗六郎有正庫錢萬餘貫﹐未曾請動。設死﹐天命合終﹐猶當作茆山洞主﹐爾下愚闇鬼﹐不速去﹐吾將治爾﹗」連叱之﹐嫗悲啼﹐復匍匐趨故處﹐叟亦不見。至夜半﹐漸呻吟﹐食粥﹐數日而愈。伯英從容說所睹﹐注色動﹐乃言汝不在家時﹐老婢不爲吾役﹐且以惡言相抗﹐吾擊以鐵鞭﹐卽死﹐密埋之浴室下﹐汝所見者其是歟﹖

樂平耕民﹐植稻歸﹐爲人呼出﹐見數輩在外﹐形貌怪惡﹐叱令負擔。經由數村疃﹐歷洪源石村何衡諸裏﹐每一村必先詣社神﹐所言欲行疫﹐皆拒卻不聽。怪黨自云「然則獨有劉村﹐劉十九郎家可往爾﹗」遂往﹐徑入﹐趨廡下各房宿﹐無飲食枕席之具。明旦﹐劉氏子出﹐怪魁告其徒曰「擊此人右足。」杖才下﹐子卽撲地。繼老嫗過之﹐令擊左足﹐嫗僕地﹐連害三人矣。然但守一房﹐不浪出。有偵者密白﹐一虎從前躍而來﹐甚可畏。魁色不動﹐遣兩鬼持杖待之﹐曰至則雙擊其兩足﹐俄報虎斃於杖下。經兩日﹐偵者急報﹐北方火作。斯須間﹐焰勢已及房﹐山水又大至。怪相視窘懾﹐不暇取行李﹐單身急奔。怒耕民不致力﹐推墮田坎中﹐蹶然起﹐則身乃在牀臥﹐妻子環哭已三日。鄕人訪其事於劉氏﹐云二子一婢同時疫困﹐呼巫治之﹐及門而死。復邀致一巫﹐巫懲前事﹐欲掩鬼不備﹐乃從後門施法﹐持刀吹角﹐誦水火輪咒而入﹐病者卽日皆安。

淄州人田轂﹐侄女嫁攸縣劉郎中之子。劉下世數年﹐田氏病﹐遣僕至衡山﹐招表侄張敏中﹐欲托以後事﹐未克往﹐而田不起。初﹐田有兄﹐娶衡山廖氏女﹐女死﹐又娶其妹。兄亦亡﹐獨後嫂在﹐乃與敏中同往弔﹐寓於張故居沒山閣﹐時隆興甲申冬也。是夕﹐廖嫂暴心痛﹐醫療小愈。過夜半﹐欲起坐﹐語言不倫﹐張往省侯﹐則其姊憑焉﹐咄咄責其妹曰「何處無婚姻﹐必欲與我共一婿﹐死又不設位祀我﹐使我歲時無所依﹐非相率同歸不可﹗」張諫曉之曰「皆是田叔所爲﹐非今嫂過﹐旣一家娣妹﹐寧忍如此﹖」少頃﹐忽拱手曰「叔翁萬福。」又曰「慶孫﹐你可上牀坐。」叔翁者﹐田三姑之季父轂﹔慶孫者﹐其稚子也﹐皆亡矣﹐蓋羣鬼滿室﹐左右盡悚。俄頃間﹐自變貌作田氏音聲﹐顧張曰「知縣﹐其爲姑來﹐姑生前有欲言者﹐今當具以告。」邀使稍前﹐歷道始死時﹐夫兄侵牟及婢妾﹐竊攘事﹐主名物色﹐的的不差﹐且囑立所養次子爲劉氏後﹐復切切屏語﹐似不欲他人預聞。良久﹐灑淚曰「我無大罪惡﹐不墮地獄道中﹐但受生有程﹐未能便超脫耳。」嗚咽而去。方附著時﹐廖氏眼頰笑渦﹐及十指纖長﹐全如田姑在生容貌﹐如是繼日來﹐訖於廖歸。明年春﹐將祔於劉塋﹐張與廖送葬﹐宿其冢次﹐方寒雨淒零﹐松風答響﹐皆怖悸﹐意廖復爲憑﹐張譙之曰「必是野怪假托﹐若眞田三姑﹐何爲容色不與去冬等﹐隨聲而變﹐宛然不少異﹐申言儴事﹐叮嚀委屈然後已。」迨廖氏還家﹐又來請有禱於張﹐旁人曰「張知縣居不遠﹐盍徑往白之﹖」曰「宅龍遮我﹐𨿽欲入不見容﹐我不免爲鬼。」後一年廖卒﹐始絕。鬼附生人多矣﹐獨能使形狀如之﹐爲可怪也。

撫州南門黃柏路居民詹立詹七﹐以接鬻縑帛爲生﹐其季曰小哥﹐嘗賭博負錢﹐畏兄箠責﹐徑躥逸他處﹐久而不返。母思之益切﹐而夢寐占卜皆不祥﹐眞爲死矣。會中元盂籣盆齋﹐前夕﹐詹氏羅紙錢以待享。薄暮﹐若有幽嘆於外者﹐母曰「小哥眞亡矣﹐今來告我。」取一紙錢祝曰「果爲我兒﹐能掣此錢出﹐則信可驗﹐當求冥助於汝。」少焉﹐陰風肅肅﹐數入探而出之﹐母兄失聲哭﹐亟呼僧誦經拔度﹐無復望其歸。後數月﹐忽從外來﹐伯兄曰﹐鬼也。取刀將逐之﹐仲遽抱止曰「未可﹗」稍前諦視﹐問其死生﹐弟曰「本懼杖而竄﹐故詣宜黃受傭﹐未嘗死也。」乃知前事爲鬼所詐云。

晁端揆居京師﹐悅裏中少婦﹐流眄寄情﹐未能詣偶。婦忽夜來﹐攙衣求共被﹐晁大喜。未明索去﹐畱之不可﹐曰如是﹐得無畏家人知乎﹖旣去﹐褥間余血涴迹﹐亦莫知所以然。越三日﹐過其門﹐聞哭聲﹐扣鄰人﹐曰「少婦因產而死﹐今三日矣。」晁掩涕而歸。

紹興癸卯﹐新城縣村渡﹐月明中﹐漁人系舟將歸﹐聞隔岸有人喚船欲渡﹐就之﹐則皆紋身荷兵刃者二十餘輩﹐意其寨卒也﹐不暇問而載之。旣濟﹐探囊與錢﹐登岸別而去﹐平時兵卒經過﹐未嘗有也。漁人旣喜且訝﹐明日視其錢﹐皆紙也﹐始悟其鬼。

南城縣東百餘里龍門山﹐山巓有寺﹐幽靜孤寂﹐人迹罕至﹐獨一僧居焉。客僧過之﹐畱宿他室﹐與主僧房相去甚遠。旣寢﹐聞戶外人呼聲﹐驚怪不敢起。須臾﹐門軋然自開﹐客悸甚﹐不敢喘息﹐下牀欲走﹐門已爲巨石所塞矣。大呼移時﹐主僧始應﹐甫問答間﹐石忽不見﹐而門開如初。客不復能寐﹐往卽主僧宿焉﹐且詢其怪﹐曰山鬼所爲也﹐前後見此事甚眾﹐但不能相犯云。

臨川畫工黃生﹐旅遊如廣昌﹐至秩巴寨﹐卒長郎嚴館之。中夕﹐一婦人出燈下﹐頗可悅﹐乘醉挑之﹐欣然相就﹐詢其誰家人﹐曰主家婦也﹐自是每夕至。黃或窘索﹐必竊資給之。畱連半年﹐漸奄奄病悴﹐嚴問之﹐不肯言。初嚴常匿娼﹐妻不勝忿妒﹐自經死於房﹐𨿽葬﹐猶數爲影響﹐虛其室莫敢居。而黃居之﹐嚴意其鬼也﹐告之故﹐始以實告﹐嚴向空中唾罵之﹐徒黃出寓旅社。是夕復來﹐黃方謀畏避﹐婦曰「無用避我﹐我豈忍害子﹐子𨿽遁﹐我亦來。」黃不得已﹐畱與宿。益久﹐黃慮其害己﹐馳還鄕。中途憩泊﹐納涼桑下﹐婦又至﹐曰「是賊太無情﹐相與好合許時﹐無一分顧戀意﹐忍棄我邪﹐宜速反﹗」黃不敢答﹐但明心禱天地﹐默誦經。婦忽長吁曰「此我過也﹐初不合迷謬﹐至逢今日沒前程。畜生何足慕﹐我獨不能別擇偶乎﹖」遂去﹐其怪始絕。紹興庚午歲十一月﹐建昌新城縣永安村﹐半夜村中聞數百千人行聲﹐或語或笑﹐或歌或哭﹐雜擾匆遽﹐不甚明了﹐莫不駭怪﹐而凝寒陰翳﹐咫尺莫辧。有膽者開門諦視﹐略無所睹。明旦﹐雪深尺餘﹐雪中迹如兵馬所經﹐人畜鳥獸之蹤相半﹐或流血污染﹐如此幾十許裏﹐入深山乃絕。咸淳癸酉年﹐有鬻珠冠者﹐過吉水龍華寺﹐有女子出買珠冠一頂﹐先酬千錢﹐余約次日。如期再往﹐僧曰「龍華寺中豈有女子﹗」客不之信﹐僧令徧索﹐則郴州某人家其女棺寄於寺﹐冠在其上﹐千錢無有也。江東張粹父﹐剛正有膽气﹐不畏鬼神。宋淳佑間﹐處郡庠﹐後園有亭﹐素多祟﹐過暮﹐影響形見﹐莫有敢獨至者。同儕戲張曰「若不畏鬼﹐置琴於亭﹐暮請鼓之﹐諸人憑幾以待。」張諾﹐夜半至亭鼓數曲﹐將返﹐聞亭角鼻息呼吸聲﹐時月昏明﹐視之一人側臥﹐摸之自頂至踵﹐婦人也﹐身體溫軟﹐叱之不語﹐遂再鼓一曲﹐歸齋率眾燭之﹐儼然一少婦﹐死僕矣。灌救而蘇﹐云陳學錄邀之至此﹐陳學錄死年餘矣。旦﹐訪其父母﹐云半年病如癆瘵﹐亦疑其爲妖祟﹐遂取歸﹐服重劑而愈。永新州林行可﹐醫士也。大徳丁酉﹐一日暮﹐有老嫗至門﹐招之出西門外視病﹐林以暮﹐畱嫗早行﹐旦起擂藥。嫗促林行﹐五里許﹐至東嶽廟前﹐嫗曰「爾侯於此。」林月中顧嫗入一冢而沒﹐怪之﹐登廟亭樓﹐閉戶﹐窺窗隙﹐見嫗引一虎至﹐四顧無人﹐撫其背曰「惜哉﹗」復罵曰「三年爲汝謀此塊肉﹐汝分薄若此﹗」天明﹐林呼里人送歸﹐迨今不敢出。上官士平﹐至元甲午秋丁﹐詣吉水文廟陪拜。先一夕﹐抵邑中髙宅﹐同行二人﹐僕二人﹐並宿小樓中﹐夜忽不見。同行出門﹐戶扃鐍如故﹐徧索不見﹐主人大駭﹐欲聞官。士平同鄕儒戶李蒼山送歸﹐士平云﹐中夜恍惚間有三人挽之同歸﹐碎其人出門縫﹐至過渡處﹐方憶特來拜廟﹐且畏水不敢渡﹐遂止不行。三人拽之以渡﹐士平力挽以回﹐始覺爲祟﹐遂誦玄帝咒﹐拽之徧行洲上﹐但及水則又極力挽回。一人渡水先去﹐須臾復回﹐撫其面曰「汝誦玄帝咒﹐何誤兩字﹖」士平但誦不輟﹐未幾﹐聞鐘聲﹐三人方散去。咸淳年間﹐傅勤可處都昌縣山田張季猷館中﹐每夜二婢來秉燭提茶瓶盞﹐托銀鋼漆盤﹐盛糖餅二枚﹐供過殷勤﹐自初到至是﹐凡兩月餘﹐𨿽風雨不輟。嘗因主人暇時﹐問每夕茶餅甚佳﹐何所出產﹐季猷怪莫曉﹐勤可言其故﹐季猷誡毋泄﹐密觀其變。是夕﹐勤可飲茶訖﹐並盤畱之﹐堅索始與。旦示主人﹐盤下有於字﹐莫知來故﹐餅則山田寺中所賣﹐詢之賣餅家﹐則云前後失去頗多﹐女子亦不復至矣。至元歸附後﹐胡雨巖遊學湖湘道永之境﹐投宿敞寺﹐有老僧背燈而曰「客來何暮﹖」胡曰「店艱乏食﹐行路良苦。」僧袖中出二齋令食﹐席地就臥。僧誦偈云「百補袈裟舊缽盂﹐幾年同我此山居。寒燈夜照靑蓮座﹐得伴看添數葉書。」旦覺衣濕而冷﹐捫席乃知宿艸上﹐靑天曠野﹐毫無所有﹐一寺儼然夜所宿處。驚語行者以故﹐曰此祖師葬處﹐祖師圓寂十五年矣﹐夜供五齋﹐訝缺其二也。潭州有淸淨覺地﹐宋咸淳間﹐遊士胡天俊寓焉。月照撫琴梅樹下﹐遙見美女欲前且卻﹐胡作意三弄﹐女迆邐近前﹐胡迎揖之﹐女曰「聲𨿽和哀怨﹐多有所欲﹐不能直遂耳。」胡執其手曰「舉世無知音﹐今夕相逢﹐豈天假眞緣耶﹖」女斂衽而去﹐曰「後夜月明﹐當赴子約。」翌日﹐朋友拉入城﹐遊飲忘歸者兩宿﹐大悔失期﹐亟歸﹐於樹下得一白羅帕﹐上題詩﹐詩云「蕭蕭風起月痕斜﹐露重云環壓玉珈。望斷行雲凝立久﹐手彈珠淚湔梅花。」胡悵然而寢。明日以帕示人﹐趙冰壺駭曰「吾亡妾杭人喬氏﹐名望仙﹐貴妃侄女也﹐去年暴亡﹐殯梅樹後﹐正其筆迹也。」以酒酹之﹐且成詩云「王孫自恨負佳期﹐夜醉長沙偶忘歸。應想芳魂踏殘月﹐滚滚露濕去時衣。」宋寶佑間﹐髙郵軍阮子博﹐夜行安慶府九屈曲嶺﹐迷不知徑﹐望火光之茅屋一間﹐二士燒石炭﹐對坐觀書﹐令坐附火﹐言笑自如。一曰「昨見張宗永詩云『大書文字須防老﹐剩買田園準備閒『﹐此兩句意思也好。」一曰「爲人亦拘﹐愚意以爲旣老不須可文字﹐得閒何必有田園﹖」曰「歐陽永叔詩云『文章無用等畫虎﹐名譽過耳如飛蠅』﹐此意如何﹖」曰「卻是到底說話。」子博平生僻於禮文﹐疏於求田﹐聞前兩句默合於心﹐遂問二先生姓名﹐二士撫案大笑﹐寂不復見﹐乃在一巖石下。旦方達徑﹐明日得宣州畫虎一軸﹐表背門板上﹐曬於日中﹐蠅集焉。以袖拂之﹐門板僕地﹐壓死鄰家小兒﹐至於官﹐歿於獄。宋時淮倡嚴楚楚﹐適鹽商呂省幹泛舟泗上。呂偶他適﹐月夜倚篷歌陳後主後庭花曲﹐未終﹐岸上有婦人撫掌誦曰「煙籠寒水夜籠沙﹐夜泊秦淮近酒家。商女不知亡國恨﹐隔江猶唱後庭花。」長嗟入林間不見。明夕夫歸﹐言之﹐伏入江滸﹐楚楚復歌前曲﹐婦人撫掌誦詩如前﹐伏者逐至林間而沒。翌日﹐視乃一新墳﹐詢知侯將士葬妻裴氏也。侯置一妾﹐推溺之﹐自戕於林間﹐就葬焉。至元丙子﹐廬陵印岡羅某﹐數人夜行﹐至地名習家湖﹐因食鹽梅﹐以核置道旁骷髏之口﹐問曰「咸不咸﹖」前行至長坑﹐月光燦然﹐見後有黑團旋轉隨逐而來﹐呼曰「咸咸﹗」諸人大懼﹐疾行十餘里﹐至榮村渡水﹐方不聞聲。宋時袁州瀘蕭市之東﹐有銀匠﹐姓郭﹐年三十餘﹐隻身獨處。市西有把賣嫗﹐常詣郭買賣釵鐶之屬。嫗女年十五六歲﹐一夕奔郭曰「願爲君妾﹗」郭駭之﹐女曰「妾慕君久矣﹐適得一計脫身﹐君無疑也。」問故﹐曰「適佯死﹐母殮我棺中﹐妾啟棺而出﹐復掩之﹐母將空棺瘞之矣﹐不復我索也。」郭置之密室﹐不令出入。月餘﹐母偶闞郭亡﹐窺其室﹐見女所殮紅履在焉﹐推戶取之﹐呼告鄰里曰「郭某盜開女墳﹗」郭歸﹐鄰告之故﹐大駭。女曰「母卒至﹐亟避之﹐忘收履焉﹐我姑避之﹐君無慮也。」女去﹐郭遂逃往潭州﹐早行十數里﹐女亦追至﹐同至潭州。久之囊竭﹐女曰「妾善歌宮調﹐當有賞音。」遂開場於平里坊下﹐歌聲遏云﹐觀者如堵﹐日數百券﹐豪門爭延致之﹐日擲與金釵等﹐年餘﹐所積累萬。一日有髽角道人﹐身長九尺﹐撫郭背曰「千萬人觀此鬼傀儡﹗」郭悟﹐挽之僻處﹐拜求濟度﹐道人令祝之東嶽廟。郭詣廟拜﹐至二更﹐見急走枷鎖女至東嶽後宮﹐忽僕地﹐則一死屍﹐乃知鬼投女屍也﹐遂傾資修廟以贖女罪﹐厚禮焚殯之﹐夜夢女感謝﹐泣別而去。吉水七里市有王羊者﹐以屠宰爲活。端平年間﹐有相識嘗早出行﹐未至王居二三里﹐稍荒涼﹐相傳有祟﹐其人心偶疑畏﹐忽有人呼之同行﹐曰「吾倦﹐與爾更疊拖附如何﹖」其人曰「善﹐我先拖爾至某處﹐爾又拖我至某處。」及至某處﹐天微白﹐彷轉見其手上有毛﹐摩之﹐果毛也。其人求下不許﹐遂拖之不置。將近王居﹐謹執其手﹐置於地﹐乃一羊也。其人解絳繁之﹐執至王居﹐叩門語王曰「吾負官錢﹐僅有一羊﹐欲賣四千如何﹖」王提羊估度曰「止直三千。」其人曰「但吾欲急用﹐幸以現錢酬我﹗」王提三千授之﹐其人並畱絳繁羊﹐語王曰「羊稍躑躅﹐謹固勿失。」遂攜錢之邑。及歸過王﹐惟絳存焉﹐人遂名爲王羊云。宋咸淳間﹐蜀人彭澹軒罷江東倅﹐遊武夷山。嘗獨行林藪﹐入艸庵中﹐見二士夫峨冠博帶對食﹐招彭橫坐。俎中豕首一﹑羊肺一﹑雞一﹐右坐者曰「酹酒於地﹐謂之祭﹐今人謂之奠﹐乃置於其所﹐非酹之也。祭饗自別﹐天神方謂之饗﹐取其气達於上﹐祭乃縮酒於地耳﹗」左坐者曰「食居人之左﹐羔居人之右﹐取其便於飲食而已。」右坐者曰「古人一飲食皆取陰陽之義﹐食以六谷﹐地產﹐所以作陽徳﹐故居左。羹以六牲爲主﹐天產也﹐所以作陰徳﹐故居右。」食訖撤俎﹐遂問右坐者姓字﹐對曰姓魏﹐問其字﹐則曰山林野叟﹐無字可稱。復問左坐者姓字﹐稽首不言。與右坐者談論古今及先天圖易﹑傳﹑性理之學﹐皆玄妙深奧不能曉。彭見日將暮﹐辭出﹐二人送至門﹐彭別去。又聞右坐者曰「漢制盡壞於武帝﹐唐制盡壞於明皇。」彭明日攜僕挈榼再至﹐無徑可達。下山至富家﹐因言所以﹐富家曰「異哉﹐昨日至朱公祠致祭﹐正所食之肴。」彭方悟左坐者爲文公﹐右坐者魏鶴山﹐蓋所言皆鶴山雅言中所載云。建康楊二郎﹐興販南海﹐往來十餘年﹐累貲千萬。淳熙中﹐遇盜於波中﹐一行盡被害﹐楊先墜水得免。逢一木﹐抱之沈浮﹐經兩日﹐漂至一島﹐捨而登岸﹐信步入一洞﹐其中男女聚觀之﹐多裸形﹐而聲音可辯。一婦人稱爲鬼母﹐侍衛頗眾﹐驚曰「此間似有生人气﹗」遣小鴉鬟出探﹐見楊二郎﹐走報鬼母﹐令引當前﹐問之曰「汝願住此否﹖」楊自念無計可脫﹐姑委命逃生﹐應曰「願住﹗」母分付鴉鬟爲置一室﹐使爲夫婦。約二年久﹐飲食起居﹐與世間同。嘗有走卒書至﹐曰眞仙邀鬼母﹐請赴瓊室。自此旬日或一月必往﹐其眾皆從﹐二郎獨處洞中。他日因乞侍行﹐母曰「汝是凡人﹐如何去得﹖」累累致懇﹐忽許之﹐飄然履虛如躡雲﹐到一館宇﹐優樂盤肴﹐極爲丰盛。至者占位而坐﹐鬼母道小楊伏桌幃下﹐戒以屏息勿動。宴罷﹐見焚紙錢﹐次聞哭聲﹐審聽之﹐蓋其妻子與姻戚也。楊從桌下出喚家人﹐皆以爲鬼﹐交口罵之﹐惟妻泣曰「汝投於海﹐杳無音耗﹐當時發喪持服﹐招魂卜葬﹐今夕除靈﹐故建水陸道場資薦﹐何得在此﹖莫是別有彊魂附托耶﹖」楊曰「我眞是人﹗」因言其故﹐家人方信爲然。鬼母在外招喚不去﹐繼以怒罵﹐但不能相近﹐少頃卽去。楊氏呼醫用藥調補﹐幾歲﹐顏狀始復如常﹐至紹興中猶存。建康黃襲甫與撫州金溪曾鴻子聯姻﹐黃性好靜﹐每過曾﹐必假寓﹐其居旁僧捨﹐僧每掃官房待之。咸淳間﹐遭母喪﹐往曾謝其來﹐復至僧捨﹐僧處之別室﹐黃謂僧薄己﹐稍不樂。是夕月明﹐因出階除納涼﹐遙見官房燈燭熒煌﹐燕語喧嘩﹐忽一士夫出揖曰「子非黃襲甫乎﹖敢邀一茶。」黃曰「忘君爲誰﹖」曰「張維幾也﹐薄宦江湖﹐挈官到此。」因邀入同飲﹐見其妻與女焉。維幾曰「吾有弱息﹐未協鳳占﹐敢以奉枕席。」黃曰「吾在制中﹐安敢議此﹗」維幾曰「禮法之士﹐如虱之處褲襠﹐襲甫達者﹐何見之泥﹖」因延入室﹐彊合巹焉﹐行夫婦禮。黃思衰絰之中﹐今若此﹐名教罪人也﹐因惘然。忽聞鳴鑼聲﹐遂大悟爲祟所惑﹐起﹐帳中女牽制之﹐不可﹐遂出大呼其僕﹐維幾亦出而呼曰「襲甫何故以鬼見待﹖」欲挽而畱之。僧起﹐明火送至曾﹐黃猶見維幾者與其妻女逐來。黃曰「適鳴鑼者誰也﹖」眾曰「雞鳴也。」黃愈悟。至明﹐曾送之歸﹐維幾妻女相逐﹐黃行亦行﹐黃止亦止﹐他人不見也﹐惟黃見之﹐到家大病。祕監張淵微﹐與黃厚﹐來視其病﹐未至二里間﹐黃曰「張祕監來也。」已而果至﹐問之﹐乃張維幾告之也﹐病數月乃愈。初黃在飲時﹐其僕怪其久不至﹐起視官房﹐有告之曰「爾官人在此飲酒來也。」其僕回﹐先寢。後詢問僧﹐云近有客官張姓名維幾﹐挈家寓寺﹐因疫病﹐妻女俱死於官房故也。

異聞總錄卷之二葛文康爲大司成日﹐有廏卒病癩﹐滿面瘡穢可憎﹐以無他使令﹐未暇易。嘗馭馬至寶籙宮﹐止於門外﹐葛公入宮燒香﹐出見其面﹐乃瑩淨無瘢﹐驚問之﹐卒元不知﹐曰但見一道人來與我戲﹐伸手摩面上﹐一再卻去耳。葛細扣其狀﹐遣從吏尋求﹐不復見。道人劉景眞﹐爲人家作黃籙醮歸﹐過所知中貴人家﹐少憩門外。五更月明﹐見一人綠衣玄裹﹐垂腳帕頭﹐引小侍數十自街中叫過﹐指其家曰「汝每酒不祭我﹐且翻倒燭臺燒卻面﹗」劉細視之﹐皆鬼也。明旦﹐劉專往謁主人﹐探欹側事﹐見面上傅藥﹐問之﹐云夜來招數客飲﹐未竟﹐燭臺無故欹倒﹐正敗吾面云。靑州老人朱先生﹐以賣藥自給﹐每攜一妻一妾一犬﹐往來贛州及南康縣﹐土人多識之。紹興丁丑歲四月﹐南康還﹐至館﹐贛南黃岡有村民來﹐稱母病﹐邀往其家診視﹐問其居遠近﹐曰數里﹐朱卽從行。已至﹐則盡奪其貲囊﹐殺三人埋於林間﹐犬隨而叫號。俄捨去﹐民逐之不已﹐徑還南康縣舊邸﹐以爪掊地﹐哀頓不已。邸人怪之﹐引詣縣﹐犬伏庭下﹐如有所訴﹐縣宰諭之曰「汝主人得非爲姦盜所殺耶﹖吾當遣弓兵擒捕。」犬卽起搖尾引眾至埋所﹐發穴見屍﹐兵復語之曰「屍𨿽已見﹐當引我至賊家。」犬又前導﹐盡獲凶黨。莆田葉元浣﹐子昴丞相之侄﹐趙州士婿也﹐僉書惠州判官。乳媼常外出門與兒戲﹐見一朱衣人﹐持杖量地﹐適至其側﹐引手畫之曰「到此佳﹗」遂去。媼訝郡內常日無此人﹐歸告葉﹐葉呼吏卒尋訪﹐無所見。明日城中火﹐延燒屋廬甚多﹐及僉判廳前而止。萬俟彥中淳熙十三年爲武岡守﹐一女﹐年十許歲﹐未適人﹐驟得迷惘之疾﹐不能說其值遇﹐但厭厭困悴若醉夢中﹐師巫祈禳考攝﹐無所不至﹐皆弗效﹐母趙氏﹐尢以爲念。久而愈甚﹐其生期在六月﹐至是日﹐彥中謂女星運殃厄﹐或當退舍﹐家人正聚堂上舉酒﹐俄一小柈從空際冉冉而下﹐置於地﹐眾爭往視﹐乃故漆柈﹐一瓦瓶﹑一泥杯﹑三采楪﹐貯荔枝龍眼﹐而缾內物則穢溺也。有箋紙小片﹐書云﹕勸六小娘子壽酒。彥中不懌﹐盡招僚吏道妖異本末﹐曰「身爲民社主﹐顧遭淫厲玩侮如是﹐其爲不職大矣﹗」欲上章丐辭官歸筠﹐諸僚以爲不可﹐乃止。後十餘日轉運使林黃中劾疏下﹐罷去。代者李大聲﹐至訪其故﹐或言郡圃大水﹐下舊有祠宇﹐廢撤五十年﹐必其作祟﹐彥中固常欲建立而不成也。於是卽其處作之﹐怪乃息。衡陽曹敬之﹐時以永州東安主簿攝司理﹐親見此事及柈缾之屬云﹝敬之說﹞。邵武惠應廟神﹐初封佑民公﹐建中靖國元年﹐建陽江屯裏亦立祠事之。士人江衍謁祠下﹐夜夢往溪南之神宇﹐聞歌聲﹐閽者止之曰「公與夫人方坐白雲障下﹐調按新詞﹐汝勿遽進﹗」少選﹐神命呼衍﹐問曰「汝得此詞否﹖」衍恐懼謝曰「世間哪復可聞﹖」神曰「此黃鐘宮錦纏絆也。」乃誦其詞曰「屈曲新堤﹐占斷滿村佳气。畫檐兩行連雲際﹐亂山疊翠水回還﹐岸邊樓閣金碧遙相倚﹐柳蔭低艷映花光。美好升平爲誰初起﹖大都風物只由人﹐舊時荒壘今日香煙地。」衍驚覺﹐卽錄而傳之﹐然無有能歌者。上官彥衡侍郎﹐家居揚州﹐夫人楊氏﹐白晝在堂中與兒女聚坐﹐忽雷雨大作﹐奇鬼從空隕於地﹐長僅三尺許﹐面及肉色皆靑﹐首上加幘﹐如世帕頭﹐乃肉爲之﹐與額相連﹐顧見人掩面如笑。旣而觀者漸眾﹐笑亦不止。頃之大霆激於屋表﹐云霾晦冥﹐不辧人物﹐倏爾乘空而去。揚州節度推官沈君﹝失其名及鄕裏﹞居官頗彊直﹐通判饒惠卿尢知之。惠卿受代歸臨川﹐一府僚屬出祖於瓜洲。前一夕﹐沈聞書窗外人語曰「君明日祿盡馬絕﹗」爲妻子言﹐愀然不樂。明日將上馬﹐厥子牽衣止之﹐沈曰「饒通判相與甚厚﹐方爲千里別﹐安得不送﹖」策馬徑行﹐所乘馬蓋借於軍中者﹐惡甚。始出城﹐奔而墜﹐足掛﹝革登﹞間不可脫﹐馳四十里﹐及瓜洲方止。馭吏追及之﹐則面目俱拜﹐血肉模糊﹐不可辧識。舁歸舍﹐气息殜殜﹐經一日而絕。惠卿憐其以己死﹐賻錢二十萬﹐郡遣夫力十餘輩﹐護柩歸﹐諸人在道相顧﹐如體冰霜﹐或時稍怠﹐則頭輒痛﹐類有物擊之。兩旁行者皆見一綠袍官員坐柩上﹐執梃而左右顧﹐至家乃已。後歲餘﹐其妻閻氏﹐白晝見旗幟﹐奄冉行空中﹐一人跨白馬蹀躞而下﹐至則沈也﹐相慰拊良久﹐又徧呼諸子﹐誨以讀書耕稼之務﹐曰吾今爲掠剩大夫﹐職業雄盛﹐無憶我。翩然而去﹐自是不復來﹐閻氏之客傳其事。陳伯修爲宣城守﹐臨政之暇﹐多在頤白堂講易﹐賓客拉聽者常十數。一講罷客退﹐獨坐禪榻﹐忽見朱衣人前揖曰「請殿院看雪。」時方七月末﹐暑風猶盛﹐伯修異焉﹐疑此際不應有雪﹐又吾爲庶僚﹐安得朱衣吏報事。勉起之﹐方離席數步﹐大聲如雷﹐堂梁已折﹐禪榻壓碎無餘。資州東嶽行宮在城內﹐只一小殿﹐兩廡一門樓﹐郡人每以窄爲嫌。紹興十六年﹐路人過廟﹐爲物憑附﹐言當爲崇建廟宇﹐期限甚峻﹐觀者堵墻而立﹐無敢不敬信。明日一州百里間﹐凡山麓巨木﹐悉爲本廟題志﹐遠近協力致助。未幾大廟成﹐基址元枕山﹐因髙增築﹐巍然爲一路冠﹐凡皆以誠來禱﹐無不立應。其以冤陳狀者﹐才一二日﹐詞首及被訴人與左證皆死﹐惟理直者色不變﹐經宿卽蘇﹐說入冥所見﹐全如世間﹐特有牛頭獄典與猛獸吐息气燻炙罪囚之異﹐門外人每昏夜往往聞決撻聲。二十一年﹐郡守鄱陽左守道到任﹐惡其太甚﹐揭榜禁人投狀﹐扃鐍殿門﹐自是遂絕向來之訟報。淳熙四年春﹐鄱陽知縣吳正國﹐夢至冥府﹐若神祠然﹐通引吏兩人﹐左右拱手迎之入﹐正趨揖間﹐遂覺。以語館客揭椿年﹐頗惡之﹐揭曰「明府爲土神主﹐神祇所宜敬也。」後旬日﹐方旦聽訟﹐郡守遣吏督春衣錢甚峻﹐吳不暇食﹐升車亟出謁坑冶使者貸錢﹐又詣府﹐覺小不佳﹐急歸。車中數拊軾趣行﹐未到邑百步﹐不可支吾﹐命訪一民家﹐遂少憩。適武當烈廟﹐乃扶以入﹐家人奔來視之﹐已伏於胡牀不能語﹐頃刻而絕﹐廟中兩吏﹐正夢所見處也。吳洛陽人﹐爲政有惠愛﹐民追思之。大原府二龍威靈甚著﹐廟貌特雄﹐府帥每至﹐必修整焉。常化形爲靑蛇﹐人目爲大靑小靑﹐小靑極暴猛﹐人不可犯。政和間﹐李佑普臣爲帥﹐旣至﹐不肯致謁﹐僚屬共請﹐不對。方白晝視事﹐霹靂一聲﹐煙霧冥晦﹐咫尺不可見﹐有小竅柙與袱皆穿﹐開視﹐印已亡矣。李莫知所爲﹐搜求浹旬﹐不獲。眾以爲無雲而雷﹐必神物所致﹐知必龍騁怒﹐力請往禱之。李不得已﹐詣其廟﹐焚香控懇﹐且謝不敏。方拜跪間﹐雷自神帳中出﹐直抵印柙處遂絕。卽開柙﹐印在如初﹐李自是不敢慢。穎昌韓元英﹐字勤甫﹐晚仕金國爲汴洛輂運使﹐素奉事嶽帝甚謹﹐至降其家。將至時﹐盛張一室﹐焚香敬立以候。少頃﹐肅然而來﹐或與人語音接。後一歲﹐神不肯臨﹐或告都廂官辛君曰「韓運使且死﹗」問其故﹐曰神棄之矣﹐不死何爲。韓故與辛善﹐以告﹐而憂之﹐急遣一親信僕持香往岱嶽祈謝﹐謂曰「聖帝惟享頭鑪香﹐每將旦啟廟時﹐廟令謁奠者是也﹐能隨其後﹐神必歆答﹐若遲緩頃刻﹐則飆取登山﹐𨿽復控請﹐已不聞。汝當以先一日昏時賂廟吏﹐入宿﹐伺曉而禱﹐不然﹐必誤我事。」僕受戒而去。旣入廟﹐憩於通天鼓架下﹐久行倦困﹐不覺睡熟。及覺﹐正門已開﹐但見羽儀騎從赫奕甚盛﹐初以爲廟令歸騶耳﹐而念常日不如此。旣乃聖帝乘輿出﹐徑詣東廟采訪殿﹐韓君乃荷械行於後﹐回首顧僕而東﹐僕知不及事﹐猶焚香。旣畢﹐歸復命﹐妄云如所教﹐韓責之曰「汝臥於鼓下﹐我實見汝﹐安得妄言欺我耶﹗」自是才月餘而卒﹐辛幼安說。南城楊氏﹐頗富﹐長子不肖﹐父逐之﹐天寒無所向﹐入所貯牛稿屋中﹐藉艸而寢。月明孤寒不寐﹐忽一虎躍來﹐翼從數鬼﹐皆倀也﹐直趨屋所﹐取艸鼓舞爲戲﹐子不敢喘。俄黑雲勁風﹐咫尺翳暝﹐虎若被逐﹐倉惶走﹐眾俄亦散。旣神人傳呼而至﹐命喚土地神﹐老叟出拜﹐神人責之曰「汝受楊氏祭祀有年矣﹐乃縱虎爲暴﹐郎君幾爲所食﹐致煩吾出神兵驅之﹐汝可謂不職矣﹗吾乃其家竈君司命也﹐汝識乎﹖」土地謝罪而退。明日起視﹐外有虎迹﹐艸皆散擲地。後其父怒解﹐子得歸﹐具言之﹐由是事竈益謹。宋寧宗時﹐新淦縣有雷擊物﹐爲產婦所觸﹐不得上升。時鄒巫能誦解咒﹐有神請曰「爲誦解穢咒千徧﹐當有以報。」鄒誦千徧﹐神授鞭印各一﹐曰「祈晴順用印﹐祈雨倒用印。用鞭畫空﹐雨止畫處。」神忽不見﹐雷升天矣。鄒平生喜食鴨﹐嘗過其女﹐畱殺鴨爲黍。時女曬菱於庭﹐天有雨勢﹐女欲收而後饌﹐曰雨當無損於菱。須臾大雨﹐鄒望空四向而畫﹐獨庭無雨。由是遠近之人招之祈禱﹐如法用印﹐無不立應。年九十餘卒﹐鞭印亦亡。今鄕人祀之於玉笱山承天宮前廟中﹐但號鄒公而已。蜀人崔福子﹐寓居福建﹐三世仕宦﹐父仕至守﹐福子以蔭至承務郎。某處幹官﹐而遊蕩不檢﹐尢喜賭博。嘉熙年間﹐父怒逐之﹐宿裏中廟﹐中夜不寐。聞報曰「梓潼帝君至﹗」廟神出﹐肅帝君中坐﹐語言應對﹐皆不可曉。久之﹐或曰「何有生气﹖」廟神曰「里人崔某。」帝君曰啞。福子欲知前程事﹐至前下拜曰「帝君掌人間功名事﹐某三世仕宦﹐皆監司郡守﹐未知某前程所到如何﹖」帝君曰「爾家富貴﹐皆爾髙祖一人所積耳﹐曾祖以下三世﹐當秉鈞軸。而卽以富貴﹐率皆驕淫貪暴﹐故不復顯﹐今爾亦止可一任已。」福子曰「某二子如何﹖」帝君曰「長子可作州﹐次者可作漕﹐皆在四十年後。」福子喜﹐廟神曰「君何事至此﹖」福子告以故﹐神曰「君父𨿽相逐﹐君母正相念﹐君幸急歸﹐毋貽母憂。」福子出廟﹐四顧則寂然無睹矣﹐遂歸﹐其母正號泣﹐秉燭徧索。越三年﹐福子死﹐悟神言止一任者﹐三年也。至元江南歸附﹐長子遇兵﹐三刀而死﹐蓋三刀爲州字也﹔次子溺曹水﹐乃成漕字也。宋欽宗至源昌州﹐宿城外寺中﹐殿中佛像皆無﹐惟石刻二胡婦在焉﹐鬼火縱橫﹐散而復合。忽有人攜酒物出現﹐曰此寺有神明最靈﹐隔夕報夢曰「明晚有天羅王﹐衣靑袍﹐自南方來此宿頓﹐是以到此祗侯。」帝飲罷﹐人復引帝入山阜間﹐有艸舍三間。入其門﹐聞人喏聲﹐若三十餘人﹐眾皆驚訝。視神亦石刻一婦﹐若將軍狀﹐手執鐵劍﹐侍者皆婦人。及帝出門﹐又聞唱喏聲如前﹐詢問則曰契丹天皇侍女神寺﹐帝方悟其前身是天羅王也。宋二帝北狩﹐到一寺中﹐有二石鐫金剛﹐並拱手而立。入其門﹐有一胡僧出入其中﹐神像髙大﹐首觸桁棟﹐別無供器﹐止有石盂香鑪而已。僧揖坐﹐問曰「何來﹖」帝以南來爲對﹐僧呼童子點茶﹐茶味甚香美。再欲茶之﹐僧與童子趨堂後而去﹐移時不出﹐求之﹐寂然空捨﹐惟竹林間有一小室﹐中有刻胡僧﹐並二童子侍之﹐視之﹐儼然如獻茶者。隴西李沈者﹐其父嘗受朱泚恩﹐賊平伏法﹐沈乃逃而得免。卽而逢赦﹐以家產童僕悉施洛北惠林寺而過生焉﹐讀書彈琴﹐聊以度日。今荊南相公淸河崔公羣﹐卽第進士﹐皆執門人禮﹐卽其所與遊者﹐不待言矣﹐常與處士李擢爲刎頸交。元和十三年秋﹐擢因謂沈曰「吾有故﹐將適宋﹐回期未卜﹐兄能泛舟相送乎﹖」沈聞其去﹐離思浩然﹐遂登舟﹐初約一程﹐程盡﹐則曰「兄之情豈盡於此﹖」及又行又言﹐有感竟不能別﹐直抵睢陽。其暮擢謝舟人而去﹐與沈坐汴堤月中﹐徐曰「承念誠久﹐兄識擢何人也﹖」沈曰「辯博之士也﹗」擢曰「非也﹐擢乃冥官﹐頃爲洛州都督﹐故在洛多時﹐陰道公事﹐故不任晝﹐乃得與兄同遊。今去陰遷陽﹐托孕於親已五載矣﹐所以步步邀兄者﹐意有所托。」沈曰「何事﹖」曰「擢之此身﹐藝難爲匹﹐惟慮一捨此身﹐都醉前業﹐祈兄與醒之耳。然擢孕五載﹐寓親腹中﹐其家以爲不祥﹐祈神祝佛之法﹐竭貨而爲﹐擢尙未往﹐神固何爲。兄可往其家﹐朱書產字﹐令吞之﹐擢卽生矣﹐必奉兄絹素﹐兄且得女。後擢三歲﹐宜復來視之﹐且曰﹕『主人孫久不產者﹐某以朱字吞之﹐生兒奇慧﹐今三載矣﹐思宿以占之﹐故復來也。『可取兒抱臥﹐夜久﹐伺掌人閉戶﹐卽抱於靜處﹐呼曰﹕『李擢﹐記我否﹖』兒當啼﹐啼卽掌之﹐擢必徹悟。兄宜與擢言洛中居處及遊宴之地﹐擢當大悟。悟後﹐此生之業無孑遺矣﹐此時必醒素以歸。擢乃後榮盛﹐兄不可復得從容矣。兄聲名籍甚﹐不久當有大諫之拜﹐愼勿赴也﹐赴當非壽。此郡北二十里有胡村﹐村前有車門﹐卽擢親身之居也。」言訖﹐泣拜而去。遲明﹐沈策杖訪之﹐果有胡氏﹐扣門求懇﹐掌人翁年八十餘﹐倚杖延入。旣命坐﹐似有憂色﹐沈問之﹐翁曰「新婦孕五載矣﹐計窮術盡﹐略無少徵。」沈因曰「沈道門畱心﹐頗善咒術﹐不產之由﹐見之卽辧。」遽令左右招新婦來﹐沈診其臂曰「男也﹐甚明慧﹐有非常之才﹐故不拘常月耳﹗」於是令速具產所帷帳牀榻畢﹐沈執筆若祝香﹐朱書產字﹐令吞之﹐入口而男生焉。翁極喜﹐奉絹三十匹﹐沈乃受焉﹐曰「此兒不常也﹐三歲當復來﹐爲君相之。」言訖而去。及期再往﹐乃曰「前所生子﹐今三歲矣﹐願得之一宿﹐占相之。」掌人喜而許焉。沈夜伺人靜﹐抱之遠處﹐呼曰「李擢﹐今識我否﹖」兒驚啼﹐沈掌之﹐曰「李擢何見我不記耶﹖」又掌之﹐兒愈啼﹐掌兒問之者三四﹐兒忽曰「十六兄果能來此耶﹖」沈因與言洛中事﹐遂大笑﹐言若平生﹐曰擢一一悟矣﹐乃抱之歸宿。及明朝﹐告其掌人曰「此兒有重祿也﹐乃成家之貴人﹐宜保持之。」胡氏喜﹐又贈絹五十匹﹐因取別﹐乃憶醒素之言﹐蓋以三才五星隱其成數耳﹐以沈食祿而誅﹐不食而免﹐其命乎﹖足以警貪祿位而不知其命者也。京兆韋安道早出﹐至慈惠裏﹐有兵仗如帝者之衛﹐有飛傘玲瓏﹐下如玉女之飾。有後騎一官監﹐指裏之西門曰「公自此去﹐當知矣。」安道如其言﹐扣戶﹐有朱衣吏出曰「后土夫人相侯已久﹗」引至一大城﹐城西乃黃河汾水﹐其北有大門﹐衛從羅立殿中。微聞有環佩之聲﹐官監贊曰「夫人與公冥數合爲匹偶﹗」引入對坐﹐須臾進饌﹐樂人奏雙合鳳曲﹐於是儐相引安道入帳﹐合巹成親﹐夫人尙處子也。翌日﹐夫人入﹐願見舅姑﹐安道二親見之驚愕﹐舍人使安道致詞請去之﹐夫人曰「舅姑有命﹐敢不從。」明日﹐夫人被法服﹐居大殿﹐召天下國王悉至﹐最後一人云是大羅天女﹐視之﹐乃天后也。夫人向天后言﹐乞與安道錢五百萬﹐官五品而歸。賈知徵寓舟洞庭﹐因吟懷古詩云「極目煙波是九嶷﹐吟魂愁見暮鴻飛。二妃有恨君知否﹖何事經旬去不歸。」卽嶽陽﹐因賦詩云「湖平天遣艸如雲﹐偶泊巴陵舊水濱。可惜仙娥差用意﹐張頎不是有才人。」俄見蓮舟有數女郎﹐鼓瑟而下﹐生目送之。舟通西岸﹐卽曾城夫人京兆君宅﹐生趨堂﹐見備筵饌﹐有三女郎﹐一稱曾城夫人﹐一稱湘君夫人﹐一稱湘夫人﹐酒行各請吟詩﹐生曰「偶棹扁舟泛渺茫﹐不期有幸迹仙鄕。玉堂久照星辰聚﹐雪扇雙開日月長。豈止忍憐爲上客﹐又容歡笑宴中堂。預愁明發分飛去﹐衣上人聞有異香。」湘君曰「南望蒼梧慘玉容﹐九嶷山色互重重。須知暮雨朝雲處﹐不獨陽臺十二峯。」湘夫人曰「夜唱蓮歌入洞庭﹐采蓮人旅著靑蘋。長歌一棹空歸去﹐莫把蓮花讓主人。」京兆君曰「一解徵鴻下蓼汀﹐便隨仙馭返曾城。傷心遠別張生去﹐翻得人間薄幸名。」詩畢﹐二湘夫人別去﹐京兆君邀生止宿。明日以秋羅帕裹定年丹五十粒贈生﹐生旣受﹐吟詩謝曰「丹是曾城定年藥﹐帕爲織女秋云羅。勤拳致贈束行客﹐以表相思恩愛多。」乃拜別去﹐離岸百步﹐回視夫人宅已失矣。韋子卿舉孝廉﹐至華陰廟﹐飲酣﹐遊三女院﹐見其姝麗﹐曰「我擢第回﹐當娶三娘子爲妻。」其春登第﹐歸次渭北﹐見一黃衣人曰「大王遣命﹗」子卿愕然﹐俄見車馬幢幢美麗﹐夫人金章紫綬﹐酬對旣畢﹐擇日就禮。後二十日﹐韋曰「可返矣。」妻曰「我乃神女﹐固非君匹﹐君到宋州﹐刺史將嫁女與君偶﹐娶之。勿泄吾事﹐事露兩不相益﹗」子卿至宋州﹐刺史果與議親﹐遂娶之。神女常訪子卿曰「君新獲佳麗﹐不可得新忘故。」後刺史女抱疾﹐治療不效﹐有道士妙解符禁﹐曰韋郎身有妖气﹐此女所患﹐自韋而得。以符攝子卿﹐鞫之﹐具述本末。道士飛黑符追神女曰「罪𨿽非汝﹐緣爲神鬼﹐敢通生路。」因懲責之﹐乃杖五下。後逾月﹐刺史女卒﹐子卿忽見神女曰「囑君勿泄﹐懼禍相及﹐今果如言﹗」神女叱左右曰「不與死手﹐更待何時﹗」從者拽子卿捶撲之﹐其夜遂卒。

異聞總錄卷之三醴泉尉崔汾﹐仲兄居長安崇賢裏﹐夏夜乘涼於庭際疏曠﹐月色方午﹐風過﹐覺有異香。頃間﹐聞南垣土動簌簌﹐崔生意其蛇鼠也。忽睹一道士﹐大言曰「大好月色﹗」崔驚懼﹐遽走。道士緩步庭中﹐年可四十﹐丰儀淸古。良久﹐妓女十餘﹐排大門而入﹐綃桂翹翠﹐艷冶一世﹐有從者具香茶﹐列坐月中。崔生疑其狐媚﹐以枕投門闔驚之﹐道士小顧怒曰「我以此差靜﹐復貪月色﹐初無延佇之禮﹐敢此粗率﹗」復厲聲曰「此處有地界無﹖」欻有二人﹐長才三尺﹐巨首儋耳﹐惟伏其前。道士頤指崔生所﹐止曰「此人有何親屬入陰籍﹐可領來﹗」二人趨出﹐一餉間﹐崔生見其父母及兄悉至﹐衛者數十﹐拽曳批之﹐道士叱曰「我在此﹐敢縱子無禮乎﹖」父母告曰「幽明隔絕﹐誨責不及。」道士叱遣之。復顧二鬼曰「捉此癡人﹗」二鬼跳及門﹐以赤物如彈丸﹐遙投崔生口中﹐乃細赤繩也﹐遂釣出庭中﹐又詬辱之。崔驚失音﹐不得自理﹐崔僕妾悉號泣。其妓羅拜曰「彼凡人﹐因訝仙官無故而至﹐非有過。」怒解﹐乃拂衣由大門而去。崔生病如中惡﹐五六日方瘥﹐因迎祭酒醮謝﹐亦無他。崔生初隔紙隙見亡兄﹐以帛拂唇如損狀﹐僕使共訝之﹐一婢泣曰「幾郎就木之時﹐面衣忘開口﹐其時匆匆就剪﹐誤傷下唇﹐旁人無見者﹐不知幽冥中二十年猶負此苦﹗」昔有一士人登第﹐赴公宴。及飲酒﹐座上一妓絕色﹐獻杯整肅﹐未嘗出手﹐眾疑之。有客被酒﹐戲之曰「爲六指乎﹖」乃彊牽﹐其妓隨所牽而倒﹐乃一副枯骸也。未幾﹐士人得差遣後卽死。嶽侍郎珂﹐武穆王之孫﹐知嘉興府。譙樓夜更鼓不鳴﹐責問直更者﹐曰每夜一更時分﹐有五人到樓飲酒﹐皆金銀器皿﹐羅列珍味﹐稱系侍郎親眷﹐所以不敢打更。太守分付謂今晚若再來﹐當密通報。是日夜﹐太守坐淸香樓﹐命提振官兩人﹐攜府印來前﹐擇精兵二十人﹐各執器械﹐在樓下伺侯。中夜﹐直更者果來報﹐謂正在譙樓飲酒。守令提振攜印而前曰「知嘉興府嶽侍郎請相見﹗」其五人者卽爲驚散。守據中坐﹐取視器皿﹐皆眞金銀器﹐判付公使庫公用﹐邪魅遂息。永嘉項家﹐爲邪所據﹐時有一物﹐人形而蓬首﹐出沒其家﹐自呼曰太公﹐項以爲常﹐不爲怪異。凡有所求﹐只於廚間呼太公﹐物則隨至。項妻有孕﹐思齋饅頭食﹐遂叫太公一聲﹐至二更餘﹐捧一甑蒸饅頭而來﹐蒸气尙暖。越數日﹐人傳七尺渡頭人家設水陸齋﹐失了饅頭一甑。後項婦生子﹐如冬瓜狀﹐無眉目﹐但有口能乳﹐方欲溺之﹐忽聞太公空中作聲曰「子不可溺﹐權以乳哺﹐當有以謝。」逾兩月﹐項婦方抱子在牀﹐忽太公置白金二笏於牀﹐奪抱此子而去﹐後怪亦絕。昔京庠有士友數人﹐步月夜行﹐見一小廝持紅紗籠前導﹐一婦人冉冉後隨﹐士友疑其暮夜獨行之異﹐迹而視之。至眾安橋左側﹐扣內醫張防禦門謁藥﹐張啟戶視之﹐卽掩門不納。次扣李提點鋪﹐李出視﹐延爲診脈﹐士友侯久不出﹐點志兩醫之門而歸。次早﹐訪張防禦﹐曰暮夜獨行﹐必非良家女子﹐所以卻之。次過李鋪﹐聞其家有哀哭聲﹐問之﹐則曰「昨夜一婦扣門謁藥﹐去後中風而卒。」方知鬼化爲婦﹐扣門求醫﹐豈非李見其華麗動興而致然邪﹖馬少保公亮少時﹐臨窗燭下閱書﹐忽有大手如扇﹐自窗欞穿入。次夜又至﹐公以筆濡雄黃水﹐大書花押﹐窗外大呼﹕「速爲我滌去﹐不然﹐禍及於汝﹗」公不聽而寢。有頃﹐怒甚﹐求爲滌去愈急﹐公不之顧。將曉﹐哀鳴﹐而手不能縮﹐且曰「公將大貴﹐姑以試公﹐何忍致我極地耶﹗公獨不見溫嶠然犀事乎﹖」公大悟﹐以水滌去花押﹐手方縮去﹐視之一無所見。徐熙爲射陽令﹐少善醫方﹐名聞海內。嘗夜聞有鬼呻吟聲﹐甚淒苦﹐徐曰「汝是鬼﹐何所需﹖」俄聞答曰「姓斛名斯﹐家在東場﹐患腰痛死﹐𨿽爲鬼而疼痛不可忍。聞君善灸﹐願相救濟。」徐曰「汝爲鬼而無形﹐何處治﹖」答曰「君但縛芻爲人﹐索孔穴鍼之。」徐如言爲鍼腰四處﹐又鍼肩背三處﹐設祭而埋之。明日﹐一人來謝曰「蒙君醫療﹐復爲設齋﹐病除饑解﹐感惠甚深﹗」忽然不見。唐漢守南纘﹐常爲人言﹐至徳中﹐有調選得同州督郵者﹐姓崔。有靑袍人﹐未知其姓字﹐因相揖偕行﹐徐問何官﹐靑袍人云「新授同州督郵。」崔云「某新授此官﹐豈不錯誤乎﹖」靑袍人笑而不答﹐又相與行﹐悉云赴任。去同州數十里﹐於斜路中有官吏拜迎﹐靑袍人謂崔君曰「君爲陽道錄事﹐某爲陰道錄事﹐路從此別﹐豈不相送耶﹖」崔生異之﹐卽與連轡入斜路﹐遂至一城郭﹐街衢局署﹐亦甚壯麗。靑袍人至廳﹐與崔生同坐受謁﹐通胥徒僧道等訖﹐次通辭訟獄囚﹐崔生大驚﹐謂靑袍人曰「不知拙室何得至此﹖」靑袍人卽避入案後﹐令崔生自與妻會﹐妻云「被追至此﹐已至數日﹐君宜哀請錄事耳﹗」崔生卽祈求靑袍人﹐靑袍人因令胥吏促放崔生妻令回。崔生試問妻犯何罪至此﹖靑袍人曰「君寄家同州﹐亡人皆聽勘過﹐蓋君管陽道。」崔生淹畱半日﹐卽請卻回﹐靑袍人命胥吏等拜送﹐曰「𨿽陰陽有殊﹐然俱是同州也﹐可不拜送督郵哉﹗」靑袍人亦郊餞送﹐再三勤款﹐揮袂﹐又令斜路口而去。崔生至同州﹐問妻子﹐妻子病七八日﹐冥然無知﹐神識不主﹐今才得一日﹐崔暗記之﹐恰放回日也。妻不記陰道﹐見崔生言之﹐妻始悟﹐如夢﹐亦不審記憶也。黃門侍郎盧公渙﹐爲明州吏。屬邑象山縣百姓﹐溪谷迥無人處﹐有盜發墓者﹐云初見車轍中有花磚﹐因揭之﹐知其古冢墓﹐乃結十人﹐於縣投狀﹐請路旁居止﹐縣尹允之﹐遂種麻﹐令外人無所見﹐卽悉力發掘。入其隧路﹐漸至壙﹐中有三石門﹐皆以鐵封之。其盜先能誦咒﹐因齋戒禁之。翌日﹐兩門開﹐每門中有銅人銅馬數百﹐持執干戈﹐其制精巧。盜又齋戒三日﹐中門一扇開﹐有黃衣人出﹐傳語曰「漢徵將軍劉﹝忘名﹞使來相問﹐某人有怔伐大勛﹐及死﹐敕令護葬﹐及鑄銅人馬等﹐以象存日儀衛。奉計來此﹐必要財貨﹐兩門所居之室﹐實無他物具﹐官葬不瘞貨寶﹐何必苦以神咒相侵。若更不已﹐當不免兩損﹗」言訖﹐卻入﹐門復合如初。盜又誦咒﹐數日不已﹐門開﹐一靑衣又出傳話﹐責盜咒說﹐兩扇忽辟﹐大水漂蕩﹐盜皆溺死。一盜解沒而出﹐自縛詣官﹐具說本末﹐黃門令覆視﹐其中門內﹐有一石牀﹐骸枕之﹐水漂已半垂於下。因卻爲封兩室﹐塞其隧路焉。曉州刺史齊推女﹐適湖州參軍韋會。長慶三年﹐韋以妻方妊﹐將赴調﹐乃送歸鄱陽﹐遂登上國。十一月﹐妻方誕之夕﹐齊氏忽見一人﹐長丈餘﹐金甲仗鉞﹐怒曰「我梁朝陳將軍也﹐久居此室﹐汝是何人﹐敢此穢觸﹗」舉鉞將殺之﹐齊氏叫乞曰「俗眼有限﹐不知將軍在此﹐比來承教﹐乞容移去。」將軍曰「不移當死﹗」左右悉聞齊氏哀訴之聲﹐驚起來視﹐卽齊氏汗流浹背﹐精神恍然。繞而問之﹐徐言所見。及明﹐侍婢白於使君﹐請居他室﹐使君素正直﹐執無鬼之論﹐不聽。至其夜三更﹐將軍又到﹐大怒曰「前者不知﹐理當相恕﹐知而不去﹐豈可復容﹗」跳來將用鉞﹐齊氏哀乞曰「使君性彊﹐不從所請﹐我一女子﹐敢拒神明﹖容至天明﹐不待命而移去﹐若更不移﹐甘於萬死﹗」將軍者拗怒而去。未曙﹐令侍者灑掃他室﹐移榻其中。方將運輦﹐使君公退﹐問其故﹐侍者以告﹐使君大怒﹐杖之數十﹐曰「產蓐虛嬴﹐正气不足﹐妖由之興﹐豈足遽信﹗」女泣以請﹐終亦不許。入夜﹐自寢其前﹐以身爲援﹐堂中添人加燭以安之。夜分﹐聞齊氏驚痛之聲﹐開門入視﹐則頭破死矣。使君哀恨之極﹐倍百常情﹐以爲引刀自殘﹐不足以謝其女﹐乃殯於異室﹐遣健步者報韋會。韋以文籍小差﹐爲天官所黜﹐異道求復﹐凶訃不逢。去饒州百餘里﹐忽見一女人﹐儀容行步﹐酷似齊氏﹐乃呼其僕而指之曰「汝見彼人乎﹖何似吾妻也﹗」僕曰「夫人刺史愛女﹐何以行此﹖乃人有相類耳﹗」韋審視之﹐愈是﹐躍馬而近﹐其人乃入門﹐斜掩其扉﹐又意其它人也﹐乃不下馬過。回而視之﹐齊氏自門出﹐呼曰「韋君﹐忍不相顧﹗」韋遽下馬﹐視之﹐乃其妻也﹐驚問其故﹐具云陳將軍之事﹐因泣曰「妾誠愚陋﹐幸奉巾櫛﹐言詞情理﹐未嘗獲罪於君子﹐方欲竭節閨門﹐終於白首﹐而枉爲狂鬼所殺﹐自檢命籍﹐當有而十八年。今有一事﹐可以自救﹐君能相哀乎﹖」悲恨之深﹐言不盡意。韋曰「夫妻之情﹐義均一體﹐鶼鶼比翼﹐鰈鰈比目﹐斷無單然此身﹐更將何往﹐苟有歧路﹐湯火能入。但生死異路﹐幽晦難知﹐如何可竭誠﹐願聞其計。」曰「此村東數里﹐有艸堂﹐田先生者﹐領村童教授。此人奇怪﹐不可遽言﹐君能去馬步行﹐及門趨謁﹐若拜上官然﹐垂泣訴冤﹐彼必大怒﹐乃至詬罵屈辱捶擊拖拽穢唾必盡教授之事﹐然後見哀﹐卽妾必還矣。先生之貌﹐固不稱焉﹐冥晦之事﹐幸無忽也。」於是同行﹐韋牽馬授之﹐齊氏笑曰「今妾此身﹐已非舊日﹐君𨿽乘馬﹐亦難相及﹐事甚迫切﹐君無推辭。」韋鞭馬隨之﹐往往不及。行數里﹐遙見道北艸堂﹐齊氏指曰「先生居也﹐救心誠堅﹐萬苦莫退。渠有淩辱﹐妾必得還﹐無忽忿容﹐遂令永隔。勉之﹐從此辭矣﹗」揮涕而去﹐數步間﹐忽不見。韋收淚詣艸堂﹐未到數百步﹐去馬﹐公服使僕人執謁前引﹐到堂前﹐學徒曰「先生轉食未歸。」韋端笏以侯﹐良久﹐一人戴破帽曳木履而來﹐形狀醜穢之極﹐問其門人﹐曰先生也。命僕呈謁﹐韋趨走迎拜﹐先生答拜﹐曰「某村翁﹐求食於豎牧﹐官人何忽如此﹐甚令人驚。」韋拱訴曰「妻齊氏﹐享年未半﹐枉爲梁朝陳將軍所殺﹐伏乞放歸﹐終其殘祿﹗」因扣地哭拜。先生曰「某乃村翁鄙愚﹐門人相競﹐尙不能斷﹐況冥晦間事乎﹖官人莫風狂否﹐火急須去﹐勿恣妖言﹗」不顧而入。韋拜於牀前﹐曰「實訴深冤﹐幸垂哀宥﹗」先生顧其徒曰「此人風疾﹐來此相喧﹐眾可拽出﹐又復入﹐汝共唾之﹗」村童十數競來唾面﹐其穢可知。韋亦不敢拭唾﹐歡然復拜﹐言誠懇切。先生曰「吾聞風狂之人﹐打亦不痛﹐諸生爲吾痛擊之﹐無所支﹐敗面耳﹗」村童復來羣擊﹐痛不可堪﹐韋執笏拱立﹐任其揮擊。擊罷﹐又前哀乞。又敕其徒推倒﹐把腳拽出﹐放而復入者三。先生謂其徒曰「此人乃實知吾有術﹐故此相訪。汝今歸﹐吾當救之耳。」眾童旣散﹐謂韋曰「官人眞有心丈夫也﹐爲妻之冤﹐甘心屈辱﹐感君誠懇﹐當爲尋檢。」因命入房﹐房中鋪一淨席﹐席上有案﹐置香一鑪﹐鑪前又鋪席。坐定﹐見黃衫人引向北行﹐數百里﹐入城郭﹐閭裏喧鬧﹐一如都會。又如北有小城﹐城中樓殿巍峨﹐若王居﹐衛士執兵﹐立者坐者﹐各數百人。及門﹐門吏通曰「前湖州參軍韋某。」乘通而入﹐直北正殿九間﹐堂中一間﹐捲簾設牀案﹐有紫衣人南面坐者。韋入﹐向坐而拜﹐起視之﹐乃田先生也。韋復訴冤﹐左右近西通狀﹐韋乃趨進西廊﹐又有授筆硯者﹐執爲訴詞﹐韋問當衙者﹐曰王也。吏收狀上殿﹐王判曰「追陳將軍﹗」仍檢狀過。判狀出﹐瞬息間﹐通曰「捉陳將軍到﹗」衣甲杖鉞如齊氏言。王責曰「何故枉殺平人﹖」將軍曰「自居此室﹐已數百歲﹐而齊擅穢﹐再宥不移﹐忿而殺之﹐罪當萬死﹗」王判曰「明晦異路﹐理不相干﹐久幽之鬼﹐橫占人室﹐不相自省﹐仍殺無辜﹐可決一百﹐配流東海之南﹗」案吏過狀﹐曰齊氏祿命實有二十八年。王命呼阿齊﹐問陽祿未盡﹐理合卻回﹐今將放歸﹐意欲願否﹖齊氏曰「誠願卻回。」王判曰「付案勒回。」案吏咨曰「齊氏宅舍破壞﹐回無所歸。」王曰「差人修補。」吏曰「事事皆隳﹐修補不及。」王曰「必須放歸﹗」出門商量狀過﹐頃復入﹐曰惟有放生魂去﹐此外無計。王曰「魂與生人﹐事有何異﹖」曰所以有異者﹐惟年滿當死之日﹐病篤而無屍耳﹐他並同。王召韋曰「生魂只有此異。」韋拜請之﹐遂令齊氏同歸﹐各拜而出﹐黃衫人復引南行。卽出其城﹐若行崖谷﹐足跌而墮﹐開目﹐卽復跪在案前﹐先生者亦據案而坐。先生曰「此事甚祕﹐非君誠懇﹐不可致也。然賢夫人未葬﹐尙瘞舊房﹐宜飛書葬之﹐到卽無苦。愼勿言於郡﹐苟微露於人﹐將不利於使君。爾賢閣只在門前﹐便可同去。」韋拜謝而出﹐其妻已在馬前矣﹐此時卻爲生人﹐不復輕捷。韋擲其衣馱﹐令妻乘焉﹐自跨衛從之。且飛書於郡﹐請葬其柩﹐使君始聞韋之將到也﹐設館施繐帳以待之。及得書﹐驚駭﹐殊不信﹐然彊葬之﹐而命其妻子以肩輿迓焉。見之益悶﹐多方以問﹐不言其實。其夜﹐醉韋以酒﹐迫問之﹐不覺具述﹐使君聞而惡焉﹐俄而得疾﹐數月而卒。韋潛使人覘田先生﹐亦不知所以。齊氏飲食生育無異於常﹐但肩輿之﹐大不覺其有人也。余聞之已久﹐或未深信﹐太和二年秋﹐富平尉宋堅塵﹐因座中言及奇事﹐客有鄜王府參軍張奇者﹐卽韋之外弟﹐具言斯事﹐無差舊聞﹐且曰「齊嫂見在﹐自歸後﹐已往拜之﹐精神容飾勝舊日﹐冥吏之理於幽晦也﹐豈虛言哉﹗」長慶元年﹐田令公弘正之失律鎭陽也﹐進士王泰爲客焉﹐聞兵起﹐乃出城南走。時兵交於野﹐乃晝伏宵行﹐入信都五六里。忽有一犬﹐黃色﹐隨來﹐俄而犬顧泰曰「此路絕險﹐何故夜行﹖」泰默久之﹐曰鎭陽之難耳。犬曰「然得逢捷飛﹐亦郎之福也﹐許捷飛爲僕﹐乃可無患。」泰私謂夫人﹕「行爽於顯明之中者﹐有人責﹔行爽於幽冥之中者﹐有鬼誅﹐今吾行無爽﹐於吾何誅﹐神祇尙不懼﹐況妖犬乎﹖固可以正制之耳。」乃許焉。犬忽化爲人﹐拜曰「幸得奉事﹐然捷飛鈍於行﹐請元從暫爲驢﹐借捷飛乘之﹐乃可從行。」泰驚不對﹐乃驅其僕下路﹐未數步﹐不覺已爲驢矣﹐犬乃乘之﹐泰甚懼﹐然無計禦之﹐但仗正心而已。皆行十里﹐道左有物﹐身長數尺﹐頭面倍之﹐赤目而髯者﹐揚眉而笑曰「捷飛安得事人﹖」犬曰「吾已委質於人。」乃曰「郎幸弗怖﹗」大頭者抵面而走。又數里﹐逢大面多眼者﹐赤光閃閃﹐呼曰「捷飛安得事人﹖」又對如前﹐多眼者亦遁去。捷飛喜曰「此二物者﹐以人爲上味﹐得人則戲投而爭食之﹐困然後食﹐今卽去矣﹐余不足畏。更三五里﹐有居人劉老者﹐其家不貧﹐可以小憩。」俄而到焉﹐乃華居大第也。犬扣其門﹐有應而出者﹐則七十餘老人﹐行步甚健﹐啟門喜曰「捷飛安得與上客來﹖」犬曰「吾遊冀州不遇﹐回次山口﹐偶事王郎﹐郎以遭鎭陽之難﹐不敢晝行﹐故夜至。今困極﹐願得少休。」老人曰「何事不可﹗」因揖之入﹐館泰於廳中﹐盤饌品味果粟之屬﹐有頃而至﹐又有艸粟筐貯伺馬﹐化驢亦飽焉。食而捷飛預坐﹐曰「倦行之人﹐夜蒙嘉饌﹐若更有酒﹐主人之分盡矣﹗」老人曰「不待啟言﹐已令滌器。」俄有小童陳酒器﹐亦甚精潔﹐老人令捷飛酌焉﹐遂與同飲數巡。捷飛曰「酒非默飲之物﹐大凡人之家樂﹐有上客而不見﹐復誰見乎﹖」老人曰「但以山中妓女﹐不足侍歡﹐安敢惜焉。」遽召寵奴。有頃﹐聞寵奴至﹐乃美妓也﹐貌稱三十餘﹐拜泰而坐其南﹐辭色頗不平。泰請歌卽唱﹐老人請﹐卽必辭拒﹐犬曰「寵奴之不肯歌﹐當以無侶爲恨耳﹐側近有花眼者﹐亦善歌﹐盍召乎﹖」主人遽令邀之﹐少頃呼入﹐乃十七八女子也﹐其服半故﹐不甚鮮。花坐寵奴之下﹐巡及老人﹐請花眼卽唱﹐請寵奴卽不唱﹐其意愈不平﹐似有所訴。巡又至老人﹐執杯固請﹐不得﹐老人頗愧﹐笑曰「常日請歌﹐寵奴未省相拒﹐今有少客﹐遂棄老夫耶﹖然以舊情當未全替﹐請一曲。」寵奴拂衣而起曰「劉琨被段疋磾殺卻﹐張寵奴乃與老野狐唱歌來﹗」燈火俱滅﹐滿廳闇然。徐窺戶外似明﹐遂訇訇而出﹐顧其廳﹐卽大墓也。馬系長松下﹐舊僕立於門前﹐月輪正午。泰問其僕曰「汝向者何爲﹖」曰「夢化爲驢﹐爲人所乘﹐而與馬皆食艸焉。」泰乃尋前路而去﹐行十餘里﹐天曙﹐逢耕人﹐問之曰「近有何墓﹖」對曰「此十里內有晉朝並州刺史劉琨姬張寵奴墓。」乃知是昨夜所止也。又三數里﹐路隅有朽髑髏﹐旁有穿穴﹐艸生其中﹐泛視之若四眼﹐蓋所謂召花眼也。而思大頭多眼者﹐杳不可知也。吾嘗以儒視世界﹐人死固有鬼﹐以釋觀之﹐輪回之義理亦昭然﹐柰何此妓牢落千載﹐猶歌於冥冥之中﹐則信乎視聽之表﹐聖賢亦有不言者也。葉誠者﹐中牟縣梁城染人也﹐婦耿氏﹐有洞晦之目﹐常言曰「天下之居者﹑行者﹑耕者﹑桑者﹑交貨者﹑歌舞者之中﹐人鬼各半﹐鬼則自知非人﹐而人則不識也。」其家有牛騂而角者﹐夫婦念之可知矣。元和二年秋﹐忽有二鬼﹐一若州使﹐一若地界﹐入圈視牛曰「引重致遠﹐毛角筋骨可愛者﹐吾州無如此牛若。」地界者曰「何遠役追牛﹖」曰「王之季女適南海君次子﹐從車五百輛﹐擇牛皆天下之美俊者﹐河南道配供十牛﹐當州惟一隻此牛耳﹐盍報此乎﹖」遂去。其婦視牛﹐則惴惴然气喘﹐汗流若沃水矣。其翁染人也﹐遽取藍花塗之﹐才畢﹐有軍吏紫衣乘馬數十騎﹐笑而入﹐視牛則異前所報矣﹐軍吏大怒﹐執地界將決之﹐責曰「貴主遠嫁﹐一州擇牛﹐卽此牛中﹐柰何虛妄﹖」對曰「適與衙官對定﹐所以馳報﹐及回失牛﹐乃本主隱匿也﹐請收牛主問之﹐牛不遠矣。」乃令捉主人來﹐遂數人登階﹐捽其翁以出﹐其家只見中惡﹐呼不應矣。長幼繞而哭之﹐婦獨不哭﹐乃汲水洗牛﹐去藍色﹐令見界吏牽去﹐而翁復來上階﹐乃乘呼而起﹐曰「吾爲軍吏責似隱牛﹐方欲洗滌﹐賴新婦自洗﹐遂得放歸。」使人視其牛﹐已死矣。楊曙方宰中牟﹐聞此說﹐乃召而問之﹐一無謬矣。唐王公遠軒﹐因遊薴蘿山﹐問西施遺迹﹐畱詩石上曰「嶺上千峯秀﹐江邊細艸春。今逢浣溪石﹐不見浣溪人。」回顧見一女子﹐素衣瓊佩﹐謂軒曰「妾自吳宮離越國﹐素衣千載無人識﹐當時心比金石堅﹐今日爲君堅不得。」軒知其意﹐又貽詩曰「佳人去千載﹐溪山久寂寞。野水浮白煙﹐巖花自開落。猿鶴舊淸音﹐風月鬧樓閣。無語立斜陽﹐幽情入天幕。」西子曰「詩美矣﹐未盡妾之所寄也。」乃答詩曰「髙花巖外曉相憐﹐幽鳥雨中啼不歇。紅雲飛過大江西﹐從此人間怨風月。」卽暮已散﹐期來日會於水濱。翌日軒往﹐西子已在焉﹐自是畱逾月乃歸。有郭素者聞其事﹐亦遊薴蘿﹐畱詩泉石間﹐莫知其數﹐寂無所遇﹐無名子嘲之曰「三春桃李苦無言﹐卻被昔陽鳥雀喧。借問東鄰效西子﹐何如郭素學王軒。」聞者大笑﹝翰府名談﹞。

異聞總錄卷之四方子張﹐家居秀州魏塘村﹐其田僕鄒大﹐善刀鑷﹐嘗有人喚之云「某家會客﹐須汝爲戲。」鄒謝曰「吾所能只唱挽歌﹐爾何所用﹖」曰「主人正欲聞此曲﹐當厚相謝。」鄒固訝其異﹐然度不可拒﹐密攜鈴鐸置懷袖以行。卽至﹐去居甚近﹐念常時無此人家﹐而屋又窄小﹐且哀挽非酒席間所宜聽﹐益疑焉。將鼓鐸而歌﹐坐下男女二十餘人同詞言曰「吾曹皆習熟其音調﹐無庸此以相混也﹗」乃徒歌數闋﹐皆擊節稱善﹐歡飲半酣。又問曰「更能作何藝﹖」曰頗解持大悲穢迹神咒﹐皆曰非所須也。鄒灼知其鬼物﹐探鐸振杵﹐髙聲誦咒﹐未數聲﹐陰風肅然﹐燈燭什器皆不見﹐舉目正黑。望屋頂小竅﹐略通人﹐而月光穿漏﹐尙可睹物﹐局身側出﹐僅得見。明日審其處﹐榛棘蒙茸﹐蓋一古墓耳。舊傳荊州江亭柱間有詞曰「簾卷曲闌獨倚﹐山展暮天無際﹐淚眼不曾晴。家在吳頭楚尾﹐數點雪花亂委﹐撲漉沙鷗驚起。詩句欲成時﹐沒入蒼煙叢裏。」黃魯直讀之淒然曰「似爲餘發也﹐不時何人所作﹖筆勢類女子﹐又『淚眼不曾晴『之句﹐疑爲鬼耳。」是夕夢女子曰「我家豫章吳城山﹐附客舟至此﹐墮水死﹐不得歸﹐登江亭有感而作﹐不意公能識之。」魯直驚寤曰「此必吳城小龍女輩也﹗」時建中靖國元年云。乾道六年﹐吳明可芾守豫章﹐其子登科﹐同年生淸江朱景文﹐因緣來見﹐得攝新建尉。適府中葺吳城龍王廟﹐命之董役﹐頗極嚴致﹐及更塑偶像﹐朱指壁間所繪神女容相﹐謂工曰「必肖此乃佳﹗」凡三四易﹐然後明麗艷冶如之﹐朱甚喜。復憶荊州詞﹐以謂語意憤抑淒婉﹐殆非龍宮嫻雅出塵態度﹐爲賦玉樓春一闋﹐書於壁曰「玉階瓊室冰壺帳﹐窣地水晶簾不上。兒家住處隔紅塵﹐雲气悠揚風澹蕩。有時閒把蘭舟放﹐霧鬢煙鬟乘翠浪。夜深滿載明月歸﹐畫破琉璃千萬丈。」卽而夜夢旌幢羽葆﹐儀衛甚盛﹐擁一輜軿﹐有美女子居其中﹐傳言龍女來謁。下車相見﹐宴罷寢暱﹐如經一日夜﹐言談瀟灑﹐風儀穆然。將行﹐謂朱曰「君當不記疇昔事矣﹐君前身本南海廣利王幼子﹐因行遊江湖爲我家婿﹐妾實得奉箕帚。今君𨿽以宿緣來生朱氏﹐然吳城之念﹐正爾不忘﹐故得祿多在豫章之分﹐須君官南海﹐陽祿且盡﹐此時當復詣佳偶。知君所作玉樓春詞﹐破前人之誤﹐甚以爲感﹐非君憶舊遊﹐亦無因知我家如此其熟也。」言畢﹐愴別而去。卽覺﹐乃亟作文記其事﹐特未悟南海之說﹐但云豈非他日﹐或以言事貶竄至彼邪﹖爾後每夕外入﹐常聞室內笑語聲﹐久而病瘠﹐家人疑其有祟﹐挽使罷歸。明年﹐又以事來吳﹐公已去﹐後帥龔實之畱攝酒官﹐俄以家難去。服闋﹐調袁州分宜主簿﹐頃次家居。縣之士子﹐昔從爲學﹐聞其歸鄕﹐相率來謁﹐因話邑中風土﹐偶及主簿廨前有南海王廟﹐朱恍然自失﹐明日抱疾﹐遂不起。元未嘗得至官﹐凡兩攝職於豫章﹐所謂多得祿者﹐如是而已。蓋初治像及撰詞時﹐方寸墜妄境﹐故自絕其命﹐神女之夢契﹐殆必黠鬼托以爲姦者歟﹖樂平人楊振者﹐爲臨江司戶﹐說其事甚詳。紹興三十一年﹐湖州漁人吳一﹐因捕魚系舟新城柵界民捨外﹐夜過半﹐聞岸上人相語曰「我曹寓是家已久﹐當爲去計﹐移入此舟如何﹖」或應曰「此乃漁艇耳﹐又他處人﹐何可登也﹖明日東南上當有船來﹐其中有兩朱紅合及赤泥酒數瓶者﹐是可以隨往。渠乃病人家親戚﹐來相問訊﹐又其家頗富足﹐稱我所須。」皆曰然﹐言終而寂﹐吳生怪之。天欲明﹐起訪其事﹐乃此民捨正病疫﹐所謀者鬼也。遂徑往東南數里外艤泊﹐將驗之。果遇小舟來﹐望其中物色同鬼言﹐急呼止﹐告以夜所聞﹐大駭曰「乃吾婿家﹐今正欲往視其病﹐非君相救﹐一家且入鬼錄矣﹗」盡以所攜酒炙爲贈﹐致謝而反﹝此事景裴弟說﹞。程昌禹平國﹐紹興五年自鼎州罷歸﹐來鄱陽﹐寓居紫極宮﹐家人處於堂上﹐獨治北邊一室﹐暑夕多寢其間。一夕見二婦人戴特髻﹐從竹林中入室內﹐稍進至牀前。程嘗領兵﹐有膽气﹐知爲鬼﹐略無怖心﹐呼問之曰「汝爲誰家人﹐安得深夜到此﹖」皆笑不對。程曰「卽在此無事﹐能爲我摩腰乎﹖」應曰「諾。」趨而前﹐程伸兩足﹐聽所爲﹐久而熟睡。及寤﹐已曉﹐無所見﹐摩處皆靑黑焮痛﹐累日而後復初﹝程之子禧說﹞。季元衡﹝南壽﹞縉雲人﹐卽登科﹐調臺州教授﹐將往建康謁府尹﹐家有侍妾﹐忿主母不能容﹐常懷絕命之意。及是行﹐季以情禱妻曰「吾去後﹐切勿加以楚虐﹐萬一有不虞﹐恐費經護。必不可畜﹐侯歸日去之﹐不難也。」妻曰「但安心而行﹐吾不爲此事。」時方僑寓他處﹝不記其地﹞。數日到建康﹐已解擔﹐聞耳畔啾啾人聲﹐似其妾﹐而不見形狀﹐問之﹐泣曰「君才出門﹐旣遭箠﹐勢不復可生﹐自經死矣。」季爲之哀泣解謝﹐欲回車﹐念業已至﹐欲弗信﹐又不忍﹐姑遣僕兼程歸扣其事﹐且爲家人作牒。經邑﹐仍略疏葬埋之費﹐自是繼夕哀泣。及僕還﹐云宅內固全無事﹐某到時﹐侍人自持飯飯我。季曰「然則妄鬼假托以惑我爾﹗」是晚復至﹐季正色責之曰「汝爲何等妖厲﹐顧敢然不亟去﹐吾將請集道流﹐繩汝以法﹗」答曰「實非此人﹐緣君初行日﹐疑心橫生﹐故我得乘間造僞。今但從君丐佛經數卷﹐薄奠楮錢而已。」邢太尉﹝孝揚﹞初南渡﹐寓家湖州徳淸驛﹐湫隘不足容﹐謀居於臨安甚切。得薦橋門內王﹝王燮﹞太尉宅﹐才爲錢三千緡。或曰「都城中如此第捨﹐當直五萬緡﹐今不能什一﹐亦知其說乎﹖是宅久爲妖厲所據﹐人不復堪處﹐故以相付耳﹗」邢之內子及姑慶國夫人者﹐皆倡演不可用﹐邢患之﹐稍稍語內子曰「人言是否﹐固未定﹐我將先驗之。然我或云無﹐汝終不以爲信﹐盍擇謹厚二婢子偕行﹐庶可證其實。」遂往。凡畱半月﹐中外奧僻﹐無不臨履。夜寢於正堂﹐寂無一怖﹐歸家具言﹐且力詆前妄。二婢亦深贊屋廬之美﹐始盡家徒之。徒之日﹐物怪旣見﹐家人閨幃間密語﹐輒應於屋上﹐嬉侮諢褻﹐無所間斷﹐至蠱惑姬妾﹐恬不避人﹐於是盡悔其來。時宋安國在徳淸﹐亟遣招致作法﹐考攝獲一鬼﹐械而囚諸北陰。已復一鬼出﹐又捕治之﹐俄復然。鬼自述兄弟四人﹐又有他宗從眷屬﹐並同儕極多。宋施術已窮﹐亦厭倦﹐乃告邢氏曰「玆地經兵虜之變﹐殺人無數﹐今日何勝治﹐不若建籙大醮拯拔之﹐吾當爲主行﹐使超然受生﹐不與鬼爲怨府﹐亦上計也﹗」邢如其戒﹐捐錢二百萬辦醮。筵煉之夕﹐置甕架上﹐冪以布﹐悉召滯魄集於中﹐宋約邢親舁至前﹐罄力不能舉﹐但覺甕內索索如蟹行聲。訖事用八健卒負出門﹐皆云壓肩上甚重﹐各若荷百斤耳﹐瘞之竹園深坎下﹐宅至今平寧﹝此事趙彥澤說﹞。李冰之子永﹐平生常印尊勝陀羅尼幡﹐焚施鬼道。淳熙六年﹐爲坑冶司檢官﹐分局信州。次年十二月﹐被檄至弋陽﹐邑宰招飲﹐歸已寢夜﹐臥驛舍﹐睡未交睫﹐見二婦人﹐一冠一髻﹐徘徊往來於堂中﹐知其爲異物﹐不復詰問。少焉微寤﹐則已逼牀下﹐李祝之曰「若有所言﹐可明告我﹐不然勿擾我夢可也。」展轉間復睡﹐夢兩人來拜曰「見公無所求﹐只欲得常印陀羅尼幡耳。」李曰「吾在役﹐固未嘗攜來﹐柰何﹖」曰「侯公歸信州見贈未晚也。」問姓氏﹐曰「無用問﹐當自知之。」明旦訪諸人﹐其從行虞侯能言云「比年廣州盧彜通判之妾﹐以產終此室﹐今頂髻者是矣﹐其冠者不知何人。」李還捨﹐爲印數十本焚與之。溫州教授官舍﹐有小樓﹐爲鬼物所據﹐常拋擊瓦礫﹑嘆息歌呼﹐時時書小紙擲於外﹐人不敢登。紹興二十九年﹐婺源李知已智仲﹐爲教授﹐將窮其怪﹐乃設几案筆硯於樓中﹐聯紙兩幅﹐題其上曰「汝爲何物﹐或是伏屍遺魄﹐未獲超度﹐旣能書字﹐當具平生告我﹐我爲汝僧徒誦經薦拔﹐無爲棲滯於此﹐詒主人殃。」是日晚﹐親扃其戶。明日﹐試諸生在學﹐其侄不待歸﹐遽啟之﹐答詞已盈紙﹐云「妾姓陳氏﹐衢州西安人﹐甲子年隨父來處州﹐值大水飄蕩﹐全家溺死﹐流屍到溫州北門外﹐魂魄無所系﹐煢煢入城﹐過此廳門外﹐爲土地邀爲侍妾﹐荏苒十五年。比者城南宏秀才遣媒者來議婚﹐土地許自便﹐旦夕恐當出嫁﹐不復顧此室矣。」其言大略如是﹐字體纖弱﹐眞女子筆迹也﹐呼智仲爲樞密﹐學中士人皆見之。智仲怒侄之泄﹐以誕妄謝眾﹐而祕其事。後一月﹐始招僧誦金光明經以薦陳氏﹐又別誦經具疏回向土地﹐使早發遣之﹐自是一樓帖然。他日詢郡士云﹐洪秀才者﹐福州人﹐遊學於溫﹐亦以其年溺死﹝智仲說郭彖《暌車志》亦載此﹐誤以陳氏爲石氏﹞。宣和內省都督黃康國﹐蓄聲妓至多﹐有一善琵琶者﹐忽失所在﹐訪之不獲﹐其家門戶之禁如上臺﹐杳莫知其處。經旬日﹐冉冉從家廟中出﹐黃問之﹐曰爲翁翁婆婆喚去﹐使彈琵琶﹐市井間常食用耳。自是此妓病瘠﹐累月方復故。京師風俗﹐每除夜必明燈於廚廟等處﹐謂之照虛耗。有趙再者﹐令二小鬟主之﹐一鬟利麻油澤發﹐遂易廁燈以桐膏。夜分他婢於廁見婦人﹐長三尺許﹐披髮絳裙﹐自廁出﹐攜小箱﹐盛雜色新衣﹐褶於墻角﹐婢驚呼而返﹐告其同類﹐皆往觀﹐至則無所見﹐獨易油之人大叫僕地。眾扶歸﹐救以湯劑﹐移時方蘇﹐言先不合輒以桐膏易燈﹐才至此﹐爲鬼所擊﹐云「我爲人登混不作聲﹐致我生瘍﹐痛甚﹐正藉今夕油以塗之﹐爾乃敢竊換﹗」方毆擊間﹐家人輩來者多﹐乃捨之。南恩州陽春縣﹐卽古春州﹐有異鬼棲於主簿廨﹐能白晝形見﹐飲食言笑如生人﹐尢惡人言其狀﹐言之卽肆擾﹐主簿家苦之﹐旦必拜﹐食必祭﹐奉事惟謹。有斑直爲巡檢﹐初到官﹐簿招以飲﹐語及奇事﹐因詢此爲何怪﹐未及對﹐鬼已立於巡檢後﹐簿色變起立﹐巡檢覺有異﹐引手捽之﹐鬼不覺倒於地﹐巡檢且捽且毆﹐鬼顧簿哀鳴求救﹐簿力爲請﹐乃得脫。其夜恐其遷怒﹐終夕弗敢寢﹐到晚寂然無聲。啟戶見壁間大書曰「爲巡檢所辱﹐不足較﹐且去﹗」自此遂絕。姑蘇余仁甫﹐隨其父爲宣城通判。嘗獨行廳事﹐恍惚間﹐見輿馬哄擁﹐有金紫人入門﹐仁甫將退避﹐一吏已持狀展於前曰「五道將軍參謁交代﹗」仁甫無以爲計﹐亟呼左右﹐此吏白雲﹕「尙在數十年後﹐無用懼也。」倏然而沒。平江盤門外有僧庵﹐僧行數人共處。淳熙已酉八月夜﹐聞擊戶聲甚急﹐啟關視之﹐則一女子也﹐攜銀裹柱壘﹐及數百錢﹐雲家止數里外﹐歸省父母﹐值風雨不可前﹐願容托宿﹐不然﹐恐有意外性命之禍﹐佛法慈悲﹐幸垂哀憫。僧不得已納之﹐力爲掃一室。須臾女含笑暱近﹐必欲促僧共榻﹐且恐以危言﹐曰若不我畱﹐當死於此﹐僧又黽勉從之。迨曉﹐取錢付僧﹐倩買絹數尺及脂粉之屬﹐懷之而去﹐約某夕復來。後一城居祝秀才﹐以女墓在庵側﹐縱步訪僧﹐見妝壘在其室﹐疑是柩中物﹐遣僕呼其子驗之﹐果然。叩從所得﹐不肯言﹐乃訴於吳縣﹐縣逮治僧行﹐始道前事﹐祝氏父兄未之信﹐啟冢發棺﹐見女側目如生﹐手持所買絹脂粉在旁﹐冢外無損陷﹐只一竅﹐僅可容小兒拳耳﹐不勝駭嘆﹐以衣覆其上﹐禱曰「汝若復能仰臥﹐責當再治葬。」少時揭衣﹐已仰臥矣。慮終爲家恥﹐竟舉而焚之。錢聞禮子立﹐乾道中爲建康溧陽主簿﹐官舍內時有所睹﹐婢妾擾擾不寧。訊於占筮﹐云有伏屍在堂之側﹐用其言掘地尺許﹐果得髑髏並碎骨﹐置諸匣﹐侯夜將付漏澤園。是日黃昏﹐主園僧見一皂衣婦人自外入﹐疑其盜也﹐遣童行燭火尋訪。有少頃﹐簿廳人持骨匣至﹐始悟適所見﹐蓋此鬼云。乾道丁亥歲﹐沈惟之自湖州攜家觀郊禮於都下﹐寓居薦橋門內一空宅樓上。有婢迎壽﹐夢爲鬼所魘﹐遂欲自投死地。次夕﹐沈之子見壁間彷佛如畫像﹐意其神物也﹐俄馬步兵甲滿前﹐旗幟具備﹐一甲士出隊立﹐若有稟告然。沈曾遇至人﹐得天樞法﹐卽焚香洞視﹐眾皆聲喏曰「本院關集到神將﹐有事取覆。」叩之﹐則治迎壽之祟何在。須臾﹐一火塊自樓下而復上﹐於火光中提披髮婦人﹐白衫紅領﹐系索繞項﹐白雲﹕「付乞浣衣去。」沈從之﹐依呼土地﹐旣至﹐著帽穿袍﹐伏地恐懼﹐杖之十﹐遣去。沈默禱曰「歸當啟奏功天樞﹐不知王名爲誰﹖」使一鐵騎自眾躍出展旗﹐旗上書天樞院尉遲猛將字﹐沈慰勞使歸﹐遂次第旅揖整隊而歸。他日尋其鄰媼云﹐頃一帖山官人﹐攜婢在此﹐縊於樓梯第二層﹐十一年矣。久無人居﹐蓋作祟者﹐乃是物也。臨安種園人﹐滌菜於白龜池﹐聞水中人言語相應答﹐其一云「明日沙河塘開彩帛鋪王家一掌事﹐當死於此﹐可以爲我代。」其一云「汝去期不遠﹐柰何﹖」園人識掌事者﹐卽走報﹐其人感謝﹐誓終日不出門。逮旦且晡﹐天府快卒來﹐須鋪家供縑帛﹐不得已而往﹐過淸湖橋﹐快卒引從龜池路去﹐力爭不聽﹐兩旁居者但見此人獨行踽踽﹐自爲紛拿辯斗之狀。亦有識之者﹐掖之以歸﹐以懵騰不能語﹐口中皆靑泥﹐灌以蘇合香丸﹐久之乃醒﹐所謂快卒﹐蓋鬼也。又明日﹐園人復往滌菜﹐溺死焉。朱宋卿﹐知無爲軍﹐忽得匿名書﹐云欲取郡將之首﹐朱大恐﹐每夜集壯兵環宿臥室﹐擊鼓傳漏﹐至達旦。一日﹐天明失其所在﹐舉城惶惶﹐相與窮索﹐得於後園酴醾架下﹐昏昏如醉﹐不能言其所以至也。後數年﹐卒於海陵。華亭衛寬夫喪其妻﹐未逾年再娶劉氏女﹐故妻屢附童妾﹐出言怨詈。室中常有怪﹐或聞彈指嘆息聲﹐家人白晝見其坐堂下﹐就之則亡。一櫃貯錢帛﹐扃鐍甚固﹐忽蛙聲羣哄於內﹐移時不已﹐遽開視﹐空無一物﹐惟擲出千錢﹐自地卓立﹐如爲人扶挈﹐久之乃僕。劉氏生子﹐逾時得疾﹐巫者言故妻作祟﹐祈謝之萬方﹐不少愈。寬夫怒﹐取影堂木主斧碎之﹐每刃一加﹐兒輒大叫﹐凡三砍三叫﹐兒死﹐怪亦息。余幹縣洪崖鄕民﹐曉飲酒﹐大醉﹐旁無他人﹐獨倒臥於道旁水車屋下。至五更初稍醒﹐渴甚﹐欲起尋水飲﹐忽有數十人相率來前﹐初無所爭﹐直奮拳縱擊﹐民心知其鬼物﹐而已不能敵﹐自度必死。俄聞近村洪塘院曉鐘聲﹐羣眾悉合掌﹐稍稍引去﹐始得免。旦歸與人言﹐猶奄奄﹐病悴者累日方愈。致和中﹐鎭江府丹徒縣李主簿﹐被轉運檄往湖州方田﹐府差二吏﹐曰徐璋﹑曰蔡禋﹐與偕行。卽至境﹐館於近郊觀音院僧房﹐其旁一小室﹐扃鐍甚固﹐二吏竊窺之﹐見壁間掛美女子像﹐前設香火﹐知爲殯宮﹐私自謂曰「我輩在旅淒單﹐若得如此來伴一笑﹐何幸哉﹗」徐以叩僧﹐僧云「郡人張文林﹐今爲明州象山令﹐其長婦死﹐攢殯彼屋淺土中﹐而委吾歲時供事﹐此其畫像也。」是夕﹐璋旣寢﹐禋寐未熟﹐見女子褰幃入﹐笑曰「汝旦晝有意羨我﹐故來相就﹐將爲汝周旋﹐切勿語人﹐及無以爲怪而生疑懼。」禋欣然滿望﹐畱之狎暱。自是與璋異榻﹐每夕必至﹐逾月矣。二吏以裝賫垂竭﹐啟主簿求暫歸﹐主簿曰「璋善筆札﹐吾不可厥﹐禋獨歸足矣。」至夜﹐女子來問欲歸之故﹐禋告之﹐女曰「我有金釵遺汝﹐汝持貸足以少濟﹐願罷西去之役。」卽拔頭上釵授禋﹐明日鬻於肆﹐得錢萬六千﹐而紿謂璋曰「適入城﹐偶逢鄕人﹐以此借我﹐今當共享之﹐毋庸歸也。」璋默念我與彼同里巷﹐豈有鄕人至而不識之理﹐且聞禋夜夜若與人私語﹐恐異時敗﹐將爲己累﹐乃著意伺之。一日天欲曉﹐正值女子從禋榻而下﹐急掩之﹐僕於地﹐宛若初死者﹐衣冠儼然﹐咸驚怖不知所爲﹐以實告主僧﹐囑守視﹐而拘二吏於官﹐付獄究鞫。復移文象山張令﹐遣老嫗詣寺發瘞﹐則已空矣﹐遂得免。未幾還丹徒﹐竟以憂駭得疾﹐禋璋並殂。紹興十年﹐兩淮兵革甫定﹐避地南渡者﹐稍復還鄕。山陽二士子歸理故業﹐道經維揚﹐捨於北門外﹐日已暮矣﹐主人慰諭綢繆﹐云「吾主張此邸﹐惟恐客寓不久﹐然於二君之前﹐不敢不以誠白﹐是間殊不潔淨﹐又有盜﹐不可宿也。距此十里呂氏莊﹐寬雅幽肅﹐且有禦寇之備﹐願往投之﹐當以僕馬相送。」士子見其忠告﹐且素熟呂莊﹐頷之而去﹐主人殷勤惜別﹐仍囑回途見過﹐遣兩健僕控馬﹐其行甚穩。夜未半抵莊﹐莊幹出迎﹐云此地多鬼物﹐何爲夜行﹐士子具道所以﹐方解鞍﹐僕馬屹立不動﹐亟躍下﹐取火視之﹐但見大枯竹兩竿﹐木橙兩條而已﹐卽碎而焚之﹐後亦無他。歷數月再到其處﹐北門寂然﹐無所謂主人也。鄒直淸居饒州上巷﹐其妹赴姻戚家集﹐中夕歸﹐兩轎僕畱宿於外﹐其一鄭四者﹐見人來招與出遊﹐卻之曰「適方荷轎還﹐甚倦﹐且夜已過半﹐更遊何處耶﹖」客彊之不可﹐怒罵而去。鄒猶未寢﹐訝其紛擾﹐出視﹐無所睹。須臾﹐聞籬上踰越喧囂聲﹐疑必其僕被水浸溺﹐急挽救之。卽蘇﹐曰一壯鬼呼我出﹐怒不肯往﹐力牽去﹐手鱗皺如粗松樹皮﹐不可暫脫﹐拉到水濱﹐持我兩腳擲下﹐設非救者至﹐定不免。鄒命守之﹐通夕不寐。明夜﹐復聞十餘人繞屋叫呼﹐一鬼拊膺哭曰「又壞我十二年矣﹐苦哉苦哉﹗」鄭僕亦無他。黃彪父知袁州日﹐因會客夜散﹐虞侯當下直者﹐三更後方還家。一侯沿途獨與人說﹐嘖嘖不止﹐且有喜色﹐同侶問其故﹐不肯答。過百步﹐始言有女子從宅堂出﹐相遇﹐云是知府侍妾﹐爲眾不容﹐欲遁久矣。適今夕主人醉眠﹐羣婢亦睡﹐故得脫身來﹐汝幸負我去。卽以金釵釧各一隻與我﹐並出饅頭數枚﹐曰此席上所餘者也。繼訪吾家所在﹐求行計﹐今當道。遂取釵釧示之﹐皆竹片耳﹐所謂饅頭﹐乃薜荔子﹐俗稱木饅頭者。其人𨿽悟﹐竟不能自免﹐踰月而殂。郡兵共物色其怪﹐蓋兩政前郡守妾﹐生子﹐主母嫉之﹐不堪其虐﹐抱兒赴水死﹐玆其鬼云。蔡亨謙將仕﹐臨川人﹐本居村落間﹐因取黃彪父女﹐徒至城下﹐買軍營前空地建宅﹐盡室往焉。其後小圃﹐故有芭蕉一叢﹐莖葉深密﹐往往睹物怪﹐或聞歌唱笑語之聲。一妾經其旁﹐遇婦人出與言﹐容色頗秀﹐逡巡而別﹐亦不疑爲鬼厲也。少子才數歲﹐白晝戲叢薄﹐婦人從中奔而出﹐卽捽髻而困苦之﹐子叫呼達於外﹐蔡急持杖赴救﹐將近﹐始脫手﹐伸舌如五尺紅綃﹐直至地然後不見。蔡父子皆驚僕。俄家人畢集﹐灌以水﹐移時方蘇。主命僕空其林﹐自是無復影響。徐訪其事﹐蓋前後居者曾縊殺侍兒﹐坎穴埋骨﹐而種蕉蔽之﹐云且數十年矣。呂文靖公宅在京師楡林巷﹐羣從數十﹐遇時節朔望﹐則昧旦共集於一處﹐以須尊者之出。文穆公之孫雅﹐年十八歲﹐時當元日謹禮﹐以卑幼故起太早﹐命小妾持籠燈行﹐前彷佛見數人立暗中﹐奇形異服﹐頗類世間瘟神﹐相與云「待制來。」稍稍斂身向壁﹐妾驚僕而燈不滅﹐呂扶掖起﹐自攜籠行﹐諸鬼慌窘﹐悉趨壁而沒。是歲一家皆染時疾﹐惟呂獨無他﹐後終徽酋閣待制﹐鬼蓋先知之矣﹝其曾孫必中說﹞。呂叔照﹐淳熙甲寅歲爲寧國府太平縣宰﹐盡室處正堂東房。長子必中﹐仲子會中﹐以年長處西房共榻﹐夏夜寢熟﹐聞榻牀下如人語音﹐會中問爲誰﹐應曰諾﹐其聲細低。方引手探溺器﹐其人爲捧之以授﹐長才三尺許﹐醒夢間﹐謂是小婢也。溺竟﹐必中繼之﹐將復付於外﹐亦接取置元處﹐忽不見。時兩乳媼臥後閣﹐呼之曰無所知覺﹐始悟爲怪﹐會中遂感疾﹐數月乃愈﹝會中說﹞。安仁縣廳老院子黃輔﹐紹熙癸丑﹐年八十矣﹐瞽一目﹐每爲說三十年前﹐祗役於丞廳﹐主茶酒。丞翁從政會客﹐席罷已夜半﹐餘二升﹐畱以犒執事者﹐輔不分與眾而獨飲之﹐遂醉﹐猶持燭收屏器皿。俄有三婦人自內出﹐一頂冠如官員家女﹐其二則姨媼也﹐輔白之曰「夜過三更﹐本官歸宅了﹐小娘子豈得到此﹖必爲人累﹗」三婦恐﹐把鐵燭臺見逐﹐急走避至壁下。時夜間昏憒﹐但覺頭面猛有痛處﹐乃放聲叫呼﹐宿直者奔入﹐無所睹﹐右目遂出墜地﹐流血如傾﹐幸不死耳。蓋前政縣丞郎君取段知縣女﹐未幾﹐女與乳媼及媵婢相繼亡﹐故出此怪。乾道戊子歲﹐房州司理汪尹師有男年將弱冠﹐習舉子業﹐宿於外舍﹐講學勤苦﹐常至半夜乃寐。忽得疾﹐飲食盡廢﹐不復觀書﹐而茹痛不肯言﹐經月而死。久之其乳母亦暴亡﹐三日復蘇﹐云「前政交代之室女死於此﹐吾兒蓋與之相遇﹐今遂爲夫婦﹐樂勝人間﹐欲取我往﹐如平生時看視﹐我責之曰﹕『郎君幽婚﹐情同魚水﹐豈不念父母追悼乎﹖我若復畱﹐誰與供過﹗』兒感泣無語﹐我始得歸。」予宗仁光基時爲房陵尉﹐親見此事。臨安倡女儀﹐二十二﹐名玨﹐性頗凶橫﹐禦其下尢苛虐。怒小鬟失指﹐鞭之百﹐又燒鐵灼之至死﹐爲鄰右所告。倡家無蓄婢法﹐玨行賂獄吏﹐置辭云「車駕旦日過徳壽宮﹐鬟熾炭不謹﹐故約飭之﹐因其抗對﹐加箠撻﹐偶火箸在側﹐取而杖其背﹐誤中要害致然。」遂以情理奏讞﹐減死杖脊﹐偶隸鄱陽﹐中途竄歸﹐復受杖錮遣。卽至鄱﹐使預樂部﹐顏狀絕粗疏﹐頗慧悟﹐能立成詩詞。予嘗於席間與紙筆﹐卽賦詞﹐大略美吾兄弟﹐有「鄱江英气鍾三秀之」語。鹽商太﹐遊其家﹐以錢買關節爲脫籍﹐爲置於舟中﹐以爲妻。悍心不悛﹐太先有妾﹐玨日夜捶罵﹐竟殺之﹐投屍於江。是夕卽有物騰蹋船舷﹐往來枕席間﹐點燭視之﹐無所睹﹐玨宛轉不得寐﹐告其良曰「境像甚惡﹐眼見極非人趣﹐將必不免。我再入牢獄﹐訊掠慘苦﹐今豈復可堪﹗」太恐其自戕﹐以好言寬釋。明日﹐防察備至﹐偶登蓬﹐直欲取水﹐玨大叫求哀﹐若有曳其頭者﹐徑赴水﹐篙工下救之﹐則已死﹐仍與先妾相抱持。太自言於官﹐檢屍不傷﹐自捐費數百千乃已。宣和七年春﹐相州士人來京師﹐調官歸﹐出封丘門﹐見婦人著紅背子﹐戴紫冪首﹐行於馬前﹐相去十餘步﹐無僕從隨後﹐甚異之﹐策馬追逐﹐婦人行迹不加速﹐終不可及。到陳橋鎭﹐忽小立回顧曰「汝何見躡﹖切無起妄想﹐且得大禍。吾乃太社之神﹐奉上帝命部押汴都諸神五百輩﹐赴東嶽收管﹐不爲汝得見之。」俄風吹冪墮﹐士人喜而就視﹐乃大面如盤﹐無口與鼻﹐但縱橫數十眼﹐光閃炯然﹐士人絕叫墮地﹐移時始蘇﹐密與識者言﹐疑神捨去﹐非國之福﹐明年果受兵﹐城遂陷﹐此事聞之於徐端立。呂察問云﹐其叔曾祖文靖公未達時﹐嘗夜步月下﹐逢婦人以紅冪首立於側﹐公子不顧﹐婦人言官人覷我一覷﹐亦不答。至於再三﹐漫揭其冪﹐則滿面皆眼也﹐叱之曰「恁觜臉卻要人看﹗」婦無語﹐而立不動。少頃﹐公復過前﹐乃謝曰「官人眞有宰相器量﹗」遂沒見﹐蓋亦此類﹐出而試人云。饒州薦福寺﹐東南皆臨湖﹐惟西北後山﹐多冢墓丘亭﹐敗垣岌岌相望﹐自人家祭享罷﹐獨僧僕邏逴者往來﹐此外無有經行者。醫士雍友文﹐與同侶三人﹐以秋暮買酒於永平監嶽家﹐皆酣醉﹐懼其飲私醞之故﹐爲邏務所窘﹐乃由酒捨後戶還。正從彼處﹐日色薄晚﹐陰雲四垂﹐松風淒新﹐境物可怖。見一白衣男子坐道上艸間﹐而面內向﹐呼之不答﹐又語之曰「鄕親﹝俗相呼之稱﹞﹐這里不靜潔﹐相將昏黃﹐難以在此。」亦弗應﹐但訝衣裏縮蓄﹐形影漸低﹐忽沒不見。諸人趣入熊氏墳屋﹐據檻分臥﹐終夕聞啼哭歌笑聲﹐且云「好彊項﹐相當經紀﹐無柰他生气太盛何﹗」至或跨之而過者。酒醒﹐已雞唱﹐方覺心悸﹐亟入城﹝支文說﹞。

