抒情集

﹝唐﹞盧瓌撰

﹝李進周﹞

天寶中﹐李進﹝明抄本「進」作「遐」﹞周頗有道術﹐多在禁署。徙居宮觀﹐於所居院內﹐題詩不啻千言﹐皆預紀上皇幸蜀﹐祿山僭位之事。初亦不悟﹐後方豁然。略舉一篇云「燕市人皆去﹐函關馬不歸。如逢山下鬼﹐環上系羅衣。」貴妃小字阿環﹐山下鬼嵬字也。

﹝薛宜僚﹞

薛宜僚﹐會昌中爲左庶子﹐充新羅冊贈使﹐由靑州泛海。船頻阻惡風雨﹐至登州﹝州原作舟﹐據明抄本攺﹞卻漂﹐回泊靑州﹐郵傳一年。節使烏漢眞尢加待遇﹐籍中飲妓段東美者﹐薛頗屬情﹐連帥置於驛中。是春薛發日﹐祖筵嗚咽流涕﹐東美亦然。乃於席上畱詩曰「阿母桃花方似錦﹐王孫艸色正如煙。不須更向滄溟望﹐惆悵歡情恰一年。」薛到外國﹐未行冊禮﹐旌節曉夕有聲。旋染疾﹐謂判官苗甲曰。「東美何故頻見夢中乎﹖」數日而卒。苗攝大使行禮。薛旋櫬﹐回及靑州﹐東美乃請告至驛﹐素服執奠﹐哀號撫柩﹐一慟而卒。情緣相感﹐頗爲奇事。

﹝韋檢﹞

韋檢舉進士不第。常有美姬﹐一日捧心而卒。檢追痛悼﹐殆不勝情。舉酒吟詩﹐悲怨可掬。因吟曰「寶劍化龍歸碧落﹐嫦娥隨月下黃泉。一杯酒向靑春晚﹐寂寞書窗恨獨眠。」一日﹐忽夢姬曰「某限於修短﹐不盡箕帚﹐涕淚潸然﹐常有後期。今和來篇﹐口占曰﹕『春雨蒙蒙不見天﹐家家門外柳和煙。如今腸斷空垂淚﹐歡笑重追別有年』。」檢終日悒悒不樂﹐後更夢姬﹐曰「郎遂相見。」覺來神魂恍惚﹐乃題曰「白浪漫漫去不回﹐浮雲飛盡日西頹。始皇陵上千年樹﹐銀鴨金鳧也變灰。」後果卽世﹐皆符兆。

﹝李翺女﹞

李翺江淮典郡。有進士盧儲投卷﹐翺禮待之﹐置文卷几案間﹐因出視事。長女及笄﹐閒步鈴閣前﹐見文卷﹐尋繹數四。謂小靑衣曰「此人必爲狀頭。」迨公退﹐李聞之﹐深異其語。乃令賓佐至郵捨﹐具白於盧﹐選以爲婿﹐盧謙讓久之﹐終不卻其意。越月隨計﹐來年果狀頭及第。才過關試﹐徑赴嘉禮。催妝詩曰「昔年將去玉京遊﹐第一仙人許狀頭。今日幸爲秦晉會﹐早教鸞鳳下妝樓。」後盧止官舍﹐迎內子﹐有庭花開﹐乃題曰「芍藥斬新栽﹐當庭數朵開。東風與拘束﹐畱待細君來。」人生前定﹐固非偶然耳。

﹝李蔚﹞

唐丞相李蔚鎭淮南日﹐有布素之交孫處士﹐不遠千里﹐徑來修謁。蔚浹月畱連。一日告發﹐李惇舊分﹐遊河祖送﹐過於橋下﹐波瀾迅激﹐舟子回跋﹐舉蒿濺水﹐近坐飲妓﹐濕衣尢甚。李大怒﹐令擒舟子﹐荷於所司。處士拱而前曰「因玆寵餞﹐是某之過﹐敢請筆硯﹐略抒荒蕪。李從之﹐乃以柳枝詞曰「半額微黃金縷衣﹐玉搔頭裊鳳雙飛。從教水濺羅裙濕﹐還道朝來行雨歸。」李覽之﹐釋然歡笑﹐賓從皆贊之。命伶人唱其詞﹐樂飲至暮﹐舟子赦罪。更有李嶸獻詩云「雞樹煙含瑞气凝﹐鳳池波待玉山澄。國人久依東關望﹐擬築沙堤到廣陵。」後果入相。

﹝羅隱﹞

唐羅隱與周繇分深﹐謂隱曰「閣下有女障子詩極好﹐乃爲絕唱。」隱不諭何爲也。曰「若教解語應傾國﹐任是無情也動人。」是隱題花詩。隱撫掌大笑。

﹝李耀﹞

李曜﹐唐尙書。李曜罷歙州﹐與吳圓交代。有佐酒錄事名媚川﹐聰明敏慧。李頗畱意﹐而已納營籍妓韶光﹐托於替人﹐令存卹之。臨發洪飲﹐不勝離情﹐有詩曰「經年理郡少歡娛﹐爲習干戈間飲徒。今日臨行盡交割﹐分明收取媚川珠。」吳答曰「曳履優容日日歡﹐須言達徳倍丸瀾。韶光今已輸先手﹐領得蠙珠掌內看。

﹝李廷璧妻﹞

李廷璧二十年應舉﹐方於蜀中策名。歌篇靡麗。詩韻精能。嘗爲舒州軍卒。其妻猜妒。一日鈴閣連宴﹐三宵不歸﹐妻達意云﹐來必刃之。泣告州牧﹐徙居佛寺﹐浹辰晦迹﹐因﹝詠愁﹞詩曰「到來難遣去難畱﹐著骨粘心萬事休。潘嶽愁絲生鬢裏﹐婕妤悲色上眉頭。長途詩盡空騎馬﹐遠雁聲初獨倚樓。更有相思不相見﹐酒醒燈背月如鉤。」

