冷齋夜話宋釋惠洪

卷一

江神嗜黃魯直書韋詩

王榮老嘗官於觀州﹐欲渡觀江﹐七日風作﹐不得濟。父老曰「公篋中必蓄寶物﹐此江神極靈﹐當獻之得濟。」榮老顧無所有﹐惟玉塵尾﹐卽以獻之﹐風如故。又以端硯獻之﹐風愈作。又以宣包虎帳獻之﹐皆不驗。夜臥念曰「有魯直艸書扇頭﹐題韋應物詩曰﹕『獨憐幽艸澗邊生﹐上有黃鸝深樹鳴。春潮帶雨晚來急﹐野渡無人舟自橫。』」卽取視﹐儻恍之際﹐曰「我猶不識﹐鬼寧識之乎﹖」持以獻之﹐香火未收﹐天水相照﹐如兩鏡展對﹐南風徐來﹐帆一餉而濟。予謂﹕觀江神必元佑遷客之鬼﹔不然﹐何嗜之深也﹖

秦少遊作坡筆語題壁

東坡初未識秦少遊﹐少遊知其將復過維揚﹐作坡筆語題壁於一山中寺。東坡果不能辧﹐大驚。及見孫莘老﹐出少遊詩詞數百篇﹐讀之﹐乃嘆曰「向書壁者豈此郎也﹖」

羅漢第五尊失隊

予往臨川景徳寺﹐與謝無逸輩升閣﹐得禪月所畫十八應眞像甚奇﹐而失第五軸。予口占嘲之曰「十八聲聞解埵根﹐少叢林漢亂山門。不知何處邏齋去﹐不見云堂第五尊。」明日有女子來拜﹐敍曰「兒南營兵妻也﹐寡而食素﹐夜夢一僧來﹐言曰﹕『我本景徳僧﹐因行失隊﹐煩相引歸寺﹐可乎﹖』旣覺﹐而鄰家要飯﹐入其門﹐壁間有畫僧﹐形狀了然﹐夢所見也。」時朱世英守臨州﹐異之﹐使迎還﹐爲閣藏之。予方少年時﹐羅漢且畏予嘲﹐及其老也﹐如梵吉者亦見悔﹐可怪也。

東坡夢銘紅靴

東坡倅錢塘日﹐夢神宗召入禁﹐宮女環侍﹐一紅衣女捧紅靴一雙﹐命軾銘之。覺而忘﹐其中一聯云「寒女之絲﹐銖積寸累。步武所及﹐云蒸雷起。」旣畢﹐進禦。上極嘆其敏﹐詔使宮女送出。睇視裙帶間有六言詩一首曰「百疊依依水縐﹐六銖縰縰雲輕。植立含風殿廣﹐微聞環佩搖聲。」

詩本出處

東坡作《海棠》詩曰「只恐夜深花睡去﹐更燒銀燭照紅妝。」事見《太眞外傳》﹐曰「上皇登沈香亭﹐詔太眞妃子。妃於時卯醉未醒﹐命力士從侍兒扶掖而至。妃子醉顏殘妝﹐鬢亂釵橫﹐不能再拜。上皇笑曰﹕『是豈妃子醉﹐眞海棠睡未足耳。』作《尼童》詩曰「應將白練作仙衣﹐不許紅膏污天質。」事見則天長壽二年詔書﹐曰「應天下尼﹐當用細白練爲衣。」作《橄欖》詩曰「待得微甘回齒頰﹐已輸崖蜜十分甜。」崖蜜事見《鬼穀子》﹐曰「照夜靑﹐螢也﹔百花醴﹐蜜也﹔崖蜜﹐櫻桃也。」作《贈舉子》詩曰「平生萬事足﹐所欠惟一死。」事見梁僧史﹐曰「世祖宴東府﹐王公畢集﹐詔跋陀羅至。跋陀羅皤然淸臒﹐世祖望見﹐謂謝莊曰﹕『摩訶衍有機辧﹐當戲之。』跋陀趨外陛﹐世祖曰﹕『摩訶衍不負遠來﹐惟有一死在。』卽應聲曰﹕『貧道客食陛下三十載﹐恩徳厚矣﹐無所欠﹐所欠者惟一死耳。』」李太白詩曰「昔作芙蓉花﹐今爲斷腸艸﹐以色事他人﹐能得幾時好﹖」陶弘景仙方注曰「斷腸艸﹐不可食﹐其花美好﹐名芙蓉。」

宋神宗詔禁中不得牧豭豘因悟太祖遠略

陳瑩中爲予言﹕神宗皇帝一日行後苑﹐見牧豭豘者﹐問何所用。牧者對曰「自祖宗以來﹐長令畜之﹐自稚養以至大﹐則殺之﹐又養稚者。前朝不敢易﹐亦不知果安用﹖」神宗沈思久之﹐詔付所司﹐禁中不得復畜。數月﹐衛士忽獲妖人﹐急欲血澆之﹐禁中卒不能致。神宗方悟太祖遠略亦及此。

東坡南遷朝云隨侍作詩以佳之詩

東坡南遷﹐侍兒王朝云者請從行。東坡佳之﹐作詩﹐有序曰「世謂樂天有鬻駱放楊枝詞﹐佳其至老病不忍去也。然夢得詩云﹕『春盡絮飛畱不得﹐隨風好去落誰家﹖』樂天亦云﹕『病與樂天相共住﹐春同樊素一時歸。』則是樊素竟去也。予家有數妾﹐四五年相繼辭去﹐獨朝云隨予南遷。因讀樂天詩﹐戲作此贈之云﹕不學楊枝別樂天﹐且同通徳伴伶玄。伯仁絡秀不同老﹐天女維摩總解禪。經卷藥鑪新活計﹐舞裙歌板舊因緣。丹成隨我三山去﹐不作巫陽雲雨仙。」蓋紹聖元年十一月也。三年七月五日﹐朝云卒﹐葬於棲禪寺松林中﹐直大聖塔。又和詩曰「苗而不秀豈其天﹐不使童烏與我玄。駐景恨無千歲藥﹐贈行惟有小乘禪。傷心一念償前債﹐彈指三生斷後緣。歸臥竹根無遠近﹐夜燈懃禮塔中仙。」又作《梅花》詞曰「玉骨那愁瘴霧」者﹐其寓意爲朝云作也。秦少遊曰「唐詩閨怨詞曰﹕『繡閣開金鎖﹐銀臺點夜燈。長徵君自慣﹐獨臥妾何曾。』此正語病之著者﹐而選詩自謂精之﹐果精乎﹖」參廖子曰「林下人好言詩﹐才見誦貫休﹑齊己詩﹐便不必問。」

東坡書壁

前輩訪人不遇﹐皆不書壁。東坡作行記﹐不肯書牌﹐惡其特地﹐止書壁耳。候人未至﹐則掃墨竹。

古人貴識其眞

東坡每曰﹕古人所貴者﹐貴其眞。陶淵明恥爲五斗米屈於鄕裏小兒﹐棄官去。歸久之﹐復遊城郭﹐偶有羨於華軒。漢髙帝臨大事﹐鑄印銷印﹐甚於兒戲。然其正眞明白﹐照映千古﹐想見其爲人。問士大夫蕭何何以知韓信﹐竟未有答之者。

東坡得陶淵明之遺意

東坡嘗曰﹕淵明詩初看若散緩﹐熟看有奇句。如「日暮巾柴車﹐路暗光已夕。歸人望煙火﹐稚子候檐隙。」又曰「采菊東籬下﹐悠然見南山。」又曰「靄靄遠人村﹐依依墟裏煙。犬吠深巷中﹐雞鳴桑樹顚。」大率才髙意遠﹐則所寓得其妙﹐造語精到之至﹐遂能如此。似大匠運斤﹐不見斧鑿之痕。不知者疲精力﹐至死不知悟﹐而俗人亦謂之佳。如曰「一千里色中秋月﹐十萬軍聲半夜潮。」又曰「蝴蝶夢中家萬里﹐子規枝上月三更。」又曰「深秋簾幕千家雨﹐落日樓臺一笛風。」皆如寒乞相﹐一覽便盡。初如秀整﹐熟視無神气﹐以其字露也。東坡作對則不然﹐如曰「山中老宿依然在﹐桉上《楞嚴》已不看」之類﹐更無齟齬之態。細味對甚的而字不露﹐此其得淵明遺意耳。

鳳翔壁上詩

東坡曰﹕予少官鳳翔﹐行山邸﹐見壁間有詩曰「人間無漏仙﹐兀兀三杯醉。世上沒眼禪﹐昏昏一覺睡。𨿽然沒交涉﹐其柰略相似。相似尙如此﹐何況眞个是。」故其海上作《濁醪有妙理賦》曰「常因旣醉之適﹐方識此心之正。」然此老言人心之正﹐如孟子言人性善﹐何以異哉﹗

廬橘

東坡詩曰「客來茶罷渾無有﹐廬橘微黃尙帶酸。」張嘉甫曰「廬橘何種果類﹖」答曰「枇杷是矣。」又曰「何以驗之﹖」答曰「事見相如賦。」嘉甫曰「廬橘夏熱﹐黃甘橙榛﹐枇杷橪柿﹐亭柰厚朴。廬橘果枇杷﹐則賦不應四句重用。應劭注曰﹕『《伊尹書》曰「箕山之東﹐靑鳥之所﹐有廬橘﹐常夏熱。」』不據依之何也﹖」東坡笑曰「意不欲耳。」

東坡論文與可詩

東坡嘗對歐公誦文與可詩曰「美人卻扇坐﹐羞落庭下花。」歐公笑曰「與可無此句﹐與可拾得耳。」世徒知與可掃墨竹﹐不知其髙才兼諸家之妙﹐詩尢精絕。戲作《鷺鷥詩》曰「頸細銀鈎淺曲﹐腳髙綠玉深翹。岸上水禽無數﹐有誰似汝風標。」

的對

東坡曰﹕世間之物﹐未有無對者﹐皆自然生成之象。𨿽文字之語亦然﹐但學者不思耳。如因事﹐當時爲之語曰「劉蕡下第﹐我輩登科。」則其前有「雍齒且侯﹐吾屬何患」。太宗曰「我見魏徵常媚嫵。」則徳宗乃曰「人言盧杞是姦邪。」

東坡畱題姜唐佐扇楊道士息軒姜秀郎幾間

東坡在儋耳﹐有姜唐佐者從乞詩。唐佐﹐朱崖人﹐亦書生。東坡借其手中扇﹐大書其上曰「滄海何曾斷地脈﹐朱崖從此破天荒。」又書司命宮楊道士息軒曰「無事此靜坐﹐一日是兩日。若活七十年﹐便是百四十。黃金不可成﹐白髮日夜出。開眼三十秋﹐速於駒過隙。是故東坡老﹐貴汝一念息。時來登此軒﹐望見過海席。家山歸未得﹐題詩寄屋壁。」有黎女插茉莉花﹐嚼檳榔﹐戲書姜秀郎幾間曰「暗麝著人簪茉莉﹐紅潮登頰醉檳榔。」其放浪如此。

換骨奪胎法

山谷云「詩意無窮﹐而人之才有限。以有限之才﹐追無窮之意﹐𨿽淵明﹑少陵不得工也。然不易其意而造其語﹐謂之換骨法﹔規模其意形容之﹐謂之奪胎法。」如鄭谷《十日菊》曰「自緣今日人心別﹐未必秋香一夜衰。」此意甚佳﹐而病在气不長。西漢文章雄深雅健者﹐其气長故也。曾子固曰「詩當使人一覽語盡而意有餘﹐乃古人用心處。」所以荊公作《菊詩》則曰「千花百卉雕零後﹐始見閒人把一支。」東坡則曰「萬事到頭終是夢﹐休﹐休﹐休﹐明日黃花蝶也愁。」又如李翰林詩曰「鳥飛不盡暮天碧。」又曰「靑天盡處沒孤鴻。」然其病如前所論。山谷作《登達觀臺》詩曰「瘦藤拄到風煙上﹐乞與遊人眼界開。不知眼界闊多少﹐白鳥去盡靑天回。」凡此之類﹐皆換骨法也。顧況詩曰「一別二十年﹐人堪幾回別。」其詩簡緩而立意精確。舒王作《與故人詩》曰「一日君家把酒杯﹐六年波浪與塵埃。不知烏石江頭路﹐到老相逢得幾回。」樂天詩曰「臨風杪秋樹﹐對酒長年身。醉貌如霜葉﹐𨿽紅不是春。」東坡《南中作》詩曰「兒童悞喜朱顏在﹐一笑那知是醉紅。」凡此之類﹐皆奪胎法也。學者不可不知。

詩用方言

詩人多用方言﹐南人謂象牙爲白暗﹐犀爲黑暗﹐故老杜詩曰「黑暗通蠻貨。」又謂睡美爲黑甜﹐謂飲酒爲軟飽﹐故東坡詩曰「三杯軟飽罷﹐一枕黑甜余。」

老嫗解詩

白樂天每作詩﹐令一老嫗解之﹐問曰「解否﹖」嫗曰解﹐則錄之﹔不降﹐則易之。故唐末之詩近於鄙俚也。

采石渡鬼

歐陽文忠公慶曆末﹐宿采石。舟人甫鼾﹐潮至月黑﹐公方就寢﹐微聞呼聲曰「去未﹖」舟尾有答者曰「有參政船宿此﹐不可擅去﹐齋料幸爲攜至。」公驚﹐私念曰﹕舟尾逼甫﹐且無從人﹐必是鬼。通夕不寐。五鼓﹐岸上獵獵馳驟聲﹐舟尾者呼曰「齋料幸見還。」有且行且答者曰「道場不淸淨﹐無所得而皈領﹐略多嗟恨之詞。」公異之。後遊金山﹐與長老瑞新語﹐新曰「某夜還有水陸﹐有施主攜室至﹐忽乳一子﹐俄覺腥風滅燭﹐大眾恐。使人問其時﹐乃公宿采石之夜。」其後蔡州求退之銳者﹐亦其前知然耶﹖時公自參知政事除蔡州。黃魯直熙寧初宿石塘寺﹐寺有鬼靈異﹐若獨足公之類﹐然獨足寺僧敬信之。一夕夢曰「分寧黃刑部至。」僧曰「侍郎乎﹖尙書乎﹖」曰「侍郎也。」魯直南遷已六十﹐親故憂其禍大﹐又南方瘴霧﹐非菜肚老人所宜。魯直笑曰「宜州者﹐所以宜人也。且石塘鬼非村落間無智愚鬼﹐侍郎之言﹐豈欺我哉﹗」魯直竟歿於宜州。較采石之鬼﹐何愚智相去三十里。豈魯直癡絕﹐故欺之耶﹖

李后主亡國偈

宋太祖將問罪江南﹐李后主用謀臣計﹐欲拒王師。法眼禪師觀牡丹於大內﹐因作偈諷之曰「擁毳對芳叢﹐由來趣不同。發從今日白﹐花是去年紅。艷曳隨朝露﹐馨香逐晚風。何須待零落﹐然後始知空。」後主不省﹐王師旋渡江。

卷二

韓歐範蘇嗜詩

韓魏公罷政判北京﹐作《園中行》詩﹕「風定曉枝蝴蝶舞﹐雨勻春圃桔槹閒。」又嘗以謂意趣所至﹐多見於嗜好。歐陽文忠喜士爲天下第一﹐嘗好誦孔北海「坐上客常滿﹐樽中酒不空」。範文正公淸嚴﹐而喜論兵﹐常好誦韋蘇州詩「兵衛森畫戟﹐燕寢凝淸香」。東坡友愛子由﹐而味著淸境﹐每誦「何時風雨夜﹐復此對牀眠」。山谷寄傲士林﹐而意趣不忘江湖﹐其作詩曰「九陌黃塵烏帽底﹐五湖春水白鷗前。」又曰「九衢塵土烏靴底﹐想見滄州白鳥雙。」又曰「夢作白鷗去﹐江湖水貼天。」又作《演雅》詩曰「江南野水碧於天﹐中有白鷗閒似我。」

陳無己挽詩

予問山谷﹕「今之詩人﹐誰爲冠﹖」曰「無出陳師道無己。」問﹕「其佳句如何﹖」曰「吾見其作溫公挽詞一聯﹐便知其才不可敵。曰﹕『政𨿽隨日化﹐身已要人扶。』」

洪駒父評詩之誤

洪駒父曰「柳子厚詩曰﹕『﹛上欸下乃﹜靄一聲山水綠。』﹛上欸下乃﹜音奧﹐而世俗乃分﹛上欸下乃﹜爲二字﹐誤矣。如老杜詩曰﹕『雨腳泥滑滑。』世俗易爲『兩腳泥滑滑。』王元之詩曰﹕『春殘葉密花枝少﹐睡起茶親酒盞疏。』世以爲『睡起茶多酒盞疏』。多此類。」

畱食戲語大笑噴飯

予與李徳修﹑遊公義過一新貴人﹐貴人畱食。予三人者皆以左手舉箸﹐貴人曰「公等皆左轉也。」予遂應聲曰「我輩自應須左轉﹐知君豈是背匙人。」一座大笑﹐噴飯滿案。

歐陽夷陵黃牛廟東坡錢塘西湖詩

歐陽公《黃牛廟》詩曰「石馬系祠門。」東坡《錢塘》詩曰「我識南屏金鰂魚。」二句皆似童稚語﹐然皆記一時之事。歐陽嘗夢至一神祠﹐祠前有石馬缺左耳﹐及謫夷陵﹐過黃牛廟﹐所見如夢。西湖南屏山興教寺﹐池有鰂十餘尾﹐皆金色﹐道人齋余﹐爭倚檻投餅餌爲戲﹐東坡習西湖久﹐故寓於詩詞耳。

古樂府前輩多用其句

予嘗館州南客邸﹐見所謂常賣者﹐破篋中有詩編寫本﹐字多漫滅﹐皆晉簡文帝時名公卿﹐而詩語工甚。有古意樂府曰「繡幕圍香風﹐耳節朱絲桐。不知理何事﹐淺立經營中。護惜如窮袴﹐隄防托守宮。今日牛羊上丘壠﹐當時近前面發紅」云云。前輩多全用其句﹐老杜曰「意象慘澹經營中。」李長吉曰「羅幃繡幕圍香風。」山谷曰「今日牛羊上丘壠﹐當時近前左右瞋。」予見魯直﹐未得此書。窮袴﹐漢時語也﹐今襠袴是也。

雷轟薦福碑

範文正公鎭鄱陽﹐有書生獻詩甚工﹐文公禮之。書生自言「天下之至寒餓者﹐無在某右。」時盛習歐陽率更字﹐薦福寺碑墨本直千錢。文正爲具紙墨﹐打千本﹐使售於京師。紙墨已具﹐一夕﹐雷擊碎其碑。故時人爲之語曰「有客打碑來薦福﹐無人騎鶴上揚州。」東坡作《窮措大詩》曰「一夕雷轟薦福碑。」

立春王禹玉口占

歐公﹑王禹玉俱在翰苑﹐立春日當進詩貼子。會溫成皇后薨﹐閣虛不進﹐有旨亦令進。歐公經營中﹐禹玉口占促寫曰「昔聞海上有三山﹐煙鎖樓臺日月閒。花似玉容長不老﹐只應春色勝人間。」歐公喜其敏速。禹玉﹐歐公門生也﹐而同局﹐近世盛事。其詩略曰「當年叨入武成宮﹐曾看揮毫气吐虹。夢寐閒思十年事﹐笑談今此一樽同。喜君新賜黃金帶﹐顧我今爲白髮翁」云云。

稚子

老杜詩曰「竹根稚子無人見﹐沙上鳧雛並母眠。」世不解「稚子無人見」何等語。唐人《食筍》詩曰「稚子脫錦繃﹐駢頭玉香滑。」則稚子爲筍明矣。贊寧《雜誌》曰「竹根有鼠﹐大如貓﹐其色類竹﹐名竹豚﹐亦名稚子。」予問韓子蒼﹐子蒼曰「筍名稚子﹐老杜之意也﹐不用《食筍》詩亦可。」

老杜劉禹錫白居易詩

老杜《北徵》詩曰「惟昔艱難初﹐事與前世別。不聞夏商衰﹐中自誅褒妲。」意者明皇覽夏﹑商之敗﹐畏天悔過﹐賜妃子死也。而劉禹錫《馬嵬》詩曰「官軍誅佞幸﹐天子捨夭姬。羣吏伏門屏﹐貴人牽帝衣。」白樂天《長恨》詞曰「六軍不發爭柰何﹐宛轉蛾眉馬前死。」乃是官軍迫使殺妃子﹐歌詠祿山叛逆耳。孰謂劉﹑白能詩哉﹗其去老杜何啻九牛毛耶。《北徵》詩識君臣之大體﹐忠義之气與秋色爭髙﹐可貴也。

館中夜談韓退之詩

沈存中﹑呂惠卿吉甫﹑王存正仲﹑李常公澤﹐治平中同在館中夜談詩。存中曰「退之詩﹐押韻之文耳﹐𨿽健美富贍﹐然終不近詩。」吉甫曰「詩正當如是﹐吾謂詩人亦未有如退之者。」正仲是存中﹐公澤是吉甫﹐於是四人者交相攻﹐久不決。公澤正色謂正仲曰「君子羣而不黨﹐公獨黨存中。」正仲怒曰「我所見如此﹐偶因存中便謂之黨﹐則君非黨吉甫乎﹖」一坐大笑。予嘗熟味退之詩﹐眞出自然﹐其用事深密﹐髙出老杜之上。如《符讀書城南》詩「少長聚嬉戲﹐不殊同隊魚」﹐又「腦脂蓋眼臥壯士﹐大招掛壁何由彎」﹐皆自然也。襄陽魏泰曰「韓退之詩曰﹕『剝苔弔班林﹐角黍餌沈冢。』竹非墨點之斑也﹐楚竹初生﹐蘚封之﹐土人斫之﹐浸水中﹐洗去蘚﹐故蘚痕成紫暈耳。」

昭州崇寧寺觀音竹永州澹山巖馴狐

鄒志完南遷﹐自號道鄕居士。在昭州江上爲居﹐屋近崇寧寺﹐因閱《華嚴經》於觀音像前。有修竹三根生像之後﹐志完揭茅出之﹐不可﹐乃垂枝覆像﹐有如世畫寶陀山巖竹﹐今猶在。昭人扃鎖之﹐以爲過客遊觀。北還﹐過永州澹山巖﹐巖有馴狐﹐凡貴客至則鳴。志完將至﹐而狐輒鳴。寺僧出迎﹐志完怪之﹐僧以狐鳴爲對。志完作詩曰「我入幽巖亦偶然﹐初無消息與人傳。馴狐戲學仙伽客﹐一夜飛鳴報老禪。」

僧賦蒸豚詩

王中令旣平蜀﹐捕逐餘寇﹐與部隊相遠﹐饑甚﹐入一村寺中。主僧醉甚﹐箕踞。公怒﹐欲斬之﹐僧應對不懼﹐公奇而赦之﹐問求蔬食。僧曰「有肉無蔬。」公益奇之。餽之以蒸豬頭﹐食之甚美﹐公喜﹐問﹕「僧止能飲酒食肉耶﹐爲有他技也﹖」僧自言能爲詩﹐公令賦食蒸豚﹐操筆立成﹐曰「嘴長毛短淺含臕﹐久向山中食藥苗。蒸處已將蕉葉裹﹐熟時兼用杏漿澆。紅鮮雅稱金盤飣﹐軟熟眞堪玉筯挑。若把羶根來比並﹐羶根只合喫藤條。」公大喜﹐與紫衣師號。東坡元佑初見公之玄孫訥﹐夜話及此﹐爲記之。

王平父夢至靈芝宮

王平甫熙寧癸丑歲﹐直宿崇文館﹐夢有人要之至海上。見海中央宮殿甚盛﹐其中作樂﹐笙簫鼓吹之伎甚眾﹐題其宮曰「靈芝宮」。平甫欲與俱往﹐有人在宮側﹐隔水謂曰「時未至﹐且令去﹐他日當迎之。」至此恍然夢覺﹐時禁中已鐘鳴。平甫頗自負不凡﹐爲詩記之曰「萬頃波濤木葉飛﹐笙歌宮殿號靈芝。揮毫不似人間世﹐長樂鐘來夢覺時。」

安世髙請福﹖亭廟秦少遊宿此夢天女求贊

安世髙者﹐安息國王之嫡子也﹐爲沙門。漢桓帝建和初至長安﹐靈帝末關中大亂﹐謂人曰「我有道伴在江南﹐當往省之。」人曰「遊宦乎﹖沙門乎﹖」曰「以嗔故爲神﹐然吾亦往廣州償債耳。」世髙舟次廬山﹖亭湖廟下﹐廟甚靈﹐能分風送往來之舟。世髙舟人捧牲請福﹐神輒降曰「舟有沙門﹐乃不俱來耶﹖」世髙聞之﹐爲至廟下。神復語曰「我果以多嗔致此業﹐今家此湖﹐千里皆所轄﹐以𨿽嗔而好施﹐故多寶玩。以縑千匹﹑黃白物付君﹐爲建佛寺爲冥福。」今洪州大安寺是也。秦少遊南遷﹐宿廟下﹐登岸縱望久之﹐歸臥舟中﹐聞風聲﹐側枕視﹐微波月影縱橫﹐追繹昔嘗宿云老惜竹軒﹐見西湖月夜如此﹐遂夢美人﹐自言維摩詰散花天女也﹐以維摩詰像來求贊。少遊極愛其畫﹐默念曰「非道子不能作此。」天女以詩戲少遊曰「不知水宿分風浦﹐何似秋眠惜竹軒。聞道詩詞妙天下﹐廬山對眼可無言。」少遊夢中題其像曰「竺儀華﹐夢瘴面囚首﹐口𨿽不言﹐十分似九。應笑舌覆大千作師子吼﹐不如博取妙喜如陶家手。」予過雷州天寧﹐與戒禪師夜話﹐問少遊字畫。戒出此傳爲示﹐少遊筆迹也。

卷三

諸葛亮劉伶陶潛李令伯文如肺腑中流出

李格非善論文章﹐嘗曰「諸葛孔明《出師表》﹑劉伶《酒徳頌》﹑陶淵明《歸去來詞》﹑李令伯《乞養親表》﹐皆沛然從肺腑中流出﹐殊不見有斧鑿痕。是數君子﹐在後漢之末﹑兩晉之間﹐初未嘗以文章名世﹐而其意超邁如此。吾是以知文章以气爲主﹐气以誠爲主。」故老杜謂之詩史者﹐其大過人在誠實耳。誠實著見﹐學者多不曉。如玉川子《醉歸》詩曰「昨夜村飲歸﹐健倒三四五。摩挲靑莓苔﹐莫嗔驚著汝。」王荊公用其意作扇子詩曰「玉斧修成寶月團﹐月邊仍有女乘鸞。靑冥風露非人世﹐鬢亂釵橫特地寒。」

池塘生春艸

晝公云「『池塘生春艸﹐園柳變鳴禽』之句﹐謂有神助﹐其妙意不可以言傳。」而古今文士多從而稱之﹐謂之確論。獨李元膺曰「予反覆觀此句﹐未有過人處﹐不知晝公何從見其妙﹖」蓋古今佳句在此一聯之上者尙多。古之人意有所至﹐則見於情﹐詩句蓋其寓也。謝公平生喜見惠連﹐夢中得之﹐蓋當論其情意﹐不當泥其句也。如謝東山喜見羊曇﹐羊叔子喜見鄒湛﹐王述喜見坦之﹐皆其情意所至﹐不可名狀﹐特無詩句耳。

詩說煙波縹緲處

予自並州還故里﹐館延福寺。寺前有小溪﹐風物類斜川﹐予兒童時戲劇處也。嘗春深獨行溪上﹐作小詩曰「小溪倚春漲﹐攘我釣月灣。新晴爲不平﹐約束晚來還。銀梭時撥刺﹐破碎波中山。整釣背落日﹐一葉軟紅間。」又嘗暮寒歸見白鳥﹐作詩曰「剩水殘山慘澹間﹐白鷗無事釣舟閒。个中著我添圖畫﹐便似華亭落照灣。」魯直謂予曰「觀君詩說煙波縹緲處﹐如陸忠州論國政﹐字字坦夷。前身非篙師﹑沙戶種類耶﹖」有詩﹐其略曰「吾年六十子方半﹐槁項頂螺忘歲年。脫卻衲衣著簑笠﹐來佐涪翁刺釣船。」予嘗對淵材誦之﹐淵材曰「此退之贈澄觀『我欲收斂加冠巾』換骨句也。」

山谷集句貴拙速不貴巧遲

集句詩﹐山谷謂之百家衣體﹐其法貴拙速﹐而不貴巧遲。如前輩曰「晴湖勝鏡碧﹐衰柳似金黃」﹐又曰「事治閒景象﹐摩捋白髭須」﹐又曰「古瓦磨爲硯﹐閒砧坐當牀」﹐人以爲巧。然皆疲費精力﹐積日月而後成﹐不足貴也。

東坡美謫仙句語作贊

「曉披云夢澤﹐笠釣靑茫茫。」又曰「暮騎紫雲去﹐海气侵肌涼。」東坡曰「此語非李太白不能道也。」嘗作贊曰「天人幾何同一漚﹐謫仙非謫乃其遊。揮斥八極隘九州﹐化爲兩鳥鳴相酬﹐一鳴一止三千秋。開元有道爲少畱﹐縻之不可矧肯求。東望太白橫峨岷﹐眼髙四海空無人。大兒汾陽中令君﹐小兒天臺坐忘身。生平不識髙將軍﹐手涴吾足乃敢嗔﹐作詩一笑君應聞。」

韋蘇州寄全椒道人詩

東坡曰「羅浮有野人﹐山中隱者或見之﹐相傳葛稚川之隸也。有鄧道士者﹐嘗見其足迹。」予偶讀韋蘇州詩《寄全椒道士》云「今朝郡齋冷﹐忽念山中客。澗底束荊薪﹐歸煮白雲石。遙持一樽酒﹐遠慰風雨夕。落葉滿空山﹐何處尋行迹。」迹其風度﹐則全椒道士豈亦鄧君之流乎﹖因以酒問﹐依蘇州韻作詩寄之曰「一杯羅浮春﹐遠餉采薇客。遙知獨酌罷﹐醉臥松下石。幽人不可見﹐淸嘯聞月夕。聊戲庵中人﹐飛空本無迹。」

棋隱語

舒王在鐘山﹐有道士來謁﹐因與棋﹐輒作數語曰「彼亦不敢先﹐此亦不敢先。惟其不敢先﹐是以無所爭。惟其無所爭﹐故能入於不死不生。」舒王笑曰「此特棋隱語也。」

李元膺喪妻長短句

許彥周曰﹕李元膺作南京教官﹐喪妻﹐作長短句曰「去年相逢深院宇﹐海棠下﹐曾歌金鏤。歌罷花如雨。翠羅衫上﹐點點紅無數。今歲重尋攜手處﹐空物是人非春莫。回首靑門路。亂紅飛絮﹐相逐東風去。」李元膺尋亦卒。

秦國大長公主挽詩

秦國大長公主薨﹐神考賜挽詞三首曰「海闊三山路﹐香輪定不歸。帳深空翡翠﹐佩冷失珠璣。明月畱歌扇﹐殘霞散舞衣。都門送車返﹐宿艸自春菲。」又曰「曉發西城道﹐靈車望更遙。春風空魯館﹐明月斷秦蕭。塵入羅衣暗﹐香隨玉篆銷。芳魂飛北渚﹐那復可爲招。」又曰「慶自天源發﹐恩從國愛申。歌鐘𨿽在館﹐桃李不成春。水折空還沁﹐樓髙已隔秦。區區會稽市﹐無復獻珠人。」元丰初﹐臣魏泰載之於詩話中﹐𨿽穆王《黃竹》﹑漢髙《大風》之詞﹐皆莫可擬其仿佛。噫﹗豈特前代帝王﹐蓋古今詞人之工者﹐無此作也。

荊公鐘山東坡余杭詩

山谷云「天下淸景﹐初不擇賢愚而與之遇﹐然吾特疑端爲我輩設。荊公在鐘山定林﹐與客夜對﹐偶作詩曰﹕『殘生傷性老耽書﹐年少東來復起予。各據槁梧同不寐﹐偶然聞雨落階除。』東坡宿余杭山寺﹐贈僧曰﹕『暮鼓朝鐘自擊撞﹐閉門欹枕對殘紅。白灰旋撥通紅火﹐臥聽蕭蕭雪打窗。』」人以爲山谷之言爲確論。

少遊魯直被謫作詩

少遊謫雷﹐淒愴﹐有詩曰「南土四時都熱﹐愁人日夜俱長。安得此身如石﹐一時忘了家鄕。」魯直謫宜﹐殊坦夷﹐作詩曰「老色日上面﹐懽情日去心。今旣不如昔﹐後當不如今。」「輕紗一幅巾﹐短簟六尺牀﹐無客日自靜﹐有風終夕涼。」少遊情鐘﹐故其詩酸楚﹔魯直學道休歇﹐故其詩閒暇。至於東坡﹐《南中》詩曰「平生萬事足﹐所欠惟一死。」則英特邁往之气﹐不受夢幻折困﹐可畏而仰哉﹗

活人手段

司馬溫公童稚時﹐與羣兒戲於庭。庭有大甕﹐一兒登之﹐偶墮甕水中。羣兒皆棄去﹐公則以石擊甕﹐水因穴而迸﹐兒得不死。蓋其活人手段已見於齠齔中﹐至今京洛間多爲小兒擊甕圖。

詩未易識

唐詩有「竹逕通幽處﹐禪房花木深」之句﹐歐陽文忠公愛之﹐每以語客曰「古人工爲發端﹐心𨿽曉之﹐才莫逮。欲仿此爲一聯﹐終莫之能。」以文忠公之才而謂不能﹐詩蓋未易識也。

詩一字未易工

老杜詩云「身輕一鳥過。」文忠公﹑梅聖兪初得一本而失「過」字﹐諸公續之曰「一鳥疾」﹑「一鳥落」﹑「一鳥去」﹐及得善本﹐乃「過」字。乃知一字之工﹐才力有短長也。

卷四

詩話妄易句法字

司馬溫公《詩話》曰「魏野詩﹕『燒葉鑪中無宿火﹐讀書窗下有殘燈。』而俗人易『葉』爲『藥』﹐不止不佳﹐亦和下句無气味。」魯直曰「老杜詩云﹕『黃獨無苗山雪盛。』『黃獨』者﹐芋魁小者耳﹐江南名曰土卵﹐兩川多食之。而俗人易曰『黃精』﹐子美流離﹐亦未有道人劍客食黃精也。如淵明曰﹕『采菊東籬下﹐悠然見南山。』其渾成風味﹐句法如生成。而俗人易曰『望南山』﹐一字之差﹐遂失古人情狀﹐學者不可不知也。」

五言四句得於天趣

吾弟超然善論詩﹐其爲人純至有風味。嘗曰「陳叔寶絕無肺腸﹐然詩語有警絕者﹐如曰﹕『午醉醒來晚﹐無人夢自驚。夕陽如有意﹐偏傍小窗明。』王維摩詰《山中》詩曰﹕『溪淸白石出﹐天寒紅葉稀。山路元無雨﹐空翠濕人衣。』舒王百家衣體曰﹕『相愛不忍發﹐慘澹暮潮平。欲別更攜手﹐月明洲渚生。』此皆得於天趣。」予問之曰「句法固佳﹐然何以識其天趣﹖」超然曰「能知蕭何所以識韓信﹐則天趣可言。」予竟不能詰﹐嘆曰「溟滓然弟之哉﹗」

夢中作詩

崇寧元年元日﹐粥罷昏睡﹐夢中忽作一詩﹐旣覺輒能記之﹐曰「無賴東風試怒號﹐共乘一葉傲驚濤。不知兩岸人皆愕﹐但覺中流笑語髙。」三月七日﹐偶與瑩中渡湘江。是日大風﹐當斷渡﹐而瑩中必欲宿道林﹐小舟掀舞白浪中﹐兩岸聚觀膽落﹐而瑩中笑聲愈髙。予細繹夢中詩以語瑩中﹐瑩中云「此段公案﹐三十年後大行叢林也。」

西昆體

詩到李義山﹐謂之文章一厄。以其用事僻澀﹐時稱西昆體。然荊公晚年亦或喜之﹐而字字有根蒂。如作雪詩曰「借問火城將策探﹐何如雲屋聽窗知。」又曰「未愛京師傳谷口﹐但知鄕裏勝壺頭。」其用事琢句﹐前輩無相犯者。昔李師中作送唐介謫官詩曰「去國一身輕似葉﹐髙名千古重於山。並遊英俊顏何厚﹐已死姦諛骨尙寒」云云。已而﹐聞介赴月首上官﹐乃大悔﹐以書索其詩。唐公笑曰「吾正不用此無對屬落韻詩。」遂以還之。李大驚﹐久之乃悟「一身」「千古」非挾對﹐與荊公措意異矣。

詩比美女美丈夫

前輩作花詩﹐多用美女比其狀。如曰「若教解語應傾國﹐任是無情也動人。」陳俗哉﹗山谷作《酴醿詩》曰「露濕何郎試湯餅﹐日烘荀令炷鑪香。」乃用美丈夫比之﹐特若出類。而吾叔淵材作海棠詩又不然﹐曰「雨過溫泉浴妃子﹐露濃湯餅試何郎。」意尢工也。

道潛作詩追法淵明乃十四字師號

道潛作詩﹐追法淵明﹐其語逼眞處﹕「數聲柔櫓蒼茫外﹐何處江村人夜歸。」又曰「隔林仿佛聞機杼﹐知有人家住翠微。」時從東坡在黃州﹐京師士大夫以書抵坡曰「聞公與詩僧相從﹐眞東山勝遊也。」坡以書示潛﹐誦前句﹐笑曰「此吾師十四字師號耳。」

米元章瀑布詩

米芾元章豪放﹐戲噱有味﹐士大夫多能言其作止。有書名﹐嘗大字書曰「君有《瀑布》詩﹐古今賽不得。最好是『一條界破靑山色』。」人固以怪之﹐其後題云「蘇子瞻曰﹕『此是白樂天奴子詩。』」見者莫不大笑。

詩句含蓄

詩有句含蓄者﹐如老杜曰「勛業頻看鏡﹐行藏獨倚樓。」鄭雲叟曰「相看臨遠水﹐獨自上狐舟」是也。有意含蓄者﹐如《宮詞》曰「銀燭秋光冷畫屏﹐輕羅小扇撲流螢。天街夜色涼如水﹐臥看牽牛織女星。」又《嘲人》詩曰「怪來妝閣閉﹐朝下不相迎。總向春園裏﹐花間笑語聲」是也。有句意俱含蓄者﹐如《九日》詩曰「明年此會知誰健﹐醉把茱萸子細看。」《宮怨》詩曰「玉容不及寒鴉色﹐猶帶朝陽日影來」是也。

滿城風雨近重陽

黃州潘大臨工詩﹐多佳句﹐然甚貧﹐東坡﹑山谷尢喜之。臨川謝無逸以書問﹕「有新作否﹖」潘答書曰「秋來景物﹐件件是佳句﹐恨爲俗氛所蔽翳。昨日淸臥﹐聞攪林風雨聲﹐欣然起﹐題其壁曰﹕『滿城風雨近重陽。』忽催租人至﹐遂敗意。止此一句奉寄。」聞者笑其迂闊。

天棘夢靑絲

王仲正言「老杜詩﹕『江蓮搖白羽﹐天棘夢靑絲。』天棘非煙非雨﹐自是一種物﹐曾見於一小說﹐今忘之。」髙秀實曰「天棘﹐天門冬也﹐一名顚棘﹐非天棘也。」王元之詩曰「水芝臥玉腕﹐天棘舞金絲。」則天棘蓋柳也。

琥珀

韋應物作《琥珀》詩曰「曾爲老茯苓﹐元是寒松液。蚊蜹落其中﹐千年猶可覿。」舊說松液入地千年所化﹐今燒之尙作松气。嘗見琥珀中有物如蜂﹐然此物自外國來﹐地有茯苓處皆無琥珀﹐不知韋公何以知之。

詩誤字

老杜詩曰「白鷗沒浩蕩﹐萬里誰能馴。」今誤作「波浩蕩」﹐非惟無气味﹐亦分外閒置「波」字。舒王曰「道人北山來﹐問松我東岡。舉手指屋脊﹐云今如許長。」今誤作「問松栽東岡」﹐與「波浩蕩」當並按也。

王荊公東坡詩之妙

對句法﹐詩人窮盡其變﹐不過以事﹑以意﹑以出處具備謂之妙。如荊公曰「平昔離愁寬帶眼﹐迄今歸思滿琴心。」又曰「欲寄歲寒無善畫﹐賴傳悲壯有能琴。」乃不若東坡微意特奇﹐如曰「見說騎鯨遊汗漫﹐亦曾捫虱話辛酸。」又曰「蠶市風光思故國﹐馬行燈火記當年。」又曰「龍驤萬斛不敢過﹐漁舟一葉縱掀舞。」以「鯨」爲「虱」對﹐以「龍驤」爲「漁舟」對﹐小大气焰之不等﹐其意若玩世。謂之秀傑之气終不可沒者﹐此類是也。

詩忌

眾人之詩﹐例無精彩﹐其气奪也。夫气之奪人﹐百種禁忌﹐詩亦如之。曰富貴中不得言貧賤事﹐少壯中不得言衰老事﹐康彊中不得言疾病死亡事﹐脫或犯之﹐謂之詩讖﹐謂之無气﹐是大不然。詩者﹐妙觀逸想之所寓也﹐豈可限以繩墨哉﹗如王維作畫雪中芭蕉﹐詩眼見之﹐知其神情寄寓於物﹔俗論則譏以爲不知寒暑。荊公方大拜﹐賀客盈門﹐忽點墨書其壁曰「霜筠雪竹鐘山寺﹐投老皈歟寄此生。」坡在儋耳作詩曰「平生萬事足﹐所欠惟一死。」豈可與世俗論哉﹗予嘗與客論至此﹐而客不然吾論。予作詩自志其略曰「東坡醉墨浩琳瑯﹐千首空餘萬丈光。雪裏芭蕉失寒暑﹐眼中騏驥略玄黃。」

詩言其用不言其名

用事琢句﹐妙在言其用﹐不言其名耳。此法惟荊公﹑東坡﹑山谷三老知之。荊公曰「含風鴨綠鱗鱗起﹐弄日鵝黃裊裊垂。」此言水柳之用﹐而不言水柳之名也。東坡《別子由》詩﹕「猶勝相逢不相識﹐形容變盡語音存。」此用事而不言其名也。山谷曰「管城子無食肉相﹐孔方兄有絕交書。」又曰「語言少味無阿堵﹐冰雪相看有此君。」又曰「眼看人情如格五﹐心知世事等朝三。」「格五」﹐今之蹙融是也。《後漢》注云「常置人於險處耳。」然句中「眼」者﹐世尢不能解。「語言」者﹐蓋其徳之候也﹐故曰「有徳者必有言。」王荊公欲革歷世因循之獘﹐以新政化﹐作雪詩﹐其略曰「勢合便疑包地盡﹐功成終欲放春回。農家不驗丰年瑞﹐只欲靑天萬里開。」

賈島詩

賈島詩有影略句﹐韓退之喜之。其《渡桑乾》詩曰「客捨並州三十霜﹐皈心日夜憶咸陽。如今更渡桑乾水﹐卻望並州是故鄕。」又《赴長江道中》詩曰「策杖馳山驛﹐逢人問梓州。長江那可到﹐行客替生愁。」

詩用方言

句法欲老健有英气﹐當間用方俗言爲妙。如奇男子行人羣中﹐自然有穎脫不可幹之韻。老杜《八仙詩》﹐序李太白曰「天子呼來不上船」﹐「船」﹐方俗言也﹐所謂襟紐是也。「家家養烏鬼﹐頓頓食黃魚」﹐川峽路人家多供事烏蠻鬼﹐以臨江故頓頓食黃魚耳。俗人不解﹐便作養畜字讀﹐遂使沈存中自差烏鬼爲鸕鷀也。「夜闌更秉燭﹐相對疑夢寐」﹐更互秉燭照之﹐恐尙是夢也。作「更」字讀﹐則失其意甚矣。山谷每笑之﹐如所謂「一霎社公雨﹐數番花信風」之類是也。江左風流﹐久已零落﹐士大夫人品不髙﹐故奇韻滅絕。東晉韻人勝士最多﹐皆無出謝安石之右﹐煙飛空翠之間﹐乃攜娉婷登臨之。與夫雪夜訪山陰故人﹐興盡而返﹔下馬據胡牀﹐作三弄而去者異矣。

舒王女能詩

舒王女﹐吳安持之妻蓬萊縣君﹐工詩多佳句。有詩寄舒王曰「西風不入小窗紗﹐秋气應憐我憶家。極目江山千里恨﹐依前和淚看黃花。」舒王以《楞嚴經》新釋付之﹐又和詩曰「靑燈一點映窗紗﹐好讀《楞嚴》莫憶家。能了諸緣如幻夢﹐其間惟有妙蓮花。」

卷五

賭梅詩輸罰松聲詩

王文公居鐘山﹐嘗與薛處士棋﹐賭梅詩﹐輸一首﹐曰「華發尋香始見梅﹐一枝臨路雪培堆。鳳城南階它年憶﹐杳杳難隨驛使來。」又嘗與兪秀老至報寧﹐公方假寐﹐秀老私跨公驢﹐入法云謁寶覺禪師﹐公知之。有頃﹐秀老至﹐公佯睡﹐睡起﹐遣秀老下階曰「爲僧子乃敢盜跨吾驢。」秀老叩頭﹐願有以自贖其罪﹐寺僧亦爲解勸。公徐曰「罰松聲詩一首。」秀老立就﹐其詞極佳﹐山中之人忘之﹐予爲補之曰「萬壑搖蒼煙﹐百灘渡流水。下有跨驢人﹐蕭蕭吹醉耳。」

東坡藏記點定一兩字

舒王在鐘山﹐有客自黃州來。公曰「東坡近日有何妙語﹖」客曰「東坡宿於臨臯亭﹐醉夢而起﹐作《成都聖像藏記》千有餘言﹐點定才一兩字。有寫本﹐適畱船中。」公遣人取而至。時月出於東南﹐林影在地﹐公展讀於風檐﹐喜見眉須﹐曰「子瞻﹐人中龍也﹐然有一字未穩。」客曰「願聞之。」公曰「『日勝日負』﹐不若曰『如人善博﹐日勝日貧』耳。」東坡聞之﹐拊手大笑﹐亦以公爲知言。

荊公梅詩

荊公嘗訪一髙士﹐不遇﹐題其壁曰「墻角數枝梅﹐淩寒特地開。遙知不是雪﹐爲有暗香來。」

詩置動靜意

荊公曰「前輩詩云『風定花猶落』﹐靜中見動意。『鳥鳴山更幽』﹐動中見靜意。」山谷曰「此老論詩﹐不失解經旨趣﹐亦何怪耶。」唐詩有曰「海日生殘夜﹐江春入暮年」者﹐置早意於殘晚中。有曰「驚蟬移別柳﹐斗雀墮閒庭」者﹐置靜意於喧動中。東坡作《眉子研》詩﹐其略曰「君不見長安畫手開十眉﹐橫云卻月爭新奇。遊人指點小顰處﹐中有漁陽胡馬嘶。」用此微意也。

舒王山谷賦詩

舒王宿金山寺賦詩﹐一夕而成長句﹐妙絕。如曰「天多剩得月﹐月落聞津鼓。」又曰「乃知像教力﹐但渡無所苦」之類﹐如生成。山谷在星渚﹐賦道士快軒詩﹐點筆立成﹐其略曰「吟詩作賦北窗裏﹐萬言不及一杯水﹐願得靑天化爲一張紙。」想見其髙韻﹐气摩雲霄﹐獨立萬象之表﹐筆端三昧﹐遊戲自在。

王荊公詩用事

舒王晚年詩曰「紅梨無葉庇華身﹐黃菊分香委路塵。歲晚蒼官才自保﹐日髙靑女尙橫陳。」又曰「木落岡巒因自獻﹐水歸洲渚得橫陳。」山谷謂予曰「自獻橫陳事﹐見相如賦﹐荊公不應完用耳。」予曰「《首楞嚴經》亦曰﹕『於橫陳時﹐味同嚼蠟。』」

荊公東坡警句

唐詩有曰「長因送客處﹐憶得別家時。」又曰「舊國別多日﹐故人無少年。」而荊公用其意﹐作古今不經人道語。荊公詩曰「木末北山煙冉冉﹐艸根南澗水泠泠。繰成白雲桑重綠﹐割盡黃雲稻正靑。」東坡曰「桑疇雨過羅紈膩﹐麥隴風來餅餌香。」如《華嚴經》舉因知果﹐譬如蓮花﹐方其吐華﹐而果具蘂中。

荊公東坡句中眼

造語之工﹐至於荊公﹑東坡﹑山谷﹐盡古今之變。荊公曰「江月轉空爲白晝﹐嶺雲分暝與黃昏。」又曰「一水護田將綠繞﹐兩山排闥送靑來。」東坡《海棠》詩曰「祇恐夜深花睡去﹐髙燒銀燭照紅妝。」又曰「我攜此石歸﹐袖中有東海。」山谷曰「此皆謂之句中眼﹐學者不知此妙語﹐韻終不勝。」

舒王編四家詩

舒王以李太白﹑杜少陵﹑韓退之﹑歐陽永叔詩﹐編爲《四家詩集》﹐而以歐公居太白之上﹐世莫曉其意。舒王嘗曰「太白詞語迅快﹐無疏脫處﹔然其識污下﹐詩詞十句九句言婦人酒耳。歐公﹐今代詩人未有出其右者﹐但恨其不修《三國誌》而修《五代史》耳。」如歐公詩曰「行人仰頭飛鳥驚」之句﹐亦有佳趣﹐第人不解耳。

範文正公蚊詩

範仲淹少時﹐求爲秦州西溪監鹽﹐其志欲吞西夏﹐知用兵利病耳。而廨捨多蚊蚋﹐文正戲題其壁曰「飽去櫻桃重﹐饑來柳絮輕。但知離此去﹐不要問前程。」𨿽戲笑之語﹐亦愷悌渾厚之气逼人﹐況其大者乎。

柳詩有奇趣

柳子厚詩曰「漁翁夜傍西巖宿﹐曉汲淸湘然楚竹。煙消日出不見人﹐﹛上欸下乃﹜音奧藹一聲山水綠。回看天際下中流﹐巖上無心云相逐。」東坡云「詩以奇趣爲宗﹐反常合道爲趣﹐熟味此詩﹐有奇趣。然其尾兩句𨿽不必亦可。」﹛上欸下乃﹜藹﹐三老相呼聲也。

東坡屬對

予遊儋耳﹐及見黎氏爲予言﹐東坡無日不相從乞園蔬。出其臨別北渡時詩﹕「我本儋耳民﹐寄生西蜀州。忽然跨海去﹐譬如事遠遊。平生生死夢﹐三者無劣優。知君不再見﹐欲去且少畱。」其末云「新醞佳甚﹐求一具﹐臨行寫此詩﹐以折菜錢。」又登望海亭﹐柱間有擘窠大字曰「貪看白鳥橫秋浦﹐不覺靑林沒暮潮。」又謁姜唐佐﹐唐佐不在﹐見其母。母迎笑﹐食予檳榔。予問母﹕「識蘇公否﹖」母曰「識之﹐然無柰其好吟詩。公嘗杖而至﹐指西木橙﹐自坐其上。問曰﹕『秀才何往哉﹖』言入村落未還。有包燈心紙﹐公以手拭開﹐書滿紙﹐祝曰﹕『秀才歸﹐當示之。』今尙在。」予索讀之﹐醉墨欹傾﹐曰「張睢陽生猶罵賊﹐嚼齒空齦﹔顏平原死不忘君﹐握拳透爪。」

林和靖送遵式詩

王冀公鎭金陵﹐以書致錢塘講師遵式﹐遵式以病辭。及愈﹐將謁公﹐乃過孤山和靖先生林逋﹐逋以詩送之曰「虎牙熊軾隱鈴齋﹐棠樹陰陰長碧苔。丞相望崇賓謁少﹐淸談應喜道人來。」

丁晉和蘇文公詩兩聯

韓子蒼曰「丁晉公海外詩曰﹕『艸解忘憂憂底事﹐花能含笑笑何人。』世以爲工。及讀東坡詩曰﹕『花非識面嘗含笑﹐鳥不知名時自呼。』便覺才力相去如天淵。」

上元詩

予嘗自並州還江南﹐過都下﹐上元﹐逢符寶郎蔡子﹐因約相見相國寺。未至﹐有道人求詩﹐且曰「覺範嘗有寒巖寺詩懷京師﹐曰﹕『上元獨宿寒巖寺﹐臥看靑燈映薄紗。夜久雪猿啼嶽頂﹐夢回山月上梅花。十分春瘦緣何事﹐一掬歸心未到家。卻憶少年行樂處﹐軟風香霧噴東華。』今當爲作京師上元懷山中也。」予戲爲之曰「北遊爛熳看並山﹐重到皇州及上元。燈火樓臺思往事﹐管弦音律試新翻。期人未至情如海﹐穿市皈來月滿軒。卻憶寒巖曾獨宿﹐雪窗殘夜一聲猿。」

東坡滑稽又言無有無對

有村校書﹐年已七十﹐方買妾饌客。東坡杖藜相過﹐村校喜﹐延坐其東﹐起爲壽﹐且乞詩。東坡問﹕「所買妾年幾何﹖」曰「三十。」乃戲爲詩﹐其略曰「侍者方當而立歲﹐先生已是古稀年。」此老滑稽於文章如此。又曰「世間事無有無對﹐第人思之不至也。如曰﹕『我見魏徵嘗嫵媚。』則對曰﹕『人言盧杞是姦邪。』」又曰「無物不可比類﹐如蠟花似石橊花﹐紙花似罌粟花﹐通艸花似梨花﹐羅絹花似海棠花。」

卷六

舒王嗜佛曾子固諷之

舒王嗜佛書﹐曾子固欲諷之﹐未有以發之也。居一日﹐會於南昌﹐少頃﹐潘延之亦至﹐延之喜談禪﹐王問其所得﹐子固熟視之。已而又論人物﹐曰「某人可抨。」子固曰「介甫老而逃佛﹐亦可一抨。」舒王曰「子固失言也﹐善學者讀其書﹐惟理之求。有合吾心者﹐則樵牧之言猶不廢。言而無理﹐周﹑孔所不敢從。」子固笑曰「前言弟戲之耳。」

陳瑩中罪洪不當稱甘露滅

陳了翁罪予不當稱甘露滅﹐近不遜﹐曰「得甘露滅覺道成者﹐如來識也。子凡夫﹐與僕輩俯仰﹐其去佛地如天淵也﹐柰何冒其美名而有之耶﹖」予應之曰「使我不得稱甘露滅者﹐如言蜜不得稱甜﹐金不得稱色黃。世尊以大方便曉諸眾生﹐令知根本﹐而妙意不可以言盡﹐故言甘露滅。滅者﹐寂滅﹔甘露﹐不死之藥﹐所謂寂滅之體而不死者也。人人具足﹐而獨僕不得稱﹐何也﹖公今閒放﹐且不肯以甘露滅名我。脫爲宰相﹐寧能飾予美官乎﹖」瑩中愕然﹐思所以爲折難予﹐不可得﹐乃笑而已。

大覺禪師乞還山

大覺璉禪師﹐學外工詩﹐舒王少與遊。嘗以其詩示歐公﹐歐公曰「此道人作肝臟饅頭也。」王不悟其戲﹐問其意﹐歐公曰「是中無一點菜气。」璉蒙仁廟賞識﹐畱住東京淨因禪院甚久﹐嘗作偈進呈﹐乞還山林﹐曰「千簇雲山萬壑流﹐閒身歸老此峯頭。慇懃願祝如天壽﹐一炷淸香滿石樓。」又曰「堯仁況是如天闊﹐乞與孤云自在飛。」

靚禪師爲流所溺詩

靚禪師﹐有道老宿也﹐初主筠之三峯。嘗赴供民家﹐渡溪溪漲﹐靚重遲﹐爲溪流所陷。童子掖之至岸﹐坐沙石間﹐垂頭如雨中鶴。童子意必怒﹐且遭詬逐﹐不敢仰視。靚忽指溪作詩曰「春天一夜雨滂沱﹐添得溪流意气多。剛把山僧推倒卻﹐不知到海後如何。」靚後住汝州香山﹐無疾而化。

靚禪師勸化人

三峯靚禪師﹐初住寶云。邑有巨商﹐尙气不受僧化﹐曰「施由我耳﹐豈容人勸。」靚宣言「惟吾獨能化之。」其人聞靚至﹐果不出。靚題其壁而去﹐曰「去年巢穴畫梁邊﹐春暖雙雙繞檻前。莫訝主人簾不捲﹐恐銜泥土污花磚。」其人喜不怒﹐特自傷追還﹐厚施之。靚笑謂人曰「吾果能化之。」

誦智覺禪師詩

智覺禪師﹐住雪竇之中巖﹐嘗作詩曰「孤猿叫落中巖月﹐野客吟殘半夜燈。此境此時誰得意﹐白雲深處坐禪僧。」詩語未工﹐而其气韻無一點塵埃。予嘗客新吳車輪峯之下﹐曉起臨髙閣﹐窺殘月﹐聞猿聲﹐誦此句大笑﹐棲鳥驚飛。又嘗自朱崖還瓊山﹐渡藤橋﹐千萬峯之間﹐聞其聲類車輪峯下時﹐而一笑不可得也﹐但覺此詩字字是愁耳。老杜詩曰「感時花濺淚﹐恨別鳥驚心。」良然﹐眞佳句也。親證其事﹐然後知其工也。

永庵嗣法南禪

鄧峯永庵主﹐南禪師子也﹐未嘗開法。南公所至﹐輒隨之。魯直聞其風而悅之﹐恨不及識。有自慶者﹐事永甚久﹐卽以慶主黃龍。宜州爲作疏﹐語特奇峻﹐叢林於慶攺觀。又見之﹐與語多解體﹐又嗣法南公。宜州過永舊庵﹐題其壁曰「奪得胡兒馬便休﹐休嗟李廣不封侯。當時射殺南山虎﹐子細看來是石頭。」

東坡和僧惠詮詩

東吳僧惠詮﹐佯狂垢污﹐而詩句絕淸婉。嘗書湖上一山寺壁曰「落日寒蟬鳴﹐獨歸林下寺。柴扉夜未掩﹐片月隨行屨。惟聞犬吠聲﹐又入靑蘿去。」東坡一見﹐爲和於後曰「惟聞煙外鐘﹐不見煙中寺。幽人夜未寢﹐艸露濕芒屨。惟應山頭月﹐夜夜照來去。」詮竟以詩知名。

比物以意而不指言某物謂之象外句

唐僧多佳句﹐其琢句法比物以意﹐而不指言某物﹐謂之象外句。如無可上人詩曰「聽雨寒更盡﹐開門落葉深。」是以落葉比雨聲也。又曰「微暘下喬木﹐遠燒入秋山。」是以微暘比遠燒也。

僧淸順賦詩多佳句

西湖僧淸順﹐頤然淸苦﹐多佳句。嘗賦十竹詩云「城中寸土如寸金﹐髙人種竹只十个。春風愼勿長兒孫﹐穿我階前綠苔破。」又有林下詩曰「久服林下游﹐頗識林下趣。縱渠綠陰繁﹐不礙淸風渡。閒來石上眠﹐落葉不知數。一鳥忽飛來﹐啼破幽寂處。」荊公遊湖上﹐愛之﹐爲稱揚其名。坡晚年亦與之遊﹐亦多唱酬。

東坡稱道潛之詩

東吳僧道潛﹐有標致。嘗自姑蘇歸湖上﹐經臨平﹐作詩云「風蒲獵獵弄輕柔﹐欲立蜻蜓不自由。五月臨平山下路﹐藕花無數滿汀洲。」東坡赴官錢塘﹐過而見之﹐大稱賞。已而相尋於西湖﹐一見如舊。及坡移守東徐﹐潛往訪之﹐館於逍遙堂﹐士大夫爭欲識面。東坡饌客罷﹐與俱來﹐而紅妝擁隨之。東坡遣一妓前乞詩﹐潛援筆而成曰「寄語巫山窈窕娘﹐好將魂夢惱襄王。禪心已作沾泥絮﹐不逐春風上下狂。」一座大驚﹐自是名聞海內。然性褊尙气﹐憎凡子如仇。嘗作詩云「去歲春風上苑行﹐爛窺紅紫厭平生。如今眼底無姚魏﹐浪蘂浮花懶問名。」士論以此少之。

僧景淳詩多深意

桂林僧景淳﹐工爲五言詩。詩規模淸寒﹐其淵源出於島﹑可﹐時有佳句。元丰之初﹐南國山林人多傳誦。居豫章乾明寺﹐終日閉門﹐不置侍者﹐一室淡然。聞鄰寺齋鐘卽造焉﹐坐海眾食堂前﹐飯罷徑去。諸剎皆敬愛之﹐見其至﹐則爲設鉢。其或陰雨﹐則諸剎爲送食﹐住二十年如一日。有四時不出﹐謂大風雨極寒熱時。景福老順爲予言﹐淳詩意苦而深﹐世不可遽解﹐如曰「夜色中旬後﹐虛堂坐幾更。隔溪猿不叫﹐當檻月初生。」又曰「後夜客來稀﹐幽齋獨掩扉。月中無旁立﹐艸際一螢飛。」有深意。予時方十六七﹐心不然之﹐然聞淸修自守﹐是道人活計﹐喜之耳。

鐘山賦詩

余居鐘山最久﹐超然山水間﹐夢亦成趣。嘗乘佳月登上方﹐深入定林﹐疲臥松下石上。四更﹐自寶公塔路還合妙齋﹐月昃虛幌﹐淨幾桯然﹐童僕憨寢甫鼾。憑前檻無所見﹐時有流螢穿戶牖﹐風露浩然﹐松聲滿院。作詩曰「雨過東南月淸亮﹐意行深入碧蘿層。露眠不管牛羊踐﹐我是鐘山無事僧。」又曰「未饒拄杖挑山衲﹐差勝袈裟裹艸鞋。吹面谷風衝過虎﹐歸來松雨撼空齋。」

僧可遵好題詩

福州僧可遵﹐好作詩。暴所長以蓋人﹐叢林貌禮也﹐而心不然。嘗題詩湯泉壁間﹐東坡遊廬山﹐偶見﹐爲和之。遵曰「禪庭誰立石龍頭﹐龍口湯泉沸不休。直待眾生塵垢盡﹐我方淸冷混常流。」東坡曰「石龍有口口無根﹐龍口湯泉自吐吞。若信眾生本無垢﹐此泉何處覓寒溫。」遵自是愈自矜伐。客金陵﹐佛印元公自京師還﹐過焉。遵作詩贈之曰「上國歸來路幾千﹐渾身猶帶禦鑪煙。鳳凰山下敲蓬戶﹐驚起山翁白晝眠。」元戲答曰「打睡禪和萬萬千﹐夢中趨利走如煙。勸君抖擻修禪定﹐老境如蠶已再眠。」元詩𨿽少縕藉﹐然一時快之。

卷七

蘇軾襯朝道衣

哲宗問右璫陳衍﹕「蘇軾襯朝章者何衣﹖」衍對曰「是道衣。」哲宗笑之。及謫英州﹐云居佛印遣書追至南昌﹐東坡不復答書﹐引紙大書曰「戒和尙又錯脫也。」後七年﹐復官﹐歸自海南﹐監玉局觀﹐作偈戲答僧曰「惡業相纏四十年﹐常行八棒十三禪。卻著衲衣歸玉局﹐自疑身是五通仙。」

東坡廬山偈

東坡遊廬山﹐至東林﹐作偈曰「溪聲便是廣長舌﹐山色豈非淸淨身。夜來八萬四千偈﹐它日如何舉似人。」

廬山老人於般若中了無剩語

「橫看成嶺側成峯﹐遠近看山了不同。不識廬山眞面目﹐祇緣身在此山中。」魯直曰「此老人於般若橫說豎說﹐了無剩語。非其筆端有口﹐安能吐此不傳之妙哉﹗」

華亭舡子和尙偈

華亭舡子和尙偈曰「千尺絲綸直下垂﹐一波才動萬波隨。夜靜水寒魚不食﹐滿船空載月明歸。」叢林盛傳﹐想見其爲人。宜州倚曲音成長短句曰「一波才動萬波隨。簑笠一鈎絲﹐金鱗正在深處﹐千尺也須垂。吞又吐﹐信還疑﹐上鈎遲。水寒江靜﹐滿目靑山﹐載月明歸。」

東坡和陶淵明詩

東坡在惠州﹐盡和淵明詩。魯直在黔南聞之﹐作偈曰「子瞻謫海南﹐時宰欲殺之。飽喫惠州飯﹐細和淵明詩。淵明千載人﹐子瞻百世士。出處固不同﹐風味亦相似。」尋又遷儋耳﹐久之﹐天下盛傳子瞻己仙去矣。後七年北歸﹐時章丞相方貶雷州。東坡至南昌﹐太守葉公祖洽問曰「世傳端明已歸道山﹐今尙耳遊戲人間耶﹖」東坡曰「途中見章子厚﹐乃回反耳。」

東坡作偈戲慈雲長老又與劉器之同參玉版禪

東坡自海南至虔上﹐以水涸不可舟﹐逗畱月餘﹐時過慈云寺浴。長老明鑑﹐魁梧如所畫慈恩﹐然叢林不以道學與之。東坡作偈戲之曰「居士無塵堪洗沐﹐老師有句借宣揚。窗間但見蠅鉆紙﹐門外時聞佛放光。徧界難藏眞薄相﹐一絲不掛且逢場。卻須重說圓通偈﹐千眼燻籠是法王。」又嘗要劉器之同參玉版和尙﹐器之每倦山行﹐聞見玉版﹐忻然從之。至廉泉寺﹐燒筍而食﹐器之覺筍味勝﹐問﹕「此筍何名﹖」東坡曰「卽玉版也。此老師善說法﹐要能令人得禪悅之味。」於是器之乃悟其戲﹐爲大笑。東坡亦作偈曰「叢林眞百丈﹐嗣法有橫枝。不怕石頭路﹐來參玉版師。聊憑柏樹子﹐與問籜龍兒。瓦礫猶能說﹐此君那不知。」

東坡畱戒公長老住石塔

東坡鎭維揚﹐幕下皆奇豪。一日﹐石塔長老遣侍者投牒求解院﹐東坡問﹕「長老欲何往﹖」對曰「歸西湖舊廬。」卽令出﹐別候旨揮。東坡於是將僚佐﹐同至石塔﹐令擊鼓﹐大眾聚觀。袖中出疏﹐使晁無咎讀之﹐其詞曰「大士何曾出世﹐誰作金毛之聲﹖眾生各自開堂﹐何關石塔之事﹖去無作相﹐住亦隨緣。戒公長老開不二門﹐施無盡藏。念西湖之久別﹐亦是偶然。爲東坡而少畱﹐無不可者。一時稽首﹐重聽白槌。渡口船回﹐依舊雲山之色。秋來雨過﹐一新鐘鼓之聲。謹疏。」予謂戒公甚類杜子美黃四娘耳﹐東坡妙觀逸想﹐托之以爲此文﹐遂與百世俱傳也。

負《華嚴經》入嶺大雪二偈

陳瑩中謫合浦時﹐予在長沙﹐以書抵予﹐爲負《華嚴》入嶺。有偈曰「大士遊方興盡回﹐家山風雨絕纖埃。杖頭多少閒田地﹐挑取《華嚴》入嶺來」。予和之曰「因法相逢一笑開﹐俯看人世過飛埃。湖湘嶺外休分別﹐圓寂光中共往來。」又聞嶺外大雪﹐作二偈寄之曰「傳聞嶺外雪﹐壓倒千年樹。老兒拊手笑﹐有眼未曾睹。故應潤物材﹐一洗瘴江霧。寄語牧牛人﹐莫教頭角露。」又曰「徧界不曾藏﹐處處光皎皎。開眼失卻蹤﹐都緣大分曉。園林忽生春﹐萬瓦粲一笑。遙知忍凍人﹐未悟安心了。」

夢迎五祖戒禪師

蘇子由初謫髙安時﹐云庵居洞山﹐時時相過。有聰禪師者﹐蜀人﹐居聖壽寺。一夕﹐云庵夢同子由﹑聰出城迓五祖戒禪師﹐旣覺﹐私怪之﹐以語子由﹐語未卒﹐聰至。子由迎呼曰「方與洞山老師說夢﹐子來亦欲同說夢乎﹖」聰曰「夜來輒夢見吾三人者﹐同迎五祖戒和尙。」子由拊手大笑曰「世間果有同夢者﹐異哉﹗」良久﹐東坡書至﹐曰「已次奉新﹐旦夕可相見。」三人大喜﹐追筍輿而出城﹐至二十里建山寺﹐而東坡至。坐定無可言﹐則各追繹向所夢以語坡。坡曰「軾年八九歲時﹐嘗夢其身是僧﹐往來陜右。又先妣方孕時﹐夢一僧來托宿﹐記其頎然而眇一目。」云庵驚曰「戒﹐陜右人﹐而失一目﹐暮年棄五祖來遊髙安﹐終於大愚。」逆數蓋五十年﹐而東坡時年四十九歲矣。後東坡以書抵云庵﹐其略曰「戒和尙不識人嫌﹐彊顏復出﹐眞可笑矣。旣是法契﹐可痛加磨礪﹐使還舊觀﹐不勝幸甚。」自是常衣衲衣。

張文定公前生爲僧

張文定公方平爲滁州日﹐遊瑯邪﹐周行廊廡﹐神觀淸淨。至藏院﹐俯仰久之。忽呼左右梯其梁間﹐得經一函。開視之﹐則《楞伽經》四卷﹐余其半未寫。公因點筆續之﹐筆迹不異。味經首四句曰「世間離生滅﹐猶如虛空花。智不得有無﹐而興大悲心。」遂大悟流涕﹐見前世事。蓋公生前嘗主藏於此﹐病革﹐自以寫經未終﹐願再來成之故也。公立朝正色﹐自慶曆以來﹐名臣爲人主所敬者﹐莫如公。暮年出此經示東坡居士﹐居士爲重寫﹐題公之事於其後﹐刻於浮玉山龍遊寺。

詵公送官墮馬損臂雲峯悅師作偈戲之

雲峯悅禪師﹐叢林敬畏爲明眼尊宿﹐與興化詵公友善。詵城居三十餘年﹐老矣﹐猶迎送不已。悅嘗誡曰「公乃不袖手山林中去﹐尙此忍垢乎﹖」郡僚愛詵多﹐久不果去。一日﹐送大官出郊﹐墮馬損臂﹐呻吟月餘﹐以書哀訴於悅。悅恨其不聽言﹐作偈戲之曰「大悲菩薩有千手﹐大丈夫兒誰不有。興化和尙折一枝﹐猶有九百九十九。」南華恭長老同嗣大愚﹐然少叢林﹐有書來敍法乳。悅作偈戲之曰「與師萍迹寄江湖﹐共憶當年在大愚。堪笑堪悲無限事﹐甜瓜生得苦葫蘆。」

喚作拳是觸不喚拳是背

寶覺禪師老﹐庵於龍峯之北。魯直丁家難﹐相從甚久﹐館於庵之傍兩年。寶覺見學者﹐必舉手示之曰「喚作拳是觸﹐不喚拳是背。」莫有契之者﹐叢林謂之觸背關。張丞相奉使江西日﹐將造其廬﹐至兜率﹐見悅禪師﹐遂甘稱其門人。及見寶覺﹐乃作偈曰「久向黃龍山裏龍﹐到來只見住山翁。須知背觸拳頭外﹐別有靈犀一點通。」靈源叟時爲侍者﹐乃作贊﹐其略曰「聞時富貴﹐見後貧窮。老年浩歌歸去樂﹐從他人喚住山翁。」魯直大笑曰「天覺所言靈犀一點﹐此藞苴爲虛空安耳穴。靈源作贊分雪之﹐是寫一字不著畫。」

毛僧之化

吳有異比丘﹐號毛僧﹐日遊聚落﹐飲食無所撰。輕薄子多狎玩之﹐貴勢要之不詣。忽謂人曰「吾其死矣。」乃危坐﹐說偈曰「毛僧毛僧﹐事事不能﹐死了燒了﹐卻似不曾。」言卒遂化。嗟乎﹐異哉﹗其端師子﹑戒闍梨之徙乎﹖

謝無逸佳句

謝逸字無逸﹐臨川縣人﹐勝士也﹐工詩能文。黃魯直讀其詩曰「晁﹑張流也﹐恨未識之耳。」無逸詩曰「老鳳垂頭噤不語﹐枯木槎牙噪春鳥。」又曰「貪夫蟻旋磨﹐冷官魚上竹。」又曰「山寒石發瘦﹐水落溪毛凋。」爲魯直所稱賞。

洪覺範朱世英二偈

朱世英以八行薦於朝﹐當入學﹐意不欲行﹐不得已詣之﹐信宿而還。所居溪堂﹐生涯如龐蘊。予嘗過之﹐小君方炊﹐稚子宗野汲水﹐而無逸誦書掃除。顧見予﹐放帚大笑曰「聊復爾耳。」予作偈曰「老妻營炊﹐稚子汲水。龐公掃除﹐丹霞適至。棄帚迎門﹐一笑相視。不必靈照﹐多說道理。」世英聞之﹐亦作偈曰「提籃靈照﹐掃地謝公。一般是面﹐做作不同。不假語默﹐通透玲瓏。更若不會﹐換手捶胸。」

卷八

劉跛子說二範詩

劉跛子﹐靑州人﹐拄一拐﹐每歲必一至洛中看花﹐館範家園﹐春盡卽還京師。爲人談噱有味﹐範家子弟多狎戲之。有大範者見之﹐卽與之二十四金﹐曰「跛子喫半角。」小範者見﹐只予十金﹐曰「跛子喫椀羹。」於是以詩謝伯仲曰「大範見時二十四﹐小範見時喫椀羹。人生四海皆兄弟﹐酒肉林中過一生。」

陳瑩中贈跛子長短句

初﹐張丞相召自荊湖。跛子與客飲市橋﹐客聞車騎過其都﹐起觀之﹐跛子挽其衣﹐使且飲﹐作詩曰「遷客湖湘召赴京﹐車歸迎迓一何榮。爭如與子市橋飲﹐且免人間寵辱驚。」陳瑩中甚愛之﹐作長短句贈之﹐其略曰「槁木形骸﹐浮雲身世﹐一年兩到京華。又還乘興﹐閒看洛陽花。說甚姚黃魏紫﹐春歸後﹐終委泥沙。忘言處﹐花開花謝﹐都不似我生涯」云云。予政和攺元見於興國寺﹐以詩戲之曰「相逢一拐大梁間﹐妙語時時見一班。我欲從公蓬島去﹐爛銀堆裏見靑山。」予姻家許中復大夫宜人﹐趙參政槪之孫女﹐云「我十許歲時﹐見劉跛子來覓酒喫﹐笑語終日而去。」計其壽百四十五年許。嘗館於京師新門張婆店三十年﹐日坐相國寺東廊﹐邸中人無有識之者。

劉野夫長短句

劉野夫畱南京﹐久未入都﹐淵材以書督之。野夫答書曰「跛子一生別無道路﹐展手教化﹐三饑兩飽﹐目視云漢﹐聊以自誑。元神新來﹐被劉法師﹑徐神翁形迹得不成模樣。深欲上京相覷﹐又恐撞著丈人泥陀佛﹐驀地被乾拳濕踢﹐著甚來由。」其不羈如此。嘗自作長短句曰「跛子年來﹐形容何似﹐儼然一部髭須。世上許大﹐拐上有工夫。選南州北縣﹐逢著處﹐酒滿葫蘆。醺醺醉﹐不知來日﹐何處度朝晡。洛陽花看了﹐歸來帝裏﹐一事全無。又還與瓠羹不托﹐依舊再作門徒。驀地思量﹐下水輕船上﹐蘆席橫鋪。呵呵笑﹐睢陽門外﹐有个好西湖。」

劉淵材南歸布橐中墨竹史稿

淵材遊京師貴人之門十餘年﹐貴人皆前席。其家在筠之新昌﹐其貧至饘粥不給﹐父以書召其歸﹐曰「汝到家﹐吾倒懸解矣。」淵材於是南歸﹐跨一驢﹐以一黥挾以布橐﹐橐﹑黥背斜絆其腋。一邑聚觀﹐親舊相慶三日﹐議曰「布橐中必金珠也。」予雅知其迂闊﹐疑之﹐乃問曰「親舊聞淵材還﹐相慶曰﹕『君官爵𨿽未入手﹐必使父母妻兒脫凍餒之厄。』橐中所有﹐可早出以慰之。」淵材喜見須眉﹐曰「吾富可埒國也﹐汝可拭目以觀。」乃開橐﹐有李廷珪墨一丸﹐文與可墨竹一枝﹐歐公《五代史》橐艸一巨編﹐余無所有。

云庵活盲女

云庵住洞山時﹐嘗過檀越家﹐經大林間﹐少立﹐聞哀聲雜流水﹐臨澗下窺﹐有蹲水中者。使兩夫下扶﹐猿臂而上﹐乃盲女子﹐年十七八許。問其故﹐曰「我母死﹐父傭於遠方﹐兄貧無食﹐牽我至此﹐猛推下我而去。」云庵意惻﹐不自知涕下﹐顧其人力曰「汝無婦﹐可畜以相活﹐我給與一世。」力拜諾﹐卽以所乘筍兜舁歸山﹐云庵步隨之。盲女後生三子﹐皆勤院事。云庵𨿽領眾它山﹐歲時遣人給衣食﹐如子侄然。云庵髙世之行﹐若此之類甚眾。

錢如蜜一滴也甜

仲殊初遊吳中﹐自負一蓋﹐見賣餳者﹐從乞一錢﹐餳者與之﹐卽就買餳食之而去。嘗客館古寺中﹐道俗造之﹐輒就覓錢﹐皆相顧羞縮﹐曰「初不多辦來﹐柰何﹖」殊曰「錢如蜜﹐一滴也甜。」

道士畜三物

萬安軍南並海石崖中﹐有道士﹐年八九十歲﹐自言本交趾人﹐渡海﹐船壞於此岸﹐因庵焉。養一雞﹐大如倒掛﹐日置枕中﹐啼卽夢覺。又畜王孫﹐小於蝦蟆﹐風度淸臒﹐以綫系几案間。道士飯﹐則跳躑登幾唇危坐﹐分殘顆而食之。又有龜﹐狀如錢﹐置合中﹐時揭其蓋﹐使出戲衣褶間。予謁之﹐示此三物﹐從予乞詩。予熟視曰「公小人國中引道神﹐吾詩詎能摹寫髙韻。」

黃魯直夢與道士遊蓬萊

黃魯直﹐元佑中晝臥蒲池寺。時新秋雨過﹐涼甚﹐夢與一道士褰衣升空而去﹐望見雲濤際天。夢中問道士﹕「無舟不可濟﹐且公安之﹖」道士曰「與公遊蓬萊。」卽襪而履水﹐魯直意欲無行﹐道士彊要之。俄覺大風吹鬢﹐毛骨爲戰慄。道士曰「且斂目。」惟聞足底聲如萬壑松風﹐有狗吠﹐開目不見道士﹐惟見宮殿張開﹐千門萬戶。魯直徐入﹐有兩玉人導升殿﹐主者降接之。見仙官執玉塵尾﹐仙女擁侍之﹐中有一女﹐方整琵琶。魯直極愛其風韻﹐顧之﹐忘揖主者﹐主者色莊﹐故其詩曰「試問琵琶可聞否﹐靈君色莊妓搖手」。頃與予同宿湘江舟中﹐親爲言之﹐與今《山谷集》語不同﹐蓋後更易之耳。

周貫吟詩作偈

周貫者﹐不知何許人﹐雅自號木雁子。治平﹑熙寧間﹐往來西山﹐時時至髙安。與予大父善﹐日酣飲﹐畜一大瓢﹐行沽﹐夜以爲溺器。工作詩﹐詩成癖。嘗宿奉新龍泉觀﹐半夜槌門﹐道士驚﹐科發披衣﹐啟關問其故。貫笑曰「偶得句當奉告。」道士殊不意﹐業已問之﹐因使口誦。貫以手指畫﹐吟曰「彈琴傷指甲﹐蓋席損髭鬢。」是夜貫寒甚﹐以席自覆故爾。又至袁州﹐見市井李生者有秀韻﹐欲攜以同歸林下。而李嗜酒色﹐意欲無行﹐貫指煮藥鐺作偈示之曰「頑鈍天教合作鐺﹐縱生三腳豈能行。𨿽然有耳不聽法﹐只愛人間戀火坑。」尋死於西山﹐方將化﹐人問其幾何歲﹐貫曰「八十西山作酒仙﹐麻鞋軋斷布衣穿。相逢甲子君休問﹐太極光陰不計年。」後有見於京師州橋﹐附書與袁州李生云「我明年中秋夕當上謁也。」至時﹐果造李生。生時以事出﹐乃以白土大書其門而去﹐曰「今年中秋夕﹐來赴去年約。不見破鐵鐺﹐彈指空剝剝。」李生後竟墮馬﹐折一足。

石學士

石曼卿隱於酒﹐謫仙之流也﹐然善戲。嘗出報慈寺﹐馭者失控﹐馬驚﹐曼卿墮馬。從吏驚﹐遽扶掖升鞍﹐市人聚觀﹐意其必大詬怒。曼卿徐著鞍﹐謂馭者曰「賴我石學士也﹐若瓦學士﹐則固不破碎乎﹖」

白土埭

《髙僧傳》有神仙史宗者﹐著麻衣﹐加衲其上﹐號麻衣道者。喜怒不常﹐體癬疥﹐日坐廣陵白土埭﹐謳歌自適﹐夜不知歸宿處。江都令檀祗召至與語﹐詞多無畔岸﹐索紙賦詩曰「有欲苦不足﹐無欲卽無憂。未若淸虛者﹐帶索披麻裘。浮游一世間﹐泛若不系舟。要當畢塵累﹐棲息老山丘。」檀祗異之。陶淵明所說白土埭逢三異比丘﹐此其一也。有狂道士借海鹽令所畜小兒﹐登小山﹐山有屋數椽﹐道人三四輩相勞苦﹐其言小兒一不解﹐但得食一塸如熟艾。有問道士者﹕「謫者何時竟﹖」答曰「在徐州江北廣陵白土埭上﹐計其謫﹐行當竟矣。」問者作書授道士﹐曰「爲達之。」卽系小兒衣帶還。海鹽令喜﹐問曰「衣中有何﹖」曰「書疏耳。」又呼問小兒至何處﹐小兒曰「前爲道士投杖﹐飄然去﹐但聞足下波浪聲﹐至山中﹐山中人寄書與白土埭上。」卽引衣帶示令﹐令一不能曉。小兒詣史宗﹐史宗大驚曰「汝乃蓬萊山中來耶﹗」神仙之有無﹐吾不能知﹐然觀其詩句﹐脫去畛封﹐有超然自得之气﹐非尋常介夫所能作也。

範堯夫揖客對臥

範堯夫謫居永州﹐閉門﹐人稀識面。客苦欲見者﹐或出﹐則問寒暄而已。僮掃榻具枕﹐於是揖客﹐解帶對臥﹐良久﹐鼻息如雷霆。客自度未可起﹐亦熟睡﹐睡覺常及暮而去。

李伯時畫馬

李伯時善畫馬﹐東坡第其筆﹐當不減韓幹。都城黃金易得﹐而伯時馬不可得。師讓之曰「伯時爲士大夫﹐而以畫行﹐已可恥也。又作馬﹐忍爲之耶﹖」伯時恚曰「作馬無乃例能蕩人心﹑墮惡道乎﹗」師曰「公業已習此﹐則日夕以思其情狀﹐求爲神駿﹐系念不忘﹐一日眼花落地﹐必入馬胎無疑﹐非惡道而何﹖」伯時大驚﹐不覺身去坐榻曰「今當何以洗其過﹖」師曰「但畫觀音菩薩。」自是畫此像妙天下。故一時公卿服師之善巧者也。

房琯婁師徳永禪師畫圖

《東坡集》中有《觀宋復古畫序》一首曰「舊說房琯開元中嘗宰盧氏﹐與道士邢和璞過夏口村﹐入廢佛寺﹐坐古松下。和璞使人鑿池﹐得甕中所藏婁師徳與永禪師畫﹐笑謂琯曰﹕『頗憶此耶﹖』因悵然悟前生之爲永禪師也。故人柳子玉寶此畫﹐蓋唐本﹐宋復古所臨者。」

退靜兩忘少忘

尹師魯謫官過大梁﹐與一老衲語。師魯曰「以退靜爲樂。」衲曰「孰若退靜兩忘。」師魯頓若有所得。及移鄧州﹐時範文正守南陽﹐師魯手書與文正別。文正馳至﹐則師魯已沐浴﹐衣冠而坐﹐少頃而化。文正哭之甚哀﹐師魯忽舉首曰「已與公別﹐安用復來。」文正驚問所以﹐師魯笑曰「死生常理也﹐希文豈不達此。」又問後事﹐曰「此在公耳。」乃揖希文﹐復逝。俄頃﹐又舉首謂希文曰「亦無鬼﹐亦無恐怖。」言訖長往。沈存中曰「師魯所養至此﹐可謂有力。然尙未脫有無之見﹐何也﹖得非退靜兩忘尙存胸中乎。」獨無爲子楊次公曰「存中識藥矣﹐然未識藥之忌也。」

卷九

張丞相艸書亦自不識其字

張丞相好艸書而不工﹐當時流輩皆譏笑之﹐丞相自若也。一日得句﹐索筆疾書﹐滿紙龍蛇飛動﹐使侄錄之。當波險處﹐侄罔然而止﹐執所書問曰「此何字也﹖」丞相熟視久之﹐亦自不識﹐詬其侄曰「胡不早問﹐致予忘之。」

當出汝詩示人

沈東陽《野史》曰「晉桓溫少與殷浩友善﹐殷嘗作詩示溫﹐溫玩侮之﹐曰﹕『汝愼勿犯我﹐犯我當出汝詩示人。』」

昌州海棠獨香爲佳郡

李丹大夫客都下﹐一年無差遣﹐乃受昌州。議者以去家遠﹐乃攺受鄂倅。淵材聞之﹐吐飯大步往謁李﹐曰「今日聞大夫欲受鄂倅﹐有之乎﹖」李曰「然。」淵材悵然曰「誰爲大夫謀﹖昌﹐佳郡﹐柰何棄之。」李驚曰「供給丰乎﹖」曰「非也。」「民訟簡乎﹖」曰「非也。」曰「然則何以知其佳﹖」淵材曰「天下海棠無香﹐昌州海棠獨香﹐非佳郡乎﹖」聞者傳以爲笑。

鶴生卵

淵材迂闊好怪﹐嘗畜兩鶴﹐客至﹐指以誇曰「此仙禽也。凡禽卵生﹐而此胎生。」語未卒﹐園丁報曰「此鶴夜產一卵﹐大如梨。」淵材面發赤﹐訶曰「敢謗鶴也。」卒去﹐鶴輒兩展其脛伏地﹐淵材訝之﹐以杖驚使起﹐忽誕一卵。淵材嗟咨曰「鶴亦敗道﹐吾乃爲劉禹錫《佳話》所誤。自今除佛﹑老子﹑孔子之語﹐餘皆勘驗。」予曰「淵材自信之力﹐然讀《相鶴經》未熟耳。」又嘗曰「吾平生無所恨﹐所恨者五事耳。」人問其故。淵材斂目不言﹐久之曰「吾論不入時聽﹐恐汝曹輕易之。」問者力請說﹐乃答曰「第一恨鰣魚多骨﹐第二恨金橘大酸﹐第三恨蒓菜性冷﹐第四恨海棠無香﹐第五恨曾子固不能作詩。」聞者大笑﹐而淵材瞠目曰「諸子果輕易吾論也。」

課術有驗無驗

靈源禪師住龍舒太平精舍﹐有日者能課﹐使之課﹐莫不奇中。蘇朝奉者至寺使課﹐無驗﹐非特爲蘇課無驗﹐凡爲達官要人言皆無驗。至爲市井凡庸﹑山林之土課﹐則如目見而言。靈源問其故﹐答曰「我無徳量﹐凡見尋常人﹐則據術而言﹐無所緣飾。見貴人則畏怖﹐往往置術之實﹐而務爲諛詞。其不驗﹐要不足怪。」

郭注妻未及門而死

韓魏公客郭注者﹐才而美﹐然求室則病。行年五十﹐未有室家。魏公憐之﹐百計賙卹﹐爲求婚﹐將遂﹐其人必死。公以侍兒賜之﹐未及門而注死。郭注殆可與範公客同科也。魏﹑範功名富貴如太山黃河﹐日月所不能老﹐兩客乃爾可笑耶。

癡人說夢夢中說夢

僧伽﹐龍朔中遊江淮間﹐其迹甚異。有問之曰「汝何姓﹖」答曰「姓何。」又問﹕「何國人﹖」答曰「何國人。」唐李邕作碑﹐不曉其言﹐乃書傳曰「大師姓何﹐何國人。」此正所謂對癡人說夢耳。李邕遂以夢爲眞﹐眞癡絕也。僧贊寧以其傳編入《僧史》﹐又從而解之曰「其言姓何﹐亦猶康會本康居國人﹐便命爲康僧會。詳何國在碎葉東北﹐是碎葉國附庸耳。」此又夢中說夢﹐可掩卷一笑。

不欺神明

徐鉉曰「江南處士朱貞﹐每語人曰﹕『世皆云不欺神明﹐此非天地百神﹐但不欺心﹐卽不欺神明也。』」予聞司馬溫公曰「我平居無大過人﹐但未嘗有不可對人語者耳。」此不欺神明也。

聞遠方不死之術

《孔叢子》有言﹕昔有人聞遠方能不死之術者﹐裹糧往從之。及至﹐而其人已死矣﹐然猶嘆恨不得聞其道。予愛其事有中禪者之病。佛法浸遠﹐眞僞相半﹐惟死生禍福之際不容僞耳。今目識其僞﹐猶惑之﹐可笑也。

惠遠自以宗教爲己任

髙仲靈作遠公影堂記六件事﹐且罪學者不能深考遠行事﹐以張大其徳﹐著明於世。予曰「仲靈寧嘗自考其事乎﹖謝靈運欲入社﹐遠拒之﹐曰﹕是子思亂﹐將不令終。盧循反﹐而遠與之執手言笑。謂遠知人﹐則何暗於循﹔謂不知人﹐則何獨明於靈運。遠自以宗教爲己任﹐而授《詩》《禮》於宗﹑雷輩﹐與道安諫符堅勿伐洛陽同科。父子於釋氏﹐其可謂純正而知大體者邪﹖」

筠溪快山有虎

筠溪快山有虎﹐嘗搏牧牛童子﹐爲兩牛所逐﹐虎旣去﹐牛捍護之﹐童子竟死。石門老衲文公爲予言之﹐爲作詩記之﹐以諷含齒被髮而不義者。然予徒能諷之﹐其能已之哉﹗「快山山淺亦有虎﹐時時妥尾過行路。一豎坐地牧兩牯﹐以捶捶地不復顧。虎搏豎如鷹搦兔﹐兩牛來奔虎棄去。因往荷癢挨老樹﹐牯則喘視同守護。虎竟不能得此豎﹐豎𨿽不救牯無負。一村囂傳共鳴鼓﹐而虎已逃不知處。嗟哉異哉兩大武﹐髙義可與貫髙伍。今走仁義名好古﹐臨事眞情乃愧汝。此事可信文公語﹐爲君落筆敏風雨。」

劉野夫約龔徳莊觀燈免火災

龔徳莊罷官河朔﹐居京師新門。劉野夫上元夕以書約徳莊曰「今夜欲與君語﹐令閣必盡室出觀燈﹐當淸淨身心相候。」徳莊雅敬其爲人﹐危坐﹐三鼓矣﹐家人輩未還﹐野夫亦竟不至。俄火自門而燒﹐徳莊窘﹐持誥牒犯烈焰而出。頃刻﹐數百捨爲火礫之場。明日﹐野未來弔﹐且欣曰「令閣已不出﹐是吾憂﹔幸出﹐可賀也。」徳莊心異野夫﹐然不欲詰之也。

開井法禁蛇方

淵材好談兵﹐曉太樂﹐通知諸國音語。嘗吒曰「行師頓營﹐每患乏水﹐近聞開井法甚妙。」時館大淸觀﹐於是日相其地而掘之﹐無水。又遷掘數尺觀之﹐四旁遭其掘鑿﹐孔穴棋布。道士月夜登樓望之﹐顰頞曰「吾觀爲敗龜殼乎﹖何四望孔穴之多耶﹖」淵材不懌。又嘗從郭太尉遊園﹐吒曰「吾比傳禁蛇方甚妙﹐但咒語耳﹐而蛇聽約束﹐如使稚子。」俄有蛇甚猛﹐太尉呼曰「淵材可施其術。」蛇舉首來奔﹐淵材無所施其術﹐反走汗喘﹐脫其冠巾﹐曰「此太尉宅﹐神不可禁也。」太尉爲一笑。嘗獻樂書﹐得協律郎﹐使予跋其書曰「子落筆當公﹐不可以叔侄故溢美也。」予曰「淵材在布衣﹐有經綸志。善談兵﹐曉太樂﹐文章蓋其餘事。獨禁蛇﹑開井﹐非其所長。」淵材視之﹐怒曰「司馬子長以酈生所爲事事奇﹐獨說髙祖封六國爲失﹐故於本傳不言者﹐著人之美爲完傳也。又於子房傳載之者﹐不欲隱實也。柰何書禁蛇﹑開井乎﹖」聞者莫不絕倒。

三十六計走爲上計

紹聖初﹐曾子宣在西府﹐淵材往謁之。論邊事﹐極言官軍不可用﹐用士爲良﹐子宣喜之。旣罷﹐與余過興國寺河上﹐食素分茶甚美。將畢﹐問奴楊照取錢﹐奴曰「忘持錢來﹐柰何﹖」淵材色窘﹐予戲曰「兵計將安出。」淵材以手捋須良久﹐目予﹐趨自後門出﹐若將便旋然。予追逐﹐淵材以手拏帽搴衣﹐走如飛﹐予與奴楊照追逐二相公廟﹐淵材乃敢回顧﹐喘立﹐面無人色﹐曰「編虎頭﹐撩虎須﹐幾不免於虎口哉﹗」予又戲曰「在兵法何如﹖」淵材曰「三十六計﹐走爲上計。」

卷十

陳瑩中此集食豬肉鰣魚

陳瑩中謫通州﹐夜讀《洛浦錄》﹐乃大有所悟。斂目長息曰「此句惟覺範可解﹐然渠在海外﹐吾無定光佛手﹐何能招之。」又曰「吾甥李郁光祖者﹐覺範所愛﹐當呼來﹐授以此句。覺範倘有生還之幸﹐而吾以去死不遠﹐恐隔生﹐則托光祖授之﹐如大陽直掇付遠錄公耳。」於是光祖自邵武跰足至通﹐瑩中熟視彌月﹐曰「非寄附所可﹐姑置之。」明年﹐予還自朱崖﹐館於髙安大愚。瑩中自臺州載其家來漳浦﹐過九江﹐愛廬山﹐因家焉。督予兼程來﹐予以三日至湓城。瑩中曰「自此公可禁作詩﹐無益於事。」予曰「敬奉教。然予兒時好食肉﹐母使持齋﹐予叩頭乞先飫飡肉一日﹐母許之。今亦當準食肉例﹐先吟兩詩﹐喜吾二人死而復生﹐如何﹖」瑩中許之﹐予詩曰「雁蕩天臺看得足﹐盡般兒女寄蓬窗。徑來漳水謀二頃﹐偶愛廬山家九江。名節逼眞如醉白﹐生涯領略似襄龐。向來萬事都休理﹐且聽棲鐘一夜撞。」「與公靈鷲曾聽法﹐遊戲人間知幾生。夏口甕中藏畫像﹐孤山月下認歌聲。翳消已覺華無蒂﹐礦盡方知珠自明。數抹夕陽殘雨外﹐一番飛絮滿江城。」瑩中喜而謂曰「此詩如岐下豬肉也﹐𨿽美﹐無多食。」後三年﹐予客漳水﹐見瑩中侄勝柔自九江來﹐出詩示予曰「仁者𨿽逢思有常﹐平居愼勿示何妨。爭先世路機關惡﹐近後語言滋味長。可口物多終作疾﹐快心事過必爲傷。與其病後求良藥﹐不若病前能自防。」予謂勝柔曰「公癡叔詩如食鰣魚﹐惟恐遭骨刺耳。與岐下豬肉﹐不可同日而語也。」

蠹文不通辧譯

景佑中﹐光梵大師惟淨以梵學著聞天下。皇佑中﹐大覺禪師懷璉以禪宗大振京師。淨居傳法院﹐璉居淨因院﹐一時學者依以揚聲。景靈宮鋸鏞解木﹐木旣分﹐有虫鏤紋數十字﹐如梵書字旁行之狀﹐因進之。上遣都知羅宗譯經潤文﹐夏英公竦詣傳法院導譯﹐冀得祥異之語以讖國。淨焚香導譯逾刻﹐乃曰「天竺無此字﹐不通辧譯。」右璫恚曰「諸大師且領上意﹐若稍成文﹐譯館恩例不淺。」而英公以此意諷之﹐淨曰「幸若蠹紋稍可箋辧﹐誠教門光也。異日彰謬妄﹐萬死何補﹗」上又嘗賜璉以龍腦鉢盂﹐璉對使者焚之﹐曰「吾法以壞色衣﹐以瓦銕食﹐此鉢非法。」使者歸奏﹐上佳嘆之。

淨璉可謂佛弟子

富鄭公每語客﹐此兩道人可謂佛弟子也﹐倘使立朝﹐必能盡節。以其人品不凡﹐故隨所遇輒盡其才。今則淨﹑璉輩何其少也耶。

道人識歐公必不凡

予遊褒禪山﹐石涯下見一僧﹐以紙軸枕首﹐跣足而臥。予坐其傍﹐久之乃驚覺﹐起相向﹐熟視予曰「方聽萬壑松聲﹐泠然而夢﹐夢見歐陽公﹐羽衣﹐折角巾﹐杖藜﹐逍遙潁水之上。」予問師﹕「嘗識公乎﹖」曰「識之。」予私自語曰「此道人識歐公﹐必不凡。」乃問曰「師寄此山久如﹖」曰「一年矣。」「道具何在﹖伴侶爲誰﹖」僧笑曰「出家欲無累﹐公所言﹐衮衮多事人也。」曰「豈不置鉢耶﹖」曰「食時寺有椀。」又曰「豈不畜經卷耶﹖」曰「藏中自備足。」曰「豈不備笠耶﹖」曰「雨卽吾不行。」曰「鞋履亦不用耶﹖」曰「昔有之﹐今獘棄之﹐跣足行殊快人。」予愕曰「然則手中紙軸復何用﹖」曰「此吾度牒也﹐亦欲睡枕頭耳。」予甚愛其風韻﹐恨不告我以名字鄕裏﹐然識其吳音也﹐必湖山隱者。南還海岱﹐逢佛印禪師元公出山﹐重荷者百夫﹐擁其輿者十許夫﹐巷陌聚觀﹐喧吠雞犬﹐予自笑曰「使褒禪山石崖僧見之﹐則子爲無事人也。」

觀道人三生爲比丘

唐《忠義傳》﹐李澄之子源﹐自以父死王難﹐不仕﹐隱洛陽惠林寺。年八十餘﹐與道人圓觀遊甚密﹐老而約自峽路入蜀。源曰「予久不入繁華之域。」於是許之﹐觀見錦襠女子浣﹐泣曰「所以不欲自此來者﹐以此女也。然業影不可逃﹐明年某日﹐君自蜀還﹐可相臨﹐以一笑爲信。吾已三生爲比丘﹐居湘西嶽麓寺﹐有巨石林間﹐嘗習禪其上。」遂不復言﹐已而觀死。明年如期至錦襠家﹐則兒生始三日﹐源抱臨明檐﹐兒果一笑。卻後十二年﹐至錢塘孤山﹐月下聞扣牛角而歌者﹐曰「三生石上舊精魂﹐賞月臨風不要論。慚愧情人遠相訪﹐此身𨿽壞性常存。」東坡刪削其傳﹐而曰圓澤﹐而不書嶽麓三生石上事。贊寧所錄爲圓觀﹐東坡何以書爲澤﹐必有據﹐見叔讜當問之。

羊肉大美性暖

毗陵承天珍禪師﹐蜀人也﹐巴音夷面﹐眞率不事事﹐郡守忘其名﹐初至﹐不知其佳士﹐未嘗與語。偶攜客來遊﹐珍亦坐於旁﹐守謂客曰「魚稻宜江淮﹐羊面宜京洛。」客未及對﹐珍輒對曰「世味無如羊肉大美﹐且性極暖﹐宜人食。」守色變瞋視之﹐徐曰「禪師何故知羊肉性暖﹖」珍應曰「常臥氈知之﹐其毛尙爾暖﹐其肉不言可知矣。如明公治郡政美﹐則立朝當更佳也。」

趙悅道日延一僧對飯

趙悅道休官歸三衢﹐作髙齋而居之﹐禪誦精嚴﹐如老爛頭陀。與鐘山佛慧禪師爲方外友﹐唱酬妙語﹐照映叢林。性喜食素﹐日須延一僧對飯﹐可以想見其爲人矣。

魯直悟法云語罷作小詞

法云秀關西﹐鐵面嚴冷﹐能以理折人。魯直名重天下﹐詩詞一出﹐人爭傳之。師嘗謂魯直曰「詩多作無害﹐艷歌小詞可罷之。」魯直笑曰「空中語耳﹐非殺非偸﹐終不至坐此墮惡道。」師曰「若以邪言蕩人淫心﹐使彼逾禮越禁﹐爲罪惡之由﹐吾恐非止墮惡道而已。」魯直領之﹐自是不復作詞曲耳。

東坡山谷瑩中瑕疵可笑

徐師川曰「予於東坡﹑山谷﹑瑩中三君子﹐但知敬畏者也﹐然其瑕疵﹐予能笑之。如東坡議論諫諍﹐眞所謂殺身成仁者﹐其視死生如旦夜爾﹐安能爲哉﹗而欲學長生不死。山谷赴官姑熟﹐旣至﹐未視事﹐聞當罷﹐不去﹐竟俯就之﹐七日符至乃去。問其故﹐曰﹕『不爾﹐無舟吏可遷。』夫士之進退本體﹐欲分明不可苟也﹐豈以舟吏爲累耶﹖瑩中大節昭著﹐其能必行其志者﹐視爵祿如糞土﹐然猶時對日者說命。此皆顚倒也﹐吾固笑之。」

問歐陽公爲人及文章

臨川謝逸字無逸﹐髙才﹐江南勝士也。魯直見其詩﹐嘆曰「使在館閣﹐當不減晁﹑張。」朱世英爲撫州﹐舉八行﹐不就﹐閒居多從衲子遊﹐不喜對書生。一日﹐有一貢士來謁﹐坐定曰「每欲問無逸一事﹐輒忘之。嘗聞人言歐陽修者﹐果如何人﹖」無逸熟視久之﹐曰「舊亦一書生﹐後甚顯達﹐嘗參大政。」又問﹕「能文章否﹖」無逸曰「也得。」無逸之子宗野﹐方七歲﹐立於旁﹐聞之﹐匿笑而去。

《證道歌》發明心

大通禪師言﹕吾頃過南都﹐謁張安道於私弟﹐道話一夕。安道曰「景徳初﹐西土有異僧到都下﹐閱《永嘉證道歌》﹐卽作禮頂戴久之。譯者問其故﹐僧曰﹕『此書流播五天﹐稱《眞丹聖者所說經》﹐發明心要者甚多。』又問大律師宣公塔所在﹕『吾欲往禮謁。』譯者又問﹕『此方大士甚眾﹐何獨求宣公哉﹖』曰﹕『此師持律﹐名重五天。』」

寧安和尙不視秀僧書

洪州武寧安和尙者﹐天衣懷禪師之嗣也﹐與秀關西爲同行。秀已應詔住法云寺﹐其威光可以挾其法友登雲天而翔也。而安止荒村破院﹐單丁三十年﹐秀時以書致安﹐安未嘗視﹐棄之。侍者不解其意﹐因間問之。安曰「吾始以秀有精彩﹐乃今知其癡。夫出家兒冢間樹下辦那事﹐如救頭然。無故於八達衢頭架大屋﹐養數百閒漢﹐此眞開眼尿牀也﹐何足復對語哉﹗吾宗自此蓋亦微矣﹐子曹猶當見之。」

饌器皆黃白物

王荊公居鐘山時﹐與金華兪秀老過故人家飲﹐飲罷步至水亭﹐顧水際沙間有饌器數件﹐皆黃白物﹐意吏卒竊之﹐故使人問司之者。乃小兒適聚於此食棗栗﹐食盡棄之而去。文公謂秀老曰「士欲任大事﹐閱富貴如羣兒作息乃可耳。」

三代聖人多生儒中兩漢以下多生佛中

朱世英言﹕予昔從文公於定林數夕﹐聞所未聞﹐嘗曰「子曾讀《遊俠傳》否﹖移此心學無上菩提﹐孰能禦哉﹖」又曰「成周三代之際﹐聖人多生吾儒中﹔兩漢以下﹐聖人多生佛中﹔此不易之論也。」又曰「吾止以雪峯一句語作宰相。」世英曰「願聞雪峯之語。」公曰「這老子嘗爲眾生﹐曰是什麼。」

磚若無縫爭解容得世間螻蟻

石塔長老戒公﹐東坡居士昔赴登文﹐戒公迓之。東坡曰「吾欲一見石塔﹐以行速不及也。」戒公起曰「這著是磚浮屠耶﹖」坡曰「有縫柰何﹖」戒曰「若無縫﹐爭解容得世間螻蟻。」坡首肯之。

範文正公麥舟

範文正公在睢陽﹐遣堯夫於姑蘇取麥五百斛。堯夫時尙少﹐旣還﹐舟次丹陽﹐見石曼卿﹐問﹕「寄此久近﹖」曼卿曰「兩月矣。三喪在淺土﹐欲喪之西北皈﹐無可與謀者。」堯夫以所載舟付之﹐單騎自長蘆捷徑而去。到家拜起﹐侍立良久。文正曰「東吳見故舊乎﹖」曰「曼卿爲三喪未舉﹐畱滯丹陽﹐時無郭元振﹐莫可告知。」文正曰「何不以麥舟與之﹖」堯夫曰「已付之矣。」

東坡讀《傳燈錄》

東坡夜宿曹溪﹐讀《傳燈錄》﹐燈花墮卷上﹐燒一僧字﹐卽以筆記於窗間曰「山堂夜岑寂﹐燈下讀《傳燈》。不覺燈花落﹐荼毗一个僧。」梵志詩曰「城外土饅頭﹐餡艸在城裏。一人喫一个﹐莫嫌沒滋味。」魯直曰「旣是餡艸﹐何緣更知滋味﹖」易之曰「須先以酒澆﹐且圖有滋味。」

詩當作不經人語

盛學士次仲﹑孔舍人平仲同在館中﹐雪夜論詩。平仲曰「當作不經人道語。」曰「斜拖闕角龍千丈﹐澹抹腰墻月半稜。」坐客皆稱絕。次仲曰「句甚佳﹐惜其未大。」乃曰「看來天地不知夜﹐飛入園林總是春。」平仲乃服其工。

嶺外梅花

嶺外梅花與中國異﹐其花幾類桃花之色﹐而唇紅香著。東坡詞曰「玉質那愁瘴霧﹐冰姿自有仙風。海仙時遣探芳叢﹐倒掛綠毛幺凰。素面常嫌粉涴﹐洗妝不退唇紅。髙情已逐曉云空﹐不與梨花同夢。」魯直詞曰「天涯也得江南信﹐梅破知春近。夜闌風細得香遲﹐不道曉來開徧向南枝。玉簫弄粉人應妒﹐飄到眉心住。平生个裏傾杯深﹐去國十年老盡少年心。」

詩忌深刻

黃魯直使余對句﹐曰「呵鏡雲遮月。」對曰「啼妝露著花。」魯直罪余於詩深刻見骨﹐不務含蓄。余竟不曉此論﹐當有知之者耳。

蔡元度生沒髙郵

蔡元度焚黃余杭﹐舟次泗洲﹐病亟。僧伽塔吐光射其舟﹐萬人瞻仰﹐中有棺呈露。士大夫知元度不起矣﹐至髙郵而沒。元度生於髙郵﹐而沒於此﹐異事。世言元度蓋僧伽侍者木叉之後身﹐初以爲誕﹐今乃信然。

