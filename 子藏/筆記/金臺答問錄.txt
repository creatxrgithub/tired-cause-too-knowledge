金臺答問錄﹝明﹞湛若水撰

嘗觀蟻子營營往來庭砌間﹐其生死聚散﹐吾終日視之﹐未嘗爲之注意。竊意天地於人亦若此已﹐而謂物之生死聚散皆必有司之者﹐殆不可曉。或謂天地以生物爲心﹐更無他事﹐故凡物之生死聚散﹐理勢自爾相關﹐人𨿽亦具天地此心﹐但泥於有我之私﹐是以見己而不見物﹐惟其不見﹐故一膜之外便分胡越﹐宜物之生死聚散與己不相關也﹐天地之心卻不如此。此說是否﹖

此段體認得好。學者須識渾然與天地萬物同體之意便是仁﹐仁便與人物痛癢相關﹐此關系甚大﹐非小小者。至於致中和﹐天地位﹐萬物育﹐亦只是此心。宜深體之﹐以自養自﹝修﹞﹐非但求之言語可了也。

天地之化﹐屈伸往來﹐無一息之停﹐朱子謂﹕「如沸湯中滚物﹐自不容已。」然則人之生死聚散﹐豈容毫髮自私﹖竊意古聖賢於此﹐亦殆所謂「知其無可柰何而遂安之者」。嘗竊作詩紀之曰「花開花落總天謀﹐誰抱枝枝葉葉憂﹐老眼浮生堪一笑﹐兩崖牛馬百川秋。」又曰「擾擾何殊躍﹝治﹞﹝冶﹞金﹐若觀大藏等浮陰﹐生消起滅知多少﹐浩劫無端古又今。」此意是否﹖

知其如此得眞﹐皆不屬我﹐元無一事﹐天下何思何慮﹗

神仙之說尙矣﹐世之慕神仙者亦云多矣﹐豈其卒不可學哉﹗然嘗觀宋名臣錄﹐昔錢渾成謁陳摶﹐摶曰「當作神仙。」有紫閣老僧曰「不然﹐他日但能急流中勇退耳。」張乖崖見摶﹐欲乞華山一半﹐而摶亦謂其做不得。以是知神仙有無𨿽不可知﹐假若有之﹐亦必出於骨相﹐如艸木禽虫之有長短堅脆﹐出於天生﹐非由人力。今以蜉蝣夏虫之微﹐而欲與龜鶴相抗﹔蒲柳槿菌之倏生忽滅﹐而欲與松柏大椿爲伍﹔𨿽日灌注之﹐無益也。推修養之說﹐則程子以爲譬如一鑪火﹐置之無風密室中則難過﹐置之風地則易過﹐而又謂修養之所以引年﹐皆工夫到這里﹐自有此效驗。然則修養之說似不可廢﹐而所謂神仙者﹐縱骨相有之﹐亦必待學而後可爲也。此說是否﹖

神仙之說固不可信﹐而修養引年亦未必然。蓋年者定數﹐稟於有生之初﹐但人多﹖喪﹐是以不能全其所稟之數﹐如小則喪於酒色﹐大則與人鬥死之類。若善養者於飲食男女去就交際﹐一謹於禮﹐豈有自傷其生之理﹖

良知之學﹐向𨿽聞歐崇一論﹐未詳﹐不知古人許多禮樂﹑名物﹑度數﹐還須與考究否﹖若仍須考究者﹐則吾心良知無所不具﹐奚爲獨暗於此而猶有待於考究也﹖若不須考究﹐但能致吾之知﹐則禮自我制﹐樂自我作﹐一切所爲皆須是當﹐則塗之人皆可爲禹﹐古之聖人當應無數﹐奚爲顏子則未達一間﹐孟子則爲亞聖﹐由﹑求﹑閔﹑賜則各得一體﹖豈其於玆良知猶有未釋然也﹖不然則所謂良知者﹐無乃太茫蕩而無歸也﹖孔子曰「學而時習」﹐曰「學而弗思」﹐曰「學問思辯」﹐不知所謂學者將何所用力耶﹖而於所謂良知者當復相助或不相助﹖或又謂聖者不在於聞見廣博﹐而在於心之至誠純一﹐渾然天理而不雜以人欲﹐所謂良知者﹐知此而已。眾人非無此心﹐而梏於人欲﹐是以不能致知﹑修身以入於聖﹔聖人則事事皆是此心﹐更無毫髮間斷﹐故曰「堯舜之道﹐孝弟而已矣。徐行後長者謂之弟﹐疾行先長者謂之不弟。夫徐行者豈人所不能哉﹖所不爲也。」夫堯舜之道大矣﹐而孟子以孝弟而已矣言之﹐復又引歸於徐行後長﹐若是其易易者何也﹖蓋凡人之徐行後長﹐其事𨿽微﹐而要其徐行後長之心則一﹐皆出於自然﹐更無毫髮勉彊﹐亦無毫髮安排布置﹐亦非納交要譽惡其聲而然。卽此一念觀之﹐其與聖人何異﹖若能事事若是﹐卽聖人矣。故陽明先生謂﹕「所謂聖者﹐卽金銀之足色也﹐而大小不同者﹐亦其分兩不同然耳。故曰伯夷聖之淸﹐伊尹聖之任﹐柳下惠聖之和。而人皆可以爲堯舜者﹐蓋謂此也。」此說是否﹖

中心惑者其辭支﹐觀所問此段前後稍殊﹐豈中心有惑乎﹖前一截所疑則善疑矣。今之爲此說者與孟子﹝之﹞指不同﹐須觀其全章乃有著落。孟子之教每每指﹝出人﹞之眞心初心﹐欲人從﹝這一﹞點心擴充去﹐至於天地﹝同﹞體。故此章初說孩提之童愛親敬兄這點良知良﹝能﹐欲﹞人從此充去﹐便是仁義。下文所謂達之天下﹐達之﹝卽是﹞擴充也﹐擴充之功卽學問思辯篤行也。今爲此說乃專靠良知﹐不主學問﹐則途人皆禹﹐人皆堯舜﹐不須爲矣﹐豈有此理﹖

唐子鎭嘗爲隆言「陽明先生嘗謂主一之謂敬﹐主一者主天理也。自天命之性﹐以至率性之道﹑修道之教﹐只是一个﹐更無他事﹐故謂之一﹔若有他念卽謂二矣。子思謂天命之謂性﹐正謂發明此意。蓋人無所不至﹐惟天不容僞﹐誠者天之道也。天道至誠無僞﹐故凡出於天命之自然者﹐方謂之性﹐率此則謂之道﹐修此則謂之教﹐而凡出於人僞之私卽非性矣。非性則道非所道﹐教非所教﹐謂之異端雜學﹐且莫大於放伐。而周人之贊武王伐商亦曰﹕『上帝臨女﹐毋貳爾心。』蓋上帝臨女卽是天理合下當爾﹐主此行之卽是主一。若復涉於思慮擬議疑惑﹐卽二心矣﹐二非性矣﹐故聖賢只教人主一﹐最是正當。」隆時聞其說﹐甚惕然有悟。不知是否﹖

爲此說者﹐徒知主一之謂敬﹐不知所謂無適之謂一﹐又足此上一句也。夫無適者﹐無所著也﹐夫然後謂之一。若謂主天理﹐卽是有適﹐卽是二矣。蓋此心無適則是一﹐一則天理在其中矣。吾之說﹐子鎭亦未之悉也﹐性命之眞體﹐亦於心一時見得。

魏師說給事論救南臺諸公系獄﹐時隆往候之曰「公今系獄時﹐此心何如﹖」師說曰「亦是堅忍而已。凡遇患難須要堅忍﹐譬如烹飪硬物﹐火到方熟。𨿽聖人遇事亦如此﹐不然大舜聖人﹐豈不能卽格頑父﹑嚚母﹑傲弟﹖然亦必須有許多堅忍節次﹐方得彼感格﹐以此知堅忍之功𨿽聖賢不可無也。」隆深以爲然。後師說與隆會同志諸公﹐聯轡道中﹐隆因話及此﹐爲之嘆賞。師說曰「此非予之言﹐陽明老先生之言也。」此說如何﹖

堅忍固好﹐初學者不可無﹐但恐終有彊制襲取之意。若見理明後﹐知得是確乎不可拔﹐所謂見幾而作﹐不俟終日﹐乃是聖人之學。且將「克伐怨欲不行﹐可以爲難矣﹐仁則吾不知也」﹐及「淸矣﹐忠矣﹐未知﹐焉得仁」諸章觀之﹐自見所謂天理著不得一毫人力事。似天理矣﹐有意而爲之﹐卽非天理也。可善體認。

陽明先生論動靜二字不相離﹕「天地之化非是動了又靜﹐靜了又動。動靜合一﹐靜只在動中。且如天地之化﹐春而夏而秋而冬﹐而生長收藏﹐無一息之停﹐此便是動處。或春﹑或夏﹐或寒﹑或暖﹐或生長收藏﹑開花結子﹑靑紅綠白﹐年年若是﹐不差晷刻﹐不差毫釐﹐此便是靜的意思。今人不知﹐謂動了又靜﹐靜了又動者非是。」此說隆聞之彭伯藎云「先生在廣中時﹐其論若此。」不知是否﹖

大段是如此﹐然求之天地不若驗之人心之爲切近也。感處是動﹐寂處是靜﹐寂感皆一心也。寂感不相離也﹐故周子動靜之說及動靜無端﹑陰陽無始之說﹐皆已見得此理了。可更於自心上體之﹐見此者謂之見易。若以天地之化﹑春夏秋冬﹑寒暑﹑花實不差看天地之靜﹐則恐看得粗了﹐蓋可見者動﹐其不可見者靜。■■■■■■■無之﹐無截然爲陰﹑爲陽﹑爲動﹑爲靜之理。「非禮勿視﹑聽﹑言﹑動﹐不可不仔細理會。若謂非禮之色勿視﹐非禮之聲勿聽﹐卽士人稍知義理者能之﹐何待於顏子也﹖審如是﹐則所謂非禮者爲在外矣。在外旣有非禮﹐抑又不知以何者爲禮﹖孟子以告子謂『仁內義外』爲非﹐然則禮又豈在外也﹖蓋凡吾心天理自然之有條理者﹐卽謂之禮﹐爲仁工夫須要於這幾微處審察﹐果出於吾心天理之自然否﹖由此而視而聽而言動﹐卽爲仁之工夫。一或反是﹐卽爲人僞之私﹐而非天理之自然矣。顏子有不善未嘗不知﹐知之未嘗復行﹐亦是於這念頭萌處﹐審察其幾微而已。」元宵夜﹐與梁伯綱﹑羅達夫﹑周文規﹑王仲行﹑王虞卿﹑曾汝忱﹑薛子修﹑沈靜夫﹑翁仁夫﹑王汝中會飲於王伯丰宅﹐汝中之論若此﹐隆甚喜之﹐因附記於此﹐不知如何﹖

四勿不可容易看。謂非禮聲色﹐士人稍知義理者能之﹐何待顏子﹐則太容易了也。此義在孔門最精﹐聖人以告顏子﹐不以告門弟仲弓諸人﹐何也﹖此於幾上用功﹐先天之學也﹐曰「顏氏之子﹐其庶幾乎﹗」非禮勿視﹑聽﹑言﹑動﹐何分內外﹖感應疾於影響﹐若非禮之感﹐不知不覺﹐視聽已過﹐如疾風迅雷之過耳﹐豈能安排得﹖惟此心常存﹐則感應幾微﹐自能明決矣。

羅達夫謂﹕「慈湖云﹕『血气有彊弱﹐人心無彊弱﹔思慮有斷續﹐人心無斷續。』此說如何﹖」曾汝忱云「血气有彊弱二句固是﹐至於思慮有斷續﹑人心無斷續二句﹐吾不能無疑。且心之官則思﹐思則得之﹐不思則不得﹐安得分心與思慮爲二而更容其有斷續也﹖」周文規云「天下何思何慮﹐天下同歸而殊塗﹐一致而百慮﹐然則思慮豈可有也﹖故凡人思慮則有斷續﹐至於心則元無此﹐一天理之自然而已。」梁伯綱云「旣以思慮爲不是則當斷去﹐又安可使之續也﹖」王汝中云「天下何思何慮﹐陽明先生謂﹕『所思所慮只是个天理﹐更別無思別慮耳﹐非謂無思無慮也。』蓋人心良知出於自然天理﹐只是一个﹐更有何可思慮得﹖故殊塗同歸﹐一致百慮﹐無非此个﹐更無安排﹐更無勉彊﹐何待自私用智﹖正如日往月來﹑寒往暑來﹐亦是自然往來﹐不容思慮﹐所謂『心之官則思』﹐亦只是要復他本來自然之體用而已﹐不是以私意去安排思索出來。若有私意安排思慮﹐卽憧憧矣﹐有憧憧則有起滅﹑有斷續﹐殊不知人心元來卻不如此。」此說覺頗盡﹐不知以爲如何﹖

看書須看前後四傍﹐通融貫串乃可﹐不可只從一路去﹐便恐有難通者﹐又當證以吾心之同然者乃爲的當。如易所謂「天下何思何慮」﹐乃言心之本體也﹔孟子「心之官則思﹐思則得之」﹐與書「思曰睿﹐睿作聖」﹐大學「安而後能慮」﹐乃言心之應用也。本體者﹐其寂然者也﹔應用者﹐乃其感通者也。寂有感﹐感有寂﹐安得就其一路而遂各執以爲言﹐豈通論耶﹖心如明鏡﹐鏡之明定如心之體﹐何思何慮也﹔鏡之光能照﹐物來而照之﹐如心之用﹐物感而應﹐其思慮生﹐所謂「思則得之」﹑「思而睿作聖」﹑「安而能慮」也。當其未照時﹐能照之光自在﹐靜中動也﹔當其照時﹐而其本體自如﹐動中靜也。心豈可以彊弱﹑斷續言耶﹖

隆問陽明先生曰「神仙之理恐須有之﹐但謂之不死則不可。想如程子修養引年者﹐則理或然耳。」先生曰「固然。然謂之神仙須不死﹐死則非神仙矣。」隆聞此語時﹐先生年已三十九矣﹐不知後來定論如何﹖文公先生又謂﹕「神仙非是不死﹐然歲久亦自解融了。如前代所謂神仙﹐至後漸漸皆不見﹐此非融了而何﹖」隆竊意太虛中气如大洋海水﹐人於其中稟受此气﹐如取水於海﹐或以瓢﹑或以盂﹑或以缶﹐大小不同﹐各隨其分量領受得去。若瓢不破﹐水不泄﹐則必無竭盡之理﹐若瓢破水泄﹐則其勢自盡。然或瓢不破﹑水不竭﹐而值人傾跌﹐以至瓢破水竭者﹐則又似自有命也。列子所謂「張豹養其內而虎食其外」﹐非命之說與﹗神仙之理恐須如是。然其存與不存﹐則又似有司之者﹐而屈子乃欲後天不老凋三光﹐有是理與﹖不知以爲如何﹖

神仙死與不死﹑歲久融與不融﹑養內食外說﹐皆不可知。惟有「朝聞道夕死可矣」之言「死而不亡」之說﹐爲可信耳。

吳伯詩問陽明先生﹕「尋常見美色﹐未有不生愛戀者﹐今欲去此念未得﹐如何﹖」先生曰「此不難﹐但未曾與著實思量其究竟耳。且如見美色婦人﹐心生愛戀時﹐便與思曰﹕『此人今日少年時𨿽如此美﹐將來不免老了﹐旣老則齒脫髮白面皺﹐人見齒脫髮白面皺老嫗﹐可生愛戀否﹖』又爲思曰﹕『此人不但如此而已﹐旣老則不免死﹐死則骨肉臭腐虫出﹐又久則蕩爲灰土﹐但有白骨枯髏而已﹐人見臭腐枯骨﹐可復生愛戀否﹖』如此思之﹐久久見得﹐則自然有解脫處﹐不患其生愛戀矣。」此意如何﹖

惟有易曰「艮其背﹐不獲其身﹔行其庭﹐不見其人。」是了心處。夫惟不見其人﹐必有見者也﹔不獲其身﹐必有獲者也。萬變皆在人﹐其實無一事﹐都不費許多思量。「憧憧往來﹐朋從爾思」﹐顏子知幾﹐知幾其神乎﹗何用爾勞勞攘攘﹖陽明先生寓辰州龍興寺時﹐主僧有某者方學禪定﹐問先生。先生曰「禪家有雜﹑昏﹑惺﹑性四字﹐汝知之乎﹖」僧未對﹐先生曰「初學禪時﹐百念紛然雜興﹐𨿽十年塵土之事﹐一時皆入心內﹐此之謂雜。思慮旣多﹐莫或主宰﹐則一向昏了﹐此之謂昏。昏憒旣久﹐稍稍漸知其非﹐與一一磨去﹐此之謂惺。塵念旣去﹐則自然裏面生出光明﹐始復元性﹐此之謂性。」僧拜謝去。此說如何﹖

學者只是兩端﹐非雜昏則惺性。然而聖人與釋氏說性不同﹐聖人言性乃心之生理﹐故性之爲字﹐從心從生﹔釋氏言性﹐卽指此心靈明處便是﹐更不知天理與心生者也。所謂心之生理者﹐如未發則有物躍如活潑而謂之中﹐及發則見孺子入井﹐怵惕惻隱之心生﹐與羞惡辭讓是非之心皆是也。釋氏以此生理反謂爲障﹐是以滅絕倫理﹐去聖人之道遠矣。陽明之說﹐惜乎當時只說裏面生出光明﹐始復元性﹐未曾與之明辯所謂光明者何所謂﹐性者何物耳﹗光明者卽可謂性乎﹖否也。

人身之气與天地相爲流通﹐自消自息﹐自行自止﹐如一條江水直下一般﹐更無他說。其或爲寒暑喜怒所傷﹐政如江水爲沙土所壅﹐或致溢出爲患。醫藥之說是去其壅耳﹐修養之說是堅其防耳﹔要之端本淸源﹐則亦惟在養心耳。故許魯齋云「萬般補養皆虛僞﹐惟有操心是要規。」今乃欲於無疾時爲導引辟穀﹐及百般修補之業﹐是無病而服藥也﹐寧不逆水之性乎﹖天地之化﹐任其自消自息﹑自伸自屈﹐便是長生﹐若復少加私意助長﹐卽非天地自﹝然﹞之道﹐𨿽謂之死﹐亦可也。隆嘗作詩呈江郎先生云「自然消息是長生﹐放下隨他丹自成﹐若向我身拈起看﹐等閒墜落野狐精。」此說是否﹖

是如此看。勿忘勿助﹐與天地自然通流﹐稍著安排﹐卽與天地不相似矣。

戊子歲﹐隆奉母夫人喪歸﹐舟過南京上新河﹐風雪中﹐蒙師枉弔。坐頃﹐隆問﹕「尋常外事﹐此心殊覺容易放下﹐獨於此生一念不能釋然﹐往往覺得貪生惡死意思在﹐何也﹖」師曰「此只就自家軀殼上起念故爾﹐若就天地萬物上起念﹐則知天地之化﹐自生自死﹐自起自滅﹐於我了無干涉﹐何憂何慮而貪生惡死﹖此等去處看破﹐則憂慮自然無矣。」隆於此念極去不得﹐每思邵子元會運世至人消物盡之說﹐不覺中夜拍牀起坐﹐家人以爲狂。聞師此說﹐才覺去得一二分﹐然尙未能盡除。如何﹖只是如此﹐更無別事。朝聞夕死而可﹐只是聞此而已。體認愈深﹐愈見得精切﹐此是學者大頭腦處﹐𨿽終身學之﹐亦不過此。以上十五條門人王世隆問

體認天理之功﹐調停之於勿忘勿助之間。鸑於未感應時求之﹐頗若有見﹔至於一與事遇﹐茫然無復如是節度。返而調習之﹐又不免於彊制有意之障﹐且於所應或照顧不及。豈應處卽是心﹐應之以無所爲而爲之心﹐卽是此節度歟﹖

已應未應皆要勿忘勿助﹐則天理自見﹐忘助則天理滅矣。應處固是心﹐未應處亦是心﹔未應已應﹐元無所爲。

天理二字無形聲可驗﹐須於心得其中正時識取﹐而中正景象﹐一虛焉盡之﹐虛則澄然無事﹐其與程子必有事焉之功何以湊合﹖只澄然無思無慮而天理自見﹐則與佛氏色相皆空何以分別﹖敢問。

中正則澄然無事是虛﹐天理呈見則必有事焉是實﹐虛實同體﹐聖賢之學也。佛氏虛而無實﹐爲其以理爲障而外之﹐得罪聖人正在乎此。

二業合一﹐作文所以發吾心之理﹐讀書所以明吾心之理﹐其實一也。嘗試觀之﹐心不專一時則無所得﹐心專一時似涉喪志﹐如夫子所謂萬象涵太虛之意﹐豈所讀不求其必記﹐所作不求其必工﹐但照之以吾心之虛明﹐而無著而無不著乎﹖

太虛之涵萬象﹐以其不與萬象也﹔若與萬象則非太虛矣﹐又焉能涵﹖心不與書及文﹐故能合一﹐能合一則不求記而自記﹐不求工而自工矣。人之爲兒時﹐事事能記﹐以其心虛耳。

此心才收斂﹐則邪念自不能入﹐少有昏昧﹐則乘間而至。於此覺而除之﹐滿腔純是一團生意﹐此便是天理。然人心不能無念﹐必欲無念﹐又似槁灰。但於所當念者﹐隨其發動之幾而體認之﹐不爲習心所障﹐自然有覺﹐其覺者亦自然有个恰好底道義出來﹐此是良知否﹖

此心非自外收斂﹐邪念亦非自外而入來﹐但在於覺與不覺耳。此心覺時則生意藹然﹐天理流行﹐才不覺便如夢如癡﹐卽是邪念。如所謂道心﹑人心只是一心﹐心豈有二﹐才覺則天理﹐不覺則人欲耳。以上四條門人應云鸑問。

有人問晦庵先生云「如何是學者受用﹖」先生曰「潑的幾卓在屋下坐﹐便是學者的受用。」因舉詩云「貧家淨掃地﹐貧女好梳頭﹐下士晚聞道﹐庶以拙自修。」此莫不是隨處體﹝以下缺﹞

﹝原缺﹐部分據康熙二十年本補﹞

星歷之說起於古黃帝正名百物﹐必已有其名﹐而今之天文﹐若虎賁郎將﹑庶子之類﹐皆秦漢間官名﹐不知是漢人更定否﹖然並古名亦不復可見﹐或者古無其名而漢人始創爲之耶﹖漢史謂天文星象﹐精本在地﹐而其象在天﹐其說甚善。後人以李淳風觀乾象占武後事﹐亦謂事皆前定﹐殊不知武后在髙祖入宮時﹐太宗悅其色﹐其精祲固已有相盛之理﹐其它時殺唐子孫殆盡者﹐固已造根於此﹐至太宗納爲妃時﹐天象兆見於上。豈非精本在地而象見於天之說歟﹖太凡事之前兆﹐必先有人造下根在那里﹐後至萌芽。或漸長時﹐其兆始見﹐浸淫不已﹐其事方應。究其所以﹐皆人爲之感召也。不知如何﹖星象官名之說﹐吾素所不信。天道遠﹐人事邇﹐故聖人所不言﹐聖門之學﹐惟切問近思而已矣。

鬼神者天地之靈气﹐人之心亦只是這个气分來。故思慮未起﹐鬼神莫知﹔有思慮﹐卽此气已動﹐鬼神自能知之。緣他與心是一气﹐故有相感之理。銅山西傾﹐洛鐘東應﹐其理皆然﹐只緣他元是一气耳。嘗聞有人作官﹐箠死彊盜五人﹐當時心疑其非﹐只因初至要立威﹐遂乘快箠之至死。後此人患背疽﹐臨革時眼中只見此五人來索命﹐呻吟旬日方死。此亦是此心已先疑其非﹐故鬼神亦自知之﹐其患背疽﹑見人索命﹐皆是此气之感召耳。道書謂﹕「淫者化爲婦人﹐暴者化爲猛虎。」亦言其理气感召有如此。此說是否﹖

人與鬼神皆是一體﹐皆是宇宙中一气﹐故有感應。過此以往﹐未之或知也。著力惟自可知者始﹐不可知者付之於不可知﹐不失爲智。故曰「敬鬼神而遠之」﹐毋徒求之幽遠也。

隆偶讀易﹐有數處隆妄意疑之﹐今並請教。坤卦辭﹕「先迷後得主利。」據文言「後得主而有常。」恐仍是後得主作句﹐利字屬下讀亦通﹐不知程﹑朱必欲作主利讀﹐何謂﹖

安知不是利字別作一句﹖須以意求之﹐勿泥於文義﹐乃爲善讀易也。

屯六二﹐程﹑朱說各不同。隆妄意謂二有正應在上﹐勢可以進而制於初剛﹐故有屯邅班如之象。然初乃陽剛之徳﹐𨿽制乎二﹐非爲寇﹐不過欲使之締思審處以得其正。如彼婚媾之義﹐守貞不字﹐至於十年乃字﹐乃爲善也。蓋屯難之世﹐𨿽有應可行﹐而未可輕進﹐以圖萬全者﹐陽剛之徳然耳。此說如何﹖此說得之。

屯六四﹕「乘馬班如﹐求婚媾﹐往﹐吉無不利。」往字恐不是下往之義﹐謂陰柔才弱不能上進以濟時之屯﹐故有班如之象﹐若能下求初九相應之才﹐而與之比力以往﹐則吉而無不利矣。蓋云婚媾﹐此亦只是云親暱比力之意。呂東萊先生說亦然﹐其言曰「屯之六四﹐若能自知不足﹐下親暱於初﹐與之同向前﹐共濟天下之事﹐則吉無不利。」夫子釋之曰「求而往﹐明也。」明之一字最宜詳玩﹐蓋得時得位﹐肯自伏弱﹐求賢自助﹐非明者能之乎﹖此說如何﹖

是如此看﹐然但求其義之通﹐無益於學易也。觀此便須有求人受善自益之學﹐以能問於不能﹐以多問於寡﹐有若無﹐實若虛﹐𨿽己已彊﹐亦有受益之道﹐非但弱者然也﹐非但濟屯爲然也。今日學絕道喪之餘﹐自顧非豪之才﹐觀象玩占亦當如此﹐乃能濟也。

蒙初九﹕「發蒙﹐利用刑人﹐用說桎梏﹐以往吝。」隆妄意謂蒙在下而發之﹐非用刑人不可﹐桎梏者﹐所以刑也﹔若不用刑人而至於說桎梏以往﹐則吝矣。言發蒙之始﹐廢法則吝也。是否﹖

治蒙之初﹐非用刑則無以警其惰﹑破其愚﹐如朴作教刑是也。所以然者﹐使其蒙不至於終蒙﹐終蒙則過之甚﹐至於受桎梏之刑矣。故初之用教刑者﹐所以脫其桎梏之罪也。若往而深治之﹐便以桎梏治蒙則吝矣。

「觀頤﹐自求口實。」竊意是言觀養之道不在乎他﹐在乎觀其所自養而已。彖辭𨿽多一觀字﹐亦是重言以申其意﹐非二義也。注作二義解﹐似以詞害義﹐不知是否﹖是。如此看乃佳﹐更須玩索。「自求」二字親切有味。

大畜卦﹐下體幹﹐上體艮﹐初二二陽爲四五二陰所畜﹐故初與二皆戒以勿進﹔三𨿽爲上所畜﹐然皆陽也﹐故有良馬逐之象焉﹔以四畜初﹐陰始萌也﹐故有童牛之戒﹔以五畜二﹐惡旣成也﹐故有豶豕之義。易本扶陽抑陰﹐四畜初﹐五畜二﹐皆陰畜陽也﹐聖人以爲不當使陰畜陽﹐故有童牛豶豕之義。今乃云止陽勿進﹐何謂也﹖聖人作易﹐全因天理之自然說出﹐示人以代天立教耳﹐故因象明義﹐聖人之心無與焉。而云「聖人以爲不當使陰畜陽」﹐是不免有意也。更詳之。

讀書有得﹐亦有與前人意相類者。向讀左傳穎考叔與鄭莊公鑿地及泉一節﹐甚非之﹐乃擬爲之說曰「父子之思非天所靳﹐鬼神有知﹐其聽之矣﹗盟誓何賴焉﹖」後讀東萊說﹐亦非穎考叔此一段說話﹐可見今古人未嘗不相及﹐患在用心與不用心耳。不知以爲如何﹖

﹝固﹞是如此﹐然讀書必須於言外得其意﹐乃爲善讀書者。蓋莊公彼時執於誓言﹐𨿽有悔心﹐無從而發﹐以穎考叔之賢﹐豈不知盟誓之非﹐而全母子之道爲大﹖故因莊公信泥盟誓﹐而姑爲掘地及泉之說﹐以所明通其蔽﹐乃爲善引其君也。如孟子好貨好色之說﹐皆變而不失其正者也。

春秋書「有年」﹑「大有年」﹐胡傳以爲二公當獲水旱之應﹐而反有年﹐此傳以爲異故書。隆謂聖人之心恐不如此﹐恐亦是幸之也故書﹐不知是否﹖

凡書「有年」﹑「大有年」﹐皆是志喜。聖人之心何等灑落﹐春秋一經皆被後儒以私心鑿而壞之矣。

春秋書紀伯姬卒﹐傳以爲賢之也故書。隆謂聖賢教人守禮﹐必有經權﹐若伯姬卒遇非理﹐幾至失身﹐則𨿽死可也﹔若止是避火﹐聖人於此亦必有處﹐未應使之必死於火以爲賢也。如仁者𨿽切於救人﹐若下井救人﹐正仁人亦不爲耳﹐意亦疑之。後見胡氏注﹐謂亦罪乎當時臣子者耳。若伯姬守禮﹐固不可謂不賢﹐而當時臣子不能救之﹐使逮乎火而死﹐則聖人所不能不罪之者也。如此議論甚平正﹐不知如何﹖

婦人之道以守節爲正﹐難以達權責之。如伯夷﹑叔齊餓死首陽﹐亦非達權之道﹐聖人亦稱之求仁得仁﹔伯姬婦女之卒﹐不宜書而書者﹐賢之也﹐賢其一節之賢也。若當待姆傅﹐不在而苟焉逃火以出﹐其幸不至於失身﹐亦失禮矣。

天道福善禍淫﹐𨿽有遲速分數多少﹐然實不差毫釐。人𨿽至靈﹐然亦天地之一物耳﹐自天地視之﹐何啻蚍蜉蟻子﹗然具此靈气﹐且能無所不知不能﹐況於天地如是其大﹐雨露風雷變於頃刻﹐生長收藏不可名狀﹐其聰明明畏若是﹐而昧者反視天爲茫茫﹐凡禍福感應﹐一切以爲與人事善惡若無與者﹐何不思之甚也﹗嘗觀詩﹑書所雲天人之際﹐其禍福往往眞若響應。蓋聖人心通乎天﹐至誠無僞﹐知其理勢有必然者﹐特不可以旦暮淺近期耳﹔然則今人有不畏天者﹐殆未能思天之所爲耳。

吾以爲天地無心﹐人卽天地之心。天何嘗於人一一較量之﹐某人善﹐降之福﹔某人惡﹐降之禍﹔則天地爲有心﹐其心亦勞耳。詩云「永言配命﹐自求多福」。孟子曰「禍福無不自己求之者。」人之爲善自得福﹐人之爲不善自得禍﹐天理當然﹐若天降之耳﹗如今人毆人卽得毆人之罪﹐殺人卽得殺人之罪﹐若天刑之也。

向在梁伯綱宅﹐羅達夫﹑王虞卿諭凡人有過失能悔固好﹐然而被這念頭畱滯在心上亦未善﹐因云「林子仁常言﹕『平生遇事﹐只恁率性行去﹐不會許多商量算計。』如此行去﹐𨿽差亦不悔﹐似亦脫灑。」梁伯綱云「某平生遇事有差亦解悔。」據此﹐不知悔的是﹖不悔的是﹖隆意謂悔而能攺﹐何害於悔﹖若悔而不能攺﹐𨿽悔無益﹐徒畱滯心中作病耳。王汝中云「悔亦有眞假﹐若是眞悔﹐當時覺得﹐卽便攺過﹐何等伶俐﹗顏子有不善未嘗不知﹐知之未嘗復行﹐此乃是眞悔。若只在人面皮上商量算計﹐恐怕人知﹐又恐怕不好看﹐卽多少私意在此﹐便是假悔﹐宜其畱滯而反爲病也。」此說伶俐﹐不知以爲如何﹖達夫﹑伯綱與晉叔之說各有一道﹐必兼之乃可。若汝中云「假悔」﹐則非所謂悔矣。悔未有不眞者﹐向人前說悔﹐乃作僞耳﹐此心不可與入堯﹑舜之道矣﹐況能有攺乎﹗莫亦近時有如此者否﹖

王汝中講孟子口之於味一章﹐以爲口之於味是人之生理當如是﹐然皆出於自然﹐不可思量計較﹐必求如何﹐故曰性也有命焉﹔若復商量計較卽非自然﹐故君子必要立命﹐若不能立命﹐君子不謂性也。仁之於父子﹐這是天命自然﹐然卻人之生理離不得﹐故曰命也有性焉﹐故君子必要盡性﹐若不能盡性﹐君子不謂命也。李邦良云「此說極是﹐但以孟子文勢觀之﹐似必須補不能立命盡性二意在『君子不謂性﹑命也』上﹐方可說﹐似仍可疑。」隆次日思之﹐亦不須補﹐但順說下亦自通。性也有命焉﹐是言人之生理俱有自然﹐不容商量算計﹔君子不謂性也﹐是言君子當立命也。命也有性焉﹐是言仁之於父子﹐不由商量算計﹐皆出自然﹐然皆人之生理少不得的﹔君子不謂命也﹐是言君子當盡性也。如此似不必添補而意自足。

此一章吾每求其說而不得﹐卽置之﹐積以歲月之久﹐忽若有冥會者。孟子以性命互言之﹐明性命合一之理也。性命是分不得的﹐後世不知﹐故有以性命爲截然者。殊不知性者心之生理﹐命者乃生理之中正者﹐合二者互言之﹐然後爲道也。如告子「生之謂性」﹑「食色性也」﹐便認耳目口鼻四肢爲性﹐而不知性有中正之命﹐乃爲道之全也。故孟子言「形色天性也」﹐謂之天性﹐便有命在其中﹐故知道之君子﹐不以五者爲性﹐而必兼命之中正﹐乃爲天性也。仁義禮智聖人﹐固爲天所付之中正﹐是命也﹐然此命何所付著﹖故知道君子必兼生之性言之﹐而其所謂生理者﹐乃爲中正之命﹐乃爲天命之性也。故專言性而遺命者﹐固不足以知道﹐專言命而遺性者﹐亦不足以知道﹐必合而言之﹐然後爲得大道之全也。劉子云「民受天地之中以生。」此言兼性命之全﹐乃爲知道矣。蓋天地之中者﹐命之謂也﹔生者﹐性之謂也。後孟子測與此大同小異。

王汝中性命之說﹐隆因其言推之﹐且如「死生有命」﹐是死生有自然之理﹐但當立命﹐順其自然行去卽是﹐若貪生惡死﹐商量算計﹐卽多少私意在﹐非死生有命之說也。「莫非命也﹐順受其正」﹐亦立命之意﹐若桎梏巖墻而死﹐正緣不能立命﹐以至此耳。此於「性也有命」俱說得通。但仁之於父子﹐是「命也有性」﹐君子必當盡性。然堯﹑舜於朱﹑均﹐湯﹑武於桀﹑紂﹐非父子君臣乎﹖而何以堯﹑舜之不能不令其子不爲朱﹑均﹖湯﹑武之不能不使其君不爲桀﹑紂﹖豈堯﹑舜﹑湯﹑武亦容有不能盡性者乎﹖隆竊惑焉﹗王虞卿以爲﹕「若如此說﹐是求諸人也﹐非求諸我也。夫子之不能不朱﹑均﹐君之不能不桀﹑紂者﹐是在人也﹐而吾不以子之不能不朱﹑均而廢吾之仁﹐君之不能不桀﹑紂而廢吾之義者﹐是聖人之所謂盡性也。」如此說似通﹐不知以爲如何﹖

後說爲得。命字﹐更須默識。至於立命之說﹐以爲順受其正者﹐則太看得粗了﹐義見於前段。

隆讀傳習錄﹐見陽明先生書解數處甚停當﹐非臆說者。且如在親民﹐程朱謂當作新﹐止據所引詩書之言爲證﹐而陽明先生直以親賢樂利絜矩好惡之說斷之爲親﹐謂新字只主教一邊﹐親字則兼教養意﹐甚覺完備。又知止而後有定﹐朱子謂止者所當止之地﹐卽至善之所在﹐而陽明先生直謂知至善惟在於吾心﹐則求之有定向﹐何等伶俐﹗又修道之謂教﹐朱子以禮樂刑政定說﹐而陽明先生直以自明誠謂之教﹑及修道以仁証之﹐似眞有據。又孟子盡心章﹐朱子以盡心知性知天爲知﹐存心養性爲行﹐夭壽不貳一段爲智之盡﹑仁之盡﹐似仍可疑﹔而陽明先生以盡心知性知天爲生知安行﹐聖人之事﹐存心養性一節爲學知利行﹐賢人之事﹐夭壽不貳一節爲困知勉行﹐爲下學之事﹐而謂知天則如知府知州﹐卽已知一府一州之事﹐已與天爲一矣﹐事天猶子之事父﹑臣之事君﹐猶有二也﹐立命則原不知有命而方創立之謂﹐似皆發前賢所未發者。不知以爲如何﹖

以親作新﹐自伊川發此﹐朱紫陽遂從之﹐明道則不然﹐陽明與予之說皆同﹐晉叔未見吾大學古本訓測及難語乎﹖修道之說則又別﹐他日面盡之。盡心存心二段正是知行並進之功﹐今觀前段盡心知性知天皆知也﹐何嘗有行﹖後段存心養性事天皆行也﹐何嘗有知﹖若如晉叔所舉﹐則聖人之學有知無行﹐賢人之學有行無知﹐旣不知﹐行些行麼﹖且知天事天﹐猶與天二﹐至立命則我與天爲一﹐命自我立﹐我卽天矣﹐而反以爲困知勉行﹐爲聖賢之次﹐可乎﹖濯去舊見﹐以來新知﹐學要如是。

人身許多穴道各有名字處所﹐想亦是上古聖人爲之﹐必皆各有意義﹐今欲各求其義﹐更無他書可考。聖人心細﹐百家技藝﹐如農圃﹑卜筮等項﹐其理一一皆須察得﹐未嘗不知其故。今𨿽一身之間﹐其气血﹑經絡﹑穴道﹑孔竅﹑爪生﹑發長﹑筋轉﹑脈搖﹐且弗能盡知﹐而況其它乎﹖但心爲一身之主﹐聖人且不欲困人以其所難知﹐只與提掇出養心之說來﹐其工夫已自玄。要則𨿽不必一一周知其孔竅血脈﹐而其道固已在矣。但其理則聖人未嘗不欲人周知﹐而人自不能察﹐此則眾人之見然耳﹐聖人之學初不如此。

曲技聖人未必能以一身備之﹐故亦須問人﹐然且曰「𨿽小道必有可觀者焉﹐致遠恐泥﹐故恥而不爲。」故曰「吾不如老農﹑老圃。」「堯﹑舜之知不能﹝偏﹞﹝徧﹞物﹐急先務也。」所謂先務者莫大乎此身﹑此心﹑此性。此身﹑心﹑性﹐萬物皆備﹐堯﹑舜事業亦是其中一點浮雲﹐惟恐人著眼不大﹐見人有一技之長﹐便被嚇倒了﹐便每事去學他﹐是養一指而失肩背而不知也﹐尙求知其它乎﹖吾晉叔不可不察。【以上十八條門人王世隆問】

泉翁大全卷之七十七終

陳循蕭鎡王文江淵許彬陳文萬安彭華劉珝子鈗劉吉尹直

陳循﹐字徳遵﹐泰和人。永樂十三年進士第一。授翰林修撰。習朝廷典故。帝幸北京﹐命取祕閣書詣行在﹐遂畱侍焉。

洪熙元年﹐進侍講。宣徳初﹐受命直南宮﹐日承顧問。賜第玉河橋西﹐巡幸未嘗不從。進侍講學士。正統元年兼經筵官。久之﹐進翰林院學士。九年入文淵閣﹐典機務。

初﹐廷議天下吏民建言章奏﹐皆三楊主之。至是榮﹑士奇已卒﹐循及曹鼐﹑馬愉在內閣﹐禮部援故事請。帝以楊溥老﹐宜優閒﹐令循等預議。明年進戶部右侍郎﹐兼學士。土木之變﹐人心洶懼。循居中﹐所言多采納。進戶部尙書﹐兼職如故。也先犯京師﹐請敕各邊精騎入衛﹐馳檄回番以疑敵。帝皆從其計。

景泰二年﹐以葬妻與鄕人爭墓地﹐爲前後巡按禦史所不直﹐循輒訐奏。給事中林聰等極論循罪。帝是聰言﹐而置循不問。循本以才望顯﹐及是素譽隳焉。

二年十二月進少保兼文淵閣大學士。帝欲易太子﹐內畏諸閣臣﹐先期賜循及髙谷白金百兩﹐江淵﹑王一寧﹑蕭鎡半之。比下詔議﹐循等遂不敢諍﹐加兼太子太傅。尋以太子令旨賜百官銀帛。逾月﹐帝復賜循等六人黃金五十兩﹐進華蓋殿大學士﹐兼文淵閣如故。循子英及王文子倫應順天鄕試被黜﹐相與構考官劉儼﹑黃諫﹐爲給事中張寧等所劾。帝亦不罪。

英宗復位﹐於謙﹑王文死﹐杖循百﹐戍鐵嶺衛。

循在宣徳時﹐禦史張楷獻詩忤旨。循曰「彼亦忠愛也」﹐遂得釋。禦史陳祚上疏﹐觸帝怒﹐循婉爲解﹐得不死。景帝朝﹐嘗集古帝王行事﹐名《勤政要典》﹐上之。河南江北大雪﹐麥苗死﹐請發帑市麥種給貧民。因事進言﹐多足采者。然久居政地﹐刻躁爲士論所薄。其嚴譴則石亨輩爲之﹐非帝意也。

亨等旣敗﹐循自貶所上書自訟﹐言「天位﹐陛下所固有。當天與人歸之時﹐羣臣備法駕大樂﹐恭詣南內﹐奏請臨朝。非特宮禁不驚﹐抑亦可示天下萬世。而亨等儌幸一時﹐計不出此﹐卒皆自取禍敗。臣服事累葉﹐曾著微勞﹐實爲所擠﹐惟陛下憐察。」詔釋爲民﹐一年卒。成化中﹐於謙事雪﹐循子引例請卹﹐乃復官賜祭。

同邑蕭鎡。字孟勤。宣徳二年進士﹐需次於家。八年﹐帝命楊溥合選三科進士﹐拔二十八人爲庶吉士﹐鎡爲首。英宗卽位﹐授編修。正統三年進侍讀。久之﹐代李時勉爲國子監祭酒。景泰元年以老疾辭。旣得允﹐監丞鮑相率六館生連章乞畱。帝可其奏。明年以本官兼翰林學士﹐與侍郎王一寧並入直文淵閣。又明年進戶部右侍郎﹐兼官如故。易儲議起﹐鎡曰「無易樹子﹐霸者所禁﹐矧天朝乎。」不聽。加太子少師。《寰宇通誌》成﹐進戶部尙書。帝不豫﹐諸臣議復憲宗東宮。李賢私問鎡﹐鎡曰「旣退﹐不可再也。」英宗復位﹐遂削籍。天順八年卒。成化中﹐復官賜祭。鎡學問該博﹐文章爾雅。然性猜忌﹐遇事多退避云。

王文﹐字千之﹐初名彊﹐束鹿人。永樂十九年進士。授監察禦史。持廉奉法﹐爲都禦史顧佐所稱。宣徳末﹐奉命治彰徳妖賊張普祥獄。還奏稱旨﹐賜今名。

英宗卽位﹐遷陜西按察使。遭父憂﹐命奔喪﹐起視事。正統三年正月擢右副都禦史﹐巡撫寧夏﹐五年召爲大理寺卿。明年與刑部侍郎何文淵錄在京刑獄﹐尋遷右都禦史。九年出視延綏﹑寧夏邊務。劾治定邊營失律都督僉事王禎﹑都督同知黃眞等罪﹐邊徼爲肅。明年代陳鎰鎭守陜西﹐平涼﹑臨洮﹑鞏昌饑﹐奏免其租。尋進左都禦史。在陜五年﹐鎭靜不擾。

景泰攺元﹐召掌院事。文爲人深刻有城府﹐面目嚴冷﹐與陳鎰同官﹐一揖外未嘗接談。諸禦史畏之若神﹐廷臣無敢幹以私者﹐然中實柔媚。初﹐按大理少卿薛瑄獄﹐希王振指﹐欲坐瑄死。至是治中官金英縱家奴不法事﹐但抵奴罪。給事中林聰等劾文﹑鎰畏勢長姦﹐下詔獄。二人俱伏﹐乃宥之。二年六月﹐學士江淵上言法司斷獄多枉。文及刑部尙書兪士悅求罷。且言淵嘗私以事﹐不聽﹐故見誣。帝兩置之。

三年春﹐加太子太保。時陳鎰鎭陜西﹐將還﹐文當代。諸禦史交章畱之﹐乃攺命侍郎耿九疇。南京地震﹐江﹑淮北大水﹐命巡視。偕南九卿議上軍民便宜九事。又言徐﹑淮間饑甚﹐而南京儲蓄有餘﹐請盡發徐﹑淮倉粟振貸﹐而以應輸南京者輸徐﹑淮﹐補其缺。皆報可。

是時﹐陳循最任﹐好剛自用。髙谷與循不相能﹐以文彊悍﹐思引與共政以敵之﹐乃疏請增閣員。循舉其鄕人蕭維禎﹐谷遂舉文。而文得中官王誠助﹐於是詔用文。尋自江﹑淮還朝﹐攺吏部尙書﹐兼翰林院學士﹐直文淵閣。二品大臣入閣自文始。尋遭母喪﹐奪哀如前。文𨿽爲谷所引﹐而谷遲重﹐循性明決﹐文反與循合而不附谷。其後以子倫故﹐欲傾考官﹐又用谷言而罷。由是兩人卒不相得。

五年三月﹐江﹑淮大水﹐復命巡視。先是蘇﹑松﹑常﹑鎭四府糧四石折白銀一兩﹐民以爲便。後戶部復徵米﹐令輸徐﹑淮﹐凡一百十餘萬石。率三石而致一石﹐有破家者。文用便宜停之。又發廩振饑民三百六十餘萬。時年饑多盜﹐文捕長洲盜許道師等二百人。欲張其功﹐坐以謀逆。大理卿薛瑄辧其誣。給事中王鎭乞會廷臣勘實﹐得爲盜者十六人置之法﹐而余得釋。還進少保﹐兼東閣大學士。再進謹身殿大學士﹐仍兼東閣。

初﹐英宗之還也﹐廷臣議奉迎禮。文時爲都禦史﹐厲聲曰「公等謂上皇果還耶﹖也先不索土地﹑金帛而遽送駕來耶﹖」眾素畏文﹐皆愕然不決而罷。及易儲議起﹐文率先承命。景帝不豫﹐羣臣欲乞還沂王東宮。文曰「安知上意誰屬﹖」乃疏請早選元良。以是中外喧傳文與中官王誠等謀召取襄世子。

英宗復位﹐卽日與於謙執於班內。言官劾文與謙等謀立外籓﹐命鞫於廷。文力辯曰「召親王須用金牌信符﹐遣人必有馬牌﹐內府兵部可驗也。」辭气激壯。逮車駕主事沈敬按問﹐無迹。廷臣遂坐謙﹑文召敬謀未定﹐與謙同斬於市﹐諸子悉戍邊。敬亦坐知謀反故縱﹐減死﹐戍鐵嶺。文之死﹐人皆知其誣。以素刻忮﹐且迎駕﹑復儲之議不愜輿論﹐故冤死而民不思。成化初﹐赦其子還﹐尋復官﹐贈太保﹐謚毅湣。

倫﹐攺名宗彜。成化初進士。歷戶部郎中﹐出理遼東餉。中官汪直東徵﹐言宗彜督餉勞﹐擢太僕少卿。弘治中﹐累官南京禮部尙書。卒﹐謚安簡。

江淵﹐字世用﹐江津人。宣徳五年庶吉士﹐授編修。正統十二年詔與杜寧﹑裴綸﹑劉儼﹑商輅﹑陳文﹑楊鼎﹑呂原﹑劉俊﹑王玉共十人﹐肄業東閣﹐曹鼐等爲之師。

郕王監國﹐徐有貞倡議南遷﹐太監金英叱出之﹐踉蹌過左掖門。淵適入﹐迎問之。有貞曰「以吾議南遷不合也。」於是淵入﹐極陳固守之策。遂見知於王﹐由侍講超擢刑部右侍郎。也先薄京師﹐命淵參都督孫鏜軍事。

景泰元年出視紫荊﹑倒馬﹑白羊諸關隘﹐與都指揮同知翁信督修雁門關。其秋遂以本官兼翰林學士﹐入閣預機務。尋攺戶部侍郎﹐兼職如故。明年六月以天變條上三事﹕一﹐厚結朵顏﹑赤斤諸衛﹐爲東西籓籬﹔一﹐免京軍餘丁﹐以資生業﹔一﹐禁訐告王振餘黨﹐以免枉濫。詔悉從之。又明年二月攺吏部﹐仍兼學士。是春﹐京師久雨雪。淵上言「漢劉向曰﹐凡雨陰也﹐雪又雨之陰也。仲春少陽用事﹐而寒气脇之﹐占法謂人君刑法暴濫之象。陛下恩威溥洽﹐未嘗不赦過宥罪﹐竊恐有司奉行無狀﹐冤抑或有未伸。且向者下明詔﹐免景泰二年田租之三。今復移檄追徵﹐則是朝廷自失大信於民。怨气鬱結﹐良由此也。」帝乃令法司申冤濫﹐詰戶部違詔﹐下尙書金濂於獄﹐卒免稅加詔。東宮旣易﹐加太子少師。四川巡撫僉都禦史李匡不職﹐以淵言罷之。母憂起復。初侍講學士倪謙遭喪﹐淵薦謙爲講官﹐謙遂奪哀。至是禦史周文言淵引謙﹐正自爲今日地。帝以事旣處分﹐不問﹐而令自今羣臣遭喪無濫保。

五年春﹐山東﹑河南﹑江北饑﹐命同平江侯陳預往撫。淵前後條上軍民便宜十數事。並請築淮安月城以護常盈倉﹐廣徐州東城以護廣運倉。悉議行。時江北洊饑﹐淮安糧運在塗者﹐淵悉追還備振﹐漕卒乘機侵耗。事聞﹐遣禦史按實。淵被劾。當削籍。廷臣以淵守便宜﹐不當罪。帝宥之。

閣臣旣不相協﹐而陳循﹑王文尢刻私。淵好議論﹐每爲同官所抑﹐意忽忽不樂。會兵部尙書於謙以病在告﹐詔推一人協理部事。淵心欲得之。循等佯推淵﹐而密令商輅艸奏﹐示以「石兵江工」四字﹐淵在旁不知也。比詔下﹐調工部尙書石璞於兵部﹐而以淵代璞。淵大失望。英宗復位﹐與陳循等俱謫戍遼東﹐未幾卒。

初﹐黃矰之奏易儲也﹐或疑淵主之。丘浚曰「此易辧也﹐廣西紙與京師紙異。」索奏視之﹐果廣西紙﹐其誣乃白。成化初﹐復官。

許彬﹐字道中﹐寧陽人。永樂十三年進士。攺庶吉士﹐授檢討。正統末﹐累遷太常少卿﹐兼翰林待詔﹐提督四夷館。上皇將還﹐遣彬至宣府奉迎。上皇命書罪己詔及諭羣臣敕﹐遣祭土木陣亡官軍。以此受知上皇。還擢本寺卿。石亨等謀復上皇﹐以其謀告彬﹐彬進徐有貞﹐語具有貞傳。英宗復位﹐進禮部左侍郎﹐兼翰林院學士。入直文淵閣。未幾﹐爲石亨所忌﹐出爲南京禮部右侍郎﹐甫行﹐貶陜西參政。至則乞休去。憲宗立﹐命以侍郎致仕﹐尋卒。

彬性坦率﹐好交遊﹐不能擇人﹐一時浮蕩士多出其門。晚參大政﹐方欲杜門謝客﹐而客惡其變態﹐競相騰謗﹐竟不安其位。

陳文﹐字安簡﹐廬陵人。鄕試第一﹐正統元年進士及第﹐授編修。十二年命進學東閣。秩滿﹐遷侍講。

景泰二年﹐閣臣髙谷薦文才﹐遂擢雲南右布政使﹐貴州比歲用兵﹐資餉雲南﹐民困轉輸。文令商賈代輸﹐而民倍償其費﹐皆稱便。稅課額鈔七十餘萬﹐吏俸所取給﹐典者侵蝕﹐吏或累歲不得俸。文悉按治﹐課日羨溢。雲南產銀﹐民間用銀貿易﹐視內地三倍。隸在官者免役﹐納銀亦三之﹐納者不爲病。文曰「𨿽如是﹐得無傷廉乎﹖」損之﹐復令減隸額三之一。名譽日起﹐遷廣東左布政使﹐母憂未赴。

英宗卽復位﹐一日謂左右曰「向侍朕編修﹐皙而長者安在﹖」左右以文對﹐卽召爲詹事。乞終制。不允。入侍東宮講讀。學士呂原卒﹐帝問李賢誰可代者﹐曰「柯潛可。」出告王翺﹐翺曰「陳文以次當及﹐柰何抑之﹖」明日﹐賢入見﹐如翺言。

七年二月進禮部右侍郎兼學士﹐入內閣。文旣入﹐數撓賢以自異﹐曰「吾非若所薦也。」侍讀學士錢溥與文比捨居﹐交甚歡。溥嘗授內侍書。其徒多貴幸﹐來謁﹐必邀文共飲。英宗大漸﹐東宮內侍王綸私詣溥計事﹐不召文。文密覘之。綸言「帝不豫﹐東宮納妃﹐如何﹖」溥謂﹕「當奉遺詔行事。」已而英宗崩﹐賢當艸詔。文起奪其筆曰「無庸﹐已有艸者。」因言綸﹑溥定計﹐欲逐賢以溥代之﹐而以兵部侍郎韓雍代尙書馬昂。賢怒﹐發其事。是時憲宗初立﹐綸自謂當得司禮﹐气張甚。英宗大殮﹐綸衰服襲貂﹐帝見而惡之。太監牛玉恐其軋己﹐因數綸罪﹐逐之去。溥謫知順徳縣﹐雍浙江參政。詞所連﹐順天府尹王福﹐通政參議趙昂﹐南寧伯毛榮﹐都督馬良﹑馮宗﹑劉聚﹐錦衣都指揮僉事門達等皆坐謫。雍亦文素所不悅者也。攺吏部左侍郎﹐同知經筵事。

成化元年進禮部尙書。羅倫論賢奪情。文內愧﹐陰助賢逐倫﹐益爲時論所鄙。三年春﹐帝命戶部尙書馬昂﹑副都禦史林聰及給事中潘禮﹑陳越淸理京營。文奏必得內臣共事﹐始可剗除宿獘﹐因薦太監懷恩。帝從之。《英宗實錄》成﹐加太子少保﹐兼文淵閣大學士。四年卒。贈少傅﹐謚莊靖。

文素以才自許﹐在外頗著績效﹐士大夫多冀其進用。及居宮端﹐行事鄙猥。旣參大政﹐無所建明。朝退則引賓客故人置酒爲曲宴﹐專務請屬。性卞急﹐遇睚眥怨必報。及賢卒﹐文益恣意行﹐名節大喪。歿後﹐禮部主事陸淵之﹑禦史謝文祥皆疏論文不當得美謚。帝以事已施行﹐不許。

萬安﹐安循吉﹐眉州人。長身魁顏﹐眉目如刻畫﹐外寬而深中。正統十三年進士。攺庶吉士﹐授編修。

成化初﹐屢遷禮部左侍郎。五年命兼翰林學士﹐入內閣參機務。同年生詹事李泰﹐中官永昌養子也﹐齒少於安。安兄事之﹐得其歡。自爲同官﹐每當遷﹐必推安出己上。至是議簡閣臣﹐泰復推安曰「子先之﹐我不患不至。」故安得入閣﹐而泰忽暴病死。

安無學術﹐旣柄用﹐惟日事請托﹐結諸閹爲內援。時萬貴妃寵冠後宮﹐安因內侍致殷勤﹐自稱子侄行。妃嘗自愧無門閥﹐聞則大喜﹐妃弟錦衣指揮通﹐遂以族屬數過安家。其妻王氏有母至自博興。王謂母曰「向家貧時﹐以妹爲人娣﹐今安在﹖」母曰「第憶爲四川萬編修者。」通心疑是安﹐訪之則安小婦﹐由是兩家婦日往來。通妻著籍禁內﹐恣出入﹐安得備知宮中動靜﹐益自固。侍郎刑讓﹑祭酒陳鑑與安同年不相能。安構獄﹐除兩人名。

七年冬﹐彗見天田﹐犯太微。廷臣多言君臣否隔﹐宜時召大臣議政。大學士彭時﹑商輅力請。司禮中官乃約以禦殿日召對﹐且曰「初見﹐情未洽﹐勿多言﹐姑俟他日。」將入﹐復約如初。比見﹐時言天變可畏﹐帝曰「已知﹐卿等宜盡心。」時又言「昨禦史有疏﹐請減京官俸薪﹐武臣不免觖望﹐乞如舊便。」帝可之。安遂頓首呼萬歲。欲出﹐時﹑輅不得已﹐皆叩頭退。中官戲朝士曰「若輩嘗言不召見。及見﹐止知呼萬歲耳。」一時傳笑﹐謂之「萬歲閣老」。帝自是不復召見大臣矣。

其後尹直入閣﹐欲請見帝計事。安止之曰「往彭公請召對﹐一語不合﹐輒叩頭呼萬歲﹐以此貽笑。今吾輩每事盡言﹐太監擇而聞之﹐上無不允者﹐勝面對多矣。」其容悅不識大體﹐且善歸過於人如此。

九年進禮部尙書。久之﹐攺戶部。十三年加太子少保﹐俄攺文淵閣大學士。孝宗出合﹐進吏部尙書﹑謹身殿大學士﹐尋加太子太保。時彭時已歿﹐商輅以忤汪直去﹐在內閣者劉珝﹑劉吉。而安爲首輔﹐與南人相黨附﹔珝與尙書尹旻﹑王越又以北人爲黨﹐互相傾軋。然珝疏淺而安深鷙﹐故珝卒不能勝安。

十八年﹐汪直寵衰﹐言官請罷西廠。帝不許。安具疏再言之﹐報可﹐中外頗以是稱安。《文華大訓》成﹐進太子太傅﹑華蓋殿大學士。復進少傅﹑太子太師﹐再進少師。

當是時﹐朝多秕政﹐四方災傷日告。帝崇信道教﹐封金闕﹑玉闕眞君爲上帝﹐遣安祭於靈濟宮。而李孜省﹑鄧常恩方進用﹐安因彭華潛與結﹐藉以排異己。於是珝及王恕﹑馬文升﹑秦紘﹑耿裕諸大臣相繼被逐﹐而華遂由詹事遷吏部侍郎﹐入內閣。朝臣無敢與安抵牾者。

華﹐安福人﹐大學士時之族弟﹐舉景泰五年會試第一。深刻多計數﹐善陰伺人短﹐與安﹑孜省比。嘗嗾蕭彥莊攻李秉﹐又逐尹旻﹑羅璟﹐人皆惡而畏之。逾年﹐得風疾去。

孝宗嗣位﹐安艸登極詔書﹐禁言官假風聞挾私﹐中外嘩然。禦史湯鼐詣閣。安從容言曰「此裏面意也。」鼐卽以其語奏聞﹐謂安抑塞言路﹐歸過於君﹐無人臣禮。於是庶吉士鄒智﹐禦史文貴﹑姜洪等交章列其罪狀。先是﹐歙人倪進賢者﹐粗知書﹐無行﹐諂事安﹐日與講房中術。安暱之﹐因令就試﹐得進士。授爲庶吉士﹐除禦史。帝一日於宮中得疏一小篋﹐則皆論房中術者﹐末署曰「臣安進」。帝命太監懷恩持至閣曰「此大臣所爲耶﹖」安愧汗伏地﹐不能出聲。及諸臣彈章入﹐復令恩就安讀之。安數跪起求哀﹐無去意。恩直前摘其牙牌曰「可出矣。」始惶遽索馬歸第﹐乞休去。時年已七十餘。尙於道上望三臺星﹐冀復用。居一年卒﹐贈太師﹐謚文康。

初﹐孝穆皇太后之薨﹐內庭籍籍指萬貴妃。孝宗立﹐魚臺縣丞徐項上書發其事。廷臣議逮鞫萬氏戚屬曾出入宮掖者。安驚懼不知所爲﹐曰「我久不與萬氏往來矣。」而劉吉先與萬氏姻﹐亦自危。其黨尹直尙在閣﹐共擬旨寢之。孝宗仁厚﹐亦置不問﹐安﹑吉得無事。

安在政府二十年﹐每遇試﹐必令其門生爲考官﹐子孫甥婿多登第者。子翼﹐南京禮部侍郎。孫弘璧﹐翰林編修。安死無幾﹐翼﹑弘璧相繼死﹐安竟無後。

劉珝﹐字叔溫﹐壽光人。正統十三年進士。攺庶吉士﹐授編修。天順中﹐歷右中允﹐侍講東宮。

憲宗卽位﹐以舊宮僚屢遷太常卿﹐兼侍讀學士﹐直經筵日講。成化十年進吏部左侍郎﹐充講官如故。珝每進講﹐反復開導﹐詞气侃侃﹐聞者爲悚。學士劉定之稱爲講官第一﹐憲宗亦愛重之。明年詔以本官兼翰林學士﹐入閣預機務。帝每呼「東劉先生」﹐賜印章一﹐文曰「嘉猷贊翊」。尋進吏部尙書﹐再加太子少保﹑文淵閣大學士。《文華大訓》成。加太子太保﹐進謹身殿大學士。

珝性疏直。自以宮僚舊臣﹐遇事無所回護。員外郎林俊以劾梁芳﹑繼曉下獄﹐珝於帝前解之。李孜省輩左道亂政﹐欲動搖東宮。珝密疏諫﹐謀少阻。素薄萬安﹐嘗斥安負國無恥。安積忿﹐日夜思中珝。初﹐商輅之劾汪直也﹐珝與萬安﹑劉吉助之爭﹐得罷西廠。他日﹐珝又折王越於朝﹐越慚而退。已而西廠復設﹐珝不能有所諍。至十八年﹐安見直寵衰﹐揣知西廠當罷﹐邀珝同奏。珝辭不與﹐安遂獨奏。疏上﹐帝頗訝無珝名。安陰使人訐珝與直有連。會珝子鎡邀妓狎飲﹐里人趙賓戲爲《劉公子曲》﹐或增飾穢語﹐雜教坊院本奏之。帝大怒﹐決意去珝。遣中官覃昌召安﹑吉赴西角門﹐出帝手封書一函示之。安等佯驚救。次日﹐珝具疏乞休。令馳驛﹐賜月廩﹑歲隸﹑白金﹑楮幣甚厚。其實排珝使去者﹐安﹑吉兩人謀也。

時內閣三人﹐安貪狡﹐吉陰刻。珝稍優﹐顧喜譚論﹐人目爲狂躁。珝旣倉卒引退﹐而彭華﹑尹直相繼入內閣﹐安﹑吉之黨乃益固。珝初遭母憂﹐廬墓三年。比歸﹐侍父盡孝。父歿﹐復廬於墓。弘治三年卒﹐謚文和。嘉靖初﹐以言官請﹐賜祠額曰「昭賢」﹐仍遣官祭之。

子鈗﹐字汝中。八歲時﹐憲宗召見﹐愛其聰敏﹐且拜起如禮﹐卽命爲中書舍人。宮殿門閾髙﹐同官楊一淸常提之出入。帝慮牙牌易損﹐命易以銀。歷官五十餘年﹐嘉靖中至太常卿﹐兼五經博士﹐仍供事內閣誥敕房。博學有行誼﹐與長洲劉棨並淹貫故實﹐時稱「二劉」。

劉吉﹐字佑之﹐博野人。正統十三年進士。攺庶吉士﹐授編修﹐充經筵官。《寰宇通誌》成﹐進修撰。天順四年侍講讀於東宮﹐以憂歸。

憲宗卽位。召纂《英宗實錄》。至京﹐上疏乞終制。不允﹐進侍讀。《實錄》成﹐遷侍讀學士﹐直經筵。累遷禮部左侍郎。

成化十一年與劉珝同受命﹐兼翰林學士﹐入閣預機務。尋進禮部尙書。孝宗出合﹐加太子少保兼文淵閣大學士。十八年遭父喪﹐詔起復。吉三疏懇辭﹐而陰屬貴戚萬喜爲之地﹐得不允。《文華大訓》成﹐加太子太保﹐進武英殿大學士。久之﹐進戶部尙書﹑謹身殿大學士﹐尋加少保兼太子太傅。

孝宗卽位﹐庶吉士鄒智﹑禦史姜洪力詆萬安﹑尹直及吉皆小人﹐當斥。吉深銜之。安﹑直皆去﹐吉獨畱﹐委寄愈專。慮言者攻不已﹐乃建議超遷科道官﹐處以不次之位。詔起廢滯﹐給事中賀欽﹑禦史彊珍輩十人已次第擬擢﹐吉復上疏薦之。部曹預薦者惟林俊一人﹐冀以此籠絡言路﹐而言者猶未息。庶子張升﹐禦史曹璘﹑歐陽旦﹐南京給事中方向﹐禦史陳嵩等相繼劾吉。吉憤甚﹐中升逐之。數興大獄﹐智﹑向囚系遠貶﹐洪亦謫官。復與中官蔣琮比﹐逐南禦史姜綰等﹐臺署爲空。中外側目﹐言者亦少衰。

初﹐吉與萬安﹑劉珝在成化時﹐帝失徳﹐無所規正﹐時有「紙糊三閣老﹐泥塑六尙書」之謠。至是見孝宗仁明﹐同列徐溥﹑劉健皆正人﹐而吉於閣臣居首﹐兩人有論建﹐吉亦暑名﹐復時時爲正論﹐竊美名以自蓋。

弘治二年二月旱﹐帝令儒臣撰文禱雨。吉等言「邇者姦徒襲李孜省﹑鄧常恩故術﹐見月宿在畢﹐天將陰雨﹐遂奏請祈禱﹐覬一驗以希進用。幸門一開﹐爭言祈禱﹐要寵召禍﹐實基於此。祝文不敢奉詔。」帝意悟﹐遂已之。五月以災異請帝修徳防微﹐愼終如始。八月又以災異陳七事。代王獻海靑﹐吉等言登極詔書已卻四方貢獻﹐乞勿受。明年三月偕同列上言「陛下聖質淸羸﹐與先帝不同。凡宴樂遊觀﹐一切嗜好之事﹐宜悉減省。左右近臣有請如先帝故事者﹐當以太祖﹑太宗典故斥退之。祖宗令節宴遊皆有時﹐陛下法祖宗可也。」土魯番使者貢獅子還﹐帝令內閣艸敕﹐遣中官送之。吉等言不宜優寵太過﹐使番戎輕中國。事遂寢。旣又言「獅子諸獸﹐日飼二羊﹐歲當用七百二十﹐又守視校尉日五十人﹐皆繁費。宜絕諸獸食﹐聽自斃。」帝不能用。十二月﹐星變﹐又言「邇者妖星出天津﹐歷杵臼﹐迫營室﹐其占爲兵﹐爲饑﹐爲水旱。今兩畿﹑河南﹑山西﹑陜西旱蝗﹔四川﹑湖廣歲不登。倘明年復然﹐恐盜賊竊發﹐禍亂將作。願陛下節用度﹐罷宴遊﹐屏讒言﹐斥異教﹐畱懷經史﹐講求治道。沙河修橋﹐江西造瓷器﹐南海子繕垣墻﹐俱非急務﹐宜悉停止。」帝嘉納之。帝惑近習言﹐頗崇祈禱事﹐發經牌令閣臣作贊﹐又令擬神將封號。吉等極言邪說當斥。

吉自帝初卽位進少傅﹐兼太子太師﹐吏部尙書。及《憲宗實錄》成。又進少師﹑華蓋殿大學士。吉柄政久﹐權勢烜赫。帝初傾心聽信﹐後眷頗衰。而吉終無去志。五年﹐帝欲封後弟伯爵﹐命吉撰誥券。吉言必盡封二太后家子弟方可。帝不悅﹐遣中官至其家﹐諷令致仕﹐始上章引退。良賜敕﹐馳驛如故事。

吉多智數﹐善附會﹐自緣飾﹐銳於營私﹐時爲言路所攻。居內閣十八年﹐人目之爲「劉綿花」﹐以其耐彈也。吉疑其言出下第舉子﹐因請舉人三試不第者﹐不得復會試。時適當會試期﹐舉子已羣集都下﹐禮部爲請。詔姑許入試﹐後如令。已而吉罷﹐令亦不行。吉歸﹐逾年卒。贈太師﹐謚文穆。

尹直﹐字正言﹐泰和人。景泰五年進士。攺庶吉士﹐授編修。

成化初﹐充經筵講官﹐與修《英宗實錄》。總裁欲革去景泰帝號﹐引漢昌邑﹑更始爲比。直辧曰「《實錄》中有初爲大臣﹐後爲軍民者。方居官時﹐則稱某官某﹐旣罷去而後攺稱。如漢府以謀逆降庶人﹐其未反時﹐書王書叔如故也。豈有逆計其反﹐而卽降從庶人之號者哉﹗且昌邑旋立旋廢﹐景泰帝則爲宗廟社稷主七年。更始無所受命﹐景泰帝則策命於母后。當時定傾危難之中﹐微帝則京師非國家有。𨿽易儲失徳﹐然能不惑於盧忠﹑徐振之言﹐卒全兩宮﹐以至今日。其功過足相準﹐不宜去帝號。」時不能難。旣成﹐進侍讀﹐歷侍讀學士。

六年上疏乞纂修《大明通典》﹐並續成《宋元綱目》﹐章下所司。十一年遷禮部右侍郎﹐辭﹐不許。丁父憂﹐服除﹐起南京吏部右侍郎﹐就攺禮部左侍郎。

二十二年春﹐召佐兵部。占城王古來爲安南所逼﹐棄國來求援。議者欲送之還﹐直曰「彼窮來歸﹐我若驅使還國﹐是殺之也。宜遣大臣卽詢﹐量宜處置。」詔從之﹐命都禦史屠滽往。貴州鎭巡官奏苗反﹐請發兵﹐廷議將從之。直言起釁邀功﹐不可信。命官往勘﹐果無警。是年九月攺戶部兼翰林學士﹐入內閣。逾月﹐進兵部尙書﹐加太子太保。

直明敏博學﹐練習朝章﹐而躁於進取。性矜忌﹐不自檢飭﹐與吏部尙書尹旻相惡。直初覬禮部侍郎﹐而旻薦他人。直以中旨得之。次日遇旻於朝﹐舉笏謝。旻曰「公所謂簡在帝心者。」自是怨益深。後在南部八年﹐鬱鬱不得志﹐屬其黨萬安﹑彭華謀內召﹐旻輒持不可。諸朝臣亦皆畏直﹐幸其在南。及推兵部左﹑右侍郎﹐吏部列何琮等八人。詔用琮﹐而直以安﹑華及李孜省力﹐中旨召還。至是修怨﹐與孜省等比。陷旻父子得罪﹐又構罷江西巡撫閔珪﹐物論喧然不平。刑部郎袁淸者﹐安私人﹐又幸於內侍郭閏。勘事浙江﹐輘轢諸大吏﹐吏部尙書李裕惡之。比還﹐卽除紹興知府。淸懼﹐累章求攺﹐裕極論其罪﹐下詔獄。安﹑閏以屬直﹐爲言於孜省﹐取中旨赦之﹐攺知鄖陽。

孝宗立﹐進士李文祥﹐禦史湯鼐﹑姜洪﹑繆樗﹐庶吉士鄒智等連章劾直。給事中宋琮及禦史許斌言直自初爲侍郎以至入閣﹐夤緣攀附﹐皆取中旨。帝於是薄其爲人﹐令致仕。弘治九年表賀萬壽﹐並以太子年當出合﹐上《承華箴》﹐引先朝少保黃淮事﹐冀召對。帝卻之。正徳中卒﹐謚文和。

贊曰﹕《易》稱內君子外小人﹐爲泰﹔外君子內小人﹐爲否。況端揆之寄﹐百僚具瞻者乎﹗陳循以下諸人﹐𨿽不爲大姦慝﹐而居心刻忮﹐務逞己私。同己者比﹐異己者忌﹔比則相援﹐忌則相軋。至萬安﹑劉吉要結近幸﹐蒙恥固位。猶幸同列多賢﹐相與彌縫匡救﹐而穢迹昭彰﹐小人之歸﹐何可掩哉﹗

