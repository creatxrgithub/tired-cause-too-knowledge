

美芹十論

辛棄疾

序

臣聞事未至而預圖﹐則處之常有於﹔事旣至而後計﹐則應之常不足。虜人憑陵中夏﹐臣子思酬國恥﹐普天率土﹐此心未嘗一日忘。臣之家世﹐受廛濟南﹐代膺閫寄荷國厚恩。大父臣贊﹐以族眾拙於脫身﹐被污虜官﹐畱京師﹐歷宿毫﹐涉沂海﹐非其志也。每退食﹐輒引臣輩登髙望遠﹐指畫山河﹐思投釁而起﹐以紓君父所不共戴天之憤。常令臣兩隨計利抵燕山﹐諦觀形勢﹐謀未及遂﹐大父臣贊下世。粵辛巳歲﹐逆亮南寇﹐中原之民屯聚蜂起﹐臣常鳩眾二千﹐逮耿京﹐爲掌書記﹐與圖恢夏﹐共籍兵二十五萬﹐納款於朝。不幸變生肘腋﹐事乃大謬。負抱愚忠﹐塡郁腸肺。官閒心定﹐竊伏思念﹕今日之事﹐朝廷一於持重以爲成謀﹐虜人利於嘗試以爲得計﹐故和戰之權常出於敵﹐而我特從而應之。是以燕山之和未幾而京城之圍急﹐城下之盟方成而兩宮之狩遠。秦檜之和反以滋逆亮之狂。彼利則戰﹐倦則和﹐詭譎狙詐﹐我實何有。惟是張浚符離之師粗有生气﹐𨿽勝不慮敗﹐事非十全﹐然計其所喪﹐方諸旣和之後﹐投閒蹂躪﹐由未若是之酷。而不識兵者﹐徒見勝不可保之爲害﹐而不悟夫和而不可恃爲膏肓之大病﹐亟遂﹝齒乍﹞舌以爲深戒。臣竊謂恢復自有定謀﹐非符離小勝負之可懲﹐而朝廷公卿過慮﹑不言兵之可惜也。古人言不以小挫而沮吾大計﹐正以此耳。

恭惟皇帝陛下。聰明神武﹐灼見事機﹐𨿽光武明謀﹐憲宗果斷﹐所難比擬。一介醜虜尙勞宵旰﹐此正天下之士獻謀效命之秋。臣𨿽至陋﹐何能有知﹐徒以忠憤所激﹐不能自已。以爲今日虜人實有獘之可乘﹐而朝廷上策惟預備乃爲無患。故罄竭精懇﹐不自忖量﹐撰成禦戎十論﹐名曰美芹。其三言虜人之獘﹐其七言朝廷之所當行。先審其勢﹐次察其情﹐復觀其釁﹐則敵人之虛實吾旣詳之矣﹔然後以其七說次第而用之﹐虜故在吾目中。惟陛下畱乙夜之神﹐臣先物之機﹐志在必行﹐無惑羣議﹐庶乎「雪恥酬百王﹐除凶報千古」之烈無遜於唐太宗。典冠舉衣以復韓侯﹐𨿽越職之罪難逃﹔野人美芹而獻於君﹐亦愛主之誠可取。惟陛下赦其狂僭而憐其愚忠﹐斧質餘生實不勝萬幸萬幸之至。

《審勢》第一

用兵之道﹐形與勢二。不知而一之﹐則沮於形﹑昡於勢﹐而勝不可圖﹐且坐受斃矣。何謂形﹖小大是也。何謂勢﹖虛實是也。土地之廣﹐財賦之多﹐士馬之眾﹐此形也﹐非勢也。形可舉以示威﹐不可用以必勝。譬如轉嵌巖於千仞之山﹐轟然其聲﹐巍然其形﹐非不大可畏也﹔然而塹畱木櫃﹐未容於直﹐遂有能迂回而避禦之﹐至力殺形禁﹐則人得跨而逾之矣。若夫勢則不然﹐有器必可用﹐有用必可濟。譬如注矢石於髙墉之上﹐操縱自我﹐不系於人﹐有軼而過者﹐抨擊中射惟意所向﹐此實之可慮也。自今論之﹕虜人𨿽有嵌巖可畏之形﹐而無矢石必可用之勢﹐其舉以示吾者﹐特以威而疑我也﹔未欲用以求勝者﹐固知其未必能也。彼欲致疑﹐吾且信之以爲可疑﹔彼未必能﹐吾且意其或能﹔是亦未詳夫形﹑勢之辧耳。臣請得而條陳之﹕

虜人之地﹐東薄於海﹐西控於夏﹐南抵於淮﹐北極於蒙﹐地非不廣也﹔虜人之財﹐簽兵於民而無養兵之費﹐靳恩於郊而無泛恩之賞﹐又輔之以歲幣之相仍﹐橫斂之不卹﹐則財非不多也﹔沙漠之地﹐馬所生焉﹔射禦長技﹐人皆習焉﹐則其兵又可謂之眾矣。以此之形﹐時出而震我﹐亦在所可慮﹐而臣獨以爲不足卹者﹐蓋虜人之地𨿽名爲廣﹐其實易攻﹐惟其無事﹐兵劫形制﹐若可糾合﹐一有驚擾﹐則忿怒紛爭﹐割據蜂起。辛巳之變﹐蕭鷓巴反於遼﹐開趙反於密﹐魏勝反於海﹐王友直反於魏﹐耿京反於齊﹑魯﹐親而葛王反於燕﹐其餘紛紛所在而是﹐此則已然之明驗﹐是一不足慮也。

虜人之財𨿽名爲多﹐其實難恃﹐得吾歲幣惟金與帛﹐可以備賞而不可以養士﹔中原廩窖﹐可以養士﹐而不能保其無失。蓋虜政龐而官吏橫﹐常賦供億民粗可支﹐意外而有需﹐公實取一而吏七八之﹐民不堪而叛﹔叛則財不可得而反喪其資﹐是二不足慮也。

若其爲兵﹐名之曰多﹐又實難調而易潰。且如中原所簽﹐謂之大漢軍者﹐皆其父祖殘於蹂踐之餘﹐田宅罄於捶剝之酷﹐怨忿所積﹐其心不一﹔而沙漠所簽者越在萬里之外﹐𨿽其數可以百萬計﹐而道裏遼絕﹐資糧器甲一切取辦於民﹐賦輸調發非一歲而不可至。始逆亮南寇之時﹐皆是誅脇酋長﹑破滅資產﹐人乃肯從﹐未幾中道竄歸者已不容制﹐則又三不足慮也。

又況虜廷今日用事之人﹐雜以契丹﹑中原﹑江南之士﹐上下猜防。議論齟齬﹐非如前日粘軍﹑兀朮輩之葉。且骨肉間僭殺成風﹐如聞僞許王以庶長出守於汴﹐私收民心﹐而嫡少嘗暴之於其父﹐此豈能終以無事者哉。我有三不足慮﹐彼有三無能爲﹐而重之以有腹心之疾﹐是殆自保之不暇﹐何以謀人﹖

臣亦聞古之善覘人國者﹐如良醫之切脈﹐知其受病之處而逆其必殞之期﹐初不爲肥瘠而易其智。官渡之師﹐袁紹未遽弱也﹐曹操見之以爲終且自斃者﹐以嫡庶不定而知之也。咸陽之都﹐會稽之遊﹐秦尙自彊也﹐髙祖見之以爲當如是矣﹐項籍見之以爲可取而代之者﹐以民怨已深而知之。蓋國之亡﹐未有如民怨﹑嫡庶不定之酷﹐虜今並有之﹐欲不亡何待﹗臣故曰「形與勢異」。爲陛下實深察之。

《察情》第二

兩敵相持﹐無以得其情則疑﹐疑故易駭﹐駭而應之必不能詳﹔有以得其情則定﹐定故不可惑﹐不可惑而聽彼之自擾﹐則權常在我而敵實受其獘矣。古之善用兵者﹐非能務爲必勝﹐而能謀爲不可勝。蓋不可勝者乃所以徐圖必勝之功也。我欲勝彼﹐彼亦志於勝﹐誰肯處其敗﹖勝敗之情戰於中﹐而勝敗之機未有所決。彼或以兵來﹐吾敢謂其非張虛聲以耀我乎﹖彼或以兵遁﹐吾敢謂其非匿形以誘我乎﹖是皆未敢也。然則如之何﹖曰「權然後知輕重﹐度而後知長短」﹐定故也。「他人有心﹐與忖度之」﹐審故也。能定而審﹐敵情𨿽萬里之遠可定察矣。今吾藏戰於守﹐未戰而長爲必戰之待﹔寓勝於戰﹐未勝而常有必勝之理。彼誠虛聲以耀我﹐我以靜應而不輕動﹔彼誠匿形以誘我﹐我有素備而不可乘﹔勝敗旣不能爲吾亂﹐則故神閒而气定矣。然後徐以吾之心度彼之情﹐吾猶是彼亦猶是﹐南北𨿽有異慮﹐休戚豈有異趣哉﹗

虜人情僞﹐臣嘗熟論之矣﹕譬如狩狗焉﹐心不肯自閒﹐擊不則吠﹐吠而後卻﹔呼之則馴﹐馴必致嚙。蓋吠我者忌我也﹐馴我者狎我也。彼何嘗不欲戰﹐又何嘗不言和﹐爲其實欲戰而乃以和狎我﹐爲其實欲和而乃以戰要我﹐此所以和無定論而戰無常勢也﹐猶不可以不察。曩者兀朮之死﹐固嘗囑其徒使入我和﹐曰「韓﹑張﹑劉﹑嶽﹐近皆習兵﹐恐非若輩所敵。」則是其情意欲和矣。然而未嘗不進而求戰者﹐計出於忌我而要我也。劉豫之廢﹐亶嘗慮無以守中原﹐則請割三京﹔亶之弒﹐亮嘗懼我有問罪之師﹐則又謀割三京而還梓宮﹔亮之殞﹐褒又嘗緩我追北之師﹐則復謀割白溝河﹑以丈人行事我﹔是其情亦眞欲和矣﹐非詐也。未幾﹐亶之所割﹐視我守之人非其敵﹐則不旋踵而復取之﹔亮之所謀﹐窺我遣賀之使﹐知其無能爲﹐則中輟而萌辛巳之逆﹔褒之所謀﹐悟吾有班師之失﹐無意於襲﹐則反復而有意外之請。夫旣云和矣而復中輟者﹐蓋用其狎而謀勝於我也。

今日之事﹐揆諸虜情﹐是有三不敢必戰﹐二必欲嘗試。何以言之﹖空國之師﹐商鑑不遠﹐彼必不肯再用危道﹐萬一猖獗﹐特不過調沿邊戍卒而已﹐戍卒豈能必其勝﹐此一不敢必戰也。海﹑泗﹑唐﹑鄧等州﹐吾旣得之﹐彼用兵三年而無成﹐則我有攻守之士﹐而虜人已非前日之比﹐此二不敢必戰也。契丹諸胡側目於其後﹐中原之士扼腕於其前﹐令之𨿽不得不從﹐從之未必不反﹐此三不敢戰也。

有三不敢必戰之形﹐懼吾之窺其弱而絕歲幣﹐則其勢不得不張大以要我﹐此一欲嘗試也。貪而志欲得﹐求不能充其所欲﹐心惟務幹僥幸﹐謀不暇於萬全﹐此二欲嘗試也。

且彼誠欲戰耶﹐則必不肯張皇以速我之備。且如逆亮始謀南寇之時﹐劉麟﹑蔡松年一探其意而導之﹐則麟逐而松年鴆﹐惡其露機也。今誠必戰﹐豈欲人遂知之乎﹗彼誠不敢必戰耶﹐貪殘無義﹐忿不顧敗﹐彼何所卹﹖以母之親﹑兄之長﹐一忤其意﹐一利其位﹐亮猶弒之﹐何有於我﹖況今沿海造艦﹐沿淮治具﹐包藏禍心﹐有隙皆可投﹐敢謂之終遂不戰乎﹖大抵今彼𨿽無必敢戰之心﹐而吾亦不可不防其欲嘗試之舉。彼於髙麗﹑西夏﹐气足以吞之﹐故於其使之至也﹐坦然待之而無他﹔惟吾使命之去﹐則多方腆鮮﹐曲意防備。如人見牛羊未嘗作色﹐而遇虎豹則厲聲奮臂以加之﹐此又足以見其深有忌於我也。彼知有忌﹐我獨無忌哉﹗我之所忌不在於虜欲必戰﹐而在於虜幸勝以逾淮﹐而遂守淮以困我﹐則吾受其疾矣。﹝禦之之術﹐臣具於《守淮》篇。﹞

昔者﹐黥布之心﹐爲身而不顧後﹐必出下策﹐薛公知之以告髙祖﹐而布遂成擒。先零之心﹐恐漢而疑罕幵﹐解仇結約﹐充國知之以告宣帝﹐而先零自速敗。薛公﹑充國非有風角寫占之勝﹑枯莖朽骨之技﹐亦惟心定而慮審耳。朝廷心定而慮審﹐何情不可得﹐何功不可成。不求敵情之知﹐而觀彼虛聲詭勢以爲進退者﹐非特在困吾力﹐且失夫致勝之機爲可惜。臣故曰「知敵之情而爲之處者﹐綽綽乎其有餘矣。」

《觀釁》第三

自古天下離合之勢常系乎民心﹐民心叛服之由實基於喜怒。喜怒之方形﹐視之若未有休戚﹔喜怒之積﹐離合始決而不可制矣。何則﹖喜怒之情有血气者皆有之﹕飽而愉﹐暖而適﹐遽使之饑寒則怨﹔仰而事﹐俯而育﹐遽使之捐棄則痛﹔冤而求伸﹐憤而求泄﹐至於無所控告則怒﹔怨深痛巨而怒盈﹐服則合﹐叛則離。秦漢之際﹐離合之變﹐於此可以觀矣。秦人之法慘刻凝密﹐而漢則破觚爲圜﹐與民休息﹐天下不得不喜漢而怒秦。怒之方形﹐秦自若也﹔怒之旣積﹐則喜而有所屬﹐秦始不得自保﹐遂離而合於漢矣。

方今中原之民﹐其心果何如哉﹖二百年爲朝廷赤子﹐耕而食﹐蠶而衣﹐富者安﹐貧者濟﹐賦輕役寡﹐求得而欲遂﹐一染鮏羴﹐彼視吾民如晚妾之禦嫡子﹐愛憎自殊﹐不復顧惜。方僭割之時﹐彼守未固﹐此訩未定﹐猶勉彊姑息以示恩﹐時肆誅戮以賈威﹔旣久稍玩﹐眞情遂出﹐分布州縣﹐半是胡奴﹐分朋植黨﹐仇滅中華。民有不平﹐訟之於官﹐則胡人勝而華民則飲气以茹屈﹔田疇相鄰﹐胡人則彊而奪之﹔孽畜相雜﹐胡人則盜而有之﹔民之至愛者子孫﹐簽軍之令下﹐則貧富不問而丁壯必行﹔民之所惜者財力﹐營築饋餉之役興則空室以往而休息無期﹔有常產者困寠﹐無置錐者凍餒。民初未敢遽叛者﹐猶徇於苟且之安﹐而訹於積威之末。辛巳之歲相挺以興﹐矯首南望﹑思戀舊主者﹐怨已深﹑痛已巨﹐而怒已盈也。逆亮自知形禁勢格﹐巢穴迥遙﹐恐狂謀無成竄身無所﹐故疾趣淮上﹐僥幸一勝﹐以謀潰中原之心而求歸也。此機不一再﹐而朝廷慮不及此﹐中原義兵尋亦潰散。吁﹗甚可追惜也。

今而觀之﹐中原之民業嘗叛虜﹐虜人必不能釋然於其心﹐而無民意豈能自安而無疑乎﹗疑則臣患深﹐操心危﹐是以易動而輕叛。朝廷未有意於恢復則已﹔誠有意焉﹐莫若於其無事之時﹐張大聲勢以聳之﹐使知朝廷偃然有可恃之資﹔存撫新附以誘之﹐使知朝廷有不忘中原之心。如是﹐則一旦緩急。彼將轉相告諭﹐翕然而起﹐爭爲吾之應矣。

又況今日中原之民﹐非昔日中原之民。曩者民習於治而不知兵﹐不意之禍如蜂蠆作於杯袖﹐智者不暇謀﹐勇者不及怒。自亂離以來﹐心安於斬伐而力閒於攻守﹐虜人𨿽暴﹐有王師爲之援﹐民心堅矣。馮婦𨿽攮臂﹐其爲士笑之。孟子曰「爲湯武驅民者﹐桀與紂也。」臣亦謂今之中原離合之釁已開﹐虜人不動則已﹐誠動焉﹐是特爲陛下驅民而已。惟靜以待之﹐彼不亡何待﹗

《自治》第四

臣聞今之論天下者皆曰「南北有定勢﹐吳楚之脆弱不足以爭衡於中原。」臣之說曰「古今有常理﹐夷狄之腥穢不可以久安於華夏。」

夫所謂南北定勢者﹐粵自漢鼎之亡﹐天下離而爲南北﹐吳不能以取魏﹐而晉足以並吳﹔晉不能以取中原﹐而陳亦終於斃於隋﹔與夫藝祖皇帝之取南唐﹑取吳越﹐天下之士遂以爲東南地薄兵脆﹐將非命世之雄﹐其勢固至於此。而蔡謨亦謂﹕「度今諸人﹐必不能辧此。吾見韓廬東郭踆俱斃而已。」

臣亦謂吳不能以取魏者﹐蓋孫氏之割據﹐曹氏之猜雄﹐其徳本無以相過﹐而西蜀之地又分於劉備﹐𨿽願以兵窺魏﹐勢不可得也。晉之不能取中原者﹐一時諸戎皆有豪傑之風﹐晉之彊臣方內自專制﹐擁兵上流﹐動輒問鼎﹐自治如此﹐何暇謀人﹖宋﹑齊﹑梁﹑陳之間其君臣又皆以一戰之勝蔑其君而奪之位﹐其心蓋僥幸於人之不我攻﹐而所以攻人者皆其自固也。至於南唐吳越之時﹐適當聖人之興﹐理固應耳﹐無足怪者。由此觀之﹐所遭者然﹐非定勢也。

且方今南北之勢﹐較之彼時亦大異矣。地方萬里而劫於夷狄之一姓﹐彼其國大而上下交徵﹐政龐而華夷相怨﹐平居無事﹐亦規規然模仿古聖賢太平之事以誑亂其耳目﹐事以其國可以言靜而不可以言動﹐其民可與共安而不可與共危﹐非如晉末諸戎四分五裂﹐若周秦之戰國﹐唐季之藩鎭﹐皆家自爲國﹐國自爲敵﹐而貪殘吞噬﹑剽悍勁勇之習純用而不雜也。且六朝之君﹐其祖宗徳澤涵養浸漬之難忘﹐而中原民心眷戀依依而不去者﹐又非得爲今日比。臣故曰「較之彼時﹐南北之勢大異矣。」

當秦之時﹐關東彊國末楚若也﹐而秦楚相遇﹐動以數十萬之眾見屠於秦﹐君爲秦虜而地爲秦虛。自當時言之﹐是南北勇怯不敵之明驗﹐而項梁乃能以吳楚子弟驅而之趙﹐就鉅鹿﹐破章邯﹐諸侯之軍十餘壁者皆莫敢動。觀楚之戰士無不一當十﹐諸侯之兵皆人人惴恐。卒以坑秦軍﹐入函谷﹐焚咸陽﹐殺子嬰﹐是又可以南北勇怯論哉﹖

方懷王入秦時﹐楚人之言曰「楚𨿽三戶﹐亡秦必楚。」夫豈彼能逆知其勢之必至於此耶﹖蓋天道好還﹐亦以其理而推之耳。固臣直取古今常理而論之。夫所謂古今常理者﹕逆順之相形﹐盛衰之相尋﹐如符契之必同﹐寒暑之必至。今夷狄所以取之者至逆也﹐然其所居者亦盛矣。以順居盛﹐猶有衰焉﹔以逆居盛﹐固爲衰乎﹖臣之所謂理者此也。不然﹐裔夷之長而據有中夏﹐子孫有泰山萬世之安﹐古今豈有是事哉﹗今之議者皆痛懲往者之事﹐而劫於積威之後﹐不推項籍之亡秦﹐而威以蔡謨之論晉者以借口﹐是猶懷千金之璧﹐不能斡營低昂﹐而搖尾於販夫﹔懲蝮蛇之毒﹐不能祥核眞僞﹐而褫魄於雕弓。亦已過矣。故臣願陛下姑以光復舊物而自期﹐不以六朝之勢而自卑﹐精心彊力﹐日語二三大臣講求古今南北之勢﹐知其不侔而不爲之惑﹐則臣固當爲陛下言自治之策。

今之所以自治者不勝其多也﹕官吏之盛否﹐民力之優困﹐財用之半耗﹐士卒之彊弱﹐器械之良窳﹐邊備之廢置﹐此數者皆有司之事﹐陛下亦次第而行之﹐臣不能悉舉也。顧今有大者二﹐陛下知之而未果行﹑大臣難之而不敢發者﹐一曰﹕絕歲幣﹐二曰都金陵。臣聞今之所以待虜﹐以緡計者二百餘萬﹐以天下之大而爲生靈社稷計﹐曾何二百餘萬之足云﹐臣不爲二百餘萬緡惜也。錢塘金陵俱在大江之南﹐而其形勢相去亦無幾矣﹐豈以爲是數百里之遠而遽有彊弱之辧哉﹗臣不爲數百里計也。然而絕歲幣則財用未可以遽富﹐都金陵則中原未可以遽復﹐是三尺童子之所知﹐臣之區區以是爲言者﹐蓋古之英雄撥亂之君﹐必先內有以作三軍之气﹐外有以破敵人之心﹐故曰「未戰﹐養其气。」又曰「先人有奪人之心」。今則不然﹕待敵則恃歡好於金帛之間﹐立國則借形勢於山湖之險﹐望實俱喪﹐莫此爲甚。使吾內之三軍習知其上之人畏怯退避之如此﹐以爲夷狄必不可敵﹐戰守必不可恃﹐𨿽有剛心勇气亦銷鑠委靡而不振﹐臣不知緩急將誰使之戰哉﹗借使戰﹐其能必勝乎﹖外之中原民心以爲朝廷置我於度外﹐謂吾無事則知自備而已﹐有事則將自救之不暇﹐向之袒臂疾呼而促逆亮之斃﹑爲吾響應者﹐它日必無若是之捷也。如是則敵人將安意肆志而爲吾患。今絕歲幣﹑都金陵﹐其形必至於戰。天下有戰形矣﹐然後三軍有所怒而思奮﹐中原有所恃而思亂﹐陛下間取其二百餘萬緡者以資吾養兵賞勞之費﹐豈不爲朝廷之利乎﹗然此二者在今日未可遽行。臣觀虜人之情﹐玩吾之重戰﹐而所求未能充其欲﹐不過一二年必以戰而要我﹐苟因其要我而遂絕之﹐則彼亦將自沮﹐而權固在我矣。

議者必曰「朝廷全盛時﹐西﹑北二虜亦不免於賂。今我有天下之半﹐而虜倍西﹑北之勢﹐𨿽欲不賂﹐得乎﹖」臣應之曰「是趙之所以待秦也。」昔者秦攻邯鄲而去﹐趙將割六縣而與之和﹐虞卿曰「秦之攻趙也﹐倦而歸乎﹖抑其力尙能進﹐且愛我而不攻乎﹖」王曰「秦之攻我也﹐不遺餘力矣。必以倦而歸矣。」虞卿曰「秦以其力﹐攻其力所不能取﹐倦而歸﹔王又以其力之所不能攻以資之﹐是助秦自攻也。」臣以爲虞卿之所以謀趙者﹐是今日之勢也。且今日之勢﹐議者固以東晉自卑矣。求之於晉﹐彼亦何嘗退金陵﹑輸歲幣乎﹖

臣竊觀陛下聖文神武同符祖宗﹐必將淩跨漢唐﹑鞭笞異類﹐然後爲稱﹐豈能鬱鬱久居此者乎﹖臣願陛下酌古以禦今﹐無惑於紛紜之論﹐則恢復之功可必其有成。

古人云「謀及卿士﹐謀及庶人。」又曰「作屋道邊﹐三年不成。」蓋謀貴眾﹑斷貴獨﹐惟陛下深察之。

《守淮》第五

臣聞用兵之道﹐無所不備則有所必分﹐知所必守則不必皆備。何則﹖精兵驍騎﹐十萬之屯﹐山峙雷動﹐其勢自雄﹐以此爲備則其誰敢乘﹖離屯爲十﹐屯不過萬﹐力寡气沮﹐以此爲備則備不足恃。此聚屯分屯之利害也。臣嘗觀兩淮之戰﹐皆以備多而力寡﹐兵懾而气沮﹐奔走於不必守之地﹐而攖虜人遠斗之鋒﹐故十戰而九敗。其所以得畫江而守者﹐幸也。且今虜人之情﹐臣固以論之矣﹐要不過以戍兵而入寇﹐幸成功而無內禍﹔使之逾淮﹐將有民而擾之﹐有城而守之﹐則始足以爲吾患。夫守江而喪淮﹐吳﹑陳﹑南唐之事可見也。且我入彼出﹐我出彼入﹐況日持久﹐何事不生﹖曩者兀朮之將曰韓常﹐劉豫之相曰馮長寧者﹐皆嘗以是導之﹐詎知其它日之計終不出於此乎﹖故臣以爲守淮之道﹐無懼其必來﹐當使之兵交而亟去﹔無幸其必去﹐當使之他日必不敢犯也。爲是策者﹐在於彼能入吾之地﹐而不能得吾之戰﹔彼能攻吾之城﹐吾能出彼之地。然而非備寡力專則不能也。

且環淮爲郡凡幾﹖爲郡之屯又幾﹖退淮而江爲重鎭﹐曰鄂渚﹑曰金陵﹑曰京口﹐以至於行都扈蹕之兵﹐其將皆有定營﹐其營皆有定數﹐此不可省也。環淮必欲皆備﹐則是以有限之兵而用無所不備之策。兵分勢弱﹐必不可以折其衝。以臣策之﹐不若聚兵爲屯﹐以守爲戰﹐庶乎虜來不足以爲吾憂﹐而我進乃可以爲彼患也。

聚兵之說如何﹖虜人之來﹐自淮而東必道楚以趣揚﹔自淮而悉必道濠以趣眞﹐與道壽以趣和﹔自荊襄而來﹐必道襄陽以趣荊。今吾擇精騎十萬﹐分屯於山陽﹑濠梁﹑襄陽三處﹐而於揚或和置一大府以督之。虜攻山陽﹐則堅壁勿戰﹐而虛盱眙髙郵以餌之﹐使濠梁分其半與督府之兵橫擊之﹐或絕餉道﹐或要歸途。虜並力於山陽﹐則襄陽之師出唐﹑鄧以擾之。虜攻濠梁﹐則堅壁勿戰﹐而虛廬壽以餌之﹐使山陽分其半與督府之兵亦橫擊之。虜並力於濠梁﹐而襄陽之師亦然。虜攻襄陽﹐則堅壁勿戰﹐而虛郢復以餌之﹐虜無所獲﹐亦將聚淮北之兵以並力於此﹐我則以濠梁之兵制其歸﹐而山陽之兵自沐陽以擾沂海。此政所謂﹕不恃敵之不敢攻﹐而恃吾能攻彼之所必救也。

臣竊謂解雜亂紛糾者不控拳﹐救鬥者不搏戟﹐批亢搗虛﹐形格勢禁﹐則自爲解矣。昔人用兵多出於此﹐故魏趙相攻﹐齊師救趙﹐田忌引兵疾走大梁﹐則魏兵釋趙而自救﹐齊師因大破之於桂陵。後唐莊宗與梁相持於楊劉徳勝之間﹐蓋嘗蹙而不勝﹐其後用郭崇韜之策﹐七日入汴而梁亡。兵家形勢﹐從古已然。議者必曰「我如搗虛以進﹐彼亦將調兵以拒進﹔遇其實未見其虛。」是大不然。彼沿邊爲守﹐其兵不過數萬﹐旣已屯於三城之衝﹐其餘不容復多。兵少而力不足﹐未能當我全師者﹐又非其所慮也。又況彼縱得淮﹐而民不服﹐且有江爲之阻﹐則猶未足以爲利。我得中原﹐而簞壺迎降﹐民心自固﹐且將不爲吾守乎﹖如此則在我者甚堅﹐而在彼者甚瑕。全吾所甚堅﹐攻彼所甚瑕﹐此臣所謂兵交而必亟去﹐兵去而不敢復犯者此也。嗚呼﹗安得斯人而與之論天下之哉﹗

《屯田》第六

趙充國論備邊之計曰「湟中積榖三百萬斛則羌人不敢動。」李廣武爲成安君謀曰「要其輜重﹐十日不至﹐則二將之頭可致者。」此言用兵制勝以糧爲先﹐轉餉給軍以通爲利也。必欲使糧足而餉無間絕之憂﹐惟屯田爲善。而屯田蓋亦難行﹕國家經畫﹐於今幾年﹐而曾未睹夫實效者﹐所以驅而使之耕者非其人﹐所以爲之任其責者非其吏﹐故利未十百而害已千萬矣。名曰屯田﹐其實重費以斂怨也。何以言之﹖市井無賴小人﹐爲其懶而不事事﹐而迫於饑寒﹐故甘捐軀於軍伍﹐以就衣食而苟閒縱﹐一旦警急﹐擐甲操戈以當矢石﹐其心固偃然自分曰「向者吾無事而幸飽暖於官﹐今焉官有事而責死力於我。」且戰勝猶有累資補秩之望﹐故安之而不辭﹔今遽而使之屯田﹐是則無事而不免耕耘之苦﹐有事而又履夫攻守之危﹐彼必曰「吾能耕以食﹐豈不能從富民租佃以爲生﹐而輕失身於黥戮﹖上驅我於萬死﹐豈不能捐榖帛以養我﹐而重役我以辛勤﹖」不平之气無所發泄﹐再畎畝則邀奪民田﹑脇掠酒肉﹐以肆無稽﹐踐行陣則呼憤扼腕﹑疾視長上﹐而不可爲用。且曰「吾自耕自食﹐官何用我焉。」是誠未睹夫享成之利也。魯莽滅裂﹐徒費糧種﹐只見有害﹐未聞獲利﹐此未爲策之善。

如臣之說則曰﹕向者之兵怠惰而不盡力﹐向者之吏苟且而應故事。不如籍歸正軍民釐爲保伍﹐則歸正不釐務官擢爲長貳﹐使之專董其事。且彼自虜中被簽而來﹐耒耨之事蓋所素習。且其生同鄕井﹐其情相得﹐上令下從﹐不至生事。惟官爲之計其閒田頃畝之數﹑與夫歸正軍民之目﹐土人以占之田不更動搖﹐以重驚擾。歸正之人家給百畝而分爲二等﹔爲之兵者﹐田之所以盡以予之﹔危之民者﹐十分稅一則以爲凶荒賑濟之儲。室廬﹑器具﹑糧種之法一切遵舊﹐使得植桑麻﹑蓄雞豚﹐以爲歲時伏臘婚嫁之資。彼必忘其流徙﹐便於生養。無事則長貳爲勸農之官﹐有事則長貳爲主兵之將﹐許其理爲資考﹐久於其任﹐使得悉心於教勸。而委守臣監司核其勞績﹐奏與遷秩而不限舉主。人熟不更相勸勉以赴功名之會哉。且今歸正軍民散在江淮﹐而此方之人例以異壤視之。不幸而主將亦以其歸正﹐則求自釋於廟堂﹐又痛事行迹﹐愈不加卹。間有挾不平﹐出怨語﹐重典已縶其足矣。所謂小名目者仰俸給爲話﹐胥吏淚抑﹐何嘗以時得﹖嗚呼﹗此誠可憫也﹐誠非朝廷所以懷誘中原忠義之術也。

聞之曰「因其不足而利之﹐利未四﹑五而恩逾九﹑十。」此正屯田非特爲國家便﹐而且亦爲歸正軍民之福。議者必曰「歸正之人常懷異心﹐羣而聚之﹐慮復生變。」是大不然也。且和親之後沿江歸正軍民﹐官吏失所以撫摩之惠﹐相扳北歸者莫計﹐當時邊吏亦皆聽之而莫爲制﹐此豈獨歸正軍人之罪﹖今之畱者旣少安矣﹐更爲屯田以處之﹐則人有常產而上無重斂﹐彼何苦叛去以甘虜人橫暴之誅求哉﹗若又曰「恐其竊發」﹐且人惟不自聊賴乃攮奪以苟生﹐誠丰沃矣﹗何苦如是﹖饑者易爲食﹐必不然也。誠使果耳﹐疏而遠之於江外﹐不猶愈於聚乎內而重驚擾乎﹖且天下之事﹐逆慮其害而不敢求其利﹐亦不可言智矣。

蓋今所謂禦前諸軍者﹐待之素厚而仰之素優﹐故驕。驕則不可復使﹐此甚易曉也。若夫州郡之卒異於是。彼非天子爪牙之故﹐可以勞之而不怨﹐而其大半出於農桑失業之徒﹐故狎於野而不怨。往年嘗獵其丁壯勁勇者爲一軍矣﹐臣以爲可輩徒此軍﹐視歸正軍民之數倍而發之﹐使阡陌相連﹐廬舍相望﹐並耕乎兩淮之間。彼其名素賤﹐必不敢倨視歸正軍民而媒怨﹔而歸正軍民視之﹐猶江南之兵也﹐亦必有所忌而不敢逞。勢足以禁歸正軍民之變﹐力足以禁屯田之利﹐計有出於此者乎﹖

昔商之頑民相率爲亂﹐周公不誅而遷之洛邑﹐曰「商之臣工﹐乃湎於酒﹐勿庸殺之﹐姑惟教之。」其後康王命畢公﹐又曰「不臧厥臧﹐民罔攸勸。」始則遷其頑而教之﹐終則擇其善而用之。聖人治天下未嘗絕物固如此。今歸正軍人聚於兩淮而屯田以居之﹐核其勞績而祿秩以誘之﹐內以節冗食之費﹐外以省轉餉之勞﹐以銷桀驁之變﹐此正周人待商民之法﹐秦使人自爲戰之術﹐而井田兵農之遺制也。況皆吾舊赤子﹐非如商民在周之有異念﹐術而使之﹐天下豈有不濟之事哉﹗

《致勇》第七

臣聞行陣無死命之士則將𨿽勇而戰不能必勝﹐邊陲無死事之將則相𨿽賢而功不能必成。將驕卒惰﹐無事則已﹐有事而其獘猶耳﹐則望賊先遁﹐臨敵遂奔﹐幾何而不敗國家事。人君責成於宰相﹐宰相身任乎天下﹐可不有以深探其情而逆爲之處乎﹗蓋人莫不重死﹐惟有以致其勇﹐則惰者奮﹑驕者聳﹐而死有所不敢避。嗚呼﹗此正鼓舞天下之至術也。致之如何﹖曰「將帥之情與士卒之情異﹐而所以致之之術亦不可得而同。」和則﹖致將帥之勇在於均任而投其所忌﹐貴爵而激其所慕﹔致士卒之勇﹐在於寡使而紓其不平﹐素賞而卹其已亡。臣請得而備陳之﹕

今之天下﹐其獘在於儒臣不知兵而武臣有以要其上﹐故閫外之事朝廷所知者勝與負而已﹐所謂當進而退﹑可攻而守者﹐則朝廷有不及知也。彼其意蓋曰「平時淸要﹐儒臣任之﹔一旦擾攘﹐而使我履矢石﹗吾且幸富貴矣。豈不能逡巡自愛而畱賊以固位乎﹗」向者淮上之師有遷延而避虜者﹐是其事也。臣今欲乞朝廷於文臣之中擇其廉重通敏者﹐每軍置參謀一員﹐使之得以陪計議﹑觀形勢而不相統攝。非如唐所謂監軍之比。彼爲將者心有所忌﹐而文臣亦因之識行陣﹑諳戰守﹐緩急均可以備邊城之寄﹔而將帥臨敵﹐有可進而攻之之便﹐彼知縉紳之士亦識兵家利害﹐必不敢依違養賊以自封而遺國家之患。此之謂均任而投其所忌。

凡人之情﹐未得志則冒死以求富貴﹐已得志則保富貴而重其生。古人論禦將者以才之大小爲辧﹐謂禦大才者如養騏驥﹐禦小才者如養鷹犬。然今之將帥豈皆其才大者﹐要之飽則飛去亦有如鷹者焉﹗向者虹縣海道之師﹐有得一邑﹑破數艦而遽以節鉞﹐使相與之者﹐是其事也。臣欲乞朝廷靳重爵命﹐齊量其功﹐等第而予之。非謂無予之謂﹐徐以予之﹐且欲使之常舋舋然﹐有歆慕未足之意以要其後效。而戒諭文吏﹐非有節制相臨者必以資級爲禮﹐予左選人均﹐無使如正使遙郡者間有趨伏堂下之辱﹐如唐以金紫而執役之類。彼被介冑者知一爵一命之可重﹐而朝廷無左右選貴賤之別﹐則亦矜持奮勵﹑盡心於朝廷而希尊容之寵。此之謂貴爵而激其所慕。

營幕之間飽暖有不充﹐而主將歌舞無休時﹐鋒鏑之下肝腦不敢保﹐而主將雍容於帳中﹐此亦危且勩矣。而平時又不予之休息以養其力﹐至使於舁土運甓以營私室而肆鞭韃﹐彼之心懷憤挾怨﹐惟恐天下之無事﹑以求所謂快意肆志者而邀其上﹐誰肯挺身效命以求勝敵哉﹗兵法曰「視卒如愛子」﹐故古之賢將有與士卒最下者同衣食而分勞苦。臣今欲乞朝廷明敕將帥﹐自教閱外﹐非修營治柵﹑名公家事者不得私有役使﹐以收士卒之心。此之謂寡使而紓其不平。

人莫不惡死﹐亦莫不有父母妻拿之愛﹐冒萬死﹑幸一生﹐所謂奇功斬獲者有一資半級之望﹐朝廷較其毫釐而裁抑之﹐賞定而付之於軍﹐則胥吏軋之﹑主將邀之﹐不得利不與。敵去師捷﹐主將享大富貴﹐而士卒有一命又復沮格如此﹐不幸而死﹐妻離子散﹐香火蕭然﹐萬事瓦解﹔未死者見之﹐誰不生心﹖兵法曰「軍賞不逾時」﹐而古之賢將蓋有爲士卒裹創卹孤者。臣今欲乞朝廷遇有賞命﹐特與差官攜至軍中﹐呼名給付﹔而死事之家﹐申敕主將曲加撫勞﹐以結士卒之歡。此之謂速賞而卹其已亡。如此則驕者化而爲銳﹐惰者化而爲力。有不守矣﹐守之而無不固﹔有不攻矣﹐攻之而無不克。

凡玆數事﹐非有難行重費﹐朝廷何惜而不舉﹑已收將卒他日之用哉﹗臣竊觀陛下向嘗訓百官以寵武臣﹐隆恩數以優戰伐﹐是誠有意於激勵將卒矣﹐然其間尙有行之而未及詳﹐已行而旋復馳之事。欲望陛下察臣所以得於行伍之說如此﹐而明付之宰相﹐使之審處而力行之﹐庶幾有以得上下之歡心﹐而急難不至於誤國﹐此實天下之至計也。

《防微》第八

古之爲國者﹐其慮敵深﹐其防患密。故常不吝爵賞以籠絡天下智勇辯力之士﹐而不欲一夫有憂愁怨懟亡聊不平之心以敗吾事。蓋人之有智勇辯力者﹐士皆天民之秀傑者﹐類不肯自己﹐大而不得見用於世﹐小而又饑寒於其身﹐則其求逞之志果於毀名敗節﹐凡可以紓忿充欲者無所不至矣。是以敵國相持﹐勝負未決﹔一夫不平﹐輸情於敵﹐則吾之所忌彼知而投之﹐吾之所長彼習而用之﹔投吾所忌﹐用吾所長﹐是殆益敵資而遺敵勝耳﹐不可不察。傳曰「謹備於其外﹐患生於其內。」正聖人所以深致意而庸人以爲不足慮也。

昔者﹐楚公子巫臣嘗教吳乘車射禦﹐而吳得以逞。漢中行說嘗教單於無愛漢物﹐而漢有匈奴之憂。史傳所載﹐此類甚多。臣之爲今日慮者﹐非以匹夫去就可以爲朝廷重輕﹐蓋以爲泄吾之機足以增虜人之頡頏耳。何則﹖科舉不足以盡籠天下之士﹐而爵賞亦不足以盡縻歸附之人﹐與夫逋寇窮民之所歸﹑茹冤抱恨之無所泄者﹐天下亦不能盡無﹐竊計其中亦有傑然自異而不徇小節者矣﹐彼將甘心俯首﹑守死於吾土地乎﹖抑亦壞垣越柵而求釋於他域乎﹖是未可知也。臣之爲是說者﹐非欲以聳陛下之聽而行己之言﹐蓋亦有見焉耳。請試言其大者﹕

逆亮之南寇也﹐海道舟楫則平江之匠實爲之﹔淮南惟秋之防﹐而盛夏入寇﹐則無錫之士實惎之﹔克敵弓努虜兵所不支﹐今已爲之﹔殿司之兵比他卒爲驕﹐今已知之。此數者豈小事哉﹗如聞皆其非歸之人﹑叛軍之長教之使然。且歸正軍民﹐或激於忠義﹐或迫於虐政﹐故相扳來歸﹐其心誠有所慕也﹐前此陛下嘗許以不遣矣。自去年以來﹐虜人間以文牒請索﹐朝廷亦時有曲從﹐其間有知詩書識義分者﹐如解元振輩﹐上章請畱﹐陛下旣已旌賞之矣。若俗所謂泗州王等輩旣行之後﹐得之道理﹐皆言陰通僞地﹐教其親戚訴諸虜庭移牒來請﹐此必其心有所不樂於朝廷者。若此槽𨿽闒﹝冗辱﹞無能﹐累千百萬舉發以歸之固不足卹﹐然人之度量相越﹑智愚不同﹐或其中亦有所謂傑然自異者。患生所忽﹐漸不可長。臣願陛下廣含弘之量﹐開言事之路﹐許之陳說利害﹐官其可采﹐以收拾江南之士﹔明昭有司﹐時散俸廩﹐以優卹歸明歸正之人。外而敕州縣吏﹐使之蠲除科斂﹐平亭獄訟﹐以抒其逃死蓄憤無所伸訴之心。其歸正軍民﹐或有再索而猶言願行者﹐此必陰通僞地﹐情不可測。朝廷旣無負於此輩﹐而猶反復若是﹐陛下赫然誅其一﹑二﹐亦可以絕其姦望。不然﹐則縱之而不加制﹐玩之而不加卹﹐恐他日萬一有如先朝張源﹑吳昊之西奔﹐近日施宜生之北走﹐或能馴致邊陲意外之擾﹐不可不加意焉﹗

臣聞之﹕魯公甫文伯死﹐有婦人自殺於房者二人﹐其母聞之不哭﹐曰「孔子賢人也。逐於魯而是人不隨﹐今死而婦人爲自殺﹐是必於其長者薄﹑於其婦人厚。」議者曰「從母之言則是爲賢母﹐從妻之言則不免爲妒妻。」今臣之論歸正歸明軍民﹐誠恐不悅臣之說者以臣爲妒妻也。惟陛下深察之。

《久任》第九

臣聞天下無難能不可爲之事﹐而有能爲必可成之人。人誠能也﹐任之不專則不可以有成。故孟子曰「五穀種之美者也﹐苟爲不熟﹐不如稊稗。」何則﹖事有操縱自我﹐而謀之已審﹐則一舉而可以遂成﹔事有服叛在人﹐而謀之𨿽審﹐亦必持久而後可就。蓋自古夷狄爲中國患﹐彼皆有爭勝之心﹐聖人方調兵以正天誅﹐任宰相以責成功﹐非如政刑禮樂發之自己﹐收之亦自己之易也。朝而用兵﹐夕而遂勝﹐公卿大夫交口歸之﹐曰「此宰相之賢也。」明日而臨敵﹐後日而聞不利﹐則羣起而媒孽之﹐曰「宰相不足與折衝也。」乍賢乍佞﹐其說不一﹐於是人君亦不能自信﹐欲求之立事﹐難矣哉﹗

臣讀史﹐嘗竊深加越句踐﹑漢髙祖之能任人﹐而種﹑蠡﹑良﹑平之能處事﹕驟而勝﹐遽而敗﹐皆不足以動其心﹐而信之專﹐期之成﹐皆如其所料也。觀夫公稽之棲﹐五年而吳伐齊﹐虛可乘也﹐種﹑蠡如不聞﹔又四年﹐吳伐齊﹐虛可乘也﹐種﹑蠡反發兵助之﹔又二年﹐吳伐齊不勝﹐而種﹑蠡始襲破之﹐可以取之﹐種﹑蠡不取﹔又九年而始一舉滅之。蓋歷二十又三年﹐而句踐未嘗以爲遲而奪其權。丰沛之興﹐秦二年﹐漢敗於薛﹔漢元年﹐髙帝厄於鴻門﹔又二年釁於彭城﹔又三年﹐困於滎陽﹔又五年不利於夏南。良﹑平何嘗一日不從之計議﹐然未免於齟齬者﹐蓋歷五年而始蹶項立劉﹐髙帝亦未嘗以爲疏而奪其權。誠以一勝一敗兵家常勢﹐懲敗狃勝﹐非策之上。故古之人君﹐其信任大臣也﹐不間於讒說﹔其圖回大功也﹐不卹於小節﹔所以能責難能不可爲之事於能爲必可成之人而收其效也。

虜人爲朝廷患﹐如病疽焉。病根不去﹐終不可以爲身安。然其決之也﹐必加炷刃﹐則痛亟而無後悔﹔而其銷之也﹐止於傅餌﹐則痛遲而終爲大患。病而用醫﹐不一其言﹐至炷刃方施而傳餌移之﹐傅餌未幾而炷刃奪之﹔病不已而乃咎醫。吁﹗亦自惑也。

且禦戎有二道﹐惟和與戰。和固非常策﹐然太上皇帝用秦檜一十九年而無異論者﹐太上皇帝信之之篤而秦檜守之之堅也。今日之事﹐以和爲可以安﹐而臣不敢必其盟之可保﹔以爲戰爲不可講﹐而臣亦不敢必其兵之可休。惟陛下推至誠﹐疏讒慝﹐以天下之事盡付之宰相﹐使得優遊無疑以悉力於圖回﹐則可和與戰之機宰相其任之矣。

唐人視相府如傳捨﹐其所成者果何事﹖淮蔡之功﹐裴度用而李師道遣刺客以緩師﹐髙霞寓敗而錢微蕭俯以爲言﹐憲宗信之深﹑任之篤﹐令狐楚之罷爲中捨﹐李逢吉之出爲節度﹐皆以沮謀而見疏。故君以斷﹑臣以忠﹐而能成中興之功。

而頃者張浚𨿽未有大捷﹐亦未至大敗﹐符離一挫﹐召還揆路﹐遂以罪去﹐恐非越句踐﹑漢髙帝﹑唐憲宗所以任宰相之道。非特此也﹐內而戶部出納之源﹐外而全曹總司之計﹐與夫邊郡守臣﹑屯戍守將﹐皆非朝夕可以責其成功者。臣願陛下要成功於宰相﹐而使宰相責成功於計臣﹑守將﹐俾其各得專於職治﹐而以祿秩旌其勞績﹐不必輕移遽遷﹐則人無苟且之心﹐樂於奮激以自見其才。一网旣舉﹐眾目自張﹐天下之事猶有不辦者﹐臣不敢信其然也。

《詳戰》第十

臣聞鴟梟不鳴﹐要非祥禽﹔豺狼不噬﹐要非仁獸。此虜人吳未動而臣固將以論戰。何則﹖我無爾詐﹐爾無我虞。然後兩國可恃以定盟﹐而生靈可恃以弭兵。今彼嘗有詐我之情﹐而我亦有虞彼之備﹐一詐一虞﹐謂天下不至於戰者﹐惑也。明知天下之必戰﹐則出兵以攻人與坐而待人之攻也﹐孰爲利﹖戰人之地與退而自戰其地者﹐孰爲得﹖均之不免於戰﹐莫若先出兵以戰人之地﹐此固天下之至權﹑兵家之上策而微臣之所以敢妄論也。

詳戰之說柰何﹖詳其所戰之地也。兵法有九地﹐皆因地而爲之勢。不詳其地﹑不知其勢者謂之「浪戰」。故地有險易﹑有輕重。先其易者﹐險有所不攻﹔破其重者﹐輕有所不取。今日中原之地﹐其形易﹑其勢重者﹐果安在哉﹖曰﹕山東是也。不得山東則河北不可取﹐不得河北則中原不可復。此定勢﹐非臆說也。古人謂用兵如常山之蛇﹐擊其首則尾應﹐擊其尾則首應﹐擊其身則首尾俱應。臣竊笑之﹐夫擊其尾則首應﹑擊其身則首尾俱應﹐固也﹔若擊其首則死矣﹐尾𨿽應﹐其庸有濟乎﹖方今山東者﹐虜人之首﹐而京洛關陜則其身其尾也。由泰山而北﹐不千二百里而至燕﹐燕者虜人之巢穴也。自河失故道﹐河朔無濁流之阻﹐所謂千二百里者從枕席上過師也。山東之民勁勇而喜亂﹐虜人有事常先窮山東之民﹐天下有變而山東亦常首天下之禍。至其所謂備邊之兵﹐較之他處﹐山東號爲簡略。且其地於燕爲近﹐而其民素喜亂﹐彼方窮其民﹑簡其備﹐豈眞識天下之勢也哉。今夫二人相搏﹐痛其心則手足無彊力﹔兩陣相持﹐噪其營則士卒無斗心。固臣以爲兵出沐陽﹝海州屬縣﹞則山東指日可下﹐山東已下則河朔必望風而震﹐河朔已震則燕山者臣將使之塞南門而守。請試言其說﹕

虜人列屯置戍﹐自淮陽以西﹐至於汧隴﹝海州防禦去處﹐故此不論﹞﹐雜女眞﹑渤海﹑契丹之兵不滿十萬。關中﹑洛陽﹑京師三處﹐彼以爲形勢最重之地。防之爲甚深﹐備之不甚密﹐可因其爲重﹐大爲之名以信之。揚兵於川蜀﹐則曰「關隴秦漢故都﹐百二之險。吾不可以不爭。」揚兵於襄陽﹐則曰「洛陽吾祖宗陵寢之舊﹐廢祀久矣﹐吾不可以不取。」揚兵於淮西﹐則曰「京師吾宗廟社稷基本於此﹐吾不可以不復。」多爲旌旗金鼓之形﹐佯爲志在必取之勢﹐已震關中﹐又駭洛陽﹔以駭洛陽﹐又聲京師。彼見吾形﹑忌吾勢﹐必以十萬之兵而聚三地﹐且沿邊郡縣亦必皆守而後可﹐是謂無所不備則無所不寡。如此則燕山之衛兵﹑山東之戶民﹝女眞山東之屯田者不滿三萬﹐此兵不俱可用。﹞﹑中原之簽軍﹐精甲銳兵必舉以至﹐吾乃以形聳之使不得遽去﹐以勢畱之使不得遂休﹐則山東之地固虛邑也。山東𨿽虛﹐切計靑﹑密﹑沂﹑海之兵猶有數千﹐我以沿海戰艦馳突於登萊沂密淄淮之境﹐彼數千兵者盡分於屯守矣。山東誠虛﹐盜賊必起﹐吾誘羣盜之兵使之潰裂皿出﹔而陛下徐擇一驍將﹐以兵五萬﹐步騎相半﹐鼓形而前﹐不三日而至兗鄆之郊﹐臣不知山東諸郡將誰爲王師敵哉﹗山東已定﹐則休士秣馬﹐號召忠義﹐教以戰守﹐然後傳檄河朔諸郡﹐徐以兵躡其後﹐此乃韓信所以破趙而舉燕也。天下之人知王師恢復之意堅﹐虜人破滅之形著﹐則契丹諸國如窩斡﹑鷓巴之事必有相軋而起者。此臣所以使燕山塞南門而守也。彼虜人三路備邊之兵將北歸以自衛耶﹖吾已制其歸路﹐彼又虞淮西﹑襄陽﹑川蜀之兵﹐未可釋而去也。抑爲戰與守耶﹖腹心已潰﹐人自解體﹐吾又半途出其背而夾擊之。當此之時﹐陛下築城而降其兵亦可﹔驅而之北﹐反用其鋒亦可﹔縱之使歸﹐不虞﹐而後擊之亦可。臣知天下不足定也。

然海道與三路之兵﹐將不必皆勇﹐士不必皆銳。蓋臣將以海道三路之兵爲正﹐而以山東爲奇﹔奇者以彊﹐正者以弱﹔弱者牽制之師﹐而彊者必取之兵也。古之用兵者﹐唐太宗其知此矣﹐嘗曰「吾觀行陣形勢﹐每戰必使弱常遇彊﹑彊常遇弱。敵遇吾弱﹐追奔不過數十百步﹔吾擊敵弱﹐常突出自背反攻之﹐以是必勝。」然此特太宗用之於一陣間耳。臣以爲天下之勢﹐避實擊虛﹐不過如是。苟曰不然﹐以將驅堅悉銳由三路以進﹐寸攮尺取爲恢復之謀﹐則吾兵爲虜弱久矣﹐驟而用之未嘗不敗。近日符離之戰是也。假設陛下一舉而取京洛﹐再舉而復關陜﹐彼將南絕大河下燕薊之甲﹐東於泗水漕山東之粟﹐陛下之將帥誰與守此﹖曩者三京之役是也。借能守之﹐則河北猶未病﹔河北未病﹐則雌雄猶未決也。以是策之﹐陛下其知之矣。

昔韓信請於髙祖﹐願以三萬人北舉燕趙﹐東擊齊﹐南絕楚之糧道﹐而西會於滎陽。耿弇言於光武﹐欲先定漁陽﹐取涿郡﹐還收富平﹐而東下齊。皆越人之都而謀人之國﹐二子不以爲難能﹐而髙祖光武不以爲可疑﹐卒藉之以取天下者﹐見之明而策之熟也。由今觀之﹐使髙祖光武不信其言﹐則二子未免爲狂。何者﹖落落而難合也。如臣之論﹐焉知不有謂臣爲狂者乎﹗𨿽然﹐臣又有一說焉。爲陛下終言之﹕

臣前所謂兵出山東則山東之民必叛虜以爲我應﹐是不戰而可定也。議者必曰「辛巳之歲﹐山東之變已大矣﹐然終無一人爲朝廷守尺寸土以基中興者﹐何也﹖」臣之說曰「北方郡縣﹐可使爲兵者皆鋤犁之民﹐可使以用此兵而成事者﹐非軍府之黥卒則縣邑之弓兵也。」何則﹖鋤犁之民﹐寡謀而易聚﹐懼敗而輕敵﹐使之堅戰而持久則敗矣。若夫黥卒之與弓兵﹐彼皆居行伍﹐走官府﹐皆知指呼號令之不可犯﹐而爲之長者更戰守﹐其部曲亦稔熟於其賞罰進退之權。建炎之初﹐如孔彥舟﹑李成輩﹐殺長吏﹐驅良民﹐膠固而不散者皆此輩也。然辛巳之歲何以不變﹖曰「東北之俗尙气而恥下人。當是時﹐耿京王友直輩奮臂隴畝﹐已先之而起﹐彼不肯俯首聽命以爲農夫下﹐故寧攖城而守﹐以須王師而自爲功也。」臣常揣量此曹間有豪傑可與立事者﹐然虜人薄之而不以戰﹐自非土木之興築﹑官吏之呵衛﹐皆不復用。彼其思一旦之變以逞夫平昔悒快勇悍之气﹐抑甚於鋤犁之民。然而計深慮遠﹐非見王師則未肯輕發。陛下誠以兵入其境﹐彼將開門迎降﹐惟恐後耳。得民而可以使之將﹐得城而可以使之守﹐非於此焉擇之﹐未見其可也。故臣於詳戰之未而備論之。

