閨墨萃珍

﹝淸﹞佚名

宋孤臣謝枋得夫人李氏托孤母氏書

母氏玆鑑。嗟乎﹗劬勞之恩﹐今生已矣。緬舟山之急湍﹐吾君何在﹖眺長淮之淸流﹐吾夫何在﹖殉國殉夫﹐捨此尙遑他及哉﹗顧女猶苟活於世者﹐以夢珠甫二齡﹐未得所托﹐寖令三尺藐孤﹐展轉入於賊手﹐則女誠謝家罪人矣。或告﹕元賊甚重女婿﹐呼爲豪傑。且下令保全家屬﹐似爲女計﹐可不死﹐並可不避。然而幣重言甘﹐賊之慣技也。見患授命﹐愚夫婦之素志也。覆巢之下﹐寧有完卵﹖女蓋計之熟矣。吳媼𨿽願直﹐事女有年﹐其心無他。夢珠屬彼﹐遣投母所。予兄弟行﹐尙求善視之。俟其長成﹐囑以勿食新祿﹐勿忘國仇。則女見亡婿於地下﹐或無慚色耳。臨穎涕泣﹐不知所云。

明楊椒山夫人請代夫罪疏

罪臣兵部郎中楊繼盛妻張氏。跪奏

皇帝陛下。竊臣夫以誣蔑相臣﹐發交錦衣尉待罪。此實臣夫溺職辜恩﹐法無可追。臣妾何敢冒瀆宸嚴﹐自取咎戾。然仰維聖徳﹐昆虫艸木﹐皆欲得所﹐豈惜一回天聽﹐下垂覆盆。儻以罪重不可赦﹐願卽斬臣妾以代夫誅。臣夫感皇上再造之恩﹐必能執戈矛衛社稷﹐以效一日之力也。

明秦良玉守石柱檄文

爲傳檄布告我父老軍士﹐同心禦侮事﹕竊自獻賊犯蜀﹐石柱震動。有議降者﹐有議遷者。嗚呼﹗普天之下﹐莫非王土﹔率土之濱﹐莫非王臣。我髙皇帝﹐以布衣提三尺劍﹐四徵不庭﹐乃定丕基。今皇上神聖英武﹐宸謨獨運。獻逆𨿽狡﹐指顧成禽。我父老軍士﹐柰何不察虛實﹐妄聽謠諑。滋長寇盜之威﹐挫餒軍旅之气耶。本使﹝襲其夫馬千乘宣撫使職﹞以一弱女子﹐而蒙甲冑者垂二十年。上感朝廷知遇之恩﹐涓埃未報。下賴將士推戴之力﹐思共功名。石柱亡與亡﹐此本使之志也﹐抑亦封疆之責也。然有謂獻賊善於將兵﹐所攻無弗克﹐所戰無弗勝者。噫嘻﹗此實虎之悵﹐雉之媒也。夫襄陽乞降﹐熊巡撫受其給﹔灃州潰圍﹐左軍門驕其志。若令其當本使﹐則其技立窮矣。此非本使誕論也﹐請與徵之。播州之役﹐殲厥精銳八千﹔蘭州赴援﹐解嚴不越九日。想我父老軍士﹐耳共聞﹐目共見﹐非本使一人之私言也。

今者賊之前鋒﹐已逾荊關﹐距石柱僅三日程耳。乃忽盤旋如蟻﹐遊疑若狐。欲前復卻﹐欲進又退。本使不知其何所顧忌而若此。𨿽然﹐臨事而懼﹐好謀乃成﹐聖人之格言﹐兵家之要著也。本使國憤家仇﹐痛心交並。漢賊不兩立﹐其勢直不可以終日。然亦不敢恃血气之勇﹐昧壯老之義﹐而學匹夫撫劍之態。其有槃澗碩人﹐泉石逸士﹐懷畱侯之奇謀﹐隱淮陰之雄略﹐足以制賊死命﹐而貢諸本使。前者﹐固當虛衷翕受﹐拱聽明誨。卽降至輿臺走卒﹐或有一策可師﹐片言足采﹐本使亦無不樂與周旋﹐崇以禮貌。

惟本使鰓鰓過慮﹐不得不與我父老軍士約者﹐則以全蜀淪陷﹐羣賊蝟毛﹐其偵騎之密布﹐邏卒之四出﹐禁無可禁﹐防不勝防。是在各奮報國之心﹐共作同袍之气。毋許妄論﹐毋許誣聽﹐毋許越界﹐毋許私徙。臨陣身必先﹐殺敵志必果。勿欺淫﹐勿劫擄﹐勿囂張﹐勿浮動。遵所約則賞有差﹐悖所約則殺毋赦。本使令出法隨﹐𨿽親不貸。檄至之日﹐其各咸知。

顧亭林母王氏彌畱書

嗚呼﹗﹗武兒﹐余與爾將永訣矣﹐不得不臨別贈言。昨夢爾父同吉﹐攜余行於沙漠之地﹐此大不祥也。然國事至此﹐死且嫌遲﹐死又何惜。惟餘惓惓於爾者﹐不在言而在行。不在學﹐而在品。爾固明之遺民也﹐則亦心乎明而已矣。

余嘗苛論古人﹐謂夷齊扣馬而諫﹐是也。諫旣不從﹐胡弗殉國﹐乃登首陽采薇蕨何爲乎﹖噫嘻﹗夷齊誤矣。甲子以後﹐首陽尙得爲商之山乎﹖薇蕨尙得爲商之食乎﹖噫嘻﹐夷齊誤矣﹗一時儕輩﹐莫不訾余持論之偏。獨黎洲﹝卽黃宗羲﹞心韙之﹐則其懷抱可想。且余觀爾友中﹐亦惟黎洲品詣惇篤﹐爾𨿽師事之可也。惟爾之子若孫﹐囑其爲耕讀中人﹐勿爲科名中人﹐則爾方不愧余家肖子也。嗚呼﹗武兒﹐余與爾永訣矣﹗

無月日時。母氏囑。

按﹕月日合一明字﹐無月日時﹐是無明之時也。夫人之不忘故國﹐亦可哀已。

李香君在南都後宮私寄侯公子書

落花無主﹐妾所深悲。飛絮依人﹐妾所深恥。自君遠赴汴梁﹐屈指流光﹐梅開二度矣。日與母氏相依﹐未下胡梯一步。方冀重來崔護﹐人面相逢﹔前度劉郎﹐天臺再到。而乃音乖黃犬﹐卜殘燈畔金錢﹔信杳靑鸞﹐盼斷天邊明月。已焉哉﹗悲莫悲於生別離。妾之處境﹐亦如李后主所云「終日以眼淚洗面」而已。比聞燕京戒嚴﹐君後下殿﹐龍友﹝卽楊文驄﹞偶來過訪﹐妾探詢音耗﹐渠惟望北涕零﹐哽無一語。嗚呼﹗花殘月缺﹐望夫方深化石之嗟﹔地坼天崩﹐神州忽抱陸沈之痛。由甲申迄乙酉﹐此數月中﹐烽煙蔽日﹐鼙鼓震空。南都君臣﹐遭此奇變﹐意必存包胥哭楚之心﹐子房復韓之志。臥薪嘗膽﹐敵愾同仇。不謂正位以後﹐馬入閣﹐阮巡江﹐虎狼雜進﹐貓鼠同眠。翻三朝之舊案﹐黨禍重興﹔投一网於諸賢﹐蔓抄殆徧。而妾以卻奩夙恨﹐幾蹈飛災。所幸龍友一力斡旋﹐方免欽提勘問。然猶逼充樂部﹐供奉掖庭﹐奏新聲於玉樹春風﹐歌燕子之箋﹔葉雅調於紅牙夜月﹐譜春燈之曲。嗟嗟﹗天子無愁﹐相臣有度。此妾言之而傷心﹐公子聞之而疾首者也。𨿽然﹐我躬不閱﹐遑卹其他。睹星河之耿耿﹐永巷如年﹔聽鐘鼓之遲遲﹐良宵未曙。花眞獨活﹐何時再鬥芳菲﹖艸是寄生﹐惟有相依形影。乃有蘇髯﹝卽昆生﹞幼弟﹐柳老﹝卽敬亭﹞疏宗﹐同爲菊部之儔﹐共隸梨園之隊。哀妾無告﹐憫妾可憐﹐願傳紅葉之書﹐慨作黃衫之客。噫﹗佳人𨿽屬沙吒利﹐義士今逢古押衙。患難知己﹐妾眞感激涕零矣。遠望中州﹐神飛左右﹔未裁素紙﹐若有千言。及拂紅箋﹐竟無一字﹔回轉柔腸﹐寸寸欲折。附寄素扇香囊﹐並玉玦金鈿各一。吁﹗桃花艷褪﹐血痕豈化胭脂﹖豆蔻香銷﹐手澤尙含蘭麝。妾之志固如玉玦﹐未卜公子之志能似金鈿否也﹖宏光二月﹐香君手緘。

孔四貞致孫延齡書

余父在明﹐位不過一參將耳。而以百戰餘生﹐僅得中秩。明之待余父﹐恩何薄也。大淩河之戰﹐松山之戰﹐有天意焉。朝旨詰責﹐震悼劉杜之死綏﹐而欲以余父曁伸叔﹝旣耿仲明﹞行法。余父見幾﹐單騎出關﹐謁太祖皇帝於興京。由是攀龍鱗﹐附鳳翼﹐爵至定南。桂林之役﹐余父死戰。今皇上恩卹稠渥﹐典禮有加。嗚呼﹗本朝之待余父﹐情至矣﹐恩厚矣。昔豫讓有國士眾人之說﹐誠非無所見而云然。將軍並無殊勛異績﹐徒以貞故﹐位崇專閫﹐儀同額駙。乃聞道路之言﹐將軍受滇藩蠱惑﹐潛結精忠之孝爲援﹐頗蓄異志。噫嘻﹗市傳有虎﹐本不足憑。但貞與將軍旣共衾穴﹐生死並之﹐安忍緘舌。至利害所系﹐貞亦不爲毛舉。第滇藩旣能忍於永曆﹐豈獨不忍於將軍﹖則爲將軍計﹐似不應負本朝﹐負余父﹐並負貞也。

按﹕孫延齡反時﹐朝廷亦疑四貞。後於閩幕中得此信﹐乃釋然。取四貞歸京師養老焉。

陳圓圓致吳三桂書

妾承將軍垂愛﹐貯之金屋﹐寵之專房﹐則妾固爲將軍有﹐豈得爲闖賊有哉﹗闖賊於四月朔﹐冠冕旒﹐衣赭袍﹐肆然禦乾淸宮﹐逼妾承僞旨。妾念及將軍恩義﹐奮不顧身﹐戟指罵賊﹐滿拼一死﹐以謝將軍。乃闖賊忽掩兩耳﹐充如不聞。指揮僞宮嬪及一僞侍衛﹐仗劍迫妾入於後宮。妾偶回盼﹐不禁竊喜。蓋此僞侍衛卽將軍之舊部施保住也。保住揮劍示意﹐欲言仍噤。夜漏三下﹐聞窗格彈指聲﹐急啟樞﹐則保住竄身入﹐問妾不忘舊主﹐將何爲﹖嗟嗟﹗妾尙何爲哉﹗此身可畱﹐則固爲將軍之身﹔此身不可畱﹐請待將軍於地下。惟將軍圖之。

鄭芝龍妻翁氏由東洋致其夫書

國主接將軍手札﹐畫圖威儀。﹝芝龍令畫師繪己容中坐﹐戎裝甲冑﹐威槪英武﹐旁列軍士作聽令狀。﹞頗甚憚懾。召予父翌皇於偏殿﹐議應如何答覆。宰相三水吉雄﹐謂吾國向無以婦女適中國者。芝龍已生子﹐不若遣子畱婦﹐策可兩全﹐國主如議行。噫吁乎哀哉﹗曩悲失予夫﹐今復失予子。雲海萬里﹐寸心割裂﹐未知何日予夫妻母子﹐再圖聚首也。望風嗚咽﹐泣下沾裳。想芝虎叔能爲予曲訴之。

按﹕國初﹐日本尙微弱﹐故憚芝龍。後芝龍北上﹐成功踞臺澎﹐兵威甚盛。日主復遣使送翁氏入中國﹐俾母子團聚焉。

鄭成功妻董氏訓子書

臺使來﹐封劍一﹐金龍紅漆桶二﹐予駭怪無似。旣宣藩主諭﹐始悉妖婢陳氏爲汝祟﹐並禍予矣。聞汝聚集金廈部曲﹐謀拒父命。噫﹗此大不可也。無論汝父非蒯瞶﹐汝非衛輒﹐諸將安肯惟汝命是聽﹖卽令無異言﹐而以逆拒順﹐汝將來何以率眾﹖其與來使商善處之道﹐俟予命施行。母董氏諭。

按﹕鄭經私通乳婦陳氏﹐生一子。事爲成功所聞。成功震怒。封劍一﹐桶二﹐令先斬其妻及經﹐諸將皆不可。因共議斬陳氏並姦生之子﹐以謝成功。成功愈怒﹐復遣使到金廈﹐立逼如前議行。正紛紛集謀﹐而成功病狂死矣。

霍夫人守竇莊曉諭兵士血書

嗚呼﹗柳溪之戰﹐餘子死矣。喜峯口之戰﹐余夫死矣。而未亡人不卽死者﹐以上有衰翁﹐下有幼孤﹐未得死所也。今聞賊氛逼近﹐犯我竇莊。未亡人爲張氏一脈計﹐已派將佐﹐護送翁若子入關。而未亡人獨畱此身﹐與賊拼命﹐凡我故使部曲義民﹐共奮同仇﹐以泄積忿。古人尙冀馬革裹屍﹐而未亡人至頂至踵﹐毫不愛惜﹐惟望我將士實左右之。崇禎乙丑九月故遼東使張銓妻霍氏嚙指。

明遺民魏冰叔妻謝氏絕命書

予明諸生魏冰叔妻也。今爲永曆庚寅九月乙亥﹐已多活十三日。咄爾��﹐尙欲予食爾食耶。�����否則階前尺土﹐頸血將飛濺。﹝書至此气絕﹞

按﹕謝氏有智略﹐尙气節﹐與冰叔謀起義兵。冰叔殉戰﹐謝氏爲亂兵所執﹐幽於州衙室中﹐淩逼之。氏絕粒十三日﹐口已不能言。忽躍起奮書﹐至濺字﹐擲筆於眾中﹐傷一兵目﹐气絕遂死。

吳淸浣女士與隨園老人論用疊字法

簡齋吾師宗匠文席﹕西湖別後﹐又自夏䢐秋矣。杭州酒痕﹐未知尙畱襟上否﹖淸浣作詩﹐最不喜用疊字。而吾師謂此未窺詩之門徑也。歷舉毛詩用疊字法﹐如「關關雎鳩」﹑「滔滔江漢」﹑「赫赫師尹」等句﹐以相指示。淸浣𨿽若有所悟﹐而仍未嘗一效其體。及偶讀唐人「漠漠水田飛白鷺」一聯﹐始嘆繪景之妙﹐全由「漠漠」「陰陰」生出。又讀「梨花院落溶溶月」一聯﹐愈嘆上句淸曠夷猶之气﹐非「溶溶」不顯﹔下句蘊藉沖和之致﹐非「淡淡」不達。誠化工之筆也。淸浣遂一效顰﹐得句爲﹕「曉樹紅蒸霞簇簇﹐春池碧瀉水溶溶。」舉示徐詠湘盟姊。而詠湘見之﹐不加可否﹐但濡毫易「瀉」爲「縐」﹐易「溶溶」爲「鱗鱗」。噫﹗前賢有一字師。今淸浣得此﹐可稱爲三字師矣。蕓窗無事﹐書呈吾師﹐以博一笑。《隨園詩話》不脛而走﹐淸浣承賜念部﹐非爲同伴彊索﹐卽遭胠篋而去。再乞吾師恩賜十部﹐淸浣當什襲藏之﹐不復誇耀於姊妹行矣。梅開時節﹐擬買棹赴白門﹐躬省起居﹐一瞻淸範。女弟子吳淸浣盥手謹箋。

梁山舟夫人論史書

長夏無消遣法﹐猶憶與山舟夫子﹐戲論史事二則﹐因錄存之。夫周之興衰﹐皆兆於迹﹐亦一奇也。姜嫄履巨人迹﹐若有所感﹐而生后稷﹐遂開稼穡之基。周宣王宮婢屨巨黿迹﹐若有所感﹐而生褒姒﹐遂兆東遷之轍。豈眞天實爲之耶﹐抑史家之故神其說耶﹖不可考矣。惟周公誅管蔡﹐史稱其大義滅親﹐予竊謂不然。當孟津伐商而後﹐旣指紂爲獨夫﹐何以猶有多方之訓﹐頑民之梗乎﹖況武庚爲商之宗支﹐其在殷也﹐安知不日以復仇爲志。及使管叔監之﹐其志必灰﹐何也﹖以叔固周公之兄﹐而爲新朝之懿親也。則其以殷畔也﹐必管蔡導之﹐而武庚始敢毅然發難。嗚呼﹗使管叔所輔非武庚﹐或如石厚之於州吁﹐則謂之大義滅親可也。今旣輔得其主﹐𨿽周之畔臣﹐而實商之忠臣﹐則謂之大義滅親不可也。山舟聞之﹐笑謂予曰「此說𨿽創而有理﹐然爲周公之罪人矣。」

江西巡撫沈葆楨夫人林氏在圍城中咬指乞援玉良軍門文

南昌危在旦夕﹐賊酋糾眾七萬﹐百道進攻﹐氏夫幼丹﹐往商薛中丞離省﹐全城男婦數十萬生命﹐存亡呼吸。將軍昔以三千眾﹐而解嘉興之圍﹐奇勇奇功﹐朝野傾服。今聞駐節漢沔﹐距南昌一衣帶水耳。氏嚙血求援﹐長跽待命。生死人而肉白骨﹐是所望於將軍。江西撫署沈林氏咬指泣書。

又撫慰守啤將士文

聞賊用滚地龍法﹐﹝卽掘地道﹞欲陷城垣。古人有埋甕聽聲之一策。今圍城中缺少缸甕﹐豈能束手聽之。爾諸將士速各率所部﹐搶揠內濠一道﹐須深八尺﹐寬丈五﹐上蓋松板﹐形同浮橋﹐可杜賊謀﹐可固城守。爾諸將士皆中丞舊部﹐爲國宣力﹐其各奮義勇﹐共保封疆。張軍門援師﹐已過九江城圍之解﹐卽在旦暮。殺賊之功﹐正此時也。勉之奮之毋忽。

按﹕夫人爲林文忠公則徐女﹐沈文肅葆楨妻。南昌圍急時﹐夫人血書乞師﹐越三日張玉良軍至解嚴。觀其手翰﹐具見家學淵源。

瞿式耜夫人論兵機書

粵西形勝在桂林﹐桂林險要在文昌。﹝文昌門﹐東門也﹞賊與我必爭者也。乃聞敵之大隊﹐轉趨而西﹐此必聲東擊西之計﹐稍知兵者卽能辧之﹐而欲愚我耳目﹐豈非可笑。但相公﹝指式耜﹞爲國守土﹐聽夕焦勞﹐籌晌籌兵﹐置己躬於弗卹。此固臣子義所應然﹐惟亦湏稍惜精神﹐從而調攝之。昔諸葛忠武食少事繁﹐自知不久﹐而五丈原之星遂殞。妾爲此言﹐非勸相公自愛﹐實欲相公愛此身以報國也。家事一切﹐皆遵相公指囑﹐已部署淸晰矣。此一條腸可割斷。軍旅之事﹐未嘗學問﹐妾何敢妄肆喋喋﹖然有一得之見﹐貢諸相公之前﹐尙乞俯察。

敵之擅長在騎射﹐而孔有徳又百戰之勁﹐自嶽常長驅而下﹐其勢𨿽盛﹐其志已驕。若我與之交綏﹐俟其結陣已定﹐然後搏戰﹐則兵士或亙一彊弱眾寡之形於胸中﹐難免不先气餒。以妾愚論﹐南寧﹝焦璉﹞矯健無倫﹐衝鋒陷陣﹐實足令萬人辟易。不若於敵陣未結之先﹐令率銳騎先陷其中堅﹐而以胡一淸﹝勇將也﹐軍中呼爲胡鐵頭﹞殿南寧﹝當是焦璉﹞之後。相公再以正兵分爲二大翼﹐左右包抄﹐使敵人入我算中﹐必無噍類﹐乘勢逐北﹐連州諸郡不難恢復矣。乞相公裁酌行之。

按﹕是戰﹐瞿督師果使焦胡先陷陣﹐孔定南死焉。夫人之謀﹐觀敵誠如觀火矣。

明候峒曾夫人趙氏殉難前諭遣婢僕書

爾主﹐明臣也。殉國難﹐分也。余﹐爾主元配也。殉夫難﹐亦分也。爾等於余家𨿽有主僕之義﹐而於朝廷則無名分之系﹐固不必死也。頃據諜者密告﹐李軍﹝卽李成棟﹞恐有變。若是﹐則生機盡絕。爾等尙戀戀何爲哉﹖黃進士淳耀﹐與爾主義同生死。其婦僕役﹐已早遣散﹐未聞有一人遇害者。蓋敵頗重爾主及黃進士人品﹐欲市恩招之﹐豈非大謬。嗚呼﹗事急矣﹐徒死何益﹖爾等速行﹐其各善事新主﹐毋以余家爲念。

又托幼孫泣諭老僕柳恩書

嗚呼﹗柳恩﹐而祖而父曁爾﹐在余家三代矣。他奴皆有去志﹐爾獨語人曰「主人殉國﹐我亦殉主。」予聞之泣下﹐蓋不愧義僕也。然古人云「死節易﹐撫孤難。」今予欲爾勉爲其難﹐爾其許予乎﹖幼主守明﹐未離𦇤褓﹐思欲付托於人﹐藉延侯氏一脈。曩因未得所托﹐故計不及此。今爾實予家之程杵也﹐將守明托爾。東廂右隅﹐埋藏窖金五百兩。侯事平後﹐爾可回取﹐爲幼主飲食教誨之用。幼主卽姓爾姓﹐將來勿令其取功名﹐爲一耕傭﹐是卽爾之重報予家也。主母趙氏泣諭。

江寧張烈婦計殺賊酋書

昨得向營密耗﹐已派其親信二人﹐一副將詹啟綸﹐一都司馮國尼﹐攺裝混入天堡城。予夫處亦暗中布置﹐聯絡眾義士預備接應。準於明夜三鼓﹐大舉起事。惟譚紹洋﹑﹝譚紹洸弟也﹞黃文玉﹑﹝黃文金弟也﹞未及傳知。欲遣諜去﹐又恐逼近東府﹐機事不密﹐則害成﹐故未敢輕於一試。然爲時已迫﹐譚黃皆各當一面之人﹐豈可不隱通呼吸。再四焦思﹐忽觸念義姊智勇足備﹐久懷反正血忱﹐且出入東府無禁﹐此實天之巧爲位置﹐畱姊以通綫索也。卽煩密告譚黃﹐先期戒備。明夜三鼓﹐聽城外連珠炮響﹐城內吹海螺聲﹐卽速戮守堞之賊﹐向營自有大隊接應。萬愼萬密。

按﹕烈女爲江寧張炳垣茂才妻也。炳垣通大營事泄﹐烈婦問耗﹐不勝悲憤。私念徒死何益﹐特密運借刀殺人之計﹐以報夫仇。故作此書﹐藏於襟底。及楊秀淸傳烈婦勘問時﹐烈婦故爲乞哀狀﹐一變其平日气槪。秀淸果大疑﹐嚴詰之。烈婦又僞現種種畏懼態﹐秀淸益疑。令賊搜其身﹐烈婦大呼曰「勿辱我﹐我當自承。」秀淸不聽﹐搜至襟底得此書﹐憤不可遏﹐逼問通謀者姓名。烈婦笑曰「皆汝家人﹐何問爲﹖」遂指出賊酋念余﹐盡系長髮老賊。秀淸不之察﹐悉令駢誅。及玕逆﹝洪仁玕﹞聞信至﹐急止之。謂「所供諸兄弟﹐從無異心﹐恐妖挾詐圖陷將柰何﹖」秀淸立悟﹐急令停刑﹐而羣賊已殺過半矣。

張文樣妻裙帶遺書

自爲���所誘﹐拘囚窟室中﹐已閱四十餘日。其不死者﹐非惜死也﹐未得吾夫音耗﹐則不可死。卽得矣﹐不能與之一訣﹐仍不可死。今又何以遽死耶﹖蓋���日肆其淩逼手段﹐幾如螳之捕蟬﹐貓之瞰鼠﹐稍不自愼﹐卽遭攫噬﹐故不可再畱此身於世。第所慮者﹐���旣不能償其私願﹐則將來見吾夫﹐或爲含沙射影之語﹐或爲泄忿滅口之計﹐皆勢所必至者也。嗟爾���天良苟尙未泯﹐其亦思黃村客邸中﹐孰療爾之病愈者﹐張文祥也。濟南軍營中﹐孰援爾以進身者﹐張文祥也。爾從前家室之累﹐衣食之艱﹐孰使爾綽有餘裕者﹐張文祥也。爾今日功名之顯﹐祿秩之崇﹐孰使爾聲譽洋溢者﹐張文祥也。噫嘻﹗文祥之待爾如彼﹐而爾之報文祥如此﹐吾不知爾之��矣。然儒家有修省﹐佛家有懺悔﹐爾果淸夜捫心﹐憬然覺悟﹐則大海茫茫﹐回頭是岸。吾𨿽死﹐亦不爲爾厲。爾其三復吾言。

按﹕是書得之於一成衣之手。據云殮張妻時﹐系於裙帶間﹐外縫以布﹐鍼綫甚密。成衣疑珍物﹐私匿之。及走歸啟視﹐則此書也。成衣大震怖﹐欲持書徑白���﹐又恐罹不測。正在惶措無計﹐其妻唾其面曰「爾旣爲男子﹐何一無俠烈气﹖以我決之﹐當如書中言﹐覓見文祥而付之﹐斯可對張夫人矣。」

傅鸞祥上洪逆啟

司理中宮制誥事待罪妾傅鸞祥﹐謹上啟天王陛下﹕竊臣妾以蒲柳陋姿﹐過蒙恩寵﹐奉侍無狀﹐深懼干犯天威﹐致罹重譴﹐乃承覆載鴻慈﹐曲宥臣妾﹐僅予貶居曲院。由二月初五旨下﹐迄今已逾二十日矣。嗟嗟﹗望昭陽之日影﹐愧玉顏不及寒鴉﹔瞻太液之波光﹐倚修竹自憐翠袖。方謂長門寂寂﹐度夜如年﹔永巷沈沈﹐見天無日。乃蒙宮婢林小紅傳旨垂問﹐並恩賜鮫帕一方﹐明珠一粒。只領之餘﹐感繼以泣。昔江采蘋答明皇有云「長門鎭日無梳洗﹐何必珍珠慰寂寥﹖」妾則以爲寂寥之慰﹐陛下非明皇也。況鮫帕爲千絲織就﹐含纏綿宛轉之思﹔明珠非九曲穿成﹐寓皎潔光明之意。臣妾何人﹐敢蒙垂念。謹獻上指甲一枚﹐靑絲一縷。以表妾悔罪之忱﹐以示妾感恩之意。謹啟。

按﹕金陵女子傅鸞祥﹐有殊色﹐工詞翰﹐洪逆嬖之﹐使掌僞宮制誥事。此啟得之於荒攤上﹐夾入一古文內。其箋色黃﹐上繪金龍。想當時僞宮所用也。

陳雲貞寄外書

妹云貞端肅斂衽再拜﹐致候秋塘哥哥安履。憶自風亭分手﹐彈指十年。遠塞羈愁﹐空懷歲月。長門幽恨﹐莫數晨昏。然母親膝前﹐兒女團圞﹐尙可寬慰。哥哥隻身孤戍﹐依人作計﹐誰與爲歡﹐問暖噓寒﹐窺饑探渴﹖涼涼踽踽﹐未知消受幾許淒其。貞𨿽不能縱萬里之身﹐續一夕之好。而離魂斷夢﹐常繞左右矣。思君十二﹐回腸九折。豈虛語哉。別來七奉手札﹐僅復三函﹐使固罕逢﹐筆尢難罄﹐單詞片語﹐未足慰雙撐盼睫也。前歲五月六日﹐得一密信﹐四爺處送書之日﹐適貞臥病之時。投遞參差﹐幾成不測。幸蓮姐解人覷破﹐支吾遮掩﹐得以解紛。不覺冷汗涔涔﹐二豎登然告退。伏枕誦讀﹐欣感交集。少頃母親折書榻畔﹐笑語貞云「錦兒脫罪偏隅﹐歸期可望。來稟頗自愧悔﹐想已磨折悛攺﹐我今已憐之矣。」是皆哥哥孝思所感﹐不然﹐此恩正未易施也。

戊申七月托勞姓所寄書備述別後景況。自此五易寒暑﹐中間情景﹐大槪寄知。新阡樹木成林﹐圍墻完固﹐歲時伏臘﹐瞻拜如常。湖水平遭﹐不相侵害﹐可以放懷。母親杖履優遊﹐飲食猶昔。惟痰癥時作﹐精神稍衰耳。親族中槪同陌路。大姊夫大姊姊𨿽不甚零落﹐亦無大照拂。二姊夫已故﹐二姊姊尙畱都下。六妹妹遠在楚省﹐音問久疏。翼廷大兄﹐人𨿽刻薄﹐但爲母親所倚賴。嗣後書來﹐總以一味感歉﹐庶可不失歡心。至負義人今已移居他所﹐不及提防。萋菲之言﹐暖昧之事﹐難免聳惑於哥哥。貞惟忍性堅心﹐立定腳跟﹐期盡吾之所當盡。至於靑蠅墻茨之詩﹐信與不信﹐又何敢必。摠之瓊女而在﹐尙可爲解﹐不幸又於去年八月出疹﹐冒風以死。十五年仳離辛苦﹐盡付東流。艸艸治棺﹐瘞於塋側。猶記沒之前夕﹐捧貞頰而啼曰「爹爹離家已久﹐兒沒後﹐萬不可寄語及它。」今憶此言﹐不禁淚如泉湧。何止殘稿遺書﹐驚心欲碎﹔零脂剩粉﹐觸目蘭摧耶﹗丁郎讀書﹐頗有父風﹐然恃聰明而欠沈潛﹐務髙遠而不咀嚼。詩詞有新詠之句﹐制藝則駁雜不純。靑靑子矜﹐初非館閣中人也。來書詢其所師﹐舞勺以前﹐皆貞口授﹐經史書詞﹐略知大義。庚戌仲春﹐始就楊先生學。捉筆爲文﹐是秋卽已了篇。嗣後楊先生選教諭去。至今皆卜權齋訓迪﹐教法頗嚴。貞亦不敢稍假辭色。課余之下﹐仍以詩詞試之﹐不畱餘力。惟母親姑息太甚﹐殊多窒礙﹐柰何柰何。貞母於壬秋患病﹐延至癸春二月六日﹐遽爾長逝。兩老人一生血脈﹐惟貞一綫之存﹐不料六十年鏡花水月﹐情深半子﹐能不酸楚耶﹗墉弟原非己出﹐漠不相關﹐只知搜索家貲﹐良可痛恨。貞自遭此變﹐愈覺難堪﹐顆粒縷絲﹐一無所出。家務母親經理﹐歲入不敷﹐貞屢求典售﹐而又不忍輕去﹐徒令侵吞剝削﹐多致荒廢。房產欹傾過半﹐復被負義人據爲己有﹐折變一空。僅畱敗屋數椽﹐聊蔽風雨﹐大非昔時景況。從前緩急可商之處﹐近皆裹足不前。遇有急需﹐貞亦不輕啟齒﹐正恐不惟無濟﹐反遭非笑。馮郭西絕迹多年﹐間承四妹霞姑投以詩物並詢哥哥消息﹐情意頗眞。些小通融﹐尙可資助﹐第恐日久漸疏﹐難保始終如一耳。而其肫肫懷急之忱﹐未可負之。前次囑帶瓶口扇﹑套鞋﹑襪﹑筆﹑茶諸物﹐盡爲負義人賺去﹐言之恨恨。貞邇來兩餐之外﹐不能稍自舒展。嫁笥奩具﹐陸續盡歸質庫。頻年已生之補綴﹐蓮姐之盤纏﹐丁郎之膏火束脩﹐瓊女之釵釧鞋腳﹐在在皆挖肉補瘡所辦也。況問安侍寢﹐未敢偶離﹐怡色柔聲﹐猶虞獲咎。卽飲食衣服﹐儉則負嗇吝之嫌﹐費又受奢侈之責。素則云朴陋無色﹐艷則云冶容誨淫﹐非詬誶相加﹐卽夏楚從事。求有一日之承歡﹐亦不可得。貞年逾三十﹐非復少時﹐使兒女家人見之﹐有何面目。結縭之始﹐筆墨爲命﹐拈毫橫笛﹐唱隨幾及十年。一旦飛梗蓬飄﹐往事不堪回首。簫聲研迹﹐久已荒疏。縱有和章﹐不過勉彊承命。吟風弄月之句﹐斷不敢形於毫端。顧影自憐﹐可勝悲咽。蓮姐自壬夏摘花﹐受逼之後﹐其志益堅。雨榻風欞﹐寒砧煙火﹐甘苦與共﹐形影相隨。此貞今世之綴橊﹐而哥哥他年之桃葉耳。髙魁顏忠賀花兒寺﹐只知迎合上意﹐計飽私囊。其素芝碧桃輩﹐鉤深索隱﹐播弄如簧﹐尢爲腹心之患。此狂奴故態﹐又何足道﹐惟有委曲將就﹐飫以好言﹐博一時淸淨而已。去年四爺遣人自伊犁來﹐傳述哥哥敗檢之事﹐並云一年之中﹐若肯節省﹐尙可餘二三百金。幸負義人未將此語上稟﹐而貞初猶不信也。徐思哥哥賦性疏狂﹐未展才華﹐復經大難﹐一朝失足﹐萬念俱灰﹐又有何心矜持名節。且棲身異域﹐舉目誰親。月夕花晨﹐酒闌燈炧。呼盧排悶﹐擁妓消愁﹐亦旅人常事。或值多情倩女﹐知音嫠婦﹐彼美憐才﹐書生結習﹐未能免俗﹐聊復爾爾。貞方痛憫不暇﹐焉敢效妒婦口吻﹐涉筆規諷耶。惟念哥哥身非彊健﹐情復憨癡。彼若果以心傾﹐何妨竟爲情死。特思口餳齒蜜﹐腹劍腸冰﹐徒耗有用之精神﹐反受無窮之魔障。私心自揣﹐殊爲君憂。況曲蘗迷心﹐兼能腹病。樗蒱遊戲﹐更喪文名。些小儻來之財﹐何足爲計。所慮哥哥千金之體﹐甘自頹唐。反不若貞之釜蟻餘生﹐尙知自愛者。何哉﹖來書云「三月適館春齋﹐六月仍回故地。」此中原委﹐未得其詳。哥哥旣與四爺爲骨肉之交﹐相依邸捨﹐便可爲家﹐何必捨此他圖﹐別生枝節﹖況去之未久﹐旋復歸來﹐則貞所不能解者。大丈夫處世﹐怨固不可深結﹐恩亦不宜過求。未曾拜徳之前﹐先思圖報之地。四爺豪俠﹐人所共稱。但其癡意柔情﹐殆亦堪憐堪笑。自問與之莫逆。貞卽探其爲人﹐𨿽非上游﹐然心迹可取﹐超拔哥哥於苦海中﹐而噓拂之。酬報之機﹐貞心早爲區畫矣。相隔萬餘里﹐忽東忽西﹐萍迹無定﹐空致魚書﹐未瞻雁足。卽有薄裹微資﹐亦不敢徑行遠寄﹐恐蹈故轍﹐轉使空函莫達也。

去春有查辦回籍恩旨﹐惜未能被及。然此後機緣﹐大有可望。十年期滿﹐定遇赦歸。諸凡隨遇而安﹐耐心以守。鸞臺珠浦﹐我兩人寧終無團圞時耶﹗每念弱艸微塵﹐百年一瞬﹐夢幻泡影﹐豈能久畱﹖生死兩途﹐思之已熟。別後況味﹐不減夜臺。現在光陰﹐幾同羅剎。何難一揮慧劍﹐超入淸涼。柰綠葉如絲﹐牢牢縛足。不得不畱此軀殼﹐鬼渾排場﹐冀了一面之緣﹐不負數年之苦。他年白頭無恙﹐孺子有成﹐大事一肩﹐雙手交卸﹐貞心不大快哉。故今者哥哥一日未回﹐此擔一日不容放下也。

六弟自上江來﹐猝聞有回伊之便。掩戶挑燈﹐疾書密寄﹐淚痕滿紙﹐神魂遄飛。計書到日﹐開緘當在黃梅。想哥哥閱之﹐心與俱酸也。附詩六章﹐聊以言志﹐信手拈來﹐亦是一幅血淚圖耳。詩一﹕

搔手雲天接大荒﹐伊人秋水正茫茫。

可憐遠道頻年夢﹐幾斷深閨九曲腸。

井臼敢云虧婦道﹐荻丸聊以繼書曏。

孝慈兩字今無負﹐卽此猶堪報數行。

二﹕

鶯花零落懶寨幃﹐怕見簾前燕子飛。

鏡裏漸斑新髩角﹐客中應減舊腰圍。

百年幻夢新如寄﹐一綫餘生命亦微。

彊笑恐違慈母命﹐藥囊偸典嫁時衣。

三﹕

十五嬌兒付水流﹐綠窗不復喚梳頭。

殘脂剩粉鞶絲閣﹐碎墨零香問字樓。

千種淒涼千種恨﹐一分憔悴一分愁。

儂親亦未終儂養﹐似此空花合六休。

四﹕

當時夢裏喚眞眞﹐此際迢迢若比鄰。

愛寫團圞違字讖﹐偸占榮落視花神。

那堪失意飄零日﹐解得關心屬望人。

別有憐才惟一語﹐來年消瘦恐傷春。

五﹕

早自甘心百不如﹐肩勞任怨敢欷歔。

迷離摸索隨君夢﹐顚倒尋求寄妾詩。

妝閣早經疏筆墨﹐簫聲久已謝庭除。

讒言休擾離人耳﹐猶是堅貞待字初。

六﹕

未曾蘸墨意先癡﹐一字剛成血幾絲。

淚縱能幹終有迹﹐語多難寄反無詞。

十年別緒春蠶老﹐萬里羈愁塞雁遲。

封罷小窗人靜悄﹐斷煙冷露阿誰知。

甲寅嘉平朔夕。云貞再拜上。

此信在山東馬遞包封內﹐拆看抄錄仍封好馬遞至伊犁。義心苦調﹐哀艷動人。惜錄者未傳其姓。且俟知者補焉。

楊氏與某書

薄命妾楊四﹐含淚拜叩貴人閣下。竊妾以風塵賤質﹐貌乏傾城﹐謬蒙不棄采葑﹐得薦枕席。武昌三榻﹐摯誼千重。酌酒則銀燭再更﹐談心則晨雞疊唱。錦枕芙蓉﹐終宵並蒂﹔繡衾鴛鳳﹐每夜雙飛。而且諗靑樓之悞墮﹐代爲拊膺﹔憐苦海之無邊﹐每思援手。妾也何人﹐知遇得此。銘心刻骨﹐沒齒難忘。玆以公冗鮮暇﹐卽日登程。不別恐牽衣之慘﹐畱書表鐘愛之深。聞信心酸﹐捧箋淚落。前此襟江上下﹐旋旆猶曰有期。今者蓮幕攸棲﹐握手占於何日﹗江風浩浩﹐江水湯湯。白雲渺渺﹐野樹茫茫。日月含愁﹐川原凝怨﹐心非艸木﹐情何以堪﹗至垂問南歸之事﹐尢爲腸斷。

憶妾家本淸白﹐誤適匪流﹐被誘來斯﹐遂爾賣笑﹐含羞冒恥﹐气阻神傷。兼以命薄如蠶﹐囊空如洗﹐而孽夫不諒﹐猶負气反目﹐逼我言歸。顧路柳花墻﹐鄕裏鄙焉。敗節之婦﹐尙有面目﹐對邗江姊妹乎﹗輾轉熟思﹐原不難以白綾半幅﹐了我殘生。柰七旬老母﹐五歲弱童﹐一死俱死﹐一存皆存﹐計惟假作歡顏﹐同登歸軸。俟裏門相近﹐躍入中流﹐魚鱉爲棺﹐蛟龍爲槨。潤城之萬頃千波﹐賤妾之一抔三尺。嗟乎痛哉﹗生爲薄命之人﹐死爲啣怨之鬼。長與貴人生死辭矣。惟是知己未酬﹐此靈不泯。他日錦帆南下﹐揚子江頭﹐倘猶念武昌城北﹐交頸情深。爲大呼曰「楊四陰魂﹐隨我歸去﹗」當有旋風一縷﹐起於舟前﹐依君懷而不散者﹐此卽妾之靈也。此正妾所盼也。嗚呼﹗紙短情長﹐神馳心碎。伏望諸惟珍攝﹐善保金軀。薄命煙花。勿以爲念。

黃瓊蘭寄陳郎書

妾本靑衣﹐薄施紅粉。幸憑月老﹐得遇玉郎。兩日趨陪﹐愧寸衷之莫達。百年締好﹐寄尺素以微傳。想郎乃穎川名士﹐素讀詩書。在妾亦江夏遺嬰﹐頗知禮義。𨿽鬻身於繡閣﹐當矢十年不字之貞。旣屬意於朱門﹐益凜二夫不事之義。三生石上﹐早結良緣。百劫塵中﹐遂成夙契。一言甫定﹐雙璧欣投。郎意已堅﹐妾心亦慰。視紅拂之私奔﹐勝之遠矣﹔比綠珠之厚幣﹐誠何讓焉﹗所可慮者﹐夫人鮮棹木之恩﹐小星安賦﹔猶可冀者﹐君子有關雎之化﹐江氾堪歌。伏乞垂憐弱質﹐不難指天日以盟。抑或背棄前言﹐亦惟與鏡釵俱碎。夜如何其﹐空聽雞聲以不寐﹔歲聿雲暮﹐翹瞻馬首以難回。妾淚如珠﹐濕紅箋於此日﹔郎門似海﹐駕烏鵲兮何時。昔曾晤自尊前﹐漫詡空羣之驥﹔今豈置之爨下﹐莫收焦尾之桐。敬致雁書﹐思融魚水。倘諧琴瑟﹐願抱衾稠。郎謂如何﹖妾言不盡。

瓊蘭自號天香﹐陳鹿圃孀婦之婢也。廣西懷集縣人。美丰姿﹐寡言笑﹐自幼攻書能詩﹐日伴主婦居繡閣﹐習女紅﹐家人罕有見者。癸酉歲年十七﹐鹿圃季兄華亭偶見而慕之﹐托媒氏議聘爲側室。越日偕媒氏至華亭家﹐容色艷麗﹐皎如玉人。華亭出白璧一雙﹐聘定後因他事中止﹐遂寢其議。天香寓書華亭﹐此篇乃其原稿也。磋乎﹗紅顏薄命﹐好事多磨﹐往往如斯﹐良可槪已。著有《天香小集》一冊﹐詩多寄托﹐怨而不怒﹐大有《國風》遺意。

