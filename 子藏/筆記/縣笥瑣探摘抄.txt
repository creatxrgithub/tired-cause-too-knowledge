縣笥瑣探摘抄

明劉昌

●龍卵

成化五年六月初五日﹐河決杏花營﹐水及堤。明日﹐三司以牲醴致奠。旣歸﹐有一卵浮於河﹐大如人首﹐下銳上圓﹐質靑白﹐微具五色﹐又多黧黑點。漁者得之﹐守河者以十疋布易焉﹐因馳以告。始觀之甚恐﹐以手撼之﹐中汩汩作水聲﹐又甚重﹐气暖而澤潤﹐不知何祥也。或曰龍卵﹐吾聞龍有胎未聞卵生﹔或曰蛇亦卵生﹐此固其類也。越三日﹐予遇和僉憲於州橋西﹐見圖其狀於壁﹐且書其上曰「玄珠占法﹐江湖見龍卵﹐主大水。」又聞前一日卵送開封府﹐皆懼不敢收﹐守與判相卻之間墜於地﹐中惟水而已。

●菊有黃華

吾鄕範文穆公至能作《菊譜》﹐言《月令》以動植志气候﹐如桃﹑桐輩直云始華﹐而菊獨云菊有黃華﹐豈以其正色﹐獨立不伍。眾艸變詞而言之與﹖予始甚疑之﹐信如《譜》中所載﹐其色已不勝其多﹐而《月令》獨云菊有黃華﹐何也﹖及來河南﹐行熊耳﹑錦屏﹑弘農﹑崤函諸山﹐時正秋﹐艸木俱衰謝﹐蓋山上下﹐曁水崖離落﹐皆黃菊﹐大如錢﹐藂生燦然﹐乃悟南爲中州﹐得風气之正﹐黃爲正色﹐而正秋時看花﹐隨地皆有﹐此《月令》紀候﹐所以獨言之也。然則如《譜》中所載諸晶﹐得無人智力變幻所致與﹐則其見述於《月令》宜矣。

●姚太守重士

蘇州知府姚公善﹐多才下士﹐在郡聞有才者﹐必躬詣之。有王賓仲光﹐博學能文﹐隱於毉姚公過之﹐賓不爲禮﹐姚公笑而退。明日﹐又過之﹐賓衣母氏布襖﹐持扇佯狂踞坐﹐姚公上﹐與語﹐輒吐涎僕跌﹐姚公又笑而退。洎三過之﹐始款論如平生。又有兪貞木者﹐姚公以米貺之﹐而誤送錢繼忠所。繼忠以太守所貺﹐勉爲之受。他日﹐貞木見姚公﹐姚公言貺米事﹐貞木曰「吾不知﹐得無送吾鄰友錢繼忠所乎﹖則吾拜貺均也。」姚公曰「繼忠如何﹖可得見乎﹖」貞木曰「可。」姚公乃使人迎之。繼忠曰「吾民也﹐姚公太守也﹐太守與民分如是之絕﹐吾不得詣府。然太守主也﹐吾爲儒﹐賓也﹐以賓主相見﹐必在郡學乃可。」人以復於姚公﹐姚公笑許之。明日詣學﹐繼忠已先在﹐遂抗言曰「太守以民待繼忠﹐繼忠無所置身﹐若以儒見待﹐請就賓位。」姚公許諾﹐卽堂上相再拜。繼忠袖出書授姚公卽去﹐姚公甚重之。繼忠後至京﹐以疾死。姚公亦死於京市中。繼忠之婿曰宋昌裔﹐善艸書﹐與沔陽同知偶武孟皆與伊宗性交﹐故所聞於宗性如此。

●大臣有容徳

王文端公直在吏部﹐禦史有以畫求詩者﹐公峻拒不爲作。時所介者﹐寔公之故人﹐言「公於他人多有所作﹐何獨靳是﹖」乃應之曰「老負此累﹐公等行當自知耳。」然公嘗以詩寄錢唐戴文進索畫﹐且自序昔與文進交時﹐嘗戲作一聯﹐至是十年而始成之。臨川聶大年題其後曰「公愛文進之畫﹐十年而不忘也。使公以十年不忘之心待天下之賢﹐則天下豈復有遺才哉﹖」語亦稍聞於公﹐公置之不省。後大年舉爲史官﹐困於譏讒﹐臥病逆旅﹐自度不可起﹐乃使所親投詩於公﹐中二聯云「鏡中白髮難饒我﹐湖上靑山欲待誰。千里故人分橐少﹐百年公論蓋棺遲。」公得詩泣下﹐曰「大年欲吾銘其墓耳。」明日而大年卒﹐公爲墓志。有曰「吾以大年之才﹐必能自振﹐故久不擬薦﹐而乃止一校官邪﹗」大年所題之言﹐固爲正論﹐使隘者聞之﹐將必以爲議已﹐其孰不加擠也﹖而公不以爲意﹐至泣而銘其墓﹐眞所謂休休有容者矣。

●陣法

兵部尙書﹑靖遠伯王公驥嘗督師徵麓川﹐克之﹐還守南京。沈靜有大略﹐嘗閱師覆舟山北﹐問將校曰「部伍行列若何﹖」曰「隊各五十人始爲一字列﹐聞鼓聲則變而爲方圓斜直之勢﹐今日所校練是也。」公笑曰「此何以約束﹖兵五人爲伍﹐必一人居中執旗幟﹐四人者立四面﹐此四人者皆聽中一人所使﹐中一人恆堅立不動﹐赴敵則五人必俱﹐中一人使四人者相顧應﹐四人死﹐中一人不得獨生。由五人爲二十五人爲一隊﹐最中一人執旗稍大﹐以令其四面如前五人之法。又倍而成五﹐則爲一百二十五人﹐其再倍﹐則爲二百五十人爲一營﹐左右前後相應而聽於中﹐以一百二十五人分寄四隅﹐與中爲遊擊出奇﹐而正共一百二十五人﹐堅駐不動﹐互相倚賴﹐而功可成矣。又以五營如前法分布之﹐則正共一千二百五十人﹐更以一千二百五十人如前法爲奇兵遊擊﹐則總二千五百人爲一師﹐相機調遣﹐聽於中軍主將一人之令﹐其下由伍而隊﹐由隊而營﹐各有一人爲中﹐中一人者各以將之令令其餘人﹐如是豈有紀律不嚴﹐約束不齊﹐而功不成哉﹗」當時將校莫不信服。公嘗誨人曰「士大夫不可無憂國之心﹐不可有憂國之言。」其意甚善﹐而所立軍陣法不知本於何人﹐要其﹝所自﹞得者爲多也。

●東南五才子

吉水解學士﹝縉﹞﹐天質甚美﹐爲文不屬艸﹐頃刻數千言不難﹐一時才名大噪。時﹐杭有王﹝洪﹞希範﹐吳有王﹝燧﹞汝玉﹐閩有王稱孟揚﹐常有王達達善﹐皆官翰林。四人者﹐詞翰流麗。孟揚常謂希範曰「解學士名聞海內﹐吾四人者足以撐柱東南半壁。」識者謂爲知言。後希範以侍講主考禮闈﹐時胡文穆公總裁國史﹐希範因言「其書徵處士胡祺於五星聚奎之下﹐若以其祥爲祺發者﹐公爲祺子疑有私﹐且《漢書》五星聚東井後﹐髙允辧其誣﹐國家神功聖烈之盛﹐正不必籍此。」頗忤旨﹐左遷禮部主客主事﹐而史因是修正。汝玉作《神龜賦》﹐上親定爲第一﹐召解學土謂曰「汝玉賦第一﹐卿賦次之﹐何也﹖」縉曰「汝玉文辭甚妙﹐臣實不能勝。」上喜。時﹐安南乎﹐乃召新城侯與六部﹐賀表皆令王汝玉撰。旣上﹐上覽之益喜。時黃文簡公﹝淮﹞侍側﹐上曰「汝玉誠俊才﹐朕觀其所撰表﹐誠不厭」。文簡公叩首言「汝玉以是自矜﹐退多後言。」王孟揚亦不自安﹐南還﹐得罪﹐乃與汝玉先後下獄死﹐獨王達善仕至翰林侍讀學士卒。

●況太守

蘇州知府況公鐘﹐字伯律﹐南昌靖安人。始由小吏事呂尙書震﹐呂薦其才﹐授禮部主事﹐進郎中。時仁廟初政﹐令在京五品以上官舉所知﹐鐘舉左春坊左中允張宗璉。仁廟召問楊文貞公﹝士奇﹞曰「人皆薦外任下僚者﹐鐘何乃舉朕宮官。」文貞公對曰「臣與王直方欲擬薦宗璉﹐不意遂爲鐘所先耳。」仁廟大喜﹐曰「鐘知宗璉﹐亦可謂賢矣。」卽日擢宗璉大理寺丞。蓋已有向用鐘意。宣廟卽位﹐大臣奏蘇州等九大郡號繁劇難治﹐遂擢鐘等九人爲知府﹐皆授璽書以行。公至蘇﹐廉察官吏﹐去太甚者四五人﹐嚴禁狡猾而惠愛窮弱﹐執勢家侈恣不法者﹐立杖殺之。吏民大驚﹐奉令惟謹。又表除京運米二十餘萬﹐儒生孤寒者多有所給。於是爭獻詩頌﹐鄒亮獻二十詩﹐鐘獨稱賞﹐欲薦其才於朝。會有以匿名書數亮過失﹐潛揭於府治大門者﹐鐘得書笑曰「彼欲沮吾薦﹐正速成亮名耳。」遂奏亮才學可用。召試有驗﹐授吏﹑刑二部司務﹐轉監察禦史。其勇於爲義類如此。歲滿去﹐民叩闕乞畱者八萬餘人﹐有儒生爲歌謠曰「況太守﹐民父母﹐早歸來﹐一田叟。」又曰「況靑天﹐朝命宣﹐早歸來﹐在明年。」時已有代鐘者﹐竟易去。文貞公贈之以詩﹐有曰「十年不愧趙淸獻﹐七邑重迎張益州。」又數年﹐鐘卒﹐吏民多垂泣﹐送其柩歸。其政績具見張修撰洪所著《傳》。

●楊文貞公薦士

楊文貞公士奇﹐頗愛士。仁廟嘗幸文淵閣﹐問以「今之山林亦有知名之士乎﹖」公曰「東吳有陳繼者﹐善爲文。」仁廟卽召之。繼至﹐吏部擬授國子博士。入謝﹐上曰「此當在禁近。」乃攺翰林五經博士。繼﹐字嗣初﹐公初未嘗識﹐蓋夏忠靖公治水蘇郡﹐得繼文以歸﹐公偶見之耳。

●曾狀元絕筆詞

曾狀元﹐子啟﹐名棨﹐永丰人。仕爲少詹事兼侍講學士。善艸書﹐能詩歌﹐稱江西才子。有薦一士人至者﹐旣入內﹐將試﹐上曰「堂堂翰林﹐獨無一人如彼者乎﹖」眾以子啟應詔。禦試《天馬歌》﹐子啟之文先成﹐文多澑亮﹔士人後成﹐詞復蹇澀。上立賜子啟瑪瑙帶﹐始授士人官﹐由是子啟寵遇日至。旣而有疾﹐自惟不可起﹐乃捉筆書曰「宮詹不小﹐歲周非天﹐我以爲多﹐人以爲少。易簀蓋棺﹐此外何求﹐白雲靑山﹐樂哉斯丘。」卒﹐贈禮部侍郎。

●言禍

唐劉蕡封策言閹宦事﹐閱第策官馮宿等畏禍不敢取﹐蕡終被宦人誣以罪﹐謫死柳州。宋祁修《新唐書》﹐病蕡疏太直﹐曰「蕡當先以忠結上﹐後爲帝謀﹐天下所以安危者﹐庶其舒患矣。」夫當是時﹐帝已制於宦人﹐𨿽宰相進退莫不因其好惡﹐蕡何由得以忠結上邪﹖此與論賈誼謂當先結灌﹑絳而後可陳《治安》者﹐同一揆也。夫君子之言事﹐從不從聽諸人﹐成不成歸之天﹐不昌言於廷﹐使帝與相自擇之﹐而欲先結主﹐甚則爲訓﹑注之途矣。豈君子之道哉﹖

●軒都憲

左都禦史軒公﹝輗﹞﹐持己甚嚴﹐遇人無問賢否﹐悉峻拒之不與接。居南都﹐歲時詣禮部拜表慶賀﹐至則屏居一室﹐撤去侍燭﹐朝服端坐﹐寂無一言﹐待鼓嚴而出。禮旣畢﹐不告於同事者﹐竟禦肩輿而歸。同事者聞其來﹐亦不樂與處﹐皆避去。平生俊偉之節﹐惟恃公牘之存﹐間令吏寫數十大冊﹐以爲他日傳世考此足矣﹐於紀載之文﹐一無所好。及卒﹐朝廷修《英廟實錄》﹐從其家求公行實﹐無有也﹐惟寫生卒年月送官耳。

●學與才不同

翰林侍講劉公﹝鉉﹞﹐予始舉進士﹐以鄕曲上謁。逾年﹐公始報禮﹐坐定言「年來老懶﹐不欲與人兢相往來﹐必俟有來者﹐可報則報之﹐此𨿽迂闊﹐而簡於接人﹐亦省事。」又言「吾鄕國初仕翰林者梁用行﹑滕用亨﹐皆博學能文章﹐每有所作﹐必旬曰始成。王汝玉時爲贊善﹐日爲文數篇﹐諸老先生驚嘆傳觀﹐則曰﹕『此皆吾所讀書﹐非有所加也﹐何故其速成如此。』今翰林吾吳中二三人﹐吾每作文﹐必旬日始成﹐而張士謙益則日作數篇﹐信學與才不同。」蓋公隱然有自負者。

●風變得雨

成化六年二月二十八日﹐淸明後之二日也﹐旦時﹐微風﹐後漸大﹐至辰時﹐風自西北來﹐沙土日然東鶩﹐其色正黃﹐視街衢如柘染﹐然土沾人手面﹐灑灑如濕。少頃﹐天地晦冥﹐微覺窗牖間紅如血﹐仰視雲天﹐煌煌如絳紗﹐室內如夜﹐非燈不可辧﹐而紅色漸黯黑。至午未時﹐復黃﹐始開朗。當晦冥時﹐人相顧慘懼。時方憫雨﹐百計禱之﹐終不可得。至三月二日辰巳時﹐微雨。午後﹐忽黃气四塞﹐日色如靑銅﹐無風﹐而雨土以帚輕掃﹐拂之勃勃﹐如塵積地﹐皆黃色﹔至暮益甚﹐中夜有風如雷﹔明旦乃大雨土﹐仰望雲天﹐昏黃四際﹔尢甚時﹐或紅黑。蓋不知其爲何祥也。至六日﹐始發東北風﹐七日乃雨﹐至八日午後始霽﹐民庶大悅。

●僧殺牛

浮屠大有無賴者竄其中﹐向時襄陽石賊是已。余嘗自鎭平赴南陽﹐至麒麟岡﹐見大冢數十﹐皆若被髮者。問從吏﹐曰「崗上有大冢﹐今摧陷矣。此石麒麟﹐卽故冢上物也。」予惋惜久之。至十三里河﹐見大冢益多﹐又至三里河﹐則一艸庵﹐庵外方冢石甃橋﹐且治碑﹐紀建橋功﹐皆粗完。予入庵中﹐惟一小童﹐云有僧旦時入城矣。予問﹕「此大石何從來﹖」曰「在十二里河冢中所掘爾。」余徧行石間﹐見石上有流血被滿﹐問從吏﹕「此何爲﹖」曰「當是殺牛馬。」然予大駭。又行一里﹐見僧與兩人遠來﹐予使人召之﹐乃皆拜道旁。予好言問之日﹕「非造橋僧耶﹖」曰「然。」又問﹕「從何得石﹖」乃不能對。且詰何以血滿大石﹐僧言有千戶夜牽牛來殺之﹐就石上剝取皮耳。予怒﹐使從吏送南陽府獄﹐蓋護衛軍也﹐皆坐如律。發冢﹑夜殺牛﹐此豈小事﹐乃猶欲以建橋爲功﹐而公肆其惡﹐一無問者﹐何邪﹖昔韓滉嘗曰「賊非牛酒不嘯結。」滉於是禁屠以絕其謀。予身在述職﹐聊自嘆息而已。

●金侍郎殊遇

吾鄕禮部侍郎金公﹝問﹞﹐在仁廟時嘗賜《歐陽居士集》二十本﹐寶藏之。旣而所居不戒於火﹐公忘護持﹐已失八本。後宣廟在文華殿公被顧問﹐因從容言賜書事。宣廟促令內侍爲補之﹐逾數日﹐得賜八本﹐𨿽紙色不同﹐而兩朝恩賜復歸於完﹐益殊遇也。

●恃才矜傲

予讀《唐書﹖藝文傳》﹐所載文章士多誕傲。鄭世翼﹐鄭州滎陽人。嘗遇崔信明江中﹐謂曰「聞公有『楓落吳江冷』﹐顧見其餘。」信明欣然出眾篇。世翼覽未終日﹕「所見不迨所聞。」投諸水﹐引舟去。又杜審言﹐恃才傲世。蘇味道爲天官侍郎﹐審言集判﹐出謂人曰「味道必死。」人驚問故﹐答曰「彼見吾判﹐且羞死。」又嘗語人曰「吾文章當得屈﹑宋作衙官﹐吾筆當得鐘﹑王北面。」及病甚﹐宋之問﹑武平一等省候如何﹐答曰「甚爲造化小兒相苦﹐尙何言﹖然吾在久壓公等﹐今且死﹐固大慰﹐但恨不見替人云。其矜誕若此﹐而居之不疑﹐何邪﹖予在鄕時﹐聞鄒禦史亮作《三誇詩》﹐其一言蘇平﹐其二言湯公子﹐曰「湯家公子蓋誇詡﹐好似蜉蝣撼大樹。文章光焰萬丈長﹐卻說杜陵無好句。」其三言劉艸窗。此三人者﹐予獨不識蘇平。湯名胤鑅﹐字公讓。在江陰時﹐予與同寓捨。有松陽學諭錢端學聞胤鑅名﹐乃候拜之。坐定﹐端學屢質所焉詩徹﹐鑅始曰可﹐中而厭﹐終則勃然怒曰「何絮絮如此﹗」端學跼蹐去。予戲之曰「向有人言﹐公謂『杜陵無好句』﹐以今觀之﹐乃果然也。」胤鑅曰「吾詩正學杜﹐何嘗雲杜無好句﹐若云學杜者無好句﹐則有之耳。」艸窗﹐名溥﹐字原博。嘗爲《繭窩詩》﹐有「今古茫茫白雲老」之句﹐眾推其工。有謂「云者聚散﹐無常之物﹐豈得謂老﹖」艸窗曰「不聞天若有情天亦老乎﹖」其人辧不已。艸窗怒曰「不讀二萬卷書﹐看溥詩不得。」予以爲白雲老者﹐蓋指繭窩如白雲常在﹐則謂之老亦無害﹐況晉人《題李老谷》固有「駱駝夜吼靑雲老」之句乎。予在京﹐嘗與徹鑅同過艸窗﹐徹鑅執禮甚恭﹐攜八詩就評﹐艸窗以手掩之﹐問曰「此何詩也﹖」胤鑅曰「北京八景詩。」艸窗曰「此在當時胡文穆公﹑楊文敏公﹑曾狀元﹑王侍講詩皆未易及﹐公所作能勝之則出﹐不然不如己也。」胤鑅曰「第讀之。」艸窗爲讀一首﹐卽已還﹐曰「不如多矣。」又言「昨與楊帥作《白鵲詩》﹐殊不佳。我亦嘗作﹐乃眞邊將《白鵲詩》。如公之作﹐直學課詩耳。」艸窗詩曰「早隨金印出邊州﹐晚送慘聲入禦樓﹐剪取白羅飛繡幕﹐旗竿一丈掛胡頭。」胤鑅大稱服﹐此頗近誇而誇者﹐亦復自屈於誇者﹐要亦遇其敵而然也。﹝當時有晏鐸﹑王淮及平等﹐謂之十才子﹞

●木冰

成化丙戌十一日朔日﹐予自西華抵扶溝。明旦﹐坐堂上﹐見有若霧者從東來﹐著樹並艸莖皆白﹐少頃堆積枝柯間﹐玲瓏雕鏤。甚怪﹐問輿皂此何物﹐曰樹孝也。因檢《玉笥集》﹐有云「冰淩禾稼達官怕。」旣而聞河南李少保﹝賢﹞有疾﹐十二月十四日竟卒。大夫之所系﹐固重也夫。

●白楊

予初不識白楊﹐及來河南巡行郡邑﹐嘗出北邙﹐經平疇入山谷﹐見丘冢間多大樹﹐問從者﹐曰白楊也。乃悟古人哀捝用此不爲無謂﹐東南丘壠多植松柏﹐故人歹不識白楊。蓋其種易成﹐葉尖圓如杏﹐枝頗勁﹐微風來則葉皆動﹐其聲蕭瑟﹐殊悲慘陜虢﹐南山谷尢多﹐髙可二三百尺﹐圍可丈餘﹐修直端美﹐用爲寺觀材﹐久則疏裂﹐不如松柏材勁實也。

●鼨鼠

唐盧藏用弟若虛﹐多才博學。隴西辛怡諫爲職方。人有獲異鼠者﹐貊首虎文﹐大如拳﹐怡諫謂之﹝鼠廷﹞鼠而賦之。若虛曰「非也﹐此許愼所謂鼨鼠﹐貊文而形小。」一坐驚服。予在虞衡時﹐四川貢諸獸皮中﹐有石虎者﹐似貓而小﹐似鼠而大﹐形全類虎﹐其色黃而班黑﹐正類貊文﹐豈所謂鼨鼠而俗謂之石虎邪﹖

●集覽多誤

瞿宗吉爲《覽鐫誤》﹐陳伯濟爲《集覽正誤》﹐二書皆不可廢。朱子《綱目》所刻與題要本多不同。今江克寬考異﹐徐昭文辧正﹐與尹氏發明互有異同﹐欲以此書如《春秋》官本大書正文﹐以分注如胡氏傳之書﹐而外以諸書之參酌先儒所論並楊廉夫﹑史鉞等書﹐附爲小注﹐庶爲讀史一助﹐然一未暇也。

●笏囊

唐故事﹐公卿皆搢笏於帶﹐而後乘馬。張九齡徇常使人持之﹐因設笏囊﹐自九齡始。今公卿多肩輿﹐四晶以下始乘馬﹐惟南京與外方面官迎詔送表時皆就服乘馬導引﹐有搢笏於帶者﹐有手自持者﹐有人爲持者﹐要之皆以意自便﹐無所謂故事。夫九齡使人持笏有囊﹐而世因置笏囊﹐乃知古人舉動不苟如此﹐今人借使能置﹐人亦無宜效者。

●藝事自負

王孟端中書寫山水爲一代名筆﹐嘗退朝﹐黔國公從後呼之﹐孟端不爲應。有同行者曰「黔公呼君﹗」孟端曰「吾亦聞之﹐必其與吾索畫耳。」黔公追及之﹐果云云。孟端亦不答﹐黔國又造其第﹐數年始作—幅﹐曰「吾不可直寄黔公。其西賓平仲微者﹐吾故人也。吾但寫寄之﹐待彼與求耳。」使人之售其身之易者﹐觀孟端之於畫﹐亦可以自愧矣。

●求免自警

愼則免侮﹐謙則免妒﹐默則免惡﹐廉則免禍﹐勤則免誤﹐此五者廢一焉﹐求免不可得也。

●蘭陽二印

成化六年三月﹐開封蘭陽縣掘地得二印﹐上送於河南布政司。其大如今之府印﹐廣二寸﹐方圓八寸﹐厚可五六分﹐文曰「宣差副總領之印」﹐背有「天興六年六月日行宮禮部造」十二字﹐旁書「宣差副總領之印」七字。其一文曰「尙書戶部郎中之印」﹐如今之縣印﹐視總領之印差小﹐背有「天興六年二月行宮禮部造」九字﹐旁亦正書「尙書戶部郎中之印」八字﹐此是大金時物﹐而篆文不甚疊﹐字畫或五﹑或七﹑或九﹐皆取陽數。天順七年時﹐予同僚張孟弼築堤捍河﹐亦嘗得一印﹐文曰「行軍萬戶之印」﹐失記其所造年月﹐當是同一時也。我朝凡印章每字篆疊﹐皆九畫﹐此正乾元用九之義﹐豈彼之所能知哉﹗

●借酒詩

予在史館時﹐日請良醞酒一斗﹐然飲少多有藏者。湯東谷﹝胤勣﹞從予索之﹐詩曰「兼旬無酒飲﹐詩腹半焦枯。聞有黃封在﹐何勞市上沽。」予嘗至其第﹐見其廳事春聯曰「東坡居士休題杖﹐南郭先生且濫竽。」後堂曰「片言曾折虜﹐一飯不忘君。」蓋東谷嘗從興濟伯﹑禮部尙書楊忠定公善奉迎鑾輿﹐故云。其東偏曰「乾柱西山笏﹐閒開北海尊。」其西偏曰「長身惟食粟﹐老眼漸生花。」而豪俠之气﹐可以想見矣﹗

●古銅款識

予嘗至南內﹐幹戊字庫見古銅器一事。如劍而無刃﹐平直首微﹐稜下有靶﹐長可二尺﹐闊僅及寸﹐皆嵌銀﹐作童子奉牌舞﹐牌上有「古並聶家」四字﹐面嵌銀﹐題「模稜難斷佞臣頭﹐碎腦翻成百倍憂﹐解使英雄生膽气﹐從今不用佩吳鉤」。詩直似宋元人作﹐然不可考矣。

●龍鬥

天順七年九月十六日﹐予自嵩縣赴汝州﹐見一物於中天﹐淡白﹐垂長數丈﹐尾微曲﹐少頃不見﹐忽又乘出﹐閃閃若動﹐細如數百丈綫﹐人言此龍也。十月二日﹐自南陽赴鄧﹐將至白馬寺。時微雨﹐且晴。忽見西南有黑物在薄雲間﹐蛇蜒如圈者﹐其首尾莫可辧﹐惟身顯然﹐若艸書云字之狀。忽又有一白物在其下。如乙字﹐然相去尺許﹐久之始滅。人皆言龍鬥云。

●守宮詩

湯胤鑅與予極善﹐嘗作六體香奩詩六百首﹐予嘗序之。記得其《素腕守宮》一詩曰「惟解秦宮一粒丹﹐記時容易守時難。鴛鴦夢斷腸堪冷﹐蜥蜴魂消血未乾。橊子色分金釧曉﹐茜花光映玉鞲寒。何時試卷香羅袖﹐笑語東君子細看。」予誦於人﹐人有知詩者曰「此何減李商隱。」公讓後爲參將守邊﹐一日登城西望﹐曰「黃沙白艸漫漫﹐吾一腔血乃委於此地邪﹗」從者聞之曰「何出此不詳語﹖」公讓曰「吾旣受節守邊﹐豈可偸生乎﹖」旣而﹐胡人有牧馬城下者﹐公讓怒﹐卽勒兵赴之。旣接戰﹐而胡大至﹐同事無有救者﹐遂遇害。朝廷贈官賜祭。𨿽其無長慮而輒輕發﹐顧不謂之奇男子邪﹖

●二十八宿

文廟喜任文學﹐嘗於進士中選二十八人入翰林讀書﹐親課試之﹐令大學士解縉督其業。周文襄公忱時奏言﹐顧入選﹐然選二十八人已足。上特曰「此有志之士。」許之﹐凡二十九人。又令選中書舍人二十八人﹐專習羲﹑獻書。以黃文簡公淮領之。一日﹐上謂文簡公曰「諸生習書如何﹖」公對曰「日惟致勤耳。惟今翰林有五墨匠陳宗淵者﹐亦日習書。然不敢儕諸人之列﹐但跪階下﹐臨榻頗逼眞。」上曰「卿嘗持其所書來否﹖」公因出諸袖中。上覽之喜甚﹐目公曰「此何鄕人﹖」對曰「越陳剛中之後也。」上聞剛中名攺容﹐久之曰「自今當令此人與二十八人者同習書。」公曰「然尙在匠籍﹐又須如例與飲食給筆札。」上從之﹐且令有司落其籍。宗淵遂得入士流﹐雅善山水﹐又能寫神習書。未久爲中書舍人﹐歷事三朝﹐以刑部主事致仕云。

●刺客

五代葛從簡爲忠武節度使﹐間許州富人有玉帶﹐欲之而不可得。遣二卒夜入其家﹐殺而取之。夜﹐卒逾垣﹐隱木間﹐見其夫婦相待如賓。二卒嘆曰「吾公欲其寶而害斯人﹐吾必不免。」因躍出而告之﹐使其速以帶獻﹐遂逾垣而去﹐不知其所之。此與晉使鉏麂刺趙盾事相似。盾篤於君臣﹐富人篤於夫婦﹐皆足以感人﹐益見天理民彜之不可滅如此。

●倒用印

唐段秀實倒用司農司印以迫兵﹐此忠於國者也。五代李崧﹑魏王繼岌召書史登樓去梯﹐夜以黃紙作詔﹐倒用都統印﹐諭諸軍殺郭崇韜﹐此何等舉措﹗卒之繼岌道死﹐崧後亦族誅﹐天道好還有如此者。

●讀書錄

薛文淸公﹝瑄﹞﹐銳志道學﹐著《讀書錄》二十卷﹐多名言。嘗曰「自朱子後﹐性理已明正﹐不必著書。」程明道﹑許魯齋皆未嘗有所著作﹐而言道統者必歸之﹐亦確論也。至謂吳艸廬未及許魯齋﹐則予不敢必耳。

●著書爭名

《四書詳說》﹐蘇州知府況公刻於郡庠。袁鉉作序﹐以爲王廉熙陽作﹐言熙陽丞沔池時稿﹐畱曹端家。刻旣成﹐其書四出﹐端爲霍州學﹐移文於蘇﹐言《四書詳說》乃其所著﹐《孟子》中有其訂定白馬之白一段。又言熙陽已坐刑﹐不當有著書之名。熙陽爲山西左布政使﹐以公事死。無害其著書也。端辧《四書詳說》爲其所著可也﹐言熙陽坐刑不當有著書之名﹐非也。

●膺譜

袁鉉績學多藏書﹐然貧不能自養。遊吳中富家﹐依棲之間﹐與之作族譜。研窮漢﹑唐﹑宋﹑元以來顯者﹐爲其所自出﹐凡多者家有一譜﹐其先莫不由候王將相而來﹐歷代封謚誥敕﹑名人序文具在﹐初見之甚信﹐徐考之乃多鉉膺作者。鉉年七十餘﹐竟以作譜事致一家爲其府所究﹐破其產﹐人四竄避去﹐而鉉亦不復來吳。

●詩讖

正統三年六月一日﹐予始入吳縣學爲增廣生。是年開科取士﹐而吳學之得舉者三人﹕周郁爲春秋魁第四名﹐張瓛第十一﹐施槃第十五。旣而赴會試﹐槃作詩畱別﹐其詞有曰「紅雲紫霧三千里﹐黃卷靑燈十二時。」又《詠胡蝶》云「莫怪風前多落魄﹐三春應作探花郎。」己未﹐果狀元及第。

