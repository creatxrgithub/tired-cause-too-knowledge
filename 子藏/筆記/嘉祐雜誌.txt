嘉祐雜誌宋江休復

提要卷上卷下補遺

提要

《嘉祐雜誌》二卷﹐宋江休復撰。休復字鄰幾﹐開封陳畱人。舉進士。充集賢校理﹐謫監蔡州稅。復官歷刑部郎中﹐修起居注。事迹具《宋史﹟文苑傳》。休復有《文集》二十卷﹐今佚不傳。惟此書存。《文獻通考》及《宋史﹟藝交志》皆作三卷﹐而《稗海》《唐宋叢書》皆不分卷。明胡應麟《筆叢》云﹐《江鄰幾雜誌》宋人極推之﹐今不傳。略見《說郛》。然《說郛》所載止十頁﹐而《稗海》《唐宋叢書》與此抄本皆三倍於《說郛》﹐應麟殆偶未見也。歐陽修作休復墓志云﹐休復歿於嘉祐五年。而是書屢記己亥秋冬之事﹐卽休復未歿之前一年﹐年月亦皆相應。惟書中記其奉使事﹐《宋史﹟本傳》與墓志皆不載﹐又刻本皆題云臨川江休復﹐而史與墓志皆云陳畱人﹐頗爲舛異。然諸家引用其說﹐無不稱江鄰幾者﹐而晁公武《讀書志》亦以爲《嘉祐雜誌》卽《江鄰幾雜誌》。蓋休復奉使雄州未嘗出境﹐不過館伴之常事﹐故墓志本傳皆不書。而刻本標題﹐又後人所妄加爾。其書皆記雜事﹐故《宋志》列之小說家。姚寬《西溪叢語》摘其象膽隨四時一條﹐誤以《酉陽雜俎》爲《山海經》。朱翌《猗覺寮雜記》摘其壓角一條﹐誤以丞相爲直閣﹐以坐於榻爲立於褥。是誠偶誤。然休復所與交遊﹐率皆勝流﹐耳濡目染﹐具有端緒﹐究非委巷俗談可比也。

卷上

山谷《茶磨銘》云「楚雲散盡﹐燕山雪飛﹐江湖歸夢﹐從此祛機。」

都下鄙俗﹐目軍人爲赤老﹐莫原其意﹐緣尺籍得此名邪﹖狄靑自延安入樞府﹐西府迓之﹐累日不至﹐問一路人﹐不知乃狄子也。旣云未至﹐因謾罵曰「迎一赤老﹐累日不來。」士人因呼爲赤老樞。伯庸常戲其文云「愈更鮮明。」狄答云「莫愛否﹖奉贈一行。」王大慚恧。

李后主於淸微殿歌「樓上春寒水四面」﹐學士刁衍起奏﹕「陛下未睹其大者﹑遠者爾。」人疑其有規諷﹐訊之﹐云「風乍起﹑吹皺一池春水。」又作紅羅亭子﹐四面栽紅梅花﹐作艷曲歌之﹐韓熙載和云「桃李不須誇爛熳﹐已輸了春風一半。」時已割淮南與周矣。

大歷十才子﹕盧綸﹑錢起﹑郎士元﹑司空曙﹑李端﹑李益﹑李嘉�﹑耿緯﹑苗發﹑皇甫曾﹑吉中孚﹐共十一人﹐或無吉中孚﹐有夏侯審。

紺者﹐靑而含赤色也。

省試﹐《王射虎侯賦》云「講君子必爭之藝﹐飾大人所變之皮。」《貴老爲近親賦》﹕「見龍鐘之黃耇﹐思仿佛於吾親。」試官掩卷大噱﹐傳爲口實。

章伯鎭瑉學士云「任京有兩般日月﹕望月初﹐請料錢﹐覺日月長﹔到月終﹐供房錢﹐覺日月短。」

歙州黃山兪侍郎獻卿﹐當與友人肄業山中。一日深入山中﹐見松樹有大黃實﹐拋石﹐擊落一枚﹐甚堅而香﹐俄落深澗中。翌日再尋﹐則失所在。或云﹕《抱朴子》所謂「招葳﹐食之可仙。」

晏相有「春風任花落﹐流水放杯行」之句。

惠崇遊長安詩有「人遊曲江少﹐艸入未央深」之句。

販鱓者器中置鰍﹐云「鱓喜睡﹐鰍好遊﹐不爾睡死。」

長安姚嗣宗詩﹕「蹋碎賀蘭石﹐掃淸西海塵。布衣能辦此﹐可惜作窮鱗。」韓稚圭安撫關中薦﹐試爲大理評事。

廣南呼食爲頭﹐魚爲豆斗﹐茗爲薄﹑爲筴﹐筆爲支﹑爲牀﹑爲枝。

供奉官羅承嗣住州西﹐鄰人每夜聞擊物聲﹐穴隙視之﹐乃知寒凍齒相擊耳﹐贈之氈﹐堅不受。妻母來﹐見其女方食枕中豆﹐贈之米麵﹐亦不敢納。遂挈其家居州南﹐聚贍窮親四十口。嘗辭水路差遣﹐云「法﹐乘官舟﹐載私物﹐不得過若干斤重﹐恐其罹此罪。」乞與陸路差遣。

祖擇之押字﹐直作一「口」字﹐人問之﹐云「口無擇言。」

江南一節使﹐召相者﹐命內子立羣婢中﹐令辯之﹐相者云「夫人額上自有黃气。」羣婢皆竊視之﹐然後告云某是。柁工火兒雜立﹐使辯何者是柁人﹐云「面上有水波紋者是。」亦用前術。

長安北禪寺筍石﹐鄭天休資政題十字﹕「春至不擇地﹐路傍花自開。」刊之。

向相延州詩﹕「四時常有煙棚合﹐三月猶無菜甲生。」又有人嘲同州詩云「三春花發惟樗樹﹐二月鶯啼是老鴉。」

酒﹐所以治病﹐藥非酒不散。

眞廟將立明肅爲後﹐令丁晉公諭旨楊大年﹐丁云「不憂不富貴。」大年答如此﹕「富貴亦不願。」

梅聖兪過揚州﹐宋相公庠送鵝﹐作詩謝之云「常遊鳳池上﹐曾食鳳池萍。乞與江湖去﹐從教養素翎。」得之不懌。

康定中﹐侍禁李貴爲西邊寨主。妻爲昊賊所虜去﹐家中一白犬頗馴擾﹐妻祝曰「我聞犬之白﹐乃前世爲人也﹐爾能送我歸乎﹖」犬俯仰如聽命﹐卽裹糧隨之﹐有警則引伏艸間﹐渴卽濡身而返﹐凡六七日出賊境。其夫無恙﹐朝廷封崇信縣君。

好事者記一春好天气不過二十日。

朱巽艸制云「某官夙負材。」眞廟令出典藩。

同州民謂雨沾足爲爛雨。

江州琵琶亭詩板甚多﹐李卿孫惟畱一篇夏英公詩﹕「流光過眼如車轂﹐薄宦拘人似馬銜。若過琵琶應大笑﹐何須抆淚濕靑衫。」

劉師顏視月占旱﹐問之﹐云「諺有之﹕月如懸弓﹐少雨多風。月如仰瓦﹐不求自下。」

田元鈞狹而長﹐魚軒﹐富彥國女弟﹐闊而短﹐在館中﹐石曼卿目之爲龜鶴夫妻。

曾會﹐泉南人。不攺鄕音﹐嘗聞叩戶聲﹐呼童視之﹐云「無讀作模客﹐是狗抓癢。」遽起雲﹕「請門客自朝湯。」胡巽嫁女﹐與侯詢云「嫁女與侯孫。」

淩景陽都官與京師豪族孫氏成姻﹐嫌年齒﹐自匿五歲。旣交禮﹐乃知其妻匿十歲。王素作諫官﹐景陽方試館職﹐坐娶富民女論罷。上知景陽匿年以欺女氏﹐素因奏孫氏所匿﹐上大笑之。

王貽永久冠樞府﹐持愼﹐少所發明。楊懷敏自河朔入奏堤塘事﹐所欲升黜者數十人﹐兩府聚聽﹐敏來白事相府﹐爲具呼爲「太傅稱說」云云﹐莫敢發言﹐獨貽永頩怒云「押班如此﹐莫謄倒人甚多﹐未爲穩便。」敏縮頭而退。時龐相﹑吳左丞爲樞副﹐退而言曰「嘗得此老子惡發﹐大好事﹐政府呼太傅者有慚色矣。」

楊大年行酒令﹕「李耳一作陽生﹐指李樹爲姓﹐生而知之。」黃宗旦應云「馬援死﹐以馬革裹屍﹐死而後已。」李子儀云「劉盆子﹐成公綏。」又云「『弔由靈』可對『疇離止』。」

張宛丘夜值館中詩云「蒼龍掛斗寒垂地﹐翡翠浮花暖作春。」

夏英公少年作詩﹐語意驚人﹐有「野花無主傍人行」之句。

狄靑討邕州儂賊﹐發西邊蕃落馬﹐用氈裹蹄。

晏相攺王建詩﹕「黃帊覆鞍呈馬過﹐紅羅纏項鬥鷄回。」爲「呈過馬」﹑「斗回雞」爲其語﹐不快也。

呂文靖詩﹕「賀家湖上天花寺﹐一一軒窗向水開。不用閉門防俗客﹐愛閒能有幾人來。」

陜府昭宗禦詞云「何處有英雄﹐迎歸大內中。」河中逍遙樓與太宗詩﹕「昔乘匹馬去﹐今驅萬乘來。」气象不侔矣。

王文穆罷相知杭州﹐朝士送詩﹐惟陳從易學士云「千重浪裏平安過﹐百尺竿頭穩下來。」冀公稱重之。

劉子儀侍郎三入翰林﹐意望入兩府﹐頗不懌﹐詩云「蟠桃三竊成何味﹐上盡鰲頭迹轉孤。」稱疾不出﹐朝士問候者繼至﹐詢之﹐云「虛熱上攻。」石八中立在坐中云「只消一服淸涼散。」意謂兩府始得用靑涼傘也。

石中立﹑丁度在翰林﹐丁前行﹐石從後﹐呼之捉瓦攔筒﹐云「忘卻帽子﹐頭了去也。」

契丹謂圭爲曜辣。

王隨相諱徳﹐幙賓謂徳爲可己﹐優人贊祝云「此相公之可已。」梁相諱顥﹐優人謂口號爲蕪辭。宗相諱已﹐一班行參見﹐愛其敏俊﹐問誰薦舉﹐云「杜與得制。」久之方悟。

眞宗宴近臣禁中﹐語及《莊子》﹐忽命呼秋水至﹐則翠鬟綠衣小女童也﹐誦《秋水》之篇﹐聞者莫不悚異。

舉子有以巨軸而贄胡五旦者﹐覽之云「旨哉﹗旨哉﹗」

林逋傲許洞﹐洞作詩嘲逋﹐余杭人以爲中的﹕寺裏掇齋饑老鼠﹐林間咳嗽病猴。豪民遺物鵝伸頸﹐好客臨門鱉縮頭。」

南唐一詩僧賦中秋月詩云「此夜一輪滿」至來秋方得下句﹐云「淸光何處無。」喜躍﹐半夜起﹐撞寺鐘﹐城人盡驚﹐李后主擒而訊之﹐具道其事﹐得釋。

長安張詩以能醫稱﹐孫之翰重之。予至關中﹐屢見人說醫殺者甚眾﹐尢好用轉藥﹐關中諺云「旣服黃龍丹﹐便乘白虎車。」

唐人說李邕本生損碑八百首。

章相性簡靜﹐差試舉人﹐出《人爲天地心賦》﹐舉子白雲﹕「先朝嘗開封府發解﹐出此題﹐稹爲解元﹐學士豈不聞乎﹖」曰「不知﹐不知。」匆遽別出一題目《教由寒暑》﹐旣非己豫先杼軸﹐舉人上請題﹐出《樂記》﹕「此教乃樂教也﹐當用樂否﹖」應曰「諾。」又一舉人云「上在諒陰﹐而用樂事﹐恐或非便。」紛紜不定﹐爲無名嘲曰「武成廟裏沽良玉﹐開封府舉人就武成王廟﹐試《良玉不琢賦》。夫子門墻弄簸箕。國學試《良弓之子必學爲箕賦》。惟有太常章得象﹐往來寒暑不曾知。」

昔人有云「古人有道去處去﹐世上無人行去行。」

黃通﹐閩人﹐累舉不第。作官數任﹐年將耳順﹐鎖廳應舉﹐或嘲云「老妓舞柘枝﹐剩員呈武藝。」

都下一小兒才三歲﹐無有難曲﹐按皆中節﹐都市觀者如堵﹐教坊伶人皆稱其妙。在母懷食乳﹐撚手指應節﹐蓋宿習也。

髙瓊作舊城縣巡檢﹐忽逢涪陵﹐被譴出城街﹐次唱喏﹐責受許州馬步軍指揮使。劇賊靑腳狼將襲知州牛冕給事﹐瓊擒之﹐遂復入。

司馬十二說﹕黨太尉畫眞﹐觀之大怒﹐詰畫師云「我前畫大虫﹐猶用金箔貼眼﹐我便不消得一對金眼睛﹖」

天臺竹瀝水﹐被人斷竹梢﹐屈而取之﹐盛以銀甕﹐若以他水雜之﹐則亟敗。

蘇才翁嘗與蔡君謨鬥茶﹐蔡茶精﹐用惠山泉﹔蘇茶劣﹐攺用竹瀝水煎﹐遂能取勝。

張乖崖知江寧府﹐僧陳牒出﹐公據判送司理院勘殺人賊。翌日﹐羣官聚廳﹐不曉其故﹐乖崖召僧至﹐訊云「作僧幾年﹖」對﹕「七年。」復訊之云「何故額有系頭巾痕﹖」僧惶怖服罪﹐至今案牘尙在。初知益州﹐斬一猾吏﹐前後郡吏所倚任者﹐吏稱無罪﹐誅﹐封判令至曹方﹐讀示之﹐旣聞斷辭﹐告市人曰「爾輩得好知府矣。」李順嘗有死罪﹐系獄﹐此吏故縱之也。

蘇儀甫侍讀知孟州﹐爲醫誤﹐投以轉藥﹐垂死﹐命杖醫背四十餘﹐醫出城﹐蘇下廳階﹐死焉。

陳執中館伴虜使﹐問隨行儀鸞司﹕「緣何有此名﹖」不能對﹐或云「隋大業中﹐鸞集於供帳庫﹐遂名此。」

陸參宰邑﹐判訟田狀云「汝不聞虞芮之事乎﹖」耆司不受﹐再執詣縣﹐云「不曉會得。」再判云「十室之邑﹐必有忠信。」

李戡宰邑﹐問民間十否﹕「莫有疾否」﹑「莫有孝弟否」之類。

有一患大風者﹐藥云「吾不能療爾。」

十月爲良月者謂盈數也。都下有弄蠍尾﹐有無毒者﹑三毒者﹐云﹕城西剝馬務蠍食馬血﹐尢毒﹐己亥歲﹐京中屢有螫死者。

毒虺斷首﹐猶能聽以噬人。

禦史臺閣門移文用捺頭牒﹐章郇公判審官院﹐張觀爲中丞﹐常用此例移審官﹐時章爲翰林學士﹐辯之﹐以故事而止。

客有投縉雲山寺中宿者﹐僧爲具饌饈﹐鱉甚美﹐但訝其無裙耳。入後屋﹐見黃泥數十團﹐大如缶﹐問行者﹐卽向所食者在其中﹐取龜以黃泥裹之三日﹐龜服气肥息﹐味特異。

章仲鎭云﹕章伯鎭勘會案﹐歲給禁中椽爥十三萬條﹐內酒坊﹐祖宗廟用糯米八百石﹐眞宗三千石﹐今八萬石。

王介甫云「明州有一講僧﹐夜中爲鬼物來請講﹐欣然從命﹐舁行數十里寘在豬圈中﹐比曉﹐方悟爲鬼所侮。」

張樞言說﹕楊大年臥卒﹐戒家人﹕「吾頂赤﹐趺坐﹐汝輩勿哭驚吾。」旣而果然﹐家人驚號﹐則復寤而寢﹐遂卒。釋教﹕頂赤生天﹐腹赤生人﹐足赤沈滯。

梅聖兪云﹕叔父爲陜西漕知客卒﹐浴殮畢﹐他婢欲竊其衣﹐其屍熱如火﹐驚告家人﹐遂傳於外﹐或云「不祥﹐此當有重喪。」俄而嬸氏卒。

持國按樂﹐見弦斷﹐結續者笙竽之類﹐吹不成聲﹐詰之﹐云﹕自有按樂器﹐國家議黍尺﹐數年乃定﹐造樂器費以萬計﹐乃用樂工私器以享宗廟。

又七廟共用羊一﹐五方帝亦然。溫成廟用羊﹑豕各二。疑郊本用特﹐後去特﹐以一羊﹑豕代之。符後﹐以永熙不可虛配﹐遂得升祔﹐明徳尙在故也。後廟神徳﹐賀﹑宋二京尹﹑潘奉慈﹑劉﹑李﹑楊﹑劉﹑李升祔﹐今獨章惠。

永叔書法最弱﹐筆濃﹐磨墨以借其力。

範希文戍邊﹐行水邊﹐甚樂之﹐從者前云「此水不好﹐裏面有虫﹐﹝聲如陳秦聲。﹞謂之虫﹐乃是魚也。」答云「不妨﹐我亦食此虫也。」

原甫《五十謚法》一篇﹐神化無方﹐曰「尼耄期稱道曰呥﹐《巵言》日出曰周﹐潔白不污曰皓。」

楠樹直竦﹐枝葉不相妨﹐蜀人謂之讓木。

胡瑗翼之卒﹐凶訃至京﹐錢公輔學士與太學生徒百餘人詣興國戒壇院舉哀﹐又自陳以師喪給假二日﹐近時無此事。

王景芬職方﹐邵氏婿﹐常州人。小兒四五歲﹐甚俊爽﹐病且卒﹐忽言翁婆畱取某﹐某長大必能葬翁婆﹐景芬大駭﹐始攺葬其父母。邵不疑云。

沈文通說﹕故三司副使陳洎卒後﹐婢子附語﹐亦云「坐不葬父母﹐當得爲貴神﹐今謫作賤鬼﹐足脛皆生長毛」云。

一道人敗後﹐作詩云「瑤峯一別杳難期﹐消渴從教醉枕欹。不信丹靑能畫得﹐五更燈暗月來時。」

司馬君實充史討﹐白執政﹕《時政記》﹐起居注皆並不載元昊叛命北戎請地事﹐欲就樞密府檢尋事迹以備載錄。龐相自至史院商量﹐孫朴兼修國史之任﹐云「國惡不可書。」會龐去相﹐遂寢。

吳充卿說﹕其先君爲江州瑞昌令﹐一卒力謟巴豆如松子﹐問其由﹐始用飯一碗﹑巴豆兩粒﹐研﹐和食﹐稍加﹐如藥丸﹐後漸加巴豆減飯﹐積以歲月﹐至於純食巴豆﹐此習噉葛之類。

掌老大卿判太僕﹐供祫享太牢﹐只供特牛﹐無羊﹑豕﹐公問直禮官如此﹐不知羊﹑豕﹑牛﹐俱爲太牢。

太學生鄭叔雄用善醫﹐王尙書舉正雜﹐吳﹝闕名﹞薦爲祕書省校書郎﹐起居舍人範師道論列云「山林有道之士﹐大臣薦之不報﹐而方技援例輒行。」於是汝州孔旼除直講﹐揚州孫侔除試校書州學教授。

入內都知張惟吉請謚﹐禮官以惟吉前持溫成喪不當居皇儀﹑爭之至力﹐時宰不知典則﹐阿諛順旨﹐惟吉頓足泣下﹐緣此得謚忠惠。

陳執中死﹐禮官以前事不正諫﹐請謚榮靈。寵祿光大曰榮﹐勤不成名曰靈。

大名府學進士劉建侯盜官書賣之﹐搜索旣切﹐遂焚之。又與妻同殺人﹐取其金﹐前殺七人﹐事明白﹐猶且稱冤﹐府中謂之「始皇」﹐以其焚書坑也。程琳尙書知府日﹐殺之﹐其容貌堂堂﹐言詞辯博﹐莊生大儒之盜也。

藥方中一大兩﹐卽今之三兩﹐隋合三兩爲一兩。

宋相云﹕中朝書人﹐惟郭忠恕可對二徐﹐書《佩觹集》三卷。

楊弦望之當官﹐凡私家上歷亦自買紙。爲江南轉運使﹐先移文江寧府﹐要府官月俸米麥﹐何人擔負磨面﹐曾支腳錢。

司馬君實侍先君知鳳翔府﹐竹園中得一物﹐如蝙蝠﹐巨如大鴟﹐莫有識者。有自南山來者云「此鼯鼠也﹐一名飛生﹐飛而生子﹐每欲飛﹐則緣樹至顚﹐能下不能髙也。」

判尙書禮部﹐則尙書之職﹔判禮部貢院﹐則侍郎之職也﹔其名表﹐則員外之任也。王禹玉帶館職判禮部﹐作三字﹐猶不解。百官謝衣表﹐禦史中丞署狀﹐而舍人作表﹐是兼尙書員外之職也。

陳執中在樞府﹐建排墻﹐殞夏僭使人﹐上嘆樞府不得人﹐於是王鬷﹑張觀與執中皆罷。

孫承旨自稱韓持國作維國﹐齊廊大卿呼邵興宗作元宗。

袷享昭穆﹐各有幄次﹐謂之神帳﹐云陳彭年所建。

《禮》﹕牲體貴賤﹐以爲俎實﹐肩﹑臂﹑臑﹑膊﹑胳﹑觳﹐左右前後﹐賓主有儀﹐今不復用。司馬公說﹕曾在並州﹐見蕃俗﹐頗存此禮。其最尊者﹐得羊臆骨﹐其次項瑣骨。又說婦人不服寬袴與襜﹐制旋裙﹐必前後開胯﹐以便乘驢﹐其風開於都下妓女﹐而士人家反慕效之﹐曾不知恥辱如此。又涼衫以褐紬爲之﹐以代毳袍﹐韓持國云﹕始於內臣班行﹐漸及士人。今兩府亦然﹐獨不肯服。予讀《儀禮》﹕婦人衣上之服制﹐如明衣﹐謂之景﹐景﹐明也﹐所以禦塵垢而爲光明也﹐則涼衫亦所以獲朝服﹐𨿽出近俗﹐然不可謂之無稽。

君實又說﹕夾拜﹐今陜府邨野婦人皆如此。男子一拜﹐婦人兩拜﹐城外則不然。

子容判禮院﹐謂君實﹕八音克諧﹐無相奪倫。今樂懸﹐但聞金聲﹐余樂掩而不聞﹐宜罷連擊﹐次第見其聲。

歐陽永叔修《唐書》﹐求罷三班院﹐乞一閒慢差遣﹐俄除太常禮院﹐因巡廳言朝廷將太常禮院作閒慢差遣耶。

子容說﹕周廟制﹕戶在東﹐牖在西﹐當中之分﹐則扆也。近代宗室南向﹐祏室猶在西壁﹐袷享猶設昭穆﹐位於戶外﹐南北相對。

武功常景主簿說﹕慶善宮有唐碣﹐爲民藏窖﹐蓋民恐他人見之﹐理認遠祖。土田傍有慈徳寺﹐太宗所建﹐會昌廢寺﹐猶遭毀折﹐武宗可謂能行令矣﹐至大中復建﹐碑記尙存。

肆赦宣徳門﹐登降用樂懸﹐又排仗盡如外朝之儀。

六典﹕禮部吉儀﹐五十有五日﹐其有二十九日祭五龍壇。予奉勅於五龍廟謝晴﹐廟廊並頹毀﹐寓宿殿東道士之室﹐亦無壇也。

儀仗內五牛旗﹐刻畫五色木牛﹐豎旗於背﹐載以轝牀﹐四人舁之。按《六典》﹕衙尉三十二﹐旗十八﹐曰五牛旗﹐皆是繡繪旗幅﹐若五牛﹐以牛載﹐則其他麟鳳之類亦當如此矣。

袷享﹐行禮之際﹐雪寒特甚﹐上秉圭﹐露腕助祭﹐諸臣見上恭虔﹐裹手執笏者惕然﹐皆揎袖。

廟主帝用白帊﹐後用靑帊覆﹐行禮則發之。方木爲趺﹐薦以重褥﹐置主於其上。

廛俗呼野人爲沙魂﹐未詳其義。士大夫亦頗道之﹐永叔戲長文賢良之選「旣披沙而揀金」﹐吳頗憾之﹐遷怒於原父﹐云「某沙於心﹐不沙於面。君侯沙於面﹐而不沙於心。」愈怒焉。

又嘗戲馬遵﹕「舊日沙而不哨﹐如今哨而不沙。」

永叔云﹕令狐揆著書數年乃成﹐托宋公序投獻李夷庾﹐庾問何人作序﹐訊知其人﹐使送銀二笏。

龐相令制後﹐舍人自署其名﹐永叔云「誥身後惟吏部判官﹐誥院者當押字爾。」

林瑀﹑王洙同作直講﹐林謂王﹕「何相見之闊也﹖」答曰「遭此霖雨。」云「今後轉更疏闊也。」王曰「何故﹖」答云「值這短晷。」蓋詆其侏儒矣。

太祖忌﹐宰相馬不入寺﹔宗王訃﹐相乘馬入至佛殿東﹐素無定制也。駕往寺觀燒香﹐中丞不從由入臺﹐翌日﹐幸慈孝集禧﹐宣召乃赴。

祕書丞沈士龍者嘗建言害民事數十條﹐漕司不行﹐遂棄官歸﹐關門不放過﹐訴云「母老病﹐拘滯於此﹐母必不全﹐亦關吏之罪也。」士龍竟坐擅去官守追官勒停﹐舉主﹑關吏一例見劾。

李照譏王朴編鐘不圜﹐後得周編鐘﹐正與朴同﹐議者始知照之妄。

程侍郎言「某爲禦史接伴人使﹐中丞張觀云「待之以禮﹐答之以簡。」戡佩服其言。又說﹕髙敏之奉使﹐接伴虜使走馬墜地﹐前行不顧。翌日﹐髙馬蹶﹐墜地﹐戎使亦不下馬。張唐公將奉使﹐王景彜云「某接伴時﹐舊例﹕使副每日早先立驛廳﹐戎使方出﹐相揖。某則不然﹐先請戎使立階下﹐然後前揖登階。」唐公云「我出疆﹐彼亦如此﹐柰何﹖」遂如舊例。

王景彜判三班院﹐云﹕某笏記上凡使臣八千五百人﹐差殿中丞蘇衮作簿﹐簿成﹐只有七千六人﹐其餘搜括並未見。

「蘇儀甫使虜﹐至虜庭﹐傳宣求紫魚﹐答曰「𨿽是某鄕中物﹐偶不賫來。」又云「某篋中恐有。」試搜之﹐得獲﹐乃家中納楮中﹐忘告之也。

韓忠憲使虜﹐其介﹐劉太后之姻﹐庸而自專﹐私於虜使云「太后言兩朝歡好﹐傳示子孫。」韓了不知﹐忽置一筵﹐遣臣來伴﹐因問太后有此語﹐何故不傳﹖忠憲答云「皇太每每遣使﹐使人簾前受此語﹐戒使人令愼重爾。」於是以手頂禮云「兩朝生靈之福也。」

文思院使﹐不知緣何得此名﹖或云量名待文思索﹔或說殿名﹐聚工巧於其側﹐因名之曰文思院使。

李昉相致仕後陪位南郊﹐病傷寒﹐卒。子宗諤入翰爲玉淸昭應宮副使﹐自齋所得疾﹐卒。宗諤子昭述右丞﹐袷享﹐奏告景靈﹐得疾﹐卒。三世皆死於祠祭之所。

裴如晦云﹕景徳澶淵之幸﹐軍費二十餘萬﹔郊賚用度﹐時一郊費六百萬﹐今千萬餘貫矣。

宋次道集顏魯公文爲十五卷﹐詩才十八首﹐多是湖州宴會聊句詩﹐公必在其間﹐又有《大言》《小言》《樂語》《滑語》《讒語》《醉語》。又《和政公主碑》﹕「肅宗女﹐代宗母妹。潼關失守﹐輟夫柳潭乘以濟孀妹。首云平陽興娘子之軍於司竹﹐襄城行匹庶之禮於宋公帑﹐糾匡復之師於武后﹐皆前代所未有也。」

魯公《顏元孫墓志》﹕「省試《九河銘》《髙松賦》考劉奇榜曰﹕銘賦音律﹐旣麗且新﹐時務五條﹐辭髙理贍。惜其貼經通六﹐所以屈從﹐當第葬東京鷂店﹐今作『曜』字。」

卷下

崔趙公嘗問徑山曰「弟子出得家否﹖」徑山曰「出家是丈夫事﹐非將相所爲也。」

冀州城南張耳墓﹐在送客亭邊。戎使林迓者﹐由翰林學士問﹐知州王仲平告之﹐不知張耳何代人也﹐大使耶律防謝曰「契丹家翰林學士﹐名目而已。」

峨眉雪蛆大治內熱。

己亥歷日﹐十一月大盡﹐契丹歷﹐此月小﹐十二月十四日夜才昏﹐月蝕﹐戎使言﹕竊謂爲巳望。時修《唐書》﹐問劉希叟﹐云「見用楚衍歷﹐差一日﹐宣明歷﹐十一月當小盡。」

雄霸氵公邊塘泊﹐冬月載蒲葦﹐悉用淩牀﹐官員亦乘之。

李昭述右丞謂樞密程侍郎﹕「近日與蒲豸剌權門事﹐謂之小火下。」程答云「不惟小火下﹐兼有大教頭。」

謝師直說﹕北都李亮相爲寵嬖三夫人作水陸道場﹐嬴州店叟張三郎處主位﹐李之祖父在賓位﹐焚香拜跪﹐不勝其勞。

北虜冰實羊腸﹐文州羌取蛇韜首繞頭上﹐治上熱。

虜使云「靑貂穴死牛腹﹐掩取之﹔紫貂升木﹐射取之﹐黃色乃其老者﹔銀貂最貴﹐契丹主服之。」又云「駝鹿重三百斤﹐效其聲﹐致之﹐茸如茄者﹐切食之。」又云「大寒之毒﹐如中湯火﹐著人皮膚﹐成紫皰。」又云「韃靼界上獵圍中﹐獲一野人﹐披鹿皮﹐走及奔鹿。」又云「女身國﹐卽挹婁之地﹐髙麗﹑新羅﹐今是一國﹐其主王輝用契丹正朔。」

太子中捨柴餘慶說﹕其從叔內殿承制肅蔡州日﹐掠房緡五千﹐其憂愁焦煎之貌﹐嘗如負人百千萬債者。嘗在病﹐幾死﹐才開目﹐問其子曰「今日費幾錢。」

胡武平內翰丁母憂前一歲﹐常州宅中海棠開白花﹐余妹夫王伯先爲金壇縣令尉胡賓說。

己亥秋﹐潁壽民小不稔﹐羣盜劫禾﹐潁上令捕得﹐囚遣之﹐緣是益熾﹐不可禁﹐漕司劾令﹐且嚴其禁。

橄欖木﹐並木﹐花如樗﹐將采其實﹐剝其皮﹐以薑汁汴塗之﹐則盡落。

余奉勅五龍廟謝晴﹐司天監擇日供神位板﹐太僕供羊﹐司農供豬﹑粟﹑黃白鹽﹑饌油﹑肫﹑胉﹑韮菁﹑蔥﹑明油﹐大府供幣帛溫香﹐少府供蠟燭﹐將作供神位水火﹐光祿供禮料﹑蓮子﹑雞頭﹑胡桃﹑漧棗﹑饌鹽﹑筍﹑俎﹑幹魚﹑玉鮍﹑鹿脯﹑姜﹑椒﹑橘﹑豉﹑魚﹑兔﹑鹿﹑羊﹑醢﹑餳﹑醋﹑酒﹑柴炭﹐將作所供罍﹑洗水﹑香餅爾。

梅二聖兪轉都官員外郎﹐原甫戲之﹕詩人有何水部﹐其後有張水部﹔鄭都官﹐復有梅都官。鄭有《鷓鴣》詩﹐時呼「鄭鷓鴣」﹐梅有《河豚》詩﹐可呼「梅河豚」耶﹖

張唐公瓌修起居注﹐同知太常禮儀事﹐再疏乞毀溫成後廟﹐皆不降﹐出。

齊廊公辟大卿曾爲三司檢法﹐時李士衡充使﹐章得象洎黃宗旦爲判官﹐公暇﹐省中棋飲談謔﹐每值雪天﹐畢命僚屬酒炙相樂。李諮爲使﹐置酒設肴﹐樂梅而已﹐今都無此例。

濰守解賓王怨登州交代胡俛﹐訐其伐官樹﹐法官引盜﹐傍人得捕。或以濰之於登不得爲傍﹐又條有誤傷傍人﹐謂在傍﹐則判審刑。錢象先待制云「旁求儒雅。」胡竟坐自盜﹐特勒停。賓王落館職﹐知建昌軍。

吳春卿葬新鄭﹐掘地深二丈五尺﹐中更掘坑子﹐才足容棺﹐旣下棺於坑口﹐上布柏團以遮之﹐卽下﹐土築﹐不用磚甓﹐吳氏葬其先亦如此。

錢君倚學士說﹕江南王公大人墓莫不爲邨人所發﹐取墓磚以賣之﹐是磚爲累也。近日江南有識之家不用磚葬﹐惟以石灰和篩土築實﹐其堅如石﹐此言甚中理。

沈文通學士與髙繼方同事賀北虜正旦於幽州﹐亦效中國排仗法﹐服宮駕。

《史記﹟曆書》云「稊鴂先滜。」龐相云見夏英公文字中用滜。作「坡澤」之「澤」﹐余見宋子京謝歷表﹐滜。作「號叫」之「號」。

二月三日疏決罪人﹐開封府罪人宿車院中﹐夜﹐車上有人伏其中﹐執而毆之至死﹐有司以爲大辟論﹐上云「決臀杖二十﹐刺配牢城。」宰相以爲大辟當爲流耳﹐再奏云﹐上又云「決臀杖二十。」諸公下殿﹐方悟聖斷之情審。蓋此獄情可矜則當上請﹐固降爲流﹐今經疏決﹐恩流下降爲杖矣。

祕書監馬懷素編次圖書﹐乃奏用左散騎常侍元行衝等二十六人﹐同於祕閣詳錄四部。

韋述勒成《國史》﹐蕭穎士以爲譙周﹑陳壽之流。

錢君倚云﹕《漢書﹟律曆志》﹕「鈞著﹐一月之象。」又云「輔弼執玉﹐以翼天子。」科場舉人以爲賦題﹐「著」疑是「者」﹐「平」疑是「之」字﹐監本之誤也。

楊畋待制云﹕經筵讀《後漢書》﹐宦官亂政事多爲前侍讀削去﹐如《何進傳》﹐都無誅內官事﹔如《孔融》《符融傳》﹐但記孔﹑老通家之舊﹐談辭如雲等﹐諂樂道輩將舊稿削去之﹐復采關治道者﹐以備進讀。

王隨作相﹐病已﹐甚好釋氏﹐時有獻嘲者云「誰謂調元地﹐番成養病坊。但見僧盈室﹐寧憂火掩房。」在杭州﹐常對一聾長老誦己所作偈﹐僧旣﹐離席引首﹐幾入其懷﹐實無所聞﹐番嘆賞之﹐以爲知音之妙。施正呂說此。

王逵知越州﹐修城卒暴民﹐至發墓磚。錢公輔作倅﹐視磚文有「永和」年號﹐亦有孝子姓名者﹐先葬無主枯骨﹐尋亦見掘矣。

京師神巫張氏﹐燈焰燒指﹐鍼療諸疾﹐多效於用鍼者。範景仁說其兄忽被神祟﹐飲水並食瓷碗﹐召巫者視之﹐旣退﹐欲邀厚貨﹐偃蹇不應﹐命巫之神輟附兄之婢子云「使汝救人苦﹐卻貪財利﹐不來索香火。」如巫所禁﹐祝之﹐遂愈﹐婢子亦不自知也。

王介甫知鄞縣日﹐奉行赦書節文訪義夫節婦﹐得三人。其間一人可采﹐姓童﹐爲人主典庫﹐謂之判子﹐家中養疏屬數口﹐奉寡姊﹐承順不違﹐甥不事家業﹐屢負人債﹐輒爲償之﹐而不以告姊。方欲奏上而代到﹐不果。聞以詿誤之過﹐爲後宰所笞。部中有兩道者﹐常善遇之﹐每有堤塘橋道之役﹐令化募閭裏修築﹐不勞而成。

故事﹕狀元及第﹐到任一年卽召試﹐充館職﹐自蔡文忠始進文字得試。

孫奭尙書侍經筵﹐上或左右瞻矚﹐或足敲踏牀﹐則拱立不講﹐以此﹐奭每讀書﹐則體貌益莊。

宋﹑賈二相布衣時同詣宋三命﹐云「二公俱當作相﹐更相陶鑄﹐宋發卻不同﹐賈𨿽差遲向後﹐宋卻相趁爾。」宋狀元及第﹐知制誥﹔賈在經筵﹐舍人院試出身。宋入參大政﹐賈試舍人﹐道命隔幕﹐聞宋語﹐二相道及前事。自後宋罷爲散秩﹐自楊徙鄆。賈旣入參﹐一旦﹐有內降札子﹐啟封﹐則宋庠﹑吳育可參知政事﹐賈手寫奏狀﹐且喜前言之驗。賈今爲僕射侍中﹐宋吏部尙書﹑樞密事使同平章事。韓欽聖好陰陽﹐見二公說。

聖節道場起建﹐十三日﹐樞府學士以下皆赴﹐十四日﹐中書會﹐獨舍人與大卿監上不過七八人。

審刑奏案貼黃﹐上更加撮白﹐撮白上復有貼黃。

國朝諸祠牲牢之類數不等﹐七室共一羊﹑豕﹐後廟溫成亦一羊﹑豕﹐蠟享百神亦然。然行事有滑稽者誚其分張之微﹐謂之「迎貓」也。

張瓌爲禮官﹐議錢惟演謚文墨﹐錢氏諸子縗絰迎邀執政﹐訴其事﹐石中立指其幼者以告同列云「此一寸金也。」諸錢數張有「二親在堂﹐十年入舍」之語。

介甫云「輔嗣忘象謂馬者﹐必顯之物。」欽聖云「咸﹐感之義。自脢而上﹐至心則謂『正吉悔亡』。」

紂作炮烙之刑﹐陳和叔云﹕韓詩作「烙」﹐漢書作「格」。

吳衝卿云﹕《莊子》「姑射」﹐今人盡讀作「懌」﹐音義﹐惟有夜射二切。

文州云﹕羌人旄牛酥絕美。又云﹕河朔人食油腸以薦酸醬栗飯。

原甫云﹕《南陔》《白華》六篇有聲無詩﹐故云「笙不云歌也」﹐有其義﹐亡其辭﹐非「亡失」之「亡」﹐乃無也。

司馬君實說﹕據《禹貢》﹐河自大伾大陸﹐又北爲九河﹐則是河循太行北流﹐乃東入海。兗州境包今之河朔﹐處勢髙地﹐又堅﹐故少水患。又漢兗州界在今之河南﹐非《禹貢》舊境也。

王禹玉上言﹕請以正月爲端月﹐正﹐音與上名相近也。

馮章靖云﹕昏字本從民﹐避唐文皇諱﹐乃作「氏」爾。孫文公云﹕從「髙低」之「低」﹐馮閱《說文》﹐始慚己說未博。

宋子京判國子監﹐進《禮記》石經本﹐並謂邵不疑同上殿以備顧問﹐無何﹐上問古文如何﹖不疑對﹕「古文大篆﹐於六體義訓不通﹐今人之淺學﹐遂於一字之中﹐偏傍上下雜用古文﹐遂致乖亂。」又問林氏《小說》﹐云「亦有長義﹐然亦有好怪處。」上一一問之﹐對云「許愼《說文》﹕歸字從堆從止從帚﹐從堆爲聲。林氏云﹕從追﹐於聲爲近﹐此長於許矣。許氏﹕哭﹐從口口從獄省文﹐林乃云﹕象犬嗥﹐此怪也。」

董仲舒云「以仁治人﹐以義治我。」原甫云「仁」字從人﹐「義」字從我﹐豈造文之意邪﹖

李白詩﹕「君不見裴尙書﹐古墳三尺蒿棘居。」問修唐書官呂縉叔﹐云「是漼﹐又云冕。」宋次道云「是檢校官與李北海作對﹐非齪齪人也。」

「敬」字﹐左紀力反﹐右普木反﹐避廟諱攺姓者爲「苟且」之「苟」﹐文章之文誤矣﹐今雍相是也。

邯鄲公《周陵》詩「才及春羔鼎祚移」﹐王介父云「春羔鼎祚」﹐不成詩語。

王右丞《濟州》詩云「汶陽歸客」﹐司馬君實云﹕其地則唐濟鄲州﹐今易地矣。又崇梵僧詩﹐初謂是僧名﹐乃寺名﹐近東阿覆釜邨。

司馬君實謂﹕《禮》﹕「奏假無言」爲是﹐「湯孫奏假」爲證﹐予以「鬷假無言」爲是。據《傳》﹕晏子「和與同異」﹐引此詩「鬷假無言」爲證矣。

齊桓公以燕公送出境﹐乃割地予燕﹐然專割地之罪重於出境矣﹐欲稱桓公之善﹐反毀之也。

張樞言太博云﹕四明海物﹐江瑤柱第一﹐靑蝦次之。介甫云「瑤」字當作「珧」﹐如蛤蜊之類﹐卽韓文公所謂馬甲柱也﹐二物無海鮏气。鰒魚﹐今之牡蠣﹐是王莽食鰒魚當乾者爾。褚彥回傳﹕自淮屬北海﹐江南無鰒魚﹐有餉三十枚者﹐一枚直千錢﹐不以頭數之﹐又讀如「鮑」﹐非亂臭者也。

胡公謹云﹕登州城山出鰒魚﹐俗云決明﹐可乾食。

君實云﹕《論語》「博我以文」﹑「博學於文」﹐此二「文」﹐謂六藝之「文」。

《棫朴》詩云「遐不作人」﹐毛﹕「遠不爲人」﹐鄭﹕「初作人」﹐於義未安﹐左氏﹕欒武子能言用人﹐引此詩﹐杜預云「作」﹐用也﹐言文王能用善人合於能官人矣。

司馬遷誤以「子我」爲「宰我」﹐又以燕簡公欲盡去諸大夫而立其寵人作寵姬。

白馬寺後有李穀﹑蘇禹珪﹑李沆等十宰相墓。

退傅相公﹐光化軍人﹐少時薄遊武當村捨﹐主人將殺以祀鬼﹐安臥室中﹐誦六天北地咒﹐巫者見星宿覆其上﹐怖而卻走﹐退傳孫婿呂誨太博云。

白水縣堯山民掘得志石﹐是員半千墓﹐云「十八代祖凝﹐自梁入魏﹐本姓劉氏﹐彭城人﹐以其雅正似伍員﹐遂賜姓員。」

左馮龍興寺殿﹐隋氏所構﹐至和二年重建﹐柏椽大徑尺﹐相僧守元八十三矣﹐云「此本出於許原﹐今郡北十餘里﹐世稱同州坊﹐亦云許坊。今爲民田﹐無邨矣。」

洛陽北有山泉﹐卽湯所禱桑林之地。有廟﹐卽太乙之祠﹐俗號爲聖王。近因旱﹐中使請禱﹐得雨﹐乃奏﹐請封爲淸淵侯﹐失於檢詳地誌﹐致此繆。

丁晉公謂曹馬爲聖人﹐夏英公嘗美李林甫之作相。

《梁書﹟儒林傳》﹕伏曼容「聽事施髙坐﹐有賓客﹐輒升髙坐﹐爲講說。」今私家無畜此者。

李宗詠諫議﹐松相孫﹐其父匿於李昉家﹐免難﹐於李愚俱趙州三房。蘇爲郎中﹐逢吉相孫﹐其父藏李沆相家﹐免禍。

王介甫少時作石橊花詩﹕「濃綠萬枝紅一點﹐動人春色不須多。」此老風味又薄﹐豈鐵心石腸者也﹖

王坡任長安倅﹐眷一樂籍﹐爲內所制﹐則自求死﹐家人懼而從之。後爲陜漕﹐竟畱於家﹐潔白而陋﹐目曰「雪獸頭」。

長安有寶貝行﹐搜奇物者必萃焉。唐諸陵經五代發掘﹐皆空﹐太平興國中具衣冠掩塞﹐長老猶見之。

蘇倅言﹕綿州二歲斷大辟一人﹐鳳翔半年斷二十餘人。

權文公不避公諱﹐論於臯謨事。

蒲城縣《胡珦神道碑》﹐韓文公撰﹐胡證書﹐在尉廏支槽﹐近置夫子廟﹐訪墳﹐不獲矣。

趙龍圖師民自耀過同﹐說祋祤城有祋祤廟﹐疑祋祤亦是一兵械﹐其秦禱兵之所乎﹖

趙師民罷華原﹐過左馮﹐同登排雲樓﹐指中條山﹕此所謂襄山﹐楊雄賦「勿華蹈襄」﹐檢余靖初校《漢書》﹐監本作「襄」﹐馳介問之﹐云﹕據《郊祀志》﹐「襄」字誤矣。

薛俅比部待闕浦中﹐出協律郎蕭悅畫竹兩軸﹐乃樂天作詩者﹐薛畜畫頗多﹐此兩畫尢佳也。

昭應溫泉﹐鄭文寶詩云「只見開元無事久﹐不知貞觀用功深。」

安道侍郎云﹕趙韓王客長安﹐購唐太宗骨﹐葬昭陵下。一豪姓畜腦骨﹐比求得甚艱。

吳宣徽自延川以宿疾求蒲中﹐乞免院職﹐攺大資政尙書左丞﹐左右呼「大資」﹐不呼「左資丞」﹐府寮識體者﹐門狀添「政」字。

韓稚圭善飲﹐後以疾﹐飲量殊減﹐吳資政云﹕道書云「人多困於所長。」有旨哉﹗

溫仲舒判開封府﹐一進士早出探榜﹐其妻﹐續有人報其父母船至水門﹐亟僦驢往省之﹐至東門﹐爲醉人驅擊﹐僦驢者又懼證佐畱滯﹐潛遁去﹐府中人以醉人亦有指爪痕﹐俱杖而遣之﹐歸家號泣。夫自外﹐亦落第而泣。兩不相知其由﹐徐知妻被杖﹐詣所司訴冤﹐不聽﹐於州橋夫妻投河溺死。天漢橋﹐俗呼爲州橋。眞宗聞之﹐怒﹐知府以下悉罷去。吳衝卿云「小刑責﹐亦不可不愼也。」

京師四門外﹐赤尉專決鬥競事﹐城裏悉府尹主之。每三大節﹐他官皆有休假﹐惟府事愈多﹐節日﹑淸明尢甚﹐斗競﹐日至數百件。

長安有寶貨行﹐有購得名玉魚者﹐亦名「玉梁」﹐似今所佩魚袋﹐有玉者﹑銅者。文丞相五千市一馬瑙者﹐府中莫知何用﹐多雲墓中得之﹐薛俅比部慶成軍觀太寧宮醮﹐見禮服劍室貫絳者﹐形正相似。

梅摯﹑陳洎﹑劉湜﹐假少常使虜﹐後俱作省簉北使﹐宴閤門﹐從之簉﹐坐朵殿﹐梅等以假官有升無降﹐故事﹕副綴﹐兩制坐殿上﹐逡巡不赴。閤門副使張得一奏﹐嫌坐位低不赴坐﹐遂貶。蘇盧衮上前端笏移南山不誣矣。

古人作律詩﹐有當句對者二句更不須對﹐如陸龜蒙詩云「但說潄流拜枕石﹐不辭蟬腹與龜腸」是也。

張得一自閤門副求正﹐副使引曹佾﹑李璋例。王貂作樞﹐吳﹑龐爲副﹐以曹﹑李中宮外舍之親﹐張未服﹐云「公朝豈私親邪﹖」吳云「閤副﹑侍中﹐子若孫﹐恩澤差別﹐疏親又差降﹐豈非用親邪﹖」意小絀﹐又引非親例﹐王云「此邊任。」張云「請邊任。」遂正使名﹐除潞州﹐以潞州非人使路﹐攺貝州﹐宣旨候代﹐至赴淸河﹐又謂不候代﹐至貝五日﹐王則據城叛﹐張伏法京師。

夏守恩太尉作殿帥﹐舊例﹕諸管馬糞錢﹐分納諸帥。夏旣納一分﹐魚軒要一分﹐時王相徳用作都虞侯﹐獨不受﹐又章獻上仙﹐內臣請坐甲﹐王獨以謂不當爾。興國寺東火﹐樞貂張耆相宅近﹐須兵防衛﹐不與以此數事﹐擢爲樞密副使。

呂文靖說﹕作正字日﹐值旬休﹐丁晉公宅作會客﹐忽來招﹐遂趨往﹐至﹐則懷中出詞頭﹐簾外艸《寇萊公判雷州制》﹐旣畢﹐覽之不懌﹐曰「舍人都不解作文字邪﹖」呂遜謝再三﹐乞加增損﹐遂注兩聯云「當孽豎亂常之日﹐乃先皇違豫之初。」緣此震驚﹐遂至沈極。

曹貂利用將赴漢東﹐入內﹐供奉官楊懷敏盡逐其左右﹐且將上馬﹐坐驛廳﹐無人至﹐使數輩立屏後﹐時引首來窺﹐楊則揮手令去。曹夙懷憂懼﹐睹此﹐疑將就刑﹐楊又徐進云「侍中且宜歇息。」遂閉堂自經。

丁晉公在崖州﹐方奕棋﹐其子哭而入﹐詢之﹐云「適聞有中使渡海﹐將至矣。」笑曰「此王欽若使人來駭我耳。」使至﹐謝恩畢﹐乃傳宣撫問也。

開封府尹大廳﹐自周起侍郎奏眞皇云「陛下昔日居此﹐臣不敢坐。」自爾遂空不復居。

李英兵部使陜西轉運使﹐嘗至一州﹐軍伶白語﹕「但某叨居兵部﹐繆忝前行。」李大怒。

呂文靖相判許田﹐柳灝作漕﹐府宴﹐優人云「爾是防城舉人﹐有何文學﹖」柳卽泣訴相坐﹕「此必官員有怨嫌者﹐故令辱某。」不得已﹐送獄鞫問﹐遂至配。

章相在翰林日﹐嘗差知權開封府﹐二十七日請僧在家設七晝夜道場﹐懼冤濫也。

近歲都下裁翠紗帽﹐直一千﹐至於下俚恥戴京紗帽﹐禦帽例用京紗﹐未嘗攺易也。

宋子京說﹕許相公序開西湖詩﹕「鑿開魚鳥忘機地﹐展盡江湖極目天。」

李丕緒少卿說﹕師頡作永興重進幕客時﹐府前有十餘堵大墻﹐蔽荒隙﹐軍府蕭條﹐寂無民事﹐因搜訪碑碣﹐凡打三千餘本。姜遵知府日﹐內臣曾繼華來造塔﹐遵希明肅旨﹐近城碑碣盡車充塔基﹐繼華死於塔所﹐人謂之鬼誅也。

紫閣山老僧文聰說﹕晏相來遊山﹐獼猴萬數﹐徧滿山川﹐僧言未嘗如此多也﹐晏詩「尋添獼猿」之句。

鳳翔李茂正幽昭宗於紅泥院﹐制度殊褊小﹐自據使宅﹐令其家供養眞衫衣﹑赭袍﹑龍鳳扇﹐民獻善田﹐令薄出租出佃之﹐稱秦王戶﹐後子孫以券收田﹐有二縣府西土腴各百餘頃﹐不十年蕩費盡﹐今丐於市。

岐府便齋前百葉桃﹐谷雨十日後結實大如拳。

猴部頭﹐猿父也﹐衣以緋優服﹐常在昭宗側。梁祖受禪﹐張禦筵﹐引至坐側﹐視梁祖﹐忽奔走號﹐擲褫其冠服﹐全忠怒﹐叱令殺之﹐唐之舊臣無不愧怍。

安轡﹐初唐教坊優人﹐事李茂正。一日﹐忤意﹐將戮之﹐遂逃遁﹐經年復來﹐茂正云「無容身﹐還卻來耶﹖」時茂正燔長安﹐絕還都之望。答云「暫來看大王耳。歸長安﹐賣麩炭﹐足過一生﹐豈無容身地邪﹖」

儀州﹐唐神策義寧軍置使統之。

太和年﹐姚說充使﹐李茂正墨制《義州王公寺碑》﹕「魏﹑晉﹑秦年﹐督護漢熾太守王寶貴。」此卽漢熾城矣。又有《白馬令其碑》﹐所在亦名白馬寺﹐按《圖經》並不載﹐恐後湮滅﹐聊書記之。

制勝關﹐舊日山林﹐深饒雪霜﹐今墾辟爲穡土﹐气候與舊不同。

李程畫像在開元寺﹐因雨推壞﹐吳衝卿云「寺僧不好事﹐可惜。」或云此有榻本﹐可令重畫如此。李程在裏﹐李程子廓﹐從父過三亭渡﹐爲小石隱足痛﹐以呼父﹐程云「太華峯頭﹐仙人手迹﹐黃河灘裏﹐爭知有隱人腳根。」

髙敏之以鐘乳飼牛﹐飲其乳﹐後患血痢卒﹐或以爲冷熱相激所致。

髙力士責在驩州﹐詠薺菜詩爲魯直所稱﹐云「兩京作芹賣﹐五溪無人采。貴賤𨿽不同﹐气味故常在。」

川峽呼梢工篙手爲「長年三老」﹐杜詩﹕「長年三老長歌裏﹐白晝攤錢髙浪中。」得名舊矣。

府﹑史﹑胥﹑徒﹐乃四名﹔男臣﹑女妾﹐是兩號。都下吏人連名﹑府史婦女表狀皆稱「臣妾」﹐皆非也。

韓文公《鄭儋碑文》自號「白雲翁」﹐令狐楚白雲表奏取使府爲名耳。

《楊文公談苑》說﹕《樊南集》﹐故事灰釘云楊雄賦﹐殊非﹐《南史﹟徐勉傳》﹕「屬纊才畢﹐灰釘已具。」

《司馬法》﹕「有虞氏悈於中國。」《唐韻》飭也。《司馬法》﹕「夏執玄戈﹐殷執白戚﹐周左杖黃鋮。」

教坊伶人嘲鈞容直樂云「鈞容擊杖鼓﹐百面如一﹐教坊不如他齊整﹐打一面如打百面。」可謂婉而絞矣。

漢三輔縣名﹕令醴泉﹑重泉﹑秦先。池陽﹐三原。秦驪邑﹐漢新麗﹐武后慶山﹐天寶攺爲會昌﹐又昭應﹐今陵陟。新丰﹑渭南。平陵﹑槐裏﹑茂陵﹑興平。頻陽﹑美陽﹑祋祤﹑華原﹑同官。蓮勻﹐在下邽東。

峽江船﹐須土人曉水勢行之。周湛郎中作夔漕﹐建言不得差擾﹐俄自沈一舟﹐眾頗怪之。

長安王瀆任度支員外郎﹐卒。妻髙氏﹐節度使瓊第九女。前妻子經不孝﹐供養殊闕。瀆卒後十餘年﹐經二子皆成立﹐相繼卒﹐亦喪明﹐始自悔前咎﹐克己友善﹐云「皆水丘婦並兄弟教經如此。」早夜策杖不廢定省﹐止之不輟。卒後﹐水丘婦病癱﹐其弟兄俱卒﹐水丘氏遂絕﹐人謂神理不可誣矣。

語兒梨﹐果實之珍﹐因其地名耳。

解池鹽歲課愈多而不精﹐耆老云﹕每南風起﹐鹽結﹐須以杷翻轉﹐令風吹則堅實﹐今任其自熟其畦下者﹐率虛軟。吳左丞春卿云﹕初任臨安﹐捕到鹽﹐令鋪戶驗之﹐外界官鹽則刑輕﹐私鹽則刑重﹐患爲鋪戶所欺。列於庭下﹐各取數紙裹之﹐外用帖子題記﹐置案上﹐分鋪戶作兩番﹐去帖隔驗之﹐然後絕欺獘﹐始靳其驗法﹐詰之﹐乃肯道﹐支煮鹽用蓮子爲候﹐十蓮者﹐官鹽也﹔五蓮以下﹐鹵水漓﹐爲私碱也。私鹽色紅白﹐燒稻灰灰染其色﹐以效官鹽﹐於是嗅以辯之﹐自是不用鋪戶﹐自能辯矣。

水雞﹐蛙也﹐水族中厥味可薦者﹐雞。

曹佾太尉﹐長秋母弟﹐張樞貂耆之坦牀。始成婚﹐貲妝甚盛﹐請衣帳者增二十縑﹐三日後盡斂持去﹐訊之﹐云﹕本房臥制未辦此﹐皆假借來。推延五六年﹐竟不致一物。吳大資與曹宣獻同館伴﹐話及此。

補遺

予奉使迓賀正使於雄州﹐介曰﹕唐中和自作借職割俸錢與弟請至今四十年﹐士大夫恐罕能如此。

錢明逸知開封府時﹐都下婦人白角冠闊四尺﹑梳一尺餘﹐諫官上疏禁之﹐重其罰﹐告者有賞。

京師風俗﹕將爲婚姻者先相婦﹐相退者爲女氏所告﹐依條決此婦人﹐物議云云﹐以爲太甚。

京師上元放燈三夕﹐錢氏納土﹐進錢買兩夜﹐今十七﹑十八兩夜燈﹐因錢氏而添。

詩僧惠崇多剽前制﹐緇弟作詩嘲之﹕「河分崗勢司空曙﹐春入燒痕劉長卿。不是師兄多犯古﹐古人言語似師兄。」

王重盈陜府構寺﹐募巧工圖壁﹐畢﹐悉沈於河﹐今建初院六祖等﹐人多模寫。

楊文公在館中﹐文穆或繼至﹐必徑出﹐他所亦然﹐幾類爰晁故事。文穆去﹐舉朝皆有詩﹐獨文公不作﹐文穆辭日﹐奏眞廟傳宣令作詩﹐竟遷延不送。

江淹爲宗室建平王讓表稱「宗尊」。

宋相與髙餗同發天府解﹐《日月爲常賦》﹐象字韻押之﹐狀者以落韻先剝放近百人﹐無何一人投牒云「某不落韻。」取捲視之﹐狀下有「可想」二字﹐然賦亦紕繆﹐其如落韻剝放舉人不伏﹐髙與甲﹐不說姓名﹐憂悶﹐或醉或睡。伯庠更點檢詩﹐只五韻﹐急呼二人起視之﹐二君歡忻﹐舉子慚怍而已。

嘉祐二年﹐歐陽永叔主文省試﹐《丰年有髙廩》詩﹐云出《大雅》﹐舉子喧嘩﹐爲禦史吳中復所彈﹐各罰金四斤。文相作吏部員外郎﹐四年始遷官﹐首尾五年作本曹。

尙書陳彭年姦諂﹐時有「九尾野狐」之號﹐晚節役用心神太過﹐遂成健忘。晁忽如奏對狀云「晁獨不信天書。

澶淵之幸﹐陳堯叟有西蜀之議﹐王欽若勸金陵之行﹐持疑未決﹐遣訪上谷﹐云「直有熱血相潑爾。」後浸潤者以爲殊無愛君之心。講和之後﹐民安兵弭﹐天意悅豫﹐而忌相激以城下之盟爲恥﹐須訓兵積財以報東門。旣弗之許﹐則說以神道設教﹐塡服戎心﹐祥符中所講禮文﹐悉起於此﹐蒲卿云。

祖宗時用唐武徳故事﹐宗姓在異姓品上﹐景徳四年舉行。

前世「錢」未有艸書者﹐淳化中太宗皇帝始以宸翰爲之﹐旣成﹐以賜近臣。崇寧﹑大觀禦書「錢」﹐蓋龔故事也。王元之《謫商於》有詩云「謫宮無俸突無煙﹐惟擁琴書盡日眠。還有一般勝趙一﹐囊中猶貯禦書錢。」

蘇邁伯達﹐東坡長子﹐豪邁𨿽不及其父﹐而問學語言亦勝他人子也。少年作詩云「葉隨流水知何處﹐牛帶寒鴉過別邨。」先生見之﹐笑曰「此邨長官詩。」後東坡貶惠州﹐伯達求潮之安化令﹐以便饋親﹐果卒於官。

王欽臣仲至﹐仁宗時名儒原叔之子﹐大臣薦文藝﹐召試學士院﹐試罷詩云「翠木陰陰白玉堂﹐老來方此試文章。官檐日永揮毫罷﹐閒拂塵埃看畫墻。」《宿華嶽觀》詩云「淩空老樹云垂葉﹐壓屋梨花雪照人。深愧地仙教俗客﹐殷勤畱看華山春。」又二年經此再題云「石壇流水共蒼苔﹐靑竹林間一徑開。可惜梨花飛已盡﹐前年遊客始重來。」

萊公性自矜﹐惡南人輕巧﹐蕭貫當作狀元﹐萊公進曰「南方﹐下國﹐不宜冠多士。」遂用蔡齊﹐出院顧問列曰「又與中原奪得一狀元。」時爲樞密使。

王大同太尉嗣宗知西京﹐年逾耳順﹐有一郎監﹐當亦年老﹐以吏事被責﹐大同忘己之年﹐遽云「年已老﹐何不休官﹖作甚﹖」徐悟﹐顧洛陽知縣燕肅祕丞云「我只要料錢養家。」東坡云﹕劉十五孟父論李十八公擇艸書﹐謂之「鸚哥嬌」﹐意

東坡云﹕劉十五孟父論李十八公擇艸書﹐謂之「鸚哥嬌」﹐意謂鸚鵡能言不過數句﹐大率雜以鳥語。十八其後進﹐以書問僕﹕「近日書如何﹖」僕答之﹕「可作秦吉了矣。」然僕此書自有公在﹑乾侯之態也。

吳春卿云﹕往年學中置一桑螵蛸於筆格上﹐亙撲緣者無數﹐檢《月令》視之﹐乃螳蜋生月日也。

丁崖州𨿽險詐﹐然亦有長者﹐眞宗嘗怒一朝士﹐再三語之﹐丁崖州輒稍退不答﹐上作色曰「如此﹐叵耐問輒不應。」謂進曰「雷霆之下﹐臣更加一言﹐則齏粉矣。」眞宗欣然嘉納。

天聖中﹐後殿欲放榜﹐王沂公作相﹐端笏立﹐時有論奏﹕近歲陳﹑龐作相﹐案前搢笏讀姓名﹐與百執無別。

吳春卿殿試《聖有謨訓賦》﹐用「答」﹑「揚」二字﹐自謂頗工。考官張希顏不曉﹐云「只有對揚休命﹐豈有答揚者邪﹖」旁一人云「答卽對也﹐乃時文耳。」遂加一抹﹐宋宣獻綬編排卷子﹐知其誤﹐不敢移易也。

晏相言作知制誥﹐誤宣入禁中﹐眞宗已不豫﹐出一紙文字﹐視之﹐乃除拜數大臣﹐奏﹕「臣是外制﹐不敢越職領之。」須臾﹐召到學士錢惟演﹐晏奏﹕「臣恐泄漏﹐乞宿學士院。」翌日﹐麻出﹐皆非向所見者﹐深駭之﹐不敢言。

眞宗上仙﹐明肅召兩府諭之﹐一時號泣﹐明肅曰「有日哭在﹐且聽處分。」議畢﹐王文正曾作參政﹐秉筆至淑妃爲王太妃﹐卓筆曰「適來不聞此語。」丁崖州曰「遺詔可攺邪﹖」眾亦不敢言﹐明肅亦知之﹐始惡謂﹐而嘉王之直。

上在東宮﹐苦腮腫﹐用赤小豆爲末傅之﹐立愈。

登州海市﹐魚龍百怪﹐漁者不敢近﹐好事者畫爲海市圖。

荊邸魚軒上元日卒﹐徹樂﹐教坊伶人戲爲撲燈蛾。

吳春卿爲臨安宰三日﹐謁廟廨后土地稱屬國侯者﹐視之﹐乃十餘歲小兒。故老云﹕錢尙文不使閹奴﹐但用小豎一﹐以揮扇誤觸臂一﹐以睡時以水添沸湯﹐使無聲﹐悉令誅之﹐揮箑者甘死﹐止沸者稱冤﹐乃赦揮箑者﹐曰「吾睡﹐方欲以水添沸湯﹐使無聲﹐此豎已先知之矣﹐不可赦。」後忽見形於前﹐錢嘆曰「我戮人無數﹐此小兒乃敢現身﹐封汝爲屬國侯﹐永爲臨安土地﹐受彼血食。」遂不見。

解賓王作利漕﹐將代還﹐凡有行衙所在竹﹐皆代賣之﹐時人呼爲「解子猷」。

錢若水謁華山陳摶﹐曰「目如點漆﹐黑白分明﹐當作神仙。」有紫閣老僧曰「不然﹐他日但能富貴﹐急流中勇退耳。」

王君貺除宣猷﹐封三代﹐魚軒封郡夫人﹐尋罷﹐宣猷恩命不追﹐時謂「渡金夫人」。

唐制﹕坐宣政殿﹐宰臣立侍紫宸殿﹐奏事畢﹐賜坐。

唐制﹕自前殿喚仗入便殿爲入閣﹐唐末五代出禦前殿爲入閣。

衝卿戲發白者木鑷時「皤然一翁」﹐鑷盡時「公然一婆」。

梅聖兪至寧陵寄餘詩云「獨護慈母裘﹐淚與河水流。河水東有竭﹐淚泉常在眸。」彥猷﹑持國譏作詩早﹐余應之以《蓼義》及傅咸《贈王何二侍中詩》亦如此。

陳亞卿嘲楊州使廳食卓作謎語﹕四腳指天﹐四腳指地﹐上面光光淨淨﹐不識脂脂膩膩。又謎歷日﹕都來三尺長﹐上頭總是節﹐兩頭寒﹐中間熱。

凡文章造語難﹐襲舊易。若昌黎云「播播流水」﹑「其鼓駭駭」﹑「內外漸漸」之類。

張文公學士院不了﹐翌日﹐再請赴院﹐補﹐續成。

吳長文使虜詩﹕「奚車一牛駕﹐胡馬兩人騎。」

祕書丞宋飛卿云﹕士大夫著毛衫﹐已爲徐常侍所譏﹐近年內臣或班行﹐制褐紬爲涼衫﹐士大夫亦服。俄而兩府亦服之﹐今正郎署中免靴者服之尢眾﹐持國輩非之﹐不肯服。

山陽豪民邵某者﹐指紳來貸借者云﹕乞與二百緡﹐便可作驢騎﹐腰金拖紫﹐不爲豪子﹐以長且視之者鮮矣。

楊大年主文﹐舉子上請堯舜是一事爲復兩事﹐答曰「如此疑事﹐不須使也得。」

邵興宗嘗作彌封官﹐試卷紕繆者以穢物爲號。

南京有女子目重瞳﹐丐於路﹐沈文通視之﹐目有兩童子相並。

黑鯉首有七星﹐夜必北向化。沈文通外家人嘗夢黑衣道士乞命﹐明日外舍見黑鯉﹐如夢之數﹐放之﹐復夢來謝。

於騑剃須迎婦﹐廛俗喜剃須﹐鑷工有「邪排雁翅」﹑「雙立凍蠅」之目。

謝捲啟有「常如今日﹐永祕巾絹﹐一有不周﹐編呈知識」之句。

潘閬有「紅塵三尺途﹐中有是非波」之句。

一善醫維取本艸白字藥用之﹐多驗。蘇子容云「黑字是後漢人益之。」

梅摯知滑州﹐創三亭﹕曰陪﹑曰象﹑曰申﹐取陪京象﹐曰申晝郊折之義﹐人笑其迂。

內法酒始自柴世宗破河中﹐李守正得匠人﹐至今用其法。

沈文通云﹕糟﹐熊白予云「糟﹐阿膠。」韓持國云「黃雀嘽。」

歐永叔少時見一物如蛇﹐四足﹐有斑錦文﹐《白澤圖》云「是刀之精。」

羅卜煮雄黃三日﹐如丹砂。

唐玄宗《實錄》疏略最甚﹐若使獨孤及﹑顏魯公作﹐必不至此﹐元載蔽賢之罪也。

藝祖誕日﹐滿營皆香﹐三日不歇﹐至今洛人呼應天院爲「香孩兒營」。

啄木鳥舌﹐好事者引之﹐令長﹐作穿拍扳繩。

夏英公墳﹐初開﹐乃馬令公墓﹐有志文﹐其家竟葬﹐不知也。

歐永叔自云﹕嘗夢鸜鵒飛在樹上﹐意甚恬怏﹐聞楡�香特異。

永叔知舉﹐太學生劉幾試卷鑿紕繆﹐俄有聞歲詔﹐幾懼﹐攺名輝﹐曁試﹐永叔在詳定所﹐升作狀元﹐劉原甫云「永叔有甚憑據﹖」

劉輝榜﹐一經生名大祥﹐禦攺名天祥﹔又一生穆曜﹐禦攺名照。俚語詆朴魯者爲木鷂。

張師徳試知制誥﹐屬詞稽緩﹐丞相將上馬﹐猶未畢﹐王沂公傳語﹐令且封起﹐來日撰旣成﹐奏﹕「此人有徳行﹐宜備顧問。」遂除三字。

張玄惑爲淮南轉運使﹐鬼撓其家﹐一監當使臣自贊能禁術﹐卽語鬼曰「運使﹐尊官﹐朝廷重任﹐爾何小鬼﹐輒敢無禮﹖」鬼大笑云「喚做似你班行取奉上司求舉薦耶﹖」

蘇州司理解昉不孝﹐又有朝士﹐有善馬﹐以淅粳米飯飼之﹐並爲雷擊死。

解昉嘗作一曲云「風暖鶯嬌﹐酒濃花重。」人多歌之。

王原叔在外制﹐托蔡君謨代行轉官制﹐中書令史檢舊本﹐適得一歸明制﹐云「生於遐陬。」彼人訴於中書﹐因命攺換﹐更無所問。

一朝士﹐五日起居﹐衣紗公服﹐爲臺司所糾。三司使包拯亦衣紗公服﹐閤門使白易之﹐詰曰「有何條例﹖」答曰「不見舊例﹐只見至尊禦此耳。」乃易之。

衿享﹐政府議上尊號﹐請舍人分撰五表﹐劉原甫艸云﹐表數刻而就。

教舞鱉者﹐燒地﹐置其上﹐忽拊掌﹐使其跳梁。旣慣習﹐𨿽冷地﹐聞拊掌亦能跳梁。教龜鶴舞﹐亦用此術。

章�箠犬﹐爲所憾﹐伺睡﹐將噬其喉﹐驚起﹐自執﹐又噬其子﹐十餘瘡。

黃宗旦差點殿前諸科試卷﹐鑿五通六粗。眞宗詔曰「十道義﹐如何卻五通六粗﹖」宗旦謝罪云「臣在科場﹐臣亦苦心﹐今充三司判官﹐管錢谷﹐所以廢忘。」旣退﹐上顧左右曰「猶稱錢谷吏﹐卻是解法算。」

中使出外勾當﹐皆責知委狀﹐敢妄奏他事﹐皆伏軍令﹐祖宗舊制也。

春秋大宴﹐中允與醫卜問坐館中﹐同捨恥之﹐多不赴﹐謂之「左覓藥﹐右問命」。

杜相苦痰嗽﹐性嗜蟹﹐人或止之﹐答云「嗽痰發﹐猶有時﹐螃蟹過卻便沒。」

孝武六年初作誥。

梅聖兪說﹕曲名《鹽角兒令》者﹐始教坊家人市鹽﹐於紙角子中得一曲譜﹐翻之﹐遂以名焉。

丁正臣賫玉腴來館中﹐沈景休云「福州人謂之羹魚也。」

韓持國問李端明駕頭何物﹐曰「講座之一。《仁王經》。」原甫訪王原叔﹐原叔云「此座傳四世矣。乃初卽祚所坐。」

《山海經》云﹕象膽在在四足。魚﹐秋分後不食。

肥壤裁柳蒸殺。鹵地宜種林禽﹐不宜裁桃。

文徳殿漏刻房司天生云﹕冬月﹐故水澀﹐旋汲新水﹐滑﹐夏月相反。

蘇大舜元爲浙憲﹐登杭州黃皮塔﹐索混牀﹐混於其顚﹐羣僧惡之。

蘇子容云﹕唐誥初用紙﹐肅宗朝有用絹者﹐貞元後始用綾。又云﹕家有徐浩自寫爲除左丞誥。

眞宗禁銷金﹐自東封回﹐杜婕妤者﹐昭憲太后侄女﹐迎駕服之﹐眞宗見之﹐怒﹐送太和宮﹐令出家爲道士﹐是以天下無敢犯禁者。

蝟毛順者雄﹐逆者雌﹐都下造濫縑帛者用之。

徐縝廷評監廬州稅﹐河次得一小兒手﹐無血﹐懼﹐埋之。案﹕白澤圖所謂封食之多力。

契丹鴨淥水出牛魚﹐鰾制爲魚形﹐贈遺婦人貼面花。」

景徳中﹐天下萬五千寺﹐今三萬九千寺﹐陳襄判祠部云。

胡武中在眞州﹐常見火雹子墜地﹐火滅。劉原甫云﹕龍火﹐水沃兪熾﹐以人火撲之卽滅。

昔執政有詩云「躁因修賀剌﹐懶爲答空書。」又有省判者云「省府舊例不答空書。」

封時卿爲湖州軍倅﹐與同年李大諫詩酒唱酬﹐以疾阻歡﹐及愈﹐有詩曰「已負數條紅畫燭﹐更尋雙帶繡香毬。白洲上風煙好﹐扶病須拚到後籌。」後有《難別詞》﹕「佛許眾生願﹐心堅石也穿。今朝難送別﹐會卻有明年。」座無不淒愴。

僖宗幸蜀﹐有北省官﹐忘其名﹐避地江左﹐元昆扈蹕在蜀﹐因寄詩曰「涉江今日恨偏多﹐援筆長吁欲柰何﹖倘使淚流西去得﹐便宜添作錦江波。」後有朝士同在外地﹐《睹野花追思京師舊遊》云「曾過街西看牡丹﹐牡丹才謝便心闌。如今變作村園眼﹐古子花開也喜歡。」

令狐楚《宮人斜》詩云「惟應四仲祭﹐使者暫悲嗟。」又《白時詩序》云「自刑部員外郎出得累歷方鎭﹐攜挈隨逐。」又有《菇花》《芹花》詩﹐亦唐賢所罕詠者。

李郢嘗與賈島﹑僧無可遊﹐島沒長江﹐僧亦返初﹐郢感嘆題曰「卻到京師事事傷﹐惠林歸寂賈生亡。何人收得文章篋﹐獨我來經苔蘚房。一命未霑爲逐客﹐萬緣初盡別空王。蕭蕭竹塢斜陽在﹐葉覆閒階雪擁墻。」

南郊賞給﹐舊七百萬﹐今一千二百萬。官人俸﹐皇祐中四千貫﹐今一萬二千貫。合同司歲會﹐支左藏庫錢八﹑九萬貫﹐近歲至三十五﹑六萬貫。初令皇太子料錢千貫﹐無公主料錢例。宋次道云﹕李長主在宮中請十千﹐晚年增至七百千。福康出降後﹐月給千貫。

本朝景徳中﹐天下二萬五千寺﹔嘉間﹐三萬九千寺。陳襄述古判祠部日說云。

中書舍人視事﹐閣老壓角﹐江鄰幾雜誌謂﹕立於褥東北角。以唐書考之﹐故事﹕舍人初詣省視事﹐四丞相送之。施一榻堂上﹐壓角而坐﹐則壓角者﹐丞相爲之﹐非閣老也。又坐於榻﹐非立於褥也﹐見裴坦傳。

太宗自並幸幽﹐乘敵無備。契丹主方獵﹐遁歸牙帳﹐議棄燕﹑薊﹐以兵守松亭虎北口而已。裕越時爲舍利郎君﹐契丹國中親近無職事呼爲舍利郎君﹐請兵十萬救幽州並西方﹐薄幽陵﹐人夾持兩炬﹐朝舉兩旗﹐選精騎三萬﹐夜從他道﹐自官軍南席捲而北。又先以弱兵五千守幽州﹐望風遁去﹐我師遏之﹐不得去﹐遂堅守。及我師已退﹐或勸襲之﹐裕越曰「受命救幽﹑薊﹐已得之矣。」遂不甚爭利。

太宗﹑涪陵各相去十數歲生。

眞宗初卽位﹐禹偁謁畢相於開封﹐云某事某事﹐舊僚宜有規諷﹐出知黃州。

上在南衙﹐嘗召散樂伶丁香畫﹐承思幸﹐楊﹑劉在禁林作宣曲詩﹐王欽若密奏﹐以爲寓諷﹐遂著令戒僻文字。

欽若說旦乞厚賻宗諤家﹐上顧曰「宗諤大欠卿債。」旦乃知爲欽若所賣﹐遂邑邑至薨。

辛卯﹐大理寺丞壬雍上其父旦文集﹐擢雍爲太子中允。丁酉﹐以資政殿大學士司空王欽若爲山南東道節度使﹑同平章事﹐判河南府。初﹐欽若與丁謂善﹐援引至兩府﹐及謂得志﹐稍叛欽若﹐欽若恨之。時上不豫﹐久事多遺忘﹐欽若先以太子太保在東宮位三少上﹐謂不若﹐因攺授司空﹐欽若晏見﹐上問﹕「卿何故不之中書﹖」對曰「臣不爲宰相﹐安敢之中書﹖」上顧都知﹐送欽若詣中書視事﹐謂令設饌以待之﹐曰「上命中書設饌耳。」欽若旣出﹐使都知入奏﹐以無白麻﹐不敢奉詔。因歸私第﹐有詔學士院降麻﹐謂乃除欽若使相﹐爲西京畱守﹐上但聞宣制﹐亦不之寤也。

壬寅﹐以光祿寺丞尉氏馬季良家﹐本茶商劉美女婿也﹐於是召試館職﹐太后遣內侍賜食﹐促令早了﹐主試者分爲作之。

丙寅﹐詔﹕閤門自今入內都知押班如昭皇使以上﹐卽與客省使等爲一班﹐皇城使副以下並在皇城使之前﹐別在一行。太祖朝﹐都知押班率供奉官爲之﹐內中祗應裹頭巾﹑衣褐衫而已。宰相呂夷簡不考故事﹐輒升其班次﹐議者非之。

許公升都職押班﹐班頭不報﹐禦史臺至今每遷官﹐必奏免正衙。

王仲儀帥平涼﹐出都門﹐長檐帽﹐四襏衫﹐金束帶鞍馬﹐稱是﹐子野赴甘棠﹐偕行﹐顧謂子弟輩﹕「不意仲儀壞到此个地位。」

丁未﹐開寶寺靈寶塔災﹐諫官余靖言「臣伏見開寶寺塔爲天火所燒﹐五行之占﹐本是災變﹐朝廷宜戒懼以答天意。尋聞遣人於塔基掘到舊瘞舍利﹐內廷看畢﹐送還本寺﹐許令士庶燒香瞻禮者。道路傳言﹐舍利在內廷之時頗有光怪﹐臣恐巧佞之人因此推爲靈異﹐惑亂視聽。先自內廷外及四方鈔斂錢物﹐再圖營造。臣忝備諫職﹐見此事體﹐不可不言。臣聞帝王行事﹐但能勤儉修徳﹐感動人心﹐則𨿽有急難﹐後必安濟。臣觀今天下自西陲用兵以來﹐國帑虛竭﹐民間十室九空。陛下若勤勞罪己﹐憂人之憂﹐則四方之民安﹐咸蒙其福矣。如其不卹民病﹐廣事浮費﹐奉佛求福﹐非所望於當今。且佛者﹐方外之教理﹐天下者所不取也。割黎民之不足﹐奉庸僧之有餘﹐且以侈麗崇飾甚﹐非帝王之事。或有戒臣者曰﹕若有營造﹐必不出於庫府﹐但用內廷無用之物﹐準其直而與之﹐亦不誅求於民任﹐自僧徒化其願施者﹐積歲累月而成之﹐庸何傷哉﹖臣應之曰﹕天下之民皆厭賦役之煩﹐不聊其生﹐至有父子夫婦攜手赴井而死者﹐其窮至矣。陛下若卹民之病﹐取後宮無用之物﹑內帑自余之幣﹐出助邊費﹐勿收中民一年田租﹐明降詔書﹐而告中外﹐此則陛下結天下之心﹐感召和气﹐𨿽造百塔﹐無以及此。若爲無用浮侈之事﹐民益怨矣。又二年以來﹐減省後宮請給﹐皆言內中煎迫﹐不似往前。今一日捨施﹐則財物無紀﹐何以取信四方哉﹗初緣市井之人有知者少﹐旣見內廷崇奉﹐則遽相扇動傾箱竭橐﹐爲害滋深。若以經火不壞便爲神異﹐卽本在土底﹐火所不及。若言舍利﹐能出光怪﹐必有神靈所憑﹐此言妄也。且一塔不能自衙﹐爲火所毀﹐又何福可庇於民哉﹖今朽木腐艸皆有光﹐水精及珠之圓者﹐夜亦有光﹐況舍利本胡中怪異之物﹐有光﹐亦非今日之瑞。昔梁武帝造長千塔時﹐舍利亦常有光﹐及臺城之敗﹐何能致福﹖視此可以監矣。其開寶寺舍利塔﹐伏乞指揮更不營造﹐上以見陛下不惑之明﹐下以昭國家愛民之意﹐仍乞更不迎入內中供養。且胡人軍校皆呼舍利﹐舍利入宮﹐不祥之語﹐尢宜戒之。其然頂爛臂之人﹐亦乞禁絕。」時盛暑﹐靖對﹐上極言靖素不修飾﹐上入內云「被一汗臭漢薰殺﹐噴唾在吾面上。」上優容諫臣如此。

降新河東轉運使﹑刑部郎中﹑集賢校理李昭遘知澤州﹐坐奉使契丹﹐其從者嘗盜敵中銀杯也。昭遘從者旣杖死﹐詔以銀杯送敵中﹐議者謂盜已正法﹐送銀杯﹐於體有損﹐判大名夏竦亦奏乞罷送﹐不聽。知雄州王仁旭直納軍資府﹐人稱其得體。

戊戌﹐景福殿使﹑梓州觀察使﹑入內都知王守忠領武信軍畱後。尋詔守忠如正任班﹐他無得援例。如正任班﹐乃十二月戊子﹐今並書。守忠遂移閤門﹐欲綴本品坐宴﹐閤門從之。禦史何郯言「臣伏聞閤近進四日紫宸殿宴人使坐圖﹐入內都知王守忠亦列在﹐楊景宗下預坐。臣訪聞得閤門儀制﹐內外臣僚帶刺史至節度﹑觀察﹑畱後﹐並系遙郡﹐不得正官班列﹐以至賜與﹑進獻﹐頗甚殊絕﹐惟正刺史已上﹐凡遇宴會﹐坐次方許列在殿上。今若以守忠帶兩使畱後﹐便依正官例升殿預宴﹐卽是自今內外臣僚﹐凡帶遙郡﹐皆合殿上預坐﹐啟僭壞法﹐莫此之甚。且朝廷儀品﹐所以辧尊卑上下之分﹐不可輕棄舊章﹐以生紊亂。況祖宗典法未嘗有內臣殿上預宴之事﹐此獘一開﹐所損不細﹐伏望指揮下閤門﹐速行攺正﹐一遵舊制﹐仍令今後遇有宴會﹐臣僚職位不合預坐之人﹐不得妄有升進坐次。所冀示朝廷綱紀之正﹐戒人臣僭差之望。」初﹐西上閤門使錢晦亦言「天子大朝會﹐令宦官齒士大夫坐殿上﹐必爲四方所笑。」然竟爲奏定坐圖﹐及禦史有言﹐守忠自知未允﹐宴日辭而不赴。

守忠延福宮使﹑遂州畱後﹐乾元節上壽﹐押正任觀察使﹐閤門不敢誰何。乞綴本品坐宴﹐閤門亦從之﹐自知未允﹐辭而不赴。

甲戌﹐召近臣及館閣省府官觀瑞竹於後苑﹐退而多爲賦頌以獻者。舊制﹕羣牧判官不與﹐時閤門使錢晦爲羣牧都監﹐殿中丞李復圭爲羣牧判官﹐復圭屬晦求與﹐因召之﹐後遂成例﹐嘉祐五年乃釐正之。復圭﹐淑子也。

永叔建言﹕兩制不許詣執政第。

富﹑範建議建儲﹐王徳用在密府﹐合掌加額云「置這一尊菩薩何地﹖」永叔聞之﹐罵作「老衙官」﹐及爲神道碑﹐頗溢美。

陳昭素勾當三司修造﹐案半年減十五萬﹐議者云可罷陜西買米一年。

送兵下獄﹐詰問﹐了不自知。

禦廚自李象中得罪後﹐日宰四十羊已﹐前日宰二百八十羊。

雷簡夫判設案日﹐禦廚日支面一萬斤﹐後點檢得﹐乃日剩支六千斤。

公主誕慶三日﹐宰臣以下包子有金銀﹑玳瑁﹑犀角﹑檀香﹑象牙﹑錢﹐三舍人﹐獨二人權修注得之﹐四待制﹐獨三講筵得之。劉敞﹑何郯不與﹐向侍郎亦不霑﹐臺中自獨坐至監察一等受賜﹐館中惟吳及正得之﹐蓋內官懼臺諫也。

陳相就史館﹐檢先君傳云﹕嘗爲縣小史﹐因此進本入內﹐至今史館無。

壽星觀塑像﹐內官以肖聖容﹐後差省判範寬之相度﹐別建一殿﹐謂之壽星神禦殿﹐明年九月攺名崇先殿。

本朝滎陽呂公希哲嘗言﹕凡與交遊書﹐聞其父祖知名於世者﹐須避其名諱。凡作書﹐須先思﹐及書之於幾﹐然後作書。文潞公與故舊欸接一坐﹐未嘗犯其父祖名諱。

