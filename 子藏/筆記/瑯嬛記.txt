瑯嬛記元伊世珍

●卷上張茂先博學彊記﹐嘗爲建安從事。遊於洞宮﹐遇一人於途﹐問華曰「君讀書幾何﹖」華曰「華之未讀者﹐則二十年內書蓋有之也﹐若二十年外﹐則華固已盡讀之矣。」其人論議超然﹐華頗內服﹐相與歡甚。因共至一處﹐大石中忽然有門﹐引華入數步﹐則別是天地﹐宮室嵯峨。引入一室中﹐陳書滿架﹐其人曰「此歷代史也。」又至一室﹐則曰「萬國志也。」每室各有奇書﹐惟一室屋宇頗髙﹐封識甚嚴﹐有二犬守之。華問故﹐答曰「此皆玉京紫微﹑金眞七瑛﹑丹書紫字諸祕籍。」指二犬曰「此龍也。」華歷觀諸室書﹐皆漢以前事﹐多所未聞者﹐如《三墳》《九丘》《杌》《春秋》亦皆在焉。華心樂之﹐欲賃住數十日﹐其人笑曰「君癡矣。此豈可賃地耶﹖」卽命小童送出﹐華問地名﹐對曰「瑯福地也。」華甫出﹐門忽然自閉﹐華回視之﹐但見雜艸藤蘿繞石而生﹐石上苔蘚亦合初無縫隙。撫石徘徊久之﹐望石下拜而去。華後著《博物志》多瑯中所得﹐帝使削去﹐可惜也。﹝《玄觀手抄》﹞大歷中﹐有人獨行﹐到鳳凰臺﹐望見一男子與一婦人相和﹐而歌聲徹雲際。婦人歌曰「深閨寒鎖難成夢﹐那得同衾共繡牀。一自與郎江上別﹐霜天更自覺宵長。」男子和曰「纖阿斂照窗風起﹐漸覺霜寒逼玉牀。幽恨從來無早暮﹐不知宵漏向人長。」又歌曰「愁聽黃鶯喚友聲﹐空閨曙色夢初驚。窗前總有花箋紙﹐難寄妾心字字明。」和曰「遙知把筆怯禽聲﹐密語書來屢自驚。若道花箋傳不盡﹐幽情含處已分明。」又歌曰「寂靜璇閨度歲年﹐並頭蓮葉又如錢。愁人獨處那堪此﹐安得君來共枕眠。」和曰「愁多四月日如年﹐金錯囊無買醉錢。滿地落花愁不寐﹐非關明月夜遲眠。」又歌曰「臥病匡牀香屢添﹐夜深猶有一絲煙。懷君無計能成夢﹐更恨砧聲到枕邊。」和曰「寒燈未滅夜愁添﹐輕帳低垂薄似煙。忘卻閨中病無寐﹐空教魂夢到君邊。」歌罷﹐其人迫而視之﹐乃二獸焉。一類豬而體特髙﹐蔚有文彩﹔一類龍而小﹐徧體純黃色。其人驚而走﹐行者問之﹐因語其故﹐共往觀之﹐寂然無所見﹐惟竹書一束在地。取視﹐簡策幾毀﹐文不可辧﹐惟首隸書「地出梓桐﹐僞失厥眾。邪去立言﹐灌平獲誦。於古有文﹐乍得斯人。慈心勿用﹐筆冠日輪」三十二字。﹝《誠齋雜記》﹞昔有姜氏﹐與鄰人文冑通殷勤。文冑以百煉水晶鍼一函遺姜氏﹐姜氏啟履箱﹐取連理綫﹐貫雙鍼﹐結同心花以答之﹐故《定情篇》曰「素縷連雙鍼。」﹝《謝氏詩源》﹞人謂「步搖」爲女髻﹐非也。蓋以銀絲宛轉﹐屈曲作花枝﹐插髻後隨步輒搖﹐以增苗﹐故曰「步搖」。﹝《采蘭雜誌》﹞如意者﹐昔有貧士多玄善﹐陰徳旁及鳥獸﹐而菽水不贍﹐忽遇一道士遺以一物﹐謂之「如意」﹐曰「汝陰功感神﹐故以相與﹐勿輕用也。凡心有所欲﹐一舉之﹐頃隨卽如意﹐𨿽冬雷夏雪﹑起死延年皆可得之。今商之世﹐有十四年大旱﹐天運自然﹐孰敢有違﹖汝欲救之﹐當解其半耳。」商世果大旱﹐至七年﹐湯乃齋戒剪髮﹐斷爪素車﹐白馬身嬰﹐白茅以爲犧牲﹐禱於桑林﹐天忽大雨﹐及數千里。其人方私隱元元﹐爲之一舉耳。後人仿其制﹐號「如意」云。﹝《采蘭雜誌》﹞《博物志》云﹕上芝爲車馬。故樂府云芝爲車。﹝《謝氏詩源》﹞長生上藥有朱洞瓊泉﹐姑射謫女日﹐命蓮華童子進九天先生。其泉出檀芽峯內﹐乃英妃撫長琴﹐歌怨蘭花處。「怨蘭花」﹐曲名。其辭曰「人間一別﹐下視微茫。蘭花發色﹐在彼間房。自離妾手﹐懼其弗芳。蘭乎蘭乎﹐展不可忘。」﹝《修眞錄》﹞女子吳淑姬未嫁夫亡。未亡時晨興額面﹐玉簪墜地而折﹐已而夫亡。其父以其少年﹐欲嫁之﹐女誓曰「玉簪重合則嫁。」居久之﹐見士子楊子治詩﹐諷而悅之﹐使侍兒用計覓得一卷﹐心動﹐欲與之合﹐啟奩視之﹐簪已合矣。遂以寄子治﹐結爲夫婦焉。﹝《誠齋雜記》﹞眞觀寶髙才博學﹐儀神雋令﹐而性托夷簡﹐目不視邪色﹐要其心固有所待。一日遇僧如公﹐相之曰「君相淡泊﹐取菩薩位﹐如拾芥耳。第淫根未斷﹐柰何﹖」觀寶曰「師言知我﹐勝我自知。若素志一遂天下﹐浮華不足棄也。」僧曰「世緣一謝﹐後當見我。與君相別﹐不過二十年。」後觀寶得祖鳳凰﹐才子佳人﹐精彩照耀﹐各相謂曰「素願已畢﹐誓伉儷終身。」及二十年後﹐復遇此僧於叢林中﹐觀寶以前愆不能無愧色。僧曰「君勿必愧。是君夙緣固應及此。及今努力﹐彼岸非遙。」卽說偈曰「世有男女相﹐此人自分別。以佛視淫欲﹐如蚊蚋交感﹐譬如兩木人﹐分作男女根﹐設機能搖動﹐解衣共喜戲﹐兩根𨿽相接﹐無增亦無滅。以佛視世人﹐交感誠如是。汝若發菩提﹐往事如空華。天女本來淨﹐摩登搖第一。今各成正果﹐淨無分別。試使取淨﹐追尋了無得。如何空華相﹐展轉謂眞實。此是眾生心﹐汝何固執著﹖淨欽無差別﹐卽汝妙明心。」觀寶言下大悟。﹝《禪林實語》﹞沈休文雨夜齋中獨坐﹐風開竹扉﹐有一女子攜絡絲具﹐入門便坐。風飄細雨如絲﹐女隨風引絡﹐絡繹不斷﹐斷時亦就口續之﹐若眞絲焉。燭未及茇得數兩﹐起贈沈曰「此謂水絲﹐贈君造以爲水紈。」忽不見。沈後織成紈﹐鮮潔明淨﹐不異於冰。制扇﹐當夏日﹐甫攜在手﹐不搖而自涼。﹝《賈氏說林》﹞季女贈賢夫以瑪瑙宛轉環﹐丹山白水宛然在焉。握之而寢﹐則夢入其中﹐始入甚小﹐漸進漸大﹐有名山大川之勝﹐異木奇禽﹐宮室璀璨﹐心有所思﹐隨念輒見﹐因名曰「華胥寶環」。﹝《眞率齋筆記》﹞陳郡莊氏女精於女紅﹐好弄琴﹐有琴一張﹐名曰「駐電」。每弄梅花曲﹐聞者皆云有暗香。人遂籍籍稱女曰「莊暗香女」﹐更以「暗香」名琴。女一日悔曰「此豈女兒事耶﹖」遂絕弦不復鼓矣﹝《眞率齋筆記》﹞。藍橋驛乞玉漿﹐黑犀盒子下款「妙觀三十二年﹐周旋多慶﹐先音永寶」十四字。﹝《修眞錄》﹞王吉夜夢一蟛蜞﹐在都亭作人語曰「我翌日當捨此。」吉覺異之﹐使人於都亭候之。司馬長卿至﹐吉曰「此人文章當橫行一世。」天下因呼「蟛蜞」爲「長卿」。卓文君一生不食蟛蜞。﹝《成都舊事》﹞南方有比翼鳳﹐飛止飲啄不相分離﹐雄曰「野君」﹐雌曰「觀諱」﹐總名曰「長離」﹐言長相離著也。此鳥能通宿命﹐死而復生﹐必在一處。紂時集於長桐之上﹐人以爲雙頭鳥不祥。及文武興﹐始悟曰「此並興之瑞也。」﹝《博物志余》﹞吳耽不好棋﹐見人著輒曰「汝非死將軍﹐柰何以鬼陣相攻﹖」後人因名棋曰「鬼陣」。﹝《采蘭雜誌》﹞閶門沙盆潭獨無白鳥﹐帳幕可已﹐與滇中寶珠寺﹑荊州李姥浦同。﹝《致虛閣雜俎》﹞姚氏女月華與楊子名達者相愛。月華少失母﹐隨父寓於楊子江﹐江上端午有龍舟之戲﹐月華出看﹐達見其素腕褰簾﹐結五色絲跳脫﹐鬢髮如漆﹐玉鳳斜簪﹐巧笑美ツ﹐容色艷異。達神魂飛蕩﹐然非敢望也。每日懷思﹐因制曲序其邂逅﹐名曰《泛龍舟》。一日月華見達《昭君怨》詩﹐愛其匣中「縱有菱花鏡﹐羞向單於照舊顏」語﹐情不能已﹐私命侍兒乞其舊稿。楊出於非望﹐樂不可言﹐立綴艷體詩以致其情。自後遂各以尺牘往來﹐然終不易近。月華有寄達詩﹐題曰《古怨》﹐其詩曰「江水悠悠春艸綠﹐對此思君淚相續。羞將離恨向東風﹐理盡瑤琴不成曲。」﹝《本傳》﹞姚月華贈楊達灑海剌二尺作履﹐履霜﹐霜應履而解﹐謂是眞西蕃物也。因貽詩曰「金刀剪紫絨﹐與郎作輕履。願化雙仙鳧﹐飛來入閨裏。」﹝《本傳》﹞昔有人飲於錦城謝氏﹐其女窺而悅之﹐其人聞子規啼﹐心動﹐卽謝去。女恨甚﹐後聞子規啼﹐則怔忡若豹鳴也﹐使侍女以竹枝驅之﹐曰「豹﹐汝尙敢至此啼乎﹖」故名「子規」爲「謝豹」。﹝《成都舊事》﹞姚月華與楊達﹐久會謂之「大會」﹐暫會謂之「小會」﹐又大會謂之「鶼鶼會」﹐小會謂之「白會。」﹝《本傳》﹞堂北曰背﹐堂南曰襟。故陸士衡詩曰「焉得忘歸艸﹐言樹背與襟。」言前後皆樹﹐庶冀其忘也。﹝《謝氏詩源》﹞試鶯家多美釀﹐試鶯不善飲﹐時爲宋遷索取﹐試鶯恆曰「此豈爲某設哉﹖只當索與郎耳。」因名酒曰「索郎」。後人謂「索郎」爲「桑落」﹐反音亦偶合也﹐恐非本指。﹝《眞率齋筆記》﹞姑射謫女問九天先生曰「天地毀乎﹖」曰「天地亦物也。若物有毀﹐則天地焉獨不毀乎﹖」曰「旣有毀也﹐何當復成﹖」曰「人亡於此﹐焉知不生於彼﹔天地毀於此﹐焉知不成於彼也﹖」曰「人有彼此﹐天地亦有彼此乎﹖」曰「人物無窮﹐天地亦無窮也。譬如蛔居人腹﹐不知是人之外更有人也﹐人在天地腹﹐不知天地之外更有天地也。故至人坐觀天地﹐一成一毀﹐如林花之開謝耳。寧有旣乎﹖」﹝《玄虛子仙志》﹞姑射謫女曰「天上地下﹐而人在中。何義也﹖」九天先生曰「謂天外地內則可﹐謂天上地下則不可﹐天地人物不猶雞卵乎﹖天爲卵殼﹐地爲卵黃﹐人物爲卵白。」﹝《玄玄子》﹞姑射謫女曰「人能出此天地﹐而遊於彼天地乎﹖」曰「能也。駕無形之馬﹐禦大虛之車﹐一息之頃﹐無不出也﹐無不遊也。天地𨿽多﹐在吾心也。吾心𨿽大﹐無爲體也。汝其遊矣乎﹖﹝《玄虛子》﹞宋遷寄試鶯詩有云「誓成烏墨﹐人似楚山云」﹐人多不解「烏」義。《南越志》云﹕烏懷墨﹐江東人取墨﹐書契以紿人物﹐逾年墨消﹐空紙耳。﹝《謝氏詩源》﹞昔有人得安期大棗﹐在大河之南煮三日始熟。香聞十里﹐死者生﹐病者起﹐其人食之﹐白日上升﹐故地名「煮棗」。﹝《賈子說林》﹞。昔宗羨思桑娣不見﹐候月徘徊於川上﹐見一大魚浮於水面﹐戲囑曰「汝能爲某通一問於桑氏乎﹖」魚遂仰首奮鱗﹐開口作人語曰「諾。」宗羨出袖中詩一首﹐納其口中。魚若吞狀﹐卽躍去。是夜桑娣聞叩闥聲﹐從門隙視之﹐見一小龍據其戶﹐驚而入﹐不寢達旦。開戶視之﹐惟見地上彤霞箋一幅﹐詩曰「飄飄雲中鶴﹐遙遙慕其儔。蕭蕭獨處客﹐忄忄思好逑。愁心何當已﹐愁病何當瘳。誰謂數武地﹐化作萬里修。誰謂長河水﹐化作纖纖流。誰謂比翼鳥﹐化作各飛鷗。悲傷出門望﹐川廣無方舟。無由謁餘款﹐馳想托云浮。」由此觀之﹐則魚能寄書﹐實有是事﹐紈素制魚盛書﹐更是一事。﹝《玄散堂詩話》﹞姚月華得楊達書﹐有密語者﹐伏讀數十徧﹐燒灰入醇酎飲之﹐謂之「款中散」﹝《本傳》﹞。季女贈賢夫以綠華尋仙之履﹐素絲鎖蓮之帶﹐白玉不落之簪﹐黃金雙蝶之鈕﹐皆制極精巧﹐當世希覯之物也。﹝《別傳》﹞楊達贈姚月華以筆墨﹐書側理云「奉送不律諭糜。」有二女侍在側﹐問曰「不律兪糜何也﹖」曰﹕」楚謂之聿﹐吳謂之不律﹐燕謂之弗﹐皆筆名也。漢人有墨名曰『兪糜」』。女子博物有如此者。﹝《本傳》﹞古之老人﹐飯後必散步﹐欲搖動其身以消食也。故後人以散步爲「消搖」。﹝《采蘭雜誌》﹞蚊投水中能化小魚﹐小魚不獨魚子生也。﹝《采蘭雜誌》﹞姚月華筆札之暇﹐時及丹靑﹐花卉翎毛﹐世所鮮及。然聊復自娛﹐人不可得而見也。嘗爲楊生畫芙蓉匹鳥﹐約略濃淡﹐生態逼眞﹐楊喜不自持﹐覓銀光紙裁書謝之。其大略云「連枝欲長﹐忽阻山蹊。比翼將翔﹐遽乖雲路。思結章臺﹐垂柳心馳﹐普救啼鶯。幸傳尺素之丹靑﹐豈任寸心之銘刻。江湖恍在案﹐波浪倏翻窗。植寫斷腸﹐飛揮交頸。繭紙發其枝榦﹐兔管借之羽毛。雌戲蘋川﹐雄依苔石﹐色與露花同。照爛翼﹐將風葉﹐共低昂。明鏡曉開﹐苦憶文君之面。疏螢夜度﹐遙思織女之機。所冀吾人﹐獲同斯畫。越溪吳水之上﹐常得雙開。漢樹秦艸之間﹐永教對舞。」﹝《本傳》﹞吳郡有婚姻墩。昔有女子送葬﹐道逢書生於此﹐各以目相挑﹐後成婚姻﹐故以爲名。後世誤以婚姻爲「分金」﹐且以爲管鮑事﹐更謬。﹝《眞率齋筆記》﹞蘭待女子同種則香﹐故名「待女」﹐待女花宜男艸﹐是絕對也。﹝《采蘭雜誌》﹞輕雲в發甚長﹐每梳頭﹐立於榻上﹐猶拂地。已綰髻﹐左右餘發各粗一指﹐結束作同心帶﹐垂於兩肩﹐以珠翠飾之﹐謂之「流蘇髻」。於是富家女子多以靑絲效其制﹐亦自可觀。故杜子美《贈美人詩》曰「笛唇揚折柳﹐衣發掛流蘇。」﹝《謝氏詩源》﹞甄后旣入魏宮﹐宮庭有一綠蛇﹐口中恆有赤珠﹐若梧子大﹐不傷人﹐人欲害之﹐則不見矣。每日後梳妝﹐則盤結一髻形於後前﹐後異之﹐因效而爲髻﹐巧奪天工﹐故後髻每日不同﹐號爲「靈蛇髻」。宮人擬之﹐十不得一二也。﹝《采蘭雜誌》﹞黃帝煉成金丹﹐煉余之藥汞﹐紅於赤霞﹐鉛白於素雪。宮人以汞點唇﹐則唇朱﹐以鉛敷面﹐則面白﹐洗之不復落矣。後世效之以施脂粉﹐極其可笑。﹝《米蘭雜誌》﹞霍光園中鑿太池﹐植五色睡蓮﹐養鴛鴦三十六對﹐望之爛若披錦﹐故《相逢行》曰「鴛鴦七十二﹐羅列自成行。」﹝《謝氏詩源》﹞唐厲玄度江﹐見一婦人屍﹐收葬之。夜夢在一處﹐如深山中﹐明月初上﹐淸風吹衣﹐遙聞有吹笙聲﹐音韻縹緲。忽有美女在林下自詠云「紫府參差曲﹐淸宵次第聞。」及就試﹐得《緱山月夜聞王子晉吹笙》題﹐用夢中語作第三第四句﹐竟以是得賞﹐舉進士。人以爲葬婦人之報。﹝《林下詩談》﹞昔杜子美詩有得意者﹐宗武年十二﹐恆於暗中誦之﹐言紙有金字﹐光明射目。孫綽爲著作郎﹐每自暗中見筆端吐光若火。余初不信﹐近見朝士暗中脫衣或用手拂﹐皆有光灼爍﹐一室俱明。始知富貴之士﹐尙然光彩橫發﹐而況文章不朽盛業乎﹖字筆有光﹐固其宜也。﹝《采蘭雜誌》﹞河間王琛有妓曰朝云﹐善歌﹐又有綠鸚鵡善語。朝云每歌﹐鸚鵡和之﹐聲若出一。琛愛之﹐號爲「綠朝云」。﹝《采蘭雜誌》﹞莊暗香暗中彈琴﹐右手指有金花照爛几案﹐因自造《金花之曲》。﹝《眞率齋筆記》﹞貞觀中﹐冬月祁寒﹐韋維家池水徹底俱凍。至季春﹐水無停流而此池凝結如故。使人鑿之﹐幹堅如石﹐維往諦視﹐皆水晶也﹐人以爲祥瑞。其近岸方丈餘有疏松﹐樹影依然在內﹐維制爲屏風置室中﹐遠視皆爲以眞松樹也﹐爭以紙摹之。後舉進士﹐自大理丞累至戶部郎中﹐善於剖判﹐時人稱之。﹝《志奇》﹞沈世坦《謝美人制魚書》甚旨﹐一時傳誦。中有云「制楚江之鯉﹐裁越國之綾﹐造化杳冥出玆鍼綫﹐鱗甲仿佛成彼丹靑。𨿽辜彈鋏之心﹐聊作傳書之使。素手得蒙一水﹐寧辭鮫室銜珠。彩毫倘點雙睛﹐尙冀龍門燒尾。」注曰﹕昔楊隱之女有仙術﹐與父爭衡。隱之以土拈作小丸﹐散土中﹐卽生梧桐數株﹐枝葉靑蔥。女以素綾剪小魚﹐一沾水卽躍去。共爲笑樂﹐忘其貧約。顧士思少時見鄰家捕魚﹐恆買放之。一日有美男子叩門﹐贈以明珠曰「此鮫室上珠﹐報君活我。」士思後爲吏部郎﹐沈明遠畫一魚不點雙睛﹐嘗戲詫人曰「若點﹐當化龍。」夫有一童子拈筆試點﹐沈叱之﹐魚已躍去矣。欲詰童子﹐失其所在。鯉魚躍龍門﹐必雷神與燒其尾﹐乃得成龍。﹝《文苑眞珠》﹞張九齡知蕭炅不學﹐故相調謔。一日送芋﹐書稱「蹲鴟」。蕭答云「損芋拜嘉﹐惟蹲鴟未至耳。然僕家多怪﹐亦不願見此惡鳥也。」九齡以書示客﹐滿坐大笑。﹝《靑棠集》﹞金多陶樂﹐民人範磚以築垣﹔鐵鮮猶巍﹐帝後制笄以飾首。是有餘則賤不足爲榮也。故炎泐夫金石﹐則貧賤者不思輕暖之裘﹔寒冰結於江湖﹐則富貴者無用生涼之席。注曰﹕陶樂﹑猶巍﹐皆國名。謝仙女盛夏上玄宗以生涼之席。﹝《賈子說林》﹞李易安賀人孿生﹐啟中有云「無午未二時之分﹐有伯仲兩楷之侶。旣系臂而系足﹐實難弟而難兄。玉刻雙璋﹐錦挑對褓。」注曰﹕任文二子孿生﹐徳卿生於午﹐道卿生於未。張伯楷﹑仲楷兄弟形狀無二。白汲兄弟﹐母不能辧﹐以五彩繩一系於臂﹐一系於足。﹝《文粹拾遺》﹞唐詩有「閨中少女愛春陽﹐何處春陽不斷腸。翠袖弓腰渾忘卻﹐羅幃空度九秋霜。」宋詩有「吹火鶯唇斂投柴﹐玉臂斜回看煙裏。面卻似﹐霧中花。」皆一詩而兩事﹐迥矣不同。﹝《采蘭雜誌》﹞余延壽選杜甫詩作六十卷﹐其餘二十餘卷不足存﹐欲畀宋無忌。有一俗客﹐將掩爲己物﹐延壽不欲﹐遂臨之以刃﹐與之。以糜之容而被夷光之服﹐何益哉﹖而求如此也。其後有覺之者﹐仍入杜集中。﹝《膠葛》﹞李思訓畫一魚﹐甫完未施藻荇之類﹐有客叩門﹐出看尋入﹐失去畫魚。使童子覓之﹐乃風吹入池水內﹐拾視之﹐惟空紙耳。後思訓臨池﹐往往見一魚如所畫者。嘗戲畫數魚投池內﹐經日夜﹐終不去。﹝《臥遊記》﹞舜以玉策書聖臣之名﹐金策書賢臣之名﹐銀策書功臣﹑忠臣之名﹐水晶策書才臣之名﹐眾臣則書於木策。木用墨書﹐餘皆紫龍涎和繪實書。紫龍涎者﹐舜使虞虎養一紫龍﹐虎恆持燕炙示龍﹐而不卽與食﹐龍俯而垂涎﹐虎以器盛之﹐滿一盒然後與食﹐以爲常。每日得涎一盒。繪實者﹐仙艸也。堯時生於朝堂之前﹐四時有花﹐取其實磨入紫龍涎﹐色正赤﹐可以畫金玉﹐其色透入金玉中一寸。宮人佩玉﹐盡畫鸞鳳﹐須得良工﹐一筆有誤﹐終不可攺。﹝《賈子說林》﹞王丰爲城令﹐治民有法﹐民多暴富。歌之曰「天厚城生王公﹐爲宰三月恩澤通。室如懸磬今擊鐘。」丰印一日墮地﹐損其鼻鈕﹐明日視之﹐則覆斗也。丰異之﹐問功曹張齊﹐齊對曰「自昔君印多用覆斗﹐以臣料之﹐君當封乎﹖」後果封中山君。﹝《賈子說林》﹞曹昊字太虛﹐武林人也。因慕淵明﹐別字元亮﹐性愛種菊﹐至秋無種不備。一日早起﹐見大黃菊當心生一紅子﹐漸大﹐三日若櫻桃焉﹐人皆不識。有鄰女周少夫者﹐年十六﹐姿甚淑令﹐月下同女伴來看﹐竟摘食之﹐食已﹐忽乘風飛去。昊驚報其家﹐父母姊妹向天號哭﹐初不反顧﹐自首及足漸沒於靑天之中。已而有老父至﹐向菊拊掌﹐嘆息曰「我無緣哉﹗何至之遲也﹗」昊方問故﹐忽變一老狐馳去。數日後﹐諸菊盡死﹐此地方百里三年無菊。昊始悟仙家所謂菊實者﹐卽此物也。﹝《玄虛子仙志》﹞謝幼輿折齒之後﹐猶不能忘情。聞此女爲戴姓之妾﹐而未及訪其所在﹐日夜悲思﹐體爲之病。戴安道先嘗一見此女采桑﹐思所以解謝。閉目想象者累日﹐一下筆卽肖﹐造幼輿曰「僕近娶一妾﹐姿色頗亦不惡。頃偶戲貌一圖﹐聊試示卿。」幼輿見之﹐心知此女爲安道有也﹐自後更不思之。久之﹐方知安道紿己﹐亦終不動矣。﹝《致虛閣雜俎》﹞一人爲蛇傷﹐痛苦欲死﹐見一小兒來﹐曰「可用兩刀在水內相磨﹐取水飲之﹐效。」言畢化爲綠螈﹐走入壁孔中。其人如方﹐卽愈。因號綠螈爲「蛇醫」﹐卽守宮也。﹝《二酉余談》﹞一婦人病﹐陰中癢﹐不敢告人﹐苦甚。平日奉觀世音像甚謹﹐正病時﹐見一尼持藥一函至﹐曰「煎此洗之﹐卽愈矣。」尼忽不見﹐啟視之﹐乃蛇牀子﹑吳茱萸﹑苦參也。﹝《采蘭雜誌》﹞主父旣胡服﹐夜恆獨觀天象。一夕見有神人自天而降﹐主父拜之﹐睹其狀貌﹐端莊艷麗﹐面有光輝﹐手指如五﹐音聲淸亮﹐授主父以玄女隱身之術﹐九煉變骨之丹﹐忽復足下起五色云﹐從天西北去。後主父入秦﹐直至昭王所居六英之宮﹐而人不覺。夜靜﹐昭王方與儀姬戲帷中﹐主父因以匕首刺昭王﹐中之而不傷。昭王驚﹐疑有諸侯刺客﹐遣官追捕﹐而主父猶在旁也。主父知秦之世數未絕﹐故歸。亡何遇李兌之變﹐閉主父於沙丘三月﹐啟視重門鎖﹐封識如故﹐而主父去矣﹐蓋尸解云。其後趙勗遇主父於嵩山之下道服閒行﹐勗拜﹐主父答拜﹐勗曰「君猶在也﹐忘李兌之仇乎﹖」主父笑而不答。﹝《玄觀手抄》﹞天師張與材善畫龍﹐變化不測﹐了無粉本﹐求者鱗集﹐海內幾徧。晚年修道﹐懶於舉筆﹐人有絹素﹐輒呼曰「畫龍來」﹐頃之忽一龍飛上絹素﹐卽成畫矣。故人間往往有言畫龍飛去者。﹝《丹靑記》﹞試鶯以朝鮮厚繭紙作鯉魚函﹐兩面俱盡鱗甲﹐腹下令可以藏書﹐此古人尺素結魚之遺制也。試鶯每以此遺遷﹐嘗有詩云「花箋制葉寄郎邊﹐江上尋魚爲妾傳。郎處斜陽三五樹﹐路中莫近釣翁船。」貞觀中事也。﹝《玄散堂詩語》﹞仙人名鳳子﹐與笙會於九口﹐鳳子曰「餘二月丙子離天﹐汝十一月丙辰離地﹐何相得之甚也。」笙曰「降𨿽不同而證方之時固當同也。」於是各以生生二肆之符相授。注云﹕生生二肆﹐長生之祕訣。﹝《修眞錄》﹞靈芝一名壽潛﹐一名希夷﹐故劉庭芝取以爲字。﹝《續古今注》﹞山中老人以禿頭形刻杖上﹐謂之扶老﹐以此鳥能避蛇也。古今注以禿爲扶老﹐甚謬。﹝《采蘭雜誌》﹞鷓鴣一名內史﹐一名花豸。﹝《采蘭雜誌》﹞蛺蝶一名春駒。﹝《采蘭雜誌》﹞韓刖墓木有相思子﹐有海石若豆瓣﹐入醋能移動者﹐亦曰相思子。﹝《采蘭雜誌》﹞絳樹一聲能歌兩曲﹐二人細聽﹐各聞一曲﹐一字不亂。人疑其一聲在鼻﹐竟不測其何術。當時有黃華者﹐雙手能寫二牘﹐或楷或艸﹐揮毫不輟﹐各自有意。余謂絳樹兩歌﹑黃華二牘﹐是確對也﹝《志奇》﹞。謝霜回有七寶靈檀之幾﹐幾上有文字﹐隨意所及﹐文字輒形隸篆眞艸﹐亦如人意。譬如一人欲修道﹐則使其人自觀幾上﹐則便有文字﹐因其緣分性資而曲誘之。又如心欲得某物﹐則幾上便有文字曰某處可得。又如欲醫一病人或欲作一戲法﹐則文字便曰服何藥愈﹐念何咒書何符卽得也。甚至讀書偶忘一句一字﹐無不現出。霜回寶之﹐故道經云「世有靈檀則百事可圖﹐世有神瓜則飲食可廢。」﹝《玄觀手抄》﹞昔有燕飛入人家﹐化爲一小女子﹐長僅三寸﹐自言天女﹐能先知吉凶﹐故至今名燕爲天女。﹝《采蘭雜誌》﹞結艸虫一名木螺﹐一名蓑衣丈人。﹝《采蘭雜誌》﹞金陵子能作醉來妝。﹝《續古今注》﹞太眞著鴛鴦並頭蓮錦褲襪﹐上戲曰「貴妃褲襪上乃眞鴛鴦蓮花也。」太眞問﹕「何得有此稱﹖」上笑曰「不然﹐其間安得有此白藕乎﹖」貴妃由是名褲襪爲藕覆。注云﹕褲襪﹐今俗稱膝褲。﹝《致虛閣雜俎》﹞沈約有香鑪曰辟塵﹐謝靈運有帳亦曰辟塵。﹝《采蘭雜誌》﹞昔有仙人鳳子者欲有所度﹐隱於農夫之中。一日大雨﹐有鄰人來借艸履﹐鳳子曰「他人艸履則可借﹐我之艸履乃不借者也。」其人怒詈之﹐鳳子卽以艸履擲與﹐化爲鶴飛去。故後世名艸履爲「不借」。﹝《致虛閣雜俎》﹞越國有吸華絲﹐凡華著之﹐不卽墮落﹐用以織錦。漢時國人奉貢﹐武帝賜麗娟二兩﹐命作舞衣。春暮宴於花下﹐舞時故以袖拂落花﹐滿身都著﹐舞態愈媚﹐謂之「百華之舞。」﹝《采蘭雜誌》﹞徐月英臥履皆以薄玉花爲飾﹐內散以龍腦諸香屑﹐謂之「玉香獨見鞋」。﹝《采蘭雜誌》﹞鳧一名少卿。﹝《采蘭雜誌》﹞昔有母子離別﹐母每見蕭蛸垂絲著衣﹐則曰「子必至也。」果然。故名曰「喜子」。子思其母亦然﹐故號曰「喜母」﹐均之一物也。﹝《采蘭雜誌》﹞公良孺多力﹐仲尼爲桓伐其所﹐庇大木。仲尼將行﹐公良孺怒拔其根﹐立木而去。明日視之﹐木更生根活矣。﹝《賈子說林》﹞。張夫人暮年不茹葷﹐日誦彌陀﹐家人皆笑之﹐謂老人宜滋補頤養而已﹐僕僕如此﹐恐無益而有損。夫人修之愈篤。年七十九﹐每夜暗中見四壁皆纓絡﹐光輝燭人﹐恍若白晝。臨卒焚香幾上﹐煙宛轉結成一彌陀小像﹐初猶煙色﹐漸覺淡黃﹐遂作眞金色﹐眉目若畫﹐一手下垂﹐若今塑接引像。眾皆下拜﹐誦佛號﹐煙像甫消﹐而夫人屬纊矣。此余目睹﹐謂修淨土孟浪乎﹖第恐修之不專耳。﹝《淨土節要》﹞薛嵩性慈戒殺﹐卽微細如虱亦不害之。一夕夢被上虱甚多﹐漸變爲寸許人﹐謂嵩曰「受君之貺非一日矣。今君有急﹐正吾儕效命之秋也。」遂列行於被上﹐須臾皆隕。嵩驚覺﹐燈火尙明﹐呼侍兒視之﹐被上有一綫血痕﹐橫廣尺餘﹐乃死虱也。嵩痛惜久之﹐不知其故。蓋是夜有刺客爲主所囑得金百斤來害嵩﹐其人有古劍利甚﹐著處必破﹐見血立死。是夜﹐其人劍一下﹐卽見血﹐以爲殊死矣﹐歸報其主﹐相對歡甚。明日遣人間之無恙也﹐訪得虱事﹐始知其夢﹐蓋虱代嵩死也。﹝魏生《禁殺錄》﹞李陵爲單於圍﹐夜半使郭超吹笛﹐聲多悲慘﹐胡人流涕﹐解圍北走。﹝《賈子說林》﹞九天先生降王方平宅﹐書尺牘遺龍女曰「汝謫以來﹐月輪周圍減一寸矣。更減其半﹐汝得復還本處﹐幸自努力。」方平問故﹐先生對月屈指曰「自垂象以來至黃帝時減若干﹐自黃帝以至唐堯又減若干﹐自唐堯以至三代漸減﹐至今則愈減矣。減之又減﹐以至於無﹐則天地毀。不但是也﹐卽世間聲色滋味莫不漸減﹐如人自少至老精神消損﹐頃刻不停﹐亦復如是﹐非日變而月化也﹐人皆不覺。以眞人睹之﹐若日影過庭﹐分毫不差耳。」時八月十五日也。﹝《修眞錄》﹞族雪道君有顯色天膏﹐封以軟玉油箋﹐命玉童寄侍琴仙女於繡雲山中。女方謫下爲田夫女﹐捧之淚下﹐忽悟夙因﹐敬拜稽首﹐酌酒服之﹐引鏡自照﹐顏色媚於平時。天膏者﹐自昆侖以東三千里有五色山﹐東曰廉遲﹐南曰垂臺﹐西曰鑑木﹐北曰固元﹐中曰中秀﹐東靑南赤西白北黑中黃﹐如五方色。上生云作鳥﹐色各如之。棲嗣榮之林﹐食條輕之果。土人拾其糞﹐和海中五色魚膏﹐掘地深五尺﹐藏其中﹐三月取出﹐化爲水﹐煉以成膏﹐色白如雪。婦人以敷面﹐面得之而白﹐唇得之而朱﹐鬢髮得之而黑﹐服之則顏色美好﹐芳香芬烈﹐可以長生。女未謫時遨遊於此﹐曾試此膏﹐故淚垂焉。﹝《修眞錄》﹞梅喬先生有顚狗咬方﹐隨試輒驗。用班貓七个﹐去翅足爲末﹐酒服。溲於盆內﹐有衣沫如狗形者爲妙﹐如無再服。服七次﹐𨿽無﹐亦不發矣。﹝《上池編》﹞鄙嘗謂髙達夫《燕歌行》千載稱之第一篇

﹐皆三韻一換﹐獨「鐵衣遠戌」下五韻﹐差不稱耳。顏敷應聲戲攺曰「邊庭飄那可薄﹐絕域蒼茫無所掠。殺气三時作陣云﹐寒聲一夜傳徵柝」﹐卻隹。﹝《林下志談》﹞英妃未遇仙時﹐腋下忽生碧毛﹐人以爲不宜。無何羲至曰「仙毫長矣﹐可共行也。」英妃對時人謝曰「我碧毫小仙也﹐久爲世混﹐今當去﹐汝等努力﹐會當見我於玄門耳。」遂乘雙白鶴飛去。﹝《修眞錄》﹞燕地有頻婆﹐味𨿽平淡﹐夜置枕邊﹐微有香气﹐卽佛書所謂頻婆華言相思也。昔袁上芳時以此致張子﹐由此觀之﹐則當時未必不以爲相思也。﹝《采蘭雜誌》﹞昔有客過茅君。時當大暑﹐茅君於手巾內解茶葉﹐人與一葉﹐客食之﹐五內淸涼。異而詰其所從來﹐茅君曰「此蓬萊山穆陀樹葉﹐眾仙食之以當飲﹐又有寶文之蕊﹐服之不饑。」謝幼貞詩曰「摘寶文之初蕊﹐拾穆陀之墜葉。」﹝《謝氏詩源》﹞一人病瘧﹐醫禱﹐甚久不愈。有一道士至﹐以棗一枚按病人口上﹐誦咒三徧曰「我從東方來﹐路逢一池水﹐水內一尊龍﹐九頭十八尾﹐問他喫什麼﹐專喫瘧疾鬼。太上老君急急如律令敕。」卽與病人服之﹐卽愈。道士不別﹐忽不見。﹝《二酉余談》﹞謝祕書平生不嗜書﹐獨愛沈約集﹐行立坐臥靡不諷詠﹐薛道衡戲曰「沈郎書眞可祕耶﹖」謝猶以爲未足尊崇沈﹐遂獨構一室﹐四壁寫沈詩﹐案頭席上寫作小捲及冊子甚夥﹐不複雜一他書﹐大書於額曰「沈郎書室。」﹝《子眞雜抄》﹞齊淩波以藕絲連螭錦作囊﹐四角以鳳毛金飾之﹐實以辟寒香﹐以寄鐘觀玉。觀玉方寒夜讀書﹐一佩而徧室俱暖﹐芳香襲人。鳳毛金者﹐鳳凰頸下有毛若綬﹐光明與金無二﹐而細軟如絲﹐遇春必落﹐山下人拾取﹐織爲金錦﹐名鳳毛金。明皇時國人奉貢﹐宮中多以飾衣﹐夜中有光。惟貴妃所賜最多﹐裁衣爲帳﹐燦若白日﹐上笑曰「勝於飛燕﹑合徳明珠多矣。」觀玉謝淩波詩曰「錦囊寄贈可消魂﹐解道縫時獨掩門。不敢喚人收墮珥﹐蘭膏畱得指頭痕。」﹝《林下詩談》﹞夢神曰「趾離」﹐呼之而寢﹐夢淸而吉。有咒曰「元州管娶竺米題」。臨臥誦七徧﹐吉。﹝《致虛閣雜俎》﹞鏡聽咒曰「並光類儷﹐終逢協吉。」先覓一古鏡﹐錦囊盛之﹐獨向竈神﹐勿令人見﹐雙手捧鏡﹐誦咒七徧出﹐聽人言以定吉凶。又閉目信足走七步﹐開眼照鏡﹐隨其所照以合人言﹐無不驗也。昔有女子十一行人﹐聞人言曰「樹邊兩人﹐照見簪珥﹐數之得五。」因悟曰「樹邊兩人非來字乎﹖五數﹐五日必來也。」至期果至。此法惟宜於婦女。﹝《賈子說林》﹞袁運字子先﹐嘗以奇香一丸與莊姬﹐莊姬藏於笥﹐終歲潤澤﹐香達於外。其冬閣中諸虫不死﹐冒寒而鳴。姬以告袁﹐袁曰「此香制自宮中﹐其間當有返魂乎。」﹝《眞率齋筆記》﹞筆神曰佩阿﹐研神曰淬妃﹐墨神曰回氐﹐紙神曰尙卿。筆神又曰昌化。﹝《致虛閣雜俎》﹞。舜漁於澤﹐聞水中有聲若雷﹐見一玉牌浮出水面﹐取視之﹐其文曰「受而禪﹐惟汝彥。」因名其澤曰雷。﹝《膠葛》﹞姚月華少遭坎坷﹐其效徐淑體寄楊達﹐語多悲怨。其辭曰「妾生兮不辰﹐盛年兮逢屯。寒暑兮心結﹐夙夜兮眉顰。循環兮不息﹐如彼兮車輪。車輪兮可歇﹐妾心兮焉仲﹖雜沓兮無緒﹐如彼兮絲棼。絲棼兮可理﹐妾心兮焉分﹖空閨兮岑寂﹐妝閣兮生塵。萱艸兮徒樹﹐玆憂兮豈泯。幸逢兮君子﹐許結兮殷勤。分香兮剪髮﹐贈玉兮共珍。指天兮結誓﹐願爲兮一身。所遭兮多舛﹐玉體兮難親。損餐兮減寢﹐帶緩兮羅裙。菱鑑兮慵啟﹐博鑪兮焉薰。整襪兮欲舉﹐塞路兮荊榛。逢人兮欲語﹐合匝兮頑へ。煩冤兮憑胸﹐何時兮可論。願君兮見察﹐妾死兮何。」卽使徐娘復生﹐不復遠讓也。﹝《本傳》﹞倉公夢遊蓬萊山﹐見宮室崔嵬﹐金碧璀璨﹐光輝射目。忽一童子以杯水進﹐倉公飲畢﹐五內寒徹﹐仰首見殿榜曰「上池仙館」﹐始知所飲乃上池水也﹐由是神於診脈。﹝《膠葛》﹞虞伯施少受學於顧野王。野王當夏日聞蟬聲﹐使詠之﹐伯施操筆便成﹐詩曰「垂飲淸露﹐流響出疏桐。居髙聲自遠﹐非是借秋風。」野王喜曰「此子沈靜寡欲﹐當享大名於天下。」﹝《虛樓續本事詩》﹞周穆王迎意而子居靈卑之宮﹐訪以至道﹐後欲以爲司徒﹐意而子愀然不悅﹐奮身化作玄鳥﹐飛入雲中﹐故後人呼玄鳥爲「意而」﹝《玄虛子仙志》﹞。龜千年者能至蓬萊山下﹐覓仙人洗丹鼎水服之﹐輒生翅能飛﹐變化不測﹐不但能巢蓮葉遊捲耳已也。﹝《膠葛》﹞下士學道﹐因其气昏﹐故茹素以澄其气。上士遇卽食之﹐但不殺耳。气淸則心淸﹐心淸則入道易矣。﹝《修眞錄》﹞昔有丈夫與一女子相愛﹐自季夏二十六日以書札相通。來年是日﹐篋中殆滿﹐皆憑一鳥往來。此鳥殊解人意﹐至是日忽對女子喚曰「情急了。」女子因書系其足曰「秋期若再不果﹐有如白日﹐惟其所爲。」因名此鳥爲「情急了」。沈如筠詩云「好因秦吉了方爲寄深情」。「秦吉了」﹐後人誤呼﹝《謝氏詩源》﹞。錢塘潮逐月直而生。﹝《續古今注》﹞長妓一名靑鳥﹐一名解憂﹝《采蘭雜誌》﹞。貓一名女奴。﹝《采蘭雜誌》﹞張叔良字房卿﹐大歷中與姜窈窕相悅。姜贈以в發﹐藏於枕旁﹐蘭膏芳烈﹐因寄以詩云「幾上博山靜不焚﹐匡牀愁臥對斜曛。犀梳寶鏡人何處﹐半枕蘭香空綠云。」﹝《本傳》﹞漢有女子舒襟﹐爲人聰慧﹐事事有意﹐與元羣通。嘗寄羣以蓮子曰「吾憐子也。」羣曰「何以不去心﹖」使婢答曰「正欲汝知心內苦。」故後世子夜歌有「見蓮不分明」等語﹐皆祖其意。﹝《謝氏詩源》﹞孫眞人有黃昏散﹐夫妻反目﹐服之必和﹐又名「合歡」。叔良制以爲丸﹐贈窈窕﹐窈窕不服﹐佩之裙裾﹐香气異常。﹝《本傳》﹞用碗水虛空以手指寫「天上金雞叫﹐地下艸雞啼﹐兩雞並一雞﹐九龍下海喉﹐嚨化如滄海」二十五字﹐口誦七徧﹐飲之愈骨鯁。又書「鳥飛龍下﹐魚化丹丘」八字﹐亦佳。﹝《二酉余談》﹞●卷中杜康造酒﹐因名酒曰「杜康」﹐故魏武《短歌行》曰「何以解憂﹐惟有杜康。」﹝《謝氏詩源》﹞灌氏《秋日寄梅璋》詩曰「珍簟生涼﹐夜漏餘夢中。恍惚覺來﹐初魂離不得。空成病﹐面見無由﹐浪寄書窗外江村鐘響絕﹐枕邊梧葉雨聲疏。此時最是思君處﹐腸斷寒猿定不如。」梅答云「忽見西風起洞房﹐盧家何處郁金香。文君未奔先成渴﹐顓頊初逢已自傷。懷夢欲尋愁落葉﹐忘憂將種恐飛霜。惟應分付靑天月﹐共聽牀頭漏漸長。」﹝《本傳》﹞小黃女子名觀﹐失其姓﹐與書生喬子曠筆札周旋。喬子曠博學﹐能文詞﹐寄觀詩多不可解者。余偶覽雜書﹐識其一二﹐其詩曰「美人心共石頭堅﹐翹首佳期空黯然。安得千金遺侍者﹐一燒鵲腦繡房前。」《志林》云鵲腦燒之﹐令人相思。又云「曉來扶病鏡臺前﹐無力梳頭任髻偏。消瘦渾如江上柳﹐東風日日起還眠。」漢時有楊柳﹐每日三眠三起。又云「旭日童童破曉霾﹐遙知妝罷下芳階。那能飛作桐花鳳﹐一集佳人白玉釵。」桐花鳳小於玄鳥﹐春暮來﹐集桐花﹐一名「收香倒掛」﹐又名「探花使」﹐性馴﹐好集美人釵上。出成都﹐又曰「孤燈才滅已三更﹐窗雨無聲雞又鳴。此夜相思不成夢﹐空懷懷夢到天明。」漢武帝思李夫人﹐東方曼倩獻懷夢艸﹐帝懷之﹐卽夢出鐘火山﹝《林下詩談》﹞。姚月華時以石華遺達云「出丹洞玉池﹐異於他處﹐色如南水晶﹐淸明而瑩﹐久服延年。」達以詩謝月華曰「靑仙女隔蓬萊﹐珠樹金窗向曉開。燕子羽毛非廣袖﹐殷勤也帶石花來。」﹝《本傳》﹞《風俗通》云「箜侯曰坎侯」﹐故玄伯詩云「坎侯旣張﹐﹛也﹜簧疊奏。」《晁錯傳》曰「爲中周虎落。」師古曰「虎落者﹐竹篾相連﹐遮落之也。」故世芳詩云「不須防虎落﹐聊復策龍韜。」《西南夷傳》曰「不毛之地」﹐故云孟詩云「徳澤連枯骨﹐聲華及不毛。」《趙后傳》﹕「壁帶往往爲黃金缸。」師古曰「壁帶﹐壁之橫木﹐露出如帶﹐於帶之中以金爲缸﹐若車缸之形也。」故音美詩云「簾衣翻玉殿﹐壁帶耀金缸。」﹝《謝氏詩源》﹞遜頓國有淫樹﹐花如牡丹而香﹐種有雌雄﹐必二種並種﹐乃生花。去根尺餘有男女陰形﹐以別雌雄﹐種必相去勿遠﹐二形晝開夜合﹐故又以「夜合」爲名﹐又謂之「有情樹」。若各自種﹐則無花也。雌實如李而差大﹐雄實如桃而小﹐男食雌實女食雄實﹐可以愈虛損。﹝《采蘭雜誌》﹞近有士子作《遊女詩》﹐中一聯云「不曾憐玉筍﹐相競采金鹽。」人多不解「金鹽」二字。余近讀《煮石經》云五加皮一名金鹽﹐始知「玉筍金鹽」﹐對極妙﹐而初不合掌。﹝《謝氏詩源》﹞近一奇童有《送人至瀛州》詩曰「人逢隨客意﹐鳥聽信天緣。」對絕佳。昔有奚倩者遊於瀛﹐日暮至一所﹐見一婦人美而艷﹐在門。倩曰「此地可借宿乎﹖」婦人曰「敝居蕭瑟﹐故當隨客意耳。」倩入﹐婦人卽使侍兒具酒肴﹐共飲食之﹐遂與之偶。明日送至野外﹐垂涕而別﹐贈倩以黃裏綠衣﹐卽乘彩雲而去﹐蓋仙云信天緣﹐一名「信天翁」。﹝《謝氏詩源》﹞九天先生曰「無極之極而太極生﹐太極極而生陰陽﹐陰陽極而生天地﹐天地極而生萬物﹐蔚乎盛哉﹗本無極也﹐寂乎無哉﹗源萬物也﹐萬物極極而返天地﹐天地極極而返陰陽﹐陰陽極極而返太極﹐太極極極而返無極。無極至矣﹐有往而無返。」﹝《玄虛子》﹞九天先生曰「無極一而太極眾﹐無極無窮而太極有窮也。譬之種植﹐無極猶元气乎﹐太極爲根﹐陰陽爲枝葉﹐天地爲華﹐萬物爲實。」﹝《玄虛子》﹞或曰「天地眾矣﹐亦有數乎﹖」曰「無數也。凡物有限而始有數。無極﹐無限者也﹐則天地亦無限﹐何數之可言乎﹖」曰「天地𨿽眾﹐有生滅乎﹖」曰「滅於是則生於彼﹐生無窮﹐滅亦無窮也。」曰「然則有統之者乎﹖」曰「有治一天地之主﹐號曰『金昊治萬』﹐金吳之主曰『諸福治萬』﹐諸福之主曰『九招治萬』﹐九招之主曰『沛歸治萬』﹐沛歸之主曰『發間』。自發間而上﹐無有窮極﹐非吾之所得知也。」﹝《玄虛子》﹞曰「每一天地年載有數乎﹖」曰「無數。」曰「無數則焉有滅﹖」曰「非無數也﹐不可以數論也。譬之於人﹐有壽有天。」曰「天地大小等乎﹖」曰「亦猶人也﹐有大有小﹑有長有短。」曰「日月星辰﹑山川艸木同乎﹖」曰「亦猶人也﹐耳目口鼻﹑毛髮手足﹐大抵同也。」﹝《玄虛子》﹞紫竹約方喬於望雲門暫會。因於墻陰之下間履蒼苔﹐鞋底盡濕而方不至﹐俄聞人語﹐遂歸繡闥。獨倚畫屏﹐不勝悵恨﹐作《踏莎行》一闋寄方﹐云「醉柳迷鶯﹐懶風熨艸。約郎暫會閒門道。粉墻陰下待郎來﹐蘚痕印得鞋痕小。花日移陰﹐簾香失裊。望郎不到心如搗。避人愁入倚屏山﹐斷魂還向墻陰繞。」﹝《本傳》﹞紫竹與方喬久別﹐而想象難眞﹐因覓銀光紙序其悲愁眷戀之意﹐復綴以《卜算子》詞云「繡閣鎖重門﹐攜手終非易。墻外憑他花﹐影搖那得疑。郎至合眼想﹐郎君別久難。相似昨夜如何繡﹐枕邊夢見分明是。」﹝《本傳》﹞趙明誠幼時﹐其父將爲擇婦。明誠晝寢﹐夢誦一書﹐覺來惟憶三句云「言與司合﹐安上已脫﹐芝芙艸拔」﹐以告其父。其父爲解曰「汝待得能文詞婦也。『言與司合』是『詞』字﹐『安上已脫』是『女』字﹐『芝芙艸拔』是『之夫』二字﹐非謂汝爲『詞女之夫』乎﹖」後李翁以女女之﹐卽易安也﹐果有文章。易安結未久﹐明誠卽負笈遠遊﹐易安殊不忍別﹐覓錦帕書《一剪梅》詞以送之。詞曰「紅藕香殘玉簟秋。輕解羅裳﹐獨上蘭舟。雲中誰寄錦書來﹖雁字回時﹐月滿﹝西﹞樓。花自飄零水自流。一種相思﹐兩處閒愁。此情無計可消除﹐才下眉頭﹐卻上心頭。」﹝《外傳》﹞易安以重陽《醉花陰》詞函致明誠﹐明誠嘆賞﹐自愧弗逮﹐務欲勝之。一切謝客﹐忘食忘寢者三日夜﹐得五十闋﹐雜易安作以示友人陸徳夫。徳夫玩之再三﹐曰只三句絕佳﹐明誠詰之﹐答曰「莫道不消魂﹐簾捲西風﹐人似黃花瘦。」正易安作也。﹝《外傳》﹞武帝與麗娟看花﹐而薔薇始開﹐態若含笑﹐帝曰「此花絕勝佳人笑也。」麗娟戲曰「笑可買乎﹖」帝曰「可。」麗娟遂命侍者取黃金百斤﹐作買笑錢奉帝﹐爲一日之歡。薔薇名「賣笑花」﹐自麗娟始也。﹝《賈子說林》﹞張說於元宵召諸姬共宴﹐苦於無月﹐夫人以雞林夜明簾懸之﹐炳於白日。夜半月出﹐惟說宅無光﹐簾奪之也。﹝《采蘭雜誌》﹞子瞻在惠州與朝雲閒坐﹐時靑女初至﹐落木蕭蕭﹐淒然有悲秋之意﹐命朝云把大白唱《花褪殘紅》。朝云歌喉將囀﹐淚滿衣襟﹐子瞻詰其故﹐答曰「奴所不能歌﹐是『枝上柳綿吹又少﹐天涯何處無芳艸』也。」子瞻翻然大笑﹐曰「是吾正悲秋﹐而汝又傷春矣。」遂罷。朝云不久抱疾而亡﹐子瞻終身不復聽此詞。﹝《林下詞談》﹞楊炯初見鄭羲眞﹐誦其侄女容華《臨鏡曉妝》詩﹐鄭大擊節。後誦己作數十首﹐鄭皆曰「不如首作」﹐炯爲之汗背。容華詩曰「啼鳥驚眠罷﹐房櫳曙色開。鳳釵金作縷﹐鸞鏡玉爲臺。妝似臨池出﹐人疑向月來。自憐方末已﹐欲去復徘徊。」﹝《林下詩談》﹞雷威作琴不必皆桐﹐遇大風雪中獨往峨嵋酣飲﹐著蓑笠入深松中﹐聽其聲連延悠揚者伐之﹐斫以爲琴﹐妙過於桐﹐有最愛重者以「松雪」名之。﹝《采蘭雜誌》﹞九爲陽數﹐古人以二十九日爲上九﹐初九日爲中九﹐十九日爲下九。每月下九置酒爲婦女之歡﹐名曰「陽會」﹐蓋女子陰也﹐待陽以成。故女子於是夜爲藏鉤諸戲﹐以待月明﹐至有忘寐而達曙者。﹝《采蘭雜誌》﹞郭撫鑿池﹐得一空棺﹐中有鐵物﹐洗而視之﹐乃琴也﹐有斷弦處。撫試設而彈之﹐寂然無聲。以語尙書郎姚範﹐範異之﹐亦不知爲何物。尋有客來訪﹐言能彈此。用法鑿去腹中泥銹﹐遂弄數曲﹐音響非恆。撫拜求授﹐得《昭云》《泣猿》二曲﹐戒勿傳人。他人鼓之﹐不復鳴矣。﹝《志奇》﹞關關贈兪本明以靑華酒杯。酌酒輒有異香﹐在內或有桂花或梅或蘭﹐視之宛然﹐取之若影﹐酒幹亦不見矣。兪寶之。﹝《眞率齋筆記》﹞近余友王九蓮居士修淨土﹐一心觀想﹐夜夢見佛﹐皆塑像﹐非活佛也﹐無可柰何。一日遇僧寂公﹐居士告以故﹐僧曰「此特易耳。」因問居士曰「君想象先公﹐能得其平生容貌乎﹖」曰「能。」「夢中所見與生時有異乎﹖」曰「無異也。」僧曰「佛本無相﹐因物見相。自今以後宜卽以先公作阿彌陀佛想﹐漸想先公眉間有白毫光﹐面如眞金﹐坐蓮花上﹐其身漸大﹐皆可想象。則君先公卽活佛矣。」居士如法修之﹐自後夢見其父﹐卽心謂是佛。久之﹐其父遂引坐蓮花與說法要﹐有所得﹐專修益篤。尋有父執姓馬者﹐其父未死時爲商蜀中﹐十年不歸。一日叩門求見﹐言某日得危疾死半日﹐被吏執縛﹐歷諸地獄﹐正惶急﹐忽見金光照耀﹐中擁人影趺坐蓮花﹐呼某姓名。某諦視之﹐乃尊公也﹐命吏送歸﹐遂活﹐故不惜遠歸拜謝。因問尊公何修而至此﹐居士具以實告﹐馬異之。亦誓如說求生淨土。由此觀之﹐則寂公此法不直能自度﹐兼能度人﹐一舉兩得﹐發前人所未發。﹝《安養記》﹞八九月中月輪外輕雲時有五色﹐下黃。人每值此﹐則急呼女子持鍼綫﹐小兒持紙筆向月拜之﹐謂之「乞巧」。惟吳媼有一女﹐年十二﹐拜之甚勤。一夕﹐月下飛一五色彩雲如手掌大﹐駐於女前﹐眾皆恐。女徑吸食之﹐味甚香美。明旦梳頭窺鏡﹐面色艷冶﹐彈琴讀書不習而能﹐媼喜甚﹐攺名爲「彩雲」。有詩一卷行於世。﹝《下黃私記》﹞玄宗與五眞恆於皎月之下﹐以錦帕裹目﹐在方丈之間互相捉戲。玉眞捉上每易﹐而玉眞輕捷﹐上每失之﹐滿宮之人撫掌大笑。一夕﹐玉眞於桂服袖上多結流蘇香囊與上戲﹐上屢捉屢失﹐玉眞故以香囊惹之﹐上得香囊無數﹐已而笑曰「我比貴妃差勝也。」謂之「捉迷藏」。﹝《致虛閣雜俎》﹞。天寶十三年﹐宮中下紅雨﹐色若桃花﹐太眞喜甚﹐命宮人各以碗杓承之﹐用染衣裾﹐天然鮮艷﹐惟襟上色不入處若一「馬」字﹐心甚惡之。明年七月﹐遂有馬嵬之變﹐血污衣裾﹐與紅雨無二﹐上甚傷之。﹝《致虛閣雜俎》﹞薛若社好讀書﹐往往徹夜。一日遇比丘﹐告之曰「夜半不臥則血不歸心。君𨿽好學﹐恐非延益之道。」薛謂﹕「潛心傳記則心昧於時﹐何夜半之可得知乎﹖」僧因就水中捉一魚﹐赤色﹐與薛曰「此謂知更之魚﹐夜中每至一更則爲之一躍。」薛畜盆中﹐置書幾﹐至三更﹐魚果三躍﹐薛始就寢。更名曰「代漏龍」。﹝《采蘭雜誌》﹞馬嵬老媼拾得太眞襪以致富﹐其女名玉飛﹐得雀頭履一隻﹐眞珠飾口﹐以薄檀爲苴﹐長僅三寸﹐玉飛奉爲異寶﹐不輕示人。則纏足必在貴妃之先。足下所記女子纏足起於李后主娘﹐新月狀﹐似未深考矣。﹝姚鶩《尺牘》﹞灼灼與河東入神通﹐目授不復可見﹐以軟絹帕裹紅淚寄之。後姚釒義有《秋閨詩》曰「菊花人共瘦﹐楓葉淚俱紅。」﹝《謝氏詩源》﹐絹一作綃﹞宋太祖微時﹐夜臥至人靜時常有光如車輪﹐內見黃龍﹐若在波浪中出沒﹐魚鱉之類不可勝數﹐亦有極怪之物從而見焉。皆作金色﹐光芒刺目﹐頃之始滅﹐有見之者後皆貴。夫蜃﹐海虫也﹐而吐气皆樓臺人物﹔太祖﹐入主也﹐而見光皆波浪魚龍﹐所不可解。﹝《膠葛》﹞郎玉嗜酒而家赤貧﹐遇仙女於嵩山中﹐投以一珠曰「此醉龍珠也﹐諸龍含之以代酒﹐味逾若下。」玉甫視珠﹐而女忽不見矣。﹝《致虛閣雜俎》﹞南唐後主坐碧落宮﹐召馮延巳論事﹐至宮門逡巡不進﹐後主使使促之﹐延巳云「有宮娥著靑紅錦袍當門而立﹐故不敢徑進」。使隨共行諦視﹐乃八尺琉璃屏畫夷光獨立圖也﹐問之﹐董源筆也。此與孫權彈蠅何異﹖﹝《丹靑記》﹞子產死﹐家無餘財﹐子不能葬﹐國人哀之﹐丈夫捨佩﹐婦人捨珠玉以賻之﹐金銀珍寶不可勝計。其子不受﹐自負土並於邢山。國人悉輦以沈之河﹐因名「金水」﹐至今水上時有金气。﹝《賈子說林》﹞宋遷以霞光箋裁作小番﹐長尺廣寸﹐實素魚錦囊中遺試鶯﹐謂之「新尺一」。﹝《采蘭雜誌》﹞紫竹旣爽秋期﹐方喬憾惋。蹉跎時景﹐忽復靑陽﹐喬以尺牘故相譏調﹐紫竹爲《菩薩蠻》詞﹐雜以戲語以解之曰「約郎共會西廂下﹐嬌羞竟負從前話。不道一睽違﹐佳期難再期。郎君知我愧﹐故把書相詆。寄語不須慌﹐見時須打郎。」喬復以詞戲答云「秋風卽擬同衾枕﹐春歸依舊成孤寢。爽約不思量﹐翻言要打郎。鴛鴦如共耍﹐玉手何辭打。若再負佳期﹐還應我打伊。」﹝《本傳》﹞紫竹工詞﹐善於調謔﹐恆謂天下無其偶。自得方喬﹐目爲重寶﹐尺牘之間往往呼之。時紫竹有南番桃花﹐片重數錢﹐色如桃花而明瑩如橊肉﹐市之﹐得百金。因戲以《菩薩蠻》詞寄方喬曰「與郎眷戀何時了﹐愛郎不異珍和寶﹐一寶百金償﹐算來何用郎﹖戲郎郎莫恨﹐珍寶何須論。若要買郎心﹐憑他萬萬金。」喬爲之撫掌。﹝《本傳》﹞長夏﹐喬讀書於種梅館﹐懷思紫竹至於忘食。一日﹐紫竹忽遺以書﹐其大略云「欲結朱繩﹐應須素節。泣珠成淚﹐久比鮫人。流火爲期﹐聊同織女。春風鴛帳裏﹐不妨雁語驚。寒暮雨雀屏中﹐一任雞聲唱曉。」喬答之﹐詞亦多瑋麗﹐柬尾附以《玉樓春》﹐詞曰「綠陰撲地鶯聲近﹐柳絮如綿煙艸襯。雙鬟玉面碧窗人﹐一紙銀鉤靑鳥信。佳期遠卜淸秋夜﹐桐樹梢頭明月掛。天公若解此情深﹐今歲何須三月夏。」﹝《來傳》﹞紫竹投誓書於喬﹐因寄《踏莎行》一闋云「筆銳金鍼﹐墨濃螺黛﹐盟言寫就囊兒袋。玉屏一縷獸鑪煙﹐蘭房深處深深拜。芳意無窮﹐花箋難載﹐簾前細祝風吹帶。兩情願得似堤邊﹐一江淥水年年在。」﹝《本傳》﹞大觀中﹐有方喬者﹐樂至人也﹐與女子紫竹者甚相得﹐其所贈《生查子》。詞云「晨鶯不住啼﹐故喚愁人起。無力曉妝慵﹐閒弄荷錢水。欲呼女伴來﹐鬥艸花陰裏。嬌極不成狂﹐更向屏山倚。」又云「思郎無見期﹐獨坐離情慘。門戶約花關﹐花落輕風。生怕是黃昏﹐庭竹和煙ホ。斂翠恨無涯﹐彊把蘭缸點。」其風調可知也。﹝《本傳》﹞鯉一名「稚龍」﹝《采蘭雜誌》﹞。李白有馬名黃芝﹝《采蘭雜誌》﹞。袁秋日詩曰「芳艸不復綠王孫﹐今又歸人。」都不解。施蔭見之﹐曰「王孫﹐蟋蟀也。」﹝《謝氏詩源》﹞袁爲施蔭作《古硯歌》﹐中有句云「靑州熟鐵不足數﹐衛公結鄰差可方。」古有靑州熟鐵硯﹐甚發墨。﹝《謝氏詩源》﹞近有一人姓魏﹐家修武﹐善彈﹐以鐵爲丸﹐能先彈樹木回丸中鳥﹐人以爲神。一夕﹐夢其亡父謂曰「我往好彈﹐害物甚多。今托生爲汝後園樹上鳥﹐汝宜戒此﹐勿復彈也。」魏覺心動﹐欲戒之。翌日遊園中﹐見諸鳥翻飛﹐不覺興動﹐乃自思惟夢乃妄想所結﹐況吾父平生何等人也﹐顧托生爲鳥乎﹖理所必無。遂復彈焉。彈至亭午﹐樹上一鳥向魏鳴﹐聲甚悲﹐若乞命者。魏惡之。一丸才中﹐而魏十指一時不仁﹐魏始大悔﹐命工制小棺﹐葬其鳥於樹下。﹝《續儆告》﹞湯旣伐桀﹐讓於務光﹐務光笑曰「以九尺之夫而讓天下於我﹐是形吾短也。」羞而沈於水﹐有只尺之魚負之而去。﹝《賈子說林》﹞吳人沈愛觀漁﹐漁人网得一鏡﹐背上有文曰「紫金煉精﹐晝燭鬼形。」愛以百錢買之﹐置閣內﹐時時有人物影平生所未睹者往來於鏡內﹐夜恆有光。愛一日見亡父坐蓮花上﹐身小於花﹔愛妻又見死狗復活﹐對之泣﹐皆鬼也。愛畏之﹐仍投入舊處。﹝《采蘭雜誌》﹞更羸之妻能作鎖云囊﹐佩之陟髙山﹐有云處不必開囊﹐而自然有雲气入其中。歸至家啟視﹐皆有雲气白如綿自囊而出。囊大如蠶繭﹐而可以開合。更羸善射﹐每言能仰射入雲中﹐其妻不信﹐因以一囊系箭頭﹐令射之。及墜驗之﹐果有白雲在內﹐因名箭曰「鎖云」﹐故子美詩曰「翻身向天仰射云」。﹝《謝氏詩源》﹞向日靜坐調息﹐可以延年。﹝《玄觀手抄》﹞吾心如目﹐妄念如塵埃﹐必無可入之理。﹝《玄觀手抄》﹞昔有婦人思所歡不見﹐輒涕泣﹐恆灑淚於北墻之下。後灑處生艸﹐其花甚媚﹐色如婦面﹔其葉正綠反紅﹐秋開﹐名曰「斷腸花」﹐又名「八月春」﹐卽今秋海棠也。﹝《采蘭雜誌》﹞羲之有巧石筆架﹐名「扈班」。獻之有斑竹筆筒﹐名「裘鐘」﹐皆世無其匹。﹝《致虛閣雜俎》﹞西施舉體有異香﹐每沐浴竟﹐宮人爭取其水﹐積之罌甕﹐用松枝灑於帷幄﹐滿室俱香。罌甕中積久﹐下有濁滓凝結如膏﹐宮人取以曬漧﹐香逾於水﹐謂之「沈水」。制錦囊盛之﹐佩於寶襪。交趾蜜香樹水沈者曰「沈水」﹐亦因此借名。﹝《采蘭雜誌》﹞夜來初入魏宮。一夕﹐文帝在燈下詠﹐以水晶七尺屏風障之。夜來至﹐不覺﹐面觸屏上﹐傷處如曉霞將散。自是宮人俱用胭脂仿畫﹐名「曉霞妝」。﹝《采蘭雜誌》﹞吳秀有仙風道骨﹐葛仙翁欲度之﹐但色心未絕。一夕﹐秀讀書﹐燈下有女子叩門﹐啟視﹐絕色也。與之處者兩月。一日過仙翁﹐翁曰「君兩月不見﹐態色非常﹐豈復有桑中之遇乎﹖」秀笑而不答﹐仙翁袖中出一丸藥云「此藥以醇酒下﹐能令婦人顏色媚好。」秀持歸﹐如方與女飲之。少選﹐女云腹痛就枕﹐秀呼問不應﹐秉燭視之﹐惟一具枯骨而已。秀殊驚﹐平生色心爲之冰釋﹐蓋仙翁所爲也。後受仙翁元明祕法﹐年八十九﹐白日升天。秀字長君。﹝《續列仙傳》﹞修西方第一要發信心﹐信得實有是處﹐實有是理﹐方可往生。故𨿽一生勤行苦行﹐受諸波羅提木義﹑毗尼藏﹐而加之以伽陀﹐作陀那缽底﹐臨終之時一念猶豫﹐卽入底栗車﹑泥梨迦。道𨿽一生淪於濁﹐蓋作阿僧祗黑業﹐臨終之時生一念﹐信堅如金剛不可移易﹐則能往生向之。黑業如冰﹐遇火不能爲累﹐故第一要發信心也。注云﹕波羅提木義﹐戒也﹔毗尼藏﹐律也﹔伽佗﹐諷誦也﹔陀那缽底﹐施主也﹔底栗車﹐畜生也﹔泥梨迦﹐地獄也﹔阿僧祗﹐無數也。﹝《安養記》﹞李夫人著繡襦﹐作合歡廣袖﹐故羽林郎曰「廣袖合歡襦。」﹝《謝氏詩源》﹞黃鵠一名遙翮﹐一名鳥孫公主。﹝《采蘭雜誌》﹞昔有女仙喜食眾艸﹐日夜恆不臥。一日食一樹葉﹐酣臥不欲覺﹐殊愉快﹐因名其樹曰「愉」。後人攺心從木﹐卽今楡樹也。後女仙繞宮門種之﹐時與族雪道君會於下﹐使金童講謬虹寶典。﹝《修眞錄》﹞君子國有鳳凰嶺﹐出天狗﹐一名胎詹。女仙與族雪道君各以玉膏煉成上藥﹐以相饋遺。﹝《修眞錄》﹞金母召羣仙﹐宴於赤水﹐命謝長珠鼓拂云之琴﹐舞驚波之曲。坐有碧金鸚鵡杯﹐白玉鸕鶿杓﹐杯幹則杓自挹﹐欲飲則杯自舉﹐故太白詩云「鸕鶿杓鸚鵡杯」﹐非指廣南海螺杯杓也。﹝《謝氏詩源》﹞王維爲岐王畫一大石﹐信筆塗抹﹐自有天然之致。王寶之﹐時罘恩間獨坐注視﹐作山中想﹐悠然有餘趣。數年之後﹐益有精彩。一旦大風雨中雷電俱作﹐忽拔石去﹐屋宇俱壞。不知所以﹐後見空軸﹐乃知畫石飛去耳。憲宗朝﹐髙麗遣使言幾年月日大風雨中﹐神嵩山上飛一奇石﹐下有王維字印﹐知爲中國之物﹐王不敢畱﹐遣使奉獻。上命羣臣以維手迹較之﹐無毫髮差謬。上始知維畫神妙﹐徧索海內﹐藏之宮中﹐地上俱灑雞狗血壓之﹐恐飛去也。﹝《丹靑記》﹞應元少年悟道﹐恆曰天地內外前後百千萬億劫事不知﹐非聖人也。胸中有分毫之知﹐亦非聖人也。或曰「胸中旣無知﹐又安能得知﹖」應元曰「汝知所以不知﹐我不知所以知。」其人取十九史中最僻一人事業試之﹐應元屈指歷歷言之﹐若親識其人。尙曰「此大略耳。若審言之﹐則自生至死﹐一日一時無不可也。」其人卽指史傳曰「此處多不合﹐何耶﹖」應元笑曰「非我不合史﹐乃史不合我也。子謂史可皆信乎﹖」其人尙猶豫﹐因遣人覓平生不相識者數人來面試之﹐應元卽一一言其往事﹐惟大過則爲隱之。數人無不魂動股栗﹐叩頭不已。至問未來窮通得失﹐則曰「勉之而已。」其後應元誓不言此﹐日惟與入飲酒笑談﹐而恆在山中覓藥艸救人。﹝《妙觀雅言》﹞河伯宴伯禹於河上﹐獻亥旣之珠﹑透山光玳瑁﹑五灰陳兆大龜﹑延螭翥鳳鮫綃百兩﹑宜土四時寶華珊瑚樹五十株﹐人間所無奇寶﹐不可勝數。禹悉不受﹐惟受河圖及大龜﹑珊瑚樹兩株而行。大龜者﹐以桃柳松柏楡樹灰藏於﹛尋﹜竹櫝中﹐欲卜﹐先齋戒三日﹐加灰於龜背﹐穆布於壇上﹐主人具圭璧﹐史策祝曰「某祗告於玉靈大君﹐厥有某事未知吉凶。惟爾有靈﹐其實圖之﹐昭格時命。」禮畢視龜﹐吉凶之辭已在灰上矣。珊瑚樹﹐禹樹舜朝堂左右﹐及禹受禪﹐樹上五色气光明燭天。禹崩﹐啟踐祚﹐四時花開如故。至太康荒逸﹐弗卹國事﹐樹死。亥旣珠者﹐夜中宴樂﹐懸於殿中﹐光徹如白日﹐客甫持觴﹐而珠中眾音互作﹐宴罷﹐音亦已。玳瑁者﹐其光能隔山照見五丈﹐山之小大不論﹐卽隔墻亦只五丈而已。﹝《賈子說林》﹞楊與月華別曰「少日卽來。」不覺爽期。及歸﹐姚不卽見之﹐楊戲書一句送曰「女姚𨿽美﹐只如半朵桃花。」姚正怒﹐索筆對曰「人信爲髙﹐莫費一番言說。」楊愈益奇之。﹝《本傳》﹞《縫衣詩》自太宗宮人孟浩然後﹐鮮睹佳者。近惟謝幼睿一首字字精工﹐不啻靑出於藍也。詩曰「懶向妝臺理曉妝﹐爲郎獨自制衣裳。金鍼入處心俱痛﹐素綫牽時恨共長。霜戶敢辭纖手冷﹐蕓窗思貼弱肌香。縫成不怪無鴻雁﹐贏得宵來覆妾牀。」爲一時傳誦。﹝《玄散堂詩話》﹞一人畏鬼﹐夜忌野行。應元曉之﹐曰「天下之可見處則人物﹐不可見處皆鬼神也﹐故有幽明之別。使鬼神而無乎﹐則𨿽曠野更深亦何必有﹔使鬼神而有乎﹐則身之左右前後﹑白晝之中無非鬼神也。汝不見所謂箕仙者乎﹖此亦鬼也﹐甫焚符誦咒隨感而至﹐豈擇野外乎﹖故君子不懈惰於暗屋﹐不矯飾於廣坐。莊生有云『無人非無鬼責』﹐正謂是也。子苟正心修行﹐則鬼神方敬畏子而不暇﹐其敢犯子﹐而子顧畏之乎﹖」其人大悟﹐自後恆丙夜野外獨行﹐至不必燈火。﹝《妙觀雅言》﹞本壽問於母曰「富貴家女子必纏足﹐何也﹖」其母曰「吾聞之聖人重女而使之不輕舉也﹐是以裹其足﹐故所居不過閨閾之中﹐欲出則有帷車之載﹐是無事於足者也。聖人如此防閒﹐而後世猶有桑中之行﹐臨邛之奔。範睢曰『裹足不入秦』﹐用女諭也。」﹝《修竹閣女訓》﹞一人問應元曰「觀音大士女子乎﹖」答曰「女子也。」又一人曰「經云觀音菩薩勇猛丈夫﹐何也﹖」答曰「男子也。」又一人曰「觀音一人﹐而子一男之一女之者﹐非矛盾乎﹖」答曰「非也。觀世音無形﹐故普門品述現眾身爲人說法。旣能現眾身﹐則飛走之物以至蠛蠓醯雞皆可耳﹐豈直男女乎﹖」﹝《妙觀雅言》﹞應元博訪玄門﹐了無所得。一日謁悟師﹐問如何是佛﹐師曰「無心是佛。」應元曰「師兄假我十日﹐當卽成佛。若不成﹐非應元也。」旣歸﹐自恨根性遲鈍﹐靜居一室﹐有一念起﹐卽自扌舀其臂肉﹐肉盡出血﹐雜念卽隨日大減。至第十日﹐大雨閃電一照﹐豁然念斷﹐無心可得矣。遂見悟﹐悟喝曰「無心不是佛。」應元言下大悟﹐人視其臂﹐無完膚矣。﹝《妙硯雅言》﹞孫鳳有一琴名吐綬﹐彈之不甚佳﹐獨有人唱曲則琴弦自相屬和﹐因攺名曰「自鳴」。但琴背有一孔若蛀者。一日有一道人乞食﹐因見曰「此中有蛀﹐不除之則將速朽。」袖中出一小竹筒﹐倒黑藥少許﹐孔側卽有一綠色虫走出﹐背上隱隱有金綫文﹐道人納虫竹筒中﹐竟去。自後唱曲﹐琴弦不復鳴矣。鳳怪之﹐有博物君子說及此事﹐嘆曰「此異寶也。謂之『鞠通』﹐有耳聾人置耳邊﹐少時卽愈。喜食枯桐﹐尢愛古墨。」鳳始悟道人竹筒中藥蓋古墨屑也﹝《賈子說林》﹞。呼子先夜不臥﹐惟倚藜杖閉目少頃﹐卽謂之睡。後與酒姥仙去﹐畱其杖。子先故人陸麟寶之﹐謂之「藜牀」。後麟卒﹐命其子置於棺中。﹝《賈子說林》﹞馮小憐有足鑪曰「辟邪」﹐手鑪曰「鳧藻」﹐冬天頃刻不離。皆以其飾得名。﹝《采蘭雜誌》﹞姚子貰字歆孟﹐陳郡人﹐有寶鏡﹐背銘云「鏡焉作自尙方﹐銅焉產自丹陽﹐觀其寶觀其藏﹐延年益壽﹐樂且康芳」﹐名寶鏡俱未央。﹝《子眞古鏡記》﹞窈窕寄叔良《春思》詩曰「門前梅柳爛春輝﹐妾織流黃獨在機。雙燕不知腸欲斷﹐銜泥故故傍人飛。」張於是愈不能忘情矣。﹝《本傳》﹞郭暖宴客﹐有婢鏡兒善彈箏﹐姿色絕代﹐李端在坐時竊寓目﹐屬意甚深。曖覺之﹐曰「李生能以彈箏爲題賦詩娛客﹐吾當不惜此女。」李卽席口號曰「鳴箏金粟柱﹐素手玉房前。欲得周郎顧﹐時時誤拂弦。」曖大稱善﹐徹席上金玉酒器﹐並以鏡兒贈李。﹝《虛樓續本事詩》﹞魯人有僕忽不見﹐旬日而返。主欲笞之﹐僕曰「臣之姑修玄女術得道﹐白日上升﹐昨降於泰山﹐召臣飲極歡﹐不覺遂旬日。臨別贈臣以金矢一乘﹐曰『此矢不必善射﹐宛轉中人而復歸於笮。』」主人試之果然﹐韞而寶焉﹐因以「金僕姑」名之。自後魯之良矢皆以此名。﹝《膠葛》﹞嘉平二十五日叔夜宿﹐酲未解﹐窈窕烹百和解酲湯進之﹐隨飲而醒。後遂依法作湯﹐名「窈窕湯」。﹝《本傳》﹞經霜冬瓜皮同朴硝煎湯﹐洗翻花痔﹐立愈。又有法以卜蘿代瓜皮﹐亦療痔﹔白芷﹑甘松﹑三賴﹑附子尖﹑飛鹽﹑皮硝輕粉﹑少許肥皂共搗丸﹐治雀子斑﹔烏藥細磨冷濃茶﹐治湯火﹔用生白礬末半分入臍﹐以一指甲水滴之﹐治婦人小便不通﹔積年坑廁上雞殼煮湯﹐服治幹霍亂﹔用細辛﹑白芷﹑雄黃﹑好酒研末﹐入麝香少許﹐服治毒蛇﹑瘋狗傷﹔鹽和油敷上﹐治蜘蛛咬﹐徧身生絲﹔亂髮灰吹入鼻﹐治鼻衄欲死﹔黃連一兩酒浸﹐曬吳茱萸一兩﹐滚湯泡七八次﹐聞木稚香止﹐曬漧用眞神曲爲糊﹐作丸如梧子大﹐食後荷葉湯送下﹐三十丸治梅核膈。密陀僧滑石等分﹐生薑汁調敷﹐治腎囊瘡。﹝梅喬先生藏方﹞張者秦人也﹐字子石﹐年二十﹐與其弟耕﹐性好讀書﹐耕畢輒握典籍。吾伊隴上人皆笑曰「凡讀書者皆求所以榮親戚﹑顯名聲也﹐今終日孜孜而不離畎畝﹐則讀書何益乎﹖人謂張孺子多才﹐吾不信矣。」聞之曰「是何難哉﹖」於是裹糧負書﹐求見秦王﹐說之以彊秦弱諸侯之策﹐指甚深妙。秦王悅之﹐拜爲上卿﹐曰「臣少貧賤﹐恆爲鄕裏所戮笑。幸遇陛下﹐官爲上卿﹐實非所冀﹐有如藉陛下神靈﹐使得錦衣還鄕足矣。」秦王畱之再三﹐固辭。於是賜以黃金珠玉錦繡﹐發車馬人徒送之歸裏。人以爲榮﹐無不蒲伏而前﹐不敢仰視。故自尊貴而痛抑之。居數日﹐盡召宗族鄕黨與歡飲﹐盡出所賜黃金珠玉錦繡散之﹐家無所畱﹐躬操耒耜﹐與妻子戮力﹐終不出矣。陳勝﹑吳廣起﹐變名姓入山中。及沛公定天下﹐人有遇之﹐容色鮮好﹐采藥行歌。﹝《賈子說林》﹞七夕徐婕妤雕鏤菱藕作奇花異鳥﹐攢於水晶盤中以進上﹐極其精巧。上大稱賞﹐賜以珍寶無數。上對之竟日﹐喜不可言﹐至定昏時﹐上自散置宮中幾上﹐令宮人暗中摸取﹐以多寡精粗爲勝負﹐謂之「鬥巧」﹐以爲歡笑。﹝《致虛閣雜俎》﹞海中所產多類人身﹐而人魚其全者也。蚨靑類人首﹐眉目宛然﹐玄羅類人足﹐戚車類男陰﹐文嚙類女陰。文嚙卽淡菜﹐亦名東海夫人。至於貴鈐類鳳﹐蕊鐘類鹿﹐鳩賊類象﹐木藻類鳧﹐更奇。﹝《余皇日疏》﹞管夫人性喜蘭梅﹐下筆精妙﹐不讓水仙。有時對庭中修竹﹐亦自興至﹐不能自休。﹝《丹靑記》﹞紫竹愛綴詞﹐一日手李后主集﹐其父玄伯問曰「後主詞中何處最佳﹖」答曰「問君能有幾多愁﹐恰似一江春水向東流。」玄伯默然。﹝《本傳》﹞西域有獸如犬﹐含水巽馬目﹐則馬瞑眩欲死﹐故凡馬皆畏之﹐名曰「馬見愁」。宣宗時國人獻其皮﹐帝賜羣臣﹐編爲馬鞭﹐一揚卽走﹐謂之「不須鞭」。﹝《采蘭雜誌》﹞。石尢風者﹐傳聞爲石氏女﹐嫁爲尢郎婦﹐情好甚篤。爲商遠行﹐妻阻之﹐不從。尢出不歸﹐妻憶之病亡。臨亡長嘆曰「吾恨不能阻其行﹐以至於此。今凡有商旅遠行﹐吾當作大風﹐爲天下婦人阻之。」自後商旅發船值打頭逆風﹐則曰「此石尢風也。」遂止不行。婦人以夫姓爲名﹐故曰「石尢」。由此觀之﹐古時仍有尢姓也。近有一榜人自言有奇術﹐恆曰「人能與我百錢﹐吾能返此風。」人有與之﹐風果止。後人云乃密書「我爲石娘喚尢郎歸也﹐須放我舟行」十四字﹐沈水中。﹝《江湖紀聞》﹞●卷下姑蘇城中皮日休市有小橋名「鶴舞」。父老相傳吳時有二鶴在其地對舞﹐已而飛集金昌門外靑楓橋東﹐化爲鳳凰﹐飛入雲際﹐今鳳凰橋是也。沈學士詩曰「不如雙白鶴﹐對舞石橋邊。」謝侍郎詩曰「願作江頭雙鳳凰﹐奮飛直向靑雲裏。」是一事﹝《謝氏詩源》﹞。施蔭起自微﹐平生未嘗見書﹐僅識數字而已。一旦學誦殷願詩﹐隨誦隨悟﹐染指詩牘﹐便多驚人。昔人有不識字能誦《蓮花經》者﹐豈非宿習使然乎﹖﹝《金剛鉆》﹞膏神曰「雁娘」﹐黛神曰「天軼」﹐粉神曰「子占」﹐脂神曰「與贅」﹐首飾神曰「妙好」﹐衣服神曰「厭多」。昔楊太眞妝束﹐每件呼之﹐人謂之「神妝」。﹝《采蘭雜誌》﹞月華夢月輪墜於妝臺﹐覺忽大悟。自幼聰慧﹐組織飠奔館﹐不習而能﹐獨未嘗誦書。自此搦管便有所得。其所爲古文詞﹐妙絕當時。﹝《本傳》﹞蘇味道詩「火樹銀花合」。人謂「銀花」卽火樹中花﹐光明如銀﹐故曰「銀花」。殊不知「銀花」亦自有本。昔薛瓊至孝﹐父病嘗其溲﹐而家甚貧﹐嘗出求薪﹐遇老父以一物與之曰「此銀實也。用四壁土種之銅盆中﹐置臥牀下﹐當得銀﹐足贍汝家。」瓊歸﹐如言種之﹐旬日發苗﹐又旬日生花﹐花有銀色﹐若鈿螺﹐及結實﹐皆銀也。﹝《謝氏詩源》﹞杜羔妻趙氏﹐每歲端午午時取夜合花置枕中﹐羔稍不樂﹐輒取少許入酒﹐令婢送飲﹐羔卽歡然﹐當時婦人爭效之。﹝《采蘭雜誌》﹞張蕓叟臨江而居﹐其妻遺一素綾鯉魚﹐首尾宛然﹐腹藏短牘﹐但未畫鱗甲耳。蕓叟試爲點染﹐便躍入江中﹐不知所之。後漁人网得白魚破腹無腸者賣之﹐買者命內人烹之﹐及熟啟視﹐不復存矣。自後网得者卽放去﹐謂神魚云。蕓叟諱舜民。﹝《子眞畫譜》﹞申豫作詩文﹐恆繞室而走﹐得一佳句便拍案大呼﹐人謂其足下有文章。﹝《采蘭雜誌》﹞除夕﹐梅妃與宮人戲熔黃金﹐散瀉入水中﹐視巧拙以卜來年否泰。梅妃一瀉得金鳳一隻﹐首尾足翅無不悉備。﹝《膠葛》﹞薛瑤英於七月七日令諸婢共剪輕彩﹐作連理花千餘朵﹐以陽起石染之﹐當午散於庭中﹐隨風而上徧空中﹐如五色雲霞﹐久之方沒。謂之「渡河吉慶花」﹐藉以乞巧。﹝《致虛閣雜俎》﹞金絲荷葉艸搗汁服之﹐查塗患處﹐治蛇毒。用烏骨白雞血少許抹唇上卽活﹐治小兒驚風猝死。用甘艸濃煎汁﹐調地龍糞輕塗上﹐治小兒陰囊虛腫。熊膽塗患處治痔。人中白火煆存性一錢﹑銅綠三分﹑麝香二分爲末﹐搽治小兒走馬牙疳。端午日收桑葉陰榦爲末﹐每朝白湯下三五匙﹐治痔。舊棕燒灰﹐又放在瓦上﹐收火气﹔侵晨溫茶調服三四錢﹐治婦人血山崩﹑血海敗。千年運葉陰漧﹐炭火燒﹐存性酒送下﹐治腦漏。雞子白和百艸霜﹐搽治小兒赤癅。﹝梅喬先生藏方﹞綠珠爲梁伯女﹐生而奕亻好音。伯嘗至山中﹐聞吹笛異於常聲﹐覓之弗得﹐忽聞空中語云「汝女好音﹐欲傳一曲﹐遠歸乎﹖」伯以爲神仙﹐遂下拜。因語曰「汝卽歸﹐芟取西北方艸結一人形﹐被以服珠翠﹐設杯酒盂飯﹐命女呼我名曰『茵於』﹐至三更﹐我當至矣。」伯歸如法﹐至時果至﹐空中吹笛﹐音極要眇。綠珠聽之得十五曲﹐一字不差﹐因名笛曰「茵於」﹐又曰「遠歸」。遠歸﹐仙笛名。﹝《志奇》﹞瑟曰文鵠﹐笙曰采庸﹐鼓曰送君﹐鐘曰華由﹐磬曰洗東﹐皆仙樂也。﹝《致虛閣雜俎》﹞雷威斫琴無爲山中﹐以指候之﹐五音未得。正躊躕間﹐忽一老人在旁指示曰「上短一分﹐頭丰腰殺。巳日施漆﹐戊日設弦﹐則庶可鼓矣。」忽不見。自後如法斫之﹐無不佳絕﹐世稱「雷公琴」。﹝《賈子說林》﹞女星旁一小星名始影﹐婦女於夏至夜候而祭之﹐得好顏色。始影南並肩一星名朗﹐男子於冬至夜候而祭之﹐得好智慧。﹝《實庵紀聞》﹞張泌﹐江南人﹐字子澄﹐仕南唐﹐爲內史舍人。初與鄰女浣衣相善﹐經年不復睹﹐精神凝一﹐夜必夢之。嘗有詩寄云「別夢依依到謝家﹐小廊回合曲闌斜。多情只有春庭月﹐猶爲情人照落花。」浣衣計無所出﹐流淚而已。﹝《虛樓續本事詩》﹞沈云卿夢啖羹甚寒﹐仰見天上有「無二」兩字。明日以告金迥秀﹐迥秀曰「羹寒無火也﹐非美乎﹖天無二字﹐非人乎﹖以鄙人觀之﹐君當有美人桑中之喜也。」沈是日果遇美人苗蘊﹐顏色絕代﹐才調無雙。沈有詩云「十三學繡傍金窗﹐十六梳頭壓大邦。色比昭陽人第一﹐才同江夏士無雙。」沈調金曰「子之占夢﹐卽索ヨ周宣不過也。」一曰沈云甫。﹝《玄散堂詩話》﹞古有女子與人約﹐曰秋以爲期﹐至上冬猶未相從。其人使謂之曰「菊花枯矣﹐秋期若何﹖」女戲曰「疇曰上冬﹐正素節也。是花𨿽枯﹐要當更生。」明日﹐菊更生蕊。其人異之﹐因名曰「更生花」。﹝《金剛鉆》﹞客有曰犬姓盧﹐雞姓朱。沈尙書曰「雞旣姓朱﹐則鴨姓奚也。」坐上一人謂鴨姓奚﹐至今傳之。﹝《采蘭雜誌》﹞陳丰與葛勃屢通音問﹐而歡會末由。七月七日﹐丰以靑蓮子十枚寄勃﹐勃啖未竟﹐墜一子於盆水中﹐有喜鵲過﹐惡污其上﹐勃遂棄之。明早有並蒂花開於水面﹐如梅花大。勃喜曰「吾事濟矣。」取置幾頭﹐數日始謝﹐房亦漸長﹐剖之﹐各得實五枚﹐如丰來數。卽書其異以報丰﹐自此鄕人攺雙星節爲「雙蓮節」。﹝《賈子說林》﹞墨子姓翟名烏﹐其母夢日中赤烏飛入室中﹐光輝照耀﹐目不能正﹐驚覺生烏﹐遂名之。﹝《賈子說林》﹞司書鬼曰「長恩」﹐除夕呼其名而祭之﹐鼠不敢嚙﹐蠹魚不生。﹝《致虛閣雜俎》﹞楊太眞生而有玉環在其左臂﹐環上有八分「太眞」二小字﹐故小名「玉環」。馬嵬變後﹐明皇朝夕思惟﹐形神憔悴。有道士以少君術求見﹐上極其寵待﹐冀得復見﹐卽死不憾。道士出袖中筆墨﹐索細黃絹﹐誦咒呵筆﹐畫一女人像﹐若天師所畫將符﹐僅類人形而已。使上齋戒懷之﹐凝神定意﹐想其平日﹐三日夜不懈。道士曰「得之矣。」上出像觀之﹐乃眞貴妃面貌也。上喜甚﹐道士笑曰「未也。」請具五色帳﹐結壇壁而供之﹐索十五六聰慧端正之女二十四人﹐齊聲歌子建《步虛詞》。道士復焚符誦咒﹐吸煙呵像上﹐次命諸女一一如方呵之。至定昏時﹐請上自秉燭入帳中。先是﹐道士以五色石示上﹐謂之「衡遙」﹐以少許研極細﹐和以諸藥﹐令作燭﹐外畫五色花﹐謂之「還形燭」。上旣入﹐道士命侍者出﹐反閉金扉以葳蕤鑰鎖之。於是太眞在帳中見上﹐泣曰「以天下之主﹐不能庇一弱女﹐何面顏復見妾乎﹖沈香亭下月中之誓何在也﹖」上亦淚下﹐言馬嵬之變出於不意﹐其言甚多﹐太眞意少釋﹐與上曲盡綢繆﹐勝於平日﹐脫臂上玉環納上臂。天未明﹐道士啟扉曰「宜別矣。」上出帳回視﹐不復更見﹐惟玉環宛然在臂耳。道士具言太眞所以尸解﹐今見爲某洞仙﹐甚悉﹐多所祕。道士姓王名舟﹐不知何許人﹐要其術過於李夫人是邪非邪遠矣。此說又與《長恨歌》異﹐存之備考。﹝《玄虛子仙志》﹞東美有古劍﹐其子得之﹐甚奇。上有篆書十六字﹐極古﹐不可辧。太白見之曰「是薛燭劍也。其文曰『終歸之野﹐鑿鐵煉精。薛燭是遣﹐百日斯成。』」﹝《采蘭雜誌》﹞唐太宗有古劍﹐七星隱顯﹐隨於北斗。恆在燈下試之﹐使人視雲气過斗﹐劍上逐星漸隱﹐頃刻不差。﹝《膠葛》﹞。窈窕以古錢一枚贈叔良﹐靑綠色﹐徹骨而凸起者。叔良時置袖間﹐一日忽瑩潤而小凹﹐叔良第謂弄久剝落耳﹐明日則又復靑綠凸起矣﹐心甚異之。後語窈窕﹐窈窕言同。蓋窈窕有二古錢﹐贈一畱一﹐畱者乃極瑩潤而小凹﹐時復類贈者焉。自後察之﹐張藏者只日則靑綠而凸﹐姜藏者只日則瑩潤而凹﹐乃二錢有靈﹐能來去耳。由是觀之﹐則張之與姜﹐豈非夙定之奇遇也乎﹖﹝《本傳》﹞姜思張不得數見﹐藏其指甲﹐著婆錦囊中﹐佩之裙帶﹐時私啟視﹐恍如握手。一日覺錦囊差重﹐視之有物﹐若南蕃石橊子﹐私心異之。尋有老僧乞食﹐識其家有寶气﹐借觀之﹐遂求買一粒﹐願與值五十金。言藥中用一釐﹐便可延年起死﹐謂之「純情舍利」。反此爲想﹐便可升天﹔反想入無﹐便爲佛菩薩也。﹝《未傳》﹞窈窕以相思子兩枚﹐書名其上﹐與叔良互藏一枚﹐謂之「畱情石」。又作鸞鵲錦囊盛之﹐繡銘於上曰「兩心如石﹐萬載靡攵。」﹝《本傳》﹞梁母秦氏大雨中見火光白天降﹐中躍一物﹐赤色﹐形若﹐飛入室中卽不見﹐是夜生﹐故名。及長﹐從孔子遊。﹝《賈子說林》﹞蠶最巧﹐作繭往往遇物成形。有寡女獨宿﹐倚枕不寐﹐私傍壁孔中視鄰家蠶離箔。明日﹐繭都類之﹐𨿽眉目不甚悉﹐而望去隱然似愁女。蔡邕見之﹐厚價市﹐歸繅絲制琴弦﹐彈之有憂愁哀動之聲。問女琰﹐琰曰「此寡女絲也。」聞者莫不墮淚。﹝《賈子說林》﹞桃源女子吳寸趾夜恆夢與一書生合﹐問其姓氏﹐曰「僕瘦腰郎君也。」女意其爲休文昭略入夢耳﹐久之若眞焉。一日晝寢﹐書生忽現形入女帳﹐旣合而去﹐出戶漸小﹐化作蜂飛入花叢中。女取養之﹐自後恆引蜜蜂至女家甚眾﹐其家竟以作蜜興﹐富甲裏中。寸趾以足小得名﹐天寶中事也。﹝《誠齋雜記》﹞蘇紫愛謝耽﹐只尺萬里﹐靡由得親。遣侍兒假耽恆著小衫﹐晝則私服於內﹐夜則擁之而寢。耽知之﹐寄以詩曰「蘇娘一別夢魂稀﹐來借靑衫慰渴饑。若使閒情重作賦﹐也應願作謝郎衣。」謝亦取女釒義服衷之﹐後爲夫婦。﹝《玄散堂詩話》﹞窈窕每得張手札﹐必避人﹐於帳中觀之﹐積之盈笥﹐名《帳中集》。張以爲類蔡邕之讀《論衡》﹐私呼爲「女伯喈」。窈窕有詩云「數行心事鯉魚傳﹐輕放金鉤繡帳懸。不是嬌慵貪晝臥﹐眾中無處看花箋。」﹝《本傳》﹞達飲姚氏酒酣﹐假寐﹐月華命侍兒進以合歡竹鈿枕﹑溫涼艸文席﹐皆月華閣中物也。﹝《本傳》﹞殷願夜夢牛皮上有二土﹐又有赤玉在其上。其子年十六﹐解曰「牛皮革也﹐二土是圭字﹐是鞋字也﹔赤朱色﹐朱玉珠字也。大人當得珠履乎﹖」果然﹝《誠齋雜記》﹞。女仙曉暈能釀遊仙酒﹐飲之而臥﹐夢歷蓬萊赤水﹐遇安期王喬﹐王母飛瓊之屬﹐采芝爲車﹐驅龍爲馬﹐無所不至。又睹金書玉簡﹐字光灼爍﹐多至言妙道﹐初覺不轉身尙能記一二策﹐時有梵語者﹐則不能記耳。今人有遊仙咒曰「果齊寢气八垓臺戾如律令敕」﹐誦七徧﹐書符酒上﹐飲臥﹐亦能如是。﹝《玄虛子仙志》﹞先君子言昔有少年博洽典籍﹐其兄爲商遠歸﹐攜一鳥卵﹐問其弟曰「鳥卵皆圓﹐此獨方﹐何也﹖」少年曰「鳥卵而方﹐有白無黃。」破之果然。問何以知之﹐曰「見成丁《百鳥志》」。﹝《采蘭雜誌》﹞水仙子爲南溟夫人侍者﹐手恆弄一圓石如鳥卵﹐色類玉。後以贈靑霞君﹐靑霞君以爲經鎭。一日誦陰符經﹐忽大風雨﹐其石裂破﹐有一虫走出﹐狀若綠螈﹐就硯池飲少水﹐乘風雨飛去﹐蓋龍也。石隨合﹐略無縫痕。﹝《修眞錄》﹞鶴一名仙子﹐一名沈尙書﹐一名蓬萊羽士。﹝《采蘭雜誌》﹞試鶯自言能作獨自舞﹐宋遷求其一舞而不可得﹐因呼爲「羊公鶴」。﹝《眞率齋筆記》﹞卓文君閨中庭內有一井﹐文君手汲則甘香﹐用以沐浴則滑澤鮮好。他人汲之﹐與常井等沐浴亦不少異。至今尙存﹐卽文君井也。﹝《采蘭雜誌》﹞張牧過點蒼山﹐拾一圓石﹐徑寸﹐明於水晶。映月視之則有綠樹蔭﹐蔭下有一女子坐繩牀﹐觀白兔搗藥。兔不停杵﹐樹葉若風動﹐女子亦時時以手拂鬟髻或微笑﹐意其爲嫦娥也。一夕召客看﹐月出以視之﹐忽躍入空中﹐明於月﹐不知所之。﹝《采蘭雜誌》﹞等師勸修淨土﹐以信爲入門之要﹐一切世法亦不痛禁。第云勿談人過﹐飲酒不至醉﹐茹葷不至殺生﹐房室不至於邪﹐治本業。有餘暇隨地閉目端坐﹐心念佛號﹐目觀佛容﹐一年半載後念觀稍熟﹐卽行住坐臥皆可爲之﹐至於夢中亦得見佛﹐此乃必成之驗也。此僧又有奇術﹐與人共坐靜室﹐能攝其神﹐共遊安養境界﹐大都與阿彌經所說仿佛。是人旣神遊一二次﹐則夢中所見往往類之﹐其夢遊旣多﹐則臨終靈性自無他往﹐必西方無疑也。由是從者甚眾﹐皆得往生﹐大有奇驗﹐至有現形報其家者。然則淨土之說﹐固可不信乎﹖﹝《安養記》﹞有女子卸冠者﹐奉觀音大士甚肅﹐比丘尼往往勸其修淨土﹐云當作觀音觀﹐觀其法身﹐愈大愈妙。自此夜恆夢見之﹐然甚小﹐若婦人釵頭玉佛狀。一日其夫寄一玉觀音﹐類夢中所見﹐自是奉之益篤。﹝《禪林實語》﹞大歷中有一奇童某﹐能詩﹐性至孝﹐讀書處供觀世音兩尊﹐平明焚香﹐禮大士爲父母。祝釐逾年﹐兩大士俱現形﹐摩奇童頂曰「汝勉終此志﹐吾默汝。」倏不見。因名其所居室曰「二觀齋」﹐文思大進。﹝《禪林實語》﹞南水晶極佳者不分厚薄﹐映空若無。昔李少君謂武帝曰「甲帳仙姝有欲現形與帝見者﹐第云『世人濁气不可得近﹐必齋戒﹐封閉殿門以須﹐我當升於殿上空中一見耳。』」及期請帝見於殿前﹐於殿屋上見仙姝淩空而上﹐足懸三尺﹐身被五彩﹐繡帶飄搖﹐容色娟秀﹐世所未見。帝拜之。仙姝袖中出金字篆書擲下與帝﹐其言多祕﹐帝於是愈益思盡見諸神仙矣。後有人言少君以水晶設機﹐令其上可以立人﹐使一女子習之﹐著男服匿入殿中﹐及期如法行之。帝謂「眞仙姝也」。少君罔上﹐大都此類﹐上終不察焉。﹝《賈子說林》﹞貞元中有周存者﹐性喜放生﹐嘗放一鯉魚﹐戲爲詩極佳﹐陸贄稱之。末云「倘若成龍去﹐還施潤物功。」後入試﹐試題爲《白雲向空盡》。詩旣成﹐苦於無結﹐忽憶鯉魚詩﹐因攺二字云「倘若從龍出﹐還施潤物功。」遂得通籍。﹝《林下詩談》﹞楊景猷有文燕香鑪。﹝《采蘭雜誌》﹞方喬旣與紫竹遇﹐一睹其狀﹐更不可見﹐晝夜思之﹐面貌恍惚﹐中心拂郁。每入﹐見賣美女圖者﹐輒取視﹐冀其有相肖者。或狹邪妓館﹐無不畱意﹐用計萬端﹐竟無其人。終日悲嘆﹐幾成痼疾﹐有寄情詩曰「眉如遠岫首如螓﹐但得相思不得親。若使畫工圖軟障﹐何妨百日喚眞眞。」一日遇一道士出一錦囊﹐內有古鏡﹐謂喬曰「子之用心誠通神明。吾有此純陽古鏡﹐藏之久矣﹐今以奉贈。此鏡一觸至陰之气﹐畱影不散。子之所遇少女至陰獨鐘﹐試使人照之﹐卽得其貌矣。然後令畫工圖之﹐何有也﹖所畱之影﹐伺此女一得陽精﹐影卽散去﹐他物盡然。」又戒喬不可照日﹐一照卽飛入日宮﹐散爲陽气矣。喬試之果然。紫竹以白玉盤螭匣寶而藏之﹐鏡背有篆書云「火府百煉純陽寶鏡」。﹝《本傳》﹞昔有一士人與鄰女有情﹐一日飲於女家﹐惟隔一壁而無由得近。其人醉﹐隱幾臥﹐夢乘一玄駒入壁隙中﹐隙不加廣﹐身與駒亦不減小﹐遂至女前。下駒與女歡久之﹐女送至隙﹐復乘車而出。覺甚異之﹐視壁孔中有一大蟻在焉﹐故名蟻曰「玄駒」。﹝《賈子說林》﹞南蕃白胡山出描﹐睛極多且佳﹐他處不及也。古傳此山有胡人﹐徧身俱白﹐素無生業﹐惟畜一貓﹐貓死埋於山中﹐久之貓忽現夢焉﹐曰「我已活矣。不信者可掘觀之。」及掘﹐貓身已化﹐惟得二睛堅滑如珠﹐中間一道白﹐橫搭轉側分明﹐驗十二時無誤﹐與生不異。胡人怪之。夜又現夢﹐云埋此於山之陰﹐可以變化無窮﹐中一顆赤色有光者﹐吞之得仙。胡掘得﹐遂集山人﹐置酒食爲別﹐及吞﹐卽有一貓如獅子負之﹐騰空而去﹐至今此山最多貓睛。貓睛一名獅負﹐仙女上玄宗獅負二枚﹐卽此。玄宗藏於牡丹鈿合中﹐以驗時。﹝《志奇》﹞文士冠有文章﹐好讀書﹐鑿壁懸梁﹐無以逾也。嘗有客過﹐稱云來頂上謝臨風﹐懷中出一書投之曰「習此始可以爲文士之冠矣。」士冠覽而異之﹐問撰者姓名﹐不告﹐第援筆書於髹幾曰「彼何人﹖斯三江之右﹐金鉤煌煌﹐風吹艸覆。」﹝《采蘭雜誌》﹞

