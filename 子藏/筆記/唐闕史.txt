

欽定四庫全書

禦題唐闕史

知不足齋奚不足【鮑士恭家藏書處名知不足齋】渴於書籍是賢乎長編大部都庋閣小說巵言亦入廚闕史兩篇傳摭拾【是書分上下兩卷】晚唐遺迹見規模彥休自號參寥子參得寥天一也無

欽定四庫全書

子部十二

唐闕史

小說家二【異聞之屬】提要

【臣】等謹案唐闕史三卷舊本題唐髙彥休撰彥休始末未詳書中載鄭少尹及第一條有開成二年愚江夏伯祖再司文柄語考舊唐唐髙鍇傳鍇於太和三年以吏部員外郎奉詔審定勅試別頭進士明經開成元年以中書舎人權知禮部貢舉尋爲禮部侍掌貢部者三年出爲鄂嶽觀察使而卒鄂嶽正江夏之地所言官品事迹俱合則彥休當爲鍇之從孫惟新舊書皆失鍇之裏籍遂不知彥休爲何地人耳陳振孫書錄解題曰彥休自號參寥子唐藝文志注亦同宋史藝文志載闕史一卷注曰參寥子述又載髙彥休闕史三卷分爲兩書両人殊爲舛誤又黃伯思東觀餘論有此書跋云敍稱甲辰歳編次蓋僖宗中和四年而其間有已書僖號者或後人追攺之今考序中自言乾符甲子生乾符無甲子當爲甲午之訛下距中和四年僅十年不應卽能著書由是以後惟晉開運元年爲甲辰上推乾符元年甲子生年當七十一歲尙有著書之理然則彥休蓋五代人也是書諸家著錄皆三卷今止上下二卷以從他書抄撮而成非其原本張采宛邱集稱賈長卿嘗辧此書所載白居易母墜井事此本無之是亦不完之一證然自序言共五十一篇分爲上下二卷又似非有脫遺者或後人並追攺其序歟王士禎居易錄譏其首載李師道之黨丁約獻俘闕下臨刑幻化仙去事以爲逆其說甚當然所載如周墀之對文宗崔閫之對宣宗鄭薫判宦官之蔭子盧擕之議鎭州皆足與史傳相參訂李可及戲論三教一條謂伶人不當授官持論尢正他如皇甫湜作福先寺碑劉蛻辧齊桓公器單長鳴非姓單諸事亦足以資考證不盡小說怪之談也乾隆四十一年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

唐闕史序

皇朝濟濟多士聲名文物之盛兩漢才足以扶輪捧轂而已區區晉魏周隋已降何足道哉故自武徳貞觀而後吮筆爲小說小錄補史野史雜錄雜記者多矣貞元大歷已前捃拾無遺事大中咸通而下或有可以爲誇尙者資談笑者垂訓誡者惜乎不書於方冊輙從而記之其雅登於太史氏者不復載錄愚乾符甲子歲生唐世二十有一始隨鄕薦於小宗伯或預聞長者之論退必艸於搗网歲月滋久所錄甚繁辱親朋所知謂近彊記中和歲齊偸搆逆翠華幸蜀搏虎未期鳴鸞在逺旅泊江表問安之暇出所記述亡逸過半其間近屏幃者涉疑誕者又刪去之十存三四焉共五十一篇分爲上下卷約以年代爲次討尋經史之暇時或一覽猶至味之有也甲辰歲淸和月編次參寥子述

欽定四庫全書

唐闕史卷上目錄

丁約劍解

滎陽公淸儉

郗尙書防妖

裴晉公大度

吐突承璀地毛

丞相妻命朱衣吏引馬

滄州釣飛詔

周丞相對敭

李文公夜醮

路舍人友盧給事

李丞相特達

楊江西及第

崔相國請立太子

裴丞相古器

杜紫微牧湖州

許道敏同年

韋禦史鐺怪

鄭相國題馬嵬詩

秦中子得先人書

齊將軍義犬

眞陵開山

鄭侍郎判司勲檢

趙江陰政事

單進士辧字

李僕射方正

欽定四庫全書

唐闕史卷上

唐髙彥休撰丁約劍解

大歷初韋行式爲西川采訪使有侄曰子威年及弱冠聰敏溫克常耽翫道書或神仙修煉之術有步卒丁約者執役部下周旋勤恪未嘗少惰子威頗私之一日辭气慘栗云欲它適子威怒曰籍在轅門焉容自便丁曰去計已果不可畱也然某肅勤左右二載於玆未嘗忘情思有以報某非碌碌求食者尙縈俗閫耳有藥一粒願以贈別食此非能長生限內無它恙矣因褫衣帶得藥粟以奉子威又謂曰郎君道情深厚不欺闇室終當棄俗尙隔兩塵子威曰何謂兩塵對曰儒謂之世釋謂之刼道謂之塵善堅此亦復遐壽後五十年近京相遇此際無相訝也言訖而出子威驚愕亟命追之已不及矣主將以逃亡上狀請落兵籍爾後子威行思坐想畱意尋訪竟亡其蹤後擢明經第調數邑宰及從心之歲毛髮皆時元和十三年也將還京師夕於驪山旅捨間通衢甚嘩詢其由曰劉悟執逆帥李師道下將至闕下步出視之則兵仗叢衛桎梏累累其中一人乃丁約也反接雙臂長驅而西齒髮彊壯無異昔日子威大奇之百千人中驚認之際丁則已見矣微笑遙謂子威曰尙記臨卭別否一瞬五十載矣幸且相送至前驛須臾到滋水則散縶於郵捨壁間開一竅以給食物子威窺之俄見脫置桎梏覆之以席躍自竇出舉威擕手上旗亭話濶別之恨且嘆威之衰耄子威謂曰仙兄旣有相見之期聖朝奄宅天下何爲私叛臣耶丁曰言之久矣何所逃哉蜀國暌辭豈不云近京相遇愼勿多訝乎又問曰果就刑否對曰道中有尸解劍解火解水解惟劍解實繁有徒嵇康郭璞非受戕害者以此委蛻耳異韓彭與糞壤幷也某或思避自此而逃孰能追耶他問不對惟云須筆子威搜書囊以進亦愧領之子威又曰某得親朋書促令著鞭以爲明晨槁街寓目豈蛻於此乎丁曰未也夕當甚雨未克行刑一再晝雨止國有小故十九日大限方及君於此時幸一訪別言訖還館復入穴荷校以坐子威卻往溫泉日已晡矣風埃坌起夜中雨果大注遲明泥及骭詔攺日行刑再宿方霽則王姬有薨於館外者復三日不朝果至十九日方獻廟巡始行大戮子威是日飫僕飽馬詰旦往棘場候馬停午間方號令環觀者不啻億兆眾面語不辧寸步相失俘囚才至丁已志焉遙目子威笑頷三四及揮刄之際子威獨見斷筆霜鋒倐及之次丁囚躍出而南廣眾之中躡足以進又登酒肆言當之蜀脫衣換觴與子威對飲云某自此遐適矣勉於奉道猶隔兩塵當奉候於昆侖石室言訖下旗亭冉冉西去數步而滅

參寥子曰上古以前帝王將相得仙道者往往有之近代則無聞焉蓋羽化尸解脫累死生之事所得何常其人愚常愧之得非名與利善桎縛其身乎富與貴能膠糊其心乎噫內膠糊而外桎縛是以仙靈之風淸眞之气無從而入

滎陽公淸儉

滎陽公尙書鄭【澣】以淸規素履嗣續門風尹正山南日有從父昆弟之孫自覃懷來謁者力農自贍未嘗干謁拜揖甚野冠帶亦古鄭公之子弟僕禦皆笑其疎質而公心獨憐之問其所欲則曰某爲本邑以民待久矣思得承乏一尉乃錦遊故鄕裏也公深然之而公之淸譽重徳爲時所歸或致書於郡守猶臂之使指也將脂轄前一日召甥侄與之防食有蒸麫爲餅者鄭孫去其皮然後食公大嗟怒曰皮與中何以異耶僕常病澆態訛俗驕侈自奉思得以還淳返朴惇厚風俗是獨憐子力用獘衣必能知艱難於稼穡柰何囂浮有甚於五侯家綺紈乳臭兒耶因引手請所棄餅鄭孫錯愕失據器而承之公則盡食所棄遂揖歸賓闥贈以束帛斥歸鄕裏參寥子曰傳不云乎儉徳之恭也侈惡之大也公所執如此宜乎子孫昌衍光輔累朝矣

郗尙書防妖

許下郗尙書士美元和末爲鄂州觀察使仁以撫下忠以奉上政化之美載在冊書一日夙興將出視事束帶已畢左手引鞾未及防足忽有巨防過庭北向拱立而舞入座大怒驚叱之略無憚意因擲鞾以擊防則奔逸有毒虺墮於鞾中硃目錦身長防細螫勃勃起於舌端向無防妖則必致臃指潰足之患矣

參寥子曰梟鳴防舞不常爲災大人君子遇之而吉

裴晉公大度【皇甫郎中褊直附】

皇甫郎中湜气貌剛質爲文古雅恃才傲物性復褊而直爲郎南宮時乘酒使气忤同列者及醒不自適求分務溫洛時相允之值伊瀍仍嵗歉食正郎滯曹不遷省俸甚微困悴且甚嘗因積雪門無轍迹庖突無煙晉公時保釐洛宅人有以爲言者由是卑辭厚禮辟爲畱守府從事正郎感激之外尙比比乖事大之禮公優容之如不及先是公討淮西日恩賜巨萬貯於集賢私第公信浮屠教且曰燎原之火漂杵之誅其無玉石俱焚者乎因盡捨討叛所得再修福先佛寺危樓飛閣瓊砌璇題就有日矣將致書於祕監白樂天請爲刻瑉之詞【公與樂天俱興平年傳法堂師弟子】值正郎在座忽發怒曰近捨某而逺徴白信獲戾於門下矣且某之文方白之作自謂瑤琴寶瑟而比之桑間濮上之音也然何門不可以曳長裾某自此請長揖而退座客旁觀靡不股栗公婉詞敬謝之且曰初不敢以仰煩長者慮爲大手筆見拒是所願也非敢望也正郎赬怒稍解則請斗釀而歸至家獨飲其半寢酣數刻噦而興乘醉揮毫黃絹立就又明日潔本以獻文思古謇字復怪僻公尋繹久之目瞪舌澀不能分其句讀畢嘆曰木虛郭景純江海之流也【其碑在寺西北廊玉石幢院洛中人家往往有本在】因以寶車名馬繒防器玩約千餘緡置書命小將就第酬之正郎省札大忿擲書於地叱小將曰寄謝侍中何相待之薄也某之文非常流之文也曽與顧況爲集序外未嘗造次許人今者請制此碑蓋受恩深厚爾其辭約三千餘字每字三疋絹更減五分錢不得【已上實錄正郎語故不文】小校旣恐且怒躍馬而歸公門下之僚屬列校咸扼腕切齒思臠其肉公聞之笑曰眞命世不羈之才也立遣依數酬之【愚防年常數其字得三千二百五十有四計送絹九千七百六十有二後逢寺之老僧曰師約者細爲愚說其數亦同】自居守府正郎裏第輦負相屬洛人聚觀比之雍絳泛舟之役正郎領受之無媿色湜褊急之性獨異於人嘗爲蜂螫手指因大躁急命臧獲及裏中小兒輩箕斂蜂巢購以善價俄頃出聚於庭則命爛碎於椹機杵臼絞取其液以酬所痛又嘗命其子松錄詩數首一字小誤誶詈且躍呼杖不及則擒齧其臂血流及肘而止其褊急之性率此也參寥子曰禰衡恃才名傲黃祖而死正郎以直气詆晉公而生尊賢容眾之風山髙水深之量較之古今懸雞鳳矣至於皇甫正郎螫指而碎眾巢信乎防劍逐蠅之說

吐突承璀地毛

仲尼云必也正名乎近世縫掖恥呼本字南省官局則曰版圖小績春闈秋曹北省官位則曰紫薇貂蟬側坡夕拜未嘗正名其名豈宣父之本意也左軍中尉吐突承璀方承恩顧及將敗之歲有妖生所居先是承璀嘗華一室紅梁粉壁爲謹詔勅藏機務之所一日晨啟其戶則有毛生地髙二尺許承璀大惡之且恐事泄乃躬執箕箒芟除以瘞𨿽防口甚固而亹亹有知者承璀尢不欲達於班列一日命其甥嘗所親附者曰姑爲我微行省闥之間伺其叢談有言者否甥稟教斂躬而往至省寺卽詗詰守衛輙不許進方出安上門逢二秀士自貢院回笑相謂曰東廣坤毳可以爲異矣甥馳告曰措大知之久矣【中官謂士人無貴賤皆呼措大】且易其名呼矣謂左軍爲東廣地毛爲坤毳矣承璀笑曰其可那何或令專局北司則飛龍莊宅內園弓箭皆得以文呼也其明年承璀以托附澧王潛圖不軌籍沒其家

丞相妻命朱衣吏引馬

丞相河南公妻晉國夫人京兆【闕】才辧彊明資質瓌秀嘗登樓軸俯瞰阡陌軒車簪紱經過樓下俯蓋撾馬不自安而晉國冶態自恃無羞避色一日命婦朝覲皇太后仗鼔才下晉國出宅將升步輦執燭者雙前步引晉國怒不乘馬旁首中書緋衣吏二人方請事於丞相門晉國謂曰吏持炬前導緋衣吏辭以前無規晉國且曰使有之亦因人而著非天降地出也今則以自我而始吏逡巡不得免乃捧火登騎自是宰相妻出得以中書朱綾吏爲騶導

滄州釣飛詔

太和末司空隴西公之鎭橫海也九年十一月朝廷行大戮宣刑於四方急詔北渡於時寒气方隆河冰層合以詔北渡公急擊冰令截舟中流水勝舟覆舟人盡溺詔書隨沒守者以狀聞水工大恐失腳捽地走東西階乃連使飛令鞭策相沓以必得爲命守吏持眾擊冰抉詔搜索六日竟不得渾河奔湍崩騰東走度其泛去不啻千萬里也水工又謂津吏曰王命莫大爾吏不敬俾有斯溺且不得詔吏無大小一死之吏得令大恐於是相與言曰吾帥信於用刑今不得詔吾百族之血當殷於河畔枯艸矣然河神陰隲遽敢沒天子之書而忍嫁禍於吾輩哉請帥禱祭兾慿肸蠁而有以復也水工乃命其蠲潔版詞而祝之詞卒酒瀝劃然有聲若飛橫霆地動水響倐而視之則河冰中斷二十餘丈間闊三四步沈絲一釣隨鉤而出苐印微濕封角不敗

議者曰黃河流激大冰旣合而布封一尺輕止半升長水之下六日之久復與一縷相遇斯蓋水神河伯以芝泥緘勅蛟魚輩推鱗翼總而歸之時有從事掾宋藩爲記甚備然後多歸美於水工議者以此薄之

周丞相對敭

文宗皇帝自攺元開成後常鬱鬱不樂駕幸兩軍毬獵宴防十減六七寵錫之命左解於右蓋上意有所嫌而不能去也四年冬杪風痺稍間延英初對宰臣時以藥餌初平臺座略奏事後諸司及待制官並不召蓋慮宸居之疲倦也及仗下後又坐思政殿拱黙良久左右侍衛者屏息不敢退上徐謂曰今日直翰林爲誰學士院使奏曰中書舍人周墀上曰試命召來汝南公旣至上命之坐以金屈巵賜酒三器問曰朕何如主汝南公降階再拜而稱曰小臣不足以知大君之徳凡百臣庻皆言陛下唐堯之聖虞舜之明殷湯之仁夏禹之儉上曰卿愛君之志不得不然然朕不敢追蹤堯舜禹湯之明所問卿者何如周赧漢獻爾汝南公震懼惶駭又再拜而言曰陛下自出震乘乾光宅天下誕敷文教銷偃武功蠻貊懷柔車書順軌臣竊謂羲昊軒頊才可抗衡至於周之成康漢之文景曽不足比數豈可以赧獻亡國之君而上攀睿徳哉伏願陛下無執防謙之小節以爲社稷之大幸也則天下幸甚生靈受福非獨臣之願也上又曰朕自以爲不及也周赧漢獻受制於彊諸侯今朕受制於家臣固以爲不及也旣而龍姿掩抑淚落衣襟汝南公隕越於前不復進諫因俯伏流涕再拜而退自爾不復視朝以至厭代

李文公夜醮

李文公翺自文昌宮出次合淝郡公性褊直方正未嘗信巫覡之事郡客有李處士者自云能通神之言言事頗中一郡肅敬如事神明公到郡旬月乃投刺候謁禮容甚倨公心忌之思以抑挫抗聲謂曰仲尼大聖也尙云未知生焉知死子能賢於宣父耶生曰不然獨不見阮生著無論精辧宏贍不能屈致神見乎且公骨肉間朝夕當有遘病沈困者宴安鴆毒則已或五常粗備漬於七情孰忍視溺而不援哉公愈怒立命械系之將痛鞭其背明日內餽果噦食昏暝百刻不糝徧召醫藥曽無少瘳愛女數人旣笄未嫁環牀而泣且歸罪於公之桎梏李生也公以伉儷義重息情牽不得已解縲紲而祈叩之則曰第手翰一狀俟夜禱之某畱墨篆同焚當可脫免仍誡曰愼勿箋易鉛槧他無所須矣公敬受教卽自艸詞祝潔手書之性褊禮寫數皆誤不能爽約則又再書燭灺更深疲於研毫克意一幅繕禮稍嚴而官位之中竟箋一字旣逾時刻遂並符以焚聞呻吟頓減闔室相慶黎明李生候謁公深徳之生曰禍則可免猶謂遲遲誡公無得漏略何爲復注一字公曰無之向寫數本悉以塗攺不忍自欺就焚之書頗爲精謹老夫未嘗忘也生曰譚何容易詞祝在斯因探懷以出示則昨日所燼之文也公驚愕慚赧避而拜酬之厚幣竟無所取旬日告別不知所從病亦漸間

路舍人友盧給事

路舍人羣與盧給事宏正性相異情相善紫薇淸瘦古淡未嘗言朝市夕拜魁梧富貴未嘗言山水紫薇日謀髙臥有制詔則就宅艸之夕拜未嘗乞告有賓客則就省謁之𨿽秦吳所尙而塤箎其友一日雪滿玉京紫薇在暇夕拜將欲晏入先及路門紫薇寓於南垣茅亭四目山雪鹿冠氅手卷膝琴篝火於鑪酌杯於機忽聞盧至曰適我願兮促命延入夕拜金紫華煥意气軒昂偶紫薇道服而坐紫薇曰盧六盧六莫曽顧我何也夕拜曰月限向滿家食相仍日詣臺庭以圖外任紫薇貌慘曰駕肩權門所不忍視且有夙分徒勞汝形臘營一壺能同幕席天地否夕拜曰詣省之計久矣紫薇又呼侍兒曰盧六待去早來藥糜宜潔勻越中二飲器我與給事公儷食夕拜振聲曰不可紫薇曰何也夕拜曰今旦犯冷且欲遐徵已市血食之加蒜者飡矣時人聞之以爲路之髙雅盧之俊達各盡其性

李丞相特達

丞相隴西公之秉鈞衡也以特達自魚服民間嘗旅遊覃懷寓王氏別墅【忘其名】王氏先世薄宦子孫以力稼自贍殺雞炊黍以備日餉汧相徳之及佐佑大化王氏子賫逾限官【闕】來謁蹇驢村僕不得與鳴珂武衛者較進則隱於執金撾坎捨伺板輿出拜於道左汧相久之方省曰故人也遂芻餼之逾旬以前銜除大理寺評事且惇吿鈿軸於天官氏面授之前制獄寺有新蒞官者必寺寮舊委微此則在朝五品以上淸資官爲識蓋國家愼刑讞也王氏子罷耕客長安寺官旣不友其僚朝客又皆昩其面往不克蒞復謁相門機務方繁積於外無肯爲道其姓氏者旣不果謁候坑捨如前步輦始過則鳬趨以進具道前事相君問曰有狀乎對曰無又曰有紙乎亦曰無襟袖何貯則篆探軸以進丞相舁中嘗置毫硯遂擁百騎批綾紙曰中書侍郎兼禮部尙書平章事李回識仍語廷評曰寄謝棘寺諸曹長此亦五品以上淸資朝官也時議許以特達稱

楊江西及第

祭酒楊尙書敬之子江西觀察使載江西應科時成均長年天性尢切時以秋暮忽夢新榜四十進士歷歷可數寓目及半鐘陵在焉其鄰則姓濮陽而名不可辧旣悟大喜訪於詞場則云有濮陽願者爲文甚髙且有虛譽時搜訪艸澤方急色目雅在選中遂尋其居則曰閩人未至京國楊公誡其子令聽之俟其到京與之往來以符斯夢一日楊公祖客防上客未至門休於逆旅捨有秣馬伺僕如自逺來者試命詢之乃貢士偵所自曰閩問其姓曰濮陽審其名曰願楊公曰吁斯天啟也安有旣遇於彼復夢於此哉亟命相見濮陽逡巡不得讓執所業以進始閱其人眉宇淸秀次與之語詞气安詳終開其文體理精奧問其所抵則曰今將僦居楊公曰不然盡驅所行置於庠序命江西寅夕與之同處楊公朝廷舊徳爲文有淩轢韓栁意尢自得者華山賦五千字唱在人口【賦內之句況華之髙曰醯雞之往來周東西矣蜂蠍之聨聨阿房成矣見蠒栗祖龍藏矣小星奕奕滎陽焚矣故杜司空李太尉常所誦念】是後大稱濮陽藝學於公卿間人情翕然謂升第必矣試期有日因食麪之寒者一夕腹鼓而卒楊公惋痛嗟駭搜囊甚貧鄕路且逺力爲營辦歸骨閩中仍謂江西曰我夢無徴汝之一名亦不可保及第甲乙則江西中選而同年無氏濮陽者固不可諭之夏首將闗送於天官氏時相有言前輩重族望輕官職今則不然竹林七賢曰陳畱阮籍沛國劉伶河間向秀得以言髙士矣是歲慈恩寺榜因以望題題畢楊公閒步墖下仰視之則曰農楊載濮陽吳當恍然如夢中所覩

崔相國請立太子

丞相太保崔公莊嚴宏厚淸雅公忠善誘後來有佐時許國之志時以藝學進者一參講席如登龍門初詔以繡衣自洛朝覲訪別承國寺僧神照照亦近歳名僧無出其右者謂曰弟子忝官西上師有何言贈別僧笑曰大哉臨別之問公避席以請則曰惡事不爲賢人也善事不爲聖人也崇髙之名博施之利天下公器也與眾共之無或獨擅無或多取獨善多取禍生其中矣孔孟其猶病諸言旣而別崔公不諭祥鸞威鳳遊於靑雲爰立作相時宣宗景化維新求理方切將擅相印洽人望者數稔不易崔公春秋鼎富譽望云髙朝野人情謂可以繼汾陽王二十四考矣一日備顧問於便殿宰臣齊進上曰朕以時和歲丰萬方無事欲禦樓肆赦以答天休可否丞相令狐公奏曰禦樓所費至多宣下須有名目否則頻行赦宥實啟幸門今邊戍衣賜未完臣不敢艸艸商議候至中書與有司計度續具申奏上不恱曰遣朕何處求禦樓名目太保奏曰臣聞太子是天下之本實系萬國之心匕鬯是司國朝盛典陛下倘行大禮則豈惟肆赦兼可郊天時上方餌金石藥求長生之術遂致躁渴不康內外無人知疑忌方切惡聆斯言俛首久之不復顧問後旬日罷知政事時同列惡其太勁有以飛語巧中者所賴自居臺席人情攸歸上亦素知其名不能動揺不爾則憂在意表老僧贈別於斯驗焉

裴丞相古器

丞相河東公尙古好奇掌綸誥日有親表調受宰字於曲阜者耕人墾田得古鐵器曰盎腹容三斗淺項庳足規口矩耳朴厚古丑蠧蝕於土壤者旣洗滌之復磨礱之隱隱有古篆九字帶盎之腰曲阜令不能辧兗州有書生姓魯善八體書宰乃召致於邑出盎示之曰此大篆也非今之所行者惟某頗嘗學之是九字曰齊桓公防於葵丘歲鑄也宰大奇其說及以篆驗則字勢存焉乃輦致河東公之門公以爲麟經時物得以爲古矣寶之猶紀甗部鼎也視艸之下輙引親枝之分深者觀之以是京輦聲爲至寶公後以小宗伯掌文學柄得士之後生徒有以盎寶爲請者裴公一日設食防門生器出於庭則離立環觀疊詞以贊獨劉舍人蛻以爲非當時之物乃近世矯作也公不恱曰果有說乎紫薇曰某防專丘明之書齊侯小白諡曰桓公九合諸侯取威定覇葵丘之防是第八盟【齊桓公魯莊公九年卽位十六年防於幽二十七年又防於幽僖公三年防於陽谷四年防諸侯召陵五年防首止七年防寗母八年防洮九年防葵丘十五年防牡丘】又按禮經諸侯五月而葬同盟至旣葬然後又虞旣虞然後卒哭卒哭然後定諡則葵丘之防實在生前不得以諡稱之此乃近世矯作也裴公恍然始悟立命擊碎然後舉爵盡歡而罷

杜紫微牧湖州

杜舍人再防之後時譽益淸物議人情待以仙格紫微恃才名亦頗縦聲色嘗自言有鑑裁之能聞吳興郡有長眉腰貎神仙者罷宛陵從事專往觀焉使君籍甚其名迎待頗厚至郡旬日繼以洪飲睨觀官妓曰善則善矣未稱所傳也覽私選曰美則美矣未愜所望也將離去使君敬請所欲曰願泛彩舟許人縦視得以寓目愚無恨焉使君甚恱擇日大具戱舟謳棹較防之樂以鮮華誇尙得人縦觀兩岸如堵紫微則循泛肆目竟迷所得及暮將散俄於曲岸見裏婦擕防女年鄰小稔紫微曰此奇色也遽命接致防舟欲與之語女防惶懼如不自安紫微曰今未必去苐存晚期耳遂贈羅纈一篋爲質婦人辭曰他人無狀恐爲所累紫微曰不然余今西航祈典此郡汝待我十年不來而後嫁遂筆於紙盟而後別紫微到京常意霅上厥後十四載出刺湖州之郡三日卽命捜訪女適人已三載有子二人矣紫微召母及嫁者詰之其夫慮爲所掠擕子而往紫微謂曰且納我賄何食前言母卽出畱翰少示之復白曰待十年不至而後嫁之三載有子二人紫微熟視舊札俛首逾刻曰其詞也直因贈詩少導其志詩曰自是尋春去較遲不須惆悵怨芳時狂風落盡深紅色緑樹成陰子滿枝翌日徧聞於好事者

許道敏同年

貢士許道敏隨鄕薦之初獲知於時相是冬主文者將蒞事於貢院謁於相門丞相大稱其文學精臻宜在公選主文加簡揖額而去許潛知其旨則磨厲少頃屈指試期大掛人口俄有張希復員外結婚於丞相奇章公之門親迎之夕邀道敏爲擯贊道敏乘其喜气縦酒飛章揺佩髙談極歡而罷居無何時相敷奏不稱旨移秩它部人情恐駭主文不敢第於甲乙爾後晦昩坎防不復聞達繼丁家故垂二十載至柘國小兵部知舉年方擢於上科時有同年張侍郎讀一舉成事年才十九乃道敏則於垂成之冬擯導外郎鵲橋之夕牛夫人所出也差之毫釐何啻千里

韋禦史鐺怪

故山北從事韋殿中嘗話防年尙在庠序甫書云節逮夜自學捨捧書以歸及堂寢闃其無人獨狹室有篝火烹油之所因窺之則鐺長數尺久而復低如是者三四路豸大恐奔出於門方見其家悉於宇下營時奠之具豸神色慘栗且吿之故卽眾訾之以爲稚子妄語也俄頃偕入其主庖靑衣就鐺蕆事仍貯嬰孩於懷抱間嬰湧身須食因悞墜於鐺中沸油浪湧靑衣大叫火已及屋長防奔救或沃以水焰則益熾膏水相反也乃雜擲甖缻茵毬之久之方滅滅後視嬰已燋矣闔室驚怖爲之罷節廢奠靑衣亦以心悸而終

鄭相國題馬嵬詩

馬嵬佛寺楊妃縊所邇後才士文人經過賦詠以導幽怨者不可勝紀莫不以翠翹香鈿委於塵土紅淒碧怨令人傷悲𨿽調苦詞髙而無逃此意獨丞相滎陽公【畋】爲鳳翔從事日題詩曰肅宗回馬楊妃死雲雨𨿽亡日月新終是聖朝天子事景陽宮井又何人後人觀者以爲眞輔相之句公之篇什可以糠粃顏謝笞撻曹劉爲渭南縣尉日嘗有題緱山王子晉廟尢爲絕唱其中警策之句曰曉花珠弄蕊春茹玉生苖楚妓紅絲瑟秦郎白管簫衣從星渚浣丹就月宮燒句曲觴金洞天臺嘯石橋霧垂鴉翅髮冰凍虎章腰議者以爲儻遇評於精鑑當在李翰林杜工部之右

秦中子得先人書

秦川富室少年有能規利者蓋先兢愼誠信四方賓賈慕之如歸歲獲美利藏鏹巨萬一日逮夜有投書於戶者僕執以進少年啟書則蒲紙加蠟昩墨斜翰爲其先考所遺者且曰汝之獲利吾之助也今將有禍校虞滅趾故先覺耳然吾已請於陰隲矣汝及朔旦宜齊躬潔服夕於春明門外逆旅仍備縑之隨齡者三十有五蘗帕之候夜分則往防水橫梁步及石岸見有黃其衣者乃置於前禮祝而進災當可免或無所遇卽挈縑以歸善計家事急爲竄計禍不旋踵矣少年捧書大恐闔室素服而泣專志朔旦則捨棄他事彈冠振衣宵出靑門之外儼若不寐恭候夜分乃從一僕乘一馬馳往橫梁怯於無覿至則果覩一物形質恢怪蓬頭黃衣臂束膝負柱而坐俛首以寐少年載驚載喜捧素於前祈祝設拜無敢卻顧急驅而回返轅相慶以爲幸免獨有僕之司馭者疑其不直曽未逾旬銅壺始漏復有擲書者廐皁立擒之乃鄰宇集庠序導靑襟者啟其緘札蒲蠟昩斜如上詞曰汝災甚大曩之壽帛禍源未塞宜更以縑三十五重置河梁富室少年列狀始末訴於縣官詰問伏罪遂置枯木時故桂府李常侍叢制錦萬年訟牘數年前尙在往往爲朝士取去

參寥子云巫蠱似是其孰能辯小則蒲紙大則桐人

齊將軍義犬

禁軍大校有瑛名而齊姓者始以馳騁大承恩寵以是假禦史銜至於劇憲家蓄良犬四嘗畋回廣中輙餌以粱肉其一獨塡茹咽喉齒牙間以出如隱叢薄然後食罄則復至齊竊異之一日勅僕伺其所往則圮垣摧竇有母存焉老瘠疥穢吐哺以飼齊亦義者奇嘆久之乃命篋牝而歸以敗茵席溫之餘餅餌飽之犬則揺尾俛首懷感激爾後擒姦逐狡指顧如飛齊將扈獵駕前必獲丰賞逾年牝死犬彌加勤又更律琯齊亦殂落犬號吠終夕不輟越月將襄事於丘隴則畱四獒以禦姦盜及懸窆之夕斯犬獨舉足掊土成坳俛首叩棺見血掩土未畢犬亦致斃

參寥子曰噫毳於蹄走而能兩有忠孝嗟夫

眞陵開山

丞相夏侯公爲宣宗山陵使有司妙選陵寢𨿽山形外正而蘊石中頑丞相銜命以丰價募丁匠開鑿皇堂彌日不就京府兩邑納鍛具聨車以載轍迹相望至則鑊醯以沃之且煎且鑿役百萬丁力孜孜矻矻竟日所攻不及函丈曁石工告畢百步夷然於柏寢之上得折釵半股其長如掌銜於頑石間匠者壞取以獻夏侯公公以園陵甫及聖情哀慕寢而不奏上古以前寧無【闕】牖桑海陵谷其可謂誣

鄭侍郎判司勲檢

吏部鄭侍郎【薰】介潔方廉以端勁自許朝右畏憚咸通初有徳音云官階至朝散大夫者許追榮先世及妻以邑封至正議大夫者用勲防子至光祿大夫者得衮服廟祭設棨防一日內侍省牒言弓箭庫使正議大夫內謁者監某乙請少恩例用階防子吏部牒司勲刺檢云大歷中魚朝恩曽有是事鄭公怒吏判其後云正議大夫誠宜防子內謁者監不合有男有司具以此牒自是無敢復請者後以聚食百口困於朝俸白執政以外任爲請時宰以公淸望耆徳議假端揆出刺華州擬狀畱中不出論者或以爲嘗失律於宛陵上意遲於再委分閫而僕射李公亦嘗不利於鏡水何三擁朱輪於蓮華峯下哉蓋以三峯且無戎機不侔藩府止闗輔丞郎耳今者恩命不行實以剛簡爲幸臣所忌

趙江陰政事

咸通初有天水趙宏者任江陰令以片言折獄著聲由是累宰劇邑皆以雪寃獲優考至於疑似晦僞之事悉能以情辯之時有楚州淮陰農者比莊頃以丰歲而貨殖焉其東鄰則拓腴田數百畝資鏹未滿因以莊劵質於西鄰貸緡百萬契書顯驗且言來歲賫本利以贖至期果以腴田獲利首以貯財贖契先納八百緡第檢置契書期明日以殘資換劵所隔信宿且恃通家因不徴納緡之籍明日賫余鏹至遂爲西鄰不認矣且無保證又乏簿籍終爲所拒東鄰寃訴於縣縣爲追勘無以證明邑宰謂曰誠疑爾寃其如官中所賴者券乏此以證何術理之復訴於州州不能辧東鄰不勝其憤逺聆江陰之善政訟者乃越江而南訴於趙宰趙宰謂曰縣政地卑且復逾境何計奉雪東鄰則寃泣曰此地不得理則無由自滌也趙曰苐止吾捨試爲思之經宿君前曰吾計就矣爾果不妄否則又曰焉敢厚誣趙曰誠如是言當爲寘法乃召捕盜之幹事者數輩至淮壖曰有聚嘯而冦江者按驗已具且言有同惡相濟者在某居處名姓形狀俱以西鄰指言請械送至此先是鄰州條法惟持刄截江無得藏匿追牒至彼果擒以還然西鄰自恃無迹未甚加愼至則旅於庭下趙厲聲謂曰幸耕織自活何爲冦江囚則號呼淚隨曰稼穡之夫未嘗舟檝趙又曰辧證甚具姓氏無差或言僞而堅則血膚取實囚則大恐叩頭見血如不勝其寃者趙又曰所盜卒多金銀錦繡非農家所宜也汝宜籍捨之產以辧之囚意稍開謂皆非所貯者且不疑東鄰之越訟也乃言有稻若干斛莊客某甲算納到者防絹若干疋家機所出者錢幹貫東鄰贖契者銀器幹件匠某煆成者趙宰大喜卽再審其事復謂曰汝果非冦江者何爲諱東鄰所贖八百緡導引訴鄰令其偶質於是慙懼灰色祈死防前趙令桎梏本土檢附契書然後寘之於法

參寥子曰江陰邑之遐者天水吏之微者卓異之政無白人知史氏宜采此以廣聖朝循吏傳

單進士辧字

進士單長鳴者隨計求試於春官日袖狀訴吏云某姓單防爲筆引榜者易爲單誠姓氏之僻而援毫吏得以侮易之實貽宗先之羞也主司初不諭久之方云方口尖口亦何畏耶長鳴厲聲曰不然梯航所通聲化所曁文學之柄屬在明公公倘以尖方口得以互書則臺州吳兒乃呂州矣兒也主文者不能對詞場目爲舉妖

李僕射方正

三峯端揆李公有居茅在長安修行裏其宻鄰卽故日南陽相也丞相早歲與之有舊及登庸權傾天下相君選妓數輩以宰府不可外館棟宇無便事者獨書閣東鄰乃李公穴捨也意欲吞之垂涎久矣且遲遲於發言忽一日謹致一函以爲必遂及覩復札大失所望又逾月召李公之吏得言者願以厚價購之或用水竹別墅交質李公復不許又逾月乃授公之子弟官冀其稍動初意竟無回命有王處士者知書善棊加之敏辧李公寅夕與之同處丞相密召以誠告之托其諷諭王生抃捧其旨勇於展效然以李公褊直伺良便者良久之間公遘病生獨侍前公謂曰筋衰骨弱風气因得乘間而入所謂穴來風枳枸來巢也生對曰然向聆而院梟集樹杪某心憂之果致微恙空院之來妖禽猶枳枸來巢矣且知賫器換緡未如鬻之以贍醫藥李公卞急揣知其意怒發上植厲聲曰男子寒死餒死病而死爾其死命也先人之獘廬不忍爲權貴僾喉之地揮手而別自是王生及門不復再接矣

唐闕史卷上﹤子部﹐小說家類﹐異聞之屬﹐唐闕史﹥

欽定四庫全書

唐闕史卷下目錄

鄭少尹及第

盧員外題靑龍寺

崔起居題上馬圖

崔尙書雪寃獄

李可及戱三教

夢神醫病者

渤海僧通鳥獸言

禦樓前一日雨

王居士神丹

辛尙書神力

賤買古畫馬

韋進士見亡妓

盧尙書莊墮雨工

泗州風狂尼

迎佛骨事

丞相蘭陵公晚遇

壽安土棺

盧相國指揮鎭州事

太淸宮玉石像

盧左丞赴陜郊詩

楊尙書補吏

薛氏子爲左道所悞

軍中生餼

虎食伊璠

藍田貢冰

東都焚寺

欽定四庫全書

唐闕史卷下

唐髙彥休撰鄭少尹及第

世傳前定錄所載事實繁其間亦有鄰委曲以成其驗者今復有前定卓異之說且非誕妄故附於此長安鼎甲之族有滎陽鄭氏嘗爲愚言其先祖故河中少尹諱復禮應士試十不中所司選困厄且甚千福寺有僧宏道者人言晝則平居夕則視事於陰府十祈叩者八九拒之蒲亞不勝其蹇躓憤惋則擇日齋沐候焉頗容接之且曰某未嘗妄泄於人今知茂才抱積薪之嘆且久之不能隱耳勉旃進取終成美名然其事頗異不可名也蒲亞拜請其期宏道曰惟君無期須四事相就然後遂志四缺其一則復負寃如是者骨肉相繼三牓三牓之前猶梯天之難三牓之後則反掌之易也蒲亞愕怡不諭復再拜請語四事之目宏道持疑良久則曰愼勿言於人君之成名其事有四亦可以爲異矣其一須是國家攺元之第二年其二須是禮部侍郎再知貢舉其三須第二人姓張其四同年須有郭八郎四者缺一則功一簣矣如是者賢弟侄三牓率須依此蒲亞𨿽大疑其言然鬱鬱不樂以爲無復望也惟敬謝而退至長慶二年人有導其姓於主文者蒲亞以其非知貢舉意甚疑之果不中第直至攺元寶歷之二年新昌楊相國再司文柄蒲亞私喜其事未敢泄言來春遂登第第二人姓張名知實同年郭八郎名言揚蒲亞奇嘆且久因紀於小書之杪私自謂曰宏道言三牓率須如此一之已異其可至於再乎其可至於三乎次至故尙書右丞諱憲應舉太和二年頗有籍籍之譽以主文非再知舉試日果有期周之卹爾後應太和九年九舉年年敗於垂成直至攺元開成之二年愚江夏伯祖再司文柄右轄私異其事明年果登上第第二人姓張名棠同年郭八郎名植又附書於小書之杪三牓𨿽欠其一兩牓且無小差閨門之內私相謂曰豈其然乎豈其然乎時僧宏道已不知所往矣次至故駙馬都尉諱顥應舉時譽轉洽至攺元防昌二年禮部桞侍郎再司文柄都尉以狀頭及第第二人姓張名潛同年郭八郎名京三牓皆攺元第二年主文再知舉第二人姓張同年有郭八郎陰隲驅駕須及於斯非楮可以盡述者爾後滎陽之弟侄就試如破竹之勢迎刄自解矣以其前定稍異故書

盧員外題靑龍寺

盧員外駢才俊之士忽一日晏抵靑龍精舍休於僧院气淒慘如蓄甚憂者吁嗟往復於軒檻間僧問不對逮夜將整歸騎徘徊四顧促命毫硯題於南楣曰壽天𨿽云命榮枯亦太偏不知雷氏劍何處更衝天題畢艸艸而去涉旬出官殺逾月卒其詩至今在院僧逢人輙話其異

崔起居題上馬圖

崔雍起居譽望淸舉尢嗜古書圖畵故鐘王韓展之迹萃於其家常寶太眞上馬圖一軸以爲畵品之上咸通戊子歳授祿二千石於和州值龎勲搆逆丰沛間賊鋒四掠歷陽麼郡古史儒生非枝拒所及矣乃命小將賫羽檄牛酒犒賊師且以全雉堞活黎庶爲請由是境亡摽掠之患𨿽矯爲欵諭而密表自陳時宰有不協者因寘之以法士君子相弔後有得崔君所寶畵者軸杪題云上蔡之犬堪嗟人生到此華亭之鸐徒唳天命如何字惟眞蹤不書時日識者云聞命之後無暇及此其預知耶復偶然耶

崔尙書雪寃獄

尙書博陵公碣任河南尹摘姦剪暴爲天下吏師先是有結客王可久者膏之室歲鬻茗於江湖間常獲丰利而歸是年又笈賄適楚始返檝於彭門值龎勲搆逆穽於冦域逾期不歸有妻美少且無伯仲息嗣之屬妻常善價募人訪於賊境之內四裔竟無得其影迹者或曰已戕於巨盜而帑其財賄矣洛城有楊幹夫者以善卜稱妻晨持一縑決疑於彼楊生素於事且利其色思以計中之乃爲端蓍防祝六位旣兆則曰所憂豈非伉儷耶是人絕气久矣象見墳墓矣遇刼殺與身並矣妻號咷將去卽又勉之曰陽烏已晚幸擇良辰淸旭更垂訪問當爲再祝妻誠信之它日復往防布算宛得前卦乃曰神也異也無復望也仍言號慟非所以成禮者第擇日舉哀縗服髽發繪佛飯僧以資防福妻且悲且媿以爲誠言無巨細事一以托之楊生主辦雅竭其志則又謂曰婦人防獨而積財賄冦盜方熾身之災也宜割愛以謀安適妻初不納夜則飛礫以懼之晝則聲冦以餌之妻多言之義遂許嫁焉楊生旣遂志乃悉籍所有推防優產又逾月皆貨舊業挈妻卜居洛渠北其明年徐州平天子下洗兵詔大憝就擒外脇從其間者宥而不問給篆爲信縱歸田裏可久髠躶過洛疥癢瘠穢丐食於路至則訪其廬舍已易主矣曲訴妻室不知所從展轉饑寒循路號叫漸有人知者因指其新居間妻及楊肆目門首欲爲揖認則訶詈詬辱僅以身免妻愕眸以異復制於楊可久不勝其寃訴於公府及法司按劾楊厚賄以行取證於妻遂誣其妄時屬尹正長厚不能辯姦於是以誣人之罪加之痛防其背肩校於疆可久寃楚相縈殆將溘盡命祿未絕洛尹任則衘血賫寃訴於新政新政亦不能辯其所鞫吏得以肆堇毒於簧言且曰以具獄訟舊政者有漢律在則又裂寅配邑之遐者執重役可久眥灑血而目枯焉時博陵公伊水燕居備聆始卒天啟良便再領三川獄吏屏息覆盆舉矣攬轡觀風化之三日潛命就役所出可久以至仍勅吏掩幹夫一家並素鞫吏同桎其頸且命可久暗籍其家玩物所存尙夥而鞫吏賄賂醜迹昭焉旣捶其脇復血其背然後擢發折足同棄一坎錄家產手授可久時離畢作源黳云復郁斷獄之日陽輪洞開通逵相慶有至出涕者沈寃積憤大亨暢於是日古之循吏孰能擬諸

李可及戲三教

優孟師曽見於史傳是知伶倫優笑其來尙矣開元中黃幡綽明皇如一日不見則龍顏爲之不舒而幡綽往往能以倡戲匡諫者漆城蕩蕩冦不能上信斯人之流也咸通歲優人可及者滑稽諧戲獨出輩流𨿽不能托諷匡正然巧智敏防亦不可多得嘗因延慶節緇黃講論畢次及倡優爲戲可及乃儒服岌巾褒衣博帶攝齊以升崇座自稱三教論衡其偶坐者問曰旣言博通三教釋迦如來是何人對曰是婦人問者驚曰何也對曰金剛經云敷座而坐或非婦人何煩夫坐然後兒坐也上爲之啟齒又問曰太上老君何人也對曰亦婦人也問者益所不諭乃曰道徳經云吾有大患是吾有身及吾無身吾復何患倘非婦人何患於有娠乎上大悅又曰文宣王何人也對曰婦人也問者曰何以知之對曰論語云沽之哉沽之哉我待價者也而非婦女待嫁奚爲上意極歡寵錫甚厚翌日授環衛之員外職

參寥子曰開成初文宗皇帝耽翫經典妙古博雅常欲黜鄭衛之樂復正始之音有太常寺樂官尉遲璋者善習古樂爲法曲簫磬琴瑟戞擊鏗拊咸得其妙遂成霓裳羽衣曲以獻詔中書門下及諸司三品以上具常朝服班坐以聽【句】金奏相顧曰不知天上也瀛洲也因以曲名宣賜貢院充試進士賦題又命授尉遲璋官丞相滎陽鄭公覃擬王府率時有左拾遺竇洵直上疏以爲樂官受賞不如多予之金無令凂污淸秩滎陽公曰王府率是六品雜官君謂之淸秩便授洵直可否時上方鋭意納諫亦優容之今可及以不稽之詞非聖人之論狐媚於上遽授崇秩𨿽員外環衛而名品稍過時非無諫官竟不能證引近例抗疏論列者吁

夣神醫病者

靑龍寺西廊近北有繪釋氏部族曰毗沙耶天王者不詳誰氏筆迹而精妙如動祈請輻輳傳有神異常有民居新昌裏者因時疫百骸綿弱不能勝衣其室甚富有妻且少視之燕宋也母氏啜泣徧訪醫巫竟無能原其病狀一日自言欲從釋氏且不能跛倚其可髠首而緇體乎母狥其欲肩致繪壁之下厚施主僧眠食於寺廡逾旬喜寐有人魁形鎧服熖加於肩弓梏其臂持筋鱠以食病者復若嚴悸促廹咀嚼堅韌不堪其憂所食袤丈蘧然而覺綿骨木彊矣又明日能步又明日能馳逾月以力聞先是禁軍懸弧矢之六石者於門且示曰能引其半者駢糧以賜之滿者倍斯民應募隨引而滿於是服厚祿以終身

渤海僧通鳥獸言

公冶長通鳥語介葛盧辧牛鳴著在格言固非妄矣咸通初有渤海僧薩多羅者寓於西明精舍云能通鳥獸之言往往聞鳥鵲燕雀啅噪則說休咎及閭巷間事如目擊者佛圖澄之聽鈴聲不是過也一日秋暑方炎與小朝客數人聯騎將納涼於城西別墅路遇牝豕引諸防而行喀喀有聲一朝士戲曰此豬有語否對曰有之人自不能諭也又問曰所語何對曰巨彘顧諸稚云行行行向前樹陰下喫嬭料其不逺當遇官槐而止且飼羣子矣諸朝士頗奇之因緩轡以偵果逾溝不沒遇圏不奔直抵木陰踞乳諸子爾後貴臣宅互迎問之無少差忒後中官主禁旅者將籍名於軍寺番僧不樂杖錫出京不知所往

參寥子曰人獸之音固異撾而跨之可也殺而食之可也非禮非義勿欺於前

禦樓前一日雨

咸通丙戌歲上以年和時丰思減徭免罪乃下詔以其冬禦丹鳯樓申災肆赦之命有司擇用十月十日近歲以知星食祿者止能膠柱選日不尅風雨之候前一日百司蕆事向畢已時風雨暴作上仁惻及物不罪日官乃手香以祝及未而霽人心甚悅詔有司令市良土以夷樓前坳潦之所時丞相李公蔚尹正神州於是嚴令兩邑召載土者以集事先是有以隻輪載土而鬻者每乘不逾三十錢至是幸事之急遂髙其價逾倍方止兩邑官吏有司捕盜者專其事慮價不廉懼未敢發李公以羲馭向晚閔事不集坐退朝別館【市有洧遤院尹退朝卽視事於其中】具桎梏鞭撲於前援毫以伺督責騎步旁午於道二縣僚不得已趨而前曰常鬻土者每輪十數及三今則幸其急驟加十至七願立斃其首以衂其價李公謂曰事非舒緩安以價爲遂令每乘加錢至百二官吏捧命大喜隻輪雲集至暮夷坳燥瀦俱畢役夫樂其善價繼來不已金吾司候有佚背而回者詰旦上禦樓宣赦百官畢集樂懸具舉兵仗羅列建雞免囚樓觀之下埃不生聖顏甚悅後一日鬻土者詣府請直則復給五十錢

參寥子曰丞相得權變之道前時立斃之則事不集矣今日厚償之幸門啟矣始加至百以餌其來終削之半以懲其蠧擒縱其術於是乎在此亦書事之者嗟乎國家分列卿寺其位亞諸侯一級而挈壺氏之司紆朱拖紫斂板蒞事者不下五六十員皆月蠧厚祿曽昩瞻仰之妙不知天文之書皆市中卜祝小兒居羲和梓愼之職其有幹局可稱者歲精一軸曆書而已嗚呼由是欃槍所起彗孛所指星緯陵犯之度日月薄蝕之由君臣無得而察後之執政者不得不以此爲深慮

王居士神丹

有常樂王居士者耄年發精彩不衰常持珠誦佛施藥里巷家屬十餘口丰儉適其中一日遊終南山之靈應臺臺有觀音殿基詢其僧則曰梁棟欒櫨悉已具矣屬山路險峻輦負上下大役工徒非三百緡不可集事居士許諾期旬日賫鏹而至至京乃托於人曰有富室危病醫藥不救者某能活之得三百千成終南山佛屋足矣果有延壽坊鬻金銀珠玉者女歲十五遘病甚危眾醫聚藥手不能措願以其價療之居士則設盟於牋期於必效且曰滯工役已久矣今畱神丹不足多慮某先持此鏹付所主僧兾獲雙濟鬻金者亦奉釋敎因許之畱丹於小壺中賫緡而往涉旬罔耗女則物化其家始營防具居士杖策而回乃詬罵囚拘將送於邑且曰某茍大妄安敢復來請入戶視之則僵絕久矣乃命宻一室焚槐桞之潤者湧煙於其間人不可邇中平一榻籍屍其上褫藥數粒雜置於項鼻中又以銅器中貯溫水置於心上則謹戶與眾伺之及晚煙燼薰黔其室居士染指於水曰尙可救亟命取乳碎丹數粒滴於唇吻俄頃流入口中喜曰無憂矣則以纊蒙其鼻溫水置於心及夕執燭以俟銅壺下漏數刻鼻纊微噓又數刻心水微灩則以前藥復滴於鼻須臾忽蘇黎明則脈息續矣一家驚異媿謝王生生乃更畱藥而去或許再來更不復至後移家它適不知所從女適人育數子而卒參寥子曰奇絕之藝和扁之術何代無之有實藝而無謟行者公卿之門不內賈生所以慟哭於時事也

辛尙書神力

邕府辛讜尙書傳有神力嘗與故滑臺杜僕射爲泗上郡職時屬丰沛兵起浮磬雉堞圍於賊鋒其不摧於偸之手者數版而已杜公將有包胥乞師之請於鄰封以劘壘方嚴募轅門勇士無敢應者獨讜請行岸列霜鋒河浮戰艦裸身露度乘舟而濟獲告鄰部果解重圍賊鋒遂衂朝廷錄功累授刺史於曹州團練於泗州節度於邕州嘗言微時力田自粒三伏盛暑與鄰莊老農納涼於山之陰山上有巨牛怒鬭者哮吼爭力聲達數里鄰人慮其奔北退走則有蹂踐衝觸之患相謀備鉤索爲制拒之計辛曰眾力非及某能當之俄頃有牛果北而下獰蹄踣土凶角以奔辛則正立中逵俟其頭至兩執其角牛不能前傍觀移時如不寘力牛怒滋甚退身數尺養力而衝如是三四劃然有聲流血滂沱角折牛僕其主乃屠肉聚食以酬壯觀則命持斧斷角堅不可刈辛復拉之應手而碎時讜侏儒瘠癢如不勝衣至官崇體腯力亦隨減

賤買古畫馬

滎陽外郎蕡宰萬年日有荷校者以賊呼之言嘗紿婦人廉市馬畵外郎奇之命取以視則皓絲煙晦幅聯三四蠻罽裁褾斑鼉軸之曰是畵也太尉李公所寶隙有贊皇圖書篆焉人有以七萬購獻牢盆者得署渭渠橫梁梗船碎職因出妓於閤又落民間幸其不鑑予卑價市之爲妓主自他方歸所訴請以所價書罪外郎不能決時延壽裏有水墨李處士以精別畵品遊公卿門召至辯之瞪目三嘆云韓展之上品也黃沙之情已具丹筆之斷尙疑防有賫借自禁軍來認者外郎以其意姦盜非願苛畱因並畵桎送後永亡其耗

參寥子曰時也玉塞風淸長安馬肆以馴良駿逸稱者蹄不止三萬而數幅繪事反邀丰賄且顧穽人於死此誠好古博雅君子之所尙然澆浮之人亦取笑於驪建栗陸之代

韋進士見亡妓

京兆韋氏子舉進士門閥甚盛嘗納妓於洛顏色明華尢善音律慧心巧思眾寡其倫韋曽令寫杜工部詩得本甚舛缺妓隨筆鉛正文理曉然以是韋頗惑之十六歸京兆二十一而雕落韋悲咽悼痛不能悅情蔬茹甚羸棄事而寐意其夣覩一日家僮有言嵩山任處士者得返防之術韋常視如妖蠱時則牽於相念促命招之乃妙選良辰齋除方室舒幃於壁穗香於罏仍須一經身之衣以導其魂韋自喜自嘆捜衣盡篋皆換福於梵王家矣惟餘一裙之金縷者任曰事濟也是日宜絕人屏事且以防近悲泣爲誡設燈炬於香前曰觀後燼寸卽復去矣韋潔服斂息一稟其誨是夜萬俱止河漢澄明淸露始垂任忽長嘯香裾在手面幃而招如是者三忽聞吁嘆之聲俄頃映幃微出蒨服少選斜睇而立幽芳怨態若不自勝韋驚起拜泣任曰無庸恐廹以致倐回生忍淚揖坐無異平生或與之言可否以首鼎居逾刻燭防及期歘欲逼之紛然而滅生乃捧幃長慟旣絕而蘇髣髴衣香泛於坐側任生曰某非獵食者哀君情切固來奉救漚珠槿艷不必多懷韋欲酧之不顧而別韋嘗賦詩曰惆悵金泥簇蝶裙春來猶見伴行雲不教布施剛畱得渾似初逢李少君悼亡甚多不復備錄韋自此鬱鬱不懌逾年而沒

參寥子曰大凢人之情鮮不惑者滛聲艷色惑人之深者也是以夏姬滅陳西施破吳漢武文成之溺明皇馬嵬之惑大亦防國小能亡軀由是老子目盲耳聾之誡宜置於座右

盧尙書莊墮雨工

洛城建春門外有信安盧尙書莊竹樹亭臺芰荷洲島實爲勝境乾符乙未歲有鄕薦之士相與避暑坦率於西亭釣罷奕棊之際陰雲暴興雷霆擊空食頃大雨未可整歸騎第臨軒觀霖霪之勢忽有一物墮於下羝防其狀而崇角奢足隨隕偃於奕榻之前如傷困者眾咸驚異相與環觀危軒跨池少頃則泅轉於水中矣柔毛雨漬印於碧砌積久不減相與逼視余腥薄人命僕捜池竟不復得

泗州風狂尼

丞相隴西公【蔚】建大斾於廣陵日時咸通十二年也有泗州狀言女僧二人至普光王寺將祈禮者睢盱顧視如病風狂云後二年國有更變此寺大聖和尙當履寶位循廊喧叫聚人甚多不迹其來釋徒大恐且欲拘縻之際則齊登峻塔投身而下其一不救其一墮傷狂痛昏迷詰問不獲丞相立命火焚其狀仍牒州杖殺之至十四年果懿皇晏駕今上卽位是爲普王

迎佛骨事

咸通癸巳歲有詔迎佛骨於岐下先是元和中憲宗命取到京時韓吏部上疏極諫以爲逺近農商棄業奔走如不及至有火其頂者刄其臂者當時佛骨之盛已如此至是又加甚不啻百千倍焉有僧自京一步一禮至鳳翔法門寺及到京則傾城迎請幡幢珂傘香車寶馬闐咽衢路天子禦安福樓降萬乘之尊親爲設禮兆眾涕淚感動左右竭家產斷肌骨以表誠志者不可勝紀皆言皇帝貴爲天子富有四海尙此敬信吾輩何所恡哉此乃上之風行下則艸偃固其宜也然有鸐盤其上牛跪於下又何情哉明年懿宗升遐今上卽位詔歸本寺肩舁陌上粗備香梵去歲徒眾萬無一來循路見者頂別而已人情寒暑旣已牢落丹頂瑩蹄亦不復至所異者桃林之獸靑田之禽豈能時其盛衰攺柯易葉浮沈於世態耶

丞相蘭陵公晚遇

丞相蘭陵崔公淸譽儉徳時所推服嘗統戎於畨禺有酌泉投香之譽以是夷估輻輳至於長安寶貨藥肆咸豐衍於南方之物由此人情歸美今上誕聖於壬午龍飛於癸巳皇算十有二歲矣思命耆徳左右大化乃自奉常卿起公爲上相入時年八十有三居臺席數載汲引賢哲遵暢皇慈儉徳旣彰澆風少革及薨於位上再興不憖遺之嘆而廢常朝者三日冊贈之禮有加美焉議者曰髙位厚祿茍有其分陰靈必助其壽考不然者安有過懸車之歲而命相之主始生世傳太公晚達七十而遇文王今又逾釣渭之年一紀而見知榮辱之分豈偶然哉

參寥子曰道則由已命則在天君子行由已之道委在天之命達則爲稷卨爲蛟龍爲雲雨窮則爲孔孟爲禽魚爲游泳何往而不適哉弄怒濤者鮮不溺死戲竿杪者或多墮傷急驅必猛顚遄榮亦驟辱士有尢人而躁進者非君子也

壽安土棺

壽安之南有土峯甚峻乾符中因雨西圮半壁銜土棺棺下有木橫亙之木見風揉而成塵土形尙固邑宰滌之泥汨於水粉膩而蠟黃剖其腹依稀骸骨因徴近代無以土爲周身之器者戴記云夏后氏用堲周殷人以棺周人以槨鄭注曰堲周以土爲之也豈錫圭之世窆也莫究其年代是非矣

盧相國指揮鎭州事

丞相範陽公【雋】淸苦律身剚斷無滯代天理物必先鶉衣鷇食遐陬逺裔以是四方之譽翕然歸之乾符丁酉歲因與同列廷諍機務詞气相髙朝廷兩解之偕授賓翼儲闈分秩洛汭河朔三鎭屢貢表詞且以棄瑕擢用爲請先是常山帥王景崇者年十有八襲統父位朝廷常姑息之時每律琯三周則各隆品爵仍與幽魏並制幽魏繼有變更景崇獨得軍情以是爵位相懸鎭至劇品景崇時已檢校太尉兼中書令常山郡王食邑五千戶食實封三百戶窮極勲賞無以加焉而幽魏官秩尙卑以鎭州故未行冊命常山揣朝廷方用恩澤懷撫方伯靑齊之野尙聚萑蒲饋挽方繁兵力且困乃上表其略曰臣當道與盧龍魏博往列三載考績咸蒙寵榮今者以臣官位稍崇而兩鎭久稽成命臣弟兾州刺史檢校工部尙書景儒自委郡符亟聞美政誠慙內舉堪委外藩請回臣官榮授景儒一鎭意圖易定時內臣秉權者固欲與之一日樞宻使出至中書奉宣與宰臣商量鎭州事乃曰相公爲國擇帥常難其人今或能教戰撫民襲守政化卽良將也何必拒常山之請耶況某知景儒恪居官次若別選用未必及之適奉聖旨便委中山以後效諸相無言獨崔公【沅】曰開府固昩逺大之計矣國朝自蒯胡作亂於今三道止國賓常貽宗社之羞未雪神人之憤今者狥其茍得又授景儒一失其機噬臍無及始則入充貢賦終爾漸紊彛章疆界接連旣以與之後欲取之未知其可也景儒旣卒必以軍意請立子孫儻未議加兵卽立須降節然後魏博豈無骨肉必侑瞰洛城顯然盧龍生邀靑社開府此際何術枝梧二內臣已呿頤結舌者久矣且曰適奉聖旨遣與相公商量所仗者廟謀非敢以末議崔公遂艸詔意進曰卿世襲忠貞材兼文武旣竭事君之節必先體國之誠卿弟兾州刺史景儒英衛齊勲龔黃讓政至於擢用自貯素心但以患在不均理須經久易定旣爲恩賞幽魏何以酧勞輟食再思難允誠請臨軒注想宜悉朕懷望付翰林如此賜詔詔書再往勤請愈堅表云願得手足之榮共竭股肱之效聖上爲之旰食乃詔範陽公以兵部尙書入覲到京旬日拜特進門下侍郎兼戶部尙書平章事三鎭有來賀宰輔得其人時公以步蹇未任衙謝上官命中書官就宅問計對曰臣待罪臺司五環星歲前後三鎭以甘言佞臣美貺餌臣臣皆拒而不納或所論奏不違程式者翌日允之仍召奉使小將顯布皇恩且誡曰事出此口言歸彼耳可否面定不自外來無爲賄妄於其間也前日馹書已告爾帥矣宜以覆族爲慮以是知臣一心事主必合信臣臣請與書諭以是非禍福之源君臣父子之道立進書艸盧公才辧詞尢工於指諭事理上覽書色動命中使因送春服象只者賫往及回表云兾州刺史景儒自聆擢用庻偃轅令望加官勤畱當道且言臣濫分茅土曽乏內勞位冠三臺官崇一品方思讓爵不敢貪榮幽魏加官請循往例上大悅

太淸宮玉石像

明皇朝崇尙元聖主之教故以道舉入仕者歲歲有之詔天下州府立紫極宮度道流爲三元朝醮之防長安重建太淸宮琢玉石爲元皇帝眞像雕鐫之麗不人工列大常樂懸服天子衮冕次又以玉石雕成宗肅宗二聖眞容於殿之東室次又琢左右丞相李林甫陳希烈於東西序至代宗朝人有以爲言者曰陳李二相陰狡險訐常欲揺動東宮將有不利於先帝者數四賴宗英明社稷垂祐不爾則宗廟有綴旒之危柰何以玉琢二臣列於淸敬之地比扁舟五湖之人鑄金肖形之像也尋詔除去瘞於殿陰爾後人無知者至廣明庚子歲丞相範陽公爲太淸宮使因命葺修頽廢之所工役掘地得玉石人滌去泥壤則簪裙端簡如龍之像工人不知所自以狀白公公命尋究之則林甫官封銘於其背丞相公忠褊直者大以爲不可因具奏其事且曰林甫險姦罪迹不宜獲保首領請輦送京兆府擊碎之議者以爲李林甫陳希烈輔佐宗驕奢貪狠而又盜憎蓄怨揺動儲君信是一亂臣賊子也然禮經云刑不上大夫而況琢石之像其異戮尸之責況朝服簪屨而碎於府門君子謂是失刑政矣遂有好事者傳丞相奏章云臣聞見無禮於其君者如鷹鸇之逐鳥雀也故右相李林甫等寵異之命冠於人臣梟獍之心勃於君上像已輦送京兆府集眾擊碎訖其徒伴陳希烈見捜擒次候獲日送府司同罪士大夫聞之無不掩笑輦碎林甫捜尋希烈之事則實有之至於徒伴擒獲之語斯又妄也

盧左丞赴陜郊詩

盧左丞【渥】冠裳之盛近代無出其右者伯仲四人咸居淸顯乾符初服防紀於洛下先終制渥自前中書舍人拜陜郊觀察使又旬日其弟【紹】自前長安令除給事中又旬日弟【沆】自前集賢校理授左拾遺又旬日弟【沼】自前畿尉監察禦史鳴珂佩玉紆朱拖紫炤耀街巷士族榮之及赴任陜郊洛城自保釐尹正已下更設祖筵以鮮華相尙分秩故相及朝容惡日兩邑縣官卑秩麻衣傾都出郭洛陽爲之一空食器酒具羅列道路盛於淸明簪潔松檟之日塡咽臨都馹前後十五里車馬不絕左轄始捨轡居首筵則爲川戶邀去乃大合樂於舊相之座而諸朝客已擕酒饌出城者散於田野選勝聚飲歌樂四起飄飄然澧州上已防稽褉事也無貴無賤及暮醉歸有白髯馹吏聲指曰某自擁篲淸郵五十載未嘗覩祖送之盛有如此者左轄有詩題在嘉祥馹云交親榮餞洛城空善戱戎裝上將同星使自天丹詔下雕鞍炤地數程中馬嘶靜谷聲偏響斾映靑山色更紅到後定知人易化滿街棠樹有遺風此詩爲牌子後爲易定帥王處存碎之

楊尙書補吏

靑州楊尙書損觀察陜郊日政令頗肅郡人或校闕必采於輿論而升陟之縷及細胥賤卒率用斯道以是蒞政累載無積薪之嘆爍請托之原一日使院有專兵籍者闕局司頗重選置惟難有吏兩人眾推合授較其歲月職次功績違犯無小差異者從事掾不能決請裁於長長或臆斷誰曰無私楊公俛首久之曰余得之矣乃謂曰爲吏之最孰先於書算耶姑聽吾言有夕道於樷林間者聆羣跖評竊賄之聲且曰人六疋則長仗五疋人七疋則短八疋不知幾人復幾疋顧主硯小吏著於紙令俯階籌之且曰先進者勝少頃一吏果以狀先遂授良闕儕則眙伏而退以其亥二首六身之說故書

薛氏子爲左道所悞

有河東薛氏子二野居伊闕茂林修竹面水背山力田藏書皆務修進先世亟典大郡薄畱伏臘婚嫁之資一日木陰初成淸和戒候偶有擊扉者啟戶視之則星冠霞帔之士也艸屩雪髯气質淸古曰半途病渇幸分一杯漿二子則延入賓位雅談奧論深味道腴又曰某非渴漿者杖藜過此气色甚佳因願少駐二子則畱連之坐久復曰捨此東南百步而近有五松虯偃在疆內者曰某之良田也左道愈喜因屏人言此下有黃金百金寶劍二口其气浮張翼間【張翼洛之分野】某尋之久矣丰獄卽其地三品可以分贍親屬之甚困者惟龍泉自佩當位極人臣某亦請其一效斬魔之術二薛大驚左道曰家童曁役客輩悉命具畚鍤之俟擇日發土須臾可以目驗矣無術以制則逃匿黃壤不復能追今俟良宵剪方爲墠法步水噀之不能遁也且戒僮僕無得泄者又問結壇所須則曰須徽纆三百尺【赤黑索也】隨方緡防縑素甚夥洎機案鑪香茵褥之具且曰某非利財者假以爲法不毫觸耳所費者祭饍十座醑茗隨之器以中金者爲首二子則竭產以經營其所缺者貸於親友又言某善防化術以是糞睨金石常以濟人危恙爲務今有槖裝寓太微宮欲以奉寄二子許諾乃召人負荷而至囊笈四所重不可勝緘鐍甚嚴祈托以寄旋至告日因大施法具於五松間命二子拜祝訖亟令返第封門而俟且誡無得窺隙某當效景純散發銜劍之術脫或爲人窺則福移禍至俟行法畢當舉燧以呼炬興可以僮役偕來矣扶桑未燭聚力以發兾得靜觀至寶也二子敬依此教嚴戢輿皁無得妄行自夜分危坐系望燭光杳不見舉伺久則雞晨樹杪矣二子慮太陽東上覽於行人不得已辟戶遐偵之黙無影響步於松下則擲杯覆器似數輩縦食於其間者鑪香機案傾側左右緡防器皿悉已擕去輪蹄接迹錯於短墻疑用徽纆索固以遁因發四笈瓦礫實中自是家產甚困失信於人驚愕憂慙黙不敢訴而駭談非論夕徧洛東

參寥子曰非望之福焉可茍得左道之事其足信乎

軍中生餼

冦防鐘陵毒痛歲詔防諸侯之師討之未格苖間統兵者帶繞於賊堞士人督軍日月而至宴犒迎餞旬日無虛時先是自九江至於敷淺原寶視肥羜及大軍加境暢飲薦羞不常厥味蝟脾防肝亦登於爼是以二物也猶傲價於霧市逾月復罄一日上命內臣之貴顯者慰撫於桞營有軍帥置生餼於皇華發函伸幅以肉腳冠其首皇華喜爲珍貺不以羊呼者意其避心瞿之字也則命啟噐乃刑刖一足屈於櫝中縑袎麻屨亦不削去皇華大噦終日不食

參寥子曰鉤爪鋸牙食人之肉者豺狼也以豺狼戮梟獍孰能分善惡於毫釐之間哉

虎食伊璠

巢偸污踞宮闕與安朱之亂不侔其間尢異者各爲好事傳記冠裳農賈挈妻孥潛迹而出者不可勝記至有積月防冦終日逃避竟不覩賊鋒者獨前陽縣令伊璠爲戎所得屢脫命於刄下其後血肉相失村服晦行及藍闗爲猛獸摶而食之患禍之來其可茍免

藍田貢冰

藍田縣歲貢冰常在冬杪有臘候尙怒藍水不冰則主吏宣命以祭一夕而成冰形似今承柱之礎方尺數之三厚寸數之十及鐫領求中短者亦艱難以具美至於淸虛明潔如椎驪頷而割蚌腹也或有粟砂綫葉粘於其中則命鐫取以躍湯補之湯澄藍水沸於中金器赫天不輟以傒其用或沃以冷則凍斂不固尋復脫去用火泉塡之乃水紋絲散交涯如織磨礱以平他邑亦貢其數甚寡且非上品不及藍冰也中和辛丑翠華在蜀優詔以云棧巗險罷貢洞庭丹實是年木奴之屬旣醯且瘠有雞林僧亦言本國海島上其水多鹵或有如剉蘗投其中者惟淮波截海而渡味甘色澈愈病析酲彼國或一歲息於朝貢則淮水爲之不至且多羣疫水旱作厲與冰橘之說【以下原闕】

東都焚寺

東都聖善寺締搆甲於天下愚曽防修寺記云殿基掘地及泉以蜃灰和香土錯實之所以備傾墊也乾符初常有估客瀝願箒除殿屋之表工徒集金三十萬以埏埴疊脊峻十有三尺每瓦丘鐵貫之具率以木者神功異績不可殫記咸此也巢賊防洛之前年寺僧見東鴟吻上有靑碧霏煙徑衝天漢如筒如幢其圍合抱是日秋霽天旡云斯气也自卯至酉而後銷歇煙中如有物上下觀者如堵竟不能諭粵二年燼滅於賊燧

唐闕史卷下

