歸有園麈談明徐學謨

歸有園麈談

太室山人徐學謨著

孔子不作宋儒翻有作羲畫之上理本無象而贅著一〇魯史春秋綱目亦春秋獲麟以來權何所托而譏評萬世

商以前相天下者實以天下勞之也故橫議不及於阿衡周以後相天下者似以天下富之也故流言遂起於姬旦

道統之說孔子不言也而言之孟子後儒衍之乃身其任以繼往開來良知之說孔子未發也而發之孟子近儒摘之遂專其門以明心見性〇自秦人坑儒之後純任法律故處士之橫議稍息於漢唐自宋人講學以來錯解春秋故儒者之虛權反加於天子

典午乘魏弱而篡國點檢乘周弱而篡國其後子孫夷狄之禍亦復相當晉人以名理爲淸談宋人以道學爲淸談其間事功名實之殊要自有辧

西周以後有豪傑無聖賢凡學聖賢者常遺誚於豪傑漢唐而降有才子無文人凡爲文人者僅可稱乎才子

少年不以宋儒爲準則視規矩繩墨盡屬弁髦學者專以宋儒爲師則舉事業文章俱歸腐爛

機有可乘則鄰姬束縕以救婦勢有可脇則說士結靷以下齊

水火盜賊之害必先橫被於孤貧虛羸勞瘵之災大率淹纏乎貴介

文字內爲一人而誣詆一人亦是平生口孽官府中毀前任以訶諛後任頗宗伉伉之家風

春秋之書不見於魯論故傳聞互異能無起諸儒之妄談井田之法略述於軻書若井裏一分寧不憂子孫之蕃衍

榮華富貴自造化而與之又自造化而奪之降鑑不差功名事業由自己而成之又由自己而毀之始終難保

古之作者其人非君子也而能爲君子之言理明故也今之作者其人非小人也而間作小人之語才短故也

𨿽貴爲卿相必有一篇極醜文字送歸林下﹝彈章﹞𨿽惡如檮杌必有一篇絕好文字送歸地下﹝墓志﹞

以公門爲必不可遠者趁時士也但不當竿牘無節以公門爲必不可進者潔己士也但不當崖岸太髙

心源未徹縱博綜羣籍徒號書廚根气不淸𨿽誦說三乘只如木偶

物情貴貨遺貪得者要以爲厚利辭讓者藉以爲名髙官盛則近諛師荊者旣不戒於前隨溫者復相繼於後

遇沈沈不語之士切莫輸心見悻悻自好之徒應須防口

六卿但知從政不知執政是以題覆屢至變更有司但肯當官不肯做官是以施爲一切苟且〇蘇卿持節而僅承屬國之典旌別自明博陸赤誅而不廢麟閣之圖功罪大著

讀古書者做不得提學恐其用史漢以飾孔孟之言談道學者做不得提學恐其講良知以破傳注之說

地下無衣食之身而臨絕者猶勤囑付林下無冠裳之用而旣休者尙事誇張

一人孤立以在下者朋黨之勢成六逆漸生爲居髙者保持之念重

勢利太重只爲前輩自失典刑關節盛行蓋因有司欲求報效

分以利昏故講五倫易行五倫難情因欲蔽故虛四端有實四端無

有形之伎易知故梓匠輪輿髙低自服無形之伎難辧故星相風水勝負必爭

災禍從天降只怕窟頭富貴逼人來須防絕板〇聽言語太濫則諸曹開無事生事之端禁饋遺過嚴則大臣受以飽待饑之謗

廉吏之後不昌以冬行主斂冤死之家有後爲天道好還

男子之力必勝於婦人若對悍妻其手自縛父母之尊素加於卑幼使遇劣子其口常噤

世以不要錢爲癡人故苞苴塞路世以不諛人爲遲貨故諂佞盈朝

侵匿僧家道家以至於樂戶全然出侮鰥寡之心欺淩武官內官以至於宗派亦竊不畏彊禦之迹

內臣之奴易使只靠鞭笞寡婦之子難訓多因姑息

逆气所乘有時博忠諫之名有時賈殺身之禍任情自放進則不勝其英雄退則不勝其憔悴〇淸虛之作如水磨楠癭自見光輝剿襲之文如油漆盤盂終嫌气息

子孫亦是眾生顧戀不可太深責備不可太重兄弟原同一體事親便至相讓分財便至相爭〇婦人識字多致誨淫俗子通文終流健訟

傾囊而付子難承養志之歡繼世以同居漸有鬩墻之隙

隨緣皆可以乞食而剚刃於腹者意欲何求凡業皆可以營生而爲人淘圊者鼻忘其臭

文自六經至七大家而精髓始盡事剽竊者除卻兩頭詩自三百篇至盛唐而風雅獨存逞淫誇者別爲一體

任重道遠取必於身故爲仁由己當仁不讓隨俗習非必要其黨故姦須用介盜有把風

爲文而使一世之人必不愛難要諛墓之金爲文而使一世之人必我愛亦似濫竽之體

文中諸子其語不襲孔顏而嘿傳其命脈耳食者安知昌黎大家其文不模史漢而自得其精神皮相者爲誚

衮衣玉帶不能禦之以登牀故𨿽有萬乘之尊旰榮而宵寂狗馬音樂不能攜之以入槥故𨿽有敵國之富目暖而心灰

敢捐軀死諫以犯人主之怒者孤注之一擲也借言事去國以希它日之用者暗積之雙陸也〇饑寒所迫𨿽志士未免求人但求之有道患難所臨卽聖人亦有死地顧死之有名

文士而閒騎射立致邊都武人而耽翰墨卽階閫帥

喪心病狂生於熱極攢目酸鼻起於惡寒

婦人之悲其夫益爲之悲其悲方已婦人之怒其夫轉爲之怒其怒可乎

始皇之築長城秦之所以致亡也至今藉之以備虜叔孫之艸綿蕞漢之所以爲陋也至今襲之以尊君

人言背恩者爲貴相則施恩之主坐受其彎弓或謂負債者必廉官則放債之人忍見其垂橐〇行酒令而必差者其人難與交若必不差者亦難與交當始仕而卽富者其人無可用若終不富者亦無可用

孔子但欲爲乎東周而孟子以王道致齊梁之庸主孔子上不得乎狂狷而孟子以堯舜望食粟之曹交

楊墨若在孔門亦是成章之弟子由求不聞聖訓終爲季氏之具臣

乘勢作威者如大人裝鬼臉以駭小兒背地則收下因事矯廉者如妓女當筵之不肯舉筯回家則亂吞

廉於大不廉於小碩鼠之貪畏也廉於始不廉於終老虎之惇蹲也

窮措大危人主犯杞人之憂天艸野人說朝廷傳海頭之聖旨

訪察不行如暑月無雷霆積陰必致傷稼刑誅或廢如冬天少霜霰纏疫更能死人

一手詰盜一手竊盜賊故前盜死而後盜生一面懲姦一面窺姦婦故此姦伏而彼姦犯

魑魅魍魎豈能作祟必其气弱而其鬼方靈星相醫卜本以養生必鬼運通而其術始驗

當官廢法不如傀儡之登場考校狥情不如鬮盤之輪撥

漢法太峻人情不堪是柱促而弦危也宮商猶在元政不网天道所厭是軫迂而徽慢也音調何存

致仕莫問其子少子猶難娶妾莫謀於妻晚妻更忌

秦皇漢武唐宗領非令主而大略英風能別開混沌畱侯武侯鄴侯𨿽非儒者而仙風道气自不落塵凡

政在中書權由己出少有臧否易於責成名爲閣老政在六卿稍見從違自難求備

男子好色如渴飲漿處富貴而能自決裂者猶有丈夫之气女子好色如熱乘涼居津要而漫無止足者是眞妾婦之心

毛嬙之色誰不迷戀得倦始解趙孟之貴最號濃鬱致淡方休

恥惡衣食者未足議道美其宮室者必損令名〇呆子之患深於浪子以其終無轉智昏官之害甚於貪官以其狼籍及人

近諛者如受蠱毒一中之而耳目必爲人移務博者常被書癡一挾之而議論惟知己出

以道學別爲一傳者宋史之訛也若挾孔子而私之矣何其隘也以理學獨稱名世者本朝之陋也若外佐命而小之矣何其淺也

大學十章關於好惡若痛癢不關何以劑量人物中庸一書本之中和若囂呶滿世何以調燮陰陽

見十金而色變者不可以治一邑見百金而色變者不可以統三軍顏隨勢攺升降頓殊气逐時移盛衰立見

蜂目狼聲知爲忍人性逐形生何謂皆善深山大澤必生龍蛇物以羣分何謂無種

有讜論而後可以定國是國是不定何以秉鈞有遠識而後可以決大疑大疑不決何以壓眾〇以徳感人不如以財聚人以言餌人不如以食化人

吝者自能致富然一有事則爲過街之鼠俠者或致破家然一有事則爲百足之虫

以財賄遺人者常人之事以財賄訐人者小人之心

爲文而專附帶名公者𨿽可以佞盲子而不能博智者之大觀爲詩而故厚自誇詡者𨿽可以艷少年而不能當老成之一誚

炎涼之態處富貴者更甚於貧賤嫉妬之念爲兄弟者或狠於外人

目凝而不動者中必腐爛言遜而不出者內有淫邪

古於詞而不古於意其文直夏畦之學漢語先定句而後方湊景其詩亦齋工之畫壽生

狠暴之性可以藏貪柔媚之姿可以掩拙

凡中第者中一資質資質髙則中疎可掩凡作官者作一气識气識好則瑕疵難見

食色之性是良知也統觀人物而無間食色之外無良知也必由學慮而始明

孩提之童無不知愛其親似矣假令易乳而食能自識其親母乎及其長也無不知敬其兄似矣假令從幼出繼能自辧其親兄乎

以笑迎人者淫佞之媒也以苦求人者貪讒之囤也

素富貴行乎貧賤可以得名素貧賤行乎富貴可以得利

謙美徳也過謙者多懷詐默懿行也過默者或藏姦

喜以文字詈人者巫蠱之見也代人作咒咀而已喜以文字諛人者星相之術也爲人添福祿而已

面而譽之不如背而譽之其人之感必深多而施之不若少而施之其人之欲易遂

淫奔之婦矯而爲尼熱中之夫激而入道

凶人得志莫提貧賤之時宕子成名必棄糟糠之婦

受業門生則門生聽先生之差使投拜門生則先生聽門生之差使

弈碁擅國則奴隸可以升堂度絕曲倫𨿽士人夷爲優孟

起身早見客遲老人家之行徑嘴頭肥眼孔淺窮措大之規模

當得意時須尋一條退路然後不死於安樂當失意時須尋一條出路然後可生於憂患

富貴不隨達士以其無逐塵妄行之心功名必付狠人爲其有背水決戰之气

暴發財主收買假骨董眼前已見胡塗新科進士結識假山人日後必遭纏累

麈談者大宗伯徐太室先生所作也月旦人倫雌黃物理包籠連類取譬搜奇自著一家之書不經人道之語雅謔兼陳醇駁互見使夫揮麈者便爾神怡撫掌者則不魚睨矣漢陂外史識

