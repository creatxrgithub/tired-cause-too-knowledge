密齋筆記宋謝采伯●自序余好漁獵書傳﹐時年六十有三﹐易班東歸﹐天賜一閒﹐無以解日﹐書生結習未除﹐亦自角有聞見﹐豈應以弁泯沒﹐遂著於篇以示兒輩﹐曰或問者﹐兒輩所質問也。經史﹑本朝文藝雜說幾五萬餘言﹐固未足追媲古作。要之﹐無牾於聖人﹐不猶愈於稗官﹑小說﹑傳奇﹑誌怪之流乎﹖庶後之子孫﹐知余老不廢學云爾。淳元年辛丑長至謝采伯元若甫引。●卷一《易緯稽覽圖》云﹕伏羲至無懷氏﹐五萬七千八百八十三年﹐神農五百四十年﹐黃帝一千五百二十年﹐少昊四百年﹐顓頊五百年﹐帝嚳三百五十年﹐堯一百年﹐舜五十年﹐禹四百三十年﹐殷六百四十四年﹝案﹕原本誤作四百九十六年﹞﹐周八百七十三年﹝案﹕原本誤作六十七年》﹐秦五十年。已上六萬三千一百八十六年。惟伏羲畫八卦﹐傳於後代﹐余旣六萬餘年﹐略無文字﹐可考何耶﹖抑有﹐而不傳也。班固曰﹕唐虞以前﹐𨿽有遺文﹐其語不經﹖故言黃帝﹑顓頊之事﹐未可明也。又《乾鑿》﹐度乃蒼頡注﹐三墳﹑五典﹑八索﹑九丘與《素問》等書﹐皆書也﹐非有而不傳者與。又曰﹕春秋二百四十二年﹐戰國二百二十五年﹐秦四十年生漢髙祖﹔三國五十六年﹐晉一百六十年﹐宋六十年﹐齊二十四年﹐梁八十七年﹝案﹕原本誤作五十六年﹞﹐陳三十三年﹐隋三十八年生唐太宗﹔五代共五十餘年生藝祖。三大英主﹐撥亂反正﹐拯民塗炭﹐漢尙髙厚﹐唐立法度﹐國祚悠久。本朝用儒﹐立國以仁﹐卜世卜年﹐永永無極。漢興諸臣﹐𨿽非粹然一出於正﹐然皆能以功名自奪﹐乘芳汗靑者﹐正以其一時言議合於事情而本於理義也。沛公意欲畱居秦宮中﹐樊噲諫曰「此奢麗之物﹐皆秦所以亡。」沛公不聽﹐張良又諫曰「宜縞素爲資。」二臣之諫﹐周公之《無逸》也。韓信言項王爲匹夫之勇﹑婦人之仁﹐又言項羽實失天下之心﹐又言約法三章﹐秦民無不欲得大王王秦者。韓信能占民心爲趨向﹐是三代之得天下以仁也。項羽殺義帝﹐三老董公遮說漢王曰「仁不以勇﹐義不以力﹐宜率三軍﹐素服以告諸侯而伐之﹐此三王之舉也。」董公之言﹐《春秋》討賊之義也。太公家令說太公曰「天無二日﹐土無二王﹐皇帝𨿽子﹐人主也﹔太公𨿽父﹐人臣也﹐柰何令人主拜人臣。」後上朝﹐太公擁籌迎門卻行﹐是明於君臣之分也。人皆曰﹕漢初諸臣﹐多粗暴凶詐之徒。借以集事思之﹐皆明於綱常﹑合於禮義﹐此理亙萬古﹐未嘗一日泯滅也。髙祖好酒及色﹐範增又云「貪財好色」。髙祖興王﹐史臣安敢加毀﹐緣是難遮掩﹐未免直筆。今觀其一入秦宮﹐見帷帳﹑狗馬﹑重寶﹑婦女以千數﹐便欲畱居﹐賴二臣之諫﹐回軍霸上。一入彭城﹐可謂重地﹐便收其貨寶﹑美人﹐日置酒髙會﹐是時無諫者﹐遂一敗塗地。及得天下﹐又溺於戚姬﹐幾欲廢太子﹐微四皓﹐則又是一場狼狽。外物易移﹐內欲易動﹐幸迫於利害而止。我朝藝祖眞聖主也。眞宗嘗謂王旦曰﹕每除拜宰相﹐親王不禦崇徳殿﹐不視朝﹐其意以命宰相﹐親王示不敢專也。崇寧五年﹐敕節文小鈔﹐知通監造﹐書押印﹐造樣號﹐年限條禁﹐並依川錢法﹐軍人官員請給不用外﹐買賣﹑倉場﹑庫務﹑出納依見錢行用﹐三年爲界。大觀二年﹐第一料其樣與今會子略同﹐上段印準﹐僞造鈔已成﹐流三千里﹐已行用者處斬。至庚寅九月﹐更不用﹐中段印畫泉山﹐下段平寫一貫文﹐省守姓押子﹐此會子兆端也。紹興十二年﹐戶部張澄欲行會子﹐給事中胡霈然沮之而止。紹興二十二年﹐竟行之﹐今九十餘年﹐其獘極矣。而大觀小鈔﹐民以爲便者﹐造之有限﹐而換之有信也。髙宗語﹕東宮須是讀書﹐便知古今治亂﹐便不受人瞞。朕初卽位﹐羣臣多勸法仁宗。仁宗固是仁厚﹐末年紀綱幾乎不振﹐所幸得韓琦﹐遂無事。本朝自有太祖﹐何故不取以爲法。聘後黃金二萬斤。新莽用三萬餘斤。《晉志》云﹕漢用二百斤﹐晉亦用二百斤﹐往往金至後世愈少。宋用銀五萬兩﹐金五千兩。南渡後又減至銀二萬兩﹐金二千兩。南齊正月上辛祠昊天﹐次辛祭后土﹐十一月元日祈谷於上帝。注云﹕謂以上辛郊祭天地﹐郊﹐特牲。云效之用辛也。周之始﹐郊日以至。注云﹕陽气新用事﹐而用辛日。此說非也。用辛日者﹐凡爲人君者﹐當齋戒自新也。神宗朝﹐冬至當十一月晦。有言晦不可郊﹐而無人知此故事﹐惟宋敏求云﹕太祖乾徳初﹐郊亦是十一月晦日﹐遂用當月十六日甲子郊。《國朝會要》不載此事﹐乃宋次道家收得朝報。神宗大嘉之﹐龔養正所撰載之甚詳。慶元丙辰﹐宏詞出﹕「乾徳初郊慶成頌。」試者非特不知晦日。本宋有一卷﹐乃云「祖宗並侑。」又云「歸胙慈極。」不知乾徳時﹐慨未有家廟﹐杜太后已上仙﹐亦未嘗有慈極。近年郊祀只用黃琮蒼璧﹐卻不見用四圭。有人問禮官﹐云「四圭兩圭已於景靈宮用了﹐黃琮蒼璧乃是禮見天地。」宰執子授京秩始於呂蒙正。《時政記》進禦始於李。班直八年﹐敍補軍校始於髙瓊。《起居注》進禦始於梁周翰。帶職致仕始於王文正公旦。糊名考校始於周起建議。宣和時﹐彗星竟天﹐徽宗震怒﹐謂趙挺之曰「蔡京所爲﹐皆如卿言。」京免相﹐挺之復爲右僕射。始﹐京在崇寧初﹐首與邊事﹐用兵連年﹐不息一日﹐徽宗論輔臣曰「朝廷不可與邊庭生隙﹐釁端一開﹐日尋干戈﹐生民肝腦塗地﹐豈人君愛民之意。」挺之退語同列曰「主上志在愛民息兵﹐吾輩義當將順。」時執政皆京黨﹐但唯唯而已。「以準皆各﹐其及卽若。」王元澤以此八字該括法律。天聖四年﹐州軍並不得官置醋坊。近陳提舉振孫博通古人﹐仰體祖宗卹民之意﹐舉行萬戶﹐停廢醋庫﹐邦人至今徳之。《東京記》﹕舊八作司﹐太平興國二年﹐分東西二司﹐乃泥作﹑赤白作﹑桐油作﹑石作﹑磚作﹑瓦作﹑竹作﹑井作﹐以上名八作。後兼備攻城之事﹐乃二十一作。天聖元年﹐置官屬﹐今八作司獨傳。伎巧之物。若致遠務﹑裁造院﹑茶湯磨院﹑鍼綫院﹑布庫﹑鑄場務﹑煎膠務﹑擊鞠院﹑云韶班院﹑印經院﹑燒朱所﹑新衣庫﹑菜庫﹐纖悉畢備。及前宰執侍從大第﹐環拱蓋以百數。錢塘駐蹕﹐庶事艸創。追想全盛﹐太息久之。都曲院曲賣於酒戶﹐西京﹑南京皆然。東京在城﹐每歲四十七萬四千六百四十五貫。南京在城﹐賣曲三萬六百九十貫二百一十七文﹐五十里外﹐務場別有數臺。州在城及諸邑縣﹑諸路橋港頭﹐酒額每歲八萬一千二百九十八貫。《泊宅編》云「院之井滓穢不堪汲用﹐惟以造曲特善﹐他井皆不如。」開寶二年﹐詔曲價髙可於十分﹐中減放二分。六年﹐減價每斤止收一百文足陌。太平興國六年﹐詔在京賣曲每斤元定二百文﹐自今每斤減五十文。淳化五年﹐有司言諸道州府﹐先置榷酤﹐募民掌其事﹐內四百七十處﹐歲額無幾﹐願一切罷之﹐但賣曲﹐願收直。詔從其請。景徳元年﹐罷江淮﹑兩浙﹑荊湖制置榷酤。澶淵之役﹐射殺其貴將達覽﹐遂潰。曹利用與其飛龍使韓杞見行在﹐議盟。眞宗謂輔臣曰「初欲令石普﹐楊延邀其歸路﹐而以精兵踵其後﹐腹背擊之﹐然兵連禍結﹐何時而已﹐故徇其請以休息天下之民。若彼自渝盟﹐以順伐逆﹐殆未晚也。」當人主英斷﹐事力全盛﹐人材輻湊﹐可以戰而不戰﹐果享百餘年和好之利﹐兵端果可輕開耶﹖範蜀公《正書》云﹕舜之五刑者﹐流也﹑宮也﹑教也﹑贖也﹑賊也。流宥五刑者﹐舜制五流以宥三苗之劓﹑刖﹑宮﹑大辟也。《書》曰「苗民弗用靈﹐制以刑﹐惟作五虐之刑曰法」者﹐此也。堯所以哀矜庶獄之不辜﹐遏絕之﹐使無世在下也。舜其仍用之乎﹖仍用之﹐則是踵苗之五虐而遂有十刑。安得云明於五刑以弼五教﹖堯嘗淸問下民廢去此法矣。至禹時﹐徳旣下衰﹐方用此肉刑。揚子云﹕夏后肉辟三千﹐不膠者﹐卓矣。然禹亦未必用﹐只是用之以爲贖刑。《呂刑》﹐所謂訓夏贖刑也﹐直至秦時方用﹐如黥太子傳之類是也。至漢文帝﹐又不用。至宋文帝﹐因劫賊有赦﹐方於劫賊面上刺一劫賊字。至五代後周﹐刺配之法盛矣。大率流始於堯舜﹐墨始於苗﹐贖始於禹。先皇考與範寺簿說﹕羅大著《點囚輪對割子》﹐乞減配法﹐乃是近日配人之多。張方平亦有割子﹐羅乃繳帖在前﹐上付來棘寺﹐諸公議論將茶鹽犯法之人刪攺太輕﹐戶部沮而不行。《金匱》曰﹕武王伐紂﹐雪丈餘。漢宣帝本始元年﹐匈奴擊烏孫﹐欲還﹐會天大雪﹐一日丈餘﹐民畜凍死﹐殺數萬級﹐馬數萬匹。唐李因天大雪﹐疾馳百二十里到蔡﹐破其門﹐平蔡。吐蕃諾邏兵入大斗﹐會天大雪﹐吐蕃皸凍﹐趨西道以歸﹐王君奐率秦州都督張景順﹐約乘冰縱兵﹐盡俘以旋。白元光合回紇兵於靈臺﹐雪霧嚴晦﹐吐蕃閉營撤備﹐乃縱擊之﹐斬首五萬級﹐生擒萬人﹐收所俘唐戶五千。嘉熙丁酉十二月﹐大雪中大敗金人﹐捷旗報積屍如山。豈非雪霜肅殺之气助順討逆致然。《張匯節要》云﹕二太子窩裏孛之妻余輦公主﹐乃遼主天祚之女﹔黏罕之妻蕭氏﹐乃遼主天祚之元妃﹐各因間勸其南寇﹐陰報朝廷﹐助兵攻遼之隙。又秦檜上斡離不黏罕書曰「竊觀大金﹐今日計議之士多﹐前日大遼亡國之臣畫籌定計﹐非忠於大金也﹐假威大金以報其怨爾。大遼妃女陰報於內﹐大遼之臣若余睹﹑郭藥師輩贊謀於外﹐乃吾國厄會所致。」余嘗觀《靖康傳信錄》以及《孤臣泣血錄》諸書﹐臣子有不忍言。後達勒達圍閉燕京﹐金主遣人議和。達勒達欲得公主一名﹐從公主美女男子各百人﹐及護駕將軍十人﹐細軍一千人﹐禦馬三千匹﹐綾羅繡衣服﹑金銀珠寶三千載。皆從之。又以色默圍燕之久﹐再索犒軍金帛﹐復從之。其事與靖康略無少異﹐此貪婪大果報也。黏罕克河東斡離不﹐引大兵自涿州入安肅﹐陷開封府至順州凡一百八十餘州﹐八百七十五縣﹐蹂踐殘滅﹐何可勝紀。而自元元年十一月至二年正月﹐殘破河東﹑河北﹑山東﹑山西復一十七府﹑九十餘州﹑鎭縣二十餘處﹐數千里間﹐殺戮皆盡﹐城郭丘墟﹐金帛﹑子女﹑牛羊馬畜皆席捲而去﹐屋宇悉皆燒毀﹐此殺戮大果報也。小旣有小果報﹐大豈無大果報耶﹖《南遷錄》以爲不及百年﹐臣子大書於冊以爲古今一大快﹐亦以志後日一場大果報﹐必不輕矣。鄭介夫俠聞子侄用王氏學講考之義曰「弗諼者﹐弗忘君之惡﹔弗過者﹐弗過君之朝﹔弗告者﹐弗告君以善。」公嘆曰「是何言歟﹐一不用而忿戾若此﹐何以爲碩人﹖何以爲考﹖」遂訓之曰「弗諼者﹐弗忘君也﹔弗過者﹐弗以君爲過也﹔弗告首﹐弗以告他人也。」介夫上《監門圖》已感動上意﹐見於施行。及流落挫折之餘﹐一話一言﹐未嘗不在君父﹑君臣之倫﹐盡矣。橫渠張子厚著《西銘》有曰「不弛勞而底豫﹐舜其功也﹔無所逃而待烹﹐申生其恭也﹐是皆聖賢﹐能處人倫之變。」父子之倫明矣。劉庭式娶瞽女﹐後密州﹐喪之逾年而哀不衰。東坡問曰「哀生於愛﹐愛生於色。今君愛何從生﹐哀何從出乎﹖」庭式曰「吾知喪吾妻而已。吾若緣色而生愛﹐緣愛而生哀﹐色衰愛弛﹐吾哀亦忘﹐則凡揚袂倚市﹑目挑而心招者﹐皆吾妻也。」夫婦之倫得矣。司業趙彥昭《兄弟訓》引姜肱﹑李充﹑陳業﹑徐苗﹑許荊﹑李鴻﹑二孔﹑兩趙﹑陰慶﹑卜式﹑桑虞﹑蔡邕以爲勸﹐反覆千餘言。兄弟之倫著矣。二程之諸及門若遊酢﹑謝良佐﹑品大臨﹑楊時﹐東坡之門若黃庭堅﹑秦觀﹑張耒﹑晁補之﹐儒學文藝俱有切磋琢磨之益﹐交朋之風不其盛歟﹗此我朝之治所以遠過漢唐也。《江州冢記》其略曰﹕開寶乙亥歲﹐問罪於李煜﹐曰「朕司億兆﹐許卿不殺而弗信乎﹖」煜弗之悟﹐由是流矢蝟集其宮﹐擒煜於纛下。江州蟻聚詬罵﹐王師先鋒曹翰竟屠其城﹐橫屍三萬七千餘。明年丁丑﹐皇帝嗣位。太子興國之二載﹐太子中允臣周敬術銜命察俗﹐又獲遺骸一萬七千﹐窆於廣陽門外。本朝以仁立國﹐未嘗妄殺﹐獨曹翰一軍輕試其鋒。曹彬有賢嗣﹐而翰無後﹐天道昭然矣。《湘山錄》載﹕昝居潤﹑董思誨﹑黨進三人皆不識字。本傳但書其戰功多﹐不責以文學。史法當然如晦﹐野史所以備言之。國初人物洪毅沈鷙爲有餘﹐浮華緣飾爲不足﹐便立得功業﹐與中葉人物不同。張子韶在經筵﹐太上語﹕「以朕用人﹐盡付之公道。」子韶奏云「陛下付之公道﹐只得古人一半。」太上問其故﹐曰「孟子曰﹕『左右畢曰賢﹐未可也﹔諸大夫皆曰賢﹐未可也﹔國人皆曰賢﹐然後察之﹐見賢焉﹐然後用之﹐必須又斷之﹐斯可也。』」太上又云「臺諫不可承宰相風旨。」子韶奏云「以臣觀之﹐非特不可承宰相風旨﹐亦不可承人主風旨。」杜黃裳爲河中尹﹐盧坦爲尉﹐召坦曰「某家子與惡人遊﹐破產﹐蓋察之。」坦曰「凡居官廉﹐𨿽大臣無厚蓄﹐其能積財者必剝下以致之。如子孫善守﹐是天富。不道之家﹐不若恣其不道以歸於人。」黃裳驚其言﹐自是禮遇加厚。張於湖孝祥﹑何侍郎異﹑余提刑澄並大書刻之石。黃裳除吏﹐不甚別流品﹐通饋謝﹐無潔白名﹐又納髙崇文錢四萬五千緡。卒後﹐禦史劾奏﹐子載辭服﹐坦乃得持其短。不然一尉之微﹐安敢抗對如此﹖《李翺集﹖坦傳》亦載其事。本朝惟文潞公建雙節﹐終亦辭了帖麻不行。韓忠武建鎭南﹑武安﹑寧國三節﹐出於異數。紹興九年朝陵﹐乃範如圭之請﹐髙宗云「非卿﹐不聞此言。」其夫田一書﹐眞有志事功之士﹐惜不見於用。《國史﹖秦檜傳》云﹕校書郎範如圭上檜書﹐責以曲學背師﹑忘仇辱國之罪﹐且曰「公不喪心病狂﹐柰何一旦爲此﹐若不早攺圖﹐必且遺臭萬世。」未幾﹐如圭奉祠。《中興小錄》遺其書。範乃元故家也。景四年﹐安平縣主言﹕夫吳守正父元隨範喜居漣水軍﹐欲聽喜添錢開酤﹐海州沭陽縣周穰村酒務詔﹕「開封府召喜及寫狀人﹐本宮管當人勘罪施行。」又張乖崖判百姓乞增撲酒課利﹐狀云「將五分折變於官錢﹐是一倍增擡於酒利﹐加水減料﹐使百姓有言﹐置我何地﹖」是時朝廷州郡皆不許人劃奪﹐令但給與髙價﹐蓋不復爲後人慮也。﹝按﹕主言夫三字疑有脫訛﹞常州通判沈長卿《上參政李光啟》曰﹕晉紳守和親﹐先出婁敬之下策﹐空言難信﹐結孰慮吐蕃之劫盟﹐夷考贊普兵敗﹐獻馬黃金求婚。景龍二年﹐還其婚﹐帝以雍王守禮女爲金城公主妻之。開元二年﹐其相上書宰相乞盟﹐上令姚崇報書﹐載辭未及定﹐而十萬之師已寇臨洮﹐入蘭渭。永泰﹐請和﹐詔宰相杜鴻漸等同盟。而僕固懷恩不得志﹐導其將犯邊﹐眾二十萬已逼奉天。懷恩死﹐遂無謀。主復遣使來聘﹐詔宰相與吐蕃使者盟﹐俄寇靈州﹐蓋不止劫渾平涼﹐盟變起倉卒而已。終唐之世﹐凡九和而十四戰。皇甫惟明曰「皆其邊將好功之人爲之。」固有是說﹐亦其主不守信義所致。尙主者二﹐自稱甥舅之國而數爲邊患。人主撫有四海以婉治之﹐姿遠適異地﹐垢辱甚矣﹐君臣莫之恥也。五代以來﹐幸免此患。嚴尢以漢爲無長策。長卿可謂正論﹕「權姦文致﹐其罪株連正人。」嘻﹐其甚矣﹗王欽若欲爲相﹐王文正公旦累抑之﹐云「祖宗朝不曾用南人當國。」故欽若以立賢無方之說助眞廟之聽。眞廟以問文正﹐文正云「立賢無方﹐必須賢而後可。」熙寧以後﹐更攺祖宗法度﹐而羣小又主紹述之說﹐以三年無攺於父之道合爲一談﹐稔成靖康之禍。孔孟之言豈誤天下後世邪﹖王文正公云「必須賢而後可。」王欽若果賢者邪﹖無攺於父之道謂合乎道者﹐無攺不合乎﹖道者﹐攺之可也。朱文公注曰「方﹐猶類也。惟賢則立之於位﹐不問其類也。」李迪挫丁謂姦邪之鋒於正熾之時﹐王曾乘丁謂之失而能暴其彌天之罪。進君子﹐退小人﹐此秉鈞衡者第一義。王文正旦遂無如之何。文正得君如此﹐不能以身爲去就去王欽若﹑丁謂﹐況他相哉﹖馮拯爲之營救﹐惠姦莫甚焉。﹝按﹕惠字疑有訛﹞仁宗朝﹐王安石知制誥﹐賞花釣魚﹐內侍各以金盛釣餌置幾上﹐安石食之盡。明日帝謂輔臣曰「王安石詐人也。」老蘇云「王安石乃盧杞﹑王衍合爲一人﹐天下將被其禍。」後安石參政禦史﹐中丞呂晦叔云「安石外示朴野﹐中藏巧詐﹐驕蹇慢上﹐陰賊害物。大姦得路﹐羣陰匯進﹐則賢者漸去﹐亂由是生。誤天下蒼生者﹐必斯人矣。」安石嘗奏言「中書處分子皆稱聖旨﹐不中理者十有八九﹐宜只令中書自出牒。」帝愕然。唐介曰「如安石所疏﹐則是政不自天子出。」李師中始仕﹐州縣邸報包拯三事。師中曰「包公何能爲﹖今鄞縣王安石眼多白﹐甚似王處仲﹐他日亂天下必此人也。」陳了翁每謂﹕「天下事變故無常﹐惟稽考往事﹐則有以知其故而應變﹐王氏之學乃欲廢絕史學﹐而咀嚼虛無之言﹐其事與晉無異﹐必亂天下。」《彈蔡京文》曰「絕滅史學﹐一似王衍﹐重南輕北﹐分裂有萌﹐逮今三十餘年﹐而所言無不驗者﹐人固未易知﹐亦豈有終不可知者。安石﹐聖君知其詐﹐羣賢知其姦﹐或遏於已用﹐或爭於已行。非無其人﹐而治亂所由分﹐定數有不可逃爾。」新刊荊公《字說》二十四卷﹐前無序引﹐後無題跋﹐獨雷抗爲之注﹐天下公論昭然明矣。余乃平心定气而言曰「此許愼《說文解字》也﹐雷抗卽徐鍇之傳釋也﹐但以之解六經﹑導後學﹐則穿鑿之論蜂起﹐豈大儒所爲也﹖」王安石廢了銅禁不知在何時。張樂全奏議云「自王安石爲政﹐始罷銅禁﹐姦民日銷錢爲器﹐邊關海舶不復譏錢之出入﹐故中國錢耗而西南北三邊皆山積。請詰問安石﹐舉累朝之令典﹐所以體國便民者﹐一旦削而除之﹐其意安在﹖」王安石以六經文姦﹐似王莽﹔蔡京黨籍錮正人似東漢﹔中常侍秦檜興大獄﹑陷忠良﹐似李林甫。本朝累聖相承﹐仁厚恭儉﹐過漢之文景。此三小人傷政害國﹐言路榛棘﹐外敵侵陵﹐可爲痛哭。通州使君徐先生云﹕當時辟新法者甚眾﹐然都攻他不破﹐惜乎諸公思慮不及此。成周之法﹐大處是井田封建。荊公大底不曾行得﹐卻如何要把細碎處來行﹐失了大綱目﹐理會末節﹐只就他裏面點檢﹐其說當自息。秦檜修禮樂﹑文太平﹐止專用一宦者邵諤主之﹐人呼爲邵局令。渾儀樂器中猶鑄邵姓名。禮樂之器間有不合經典處﹐是欠名儒討論。京師失守自耿南仲主和﹔靖康播遷自何桌主和。維揚失守自汪伯彥﹑黃酒善主和﹔金人之變自秦檜主和。議者乃曰「外𨿽和﹐內不忘戰﹐此又其向來權臣誤國之言也。一溺於和﹐將士解體﹐尙能戰乎﹖」此胡澹庵之論。若然﹐則景徳﹑慶曆之和﹐致一百七十餘年承平之效非歟﹖寇萊公富鄭公輩果誤國者歟﹖余曰「和在我﹐則爲禦侮﹔在人﹐則爲納侮。」紹興八年﹐金遣烏淩思謀來議和﹐豪長達賫主之﹐上𨿽聽檜計與之和﹐實疑其詐。王倫奏﹕「北有悔割地意。」繼誅達賫。十年﹐兀術集兵祁州﹐分四道入侵。檜言於上曰「臣昨見金國達賫有講和割地之議﹐故贊陛下取疆。旣而﹐兀術戕其叔達賫﹐和議已變﹐故贊陛下定弔伐之計。」金之初和也﹐諸將有異議﹐及其果叛盟﹐益以和爲非。檜有再和之議﹐獨患諸將難制﹐於是範同獻策﹐召三大將旣至﹐遂皆拜樞莞而罷其兵。三十一年﹐金人復敗盟﹐侵淮。此紹興和議始末。至隆興甲申﹐和議定﹐而開禧丙寅復自渝盟矣。《中興小錄》云﹕龜年諭右僕射秦檜云「主和則沮止國家恢復遠圖﹐且植黨日眾﹐專國自恣﹐漸不可長。」檜卽上章辭位﹐旋奉祠。其子衡守嚴州﹐日錄其父彈秦檜文投子津﹐止及其彈秦檜婦翁王次山﹑姻婭王昂及楊願兄梓等﹐不言其主和﹐何也﹖必是別有一疏不主和議﹐其子失記錄。而彈王仲等事﹐《小錄》又失於記錄爾。●卷二武帝欲立昭帝﹐以子幼﹐恐效呂氏殺鉤弋﹐夫人云「汝以子不得活矣。」太宗感李淳風之言﹐欲盡殺後宮﹐淳風曰「不可﹐恐生少者﹐陛下子孫無遺類。」遂髡爲尼﹐聚之感業寺。二君割情絕愛﹐思患預防﹐可謂剛明果斷之主。然漢以元後稔王莽之變﹐唐以髙宗釀則天之禍﹐孰謂人事果能勝天﹖聖人第言修徳以弭天變﹐未聞殺人以杜後患。漢武帝祠神君最貴曰太一﹐非可得見﹐聞其言與人音等﹐時去時來﹐居室帷中所言﹐世俗之所知無殊絕者﹐而天子心獨喜﹐卽今之鳴童也。後漢止三宗九帝﹐皆幼沖。一百十八年﹐政歸母后﹐幸竇鄧之賢﹐內外扶持﹐無大變故。士大夫知禮義﹑尙名節﹐未嘗屈身阿附後族﹐乞憐中常侍以求進者﹐有李固﹑李膺﹑範滂﹑陳蕃﹑郭泰諸名儒爲之倡﹐故至於曹操之世﹐尙不敢染指漢鼎。蕭何說漢王曰「臣願大王王關中﹐養其民以致賢人﹐收用巴蜀﹐還三秦﹐天下可圖也。」鄧禹說光武曰「於今之計﹐莫如延攬英雄﹐務說民心﹐立髙祖之業﹐救萬民之命﹐以公而慮﹐天下不足定也。」蕭何﹑鄧禹開口議論﹐便是混一規模。諸葛亮艸廬語曰「操以擁百萬之眾﹐挾天子而令諸侯﹐此誠不可與爭鋒﹔孫權有江東﹐已歷三世﹐國險而民附﹐賢爲之用﹐此可與爲援﹐而不可圖也。」開口議論吳魏﹐便自下手不得。畢竟跨有荊﹑益﹐只是偏霸規模﹐無復混一气象。漢唐之禍﹐激於君子﹐成於小人。成於小人﹐固勢所必至﹔激於君子﹐實念慮有所不及。春秋之法﹐責備賢者﹐可恨也。夫陳蕃年八十餘﹐老成慮事非不詳﹐而誅曹節不克﹐遂成黨錮之禍﹐漢因以亡。李訓通經明易立志﹐非不正﹐而誅仇士良不克﹐遂成甘露之禍﹐唐自此亦亡。人皆知亡漢唐者由宦官﹐吾以爲亡漢唐者蕃與訓也。蕃﹑訓之謀不萌﹐宦者𨿽用事﹐幹紊朝綱﹐然變決不如是之亟﹐禍決不如是之酷﹐國決未至於遽亡﹐則爲禍首者﹐蕃與訓也。然則宦者終不可去歟﹖曰「芟夷以漸﹐區處有術﹐害去而人不知﹐功成而禍不作﹐謀必謹於其始﹐事必稽其所終﹐則得矣。」夫子曰「人而不仁﹐疾之已甚﹐亂也。」聖人豈不疾惡﹐而戒其已甚者﹐慮後患餘禍之未艾也。夫子嘗誅少正卯矣﹐而未聞其爲亂者。聖人之功用與君子固不同也。程泰之《考古編》言「太宗虯須可掛弓。」杜詩謂﹕「中有美少年﹐虯須十八九。秦王時在坐﹐眞气驚戶牖。」是虯須乃太宗。《太平廣記》所載乃李靖遇虯須客﹐云﹕後十餘年﹐數千里外有異事﹐是吾得事之秋。貞觀中﹐靖位至僕射﹐東南蠻夷報﹕有海賊以千艘精甲十萬人入扶余國﹐殺其主自立﹐國內已定。虯須又成功矣。或曰「衛公兵法﹐半是虯須所傳。」乃知又別是一虯須。豈英气所鐘適同耶。隋大業中﹐置進士科。武后永昌元年﹐始試進士於洛城殿。殿試自此始。久視二年﹐設武舉。皆作法於亂世﹐非哲王之令典﹐而自唐以來沿襲不廢。士以爲榮﹐初不知煬帝﹑武后爲何如主也。武后已爲後﹐髙宗令上官儀艸詔﹐欲廢之。楊貴妃亦兩爲明皇遣出外宅。二君亦不爲不知其非﹐而不能決於必行﹐所謂惡惡而不能去﹐善善而不能用﹐邦由以亡。《幸蜀記》云﹕馬嵬之變﹐陳玄禮以兵諫﹐可謂急矣﹐明皇云「妃子朕自處置。」遂馳入驛門內﹐立旁小巷﹐不忍歸﹐聖情昏默﹐久而不進。韋見素男﹑京兆府司錄鍔進曰「臣欲吐萬死之言﹐陳社稷之計﹐伏願陛下畱意少聽。臣聞螫手斷腕者﹐非不痛﹔嬰病餌藥者﹐非不苦。夫痛之與苦非人所欲﹐而莫能不爲者﹐蓋全乎大體也。今宗社震駭﹐朝野驚惶﹐陛下去禦座﹐涉艸莽﹐可謂螫手嬰病矣﹐豈可懼解腕苦口之難乎﹖臣觀眾意怒妃子事宜﹐成敗之間﹐在晷刻矣。臣嘗讀苟悅《漢紀》有曰﹕『以計勝色者﹐昌﹔以色勝計者﹐亡。』今日之事﹐伏惟陛下割恩斷忍﹐以寧邦國。」因就地叩頭﹐流血被面﹐上親以手策起之。鍔初請幸蜀云「臣年三十﹐未嘗遠遊。」時鍔以宰相子﹐年才三十﹐激烈慷慨如此。天寶全盛時﹐東閣郎君乃有此人物耶。男﹐陽也。陽則明﹐明則理無不通。陽主舒﹑主噓﹐舒且噓﹐則財有所施。陽主生﹐生則物無往而不愛。男子者﹐皆陽之象也。女﹐陰也。陰則晦﹐晦則理有所蔽。陰主慘﹑主吸﹐慘且吸﹐則財有所靳。陰主殺﹐殺則物無往而能愛。婦人者﹐皆陰之象也。前漢《外戚傳》乃在《匈奴傳》後。夫妃後儷乎至尊﹐合聯比帝紀﹐乃置之《匈奴傳》後。班固以爲﹕「平日後宮之費﹐不下一敵國﹐而呂太后﹑趙飛燕等﹐內戕皇嗣﹐外擅兵權﹐漢之存亡﹐在其掌握﹐甚於匈奴﹐𨿽謂之女戎可也﹐置之於《匈奴傳》後亦可也﹔其負宗社﹑誤國家﹐附之於帝紀之後﹐不可也。」其敍傳曰「桀之放也﹐用妹喜﹔殷之滅也﹐嬖妲已﹔幽王之禽也﹐淫褒姒﹐是三代之亡也﹐由於內不由於外也。」明皇失國﹐由一楊妃﹐亦三代之覆轍。是百萬之師﹐不若一女子足以亡人之國也。余史外戚未嘗在《匈奴傳》後﹐此班史所以爲諸史冠也。唐莊宗時﹐皇太后﹑皇后交通藩鎭。太后而誥令皇后曰「教命教旨﹐蓋始於此。」後欲殺郭崇韜﹐莊宗不從﹐因自作教命﹐與繼岌竟殺之。後卽笞劉叟於宮門者﹐劉叟蓋其父也。莊宗爲郭門髙所弒﹐五坊人聚樂器而焚之。歐陽公云「君以此始﹐必以此終。」莊宗好伶而弒於門髙﹐焚以樂器﹐可不戒哉。余曰﹕非也﹐其禍蓋起於劉后之擅殺郭崇韜也。始劉后聽宦者讒言﹐遣繼岌殺郭崇韜。皇弟存義﹐崇韜之婿﹐讒者曰「存義且反﹐爲婦翁報仇。」乃因而殺之。又讒朱友謙不自安﹐必反﹐於是及其將五六人皆族滅之。門髙姓郭﹐拜崇韜爲叔父﹐而存義又以門髙爲養子。時馬直軍王溫宿衛禁﹐中夜謀亂﹐被誅。莊宗戲門髙曰「汝黨存義﹑崇韜負我﹐又教王溫反覆﹐欲何爲乎﹖」門髙恐退而激軍士爲變﹐從樓上射莊宗﹐傷重踣於絳霄殿下。其禍起於劉后之擅殺崇韜﹐特成於門髙爾。門髙﹐《優伶傳》名從謙。姚萇掘苻堅屍﹐鞭撻無數﹐裸剝衣裳﹐薦之以棘﹐坎土而埋之。姚萇又夢苻堅將鬼兵入營﹐萇懼走入宮﹐宮人迎萇﹐刺鬼誤中萇﹐陰出血石餘﹐萇遂患陰﹤疒重﹥。醫刺出血如夢﹐竟狂言而死。姚萇已鞭堅屍﹐尙能見夢邪﹖慕容引朱左車﹑胡母翼﹑孔纂爲賓友﹐劉贊儒學該通﹐引爲東庠祭酒﹐世子率國冑﹐束脩受業。馬覽政之暇﹐親臨聽之。嘗著《家令》數千言﹐年六十五﹐在位四十九年。﹐第三子也﹐聽言賞諫﹐雅好文籍﹐勤於講授﹐學徒千餘人﹐又著《典教》十五篇﹐以教冑子至子雋。嗣位﹐復立小學於顯賢裏以教冑子雋﹐酒酣賦詩﹐談及經史。垂﹐第五子也﹐再復燕國﹐年七十一。寶﹐之孫﹐亦從儒學﹑工談論﹑善屬文﹐引中書令常忠﹑尙書陽等於東堂問伊周事﹐談宴賦詩﹐文物藹然。十六國中﹐惟慕容有家法國祚﹐受命亦稍延。姚襄溫故知新﹐講論道藝。萇令畱臺諸鎭各置學官﹐又臨終謂其子興曰「汝撫骨肉以仁﹐接大臣以禮﹐待物以信﹐遇黔首以恩﹐興亦講論經籍﹐不以兵難廢業。」又與鳩摩羅什及僧略等諸人校《新經》八百餘卷﹐州郡化之﹐事佛者﹐十室而九。若劉淵﹑聰﹑粲﹑曜﹐石勒﹑虎閔﹐苻生﹐赫連勃勃等﹐其凶徒逆儔﹐淫酷屠戮﹐無復人理﹐禍亦不旋踵矣。襄國大雨雹﹐石勒問徐光﹐對曰「去年禁寒食﹐介推帝鄕之神怨﹐憾動上帝。」勒下書曰「寒食﹐井州之舊風﹐子推﹐歷代攸尊﹐請復寒食﹐更爲植嘉樹﹑立祠堂。」黃門郎韋訁叟駁曰「自子推已前﹐雹者復何所致﹖此自陰陽乖錯。且子推賢者﹐曷爲暴害如此。求之冥漠﹐必不然矣。」《左傳》《史記》《新序》《汝南先賢傳》《鄴中記》《後漢﹖周舉傳》皆言之。舉爲並州刺史﹐作弔書置子推廟﹐言「盛冬去火﹐殘損民命﹐非賢者之意。」寒食乃是仲冬﹐非今之淸明。石勒問徐光事﹐《容齋》不載。石虎獲劉曜女﹐年十二﹐有殊色﹐嬖之﹐生子世十歲﹐立爲皇太子﹐劉氏爲皇后。虎死﹐遵弒世﹐火災月餘﹐後爲慕容恪所擒﹐趙亡。苻堅滅燕慕容衝﹐姊爲淸河公主﹐年十四﹐有殊色﹐堅納之﹐寵冠後庭。衝年十二﹐亦有龍陽之姿﹐又幸之﹐姊弟專寵﹐宮人莫進﹐果符「一雌復一雄﹐雙飛入紫宮」之謠。壽春之敗﹐衝叛自立爲皇帝﹐據長安﹐堅死﹐秦亡。石虎擒曜﹐苻堅滅燕﹐皆有席捲天下之勢﹐而卒皆因所滅之國一小女子﹐其國亦亡﹐異哉﹗楚鄭褒紿新人以掩鼻﹐而楚王割其鼻。魏王與龍陽君共船而釣﹐龍陽君得十餘魚而涕下﹐王問之﹐曰「美人多矣﹐亦猶臣前所得魚也。臣亦將棄矣。」王布令曰「四境之內﹐有敢言美人者﹐族。」婦人智術髙出男子之右﹐𨿽自古而然﹐亦成周時。八百餘年之後﹐侯國子弟﹐昏懦愚暗﹐容易爲婦人所紿。三世之將﹐道家所忌﹐昔有是言。《六韜》爲後世淡兵之祖﹐而太公封於齊﹐與周匹休﹐至田氏之篡﹐其傳亦已久。太公之謀﹐一出於正爾。陳勝﹑吳廣起壠畝﹐便會使錢知秦將﹐賈人之子郎啖以利。陳平布陣﹐金多得善處﹐又令捐金四萬斤﹐間疏楚君臣﹐干戈中也只揮金。漢髙祖已曾入韓信壁奪其軍﹐自垓下戰勝還定陶﹐又馳入韓信壁奪其軍。文帝自代來夜拜宋昌爲衛將軍﹐領南北軍﹐張武爲郎中令﹐行殿中﹐還坐前殿下﹐亦綽有父風。是時﹐習聞兵機將略﹐大率可喜。赤壁之戰﹐孫權曰「非劉豫州莫可當操者。」是時﹐孫權運籌於內﹐劉備﹑諸葛亮﹑周瑜﹑關侯等合謀並智﹐方拒得曹操﹐敗之於赤壁。亦未爲奇政﹐緣曹操𨿽知兵﹐而未免獨任。要是吳事力差弱﹐所以資人﹔劉豫州新敗﹐所以依人﹐若吳﹑蜀勢盛之後﹐卻無緣合。赤壁之戰﹐關侯精兵一萬﹐周瑜督一萬﹐程普督一萬﹐劉豫州﹑諸葛亮率兵卒不下一萬。或詢諸葛孔明以三章之約﹐則曰「濟時以寬。」蓋其學自申韓中來。哥舒翰始亦善用兵﹐後困於酒色之娛﹐迫於君命﹐慟哭而出﹐潼關喪師二十萬﹐僅存八千。其子曜有志復父仇﹐亦精於用兵。諸孫皆以儒學奮﹐亙﹐茂才髙第﹐有節槪﹐亙﹑嵫﹑屺皆明經擢第﹐亦中葉尙儒術致然。李郭之後﹐文風盛而賢將少﹐唐室微矣。軍中不言婦女﹐「婦人在軍中﹐兵气恐不揚。」孫策﹑周瑜拔畹城﹐納二喬﹐皆國色﹐是以師婚也。英銳豪俊之气﹐固足辦事。畢竟有所溺﹐則智昏﹐智昏則防慮疏。策爲許貢客箭傷頰﹐創甚﹐年二十六卒。瑜爲流矢中右協﹐年三十六卒。呂蒙疾發﹐孫權迎置內殿﹐治護萬方﹐募有能愈疾者﹐賜千金。病中瘳﹐爲下赦令﹐後更增焉。權自臨視﹐命道士於星辰之下爲請命。使其復生﹐當如何其報也。房玄齡居秦王府﹐出入十年﹐收人物致幕府﹐居宰相積十五年﹐議論﹑書疏﹑規諫不一。與杜如晦共朝政。本傳亦無甚事﹐而當世語良相必曰「房杜」。以今觀之﹐王不及魏徵﹐如晦不及玄齡﹐然持眾美效之於君﹐則一也。所以爲宰相之職。魏徵爲諫議大夫﹐展盡底蘊凡二百奏﹐無不切當帝心。本傳所載十餘事﹐凡三上疏。王爲諫議大夫﹐止諫納廬江王璦姬﹑太常少卿祖孝孫教女樂二事。想推誠納善﹐每存規益﹐史臣所以並稱名臣也。孫樵文自序云﹕唐廣明元年﹐狂寇犯闕﹐駕避岐陽﹐省方蜀國品藻﹐朝論旌其才行﹐詔曰「行在三絕﹐李潼有曾閔之行﹔孫樵有揚馬之文﹐司空圖有巢由之風。」余嘆曰﹕播遷果何時耶﹐從行無救時之略﹐乃以三絕自詫。朝論若此﹐豈止淸談廢事。李郭之後﹐不復有眞將﹐兵權下移於岐汴﹐而國亡矣。《廉吏傳》極多上壽﹐公孫宏八十﹐第五倫八十餘﹐李恂九十六﹐吳九十八﹐張奐七十八﹐是儀﹝三國人﹞八十一﹐孫謙﹝《南史》﹞九十二﹐蕭效﹝唐﹞八十﹐裴寬七十五﹐李尙隱七十五﹐薛玨七十四﹐歸崇敬八十八﹐盧鈞八十五。余不紀卒﹐葬無考。古儒生經學極多上壽者﹐如伏生治﹝尙書﹞﹐轅固治《詩》﹐武帝以賢良召伏恭﹐建武四年﹐帝臨雍拜爲司空﹐皆年九十。任安受孟氏《易》﹐年七十九﹔申公受《詩》浮丘伯樓望﹐水平爲侍中﹐皆年八十。李尢﹐順帝時遷安樂相﹐年八十三。晉宋纖弟子受業三千人﹐鮑靚明《河圖》《洛書》﹐年百餘歲。文立﹑譙周﹐秦始初皆年八十。陶弘景讀書萬餘卷﹐何琦耽玩典籍﹐皆年八十三。葛洪以儒學知名﹐自號「抱朴子」﹐年八十一。顏含有操行﹐年九十三。辛勉年八十。隋公孫景茂好學﹐開皇初爲道淄兩州刺史﹐有徳政﹔唐曹憲通《文選》之學﹐皆年百餘歲。歐陽詢年八十五。張嗣宗以經授秦王﹐年八十三。蕭徳言晚節學愈苦﹐年九十七。魏收擅史學﹐年七十七。若七十者﹐亦多有之﹐玆弗著。屈突通七十二﹐尉遲恭七十四﹐李績八十六﹐李靖七十九﹐郭子儀八十五﹐張萬福九十﹐烏承九十六﹐吳呂岱九十六﹐諸將功業𨿽不同﹐然皆克享上壽﹐想無濫殺所致。武后興大獄﹐嚴善思爲詳審使﹐平活人百餘家﹐原千餘姓按囚﹐司刑寺罷疑不實者百人。子向﹐乾元中爲鳳翔尹﹐三世皆年八十五。丘和附蕭銑爲交州總管﹐年八十六。子行恭斬寇賊﹐與兄師利迎謁秦王﹐累從戰伐功多﹐年八十。亂世父子以壽終﹐亦有材智﹐足以自全也。諸儒西漢自孔光﹑張禹﹑劉歆﹑揚雄﹐號爲儒者﹐或依阿取容﹐或諂事新室﹐遂至言符命者﹐以千數。朱文公作《通鑑綱目》標揚雄曰「莽大夫揚雄。」自是千古定論。荀勸太祖曰「奉主上以從民望﹐大順也﹔秉至公以報雄傑﹐大略也。」或持論甚正。董昭等欲加九錫﹐或以太祖本興義兵﹐正朝寧國﹐不宜如此﹐太祖由是心不能平。以憂死。是時﹐劉備以帝室之冑﹐英雄表表﹐人望所歸。能勸太祖推恩以應人望﹐廢昏立明﹐恪秉臣節﹐退處藩服﹐眞上策也。董昭九錫遂爲後日開端﹐相繼貽禍。董卓死於呂布﹐苻生死於堅﹐安祿山死於李豬兒﹐史思明死於朝義﹐魚朝恩死於周皓﹐朱全忠死於友﹐非人誅之﹐乃天誅也。殷羨子浩﹐北伐無功﹐桓溫奏廢爲庶人。後溫將以爲尙書令﹐浩答溫書﹐慮有謬誤﹐閉開數十﹐竟達空函﹐大忤溫意﹐由是遂絕。豈羨投人書於水致﹐浩有是報耶。西方鄴所爲不法﹐判官譚善達數諫。鄴怒遣人告善達受金﹐下獄。善達素剛﹐辭益不遜﹐死於獄。鄴病﹐見善達爲祟卒。人之生死﹐一气之聚散也﹐血气𨿽已散﹐冤恨之气不散也。五代武夫用世﹐將謂那時﹐天烏地黑﹐劫嘯時節﹐不復有報應﹐卻又自分曉。●卷三太公曰「富之而觀其無犯﹐貴之而觀其無驕﹐付之而觀其無轉﹐使之而觀其無隱﹐危之而觀其無恐﹐事之而觀其無窮。」太公又曰「一曰問之以言﹐以觀其辭﹔二日窮之以辭﹐以觀其變﹔三日與之以間諜﹐以觀其誠﹔四曰明白顯問﹐以觀其徳﹔五曰使之以財﹐以觀其廉﹔六曰試之以色﹐以觀其正﹔七曰告之以難﹐以觀其勇﹔八曰醉之以酒﹐以觀其態﹔八徵備﹐則不肖別矣。」《周書》云﹕成王訪周公以民事﹐周公陳六事﹐以觀察之作官人﹐曰「富貴者﹐觀其禮施﹔貧賤者﹐觀其徳守﹔嬖寵者﹐觀其不驕奢﹔隱約者﹐觀其不懾懼﹔少者﹐觀其恭敬﹔好學而能弟壯者﹐觀其潔廉﹔務行而勝私老者﹐觀其意慮﹐愼彊其所不足而不逾。父子之間﹐觀其孝慈﹔兄弟之間﹐觀其和友﹔君臣之間﹐觀其忠惠﹔鄕黨之間﹐觀其誠信。省其居處﹐觀其義方﹔省其喪哀﹐觀其眞良﹔省其出入﹐觀其交友﹔省其��﹐觀其任廉。設之謀以觀其智﹔示之難以觀其勇﹔煩之事以觀其治﹔臨之利以觀其不貪﹔濫之樂以觀其不荒﹔喜之以觀其輕﹔怒之以觀其重﹔醉之酒以觀其恭﹔縱之色以觀其常﹔遠之以觀其不狎﹔邇之以觀其不倦。復徵其言以觀其精曲﹐省其行以觀其備。」《莊子﹖列禦寇篇》引孔子曰「凡人心險於山川﹐難於知天﹐故君子遠使之而觀其忠﹐近使之而觀其敬﹐煩使之而觀其能﹐卒然問焉而觀其智﹐急與之期而觀其信﹐委之以財而觀其仁﹐告之以危而觀其節﹐醉之以酒而觀其則﹐雜之以處而觀其色。九徵至﹐不肖之人得矣。」此太公﹑周公﹑孔子觀人之法﹐最爲詳密。蒙莊澹然﹐若無意於世者﹐亦誦斯言。乃知蒙莊一書﹐不皆寓言也。莊子曰﹕聖人不死﹐大盜不止﹐爲之斗斛以量之﹐則並與鬥斛而竊之﹔爲之權衡以稱之﹐則並與權衡而竊之﹔爲之符璽以信之﹐則並與符璽而竊之﹔爲之仁義以矯之﹐則並與仁義而竊之。鄧析子曰﹕原道語皆本此。諸孫當聯在字爲名﹐余取在字﹐自長孫在學外﹐止有在徳﹑在熔﹑在甄﹑在冶甚佳。閱王佩解篇﹐在字甚多﹐盡可命名﹐因錄識之。王者所佩在徳﹐徳在利民﹐民在順上﹐合爲在因時﹐謀成在周長﹐有功在力多﹐昌大在自克﹐不困在豫愼﹐除害在能斷﹐得民在知過﹐用兵在知時﹐勝大患在合人心﹐化行在知和﹐施捨在平心﹐不幸在不聞其過﹐福在受諫﹐基在愛民﹐固在親賢﹐禍福在所密﹐利害在所近﹐存亡在所用﹐離合在出命﹐尊在愼威﹐安在恭己。老子曰「禍兮福所倚﹐福兮禍所伏。」《冠子》與賈誼《賦》同﹐作賦者﹐必蹈襲。而柳河東云﹕《冠子》用《賦》﹐未知孰是﹐韓退之卻取其文。郤儉﹑梁鵠各受丰爵﹐不次之除﹐鵠得法於師宜官﹐皆號善書者也。魏晉以來﹐楷書日盛﹐皆鴻都門學之餘﹐習正書﹐遂爲後世不刊之法﹐與李斯之篆﹑程邈之隸同科。梁武教諸壬書﹐令殷鐵石於大王書中﹐撮一千字不重者﹐每字一片紙﹐雜碎無序。召周興嗣﹐謂曰「卿有才思﹐爲我韻之。」興嗣編次之﹐一夕而成﹐須髮皆白。《西都賦》云「淸涼宣溫﹐乃四室名。」宣﹐義當作喧暖之暄。故《集韻》中以宣宇見二十元。字韻下注云﹕天子室名也。髙炳如說﹕宣室如字讀﹐乃武王伐紂而歸於此室。梁昭明序陶集云「白璧微瑕﹐惟在《閒情》一賦。」至傳方發明其意﹐以爲曾祖晉世宰輔﹐恥復屈身後代。自宋髙祖王業漸隆﹐不復肯仕﹐故寄迹於酒。《閒情賦》末章云「坦萬慮以存誠﹐憩遙情於八遐。」可謂發乎情性﹐止乎禮義﹐復何議焉。余每誦其「總角聞道﹐白首無成﹐先師遺訓﹐予豈墜之」等語﹐頗有洙泗气象。範云爲齊竟陵王府主簿。王守會稽﹐登秦望山﹐云以爲山上秦始皇石刻文三句一韻﹐人多作二句讀之﹐便不叶韻。云嘗讀《史記》﹐誦之如流。頌》亦三句一韻﹐同。齊名之人與警策詩句﹐其實有優劣。天生奇材﹐天然奇句﹐皆無對﹐如鐘王﹑羲﹑獻﹑歐﹑虞﹑李﹑杜﹑韓﹑柳﹑顏﹑柳﹐優劣自顯﹐然故梁武帝蕭子云評書﹐皆云「子敬不及逸少﹐逸少不及元常。」杜詩﹑韓筆﹑顏書規摹大﹑气韻髙古﹐余則失於華巧有餘﹐如「池塘生春艸﹐園柳變鳴禽」﹑「紅藥當階翻﹐蒼苔緣砌上」﹑「天際識歸舟﹐雲中辧煙樹」之類﹐則第二句便不及。「竹送淸溪月﹐苔移玉座春」之類﹐上一句便不及。當以是推之。蘇潁濱言﹕春秋時﹐先王之澤未遠﹐士君子重義理﹑持節操﹐其處死生之際﹐卓然凜然﹐非後世之士所及﹐蓋三代之遺民也。當時達者語三代遺事甚多﹐今捨是無以考證。呂東萊推廣此意﹐考究左氏著書﹐源流本於此。又曰﹕初學記言前代人物﹐醇疵自不逃正論﹐但本朝儒先文獻相接﹐未易以愛惜口舌輕議﹐呵祖罵佛﹐豈名教事。要是文人相輕﹐自古而然爾。《子華子》﹕今世之人﹐其平居﹐把握附耳﹐占占相爲﹐然約而自保﹐曾膠漆之不如也。及勢利之一接﹐未有毫髮之差﹐蹴然而變乎色。又從而隨之兵﹐甚矣﹗心術之善移也。韓文用其意。今夫子居﹐里巷相慕悅﹐至一旦臨小利害﹐僅如毛髮﹐反目若不相識﹐落陷阱﹐不一引手救﹐反擠之﹐又下石焉者﹐皆是也。張說燕公﹐文屬思精壯﹐長於碑志﹐詩得江山助﹐釋學亦詣理超絕。本朝蘇﹑黃出入釋老﹑唐人諸集﹐蓋鮮兼之。燕公躬臨行陣﹐制敵克勝﹐本朝諸文儒又鮮兼之矣。《龜策傳》曰﹕神能見夢於元王﹐而不能自出於漁者之籠﹔身能十言盡當﹐而不能通使於河﹑還報於江。賢能令人戰勝攻取﹐不能自解於刀鋒﹑免剝刺之患﹔聖能先知亟見﹐而不能令衛平無言﹑莊子稱。仲尼曰﹕語意同。蘇文云﹕公之精神能開衡山之云﹐而不能回憲宗之惑﹔能馴鱷魚之暴﹐而不能弭皇甫﹑李逢吉之謗﹔能信於南海之民﹐廟食百世﹐而不能使其身一日安於朝廷之上。句法同。「杯盤狼藉」出《滑稽傳》﹐「正襟危坐」出《日者傳》﹐「舉网得魚」出《龜策傳》﹐只攺龜字。余與客論文曰「今人文不及古人藻繪處。」客問曰「如何是藻繪處﹖」答曰「古人文純是骨﹐而後藻生焉﹔今人文尙無骨﹐安敢望其藻繪處。」客又問曰「如何是骨﹖」答曰「立意是也。字古不如語古﹐語古不如意古。」史月湖自言其作文法﹐傳於曇橘州。果齋先生云「作詩寫字都先要有骨﹐則其進未易量。」郤昂《岐郇涇寧八坊馬記》爲李作﹐云﹕開元初二十四萬匹﹐至十九年四十四萬匹。與張燕公爲王毛仲作《隴右監碑》略同。然燕公記其政有八﹐而郤昂止述馬名﹐燕公文尢奇麗。以《隴右監》石刻並觀﹐優劣可見。或曰﹕西漢之末﹐王褒文類俳。今觀鄒枚文﹐已近此體。大率古賦之流﹐如荀子諸賦﹐豈非先秦古書﹐但自王褒以後﹐至晉唐﹐文多類俳﹐皆源流古賦。亦如今時有一項古文﹐又有一項四六。《神女賦》云「願假須臾﹐神女稱遽。暗然而冥﹐不知其處。」若韓文云「行李稱遽。」坡賦云「開戶視之﹐不見其處。」是四句之內﹐兩鉅公皆用其字﹐韓隱坡顯﹐優劣自分。《食貨志》云「珠玉金銀﹐饑不可食﹐寒不可衣。」後漢劉陶鑄大錢﹐議亦然。《喜雨亭記》卽是用此語。但結尾活潑潑地把捉不得﹐爲不可及。時東坡年二十三。醉鄕王績﹐字無功﹐《祭禹文》云「潦水降而寒潭淸﹐山光沈而白雲晚。」王勃云「潦水淨而寒潭淸﹐煙光凝而暮山紫。」《歸田錄》載徳州長壽寺舍利碑云「浮雲共嶺松長蓋﹐明月與嚴桂分叢。」亦與「落霞與孤鶩齊飛﹐秋水共長天一色」同。權徳輿文﹐史臣贊云「雅正贍縟。」余以富貴人爲文詞﹐自然溫潤﹐歐陽公其儔也。劉歆云「孔子沒而微言絕﹐七十子終而大義乖。」《風俗通義》應劭序云「仲尼沒而微言闕﹐七十子喪而大義乖。」唐明皇《孝經序》同。杜子美《說旱》上嚴武﹐尢爲偉論。孟郊上盧使君《養生書》﹐李義山作《李賀小傳》﹐白樂天墓碑《劉義傳》﹐文體奇逸﹐不應止取其詩。應劭曰﹕昔客爲齊王畫者﹐王問﹕「畫孰最難﹐孰最易﹖」曰「犬馬最難﹐鬼魅最易。犬馬旦暮在人目前﹐不類不可﹐類之故難。鬼魅無形者﹐不見不見﹐故易。」東坡《淨因院畫記》「常形常理」用此意。節孝先生曰「文字要多作﹐多作方思熟。余無日不爲文﹐無時不吟哦。」歐陽公謂爲文有三多﹕看多﹑做多﹑商量多。蘇文定公云﹕前輩文但看做多。劉禹錫《自傳》敍王叔文事﹐云「某官職出於叔文﹐又復坐累。」不以爲諱。杜牧之自撰《墓志銘》言「注《孫子》﹐推五星說相法。」文學之士多能如此。甥裴延翰爲集序﹕「文似李翺﹐唐之文風大振。於貞元﹑元和之時﹐韓﹑柳倡其端﹐劉﹑白繼其軌﹐當時學者涵泳攬其英華﹐洗濯磨淬﹐輝光日新﹐苟有作者﹐皆足以拔於流俗﹐自成一家之語。延翰是已。」牛僧孺鎭維揚﹐牧之爲書記﹐召爲侍禦史﹐僧孺以小篋邏卒報狀示之﹐感泣大慚。後爲公墓志﹐極稱其美﹐報所知也。牧之名聞一時﹐累中科目﹐意气揚揚。入一寺﹐有僧靜坐者見之不顧﹐旁人爲言「此先輩﹐近日甚有名譽。」僧亦不答﹐牧之茫然自失﹐以是知外名利者之髙如此﹐彼方以趨名利者爲可鄙﹐宜其視之邈如也。丁翁弱冠苦羸疾﹐因過汴河上﹐遇道人﹐云「他日聲名滿天下。」又謂公曰「曾讀《左氏》否﹖左氏諸大戰反覆熟讀﹐有快意處﹐便是得藥。」公如其言﹐誦之旬日間﹐气體頓壯。讀檄愈頭風﹐誦詩已┲疾﹐亦自古有之。朱文公爲南丰作年譜﹐云「自孟﹑韓予以來﹐作者之盛﹐未有至於斯﹐何世之知公淺也﹖」至語錄云「坡﹑谷只是飲酒賦詩快活﹐後學未諭其去取之由﹐會當有解其意者。」李賀云「天若有情天亦老。」少遊詞﹕「天還知道﹐和天也瘦。」朱文公以爲褻瀆天帝﹐乃是過用長吉語。李方叔贈汝州太守詩云「安得吾皇四百州﹐皆如此邦二千石。」王梅溪《西施舌詩》云「吳王無處可招魂﹐惟有西施舌尙存。曾共君王醉長夜﹐至今猶得奉芳尊。」有戒淫殺之意。偶與寮友言之﹐答云﹕便可入《淸源續詩話》。熊克進《九朝要略》﹐轉一官﹐李龜朋以詩賀之﹐云「翰苑前資漢碩儒﹐苦心何翅十年餘。修成當代將來法﹐讀盡生平未見書。黃巴奏篇登禦府﹐紫綸加秩下宸除。近臣已是聞天語﹐鸞鵲催歸定不虛。」李士美《拜相雙親無恙生日詩》云「府前拍拍鶴翎開﹐府裏紛紛賀客來。尙書左丞生是日﹐溫詔欲挽陽春回。下堂拜賜上堂去﹐堂上雙親相顧語。願身親見兒長年﹐萬歲千秋佐明主。」生封父敷文閣待制。楊元素﹑張子野﹑陳令舉至吳興﹐東坡目爲三面胡琴。又州妓有姓周﹑邵者﹐呼爲二南。子野賦《六客詞》。後子野﹑令舉﹑孝叔皆已物故﹐惟東坡﹑元素公在爾﹐元素詩寄東坡云「仙舟遊漾溪風﹐三奏琵琶一艦紅。聞望喜傳新政異﹐夢魂猶憶舊歡同。二南籍裏知誰在﹐六客堂中已半空。細問人間爲宰相﹐爭如願住水晶宮。」陳公輔詩﹕「白髮﹛髟曾﹜未得閒﹐有時覽鏡笑衰顏。逢人載酒寧辭醉﹐寓意題詩不用刪。幸有鑑湖堪寄傲﹐直慚書殿尙通班。豁除簿領塵埃了﹐卻上蓬萊看好山。」《州宅詩》﹕「萬疊湖山煙水濱﹐朱門畫戟間松筠。登臨不踏紅塵路﹐燕寢長居紫府春。晝靜欲驂風外駕﹐夜寒疑是月中身。我慚白首方懷紱﹐猶得蓬萊作主人。」又《蓬萊閣歸醉》﹕「蓬萊閣上醉歸時﹐猶索芳樽步步隨。啼鳥似來畱翠佩﹐旁人笑爲整花枝。腰間半黃金印﹐頭上斜欹白接羅。拍手向他賓從道﹐使君未老莫扶持。」《菊譜》﹐範石湖略﹐胡少淪詳。遼相李儼作《黃菊賦》獻其主耶律弘基﹐弘基作詩題其後以賜之﹐云「昨日得卿黃菊賦﹐碎翦金英塡作句。袖中猶覺有餘香﹐冷落西風吹不去。」少淪作禦制﹐誤。張都監琳好作詞﹐時芍藥盛放﹐余戲令賦之﹐云「持節助調羹。」同寮皆笑其誤用梅事﹐余曰「韓詩云﹕五鼎調芍藥。」張亦舉王維詩「芍藥調金鼎。」《子虛賦》曰「芍藥之和具而後禦之。」《南都賦》曰「歸雁鳴﹐香稻鮮魚﹐以爲芍藥。」師古曰「芍藥其根主和五臟﹐又辟毒﹐故合之於蘭桂五味以助諸食也。」劉方叔作致語云﹕東坡道人筆下無一點塵气﹐小範老子胸中有十萬兵機。騎驢三十載﹐久旅食於京華﹔廣廈千萬間﹐願大庇於寒士。倘容屍祿﹐免令自楚而之滕﹔庶便奉親﹐何異以抑而易播。楊淵《四六餘話》﹕「國初﹐處州赴解試止六人﹐取三人。」士子謝解啟云「類矍圃之觀人去者﹐半畱者半﹔如孔門之取友益者﹐三損者三。」秦檜子及第﹐當時暗號有「賦無天地﹐詩有龍蛇。」後汪彥章賀啟﹐有「气塞兩儀及東閣郎君」之句﹐以譏之。「一男子之上書﹐初亦何罪﹔諸大夫之曰殺﹐蓋亦無心。」時斬陳東﹐上時宰啟。江朝宗與李宰啟﹕「月明苑外之村﹐犬不盼﹔風暖桑間之瑞﹐雉乳白馴。」周洪道作守﹐謝監司啟﹕「居閒從仕一生﹐長恨於苦心﹔多病非才二事﹐恐煩於並案。」東坡詩云「多病更非才﹐二事可並案。」範文正微時﹐冒姓朱氏﹐後歸本宗﹐啟﹕「志在逃秦﹐入境遂稱夫張祿﹔名非霸越﹐乘舟偶效夫陶朱。」用範雎﹑範蠡﹐是當家本事。孝宗卽位之九年﹐再上太上尊號﹐宣鄭聞與周必大艸詔﹐云「未央上號﹐符漢皇之九年﹔興慶推尊﹐邁唐宗之再請。」太上冊夏后﹐時洪內翰艸詔﹐云「太姒之事太任﹐長秋之奉長樂。」劉贈官之制﹐岑彭亡而公孫平﹐諸葛死而仲達走﹐自古皆有死。嗟﹐汝志之未伸﹐與賊不俱生﹐尙弧忠之可亮。髙城才百餘里﹐此去何難哉﹔寒食止數日間﹐少住爲佳耳。決獄幾何錢谷﹐出入幾何請問。其略會計而已﹐牛羊茁壯而已﹐願效其能。王季海代蕭特啟答泉守﹕魯柝聞邾﹐𨿽限封疆之遠﹔楚波及晉﹐宜修幣帛之恭。王陽爲孝子﹐王尊爲忠臣﹐仰一時之髙節﹔伊尹格皇天﹐伊陟格上帝﹐掩異姓之殊勛。織文鳥章﹐白旆央央﹐山甫之北伐﹔衮衣繡裳﹐赤舄幾幾﹐周公之東歸。陳阜卿爲教官答職事啟﹕「靑衫試吏﹐患在好爲人師﹔絳帳橫經﹐未必賢於弟子。」賀陳殿院啟﹕「坐崇薄俗﹐共仰伯夷之風﹔立辧冤民﹐屢浹眞卿之雨。」劉正甫行韓郡王贈官詞﹕「念一代所宗﹐無如老臣者﹔使九原可作﹐豈畏匈奴哉。」又行南班詞﹕「葛ぱ之在河滸﹐能芘其本根﹔犬杜之生道周﹐蓋傷於寡特。」蓋王室之彊大﹐必公旌之盛蕃。又進《太上皇歷日表》云「𨿽宸心之運﹐問朝野而不知﹔而聖政之乖﹐系日月而可考。」蕭振侍郎﹐秦檜當國日自四川謫他州。未幾﹐秦死﹐再知四川。誥詞云「刻印銷印如轉圓﹐朕常虛已﹔失馬得馬若反掌﹐卿勿容心。」趙莊叔行。江朝宗土畱守湯相﹐關中復畱蕭相國﹐人傑已能用之。江右自有管夷﹐吾國事不足憂矣。「吾寧身蹈東海﹐獨仲連不欲帝秦﹔至今名重泰山﹐微相如何以彊趙。」醒庵行胡邦衡詞。蔣世修脫身簿尉中﹐系馬庭階下﹐以其便做教官故也。又作紹興蔣相致語﹕「曲水流觴﹐將舉暮春之禊﹔西園傾蓋﹐好追淸夜之遊。甫遂及瓜﹐敢云張京兆之五日﹔誓圖結艸﹐忽忘蘇刺史之二天。」賀湯丞相因進《宗室譜圖》並實錄轉官﹕「武之穆﹐文之昭﹐爛若馬圖之制﹔皇之墳﹐帝之典﹐迄於麟趾之年。謂老馬之智專﹐尙能識路﹔若野烏之視眩﹐難使聞韶。闖門褒博﹐袖珠玉以見投﹔隱幾侏亻離﹐褚衣裳而倒著。」四六本只是便宣讀﹐要使如散文而有屬對方善。歐蘇只是一篇古文﹐至汪龍溪而少變。鄭侍郎望之云「四六使重不如使輕﹐使實不如使虛。」樟溪老人﹐李龜年乃其侄婿﹐上巳致語云「三月三日﹐水邊豈無麗人﹔一詠一觴﹐蘭亭自有故事。崇山峻嶺﹐修竹茂林﹐羣賢畢集﹐良辰美景﹐賞心樂事﹐四者難並。」「女子近之則不遜﹐豈容鉆穴以相窺﹔老夫耄矣無能爲﹐是謂𨿽鄰而不覿。」廉宣仲嘲一老士大夫與娼鄰壁。往時作四六者﹐多用古人語及廣引故事﹐以炫博學﹐而不思述事不暢。近時文章變體﹐如蘇氏父子以四六述敍﹐委曲精盡﹐不減古人。自學者變格爲文﹐迨今三十年﹐始得斯人﹐不惟遲久而後獲﹐實恐此後未有能繼者爾。自古異人間出﹐前後參差不相待。余老矣﹐乃及見之﹐豈不爲幸哉。慶元二年丙辰﹐余丞相拜左相。權直院傳舍人伯壽艸麻﹐首聯云「天乙之興﹐中﹝B216﹞實爲左相。」中﹝B216﹞﹐乃仲虺也。閣門舍人讀麻﹐旣讀破句﹐又不識「﹝B216﹞」字。當日﹐察院入文字罷﹐讀麻舍人得旨﹕今後宣麻人與學士同鎖宿﹐點句與之﹐以便宣讀。呂惠卿遭責﹐謝表云「虫臂鼠肝﹐悉冥心於造化。」東坡謂﹕「福建子亦會做文字。」虫臂鼠肝﹐蓋譏二蘇。見東坡《論列子由行詞》。遂寧糖冰﹐正字劉望之賦以爲傘﹐子山異僧所授其法﹕搾蔗成漿﹐貯以甕缶﹐列間屋中﹐閱冬而後﹐發之成矣。其略曰「逮白露之旣凝﹐室人告余其亦霜。獵珊瑚於海底﹐綴珠於枯篁﹐吸三危之秋气﹐陋萬蕊之蜂房﹐碎玲瓏於齒牙﹐韻亢爽於壺觴。」米帖云﹕治咽喉諸疾﹐廣南盛有﹐不知始於何時。李泰發題嵊縣黃山庵﹐云「十載淸遊得重尋﹐風門小立契初心。上盤直與雲天近﹐下瞰不知巖壑深。露黃花平襯地﹐著霜紅葉巧依林。他年願結香燈社﹐竹杖芒鞋數共臨。」先皇考題云「遼東鶴去幾千年﹐堂上畱題有謫仙。十月山行風露冷﹐黃花紅葉兩依然。」右二詩得於剡川相士﹐黃山庵卽其家墳。先皇考爲尉時曾遊。余主諸曁簿大雄寺行香﹐見一小石刻中詩﹐云「琉璃葉下翦梧桐﹐綠子靑枝埽地空。俗眼如何有靑白﹐好風安得問雌雄。物隨塵境工榮悴﹐人觸心兵戰異同。只可輕帆理歸興﹐暮云蕭散大江東。」下題奕載﹐不知何人。時極暑﹐晝夜鼓風橐﹐老僕少獲更番不輟。余誦好風﹐安得問雌雄。而不記第三聯﹐因閱舊篋得之﹐錄以備忘。●卷四《周禮》﹕「雞入主旦呼。」漢宮中不畜雞﹐衛士專傳雞鳴。應劭曰「楚歌﹐今雞鳴歌也。」東坡云「今土人謂之山歌。」家語以黍雪桃。先公云「中都貴人家﹐多以蒸餅並米糕﹑雪桃。」予乃知「以黍雪桃」之義﹐蓋桃經水卽酸﹐故用此。《晉志》云「地不足東南﹐天不足西北。八之外﹐名爲八極。八極之廣﹐東西二億三萬一千三百里﹐南北二億三萬一千三百里。自地至天半八極之數﹐至下亦如之。」昔黃帝令豎亥步﹐自東極至於西極﹐五億十萬九千八百步。不知如何稽考﹐莫是用經界局步弓打量。《古今注》﹕「匏﹐瓠也。」《詩》曰「酌之用匏。」《周禮》﹕「陶匏祀天。」又云「朝踐用兩壺尊。」故周有瓠壺﹐形長一尺二寸六分﹐徑一寸﹐兩鼻有提梁﹐取便於用。余嘗見一瓠壺﹐形制甚古﹐豈果周器也。東坡曰「舉匏尊以相屬。」《古今注》云「太公以玄鉞斬妲已。」故婦人以爲戒。曹操納袁熙妻爲文帝婦﹐孔融與操書﹐曰「武王伐紂﹐以妲己賜周公。」操以融學士﹐謂書傳所紀。後見﹐問之﹐對曰「以今度之﹐想當然耳。」融𨿽戲操﹐不爲無據。師之於門人則名之﹐於朋友則字之﹐稱於師﹐𨿽朋友亦名之。子曰「吾與回言。」又曰「參乎﹐吾道一以貫之。」又曰「若由也﹐不得其死然。」是師之名門人也。夫子於鄭兄事﹐子產於齊兄事。晏嬰曰「子謂子產。」又曰「晏平仲善與人交。」子夏曰「言遊過矣。」子張曰「子夏云何。」曾子曰「堂堂乎﹐張也。」是朋友字而不名也。子貢曰「賜也﹐何敢望回。」又曰「師與商也﹐孰賢﹖」子遊曰「有澹臺滅明者。」是稱於師﹐𨿽朋友亦名之也。《論語》書法之嚴﹐卽春秋書法也。孔子謂晏子「能折衝尊俎﹐」卽孫子所謂「上兵伐謀﹐其次交兵﹐其下攻城。」世言善用兵者﹐暗合孫吳﹐亦暗合孔子之言。可見凡事不離乎道也。卻爲詩書之帥﹐豈嗜殺者耶﹖文中子曰「折衝尊俎﹐不必臨邊。」亦孔子意也。衛世子蒯篡﹐輒而立﹐子路死之。孔子哭進使者而問故﹐使者曰「醢之矣﹐遂命覆醢。」乃知漢髙祖誅彭越﹐醢其肉以賜諸侯﹐乃自春秋時已然。滕公佳城碑云「三千年見白日。」逆數上三千年﹐乃是少昊時節。那時淳古﹐不封不樹﹐安得已如此﹖可疑。管子弟子職曰「凡置飲食﹐鳥獸魚鱉必先菜羹。」注云﹕先菜後肉﹐食之次也。弟子之奉師﹐以菜爲頭味。此《論語》所以疏食與菜羹瓜並言。城門失火﹐殃及池魚。古語有之﹐一見《風俗通》﹐一見《百家書》﹐曰「宋城門失火﹐汲取池中水以沃之﹐魚悉露見﹐因就取之。」及《廣韻》注云「司門者姓池名仲魚﹐因救城門火﹐焦爛而卒。」二說未知孰是。東魏杜弼移檄梁朝討納侯景﹐曰「景必據淮南稱帝﹐但恐城門失火﹐災及池魚。」嘉熙庚子﹐城中大火﹐余呼百餘人救護﹐靖越門一帶﹐拽拔三處屋﹐支犒六百千及布施三寺﹐池魚之災甚矣。《家語後序》﹕孔子九代孫名最﹐字子產﹐從漢髙祖﹐以左司馬將軍佐韓信破楚於垓下﹐以功封蓼侯﹐年五十三而卒﹐謚夷侯。孔子軍旅之事未之學也。九世孫最乃以武功顯。汪端明應辰請聞人﹕「阜民食牛百葉。」聞人曰「是何不典之物。」汪曰「《周禮》注﹕脾析卽牛百葉。」秦詛楚﹐文一告巫咸大神﹐今在鳳翔府﹐學一告亞駝神﹐在洛陽劉忱家。其文皆聲楚王熊相之惡﹐著諸石章以盟大神之威神。治平間﹐蔡挺又獲朝那湫底所刻。方陶跋己詳﹐卽惠王二十六年﹐後並天下﹐二世而亡。佛經云「咒咀諸毒藥﹐所欲害身者﹐還著於本人。」東坡云「咒咀諸毒藥﹐兩家各無事。」祈雨﹐三代用巫覡﹐後世用僧道。唐僧不空﹑羅公遠﹑一行﹑無畏﹐祈雨法各不同。範石湖《吳船錄》記蜀中祈雨尢不同﹐增堰壅水入支江﹐三四宿水卽徧。謂之攝水﹐水皆如期而應。嘉州雷洞初禱﹐香幣不應﹐則投死彘及婦人敝履之類以棖觸之﹐雷風隨發。息壤遇旱﹐則郡守設祭掘之﹐掘至石樓之檐﹐則雨作矣。辛幼安云﹕親驗﹐信然。開元中﹐魏徵寢堂火災三日﹐詔百官赴弔。古禮亦自有人行者。孔元用云﹕葛王孫﹐原王景﹐卽位之明年﹐賜錢十萬緡﹐盡撤去。曲阜孔林宅廟鼎新重﹐蓋極爲壯麗。自據中原後﹐一人世襲止文林郎﹐今加爲中憲大夫﹐六歲卽差官教導。淵明家貧﹐瓶無儲粟﹐告五子則曰「汝等𨿽不同生﹐當思四海皆兄弟之義﹐況同父之人。」韓元長身處卿佐﹐八十而終﹐兄弟同居至於沒齒。範子春七世同財﹐家人無怒色。不知淵明有何產業﹐慮五子爭分﹐想是怕他窮撕吵。或云「亦薄有田園﹐但將蕪爾。」坐客大笑。李杜齊名者﹐有三﹕東漢李固﹑杜喬﹐李膺﹑杜密﹐唐李白﹑杜子美也。若小杜亦有三﹕漢杜周子延年﹐亦習法律﹐故曰小杜律﹔唐杜審權與俱顯﹐故審權曰小杜公﹔杜牧之對老杜言﹐亦曰小杜。前輩已拈出﹐今書以示子。柳仲塗之與範景﹑楊大年之與劉筠齊名﹐固未至於遼絕。而溫仲舒之視寇準﹑丁謂之於孫何﹐君子小人之分﹐若薰蕕之不可共器﹐而當時齊名﹐曰「溫寇」﹐曰「丁孫」﹐殆是取其一時文名耳。端拱二年﹐曾會由鄕貢首擢進士第二人。廷試日未昃﹐卷上奏禦。時蜀人陳堯叟亦有俊譽﹐上覽二人﹐文相埒﹐敏亦如之﹐莫適髙下﹐釋褐並授光祿寺丞直史館﹐名𨿽甲乙﹐而實與等夷。會以親老願補郡﹐遷殿中丞知宣州。進士起家之榮﹐古今鮮儷。子文靖公亮孫樞密禮寬﹐參政從龍﹐亦其後也。人知樂全之薦東坡﹐不知三蘇之始進自雷簡夫之薦。文學如東坡﹐而潘中行爲臺官論列謂﹕「不學無術﹐嘗販私鹽。」卒以其言貶。東坡知貢舉﹐李方叔被黜﹐其家老乳母大哭曰「遇蘇內翰知舉﹐不及第﹐尙奚望﹖」閉門而逝。後東坡舉白浮﹐歐陽叔弼等曰「君爲主司而失李方叔﹐玆可罰也。」時張文潛舍人在坐舉白浮﹐東坡曰「先生昔爲知舉而遺之﹐其罰維均。」舉坐大笑﹐想老乳母亦吐气泉下。陳密學襄薦賢﹐一疏三十三人﹐自涑水至鄭俠﹐皆知名當世﹐獨五人不甚顯﹐如虞太熙﹑劉載﹑薛昌朝﹑吳賁﹑吳恕﹐俟考。太熙等尺牘見奕修所藏﹐有之必皆名士。唐文若﹐子西先生之子﹐喪父後﹐年十三不學。一日與羣兒蹴リ於市﹐院子見之而泣云「小官人今不讀書﹐後將如何﹖」文若感悟﹐歸謀於母曰「院子爲吾言若此﹐今欲讀書﹐將自讀耶﹐將從學耶﹖」母遣從師﹐遂篤志向學﹐弱冠登科﹐後仕至中書舍人。盧元傳﹐初無甚可紀﹐史臣稱其功緦之戚服﹐稱其容。本朝呂與叔志一婦人墓云「每遇功緦之戚﹐輒茹素一月。」皆可以風厲薄俗。崔元暉嬖妾﹐其子縱以母事之。妾剛酷﹐𨿽縱顯官而數笞詬﹐縱率妻子侯顏色﹐承養不懈。史爲書之。程尙書解《論語》「弋不射宿」﹐言孔子不欲陰中人之意。至「周公謂魯公」四句﹐則曰「可爲流涕」。洪慶善作序有云「感發於孔子之一射﹐流涕於周公之四言。」魏按行作漕爲開板。初書出﹐秦檜亦自不知﹐忽有人譖謂是譏諷。魏隨追官﹐籍其家。程洪皆得罪。王逢原《蝗詩》﹐其略曰「始知在人不在天﹐譬如蚤虱生裳衣。魚枯生虫肉腐蠹﹐理有當然夫何疑。」又長篇云「至和攺元之一年﹐有蝗不知自何來。一蝗百兒月再孕﹐漸恐髙厚塞九垓。」死時年才二十三﹐早慧而夭﹐逢原見器於荊公﹐以夫人女弟妻之。姜愚嘗師康節﹐好施。雪中念王陶﹐自荷一插戔刂雪地﹐行二十里訪之﹐陶母子凍坐﹐日髙無炊煙﹐愚解所衣錦裘﹐質錢買酒肉薪炭附火飲食﹐又損數百千爲之娶。及陶尹洛﹐愚老而喪明﹐自衛州往謁之﹐意陶必念舊哀己。陶對之邈然﹐但遺以尊酒而已。愚大失望﹐歸病死。余謂愚有救人之心﹐不當萌責報之心。陶嘗劾韓魏公不押常朝班﹐神宗薄其爲人。呂公著言其反覆不可近﹐要自不逃淸議。姜愚𨿽一時失望﹐而不失美名。康節四十餘未娶﹐亦姜爲之娶王允修妹。程仁霸攝錄事﹐有盜蘆菔者﹐實竊﹐而所持刃誤中主人﹐尉幸賞以劫聞﹐獄掾受賕掠成之。盜稱冤﹐移獄﹐公直其事﹐而尉掾爭不已﹐竟殺盜。及月餘﹐尉掾皆暴卒。後三十餘年﹐公晝見盜拜庭下曰「公壽盡﹐我爲公荷擔而往。暫對卽生人天﹐子孫壽祿﹐朱紫滿門。」軾幼聞此言。已而外祖父壽九十﹐舅氏始貴顯﹐壽八十五﹐曾孫皆仕有聲﹐同時爲監司者三人。﹝案﹕以上東坡語也﹞《四朝國史﹖程之邵傳》云﹕曾祖仁霸治獄有陰徳﹐仕至顯謨閣待制。子唐仕至寶文閣學士。是時東坡知其爲監司﹐未知其爲宣和間登從列。蒲宗孟﹐閬州新井人﹐嘗日盥潔﹐有小洗面﹑大洗面﹑小濯足﹑大濯足﹑小澡浴﹑大澡浴﹐用八九人﹐一浴至湯三斛﹐他奉義率稱是。蜀人生時一浴﹐死後一浴。宗盂乃浴洗好潔如此﹐想不洗底直是不洗﹐洗底直是洗。《師友談》記載﹕「蘇叔黨云﹕浴是間日﹐人以爲勞﹐公殊不憚。」《劉氏家傳》云﹕劉爲東海望族﹐鄕人歌曰「海州東海富劉家﹐朐山一族更奢華﹐牽牛廝兒著錦襖﹐牽車婢子帶金花。」有名之華者﹐兩請文解。紹興辛巳﹐魏公領兵收復海州。之華與父儼謀罄家財輸軍﹐借補將仕郎﹐兩上書陳六事﹐皆恢復大計。孝宗韙之﹐特賜進士出身﹐再吳門而歿﹐葬蔡嶺庵﹐有詩刻石。許同知爲宰時﹐以詞投稼軒﹐蒙賞音﹐卽同出訪梅﹐夜歸﹐過一人家﹐禮席華盛﹐客尙未集。兩人就坐索飲﹐主人奉之甚謹。許曰「貴人入宅。」稼軒曰「決無好事。」諺云「破家縣令﹐滅門刺史。」其家乃邑胥之魁﹐未幾果及禍。蘇紳嘗疏王徳用﹕「宅枕乾岡﹐貌類藝祖。」出知隨州﹐孔道輔亦劾奏之﹐徳用疏言「宅枕乾岡﹐陛下所賜﹔貌類藝祖﹐父母所生。」又唐都城東西岡﹐六民間以爲乾數﹐而裴度第在平樂裏﹐直第五岡﹐人以其第據岡原譖之。廬江太守梁龕明日當除婦服﹐今日請客奏伎﹐丞相長史周ダ等三十餘人同會。劉隗奏曰「嫡妻長子皆杖居廬。龕暮宴朝祥﹐慢服之愆﹐宜肅喪紀之禮。請免龕官﹐削侯爵。ダ等知龕有喪﹐吉會非禮﹐宜各奪俸一月﹐以肅其違從之。」施宜生北走降金﹐試日射三十六熊賦﹐擢髙科﹐入翰林。庚辰年來本朝奉使﹐舊與張燾子公同捨﹐因問張子公云「記得崇化堂前步月時否﹖」子公答以「翰林想未忘情本朝耶﹖」建業謂之鄴﹐相州亦謂之鄴下。如魏文帝自鄴徙都洛陽﹐乃相州也。唐都長安始分山南諸道﹐乃是終南山之南。祝壽謂之「南山」亦指終南山﹐東接驪山﹑太華﹐西連太白至於隴山﹐北至長安城八十里﹐南楚塞﹐西有石室﹑靈芝﹐南有玉堂﹑陽宮。崔咸遊終南山﹐乘月吟嘯﹐至感慨淚下。沈公雅度帥閩蜀人師先生古上譙樓﹐視三山繞州治而下﹐盤薄於前。沈顧而嘆曰「壯哉﹗」師曰「有富貴﹐無豪傑。」泉南气候﹐臘後元夕前亦薄寒﹐月餘將近驚蟄﹐便是單衣。初試盧橘﹑紫茄﹑紅葵﹐已如五月間﹐去家鄕二千五百餘里﹐寒燠便爾不同。淮襄別無險厄﹐是眞渙散易滅之地。蜀郡西門可六七里﹐有杜工部艸堂﹐潭以百花名﹐初未有花﹐乃唐冀國夫人在父母家時有異僧墮污渠中﹐夫人爲浣衣﹐而百花浮水上。工部嘗賦「浣花流水」之句。夫人歸西川節度崔寧﹐爲小婦。節度入奏夫人能散財破賊人楊子琳﹐邦人徳之﹐卽所居祠夫人。後艸堂與祠並稱。端平丙申遭亂﹐郡城焚蕩﹐此等遺迹聞自無恙。張定叟尙書云﹕靑城每郊用十五萬緡縛幕屋﹐事已撤之﹐皆諸得之。嘗奏乞從本府出錢蓋屋﹐庶免逐郊費用﹐或惜其議不行。余嘗記先皇考言﹕城外自來不曾蓋殿宇﹐宣和間方蓋了殿宇﹐遂爲黏罕駐兵之所。杜康善造酒﹐江陰軍人今杜橋卽其廬。事具本縣圖經。吐突承璀﹐閩人也。寧宗時﹐諸道歲進閹兒號私白﹐閩嶺最多。朱茶馬險丙午入對云﹕掘地得一銅弩﹐機塗金﹐上面皆有分寸。次日制一小弩以進﹐乃知書中所謂往省括於度﹐至則釋﹐刖作一句往放也。故箭則必肯於度之分寸﹐以爲射之遠近。此三代弩制度。石勒得一鼎﹐容四斗﹐中有大錢三十文。皇考權金部時﹐點左藏庫﹐梨園弟子玉帶十有二條﹐並關侯印﹐印上有環。凡物之眞者﹐卽有一僞者。久之﹐知有僞而不復知有眞矣。髙麗席﹐側可捲舒﹐價貴﹐未易得﹐四明便造假髙麗席。眞水晶瑩澈可愛﹐上饒便造假水晶﹐色靑。﹝案﹕此段大典本裂爲二則﹐今攺正﹞嶺外代答云﹕昆侖曾期國海島有鵬﹐飛蔽日﹐遇駱駝吞之﹐鵬翅管可截爲水桶。《諸蕃志》云﹕勿拔國大魚﹐長十丈﹐徑髙二丈。木蘭皮國麥粒﹐長三寸﹐瓜圍六尺﹐橊重五斤﹐桃重五斤﹐香圓重二十餘斤﹐萵苣菜一莖重十餘斤。沙華公國蓮長尺餘﹐桃核長二尺。北方人物果長大﹐便自與江南不同﹐外國可想而知。莊生亦據齊諧誌怪之說。《爾雅》云﹕寓言亦存所本。對衣謂上衣下裳﹐一對也。裼襲﹐裼謂裼開﹐襲謂重合也。郝象賢父處俊﹐天后素銜之﹐故因事誅象賢﹐臨刑極罵乃死。自是刑人必以木圓窒口﹐今用木桃始於此。銀朱方用得二百餘年﹐古畫皆以朱色別﹐畫之久近可以此辧。梅類腦香淸﹐茉莉類海南脫落沈香甘﹐杏花類篤耨香溫﹐荷花類蠻沈香烈﹐素馨類麝香媚﹐諸花香天韻俱勝絕﹐諸香品卻有優劣。同此﹐一英華之气散在艸木禽獸者﹐豈亦各從其類邪﹖予董四明舶務﹐見髙麗國賜都綱張迪等批人參二斤﹐參字用艸頭﹐《韻略》無此字﹐有蓧字﹐云「藥艸亦通作參。」《玉篇》﹕蓧下有艸頭﹐﹛艸參﹜字﹐注同上。今方書悉用參字﹐髙麗用﹛艸參﹜字。裝潢匠﹐裝乃裝背﹐潢則今所謂糨紙者。唐人進奏文字多用潢紙寫。故韓退之集中有「用生紙寫」之語。諺有云﹕裝潢子。亦不爲無據。烏始生﹐母哺之六十日﹐稍長﹐子反哺﹐如母哺之數。一名「哺烏公」。●卷五水火﹐大地之妙用也﹐陰陽之變化也﹐故水火命見六秀﹐作用必大。東南方命而時日在西北者﹐性必﹛秋手﹜斂﹐謹畏亦主壽﹐西北方命而時日在東南者﹐性必疏快﹑必發達﹐至於謹畏壽考﹐決是不過五行貴有歸宿﹐歸宿得好卽貴而壽。中道無往而不寓﹐故五行有天徳貴人﹐皆是抑揚欲得其中﹐如正丁正甲正寅月也﹐寅火太過﹐而以丁爲徳。二卯月也﹐卯木太盛﹐而以申舟徳。甲戊庚牛羊﹐甲戊庚皆金木土之陽﹐幹也﹐其气太過﹐遂欲其藏於丑未之位。今舉其略﹐餘可類推。卽沈潛剛克﹑髙明柔克之義﹐若無气之火﹐遇亥酉卽爲息絕﹐愈無气﹐如丙寅戊戌辛酉戊子。張參政命丙申戊戌辛酉戊子﹐乃謝察推命﹐一第便不祿﹐但以意消息﹐其盛衰得中﹐卽爲貴命﹐過猶不及﹐災福生焉。郭璞授《靑囊中經》九卷於郭公門人趙載﹐竊觀未及讀﹐爲火所焚。今世所傳者決是贗本。《陰陽元經》乃趙載撰﹐不特弔宮作方乃三命之祖﹐今人以三命生旺之說起於唐李虛中﹐非也。《龜萊傳》有髙人祿命以悅人心之說﹐又在漢初﹐其來久矣。景純年四十九﹐不免南岡之戮。管輅年四十八﹐不見女嫁男婚。二人材明先見如蓍龜﹐皆不登中壽。地理之說與命相通﹐宗廟比三命﹐天星比五星﹐砂形比相法。宗廟﹑天星﹑砂形三者並合而無差則﹐萬不失一。言子午鍼者﹐誣丙午之非。用丙午鍼者﹐排子午之失。鍼法乃五行之樞機﹑禍福之繩墨﹐旣無定論﹐何以取準。余編十餘家之說﹐引援詳悉﹐不可盡舉﹐惟一家云﹕曾遊歷格古州縣鎭幾百處﹐皆用子午正鍼。以是知子午鍼正法也﹐中鍼後人遷就之說也。此是有定位形象之物﹐必以子午卯酉奠四方﹐故子午卯酉不易其金木水火之性。《麻衣易》乃近時戴主簿作。《道藏》至雜﹐多房中方術。余嘗燃香閱之﹐乃雀卵壯陽等方。張君房所編《雲笈七簽》三百餘卷﹐卻無此等方術。棲霞宮道藏靈感香火翕習。桑都正云﹕藏經不全﹐止有《雲笈七簽》一部。余答云﹕《七簽》卻自會靈﹐不必全也。《抱朴子》云﹕道士趙炳﹐以气禁人﹐人不能起﹔禁虎﹐虎伏地就縛﹔以盆盛水﹐魚龍立見﹔一尺鍼入柱﹐气吹﹐釘躍出﹔療疾以東流水爲酌﹐桑皮爲脯。但行禁咒﹐所療皆除。師事徐登。人爲立祠﹐至於永康﹐俗呼曰「趙侯祠」﹐至今蚊蝸不能入。《抱朴子》與後漢所紀者如此﹐不知後千餘載臺民祠事如父母﹐福庇千里﹐靈響如一日。《師友談記》云﹕徐禧自禦史中丞以母喪還﹐洪府有媼以三世祿命書言人吉凶﹐禧俾占之﹐媼曰「當兵死。」徐怒﹐媼以書示之﹐畫一僵屍﹐身首異處﹐徐欲坐以妖言付有司﹐眾解得免。後禧將數萬人守永樂﹐夏兵圍之數重﹐軍大渴﹐開城飲濠﹐城破被害﹐正符媼說。唐太宗幾爲竇建徳遊兵所擒﹐又幾爲單雄信槍所及﹐僅以身免。百戰冒矢石間﹐可謂危事﹐不死。後餌那羅爾娑婆寐藥乃死。名醫不知所爲。杜伏威與陳稜戰﹐稜單射中其額﹐伏威曰「不殺汝﹐矢不拔。」遂馳入稜陣﹐大呼衝擊﹐獲所射將﹐使拔箭斬之﹐又殺數十人。後好神仙長年術﹐餌雲母被毒﹐暴卒。李抱眞名將﹐亦以服餌誤死。乃知藥誤殺又甚於鋒鏑。曰精力﹑曰精神﹑曰精气﹑曰精血﹑曰精明﹑曰精爽﹑曰精到﹑曰精詳﹑曰精妙﹐皆以精爲主。衛生者當謹之苦海愛河狂瀾﹐弗返其涸也﹐可立而待。《素問》曰「法於陰陽﹐和於術數」。又曰「凡陰陽之道﹐陽密乃固。」注曰「陰陽交會之要者﹐正在於陰气之不泄爾。」端平元年九月中﹐余奉京祠方抵捨﹐發熱不止﹐面浮目腫﹐不能食。一醫者曰「非服附不效。」左右駭笑﹐醫曰「行年六十三﹐不服附耶﹖」余曰「此柴胡證也。」亟取人參和柴胡煎熱﹐俟呼醫者。茅君仲一到﹐亦曰當服柴胡﹐余出煎熱者示之。三日疾退﹐目尙多澀﹐食已則困﹐不喜啖魚肉﹐時有饋梨者﹐乃取一顆啖之﹐覺意快﹐再啖一顆﹐醒然。晚食後亦如之﹐凡啖梨百五十餘顆﹐熱證悉平。《本艸》載趙鄂事陳衍﹐《本艸》載張杲醫說十便方﹐煮梨湯皆云去熱﹐不可以爲果子藥﹐忽之。諸香藥香達气﹐藿香達表﹐乳麝木香走經絡﹐沈香趨下﹐皆香气芳烈。使諸藥快營衛一切滯气。或曰﹕蜂臘無美味﹐人以爲珍果。予曰﹕飲食固取美味﹐然亦有取其治療者﹐《本艸》﹕土蜂子去風毒﹐久服令人悅白﹐功用甚多。或云﹕蜂蠆有毒。余曰﹕蜈蚣﹑蛇﹑蠍皆愈風良劑﹐何獨之蜂疑之。宣和間築順州﹐得枸杞宿根﹐形如獒狀﹐獻厚陵。髙疏寮四世祖閌初爲太學直學。蜀人雷姓者嘗受《易》於髙﹐每同出入﹐至一銀鋪﹐因與其家厚善﹐鋪家感其意﹐問曰「尊官豈無所須。」雷曰「無他﹐欲得公鍛銀鼎﹐當以白金百笏爲謝。」鋪家駭不敢受﹐彊委之﹐旣畢﹐鋪家曰「鼎己相贈﹐敢問何用﹖」雷曰「此鼎日幹水銀五十兩。」又嘗至一小藥鋪家﹐往還甚熟﹐因告以欲得鋪前藥招如何﹐婦人曰「尊官畫一新者見贈﹐便取舊底去。」雷贈以金﹐將舊畫去﹐畫一新者遺之﹐皆莫知其故。雷曰「但看吾人他日享用此不盡。」隆冬﹐張其畫於密室﹐終日溫然。乃六丁鉆火圖神筆也。﹝案﹕此條大典裂作二條﹐今攺正﹞米元章不喜韓馬。有周百範者﹐以龍眠二馬換大防《樓公白集》﹐大防曰「古有以妾換馬者﹐以書換馬自攻愧始。」正似王晉卿欲取東坡海石﹐錢穆父王仲至謂﹕「不可許坡﹐請易以韓幹二散馬。」晉卿難之﹐穆父欲兼取。蔣穎叔欲焚畫碎石。世上雅事﹐何時無之﹐論議紛紛﹐不及書馬。兩從不作難也。然晉卿以韓馬「照夜白」易米芾家顏書﹐朱巨川告劉涇﹐又以硯山一石易韓馬。夫晉卿重於易海石而不靳博顏書﹐顏書貴矣﹐元章復以易硯石﹐又常以韓馬雜它物易劉涇《貞觀禦史內史官奴帖》﹐數捐韓馬以貿易﹐好嗜自有異耶。米氏《畫史》記馬佳本不定爲韓﹐止云「唐人妙手﹐且譏世俗見馬﹐卽命爲曹韓筆﹐宜其不甚愛重也。」聖人不知後世有佛教﹐今看說底話已爲佛教設﹐如「明明徳」﹐足了﹐又添个「新民」﹐似又足了﹐又添个「止於至善。」聖人教人之意﹐其遠如此。佛教只說一句「明心見性」便了。果齋先生云。《楞嚴經》云﹕烏從來黑﹐鵠從來白。人天本豎﹐畜生本橫。白非洗成﹐黑非染造。從八萬劫﹐無復攺移。郗皇后妒忌﹐性酷﹐及終後﹐化爲蟒。帝爲懺罪﹐今之梁皇懺是也。符丕時﹐徐義爲慕容永所獲﹐械埋其足。義誦《觀音經》至夜中﹐土開械脫﹐於重禁之中若有人導之者﹐遂奔楊期﹐以爲洛陽令。李主好佛﹐太祖遣僧爲間﹐號小沙彌﹐導以奢侈﹐著幹紅袈裟﹐李主云「佛亦莫不如此。」小沙彌云「陛下不讀《華嚴經》﹐不知佛富貴。」此逛敵語也。庸僧不知出處﹐拈出作話頭。韓建治華州﹐患僧雜犯者眾﹐欲貸不可﹐盡治恐傷善類﹐乃擇有道行者爲僧正﹐訓治之﹐而非其人反爲所憚﹐久乃悟﹐判牒云「本置僧正﹐欲要僧正﹐僧旣不正﹐何用僧正﹐使僧自正。」傳者𨿽笑﹐以爲適中理。撫州一祠宇﹐守亟命掀拆﹐梁木壓殞凡六七人。池州梁昭明祠﹐累錢爲幡。守紿語邦人﹐欲集蟠錢爲神請封典。銅陵丞攝郡幕﹐委董其事﹐拆幡錢近及五萬﹐丞忽顚僕﹐嘔血不救。二守皆遭臺評。嘉定間目擊﹐隱其名氏。劉道眞《錢塘記》﹕明聖湖在縣南﹐父老相傳湖中有金牛。古嘗有見其映寶靈泉﹐照耀流精﹐神化莫測﹐遂以明聖爲名。孤山釋智圓﹐字無外﹐自號中庸子﹐有命湖光文﹐擬韓作之者﹐臨安圖經不詳其事。《錢塘記》一書﹐今亦不復存﹐湧金門﹑湧金池﹑金牛寺﹐命名皆以此。杭僧思聰﹐東坡爲作字說。政和間﹐挾琴登中貴之門﹐遂爲禦前使臣﹐蘇叔黨以詩止之曰「試誦北山移﹐爲我招琴聰。」淨慈寺畫壁女像﹐眼多遭剔去。或曰﹕撲錢者以塗錢面﹐則撲者不滿。又曰﹕倡家取雜粉中﹐則色媚。又曰﹕點茶以虫客﹐若然﹐則護伽藍神安在﹖安吉州祠山行宮女像如人長﹐眼亦並無全者﹐小人不識罪福如此﹐官司亦合有禁。仲殊長老崇寧中上堂辭眾﹐是夕閉方丈﹐自縊死。鄒忠公詩云「送行天莫測﹐難作瀆中經。」殊少爲儒雅﹐工樂府﹐遊蕩不已﹐妻投毒羹中﹐幾死﹐啖蜜而解﹐故嗜蜜。東坡爲作《老人食蜜歌》。待制賈易畱心釋氏﹐嘗與楊侍講傑同修西方淨土。一夕﹐公夢傑曰「我已得生西方淨土﹐子亦當往。」公異之﹐未幾﹐聞傑訃。考其亡日﹐與夢之夕同。後公以壽終之夕﹐復夢如初。或曰﹕齋之用乳﹐是僧家欲啖以肥蔬腸。余曰﹕佛西方聖人其俗﹐氈裘爲衣﹐乳酪爲漿﹐乳非禁食。故魯督《釋迦文佛記》云﹕有一牧牛女名難陀波羅﹐時淨居天王言「太子在樹下﹐汝可往供養。」時於千葉蓮花上取乳糜奉上太子。又《列子》云﹕巨搜氏之國﹐具牛馬之潼以洗王足。又記﹕京師一老醫人云﹕市中成桶擔賣牛乳以泡飲﹐食之則膚革充潤。東南人已駭聞。佛氏食乳﹐不足多怪。張乖遇設廚羊及百口﹐具毛角﹐召行人估價賣﹐納錢送僧院﹐令與羊子轉經。李參政光嘗著有。《薦羊疏文》云「諸處饋羊﹐旣不忍殺﹐十有三頭﹐畜養滋久﹐遂無脫期。」今轉變到淨財五十貫足﹐躬就報恩禪寺齋供。佛僧看轉經文﹐仍設水陸﹐薦拔羣羊﹐超生人天者。先輩重物命如此﹐余亦效尢﹐爲之懺悔。采伯皇考未第時﹐謁靈康﹐夢神贈金魚一半﹐空中呼爲「碧落」。侍郎尉剡時﹐夢樗浦廟神延見﹐七層塔上金書牌﹐相字下有謝某名﹐乃知鼎貴己前定﹐豈容人力。﹝案﹕皇考﹐原本誤作王考。考采伯乃深甫之子﹐今攺正﹞嘉熙三年己亥﹐吳興人云﹕來春米價必踴。年時竹簍捕蝦﹐率以所得占米價。去冬一簍二十餘﹐故米斛二十千。今歲四十餘﹐春初一解必四十千。亦龜卜﹑鳥卜﹑羊卜之類。吾俗有蛤肥﹑麥熟﹑蝦荒之說。商子《墾令》言「艸必墾矣。」凡二十句﹐大意欲上下之勤農﹐戒酣嬉之敗農﹐使辟淫遊食之民畢農﹐則艸必墾矣。余僕早晚聲諾時﹐各令攜艸而至﹐遂不令而自墾。寶慶乙酉﹐余寓報慈﹐攺葬亡室﹐初秋夢歸﹐自東家四顧﹐蕩然絕無居室。時夕陽未收﹐獨步平沙﹐金星粲屑前由﹐奇秀層出﹐旁植桑竹﹐因賦長篇﹐覺來略成誦﹐尙囁嚅口吻間﹐迨曉止記憶兩句。因筆僧窗﹐云「歸來鄰里悉不記﹐未免驚呼問桑竹。」紹定庚寅﹐由泉舶除新安﹐劍浦盜發﹐余自三山道東嘉而歸。己丑大浸﹐江岸僅存桑竹。嘉熙三年己亥冬﹐奕修迎侍﹐寓吳興郡治﹐夢自舊居見城中紅光燭天﹐如萬炬ピ赫﹐合幘浮屠兩尖燎然在目。庚子中秋前一日﹐大火﹐余亟呼二十僕入城救護亡侄寺丞靈櫬﹐因略望於共樂堂。與己丑之水悉符夢境﹐無毫髮差。水現夢於前三年﹐火現夢於前一年﹐吁﹗亦異矣。

密齋續筆記宋謝采伯髙祖不修文學而創大業﹐蓋承秦之敝﹔寬仁愛人﹐有帝王之度。光武﹐南陽賢宗室﹐受《尙書》於廬江許子成。紹復大業之後﹐數引公卿﹑郎將講論經理﹐夜分乃罷。所用諸將﹐如鄧禹﹐受業長安﹐內文明﹐篤行淳備﹐事母至孝﹔寇恂﹐素好學﹐經明行修﹐名重朝廷﹔馮異﹐好讀書﹐通《左氏傳》﹐又上書謝曰﹕臣本諸生云云。乃知性與天道不可得而聞也。詔答云﹕孟之反不伐﹐奔而殿﹐亦何異哉。賈復﹐少好學﹐習《尙書》﹐後與鄧禹並戢甲兵﹑崇儒學﹔耿純﹐學《老子》於安丘先生﹐少好學﹐習父業﹔祭遵﹐少好經書﹐取士皆爲儒術﹐對酒設樂﹐必雅歌投壺﹐𨿽在軍旅﹐不忘俎豆﹔耿純﹐學於長安﹔朱﹐尙儒學﹔景丹﹐少學長安﹔劉隆﹐學於長安。十人皆儒將﹐風聲气習與屠沽負販固自天壤。然其關系甚遠﹐治體醇疵之所由分。明﹑章再傳儒學﹐彬彬羣賢﹐傳中名節凜然﹐余朝代所不及﹐豈非詩書余澤耶。隋末大亂﹐而儒學盛於貞觀。陸徳明論撰甚多。曹憲《文選》之學﹐授魏模﹑公孫羅﹑李善。顏師古注《漢書》。孔穎達《五經正義》。孔至氏族之學。張嗣宗經學﹐授秦王。蕭徳言裒次經史﹑百氏帝王所以興衰者﹐上之。僧許淹﹑馬嘉運﹐棄墨從儒並名家。唐初學者﹐學有根柢。至於元和間﹐文士輩出﹐華盛實衰矣。馮道取西京鄭覃所刊《石經》﹐雕爲印板﹐流布天下﹐後進賴之。武君開我宋文明之治﹐「癡頑老子」廣經學之門。此老篤行﹐有古人風﹐值武君無禮無義﹐互相吞啖﹐篡奪日尋﹐使不得死臣節爲恨。王祥﹐瑯邪人。呂虔檄爲徐州別駕﹐破賊。人歌之曰「海沂之康﹐實賴王祥」。仕至太尉﹐年八十五。弟覽﹐孝友恭恪﹐名亞於祥﹐以太中大夫歸老。呂虔以「三公刀」與祥﹐祥與覽﹐曰「汝後必興」。司徒導﹐卽其孫也﹐悅﹑恬﹑洽﹑劭﹑薈﹑﹑瑉﹑謐﹑舒﹐晏之﹑昆之﹑植之﹑允之﹑之﹑肇之﹔﹤廠┆﹥﹑彬﹐彪之﹑頤之﹑胡之﹑茂之﹔敬﹑弘﹐藉之﹑彭之﹑越之﹑臨之﹔稜﹐義之﹑凝之﹑徽之﹑楨之﹑操之﹑獻之﹑靜之﹔惇﹑戎﹑衍﹑澄﹐皆瑯邪裔也。祥之孝﹐固難﹔覽之悌﹐爲尢難﹐孝弟之至﹐通於神明﹐是以自天之﹐子孫眾多也。龍山之宴﹐孟嘉恥爲徵西客﹐故假落帽以蓋其慚。淵明出宅邊菊叢中﹐值王弘送酒至﹐卽便就酌﹐醉歸。陶乃孟甥也﹐九日美談﹐舅甥都占斷﹐後人無以復加﹐亦一段奇事。元載以貪被誅﹐籍其家﹐胡椒八百石。楊綰以淸簡儉素﹐代其平章事。郭子儀減聲樂﹐黎幹省騶從。崔寬撤第捨﹐盛徳感人﹐習俗一變﹐而四月拜命﹐七月已巳斃。司馬光﹐元元年閏二月拜左僕射﹐公首更詔書﹐開言路﹐分別邪正﹐進退甚者十餘人﹐旋罷。保馬﹑市易﹑助役﹑靑苗﹑鹽鐵﹑茶法﹐復常平﹑糶糴法﹐身徇社稷﹐躬親庶務﹐而是年九月丙辰斃。二公﹐天不假年﹐相業未究﹐古今惜之。君子有福﹐小人無福﹐此治世也。君子無福﹐小人有福﹐事可知矣。苟本傳云﹕畱壽春以憂夢。《魏氏春秋》曰﹕飲藥而卒。《通鑑》取《魏氏春秋》而書。司馬溫公論曰﹕文勝質﹐則史凡爲史者﹐記人之言﹐必有以文之﹐然則比魏武於髙光楚漢者﹐皆史氏之文也﹐豈之言耶﹖用是貶﹐非其罪矣。某曰﹕附曹氏﹐終始昭然。杜牧之已結正款﹐無可逃者﹐百世之下﹐所信者史﹐而以爲非口所言。吾意其臨夢所焚毀陳事書﹐皆奇策密謀者﹐無非傾漢滅劉氏之邪謀﹐不可以示海內﹑傳後世者也﹐豈可謂之皆史氏之文也。愚者一得之﹐慮不敢自遜於先哲。李密起拱州﹐據洛口倉﹑回洛倉﹑黎陽倉﹐足食足兵﹐似得計矣。而柴孝和勸取關中﹐密不從﹐以致於敗。李淵起太原﹐欲回軍﹐世民力諫取關中﹐哭於帳外﹐夜追前軍回﹐竟入關中﹐關中若柴紹等﹐皆以兵來迎﹐大勢遂定。薛舉亦欲入關﹐已無及。漢業開基﹐亦是關中。關中﹑中原﹐一大形勝之地。範致虛以三十萬勤王﹐關中失守﹐遂分南北﹐可恨也。士未逢時﹐失身於人﹐固爲不幸。士而逢時﹐能以功名自見﹐亦未爲不幸也。魏徵始爲道士﹐爲武陽郡丞元寶藏客﹐又爲李密典書﹐又爲竇建徳起居舍人﹐隱太子洗馬。王爲建成中允﹐後太宗並召爲諫議大夫。李大亮爲龐玉兵曹﹐又爲李密所擒。岑文本爲蕭銑客。溫彥博﹐初爲李靖行軍長史。髙士廉﹐爲丘和客。後皆爲唐名臣。﹝按﹕《溫彥博傳》﹕彥博爲羅藝行軍司馬﹞黃帝曰﹕夫子數言﹐熱中﹑消中﹐不可服髙梁﹑芳艸﹑石藥﹐石藥發﹤疒眞﹥﹐芳艸發狂。注云﹕多飲數溲﹐曰熱中多食數溲﹐曰消中多喜﹐曰﹤疒眞﹥多怒﹐曰狂髙梁之疾也。髙梁﹐米也。石藥﹐英乳也。芳艸﹐濃美也。富貴之人﹐常服之﹐難禁也。肥令人內熱﹐甘令人中滿。石藥气烈﹐非緩心和气﹐人不可以服。是黃帝時已有髙梁﹐又古字通用﹐世人鄙世祿爲膏梁﹐不知所出。余村居﹐咬菜根﹐決無此二證。天地生蔬﹐因時濟人。人之啖蔬﹐莫感天地之恩﹐曰菜飯﹐曰蔬食﹐有不滿之色者﹐名曰褻天。罌粟﹐紅白二種﹐痔下者隨色用之﹐卽愈。辛稼軒患此﹐已殆甚﹐一異僧以陳罌粟煎全料人參敗毒散﹐吞下感通丸十餘粒﹐卽愈。

