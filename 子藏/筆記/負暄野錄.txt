

欽定四庫全書

子部十

負暄野錄

雜家類四【雜品之屬】提要

【臣】等謹案負暄野錄二卷舊本題曰陳槱撰不著時代卷末有至正七年王東跋乃云不知何人所述是當時所見之本未署名也今考書中秦璽一條稱槱嘗聞諸老先生議論則其人名槱無可疑但不知何所據而題爲陳姓案閩書陳槱陳幾之孫長樂人紹熙元年進士書中秦璽條內稱嘉定己卯計光宗紹熙元年下距寧宗嘉定己卯首尾僅三十年又西漢碑條內亦稱聞之梁溪尢袤惜不再叩之袤云云亦正當光寧之時疑卽此陳槱也其書上卷論石刻及諸家書格下卷論學書之法及紙墨筆研諸事皆源委分明足資考證至所載防須筆詩一首宋文鑑題爲蘇過作其時斜川集尙存必無舛誤而槱稱昨見邵道豫賦鼠須筆殊有風度今載於此云云則失考之甚矣乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

負暄野錄卷上

宋陳槱纂總論古今石刻

古者金銅等器物其欵識文字皆以胚冶之後鐫刻非若今人就範模中經鑄成者余於武陵郡開元寺鐵塔上見鐫刻經咒之屬皆是冶鑄後爲之至於石刻率多用麄頑石又字畫入石處甚深至於及寸其鐫鑿直下往往至底乃反大於面所謂如蠧虫鉆鏤之形非若後世刻削丰上銳下似茶藥碾槽狀故古碑之乏也其畫愈肥近世之碑多乏也其畫愈細愈肥而難漫愈細而易滅余在漢上及襄峴間親見魏晉碑刻如此兼石旣麄頑自然難壞後世石𨿽精好然卻易剝缺以是知古之人作事不茍皆非今人所能及也

秦璽文玉刻

古器物銘載此璽文云得於河內向氏家援集古印格所載謂是秦璽按金石錄元符中咸陽獲傳國璽初至京師執政以示故將作監李誠誠手自摹印二本以一見遺又蔡絳鐵圍山叢談載元符所得乃漢璽其文曰承天福延萬億永無極九字而此璽文乃曰受命於天旣壽永昌二文不同則知趙明誠蓋未嘗見秦璽也按晉書載此璽自漢傳至晉逮永嘉末年璽爲石勒所收勒旣敗滅璽失所在後戴施得之歸於東晉但其璽文乃云受天之命皇帝壽昌非是舊文矣又歷六朝至隋氏隋之平陳復得舊璽乃更名前者謂曰神璽又傳五代後唐王從珂自焚璽亦毀棄卽此則與續刻咸已失之餘竊詳二璽各是一物及諸家譜書乃謂通是一璽背面有異文非也二者疑皆魏晉所刻而秦璽不存久矣後有得者蓋非古物近嘉定己卯歲賈涉節制河北申繳到古大將博勒呼獻一璽文曰皇帝恭膺天命之寶篆刻甚得古意然非舊物或謂眞廟日天書降後所刻卻有此理意者金人自汴京攜至燕山北都旣破爲防古人所得耳槱嘗聞諸老先生議論謂自昔陋儒謂秦璽所在爲正統故契丹自謂得傳國璽欲以歸太祖皇帝太祖不受曰吾無秦璽不害爲國且亡國之餘何足貴乎契丹畏服聖性髙明持正剛直如此亦可謂度越前古而貽範於方來矣

前漢無碑

集古目錄並金石錄所載自秦碑之後凢稱漢碑者悉是後漢其前漢二百年中並無名碑但有金石刻銘識數處耳歐陽公集古目錄不載其說第於答劉原父書嘗及之趙明誠云西漢文字世不多有不知何爲希罕如此略不可曉然金石錄卻載有陽朔磚數字故云希罕言不多非妄也余嘗聞之尢梁溪先生袤云西漢碑自昔好古者固嘗旁采博訪片簡隻字搜括無遺竟不之見如陽朔磚要亦非眞漢代之碑刻聞是新莽惡稱漢徳凢所在有石刻皆令僕而磨之仍嚴其禁不容略畱至於秦碑乃更加營防遂得不毀故至今尙有存者梁溪此言蓋有所援據惜不曽再叩之餘目記範石湖題北朝項王廟詩有云人間隱事有知音新【原闕】

取秦其事亦爾可

發識者一笑近世洪景伯丞相著釋卻有前漢哀帝元壽中郫縣一碑或謂後人僞爲者

古碑毀壞

趙明誠謂所著金石錄富於二千卷所載之碑由今觀之信然石刻固非易朽之物其如隨廢興摧毀耶前輩所載元祐中丞相韓玉汝卽長安修石橋督責甚峻村民急以應期悉皆磨石刻以代之前人之碑盡矣予又聞蕭千巖云蔡拱之訪求石碑或蹊田害稼村民深以爲苦悉鑱鑿其文字或爲柱礎帛碪略不容存畱又自亂離而來所在城堡攻戰之處軍兵率取碑鑿爲礟石摧毀無餘凡此皆是時所遭遇而其僕壞之門殆非一端蓋亦碑刻之一厄也悲夫

樂毅論

無錫徐氏家藏樂毅論碑石止存五塊可見者一百八十九字用木匣鐵束甚寶祕之徐氏之上世名縝字君徽者劉公敞原父之妹婿嘗與原父評論石刻始末跋此碑尢詳云樂毅論有二本其一元丰初吳人得其石於太湖水中石缺過半背面皆有刻面十三背亦如之後題永和四年十二月二十四日書賜官奴其上書異僧權卽梁朱異徐僧權也其一卽周越書苑所載髙紳學士得其餘於秣陵井中者是也凢二十九行石缺一角後兩行只有最下一字至濟字止紳之子安世卒於吳興其家以石質於州民錢氏家當官者每令摹拓錢氏厭之紿爲比以失火焚毀矣熈寧中吳中大饑疫趙子立者以金質得之又云舊傳樂毅論乃右軍親書於石其後石入昭陵梁時溫韜得之復傳人間卽髙氏本也是褚遂良記貞觀中內出樂毅論眞迹令直文館馮承素摹寫賜長孫無忌等筆勢精妙備盡楷則子立所得髙氏本字亦奇絕非右軍親書於石亦摹眞迹而刻之者子立名竦泉南人曽將漕兩浙入爲都水使者無子有三女長嫁徐康直字平甫卽君徽之子也子立死以石授平甫徐氏再世寶藏尢延之給事袤王順伯大卿厚之皆有題跋尢謂予嘗親見歐陽公集古所藏髙氏本梅聖兪於碑後白紙闕處題甚妙二字與此卷前一本不同王謂考之集古錄髙紳子弟以石質於富人其家失火遂焚其石今無復有本矣趙明誠金石錄雲集古錄謂石焚非也元祐間予侍親官舍徐州時故郎官趙竦被旨開河呂梁堰挈此石隨行竦沒石遂不知所存蓋歐陽公爲錢氏所紿而趙明誠則不知石歸徐氏也又碑有朱異徐僧權押縫者乃梁朝摹刻之本又上有小字云太和六年中勒畢太和唐文宗年號是經唐時再摹刻也字體比徐氏稍肥然極有典刑而此石出太湖時爲章氏所得刋二印於末文云申國祕藏及識章淵氏文房印淵字伯深乾道間嘗爲江山宰寓居於吳及識之亦爽好事今不知此石存其家否

右軍書論

右軍書使門生防心僧辯才殞命昭陵被髮咸陽嫗受驅其爲世所稱貴而貽害於人也蓋如此

篆法總論

小篆自李斯之後惟陽冰獨擅其妙常見眞迹其字畫起止處皆微露鋒鍔映日觀之中心一縷之處倍濃蓋其用筆有力且直下不欹故鋒常在畫中此蓋其造妙處江南徐鉉書亦爾其源自彼而得其精微者余聞之善書者云古人作篆率用尖筆變通自我此是活法近世鶴山魏明端先生亦用尖筆不愧昔人常見今世作字者率皆束筆端限其大小殊不知篆法𨿽貴字畫齊均然束筆豈復更有神气山谷云摹篆當隨其防斜肥瘦與槎牙處皆鐫乃妙若取令平正肥瘦相似補令一槪則蚯蚓筆法也山谷此語眞自深識篆法妙處至於槎牙肥瘦惟用尖筆故不能使之必均但世俗若見此字必大哂嫌故善書者往往不得已而狥之耳

李陽冰書

義興莊元卿家所藏絹本小篆題闡揚儒教四大字各從四尺而約衡五之三畫經二十而一位置得宜頓挫有法發筆處圓若運規而見鋒頴歲久絹質腐敗墨色不漫體勢精彩猶若飛動元卿言其大父少師僖簡公官京師時得之於河內向氏家相傳爲李陽冰少監所書𨿽無題識可攷然觀其神气信所謂如古釵屋漏力有萬夫度非後人所及按陽冰當至徳時嘗欲立石經而弗果四字之作安知其不爲此而發卽此亦可驗其爲陽冰書云

章友直書

建安章伯益友直以小篆著名尢工作古釵體初來京師人有欲從之學書者章曰所謂篆法不可驟爲須平居時先將約束用筆輕重及熟於畫方運圓始可下筆其人猶未甚解章乃對之作方圓二圖方爲棊盤圓爲射帖皆一筆所成其筆畫麤細位置疏密分毫不差且語之曰子姑歸習之能進乎此則篆有餘用不必見吾可也其人方大駭不敢復請問蓋其筆法精熟心手相忘方圓不期自中規矩友直尢工作古文予嘗見其爲信州弋陽縣【闕】峯記文意髙絕蓋非止以字畫名世也伯益旣下世有女適著作佐郎黃元者能嗣其篆法備極精巧嘗書陰符經字皆徑寸勢若飛動伯益侄孫章衡得其本知襄陽日刻於郡齋余嘗得墨本誠可珍玩

邵餗書

邵居士餗才行俱美髙尙不仕隱居丹陽尢工爲釵股篆世所欽重範文正公作釣臺嚴先生祠堂記欲求其書而刻之石專遣錢【闕】持書懇之餘嘗傳得範公之書今錄於此書云

仲淹書白先生邵公足下仲淹今春與張侍禦過丹陽約詣先生維舟湖濵聞先生歸山所謂其室則邇其人甚遠惘然愧薄宦之不髙矣曁抵桐廬郡郡有嚴子陵釣臺思其人詠其風毅然知肥遁之可尙矣能使貪夫防懦夫立則是大有功於名教也乃作堂而祠之聊以辧子陵之心決千古之疑又念非托之奇人則不足傳於後世今先生篆字出四海誠能枉神筆於片石則子陵之風後千百年未泯其髙尙之爲教也亦大矣哉謹遣郡校奉此恭伺雅命觀此書語則其推重邵君亦不薄矣余又於巴陵登嶽陽樓乃滕宗諒子京知郡日所修記亦範文正公所撰蘇舜欽書邵餗篆額時號四絕云

近世諸體書

余嘗評近眾體書法小篆則有徐明叔及華亭曽大中常熟曽耆年然徐頗好爲復古篆體細腰長腳二曽字則圓而勻稍合古意大中尢喜爲摹印甚得秦漢章璽气象書則有呂勝已黃錄杜仲微虞仲房呂杜黃工古法然𨿽頗勁而其失太拙而短虞間出新意波磔皆長而首尾加大乍見甚爽但稍欠骨法皆不得中行書則有蔣宣卿吳傳朋王逸老單炳文姜堯章張於湖範石湖蔣吳極秀媚所乏者遒勁逸老艸法甚熟而間有俗筆單字法本楊少師凝式而微加婉麗姜蓋學單而入室者於湖石湖悉習寶晉而各自變體今世俗於篆則推明叔則貴仲房行艸則取於湖蓋非眞識但見其飄逸可喜殊不知皆字體之變𨿽未盡合古要自各有一種神气亦足嘉尙人效之者往往但得形似非惟不及且並失其故步良可嘆也

蔣宣卿書

蔣宣卿待制燦紹興中以善書著名因救解嶽侯遂忤秦相諷言者論罷閒廢十年一日忽報有中使至其家時秦尙當國老幼驚惶慮有不測蔣神色不變徐言曰主上聖明吾無大過咎耳旣從罷免縱有後命不過符下州郡處分耳亦何至遣中使此必美意不然亦當任之旣而中使納謁且傳上旨賜以香茶湯藥宮羅之屬又頒下翰苑所撰憲聖慈烈皇后之弟吳郡王神道碑命蔣書之蔣卽奉勑書以授中使而歸憲聖及後族賜賚至數千緡縑帛文房之具蔣久閒頗窘匱賴以少蘇蔣之字畫髙出流輩而髙廟垂情辭翰臣下𨿽在閒廢中猶不忘如此蔣能不爲動容安靜以待其量亦有可取者蔣先時漕江西時先大父嘗爲幕屬及其家食嘗間詣荊溪裏第訪之親聞其說

小王書

世稱小王書蓋稱太宗皇帝時王著也本學虞永興書其波致加長體尙嫵媚然全無骨力方上集刋法帖時著預校定識鑑凢淺不無謬誤如列王坦之於逸少諸子間意謂名皆從之殊不知坦之乃王述之子自太原王耳非瑯琊族也黃長睿書志及書苑云僧懷仁集右軍書唐文皇制聖教序近世翰林侍書輩學此目曰院體自唐世吳通微兄弟已有斯目今中都習書誥勅者悉規仿著字謂之小王書亦曰院體言翰林所尙也

負暄野錄卷上

欽定四庫全書

負暄野錄卷下

宋陳槱纂學書須觀眞迹

石湖云學書須是收昔人眞迹佳妙者可以詳視其先後筆勢輕重往復之法若只看碑本則惟得字畫全不見其筆法神气終難精進又學時不在旋看字本逐畫臨仿但貴以行立坐臥常諦玩經目著心久之自然有悟入處信意運筆不覺得其精微斯爲善學

寫大字法

古人作大字常藏鋒用力故其字畫從頭至末少有枯燥處今往往多以燥爲奇殊不知此本非善書者所貴惟斜拂及率筆令輕處然後有此所謂側筆取妍正蹈書法之所忌也

論細字說

漢師宜官善書大則徑丈一字細則方寸千言又晉衞巨山論書云其大徑尋細不容髮迫而察之心亂目嘗觀東坡題蓮經前注云經七卷如筯麤故其語云捲其盈握沙界已周讀未終篇目力俱廢乃知蝸牛之角可以戰蠻觸棘刺之端可以刻沐猴

黃長睿跋細字華嚴經亦云書是經者尺紙作七萬字余謂七卷之軸如筯猶或可書至於尺紙作七萬字誠爲難事若以宜官方寸千言槪之已爲有餘此說殊不近人情恐決無是理余不敢以爲然

總論作大小字

昔人云作大字要如小字作小字要如大字蓋謂大字則無如小書之詳細曲折小字則終無大字之體格气勢也刋勒之工仍有善展字不拘字之大小皆可逓展其法以刀鑿去紙存墨就燈傍印之去燈愈近則其形愈大自尺至丈惟意所定然後展紙於壁模勒其影旣小大適中且不害體勢亦良法也

論筆墨硯

硯貴細而潤然細則多不發墨惟細而有鋩鍔方能受墨時所謂如熱熨斗上搨蠟不聞其聲而密相粘滯者斯爲上矣墨貴黑光筆貴易熟而耐久然二者毎交相爲病惟墨能用膠得宜筆能擇毫不茍斯可兼盡其善又硯忌枯爛則易吸水墨忌濡濕則易昏滯筆忌幹捺則毫隨膠折故愛硯之法當以髹匣貯之不惟養潤亦可防塵研墨當旋滴水勿使停積昔人多用硯板不鑿墨池政恐膠久而凝滯也用筆時當先以淸水濡毫令稍輕然後循毫理防染仍別置洗具用畢隨卽滌濯不使畱墨則難禿也藏墨當以茶蒻包之又以綿而入於櫝則蒸滃不能入藏筆宜皂角子水調鉛粉蘸上則不生蠧如上諸法畱意文翰者皆能知之今漫書示兒輩爾如藏筆墨則髙掛筆墨用木匣懸梁棟間

俗論筆墨

俗論云善書不擇筆蓋有所本褚河南嘗問虞永興曰吾書孰如歐陽詢虞曰詢不擇紙筆皆得如志君豈得若此裴行儉亦曰褚遂良非精墨佳筆未嘗輒書不擇筆墨而妍捷者余與虞世南耳余謂工不利器而能善事者理所不然不擇而佳要非通論又世俗評墨訣云拈著輕嗅著馨磨著淸此亦非眞知墨者蓋墨貴重實輕則不堅色貴光黑淸則不濃又墨之香者多使松麝好惡初不在此且生蒸腐今其所論皆非佳墨所宜俗輩之見不明其說不可據如此

論紙品

蘭亭序用鼠須筆書烏絲欄蠒紙所謂璽紙蓋實絹帛也烏絲欄卽是以墨間白識其界行耳布縷爲紙今蜀箋猶多用之其紙遇水滴則深作窠臼然者乃爾故薄而淸瑩者乃可貴古稱剡藤本以越溪爲勝今越之竹紙甲於他處而藤乃獨推撫之淸江淸江佳處在於堅滑而不畱墨新安玉版色理極膩白然質性頗易軟弱今士大夫多糨而後用旣光且堅用得其法藏久亦不蒸鬱又吳取越竹以梅天淋水令眼稍幹反復硾之使浮茸去盡筋骨瑩澈是謂春膏其色如蠟若以輕墨作字其光可鑑故其箋近出而遂與蜀產抗衡江南舊稱澄心堂紙劉貢父詩所謂百金售一幅其貴如此今亦有造者然爲吳蜀箋所揜遂不盛行於時外國如髙麗闍婆亦皆出紙髙麗紙類蜀中冷金縝實而瑩闍婆者厚而且堅而長者至三四丈髙麗人云抄時使幅端連引故得爾長胡人用作帷幄修齋供則張之滿室若有嘉防乃更設花布及罽綺所爲者

春膏紙詩

吳門孫生造春膏紙尢造其妙予嘗賦詩曰膏潤滋松雨孤髙表竹君夜碪寒搗玉春幾瑩鋪云越地𨿽呈瑞吳天乃策勲莫言名晚出端可大斯文近觀米南宮有一帖云余嘗硾越州竹光透如金板在油蠒上矩截作軸入笈畨復數十張學書作詩寄薛紹彭劉泙云越筠萬杵如金板毎用杭油與池蠒髙壓巴郡烏絲欄平欺澤國淸華練老無他物適心目天使殘年同筆硯圖書滿室翰墨香劉薛何時眼中見薛和之云書便瑩滑如碑版古來精紙惟聞蠒杵成刻竹光淩亂何用區區書素練細分濃淡可評墨副以谿巖難試硯世傳此語誰復知千里同風未相見以此觀之則其擅美蓋可見矣紙分陰陽面凢紙皆以澆處向上爲陽著簾處向下爲陰今人多爲面陽而背陰蓋以陽面𨿽麄而光滑不凝滯陰背𨿽細而艱澁能沁墨故也然太滑又易失用筆之意太澁又推筆不行惟今之漬汗及越竹紙其陰面細而不澁用以作字筆法具存其陽面則光滑太甚筆鋒未到而墨已先馳似過於駿快也

論筆料

韓昌黎毛頴傳是知筆以兔頴爲正然兔有南北之殊南兔毫短而軟北兔毫長而勁生背領者其白如雪霜北毫作筆極有力然純用北毫𨿽健且耐久其失也不婉用南毫𨿽入手易熟其失也弱而易乏善爲筆者但以北毫束心而以南毫爲副外則又有霜白覆之斯能兼盡其美矣古人或用貍毛鼠須今都下亦有制此筆者大抵只是於兔毫中入數莖同東問之者云但可以助力且作觀美然不可多用多用則太麄澁閩廣間有用雞羽鴈翎等爲筆余嘗用之究甚輭弱無取殆亦求奇之過酉陽雜俎載南朝有姥善束筆心用胎髮蕭子云嘗用之自是取其軟此法今不復見於用吳俗近日卻有用竹絲者往往以法揉制使就揮染或謂是茗枝而冒稱竹絲江西亦有緝竹爲輕絺者疑未必不可爲此也

二毫筆

歐陽通以貍毛爲筆以兔毫覆之此二毫筆之所由始也羊以合兔盛於今時蓋不但剛柔得中差宜作字而價防工省故人所競趨番禺張彥實待制名犯光廟禦諱惇嘗爲賦詩云包羞不借虎皮筆陣仍推兔作鋒未免吹毛彊分別卽今同受管城封

詠筆詩

猩猩毫筆惟山谷詩絕冠名士無不諷詠玆不贅錄昨見邵道豫賦防須筆殊有風度今載於此云太倉失陳紅狡穴得余腐旣興丞相嘆又發廷尉怒磔肉飼饑貓分毛雜霜兔揷架刀槊便落紙雲煙鶩穿墉一何微托此馳佳譽

毫錐名筆

世稱筆之鋒短而毫鋭者謂之毫錐蓋本唐白傅詩云有毫鋒鋭君之錐語白自注云時與元微之各有鋒纎細管筆攜以就試相顧輒笑目曰毫錐

近世用筆

今所在筆工作筆例是尖鋒蓋士子輩編節時文只是用筆端防啄於紙上成其字體而已更不顧法度如何故率作此以便求售余乃用筆心作字全使此等筆不得每染一管至於槍禿終不可意嗟乎文旣趨時筆亦徇俗苟利成風勢不可挽欲求爲印泥畫沙之妙正如防蹇驢而追驥騄豈不難哉但鋒齊之筆乃有易禿之患惟良工專務擇毫飽【闕】有力自然難之

論墨法

近世言墨法者蓋推吾鄕雪齋趙彥先子覺彥先乃故安定郡王超然居士中表之子也其墨法本無宗承但自少時篤好制造集諸家名方且招延良工無方不試無時不作參合眾技捨短取長積日累月遂造其妙中興三朝咸見貴重名播遐邇【闕】無潘李彥先所造墨至多今物故已數十年墨之在人間者亦漸稀少間有藏得數笏者與玉寶同貴彥先亦已嗣王封有子十四人持麾把節亦已大半皆能紹其法然各務從仕鮮復畱意餘人得其傳者有郡士黃元功朱知常諸葛武仲唐從之周達先葉茂實及天臺陳伯敍琴隱薛道士之徒𨿽皆頗異常品然較之眞雪齋所造要之不及也余與雪齋諸子侄皆宛轉有婣好嘗爲餘言世俗相傳咸以對膠爲奇先公嘗云此大不然若用是法非特堅頑難磨且終不能黒大扺當以十分爲率而煤六而膠四乃爲中度但取煙貴輕而杵貴多自臻其妙次第泛論大槪如此至其要妙非言之所述也

論硯材

硯以端溪爲最次則洮河又次則古歙又次則劍溪此外如淮安辰溪諸郡𨿽亦有之然皆不足俎豆其間端歙所產皆有新舊坑之別惟舊坑者爲上今已淪爲深淵不可復取但聞人間時有收得者亦絕希罕新坑亦間有可采然百不一二端石有眼本非硯之所貴特以此表其眞耳故辧之者有活眼死眼之殊活眼凢有數暈黃赤相間所謂鴝鵒眼者乃佳若但純黃或純綠色糢糊不明了者則爲死眼此無足取兼多有僞爲者須細察之方可見也歙石有四種紋一曰刷絲乃直紋也二曰羅腹乃交羅紋也三曰眉子上有黃黑紋如眉四曰金星狀若灑金此四紋者惟刷絲爲上其間復有差等但金星之質最頑不堪用洮石今亦絕少歙之祁門有一種石淡綠色而理細土人以之爲假洮石但性極燥故爲賤耳劍溪出黯淡灘有石子爲之妙甚東坡所謂鳳尾以爲出於北苑鳳山之尾今其地初不聞有佳石不知何以稱此廬陵人工造澄泥瓦硯規仿銅雀然其質枯燥又南中人以硨磲琢硯久則拒墨漆硯亦然本取漆匠案卓上自然久積者質堅而鋩利於研磨今人乃施累漆僞爲體虛而滑不可用皆非硯之正材也

負暄野錄卷下

負暄野錄跋

右負暄野錄一帙莫知何人所述其發明今古碑刻及翰墨諸法後又附以文房四寶之評蓋博雅之士也先君俾茅雲山艸錄而不及楷謄遂致紙板散亂至正七年五月初吉梅雨連日因理故書而緝之計其歳月則四十九載矣光陰去速可以慨嘆拜手而題於左王東起善敬跋

