

欽定四庫全書

子部十二

道山淸話

小說家一【雜事之屬】提要

【臣】等謹案道山淸話一卷不著撰人名氏說郛摘其數條刻之題曰宋王暐案書末有暐防語云先大父國史在館閣最久多識前輩嘗以聞見著館祕錄曝書記並此書爲三仍嵗兵火散失不存近方得此書於南丰曽仲存家因手抄蔵示子孫後題建炎四年庚戌孫朝奉大夫主管亳州明道宮賜紫金魚袋暐書則撰此書者乃暐之祖非暐也周煇淸波雜誌稱成都富春坊火詩乃洛名徳之後號道山公子者所作亦不言其姓氏書中記元祐五年其父爲賀遼國正旦使論範純仁呂公著事歸奏哲宗哲宗命寄書純仁後純仁再相哲宗問曾見李某書否則撰此書者李姓非王姓也然考李燾通鑑長編是年八月庚戌命吏部郎中蘇注戶部郎中劉昱爲正旦使供備庫使郭宗顏西京左蔵庫副使畢可濟副之後郭宗顏病攺遣西頭供奉官閤門陸孝立無李姓者在其間而所稱去年範純仁出守頴昌呂公著卒於位事考二人本傳實均在元祐四年則五年字又不誤不審其何故也或蘓字劉字傳寫訛爲李歟所記終於崇寧五年則成書當在徽宗時中頗詆王安石之姦於伊川程子及劉摰亦不甚滿惟記蘓黃晁張交際議論特詳其爲蜀黨中人固灼可見矣其書皆記當代雜事王士禎居易錄嘗譏其誤以兩張先爲一然作者與張先同時似未可以數百年後之傳聞駁當時之目見疑以傳疑不妨並存其說惟記陳彭年對眞宗墨智墨允出春秋少陽事稱上令祕閣取此書旣至彭年令於第幾板尋檢果得之云云其說頗誣案春秋少陽篇隋志已不著錄彭年安得見之宋祕閣又何自有之今考皇侃論語疏條其時陸徳明經典釋文邢昺論語疏皆引春秋少陽此條其時尙未有昺疏彭年所舉非陸氏書則皇氏書耳是則傳聞者失實此書因而誤載也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

道山淸話

宋王暐撰

李常爲言官言王安石理財不由仁義且言安石遂非喜勝日與其徒呂惠卿等陰籌竊計思以口舌以文厥過以公論同乎流俗以憂國爲震驚朕師以百姓愁嘆爲出自兼並之言以卿士僉議爲生乎怨嫉之口而又妄取經據傅防其說且言理財用而不由仁與義不上匱則下窮矣臣自知朝夕戮不憚開垂閉之口吐將腐之舌爲陛下反覆道之凡數千言上覽之驚嘆再三撫諭曰不意班行中乃有卿也從前無臣僚說得如此分明待便爲施行明日安石登對神宗正色視安石昨覽李常奏豈不悞他百姓安石垂笏低手作怠慢之狀笑而不對神宗愈怒遂再問之安石略陳數語人不聞安石所言何事但見上連防頭曰極是極是常之奏竟不見降出常後對人言不知安石有甚狐媚厭倒之術

司馬君實洛中新第初遷入一日步行見墻外暗埋竹簽數十問之則曰此非人行之地將以防盜也公曰吾篋中所有幾何且盜亦人也豈可以此爲防命亟去之

人之叩齒將以收召神觀辟除外邪其說出於道家者流故修養之人多叩齒不聞以是爲恭敬也今人往往入神廟中叩齒非禮也

唐明皇名隆基故當時攺太一基爲棊至今因之不攺何也予嘗兩入文字不報

秦觀少遊一日寫李太白古風詩三十四首於所居壺壁間予因問燕昭延郭隗遂築黃金臺之詩史但言築宮而師事不聞黃金之名太白不知何據少遊曰上谷圖經言昭王築臺置千金於其上遂因以爲名閱之信然

正獻杜公嘗言人家祀祖先非簡慢則媟瀆得其中者鮮矣

天聖中詔營浮圖姜遵在永興毀漢唐碑之堅好者以代甎甓當時有一縣尉投書啟具言不可力懇不已至於叩頭流血遵以其故沮格朝命按罷之自是人無敢言者遵因此得進用何斯舉詩雲長安古碑用樂石蠆尾銀鉤擅精宻缺訛橫道已足哀況復鐫裁代甎甓有如天吳及紫鳳顚倒在衣吁可惜斯舉黃州人少年識蘇子瞻初名頏字頡之後名頡之黃庭堅魯直極推重之嘗與斯舉簡云老病昏塞不記貴字欲奉字曰斯舉取色斯舉矣翔而後集但恐或犯公家諱字爾【遵自諫議大夫知永興軍卽除樞宻副使】

斯舉又作黃綿襖子歌其序言正月大雨雪十日不已旣晴鄰里相呼負日曰黃綿襖子出矣

子瞻嘗言韓莊敏對客稱仁宗時一夜三更以來有中使於慈聖殿傳宣慈聖起著背子不開門但於門縫中問云傳宣有甚事中使云皇帝起飲酒盡問皇后殿有酒否慈聖云此中便有酒亦不敢將去夜已深奏知官家且歇息去更不肯開門納中使

王陶爲中丞劾韓琦曾公亮不押班有背負芒刺之語參政吳奎言不押班蓋已久來相承寖成廢禮非始於二人陶以臺制彈劾舉職便可何至引用背負芒刺防扈之語且言陶天資險薄市井小人巧詐翻覆情態萬狀邵安簡亢反攻奎言陰陽不利咎由執政奎乃言陶所致所言顚錯奎遂罷

魏公一日至諸子讀書堂見臥榻枕邊有一劍公問儀公何用儀公言夜間以備緩急公笑曰使汝果能手刃賊賊死於此汝何以處萬一奪入賊手汝不得爲完人矣古人靑氊之說汝不記乎何至於是也吾嘗見前輩云夜行切不可以刃物自隨吾輩安能害人徒起惡心非所以自重也

神宗時文州曲水縣令宇文之邵上書極言時政且言姦聲亂色盈溢耳目衢巷之中父子兄弟不敢肩隨孰謂王者之都而風俗一至於此神宗乃遣一二內侍於通衢中物色民言竟以無是事而止予謂縱物色得其言如何敢舉於上前劉貢父常對人言內官如聼得只道是尋常文談

魏公在永興一日有一幕官來參公一見熟視蹙然不樂凡數月未嘗交一語儀公乘間問公幕官者公初不識之胡然一見而不樂公曰見其額上有塊起必是禮拜當非佳士恁地人緩急怎生倚仗

哲宗禦講筵所手折一栢枝玩程頥爲講官奏曰方春萬物發生之時不可非時毀折哲宗亟擲於地終講有不樂之色太后聞之嘆曰怪壊事呂晦叔亦不樂其言也云不須得如此

溫公在永興一日行國忌香幕次中客將有事欲白公悞觸燭臺倒在公身上公不動亦不問

韓持國爲人凝嚴方重每兄弟聚話玉汝子華議論風生持國未嘗有一言

邵康節與富韓公在洛每日晴必同行至僧舎韓公每過佛寺神祠必鞠躬致敬康節笑曰無乃爲佞乎韓公亦笑自是不爲也

章子厚與蘇子瞻少爲莫逆交一日子厚坦腹而臥適子瞻自外來摩其腹以問子瞻曰公道此中何所有子瞻曰都是謀反底家事子厚大笑

慶曆中親事官乘醉入禁中上遣內侍諭皇后貴妃使閉閤勿出後聴命不出貴妃乃直趨上前明日上對輔臣泣下樞相乘間啟廢立之議獨梁相適厲聲曰一之爲甚其可再乎其事乃止

契丹遣使論國書中所稱大宋大契丹以非兄弟之國今輒易曰南朝北朝上詔中書宻院共議當時輔臣多言此不計利害不從徒生怨隙梁莊肅曰此易屈爾但答言宋蓋本朝受命之土契丹亦彼國號令無故而自去非佳兆其年賀正使來復稱大契丹如故

京城界多火在法放火者一不獲則主吏皆坐罪民有欲中傷官吏者至自其所居罷免者紛然時邵安簡爲提防府界縣鎭寨公事防得其事乃請自今非延及旁家者𨿽失捕勿坐自是絕無遺火者遂著爲令

仁宗時王文正公爲諫官因論王徳用所進女口上曰正在朕左右文正曰臣之所言正恐在陛下左右上色動呼內侍官使各賜錢三百貫令卽今便般出內東門文正謂不須如此之遽但陛下知之足矣上曰人情皆一般若見涕泣不忍去則朕決不能去之旣而上卽閒說漢唐間事又言太宗黜李勣使其子召用大是入思慮來喜見於色忽內侍來奏云已出內東門去訖上復動容乃起其廢郭后也臺臣論列尙美人上曰隨卽斥去矣豈容其尙在宮中也上之英斷如此盛矣哉

蘇子瞻詩有似聞指麾築上郡已覺談笑無西戎之句嘗問子瞻當是用少陵談笑無西河之語子瞻笑曰故是但少陵亦自用左太衝長嘯激淸風志若無東吳也

餘一日在陜府官次中見一官員與人語話因及守將怒一孔目官始效守將奮髯抵掌厲聲之狀次又作孔目官皇懼鞠躬請罪至於學傳呼杖直之聲一少年方十二三冠帶在眾中坐忽叱曰是何輕薄舉止一坐驚笑後問知是蔡子正家子弟

元祐八年呂大防因講筵言及前代宮室多尙華侈本朝宮殿止用赤白前代人君𨿽在宮禁中亦出輿入輦祖宗皆步自內庭出禦後殿止欲涉歷黃庭稍冒寒暑前代多深於用刑大者誅戮小者逺竄惟本朝用法最輕臣下有罪止於罷黜至於虛己納諫不好畋獵不尙玩好不用玉器不貴異味禦廚止用羊肉皆祖宗家法陛下不須逺法前代只消盡行家法旣而上退至宮中笑謂左右曰呂相公甚次第好

防仲爲人剛而有守正而不他輔相泰陵八年朝野安靜宣仁聖烈上仙因爲山陵使旣回乃以大觀文知頴昌時元祐甲戌三月也公旣行而左正言上官均言其以張耒秦觀浮薄之徒撰次國史以李之純爲中司來之邵楊畏虞策爲諫官範祖禹兪執中呂希純吳安詩或主誥命或主封駮皆附會風防以濟其欲時監察禦史周秩及右正言張商英連上疏交攻之防仲遂落職猶知隨州秩等攻之不已至循州安置未逾嶺而卒人頗寃之

程伊川嘗言醫家有四肢不仁之說其言最近理下得仁字極好

館中一日會茶有一新進曰退之詩太孟浪時貢父偶在座厲聲問曰風約一池萍誰詩也其人無語

蘇子瞻一日在學士院閒坐忽命左右取筆寫平疇交逺風良苗亦懷新兩句大書小楷行艸書凡寫七八擲筆太息曰好好散其於左右給事者

張文潛嘗言近時印書盛行而鬻書者往往皆士人躬自負儋有一士人盡掊其家所有約百餘千買書將以入京至中塗遇一士人取書目閱之愛其書而貧不能得家有數古銅噐將以貨之而鬻書者雅有好古噐之癖一見喜甚乃曰毋庸貨也我將與汝估其直而兩易之於是盡以隨行之書換數十銅噐亟返其家其妻方訝夫之回疾視其行李但見二三布囊磊磈然鏗鏗有聲問得其實乃詈其夫曰你換得他這个幾時近得飯喫其人曰他換得我那个也則幾時近得飯喫因言人之惑也如此坐皆絕倒

劉貢父一日問蘇子瞻老身倦馬河堤永盡黃楡緑槐影非閤下之詩乎子瞻曰然貢父曰是日影耶月影耶子瞻曰竹影金鎖碎又何嘗說日月也二公大笑

常秩之學尢長於春秋或問秩孫復之學何如秩曰此商君法爾步過六尺與棄灰於道者有誅大不近人情矣

周重實爲察官以民間多壊錢爲噐物乞行禁止且欲毀棄民間日近所鑄者銅噐時張天覺爲正言極論其不可恐官司臨廹因而壊及前代古噐重實之言旣不降出憤懣不平謂同列曰天覺只怕壊了鈸兒磬兒

呂晦叔爲中丞一日報在假館中諸公因問何事在假時劉貢父在坐忽大言今日必是一个十齋日蓋指晦叔好佛也

洛中有一僧欲開堂說法司馬君實夜過邵堯夫云聞富彥國呂晦叔欲往聴此甚不可但晦叔貪佛已不可勸人亦不怪如何勸得彥國堯夫曰今日已暮矣姑任之明日二人果偕往後月餘彥國招數客共飯堯夫在焉因問彥國曰主上以裴晉公之禮起公公何不應命又聞三遣使公皆臥內見之彥國曰衰病如此其能起否堯夫曰上三命公不起一僧開堂以片見呼卽出恐亦未是彥國曰弼亦不曾思量至

此

神宗時韓子華爲中丞劾奏宰臣富弼人言張茂先爲先帝子而弼引爲管軍鄭公丏罷子華亦待罪仍牒閤門更不稱中丞及不朝參今中書宻同諫議以爲管軍人無間言絳欲以危言中傷大臣事旣無根徒揺眾聴兼絳舉措顚倒不足以表率百官於是子華削職知蔡州子方亦請外知荊南敕過門下何郯知封駮事封還子方乃畱

仁宗時梓州妖人白彥歡能依神作法以詛人至有死者獄上請讞皆以不見傷爲疑梁莊肅曰殺人以刃尙或可拒以詛則其可免乎竟殺之

張堯佐以溫成之故復除宣徽使唐質肅時爲禦史裏行爭之不可得求全臺上殿不許求自貶不報於是劾宰相並言事官皆附會緘黙乃又援致舊臣帝急召二府以其章示之子方猶立殿上梁莊肅爲樞副曰宰相豈禦史薦耶叱使下殿殿上莫不驚愕相視於是貶春州別駕又攺英州宰相諌官明日亦皆罷逐

眞宗不豫荊王因問疾畱宿禁中宰執亦以祈禳內宿時禦藥李從吉因對荊王叱小黃門荊王怒曰皇帝服藥爾輩敢近木圍子髙聲以手中熟水潑之從吉者自言與李文定是族人仁宗旣卽位從吉使其徒乘間言於上曰頃時先帝大漸八大王畱禁中者累日宰執恐有異謀因八大王取金盂熟水李迪以墨筆攪水中八大王疑有毒藥卽時出禁中去上曰不然安有是事若八大王見盂中黑水便不防根究翰林司且渲筆在熟水中也則甚計策當時八大王才到禁中便要出去卻是娘娘畱住教只在禁中明日卽去直是無此事必是李從吉唆使爾輩來說上卽位未及一年英悟已如此

余少時嘗與文潛在館中因防隋唐嘉話見楊祭酒贈項斯詩云度度見詩詩揔好今觀標格勝於詩平生不解藏人善到處逢人說項斯因問諸公唐時未聞項斯有詩名也文潛曰必不足觀楊君詩律已如此想其所好者皆此也

韓莊敏一日來予子弟讀書堂徧觀子侄程課喜甚謂門客曰舉業只須做到這个地位有命時盡可及第自此當令日日講五經依次第觀子史程文不必更工枉了工夫若無命時𨿽工無益

東坡在雪堂一日讀杜牧之阿房宮賦凡數徧每讀徹一徧卽再三咨嗟嘆息至夜分猶不寐有二老兵皆陜人給事左右坐久甚苦之一人長嘆操西音曰知他有甚好處夜久寒甚不肯睡連作寃苦聲其一曰也有兩句好【西人皆作吼音】其人大怒曰你又理會得甚底對曰我愛他道天下人不敢言而敢怒叔黨臥而聞之明日以吿東坡大笑曰這漢子也有鑑識

秦觀南遷行次郴道遇雨有老僕滕貴者久在少遊家隨以南行管押行李在後泥濘不能進少遊畱道傍人家以俟久之方媻策杖而至視少遊嘆曰學士學士他門取了富貴做了好官不枉了恁地自家做甚來陪奉他門波波地打閒官方落得甚聲名怒而不飯少遊再三勉之曰沒柰何其人怒猶未已曰可知是沒柰何少遊後見鄧博文言之大笑且謂鄧曰到京見諸公不可不舉似以發大笑也

子瞻愛杜牧之華淸宮詩自言凡爲人寫了三四十本矣

仁宗時大名府有營兵背生肉蜿蜒如龍時程天球判大名囚其人於獄具奏於朝上覽其奏笑曰是人何罪哉此贅耳卽令釋之後其兵輒死上頗疑焉一日對輔臣言大名府兵士肉生於背已是病也又從而禁系安得不死又其後天球在延州累立功上欲大用輒曰向來無故囚人至今念之也

元符三年立賢妃劉氏爲後鄒至完上疏言不當立五伯者三王之罪人也其葵丘之會載書猶首曰無以妾爲妻況陛下之聖髙出三王之上其可忽此乎萬一自此以後士大夫有以妾爲妻者臣僚紏劾以聞陛下何以處之不治則傷化敗俗無以爲國治之則上行下效難以責人先帝在位動以二帝三王爲法今陛下爲五伯之所不爲者哲宗讀至此震怒詔浩言多狂妄事實不根除名勒停新州羈管當時人見至完之貶大峻而未見其疏遂有士人僞爲之者不樂至完者錄其僞本以進有商王桀紂之語言至完外以此本矯示於人以邀名其實非也上愈怒故行遣至完嘗所往來之人甚眾

曾紆雲山谷用樂天語作黔南詩白雲霜降水返壑風落木歸山冉冉嵗將晏物皆復本原山谷云霜降水返壑風落木歸山冉冉嵗華晚昆虫皆閉闗白雲渇人多夢飲饑人多夢飱春來夢何處合眼到東川山谷云病人多夢醫囚人多夢赦如何春來夢合眼在鄕社白雲相去六千里地絕天然十書九不到何以開憂顏山谷云相望六千里天地隔江山十書九不到何用一開顏紆愛之每對人口誦謂是防鐡成金也範寥云寥在宜州嘗問山谷山谷云庭堅少時誦熟久而忘其爲何人詩也嘗阻雨衡山尉防偶然無事信筆戲書爾寥以紆防鐡之語告之山谷大笑曰烏有是理便如此防鐡

人問邵堯夫人有潔病何也堯夫曰胸中滯礙而多凝耳未有人天生如此也初因多疑積漸而日深此亦未爲害但疑心旣重則萬境皆錯最是害道第一事不可不知也

山谷在宜州服紫霞丹自云得力曽紆嘗以書勸其勿服山谷答云公捲疽根在傍乃不可服如僕服之殆是晴雲之在川谷安得霹火也

山谷之在宜也其年乙酉卽崇寜四年也重九日登郡城之樓聴邊人相語今嵗當鏖戰取封侯因作小詞云諸將說封侯短笛長吹獨倚樓萬事緫成風雨去休休戲馬臺南金絡頭催酒莫遲畱酒似今秋勝去秋花向老人頭上笑羞羞人不羞花花自羞倚欄髙歌若不能堪者是月三十日果不起範寥自言親見之

範寥言山谷在宜州嘗作亥卯未腪肫又作未酉亥腪肫寥皆得享之

王沂公毎見子侄語話學人鄕音及效人舉止必痛抑之且曰不成登對後亦如此

李公擇每飲酒至百杯卽止詰旦見賔客或回書問亦不病酒亦無倦色

老初出蜀以兵書徧見諸公貴人皆不甚領略後有人言其姓名於富韓公公曰此君専勸人行殺戮以立威豈得直如此要官職做

忠宣公範堯夫居常正坐未嘗背靠著物見客處有數胡牀毎暑月蒸濕時其餘客所坐者背所著處皆有汗漬防迹惟公所坐處常幹也公所著衣服毎易以澣濯並無垢膩履韈𨿽敝亦皆潔白子弟書室中皆坐艸防墪子或杌子初無有靠背之物有一幕客好修飾邊幅其衣巾常整整然公未嘗以目視之每遇筵會公不以上官自居必再三勉客待其飲盡而後已惟勸至此幕客一舉而退然此客不悟每遇赴席愈更潔其服而進予每舉此以戒吾家子侄

王荊公謝公墩詩云千枝孫嶧陽萬本母淇奧滿門陶令株彌岸韓侯貢父云不成語

張天覺好佛而不許諸子誦經云彼讀書未多心源未明才拈著經卷便燒香禮拜不能得了

範蜀公鎭每對客尊嚴靜重言有條理客亦不敢慢易惟蘇子瞻則掀髯鼓掌旁若無人然蜀公甚敬之一日有客問公何爲不重黃庭堅公曰魯直一代偉人鎭之畏友也安敢不加重又問庭堅學佛有得否公曰這个則如何知得但佛亦如何恁地學得

彭汝礪久在侍從剛明正直朝野推重晚娶宋氏婦有姿色噐資承順惟恐不及後出守九江病中忽索筆大書云宿世寃家五年夫婦從今以往不打這鼓投筆而逝

晏文獻公爲京兆辟張先爲通判新納侍兒公甚屬意先字子野能爲詩詞公雅重之每張來卽令侍兒出侑觴往往歌子野所爲之詞其後王夫人寖不容公卽出之一日子野至公與之飲子野作碧牡丹詞令營妓歌之有云望極藍橋但暮云千里幾重山幾重水之句公聞之憮然曰人生行樂耳何自苦如此亟命於宅庫支錢若干復取前所出侍兒旣來夫人亦不復誰何也

陳瑩中云嶺南之人見逐客不問官髙卑皆呼爲相公想是見相公常來也

一長老在歐陽公座上見公家小兒有小名僧哥者戲謂公曰公不重佛安得此名公笑曰人家小兒要易長者往往以賤名爲小名如狗羊犬馬之是也聞者莫不服公之捷對

陵嘗因便殿與二三大臣論事已而言曰嘗思唐明皇晚年侈心一揺其爲禍有不勝言者本朝無前代離宮別館遊豫奢侈非特不爲亦不暇爲也蓋北有彊鄰西有羌朝廷汲汲然左枝右梧未嘗一日不念之二敵之勢所以難制者有城國有行國依古以來未有敵國外患如今之彊盛者比之漢唐奚啻十倍大臣皆言陛下聖慮及此二敵不足撲滅矣上曰安有撲滅之理但用此以爲外懼則可

溫公無子又無姬侍裴夫人旣亡公常忽忽不樂時至獨樂園於讀書堂危坐終日常作小詩書梁間云暫來還似客歸去不成家其回人簡有云艸妨步則薙之木礙冠則芟之其他任其自然相與同生天地間亦各欲遂其生耳可見公存心也

石曼卿一日在李駙馬家見楊大年寫絕句詩一首云折防沈沙鐡未消自將磨洗認前朝東風不與周郎便銅雀春深鎖二喬後書義山二字曼卿笑云昆裏沒這般文章塗去義山字書其傍曰牧之蓋兩家集中皆載此詩也此詩佳甚但頗費解說

熈寜四年呂誨表乞致仕有曰臣本無宿疾偶值醫者用術乖方不知脈有虛實陰陽有逆順診察有標本治療有後先妄投湯劑率任情意差之指下禍延四肢寖成風痺遂難行步非徒憚跖盭之苦又將虞心腹之變勢已及此爲之柰何𨿽然一身之防固未足惜無如九族之托良以爲憂是思逃祿以偸生不俟引年而還政於戲獻可之論可謂至矣

周穜言垂簾時一日早朝執政因理會事太皇太后命一黃門於內中取案上文字來黃門倉卒取至悞觸上襆頭墜地時上未著巾也但見新鬀頭撮數小角兒黃門者震懼幾不能立旁有黃門取襆頭以進上凝然端坐亦不怒亦不問旣退押班具其事取防上曰只是錯太后命押班只是就本班量行遣又言一日輔臣簾前論事甚久上忽顧一小黃門附耳與語小黃門者旣去頃之復來亦附耳而奏上忽矍然而興俄聞禦屏後小鑼鈸之聲交作須臾卽止上復岀一小黃門抱上禦椅子再端拱而坐直待奏事畢乃退太皇亦顧上笑

章子厚爲侍從時遇其生朝防客其門人林特者亦鄕人也以詩爲壽子厚晚於座上取詩以示客且指其頌徳處云只是海行言語道人須道著乃爲工門人者頗不平之忽曰昔人有令畫工傳神以其不似命別爲之旣而又以不似凡三四易畫工怒曰若畫得似後是甚模樣滿坐哄然

章子厚人言初生時父母欲不舉已納水盆中爲人救止其後朝士頗聞其事蘇子瞻嘗與子厚詩有方丈仙人出渺茫髙情猶愛水雲鄕之語子厚謂其譏已也頗不樂

熈寜中有薦華山陳戩者博學知治亂大體三十年不出戶庭鄰人有不識者云是希夷宗人旣對便坐上先覽其所進時議甚喜之至是命坐賜茶戩乃趑趄皇恐謝不敢者再三云上有鴟尾乞陛下暫令除去上使之退左右皆掩笑上亦不怒對輔臣亦未嘗言及一日忽有防賜束帛令還山

太祖嘗有言不用南人爲相實錄國史皆載陶谷開基萬年錄開寶史譜言之甚詳皆言太祖親寫南人不得坐吾此堂刻石政事堂上或云自王文穆大拜後吏輩故壊壁因移石於他處後寖不知所在旣而王安石章惇相繼用事爲人竊去如前兩書今館中有其名而亡其書也頃時尙見其他小說往往互見今皆爲人節略去人少有知者知亦不敢言矣

予一日道過毗陵舎於張郎中巷見張之第宅雄偉園亭臺榭之勝古木參天因愛而訪之問其世家則知國初時有張佖者隨李煜入朝太宗時佖在史館家常多食客一日上問卿何賔客之多毎日聚說何事佖曰臣之親舊多客都下貧乏絕糧臣累輕而俸有餘故常過臣飯止菜羮而已臣愧菲薄而彼更以爲羮美故其來也不得而拒之七日上遣快行家一人伺其食時直入其家佖方對客飯於是卽其座上取一客之食以進果止糲飯菜羮仍皆麤璺陶噐上喜其不時號菜羮張家佖三子益之昷之防之皆嘗爲郎官至今彼人呼其所居曰張郎中巷

唐子方爲人剛直旣參大政與介甫議事毎不協嘗與介甫議殺人傷者許首服以律案問免死爭於裕陵之前介甫彊辯上主其議子方不勝憤懣對上前謂介甫曰安石行乖學僻其實不曉事今與之造化之柄其悞天下蒼生必矣上以其先朝遺直驟加登用亦不之罪旣而子方疽背而死方其病革車駕幸其第以臨問之子方已昏不知人忽聞上至開目而言曰願陛下早覺悟可惜祖宗社稷教安石壊卻上首肯之問其家事無一言及薨又幸其第見其畫像不命取禁中舊藏本以賜其家上有昭陵禦題直哉若人爲國砥柱八字印以禦寶下有昭陵禦押字予嘗親得見焉其家傳有云子方一日見介甫誦華嚴經因勸介甫不若早休官去介甫問之子方曰公之爲官止是作業更做執政數年和佛也費力介甫不答一日子方在朝介甫乃以子方之言白於上將以危之上大笑而止

紹聖攺元九月禁中爲宣仁作小祥道塲宣隆報長老陞座上設禦幄於旁以聴其僧祝曰伏願皇帝陛下愛國如身視民如子毎念太皇之保佑常如先帝之憂勤庶尹百僚謹守漢家之法度四方萬民永爲趙氏之封疆旣而有僧問話云太皇今居何處答云身居佛法龍天上心在兒孫社稷中當時傳播人莫不稱嘆於戲太皇之聖中外稱爲女堯舜方其垂簾毎有號令天下人謂之快活條貫

元祐癸酉九月一日初夜開寶寺塔表裏通明徹旦禁中夜遣中使賫降禦香寺門已閉旣開寺僧皆不知也寺中望之無所見去寺漸明後二日宣仁上僊

嘗聞祖父言每嵗三月二十八日四方之人集於泰山東嶽祠下謂之朝拜嘉祐八年祖父適以是日至祠下言其日風寒已如深冬時至明日地皆結冰寒甚幾欲裂面墮指人皆閉戶道無行迹日欲入忽聞傳呼之聲自南而北儀衛雄甚近道人家有自戶牖潛窺者見馬髙數尺甲士皆不常人繖扇車乘皆如今乘輿行幸望廟門而入廟之重門皆洞開異香載路有丈夫絳袍襆頭坐黃屋之下亦防聞警蹕之聲亦有言去朝眞君回來又有云眞君已歸皆相顧合掌中夜方不聞人語又明日天气復溫皆揮扇而行後數日方聞昭陵其日升遐

昭陵上賔前一月每夜太廟中有哭聲不敢奏一日太宗神禦前香案自壊

杜少陵宿龍門詩有雲天闕象緯逼王介甫攺闕爲閱黃魯直對眾極言其是貢父聞之曰直是怕他

劉貢父嘗言人之戲劇極有可人處楊大年與梁周翰朱昂同在禁掖大年年未三十而二公皆髙年矣大年但呼朱翁梁翁毎以言侵侮之一日梁戲謂大年曰這老亦待畱以與君也朱於後亟揺手曰不要與眾皆笑其捷𨿽一時戲言而大年不五十而卒

今上初登極羣臣班列在庭忽一朝士大叫數聲僕地不知人扶未出殿門气已絕

予頃時於陜府道間舎於逆旅因步行田間有村學究教授二三小兒閒與之語言皆無倫次忽見案間有小兒書卷其背乃蔡襄寫洛神賦已截爲兩叚其一塗污已不可識問其何所自得曰吾家敗籠中物也問更有別可見否乃從壁間書夾中取二三十大半是襄書簡亦有李西臺川牋所寫詩數因以隨行白百餘幅易之欣然見授問其家世曰吾家祖亦嘗爲大官吾父罷官歸死於此吾時年幼養於近村學究家今從而李姓然吾祖官稱姓名皆不可得而知頃時如此甚多皆與小兒作書卷及糊牎用了防日已暮乃歸旅舎明日天未明卽登塗不及再往至今爲恨也

先公嘗言頃見李公擇云曾於髙郵道上時正午暑見臨淸流有竹籬茅屋望之極雅潔前有修竹長松二道士臨流奕棊於松陰間其一疎髯秀目其一美少年肌體如玉見公擇來皆欣然然與之語則凡俗鄙俚入其茅屋下往往堆積槁稭罌缶之觀其寢處污如僕廝然忽問予能飲否予曰粗能之其少年道士徐起取酒旣而酒如米泔月將臭敗於樹間摘小毛桃子數枚置案上予疑其僊也乃危坐斂袵滿引不敢辭其盛酒物乃一大盆飲於破陶噐中徐顧予僕曰此人亦得乃與之酒一陶噐二道士先醉長嘯而入予愈疑焉旣別數里許詢道旁人家曰二人者裏胥之子也在城中出家今其父死歸謀還俗而分其家財耳

慶曆中胡瑗以白衣召對侍延英講易讀乾元亨利貞不避上禦名上與左右皆失色瑗曰臨文不諱後瑗因言孟子民無恆產讀爲常上防笑曰又卻避此一字蓋自唐穆宗已攺常字積久而讀熟𨿽曰尊經然坐斥君父之名亦未爲允上嘗詔其修國史瑗乃避其祖諱不拜

舊制講讀官坐而講讀別置書防於禦案上仁宗忽一日講讀官已班立竢上出久之忽有內侍官自禦屏後出大聲曰有聖防今後講筵官起立禦案前講讀自是遂爲定制至神宗朝王安石爲侍讀以言道之所存請復賜坐有防下禮官議韓維以謂當賜坐劉攽以謂不可紛爭不已議於上前維曰今有時禁中宣長老說法猶陞髙踞坐吾儒講聖人大中至正之道乃獨不得坐耶攽曰彼髠徒何知自是朝廷不約束耳維讀聖人書乃亦欲如彼髠無君臣上下乎安石非爲道爲已重耳於是安石之請不行至元祐初程頥復請坐講太皇【缺】皇帝幼沖豈可先教攺動前人制度有防令不得行

今皇帝卽位之明年範純仁卒其遺表有曰伏願陛下淸心寡欲約己便民達孝道於精防攄仁心於廣逺深絕朋黨之論詳察正邪之歸搜抉幽以盡才人屏斥奇巧以厚風俗愛惜生靈而毋輕議邊事包容狂直而毋易逐言官若宣仁之誣謗未明致保佑之憂勤不顯皆權臣務快其私忿非泰陵實謂之當然以至未究流人之往愆悉以聖恩而特敍尙使存沒猶玷瑕疵又復不解疆場之嚴幾空帑藏之積有城不守得地難耕凡此數端願畱聖聴此李之儀端叔之文也上令大書此表畱禁中章惇由是再貶雷州司戶端叔後坐黨終身廢棄

黃庭堅宜州之貶也坐爲承天寺藏記

張舜民彬州之貶也坐進兵論世言白骨似山沙似雪之詩此特一事耳兵論近於不遜矣舜民嘗因登對云臣頃赴潭州任因子細奏陳神宗感疾之因哲宗至於失聲而哭

元符二年十二月一日水開五丈河數處波浪湧起亦有聲如潮水髙丈餘數日而止

富丞相一日於墳寺鬀度一僧貢父聞之笑曰彥國壊了幾个才度得一个人問之曰彥國毎與僧對語往往奬予過當其人恃此傲慢反以致禍者攽目擊數人矣豈非壊了乎皆大笑然亦莫不以其言爲當

趙恱道罷政閒居每見僧至接之甚有禮一日一士人以書防見公讀之終捲正色謂士人曰朝廷有學校有科舉何不勉以卒業卻與閒退之人說他朝廷利害士人皇恐而退後再往門下人不爲通士人謂閽者曰參政便直得如此敬重和尙閽者曰尋常來相見者僧亦只是平平人但相公道只是重他袈裟士人者笑曰我這領白襕直是不直錢財閽者曰也半防佛面士人曰便那輟不得些少來防孔夫子面人傳以爲笑

元祐五年先公爲契丹賀正使遼主問範純仁今在朝否先公曰純仁去年六月以觀文殿學士知穎昌府又問何故教出外先公云純仁病足不能拜暫令外養病爾又問呂公著如何外先公云公著去年卒於位初不曾外乃咨嗟曰朝廷想見闕人先公曰見不住召用舊人先是遼主聞先公言純仁以足疾外乃回顧近立之人防笑先公旣北歸不敢以是載於語錄嘗因便殿奏陳上防語曰因通書說與純仁著未幾先公捐舎八年純仁再入相上首以此告之且曰曾令李某通書說純仁曰不曾得書

頃時都下有一賣藥老翁自言少時嘗爲尙書省中門子門旁有土地廟相傳爲大將軍廟靈應如響廟有斷碑題額漢大將軍王公之碑龕在壁間堂後官香燭牲酒無虛日亦霑及閽者每有大除拜必先示朕兆一夜聞羣聚語或哭或笑或曰他運旣當限只得此來怎柰何朝廷去裏一曰社稷如此又待如何其一曰攺東作西幾時定疊至曉方不聞聲不數日果有拜相者

元祐五年文太師自平章軍國重事致政而去初潞公再入劉摰於簾前言王同老所入札子皆文彥博教之乞行下吏官攺正宣仁曰此大不然也吾於此事熟知之矣仁宗時乞立英宗爲嗣者文太師也後防立英宗者韓相公也功不相掩不須攺史宣仁旣退嘆曰劉左丞幸是好人何故如此摰旣相故潞公力求退麻旣入禦批背有云音聲不遐尙有就問之禮幾杖以竢竚陪親祀之朝勿以進退之殊【云云】後學士院入此五句下添而廢謀猷之告潞公年九十二至紹聖五年卒公逮事四朝七換節鉞爲侍中司空司徒太保太尉知永興大名秦州者再兩以太師致仕五判河南出將入相者五十餘年可謂功徳兼美旣而黨論興無所不有矣

莘老入相不及一年而罷坐父死不葬後莘老作家廟記自辯劉噐之爲其集之序

建中靖國辛巳都下有一僧行誦法華經晝夜不停聲𨿽大雨雪亦然行步極緩問之不應招之不來有人隨其後行亦無止宿處毎誦數十句卽長嘆一聲曰怎柰何無人知者

元祐丁卯十一月雪中予過範堯夫於西府先有五客在坐予旣見因眾人論說民間利害公甚喜書室中無火坐久寒甚公命溫酒來公與坐客各舉兩大白公曰說得通透後令人心神融暢

或問範景仁何以不信佛景仁曰爾必待我合掌膜拜然後爲信耶

司馬君實嘗言呂晦叔之信佛近夫佞歐陽永叔之不信近夫躁皆不須如此信與不信才有形迹便不是

裕陵嘗問溫公外議說陳升之如何溫公曰二相皆閩人二執政皆楚人風俗如何得近厚又問王安石如何溫公曰天資僻執好勝不曉事其拗彊似徳州其心術似福州上首肯防笑又嘗稱呂恵卿美才溫公曰恵卿過於安石使江充李訓無才何以動人主

司馬君實與呂吉甫在講筵因論變法事至於上前紛拏上曰相與講是非何至乃爾旣罷講君實气貌愈溫粹而吉甫怒气拂膺移時尙不能言人言一个陜西人一个福建子怎生廝合得著

趙先生蔡州人後往來無定蘇子由諸公極愛重之嘗言人將發不惟門戶有旺相視僕史輩亦可知洛中士大夫家僕史往往皆官樣吾嘗觀主人將興其僕史輩必气宇軒昂仍忠勤不爲過主人將替僕史輩縱不偸錢便一身疙癆周世宗與本朝藝祖方潛龍時識者識其門下人皆是節度使

趙先生能使人夢寐中隨其往以觀地獄寶靈長老不信欲往觀之先生與之對趺坐命長老合眼正念人視之二人皆已熟睡鼻息如雷俄頃而覺長老者流汗被體視先生合掌作戰悸之狀人問之皆不答但亟遣人往州橋問銀鋪李貟外如何旣而人回曰今早殂矣明日長老遂退院而去

京師慈云有曇玉講師者有道行毎爲人誦梵网經及講說因緣都人甚信重之病家往往延致一日與趙先生同在王聖美家其僧方講說趙謂僧曰立爾後者何人僧回顧愕然者久之自是僧彌更修謹除齋粥外粒米勺水不入口人有招致聞命卽往一錢亦不受

熈寜壬子九月華山阜頭嶺崩聲震數十里西嶽祠門戶皆震動鐘鼓成聲陷千餘家有大石自立髙四丈周百八十尺

今宣徳門卽正陽門自明道元年十二月攺此名今得七十年民間但呼正陽門也

明肅旣上賔時遺誥以太妃楊氏爲皇太後軍國大事內中商量閤門促百官班賀皇后時蔡齊爲中丞厲聲叱曰誰命汝來不得追班閤門吏皇懼而退旣而執政入奏今皇帝二十四嵗何必更煩太后垂簾豈有女後相繼之理議未定禦史龎籍奏言適已將垂簾儀焚了矣敢有異議請取防斬於庭左右震栗後自屏後曰此間無固必於是刪去遺誥中內中與皇太后商量一節當時倉卒中實自蔡齊先發之

劉貢父言毎見介甫道字說便待打諢

張文潛言嘗問張安道云司馬君實直言王介甫不曉事是如何安道云賢只消去防字說文潛云字說也只是二三分不合人意思處安道云若然則足下亦有七八分不解事矣文潛大笑

大參陳彭年以博學彊記受知於定陵凡有問無不知其在北門因便殿賜坐對甚從容上因問墨智墨允是何人彭年曰伯夷叔齊也上問見何書曰春秋少陽卽令祕閣取此書旣至彭年令於第幾板尋檢果得之上極喜自是注意未幾執政

程頥一日在講筵曰聞有防召江西僧元某不知何爲泰陵曰聞其有禪學故召來欲一見之頥曰臣所講者君臣父子仁義道徳性命之說盡在此矣不省陛下以何爲禪也上不語頥又曰陛下深居九重之中元某之名如何得達上復不語旣罷講頥卽移書兩省諫坡謂豈可坐視而不救不惟兩宮之委任抑且先帝之厚恩於是頥稱病在假太皇夜遣使至頥家宻傳防云皇帝旣服不是說書且防先朝面明日早參旣朝參又明日當講旣講畢欲退一中官附耳宻奏數語上曰風露早寒可共飲蘇合酒一杯酒未至上曰前日召江西僧何益於治道已令更不施行頥曰人主好佛未有不爲國家之害陛下知之社稷幸甚越數日又因講次頥復奏陳曰梁武帝英偉之姿化家爲國史稱其生知淳孝篤學勤政誠有之終其身無他過止緣好佛一事家破國亡身自餒死子孫皆爲侯景殺戮俱盡可不深戒上曰前日江西召禪僧已曾說與卿更不施行頥曰願陛下取梁武帝紀一防不然臣當摭其要而上之上曰想是如此卿必不妄言

近時一從官其父本胥也屢典大藩府其治刻木輩極嚴少有過舉卽黥配親舊有勉之者則曰吾豈不知但吾爲民父母之官豈可見病民者坐視而不治也其爲郡所至有聲其父年九十二方卒官封至宣奉大夫

張先京師人有文章尢長於詩詞其詩有浮萍防處見山影小艇歸時聞艸聲之句膾防人口又有云破月來花弄影隔墻送過秋千影之詞人目爲張三影先字子野其祖母宋氏孝章皇后親妹也祖遜因是而貴太宗朝爲樞宻副使子野生貴家刻苦過於寒儒取髙科甫攺秩爲鹿邑縣以殂歐陽永叔雅敬重之嘗言與其同飲酒酣眾客或歌或呼起舞子野獨退然其間不動聲气當時皆稱爲長者今人乃以張三影呼之哀哉歐公爲其墓銘

黃庭堅嘗言人心動則目動王介甫終日目不停轉庭堅一日過範景仁終日相對正身端坐未嘗回顧亦無倦色景仁言吾二十年來胸中未嘗起一思慮二三年來不甚觀書若無賔客則終日獨坐夜分方睡𨿽兒曹讙呼只尺皆不聞庭堅曰公卻是學佛作家公不恱

神宗一日在講筵旣講罷賜茶甚從容因謂講筵官數日前因見司馬光王昭君古風詩甚佳如宮門銅鐶雙獸面回首何時復來見自嗟不若住巫山布袖蒿嫁鄕縣讀之使人愴然時君實病足在假已數日矣呂卿曰陛下深居九重之中何從而得此詩上曰亦偶然見之卿曰此詩不無深意上曰卿亦嘗見此詩耶卿曰未嘗見此詩適但聞陛下舉此四句爾上曰此四句有甚深意

往見曾子固家有五代政要一百卷今人家難得之頗恨無筆力傳寫嘗愛世宗自攺賜江南書有曰但存帝號何爽嵗寒儻堅事大之心必不廹人於險語意雄偉眞得帝王大體蓋是嗣王欲削尊稱求緩師也

黃庭堅年五歳已誦五經一日問其師曰人言六經何獨讀其五師曰春秋不足讀庭堅曰於是何言也旣曰經矣何得不讀十日成誦無一字或遺其父庶喜其警悟欲令習神童科舉庭堅竊聞之乃笑曰是甚做處庶尢愛重之八嵗時有鄕人欲赴南宮試庶率同舎餞飲皆作詩送行或令庭堅亦賦詩頃刻而成有云君到玉皇香案前若問舊時黃庭堅謫在人間今八年

錢穆父嘗言頃在館中有同僚曹姓者本醫家子夤緣入館閣不識字且多犯人錢一日因誦子瞻詩曹矍然曰每見諸公喜此人不知何謂或言其文章之士也曹曰吾近得渠作詩皆重疊用韻全不成語言錢恐人作僞命取以觀之乃子瞻醉中寫少陵八僊歌錢曰此少陵詩子瞻寫耳曹曰便老陵也好喫棒一日諸公過其家觀其所藏書畫其家多資𨿽眞贗相半然尢物甚多有虞世南寫法華經禇河南寫閒居賦臨蘭亭其父得於天上蓋錫賚之物也諸公愛玩不能去手又有閻立本粉畫羅漢橫軸上各有贊字畫皆眞楷可喜乃唐時帝王禦制不知何帝所作皆有小長印禦制之寶兩頭皆尖如橄欖核狀外標首題云應眞橫軸曹問坐客何故爲應眞或對曰眞卽羅漢也曹曰好好地甚謎亟命易去自題云十八大阿羅漢或言應眞橫軸四字亦是名人書

晏臨淄臨川人其未生時有僊人曹八百見其父固謂之曰上界有眞人當降汝家自是其家日貧臨淄公旣顯其季弟穎自幼亦如臨淄公警悟章聖聞其名召入禁中因令作宮沼瑞蓮賦大見稱賞賜出身授奉禮郎穎聞之走入書室中反闗不出其家人輩連呼不應乃破壁而入則已蛻去案上有大書小詩二首一云兄也錯到底猶誇將相才世緣何日了了卻早歸來一云江外三千里人間十八年此行誰復見一鶴上遼天其年十八嵗也章聖禦神僊晏頴四字賜其家

李覯字泰伯盱江人賢而有文章蘇子瞻諸公極推重之素不喜佛不喜孟子好飲酒作文古文彌佳一日有達官送酒數斗泰伯家釀亦熟然性介僻不與人往還一士人知其富有酒然無計得飲乃作詩數首罵孟子其一云完廩捐階未可知孟軻深信亦還癡丈人尙自爲天子女壻如何弟殺之李見詩大喜畱連數日所與談莫非罵孟子也無何酒盡乃辭去旣而又有寄酒者士人聞之再往作仁義正論三篇大率皆詆釋氏李覽之笑云公文采甚奇但前次被公喫了酒後極索寞今次不敢相畱畱此酒以自遣懷聞者莫不絕倒

泰伯一日與處士陳烈同赴蔡君謨飯時正春時營妓皆在後圃賣酒相與至筵前聲喏君謨畱以佐酒烈已不樂酒行眾妓方歌烈並酒擲於案上作皇懼之狀逾墻攀木而遁時防伯坐上賦詩云七閩山水掌中窺乘興登臨對落暉誰在畫樓酤酒處幾多鳴艣送潮歸晴來海色依稀見醉後鄕心積漸防山鳥不知紅粉樂一聲檀板便驚飛旣而烈聞之遂投牒云李覯本無士行輙簉賔筵詆釋氏爲邪教指孟軻爲非聖按吾聖經云非聖人者無法合依名教肆誅市朝君謨覽牒笑謂來者云傳語先生今後不使弟子也君謨後毎會客必以示坐上以供一笑云

張文潛嘗云子瞻毎笑天邊趙盾益可畏水底右軍方熟眠謂湯燖了王羲之也文潛戲謂子瞻公詩有獨防紅蕖傾白墮不知白墮是何物子瞻云劉白墮善釀酒出洛陽伽藍記文潛曰云白墮旣是一人莫難爲傾否子瞻笑曰魏武短歌行雲何以解憂惟有杜康杜康亦是釀酒人名也文潛曰畢竟用得不當子瞻又笑曰公且先去共曹家那漢理會卻來此間廝魔蓋文潛時有僕曹某者在家作過亦去失酒噐之旣送天府推治其人未招承方文移取防也坐皆絕倒

劉貢父平生不曾議人長短人有不韙必當面折之𨿽介甫用事諸公承順不及惟貢父屢當面攻之然退與人言未嘗出一語人皆服其長者𨿽介甫亦敬服之

黃魯直嘗云髙祖紀恐能薄止是才能之能合作奴登切孟堅不必解說彼音奴來切者三足鱉也徐浩詩法士多瓌能卻在來字韻押乃是僧似鱉爾

予嘗見蘇子瞻一帖云嵗行盡風雨淒然牎竹屋燈靑熒熒時於此間得少佳趣無由持獻獨享爲愧一日對貢父舉此貢父云前數句是夜行迷路誤入田螺精家中來

黃育字和叔魯直叔父也爲童兒時其伯氏長善將諸兒出行天驟雨長善問諸兒日在雨落翁婆相撲是何語和叔曰陰陽不和也時年七嵗矣

朱康叔送酒與子瞻子瞻以簡謝之云酒甚佳必是故人特遣下防也蓋俗謂主者自飲之酒爲不出庫

範堯夫帥陜府有屬縣知縣因入村至一僧寺少憩旣飯步行廊廡間見一僧房頗雅潔闃無人聲案上有酒一瓢知縣者戲書一絕於窻云爾非慧逺我非陶何事窻間酒一瓢僧野避人聊自醉臥防風竹影蕭蕭不知其僧俗家先有事在縣理屈坐罪明日其僧乃截取窻字黏於狀前訴於府且曰某有施主某人昨日攜酒至房中值某不在房知縣旣至施主走避酒爲知縣所飲不辭但有數銀杯知縣旣醉不知下落銀杯各有鐫識今施主迫某取之乞追施主某人與防吏某人鞠之堯夫曰爾爲僧法當飲乎杖而逐之且曰果有失物令主者自來理防持其狀以示子侄輩曰爾觀此安得守官處不自重卽命火焚之對僚屬中未嘗言及後知縣者聞之乃修書致謝堯夫曰不記有此事自無可謝還其書

張子顏少卿晚年嘗目前見白光閃閃然中有白衣人如佛相者子顏信之彌謹乃不食肉不飲酒然體瘠而多病矣時泰陵不豫汪壽卿自蜀入京診禦脈聖體極康寜壽卿醫道盛行其門如市子顏一日從壽卿求脈壽卿一見大驚不復言但授以大丸數十小丸千餘粒祝曰十日中服之當盡卻以示報旣數日視所見白衣人衣變黃而光無所見矣乃欲得肉食又思飲酒又明日俱無所見覺气體異他日矣乃詣壽卿以告壽卿曰吾固知矣公脾初受病爲肺所尅心脾之母也公旣多疑心气一不固自然有所睹吾之大丸實其脾小丸補其心肺爲脾之子旣不能勝其母其病自當愈也子顏大神之因宻問所診禦脈如何壽卿曰再得春气脈當絕𨿽司命無如之何時元符攺元八月也至三年正月泰陵晏駕壽卿後入華山年已八十餘矣

昭陵上僊之日金陵城外有人聞數千百人吹簫聲自空中過久之方寂然

崇寜攺元之明年蔡丞相旣遷左揆首令議天下州縣皆建佛剎以崇寧爲額時石豫爲中丞其門人陳確賢士也夜過豫問豫曰中丞豈可坐眎豫曰少待數日防行與不行未幾豫招確謂之曰前夕之言今早已納札子矣上甚喜乃是乞詔州郡仍置崇寧觀

崇寧三年四月大內火宰輔請以司馬光等三百九人姓名大書刻石於文徳殿門謂之元祐黨人凡元符三年應詔直言人爲邪等附黨籍於刑部云以禳火災其年罷科舉頒三舎法於天下

王安石配享文宣王廟庭坐顏孟之下十哲之上駕幸學親行奠謁或謂安石巍然而坐有所未允蔡知院元度曰便塑底也不得

四年正月元度引兄嫌以資政知河南府送車塞道凡三日始見絕賓客然後得行禁中給賜之人絡繹於路觀者榮之

明年彗星見其辰亙天禁中牕戶洞明與其他處不同連夜詔毀文徳殿門石籍宮門方開有防取刑部籍入或云亦焚之

道山淸話

