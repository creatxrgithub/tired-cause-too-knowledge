

古之愼言人也﹐戒之哉﹗

無多言﹐多言多敗﹔

無多事﹐多事多患。

安樂以戒﹐無行所悔。

勿謂何傷﹐其禍將長﹔

勿謂何害﹐其禍將大﹔

勿謂何殘﹐其禍將然。﹝《家語》無此二句﹞

勿謂莫聞﹐天妖伺人。﹝《家語》作「勿謂不聞﹐神將伺人」﹞

熒熒不滅﹐炎炎柰何﹔

涓涓不壅﹐將成江河﹔

綿綿不絕﹐將成网羅﹔

靑靑不伐﹐將尋斧柯。

誠不能愼之﹐禍之根也。﹝《家語》作「誠能愼之﹐福之根也」﹞

曰是何傷﹐禍之門也。﹝「曰」《家語》作「口」﹐當從之﹞

彊梁者不得其死﹐好勝者必遇其敵。

盜怨主人﹐民害其貴。﹝《家語》作「盜憎主人﹐民怨其上」﹞

君子知天下之不可蓋也﹐

故後之下之﹐使人慕之。

執雌持下﹐莫能與之爭者。

人皆趨彼﹐我獨守此。﹝「趨」《家語》作「取」﹞

眾人惑惑﹐我獨不從。﹝前句《家語》作「人皆惑之」﹐「從」作「徙」﹞

內藏我知﹐不與人論技。﹝後句《家語》作「不示人技」﹞

我𨿽尊髙﹐人莫害我。

夫江河長百谷者﹐以其卑下也。

天道無親﹐常與善人。

戒之哉﹗戒之哉﹗

