

黼庵柴公諱奇﹐弘治乙卯﹐讀書於淸眞觀池亭之東。四月旣望﹐夜二鼓﹐月色如晝﹐公起步庭除﹐忽見五童子披鶴氅﹐麾羽扇淩空而下﹐翩翩爲回波之舞。歌曰﹕駕而風兮策而霆﹐乘白鶴兮入蒼冥﹐山靑靑兮海澄澄。又歌曰﹕月爲璧兮珠爲星﹐駕赤虯兮上玄冥﹐水﹤氵晶﹥﹤氵晶﹥兮嶽亭亭。舞竟﹐一童持蒼玉管﹑碧雲箋﹐歷階而上﹐置公書幾﹐請賡其歌。公歌曰﹕天之仙﹐地之仙﹐攝萬靈﹐空萬緣。道可道﹐不可傳。又曰﹕道可道兮不可傳﹐玄且默兮天之仙。天地皈兮日月懸﹐歷萬劫兮徧大幹。歌畢﹐童子喜甚。公心知爲仙﹐因長跪詢一生事。童曰「遇水則興﹐逢火則滅。言旣﹐冉冉駕雲向東南去。公啟戶周視﹐但見月光滿地﹐殿閣若浮﹐松影橫窗﹐萬籟俱寂﹐此身非復在塵寰間矣。後公登第之年﹐大浸彌天﹐累官至應天府尹。致政﹐家居數載﹐淸眞觀忽罹火災﹐焚毀殆盡﹐公遂於是年化去。詳見公遺稿中﹐恐涉怪誕﹐因托諸夢云。王��﹐諱��﹐太常卿��長子﹐善積聚﹐富甲於昆。因與一仕宦妻私通。爲禦史訪拿下獄﹐仇家蜂起攻之﹐禍且不測。先是﹐花園內用石條長五尺許支其籬﹐忽自轉身者三﹐離其故處幾三尺許﹐又三轉而復其舊所。又廷圭常坐於堂﹐一鴉自外飛入﹐墮地而死﹐視之乃無頭者。又緣事日供城隍神像於家﹐有鴉飛集神所而啼﹐其怪如此﹐而迄幸免。予妻父朱仰峯因買新宅﹐大興營造。時方臘月﹐市腌魚飼匠﹐婢臘梅持魚至地﹐妻母自臨視之。忽見一魚其腹微微蠢動﹐心惡之﹐佯爲不見。婢移魚置木柴上﹐復動﹐因驚呼曰﹕腌魚乃復活乎﹖妻母叱曰﹕汝勿妄言。其魚遂揚鬐鼓鬣﹐若將騰躍者。呼眾共視﹐則不復然矣。或謂魚方新腌﹐故尙有微命。審視則魚腹已腐﹐問賣魚者﹐亦云此魚販來已久﹐非新腌也。予聞﹐往索視之﹐魚僅長五寸許﹐殊不足爲怪。時方有訟事﹐舉家憂惶﹐後𨿽稍費﹐而亦無大害。族伯祖安夫饒於財﹐積銀一甕﹐手埋於書館地下﹐期年發用﹐止松泥一道而已。心甚驚惶﹐隨泥發之將三尺許﹐銀卒不見。適次子從窗前過﹐呼之告以故﹐意必爲人所竊。子乃代父發土直至檻邊﹐方得其甕﹐啟視﹐一無所失。取銀二錠授其子﹐後遂不復地藏。嚴世蕃竊柄﹐諸貪淫不法狀﹐詳載於祖紀中。第其資性彊記﹐善揣主意﹐精神壯健﹐能任繁劇﹐則若天縱之而俾逞其凶者﹐故老猶能道之﹐聊附記於左。世宗好觀經史﹐每至夜分﹐或有未解者﹐親朱書於片紙﹐令內侍持示內閣﹐立等回話。一夕旨至。嵩與徐階等皆不曉其義﹐惶悚無措。嵩曰﹕無過慮。卽密寫前旨﹐令從門隙傳出﹐飛馬問蕃。蕃曰﹕是在某書第幾卷第幾葉上﹐其解云何。卽飛遞回報﹐檢書視之﹐果然如其解﹐復命上悅。夫史冊浩瀚﹐卽諸學士猶未能悉記﹐蕃以蔭子﹐乃能響應若斯﹐非明敏博覽而何能﹖爾且於我朝令甲典故﹐尢極熟諳。凡各部院有疑難事請教於嵩﹐嵩弗能臆斷﹐試以問蕃﹐卽援昔證今﹐合於律例﹐凡所處分﹐人皆帖服。又世宗夜傳旨問某事當若何發落﹐調旨頗難。嵩會徐﹑呂二老於直房細議﹐各令書一揭帖﹐云當何如。反復參酌﹐終覺未妥﹐不敢遽謄眞﹐時漏下四鼓矣。嵩曰﹕姑徐徐當呼小兒來共評定﹐庶不忤上意。傳命者始出﹐而內豎索報踵至云﹕上位立待﹐且嫌遲滯﹐有怒容。嵩猶豫不發﹐二公曰﹕玆事裁度再三﹐似亦妥當﹐卽賢郎有髙見﹐恐不能更越此。矧上命嚴迫﹐難以因循﹐嵩弗得已乃錄上聞。須臾蕃至﹐示以前擬﹐蕃搖首曰﹕未妥未妥。頃間﹐內降將揭帖用朱筆塗抹﹐令再擬來看﹐蕃因出己意調旨以進﹐上果依擬﹐二公乃服。蓋蕃善揣聖心喜怒﹐陽施陰設﹐罔弗中窾﹔凡得賄而欲升擢者﹐則覆本類置於上所喜中。修隙而擠諸貶逐者﹐其本置於上所惡中。甚而誅戮忠良﹐亦用此術激怒聖上﹐無幸脫者。以此嵩勢燻灼滔天﹐舉朝咸意聖明寵眷過隆﹐敢爾肆行﹐而弗知蕃潛轉移其間﹐卽世廟英明﹐入其籠絡而弗覺也。若其交結內侍﹐密探消息﹐豢養臺省﹐鉗其口舌﹐僅粗迹而已﹐眞萬古姦雄之魁也哉。世蕃公事交冗如蝟集﹐飲宴禦女﹐日不暇給。然𨿽沈酣寢中﹐或父以緊要事見詢﹐呼之弗應。則用金盆滿貯滚湯﹐浸手帨於中﹐乘熱提帨圍其首三匝。稍冷﹐更易則醒﹐然無復酒態。舉筆裁答﹐處置周悉﹐出人意表﹐故父亦懾服﹐凡有施行﹐俱不敢違﹐養成其惡﹐卒至誅夷﹐豈非天耶﹖世蕃納賄﹐嵩未詳知﹐始置笥篋﹐旣付庫藏﹐悉皆充牣。蕃妻乃掘地深一丈﹐方五尺﹐四圍及底砌以紋石﹐運銀實其中﹐三晝夜始滿﹐外存者猶無算。將覆土﹐忽曰﹕是乃翁所貽也﹐亦當令一見。因遣奴邀嵩至窖邊﹐爛然奪目。嵩見延袤頗廣﹐已自愕然﹐復詢深若干﹐左右以一丈對﹐嵩掩耳返走﹐口中囁嚅言曰﹕多積者必厚亡﹐奇禍奇禍。則嵩亦自知不免矣。此銀﹐敗後車運至潞河﹐載以十巨艘﹐猶弗勝﹐後俱籍沒入官。世蕃於分宜藏銀﹐亦如京邸式﹐而深廣倍之。復積土髙丈許﹐徧布椿木﹐市太湖石壘壘成山﹐空處盡栽花木﹐毫無罅隙可乘﹐不啻萬萬而已。其心腹羅龍文﹐富亦敵國。一日閒居﹐閽者報有宦僕投書﹐呼之入﹐兩人俱大帽絹衣若承差狀﹐叩頭畢﹐跪階下不起。叩所自來﹐云﹕有密語相聞﹐乞屏左右。令登堂問故﹐袖出一帖﹐書通家侍生王端明頓首拜。羅沈思素無相識﹐問爾主安在﹖云在門外舟中﹐欲躬造拜講心話﹐而避嫌弗敢至﹐敬拱候於彼﹐屈尊一降﹐重當而陳衷曲。羅初有難色﹐柰來人惇請再三﹐不得已許之。令僮潛往覘其迹﹐歸報云﹕有大坐船泊河下﹐侍從整肅﹐官吏列侍﹐若兩院按臨狀。羅乃具服住拜﹐主出迎﹐衣麒麟服﹐系花金帶﹐狀貌魁梧﹐禮度嫻雅。坐定茶畢﹐羅曰﹕蒙公見招﹐必有所諭。答曰﹕王某奉主命﹐奉屈有事相挽。舟現泊郊外﹐去此僅三里﹐晤後當自明耳。卽命解維舉棹﹐羅業已至彼﹐不能脫身﹐彊坐談笑。行一舍許﹐寂無所睹﹐羅心竊疑﹐又詢舟所。對云﹕不遠。復將十餘里抵湖邊﹐遙望見一舟﹐指曰﹕此是矣。及至﹐則旌旗蔽日﹐幹戟森列﹐金鼓大震﹐號炮轟天。王揖羅過船﹐羅欲辭而度勢不可已﹐彊從之登﹐則綺筵肆設﹐優令環侍。王舉酒屬客﹐器皆金玉﹐珍饌盈前﹐皆目所未睹者。舟傍列八槳﹐眾共舉棹﹐其去若駛﹐漸入大江﹐浩渺無際。羅驚悸﹐坐弗安席﹐細叩其主何職﹑住何地﹑所言何事。答云﹕無勞多問﹐至則自知。行良久﹐有快船來迎﹐俱戎裝佩劍﹐呼聲動地。不久復有�者計十餘艘﹐共翼大舟進發。薄暮抵岸﹐執炬�鑪﹐列仗張蓋﹐百眾前導﹐邀羅登輿﹐王隨其後。山路險仄﹐行復數里﹐忽有飛騎口稱王旨云﹕暮夜相見﹐恐不成禮﹐令王將軍速客宿別館﹐明晨奉請。語畢馳去。羅至館中﹐供帳甚盛﹐王鄭重而別﹐羅愈加疑猜﹐竟夕弗寐。黎明﹐王來語羅曰﹕吾主雄據一隅﹐不臣中華﹐公相見﹐宜稍謙抑﹐毋抗禮而觸其怒。羅唯唯。及至﹐睹宮闕巍峨﹐儀從森嚴﹐宛若王者气象。少頃﹐聞鐘鼓齊鳴﹐報王升殿﹐將軍先進報命﹐復傳宣羅入。夾陛列甲士﹐露刃操戈﹐環侍左右。遙見殿上絳衣大冠者南向坐﹐羅不得已行四拜禮。王令左右扶掖升殿賜坐﹐曰﹕勞卿遠降荒陋﹐無以致敬﹐柰何﹖羅遜謝。復微問中朝事﹐羅權宜置對。頃之﹐左右報別殿宴完﹐王攜羅就坐﹐儀禮嚴肅﹐歡飲抵暮﹐送歸原館。羅私詢侍者王何姓﹐曰姓劉﹔迎予者何官﹐曰大將軍﹐如中國總兵。又問他事﹐悉謝弗知。天曉﹐羅往謝別﹐王促膝相對﹐羅請問何事見招﹖王曰﹕某居此窮陬﹐糧餉缺乏。聞嚴相公蓄積至富﹐托公作保﹐借銀百萬﹐散給軍士﹐後當如數奉酬﹐決不相負﹐幸勿推托。羅曰﹕嚴銀固多﹐公所須僅百一耳﹐何敢峻拒﹖第其銀悉藏地窖中﹐余存並在典者止三十餘萬﹐數不滿百﹐且一時又弗能猝聚﹐柰何﹖若欲遂尊意﹐則發其藏可也。王詰銀藏何所﹐歲具對如前狀。又問發之何術﹖羅曰﹕用夫數百人﹐掘樹運石﹐挑土去椿﹐則銀見矣。第恐工程浩大﹐時日稽延﹐未免驚動有司﹐巡捕官兵或相抗衡﹐未能萬全耳。公請籌之﹐若其可行﹐僕歸告嚴公﹐敢少吝耶﹖王聞﹐俯首沈吟曰﹕公姑返舍﹐當更有處。仍令快船送羅至湖口而別﹐另覓舟返舍。家人驚喜﹐詢狀﹐相對吐舌。此亦一大盜也﹐賴羅口辧﹐得幸免耳。後朝廷有旨命撫按抄沒嵩產﹐然皆藉其目前現在者進內﹐而山下所藏﹐竟不及發。事平﹐其孫曾因年遠人無知覺﹐竊起分用﹐迄今尙爲富室﹐甲於分宜云。吳地素無狐。嘉靖丁巳﹐民間訛傳有狐祟﹐黃昏後卽出﹐人遭之者如夢魘狀﹐或據胸﹐或扼其吭﹐憤懣不能發聲﹐甚則嚙損面目﹐抓破肌膚﹐但不至傷命。有先覺之者﹐持其杖遂之﹐則轉入鄰捨。互相驚恐﹐徹夜無眠﹐咸擊鑼鼓傳梆鈴以爲備。予鄰季升夫婦﹐方夜膳畢﹐婦向廚房洗滌﹐忽見一怪物大若貓﹐黑色﹐兩目眈眈﹐從梁而下﹐婦大驚呼﹐季持棍來索﹐隱於牀邊。時比鄰俱未寢﹐聞有驚﹐競來援﹐舉火細覓﹐怪漸縮而小如鼠﹐繞屋奔走﹐無隙得出。值竈塘中有醋瓶未蓋﹐怪遂竄入其中。眾取塞掩之﹐置湯中煮之數沸。啟視﹐僅得故紙一團﹐鐵綫一根而已。他處有獲者﹐云其形亦相類﹐而各黏鳥獸毛少許於背。乃知邪術害民﹐非眞狐也。或云﹕爲此術者乃江西人﹐素習左道﹐假算命爲名﹐始寓蘇城﹐人有覺者﹐遂轉至松江﹐寓酒樓上﹐間三五日攜雞酒魚肉令主人烹之﹐焚香明燭﹐詭云祀神﹐必候人靜﹐然後行事。主人疑爲耳報樟柳神之類﹐不以介意。後鄰人於墻隙窺之﹐見其人開衣包中﹐取紙剪禽獸無數﹐布樓板上﹐披髮持刀﹐步罡誦咒畢﹐以水噴之﹐諸物蠢動﹐悉從樓窗飛去﹐薨薨有聲。不一時﹐左右鄰近皆喧嚷相聞矣。其人危坐而俟﹐將五鼓﹐復步罡誦咒﹐諸物仍飛回墮地﹐復有故質﹐收置包中而寢。鄰人驚異﹐知狐怪由此無疑。質明告其主人﹐且欲聞官﹐主人慮爲所累﹐微泄其語﹐因遁去﹐怪亦漸息。張國維﹐予從母舅也﹐性粗豪有俠气﹐重然諾﹐不畏彊禦﹐人咸稱爲頑二。嘉靖甲寅﹐倭寇圍邑﹐任二府環攝守﹐募人間道往取救兵。時寇方熾﹐眾畏莫敢出﹐張毅然請行﹐任公壯之。乃懷蠟書﹐夜縋城而下﹐晝伏宵奔﹐越水忍饑﹐艱苦萬狀﹐迄得請而反。任公由是大加愛任﹐使總士兵。後任公升兵備﹐再來剿倭﹐檄置幕下爲近侍﹐任公與倭戰於松江萬里橋﹐敗績﹐兵潰。公背瘡方劇﹐負痛墮馬﹐幾被害。張負之而逃。走數里。回顧﹐則賊已尾其後矣。張窘甚﹐則賊已尾橋﹐急趨而過﹐置任於地﹐奮力拔橋面投諸水﹐倭不能逼﹐仍負任從間道投村捨。覓火種爲任燎衣﹐標其冠於竿上﹐懸之檐前。眾望見稍稍集﹐得全師而歸。任徳之﹐給以冠帶。至隆慶五年﹐善終。後於松江七壇﹑八壇地方附巫言曰﹕我張某也﹐生嘗剿倭於此。今當爲爾土神﹐汝輩宜敬事我。祀法以大盤盛酒肉﹐又須血髒羹﹐如其生時所嗜。禱者無不響應。又一日﹐托巫語求療疾者曰﹕吾家在昆山許墓塘﹐遺婦孀居﹐貧甚﹐可贈以銀布﹐吾當爲汝造福。其人如言尋至昆﹐婦初不信﹐來者細述其故﹐乃受之。始知匹夫義烈﹐死不泯泯。蘇郡糧長徐仁﹐解糧至京﹐寓戶部前﹐主人乃番子手也。仁偶飯後往外閒遊﹐有銀五兩藏靴﹤革充﹥中﹐歸索之﹐亡矣。知爲淘摸著取去﹐無可柰何﹐愁悶獨坐。適主人歸﹐問客何事不樂﹐徐具言其由。主人曰無憂﹐當爲尋覓﹐斷不失故物。遂詢其銀幾何﹐並所遊之處﹐徑詣其地揚言曰﹕午後曾有人至此﹐靴中置銀五兩﹐計幾綻幾塊﹐裹以布包﹐爲若輩盜去。此人乃吾家所主者﹐可速還之﹐不然恐若輩不得安枕臥也。言訖﹐歸謂徐曰﹕客可再往前地一步﹐何如﹖徐笑曰適往失銀﹐今空步何爲﹖主人曰﹕試一往﹐𨿽不得﹐無害也﹐況未必不得﹖彊之再三﹐納靴而行。至向所遊處﹐周視地上﹐竟無所見﹐悵悵而返。及門﹐主人迎笑曰﹕已得銀否﹖徐謝無有。入室坐定﹐又問﹐答之如初。主人曰﹕豈有此理﹖試令探靴中﹐則銀包在焉。開視﹐一無所失﹐而其去來之迹﹐茫然不覺﹐何巧於盜若此。嘉靖間有李千戶善戲術﹐往來公卿間。顧文康公尢喜之﹐每設宴﹐必召令佐酒席﹐閒時出小技。如令打板﹐則牙筋自動﹐或三或五﹐遲速適中﹔又酒杯自行至客前飲﹐不酹則杯畱不去﹔或手執一壺﹐斟至數十杯而不竭﹔或取果實自藏袖中﹐頃云在某客懷間或巾內﹐探之果然﹔又臨池飲酒﹐將金爵佯失手墮池中﹐故作悚惶狀﹐公曰﹕無恐。令善泅者覓之﹐良久弗得﹐頃之出諸袖中。又令僮鎖書捨﹐誤遺鑰於內﹐將呼匠撬開﹐千戶曰﹕無勞。向鎖摸索﹐口中念念有詞﹐躬身施揖﹐鎖簧自躍出墮地。常因嚴世蕃誕辰獻一金元寶爲壽﹐蕃大悅﹐厚賞之。後因制酒器﹐將金付銀匠﹐方著火﹐化作靑煙而散。蕃召李詰之﹐對曰﹕某貧士也﹐安得有多金若斯﹐蓋用以悅目耳﹐不能適用也。蕃笑而罷。文康公屢以難事試之﹐卒不能屈。一日忽謂曰﹕予思見猛虎﹐爾能令見形否﹖李笑曰甚易﹐第恐驚動貴人爲罪耳。因命灑掃庭除﹐用幃蔽之﹐焚香禹步誦咒﹐少頃天漸昏黑﹐若大霧狀﹐搴幃令觀﹐見一黑虎從空而下﹐怒目露牙﹐猙獰可畏﹐從者咸驚﹐公亦卻步而退。回視庭除﹐明朗無物﹐乃其幻術所化爾。後往遊塞上﹐不知所終。周壽誼﹐昆山人﹐年百歲﹐其子亦躋八十。同赴蘇庠鄕飲﹐徒步而往。旣至﹐子坐於階石气喘﹐父笑曰﹕少年何困倦乃爾﹖飲畢﹐子欲附舟﹐父不可﹐復步歸舍。昆距蘇七十餘里﹐往返便捷﹐其精力彊健如此。後太祖聞其髙壽﹐特召至京﹐拜階下﹐狀甚矍鑠。問今歲年若干﹐對云一百七歲。又問平日有何修養而能致此﹐對曰﹕淸心寡欲。上善其對﹐笑曰﹕聞昆山腔甚嘉﹐爾亦能謳﹖否曰不能﹐但善吳歌。命之歌﹐歌曰﹕月子彎彎照幾州﹐幾人歡樂幾人愁。幾人夫婦同羅帳﹐幾人飄散在他州。上撫掌曰﹕是个村老兒。命賞酒飯罷歸。後至一百十七歲﹐端坐而逝。子亦年九十八﹐家有世壽堂﹐其孫曾多至八十外。蓋緣稟賦素厚﹐其繇來有由矣。朱��南昌人﹐令��﹐頗著能名﹐而性殘刻饒機智。人爲給事中﹐丁內艱歸。徧覓吉壤﹐術者言泰和觀風水甚嘉﹐朱遂謀奪之。柰創立已久﹐徒眾甚夥﹐計無可施。適禦史按部與朱同年﹐素相厚﹐朱具以情告禦史﹐初有難色﹐朱誑之曰﹕此觀不盈數畝﹐亦無巨剎﹐止小屋五六椽耳﹐去之固甚易﹐第當厚價別市地爲建殿宇。如不見信﹐委官勘明﹐何如﹖禦史乃命縣丞往﹐朱啖以厚賄﹐且用給捨勢臨之。丞奉命惟謹﹐呈繳一如朱言。禦史遂批撤觀﹐而以地付朱﹐給價三十兩更造。諸道士聞之。皆憤懣不平﹐椎牛會眾﹐推一黠者爲首﹐謀曰﹕此事按院作主﹐不可理爭。但俟其來﹐共擊殺之﹐﹤扌棄﹥一人抵罪﹐而吾輩冤憤申矣。眾皆稱善﹐朱方幸得計﹐偕三府統眾往撤其觀﹐方入門﹐羣各持凶械﹐蜂擁而出﹐徑摔至庭中﹐梃交下。三府令人往援﹐柰眾寡不敵﹐乃奔告禦史。卽命中軍率兵三百救之﹐至則朱已被捶斃﹐曳至觀中﹐縱火焚其屍矣。中軍卽令撲滅﹐於煨燼中﹐僅得其心一枚﹐余無所存。悉擒諸道士解院﹐禦史震怒﹐死杖下者大半。刻木爲朱狀﹐納心其中﹐葬於觀庭。禦史親往致祭﹐憐其身死嗣絕﹐爲之大慟。舉首見宮殿巍峨幾百餘間﹐度其基不下百畝﹐嘆曰﹕朱禍乃自掇也﹐吾爲縣丞所誤﹐致同年橫罹慘禍。向使吾知其詳﹐必不許之﹐何至是耶﹖嘆息而去。嘉靖辛酉﹐歲大荒﹐嘉定民有列肆賣米者﹐其小兒年僅四歲﹐持銀一錠爲戲﹐蓋父愛其子而授之也。兒將銀埋米中﹐嬉玩良久﹐不取而入。偶人來市米﹐父舉斗量米與之﹐不知內有銀也。其人歸﹐傾囊出米﹐忽得銀三兩許﹐喜甚。妻曰﹕此銀必店主誤遺於內﹐今爲爾所得﹐彼必窮追﹐將貽害無辜﹐盍速還之﹖必有所酬﹐彼此俱利。夫初不聽﹐妻勸諭再三﹐乃持原物詣彼﹐則店主方以失銀鞭笞奴婢﹐舉家皇擾﹐夫舉銀授﹐主不勝愧感﹐分銀一兩爲謝。歸至中途﹐遇鬻小豚者﹐用銀三錢易其一﹐持回﹐妻詢得其詳﹐乃說﹐將豚散放庭中。數日後﹐豚發地露一瓦缶﹐滿中置白金幾百兩﹐妻見之﹐持歸於夫﹐人以爲還銀之報。友人張歉齋在彼親見﹐歸述其詳。河南村民往訪親﹐慮途中饑渴﹐藏蘿卜數枚於囊中﹐行數里﹐遇一打滴柝者﹐見所負塊磊﹐疑有重貲﹐遂與同行。路逢酒肆﹐沽酒共酌﹐實試之也。民以所藏爲恥﹐不肯啟囊﹐其人益信爲有物。行至亂山中﹐潛持石塊從後擊殺之。解負檢視﹐乃蘿卜也。慚悔無及﹐拾白土書石曰﹕我向山西打滴柝﹐你在河南負蘿卜。你也錯﹐我也錯﹐若要此事明﹐除非馬生角。意此事甚祕﹐人必無知者故云。然適有禦史巡按山西﹐道經其處﹐見地有死人﹐而石上所書如此﹐遂私志之。旣下車﹐首令封內凡打滴柝者悉擒送官﹐一鞫得盜﹐遂服其辜。問其所書﹐則云出自無心。乃禦史實馮姓﹐豈非馬生角之讖乎﹖蓋天网難逃而假手也。宛平李榮家累萬金﹐將銀二千錠置石池中﹐瘞於臥房庭前﹐蓋以石版﹐列植花卉於上﹐惟婦經目﹐子亦弗知也。父亡﹐子縱情花酒﹐家業蕩盡﹐將宅轉售陳翁。母因子方浪費﹐祕不言。後貧窘日甚﹐爲人傭工﹐備嘗艱苦﹐嚴冬衣食不周﹐痛自悔恨刻責。母知其攺行﹐乃爲言藏銀處。子大喜﹐請人持鍬鋤﹐同至舊居求見主人﹐應門者意有所需索﹐堅拒不與通。子怒﹐大嘩﹐聲聞於內。陳不得已出接﹐詰其來由﹐子具道母語﹐卽欲入內發藏。陳又詰銀藏何所﹐子云在花藥欄土中。陳曰﹕銀是爾父物﹐我豈敢妄認﹖第此房乃吾臥室﹐子姑少俟﹐當令內人他適﹐任子入取。遂命具酒饌相款﹐遂耳語童子﹐令急集家眾發土取銀﹐事完來報。酒至殷勤勸酬﹐故爲延緩。子意不在酒。頃之三四起﹐陳翁勉畱以俟內報。良久﹐僮出云可入矣﹐陳意銀必歸己橐﹐與子偕行至欄邊。子視土若新築者﹐頗疑之﹐令人舉鍬掘地又甚松﹐意尢不平﹕將及石版﹐忽於石角得銀二錠﹐家眾環視﹐莫不駭然。子益信爲主所竊﹐而此其誤遺者耳。及啟版﹐則滿中皆白銀﹐計其數﹐得一千九百九十八錠﹐足以先所得與母言相符。子喜躍過望﹐卽將二錠謝陳翁﹐余肩負而歸。陳業已許之﹐弗能爭也﹐第恨家人違其主教﹐罵詈不已。其婦云﹕適發土起石﹐吾親自督率﹐安得有銀﹖但見淸水一泓而已。緣土污吾指﹐掏水少許於外淨手﹐仍前掩之。方與眾竊笑其子妄言﹐不意水復爲銀也﹐陳始嘆息而罷。此二事乃吾昆閔小洲在京辦事所目擊者。閔誠愨人也﹐言當不妄﹐因志之。盧廷選商販於川湖間﹐每有贏金﹐卽投之甕﹐積久而盈﹐用金釵一對置其上﹐藏於密室土中。偶爲少子窺見﹐俟父出﹐私發之﹐用手探銀﹐則皆水也。徧甕摸索﹐竟毫無有﹐遂復掩之。後父欲用銀﹐啟藏﹐金釵已失去﹐心竊生疑﹐而甕滿如故。發銀至半﹐得一釵﹐至底復得一釵﹐復驗銀數﹐亦無短少﹐第莫測兩釵倒置之由。父後偶爲諸子道其事﹐少子不覺色動﹐父疑有故﹐微叩之﹐而堅不言﹐後爲友人說﹐始傳播云。夫父所藏物﹐子尙不能私取﹐則前李翁之銀﹐陳安得掩爲己有﹖其化爲水﹐宜也。二事頗相似﹐並錄之以戒貪得者。無錫華虹山家藏古玩玉器甚多﹐偶有賣古董者至﹐出數種求售。中有玉孩兒一﹐其白如脂﹐長可五寸許﹐但從首至腹﹐俱有細墨點直灑而下﹐制造甚工﹐而攢眉蹙額作悲啼態﹐見者惡其不祥﹐鮮有市者。華獨諦玩不去手﹐因詢所值﹐以三金對﹐華卽如數與之﹐喜形於色。賣者問市此安用﹐華微笑不言。固詰其故﹐乃命童於書房持一玉兒來﹐與之相比﹐形體頗肖﹐但先所得者﹐手持筆作揮灑狀﹐開口而笑﹐此則若因黑污而泣耳。玉工眞巧手哉。一人將渡河﹐而舟未至﹐暫憩古廟中。忽見有戈窯痕露地上﹐掘之得羅漢一尊﹐髙尺餘﹐形貌奇古﹐試持示華﹐許酬十金。其人大喜過望﹐得價別去。坐客怪其大侈﹐華曰﹕我先世藏羅漢像十七尊﹐尙缺其一﹐購之﹐久弗獲。今幸復完﹐敢吝價邪﹖因引客登樓﹐見沈檀作龕﹐坐像於內﹐以今所得配之﹐適滿十八之數。乃知世間尢物﹐其合散固自有期﹐抑物聚於所好耶﹖亦異矣。章楓山位尙書﹐無子﹐撫二侄爲嗣。日者推命云﹕公必有後﹐但稍遲耳。年八十﹐適值迎春﹐僮僕俱往觀﹐公獨坐小齋﹐一婢名春香送茶至﹐公不覺情動﹐遂與私通﹐因有孕。過三月﹐婢泣告公﹐恐二公子見疑﹐潛爲所害。公啟書匣﹐得銀一封重八十兩付之﹐令備日用。另移置密室中﹐屬毋輕出。且書一絕云﹕八十年來遇看春﹐豈知弄假卻成眞﹖生女賠奩來嫁出﹐生男家產合平分。書押印記付婢執照﹐後果生子名楫。公亡﹐二兄誣其來歷不明﹐將逐之﹐而吞其產。婢執公詩赴官﹐斷令遵公治命平分。後楫用恩蔭爲中書舍人。楓山禮樂名臣﹐宜天不靳其後。孫��家素饒裕﹐戊午科托親周��挾重貲往覓考官買舉人﹐遇於上江﹐定議銀千五百兩﹐封金飾酒器爲質﹐將字眼授周歸報。孫如教﹐書於卷中﹐房考檢得之﹐喜甚﹐大加圈點﹐呈之主司。柰文理多謬﹐主司不取。房考更覓捲有疵者伴孫捲復進呈﹐主司竟取彼而斥孫。如此再三﹐終弗能得。乃藏其落卷﹐至揭曉後﹐詣孫處授之云﹕我爲君費盡心機﹐竟成虛話﹐何我兩人命之窮也﹖泣下不止﹐孫感其意厚﹐贈以百金。房考屬曰﹕汝此番錯過﹐實緣文字未嘉﹐下科須覓髙才者﹐請其代筆﹐庶可萬全。至辛酉﹐孫復得門路﹐而憶前言頗當﹐臨場浼癢友錢文臺代作﹐暗書字眼於內。房考徧覓孫捲不獲﹐索之三日﹐始得於別房﹐已先取中矣﹐因以已所中卷易之。孫後爲��通判﹐在仕途十餘年﹐待錢甚厚﹐贈遺不可勝記。庚午科﹐東倉曹監生應試至京﹐邀友人沈邃洲爲伴。曹有一童﹐能書識字﹐性敏捷﹐曹甚喜之﹐時刻不離左右。至七月終﹐童忽言歸﹐沈竊疑之﹐而弗解其故。至初六日﹐曹拉沈看迎考官﹐攜手立店家檐石上﹐見諸考官從人俱靑衣大帽乘馬而來﹐中一人用馬鞭挑開眼罩顧曹微笑﹐沈亦見之﹐曹以手捏沈一把﹐卽下階歸寓。至夜飲﹐沈試詢曰﹕日間所見執鞭者﹐頗似君家某童﹐何也﹖曹笑弗答﹐沈亦不敢更問。場事完﹐曹出赴宴﹐沈獨畱守舍﹐偶往廚房取水淨手﹐見一人坐靑布墩上﹐服飾弗類其僕。詰之﹐其舌侏﹤亻離﹥似江右人﹐詢所從來﹐語甚支吾。沈心知之而不露﹐第時往覘其動靜﹐見人坐墩上弗少移﹐若如廁則挾之而往﹐夜用爲枕而臥﹐意其中必重貨也。至揭曉﹐曹果中式﹐報喜者在寓喧嚷﹐觀者肩摩﹐而前童從人叢中歸矣。沈詢久在何處﹐笑而不答。少頃往廚中索前人﹐則並包俱無蹤矣。後細察之﹐乃知童充房考家奴﹐入簾代主覓捲﹐而廚中人則房考令守質物者。榜出則一去一來﹐各歸原主。此沈所細述者。潘��﹐諱��﹐��人﹐父��業丹靑﹐其子時已遊庠﹐有科舉。偶鄕間富翁吳姓者構巨室﹐因日促上梁﹐未及施采畫。旣成﹐嫌其太朴﹐浼爲加飾﹐搭鷹架令潘棲息其上﹐而運筆焉。辰而登﹐盡酉而下﹐幾一月矣。吳有子亦放科﹐持重貲倩人買字眼﹐持歸授子﹐至堂中發封啟視﹐忘梁上有人也。諷誦再三﹐遂入內室。潘諦聽﹐已得其詳﹐夜歸潛告。其子入場如父教﹐書卷中﹐考官檢得之﹐卽加圈點得中。迨塡榜拆號﹐則潘姓而非吳也。當時有聽生鬼之謠。場中傳遞懷挾﹐獘端無窮﹐其術甚巧。來年募善書者﹐蠅頭細字寫於金泊紙上﹐每葉一篇﹐工價三分﹐經書俱千篇﹐厚不盈寸﹐二三場亦如之。或藏筆管中﹐或置硯底﹐更有半空水注夾底艸鞋之類。又用藥煮寫於靑布衣褲上﹐毫無形迹。將壁泥糝上﹐旋卽拂淨﹐則文字立見﹐名曰文場備用﹐每副價銀百兩。其傳遞者重巡綽官舉小簿授之﹐至點進時﹐官先潛侯於儀門﹐內聞唱名聲卽來接入﹐送至號房﹐乃出諸袖中授之﹐毫無覺者。臨別﹐官喚守號軍分付曰﹕此兵部某爺公子﹐要小心伏侍﹐如違﹐捆打不恕。軍被哄嚇﹐任其鈔寫﹐不敢側聲。後爲諸生稟明﹐禦史將諸武弁封鎖別室﹐不許擅入號捨﹐其獘始絕。今聞應天府吏書得賄﹐將傘柄打通﹐藏小簿在內﹐並潛貯於擡印箱﹑衣箱﹑坐櫃交底中﹐至點名則取小簿隱於尹丞坐椅褥後﹐隨呼名則隨予﹐百不失一。蓋臨場各官行李﹐𨿽各加搜檢﹐而未有搜及尹丞之傘柄與隨身擡箱者﹐以故終不發覺。又聞謄錄生俱積年書手謀充﹐預與富粟定計﹐探決科秀才文必入彀者告以姓名﹐候分卷到則祕藏之﹐移秀才文謄爲監生捲﹐監生文反謄爲秀才捲。監生得中﹐秀才毫不知借己之文﹔秀才見擯﹐實監生文理荒謬所貽也。豈不冤哉﹖今欲淸此獘﹐必先彌封而後送謄錄﹐庶幾少杜乎﹖又富豪將賂屬托受卷所書吏﹐先訪各處名士﹐令其牢記﹐俟交卷時﹐接得佳捲﹐卽壓於各卷下﹐不卽封固。候至夜分﹐受卷官倦臥或打盹﹐卽潛懷前卷投於行賂者﹐將文盡錄爲己作﹐而毀棄其捲﹐其獘最隱最毒。又或行賄於彌封房書手﹐將平日有文名之捲﹐割去捲面﹐而將文綴於己名下。如順天丙午科中式第四名監生鄭汝礦捲﹐乃割福建恩貢馬��者﹐尢爲可異。馬於癸卯年應貢入北監科舉不中﹐遂畱京不歸﹐下帷發憤﹐期於必捷。是年館於同鄕林主政家﹐初場完﹐將七作錄示主政﹐文果擅場﹐許以魁元之選。及揭曉﹐則被斥﹐馬憤懣欲自縊﹐主政亦大爲不平﹐卽令馬�人往順天府索其落卷至﹐則毫非馬文也。意必謄錄生誤寫於他人名下﹐令馬往順天徧搜落卷而迄不可得。及傳五魁黑捲至﹐主政閱之﹐其第四名文與馬所作七篇一字無異﹐知中必有獘。亟以告馬令具狀訴於監臨禦史﹐拘謄錄彌封兩房書手鞫審﹐實系彌封書手受賄﹐而割馬捲面作獘使然。遂具疏上請﹐各擬遣戍。而馬發監肄業﹐𨿽再經疏辧而禮部終不爲攺正﹐人皆惜之。似此等獘竇﹐非當事者加意嚴防﹐惡能絕其禍本耶﹖有刑部主事王﹐失其名﹐善決疑獄﹐在部期月﹐歷年冤系者悉爲昭雪﹐競呼明神。先令山東時﹐有民婦歸寧﹐因居鄕路遙﹐四鼓而起﹐俟於城闉。門旣辟﹐眾爭出﹐各散去﹐婦乘月色獨行。適樵夫尾其後﹐至野外﹐握斧大呼向婦﹐驚僕倒地﹐遂彊奸之﹐盡擄首飾而去。婦號泣奔還﹐偶遇令出﹐攀輿哀訴。帶至縣中﹐詢樵夫作何狀﹐婦曰﹕賊面黑而圓﹐長五尺許﹐頭裹白手巾﹐身穿藍布衫﹐腰縛纏袋﹐單褲艸履﹐手執利斧﹐肩負繩擔。令曰﹕吾當令人往捕﹐汝第言失去首飾已耳﹐毋露姦情也。遂選捕快十餘人散往四隅﹐大呼云﹕早有樵夫如此狀貌﹐如此服飾﹐至山中刈薪﹐遇虎見噬。必有聞聲而應者﹐詢得其實。卽潛伏於左右﹐俟其人歸﹐����﹐勿令入門﹐有所轉換也。眾役奉命號於遠近﹐寂無問及。後至委巷中﹐有婦方補舊衣﹐聞之驚起曰﹕此吾夫也。問信自何來﹖役對以親見﹐復詳道其容貌衣服。婦曰是矣﹐痛哭不止。役者佯寬解之﹐辭去﹐陰伺於巷口。日將晡﹐夫果歸﹐方及門﹐役人卽縛之赴官﹐百計哀求與妻一訣﹐不許。擁至縣庭﹐召婦審視﹐貌頗類而首無巾﹐搜之﹐得於懷中﹐首飾滿置其內﹐一無所失。因痛杖之百﹐收監討﹐气絕。召夫責曰﹕爾婦將母﹐何不伴送﹖幸盜止利其首飾耳﹐倘至傷命柰何﹖亦十笞之﹐令攜婦寧家。蓋令不令言姦者﹐緣律條坐斬﹐問擬頗重﹐且恐夫知必棄其婦﹐故曲爲保全耳。情法兩全﹐善斷哉﹗蘇州西察院按君駐紮之所﹐先年府縣官皆無公館﹐因暫止民捨﹐以候晉謁。有鍼工蔡芳﹐其妻美艷絕倫﹐吳縣��嘗寓其家。尹年少俊逸﹐窺見婦姿﹐不覺心動﹐每微吟流盼以挑之。婦解其意﹐或微露半面﹐或斜漾雙彎故作嬌聲﹐佯妝嬌態﹐無非設騙局以愚尹。而尹爲所迷惑﹐競墮其術中。一日懷銀二錠﹐潛投之婦﹐婦舉以授夫﹐詳述尹意﹐蔡曰﹕此奇貨也﹐須用計籠絡之﹐俟其上釣﹐庶有厚獲耳。因與妻定策﹐俟尹至﹐婦搴幃用手招之﹐尹頓爾情蕩﹐竟入其室﹐摟婦求合﹐婦微笑﹐引入臥房中。方欲解衣就寢﹐忽其夫在外厲聲曰﹕何人大膽﹐擅入深閨﹐欺姦良人婦女﹐應得何罪﹖尹驚慌欲出﹐柰門已上鎖﹐窘迫無措。婦佯慰曰﹕毋恐﹐彼不過欲索賞耳。尹遂許百金﹐夫意嫌少﹐漸益至五百﹐夫必欲得見物。尹書一票﹐喚門子持至庫支銀﹐且屬令速來。去未幾﹐而察院打板升堂矣。尹愈惶悚﹐再三求放﹐而夫不允﹐直至門子持銀到﹐方啟鑰縱之。出則按君已事完閉門﹐尹倉忙歸縣﹐芳卽收拾細軟﹐雇小快船黑夜遁去﹐不知所適矣。明晨尹謁按君﹐問昨何以不來見﹐尹以病辭。按君笑曰﹕汝何病﹖或誤入房室間不得出耳。遂具疏論尹攺教去。嗣後府縣官各市地傍院建公署﹐不復入民捨。南都秋闈揭曉﹐定於雞初唱時﹐無爽期者。乙酉科較前獨遲﹐至辰未﹐榜始出。細詢其繇﹐則是夜塡榜時﹐至三十六名﹐習詩經系華亭生員李某﹐前後兩場字號與中場不同﹐監臨者疑之虛其名﹐而令本房覓原捲﹐迨榜塡完﹐捲竟不可得。監臨者曰﹕此卷前後俱佳﹐中場止論﹐料必合式﹐塡上可也。主考於谷峯以朱卷解部查驗﹐倘有後言﹐誰任其咎﹖堅持不可。復令諸吏徧搜﹐更取備捲呈覽﹐凡閱三卷﹐俱不當意。王翼庵年兄捲亦在備中﹐遂持以進﹐二師俱稱善﹐與李生捲並置案上。令諸吏並覓翼庵墨卷﹐先得者卽塡﹐李生卷終無覓處。而詩經落卷凡三箱計二千餘列於堂下﹐方開蓋﹐則翼庵墨卷儼然露焉﹐且三場俱束作一處﹐若有神相之者﹐遂塡其名。而榜出﹐此所以遲也。翼庵名就學﹐連舉進士﹐轉吏部員外郎﹐中家奴毒﹐暴歿。丙戌科﹐王荊公主試﹐十一日下午送朱卷入簾﹐公召諸房考同至堂上共閱﹐且屬云﹕得佳捲卽呈覽。諸房各分三卷﹐就坐細觀﹐公屢促呈捲﹐未有應者。予師蕭漢老與考功郎黃思軒聯席而坐﹐偶閱一卷﹐惡其誕恣﹐將棄之矣。心念首篇起講頗通﹐若不點出﹐竟爾擲去﹐倘後索落卷疑未曾經目者﹐吾取其起講﹐然後塗抹﹐令彼心服。遂握管細點﹐未畢﹐思軒忽見曰﹕公得佳捲乎﹖師曰未也。問何以加點﹐師告以故。語未竟﹐荊公見兩君竊竊私語﹐意必捲有可取﹐遂遣吏來索觀。觀畢曰﹕此卷亦可中。師復以前說告﹐荊公曰﹕場中文字全美甚難﹐毋苛求。遂舉筆判一中字於捲而。師歸房嘆曰﹕此卷吾將黜之﹐故先稍點﹐乃竟以數點而得一生富貴﹐數也。意頗不懌。後每得一卷﹐則用前卷相較﹐輒抑置於後﹐擠至第十三名﹐偶楊楚亭索觀前卷﹐間今置第幾。師以實對﹐楚亭曰﹕此系王公首取﹐何抑之如此﹖師曰﹕此卷僕翻閱再四﹐文體欠莊﹐意其人必非端士﹐得中已幸﹐矧令居先耶﹖楚亭曰﹕覽文而遂晰人品具目哉。一笑而別。至念三日﹐師房捲已閱完﹐荊公令並備捲送覽。次早荊公致小柬云﹕貴房捲俱嘉﹐但十三名覺有疵﹐可用備卷第一易之﹐何如﹖師大喜﹐往告楚亭﹐相與嘆曰﹕前卷乃荊老第一日所取﹐且親筆書「中」。今竟易去﹐豈其忘耶﹖抑默有主者耶﹖後拆號﹐黜者姓李﹐中者唐斯盛﹐俱楚人。李生素行不修飾﹐果如師料﹐而旋得旋失﹐眞有數存焉。非司文柄者所能專也。丙戌鼎甲﹐首唐抑所﹐次袁玉蟠﹐又次楊荊巖。十七淸晨﹐內閣已差人報知﹐京師俱傳播矣。至傳臚﹐唐果狀元﹐楊榜眼﹐探花則舒心矩﹐而袁抑置二甲第一。眾皆愕然﹐莫測其故。蓋先傳者乃內閣所定﹐至進呈時﹐申瑤泉讀唐捲﹐聖上曰﹕好。將捲置幾上左方。許海嶽讀袁捲﹐音韻稍澀滯﹐聖上不語﹐置右方。王荊老讀楊捲﹐聖上曰亦好﹐置唐卷下。諸臣各叩首退﹐聖上親閱諸捲﹐自二甲第一卷

至十五卷﹐皆鮮許可。至舒捲﹐天顏甚喜﹐因進楊第二﹐舒第三。舒所對策中俱散文﹐不成對偶﹐又字畫參差﹐原無進呈之理﹐因舒父龍陽公與申﹑王同年﹐心矩中式年方十八﹐慮其少不更事﹐不堪作外官﹐移書二相﹐乞置二甲﹐希一部署﹐二相勉從﹐故列於第十六。不意聖上特拔及第﹐此非常之寵也。然不五年遂夭折﹐天意竟何如耶﹖心矩歿二載﹐龍陽夜夢心矩云﹕冥中思父母不置﹐今已托生某村陳家﹐幸令人物色之﹐俾得復歸﹐是所願也。覺語蔣夫人﹐夫人夢亦如之。質明﹐令奴往訪陳﹐果生子。公親往索兒細觀﹐面貌絕不類﹐解衣視之﹐左膊上有「犬子」二字﹐公遂泣下﹐蓋心矩乳名﹐始知其托生非謬矣。因欲攜之歸﹐陳氏執不與﹐遂以聞兩院﹐斷令歸舒撫養﹐陳氏亦不絕其往來。稍長﹐臂字漸磨滅﹐今年已二十餘﹐而椎魯無知﹐絕不類心矩之敏慧也。此事向嘗聞其略而不之信﹐己酉粵中秋闈﹐與韶州司理經邦訓同在受卷所﹐言之甚悉。經全州人﹐得於目擊﹐乃知佛氏輪回之說不妄。第前生後身﹐智愚迥別﹐則不可曉耳。吉安民家產一子﹐墮地不啼﹐彌月後卽能飲啖﹐周歲忽出言如成童。父母怪之﹐詢其由﹐乃自述前生湖廣某縣某科舉人張某也﹐平生歷涉﹐縷縷細陳﹐並誦其墨卷如流。遠近傳布﹐觀者盈門。各上司召見異之﹐咸有所贈。楚中子千里來訪﹐相對飲泣﹐詢問家政﹐一一不爽﹐彊之歸﹐不對。有詰其托生所自者﹐云﹕臥病甚劇﹐恍惚見一道土﹐衣大紅法服﹐持手板﹐舞蹈前引。予隨之至一室中﹐鋪一紅單﹐道士揖之令升﹐予初不欲﹐彊之再三﹐方舉步上單﹐則此已誕生矣﹐不知從母腹出也。予邑孫敬持爲吉安二守﹐親見此兒﹐時年十二﹐問其往事﹐已忘大半矣。江寰維諱鐘廉﹐南充人﹐初任吳江令﹐調獻縣。私衙有樓﹐先年彊盜越獄﹐蟠踞於其上﹐縱火焚之﹐死者三十餘人。精爽不散﹐變怪百出﹐前令不敢居﹐封閉者十餘年矣。江到任﹐吏以情告﹐不信﹐固令啟戶而入﹐畱宿其中。至明晨﹐江往謁府道﹐抵暮﹐一妻一女俱暴殞﹐面目流血﹐徧體靑紫﹐如被撲傷者。亟報﹐江歸﹐已無可柰何。入夜聞妻女嗚咽云﹕爾彊欲入衙﹐令我母子橫爲凶鬼所害﹐死後侮辱萬狀﹐至不忍言。江大慟﹐悔恨無及﹐嗣後拋磚擲瓦﹐門戶自開自閉﹐器物自相擊撞﹐種種怪異﹐不可枚舉。家人皆病﹐避居於外﹐而怪益熾。江日夕鬱結泣零﹐兩目失明。攺教返舍﹐道出頓丘。予往相勞苦﹐稍露其事﹐而從者盡道其詳云。松江徐繼齋諱曰琨﹐以祖蔭授中書。家有少女﹐最所鐘愛﹐不輕許配。邑中求聘者踵接﹐必求其子細閱﹐閱過竟不允。其女年已十七﹐尙未納幣﹐忽家奴因索債不得﹐拘一少年至家﹐徐見其相貌淸奇﹐心竊喜﹐詢其姓名﹐曰張以誠。問能作文﹖否曰能。遂命坐﹐授題﹐張援筆立就﹐藻蔚煥發。徐覽之愈喜﹐畱之飲﹐面許以愛女配焉。張謝歸﹐告其父﹐擇日奠雁成姻。張連試不遊庠﹐女之母私有怨言﹐徐笑曰﹕此子豈長貧賤者耶﹖倘吾相不效﹐當析產與吾子等爾。母憂。後庚子辛丑﹐張連捷﹐大魁天下。周挹齋延儒﹐少聘吳氏女﹐後家事日落﹐吳嫌其貧﹐遂欲悔親。周走訴吳安節公﹐公命坐與談﹐見其慷慨不羣﹐心已奇之﹐更授題令作文﹐須臾而就﹐詞意兼美。公曰﹕此姻事予當力任﹐坦腹無憂也。周敬謝別去﹐公卽呼族侄至曰﹕爾若執迷﹐予不能彊﹐今繼汝女爲吾女﹐他日當備妝奩嫁之。倘周生果不給﹐當割田相贍可也。侄唯唯不敢違。至壬子舉鄕薦﹐癸丑廷對第一﹐狀元及第﹐乞恩歸娶﹐人爭榮之﹐且服吳公能識士云。洪鏡潭諱澄源﹐登第後﹐因選期尙遙﹐借解銀差南歸﹐領萬餘兩﹐分作五鞘﹐暫寄太倉銀庫堂中﹐候明晨發行。及啟門登堂﹐則內有一鞘﹐剖破其腹﹐長尺五寸﹐失去元寶十錠。垣墻素髙﹐扃鎖不動﹐且巡警多人﹐徹夜防守﹐盜何由而入﹖卽入而挾此重貲﹐安能飛出﹖眾皆驚異。事聞﹐罪典守﹐立限該城捕役嚴緝﹐月餘無耗。中有練達者能望气﹐謂眾曰﹕盜得銀已遠遁﹐急迫之猶可及﹐株守京師何爲耶﹖因赴司給文﹐四出廣捕。將至徐州三十里﹐有一村店﹐夫婦鬻酒飯營生﹐婦稍有姿色﹐挑之者亦不拒。偶有貨郎攜籠投宿﹐見婦﹐悅之﹐畱戀不去﹐情好頗殷。𨿽假趕集爲名﹐多托疾髙坐﹐日市酒肉與歡飲。夫稍露妒色﹐輒投以銀﹐用悅其意。每向婦誇﹐我京邸藏銀甚多﹐不久攜來置田產﹐令汝兩人終身安享不盡﹐婦信而愈狎之。一日聯坐店中﹐捕者入門呼酒﹐其人驚起﹐舉止失措﹐捕者覺有異﹐遂畱宿焉。詰其來歷﹐應對支吾﹐益露踧踖狀。明晨﹐捕者引夫至野外﹐云﹕此大盜也﹐爾當實告我﹐不爾當連坐。夫恐﹐悉吐顚末。索其銀驗看﹐乃元寶鑿碎者﹐遂集地方同縛之﹐發其籠﹐尙存元寶半錠。解官招實云﹕其夕雜於巡更夫中﹐旣入門﹐潛伏僻處。至人靜﹐取身畔利器破鞘取銀﹐將九錠埋於倉後北角土中﹐取亂磚覆其上﹐止持一錠越墻而出。素賣雜貨﹐遂潛遁至此。初意欲過淮往浙﹐俟一二年事寢﹐復入京師取藏銀。弗意敗露﹐罪何能辭﹖招成﹐禁盜於獄﹐捕者持州牒並存銀星馳回報﹐遂詣倉後﹐去磚啟土﹐原銀俱在﹐所花費僅十五兩余耳。設此盜不爲彼婦所迷﹐渡淮而南﹐隱於市廛中﹐疇能物色之耶﹖始知朝廷糧銀﹐分毫不可妄取﹐盜者𨿽巧﹐安能據爲花酒資也﹖常熟薛四興﹐販私鹽﹐招集亡命﹐出沒海濱﹐殺人劫財﹐白晝公行﹐人莫敢格。弓兵龔﹑王兩人﹐有膂力﹐善捕盜﹐遇薛船輒奪之。薛怒甚﹐聚眾百人﹐將弓兵綁縛﹐載至海岸﹐揮白刃欲斷其頸。忽霹靂一聲﹐雷火滿地﹐眾鹽徒俱驚駭僵臥﹐弓兵綁自開﹐奪小艇逃命。奔縣訴狀﹐令耿橘素悉薛橫暴﹐並其平日惡迹百端﹐申報周撫臺見魯﹐擒其父子並黨與﹐咸置重典﹐一方以靖。張江陵當國﹐喜怒任情﹐生殺在手﹐渺視聖明等嬰孩﹐頤指臺省若奴隸﹐諸不法事顯灼耳目者未易縷數。若其包藏禍心﹐染指神器﹐亦已漸露萌芽。幸九廟有靈﹐早褫其魄﹐故幸潛消耳。苟假以年﹐則莽﹑操﹑懿﹑溫必將再見矣。聞其誕日﹐有繪周公負成王獻者﹐覽之弗悅﹐揮令擲去。又有獻大禹下車泣囚圖﹐喜甚﹐懸於中堂﹐其微意可覘也。又長夢人贈以一鑑﹐長尺許﹐光耀四壁﹐皆有銘﹐若先兆者﹐覺而怪之。質明﹐憲長張九一差官貢鏡﹐其背文云﹕張氏受命膺大寶﹐億世子孫其永昌。宛類夢中所見﹐遂大喜﹐厚賞來使﹐而作密札以復。未幾﹐卽超擢張開府﹐將召人爲腹心﹐共謀大事。會構疾弗起﹐張亦被論削籍。此魏見泉爲予說。魏端人也﹐其言必不妄。且云有術人善能先示夢兆﹐而後以鏡實之﹐九一得其人﹐故敢獻諂﹐江陵墮其術中﹐遂深信弗疑。然九一竟不得柄用﹐而徒貽惡名﹐陰險復何益耶﹖我朝令甲﹐科場最嚴﹐當事者咸矢公矢愼﹐毋敢受私托而徇權要﹐二百年來﹐毫無獘竇。嘉靖癸卯﹐秦鳴夏﹑浦應麟順天鄕試時﹐大學士翟鑾勢焰燻灼﹐秦﹑浦素附鑾﹐二子汝儉﹑汝孝﹐俱以監生得鄕薦﹐外議已藉藉矣。甲辰會試﹐江汝璧爲主考﹐彭風爲經房﹐曲阿鑾意﹐二子復連捷﹐俱在風房。給事中王交等﹐交章劾璧﹑鳳朋私通賄﹐大壞制科﹐並追論秦﹑浦阿奉翟鑾之罪。世宗震怒﹐以獘迹明顯﹐將鑾﹑風曁二子俱黜爲民﹐下汝璧﹑鳴夏﹑應麟於鎭撫司逮問﹐各廷杖六十﹐革職不敍﹐遠邇稱快。蓋世廟英斷眞如雷霆﹐故姦宄懾服破膽。卽得君怙勢如嚴嵩﹐而其子孫不敢一竄名於試籍中﹐誠畏聖上嚴明故也。至張居正當國﹐權勢赫奕﹐且渺視聖明幼沖﹐先將字眼密授考官﹐許以美轉﹐豈惟莫敢抗違﹖爭以得捲爲幸。丁丑年﹐陳思育取其次子嗣修爲進士﹐榜眼及第。庚辰年戴光啟﹑陸檄爲房考﹐長子敬修﹑叔子懋修﹐聯登甲榜﹐懋修復大魁天下。當時習見毫不爲異﹐且推恩諸權貴﹐子弟多得幸進﹐科道悉鉗口結舌﹐不敢發一語。回視世廟昔時處分﹐不大天淵也哉。至壬午﹐居正死﹐京師謠曰﹕張公若不身亡早﹐四官定作探花郎。非虛語也。後言官追論其事﹐嗣修﹑懋修俱革職遣戍﹐敬修畏罪自縊﹐曩時榮盛化爲烏有。乃知掄材大典﹐斷不可任私意通關節﹐卽僥幸而獲﹐必不能永享。若江陵父子﹔可爲明鑑。

張江陵奴遊七﹐善伺主喜怒﹐而竊其權﹐勢傾中外﹐縉紳爭事以兄禮﹐而獵美官者櫛比。錦衣史繼書﹐時輦金玉賂之﹐尢與暱狎﹐夤緣得入江陵幕中。史富敵國﹐凡江陵所需﹐百方致之﹐務悅其心。所進七寶冠﹑白玉如意長二尺﹐價值巨萬﹐江陵絕愛之﹐他物稱是。偶閩宦獻牙美人﹐容態絕代﹐江陵指示史曰﹕世間有此麗人否﹖史曰﹕願以牙仙見付﹐當求形肖者充下陳。江陵喜﹐授之﹐史歸命善畫者圖其貌若干幅﹐命健僕四出淮﹑揚﹑浙﹑直徧訪﹐得之廣陵﹐用銀八百兩市以進。江陵視女與牙仙果無異﹐寵之專房﹐稱七太太。出閣後卽攜置祕室中﹐歡飲淫樂﹐不問晝夜﹐更服春藥﹐以恣其欲﹐毒發肛脫而死。時江陵气焰燻灼﹐觸之者焦﹐疇能制其死命﹐而竟斃於彼婦之手。殆天道惡盈﹐假尢物以促其生耶﹖江陵苛法﹐若限進學﹑嚴斥退﹐浙江提學喬某以沙汰數多而顯擢寺丞。乘處決﹑恣誅戮﹐河南巡按某盡殺諸獄囚而特進僕少。至於丈量田地﹐令州縣正官釋去印務﹐親履田畝﹐窮鄕小民﹐莫不翹望。吾蘇七邑有增額至數萬者﹐百姓報數尙未定﹐嚴檄督催﹐急於星火。賴聞訃中撤﹐得不加賦。獨太倉丈出海邊長灘田若干﹐向來果未經起科者﹐若盡寬之﹐則已藉數在官﹐欲增糧又嫌與諸邑異。同州不能決﹐詢於鄕紳﹐王鳳洲建議﹐請計丈出余田﹐該糧幾何﹐槪州田糧照數量免﹐新舊兩便。申報兩院﹐俱報可。太倉田舊額每畝三斗三升﹐今止二斗九升﹐蓋他邑未受丈田之益﹐而太倉則先享其利迄今云。李大經﹐昆廩生﹐每試輒先諸士。隆慶庚午應試南畿﹐借寓鈔庫街﹐主人先一夕夢瞿昆湖來賃房﹐明晨李至﹐知爲名士﹐遂止之而述所夢以賀﹐李亦大喜自負。王槐裏名炳璇﹐其妹婿也﹐是年失科舉而考遺才﹐因暫寄李寓﹐李心頗不喜﹐柰情不能卻。後揭曉﹐王得中而李見擯。王名在第十六﹐適符昆湖榜數云。後王舉進士﹐李僅從歲貢﹐授沂水令﹐宦資頗厚﹐歸不一年﹐竟殞於火﹐骸骨俱燼。先一夕市得生魚﹐庖人剖之﹐魚忽作聲稱痛﹐大驚投刀﹐棄魚廁中﹐明晚遂罹慘禍。萬曆乙酉﹐吾昆支可久﹑夏弘宇借小寓於府學前。主人間二公何籍﹐曰蘇郡。主人甚喜曰﹕敝廬隘陋﹐不足以辱髙賢﹐亦弗敢論值﹐但二公今科必連掇﹐每位求賞銀十兩﹐得賜一票足矣。詢其故曰﹕夜來夢絳衣烏帽者二位﹐口稱蘇人借寓﹐此先兆也。二生喜甚﹐卽書票授之﹐而居停焉。時予與柴昭涇同借貢院前小房暫棲﹐會監臨不許諸生寓柵門內﹐盡行封閉。試期已逼。計無所出﹐昭涇熟思曰﹕支﹑夏所借之處﹐門首有—空房﹐渠二人吾姻家也﹐吾作柬求之﹐必不能拒。俟夜﹐吾二人同往可耳。二生初有難色﹐而昭涇攜臥具徑入﹐勉爾相容。後二人俱不中﹐昭涇與予果聯捷。二事絕相類﹐夢神亦巧於戲人也哉﹗萬曆庚寅﹐予備員頓丘。三月三日俗傳眞武誕辰﹐諸集建有神祠﹐俱焚香祝壽﹐結臺演戲﹐男女輻輳聚觀﹐殆千百計。是早天气皎潔﹐無纖雲翳﹐北地素寒﹐猶襲重裘﹐日中忽作熱如仲夏﹐遂釋綿禦夾。會有縛竊盜至庭﹐鞫之未半﹐忽見西南上黑气一縷﹐衝霄而起﹐初若臂﹐頃如柱﹐又頃如席﹐轉盼間則彌漫天際﹐昏黑如夜﹐對面亦不睹。亟令燃燭至﹐其光若螢﹐僅照尺寸而已﹐眾皆駭異。予令收囚入獄﹐退歸私署﹐家人悉恐怖閉戶﹐耳畔惟聞風吼﹐作波濤洶湧聲。又時於暗中露光如電﹐其色殷紅若血﹐旋卽昏暗如故﹐復有聲似驟雨下﹐而實未有涓滴也。朝來暑气盡消﹐沍寒如昔﹐復索綿衣服之。竟夕無光﹐至質明亦尙陰晦﹐微辧色﹐則庭前後俱積沙土﹐厚尺許﹐向之蔽天而下者﹐蓋此物耳。及視事﹐則裏老等以昨方祝釐﹐風霾四起﹐咫尺莫辧﹐民婦散走﹐墜水溝中﹐其以寒噤死者三人﹐余幸無恙。若長垣則人畜死傷以百計﹐東明則拔樹發屋壓死更多﹐其州縣申報亦相類。先是己丑彗星出西北﹐光芒長丈許﹐煜煜東指﹐觀者心怖﹐數月始滅﹐皆似兵像。至冬寧夏兵變﹐戕害撫道﹐殺掠甚慘﹐禍實創於西北云。鹽院龔某﹐出巡至大明﹐適東明縣大夥鹽盜拒捕﹐殺死弓兵。該縣申報﹐龔批云﹕據申。鹽徒聚眾﹐拒捕殺人﹐大幹法紀﹐豈容輕縱﹖但鐵槍在庫﹐鹽徒安得而取之﹖仰王推官將失事員役重究﹐並將庫吏問報。王見批語﹐初不解﹐及細閱招稿中﹐有鹽徒某用己追貯庫鐵槍一根﹐將弓兵某戳死之語﹐龔誤認取槍於庫耶﹖王欲明言其誤﹐恐揭其短﹐而礙體面﹐欲加庫吏以罪﹐則典守律重﹐吏實無辜﹐思之不得其說。偶州縣官進謁﹐細述其事﹐曰﹕此最難處﹐諸公必有良策﹐幸以教我﹐俾上下兩全。眾相顧莫對﹐坐久欲起﹐王復固畱求教。予因曰﹕鹽院意固不可違﹐庫吏罪亦難故人﹐第責取供書手﹐云此槍原從盜手追來﹐始貯庫﹐非用在庫槍也。供詞不明﹐合擬不應﹐杖贖。而令庫吏代納罪銀﹐庶彼此俱無害。王稱善﹐遂依擬申報﹐而庫吏得免罪。北地八差衙門﹐凡鹽馬二院﹐多系新差﹐凡從推知出者﹐文移批駁多合式﹐而禮節亦適中。若選自中行者﹐緣目不習睹招由﹐且好自用﹐不詢掌案﹐任意信筆﹐遂多謬誤﹐至於接下﹐非太倨則過謙﹐亦未經諳練故也。龔後道出浙江﹐用夫馬數太浮﹐又杖驛傳道吏﹐爲範憲副奏論﹐降應天檢校。眞定府大佛寺中﹐貯銅鑄天齊神聖像﹐身髙十丈﹐闊二丈﹐肩具六手﹐各執兵器。內一銅盂﹐可容米五石。佛閣尢宏敞壯麗﹐凡三層﹐下置坐身﹐中容六手﹐最上則神頭﹐其耳長與人身等。奇偉之極﹐宇內當無兩。考其創建﹐則始於五代時﹐有神僧募緣鑄像﹐工力不逮﹐乃往見石勒求助﹐問須銅幾何﹖曰十萬斤。詔主藏者竭庫中所有畢之﹐而數不足﹐益以宮中銅器﹐置滿殿庭間。問何繇將去﹖僧指庭前並﹐令力士悉投其中﹐稽首而別。至眞定﹐呼諸徒於後水潭中撈出前銅﹐鳩工鼓鑄﹐一年方成。僧遂往江濱﹐遇富賈販木過者﹐輒頂禮募化。賈慳弗與﹐則風濤大作﹐咫尺弗得全﹐許以喜捨﹐小者數筏﹐大者百株﹐其木隨沈江中﹐余則順行無滯。將三載﹐計閣料已備﹐乃歸。復集徒於前潭中拽出之﹐木有長數丈大圍五六尺者﹐非數人不能舉。況眞定皆平陸﹐去江甚遠﹐不知此僧施何神術﹐而遽得至﹖此閣西壁圖僧化銅像﹐至寺後觀水潭不盈半畝﹐上覆以亭﹐人傳潭底通大江﹐故木從此出﹐蓋亦域中一大觀也。尹春寰父名齊﹐少年充吏﹐娶婦而未生子﹐忽得疾暴亡﹐惟心坎微溫。母妻環泣﹐守視凡三晝夜始蘇﹐而弗能言﹐但舉手指其口。妻灌以溫湯﹐漸開目凝盼﹐掖臥被中。次日始微發聲﹐云死後﹐鬼卒引至大殿前﹐金碧晃耀﹐堂中一衣緋峨冠人南向坐﹐衣綠者西向坐﹐詰齊姓名籍貫﹐呼吏持簿細檢竟﹐曰﹕誤矣。此人官至刑部主事﹐壽尙有三十餘年﹐宜速送回。因此復生﹐疾遂愈。齊素不諳文墨﹐且刀筆吏那得有此部官望﹐貌復不揚﹐裏中聞其語﹐莫不大噱。每出﹐遇相識於途﹐輒戲呼爲刑部郎﹐齊聞甚愧。後二年始誕春寰﹐甲戌成進士﹐令淸丰﹐己卯升刑部主事﹐壬午考績﹐封父如其宮﹐次年無疾捐館﹐果符所夢。蘇酇﹐辛未進士﹐授廬陵令。時張居正新行丈田法﹐責成縣官履畝丈量﹐毋得隱漏﹐卽據此爲殿最。各縣奉法惟謹﹐悉謝邑事﹐躬行阡陌中。酇素倔僵﹐獨安坐不動﹐巡撫王篆微聞之﹐行檄督催﹐酇慢視如故。篆大怒﹐親詣吉安﹐酇入謁﹐篆責以抗違明旨﹐藐視憲法。褫其冠服置之庫﹐叱左右將庭杖之﹐懇求獲免﹐猶罵不絕口云﹕俟丈田報命﹐當論汝罪。遂奪其印授府判。每旦日囚服打卯﹐輒惡語相加﹐至不忍聞。酇遂乞休﹐復不許﹐云俟後命。郡中諸縉紳咸爲扼腕﹐相見篆時﹐委曲求免﹐乃給還冠帶﹐命速往鄕丈量﹐不許視縣事。酇愁苦﹐計無所出﹐不兩月而居正凶問至矣。王篆不久削籍爲民﹐酇後行取至京﹐在任五年﹐僅止一薦﹐不應得兩衙門。太宰獨以酇抗篆有風力﹐特授禦史。閩廣姦商﹐慣習通番﹐每一舶﹐推豪富者爲主﹐中載重貨﹐餘各以己資市物﹐往牟利恆百餘倍。有蘇和本微﹐不能置貴重物﹐見福橘每百價五分﹐遂多市之﹐至泊處用碟數十﹐各盛四橘﹐布舶面上。夷人登舟競取而食﹐食竟後取置袖中﹐每碟酬銀錢一文﹐蘇意嫌少﹐夷復增一文﹐計所得殆萬錢﹐每錢重一錢余﹐蓋已千金矣。舟歸遇風﹐泊山島下﹐隨眾登陸﹐閒行至山坳﹐見艸叢中有龜殼如小舟﹐長丈許﹐蘇心動﹐倩人升至舶﹐眾大笑﹐謂安用此枯骨爲﹖蘇不顧﹐日夕坐臥其內。及抵岸﹐主人出速客﹐置酒髙會﹐蘇擯居末席。明晨主人發單﹐令諸商各疏其貨﹐明珠翠羽﹐犀象瑤珍﹐種種舁品﹐炫耀奪目。蘇愧怯遜謝曰﹕貨微不足錄也。主人按單細觀畢曰﹕店有識寶胡﹐夜來望船中奇光燭天﹐意必載希世異寶。今胡寥寥乃爾﹐豈諸君故祕之耶﹖眾謝無有。主人詢詰再三﹐眾謝如初。主遂攜胡﹐同眾登舶﹐逐艙驗閱﹐至舟尾得龜殼﹐驚曰﹕此大寶也﹐胡埋沒於此﹖卽命人擡至店﹐藏密室中﹐更設盛筵延蘇﹐置上席﹐且謝曰﹕君懷寶不炫﹐致令輕褻﹐幸勿見罪。向者大賈悉列其下﹐眾益不測。酒闌﹐主請值﹐蘇見其鄭重﹐漫答曰一萬。主曰﹕市中無戲言﹐幸以實告。蘇囁嚅﹐旁有黠者更之曰三萬﹐主視蘇尙泯沒﹐堅詢之﹐謾曰五萬足矣。胡商得定價﹐喜甚﹐約次日交銀﹐盡醉而散。淩晨已具銀置堂中﹐如數交足﹐擡龜殼去﹐鼓舞不勝。眾駭異﹐請於主曰﹕交易已成﹐決無悔理﹐第未審枯骨何異﹖而酬直若斯。胡笑曰﹕爾輩自不識耳。此鼉龍遺蛻﹐非龜殼也。背有九節﹐各藏一珠﹐小者徑寸﹐大者倍焉﹐光可照乘﹐每顆酬鎰萬﹐所酬未及一珠之半也。眾猶未信﹐胡遂求良工剖其首節﹐得珠果如所言﹐眾始驚服。蘇持銀歸﹐坐擬陶朱﹐不復航海矣。松江徐繼齋﹐家藏漢玉觶﹐形制古雅﹐螭文奇巧﹐口有朱砂斑﹑銅綠繡二大點﹐惜缺其蓋。其弟往京謁選﹐偶至廟上閒遊﹐見店中一玉筆恬﹐其口亦有紅綠兩痕﹐把玩良久﹐依稀似玉觶蓋。詢其價﹐僅索五金﹐酬以三數﹐遂售﹐持歸寓﹐謹藏之。選後詣兄﹐出前觶行酒﹐弟命奴持京師所得蓋來配之﹐宛然如一﹐而紅綠點亦聯合無間。遂持贈兄﹐大喜。後出示博古者云﹕價值千金﹐然非得蓋﹐則不成全玩。其配合似非偶然者。萬曆己酉江右鄕試﹐南丰令李夢祥充分考官﹐應取六正二備。閱卷已足﹐挑燈就寢﹐忽四壁作聲﹐若磨坊羅面狀。驚起取落卷再觀﹐更無可取﹐擲去復臥。壁中聲響如初﹐彊起周視﹐幾上儼然有捲在﹐覽之卽前所擲者﹐反復紬繹﹐終無好處﹐竟棄之而登榻。方就枕﹐則響聲移於牀柱曁四足上﹐較前益奮厲﹐震動幾席。李大驚﹐呼書手門子共察之﹐則前卷復在案﹐乃向聲屬曰﹕此卷果應中﹐幸毋再作聲﹐明晨當持呈主司。第恐文不佳﹐難入選耳。聲遂寂然。黎明忽主考令人來云﹕前正卷中有一卷不堪取﹐備捲亦難用﹐更得別捲方佳。李舉前卷應命﹐遂得登榜﹐名康元穗。予侄光祖爲進賢令﹐同在闈中﹐目睹其異。萬曆庚戌會試﹐蕭玄囿﹑王衷白主考﹐檢討雷何思爲詩。二房分考﹐方展一卷於幾﹐尙未及閱﹐偶鄰房張瀛海至﹐相與敍談﹐因畱共酌。侍吏拂幾﹐誤觸一筆﹐墮地旋轉數周﹐忽躍而起﹐若空中有人提其管者﹐竟將前卷密密加點﹐良久﹐筆方僕於幾。二君相顧駭愕﹐將捲細觀﹐文采頗可取﹐遂共攜捲詣主考言狀。蕭曰﹕此神授也﹐若非二兄親睹其異﹐此卷安得入彀﹖遂大書中字於捲。及拆號﹐乃史孔吉﹐溧陽人。今史家構有躍筆樓。上捨徐五湖愛妾金氏﹐妝奩頗厚﹐而無子女。徐臨終撥田二十畝﹐樓房數間﹐令僕徐某同居奉事。未幾﹐僕萌異志﹐伺金歸寧﹐盡發其篋﹐取所藏﹐縱火焚樓以滅迹。金回﹐惟呼天號泣而已。僕私喜得計﹐托言己室幸免回祿﹐拉聯房居人出﹐分詣城隍廟報謝。羣聚暢飲﹐酒將酣﹐忽神附僕罵曰﹕惡奴盜主財﹐焚其室而又戲侮吾神﹐罪死無赦。眾驚拜伏﹐妾聞出訴於神﹐問盜贓安在﹖云投於廁中。探之果得一布包﹐失物俱在。僕僵撲於地﹐良久稍蘇﹐竟絕粒而死。神目如電﹐其昭報亦章灼矣。蘇城李某﹐登甲科﹐宰江右劇邑﹐忤榷使﹐爲所彈射﹐奪職家居。性好丹火﹐有積姦以養砂術養丹砂十斤﹐用銀十兩爲母﹐仿�銀法取其精﹐雜丹砂置磁器中﹐汲水養之。至四十九日﹐煎砂得羨銀若干﹐而母不少損﹐屢試皆驗。其人遂說李曰﹕此法曠日持久﹐多寡一轍﹐盍多用母幾十倍﹐則獲羨當不貲。事成﹐當以十之三爲謝。李信之﹐而疑其心﹐乃另建一樓。四面斗絕﹐墻髙三丈許﹐中庭壘臺養砂﹐石門三重﹐門施二鎖﹐手自啟閉﹐出入惟李與術士俱。凡添水加藥﹐悉躬親之﹐𨿽三尺童子﹐無繇見也。至四十餘日﹐丹期將完﹐啟戶而入﹐則砂水俱傾覆﹐銀母亦化爲烏有矣。周視墻垣﹐毫無損傷﹐且髙侵云漢﹐在內室之旁﹐卽外盜插翅不能入者。李大錯愕﹐憤嘆而出﹐令門下逐客﹐客大怒云﹕曩許我厚謝﹐今丹已成﹐得利幾數千兩﹐爾遂食言耶﹖我當白之官。喧嚷不止﹐眾客從旁解紛﹐復資以路費﹐方去。丹室嚴邃﹐此客又孑身僅移一布囊﹐枵然猶昔﹐不知施何神術﹐而能盜去多金﹖李自失金後﹐悒怏無聊﹐發病卒。卒將三月﹐其內人夢李從外來﹐冠服頹敝﹐顏色慘怛﹐泣曰﹕吾不幸﹐生犬胎中﹐在齊門外某處某家﹐犬誕四雛﹐其一頂黑而背花者吾也。可速遺人贖歸﹐毋誤。再三丁寧而去。內人驚醒﹐向婢媵輩述之﹐疑信者半。至次夕﹐夢如前﹐復托夢於掌家者﹐其人遂訪尋至彼﹐果得四犬子﹐其一則若夢中所言狀﹐亟取銀市之。其家覺有異﹐故髙其值﹐增至一金乃攜歸。至門﹐縱之行﹐則登堂入室﹐宛然熟遊﹐竟升榻偃臥﹐見者墮淚。日以肉食飼之﹐後發於山莊豢養﹐迄今尙存。予曾識李君﹐服官有勁節﹐居鄕無疵行﹐何以得此果報﹖豈一念好利﹐遂墮惡趣耶﹖醫者唐生曾聞其內侄語及﹐述之如左。陽電參將張榜﹐鄞縣人﹐選爲狼山守備。公署在海中﹐離府五十餘里。張詣府﹐領兵餉銀六千餘兩﹐皆元寶也﹐分置三桶中﹐泛海回籍。至中途適值龍騰﹐風雨大發﹐前後二舵俱平斷﹐中舵大如斗﹐非數十人不能舉﹐亦拔起投水中﹐如萍梗然。張料船必覆﹐索竹纜將銀桶捆縛於中艙橫木上﹐極其纏綿。頃之舟破﹐從者三十餘人皆墜水﹐張亦附一木板﹐浮沈海中﹐昏暝不辧﹐自分必葬魚腹矣。覺足下若有物蠢動者﹐藉以不沈﹐洪濤噴薄﹐而安然無恙。至辧色﹐有巡船從上流來﹐張大呼求救﹐扶至舟中﹐自慶再生﹐訪諸從者僅存五人耳。遂令巡船探沈舟取餉金﹐至則舟僅露其尾﹐令善泅者入艙索銀桶﹐毫無有也。巡兵回報﹐張大驚﹐恐以失餉獲罪﹐計無所出。三日後忽有漁人來首﹐詢其故﹐則前有營兵落水遇漁舟﹐呼曰﹕爾救吾命﹐自當厚報。漁人援之至家﹐更衣設食﹐索其報﹐曰舟中有銀三桶﹐盍往取之﹖乃約眾鄰操艇至舟覆處﹐果得銀而歸﹐市牛酒痛飲。將銀人分五錠﹐營兵亦得其兩﹐潛隱於家。鄰人有爭銀而不得者﹐奔告於張。卽拘營兵至官﹐追出前銀﹐押至村中﹐沿門搜捕﹐悉獲原物﹐止一錠鑿碎﹐僅失五兩耳。張累遷徵倭副總兵﹐調陽電參將﹐在宦途五十餘年﹐後祿甚丰﹐宜不死﹐然船破銀失而復得則尢異云。梧州一山﹐峙海中﹐髙千仞﹐樹木蒼翠虯結﹐山石玲瓏奇巧。山趾有石壁﹐髙三丈﹐闊三十餘丈﹐光潔如鏡﹐可鑑毛髮。中有一龍形﹐夭裊騰騫﹐勢若飛動﹐首尾四足﹐頭目鱗鬣﹐纖悉具備﹐若刻畫然。土人云﹕龍從海起﹐附於石壁上﹐遂畱其影﹐久而愈明。見者驚悚。欽州東南七十里外﹐山嶺峻削﹐灌莽極目﹐人迹罕觀。中界一河﹐僅容小艇﹐可載數人﹐渡河而南﹐更百里許﹐有交夷窟穴﹐其間乃黎利遺種也。其國昔爲莫登庸所篡﹐舉族逃避於此﹐因長子孫﹐成聚落﹐旣不屬交趾﹐亦不臣中華﹐時出沒盜劫﹐不過鼠竊而已。後珠池羣盜亡命投之﹐教以內訌﹐遂萌逆志。窺欽州沿海守備單弱﹐於萬曆丁未冬﹐先令夥盜滿載貨物﹐陰藏兵刃火器於中﹐假貿易爲名﹐舳艫相銜﹐接踵繼至。主人利其羨余﹐爭延置焉﹐列肆興販﹐不疑爲盜也。時陳同知署州印﹐至臘月廿五歸府過節。夜方半﹐炮聲四起﹐各賊露刃燕炬﹐從各店出﹐徑奔東門﹐將守門卒殺死﹐斬關納外寇。首衣絳衣﹐乘四轎﹐張黃蓋﹐次衣靑﹐肩輿﹐眾幾二百﹐鼓噪而入。先據州署﹐劫庫藏﹐縱獄囚﹐四出剽掠﹐恣擄金帛﹐奸淫婦女﹐焚燒室廬﹐延及儒學﹐殺一教官﹐黎庶被戮者不可勝紀。蟠據城中凡五日﹐滿載而去。𨿽有衛官﹐俱懾伏莫敢動。戴制府以狀聞﹐並議諸失事者罪﹐請發兵討賊﹐報可。調發諸路兵﹐得五萬餘﹐連各州縣倉粟三十萬石﹐置廉州備兵餉﹐並檄讓交趾主﹐失於制馭﹐令縛首謀以獻﹐毋得庇姦。彼遣使持牒至云﹕此黎氏餘孽﹐越在界東千里外﹐素不相通﹐其襲破欽州﹐亦毫未與聞。若天朝討逆﹐當出兵協剿。遂以壬申八月進兵。憲副蔡夢說﹑林梓監視﹐總兵孔憲卿自省城移駐彼中﹐調度諸軍﹐刻日俱發。初乘巨艦﹐魚貫竟進﹐行四日不見一寇﹐港漸淺隘﹐乃易小舸而前﹐則灘石交錯﹐篙師無所施技矣。眾共登陸﹐而先聲久播﹐賊皆遠遁。分命參總各督兵搜捕﹐間遇村落遺黎﹐則擒歸報功﹐實非賊黨也。蠻眾聞之﹐益深隱巖谷﹐僅餘頹垣破壁而已。窮至賊巢﹐有山臨溪﹐四面斗絕﹐髙數百仞﹐險峻不可措足﹐惟東面有鳥道﹐向通往來﹐已壘石阻塞﹐復置木柵護其外。眾涉水仰攻之﹐擂木炮石﹐亂下如雨﹐中傷頗多。如是再三﹐終無隙可乘﹐乃結營屯涯上﹐具狀申兩道﹐轉聞軍門取進止。時戴制府爲臺省交章彈射﹐旦夕且得罪﹐又聞寇堅守﹐猝難拔﹐移書兩道﹐宜量情形爲進取計﹐苟捕獲得滿千數外﹐卽當旋師﹐愼毋深入﹐致貽後悔。孔總戎謂曩歲破城辱國﹐罪在不赦﹐今若不傾其巢穴﹐殲此凶逆﹐何以雪大恥而警將來﹖願親詣賊巢﹐率將士破之。柰二司奉制臺命弗敢違﹐遂以十二月撤兵歸﹐以捷音報。是役也﹐經營兩載﹐費巨萬計﹐斬首一千八百有餘﹐生擒一百五十名口﹐中有蠻婦稱是酋配﹐而未確也。其它斬捕多系村民﹐而渠魁並協助者﹐迄不得一俘馘。用彰天討﹐故臺中復有疏。會制府丁內艱﹐不待交代回籍﹐以是後功固弗錄﹐前譴亦弗究云。孔總戎歸見予﹐扼腕嘆曰﹕此番艸艸完局﹐何幸無罪﹖第恐交夷從此渺視大邦﹐愈出戎心﹐後患未知所終也。其言頗當。予細詢陽電從徵營卒﹐益得其詳云。昆城距海百里而遙﹐潮汛一日兩至﹐惟朔望潮最大﹐以子午爲期﹐望以後則漸遲﹐望以前則漸早﹐未有愆期者﹐故曰汛信也。潮至眞義二十里卽止﹐若過維亭﹐則出狀元。𨿽云俗讖﹐而弘治中五科三狀元﹐驗之皆然。若錢塘江潮信﹐其候之遲速﹐與昆頗相類。獨電白去海僅五里﹐早潮則於寅﹐至辰而退﹔晚潮則於申﹐至戌而退﹐終歲如一﹐更無參差。則昔人所稱海潮應月之說﹐毫不驗矣。且浙直潮水混濁﹐多帶泥沙﹐至八月十八﹐潮勢尢洶湧。有髙至丈許者若電﹐水澄澈如淸泉﹐毫無穢渣﹐暗長潛消﹐更鮮波濤噴薄之狀。苟非躬履其地﹐安知其異若此﹖萬曆乙酉大旱﹐下詔修省求直言﹐上封事者以百計﹐獨給捨胡汝寧特疏禁捕靑蛙﹐聞者大噱﹐因呼爲蝦蟆給事。其議誠鄙﹐然未有害也。近有上官大刊榜文﹐民間若擅行捕蛙﹐彈射野鳥者﹐著巡捕官提拿解縣﹐問罪枷號。村民素以此爲業﹐偶觸厲禁﹐幾殞其生﹐遂開詐騙之局。白捕四散下鄕﹐每遇漁舟﹐輒誣爲捕蛙﹐將擒送官。魚子慌懼求免﹐飽以酒肉﹐賂以銀錢﹐必饜足而後釋放﹐沿村徧野﹐無不被害。綱戶皆撤業棄舟﹐至有求乞者。夫上官職在禁姦﹐今不問大姦極惡魚肉善良者﹐而瑣瑣禁采捕﹐卽令有所全活﹐能有幾何﹖且仁民愛物﹐自有差等﹐今以蛙鳥微物﹐而反令漁夫受詐害之苦﹐又遠出給事下矣。兩廣遠惡軍州凡八﹐春﹑循﹑梅﹑新﹑髙﹑肇﹑雷﹑化。然肇慶實善地﹐軍門駐紮﹐民物富饒﹐水路南通省城﹐北達西粵﹐商賈輻輳﹐百貨灌輸﹐卽新興﹑陽江兩縣。亦大於髙州數倍。若化州則髙之屬邑﹐尢爲衝疲。聞雷州稍裕﹐然較肇慶﹐殆若天淵。俗舉四邑並稱﹐非其倫也。天道四時皆暑﹐孟春已服紗衣﹐至冬蚊猶聚如雷﹐素不見霜雪﹐艸木常靑。電陽距海不遠﹐而邑在萬山中﹐毫無舟楫可通。民俗刁悍﹐土風尢薄惡﹐包攬錢糧﹐窩藏彊盜﹐把持官府﹐武斷鄕曲。學道潘完朴刻榜嚴禁﹐柰沿習已久﹐卒不能變也。至於趁墟交易﹐列肆興販﹐多屬婦人﹐而挑酒入軍營賣姦﹐恬不知恥﹐尢爲惡俗云。每歲二瘴﹐春曰靑艸﹐秋曰黃麻﹐染病者多死﹐甚有一室數人﹑一村數家俱殞生者﹐蓋時气不正﹐且鮮醫藥故也。惟米鹽最賤﹐熟米每斗銀三分﹐鹽十斤銀五釐﹐小民易以活命﹐市中鮮乞丐。粵中惟廣州府各縣悉富庶﹐次則潮州﹐又次則肇慶﹐瓊州𨿽稱安富﹐而路遙阻海﹐其它府縣﹐皆無足數者。廣屬香山爲海舶出入襟喉﹐每一舶至﹐常持萬金﹐並海外珍異諸物﹐多有至數萬者。先報本縣﹐申達藩司﹐令舶﹐提舉同縣官盤驗﹐各有長例。而額外隱漏﹐所得不貲﹐其報官納稅者﹐不過十之二三而已。繼而三十六行﹐領銀提舉﹐悉十而取一﹐蓋安坐而得﹐無簿書刑杖之勞﹐然尢不若鹽課提舉。先時每歲可得羨銀五萬金﹐今各上司禁革需索﹐復差府縣官同查驗鹽船﹐其額稍虧﹐然猶不減三萬。鉆謀頂缺央分﹐上必須三千金。此官昔年以三年爲滿﹐近銓部因求之者眾﹐遂攺周年一選。任者未滿﹐代者已至﹔代者方上﹐繼者又來。一官而三人共之﹐故廣人屈指﹐小官多得錢者﹐必首鹽司云。萬曆庚子﹐海中飄一舶至吳淞﹐所守港卒報總兵﹐調水軍船數十﹐圍而獲之。爲首者年已斑白﹐男女共二十八名口。詢其何自﹐而鴂舌綿蠻﹐鮮能譯之者。搜艙中惟糧米衣服﹐亦微有兵器﹐蓋用以防不測者﹐實非寇也。總兵欲冒功賞﹐故張大其事﹐指爲倭奴內犯﹐督兵對敵擒獲﹐並兵器申解兵道。曹道尊面鞫諸夷﹐第匍匐泣拜﹐口中喃喃﹐竟不知作何語。疑弗能決﹐批�海防審解﹐徧求通事﹐弗能得﹐暫羈候於府衛經歷司。訊問再三﹐迄莫核其情實。欲擬爲倭﹐則人命頗眾﹐事關奏請﹐不敢輕入。謂非倭則總兵文移有據﹐諸夷口不能辯﹐又弗敢擅釋。將半年﹐偶安南使臣進貢﹐道經金閶﹐進謁大府適海防覆審﹐諸夷羣聚府前﹐忽見本國人﹐歡呼相問信﹐舉兩手﹐相搓不已﹐若中國喜而拍手狀﹐亦有號泣訴情者。貢使從人多諳華語﹐遂代爲剖白雲﹕彼名某﹐居吾國某邑某村﹐耕牧爲業。欲至某處還香願﹐同小妻與幼男及奴婢﹐駕船航海而往。遭值颶風﹐飄泊至此﹐並非倭奴。卽往白使臣﹐俟大府出﹐詳言其事﹐且云﹕無辜被系﹐多命可憐﹐幸爲開釋﹐下邦幸甚。大府許達海防﹐申詳道院﹐必須奏請﹐方有定奪﹐不能卽釋放也。使者云﹕至京貢事畢﹐當具本叩閽﹐詳揭部院﹐必有寬恩。第望稍給日用﹐毋使若輩坐塡溝壑﹐此臺下莫大陰功也。大府命悉去鎖扭﹐每人日給銀二分﹐資其食費﹐散寄閒寺中﹐候詳允到日發落。後兩院疏聞﹐使者本亦上﹐俱下部院看議﹐復謂諸夷委系安南國人﹐且有使臣保結可憑﹐宜卽令順帶回國。報可﹐轉咨撫按如議施行。使臣到蘇﹐差官將各夷男婦並船隻什物﹐皆照數交還﹐歡呼拜謝而去。向非幸遇貢使適至﹐則事屬可疑﹐卽不至駢首就戮﹐必將坐槁囹圄﹐安能徼聖明恩澤生還故國乎﹖電白東行二十里有熱水鋪﹐有亭三楹﹐池方半畝﹐深幾丈許﹐澄澈無纖翳﹐探之若滚水。夏月稍溫﹐至冬尢熱﹐可炮燖雞鴨。置冷酒於中﹐少頃卽溫暖﹐气勃勃上騰如煙霧﹐髙二丈始散。池底有數泉眼﹐奔湧四出﹐洋溢池外﹐東西分流﹐各將三里﹐熱猶不減。輿或誤躡泉脈﹐若蹈沸湯﹐收足不及。云曾有醉人解衣就浴﹐熱不可當﹐號呼求救﹐眾援出登岸﹐徧體浮腫﹐旋卽潰爛﹐用藥敷治﹐三月始愈。由是人競相戒﹐無敢投足者。予三至其地﹐令汲水置盆中﹐食頃﹐尙不能染指﹐呼爲熱水﹐果符其實。若平遠有溫泉﹐人羣浴其中﹐不若此之難近。長洲庫吏葉景初﹐善趨承﹐得陸尹欣心﹐凡托買段匹﹑兌金飾﹑市珠寶﹐必倍價﹐擇精好者以獻﹐而開帳故減其值﹐尹益加愛幸。每家人返舍﹐必票取庫千金﹐葉卽刻送進﹐更不稽遲。將期年﹐支用幾及萬外﹐葉役期亦將滿﹐計尹俸薪紙贖不能償﹐慮後事發連坐﹐因萌異志﹐盡取庫貯銀兩入私囊﹐令伊父契妻兒先遁﹐過錢塘江﹐至新昌村中﹐托名避糧役﹐賃房而居﹐己獨與小童關保守舍。會按君案臨﹐將尹平昔所用庫銀﹐細造一冊﹐逐項倍添至二萬餘兩。適尹有親賫公文一角﹐將冊暗入封中﹐俟尹進院作揖﹐卽與童逸去。尹照常呈遞訖﹐毫不知也。按君發封﹐得冊細閱﹐開載多端﹐狼藉可笑。令巡捕官呼尹至﹐問庫吏安在﹖尹不測其意﹐漫對在縣。按君令喚來與之面質﹐尹出﹐急命隸往拘﹐則逃去無蹤影矣。按君從堂上久待﹐尹不得已復入曰﹕吏偶他出﹐至當進見。按君遂舉冊授尹﹐觀訖﹐駭汗曰﹕卑職並未曾擅用庫銀﹐不知此冊何人開報﹖按君曰﹕此庫吏所開﹐朝來爾親自投遞者。尹知爲葉所賣﹐愧悚出院﹐差捕快四散緝拿﹐終不能獲。𨿽勉彊設處補完庫銀﹐竟坐不謹革職。葉至新昌﹐潛蹤不出幾一載余﹐人無知者﹐自喜得計。其父偶遇比鄰陳老﹐畱歸聚話﹐兩意頗投﹐遂互相往還。去捨三里﹐有山秀聳﹐且僧院幽雅﹐陳時攜酒邀葉父子同遊﹐陳亦治具相答﹐浹旬必往﹐率以爲常。一日﹐小童持壺榼﹐至半途顚僕﹐肴核傾覆﹐半雜沙土。葉見之大怒﹐將童痛毆﹐童至僧廚暖酒﹐不勝忿怨﹐竊詈曰﹕我又不曾盜庫﹐緣何將我如此淩虐﹖我若說出根由﹐看他何面目做人﹖僧聞之生疑﹐還用甜言哄童﹐探得其實﹐喜爲奇貨。明晨往謁﹐持修寺疏簿求助。葉許三兩﹐僧請益增五兩至八兩﹐意猶未滿﹐且出冷語刺葉曰﹕不義之財﹐不如喜捨﹐若復吝惜﹐必有非災。葉怒誶罵﹐僧復不讓﹐兩相喧鬧。地鄰共來問故﹐僧云﹕此蘇郡盜庫吏也﹐逃避於斯。共執赴縣﹐葉猶抵諱﹐僧稱小童詳知﹐鞫之悉吐露。遞歸原籍﹐以監守自盜擬永戍﹐追贓不能完﹐死於獄中。吳縣余謙﹐家東洞庭﹐頗殷富﹐與展重索債結仇﹐互相訐告。展每受罪責﹐銜之益深﹐必思陰中而報之。余偶訪親入郡﹐至一村﹐見病夫僵僕於地﹐哀鳴欲絕﹐叩之云﹕身劉祥也﹐舉家患疫皆斃﹐獨予幸存﹑絕粒三日﹐彊出求食﹐困倦難前﹐自分必死。余憐之﹐探囊中得銀三錢﹐令買米度日﹐稍痊當至吾家﹐更有所贈。劉詢其姓字居址﹐泣謝別去。旬餘病愈﹐躬詣拜謝。適余他出﹐劉以情告﹐閽者達之主母﹐令飼以酒飯﹐宿於大門外耳房中﹕至夜半﹐聞門外有履聲﹐意是鼠盜﹐頃之﹐又聞痰吼聲﹐良久始息。劉因啟戶潛窺﹐見有人縊於門﹐驚惶無措﹐解之下气﹐已絕矣。劉意此必棄命圖詐以禍餘者﹐遂潛負至三里外﹐投太湖中﹐滅其迹﹐閉戶就枕。天將明﹐聞喧嚷震地﹐自遠漸近﹐至余門首大罵﹐索展屍。破扉競入﹐棄毀物件﹐勢甚猖獗。內眷驚避﹐細軟搶擄一空。余聞報馳歸﹐家中已蕩然矣。呼集地方﹐問其來由﹐則云﹕余昨暮聚眾促展來家﹐今不見下落﹐必殺而棄其屍矣。余云﹕我昨在某親家過夜﹐並不見展面。徧詢鄰佑﹐亦云﹕余果他出﹐展亦未曾來。眾共勸解各散去﹐劉心知而弗敢言﹐但向余叩謝﹐余止之宿﹐明晨復予以銀布而別。余具狀告白晝搶劫﹐展亦告打死人命。問官疑人命有因﹐意頗左余﹐余不勝憤激﹐出語挺撞。問官大怒﹐嚴刑苦訊﹐余堅忍不承﹐禁於獄中﹐將兩月許。劉聞兩姓構訟﹐復往探問﹐知余被冤系獄﹐往見泣曰﹕予欲報徳﹐而反累君﹐此予罪也。君毋憂﹐當捐軀報�。遂具陳顚末於宮﹐願受棄尸之罪。官初不信﹐劉執辯愈堅﹐乞代余死﹐叩頭流血﹐自系於獄。官乃擬余以威逼致死杖罪﹐追葬埋銀十兩給主﹐劉僅擬不應﹐人咸稱其義云。韓襄毅公破大藤峽﹐蠻寇蕩平﹐置酒稱賀﹐諸官俱齊﹐獨邵憲長後至。會天微雨﹐張蓋而入﹐韓公心不平﹐卽席出令曰﹕天陰雨下人撐傘﹐傘字中間有四人。有福之人人伏侍﹐無福之人伏侍人。卽舉酒屬邵﹐邵應曰﹕人逢喜事精神爽﹐爽字中間有四人。人前莫說人長短﹐只恐人前又有人。陳方伯見二公各不悅﹐亦持杯還令曰﹕從來鄕黨莫如齒﹐齒字中間有四人。誰人背後無人說﹐那个人前不說人﹐相與一笑而罷。後邵官亦至巡撫﹐總督兩廣。三縣令候按君開門﹐攜酒小酌。一令曰﹕我有一口號﹐不能對者罰巨觥。時旭日方升﹐遂曰﹕東方日出三分白﹐日落西山一點紅。北斗七星顚倒掛﹐牽牛織女喜相逢。一令見庭中有荷花池﹐因曰﹕一灣流水三分白﹐出水荷花一點紅。映水蓮房顚倒掛﹐鴛鴦戲水喜相逢。一尹沈思﹐猝弗能得﹐忽聞門外鼓樂聲﹐呼門子覘之﹐回報云﹕鄕娶婦。乃曰﹕村裏婦人三分白﹐口上胭脂一點紅。兩耳金環顚倒掛﹐洞房花燭喜相逢。𨿽一時戲談﹐而天地人備焉﹐亦一嘉話。亡友韓小亭觀察﹐家有玉雨堂﹐藏書甚富﹐余所得殘宋本《金石錄》十卷及明周元﹤日韋﹥《涇林續記》﹐皆其物也。元﹤日韋﹥﹐郡之昆山人﹐府誌無傳﹐惟《選舉》題名下略注其本末云﹕號緘吾﹐萬曆乙酉舉人﹐丙戌進士﹐廣東電白知縣﹐行取入都爲禦史﹐坐事﹐瘦死獄中。其可考者如此。是書題續記﹐而中述嚴東樓事有云﹕世蕃諸不法狀﹐詳載於祖記中。祖者始也﹐然則元﹤日韋﹥是書之外﹐先有《涇林祖記》矣﹐今佚不傳。而此本孤懸三百餘年﹐幸而僅存﹐且所載分宜父子擅權及欽州用兵事﹐足爲三事炯戒﹐豈弟吾邦掌故哉﹖因校而刊之。原書題《天南外史》﹐蓋其在嶺嶠時自號也﹐捲端有季振宜印﹐滄葦玉蘭堂禮邸珍貦朱記﹐並附記之。光緒甲申季夏。潘祖蔭。

