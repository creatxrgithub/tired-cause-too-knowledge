

竹西花事小錄淸芬利宅行者

○敍夫士當得意則登髙﹐而嘯人各有懷﹐亦據梧而吟﹐所遇有殊﹐斯所宣各異﹐無二致也。僕於生平雅好翰墨﹐緣情綺靡﹐自昔而然。亦嘗沈酣花月﹐評量煙柳﹐竊謂雪泥鴻爪﹐良復非偶絮果蘭因﹐不能彊致也。薄遊廣陵地﹐當兵火劫余﹐滄桑變後﹐人民城郭﹑市肆街衢﹐頓攺荊榛﹐尙非繁盛。二三知己﹐經過趙李﹐閒作冶遊﹐酒地花天﹐哀絲豪竹亦足娛。佳遊於客子﹐鳴勝於良宵。俄而人事不齊﹐翻然命駕棹歌﹐間作榜唱﹐同謳寂寞道塗﹐今昔增感。𨿽聯再至之約﹐翻恐重來之嗟。雨惡漏深﹐酒銷香燼。挑鐙倚窗﹐粗爲詮次﹐庶續畫舫之遊﹐不讓板橋之記。倘謂荒唐﹐端由好事云爾。戊辰冬仲泊舟灣頭夕芬利宅行者。

昔余澹心懷作《板橋雜記》﹐以識秦淮故迹。凡冶遊麗品軼事﹐分爲三卷。

余遊廣陵﹐非復承平故態﹐畫舫舊蹤﹐不堪重問。小秦淮水﹐旣嗟宿莽﹐吹簫橋畔﹐半沒荊榛。寒煙衰艸﹐徒搖蕩於晚風明月間。白石《揚州慢》詞﹐殆爲鯫生詠也。第俗尙繁華﹐風成逐末。陳隋花月﹐間有遺音﹐𨿽不過尋常桃李﹐門巷枇杷﹐迥殊竹西歌吹。而興往情來﹐歡遊暇日﹐有足往來於懷者。楮墨有靈﹐江山亦爲生色。豈玉人月夜﹐不足藉題品以流傳耶﹖因粗變其例﹐以冶遊麗品近事錯舉互見﹐都爲一集﹐不更分列標題﹐庶幾展捲如經昔遊﹐略見一時景物。風雅騷人﹐或所不廢爾。

廣陵爲鹺運所在﹐𨿽富商巨賈﹐迥異從前﹐而徵歌選色﹐習爲故常﹐獵粉漁脂﹐浸成風气。閭閻老嫗﹐畜養女娃﹐教以箏琶﹐加之梳裹﹐粗解謳唱﹐卽令倚門﹐說者謂人人盡玉﹐樹樹皆花﹐當非虛妄。顧世運變遷﹐昔皆聚處本鄕﹐今則散居各郡﹐間有風流藪澤﹐復以地方陋習﹐漸染頹風。營市隸卒﹐閭左少年﹐往往垂涎女閭﹐肆其毒擾﹐朱幡莫護﹐綠樹易凋﹐轉徙靡常﹐聚散不一。冶遊裙屐﹐慨嘆同深﹐余遊躅所及﹐惟新城東南隅石牌樓爲聚之所。數家比櫛﹐粉黛成羣﹐盡日看花﹐如行山陰道上﹐應接不暇。前後左近﹐亦有花叢﹐香艸礙人﹐遊絲橫路。偶以閒暇﹐試一過從﹐頗足怡蕩心目。略加題品﹐聊事表章。庶靑驄玉勒﹐猶識音塵﹐天末斜陽﹐罔虛結想耳。

女閭極盛﹐號爲八大家。聚散不一﹐而皆粉脂薈萃也。粉白黛綠﹐列屋閒居﹐盡態極妍﹐呈能角媚﹐流連杯﹐評品妍媸﹐信乎﹗溫柔自有鄕也。舊以髙二家爲最﹐陳四﹑髙麻子﹑蔣和尙次之﹐小髙二劉三娘蔣桂珠又次之。更有熊姓﹐僑寓南河下﹐道迂且僻﹐至者頗罕。其他稅屋而居﹐賣花爲活者﹐新舊城中﹐亦復不少耳目所囿﹐未遑編搜﹐但志所見﹐已足怡人。倘續品題﹐請俟異日。

邗江三鳳﹐久馳遐邇。余於去夏同鄕席中見之﹐匆匆行色﹐不復記憶。迨崔護重來﹐大金鳳﹝本姓楊﹞已從良﹐爲逆旅主人。友人主其家﹐遂緣階見﹐鬢絲眉語﹐人面依然。言詞利﹐刺人心目。笑聲烈烈如梟鳥﹐聞之心旌輒搖﹐合歡樹子﹐不至今公怒也。琵琶妙臻絕技﹐瓣蓮貼地﹐別有婀娜之致。小妹明妍﹐他日尢當拔萃﹐惜時無杜牧﹐莫訂柳枝後約爾。

小金鳳仍在髙二家﹐因有主者﹐匿不見人。東山生於十二峯人座中﹐得一邂逅﹐述其大略。娟秀宜人﹐不負盛名。喜鳳貌娟靜﹐寡言語﹐澹妝凝坐﹐竟日默默﹐粲然啟齒﹐委婉可聽。翹筍纖細﹐竟稱少對﹐蓮步姍屑﹐情狀裊娜。惜雙耳重聽﹐遂爲白壁微瑕。時又有大小寶玲者﹐並僑其家﹐小寶玲尢端倩﹐雙眸淸朗﹐秀色撩人。工度曲﹐善理觴政﹐連舉巨碗﹐不致酩酊。余與東山生初見之﹐卽屈指相許﹐厥後花鳥流連﹐眼界日擴﹐而鑑賞所加﹐終少倫比。大寶玲丰肌膩理﹐素面朝天﹐不假粉飾﹐天然入畫。引喉按步﹐宛轉筵。𨿽非楚楚纖腰﹐政不覺環肥爲累。朴庵生賞愛卿之倩爽﹐十二峯人稱明珠之工於語言﹐劉楨平視﹐原覺稍異中人﹐未敢竟升上第爾。

余初至解裝﹐香艸詞人卽盛稱玉紅﹐以《京江晏花小序》見視。知爲京江花叢之冠﹐與小云齊名。聞以避人旋邗﹐知者爭以先睹爲快。而玉洞桃花﹐未識仙源何處﹐令人如望海上神山不可卽也。會予同東山生香艸詞人京兆眉史同訪喜鳳小寶玲﹐譚及玉紅﹐始知卽在三徑艸堂﹐相去不遠。同人欣躍﹐挑燈亟訪。時秋月微陰﹐商飈徐扇﹐蓮花漏下﹐已將三滴。披荊履棘﹐越陌度阡﹐深巷重門﹐銅徐叩﹐老媼少娃﹐款關延客。白已他出﹐期以翌辰。待曉招攜﹐重尋莎徑﹐直造綺窗。玉人初起﹐倚簾曉裝﹐眞發如雲﹐﹛髟委﹜﹛髟﹜珠額﹐桃腮含暈﹐杏靨微渦﹐嬌逐步來﹐羞從面起。靡顏韶齒﹐星眸射人。含笑延坐﹐寒喧甫畢﹐一座盡怡。頃之春柳生踵至﹐女伴集﹐合坐諧譚﹐數刻始別。從此同人招飲﹐座無玉紅不樂﹐玉亦非坐中人不歡也。玉善觴政﹐拇戰尢工﹐東山生最喜與角﹐酒兵亦稱大戶﹐酒酣耳熱﹐逸興橫飛﹐媚態憨情﹐色飛眉舞﹐舉坐囅然。顧性特兀傲﹐脂粉生涯﹐偏忤權豪﹐桃李其色﹐鐵石其心﹐不免動遭時忌耳。

雙珠年稱十七﹐舊隸京江爲三徑主人假女﹐掛籍邗上。肥比玉環﹐憨如袁寶﹐固宜長把花枝傍輩行也。諧語媚詞﹐百態橫集。而雙蛾微促﹐若不勝情。十二峯人與有舊歡﹐旣而唇反。東山生屢思還珠合浦﹐鴛字重描﹐竟未易再爲撮合也。

性慷爽﹐遇所不可﹐不少假借﹐背人默坐﹐冷語侵心﹐令人不能復耐。當其得意﹐魂飛色授﹐情態嫣麗﹐妖語妍詞﹐百端交作。加以顏如紅玉﹐光艷瑩然﹐芳容相對﹐眞个銷魂。倘入漢宮﹐合徳亦當卻步﹐誠禍水也。無他伎能﹐而艷幟獨樹﹐余在白門﹐卽耳其名。到此﹐始知名不虛得。第其素性輕﹐乳燕傍門﹐不肯舊巢戀主。恐花暝柳昏﹐仍未免春泥狼籍耳。喜鳳姓王氏﹐年只十四﹐舉止佻冶﹐而時復羞澀﹐挨光妙視﹐情態天生﹐宛似大家靑衣。蘭香亦王姓﹐年已不少﹐貌瘦削﹐見客依依﹐移晷不去﹐盈盈脈脈﹐若不勝情。妹蘭娟倩爽﹐齒牙快利﹐間以詼諧﹐時作憨態﹐工謳北詞﹐年僅及瓜﹐當推後來之秀。明珠舊名小如意﹐齒近老鳳﹐貌平平而雅工彈詞。東山生每見﹐必索其唱小詞﹐頗覺聽之忘倦也。

寶珠邗上人﹐而新歸自崇川﹐余初從岑氏齋頭見之﹐齒類徐娘﹐而偏饒丰韻。

天寒倚竹﹐翠裏生憐﹐弱柳晚風﹐珊珊蓮步﹐有林下風气﹐非復障袖抹肩故態也。

雅工詞令﹐從容酬答﹐款曲得宜﹐酒酣度曲﹐以盞代茗﹐可稱大戶。觴政極嚴﹐不少假借。東山生嘗與角拇戰﹐鏖數二合﹐始不相下﹐旣而輸服﹐飲乃極歡。僑髙麻子家﹐以事杜門﹐客必逾垣﹐始得相見。同人過訪﹐偶效西廂﹐粉墻不至髙似靑天也。瘦如飛燕﹐弱不勝衣﹐鬢影花香﹐別餘淸韻﹐花叢中目爲瘦寶珠﹐果然人比黃花矣。小云舊爲京江名下﹐侑觴者﹐招無虛夕﹐而色藝平平﹐名士殆如冠玉耳。小素爲麻子假女﹐娟楚有致﹐舉止安詳﹐久負時名﹐近爲一武夫以千二百金購去。水底鴛鴦﹐固較勝溪頭。第聞十二金釵﹐已列其六﹐滿園春色﹐恐不免有紅杏出墻之慮也。夏秀蓮﹐金蓮之妹﹐自京江還﹐丰碩Ο粹﹐靡顏膩理﹐體似昭儀﹐客有挑之者﹐以有須﹐始多格﹐俄此君以星相之說﹐屬工芟﹐夜雨池塘﹐不生春艸﹔東風簾幕﹐獨對名花﹐何樂如之﹗好事者輒緣此相嘲﹐客亦不諱言之也。姊妹並工度曲﹐曼聲徐引﹐聽之忘倦。金蓮字云仙﹐尢工琵琶﹐指音淸脆﹐頗殊俗響﹐譚話娓娓﹐舉止嫻雅﹐珊珊子亟稱之。現亦旋邗﹐酒闌茶罷﹐偶一淸譚﹐覺梨花夜月﹐別有會心。較異芳春桃杏﹐差堪與南枝倩影﹐同秀羅浮爾。

陳四家住石牌坊後﹐敗瓦廢椽﹐榛蕪極目﹐曲折始達。姊妹花開六七枝﹐馳名者巧玲雙玉。余從京兆眉史同訪巧玲﹐值以玳瑁箸供食﹐放箸延客﹐情詞款曲﹐軟語暱人﹐嫣然作態﹐令人心醉。眉史一見傾倒﹐屢欲招致﹐以雙珠故﹐未能遂意。會雙珠以事他避﹐始數招侑觴﹐悄語纏綿﹐備極兜搭﹐殆足銷魂也。雙玉年廿許﹐以謳名﹐一曲明珠﹐時稱罕比。惜嗜阿芙蓉﹐不免消瘦﹐雙頰略爲減色。

金玉年將及笄﹐而情態頗足﹐亦以善謳得名。玉蝠倩秀﹐楚楚可憐﹐伎藝亦可觀﹐論者謂勝於二玉。愛香少有時名﹐大致倩雅﹐素琴初見﹐未笄﹐貌具男相﹐未幾而雲鬟霧鬢﹐綽約生姿﹐睇眄有情﹐別饒小兒女風味﹐眞後來居上爾。

十二峯人嘗以秋日招飲小髙二家﹐從入深巷﹐仄經徐步﹐蓬蒿滿目﹔蛇行紆折﹐棘刺牽衣。俄而深堂曲室﹐別有洞天。酒炙紛陳﹐竹肉競進﹐觴飲極樂。名花六七﹐酬答雜沓﹐情意殷勤﹐亦一勝也。陳愛珠小字月仙﹐十二峯人所暱﹐雙眸頗明秀﹐善眄睞﹐顧盼流傳﹐隱含蕩意﹐背鐙送目﹐春色撩人。忽以事忤所歡﹐大受譏啁﹐同席復歌小詞嘲之。粉淚盈盈﹐珠零粉頰﹐合座力爲緩頰﹐乃已。春林妍雅有憨態﹐喜林其妹﹐頗似髙家喜鳳﹐而加以儇利﹐善談諧﹐不如其凝靜也。

如香翠香亦姊妹﹐如香貌中資﹐善謳吳兪﹐淸越有節﹐略能識字﹐情詞宛轉﹐舌妙粲花﹐國香主人曾招致之。翠香乏婀娜之態﹐而眉目偏具姿媚﹐凝重不喜言語。十二峯人曾泥余招之侑觴﹐一曲當筵﹐珠喉宛轉﹐不寂寞也。聞並工蹋歌﹐能演小劇﹐引喉按步﹐略有可觀。惜過客匆匆﹐未睹氍毹舞態。蘭英爲懷寧聽月人所靑目﹐極相愛暱﹐齒𨿽雛鳳﹐而言詞儇黠﹐齒牙淸麗。其餘如玉琴﹑素云﹑素娟輩﹐𨿽少挾所長﹐而皆魯衛之政﹐只堪爲風雅附庸耳。

劉三娘住芝麻巷﹐新居未久﹐花枝十數﹐文秀小亭爲翹楚﹐意致明媚﹐亦頗可取。主人假孫女喜林﹐年才十四﹐貌略似小寶珍﹐而眉目娟秀過之。雙眉熨貼﹐意度端凝﹐倘探以吳鉤﹐瓜字含瓤﹐不妨窺見祕隱也。素蘭新到﹐貌似娟楚﹐意度溫婉﹐僅一接譚﹐不能遂相題品。餘子碌碌﹐無煩再費楮墨爾。

曲中裝束﹐盡效蘇臺﹐匆促不暇﹐始加鬏髻﹐金泥裙帶﹐翠袖芙蓉﹐摹仿未必全工﹐而規模竟爲粗具。每一過從﹐差免生遷客之悲。間有工昆山曲子者﹐渭城楊柳﹐恍操南音﹐不致秦聲增人忉怛。三五女郎﹐類工調謔﹐儇利便捷﹐囀若春鶯﹐能令遊子蕩心﹐老成醉魄。酒酣耳熱﹐促坐合尊﹐香鬢廝磨﹐蘭言徐款﹐斯時非柳下季恐不勝坐懷矣﹗

古人千金買笑﹐而今則纏頭之贈﹐有賞其工於哭者﹐南詞中如《哭小郎》《哭孤孀》之類。向爲江北擅場﹐二八佳麗﹐往往專能。十二峯人東山生頗喜聽之﹐每際歡場﹐輒索此曲﹐曼聲徐曳﹐哀音動人。每至轉咽過情﹐眞不止如泣如訴。後庭玉樹﹐未必如其悲感頑艷。一曲紅綃﹐亦外篇也。

九月旣望﹐余偕東山生及諸同人爲三徑之遊。日色方中﹐微云幕歷﹐意謂少畱﹐卽可命駕。乃秋雨淋漓﹐自午徹夜﹐主人殷勤畱飲﹐遂命壺觴。姝玉二妹﹐先已他往﹐俄頃旋返﹐張筵列坐﹐品酒徵歌。漏下三鼓﹐始同還寓。街衢積水盈寸﹐肩輿燈火﹐相從道旁﹐極盡歡娛﹐正復不覺其況瘁耳﹗

余輩聚處訁燕遊﹐春柳生柳枝庵中居多。每聚﹐酒炙疊進﹐珠玉在前﹐觴政競角﹐行歌相和﹐無客不酹﹐靡飲不歡。香艸詞人懸弧日﹐同人公爲介壽羣萃庵中﹐小齋明瑟﹐張鐙圍坐﹐飛觴醉月﹐興會飆舉﹐備極歡洽。固由主人好事﹐諸同人興亦不惡也。

春柳生四月間﹐同月旦客遊京口﹐邂逅小云玉紅。遂介香艸詞人四明珊珊子同招侑觴﹐酒盡歌闌﹐俄而鼓棹﹐從此頗相系念。小云適來﹐舊雨乍逢﹐遂相招致﹐花朝月夕﹐時接淸譚﹐遙見玉紅﹐翩然絕迹。朋儕訁燕集﹐非紅不招﹐固尢物之移人﹐亦鐘情之非妄已。月旦客頰有梨渦﹐玉紅一見心傾﹐極相顧盼﹐時共嘲謔﹐牽裾引袂﹐別具纏綿﹐𨿽春柳生在座不忌也。同人以此時相揶揄﹐月旦客輒訥無以對﹐俯首弄袖﹐顏如渥丹﹐政自別饒風趣。

十月中浣﹐�金總戎奏凱而還。艤舟邗上﹐合聲色選歌舞以盡其樂﹐小金鳳寶珍及玉紅諸名艷畢集。酒酣徹晏﹐獨畱金鳳爲夜度計。沛國觀察夫人手爲理妝勸進﹐鴛鴦隊子﹐旗鼓一新﹐鸞棲三宿﹐贈纏頭錦甚丰。金鳳從此稱病﹐客或過訪﹐雲鬢惺忪﹐花容寂寞﹐居然弱態﹐娘子軍固不敵金鐃屢奏之大帥哉。坐此情興大減﹐往往避客﹐職是故耳。

四明珊珊子舊識玉紅﹐雅自屬意﹐未克定情。忽自京江放棹而來﹐香艸詞人喜相告語﹐同訪玉紅﹐肆筵命飲﹐酬答甚歡。俄而招致者至﹐意拳拳竟不肯赴﹐鴇母諄囑同人勸駕﹐徘徊不忍﹐珠淚盈盈﹐縈繞目睫。再三開導﹐勉彊一往。俄頃卽還﹐醉顏微酡﹐散步凝笑﹐儼如弱柳春風﹐搖曳作態。翌日重飲柳枝庵中﹐華鐙夕張﹐式燕且譽﹐賭酒論歌﹐丙夜方罷。珊珊子因有事京江﹐旋卽返棹﹐卒未能通款曲。鴻爪雪泥﹐徒畱蹤迹爾。

陸素香曲子師之女﹐舊在三徑艸堂。貌中人﹐伎能粗具﹐楚客暱之﹐遂別卜居。客以久交﹐冀成眷屬﹐素香雅非所願﹐客乃僞造婚券﹐詭稱買妾中變﹐鳴官壓制﹐會有入貲爲解者﹐事始寢。居不匝旬﹐客以賺人釵釧被控﹐系請室半月方釋。天道好還﹐政不必謂野宿鴛鴦﹐可供魚肉耳。

楚人緱山氏擬納玉紅﹐贈遺優渥﹐無夕不招﹐冀相鉤餌。玉悟其術﹐意微卻之。客大失望﹐遂相逼辱﹐致遭訟累。入金爲解﹐乃已。而所得已耗七八矣。牙爪耽耽﹐唇舌時作﹐艸堂杜門﹐旣而遠。春柳生時訪息耗﹐若有所失﹐月旦客尢切至﹐五日不於春柳生前﹐殷勤探問﹐意態可憐。他日重逢﹐不知个人何以發付也﹖

東山生一見瘦君﹐頗垂靑睞﹐而自守綦嚴﹐流水行雲﹐不欲偶著色相。瘦君亦殊傾倒﹐紅偎翠倚﹐依依可憐。東山生嘗擬徧作朱幡﹐普護花界﹐可謂菩薩心腸﹐未知此種願力﹐果能償否﹖

曲中以招致侑觴爲最樂﹐合尊促坐﹐對酒當歌。心許目挑﹐情文交至﹐不甚唱夜度曲﹐知音素稔﹐始克一度尋春﹐𨿽粉黛生涯﹐非盡肉林鷹犬也。女郎稱未破瓜﹐諱言攺裝。有私暱者﹐銀釷背坐﹐偸解羅襦﹐亦情不自禁﹐惟不肯公然延迷香洞﹐設神雞枕耳。

綈袍生初自淮Й來﹐一見玉紅﹐卽相傾倒。陰市珍物﹐竊通贈遺﹐始猶扡卻﹐固請乃受。曾玉以他事積忤尊客﹐生爲排解百端﹐得以無事。自此感荷﹐頗加眄睞﹐生僥幸得當﹐曲致拳拳﹐𨿽水月鏡花﹐而相賞竟在驪黃之外。適有髙湖之役﹐浦風旣掛﹐蘭思猶縈﹐徧致書函﹐屬爲鈴護﹐眞可謂名花慧鳥﹐鑑賞非虛已。

曉風殘月﹐鐵板紅牙﹐低唱淺斟﹐冶遊勝事﹐顧量珠記此﹐曲間頗屬罕聞。

卽有名工﹐亦非昆山本色。分寸刂合度﹐良非易言。三月廣陵﹐竟嗟絕調﹐學圃客至自淮西﹐淸謳素擅﹐引宮刻羽﹐曲盡其妙。柳枝庵小集﹐酒酣耳熱﹐引喉髙唱《關大王訓子》《趙太祖訪雪濟師伏虎》諸劇﹐兼及生旦家門數曲。音節諧和﹐髙下抗墜﹐各得所宜。四座神王﹐邃工大有裂破玉龍之懼﹐是日城北公招春林侑觴﹐𨿽勉彊數闋﹐不免顰效爲難﹐曲髙和寡﹐良有以也。

步步生蓮﹐美人所必不可少者。石橊裙底﹐羅襪一鉤﹐最足令人魂銷。乃徧覽羣姝﹐𨿽非白足摩登﹐大都有湘蘭之病﹐使楊鐵崖復生﹐不能更以鞋杯行酒矣。

髙家喜風﹐極爲纖妍﹐雙趺貼地﹐正如出水紅菱﹐婀娜可愛。餘者間有可取﹐而彷佛偏難﹐衣香鬢影﹐色色撩人﹐畢竟葑菲莫采﹐可稱憾事。

尢物招忌﹐自昔而然。往往名姝﹐易遭謗。磽磽易屈﹐眞不妄也。玉紅﹑小寶玲輩以艷名久享﹐車馬盈門﹐酬應少疏﹐卽忤物議。飲食之訟﹐時復中之。

倘非持護有人﹐玉碎香消﹐誠爲可慮。而當官符甫下﹐追呼滿庭﹐或蹂躪橫加﹐舉室搶攘﹐溫柔鄕中﹐受此惡境﹐施之者未知誠出何心﹖當之者不覺因而裂膽。

余在邗時﹐目擊耳聞﹐往往眥裂發指。迄今扁舟雨夜﹐停泊荒原﹐猶覺風波可虞﹐勝於利涉也。翌夕泊舟蒲濤城下書。

火井生蓮﹐自非虛語﹐院中本陷人坑塹﹐況當時世艱難﹐獻笑倚門﹐鼠雀時虞。危於燕幕﹐有何顧戀﹖不急抽身﹐第或知已未逢﹐虛左相待﹐或父兄逼迫﹐因循未遑。是亦人情﹐不妨相亮。若乃齒同房老﹐春花秋月﹐暮去朝來﹐尙貪戀風塵﹐不思退步。竊恐明眸皓齒﹐空負花枝﹐舞扇歌衫﹐終歸流水。始嘆悔遲﹐何嗟及矣﹗

冶遊裙屐﹐往往工制楹聯﹐贈所賞識﹐曲中姝麗﹐亦多喜贈以聯語﹐藉結翰墨因緣。是以此中竟多佳句﹐小云如「錢塘蘇小前因在﹐巫峽朝云變態多」﹐「明珠如明月﹐一輪人獨立。珠簾半捲雙燕飛﹔玉紅如笑我﹐重來修玉鏡。問卿可事墮紅塵。」款皆修月主人﹐竟是一人所撰﹐不知何許人也﹖喜鳳如「喜從萍水逢知己﹐鳳集梧岡迥出羣」﹐亦尙平穩。月仙如「月夜又逢橋廿四﹐仙山不隔路三千」﹐又如「圓相最宜修桂魄﹐詩心端合制蓉裳」﹐則十二峯人所貽。又有贈玉紅集句一聯云「夜月玉屏巢翡翠﹐春風紅豆誤鸚哥」﹐跋語亦甚工倩﹐綈袍生贈聯云「瓊簫月冷人如玉﹐繡幕春Ο花正紅」﹐東山生贈寶珠云「小字瑤釵痕刻燕﹐淸謳瓊管句探驪」﹐皆有四六跋語﹐淸麗有則。余集宋詞爲人贈蘭英云「春入蘭心﹐嬌含柳眼﹔花銷英气﹐酒祓淸愁。」亦天然玉合子也。

時流評騭以小金鳳爲最﹐小寶玲﹑玉紅亞之。以余所見﹐寶玲端倩﹐玉紅流麗﹐各不相下﹐自具擅場。小金鳳﹐余知之未詳﹐不能臆斷也。竊謂風塵本無全美﹐零珠碎璧﹐止堪義取斷章。金屋蘭閨﹐麗人不少﹐自與東風桃杏﹐品格不同﹐未可相提並論﹐特僅此品題﹐差異自鄶無譏爾。

濃桃艷李﹐取勝一時。巷陌東風﹐僅娛遊目。向來色藝並稱﹐始爲全璧。今則正聲響絕﹐眞美亦稀﹐風月平章﹐只可略觀大意。下乘人物﹐槪不以污齒頰﹐並非惜墨如金也。徐靑藤《畫蒲桃詩》云「半生落魄已成翁﹐淸臥蕭齋對晚風。

筆底明珠無處賣﹐閒拋閒擲野藤中。「余以孤舟夜雨﹐藉遣寒宵﹐亦猶靑藤托興丹靑﹐銷磨歲月。非謂此中有人﹐果可呼之欲出也。

曲中諸美﹐均系假女﹐其姓氏多不可問﹐卽名字亦往往時爲更易。閱時稍久﹐不復可尋。名姝稍爲易訪﹐以傳聞旣徧﹐不肯再更也。玉紅本姓陶﹐其家尙存﹐余則或轉徙貿遷﹐或出自童稚﹐不復知生我何人。飄茵落混﹐故是各具因緣。第如此浮生﹐殊爲可憫﹐不知過去因中﹐果何積﹐獲此善果爾﹖

院中締交﹐謂結綫頭﹐江北裏下河各處皆然。八家大率此中巨擘﹐謂之淸堂名。下此者謂之渾巢子﹐凡在渾巢中者﹐不能污泥自拔﹐卽偶爾雞犬升天﹐終不爲同儕愛重。流品之分﹐曲中猶然﹐固可薰猶一例哉。

余嘗偕香艸詞人東山生閒行道左﹐經一曲巷﹐倚門女郎﹐姿態淸潔﹐輾然顧笑。經過數武﹐試一回首﹐尢笑不可仰。方擬追蹤﹐倏已含笑進巷﹐叩門而入﹐窺其舉動﹐大是秦樓。他日偶過﹐見面卽笑﹐究竟不知誰何﹐未暇詳爲搜訪﹐大抵此邦花枝不乏﹐本非客遊人所能徧識。畫樓曲室﹐徑絕漁郎﹐誠未能一一問津爾。

招伎侑觴﹐人不過餅金二三枚。卽勸酒當筵﹐備極酬答之樂﹐座客旣可盡歡。

女郎亦樂於從事﹐名爲出局﹐以是爲榮﹐所費不多﹐往往非花不醉﹐第從此竿頭日進。則沈酣花月﹐所需不貲﹐竊恐阮藉囊空﹐未必花枝含笑﹐不若過眼雲煙﹐爲不失本來面目耳。必求極樂﹐毋乃太癡。

舊城中有居姓姊妹二人﹐大略娟楚﹐新有營弁某以三百金易其妹﹐其姊少遜﹐聞尙待賈。同鄕友人爲言之﹐水師總戎幕中有東甌氏者﹐酷喜金玉﹐往往招攜﹐須髯如戟﹐時爲拔去﹐亦不以爲忤﹐久而愈篤﹐可謂愛花成癖者﹐亦此君爲餘言也。

十二峯人嘗同國香主人至徐寧門﹐訪一姝麗﹐深巷曲折﹐數繞始達。小樓淸雅﹐麗人在焉。字曰香儂﹐錢塘蘇小也。歸爲餘言而屢欲往尋﹐不特路絕桃源﹐抑且芳蹤幽杳﹐幾如峽云無迹﹐莫可端倪﹐聞貌甚端妍﹐而詞藻辯慧﹐且將有所適﹐惜乎未能謀面也。

淸江陳玉蝠爲曩時花榜殿軍﹐往在海陵曾見之﹐工謳昆山曲子﹐套數極多﹐言談斐﹐竟日不倦﹐故是老宿﹐後輩所不及也。住蔣家橋﹐聞有主者﹐不復可往﹐學圃客嘗因緣一見﹐態度猶昔﹐惜未能重訪爾。

遊三徑艸堂者﹐輒以珠玉同稱。余輩初亦等量齊觀﹐謂未易優劣。會拗蓮生耳珠玉之名﹐泥餘同訪。曉妝初罷﹐連袂偕來。芙蓉簾幕﹐接譚未久﹐生卽謂余玉有光艷﹐差近雉臯金玉二姝。珠則粗才﹐不過少異尋常脂粉。余深維其語﹐殊覺大有會心﹐自此品題﹐當無舛錯。

此間有名黃魚者﹐大率村墅女郎﹐飾貌修容﹐僑居城市﹐茆簾竹捨﹐作夜度娘。亦間有姝麗﹐可悅時目。惟蓮船盈尺﹐湘裙徐啟﹐滿牀蹣跚﹐不免令人索然乏味。聞此種率工房中縱送術﹐是以嗜痂者甘之如飴﹐斯亦冶遊之外篇﹐風雅之變境也。

魏晉樂府有巾舞拂舞﹐遺制久佚。今則二八女郎﹐曼聲按步﹐宛轉蹋歌﹐和以箏琶。每當綠酒微醺﹐紅燈髙掛﹐尋音按節﹐心調气和。翠巾徐拂﹐衣香襲人。

有足神移目奪者﹐非知音密席﹐推獎再三﹐未肯輕試纖腰﹐偶施雅步也。其曲有《獨上小樓》《獨對孤燈》諸則﹐並皆情致纏綿﹐𨿽非白雪陽春﹐大率暱暱兒女語﹐加以金蓮貼地﹐瑤佩飛雲﹐楚楚腰肢﹐氍毹迥轉﹐倍覺情文相生。玉蝠﹑大寶珍﹑王喜鳳最擅勝場﹐余亦有專工者﹐殆亦巾舞之濫觴歟﹖

小金玲僑髙二家。新自崇川歸﹐未數日也。貌秀倩﹐意態甚媚﹐齒猶雛鳳﹐楚楚生憐。金珠年十八﹐自京江來﹐貌丰艷﹐意態恬適﹐綺席乍登﹐時譽大著。

寶珍舊在海陵﹐曾同遊訁燕﹐昨亦返棹崇川﹐齒𨿽少長﹐尙可想昔日規模。譚話頗不枯寂﹐惜嗜阿芙蓉﹐不免秋娘漸老耳。

朋儕中十二峯人最豪宕﹐流連歌席﹐色舞神揚﹐雅近吾家橫峴生气﹐槪春夏气良不可少。東山生和而不流﹐𨿽有國風之好﹐不過香艸美人之思﹐不屑屑求實際也。第用情最深﹐有所向往﹐固結纏綿﹐不能自解。幸防閒有素﹐不致倡條冶葉繭裹絮纏耳。香艸詞人亦長於情者﹐惜以楊枝夙約未酬﹐無暇作章臺新夢﹐所以與花周旋﹐未著色相。春柳生綺歲多情﹐而自期甚厚﹐操守亦嚴﹐𨿽心賞有人﹐終未肯紅樓選夢。夫惟大雅﹐卓爾不羣﹐彼君子兮﹐何日忘之﹖

