學易居筆錄元兪鎭

《易》曰「君子以蒞眾用晦而明。」故於國有不聞﹐於家有不見﹐隰朋所以事齊也。小事糊塗﹐大事不湖塗﹐呂端所以相宋也。獄市不擾﹐曹參所以佐漢也。不癡不聾﹐不爲家翁﹐子儀所以有終也。察見淵魚﹐斯爲不祥﹔聰明好察﹐是謂近死。故曰「勿察察而明。」周尙文﹐殆非也。周視商則文﹐非尙之也﹐欲其質而不可也。民之質矣﹐以祈於鬼神﹐以爲其君福﹐豈尙文乎﹖先進之從寧儉之意﹐聖人之情可見矣。乞巧文賤巧﹐拙賦貴拙。舞文之誅﹐先贓吏﹔嗇夫之對﹐後上林﹐皆以挽世趨也。《張雎陽詩》云「安知天地心。」然張潮以天道說之﹐則確乎其不可奪﹐可謂正誼明道﹐不計功利者也。諸葛《出師表》﹐意亦如此。忠臣一道也。天理人欲﹐同行異情。上蔡讀史﹐與明道異﹐非必背而馳也。象山云「作文苟且﹐卽是不敬。」程子作字時甚敬﹐云「卽此是學。」故道之與藝一理。雞之伏卵﹐不至其日則戕﹔果之不時﹐則不可食。故曰「化不可爲也。」又曰「不可助長﹐君子行法以俟命而已矣。」《否》之象曰「儉徳辟難﹐未有難也。」何以言辟﹖否之時﹐仕則難矣。故《詩》曰「孔亟且殆。」漢時魏桓﹐告其鄕人者是已。君子固不能爲胡廣之中庸﹐馮道之長樂﹐以免難也。見機而作﹐明哲保身﹐知矣哉﹗誠自不妄語始。言常失之多也。誠信訛詐﹐字皆從言﹐以此。白圭人棄我取﹐人取我與。計然旱則資舟﹐水則資車。亦是識得陰陽消長之理。老子翕張取與皆然。其所以異於堯﹑舜之道者﹐有意無意也。百藝百窮﹐九十九藝空。言多﹐則不精也。鄙語𨿽小﹐可以諭大。紅顏多薄命﹐非失身﹐則夭若寡。自古而嘆之﹐以爲造物者若害其美也﹐予獨以有人事焉。蓋有尢物﹐必將移人。懷璧之罪﹐誠難免耳。故非美而艷﹐則何至篡於人﹖而非二姬﹐則蠱安從生哉﹗此可推而知也。樂羊爲魏將﹐與莊子林回之亡同意。仲尼《探元化一》章﹐似接輿語﹐以幽鴻誚鳳。崔顥《孟門行》言﹐人心之險於孟門也。柳子《行路難》﹐以諭炎盛﹔至風臺露榭﹐則死灰不復然矣。王仲初《猛虎行》﹐本侯景謂紹宗﹑宇文謂賀拔意。唐太宗亦以是蓄李績﹐悲夫﹗《楊白花》﹐蓋惜時也﹐或以爲刺後徳之亂。楊白﹐人名也。杜詩「無貴賤不悲﹐無富貴亦足」﹐蓋《莊子》「榮辱立見所病」之意﹔至罵及結繩﹐亦祖蒙莊。「粉蝶過墻﹐疑春之在鄰﹐而不知已皆去也。」傷春之詞也。日月籠中鳥﹐言一往一來﹔乾坤水上萍﹐言一依一附。以小諭大。李﹑杜之詩﹐一則玉潤﹐得之自然﹔一則金精﹐得之鍛煉。天人之分﹐固較然矣。然李常自言其志﹐杜則有耽句而欲驚人之癖。此又其所以不同也。秦舞陽殺人﹐莫敢迕視﹔及至秦庭﹐則變色﹐猶是有秦王也。正士失之拘﹐通人失之詐。於魯兩生﹑叔孫通見之矣。兩生斥通所事且十主﹐非其人。天下初定﹐瘡痍未起﹐非其時。不亦正乎﹖曾不思禮樂﹐不可斯須去身。而武城𨿽小﹐非禮不治也。見武王﹑周公之然後大行﹐而不知文王之治﹐無二禮樂也﹐是其拘也。通斥兩生不達時變﹐用綿蕞正君臣﹐以革其拔劍擊柱之陋﹐不亦通乎﹖而通之意﹐不以輔世長民﹐而以希時取寵﹐故所就多尊君﹑卑臣﹑暴秦之緒﹐而無復《關雎》《麟趾》《周官》之法﹐是則通之詐也。漂母以施而圖報爲恥﹐故怒。與田疇讓爵﹐恥賣盧龍之塞。屠羊說辭賞﹐復返屠羊之肆。魯連辭金﹐而肆志。介推逃祿﹐而立槁。皆卓然不欺其志也。後世施恩不報﹐則以爲難﹐悲夫﹗大義滅親﹐則以其義之至重﹐而不能使之無絕也﹐君子蓋傷之焉。管﹑蔡﹑叔牙﹑石厚是也。若秦王滅親以有天下﹐樂羊滅親以圖功名﹐則是養一指而失肩背﹐所厚者薄﹐無所不薄矣。程子舉漢儒近似者﹐以仲舒﹑揚雄並稱。竊惑之。子云自不識字﹐安得爲儒﹖其可謂博學能文之士矣。求仁得仁﹐非以正行也。故不見知不悔﹐天下非之不顧﹐而莊生以爲死名首陽之下也﹐悲夫﹗流芳遺臭之言﹐自此語誤之也。烈士徇名﹐史遷以擬伯夷也。王鐵槍諸人﹐意皆如此。至莊生譏之以臧谷﹐東晉述之棄滅名教﹐遂有不如一杯酒之論。嗟乎﹗彼安知性與天道哉﹖女Ч詈屈平﹐以鯀爲諭。鯀﹐幸直士也。謂之凶人﹐何哉﹖蓋仁莫如進賢﹐不仁莫如冒嫉。鯀始以方命杞族見疑﹐竟以此敗。蓋私智自用之人﹐鮮不爲國大患。非不有湮水之勤﹐所傷多矣。堯方明日達聰﹐捨己以從天下之善﹐而鯀獨杞族自用﹐惡能容於休休仁人之朝也哉﹗範景仁以司馬當國﹐不復仕。所謂善與人同﹐人之有技﹐若已有之也﹐其用心亦大矣。公孫述長淸水稱神明﹐而卒亂蜀﹔王安石行「靑苗」稱便﹐而卒亂天下﹐不可大受也。龐士元非百里才﹐而爲漢名臣﹐不可小知也。昔人有車﹐以使人不敢借也﹐而焚其車。君子之責己蓋嚴矣。不假蓋護其短也﹐其責人也蓋恕矣。耳目諸竅﹐異學謂之漏。故養生家便液卽閉气。而祕方便液固齒﹐可以已齲﹐皆是理也。漏且愼之﹐況勞神搖精之大者乎﹖佛學有南頓﹑北漸﹐是有二法門也。當是人品不齊﹐根性利鈍異爾。如三獸渡河﹐有難有易﹐河則一也。「飛鳥之影﹐未嘗動也。」𨿽荒唐之詞﹐而有艮靜之理。釋氏外形骸﹑空萬有﹐而先儒謂其自私自利者﹐何也﹖私其精神﹐故曰不滅﹔私其生﹐故曰無生。非眞能空之﹑外之也。以盜之賊民也﹐以兵去之。不善爲兵者﹐兵反爲盜矣。盜之賊民也小﹐而兵之賊民也大。故曰「寧逢赤眉﹐毋逢大師。」是民重困也。惟疾亦然﹐故藥不可不愼也。有心無相﹐相逐心生﹐志壹之動气也。如裴晉公﹑二宋之事是已。壽夭窮通﹐有一定之象﹐而古今所傳﹐延齡減算﹑錫福用極之事﹐亦時有之﹐而亦莫非命也。故曰「神不可知。」蜂目豺聲以成弒﹐熊虎豺狼以滅宗。此气之至駁﹐而性之甚蔽者也。然使商臣﹑食我聞而亟反焉﹐安知其不爲有相無心﹑相隨心滅乎﹖陰陽往來屈伸﹐常也。時而變焉﹐君子不謂之常也。釋氏輪回﹐時時有之。仙人沖舉﹐時時有之。卒不能以易其屈伸往來之常﹐猶之伯有之厲﹐久則散焉﹐而儒者往往惑之。不亦誤乎﹖置水於澤﹐久則魚生焉﹔盈醯於缶﹐久則芮集焉。孰爲輪回乎﹖長平四十萬﹐新安二十萬﹐皆輪回何所乎﹖故知羊祜探環﹐日月偶符﹐皆事理或然之變耳。盜憎主人﹐民惡其上﹐情之自然﹐而非有以取之也。故察淵魚﹐謂之不祥。寄獄市﹐期於不擾﹐不欲爲盜之主人爾。《咸》動《艮》靜﹐《咸》辭皆凶﹐《艮》辭皆吉。聖人主靜﹐君子愼動之情見矣。《艮》非無所爲也﹐動靜不失其時﹐則常感常寂。《艮》其輔﹐而曰言有序﹐非默而已也。割股以事親﹐不知禮也﹐不知命也。割股而有一毫爲名之心者﹐其歸與吳起殺妻﹑樂羊食子同矣。文子舉庫之士﹐不屬其子﹔王猛相秦﹐不私其子官﹐非遠其子也。大而石昔之滅親﹐微而韓億之索杖﹐非不爲其子隱也。一切溺愛﹐任情禽犢矣。偸兒之言曰「我入人之室﹐𨿽逐吾者千百歡噪我﹐我不畏也。主人常不利焉。吾出在野﹐卽一二輩逐而噪﹐我敗矣。」此可以知兵矣。賊在內﹐死地也﹐愈孤愈奮。在外﹐生地也﹐愈眾愈離。「卜以決疑﹐不疑何卜﹖」諒哉是言。故不疑而卜﹐如其義也﹐如其道也﹐是無勇也。如其非義也﹐如其非道也﹐是徼幸也。古今之以卜敗者多矣﹐非神之弗告﹐蓋卜之不當耳。專直翕辟﹐白天地不能以常張也﹐可以人而不向晦晏息乎﹖故夜居於外﹐弔之可也。顏氏樂而夭﹐禹﹑稷憂而壽。壽夭﹐天也﹐盡義而已。孔明不逆成敗利鈍是也。𨿽然﹐罰二十以上﹐必親以觀。楊禺之苦口﹐司馬之旁覘﹐則義亦有未盡者乎﹗孔子之窮﹐顏氏之天﹐或曰天之未定也﹐或曰天之不可詰也。於是﹐蘇子救之以天定有後之說﹐昌黎﹑禹錫著論紛如。余以爲﹕大徳必得其位﹐必得其壽﹐則治﹔大徳不受﹐命窮而夭﹐則亂。治亂﹐命也。循環之數﹐不得不然。猶晝而陽明勝﹐夜而陰濁行﹐夫豈天之得已哉。四凶之於堯﹐猶魑魅之在晝也﹔三仁之於紂﹐猶芝蘭之被霜也。不知晝夜﹑春秋﹑榮悴之理﹐而以怨天尢人﹐是之謂不知命。

