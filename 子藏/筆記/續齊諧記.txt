《續齊諧記》﹝梁﹞吳均撰

●續齊諧記

漢宣帝以皂蓋車一乘﹐賜大將軍霍光﹐悉以金鉸具。至夜﹐車轄上金鳳凰輒亡去﹐莫知所之﹐至曉乃還。如此非一。守車人亦嘗見。後南郡黃君仲北山羅鳥﹐得鳳凰﹐入手卽化成紫金﹐毛羽冠翅﹐宛然具足﹐可長尺餘。守車人列上云「今月十二日夜﹐車轄上鳳凰俱飛去﹐曉則俱還。今則不返﹐恐爲人所得。」光甚異之﹐具以列上。後數日﹐君仲詣闕上鳳凰子﹐云「今月十二夜﹐北山羅鳥所得。」帝聞而疑之﹐置承露盤上﹐俄而飛去。帝使尋之﹐直入光家﹐止車轄上﹐乃知信然。帝取其車﹐每遊行﹐卽乘禦之。至帝崩﹐鳳凰飛去﹐莫知所在。【嵇康詩云「翩翩鳳轄﹐逢此网羅。」】

京兆田眞兄弟三人﹐共議分財。生資皆平均﹐惟堂前一株紫荊樹﹐共議欲破三片。明日﹐就截之﹐其樹卽枯死﹐狀如火然。眞往見之﹐大驚﹐謂諸弟曰「樹本同株﹐聞將分斫﹐所以憔悴。是人不如木也。」因悲不自勝﹐不復解樹。樹應聲榮茂﹐兄弟相感﹐合財寶﹐遂爲孝門。眞仕至太中大夫。【陸機詩云「三荊歡同株。」】

弘農楊寶﹐性慈愛。年九歲﹐至華陰山﹐見一黃雀爲鴟梟所搏﹐逐樹下﹐傷瘢甚多﹐宛轉復爲螻蟻所困。寶懷之以歸﹐置諸梁上。夜聞啼聲甚切﹐親自照視﹐爲蚊所嚙﹐乃移置巾箱中﹐啖以黃花。逮十餘日﹐毛羽成﹐飛翔﹐朝去暮來﹐宿巾箱中﹐如此積年。忽與羣雀俱來﹐哀鳴繞堂﹐數日乃去。是夕﹐寶三更讀書﹐有黃衣童子曰「我﹐王母使者。昔使蓬萊﹐爲鴟梟所搏﹐蒙君之仁愛見救﹐今當受賜南海。」別以四玉環與之﹐曰「令君子孫潔白﹐且從登三公﹐事如此環矣。」寶之孝大聞天下﹐名位日隆。子震﹐震生秉﹐秉生彪﹐四世名公。及震葬時﹐有大鳥降﹐人皆謂眞孝招也。【蔡邕論云「昔日黃雀報恩而至。」】

魏明帝遊洛水﹐水中有白獺數頭﹐美靜可憐﹐見人輒去。帝欲見之﹐終莫能遂。侍中徐景山曰「獺嗜鯔魚﹐乃不避死。」畫板作兩生鯔魚﹐懸置岸上。於是羣獺競逐﹐一時執得﹐帝甚佳之。曰「聞卿善畫﹐何其妙也﹗」答曰「臣亦未嘗執筆﹐然人之所目﹐可庶幾耳。」帝曰「是善用所長。」【顏公《庭誥》云「徐景山之畫獺是也。」】

張華爲司空﹐於時燕昭王墓前有一斑貍﹐化爲書生﹐欲詣張公。過問墓前華表曰「以我才貌﹐可得見司空耶﹖」華表曰「子之妙解﹐無爲不可。但張公制度﹐恐難籠絡。出必遇辱﹐殆不得返。非但喪子千年之質﹐亦當深誤老表。」貍不從﹐遂見華。見其容止風流﹐雅重之。於是論及文章聲實﹐華未嘗勝。次復商略三史﹐探貫百氏﹐包十聖﹐洞三才﹐華無不應聲屈滯。乃嘆曰「明公乃尊賢容眾﹐嘉善矜不能﹐柰何憎人學問﹖墨子兼愛﹐其若是也﹖」言卒便退。華已使人防門。不得出。旣而又問華曰「公門置兵甲闌錡﹐當是疑僕也。恐天下之人捲舌而不談﹐知謀之士望門而不進。深爲明公惜之。」華不答﹐而使人防禦甚嚴。丰城令雷煥﹐博物士也。謂華曰「聞魅鬼忌狗所別者﹐數百年物耳。千年老精﹐不復能別。惟千年枯木﹐照之則形見。昭王墓前華表﹐已當千年﹐使人伐之。」至﹐聞華表言曰「老貍不自知﹐果誤我事。」於華表穴中得靑衣小兒﹐長二尺餘。使還﹐未至洛陽﹐而変成枯木。遂燃以照之﹐書生乃是一斑貍。茂先嘆曰「此二物不值我﹐千年不復可得。」

東海蔣潛﹐嘗至不其縣。路次林中﹐露一屍已自臭爛﹐鳥來食之。輒見一小兒﹐長三尺﹐驅鳥﹐鳥卽起﹐如此非一。潛異之﹐看見屍頭上著通天犀纛﹐揣其價﹐可數萬錢。潛乃拔取。旣去﹐見眾鳥集﹐無復驅者。潛後以此纛上晉武陵王晞﹐晞薨﹐以襯眾僧。王武剛以九萬錢買之﹐後落褚太宰處。復以餉齊故丞相豫章王。王薨後﹐內人江夫人遂斷以爲釵。每夜輒見一兒繞牀啼叫﹐云「何爲見屠割﹖必訴天﹐當相報﹗」江夫人惡之﹐月餘乃亡。

桓玄篡位後來朱雀門中﹐忽見兩小兒﹐通身如墨﹐相和作《籠歌》﹐路邊小兒從而和之者數十人。歌云「芒籠茵﹐繩縛腹。車無軸﹐倚孤木。」聲甚哀。無歸。日旣夕﹐二小兒入建康縣﹐至合下﹐遂成雙漆鼓槌。吏列云「槌積久﹐比恆失之﹐而復得之﹐不意作人也。」明年春﹐而桓敗。車無軸﹐倚孤木﹐桓字也。荊州送玄首﹐用敗籠茵包之﹐又芒繩束縛其屍沈諸江中﹐悉如所歌焉。

陽羨許彥﹐於綏安山行﹐遇一書生﹐年十七八﹐臥路側﹐云腳痛﹐求寄鵝籠中。彥以爲戲言。書生便入籠﹐籠亦不更廣﹐書生亦不更小﹐宛然與雙鵝並坐﹐鵝亦不驚。彥負籠而去﹐都不覺重。前行息樹下﹐書生乃出籠﹐謂彥曰「欲爲君薄設。」彥曰「善。」乃口中吐出一銅奩子﹐奩子中具諸肴饌﹐珍饈方丈。其器皿皆銅物﹐气味香旨﹐世所罕見。酒數行﹐謂彥曰「向將一婦人自隨﹐今欲暫邀之。」彥曰「善。」又於口中吐一女子﹐年可十五六﹐衣服綺麗﹐容貌殊絕﹐共坐宴。俄而書生醉臥﹐此女謂彥曰「𨿽與書生結妻﹐而實懷怨。向亦竊得一男子同行﹐書生旣眠﹐暫喚之﹐君幸勿言。」彥曰「善。」女子於口中吐出一男子﹐年可二十三四﹐亦穎悟可愛﹐乃與彥敍寒溫。書生臥欲覺﹐女子口吐一錦行障﹐遮書生。書生乃畱女子共臥。男子謂彥曰「此女子𨿽有心﹐情亦不甚﹐向復竊得一女人同行﹐今欲暫見之﹐願君勿泄。」彥曰「善。」男子又於口中吐一婦人﹐年可二十許﹐共酌﹐戲談甚久。聞書生動聲﹐男子曰「二人眠已覺。」因取所吐女人﹐還內口中。須臾﹐書生處女乃出﹐謂彥曰「書生欲起。」乃吞向男子﹐獨對彥坐。然後書生起﹐謂彥曰「暫眠遂久﹐君獨坐﹐當悒悒邪﹖日又晚﹐當與君別。」遂吞其女子﹐諸器皿悉內口中。畱大銅盤﹐可二尺廣﹐與彥別曰「無以藉君﹐與君相憶也。」彥大元中爲蘭臺令史﹐以盤餉侍中張散。散看其銘題﹐云是永平三年作。

汝南桓景隨費長房遊學累年﹐長房謂曰「九月九日﹐汝家中當有災。宜急去﹐令家人各作絳囊﹐盛茱萸﹐以系臂﹐登髙飲菊花酒﹐此禍可除。」景如言﹐齊家登山。夕還﹐見雞犬牛羊一時暴死。長房聞之曰「此可代也。」今世人九日登髙飲酒﹐婦人帶茱萸囊﹐蓋始於此。

晉武帝問尙書郎摯虞仲洽﹕「三月三日曲水﹐其義何旨﹖」答曰「漢章帝時﹐平原徐肇以三月初生三女﹐至三日俱亡﹐一村以爲怪。乃相與至水濱盥洗﹐因流以濫觴﹐曲水之義﹐蓋自此矣。」帝曰「若如所談﹐便非嘉事也。」尙書郎束晳進曰「摯虞小生﹐不足以知此。臣請說其始。昔周公成洛邑﹐因流水泛酒﹐故逸詩云﹕羽觴隨波流。又秦昭王三月上巳﹐置酒河曲﹐見金人自河而出﹐奉水心劍曰﹕令君制有西夏。及秦霸諸侯﹐乃因此處立爲曲水。二漢相緣﹐皆爲盛集。」帝曰「善。」賜金五十斤﹐左遷仲洽爲城陽令。

桂陽成武丁﹐有仙道﹐常在人間﹐忽謂其弟曰「七月七日﹐織女當渡河﹐諸仙悉還宮。吾向已被召﹐不得停﹐與爾別矣。」弟問曰「織女何事渡河﹖去當何還﹖」答曰「織女暫詣牽牛﹐吾復三年當還。」明日失武丁﹐至今云織女嫁牽牛。

弘農鄧紹﹐嘗八月旦入華山采藥。見一童子﹐執五彩囊承柏葉上露﹐皆如珠﹐滿囊。紹問曰「用此何爲﹖」答曰「赤松先生取以明目。」言終﹐便失所在。今世人八月旦作眼明袋﹐此遺象也。

屈原五月五日投汨羅水﹐楚人哀之﹐至此日﹐以竹筒子貯米投水以祭之。漢建武中﹐長沙區曲忽見一士人﹐自云「三閭大夫」﹐謂曲曰「聞君當見祭﹐甚善。常年爲蛟龍所竊﹐今若有惠﹐當以楝葉塞其上﹐以彩絲纏之。此二物﹐蛟龍所憚。」曲依其言。今五月五日作粽﹐並帶楝葉﹑五花絲﹐遺風也。

吳縣張成﹐夜起﹐忽見一婦人﹐立於宅上南角﹐舉手招成。成卽就之。婦人曰「此地是君家蠶室﹐我卽是此地之神。明年正月半﹐宜作白粥泛膏於上祭我也﹐必當令君蠶桑百倍。」言絕﹐失之。成如言作膏粥﹐自此後﹐大得蠶。今正月半作白膏粥﹐自此始也。

吳興故鄴縣東三十里﹐有梅溪山。山根直豎一石﹐可髙百餘丈﹐至靑而圓﹐如兩間屋大。四面斗絕﹐仰之干云外﹐無登陟之理。其上復有盤石﹐圓如車蓋﹐恆轉如磨﹐聲若風雨﹐土人號爲石磨。轉快則年丰﹐轉遲則歲儉。欲知年之丰儉﹐驗之無失。

錢塘徐秋夫﹐善治病。宅在湖溝橋東。夜﹐聞空中呻吟﹐聲甚苦﹐秋夫起﹐至呻吟處﹐問曰「汝是鬼邪﹖何爲如此﹖饑寒須衣食邪﹖抱病須治療邪﹖」鬼曰「我是東陽人﹐姓斯﹐名僧平。昔爲樂遊吏﹐患腰痛死﹐今在湖北。𨿽爲鬼﹐苦亦如生。爲君善醫﹐故來相告。」秋夫曰「但汝無形﹐何由治﹖」鬼曰「但縛茅作人﹐按穴鍼之﹐訖﹐棄流水中﹐可也。」秋夫作茅人﹐爲鍼腰目二處﹐並復薄祭﹐遣人送後湖中。及暝﹐夢鬼曰「已差。並承惠食﹐感君厚意。」秋夫宋元嘉六年爲奉朝請。

會稽趙文韶﹐爲東宮扶侍﹐坐淸溪中橋﹐與尙書王叔卿家隔一巷﹐相去二百步許。秋夜嘉月﹐悵然思歸﹐倚門唱《西夜烏飛》﹐其聲甚哀怨。忽有靑衣婢﹐年十五六﹐前曰「王家娘子白扶侍﹐聞君歌聲﹐有門人逐月遊戲﹐遣相聞耳。」時未息﹐文韶不之疑﹐委曲答之﹐亟邀相過。須臾﹐女到﹐年十八九﹐行步容色可憐﹐猶將兩婢自隨。問﹕「家在何處﹖「舉手指王尙書宅﹐曰「是聞君歌聲﹐故來相詣﹐豈能爲一曲邪﹖」文韶卽爲歌《艸生盤石》﹐音韻淸暢﹐又深會女心。乃曰「但令有瓶﹐何患不得水﹖」顧謂婢子﹕「還取箜篌﹐爲扶侍鼓之。」須臾至﹐女爲酌兩三彈﹐泠泠更增楚絕。乃令婢子歌《繁霜》﹐自解裙帶系箜篌腰﹐叩之以倚歌。歌曰「日暮風吹﹐葉落依枝。丹心寸意﹐愁君未知。歌《繁霜》﹐侵曉幕。何意空相守﹐坐待繁霜落。」歌闋﹐夜已久﹐遂相佇燕寢﹐竟四更別去。脫金簪以贈文韶﹐文韶亦答以銀碗白琉璃匕各一枚。旣明﹐文韶出﹐偶至淸溪廟歇﹐神坐上見碗﹐甚疑﹔而委悉之屏風後﹐則琉璃匕在焉﹐箜篌帶縛如故。祠廟中惟女姑神像﹐靑衣婢立在前﹐細視之﹐皆夜所見者﹐於是遂絕。當宋元嘉五年也。

【《齊諧》﹐誌怪者也。蓋莊生寓言耳。今吳均所續﹐特取義云耳﹐前無其書也。考《文獻通考》書目﹐亦云。至元甲子﹐吳郡陸友記。】

