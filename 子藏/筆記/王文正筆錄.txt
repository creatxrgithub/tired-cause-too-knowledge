

欽定四庫全書

子部十二

王文正筆錄

小說家一【雜事之屬】提要

【臣】等謹案王文正筆錄一卷宋王曽撰曽字孝先靑州益都人咸平五年鄕貢試禮部廷對皆第一官至右僕射兼門下侍郎平章事集賢殿大學士封沂國公諡文正事迹具宋史本傳此乃所記朝廷舊聞凡三十餘條皆太祖太宗眞宗時事其下及仁宗初者僅一二條而已曽練習掌故所言多確鑿有據故李燾作通鑑長編往往全采其文如記李沆爲相王旦參知政事羽書邊奏無虛日旦以爲憂沆謂他日天下寧晏未必端拱無事及北鄙和好登封行慶旦疲於贊導始服李之深識云云司馬光洓水紀聞亦載其事則謂和好旣成而沆獨憂之李燾考異謂沆卒於景徳元年七月至十二月和議始成光蓋偶未及考當以曽說爲長此皆爲能得其實惟景徳攺元在其年正月而曾於王繼忠一條乃謂兵罷攺元亦未免有誤又繼忠兵敗降遼不能死國反爲所任用殊虧臣節𨿽有啟導和好之力殊不足以自贖曽乃以盡忠兩國許之褒貶尢爲失當矣乾隆四十五年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

王文正筆錄

宋王曾撰

範魯公質早輔周室及太祖受禪不攺其任兩朝翊戴嘉謀偉量時稱明相自云執政之地生殺舒慘所系茍不早夜兢畏悉心精慮敗事覆餗憂患畢至道有枉直時有夷險居其位者今古爲難嘗謂同列曰人能鼻吸三斗醇醋卽可爲宰相矣

宣徽使舊亞樞使位在樞宻副使同知樞宻院事之上咸平中周瑩拜宣徽使有所畏避因自陳願居其下先帝從之遂爲常制自瑩始也

眞宗皇帝天資仁孝性尢謙愼淳化中冊爲皇太子聖朝親王班在宰相之下至是升儲帝亦固讓遂仍舊貫凡東宮故事多所損益至於官僚稱殿下立妃皆乞寢罷太宗並嘉納之故荘穆皇妃訖太宗世止爲皇太子夫人其兢業遜避如此

王繼忠性謹飭純固有守事眞宗儲邸歷年最久羣萃中爲之冠首眾皆憚其嚴整宮中事有所未便常盡規諫上毎爲之斂容聽納特加禮遇及上嗣位咸平中邊鄙尙聳與今侍中張耆同典禁兵戍守鎭定會戎馬大至晨薄我軍亟命出兵爲左右翼以禦之陣之西偏最爲兵衝繼忠固請代耆西往及我師敗績繼忠遂爲契丹所獲因授以官爵爲其婚娶大加委用繼忠亦悉心勤職由是漸被親任乃從容進說曰竊觀契丹與南朝爲仇敵毎嵗賦車籍馬國內騷然未見其利孰若馳一介尋舊盟結好息民休兵解甲爲彼此之計無出此者國母春秋已髙國主承襲巳嵗久共忻納之咸平六年夏四月普方守莫州素與繼忠同在東宮乃命致書於普請遣使至北境時議和好普具奏其事朝廷弗之信止令普答其書而已是秋繼忠書復至意甚切令普答書且曰俟彼先遣使至卽議修好冬契丹舉兵深入貝魏邊烽警急上在澶淵乃遣曹利用馳往許以通聘利用至魏參知政事王公欽若鎭天雄畱而不遣及通徳淸逺兩軍被圍愈急上令參政王公旦作手書以諭欽始聽其北去契丹國母見利用大喜曰何來之晚耶卽日議定其事遣使丁振偕來朝廷又命李繼昌報聘於是兵罷攺元景徳車駕還京是舉也𨿽宸謀善斷亦繼忠能揣敵情而啟導之自是生辰正日信使往還皆賜繼忠手詔器玩服帶甚厚仍通其家信嵗以爲常至其身沒乃止繼忠爲人有誠信北境甚重之封河間王彼土人士或稱之曰古人盡忠止能忠於一主今河間王南北歡好此可謂盡忠於兩國主然則繼忠身防異國不能卽死與夫無益而茍活者異矣

舊制文武羣臣由一命而上自外至京必先詣正衙見訖乃得入見辭謝亦如之太祖皇帝禦極之初親總庶務常驛召一邊臣入對授以方略訝其到闕巳數日而未見左右或奏以未過正衙太祖意不平之乃令自今皆先入見辭謝畢方得詣正衙遂爲定制

王劍兒名彥升以善擊劍得事太祖潛躍中於帳下顯徳末帝爲六軍推戴還憇府第召宰相至諭以擁逼之狀範質等未及對彥升率爾於後按劍叱之質等惶懼降堦定君臣之禮帝以彥升麄獷倉卒終抑而弗用後稍遷使領爲京城北偏巡檢因夜抵舊相王溥私第莫之測及延見置酒與語殆至酣酗意若恐迫乃遺以白金千兩而去帝寖知其事遂黜罷之

景徳中初契丹通好首命故給事中孫公僅奉使而往洎至彼國屬修聘之始迎勞饔餼頒給之禮殊未詳僃北人館待優異務在丰腆無數然事或過差僅必抑而罷之自餘皆爲隨事損益俾丰腆中度而後已迄今信使往復不攺其制故奉使鄰境由僅爲始時得禮制內侍都知閻承翰質直彊幹景徳初契丹方睦於我聘使往來凡百供饋賜與程式未定俾承翰專掌其事執政間有欲以漢衣冠賜彼來使者承翰以爲不可曰南北異宜請各從其土俗而已上以承翰所議爲定太尉王公旦祥符中在中書聖眷特厚嘗因便坐奏事上語及一省郎姓名旦曰斯人行履才幹俱有可采今方典郡宜與甄擢公及同列亦皆素知其爲人因共相薦之自是屢加嘆賞卽令記錄俾俟歸朝日亟命轉運使徐更別議陞陟旣而代還至闕上復先省記之防外計闕官卽與同列擬定名式約以次日奏補及晚歸私第斯人投刺來謁公方議委使辭而不見詰朝入對具道本末請授以轉漕之任上黙然不許公退而嘆駭惕息累日乃知昨暮造請𨿽不之見已宻爲伺察者所糾而此人訖眞宗世不能用公不欲指其名而毎戒同列以私謁之嫌當須謹避庶幾免於悔吝

國初方隅未一京師儲廩仰給惟京西京東數路而已河渠轉漕最爲急務京東自濰宻以西州郡租賦悉輸沿河諸倉以備上供淸河起靑淄合東阿歷齊鄆涉梁山濼濟州入五丈河達汴都嵗漕百餘萬石所謂淸河卽濟水也而五丈河常苦於淺毎春初農隙調發眾夫大興力役以是開濬始得舟楫通利無所壅遏太祖皇帝素知其事尢所屬意至嵗中興役之際必輿駕親臨督課率以爲常先是春夫不給口食古之制也上惻其勞苦特令一夫日給米二升天下諸處役夫亦如之迄今遂爲永式

彌徳超起自冗列爲諸司使雍熙中因奏事稱旨驟加委遇時侍中曹公彬勲望特隆徳超陰以計中傷誣其不軌太宗疑之拜徳超樞宻副使不數月屬趙公普再秉鈞軸因爲辧雪保證事狀明白上乃大悟卽時竄逐徳超而待彬如初自是數日上頗不懌從容謂普等曰朕以聽斷不明幾悞大事夙夜循省內愧於心普對曰陛下知徳超才幹而任用之察曹彬無罪而昭雪之有勞者進有罪者誅物無遁情事至立斷此所以彰陛下之聖明也𨿽堯舜何以過是哉上於是釋然曰善太平興國中朝士祖吉歷典方郡姦贓事覺下獄案劾欵占未見時郊祀近太宗怒其貪墨遣中使諭一旨於執政曰祖吉特俾郊赦不宥明日宰相趙普奏曰敗官扺罪合正刑辟然而國家卜郊肆所以對越天地告於神明而吉本何人亦安足以隳陛下赦令哉上善其對而止

太祖皇帝削平僣僞諸國収其帑藏金帛之積歸於京師貯之別庫號曰封樁庫凡嵗終國用羨贏之數皆入焉嘗宻諭近臣曰石晉茍利於己割幽燕郡縣以賂契丹使一方之民獨限外境朕甚憫之欲俟斯庫所蓄滿三五百萬當議遣使謀於彼國土地民庶倘肯歸之於我則此之金帛悉令賫往以爲贖直如曰不然朕特散滯財募勇士俾圗攻取以決勝負耳防太祖上僊其事亦寢太宗攺爲右藏庫今爲內藏庫

周朝駙馬都尉張永徳輕財好施喜延接方士嘗遇一異人言及時事且曰天下太平眞主已出永徳曰其誰乎答曰天意所造安能識諸然而有一事庶幾可驗公或覩紫黒色屬豬人善戰果於殺伐者善待之永徳嘗陰自求訪及太祖皇帝勲位漸隆永徳因潛識帝之英表問其嵗在亥永徳嘆駭其事傾自親附相得甚懽凡巳之所玩好資用子女玉帛必先恣帝擇取有餘乃以自奉至國初以舊恩體貌富貴與佐命勲戚同等終太祖世莫能替焉

太祖皇帝與永徳洎當時宿數人同從周世宗徵淮南戰於壽春獲一軍校欲全活之而瘡已重且自言素有癱風病請就戮及斬之因令部曲視其病患之狀旣而覩其臓腑及肉色自上至下左則皆靑右則無他異中心如綫直分之不雜毫髮焉

舊制宰相早朝上殿命坐有軍國大事則議之常從容賜茶而退自余號令除拜刑賞廢置事無巨細並熟狀擬定進入上於禁中親覽批紙尾用禦寶可其奏謂之印畫降出奉行而已由唐室歷五代不攺其制抑古所謂坐而論道者歟國初範魯公質王宮師溥魏相仁溥在相位上𨿽傾心眷倚而質等自以前朝相且憚太祖英睿具札子面取進止朝退各疏其事所得聖旨臣等同署字以志之如此則盡稟承之方免誤之失帝從之自是奏禦寖多或至旰昃啜茶之禮尋廢固弗暇於坐論矣於今遂爲定式自魯公始也

文武陞朝官遇郊祀展禮諸大朝防並朝服常朝起居並公服今百執事由長趨而止毎嵗誕節端午初冬各賜時服有差內公服舊制𨿽冬賜亦止單制至太祖皇帝在位訝其方冬而賜單衣詰諸有司對以遵用已久蓋前之闕典上於是特命攺制今公卿大夫之有夾公服自此始也

舊制國忌疊命宰相參知政事一員率文武常參官赴佛寺行香內職不預焉景徳中同樞宻院事王公欽若陳公堯率內職同赴乃聽自今大忌樞宻使內職學士內諸司使軍職下洎列校同爲一班先詣西上閣門進名奉慰宰相參知政事文武百官爲一班次詣閤門進名奉慰訖退齊赴佛寺行香小忌則否大中祥符九年秋稼登郡縣頗云蝗虫爲災一日眞宗皇帝坐便殿閤中禦晚饍左右聲言飛蝗且至上起至軒仰視則連云翳日莫見其際帝黙然坐意甚不安命徹匕筯自是遂不豫

太祖皇帝以神武定天下儒學之士初未甚進用及卜郊肆僃法駕乘大輅翰林學士盧多遜攝太僕卿升輅執綏且僃顧問上因嘆儀物之盛詢政理之要多遜占對詳敏動皆稱防他日上謂左右曰作宰相須用儒者盧後果大用蓋兆於此

幹興初先帝遺制皇太后權及軍國重事其聽斷儀式久而未定宰相丁公謂欲每議大政則皇太后坐後殿朝執政朔望則皇帝坐前殿朝羣臣其餘庶務獨令入內押班雷允恭禁中附奏傳命於中書機宻院平決之眾皆以爲不可時上下隔絕中外惴恐俄而擅移山陵皇堂事覺丁遂罷去始采用東漢故事上在左母后在右【出蔡邕獨防】同殿垂簾坐中書宻院而下以次奏事如儀自是羣情乃安迄明道末自是不攺其制

太祖創業在位歷年石守信王審琦等猶分其禁兵如故相國趙普屢以爲言上力保庇之普又宻啟請授以他任於是不得已召守信等曲宴道舊相樂因諭之曰朕與公等昔常比肩義同骨肉豈有他哉而言事者進說不已今莫若自擇善地各守外藩勿議除替賦租之入足以自奉優遊卒嵗不亦樂乎朕後宮中有諸女當約婚以示無間庶幾異日無累公等守信等咸頓首稱謝由是髙石王魏之族俱選尙尋各歸鎭幾二十年貴盛赫奕始終如一前稱光武能保全功臣不是過也咸平景徳中文靖李公沆在相位王公旦任參知政事時西北二方猶梗羽書邊奏蓋無虛日毎延英畫誥王命急宣或至旰昃弗遑暇食王公嘆曰安得企見太平吾輩優遊暇食矣李答曰國家彊敵外患適足爲警懼異日天下寧晏人臣率職亦未必髙拱無事君奚念哉及北鄙和好西鄰欵附於是朝陵展禮登封行慶寖尋鉅典無所不講屬公旣衰且病疲於贊導始服李之深識

文靖李公沆布衣時先正端煥知舒州屬因事涉江公實侍行俄而風濤暴作幾覆沒有大校王其姓善人倫遽白曰此有眞相孰敢爲害何懼之有是日果利涉無虞眾皆神其事及公之貴王校尙存焉

建隆中興師伐蜀王全斌曹彬等爲帥沈倫總隨軍轉漕安撫實同謀議將行上宻戒諭曰平蜀之日府庫聚積管籥自主之賞軍用度外諸將求取皆勿與及王師克防全斌輩皆以賞薄爲名詣倫致請倫盡以管籥與之及還或告全斌而下率多匿寶貨金帛各行降黜獨倫及彬無所染上深加嘆因責倫不遵前戒縱成其過倫對曰全蜀已平金帛固無足惜且勿與則志不滿情不安或至生患是以與之

侍中曹公彬爲樞宻使向公敏中爲副使當是時契丹侵塞繼遷叛命毎軍書至上必亟召樞臣計議彬則曰敵至當速發兵誅討斬決而已止用彊弩若干步騎幹足矣敏中徐曰某所儲廩未僃或塗迃逺或出兵非其時當施方略制之纎悉措置多從敏中所議上或謂將帥難其人彬必懇激而言臣請自效更無他說敏中常私怪之及彬之子瑋亦有將材累歷邊任威名甚著晚自樞貳出殿西鄙臨事整眾酷其先君復果於戰鬥而未嘗以安民柔逺爲意豈將帥之體固當若是邪左右史所以記言動也然而王者之宻畫切問弼臣之僉諧獻納外廷分職莫克與聞則中書有時政記得以詳述焉近制參知政事二員共掌其任復有羣司上殿奏事或親奉徳音或特出宸斷可以訓俗示後者終錄送中書亦同編纂寫訖奏禦宣付史館景徳祥符中知樞宻院事王公欽若陳公堯叟請自今樞宻院所覩嘉言美徳更不錄送中書願別爲時政記從之

駙馬都尉髙懷以節制領睢陽嵗久性頗奢靡而洞曉音律故聲伎之妙冠於當時法部中精絕者殆不過之宋城南抵汴渠五里有東西二橋舟車交防民居繁夥倡優雜戶厥亦眾然率多鄙俚爲髙之伶人所輕誚毎宴飲樂作必效其朴野之態以爲戲玩謂之河市樂迄今俳優常有此戲

宰相丁公謂在中書暇日語同僚曰西漢髙祖何如主或曰奮布衣取天下觀其創業垂統規模宏逺實英雄主也丁曰何英雄之有張良導之左則左陳平勸之右則右及項羽旣死海內無主天下自歸之蓋隨流委順與物無競一田舍翁耳又嘗言古今所謂忠臣孝子皆不足信乃史筆緣飾欲爲後代美談者也此𨿽僅乎戲抑斯言之玷

尙書左丞陳公恕峭自公性靡阿順總領計司多歷年所毎便坐奏事太宗皇帝或未深察必形誚讓公斂裾踧踖退至殿壁負墻而立若無所容俟上意稍解復進慤執前奏終不攺易或至三四上察其忠亮多從其議當時以言稱者公爲之首

汴渠分洪河自唐迄今皆以爲莫大之利然迹其事實抑有深害何哉凡梁宋之地畎澮之利湊流此渠以成其大至隋煬將幸江都遂析黃河之流築左右隄三百餘里舊所湊水悉爲橫絕散漫無所故宋亳之地遂成沮洳卑隰且昔之安流今乃湍覆舟之患十有二三昔之漕運冬夏無限今則春開秋開嵗中漕運止得半載昔之溯沿兩無艱阻今則逆流而上乃重載而行其爲難也甚矣沿流而下卽虛舟而往其爲利也背矣矧自天子建都而汴水貫都東下毎嵗霖澍決溢爲慮由斯觀之其利安在然歷世浸逺詎可卒圗異日明哲之士開悟積惑言復曩迹始信玆言之不謬

沈倫以明經事太祖潛躍中伐蜀凱旋奏事稱防遂有意於大用其後命倫爲相趙普執奏以爲不可上曰如倫者忠孝謹飭𨿽守散錢亦可普無以對翌日制下太常博士李戡素有文稱祥符末守壽春驛奏時務深稱上防宣諭執政曰若斯人尙未進用不爲不遺賢也驛召歸闕比至上屢嘆以爲見晚執政將以言動之職俾近淸光及引對之際上虛懷前席以俟其啟沃而戡語不及他首以【闕】牙爲先帝黙然翌日諭之執政曰以斯材而負斯職知人固未易也

太祖嘗遣曹彬下江南許以平定之日授之相印洎凱旋之日恩禮愈厚絕無前命彬等曲宴從容陳敍及之上曰非忘之也顧河東未下耳卿等官位甚重豈可更親此事邪比彬等宴退其家各賜金十萬貫其重爵勸功如此

太宗嘗晚坐崇政殿召學士竇儼對上時燕服儼於屏間見之不進中使促不應上訝其久不出笑曰儒以我燕服爾遽命袍帶儼遂趨出祥符中予初爲學士一日眞宗承明再坐召對【承明崇政之南毎崇政殿聽朝罷至此謂之倒坐禦膳畢復坐謂之再坐】亦方燕服對回至院忽中使傳宣撫禦曰適忘袍帶卿無怪否予惶愧降堦將謝中使復稱有防曰上以是爲愧勿俾稱謝及具奏來他日亦不可面敍二聖優禮近侍不亦至乎【故事對舍人以下卽燕服學士以下必帶而後見】

王文正筆錄

