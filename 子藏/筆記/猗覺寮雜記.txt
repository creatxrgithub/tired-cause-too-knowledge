

欽定四庫全書

子部十

猗覺寮雜記

雜家類二【雜考之屬】提要

【臣】等謹案猗覺寮雜記二卷宋朱翌撰翌字新仲號灊山居士舒州人政和中登進士第南渡後官中書舍人此編上卷皆詩話止於考證典據而不評文字之工拙下卷雜論文章兼及史事近時鮑氏知不足齋刻本割其下卷六十八條移入上卷以均篇頁殊失古人著書之意矣前載與丞相洪適求序書一篇鮑氏移之捲未亦非其舊也適未及作序而卒其弟邁始爲序之稱其窮經考古上撢風雅旁弋史劉克莊後村集中亦極稱其考証之功今觀其書如杜甫已上人茅齋詩天棘蔓靑絲句據本艸攺爲顚棘未免穿鑿蘇軾詩宜蠶使爾繭如甕句事出列仙而引僞托之述異記韓愈謝自然詩實屬唐人乃云出風俗通杜甫李潮八分小篆歌諸本皆作苦縣光和尙骨立乃悞作骨力引南史張融事爲證鵲塡河事見顏氏家訓及庾肩吾詩又見白居易六帖乃與親家等字一槪謂之俗說【案馬縞中華古今注亦以鵲塡河爲出俗說然俗說乃沈約所著書名見於隋志】蘇轍詩仍存小序首一句乃屢謂之廢序唐虞自是國號乃云堯姓唐舜姓虞皆不免於疎舛至於雷琴一條引元稹詩注證爲蜀匠又賀若一條引唐書王涯證爲賀若夷不知段安節樂府雜錄稱貞元中成都雷生善鑿琴其業精妙天下無比彈者亦眾焉太和中有賀若夷尢能後爲待詔對文宗彈一調上嘉之賜朱衣至今爲賜緋調云云固俱有明文不須旁證亦未爲能究根柢然其引據精鑿者不可殫數在宋人說部中不失爲容齋隨筆之亞宜邁序之推重也乾隆四十五年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

猗覺寮雜記原序

右上下兩卷凡四百三十五則故紫微舍人桐鄕朱先生公所記也先生嗜學如渇之須飲饑之須食所謂以圖史文章爲園囿鼓吹者蓋無時不論著在曲江五閏久閉闗謝客正流落謫徙力不能多載書人家又非一瓻可借素手無挾棲遲僧房獨倀倀窮經考古砭劀疵病校量艸木虫魚上撢騷雅旁弋史傳證引竺幹龍漢諸章下及瑣錄稗說左掇右悉爲吾用識測意見超閱眾甫每一轉語就學者爭先快覩方惕若避謗不肯輕爲人言惟諸郎過庭時得剽聽善惡天定然後始收拾彚次緒成一編邁與文恵文安兩兄時省覲眞陽歳必過韶踵門內謁先生視如通家子弟引而館之賜之詩有曰彭蠡春生萬頃湖光明相映棣華柎鵷雛鷟鸑俱爲鳯乳酪醍醐總是酥忽忽五十年仲子軧通守贑刋此書使爲之序防山毫芒昔者竊聞之矣文恵丐發明釋答之云嘗作一書如詩話之類辧證古今數百事目之猗覺寮記他日求數字冠篇首使信於人托以傳永嗚呼孰知不及爲而顧以見屬悲夫慶元三年四月九日煥章閣學士宣奉大夫魏郡公番陽洪邁序

與洪相求序書【附】

某蒙寵示釋略窺用心至到古今未有此學不久矣前軰收金石刻世不乏不専於也況究其字畫音釋哉非公好古博雅必不及此後學一閱心目曉然使上下數千年文章深健之風不冺其惠甚大別紙數字僕何足以知之謹當致思以助成書續奉聞以恐不始於秦亦不自程邈爲之先錄此一段去未敢以爲是也某嘗作一書如詩話之類辧證古今數百事目之猗覺寮記他日錄以求教倘以爲可則望數字冠篇首使信於人且托以永久也伏幸鈞照

欽定四庫全書

猗覺寮雜記卷上

宋朱

翌撰

杜牧之雲南軍不左邊四老安劉是滅劉其意以爲四老輔立太子爲非何不思之甚也惠帝嫡且長爲太子無過卽位之後能守髙祖規模亦可謂賢矣安能料其身後漢有呂氏之禍也哉使惠帝不可立張良決不肯從呂后之請又豈肯起四老人哉南軍不袒左袂意謂周勃入北軍時設有不袒者柰何此兒童之見也勃所慮者不得入北軍耳旣入則無事矣勃之設問必已得北軍之情萬一不左袒必有後段豈若世之庸人無思慮者牧之可毋慮也又元微之四皓云秦皇轉無道諫者鼎鑊親茅焦脫衣諌先生無一言趙髙殺二世先生如不聞劉項取天下先生臥白雲海內八年戰先生全一身如何一朝起屈作儲貳賔安存孝惠帝摧頽戚夫人捨大以誅細蛇盤而蠖伸惠帝竟不嗣呂氏禍有因與牧之意同微之責人太深過於牧之惠帝爲太子無過豈可勸立戚夫人之子如意哉樂天答云先生道甚明夫子猶或非微之豈不慙耶晉桓作四皓論示殷仲堪亦微之意仲堪辟之其言極有理

杜云自在嬌鶯恰恰啼說詩者謂恰恰鶯聲也廣韻云恰恰用心啼耳非其聲也

陳無己平生尊黃魯直末年乃云向來一瓣香敬爲曽南丰人或疑之不知曽子固出歐公之門後山受業南丰此詩乃頴州敎授時觀六一堂圖書作爲南丰先生燒香宜哉

筆談云王維畫入神不拘四時如雪中芭蕉故惠洪云雪裏芭蕉失寒暑皆以芭蕉非雪中物嶺外如曲江冬大雪芭蕉自若紅蕉方開花始知前輩𨿽畫史亦不茍洪作詩時未到嶺外存中亦未知也

子美槐葉冷淘云君王納晚涼此味亦時須事見大官令夏供槐葉冷淘出唐六典

世謂燕子秋分卽去之海上海上有燕子國如小說所謂烏衣國者是大不然往往入於深巖穴枯木中向寒不復出泥塗其身毛羽皆脫至春暖卽生羽飛去晉郤鑑爲兗州刺史掘野防蟄燕食之終無叛者此可見矣元防之云有鳥有鳥名燕子口中未省無泥滓春風吹送廊廡間秋社吹將嵌孔裏亦其據也

退之憶昨行驛馬拒地驅頻隤蜀人謂立地爲拒地立地者不容少休之意

永貞行皆順宗時伾文事其言元臣故老不敢語晝臥涕泣何汍瀾謂髙郢鄭珣瑜杜佑輩郎官淸要爲世稱荒郡廹野嗟可矜謂栁子厚謫永州

退之雲長安富豪兒盤饌羅羶葷不觧文字飲惟能醉紅裙𨿽然一餉樂有如聚飛蚊楞嚴經云一切眾生如一器中聚百蚊蚋啾啾飛鳴於方寸中鼔發狂閙退之𨿽辟佛然亦觀其書

唐新史以退之自監察禦史極論宮市徳宗怒貶陽山令皇甫湜爲退之神道碑云貞元十九年關中旱饑人死相枕藉吏刻取息先生列言天下根本民急如是請寛民徭免田租之獘專政者惡之斥爲陽山令退之赴江陵途中詩云是年京師旱田畝少所收云云傳聞閭裏間赤子棄渠溝持男易斗粟掉頭莫肯酬我時出衢路餓者何其稠云云適余除禦史誠當得言秋拜疏移閣門爲忠寧自謀又云僶俛不回顧行行詣連州則因論旱貶陽山無疑不知史何據而云論宮市

魯直與髙子勉云尊前八米句下十年書徐師州與潘邠老云字直千金師智永句稱八米繼盧齊文宣崩文士各作挽詩十首擇其善者用之每人不過一二首惟盧思道獨得八首時人稱爲八采盧米字蓋采字之誤也十首中采擇八首耳若作米無義理詩人不之考相襲以爲八米蓋言精鑿失之甚矣元防之酬樂天云八采詩成未伏盧可證采字爲是

琴曲有賀若最古淡東坡云琴裏若能知賀若詩中定合愛陶潛以賀若比潛必髙人或謂賀若弼也考弼之爲人殊不類潛亦無狀小人背烏丸軌之議而軌見誅爭韓擒虎之功至挺刅而出不平楊素爲相而有惟堪防飯之誚至於富極貴盛家積珍玩不可計婢妾羅綺數百卒以私議大帳爲煬帝所誅余考之蓋賀若夷也夷善鼔琴王涯居別墅常使鼔琴娯賔見涯傳文瑩湘山錄載太宗愛宮調中十小調子乃賀若弼所撰其聲音及用指之法古今無以加世亡其名琴家秪命曰賀若文瑩不深考遂以爲弼而世因是遂傳以爲弼也東坡序武道士彈琴云賀若宣宗時待詔不知何所據據序則是姓賀名若

依稀似曲還堪聽又被風吹別調中髙駢風箏詩也上句云夜靜弦聲響碧空宮商信任往來風駢守蜀因築羅城朝廷疑之知有移命故托風箏以見意後移渚宮出言

杜云鳯凰從東來何意復髙飛竹花不結實念子忍朝饑張文潛石竹雲眞竹不結實爾獨艶陽春竹花皆實豈有時不實如防稗耶子美以鳯不得食爲可憐耳

苻堅享羣臣賦詩姜平子詩有丁字直不曲堅問其故平子曰臣丁至剛不可以屈且曲丁不直之物未足獻遂擢上第唐張洪靖節度盧龍參佐韋雍輩詬責將士曰天下無事爾輩挽兩石弓不如識一丁字後遂殺雍丁字一也或以擢第或以殺身

東坡孔毅夫集句雲路傍拾得半段鎗何必開鑪鑄矛防用之如何在我爾入手當令君防魄哥舒翰以半段鎗破吐蕃見本傳

唐人詩多自用名及呼人名與第行皆情實也杜云甫昔少年日白也詩無敵退之云愈昔從軍大梁下籍也隴頭瀧之類今皆不然不特不自呼其名若呼人名則必取大怨怒世道淺促至誠之事掃地矣

退之云我有雙酒盞其銀得朱提漢地裏志注朱提出銀師古云提音匙漢食貨志朱提銀重八兩爲一流直一千五百八十他銀一流直一千是爲銀貨師古注朱音殊提音上支反蜀李嚴傳嚴子丰爲朱提太守注云蘇林漢書音義云朱音銖提音如蜀人謂曰提從師古音則提字可入支字韻押

有問唐酒價者對以三百引杜詩速來相就飲一斗恰有三百靑銅錢唐酒價見於唐會要貞元二年京城酒斗百五十比子美時已減其半漢昭時賣酒升四錢又何賤也豈古之升斗小耶

古今人以詩名世者用字未嘗無所出杜詩嫩蕋商量細細開商量字出兌卦商兌注子美自云讀書破萬卷信矣

唐雷氏琴至今有存者皆至寶也見於文字者惟元微之小胡笳引注云桂府王推官出蜀匠雷氏金徽琴請姜宣彈方知雷蓋蜀人也

李杜詩當時名公皆心服退之云勃興得李杜萬類困淩暴又云少陵無人謫仙死才薄將柰石鼓何又云昔年曽讀李白杜甫詩常恨二人不相從又云李杜文章在光熖萬丈長又云逺追李杜感至諴杜牧之云李杜泛浩浩又云天外鳯凰誰得髓無人觧合續弦膠韋蘇州亦多稱頌元微之則雲杜甫天才頗絕倫每尋詩卷似情親憐渠直道當時語不著心源傍古人又與樂天書云得杜詩數百首愛其浩蕩津涯處處臻到始病沈宋之才不存寄興而訝子昻之未暇旁修乃不及太白何也

荔子漢和帝時取之南海唐天寶時取之涪元和中取之荊南見元防之論海味表太平禦覧妃子生於蜀好荔子嶺南每歳飛馳以進則涪不進久矣文粹鮑防雜感詩云五月荔子初破顏朝離象郡夕函闗雁飛不到桂陽嶺馬度皆從林邑山則唐又取於廣西

張曲江爲李林甫所忌甚危曲江作歸燕詩贈之云無心與物競鷹隼莫相猜林甫意稍解陳文惠用呂申公薦入相久文恵作新燕詞歌以侑酒云爲誰歸去爲誰來主人恩重珠簾捲燕子一也或以解怨或以感恩

舞馬旣登牀人皆謂馬舞牀上樂府雜錄云有馬舞者櫳馬人著防衣執鞭於牀上舞躞蹄皆應節是登牀而舞乃馭者而馬應節於下也唐子西作舞馬行雲天寶舞馬四百蹄防牀襯步不防泥誤矣按魏志陳思王上文帝表曰臣於武皇世得大宛紫驑馬一匹敎令習拜今已能拜又能行與鼔節相應是知馬可敎以舞不獨唐也

燕作巢避戊巳日又惡艾雀欲奪其巢則銜艾在其中燕卽去見白樂天集顧況燕於巢詩序云不以甲乙銜泥其詩云燕燕於巢綴緝維戊與樂天所言不同

退之此日足可惜贈張籍云聞子髙第日正從相公防夜聞汴州亂繞壁行旁皇我時畱妻子倉卒不及將退之從董晉辟汴州掌書記晉死退之送喪至洛晉死八日而汴州亂殺畱後陸長源判官楊凝等退之幸而去賢者必陰有所防持也

退之寄周循州云陸孟丘楊久作塵同時存者更誰人金丹別後知傳得乞取刀圭救病身四人皆董晉幕中同官陸長源孟叔度丘頴楊凝退之戒人服丹其言甚切乃乞丹於循州樂天云退之服硫黃信矣

人生如寄見髙僧傳又南齊劉善明云人生如寄來會幾何樂天感時云人生詎幾何在世猶如寄秋山云人生無幾何如寄天地間東坡云人生如寄耳嶺海亦閒逰多用此事云

太白雲恨不掛長繩於靑天系西飛之白日李長吉雲長繩系日樂當年樂天云旣無長繩系白日二公用太白意也

梅用南枝事共知靑瑣紅梅詩雲南枝向暖北枝寒李嶠云大庾天寒少南枝獨早芳張方注云大庾嶺上梅南枝落北枝開南唐馮延巳詞云北枝梅蕋犯霜開則南北枝事其來逺矣

疾風知勁艸後漢王霸傳光武曰潁川從我者皆逝子獨畱疾風知勁艸一也南史庾登之子仲逺爲宋明府佐廢帝景和中明帝疑防賔客故人無到門者惟仲逺朝謁不替明帝卽位曰卿可謂疾風知勁艸二也唐蕭瑀太宗曰太上皇有廢立議顧朕挾不賞之功於昆弟不見容瑀於此時不可以利怵死懼賜詩曰疾風知勁艸板蕩識誠臣三也裴諝代宗幸陜諝挾南曺印赴行在帝曰疾風知勁艸果可信四也李絳絳論古今以宦官統師等事憲宗怒絳謝帝動容曰卿告朕以人所難言疾風知勁艸卿當之矣五也近州郡秋試進士有出疾風知勁艸詩者止本蕭瑀傳不知有五事戱表出之

蛟龍得雲雨有二劉元海傳云晉武用李熹之說以元海平涼州孔恂曰元海若平涼州斬樹機能恐涼州方有難耳蛟龍得雲雨終非池中物吳周瑜劉備借荊州瑜請築館於吳多具美女珍玩以娛其心志云云今不知出此猥以土地資之臣恐蛟龍得雲雨終非池中物也

東坡鑑空閣云懸空如水鏡寫此山河影妄稱桂兔蟇俗說皆可屏酉陽雜爼雲月中蟾桂地影也空處水影也東坡用此桂蟇其來久矣五經通義月中有與蟾蜍何月陰也蟾蜍陽也與並明陰系於陽也春秋演孔圖曰蟾蜍月精也虞喜安天論曰俗傳月中仙人桂樹今視其初生仙人之足已成形桂樹後生東坡故云俗說

退之南山詩每句用或字或連若相從或蹙若相鬭而下五十句皆用或字詩北山之什自或燕燕居息而下用或字廿有二此其例也

杜詩睥睨登哀柝又連連睥睨侵或從土爲埤堄城上短墻也華嚴經第十卷

注音釋埤音普未反堄音宜啟反廣韻音婢詣埤堄女墻也見博雅宣十二年守埤者皆哭注城上僻倪

抱朴子云韓子子冶嘗以地黃甘艸哺五十歳老馬生三駒百三十歲乃死東坡地黃詩云地黃飼老馬可使光鑑人吾聞樂天語諭馬施之身非樂天語也樂天用抱朴子事耳吳淑馬賦亦引抱朴之言雜爼亦云方言以甘艸地黃噉五十歳馬生三駒

嶺外以枇杷爲盧橘子故東坡云盧橘楊梅次第新又南村諸楊北村盧白花靑葉冬不枯唐子西亦云盧橘枇杷一物也按上林賦盧橘夏熟李善引應劭云伊尹書曰箕山之東有盧橘夏熟晉灼曰盧黒也上林賦又別出枇杷恐非一物枇杷熟則黃不應云盧初學記張勃吳錄曰建安有橘冬月於樹上覆裹之明年春夏色變靑黑味絕美繼云上林賦盧橘夏熟又太平禦覧載魏王花木志蜀土有給客橙似橘而小若柚而香冬夏花實相繼亦云盧橘又載郭璞注上林賦盧橘夏熟蜀中有給客橙卽此橘也考二事則非枇杷甚明東坡子西但見嶺外所呼故云耳惠洪冷齋夜話亦辧之但未詳

浙江之濤自古以爲子胥余怒蓋俗說也𨿽退之作詩未免用俗送惠師云回臨浙江潮屹起髙峩岷壯士死不息千年如隔辰

退之云阿買不識字頗知書八分詩成使之寫亦足張吾軍不能文而能書者多矣未有不識字而能書者

洪駒父詩話天棘事了不可解問魯直魯直亦不解問王仲至仲至云非煙非霧自是一種物出異書然夢靑絲何謂也疑夢乃蔓字寫誤耳余按本艸天門冬亦名顚棘春生藤蔓如絲杉而細正與詩合天門冬一名顚棘故有天棘之稱蔓藤細於絲杉故有蔓靑絲之語子美以對江蓮揺白羽決是當時所見顧肯以非煙非霧爲對耶攺蔓爲夢尢穿鑿

元都壇云子規夜啼山竹裂王母晝下云旗翻穿鑿者云王母禽也尾如旗昔遊詩云王喬下天壇微月映皓鶴又將以王喬爲禽乎王母王喬皆仙人也其言仙人降於壇耳何必以禽對禽然後爲屬對精切

古無長短句但歌詩耳今毛詩是也唐此風猶在明皇時李太白進木芍藥淸平調亦是七言四句詩臨幸蜀登樓聽歌李嶠詞山川滿目淚沾衣亦止是一絕句詩今不復有歌詩者滛聲日盛閭巷猥防之談肆言於內集公燕之上士大夫不以爲非可怪也

淇澳衛詩也緑竹猗猗注云緑王芻竹篇竹也防云郭璞曰似小藜赤節好生道傍可食防恂云伐淇園之竹爲矢百萬考此則緑竹乃竹之可爲矢者緑言其色耳何至以緑爲王芻竹爲篇竹乎以緑竹之盛比衛武之美有何不可乃取道傍小藜乎竹竿亦衛詩也籊籊竹竿以釣於淇淇卽淇澳也取淇竹爲釣竿與伐以爲矢者皆今之竹也注疏陋矣

杜詩云黃鳥時兼白鳥飛黃鳥鶯也白鳥鷺也振鷺注云鷺乃白鳥也蚊亦名白鳥月令仲秋之月羣烏養羞注白鳥謂蚊蚋又金樓子齊桓寢謂仲父曰一物失所寡人悒悒白鳥營營饑而未食遂開翠紗之防進之東坡云不怕飛蚊如立豹矣何用更說蚊也

近世譏藏書不讀者多引退之送諸葛覺詩云鄴侯家多書挿架三萬軸一一排牙籖新若手未觸以言手未嘗把書故如此新耳是未嘗考其全篇也其下云爲人彊記覽過眼不再讀偉哉羣聖文磊落載其腹則是未嘗不讀書也鄴侯李繁也史云陽城論裴延齡使繁書已封盡能誦記乃錄以示延齡延齡白帝城以疏示於朝摘其條目自訴城奏入帝怒不省以此觀之爲人彊記覽不誣也新若手未觸恐是言愛防之至塵埃不及或是一讀卽記不假再閱故書皆如新送諸葛往從讀書且謂學問得所欲決非有書不讀者近世不考求本末小兒輩雷同以手未觸之句譏人故爲辧之退之又爲繁作處州孔子廟碑云鄴侯尙文其於古記無不貫達益知非不讀書者史書爲隨州刺史不書爲處州觀碑所稱道與史所記其人甚不相類當以退之言爲正

易豫之九四朋盍簪王弼云盍合也簪疾也謂朋來之速子美云盍簪喧櫪馬列炬散林鴉以簪爲冠簪之簪按古冠有笄不謂之簪簪後人所名以弼言爲是

房融在韋後時用事謫南海過韶之廣果寺今之靈鷲也有詩云零落嗟殘命蕭條托勝因方燒三界火遽洗六情塵隔嶺天花發淩空月殿新誰憐鄕國思終此學分身融之文章見楞嚴經詩止此一篇李嶠沈宋之流方爲律詩謂之近體此詩近體之祖也

鄭谷海棠詩云濃艶正宜新著雨嬌嬈全在欲開時百花惟海棠未開時最可觀雨中尢佳東坡雲雨中有淚益淒愴亦此意也五代詩格卑弱體物命意亦有工夫卒章云浣花溪上堪惆悵子美無心爲發王介甫梅花云少陵爲爾牽詩興可是無心賦海棠用此也穿鑿者乃云子美之母小名海棠故子美不作海棠詩不知出何典記世間花卉多矣偶不及之耳若撰一說以文之則不勝其說矣如牡丹芍藥酴醿之類子美亦未嘗有詩何獨於海棠便爲有所避耶退之於李花賦之甚工又將爲何說耶

杜云若耶溪雲門寺吾獨胡爲在滓南史何允居若耶溪雲門寺杜全用此六字又前漢食貨志天用莫如龍地用莫如馬子美遣興詩取兩句爲兩篇首句

誰知多羅樹卻倚蓮花臺華嚴經十四卷音釋云多羅花形如防櫚葉長稠宻久雨無漏此翻爲髙聳

送王砯【砯音理反】使南海云番禺親賢領籌運神功大夫出盧宋寶貝沐脂膏盧宋盧煥宋璟也二公以淸徳名舊唐書雲開元以來四十餘年廣府節度淸白有四二公預焉寶貝沐脂膏以言不貪而寶貨多也

退之陸渾火雲女丁婦壬傳世昏左氏水火之妃妃音配以丁之女爲壬之婦也

劉夢得云盛時一失難再得桃笙葵扇安可常東坡云雄方言以簟爲笙則知桃笙者桃竹簟也南史顧憲之傳疾疫死者裹以笙席益知笙卽簟也左太衝吳都賦云桃笙象簟韜於筒中李善注云桃枝簟也東坡不喜文選故不用吳都賦嶺外有桃竹堅韌可作拄杖善謂是桃枝則恐桃枝不能爲簟當從坡爲桃竹

東坡雪詩云靑山有似少年子一夕變盡滄浪髭蓋用皮日休元魯山詩云世無用賢人靑山生白髭意也

魯直云百年中半夜分去一歳無多春蹔來全用樂天寄元九一聨云百年夜分半一歳春無多亦演爲七言

宋景文落花云將飛更作回風舞李義山云落時猶自舞宋用此

退之感春云前隨杜尹拜表廻者杜尹兼也兼尹河南退之爲都官員外郎祠濟瀆題名退之所書兼列銜其前

顧況作哀閩云囝【音蹇】生南方閩吏得之乃絕其陽爲臧爲獲方言楚人謂男爲臧女爲獲旣云絕其陽則可以爲臧耳又云爲獲是陰陽不分男女不辧也

退之杏花云鷓鴣鉤輈猿叫歇本艸鷓鴣鳴云鉤輈格磔李羣玉云方穿詰曲﨑嶇路又聽鉤輈格磔聲林逋云艸泥行郭索云木叫鉤輈當時人盛誦之以今所聞之聲不與四字合若云行不得也哥哥不知本艸何故爲此聲鷓鴣非啼於木上止啼於艸茅中逋錢塘人浙無此禽蓋傳聞之誤段成式則云鳴云但南不北

東坡琴云平生不識宮與角但聞牛鳴窖中雉登木出管子地員篇凡聽宮如牛鳴窖中聽角如雉登木

日月光天徳云云陳後主國亡入隋從隋文東封登芒山所獻詩也天下敎兒童者以此題學書紙宣和末京師盛歌新水皆北狩之防

東坡橄防云待得餘甘回齒頰已輸崖蜜十分甜王立之詩話云崖蜜櫻桃出金樓子坡意正謂蜜耳言餘甘者甘味有餘非果中餘甘也立之見餘甘爲果遂以崖蜜爲櫻桃杜詩云充腸多薯蕷崖蜜亦易求又云崖蜜松花白皆蜜蜂之蜜也然則崖蜜豈專是櫻桃且櫻桃非十分甜者又不與橄防同時

杜李潮小篆歌苦縣光和尙骨力骨力二字南史張融齊髙帝見其書曰卿書殊有骨力

韓增封龍頟侯師古注字或作額退之晚秋聫云防勲封龍額歸騎獵麟腳以麟腳對龍額則不爲頟

退之云李翺觀濤江翺復性書雲南觀濤江入於越退之爲此也

謝安捉蒲葵扇世妄以爲蜀葵廣韻栟櫚蒲葵也是防櫚扇也豈如今之髙麗折疊扇耶李翺爲楊於陵志於陵知廣州撤蒲葵陶瓦覆屋是以防蓋屋益知蒲葵卽防櫚是也

樂天云鐘乳三千兩金釵十二行以言聲妓之多蓋用古樂府雲頭上金釵十二行足下絲履五文章是一人頭挿十二行釵耳非聲妓之多十二重行也

太白雲總爲浮雲能蔽日長安不見使人愁下句用晉舉頭見日不見長安上句用陸賈新語讒臣之蔽賢猶浮雲之蔽日

詩人多用元次山帯笭箵語作平上聲用廣韻音冷醒太平禦覧載通俗文云竹器謂之笭箵上朗鼎切下幸鼎切皆不作平聲惟笭有靈音不知次山集笭音郎丁箵音先靑

牧之雲杜詩韓筆愁來讀似倩麻姑癢處搔天外鳯凰誰得髓無人解合續弦膠十洲記云麟鳯洲上仙家煮鳯喙及麟角作膠名續弦膠或名連金泥能連弓弩折刀劍見禦覧

東坡鶴嘆云戛然長鳴乃下趍何至以身爲子娛世說有遺支道林雙鶴道林曰旣有淩霄之姿何肯爲人作耳目之玩養令翮成使飛去

飯抄云子白注引荀子友風而子雨雨豈可抄也武帝內傳西王母謂帝太上之藥有風實云子

一箭正墮防飛翼長孫晟射雕一發防貫

側目似愁胡魏彥深鷹賦立如植木望似愁胡

黃祖之子射命禰衡賦鸚鵡其後祖殺衡射救之不及嚴武在成都不堪少陵之慢題杜二錦江亭云莫倚善題鸚鵡賦以衡比甫有意殺之且戒之也甫酬云阮籍焉知禮法疎是無攺悔意也若武冠不鉤於簾其母來少緩甫死矣祖之子救衡遲故衡死武之母救甫速故甫不死命矣夫

退之兄會嘗爲起居舍人謫韶州司馬退之幼從其兄到韶兄死退之後至曲江云憶昨兒童隨伯氏南來今只一身存云云防史無傳不知坐何事貶考之史坐元載也載傳云與載厚善貶者某人某人防其一也

白雲前月浮梁買茶去舊唐史風俗貴茶之名劍南之頂云云浮梁之商貨不在焉是唐之茶商多在浮梁也

杜云粔籹作人情楚詞粔籹蜜餌郭璞新語粔籹膏環也通俗文寒具謂之餲【音曷】則粔籹寒具今之環餅也坡云上有桓元寒具油則寒具爲環餅無疑

宜都山記峽中猿鳴至淸山谷傳其響泠泠不盡行者歌曰巴東三峽猿鳴悲猿鳴三聲淚沾衣杜詩聽猿實下三聲淚用此也

陶淵明九日閒居序秋菊盈園持醪靡由空服九華東坡云十月三日金英粲然遂召客飲萬家春且服九華詩人謂九華九日之華卽菊也按眞誥太元玉女有八瓊九華之丹又云授九華丹方於江上煉丹又云李八百居棲元山合九華丹成以此攷之非菊乃丹也

退之謝自然詩云云謝自然女道士也果州人居金泉山書夜不寐忽有雲气散漫彌久仙去見風俗通

子美以苔臥緑沈槍對雨拋金鎖甲詩人謂槍臥於苔中不用也故云緑沈續齊諧記王敬伯夜見一女命婢取酒提緑沈漆榼以此考之則緑沈者漆名也猶今所謂朱紅銀纒桿之類對金鎖甲精切掇英集載狀雲門山物栢梁體鄭槪云亭亭孤筍緑沈槍

介甫防廟云兩公天下駿無地與騰驤西京雜記文帝自代還有良馬九匹皆天下駿

鷺鷥鸕鷀皆宿於喬木叢竹上晚則俱集喧噪至黒方定燕子未嘗集於木上杜雲沙頭宿鷺聮拳靜又云宿鷺起圓沙又云風鴛藏近渚雨燕集新條皆取其意耳

惟以孔翠爲孔雀不知是孔雀翡翠也退之云買養馴孔翠逺苞樹蕉栟二物之驗也李善注文選亦然

唐造茶與今不同今采茶者得芽卽蒸熟焙漧唐則旋摘旋炒劉夢得試茶歌自傍芳叢摘鷹嘴斯須炒成滿室香又云陽崕陰嶺各殊气未若竹下莓苔地竹間茶最佳今亦如此

唐未有碾磨止用臼多是煎茶故張志和婢樵靑使竹裏煎茶柳子厚云日午獨覺無餘聲山童隔竹敲茶臼

坡詩便欲去爲湯餅客多用明皇王后生日典半臂作湯餅爲證唐人生日多具湯餅夢得送張盥云爾生始懸弧我作座上賔引箸舉湯餅祝詞天麒麟

寧馨今往往讀作仄聲夢得云爲問中華學道者幾人雄猛得寧馨則平聲無疑

荊公多用晉白雞事酬許奉議云後防敢期黃耉日相看且度白雞年遊齊安院云老值白雞能不死復隨春色破寒來次張唐公韻云君騎白鳯今何處我適新年過白雞蓋公生於辛酉也騎白鳯事見孫光憲北夢瑣言沈詢除節旄曺唐作逰仙詩玉詔新除沈侍郎便分茅土領東方不知今夜逰何處侍從皆騎白鳯凰東坡云自怪騎白鳯

君子偕老防鞠衣黃桑服也色如麯塵象桑葉始生元防之三泉驛云新葉麯塵花落地樂天山石橊云千房萬葉一時新嫩紫殷紅鮮麯塵夢得雲龍墀遙望麯塵絲

介甫云日髙靑女尙橫陳又雲水歸洲渚得橫陳用楞嚴於橫陳時味如嚼蠟事唐李義山小憐玉體橫陳夜已報周師入晉陽唐張薦靈怪集東蔡女鬼與裴紹祖詩雲橫陳君不禦惟知思不絕漢魏文章宋玉諷賦主人之女歌曰內怵惕兮䢐玉牀橫自陳兮君之旁橫陳蓋出於此

左氏室如懸罄言室中之物垂盡以罄訓盡也其下云野無靑艸則罄恐是器物但非今之僧磬也若以古之鐘磬言之則磬皆曲折片石無中虛之理說文罄虛器以是知爲器物但不知於今爲何器子厚云三畝得畱懸罄室九原猶記若堂封李義山云不憂懸罄乏乍喜覆盂安

菟郡多作平聲義山云可惜前朝菟郡積骸成莽陣云深則作仄音燈檠平聲義山云六曲屏風江雨急九枝燈檠夜珠圓則又爲仄音唐人多不用師古注漢書音如魁梧音悟嫖姚皆去聲杜云夫子魁梧則梧爲平聲李杜皆押嫖姚爲平聲楊巨源請問漢家誰第一麒麟閣上識鄼侯則音贊者又不用也

楊太眞妃本壽王瑁妃也宗納之爲壽王別娶韋昭訓女李義山驪山詩云驪岫飛泉泛暖香九龍呵防玉蓮房平明每幸長生殿不從金輿惟壽王

石炭自本朝河北山東陜西方出遂及京師陳堯佐理河東時始除其稅元丰元年徐州始發東坡作詩記其事水經魏土記枝渠東南火山出石炭火之爇同樵炭則石炭六朝時已有

杜八桂云五嶺皆炎熱五嶺說多不同後漢吳祐劉表注西自衡山之南東至於海一山之限標名有五裴氏廣州記大庾始安臨賀桂陽揭陽是爲五嶺鄧徳明南康記亦分五嶺與裴不同水經郴縣黃岑山騎田之嶠五嶺第二嶺也桂陽部山卽部龍之嶠五嶺第三嶺也營道縣萌緒之嶠五嶺第四嶺也越城嶠五嶺之西嶺秦置五嶺之戌是其一又云始安嶠卽越城嶠又云大庾嶺五嶺之最東當以水經爲正則八桂諸家皆不以爲嶺今自湖南入廣西未嘗有險阻

子美有小至詩說者謂冬至前一日爲小至盧照鄰年日述懷云人歌小歳酒花舞大唐春是以元日爲小歳以此觀之子美之小至卽冬至也盧詩見歳時雜詠

十二時寅音怡禮部韻訓時也若眞字韻寅則訓恭然唐人亦作寅字押冷朝陽云玉律催佳節靑陽應北辰下云寒餘月建寅是也

唐人不分韻作詩止用一字如陳子昻晦日髙文學置酒林亭賦者十人止押霞字如周彥暉晦日重宴亦十人同押池字

唐人以正月下旬送窮韓退之有文姚合有詩云萬戶千門看無人不送窮

唐人以正月晦爲節徳宗攺用二月一日號中和節呂渭和徳宗詩云皇心不向晦別節號中和

李義山云取酒一封駝前漢大月氐一封槖駝注上有一封言其隆髙若封土俗號封牛

子美孟冬云破霜落刄歳時雜詠乃云破甘霜落刄恐雜詠爲是孟冬無矣

子美贈畢四云饑寒童僕賤顏狀老翁爲漢魏文章王文考王孫賦云顏狀似乎老翁是以猴戱畢

洪駒父詩話退之云誰謂貽厥無基址是歇後語晉五行志何曽曰國家無貽厥之謀以此知退之用字亦必有本也

子厚云且盡姜芽斂手徒又云姜芽盡是捧心人以手如姜芽斂手義手也又言捧心則知爲手無疑相書手如姜芽者貴

退之云畫蛇著足無用處爲蛇畫足見戰國防與史記楚世家及陳軫莊子以爲脇而行方朔射守宮曰謂之爲蛇又有足以言蛇無足也按本艸蝮蛇陶隠居注云蛇皆有足燒地令熱以酒沃之置中足出酉陽雜爼云蛇以桑柴燒之則見足出余在曲江老兵捕一蛇燒之四足垂出如雞足狀以此知古人有未盡窮之事孟子言緣木求魚以其不可得也本艸鰻鱺魚陶注云能緣樹食藤花唐注亦云有四腳能緣樹雜爼鯢魚能上樹莊子眾雌無雄又奚卵焉今雞鴨有無雄而卵者但不能抱成子耳

芰卽菱也花白生水下杜牧之晚晴賦云復引丹於深灣忽八九之紅芰奼然如婦斂然如女是以芰爲蓮花

牽牛河鼔詩人多用爲七夕事見爾雅河鼓謂之牽牛注今荊楚呼牽牛爲擔鼓擔者何也何音荷以平聲讀之從水者非

太白古風雲君子變猿鶴小人爲沙虫退之云穆昔南徵軍不歸沙虫猿鶴伏以飛抱朴子云穆王軍散於南君子化爲猿鶴小人化爲沙虫二公用此

退之盛山十二詩序云不知出於巴東以屬朐防唐韻朐音蠢防音閏巴東郡之縣名地下濕多朐防虫因以爲名盛山今之開州唐地裏志云古巴東郡之朐防故也顏師古於漢地裏志朐音劬當以唐韻音爲是

東坡云靑浮卵盌槐牙餅紅防冰盤藿葉魚槐牙冷淘見杜詩藿葉膾見禮記注牛與羊魚之腥聶而切之爲膾注聶防也先藿葉切之復報切之然後爲膾

唐至徳一年攺蜀郡爲南京杜雲南京犀浦道爲蜀郡也又雲南京久客畊南畝注云明皇幸蜀以成都爲南京非也

唐人重端石硯見劉夢得謝唐秀才惠端州紫石硯云端州石硯人間重李賀靑花紫石硯歌云端州匠者巧如神露天磨劍割紫雲栁公權論硯云端溪石爲硯至妙益墨靑紫色者可直千金水中石其色靑山半石紫山頂石尢潤如豬肝色者佳貯水處有赤白黃防世謂鸜鵒眼脈理黃者謂之金綫相眼之法盡於此李賀靑花紫石者蓋硯之上品也東坡論許敬宗硯云是端石敬宗髙宗時人則唐重此硯其來久矣魏道輔東軒茟錄記端硯三坑不甚詳

東坡云此生有味在三餘用董遇冬者歳之餘夜者日之餘陰雨者時之餘皆爲閒暇無事時也人有疑陰雨者蓋陰雨則無出入無賔客俗事少故可以讀書余嘗驗之乃知古人不虛語也

京師以探刺者爲覷步唐有此語彊梁禦史人覷步安得夜開沽酒戶

唐國忌禁用刑作樂狼籍囚徒滿田地明日不推緣國忌依前不得花前醉皆元防之詩禁作樂今猶唐也禁刑之令弛矣

杜子美會湏上番看成竹元防之飛舞先春雪因依上番梅俱用上番字則上番不專爲竹也退之筍詩云庸知上幾番又作平聲押

桂林以地有八桂退之云蒼蒼森八桂山海經云八樹成林唐韻亦云故淵明詩云亭亭淩風桂八榦共成林

外臺見唐髙元裕傳故事三司監院官帯禦史者號外臺得察風俗舉不法監院屬三司如楊子院是也皆貨財轉易之地故今監司亦號外臺皆以察風俗舉不法劉夢得和南海馬大夫云漢家旌斾付雄才百越南溟統外臺以馬揔帯禦史大夫也

唐本艸注雁與燕相反燕來則雁往燕往則雁來故坡云秋鴻社燕巧相違

退之詩不辧薋菉葹用楚詞薋菉葹以盈室兮判獨離而不服嘆立之不用於世不爲人所知

魯直酴釄云風流付枕幃又云夢寐宜人入枕囊說者謂幃幕爲枕屏之類非也楚詞蘇糞壤以充幃注幃謂之幐幐香囊也又云榝欲充其佩幃注幃盛香之囊則知幃乃枕囊也張平子思賦云幽蘭李善注說文曰系幃曰爾雅云婦人之幃謂之縭今之香囊在男曰幃在女曰縭者繋嚢之防是也

坡云刺舌君今宜自戒灸眉我亦更何辭灸眉見晉郭舒傳王澄以舒爲狂使人搯鼻灸眉頭刺舌見隋賀若弼傳父惇臨刑呼弼曰吾以舌死汝不可不思引錐刺弼舌出血戒以口過坡平生以語言得禍故畏之如此

退之序云攜被入直三省丁寧顧婢子語刺刺不能休有好奇者讀如吾日三省之省且以三省丁寧爲句又謂唐無三省之名是未之考也六典旣修以來侍中中書令尙書令謂之三省長官唐言三省處甚多且如陸扆傳三省得相有光署錢是也張籍寄白舍人云三省比年名望重李頎緩歌云三省官僚揖者希見文粹若不言三省不知入直何所防被入直何用日三省爲旣云日三省不知丁寧者爲何人皆妄鑿也

劉夢得生師講堂云一方明月可中庭張籍秋山詩云秋山無雲可無風兩可字義不同然皆新而不怪

世傳不逄韓玉汝有應聲對者曰可怕李金吾以金吾對玉汝爲切唐有孫玉汝則玉汝爲名字不始於韓也見李景讓傳

退之云何人有酒身無事誰家多竹門可無事飲犀首也袁粲尹丹陽郡南一家頗有竹石率爾步往亦不通主人直造竹所嘯詠自得主人出語笑欵然

杜牧之斑竹簟云分明知是湘妃淚何忍將身臥淚痕述異記舜蒼梧娥皇女英淚下沾竹竹悉爲斑

坡云宜蠶使女繭如甕述異記云園客種五色香艸有五色蛾集其上蠶時有一女來養蠶得繭百二十枚大如甕女與客俱化去

坡云彭仇不難逐宣室志僧契虛防稚川山頂見宮殿有具簪冕者曰稚川眞君也眞君曰爾絕三彭之仇乎契虛不能對眞君曰不可畱也

坡曰玉骨何勞獺髓醫拾遺記孫和月下舞水晶如意傷鄧夫人頰醫曰得白獺髓雜玉與琥珀屑當滅痕

坡云但令有婦如康子安問生兒比仲謀皇甫謐髙士傳黔婁先生卒曽西來弔見覆以布被覆頭則足見覆足則頭見曽西曰斜其被則斂矣其妻曰先生生而不邪死而邪之非先生之意也西曰以何爲諡妻曰諡曰康西曰先生存時食不充飽衣不盡形何以諡爲康妻曰昔先生君欲用爲國相辭不爲是有餘貴君賜粟辭不受是有餘富甘天下之淡味安天下之卑位諡爲康不亦宜乎魏書生子當如孫仲謀劉景升兒子豚犬耳

坡云州銅器越州羅爭唱洪農得寶歌見韋堅傳云云

退之與孟郊聮句前輩皆謂退之粉飾恐皆出退之不特粉飾也以答孟郊詩觀之如弱拒喜張臂猛拏閒縮見倒誰肯扶從嗔我湏咬則聮句皆退之作無疑也

元厚之與介甫詩云陳前輿服嘉桓傅拜後金珠有魯公是時三經義成有賜予元絳亦加職厚之此詩爲切當桓榮以所賜輿服陳之前曰此稽古之力也公羊封魯公以爲周公也周公拜乎前魯公拜乎後

栁子厚云沈吟亦何事隗囂傳邯得書沈吟十餘日符丕傳啖奇謂諸將曰東討姚萇不可沈吟猶豫龎統傳若沈吟不去當致大困

退之詩雞三號更五防晉律曆志有雞始三號

坡云畱連一物吾過矣北史盧思道謂王晞曰昨被召己來頗得無以魚鳥致怪晞答曰云云卿輩亦是畱連之一物豈直在魚鳥

坡云百尺飛泉瀉漏天任升梁益記漏天在雅之西北山髙谷深陰晦常雨

又云憒憒到天公晉天文志康帝三年歳星犯天闗庾翼與其兄冰書曰歳星犯天闗占云梁益當分比來江東無他故而石季龍頻年再閉闗不通信使此復是天公憒憒無皂白之徵

又云天形倚一笠晉天文志天似蓋笠

左氏三後之姓於今爲庶杜云將軍魏武之子孫於今爲庶爲淸門用此也句法有相似者元云房杜王魏之子孫杜云殿腳挿入赤河渾元云日腳挿入秋波紅

外來之物曰義如義兒是也元云醉挿櫻桃投小玉義梳叢髻舞曺婆

風之逆舟人謂之打頭風坡云臥聽三老白事半夜南風打頭元云江喧過雲雨船泊打頭風過雲雨亦俗諺

洞庭湖元云駕浪沈西日吞空接曙河比吳楚東南坼乾坤日夜浮則元爲費力

蜀人云灔澦如馬瞿塘莫下灔澦如象瞿塘莫上杜云如馬戒舟航白樂天云五月斷行舟灔澦正如馬

親家翁開素鵲塡河皆俗語白樂天用俗語爲多贈皇甫郎中親家翁晚接嘉姻不失親又雲月終齋滿誰開素須記奇章置一筵又云禿似鵲塡河

少遊雲夢魂思汝鳥工往世故著人羊負來膾炙人口鳥工往舜濬井事羊負來乃蒼耳子見千金要方菓菜門

蒲栁望秋先零二物弱最早凋或以蒲柳爲檉柳甚可怪也馬融賦樹以蒲柳注蒲也柳也何嘗以爲一物況以對松栢經霜逾茂說文亦云楊蒲柳也

坡雲賀雨詩成卽諌書樂天有賀雨詩末章云一言獻天聰君以明爲聖臣以直爲忠敢賀有其始亦賀有其終此卽諫疏也

淡菜貝中海錯之美韓退之孔戣墓志曰淡菜蚶蛤之屬李長吉詩雲淡菜生寒日以天色極寒方出元微之論海錯亦雲淡菜海蚶之屬

子美沙苑行爲馬詩也末章雲泉出巨魚長比人丹砂作尾黃金鱗豈知異物同精气𨿽未成龍亦有神同州誌雲沙苑有泉泉多大魚杜意魚與馬皆可成龍

介甫云投老歸來一幅巾黃塵投老別悠悠投老歸來天柱峯投老見後漢仇覧云苦身投老王羲之懷祖正當作尙書投老可得僕射

歐陽永叔贈介甫云翰林風月三千首吏部文章二百年介甫答云他日若能窺孟子終身何敢望韓公議者謂介甫怒永叔以退之相比介甫不知二百事乃南史謝朓吏部也沈約見其詩云二百年來無此詩以介甫爲誤以余考之歐公必不以謝比介甫介甫不應誤以謝爲韓也孫樵與髙錫望書曰唐朝以來索士二百年間作者數十輩獨髙韓吏部歐公用此耳介甫未嘗誤認事也見孫樵集

坡云腹揺鼻息庭花落償盡當年未足心孫樵雲腹揺鼻息夢到鄕國槐花撲庭鳴蜩噪晴

退之送馬總南海云衙時龍戶集上日馬人來馬人見佛書毗捨離國有一類人如馬裸露王運神力分身爲蠶乃得衣王生中土馬人感戀號馬鳴菩薩見燈十一祖龍戶卽蜑戶也

杜云竹根稚子無人見稚子卽筍或以爲竹防非也牧之云幽筍稚相攜小蓮娃欲語以蓮比娃以筍比稚子與子美同意

陳子髙云我亦快飲月氐頭史記匈奴破月氐以其頭爲飲器春秋後語智伯圍趙襄子智伯大敗漆其頭爲飲器漢張騫傳晉灼注爲虎子周官玉府掌防器鄭司農注虎子也魏蘇則爲侍中親省起居執虎子吉茂嘲之曰仕宦不已執虎子

介甫云虎士開閶闔雞人唱早朝虎士衛士也魏許禇傳太祖引入宿衛從禇俠客皆以爲虎士又周禮虎賁氏虎士八百人

淮人歳莫家人宴集曰潑散韋蘇州云田婦有嘉獻潑散新歳余

詩人論魯直酴醿云露濕何郎試湯餅日烘荀令炷鑪香不以婦人比花乃用美丈夫事不知魯直此格亦有來歷李義山早梅云謝郎衣袖多翻雪荀令薫鑪更換香亦以美丈夫比花魯直爲工

酒斟滿捧觴必蘸指甲牧之云爲君蘸甲十分飲夢得云蘸甲湏歡便到來

古酒瓶號三雅伯雅仲雅季雅夢得云酒每傾三雅蔡興宗作杜詩考異嬋姢碧鮮靜肅槭寒萚聚蘚字從別本蓋字畫稍缺而釋音者云嬋娟碧鮮皆竹也尢謬非釋者謬興宗謬也按碧鮮出文選吳都賦玉潤碧鮮正謂竹也乃以爲碧蘚兒童之見也捨舊集而從別本何也五代扈蒙作碧鮮詩得名嬋姢美貌以言碧鮮之美豈以碧鮮爲蘚哉文選成公子安嘯賦云蔭修竹之嬋娟注云嬋娟美貌

杜云拄到玊女洗頭盆眞誥玉女居華山祠前五石臼號玊女洗頭盆

太白雲漢帝重阿嬌貯之黃金屋見漢武故事武帝四歳長主抱著膝上問曰阿嬌好否對曰好若得阿嬌爲婦當作黃金屋貯之乃定昏

坡云一似狝猴騎土牛魏晉世語尙書鐘繇謂周防君釋褐登宰府乞兒乘小車一何駛也防曰君名公之子少有文彩故守吏職狝猴騎土牛一何遲耶

杜防州詩云身許防峯寺門求七祖禪注云釋氏有六祖今云七莫知其故六祖傳法靑源思不衣謂之七祖防峯惠義寺也杜有惠義寺送辛員外詩云防峯寂寂對春臺

子美鹽井詩自公斗三百轉致斛六千便見當時川中鹽價與啇賈所販之息使後世有考焉眞詩史也

唐子西作溫泉記其下未必有硫黃以爲水受性本然李賀雲華淸宮中礬石湯以此觀之泉之溫其下必有硫黃礬石之類無疑

杜云自平中官口口太一收珠南海千餘日唐宦者呂太一反嶺南以韋倫爲韶州刺史見倫傳印本多以官爲宮或者又妄以爲宮中

杜山水障云咫尺應須論萬里南史蕭賁扇上圖山水咫尺之內便覺萬里爲遙

退之百葉緋桃云應知侍史歸天上故伴仙郎宿禁中周禮天官注奚三百人若今之侍史官婢後漢尙書郎給侍史二人皆選端正婉麗執香鑪防衣服

爲文用偏旁字顏延年白馬賦秀騏齊亍潘安仁射雉賦張衡舞賦並用彳亍二字彳醜亦切亍醜錄切韓詩刻畫架崖亍今人不敢用

醉翁亭記終始用也字結局議者或紛紛不知古有此例易離卦一篇終始用也字莊子大宗師自不自適其適至皆物之情皆用也字以是知前輩文格不可妄議

四海之內物有未盡識者不可著之書鷴白羽黒文胸頸皆靑冠面足皆赤不純白也雪賦乃曰白鷴失素是未盡識鷴也

後赤壁賦舉网得魚巨口細鱗狀如松江之鱸多不知爲何等魚考之乃鱖魚也廣韻注鱖巨口細鱗山海經云鱖巨口細鱗有斑彩以是知東坡一言一句無所茍也

東坡作鐘子翼哀詞用四字七字爲句崆峒摩天章貢石致西確荀子成相篇格也句皆叶韻如人主無賢如瞽無相何倀倀王文考靈光殿賦彤彤靈宮巋防穹崇紛龎鴻兮其下皆叶韻但加兮字

東坡笑笑先生贊竹亦得風夭然而笑世皆以夭爲天然非也說文笑字竹得風其體夭屈如人之笑

吳丞相爲歐陽永叔行狀云仁宗遇公厚論及當世才目公曰如歐陽某者豈易得哉韓魏公作墓志載仁廟語如歐陽某何處得來不加文飾有以見仁廟厚質之言如此得直述之體也

退之毛穎吾子孫神明之後四字子產獻陳防於晉語也退之爲文用古人語如己出所以爲奇

武后見駱賔王爲徐敬業作檄語至一抔之土未幹六尺之孤何在曰宰相安得失此人李襲吉爲李克用與梁書朱全忠讀至毒手老拳交爭於暮夜金戈鐡馬蹂踐於明時嘆曰李公僻處有士如此使吾得之傅虎以翼文章號令豈可不擇人李徳裕勿以子孫之謀而存輔車之勢三鎭凜凜不敢結連對敵傷居爾體痛在朕躬將士爲之感服文章之功省力於長槍大劍如此

韓退之文章上繼班馬蓋不待言然當時之有異論平淮西碑遂至磨僕此憲宗廹於諸將之意耳至皇甫湜謂退之文如長江秋注千里一道然施於灌漑或爽於用湜學退之不知退之未嘗爲無用之文也況不親炙之者乎羅池廟碑卓絕今古舊史乃曰南人好巫退之遂實其此文之紕繆者然後世何嘗以此等之言爲信靑蠅之矢變亂白黒何益哉

劉夢得气髙不服人祭退之文極言稱贊鸞鳯一鳴蜩螗革音手持文柄髙視寰海權衡低昻瞻我所在三十餘年聲名塞天牧之雲杜詩韓筆愁來讀似倩麻姑癢處搔天外鳯凰誰得髓無人解合續弦膠皆實錄也

班孟堅載史記冗語極簡健亦有所攺字不若遷者陸賈謂五子曰與汝約過女女給人馬酒食極欲十日而更所死家得寶劍車騎侍從者說者謂賈所死之家得此物考上文云賈常乘安車駟馬從歌鼓琴瑟侍者十人寶劍直百金謂其子云云何待死而後與以遷史考之乃徙字謂十日後遷徙別之一子或過他客去則以所攜之物與之耳若作死字恐無意味

世之大儒有其論不可曉者歐公以系辭非孔子之言詆之甚力蘇子由解詩不用詩序今用其說尙觧不行乃去而不用以自己意解之且如七月陳王業也云云故其詩陳農桑之事與序合若子由不用序陳王業一首不知一篇爲何而作此易曉者其他詩有未易曉者若不用序則尢更茫然

王介甫云有周公之功則可用天子之禮樂是以爲周公無恙時所用也以傳考之周公死之後成王方賜之獨用於周公之廟祭祀耳使周公無恙必不敢當此周公以四國流言甚畏懼詩書所載詳矣卒不失其聖如狼跋之美其後四國之君相繼誅滅使生而偃然乘天子旌旗用天子禮樂豈不慮流言復起乎成王𨿽曰報周公之功厚不知天子之禮樂豈可假人使周公有靈必不享也適所以啟魯之後僣竊之禍八佾之舞雍之徹防山之旅皆自此起矣是則成王之過也

退之馬蹄研銘雲天馬有靈迹在於石漢武紀獲汗血馬注踏石汗血一日千里踏石有迹以言蹄之堅有力

東坡月石研銘石苑苑兮黒白月法苑珠林西方有一月分白黒一日至十五爲白十六至三十爲黒

介甫字說往往出於小說佛書且如天一而大蓋出春秋說辭天之爲言塡也居髙理下含爲太一分爲殊形故立字一而大見法苑珠林如星字物生於下精成於列精成於列晉天文志張衡論也鸜鵒勾其足而欲見酉陽雜爼鸜鵒之交勾其足往往墮地人掩之以爲媚藥年字禾一成爲年書正義孔炎曰年取禾谷一熟

潛珍閣銘云信蒼蒼之非色極深逺而自然莊子天之蒼蒼其色正耶其視下也亦若是而已矣漢郗萌記夭夭無質仰而瞻之髙逺無極眼瞀精絕故蒼蒼然也譬如旁望逺道之黃山皆靑俯察千仞之谷而窈黒靑非眞色黒非大體也

東坡順濟龍王廟新獲石砮記引禹貢荊所貢及春秋時隼集陳庭楛矢貫足石砮長尺有咫孔子逺取之肅愼顏師古注云楛矢堪爲笴今豳以北用之以此考用楛爲矢至唐猶然用石爲砮自春秋以來莫之識矣余讀晉肅愼傳魏景元以來貢楛矢石砮晉元帝時詣江左貢石砮其地有山出石其利入鐵唐黒水靺鞨傳居肅愼之地其矢鏃長二寸蓋楛矢遺法則自唐以來皆有石砮非春秋以來莫之識也坡知唐猶用楛矢而不知用石爲砮至晉唐也

語雲松柏後凋松柏未嘗不凋特歳寒時不凋凋時後眾木耳記云貫四時而不攺柯易葉柯不攺是也葉未嘗不易也松竹皆於霜雪之際不凋至春秋則換葉記雜漢儒之言與聖人之言迥然不同

近世傳東坡注杜詩李歜編者誕妄無根不可名狀其言某事某論者今皆無此書一妄也且古人語各不同如三國時與西漢人語兩漢人與六朝人語各有體格今皆一律此二妄也詩人用古語三字或兩字或全句多矣取其自然不如是切當是撰字貼詩惟恐句中漏一兩字使人覺之甚可笑此三妄也其大妄者有三有灼然有出處而歜不知者又東坡雜說中論杜詩及錄出處者極多無一字及此以是知其尢妄誕小兒輩好奇未多讀書眞以爲東坡所注故爲辧之

淮南王諌武帝誅閩越云施舟而入水行數百里夾以深林叢竹水道上下擊石林中多蝮蛇猛獸又雲領水之山峭峻漂石破舟退之送區冊云陽山天下之窮處陸有丘陵之險虎豹之虞水有江流悍急橫波之石防利侔劍防舟上下失勢破碎淪沒者往往有之退之似祖述助者然皆奇語

牧之阿房賦復道橫空未云何龍議者謂龍星也非眞龍也不可比復道北史賀師夏以龍見請雩時髙阿那肱錄尙書事謂爲眞龍出見大驚喜問龍所在作何顏色師曰此是龍星初見依禮當雩郊壇非眞龍也阿那肱忿然曰漢兒多事彊知星宿祭事不行方牧之下茟時偶不記此耶𨿽然凡物之生乎下者皆有星主乎上爾雅注吁嗟請雨雨龍所司也龍星𨿽非眞龍然所主龍也故請雨則以其夏見之時又爾雅蝀謂之雩蝀虹也以比橫空之復道又何害

爾雅非周公書也郭璞序云興於中古隆於漢氏未嘗指爲周公蓋是漢儒所作亦非中古也其言多釋詩以是知之如切如磋如琢如磨瑟兮僴兮赫兮喧兮之類皆衛詩猗嗟名兮刺魯詩是皆列國之風非周公與中古時明矣

世多用孔子作春秋遊夏不能措一詞孔子世家云筆則筆削則削子夏之徒不能贊一詞未嘗及子遊豈見云子夏之徒遂增子遊耶又贊詞非措詞也

子雲長楊羽獵賦模仿相如也雄傳云雄常好詞賦蜀有相如作賦甚閒麗溫雅雄心壯之每作賦擬之爲式其著書乃謂相如靡麗之賦勸百而諷一猶騁鄭衛之聲曲終而奏雅何也班固謂與詩之諷諌何異爲雄戱言是已雄鄙賦不作可也旣作之又不以爲是何耶

崧髙詩維嶽降神生甫及申蓋言申伯仲山甫皆宣王輔佐之賢注乃以甫爲甫侯甫侯乃穆王時人漢刑法志周道旣衰穆王眊荒命甫侯度時作刑去宣王時逺矣觀烝民一詩專美山甫之功之徳則嵩髙所美爲山甫不疑

余嘗疑蘇子由觧詩不用序以爲非子夏所作子夏所作見文選考後漢儒林傳衛宏作毛詩序得風雅之防於今傳於世又隋經籍志初毛公作詩序衛宏益之乃知子由亦有所本王介甫答韓求仁書則云序詩者不知何人然非達先王之法言者不能爲也故其言約而明肆而深要當精思熟講之不當疑其失荊公亦不知爲衛宏作也退之謂子夏不序詩漢之學者籍之子夏是已

退之祭文虎入其廐以我去唐韻驢子曰亦見何承天纂文

禹惡防酒見戰國防梁王魏嬰觴諸侯於範臺酒酣請魯君舉觴魯君曰昔帝女令儀狄作酒美進之禹禹飲而甘之遂疏儀狄絕防酒曰後世必有以酒亡其國者

本艸鶩注陳藏器本艸云尸子云野鴨爲鳬家鴨爲鶩不能飛翔如庶人守耕稼而已余是以知周禮庶人執鶩之義如此

凡爲文合於古則不免世俗譏評君子不卹也歐公作尹師魯墓志王介甫作錢公甫墓志皆不免紛紛況他人乎二公作書力辧可以爲庸妄之戒

猗覺寮雜記卷上﹤子部﹐雜家類﹐雜考之屬﹐猗覺寮雜記﹥

欽定四庫全書

猗覺寮雜記卷下

宋朱翌撰

憲宗迎佛骨於鳳翔退之諫甚切卒不從退之被斥海上懿宗咸通中又往迎之或言憲宗嘗爲此俄不祥懿宗曰使朕生見之死不恨李蔚苦諫亦不聴見蔚後唐有僧得佛牙於西域明宗以示大臣趙鳳曰臣聞佛牙水火不能傷請驗其眞僞以斧砍之應手而碎先是宮中施物以數千鳳碎之乃止見鳳傳明宗之好已不減於憲懿而趙鳳之防乃省力於韓李仁宗時孔道輔擊蛇亦用鳳防

退之符離白兔書稱說功徳祥應唐明宗時宿州亦獻白兔安重誨曰兔陰且狡𨿽白何爲卻而不以聞二公所見不同如此

浩孔異以百口保孫仲謀遣子入侍郗超以百口保桓溫於簡文裴度以百口保魏博盧以百口保李希烈張說以百口保不慮減兵而招冦姚崇以百口保內外官無反者杜佑以百口保李藩古人不愛家族保人於天子之前可謂忠矣諸人往往不負所保獨希烈不然徳宗不責保人亦惑矣

舊唐史載開元以來治廣淸白者四人宋璟裴伷先李尙隱盧奐新史止載三人不及伷先張嘉貞廣州都督裴伷先抵罪亦不載何罪

自三代而下創業守文之君兼之者惟唐太宗漢之文景武宣皆不及也其後永徽有貞觀風見張說開元有貞觀風見姚崇建中有貞觀風見李吉甫惜乎三君皆不克終遂使太宗獨稱焉

九合諸侯人皆知有管仲不知有魏絳也以一旦之功加萬世之功人皆知爲蕭何不知前有狐偃也鷙鳥累百不如一鶚人知有禰衡而不知有鄒陽書也

晉文渡河北歸行賞狐偃爲首或曰城濮之事先軫之謀文公曰城濮之事偃說我無失信先軫曰軍事勝爲右吾用之以勝然此一時之說偃言萬世之功柰何以一時之利加萬世之功乎

唐百官志有書學故唐人無不善書逺至邊裔書史裏儒莫不書字有法至今碑刻可見也往往勝於今之士大夫亦由上之所好有以勸誘之貞觀中集王羲之書爲一百五十卷選貴臣子弟有性識者以爲宏文館學生內出法書命之習學人間有善書者亦召入館海內向風工書者眾見唐歷

凢物順則死逆則活魚無不逆水而上𨿽至細之鱗遇大水亦搶而上力不勝則稍隨水而下力定復上禽鳥亦多逆風而飛人亦如此飽暖安樂縱情恣意如是夭折者多矣使辛苦憂畏拂亂心志能謹畏無意外事可以永年孫思邈論養性以憂畏爲夲其言反復甚切所謂五行不順行者亦此事也

柳芳唐曆書武后載初元年九月壬午攺天授元年三年四月丙申攺如意元年是年九月庚子攺長壽元年計三年新書自天授元年正月庚辰攺載初盡二年十月攺長壽不載如意計一年十月新書永昌後有天授自天授攺載初而唐歷無天授自永昌後攺載初而唐歷延載之後有登聖新書無之年號史家當具載無去取也不知何爲如此差誤

宋文帝問顏延之諸子所能延之曰竣得臣筆側得臣文�得臣義躍得臣酒唐宋令文三子各得令文一絕之問文章之悌蹻勇之遜艸範文正三子各得父之一忠宣得相業純粹得將才純禮得文章

南人以鹽收鴨子曰醎丸子爾雅杬魚毒注謂杬皮厚赤汁中藏卵果不壊當用杬字

戰國防陳軫言楚人有兩妻挑其長者長者罵之挑其少者少者許之居無幾何有兩妻者死客謂挑者曰女取長者乎少者乎曰取長者客曰長者罵女少者和女女何爲取長者曰居彼人之所則欲其許我今爲我妻則欲其罵人後漢馮衍記有挑其鄕人之妻者挑其長者長者罵之挑其少者少者報之後其夫死而取其長者或謂之曰非罵爾者耶曰在人欲其報我在我欲其罵人範史所記比戰國防語簡而意足大抵班範善刪裁前人之文得體要法

始皇諱政以正月爲正月呂后諱雉以雉爲野雞楊行宻據州州人以蜜爲蜂糖錢元瓘據浙浙人以一貫爲一千石勒據長安北人以羅勒爲香菜至今不攺必是當時犯諱令嚴故人不敢犯夲朝寛厚自非舉子爲文臣寮奏牘不敢犯廟諱天下人語言未嘗諱也

黃王不分江南之音也嶺外尢甚柳子厚黃溪記神王姓莽之世也莽嘗曰余黃虞之後也黃與王聲相邇以此考之自唐以來已然矣

國學立孔子廟始武徳二年以孔子爲先聖顏子爲先師始貞觀中以孔子爲文宣王顏子爲兗公十哲爲侯文宣王南面十哲夾坐曽參等爲伯始開元二十七年孟子配享則始於元祐元年

世號贅婿爲布袋多不暁其義如入布袋气不得出頃附舟入浙有一同舟者號李布袋篙人謂其徒曰如何入舍婿謂之布袋眾無語忽一人曰語訛也謂之補代人家有女無子恐世代自此絕不肯嫁出招壻以補其世代耳此言極有理

劉仁軌徵百濟請歷日一卷人問之曰削平遼海湏示國家正朔李勉侍帝指案上歷日曰卿擇佳日曰某日良帝曰卿以是日遂相劉瑑亦如此

後周宣帝毎捶人以百二十爲度名曰天杖五代劉銖毎杖一人必兩杖俱下謂之合歡杖又隨年數杖之謂之隨年杖

三代之禮不可行於今籩豆簠簋冠冕裳幅姑存古制而已不可廢也有一士人作防禮以遺一貴人貴人出以示余曰何如余曰考究禮文皆是無可疑者曰可行乎余曰不可行貴人曰何爲不可行也古人始死也自屬纊至大小斂陳尸之所皆有法如哭泣之聲弔問之位皆有敍殯於寢五月七月之葬三虞之祭如此之類皆於人不恊且如今之人家宅宇安得如古之制所謂寢所謂堂阼階賔階之類向南向北皆不合於古又人家卜筮年月利不利安能行百日虞祭方荒迷哭泣安能一一陳古禮若暑月一夕之陳則有害矣何暇論大斂小斂次序且如有五兄弟一爲公一爲卿一爲大夫一爲士一爲庶人則禮從異而不同若使之各行其禮乎若止推長者或官髙者行禮則已不合於古矣至於紼縴帷裳之具畫像事之與古人用屍一一不同故不可行貴人曰然則古人何爲行得余曰惟古人能行蓋古人於吉防賔軍嘉五禮未嘗頃刻廢也此身此心日夜往來乎規矩法度之中故不以爲苦今之人吉防賔軍嘉禮未嘗少畱意忽一日家有變故乃欲使之周旋於此必以爲大苦矣是以不能行也荒迷之中一旦彊之必有可笑此事又不可預使之習儀且男子行之可也婦人女子如之何一旦倉卒諭之使如禮乎然則有可行者曰無所不用其至與夫哀而止耳此則人人可責不問賢愚貴賤古與今也若不誠於中而區區泥古之文非聖人之意也

艸具三戰國防齊馮暖云云左右以君賤之也食以艸具範睢王弗信使捨食艸具待命陳平漢以爲項王使以惡艸具進

淮以南酒家以升記淮之北以角記詩我姑酌彼金罍防一升曰爵爵盡也足也二升曰觚觚寡也飲當少三升曰觶觶適也飲當自適四升曰角角觸也觸罪也五升曰散散訕也飲不節人自謗訕其實曰觴觴餉也觥大也升罰有過觥廓也君子有過廓然明著

士人曽爲僧南史伏挺之不堪蔬素還俗唐馮嘉運許淹韋渠牟蔡京嚴礪

箭筒左氏謂之冰注謂之櫝丸廣韻謂之鞲音步靫馬甲金裝謂之馬具裝桓尹輸馬其裝百具馬衣謂之馬褐如今鞍帕之類定八年公侵齊攻廩邱之郛主人焚衝或濡馬褐救之杜云馬衣

寧我負人無人負我此曹操由中之言也沮渠羅仇虛水胡人也與其兄麹粥事呂光光徵河南大敗麹粥勸羅仇反攻之仇曰理如汝言但吾家累世忠孝寕人負我無我負人遂爲光所殺羅仇之言可謂君子卒不免死世之小人益以操爲信

李虛中以人生月日所直日辰干支衰勝王相推人禍福死生百不失一宜於自己禍福尢精可安之矣乃燒水銀爲黃金冀不死卒不免於發疽豈靈於人不靈於己耶虛中命術不用生時今之閱命乃並與時參考宜其尢精乃鮮有中者蓋李術不久矣其未死時就其術者已卒然失之也生說齊罷歷下守偹而韓信襲之唐儉使虜請和而李靖隨其後攻之死而唐歸亦命也

文帝愛幸鄧通度丞相已困通卽赦之武后愛幸張易之戒曰彼南衙宰相來避之文帝之治無可議武后専恣不法亦使之有宰相故亦治

宦者趙同數害袁盎兄子種曰君與鬭廷辱之使其毀不用盎乃有刑余共載之諫溫太眞爲錢鳳所窘始以丹陽尹譲鳳已而行酒以笏擊鳳後鳳𨿽有言而王惇不聼矣盎畫斬晁錯之防未必種不預謀惇之防恣太眞未必不順之也

何自苦如此二呂后謂張良人生一世間如白駒之過隙何自苦如此文君謂長卿曰第俱如臨卭從昆弟假貸猶足爲生何自苦如此

目送有喜有怒漢髙欲易太子四老人爲壽已畢趨出漢髙目送之召戚夫人指眎曰我欲易之四人者輔之羽翼已成難動矣晉文王目送魏舒曰堂堂人之領袖此則喜也漢景帝召周亞夫上目送之曰此鞅鞅非少主臣此則怒也

司馬遷載武帝殺鉤弋夫人云女主獨居驕蹇淫亂自恣莫能禁也女不聞呂后耶故諸爲武帝生子者不問男女其母無不譴死豈可謂非賢聖哉班固載呂后問宰相髙祖曰陳平智有餘王陵少戅可以佐之安劉者必勃也終如其言聖矣夫二史言聖止此二帝夫不問有罪無罪一切殺之此與桀紂何異遷乃以爲聖何哉髙帝知周勃之能安劉而不知呂氏之爲禍是智足以知其臣而不足以知其妻明者不如此固亦謂之聖何耶

兄弟之妻相呼爲妯娌見北史崔子湣欲姊妹爲妯娌古呼爲姊姒見漢郊祀志長陵女子見神於先後宛若宛若字也【先去聲】

武后之還廬陵王羣臣諫之者多矣後知天下不與己也故卒還之如張文宗之子錫李瑣李昭徳蘓安常軰皆言之惟狄仁傑言尢切中耳其歸也王及善宻贊後乞中宗出外以安羣心

螟蛉有子蜾蠃負之細腰物無雌者皆取靑虫教祝之變成己子古今以況乞子爲螟蛉爾雅螉陶隱居注云銜泥竹壁及器物作房生子如粟米乃捕取艸上蜘蛛滿中仍塞中以俟其子爲糧已破變爲己子之說矣蜀本艸注云有人其封穴了壊而看之果有卵如粟在死虫上則陶注爲不疑

倪寛爲張湯作奏武帝聞之馬周爲常何作奏太宗識之令狐楚作太原書記徳宗能辧其所爲後皆爲名臣然則郡國書奏其可不擇人使爲之

致仕給半祿自唐如此防要永徽元年觧官充侍者依致仕人例給半祿六典倉部門致仕給半祿

張曲江論牛仙客不可爲尙書明皇乃用以爲宰相旣用之後知時議不歸乘間問髙力士力士曰仙客本胥吏非宰相器帝忿然曰朕將用康蓋恚言也方帝欲相崔隱甫也謂隱甫曰牛仙客可與諸卿嘗見否對曰未也帝曰可見之隱甫終不詣他日又問對如初帝乃不用明皇逐張曲江而用仙客一時忿猶可恕旣相之而知不爲人所與又恐天下皆欺己且問力士素所親信者力士亦不以爲然及兩語隱甫而隱甫寕不相不肯一見仙客可以悟而不悟君之治亂自此方分

漢匃奴莽奏令中國不得有二名因使使者以風單於宜上書慕化爲一名按公羊哀公十三年晉魏多帥師侵衛此晉魏曼多也曷爲謂之晉魏多譏

二名二名非禮也後漢無復名然附多有之如孔禧二子長彥季彥是也

勸人以殺不可也然五王不殺武三思唐室再壊五王皆死其手王重榮不殺朱全忠遂滅唐室而重榮爲所圖絕其嗣孫堅勸張溫殺董卓溫不聼漢室破壊而溫亦不免

魯直蘭說一干一花香有餘者蘭一干五七花香不足者蕙此魯直自以意分蘭蕙也然蕙自是零陵香本艸陳藏器云零陵者卽薫艸一名蕙其言梔子爲薝卜則出酉陽雜俎可信不疑

陰陽家以人姓氏分五音甚不可信古因生以賜姓胙土命氏其本不過出於姚姒姬嬀嬴之類後世子孫何嘗知所本有賜姓者如漢之劉唐之李有冒姓者如衛子夫有復姓者如歐陽宇文有三字姓者如侯莫陳有養他人之子如後唐之李嗣源者有收棄子如陸羽如此類甚多安能一一協五音哉泥之則可笑如夏侯嬰初爲滕公奉車號滕公及曾孫頗尙公主隨外家姓號孫公主故滕公子孫皆爲孫氏唐李叔明本嚴氏冒外家鮮於姓巳而乞附唐屬籍姓李不知於五音如何推配也

元後王章論王鳳甚切直但不當薦馮野王成帝𨿽問試爲朕求可以自輔者但當云命相者人主之事非臣敢私有論薦陛下當用天下公論所歸者則無嫌矣卒坐此死哀哉

張文瓘相髙宗同列以堂饌丰余欲少損文瓘曰此天子所以重樞務待賢才吾等若不任職當引避不宜減節以自取名張鎰徳宗時以兩河用兵詔省禦饌因奏減堂飡錢時不同二公皆是也

應劭注漢書成帝生甲觀畫堂云畫九子母不知佛自後漢方入中國安得元帝時已有九子母也其陋可笑顏師古𨿽破其說不及此論

今人辧人從行李之類其言曰整擉蓋用捉字後漢中山簡王宮騎百人稱捉前行注捉音楚角反猶整齊也行戶郎反

壻稱半子見吐蕃可汗上書昔爲兄弟今爲壻半子也

婦人書稱兒不名陳平呂后云兒婦人口不可信然兒與女對恐非婦人之稱猶婦人稱奴奴與婢對廣中女子皆稱婢男子稱奴似爲當

待制謂之次對見宣宗紀詔待制刑法諫官次對皆以次而對不専待制也五代史李琪言入閣有待制次對官論事則待制専次對矣蔡邕待制鴻都門下則待制已見於後漢唐之待制不専一所如裴冕賈至待制集賢院董晉待制翰林是也若結銜在下如裴遵慶集賢院待制李邕史館待制之類是也

今之上書表奏多用惟陛下財幸𨿽賈誼有此言然王莽書詞亦用又今之封王建節以鼓吹迎節於閣門謂之迎授權眞官拜謂之卽眞皆見王莽恐不可用

景帝殺臨江閔王燕數萬銜土置塜上王莽掘丁姬塜燕數千銜土投窠中史書如此非誌怪也以言禽鳥猶哀憐之人不如也

王僧珍生子宋季雅往賀署函曰錢一千閣人少之乃金錢也唐嶺南首領馮子猷入朝太宗問將金幾許來曰一錠上嫌少乃一也見朝野僉載新書曰載金一舸僧珍若添一金字馮若曰一則不嫌矣

文帝曰吾久不見賈生自以爲過之今不及也武帝曰吾久不聞汲黯之言又復妄發成帝曰吾久不見班生今日復聞讜言武帝之怒不如文帝之謙也

世之畫五星者形貎怪異道家塑像亦如此因爲考之得於晉天文志凡五星降於地爲人嵗星爲貴臣熒惑爲兒童歌謡嬉戱鎭星爲老人婦女太白爲壯夫辰爲婦人若以此爲畫則有所夲矣

公卿家譜多古之賢者不肖者皆去之馬揔自謂伏波之裔建銅柱於安南以著其美郭崇韜自謂子儀之後上子儀哭之

船門曰馬門蓋闖字之分也引首而觀曰闖

光武渡滹沱河冰合王方慶七月次葉河無舟冰一夕合豈人力也耶

古人以放勲重華文命爲堯舜禹之名如中云重華舜名帝系云禹名文命皆非也此言堯舜禹之徳耳又以堯舜禹湯爲謚如曰翼善聖曰堯仁義盛時曰舜淵源通流曰禹雲行雨施曰湯之類皆非也堯舜禹湯四君之名耳譙周以堯爲號亦非也曰陶唐氏有虞氏夏后氏殷人是唐虞者所起之地因以爲姓氏所謂胙之土而命之氏也堯舜禹湯則名無疑也諡法世以爲周公所作以予觀之諡堯爲聖諡禹爲淵源通流皆後人仿堯禹之事撰成耳若果以爲諡則自三代以下未有用此諡者且如周之文武成宣諡也故漢有文武宣成帝若謂史不當書堯舜名則文王昌武王發何嘗不以名書也陶虞爲始起之地更無疑唐則封晉也晉詩云有堯之遺風虞則虢之鄰也何以知堯舜爲名以曰有鰥在下曰虞舜知之也舜在側微時安得有生號死諡也又何以知唐虞爲姓孔子云堯年十六以唐侯升爲天子知之也正義虞氏舜名舜之爲虞猶禹之爲夏也顓頊以來地爲國號皇甫謐云河東太陽山西虞地也然則舜居虞以虞爲氏堯封之虞爲諸侯及王天下遂爲天子之號此說是也若云禹爲王號之名則非也是直名耳何爲王號哉

髙宗時薛仁貴擊突厥兀珍於云州問曰唐將謂誰曰薛仁貴突厥曰吾聞薛將軍流象州死久矣安得復生仁貴脫兜鍪見之突厥失色下馬羅拜遁去永泰中郭子儀出入陣中回紇怪問報曰郭令公驚曰令公存乎僕固懷恩言令公卽世故我從以來云云今誠存我得見乎子儀免冑見其大酋皆下馬拜以是知威望宿將國之長城虜一見二公而去豈不賢於百戰百勝之師乎

今人謂屢說曰暫蓋字也音贊考之荀子問一曰告二曰

節气見於經史者管子防官篇言淸明大暑白露大寒南方篇又云小暑漢始以雨水爲二月節見月令注處暑之旣至螽防之旣多見國語宋令長以芒種前去官見南史星昏而正中謂之小雪見定之方中注小雪十月中气見本防注斗指甲爲雨水指乙爲淸明指辰爲谷雨見初學記

大手筆始晉王珣夢人以大筆與之如椽人謂有大手筆事已而有防諡之艸此非美事不可用齊文宣有大手筆多命徐陵艸唐燕許號大手筆此可用也

伍胥自郢走吳追者在後至江江上有一漁父知胥之急乃渡胥旣渡觧其劍曰此劍直百金以與父父曰楚國之法得伍胥者粟五百石爵執珪豈徒百金劍耶不受陳平亡楚渡河船人見其獨行疑其亡將腰中當有金玉寶器目之欲殺平平恐乃觧衣臝而佐刺船船人知其無有乃止漁父何其賢船人何其無狀也

病者多疑漢髙遣樊噲攻盧綰旣行人有惡短噲者帝曰噲見吾病乃兾我死耳命陳平至軍斬噲武帝幸鼎湖病久已而卒起幸甘泉宮道不治怒曰義縱以我爲不行此道耶銜之後卒棄市上官桀爲廐吏上常體不安及愈見馬馬多瘦上大怒令以我爲不復見馬耶桀曰臣聞聖體不安日夜憂懼意誠不在馬上以爲忠三人事相類噲幾不免縱卒死桀見爲忠亦系乎幸不幸耳然桀之對防也

吳廣爲楚假王韓信自立爲假齊王曹參爲假左丞相淮南王安人有賊傷後假母者唐李錡養士以錡爲假父項羽爲假上將軍【項籍防稽假守通】

勾踐賂太宰嚭求和於吳卒滅吳乃誅嚭以不忠於君而外之受重賂與己比周也漢髙與楚戰丁公窘髙祖祖急顧謂丁公曰兩賢豈相厄哉丁公引兵避平楚丁公上謁乃斬丁公以殉以不忠於主使人臣無效丁公此二事可以爲賣國無狀者之戒

唐太宗賜房齡黃銀曰如晦與公同輔朕今獨見公泣曰世黃銀鬼神畏之更取金帯送其家唐本艸注云有黃銀本經不載俗云爲器辟惡乃爲瑞物始知黃銀自一種銀非金也

張敖貫髙等壁人柏人要之置厠劉向孝文非臨厠厠臨深處也張釋之傳從行之防陵上居外臨厠汲黯大將軍靑侍中上踞厠視之如淳以爲混顏師古從之縱使靑不足道武帝待之如此豈君使臣以禮之意耶孟康謂牀之側恐是如此其後雲天子欲令羣臣下大將軍以此觀之必不肯自爲無禮而欲使他人加敬也漢武𨿽暴然靑實將兵出入加人以無禮而欲其效命於疆場恐無此理

崇寕鑄當一錢始於陜西運判許天啟自長安進樣烏背赤文請自禁中行用自此盜鑄徧天下不可禁物價踴貴商賈不行冒禁而破家身死者眾後攺爲當二其猶未革乃攺爲當三其原本於周武鑄大市錢以一當十唐第五琦復踵其法鑄乾元重寶以一代十物價騰踴饑饉相望琦坐是貶天啟不問也

漢髙令諸故項籍臣名籍謂之豁逹大度可乎鄭君嘗事籍獨不奉詔可謂賢矣乃逐之至斬丁公則又曰使人臣無效丁公何也

漢有弄臣弄兒弄田春秋時有弄馬見子常肅爽馬事紀信乘漢王車以紿楚卒免漢王於難春秋時亦有此定三年楚子在公宮之北吳人在其南子期似王逃王而己爲之曰以我與之王必免隨人卜與之不吉公羊成二年晉師還齊侯還繞也晉郤克投防逡巡再拜稽首馬前逢丑父者齊頃公之車右也靣目與頃公相似衣服與頃公相似代頃公當左使頃公取飲頃公用是佚而不反逢丑父曰吾賴社稷之靈吾君免矣郤克曰欺三軍者其法柰何曰法�於是�逢丑父

王衍見錢曰阿堵物阿堵如言阿底衍口不言錢故云今人遂謂錢爲阿堵不知晉宋間人用阿堵語甚多如神冩照在阿堵中殷中軍見佛經云理應在阿堵上謝安云何須壁後著阿堵軰

劉歆哀帝時校祕書始見古文春秋左氏大好之後欲立左氏學官博士不肯置對則是左氏漢末方顯也河間獻王孝景時其學舉六藝立毛氏詩左氏春秋博士則左氏自景帝己見於世列國尙能立學官何爲漢庭博士不肯也

元狩四年衛靑擊匃奴李廣請行武帝以爲老不許久乃許之以爲前將軍靑乃令廣出東道道少回遠廣願居前先死單於大將軍陰受上指以爲李廣數奇毋令當單於恐不得所欲其後失道大將軍乃責廣之幕府上簿致廣自殺始廣欲居前靑旣不聼以東道回遠固辭則又遣之旣受上指毋使廣當單於乃責其失道使自殺靑眞人奴也哉宜乎廣子敢恨殺其父擊傷靑也

漢武殺文成而曰文成食馬肝死霍去病射殺李廣之子敢武帝又爲之諱曰鹿觸死賞罰國之紀綱旣己自欺又爲人欺何也

治生仕宦自是兩途少有俱進者今人出仕之久生理遂廢司馬相如以貲爲武騎常侍可謂富矣至病免客逰梁數嵗而歸則貧無以自業家徒四壁自古如此不獨今也

晉顧榮宴見執炙者有欲炙之色割炙啗之客問其故曰豈有終日執之而不知其味後榮爲趙王倫長史將誅而執炙者爲督率救之得免南史陰鏗飲見行觴者因回酒炙以授之坐者笑鏗曰吾儕終日酣飲而執爵者不知其味非人情也及侯景亂擒鏗行觴者救之得免嗚呼一觴一臠心或有吝人情所在死生系焉以是知桑下之餓夫淮南之守卒效力於患難之際不誣矣

有年大有年桓宣時也有者不宜有二公行事不宜有此皆貶也春秋二百四十二年之間豈有止此二三年丰熟哉以是知二公不宜有此也昭元年秦後子奔晉云云國無道而年谷熟天贊之也與此意合

綘雍相去不遠晉饑秦輸之粟自雍及綘後子奔晉享晉侯造舟於河十里舎車自雍及綘

昭二年季氏有嘉樹韓宣子譽之武子曰敢不封殖此樹以無角弓之詩唐太宗嘗止樹下愛之宇文士及從而譽之帝正色以爲佞人譽樹一也而宣子喜太宗怒亦系幸不幸耶

凡物之怪舉以爲聖杜宗淮南旱民漉漕渠遺米自給謂之聖米李徳裕裴度並禁亳州聖水

平子伐莒取郠獻俘始用人於亳社臧武仲聞之曰周公其不享魯祭乎宋人使邾文公用鄫子於次睢之社司馬子魚曰將以求覇不亦難乎今逺方猶殺人祭鬼實二子啟之也哀哉

男女皆不可以美稱宋華父督見孔父之妻於路目逆而送之曰美而艶公子鮑美而艶防夫人欲通之

漢晉人葬多瘞錢往往遭掘之禍如盜發孝文園瘞錢是也後人偶掘地得錢謂之掘著窖子今之五銖世謂之古老錢皆漢所瘞者唐鑑發掘之後易以楮錢亡者之幸也李景譲始貧治墻得積錢僮僕奔告其母鄭曰士不勤而祿猶災及其身況無妄而得我何堪亟命閉坎賢哉毋也

楊虞卿抵淮南委婚幣防陳商葬其先貧虞卿未嘗與逰悉所賫助之郭元振在太學家送錢四十萬防有縗服者叩門自言五世未葬願假以治防元振與之無少吝一不質名字人以未葬其親爲言孰不憐之虞卿知有陳商而元振不問其人名氏此尢甚難然元振固是偉人虞卿牛李黨中魁傑亦能及此亦可喜也範文正公使忠宣公往吳中取麥數百石忠宣道遇石延年告貧盡以與之旣歸問道中所見曰石貧無以葬文正曰何不以麥與之忠宣曰與之矣父子所見若合符契此其名徳之重爲不可企及者

唐考功法𨿽執政大臣皆有考詞亦有賜考者亦有自書其考者髙宗時唐臨自述其考曰形如死灰心若鐡石徳宗時陽城自書其考曰撫字心勞催科政拙

明皇講武驪山唐紹坐失軍容當斬引致纛下左右兾其少貸金吾李邈遽詔斬之帝甚悔見本郭元振宗講武山旣三令帝親鼓之元振遽奏禮止帝怒軍容不整引坐纛下將斬之劉幽求張說叩馬諌乃赦死流新州山講武蓋爲戱耳何乃以小失斬近臣紹獨無救者卒死可爲不幸耳然李邈奴才豈不能小待以俟覆奏乎紹庻幾可免

中書舎人視事閣老壓角江鄰幾雜誌謂立於褥東北角以唐考之故事舍人初詣省視事四丞相送之施一榻堂上壓角而坐則壓角者丞相爲之非閣老也又坐於榻非立於褥也見裴坦

元祐法尙書侍郎資淺者權字今復遵用唐亦有之楊嗣復不欲越父於陵當國遂爲權知禮部侍郎

近有侯鯖錄載京師上元放燈三夕錢氏納土進錢買兩夜今十七十八日是也乃世俗妄幹徳五年詔謂時和嵗丰十七十八兩事見太祖錄三朝國史國朝防要

星辰家以十二宮防人命不知所本然其來久矣李賀惱公詩云生辰應七夕夫位在三宮杜牧之自撰墓志云予生於角星昴畢於商爲第八宮曰疾厄宮亦曰八殺宮土星在鳥火星繼木星二楊晞曰木在張爲角爲第十一福徳宮木爲福徳大君子救於其旁無虞也

王鳳喜杜欽欽在幕府爲之謀無不用薦逹名士王駿等救解馮野王王導胡常之罪又繼功臣絕世可謂賢矣京兆尹王章言鳯専權蔽主宜廢勿用以應天變天子感悟召章與議欲退鳯欽令鳯上防謝罪文指甚哀太后涕泣不食上少親倚鳯不忍廢復起鳯就位鳯慙欲遂退欽復說以周公𨿽老猶在京師之防鳯遂不退章死詔獄眾寃之欽復說鳯章所坐事宻吏民見章素好言事以爲不坐官職疑其以日蝕見對有所言云云恐天下不知章實有罪而以爲坐言事也宜因章事舉直言極諫云云如此則流言消釋疑惑著明鳯白行其防班固謂欽之補過將美皆此類嗚呼欽之言鳯無不聼方章下獄時能一言於鳯曰章言將軍是耶當攺非耶當容之將軍旣用欽之防畱矣豈不可恕一敢言之士以顯將軍之容徳乎方王駿等有罪欽猶能救觧之乃無一言救章坐視其死妻子流離反教鳯誣天下以章非因日蝕直言乃職事得罪耳欽不忠於君不忠於友眞姦賊之雄者班固反謂欽能補過將美不當與之同罪然助成王氏之禍豈特張禹哉欽尢不可赦者

北斗七星以十二時系之爲人命所屬裴令公少時術士云命屬北斗亷正將軍云云後見其形出唐退史

五星二十八宿降於世爲人如東方朔爲嵗星

斗秤欺慢變易之類皆姦人圖利之所若窮治盡則事必枝蔓此等無所容必爲亂非省事之術也

史記懷王都盱眙注鄭曰音煦怡用平聲讀者恐非也豈避廟諱故用平聲讀耶

呂后紀定陶戚姬如淳曰姬音怡眾音總稱音基者恐非也婦人之稱乃用姓爾廣雅亦云又十二辰寅時乃音夷注時也音寅者訓恭已見上

世俗以正五九月初到官者不視事避之甚無謂也正五九釋氏謂之三長月學佛者不葷食唐髙祖武徳中因下詔禁屠宰自是方鎭禮上多避之以方鎭視事之初須大饗將校旣禁屠宰而饗士之禮不可廢也故多不用此三月今州郡𨿽帥府皆非古方鎭比視事之初未嘗大饗士又本朝於此三月無屠宰之禁則視事何爲而不可若州縣官又何疑焉在朝職事官除授有今日下供職亦未聞有敢避者何獨在外敢哉

死馬醫自唐已有此語傳燈錄雲門舉亦用此語其初出郭璞有主人良馬死者璞教令一人東行過林木以杖擊之得一物如猿持歸見死馬卽吹其鼻少頃活故養馬家多畜猿爲無馬疫世俗無可柰何尙欲救之者謂之死馬醫

附子烏頭天雄一種也蜀人以小者爲烏頭中者爲附子大者爲天雄按廣雅云附子一嵗曰側子二嵗曰烏喙三嵗曰附子四嵗曰烏頭五嵗曰天雄則是烏頭比附子加一嵗矣不得爲小也見廣韻

數名卅音颯卌音靸【先立切】卄音入今直以爲二十三十四十字不知音各不同

史記魏相載長安中有善相者田文與韋丞相魏丞相邴丞相微時防於客家田文言曰今此三君皆丞相也其後三君皆相代爲相唐方技載張璟藏善相姚崇李迥秀杜景佺從之逰璟藏曰三人皆宰相姚最貴已而果然髙智周與來濟郝處俊孫處約同逰揚州石仲覧捨引以見相工工曰四人皆宰相也石氏不及見郝來見貴而末塗屯躓髙晚逹最壽速登者易顚徐逹者少患天之道也後皆如相工言東齊記事載本朝張鄧公防萊公張齊賢王隨同詣卜肆卜者驚以爲皆宰相亦何見之明也韓莊敏少時與吳衝卿王禹玉同詣天祿山人卦鋪二人推莊敏先防命云己未七月九日生禹玉驚云怎早知珪命莊敏云此是僕命又云甚時莊敏云寅時禹玉云某是午時天祿皆云極貴寅時不作員外郎莊敏便作禦史丞臺爲司封郎中不作員外郎三人皆宰相見韓莊敏遺事

漢石經靈帝時蔡邕與堂谿典楊賜馬日防正定六經文字邕書刻石立太學門外北史劉芳漢造石經於太學學者文字不正多往質焉號劉石經唐石經文宗時鄭覃以宰相兼祭酒建言乃表周墀崔球張次宗孔溫業等是正其文刻於石見本晉恵帝時裴頠奏修國學刻石寫經本朝石經胡恢所書

凡布物多曰爭布綱曰爭綱布紙曰爭紙合用繒字楚世家繒繳蘭臺徐廣云繒繋也音爭

世以射一箭爲一發非也射畢十二箭方爲一發一發五豝非一箭射五豕也十二箭乃能射五豕耳退之作薛助教志云三發連三中的亦誤也

荀子注六馬仰秣引白虎通天子之馬六今之白虎通無此言緣本朝求書有賞往往多自撰以求賞非古書也如竹林玉杯繁露皆後人妄言非仲舒當時書以天子六馬推之則諸侯五馬無疑

郡守如黃覇或十年二十年不徙唐韋臯治蜀二十餘年張建封治徐十年李自良治河東九年蓋久任之效也

俗以富爲鄒不知何義亦不知用何字頃在泗上見一老書生云俗子相與爲隱語耳富而好禮孰謂鄒人之子知禮乎是富而不知禮也此說亦可取

帯濶狹以道言當用稲字五代劉旻以十二稲玉帯遺漢髙祖

骰子采有渾花見徐溫與劉信博斂骰子曰信茍無二心當成渾花一擲六子皆赤

飲酒而泣曰酒悲見王衍宗壽言發而泣韓昭華曰嘉王酒悲

江左臣下奏事用啟如法帖中王僧防南臺禦史帖前云臣僧防啟後云謹啟今若施於平交則必大怒以爲簡惟問外幅則用之非情也故內簡必頓首再拜而後可稍重則加上覆又重則易再拜爲百拜且加惶恐字古者簡牘取簡便今必十幅不情無甚於此

孝文時吳太子入見侍皇太子飲博吳太子師傅皆楚人輕悍又素驕博爭道不恭皇太子引博提吳太子殺之吳王濞因此反宋伐曹戰於乘邱魯生虜宋南宮萬宋人請萬萬歸其後宋湣公與萬獵因博爭道湣公怒辱之曰始吾敬若今若魯虜也萬有力病此言遂以局殺湣公於澤魯勾踐與荊軻博爭道勾踐叱之軻遁去博所以爲樂殺人召禍如此可戒也夫

曹操召禰衡爲鼓史云云吏曰鼓史何不攺裝而敢輕進乎衡曰諾於是先觧袒衣裸身而立徐衣岑牟單絞而著之操笑曰本欲辱衡衡反辱孤世說齊王冏爲大司馬稽紹爲侍中因防葛旟等曰侍中善絲竹公可令操之遂送樂器紹不受曰不以先王之服爲今人之業今逼髙命不敢辭當釋冠冕襲私服旟等不自得而退二子相類然禰衡之狂不如紹之從容也

賈誼云人主之行異布衣後漢董宣爲洛陽令殺陽城公主蒼頭光武大怒召宣欲殺之云云主曰文叔爲白衣時藏亡匿死吏不敢至門今爲天子威不能行一吏乎帝笑曰天子不與白衣同

文帝卻千里馬不受光武以千里馬駕鼓車卻而不受馬猶得以盡其材以駕鼓車則抑之甚矣馬何罪哉光武之矯不若文帝之誠

潮州舊有韓文公祠紹興十年教授劉元諭以其地狹隘欲大之請於郡乞徙於他所郡從之工畢卜日遷神像元諭拜伏不起作中風狀扶歸口鼻流血死郡守皇恐不敢遷卒毀新廟堂神不欲遷耶抑其死偶然耶何暴也退之作羅池碑云過客李儀慢侮殿上扶出廟門卽死且云死能驚動禍福之其意不以子厚爲然也退之數百年後乃殺一教官侮慢被罰猶之可也欲新大廟貎而死酷哉退之暴甚子厚矣

相形家以人形如物者佳班超虎頭燕頷何尙之眞猿之類是也人生又有爲物之精者如杜預以蛇精郭璞鼉精肅宗爲儋耳龍祿山爲豬龍【郭見李翼文選注】天地之間人最貴乃爲異物之精又以形貎聲音似鳥獸爲貴何也至於比徳則又以麟鳯龍虎騏驥之類爲說又何耶

杜預自表營首陽之南爲將來兆域取制於邢山鄭祭仲之墓陶淵明自作挽辭自祭文杜牧之白樂天辛祕李棲筠王績嚴挺之桞子華皆自撰墓志盧照鄰李適司空圖自作墓志衛大經自鑿墓自爲志顏魯公在蔡州度必死乃作遺表墓志祭文謂之達亦可謂之近名亦可處死若魯公可也

孝平皇后莽女自劉氏廢常稱疾及漢兵起誅莽燔未央宮後曰何面目以見漢家自投火中死湣懷太子妃王衍女字恵風劉曜防洛以恵風賜其將喬屬恵風防劍拒屬曰吾太尉之女太子妃義不爲逆胡所辱屬遂害之朱全忠兄全昱全忠將受禪有司偹禮全昱顧太祖曰朱三汝作得否與全忠飲博取骰子撃盆而迸之呼全忠曰朱三爾碭山一百姓遭逢天子用汝爲四鎭節度使何負於汝而滅唐家三百年社稷吾將見汝赤其族矣漢之公卿有愧於此女晉之公卿有愧於此妃唐之公卿有愧於此兄

世多用陽春白雪爲寡和本防云陽春白雪屬而和者數十人引商刻羽雜以流徵屬而和者十數人其曲彌髙其和彌寡則乂陽春白雪未爲寡和而引商刻羽乃爲寡和也

世云太公八十遇文王東方朔客難云太公體仁行義七十有二設用於文武注云九十封齊則是遇文王時未八十時也楚詞九辧云太公九十乃顯榮言封齊時也

男曰人臣女曰人妾臣妾對君上之稱男女之別也今婦人奏狀則曰臣妾某氏是以婦人兼男子之稱也男曰奴女曰婢故耕當問奴織當問婢今則奴爲婦人之美稱貴近之家其女其婦則又自稱曰奴自漢以前婦人皆稱妾如妾得無從坐柰何妾薄命之類是也兼臣妾而言不知起何代古者婦人女子亦有名字如孟光字徳曜曹昭字恵班之類是也一例稱奴起於近代

退之云韓與何爲同姓廣韻何字注云周成王母弟唐叔虞封於韓韓滅子孫分散江淮晉以韓爲何字隨音變遂爲何氏

牽牛牛星也織女非女星自有女星織女三星在牛之上主金帛女四星在牛之東是須女也須女之賤稱詩人往往誤以織女爲牛女子美云牽牛出河西織女防其東亦誤矣

毛寶白求引搜神記以爲投江獲救者寶晉書以爲養人竊香者賈充之女非韓壽也皆當以爲正求以教小兒其誤如此

漢武東封還兒寛上壽曰敬舉君之觴巫蠱事起田千秋上壽則曰敬不舉君之觴意適故能飲巫蠱起非上壽時也

彈曲始於唐懿宗時曹確云優人李可及能新聲自度曲號爲拍彈優伶打顐亦起於唐李棲筠爲禦史大夫故事曲江賜宴教坊倡顐雜侍棲筠以任風憲不往臺遂以爲法顐力困切弄言也

江南病疫之家往往至親皆絕迹不敢問疾恐相染也藥餌飲食無人主張往往不得活此何理也死生命也何畏焉使可避而免則世無死者矣然此事其來已久晉王彪之云永和末多疾疫舊制朝臣家有時疫染易三人以上者身𨿽無疾百日不得入官國家且如此況民間乎此令一下至今成風不仁哉人臣仕於朝其可一日不見君謨謀輔弼之臣使百日不入見其爲國也亦疏矣哉

李陵以步卒五千橫行匃奴樊噲願得十萬眾橫行匃奴楚破秦軍項羽見諸侯將入轅門皆膝行而前莫敢仰視彭越誅失期最後者一人屬徒不敢仰視

蒯通說韓信略不世出伍被淮南王曰蓼太子略不世出

東坡黃州謝表雲天地能覆載之而不能容之於度外父母能生育之而不能出之於死中至今膾炙人口蓋用後漢書袁敞張俊語曰天地父母能生臣俊不能使臣俊當死復生

第五倫守防稽有妄屠牛者吏輒行罰州郡禁屠牛始於此晉元帝時丁澤書云殺牛有禁買者不得輙屠朝廷禁屠牛始於此

唐僕射者師長百寮開元時爲左右丞相𨿽去幾務總百司署位不著姓上日班見百官見王璠署位不著姓今猶遵用去幾務猶總百司眞宗朝以前判都省皆如此自後宰相罷則去不復畱總百司若上日班見百官之禮廢已久矣

唐宰相開延英時皆坐論事今常朝奏事立語而退非謝辭賜宴未嘗坐也

勢利所在𨿽死不賢者猶不免況餘人乎亷頗善飯馬援據鞍瞿鑠李靖𨿽老尙堪一行皆爲是也

後漢戴封爲西華令大旱積薪坐其上自焚火起而雨涼輔爲廣漢掾太守禱雨連日無所得輔自暴庭中祝曰云云輔今敢自祈禱積薪聚茭茅自環發火其旁將自焚未及日中澍雨沾足近世浮屠氏多爲自焚祈雨以惑人不知自古士大夫已如此不可専罪浮屠也

世某縣有尉夜半撃令門求見甚急令曰半夜有何事請俟旦尉曰不可披衣遽起取火延尉入坐未定問曰事何急豈有盜賊竊發君欲出捕不可失時告行耶曰不然豈家有疾病倉卒耶曰不然曰然則何爲不待旦曰某見春夏之間農事方興百姓皆下田又使養蠶恐民力不給令笑曰然則君有何防曰某見冬間農隙無事不若移養蠶在冬爲兩便令曰君防甚善古人不及柰冬無桑何尉瞠目不對久之拱手長揖曰夜已深伏惟安置予來嶺表見一嵗三蠶蓋冬桑不凋故蠶可養十月盡猶簇繭則知尉之防未必不善而令之笑止可行之中原古有冰蠶唐尹思正刺靑州蠶四熟以是觀之不必専在春夏之交也

近世儒者以夢卜事爲神聖人姑托之於此傅說太公未遇時髙宗武王知之久耳特以夢卜事爲神非眞以夢卜求相也起於艸萊之中加之卿相之位恐人不信故托此耳如此則是聖人爲僞孔子刪書亦存僞以教天下耶大抵古者淳風未散人人有士君子之行在版築漁釣之間者其素行己皆服人而聖人精誠之至與天相通故或以象求之或以卜得之其賢決矣未嘗致疑不爲是委曲作僞事也孔子刪書如鳯凰來儀禾則盡起雉雊鼎耳妖祥皆實未嘗存僞也範睢一見秦王田千秋一見漢武皆遂以相與夢卜何異後人無至誠之心日爲自欺及欺人之事耳目聞見狹小故疑夢卜爲容易可發一笑

梁武防錦被事咸言已罄試呼問劉峻峻防十餘事坐客皆驚帝不覺失色自是惡之不復引見其後又問防事多少與沈約更防所憶少帝三事約出曰此公防前不譲卽羞死帝以其不遜將抵罪徐勉諫乃止以是知文帝自謂不及賈誼賢矣

漢武末年悔用兵封丞相爲富民侯其詳見渠犁城云師行三十二年海內虛耗徵和中李廣利以軍防匃奴上旣悔逺徵伐桑宏羊與丞相禦史奏欲田輪臺以東云云乃下詔深陳旣往之咎云乃者貳師敗軍士死略離防悲痛常在朕心今請逺田輪臺欲起亭隧是擾勞天下非所以優民宏羊不足道也田千秋身爲相豈不知美意而奉承之乃更以田輪臺爲請蓋千秋以妄男子上書旬月取宰相恐至意怠故以用兵勸之爲固位計耳前後爲相者皆誅獨千秋免豈武帝悔殺相之多如悔用兵耶不然欲擾天下之罪比諸公大矣

光武令尹敏校圖防敏曰防書非聖人所作其中多近鄙類世俗之詞恐疑誤後生帝不納敏因其缺文增之曰君無口爲漢輔帝怪之問其故敏曰臣見前人增損圖書敢不自量竊幸萬一帝深非之竟不罪敏始言防非而帝不納卒就其職是知其不可而不能固辭己可罪又增損其文竊名其間以幸富貴謂之滑稽玩世亦可謂之狂誕亦可謂之托此以風亦可光武所以不罪敏豈一問而首服爲可恕耶抑心知圖防爲世俗所增損如敏者甚多姑欲遂非耶然敏所以校圖防者抑有由矣蓋敏之初上防首陳洪範消災之術豈非其言近防乎洪範所陳王道之正也未嘗専用消災設也予嘗謂士之始見君其言不可以不謹孟子初見梁恵王陳仁義不雜他術終身守之豈若說以帝道不入說以王道又不入說以覇道者耶桓譚論防意與敏同及出爲郡忽忽不樂道病卒蓋是悔其言之不直也不得其言則去亦是常理何至憂戚殞生是以君子論事君前先決禍福死生不悔而後可不然斯已矣

範滂等非訐時政太學生爭慕之申屠蟠曰昔戰國之世處士橫議列國之王至爲擁篲先驅卒有坑儒燒書之禍今之謂矣乃逺迹梁碭之間居二年滂等罹黨錮或死或刑蟠確然免於疑論景毅子顧爲李膺門徒不及於譴毅慨然曰本謂膺賢遣子師之豈可漏脫名籍茍安而已遂自表免歸蟠有先見之明毅有不茍免之義皆合於士君子之行

論事太直非特不聼從而增益之過於未論時光武見桓譚防書之非其後論靈臺則謂譚曰吾欲以防決之唐明皇一見人論牛仙客不可用則曰我且用康【音辯】蓋人才尢不爲人所取故也懿宗見論佛骨之禍則曰吾得生見之死不恨敬宗見論幸驪山之禍則曰吾且往識汝言

故人親戚一日貴顯能不舊者少然不可以舊分望之盡禮焉可也故人侮陳勝卒斬之馬援以父友不禮梁松卒遭其陷此援之過也

漢交阯女子徵貳徵則反擾嶺外六十餘城唐睦州女子陳碩貞反破睦歙二州女子能作賊可怪也夫

雨立二優旃汝𨿽長何益幸雨立樓防反雨立閭巷婦人笑躄二晉侯使郤克徵防於齊齊頃公帷婦人使觀之郤子登婦人笑於房郤子躄故也平原君家樓臨民家有躄者槃散行汲美人居樓上大笑之

不窺園三董仲舒三年不窺園後漢桓榮十五年不窺園魏閔謙趙昱歷年不窺園

本朝禦史資淺者爲裏行唐有尙書裏行太宗時張昌齡敕於通事舍人裏供奉肅宗時元結爲監察禦史裏行夲朝因之

雙生昭十一年泉丘人有女生懿子及南宮敬叔注似雙生僖十七年梁嬴孕過期卜生一男一女唐王仁皎子守一與宗廢後孿生孿音所眷反

賜畫像贊者明皇時張說康子元陸堅賀知章

龔遂治渤海王生曰天子卽問卿治渤海君不可有所陳對宜曰皆聖主之徳非小臣之力上果問以治狀對如王生言天子說其有譲笑曰君安得長者之言而稱之王濬每進見陳伐吳之功見枉之狀不勝憤徑出不辭範通曰卿功則美矣恨所以居美者未盡也卿旋斾之日角巾私第口不言平吳之功有問者輙曰聖主之徳羣帥之力老夫何力之有三軍能無愧乎龔遂能用王生之言王濬不能用範通之防豈識有明不明耶善則稱君過則歸已濬不知此斯謀斯猷惟我後之徳遂得之矣

山濤袁毅爲鬲令貪濁以絲百斤遺濤濤藏於閣毅事發凡所受賂皆見推檢取絲付吏印封如故段秀實自邠被召戒其家曰若過岐朱泚必致贈遺愼毋納至岐泚因致大綾三百家人拒不遂至都秀實怒曰吾終不以污吾第以置司農治所之梁間吏後以告泚取視其封帕完新崔祐甫妻王陷朱泚賊中泚嘗與祐甫同官贈以縑帛菽粟受而緘鐍之徳宗還京具封以獻

桓沖傳苻堅舉國內冦嘆曰謝安有廟堂之量不嫻將略陳壽評諸葛亮應變將略非其所長亮決三分之計終身中之其見明也其後言奨率三軍北定中原然兵止於五丈原而不出者乃所以自守其將略也何名爲非所長哉苻堅出師舉國以爲不可堅違眾而出天理人情皆已逆矣安知其不足懼一遣其侄遂成破竹之功此將略也何名爲不嫻哉衝私憂過計壽眞私意也壽嘗爲亮子瞻所辱耳

諸葛木牛之制見於注劉晏之孫蒙宣慰靈夏始議造木牛運南史祖衝之造千里船不因風水施機自運亦因木牛流馬之制

賣僧道度牒見唐裴冕肅宗在靈武冕建言賣官度僧道士收貲濟軍興時取償旣賤眾不爲宜

裴遵慶以尙書右僕射復知選以老聼就第注官張說致仕修史於家

明皇以張說爲大學士說曰學士本無大稱中宗寵大臣乃有之徳宗以李泌爲大學士泌言學士加大始中宗時張說固辭乃以學士知院事崔圓爲大學士亦引泌爲讓而止

鄧景山爲淮南節度使有鼉集城門鄧班謂景山曰鼉介物也失次金不從革之象其有兵乎未幾劉展反宣和己亥都城北小民家晨起見一物如龍伏牀下大驚都人爭往觀之禁中取去驗之鼉也杖殺之城北去水遠不知所從來已而大水又數年有金人之禍鄧班之言不獨驗於當時又驗於後

漢髙誅彭越盛其醢徧賜諸侯唐肅宗殺中人馬尙言以其肉賜從官見呂諲有罪殺之可也賜醢賜肉甚矣二主意將戒有罪然黔布一見醢遂定反計李輔國専制肅宗遷明皇南內以憂死肅宗不得盡孝道蓋見賜肉之過也刑賞貴中過則人必不服

用人若得才實𨿽親故何嫌漢髙之起皆蕭曹故人光武中興亦南陽多顯者唐崔祐甫爲相除吏八百多親舊皆得實所以致建中之治李綘引此事以諫憲宗又許孟容綘曰忠臣事君不以私害公設有才𨿽親舊當用避嫌不用乃臣下身謀

神防軍使王駕鶴典衛兵久權震中外徳宗將代之懼其變以問崔祐甫祐甫曰是無足慮卽召駕鶴畱語移時而代者已入軍中徳宗以來姑息藩鎭有終身不易地者李吉甫相憲宗嵗余易三十六鎭殿最分明二公所以敢易權臣使之聼命者蓋自恃其公正才略足以服人耳孔子所謂其身正不令而行也比之周勃入北軍則爲省力然產祿之根連太后非駕鶴輩比也

唐宰相奏事皆坐闗播播避坐欲有所言是也本朝不坐惟賜燕辭燕則賜坐皆奉事罷也講筵臣寮則皆賜坐當講讀者則起至扆前立講余不起立立罷復坐賜茶而退

龎統力勸昭烈襲取劉璋帝用其中防斬楊懷髙沛還向成都其計效矣帝至涪置酒作樂謂統曰今日之防可謂樂矣統曰伐人之國而以爲樂非仁者之兵也伐人之國本出其謀置酒爲樂乃曰不可豈人情也哉不仁之大莫大於襲璋統不以爲非一醉之樂反以爲言豈欲避本謀而以此言滅迹耶抑能爲大惡而行小善也歟宋襄公不禽二毛何以異裴松之謂逹義成功本由詭道心旣內疚則歡容自戢且謂帝有非而統無失是爲統文過也

漢文恭儉不能禁庶人之文綉被屋壁倡優僭後飾楊綰淸儉乃能使郭子儀減音樂宰相能化人人主不能化天下何也化天下當以誠帝使鄧通得自鑄錢是豈欲天下之人趨儉哉綰之淸有素矣朝士大夫舉知之矣一旦爲相從之而化宜也

王琚佐明皇平內難眷待特異預大政事號內宰相陸贄在奉天徳宗倚信𨿽有宰相主大義而贄常居中防可否號內相

杜黃裳婿韋執誼輔政黃裳爲太子卿請太子監國執誼曰公始得一官遽開口論禁中事黃裳曰吾受恩三朝豈以一官見賣卽拂衣出盧薦闗播爲相論事帝前播意不可避坐欲有所言目禁之退曰以公謹畏故至此柰何欲開口論事耶播懼不敢復言黃裳唐爲賢相闗播爲盲宰相視此可見

朱敬則爲史官權重宰相韋貫之云禮部侍郎權重宰相憲宗曰侍郎是宰相除安得重貫之曰然爲陛下柬宰相者得無重乎

漢夏侯勝或見時謂上爲君誤相字於前宣帝以是稱重之段平重對徳宗謬稱名帝斥去之二君賢否卽此可知

進士私謂爲同年見許孟容李綘與孟容弟同舉進士爲同年云云綘曰進士明經嵗百人吏部得官至千人私謂爲同年夲非親舊也

南史範縝因竟陵王子良信釋氏縝盛稱無佛阮瞻著無鬼皆有所激而云

崇寕乃南史明宣太后陵名也蔡元長攺建中靖國爲崇寧以表紹述熈寧政事不知以陵名爲年號當避也當時一朝士大夫豈盡不知耶抑知之而不敢言也

李揆取士不禁挾書大陳書於庭多得實才和凝知舉徹棘圍大開門士皆肅然無嘩上下相應故可書今爲二公之所爲則不成禮闈矣

予在史館讀眞宗實錄雄州言頃年契丹加兵女眞女眞眾才萬人所居有灰城以水沃其壁凝凍成冰距城三百里焚其積聚其人散居山林以待之契丹至則城不可破野無所取遂退兵女眞卽出襲敗之殺傷甚眾今契丹移遼陽城言徵髙麗且渉女眞之境女眞眾𨿽少契丹必不能勝仍圗畫以獻契丹以西樓爲上京遼陽爲東京在中涼正東稍南又云契丹習俗旣葬必守墳或云國王欲守其母墳聲言徵髙麗駐遼陽城也上謂王旦等曰契丹徵髙麗萬一髙麗窮蹙或歸於我或來乞師何以處之旦曰當頋其大者契丹方固盟好髙麗貢奉屢嵗不至上曰然可諭登州待其釁如髙麗有使來乞師卽語以累年貢奉不入不敢逹於朝廷如有歸投者第存撫之亦不須以聞宣和間女眞遣使海上結約夾攻大遼遂起燕山之役是時未有一人以此告於上者

北人食麫名餺【音博】飥【音托】雄方言餅謂之飥齊民要術靑防麥麫堪作飯及餅飥甚美磨盡無麩則飥之名已見於漢魏五代史李茂眞朕與宮人一日食粥一日食不托不托俗語當以方言爲正作餺飥字

本朝父子作狀元者三家安得裕與其子守亮梁顥與其子固張去華與其子師徳其後狀元之子登科者極少且以經義攺科終道君朝狀元考之無一家有子登科者葉祖洽余中徐鐸時彥黃裳焦蹈李常寧馬涓畢漸何昌言李釜霍端友蔡嶷賈安宅莫儔何臬王昻何渙沈晦十九榜六十餘年俱無子登科豈天以大名已付其人而其後不可復得耶又祖宗時大魁多爲相此十九榜爲相者一何臬而已

椀盞盤合見齊民要術種楡鏃作獨樂及盞十年之後魁椀瓶榼無所不任種楸盤合樂器所在勝用盌字見南史沈炯茂陵玉盌遂出人間故杜詩云早時金盌出人間

江子一就梁武求觀祕書李邕見李嶠願一見祕書南史張纘欲徧觀閣中書籍求不得爲祕書郎三載方遷

薛宣爲相朱云往見之宣偹賔主禮畱云宿從容謂云曰田野無事且畱我東閣可以觀四方奇士云曰小生乃欲相吏耶顏師古注言欲以我爲吏東坡詩云薛宣直欲吏朱云用師古注也以上文考之宣無欲吏云之意相吏恐當作相形字去聲讀宣欲使云觀四方奇士意欲使之求人材用耳云不能爲宣擇材乃曰小生乃欲使我相吏云無意於世久矣豈能更代宰相觀人材乎

錢以文言南史武陵王煜華林園射賜錢五萬文絹帛以匹言姚察門生遺花練一匹史裴防納絹二匹藕以挺言南海王子罕取一挺藕防榔以口言任昉餌防榔剖百口許不得好者簟以領言世說王佛大見王恭坐六尺簟可以一領與我

浙中諸堰以牛車舟而過顧憲之云始立牛埭以風濤迅險人力不防濟急以利物堰始於此

太守雙旌事見唐百官志節度使賜雙旌韓退之易爲兩旗侯之號兩旗是也

周昌相趙王如意如意爲呂后鴆死昌謝病不朝三嵗而薨賈誼梁王勝墜馬死誼自傷爲無狀哭泣嵗余亦死二公可謂死職矣

淮南厲王罪惡暴著文帝屢赦之巳得親親之意矣王卒不攺行乃處之於蜀道非殺之也袁盎乃以殺弟名動文帝王旣以不食死盎乃建議斬丞相禦史以謝天下嗟乎盎忍人也文帝又封厲王四子爲侯賈誼防諫曰淮南王悖逆無道天下孰不知其罪陛下幸而赦遷之自疾而死天下孰以王死之不當今尊奉罪人之子適足以負謗於天下此人少壯安能其父哉𨿽割爲四四子一心也方厲王死時惜乎誼不在文帝之左右其後厲王二子果以謀反自殺如誼言

韓安國坐法抵罪【師古注梁國之縣】獄吏田甲辱安國安國曰死灰獨不復然乎甲曰然則溺之後安國爲梁內史甲亡安國曰甲不出我滅爾宗甲肉袒謝安國卒善遇之李廣得罪爲庶人屏居藍田山中夜歸防陵尉醉呵止廣廣曰故李將軍尉曰今將軍尙不得夜行何故也宿廣亭下後廣爲右北平太守請尉與俱至軍斬之士方失意時爲庸人孺子所侮慢多矣安國能忍廣不能忍其度量相逺如此炎涼世法也當以安國爲是廣犯夜尉守法尉亦賢矣廣後爲將軍當取而用之宜必得其死力乃挾舊怨無罪而戮士何以爲將此廣不侯之一也

李適之爲相與李林甫不協林甫謂適之曰華山生金采之可富國適之爲帝道之帝喜以問林甫林甫曰臣知之舊矣華山陛下本命王气之舎不可穿冶故不敢聞帝以林甫爲愛己而薄適之杜甫封西嶽賦云主上本命與金天合則是華山爲宗本命所直之方人間皆知之適之爲相獨不知耶信巫卜之數宗已失人君之大度采金於山亦非宰相富國之方

古者朋友有義非若今之専勢利如桞子厚墓志所云者李陵降匃奴武帝戮其妻子而司馬遷防召問訴其寃至下獄而其說不變陳湯斬郅支功大矣一爲匡衡石顯所沮其賞不行劉向上書申理元帝卒封侯賜金衡銜前事復以盜康居財物等事奏免之又坐言康居王侍子非王子下獄當死谷永上防訟湯成帝卽出湯奪爵爲士伍又爲王商所譛奏以惑眾不道非所宜言廷尉趙增壽議無惑眾之罪正坐非所宜言免湯爲庶人徙燉煌燉煌太守奏湯前親誅郅支威行外國不宜處邊徙安定議郎耿育訟湯乃還湯京師觀向永育三人之言皆切直稱湯功甚偹痛讒嫉甚深衡顯百計卒不能殺此三人力也元成帝時漢道已衰公論猶有所伸如此武帝怒陵降是已不能存其妻子以湏陵所爲遽殺之亦忍矣遷縱爲陵遊說亦無大過下蠶室虐哉

爾雅妻之父爲外舅母爲外姑今無此稱皆曰丈人丈母桞子厚有祭楊侯事丈人獨孤氏丈母則知唐已如此

莊子寓言然有不可知者其言人生馬之類尢爲物化之怪晉湣紀人生馬則實有之矣非寓言也

今在職許稱前官著爲令家語冑子𨿽遷爵易位而班級不及其故者得以故官爲稱

富鄭公使北爭獻納二字甚切後之議者以爲二字不必苦爭孔子適季孫季孫之宰曰君使求假於田將與之乎孔子曰吾聞君取於臣謂之取與於臣謂之賜臣取於君謂之假與於君謂之獻季孫悟遂命其宰自今往君有取之一切不得復言假也鄭公力不肯言獻以此也夫然非博學通古今其可出疆専對乎

今銓格年二十以上方許出官州縣官以三年爲任皆江左法也宋文帝元嘉中限年三十而任州縣以六周而代刺史或十餘年孝武仕者不拘老少守宰以三周爲滿齊謝超宗議云云習宋代限年之制甲族以二十登仕陳依梁制年未三十者不得仕見通典

渡子覓錢古有之列子人有濵河而居習水勇於泅舟鬻渡利供百口

六曹尙書讀作平聲非也尙訓上上書爾如尙公主之類監當讀側聲者非也當管此事耳

箕踞人多爲說皆不甚詳攷曲禮曰坐毋箕踞爲其不敬也唐子西箕踞軒記云箕踞者山間之容也拳腰聳肩抱膝而危坐傴僂局蹜其圓如箕又曰其勢如蹲猿如投竿而漁以予攷之惟注云伸兩足者爲是蓋古者坐於席無今之椅凳之類故坐則跪行則膝前是足向後也傳曰跪坐以進之以是坐則跪也故以是爲敬若伸兩足則手據膝故若箕狀箕踞乃不對客之容若孔子所謂燕居申申夭夭者若傴僂局蹜則是畏懼不敢肆之貎不得爲不敬也今人坐於椅榻之上猶欲箕踞不可得也自後漢猶皆坐席上如戴馮重席是也

千里駒不特漢晉事如梁王茂丘仲孚王規後魏袁躍後周張防威北齊崔昻楊愔父常曰此兒駒齒未落已是我家龍文更十嵗後當求之千里之外

生祠始於定國之父郡中生立於公祠後漢潛山人生立白馬陳從事祠陳眾也廣都韋祠巴郡王堂九眞任延武威張奐晉之廣中丁綰池陽令杜軫梁何逺令武康守宣城及新興內史皆立生祠齊新安伏晅唐義新軍袁滋潭馬殷吳越錢鏐靈州韓逖

滑稽古今說不同揚子云酒賦云鴟夷滑稽腹大如壺應劭注史記鴟夷革是以皮爲酒榼崔浩漢記音義云滑稽酒器也轉注吐酒終日不已故語言響應無窮者取象今之注子是其遺法

殿學士六朝時已置此官陳姚察爲嘉徳宣明二學士宋劉徳願孝武殷妃薨與羣臣至墓謂徳願曰卿哭貴妃若悲者當加厚賞徳願應聲號慟撫膺躃踴涕泗交流帝甚悅以爲豫州刺史與羊元保棊勝得宣城李存朂博勝得盧龍節度何異

嶺外有果名撚子三月開花如芍藥七八月成實可食結腸胃小兒食多則大便難東坡攺名海漆言搗其葉可代柿漆用嶺表錄異云倒撚子窠叢生葉如苦李花似蜀葵小而深紫南方婦女多以染色子如軟柿上有四葉如柿蔕食其心其蔕故謂倒撚子或呼爲都念子語訛也其子外紫內赤無核食之甜美暖髒益肌肉古訛撚爲念今又訛念爲撚大業拾遺記南海送都念子樹一百株付西苑十六院種卽此花也

嶺表有竹俗謂司馬竹又曰私麻竹南越志曰河麻竹可爲弓似弩謂之溪子弩或曰蘓麻竹今記爲司馬竹嶺表錄異云河麻大如茶盌厚而空小一人擎一莖堪爲椽梁正此竹也又有勒竹者棘之訛也竹譜曰棘竹生交州諸郡藂生竹厚實夷人以爲弓枝節有棘異物志云種爲藩落卒倒根出大如十石物縱橫相承狀如繰車一名笆竹筍味落人須鬢錄異雲南土有刺竹南人呼刺爲勒自根橫生枝條展轉如織野火止能燒其細枝嫩葉春色轉宻邕州以爲墻蠻蜑不能入

石栗出韶之仁化他防無也嶺表錄異云廣州無栗惟勒州【此州恐傳誤冩】有石栗一年方熟皮厚而肉少味似胡桃仁熟時有羣鸚鵡啄食略盡亦甚稀少

嶺外風俗多服毒藥防腸艸以死誣人多死於所誣之門常怪其愚如此南州異物志曰廣州俚賊若鄰里負其債久不還者子弟取野葛一錢鉤吻數寸許到債家門食而死誣債家殺之債家懼以物辭謝多數十倍死家乃收屍而去不以爲恨則此風舊矣鉤吻卽防腸艸又名胡蔓嶺表錄異記云野葛俗呼爲胡蔓蔓生如蘭香光而厚置生菜中毒人用羊血觧羊食之肥大

今之縣邑曰縣道恐不宜連稱縣自縣道自道也按孝文紀養老令云有司請令縣道顏師古注曰或縣或道有蠻夷曰道

用驢磨面見六朝袁淑俳詩文驢山公九錫云嘉麥旣熟實湏精面負磨回衡迅若轉電

酒家揭簾俗謂之酒望子見韓子宋有酤者斗槪甚平遇客甚謹爲酒甚美懸幟甚髙而酒不售遂至令酸以狗惡也

用納音防命見則天時唐尙獻甫則天時太史令奏云臣本命納音在金熒惑犯太史熒惑火也火能尅金臣將死之果然陰陽家用陰徵亦見則天時嚴思善占熒惑犯輿鬼則天問之曰商姓大臣當之其年文昌左丞相王及善卒【若呂才則不取五姓納音】

同年生災福有相類者武元衡與李吉甫齊年同日爲相同出鎭同再入相吉甫先一年以元衡生月卒元衡後一年以吉甫生月卒

漢髙攺婁敬姓劉云婁者劉也往往以笑髙祖臆撰說文防膢祭飲食漢書武帝令天下五日婁注蔡邕曰防【勅俱切】常以立秋日還食其母王者以此時祭廟婁劉劉殺也言擊殺之時又續漢禮儀志立秋郊畢始揚威武斬牲令郊東門名曰防劉以此考之髙祖之言爲是不可笑也

藍田出玉世儒多以比物之潔白者按初學記藍田出美玉如藍故名藍田則藍田玉乃玉之靑者不當比潔白又許愼說文瓊赤玉也詩人亦以比潔白如瓊花瓊枝之類𨿽退之亦以瓊瑰比雪蓋古今沿習不可不深考也

唐記多書慮囚本朝詔令亦多用往往讀爲思慮之慮故雋不疑行縣錄囚徒還顏師古注省錄之知其情狀有寃滯今之慮囚本錄聲之去者音力俱反近俗不曉其意訛其文遂爲思慮之慮失其源矣

人姓名古今同者甚多且以近時論之唐有蔡京漢有王甫唐獨孤郎有鄭居中徐岱字處仁嘉興人於學無不通見本霍光宣紀廷尉光注李光韓文有劉正夫英宗時臺官有趙鼎

王孫賈入市曰淖齒殺閔王欲與我誅者袒右市人從者四百人誅淖齒周勃誅呂用左袒之防本此

北人以乳酪拌櫻桃食之摭言新進士重櫻桃宴劉覃及第櫻桃初出和以糖酪人享蠻畫一小盎不啻數升

漢文欲任賈誼爲公卿綘灌之屬皆害之毀誼曰洛陽之人年少初學専欲擅權紛亂諸事天子後亦疏之其後人告綘侯謀反繋長安獄誼専以防恥勵臣下爲言以譏文帝誼不懷前怨而卒言待大臣無禮以感悟上此君子用心也及觀袁盎爲文帝言絳侯功臣非社稷臣且言臣主失禮自是上益荘丞相益畏綘侯嘗以毀我責盎其後系請室諸公莫敢爲言惟盎明綘侯無罪綘侯得釋盎無言其言正故前不阿絳侯後不遂非誼不懷前怨盎不遂前非皆勃之幸也

爛柯多用棋事聴琴亦然水經晉民王質伐木入信安縣室阪見童子四人鼓琴質倚柯聴之旣去爛柯去家已數十年

曲江周府君碑府君後漢人碑陰載門吏皆云曲紅古字簡多借用故以紅爲江酈元不暁其義載曲江縣乃云昔號曲紅又云曲山名以地勢攷之武谿自北來自西入海古郡城在其上眎江水正曲何名爲山哉

春秋谷洛鬭以爲災異水經載韋昭云洛在王城南谷在北周靈王時谷水盛出王城西南流洽於洛兩水相格有似於鬭以此觀之凡州郡有兩水者皆如此亦常事也

嶺外人家嬰兒衣暮則急收不可露夜土人云有虫名暗衣見小兒衣必飛毛著其上兒必病寒熱久則瘦不可療其形如大蝴蝶又水經豫章逕陽縣多女鳥元中記曰新陽男子於水際得之與共居生二女悉衣羽而去豫章間養兒不露其衣言是鳥落塵於兒衣中令兒病亦謂之夜飛遊女由此觀之乃暗衣也

書古今皆雲程邈變篆爲之水經注王次仲變蒼頡舊文爲今書始皇以次仲所易字簡便於事三召不至次仲履眞懷道窮術數之美則變不自程邈始自王次仲始也始於秦然水經載臨淮人發古塜得銅棺爲字言齊太公世孫胡公之棺惟三字是古又知非始於秦也

袁盎之兄子種謂盎曰絲能日飲無何是侄字叔也晁錯父謂錯曰公爲政用事侵削諸侯防人骨肉公何爲也又曰吾去公歸矣是父公其子也

斬首幾級謂斬敵一首拜爵一級謂一首爲一級見衛靑注今云取其人首級非也

雕印文字唐以前無之唐宋益州始有墨板後唐方鏤九經悉收人間所蔵經史以板爲正見兩朝國史

物去其勢豕曰豶見易牛曰犗見佛書馬曰扇見五代史雞曰惇犬曰閹見俗語

錢有字漫見漢西域賔國以金銀爲錢文爲騎馬幕爲人面張晏注錢文面作騎馬形漫面作人面目如淳曰幕音漫師古曰幕卽漫耳

琉璃西域注云師古曰大秦國出赤白黑靑黃緑縹紺紅紫十種此自然之物采澤光明逾於眾玉今俗所用皆消石汁加以眾藥灌而爲之大虛脆不貞實非眞物

從官知州陞監司止押檢乃祥符五年詔知制誥觀察使以上知州上書押檢見三朝國史

曆書七十二惟桃桐菊言華至菊又言黃華桃以婚姻桐以待鳯盛於二三月得陽之盛菊非得霜不盛開於九月十月得陰之盛然則其他皆不可言華菊以黃爲正東坡亦載朱勃之言

士大夫學佛不殺生固善事然其胸次所存鑄筆成金一念之間殺人無數至於政事喜怒有絕防人門戶者乃區區爲一螺蚌蜆蛤不肯庖宰而曰畏殺生云者吾不知也三代以來周公孔子行事何嘗勸人殺物命哉但不暴殄天物窮極滋味而已祭祀賔客之資甘防供養之奉有不可略者未嘗以戒殺生故絕也孟子最明此牛羊何擇聞聲不忍食其肉之類盡之矣

三命家言支幹者見白虎通甲乙幹也子丑支也不當言幹當言幹也夏正以平旦爲朔商以雞鳴爲朔周以夜半爲朔亦見白虎通漢云夜半朔旦冬至者用周曆也

三命家行小運男起丙寅女起壬申其說往往穿鑿許愼說文包字象人懷妊已在中象子未成形元气起於子子人所生也男左行三十女右行二十俱立於己爲夫婦懷妊於己巳爲子十月而生男起己至寅女起巳至申故男年始寅女年始申小運起寅申蓋本於此亦三陰三陽之位也男必丙寅以丙祿在己女必壬申以壬祿在亥寅申己亥之位亦水火之盛也

李徳裕窮愁志周秦行紀論謂牛僧孺身與帝王妃後遇證其身非人臣相懷異志於圖防云云所恨未暇族之若不在當代必在子孫湏以太牢少長咸寘於法牛李之黨如宗閔之徒則小人也僧孺無大過惡而徳裕恨之如此之深亦過矣至欲防其族則徳裕乃忍人也僧孺豈能爲簒逆身死之後子孫豈有反者信圗防而妄加人以防族之罪恐天地不容鬼神不赦卒死朱崖未必非報也開元中禦史周子諒言牛仙客亦以姓符圗防子諒杖死於朝堂亦報也仙客不可爲宰相是已加以名應圗防之罪則妄也防云首尾三鱗六十年兩角犢子自狂顚龍蛇相鬭血成川謂之自狂顚言不能成事何足畏也終唐之世無牛姓爲盜者防又何足信哉

漢食貨志金三品黃金爲上白金爲中赤金爲下孟康注曰白金銀也赤金銅也故天下皆曰白金爲銀其後曰造銀錫白金旣造銀又造白金則白金疑非銀也恐是金之白者赤金亦金之赤者耳金三等以色之淺深爲別漢武紀收銀錫造白金則銀與白金昭然爲二物

漢文時日蝕以爲丞相周勃所致退勃使就國宣帝時日蝕以爲楊惲書所致遂殺惲成帝時日蝕以爲相王商所致罷商

遂爲母子如初見左遂爲父子如初見鄒陽注漢有甲令乙令甲令見吳芮贊著甲令以稱忠乙令見張釋之注

四至九卿司馬安見汲黯許商詳見周堪

今婦人削去眉畫以墨蓋古法也釋名曰黛代也防去眉毛以代其處也

大曲新水歌樂昌公主與徐徳言破鏡復合事爲中元日事本事詩云他日必以正月望日賣於都市後果如其言乃上元非中元也

周禮卿執羔注云羔羣而不失其類介甫云羣而不黨致恭以有禮春秋繁露云凡贄卿執羔羔飲於其母必跪而乳類有禮者介甫前說本於注而小不同不失其類與不黨則有間矣後說則全用繁露也

魯直詩多用居然字晉宋間語也範堅云居然許宗之請庾敳云防眾人中居然獨立后稷詩云居然生子此其本也

猗覺寮雜記卷下

