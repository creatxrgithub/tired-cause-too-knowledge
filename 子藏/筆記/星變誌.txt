星變誌﹝明﹞抱甓外史撰

星變誌引

星變誌

●星變誌引

抱甓外史

江陵而不偸枋權也者則其勢不獨運勢不獨運必至內不結閹外不刼眾惟兩者日與勢構則諸子進表其內固諸諫逐表其外密十年而不克終受蠹宵人者深哉故父死不去不欲去也亦眾成其不去也法至死不變不得變也亦眾幸其不變也倘守初業而不貳後將十世宥之乎蓋至星告變而江陵者且將柰何巳

●星變誌

萬曆丁丑十月朔異星見西南歷尾箕而進光芒長亙天狀若練气成白虹輦轂下莫不洶洶天官星家言占驗者不一其詞云先四日江陵張師相居正聞父計翰林當有治喪者吳編修中行趙檢討用賢皆其所校士往治喪二公者文章行誼雅重於時者也內閹馮保挾衝主操重柄於宮闈江陵固交卑事之共計擠新鄭元相髙拱去壹意擅威福專賄賂以諸子爲馮之義兒因占制科鼎甲而自居太師稱政府刑名刻核海內不堪繩督皇皇思亂而岌岌殆矣羽翼耳目之者曾尙書省吾王侍郎篆陳春坊思育何侍讀洛文而徐爵馮昕爲爪牙朱璉賀一桂李選陳三謨曾士楚輩以臺省爲鷹犬至於史繼書周大珪等直麼麼牛馬走耳亦藉气力齮齕人其幸暱之奴遊守禮者橫倨甚睢盱縉紳間公卿抗禮投剌以楚濱呼之嘗以扇索編修書拒不應固深銜而密伺矣

先是禦史劉臺按遼時上疏發江陵之姦語切直首犯其鋒逮赴詔獄編伍去而疏中實先言其預謀奪情戀位遺親云其聞訃之夜漏巳下二皷而昧爽特旨卽從中出畱之香幣油蠟金鈔布粲之賜悉以千百計內豎將司禮之命絡繹至附耳躡踵而江陵時作擎曲狀至以僕隸扶掖內豎乃叩頭謝彊之立而受云此頭寄上馮公公也受意指於二輔臣引奪情例以聞天語慰勉損貶殊至蓋矌古異典祗在聞訃一二刻之頃謂非密畫夙構者耶聞諸與帷幄之議者言師相之父病困久故其自爲計也非朝夕矣乃初辭疏中云守制是常理小節且云有非常之人然後有非常之事何卹訾議嗟嗟是固不可觧於心者豈以訾議爲邪舉朝始疑之

又一二日卽平章機務於苫塊中二輔臣日造請而內閣官送本票旨中貴就喪次問某事某人張先生云何張先生弗遑辭也舉朝益疑之然猶謂輔理憂勤不得巳而應而不去當不巳辭疏僅至再忽自請畱京守制以次馳驛回籍營襄事編修遂稱疾杜門而檢討則與沈修撰懋學時時過學士王公錫爵所慷慨欷噓曰波流瀾狂砥之障之豈無其人乎臺省諸諫官望頤承指聯名乞畱疏旣上而位九列者欲四出囑其長爲倡以效之士大夫咸緘口結舌噤不敢出一語翰林二公觸目擊衷各有伏闕上書之思而各不相聞問也艸數具數焚謂史臣無言責恐見坐以出位姑俟有先發者足以明大倫伸正气足矣至十六日檢討過編修所抵掌談時事辭意激昂殊勃勃因微泄王學士痛憤語學士者端人介士也次述沈修撰懋學貽書李司徒幼滋云師相之歸宜決臺省之畱宜寢李蓋爲江陵周親所雅善者李答書以若所言宋頭巾語此宋之所以終不競也今師相不奔喪是聖賢之道直接揖遜徵誅而得其傳者若豎儒腐生安能知本朝惟王新建可與語羅生正不達此耳此言出而人之疑愈益不可解矣又次述沈修撰懋學私相語曰臺省有疏則臺省無言矣翰林風化之原繼文毅而起者誰與編修遂出袖中艸示檢討讀之扼晼拊膺曰有同志如君者在此我猶未屬詞芒芒然策馬歸亟艸疏矣

是日編修叩關王廟曰欲有敷陳諸無顧惜第吾有母老矣猶得餘生返故園乎若奪官貶秩甘如飴也得簽云一生心事向誰論十八灘頭說與君世事盡從流水去功名富貴等浮雲沈修撰從檢討所聞之亟過編修爲覓寫本者沈復謀之王學士學士又亟過編修學士曰三綱淪九法斁舉國若狂矣士气摧阻世道陵夷至此哉索疏艸讀曰此所謂笑嘻之怒甚於嫚罵者君能置死生乎不能則不可爲也編修頷之曰齋心舉念時業巳辦此矣學士淚澘澘承睫而別十八日編修書首上卽過江陵所投揭帖揭帖入久之傳語曰這本不要上編修曰業巳上傳語曰旣上復何言回家候旨耳編修曰這本替老爺陳乞恐

朝廷怒耳豈意老爺怒左右但作椰楡狀是日江陵適以祕諱文字密屬編修起艸緘題來揭帖往兩不相值也編修歸與妻子訣而出過同官某同鄕某以身後事托之曰惟我二三兄弟爲我妻孥計復過王學士馬宗伯各投以揭帖學士院長宗伯館師也學士業巳聞弟曰我爲趙兄齋戒祈簽云三千法律八千文此事如何說與君善惡兩途君自作一生禍福此中分恐不止於無官當有罪矣宗伯歸薄暮亟索燈讀之拊掌擊節曰本院生光吾黨負愧我爲典禮之宗不忍囁嚅特以地位相逼爲嫌耳遣侍史入記室取陳左都瓚剌來剌云師相之事公卿宜乞畱宗伯亟倡之疏上愼勿遺我名時左都春秋髙病甚請休沭巳久宗伯書剌尾云嗟乎此老之病必不起矣以其心之先死也素以硜硜著聲今若此古稱蓋棺論定信哉因顧編修曰我之情見乎辭矣十九日趙檢討之疏上二十日編修偕檢討同赴

闕俟罪二疏俱畱中不發消息幾微掖廷埽除輩有縮頸吐舌者時以星變火災建醮停刑又知必有繼起者故稍待也師相之怒甚盛招劉榜眼瑊入幕語之曰吳子者我極愛之且有厚望望其爲伊周何乃做一个羅一峯便了他一生羅一峯有甚好處要學他繼之者趙子二子將座主先生立名可乎昔又有劉臺者是有瞎眼取這等門生語多悖盩而劉榜眼者跽受責因承命過編修詰之謂若好名編修應曰不獨我好名亦欲以好名成師相忠孝之節正所以報座主座主之名完則門生之名不得成矣謂若之疏何不在我正辭未允之先又何不待我明年不歸之後今我自請畱矣謂若之疏殊不當時宜編修應曰師相當乞歸於孝思方迫之日速來於婚禮旣成之時在京守制墨衰以預吉典非也當師相懇辭未巳則皇上俯容未可知我安敢遽有疏也謂以伊周望若若何乃爲羅一峯編修應曰然則羅一峯未足爲邪謂未盡乎伊周之事則可謂非伊周之道則不可惟所遇則皆然耳謂若能移孝爲忠乎編修應曰有孝而後可移爲忠也譬之接樹然若不奔喪是樹之無根者又何所移乎謂若能觧反經行權乎編修應曰行權而未可捨夫經也譬之秤物然今日在師相君臣當重父子當輕但奔喪而不終喪卽權也卽是秤其輕重也豈可去父子一邊獨存君臣一邊而謂之權輕重乎謂若聞有繼若而言者乎否也編修應曰安得聞然不可保師相豈以刑威殺戮足以鉗攝人人固有視死生如旦晝者矣榜眼復之江陵所返命而怒愈盛王學士會翰林自宗伯而下數十人求解於江陵江陵拒不接而王學士獨徑造於喪次曰本衙門兩生狂妄望老先生矜宥江陵云疏畱中我不得預聞

聖怒不可測學士曰卽聖怒亦爲老先生而怒語未訖江陵忽屈膝於地舉手索刀作刎頸狀曰你來殺我你來殺我學士大駭異第曰老先生是何等地位何等身體而爲此容出此言邪遽趍出乃知事不可回矣學士遇劉榜眼於門厲色峻語曰若與吳趙二君素有隙當此危急非若落石加膏時也今日之事在足下廿一日二公席槁俟於東長安朝房而秦中書柱者編修以身後事爲托者也不侵爲然諾攺服挾醫周旋於二公甚力而不匿聲迹竟見坐爲黨至削藉云二公者相竟日舉酒酌忻忻也兵番漸巳圍宿而江陵家僕隸變衣裝伺察者旁午道蹃以目迨晡矣復聞兩刑曹者爲員外郎卽艾君穆主事沈君思孝二君則共上一疏也沈主事與檢討交因過之出其疏語多訕訐編修則曰事激矣吾輩當無復生理蓋語愈傷怒愈盛而罪不重恐言不止也江陵亦彷徨遣飛騎走卒詗探諸曹中稍涉形影亟囑其所私客慰諭以阻之徐爵遊守禮往來密勿者數十番而謀始決旨屢易屢重丙夜徵傳四人者皆杖戍編修與檢討席地臥各以一兒子侍第曰事屬綱常言傳簡冊吾得死所矣

是日都人集於長安道者千萬𨿽販夫傭子願望見忠直臣丰采朝房隘不能容至壞楹毀檻入矣晴煦中陰雲陡結天鼓大鳴慘黯失光者移時而校尉數十出如摶虎捕梟就逮時以繩榜腕以鐵鏑系兩中指指湏臾黑漲不可忍前押後擁先兩翰林而兩刑曹隨之兩翰林舉酒盡一巵顧戚友輩曰吾事畢矣復顧兒子曰吾死不懼亦不悔無它言空囊懸罄只以十金買一棺殮我蓋稱家之無財亦明我之有罪也辭色從容笑而入每入一門門卽合正如世所云陰府地獄者兩刑部微有誶詈語謂吾輩爲天倫民彛耳原不得罪名教亦不得罪朝廷旁有中貴人私相詫曰朝廷且不知也兩家兒走關王廟爲父禱吳復得前簽而趙則同王學士所祈簽各不爽云四公言廷杖時周廬環列羽林軍戈戟森嚴廷中杖如﹖執杖者如林佇甚久司禮乃出綰銅符者服虎章者趨蹌於其間大喝帶上犯人來自此後每一喝則千百輩一喊聲以應其震撼若天地崩裂者二翰林同受杖而二刑部繼之

先喝跪下宣駕帖宣訖喝拿下倐忽遂縛定喝打棍的喝著實打六十棍喝五棍一換喝著實打一校尉乃執棍出班立喝閣上棍乃閣棍於股上喝打乃始打至三棍則止又喝著實打至五棍則又止一校尉復執棍出班立其喝其喊應俱如前五棍時蓋六十棍凡十二人喝閣上棍喝打凡打十二聲而著實打之棍則二十至此則世所稱陰府地獄恐無此光景初如泰山壓卵糜潰而不勝也又如熱油灌肌焚灼而難禁也旣而體膚若非我所有者至周遭三四其痛若更錐心剌骨愈多則愈不堪忍以不速斃爲憾惟气定則寧神不亂故魄不搖司禮睜目觧頤杖畢報棍完喝采下去四校尉以布袱曳之出至長安則以板闥舁之行赴戶部又赴京兆赴縣馳頓自巳至酉三十里而道路嗟吁追隨擁塞不得行檢討差彊忍進粥一匕箸編修瞶眩去亟投藥一丸昏黑出都門始蘇而息猶淹淹微也謂其時神魂遊揚飄飄若無所棲泊耳中數數聞神人語云此天地間正气此天地正气豈冥冥中果有默佑陰隲者邪二刑部則加鐐鎖具禁獄中

三日始僉觧發戍更辛楚也講讀趙志臯張位於愼行張一桂李長春田一儁修撰習孔教曁沈修撰懋學俱有援捄之奏格不入而鄒進士元標則懷其疏俟於廷見四公受杖旁觀發憤切齒頓足俟杖畢上疏中貴人持之紿曰我是告假本又厚貽危激之乃肯入蓋其自分萬萬死耳﹖所謂見危授命傑哉大夫矣編修僦寓都門外有公卿走慰勞者邏卒飛騎一一籍記之而廠衛之命至僅二日褁創徙鄒公復杖於朝廷如二刑部矣秦中書策馬隨編修三十里而瞑投宣靈廟宿焉又明日抵灣檢討僦寓稍遠亦以是日驅之去妻子流離行李零落病次旅棲寒燈破壁形影相弔呻呼號楚之聲徹日夜卽鐵石人亦爲之酸鼻折賜焉至潞阿無寓可投偶故人徽賈張文憲邂逅風塵頗爲之周旋居三日而廠衛之迫逐猶不巳也

都中且有謗帖飛語及師相者揭之通衢云科道羣狐搖尾翰林雙鳳鳴陽又云居正身不正用賢相不賢思孝心何死中行道始全蓄艾能醫病元標欲轉天五賢一不肖千載定湏傳監生吏典且有捐軀陳言者通政司重僕亟逐之而師相巳襲冠裳於衰經登朝辦事出朝房見客矣又未幾衣緋懸玊與吉典矣南都六卿曁六科復羣奏乞畱潘尙書晟呂太常藿傳給事作舟王給事蔚張禦史一鯤林禦史應訓爲之倡獨僉都禦史張公嶽疏請師相奔喪以全大節禦史諸公鴻謨疏乞宥狂愚諸臣而沈修撰懋學貽書方司馬司馬時攝冢宰事計吏將有所中傷也又三貽書江陵冢子伸經權忠孝之辧殊激切中其所甚諱者內侍中涓稍稍傳宮闈語謂中外結約必欲爾歸甚不得巳云而江陵計劃亦勞須鬂頓攺焉二刑部曁鄒公諸就道而二翰林猶得在牀褥剜去肉數十臠大盈尺深入者踰寸竟空一股云王學士沈修撰秦中書掛冠而往至是異星滅

迂樵子曰嗟嗟萬曆丁醜事蓋亙古而創自今者也當其時忌諱鉗結遠株蔓之禍久則訛襲疑傳形向附會其說而好惡毀譽又摭餙以文之是故知之而不敢言言之而不得其寔於是乎有誣議溢詞矣余艸菜人也偶寓邸裏因述所覩聞者以備闕余俟後之徵文獻者采焉

湖州府後學吳仕旦覆訂

建昌府督刊知事毛禎

督寫檢校季士俊

對讀教授徐文淵

訓導陸勝宗

