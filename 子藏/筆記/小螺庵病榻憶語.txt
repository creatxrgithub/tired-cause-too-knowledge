小螺庵病榻憶語淸孫道乾

昔李杲堂先生﹝鄴嗣﹞爲其愛女美蘭作小傳﹐略云「少奇慧﹐善解書義。性孝﹐處父母側﹐婉婉迎人。稍長﹐益從余﹐讀書達大義。以疾卒﹐年十九。諸凡識蘭爲人﹐無不垂涕。蘭平生與余語﹐款款不能止﹐及垂死二日中﹐竟不發口。梵大師曰﹕『此兒至孝大忍情﹐恐遺語益傷父心也。』」嗚呼﹗之數言﹐何其與余兒芳祖適相合耶﹗所不同者﹐李已嫁而兒未嫁耳。余擬爲之補寫《綠楊燈影圖》﹐因憶兒病榻語﹐先艸錄十六則。見峴卿侄﹝徳祖﹞詩序中者不贅。梁昭明太子所謂追憶談緒﹐皆爲悲端也。兒質素弱﹐苦欲事事求勝﹐女紅外頗耽吟詠。十三歲時﹐秦秋伊提舉﹝樹﹞以詩詞集數種貽之﹐中有本朝《名媛詩餘》一種﹐兒尢喜之﹐始爲倚聲之學。從孫婦傅葭仙以畫屬題﹐久未報﹐乍病﹐向余索詞譜﹐勸且休。曰「兒已許之矣﹐況此亦﹖肖遣法。」遂塡《似娘兒》一解云「捲幔繡鍼停﹐嫩晴天篚幾香生。倚來翠袖攤書靜﹐春風人面﹐桃花竹外﹐省識卿卿。咿喔綠陰鳴﹐問何如雛鳳聲淸﹐呼兒指點兒須聽。還期他日﹐雞窗映雪﹐早作和羹。」詞不能工﹐此乃絕筆。存之以見一斑。兒貌無瑕﹐眉額間光滿如月﹐見者多奇之。病後光漸減﹐引鏡自照﹐笑曰「兒其爲洛神乎﹖何輕雲之蔽月耶﹖」兒刺繡愛翻花樣﹐藕仙從孫﹝庚揆﹞倩繡枕﹐已畫梅花一枝﹐繡時欲分朱砂﹑珊瑚﹑綠萼﹑白玉四色﹐嫌太疏寂﹐擬用一方印押角。問余曰「『扶持淸夢』四字何如﹖可則病起當添篆之。」又余戚譚子敬戶部﹝寶琛﹞將入都﹐倩繡詩囊。兒曰「記得畫幀有作二白鷺﹑一靑蓮華者﹐題曰『路路淸廉』。今擬繡一白鷺﹐以木芙蓉代水芙蓉﹐取『一路榮華』﹐意不嫌俗否﹖」餘皆笑應之。惜不果作也。春間兒讀書益勤﹐傍晚罷繡﹐猶伊吾不已。上燈則鈔詩﹐或模貼作徑寸字。病後遂廢。一日老嫗於書架上覓紙裹藥物﹐兒遙見之﹐戒勿妄動。曰「小愈﹐仍當供臨池用耳。」小暑日﹐王眉叔學博﹝詒壽﹞自武林歸﹐以娛園主人畫團扇相贈。題一絕云「瑤階碧淨露華新﹐翠筱扶花報好春。依約未央前殿月﹐一枝紅對錦袍人。」兒起坐桃笙上﹐愛不釋手。余曰「兒將以此作少陵詩﹑摩詰畫讀乎﹖」曰「非特愈病﹐且可爲兒祓除不祥。」蓋背乃眉叔試新得紫石硯﹐臨玉板《蘭亭》﹐故云。兒嗜畫﹐於閨閣中筆墨尢甚。初夏乞云女史畫扇﹐兩月始得﹐仿南田法﹐作藤花釵魚兒﹐急索錦匣藏枕畔。曰「此可與也弗女史桃花扇並珍﹐一以濃艷勝﹐一以澹雅勝也。也弗畫上﹐有仲昭女史題《憶王孫》一闋﹐一面心農兄小楷﹐此當畱俟峴卿兄歸賦長調耳。峴卿自刻《寄龕詞》四卷﹐有《紅情》《綠意》兩詞詠梅魂﹑柳影﹐兒嘗喜讀之。曰命題選調便佳﹐如此描寫魂影﹐梅柳有知﹐當一齊俯首。」張姬愛兒如己出。姬病﹐兒侍奉湯藥﹐無微不至。禱天願持齋﹐冀速愈。已病﹐命以脂旨進﹐弗可﹐旣滿願。或謂白鴿性稟金水﹐善治虛﹐將覓以入菜﹐兒堅卻之。曰「因求生而反戕生命﹐有是理乎﹖況誚同煮鶴﹐但願學張曲江﹐不願學韓玉汝也。」兒好墨成癖﹐知之者多所持贈。師曹文孺大令﹝壽銘﹞並賜以詩云「報與松煙三十笏﹐蘸毫憑學衛夫人。」兒頗能品其佳者﹐以豹皮囊養之。適有飛絲入目者﹐欲乞少許﹐家人將辭以疾。兒聞之曰「此亦救急也。小鈿箱中有靑麟髓一截﹐𨿽非方於魯手制﹐亦有熊膽﹐可磨用。」兒以花露代茗﹐屈指計曰「已嘗五種矣﹕玫瑰之香膩﹐枇杷之香幽﹐兒病肺非病肝﹐宜枇杷。聞枇杷花卽款冬花﹐然乎﹖」余曰「款冬卽《爾雅》﹕『菟奚顆凍。』疏﹕『藥艸也﹐非果屬﹐本艸生河北關中。十一二月花開如黃菊﹐未舒者良。世多以枇杷芯僞爲之耳。』」又問盧橘究是枇杷否﹖琵琶何以本作枇杷﹖並論另編千文﹐枇杷二字﹐頗難破用。余慮其殫神﹐止之曰「兒絮絮不絕﹐欲爲蠟兄作譜乎﹖」兒欲嘗新蓮子﹐市尙未登。先資政公塋後九曲池中花頗早﹐覓得數房﹐兒手剝嫩者先啖。余曰「天無棄物﹐不特房可滌硯﹐因畱其蒂﹐簪刺之﹐令與柄通﹐納淡巴菇。」勸余翕之曰「此名碧筒﹐方相稱耳。」兒姑陳恭人﹐時遣人問疾﹐賜珍品﹐中有蘋婆果﹐兒尢喜食之。曰「此佳人從燕趙遠來﹐而色香味皆未變﹐勝閩鄕玉女多矣。笠翁賦此﹐以西子﹑楊妃並論﹐允哉。」余庭前雜植花木﹐兒時時呼人澆灌﹐而於新得之壽星桃﹐尢汲汲。曰「兒記《羣芳譜》云﹕『樹矮而花﹐能結大桃。』倘得活﹐將移植庵中作盆玩﹐亦足以豪也。」潤香侄﹝澤﹞種有並頭蓮一﹐枝花正﹐開頗﹐重風吹將﹐折遂持贈。兒並配以秦心蘭數箭﹐兒喜甚﹐以蘭插膽瓶﹐手執蓮花語余曰「花香不宜近鼻﹐此則亭亭淨植﹐想無礙。」余忽記舊夢﹐情景宛然。且心蘭爲兒字﹐非佳兆也。俗忌病人問時日。二十三日夜﹐忽問余曰「今夕何夕﹖」余曰「兒試憶之。」少停﹐若有不悅色然。曰「明日荷花生日也。」余曰「兒問此曷故﹖」曰「《雲笈七簽》云﹕『紅顏三春樹﹐流年一擲梭。』六月不多幾日矣。」噫﹗豈兒豫知死期乎﹖兒苦熱﹐日汲井華水﹐置榻前。平日喜食美女瓜﹑夫人李﹐曰「惜兒病不能浮瓜沈李也。」別以盆爲沼﹐畜金魚數尾﹐朱鱗碧藻﹐環遊自如。兒倚枕以餅緣投之﹐觀其往來爭唼﹐曰「此中亦大有生趣﹐令人作濠濮間想。」未幾疾甚﹐數日不復顧﹐魚盡先兒死矣。兒指爪多長寸許﹐護以銀甲﹐每診脈﹐必先盥手。勸去之﹐曰「兒欲效麻姑耳。」至彌畱時﹐彊自卸置胸前﹐示不復用。嗟嗟﹗何欲效麻姑﹐偏同長吉耶﹗余自端陽後三日﹐始爲兒稱藥量水﹐旦夕撫之。兒與余語多﹐不能縷述。垂死前二日﹐彊笑執余手﹐頻嗅之﹐似有千萬語欲說狀。雙眼注視﹐忽盈盈欲淚﹐覺不可忍﹐卽反側面壁﹐恐傷余心﹐實握別也。悲哉﹗中秋後﹐秦婿﹝Ф﹞省親江南﹐昨始旋裏﹐今日以親命延其師錦湖褚君﹝繼曾﹞來﹐爲兒書栗主。明日是兒生日﹐鐙右艸此﹐不禁淚花滿紙也。同治十一年十一月十一日謹識。梓成﹐自題十二截句。結習未除摩詰室﹐情文別影梅庵。不須細錄芙蓉夢﹐早有哀辭寄寄龕。十九旬非十九年﹐未能言尙爲呼天。書牀藥竈關心處﹐應比金瓠倍可憐。欲傳記憶無文錦﹐字字縈愁爲斷腸。倘似髯蘇偶忘卻﹐補遺合待付秦郎。夢榻香殘黃菊枕﹐吟簾雨冷綠楊燈﹝姬王氏哭兒病亡﹐余別爲合寫一圖﹐此自撰聯語也。兒嘗爲姬制菊枕﹐舉牧齋《九日詩》「嬌女指端裝菊枕」﹐博餘一笑﹐故及之﹞。西風花瘦重陽後﹐嬌女相依喚不應﹝姬歿於九月十日﹞。白蓮花繞女兒墳﹝鏡湖雙牌多白蓮﹐均甫大令題句。時兒櫬尙未歸秦氏﹐殆詩讖耶﹞﹐一鏡雙分曲抱村。淸句不堪和淚浣﹐水邊環佩月中魂。粉槧頻年倚短楹﹐移家今始傍山城。翻嫌采蕺多晴翠﹐偏有螺鬟照眼明。花落香吞繡尾魚﹐臺池舊近右軍居﹝小園有方池﹐在山麓﹐水淸石出﹐惜兒不及於此洗硯也﹞。傷懷欲肖仙娥影﹐初學空畱月宛書﹝近見兒手書有署「月宛」者﹞。待描小等第三圖﹐月面松紋紙有無。嫩綠枝頭紅一點﹐畫師更要費工夫﹝兒早欲寫《綠楊燈影圖》﹐云「唐人『嫩綠枝頭紅一點』詩意﹐以雨中燈影寫之﹐似勝前人。」此未病時語也﹞。誰擲明珠照茜紗﹐露毫曾賦紫薇花。而今別有紅鑪雪﹐刪得纖纖鳥爪爬﹝仲昭女史家﹐薇花紅出墻外﹐兒有詩云「聽得詩聲隔絳紗﹐一雙燕子巧藏花。玲瓏重搦胭脂雪﹐但倩仙人鳥爪爬。」偶檢兒稿﹐次韻成此時﹐新居鴛鴦薇盛開﹐以紅白相間得名﹞。湘弦棖觸怨鋤蘭﹐短燭添澆獨自看。看到叢悲有餘憶﹐古來知己得效寒。曾聞倚玉難藏拙﹝「倚玉難藏拙」﹐韓文公句﹞﹐莫道投磚敢望酬﹝「投磚敢望酬」﹐盧允育句﹞。從此夜航添故事﹐吟筒爲我代緘愁。珠字爭題少女辭﹝周眉叔序尾語﹞﹐感銘生死兩心知。破閒擬踵曇花例﹐還問何如可可詩。◎小螺庵病榻憶語後序夫蛾眉易逝﹐騎省有金鹿之悲﹔鶴舞含愁﹐蘇臺畱紫玉之迹。況越畹女史天上瓊蕤﹐人間瑤質﹐以左家之嬌態﹐爲安昌所最憐。綺華正春﹐珠光遽墜。有不睹遺衣而揮淚﹐憶繞膝而傷情乎﹖僕也絳帷問字﹝女史執經於曹文孺先生﹐繼於先生﹐亦在問業之列﹞﹐面識春風﹐紅葉爲媒﹐詩慚流水﹝女史字秦芝孫﹐同硯余﹐爲執柯﹞。本通家之舊誼﹐早淑徳之備聞。爾其皎皎冰姿﹐珊珊玉骨。是帝旁投壺之女﹐降謫塵寰﹔疑月中搗藥之蛾﹐仙遊下界。蕙襟雅澹﹐匪矜羅綺之妝﹔瓊想幽閒﹐鮮結鈿釵之伴。借詩書爲膏沐﹐蠹食仙成﹔證翰墨之奇緣﹐驪探珠巧。翠鐫紫石﹐白金鑾之書文﹔香滿紅箋﹐吳彩鸞之寫韻。詩百篇而入聖﹐鍼三絕而稱神。織璣於錦圖﹐何如蘇蕙﹔繞法華於絹尺﹐不愧盧娘。洵所謂才藝兼優﹐徳容並美。心珠夜炳﹐斗詠絮之淸芬﹔意蕊晨飛﹐娛生花之老眼。加以經絲一縷﹐白璧雙珍﹐得坦腹之賢郎﹐匹掃眉之才子﹐將見槁砧憐重﹐競賭新詞。紈扇情長﹐不書離恨。錦帳寶釵之句﹐書報秦君﹔香蘭醉艸之篇﹐吟成孫媛。而乃鵲橋欲渡﹐銀漢雲遮﹔鸞鳥才鳴﹐女牀雨泣。以荷花誕生之日﹐爲黃楊厄閏之秋。菱鏡光寒﹐照紅顏而莫駐﹔蓉城景麗﹐列翠袖以爭迎。空勞瓊液玉脂﹐覓鼎裹丹還之藥。剩有鈿蟬金雀﹐鎖江漧黃竹之箱。興言至斯﹐可悲也已﹗然而瑤林玉蕊﹐原非塵土之根﹔金地寶蓮﹐合證妙華之果。海山芳靄﹐紫室重尋﹔曾城桂旌﹐白雲早迓。溯蘭言於倚枕﹐頗記零星﹔供藝苑之畱題﹐應愁溘露。一編小錄﹐共瑤臺鳳牒以俱傳﹔五夜靈風﹐倘繡幄鸞之早下。光緒紀元重陽後三日﹐山陰褚繼曾錦湖氏撰。◎小螺庵病榻憶語書後余比年觀人﹐頗以順親二字爲的﹐而未嘗不嘆孝行之不可多得。然於孫氏之門﹐幾兩失之。微《病榻憶語》一編﹐亦奚自知其微哉﹖孫氏﹐越望族也。畹蘭女史名香祖﹐歸楊氏﹐戊辰歲以孝旌於朝。異日誌傳﹐必有能傳其人者。越數年而有心蘭女史﹐心蘭﹐瘦梅先生女﹐畹蘭從妹也。孝行多祕於閨閣﹐不得聞。先生亦略不述及﹐殆以孝爲庸行歟﹖杜奉常妹婿以是編見示﹐余閱之﹐瞿然曰「是復一孝行女也﹐今亡矣。忍不書﹖」女史善刺繡﹐工詩詞﹐旁及諸子百家﹐多涉覽﹐越人咸多其才。余以爲猶淺之乎測女史也。先生樂於闡幽﹐遇節烈貞孝﹐編之惟恐不詳。且耽吟詠﹐苦無子﹐恆戚戚焉。女史知非詩書不足以承歡﹐恆手一編依依膝下﹐反復問難﹐俾先生得以教子者教之。庶幾忘其爲無子焉。壬申五月病﹐先生憂之。女史窺先生之憂﹐慮無以解也﹐取畫中詩之法以刺繡行之。女史𨿽敏悟﹐實先生涵濡漸染﹐有以成其天性之愛者也。已而病劇﹐屏書史﹐醫者多棘手﹐先生憂甚。女史猶彊起坐桃笙﹐弄紈扇﹐制碧笛﹐談文史﹐怡情乎﹖娛親耳。展捲至此﹐不禁淚涔涔。益嘆其孝之觸處皆是﹐而用心亦良苦矣。𨿽然﹐余更悲其彌畱時﹐娛親之術窮矣。而天上新居之說﹐未始非以死而不死者慰之也。是以臨終握別﹐彊笑承顏。卒不作一戚戚語者﹐始終不忍貽親之憂之心耳。他如張氏病﹐事如其母﹐則其平日事父母﹐槪可見矣。純孝哉﹗純孝哉﹗先生之集是編也﹐將有重欷累嘆﹐若惟恐其不傳者。然而女史傳矣。嗟乎﹗吾儕廁須眉之列﹐讀書數百卷﹐其果能行斯行耶﹖存是心耶﹖其能不對之而顏之汗而心之怍耶﹖又何論文之足傳女史否耶﹖若夫造物畀其才而促其壽﹐或丰於此﹐嗇於彼﹐默司其進退予奪﹐未可知也。或聽其人之自生自死自夭自壽於其間﹐𨿽造物無權焉﹐亦未可知也。然而女史之孝傳矣。其他生平言事﹐奉常猶能詳述之。余特嘆其孝行之萃於一門也。故書其後而並及畹蘭云。時同治甲戌良月下浣﹐會稽姜秉初云舶氏書。◎小螺庵病榻憶語書後夫念遺簪者﹐時易而感生﹔惜落英者﹐情深而文至。是以寢席伏枕﹐任氏之悼澤蘭﹔疣木枯ぼ﹐潘令之哀金鹿。觸類而伸之﹐引緒而長之﹐惟此寸編﹐庶乎終古﹐此觀察孫瘦梅先生《病榻憶語》所由作也。越畹女史﹐誕靈儒門﹐凝采齠歲﹐朗心聰警﹐柔顏婉和。蘭膳晨﹐博安昌之愛﹔繡局停午﹐與阿母爲歡。若乃纂組綺縞之工﹐風雲月露之作﹐詣絕釵幗﹐譽騰閾闈。簪花一通﹐右軍俯首﹔詠絮七字﹐謝公賞心。織詩作贄﹐願以曹唐爲師﹔射屏相攸﹐喜得秦嘉之婿。正謂戴良嫁女﹐郭館甥﹐笙磬同音。賭吟紅之篇什﹐冰玉儷質﹔娛垂白之春秋﹐柰何美人無壽﹗仙娥補曹﹐薄寒中人﹐肺葳蕤而上逆﹔噩夢符讖﹐手芙蓉以遐升。彩雲捲空﹐瑤池歸去﹐桑楡誰慰﹐曇花不常。吁其痛矣﹗時則暗月沈闥﹐淒風滿欞﹐道路阻修﹐夢魂離合。綠楊簾幕﹐雨中之燈影幢幢﹔鈿閣縹緗﹐捲裏之粉痕點點。回憶牙牀碾藥﹐銀鑪熨丹﹐骨珊珊其支愁﹐態亻斯亻斯而扶瘦﹐故將愁絕﹐誰曰能堪﹖於是俯仰景光﹐追憶談緒﹐拾零星之剩語﹐瀉垂露於赫蹄。秋淚漬乎行間﹐春魂回夫底﹐言笑如在﹐丹靑不渝。古人如昌黎志女孥之壙﹐樂天哀金鑾之辭﹐有此郁伊﹐無此悱惻也。蒙述一言﹐請輟三嘆。世有千古﹐人誰百年﹖矧夫翰墨之華﹐壽於年齒﹔蓬閬之勝﹐樂於塵寰。續遺詠於玉臺﹐光越紐之彤史。又奚事抱碎玉以愴懷﹐撫凋蘭而隕泗者﹖此際爭題幼負﹐勝磨紫石以鐫文﹔會當速變男兒﹐定覓金環而轉世。乙亥伏日﹐會稽王繼香子獻氏識。◎小螺庵病榻憶語跋余薄宦江左﹐今春次兒徳埏省視來署﹐攜親翁孫君梅叟觀察書﹐並貽以《小螺庵病榻憶語》﹐蓋梅叟思其女芳祖所作也。憶同治乙丑﹐余奉先太常公諱裏居﹐始識梅叟﹐古之篤行君子也。聞其女芳祖賢﹐亟聘爲徳埏婦。及服闋補官﹐正擬爲徳埏舉親迎禮﹐忽於壬申秋接家書﹐婦已於六月廿九日﹐以弱疾死。餘思婦之賢﹐痛婦之亡﹐亟請於梅叟﹐命徳埏以禮迎栗主歸﹐並其柩殯諸先壠。嗚呼﹗余當欲與梅叟握手言痛﹐一訴往事﹐而關河千里﹐覿面綦艱﹐今讀《憶語》﹐不禁淚之涔涔下也。況余嘗聞裏黨間﹐言婦幼讀詩書﹐明禮義。當其時﹐梅叟尙未舉丈夫子﹐婦之侍晨昏而承色笑﹐凡可以娛親志﹐解親憂者﹐無不委曲誠摯以盡其孝。事嫡母﹑諸母﹐鹹得其歡心。故梅叟無子而若有子焉。賦體羸弱﹐𨿽有疾不使親知。迨疾革﹐猶彊笑語﹐思所以慰其親者甚至。嗚呼﹗可謂孝矣﹗倘使得賦於歸﹐以其所以事父母者事翁姑﹐則宗族間豈不又嘖嘖稱賢婦歟﹖柰何天之遽厄其年耶﹗豈寒門之不幸有以致之耶﹖𨿽然﹐婦之賢孝﹐已彰彰在人耳目﹔又多翰墨才﹐得諸君子爲之題詠﹐足傳千古矣。梅叟其無悲矣。異日﹐余解組歸田﹐與梅叟徜徉於稽山鏡水間﹐班荊道故﹐永言親戚之歡﹐則又余與梅叟之所樂也。光緒丙子季夏﹐秦曾熙小芝氏跋於三湖官舍。◎小螺庵病榻憶語跋越畹女史爲予室孫宜人從妹﹐觀察瘦梅先生女也。初予締姻孫氏﹐有張姥往來兩家﹐言先生艱於嗣﹐側室王育一女矣﹐家慈爲擇乳媼。宜人來歸時﹐甫離𦇤褓﹐每予往﹐必出詢阿姊狀。齔歲善風格﹐戚黨咸奇之。辛酉予避亂依先生﹐同居海上﹐宜人爲予綴敝裘﹐時來習女紅﹐視予如兄。越五載﹐予遊京歸﹐女史同予受經於曹文孺師。性獨慧﹐課誦之暇﹐兼及詩詞。自以閨閣筆墨﹐多祕之。先生相攸﹐得同邑秦氏子Ф﹐溫雅多雋才﹐字焉。惜壬申季夏﹐女史竟以弱死。病起﹐卽發異兆﹐殆所謂神仙者耶﹖先生憶其病中語﹐錄之成捲。篇中僅錄《絕筆小詞》﹐其餘吟詠﹐多不及載。嗚呼﹗十九年中事﹐猶如一瞬﹐今先生老矣﹐女史亡矣﹐張姥猶時爲予述往時攜女史釵鈿求家慈修飾﹐家慈恆樂爲之勞。予不忍聞﹐而卽此亦可以見女史之賢也。故附及之。同治癸酉仲冬之月﹐同學兄胡壽頤耆仲甫跋。◎越畹女史小傳越畹女史者﹐姓孫氏﹐名芳祖﹐字心蘭﹐越畹其號也。生而蜾卮﹐眉目如畫﹐甫ㄧ喜趺坐﹐見者異之。時其父觀察道乾未有丈夫子﹐女史婉慝敏慧﹐奇愛之﹐若忘其無兒。事母陸夫人及所生母王慈母張﹐咸得其歡。好讀書﹐十二歲師蕭山曹大令壽銘﹐授以唐宋人詩﹐輒仿爲之。旁及倚聲繪事﹐涉筆罔勿工﹐顧祕不示人。十五歲箴黹花鳥人物﹐能自出新意﹐並時閨閣皆斂手﹐謂爲不及。孫氏越中著姓﹐世居北效。當是時觀察君倦遊﹐避寇數遷﹐而從其故居﹐遂閉關不復出﹐日擁圖史﹐課女史以自樂。而羣從子姓﹐方以科第才技有聞於時。女史以一弱女子頡頑其間﹐社中宴集﹐徵引故事﹐猝不省所出﹐或以寸赫啼書之﹐使叩女史﹐女史援筆爲疏本末﹐至則取插架書覆之﹐無一字僞者﹐其博識如此。字秦公子Ф﹐年少有雋才﹐三尙阝方嘖嘖嘆觀察君得婿矣。未行而遘疾﹐逾月遽卒﹐同治十一年六月二十九日也。年僅十有九。先是﹐觀察君夢女史手白芙蕖﹐雲中仙人招之﹐冉冉沖舉﹐心惡之。臨歿數日﹐捧其父手﹐熟視彊笑﹐若將有言﹐久之不語﹐雙淚承睫下﹐回面向壁。固問之﹐第曰「明日荷花生日也。」又絮絮語其父天上新居甚麗。嗟乎﹗﹤角奇﹥夢之說﹐儒者所勿道﹐然玉生纂《長吉小傳》云「帝召記白玉樓。」而它書載長吉母夢謂天上差樂勿念。由今論之﹐其信然耶﹖時觀察君猶未有丈夫子﹐旣慟女史之亡﹐爲《病榻憶語》千餘言哭之。秦氏固請迎其喪﹐殯諸先壠。女史最嗜佳墨。兪麋劍脊藏棄篋衍中無算。病時不喜服丸散﹐取諸花露啜之﹐其癖幽好潔﹐皆此類也。著有《小螺庵詩詞》二卷。其《梅花畫人傳》《續銜蟬錄》﹐皆未成。前史氏曰「吾越閨秀﹐國初惟徐昭華﹐嘉慶中又得潘素心夫人﹐皆以擅詩歌韻語傳。潘尢福與慧兼﹐艷溢人口。今女史者不早世﹐異日何遽不若﹖惜哉﹗畀之殊質而抗以無年﹐豈造物本無心耶﹖抑女子有才尢不幸耶﹖悲夫﹗◎小螺庵病榻憶語序《病榻憶語》一卷﹐孫瘦梅先生哭其女越畹女史而作也。芳蹤欲塵﹐秋淚不熱﹐一編甫竟﹐來徵弁言。僕也買鄰千萬﹐幸接淸風﹐通徑十年﹐與共夜月。其時長女綺待年蘿屋﹐問字花簾﹐與女史問訊時通﹐過從勿間。燃脂互寫﹐珍珠密字之箋﹔擘繭聯吟﹐金縷寶釵之句。紛玆內美﹐芳其彌章﹐繁言不聞﹐淑履可述。夫其珍同麼鳳﹐慧兆翠雞。陶靖節之慰情﹐尙憐其弱﹔張安昌之愛女﹐頗甚於男。生長乎綺羅﹐出入乎保袍。縱使性成嬌逸﹐嗜在麗都﹐以論淸閨﹐豈云累徳﹖而女史則蘭心自幽﹐梅骨不俗。紅燈繡局﹐壓金綫以偏勤﹔紫鳳春衫﹐屏姣服而勿禦。飛花陌上﹐詎走鈿車﹔吹絮簽中﹐兼羅麝笏。誦《南華﹖秋水》﹐本是綠衣之仙﹔錄《北山移文》﹐奚慚紫石之字。翡翠之牀在手﹐珠玉之唾隨風。喜書早見乎九齡﹐熟簡已盈夫數尺。況乃晨妝掃月﹐修玫笑以承顏﹔午課吟花﹐捧桃箋而繞膝。叢編代檢﹐云葉縹羅之廚﹔僻事能徵﹐錦舌靑瑤之乘。果然淑女﹐無異佳兒。如此瓊姿﹐合歸琳嶠。云冉冉其扶夢﹐風飄飄兮吹衣。明星玉女﹐手白蓮以上徵﹔靑靈羽人﹐卓翠蕤以早待﹝女史未病﹐先生夢其手白﹐蓮花冉冉升雲際﹐上有仙人招之﹞。黑ア之境匪幻﹐白鳳之召旋來。溯其示疾之初﹐迄乎彌畱之際﹐玉骨支瘦﹐不廢鳴蟬之梳﹔絲喘顫涼﹐猶戀秋蛇之迹。先生則水量磁斗﹐藥屑銀船。龍宮檢方﹐丹九還而誰合﹔雁鐙警夢﹐夕五起而猶驚。一霎曇花﹐半年病葉﹐五絲莫續﹐雙淚空揮。蕭瑟珠櫳﹐永絕靑弦之響﹔叢殘粉翰﹐忍開黃竹之箱。徒憶其零星倚枕之言﹐冀抒此夜雨虛帷之感﹐亦足悲矣﹗然而悲歡境也﹐修短命也。彩雲之聚散何常﹐舜華之盛䢐隨化。況乎吟傳七字﹐綠楊鐙景之篇﹝曹文孺大今贈女史詩「綠楊簾幕雨中鐙」一篇﹐爲時傳誦。大令﹐蓋女史師也﹞。訣別一言﹐白楡天上之約﹝彌畱時﹐爲先生言天上新居甚麗﹞﹐容華著才媛之號﹐飛瓊返玉館之眞。碧落𨿽遙﹐涼墨可數。隍簫乍引﹐恍睹乎桂旗﹐雕華勿湮﹐有同夫梓瑟。將見瑯函展碧﹐咸誦秋風楚些之辭。珠字流香﹐爭題明月湘君之什。同治癸酉仲夏之月﹐山陰王詒壽撰。

