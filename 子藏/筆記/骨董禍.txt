《骨董禍》淸佚名

淸榦隆中葉﹐士大夫競尙聲气。考據詞章而外﹐則金石碑版﹐法書名畫﹐爭以財力相羅致。因是而情賄夤緣﹐朋黨標榜﹐貌爲集古之目錄﹐實卽苞苴之變相矣。尢甚者﹐則書葉畫軸之中﹐暗藏交鈔﹐或彜鼎之足﹐金石之片﹐俱爲暮夜黃金之媒介。此風潛行已久﹐固不俟和相當國時也。凡值疆吏入覲﹐例必有所饋遺﹐𨿽非載寶而朝﹐終不免略事點綴﹐其果爲王涯之復壁中物耶﹖抑楊震吏之袖底﹐別有長技耶﹖大都不可究詰。且卽以物論﹐或希世僅見﹐或中祕所無﹐價輒千萬以上。中朝如是﹐外府效尢。其尢饒富而搜羅易者﹐厥惟鹺務。蓋旣無地方責﹐而豪商世賈﹐珍錯雜羅﹐貧士羈人又奔走其間﹐品評賞鑑﹐視若專家﹐故取精用宏﹐鹺官瞰其隙而攫﹐如探囊然。且予取予求﹐了無後患﹐不若牧尹守相之動掛彈章也。然蘊毒旣深﹐久而必發。於是有乾隆三十一年之兩淮巨案﹐被禍者株連數十百人。鹺務內容之腐敗﹐蓋至此而盡情揭露焉。然其主名犯﹐固風雅中人﹐其事亦殊﹐逸趣橫生﹐是不可以無志。

兩淮鹺富甲全國。淸制設運使官以督轉輸﹐而又馭以鹽政大臣。鹽政例皆滿員﹐受成於運使﹐則亦虛擁名位﹐畫諾坐嘯而已。然貪墨之風﹐引而彌甚﹐其巧取豪奪﹐才智亦若天授。數十年間﹐凡挾貴冑之勢而來者﹐殆如一邱之貉。其運使或有潔身自好者﹐則反爲所劫持﹐致不獲久於其任。故委曲求全者﹐轉不得不自穢其行﹐以爲分謗地。而禍機之伏﹐卽在乎是。致使溫雅之士﹐與污吏同科﹐不亦大可惜乎﹖時徳州盧雅雨者﹐以曠代逸才﹐久於名場角逐﹐忽膺都轉之任﹐東南裙屐﹐往來投贈﹐咸以廚及視之。雅雨亦以騷壇盟主自任﹐酬答報謝無虛日﹐醴酒之費﹐歲輒巨萬。於是淮右豪商﹐知公有嗜古癖﹐相率搜訪圖書碑版以獻。公亦以爲此等饋遺﹐較賄賂有雅鄭之判。旦足以要結上官﹐不爲圭角嶄露﹐致遭忌嫉﹐故雅意優容之﹐浸久遂成習慣。且朝事鑑別﹐夕畱欣賞﹐因亦樂此不疲焉。而當時任鹽政者曰髙恆﹐華冑也。膏粱世族﹐一物不知﹐惟以聚斂爲平生主旨。見雅雨溫文和易﹐目爲易與﹐恣意張其爪牙﹐贓墨狼籍﹐言官屢加彈劾﹐恃有奧援﹐不顧也。其家丁門客與引商表裏爲姦﹐濫支浮冒﹐視官帑如私財﹐揮霍淫縱﹐無所不至。嘗謂雅雨曰「先生努力聚書畫﹐吾惟知努力斂金帛而已。他日先生歸田﹐苟開骨董攤﹐吾當持金入肆﹐從容爲兒曹擇取玩具﹐則先生亦何患終貧邪﹖」相與諧笑恆類是﹐雅雨絕不與較。旋以口外辦事大臣移去。繼事者爲普福﹐族望人品﹐視髙恆如魯衛之政。是時商風益壞﹐剝蝕公帑以充苞苴﹐幾成法典。嘗有某商延福宴於平山堂﹐錯綺羅珍﹐歌童舞妓﹐儲借在一月前。笙歌燈火之盛﹐橫亙十里。賓從皆錦衣花貌﹐畫舫如雲﹐觀者爲之目眩。及主人送客﹐出佳茗淡菇相餉﹐則匣中累累﹐皆葉子金與鈔幣也。後有某商娶媳﹐普福親詣其家道賀﹐某商犒其從者至萬金。普福徧觀眷屬﹐悅某姓之女﹐立贈之爲室﹐妝奩幾十萬金。挽雅雨爲媒介﹐饋書畫金石無算。荒淫無度﹐筆難殫述﹐識者固知月盈必食。又逾年﹐雅雨以丁母憂歸﹐不匝月而普福亦去任。繼之者爲尢拔世﹐蒙古裔也。履新未三月而大獄起。

先是﹐引商之豪者汪某﹐列入四大家﹐其名姓上達天聽﹐下爲社會謀生者所仰慕﹐居恆與官府往來。淸制﹐中央貪商賈輸財報效﹐輒假以名器﹐其最貴顯者﹐贈官至卿貳以上。鹺憲都使﹐類假以禮貌﹐款以上賓﹐或尊爲顧問﹐實則利其多金耳。滿員不更世事﹐輒喜軟媚圓滑﹐先意承志者。汪某尢長是技﹐而性獨豪縱﹐一家兄弟子姓﹐無不溺聲色﹐治園宅﹐姬侍至數十人﹐廣廈連云﹐列院比櫛﹐有如杜樊川賦所謂「蜂房水渦」者。又治別墅於儀徵﹐極池館花木之勝。一寵婢暴死﹐則玉魚金碗﹐芻靈丹以送之﹐築墓玉鉤斜畔﹐植梅杏雜卉如園圃﹐以悅芳魂﹐輒數千百金不稍吝﹐以是虧公帑頗夥。恐鹽官之發其覆也﹐乃亟謀彌縫之術。門客程生﹐讀書不得志﹐棄舉子業﹐走幹汪某。汪某一見大喜曰「吾子房也。」立署爲記室。蓋程生工心計﹐多智善變﹐詞令巧捷﹐因人而施。久之﹐汪某遂倚之爲左右手。至是獻言曰「救困之道﹐一言可蔽﹐固不外於行賄。但同一賄也﹐能擇人而施﹐則所向有功﹐否恐弄巧反拙﹐徒貽畫虎類狗之誚耳。吾聞普福好財色﹐前得某氏女﹐今又漸厭棄﹐如能物色麗姝﹐媵以寶玩﹐則彼所至樂。蓋彼𨿽鄙俗﹐輒喜古玩﹐某商徒具妝奩數萬金﹐彼常謂賈人無識﹐以黃白物炫我﹐不知吾家固不少是物也。𨿽詞若憾而心實喜﹐然亦未嘗不嫌某商之太直率。如能抉破此重障礙﹐俾此老得自詡收藏之富﹐亦一特色事也。若盧運使則名士風流﹐所好在金石書畫﹐苟探得其所﹐搜訪殷勤﹐海內希有之物﹐則彼必能出全力。爲公地﹐二者當急圖之﹐遲恐爲他人所覺﹐則事敗矣。」汪某以爲然﹐一以委程生﹐金取於庫﹐不之吝。一日程生報汪曰「近得消息﹐普老不知因何訪知徐寧門外某舊家有一於闐玉馬﹐至寶也。主人止一孤女﹐貌秀曼甲儔輩﹐愛此玉馬若命﹐聲言非得快婿願嫁者﹐此馬不輕示人。普老廢然而止﹐顧輒道於人﹐以爲憾事。今吾訪求此女之家世﹐父遊幕遠方﹐以潦倒死﹐母亦尋卒﹐依其舅以居。貌果絕麗﹐頗工詞翰。而舅氏失業閒蕩﹐狎暱小人﹐可以利誘也。苟得此女﹐則玉馬焉往﹖」汪某曰「其舅縱可利誘﹐而此女不願爲人妾媵﹐則柰何﹖」程生曰「吾計之熟矣。若其舅能左右之﹐固甚善﹐否則僞爲公之從子求媳﹐婚時任遣一少年代新郎﹐旣入牢籠﹐自易圖耳。」汪某笑而首肯焉。逾數日﹐程生又報曰「盧運使方令人徧求蔡中郎石經原拓本﹐懸千金不可得。而昨聞吾家西席某君﹐自云曾見中郎八分書石經墨迹﹐且完全無殘缺。公何不令某君求之﹖」汪某唯唯﹐果以問某君。某君曰「此吾中表友趙生﹐關中人也﹐讀書嗜古。然不得志﹐流落此間﹐爲邑令記室﹐𨿽貧困﹐而性孤介﹐恐未易歆動。容與商之。」汪某曰「苟可通融﹐富貴功名不難致﹐幸善爲我辭。」某君諾而去。久之無耗﹐而程生亦咨嗟似不得手。問之﹐輒言女性峭拔﹐一時未易就緒﹐汪某憂甚。一日﹐肩輿過徐寧門﹐偶按程生所言﹐試窺女宅所在﹐則小園春色﹐雙扉晝閉。令輿人剝啄﹐僞爲訪戚﹐久之﹐無應門者。鄰嫗出問客所自來﹐汪某略告之﹐則曰「聞其家已遷闕口﹝揚州城門名﹞﹐獨畱一老僕守此耳。然重聽﹐𨿽叩關無益也。」汪某喟然欲去。嫗曰「客訪金某邪﹐抑系黃某﹖」蓋金某爲女父﹐黃某乃其舅也。汪心動曰「吾訪金某﹐十年前舊友也。」嫗嘆曰「死已久矣﹐惟停柩猶未葬耳。」汪曰「家屬狀況如何﹖」嫗曰「曙後星孤﹐秀慧可人意﹐个妮子殊可憐﹐多受舅氏折磨也。」汪問何爲﹐嫗曰「是兒名銀荷﹐美慧能詩﹐欲嫁一士人﹐而其舅必欲與富人大官爲妾﹐是以勃。今聞爲鄰里所齒冷﹐故盡室避去﹐殆爲暢行其志地耳。」汪乃出白金數十授嫗曰「吾居某巷﹐念金氏衰落﹐特來振卹。媼旣知其蹤迹﹐可密告銀姑﹐如有急﹐可奔投我家。此區區者﹐暫亢繡奩鍼綫﹐幸勿哂也。媼能達此意﹐後尙當有所厚酬。」嫗大喜。汪歸﹐以告程牛曰「吾已爲酈生說下齊矣﹐子疾攻之﹐可不相悖而相濟也。」程生曰「有是哉﹐三日必報命。」越一日﹐夜深人靜時﹐忽有款汪氏之門者﹐一老媼挈美少年﹐自言避難自鄕間來﹐與主人有舊。汪某出視﹐則鄰媼也﹐延入密室﹐少年揭巾顧盼﹐鬟偏眉嫵﹐光照一室﹐蓋絕代姝云。汪某竭誠款待﹐令妻妾出慰之﹐願以古押衙自任﹐女信焉。開閣拂牀﹐安置妥帖﹐婢媼上下咸事之有禮﹐女固安之。初猶虞舅氏之追躡﹐久之﹐不聞有他﹐起居服食旣適﹐而園亭池館之勝﹐日夕與汪氏眷屬拈題屬句爲樂。惟門閥深邃﹐外賓罕能睹面﹐又給使令者皆非心腹﹐不便通音問於外﹐漸覺如坐囹圄﹐欲告出遊﹐輒阻以不宜招搖﹐女遂俯首無辭。且性本婉淑﹐善靦腆﹐心事不敢自明。約逾月﹐汪某乃呼而語之曰「子所謂趙生者﹐初詢邑署中絕無其人﹐嗣訪城中﹐亦杳然也。逮吾親詢邑侯﹐仿佛知此生曾爲前令記室﹐以母憂西歸﹐殆不復至矣。乃一昨復有怪事出現﹐則一少婦抱兒﹐號泣署外﹐聲言須覓趙某﹐柰何始亂終棄﹐置我於此﹐母子無所得衣食。且語且泣﹐爲狀至慘﹐環觀者皆詈趙生之負心﹐嗣邑侯憐憫﹐給以薄資遣去﹐婦遂不知流落何所。吾聞而心悸﹐趙殆輕薄無行﹐全沒心肝之人也。吾實不復能隱忍﹐故急告子。以子才貌﹐何患不獲快婿﹐而戀戀於此耶﹖」女色變無言﹐未幾﹐淚眥瑩然﹐點點墜胸臆。汪妻女百計勸慰﹐夜遣家人防護之﹐果欲投繯﹐獲救而止。汪有妹善口才﹐投暇抵隙﹐反復開導﹐女意漸移。又數月﹐汪氏相待有加﹐遊宴之歡﹐無不適如女意。女念援救之恩﹐復感汪某之誠篤﹐蓋初疑汪某有圖己意﹐今愛若子女﹐敬若賓師﹐絕無他意﹐方自咎小人之腹矣。汪於燕談﹐輒舉少年薄幸﹐得新忘舊等軼事﹐咨嗟反復﹐若深有憾於趙生者。女益信趙之非人﹐一日憤然語家人曰「文人無行﹐誠不可恃﹐安所得老成篤行者托之。」家人報汪曰「可矣。」汪遂時繩中年伉儷之眞愛﹐較之輕薄少年﹐不啻霄壤﹐且微露滿大臣續膠之事。女不語。一日汪妹過其繡閣﹐見女方曝書理衣﹐縱橫几案。忽睹一錦匣頗巨﹐略如衣笥狀﹐問之﹐曰「此兒家傳世寶也。吾父無子﹐彌畱時﹐命吾母待兒長而付之。今吾母又逝﹐身如贅疣﹐負遺囑矣。」語次悄然欲涕。汪氏甘言慰之﹐且求一擴眼界﹐女乃索諸衽衣﹐出鑰啟扃﹐什襲甚固。徐徐展之﹐則羊脂溫潤﹐鬣首生動﹐卓立一天閒也。髙幾三尺﹐長四尺餘﹐狀如浴起振鬣﹐宛首而顧其侶﹐凡蹄爪方瞳﹐皆若天然顏色﹐不假雕琢。汪妹佯驚曰「果至寶也。是何眼福﹐得睹奇珍﹖誰家有福郎﹐消受此千金之駿耶﹖」語時﹐頻以目色逗女﹐似顯其一語雙關者。女暈掉首曰「阿姑過譽矣﹐此亦何奇﹐特存先人手澤耳。」汪妹僞爲摩挲者曰「此玉產自何方﹖計其璞﹐當絕巨﹐必非中土所有。」女曰「聞先人所傳﹐生於闐山巓﹐采者懸度而得之。本擬貢內府﹐土人匿其一﹐輾轉爲某中丞所得。吾父以一文蒙殊賞﹐視爲生平榮寵﹐故遺訓祕不示人﹐謂非親屬系統﹐不相授受。惜身後止兒一人﹐遂襲藏在此耳。」語罷﹐欷若不自勝。汪妹乘間說之曰「吾兄與尊嚴爲莫逆交﹐故救子於厄﹐願始終其事﹐苟擇人艸艸﹐寧非爲徳不卒﹐彼紈絝子顧影翩翩﹐一時固稱佳偶﹐然往往有不旋踵而牛衣對泣者﹐何如老成可恃﹐博得畢生溫飽耶﹖且令娘受先人付托之重﹐設遇輕薄無行者﹐一日重利忘義﹐置此寶於骨董場中﹐令娘有力抵抗之耶﹖吾兄之意﹐在擇老蒼有福徳之人﹐使令娘無父而有父﹐無家而有家﹐爲久長計正當如此也。令娘聰明人﹐詎不解此﹖」女遂無語。汪妹知其意已動﹐卽告以不日遣嫁事。女自念身無親屬﹐視汪某若父﹐尙何所不可。逾數日﹐量珠裁錦﹐喜溢門楣。蓋普福許特設彩輿迎之﹐儀節僅亞於夫人﹐亦由汪某所要求﹐以掩飾女之耳目也。自是侯門如海﹐女之生死不可知矣。

先是程生謂汪某曰「狡兔三窟﹐今得其一耳。彼都轉盧公﹐制府髙公﹐正須點綴﹐而盧公爲尢要。前聞盧公所訪求者爲石經墨迹﹐自中郎被禍﹐文姬陷胡虜﹐此稿久爲曹魏及司馬氏所匿﹐後又淪於北魏﹐至唐而入內府。北宋而後﹐流落民間﹐近始爲趙生所得。據賞鑑家言﹐鋒稜完好﹐確爲眞迹。予昨已以千金購之趙生處﹐托言粵商﹐其他則小李將軍之《仙山樓閣圖》﹐久已佚去﹐宋人趙千里曾臨摹﹐逼眞原本。而宋張擇端之《淸明上河圖》﹐尢爲至寶。此圖𨿽系宋物﹐疊經鑑藏家所賞﹐明李東陽氏有跋﹐言其圖髙不滿尺﹐而長二丈有奇﹐人形小不能寸﹐小者才一二分﹐其多至不可勝數。然筆勢簡勁﹐意態生動﹐隱見殊形﹐向背相準﹐絕不見錯誤攺竄之迹﹐故爲可貴。後爲王州氏所藏﹐嚴分宜欲之﹐幾興大獄﹐卒不可得。最後某君﹐欲抱以殉。今竟在關中趙生處﹐卽藏中郎墨迹之人也。是生本秦中舊家﹐收藏頗富﹐遊幕此間﹐而近狀日窘。予假番舶之名﹐已誘得其石經眞迹﹐彼事後悔甚﹐遂死守《淸明上河圖》﹐不肯釋手。西席某君謂予﹐展閱此圖﹐恍如入汴京﹐置身流水遊龍間﹐但少香塵撲面耳。盧公亦聞此語﹐必欲得之﹐已許三千金﹐趙生竟掉首不顧。今忽變計﹐自言有人能如許都虞候﹐奪柳氏於沙乇利將軍之手﹐使吾圓已破之鏡﹐則拱手而獻﹐不名一錢﹐亦所甚願。予介人問訊﹐始知所謂意中人者﹐卽吾等不日遣嫁之銀荷是也。然則左右兩難﹐主翁將何以處此﹖」汪某曰「銀荷事不可反汗﹐無已﹐寧許以金﹐或其他名妓脫籍以贈之﹐亦無不可。」程生曰「否否﹐此人不可以利誘﹐而可以智取也。吾意令某生作保﹐使趙生須出千金作聘禮。生必因阮囊羞澀﹐謀以書畫質款。而彼所信者﹐小玲瓏山館馬氏。吾乃以某地許馬氏﹐拓其園址﹐馬必悅從﹐是間接可攫得其寶物也。當此之際﹐吾乃遣人僞作關中催歸書﹐謂老母病危﹐彼必匆匆西去﹐一時恐不能來。且聞其舅在都中﹐時召趙生往﹐或挽人先送其母入都﹐彼必由西轉北﹐疲於奔命。待他日過此﹐歷時已久﹐則吾更有辭﹐彼無所容其喙也。」汪某以爲絕妙。賄人﹐兩鹺員果喜﹐允將虧空一律彌補﹐汪某遂肆然得爲諸商之總董焉。

趙生幼侍父宦江南﹐父曾攝儀徵邑篆﹐又入江寧方伯之幕﹐後客死於揚。生與其叔某扶櫬歸葬﹐服闋始出﹐復遊宦江淮間。承其家學﹐誦記淵博﹐尢工詩古文詞﹐能篆刻﹐邗上文酒之宴必與焉。又生長江南﹐深知風俗習慣﹐遂翩翩有名士气。僑寓某秀才家﹐薰礦幾﹐書閣淸幽﹐與某秀才唱和甚樂。某秀才者﹐卽汪某家擁臯比之西席師也。曾有姑嫁秦中而死﹐與趙生同姓﹐故相稱以中表。而其家適與孤女銀荷之舊居﹐望衡對宇。銀荷於繡余吟罷﹐輒掩映綠窗間﹐趙生遇之﹐驚爲艷絕。又聞其工詞翰﹐慕風雅﹐益傾向不已。秀才微偵之﹐知趙生意﹐托詞調笑﹐願任撮合山。趙生怦怦介秀才母通殷勤﹐女之舅妗貪微利﹐遂漸相往來。生因挽婢媼傳箋遞句。女雅慕生才﹐業已心許。惟舅妗尙以遠省人爲嫌﹐遲遲未卽允。而汪某與程生之詭計至矣。程生本稔舅﹐知女舅嗜飲﹐日以杯中物相勸﹐乘其酣飲而飠舌之。且以重利﹐舅倚醉心動﹐如響斯應﹐醒而悔之。蓋程生𨿽以汪某侄媳爲辭﹐舅亦恐齊大非偶﹐又恐列之妾媵。程生聞其意有變﹐指天日相誓﹐力辧侄之未娶。且葭莩河潤﹐大有利益﹐用相歆動﹐舅果入彀﹐允先受聘金五百。女聞之涕泣不食。妗知爲趙生﹐使人語生曰「子能具五百金之聘幣乎﹖」趙生輾轉無計﹐始以中郎石經眞迹求售﹐務獲一當。時某秀才已受汪某之托﹐事事以計賣趙生﹐生不知也﹐遂倉猝以七百金售石經於粵商﹐某秀才幹沒其百金﹐實則爲程生所得。程生又幹沒其二百金﹐卽汪某千金所購入者是也。趙生以五百金送女舅爲幣﹐二百金上下賄贈婢媼﹐事垂成矣。無何﹐某秀才母死﹐居喪不能爲媒妁﹐勸生遲一月後問名納采﹐生亦允諾﹐金存秀才處。一夕﹐僧眾正作道場﹐忽闔家大哭﹐云被竊損失甚巨。及研訊﹐則生寄存之五百金﹐盡不翼而飛矣。生方懊喪欲死﹐報邑令請緝。時值春明﹐以心緒惡劣﹐聞平山堂有畫舫盛會﹐遂出郭閒遊以遣悶。車水馬龍﹐香塵拂面﹐極嬉春之樂事。生獨花濺淚痕﹐鳥驚恨緒﹐無時忘天之慳我良緣也。偌大廣陵﹐遊觀之勝甲天下。自天寧門外起﹐直至淮南第一觀﹐樓臺比櫛﹐金碧澄鮮﹐恍如置身趙千里《仙山樓閣圖》中。所謂九峯圖﹑倚虹園﹑筱園﹑西園﹑曲水﹑小金山﹑尺五樓諸勝﹐俱罨畫妍雅﹐簾幕重深﹐隱隱聞歌管聲。循外堤望﹐則一灣碧水﹐畫舸如雲﹐桃柳相間﹐惟天然點綴物。舟中朱欄錦幔﹐士女鮮衣調笑﹐霞綺臨流﹐動人心目。生方徘徊間﹐忽見巨舫自上流來﹐賓從喧沓﹐優伎駢羅﹐似正在酣暢時。生無聊注目﹐則一人扣舷擁麗姝而笑者﹐仿佛某秀才。生心大疑﹐彼非煢煢在疚者邪﹖胡朝伏苫塊﹐暮卽赴宴會﹖世風涼薄﹐一何無忌憚至此﹖殆吾迷眩耳。又趨近岸邊諦視之﹐逼眞。須臾舟移漸遠﹐生欲呼之﹐不復聞矣。散步旣久﹐日已向暮﹐則見旁有小艇﹐容與中流﹐珠鐙初上﹐光閃金蛇。艇中多婦女﹐類大家眷屬﹐亦復行酒喧嘩﹐釵飛釧動。中一女子﹐斜倚雕窗﹐悄然若有所思﹐生又驚詫不已﹐蓋儼然銀荷也。自忖今日殆入夢耶﹖何奇異乃爾﹖悵然亟歸。抵寓問秀才安在﹐則以往佛寺講經對﹐遣媼探銀荷消息﹐乃云不知何時﹐盡室移去矣。大駭悉心研詢﹐則前宵猶偕妗氏赴戚串喜筵﹐未嘗言遷徙事﹐殆昨日夜深爲此耳。然眾鄰僉不解其避匿之由﹐生知其間必有鬼蜮﹐愧憤交並﹐急切欲狂。立待秀才返﹐將詰其顚末﹐而秀才竟三日不歸。至四日﹐生正擬雇人四出覓訪﹐則秀才累然自歸。倉皇問訊﹐秀才殊陽陽若無事﹕「吾自居喪讀禮耳﹐安能知人閨閣事﹖」生大恚﹐語侵秀才﹐秀才不稍讓﹐數載心交﹐一朝決裂﹐幾致揮拳毆擊。生負气與絕﹐盡遷書簏行李於逆旅﹐不復居秀才家。又思控追五百金﹐而彼以被竊爲詞﹐殊難捉摸﹐商之友﹐亦無善計﹐惟自咎不謹而已。顧終不能忘銀荷﹐聞人言爲富豪所誘﹐茫茫恨海﹐精衛難塡﹐咄咄書空﹐回腸欲斷﹐因思懸賞購昆侖奴古押衙其人。是的汪某等方謀篡取其匣中寶繪﹐語聞於生。生乃有苟得銀荷﹐不惜獻酬之誓。無何﹐某秀才於於來﹐始則謝前日抵觸之罪﹐繼陳舊好之不能恝然﹐趙生不爲所動﹐冷語冰之。秀才乃徐語曰「銀荷不遠﹐咫尺紅墻界耳﹐君如能捨千金作聘﹐意中人何難化作牀頭人耶﹖」趙生掉首不信。秀才曰「君不嘗於畫舫中遇之耶﹖此家眷屬﹐實吾居停之姻婭﹐亦願得君爲婿﹐但努力辦玉鏡臺可耳。」趙生猶狐疑﹐秀才佯嘆曰「古人不念舊惡。杜少陵亦云﹕」記憶細故非髙賢。『吾曩日拂君意﹐心常悔之。方願任此撮合山﹐補過自新﹐在君一齒頰之流芬耳。今不見許﹐吾一腔熱血﹐尙灑何方哉﹖「語畢﹐投袂欲行。趙生急止之曰﹕」子姑少安﹐容吾思之。「秀才殊不顧﹐生乃牽衣相勸慰﹐謝己太甚。秀才夷然曰﹕」事旣泄矣﹐吾且告子﹐彼鹺憲方百計求女列專房﹐稍遲緩則事且變﹐不圖則已﹐欲圖宜著先鞭﹐知我罪我﹐一聽君意。「趙生瞿然曰﹕」子言是也﹐顧安所得千金﹖「秀才乃附耳細語﹐趙生頗沈吟。秀才曰﹕」易耳﹐吾意當挽馬秋玉先生爲居間人﹐則一切不虞爲人所算。「生曰﹕」果然﹐此君非他人比﹐吾決矣。「秀才與訂約而出。明日果於馬處以《仙山樓閣圖》及《淸明上河圖》﹐質千五百金﹐又附以博山香鑪一。交易甫就﹐而關中急足書至﹐慈幃萬里﹐湯藥未嘗﹐趙生驚痛不已。卽日束裝﹐往與馬秋玉別。而秋玉適以東遊外出﹐僅畱刺告知﹐遂盡托秀才以去後事。謂母疾速愈﹐當一月卽來。秀才送之淮上﹐歧路依依﹐趙生絕不疑也。跋涉抵家﹐則母固無恙。惟數日前得生舅書及遣僕迎入都﹐且畱一書示家人﹐謂已轉寄邗上﹐亦囑生北上矣。生詢急足書道母病事﹐則家人絕不知。大詫曰﹕」吾乃墮五里霧中。「旋趨燕京﹐果獲拜母﹐悲喜交並。語及病耗﹐舅亦駭然曰﹕」吾亦得家人書﹐謂母念子成疾﹐故迎之耳。「各出書相質﹐筆迹相類。舅曰﹕」此必有人播弄﹐欲子久離邗上耳。「生乃憬然具道所以。舅扼腕曰﹕」可惜此法書名畫﹐竟爲姦人篡取。𨿽然﹐此禁臠早入彀中﹐子爲情所迷﹐始終不一覺悟﹐冤哉﹗「生乃起立自責﹐切齒曰﹕」弁髦先人遺物﹐吾罪至重﹐不返璧﹐吾誓不爲人。且不復仇﹐亦非男子。「乃束裝欲南。舅曰﹕」此非其時﹐子不如應京兆試﹐獲雋後﹐始與同年輩交結臺諫﹐提起彈劾﹐從根本上翻起﹐則可大有作爲。如是﹐彼等必無所施其技。「生從之﹐果報捷成進士。乃與諸臺諫密商﹐疊疏劾鹺員虧蝕官帑﹐與商家鉤結蒙蔽。髙宗方欲搜剔外官積獘﹐大啟疑竇。乃命軍機傅恆﹐擇親信者任鹽政﹐密事鉤稽﹐然後發布。傅恆遂以尢拔世上薦﹐恆之心腹也。深沈有心計。趙生竟夤緣得幕職﹐從尢拔世南下。尢屬生以密查事﹐生大喜。查稱普福所提綱引﹐卽每引繳銀三兩計﹐一年中已應貯銀二十七萬八千兩有奇。又其任內所辦玉器古玩等項﹐共作支銀八萬五千餘兩。若此項提引﹐推而至乾隆十一年起算﹐凡二十年以來﹐爲數已過千餘萬。此項並未解京﹐現庫中所儲﹐止有十九萬餘兩﹐可見蒙混侵吞﹐竟成巨款。其餘與商人通同作獘﹐受賄納妾﹐有玷官箴﹐不可枚舉﹐而以髙恆﹑普福爲尢甚。前任運使盧見曾﹐有心附和﹐品行平常﹐亦多獘竇。奏聞後﹐髙宗乃密派江蘇巡撫彰寶及尢拔世會銜復查。凡查髙恆贓款十三萬﹐普福贓款八萬數千兩﹐盧見曾一萬六千二百餘兩﹐此外代購物件﹐及借端開用者甚多。髙宗震怒﹐乃褫前鹽政髙恆﹑普福﹐前任運使盧見曾﹐現任運使趙之璧等職。且押盧見曾下揚州獄﹐髙恆﹑普福下刑部獄﹐徹底訊究。時雅雨先生已以告病居徳州原籍﹐州司臨門﹐銀鐺就道﹐門下之騷人逸客﹐風流雲散矣。先是趙生隨尢大臣至邗上﹐猶無意羅織雅雨。蓋以雅雨宏獎風雅﹐久主東南壇坫﹐卽趙生亦曾受其噓濯。且海內門生故吏頗多﹐生亦投鼠忌器。惟《石經墨迹》及二圖﹐心不能忘。時雅雨𨿽已返徳州﹐其戚友多畱揚者﹐乃使人諷以故劍刀環之意。雅雨之族弟某者﹐妄人也﹐大言此雅雨堂中世藏之寶物﹐焉能聽人取索﹐遂對使者橫肆意气。有門生某者﹐知禍且發﹐出身排解甚力。允不日函告於徳州﹐必有報命。使者返訴於生﹐甚先言而後略說。生大怒﹐決意死戰﹐獄遂不可解。而引商汪某﹐至以私交官長﹐侵漁公款﹐籍沒發煙瘴。獄且定﹐朝野士大夫﹐與盧雅雨有縞歡者﹐俱不甘服﹐奔走營救。於是靑浦王蘭泉司寇﹐獻縣紀曉嵐學士﹐以及趙﹑徐兩舍人﹐並先後營救雅雨﹐連疏請開脫。髙宗乃復命大學士傅恆復查卒得如右之密奏﹐略謂﹕」兩淮商人﹐疊荷皇上恩賞卿銜﹐優渥隆重。乃於歷年提引一案﹐將官帑視爲己資﹐除自行侵用至六百二十餘萬兩外﹐或代購器物﹐結納饋送﹐或借名差務﹐浪費浮開﹐又冒侵至數百萬兩﹐於法於情﹐均屬難宥。又各商交付髙恆僕人張文學﹑顧蓼懷經收各項銀二十萬兩七千有奇﹐代辦檀梨器物銀八萬六千五百兩有奇﹐普福濫支銀四萬二千八百兩有奇﹐盧見曾婪索古玩﹐值銀一萬六千二百兩有奇﹐俱系確數﹐無可諱飾﹐應著在各名下勒追。若髙恆﹑普福名下無可追抵﹐卽著各商名下著落賠完。至現任趙之璧﹐目擊鹽政腐敗不能整頓﹐亦應革職問罪「云云。髙宗覽奏﹐深惡文臣黨比瞻徇。遂命將髙恆﹑普福﹑盧見曾及商人汪某定死罪﹐王昶﹑趙文哲﹑徐步云等遣戍黑龍江﹐紀昀遣戍烏魯木齊。其餘現任總督髙晉﹑前任總督尹繼善﹑前任運使何渭﹑吳嗣爵﹐分別交部議處及降級調用。而鹽商奉宸院卿銜黃源徳﹑徐尙志﹑王履泰﹐布政使銜江廣運﹐按察使銜程謙徳﹑汪啟源俱革職。獄旣定﹐江淮官場大震動。有知奏案內容者﹐趙生頗爲眾所指目。或密奏玉馬石經及仙山淸明二圖事於上﹐上遣使問尢拔世﹐乃於籍沒盧雅雨時﹐舉石經及二圖奏聞。又抄普福家產﹐得玉馬諸寶遂悉入內府﹐供天家珍玩。而才色絕代之銀荷﹐早於誤嫁後數月﹐香消玉碎云。趙生卒輾轉求得普福寵姬曰小桃者﹐謂吾快屠門之嚼也。

指嚴氏曰「吾聞之故老﹐乾隆間有二大賄窟﹐鹽務﹑河工是也。舉國足足延頸企踵﹐惟此肥擰是謀﹐積獘之深﹐幾如原艸﹐野火不盡﹐春風又生耳。𨿽什伯骨董禍﹐豈敵人情變幻之萬一﹖獨此株連瓜蔓之巨案﹐乃發於區區之趙生﹐不亦異乎﹖顧或以爲怨毒可畏﹐然一旦玉馬佳人﹐法書名畫﹐聯翩貢於天府﹐則又何說﹖大盜不操戈矛﹐夫孰從而怨毒之﹖嗟乎﹗士薄福﹐亦欲與銅臭大官爭一日命﹐安得而不敗﹖雅雨傷哉﹗尙供譚助﹐世有骨董家﹐其勉之矣。」

