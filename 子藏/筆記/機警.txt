機警

﹝明﹞王文祿撰

沂陽子曰﹕予生也朴窒﹐見事每遲。閱書史中應變神速轉敗爲功者﹐錄以開予心。云各條末贅數言以自警﹐類長之能事畢矣。嘉靖丙午海鹽王文祿。

武王封師﹐尙父於齊就國﹐道宿行遲。逆旅之人曰「吾聞時難得而易失。客寢甚安﹐殆非就國者也。」尙父聞之﹐夜衣而行﹐黎明至國。萊侯來伐﹐爭營丘。沂陽子曰﹕尙父惇商造周﹐威名著矣。就封常典徐行﹐若無虞﹐旅人且憂焉。勤勵之心﹐無時可已也。使諷而不聞﹐聞而不悟﹐營丘失矣。噫﹗旅人者靜觀則明﹐尙父豈功成或怠邪﹖時難得而易失﹐尢爲至警。

王稽使魏﹐載範雎入秦﹐至湖關望見車騎從西來﹐雎曰「彼來者爲誰﹖」稽曰「秦相穰侯。」睢曰「聞穰侯專秦權惡納諸侯﹐客恐辱我﹐我且匿車中。」穰侯勞稽﹐謂曰「謁君得無與諸侯客子俱來乎﹖無益徒亂人國耳。」稽曰「不敢。」卽別去。雎曰「聞穰侯智士也﹐見事遲﹐向疑車中有人﹐忘索此必悔之。」於是雎下車走十餘里﹐果使騎還﹐索車中無客乃已。」沂陽子曰﹕應侯脫死亡命﹐慮患深﹐操心危矣。望車騎而疑之﹐知穰侯而料之﹐先匿車中以潛蹤﹐繼走車下以避索﹐閒逸不亂﹐非養不能也。末也讓位蔡澤﹐以穰侯爲戒哉﹗

楚悼王死﹐宗室大臣作亂攻吳起﹐吳起走之王屍而伏之﹐射刺吳起﹐並中悼王。楚令傷王屍﹐族太子﹐立使令尹盡誅射吳起並中王屍者﹐坐夷宗死七十餘家。沂陽子曰﹕起長於兵謀﹐臨死猶能令後王復仇。雲走伏王屍冀避害﹐且害彼攻者。諸臣不悟﹐墮起計中矣。噫﹗死猶用智﹐孰若生能見幾﹖

燕師長驅平齊﹐田單走安平﹐令宗人盡斷車軸末而傅鐵籠。已而燕軍攻安平﹐城壞﹐齊人走爭塗﹐以軸折車敗﹐爲燕所虜。惟田單宗人以鐵籠故得脫﹐東保卽墨。沂陽子曰﹕田單復齊﹐由保卽墨﹐保卽墨由傅鐵籠。倉惶臨難而心不亂﹐先幾之見非豫養弗能也。噫﹗卒勝樂毅。單名將之傑歟﹖

楚公子遇國難微服出亡﹐將及門﹐守門者難之﹐其僕操箠擊公子背罵曰「隸也﹐不力何不早出﹖」守門者不疑﹐竟出云﹔沂陽子曰﹕將欲出之﹐必固辱之。使尊禮之﹐彼阻之矣。是以反之而訛其識也。

楚伏弩射中漢王﹐漢王傷胸﹐乃捫足曰「虜傷吾指。」漢王病創臥﹐張良彊請起行勞軍。沂陽子曰﹕傷胸則能殞命﹐眾聞之驚疑而生怠﹐楚兵乘之敗衄必矣。傷指則無害也﹐起而勞軍亦以定眾志﹐漢之興決於此。

呂布屯濮陽﹐曹操圍之城中﹐大姓田氏爲反間﹐操得入城﹐燒東門示無反意。及戰﹐軍敗﹐布騎得操﹐不知是否﹖問曰「曹操何在﹖」紿曰「乘黃馬走者是也。」乃釋操而追乘黃馬者﹐操突火而出。沂陽子曰﹕操出入行陣﹐勝敗神色不動﹐匪稟之厚則養之深。操嘗曰﹕秋冬校射﹐春夏讀書。呂匯子曰﹕周文子發﹑旦三聖﹐魏武子﹑丕﹑植三文盛矣哉﹗心術則殊﹐後世繼之者鮮也。

王羲之幼時﹐江州牧王惇甚愛之﹐恆置之帳中眠。惇嘗先出﹐羲之猶未起。錢鳳入﹐惇屏人言逆節謀﹐忘羲之在帳。羲之覺﹐備聞知無活理﹐乃佯吐污頭面被褥﹐詐熟睡。惇言畢方悟﹐相與大驚曰「不得不除之。」及開帳見吐﹐信之乃得全。沂陽子曰﹕羲之早慧﹐故能脫虎口﹐至親何益哉﹖是以君子貴豫遠惡人也。

李勣孫敬業﹐年十齡余﹐勇悍異甚﹐勣心患之。伺其入林獵獸﹐縱火焚林﹐敬業見火到﹐刳所乘馬入其腹中﹐火過浴血而出。沂陽子曰﹕成敗論勣勝敬業﹐大體論敬業勝勣。匡復𨿽虛﹐武曌褫魄﹐反周爲唐﹐陰有力焉。蓋見人心在唐不易革也。兵敗後﹐敬業與駱賓王俱遁去﹐有是哉﹖

張乖崖詠守蜀﹐兵火之餘﹐人懷反側。一日大閱﹐方出軍﹐眾忽嵩呼者三﹐乖崖亦下馬﹐隨眾東北望三呼﹐攬轡復行﹐眾不敢歡。沂陽子曰﹕是舉也﹐尊君而定亂﹐且伏眾心。聞於朝﹐𨿽權重而不疑﹐四方皆知忠義之風﹐心神完定﹐乃能從容若此。後與傅霖仙去然乎﹖

太宗大漸﹐李太后與宣政使王繼思忌太子英明﹐陰與其黨謀立潞王。太宗崩﹐太后使繼思召孿端﹐端知有變﹐鎖繼思於閣內﹐使人守之而入。太后謂曰「宮車晏駕﹐立嗣以長順也。今將何如﹖」端曰「先帝立太子正爲今日﹐豈可違先帝命更有異議﹖」乃迎太子立之。卽位﹐垂簾引見羣臣﹐端於殿下平立不拜﹐請捲簾升殿審視﹐然後降階率羣臣拜呼萬歲。沂陽子曰﹕神定哉﹗非有聖學不能也。禁邪敏速﹐審事從容﹐宋臣不下伊呂矣。

眞宗不豫﹐李文定迪宿內祈禳。時太子尙幼﹐八大王元儼頗有威名﹐問疾畱禁中﹐累日不出﹐執政患之。偶翰林司以金盂貯熟水過﹐問之曰「王所需也。」文定取案上墨筆攪水﹐令盡黑。王見大駭﹐意其爲毒﹐卽上馬去。沂陽子曰﹕知彼知己﹐百爲百中﹐蓋文定素知元儼膽怯者可駭而走也。不然幾不爲所破邪﹖

文潞公彥博知成都﹐大雪﹐會帳下卒有誶語﹐共拆弁亭燒以禦寒﹐軍將以聞。公徐曰「今夜誠寒﹐亭獘矣﹐正欲攺造﹐更有一亭可盡拆爲薪。」樂飲如常。明日﹐乃究問先拆亭者﹐杖而流之。沂陽子曰﹕令不素孚亦疏矣﹐寒不卹下亦忍矣﹐特取定一時之變耳。是故禦大眾者寒暑當豫處云。

司馬溫公光幼與羣兒戲﹐一兒墮大水甕中已沒﹐羣兒驚走不能救。公取石破甕﹐兒出得活。沂陽子曰﹕惟誠故神﹐蓋已見於幼時。宜其當國而任臺鼎﹐重寄也。諺曰「三歲至老。」信夫﹗天地間气攸鐘豈凡例邪﹗

苗傅﹑劉正彥叛﹐張魏公浚在秀州謀舉勤王師﹐聞苗﹑劉僞詔將至﹐公潛取府庫中舊詔﹐令持往十里外易之。詔旣至﹐令僚屬宣讀﹐略張於譙樓﹐旋卽斂之﹐大犒諸軍﹐羣情賴以不搖。一夕獨坐﹐從者皆寢﹐忽一人持刀立燭後﹐公知刺客﹐徐問曰「汝非苗﹑劉遣來殺我乎﹖」曰「然。」曰「若是取首去﹐曰予頗知書﹐寧肯爲賊用﹖況公忠義﹐豈忍加害﹐恐防閒不嚴﹐有繼至者﹐故來相告爾。」問欲金帛乎﹖笑曰「殺公何患無財﹐然畱事我乎﹖」曰「有老母在河北﹐未可畱也。」問姓名俛而不答﹐攝衣躍起屋瓦無聲。時方月明﹐去如飛。明日公取死囚斬之曰「夜來獲一姦細。」後嘗河北物色之不可得。沂陽子曰﹕詔至易之﹐以安眾心﹐密矣。且疏自檢﹐愼哉﹗臨事無時無處無不密也。明發取囚斬之﹐揚言之絕後至者則密矣。其亦聞言而悟與﹖

趙從善尹臨安﹐宦寺欲窘之。一日﹐內索朱紅卓子三百隻﹐限一日辦。從善命於市中取茶卓一樣三百隻﹐糊淸江紙﹐朱塗之卽成。兩宮幸聚景園﹐回索火炬三千枝﹐限以時刻。從善命於娼家取竹簾束之﹐頃刻而辦。沂陽子曰﹕相傳開濟館某尙書家﹐上郊祀﹐索白染圍壚三百。尙書窘迫莫應﹐濟教截矮卓腳﹐鑿圓孔﹐白紙糊之﹐取鐵鍋爲壚﹐如數進。上喜誥之﹐舉濟。是時﹐索燎火萬炬於上元縣令陳煥﹐煥命各坊長督大小戶具門簾香燈迎駕﹐遂命捲簾爲燎﹐得如數進。上稱其才。二事正符﹐豈暗合耶﹖亦見此推之也﹐以故貴讀書多。

辛幼安在長沙﹐欲於後圃建樓賞中秋。時已八月初旬﹐吏曰「它皆可辦﹐惟瓦難辦。」幼安命於市上﹐每家以錢一百﹐賃檐前瓦二十片﹐限兩日﹐以瓦收錢。於是瓦不可勝用。沂陽子曰﹕建樓賞月細事也﹐尢能速成示敏也﹐且以起眾心云。蓋幼安志存恢復﹐若以無瓦止﹐它日用兵何以鼓之﹖殆徙木立信之意。

紹興十二年﹐京東王知軍寓新淦之淸渥寺﹐嘗燕客﹐中夕散﹐夫婦醉臥。俄有羣盜入﹐執諸子及羣婢縛之﹐婢呼曰「主家司庫鑰者藍姐也。」藍姐卽應曰「有毋驚主人。」盡付匙鑰﹐秉席間大燭指引之﹐金銀酒器首飾盡數取去。主人醒﹐方知明發﹐訴於縣﹐藍姐密謂主人曰「易捕也。羣盜皆衣白﹐妾秉燭時﹐盡以燭淚污其背﹐當密令捕者以是驗。」後果皆獲云。沂陽子曰﹕藍阻一婦人耳﹐臨變忙迫中而從容用智﹐天資何穎敏也﹖《張敞傳》載赭污盜衣裾﹐執之。與此暗合﹐但彼緩圖﹐此急應﹐且婦人猶難云。

嘉熙間﹐江西峒丁反﹐萬安令黃炳鳩兵守備。忽五更報寇至﹐炳遣巡尉領兵迎敵﹐眾皆曰「枵腹柰何﹖」炳曰「第速行﹐飯且至矣。」炳乃率吏輩攜竹籮木桶沿市民門呼曰「知縣買飯。」時人家晨炊方熟﹐厚酬其直﹐負之以行。於是兵皆飽餐﹐一戰破寇。沂陽子曰﹕師行餉從﹐無餉曷濟﹖貴神速﹐遲或生變﹐炳兩得之﹐胸中經畫素定矣。噫﹗安得斯人與之談兵哉﹖

機警

