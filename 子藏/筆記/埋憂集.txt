《埋憂集》十卷﹐續集二卷﹐淸人朱翊淸撰。

目錄

自序卷一穿雲琴熊太太嘉興生潘生傳周奎義犬冢戚自詒可師扛米無錫老人屍擒盜鐘進士蛇殘賭飯卷二雪姑吳烈女程光奎諸天驥雷殛蟋蟀活佛通字海鰍大人捕鬼郭某張癡綺琴卷三昭慶僧雙做親周爛面狗羹飯邵士梅沈博年陳三姑娘大人雲雨春江公子霧淞疫異水災谷裏仙人白雀龜王薛見揚考對卷四人形獸異蛇秤掀蛇名醫手技田雞教書鐵兒金蝴蝶柿園敗慧娘賈荃支氏墮胎卷五鎖陰火藥局諂禍送詩韻龜鑑陰狀篛包船金鏡藥渣傝餅阿六秦檜爲豬賈似道鬼舟卷六二僕傳段珠金三先生讀律賣詩詩讖秋燕詩樊遲廟施氏空空兒鬼燈祭鱷魚文射兔馬宏謨茅山道士葉太史詩讖奇獄譎判錢大人夫婦重逢宮偉鏐海大魚車夫奇兒卷七賈義士姚三公子趙孫詒嚴侍郎星卜常開平遺槍人面豆奎光陳學士徐孝子男妾上智潭黿武松墓死經三次卷八宅異櫃中熊遺米化珠夢廬先生遺事捐官辧誣金氏荷花公主夜叉奇疾眞生明季遺事樹中人陳忠湣公死難事卷九烏桕樹獅子諂效醉和尙香樹尙書全荃周爛鼻潘爛頭臀癢艸庵和尙樊惱許眞君茅山道人憎須梁山州詩嘲陶公軼事攺名負債鬼蛇異卷十鬼隸宣淫狐母七額駙瞿式耜孫延齡縊鬼乍浦之變虎尾自鞭夷船甕間手挖眼狐妖織裏婚事嗅金「佛時」「貞觀」剪舌續集卷一劉綎黃石齋對縊生祭熊襄湣軼事地震王秋泉蚺蛇采龍眼大言陸世科猩猩燕妒戒貪師戒牡丹柳畫湖市冰山錄泰山夷俗雙林淩氏楊園先生水月庵腹語劉子壯熊伯龍庫中畫乩書玉人天主教大膽項王走馬埒續集卷二無支祈人面瘡陳句山瘞蠶償債犬剝皮仙方耿通陸忠毅公傳贊異獸殿試卷推背圖李自成徐珠淵毛文龍傳辧自序

余自辛卯迄癸巳﹐二老親相繼見背﹐始絕意進取。鳥已倦飛﹐驥甘終伏。生平知交﹐大半零落﹐而又畏見一切得意之人﹐俯仰四壁﹐惟日與幼女形影相依﹐蓋生人之趣盡矣。乃喟然嘆曰﹕窮矣﹗然身可窮﹐心不可窮也﹗余誠棄材﹐不足與海內諸豪俊比數矣。夫蟬蚓不知雨雪﹐蟪蛄不知春秋﹐猶能以其竅自鳴﹐豈樗散之餘﹐遂並蛄蚓之不若乎﹖於是或酒邊燈下﹐虫語偎闌﹐或冷雨幽窗﹐故人不至﹐意有所得﹐輒書數行﹐以銷其塊磊﹐而寫髀肉之痛。當其思徑斷絕﹐異境忽開﹐窅然如孤鳳之翔於千仞﹐俯視塵世﹐又何知有蠅頭蝸角事哉﹗於是輒又自浮一白曰﹕惜乎﹗具有此筆﹐乃不得置身史館與馬﹑班爲奴隸也﹐是亦足聊以自娛矣﹗今玆春歸裏門﹐篋中攜有此本。諸同人見之﹐咸謂可以問世﹐謀醵金付梓。頃來此間竹屏蔣君又力任剞劂事。蒙諸君雅意﹐使得免仲翔沒世之感﹐余亦何能復拒乎﹖獨是余老矣﹐追憶五十以來﹐以有用之居諸﹐供無聊之歌哭﹐寄托如此﹐其身世亦可想矣﹗因書數語﹐以志吾恨焉。道光二十五年歲次乙巳良月八日﹐歸安朱翊淸梅叔氏自題於潯溪寓捨。穿雲琴

康熙間﹐勾曲道士忘筌﹐本武昌名家子﹐以幼孤避亂﹐入道勞山。性豪逸﹐耽書嗜飲﹐善畫墨竹。尢精於琴﹐遇良材﹐必重價購之﹐至於典質不倦。

後聞新安吳商名畏龍者﹐蓄琴頗富﹐裹糧往訪。商見其攜有古琴﹐問﹕「煉士亦善此乎﹖」對曰「固生平所好也﹐但恨未遇名材耳。」卽指手中所攜者曰「此宋賈相悅生堂中物﹐向以五百金購得之﹐然亦非上品。聞先生多蓄古琴﹐故不憚遠涉﹐未識可賜一觀否﹖」商與論琴理﹐筌爲細述勾撥挑剔之法﹐語多神解。商一時未能盡領﹐請傳之妙手。筌解囊﹐爲彈《水仙操》一闋。商危坐竦聽﹐如有山林杳冥﹑海濤汩沒起於座中﹐輒爲嘆絕。筌停琴﹐言曰「此調自伯牙傳至嵇康﹐名《廣陵散》﹐所謂觀濤廣陵者也。康死﹐此調已絕﹐某特以意譜之耳。」商乃出其素所珍藏者十餘琴﹐皆不足觀。最後一琴﹐以金貓睛爲徽﹐龍肝石爲軫﹐背刻二字曰「穿雲」﹐質理密栗﹐古色黝然﹐曠代物也。筌愛玩不忍釋﹐請以所攜琴易之﹐不許﹐增以五百金﹐亦不許﹐呼僕取入。筌乃起﹐悵然而出﹐謀諸閽者。閽者謝曰「主人亦徒慕風雅耳﹐本無眞賞。今見師賞鑑若此﹐豈復能動以利乎﹖」筌乃出﹐賃居一僧寺﹐誓不得琴不返﹐然卒無可爲計﹐惟日飲。

無何﹐一夕對月獨酌﹐念資用將竭﹐而寶琴終不可得﹐淒然泣下。忽聞墻陰屟響有聲﹐一女子丰姿綽約﹐含笑而至﹐曰「如此良夜﹐請爲淸歌侑酒﹐以破岑寂﹐可乎﹖」筌訝問美人何來﹖女曰「勿勞窮詰﹐當非禍君者。」遂於懷中取黃牙拍板﹐唱《琴心》一折﹐音韻淒婉﹐顧盼生姿。筌連釂數觥﹐竟醉倒於牀上。及醒﹐窗中斜月瑩然矣﹐女猶坐於燈前。遽起﹐促之歸寢﹐女曰「妾亦非私奔者﹐自蒙靑盼﹐覺人間尙有中郎。繼知君情深如許﹐故背主而來﹐將以此身相托。卽君心中事﹐或者猶可借箸﹐不意見拒之深也。」言已﹐以袖搵淚。筌見其羅袂單寒﹐轉更韻絕﹐乃擁之入懷﹐爲訴流連之故。女曰「此易事耳。」筌聞之﹐喜極曰「然則今夕願爲情死。」遂擁入﹐共相繾綣。旣而鳥語參橫﹐女急起﹐曰「吾二人豈可復畱此耶﹖」筌辭以商琴未得﹐女笑語曰「第行勿憂也。」卽往墻角取一小篋﹐出水田衣裙各一﹐並冠履﹐易作道裝﹐相與促裝﹐啟後扉而行。

中途入一村店沽飲﹐先有一道者在座﹐筌揖與談﹐理致玄遠﹐遂邀共飲。女避去。道人密語曰「君相隨少尼﹐非人也。今夜共枕時﹐某於門外作法﹐君當緊抱勿釋。」如其言﹐果得一琴﹐卽商所寶藏者也。大喜﹐持示道人﹐道人曰「此楊貴妃遺琴也﹐傳至南宋理宗﹐曾以殉葬﹐後爲楊璉眞伽掘得﹐非君不足當此物。亦見古今神物﹐必不終淪於俗子手中﹐然君亦不可復至勞山矣。」筌乍聞﹐恍若夢醒﹐遂起再拜﹐攜琴入終南山﹐不返。

外史氏曰﹕以吳商蓄琴之富﹐而僅得一穿雲琴﹐亦見神物之未可多得矣。惜其不知所寶﹐而慢藏以失之。名曰畏龍﹐稱其實矣。彼勞山道士者﹐欲得良材而以金盡飲泣﹐設其終不得琴﹐其將不復返乎﹖癡哉道士之好琴也﹗然非道士之癡﹐又烏能通乎鬼神若是﹖彼世之通脫自喜﹐而卒於一藝無成﹐皆其自謂不癡者也。於是乎道士之癡﹐乃不可及。熊太太

宣宗時﹐神木秦鐘嶽之父﹐以從軍過五龍山。偶出獵﹐迷路﹐但見五峯突起﹐四面壁立如削﹐深林密箐﹐虎嘯狐嗥。其陰巖積雪未融﹐照見巖壑有洞﹐洞口光滑如鏡﹐知有物出入。益惶急﹐攀藤覓路未得﹐忽聞腥風過處﹐一熊突至﹐攫秦反走入洞。洞廣可畝許﹐旁漏日光﹐其中半藉羽毛﹐積厚寸餘。熊挾秦置其處﹐復出﹐舉穴旁大石塞洞而去。

秦謂熊幸得異味﹐必將引其類至﹐共試爪牙﹐正徬徨間﹐熊忽以手揭石而入﹐左手攜一鹿擲秦前﹐撫秦爲嬉笑狀﹐遂取鹿肉自啖﹐並啖秦。秦察其意不惡﹐卽出所攜火具取火﹐拾洞外落葉炙以爲食。熊棄其餘肉就秦食﹐甫嘗一言﹐輒點首喜躍不已。入夜卽擁秦臥。數月竟產一男﹐自腰以下甬毛如蝟。

秦初未有子﹐意亦良得。熊朝夕哺乳如慈母﹐其後漸解人語﹐馴狎已久﹐洞門常開。秦思遁歸﹐顧兒未能捨去。閱四載﹐兒壯偉似八九歲者﹐行步如飛。後值熊出﹐秦攜兒竟出﹐狂奔數十里﹐見獵者數人﹐從之﹐取道而還。

初﹐秦出獵不返﹐皆以爲飽於獸腹矣。及是歸﹐眾詢得其故﹐見兒雄偉﹐有熊虎之狀﹐益驚喜﹐如獲異寶焉。顧兒常思熊母﹐屢欲往尋﹐禁之﹐輒號哭不食。其後兒益壯﹐喜馳射﹐力挽千鈞﹐神勇無敵﹐一日挾弓矢上馬馳去﹐至暮不歸﹐尋訪無蹤﹐意其往從熊母﹐然無敢往追者。秦以兒尙幼﹐謂其必死﹐痛哭而已。

無何﹐兒竟負熊歸。自言初出門時﹐向人問五龍所在﹐如其言策馬而前﹐亦不至迷失。惟路中不可得食﹐則射鳥獸食之﹐最後至楡林東南﹐遇一樵者﹐自言知母所在。引至洞口﹐倏不見。兒入洞﹐熊母倏自外來﹐將攫兒食﹐爲兒所持﹐哭訴顚末﹐且解下體甬毛爲驗﹐乃止。兒遂請母出山﹐不從。兒哀祈數日﹐母始首肯﹐然非兒負以歸﹐母亦不敢來也。言未畢﹐熊直撲向秦。秦跪謝﹐兒亦伏哭祈免﹐熊始怒目而止。秦起﹐喚其妻出﹐與相見﹐熊輒叉手答拜﹐時鐘嶽年才十二也。

天順二年﹐孛來犯神木。鐘嶽聚鄕勇禦之於定邊營﹐所向無前﹐追至河套﹐擒孛來而還。大帥上其功﹐授楡林參將。弘治間﹐火篩犯塞﹐鐘嶽大破之﹐斬火篩。升左都督同知﹐世襲。遇覃恩﹐鐘嶽兼爲熊母請封誥﹐天子以其生於克家﹐遂奉諭旨。比誥命至﹐秦攀熊母出﹐被以命服﹐隨例謝恩﹐悉如常人﹐惟不能跪與言耳。後太后聞其事﹐爲幸其第觀之﹐賜號爲熊太君。自是人呼爲熊太太云。

外史氏曰﹕熊太太﹐余嘗得之友人﹐以爲創聞﹐故特敍而傳之。或云此事已見《子不語》﹐此篇敍事﹐未知能出其範圍否﹐否則刪之可耳。《八紘譯史》又言﹕猩猩國在大洋中﹐明嘉靖時﹐武陵商富玉泛海遇暴風﹐舟溺﹐玉及眾商飄抵絕岸﹐饑甚﹐采桃李食之。俄有披髮而人形者接踵至﹐身生毛﹐以木葉自蔽﹐見人皆喜。挾以歸巖洞中﹐後一牝者與玉爲偶﹐產一男。其後乘間得歸。旣長大﹐常賣茶於市﹐人目爲猩猩八郎。事亦可記。故附及之。嘉興生

道光辛卯浙江鄕試頭場﹐陶字十七號﹐嘉興學生李某﹐自接題紙至上燈後﹐三藝已脫稿矣。挑燈朗誦﹐意興方酣。無何﹐冷風驟至﹐燈暗似豆。一少婦淡妝縭袂﹐搴簾而入﹐向生締視﹐曰「吾尋汝已百年矣﹗」生不覺失聲大叫﹕「麗卿饒我﹗」旣而揚塵舞蹈﹐口中嘵嘵不可辧﹐而吐詞嬌婉﹐細審似是中州語音。比曉﹐監軍往稟號官﹐號官至﹐但見其以兩手作格鬥狀﹐其指尖皆赤若塗朱﹐旋復大噱曰「爾其柰我何﹗」號官取其捲視之﹐嗟惋不已﹐遂喚靑衣二人挾生出。甫出頭門﹐生直前向人叢奪取一眼鏡﹐拆而拋之﹐拍手大笑曰「好了好了﹗」眾詢知其病狂也﹐姑弗與較。而生則殊已了了﹐向其同寓接考者相勞苦如故。

歸寓﹐眾環集詢狀﹐生曰「始見女入﹐殊昧平生﹐繼遂不復省意﹐但見女教余舉佩刀自刺﹐又教余解帶自縊﹐皆爲余祖奪去﹐謂余曰﹕『此案殊未了﹐汝記取明日卯初﹐關聖行香過此﹐汝卽出號求救﹐或有濟也。』次日﹐天旣曙﹐忽聞空中細樂嘹亮﹐呼殿雜然﹐遙望果見香雲圍繞﹐帝君禦輿冉冉而來。余卽出﹐伏地哀祈﹐帝君卽左顧﹐命檢舊案﹐一掌案吏﹐如神廟所塑判官狀者﹐於篋中取黃冊﹐反復良久﹐跪奏曰﹕『此三世以前事也。』帝君索冊閱畢﹐復命取善惡二簿閱之﹐謂生曰﹕『此事彼自理直﹐且沈冤可憫﹐余亦無可究詰。但事已隔世﹐汝今生旣無罪惡﹐每遇春秋祭祀﹐必誠必敬﹐卽此一念﹐表之可以勸孝﹐但全汝一命可也。』遂取硃筆﹐索余手徧塗指尖。囑曰﹕『汝歸號﹐可以此麾之使去矣。然彼憤固未泄﹐須記出場時﹐至頭門外﹐卽向人搶一眼鏡﹐拆開拋去﹐可免也。』囑畢﹐命駕而去。

「余始歸號﹐見女顏色倉皇﹐正在逐號尋覓﹐瞥見余﹐柳眉斜豎﹐直前相撲。余格以手﹐女逡巡卻立﹐切齒曰﹕『負心漢﹗汝尙倚此神通﹐奴遂捨汝乎﹗』恨恨而去。余喜極雀躍﹐走至頭門﹐則有靑面猙獰披髮持戒者數十人﹐分布兩行﹐舉刀亂刺。余急取眼鏡分擲之﹐則霹靂一聲﹐羣魔俱杳矣。於是往市牲帛﹐至照膽臺酬祀而歸。自是亦不復再赴科場矣。」潘生傳

湖郡潘生﹐名羽虞﹐號梅庵。少孤貧﹐弱冠入郡庠﹐尙未締姻﹐然勤學﹐美丰容﹐閨閣見者爭好之。館於吳門劉氏﹐書齋後故有小園。

一日春雨初晴﹐生讀倦﹐呼館僮啟後扉﹐步至園中。水復山重﹐洞宇幽邃。數轉﹐見東北一帶﹐朱欄回互﹐欄外杏花正開﹐彌望如雪。下臨一池﹐橋上有亭翼然。生將往憩﹐忽聞檐馬丁東﹐望見樓閣參差﹐湧現樹杪。折而西﹐至其處﹐有海棠兩株﹐當風亂颭﹐其上雲窗霧閣﹐傑構俯臨。徘徊間﹐聞樓中吟聲﹐細細諦聽﹐乃「他生縱有浮萍遇﹐正恐相逢不識君」二語﹐哀怨殆不忍聽。生不覺失聲長嘆﹐無何﹐風動簾開﹐一人倚欄凝睇﹐明艷無雙﹐而眉鎖遠山﹐淚瑩粉睫﹐正如帶雨梨花。生乍見魂銷﹐旣而恍然曰「是非蘇家蘭姊乎﹖何以來此﹖」女點首曰「哦﹐是矣。」遂下﹐延生入。問訊已﹐備述飄零之狀。蓋女本住郡城蘇家巷﹐爲生從嫂之妹﹐字竟蘭﹐嫁後隨夫遊幕山左﹐前年夫病歿﹐始攜柩歸。自幼與生頗狎﹐今別已六年矣。生因問姊家尙有何人﹐女曰「有叔舅﹐去年攜眷入京﹐近亦聞已歿。家中止有老姑長洲衛氏﹐族姓又少﹐故僦居於此。」言畢涕泗交頤﹐生遂移坐近前﹐爲之拭淚。女艴然曰「甫相見﹐柰何無半語相憐﹐而輕薄若是﹗」生起謝﹐女始歡笑﹐徐問阿姊無恙﹐兄何時至此。生縷述近狀﹐且曰「使君尙猶無婦﹐姊將焉置此﹖」女默然良久。女僕擎杯茗至﹐啜畢﹐落日已在簾鉤。生起﹐女送之門﹐小語曰「此後課暇﹐勿吝玉趾也。」生諾之﹐悵然別去。

是夕女就枕﹐輾轉不寐。殘月旣上﹐朦朧睡去﹐夢生來﹐就榻溫存﹐女不復自持﹐遂相歡好﹐醒時覺繡袴猶沾濕也。曙後勉起理妝﹐支頤獨坐﹐殆難爲懷。忽女僕報生至﹐女出迎﹐笑曰「兄可謂有尾生之信矣。」生曰「得覲芳姿﹐死且不惜﹐所恨文君未許相從耳。」女不禁赭發於頰﹐暈若緋桃。生神魂顚倒﹐遽握其手﹐女卻之曰「郎勿爾﹗如僕輩來﹐柰何﹖」生嬲不已﹐女乃請卜以夜﹐生始釋手而歸。

漏旣下﹐生潛啟後扉出﹐至女所﹐則院門半掩﹐窗中金釭瑩然﹐惟見女於幾上攤書癡坐。遂入﹐女瞥見﹐驚喜起立﹐生直前擁抱﹐女正色拒曰「薄命之人﹐如風前孤燕﹐飄泊無依。昨自瞻儀宇﹐知非久居廡下者。倘蒙眷注﹐願締白頭﹐但須俟老母終天﹐然後可議。若曰始亂之﹐終棄之﹐則逐水之桃花﹐妾不忍爲此態也。」生聞言﹐遂攜女至月中共矢鸞盟。誓畢﹐女促之起﹐生長跪不起﹐曰「自蒙允約﹐半日之別﹐如閱小年。若必俟老母天年﹐恐文園先已渴死矣﹗」女近曳之曰「癡郎何情急乃爾﹖」相將就寢﹐殢雨尢雲﹐倍極狎褻。雞甫唱卽起﹐女爲整衣曰「此身已屬君矣﹐他日勿以秋扇捐也﹗」生曰「世豈有薄幸潘安仁哉﹗」鄭重而別。自是往來﹐常無虛夕。

然生常憂貧﹐是年又下第﹐女百計慰解﹐至於拔釵搜篋﹐曾無倦容。其後將赴試﹐又慮無以爲資。女知之﹐竭力搜索﹐以資其行。將發﹐生往話別﹐夜半﹐女先起﹐取生衣爲之裝綿﹐生臥視之﹐微吟曰「蓄意多添綫﹐含情更著綿。」女目視生良久﹐淒然泣下。﹝唐僖宗嘗命宮人制戰袍﹐以賜將士。一邊將得袍﹐中有詩云「蓄意多添綫﹐含情更著綿。今生已過也﹐願結後生緣。」云云。邊將卽以上之﹐帝問﹕「宮中誰爲此詩者﹖」一宮女伏地請死。帝笑曰「吾爲汝了今生緣。」卽以此女與之。﹞生自悔失言﹐急起攬女於懷﹐極意慰解﹐乃已。明日遂發。

迨榜發獲雋﹐是時女之姑已前歿矣。聞捷音﹐竊幸好事可諧﹐引領以望其至。久之﹐聞生已就婚郡中某氏﹐女未信﹐明年春﹐生以計偕過蘇州﹐辭別館主﹐而足音終杳。自是始絕望﹐後半年抑鬱成疾﹐卒。臨卒﹐大呼「此仇必報」者再。年才二十三。

後生捷南宮﹐選部郎。逾年﹐差人至湖接家眷﹐因詢其僕﹐乃知紅蘭久已委露﹐嘆息而已。然自此恆忽忽不樂。一夕﹐醉臥方酣﹐忽見女披髮握刀﹐顏色慘變﹐自中庭疾趨入﹐舉刃當胸直刺﹐生痛極﹐大叫而寤。家人俱驚起視之﹐生以手捧心﹐反側呻吟不止。家人將往延醫﹐生不許﹐爲述惡夢所由﹐曰「吾疾不可爲也。」令預備身後事。翌日將卒﹐口占一絕云「只知好夢欲求眞﹐豈料翻成惡夢因。到此回頭知已晚﹐好畱孽鏡贈同人。」

此事其戚某出京後爲餘言之。又言生未第時﹐家赤貧﹐每夜讀﹐膏火不繼﹐往往獨坐室中﹐默誦諸經﹐至午夜不輟。偶值嚴寒﹐夜將半﹐聞窗外窸窣有聲﹐是時月色微明﹐潛起窺之﹐見一人披髮虯髯﹐面黝黑﹐如演《千金記》所扮楚霸王者。生屏息悄立﹐伺其作何舉動﹐其人旋於腰間出一物﹐尖長如鑿﹐插入窗格﹐撬一小方洞。生意其將探手入也﹐先以手浸案旁水盆中。須臾﹐其人以手探入﹐生急以兩手盡力捉住。其人始則跳躍不止﹐旣而不復動。頃之﹐覺腕冷如冰﹐試一釋手﹐則砰然僕於階下。大驚﹐拔關出視之﹐脈已絕而死矣。生無如何﹐天曉赴縣請驗。知縣臨驗畢﹐細詢始末﹐笑謂生曰「本欲以鬼嚇人﹐而乃爲人嚇死﹐是所謂出乎爾者反乎爾。而汝本無心於死賊﹐不過卽以其人之道﹐還治其人之身﹐非汝罪也。」命地保以棺瘞之而已。周奎

祟禎十七年﹐李自成逼京師﹐烈帝使內監徐成密諭後父周奎﹐倡勛戚助餉﹐奎堅拒無有。成嘆曰「後父如此﹐國事可知矣﹗」奎不得已﹐僅輸萬金﹐且乞皇后爲助。比自成入﹐奎獻太子以降。掠其家﹐得金五十二萬。其後自成自山海關敗還﹐大淸兵追至﹐奎復降大淸。自成載輜重出奔﹐京師大亂﹐奎家人乘勢擄其家財物殆盡。已而請曰「公貴戚也﹐我輩素蒙豢養﹐一旦無禮至此﹐亦何顏復見公乎﹗」斬其頭而去。﹝《紀事本末》﹕賊破京師﹐掠奎家得金五十二萬﹐他珍寶復數十萬。﹞義犬冢

吳江之簡村有農婦趙氏﹐家在東村﹐去簡村止三里許。婦素孝於其母。方初冬﹐偶得黃雀數枚﹐嘗之而美﹐輒畱其餘﹐次日晨起盥櫛﹐易裙釵﹐攜雀往視其母。母適臥病﹐取所攜雀哺之﹐母爲之加餐。午飯後﹐復呼與細談﹐不覺迨暮﹐婦以時方收獲﹐遂告歸。

及村外﹐天漸曛黑﹐遙望林間﹐微火射出。趨至﹐則數丐圍坐寺門外晚炊﹐婦告以迷路乞火。一丐曰「昏黃至此﹐非與小和尙有密約耶﹖」又一丐笑曰「火卻容易﹐然須以汝之水相易。」遂起﹐將逼淫焉。婦怒批其頰﹐大叫「殺人」﹐丐怒﹐取土塊塞其口﹐呼羣丐褫其衣袴﹐取腰間汗巾縊殺之﹐舁入一空壙﹐解其巾﹐覆以瓦礫﹐各自竄去。

夜半婦忽蘇﹐張目四顧﹐見斜月未落﹐四野霜濃﹐陰風砭骨﹐寒戰不能遽起﹐但呼「救命」﹐適其鄰一屠夫路經村口﹐聞之﹐尋聲而至﹐將曳之出﹐婦拒曰「身無寸縷﹐無論凍已僵﹐亦何面目出見人乎﹖」屠者悟﹐亟走告其夫﹐取衣袴﹐導至其處﹐乃去。時天已曉﹐婦出﹐哭告以故﹐相隨還家。村農赴訴於縣令﹐卽飭嚴緝﹐未獲。居數日﹐忽聞嘩傳前屠爲人縛石沈河而死﹐村農奔視﹐果然。

先是﹐屠每於侵晨往前村肆中屠羊﹐嘗有一黑犬相隨。是日店主早起相伺﹐屠竟不至﹐忽見犬狂奔入門﹐銜其衣﹐嗚嗚作哭聲﹐叱之不去﹐其人心動﹐隨之出門。行里許﹐至寺後河畔乃止﹐而犬已躍入水中﹐俄而曳一屍出登岸﹐就視﹐則屠者也﹐反接其手面系以石。駭絕﹐奔告其子﹐相將至河上﹐則犬亦蜷臥屍旁而死矣。子乃泣請其人同返﹐往訴於邑﹐捕得丐者誅之﹐命瘞犬於冢旁﹐立石表之曰「義大冢」。戚自詒

戚自詒﹐字鑑昭﹐歸安諸生也。家郡中橫塘上﹐年十四﹐入邑庠﹐丰姿美而性復佻蕩。家素饒﹐然每遇親族緩急﹐輒反眼若不相識。惟於脂粉隊中﹐揮霍不計﹐以故家亦漸落。年三十餘﹐無子。後得瘵疾﹐妻勸以攺行﹐生以爲妒﹐棄之。

其後至馬軍巷侍衛府前﹐有兩人毆於途﹐生卻立以待。顧見門中一少婦﹐姿態韻絕﹐時露半面相窺﹐生漸與目成﹐見其後止一老嫗相隨﹐遽前相揖﹐托以寡嬸寄語﹐問其何日歸寧。女靦然下拜﹐姑爲妄應﹐延入遜座﹐問姑母近復健否。隨命嫗入取飲。嫗去﹐生遽起牽女衣求歡﹐女撐拒不得脫﹐乃攜生入堂後左側繡房內﹐中設一榻﹐碧綃爲帳﹐衾裀香軟﹐其綺麗皆目所未見。旣而代解羅襦﹐偎抱之際﹐肌香噴溢。女蕩甚﹐顚簸轉側﹐酣洽倍常﹐生爲之疲極。女乃引臂替枕﹐囑生暫息﹐然猶擁抱未釋。已而忽驚起曰「嫗特至矣﹐郎姑安寢﹐妾當便來。」遂出。生覺小腹膨脹﹐殆難復支﹐亦起﹐索枕畔得睡鞋一雙﹐纖小幾如菱角。袖之出﹐索女言別。女挽畱不得﹐淚下瑩眥。生與約夜當復至﹐悵然別去。而生自歸後﹐陰精猶流溢不止。次日病劇﹐未幾竟卒。

先是生在時﹐常以一篋自隨﹐扃鑰甚嚴﹐𨿽妻妾不得竊窺。旣卒﹐無以爲殮﹐其族人入房檢得﹐意其中必有餘蓄﹐爭先啟視﹐則滿篋皆婦人履也。或纖不盈指﹐或蓮船徑尺﹐朱綠黑白之色畢備﹐而絕無成對者﹐惟其上有紅繡睡鞋一雙﹐此外別無他物。眾人大失所望﹐爲之槁葬於南門之外而散。或言侍衛府內有女鬼絕艷﹐昔有女子嘗與人約爲夫婦﹐以其事不遂﹐自縊。生所遇蓋卽其祟爾。可師

吾邑之西偏﹐有丰登庵。僧名可師﹐以戒律自名﹐鄰村一婦人素與僧通。會值春社﹐婦濃妝艷抹﹐至寺中燒香﹐僧引入房與狎﹐事已相抱而睡。適社長來問殿上緣事﹐小沙彌尋入﹐並不見僧﹐但見牀前繡履一雙﹐與僧履在地。遂近前揭其帳呼之﹐僧驚寤﹐見沙彌﹐大怒﹐遂起擒之。沙彌泣訴其誤犯之由﹐僧轉益驚訝﹐顧鄰婦曰「汝善守之﹐勿聽其出也。」遂去﹐少頃復入﹐縛沙彌﹐以綿塞其口﹐笞死。是夕畱婦宿庵中﹐人靜後共舁屍﹐啟後扉出﹐投一廢井內﹐以瓦礫覆焉。次日以沙彌爲母家所誘﹑竊物潛逃控於官。官納僧賄﹐拘其父刑訊﹐責令交出沙彌﹐顧其父實無從尋訪﹐訟系者逾兩月矣。

時梅雨乍晴﹐有數小兒於庵後鬥艸爲戲﹐忽見井上一小蛇蜿蜒﹐羣起逐之。蛇入於井﹐一兒趨窺之﹐帽落井中。兒卽取稚竹一竿撩之﹐帽已沈矣。再掉之﹐則一足翹起水面﹐須臾屍首浮出。大懼﹐投竿奔告其父﹐父卽呼鄰保共往﹐相與撈起﹐其屍猶不腐﹐遣體傷痕﹐隱如刻劃﹐而面目宛然可辧﹐遂共鳴於官。

邑令至﹐驗屍﹐系笞死者﹐詢僧曾有控案在總捕府﹐卽飭役往取成案﹐反覆久之﹐呼二役往搜其寢﹐無所得。旣至佛座後一套房﹐其中牀榻衾帳﹐皆極綺麗﹐顧亦無他物。惟抽屜中有辮髮一根﹐以呈﹐並縷述房中華褥狀。令呼僧﹐問以此處緣何而設﹐此物更何用處﹐僧對不知。令曰「然則汝亦知殺汝之徒者乎﹖」僧又言不知。令漧笑曰「汝𨿽不知﹐然凶手則有在矣。」遂用夾訊僧﹐絕而復蘇﹐猶堅不肯承。令怒﹐命再刑之。忽顧見人叢中﹐一少婦低頭搵淚。趨喚至案前﹐詰之曰「此何地也﹐而汝卻來此垂淚﹗」對曰「妾本師之鄰家﹐見其不勝拷掠﹐故不覺慘然。」令曰「然則視僧之拷掠其徒何如﹖爾時汝何忍立視其死耶﹖」婦駭言「此事與妾無干。」令大怒﹐命拶之﹐僧在旁睹其宛轉嬌啼﹐心痛如割﹐遂前承所以斃其徒者﹐且曰「事𨿽由於姦情﹐但當斃命時﹐此婦實不在側。刀山劍樹﹐小僧一身當之足矣。」令笑曰「今日汝可謂大發慈悲矣。」因並系其婦去﹐案旣定﹐斬僧於市﹐婦擬監候絞﹐年餘病死獄中。相傳行刑時﹐砍至第七刀﹐僧首始殊云。

外史氏曰﹕余幼時見此僧不茹葷酒﹐儀度謙恭﹐故里中咸稱髙行僧云。又聞其所私﹐亦不止此婦。及沙彌見瘞﹐卽擬爲打包計。已出至通河橋﹐輒見橋豎空中﹐髙數十丈﹐往還幾次﹐皆如是。徬徨達旦﹐自度不能脫﹐於是乃捏控其父焉。蓋此橋去庵里許﹐乃其出入所必由也。噫﹗僧亦知人可愚以術﹐官可通以賄﹐而鬼神則有難欺者乎﹗況又有辮髮之慢藏者乎﹖然此亦豈非天哉﹗扛米

松江某相國之孫某﹐貧乏不能自存﹐其故僕有富於財者﹐往而乞憐。適舂米﹐以五斗令傭負之以隨﹐傭不能勝﹐息於衢。某問傭曰「何無力至此﹖」傭嘆息曰「吾非傭工者﹐先祖爲某學士。」某驚曰「如此則親戚矣﹗」然兩人俱弗克負荷﹐遂爲之相抱而泣曰「哀哀父母﹐生我劬勞﹗」市人聚觀。一長者與以竹梢﹐共舉以歸。兩人祖皆祟禎間相也。時人爲之語曰「五斗米﹐兩公子﹐扛不起﹐枉讀《詩經》怨劬勞﹐乃祖詒謀豈料此。」無錫老人

無錫老人﹐當歲除夕﹐賊穿壁入其室。老人起而執之﹐則故人子也﹐老人絕不聲張﹐私語之曰「賢侄何至此哉﹗汝父與我頗厚﹐想汝貧迫﹐不得已而爲之耳。」贈百錢爲度歲計﹐又贈數百錢爲資本。其人愧﹐不能復居故土﹐遷之他方﹐頗有樹立。

越數年﹐買舟訪老人﹐夜分至門外﹐見一人縊於門上﹐呼同舟人擡至舟上﹐棄之河而返。逾年乃再訪老人﹐告以前事﹐老人曰「藉君之力多矣。前死者﹐日間曾與小兒鬧事。微君﹐則此時恐不及相見矣。」此老人用意﹐與昔賢所以待梁上君子者無讓焉﹐宜有是長厚之報。

右二事﹐余得之傳記中。富貴子弟讀之﹐足以警矣。而老人用意之厚﹐尢爲可法﹐不必論其報也。

吾鄕有戴姓者﹐以賭博傾其資﹐家中素無長物。一日暮歸﹐將上燈而無油﹐探囊中﹐止餘錢三文﹐遂止﹐和衣上牀睡﹐因思明日朝餐尙無所出﹐輾轉不寐。忽聞窸窣有聲﹐一偸兒穴墻而入。戴潛伺其所爲﹐偸兒出懷中火紙﹐略一吹噓﹐火光四照﹐徧覓室中﹐無可攜取。良久﹐微嘆而出﹐戴急起探囊中之錢﹐追而與之﹐曰「自恨家貧至此﹐致君失意而返。此種光景。只可爾知我知﹐區區心敬﹐惟乞吾兒歸後﹐曲爲包荒﹐勿揚其醜。」以視老人﹐一莊一諧﹐可並傳也。﹝此事亦可與徐文長呼盜而與以銀杯並傳﹞

《隋書隱逸傳》﹕趙郡李士謙﹐事母以孝聞。嘗有盜其田禾者﹐士謙望而避之。家僮嘗執盜粟者﹐士謙諭之﹐曰「窮困所致。」遽令放之。

《都公談纂》﹕兪司寇父仲良﹐嘗一日自外歸﹐有偸兒方竊其家堂前錫燈檠﹐仲良回避﹐俟其袖出乃入。後家人以失器告﹐仲良曰「此器久不堪用﹐吾業與錫工易之也。」又一日宴客﹐客有貧耆﹐袖其銀杯。夫人屏後見之﹐告仲良﹐仲良笑曰「酒器夜來吾已廢其一﹐汝何見之誤也。」

《隋書》又述士謙寬厚之行﹐不勝枚舉。或以其有陰徳﹐士謙曰「所謂陰徳者﹐猶耳鳴﹐己獨聞之﹐人無知者。今吾所作﹐吾子皆知﹐何陰徳之有﹖」是古人之厚也﹐古人固未有以陰徳自居也。屍擒盜

數年以來﹐邑東北數十里內權厝者﹐棺多被盜。或控諸官﹐往往隱忍不發﹐以故盜益肆。余在珠村﹐其鄰村有二人共發一棺。其屍一少婦也﹐家素裕﹐其附於身者贏數百金﹐二人則大喜。一盜以右足入棺﹐躡屍兩髀間﹐舉扶而取之殆盡。旣又將褫其中衣﹐忽覺右足被夾如束﹐急拔之不可出。其一盜救之不得﹐遂攫取衣物而逃﹐而此盜尢躡足棺中也。比曉﹐村中見者急捉而縛之﹐則其足亦脫然解矣。遂獻於官。邑令來驗畢﹐鞫之﹐並其黨一人捕得﹐俱論斬。或謂此事聞者可以警矣。然鬼之靈於人者其暫﹐而人之不靈於鬼其常﹐是其禍豈有艾耶﹖

又有某甲素嗜博﹐已傾其家。後其妻病將死﹐謂甲曰「余病至此﹐設有不測﹐身無寸縷﹐柰何﹖」甲曰「今煙火屢絕﹐乞貸無門﹐汝不見吾之懸鶉百結﹐而能顧汝乎﹖」不顧而去。其妻—慟而卒。母家聞之﹐以裙釵數事至﹐買棺殮焉。某甲才歸﹐見之﹐意良喜﹐相與舉棺厝之。次日復出﹐與人博而負﹐將復局則囊已罄。慚忿而歸﹐一路冥思無計。至村中﹐微月已上﹐不及入門﹐逕往瘞所﹐潛啟其棺﹐其妻忽然起坐﹐駭絕反奔。旋聞履屟之聲漸近﹐回視﹐見其妻彳亍而來﹐相去僅十餘步﹐盡力狂奔到家﹐急掩其門。隨聞打門聲甚厲﹐窺之﹐則其妻被髮怒目﹐僵立門外。甲方寒戰不敢息﹐已而鄰雞喔喔﹐東方漸明﹐聞門外有聲﹐如堵墻崩塌﹐再窺之﹐則其妻已杳然無迹﹐啟戶出﹐見其屍仰臥地上﹐僵僕不動﹐乃笑向屍曰「今日猶能追乃公乎﹖」遂曳其屍至瘞所。盡褫其一身之所穿戴﹐僕其屍於棺而遁。

嘉慶間﹐邑有金翁者﹐家饒於貲。生一子某。翁歿﹐其子飲博無賴﹐始貸其田廬﹐繼鬻其妻女﹐猶不給。一日毀其祖塋﹐取磚瓦售之﹐後竟發其七棺﹐並其父母之屍棄之﹐而以其棺售焉。於是舉族共憤﹐縛而送於縣。令來驗視已﹐訊之﹐金氏子曰「冢中棺皆數十金以上物。祖﹑父有此金﹐不以貽子孫﹐而以瘞其身﹐不已忍乎﹗然賴此故至今不朽﹐貨之可致多金也。」令大怒﹐命以石灰淹而化之。

外史氏曰﹕禽獸知母而不知父﹐梟獍則生而食其父母矣。彼金氏子非猶靦然人面哉﹖而乃忍於其親至此﹐而況於他人乎﹖此𨿽臠其肉以飼狗彘﹐猶將不食之矣﹐更何以蔽其辜哉﹖然不以明正典型﹐而徒斃其命﹐以爲掩蓋﹐豈無有從旁窺其微者乎﹖若某甲﹐己不能卹其妻之死而殮之﹐而且因以爲利﹐至於怒及幽魂﹐心膽俱裂﹐而猶悍不知警﹐其人何足深論﹗乃至親族亦俱甘緘默﹐而聽其漏网﹐而況臨之在上者哉﹗然自此吾恐白晝探丸之事將起﹐易言「履霜堅冰﹐由來者漸。」吾所以志於此三事者﹐豈徒爲泉壤慮也﹗

以上數事﹐固足駭人視聽。自是以來﹐後珠村一帶被盜者﹐不可枚舉。前年冬季北沈左側﹐一夕被盜至二十四棺﹐亦皆在秀桐交會之處﹐他邑所未聞也。顧其時猶間有控官者﹐去年春﹐芝堂之妷女一棺﹐亦嘗被髮。芝堂控諸邑﹐官不能捕盜﹐爲償訟費以解之。其他或有作佛事﹐並爲之掩埋﹐以聊作解嘲者。今芝堂已歿﹐半月前其妷女之柩又被髮掘。其同時被髮者凡二十餘棺﹐更無一人控官者矣。蓋皆習慣爲常﹐且明知無益故也。斯其誨盜也﹐豈無所由來哉﹗道光二十二年季秋月朔又記。鐘進士

平湖錢孝廉﹐某中丞公臻之子也。以赴選入都﹐至通州﹐日已暮﹐寓捨滿矣﹐惟屋後樓房三間﹐相傳向有狐妖﹐無敢宿者。錢欲開視﹐眾皆以爲不可﹐錢笑曰「何害﹖余向讀《靑鳳傳》﹐每嘆不得與此人遇。果有是耶﹐當引與同榻﹐以遣此旅枕淒涼。」立命啟之。幾榻塵封﹐二僕拂拭逾時﹐施衾枕焉。

旣就寢﹐不能成寐﹐夜將半﹐萬籟無聲﹐斜月半窗﹐頗涉遐想。忽聞履聲細碎﹐兩女子攜手自西北隅出﹐一女子曰「昨宵因看月至蘆溝橋﹐與云姊弈﹐妹連輸兩局。本約今夜再戰﹐頃小婢來言﹕『此中有人﹐乃風雅兒郎﹐不可交臂失卻。』故邀姊偕來覘之。」言次以手指榻上﹐遂近前揭其帳﹐含笑罵曰「何處書呆﹐敢來占人閨闥﹗」錢視之﹐皆二十許麗人﹐乃起坐﹐曰「仰慕仙容﹐願得暫親芳澤﹐以盡一夕綢繆。雞鳴戒旦﹐卽爲陌路蕭郎﹐何云占耶﹖」其稍長者﹐卽以巾拂之曰「吾姊妹將來魅汝。」其少者乃曰「姊住此﹐妹且去。」女遂縱體入懷。錢不覺心動﹐急轉念﹐是花貌而雪膚者﹐妖也。遽引佩刀刺之﹐而懷中已虛無人矣﹐意將遷出﹐又恥爲眾所笑﹐乃復就枕。倦極﹐朦朧睡去﹐忽覺渾身冰冷﹐驚而寤﹐衾褥皆爲水淹﹐二女笑立帳外。錢裸而躍出﹐大罵﹕「妖狐休走﹗」二僕齊起﹐則二女已遁﹐榻前浴盆存焉。旣而寓中俱起﹐其浴盆蓋店主所備以嫁女者﹐啟視後房﹐已失其一。

天漸曉﹐錢束裝遂行。中途遇同邑武舉楊某﹐將赴試入都﹐語及。楊笑曰「此君之畏怯所致也。如我往﹐恐彼將不任馳驅爾。」策馬而至﹐請宿樓中。主人曰「君不聞昨夜某客所遇耶﹖」楊曰「某正以聞所聞而來耳。」主人知不可爭﹐聽之。楊旣寢﹐倚枕以待。久之﹐見一老大婢﹐蓬頭攣耳﹐蹣珊而前。楊躍起﹐問將何爲。婢曰「吾家蓮姑聞郎君在此﹐偕七姑避往云姑處圍棋。適匆匆忘著半臂﹐今令侍蜱來取﹐故將搜取以往。」楊向何故避去﹐婢曰「不知。蓮姑但云﹕『相君之面﹐殆是鐘進士後身﹐故不敢相親也。』」

楊大喜﹐次日出﹐誇於眾﹐以爲此去必中進士。眾視其貌﹐貙目昂鼻﹐虯髯繞頰﹐面黝如鬼﹐絕似世所繪鐘馗狀﹐匿笑而退。然由是樓中狐亦絕不復至矣。

余內弟吳壽駝家﹐嘗有狐祟。往往廚箱無故自開﹐牀榻無端自移﹐或抽屜忽然火出。一甕內貯酥糖數十包﹐其後開甕取啖﹐則封裹宛然﹐而中皆空矣。如是者半年﹐百計驅遣無效﹐於是發念全家齋戒﹐延雲巢僧十餘輩﹐拜梁王懺三日。僧甫去﹐而妖已寂無影響矣。是懺悔之說﹐果有驗也。然不如楊某之驅狐﹐尢爲切近而輕易也。蛇殘

余父嘗言﹐往在富陽遇一人﹐貌狀魁梧﹐而須眉盡脫﹐肌膚紋裂如蛇皮然﹐疑其瘋也﹐其人自言「半月前﹐嘗至一友家夜飲﹐大醉而歸﹐踉蹌行山徑中﹐久之﹐斜月漸沒﹐村路莫辧﹐忽一失足﹐如陷地穴中。捫之﹐觸手熾熱﹐而軟膩如脂﹐腥穢刺鼻﹐且迷悶更不可耐。疑其已葬魚腹﹐亟拔佩刀力劃﹐才一舉手﹐則掀翻震蕩﹐地轉天旋﹐瞑眩不已。幸數刀後﹐劃然已開。徑出﹐踉蹌奔歸。比曉往視﹐一巨蟒長十丈許﹐死於澗邊。腹間一穴﹐刀痕宛然可數也。蓋時值醉飽﹐故未中其毒﹐然已不啻輪回一轉矣。」其人邱姓﹐名品三﹐已中戊午科武舉。自此人呼之曰「蛇殘」。賭飯

乾隆時﹐吳白華侍郎素善飯﹐有宗室某將軍﹐亦與齊名。一日﹐謂將軍曰「夙仰將軍之腹﹐量可兼人。若某者𨿽無經笥之便便﹐至於飯來開口﹐略有微長。但不知盧後王前﹐孰爲優劣﹐意欲與君一決勝負。何如﹖」將軍笑而許之。侍郎命左右持籌侍側﹐每啖一碗﹐則授一籌。飯罷數之﹐將軍共得三十二籌﹐侍郎只二十四籌爾。侍郎不服﹐約與明日再賭﹐將軍笑曰「敗軍之將﹐尙敢再戰乎﹖」明日復至﹐比設食﹐只有飯而無肴﹐謂將軍曰「此亦所謂白飯也。昨以肉食爲鄙﹐故聊遜一籌﹐今與君白戰﹐若再不勝﹐願拜麾下。」於是復計籌而食﹐將軍食至二十碗而止﹐侍郎竟得三十六籌。蓋侍郎先以食肉而易飽﹐將軍以無肴而不能下咽也。

《史記》稱廉頗見趙使者﹐爲之一飽﹐斗粟﹐肉十斤。使者歸﹐爲言廉將軍尙善飯。誠哉其善飯也﹗秦苻堅時有夏默者爲左鎭郎﹐護磨那者爲右鎭郎﹐奄人申香堅﹐爲拂蓋郎。三人皆身長一丈八足﹐並多力善射。每食﹐飯一石﹐肉三十斤。較諸頗﹐已不啻臣朔之於侏儒矣。南燕王鸞﹐濟南人也﹐身長九尺﹐腰帶十圍﹐貫甲跨馬﹐不據鞍鐙。慕容徳見而奇其魁偉﹐賜之以食﹐乃進一斛餘。徳驚曰「所啖如此﹐非耕所能飽﹐且才貌不凡。」拜爲逢陵長。鸞到官﹐政理修明﹐大收名譽﹐徵爲東萊太守。使三人者而遇鸞﹐則又如小巫之見大巫矣。按﹕《前燕錄》謂三人並身長一丈三尺﹐餘皆同其言。飯—石﹐肉三十斤﹐蓋共計三人所食也。

朱燮元﹐宇懋和﹐浙江山陰人。萬曆二十年進士。歷官至四川左布政使。天啟初﹐以討平奢祟明及安邦彥﹐卽攉兵部尙書﹐兼督貴州﹑雲南﹑廣西諸軍。祟禎初﹐巡撫貴州﹐賜尙方劍﹐進少保﹐世蔭錦衣指揮使。四年﹐論桃紅壩功﹐進少師左柱國。六年﹐加世蔭指揮僉事。十一年春﹐卒於官。燮元身長八尺﹐腹大十圍﹐飲啖兼二十人。初官陜西時﹐遇一老人﹐載與歸﹐盡得其風角占候遁甲諸術﹐臨別﹐謂之曰「善自愛﹐異日西南有事﹐公當之矣。」由江平康民﹐奇士也﹐兵未起﹐語人曰「蜀且有事﹐平之者朱公乎﹗」已而果然。如燮元乃不愧廉將軍之善飯矣。然以視三人﹐尙未及其半﹐而建立如此。三人者﹐僅以多力爲郎﹐能毋愧於腹負將軍乎﹖

近浙閩制府孫公﹐名爾準﹐字平叔。患水腫經年﹐以夢白先生薦﹐差官延夢廬往診。夢廬至﹐公疾已不可爲。診視畢﹐問頃日所食幾何﹐侍者從旁答曰「此時胃气大衰﹐每食只可七八碗。」夢廬驟聞訝然﹐曰「健飯若此﹐何云胃气已哀﹖」侍者曰「爺不知﹐較大人平日所餐﹐已不及十之三矣。」因言公未病時﹐常餐霽供豬蹄十个﹐他物稱是云。雪姑

明季余鄕多土寇。鄕民某﹐妻名雪姑﹐素貞靜﹐事姑尢孝。一日其夫出﹐有土寇入姑室。姑度不能免﹐引刃自刺﹐血濺寇衣。刃奪去﹐不得死﹐竟爲所辱。姑覘刃在旁﹐突取擊寇﹐中其股。寇大恨﹐裸其衣﹐以刃刺下體﹐穿穴而死。或仿世修降表李家例﹐題其門曰「穿臀李家」。其家人皆以爲恥﹐而不復言。

噫﹗是何弗思之甚也﹗夫家人子婦﹐一朝被劫﹐而其後遂爲逐水之桃花者有矣。彼雪姑旣已受玷﹐則此恥𨿽引西江之水亦不能灌矣。使未能勵操雅於平昔﹐何能奮死不顧若是﹖特不幸而爲賊所辱耳。然其志可哀也﹐有志風化者﹐猶當表而出之﹐以與費宮娥刺虎並傳。而當事置之﹐鄕之人笑之﹐卽其家亦且諱之﹐人心之不明﹐乃至是非顚倒如是﹗余故表而出之﹐以愧世之爲河間婦者。吳烈女

吳烈女﹐烏程陸家兜李氏之童養媳也。其夫因家貧糊口於楚。女獨與孀姑同居。茹荼苦﹐事姑如母﹐鄕裏稱之。有無賴子某﹐其夫之從祖也。覘其姑出﹐知女方浴﹐排闥而入﹐蹲踞捉其足。女倉猝不知所爲﹐急覆身盆水中發聲大號。某遽以手掩其口﹐一手舉白金相示。女陡然張口嚙其臂﹐血流盆中。再欲嚙之﹐而某創甚﹐已逸去。有頃姑來﹐鄰里亦集。女懣甚﹐心衝衝不能出一語。良久﹐始泫然述其狀﹐且曰「我爲女子而見辱如此﹐事𨿽未成﹐寧有活理﹗」遂奮身急趨﹐自沈於河。有救之者﹐得免。於是羣相勸勉﹐女婉言謝之﹐神色較和。姑意羞憤漸平﹐防閒稍懈。乃甫及二更﹐女突出赴水死。迨人知﹐已無及矣。

嗚呼﹗使烈女不死﹐亦未可謂之不貞﹐而竟死﹐其爲名教增重何如﹖乃其時當道者﹐皆裦如充耳也。豈有慕於訟簡刑淸﹐而以爲多事不如省事乎﹖

無賴子字寶三﹐以其軀之雄偉﹐人呼之曰「大炮」。近以盜魁被獲﹐系於蘇州府獄云。

安吉山中有村農婦某氏﹐年二十餘。初夏攜筐入山中采茶。時新嫁甫經彌月﹐以其所衣紅裙﹐不便曲跪﹐解裙系樹上。忽舉頭見其鄰家子施四攜筐亦至﹐婦含羞回身下跪﹐不敢反顧。施四突入搴其腕﹐睨而笑曰「汝荏弱如此﹐而遽嘗此苦﹐眞令我見猶憐。若能從我﹐請代任其勞可也。」婦大號﹐施四卽以一手掩其口﹐系婦於樹而淫之。婦撐拒無從﹐聽其恣行輕薄。事訖﹐施四徑解其紅裙﹐懷之而去。婦羞憤不復歸家﹐極力解脫其縛﹐取帶自縊而死。

迨暮﹐夫尋至﹐見婦縊於樹上﹐其紅裙已失所在﹐知其爲人所污也。急歸﹐將赴訴於縣。中途陡然大風揚沙﹐黑雲亂捲﹐遂返。甫及門﹐忽霹靂一聲﹐電光之中﹐似有鷹爪攫一人﹐自空際擲於庭前﹐頂覆紅裙﹐跪於泥中。揭視﹐則焦頭爛額﹐其頂有細孔﹐似鍼剌者﹐血猶噴湧未已。而腰際有朱書「罪人施四」四字﹐似篆非篆﹐乃知致妻之死者﹐此人也。程光奎

康熙間﹐江蘇巡撫張伯行奏﹕今歲江南文闈放榜後﹐物議紛紛。有數百人擁擡財神﹐直入學宮﹐口稱科場不公。尋以正主考左必番檢舉知縣吳日新﹑方名所薦之吳沁﹑程光奎平日不通文理﹐上命尙書張鵬翮赴揚州﹐會同總督噶禮及伯行察審。尋得副主考趙晉與程光奎交通關節實情。部議﹕程光奎在貢院埋藏文字﹐擬斬。其呈薦之知縣方名及吳沁等﹐斬絞有差。

先是﹐程光奎之父程翁﹐故山陽大商也。性貪鄙。年四十無子﹐乃至甘露寺﹐施僧許願以祈焉。有肇慶士人趙文輝者﹐流寓寺中﹐素精會計。翁與語﹐悅之﹐遂攜與偕歸﹐使司鹽筴數年。趙請以所畜千金貯翁處﹐許之﹐蓋將因以爲利焉。其後與其僕婦通﹐僕告翁﹐翁與密計﹐僞令其從往壽州運鹽﹐迨夜潛歸﹐伺其至而殺之。僕許諾。次日黃昏後僕至﹐操刀逾垣入﹐躡至房前﹐聞其妻暱語曰「狂郎﹐汝向嘗以暫時相敍﹐未暢所欲﹐今乃可爲長夜之歡矣。」少頃﹐雲雨之聲繼作。僕忿焰中燒﹐破扉入至帳前﹐舉刀直砍。趙驚起﹐刀中妻頭。妻痛極﹐以兩手持其刀﹐趙得脫去。須臾妻竟死。旣報官﹐輯趙不獲﹐僕論絞。

其時翁妾方孕光奎﹐逾期未產﹐一夕方寢﹐妾夢—男子﹐自稱姓趙﹐語操粵音﹐登牀據其腹。驚寤﹐大呼腹痛﹐遂坐蓐﹐產一男。翁大喜。妾乃告以所夢﹐益喜﹐以爲異徵﹐名之曰光奎。顧兒自𦇤褓見翁至﹐輒啼不止。及稍長就傅﹐頑鈍異常﹐而翁之期望頗切。年十五﹐攜往甘露寺還願。遇一相者﹐乞相兒將來可以讀書起家否。相者諦視旣久﹐乃曰「令嗣貌𨿽丰肥﹐然眉目間但有金銀之气﹐酒肉之色﹐而絕無一毫詩書气﹐恐一芹亦未可得﹐且其陰騭文中隱起殺形﹐卽使夤緣得雋﹐亦未必爲君家福也。」翁怒罵曰「江湖餓鬼﹐敢輕覷而翁﹗他日吾兒成名。當來挖汝眼珠也﹗」拂衣而出。自是翁益發憤。後至辛卯鄕試﹐翁素與監臨某匿﹐遂以黃金百斤爲壽﹐乞爲關說﹐爲光奎援例入闈﹐竟得雋。事敗﹐翁亦以行賄論絞﹐籍其家貲入官云。諸天驥

諸天驥﹐字子凱﹐湖郡諸生。幼警敏﹐七歲能詩。稍長﹐博覽無涯。美姿容﹐閨閣見者爭擲果焉﹐生淸介自持﹐勿顧也。父母益喜﹐謂其必成大器﹐字之曰「大器」。十四入郡庠﹐次年遂食餼﹐名噪甚。

然生性故伉直﹐而跋扈文壇﹐下筆泉湧﹐常屈其儕輩。放多見嫉﹐惟與龍眠方拱乾善。而生屢躓場屋﹐年逾壯矣。繼妻吳氏﹐美而賢﹐生一女。生計日蹙﹐資館谷以養﹐所如又多齟齬。父常訓之曰「以汝所爲﹐豈似功名中人﹖汝亦知荊山痛哭﹐古今豈少卞和﹖盍稍破觚以救貧乎﹖」生泣對曰「世事易知。然玉可碎也﹐不可毀其白﹔若欲詭遇求合﹐無論兒餓死不屑﹐當亦父所不願見也。」自是𨿽炊煙屢斷﹐生卒自如。

無何﹐父母俱歿。父臨卒呼生囑曰「始吾𨿽貧﹐然謂汝靑紫拾芥﹐輒用自慰。今不及待矣﹐若他日能博一第﹐則泉下猶可藉慰。不然﹐猶有鬼神﹐吾𨿽餼不來食矣。」生慟哭受命。比葬訖﹐妻繼歿。女年十五﹐生於是以與其友之子某爲室。徧辭戚屬﹐辦裝﹐以拔貢生應京兆試﹐誓不得當不返也。榜發又報罷﹐出門信步﹐獨遊陶然亭。一日者熟視良久﹐嘆曰「僕閱人多矣﹐今視君鼻有柱骨﹐腹具六壬﹐論壽可至大耋。而至髮際以下﹐但有淸气而無一點庸气﹐惟相君之背﹐他日當有奇遇。然必遠涉海外﹐若此間恐無汝緣分也。」

生憤然歸寓﹐念京師知交絕少﹐豈易久居﹐而拱乾方公戍寧古塔﹐遂往視之。比至﹐而方已賜環。寧古俗本淳厚﹐百里往還﹐隨所投﹐率如舊主。生乃修刺謁一章京。刺甫入﹐章京大怒﹐抽刀出﹐將殺之。蓋其俗尙白﹐以紅爲送終具﹐生適觸所忌也。反奔至東京﹐喘息稍定。四顧殿礎城基﹐夕陽明滅﹐攬轡躊躇﹐進退維谷。

忽一騎自東馳至﹐生意追及﹐復奔。聞馬上大呼﹕「子凱何弗少待﹖」生回顧﹐識爲遠戚吳某。乃駐馬詢其何來﹐某言「頃自寧古販參還。寓捨不遠﹐請往暫憩。」因偕至石佛寺宿焉。生所訴窮途之苦。某曰「明日余將往賈柬埔寨。彼國謂儒爲班詰﹐由此入仕者爲淸貫。以兄髙才﹐至彼處何愁富貴哉﹖」生竊計一身落魄﹐卽浮海亦得。迨曉卽起﹐相將至海口﹐同附賈舶。風順帆揚﹐兩晝夜已達眞臘﹝卽柬埔寨﹞。

甫登岸﹐見者皆驚竄﹐或卻立遙望。生訝詢其故﹐某曰「此地已近儋耳﹐俗皆以黑爲美。兄冰肌玉骨﹐故不免蜀犬所吠耳。」生懊恨欲死。某日﹔「無憂也。」隨解裝取硯磨淡墨﹐勻面迨徧。次及生﹐生曰「柰何爲鬼臉以媚人﹖」彊之再三﹐生無可如何﹐姑聽所爲。由此遨遊城市﹐到處莫不暱愛。某又爲揄揚﹐久而國王聞其才﹐特敕召試。生喜﹐橐筆入。

王坐七寶牀上﹐近臣引伏階下。王顧其相曰「卽以貌取﹐亦足增輝薦剡矣。」遂賜鹿皮粉條﹝其俗以糜鹿雜皮染黑﹐用粉如白堊爲小條子﹐就皮畫以成字。作皆從後書向前﹐不自上書下也﹞﹐命爲《庵羅樹賦》。生援引《隋書》《本艸》﹐敷佐丰腴。頃刻脫稿﹐疾書呈上。王翻閱數過﹐卒不解。相從旁對以中國體裁如是。王怒曰「旣願就試﹐何敢不遵程式﹖」裂皮擲下﹐斥令扶生出。生慚汗歸舟﹐因思忍恥毀容﹐適以取辱﹐不覺痛哭。

時同舟貨已畢售﹐聞其事者亦共憫其所遭﹐乃攜與同歸。中途遇颶風﹐舟覆﹐其戚與同伴皆歿。生幸附桅上﹐漂至一島﹐匍匐登岸﹐詢知已在日本。踴躅前行﹐數里外漸見人煙。遙望城南﹐羣峯刺天﹐其下一帶紅墻﹐隱露叢竹間﹐意爲貴家園林。

稍近﹐見園門洞開﹐有數婢華妝列門外﹐見生﹐羣起相逐。內一婢絕娟好﹐語操吳音﹐見其狀﹐訝問所自。生泣訴由來﹐婢惻然曰「君乍來此地﹐言語不通。況日已雲暮﹐投宿誰家﹖豈不寒餓死乎﹖幸是風雅士﹐且王猶未至﹐不妨暫畱。」因商於諸婢﹐引入復澗重山﹐不辧路徑。數折﹐入一旁捨﹐竹榻紙窗﹐雅潔可喜。

諸婢皆散﹐生獨坐愁思。忽前婢攜燈來﹐餉以肴餌。生取啖﹐香美異常。婢見其渾身寒戰﹐卽還取衾褥及薰籠至﹐笑曰「適覓男子衣不得﹐君寢後﹐可自取濕衣燎之。」生不禁感泣曰「蒙卿生死而肉骨﹐異日誓必以報。」婢復笑曰「大丈夫不能自奮﹐以至於此。妾以同鄕之誼﹐昧死相憐。明日國王行至﹐誓難更畱﹐何云報乎﹖」生始知此爲王之離宮。是夕𨿽臥﹐不能成寐。早起入園﹐思將更謀諸婢。但見層巒點黛之外﹐宮闕壯麗﹐珠箔沈沈﹔漸覺曙分林影﹐翠羽啁啾﹐杳無人迹。回憶家山萬里﹐悲從中來。乃抽毫蘸桐間露﹐題一詩於壁曰「湖海飄零气尙豪﹐撐腸文字剩靑袍。勞薪欲駐難生角﹐名紙空懷但長毛。島國濤聲穿棘竹﹐故園春色認緗桃。題詩敢擬香山集﹐悵望鄕關首重搔。」

書甫畢﹐遙聞墻外傳呼聲。未幾﹐前婢倉皇奔入﹐見詩駭曰「王且至﹐若問此詩﹐教妾何詞以對﹖」生大懼﹐將別去﹐而王已呼擁入矣。婢急引生藏山後。王輦道適經壁下﹐瞥見詩﹐駐輦讀之﹐問爲何人所題﹐其人安在。婢以實對。王不怒﹐但呼婢入﹐密諭曰「疇昔之夜﹐余曾夢遊此中﹐正讀是詩﹐旁一人似是大士像者﹐謂余曰「汝二人再世之緣﹐行當再合。明日其人至矣。謹志詩詞勿忘也。」今是詩一字不易﹐汝試往問﹐但是湖州諸生﹐便導與來。」

婢應聲去﹐移時回奏﹐言其懼罪不敢出。王沈吟者再﹐遽起扶婢至山後。見生滿面風霜﹐非復曩時玉貌﹐不勝慘惻﹐把生袂哽咽曰「妾以國事來稍遲﹐致郎受驚恐。今尙幸無恙﹐猶識再世玉簫否﹖」生視女年約二十以上﹐亭亭玉立﹐明艷若仙。其發膚眉目﹐無一不酷肖前妻。一時驚疑不定﹐拭目曰「得非夢耶﹖」王搖手日﹔「非夢也﹐妾生時頗憶前世事。昔自別後至冥司﹐冥司以妾未嫁時﹐嘗爲郎病﹐水漿不入於口三日﹐後郎病𨿽愈﹐妾之病瘵實始於是﹐此情實堪憐憫﹐故俾得重尋破鏡﹐以補離恨之天。妾所以尙未締姻﹐爲遲郎也。」

生乍聞﹐如夢始覺﹐乃問婢﹕「此汝國王公主耶﹖」婢掩口笑曰「是卽國王也已﹐吾國向奉女主。今王以神女降生﹐能役百鬼﹐故國中奉以爲君。君不見給事左右別無男子耶﹖」﹝《魏志》﹕日本有男弟佐治國事﹐自卑呼彌爲王以來﹐少有見者。以婢千人自衛﹐惟男子一人給飲食﹐傳詞出入。居處常有人持兵守衛。﹞生於是喜極而悲﹐追憶從前﹐淚涔涔下。女爲拭以繡帕﹐攜還﹐令除宮捨生。次日卽命駕﹐另以輦載生共還﹐告諸父母﹐授爲駙馬都尉﹐而合巹焉。入幃之後﹐眞不啻如初定情時也。曉起﹐生卽簾側看女勻妝。引鏡自照﹐轉恨齒長﹐而女情好愈篤。

後數日﹐與生燈下聯句﹐婢侍側。生指之曰「數𨿽前定﹐然非此人﹐何有今夕﹖」女囅然曰「然則何以報徳﹖」生不言﹐視婢而笑。女卽輟詠﹐命他婢持燈攜衾枕﹐導生就婢寢。婢慚不能仰視﹐女趨諸婢曳之行。旣入房就枕﹐婢小語曰「今夕之會﹐又豈夢想所及﹖但狂將不任。」生笑曰「老夫耄矣﹐然此矢所以報也﹐焉避唐突﹖」已而流丹浹席﹐乃止。生從此左擁右抱﹐不復尋夢邯鄲矣。

後女生一男一女﹐女名柳稊﹐男名龍劍。男絕慧﹐生自課讀﹐凡經史過目輒了。生每指謂女曰「此奇兒也。卿當記取﹐異日得返中國﹐必能博封誥以光泉壤。則克蓋前愆﹐吾𨿽死﹐目亦瞑矣。」年七十九卒。卒時﹐命以桐棺素服殮﹐勿歸葬先塋﹐以志遺恨。女不忍拂其意﹐如言葬訖﹐乃遣使奉表求入朝。朝廷許之。女遂傳位柳稊﹐攜龍劍及婢所出兩男入朝。畱京師﹐爲兒求試。詔許以監生一體鄕試。聯捷殿試第二﹐入授翰林院編修。仕至都察院左都禦史﹐淸剛有政績。旣以皇子生﹐覃恩勛贈三代。年五十餘﹐母卒﹐服訖﹐上表陳情﹐乞往迎父柩。上嘉其事﹐給假六月﹐俾迎還合葬焉。

外史氏曰﹕投書湘水﹐愁寄芙蓉﹔抱璞荊山﹐淚滿懷袖。況乎煙墨無言﹐文章憎命﹐古今之以紅爲白﹐以白爲黑﹐而顚倒是非者﹐豈獨夷俗然哉﹖以余所聞﹐諸生神淸叔寶﹐才艷安仁﹐其天姿磊落﹐不可一世﹐而儒雅恂恂﹐不敢失聲於僕隸﹐亦何至所向輒窮乃爾哉﹖嗟乎﹗懷刺生毛﹐一生作客﹔賣文以活﹐四海無家。至於水盡山窮﹐而竄迹龍沙﹐投珠海國﹐亦謂琵琶別抱﹐庶幾雪恨九泉也。而乃遭按劍於柬埔﹐泣冤禽於碧海﹐豈吾相不當侯耶﹖抑此中亦無汝文字緣耶﹖設延津不復再捨﹐東野終已無兒﹐則此恨綿綿﹐一腔血更灑何處﹖蓋至前路更無知己﹐而欲以識曲子期望諸巾幗也﹐則天下之銜冤入地﹐而聚哭於靑楓黑塞間者﹐當不少矣。噫﹗雷殛

天者積气﹐故隨園謂天之禍福人﹐譬猶人之於蟻﹕投一骨則聚族而享之﹐以爲人之所福也﹔少焉傾其沸湯﹐而羣蟻胥殲﹐則以爲人之禍之矣﹐而人固不知也。其指點足令頑石點頭。然至雷之殛人﹐自王公以及士庶﹐旣彰彰史冊矣。其他如章惇爲妓﹐秦檜爲豬之類﹐見於小說者不一。其有爲余所目擊﹐而理不可解者。

嘉慶間﹐余在郡中聞飛英塔中震死百足一條。其長徑二尺餘﹐闊贏二寸。周身完善﹐惟頂上一孔﹐僅大如鍼﹐黑水湧出未已。

後數年﹐至陳莊蔣時芳表兄家﹐見穿堂內壁間一鑿痕﹐自椽末直下至地﹐闊指許﹐深入半寸。進至庭中﹐見檐前銀杏樹東南一朽枝﹐葉皆焦黑。一鑿痕從梢至根﹐深闊皆如壁間。余從姊言﹕去年夏間﹐此樹爲雷火所燒﹐其鑿痕亦皆雷殛所致。方其霹靂大作﹐滿室昏黑如夜。但見火光繞屋﹐鼻中聞硫磺气﹐徧地熾熱如火。時羣兒皆著艸履﹐雨過視之﹐足底盡起紫泡。或謂雷神追擊妖物﹐故兩處都有鑿痕。其樹上小枝﹐至今無葉云。

又芙江嘗云﹕道光七年之秋﹐其家樓中一柱﹐嘗爲雷殛。柱中皆空﹐而其木屑插柱上殆徧﹐皆長寸餘﹐尖細似鍼。周圍如釘釘然。尢奇。

按﹕《花間笑語》﹕國初南城遭兵燹之後﹐郡學前最爲荒涼﹐大成殿春秋二祭﹐絕不啟門。丙戌夏﹐雷電繞殿三日而不下。眾學役異之﹐啟門徧視﹐見至聖牌板上有物﹐叢叢排列﹐而精光外射。細視之﹐乃一大蜈蚣環抱周徧﹐其白而叢叢者﹐乃其足也。學役中有黠者﹐知雷之盤空旋轉﹐定爲此惡物。但下擊﹐牌板必碎。怪物有靈性﹐知雷神必畏文宣﹐不敢傷殘其牌板﹐故借此以避雷殛耳。遂以火撓遠鉤牌板倒地﹐蜈蚣蜿蜒欲遁﹐而天雷下震﹐蜈蚣遂糜爛矣。眾乃大快﹐環視之﹐見其腹有「逆閹魏忠賢」五字。飛英塔之蜈蚣﹐亦其類歟﹖蟋蟀

蟋蟀之戲﹐始自天寶宮人。今此戲惟浙江有之。然被凍輒死﹐轉不如蠅蚋之能禁寒也。間有可畜至次年者﹐大約其虫性必彊﹐而又必護視惟謹。余嘗畜一虫﹐至次年元宵﹐是日大凍﹐余偶他往﹐歸視則湯已冷﹐而虫僵矣。又余父在時﹐畜一虫﹐至次年淸明後而死。此二虫俱勇健﹐未遇其敵也。頃閱金鰲《退食筆記》﹐言宮中於秋時收養蟋蟀﹐至正月燈夜﹐則置之鰲山燈內。奏樂旣罷﹐忽聞蛩聲自鰲山中出。則本朝宮內亦有此物矣。活佛

唐太宗嘗使僧玄奘至西藏求取佛經﹐以佛本出西域也。康熙二十七年﹐以俄羅斯請和﹐上特命張鵬翮﹑陳安世前往。至俄羅斯境﹐遇番僧數人﹐面目類羅漢﹐而身骨俱軟﹐能以足加首﹐以首穿腋。一僧能華語﹐曰「言大西天人求活佛於中國﹐徧遊五臺﹑普陀﹑峨眉諸名山﹐不見有佛。聞達賴喇嘛有之﹐及往見而知其非也。又聞外國有金丹喇嘛似佛﹐涉窮荒視之﹐又非也。值額徳兵亂﹐搶去行李﹐僅存殘喘耳。」張子謂之曰「爾捨生死﹐遊徧中外﹐求活佛不得﹐究竟信得天下佛果有耶﹖」僧笑曰「今日方知其無矣。」然則使此番僧與玄奘相遇﹐二人者應各一笑而返﹐不至費此跋涉矣。通字

馬要沈午橋﹐館於郡中金氏。其徒某尙幼﹐讀《左傳》至共仲通於哀姜﹐問午橋通字作何解。午橋曉以私通之義﹐卒不解。因復曉之曰「有如男女二人同榻而臥﹐是之謂通。」其徒乃點首喜笑。時金一女僕微有姿﹐與僕朱某私通。方夏日﹐每伺主人午睡﹐女輒出與某戲。其臥榻適在午橋寢後。午橋偶出﹐其徒見女上樓﹐久不出﹐潛至帳後窺之﹐二人雲雨方酣﹐不覺也。其徒急下﹐至中堂﹐拍手大呼曰「咦﹗小莫與朱某通了。」聞者無不絕倒。

昔有塾師講書至淫字曰「淫者﹐女人之大病也。」一蒙童竊聽而志之。後以母病﹐數日不至。師問其故﹐輒對以其母方淫也。師駭然﹐細詢其狀﹐始知其母方病。大怒曰「然則何以謂之淫﹖」將笞之﹐童泣而對以前日所聞﹐其師大笑而止。午橋之徒﹐其善悟亦復何減。

余向客合溪﹐趙氏有族子某﹐性素戇。與岕中許幻峯交暱﹐幻峯漠然也。後其鄰某至合溪﹐趙遇諸途﹐詢幻峯近狀﹐備極殷勤。其鄰詫曰「嘗聞幻峯語人﹕「予與趙氏子泛交也。」今觀君眷注如此﹐則此語不應出自幻峯口中。」蓋其人素與幻峯有隙故也。顧趙從未知有所謂泛交者﹐遂誤以泛爲飯。退而問於人曰「何謂飯交﹖」其人未審其誤聽也﹐漫應曰「意不過是肉朋酒友之類耳。」趙大怒曰「趙某豈將以求食而交汝耶﹗」徑往登門叫詈。幻峯出詢其狀﹐趙直前奮拳毆之﹐至於折齒破額﹐而赴公堂焉。海鰍

乾隆間﹐乍浦海潮不退﹐海水過塘﹐漂沒廬舍人畜無算。湯山天妃廟前石獅﹐直滚至都統衙門而止。其後潮退﹐有海鰍擱住塘坳不去。長數十丈。人爭往割取其肉﹐熬油以代膏火。已而割者漸多﹐鰍不勝痛﹐一躍翻身﹐壓死者數百人。大人

昔有海舶﹐將往賈柔佛國﹐爲颶風漂至一島。其地四面疊嶂﹐周圍杳無人徑。同舟十餘人﹐悶坐無聊﹐相將登岸﹐攀藤腰絙而上。半日甫及山半﹐有巨石如磐﹐俯瞰海岸。登之﹐覺天風浩蕩﹐凜不可畱﹐而鴟嘯猿啼﹐震撼心魄﹐急尋去路而還。未數武﹐瞥見深箐中一大人﹐長十餘丈﹐披髮彳亍而來。見諸人﹐大喜﹐一躍已至。鳥語啁啾﹐撫而徧嗅。卽向巖壁折一藤條﹐將數人逐一穿腮中﹐如貫魚狀。穿畢﹐屈其兩頭系樹上而去。其人在樹頂望大人已遠﹐急抽佩刀斷其藤﹐扳枝而下﹐狂奔至海濱﹐風勢已轉。登舟甫揚帆﹐而大人追至。時舟已離岸﹐大人以手挽之。一人掣刀斷其手﹐大人縮去﹐墜二指於艙﹐皆只一節耳。稱之﹐重八斤﹐長二尺餘。

陸次云《八紘譯史》言﹕成化時蘇衛軍士赴崇明﹐所遇長人與此同。而其所斷指﹐則長徑尺有四寸﹐乃一指中一節耳。今猶藏嘉定庫中云。

陳曾起《邊州聞見錄》﹕康熙二十六年﹐有從滇南航海者﹐遙望浮屠峙云表﹐俄卽之﹐人也。欠伸而起﹐捉七人啖之﹐還坐於浮屠。眾潛奔走上船。其人舉足卽至﹐曳其船。眾斧之﹐斷指﹐長二尺有奇。歸獻制府範公。或曰﹕此獨人國也。其卽海賈之所遇歟﹖

至《神異經》所載﹐西北海人長三千里。《涼州異物志》又云﹐有大人在零丁﹐長萬餘里。與《楚詞》所云「長人千仞」﹐皆太長。

海外西南夷有萬丹國﹐在噶喇叭之南﹐南臨大海。海中一山﹐崒兀嶙嶒﹐時有火焰﹐引風飄忽﹐入夏尢盛。俗呼云「火焰山」﹐蓋處海之極南云。西洋番云﹕其國常有船至此山下。船中人上山探望﹐遙見其中山番穴處而食生魚。覺人窺伺﹐噪而相逐。羣趨而逃﹐後者輒爲其所扼﹐爭生食焉。比回船﹐僅存十六人﹐急掛帆而遁。自此無敢有復至者。

余父又言十五歲時﹐嘗病傷寒﹐月餘甫能起牀﹐然猶未敢出房也。一日午前偶倦﹐斜倚在牀。見一老姥﹐年約七十餘﹐面闊而黑﹐體亦丰肥﹐衣褐色單衫﹐豆綠巾裙﹐手持一油紙扇至門前。父叱問﹕「汝何爲者﹖」姥曰「要尋汝老太太。」父曰「老太太不在此間。」姥應曰「哦。」卽退出。時有縫工數輩在房外制衣﹐而樓下則廚房所在也。父疑家中素無此人來往﹐彊起﹐出問縫工亦曾見此人否﹐皆言未見。隨下樓﹐則余曾祖母及祖母方於竈下午炊﹐問之﹐亦未見其人。相與嘆異。未幾﹐曾祖母病作﹐十餘日而歿。始悟來尋老太太之言﹐其爲鬼物無疑矣。捕鬼

紅墩沈雪樵﹐嘗於暑夜移宿堂中。時以炎熱﹐窗戶不掩。一夕睡回﹐月影微斜﹐晶瑩如晝。見一人戴一涼帽﹐衣靑布衫﹐足系麻鞋﹐面龐白皙而瘦﹐獨坐西北隅。雪樵疑其爲賊﹐躍起擒之﹐其人已出至檐前。追將及﹐其人躍登案上。急以兩手持其足﹐則空空如也﹐而其人已不見矣。始知其爲鬼也。

雪樵侄玉卿言﹕向嘗讀書樓上。板壁後﹐蠶月每貯葉其中。一夕上燈後﹐聞壁後謖謖有聲﹐似有人取葉入筐者。旋聞屜聲瑣細﹐徐及於門。一少婦年約二十餘﹐衣水墨單縑衣﹐黑綾半臂﹐淺絳裙﹐明眸髙髻。探身諦視﹐良久乃去。玉卿訝之﹐急至門外。覓之不得﹐遂下樓問其母﹕「適來有往樓上取葉者乎﹖」曰「未也。」玉卿告以所聞見。其祖母在旁嘆曰「此乃汝之前母陸氏也。渠生時常至此處取葉﹐其鬼魂想猶戀此﹐且欲一見汝耳。然其爲人婉淑﹐今後若再至﹐兒勿怖也。」然則玉卿且得見其鬼母矣﹐何其幸歟﹗

玉卿又言﹕其祖翰王﹐生前每夜關鎖門戶﹐必親自攜燈﹐到處檢閱一過。其後旣歿﹐每夜黃昏後﹐必有一燈熒熒然﹐自後門巷中出﹐直至第一重門而止﹐但不見其人耳。如是者幾及三年﹐乃不見。郭某

後珠村郭某者﹐嘗自新塍賣布歸。中途遇一皂衣人﹐似富豪家奴。邀至一處﹐髙閎巍煥﹐仿佛官居。入門﹐一閽者引入﹐見主人衣冠坐堂上﹐狀貌偉然。左右列侍數十人﹐或冠帶肅穆﹐或短衣艸履。主人呼問裏居姓氏﹐郭叩首自言無罪﹐乞放還。主人曰「勿多言﹐此定數也。」遂命左右設筵﹐令郭與數十人者雜坐。須臾樂作﹐水陸畢陳。酒數巡﹐郭起告歸﹐不許。郭哀祈不已﹐主人不悅曰「旣爾﹐須記取來歲六月某日﹐當於亭子橋西畔相俟﹐勿爽約也。」郭諾而出。至門外﹐初月已斜﹐回顧並無捨宇﹐但見一古冢而已。踉蹌奔歸﹐言其事﹐舉家亦不識何故。

無何﹐至次年六月。插種旣畢﹐偕村中數人往東嶽廟看戲﹐日晡始還。行過亭子橋西﹐未及里許﹐同伴回頭忽不見。眾異之﹐相與尋至橋西﹐見郭危坐水際﹐疑其將洗浴也。呼之不應﹐迫而視之﹐死矣。屈指計之﹐適符六月某日之期也。張癡

乙未仲春之十日薄暮﹐予將閉關﹐見西鄰張癡﹐挈籃持傘﹐冒雨往肆中市物。次日晨起﹐聞其已死於金鼓橋之小港中。飯後﹐偶至二姊家談及。姊言昨夜二鼓後﹐風雨方作﹐園外有數人﹐叫罵之聲甚厲﹐似相格鬥者﹐久之乃寂。隨聞隔岸有人聲﹐乃起﹐從窗隙窺之﹐見前鄰數人﹐執燈持竿立岸上﹐指水中曰「似有二人相抱﹐幸尙未沈。」遂相與撈起﹐則已死矣。蓋張本以市物至街上﹐不知何緣至此處也。張索有癇疾﹐半年前﹐曾破其次子之棺﹐而出其屍﹐曰「此金菩薩也。」自是其面上靑黑如靛。予謂其殆不食新矣﹐然不意其竟死於水﹐且是時疾未嘗作也。

先是﹐張有媳奚氏﹐以張責其竊食﹐含憤自沈於門外溪中而死。及是﹐其同居有張阿五尙幼﹐以拾柴至溪西﹐道經奚氏厝柩旁。歸而寒熱交作﹐口中喃喃言「嬸母﹝卽張五母﹞勿謂兒前日來索翁命也。凡溺鬼必三年始上岸﹐又三年方可覓代。兒時固未至﹐翁之死乃彼處自有一鬼交代耳。」因問其在冥間樂否﹐答言「兒此時卻無管束﹐但苦饑寒耳。母只須以紙錢數百﹑羹飯一碗送兒足矣。」如其言行之而愈。或者﹐張癡之於子媳﹐不慈已極﹐故不待媳之爲厲﹐而特使他鬼速之死﹐以示懲耶﹖

相傳凡溺者﹐視其口鼻有泥﹐必溺鬼索命﹐不可救。今年五月﹐余方在家﹐見東村姚氏小兒溺水中。及撈起﹐泥塞其口鼻。救之﹐竟不復蘇。綺琴

綺琴﹐麗水沈氏﹐始字湘碧。幼孤﹐性絕慧﹐而容姿艷冶﹐娟娟如瓊瑤。工塡詞﹐精於音律。母愛如拱壁﹐選婿頗艱﹐以故年十七猶待字也。有鄰嫗宋媼至其家﹐見女嘖曰「姐苗條如此﹐使老身而男也﹐得不甘爲情死﹖」母笑令其物色佳偶。嫗拊掌曰「頗牧自在禁中﹐何必遠圖﹖」母曰「媽謂韓生耶﹖吾亦稔其才久﹐無如其才而貧何﹖」嫗曰「焉有陳孺子而長貧賤者﹖」時韓生泰瞻者﹐邑中名士也﹐館於其家﹐適斷弦逾年矣。母因商諸其子。子曰「得婿如生﹐何啻參軍﹖然渠家須親自操作﹐恐妹食貧不慣也。」母亦猶豫。女適至﹐頗闡餘言。自是早作晏息﹐凡烹飪補紉之事﹐輒手自拮據不倦。兄嫂微窺其意﹐以告母﹐母意乃決。召嫗﹐俾示意生。生固深於情者﹐乍聞不勝感激﹐旣慮事有翻復。

先是﹐女以所佩漢玉拱璧﹐托嫗求工琢雙鳳於上。及聞此言﹐輒還家取佩﹐矯命以贈﹐曰「此物所以志也。」遂入復命。旋至女所﹐告以所贈。女驚且咎曰「事若不諧﹐柰何﹖」卽命婢繡春往索返壁。繡春﹐女所素愛也﹐卽下跪曰「此事婢子爲姑籌之久矣。如生之爲人﹐豈負約者﹖今若往索﹐不將寒生心而傷老母意乎﹖」女泣下﹐隱忍而止。然自是生有所需﹐必以婢至。

女善吹簫﹐嘗於燈下塡《鳳凰臺上憶吹簫》一闋﹐至末句﹐擱筆者再。遂以艸稿封付婢曰﹔「此曲尙有一字未穩﹐汝爲我往問韓郎﹐俾足成之。」兼命攜手鑪與生。婢至齋中傳女命﹐以詞授生。生展讀﹐稱嘆不已﹐爲援筆更定其字。旣而目眈眈視婢﹐婢嗔曰「君未識妾耶﹗」生曰「卿仙肌映雪﹐雲鬢堆鴉﹐今夜視卿﹐覺更勝於晝。異日若天從人願﹐卿能否抱衾以從﹖」婢紅暈於頰﹐俯首拈帶﹐不能作一語。生不覺神蕩﹐遽起攬婢於膝。婢固夙以小星自命﹐然不意輕薄遽爾﹐撐拒曰「若必如此﹐有死而已﹗」生不忍相逼﹐卽釋手。婢脫去﹐其後不復至矣。

生時已婉致父母﹐將締姻矣。會去城二十里﹐有富室顧氏女﹐亦婉媚。生父又惑於媒氏﹐艷其奩資﹐決意行聘。生不願﹐其父責以大義﹐生乃不敢復言。親迎有日﹐女始聞知﹐斥鉛華不禦﹐卻水糝不餐﹐鎭日蜷臥。母來慰之曰「兒柰何灰心至此﹖生𨿽寒盟﹐此外豈無良匹﹖」女泣曰「母教敢不聽從﹐但玉佩已入人手﹐不可返矣。」母始悉前事。知其不可驟轉﹐姑囑婢善視勿怠。乃去。數日﹐女忽彊起理妝﹐呼婢攜茗飲。及婢攜茗至﹐不見女。一小婢言「頃見琴姑入後園去。」婢隨入﹐則女已在池中矣。婢亦躍入﹐—小婢在側大號﹐家眾奔救不及。其母朝夕哭泣﹐未幾亦卒。

時生方新婚﹐與顧氏琴瑟甚諧﹐然常獨坐咄咄﹐出玉佩玩之零涕。一日﹐顧見之﹐詢得其故﹐就其手奪取﹐將藏之﹐佩墜地折爲兩。生怒﹐憤然出門﹐猝遇宋媼﹐睨生曰「聞新人頗能如意﹐亦欲知故人消息乎﹖」生急叩其狀﹐嫗爲縷述近事。言未畢﹐生大哭曰「吾負琴姑矣﹐然吾亦何心復履人世哉﹗」遂去。訪其友於靑田﹐將從之學劍。

行至括蒼山中﹐遠望見二女綽約在前﹐訝其獨行無侶﹐策蹇追及。其一人乃是湘碧﹐其一卽繡春也。駭問﹕「汝二人何得在此﹖」女舉首見生﹐似有怨色。繡春星眸微轉﹐尢覺憤態可掬﹐小語曰「琴姑去休﹗」相將入林中﹐終已不顧。生從之﹐行數里﹐林盡﹐峭壁插天﹐杳冥無路。二女聯步以上﹐至山腰﹐壁砑然開﹐女入﹐繡春亦入。生緣藤繼至﹐望壁呼號﹐並無縫隙。微月漸上﹐虎嘯狼號﹐俯視斷澗千尺﹐淸澈如鏡﹐仿佛二女在焉。生卽亦不懼。返身入﹐則已在平地矣。躑躅至曉﹐不復入城﹐一意渡江﹐將至靈隱祝發。

至冷泉亭﹐遇一癇僧﹐迎笑曰「汝亦欲證菩提乎﹖但此間從無色界仙人﹐且汝鴛鴦簿上一重公案﹐尙未勾卻﹐何得妄想升天﹖」生膜拜曰「但求懺悔冤孽耳。」僧笑曰「卽此足證汝情根未斷。」生復拜曰「還求解脫。」僧教其仍往相從﹐生有難色。僧怒﹐俯拾一磚擲之曰「去﹐去﹗持此敲之﹐門當開。」生知其非凡僧也﹐受之而還。

渡江復至其處﹐緣壁上﹐才扣數下﹐聞壁間有人嘆曰「負心郎﹐汝旣有今日﹐何必當初﹗」其語音絕類繡春。生方側聽﹐忽石門豁然雙啟﹐喜極﹐躍入。其間琪花瑤艸﹐霧幔云窗﹐如入廣寒仙窟。數折﹐見女華妝倚石欄﹐方執紅梅一枝簪髻上﹐瞥見欲避。生前牽其裾﹐先謝負約之罪﹐繼訴相覓之苦。因挈佩刀將自刺﹐女急奪去﹐曰「妾自死後﹐冥司以妾憤恨殞命﹐俾得返魂。妾與繡春﹐皆已無意人世。妾亦知負約之罪﹐不盡在郎﹐但不能使人無耿耿耳﹗今使郎拋棄骨肉﹐跋履艱險﹐妾心何安﹖然自遭罹小劫﹐回憶塵緣﹐旣已冷如冰雪﹐今當與君爲世外交﹐了今生緣。若言兒女之情﹐則請仍歸尋故劍可也。」生因請爲膩友。久之漸狎﹐閨房之事﹐殆有甚於畫眉者。女不堪其擾﹐乞以繡春自代。由此煮石爲糧﹐采花作釀。年餘﹐繡春竟舉一子。

無何﹐秋風驟起﹐庭中落葉飄然﹐生不禁思家之感。女勸令歸省﹐生不忍言別。女出羽衣一襲授之曰「此夜飛遊女所贈﹐如蒙記憶﹐衣之﹐半日可以飛回。」生披上﹐自顧居然鳥也。試一振羽﹐翩然沖舉。頃刻至家﹐則舉目非舊。問其妻﹐亦前歿﹐惟父在垂危﹐生入視﹐已不能言﹐見之一慟而絕。生哀毀成服。旣葬﹐衣羽衣飛去﹐不復至。昭慶僧

丁卯鄕試﹐烏程董生某﹐以錄遺僦寓湧金門內。捨宇湫隘﹐主人爲遷其妻子出﹐俾下榻焉。時溽暑乍退﹐殘月始生﹐其窗外一帶短垣可逾。生孤眠無侶﹐輾轉不寐。夜將半﹐聞庭內有人逾入。旋見紙窗一人影﹐頭童然﹐僧也。生心知其非竊賊也﹐假寐以伺。僧於窗上略用摸索﹐窗扇砑然自開。探身入﹐以手中巾扇置幾上﹐弛其短衣﹐走至榻前低呼曰「好姐姐﹐小僧來也﹗」生不覺失聲笑曰「和尙誤矣﹐小生僦居在此﹐非復是汝姐姐矣。」僧大驚﹐赤身從窗中竄去。生起﹐取幾上扇視之﹐其上有《小倉山房寄粱山舟侍講》一詩﹐款稱「某大和尙慧鑑」﹐蓋卽山舟先生所書也。心竊喜。

次日早起﹐易衣冠﹐袖其扇出錢塘門。往來湖上﹐詢其人﹐知某和尙爲昭慶主席僧。投刺晉謁﹐略敍數語﹐出袖中扇與之曰「僕夙欽戒行久矣﹐自恨塵濁﹐侍講無緣。今幸得親蓮座﹐敢獻此以表皈依。」僧接視﹐知爲昨所遺物﹐默然久之﹐合掌稱謝﹐兼問﹕「尊寓何處﹖」生一一答畢﹐辭出歸寓。憩坐方定﹐僧忽袈裟朱履﹐搖扇而入﹐一見伏地稽首。生扶之起﹐僧顧左右無人﹐袖中出裹物與生曰「先生大恩﹐銜結莫報。此區區者﹐聊備償報之需﹐勿以匏葉爲笑也。」生辭謝﹐僧置幾上而去。啟函秤之﹐得白金百兩。喜甚﹐扃置篋中。已忽頓悟曰「吾不可復畱此矣。」遂呼主人﹐酬以值﹐托故辭去。

主人往呼其妻子還﹐迨夜相與就寢。睡方酣﹐僧果復至。啟窗入﹐徑達生臥處﹐索得其首﹐舉刀力切。其夫驚起﹐急捉其臂﹐大呼救命。僧大駭﹐然知爲其夫語音也。小語曰「勿聲﹐小僧也。」而室中已悉起環視﹐見僧手利刃﹐晶瑩如雪﹐而血殷枕席﹐其妻身首離矣。僧亦慘然而泣。蓋其妻本爲僧而娶﹐僧始以赴約遇生﹐𨿽餌以金﹐然不保其不泄於人也。故復至﹐出其不意殺之﹐不知其已遷去也。

於是縛僧送縣。令來驗畢﹐呼僧鞠得其情﹐飭役至烏程學訪董生所在。校官徧檢冊中﹐無其名﹐反白於令。令趨提僧出曰「殺人者死﹐何用董生﹗但恐斬汝﹐則塵根未斷﹐不如易以火葬之法﹐送汝升天﹐庶幾骨化煙消﹐他日可免再墮孽障也。」遂命擡至教場﹐積薪焚之﹐取其灰揚之江中。

此事董生嘗自述於人﹐其投刺時﹐蓋已先易其名﹐故無從尋訪也。聞是時僧鬢已斑矣。雙做親

吾邑西北周家滸﹐有周鳴山者。生一子﹐年十八﹐始締姻村中楊氏女﹐年十七矣。𨿽荊布不飾﹐而致極風騷。其家故與周對宇而居﹐咫尺蓬山﹐目招心許﹐竟潛通焉。後女覺腹中震動﹐枕邊語及﹐恐爲其父母知也﹐寢不成歡。天未曉﹐周氏子卽起去。而其父早起﹐不見其子﹐覓之﹐數日不得﹐已絕望矣。卽女家父母﹐亦並莫測所以﹐相對嘆詫而已。

居久之﹐見其女腹大如壺﹐詰之﹐女初不言。父疑其有所私也﹐將致之死。女始吐實﹐兼述其夜所私語者。其父乃以商於周﹐周驚曰「若然﹐是吾兒以懼罪而逃也。」其妻在旁笑視周曰「吾夫婦年已垂老﹐今兒去不還﹐幸新婦已妊﹐若得產一男﹐是吾無子而有孫也。今新婦坐蓐有日﹐不如邀渠來家共視之﹐免致他虞。」夫思其計亦良得﹐遂擇日迎歸。未幾遂挽﹐及墜地﹐男也。夫婦皆喜。婦亦喜﹐然每思其夫不見﹐則撫之而泣。

其後﹐兒年已十九﹐爲之娶婦。拜堂甫畢﹐忽一人虯髯繞頰﹐荷擔踵門而入﹐在坐皆不識﹐卽其父亦不識。其人歷述所自。適其婦在門後﹐竊聽已審。遽出﹐指其兒罵曰「負心郎﹐遺此一塊肉﹐而脫然遠去﹐妾爲汝幾死者數矣。今日亦有面目復來相見耶﹖」翁笑曰「癡兒旣不別而行﹐二十年杳無音耗﹐將置吾二老人於何地乎﹖」其子涕泣謝罪。爲言始以懼罪而出﹐至松江賣餳以活﹐至是頗有餘積。然以思親故﹐不避罪責而來歸。

翁曰「吾二人幸猶無恙﹐但汝已有子有媳。汝婦尙發蓬蓬作處子裝束﹐試看是何模樣﹖」眾客聞者亦爲哄堂。因相與慫恿﹐卽於是日爲二人成婚。婦大慚﹐不能仰視﹐遂入。周翁亦入﹐與妻言之﹐妻亦笑不可止。因共促女妝﹐女不肯。眾爲之攏頭抹粉﹐卽衣以新婦所著繡袍紅裙﹐扶掖出堂﹐喝令鼓吹。於是音樂更奏﹐女與其夫交拜﹐而後拜其父母﹐繼令子婦參拜。拜畢﹐送入房中而合巹焉。是時女之父已前歿﹐周翁夫婦俱逾七十矣。周爛面

邑西市港村﹐有周爛面者。嘗以竊物刺字於面﹐因以藥敷之﹐使其處潰爛﹐人呼爛面孔云。而自還家後﹐橫行益甚﹐索詐錢物﹐逼淫婦女﹐肆毒一方。人畏其扳害也﹐不敢與較。後竊於村中富室某﹐贓物爲其所認。次日往市豬肝一片﹐歸而煮以食其母曰「今夜飯畢﹐當往縊於某氏之門﹐故以此供汝﹐使汝得爲飽鬼。」其母年逾七十﹐雙目已瞽﹐平時乞食村中。是夕涕泣而往﹐就縊於某氏。次日爛面尋至﹐聲言將赴縣申報。某啖以重賄﹐爛面得飽其欲而歸。

嘗讀《初月樓見聞雜記》﹐言﹕婺源董逢其﹐名世源。性寬厚﹐於物無所忤。順治四年﹐大祲。裏中無賴子﹐使其父先飲酖﹐造其家﹐冀其死﹐可得重賄。及入門﹐延之上坐。忽自懟曰「吾兒誤我﹐我不忍死善人之門。」疾趨出﹐踣於道旁而死。因嘆天下事﹐無獨必有偶也。

爛面孔後爲村中人聚薪焚死。

又嘗有村嫗鬻犬於屠人﹐逸入逢其家。嫗尾至﹐百呼不出﹐償其值而遣之。自是犬恆不離逢其側。及逢其歿﹐臥柩旁不食﹐數日而死。狗羹飯

乾隆甲午﹐山東王倫之變﹐馬要沈笠亭先生殉難壽張。時署中一黑犬﹐晝夜伏靈柩前﹐哀號不食。比殮﹐犬狂躍數四﹐以首觸棺而死。家人義之﹐載歸﹐爲瘞於先塋之側。相約歲時掃墓﹐必設狗羹飯祀之﹐至今猶不廢云。

按﹕笠亭先生﹐諱齊義﹐爲山東壽張令。有一女﹐生二歲﹐母陸孺人歿。先生哺以棗栗﹐適其寒溫﹐心力殫焉。繼母張孺人﹐以撫以育﹐女亦能率教。稍長﹐溫淸定省﹐如成人。與女兄曁諸昆弟友愛。好讀書﹐尢喜誦孝經﹑小學。每遇古人捐軀授命之事﹐輒感慨激發﹐嘆息彌襟﹐其孝義蓋天性也。

歲丁亥﹐女年十一。笠亭先生筮仕山東﹐女瞻云流涕﹐恆以不得侍親側爲恨。辛卯夏﹐先生病痊﹐謁選。女臨別牽衣﹐淚涔涔下﹐大言曰「吾父爲國家官﹐願吾父爲忠臣足矣。」先生訝其言過驟﹐兩兄亦以其言頗不倫﹐怦怦然不能釋於懷﹐而初未知其言之痛也。

甲午秋﹐逆匪王倫發難。女從叔某自壽張縣脫歸﹐縷詳遭變事。女驚聞駭愕﹐匍匐墮樓﹐昏懵深痛中﹐細詢笠亭先生殉身始末﹐曁身後情形。於時﹐兩兄方奔馳山左﹐隨慫恿女設靈成服。一卮跪奠﹐發聲長號曰「吾父業爲忠臣﹐亦復何恨﹗兒事母不終﹐事父伊始也。」時家人羣屬昏迷﹐不知作何語。久之﹐女起入內﹐人怪其久不出﹐視之﹐已投繯死矣。時十月二十四日之夜漏二十刻也。麻葛重襲﹐血淚淋漓﹐見者咸爲之泣下。或曰「義女初聞亂﹐魂魄紛馳﹐時時繞柱行。」或撫膺慟曰「果死矣﹗」

一夕﹐夢笠亭先生朝服立於庭﹐面目血濡不可認﹐曰「吾幸有以報國。」嗚呼﹗孝義之誠﹐通於鬼神﹐果若此乎﹗

女於文事﹐不學而能成詩﹑古樂府﹐小楷亦精整可喜。此不足爲義女重﹐特論次其死於義云。

按﹕義女名玉麟﹐死時年十八。乾隆四十年七月某日﹐浙江巡撫三保具提﹐部議準旌﹐有旨﹕「孝女當稱曰義女。」夫臣死君﹐女死父﹐忠義之烈﹐萃於一門。備錄其事﹐以見格及豚魚﹐其由來蓋有本矣。邵士梅

松陵尹邵君﹐諱士梅﹐字峯暉。生而能憶前世事﹐惟忘其未婚以前。十八娶婦呂﹐婉淑明惠﹐顧常言曰「妾命不長﹐不能終事君子。」家人怪之。丙戌呂年二十﹐忽自言今歲當死﹐輒嗚咽流涕﹐絮語恍惚不可辧。一夕﹐謂邵曰「若毋悲﹐妾旦夕當死﹐而緣固未絕。更一世當數歲殤﹐更一世再爲若婦﹐與若生子。若他日舉進士﹐初任﹐距家邇﹐宜有徵異。再任﹐宜亟歸。歸詣屏靜處修道數月﹐爾時重遇君矣。卽訪妾者﹐家瀕河﹐兩河匯成一河﹐左逾陂陀第三家﹐妾居也﹐而門有井。其姓則姓譜第三字也。妾年且十八﹐而是歲閏以二月﹐卽娶我﹐猶及使堂上翁見也。」翌晨﹐忽沐浴﹐闔扉以死。邵驚悼﹐逾歲乃更娶。辛卯舉於鄕﹐己亥舉進士。謁選﹐攺登州教授﹐俄遷棲霞教諭。入邑郛﹐恍若舊曾歷﹐心異之。諸生李完眞來見﹐邵識之曰「我閱博士弟子籍﹐見李可培名﹐恍若曾睹其貌。及入謁﹐視之惟肖﹐故識君爾。」諸生傳以爲異。

有言方山水泉之勝者﹐邵攜具往。出郭門里許﹐有學隸趨迓﹐卽問﹕「汝家郭外耶﹖」曰「家三里店。」邵恍然凝佇良久﹐頓悟曰「我前生固居三里店也。」時諸生﹑傔徑道旁觀者﹐皆愕眙不能語。步至店﹐視其門閭皆非是。曰「當前俯郭而望山嶺者﹐始得也。」隸白其墟舊有三里店。邵復步訪之﹐漸近﹐曰「是矣。」問隸﹕「有古廟乎﹖」曰「無。」數武上坡﹐忽見頹廟﹐蓋記曩時魂過此廟門外﹐回睇悲思家焉。中一神像白髭者尙在。至店﹐廬舍宛然﹐故髙長者東海家也。邵憶歿時有三子﹐一女孫嫁宋氏﹐三子皆殤﹐惟二孫在。周覽閭左﹐記舊時遊憩設宴﹐貿遷賃居諸事甚悉。裏父老曰「髙長者故尙義信然諾﹐性伉直。族黨有不平事﹐輒據理平之乃已。」邵詢父老﹕「某樹下有翁髯而頤﹐曩賣布索值令其飲﹐不時與值﹐而諦其容甚審﹐亦識之乎﹖」應曰「信。」「城下大石奚在﹖」曰「徙城隍矣。」「廟之丹臒何新耶﹖」曰「毀於火﹐撤而新之也。」「距二十里山脊﹐有彈子峴﹐甚險峻﹐負薪行﹐戰戰慄慄﹐有諸﹖」曰「果也。」語多﹐不具述。邵畱數日﹐經紀其家﹐爲孫議婚以去。遠近聞者﹐莫不嘆異焉。

戊申﹐遷尹吳江二邑﹐——二邑兼震澤言也。賦繁催科﹐必事敲撲﹐非其好也﹐不二月謝病去。己酉冬﹐以事至淸源。過館陶﹐至一寺﹐甚閒敞﹐壁庋藏經。因假館翻閱﹐灑然了澈﹐若夙誦者。客或言「今歲季冬之閏﹐移明年仲春矣。」邵攫然曰「向者言閏二月﹐豈無期乎﹖」自此遂心動﹐不自釋。

一日﹐策馬過衛河之涯﹐惟一傔從。日瞑矣﹐過陂陀﹐至一家﹐見井幹﹐倏憶夙約。問第三家﹕「有女乎﹖」曰「無也。」里人咸趨詢﹐告以故﹐愕且笑﹐邵悵然。一叟指曰「距數里有村﹐仿佛此間墟巷也。」邵往迹之﹐到門﹐顧無井。徵其姓﹐曰「蕭。」問其女之年﹐曰「十八。」告諸父母﹐恚曰「是鬼語﹐何慁而公爲也﹖」邵念「兩河匯一河」﹐惟此爲汶﹑衛合流處。乘騎上下淸源﹑陶邑間﹐數月無所見。誦唐人「碧落黃泉」之句﹐恆歔欷沾襟。

歸濟上﹐尋復至淸源﹐見映水而廬者﹐門井宛然。然其家孫姓﹐而女年十七。邵以其姓獨合﹐貽書太公。太公驅牛至﹐促之成婚。而女父母拒甚力﹐太公恚去﹐邵意步怠矣。復過館陶﹐道遇向時叟﹐叟揖之曰「得之矣。」導以往。沿流迆陂﹐門有甃汲者﹐第三家也﹐姓董氏。邵整衣入﹐董翁延座曰「往妁氏之請數矣﹐而女固不願﹐何圖大君子宿盟不渝若是﹗」遂大喜訂婚。邵太公聞之﹐卽取日嘉禮委禽焉。時庚戌某月也。邵未有子﹐獨念姓譜第三字尙未葉。後閱《萬姓統譜》﹐譜以韻次﹐一爲上平之東﹐二爲下平之先﹐而上聲之董則三也。

外史氏曰﹕右爲餘外髙祖前邱吳長庚太史所記。篇中純用散敍﹐簡核錯落。文之妙在於能碎﹐非昌黎以下所及也。若邵公能知前世事﹐固奇矣﹐然其事世亦聞有之矣。至呂夫人則又能知三世以後事﹐爲問古來傳奇中﹐有此創聞否﹖題目旣奇﹐文安得不奇﹖於是僕本恨人﹐驚心不已。讀之﹐始悟古今所謂慧業仙人﹐無非所謂情種也。我欲將此文獻之月下老翁﹐乞其廣牖靈根﹐以補離恨之天﹐俾天下有情人﹐世世都成眷屬﹐老翁其許我乎﹖

徳淸蔡太史之定﹐自言前世爲杭州紹橋老嫗﹐少寡好佛﹐依婿爲活﹐臨死復蘇﹐語其女曰「余將轉生蔡氏﹐以佛圖未焚﹐暫歸﹐其代燒卻﹐以盡余心。」因言蔡氏裏居家世甚詳﹕「惟太貧﹐幸是男身﹐汝夫後日其往看我。」遂卒。旣葬﹐女夫往訪﹐見蔡太公﹐告之故﹐出子令視。時方數月﹐顧之而笑﹐如舊相識。太史旣長﹐不昧前因﹐每以語人。故至今不茹葷酒﹐凜佛戒焉。沈博年

雍正初﹐吾邑沈博年者﹐精拳勇﹐善距躍。一日﹐市中印家橋北某氏失火﹐延燒河南幾及半里﹐惟臨河南向一樓﹐爲火所未及。窗牖洞開﹐中一女子韶顏稚齒﹐側坐牀沿紗廚內﹐含笑若與人對語狀。而自橋以北﹐火勢拉雜﹐無路可通。救火者從橋上呼之出﹐女端然不動。時博年亦在橋上﹐對岸火焰飛射﹐檐前已著﹐卽踴身冒火躍入樓中。見女側一衣紅袍者﹐須髮皆赤﹐以兩手持女腕﹐若束縛然。博年曳之不起﹐隨舉牀前一椅﹐向赤髯者劈頭打落﹐倏不見。遂挾女飛出。旣而博年歸家﹐徧身紫腫﹐呼痛不止。次日延醫視之﹐醫者曰「火毒已中心胞﹐不可爲也。」而博年呼號轉側﹐未半炊許﹐而已死矣。陳三姑娘

前年冬初﹐夢廬先生之侄某﹐偶以事往北麻。中途朔風颯至﹐寒气襲人。某在舟中﹐忽發狂疾﹐口中呶呶不休。舟子急載還家﹐家人環集守之﹐竟夕不能安枕。而語音嬌婉﹐其淫詞褻態﹐有令人不忍正視者。惟其兄芝堂至﹐則鼾睡帖然﹐出則如故。問之﹐則曰「是赳赳者﹐有丈夫气﹐不若四郎之溫麗可喜也。」於是巫醫交至﹐迄亦無效﹐舉家束手而已。

後數日﹐村中某嫗聞知﹐輒來探視﹐某笑而起萬福﹐曰「媽媽﹐今日好風吹到此也。」言次﹐輒以手探袴中﹐爲之摩弄。嫗見其憨態可掬﹐遂爲好語勸之去﹐對曰「妾與郎有夙分﹐其室人亦非善醋者﹐覺此間樂不思蜀也。」嫗曰「然則吾爲汝二人作合﹐合巹後乃送汝二人同歸﹐何如﹖」某囅然曰「若是﹐則媽乃贈紅粉於佳人﹐敢忘大徳﹗」嫗乃與其母言﹐以米粉塑其像﹐剪爪發粘其上﹐兼市花燭等物﹐供於中堂。喚樂工四人﹐爲之鼓吹成婚。是時某在房中﹐忽若夢醒﹐但呻吟呼憊不已。嫗卽命以煤堊其面﹐又剪髮粘其頷下﹐作於思狀。甫畢﹐忽見某雙目豎起﹐失聲詫曰「柰何遽爲此變相耶﹖」語畢﹐絕不復聲﹐病若失矣。於是以葦縛彩輿﹐置像於內﹐載之以舟﹐鼓樂送至其處而還。某調理半月乃起。

外史氏曰﹕夫湘妃淚竹﹐妒婦名津﹐此固至情之所鐘﹐抑亦幽恨之所激也。若陳三姑娘﹐相傳其未嫁而有淫行﹐故爲父母所沈﹐而至今猶能爲祟。若其猶有鬼神﹐不應縱令禍人如是。若曰無之﹐則此妖更從何處得來耶﹖某曰﹕女十八九麗人也﹐風華妖冶﹐殆如弱柳垂煙﹐碧桃含露。方其淩波微步﹐羅襪雙鉤﹐纖不盈指。斯時也﹐眞是銷得一死。而如某者﹐年近彊壯﹐火色如赭﹐其風貌初非翩翩可愛者﹐何所遭之太奇也﹖然此事旣爲余所親見﹐且遇其祟者﹐亦非止某一人﹐是殆有不暇選擇者耶﹖則眞色中之餓鬼矣﹗大人

陸星槎先生在廣東﹐一日赴院早參﹐日卓午﹐中丞甫出。同僚進見者五人﹐禮畢﹐中丞就炕箕坐。未及開言﹐一捐班乍到稟見者﹐突起問曰「請問大人貴縣﹖」中丞曰「原籍大興。」某官又問﹕「縣系何府﹖」中丞曰「順天。」某官點首稱是。少頃又問﹕「大人貴姓﹖」中丞曰「滿洲無姓也。」答畢漧笑﹐因問﹕「貴鄕風土何如﹖」某對曰「敝縣土產絕少﹐惟山中玃猻最多。」中丞曰「玃猻大小幾何﹖」對曰「小者不過巴兒模樣﹐大者卻似大人—般。」此其所謂大人﹐蓋指凡人之大者言也﹐然不知適已犯其所忌也。同列皆匿笑。中丞變色起曰「此人亦思爲民父母耶﹖」卽日令其告病回籍。

嗚呼某官﹐亦思大人之大何如耶﹖雜何唐突至此﹗然吾觀今之以一言逆耳而奪其官者﹐有矣。蓋其所事之大人﹐非徒沐猴而冠﹐皆虎而冠者也。惜乎某官﹐不能以狐媚假其威﹐而妄擬廁獐頭鼠臉中也。雲雨

「朝爲行雲﹐暮爲行雨」二語﹐宋玉賦中不載﹐釋之者亦無明文﹐而後世以爲男女交歡之字﹐然皆不求甚解也。蓋天之降雨﹐必待陰陽旣和﹐有云斯有雨。此時天气下降﹐地气上騰﹐故曰「天地絪縕﹐男女媾精。」《易傳》以此二語聯絡成文﹐正取象於天地之交媾也。或曰「然則雲雨時﹐亦有妻在上﹐而夫在下者﹐此何說也﹖」余曰「此則所謂翻雲覆雨者矣﹗」客大笑。春江公子

《隨園詩話》載﹕春江公子﹐貌如美婦人﹐而與婦不睦。好與少俊遊﹐或同臥起﹐不知烏之雌雄。嘗賦詩云「人各有性情﹐樹各有枝葉。與爲無鹽夫﹐寧作子都妾。」其父中丞公見而怒之。公子又賦詩云「周公所制札﹐立意何深妙。但有烈女柯﹐而無貞童廟。」中丞笑曰「賤子彊詞奪理至此耶﹗」

乙丑入翰林﹐嘗觀劇於天祿廟。有參領某﹐誤以爲伶人而調之。人爲不平﹐公子曰「夫狎我者﹐愛我也。子不見《晏子春秋》誅圉人事乎﹖惜彼非吾偶耳﹐怒之則俗矣。」可謂善於解嘲﹐然此事不知是何趣味﹐若輩究不知是何肺腸也﹖因戲作判語曰﹕

自古男女居室﹐爲人之大倫﹔夫婦媾精﹐有家之正則。而乃以石田爲可墾﹐捨正路而不由﹐召僚友而娶契弟﹐徵優伶以作弄兒。遂有巾幗須眉﹐甘爲兔伏﹔不知顧瞻肩背﹐願效龍陽。辟此蠶叢﹐自必開山力士﹔鑿將鳥道﹐竟來問渡漁翁。臀也忽生鏟柄﹐定教其行咨且﹔頭乎應戴木樨﹐想見不可向邇。溝邊城闕﹝程綿莊注《鄭風﹖子衿》一章﹐謂是兩男子相悅之詩﹞﹐何妨布雨興雲﹔花底輿中﹐不惜誨淫引盜﹝「花底」用秦宮事﹕「輿中」用馮子都事﹐皆內外兼寵者也﹞。小則督學罷官﹐大則斷袖傾國。好惡拂人﹐陰陽易位﹐於是極矣。夫淫同非法﹐何如以手出精﹔並是兩雄﹝陳武帝《贈陳子髙》詩﹕「誰愁兩雄並﹐金貂應讓儂」﹞﹐誰謂不毛可入﹖《聊齋》云﹕是宜斷其鉆刺之根﹐兼當塞其送迎之路。老吏斷獄﹐處決了然。竊謂旣好外矣﹐將空房難守。亦有鵲巢﹐宜令鳩處。彼狡童兮﹐或奇癢堆熬﹐可帶蜂刺﹐以代蠅鉆。則野鴛社裏﹐庶幾龜鑑常昭﹔黃鱔夢中﹐無勞雞姦訪舊矣。霧淞

己亥正月上旬﹐人有早起者﹐見徧野艸木皆縞﹐如霏玉屑﹐如垂纓絡﹔著人辮髮間﹐皆結成珠琲。時方沍寒﹐殘雪尙在﹐村農竟相傳﹐謂之爲雱云。按﹕雱字見《毛詩》「雨雪其雱」是也。字書音普郎切﹐亦音鋪郎切。雨雪之狀﹐何得以謂天所雨之物﹖

《南丰集》有「詠霧淞」詩﹝字作淞﹐惟《宋史紀事本末》作松﹞﹐蓋北地苦寒﹐夜間霧起﹐著樹結成珠琲﹐故謂之霧淞。主歲稔之兆。今村農所見﹐殆卽是物。偶讀《惜抱軒集》﹐有《新城道中所見》長歌﹐中云「或云休徵備飯甕﹐捆載千億收禾麻。或云此咎達官怕﹐有鬼欲瞰髙明家。」是休咎亦未可定也。疫異

崇禎辛巳﹐江震一路大疫。嘗有一家數十人﹐合門相枕藉死者。偶觸其气必死。諸生王玉錫師陳君山一家﹐父子妻孥五人一夜死﹐親鄰無人敢窺其門。玉錫獨毅然曰「平日師弟之謂﹐何忍坐視耶﹗」乃率數丐入﹐一一棺殮之。有一子在𦇤褓﹐亦已死﹐猶略有微息。親自抱出﹐藥乳得生。陳賴以有後﹐而玉錫卒無恙。豈非人之好義﹐天亦不能爲之制耶﹖

後十七年﹐疫又作。有無病而口中噴血輒死者。相率祈鬼神﹐各家設香案﹐點天燈﹐演劇賽會﹐窮極瑰奇。廟中吏卒﹐俱以生人充之。時聞神語呼喝空中﹐枷鎖捶撻之聲。如是者將及一月。見《吳江縣誌》。與舊說所傳「京師大疫﹐午後人鬼雜行街上﹐聽之有聲﹐逐之有影。肆中所收多紙錢﹐故必設水盆﹐命市者投錢其中」者正符。水災

《吳江縣誌》﹕萬曆三十六年大水﹐髙田淹沒﹐城中居民皆架閣以居。魚蝦螺蚌滿室﹐臥榻之下﹐可俯而拾也。《烏靑志》亦載﹕是年之水﹐陸可行舟。道光三年﹐自五月以後﹐郡邑街市﹐多以舟楫往來。鄕村中有睡酣而於牀上翻身落水死者。其他漂沒廬舍及棺冢﹐不可勝計。七月之晦﹐有二僧自塘棲一夕漂至八斥永福寺前﹐寺僧撈起﹐皆未死﹐蓋二僧素諳水性也。

時余客震澤﹐欲歸不得。至中秋後﹐水稍落﹐然舟行尙未能過市橋。自田間繞道而出﹐到家﹐堂中尙有淺水﹐魚蝦泳躍徧地﹐荇藻被於墻壁﹐視柱上水痕幾四尺。比於萬曆之水何如也﹖谷裏仙人

鈕玉樵《觚剩》所記棗核船﹐於棗核上刻東坡遊赤壁故事﹐嘆爲神工。《坤輿外紀》言﹔熱泉馬尼亞國﹐其人工作精巧﹐能於戒指內納一自鳴鐘。近有於紐珠上作一時辰表者﹐其物蓋出鬼子﹐則亦巧奪化工矣。余昔於郡中見道場山費氏﹐有一谷裏仙人。以楠木粒許﹐琢成一黍﹐劈開兩瓣﹐於中鏤作一麻姑仙。頭腹手足﹐悉皆嵌空玲瓏﹐而其眉目妍妙﹐袴褶工細﹐以及指爪之尖長﹐一一分明﹐栩栩欲活﹐𨿽芥舟老人士女不過也。或云此物能避火災。其時郡尊某公以七百金購之﹐不可得。白雀

余父嘗言﹕裏中花家板橋南岸白楊樹﹐昔嘗有一白雀來棲其顚。樹大可蔭畝許。其時凡雀之隨之者﹐環集樹間殆徧﹐迨暮白雀飛去﹐而羣雀乃散如敗葉。或言是雀之王也。

楊琢在淄靑﹐嘗見一百姓家燕窠。其燕哺雛旣飛﹐一旦有諸野禽飛入庭除﹐漸集棟上無空隙。廚人饋食於堂﹐盤饌皆被搏撮。其老人罔測災祥﹐以杖擊破燕巢。隨手有一白鳳雛﹐長三寸許﹐自巢而墮﹐未及於地﹐卽掀然出戶﹐望西南衝天而去。諸禽亦應時散逝﹐須臾而盡。蓋凡禽鳥遇鳳必相隨﹐猶江漢之朝宗於海也。是此白雀者﹐或卽鳳雛之偶見耶﹖龜王

《金華子雜編》﹕龜直中紋﹐名曰千里。其近首之橫紋第一級﹐左右有斜理通於千里者﹐龜王之紋也。今取常龜驗之﹐莫有也。

昔黃焜以舟師赴廣南﹐將渡小海﹐軍將忽於淺瀨中得一琉璃小瓶子﹐大如嬰兒之掌。其內有一小龜子﹐長可一寸﹐往來旋轉其間。瓶子項極小﹐不知所入之由也。取而藏之。其夕﹐忽覺船一舷壓重。起視之﹐有眾龜層疊就船而上。大懼﹐以將涉海﹐慮致不虞﹐因取所藏之瓶子﹐祝而投於海中﹐眾龜遂散。旣而語於海舶之胡人﹐胡人曰「此所謂龜寶也﹐稀世之靈物。惜其遇而不能有﹐蓋薄福之人不勝也。倘或得而藏於家﹐何慮寶藏之不丰哉﹗」惋嘆不巳。得非卽所謂龜王耶﹖不然﹐何龜之隨之者眾也﹖薛見揚

吳人薛見揚﹐家專諸巷。飲博無賴﹐而性極凶狡﹐裏中呼爲東太守﹐尢好漁色。比鄰李某﹐娶妾楊氏﹐絕娟好。薛艷之﹐每伺其出汲﹐兜搭與語。楊氏故靜婉﹐拒而不答。薛無如何﹐轉念李貧﹐可以利誘也。伺其窘﹐輒饋以錢米。李故世家子﹐𨿽家徒四壁﹐而淸介自持﹐且惡其素行﹐卻之﹐薛慚而出﹐指其門曰「任汝盛鐵櫃中﹐終當篡取去也。」

後值季夏﹐溽暑雨作。李睡後﹐忽爲雷所擊。其妻驚醒﹐時電光閃爍﹐見有似雷公形者﹐奮翅撥關而出。視李頂門一穴﹐闊半寸許﹐深入數寸﹐血液噴湧。始猶呼痛﹐未幾已卒。大哭﹐李母亦驚起﹐撫屍慟曰「以兒生循謹﹐何緣得罪於天耶﹖」又顧楊氏曰「家中素無儋石儲﹐今驟遭此禍﹐無論日後餓殍﹐將何以爲棺殮資﹖」言訖慟絕。是時鄰里咸集﹐薛亦奔入﹐見眾皆束手嘆息﹐乃攘袂言曰「事勢至此﹐行路猶傷之﹐若皆坐視﹐亦安用鄰里爲也﹗」母泣謝。薛遽返﹐取三十金至﹐謂母曰「有此諸費可粗了﹐但須母自署券﹐將來克日措還可也。」母乃署券以付。薛復爲之拮據殮畢。姑婦再三感謝﹐薛始去。

然自此老弱煢煢﹐涕泣相對﹐時或斷炊經日。𨿽歷盛寒﹐其妻猶麻衣如雪也。而所署券已屆期﹐薛走索。母出垂淚﹐約以次年夏季﹐薛彊諾而去。及期至﹐母復請緩期﹐薛不應﹐變色起出。少頃偕其黨某甲﹐悻悻而入﹐出券擲與甲曰「汝旣保券﹐力能代償則償之﹐不然將鳴諸官﹐勿嫌相累也。」甲僞爲緩頰也者﹐薛不許﹐攜券欲出。甲力挽之﹐顧謂母曰「以母之龍鐘﹐撫此荏弱﹐方愁朝不保夕﹐又何時得償此債﹖今薛郎鰥居久矣﹐計不如以汝婦歸伊。旣可得餘金以供母殘年﹐婦亦得啖飯處﹐豈不兩全﹖」母慘然入﹐謀諸婦。婦聞言﹐脈脈不作一語﹐但有垂淚。良久﹐哽咽而言曰「婦薄命不足惜﹐但如老母何﹖」母泣曰「事至此﹐尙容顧我乎﹖」遂出以語甲。甲商諸薛﹐爲之立券署保﹐取前券焚之乃去。迨暮﹐彩輿至﹐婦艸艸登車﹐痛哭而去。

顧自歸薛後﹐房中箱篋﹐惟婦所有者﹐得自司啟閉﹐餘皆不聽啟視。一日﹐薛他往﹐婦獨坐。忽聞一篋中窸窣作響﹐如有鼠戲逐其中。乃起﹐從其後去鉸鏈﹐啟之﹐則別無他物﹐惟有雷公面具﹐及雙翅宛然﹐斧鑿皆備﹐猶帶血痕。駭極﹐始悟去夏之事﹐卽薛所爲也。持以語人﹐咸以爲然﹐因共舁篋首諸官。令拘薛刑訊﹐始吐其實。蓋薛蓄意已久﹐是夕乘雷雨掩入﹐伏牀下﹐伺其寢﹐潛出擊之﹐瞥然徑出﹐故死生皆莫測其端。令訝曰「昔裴襲能作三里霧﹐後以行霧作賊被拷﹐然止以作賊而已。今汝欲求爲雲爲雨﹐而先以雷殛其夫﹐其凶狡乃至是乎﹗」遂命反接其手﹐爲戴面具﹐取雙翅插兩腋﹐手執斧鑿﹐牽出徧遊六門﹐而後斬之。甲以通謀充軍。

楊氏歸﹐羞慚自縊死。

按﹕此道光十六年七月某日事也。《不可錄》﹔鉛山人某﹐悅鄰家婦﹐挑之﹐不從。值其夫病﹐天大雷雨﹐乃著兩翼花衣躍入鄰家﹐奮鐵椎殺之﹐仍躍出。後遣媒求娶婦﹐伉儷甚篤。一日﹐婦簡篋見衣﹐怪其異﹐夫笑而言其故。婦佯爲言笑﹐俟其出﹐卽抱衣赴官訴之。論絞。絞之日﹐雷雨大作﹐若支裂者。薛蓋襲其故智也。考對

彭蕓楣尙書督學浙江﹐試湖屬府三學生員﹐以「沒齒﹐被髮﹐易牙」三句命題。有數人抄襲刻文。惟歸安張桂森出場後﹐將所抄坊本搜買略盡﹐署中不及弔查﹐以此食餼。其餘一字不移者﹐置二等﹔誤抄者﹐置三等。人皆笑之。比發落﹐尙書喚其人近案﹐曰「余往曾督學某省。案臨時﹐唱名旣畢﹐退坐堂上。援筆將出文題﹐一教職忽趨前曰﹕『稟大人﹐此處地近蠻夷﹐向來應試者﹐從無作文之例。』余愕問﹕『然則所考云何﹖』教職對曰﹕『出一對足矣﹐但字不可多﹐只消一字已足。』余初聞﹐不勝怪嘆。旣已無可柰何﹐姑出一柴字與之。於是諸生皆攢眉搖頭﹐及卓午﹐忽一生前來交卷。展視其左行對一炭字。教職在旁謂余曰﹕『此卷當置第一矣。』餘思以炭對柴﹐何以當置第一﹖忽又一人來交﹐則其左仍添一柴字。余怒將責之﹐教職曰﹕『大人勿怒﹐此卷已可置第二矣。』余怒曰﹕『此人仍對一柴字﹐柰何云當拔置第二﹖』教職曰﹕『大人若不信﹐試看以下﹐並此柴字忘之矣。』旣而競無一人來交者﹐始嘆其言不謬。今汝等以髫年所誦習者﹐抄寫不遺一字﹐記性卻佳。不然﹐則平日溫故之功﹐亦自可取。故姑取二等﹐以爲勤讀者勸。」又指二人曰「若汝輩卷中脫訛太多﹐想此調不彈久矣﹐今後當再加溫習。若來年仍蹈覆轍﹐定置劣等﹐將不免四十板子也。」遂命左右取其所抄刻文一部與之﹐逐出。

昔某公督學吾浙﹐壬戌之秋﹐按臨邑中﹐試拔貢題。有《函三爲一論》一篇。通場止邵生某一卷﹐本《漢書》立論﹐及榜發晉謁﹐某公曉之曰「《漢﹖志》﹕「太極元气函三爲一。極﹐中也。元﹐始也。行於十二辰﹐始動於子﹐參之於醜得三﹐又參之於寅得九﹐又參之於卯得二十七﹐歷十二辰得十七萬七千一百四十。此陰陽合徳﹐气鐘於子﹐化生萬物者也。」不知此乃求歷之長短體算立成法耳。爲史者﹐但見其數奧博﹐莫測所用﹐乃曰﹕此陰陽合徳化生萬物者也。嘗有人於土中得一搗帛杵﹐持歸以示鄰里﹐莫不怪愕。後有一書生過而見之﹐曰﹕『此靈物也。吾聞防風氏身長二丈﹐骨節專車﹐此其脛骨也。』鄕人皆喜﹐作廟祀之﹐謂之脛廟。班固此論﹐亦有近於脛廟也。今賢之論﹐似不免爲班氏所誤。然以此時風气﹐卽五經亦希有全讀者﹐況其他乎﹖而賢能知是題出處﹐可不相賞於風塵外乎﹖」蓋是時場中能知題之出處者﹐更無第二卷

矣。人形獸

騰越有獵戶﹐常掮一木屋行山中。一日至磨盤山﹐忽見山麓狐兔數十成羣﹐從深箐中竄出。繼而熊虎貙象﹐紛紛然帖耳垂尾﹐接迹狂奔﹐如有物驅逐者。心異之﹐遂止於道側潛窺。久之﹐見一物狀如猩猩﹐而長不滿四尺﹐被髮金眼﹐遺體白毛﹐從後彳亍而來。獵者急啟窗﹐迎面發一鳥槍。是物冒煙撲至屋前。以兩手搨板上者再。旣見其寂無人﹐乃去。獵者窺其去遠﹐出視搨處﹐已陷入寸許。所未穿者﹐僅厚如錢耳。大駭。遽入屋中﹐荷之而返。自是不敢復往矣﹐但不知此物究爲何獸也。異蛇

余在合溪山中﹐暑夜嘗聞虎嘯。次日以語人。人問﹕「嘯時屋瓦可震動否﹖」余曰「否。」其人曰「然則非虎也﹐其蛇也。往時嘗行山中﹐忽聞虎嘯一聲﹐近在咫尺﹐駭極。仰視﹐則有蛇倒懸於樹而鳴。其蛇長不盈丈﹐徧身斑黃。每暑月則見﹐山中人往往遇之。鳴則天必大雨。但虎嘯近者屋瓦皆震。蛇鳴則不震也。」

聞孟浪邊外有蛇﹐每日必上樹﹐跌而下﹐則碎如粉。俄而又合成一蛇﹐蜿蜒而去。蓋生气郁勃﹐必一散以泄之也。捕以爲接骨治傷之藥。殊勝。

《滇黔紀遊》言﹕脆蛇出土司中﹐長尺餘。伏艸間﹐見人輒躍起﹐跌爲數段﹐少頃復合爲一。其色如白金﹐光亮可愛。誤拾之﹐觸毒卽死。其出入有度﹐捕者置竹筒徑側﹐蛇以爲穴也﹐而入之。急持之則完﹐稍緩則碎矣。暴漧以治瘋疾﹐視其身上中下以治頭腹脛股﹐罔不效﹐又可接斷骨。卽此蛇也。

又有圓蛇﹐狀如石卵﹐斑爛可愛。誤持之﹐得人气﹐卽化爲蛇。嚙人卽斃﹐屍不敢收。五里內外﹐人不敢行﹐觸其穢气﹐腫脹而死。苗人三日後﹐以竹矢插死所﹐七日取用。中人卽斃。此蛇變態愈幻﹐而毒愈甚矣。

又有方蛇﹐形如牛皮。髙五寸﹐縱橫各二尺。其色黃黑﹐其行如矢﹐吐气如炊煙﹐腥不可聞。見人輒迸出脊中黑水射之﹐中者立斃。粵西近楚山有之。

又有扁蛇﹐闊五寸﹑長五尺﹐厚一寸。首尾俱齊﹐色如縕綢﹐五色相錯成文而方。不知者以爲櫛沐之巾也。口甚巨﹐其行如飛﹐能逐狡兔。廣西及南海山中﹐間有之。﹝以上二蛇見《蛇譜》﹞秤掀蛇

俗傳有秤掀蛇﹐人被稱者必死。余年十六﹐偕弟載熙﹐至東柵金懷亭舅太翁家﹐探病而還。至大悲橋之西﹐聞耳後潑刺一聲﹐回視之﹐則一蛇在地﹐昂首疾追而來﹐徧身星點斑然如秤。離地約四五尺﹐惟後半著地﹐其行如風。余及弟魂魄皆飛﹐狂奔至趙冢墳﹐始敢回顧﹐而蛇已不見。到家問余母﹐母言此秤掀蛇也。後至冬杪﹐而弟病﹐至次年春分後竟卒﹐年十二。今憶之﹐心猶怦怦然動也。

相傳蛇之量人﹐其長過於是人則死。解之之法﹕當蛇之起立﹐隨手拾一物拋起﹐呼曰「你長不及我長。」蛇輒翻身而臥﹐舒其足盈千。必散發示之曰「你腳多不如我發多。」蛇乃收足伏地。卽取身上衣帶盡斷之﹐呼曰「我去矣﹗」蛇必死。說見李緒光《臺灣雜記》﹐恨當時未之知也。名醫

吳某﹐禾中名醫也。其幼時﹐嘗於藥肆學賈。比長﹐稍涉方書。後以失業無聊﹐遂以懸壺謀食。某村一富翁﹐暮年得一子﹐才七歲﹐遘疾。其始但不欲食﹐日漸虺羸﹐而胸腹腫脹﹐未幾大如鴟夷。療視經年﹐百藥罔效﹐翁束手涕泣而已。吳偵知﹐徑造其門。時已迨暮﹐遂假宿焉。翁出詢姓氏﹐托言自某村視病還﹐經此地﹐敢從長者乞借枝棲。翁聞之喜﹐請入診兒病。旣畢﹐吳出而言「是疾吾能愈之﹐但須償我千金﹐且不得令庸醫雜治﹐以掣吾肘。」翁一一謹諾。因索觀所曾服教方﹐略加增減﹐抄撮成方與之。翁得之﹐幾以爲贖命金丹矣。遂請止其家﹐以便不時診視。無如連服數劑﹐依然罔效。詰之﹐則大言曰「病已積年﹐豈旦夕所能奏效﹖若必速愈﹐則另請髙明可也﹗」翁再三謝罪乃已﹐從此供奉愈謹。

吳明知無能爲役﹐計欲遁歸﹐而以戀棧﹐思更得一方﹐以作旬日之淹。一日﹐出至田間閒步﹐瞥見一蕈﹐大如箑。心念此奇貨也﹐摘取懷之。急反﹐呼翁出﹐與之曰「令郎所服藥﹐本當以此爲引。今幸得此﹐豈非天賜﹖」遂令持去入藥煎服。約一炊時﹐其子腹中雷鳴﹐大痛欲死。旣而大瀉﹐下黑血數斗﹐中有血塊一團。諦視﹐見發裹一物﹐堅韌如鐵。而其子腹已縮小如故﹐病若失矣。翁狂喜﹐走相告。且曰「今而後﹐犬兒之生﹐皆出先生所賜。但尙乞屈畱數日﹐調治復原﹐乃可備禮送歸耳。」吳故作難色﹐翁許酬以三千金﹐始諾而止。然究亦不解其故﹐次日復至其處﹐掘視之﹐見其根生一敗梳上﹐始悟發中裹物﹐必待此而後解也。然吳自此名大噪﹐在家則門常如市﹐出門則每一里須酬番錢一枚。不數年致富巨萬焉。

其後洞溪沈氏某﹐素患損怯﹐每服藥必用參附。癸酉之秋﹐偶患暑瘧﹐復延吳至。吳診之﹐以爲其體素贏﹐屬是陰癥﹐投以附子理中湯。沈飲之﹐狂噪嚼手指盡碎。遽命灌以雪水﹐茶匙亦被咬斷。須臾竟卒。吳遁歸﹐沈舉家憤甚﹐將控諸官。吳聞驚懼﹐服生鴉片而死。手技

嘗見有擊鼓乞錢於市者。鼓有耳﹐貫之以繩﹐絡於項。其擊之﹐凡用槌三﹕手執其二﹐而擲其一於空中。隨落隨接﹐此上彼落﹐左右遞更﹐疾徐中節﹐絕無累黍之差。技亦神矣哉﹗

又有能拄物於鼻者。每至市中﹐隨手舉一物﹐如桌椅則仰承其足﹐刀斧則豎置以柄。尢奇者﹐取一秤系錘於顚﹐而植其末於鼻。又取稻艸﹐摘取其末尺許﹐揉之極熟。而後捋之使直﹐縛二十錢於杪﹐而以其末豎置鼻尖﹐皆橫出於外﹐從未有失墜者。田雞教書

有人於市上出一小術匣﹐啟其蓋﹐取橫木一條﹐廣半尺餘﹐髙寸許﹐下有四足﹐橫列櫃上。向匣中喌喌數聲﹐倏有一蝦蟆躍出﹐以前兩足案橫木上﹐南面而踞。隨有小蛙十餘﹐一一躍出﹐依次以兩足據橫木﹐北面踞坐。旣定﹐其人取小板拍一下﹐於是蝦蟆發聲一鳴﹐諸小蛙輒以次齊鳴。旣而蝦蟆閣閣亂鳴﹐則小蛙亦閣閣鳴不已。久之﹐其人復取板拍一下﹐則蝦蟆止不復鳴﹐諸小蛙亦截然而止矣。其人復喌喌呼之﹐蝦蟆仍躍入匣中﹐諸小蛙亦相隨入。謂之田雞教書。

又一人截竹爲二管﹐畜蟻兩種﹐一紅一白。將戲﹐則取紅白小紙旗兩面﹐東西插幾上。取管去其塞﹐分置兩邊。各向管口彈指數下﹐蟻隨出。其行自成行列﹐分趨止於旗下﹐排列如陣﹐其人復出一小黃旗﹐作指揮狀﹐羣蟻卽紛紛齊進。兩陣旣接﹐舉足相撲﹐兩兩互角﹐盤旋進退﹐悉中節度。久之﹐卽有一羣返走﹐擾亂若奔潰者﹔其一羣爭進﹐其行如飛﹐居然戰勝追奔也。其人復舉黃旗麾之﹐其勝者卽返﹐以次入管﹐其一羣亦絡繹奔至﹐爭相入﹐無復成列者焉。

夫蛙之爲物﹐微而且蠢﹐而蟻則尢微乎微者也﹐而皆可以擾而教之。柰何靦然爲人﹐而有如窮奇﹑檮杌之不可教訓耶﹖

髙江村扈從《西巡日錄》﹕都城外南海子之東南有螞蟻墳﹐淸明日必有蟻數萬聚此﹐故名。

潮州大螞蟻山﹐又有蟻祖廟。每年五月羣蟻來朝。是蟻也﹐而又知尊祖敬宗矣。按《水經注》﹕益州葉楡縣﹐自唐蒙始開之。縣西北八十里﹐有弔鳥山。眾鳥千百爲羣﹐其會鳴呼啁哳﹐一歲則六至。伺其來弔﹐夜燃火取之。其無嗉不食似特悲者﹐以爲義﹐則不取也。俗言鳳凰死於此﹐故眾鳥來弔﹐因名。亦可與螞蟻墳並傳。

又有畜金魚者﹐分紅白二種﹐共貯一缸。用紅白二旗引之﹐先以紅旗搖動﹐則紅者隨旗往來遊溯﹐緊轉緊隨﹐緩轉緩隨﹐旗收則魚皆潛伏。白亦如之。再將二旗並豎﹐則紅白錯綜旋轉﹐前後間雜﹐有如走陣者然。良久﹐將二旗分爲兩處﹐則紅者隨紅旗而仍爲紅隊﹐白者隨白旗而仍歸白隊。《易》曰「信及豚魚。」其信然歟﹗

按《東京夢華錄》﹕京瓦雜戲有劉百禽弄蛇蟻﹐元宵大內雜戲﹐又有李臥寧猴呈百戲﹑魚跳禹門﹑使喚蜂蝶蛇蟻等劇。蓋凡物有知卽可教﹐如蠅虎舞涼州之類﹐其師傳匪自今始也。鐵兒

鐵兒﹐義烏人。姓顧﹐名孝誠。父尺木﹐少以材武稱﹐娶同裏龍氏。期年﹐以徐渭薦﹐從胡宗憲徵倭﹐三載不歸。龍獨居﹐夏夜納涼。園中有小山曰鐵舟﹐以亭中鐵柱得名﹐乃園中最勝處。夜將半﹐獨行至山頂看月﹐顧影淒然﹐殆難自任﹐遂入亭中小憩。迎面鐵柱黝然﹐屹如人立。龍抱之﹐意有所感。後數月竟產一鐵﹐眉目肢體皆備﹐惟不動亦不哭。戲以粉筆書鐵兒二字於背﹐命老嫗棄之堤下。

越宿﹐有廣西軍官陳大綱者﹐以倭平率鎭兵先歸。經其地﹐聞蘆中兒啼聲﹐迹之﹐有虎方乳一兒﹐見之輒逃。時陳無子﹐大喜攜歸﹐撫爲己子。及長﹐膚色漆黑﹐因名之鐵兒。兒自幼剛猛有父風﹐至性過人。稍長﹐豪俠喜結客。有笑其不知書者﹐乃更折節從師。偶與同捨生忤﹐詈以異種。鐵兒憤﹐返叩於陳。陳告以故﹐兒痛哭﹐急欲往尋父母。陳以其年尙少﹐不許。

會其州楊應龍反﹐調陳柯兵從劉綎往徵﹐兒請從。轉戰至四川﹐聞賊有驍將吳日華﹑楊珠二人者﹐故與鐵兒結爲兄弟。請於綎﹐往說之歸。應龍失恃﹐遂輸款。綎奏其功﹐授爲永寧參將。

旣而朝鮮再用師﹐鐵兒請自率所部﹐從海道直搗王京。意將以便道禱於補陀﹐卽過浙中訪其父母音耗也。朝議不許﹐鐵兒乃嚼指血﹐上疏陳情﹐願棄官備行伍以從﹐乃許之。鐵兒率舟師出瓊州﹐舉帆直指補陀。適西風大作﹐半日已至齋祓。上山問寺僧﹐求見菩薩。一老僧前曰「菩薩不在此山。貴官將何所禱﹖」鐵兒備訴心事。僧嘖曰「孝子﹐孝子﹗請從老僧來。」遂引至寺後﹐俾遙望對面山凹內﹐亦並不見菩薩。但見一老姥雙鬢皤然﹐蓬首垢面﹐似被囚者﹐對之而泣。鐵兒不解﹐還問老僧。僧對曰「是殆菩薩爲此變相以相告也。」鐵兒更乞前導﹐僧曰「此山可望而不可卽﹐君卽能飛度﹐太夫人亦不在此間。但謹志其像﹐他日自有相見時也。」鐵兒涕泣﹐歸舟遂發。

至朝鮮﹐則倭已棄王京。又聞平秀吉死﹐將遁。陳璘命與副將鄧之龍帥戰艦邀之﹐殲其徒三百﹐賊竄入乙山﹐崖深道險﹐將士莫敢前。鐵兒偕其客教人﹐率死士百人﹐乘夜入﹐圍其巖洞。賊憑髙據守﹐鐵兒先登﹐百餘人繼進﹐賊無一得脫者。

於是搜其洞中﹐金帛山積。至一處﹐婦女被系者累累﹐釋而遣之。中一老者﹐獨泣而言曰「老婦已無家可歸﹐若蒙垂憫﹐願從貴官去﹐爲軍中補紉﹐以終餘年﹐幸矣。」鐵兒瞠視久之﹐忽憶及補陀對山之像。旣審其鄕裏﹐俱與陳父所言相印。於是哭而拜曰「母亦知鐵兒尙在否﹖」母大駭曰「先夫從胡公徵倭﹐止產一鐵﹐已棄諸野。其後夫以有功﹐爲趙文華所譖而死。妾以被擄至此﹐爲賊中縫補﹐苟活至今﹐從何處得此貴子耶﹖」鐵兒乃袒示以背﹐則粉書二字宛然﹐又述陳父所嘗言。母始疑﹐然卒不解。時璘亦已至﹐在傍笑曰「母勿訝也﹐蓋兒本受气於體﹐故見風輒凝。及虎來覆而乳之﹐乃卽融而爲人﹐故物理之常也。」母始頓悟﹐於是相抱大哭。

其時故鄕廬舍﹐已爲兵燹蕩盡﹐遂奉之仍歸廣西。始知楊應龍復叛﹐王公之敗﹐陳父戰歿於松門埡﹐朝廷已賜祭葬。又敍朝鮮功﹐加鐵兒都督同知﹐遷山海關總兵。鐵兒力辭﹐且求解官﹐不許。鐵兒掛冠徑歸。或議其矯﹐鐵兒曰「吾涉海遠徵﹐非爲邀功地也。今旣得依老母﹐此樂𨿽萬戶侯豈與易哉﹗若更戀戀富貴﹐他時馬革屍還﹐或宦海風波所及﹐𨿽欲長侍膝下﹐豈可得乎﹖」

其後﹐母年八十餘卒。比葬﹐躬親負土。忽有羣鳥數萬﹐銜土成墳﹐人呼其墳爲孝鳥墳。然鐵兒竟以毀卒。將葬﹐舉其棺若空虛然。其子啟視﹐僅一小鐵人﹐長不滿二尺云。金蝴蝶

漢陽聞人也﹐名先秦。康熙初諸生。博學多通﹐工詩古文詞﹐善畫梅。長洲文點﹐嘗見其詩畫﹐謂爲近代所未有。先秦知之﹐不遠千里﹐往與定交。性狷介﹐不善爲時文。然每一篇出﹐輒爲人所傳誦。旣而連不得志於有司﹐惟賣文及畫以活。若非其人﹐𨿽輦千金不顧。以故人遂無過問者。晚年築室鸚鵡洲上﹐以詩酒自娛﹐足迹不入塵市。𨿽炊煙屢絕﹐不屑也。然每醉﹐必攜其所爲詩文﹐至禰衡墓﹐朗誦教過﹐痛哭而返。

會新太守湖郡王某至﹐聞其名﹐召使作畫。不赴﹐太守怒。時方葺文廟﹐檄令繪壁辱之。先秦秉筆以往﹐畫梅於壁。題其後云「偶從處士陪琴鶴﹐未許山礬作弟昆。月落參橫人不見﹐只畱淸气滿乾坤。」書畢﹐拂袖竟歸。後太守至﹐見之大驚﹐從一僕親造其廬﹐酬以百金﹐不受。時已盛暑﹐見其猶衣木棉﹐顧其僕﹐往取絺綌各一端與之。先秦辭曰「性不知暑﹐故無需此物也。」乃止﹐委金而去。先秦追擲之﹐不及﹐乃返﹐投置敗簏中﹐終不復顧。數月﹐其金化爲蝴蝶﹐一一飛去。先秦後以窮餓死。柿園敗

崇禎時﹐孫公傳庭柿園之役﹐以帝命監軍禦史蘇京促戰而敗。幕客某謂之曰「昨余晝寢﹐見有人皆長尺餘﹐披鎧持矛﹐乘車裝馬﹐自陷中出﹐乘幾登竈。」蔣山道士朱應子﹐令作沸湯﹐澆所入處。因掘之﹐有斛許大蟻死穴中。乃嘆曰「吾誤聽道士﹐遂以兒戲殺百萬生靈。彼其持矛登幾時﹐非儼然從軍出塞者乎﹖」孫公大哭。慧娘

和州諸生﹐名宛霞。少孤貧。天資穎敏﹐讀書五行俱下。年十三﹐入邑庠﹐隨以歲試食餼。邑中名士﹐咸嘆爲不及。顧生𨿽才藻丰腴﹐而文品極峻。自是屢困場屋﹐又喪偶﹐益復無聊。

先是﹐生有母姨﹐嫁新城馬氏家﹐頗饒。生時往探視﹐母愛其丰神俊爽﹐輒畱經旬﹐不遣。侄女曰慧娘﹐年逾笄矣﹐未嫁而寡。嫻詞翰﹐兼善琴奕﹐而風姿艷色﹐性貞靜。惟生至﹐輒款語不避。

庚申秋﹐生下第﹐復至新城。女迎問慰解﹐且曰「以君才華﹐豈長貧賤者﹖然以此時風气﹐若稍能降格﹐何愁榜上一名哉﹖」生曰「今簾內固多師曠﹑和嶠一流﹐但若必以此詭遇﹐吾將披髮入山﹐不願求知音於前路也。」因泣下。女亦慘然﹐遂近前﹐以巾爲之拭淚。

適母出﹐詢其故﹐不勝嘆息。母素嗜奕﹐乃呼婢取楸枰﹐與生對奕遣悶。女側坐觀之。俄黑子一角甚危﹐女目視生曰「西南風急矣﹐此角君甘棄卻耶﹖」生曰「何爲﹖」女約略指示曰「此卽所謂倒脫靴勢也。」母微笑曰「兒何言之暱也﹐豈非女身外向﹖」語未畢﹐女顏發赬﹐遽起避去。生亦心動﹐推卻棋枰起揖曰「得如母言﹐其他更何足惜﹗」母自悔失言。旣念姊氏已衰﹐況玉女金童﹐良緣難得﹐越宿述其意於女父逢樂。逢樂貧之。母言其才可托﹐逢樂曰「其如數奇何﹖必若所議﹐且待來歲文戰後可也。」遂罷去。生聞﹐負气欲歸。母畱課其二子﹐生戀女﹐未忍蘧捨﹐遂彊諾焉。

無何﹐母臥病。生入視﹐適女來視湯藥﹐遇之東廂。生顧無人﹐小語曰「卿知我所以畱此故乎﹖」女嘆曰「深情久篆於中﹐妾以憐才之一念﹐遂如春蠶吐絲自縛。乍聞父言﹐幾不欲生。此後若能藉文章爲薄命人吐气則已﹐否則當於泉下相覓也。」生曰「我若終不得卿﹐今生亦不願更娶矣。但恐人事難知﹐請定密約﹐以當息壤﹐可乎﹖」女變色曰「若是﹐是負吾父﹐兼負嬸矣﹐君焉用此不廉婦也﹖」卽於腕上脫一金釧與之曰「此物所以誓也﹐海枯石爛﹐用矢勿諼。」生懷之而出﹐自是不復言歸矣。

後母病尋愈﹐每晨起必啖蓮子。女私以一盞令婢餉生﹐適爲逢樂所遭﹐詰之﹐婢不能隱﹐遂以實對。逢樂怒﹐將還詰女。會裏中富商王某爲子請婚﹐其子不慧。逢樂以怒女﹐竟許焉。後數日﹐行聘有期﹐女始聞之﹐遂病。眠食皆廢﹐漸至綿惙。不得已﹐姑爲召醫。醫至﹐診之曰「病以鬱怒傷肝﹐致心液爲火灼盡。必得人心血合許﹐以合歡皮煎湯飲之﹐庶可奏效。不然﹐恐非藥石所能爲也。」逢樂以商諸王﹐王笑曰「癡哉﹗是欲以爾泉下物﹐而剜吾兒現在心也。」逢樂慚恨而返。

詣生述醫言﹐且許締姻。生微笑曰「翁不愁異時煮字療饑耶﹖」逢樂再欲有言﹐生執捲而起﹐出至母所。語其事﹐且泣曰「慧妹若有萬一﹐甥何忍獨生﹖適翁來言﹐要使人不能無耿耿耳﹗」語畢﹐解懷取佩刀欲刺。母急起持之曰「癡兒﹐柰何先自戕乎﹖兒姑住此﹐俟老身往視慧娘再來。」生請從。

旣至﹐揭其帳﹐見女懨懨垂絕。母問﹕「今早亦少進飲食乎﹖」隨告以生來﹐兼述所由。女張目見生﹐脈脈但有垂淚﹐旣而嘆曰「妾負郎矣﹗疇昔之夜﹐夢郎來共戲﹕郎捉妾雙趺﹐脫睡鞋納袖中﹐妾急探郎袖﹐求之不得。郎嗤笑曰「繡鞋早爲阿鴻將去矣。」妾訝曰「此物豈可入他人手乎﹖今將柰何﹖」郎不答﹐起去。妾疾呼﹐終不復顧。醒而思之﹐知此事必不可諧。妾向所以不忍蘧損廉恥者﹐正爲今日。今魂魄已遊墟墓﹐郎若爲此﹐勢必喪爾生﹐妾亦豈能復活﹖但未知尙有來生否﹖」遂伏枕痛哭。

母撫之曰「兒姑自愛﹐昨而翁已許吾甥﹐此事尙可圖也。」於是﹐攜生至逢樂所﹐爲申宿諾。且曰「兒病至此﹐叔尙忍立而視其死乎﹖」逢樂欣然從之﹐其母乃返以告女﹐女意少解﹐自是著意彊飯﹐未半月已起。

王氏聞之﹐復遣冰來﹐將謀納聘﹐逢樂許之。母乍聞恚甚﹐卽往責其負約﹐逢樂以王氏約在先爲辭。母拂袖出。適女來﹐微聞餘言﹐知事已中變﹐盈盈欲涕。母慰諭百端﹐卒不可解。遂復病﹐未幾竟卒。

生入臨﹐已將殮矣。才止屍傍﹐屍輒躍起。眾大駭﹐女爲縷述冥間事﹐言「始死﹐神魂飄忽﹐回憶家鄕﹐都如隔世。惟思郎不能去﹐心私念訴諸冥王﹐或可邀其垂憫。於是信步而前﹐至一處﹐見殿宇巍煥﹐鬼卒森列可怖。躑躅間﹐恍惚有一老父﹐從門內呼之曰﹕『兒何得來此﹖汝之齒尙未盡﹐且與吾兒夙緣未了﹐可隨我去﹐乞冥王判此公案。』遂入﹐見冥王冕旒坐殿上﹐气象嚴肅。老父跪稟久之﹐王顧令喚妾至案前﹐諭曰﹕『汝父俗人也。汝二人早爲紅絲系定﹐今𨿽爲情死﹐猶不失爲貞義﹐仍當歸圓破鏡耳。』卽喚鬼卒押令還陽﹐不意頃刻卽能到家也。」乃皆轉悲爲喜。惟生細詢老父狀。

方相與笑啼交作﹐忽聞金鼓之聲﹐遙震屋瓦。俄一僕奔入曰「謝遷作亂﹐土寇引賊兵入城﹐大掠將至矣﹗」母與慧娘方倉皇間﹐亂兵擁入。生竄去﹐母家劫掠一空。賊見女美﹐擄之去。

及新城收復﹐生返﹐始知女已被擄﹐噭然而哭。逢樂與母亦哭。生有僕曰鴻奴﹐勇健﹐能控甲躍十丈﹐是時在旁勸生曰「奴願往偵慧姑。其無恙也﹐奴力能返璧。但問太夫人何以報我﹖」母未及答﹐逢樂破涕曰「奴乃能身古押衙耶﹖他日女歸﹐當以予爾主。」鴻再拜曰「謹聞命矣。」遂起﹐攜劍出門。

時餘賊屯於淄川﹐鴻徑往其營乞降。居數日﹐有脇從者爲言「慧娘被擄時﹐謝遷將納之﹐不從。脇以刃﹐慧娘請俟三月後﹐畢母喪而後惟命是從﹐不然﹐請就刃。賊愛其美﹐故至今猶扃置樓中。」鴻竊喜﹐夜半後躡至樓畔﹐仰望燈火熒然﹐躍而上﹐窺窗隙﹐見慧娘獨坐燈前垂淚。破窗入﹐二侍女驚起﹐鴻手劍斬之﹐挾慧娘飛出。守者始覺﹐追之不及。天甫明﹐至新城﹐入門。慧娘見家人環集﹐如夢乍醒﹐備言見逼之狀﹐悲喜交至。

旣而母顧逢樂曰「今可爲吾甥議婚乎﹖」逢樂笑諾。生請還白其母。母笑曰「此事尙容姑待乎﹖」生悟﹐乃止。合巹甫畢﹐賊已平。道通﹐生攜女偕歸﹐登堂拜母﹐母詢知前事﹐不覺感泣曰「然則吾當拜此貞婦耳。」戚友來賀﹐見者亦莫不嘖嘖艷之﹐以爲義烈之報。然自此生益厭勢利﹐閒居惟日與慧娘撫弦斗韻﹐絕意不復進取云。賈荃

江陰賈行芳﹐字士香﹐邑中名士也。家素不丰﹐而淸介自持。不可幹以非義。一妹名荃﹐字心香。容華絕世﹐性端靜﹐工吟詠﹐兄嫂咸愛之。年十六﹐字同邑鹺商江氏子詩濤。

後歲餘﹐迨吉有期。有汪嫗者﹐業鬻珠﹐聞之﹐以珠往售焉。女爲市數珠﹐兼出奩中數十珠﹐俾紮一珠鳳。嫗紮畢﹐持與女曰「畫中人荊布猶佳﹐而復飾以明珠翠羽﹐江家郎眞有福也。」女笑﹐酬以值而去。適其嫂以鏡來倩爲描樣﹐見幾上所紮珠鳳﹐取視之﹐訝曰「此卽汪嫗所穿者耶﹖若輩原不可許其入門﹐妹今受其欺也。」女就其手中諦視﹐乃知珍珠早被換卻﹐懊恨無及。嫂還﹐以語士香。後士香出﹐遇嫗於門﹐拒之﹐且詈其不識廉恥。

嫗慚而出﹐旣以老羞成怒﹐徑至江氏﹐譖於江母﹐言女嘗令其同裏金媽傳書某生﹐頃聞其已有身矣。昨故以鬻珠爲名﹐探其信否﹐不意果如所言。母聽畢﹐以告江翁﹐翁將信將疑。數日﹐有女僕引一賣花媼入﹐問其姓﹐卽汪嫗所說金媽者也。諸女竟與市花﹐已皆散去﹐母從容詢及賈氏之女﹐媼爲縷述前事﹐與汪嫗所言如響。母卽令女僕請江翁至﹐證其事。於是決意離婚﹐竟造媒氏﹐擲以庚帖﹐俾返璧焉。時媒氏亦聞人言藉藉﹐不敢與爭﹐遂以致賈生。生駭絕問故﹐媒氏微露其情﹐生怒擲庚帖於地而入。

媒氏不得已﹐返白於翁﹐翁遂控於官﹐以金媽爲證。生亦赴縣申訴。及對獄﹐生詞气激切﹐令不能屈﹐諭之曰「汝姑退﹐明日挈汝妹偕來聽質可也。」生歸以商女﹐且曰「柰何使吾妹摧殘至此﹗」女慨然嘆曰「妹自蒙兄嫂撫愛﹐常思勉企郝﹑鐘﹐以慰父母於地下。今橫罹此辱﹐尙容姑忍乎﹗妹志已決﹐兄勿惜也。」語畢﹐痛哭達旦。艸艸理妝﹐衣履盡易縞素。拜其嫂曰「妹命薄﹐不及與嫂相守以終﹐負吾嫂矣﹗」嫂此時但有揮淚﹐亦不復辧爲何語﹐而女已從兄登車去矣。

比至﹐指天誓日﹐淸辧滔滔。令曰「此事證據確然﹐何容彊辯﹖」命拶之。女曰「殘酷之刑﹐弱質不堪﹐勢必誣服。服不如死。老父母柰何以誣良殺人乎﹖」令乃趣喚穩婆至﹐引女至別室驗之。出而稟曰「所驗賈氏已孕四月。」與金氏言正符合。令大笑詰女曰「今汝又何詞以對﹖」女對曰「不然﹐妾謂不如老父母親驗之信也﹗」言未已﹐袖中出佩刀﹐解衣直剌其腹﹐刳未及半﹐而身已僕。士香趨就女﹐手取刀力剖至小腹﹐腸胃俱流。投其刀曰「老父臺請驗﹗」令急呵止﹐已無及矣。

生於是控上臺復驗定案﹕江翁及汪氏﹑金氏皆論斬﹐邑令以得贓枉法論絞﹔而以賈女建烈女祠祀焉。支氏

無錫朱貞婦者支氏﹐朱燦聘妻﹐年二十四。燦死﹐歸朱守貞。嗣從子應埈﹐有田二十四畝。已而應埈夭﹐議他嗣。應埈本生父文耀﹐利其產﹐與族人材任謀曰「立嗣以母﹐無母何子﹖」脇之嫁﹐不從﹐辱之百方。支取剪刀自戕﹐復欲投水死。遇弟錫昌﹐告之故﹐訴於邑令。文耀私交通判某﹐詣令﹐言支有別情。令鞫之﹐支解衣求刀剖胸自明。令遣嫗驗之﹐果室女也。乃重懲之﹐而爲支立嗣﹐並作傳表之。

此令猶不致以徇獘致死。若某通判者﹐其計亦險矣。支氏之得生也﹐幸矣哉﹗墮胎

邑西偏有村曰河南浦﹐村婦李氏性蕩。夫卒﹐婦日與裏中惡少狎。未幾遂妊﹐逾五月矣。鄰婦楊氏者﹐能墮胎﹐以此漁利。婦素與暱﹐至是與以番錢五枚﹐乞爲之謀。婦受之﹐畱與晚飯﹐且飲以酒。婦醉矣﹐艸艸下手﹐胎未墮而李已死。乃呼其夫共縛以石而沈諸河。人無知者。

越六年﹐婦偶自鄰村收生回﹐才入門﹐忽自撾其頰﹐罵曰「老娼婦﹐汝嘗爲吾言﹕爲某某墮胎﹐其人後俱無恙。我故以性命交於汝手﹐豈料汝毫不經心﹐乃以沸湯漬艸鞋取而摩之。我所以低聲呼痛者﹐恐爲人知覺故也﹐豈猶是尋常腹痛哉﹖而汝猶力摩不已﹐致予腹中胎上衝而死。且汝旣騙餘錢﹐而致余死﹐卽買棺阻葬余屍﹐或猶可恕。乃墜以石而沈諸河﹐使骨肉俱葬魚腹﹐此仇尙可恕乎﹖」語畢﹐口吐白沫而僕。其夫爲之叩首乞哀﹐許以拜懺超薦。婦忽嗔目曰「老龜精﹐尙欲以巧言解釋耶﹖余向以一時不能登陸﹐故飲恨至今﹐才得吐此惡气。汝婦可死余﹐余獨不可死汝婦乎﹖」蓋凡溺鬼必三年而後上岸﹐又三年始得索代。方沈屍時﹐李气猶未絕﹐故至此乃登陸索命也。於是其婦狂益甚﹐跳擲叫號﹐或攢眉捧心﹐大聲呼痛﹐目上視﹐作李氏臨死狀。至夜半竟死。

此嘉慶間事﹐余得之吳香圃云。鎖陰

竹墩沈某﹐本儒家子。自幼無賴﹐稍長﹐棄書放蕩﹐性淫毒。旣娶﹐傾奩具以供狎邪遊﹔不足﹐則烙其妻以繼之。妻閔氏﹐貌亦端麗。某漁獵徧於族黨﹐人畏其橫也﹐相視以目。閔氏憂其及禍﹐嘗微諷之。某大怒曰「爾不知乃夫固色中豪傑﹐而敢喫醋耶﹗」裸而笞之﹐體無完膚。閔氏垂斃﹐哀祈乞命。某曰「今番應知吾手段。但餘淫人妻多矣﹐狁自未足。汝在家止餘一人﹐余又常夜宿於外﹐焉保汝毋生他事﹖」語畢﹐竟出﹐取一鉆至﹐縛而鉆其陰﹐探懷中出一小鎖鎖之。閔受傷重﹐兼以下體被鎖﹐寸步難行。然畏其虐﹐猶日起爲之執炊。會其兄來探視﹐見其行步蹣跚﹐憔悴殆無人色﹐詢之﹐不言﹐但有垂泣。一女甥在旁言其狀。遽歸﹐述於母並其族人。族人共憤﹐呼舟偕至竹墩。視之﹐閔氏已蜷臥不能起﹐見母一慟而絕。

於是沈氏之族亦集﹐其族長某前啟曰「母勿怒。此子惡貫已盈﹐村中三害未除﹐此其一也。今請除之﹐以雪公憤。」遂命眾人擒某至﹐積薪焚之。觀者數百人﹐無不踴躍稱快焉。

昔亳州有一士狎其婢﹐其婦知之﹐搗蒜納婢陰中﹐而以綫縫之﹐婢痛苦殊甚。鄰人咸爲不平﹐羣訟於官。官大怒﹐檄拘婦至﹐並喚革工數人攜錐綫欲縫婦陰。士懼爲門戶辱﹐力爲求免。官曰「今城樓將壞﹐公如能重爲建造﹐庶可免耳。」士罄家所有﹐始能竣工。至今土人呼其城樓爲「縫陰樓」云。

又順治時﹐毗陵某官﹐偶狎一乳嫗。夫人知之﹐以錐鉆其陰而鎖之﹐棄其鑰匙於井。乳嫗叫號欲死﹐不得已覓銅匠以鐵絲掭開之。至今常州人呼爲鎖陰奶奶。

二事俱見《堅瓠集》﹐不意今竟得之目擊也。火藥局

道光二十三年夏﹐杭州火藥局一夕爲雷火所移﹐不遺一瓦一椽﹐卽柱礎亦無存者﹐不識何故。或言「想雷公需此應用﹐故與六丁六甲下取之耳。」非也。蓋近世用兵專恃火攻﹐火藥之爲禍烈矣﹐故取之以示警耳。不然﹐何必並其局移去耶﹖諂禍

奚慕玄﹐明末進士﹐婁東人也。國變後隱居養志﹐恬淡寡欲。福王時屢徵不起。豫王下江南﹐備札致敬﹐見王不拜。薦爲國子監祭酒﹐不就。王重其志操﹐厚爲之禮而遣之。其後金聲桓至浙西時﹐已有逆謀﹐召掌書記。玄至﹐恭懼過禮﹐叩頭至數十。聲桓大怒曰「吾以國士待汝﹐汝柰何以非類處我﹗汝昔不拜豫王﹐今獨何爲拜我﹖非以我爲不能容物而玩我耶﹖」遂殺之。﹝赫連勃勃之徵隱士韋玄亦然。﹞

外史氏曰﹕巧言令色足恭﹐孔子恥之。又曰﹕不有祝佗之佞﹐而有宋朝之美﹐難乎免於今之世矣。千古一狐媚世界也﹐然亦有傲不必禍﹐諂不免禍者。如慕玄之以恭愼攖怒﹐其視殷浩之以空函獲罪﹐抑又慘矣。嗚呼﹗士之生逢離亂﹐以不能屈節僞朝而嬰禍者多矣﹐況如聲桓之殺人如土芥者哉﹖玄則不死於不屈之時﹐而死於見屈之日﹐其死豈不可惜﹖顧其見禮也﹐惟不畏死也﹔其見殺也﹐惟畏死太過也。善乎侯朝宗之言曰「今有兩人行而遇虎者﹐其一惶恐拜跪而乞哀以死﹐其一大呼奮臂﹐鬥不勝而亦死。」余謂聲桓之虓暴猶虎也﹐則非拜跪之所能祈免也。君子見機而作﹐當自有道矣。或謂諂亦有道﹐蓋必生有媚骨﹐而又工於揣摩。若《壯悔堂集》之傳馬伶﹐《諧鐸》之述貧而學諂﹐眞深於閱歷之談﹐而媚世之衣缽也。若慕玄者﹐殆惟以終南爲捷徑﹐而未嘗伺候於權貴之門﹐而不學無術﹐以致此禍也。惜哉﹗

又按張鷟《耳目記》﹕周春官尙書閻知微﹐奉命詣默啜議和﹐司賓丞田歸道爲副。至牙帳下﹐知微舞蹈宛轉﹐抱默啜靴鼻而吮之。歸道長揖不拜﹐默啜大怒﹐倒懸之﹐經一宿乃放。及歸﹐與知微爭於殿廷﹐言默啜不必和。知微堅執以爲宜和。後默啜果反﹐陷趙﹑定﹐知微誅九族﹐拜歸道夏官侍郎。工於行媚者﹐其效又可睹矣。《記》又云﹕右拾遺趙良弼使入匈奴﹐坐帳下。以不潔食之﹐良弼食盡一盤。放歸﹐朝廷恥之。則又不知其如何下咽也﹗送詩韻

山陰平公在京師續娶﹐紀曉嵐先生使送賀禮﹐佐以詩韻一部﹐凡四冊﹐分題以「之子於歸」四字。平不解。旣而先生來赴燕﹐酒半﹐平從容問曰「昨蒙寵貺﹐內有詩韻四冊﹐及所題之字﹐皆未識命意所在﹐今願竊有請也。」先生曰「無他。詩韻者平上去入而已﹐『之於於歸』﹐自應是平上去入矣。」合坐大噱。

又聞曉嵐先生新制一蟒袍﹐與其親家某戲曰「昨親母來舍看女﹐見弟新袍﹐徘徊熟視﹐弟曾有詩贈之。」親家曰「願聞佳詠。」先生遂吟曰「昨宵親母太多情﹐爲看花袍繞膝行。看到夜深人靜後」﹐誦至此句遂止。親家曰「還有結句。」先生曰「沒有了。」親家曰「詩如何無結句﹖」先生曰「結句無非平平仄仄仄平平而已。」其詼諧亦猶是也。龜鑑

沈禿頭﹐桐鄕人。精於風鑑。嘗爲人擇地﹐旣得一穴﹐謂其人曰「此地葬之﹐當生貴子﹐後世亦累代公卿不絕。」友人喜﹐卽以其父母葬之。

數年﹐有紫雲和尙者自虎林來﹐夙擅其術。友慕其名﹐邀至其地﹐訪以吉凶。僧相之曰「此處前臨大道﹐子孫已被踏盡﹐且其後又犯拖刀煞。將枝葉淩夷之不暇﹐何論貴盛也﹖」遂力勸其攺葬。友惑之﹐卽乞其另覓一地﹐以千金購得之。

將遷葬﹐禿頭忽至﹐力爭曰「誰爲汝破吾術者﹖此中已有金絲纏繞﹐柰何復遷﹖」友不信﹐命啟其域﹐果有金絲藤繞徧棺外。友悔恨﹐將還詰僧。禿頭止之曰「此等播弄﹐是若輩長伎﹐然亦豈非命耶﹖」嘆息而去。

其後禿頭家廚中缸面浮出一龜﹐大如盤。背上有篆書「佩稅殿削懵蒙」六字﹐大俱寸許。不解﹐以問人﹐或謂﹕「佩稅殿在龍宮內﹐或此龜獲罪龍王﹐故謫降出海。然何以至此﹖得毋禍汝家﹖」禿頭歸﹐祀而放之於河﹐訖亦無他異。

禿頭性迂拙﹐𨿽隆冬常脫其帽﹐故人以此呼之。

余謂禿頭旣精於其術﹐而又不爲今世鬼蜮之謀﹐安知非邀神鑑﹐故使龜來告祥﹖若以如禿頭者乃能削去懵蒙﹐而無愧爲龜鑑歟﹖陰狀

吾鄕朱先生某﹐中年喪偶﹐無子。遺一女﹐年十六矣﹐意態幽閒﹐頗嫻閨訓﹐先生視如拱壁。一日倦繡欲睡﹐甫就枕﹐見一書生﹐裙屐翩然﹐搴帷而入。女驚起欲遁﹐生遽前擁之﹐手足如縛。女將號﹐而舌已入口﹐昏不知人。由此晝夜顚狂﹐忽歌忽笑﹐或自褫其衣﹐有令人不忍見者。先生百計驅遣﹐卒無一效。或言東嶽廟城隍神頗著靈爽﹐可往訴也。先生喜﹐遂自繕疏﹐列狀以往﹐祝而焚之﹐乃還視女。甫入房﹐女忽起坐牀沿﹐以手指窗外﹐笑問朱曰「阿爺﹐亦見其枷鎖郎當﹑回首涕泣而去耶﹖」先生異之﹐就問其狀﹐則掩袂羞赧不能言。再問之﹐則盈盈欲涕﹐而其病巳如夢驟醒矣。

郡有富室某氏子﹐娶婦金氏﹐才數月﹐爲祟所憑。其婦貌僅中人﹐自遇祟後﹐放誕風流﹐殆無寧晷。惟夫入與共寢﹐帖然安枕﹐絕無狂態﹐出則如故矣。或問之﹐則曰「以兩雄共一雌﹐不禁意索﹐故暫且避去。然被豈能長守此鴻溝耶﹖」其母在旁唾曰「淫鬼擾害如此﹐吾將訴之天師﹐遣法官來捉汝﹐塞瓶內烹卻﹐始雪吾恨。」婦笑對曰「母勿嗔。某爲歸安城隍三太子﹐愛汝婦肌瑩如玉﹐气息吹蘭。今後尙應蠲吉迎歸署中﹐永爲白頭之好﹐必不忍中道乖離也。」時其父亦在﹐聞之﹐退卽具狀投城隍廟焚之。比返﹐則其女已沈沈睡去﹐安帖如常矣。惟醒後神气怯弱﹐藥之數劑而起。

以上二事﹐皆在嘉慶間。然亦有不盡然者。《吳江縣誌》﹕莫軒字季昂﹐少有俊才﹐工書法。永樂中﹐嘗至京﹐與客登隨山﹐謁蕭梁公主廟。臨風詠詩﹐醉臥廊下。夢女華裝至﹐相與綢繆﹐至於月落參橫﹐乃起而別。莫歸遂病﹐病中喃喃言「公主來迎吾」﹐竟卒。然則淫昏之鬼﹐果可以自爲政也。軒卒一年﹐其同門袁約以稅事入京﹐中途忽下驢﹐空揖三四﹐後復上驢回拱而去。眾問之﹐曰「遇莫季昂相揖耳。」眾知莫已物故﹐大駭。送約還家﹐不數日遘病﹐曰「莫兄迎我。」亦卒。是爲魅者﹐又不必受制於神矣。皆不可解。

全謝山言「城隍不知始於何時﹐所祀何神。」按《賓退錄》﹔齊幕容儼﹑粱武陵王祀城隍神﹐皆書於史。以城以盛民﹐而隍卽城下池也﹐宜祀之以邀福利。唐開成中﹐睦州刺史呂述﹐亦謂有合於禮之八蠟祭坊與水庸者﹐至宋而盛行於東南。有城土之責者﹐莫不像而祠焉。若市鎭﹐第應有里社﹐不當設有城隍。而吾裏中有東平廟﹐本祀顏魯公﹐而以張雎陽同時殉難並祀之。直名東平王祠﹐已失其本﹐今竟額以城隍﹐則非特名義不協﹐而舊迹全湮。流俗無稽﹐大率類是。篛包船

道光丁酉九月﹐禾中三塔寺之南﹐有村婦王氏﹐居與其母家相近。時新谷方登﹐婦制餑餑一器﹐將往饋其父。其夫以次日將入城貿布﹐囑其速返。婦諾之﹐攜一子而去。無何﹐待至日暮不至。次日走問﹐始知其並來到家。各處尋訪﹐不得﹐乃還。入門倒於牀上﹐輾轉思維﹐不知其存其歿。

未幾﹐朦朧睡去。忽見其妻被髮立於牀前﹐流血被面﹐涕泣言曰「吾已爲惡丐所殺。明日君但往南塘一路﹐覓得昨日所攜餑餑﹐卽吾冤可雪。但今生與君永訣矣﹗」村農急起持之﹐倏不見。驚寤﹐遂起。坐而待旦﹐出門沿塘行﹐未至萬壽山北里許﹐遙望隔岸一篛包船泊於河側﹐心疑焉。急呼塘畔行舟﹐渡至船邊﹐見船尾二小丐方與爭食。一小丐手中擎餑餑二枚﹐罵曰「昨師父以汝不曾乞錢﹐故不許汝喫﹐以此一籃賞我。汝何得更來奪食﹖」村農近視其餑餑﹐酷似妻所作者﹐因問﹕「汝師昨從何處得此﹖」小丐曰「昨有婦人攜一兒﹐招我師父擺渡。我師父遂撐過對岸﹐賺其進船。其所攜餑餑共有一籃﹐今猶剩此數枚也。」村農乃奔告婦翁﹐聚集數十人﹐操械而往﹐躍登船上﹐則老丐二人已歸。縛而搜之﹐其前後艙底有數甕﹐或鮮或槁﹐皆斷脊墮臂﹐貯滿其中。又有小甕泥封其口﹐撬開﹐則其妻與兒之首﹐血淋漓尙未幹也。於是並取其甕﹐相與解官﹐擊鼓申報。

邑令卽提二丐鞠之﹐二丐直認不辭。及問其幹臘所自﹐則堅不肯招。聞二丐皆鴟視深顄﹐狀貌獰惡。其拷訊時﹐亦並不呼痛也。此案不知作何結構也。

《烏淸文獻》﹕浙西丐子結黨駕舟﹐散行各處。用迷藥拐騙子女﹐剔其目﹐挑其筋﹐曲折其手足﹐號曰「盆景」。令行街市﹐日責錢若干。其女子殊色者﹐則賣爲娼﹐或自行淫。其稚而肥者﹐直煮而食之。故其人多彊壯猙獰﹐不忌夾打。其老者亦割折之﹐而取其腦髓肝腎﹐賣以爲藥。故積財甚富。賄勢豪爲之窩﹔事露於官﹐則夤緣說情釋放。順治乙酉六月﹐有一數歲瞽目女子乞於市﹐悉其詳。相與蹤迹擒之﹐計十餘人。解至捕衙﹐衙官欲庇之。眾大嘩﹐乃撲殺之﹐並焚其舟。

按﹕此卽甌北所詠之篛包船也。余幼時嘗見捕衙中捕得二人﹐究其黨羽﹐一任拷掠﹐終不招﹐亦絕不呼痛乞饒。搜其船﹐得肝腎等數件。遂並其船發縣﹐其後亦不知如何發落。或謂此輩常食人腦髓﹐故能熬刑﹐且上下無所不通﹐故其類卒不可滅。

昔萬曆中﹐髙寀督礦閩中﹐原奏宮魏天爵﹑林宗文﹐百計媚寀。因進一方云「取童男女腦髓和藥服之﹐則陽道復生﹐能禦女種子。」寀大喜﹐多買童稚碎顱刳腦。貧困之家﹐多割愛以售。惡少年至以藥迷人稚子售於寀﹐博取多金。稅署池中﹐白骨齒齒。嗣買少婦數人﹐相逐爲祕戲﹐以試方術。歌舞孌童﹐又不下教十人﹐窮極荒淫。其後魏閹亦用此法﹐故能與客氏姦通。及其死﹐宮女私孕者數人焉。是此輩爲禍﹐由來已久﹐不獨文獻所云賄勢豪爲奧援已也。金鏡

金鏡﹐字鑑昭﹐灌縣人。少孤﹐聰悟好學。年十餘﹐諸經畢讀﹐文理粲然可觀﹐師勸使赴試。其兄以坐糜膳修﹐責令學賈﹐遂廢讀﹐非其好也。稍長﹐性極狷介﹐好施予。兄以其不知蓄聚﹐數譙讓之﹐鑑昭卒自如。於是爲之娶婦﹐析箸以居。婦孟氏﹐美而賢﹐每助之施。而鑑昭所如不利﹐數年家益窘。

嘗歲暮﹐其族兄有以親死無棺告者。鑑昭無可爲計﹐遂與往謀諸兄。兄方與嫂盛設迎神﹐聞之﹐視其嫂而笑。嫂亦笑曰「今兄乃逋負山積﹐自顧尙無所措。叔有餘資﹐自應慷慨赴義﹐乃爾柰何欲以此科及乃兄耶﹖」言已竟入。其兄亦入﹐更不復出。鑑昭廢然而退﹐罄囊中﹐止餘數百靑蚨。乃謀諸婦﹐拔髻上釵﹐並付之去。

無何﹐歲已除矣﹐婦以盎中無粟告。鑑昭不得已﹐復走告其兄﹐乞貸千錢。兄曰「嘻﹗吾家中僅餘斗米﹐借箸無門﹐何能更爲若計﹖」再三言﹐乃呼其妻量赤米二升與之。鑑昭不受﹐痛哭還家。婦迎慰之曰「妾聞韓信寄食﹐亭長爲之轢釜。豪士例應寒餓﹐何至作牛衣兒女態﹗」鑑昭拭淚曰「固也。吾所痛者﹐以兄弟而竟及此也﹗」言未競﹐適婦翁令傭負米五斗至﹐夫婦始用相慶焉。

越月後﹐乏食如故。一日婦翁至﹐不能備午餐﹐坐談旣久﹐有稚子索食而啼。翁嘆曰「如是﹐舉家不且爲餓殍乎﹖」乃爲書﹐薦與其友陶繼朱爲掌會計。年餘﹐廉其誠謹﹐命往河南貨藥。比反﹐竟遭盜劫。忽一人錦衣貊帽﹐從車騎甚都﹐馳至﹐詢其何由至此。鑑昭仰視﹐乃其邑中賈生也。數年前﹐生嘗以計偕無力﹐鑑昭資之入都。至是以進士選知縣﹐將赴任歸徳。鑑昭述其狀﹐生惻然﹐爲謁邑宰﹐緝得原贓。臨別﹐復贈以百金。鑑昭歸家﹐亦稍裕矣。

先是﹐其庭中有郁李二枝﹐自鑑昭乞貸還﹐灑淚其上﹐樹遂枯死。及是﹐其西偏一樹﹐驟發繁華。鑑昭喜﹐以爲異祥。會陶遣至浮梁收債﹐乃私市厚朴以往。至則以貨者太多﹐到稍遲﹐不能售﹐失意而歸。會白蓮教匪反﹐被兵處﹐所藝朴樹皆被斧作薪﹐價湧貴。鑑昭甫至﹐聞者爭往購焉﹐利數十倍。於是辭陶旋裏﹐大起第宅﹐列肆連楹﹐不數年致富巨萬。

而是時其兄家已落﹐又以嫂撻婢致死﹐訟系者經年矣。鑑昭上下營賄費千金﹐獄猶未解。乃復至河南﹐謀於賈﹐賈爲致書邑令﹐始得贖罪釋歸。而全家十餘口﹐待哺爲憂﹐鑑昭時河潤之。兄以爲未足﹐競以其構宅時侵占基地控於官。官來踏勘﹐不直兄﹐將予杖﹐鑑昭乞免。退而私畀以五十金乃已。是夜盜入其室﹐縛其夫妻﹐烙以火﹐盡搜其金去。旣而長子慶余舉於鄕﹐將觴客﹐往請其兄。兄曰「弟今將作封翁矣。此時賀客盈門﹐試看而兄懸鶉百結﹐將毋爲華筵羞乎﹖」謝不往。鑑昭乃返﹐命家人饋以羊酒﹐並雞鵝數物。旣晚甫散﹐忽聞兄家失火﹐率眾奔救﹐其廬舍延燒已盡。蓋其時嫂將燂湯燖雞﹐以供晚膳﹐以致此災也。鑑昭嘆息不已﹐亟返﹐推宅舍之。其後兄嫂以窮老死。鑑昭旣爲收葬﹐狁時時卹其子焉。

外史氏曰﹕余述此事﹐蓋爲之輟筆而嘆者屢矣。夫以鑑昭之爲人﹐而使之歲除糧絕﹐淚濕唐棣﹐慨然曰「田氏之荊﹐乃復見乎﹖何天道之憒憒也﹗」及貨藥起家﹐顯親有子﹐則恍然曰「彼蒼豈眞無情耶﹖」抑思急難分金﹐報怨以徳﹐彼於骨肉之間﹐固如此其厚也。至如乃兄﹐其於弟之窘厄﹐猶忍於袖手若此﹐則平日之利析秋豪﹐而於他人可知﹐而卒莫保其身家。然且報之愈厚﹐則禍之愈慘﹐爲之兄者﹐亦可思其故矣。及觀其謝弟數言﹐則又嘆其乖離猜妒﹐𨿽至死而不悟也。是心也﹐直得寒餓死矣。嗚呼﹐豈非人事哉﹖藥渣

京師有富家子周某者﹐娶妻某氏﹐有殊色﹐情好頗篤。其後專務孌童﹐常數月不進內。妻爲之飲食俱廢﹐懨懨寢疾﹐某始入視﹐命召大夫視之。大夫至﹐某適他往﹐一老嫗導之入房。診視畢﹐出語嫗曰「病由幽閉日久﹐郁火不舒﹐治宜越鞠丸以發其郁。但其始並非由外感寒濕積食所致﹐必得精壯少年侍之﹐俾悅而好之﹐以快其气﹔融而化之﹐以調其血﹔投以所好﹐以悅其胃﹔暢其所欲﹐以奪其火。然後導之於竅﹐以利其濕﹔補之以陽﹐以解其寒。半月後﹐病當自愈。此眞萬金良藥也。不然﹐恐非丸散所能奏功。」言畢﹐更不書方而去。嫗反述於其妻﹐妻以爲然﹐密倩嫗覓得少年數輩﹐如法治之﹐病若失。

月餘﹐某入﹐見其妻光艷煥發﹐如晨葩著雨﹐神采倍常﹐大喜。擁之入帷﹐將與之狎﹐忽見帳後數人﹐皆面黃肌瘦﹐形如枯臘﹐駢肩而立。驚問若輩何來﹐其妻遑遽對曰「藥渣藥渣。」

外史氏曰﹕此事余嘗聞之友人﹐偶憶及﹐遂書之。或言已見昔人小說﹐余初未寓目也。余述此事﹐蓋爲暱比頑童而廣田自荒者戒﹐非敢拾他人牙慧也。故復存之。傝餅阿六

傝餅阿六者﹐邑北柵沈氏子﹐名鳳翔。自幼狡黠無賴﹐少長以賭爲業﹐而窩娼窩賊﹐無不爲也。凡遠近鹽梟積盜﹐無非羽翼也﹐郡邑胥役﹐無非耳目也。以故官府不能捕。邑有烏將軍廟﹐在司馬署南半里而近﹐俗稱土地堂。堂之前﹐小賭場數十。開賭者﹐皆其爪牙也。人呼爲堂前兵。

時東柵徐氏﹐以居積致富。六之黨小木匠﹑桃花橋等﹐先以索詐不遂﹐將尋釁﹐未得間也。一日﹐徐命店夥往村中收賬﹐還至三里塘﹐日已暝﹐乃就一相識家借燭籠以行。適其黨與堂前兵經其門﹐偵知爲徐氏店夥﹐遂擁入﹐誣以姦﹐執而縛之﹐搜橐中有番錢五十餘枝﹐盡攫之去。

某歸白於徐某﹐控六及諸人於縣。縣令王故與徐有舊﹐然不能治六。遂揚言於眾曰「有我在﹐區區一縣令何能爲﹗寄語徐某﹐如不能治我﹐我當有以報也。」徐聞﹐乃赴省控諸巡撫。巡撫差官至縣﹐坐提不得。差官乃密與幹僕數輩至邑中﹐乘夜出不意﹐先擒六﹐交邑司馬某公。乃赴湖州啟太守林公﹐請撥武弁二人﹐鎭兵二千﹐與偕至邑﹐並縛堂前兵數人而去。巡撫委杭州府某公親提定案﹐六等七人俱問徒﹐充軍者保長楊四一人。中途﹐堂前兵逸去三人﹐惟六等數人解至其地。未及兩月﹐六已自紹興逃還﹐石老虫﹑小木匠等亦自他邑返。蓋有頂替在彼處應卯也。六於是於北宮橋復開賭場﹐其勢愈橫。至七月娶妻某氏﹐會者千餘人。

先是﹐某氏本紹興良家女﹐嫁爲某氏子婦﹐琴瑟頗惇。後某氏子爲六所誘﹐挾重貲﹐隨六至邑中﹐久不返。其婦以念夫尋至﹐遂家焉。某自從六縱賭﹐已耗其貲大半。及是﹐六窺其妻﹐艷之。乃復招某至家﹐相與共博。迨暮﹐出土妓數輩勸酒﹐漏旣下﹐六起出。某時已醉﹐徑擁一妓入旁捨共戲。甫就枕﹐六率其黨持械而入﹐執某及妓﹐將殺之。某願罄囊中金以酬﹐不許。眾勸其更往取五百金益之﹐便可釋卻﹐且許售以此妓。某辭以牀頭已盡。眾曰「汝家蓄有千金奇貨﹐而不知耶﹖」某不解所謂﹐眾教其以某氏歸於六﹐卽日間所輸二百金亦可一筆勾去。遂逼其書券﹐某涕泣不忍。六揮刀而前﹐某於是飲泣署券。

眾卽蜂擁至某家﹐呼其妻出﹐告以某在六家卒病僕地﹐救之不醒﹐趣其奔視。某氏卽隨之去﹐入門見某無恙﹐驚甫定﹐而某遽前捉其臂﹐頓足大哭。良久﹐乃哽咽而語以故。妻駭絕﹐欲返奔。眾曳之曰「汝得嫁沈郎﹐亦復何憾而更欲思歸﹖事至此﹐尙容汝自來自去耶﹖」某故亦桀黠﹐顧見勢已難挽﹐卽收淚慰其妻曰「汝住此誠大佳。卽復從我去﹐恐終不免餓殍也。」言畢﹐拂袖自出。而心中憤焰欲燒﹐行數十步﹐復返及門﹐門已闔矣。遂解帶自經於檐﹐帶絕墮地﹐乃歸﹐將取索以往。

入門﹐見燈火瑩然﹐四顧闃無人影﹐痛哭不已。旣思此時不知妻猶在否﹐若得一見而死﹐死亦可瞑。於是攜燈就寢﹐而輾轉不能成寐。歷憶從前始與六遇﹐攜貲偕來﹐今所攜旣已蕩盡﹐並其婦亦爲所賺。遽躍起﹐捶牀大叫曰「阿六﹐汝其喜也﹗」頃之﹐天曉﹐出至市中﹐市一短刀藏之﹐將伺便刺六﹐未得也。忽聞喧傳六方娶妻﹐往探之﹐知其妻已別抱琵琶﹐相從而去矣。憤極遽歸﹐取所藏刀厲之﹐袖而出。自是更不復歸矣。

一日﹐天微雪﹐尋六至唐家巷。將至其門﹐聞釘鞋聲閣閣然來﹐趨視之﹐六也。厲聲曰「傝餅﹐今夜乃相逢耶﹗」出刀刺之﹐六騰右足起﹐中其腕﹐刀輒拋落。以用力過猛﹐其釘鞋跌墮雪中。某隨手拾得﹐劈頭一擊﹐恰中頂門﹐六僕於地。某復前擊之﹐頂上數十孔﹐血如箭激﹐滿地都成紅雪﹐而六已不復能動。蓋六本禿發而軀幹短小﹐故所擊皆在頂上也。某棄鞋﹐取刀刺其腹。立死。

奔至其家﹐跌開門扇﹐呼其妻出告之﹐且責其負心﹐將並殺之。妻泣曰「妾所以含垢忍辱以至今日者﹐欲得一見君面而死也。今大仇已雪﹐又何面目與君相見乎﹖」卽奪刀刺其喉﹐急奪之﹐已深入半寸﹐血溢不止﹐而僕於地。某抱至牀上﹐爲裂帛裹其創。曙後﹐始漸蘇。

此道光十六年十月間事也。時廳司馬適在省﹐某乃至靑鎭司自首。巡檢某公﹐詢知爲紹興人﹐權令弓兵管押﹐密使人諭令逃歸。某以無貲難之﹐與以五十金﹐某始攜其妻而去。今石老虫等尙在焉。

外史氏曰﹕《十六國春秋》﹔杜育少時﹐嘗從濮陽人爲賊。母笞之﹐育曰「天下將亂﹐且以習膽。如意﹐望封侯﹔不如意﹐但不使他人砍頭。」育爲賊﹐被甲三重﹐持戟轉蓬而出。嗚呼﹗

五代時﹐王俊以走及奔馬得官﹐歐陽公嘗以慨亂世之人才矣。無如世當衰亂﹐建非常之功者﹐多出自此輩中也。余嘗謂楊亦愚曰「天下有事﹐如傝餅阿六輩﹐皆艸澤英雄也。吾與若區區猶以王法繩之﹐抑迂矣。此持法者之所以胥及於寬政歟﹖」一嘆﹗秦檜爲豬

順治初﹐蔚州魏果毅公官刑部尙書﹐嘗夢至冥司﹐代陰曹決冥中事。一日﹐湯文正公斌訪之﹐值公午睡﹐待之良久﹐甫出。湯因以晝寢諫。公笑曰「非寢也。此事本不欲言﹐因有關臣節匪細﹐故不妨爲知己道也。適夢至冥司﹐提問秦檜公案耳。」湯驚問曰「此案至今猶未了乎﹖」公曰「非未了也。渠前世本在涿州一富家爲犬。其夜有數盜持刀入﹐執縛主人。主人不敢號﹐任其搜括。盜猶未慊﹐疑其尙有窖藏﹐脇以刃﹐使指其處。而室中實無餘蓄﹐盜舉刃欲砍。犬從旁力嚙其足﹐盜反身斷其首﹐而主人得乘間逸去。冥官嘉其義﹐俾其托生秦氏爲子。故生後眼有夜光也。不意忘其本來﹐害賢賣國﹐罪惡至此。閻羅用罰令三十世爲豬﹐以示殺害忠良之報。而檜仍欲乞爲犬。」湯公曰「犬豈有勝於豕乎﹖」公笑曰「此其所以爲姦狡也。犬不盡殺﹐而豕則未有能免屠割者也。適笞之三百﹐渠猶不承。繼以炮烙﹐乃服。今押往汴州爲豬去矣。」問﹕「以前卻在何處﹖」曰「此案未可驟結。自瀛國公入燕以後﹐始令其世世投生嶽氏﹐爲鼠以飼其貓﹐俾償武穆之怨。迄今才令往生他處耳。」湯曰「宋自和議成﹐而歲貢金幣﹐偸安半壁。君臣遊燕荒嬉﹐無復中原之志﹐以迄於亡。而南自南﹑北自北之議﹐檜發之﹐檜實成之。是其賣國之罪更大也。」曰「此意授自金人﹐主於髙宗﹐南渡享國不長﹐半由自取。旣斬檜嗣﹐俾其先宋而亡﹐已足蔽其辜矣。但其斃武穆於獄﹐及誅殺不附和議諸賢﹐罪孽尢難末減。需爲豬三十世﹐乃可泄一朝忠臣之憤也。」湯嘆息而退。

湯與陸淸獻﹐皆爲公所薦引者也。

又按﹕《異識資諧》﹕萬曆丙子﹐京口鄔汝璧遊於杭。見屠豕者。去毛盡﹐腹上有五字云「秦檜十世身。」康熙中﹐震澤某遊武陵﹐適屠家宰一豬﹐蹄上及肺管皆有「秦檜」字﹐眾無敢買者。某毅然買之﹐攜歸付僕。煮旣熟﹐率眾攜至嶽王祠﹐羅拜以獻﹐祀畢﹐恣啖。聞者大快。靑州徐相國溥家﹐嘗宰一豬﹐燖去毛﹐肉內隱有字云「秦檜七世身。」烹而食之﹐臭惡異常。相傳相國之祖﹐在宋朝爲秦檜所害。故生平最敬武穆﹐特於靑州城北建嶽王祠﹐鑄秦檜﹑萬俟卨像跪階下。此豕豈以示償歟﹖然則果毅之說﹐信有徵矣。《堅觚集》又載﹕萬曆戊戌﹐去鳳陽城三十里朱家村﹐雷震一白牛﹐燎毛盡﹐背有「秦檜」二字。豈爲其所規免﹐故不爲豬而爲牛﹖而卒死於雷﹐姦臣之不能逃天网也﹐如是夫﹗

又按﹕秦熺本王氏子﹐檜素不悅。性畏內。妾嘗孕﹐其妻逐之﹐生子爲仙遊林氏子﹐曰一飛。以檜故﹐仕至侍郎。金罍子《宋史》﹕秦檜曾孫巨﹐通判蘄州。金人犯境﹐與郡守李誠之竭力捍戰。城破﹐巨率兵巷戰﹐後歸署自焚死。子浚﹑滭皆從死。姦臣之後﹐一門死忠孝﹐豈復系其世類乎﹖然檜無子﹐以妻兄王喚子爲後﹐則秦氏世絕於檜久矣﹐云云。是亦以秦熺非檜之子也﹐史不足據也。

聞嘉靖初﹐秦檜裔孫某宰湯陰﹐有政聲。每欲謁嶽忠武祠﹐逡巡未果。將及瓜﹐謂同僚曰「嶽少保𨿽與先世有惡﹐豈在後嗣﹖吾守官無愧神明﹐往謁何害﹖」遂爲文祭之。拜不能起﹐嘔血數斗﹐扶出廟門﹐遂死。觀此與《宋史》所載﹐則秦檜有子可知。然安知非王氏子之後歟﹖《明史》﹕邱瓊山謂範仲淹爲生事﹐嶽飛未必能恢復﹐秦檜有再造功。驚人之論﹗據其言﹐是南宋之享國賴檜之力﹐而魏公此舉爲濫罰矣。史稱其博辧而多偏激﹐信哉﹗賈似道

康熙時﹐張松村先生嘗遊七閩﹐佐閩藩某公幕﹐平朱一貴之亂。其歸也﹐舟泊漳浦。晚飯後﹐波心月上﹐沙雁磔磔驚起﹐悵然不能成寐。遂登岸﹐欲訪木棉庵遺址。未知所向﹐信步行去﹐入一古寺。有三人團坐共飲﹐綠桂熒熒﹐一美人衣天水碧綃茜紗裙﹐年約十八九﹐妙麗婉約﹐抱琵琶側坐。見先生至﹐齊起揖之。入席﹐先生歷叩姓氏。一楊子玄﹐一錢湘靈。其一人語操吳音﹐自稱厲姓友竹﹐乃樊榭先生之族侄也﹐性嗜山水﹐慕雁宕名﹐渡江遊東甌﹐轉至武夷﹐今流寓於此已十年矣。言已黯然。錢嗔曰「嘉客相逢﹐如此良夜﹐乃絮絮作楚囚對語耶﹖」於是洗盞更酌﹐痛飲酣呼。

先生素豪飲﹐連釂數觥﹐爲述平臺之事﹐楊嗟嘆不已。錢生拍手曰「我得一酒令矣。」厲曰「善﹗遇風雅士﹐豈容牛飲喧呶﹐徒作傖父面目﹖但需出新意﹐倘有拾人牙慧者﹐罰如金穀酒數。」錢乃浮白曰「砍楊頭﹝見《五代史補》﹞﹐羊頭爛﹐官福建。三語諸君能對否﹖」楊應聲曰「穿錢眼﹝亦見《五代史補》﹞﹐泉眼通﹐死浙東。」蓋楊本以入貲爲淡水同知﹐隨爲朱一貴所殺﹐而錢以遊幕客死紹興﹐故二人還相嘲也。次及厲﹐厲曰「我亦有二語請對。」遂宣曰「天上月圓﹐人間月半。」眾思久不屬﹐請其宣示。厲曰「此語向來覓對不得﹐故以煩諸君。」眾嘩然﹐將取巨觥罰之。厲曰「此時已不勝酒力矣﹐請爲小詩償責﹐何如﹖」眾笑曰「亦得。吾不忍其觳觫﹐姑捨是。」厲遂吟曰「夜深立盡板橋霜﹐橘柚知寒已變黃。無限靑山湖上路﹐只隨煙月夢錢塘。」其二曰「風吹曠野怪禽啼﹐葉葉徵衣化作泥。今夜送君吹鐵笛﹐荻花楓葉也含淒。」錢急掩其口曰「君開口便含酸茹嘆﹐使人不歡。」顧美人曰「爲我妍歌﹐以當羯鼓。」美人卽笑援琵琶﹐低唱《三笑月中行》一闋。音節嬌婉﹐合座盡傾。時楊已醉﹐輒抱置膝上﹐解錦半臂贈之。忽一人肩輿至門﹐闖然入﹐罵曰「賤婢無恥﹐又來此賣俏耶﹗」美人倉皇遁去。楊怒而起曰「汝今猶爲此驕態﹐來嚇誰耶﹖」奮拳毆之﹐眾勸令代歌以贖。

其人靦顏就席﹐取拍而歌﹐錢吹橫笛倚之。歌曰「恨个依無賴﹐賣嬌眼春心偸擲。蒼苔花落﹐早印下一雙春迹。花不知名﹐香才聞气。似月下箜篌﹐蔣山傾國。半解羅衿﹐蕙薰漸度﹐鎭宿粉棲香雙蝶。語態眠情﹐感多情﹐輕憐細閱。休問望宋墻髙﹐窺韓路隔。尋尋覓覓﹐又暮雨凝碧。花徑橫煙﹐江扉映月﹐盡一刻千金堪值。卸襪薰籠﹐藏燈衣桁﹐任裹臂金斜﹐搔頭玉滑。更恨檀郎﹐惡憐深惜﹐盡顫裊周旋傾側。軟玉香鉤﹐怪無端鳳珠漸脫。」

歌未畢﹐楊起拍案曰「此乃廖瑩中《个儂曲》也。吾輩今夕相約﹐不許襲舊。汝本一市井無賴﹐不過偕內寵以作姦盜柄﹐料豈知世間有筆墨事﹗偏又假慕儒雅﹐倩門客刊書鑑帖﹐托附名流﹐今居然忘卻本來矣。如此無恥小人﹐尙可耐乎﹖」據地一吼﹐忽化爲虎﹐銜其人去。眾驚散﹐先生亦起。厲挽之曰「公無恐。適歌者﹐乃卽宋之賈似道。故楊公爲此變相以啖而奪之魄。其先歌兒﹐卽賈竄時所攜沈生也。今僕尙有一書﹐煩帶至家中。」遂於懷中取書出﹐付先生﹐相送上船﹐揮淚鄭重而別。

後先生至杭訪厲氏﹐果有其人。投以書﹐其子發視之﹐始知其物化已久﹐書尾囑其速往收骨焉。嘆息而返。鬼舟

余嫡兄戴榮﹐小字學麟。幼聰慧﹐性尢醇篤﹐孝弟藹然﹐而於余尢狎。以家貧不能從師學﹐二伯父親課之讀。然猶不能給﹐才讀《學》《庸》二書﹐遂廢而學賈。迨二伯父母旣沒﹐三兄行賈武林﹐兄亦往梅裏經商﹐然未嘗一日廢書也。時余父母俱無恙﹐歲時常來省覲。暇則必從余問經訓﹐尢好談詩。書學米﹑董﹐頗得其似。其好學蓋天性也。余每見﹐如得良友。與之談﹐輒至午夜。然兄又以勤於其業﹐不能久畱。余旣無兄弟﹐旣別﹐常慘然如失手足。已而兄漸有所蓄﹐余父趣其娶婦﹐遂於嘉慶二十一年結婚梅裏某氏。次年仲春﹐娶有日矣﹐乃附賈舶來家﹐將請余父及三兄同往。行次常州﹐以覆舟溺死。

後三兄至常州挈其柩。常人云「是夕風雷大作﹐繼之雨雪﹐舟不能行﹐已泊於塘坳矣。俄見岸口一舟﹐其行如馬﹐桅顚一燈瑩然﹐其上有『登仙』二字﹐仿佛有人呼之曰﹕『風利如此﹐汝等何猶泊此爲﹖』於是同舟相謂可尾以行也。遽揚帆出﹐而前舟已杳﹐風勢愈猛。急欲艤棹﹐已不及矣。」時同溺者七人﹐惟舟子以善泅得免。時年三十有三。

外史氏曰﹕世之死於溺者多矣﹐如吾兄之爲人﹐亦何罪而至於斯耶﹖余每念之﹐常達旦不寐。擬效柳州《招海賈文》以哭之﹐而援筆輒煩冤不能成章﹐至今常自呼負負也。今三兄尙存﹐年六十有四矣﹐而未有子。豈餘二伯父之後﹐又將絕乎﹖是又可爲痛哭也已﹗二僕傳﹝《杲堂文鈔》節錄﹞

明季鄞李忠毅公有二僕。一曰任瑞﹐體長﹐能飲﹐解音律﹐性甚黠﹐喜逐輕薄兒遊。一曰孔瑞﹐狀黑﹐體短小而其中猾﹐母弟俱依公家。公家待此二人甚厚。公蒙難﹐家失勢﹐遂俱謝去。任僕投海門道爲夜不收﹐孔爲某副將營健步。

其後公械至西陵﹐公夫人使人持金錢﹐徼隨公爲給用。適任僕以事至省﹐道遇公﹐因乘醉呼主人名謾罵﹐欲遮奪所持金。其故人在西陵圖援公者﹐俱徙捨避之。竟分所賫財乃已。而孔僕在家﹐時與營中二夥將突入公家﹐取器物去﹐復爲告匿狀投副將﹐逼取公家數百金﹐以一貂裘獻將官。其叛主之惡皆如此。

未幾﹐某副將使孔僕持急書至省﹐下投大帥府。此僕行數日﹐見途中一人刀笠擔囊﹐稍稍就近與語﹐知各爲某營健兒﹐賫書至省告警備事。因與同宿對飲﹐臥一榻。次夜﹐其人益大買酒﹐探囊中牛鹿脯縱飲﹐約拜香燭。幾夜半﹐方各酣寢。行至錢塘﹐其人曰「若先行﹐吾待後曹﹐須次至省﹐與若酣飲吳山某酒家。」遂別。而孔有一子在省間﹐與父相遇﹐大喜﹐共賫書投帥幕。大帥坐帳中發視﹐忽大怒﹐立命人拽出斷頭。此僕惶急﹐不得一辧語﹐父子頭已並落。蓋途中所遇健兒﹐乃山寨諜者﹐持諭降檄﹐方酣寢時﹐已潛易之矣。

而任爲夜不收數年﹐以罪除糧。日縱博大嚼﹐靴笠償酒家資﹐無所投﹐日擁敗絮﹐空腹臥榻上﹐無面出見人。一日偶出門不歸。比曉﹐人傳南湖有一屍抱一屍浮出﹐其一屍卽任也。俱謂此僕不能忍凍餓﹐自投水死。或曰「此僕行遇一故酒徒﹐飲得醉。歸黑﹐坐橋上﹐謂其家臥榻上﹐仰臥﹐墮磕橋下石。故其死腦碎。」或曰「人有墮水死者﹐其魂常爲水鬼﹐必得代方已。此奴醉後坐步口﹐爲鬼拽入水中﹐教相與抱出。」

要之﹐任僕之死﹐人不知其所以死。至孔僕之死﹐卽彼亦不自知其死也﹐而且父子同死。天之報惡人﹐誅叛主賊﹐亦太奇已。可畏哉﹗可畏哉﹗段珠

雍正時﹐石門有段七者﹐以拳勇名天下。其妹名珠﹐從乃兄學藝絕精。年十六七矣﹐韶麗絕世。一日﹐有少林僧訪之﹐叩其門﹐七不在﹐妹從樓上應之。僧戲之曰「旣爾﹐使老僧得近芳容﹐豈不更勝乃兄﹖此天假之緣也。」女怒﹐躍而下﹐以鞋尖蹴其兩太陽﹐洞入寸餘﹐僧目珠突出而死。

嘉慶初﹐苗匪擾川楚。齊林者﹐本襄陽總役﹐習白蓮教﹐破案伏法。及其兒之富等旣反﹐迎林妻齊王氏爲總教師。諸賊聽其號令﹐賊首也﹐謂之「齊二寡婦」。最悍毒﹐大書旗上曰「替夫報仇」﹐勢尢猖獗。久之乃敗。《戡定教匪述編》謂其姿頗艷冶﹐雙翹纖細﹐偕羣狼豕野逐山眠﹐名冠諸賊之首﹐眞人妖也。相傳齊二寡婦每臨陣﹐戴雉尾﹐衣紅錦戰袍。於馬上運雙刀﹐矯捷如飛﹐所向無敵。有時翹一足﹐自山頂疾馳而下﹐注坡驀澗﹐從無蹉跌。其勁捷亦可想矣。王氏有婢名黑女子﹐亦勇鷙善斗﹐爲羣賊所服。後爲官兵敗於卸花坡﹐俱投巖死。金三先生

金三先生者﹐武陵人。其拳法得乃祖石音之傳。嘗以授徒來邑中﹐一日與其徒演伎於烏將軍廟。有孔六者﹐方壯年﹐自負其勇﹐欲試金。出不意﹐騰一足起。金笑曰「勿惡作劇。」駢二指插入鞋縫中﹐其足卽不能舉。視之﹐鞋圈脫矣﹐而足不傷﹐蓋適當其凹處也。旣而出至山門外﹐有數雀棲於池南戲臺之顚。金探囊中﹐出一彈丸如梧子大﹐置食指上﹐笑謂孔曰「請爲君落彼第三雀。」卽以拇指撥去﹐此雀乃應手墮。孔乃大服。孔言金前以保鏢至山西﹐嘗獨行至山中﹐遇一靑兕追之﹐疾如奔馬。行里許﹐前橫大溪﹐深斂丈﹐金乃面溪而立﹐視其及﹐猝竦身以雙足蹬其背﹐兕跌入溪而死。

金體幹短小﹐不及中人。然所用一練柄鐵椎﹐其重乃不下五十斤也。讀律

世傳江西人好訟。有一書名《鄧思賢》﹐皆訟諜法也。其始教以侮文﹐侮文不可得﹐則欺誣以取之﹐欺誣不可得﹐則求其罪以劫之。蓋思賢﹐人名也﹐人傳其術﹐遂以名其書。村學中往往以授生徒。

今禾中大理港陳氏人多以遊幕爲業﹐其子弟自幼率皆讀律。有一人自讀《四子書》﹐更不讀他經書﹐而專讀律一部。以此遊癢﹐屢試優等。蓋其書箋注詳明﹐引證多本經史﹐較《鄧思賢》更勝矣。賣詩

蓮花莊閔生﹐某中丞公峙亭之孫﹐太常卿緘三之從弟也。中丁卯副車。其人落拓不拘﹐性嗜飲﹐面赬如赭。嘗衣敝縕袍﹐著破靴﹐垢膩如鏡﹐日向街頭索醉。有與談文藝者﹐輒髙談雄辧﹐旁若無人。尢長應制詩﹐常以賣詩自給﹐每首五十文。詩文皆頃刻成﹐然所得輒隨手盡。以是每不免枵腹論文焉。

《漁隱叢話》﹕仇萬頃未達時﹐嘗挈牌賣詩﹐每首三十文﹐停筆磨墨﹐罰錢十五。今閔生不必插標於市﹐而價又遠增於仇﹐則固後來居上矣。詩讖

徐鶴舟﹐吾鄕詩人也。少時。以《梅魂》詩爲程筠軒先生所賞﹐以女妻焉。未幾病痿﹐困牀褥者三十年﹐竟不能娶而卒。程氏以處女終﹐今年逾六旬矣。鶴舟未死前數月﹐賦《殘荷》詩四章﹐自是遂絕筆。人咸謂爲「詩讖」云。秋燕詩

戊子之秋﹐余館於新城馬氏。馬生鐘英以《秋燕》詩索攺。余嫌其後半不免應制气﹐爲攺之曰「落月空梁驚斷夢﹐秋風古巷怨斜暉。夭桃稚柳都零落﹐猶自喃喃戀繡帷。」才擱筆﹐而余妻吳氏訃音至矣。歸家殮畢﹐卽赴武林鄕試。未及返﹐而幼女阿盈又死。始悟前詩之不祥也。樊遲廟

余嘗偕金古春至崇明遊樊遲廟。廟中香火頗盛。雨至﹐廟祝以魚鱗一片覆醬缸﹐其大如席。其廊前懸甏燈二﹐色瑩澈而白。諦視﹐非玻璃﹐亦非明角。訊之﹐廟祝曰「此乃鏤魚目爲之者。」相與嗟異久之。

余謂古春曰「樊遲本齊人﹐未聞其曾至南海也。何由爲此間所崇祀﹖」廟祝笑曰「二客亦知孔子之所以爲聖人乎﹖」余曰「不知。」廟祝曰「昔魯人有浮海而失津者﹐至於亶洲。見仲尼與七十二弟子遊於海中﹐與魯人木杖﹐令閉目乘之歸﹐告魯侯築城以備寇。魯人出海﹐投其杖﹐乃龍也。具以狀告魯侯﹐魯侯不信。俄而有羣燕數萬﹐銜土培城。魯人乃大城曲阜。旣畢﹐而齊寇至﹐攻城不克而還。此所以爲聖人也。惟是孔子素性廉介﹐在海中饑不得食﹐請弟子亦束手無策。惟樊遲從來好利﹐乃至此地販術棉﹐以給衣食。其後更販至口外地方﹐與易皮裘﹐來吳售之﹐獲利至巨萬。後值吾邑大饑﹐樊述輒以粟來賑濟﹐饑民始賴以全活。及其沒﹐邑人思之﹐故祠祀至今未絕也。」

余顧謂古春曰「汝聞之乎﹖今天下之廟貌巍煥﹐血食一方者﹐大抵皆樊遲販棉花之類也。」一笑而出。

昔在常熟方塔寺﹐內有一靑魈菩薩﹐卽雎陽張公迹也。赤髮藍面﹐口銜巨蛇﹐作夜叉狀。或言公自矢死當爲厲鬼殺賊﹐此蓋厲鬼之狀。吾邑東平廟﹐其始本亦以張公與顏魯公並祀。今攺城隍廟﹐其神猶然黑面虯須﹐努目怒視﹐蓋流俗無知﹐仍沿其舊。伍髭須﹑杜十姨﹐亦何地無之耶﹖施氏

吾鄕有施氏者﹐其父嘗在余家主會計。父歿﹐嫁爲賈人婦。常來余家。其後貧乏不能自存﹐遂自縊。時適有養媳曰阿福者﹐入房見之而號。其子奔視﹐則懸於梁間﹐披髮亂動﹐口中白沫流溢。急解而救之﹐逾時始蘇。後至余家﹐自言其時亦不覺痛楚也。越二年冬﹐吾母方撤席﹐午前﹐施來哭之痛。余姊妹勸之﹐良久始止﹐然猶流涕不已。勸之食﹐亦不食。將晚﹐乃告歸﹐畱之不可﹐涕泣而去。迨夜﹐其次子某方與眾客飲﹐忽其鄰某奔至﹐呼之曰「汝母已縊死矣。」其子奔救之﹐竟不復活。

嘗聞縊於桑樹及牀欄上者﹐皆不可救。裏中蔡阿三者﹐素無賴。後與同裏沈某有隙﹐至其家門前﹐叫罵不已。沈父子皆避之。一日曉起﹐忽傳蔡已縊死沈氏桑地中。余往視之﹐見其懸於桑間﹐一足踏地上﹐其右足亦著地﹐而屈其膝﹐但口中舌微吐出﹐不及半寸。此其死時亦未必能知痛楚也。

又余蔣氏表弟婦張氏者﹐少時性頗剛。後得顚疾﹐療治經年乃愈﹐且更柔婉﹐好奉佛。於是舉家相愛。然年逾四十﹐自縊已兩次矣。又數年﹐其家將祀神﹐予表弟入索香燭。適僕妾皆不在﹐張氏請至佛籮中取之﹐遂自上樓去﹐良久寂然。予表弟不耐久俟﹐走視之﹐則已縊於梁上而死。後余從姊爲餘言「半年前﹐似嘗言每行時﹐輒有四人相隨。中一美婦人﹐衣紫綾襖﹐皂半臂﹐常顧而笑。其前一人須髮皓白﹐方袍幅巾﹐似廟中所供土地像者。其後二人須髮亦蒼﹐似五六十歲人。三人間或不見﹐此婦輒引入一洞戶。比醒﹐始知已就縊。今竟不免。」觀此與施氏﹐則遲速之數﹐亦無可彊也。空空兒

乾隆時﹐兩江制府黃太保巡邊至鎭江府。舟泊京口﹐忽失其項上所掛數珠﹐大驚。傳地方著令嚴緝﹐限一月內交出。府縣官受命退﹐卽飭役各處緝訪﹐了無蹤影。

無何﹐限期已迫﹐追比俱窮﹐令某焦思無策﹐乃離署微行密訪。數日﹐至勾曲山後﹐遇一韶麗女子﹐衣絳綃衣﹐弓鞋窄袖﹐行絕壁間采女貞﹐於樹下上如飛鳥﹐異之。伺其歸﹐尾至溪邊﹐入一洞穴﹐某亦蹴入。其中大可數畝﹐而幽折蛇旋﹐迥非人境。穴將盡﹐有茅屋數間﹐門外槿籬縈繞。一老嫗滌器於竈﹐見某訝曰「是非某官耶﹖何以至此﹖」某前揖﹐具道來意。嫗微笑曰「哦﹐想又是吾女與貴上人作劇耳。此女憨態未攺﹐致貴官惶急至此﹐自當懲之。但此時不知何往﹐請姑歸﹐明日當令送還﹐貴官於午後至報恩寺塔頂攜取可也。」某悚然﹐敬諾而出。疾馳稟太保﹐太保不勝駭異。

次日命副將某率兵往環塔﹐彀弓注矢以待。至日中﹐眾目睽睽﹐仰注塔上﹐忽見一道紅光﹐瞥如飛電﹐而數珠已掛於頂。一時萬弩齊發﹐渺然如捕風影焉。於是令健卒梯而登﹐取珠下。珠上系書一封﹐題曰「空空兒手緘」﹐以呈太保拆視﹐大略言其蒞任以來﹐挾威以擾士民﹐挾術以欺君上﹐挾勢以辱長吏﹐以詗察縱武弁﹐以羅織爲腹心﹐以淩辱稱孤立﹐濟貪以酷﹐行詐以權﹐身荷封疆之任﹐心懷鬼蜮之謀﹐—方徧罹荼毒﹐而紳士無所控﹐科道不敢糾。故取公此物﹐聊用示警。若不速圖悛攺﹐仍蹈前愆﹐卽當取公首級﹐以爲爲大吏者戒﹐云云。

太保讀畢﹐毛骨俱悚﹐其貪暴從此稍戢焉。鬼燈

桐鄕徐小山﹐家三家村。嘗至郡中歸﹐舟至永興堰﹐已薄暮﹐忽濃云四布﹐風雨交作﹐天黑如漆﹐不辧東西。舟子大怖﹐進退失措。榜徨間﹐倏睹林薄中燐火一點﹐光巨於燈﹐漸移近岸﹐閃影晶瑩﹐照水如白晝。舟行則燐亦行﹐如爲導引者。直至村中大虹橋﹐光始不見﹐計所照水程已三十餘里矣。此可石所述﹐以爲小山之善報云。然余嘗詢小山﹐於此地旁近初未嘗收葬殘貲朽骨。小山素精風鑑﹐而此處未嘗爲人營穴﹐亦並無祖父冢墓也。

外史氏曰﹕唐段成式《金剛經鴆異》﹕貞元中﹐先君自荊入蜀﹐應韋南康辟命。後韋薨﹐賊辟知畱後。先君舊與辟不合﹐聞之﹐連夜離縣。辟尋有帖﹐不令諸縣官離縣。其夕陰雨﹐出郭二里﹐見火兩炬﹐百步爲導。初意縣吏迎候﹐且怪其不前。髙下遠近不差﹐欲及縣郭方滅。及問縣吏﹐尙未知府帖也。時先君念《金剛經》已五六年﹐向之導火﹐乃經所著迹﹐云云。然小山素亦未嘗持經咒﹐卽成式之父所遇導火﹐亦未必果爲誦經所致也。祭鱷魚文

昆甸國在於吧薩國之東南沿海﹐順風行﹐約一日余至其地。海口亦荷蘭番鎭守﹐洋舡俱灣泊於此。由此買小舟入內港﹐行五里許﹐又東北行約一日﹐至萬喇港口﹐又行一日至東萬力。其東北數十里爲沙喇蠻﹐皆中華人淘金之所。乾隆間﹐有粵人羅方伯者貿易其地。其人豪俠善技擊﹐能得眾心。嘗有土番竊發﹐方伯率眾平之。又有鱷魚爲民害﹐國王不能制。方伯爲壇海濱﹐陳列犧牲﹐取昌黎《祭鱷魚文》宣讀而焚之。頃之風雨大作﹐鱷魚遁去﹐其患遂絕。於是華夷皆尊爲客長﹐死而祀之至今云。此與前人書韓文後者相似。所謂文章有神﹐其信然歟﹗射兔

泰安富室周某者﹐性好外。嘗蓄一孌童﹐姿極妖媚。與周寢食必俱﹐情好頗篤﹐呼爲張毛弟。未幾張死﹐周爲瘞於秦觀峯側。數年後﹐有獵者持弓矢入山射獵﹐遙見殘雪中﹐一兔方與狐交。逐而射之﹐中其尻。兔帶箭而逃﹐入一破棺中。卽之﹐竟不見﹐但存一枯骸而已。或言此周氏所蓄張童之冢也﹐今固應與狐魅爲偶矣。獵者悚然﹐投弓矢而返﹐自是遂不復獵。馬宏謨

彰徳馬生﹐名宏謨。素以操行自許﹐年逾壯尙未娶也。嘗言人以魯男子爲鐵石心腸﹐然已亂男女之別﹐吾竊笑其柔情未斷也。人謂其不愧斯言。

父若虛﹐老矣﹐館於富室趙氏。每入夜﹐輒先就寢。一日﹐其徒二人以課藝未完﹐苦搜至半夜﹐方始脫稿﹐忽見壁間所懸關帝像自幀中冉冉而下。二人大駭將逃﹐帝君止之曰「毋恐。吾非禍汝者。」遂索觀其艸稿﹐爲之點竄講解﹐皆精妙入神。良久﹐仍歸畫上。二人重加繕錄﹐次日以呈若虛。若虛閱一過﹐並皆佳妙。訝其進學之速﹐詰得其故﹐懼祟之見及也﹐托故辭歸﹐以語家人。宏謨聞之﹐笑曰「此畫妖也。從來妖由人興﹐幾見邪魅而能惑正人端士者﹖旣吾父慖怯不敢復畱﹐兒請往代攝其事﹐看此妖敢來魅我否。」若虛阻之不得﹐束裝逕去。托父命以進﹐主人姑爲下榻焉。顧自是齋中神像竟不復下﹐人咸謂生之正气﹐𨿽鬼神亦避之矣。生亦益自負。

後值重五﹐塾徒皆散﹐旅窗枯坐﹐不禁思鄕之感。遂信步至後園﹐其中亭屋頗極幽邃。遠望東畔一小池﹐荷花已開。急趨之﹐池上有樓翼然。意將登覽以豁幽懷﹐而扃鐍甚固。正徬徨間﹐忽雙扉砑然自啟。一二十許麗人迎門﹐瓠犀微露﹐以手相招。風流靡曼﹐世間無其匹也。生對方久曠﹐乘興從入。女轉身上樓﹐生亦擡級隨上﹐直前擁抱。此女忽變一厲鬼﹐被髮相攫。駭絕急奔﹐及梯而僕。忽頭上砰然作聲﹐其左足已爲樓扉所壓﹐而身倒懸幹下。大嗥﹐羣集救之﹐竭力啟扉不可得。其主人仰視久之﹐心知其異﹐急出呼一犬至﹐取械擊之﹐犬嗥聲大作﹐而生足脫然出矣。扶掖至齋中﹐細詢其狀﹐生此時驚魂喪惘﹐不覺吐實。主人從旁笑曰「先生不知﹐此樓向爲狐魅所窟﹐故終年常扃閉不啟。不意先生乃亦爲狐魅所惑也。」眾皆粲然。生汗顏﹐不能仰視。翌日﹐乃以足蹇辭主人歸﹐竟不復已。

外史氏曰﹕馬生色厲而內荏﹐意其生平醇謹﹐如微生髙之直﹐張君瑞之遠色﹐有足以盜取虛聲者。然未有實學﹐故無定力。其卒也﹐遇尢物而迷亂失次至此。幸此妖忽現變相以相戲﹐𨿽傷其足﹐而不至失足焉。然其失足過半矣。茅山道士

戴曠如﹐戴家山村人。業瘍醫﹐而門可張羅。一日﹐有遊方道士﹐葛巾布袍﹐造門化齋﹐自云自茅山來。戴具雞黍以飯﹐款洽頗殷。道士徳之﹐啟皂囊出丹方一卷授之﹐云「此方傳自孫眞人﹐眞人得之老龍者也。今後第以此濟人﹐一生喫著不盡矣。」戴感其意﹐請爲方外交﹐道士亦喜﹐遂與定交而去。

後數日復至﹐謂之曰「前所授方𨿽妙﹐然須辧癥施治。僕尙有小術﹐君固欲得之乎﹖」戴大喜﹐請教。道士於懷內出小竹筒授之﹐曰「此中有人﹐呼之可出。若遇疑難﹐問之無不應也。」兼授以咒語﹐戴欣然。去其塞﹐咒之﹐一小人出﹐長二寸許﹐眉目端秀可辧。才至地﹐驟長丈餘﹐金睛睒閃﹐靑面披髮﹐兩齒出唇外贏寸。戴大駭﹐哀祈收去。道士笑曰「以君固善士﹐故願以祕術相傳﹐乃反見疑乎﹖但此物旣入﹐祠之須得十金﹐乃不復出。」戴乃謀諸弟﹐貸金以獻。道士從容攫取入筒﹐初不覺其隘也﹐納筒於懷﹐長揖而去。

外史氏曰﹕從來僧士羽流﹐多以幻術欺人。以余所見﹐其爲所欺而受害者有矣﹐未有獲蒙其利者也。

往時郡中有楊道士者﹐故府小吏也﹐善以禁咒療人疾。有延之者﹐輒往。然不受值。若須齋蘸者﹐則取懺資焉﹐以其必延他羽士也。以是人皆信以爲神。余嘗館於鈕氏﹐其第三子某病已垂危﹐諸醫束手﹐乃往延楊。楊至﹐命取白雄鷄一﹐並水一斗﹐至病者帳前﹐具香燭﹐口中喃喃咒。良久﹐取雄鷄裂其首﹐向空擲去。及墮地﹐視之﹐曰「疾尙可爲也。」隨取水畫符在上﹐擎與病者曰「若要活﹐當飲此水。」時其子溲便久閉﹐勺飲不納者數日矣﹐且昏不知人。聞其言﹐忽若夢醒﹐就手中一吸而盡﹐放頭便睡。至夜半乃覺﹐遺溲盈斗。於是舉家謂可幸更生矣。楊謂此有冤業﹐尙須懺悔。次日乃爲招黃冠數輩﹐廣設壇場。迨暮﹐滿堂鉦鐃鼎沸﹐旁列燭籠鼓十﹐爛若白晝。楊方披髮仗劍升壇﹐禹步作法﹐忽老僕自內奔出曰「三少爺已絕气﹐汝輩可收拾回去。」楊及同伴皆失色。倉皇間﹐堂上燈火皆滅﹐闃無人矣。此可爲發一大噱也。

嗚呼﹗吉凶由人﹐窮達有命。人之覬幸富貴而妄求非分也﹐其不爲茅山道士所笑者﹐幾希。葉太史詩讖

秀水葉太史維庚﹐嘉慶甲戌進士。以翰林出宰江左﹐時嘉慶己卯秋試﹐應聘入簾。八月十五夜﹐夢有人邀至一處玩月﹐且示以東坡催試官考校之作及《水調歌頭》一闋﹐俾和之。和畢﹐復引至一官署﹐遊覽殆徧。問其地﹐曰「澄江。」亦不知其在何省也。遂醒。後丁內艱﹐由寶應令量移江陰﹐因忽憶前夢﹐蓋江陰一名澄江也。故其《畱別寶應紳士》詩中﹐有「料得下車圓舊夢﹐澄江眞个月分明」之句。次年遂卒於澄江。一時以爲前定。按公作宰有政績﹐及卒之前一夕﹐二鼓後﹐宅門已閉﹐其門役忽見燭籠數十﹐掩映門外﹐於門隙窺之﹐見有「靖海伯」字樣。靖海伯﹐江陰城隍封號也。旣聞嗽聲而沒。閱日﹐城隍廟道士某﹐夜夢一神語云「官舟適送葉太爺至東嶽﹐爲羅酆山都錄司命。櫓後爲樹枝所損﹐宜亟修之。」道士醒而異之。及曉﹐視喪司船左裂一縫﹐於是知公之沒而爲神也。

外史氏曰﹕太史少有文名。余於嘉慶甲戌讀其《徳之不修全章會墨》﹐愛其天機駿利﹐理解淸眞﹐因手錄以爲揣摩。旣聞其未第時﹐嘗館於白石浜沈氏。有僕素無賴﹐見公文弱﹐嘗恃酒嫚罵。公方晚飯﹐笑起﹐酌而揖之曰「若有觸忤﹐明日再容負荊﹐此時能更飲一杯否﹖」僕慚而退。及主人出問何事﹐公曰「無他﹐頃渠以醉僕於地﹐故號救耳。」公尢好學﹐一日方夜讀紙窗下﹐聞窗外窸窣之聲。視之﹐窗前一女子﹐淡妝縞袂﹐已將窗紙舐破﹐含笑相招。遂拈筆題一詩於窗曰「挖破紙窗容易補﹐損人陰徳最難修。今宵倘逐文君去﹐正恐芳心也自羞。」題甫畢﹐忽聞裂帛一聲﹐此女竟化作縊鬼而沒。未幾公赴省試﹐與同伴祈夢於於忠肅公祠。夢至一處﹐見廟貌陰森﹐旁列鬼卒﹐殿上一人冕服中坐如王者﹐有二人侍側如判官狀。公急趨﹐俯伏階下。王者命之起﹐賜坐﹐霽顏曰「聞汝砥志頗堅﹐且文名藉甚﹐自應擢爲好學者勸。但檢汝祿籍﹐應以優貢生終身﹐柰何﹗」因左顧﹐命取陰騭簿檢閱﹐至一行﹐諦視而笑曰「善哉﹗是其長厚而有度也。」繼檢至拒奔女事﹐復笑曰「是其嚴正而有守也。此二事足以請於帝矣﹐但從此尢當勉行勿怠也。」遂命鬼卒送歸。醒而異之。是科竟登第。夫以公之績學﹐猶必藉陰徳以顯﹐況其遜焉者乎﹖以此見冥中之重徳行﹐更勝於文章也。奇獄

鄭夢白先生﹐宰星子。邑民楊翁者﹐晚得一子某﹐自幼循謹﹐翁極愛憐之。爲聘童養媳某氏﹐性亦柔善。後二人皆長大﹐爲之成婚。是夕共寢﹐觀其意甚相得也。無何﹐至次日辰後﹐二人不起。入視﹐見新婦裸死於牀﹐而新郎杳不知何往。驗婦屍並無傷痕﹐惟衾間桃浪沾焉。不解﹐覓其子不得﹐遂命往報婦家。

時方暑﹐三日後其父始至﹐則已殮而瘞諸野。翁以恐婦屍腐爛爲言﹐其父大疑﹐謂翁父子同謀死其女﹐故匿子而瘞婦以滅迹﹐徑出﹐控諸縣﹐請驗。及開棺﹐則並非女屍﹐乃一六七十老翁也。其屍須髮皆白﹐背上斧傷痕致處。先生益駭﹐問翁﹐翁亦茫然。又問其子何在﹐亦不知也。加以刑訊﹐卒無以對。先生無如何﹐始命瘞棺而以翁返。

訟系之月餘﹐忽報翁子自投。亟出訊之﹐自言是夜與婦相狎﹐戲掐其神潭﹐匿笑方劇﹐而婦忽寂然不動。挑燈視之﹐死矣﹐一時懼罪而逃。昨自旁邑聞父被刑﹐將抵罪﹐故不憚自言以白父冤。蓋其子本業修發﹐故能捉搦爲樂﹐然但知作劇﹐而未諳解之之法﹐故逃去。於是系其子﹐釋翁歸。顧婦屍何以忽易男屍﹐且屍有傷痕﹐懸示相招﹐絕無屍親出認﹐此情卒無從究詰。不得已﹐請更展期再緝﹐然計猶未有所出也。

無何﹐翁歸後月餘﹐偶以事至建昌﹐道經周溪﹐遙望一少婦浣衣溪畔。漸近﹐似是其婦﹐猝呼之﹐婦舉首見翁﹐訝曰「吾翁也。何緣來此﹖」遂請泊船過其家﹐翁是時驚定而疑﹐乃問曰「汝其鬼耶﹖其人耶﹖」婦慘然曰「非鬼也。姑請到家再述。」翁乃登岸從之去﹐入一艸舍﹐卻非農家光景。詢其何以在此﹐婦欲言先涕﹐良久﹐備述其詳﹐且曰「幸渠今適出門﹐兒得遇翁。事已白﹐願相從至溪頭﹐葬身魚腹足矣。」

初﹐婦旣倉卒被瘞﹐半夜復蘇。天曉後﹐適有建昌寇氏爲木工者叔侄二人從此經過﹐聞號救聲﹐乃相與撬棺出之。婦本少艾﹐又時方新婚﹐服飾華整。其侄乍見心動﹐將以偕歸﹐而乃叔執不許﹐細詢裏居﹐將送之還家。侄爭之不得﹐乃斧之致死﹐卽以屍入棺掩蓋畢﹐攜婦還﹐逼爲夫婦。婦不敢拒﹐故至此猶得見翁也。翁聽畢﹐泫然撫之而泣曰「兒不幸遭此彊暴﹐亦復何罪﹖且兒若不歸﹐此案終無由白。可速行﹐稍遲恐無及也。」遂以俱歸。

將次到家﹐忽途中一少年負斧鋸茫茫然來﹐瞥見婦﹐大駭﹐將行篡取。婦罵曰「妾向以荏弱﹐爲汝所劫﹐今天幸見憐﹐俾與翁遇。汝死在旦夕﹐尙敢肆惡乃爾乎﹗」翁於是知其爲某也者﹐忿與爭。村中人咸集﹐相與執縛詣縣﹐兼攜婦爲證。先生出﹐一鞠而服。乃釋其子於獄﹐婦見其枷鎖郎當﹐不禁掩泣。先生憐其嬌癡﹐又能爲乃夫雪罪﹐皆恕之﹐命翁攜還﹐復諧伉儷焉。

蓋是時某至南康傭作﹐比反﹐紆道至邑中偵其事﹐不意適值翁與婦也。

外史氏曰﹕楊氏子以憨戲而致死其婦﹐乃翁又以鹵莽而誤瘞其婦﹐其不免刑獄也亦宜﹐然非其罪也。若寇某者﹐本以見色而動﹐乃至甘心於其叔而不惜。使非翁與婦遇﹐則此案𨿽臯陶不能定矣。卽幸已遇父﹐而某亦在家﹐則奇冤猶未易灑也。幸也某旣出門﹐而翁乃過之﹐翁以婦歸﹐而某又遭之﹐此其中殆有天焉﹗然非先生之淸愼折獄﹐恐有掩蓋而周內者矣。是皆可紀者也。譎判

乾隆間﹐蘇州樂橋有李氏子。每晨起﹐鬻菜於市﹐得錢以養母。一日﹐道中拾遺金一封﹐歸而發之﹐內題四十五兩。母見之﹐駭然曰「汝一窶人﹐計力所得﹐日不過百錢﹐分也。今驟獲多金﹐恐不爲汝福也。且彼遺金者﹐或別有主﹐將遭鞭責﹐或逼償致死矣。」促持至其所以待﹐遺金者適至﹐遂還之。其人得金輒持去﹐市人咸怪其弗謝也。欲令分金以酬﹐其人不肯﹐詭曰「餘金固五十兩﹐彼已匿其五﹐又何酬焉﹖」市人大嘩。

適某官至﹐詢得其故﹐佯怒賣菜者﹐笞之五。而發金指其題﹐謂遺金者曰「汝金故五十兩﹐今止題四十五兩﹐非汝金矣。」舉金以授賣菜者曰「汝無罪﹐而妄得吾笞﹐吾過矣﹐今聊以是償﹐而母所謂不祥者驗矣。」促持去﹐一市稱快。

又昆山張潛文予焯﹐早歲有至行﹐父疾﹐割臂肉和藥以進﹐時稱其孝焉。性好施﹐漆工祁天章﹐年四十﹐貧不能娶﹐張與金勸之娶。祁喜受金去。明日過之﹐察其有戚容﹐詰之﹐不言而泣。出詢其鄰﹐曰「是以金歸而道遺。」張返取金如前數﹐往問之曰「昨爾金已遺乎﹖」曰「否。」張曰「爾無誑我﹐我已聞諸人矣。」出金袖中曰「此非爾所遺乎﹖」祁大喜﹐以爲眞其所遺也﹐直受不辭。又嘗遇一賣菜傭亡其百錢﹐忿欲死。張托買菜﹐呼至家﹐令家人稱之。而陰納錢菜中。及墮地﹐張佯驚曰「爾錢故在乎﹖」其人大喜﹐拾取收餘錢而去。用是家中落﹐而施終不衰﹐人呼之張善人。

外史氏曰﹕李氏子以賣菜傭而拾得多金﹐誰能復捨﹖乃以母之一言而還之﹐絕無難色﹐卽平日之事其母可知。若其母﹐固菜傭之母耳﹐而明達乃如是﹐此其於去取之間﹐與王陵之母何異﹖祁天章者﹐旣已遺其金矣﹐乃問之而不肯告﹐其介可知也。而皆卒享其利焉﹐亦可以見天之報施矣。而張公之爲人謀﹐何其厚且篤歟﹗善哉善哉﹗孰謂今之世﹐而猶有斯人也﹖錢大人

錢中丞臻﹐始嘗筮仕江右﹐偶以公事經龍虎山﹐訪天師。甫入見﹐天師笑迎曰「公貴人也。適才本縣城隍司來見﹐坐談未畢﹐忽倉皇起曰「平湖錢大人來。當謹避之。」已疾趨出矣。」公不信﹐天師笑曰「城隍頃以走太疾﹐至庭中﹐一足踐潭水中。如不信﹐請至其廟覘之可也。」公猶遜謝不遑。旣而出﹐試往廟中驗之﹐其左足泥痕猶濕。夫婦重逢

康熙時﹐耿逆作亂浙閩間﹐土寇出沒﹐道路梗阻。新選閩中邑令王公挈眷之任﹐中途遭寇掠﹐夫人爲賊將所得。將犯之﹐泣曰「妾本將從夫之任﹐今滿地烽煙﹐重逢亦未可必。自顧荏弱無依﹐幸將軍見憐﹐得以蒲柳之姿﹐奉侍巾櫛﹐於願足矣。然妾固世家女﹐祖父皆前明顯宦﹐苟合所不能堪。若得備禮而後薦寢﹐則可以永締白頭耳。不然﹐請就刀俎。」賊從之。夫人故善飲﹐及合巹﹐著意勸酬。賊已醉﹐屢欲犯之﹐夫人索金斗滿斟自飲﹐然後更斟一杯﹐手持以進曰「今夕妾之侍飲﹐天緣也。請將軍更盡此杯﹐共諧好事﹐豈不更增佳趣乎﹖」賊益喜﹐笑曰「佳人愛我哉﹗」就手中一吸而盡﹐然不覺玉山頹矣。時漏已二下﹐夫人尙將獨酌﹐命侍者取飲。侍者出﹐亟起﹐就賊腰間抽佩刀刺之﹐立斃。遂隱身門後﹐伺侍者入﹐斬之。扃其扉﹐由寨後潛逃﹐幸中夜無覺者。

天旣曉﹐乃毀妝以垢塗面﹐乞食於野。至西安﹐乃嚙指血題絕命詞於壁﹐將投井死。村人救而免﹐以告邑宰。宰詢悉顚末﹐爲之惻然﹐且嘉其節﹐請姑畱署內﹐爲女公子師。乃出示訪王所在。

來幾﹐王忽至﹐投刺謁宰。延入﹐細詢歷難狀﹐王語及其妻﹐流涕不止。宰亦爲慘惻也者﹐然不以夫人告也。退而陰使其夫人治饌以進﹐酒半﹐王復泣下。宰佯問故﹐曰「此味絕類亡荊所治﹐其斷蔥亦以寸爲度﹐對此不覺感觸耳。」宰佯爲太息﹐旣請以妹妻之。王曰「亡荊此去﹐不知其存其歿﹐髙誼所不忍聞。」再三彊之﹐終不可。宰乃別設館捨﹐治奩具﹐而以夫人歸之。戒婢僕蒙夫人以巾﹐扶令交拜。王輒轉身面壁﹐泣絕不一顧。

其夫人固預聞其謀﹐至是則悲喜不勝﹐更難少忍﹐泣而語曰「王郎王郎﹐乃猶念及糟糠乎﹖」王驚顧﹐乃其妻也﹐遂前相持而哭﹐各述流離之狀。至賊中之事﹐王益痛哭不止。宰從旁解之曰「賢閫此事﹐智勇兼之﹐足與費宮娥並傳矣﹐不獨節義可欽也。僕以爲當喜不當悲耳。」王乃收淚﹐拜之曰「非老父母收卹之恩﹐亦何得復見於此時﹖」

王文憑已失﹐宰許爲詳咨補給﹐俾攜之到官。夫人願拜宰爲父﹐宰遜謝不敢。入閩後﹐歲時饋問不絕﹐若兄妹然。王尋以行取擢禦史。

蔣季卿曰「此事余嘗見之《熙朝新語》。其間夫人爲賊所得一段﹐則《新語》所未詳也﹐而前後亦間有增損。或謂此先生潤色爲之耳。然先生多聞﹐其所據未必皆《新語》所可賅﹐乃其文則以奇而生色矣。」宮偉鏐

偉鏐﹐字紫陽﹐號紫懸﹐泰州人。崇禎進士﹐官翰林院檢討。《國變難臣鈔》謂其與鄭二陽﹑曾櫻﹑施亢徵﹑張伯鯨﹑汪維效﹐翁希禹﹑程北斜﹑陳子奇﹑胡遇凱﹑施升禮﹑良友史﹑夏隆﹑嚴通﹑林飭﹑王崇簡﹐皆能潛身者也。入國朝﹐兩以薦起用。援終養例辭歸﹐築室於小西湖遺址。閉門著書﹐有《春雨艸堂集》五十卷。以子夢仁貴﹐贈光祿大夫﹐蓋遺民也。

顧偉鏐本中崇禎癸未十八名進士﹐而其孫懋言亦中康熙癸未十八名進士﹐且俱系詩四房﹐房考俱系翰林李姓。初﹐懋言公車北上﹐夢祖與之履﹐覺而喜曰「此繩其祖武之兆也。」果中式﹐如其言。則乃祖之精靈未泯﹐豈故國故君之感﹐久而漸忘於懷﹐而亦以其子孫之貴顯爲榮耶﹖抑豈別有所憑耶﹖海大魚

《南匯縣誌》﹕國初有大魚過海口﹐蠕蠕而行﹐其髙如山﹐過七晝夜始盡﹐終未見其首尾。嘉慶丙子﹐海州沿海有大魚一頭﹐兩目已剜去﹐長三十六丈﹐自脊至腹髙七尺有餘。居民咸臠食之﹐其肪甚厚﹐腥不可聞。然以較《南匯縣誌》所載﹐則渺乎小矣。

或言崇禎初﹐海外忽湧一大魚﹐至朱頭堰近岸而止。魚背有山﹐山有艸木鳥獸。遊人艤舟而上﹐憑眺登臨﹐漸成蹊徑。或把酒賦詩其上。有以篙楫觸其鱗鬐者﹐魚負痛一動搖﹐浪湧濤飛﹐舟輒覆。乃相戒曰「此必神魚﹐爲龍王所譴謫而來﹐暫爾失水﹐勿犯也。」後上江秋漲﹐洪濤大至﹐一夕擁魚負山而去。車夫

淮安太守趙公瑤﹐嘗因公赴徐州。途次﹐見推小車者將客人行李拋擲路旁﹐怒形於色﹐不願推送。客錯愕無所措。趙停車同之﹐車夫乃言曰「小人自徐州受雇﹐推送此客行三日矣﹐尙不知其姓。今日偶問及﹐知伊姓秦﹐小人姓嶽﹐安能爲仇家僕禦耶﹖」趙大笑﹐乃諭之曰「秦嶽之仇﹐乃六百年前事。爾何憾於客耶﹖」車夫乃悟。趙與之錢二千文﹐命仍送客往。此與皮匠殺秦檜事相類﹐眞赤子之心也。此《熙朝新語》所紀也。

余幼時嘗聞父老言﹐皮匠因觀優至《掃秦》一劇﹐不勝憤激﹐取皮刀直奔臺上﹐將秦檜殺卻﹐不禁失笑。今讀此紀﹐益喜此言之有徵﹐而忠義之動人﹐乃如是其深且遠也。

周忠毅公蓼州﹐嘗爲杭州司理。到任後﹐同僚公宴。演劇至《秦檜東窗畫計》﹐公奮起﹐前毆秦檜幾斃﹐筵遂散。次日或問公﹕「是時主人有何開罪致此忿怒﹖」公笑曰「無他﹐亦一時義憤所激耳。」蓋至性之在人﹐固無分乎賢愚也。奇兒

吳縣民家一小兒﹐方八九歲。每日往塾中讀書﹐迨暮歸﹐必已昏黑。其父本寒賤﹐志不在讀書﹐又以兒尙幼﹐一日詣墊師叩其遲歸之故。師訝曰「每日放學時﹐日猶未落﹐何嫌晚也﹖」某言其狀﹐師疑其中途或與羣兒遨戲。

是日﹐兒旣出學﹐潛躡其後覘之。兒輒疾馳至範墳﹐以書包授石人﹐石人卽舉手奉持維謹。兒乃跨石馬疾馳至山巓﹐復馳而下﹐往返數四﹐顧盼自如。師不勝駭愕﹐伺其至平地疾呼之﹐趣其早還。兒驚顧見師﹐策馬馳去﹐更不復返。

此道光二十年事也。至今其石人手中﹐猶牢握書包不釋云。賈義士

賈義士﹐逸其名﹐山西汾州人。汾州人挾其資﹐以放債營利﹐往往徧天下。義士嘗之楚之安陸。安陸人樊嶷者﹐方設藥肆市中﹐義士貸以資。而依以居﹐甚相得也。嶷長義士十一歲﹐呼義士爲弟。居年餘﹐嶷病將卒﹐謂義士曰「始吾以營業乏資﹐勢且殆矣。自弟來吾家﹐家用小裕﹐弟之視余猶兄也。今不幸中道分離﹐吾死﹐以妻子累若矣。」義士涕泣許諾。

嶷婦某有殊色﹐性狡而淫﹐嶷亡未三月﹐卽思捲其資他適。邑有李監生者﹐艷婦色﹐且利其重資﹐遽遣冰往。旣成說矣﹐樊氏宗族羣起爭之﹐不得﹔則請終其喪﹐弗許﹔請待期月﹐亦弗許。義士從容諷以大義﹐婦恚曰「若何人斯﹗而亦欲與吾家事。吾且還若資﹐逐若出矣。」義士不敢復言﹐然居常忽忽不欲生﹐數日﹐亦遂病。病七日﹐躍然起曰「吾得之矣。」走告婦曰「而果欲嫁乎﹖而家簿籍皆吾經管﹐而資大半吾所貸﹐若以償﹐而所餘資幾何﹖且而有子在﹐將使安歸乎﹖吾在此正苦岑寂﹐欲謀家室久矣。而若爲吾婦﹐是而喪夫有夫﹐肆中事皆可無攺﹐卽而子可爲吾子﹐豈非兩全之道﹖」婦大喜﹐遂與李氏絕婚﹐諏吉與義士成婚。李氏爭之﹐將控官﹐義士使人婉告之曰「某氏與賈相處久﹐今將卻原聘﹐而琵琶別抱﹐其情可知。君焉用此不廉婦爲﹖」李亦頓悟而止。由是安陸人莫不詈義士﹐而笑樊嶷之所托非人焉。

及成婚﹐義士盛設筵宴﹐招其鄕親與飲﹐大醉。夜漏已深﹐義士玉山頹矣﹐眾相與扶入洞房﹐覆以香衾而去。婦遣女僕出﹐卸妝就枕﹐撼之不醒﹐低聲呼之﹐則酣聲齁齁作矣。婦輾轉不能成寐﹐乃赤身以下體暱就之。義士驚覺﹐小語曰「佳人愛我哉﹗」語甫畢﹐沈沈睡去。無何﹐雞旣鳴矣﹐義士急起曰「昨日余眞大醉乎﹖今某夥將赴廣州市藥﹐尙有一事未處置﹐舟得毋已發乎﹖」曳履而出。自是遂托病酒﹐常宿於外﹐婦使人邀之不得。數月﹐婦不能堪﹐詬詈交作。義士使人爲好語謝之曰「屬有微恙﹐故久使汝孤另。疾愈當就汝。」又數月﹐婦已微窺其意﹐乃出索離婚書﹐義士約以明日。

次日值嶷忌辰﹐義士早起﹐具衣冠﹐三揖嶷之靈而告之曰「弟受兄重寄﹐所不能成事以報兄者﹐鬼神有知﹐罰及其躬。」顧謂婦曰「汝向謂吾異鄕人﹐難與汝家事。今汝爲吾婦﹐得制汝否﹖」乃執婦裸而懸諸梁﹐拔佩刀割取臀肉﹐熾炭於鑪炙之﹐陳於靈幾。復三揖曰「無恥婦敗兄家風﹐請兄食其肉﹐弟亦陪兄一臠。」因取啖之﹐且啖且詈。婦哀號乞命﹐乃幽之樓上﹐鑿一竇以通飲食。

如是者十年﹐婦年已四十﹐其子年十八。義士有所善王貢士者有女﹐義士爲樊子聘爲婦。遣往從學﹐晝營生業﹐夜則課樊子讀書。數年入於庠﹐乃爲涓吉完婚﹐爲酒食以召鄕黨樊氏宗族畢會。樂作﹐義士乃言曰「吾爲樊兄所托﹐非娶婦不足以制其死命。十年假夫妻﹐受人唾罵﹐期成事以報樊兄也。今兒幸成立﹐婦亦老不復嫁。吾今年四十有七﹐尙無子。吾妻獨居﹐爲樊兄故﹐遲我十年﹐今將歸而生子矣。」出一籍﹐付其子曰「若父遺資數百﹐今已贏數千。謹守之﹐無忘乃父創業艱難也﹗」旣而慨然泣下曰「樊兄樊兄﹐今而後可以瞑目於地下矣﹗」

遂卽日雇騾車輦行李上道。樊子涕泣畱之不得﹐乃分與千金。揮手不顧而去。於是安陸之人﹐爭嘆樊嶷之能知人﹐而交口頌賈君之賢曰「義士義士﹗」

外史氏曰﹕此事予得之《愈愚集》所書﹐略加刪潤錄之。其間自「及成婚」以下一段﹐余特爲之補書云。自古忠臣烈士﹐皆有噭然而不欺﹐確乎其不拔之志﹐而後白刃可蹈﹐鼎鑊可赴。此非豪俠徇名者之所能勉爲也。觀義士之以醉臥自全﹐其時非終夜不醒也﹐以婦之百計求合﹐而卒無以動其心。此其事視黃石齋先生之與妓共被而眠﹐𨿽自有別﹐要其志固不可及矣。蓋惟有不負死友之心﹐而後可與婦爲婚﹐可以受千萬人之笑罵﹐而卒有以自白於天下。所謂使死者復生﹐生者可無愧乎其言﹐義士誠有無愧其言者。推此志也﹐富貴不能淫﹐貧賤不能移﹐威武不能屈﹐天下亦何事不可爲哉﹖愈愚子擬以程嬰﹐而謂嬰之存孤﹐乃甘冒不韙而受賣主之名﹐其事更難於杵臼。諒哉﹗姚三公子

姚三公子﹐仁和人。父某﹐嘗巡撫湖南。公子生貴遊﹐喜遨蕩﹐不事詩書。值春暮﹐從一僕至吳山火神廟觀劇。遇一中年婦人偕少女自廟中酬願還。窺女年約十七八﹐容華絕世﹐然梳妝淡雅﹐靜若雪裏幽蘭。公子愈益好之﹐尾至鼓樓側﹐有老嫗從門中招之﹐婦降輿攜女入。公子徬徨其側﹐僕勸之還﹐曰「日已將曛。奴識此嫗﹐少時曾在府中爲繡工。如公子意猶有未釋﹐請暫歸﹐明日更訪此嫗﹐事當可圖也。」公子悵然返﹐竟夕不能成寐。

天旣曉﹐卽喚僕往嫗家訪女蹤迹﹐謀納爲妾。嫗搖首曰「大難大難﹗女家故小康﹐婢妾必不能堪﹐且旣有家矣。女又秉資貞靜﹐卽欲訂密約﹐誰敢入以遊詞﹖永丰柳未可移植也。」公子無如何﹐姑請爲通殷勤﹐並許重酬。嫗曰「此必不可得。顧女時來吾家學繡﹐雅善飲﹐公子明日午後當來﹐請醉以酒﹐而後聽命。若勸之不飲﹐則望絕矣。」公子乃出—金釵與之﹐再三諄囑而別。

次日如期往﹐嫗迎門小語曰「公子大好福命﹐頃飲之﹐已作陽臺夢去矣。」遂曲折導至一房。指帳中曰「好自爲之﹐軟弱鶯鶯﹐未慣經也。」卽轉身反關去。公子前揭其帳﹐見女釵光澑枕﹐暈上玉肌﹐正如海棠春睡未醒。公子至此﹐魂消魄蕩﹐卽就枕舐其面﹐以手探繡袴﹐私處墳起。女似已覺﹐而徧體酥融﹐不復能撐拒﹐任其輕薄而已。無何﹐女家遣婢來迎。嫗倉皇入﹐促公子起﹐啟後扉送之出。

時女尙含餘醉﹐云髻蓬松﹐彊起理鬢。其婢在外佇久﹐乃入視﹐女方對鏡理妝。嫗從旁語婢曰「汝家姐兒頃以痧發腹痛﹐暫憩於此﹐呼之至再乃起耳。」言次﹐女舉首見婢﹐不禁泣下。婢問﹕「此時體中尙有不適乎﹖」女不答﹐艸艸妝束﹐扶婢逕出。嫗請少畱﹐亦不顧。至家﹐才入門﹐抱其母哭曰「兒負阿母矣﹐柰何﹗」母不解﹐婢爲縷述所見。母撫之曰「兒得毋爲人欺負耶﹖試言之﹐而母好爲問罪也。」女哭愈痛﹐久之﹐昏昏睡去矣。覆以翠被而出。上燈後﹐婢往呼與晚飯﹐則已縊於牀上矣。奔告母﹐相與入﹐救不復蘇。

母抱其屍慟哭曰「兒不幸早孤﹐又無兄弟﹐卽有奇冤﹐不妨畱待申雪。柰何遽捨吾死乎﹖」

是時女父蓋前卒矣。及殮下體﹐隱有傷痕﹐益悟爲羞憤所致。將欲窮究其事﹐而不忍揚其醜也﹐遂止。而其母亦以思女故﹐抑鬱成疾卒。其室常扃鐍不開。

年餘﹐有廣州人胡有徵者﹐遊幕至省﹐僑居焉。一夕方於燈下作家書﹐一女子婷婷自西北隅出﹐近案萬福﹐曰「郎君客居岑寂﹐亦念竇家錦字乎﹖」生固少年﹐跌宕負奇气﹐見其韶顏稚齒﹐如弱柳依人。但覺可愛。起揖曰「正苦孤枕無聊﹐旣蒙小娘子垂顧﹐願畱爲長夜之歡。」因挽與共坐。女卻之曰「君誤矣。妾知君素負義俠﹐故不憚瓜李之嫌﹐覥顏相見。前言聊以試君耳。今欲實相告﹐可乎﹖妾馮氏﹐小字浣秋﹐自幼讀書﹐頗嫻閨訓。去歲因爲彊暴所污﹐憤激自盡。所以冒涉嫌疑者﹐正爲有事欲奉托也。若作弄珠人﹐則生前之恥﹐𨿽西江不能濯矣。」言畢﹐揮淚不止。生因問﹕「仇家爲誰﹖」女曰「此事非古押衙所能借箸。妾所仇乃湧金門姚氏之子。妾前控冥司﹐以未詳其名﹐不準。今聞其已仕於廣東﹐爲海防同知﹐妾將往尋焉。聞君錦旋在邇﹐意欲附驥以行﹐何如﹖」生曰「人言枉死者冥中初無拘管﹐然則卿亦可來去自由﹖」女曰「固然。但所歷之關津﹐必藉本鄕人帶挈﹐如人間保給然。否則卽有路神阻之也。」生曰「此易事耳。但僕尙需秋以爲期﹐獲睹芳顏﹐便牽魂夢﹐卿去不使人悶欲死乎﹖」女許卜以夜。

自是每昏後輒至﹐至則諧戲雜作。女尢善雙陸﹐生負﹐輒罰令烹茶以償。後適贏數籌﹐欲得女所佩紫荷囊﹐不與。生捉其襟解之。女紅暈於頰﹐起而去﹐數夕不至。生思念不置﹐繞室周呼﹐逾時始出。然雙蛾慘綠﹐相對無言。生極意撫慰﹐女長嘆曰「今而後知求人之不易也。妾死時系帛於頸﹐後𨿽解脫﹐尙在東北閣子中。遇天陰繩濕﹐喉間輒作隱痛。每欲乞爲焚卻﹐今不敢復請矣。」生請攺過﹐女漧笑曰「正恐狂奴不忘故態耳。

旣如此﹐焚帛之後﹐每日尙煩爲誦《金剛經》一通。至七日可解此厄。」生許諾。卽命僕至閣中﹐取帛焚之。晨起﹐輒盥漱﹐取經莊誦一過。

七日後﹐女來申謝﹐歡笑異於平時﹐轉更嬌媚。生笑曰「從此遠山芙蓉﹐可以終日相對矣。」因告以明日當發﹐女曰「妾思若與君共載﹐能無被人耳目﹖乞君以片紙書妾年庚並小字﹐納笥中。欲見時﹐於無人處低呼妾字﹐妾當自至。」生如其言﹐藏訖。及中途﹐女取生枕﹐繡其頂以「荒村雨露眠宜早﹐野店風霜起要遲」二語﹐生得之﹐如獲拱壁。女曰「妾本不欲以手迹示人﹐君嘗怨妾不能長侍幾硯﹐今相聚料已無多﹐姑爲制此。他日君所至﹐常如妾在側也。」生亦淒然搵淚曰「此去會短離長﹐卿將焉置此也﹖」女曰「天下事有聚必有散。妾死時﹐冥王以妾能盡節﹐令托生澤州陳相國家爲兒。妾以大仇未復﹐故從君以來。君大恩自當圖報﹐惟廉恥所不忍捐。君何戀此負心人耶﹖」痛哭而罷。後半月達廣州﹐女卽別去。

生至家﹐以念女故﹐往往獨宿書齋。歲暮﹐女忽至﹐見生﹐喜溢眉宇﹐告生曰「暢快﹗今罪人已得矣。」生起問其詳﹐女曰「妾始至惠州﹐其署有門神守禦。徘徊間﹐忽聞喝道而來﹐旣近視﹐輿中人良是。其輿後插袋中半露名帖﹐遂得具控本省城隍﹐幸蒙批準﹐隨飭鬼役拘姚及嫗至﹐鞫之不服﹐用刑訊始服。獄具後申冥府﹐判姚某宜斬於海上。其在任所虧庫款項﹐著令鬻妻女以償。姚嫗罰投生娼家爲妓﹐後以色衰寒餓﹐自縊死。今姚某已以交通海盜﹐於午刻梟示香山城外。其女有絕色﹐君可速往納爲妾﹐用遣離愁﹔妾亦聊以謝責。」匆匆欲去﹐忽又返曰「幾忘卻﹐君來歲必須赴試﹐君功名在此一舉﹐勿忘卻也。」灑淚言別﹐挽之已渺。

生後憶女言﹐就本省鄕試。闈捲已被斥﹐主司方就寢﹐仿佛有紅裳女子促其起曰「駒字十號之捲﹐乃元墨也﹐柰何以頭腦冬烘屈之也﹖」主司驚起﹐見案上一硃捲﹐取閱﹐卽日間所斥者﹐然文字卻佳。心知其有異﹐競以定元。先是﹐生買得姚女﹐其韶麗亦正不減浣秋。嘉慶末﹐生以挑選作令蔚州﹐始悟女「功名在此—舉」之言也。趙孫詒

趙孫詒﹐字誦莪。父寄庵﹐止生此子。幼淸贏。稍長﹐性頗穎悟﹐讀書入邑庠﹐早歲食餼。父母愈加鐘愛﹐凡服食必與佳者。迨冠﹐家益窘﹐不畜奴婢﹐父母皆躬自拮據﹐不欲以一事勞生。生習爲常﹐不知世間有子弟服勞事也。旣娶婦﹐家徒四壁﹐不得已遊幕於外。以人品竣潔﹐所如常不合。時二親老矣﹐饑寒有所不免﹐生視之漠然也。後其父卒以窮死﹐逾年母亦病。

是時其婦已前歿﹐遺一女。生素不能奉侍﹐室中止一僕供爨﹐一切湯藥扶持﹐惟女是使。及母卒﹐生事事追悔﹐而已無及也。

於是日夜哭泣﹐私念相從泉下﹐猶可幸贖前愆。

會寒食﹐祭於所厝柩。將就縊焉﹐一老嫗白髮龍鐘﹐扶杖自林間來﹐詫曰「誰家郎君﹖乃不樂生而愛死耶﹖」生述姓名﹐泣言其情。嫗曰「汝是趙寄庵子耶﹖若然﹐則猶吾兒耳。」生不解。嫗曰「兒不知而父在時﹐尙有一外舍乎﹖自而父之歿﹐老身顧影淒涼﹐常恨生無兒女相伴晨昏。兒不如從我去﹐倘能事我﹐亦所以報而父也﹐且異時或可一睹慈顏。」生恍惚憶少時聞母言﹐父本有一狐妻。而視嫗眉目間﹐亦有一二略似其母者﹐先以心動。竊念死後重逢﹐尙未可必﹐今得似吾母者而事之﹐而可卜再見之期。計亦良得。遂曰「家尙有幼女﹐幸荷垂憐﹐請至家﹐俾得供養。」嫗許諾﹐乃相與攜持至家。

生朝夕承歡﹐竭盡子職﹐惟時以瓶罄爲憂。嫗嘆曰「吾此來﹐本欲爲娛老計。今若此﹐一家吸風度日乎﹖」遂爲之經理家務﹐凡有所需﹐無不應手得。其視生與女﹐亦一如己出。生呼以母﹐亦不辭。偶小有忤﹐笞責不貸﹐生輒嬉笑曰「兒能攺過矣﹐勿傷母手。」嫗亦爲流涕乃已。女及笄﹐更爲遣嫁。生始以選貢授官泰安﹐迎嫗赴任。居官淸愼﹐遇有疑難﹐嫗輒爲剖析﹐明察如神。

後值父諱日﹐生徹奠泣曰「祭而丰﹐不如養之薄也。」嫗曰「不孝兒亦知有今日乎﹖然相見固不適矣。」生驚問何從得見﹐嫗笑而入。生隨入﹐見一婢方以黃錫塗紙陌作冥鏹﹐嫗卽就幾上取蛺蝶羅刻金鏤爲步屧。生問作此何爲﹐嫗曰「後日爲碧霞元君帨辰﹐兒父當往祝﹐路必由此﹐將以寄祝耳。」生問父今在何處﹐嫗曰「而父以生前無隱慝﹐得爲臨湖國長史。其地總受泰山控攝﹐故當往朝耳。」生默識於心。

至期﹐呼輿請嫗共往郊外。佇立良久﹐忽見呼殿紛然﹐車中一人古衣冠﹐疾馳至。遙語生曰「官聲好﹐吾無恨矣。」近矚之﹐眞其父也﹐不禁攀轅號哭曰「吾父可攜兒以行乎﹖」父不許﹐命左右掖之起﹐驅車自去。生力追不及。至一處﹐但見橫峯側嶺﹐白雲彌漫﹐不辧路徑。正待徨間﹐忽狐母自攜紙箔等物自後至﹐呼曰「癡兒﹐被汝纏擾﹐幾令當面錯過。爾旣欲從渠去﹐可攜此去。囑渠爲致元君。」因曲折指其迷途﹐且曰「自此至元君祠﹐不過十里矣。」言訖不見。

生灑淚尋路而行﹐至其地﹐朱甍碧瓦﹐宮闕枕澑﹐笙歌縹渺﹐羽葆繡幢﹐往來如織。生卻立遙望﹐適其父自內朝獻出﹐訝問﹕「兒何得來此﹖」生述從前悔恨狀﹐並致狐母所獻物。父曰「此物畱與錄事司轉呈可也。余在國中﹐蒙國王厚遇﹐享受快樂﹐無勞系念。今爾母及婦咸在﹐爾旣知悔罪﹐姑從往一見可也。但陰陽分途﹐終當歸去耳。」於是載以俱還。

至國中﹐入一官署﹐鬼隸奔集﹐傳呼升堂﹐趣召生母及婦出。生趨拜母﹐母見生﹐驚疑不定﹐生歷訴思慕之苦﹐伏母懷痛哭。母亦哭﹐攜生入曰「兒來此亦大好﹐當爲汝覓一良匹去﹐爲吾家血食計。汝婦在冥間孤苦無依﹐前故招之來。冥王以其生時克盡婦道﹐將令托生爲男矣。」生曰「渠在家時備嘗艱苦﹐兒嘗思之痛心。今得與共侍膝下﹐兒願已足﹐不願歸也。」時生父甫入﹐輒呵曰「汝陽數未盡﹐且未有子﹐柰何遽作此想﹖」母有婢名秋燕者﹐適捧茶至﹐父指謂生母曰「此婢有宜男相﹐可以與兒。」母笑曰「頃已籌之矣。妾聞鬼女能於雪中步行而有迹者﹐可與人作配。未知婢子能否﹖」生竊窺婢﹐含睇宜笑﹐風致嫣然﹐婢羞攔避去。已而晚膳﹐生奉觴跳舞爲楚歌以侑食。二人飯畢﹐始與婦共餕其餘。及就寢﹐生欲從父宿﹐父斥之去。雞初鳴﹐卽奔侍其側﹐扶持抑搔﹐未嘗頃刻離左右也。

如是數日﹐父趨其歸。生不從﹐父怒曰「吾二人今日何需汝侍養﹖汝欲畱﹐當爲吾供役。現在析薪司缺一斧薪者﹐汝能任此役﹐則畱可也。」生言願往。蓋臨湖地瀕北海苦寒﹐六月間常有僵凍者。凡斧薪所歷皆冰山﹐山多劍樹﹐常需斬伐﹐否則枝蔓塞途﹐不可行。伐之者﹐每流血被體。生受命卽行﹐朝出暮歸﹐經旬不厭。父密囑其母與婦﹐勸使逃歸﹐亦不聽。父無如何﹐乃牒冥司飭鬼役來押令還陽。未幾﹐鬼役至﹐父入語生母﹐令覓秋燕﹐俾偕生歸。有竈下婢言「頃至後園﹐見秋燕易繡履﹐在雪中微步。」母心知其意﹐卽令呼至﹐罵曰「賤婢不羞﹐乃先自試耶﹗」父笑﹐使老嫗往驗﹐瓣瓣蓮花﹐宛然猶在。還報父﹐囑令隨生同歸。秋燕慚忿嬌啼﹐不肯去。生尢淒戀宛轉﹐牽裙不忍言別。乃令鬼役牽之以行。生步步回頭﹐狁冀防範稍疏﹐乘間逃還。

行三日﹐途中迎面一峯刺天突起﹐役指謂生曰「此名思鄕嶺。行人登此﹐可望家鄕。」生求役導二人至其巓﹐望泰安城郭人民。歷歷在目﹐而署間闃無一人。惟上房有僵臥榻上者﹐貌酷類已﹐有—二老僕侍側。方涉疑怪﹐鬼役從後一推﹐隨手墮落﹐覺己身已臥榻上。拭目四顧﹐老僕儼然在側。躍起﹐問﹕「汝等何猶在此間﹖」僕言「自爾日主人攀轅道左﹐扶起後﹐猶植立如有所佇﹐呼之亦不應。奴輩乃相與負之回署﹐然昏迷如故﹐羣疑爲妖魅所憑。於是史巫紛若﹐卒亦無效。今署中皆鳥獸散﹐吾二人以受主恩深﹐未忍棄去故耳。」生始悟向之從父者﹐乃已之魂也。但不知秋燕又在何處﹐縈系未已。忽秋燕翩然自空中飛下﹐言「頃見郎君墮崖﹐妾卽拉鬼役將往冥司索命。而以腕弱﹐反亦爲其所擠﹐不意竟得重相見也。」生視之﹐淚痕固猶瑩睫也。

先是﹐上官意生病將不起﹐已委新令至。生𨿽蘇﹐然以烏私未遂﹐戀棧無心﹐決意以痼疾告﹐挈秋燕及二僕旋裏。秋燕飲食操作﹐無異常人。惟夜間若非歡好﹐恆獨坐不寐。生情愛逾常。一日向生似有欲言﹐生詰之再三﹐秋燕紅暈承顴﹐小語曰「數日來嘔惡間作。頃在階下摘花﹐自顧已有小影矣。」生問何故﹐答曰「凡鬼在日中無影﹐今有影﹐想腹中孕得稚陽也。」逾半載﹐果舉一男﹐生名之念慈。甫四歲﹐卽令就塾。秋燕謂其尙早﹐生曰「汝不知﹐他日恐無人教督耳。」秋燕不識所謂﹐姑聽之。後月餘﹐生以家事付秋燕﹐托言往嵩山訪友﹐不復返。嚴侍郎

吾邑嚴侍郎我斯﹐嘗夢至一山僧捨中﹐見座師及房師﹑諸同年俱僧服﹐訝之。諸公曰「寧忘卻此地耶﹖」因問﹕「山何名﹖」僧曰「嵩山。」忽悟曾曬鞋於階﹐視之尙未燥﹐尋寤﹐數日卒。口占偈云「誤落人間七十年﹐今朝重返舊林泉。嵩山道侶來相訪﹐笑指黃花白雀前。」見《尺五堂詩刪》《曠園雜誌》等書。

按﹕侍郎號存庵﹐少時嘗館儀鳳橋畔。一夕﹐天未明﹐聞橋上灑掃聲。一人問﹕「何等神過﹐而除道特虔﹖」掃者曰「明日五更﹐八仙經此。」侍郎竊志之。次晚人定後﹐潛至橋上伺之。時方秋杪﹐皓月在天﹐照橋石如爛銀﹐人聲寂然﹐涼露侵袂。久之﹐不覺困倦﹐倚橋欄假寐。恍惚聞人語﹐急張目﹐則丐者成羣而過﹐狀貌穢陋﹐醉態可憎。最後一人跛足﹐荷擔若縫皮匠。侍郎暗數﹐適八人﹐急趨迎之。七人者去已遠﹐惟跛丐蹣跚不前。公抱其足﹐跪求指迷。跛者曰「我縫皮不能自給﹐特從羣丐博一醉﹐何所見而仙我﹖」生嬲不已﹐跛者乃啟擔後桶示之﹐窺之﹐則汪洋如海﹐巨浪蹴天﹐魚龍出沒。正錯愕間﹐跛者舉擔力推曰「眞嚴牛也。」而人與擔俱杳矣。

康熙甲辰﹐侍郎廷對第一﹐由翰林院薦升少宗伯。一日聖祖召對良久﹐侍郎體素魁偉﹐拜起獨艱。上命內侍掖之﹐笑曰「眞嚴牛也。」公悟仙語。遂乞骸骨﹐時年五十九。在籍食祿俸十餘年而卒。星卜

吳人張姓﹐以星卜遊公卿間。嘗許繆念齋彤狀元﹐康熙丁未果第一人及第。吳中驚以爲神﹐門外車馬不絕。張亦自髙聲價﹐累致千金。韓宗伯菼時教授陋巷﹐托友人代問。張厲聲曰「此人來歲當死﹐還問功名乎﹖」及韓中會狀﹐張遁去。常開平遺槍

金陵開平王第﹐相傳其中有怪物﹐故入者輒死。自國初以來﹐凡邑宰履任﹐必加封條一重﹐莫敢啟焉。忽一夕﹐第中火光燭天﹐以爲失火﹐相率奔救。啟扉入﹐但覺殿宇沈沈﹐黝黑不見一物。方共疑訝﹐忽狂風驟起﹐雷電交作。殿後東北隅﹐一丈八霜矛拔地而出﹐化作龍形﹐蜿蜒衝霄而去。

方共嘆詫﹐一道人披衲支離﹐曳杖而過。聞其事﹐笑曰「開平王在時﹐嘗手提是槍﹐佐太祖掃平宇內。後自北平還﹐道中病亟﹐遺命以此槍瘞於殿側。此槍本開平從劉聚爲盜時所收之毒龍﹐今埋地中已五百年﹐當化去矣。」眾問姓名﹐道人不答。再叩之﹐乃駢三指曰「羊城人。」言訖不見。識者曰「明初張三丰本羊城人﹐其駢三指者﹐殆卽三丰之謂乎。」

《北墅緒言》有《黎峨仙影記略》云﹕出平越郭門﹐行六七里﹐徑轉崖橫﹐有髙峯自天而下﹐水繞其下。履石梁而西望﹐見有人焉。頂笠披衣﹐步虛東向﹐冉冉乎其將下也。卽而視之﹐則影也﹐有形模而無眉目。影之左四粉字﹐曰「神畱宇宙」。行者相告曰「此明初仙人張邋遢遺迹也。爲避徵召﹐走入石中﹐特遺此石。」

按《張仙傳》﹕仙爲羊城人。幼在塾﹐婢饋魚羹﹐同學者匿其魚﹐而仙怒撻婢﹐婢縊死。仙還得魚﹐悔之﹐遂棄家學道。道成﹐師曰「魚羹之愆當償矣。」因爲閩吏﹐詿誤﹐戍平越。平越有張千戶子﹐善奕﹐仙屢敗之。張凝神入寐﹐夢老嫗教之﹐遂勝仙。仙笑曰「驪山母大是饒舌。」由是知其神。時欲入楚﹐張送之﹐腳躕把袂不忍去。仙指示葬地﹕「葬此當封侯﹐十年後會子於太和峯際。」遂別去。越數載﹐靖難兵起﹐張上表﹐封隆平侯。敕祭武當﹐遇仙子巖澑之側﹐破衲支離﹐穢不容鼻。見侯命坐﹐探懷得棗以食侯。侯不食﹐懷之。欲辭去﹐仙牽袂語之曰「能畱此乎﹖」侯曰「願俟異日。」甫下山﹐而棗長及尺。驚而悔﹐返覓仙﹐仙逝矣。後朝廷詔求三丰﹐得其弟子邱元淸﹐而三丰終不可得。嘗聞仙與冷謙同學於沙門雲海﹐得其字法。蓋此處四字﹐乃仙所書也。則其影固仙影﹐書亦仙書矣。否則洪永至今數百年﹐粉墨微痕﹐何不爲風雨所蝕哉﹖

余按張邋遢軼事﹐所見於他書者不少。是記能詳其學道所自﹐故特附錄於此。人面豆

《異識資暇》﹕金陵有丞相府﹐胡惟庸所居。園有五穀樹﹐一樹而兼五穀丰歉之徵﹕如其年麥熟﹐則樹發麥葉。黍熟則發黍葉﹐五穀皆然。聞惟庸造逆﹐樹發豆﹐豆皆人面﹐忽盡落﹐未幾族滅。樹若得气之先也。余去歲在禾中﹐友人嘗以數百粒見示﹐云是漕卒自河南帶來者。眼鼻皆具﹐醋肖人面﹐但無須眉耳。不知主何祥也﹖

又按﹕《道場行者野語》言人面豆產滇南。一苞數粒﹐宛然人面。小兒服之﹐可免出痘﹔臨出服之﹐危者可安。彼地亦珍之﹐不可多得。有覓得者﹐其形大如扁豆﹐色白。

江浙間曩有豆作人面狀﹐說部家以爲兵戈預兆﹐意與此豆亦同﹐特少見多怪耳。此說則非。蓋彼處自有此一種豆﹐若江浙所產及余所見﹐皆偶於黃豆中覓得﹐非常有之物。且黃豆豈有大如扁豆者乎﹖奎光

丁酉鄕試﹐余寓天后宮﹐時郡中修飛英塔甫竣。偶門斗來收冊費﹐謂余曰「老爺今科必需要中﹐來歲狀元當在湖州﹐時不可失。」余問﹕「汝何以知之﹖」門斗遂言「今年夏季﹐某日乍晚﹐忽見飛英塔上有紅光燭天。眾驚﹐以爲火起﹐相率奔救。至塔邊﹐紅光已散﹐絕無他異。於是知其爲奎光發見也。是非大魁之兆乎﹖」次年鈕松泉﹝福保﹞竟魁天下。余自幼嘗聞道場文筆峯創建之異﹐而未之信﹐以今觀之﹐豈流俗之說果足憑歟﹖陳學士

余家藏國初陳學士大睔艸書單條一幅云「嚴君平﹑司馬相如﹑楊子云皆不復出。」凡十四字。背臨右軍而勁裝古服﹐似從柳公權出。學士不以書名﹐而筆力卓絕如是。必傳之作也。

相傳學士初入學時﹐年十九。偶病劇﹐夢紫衣僧自稱玄圭大師﹐握其手曰「汝背我到人間﹐盍歸來乎﹖」陳未及答﹐僧笑曰「且住且住﹐汝尙有瓊林一杯酒﹐瀛臺一碗羹﹐喫了再來未遲。」屈其指曰「此別又需十七年也。」言畢而去。陳驚醒。病遂瘥。己未成進士﹐入翰林﹐官至侍讀學士。年三十六歲﹐病痢不休。因憶前夢﹐笑謂家人曰「大師未來﹐或又攺期未可知。」一日辰起﹐焚香沐浴﹐索朝衣冠著之﹐曰「吾師已來﹐吾去矣。」跏趺而逝。徐孝子

徐孝子﹐昆山人﹐大司寇乾學之玄孫也。父某﹐爲邑諸生﹐放誕不治生產﹐家資蕩然﹐生徒亦散盡。孝子年十三卽爲縣胥抄寫﹐得值以養父母。父故嗜酒﹐無三爵不能舉箸。孝子力不給﹐貰於肆。久之不能償﹐恐市儈之怒之也﹐日過肆中﹐抵掌談《三國》《隋唐演義》﹐聲色逼肖。肆主悅之﹐竟不問酒值。孝子遂佯狂歌唱﹐藉此易酒食以養。父致母病﹐孝子又苦目眚不能作書﹐居然抱弦索彈盲詞以爲故業矣。

昆邑於雍正十年分設新縣﹐曰新陽。另建城隍廟於城東之羅漢橋﹐卽葉文敏家半繭園故址也。孝子每日歌於斯﹐聽者雲集。日將午﹐輒告歸﹐彊畱之﹐則泣下。眾異之﹐或尾之去﹐則以所得金錢市飲膳歸。母食已餕﹐而後復來。或詢其家世﹐則僞爲聾狀﹐憨笑不答。蓋以操術卑﹐不欲污先人門閥也。其母死﹐孝子遂不見。或曰自沈於河矣。

外史氏曰﹕徐孝子﹐其古之所謂降志而辱身者與﹖傳中歷敍其自十三歲廢學﹐以至母死不見﹐讀者亦可以諒其志矣。故卽其畱之而泣下﹐可知其歌笑之中﹐無非涕淚也。嗚呼﹗何所遭之不幸也﹖以徐氏先世門閥﹐後嗣之式微﹐不應若是之遽。然近有人攺《國策》語曰﹕貧賤則親戚畏懼﹐富貴則父母不子。

余又讀《樂郊私語》﹐言蔡京專政日久﹐及子攸權勢旣與相軋﹐浮薄者間之。由是父子各立門戶﹐遂爲仇敵﹐別居賜第。一日攸詣京﹐遽握其手爲切脈狀﹐曰「大人脈勢舒緩﹐體中得無有不適乎﹖」京曰「無之。」攸卽辭去。客竊窺見﹐以問京﹐京曰「君固不解﹐是兒欲以吾爲疾而罷我耳。」越數日﹐果以太史魯國公致仕。

桐城一丐者﹐嘗詣沈孟淵所請丐﹐凡所得多不食。沈異之﹐令人瞷其所往。至野岸﹐一舟𨿽陋﹐頗潔﹐有老嫗處其中。丐出物列陳母前﹐傾酒跪奉﹐俟母持杯﹐方起跳舞唱山歌﹐嬉戲以娛母。日常如此。母死﹐丐不復見。

夫攸與丐皆人子也﹐與爲攸也父﹐孰若爲丐也母﹖然則使徐氏而有富貴子如攸﹐何如有子貧賤而如丐﹖是天之所以待徐氏爲不薄﹐而孝子亦可對先人於地下矣。孝子更何慚於人世﹐而恥言其姓氏哉﹖男妾

板楯之西有女國﹐其俗女悍男恭﹐女爲君﹐男爲妾媵﹐多者百計﹐擇少俊者充焉。昔安樂公主嘗薦六郎於武后﹐曰「陛下聖壽日增﹐謂宜廣置男妃﹐以娛暮年。」蓋亦有所受之也。上智潭黿

杭城藩署前池中﹐黿大小數十﹐極爲蕃衍。好事者或市餅餌﹐碎而投之﹐諸黿盡來水面爭食﹐掀波鼓浪﹐蹣珊可觀。

相傳國初藩庫銀屢被竊﹐緝賊久而未得。後以陰溝淤塞﹐召工葺之。啟視﹐有二屍﹐一順一逆﹐以首相觸﹐塡塞其中﹐始悟此爲盜銀之賊﹐由池中而入者。因畜黿以禦之﹐自是盜始絕。蓋此中只容一人出入﹐能前進不能卻退﹐二人始未相謀。故適然相值﹐不能退﹐不能遂﹐而偕斃焉。

若吾邑上智潭之黿﹐自宋代已有之矣。莫淵《烏將軍廟記》言﹕紹興壬午﹐有虜使道﹐祟徳聞之﹐督吏取黿以獻。吏俄感疾﹐使者亦夢黿自訴而復歸焉。或曰「卽烏將軍之神﹐蓋神物也。」然莫志言當時固有數十。余幼時猶及見一兩頭﹐今則絕不復見矣。豈靈物之隱現有時﹖抑地運使然歟﹖武松墓

六和塔在進瀧浦上。塔下舊有魯智深像﹐今毀矣。當日聽潮而圓應在此處。進瀧浦下有鐵嶺關﹐說是宋江藏兵處。昔江中有盜﹐劫得商舟財物﹐相與攜而藏其中﹐爲伏弩所射而斃。自是人不敢入。國初時﹐江滸人掘地得石碣﹐題曰「武松之墓」。當日進徵靑溪﹐用兵於此﹐稗乘所傳﹐當不誣也。惟湧金門金華將軍﹐俗傳卽張順歸神﹐則無稽矣。今又訛爲靑蛙將軍。

史言劉豫降金﹐驍將關勝不從﹐殺之。是關勝亦有其人﹐但不可據爲《水滸》之關勝耳。一則死於忠﹐一則傳以盜﹐是耐庵之罪也。死經三次

今年春﹐晟捨閔氏五柳居中﹐以瘟疫死者三人。而友梅之嫂淩氏者﹐則死而復蘇者再。自言始死時﹐有藍面鬼二人﹐如皂役裝束者﹐戴紅帽﹐貌甚獰惡﹐拘之出門。一路黃沙白艸﹐曠莽無人。行數十餘里﹐鬼役嫌其蹇澀﹐將笞之。正惶急間﹐忽見前面一叟白髯飄拂而來﹐近視之﹐乃其翁香岑也。時翁死十餘年矣。始悟己身已死﹐哀泣求援﹐翁輒張兩手阻之曰「此何地也﹗而汝亦來此﹐且藍縷如是﹐豈可去見閻君﹖」方被攝時﹐氏蓋未及更衣也。顧叱二役曰「惡鬼烏得無禮﹗」二鬼頓縮如小兒﹐頃刻奔散。於是曲折導至家﹐覺世界光明。甫入門﹐則身已臥靈牀矣。於是舉家共喜﹐以爲鬼卒之誤勾也。

居二日又死﹐死一日復蘇。言此番被拘時﹐非復向者去路。但覺陰風慘淡﹐天地異色。中途遇一皓首繭袍者﹐見之訝然﹐曰「汝非某氏婦耶﹖汝陽數未盡。宜遽返﹐再遲則屍已腐矣。」因向鬼役緩頰數語﹐鬼役釋之而去﹐乃得還家焉。進以湯藥﹐神气漸夷。鹹謂其終不應死也。無何﹐病復劇﹐翌日竟死。自是不復蘇。

外史氏曰﹕小說家者言﹐人之死也﹐必有鬼役勾之。然有以誤勾而卒放還陽者﹐有以他案牽連就質而釋回者。若《子不語》之遇土地神﹐而導之向獅子大王訴冤者﹐則以冥吏之作獘﹐其事得白而復歸者也。若淩氏之死至三次﹐而卒不復蘇﹐則非誤勾者矣。然其始之死而再蘇者何耶﹖眞不可解。宅異

紅墩沈雪樵家﹐去冬以收租﹐其前面樓房爲租戶聚眾拆毀。其言蘭堂尙無恙也。今年正月二日﹐雪樵曁松秤方與客坐堂上﹐忽有靑煙自磚縫中透出﹐旣而彌漫一室﹐主客對面不見。良久乃滅。次日遂有虞阿南之變。其諸《五行傳》所稱火土之沴者歟﹖

又﹐今年春﹐可石家廚下一甕無故自鳴。其聲淸越以長﹐若有擊之者然。少傾復作﹐如是者旬餘﹐舉家以爲不祥﹐徙之門外乃已。

按漢《五行傳》引《左傳》昭公八年﹕石言於晉﹐師曠曰「石不能言﹐神或憑焉。……作事不時﹐怨讟動於民﹐則有非言之物而言。今宮室崇侈﹐民力凋盡﹐怨讟並興﹐莫保其性﹐石言不亦宜乎﹖」劉歆以謂金石同類﹐是謂金不從革﹐失其性也。成帝鴻嘉三年五月乙亥﹐天水冀南山大石鳴聲隆隆如雷。石長三丈﹐廣厚略等﹐旁著岸脇﹐去地二百餘丈﹐民俗名曰石鼓。石鼓鳴主兵﹐是歲廣漢鉗子謀攻牢﹐篡死罪囚﹐盜庫兵﹐劫略吏民﹐自號山君。明年冬乃伏誅。及四年﹐尉氏樊並等謀反﹐逾年乃伏誅。是時方起昌陵云。

竊謂甕固石類﹐今國家未興土木之功﹐而逆夷不靖﹐攻伐非時﹝夷匪之入寇﹐三年以來﹐無間寒暑也﹞﹐甕之鳴也﹐或亦主兵象歟﹖

《碣石剩談》載﹕羅田西門外一民家﹐水缸中作小雞聲。碎之﹐片片作雞聲不止。後其家竟遭水厄﹐而可石家至今無恙也。櫃中熊

崇禎時﹐流寇日熾。駙馬都尉鞏永固目擊權姦當道﹐知大勢已去﹐抑鬱不自聊﹐獵於居庸界。見艸中一櫃﹐扃鎖甚固。命發視﹐一少女在焉。問其所自﹐女言姓莫氏﹐伯叔莊居。昨夜遭光火賊﹐賊中二人是僧﹐劫某至此。言次﹐含顰動腕﹐冶態橫生。鞏悅之﹐乃載以後車。時帳下有慕犖者方獲一熊﹐卽以置櫃中﹐如舊鎖之。

時周皇后方密遣采艷四方﹐駙馬以莫氏乃衣冠子女﹐卽日表上之。越三日﹐京兆奏﹕「昌平州食店有僧二人﹐以錢十千獨賃居一晝夜﹐言作法事﹐惟舁一櫃入店中。夜已深﹐聞房中腷膊有聲。日出不啟門﹐撤戶視之﹐有熊衝門走出﹐二僧不見﹐僅骸骨存焉。」上覽之﹐大笑﹐以疏稿示之曰「駙馬大能處置此僧也。」卽以女賜之。遺米化珠

相傳今武英殿大學士潘芝軒先生懸弧之日﹐其庭前忽產一芝﹐鮮潤可愛。後先生因以自號。道光三年夏﹐公先以大司徒忤旨家居。適江浙大水﹐饑民乞食載道。公首倡蠲賑﹐每自辰至午﹐至者人給一升﹐過午則止不給。一日已交未初﹐饑民皆散去。忽有白髮老嫗攜靑布囊龍鐘而至﹐閽者拒之﹐嫗號泣不肯去。閽者不得已﹐走告公。公惻然﹐命呼之入。視其囊可容升許﹐且中有一孔。量與之﹐至斗餘不足。嫗止之曰「足矣。公樂施如此﹐天必錫福。」遂攜其囊而去﹐並無泄漏﹐惟案上遺米數合。公呼僕拾取﹐則粒粒皆明珠也﹐其大者圓湛如戎菽。或疑此嫗爲菩薩化身也。夢廬先生遺事

余以七月十二日至後珠村﹐時夢廬之病已亟。聞其前一夕二鼓後﹐忽呼雪村兄弟趣爲沐浴更衣。雪村等視其神明不亂﹐未忍輕動。君乃指牀前促之曰「現有金甲神將二﹐奉上帝命賫文書來﹐召余爲天下城隍副司。余辭以家事未了﹐不就。二人曰﹕『此上帝命﹐不可違也。少間﹐當具笙樂騶從﹐來迎蒞任。』余決意不赴﹐然使命自不可慢。聞尙有四人偕來在外﹐當速備酒筵相待﹐遣去。恐定數亦未可逃﹐汝等勿怠緩以誤餘事。」不得已﹐乃爲之沐浴更衣而俟。三更後﹐忽又呼令去其衣曰「此時不來﹐今夕殆無患矣。汝等可且去暫憩。」眾人稍稍散去。是夕竟無恙﹐然病已不可爲。比余入視﹐則雙目上視﹐而口不能言﹐須臾遂逝。

傷哉﹗豈天生此才﹐不欲其久畱於世耶﹖抑地下之需才實殷。而必速奪之去耶﹖夫神聰明正直而壹者也﹐如君之爲人﹐誠不忝爲上帝之所簡任。況自垂危至沒﹐曾未聞有一言之瞀亂。是其所指示者﹐當自不謬。雪村又云「方其呼予兄弟時﹐別無他異。但聞滿室異香而已。」

頃自數年以來﹐夢廬以余無家可歸﹐常畱余在其家度歲。今年元旦﹐天已曉矣﹐余忽又睡去。夢見珠村艸堂前荷花缸內﹐周圍荷葉如雲﹐靑翠欲滴。其中只有一箭花開﹐髙出葉上尺許﹐花大如盤﹐亭亭獨立﹐別樣紅鮮。余方徘徊愛玩﹐而此花忽瓣瓣零落遺盡﹐惟蓮葉慘碧如故。一時不勝駭異﹐醒而心知其不祥。然爾時第自念老病之身﹐本以丙午六月二十三日初度﹐恐迨及其時﹐不免望秋先零爾。豈知自春䢐夏﹐君之病日以深。六月十二日﹐余自麻溪往視﹐知君病殆必不起。別後未嘗一刻去懷﹐乃於十九日作書問訊。而芝堂來書﹐艨朧慰藉﹐讀之轉益憂虞﹐然猶未憶及所夢也。

至二十三日﹐默念今爲余之生辰﹐自顧此身居然無恙﹐因而忽憶及元旦之夢﹐俄而又憶及君之病﹐不禁心動。蓋俗以念四日爲荷花生日﹐竊揣過此以往﹐余或者可援枯楊生稊之義﹐幸免餘生。但恐妖夢之踐﹐轉在君身﹐是余之夢適爲君告也。豈意秋以爲期﹐不幸而余之占竟驗也。

嗚呼﹗吾聞兄弟手足也。君之生也﹐視余猶弟﹐而余之事君猶兄﹐其於痛癢休戚﹐固不啻手足之在一身。而以一气之感通﹐先見於餘夢﹐亦固其所。且以君才徳之茂﹐聲望之宏﹐其於世道所關﹐門戶所系﹐曾何異一柱之擎大廈﹖而蓮之品似君子﹐惟君可擬之而無愧色。則是夢之爲君告也﹐豈偶然哉﹖獨是以余之孤煢衰朽而窮於世﹐反得以不材全其天年﹐而如君之素負聰彊﹐竟以溘先朝露﹗然則盛衰倚伏之理﹐固難問之於天﹐而浮生百年之夢﹐更如是其不可恃也。悲夫﹗

自六月之望至於七月﹐余兩次又夢微雪如霜。蓋余於君之親﹐固猶是無服之喪也。而於君卒之前夕﹐夢於人叢中見君在前急走﹐呼之﹐不顧而去﹔醒後固決知其凶也。然則禍福孰非前定﹖夢廬有知﹐其亦可以無恨。

附錄記夢數則

戊子孟夏﹐余在新溪﹐夜夢在寓樓憑眺﹐但見四野同云﹐漫天飛雪﹐殆非光天化日世界。嘗聞凡非時而夢雪者﹐主有喪服。迨孟秋﹐繼妻吳氏亡。其後先君之喪﹐則夢大雪平地尺餘﹔先慈之喪﹐亦先夢雪﹐但差減耳。兩次皆以仲夏﹐乃悟昔人之言非妄﹐而余乃以身試也。傷已﹗

己丑午日﹐寓齋微倦﹐午睡。夢至一處﹐院宇軒敞﹐頗有山林气象。一老人似是顯者﹐端坐堂上﹐出《悲秋圖》命題。余題七絕三句而醒﹐亦不知其何祥也。迨辛卯九月﹐旣遭先君大故﹐始悟「悲秋」二字﹐乃先示以兆也。其缺末句也﹐蓋猶四季之缺其一冬也。時先君猶康彊無恙﹐而妖夢已兆於二年以前。及今追憶﹐能不悚然﹗

己丑仲春﹐館於陸氏之承壽堂。夜夢至一樓中﹐四顧無人。但壁上懸畫數幅﹐中一幅畫拳石﹐綴以水仙數葉﹐題七律一章於上。恍惚間知爲葉琴柯先生及第﹐而其夫人所作。比醒﹐記其二語云「靑鞋布襪尋常事﹐我意須看第一流。」不知當作何解也。捐官

松江趙某者﹐以販布起家。其後捐一通判﹐引見時﹐上問其出身所自﹐對以向來販布。上曰「然則何以捐官﹖」對曰「竊以做官較販布生涯更好也。」上怒﹐卽著革職。某憤然退﹐至吏部堂上大噪索金﹐曰「旣奪我官﹐應須還我捐貲也。」堂官聞之﹐發所司掌嘴五十﹐笞一百﹐逐去。辧誣

裏有土妓某氏﹐其夫嘗傭於密印寺。寺僧囊頗饒﹐或唆使控僧淫其妻。郡守陳公幼學﹐批仰烏程提訊﹐某令略審一過﹐撻僧申報。陳公疑之﹐親提復審。密召鐵佛寺一僧﹐置之閒房﹐而置其夫於門外。召婦問曰「若所告僧﹐若熟識其面乎﹖」婦曰「淫我日久﹐送我某物﹐如何不認得﹖」乃趣召鐵佛寺僧至﹐問婦曰「是乎﹖」婦曰「正是。」太守大笑。縛其夫進﹐痛責之﹐婦亦去衣杖決。觀者咸稱快焉。

此不奇於愚夫愚婦之孟浪與太守之折獄﹐而如邑令之將錯就錯﹐尢爲可笑而可嘆也。金氏

鄭遵謙﹐字履恭﹐會稽人也。父之尹﹐山西按察司僉事。遵謙少喜任俠﹐輕財結客﹐與東陽許都爲死友。名娼金氏一見喜曰「豪士也。」遂偶焉。遵謙挑其侍婢﹐金氏殺之。諸不逞於遵謙者﹐囑婢家訟於官﹐系金氏獄﹐辭連遵謙。遵謙不出對簿﹐而散千金﹐與金氏日酣飲犴狴中。時松江陳子龍司理紹興﹐許都馳謂之曰「天下方有事﹐柰何欲殺豪傑﹖」乃出之。

福王出奔﹐杭州不守。乃召故所知少年及郡﹐將舉兵。部署甫定﹐其父從杭州納款﹐剃髮歸﹐見之大驚﹐扶遵謙叩頭曰「汝幸貸老奴命﹐毋令覆宗。」遵謙不顧﹐絕裾去。會魯王監國詔至﹐乃遣子懋繩﹐率副將胡明傑迎王至紹興。王命掛義興將軍印﹐賜二品服。十一月﹐以功封義興伯。子龍亦起兵松江。貽書曰「僕眞淮陰少年﹐不識韓王孫。」明年師潰﹐隆武遣使召之至閩。而帝蒙難﹐王次長垣。遵謙來謁﹐乃依鄭彩以居。後以忤彩﹐赴海死。時金氏在軍﹐束艸象鄭彩﹐每饋食﹐斬艸人以侑。彩聞之﹐沈諸江中。﹝遵謙旣彊取海舶二﹐又以大學士熊士霖被害不平﹐形於詞色。彩乃撻部將吳輝﹐輝挾傷就遵謙﹐求書投鄭鴻逵。遵謙入輝船送之﹐被擒﹐赴海死﹞

外史氏曰﹕遵謙之舉﹐誠豪矣。逸史謂其𨿽非性忠孝﹐而卒以是傳名﹐與夫華衣美食﹐酣豢聲色而名不傳者有異﹐諒哉﹗惜其志大才疏﹐不能慮患﹐以致殞身逆臣之手也。若金氏者﹐故娼也。乃其始也﹐獨能識豪傑於風塵﹔其卒也﹐更能致其死以殉夫﹐此眞烈烈大丈夫之所爲。其視顧橫波﹑柳如是輩﹐相去遠矣。娼乎﹐足以傳矣﹗荷花公主

彭徳孚﹐南昌才士也。性跌宕﹐貌尢頎秀﹐翩翩裙屐少年也。嘗以訪友至錢塘﹐寓昭慶寺。一日﹐偕其友遊南屏。歸舟﹐覓漁者网得一蟹﹐大如盤。心異之﹐買而放諸湖。蟹入水﹐舉雙螯向船頭作拱揖狀者再而去。後數日﹐獨行堤上﹐遇一十七八女郎﹐衣碧綃衣﹐從老嫗自聖因寺出﹐光艷絕代。生乍見魂銷﹐笑向﹕「美人何來﹖」女羞縮顧嫗曰「阿姆去休。」蓮步蹇澀﹐時復回眸。生益神蕩﹐尾之以行﹐疾趨不能及。數折﹐轉入水仙廟後﹐從之已渺。時已曛黑﹐生悵望佇立若稿木。適其友自靈隱還﹐曳之歸。而生歸後眠食俱廢﹐每日輒往孤山﹐一路尋訪﹐殊無蹤影。於是懨懨臥病。

迨夜﹐有雙鬟攜燈推扉入曰「公主遣迎郎君。」生不答﹐轉身面壁﹐吟「曾經滄海難爲水﹐除卻巫山不是云」二語。婢乃曰「所謂公主非他﹐卽前日郎君在水仙廟所遇者也。」生聞言﹐覺精神頓爽﹐躍起從之。行去至廟後﹐瞥見宮闕參差﹐背山而起。雙鬟曲折導入別院﹐花木叢雜﹐丘壑旣盡﹐洞戶雙開﹐顏其上曰「水晶蜮」。其院宇不甚髙敞﹐而珠箔紅欄﹐四面臨水﹐水中荷花方盛開。其窗壁皆水晶結成。

公主方倚欄玩月﹐見生入﹐迎笑握其腕曰「癡郎﹐數日不見﹐骨瘦如許矣。」乃命取碧霞漿一杯﹐親擎與生曰「此前日綠萼夫人所賜﹐飲之可以忘憂。」生取飲﹐色紺碧﹐芬芳甘冽﹐泌入心脾。因問此爲何地﹐女戲曰「此是廣寒香界。君當卽去﹐勿以凡質穢我太淸。」生見其憨態可憐﹐驟起擁之入房﹐代解繡襦。女𨿽星眼含瞋﹐而嬌羞不能運肢體。已而菌褥流丹﹐女屢乞休﹐始止。女乃引臂替枕﹐撫之曰「消瘦如是﹐柰何輕狂遽爾耶﹗」生問﹕「卿得非合徳後身耶﹖何體香也﹖」因嗅其體殆徧。女掩口笑曰「妾乃荷花之精﹐君弗怖也。實告君﹐妾本水仙王之女。昨自遇君﹐知君情深如許﹐放願以此身相托。但彼此形迹詭異﹐妾蒙舅氏撫育﹐舅氏家法嚴厲﹐設有疏漏﹐恐無顏復相見也。」生問舅氏爲誰﹐女曰「渠乃蟹中之王。向以有功水府﹐敕封中黃伯。今爲西湖判官。」細語未終﹐相抱睡去。旣醒﹐聞遠鐘已動﹐急起。女再三中約而別。自是戴星往還﹐殆無虛夕。

一夕共寢忘曉﹐爲保姆所覺﹐告諸其舅。舅命押生至﹐生仰望烏巾綠袍坐堂上者﹐儀容怪偉﹐畏縮不敢前。其人忽驚起離座﹐下階迎跪曰「郎君猶憶漁舟邂逅時耶﹖自蒙垂救﹐此恩未有以報。頃老婢來言﹐不知何處來一莽男子﹐擾吾甥閨闥﹐故致此冒瀆﹐某罪大矣。」遂起﹐延之入坐﹐生猶跼蹐不安。某爲追敍往事﹐生始悟其爲所謂西湖判官者。某乃展問邦族﹐兼詢壼內何人。生言「向以聘妻物化﹐尙在求凰。」某喜曰「若是﹐豈非夙緣耶﹖吾甥才貌頗不俗﹐今得君爲配﹐何啻參軍﹖若不以非族見嫌﹐則願言倚玉。」生驟聞﹐喜出非望﹐前揖申謝。某乃命嫗喚女至﹐告以其意﹐女慚不能仰視。適某妻聞其事﹐亦出﹐見生亭亭玉立﹐亦喜。相與力贊﹐始攜女入。某於是蠲吉爲之合歡﹐送至水晶域館焉。

女善吟﹐尢嗜鼓琴。嘗剪紙爲雙白鳳﹐與生攜琴跨之﹐遊天臺﹑雁宕。鼓《彩鸞下嫁》之曲﹐生倚琴而歌《水調》﹐拍女肩曰「吾老是鄕矣﹐不願效武帝求白雲鄕也。」

後年餘﹐午日﹐女從生至湖中觀竟渡。忽其友從鄰船呼生﹐問向在何處﹐隨取一書與生曰「此令兄所托致也。」生展視﹐書中具言母病方危﹐趣其速歸。生讀畢流涕﹐急回寓收拾起程﹐惟戀女不忍言別。女慘然曰「柰何以妾故棄其親﹖然亦豈可捨郎獨歸乎﹖」遂挈生返告其舅﹐將謀偕往。舅不許﹐曰「甥荏弱不任奔波。計太夫人此時當已愈矣。郎君仁孝﹐自應歸覲。」因出藥一丸授生曰「以與太夫人餌之﹐可以卻老。但當速來﹐勿久稽也。」生拜受。退而束裝﹐與女約秋以爲期。女泣曰「數月來腹中震動﹐爾時君當記取。正恐人事難齊﹐重逢亦未可必也。」生亦灑淚別去。

到家﹐母病果已愈﹐慰甚。具述所遭﹐將奉母偕至浙中。母不樂遠行﹐居數月﹐復辭母兄渡江﹐仍寓昭慶。

次日卽往覓女﹐至則棒莽塞途﹐更無捨宇。日將暮﹐悵然始返。至西泠橋﹐見女華妝冉冉自東來﹐生前問訊﹐並道所見之異。女曰「妾家前以罹災﹐已徙湖南。今可就此渡也。」相將呼舟﹐至雷峯塔畔﹐望樓閣湧現﹐女命艤棹其下。攜生登岸﹐命酒敍闊。酒未闌﹐輒起擁生入幃﹐倍極款洽。生殆難復支﹐次日遂病。女湯藥必親﹐傾刻不離於側。顧寢後必彊與合﹐生𨿽厭之﹐而無如何。由是日就沈綿﹐勢已垂斃。

忽一女子突至榻前﹐撫生而哭﹐涕泗汍瀾。良久﹐以一手指女罵曰「妖魅﹐今郎病已至此﹐汝猶不捨耶﹗」語未竟﹐生忽張目﹐見女面目衣履與前女無毫髮異﹐居然又一公主也。慨然曰「卿休矣﹗已知命在呼吸﹐更何煩雙斧伐之耶﹗」女大哭﹐頃之拂袖徑出。

日將晚﹐見女偕婢抱一玄鶴至﹐徧體純黑而丹頂。甫入門﹐前女頓縮如蝟﹐伏地不敢動。婢縱鶴擊之﹐此女腦裂﹐身化白蛇。剖其腹﹐得一珠徑寸。以示生曰「此冒妾者﹐雷峯塔蛇精所爲也。妾前從舅氏至瑤池爲王母慶壽﹐致妖物爲此狡獪誤郎。及見郎病不可爲矣﹐妾旣無以自解﹐且此妖𨿽舅氏不能制﹐故復往見母﹐乞其囿中所蓄玄鶴來除之。今妖幸已誅﹐但郎受毒已深。必以此珠合雄黃餌之﹐疾乃可起。」生昏瞀之中聞女言﹐如夢始覺。嘆曰「此物始與共枕﹐但覺气息之間﹐不如卿之芳蘭競體﹐且蕩甚。及卿來視﹐心益駭詫﹐但爾時亦何能頓釋乎﹖」女乃以珠付婢﹐趣令合藥餌。生三日已起﹐載與俱歸。

時兒生已兩月矣﹐生撫之﹐喜極更悲﹐曰「此來何啻再世韋簫也﹗是兒可名曰來復。」女忽哽咽語生曰「善撫之﹐君宗祀賴此一綫。妾不能見其長成﹐豈非數也﹗」生駭問﹕「此言何故﹖」女曰「妾本紫府侍書﹐以一念之癡﹐纏綿自縛。前至層城﹐王母以妾已破除色戒﹐謫使降生黃岡劉修撰家。今誕期至矣。」遂起﹐將出門﹐復返﹐就生懷取兒乳之。旣畢﹐欲去﹐生按令小坐﹐女曰「縱少畱﹐終須別去。善自愛﹐勿念此負心人也。」揮淚自出﹐十步之外﹐猶復回顧。生追之﹐倏不見。痛哭攜兒歸﹐更不復娶。夜叉

道光初﹐王店有李某者中年喪偶﹐遺一子﹐已十歲矣。一日﹐有二嫗踵門求匹。某惡其老也﹐拒之。嫗請暫奇室中﹐某辭以不能供億。嫗曰「但相容﹐勿愁日用也。」某始許之。

居數日﹐某以資用旣竭﹐將搜篋中衣質諸庫。啟之﹐則白金一錠﹐燦然在上﹐取稱之﹐適得十兩。知爲二嫗所爲也﹐愈加敬禮。自是凡布帛菽粟及酒肴之屬﹐偶有所需﹐無不從心立應﹐某家用以小裕焉。

後某以事出﹐迨暮歸﹐失兒所在。詢二嫗﹐皆言不知。覓之不得﹐是夕𨿽寢﹐不復成寐。而轉側間﹐席底似有物爲梗。取火揭視﹐有一人皮﹐折疊其下。其眉目肢體﹐宛然兒也。但骨肉皆空矣。大駭﹐出以語人﹐共往覘之。遙見二嫗俱長丈餘﹐鋸牙靑面﹐口如血盆﹐始知其爲夜叉也。駭絕﹐將反奔﹐而此物已失所在矣。

外史氏曰﹕夫無因至前﹐𨿽夜光之璧﹐明月之珠﹐猶不免按劍相盼﹐而況於人乎﹖而況倘來之物之卽出自其人者乎﹖今李某於二嫗之突如其來﹐旣不能辧之於早﹐而於財物之無因者﹐復不能慮之於終﹐究之所得幾何﹐而夜叉之索負乃已至此矣。哀哉﹐哀哉﹗然天下之能爲夜叉化身者﹐又豈止二嫗哉﹗奇疾

今年夏﹐沈遠薌言﹕禾中有富室某﹐其妻得一疾﹐每日必有男女二人來其前﹐見輒昏暈不知人﹐然亦惟癡坐不作一語。視其色紅暈若碧桃﹐轉益嬌艷。二人去﹐則唾出淸水一口而愈。如是者日必數次﹐而神气日瘁。問以二人何所爲﹐則終不肯言。延醫診視﹐或有言其脈有鬼气及病不可爲者﹐歸途必遭擾害。故延醫時﹐輒先戒以往﹐遠薌亦嘗往視也。

按隨園老人之志﹕徐靈胎先生言﹐蘆墟迮耕石臥病六日﹐不食亦不言﹐目炯炯直視。先生曰「此陰陽相搏也。」投一劑﹐須臾目瞑能言﹔再飲以湯﹐竟躍然起﹐喈曰「余病危時﹐有紅黑二人爲祟。忽見黑人爲雷震死﹐頃之紅人又爲白虎銜去。」先生笑曰「雷震者﹐余所投附子霹靂散也﹔白虎者﹐余所投天生自虎湯也。」據醫經﹐固有因病而見鬼者。然如某之戒醫者﹐當必有妖厲憑之無疑也。眞生

婺源眞生﹐名璞﹐字荊山。有俊才。嘗受知於汪瑟庵先生﹐評其試卷﹐謂英姿颯爽﹐才气無雙﹐從此精進﹐可以成家。遂拔爲優貢生。旣而屢躓南闈﹐鬱鬱不得志。偶出其文示人﹐人皆以其奇气滿紙﹐不肯一語凡庸﹐相驚愕。生笑置之。然以貧故﹐思欲負石田爲作嫁計。而薦剡所投﹐亦遭按劍。生嘆曰「窮至此乎﹗」於是謝絕人事﹐鍵戶下帷。每文成﹐輒走山中抱髑髏歸﹐置幾上﹐爵以酒﹐且讀且飲﹐讀竟痛哭。

一日方哭未已﹐髑髏亦涔涔淚下。生駭然﹐乃不復抱還。迨夜﹐方挑燈讀﹐忽一美人翩然入﹐罵曰「劫墳賊﹐不畏死耶﹖」生視其人﹐韶顏稚齒﹐宮樣梳妝﹐而眉鎖遠山﹐亦無慍色。已知所由來﹐起揖曰「得遇知音﹐死亦何恨﹗但如此三生羅隱何﹖」女曰「妾亦弱女子﹐尙不能保遺骸﹐何能與人功名事﹖」生許爲收葬﹐女始囅然俠拜。生見其嬌娜可愛﹐如弱柳泥人﹐挽與共宿。女變色曰「妾以憐才之故﹐兼覷垂憫枯朽﹐故不憚冒行多露至此。妾本海鹽吳氏﹐自先人殉難京師﹐家屬南奔﹐會福王嗣立﹐被選入宮。未及邀幸﹐大兵破金陵﹐爲一裨將所掠。將納爲室﹐妾請淋浴而後聽命。遂入浴室﹐以佩刀自剄死。某亦憐之﹐爲槁葬於此。今若此﹐是爲河間婦也。」絕裾而去。

生帳然歸寢。次日抱其髏至故處﹐爲之竭力營葬。有不足﹐則繼以典質。且伐石表其貞烈﹐數日甫竣。是夜女復至﹐笑謝曰「今而後﹐知君眞天下有情人也。妾不能遂捐廉恥﹐仰答深恩。然自幼嘗蒙庭訓﹐於制藝亦頗窺其奧。今願得長侍硯席﹐以備康成詩婢﹐可乎﹖」生大喜。出近著讀之﹐輒爲竄易數語﹐生服其精絕。女擲筆嘆曰「妾亦何能益君﹖」因指一藝曰「如此藝非不沈博絕麗﹐但恐白雪調髙﹐少見者不以爲蜀之日﹐則以爲越之雪耳。」生爲爽然。自是女無夕不至﹐生對之讀﹐恆忘倦。女憫其勞也﹐則爲置博局相與戲笑。有時瀹茗彈琴﹐常至達旦。

一夕女至﹐生錄一課藝甫畢﹐舉示。女接置於案﹐不視亦不語﹐脈脈旁坐。生詰之﹐慘然曰「妾本思爲他山之攻﹐俾君成名﹐以報大徳。今吾父以忠節爲上帝所錄﹐敕爲靈芝館仙官。以妾在此地飄泊無依﹐召爲紫府侍書。昨歸時玉符已到。頃欲言之﹐又恐傷君心。憶疇昔之夜﹐君命妾歌﹐曩時羞顏所不能及。今別離在卽﹐請爲一曲﹐以致永訣。」遂起奮袂﹐歌張祜《宮詞》一絕。一字數轉﹐一轉數淚。曲束終﹐哽咽不能成聲。頃之﹐僕地而滅﹐覓之不得。隨至墓上周呼﹕「吳娘安在﹖」而香魂終杳﹐痛哭而返。自此生遂得咯血疾。

時已屆秋試﹐帶病入場。闈捲已入彀矣﹐以孟藝「若伊尹萊朱」三句題﹐文中用金版玉筐等字。主司未解﹐卒爲所斥﹐卽女所指爲沈博絕麗者也。榜旣發﹐生病益劇﹐未幾竟卒。

顧生亦不自知已死也﹐信步出門﹐意將尋女﹐但惘惘不知所從。方徘徊曠野﹐忽見羽幢繡幌﹐從數婢自東方來。一女子皓腕搴簾睇視﹐訝曰「是非眞郎乎﹖何得至此﹖」生泣訴相覓之故。女笑曰「郎亦太癡心矣。妾以郎病未愈﹐別後常不能去心﹐故復紆道來視近已安否。今有一喜信報君知﹐昨聞眞官韓愈奏﹕今番考試不公已極。來歲恩科﹐須先將試官甄別﹐庶免屈抑人才。帝卽以命愈。愈以順天猶爲人文淵藪﹐擬將以汪廷珍爲順天正考官。此人素爲君知己﹐君若赴試﹐自應鍼芥無差。」遂拔髻上一玳瑁簪與之﹐曰「妾此時將赴南嶽夫人宴﹐不能久畱。君持此速歸辦裝。前程努力﹐勿戀此負心人也。」生受之﹐視其簪頭上嵌二珠﹐大如戎菽﹐光耀炫目。方欲問訊﹐而香車已去如駛。

將返﹐適遇同學歙縣曹某將入都﹐招與偕。生以資斧爲憂﹐寶釵更不忍貨去。某力任其費﹐約到京可徐爲計。生喜﹐遂從之行。冬杪始達﹐投刺謁汪公。公亦喜﹐延入下榻焉。明年戊寅﹐果以萬壽開科。公以都禦史主試﹐得生捲﹐決爲江南名宿﹐選爲南元﹐會試聯捷。嗣以殿試第三人授編修﹐給假旋裏。

比入門﹐見其妻方縗麻哭於堂中﹐大呼曰「我今以及第歸來矣。」妻回頭﹐見生裘馬赫奕﹐大駭曰「君前以下第哭死﹐適已周年矣。勿作此態來嚇人也。」生聞言﹐如夢始覺﹐長嘆一聲﹐奄然竟沒﹐衣冠如蛻焉。

後十餘年﹐有人於靑城山遇之。葛巾道服﹐顏色轉少。偕一女子﹐明艷若仙。乘翠軒﹐從十餘騎﹐將入山。呼其人﹐問及故鄕﹐顧僕取彩囊中兩書寄回﹕一與其妻﹐言頃已得女爲偶﹐度爲地仙。一與曹生﹐謝其解衣之誼﹐兼托其妻子。蓋宛然舊時手筆也。明季遺事

康熙時﹐明季內監曾有在禦前服役者﹐言正統在沙漠時﹐曾生一子﹐今有裔孫在旗下。天啟呼魏忠賢爲老伴﹐凡事委之﹐而己不與。楊璉﹑左光斗受杖﹐老內監猶有目擊者。宮中用度奢侈﹐脂粉銀四十萬兩﹐供應銀數百萬兩。紫禁城內砌地磚﹐橫豎七層。宮女至九千人﹐內監至十萬人。飲食恆不能徧﹐至日有餓死者。宮中用馬口柴﹑紅螺炭﹐日以數十萬斤。馬口柴者﹐約長三四尺﹐兩頭刻兩口﹐淨白無點黑。今惟天壇焚燎用之。

又其時所行﹐多迂闊可笑。建極殿後﹐階石髙厚數丈。采運至京時﹐不能舁入午門。運石太監參奏此石不肯入午門﹐命將石捆打六十禦棍。崇楨嘗學騎馬﹐兩人執轡﹐兩人捧鐙﹐兩人扶鞦。甫乘輒墮﹐乃命責馬四十﹐發往苦驛當差。如此舉動﹐豈不令人發一大噱﹗樹中人

康熙間﹐順徳有民﹐嘗入徳慶山中采術﹐忽聞頂上兒啼聲。仰視﹐見古木上有气縷縷如煙﹐飛鳥過之皆墜。遂斫視之﹐其中有人﹐狀類凝脂。問之不應﹐拂之則笑。一同伴曰「此非惡物也。」蒸而食之。食已覺熱﹐尋浴溪中﹐肉盡潰裂而斃。不知是何怪也。

嘗見《北戶錄》言﹕大食國西鄰大海。其西岸有一大石﹐石上有樹﹐榦赤葉靑。樹生小兒﹐長六七寸﹐見人皆笑﹐動其手足。若使摘取一枝﹐小兒輒死。此《西遊記》人參果之所本也。蓋彼生樹上﹐此隱樹中﹐彼爲常產﹐此以幻成﹐故其能爲災如此。

嘗聞菌人國其人絕少﹐朝生夕死﹐如芝苗。其地有銀山﹐樹上生小兒﹐日出能行﹐日入而沒。是樹上生兒﹐非大食國所獨也。陳忠湣公死難事

公諱化成﹐字蓮峯﹐閩之同安人。少起戎行﹐佐李忠毅公長庚平蔡牽。受仁宗皇帝知﹐累遷至閩省水師提督。

道光十九年冬﹐逆夷以烏煙之禁﹐犯粵﹐犯浙閩﹐破定海﹐瞰招寶山﹐連喪數大帥。公於二十年夏調任松江。越旬日﹐而定海失守﹐裕公謙自盡。﹝公方登城督戰﹐知勢已不支﹐遂自城上躍投於地﹐不死﹔復投水﹐爲從者援起﹐卒吞金而死。﹞吳淞江並海上﹐西南與舟山近﹐東則崇明﹐東北則福山狼山﹐相倚爲唇齒。公防禦三年﹐整飭營壘﹐撫馭弁兵﹐嚴而有恩。終歲居帳中﹐有爲除官舍﹐公弗入處﹐曰「士卒皆露宿﹐吾何忍卽安﹖」或餉酒食﹐曰「麾下眾多弗能給﹐獨享非所當。」卻弗受。江左倚以爲重。

越二年四月﹐夷匪破乍浦﹐去吳淞二百餘里。奉命與湖北提督某公並力防禦﹐主西炮臺。時兩江總督牛公主東炮臺。五月甲寅﹐夷人忽至﹐攻西炮臺。公身先士卒﹐擊損其火輪船三﹐巨艦一﹐夷匪數千。丙辰﹐夷人舉大炮於桅杪連發之﹐鉛彈如雨﹐洋槍火箭交集﹐臺壞。時松江太湖兵當其前﹐徐州兵在後﹐安徽兵伏土城內備東路。公顧勢已危﹐馳騎請援於牛公鑑。而牛已先退﹐遂無意應援﹐惟遣騎邀公偕遁者再。公叱去﹐已而嘆曰「我無援而彼麕至﹐事難爲矣﹗」解印綬付一千總賫至松江府上之﹐仍坐西炮臺下督戰未已﹐夷人不敢前。而左翼旣虛﹐徐兵因乘機遁﹐徽兵繼之。日向午﹐夷人遂由東炮臺陸路入。火箭及帷幕﹐甲盾俱著。公股被重創﹐猶屹然不動。而夷人已蜂擁至﹐右脇又中洋槍七﹐血涔涔沾袍襗﹐猶秉旗促戰曰「爾毋畏﹐爾施槍炮。」未幾﹐聲漸微﹐乃北面再拜而絕。

同時戰歿者﹐有守備常印福﹐千總錢金玉﹐把總龔齡增﹐外委許林﹑許攀桂﹐額外外委徐大華。武進士劉國標奪公屍匿蘆葦中。越十二日﹐殮於嘉定城中。膚體不敗﹐面色如生。年六十有九。事聞﹐上賜白金千兩﹐於殉節處所及本籍各建專祠。下部議卹﹐謚曰忠湣。

先是﹐香山之敗﹐殉死者有提督關公天培﹔定海陣亡﹐有王公錫朋﹑葛公雲飛﹑鄭公國鴻﹐江公繼善﹑謝公朝恩﹑祥公福﹐其餘大率皆望風先遁。迨乍浦之破﹐竟無一人死者﹐並無有向夷匪發一矢施一炮以拒守者。蓋自廣東用兵﹐上命禦前大臣宗室奕山爲靖逆將軍﹐二大臣爲參贊。及夷匪破浙省數縣及寧波府而據定海﹐而上命協揆宗室奕經爲揚威將軍﹐文偉等爲參贊﹐而夷匪復破乍浦。然自公始至松江﹐卽語屬吏云「我善水性﹐我能任海防事。爾毋恐。」又授以避炮訣曰「煙色白者乃空炮﹐惟煙黑者宜亟避。」而其待士卒﹐能以恩濟法﹐與同甘苦。當時咸謂此間猶有好官也。嘗獲晏士咑喇嘛﹐謂夷中以吳淞炮多﹐不敢攻。而閩粵之商上海者﹐傳廣東洋商語﹐謂夷人素憚公名﹐且謂其猶能直行己意﹐收發左右如往時。故夷中有「不畏江南百萬兵﹐只畏江南陳化成」之謠。觀望至三年而後入﹐乃卒以羽翼無人而賫志以殉。

蓋自公之歿﹐而夷人入寶山﹐達京口﹐已未入上海﹐庚申火輪船至春申浦﹐遂渡三泖﹐破松江﹐直逼金山﹐而蘇﹑常﹑江﹑鎭諸大郡皆震動戒嚴﹐而二三重臣通商議和之謀售矣。嗚呼﹗使當時閫外諸將帥盡能如公﹐亦何遽至此哉﹖

相傳夷鬼嘗於千里鏡內照見公形爲黑虎。及三月上海火藥局災﹐蓋姦商通夷者爲之。有遊魚千萬﹐大者盈丈﹐浮黃浦至泖。又有巨鼉長蛇﹐出於炮臺外洋面。四月﹐夷匪遂破乍浦﹐進逼松江。旣而旋去。公知其必來﹐大享士卒﹐諭以大義﹐且曰「卽至萬無可爲﹐必以吾死爲度。」復給藥人一丸云「臨陣納諸口﹐可壯膽。」皆感泣拜受。蓋逆匪未來﹐異徵已爲先告﹔而公之志﹐固自素定也。

道光二十有二年五月朔﹐夷匪至松江﹐距城八十里。監司邑令各買一舟備走路。上海典史楊君慶恩聞之﹐求見監司﹐不得。見邑令﹐諷以大義。令曰「諾。」洎吳淞失守﹐監司縣令各乘船去。君頓足嘆恨﹐爲尺牘達上官﹐竟曰「吾亦從此逝矣﹗」有長隨髙升者﹐潛從之行。見君倉皇出小東門﹐呼扁舟渡春申浦﹐探懷百錢與舟子。至中流﹐君躍入水﹐舟子失聲。長隨遙指曰「此上海捕廳楊爺也。」時夷匪已率眾入城﹐髙升亟還﹐率家人覓漁舟﹐溯流求之﹐於周家渡蘆叢見十餘屍﹐其一卽君也。覓棺殮之﹐載還。上其事﹐奉上諭﹕楊慶恩捐軀盡節﹐情殊可憫﹐交部議卹。蒙予卹贈如制。

嗚呼﹐君之死烈矣﹗然松江之破﹐自經略至督撫以下及監司﹐其官之尊於典史者多矣﹐而乃獸駭鳥散﹐率如陳慶鏞疏中所言。而死節者﹐乃在區區一典史也。見危授命之難也如是夫﹗﹝英吉利一名英圭黎﹐西北紅毛番人也。距廣東五萬餘里﹐自古不通中國。我朝康熙五十八年﹐始來通市。雍正七年﹐互市不絕。嗣是一再來朝﹐均不克成禮而去。而踵和蘭謀噶喇玘故智﹐造阿芙蓉誘中國民。自嘉慶十三年圖占澳門﹐蠢蠢欲動者屢矣。﹞烏桕樹

數年前﹐余在後珠村。其鄰人某來言﹐其家有一烏桕樹﹐大才逾拱﹐而以場地頗隘﹐有妨收獲﹐將伐而售焉。甫鋸一旁枝﹐見其中心皆黑﹐有脂液流出﹐如琥珀色﹐乃止不伐。意將覓售主﹐俾其伐取也。聞其樹爲乃曾祖某遺植﹐計其壽已二三百年矣。

按《魏志》﹕建安二十五年武帝薨。注《世語》曰﹕王自漢中至洛陽﹐起建始殿﹐伐濯龍祠樹﹐而樹血出。《曹瞞傳》﹕王使蘇越移美梨﹐根盡血出。越白狀﹐王躬自視而惡之。還﹐遂寢疾。事近怪﹐然木經歲久﹐豈必無神﹖《伽藍記》﹕昭義寺有池﹐卽春秋之翟泉也。後爲晉侍中石崇家池。池南有綠珠樓﹐西南有願言寺。佛堂前生桑樹一枝﹐直上五尺﹐枝條橫繞﹐柯葉旁布﹐形如羽蓋。後復髙五尺﹐又然。凡爲五重﹐每重葉椹各異。觀者成市﹐施者甚眾。帝聞而惡之﹐命給事中黃門侍郎元紀伐之。其日雲霧晦冥﹐下斧之處﹐血流至地。觀者莫不悲泣。又《從徵記》﹕泰山有上中下三廟﹐墻闕嚴整。夾兩階有柏樹大二十圍﹐蓋漢武所植也。赤眉嘗砍一枝見血﹐至今斧刨猶存。則非曹氏所僅見矣。

畢秋帆先生巡撫陜西﹐曾上華山頂﹐宿僧捨﹐夢有人長身玉立﹐著古衣冠揖之曰「某住此山中已千年。近有僧人以大銅鐘掛吾左臂﹐吾甚苦之﹐乞爲解釋。」明日入寺﹐果見有鐘一口掛大銀杏樹上。因命山僧移置他所。蓋樹老成精﹐理所固然也。獅子

元魏時﹐波斯國獻獅子﹐爲萬俟醜奴所獲。醜奴破﹐始達京師。莊帝謂侍中李彧曰「朕聞虎見獅必伏﹐可覓試之。」於是詔近山郡縣捕虎以送。鞏縣山陽並送二虎一豹。帝在華林園觀之﹐於是虎見獅子﹐並皆瞑目不敢動。園中素有一盲熊﹐性甚馴﹐帝令取試之。熊至﹐聞獅子气﹐驚怖跳躍﹐曳鎖而走。帝大笑。

又﹐國朝康熙間﹐西域貢獅子二﹐形如圖畫。後口外打圍遇兩羆﹐人不能勝﹐召獅子搏得之。老獅力盡而斃﹐小獅繼亦逸去﹐其羆皮實之以艸﹐置雍和宮﹐懸牌腰間﹐一重一千三百餘斤﹐一重八百餘斤。是熊之與羆﹐勇怯又懸殊矣。

按《爾雅﹖釋獸》﹕「狻猊食虎豹。」注﹕「卽獅子也。」《正義》引《說文》云「虓﹐獅子也。」《大雅﹖常武》云「闞如虓虎。」𨿽與虎並舉﹐其實虎之力猛﹐烏足擬獅子哉﹖然《博物志》又載魏武帝伐冒頓﹐經白狼山﹐逢獅子。使人格之﹐殺傷甚眾。忽見一物從林中出﹐大如貍﹐起立車軛。獅子將至﹐此獸便跳起﹐立獅子頭上﹐遂殺之。至洛陽三十里﹐雞犬皆伏﹐無鳴吠者。不知此爲何獸。亦可見猛如獅子﹐又有能制之者矣。則凡天下之自負其勇者﹐又何異遼東之豕乎﹖諂效

乾隆間﹐廣平一知縣某﹐將引見。遇大學士和公於朝房。某趨拜﹐和公掖之起。某必欲下拜﹐推讓間﹐競將和公數珠扯斷﹐散落滿地如雨﹐和公失色。思必有以泄其怒。因嬉笑備詢職名﹐牢記於懷。後數日﹐上召見﹐奏對畢﹐時磁州缺出﹐上問何人可補。倉卒間﹐凡與和素暱者﹐皆不能省憶﹐不得已隨舉某名以對。上兪其請﹐卽諭著某補授。此亦善媚之效也。醉和尙

國初浮石周氏披緇者三﹕通城﹐佯狂以死﹐所謂顚和尙者也﹔思南﹐沈湎以死﹐所謂醉和尙者也﹔順徳﹐苦身力持不入城市以死﹐所謂野和尙者也。其志常之奇﹐尢莫若思南。

思南諱元懋﹐字柱礎﹐文穆公應賓從子也。以文穆任﹐累官南京都事﹑屯部郎中﹐奉使蜀中歸﹐知貴州。國難作﹐先生跌宕自喜。本思以門資置身館閣﹐及受門資之寵﹐非其好也。都禦史廖大亨慰之曰「門資豈足以屈人﹐人自辱之耳。李衛公非自此起者乎﹖」先生則大喜。江東建國﹐錢忠介公招之﹐故人徐錦衣啟睿亦招之。先生方丁內艱﹐固辭﹐而破家輸餉不少吝。丙戌六月﹐家人白江上失守﹐先生慟哭﹐自沈於水﹐以救得免。

先生故善飲﹐乃削髮入灌頂山﹐益日飲。無何﹐又不喜獨酌。呼山僧﹐不問其能飲與否﹐彊斟之﹐夜以達旦。山僧爲所苦﹐遂避匿。則呼樵者彊斟之。樵者以日暮﹐長跪乞去。先生無與共﹐則斟其侍者。已而侍者醉臥﹐則呼月酬之﹐月落﹐則呼云酬之。繼以灌頂深山難覓酒伴﹐始返城西枝隱軒中。每晨起﹐則呼其子弟飲之。子弟去﹐則呼他人。或其人他往﹐則攜酒極之於所往﹔不遇﹐則執途之人而飲之。於是浮石十里中﹐望見先生輒相率走匿。不得已﹐乃獨酌。旣積飲且病﹐凡勸止酒者無算。大都以先生未有嗣子言﹐先生輒浮大白灌之﹐否則張目不答。有同志者規之﹐曰「君不思養其身以待時耶﹖」先生爲之瞿然﹐乃不飲者三日﹐旣而縱飲如初。

先生𨿽困於酒﹐而江湖俠客有以事投止者﹐必蹶然起接之﹐傾所有以輸﹐惟恐不給。以是盡喪其家。庚寅嘔血不可止﹐竟卒﹐年四十。恭人兪氏﹐亦以毀相繼卒。

前太常博士王公玉書哭之曰「徳林之倔然狂放於曲蘗間﹐幾不知身外有何天地﹐是何世界。捨此且不知置吾身於何地。昔人詩云「酒無通夜力﹐事滿五更心。」徳林蓋期於無復醒時以自全也。」同社髙士韓國祈誄之曰「知雄守雌﹐爲天下溪﹔知白守黑﹐爲天下谷。徳林不聞﹐乃以身殉。悲夫﹗」﹝事見《鮚琦亭集》﹞

外史氏曰﹕徳林當國破君亡﹐求死不得﹐至期於日夜縱飲以死。以視信陵之醇酒婦人﹐其志尢可哀也。

嘗聞乾隆間成都有三異人。其一曰笑和尙﹐見人不言﹐一味憨笑。喜吸煙﹐向人索之﹐其人必多吉利事﹐故人爭與之﹐轉有固卻者。居寶光寺﹐寺僧惡其懶﹐故遲其飯。或未明卽食﹐乃舉箸﹐笑和尙卽在。鄰人張裁縫者﹐知其非常人﹐俟其出﹐必從之遊。一日笑和尙謂張曰「爾無間寒暑﹐俟吾六載﹐必有所欲。但吾性懶﹐不耐爲人師。此間東洞子門有徐瘋子者﹐堪爲爾師﹐我當送爾至彼。」卽偕往。適徐燕火炙死鼠﹐飲白酷。遙見之﹐責笑和尙曰「爾不耐爲人師﹐又何苦拉別人乎﹖」笑和尙大笑不止。時朔風正勁﹐城門外寒气尢甚﹐笑和尙與瘋子赤足露頂自如。及夜半﹐瘋子脫身上破衲與張曰「服之可禦寒。」張披之﹐非絮非帛﹐奇暖而香。自是張遂從瘋子不去。居數年﹐二人共往訪笑和尙。和尙迎笑曰「汝二人來乎﹖好﹗好﹗」抱張頸狂笑。聲如鸞鳳﹐使人心魄俱搖。瘋子從旁罵曰「憨和尙﹐汝笑至今日猶以爲未足耶﹖」和尙膜拜曰「吾知罪矣。然老僧不死﹐笑終不可止也。」竭力忍笑上牀﹐趺坐而逝。徐笑顧張曰「可以行矣。」攜手出門﹐忽不見。仙乎仙乎﹗

或謂笑和尙生長太平﹐其以樂死也﹐自非生逢離亂者所可擬。然觀其臨逝數語﹐烏知其中無長歌當哭時耶﹖此笑和尙之溺於笑﹐殆猶醉和尙之溺於飲而意不在飲也﹐則其笑亦可傳已。

郡中馬軍巷鄭生﹐名復良。暖田先生之孫也。幼絕慧﹐讀書過目成誦。爲人木彊﹐嗜飲﹐精於醫﹐博極羣書。然遇其飲﹐卽延之﹐不往。又嘗以醉捶其婢﹐至絕而後蘇。其妻乃禁之飲。生無如何﹐則日倚門前﹐伺其親知過者﹐邀之入﹐畱與共飲。其人或以有事執不入﹐往往至於拜跪泣下不止。後其妻知爲生之謀﹐客至則操杖逐之﹐一客嘗被笞傷股。自是至馬軍巷者﹐皆相戒紆道﹐不過其門。則眞可笑者也﹐然良工心苦矣。香樹尙書

永樂十二年﹐東宮遣使迎帝遲﹐帝怒。黃淮至﹐系獄。楊士奇及金問至﹐益怒曰「問何人﹐得侍太子﹗」下法司鞫﹐連楊溥﹐逮系錦衣獄十年﹐讀經史諸子數周。仁宗卽位﹐釋溥。溥出獄﹐哭大行﹐伏地不能起。帝亦哭﹐擢翰林學士﹐入閣典機務﹐進太常卿﹐仍兼學士。竊嘆當日君臣相遇﹐何啻家人父子﹗

相傳錢香樹尙書﹐在雍正末年奉使外藩。及還﹐已乾隆初年矣。上問及先帝出使時事﹐尙書不覺痛哭﹐上亦哭。錢從此受上知﹐擢至侍郎。其後尢以詩與沈歸愚先生同受知於髙宗。上嘗曰「二老乃江浙之大老。」其寵眷蓋無異仁宗之於楊溥也。

《楊溥傳》﹕英宗初立﹐溥後入內閣。太皇太后臨朝﹐一日坐便殿﹐帝西面立﹐後旁坐。召士奇﹑榮﹑溥及英公輔尙書胡濙﹐諭曰「卿等老臣﹐嗣君尙幼﹐幸同心共安社稷。」又召溥前曰「先帝念卿忠﹐屢形愁嘆﹐不意今復得見卿。」溥泣﹐太后亦泣﹐左右皆悲愴。初﹐仁宗爲太子時﹐以讒故﹐官僚大臣多下詔獄。溥及淮一系十年﹐瀕死者數矣。仁宗每於宮中言及東宮時事﹐慘然泣下。故太后及之。

太后又顧帝曰「此五臣先朝簡任﹐俾輔後人。皇帝萬機﹐宜與五臣共計。」讀此數語﹐想見當日君臣之際﹐患難相依﹐有不堪追憶者。又見宮廷之上﹐聖賢相遇﹐如家人父子﹐不啻宋宣仁太后撤金蓮燭﹐送東坡歸院時也。全荃

柏鄕全生﹐名荃。邑諸生。其行八﹐故人呼爲全八。家本典商。父歿﹐生不事生產﹐好讀書﹐喜殉人之急﹐以是家日落。爲人傭書以活﹐又不時給﹐其後竟以窮餓死。遺一妾﹐及子女各一。子名春霖﹐亦尙幼﹐無以爲棺殮。其友朱虛侯者﹐慷慨意气丈夫也﹐讀書好劍術﹐故與生爲貧賤交。聞之﹐走視其喪﹐爲謀諸族黨﹐迄無應者。痛憤還家﹐拔釵搜篋﹐至於典及琴書﹐事姑倚辦。而母子三人啼號壁立﹐朱不能復顧也。

一僕曰金忠﹐朴而憨﹐素忠於其主。及是﹐憐其嬌稚伶仃﹐依依不去。常時斷炊﹐爲之賣屨織席以供﹐𨿽忍餓不輟。舉家賴延旦夕焉。顧其妾年猶少﹐自生歿﹐脂澤不去手﹐又不慣食苦。邑有富室子潘某﹐無賴﹐好漁色。會妾以負主人房租﹐將謀移居。某艷其姿﹐推宅旁一區捨焉。朱已微窺其情﹐亟往戒其勿就﹐妾不聽。自是朱始絕迹。後女年稍長﹐某並通焉。

旣而穢聲漸露﹐其僕走告某妻﹐令囑勿復至﹐至則必將殺之。時朱亦聞人言藉藉﹐使人呼春霖至﹐問曰「侄亦知爾母所爲乎﹖」春霖瞋目擊案曰「潘某吾仇也﹗微吾叔召﹐兒亦將走訴諸叔﹐還報此仇。兒死﹐尙冀收骨焉﹗」遂叩首乞假其佩劍。朱曰「侄之齒未也。若畫虎不成﹐而父之鬼﹐不其餒而﹖爾父一生傾身殉友﹐卒時曾以而母子相托。今言猶在耳﹐忍坐視乎﹖」春霖涕泣而去。

後數日﹐某忽爲人所殺﹐棄屍於野。其妻追憶僕言﹐遂據以控官。邑令來驗屍﹐不見其首。訊其僕﹐僕言不知。乃趨拘妾至﹐訊之﹐妾供向固未與某姦﹐何知其他。命拶之﹐妾本以僕嘗諷令攺行﹐早疑爲僕所殺﹐及是遂吐實﹐兼述僕平昔所諷以證。令始喚僕﹐用刑訊﹐五毒備至﹐僕亦自誣服。問其首所在﹐對以爾時已烹以祭其主墓﹐祭畢卽以餵狗矣。乃釋妾而系僕於獄。無何﹐其妾至家﹐又爲人所殺。令訪知僕子素剛猛﹐橫於鄕﹐並疑其爲僕所使也。復拘其子去﹐鍛煉成獄。時令已入潘賄﹐坐以爭妒相殺﹐抵僕父子罪﹐定案申報矣。

春霖聞之﹐走縣庭號哭自承﹐代白其冤。令疑其少﹐轉詰主使者﹐且恐之曰「若殺其生母﹐不懼抵死耶﹖」春霖曰「父仇得雪﹐兒死愈於生矣。」令怒系兒﹐將並抵之。

是夕方寢﹐忽聞帳前有聲甚厲。起燭之﹐見案上插一匕首﹐晶瑩如雪﹐岌岌欲動。旁有一紙書﹐言「前殺奸夫淫婦者﹐某所以爲死友雪恨也。今汝以五百金而忍誣殺孝義者三人﹐某反不能殺汝乎﹖」云云。

令讀書﹐顏色如土。立出﹐釋三人於獄。次日﹐卽以匕首及書往稟上臺。上臺嘉殺人之義俠﹐釋而不問。賞春霖五十金﹐以旌其孝。令以得贓妄報革職。時春霖年甫十六也。周爛鼻

周爛鼻者﹐吾邑圓義庵僧也。性嗜酒﹐不拘細行。少時曾入妓館﹐因爛其鼻。後自痛恨﹐原受戒作佛弟子。爲人伉直﹐無一語欺人﹐人亦以此信之。見大殿傾圮﹐擊柝募葺。人以其廉潔不欺﹐爭施捨焉。顧𨿽皈心釋氏﹐而酒終弗能戒也﹐無日不飲﹐每飲輒醉。常入市肆﹐據鑪頭按拍髙歌。環而聽者﹐竊掩口笑。又或於街市徐步而行﹐唱「大江東去」。兒童拍手嬉笑﹐隨者成羣﹐亦傲然不屑意也。裏中正法禪師﹝俗名唐玄竑﹞雅重之﹐曰「此再來羅漢也。」而周浮沈於世﹐年已七十餘矣。

忽一日﹐欲柬招常所往來者百餘人﹐克期回首。其徒不從﹐曰「是難得於善知識者﹐豈可求諸酒肉中耶﹖」數彊之﹐不得已﹐爲招客。客笑曰「周爛鼻乃亦坐化耶﹖」至期羣集﹐周與相見﹐如平生歡。日卓午﹐沐浴更衣﹐焚香於殿閣房廊﹐徧禮諸佛﹐還至正殿﹐取萬年藤椅於佛前﹐南向趺坐﹐舉手與眾作別。諦視之﹐目已瞑矣。眾方作禮贊嘆﹐忽張目大呼曰「廚中尙有燒肉一器﹐可將來喫完了去。」其侍者進肉﹐恣意啖盡﹐未釋手而逝。

外史氏曰﹕余嘗讀《醉婆提傳》﹐而嘆道濟之顚爲不可及也。夫眾人皆醉﹐非荷鍤隨行﹐何以共處此世耶﹖眾人皆瞽﹐非運木起棺﹐獨顯神通﹐誰爲欲覺晨鐘耶﹖然非有善知識如瞎堂和尙﹐𨿽佛門廣大﹐誰能容之﹖若周爛鼻﹐其亦知此意乎﹖故爛醉街頭﹐狂歌市上﹐其意蓋謂彼之長齋繡佛﹐談經說偈於昭昭﹐而眠香盜飲於冥冥者﹐殆不足與爲伍﹐不如與小兒酣歌之爲樂也。志稱其人伉直﹐誠哉其不愧伉直也﹗不然﹐若專於酒肉中求羅漢﹐則今之羅漢固已徧天下矣。潘爛頭

潘爛頭﹐邑之東北前朱廟黃冠也。能呵致風雨﹐往來濮川﹐嘗與人玩月﹐其人失禮於潘﹐潘於壁上畫一月﹐以片紙粘之﹐月遂云翳。其人求潘去紙﹐月皎如故。一日﹐召天神至﹐競無事。神以硃筆點其頭﹐頭爛。人號爲潘爛頭云。﹝見《桐鄕縣誌》﹞

按《烏靑文獻》﹕「以本廟師弟相承﹐實無其人。」而唐之鳳《前溪裏東嶽廟碑》云「系在是廟者。」未詳孰是。臀癢

姚莊顧文虎﹐累葉簪紱﹐習享丰都。忽一日﹐促家人持竹篦﹐解褲受杖二十。後習爲常﹐家人厭之。杖稍輕輒加呵責﹐或反以杖杖之﹐必重下乃呼快。如是數年﹐漸覺疼痛而止。

有醫者聞之曰「過嗜辛辣發物﹐故熱毒內攻﹐因成奇癢。適打散不至上攻﹐否則疽發背而死矣。」余獨以爲不然。彼蓋酣豢於滋味﹐而飽食終日﹐無所用心﹐故無以泄其气﹐以致熱毒下注﹐作癢難忍﹐非關過嗜辛辣也。然則今之坐享膏粱﹐如圈牢之豢物者﹐皆當以此杖予之。艸庵和尙

海昌徐汝璉者﹐多膂力﹐工技擊。一日﹐余值於山屏沈君家﹐問曰「子好武事﹐曾閱異人乎﹖」汝璉曰﹕向者吾偕同人﹐訪艸庵和尙於太湖之濱。觀其狀貌雄偉﹐知非常人。與之論技藝﹐輒心動﹐不自知汗之下也。因詢曰「以子材藝﹐當力王事﹐何混迹浮屠爲﹖豈有托而逃耶﹖」

和尙嘆曰「余至此﹐命也。曩者曾侍衛內廷﹐奉上命﹐隨將軍某徵苗。一日﹐大隊並進﹐突遇賊槊。余挺刃前斗﹐未百合﹐賊窘﹐棄騎走林。余窮力追之﹐灌木雜糅﹐兵器不及施﹐遂棄刃與搏。賊拳勇絕精﹐且拒且走。逾數十嶺﹐至一絕壁﹐扼其吭而擠之。彼亦猛掣余肘﹐拽入巨澗中。余乘勢出匕首刺之﹐梟其首。時餘力已乏﹐躍出少憩。登山四望﹐亂雲雜沓﹐萬木蔽天﹐杳無人迹﹐其地去大軍蓋五十餘里矣。尋路歸﹐至中軍﹐以首繳令而退。自以爲功無出余右者。軍中有知者﹐潛告余曰﹕『殲厥渠魁﹐功非不巨。然子殆矣﹐將軍謂子沒於軍﹐業具名申奏﹐子之功已爲人奪。不去﹐懼禍及。』余察之信﹐不敢復畱﹐星夜出奔。自是恆棲息亂山艸莽間。默念功髙不賞﹐反至得禍﹐命也﹐遂徜佯方外﹐以終吾年。豈以爲浮屠可隱而至於是耶﹖」

汝璉請觀其藝﹐和尙曰「汝來亦不易﹐試觀之。」遂見其兩肩互動﹐自身以上長者六七寸。請短之﹐自首以下短亦如之。旣定﹐攝衣下階。庭中有木大十圍﹐手撼之﹐枝葉皆岌岌動。同人以材藝自負者﹐莫不撟舌木立﹐茫然若失。和尙曰「此運气功也。若輩不足以語此。」和尙之姓名不傳﹐以住艸庵﹐故呼之爲艸庵和尙云。」

楊煜聞而嘆曰「天下非無奇特英偉之材﹐而恆至不遇。若和尙者﹐豈非特出於凡眾者哉﹖何其材之奇而數奇耶﹖而能屣脫遠害﹐其見機之哲﹐爲尢不可及矣。乃功髙見奪﹐姓氏莫傳﹐湮沒於湖山榛莽聞也﹐悲夫﹗」

此傳﹐余於已丑歲從《易安齋文抄》中錄出。原本筆意生動﹐而結構稍寬﹐敍次亦稍冗﹐因爲增刪數句。今讀之﹐猶覺生气滿紙﹐艸庵和尙爲不死矣。夫古今之以功髙不賞﹐而娟嫉成名者何限﹐讀此又不禁爲靑史一慟也﹗辛丑中秋前一日﹐於珠村艸堂重閱此傳﹐屈指已十閱寒暑。亦愚旣頭顱如雪﹐而余亦衰病侵尋﹐無復向時與亦愚筆硯周旋樂境矣。可勝三嘆﹗樊惱

四明曼氏﹐家世讀書。至某﹐以甲榜筮仕﹐致富爲典商。有子二人﹐教之讀﹐數年皆遊泮﹐然屢試未第。而其次名年盛者﹐好狹邪遊﹐兼嗜博。從惡少數輩﹐晝夜朋淫於外。故所識老成莊士﹐遇之如敵仇焉。於是家驟落﹐典賣俱盡矣。不得已﹐乞貸戚友。援例爲別駕﹐分發廣東。蒞任一年﹐適捕得通夷匪者七人﹐皆盜魁也。訊之確﹐姑令訟系。其黨饋以三千金﹐乞爲開釋。年盛見金心動﹐納之﹐遂爲復訊申請。輒被駁詰。中丞某公親提嚴鞠﹐皆伏誅。年盛亦無如何﹐顧每念輒心悸者數日。

一日薄醉﹐坐上房﹐僕爲捶背。一四歲兒戲其側。會乳媼抱一兒至。兒方索抱﹐忽一人突至其前﹐貙目虯髯﹐勢急威猛﹐出利刃如雪﹐直刺其首﹐並兩兒斃之﹐兼中乳媼。僕大號。眾至﹐其人已不見。詰閽者﹐亦不知所自入也。相與稟諸大吏﹐圖形緝凶而已。然終歲未得正犯。於是盡室南還﹐扶柩至裏門。所過儀從赫奕﹐彌望縞素﹐猶逾里許。然知之者﹐謂其柩中僅存無頭之鬼焉。

先是﹐年盛將赴任﹐恐庭參時儀注未嫻﹐招惡少輩至家﹐與爲番替演習。次及年盛﹐旣拜而起﹐忽顧影不見其首。時日方中﹐眾共見之﹐大駭。識者已知爲不祥。

比柩至門﹐其兄方以母設帨宴集﹐召伶人佐觴。數出後﹐有三人著本朝冠服﹐以兄弟相呼﹐旁一人問姓名﹐其長者曰樊遲。又問何人所取﹐曰孔子﹔次及仲﹐曰樊噲。問所取﹐曰漢髙帝﹔更及季﹐曰樊惱。問所取﹐曰自取。眾爲哄堂。其兄忽憶前事﹐且悟其有所譏也﹐痛哭而罷。許眞君

嘉慶時林淸之變﹐是日天宇晴霽。及變作﹐賊匪數人已登宮墻﹐禁兵倉猝未集。賊自膳房之上自西而北﹐皇次子﹝卽今上﹞發鳥槍擊之﹐殪一賊。續至者執白旗以指揮﹐復擊之﹐又殪。儀親王子貝勒綿志亦以槍擊賊﹐賊復殪。皇次子馳至西長街西廠﹐督同常永貴率內侍擊賊。日將晡﹐賊勢漸蹙。將縱火﹐忽大雨迅雷﹐二賊震死﹐墮武英殿之禦河。電光中恍惚見關帝端坐午門。羣賊股栗﹐不能奔竄﹐皆就擒。

相傳賊黨與各省俱有。先是﹐淸曾遣諜至江右﹐約其黨克期進兵。此賊行疲﹐少憩一山下。旁有一道士對之呵气﹐賊遂倦臥﹐醒而道士已不見。及其黨得書﹐所克期乃在九月後。至期而淸已平。江右督撫亦擒其黨以獻。比入獄﹐淸詢其稽遲之故﹐則對以克期未屆﹐故不敢妄發也。還問諜者﹐則以所遇道士對。旣而釋其諜﹐俾爲導﹐覓道士於江右﹐不得。偶憩許眞君廟﹐見塑像﹐宛然所遇道士也。乃奏而加封焉。聖人在上﹐百神效靈﹐其理洵非誣也。茅山道人

杭郡金銘如﹐婦死﹐繼娶於氏﹐於潛令於公妹也﹐頗悍戾。未匝月﹐銘如恆居宿於外。一日﹐夫婦忿爭﹐於氏拔頭上金釵屈吞之。俄痰塞胸膈﹐气厥不屬﹐合家皇遽無術。

忽門外來一道人﹐謂閽者曰「汝家主合有急難﹐余已望气知之。」閽者驚曰「師父知之﹐可垂救否﹖」道人曰「余方以此來。速報主人﹐遲則無及矣。」遂與偕入﹐合家俱大欣慰。兼問當酬幾何﹐道人曰「吾輩學道者以慈悲爲本﹐財帛非所貪也。速備淨水一盂。」水至﹐戟手書符﹐俾授病者吞之。未幾於氏胸稍舒﹐家人咸拜謝。道人笑曰「未也。頃在胸﹐死生在呼吸﹐今入腸矣。少時將腹脹腸裂而死。余茅山之玉峯羽士也﹐以廟圮募緣於外。今能予我三千金﹐夫人可生。否則請辭耳。」許以八百金﹐道人曰「天下莫貧於鹽商。卽許我八百金﹐可如數以錢置階下﹐俾事畢得攜以去。」眾訝其前後違異﹐姑如其言以伺焉。道人復書三符於黃紙﹐使焚以灌夫人。又令速備圊桶於側﹐曰「難星將出矣。」頃之便血於桶斗餘﹐則金釵閃閃在焉。道人曰「此妖金也﹐不去必更貽害。當將去鑄天將像﹐爲汝家禳之。」令取出﹐洗而納諸袖。徐於腰際取一搭囊長七寸許﹐對之噓气片時。徐以錢納之﹐須臾而盡﹐亦不覺其隘也。系囊於腰﹐顧金曰「貧道今日騷擾處士矣。」舉手作謝而去。

外史氏曰﹕茅山道人﹐其有道者與﹖其始也﹐能以望气知其厄﹔其繼也﹐能以書符解其患﹔其卒也﹐又能以取其錢。運此神力﹐幾於芥子須彌焉。然方問其所欲﹐旣謂「我輩以慈悲爲本﹐財物非所貪也」﹐及金已入腸﹐而又邀以重利。且以金爲妖金﹐當攜鑄天將以禳之﹐天下亦有從糞穢中淘金以鑄神像者乎﹖其言曰「天下莫貧於鹽商。」意金生平日守錢如命﹐其於親族緩急﹐欲拔其一毛亦不可得﹐故道人顯此神通﹐警彼慳吝。不然﹐何前後所言之謬且誕也﹖或曰﹕道人殆三茅化身﹐以遊戲人間者歟﹖未可知也。憎須

成都張船山先生爲郡守時﹐有一巡檢差回稟見。船山曰「太爺一路辛苦﹐然風致頗佳。」巡檢誤解公意﹐自捋其須﹐半跪曰「卑職蒙大老爺恩遇﹐每思報效。惜年長多畱此須﹐不能傾身圖報耳。」船山大笑遣之。梁山州

富海帆先生撫浙時﹐公事之暇﹐每與僚屬談詩文爲樂。適杭守乏人﹐委一同知攝篆。一日上院﹐富公問以粱山舟之事。守作而對曰「卑職管下只有海寧州﹐沒有梁山州。大人查《縉紳錄》就是。」海帆大笑而入。詩嘲

蔣桃溪言﹕有王姓者﹐家粗溫飽﹐報捐從九品﹐好以門族誇於人。見有懸石谷畫者﹐輒曰「此家二房叔曾祖也。」有持夢樓書扇者﹐又曰「此余未出服之族兄也。」凡王姓仕宦者﹐必引爲同宗。同寮皆匿笑之。後分發江西﹐時柏田袁公爲方伯﹐好詼諧。一日﹐屬員進見﹐袁笑謂眾曰「僕有俚言﹐欲贈王左堂﹐試爲諸君誦之。」時王亦在座。袁誦曰「天下三王本一家﹐任君東扯與西拿。太常山左稱同族﹝瑯玡﹞﹐方伯江南號夢華﹝時有爲江南布政使者﹐亦王姓﹞捨弟粵東貽羽緞﹐家兄黔口寄團茶。行香若過靈官廟﹐五百年前叔太爺。」合座爲之大噱。陶公軼事

陶制軍澍未第時﹐家極貧﹐課徒自給。而公性頗豪﹐嗜飲善博﹐𨿽家無儋石儲﹐不顧也。後值歲暮﹐其婦崔泣謂公曰「貧迫如此﹐妾實不能同爲餓殍。爲君計﹐鬻妾亦可度歲。不然﹐願賜絕婚書﹐俾妾另謀生活。」公笑曰「卿識何淺﹗我未交大運耳。日者謂我命當至一品。姑徐之﹐勿愁富貴也。」婦曰「君有此大福﹐自有與君同享者。妾不敢作此想﹐請與君辭﹐聽君好消息矣。」公不得已﹐書離婚書與之。會同裏—餅師將謀娶婦﹐婦得書﹐忻然嫁之而去。公由是更無聊。

初﹐郭外火神廟有道士素善公﹐公暇日常宿於廟。道士性嗜奕﹐其技絕劣﹐然好勝。有從旁教客者銜次骨。或豫以酒食啖客﹐令客歡﹐且諭意焉。知其癖者﹐每與奕必讓﹐令勝己乃已。公自與訂交﹐恆終歲奕無一勝﹐故道士尢心傾焉。至是遂襆被來止廟中﹐爲道士書疏章。有所得﹐以供飲博輒盡。人皆呼爲陶阿二。衣冠咸屏﹐不與交矣。

山陰碣石村有呂某者﹐精星相﹑卜筮﹐禽遁諸術。求之者戶屨常滿﹐於是積貲至巨萬。然好施﹐故人以員外呼之。後於富陽設靛靑行﹐置稱平準不欺客﹐故賈富者必就與市。而富爲徽﹑閩﹑浙交會之地﹐眾賈輻湊﹐凡酒食之館﹐江山船恆集於江岸。呂間或與客偕遊﹐則呼呂三爺者載道。姊妹行有落拓者﹐乞呂一顧﹐聲價頓起。夜則呼盧徹旦﹐客有負者﹐呂必爲調劑。而呂博有異傳﹐每博輒勝。所得金常置牀頭﹐客或取用之﹐亦不問。間問之﹐則笑曰「銀子本活物﹐想幻化矣。」其大度皆此類。

戴癡者﹐呂翁之值行也。性至孝﹐以不得養父母﹐故不娶。每飯必先以一豆祭其先乃食。好拳勇﹐豪俠而勤儉。故所得俸﹐常貯主人處。惟見人之急﹐則手麾千金不惜﹐人往往以癡目之。亦善飲﹐每以無飲友爲恨。一日晚飲於市﹐見公袒衣而沽飲﹐飲頗豪﹐呼而問爲誰﹐公答姓陶。曰「市中有陶阿二者﹐非子乎﹖視子貌狀﹐似非碌碌者。子飲可幾何﹖」公曰「予好飲﹐而終未有能醉我者。汝豈能爲查太史者乎﹖何勞絮問。」戴喜甚﹐曰「我將與子較量。」遂沽濁醪二甕﹐曳與對飲。兩甕旣罄﹐公微醺﹐而戴已玉山頹倒矣。公起去。次日戴醒而憶之﹐復覓陶公飲﹐極歡。自是﹐遂與公爲酒友。

富有業賣漿者竇翁﹐止一女﹐極陋﹐靑瘢滿面﹐廣顙而豁齒。日者嘗謂當受一品封﹐翁疑其戲己也。顧女齒加長﹐問字者婿輒病故﹐故三十猶未嫁也。至是忽夢黑猿撲於身﹐驚悟。以告翁﹐翁曰「得毋有申屬者問字於汝乎﹖」翌日藏癡來沽漿﹐見女﹐問亦曾相婿否﹐翁答尙未。且曰「吾賤而女陋﹐更誰婿﹖」戴力以斧柯自任﹐因言公。翁曰「是非陶阿二乎﹖溺賭而濫飲﹐異日令吾女吸風度日乎﹖」戴曰「嘻﹗只恐汝女無此福。不然﹐如陶秀才而長貧賤﹐當抉吾兩目。」翁問其年﹐曰「屬猴。」翁憶女夢﹐稍心動﹐謂戴曰「明只可偕與來。」旦日﹐邀公詣翁﹐一見許訂婚。公辭以身棲於廟﹐囊無半文﹐焉能娶婦。乃與翁謀贅諸其家。女能紡織﹐不致相累。公曰「卽目前亦需少有所備﹐妙手空空﹐柰何﹖」戴又從旁慫恿﹐力任其費。詣呂翁索銀三十兩﹐呂問所爲﹐語之故。呂詫曰「秀才也。子何自識之﹖」戴言「此人終非人下者﹐故與暱。」呂欲相之﹐使戴招公去。一見驚曰「此天下貴人也﹗但早年寥落耳。自後交印堂運大佳﹐惟木形人不及享髦期﹐然已足矣。」回顧戴曰「此事我當相助。」立贈公五十金﹐謂公曰「婚後願與新夫人一光顧也。」公許諾﹐且言此恩必有以報。翁曰「區區者本無足掛齒﹐但有所托者﹐僕已有四孫﹐次孫命犯官刑﹐他日當出於臺下。倘蒙記憶﹐尙幸垂憐。」卽呼其孫出叩﹐公心識之﹐受金歸。婚三日﹐挈夫人詣呂。呂亦許爲一品夫人﹐歡宴終日而返。

自是伉儷相得﹐機杼之聲﹐每與書聲相間也。公學亦大進﹐次年舉於鄕。入都以教習授知縣﹐分選湖北﹐有能吏名。未及十年﹐至方面。其後巡撫江南﹐值歲饑﹐公爲請於朝﹐賑蠲並舉﹐活數十萬人。吳人皆屍祝之。繼以淸理鹽政﹐受上知﹐眷注頗深﹐而公已卒於兩江總督任所。是時竇翁亦已物故。公臨卒﹐屬子孫世世奉祠翁云。

方公之巡撫江蘇也﹐呂翁孫以素舊遽至蘇﹐毆人傷重死。方訟系﹐公卽爲贖罪釋歸﹐贈以千金。

其捕鹽梟王乙也﹐諸官吏咸惴惴恐激變。公密敕武弁率兵往擒獲。梟示時﹐棋道士適在撫署﹐笑曰「不意陶二有此辣手。」公不爲忤也。

先是﹐有粵僧遊於紹﹐善相術。嘗相戴癡年過四十﹐當以武職顯﹐得三品封。戴笑曰「天下豈有爲人值行而受封誥者乎﹖」及公貴﹐爲援例捐守備。湖廣趙金龍之變﹐公薦戴從徵。凱旋﹐以軍功超授副鎭。

數年﹐予告回籍﹐騶從煊赫。崔氏方曳杖乞食道左﹐詢旁人﹐盡悉戴發迹所自。臥轍乞憐﹐戴詰其由來﹐叱之去。婦歸號泣終夜﹐自縊死。其所嫁餅師﹐蓋久以寒餓死矣。

外史氏曰﹕此事予得之萬頤齋所記﹐予讀之而泫然不知涕之何從也。蓋呂翁諸人﹐不獨其豪俠好義也﹐其識英雄於未遇﹐豈非風塵隻眼哉﹖慨然曰﹕張負漂母﹐世果猶有其人哉﹖於是爲之一哭。顧其施於人者﹐皆卽其施諸己者也﹐其受於己者﹐卽其受諸人者也。是又足爲公諸人破涕矣。至陶公爲人所棄﹐棲身廟中﹐則又嘆曰﹕蘇季子﹑朱翁子乃復見今日乎﹖於是爲陶公哭。其卒也﹐餅師旣去﹐丐婦攀轅﹐豈知萎韭不可以入園﹐覆水不可以復收耶﹖則又爲崔氏哭﹐且爲天下之非崔氏而學爲崔氏者痛哭不止也。嗚呼﹐亦可鑑矣﹗

按梁敬叔《勸戒近錄》言﹕文毅與其父爲壬戌同榜進士﹐同官京師。兩家內眷﹐時相往來。其母鄭夫人嘗見陶夫人右手之背有一疣凸起。問其故﹐蹙然曰「我出身微賤﹐少嘗操作﹐此手爲磨柄所傷耳。」蓋文毅少極貧﹐聘同邑黃姓女。有富室吳氏者﹐聞其女美﹐謀納爲繼室﹐以厚利啖黃翁。翁許之﹐迫公退婚﹐公不可﹐女之母亦不願。而女利黃之富﹐決欲嫁之。其父主持又甚力﹐勢不可回。有侍婢願以身代﹐母許之﹐公亦坦然受之。卽今膺一品誥命之夫人也。後吳氏以占曾姓者田﹐兩相爭競﹐吳子被毆死。翁亦繼死。族中欺黃女寡弱﹐侵其田產殆盡。時公已貴顯﹐丁外艱歸裏﹐聞而憐之﹐卹以五十金。黃女愧悔﹐抱其銀﹐終日號泣而不忍用。旋爲偸兒所竊﹐忿而自縊。後朱文定士彥自浙江學政還朝﹐——亦壬戌同年也﹐——過吳門﹐公觴之﹐演劇。命演《雙官誥》﹐公爲之泣下。朱曰「此我之大失檢﹐忘卻云汀家亦有碧蓮姊也。」云云。

此錄與傳中敍事始末﹐互有異同。要之﹐黃氏女之見金夫而負義則一也。至謂膺誥命之夫人﹐卽其家婢所代﹐則傳聞異詞耳。然離婚之事益信矣。攺名

杭郡馮生﹐好詼諧。後捐直隸同知﹐候補安徽。一日早參﹐旣見而出﹐遇同寮贛縣徐公名琲者於門房。時將俟看驗﹐略與敍談﹐徐起小遺。馮乘間取其名紙﹐於王字下添一鉤﹐徐不覺也。比入參禮畢﹐撫軍某公略詰數語﹐笑謂徐曰「太爺儀貌溫文﹐尊名何不雅也﹖」徐目瞪﹐良久不解。公命取其稟示之﹐徐駭然慚汗﹐不敢久畱。退至門房﹐與閽者相詰責﹐欲毆之。馮乃從旁笑解之﹐且曰「此小弟所爲也。乞饒其初犯﹐願獻印花房中元寶一箱贖罪。何如﹖」徐無可如何﹐忿然而出。同寮絕倒。

房中元寶者﹐乃夫妻交媾時墊腰者也。昔禾中有富室子新婚﹐其婦妝奩中有一箱﹐所貯皆此物也。富室子不識何用﹐竊取其一﹐出示乃翁﹐問所用。翁掩口不能答。見者無不匿笑。負債鬼

吾鄕有甲乙相友善也﹐而皆貧。值寒食﹐甲墓祭歸﹐見道旁有破棺遺骸暴露。甲惻然﹐歸家取畚鍤爲之掩覆。是夕夢一繭袍人來﹐感泣作謝曰「蒙君子澤及枯骨﹐泉下無以爲報。僕生時習六壬數﹐君從今可垂簾於市﹐僕當少效微勞﹐亦可爲救貧之計。」甲疑爲素所不習﹐鬼曰「但聽我言﹐自當有驗。」甲謝之﹐醒而異焉。竊念一寒至此﹐何妨姑試其術﹐於是懸掛招紙。凡問卜者﹐鬼輒教之剖斷。有以失物告者﹐鬼陰語甲曰「此物在渠家房後西北廂復壁內﹐然非人所竊也。」甲以語某﹐果如其言獲之。蓋其妻臨臥﹐以珠環置鏡臺上﹐爲鼠所銜入也。裏中某翁家一白犬﹐忽於空中起﹐行至墻頭﹐翁遂病傷寒﹐劇甚。往問之﹐占曰「此有野鬼求食﹐祀之可愈。」家人歸祀之﹐病良已。由是其門如市﹐年餘積貲累千金。

乙偶詣甲﹐詢其何遽神驗乃爾。甲述其由﹐乙心羨焉。歸後亦荷畚鍤至郊外﹐覓得敗棺﹐如其法行之而返。是夜果有一鬼來謝﹐其狀顰眉蹙額﹐襤樓如丐。乙遂告以所欲﹐鬼欣然願爲效力。乙大喜﹐以爲指日可作富家翁矣﹐遂亦托其術。無何﹐問以所卜﹐鬼輒曰「明日來。」易一人﹐鬼又曰「明日來。」乙皆如其言應之﹐其人輒懷卦金而返。翌日更無有過而問焉者。乙還﹐以責其鬼﹐鬼曰「某生前凡遇索債者﹐則應之以是。其他固未嫻也。」言已寂然﹐自是絕不復至。某懊恨不已。訪諸邑中﹐其人蓋以負欠累累﹐憂鬱成疾而死者也。

外史氏曰﹕老氏有言「上徳不徳。」居今之世﹐欲求厚施而不望所報者﹐難言之矣。然欲冀獲報﹐而至於殘胬朽骼中求之者﹐亦已癡矣。況如某乙之鍥舟以求者哉﹖宜其爲鬼所揶揄也。昔者西施病心而顰﹐其裏之醜人見而美之﹐歸亦捧心而顰其裏。其裏之富人見之﹐堅閉門而不出﹔貧人見之﹐挈妻子而走。彼知美顰﹐而不知顰之所以美也。如某之弄巧成拙﹐使前鬼而在其側﹐能不爲之撫掌﹖蛇異

康熙初﹐東河之新橋柱下忽出兩蛇相鬥﹐移時不解。觀者漸眾。橋忽崩壞﹐壓而死者千人﹐蛇亦不見。事見厲樊榭《東城雜記》。此二蛇殆天使之歟﹖鬼隸宣淫

京師寶泉局有神祠﹐門內塑鬼隸四人﹐頗著靈異。有工匠數人宿於門側﹐夢中常被其污。其來時手足如縛﹐欲喊則不能出聲。醒而捫其股間﹐每有靑泥塡塞﹐且腫痛不能起立。初不知何物爲祟也﹐後有一黠者﹐又爲所污﹐夢中默識其像﹐醒而憶之﹐始知卽鬼隸也。相與告諸司官﹐而毀其像﹐其祟乃絕。狐母

盛京參領達基之父某﹐嘗獵於山中。會日暮﹐歸途遇一少婦﹐年約二十﹐姿容絕世﹐告以迷途﹐求附載。某心念山僻安能有此婦﹐得非狐乎﹖嘗聞人血可制鬼狐﹐使不得遁形。將試其術﹐遂許同車。日漸瞑﹐潛破鼻出血誅其額。婦皇急﹐罵曰「黑心郎不畏死耶﹗」然卒不得遁。遂與俱歸﹐逼爲伉儷。逾年生達基。

婦遇家人有禮﹐舉家亦不諱。見者驚其艷﹐而忘其爲狐也。達基嘗謂人曰「吾母一切服食無異常人﹐惟頂心常戴一紗笠﹐寒暑不去。蓋其頂中空﹐下窺見臟腑故也。」及卒後﹐眾共驗之﹐果然。七額駙

嘉慶時﹐成徳行刺﹐伺仁宗皇帝禦朝﹐猝放一袖箭。一侍衛見箭來﹐不及禦﹐輒以身覆禦座﹐箭洞胸而死。是時七額駙在旁﹐急以兩手抱成徳﹐眾侍衛羣趨持之﹐遂醢成徳。

相傳成徳武藝﹐侍衛中無有敵者。或於地中釘短柱一行﹐成徳騰一足掃去﹐柱皆拔起。七額駙亦能之﹐然額駙只能掃七柱﹐而成徳可掃至十二柱云。

後駕幸木蘭打圍﹐羣臣方馳逐﹐有一熊突至禦前﹐連傷侍衛數人。七額駙向前與熊手搏﹐良久﹐爲熊擒去坐身下﹐不得脫。額駙急屈右足﹐竭力跌熊去﹐僕於山足﹐糜爛而死。然其足自是跛矣。瞿式耜

初﹐王師入桂林﹐瞿公方巾燕衣﹐危坐署中。胡一淸聯馬入﹐勸之去。公舉杯曰「能飲酒乎﹖」一淸曰「今日豈飲酒時﹖」遂躍馬去。適總督楚師司馬張同敞自靈州回﹐公喜曰「敞至﹐吾死不孤矣。」敞曰「公將何行﹖」公曰「封疆之臣﹐知有封疆﹐封疆旣失﹐更復何去﹖」敞曰「將欲得當以他圖也。公有命﹐敞敢不死﹗」遂止﹐飲酒。督標致遠將軍戚良勛牽馬請公出城﹐再圖恢復。家人泣請少忍須臾﹐待次公子之至。皆不許。遂被執﹐見定南王孔有徳。有徳曰「公閣部耶﹖好閣部。」公曰「汝王子耶﹖好王子。」有徳箕踞地上﹐顧曰「坐。」公曰「我不慣胡坐。」有徳肅然起﹐且揖之。見同敞﹐左右命之跪﹐同敞大罵。旁武士或以刀背折足﹐彊之跪﹐同敞不屈﹐牽去將斬之。公正色叱曰「張司馬國之大臣﹐不得無禮﹗死則我同死。」有徳素重公﹐悚然遂止。說降百端﹐卒不屈。有徳愈重之﹐館二公於別所。防禦甚嚴﹐而供張飲食如上賓﹐二公賡和自若。

會公遣死士遺焦璉書﹐極言淸兵贏弱﹐勸璉急提兵抵桂﹐且曰「中興大計﹐無以我爲念。」邏卒得之以獻﹐有徳大恐。閏十一月十七日晨﹐請二人。公方食﹐食撤﹐公笑曰「與總督多活四十一日﹐今事畢矣。」同敞曰「快哉此行﹗今日得死所。」見者皆爲泣下。二公顏色不變﹐揚揚如平常。總督藏一白网巾於懷﹐至是服之﹐曰「爲先帝服也﹐將服此以見先帝。」至獨秀巖下﹐公指曰「一生只愛泉石﹐願死於此。」整衣冠爭就刃。

被殺時﹐大雷冬發﹐遠近士女皆爲流涕。馬蛟麟蒞殺﹐雅重公﹐命以蘆席覆之。越三日﹐侍禦姚端﹐公門下士也﹐與楊爇入王邸﹐謀殮兩公。啟視﹐見公刃血在頸﹐身首不殊﹐面色不變﹐撫之而哭曰「忠魂儼在﹐知某等殮公乎﹖」忽張目左右視﹐楊撫之曰「次子來見公耶﹖長公子失所耶﹖」目猶視﹐端叩首曰「我知師心矣。天子已幸南寧﹐師徒雲集﹐焦侯無恙。」目始瞑。遂具衣冠﹐淺葬二公於風洞山之曠地﹐築室於旁﹐守墓不去云。

公孫翰林院檢討昌文﹐於十月遣詣永明王﹐辭臨桂伯世爵﹐且陳桂林不可守狀。聞警辭歸。先是﹐浙人魏元翼以墨吏黜﹐心恨昌文﹐將甘心焉。未至一日﹐元翼家中鐵索鏗然﹐繞室有聲。元翼伏地請罪﹐忽作吳語曰「汝不忠不義﹐乃欲殺我孫耶﹖」元翼叩頭乞緩三日﹐少畢家事。又忽楚語曰「此不義奴﹐速殺之﹐何問焉﹖」九竅流血而死。

有徳疾﹐遣將禱於城隍﹐忽見「宮侯司馬」四大字。入殿﹐見總督南面儼然﹐大驚﹐拜之。歸以告有徳﹐有徳駭然﹐爲供雙忠神位於鐵佛寺。昌文適至﹐有徳因厚禮之。昌文遂遷畱守柩於明月洞﹐淸凝亦遷總督之柩﹐與夫人合葬焉。

初﹐安仁王英明特達﹐才略過人﹐有知人之鑑。嘗曰「居安可寄社稷﹐臨難不奪大節者﹐惟瞿先生一人而已。」一日宴罷﹐夜半疾作。急召公入﹐付以後事。執手流涕曰「孤負先生。」顧永明王曰「國家事一聽先生處分。」且自言其前世曰「孤再生伽藍﹐而王第一羅漢也﹐先生好輔之。」言畢而薨。相傳永明王嘗至寶鼎寺﹐禮肉身無量佛﹐佛忽起立。然則羅漢後身之說﹐果不誣也。

後王師襲績溪﹐執督師禦史金聲。被殺時﹐洪承疇監斬﹐旣死﹐屍不僕。洪入院﹐見聲衣冠儼然危坐。洪驚入內﹐恍惚不敢出者數日。此與瞿畱守﹑張司馬之身後現示者仿佛相似。蓋忠魂義魄﹐固當如河嶽日星﹐不容掩抑也﹗

外史氏曰﹕余嘗讀沈廷芳《重修明兵部右侍郎左公祠碑銘》﹐後《自記》曰「順治二年閏月二十日﹐公授命。是日萊陽鄕人見公衣白衣﹐乘白驢﹐進南門至家。夫人劉淑人問公﹕「歸來乎﹖」曰「吾爲興朝所囚。」問以他事﹐則曰「吾方可已亂矣。」時北窗下有木榻﹐公坐良久﹐乃去。其鄕人仍見公由南門出。無何﹐懋泰遣人禦公柩歸矣。越日﹐公所知從南來﹐云是日暮遇公於揚州﹐言欲往南京謁先帝﹐衣飾與所乘皆同。蓋公之忠誠﹐生死不忘君國如此。至今鄕人稱大忠先生。吾聞諸趙元睿。」云云。

按﹕公之與陳洪範﹑馬少愉衰絰入都也﹐請祭告諸陵及攺葬先帝。不可﹐則陳太牢於廷﹐哭而奠之。旋遣還出都。洪範請畱公勿遣﹐乃追還﹐攺館太醫院。公題院門曰「生爲大明忠臣﹐死爲大明忠鬼。」又畫蘇子卿像懸壁間。繼聞南京失守﹐公南向慟哭﹐絕粒七日﹐嘔血。題詩有云「寸丹冷魄消難盡﹐蕩作寒煙總不磨。」及諭降不從﹐遂與從行兵部司務陳用極等俱被殺。公僕左夏﹑王聯州爭死﹐亦並殺。

從來精忠大節﹐要皆有其素定者﹐故沒世猶有生气如此。或謂南都不亡﹐則公可不死。然公卽不死﹐亦終爲郝經之館於眞州耳﹐豈遂能背主屈節乎﹖蓋玉可碎也﹐不可毀其白﹐此則數公之所同也。若碑後所記﹐則公之靈爽尢爲凜然﹐故兼錄之。孫延齡

李定國攻桂林﹐孔有徳謂夫人曰「我受國厚恩﹐誓以身殉﹐若輩亦早爲計。」夫人曰「君無慮我不死。」指其子及女曰「第兒曹何罪﹐而亦遭此劫乎﹗」囑老嫗負之去﹐泣而送之曰「此子苟脫於難﹐當度爲沙彌。無效乃父﹐一生馳驅南北﹐下場有今日也。」言畢自經。有徳縱火焚其府﹐拔劍自刎死。子尋爲定國軍士所獲﹐死於安隆。女以幼﹐養於軍中。

廣西平﹐女得歸。世祖與太皇太后憫有徳歿於王事﹐令送入宮﹐爲太后養女﹐名孔四貞。四貞年十六﹐太后爲擇婿﹐四貞自陳有夫。蓋有徳存日﹐已字孫偏將之子延齡矣。因下詔求得之﹐奉太后命爲夫婦﹐賜第西華門外。廣西之再定也﹐上念孔後無人﹐並慮孔師無主﹐乃封四貞爲和碩格格﹐掌定南王事﹐遙制廣西軍。延齡爲和碩額駙內輔政大臣﹐世襲一等阿思尼哈番。

延齡美丰姿﹐曉音律﹐長於擊刺。體勁捷﹐能超九尺屏風。惟不喜讀書﹐然偶有章奏﹐輒能斟酌可否。與人交﹐必盡其誠﹐能容人過失。四貞美而才﹐自以太后養女﹐又掌藩府事﹐視延齡蔑如也。延齡以太后故﹐貌爲恭謹﹐以順其意。四貞喜﹐出入宮掖﹐日譽其能。太后亦善視之﹐寵賚亞於親王。四貞不知以計愚之﹐謂其和柔易制﹐事益專決。延齡內愈不平﹐日思所以奪其權。

會三都統戴良臣等專權﹐四貞大悔恨﹐仍與延齡和好。以良臣等僭亂不法事訴於上﹐三都統亦訐之。上命督臣金光祖究其事﹐大臣皆不直延齡。

十二年﹐吳三桂反﹐以書招延齡。延齡招良臣等議事﹐伏力士擲盞爲號﹐盡縛斬之。卽舉兵﹐三桂封爲臨江王。廣西提督馬雄亦降。雄本三都統之助﹐延齡畏其逼。四貞日夜感上恩﹐勸其歸順。計且決矣﹐雄探得之﹐密告三桂。三桂命其侄世賓爲金吾大將軍﹐領兵以恢復廣東爲名﹐駐節桂林城外。延齡出迎﹐敍故舊﹐相得甚歡。及送之轅門﹐有苗兵數十﹐突起馬首。延齡於馬箠中出利刃奮擊﹐斃數人﹐力不支﹐爲所殺。世賓送其頭於馬雄﹐雄對之掀髯大笑曰「延齡亦有今日乎﹗」頭忽瞋目張口﹐躍起直撲雄身。雄大叫曰「延齡殺我﹗」嘔血數升而死。

此與《三國演義》言吳斬關公﹐送其首於曹操﹐操開函問「雲長別來無恙」事絕相類。然被固附會無稽語﹐而延齡事則載之四王合傳者也。嗚呼﹗其果然耶﹖

四貞幼曾爲三桂養女﹐遂拘之入滇﹐其子亦爲世賓所殺。雲南平﹐四貞歸京師﹐奉有徳祀焉。縊鬼

秀水汪如洋﹐號云壑。未第時﹐館於邑某紳家。嘗夜讀至二鼓後﹐一少婦縞袂素裳推扉入。汪訝之﹐起詰所自。婦言故與主人女芳姑稔﹐將假逕尋舊好焉。汪以形迹可疑﹐阻之。

婦爭之不得﹐返身蹲戶外﹐以手探檻下﹐移時始去。汪益疑﹐急返﹐移燈往視﹐得一圈﹐圍尺許。攜還﹐向燈審其物﹐非繩非帶﹐如環無端。心知有異﹐卽就火爇之﹐腥穢之气﹐觸鼻難耐。

忽聞哭聲自內出﹐詢館僮﹐知主人女已以自縊死。正驚詫間﹐前婦突至檻前﹐覓其圈不得﹐復入﹐向汪索取。汪對云「頃已焚卻。」且叱其速退。婦怒曰「與君素無仇怨﹐何忍下此毒手﹖然君貴人也。」痛哭而去。未幾﹐館僮又來報﹐主人女頃已解救復蘇矣。

汪後中庚子會狀﹐出爲雲南學差﹐旋卒。卒時有老僧至門﹐呼之歸去﹐先生亦自言前生峨眉山僧也。乍浦之變

去年夏﹐英夷破乍浦﹐殺掠之慘﹐積胔塞路﹐或棄屍河中﹐水爲不流。其最可慘者﹐尢莫如婦女。匪有黑白二種﹐黑者愚蠢殆如犬羊﹐聽白者所驅使﹐亦不知畏死。故臨陣必使施放鳥槍。然破城時﹐亦知淫掠。凡所掠婦女﹐少艾者必以供白鬼﹐黑者則自取老醜者多。有以數人疊淫一人而死者。

有楊生者﹐少年才俊﹐入邑庠。娶婦某氏﹐慧麗絕倫﹐至是才逾年耳。前一日﹐婦聞警﹐促生卽往覓舟先遁﹐謂若待城破﹐將恐求死不得也。生戀家﹐未忍決去。及夷匪至﹐始出覓舟﹐而滿城大亂﹐舟已不可得。急返﹐聞婦哀號聲徹外。趨入﹐見黑鬼六七人﹐捽女發﹐將按淫焉。生跪爲祈免﹐羣匪怒﹐卽捉生手足釘於門上。旋捉女﹐褫其下衣﹐疊就淫之。良久﹐宛轉呼號而死﹐乃棄之。後搜得僕婦數人﹐皆斃之而出。有老僕匿於牀下﹐至是躍出﹐拔去其釘﹐抱生下。生不能起立﹐枕婦屍痛哭。久之﹐蹣跚出門﹐意將覓死。適遇白鬼數人﹐詢知狀﹐攜生歸。令認取黑鬼七人﹐殺之。

有郭某者﹐漢姦也﹐素爲夷匪所倚﹐掌兵權。犒以三十金﹐俾另娶。生攜還﹐以其金命老僕往市兩棺至。將婦殮訖﹐長號數聲﹐以頭觸棺死。老僕卽取空棺殮之﹐而自縊焉。其他遭其毒者﹐亦不勝舉。頃閱《揚州十日記》﹐歷敍城破被難之苦﹐令人不忍卒讀。亂離之際﹐大體一轍也。

又聞白鬼性亦淫毒﹐殆不下黑鬼。其所得婦女﹐嬖愛特甚。每日必用鼓樂交拜﹐坐筵一番﹐如新婚者然。顧頗好文墨﹐每入人家﹐遇名人書畫﹐如獲拱壁﹐爭取無少遺焉。虎尾自鞭

廣陵某翁﹐嘗挈其子遊楚。路入九疑﹐偶日暮﹐借宿僧樓。時十月之望﹐羈思無聊﹐倚窗觀月。忽風起﹐山術皆震動﹐葉簌簌落﹐見一虎躍入後園﹐坐大石上﹐俄而大哭﹐聲極淒楚。旣乃自舒其尾﹐鞭背數百乃去。父子大恐﹐不敢復睡。坐而待旦﹐以語寺僧。曰「此間常事也。」因問虎何哭﹐曰「虎之性健忘﹐方食人時﹐不知其爲人也﹐覺已晚矣。然其所食人﹐爪獨不能化﹐常梗胸中。當淸夜月明﹐必自悔﹐悔必哭。意謂天地好生﹐而我食之﹐故鞭其背以自懲。然遇風發威震時﹐適有人至﹐則故態復萌矣。」

外史氏曰﹕余自幼卽聞父老言﹐虎之食人﹐必自踵而上。食至首﹐乃知爲人﹐則爲之下淚棄去。當時已覺其爲誑己也。

後讀唐代叢書﹐穆宗時﹐有孫生與李生某者﹐素友善。一日李生忽亡去﹐其家覓之﹐久不得﹐相傳已化爲虎。後孫生以事出京﹐道經華陰山下。忽遇一虎於叢艸中呼生﹐問﹕「故人無恙﹖」兼述己之爲虎﹐問及家中消息﹐繼以痛哭。生乃呼之出見﹐答以自慚形穢﹐恐驚故人﹐故不願見。其言每有所遇﹐亦知不可食﹐但饞涎不能自主。且囑其勿復至﹐恐適遭餓吻也。生悚然謹諾。乃口占七律二首贈生﹐大哭而去。其所言食人之故﹐與此小異﹐而其所以自恨爲獸﹐則無不同也。

余獨怪世之虎而冠者﹐其健忘旣有甚於虎﹐而其忍於橫噬以殺人者﹐初不知所悔也。嗚呼﹗虎猶如此﹐柰何名之曰人﹐而反不如虎乎﹖夷船

數年前﹐傳聞瓊州境外忽來一船。其長逾於洋船﹐大稱之。上有三層﹐樓櫓帆檣﹐壯麗髙大﹐行疾於風﹐而舟中不見一人。中置銅銃﹐周徑丈許﹐亦能無人自放﹐中國大炮遠不及也。於時人情洶洶﹐以爲必有島夷將與內地爲患﹐故爲是先聲以示威云。

按﹕海外惟荷蘭最長於用舟與銃。其舟大者長三十丈﹐廣五六丈﹐板厚二尺餘﹐鱗次相銜。樹五桅舶上﹐以鐵爲网﹐外漆打馬油﹐光瑩可鑑。舟設三層﹐旁置小窗﹐各置銅鏡其中。每銃張機﹐臨放推窗以出﹐放畢自退﹐不假人力。桅之下置大銃﹐長三丈餘﹐中虛如四尺車輪。云發此可洞裂石城﹐震數十里﹐敵迫則裂此自沈﹐不能爲虜也。其役使有烏鬼﹐嘗居髙自投於海﹐徐行出濤中﹐如履平地。舵後銅盤長大徑數尺﹐譯言照海鏡﹐識此可海上不迷。

今英夷犯斷﹐自六月望後來定海。聞其總兵百美及布爾利所駕船﹐尙泊招寶山不去。其船並長數十丈﹐其形制與荷蘭之船無異。而其中船板俱用銅包。我軍嘗遣善泅者潛行水底﹐至彼鉆之﹐不能入。據楊炳南《海錄》云﹕英吉利國卽紅毛番﹐而《外洋考》謂紅毛自稱和蘭﹐則此船卽來自英夷者矣。

閩中紅夷本日本屬國﹐舊往來閩地市易。明神廟末年﹐輒築堡於海堧﹐爲久駐之所。甲子春﹐有漳州李姓者自日本歸﹐云日本國王婿也。蓋李本閩中優人﹐先因渡海失風﹐漂至日本。日本主愛其人物秀麗﹐以女侄妻之。數年﹐思歸祀其祖﹐故返。時撫臣南居益聞知﹐召詢島中事﹐且以解散紅夷請畫策。李云「此系我國屬役者﹐諭之當去。」隨傳命使歸﹐各棄堡去﹐遂隳其所築。閩中腹心之患頓釋。是當時𨿽爲海堧之憂﹐然止爲日本屬國。不似今之彊大﹐竟至與中國抗衡也。

附錄

據《外洋考》及《海錄》﹕英夷卽荷蘭遺種﹐亦卽紅毛番。《外洋考》言其長技惟舟與銃﹔《海錄》亦言其最善連珠槍﹐而舟制尢極機巧。其兵制頗得《周禮》遺意。俗奉天主教﹐其於內地諸神﹐從無敬禮者。惟見廟中所塑白無常鬼﹐必瞻拜頂禮。其他𨿽孔聖像﹐亦任意褻玩﹐甚有摧爲薪者。

相傳前年寇寧波時﹐其陸路統帥布爾利入城隍廟﹐曾褫去城隍冠服﹐將攺其服色。及還舟﹐忽自投作神語曰「吾奉上帝命爲斯土神﹐𨿽本朝未嘗以國制加我﹐必欲令我易服。汝輩犬羊﹐輒敢毀裂我冠服乎﹖」言畢﹐卽取佩刀自刺而死。於是諸夷震悚﹐次日仍如舊制制作衣冠﹐備牲札送至廟。爲神像穿戴畢﹐相與羅拜謝罪﹐然後去。此其事𨿽近怪﹐然亦其慢神之一徵也。甕間手

《七修類稿》云﹕余嘗纂《談圃》﹐載元丰間修城﹐掘得一物﹐活而如人﹐但無眉目﹐或謂之太歲。正徳末﹐崇徳地名髙田村﹝今屬桐鄕﹞民家﹐掘地得活小兒﹐卽時燒死。此又不知何異也。余謂此或人之所埋﹐本不足異。

餘二姊家張氏之族﹐有同居娣婦某氏者﹐素病咯血。一日﹐日方中﹐至廚下午炊﹐瞥見墻下水甕之側一手伸出﹐五指皆備﹐儼然人也。婦大駭﹐方呼眾往視﹐倏已不見。眾卽其處掘之﹐無所得。然婦自是常心悸﹐未幾竟死。

按《熙朝新語》﹕徐太史用錫未第時﹐偶如廁﹐見大肉塊﹐徧身有眼。因記書言鞭太歲者﹐可轉禍爲福﹐遂擊之。每擊一眼﹐則徧身眼愈明灼。自是領鄕薦連捷﹐官至侍講。則謂太歲如人而無目者非矣﹐抑其類有不一歟﹖挖眼

《明史稿》載﹕韓雍﹝長洲人﹞徵廣西瑤僮﹐嘗與僚屬論兵轅門﹐取俘斬數人﹐探心腦啖之﹐立盡。見者失色﹐而雍談笑自若。此眞威克厥愛者也。

頃有督撫某公鎭海疆者﹐凡遇劇賊﹐輒抉其目珠。嘗微行至茶肆中﹐見一英吉利人﹐方與同伴相爭﹐拔刀欲刺﹐同伴逃去。其人將追殺之﹐問之﹐其人言本將往殺其仇家某﹐而某獨爲之勸阻﹐故將先刺之。某公好言曰「殺人者死﹐汝國中之法亦然。今其勸汝者愛汝也﹐汝柰何欲殺之也﹖」其人大恚曰「汝何人﹖敢來爲渠遊說乎﹖可亟去﹐勿嘗吾刃。」

某公卽返至署﹐立飭捕役數輩﹐往拘其人至。公衣冠坐堂皇﹐喝令擡頭。其人仰視﹐始悟卽肆中所遇也﹐乃慴伏不敢動。公卽起﹐至階前﹐一手捽其發﹐扠兩指插入目中﹐則血淋漓﹐雙珠隨手出矣。隨乃撩襟拭其指血﹐且拭且罵曰「賊匪﹐先教汝知本部院手段﹐待拿汝同伴並誅可也。」凡抉目﹐公必親自舉手。抉畢﹐輒以衣襟拭其指﹐故襟上盡赤如胭脂。蓋此事隸役莫能任使也。

竊謂此法以處劇盜大猾﹐縱不卽行誅戮﹐亦可杜其後患﹐非但以立威也。然公今已以淫刑爲禦史所參矣。狐妖

國初時﹐邑中某爲其戚招飲﹐迨暮始歸。過鐵店巷﹐遇一美鬟﹐蓮步蹇澀﹐姍姍然來。時秋雨乍收﹐路淖﹐女乞某負過淖處。某喜諾﹐徑負至家。女詢知爲其家﹐雙波斜轉而笑曰「癡兒負我來﹐欲何爲﹖」某亦笑曰「卿試猜之。」女曰「然則子宜僵矣。」某狂喜﹐挽與入帷﹐略亦不拒。狎暱旣畢﹐女顧見四壁蕭然﹐牀中敝衾敗薦﹐嗤之曰「一寒至此﹐而猶思作風流措大耶﹗」生覺有慚色﹐已復疑其爲妖。女已知之﹐曰「我誠非人﹐然不爲汝禍﹐勿怖也。」某心戀其美﹐卽亦不懼﹐惟以其荏弱不堪糟糠爲慮。女曰「但能共矢白頭﹐此亦易耳。」某益喜。

次日偶出門﹐比歸室中﹐幾榻衾褥﹐燦然一新。驚問所自﹐女曰「適借之姊家爾。」至晚膳﹐某嘆曰「有客無酒﹐相對亦屬無聊。」女不答。一轉眼﹐則鬥酒只雞﹐臚列幾上矣。自是凡某有所需﹐無不應手至。某嘗戲問曰「卿具此神通﹐何難爲致千金﹐—洗酸態﹖」對曰「妾與君有夙緣﹐故冒嫌爲此。凡人飲啄有定﹐過此恐不爲君福也。」

後月餘﹐女托往省姊家﹐數日乃返。詰之﹐女曰「姊氏偶染微疾﹐故少畱扶持也。」某疑其別有所私也﹐謂之曰「沈宗善家好﹐勿去祟他。」女曰「彼家墻髙﹐又多犬。且彼福人﹐不可近也。」

無何﹐某以酒後誤傷人命入獄。女朝夕入視﹐時攜肴餌相餉﹐獄卒無知者。會於七倡亂山東﹐一日﹐官軍方與對陣﹐忽見一女子白錦戰袍﹐首戴雉尾﹐持綠沈槍﹐躍馬率數十人馳入賊陣。賊乃大潰﹐七就擒。問其所自﹐女以某妻對。將軍上其功﹐某因此亦得末減﹐發錦州充軍。臨行﹐女請從﹐某不可﹐曰「有押役在。」女曰「彼何知﹖至淮上﹐我別有投。」比至淮﹐別去。

後二年﹐遇赦。還過淮﹐逆旅主人曰「自往年客去﹐此間有妖大爲祟﹐今不敢屈畱。」某心疑是女﹐固請止宿樓中。入夜﹐某於燈下獨酌。忽見女華妝而至﹐向某萬福曰「郎亦無恙耶﹖」某大喜﹐邀與共飲﹐絮問前事。女曰「但爲君故﹐致臥榻之側﹐不容他人。今幸可相從去矣。」次日遂攜以行。過蘇州﹐方屆五日﹐有龍舟之戲﹐某偕女遊焉。女飲大醉﹐枕於膝上而臥﹐輒化爲狐。

初﹐鄰舟一鄕宦某﹐見女窗中﹐艷之。及是乃招某去﹐許以五百金購焉。某心念﹕彼異類也﹐終非良匹。若守死柱下﹐何日得富貴﹖遂與署券而還。女已覺﹐罵曰「負心賊﹗妾自問於汝不薄﹐今才得生還﹐遂忍以數百金而棄如敝屣乎﹖今不忍殺汝﹐但篋中鈿盒﹐須見還也。」言訖﹐向篋內取其盒納懷中﹐徑出登岸﹐揮淚而去。蓋此盒乃女送某往錦州時所贈﹐凡遇窘急﹐啟之﹐必有數金存焉。某以是在戍得免凍餒。至是自悔負女﹐然不可追矣﹐悵然解纜至家。年餘﹐竟以窮餓死。

附錄《袁氏傳》

廣徳中﹐有孫恪秀才者﹐因下第遊洛中。至魏王池側﹐有一大第﹐洛人指此袁氏之第。恪徑往扣扉﹐良久﹐忽有女子啟閽﹐容光鑑物﹐艷麗驚人。珠初滌其月華﹐柳乍啟其煙媚。蘭房靈濯﹐玉瑩塵淸。恪疑主人處子﹐潛窺而已。女摘庭中萱艸﹐凝思久立﹐遂制詩曰「彼見是忘憂﹐此看同腐艸。靑山與白雲﹐方展我懷抱。」吟諷旣畢﹐遂來搴簾。忽睹恪﹐驚慚入戶。使靑衣詰之﹐且曰「小娘子少孤﹐更無姻戚﹐見未適人﹐且求售也。」良久﹐女子乃出﹐美艷愈於向者所睹。命侍婢進茶果曰「郎君旣無第捨﹐便可遷囊橐於此。」恪未室﹐又睹女子婉麗如是﹐乃進媒而納爲室。

三四歲﹐忽遇表兄張閒雲﹐恪止宿其家寢。張生握手密謂曰「兄於道門曾有所授﹐適觀弟詞色﹐妖气頗濃﹐未審別何所遇﹖」恪辭以未有所遇。張曰「夫人稟陽精﹐妖受陰气。魂掩魄盡﹐人則長生﹔魄掩魂消﹐則立死。故鬼怪無形﹐而全陰也﹐仙人無影﹐而全陽也。陰陽之盛衰﹐魂魄之交戰﹐莫不表白於气色。向觀弟气色﹐陰陽侵位﹐邪干正府﹐眞精已耗﹐識用漸隳﹔精液傾輸﹐根蒂浮動﹐骨將化土﹐顏非渥丹。必爲怪異所鑠﹐何堅隱也﹖」恪方驚悟﹐遂陳娶納之因。張大駭曰「卽此是也。」恪曰「某一生迍邅﹐久處凍餒﹐因玆婚娶﹐頗似蘇息。不能負義﹐何以爲計﹖」張生怒曰「大丈夫未能事人﹐焉能事鬼﹖且義與身孰親﹖身受其災﹐而顧鬼怪之恩義乎﹖」授以寶劍曰「此亦幹將之亞﹐凡有魍魎﹐見者滅沒。倘攜置密室﹐必睹其狼狽。」恪遂受劍﹐張告去。

恪攜劍隱於室內﹐而終有難色。袁氏俄覺﹐大怒曰「子之窮愁﹐我使暢泰。不顧恩義﹐遂興非爲。如此用心﹐則犬彘不食其餘﹗」恪慚顏﹐叩頭曰「受教於表兄﹐非宿心也。」袁氏遂搜得其劍﹐寸折之﹐若斷輕藕。袁氏乃大笑曰「張生一小子﹐不以道義誨其表弟﹐使行其凶毒。然觀子之心﹐的應不如是。吾匹君已數歲矣﹐子何慮哉﹖」恪方稍安。後十餘年﹐袁氏已鞠育二子。治家甚嚴﹐不喜參雜。

後恪之長安﹐謁舊友王相國縉﹐遂薦於南康張萬頃﹐爲經略判官。挈家而往﹐袁氏每遇靑松髙山﹐凝睇久之﹐若有不快意。到端州﹐袁氏曰「去此半程有峽山寺。我家舊有門徒僧惠﹐幽居此寺﹐別來數十年。僧行極髙﹐能別形骸﹐善去塵垢。倘經彼設食﹐頗益南行之福。」恪遂辦齋蔬之具。及抵寺﹐袁氏欣然易服理妝﹐攜二子詣其僧院﹐若熟其徑者。遂持碧雲環以獻僧曰「此是院中舊物。」僧亦不曉。及齋罷﹐有野猿數十﹐連臂下於髙松﹐而食於臺上﹐復悲哮捫蘿而躍。袁氏怛然﹐俄命筆題僧壁曰「剖破恩情役此心﹐無端變化幾湮沈。不如逐伴歸山去﹐長嘯一聲煙霧深。」乃擲筆於地。撫二子咽泣﹐語恪曰「好住好住﹐吾當永訣矣﹗」遂裂衣化爲老猿﹐追嘯者躍樹而去。將抵深山﹐而復返視。恪驚怛良久﹐撫二子一慟。

詢於老僧﹐僧方悟曰「此猿爲貧僧爲沙彌時所養也。碧玉環本訶陵胡人所施﹐當時亦隨猿頸而往。今方悟矣。」恪惆悵﹐艤舟六七日﹐攜二子回棹﹐更不能之任矣。﹝此傳爲唐顧夐撰。予愛其敍次中工於描寫﹐中間論人妖分界﹐精辟如《黃庭》《陰符》諸經﹐而其事又可以爲警﹐故節錄以附於此﹞

外史氏曰﹕太史公曰「鄙人有言曰﹐何知仁義﹐已向其利者﹐爲有徳。」歸震川先生曰「凡人當厄困時﹐得人一言之善﹐輒不忘於心。」況袁氏之子孫生者乎﹖且以孫生之貧不能娶﹐而驟得一神仙中人﹐而可以育子﹐可以治家﹐爲孫氏更綿血食於無窮。與生處十餘年﹐而琴瑟曾無間也。袁氏復何負於生乎﹖無負於生﹐則人之可也﹐室之可也。柰何以一人之言﹐而忍以齒其利劍哉﹗然使生惑於張生之危言﹐而不復顧夙昔之恩義﹐則以袁氏神通如此﹐安知不反受其禍﹐如某生之於狐女也﹖幸也天良未泯﹐撫劍猶豫﹐卒爲袁氏所諒而克保其終也。然抑已危矣﹗織裏婚事

織裏某翁﹐家饒於財。生一子﹐質頗聰秀﹐翁視爲家寶。稍長﹐爲聘同邑某氏女。年十八﹐卽爲之成婚﹐某氏女才及笄耳。無何﹐已屆期矣﹐某子忽遘暴疾。乃倩媒氏至女家﹐備述翁意﹐言﹕新郎之病𨿽大勢無妨﹐然醫者云「若此時遽令出門迎娶﹐恐生意外之變。」若蒙曲賜周旋﹐免其奠雁﹐臨時當仍備輿從﹐迎令愛往與成禮﹐則所全者不少矣。女家父母皆許諾。媒氏還報﹐明日迎女去。顧婿病已亟﹐實不能行禮。艸艸送入洞房﹐竟夕擾攘﹐不復能就枕。次日其子竟死﹐女猶未及廟見也。此道光二十五年九月間事。

先是﹐翁以將宴客﹐召屠者宰豬﹐屢宰不絕﹐而又無血﹐及其他雞鴨等物皆然。其庖人所烹豬蹄﹐个个皆作殷紅色﹐如塗鮮血。識者已共知爲不祥﹐而翁猶迷而不知止﹐以致此誤也。惜哉﹗

外史氏曰﹕此事余聞之丁子香。時許汝樵亦在座﹐惻然曰「此女固未廟見也﹐嫁之可矣。」余謂﹕卽已廟見矣﹐已與某子合歡矣﹐而以十六七之紅顏少婦﹐又無遺孤可撫﹐而必令其以寡鵠終也﹐於心安乎﹖然此女旣已歸婿門矣﹐此非如置器者﹐以不得其用﹐而遂可轉售諸他人也。況以今之世﹐𨿽在閨閣﹐皆喜矯立名義﹐甚有未婚而輿主迎娶﹐與殉其夫者。此固小兒女一時激烈之所爲﹐君子所不願見也﹐然而王法猶有所不禁也。況其婿之死﹐固已在迎娶之後乎﹖昔者宋伯姬不肯下堂﹐以及於難﹐君子謂其女而不婦。是女子之出門﹐原不容輕舉﹐而況在嫁娶之際﹖故《曾子問》言「取女有吉日﹐而女死﹐則婿齊衰而弔﹐旣葬而除之。夫死亦如之。」「如」之云者﹐謂亦如婿之服齊衰以弔。「旣葬而除」者﹐不終喪也。其所以不終喪者﹐不以爲婦之服服之也。不以爲婦﹐則別嫁他族可矣。然此固爲未入門者言也。其在入門之後者﹐豈得復援此例乎﹖惜也﹐某翁請之﹐女之父母許之﹐此皆庸人自擾。而此女之身﹐則已爲覆水之難收矣。可勝嘆哉﹗嗅金

林邑船官徐狼川﹐言外夷皆裸身﹐男以竹筒掩體﹐女以樹葉藏形﹐所謂裸國者也。𨿽習裸袒﹐猶恥無蔽。惟以暝夜與人交市﹐暗中嗅金﹐便知好惡。曉看皆如其言。據《八紘譯史》﹐乃羅剎國人也﹐在婆利之東。其人朱發黑身﹐獸牙鷹爪。與林邑人作市﹐輒以夜﹐晝則掩其面云。

又有羅剎鬼國﹐在東海大洋之中。田漪亭雯言巡撫廣州時﹐有一孝廉﹐黃姓﹐名之驂。耳不能聽﹐以眉聽。尢奇。蓋不獨牛以鼻聽﹐龍以角聽﹐異气之鐘於物也。

相傳商丘宋公犖精於賞鑑﹐能於暗中辧書畫之眞贗﹐百不失一。此別以絹紙之精粗厚薄﹐而得之於手者。吾邑沈賓谷﹝靑齋先生之子﹞﹐雙目皆瞽﹐不能出門一步。然好與人爲葉子戲﹐摸其牌而配合棄去之﹐𨿽巧者莫能勝也。尢奇。「佛時」「貞觀」

姚秋農先生典試廣東﹐闈墨中有用「佛時」字者。呈薦時﹐先生以「佛時」字出佛書黜之。及道光庚辰﹐先生以都禦史爲總裁﹐三場中有一硃捲舉及貞觀年號者﹐又以貞觀乃漢代年號被黜。或綴一聯嘲之曰「佛時」云出梵書﹐菩薩呼冤夫子笑﹕「貞觀」乃稱漢代﹐武皇長嘆太宗驚。事卻可笑。然先生學有根柢﹐疏謬當不至此﹐或闈中同事者爲之也。剪舌

劉燮﹐字隱園﹐吳郡人。父嘗作令江陰﹐宦囊頗富。燮性鄙而質鈍﹐作文常苦思終日﹐不得成章。迨其成也﹐錯寫金根﹐顚倒紫鳳﹐見者無不絕倒。其父遂爲之援例入監。

後父死﹐每忌日祭儀﹐俱極不堪。妻以爲言﹐則曰「渠輩從不爲子孫計﹐詎嘗想啖子孫羹飯耶﹖」以其父在時﹐好結交也。以祖母爲庇﹐其少子則以老娼呼之。居常數米而炊﹐自僮僕以及子女﹐蔬食常不得飽。遇其妻尢酷﹐亦不知有親族交友﹐惟自奉極奢。蓄一婢張氏﹐性悍戾。以其善於牀第也﹐遂納爲妾。

妾索饕餮﹐劉亦非肉不飽。一日妾思食鰻鱺﹐命女僕就肆市焉。妾以爲少﹐疑其竊食﹐抵其器於地﹐大罵。婢力辧其誣﹐妾愈怒﹐命僕某捉住﹐剪其舌﹐立斃。蓋婢有國色﹐劉嘗與狎﹐妾偵知之。妾性本奇妒﹐思置之死而未發也。至是乃償其夙恨焉。及女父控官﹐劉行賄於知縣某公﹐蔽其罪於他婢。婢不勝拷掠﹐遂誣服。詳報後﹐上官遽爲咨部﹐婢引領以俟秋決而已。

然劉自是家驟落﹐妾不耐淸苦。遂與劉謀爲倚門計。劉欣然曰「饑寒至身﹐不顧廉恥﹐古人已教我矣。」許之。妾𨿽貌僅中人﹐然以其善淫也﹐接客之後﹐車馬塡門。劉感其活命之恩﹐且畏其威﹐求所以媚妾者﹐無不至。偶購得石濤和尙白描春宮﹐命酒賞之。酒至﹐甫展首頁﹐忽聞叩門聲甚急。驚起出視﹐有縣隸數輩持牒入﹐系劉與妾而去。

蓋是時前令以侵蝕賑米褫職﹐新令某以進士班來代。入署﹐見門中一兔伏焉﹐心異之。旣而悟曰「門中有兔﹐乃冤也。邑中得毋有冤獄乎﹖」及寢﹐夢一女子披髮跪牀前﹐張口噴血﹐似訴冤狀。而口中無舌。恍惚間﹐又一女在旁痛哭﹐久之﹐起至庭中﹐取一弓竭力挽開﹐將射令。令驚寤。晨起點囚至婢﹐婢呼冤。審視﹐卽夜中所夢也。因思其挽弓而射者﹐乃張字也。立喚役持牒拘劉與妾至﹐一鞫而服。遂出婢﹐而殺妾。劉以同謀行贓論絞﹐瘐死獄中。

按《醫經》﹕舌爲心苗。故斷其舌則死﹐然亦有不死者﹐直隸吳直詮素無行﹐好漁色﹐不避親族。一日將姦其女﹐女僞許之。從入臥內﹐裙腰甫解﹐先索其舌。吳狂喜﹐伸舌舐之﹐女一口嚙斷其大半。呼救命﹐家人咸集﹐執而訴於官﹐以亂倫論死。是其人初不死也。

又邑中沈某者﹐嘗遊幕﹐以刑名致富千金﹐援例分發東河縣丞。性喜孌童。一童素以少俊得幸﹐後以恃寵忤意斥出。童銜恨﹐倩人求復入服役﹐某許之。遂入﹐長跪謝罪﹐某視其婉媚可憐﹐摟入懷中。童故與繾綣﹐索其舌嚙得其半﹐某昏絕於地。童出至署外﹐聲言某官欲行彊奸﹐已不勝忿﹐故嚙其舌。遂赴黃河死。某以有玷官箴革職﹐然未死也。

此皆嘉慶戊寅事也。劉綎

劉少保綎﹐字省吾。以都督家居。時有賊竊發寧州﹐勢張甚。巡撫遣縣令郡守請救﹐少保辭以疾﹐復命藩臬往請﹐堅辭。皆大怒。命醫往驗﹐詐則將參之。醫至﹐則奄奄牀褥也。眾惶急﹐策無出。未幾﹐忽報劉將軍破賊歸矣。眾大駭﹐謂﹕「將軍出﹐吾屬固不能知﹐亦何施此狡獪爲﹖」曰「賊爲陳友諒之裔﹐蓄謀數傳以俟釁。今發不易遏﹐若知某往﹐必大備﹐故密撲之。此兵法也。」眾乃服。

時方右文﹐每公會﹐坐少保諸生下。郡紳士有公宴﹐醵金不給﹐輒目少保字呼曰「省吾以辦此。」少保恆什佰於眾輸辦。或酒酣﹐令家卒馳馬娛賓。少保興發﹐往往上馬舞雙刀。觀者但見白气旋繞眩目﹐不辧其面。𨿽奇其藝﹐亦但作戲玩觀也。

少保子念述﹐矯捷有父風。然少保袖箭爲絕藝﹐透堅甲﹐及五六十步﹔念述止及二十步許﹐不能穿札﹐勇不如也。

少保有女亦勇﹐嫁於某﹐奩具丰盛。有盜數十﹐突圍其家﹐盡室惶恐。女命婢取軟甲披之﹐率婢揮刀出殺賊。賊不能支﹐遁去。

按《明史》列少保平緬﹑平羅雄﹑平播酋﹑平倭﹑平倮功蓋詳﹐而遺平寧州事﹐以寇一發卽滅耳。然其出奇之功大矣。至若時俗鄙武﹐裏有達官﹐緣與少保結婚﹐至削籍。明之不振有由矣。

按﹕少保最善拔距﹐能縱躍十丈﹐橫躍十丈。拔距者﹐《左傳》謂「魏犫距躍三百﹐曲踴三百」﹐《漢書》謂「甘延壽少以良家子爲羽林﹐善騎射﹑投石﹑拔距﹐嘗超逾羽林亭樓」是也。

又按﹕此篇見《張瓜田集》。原本篇末言「《明史》列少保平緬﹑平羅雄﹑平播酋﹑平倭﹑平朝鮮﹐平倮功」﹐似有誤﹐蓋少保平倭時﹐本與朝鮮兵合也。今特爲刪此三字。黃石齋

祟禎時﹐余中丞集與譚友夏結社金陵。適石齋黃公來遊﹐與訂交﹐意頗洽。黃公造次必於禮﹐諸公心向之﹐而苦其拘也﹐思試之。妓顧氏﹐國色也﹐聰慧通書史。撫節按歌﹐見者莫不心醉。一日大雨雪﹐觴黃公於余氏園。召顧佐酒﹐公意色無忤。諸公更勸酬﹐劇飲大醉。送公臥﹐特設榻上枕衾﹑茵席各一﹐使顧盡弛褻衣。隨鍵戶﹐諸公伺焉。公驚起﹐索衣不得﹐因引衾自覆薦﹐而命顧以茵臥。茵厚且狹﹐不可轉﹐乃使就衾。顧遂暱就公﹐公徐曰「無庸。」側身內向﹐息數十轉卽安寢。漏下四鼓﹐覺﹐轉面向外。顧佯寢無覺﹐而以體傍公﹐公酣寢如初。詰旦﹐顧出﹐具言其狀。且曰「公等爲名士﹐賦詩飲酒﹐行是樂而已矣。爲聖爲佛﹐成忠成孝﹐終歸黃公。」

及明亡﹐執於金陵。在獄中﹐日誦《尙書》《周易》﹐數日貌加丰。正命之前夕﹐有老獄卒持鍼綫向公而泣曰「是我事主之終事也﹗」公曰「吾正而斃﹐是爲考終。汝何哀﹖」故人持酒肉與訣﹐飲啖如平時。酣寢達旦﹐盥漱更衣﹐謂僕某曰「曩某以捲索書。吾旣許之﹐言不可曠也。」和墨伸紙﹐先小楷﹐次行書。幅甚長﹐乃以大字竟之。加印章﹐乃出就刑。其捲藏金陵某家。

顧氏自接公﹐自懟歸某官。李自成破京師﹐顧氏謂其夫能死﹐我先就縊。夫不能用。

外史氏曰﹕此《望溪文集》所紀黃公軼事﹐與左忠毅公並書者也。夫古來忠臣義士﹐莫不以天下爲己任。卽至時丁板蕩﹐世際滄桑﹐猶將以一身力扶陽九﹐不得已而以一死報國﹐其意固以爲未堪塞責也。故當其從容授命﹐卽忠義之名﹐有不忍言﹐而何有於身家﹐更何有於聲色貨利﹖余讀佛書﹐迦葉曰「金剛之身﹐非世間火所能燒。」又《瑜伽論》曰「魔有四女﹐端正無倫。共來菩薩前﹐呈諸姿態。菩薩以義心定力﹐四女皆變老醜﹐羞慚而退。」蓋理之不勝夫欲﹐足令賁﹑育失其勇﹐良﹑平失其智﹐惟仙﹑佛爲能制之。然仙佛一切不動﹐而聖賢則有動有靜。以左公罹禍之慘﹐凜凜數言﹐至今猶有生气。使其平居有如顧氏者﹐而與之鍵戶同臥起﹐謂能動其一顧哉﹗此先生發潛闡微意也。至黃公臨命數語﹐則分定固然﹐亦二公之所同也。然此豈二公始念哉﹖此則可爲二公痛哭者矣。對縊

《如是我聞》﹕京師有富室呂氏娶婦者﹐男女並韶秀﹐親串皆望若神仙。窺其意態﹐夫婦亦甚相悅。次日天曉﹐門不啟。穴窗窺之﹐則左右相對縊﹐視其衾﹐已合歡矣。婢媼皆曰「是昨日已卸裝矣﹐何又著盛服而死耶﹖」此獄𨿽臯陶不能聽矣。

按花庵《中興絕妙詞選》﹕錢塘吳禮三﹐字子和﹐有《順受老人詞》五卷。有陶氏者﹐與王生情好甚篤。計生時𨿽暫爲萍水之聚﹐而死後終必長離﹐因於月夜共沈西湖。賦《霜天曉角》弔之云「連環易缺﹐難解同心結。癡呆佳人才子﹐情緣重﹐怕離別。意切﹐人路絕﹐共沈煙水闊。蕩漾香魂何處﹖長橋月﹐短橋月。」事亦載《西湖志》。然則天下固有此一種情癡。呂氏夫婦旣在合歡之後﹐得毋亦爲情死耶﹖生祭

明崇禎十五年﹐洪承疇爲我朝所敗﹐時傳其已殉難﹐崇禎帝賜祭十六壇﹐禦制祭文以旌之。其後﹐我朝兵下江南﹐洪又經略江南川湖等省。從入關﹐有土人迎而請見﹐洪納之。其人入而長跪﹐出袖中禦制祭文朗誦一過﹐大哭而去。

按﹕承疇之才﹐在明末諸臣中﹐似猶可任以兵事。史中所紀戰功﹐亦有可觀者。然黃梨洲先生嘗議其所敍戰功之多誣﹐則有不可盡信者矣。《檐曝雜記》言﹕承疇兵敗時﹐其子弟在家﹐已刻行狀散弔客。崇禎帝方祭十四壇﹐而承疇生降之信至。後金聲起兵徽州﹐與門人江天一俱敗。承疇諭令生降﹐天一誦禦制祭文以愧之。其後從本朝歸沒於京師﹐其子弟又刻行狀﹐不復敍前朝事﹐卽從本朝入關序起。有輕薄子得其兩行狀﹐訂爲一本﹐以作笑端云。

《明史》又言﹕崇禎十四年﹐大淸兵圍松山。承疇與邱民仰誓死固守﹐外援不至﹐芻糧並竭。至明年二月﹐已圍半年矣。力不支﹐城破﹐承疇降。民仰不屈﹐死﹐贈右副都禦史﹐賜祭六壇﹐官爲營葬﹐命建祠都城﹐與承疇並列。帝將親臨致祭﹐後聞承疇降﹐乃止。熊襄湣軼事

《全謝山集》載﹕始寧倪生爲予言﹕其尊人曾從裏中倉橋陳氏見其先世《秋曹日錄》一書。其人在熹廟時嘗爲獄官。凡魏閹所殺君子﹐不下東廠而下刑部者﹐皆載其獄中事。

其言襄憨自入獄﹐一飲一食﹐閹皆令獄官以帖子報知。然襄湣亦無所異。其臥用一藤枕﹐不分寒署﹐未嘗去身。每晚人靜﹐再拜禮北辰﹐則取此藤枕供之﹐莫能知其意也。或以問襄湣﹐亦笑不答。已而刑有日﹐襄湣神色不變﹐手出遺疏﹐猶爲上言邊事﹐又作絕命詞。其疏稿爲西曹郎所遏﹐曰「囚安得上書﹖」襄湣曰「此趙髙語也。﹝原注﹕缺十二字﹞聖朝安得有此﹖」怡然就刃。

時奉有傳首九邊之旨﹐西曹郎俄錄其首﹐則法場中空無所見﹐但一藤枕。大駭﹐相戒勿泄。密報魏閹﹐則命取熊氏子弟家人拷問﹐大索﹐竟無所得。魏閹計無所出﹐遂祕其事。其九邊所傳之首﹐非眞顱也。魏閹敗後﹐公子兆璧連疏請公首歸葬蒲州﹐亦明知其非公首﹐特借以消此冤案耳。

此說在明野史中﹐俱未之及。吾謂李公映碧《三垣筆記》極言襄湣臨刑之慘﹐與此不符。然陳氏乃親見者﹐當不誣也。﹝蒲州大學士韓爌也﹞

按﹕史稿但紀襄湣保遼之功﹐而不言其通術數。惟於萬曆三十五年巡按遼東時﹐歲大旱﹐行部金州﹐禱城隍神﹐約三日不雨﹐毀其廟。及至廣寧﹐逾三日﹐大書白牌﹐封劍﹐使使往斬之。未至﹐風雷大作﹐雨如注。遼人以爲神。據此﹐則獄中之事自非無稽也。地震

《天變述略》﹕五月初六日﹐哈噠門火神廟廟祝見火神颯颯行動﹐勢將下殿﹐忙拈香跪告曰「火神老爺﹐外邊天早﹐切不可走動。」火神舉足欲出﹐廟祝哀哭抱住。方推阻間﹐而震聲旋舉矣。

有一紹興周吏目之弟﹐因兄榮選。思做公弟﹐到京方三日﹐從菜市口買一藍紗褶﹐搖擺而還。途遇六人﹐拜揖尙未完﹐頭忽飛去﹐陷入墻內寸許。眼睛飛在對門墻上。粘住猶動。眉毛又粘在一處。其六人者無恙。

粵東會館路口﹐有蒙師開學﹐童子三十二人。一響之後﹐先生學生俱不見。又﹐宣府新推總兵在元宏寺街﹐一響﹐連人及長班七人俱不見。所傷男女﹐俱赤體寸絲不掛﹐不知何故。有長班於方震時﹐弁帽衣袴鞋襪﹐一霎俱無。一人因壓傷一腿臥地﹐見婦人赤體而過﹕有以瓦遮陰戶者﹐有以半條腳帶掩者﹐有被半條褥子者﹐有被一幅被單者﹐頃刻得數十人。是人又痛又笑。

慶宏寺街有女轎過﹐一響掀去轎頂。女全身衣盡去﹐赤體在轎﹐竟爾無恙。惟馮相公夫人單褲奔走街心﹐然亦僅見矣。

長安街一帶﹐從空飛墮人頭﹐或眉毛和鼻﹐或連一額﹐紛紛而下。大木飛至密雲石駙馬街﹐五千斤大石獅子飛出順城門外。震後有人來告﹐衣服俱飄至西山﹐掛於樹梢。昌平縣教場中衣服成堆﹐人家器皿金錢首飾俱有。而徳勝門外墮落人頭人臂尢多。

先是﹐五月初一日﹐山東濟南知府往城隍廟行香。及廟門﹐忽然知府皂隸俱各昏迷。有一皂隸之妻來看其夫﹐見其前夫死已多年矣﹐乃在廟當差。前夫曰「廟裏進去不得﹐天下城隍在此造冊。」

《傳異記》﹕宋熙寧中﹐恩州武城縣有旋風自西南來﹐發屋拔木。縣令一門及人民俱捲入雲霄中﹐墜地死者不計其數。近道光庚寅之歲﹐直隸一帶震裂不下千里﹐壓死者以萬計﹐然皆未有吹去衣服及肢體者。而此記言之鑿鑿如此。考《明史﹖帝紀》及《五行志》﹐並無五月初六日之變。然《明史》前後多脫誤。如天啟四年三月甲寅﹑六月六日丙子﹐京師地震﹐《帝紀》及《五行志》俱有之。獨《志》言三年京師地震者三﹐而《帝紀》不載﹔《紀》言四年三月戊午夜京師地再震﹐《志》亦不載。庚申夜復震者三﹐而《志》但云庚申再震。則其不足徵明矣。王秋泉

王秋泉者﹐吾邑名醫也。有某富人病且死﹐延秋泉。秋泉適治某貴人疾﹐不果往。富人念不已﹐中夜綿惙﹐謂其子曰「吾寧得一當王先生﹐死不恨。」子乃復走僕秋泉所﹐頓首惇促。會所治貴人疾良巳﹐又數日貴人起﹐治具觴秋泉﹐奉金幣爲壽。秋泉飲大醉歸﹐歸至舟中﹐語家人曰「今可赴富人約矣。」而富人子所遣僕﹐業踴躍解維代搖櫓。抵其家﹐傳呼曰「王先生至矣。」舉家驚喜出迎。

秋泉方酣睡﹐家人起諸夢中。主人已盛衣冠﹐鞠躬入舟肅客。秋泉謝以暮夜﹐請得詰朝櫛淋登堂。主人固請曰「老父忍死待先生﹐先生幸辱臨﹐何櫛沐爲﹖」彊之入。診脈已﹐與藥竟出。主人盛饌揖秋泉﹐秋泉但搖手謝。還舟﹐解衣臥。雞鳴酒醒﹐呼其家人罵曰「惰奴曠乃公事﹗且某富人遲我久﹐當夜赴之﹐何尙泊此﹖」家人曰「公頃已診脈與藥﹐忘之耶﹖」秋泉大驚曰「審與藥乎﹖吾眞大醉﹐必殺之矣﹗」頓足﹐促解維歸﹐謂不去必受辱。

家人匆遽解維﹐而主人已遣僕伺秋泉。聞去﹐卽入報。須臾門啟﹐望岸上燭籠數十﹐傳語止王先生。秋泉不知所爲。俄而主人踉蹌至﹐入舟頓顙﹐淚下承睫﹐謝曰「老父得先生刀圭﹐乃者熟寢﹐病若脫矣。先生存﹐父存﹔先生去﹐父且大去。惟先生終哀憐之。」秋泉自疑曰「世豈有是事哉﹖必紿我。」然已無可柰何﹐彊隨之登堂﹐門且掩﹐心猶怦怦然。坐定﹐主人申謝再三﹕「先生用藥何神驗乃爾﹖」秋泉乃漫應曰「昨已得其槪﹐請更得審視。」遂入視﹐索藥渣觀之﹐私自慰曰「幸不誤﹗」更與數劑﹐起其疾﹐厚獲而歸。人呼爲醉先生云。

外史氏曰﹕此事見《烏靑志》。醉夢之中﹐而用藥之神效如此﹐豈其中有鬼神耶﹖然亦可見醫術之不盡足憑﹐而生死之自有命也﹗一笑。蚺蛇

《水經注》﹕交趾金溪究山有大蛇﹐名曰蚺蛇。長十丈﹐圍七八尺。常在樹上伺鹿獸﹐鹿獸過﹐輒低頭繞之。有頃﹐濡濕訖﹐便食頭角。三月骨皆鉆皮出。山夷始見蛇不動時﹐以竹簽簽蛇頭至尾﹐殺而食之﹐以爲珍異。一說以婦人衣投之﹐則蟠而不起走﹐便可得也。

楊氏南裔《異物志》曰「蚺惟大蛇﹐旣宏且長。采色駁犖﹐其文錦章。食豬吞鹿﹐腴成養創。賓享嘉宴﹐是豆是觴。」言其養創之時﹐肪腴甚肥﹐可爲賓筵珍味。惜其吞食鹿冢﹐逢足以供老饕之大嚼也。

蚺蛇大者﹐能吞鹿食人。性極淫﹐取婦人敝袴擲地﹐以首戴之﹐俯仰頓撼甚樂。捕之者﹐度其出入之地﹐先釘羅樁數行﹐狹僅容其身。壯士持橄欖棍伏其中﹐出一人於外﹐颺婦人裙褲招之﹐蛇卽昂首髙六七尺來追。人退入羅樁﹐蛇身旣巨﹐到狹處曲折轉身不便﹐人持棍擊之﹐且擊且退﹐數人疊出﹐視其首俯地﹐則無懼矣。每擊一下﹐則皮肉皆縮。有一泡﹐死而血凝﹝卽護身膽也﹞﹐其力大減。多以亂眞﹐眞者值兼金。此《嶺南雜記》所言﹐與《水經注》合。惟《桂海虞衡志》言﹕蚺蛇大者如柱﹐常出逐鹿食之。寨兵善捕之﹐數輩滿頭插花﹐趨近蛇﹐蛇喜花﹐必注視﹐漸近俯其首。大呼「紅娘子」﹐蛇益俯其首不動。壯士大刀斷其首﹐眾悉奔散﹐遠伺之。有頃﹐蛇奮迅騰擲﹐道旁小木盡拔﹐力竭乃斃﹐一村飽其肉。其法更奇。然石湖所志﹐率經親歷﹐必非無據。

又按《嶺表錄異》云﹕普安州有養蛇戶﹐每年五月五日﹐卽舁蚺蛇入府﹐祗候取膽。余曾親見﹐皆於大籠中藉以軟艸﹐盤屈其上。兩人舁一條在地上﹐卽以十數拐子從頭翻其身﹐不得轉折。卽於腹上約其尺寸﹐用利刃抉之。肝膽突出﹐卽割下其膽﹐曝漧﹐以備上貢。卽合內肝﹐以綫合其瘡口﹐收入籠。或云舁歸放川澤。據諸書所稱﹐蚺蛇力大若許﹐必不可以生而致。今觀此錄所載﹐則取之固自易易。其信然耶﹖

南裔《異物志》﹕蚺蛇牙長六七寸﹐土人尢重之﹐云辟不祥﹐利遠行。賣一枚﹐值牛數頭。采龍眼

龍眼枝甚柔脆﹐熟時賃慣手登采。恐其恣啖﹐與約曰「唱勿輟﹐輟則弗給值。」樹葉扶疏﹐人坐綠陰中﹐髙低斷續﹐喁喁不已。偶聽頗足娛耳﹐細思之﹐令人欲笑。大言

少讀《王莽傳》﹐凡自法禁號令﹐以及名物郡縣﹐莫不剽摹古籍﹐以恣粉飾﹐不獨仿《大誥》等著作也。想見當時居之不疑﹐如醉如癡之狀。

後讀《孟蜀世家》﹕宋太宗遣王全斌等伐蜀﹐孟昶遣王昭遠禦之。昭遠好讀兵書﹐以方略自許。兵始發成都﹐昶遣李昊等餞之。昭遠手執鐵如意﹐自比諸葛亮﹐酒酣謂昊曰「吾此行豈止克敵﹖當領此二三萬雕面惡少年﹐取中原如反掌爾。」旣而與全斌一戰於三泉而敗﹐再戰於劍門而被擒。眞是寫成一笑﹗

然自古此等妄人﹐卻又不少。南燕有王始者﹐萊蕪人。慕容徳建平四年﹐始以妖術惑人﹐眾至數千﹐聚於太山萊蕪谷。自稱太平皇帝﹐署置百官﹐號其父曰太上皇﹐兄林爲徵東將軍﹐弟泰爲徵西將軍。帝遣車騎將軍桂陽王鎭討擒之﹐斬於都市。臨刑﹐人皆罵其自取族滅。或問其父兄何往﹐始曰「太上皇蒙塵於外﹐徵東﹑徵西亂兵所害。朕躬𨿽存﹐復何聊賴﹖」其妻趙氏怒之曰「君正坐此口以至此﹐柰何臨死尙爾狂言﹖」始曰「皇后何不達天命﹖自古豈有不亡之國﹐不破之家耶﹖」行刑者以刀環築其口﹐始仰天視曰「朕卽崩矣﹐終不攺帝號也。」此其可笑﹐尢堪與王莽「天生徳於予﹐漢兵其如予何」之言並傳。

又《宋稗類抄》﹕嘉泰開禧時﹐郭倪位殿巖﹐自謂臥龍復生﹐酒後輒詠「三顧頻煩﹐兩朝開濟」二語。陳景俊爲軍漕宴之曰「木牛流馬﹐則以煩公。」師旣潰﹝卽富平之敗﹞﹐自度不復振﹐對客泣。時彭法傳在坐﹐語人曰「此帶汁﹝字借作職﹞諸葛也。」陸世科

鄞縣陸世科爲諸生時﹐嘗館於邑中一富室。值黃黴﹐命館僮焙被﹐僮轉付婢﹐攜就主妾房中焙之。至晚﹐夾帶主妾之睡鞋而出。世科欲睡﹐展被始見﹐拋之帳頂。

後主人入齋中見之﹐伺其出﹐袖之以去。迨更深﹐密令妾往扣其門﹐而操刀隨之。世科問爲誰﹐低應曰「妾也。」世科曰「焉有昏夜而女客可見先生者乎﹖」又令再三懇之﹐曰「第開門﹐妾自有說。」世科曰「女客與先生有何可說﹖卽有說﹐明日與主人同來。如再不去﹐當卽捉付爾主﹐勿嫌見辱也。」主人見世科毅然難犯﹐卽應之曰「請開門﹐小弟在此。」旣入﹐世科見主人持刀﹐大驚。主人曰「無懼。」出鞋示之﹐備述所以。世科笑曰「幸我無私﹐否則已污君刃矣。」明日遂辭去。

後登萬曆己丑進士﹐仕至大理卿。是時﹐人多附魏閹﹐公獨特立不阿﹐以完節終。

事見《烏靑志》。或曰﹕此事已見《子不語》﹐彼作鎭臺某﹐不知孰是﹖余按《警心錄》﹕陳淳祖爲賈似道之客﹐守正﹐爲諸客所惡﹐內侍亦惡之。一日諸姬爭寵﹐密竊一姬鞋﹐藏淳祖牀下﹐意欲並中二人也。賈入齋見之﹐心疑焉。夜驅此姬至齋門誘之﹐淳祖不應﹐繼以大怒。賈方知其無他﹐勘諸姬得其情。由是深契淳祖﹐後有南安軍之命。金﹑元院本演其事﹐與此正相類。意當時或有有意爲之者﹐不然﹐或有構之者歟﹖據《錄》中所載﹐則其出於依托﹐未可知也。猩猩

非非子曰「夫林密淵深﹐魚鳥自有樂地。而卒爲人所制者﹐貪其餌也。」《水經注》﹕「猩猩形若黃狗﹐又類貆豘。人面﹐顏容端正﹐音聲妙麗。」楚太原王綱曰「猩猩好酒及屐﹐里人置之山谷。常數輩爲羣﹐見酒物﹐知人張設﹐取之。知張者祖父姓名﹐詈曰「奴欲殺我﹐亟捨爾去也。」卽復還曰「姑嘗酒。」迨醉﹐取屐著之﹐卒爲人擒焉。」放翁詩﹕「已醉猩猩猶著屐﹐入秋燕燕尙營巢。」此物愛酒與屐﹐他書亦言之厲歷﹐當不虛也。

按唐人小說載﹕安南武平州封溪中﹐有猩猩焉。如美人﹐解人語﹐知往事。以嗜酒故﹐以屐得之。檻百數同牢﹐欲食之﹐眾自推肥者﹐相送流涕。時餉封溪令﹐以帕蓋之﹐令問何物﹐猩猩籠中語曰「惟有僕並酒一壺耳﹗」令笑而受之。蓋此物之靈慧如是﹐其勝於陸機之黃耳傳書多矣。而卒以愛酒與屐﹐爲人所制。《禮記》﹕「猩猩能言﹐不離禽獸。」信夫﹗然豈獨禽獸已哉﹖燕妒

廣陵牛氏家﹐堂燕方育雛。其雌爲貓所斃﹐雄啁哳久之﹐翻然而逝。少選偕一雌來﹐共哺其子。明日有雛墮地﹐至晚諸雛畢死。取視之﹐滿吭皆枲耳﹐實蓋爲雌所毒也。嗟乎﹗禽鳥猶疾其前雛如此﹐而雄不悟﹐悲夫﹗

去年仲夏﹐沈荔堂家遠香書捨中﹐燕已育雛﹐一雌爲蛇所噬。越宿﹐其雄偕—雌至﹐相與哺雛。未幾蛇又至﹐時雄出未返﹐雌驚起﹐啄其目。蛇甫吞一雛入口﹐不能反噬﹐急吐出﹐蜿蜒遁去。雛已垂斃﹐雌覆而翼之﹐間銜庭中旱蓮艸哺之﹐未幾遂愈。然自此雌偶出必速返﹐朝夕不離於側﹐蛇亦絕不復至。是此雌又能爲諸雛之義鶻也。戒貪

《金樓子》﹕齊桓公臥於柏寢。白鳥營營﹐饑而求飽。公開翠紗之廚而進焉。有知禮者﹐不食而退﹔有知足者﹐雋肉而退﹔有不知足者﹐長吁短吸而食。及其飽也﹐腹爲之潰。蓋戒夫貪也。

余嘗見蚊有腹已果而作紅色者﹐其尾血滴不止﹐而吸食猶未已也。驅之﹐則棲於屏案間﹐不能復飛。斯時不知亦悔其饕餮太過否﹖師戒

裏中有走無常者﹐嘗一臥數日。一日乍醒﹐遽問其家人曰「吾裏外科岑氏子﹐昨已死乎﹖」家人曰「然。君至冥中亦見之乎﹖」曰「吾昨於嶽廟城隍廡下﹐見鬼卒拘岑至。城隍拍案怒曰﹕『汝在陽間做得好事﹗』岑叩首涕泣曰﹕『小人生前並未敢造惡。』城隍怒曰﹕『觀爾獐頭鼠臉﹐胸中豈有一點墨﹖柰何旣以牛醫殺人﹐更托名教書誑錢財而誤人子弟乎﹖』命鬼卒拽下予杖。岑復叩首曰﹕『小人𨿽托名世醫﹐然從無過而問津者﹐勢不得艸菅人命。第爲饑寒所迫﹐權行訓蒙度日。身分生平所讀﹐止有一部《四書》﹐又大半句讀不全﹐故所取修金﹐極丰不過二兩。大約不過菜傭輿卒﹑目不識丁者之子弟﹐願相從受業。彼亦只圖省費﹐無意深求。若《四書》以上﹐小人亦不敢妄教﹐故猶不致大誤。』城隍色少紓。

「顧判官取冊檢視﹐至岑首一行﹐注曰﹕』綿蠻﹝讀作變﹞黃鳥。『城隍怒曰﹕『此輩只合轉入畜生道中耳。』又檢至下一行﹐注云﹕『如惡惡﹝皆讀作屋﹞臭﹐如好好﹝皆讀上聲﹞色。』城隍笑曰﹕『二字如此讀﹐試問作何解﹖』岑曰﹕『此當讀爲四句﹐言如其爲惡﹐須如惡臭﹐斯爲眞惡﹔如爲好人﹐須如美人﹐斯爲眞好。則善惡之意皆誠矣。』城隍曰﹕『然則後文惡而知其美者﹐又作何解﹖』岑曰﹕『此惡字當讀去聲。蓋惡之爲物﹐天下未有以爲美者。但據《本艸》﹐則人中黃之益人多矣。是其味美於回也。故孟子日﹕惡﹝句﹞在其敬叔父也。』

「城隍罵曰﹕『畜類﹗汝平日以此教人﹐尙謂未嘗誤人耶﹖』遂命罰作狗﹐恣其食惡以償之。岑復叩首曰﹕『小人生前以飲啖兼人﹐中多痰火﹐每當暑喘作﹐其苦萬狀。願大王垂諒﹐罰作一牛。』城隍訝問曰﹕『此又何說﹖』對曰﹕『小人向讀《千家詩》有云﹕赤日行天牛不知。惟牛能不受暑熱也。』城隍大笑﹐令鬼卒拽下﹐先杖一百﹐仍押回裏中﹐俾投生爲牛﹐爲課徒者示警云。」

家人皆未信。次日﹐聞比鄰畜牛生犢﹐往覘之﹐果然。戲呼其名﹐犢輒昂首掉尾而鳴﹐若應聲然。牡丹

《日知錄》﹕山東人刻《金石錄》﹐於李易安《後序》「紹興二年玄黓歲壯月朔」﹐不知「壯月」之出於《爾雅》﹐而攺爲「牡丹」。凡歷代以來所刻之書﹐皆「牡丹」之類也。

又《拊掌錄》﹕紹興九年﹐金歸我河南地。商賈攜長安秦漢碑刻﹐求售於士大夫。王錫老得一碑﹐無一字可辧﹐王獨稱賞不已。客曰「此何代碑乎﹖」王不能答。客曰「我知之﹐是名沒字碑。」一笑而散。今之賞鑑家﹐大率皆沒字碑之類也。柳畫

乾隆辛丑十月﹐蕭山陸敬軒爲永城尉。署中舊有柳樹一枝﹐年久半槁。命工伐之﹐其中紋畫如淡墨寫成﹕左右峯石峻削﹐懸崖之上有松一株﹐藤纏累累﹔老樹一株﹐枝葉皆倒垂。下有一叟﹐挾杖立﹐髙冠長袖﹐須眉宛然。其左手納袖中﹐著胸前﹐右腳前行露其舄﹐左腳隱衣下﹐回顧若聽泉狀。𨿽妙手寫生﹐不是過也。從來木理之成文者﹐有影木之類﹐乃得之柳樹中﹐則又聞所未聞也。造物之巧﹐豈可思哉﹗

又康熙壬寅﹐京口檄造戰艦。江都劉氏園中﹐有銀杏一株﹐百餘年物也﹐亦被伐。及鋸開﹐則木之立理有觀音大士像二﹐妙曼天然。眾共駭異﹐乃施之持南福緣庵中。此似有神物憑之者﹐尢奇。

閩人吳玉長璧﹐嘗適杭。適金中丞家招宴﹐庖人烹圓魚。旣熟﹐剖之﹐一肉觀音﹐頭戴金冠﹐盛妝飾﹐眉目衣褶皆如畫﹐右手下垂﹐左手中按﹐足踏芙蓉一朵。座客無不驚惋﹐遂命覆羹。

此事見樊榭《城東雜記》。豈眞大士現身﹐以爲殺身之戒者歟﹖其他如《酉陽雜俎》載﹕煬帝食蛤﹐中有一佛二菩薩像。唐文宗時﹐鱉中有觀音大士像。《續夷堅志》載﹕史浩食蛤﹐中有二佛像﹐螺髻瓔珞﹐足踏蓮花。《異識資諧》載﹕邵崇益剖蚌﹐中有羅漢像。雋區言﹕雙林鎭民剖蚌﹐中有珍珠八仙。《夷堅丙志》載﹕鄭伯膺於楚州蚌中得觀音像﹐妙相端嚴﹐楊枝淨瓶備具。又於蟹腹內得鬼判﹐毛髮森立﹐怪惡可畏。《堅觚集》言﹕遂昌縣民剖鱉中﹐有比丘端坐﹐握牟尼珠﹐衣履斬然。唐詢家雞卵中﹐有菩薩坐蓮花。凡此猶曰仙佛現身﹐以示殺生之戒。

至如他書所載﹐蠶繭中有小佛像﹐狀如入定觀音。雞卵中有獼猴。如此類﹐則又何說﹖蓋妖異之興﹐終非常情所可揣測也。湖市

嘉慶庚午四月﹐髙郵縣西門臨湖石堤傾圮﹐河帥委員修築。有州署幕友夏友香者﹐督工役往來堤上。日將暮矣﹐忽見湖中城市宛然﹐林木繁茂﹐斷岸一帶小橋亙之﹐橋旁有斥堠列柵與拒馬咸備﹐橋上有人持板傘作迎風急走勢﹐而柳陰之下﹐二驢嚙艸於其間。惟時落日沈山﹐暮霞四起﹐適當湖中城門闕處﹐金碧萬道。沿堤水紋如縠﹐與夕陽相激宕﹐光怪陸離﹐不可名狀。

城中炊煙縷縷﹐傑閣嵯峨﹐浮屠髙聳﹐鐘聲如在耳也。晚風乍起﹐而所謂城市林木橋亭樓閣者﹐漸淡漸遠﹐頃刻盡滅﹐然已逾數刻矣。嘗聞山東登﹑萊有海市﹐四川靑城﹑錢城有山市﹐今此處更有湖市﹐亦奇觀也。冰山錄

分宜籍沒﹐有爲《冰山錄》以紀其事者。王仁裕《開元天寶遺事》﹕楊國忠權傾天下﹐進取之士爭詣其門。進士張彖者﹐有大名。有勸彖修謁國忠﹐可圖榮顯。彖笑曰「汝輩以爲楊公之勢﹐倚靠如泰山。以吾所見﹐乃冰山也。或皎日大明之際﹐則此山當誤人爾。」後果如其言﹐人以張生見幾。後年﹐生及第﹐釋褐華陰縣尉。時令守皆非其人﹐張生有吏道﹐每有申舉﹐守令輒抑而不從。生慨然曰「大丈夫有淩霄蓋世之志﹐而拘於下位﹐若立身矮屋中﹐使人擡頭不得。」遂拂衣歸﹐遁於嵩山。《錄》蓋本此義。泰山

或言泰山沒字碑非碑也﹐度其中必有所藏﹐當是封禪碑銘及玉版檢金泥之屬。昔有一巡方惡其疑眾﹐命撤之。甫動其蓋﹐風雷驟作。說似近怪﹐然其中有物無疑。顧寧人則謂《史》《漢》但言立石﹐而不言刻石。足見讀書心細。然《隋書﹖經籍志》有《秦皇東巡會稽刻石文》一卷﹐當卽指所立之石。是此言亦未可據爲定論也。夷俗

《髙麗圖經》言﹕其俗往往男女同川而浴。而西南苗夷跳月之法﹐必先野合生子﹐而後成婚。以爲夷俗之難以廉恥諭也。顧其間亦自有所謂廉恥者﹕

粵西瑤僮山居者﹐婦人四月卽入水浴﹐至九月方止。男女時亦相雜﹐或觸其私﹐不忌﹔惟觸其乳﹐則怒相擊殺﹐以爲此乃婦道所分﹐故極重之。此一種節義也。

暹羅之俗﹕遇華人與其婦通者﹐則其夫皆喜﹐以爲榮。或邀之共飲﹐謂其妻美﹐故華人愛之也。此一種見識也。﹝又聞暹羅男陽皆鑲嵌鏡鈴珠玉﹐富貴金銀﹐貧用銅錫﹐行則瑯瑯有聲。婚娶﹕羣僧迎送﹐婿至女家﹐僧取女紅帖男額﹐謂之利市。﹞

臺灣土番﹐其人不知歷日﹐無祖先祭祀。自父母外﹐無伯叔甥舅之稱。重生女﹐不重生男。不論有無生育﹐往往互相交易。暑月男女皆裸體對坐。淫欲之事﹐長則避幼﹐若弟妹子女﹐略不羞避。此又一種分別也。

若夫烏滸之人﹐娶妻而美﹐則讓其兄。羅鬼之卒﹐新婦見舅姑不拜﹐裸體而進盥﹐謂之奉堂。則居然習於禮讓也矣。

西洋文郎馬神﹐其俗不淫姦者論死。惟華人與夷女通﹐則削其發﹐卽以女妻之﹐不聽歸也。昔有人殺其夫者﹐其妻控諸邑。邑令怒﹐卽以其妻妻之﹐曰「使汝妻亦守寡。」其斷獄之法﹐蓋有所受之也。雙林淩氏

常熟沈孝子墓志﹕鼎革時﹐嘗負母而行於野。遇盜奪其糒﹐母不與﹐盜怒﹐將殺之。孝子泣而求代﹐並捨之。鄰失火﹐延母寢。母病方劇﹐不可以變。孝子號痛呼天﹐反風火息。後母年八十餘遘危疾﹐醫者皆曰法不可治。刲股以進﹐弗瘥。夢神緋衣告曰「疾非五藥所治。醫淩某﹐在雙林。」亟致之。淩至﹐以鍼達之﹐脫然愈。見《望溪集》。言孝子之至行﹐足以格盜而感神也。而淩氏之以鍼灸名其家也﹐豈偶然哉﹗淩氏子孫﹐蓋世其業至今云。

孝子名育﹐卒於康熙四十九年﹐年九十四﹐雍正間翰林編修淑之祖也。

附錄《碧裏志存》

淩漢章﹐湖州人。成化間鍼灸神靈﹐擅名吳浙。《兩浙名賢錄》稱其慷慨負義气﹐見人之病﹐如痛在身。有延之者﹐昏夜風雨﹐無不疾赴。砭石所投﹐諸恙脫然。每辰起門啟﹐輿疾求治者日數十百人。貧者未嘗受直﹐故身死之日﹐家無餘資。楊園先生

楊園先生葬其親﹐旣卜兆﹐而村民阻葬﹐弗克。因厝柩於莊﹐命佃戶居守。盜至﹐縱火焚其莊﹐災及兩柩。及罪人旣得﹐斬首祭墓﹐而先生衵衣用粗麻終其身。

婿尢介錫﹐幼而能文﹐負笈從遊﹐言規行矩﹐甚相得也。先生以女妻之。及其兄師錫舉進士﹐耽酒色﹐介錫背先生而效焉。屢訓弗悛﹐其後買娼爲妾。先生女素嫻閨訓﹐引詩書以諷諫。婿以其逆耳﹐與妾謀﹐鴆殺之。

先生往哭﹐見其被鴆狀﹐訟之官。褫其衿﹐逐其妾﹐卒未正其殺妻之罪也。而先生自子死後﹐其孤孫亦相繼夭殂﹐後嗣絕矣。

外史氏曰﹕陳古銘先生曰梓﹐年二十﹐侍姚蟄庵先生。先生爲言「下愚不移﹐如尢婿玷楊園。而周婿又玷誠庵﹐其執柯者楊園也。此亦先師痛心事。然天下固有不可化誨之人﹐一殺妻﹐一爲盜﹐於兩先生何病哉﹗」此論固然。然如楊園先生之所遭﹐何其酷耶﹗余嘗與夢廬論之﹐夢廬曰「是則所謂命也。」嗚呼﹗其信然耶﹖

按先生年譜﹐崇禎七年甲戌﹐先生年二十四﹐館顏士鳳家。時東南文社方興﹐先生與士鳳相約毋濫赴﹐但與同學數子邱衡輩﹐文行相切磋而已。然先生自與嚴穎生﹑邱季心﹑淩渝安諸君子遊﹐往往以舉業爲戒。或有延課子弟者﹐相率辭不赴﹐以其爲功利起見也。年六十﹐姚公玉瑚偕其弟璉﹐謁先生於張佩蔥齋中。適語溪以《東臯遺選》數十冊﹐托佩蔥發出。舟子負上﹐連呼重甚。先生戲語曰「此未必重﹐吾以爲輕如鴻毛耳。」姚因問﹕「學問之於舉業﹐固可並行而無妨耶﹖抑必屏去而後可從事耶﹖」先生正色曰「《詩》有之﹕荼蓼朽止﹐黍稷茂止。」蓋其持己之嚴如此。

又先生與吳裒仲書曰「天與仁孝﹐知有勿藥之喜。讀終天一記﹐輒爲泫然不已﹐眞與『蓼蓼者莪』同一哀切也。人子至此﹐蓋已無可如何﹐惟有臨淵履冰﹐如曾子之志而已。《記》曰﹕『終爲難。』而申之曰﹕『終也者﹐非終父母之身﹐終其身也。』然則人子未死一日﹐是亦事親之一日也。願與仁兄終勉之耳。」水月庵

武林艮山門外水月庵﹐卽水月老人故居。老人姓孫名文﹐字文石﹐號水月。會稽諸生。國變後﹐隱於杭﹐榜所居曰梅園。性恬靜﹐一介不取﹐間爲長短歌詞。問其年﹐嘗稱九十。發盡禿﹐人多以僧呼之。

沈陽範忠貞公幼時﹐老人嘗撫其頂曰「是兒當建節吾土﹐吾猶及見之。」及忠貞撫浙﹐太夫人言於忠貞﹐物色得之﹐屏騶從往謁﹐談論數四。時西溪多虎﹐公告之故。老人曰「山頭大虫任打﹐門內大虫怕惹。」及忠貞任閩督﹐老人送之曰「耳後火發時﹐須要有主意。」後忠貞竟死耿難。人始悟其前知﹐爭就之。老人厭惡避去﹐不知所終。土人思之﹐攺其居爲水月庵。肖老人若僧像奉之﹐爲香火院。《池北偶談》稱爲水月和尙。

外史氏曰﹕《熙朝新語》亦嘗載此事﹐而不及「耳後火發」兩語﹐並不詳其生平爲明季遺老也。夫事由前定﹐老人已知之矣﹐而卒不肯屈節於新朝﹐亦猶龔詡之不仕成祖﹐謂恐負金川門一慟耳。古來忠臣孝子﹐豈肯以時命之故移其志哉﹗腹語

《聊齋誌異》言﹕有—盜被刑﹐數武之外﹐猶旋轉而呼曰「好快刀﹗」此只極形刀之快耳。嘗舉以語人﹐而人皆笑之。按《明史﹖楊維斗傳》﹕國變後﹐先生臨刑不屈﹐首已墜﹐而聲從項出﹐則《聊齋》之說非誣也。又漢賈雍爲豫章太守﹐與敵人戰﹐喪元﹐猶帶弓擐甲﹐挾馬歸營﹐問眾將曰「有頭佳乎﹖無頭佳乎﹖」眾將曰「有頭佳。」雍腹語曰「無頭亦佳。」凡此亦如醉者墜車不死﹐其神全也。

嘗聞唐花卿爲劍南節度使﹐命討段子璋﹐平之。其後出師﹐以單騎出戰﹐陷入重圍﹐喪其首﹐猶臨溪沃盥。有浣女見之曰「無頭何以洗盥﹖」聞言遂僕。此神散之驗也。

又﹕太原王穆﹐至徳初﹐爲魯旻部將。於南陽戰敗﹐賊騎自後追及﹐以劍斫穆頸﹐筋骨俱斷﹐惟喉尙連。初不自覺死﹐食頃方悟。而頭在臍上﹐旋覺食漏﹐遂以手力扶﹐還附頸。須臾復落﹐悶絕如初﹐久之方蘇。正頸之後﹐以發分系兩畔﹐乃能起坐。而所騎馬﹐初不離穆﹔穆方一足踐鐙﹐而左縛發解﹐頭墜懷中。夜復蘇﹐復系發正首﹐心念馬臥方可得上﹐馬忽橫伏﹐穆因得上馬。馬亦隨起﹐載穆東南行。穆兩手捧兩頰﹐行四十里。穆麾下散卒數十人﹐羣行見之﹐扶寄村捨﹐尋載適軍。穆於城中養病二百餘日方愈。繞頸有肉如指﹐頭竟小偏。此則頭落數次而可續也﹐尢奇。

嘉慶初﹐苗匪煽亂楚蜀。官兵討之﹐戰於香鑪坪﹐賊敗。有賊目爲官兵所殺﹐頭已落﹐猶手持大斧作迎敵狀﹐頸中白气一縷衝起﹐徑二丈許﹐逾時乃僕。此或有邪術焉﹐又非尋常所可同語矣。劉子壯

劉子壯﹐字克猷﹐湖北黃岡人。少穎慧﹐讀書一目數行。屬文奇肆﹐中崇禎庚午舉人。領薦後﹐夢神告之曰「爾須朱之弼作房官﹐方中春榜。」及至京﹐偶出寓散步﹐見數童子攜書包經其門。一童子特秀出﹐執手與談﹐見其書上寫學名朱之弼﹐大驚。隨至其家。其父乃開柴廠者﹐贈筆硯數事﹐珍重而別。後遭流寇之亂﹐不赴春官。及本朝順治己丑會試﹐朱之弼已爲分校﹐得首卷﹐卽劉也。

亦見《熙朝新語》。讀此知窮達有命﹐遲早亦有定數﹐爲之慨然。熊伯龍

先時廷對策﹐俱用四六。順治己丑科﹐世祖臨軒策士﹐命勿用四六舊套。劉子壯對策稱旨﹐親定一甲第一名﹐與榜眼熊伯龍齊名。熊典試浙江﹐一榜得三狀元﹕乙未史大成﹐甲辰嚴我斯﹐庚戌蔡啟傅。士林榮之。庫中畫

明大內有畫藏庫中﹐累朝不開。至崇禎時﹐上欲開視﹐璫以從來未開爲言。而上意甚堅﹐璫不敢逆﹐遂開。進﹐無所有﹐惟後小紅箱一隻。捧至﹐上書崇楨某年某月日開。上以其預定也﹐益異之。及啟視﹐止盛畫三軸﹕其一作無數軍民相反背﹐其一則無數官吏士民倉皇逃竄之狀。上曰「嘻﹗亂離不遠矣。」其三則止有一人披髮赤體﹐懸於樹上﹐其貌則儼然禦容也。羣璫動容﹐上憮然不樂而出。乩書

崇禎時﹐宮中每年或召仙﹐或召將﹐叩以來歲事﹐無弗應者。以前一召卽至﹐至是久之不至。良久﹐武帝下臨﹐乩批云「天將俱已降生人間﹐無可應召者。」上再拜﹐叩以天將降生﹐意欲何爲﹖尙有未生者否﹖批云「惟漢壽亭侯受明深思﹐不忍下降。」批畢寂然﹐再叩不應矣。玉人

鶴民國人長三寸﹐日行八千里﹐其疾如飛。每爲海鶴所食。其人性極機巧﹐乃刻玉爲己狀﹐鼓百成羣﹐聚子荒野水次。鶴以爲小人也﹐吞之而死。後他鶴見眞者﹐反不敢食。

今世之傅虎以翼而食人者多矣﹐然其中豈無玉人焉﹖惟食之者之智不如鶴﹐故往往饕餮相踵而不悟﹐不免爲小人所誤耳。天主教

天主名耶穌﹐大西洋人。自萬曆間﹐有大西洋意利亞人利瑪竇﹐航海九萬里﹐抵廣東之香山澳﹐始傳其教於中土。其言謂耶穌生子如徳亞﹐其國在亞細亞洲之中﹐一名拂菻﹐卽古大秦國。於時爲漢哀帝元壽二年﹐歷一千五百八十一年﹐至萬曆九年卒。其國自開辟以來﹐六千餘年矣﹐天主乃肇生人類之邦。帝嘉其遠來﹐給賜優厚﹐遂於京師宣武門內建天主堂。藻繪詭異﹐供耶穌像。右聖母﹐貌若少女﹐手一兒﹐耶穌也。於是其教大行。

相傳願入救者﹐其師令服淸水一盂﹐心遂迷惑﹐乃予之白金五十兩﹐故投者甚眾。其歸也﹐必令家人毀祖先牌位﹑竈神﹑門神之屬﹐而專奉十字木架。遇物作十字形者﹐卽不敢褻。若奉教者物故﹐其師輒遣兩人至屍傍唪經﹐以布掩屍﹐視驗訖﹐始去。或以爲竊取兩目瞳子故也。

嘗有人貧甚﹐稱貸無所。稔知入其教者﹐可得五十金﹐乃預戒家人﹐俟得銀而歸﹐灌以藥物使吐。後其人受教歸﹐果欲毀神牌﹐奉十字架。家人縶其手足﹐以藥灌之﹐始吐淸水﹐最後湧出一血團乃止。其家人將血團貯於水盆﹐經宿血散﹐中有一物不散﹐乃成人形﹐須眉畢具。細視其狀﹐卽授教師也。大膽

《吳應箕傳》﹕南都不守﹐起兵應金聲。敗走山中﹐被獲﹐慷慨就死。時有吳漢超者﹐亦起兵與邱祖徳﹑麻三衡諸軍相合﹐連取句容﹑溧水﹐髙淳﹑溧陽﹑涇﹑太平諸縣。明年正月﹐襲南城寧國﹐夜緣南城登﹐兵潰。城中按首事者﹐漢超已出城﹐念母在﹐且恐累人﹐入見曰「首事者我也。」剖其膽﹐長三寸。如是則姜維之膽如雞卵﹐又不足言矣。項王走馬埒

《石柱記》﹕弁山舊有項王飲馬池﹑系馬石﹑走馬埒。朱少師《考異》云﹕項羽避難吳中﹐過大溪。有異物。早暮以尾捲人畜食之。羽跨其背﹐一手扼頸﹐兩足夾其腹﹐一手抱樹﹐連拔大樹數章。天曙視之﹐馬也。徧體黑龍紋﹐遂以名溪﹐今之龍溪是也。明鄭明選詩﹕「項王昔走馬﹐四面黃金埒。時衰騅不逝﹐悲歌對紅頰。」無支祈

《古嶽瀆經》﹕禹治水三至桐柏﹐驚風迅雷。禹怒﹐召百靈﹐命應龍搜逐之。乃獲淮渦水神﹐名無支祈﹐形若猿猴﹐縮額髙鼻﹐靑軀白首﹐金目雪牙﹐伸頸百尺﹐力逾九象﹐搏擊騰疾﹐倏忽不可久視。禹授之童律﹐不能制﹔授之烏術田﹐不能制﹔授之庚辰﹐庚辰持戟追獲。頸鎖大索﹐鼻穿金鈴﹐徙之淮陽之龜山足下。《山海經》雲﹕水獸好爲雷雨﹐禹鎖之君山足下﹐其名巫支祈。卽其物也。

唐時有禦史欲見此孽﹐出罪人徧摸其所﹐抓得之。用牛六十四頭﹐以盤車拽鎖出之。鎖將盡﹐怪躍空中﹐大呼一聲如霹靂﹐鎖連人牛俱沒。

吾鄕都禦史唐公世濟﹐曾爲淮陽禦史﹐嘗爲笠澤周孟侯言之。

按《水經注》言﹐禹治水至淮﹐淮神出見﹐形乃一獼猴﹐爪地成水。禹命庚辰執之﹐鎖於龜山之下。《堅瓠集》﹕明髙皇過龜山﹐令力士起而視之。因拽鐵索盈兩舟﹐而千人拔之起﹐僅一老猴﹐毛長蓋體﹐大吼一聲﹐突入水底。

《酉陽雜俎》﹕明皇封泰山﹐張說爲封禪使。說女婿鄭鎰本九品官﹐舊例封禪後自三公皆遷轉一級。惟鎰因說驟遷五品﹐兼賜緋服。因大酺。次日﹐明皇見鎰官位騰躍﹐問之﹐鎰無以對。黃旛綽曰「此泰山之力也。」今人以婦翁爲泰山﹐其自此昉乎﹖人面瘡

昔江左一商人﹐左膀生瘡如人面。初無所苦﹐飲啖如人﹐或戲滴酒口中﹐其面亦赤。凡物必食﹐食多則膀上墳起﹐如有胃在其中者。或不食之﹐則一臂痺矣。一醫者教其歷試諸藥﹐金石艸木悉與之。至貝母﹐其瘡乃聚眉閉目。商人喜曰「此物必治也。」因以小葦筒毀其口灌之﹐數日成痂而愈。陳句山

陳句山兆侖﹐雍正庚戌進士。乾隆初﹐薦舉入翰林﹐官至順天府尹。生平和易近人﹐有寸美﹐愛不去口。有以詩文請質者﹐備極獎借﹐故人樂親之。書法蘭亭﹐取意簡遠。梁山舟侍講云「本朝不以書名﹐而書必傳者﹐陳文簡公元龍﹑陳句山先生兩人而已。」瘞蠶

邑中伍氏﹐每歲養蠶。其年因蠶多葉少﹐飼之不繼﹐乃瘞蠶十餘筐於土窖中。命家丁三人﹐仍駕船行市桑葉。歸途忽一大鯉魚躍入舟中﹐三人大喜﹐載以還。路經皂林﹐巡司異其船小﹐而用兩櫓急駕﹐追捕之。搜檢別無他物﹐及頭艙﹐有人腿。詰三人﹐皆茫然不知所自。巡司卽縛解按察司﹐拷掠備至﹐詰其身首所在﹐三人不勝鍛煉﹐漫認云「見埋在家隙地內。」卽飭隸卒押至其家﹐發之﹐蓋卽瘞蠶處也。而蠶皆不見﹐惟一屍﹐身體俱全﹐只少一腿。證驗卽符﹐遂以三人及家主俱抵罪。事見《烏靑志》。

外史氏日﹕夫天地以好生爲徳﹐瘞蠶者心固忍矣﹐然當蠶多葉貴之時。今亦有瘞其蠶﹐而以其葉售者矣﹐未聞其輒受慘報也。而伍氏乃獨有此奇禍﹐蓋其殘忍如此﹐則平日之積不善﹐必有甚於瘞蠶者。是其冤孽所由﹐當自有所在矣。

嘗聞父老言﹕昔有一村農﹐以葉貴盡棄其蠶﹐而其子婦乃私藏其蠶數筐。農故有桑地數畝﹐葉尙在也。其子以無所得葉﹐乘夜竊往采之。農適在地中巡守﹐昏黑之中﹐誤爲他賊﹐挺槍刺之﹐立死。旣而知爲己子也﹐悲恚自縊死。而其妻及婦號哭至曉﹐亦就縊以死﹐一門斬焉。夫村農之刺其子也﹐固未知其爲子也﹐然試思卽在他人﹐亦不過竊取桑葉之賊﹐其罪亦何至於死而必戕其命焉﹖其凶忍爲何如乎﹐天之假手以殺其子也﹗報施之慘﹐豈不可畏哉﹗

按﹕瘞蠶事﹐已見皇甫枚《三水小牘》﹐但彼爲新安縣慈澗店北村居民王公直。其鬻蠶也﹐得錢三千﹐市彘肩及餅餌以歸。至徽安門﹐門吏見橐中殷血灑地﹐詰之。公直對以所市﹐且請搜索。旣發囊﹐惟有人臂若新支解者﹐乃送於居守。居守付河南尹鞠之。公直以實對﹐尹判差役領公直至村﹐集鄰保責手狀﹐皆稱實知王埋蠶﹐別無惡迹。及發蠶坑中﹐有箔裹一死人﹐闕其左臂。取臂附之﹐宛然符合。以白府尹﹐尹謂公直𨿽無殺人之辜﹐而蠶爲天地靈虫﹐綿帛之本﹐故加剿絕﹐與殺人不殊﹐遂命於市杖殺之。與此略同。《志》所載﹐蓋得之傳聞者也。償債犬

邑中某﹐嘗畜一犬﹐每夜輒涉水至河南某氏家守宿。一日﹐某呼犬詈之目﹕「汝食於我﹐而爲他人守夜。明日必覓殺犬者賣汝矣。」是夜﹐某夢犬人立而嗥曰「我嘗負河南人家錢﹐故每夜往守以償。今止欠十三文﹐償畢﹐卽不渡河﹐誓報主人大徳也。」至曉﹐某呼犬至前﹐以十三文系其頸曰「昨夢汝云云﹐今往還之﹐可免涉水矣。」犬垂首受戒﹐遂帶錢往擲其家而返。從此更不復去。

後某以探女﹐更深醉歸﹐失足溺池中。犬大嗥躍入﹐銜其衣拖至岸上。跳而至家﹐以首撞門﹐主母驚起。隨至池邊﹐見某僵臥未醒﹐扶至家﹐迨晚乃蘇。語其故﹐夫曰「前夢犬云﹐誓必報徳﹐今果不食其言矣。」

越數月﹐家中不戒於火﹐舉家方熟睡。犬復走某寢﹐以頭撞門﹐且撞且吠。夫婦驚起視之﹐則火焰焰將及屋矣﹐急救得熄。後犬死﹐主人以棺埋焉。此楊周先生《果報見聞錄》所記也。

噫﹐夫犬也﹐而能不忘所報如是乎﹖是殆獸其面﹐而不獸其心者歟﹖余故節書之﹐以爲世之負恩而背主者戒。

《夷堅志》﹐許元惠卿﹐樂平士人也。其父夢有烏衣客來語曰「吾昨貸君錢三百﹐今以奉還。」未及問其爲何人及何時所負而覺。平常畜十餘鴨﹐是日歸﹐於數外見一黑色者。小童以爲他人家物﹐約去之。鴨盤旋於旁﹐遺一卵乃去。自是歷一月﹐每日皆然。凡誕三十卵﹐遂去不至。竟不知爲誰氏者。計其值﹐恰三百錢。蓋負人而不敢忘報﹐𨿽禽獸往往有之﹐柰何以人而不如禽乎﹗剝皮

崇禎末﹐一術士言﹕熹廟時﹐嘗遊都下。宥五人共飲於旅捨﹐一人大言忠賢之惡﹐不久當敗﹐四人或默或駭﹐諷以愼言。此人言「忠賢𨿽橫﹐必不能將我剝皮﹐我何畏﹖」至夜半﹐方熟臥﹐忽有人排門﹐以火照其面﹐卽擒去。旋捉四人並入﹐見所擒者手足俱釘門板上。忠賢語四人曰「此人謂不能剝其皮﹐今姑試之。」卽命取瀝靑澆其徧體﹐用椎敲之。未幾﹐舉體皆脫﹐其皮殼儼若一人。四人駭欲死﹐忠賢每人賞五金壓驚﹐縱之出。此見於《幸存錄》者。嗚呼﹗忠賢之凶毒﹐誠亙古所未有矣。

然亦有威力所不能及者。《耳新》言﹕丁卯三月忠賢誕日﹐公卿臺省咸集。忽有道人幅巾布氅﹐藤杖麈拂﹐踵門請見。閽者叱之曰「幾許元老巨卿﹐竟日伺候。不能接見﹔汝一遊食之徒﹐如何便欲見我千歲乎﹖」道人曰「我與魏公貧賤交﹐今日覿面一言﹐爲壽千秋也。」閽者不敢報﹐舉瓜椎斧鉞指其頭顱﹐詈且逐之曰「汝輒敢狂言無忌﹐幸今壽日﹐若他日﹐當膏此耳。」道人以杖叩鼓﹐眾皆失色。隨擁之進﹐言「此道人求見﹐不容﹐擅自擊鼓﹐致犯天威。」道人長揖﹐厲聲曰「與公久別﹐今日復得相見於此。今公富貴極矣﹐寧相忘耶﹖」忠賢大怒曰「妖道敢肆狂妄﹐我豈與汝交乎﹖」叱左右縛付鎭撫司嚴究。道人曰「我風鑑一世﹐閱人多矣﹐獨不識汝盜賊其形﹐虎狼其心乎﹖第欲挽回﹐以全忠臣義士之多命也。」一手指天曰「汝能欺君欺人﹐彼蒼可欺乎﹖吾當看汝寸磔﹐殆狗彘不食汝余也。汝豈能殺我耶﹖」舉手振躍﹐綁索俱斷﹐兩袖拂空﹐舉座咸驚﹐驀地不見。此與《續虞初新志》張獻忠設朝時之狗皮道士﹐皆足令逆賊凶威無所施﹐差快人意耳。

按﹕剝皮之說﹐從古未聞。惟野史載﹕景淸欲行豫讓之計﹐成祖搜得劍﹐命剝皮援艸系長安門。明晨駕過﹐系忽斷﹐爲犯駕狀。乃命藏於庫中。然景淸之死﹐其說固不一。惟張獻忠嘗用此法﹐若所剝之皮未竟而其人已死﹐卽將行刑者剝皮。蓋未得其法耳。甚哉﹗魏閹之殘酷﹐誠何異獻賊哉﹗﹝《耳新》又言﹕魏閹發冢淩遲時﹐身屍未化。及臨刑﹐似猶有微息﹐鮮血迸流﹐若畱以待天刑者。﹞仙方

《七修類稿》﹕元末﹐桐鄕後朱村徐通判素慕洞賓﹐朝夕供禮。一日疽發於背﹐勢垂死﹐猶扶起禮之。偶見淨水壺下白紙一幅﹐上有詩云「紛紛墓土黃金屑﹐片片花飛白玉芝。君主一斤臣四兩﹐調和服下卽平夷。」意其仙方﹐然不知何物爲黃金白玉。乃召仙﹐以大黃白芷爲問﹐仙曰「然。」服之果驗。後以醫人﹐無不效。

徐無子﹐方傳婿沈氏﹐至今以此治生。數百里來貨藥者無虛日。沈族大而分數十家﹐惟嫡支居大椿樹下者﹐藥乃驗。沈子嘗從吾友徐院判學﹐聞其藥今加穿山甲﹑當歸須﹑金銀花矣。然大黃旣多﹐不問陰陽之疾而投之﹐恐亦有害。而源源往來﹐又獨於椿樹下者驗﹐豈非天意之所與歟﹖云云。

然沈氏﹐余於嘉慶間嘗見其中衰矣。當其盛時﹐有名耿文者﹐尢精外科﹐一時有華佗之目。及今醫道復興﹐𨿽百里猶相延致﹐亦不聞其專以此方療人也。若今之業醫而尢著者名泰﹐卽余親家張夢廬先生之徒也。耿通

本傳言﹕當時給事中號敢言者﹐通與陳諤﹐舉朝憚其風采。

諤字克忠﹐番禺人。永樂中以鄕舉入太學﹐授刑科給事中。每奏事﹐大聲如鐘。帝令餓之數日﹐奏對如故﹐曰「是天生也。」每見呼爲「大聲秀才」。嘗言事忤旨﹐命坎瘞奉天門﹐露其首﹐七日不死﹐赦出還職。諤性詼諧﹐當被瘞時﹐嘆息謂其人曰「吾不意今日乃死於大甕﹗」人問其故﹐曰「咄嗟而不知耶﹖朝廷瘞人當以甕﹐令速死耳。」瘞者如其言﹐遂得屈伸不死。蓋瘞人者﹐以土掩至胸前﹐卽气悶欲絕。若僅露其首﹐必有刻不可耐者﹐烏能至七日而不死乎﹖陸忠毅公傳贊

林璐曰﹕公母初孕時﹐夢神人羽葆鼓吹﹐從雲際直墜入懷﹐始生公。公少時﹐丰神英毅﹐博學擅江右。文成﹐四方目之曰「西陵體」。及登賢書﹐於太保忠肅入夢與語。語多祕﹐人莫有能解者。沈君鼎新暴卒而蘇﹐言見公與某某方副冥司決事﹐如王新建故事。嗚呼﹗忠孝人極也﹐惟不愧乎人﹐斯乃可以爲神﹐烏足怪﹗

按﹕公名培﹐字鯤庭﹐號曰部婁﹐籍錢塘。兄弟六人﹐伯圻叔階﹐與公先有聲。公兒時卽尙气節﹐意或小忤﹐輒流涕矢死。母裘及大母極愛憐之。旣長﹐兄弟名益著﹐與婁東雲間倡道東南。陳給事大樽嘗曰「某與陸氏交﹐如孔融在紀羣間矣。」年十六﹐補諸生。己卯舉於鄕﹐拜大母堂下。母喜曰「汝父汝叔歌《鹿鳴》如昨日﹐吾年垂八十﹐猶見汝成名。國思厚矣﹐勉之﹗」明年成進士。

公丰稜峻整﹐平居杜門讀書﹐與諸名士切摩爲古文辭。交徧海內﹐好引掖後進。然喜面折人過﹐邪慝者見公﹐輒屏气逡巡避去。嘗與陸君驤武客秣陵﹐弔方正學及徐常功臣廟。客贈陸君弓矢﹐陸方賦詩﹐公愀然曰「神州坐視陸沈﹐某鹿鹿無所樹立。以君之才﹐當上馬殺賊﹐下馬作露布﹐差快人意。」坐逆旅﹐日讀史﹐酣飲經月﹐一夜身漸短﹐可三四寸﹐良久方能引長。

歲甲申﹐逆闖犯闕﹐北向長號﹐思攀龍髯。其婦亟止之曰「君素讀書﹐不聞晉宋間事乎﹖猶有待。」未幾﹐赴建康﹐拜行人司﹐副熊給事汝霖﹐持節祭淮。熊負直諫聲﹐與公談時事﹐益扼腕。

明年乙酉﹐亂兵潰江上﹐公兄弟奉母居鹽官﹐公命其子繁弨從。省會囂然﹐公遂避入黃山之桐塢。經故人陳君廷會居﹐握手流涕曰「行將別君。」陳君止之﹐公曰「卽死﹐無益國家﹐聊以塞責。」

至家﹐婦敕左右守公﹐公笑曰「死豈可復生乎﹖吾母春秋髙﹐當避桃源抱犢耕矣。」旣而闔戶自經﹐爲客救免。又一日辰起﹐呼筆硯冠帶﹐北向叩頭者五﹐南向叩頭者三﹐以襪繩授二僕曰「若屬知乃公意﹐便可相成。」遂向大牀坐﹐從容就縊而卒。幾上畱書三函﹕一奉母﹐一遺兄弟﹐一別故友。年二十八。

婦誓死從公﹐自樓墜地﹐若有神持之者﹔又餓經旬﹐不死。姑裘語曰「是天欲生汝也﹐違天不祥。」乃不死。

公兄圻﹑弟階﹐亦皆能篤於風義﹐蓋遺民也。

公死未逾年﹐陳給事就縛﹐奮身沈淵死。禦史中丞潛夫陳公﹐攜妻妾赴激湍死。陳公先以偶忤於俗﹐俗﹐公移書責之者也。熊公入閩﹐爲鄭芝龍所忌﹐與其子俱沈於海。遷客自海南來言﹕姚公奇允自刎其頭死矣。方公移書禦史時﹐奇允曾勸止之﹐而公弗善也﹐而卒俱死。嗚呼﹗如四人者﹐可稱公死友。

時同郡王別駕道焜﹐聞公死﹐亦死。江東贈公謚曰「忠毅」。董戶部守曰「兩人同死﹐豈以道焜非進士耶﹖」乃得謚「節湣」云。異獸

楚中一孝廉﹐自山中入城。因有虎患﹐以兩獵戶持鐵叉自隨。日暮向郵亭小憩﹐忽一虎咆哮而來。兩人致孝廉亭前樹上﹐挺又迎虎而斗﹐虎斃。又一虎偕二小虎至﹐兩人力盡﹐死。孝廉方驚悸﹐俄一物似狗而小﹐白毛紅髮﹐眼金色﹐走如飛﹐直前嚙三虎。三虎伏不敢動﹐皆死。各食腦少許﹐先死者嗅而不食。須臾至樹下﹐望孝廉大叫﹐聳身一躍﹐忽墜崖下藤蔓中﹐罥之空中不能脫。孝廉惶駭﹐自念待死已愚﹐不如先殺之﹐遂下樹﹐取叉刺而殺之。持送縣令某﹐某取其皮爲領﹐雪不沾衣。

夫苛政猛於虎﹐酷吏之肆虐﹐實皆貪心之所致。若此物旣已食三虎矣﹐而猶貪而不知足﹐以致自陷网羅﹐其亦可鑑也已。

按﹕此與《博物志》所載胡人來獻猛獸如狗者略相似。然彼其稱能食虎﹐而此並欲食人矣。又《逸周書》言﹕露犬能飛食虎豹。而此又似不能飛也﹐果何物耶﹖

王漁洋《隴蜀余聞》言﹕角端產瓦屋山﹐不傷人﹐惟食虎豹。山僧恆養之以自衛。按《中華古今注》﹕渠叟國獻鼩犬﹐能飛食虎豹。此以鼩犬爲角端也。余按《逸書﹖王會解》﹕渠叟以鼩犬。鼩犬者﹐露犬也﹐蓋卽鼩犬之別名。初不聞有角端之稱。《爾雅》﹕驨似馬﹐一角。麟﹐麕身﹐牛尾﹐馬足﹔黃色﹐圓蹄﹐一角﹐角端有肉。是角端固卽麟之屬﹐柰何與鼩犬並爲一談乎﹖

又﹕漢武帝時﹐大宛之北胡人獻一物﹐大如狗﹐聲能驚人﹐雞犬聞之皆走﹐名曰猛獸。帝怪其細小﹐及出苑中﹐欲使虎豹食之。虎見此獸﹐卽低頭著地。帝謂虎欲低頭作勢﹐而此獸見虎甚喜﹐舐唇搖尾﹐徑往虎頭上立﹐因搦﹝原注﹕當作溺﹞虎面。虎乃閉目低頭﹐匍匐不敢動。搦畢下去之後﹐虎曳尾去。獸顧之﹐虎輒閉目。余嘗聞先人言﹐虎忌柴狗。狗之形小於畜狗。虎見之﹐輒伏不動﹐狗乃圈其外溲之﹐則此虎不能出外一步矣。殆卽此獸也。殿試卷

武進縣文介公萬曆二十三年殿試對策﹐公官禮部時﹐自取出﹐藏於家﹐迄今尙在。每行作三十二字。凡鄕會試有橫直硃絲行﹐殿試但有直行。推其立制之意﹐蓋以對策文有長短﹐則字從而疏密無不可者。今時相習書殿試所對策﹐率行二十二字﹐失爲法之本矣。

又﹐乾隆五十年以前﹐同考官猶以經藝分校﹐面試帖詩題在第﹦場﹐今則移於第一場﹐而房官無五經之名。其不以五經分房者﹐以士皆習五經也。然余嘗見先輩專經者﹐其於所習之經﹐必有手抄本。其間考證源流﹐貫穿經說﹐幾於習一經而五經皆通。今則講章時藝而外﹐槪置髙閣。往往入場時﹐問以此題出自何篇﹐而茫然矣。可勝嘆歟﹗

附錄

康熙三十九年﹐給事中滿晉條陳科場積獘﹐總督郭琇條陳學校獘端﹐並下九卿議。議上﹐命錄示巡撫李光地﹑胡鵬﹐總督張鵬翮﹑郭琇。李光地疏推廣科場三條﹐學校四條。其末言﹕

邇來學臣率多苟且從事﹐致士子荒經蔑古﹐𨿽《四書》本經﹐不能記憶成誦。僅讀時文百十篇﹐剿襲雷同﹐僥幸終身﹐殊非國家作養成就之道。前歲旨下學臣﹐使童子入學﹐兼用《小學論》一篇。至其時幼稚見聞一新﹐就中頓明古義。此以小學誘人之明驗也。然書不熟誦﹐終非已得。宜令學臣於考校之日﹐有能熟誦經書小學﹐講解《四書》者﹐文理粗成﹐就與錄取。如更能成誦三經及五經者﹐更與補廩﹐以示鼓勵。又童生旣令熟習小學﹐以端幼志﹐生員及科場論題專出《孝經》﹐每重復雷同。似當兼命《性理》《通鑑》﹐以勵宏通之士。

疏入﹐仍下九卿﹐與張鵬翮等三疏參合定議。其鄕試另編官字號﹐以民卷九﹑官卷一爲額。此出自上意﹐光地特贊成之。

論題以《太極圖說》《通書》《西銘》《正義》一並命題。嗚呼﹗自明以來﹐士習之壞﹐江湖日下。附錄此議﹐以見國家立法未嘗不善﹐而有治法﹐無治人﹐以致積獘不可復返﹐而其法亦旋廢不講。安得如數君子者而挽之﹐使近於古哉﹗

又﹕《戒庵漫筆》曰﹕余少時學舉子業﹐並無刻本窗稿。有書賈在利考朋友家往來﹐抄得《燈窗下課》數十篇﹐每篇謄寫二三十紙。到余家塾﹐揀其幾篇﹐每篇或二文﹐或三文。憶荊川中會元﹐其稿亦是無錫門人蔡瀛與其姻家所刻。薛方山中會魁﹐其三試卷﹐余爲慫恿其常熟門人錢夢王﹐以東湖書院活板印行﹐未聞有坊間板。今滿目皆坊刻矣﹐亦世風華實之一驗也。

楊子常彜曰﹕十八房之刻﹐自萬曆壬辰《鉤玄錄》始﹐旁有批點。自房王仲﹝士驌﹞始選程墨。至己卯以後﹐而坊刻有四種﹕曰程墨﹐則士子與主司之文﹔曰房稿﹐則十房進士之作﹔曰行捲﹐則舉人之作﹔曰社稿﹐則諸生會課之作。至一科房稿之刻有數百部﹐皆出於蘇杭﹐而中原北方之人市賈以去。天下之人﹐惟知此物可以取功名﹑享富貴﹐此之謂學問﹐此之謂人才﹐而他書一切不觀。

昔邱文莊當天順﹑成化之盛﹐已謂士子有登科名﹐全不知史冊名目﹑朝代先後﹑字書偏旁者。舉天下而惟十八房之讀﹐讀之三年五年﹐而一幸登第﹐則無知之童子﹐儼然與公卿相揖讓﹐而文武之道棄如弁髦。嗟乎﹗八股盛而六經微﹐十八房興而廿一史廢﹐此《日知錄》所以嘆也﹗

余按文莊所言﹐則當時已有房稿﹐今則更有束去天﹑崇﹑國初於不觀者﹐無論嘉﹑隆以上矣。此又世風之一變也。推背圖

《桯史》﹕唐李淳風作《推背圖》﹐五季之亂﹐王侯崛起﹐人有倖心﹐故其學益熾。開口張弓之讖﹐吳越至以徧名其子﹐而不知兆昭武基命之烈也。宋興﹐受命之符尢爲著名。藝祖卽位﹐詔禁讖書﹐懼其惑民志以繁刑辟。然《圖》傳已數百年﹐民間多有藏本﹐不復可收拾﹐有司患之。一日﹐趙韓王以開封具獄奏﹐因言犯者至眾﹐不可勝誅。上命取舊本﹐凡已驗者﹐皆紊其次而雜書之。凡爲百本﹐使與存者並行。於是傳者懵其先後﹐莫知其孰訛。間有存者﹐不復驗﹐亦棄弗藏矣。今之所傳﹐所由紛然雜出歟﹖

宋宣和初﹐尙方織綾﹐謂之「徧地桃」。又急地綾漆冠子作二桃樣﹐謂之「並桃」﹐天下效之。又香謂之「佩香」。至金人犯闕﹐無貴賤﹐皆逃避背鄕﹐爲金虜去﹐亦應此讖也﹐豈在《推背圖》哉﹖李自成

何璘《澧州誌》云﹕李闖之死﹐野史載通城羅公山﹐《明史》載通城九宮山﹐其以爲死於村民﹐一也。今按﹕羅公山實在黔陽﹐而九宮山實在通山縣。其言通城﹐皆誤也。

有孫教授爲餘言﹕李自成實竄澧州﹐至淸化驛﹐隨十餘騎走牯牛壩﹝在今安福縣境﹞﹐復乘騎去﹐獨竄石門之夾山爲僧。今其墳尙在云。余訝之﹐特至夾山﹐見寺旁有石塔﹐覆以屋。塔面大書「奉天玉和尙」。前有碑﹐乃其徒野拂文﹐載和尙不知何氏子。一老僧年七十餘﹐尙能言夾山舊事﹐云﹕和尙順治初入寺事佛門﹐不言來自何處﹐其聲似西人。後數年﹐復有一僧來﹐云是其徒﹐乃宗門﹐號野拂﹐江南人。事和尙甚謹。和尙卒於康熙甲寅歲二月﹐約年七十。臨終﹐有遺言於野拂。彼時幼﹐不與聞。寺尙藏有遺像。命取視之﹐則髙顴深顄﹐鴟目蠍鼻﹐狀貌猙獰﹐與《明史》所載正同。自成僭號奉天倡義大元帥﹐後復自稱新順王。其自稱奉天玉和尙﹐蓋自寓加點以諱之。而野拂以宗門爲佛門弟子﹐事之甚謹﹐豈其舊日臣﹐相與左右者與﹖《明史》於九宮山鋤死之自成﹐亦云「我兵遣識者驗其屍﹐朽莫辧。」而老僧親聞謦欬﹐其西音又足異也。

右《李自成墓志》﹐江賓谷﹝名昱志﹞所著。據《澧州誌》以駁《明史》「通城」之誤﹐則「羅公山」之謬﹐更不待辧。其所徵引亦精確。但據前史所稱﹐則自成之死於村民無疑。其言村民旣鋤死自成﹐剝其衣﹐得龍衣金印﹐眇一目。村民乃大驚﹐疑爲自成。其說原非無據。此老僧旣能知和尙入寺之始﹐及其卒時年月﹐必能記憶其面目。惜當日孫教授未及一問其詳也。

按《何騰蛟傳》﹕李錦﹝自成從子﹐後賜名赤心﹞﹑髙必正﹝自成妻髙氏弟﹞之歸騰蛟於荊州也﹐騰蛟上疏﹐言「元凶已除﹐稍泄神人憤﹐宜告謝郊廟」。唐王大喜﹐立拜東閣大學士兼兵部尙書﹐封定興伯﹐而疑自成死未實。騰蛟言「自成𨿽死﹐身首已糜爛。」不敢居功﹐固辭封爵﹐不允。是當時亦有疑其未死者﹐故本傳兼存。大淸遣官驗尸之說﹐與豫英親王奏「有降卒言自成竄入九宮山﹐爲村民所困﹐自縊死﹐屍朽莫辧」者合。然果其未死﹐則所稱得龍衣金印而眇一目者﹐伊何人耶﹖徐珠淵

施彥恪《施氏家風述略續編》曰﹕庶母徐氏﹐名珠淵﹐字善懷﹐廣陵人。年十三﹐歸先君。

先是﹐有北官欲納之﹐泣曰「彼富貴累葉﹐殆紈袴習也。兒何歸乎﹖兒願得侍文人﹐爲東坡之朝云足矣。」先君聞而憐之﹐聘焉。

四年﹐舉一女弟﹐殤﹐遂不復孕。歲己未﹐先君攺官侍講﹐庶母寄詩﹐有「老天若解妾心苦﹐北地風霜盡轉南」之句。繼母李宜人命淳兄奉之入都。

又三年﹐先君疾。兄適咯血歸﹐予亦南還。庶母焚香吁天﹐刲股以進﹐且誓於神曰「主翁生平徳積於躬﹐縱必不起﹐亦延待其子一訣乎﹖否則﹐以儒林偉人﹐死妾婦之手﹐主目不瞑矣。」因長號達旦﹐如是者三晝夜。丙夕﹐有白光如匹練﹐自屋上落﹐有奇香起榻前﹐先君忽蘇﹐自是始能粥食。癸亥三月二十七日事也。予聞報奔視。

又七十日﹐先君歿。庶母朝夕哭奠如生﹐五年如一日﹐卒悒郁以死﹐遂與先君合葬於螺螄衝。

庶母能詩﹐每自焚其稿。死後檢得數首﹐附見《學余集》。

《小粉場雜識》﹕珠淵嘗有《寄北》詩云「風緊牽離別﹐燈殘人未眠。此身無羽翼﹐安得到君邊﹖」愚山寄和云「莫怨經年別﹐天寒耐獨眠。老夫魂欲斷﹐夢不到君邊。」又和寄小鏡詩曰「白頭相許伴靑山﹐天意驅人不放閒。寄到菱花將錦字﹐斷腸獨自照愁顏。」

按先生詩文﹐皆溫柔惇厚﹐品如其人﹐無非眞性靈所結撰。故其道學風流﹐原屬千古情種﹐宜得是人。而珠淵之情深如許﹐眞不愧先生之朝云矣。毛文龍傳辧

文龍之襲取皮島以牽制本朝﹐於當時制敵之謀﹐不爲無助。然自其建閫島上﹐抗禦本朝﹐每戰輒敗。而其靡餉﹑違禁﹑殺降諸罪案﹐當時朝士旣屢言之﹐卽崇煥所面數十二罪﹐亦言之鑿鑿﹐則其跋扈要挾﹐原有可斬之理。故當天啟二年﹐廷臣大議經撫去畱﹐張鶴鳴獨言「王化貞一去﹐毛文龍必不爲用﹐遼人爲兵者必潰。」是其驕蹇難制可知。而《崇煥傳》亦言﹕東江形勢𨿽足牽制﹐顧文龍本無大略﹐往輒敗衄﹐而歲糜餉無算﹐且惟務廣招商賈﹐販易禁物﹐無事則鬻參販布爲業﹐有事亦罕得其用。卽謂其罪未至於叛﹐而雙島之會﹐崇煥先與議更營制﹐設監司﹐而文龍怫然不受﹐祟煥決意斬之。此其殺身皆由自取。

特是崇煥之專戳﹐原足與人以口實。傳中敍殺文龍事﹐與正史小異﹐而筆力稍弱﹐措語蕪而近俚。至其敍「促膝耳語」數行﹐及後文「回繳百刀之誓」數語﹐直似小兒學扮村劇然。蓋因《崇煥傳》有「臣不能成功﹐皇上亦以誅文龍者誅臣」﹐及傳末「崇煥妄殺文龍﹐至是帝悟殺崇煥」之言﹐而附會及此﹐竟說成一重果報。不知崇煥之誅﹐本由錢龍錫主定逆案。故忠賢遺黨﹐遂以「擅主和議﹐專戳大帥」陷崇煥以及龍錫耳。而思陵誅崇煥時﹐兼中於本朝之間。然卽此足見崇煥之實心謀國﹐致爲本朝所忌﹐逆黨所不容矣。故其磔也﹐史言天下冤之。而謂每肉落一塊﹐人競買食之﹐卽崇煥生平何至於是﹖豈先生果爲文龍後裔歟﹖然此傳本欲爲文龍泄憤﹐而不知已流於小說之無稽也。

至徐泉一嘗爲熊廷弼頌冤﹐其人蓋剛正之士也。其疏具載《廷弼傳》內﹐而此疏獨不載《明史》﹐殆卽作者所依托而爲之歟﹖然當以正史爲據。

按《烈皇小識》言﹕文龍憚上英明﹐思有以自立。乃通情於淸﹐願捐金三百萬﹐易金﹑復二衛地﹐奏恢復功。已成約矣。袁崇煥之督師出關也﹐上召問方略﹐對以五年可平遼。及履任﹐覘知文龍有成約﹐急遣喇嘛僧入淸﹐啖以厚利﹐欲解文龍議以就己。而淸最重盟誓﹐堅持不可。喇嘛僧曰「今惟有斬毛文龍耳。在淸不爲負約﹐在我可以收功。」崇煥遂以閱兵爲名﹐直造皮島。文龍置酒髙會。次日進謁﹐崇煥亦畱宴。酒半﹐稱有密旨﹐卽座中擒斬之。時文龍在營嚴整﹐眾亦不敢犯。事定﹐然後入告﹐朝廷亦姑容之。後淸來索賂﹐祟煥特疏請增三百萬﹐謂五年之後﹐全遼皆復﹐此一勞永逸之計也。廷議皆執不可﹐遂聽淸入犯﹐致有遵化之變。是崇煥之斬文龍﹐本爲爭功起見。而本傳不載﹐或未見此識歟﹖

附錄《毛文龍傳》

毛稚黃作《毛太保傳》﹐言文龍以萬曆四年﹝某月﹞十四日﹐生於錢塘松盛裏。美須眉﹐目炯炯如電。爲人落拓﹐不治生產﹐好談兵。嘗與人羣飲酒樓﹐酒酣拍案曰「不封侯﹐不罷休。」眾皆笑之。

年三十﹐走燕中﹐不遇﹐又走遼左。遼帥收之幕下﹐授海州軍官﹐漸至都同。後以王化貞薦﹐授空札數百道﹐得便宜行事。時天啟元年也。公於是率麾下百九十七人﹐東據皮島。皮島者﹐故朝鮮地﹐四面皆山﹐陡絕﹐惟西面一隅可通舟楫。公得之﹐金﹑復﹑海﹑蓋諸州皆震。朝廷遂以公爲正總兵﹐賜尙方劍﹐進左都督﹐又加封太保﹐封三世﹐襲一子錦衣衛指揮。

於是公益自奮勵﹐築城修樓櫓﹐立火炮爲守禦具﹐又建府鐵山﹐立文廟﹐設學﹐諸生得附北直隸山東鄕試﹐有中式者。屯田鑄錢﹐通商舶﹐爲長久計。遇敵敢戰﹐屢捷﹐出奇無窮。嘗戰於大石嶺﹐矢來如雨﹐再易馬﹐皆射死。夜半﹐公登山入廢廟﹐顧見廡下有黑馬﹐遂跨之出。馬行甚疾﹐敵望之﹐皆辟易。天明還軍﹐軍士皆歡呼。及下馬﹐則一黑虎跳躍而去。眾大驚曰「將軍天人也﹗」

丁卯冬﹐有時貴人膺召入都﹐與所親客言別。問曰「方今以何事爲亟﹖」會此客與公私隙﹐故爲沈吟曰「東島大可虞。」初﹐公所招集士已十餘萬﹐日費朝廷數千金﹐餉不時發﹐公屢上疏﹐仍不發。最後公疏云「脫使士伍一朝脫巾而呼﹐臣𨿽萬死﹐不能禁其離心﹐如國事何﹖」廷議已疑其要脇﹐而時貴適入﹐時袁崇煥新起經略﹐駐遼左﹐時貴陰令圖之。

屯田主事徐泉一﹐念公功髙﹐而憤朝議之多舛﹐乃上疏論不可解者四﹐謂﹕關寧一鎭﹐每歲用銀三百萬﹐米一百三十萬。今皮島自天啟二年至七年﹐共銀一百九萬有奇﹐米豆共九十餘萬石﹐猶紛紛然責其多乎﹖此不可解者一。關寧極望不過四百里﹐乃擁兵至十八萬。皮島所屬島嶼二十餘處﹐皓渺一千里﹐非得多兵﹐何以聯絡而相策應乎﹖今文龍用兵才十五萬﹐乃謂其實止二萬八千﹐餘皆虛冒錢糧也。不可解者二。文龍妻子久已歸浙﹐或亦王翦請田宅之意﹐而猶慮其尾大不掉﹐不可解者三。旣謂皮島爲扼要之地﹐而倚任文龍﹐而阻其餉。是委之敵耳。卽謂文龍—身不足惜﹐而皮島旣喪﹐內地必危﹐不此之慮﹐而顧日夜以文龍爲憂﹐不可解者四。其餘爲文龍辧白者﹐累累千二百餘言。且曰「敢以三子一孫保文龍無他。」不省。

崇煥乃以書召公會雙島。雙島在皮島西。崇煥云「有密語。」公坦然揚帆來﹐且欲因是細陳軍餉事。時軍中頗以爲疑﹐請多從者。公曰「我大將任東隅一面﹐彼不奉詔﹐豈敢殺我﹖果有詔﹐𨿽多人何益﹖徒滋猜貳。且不聞郭汾陽赴魚朝恩之宴乎﹖」旣相見一古寺﹐崇煥謂公﹕「吾所欲與公語﹐他人不得聞。」兩人各屏去騶從﹐獨崇煥後一書生隨。崇煥顧曰「此吾幕中奇謀士﹐故嘗與俱。」因共挽手入寺。書生者﹐狀短小有力﹐袖短刀。旣入﹐坐定。祟煥故移坐就公語﹐良久忽曰「吾今日欲斷將軍頭。」公笑曰「毋謔。」崇煥曰「奉密旨。」懷中出片紙﹐蓋矯詔也。公疑之﹐崇煥曰「我如屈殺君一刀﹐他日償君百刀。」公卽坐下拜﹐涕淚無一言。書生遂出刀斬公。祟禎二年六月五日也﹐年五十四。

崇煥旣殺公﹐而公有族子承祿﹐公養以爲子﹐從公在島中﹐官副總兵。聞變﹐棄官歸杭州。祟煥捕得﹐鍛煉之﹐令誣服與父文龍謀叛。蓋欲借以解己擅殺罪。承祿取紙筆﹐大書「嶽家父子」四字。人皆悲憤﹐崇煥亦變色﹐已竟殺之。於是皮島諸將士共棺殮公﹐載柩東北去。柩至海中不肯行﹐船反逆而西流。諸將士無如何﹐乃共拜之﹐而浮諸海﹐相率東北去﹐皮島墟矣。失左臂自此始。

徐泉一復上疏白公冤﹐不報﹐泉一遂掛冠歸。未幾軍書旁午﹐都城大震。朝廷知公實枉死﹐又頗思其功﹐逮祟煥磔於市。每肉落一塊﹐人競買而食之。百刀之誓﹐至此而符。時貴人亦得罪。

公之爲將也嚴﹐賞罰必信﹐與士卒同甘苦﹐有古名將風。然恃其功能﹐於權要絕不饋遺。或送白金千兩﹐須人參百斤﹐公但如其價報之﹐故亦以此致禍。

鐵山﹑皮島俱祠公。遼左遺民﹐有挈妻子來﹐無所歸﹐號泣自經祠下者。

