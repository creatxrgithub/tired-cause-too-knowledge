

潮嘉風月﹝淸﹞兪蛟

◎麗景

◎麗品

◎軼事

序言

靑樓珠箔﹐能勾蕩子之魂﹔赤鈑云繒﹐難實妖姬之壑。被無窮之遺害﹐溯作俑於何年﹖《金縷》歌殘﹐艷名花而早折﹔玉簫聲咽﹐傷幽會以難期。洞號迷香﹐入尋何眾﹖泥惟沾絮﹐洗脫者誰﹖僕也不解溫柔﹔貽譏風雅﹔遇紫雲於席上﹐敢發狂言﹔賡綠水於墻邊﹐頓忘綺夢。墨堆雪嶺﹐美醜無煩加黑白之評﹔風吹荷珠﹐姻緣何必有短長之諭﹖乃梅州帶水﹐毗接封圻﹔而潮郡連疆﹐地鄰瀛海。徹夜之笙歌疊奏﹐撥絲弦而驚起潛鱗﹔侵晨之粉黛皆香﹐籠蟬鬢而艷畱碧漪。采風問俗﹐紀載宜詳﹔品翠題紅﹐篇章爭麗。逞擲心而賣眼﹐每气盡於綺褲圍中﹔竭獻笑以呈歡﹔徒魂斷於篷窗深處。迨夫色荒情倦﹐繼以裘敝金殘﹔對此日之簫條﹐傷懷殊甚﹔憶當年之佳麗﹔回首難堪。是用箴規﹐爰資搜輯。

◎麗景

潮州居羊城東北﹐山海交錯﹐物產珍奇﹔嶺表諸郡﹐莫與之京。以故郭門內外﹐商旅輻輳﹐人煙稠密﹐儼然自成都會。昔韓文公貶潮陽刺史﹐驅鱷魚之害﹐開文教之端﹐後人追慕其徳﹐名其江曰韓江。越今七百餘年﹐煙波浩渺﹐無滄桑之更﹔而繡幃畫舫﹐鱗接水次﹔月夕花朝﹐鬢影流香﹐歌聲戛玉﹐繁華气象﹐百倍秦淮。此外如梅州之八角亭前﹐齊昌之西河塘外﹐𨿽規模不及﹐而雨絲花片﹐勾人魂魄﹐如出一轍也。若非在上者惠養有方﹐則荒徼之區﹐安能富庶華美至此極哉﹖

潮嘉曲部中﹐半皆蛋戶女郎。而蛋戶﹐惟麥濮蘇吳何顧曾七姓﹐以舟爲家﹐互相配偶﹐人皆賤之。間嘗考諸紀載﹐蛋﹐謂之水欄﹐辧水色﹐卽知有龍﹐又曰「龍戶」。秦始皇使屠睢統五軍監祿﹐殺西甌王﹐越人皆入叢簿中﹐與禽獸處﹐莫肯爲秦意者。今之蛋戶﹐卽西甌之遺民歟﹖生男專事篷篙﹐只在淸溪潮陽五百里內往來﹐載運貨物以受值。生女﹐則視其姿貌之妍媸﹐或畱撫畜﹐或賣鄰舟。父母兄弟﹐仍時相顧問。稍長﹐輒勾眉敷粉﹐搤厭管調絲。蓋其相沿之習﹐有不能不爲娼者。非如燕趙之區﹐隨處可遊﹐資生多術﹐乃不顧廉恥﹐以身爲貨﹐可同日而語。故遇交好者﹐擇純謹可倚﹐卽托以終身﹐不俟「老大」始「嫁作商人婦」也。廣東蛋戶﹐與浙江墮民﹐曾蒙諭旨﹐準其爲良﹐與居民一體安居習業。土豪地棍﹐橫加逼辱﹐依律治罪。載在令典﹐此眞「胞與爲懷」﹐欲滌斯民舊染之污。無如結習莫除﹐甘於下賤﹐亦可哀也已。

六篷船形制昂首巨腹而縮尾﹐首長約身之半﹐前後五艙﹔首艙﹐居則設門並幾筵之屬﹐行則並篷去之﹐以施篙楫。中艙﹐爲款客之所﹐兩旁垂以湘簾﹐𨿽寬不能旋馬﹐而明廠若軒庭﹐前後分爲燕寢幾榻﹐衾枕奩具﹐燻籠紅閨﹐雅器無不精備。捲幔初入﹐覺錦繡奪目﹐芬芳襲衣﹐不類人寰。然此猶麗境之常耳。頃年﹐更有解事者屏除羅綺﹐臥處橫施竹榻﹐布帷角枕﹐極其朴素﹔榻左右各立髙幾﹐懸名人書畫﹐幾上位置膽瓶彜鼎﹐閒倚篷窗﹐焚香插花﹐居然有名士風味。對榻設局腳牀二﹐非詩人雅士﹐不延坐。韓江抵淸溪﹐往回千餘里﹐處處修篁夾岸﹐每乘此船﹐與粉白黛綠者﹐憑欄偶坐﹐聽深林各種野鳥聲﹐頓忘作客﹐是何異古之迷香洞﹖非胸有卓識﹐安得不爲之惑﹖諺云「少不入廣」﹐職此故歟﹖

潮嘉風俗朴魯﹐良家婦女﹐布衣椎髻﹐形頗惡劣。舟中則雲鬟分梳﹐薄如蟬翅﹐蛾眉約秀﹐淡若春山﹔彩袖曳風﹐唾花凝碧﹔繡鞋步月﹐瘦玉生香。至於環珮聲低﹐芳蹤漸遠﹐釵鈿制巧﹐新樣頻翻﹐更有不能枚舉者。而傖荒之徒﹐囿於習俗﹐每嫌蓮船不束﹐無論妍媸﹐見而齒冷。是皆措大之見﹐烏足與品題佳麗哉﹖從來歌詠美人﹐未嘗語及其足﹐《唐史》稱楊妃羅襪﹐《宋書》稱婦人圓履﹐韓冬郎詩云「六寸膚圓光致致」﹐皆不纏足之明驗。且昔人論東坡詩﹐如名家女﹐大腳步便出﹐是女之美惡﹐不在足之大小。今有人焉﹐濃眉闊目﹐碩腹粗腰﹐𨿽裙底雙鉤﹐不盈三寸﹐亦謂之佳麗乎﹖如余所見﹐潮州之竹姑﹐興寧之貞娘﹑月鳳﹑郭十娘﹑麥蓮鳳﹐梅州之吳小﹑金麥﹑鳳妹﹐皆眉黛楚楚﹐一笑嫣然﹐緩行獨立﹐倍覺娉婷。余𨿽不解个中三昧﹐而知當日西子﹑太眞﹐足以傾人城者﹐斷不在鳳頭窄小也。

琵琶﹐古樂器也。自康昆侖而後﹐能彈五十四絲者﹐已久無其人矣。然當時太常卿王公嘗云「琵聲多﹐琶聲少﹐亦未可彈大弦﹐豈俗手所能擅其伎哉﹖」今舟中女校書度曲﹐動輒亂撥石槽﹐以倚和其韻﹐𨿽有巧者﹐時變新聲﹐究不足與言樂也。但空江秋夜﹐月印澄潭﹐雁橫碧落﹐箕踞篷窗﹐靜聽鄰船﹐輕彈低唱﹐亦復不惡。友人金柳南贈林香竹姬八大美云「香楓一曲欲銷魂﹐紅燭靑尊忽夜分﹔無限幽懷寫不盡﹐滿江涼月白紛紛。」

鴉片煙﹐出外洋諸國﹐色黑而潤﹐凡遊粵者﹐無不領其旨趣。余初不知爲何物﹐後按《本艸綱目》云「鴉片一名阿片﹐又名阿芙蓉﹐天方國種﹐紅罌粟花﹐不令水淹頭﹐七八月﹐花謝後﹐刺靑皮取之。」此說甚確。余嘗見人煮煙熬膏﹐其中尙有花瓣如蓮者﹐不過形體略小﹐其爲罌粟所制無疑。友人姚春圃﹐嘗爲余道鴉片之美﹐謂﹕「其气芬芳﹐其味淸甜。值悶雨沈沈﹐或愁懷渺渺﹐矮榻短檠﹐對臥遞吹。始則精神煥發﹐頭目淸利﹔繼之胸膈頓開﹐興致倍佳﹔久之骨節欲酥﹐雙眸倦豁﹔維時拂枕髙臥﹐萬念俱無﹐但覺夢境迷離﹐神魂駘宕﹐眞極樂世界也。」余笑曰「其然﹐豈其然乎﹗然近日四民中惟農夫不嘗其味﹐卽仕途中多有耽此者﹐至於娼家﹐無不設此以餌客。然嗜好過分﹐受害亦甚酷﹗」

工夫茶﹐烹治之法﹐本諸陸羽《茶經》﹐而器具更有精致。鑪形如截筒﹐髙約一尺二三寸﹐以細白泥爲之。壺出宜興窯者最佳﹐圓體扁腹﹐努嘴曲柄﹐大者可受半升許。杯盤﹐則花瓷居多﹐內外寫山水人物﹐極工致﹐類非近代物﹐然無款志﹐制自何年﹐不能考也。鑪及壺盤各一﹐惟杯之數﹐則視客之多寡。杯小而盤如滿月﹐此外尙有瓦鐺﹑棕墊﹑紙扇﹑竹夾﹐制皆朴雅。壺盤與杯﹐舊而佳者﹐貴如拱璧。尋常舟中﹐不易得也。先將泉水貯鐺﹐用細炭煎至初沸﹐投閩茶於壺內﹐衝之。蓋定﹐復徧澆其上﹐然後斟而細呷之﹐气味芳烈﹐較嚼梅花﹐更爲淸絕﹐非拇戰轟飲者﹐得領其風味。余見萬花主人﹐於程江「月兒舟」中﹐題《喫茶詩》云「宴罷歸來月滿闌﹐褪衣獨坐興闌珊﹔左家嬌女風流甚﹐爲我除煩煮鳳團。小鼎繁聲逗響泉﹐篷窗夜靜話聯蟬﹔一杯細啜淸於雪﹐不羨蒙山活火煎。」蜀茶久不至矣﹐今舟中所尙者﹐惟武彜﹐極佳者每斤需白鏹二枚。六篷船中﹐食用之奢﹐可想見焉。

潮州土俗﹐以蛇之靑色者爲靑龍﹐奉之如神。每歲二月望前﹐結彩爲輿﹐管弦鉦鼓﹐舁之以行﹐名曰「迎靑龍」。各船女郎之未經梳櫳者﹐皆濃妝艷服﹐扮劇中故事﹐隨神遊行﹐望之燦然如錦始濯﹐如花始發﹐艷心眩目﹐莫可名言。紈絝子弟﹐裙屐少年﹐爭備金繒﹐擇佳麗者﹐以次給之。受者各曰得標﹐得標多者﹐聲名噪甚﹐卽有大腹賈﹐不惜千金﹐爲制衣飾﹐與之梳櫳。昔邱海陽鐵香﹐有《觀妓詩》云「鳳城二月好春光﹐社鼓逢逢報賽忙﹔百戲具張全不顧﹐爭圍擡閣看新妝。」又云「一枝花斗一枝新﹐公子王孫逐後塵﹐奪得錦標載月返﹐不知春思屬何人﹖」蓋實錄也。

曲中稱謂﹐多不可解。如余澹心《秦淮雜誌》所載﹐妓家僕婢﹐稱之曰「娘」﹐外人呼之曰「小娘」﹐假母稱之曰「娘兒」﹐客至稱客曰「姐夫」﹐客稱假母曰「外婆」之類。皆不離乎本來面目。惟潮嘉妓呼客曰「老燕」﹐客呼妓曰「老襄」﹐外人呼之曰「阿嫂」。或曰「潮人阮讀如燕﹐襄讀如相﹐卽劉阮楚襄之意。」是眞癡人說夢。楚襄非女子﹐何以客反呼妓爲襄耶﹖燕襄之稱﹐必有命意者在﹐惜無從考據耳。舟中妓女親生者少﹐皆買自貧家﹐或得諸他舟﹐教習弦歌﹐傳授衣缽﹐頗廢劬勞。迨梳櫳後﹐一切家計﹐取給於女﹐謂之「當家」。當家日久﹐遇意中人﹐任其繾綣﹐不甚管束。惟私本船篙工﹐則與良婦犯姦無異﹐阿母忿相責詈﹐不少寬容。姊妹中﹐亦鄙薄之。此娼家家法也。

◎麗品

濮小姑﹐韓江人﹐態度丰艷﹐柔情綽約﹔𨿽不嫻文翰﹐而吐屬溫和。遇少年服飾炫麗﹑舉止浮蕩者﹐厭薄之。名士騷客﹐聯句飛觴﹐則櫻唇微綻﹐粉靨生渦﹐侍坐終日不倦﹔否則邀之不至﹐卽至﹐酒數行﹐先姊妹歌《滿江紅》一曲﹐便向坐客斂衤任辭去。𨿽有力者﹐啖以金帛﹐挾以威勢﹐亦不顧也。故當時才流﹐凡有雅集﹐必登小姑舟﹐如奉爲吟壇主。臨安吳殿撰擷云﹐校試潮嘉﹐適乘其舟。嚴諭從人﹐禁妓不得入謁。小姑竊窺而心慕之﹐然以學使尊嚴﹐何敢遽爲毛遂﹖轆轤於中﹐莫可排解者累日矣。一日﹐傍晚﹐舟次齊昌江口﹐密雨如注。小姑曰「此天贊我也﹗」因與其母定計﹐設筵醉僕從於他舟﹐潛令篙師約當吳寢所﹐穴篷數處。頃之衾枕淋漓﹐吳急起狂呼﹐莫有應者。小姑僞自夢中驚覺﹐挑燈出視﹐謂吳曰「湫溢何可憩息﹖後有小榻尙潔﹐敢請貴人移寢何如﹖」吳睨之﹐嫣然一笑﹐媚致橫流﹐不覺心動﹐遂與燕婉。及試罷返省﹐題便面以贈小姑曰「輕衫薄鬢雅相宜﹐檀板低敲唱竹枝﹔好似曲江春宴後﹐月明初見鄭都知。折柳河幹共黯然﹐分衿恰值暮秋天﹔碧山一自送人去﹐十日篷窗便百年。」小姑捧詩而拜﹐欲脫籍隨行。吳不可﹐殷勤慰諭而止。於是潮人咸呼小姑爲「殿撰夫人」云。小姑益自矜貴﹐卽名士騷客﹐亦難輕覿其面。假母逼之﹐小姑曰「兒曾侍寢玉堂﹐何可復理故業﹖」遂出私囊千金﹐於湘子橋邊築精舍數間﹐焚香禮佛。後聞吳君逝世﹐設位哭奠﹐數日不食而卒。至今潮人艷稱之。噫﹗歌妓中如濮小姑者﹐亦傭中佼佼者乎﹗余聞吳公臚唱後﹐告假完姻。其夫人雙目失明﹐自慚非偶﹐告於父母﹐遣人謝絕。吳曰「夫婦之義﹐一與之盟﹐終身不易。漢宣帝卽位﹐尙求微時故劍﹔余何人斯﹐敢背此盟﹗」卒爲夫婦。其髙義有足稱者。因紀其遇小姑﹐而並及之。

艷妹﹐不知其姓氏﹐或曰卽濮小姑之妹。姿態丰艷﹐舉止蘊藉﹐頗有小姑風。浙人沈靜常﹐贈以詩曰「蘭湯試罷倚新妝﹐回憶巫云幾斷腸﹔寶樹自歸珊网後﹐一枝紅艷獨凝香。」生平不諳弦歌﹐酷喜彈棋。客至其舟﹐有善奕者﹐卽煮茗對局﹐終日不倦。靜常每勸其脫籍﹐而妹不悟﹐因題詩棋枰以寄之﹕「殘棋一局費思量﹐小劫頻經未散場﹐困到垓心才回首﹐滿枰花影已斜陽。」妹得詩﹐泣下曰「靜常眞愛我也﹗敬當什襲﹐無負明訓。」然同心難得﹐至今尙在曲中。

才娘眉目如畫﹐能學內人妝束。樵風居士贈詩云「百結雲鬟七寶釵﹐曉妝才試鏡奩開﹖不知宋玉傷秋甚﹐鎭日墻東盼楚才。」其鄰舟有福來﹑靑姑﹐色藝與才娘頡頏﹐而談吐流利﹐應酬圓轉﹐則過之。有無名子﹐贈福來云「石槽一曲奏新聲﹐濕向江天月正明﹔淚鬢靑衫緣底事﹖兒家前歲學初成。」又贈靑姑云「素馨百朵綴釵梁﹐蟬鬢輕盈燦雪光﹔勻罷晚妝人倚檻﹐好風吹去隔江香。」

曾春姑﹐澄海人﹐自幼父母俱喪﹐依於嬸母蓉娘﹐丰姿絕粹﹐如碧桃初放﹐滿座生春。顧性情孤峻﹐每日晨起梳洗畢﹐輒閉戶焚香﹐或臨窗刺繡﹐不喜見人。嘗有販米客﹐備百金﹐願親薌澤。春姑鄙其人﹐毀妝稱疾。客去﹐蓉娘讓之﹐春姑曰「撫養之恩﹐兒豈忘懷﹖容俟得當以報﹐無相迫也。」蓉娘無如之何。然春姑之名﹐從此噪甚﹔欲締交者﹐面首屨滿﹐俱不當意。吳江金大司馬聽濤﹐爲諸生時﹐作客韓江﹐聞其名﹐訪之。值午睡﹐因朗吟梁簡文《美人春睡圖》「低鬟壓落花」之句﹐驚回幽夢﹐倦眸斜注﹐覺金公神彩不似庸流﹐整衿徐起﹐敍談良久﹐情意頓洽﹐遂成燕婉。未幾﹐金公鄕試旋裏﹐春姑祖餞江邊﹐攬衣揮涕。金公取小端硯﹐勒其事於背﹐贈之曰「我苟富貴﹐攜此而來﹐當不相負。」春姑珍如趙璧。後十餘年﹐金公以內閣學士﹐校試潮嘉。向例當道往來﹐蛋船應役﹐時春姑猶在舟中﹐未脫籍。隨蓉娘至淸溪﹐聞學使姓名裏居甚確﹐伏篷底窺之﹐態度宛然﹐密謂蓉娘曰「是誠前度劉郎也﹗」夜分設筵舟中﹐延其幕客沈靜常者﹐邀金公過飲。春姑作別時妝束﹐俟酒酣﹐用盤承硯獻之。金公就燭取視﹐驚詢曰「爾豈昔年韓江曾氏春姑耶﹖」春姑嗚泣﹐不成一語。金公攜硯返舟﹐作詩二首﹐贈白金五百兩﹐慰遣之。春姑遂畱金於蓉娘曰「兒不能復事賤役。聊借金公之惠﹐以報阿母恩。」因擇士人﹐委身而去。詩曰「含顰憶昔侍尊前﹐麗服靚妝似水仙﹔今日相逢卿老矣﹐不堪回首問當年﹗不抱琵琶過別船﹐芳心與石一般堅﹔相思有證分明在﹐淚漬模糊滿硯田。」潮嘉河畔﹐至今傳頌焉。

蓉娘字秋卿﹐不善飲酒﹐每至半杯﹐卽紅暈滿頰﹐如落日芙蓉﹐情致纏綿繾綣﹔凡與交者﹐均不能忘懷。黃岡張司馬贈詩云「被池香暖睡昏昏﹐日過髙舂尙掩門﹔怪煞雪衣頻喚起﹐梨花滿地見春痕。江頭小宴捧霞觴﹐風送芙蕖隔岸香﹔侑酒卻防呼唱曲﹐姑邀姊妹理霓裳。」其女侄曾春姑﹐落籍後﹐蓉娘老大﹐隨士人而去。

郭十娘﹐居齊昌西門外﹐早著艷名。一時名流﹐爭妍取媚﹐尋盟責諾﹐無虛日。十娘蔑如也。獨與余友金柳南﹐傾蓋輸心﹐如董小宛之遇辟疆﹐柳如是之懷謙益。其私心竊計﹐謂意中目中﹐微斯人莫可委身者。柳南名作機﹐與餘同裏﹐家計山﹐卓犖不羣﹐意气豪邁﹐工吟詠﹐屢應童子試﹐不售﹐卽棄去﹐遊於滇楚﹐臨流攬勝﹐慷慨悲歌。久之賦歸﹐益無聊﹐因挾申韓業﹐遊嶺南公卿間﹐理文案﹐詳愼明敏﹐𨿽久居要津者﹐不能及。人多忌之﹐以是恆賦閒。然𨿽貧﹐猶典衣聚書﹐至數千卷﹐嘯歌不廢。而所爲詩益工﹐宜其縱情風月﹐欲銷壘鬼郁勃之气於溫柔鄕也。先是柳南遊幕齊昌﹐公餘登河濱之郎儐樓﹐屢招十娘不至﹐因以蟬翼紗二端﹐並蒂蘭一枝﹐遣僮申款曲。十娘收蘭返紗﹐謂僮曰「歸語汝主﹐好珍重此花﹐拜惠多矣﹗」越日﹐柳南張宴邀姬﹐少選﹐十娘姍姍來﹐雅服靚妝﹐容華妍秀﹐席間奏《湘妃怨》一曲﹐宛然幽篁篁淚﹐音韻淒楚。定情未幾﹐而十娘嬰疾﹐柳南爲之焚香默禱。由是十娘情意逾密﹐欲脫籍相從。而柳南旅囊羞澀﹐因制如意一鉤﹐各執半要盟﹐以待異日。適某邑某公﹐夙聞柳南名﹐專厚幣以聘﹐勢不可卻。刻日戒途﹐十娘設宴以餞﹐相對才瀾酒半﹐柳南僞醉離席﹐馳馬去﹐從此關河間隔﹐歡會難期矣。柳南以世無「黃衫客」﹐恆鬱鬱﹐因賦《如意詩》寄十娘曰「如意不如意﹐其如如意何﹖望穿春信杳﹐別人淚痕多。孤月照裙屐﹐重云銷黛螺﹔回頭似一夢﹐壯志盡銷磨﹗」後十年﹐柳南重過郎儐樓﹐十娘已臥病牀第﹐玉容樵瘁﹐握手失聲。柳南賦詩二十首﹐歌以當哭﹐節錄其半﹕「十載重來事已非﹐梨花零落燕分飛﹔徐娘未老風姿減﹐淚濕當年舊舞衣。幽蘭一剪證前因﹐蟬翅紗輕穩稱身﹔對鏡嫣然渾一笑﹐分明我是意中人。挹翠偎紅正暮春﹐名花齊折鬥芳辰﹔一枝冷艷誰堪似﹖妙手玲瓏寫洛神。樺燭髙燒照綺筵﹐淸歌兩部醉羣仙﹔漏聲欲斷人初散﹐偸近燻籠倚玉肩。小閣咋夜細雨中﹐殘燈隱約背窗紅﹔傷春倦臥無人問﹐獨擎心香禱碧空。沈屙乍起倍淸臒﹐閉戶兼旬似隱居﹔興至偶然乘彩雲﹐間憑水榭數遊魚。不曾豎指學紅綃﹐鐵練何須銷綺寮﹖怪底連宵玩明月﹐出門動卽遣垂髫﹝原注﹕十年前假母慮十娘效紅拂故事跬步﹐命小婢隨行﹞。半鉤如意締三生﹐密誓雙雙對短檠﹔小語有時紅兩頰﹐欲呼夫婿又低聲。悲莫悲兮生別離﹐臨歧揮淚共牽衣﹔明朝南濟橋頭水﹐不見鴛鴦相並飛﹗賣賦慚非司馬才﹐空教紅粉委荒萊﹔不知海國蒼茫外﹐何處黃金可築臺﹖」未幾﹐十娘奄逝﹐埋香黃土﹔柳南攜尊哭奠。其生前愛桃花﹐爲購數十株﹐環種墓門。吾知異時花發成林﹐香凝紅露﹐猶似當年人面也﹗

郭十娘有妹曰紐兒﹐膚髮光膩﹐眉目韶秀﹔惜兩腋下有气觸鼻甚穢﹐俗名爲「狐騷臭」﹐遇宴集酒酣﹐輒薰蒸滿座﹐往往有掩鼻而去者。友人周海廬﹐與之暱﹐贈以詩﹐不啻聯篇累牘﹐並徧徵諸同人之善詠者﹐裝錦軸贈之。余戲拈《黃金縷》一闋云「芳思撩人當永晝﹐無限柔情﹔河畔心期久﹐金屋勸君須早構。六篷船﹐可藏嬌否﹖底事尋春偏獨後﹗綺夢初回﹐小字頻呼紐﹐百和香濃薰莫透﹐知君愛嗅狐騷臭。」海廬大慚﹐遂與紐兒絕﹐後遇土人﹐以百金爲之落籍﹐當與海廬有同好也。

大美字美娘﹐廉靜寡欲﹐衣飾朴素﹔每逢宴集﹐酒酣拇戰﹐羣囂紛起﹐獨美娘默如。善歌《馬頭調》﹐其聲嬌而細﹐宛而長﹐如春鶯出谷﹔然深自珍祕﹐初見不輕度也。與梅州陳生交﹐逾年舉子﹐卽潛至其家。母訪得之﹐挾之歸﹐不從﹔因延道士作法﹐俗名「狗頭符」。美娘心動﹐遽返。近有閩人林香竹教之誦唐詩﹐至劉希夷「今年花開顏色攺﹐明年花落知誰在﹗」爲之憮然﹐亦有心人也。

蓮鳳﹐玉膚花貌﹐雲鬟霧鬢﹐眞曲中尢物。爲人敏妙﹐廣筵長席間﹐使主觴政﹐纖悉無訛。且能爲酒客解紛。故凡有宴會﹐鳳不與﹐則舉座不樂﹐名重程江。惜其母貪鄙﹐客纏頭輕者﹐輒形辭色﹐以是遊蹤漸稀。惟餘同僚北平松君﹐以貴家子弟﹐揮金如土﹐恆至其舟﹐蓮鳳亦善事之。

桂姐﹐姿首略堪寓目﹐故自矜莊﹐不苟言笑。傖夫妄稱其有閨閣態﹐互相推奉﹐桂姐益自信不疑。甚至客至其舟﹐白銀相對﹐無一言酬答。有惡少恨之﹐僞爲貴公子﹐乘其舟至淸溪道上﹐俟夜深人靜﹐令乞兒數輩﹐褫其衣而搤失就之﹐創甚。自此稍斂戢﹐昔日伎倆﹐不敢復試矣。

酉姐﹐品格端好﹐能誦《毛詩》及四子書。舟中以「女學士」呼之。吾鄕劉生﹐曾至其舟﹐見酉姐憑幾作札﹐致人云「一日不見﹐如三秋兮﹗惠而好我﹐命彼夙駕。我有旨酒﹐以燕嘉賓﹔其樂何如﹐如鼓瑟琴。」劉生不勝心折﹐因力勸其從良。酉姐不久卽隨杭州徐某脫籍去。粵中歌妓﹐能讀書通文翰者﹐酉姐而外﹐指不再屈。

月兒﹐姿首淸麗。白晝相接﹐如對名花﹔映燭而坐﹐愈覺其妍。故人呼爲「夜嬌嬌」。桂山邱學士贈詩云「春衫窄袖小雲鬟﹐燭影浮杯照遠山﹔怪煞纖纖江上月﹐夜來光彩滿人間。」由是月兒名噪甚﹐遠近文學之士﹐得識一面﹐以爲快。

大善﹐一名西洋畫﹐姿色絕粹﹐堪與桃李爭妍。爲殿撰劉大戎賞識﹐贈詩云「叱吒頃刻變風雲﹐橫槊江臯酒正醺﹔百煉此身得一善﹐溫存不讓李將軍。」其妹善姑﹐亦娟秀﹐並有詩云「云翹繼起賽雲英﹐踏月歸來調素箏﹔獨善何如兼善美﹐休言先已證三生。」自是兩妹實錄。

小金﹐舟居程江之東﹐容光韻秀﹐體態娉婷﹐頗有大家風範。與蕭山朱某交好﹐曾於秋夜乘艇閒泛﹐歌《浣花溪》一曲﹐音韻淒惋﹐兩岸旅人﹐爲之揮涕。朱某臨別﹐贈七絕二首﹕「銷盡鑪香獨掩門﹐琶琵聲斷月黃昏﹔愁心正恐花相笑﹐不敢花前拭淚痕。棲鴉流水點秋光﹐愛此蕭疏樹幾行﹐不與行人綰離別﹐垂條空自舞斜陽。」小金藏之枕篋﹐獨坐無聊﹐時一誦之。

琳娘﹐不好莊飾﹐粗服亂頭﹐天然風韻﹔有潔癖﹐拂拭幾榻﹐塵麈終日不去手。凡賈人與達官門吏等﹐𨿽挾重貲求見﹐槪不納。獨與湘湖老人程介夫善。故介夫贈詩﹐有「作客頭將白﹐逢卿眼倍靑」之句。後介夫得疾﹐旋裏﹐逾年無信。其同鄕友人王百川﹐過琳娘。見淚痕滿面﹐伏枕不起。詢其故﹐曰「昨夜夢介夫死矣﹗」百川多方慰諭﹐終不釋。已而凶問果至﹐琳娘爲位﹐哭之累日。噫﹗風塵中如琳娘者﹐蓋亦鮮矣。

簪姑﹐人物秀麗﹐服禦繁華﹐有豪貴家气象。韓江士人鄭之鼎﹐嘗與交好﹐贈詩云「碧紗如霧護春妝﹐蘭麝燻多骨亦香﹔何處相逢曾識面﹐刺桐花底月昏黃。」矜貴气象﹐於此可見。鄭生﹐貴介子弟﹐與簪姑往來﹐未及半年﹐所贈不下數千金。唐人《北裏志》﹐稱每席四金﹐燭盡加倍﹐較之鄭生﹐不亦陋哉﹗

玉娘﹐膚理皙白﹐態度輕婉。每夕陽含波﹐晚風微曛﹐輒金鎖絳衫﹐獨倚水榭﹐望之如仙。座客王百川﹐贈詩曰「滿江風月淨塵氛﹐獨立亭亭回不羣﹔漫說玉娘顏似玉﹐軟香更勝玉三分。」眞實錄也。其母貪鄙﹐稍不如願﹐卽令玉娘謝客。澄海豪客李芥園﹐邀集韓江人士﹐張宴湘子橋下。玉娘每度一曲﹐擲錦十匹。其母聞之﹐匍匐船頭﹐口呼佛號以謝。芥園叱去﹐滿座哄然。玉娘不勝忿﹐旋舟﹐數日不食﹐其母悔悟﹐惡習爲之稍減。

石姑又名十娘﹐白如玉肪﹐眉目楚楚﹐饒有風致。曾隨傖父﹐四年而寡﹐無所倚﹐遂返程江﹐理故業。曲中姊妹﹐咸非笑之。獨小娜與之款洽﹐相對忘懷。

小娜潔白可匹﹐石姑而冶容柔態﹐則過之。毗陵陳雲﹐羈旅梅州﹐每月夜﹐卽招兩人煮「工夫茶」﹐細啜淸談﹐至曉不及亂。人怪之﹐答曰「譬彼名花﹐綴於樹枝﹐迎風承露﹐神致飛越﹔若折而嗅之﹐生气寂然﹐有何意趣﹖」後解維返省﹐石姑﹑小娜﹐南望零涕﹐甚於所歡。噫﹗如陳生者﹐堪稱好色矣﹐非若登徒子徒有淫行也﹗

寶娘﹐不知其裏居姓氏﹐大抵韓江土著。或曰「金姓」﹐故又呼金寶云。頎而秀﹐玉立亭亭﹐發長委地。善歌﹐工調笑﹐凡往來韓江及宦遊者﹐靡不與之相接。余友宗君芥其風﹐攝南澳司馬篆﹐宴集其舟。寶娘平日遇富商貴介﹐結束濟楚﹐媚態百出﹐都無所屬意﹐獨傾心於宗君。時宗君髦矣﹐視茫茫而發蒼蒼﹐且於溫柔鄕中﹐卽其少壯時﹐初無所系戀。故於金寶﹐亦淡寞置之。僅以《定情詩》八首﹐作纏頭之贈。受代者至﹐旋歸會城。逾年﹐揭陽有事﹐隨觀察張公朝縉﹐復至韓江。事畢﹐張公置酒宴羣僚﹐席間謂宗君曰「吾聞此間有名妓金寶者﹐欲委身於君﹐非一日矣。君固名士也﹐以名妓事名士﹐如吾鄕當日董小宛之嫁冒襄﹐至今傳爲美談。吾當爲君作蹇促﹐以成其美。」卽令海陽令諭金寶之假母﹐是夕以彩輿簫鼓迎之而歸。宗君出其當日《定情詩》﹐以示同僚﹐一時傳頌﹐羨金寶之得所歸。而張觀察實當代風流教主也。詩曰「去年良會共浮槎﹐疏雨如珠透臂紗﹔似此風流眞絕代﹐妙香開到白蓮花。莊嚴喜聽腐儒談﹐打破機關絕愛貪﹔別有風光消不得﹐杏花春雨似江南。瓊花一見一回新﹐更向名花證慧因﹔畫舫簾波燈影下﹐紅妝偏對白頭人。細撥檀槽板未停﹐低鬟翠鳳動玉玲﹔多情爲我歌《金縷》﹐倦倚篷窗半醉聽。咋夜香篆障輕綃﹐鬢蟬釵橫柰此宵。觸迕校書狂杜牧﹐塡詞紅燭又髙燒。前身雪北與香南﹐拈取紅芳一指參﹔結習風懷除得否﹐載花船是散花龕。流轉濃華又一巡﹐幾番風信逐芳塵﹔蘭因絮果何時了﹖我是羅浮夢醒人。贏得淸風兩袖輕﹐濃香淺夢記分明﹔愧五十幅纏頭錦﹐便面題詩贈寶卿。」余讀其詩﹐宛麗纏綿﹐鐘情實摯﹔因拈《如此江山》一闋以贈﹕「藍橋本是神仙窟﹐爲問阿誰能遇﹖碎搗玄霜﹐細斟玉液﹐夢繞韓江古渡﹐相逢竟妒。覷鬢影脂香﹐輕盈媚嫵﹔畫舫橫波﹐錯疑解佩漢濱女。赤繩經早系就﹐笑擲心賣眼。多少紈絝﹐往日情癡﹐而今願足﹐知費幽懷幾許﹗韶華暗度﹐試品色題香﹐未云遲暮﹔月下花前﹐從今詩思苦﹗」

小琳者﹐金寶之女﹐姿態不甚艷﹐而妝束雅淡﹐別具一種韻致。自金寶歸宗司馬﹐舟中冷落﹐不啻蓬門。小琳屈意款接﹐凡至其舟者﹐煮茗陪坐﹐終日無倦容。於是物望頓歸﹐家聲復振。江南士人張仲玉﹐與交最密﹐贈以詩曰「客邸愁無柰﹐乘醉一訪卿﹔叩門驚好夢﹐倚笛奏新聲。小鼎茶初熟﹐疏簾月倍明﹔撥灰添百和﹐絮語忽更深。」同時擅美者﹐有小足﹑小蓀﹐皆色藝俱佳。沈靜常贈小足詩云「十六芳齡正破瓜﹐妙於酬應足當家﹔生成一種銷魂處﹐眼似秋波臉似霞。」贈小蓀云「胭脂湖畔女兒家﹐冶色當春醉曙霞﹐未許羣芳誇解語﹐風流還讓合歡花。練江何似浣花村﹖秀茁蘭芽有小蓀﹔莊蝶翻飛不知處﹝原注﹕小蓀自莊漁莊潮陽攜來﹞﹐空教杜宇漬啼痕。」後小蓀因惡少招飲﹐堅拒不去﹐被辱﹐遂決意脫籍從良。

俊添﹐色藝不甚佳﹐而性情豪放。每逢月夜﹐質衣沽酒﹐邀韓江士女作團圓會﹐淸歌酣暢﹐恆數夕不休。後得消渴病﹐瀕危﹐囑其妹小鳳曰「我本瑤池侍女﹐誤愛色香世界﹐謫墮人間。今限滿當去。」旣而徧體嬌汗﹐如燒沈水﹐香聞隔浦。視之﹐玉筋下垂﹐雙眸合矣。蘭溪章鳴臯﹐有《遊仙詩》二首﹐挽之﹕「玉洞春回萬樹花﹐个中茅屋卽儂家﹐閒遊姊妹臨流水﹐笑指蓬山隔彩霞。一春好事醉中過﹐偏愛黃鶯對酒歌﹔石徑兼旬無客到﹐不關風雨落花多。」小鳳亦翩翩有致﹐今尙在韓江﹐有無名子贈詩云「桃根桃葉莫爭妍﹐月旦湘橋憶往年﹐有妹嗣音誇小鳳﹐玉樓風韻更嫣然。」味其詩﹐疑與俊添有舊者。

◎軼事

岐嶺抵韓江六七百里而遙﹐其間溪流曲折﹐隨山而下。月夜﹐女郎獨坐船頭﹐輕彈低唱﹐時一遇之﹐風味亦足宜人。碣石衛先輩駿有詩云「曉風殘月滿江秋﹐獨倒芳尊澆客愁﹔十載宦遊歸未得﹐不堪更聽《古梁州》。」公以名進士除興寧令﹐撫字心勞﹐催課政拙﹐聚書至數百卷。公餘吟詩自娛﹐有事梅溪﹐必登女郎舟﹐倚翠偎紅﹐在所不免。玩其詩﹐可知其風格焉。

有滿姑者﹐本韓江妓﹐恆往來淸溪岐嶺間﹐郡人故未之識﹐與余姚翁寶山情好頗篤。後其母卒﹐姑挈千金﹐欲從寶山。寶山避之省城﹐屢招不往。姑不得已﹐委身土人。或詰寶山以堅拒之故﹐寶山喟然曰「吾淸白吏子孫也﹐豈可以不義之財﹐玷辱家聲哉﹖」夫世人娶妻﹐必訪其奩具之厚薄﹐爲取捨﹔妓女挾貲而嫁﹐猶之乎娶妻而得奩具也﹔何爲不義﹖寶山未免矯情。

昔陶朱公《置富奇書》﹐以養魚種竹爲先務。齊昌境內﹐徧處皆池沼﹐旣可灌田﹐復可養魚﹐而捨旁及邱隴﹐皆藝竹﹐宛有淇澳之風。而竹惟南濟橋一帶爲尢盛﹐兩岸綠影參差﹐迆邐十里。夏午蒸暑﹐盤旋室中﹐無坐臥處﹐輒與魏湘巖﹑楊嘉幹﹑路玉峯﹑金柳南諸君﹐攜尊挈﹐放舟其間﹔登岸至池邊﹐竹林深處﹐解衣席地而坐﹐驕陽斂影﹐通體淸涼。柳南折荷花爲杯﹐注酒其中﹐以箸刺之而吸﹐相顧樂甚。一日﹐興闌思返﹐林外忽有雙鬟﹐冉冉而至﹐曰「聞公等效李靖安故事﹐烏可無酒糾﹖我曹故不速而至。」視之﹐則柳南所賞之大小兩鳳也。遂命歌《相府蓮》一曲﹐同人紛起洗盞更酌。久之﹐夕陽欲下﹐飛鳥歸林。柳南載兩姬返棹﹐謂余曰「昔在傳家孔公幕中﹐嘗與同人納涼此地﹐有時郭姬亦不召而至。今諸人散若秋煙﹐而我累然重至﹐能無如右軍蘭亭修禊﹐俯仰今昔之感耶﹖」大鳳卽磨墨舒紙﹐請賦詩以紀。柳南成七律一章﹕「修篁兩岸綠參天﹐依舊風光似昔年﹔獨倒芳尊悲逝水﹐空勞湘管弔非煙。朱門俯仰成春夢﹐白袷飄零老研田﹔何日扁舟返鑑曲﹐匡牀夜雨話聯蟬。」大鳳貌不逮小鳳﹐而情勝之﹐與柳南無一夕歡﹐握手纏綿﹐較嚙臂者﹐更篤。故柳南每有宴集﹐雙鳳必翩翻齊下﹐猶賣珠者﹐得錦匣而光益顯也。

程江蛋船中﹐有雛女﹐年才十一歲﹐髦發鬆﹐垂肩際﹐若松麈。一夕﹐窺見其母與所歡橫陳榻上﹐不覺欲心頓熾。比曉﹐告母欲人梳櫳。母笑其稚年無識﹐諭止之。女曰「不如我願﹐卽服毒死﹐母無悔也。」越日﹐竊取鴉片﹐和酒欲吞。母奪棄之﹐不得已﹐爲之倩人梳櫳。見者咸捧腹胡盧而去。或有訐之者﹐曰「汝知姦幼女之律乎﹖是欲誘我以蹈法网也﹗」女則晝夜號泣欲死。母因招無賴子﹐與以金﹐若傭值者。至今女長﹐猶不滿三尺﹐而爲雨爲雲﹐已不止髙唐一夢矣。五代南漢劉龔﹐每令男女白晝裸淫﹐後苑相視爲樂﹐名爲「大體雙」。後苑中鳥獸﹐以及雞犬﹐皆見慣﹐亦鎭日交合。今雛女見母之交歡﹐而遽思梳櫳﹐是何異南漢苑中之禽獸哉﹖

又有老娼﹐年垂六十﹐齒搖搖而發星星﹐狀極衰憊。然夜無男子﹐則寢不安枕。一日﹐停橈江渚﹐見一少年﹐於水淺處蹇裳以涉﹐體貌丰偉。娼愛之﹐邀至舟中﹐屈意承歡﹐欲與合。少年不可﹐曰「汝發其種種矣﹐我方年壯﹐毋乃不倫﹖請別選相當者以求歡﹐予不敢聞命矣。」娼因餌以重金﹐少年遂勉就之﹐至今倡隨如夫婦焉。昔夏徵舒之母﹐雞皮三少﹐嘗借陽精爲駐景之丸﹐故人或以娼擬夏姬。夫夏姬年髦而貌艾﹐自陳靈公之後﹐楚莊欲納之﹐而不果。後巫臣子﹑反黑﹑要之﹐徒爭欲委禽者﹐指不勝屈。其艷冶之態﹐卽少艾者﹐猶瞠乎其後也。《記》曰「擬人必於其倫。」若老娼者﹐徒有淫行﹐而無駐景之術﹐直母彘耳。烏足與夏姬同日語哉﹖

江左楊少者﹐年弱冠﹐丰姿妍秀﹐如好女子。見人面﹐輒發羞﹔彊與接﹐數語卽避去。隨舅氏某公任潮州分司﹐舅嘗謂人曰「此余家賢宅相﹐有五代楊遵彥之風﹐眞足消受竹林別室﹐銅盤重肉者也。」與一姬交最密﹐姬品貌年齒﹐與生亦﹑相埒。嘗細雨初晴﹐兩人乘舟閒泛﹐岸上觀者環堵﹐驚爲一雙玉樹﹐臨風搖曳也。尋某公卒﹐凡親友隨任者﹐皆旋裏。生獨戀姬﹐不去。逾年﹐囊橐將罄﹐姬勸其歸﹐輒淚沾衿袂。姬因太息曰「我豈不欲脫籍相從﹖顧私蓄止百餘金﹐不足以飽阿母欲﹗然謀事在人﹐君攜去﹐試向贖身﹐濟否﹐聽命可也。」生浼交好者說之﹐鴇不從。計無所出﹐惟閉戶掩泣或散步靑天白日間。一日﹐徘徊樹下﹐望姬船嗚咽不已。忽有人自後撫其肩曰「異哉﹗子何悲之甚也﹗」生驚顧﹐則一少年﹐衣冠楚楚。爰詭詞以對客﹐搖手曰「觀子神气﹐已知底蘊。」自指其胸曰「此中有熱血斗許﹐願爲世間佳士一灑之﹗君固未可與語者。」咨嗟欲去。生知非常人﹐挽與共坐﹐備述顚末。客初無一語﹐但詢生姓名寓居而去。久之﹐揭陽姦民朱阿姜﹐謀不軌﹐制軍提兵往剿﹐文武員弁﹐往來韓江上下者﹐如梭織。一夕﹐姬與他客酌酒篷窗﹐撥石槽度曲﹐忽有皂衣者數人﹐坌至﹐疾呼曰「督轅巡官至﹗」舉舟惶遽﹐客倉皇鼠竄﹐而巡官已髙坐艙中﹐傳呼鴇母﹐責其買良爲娼﹐令左右褫衣﹐欲撻之﹐鴇哀乞﹐始釋。顧謂姬曰「汝當照例發賣﹗姑念事不由己﹐許汝擇人而嫁。」姬跪謝﹐以願從楊生對。巡官卽傳生至舟﹐視之曰「眞汝偶也﹗」飭繳身價給鴇﹐促兩人買棹遄行。生與姬喜出望外。而終不知巡官爲何人也。欠�﹐薄暮﹐舟抵三河﹐有客攜尊徑入﹐揖生稱賀。蓋卽當日樹下相逢之少年也。笑問姬曰「昨夜驚乎﹖日者別後﹐謀爲若兩人撮合而無術。非制軍臨郡﹐烏能作此狡獪﹐以遂足下願乎﹖」生與姬頓顙若崩角。敬叩姓氏﹐客不答﹐但幾數觥﹐致聲珍重﹐騰躍登岸﹐長嘯而去。嗟乎﹗誰謂世無「黃衫客」哉﹖

晉有浙東陳生﹐遊幕海陽﹐學問旣優﹐人亦老誠持重﹐服食更儉朴無華美。每謂同人曰「吾儕彈鋏侯門﹐所得微脯﹐如傭工之值﹔贍父母妻子而無餘﹐豈可冶遊以喪志﹖」少年儇薄者﹐恆非笑之爲迂。曰「彼孽緣未到耳﹗饒舌何爲﹖」凡同人設席河幹﹐彊之﹐必峻拒。越十年﹐幕囊所蓄﹐幾累萬。而生亦年垂耳順矣。因束裝思歸。戒途有日﹐驕其同人曰「諸君見我之歸﹐徒嘖嘖稱羨﹐盍亦學我之守﹐不作狹斜遊乎﹖」同人銜之﹐思設阱以相傾﹐而無術。謀之某姬﹐云「此亦易與。」先是姬小忤幕寮﹐虞有禍﹐轉懇陳生﹐爲之緩頰﹐而免。每欲置酒申謝﹐生拒之。至是招其僕﹐斂容致詞曰「我蒙陳君覆幬久矣﹐今聞遄歸有日﹐圖報無期﹐待備薄餞以申悃曲﹐煩謹達之﹔倘得一顧﹐當酬以洋蚨大衍之數﹐非所吝也。」僕利其金﹐以告生﹐且慫恿之。生念僕相隨久﹐藉此一行﹐足償其勞。況刻卽解維﹐何至喪其所守﹖因許之。姬遂盛筵延生至舟﹐翠袖金尊﹐殷勤持奉﹐無半語涉謔﹐亦不作狎暱態。生私心竊許﹐謂章臺柳﹐竟不作臨風蕩耶﹖日暮辭去。姬並不挽畱﹐送至舟首﹐而預屬篙師﹐伺其登岸﹐擠之落水﹐姬卽奮躍隨下﹐抱持狂叫。舟人坌集﹐掖之而起。衣冠沾濡﹐回坐舟中﹐呼僕旋寓取衣﹐良久不至。詢之﹐則已入醉鄕﹐置主人濕衣沾體而不顧矣。生躁悶欲死﹐已有雙鬟﹐捧華服至﹐換畢﹐猶兀坐以待。夜分身倦﹐假寐於榻。姬爲之徧體按摩﹐覺骨節盡酥﹐沈沈睡去。比醒﹐聞枕畔小語曰「渴乎﹖」視之﹐姬也。語如鶯囀﹐气勝於蘭﹐不禁神魂宕蕩﹐卽與定情。從此朝朝暮暮﹐至兼旬不返。僕促之歸﹐曰「舟中樂甚﹐吾將娛老於此矣﹗」迷戀數年﹐半生心血所積﹐盡歸烏有。而面目亦憔瘁黎黑﹐若病夫。有當日被其訕笑者﹐相顧曰「陳某素不冶遊﹐其鐵石心腸之張乖崖乎﹖座中有妓﹐心中無妓﹐其有道之程夫子乎﹖今何以色荒若此﹖則直是河間婦矣﹗」生聞之默然﹐無以對。未幾﹐卒於舟。妓殮而埋之。噫﹗女色爲釣魂之鉤﹐妓館實陷人之阱﹐觀於此可以猛省矣﹗

昔黃司馬之署梅州也﹐有家人張和者﹐囊無長物﹐與一妓交最密。至積逋累累﹐故往來𨿽頻﹐而纏頭甚薄。假母患之﹐令妓拒絕﹐而妓不聽。一日﹐張飲妓所﹐夜半﹐母喚去﹐借他事撻之無數﹐始令返。張捧痕爲之揮涕撫摩﹐妓益感其意﹐謂曰「情好如我兩人﹐豈忍相離﹖然汝旣不能脫我於風塵﹐而母日摧折﹐終不免於難。不如仰藥同死﹐結夫婦於九泉﹐不猶愈於生乎﹖」張落魄﹐計不得妓﹐無生人之趣﹐慨然許諾。妓拔釵付張﹐質錢沽酒﹐投鴉片於中﹐兩人對酌﹐各醺﹐抱持而臥。迨母驚覺﹐多方灌救﹐妓蘇而張則無及矣。母攜妓向州署自投﹐司馬云「彼孽由自作﹐與汝等何尢﹖」越日﹐妓抱琵琶唱曲﹐爲他客侑酒﹐不復念張之死﹐並張之何以死也。而張魂不昧﹐每夕至舟首呼妓名而罵﹐雞鳴始去。妓延道士作法禳之﹐厲益甚﹐至掠磚拋瓦﹐解衣牀外﹐衣自豎立﹐種種怪異﹐不可殫述。而遊客之尋花問柳者﹐亦裹足不敢登其舟。久之﹐鴇不堪其擾﹐賣妓與鄕人爲妾。妓夢張謂曰「汝誘我同死﹐而今獨活﹐行將與汝就質陰曹﹐以泄此憤耳﹗」逾年﹐妓爲其嫡所辱﹐忿激服毒死。人盡云負張之報。其何以不死於疾﹐而卒死於毒歟﹖余謂張咎實自取﹐其遷怒於妓﹐是張死而猶頑鈍無知也。妓之死﹐亦命數會逢其適﹐非張之果能爲厲而死之也。紀之以警世之戀妓者。

