啟顏錄隋侯白●卷上○論難北齊髙祖嘗以大齋日設聚會。時有大徳法師開道﹐俗有疑滯者﹐皆卽論難﹐並援引大義﹐廣說法門﹐言議幽深﹐皆存雅正。石動莆最後論義﹐謂法師曰「且問法師一个小義﹐佛常騎何物﹖」法師答曰「或坐千葉蓮花﹐或乘六牙白象。」動莆云「法師全不讀經﹐不知佛所乘騎物﹖」法師又卽問云「檀越讀經﹐佛騎物何﹖」動莆答云「佛騎牛。」法師曰「何以知之﹖」動莆曰「經云﹕『世尊甚奇特﹐』豈非騎牛﹖」坐皆大笑。又謂法師曰「法師旣不知佛常騎牛﹐今更問法師一種小事﹕比來每經之上﹐皆云價值百千兩金﹔未知百千兩金﹐總有幾斤﹖」法師遂無以對。一坐更笑。髙祖又嘗作內道場﹐時有一大徳法師﹐先立無一無二﹑無是無非義。髙祖乃令法師升髙座講﹐還令立其舊義。當時儒生學士﹐大徳名僧﹐義理百端﹐無難得者。動莆卽請難此僧﹐必令結舌無語。髙祖大悅﹐卽令動莆往難。動莆卽於髙座前褰衣闊立﹐問僧曰「看弟子有幾个腳﹖」僧曰「兩腳。」動莆又翹一腳向後﹐一腳獨立﹐問僧曰「更看弟子有幾个腳﹖」僧曰「一腳。」動莆云「向有兩腳﹐今有一腳﹐若爲得無一無二﹖」僧卽答云「若其二是眞﹐不應有一腳﹐腳旣得有一﹐明二卽非眞。」動莆旣以僧義不窮﹐無難得之理﹐乃謂僧曰「向者劇問法師﹐未是好義﹐法師旣云﹕『無一無二﹐無是無非。』今問法師此義﹐不得不答。弟子聞天無二日﹐土無二王﹐今者天子一人﹐臨禦四海﹐法師豈更得云無一﹖卦有乾坤﹐天有日月﹐皇后配於天子﹐卽是二人﹐法師豈更得云無二﹖今者帝徳廣臨﹐無幽不照﹐昆虫艸木﹐皆得其生﹐法師豈更得云無是﹖今旣四海爲家﹐萬方歸順﹐惟有宇文黑獺﹐獨阻皇風﹐法師豈更得云無非﹖」於是僧遂嘿然無以應﹐髙祖撫掌大笑。髙祖又嘗集儒生會講﹐酬難非一。動莆後來﹐問博士曰「先生﹐天有何姓﹖」博士曰「天姓髙。」動莆曰「天子姓髙﹐天必姓髙﹐此乃學他蜀臣秦宓﹐本非新義。正經之上﹐自有天姓﹐先生可引正文﹐不須假托舊事。」博士云「不知何經之上﹐得有天姓﹖」動莆云「先生全不讀書﹐《孝經》亦似不見。天本姓也﹐先生可不見《孝經》云﹕『父子之道﹐天性也。』此豈不是天姓﹖」髙祖大笑。動莆又嘗於國學中看博士論難云「孔子弟子達者有七十二人。」動莆因問曰「達者七十二人﹐幾人已著冠﹖幾人未著冠﹖」博士曰「經傳無文。」動莆曰「先生讀書﹐豈合不解孔子弟子著冠有三十人﹐未著冠者有四十二人﹖」博士曰「據何文以知之﹖」動莆曰「《論語》云『冠者五六人』﹐五六三十也﹔『童子六七人』﹐六七四十二也﹐豈非七十二人﹖」坐中大悅。博士無以應對。髙祖又嘗以四月八日齋會講說﹐石動莆時在會中﹐有大徳僧在髙座上講﹐道俗論難﹐不能相決。動莆後來﹐乃問僧曰「今是何日﹖」僧答云「是佛生日。」動莆卽云「日是佛兒。」僧卽變云「今日佛生。」動莆又云「佛是日兒。」眾皆大笑。隋盧嘉言嘗就寺禮拜﹐因入僧房﹐有一僧善於論議﹐嘉言卽與之談話﹐因相戲弄﹐此僧理屈。同座更有二僧﹐卽助此僧酬對﹐往復數回﹐三僧並屈。嘉言乃笑而謂曰「三个阿師﹐並不解樗蒲﹐何因共弟子論議﹖」僧卽問曰「何意論議﹐須解樗蒲﹖」嘉言卽報曰「可不聞樗蒲人云﹕『三个禿不敵一个盧。』阿師何由可得﹖」弟子觀者大笑﹐三僧更無以應。隋有三藏法師﹐父本商胡﹐法師生於中夏﹐儀容面目﹐猶作胡人﹐行業極髙﹐又有辯捷。嘗以四月八日設齋講說﹐當時朝官及道俗觀者數千餘人﹐大徳名僧及官人有辯捷者前後十餘人論議﹐法師隨難卽對﹐義理不窮﹐無難得者。最在後﹐有一小兒﹐姓趙﹐年始十三﹐卽於眾人中出。眾以法師辯捷﹐旣已過人﹐又復向來論議﹐皆是髙名舊徳﹐忽卽見此小兒﹐形容幼小﹐欲來論議﹐眾咸怪笑。小兒精神自若﹐卽來就座﹐大聲語此僧曰「昔野幹和尙﹐自有經文﹐未審狐作暗梨﹐出何典誥﹖」僧卽語云「此郎君子﹐聲髙而身小﹐何不以聲而補身﹖」小兒卽應聲報云「法師以弟子聲髙而身小﹐何不以聲而補身﹔法師旣跟深而鼻長﹐何不截鼻而補眼﹖」眾皆驚異起立大笑。當時旣是夏月﹐法師左手把如意﹐右手搖扇﹐旣爲眾人笑聲未定﹐法師又思量答語﹐卽以所搖之扇﹐掩面低頭。小兒又大聲語云「圓扇團團﹐形如滿月﹐不藏顧菟﹐翻掩雄狐。」眾又大笑。法師卽去扇﹐以如意指麾別送﹐問並語未得盡﹐如意頭遂擺落。小兒卽起謂法師曰「如意旣折﹐義鋒亦催。」卽於座前﹐長揖而去。此僧旣怒且慚﹐更無以應。眾人無不歡笑﹐驚難稱嗟。○辯捷齊徐之才有學辯捷﹐又善醫術。尙書王元景罵之才爲師公﹐之才應聲答曰「旣爲汝師﹐復爲汝公﹐在三之義﹐頓居其兩。」陳徐陵爲散騎常侍﹐聘隋﹐隋文帝時在東都﹐選朝官有辯捷者﹐令對南使。當時初夏微熱﹐又徐是南人﹐隋官一人弄徐陵曰「今日之熱﹐總由徐常侍來。」徐陵應聲答曰「昔王肅入洛﹐爲彼制儀﹐今我來聘﹐使卿知寒暑。」眾遂無答。徐陵時年七十五﹐復有一人問曰「徐常待年幾﹖」徐陵又卽答曰「小於如來五歲﹐大於孔子二年。」眾人皆笑﹐又無以報。隋文帝旣以徐陵辯捷﹐頻有機俊﹐無人酬對﹐深以爲羞﹐乃更訪朝官有誰可令使﹐當時有人舉盧思道頗有辯捷﹐堪令對使。文帝聞之﹐甚喜﹐卽召思道﹐令對南使。朝官俱送往見徐陵﹐徐陵遙見思道﹐年最幼小﹐笑曰「此公甚小。」思道遙卽應曰「以公小臣﹐不勞長者。」須臾坐定﹐徐陵謂思道曰「昔殷遷頑人﹐本居玆邑﹐今之存者﹐並是其人。」思道應聲答曰「昔永嘉南渡﹐盡居江左﹐今存者惟君一人。」眾皆大笑。徐陵遂無以可答。隋薛道衡爲聘南使﹐南朝無問道俗﹐但是有機辯者﹐卽方便引道衡見之。有一僧甚辯捷﹐乃令於寺上佛堂中讀《法華經》﹐將道衡向寺禮拜。至佛堂門邊﹐其僧乃大引聲讀《法華經》云「鳩盤荼鬼﹐今在門外。」道衡卽應聲還以《法華經》答云「毗捨鬼﹐乃住其中。」僧徒愧服﹐更無以相報。隋朝令盧思道聘陳﹐陳主敕﹕「在路諸處﹐不得共語﹐致令失脫。」思道旣渡江﹐過一寺中﹐諸僧與思道設食﹐亦不敢有言﹐但處分索飲食而已。後索蜜湯益智勸思道﹐思道嘗之﹐思道笑曰「法師久服無效﹐何勞以此勸人﹖」僧旣違敕失脫﹐且慚且懼。思道至陳﹐手執國信﹐陳主旣見思道﹐因用《觀音經》語弄思道曰「是何商人﹖賫持重寶。」思道應聲﹐還以《觀音經》報曰「忽遇惡風﹐遂漂墮羅剎鬼國。」陳主大慚﹐遂無以應。陳朝又嘗令人聘隋﹐隋不知其人機辯深淺﹐乃密令侯白攺變形貌﹐著故獘衣裳﹐詐爲賤人供承。客使謂是貧賤﹐心甚輕之﹐乃傍臥放气﹐與之言語。白心甚不平﹐未有方便。使人臥問侯白曰「汝國馬價貴賤﹖」侯白卽報云「馬有數等﹐貴賤不同﹕若是伎倆有筋腳﹐好形容﹐直三十貫已上﹔若形容不惡﹐堪得乘騎者﹐直二十貫已上﹔若形容粗壯﹐𨿽無伎倆﹐堪馱物﹐直四五貫已上﹔若﹛敝弓﹜尾參蹄﹐絕無伎倆﹐旁臥放气﹐一錢不直。」於是使者大驚﹐問其名姓﹐知是侯白﹐方始慚謝。越公楊素戲弄侯白雲﹕「山東人多仁義﹐借一而得兩。」侯白問曰「公若爲得知﹖」素曰「有人從其借弓﹐乃云揭刀去﹐豈非借一而得兩﹖」白應聲曰「關中人亦甚聰明﹐問一而知二。」越公問曰「何以得知﹖」白曰「有人問﹕『比來多雨﹐渭水漲不﹖』報曰﹕『灞漲。』豈非問一而知二﹖」越公於是服其辯捷。○昏忘隋時王徳任尙書省員外﹐爲人健忘﹐從朝堂還入省﹐遂錯上尙書廳﹐謂爲本廳﹐乃大聲喚番官﹐因卽坐尙書牀上﹐令取綫鞋來脫靴。其看尙書人曰「此尙書廳也﹐尙書在此。」徳遂狼狽下階﹐而走本廳﹐未坐﹐便向廁﹐付笏與從後番官﹐把笏立於廁門之側。徳從廁出﹐見番官把笏而立﹐卽驚問曰「公是何官人﹖」番官曰「是向者從公人。」徳始覺悟。乃取笏上廳坐﹐顧見向者番官尙立﹐又更問曰「君是何人﹖」番官曰「是番官。」徳乃執笏近前挹曰「公作官來幾番﹖」番官不知所答﹐掩口而退。縣有一人多忘﹐將斧向田斫柴﹐並婦亦相隨。至田中遂急便轉﹐因放斧地上﹐旁便轉訖﹐忽起見斧﹐大歡喜云「得一斧。」仍作舞跳躍﹐遂卽自踏著大便處﹐乃云「只應是有人因大便遺卻此斧。」其妻見其昏忘﹐乃語之云「向者君自將斧斫柴﹐爲欲大便﹐放斧地上﹐何因遂卽忘卻﹖」此人又熟看其妻面﹐乃云「娘子何姓﹐不知何處記識此娘子﹖」隋柳眞爲洛陽令﹐恍忽多忘。曾有一人犯罪﹐合決杖﹐柳眞見其罪狀﹐大嗔﹐索杖欲打﹐卽脫犯罪人衣裳於庭中﹐坐訖﹐猶未行杖﹐卽有一客來覓柳眞﹐柳眞引客向房中語話。當時寒月﹐其犯罪人緣忍寒不得﹐卽暫起向廳屋頭向日﹐取襖子散披蹲地。柳眞須臾送客出廳門﹐還﹐遙見此人﹐大叫嗔曰「是何物人﹐敢向我廳邊覓虱﹖」此人出門徑走﹐更不尋問。縣董子尙村﹐村人並癡﹐有老父遣子將錢向市買奴﹐語其子曰「我聞長安人賣奴﹐多不使奴預知之﹐必藏奴於余處﹐私相平章﹐論其價直﹐如此者是好奴也。」其子至市﹐於鏡行中度行﹐人列鏡於市﹐顧見其影﹐少而且壯﹐謂言市人欲賣好奴﹐而藏在鏡中﹐因指麾鏡曰「此奴欲得幾錢﹖」市人知其癡也﹐誑之曰「奴直十千。」便付錢買鏡﹐懷之而去。至家﹐老父迎門問曰「買得奴何在﹖」曰「在懷中。」父曰「取看好不﹖」其父取鏡照之﹐正見眉須皓白﹐面目黑皺﹐乃大嗔﹐欲打其子﹐曰「豈有用十千錢﹐而貴買如此老奴﹖」舉杖欲打其子。其子懼而告母﹐母乃抱一小女走至﹐語其夫曰「我請自觀之。」又大嗔曰「癡老公﹐我兒止用十千錢﹐買得子母兩婢﹐仍自嫌貴﹖」老公欣然。釋之餘﹐於處尙不見奴﹐俱謂奴藏未肯出。時東鄰有師婆﹐村中皆爲出言甚中﹐老父往問之。師婆曰「翁婆老人﹐鬼神不得食﹐錢財未聚集﹐故奴藏未出﹐可以吉日多辦食求請之。」老父因大設酒食請師婆﹐師婆至﹐懸鏡於門﹐而作歌舞。村人皆共觀之﹐來窺鏡者﹐皆云「此家王相﹐買得好奴也。」而懸鏡不牢﹐鏡落地分爲兩片。師婆取照﹐各見其影﹐乃大喜曰「神明與福﹐令一奴而成兩婢也。」因歌曰「合家齊拍掌﹐神明大歆饗。買奴合婢來﹐一个分成兩。」梁時有人﹐合家俱癡﹐遣其子向市買帽﹐謂曰「吾聞帽擬成頭﹐汝爲吾買帽﹐必須得容頭者。」其子至市覓帽﹐市人以皂糸帽與之﹐見其疊著未開﹐謂無容頭之理﹐不顧而去。歷諸行鋪﹐竟日求之不獲。最後﹐至瓦器行見大口甕子﹐以其腹中宛宛﹐正是好容頭處﹐便言是帽﹐取而歸。其父得以成頭﹐沒面至項﹐不復見物。每著之而行﹐亦覺研其鼻痛﹐兼擁其气悶﹔然謂帽只合如此﹐常忍痛戴之。乃至鼻上生瘡﹐項上成胝﹐亦不肯脫。後每著帽﹐常坐而不敢行。屬歲朝﹐子孫當拜歲﹐先語家中曰「汝子孫欲拜歲者﹐可早來﹐阿公若著帽坐待竟﹐卽不見你去。」其朝﹐老父欲受家人拜歲﹐不可露頭﹐便戴帽坐待。家人拜歲總至﹐拜於階下。老父已戴帽﹐一無所見。長新婦前拜賀﹐因祝﹕「願公口還得出气﹐眼還得見明﹐頭還依舊動﹐腳還不廢行。子子孫孫俱載帽﹐長住屋裏坐萌萌。」梁時有一書生﹐性癡而微有詞辯﹐不曾識羊﹐有人餉其一羝羊﹐乃繩系項﹐索入市賣之。得價不多﹐頻賣不售。市人知其癡鈍﹐眾乃以獼猴來換之。書生旣見獼猴﹐還謂是其舊羊﹐惟怪其無角﹐面目頓攺﹐又見獼猴手腳不住﹐只言市人捩去其角﹐然爲獼猴頭上無瘡痕﹐不可爲驗﹐遂隱忍不言。乃牽獼猴歸家而詠曰「吾有一奇獸﹐能肥亦能瘦。向者寧馨﹐今來爾許臭。數回牽入市﹐三朝賣不售。頭上失卻皂莢子﹐面孔卽作橘皮皺。」隋初有同州人負麥飯入京糶之。至渭水上﹐時冰正合﹐欲食麥飯﹐須得水和﹐乃穿冰作孔取水﹐而謂冰孔可就中和飯﹐傾飯於孔中。傾之總盡﹐隨傾卽散﹐其人但知嘆惜﹐竟不知所以。良久﹐水淸﹐照見其影﹐因叫曰「偸我麥飯者只是此人。此賊猶不知足﹐故自仰面看我。」遂向水打之﹐水濁不見﹐因大嗔而去﹐云「此賊始見在此﹐卽向何處﹖」至岸﹐見有砂﹐將去便歸。隋時有一癡人﹐車載烏豆入京糶之﹐至灞頭﹐車翻﹐復豆於水﹐便棄而歸﹐欲喚家人入水取。去後﹐灞店上人競取將去﹐無復遺余。比回﹐惟有科斗虫數千﹐相隨游泳。其人謂仍是本豆﹐欲入水取之。科斗知人欲至﹐一時驚散。怪嘆良久﹐曰「烏豆﹐從你不識我﹐而背我走去﹐可畏我不識你﹐而一時著尾子。」陳長沙王叔堅性驕豪暴虐﹐每食﹐常遣倉曹哺飯至﹐至食欲飽﹐卽問倉曹云「可罷未﹖」倉曹若報道可罷﹐便嗔責云「汝欲餓煞儂。」乃與杖一頓。若報道未可罷﹐又責云「汝欲張煞儂。」復令與杖一頓。每一食間﹐倉曹未嘗免杖。後食生菜﹐令倉曹作生菜樊﹐至食了已來﹐更無所問﹐乃索漿水嗽口。倉曹私喜﹐謂得免杖。嗽口訖﹐又責倉曹云「何因生菜第五樊中﹐都無蓼味﹖」復令與杖一頓。隋鄭元昌﹐山東望族﹐因嫁女與京下仕人﹐送女入京。在禮席上﹐男夫婦女親戚聚會﹐座上有四五十人。元昌最爲尊老﹐坐居第一﹐眾共觀瞻。先不識石橊﹐席上令訂數顆﹐元昌取其一顆﹐並皮食之﹐覺其味極酢澀﹐乃謂主人曰「此著嘴ボ﹐欲似未熟﹐請更爲煮之。」座上莫不大笑。河東下裏風俗﹐至七月七日﹐皆令新婦拜賀阿家﹐似拜歲之禮﹐必須祝願。有一新婦祝阿家云「七月七日新節﹐瓜兒﹤瓜勺﹥子落室。願阿家宜兒﹐新婦宜薛。」﹝河東人呼婿爲薛﹞縣有人將錢絹向市﹐市人覺其精神愚鈍﹐又見頦頤稍長﹐乃語云「何因偸我驢鞍橋去﹐將作下頷﹖」欲送官府﹐此人乃悉以錢絹求充驢鞍橋之直﹐空手還家﹐其妻問之﹐具以此報。妻語云「何物鞍橋﹐堪作下頷﹖縱送官府﹐分疏自應得脫﹐何須浪與他錢絹﹖」乃報其妻云「癡物﹐儻逢不解事官府﹐遣拆下頷檢看﹐我一个下頷﹐豈只直若許錢絹﹖」虢州錄事姓盧﹐家中有棗新熟﹐乃諮刺史云「有新棗願欲奉公。」刺史甚喜。錄事乃令其弟將棗來﹐送與刺史宅。已通﹐刺史未取棗間﹐其弟乃自喫棗總盡。須臾﹐錄事自來問﹕「使君取棗未﹖」其弟報云「向來已自喫盡。」錄事大怒云「癡漢﹐他喚你作何物人﹖」其弟報云「只喚作盧錄事弟。」又問云「何物生卽喫盡如許棗﹖」其弟又報云「一顆一顆喫卽盡。」錄事又嗔云「此漢是何物體裏﹖」又報云「喫棗來﹐體裏渴剿剿。」錄事更無以應﹐乃慚謝刺史而歸。虢州湖城人常靑奴﹐爲性癡鈍﹐簡點入軍﹐合養官馬﹐配得一匹騅馬。果毅總令所是養馬衛士﹐並通馬毛色。靑奴通云「養灰馬一頭。」果毅嗔其不知毛其爲勿﹐喚馬作頭﹐決二十﹐語云「明日莫遣不得﹐卽處分﹔諸衛士勿令教之。」此人卽歸家﹐嗟嘆不食。其嫂新產在蓐﹐見其嘆恨﹐卽問之﹕「郎君何所嗟嘆﹖」靑奴卽云「果毅遣通養馬毛色﹐通云﹕『灰馬一頭。』果毅遂打二十。」嫂云「此是騅馬一匹﹐何因喚作灰馬一頭﹖正合喫杖﹐不須悔恨。」靑奴大喜﹐卽云「果毅猶遣明日更通。」嫂曰「明日通時﹐果毅必應怪問云是誰教﹐必不得道是嫂教﹐可報云﹕『是阿兄教。』」靑奴到明日通狀云「騅馬一匹。」果毅問云「是誰教你﹖」靑奴云「是阿兄教。」果毅云「阿兄何在﹖」靑奴云「阿兄見在屋裏。」果毅又問云「阿兄在裏作何物在﹖」靑奴又報云「阿兄在屋裏新生兒﹐見向蓐裏臥在。」果毅乃大怪笑。尋問﹐始知是阿嫂。○嘲誚北齊徐之才後封西陽王﹐尙書王元景嘗戲之才曰「人名之才﹐有何義理﹖以僕所解﹐當是乏才。」之才卽應聲嘲元景姓曰「王之爲字﹐在言爲訁王﹐近犬便狂﹐加頸足而爲焉﹐施角尾而成羊。」元景遂無以對。徐之才又嘗宴人客﹐時有盧元明在座﹐戲弄之才姓雲﹕「卿姓徐字﹐乃未入人。」之才卽嘲元明姓盧字曰「安乇爲虐﹐在丘爲虛﹐生男成虜﹐配馬成驢。」元明嘿然﹐一坐歡笑。嘲元明二字﹕「去頭則是兀明﹐出頸則是無明﹐減半則是無目﹐變聲則是無盲。」元明亦無以對。隋朝有一人姓馬﹐一人姓王﹐二人嘗聚宴談笑﹐姓馬者遂嘲王字曰「王是你﹐元來本姓二﹐爲你漫走來﹐將丁釘你鼻。」姓王者卽嘲馬字曰「焉是你﹐元來本姓匡﹐拗你尾子東北出﹐背上負王郎。」遂一時大笑。隋未劉黑闥據有數州﹐縱其威虐﹐合意者厚加賞賜﹐違意卽便屠割。嘗以閒暇﹐訪人解嘲。當時卽進一人﹐黑闥卽喚令入於庭前立。須臾有一水惡鳥飛過﹐黑闥曰「嘲此水惡。」其人卽嘲雲「水惡﹐頭如鐮杓尾如鑿﹐河裏搦魚無僻錯。」黑闥大悅。又令嘲駱駝﹐「項曲綠﹐蹄波他﹐負物多。」黑闥大笑﹐賜絹五十匹。其人拜謝訖﹐於左膊上負絹走出﹐未至屏墻﹐卽遂倒臥不起。黑闥令問﹕「何意倒地﹖」其人對云「爲是偏擔。」黑闥更令索五十屯同純綿﹐令著右膊上將去﹐令明日更來。其人將綿絹還村﹐路上逢一相識人﹐問云「何處得此綿絹﹖」其人具說源由。此人卽乞誦此嘲語﹐並問倒地由。此人問訖﹐歡喜而歸﹐語其婦曰「我明日定得綿絹。」明日平旦﹐卽於黑闥門外云「極解嘲。」黑闥大喜﹐卽令引入。當見一獼猴在庭前﹐黑闥曰「嘲此獼猴。」此人卽嘲曰「獼猴﹐頭如鐮杓尾如鑿﹐河裏搦魚無僻錯。」黑闥已怪﹐然猶未責﹔又有一老鴟飛過﹐黑闥又令嘲老鴟﹐此人又嘲云「老鴟﹐項曲綠﹐蹄波他﹐負物多。」黑闥大怒﹐令割卻一耳。走出至屏墻﹐又卽倒地。黑闥令問﹐又云「偏擔。」黑闥又令更割一耳。此人還家﹐婦迎門問綿絹何在﹐此人云「綿絹﹐割卻兩耳只有面。」隋張榮亦善嘲戲﹐嘗與諸知友聚會﹐乃各相嘲。有一人嘲云「嘲﹐抽你皮作馬鞭梢。」張榮卽報云「嘲﹐剝你皮作被袋。」人問曰「何因不韻﹖」張榮答曰「會是破你皮折﹐多用韻何爲﹖」隋朝有三四人共入店飲酒﹐酒味甚酢又薄﹐三四人乃各共嘲此酒﹐一人云「酒﹐何處漫行來﹐騰騰失卻酉。」諸人問﹕「此何義趣﹖」答云「有水在。」又次一人嘲酒云「酒﹐頭似阿濫ボ頭。」諸人問云「何因酒得似阿濫ボ頭﹖」其人答曰「非鶉頭。」又次至一人嘲云「酒﹐向他籬是頭﹐四腳距地尾獨速。」諸人問云「有何義﹖」其人答云「更無餘義。」諸人共笑云「此嘲最是無豆。」其人卽答云「我若有豆﹐卽歸舍作醬﹐何因此間飲酢來﹖」眾乃大歡笑。國初有人姓裴﹐宿衛考滿﹐兵部試判﹐爲錯一字落第。此人卽向僕射溫彥博處披訴。彥博當時共杜如晦坐﹐不理其訴。此人卽云「少小已來﹐自許明辯﹐至於通傳言語﹐堪作通事舍人﹐並解作文章﹐兼能嘲戲。」彥博始回意共語﹐時廳前竹﹐彥博卽令嘲竹。此人應聲嘲曰「竹﹐風吹靑肅肅。陵冬葉不雕﹐經春子不熟。虛心未能待國士﹐皮上何須生節目。」彥博大喜﹐卽云「旣解通傳言語﹐可傳語與廳前屏墻。」此人卽走至屏墻﹐大聲語曰「方今主上聰明﹐辟四門以待士﹐君是何物人﹐在此賢路﹖」卽推倒。彥博云「此人非但著膊﹐亦乃著肚。」當爲杜如晦在﹐故有此言。彥博如晦乃大歡笑﹐卽令送吏部與官。國初賈元遜王威徳俱有辯捷﹐舊不相識﹐先各知名﹐無因相見。元遜髭須甚多﹐威徳鼻極長大﹐嘗有一人置酒喚客﹐兼喚此二人﹐此二人在座﹐各問知姓名﹐然始相識。座上諸客及主人﹐卽請此二人言戲。威徳卽先云「千具歷皮﹐惟裁一量。」諸人間云「余皮旣多﹐擬作何用﹖」威徳答曰「擬作元遜頰。」元遜卽應聲云「千丈黃楊木﹐空爲一个梳。」諸人又問云「餘木擬作何用﹖」元遜答云「擬作威徳枇子﹗」四座莫不大笑。侯白嘗出京城外﹐路逢富貴公子出遊﹐自放鷂子﹐負馱極多﹐騎從鮮潔﹐又將酒食﹐野外遨遊。白於路上見此公子﹐卽語同行伴云「我等極饑﹐須得此人飲食。」諸人云「他是達官兒郎﹐本不相識﹐何緣可得他飲食﹖」侯白卽云「仰我得之。」卽急行趁及公子﹐問云「郎君臂上喚作何鳥﹖」其人報云「喚作鷂子。」侯白曰「堪作何用﹖」其人云「令捉鳥鵲及鶉。」侯白乃卽佯驚云「遂不知此伎倆﹖白莊上林中有三四窠﹐生兒欲大﹐總不紀括﹐旣有如此伎倆﹐到莊卽須養取此鳥。」公子大喜云「莊去此遠近﹖」白曰「二十餘里。」此人欲逐向白莊﹐侯白雲﹕「旦來大餓﹐未得卽往。」此人卽下所馱飲食﹐並侯白同行伴數人皆得飽足。食訖﹐此人鷂子卽作聲﹐侯白雲﹕「白莊上鳥﹐身品大小﹐共公莊鳥相似﹐惟聲不同。」此人問云「公鳥作何聲﹖」侯白雲﹕「莊上鳥聲作求敕鳩。」此人乃大嗔恨而回。侯白常共數人同行過村﹐村中一家﹐正有禮席﹐人客聚集。侯白卽至門云「白等數人﹐卽是音聲博士﹐聞有座席﹐故來相過。」此家大喜﹐卽引入對座﹐與飲食。食飽﹐主人將箏及琵琶﹑尺八與白令作音樂。侯白雲﹕「白等並不作此音聲。」主人問云「客解作何音聲﹖」白雲﹕「並解吹勃邏回。」主人旣嗔且笑﹐發遣令去。隋開皇初﹐髙祖新受禪﹐意欲上合天心﹐下順人望﹐每諸州奏有祥瑞﹐皆大喜悅。有人來獻瑞物﹐皆卽得官。後有一人甚富﹐訪諸瑞物﹐若知有處﹐皆不惜錢。侯白東家有一胡患疳饒睡﹐家人每日常灸尾翠。侯白卽覓富人云「我知有一瑞物﹐你與我幾錢。」富人大喜﹐卽與侯白二十貫錢。白卽共作券契﹐不得翻悔。受錢訖﹐卽引富人至胡家﹐見胡睡臥﹐家人正灸﹐富人云「瑞物何在﹖」侯白指胡云「此是九尾胡。」富人大嗔云「何得是瑞﹖」侯白雲﹕「若不信瑞﹐任汝就胡眼看﹐今見未覺。」富人卽欲索錢﹐侯白出券共爭﹐遂一錢索不得。嘗有一僧忽憶ボ喫﹐卽於寺外作得數十个ボ﹐買得一瓶蜜﹐於房中私食。食訖﹐殘ボ畱缽盂中﹐蜜瓶送牀腳下﹐語弟子云「好看我ボ﹐勿使欠少﹐牀底瓶中﹐是極毒藥﹐喫卽殺人。」此僧卽出。弟子待僧去後﹐卽取瓶瀉蜜﹐ボ食之﹐惟殘兩个。僧來卽索所畱ボ蜜﹐見ボ惟有兩顆﹐蜜又喫盡﹐卽大嗔云「何意喫我ボ蜜﹖」弟子云「和尙去後﹐聞此ボ香﹐實忍饞不得﹐遂卽取喫。畏和尙來嗔﹐卽服瓶中毒藥﹐望得卽死﹐不謂至今平安。」僧大嗔曰「作物生﹐卽喫盡我爾許ボ。」弟子卽以手於缽盂中取兩个殘ボ﹐向口連食﹐報云「只做如此喫卽盡。」此僧下牀大叫﹐弟子因卽走去。有一僧年老﹤疒爾﹥疾﹐恆共諸僧於佛堂中轉經﹐卽患气短口漧﹐每須一杯熱酒﹐若從堂向房溫酒﹐恐堂中怪遲﹐卽於堂前懸一銅鈴﹐私共弟子作號語云「汝好意聽吾鈴聲﹐卽依鈴語。」弟子不解鈴語﹐乃問之﹐僧曰「鈴云﹕『蕩蕩朗朗鐺鐺』﹐汝卽可依鈴語蕩朗鐺子﹐溫酒待我。」弟子聞鈴﹐每卽溫酒。數日已後﹐弟子貪爲戲劇﹐遂忘溫酒﹐僧動鈴已後﹐來見酒冷﹐責之曰「汝何意今日﹐不聽鈴聲﹖」「爲與舊聲有別。」僧曰「鈴聲若何有別﹖」答云「今日鈴聲﹐云但冷冷丁丁﹐所以有別﹐遂不溫酒。」僧笑而赦之。●卷下○優旃秦優旃善爲笑言﹐然合於道。秦始皇嘗議欲大苑囿﹐東至函谷﹐西至陳倉。優旃曰「善﹐多縱禽獸於其中﹐寇賊從東方來﹐令麋鹿觸之﹐足矣。」始皇乃止。及二世立﹐欲漆其城。優旃曰「善﹐𨿽百姓愁費﹐然大佳哉﹗漆城蕩蕩﹐寇來不能上。卽欲漆之極易﹐難爲蔭室。」二世笑之而止。﹝《太平廣記》卷一六四﹞○簡雍蜀簡雍少與先主有舊﹐隨從周旋﹐爲昭徳將軍。時天旱禁酒﹐釀者刑。吏於人家索得釀具﹐論者欲令與造酒者同罰。雍從先主遊觀﹐見一男子路中行﹐告先主曰「彼人欲淫﹐何以不縛﹖」先主曰「卿何以知之﹖」雍對曰「彼有淫具﹐與欲釀何殊﹖」先主大笑﹐而原捨釀者罪。﹝《太平廣記》卷一六四﹞○晏嬰齊晏嬰短小﹐使楚﹐楚爲小門於大門側﹐乃延晏子。嬰不入﹐曰「使狗國﹐狗門入。今臣使楚﹐不當從狗門入。」王曰「齊無人耶﹖」對曰「齊使賢者使賢王﹐不肖者使不肖王。嬰不肖﹐故使王耳。」王謂左右曰「晏嬰辭辯﹐吾欲傷之。」坐定﹐縛一人來。王問﹕「何謂者﹐」左右曰「齊人坐盜。」王視嬰曰「齊人善盜乎﹖」對曰「嬰聞橘生於江南﹐至江北爲枳﹐枝葉相似﹐其實味且不同﹐水土異也。今此人生於齊﹐不解爲盜﹐入楚則爲盜﹐其實不同﹐水土使之然也。」王笑曰「寡人反取病焉。」﹝《太平廣記》卷二四五﹞○邊韶後漢邊韶字考先﹐教授數百人﹐曾晝日假寐﹐弟子私嘲之曰「邊孝先﹐腹便便﹔懶讀書﹐但欲眠。」孝先潛聞之﹐應曰「邊爲姓﹐孝爲字﹔腹便便﹐五經笥﹔但欲眠﹐思經事﹔寐與周公通夢﹐靜與孔子同意﹐師而可嘲﹐出何典記﹖」嘲者大慚。﹝《太平廣記》卷二四五﹞○張裔蜀張裔爲益州太守﹐爲郡人雍縛送孫權。武侯遣鄧芝使吳﹐令言次從權請裔。裔自至吳﹐流徙伏匿﹐權未之知﹐故許芝遣。裔臨發﹐乃引見。問裔曰「蜀卓氏寡女亡奔相如﹐貴土風俗﹐何以乃爾﹖」裔對曰「愚以爲卓氏寡女﹐猶賢於買臣之妻。」﹝同前﹞○張裕初﹐先主與劉璋會涪﹐時張裕爲從事﹐侍坐。其人饒須。先主嘲之曰「吾涿縣特多毛姓﹐東西南北﹐皆諸毛也。涿令稱曰﹕『諸毛繞涿居乎﹖』」裕卽答曰「昔有作上黨潞長遷爲涿令者﹐去官還家﹐時人與書﹐欲署潞則失涿﹐署涿則失潞﹐乃署曰潞涿君。」先主大笑。先主無須﹐故裕云及之。﹝同前﹞○薛綜吳薛綜見蜀使張奉嘲尙書令闞澤姓名﹐澤不能答。薛綜下行﹐乃云「蜀者何也﹖有犬爲獨﹐無犬爲蜀﹐橫目句身﹐虫入其腹。」奉曰「不當復嘲君吳耶﹖」綜應聲曰「無口爲天﹐有口爲吳﹐君臨萬邦﹐天子之都。」於是眾坐喜笑﹐而奉無以對也。﹝同前﹞○諸葛恪諸葛恪對南陽韓文晃﹐誤呼其父字。晃詰之曰「向人子而字父﹐爲是禮也﹖」恪大笑﹐答曰「向天穿鍼而不見者﹐非不明﹐意有所在耳。」孫權使太子嘲恪曰「諸葛元遜食馬矢一石。」恪答曰「臣得戲君﹐子得戲父。」答曰「明太子未敢。」上曰「可。」恪曰「乞令太子食雞卵三百枚。」上問恪曰「人令君食馬矢﹐君令人食雞卵﹐何也﹖」恪答曰「所出同耳。」吳主大笑。﹝同前﹞○費孫權嘗饗蜀使費諱﹐逆敕羣臣﹕「使至﹐伏食勿起。」至﹐權爲輟食﹐而羣下不起。嘲云「鳳凰來翔﹐麒麟吐哺﹐驢騾無知﹐伏食如故。」諸葛恪曰「愛植梧桐﹐以待鳳凰。有何燕鳥﹐自稱來翔﹐何不彈射﹐使還故鄕。」咸稱善。﹝同前﹞○王戎妻晉王戎妻﹐語戎爲卿。戎謂曰「婦那得卿婿﹐於禮不順。」答曰「我親卿愛卿﹐是以卿卿。我不卿卿﹐誰當卿卿﹖」戎笑遂聽。﹝同前﹞○楊修晉楊修九歲﹐甚聰慧。孔君平詣其父﹐不在。楊修時爲君平設﹐有果楊梅﹐君平以示修﹕「此實君家果。」應聲答曰「未聞孔雀是夫子家禽也。」﹝同前﹞○孫子荊晉孫子荊年少時﹐欲隱﹐語王武子云「當枕石漱流。」誤曰「漱石枕流。」王曰「流可枕﹐石可漱乎﹖」子荊曰「所以枕流﹐欲洗其耳﹔所以漱石﹐欲礪其齒。」﹝同前﹞○蔡洪晉蔡洪赴洛﹐洛中問曰「募府初開﹐羣公辟命﹐求英奇於仄陋﹐采賢俊於嚴穴。君吳楚之士﹐亡國之餘﹐有何異才而應斯舉﹖」蔡答曰「夜光之珠﹐不必出於盟津之河﹔盈握之璧﹐不必采於昆侖之山。大禹生於東夷﹐文王生於西羌﹐聖賢所出﹐何必常處。昔武王伐紂﹐遷頑民於洛邑﹐諸君得無是其苗裔乎﹖」﹝同前﹞○陸機陸機詣王武子﹐武子有百斛羊酪﹐指以示之曰「卿東吳何以敵此﹖」陸曰「有千里蒓羹﹐未下鹽豉耳。」機在坐﹐潘安至﹐陸便起。安仁曰「淸風至﹐亂物起。」陸應聲答曰「眾鳥集。」﹝同前﹞○諸葛恢晉諸葛恢與丞相王導共爭姓族先後。王曰「何以不言葛王﹐而言王葛﹖」答曰「譬如言驢馬﹐驢寧勝馬也﹖」﹝《太平廣記》卷二四六﹞○韓博晉張天錫從事中郎韓博﹐奉表並送盟文。博有口才﹐桓溫甚稱之。嘗大會﹐溫使司馬刁彜謂博曰「卿是韓盧後。」博曰「卿是韓盧後。」溫笑曰「刁以君姓韓﹐故相問耳﹔他人自姓刁﹐那得是韓盧後﹖」博曰「明公未之思耳﹐短尾者則爲刁。」闔坐雅嘆焉。﹝同前﹞○王絢晉王絢﹐之子。六歲﹐外祖何尙之特加賞異。受《論語》﹐至「鬱鬱乎文哉」﹐尙之戲曰「可攺爲『耶耶乎文哉』」。吳蜀之人﹐呼父爲耶。絢捧手對曰「尊者之名﹐安得爲戲﹖亦可道艸翁之風必舅﹗」《論語》云「艸上之風必偃。」翁卽王絢外祖何尙之﹐舅卽尙之子偃也。﹝同前﹞○孫紹後魏孫紹歷職內外﹐垂老始拜太府少卿。謝日﹐靈太后曰「公年似太老﹖」紹重拜曰「臣年𨿽老﹐臣卿太少。」後大笑曰「是將正卿。」﹝《太平廣記》卷二四七﹞○魏市人後魏孝文帝時﹐諸王及貴臣多服石藥﹐皆稱石發。乃有熱者﹑非富貴者﹐亦云「服石發熱。」時人多嫌其詐作富貴體。有一人於市門前臥﹐宛轉稱熱。因眾人競看﹐同伴怪之﹐報曰「我石發。」同伴人曰「君何時服石﹐今得石發﹖」曰「我昨在市得米﹐米中有石﹐食之﹐乃今發。」眾人大笑。自後少有人稱患石發者。﹝同前﹞○王元景北齊王元景爲尙書﹐性𨿽儒緩﹐而每事機捷。有奴名典琴﹐嘗旦起令索食﹐謂之解齋。奴曰「公不作齋﹐何故嘗云解齋﹖」元景徐謂奴曰「我不作齋﹐不得爲解齋﹔汝作字典琴﹐何處有琴可典﹖」﹝同前﹞○石動筒北齊髙祖嘗宴近臣爲樂。髙祖曰「我與汝等作謎﹐可共射之﹔卒律葛答。」諸人皆射不得。或云「是子箭。」髙祖曰「非也。」石動筒云「臣已射得。」髙祖曰「是何物﹖」動筒對曰「是煎餅。」髙祖笑曰「動筒射著是也。」髙祖又曰「汝等諸人爲我作一謎﹐我爲汝射之。」諸人未作。動筒爲謎﹐復云「卒律葛答。」髙祖射不得﹐問曰「此是何物﹖」答曰「是煎餅。」髙祖曰「我始作之﹐何因更作﹖」動筒曰「承大家熱鐺子頭﹐更作一个。」髙祖大笑。髙祖嘗令人讀《文選》﹐有郭璞《遊仙詩》﹐嗟嘆稱善。諸學士皆云「此詩極工﹐誠如聖旨。」動筒卽起雲﹕「此詩有何能﹐若令臣作﹐卽勝伊一倍。」髙祖不悅﹐良久語云「汝是何人﹐自言作詩勝郭璞一倍﹐豈不合死﹗」動筒卽云「大家卽令臣作﹐若不勝一倍﹐甘心合死。」卽令作之。動筒曰「郭璞《遊仙詩》云﹕『靑溪千餘仞﹐中有一道士。』臣作云﹕『靑溪二千仞﹐中有兩道士。』豈不勝伊一倍﹖」髙祖始大笑。又齊文宣帝曰﹕���������曰「恕臣萬死卽得。」帝曰「好。」曰﹕臣昨���������落蜜甕裏﹐臣爲陛下卻還復上天���������眞乎﹖」對曰「臣作夜夢隨陛下行﹐落一廁中出來﹐����舐之。」帝大怒﹐付所司殺卻。曰「臣請一言而死。」帝曰﹕���陛下得臣頭極無用﹐臣失頭���。」笑而捨之。﹝同前﹞○侯白隋侯白﹐州舉秀才至京﹐機辯捷﹐時莫之比。嘗與僕射越國公楊素並馬言話﹐路傍有槐樹﹐憔悴死。素乃曰「侯秀才理道過人﹐能令此樹活否﹖」曰「能。」素云「何計得活﹖」曰「取槐樹子於樹枝上懸著﹐卽當自活。」素云「因何得活﹖」答曰「可不聞《論語》云﹕『子在﹐回何敢死。』」素大笑。開皇中﹐有人姓出﹐名六斤﹐欲參素﹐賫名紙至省門﹐遇白﹐請爲題其姓﹐乃書曰「六斤半。」名卽入﹐素召其人﹐問曰「卿姓六斤半﹖」答曰「是出六斤。」曰「何爲六斤半﹖」曰「向請侯秀才題之﹐當是錯矣。」卽召白至﹐謂曰「卿何爲錯題人姓名﹖」對云﹕『不錯。」素曰「若不錯﹐何因姓出名六斤﹐請卿題之﹐乃言六斤半﹖」對曰「向在省門﹐會卒無處見稱﹐旣聞道是出六斤﹐斟酌只應是六斤半。」素大笑之。素關中人﹐白山東人﹐素嘗卒難之﹐欲其無對。而關中下俚人言音﹐謂水爲霸﹐山東亦言擎將去爲扌桀﹝音其朝反。﹞刀去。素嘗戲白曰「山東固多仁義﹐借一而得兩。」曰「若爲得兩﹖」答曰「有人從其借弓者﹐乃曰「『扌桀刀去』﹐豈非借一而得兩。」白應聲曰「關中人亦甚聰明﹐問一知二。」素曰「何以得知﹖」白曰「有人問﹕『比來多雨﹐渭水漲否﹖』答曰﹕『霸長。』豈非問一知二﹖」素於是伏其辯捷。白在散官﹐隸屬楊素﹐愛其能劇談。每上番日﹐卽令談戲弄﹐或從旦至晚﹐始得歸。才出省門﹐卽逢素子玄感﹐乃云「侯秀才﹐可以玄感說一个好話。」白被畱連﹐不獲已﹐乃云「有一大虫﹐欲向野中覓肉﹐見一刺蝟仰臥﹐謂是肉臠﹐欲銜之。忽被蝟捲著鼻﹐驚走﹐不知休息。直至山中困乏﹐不覺昏睡﹐刺蝟乃放鼻而去。大虫忽起歡喜﹐走至橡樹下﹐低頭見橡斗﹐乃側身語云「旦來遭見賢尊﹐願郎君且避道。」素與白劇談﹐因曰「今有一深坑﹐可有數百尺﹐公入其中﹐若爲得出﹖」白曰「入中不須餘物﹐惟用一鍼卽出。」素曰「用鍼何爲﹖」答曰「鍼頭中令水飽坑﹐拍浮而出。」素曰「頭中何處有爾許水﹖」白曰「若無爾許水﹐何因肯入爾許深坑﹖」素又謂白曰「僕爲君作一謎﹐君射之﹐不得遲﹐便須罰酒。」素曰「頭長一分﹐眉長一寸﹐未到日中﹐已打兩頓。」白應聲曰「此是道人。」素曰「君須作謎﹐亦不得遲。」白卽云「頭長一分﹐眉長一寸﹐未到日中﹐已打兩頓。」素曰「君因何學吾作道人謎﹖」白曰「此是阿歷。」素大笑。白仕唐﹐嘗與人各爲謎。白雲﹕「必須是實物﹐不得虛作解釋﹐浪惑眾人。若解訖﹐無有此物﹐卽須受罰。」白卽云「背共屋許大﹐肚共碗許大﹐口共盞許大。」眾人射不得。皆云「天下何處有物﹐共盞許大口﹐而背共屋許大者﹐定無此物﹐必須共睹。」白與眾睹訖﹐解云「此是胡燕窠。」眾皆大笑。又逢眾宴﹐眾皆笑白後至﹐俱令作謎﹐必不得幽隱難識及詭譎希奇。亦不假合而成﹐人所不見者。白卽應聲云「有物大如狗﹐而貌極似牛﹐此是何物﹖」或云是獐﹐或云是鹿﹐皆云不是。卽令白解﹐云「此是犢子。」白又與素路中遇胡﹐負靑艸而行。素曰「長安路上﹐乃見靑艸湖。」須臾﹐又有兩醉胡﹐衣孝重服﹐騎馬而走﹐俄而一胡落馬。白曰「眞所謂孝乎﹐惟孝有之矣。」白初未知名﹐在本邑﹐令宰初至﹐白卽謁﹐謂知識曰「白能令明府作狗吠。」曰「何有明府得遣作狗吠﹐誠如言﹐我輩輸一會飲食。若妄﹐君當輸。」於是入謁﹐知識俱門外伺之。令曰「君何須﹐得重來相見﹖」白曰「公初至﹐民間有不便事﹐望諮公。公未到前﹐甚多賊盜﹐請命各家養狗﹐令吠驚﹐自然賊盜止息。」令曰「若然﹐我家亦須養能吠之狗﹐若爲可得﹖」白曰「家中新有一羣犬﹐其吠聲與余狗不同。」曰「其聲如何﹖」答曰「其吠聲忄幼々者。」令曰「君全不識好狗吠聲。好狗吠聲﹐當作號號。忄幼々聲者﹐全不是能吠之狗。」伺者聞之﹐莫不掩口而笑。白知得勝﹐乃云「若覓如此能吠者﹐當出訪之。」遂辭而出。﹝《太平廣記》卷二四八﹞○劉焯隋河間郡劉焯與從侄炫並有儒學﹐俱犯法被禁﹐縣吏不知其大儒也﹐咸與之枷著。焯曰「終日枷中坐而不見家。」炫曰「亦終日負枷坐而不見婦。」﹝同前﹞○山東人山東人娶蒲州女﹐多患癭﹐其妻母項癭甚大。成婚數月﹐婦家疑婿不慧﹐婦翁置酒﹐盛會親戚﹐欲以試之。問曰「某郎在山東讀書﹐應識道理。鴻鶴能鳴﹐何意﹖」曰「天使其然。」又曰「松柏冬靑﹐何意﹖」曰「天使其然。」又曰「道邊樹有骨﹤骨出﹥﹐何意﹖」曰「天使其然。」婦翁曰「某郎全不識道理﹐何因浪住山東﹖」因戲之曰「鴻鶴能鳴者﹐頸項長﹐松柏冬靑者﹐心中彊﹐道邊樹有骨﹤骨出﹥者﹐車撥傷﹐豈是天使其然﹖」婿曰「請以所聞見者奉酬﹐不知許否﹖」曰「可言之。」婿曰「蝦蟆能鳴﹐豈是頸項長﹖竹亦冬靑﹐豈是心中彊﹖夫人項下癭如許大﹐豈是車撥傷﹖」婦翁羞愧﹐無以對之。﹝同前﹞○喫人隋朝有人敏慧﹐然而口喫﹐楊素每閒悶﹐卽召與劇談。嘗歲暮無事對坐﹐因戲之云「有大坑深一丈﹐方圓亦一丈﹐遣公入其中﹐何法得出﹖」此人低頭良久﹐乃問﹕「有梯否﹖」素曰「只論無梯﹐若論有梯﹐何須更問﹖」其人又抵頭良久﹐問曰「白白白白日﹖夜夜夜夜地﹖」素云「何須云白日夜地﹖若爲得出﹖」乃云「若不是夜地﹐眼眼不瞎﹐爲甚物人入里許﹖」素大笑。又問曰「忽命公作軍將﹐有小城﹐兵不過一千已下﹐糧食惟有數日﹐城外被數萬人圍﹐若遣公向城中﹐作何謀計﹖」低頭良久﹐問曰「有有救救兵否﹖」素曰「只緣無救﹐所以問公。」沈吟良久﹐舉頭向素云「審審如如公言﹐不免須敗。」素大笑。又問曰「計公多能﹐無種不解。今日家中有人蛇咬足﹐若爲醫治﹖」此人應聲云「取五月五日南墻下雪雪塗塗卽卽治。」素云「五月何處得有雪﹖」答云「五月無雪﹐臘月何處有蛇咬﹖」素笑而遣之。﹝同前﹞○李唐左司郎中封道弘﹐身形長大而臠甚闊。道弘將入閣奏事﹐英公李在後﹐謂道弘曰「封道弘﹐你臀斟酌坐得卽休﹐何須爾許大﹖」﹝同前﹞○李榮唐有僧法執﹐形容短小﹐於寺開講。李榮往共議論。往復數番。僧有舊作詩詠榮﹐於髙座上誦之云「姓李應須李﹐言榮又不榮。」此僧未及得下句﹐李榮應聲接曰「身材二尺半﹐頭毛猶未生。」四座歡喜﹐伏其辯捷。﹝同前﹞○令狐徳唐趙元楷與令狐徳從駕至陜。元楷召徳菜同往河邊觀砥柱﹐徳不去﹐遂獨行。及還﹐徳曰「砥柱共公作何語﹖」答曰「砥柱附參承公。」徳應聲曰「石不能言﹐物或憑焉。」時羣公以爲佳對。﹝《太平廣記》卷二四九﹞○崔行功唐崔行功與敬播相逐﹐播帶櫚木霸刀子﹐行功問播云「此是何木﹖」播曰「是並櫚木。」行功曰「惟問刀子﹐不問佩人。」﹝同前﹞○邊仁表唐四門助教弘綽與弟子邊仁表論議﹐弘綽義理將屈﹐乃髙聲大怒。表遂報曰「先生聞義卽怒﹐豈曰弘﹖」弘又報云「我姓旣曰弘﹐是事皆弘。」邊又應聲曰「先生𨿽曰弘﹐義終不綽。」座下大笑。弘竟被屈而歸。﹝同前﹞○長孫玄同唐長孫玄同幼有機辯﹐坐中每劇談﹐無不歡笑。永徽中﹐在京宴會﹐眾因語論及民間事。一人云「醴泉縣去京不遠﹐百姓遂行蠱毒。此邑須遠配流﹐豈得令在側近。」一人乃云「若令配流處還有百姓﹐此人復行蠱毒﹐豈不還更損人﹖」其人云「若如此﹐欲令何處安置﹖」玄同卽云「若令玄同安置﹐必令得所。」諸人大喜﹐同卽問之﹐答云「但行蠱毒人﹐並送與莫離支作食手。」眾皆歡笑。貞觀中﹐嘗在諸公主席﹐眾莫能當。髙密公主乃云「我段家兒郎﹐亦有人物。」走令喚段恪來﹐令對玄同。段恪𨿽微有辭﹐其容儀短小。召至﹐始入門﹐玄同卽云「爲日已暗。」公主等並大驚怪﹐云「日始是齋時﹐何爲道暗﹖」玄同乃指段恪﹕「若不日暗﹐何得短人行﹖」坐中大笑。段恪面大赤﹐更無以答。玄同初上﹐府中設食﹐其倉曹是吳人﹐言音多帶其聲﹐喚「粉粥」爲「糞粥」。時肴饌畢陳﹐蒸炙俱下。倉曹曰「何不先將糞粥來﹖」舉坐咸笑之。玄同曰「倉曹乃是公侯之子孫﹐必復其始﹐諸君何爲笑也﹖」坐中復大笑。玄同任荊王友。所司差攝祭官祠社﹐於壇所淸齋。玄同在幕內坐。有犬來﹐遺糞穢於墻上。玄同乃取支牀磚自擊之。傍人怪其率﹐問曰「何爲自徹支牀磚打狗﹖」玄同曰「可不聞『苟利社稷﹐專之亦可﹖」﹝同前﹞○松壽唐韋慶本女選爲妃﹐詣朝堂欲謝。而慶本兩耳先捲﹐朝士多呼爲捲耳。時長安令松壽見慶本而賀之﹐因曰「僕固知足下女得妃。」慶本曰「何以知之﹖」松壽乃自摸其耳而捲之曰「捲耳﹐后妃之徳。」﹝同前﹞○封抱一唐封抱一任益州九隴尉﹐與同列戲白打賭錢。座下數百錢﹐輸已略盡﹐便欲斂手。傍人謂之曰「何不更戲﹐覓錢回取之﹖」抱一乃舉手摸錢曰「回﹐賜也何敢望回﹗」山東人謂「盡」爲「賜」﹐故言「賜」也。﹝同前﹞○鄧玄挺唐鄧玄挺入寺行香﹐與諸僧詣園觀植蔬。見水車以木桶相連﹐汲於井中﹐乃曰「法師等自踏此車﹐當大辛苦。」答曰「遣家人挽之。」鄧應聲曰「法師若不自踏﹐用如許木桶何爲﹖」僧愕然。思量﹐始知玄挺以「木桶」爲「禿」。又嘗與謝佑同射。先自矜敏手﹐及至對射﹐數十發皆不中垛﹐佑乃云「直由箭惡﹐從來不曾如此。」玄挺應聲報云「自須責射﹐因何尢箭﹖」眾人歡笑﹐以爲辯捷。權玄福任蕭機﹐遣郎中﹑員外極晚始許出。有郎中廳前逼階棗樹下生一小棗﹐穿砌磚而出﹐皆訝焉﹐旣就看。玄挺時任員外郎﹐云「此樹不畏蕭機﹐遂卽磚輒棗出。」兵部侍郎韋愼形容極短﹐時人弄爲侏儒。玄挺初得員外已後﹐郎中﹑員外俱來看。韋愼云「愼以庸鄙﹐濫任郎官﹔公以髙才﹐更作綠袍員外。」鄧卽報云「綠袍員外﹐何由可及侏儒郎中﹗」眾皆大笑。﹝《太平廣記》卷二五○﹞○竇曉唐竇曉形容短小﹐眼大露睛﹐樂彥瑋身長露齒。彥瑋先弄之云「足下甚有功徳。」旁人怪問﹐彥瑋曰「旣已短肉﹐又復精進﹐豈不大有功徳﹖」竇卽應聲答曰「公自有大功徳﹐因何道曉﹖」人問其故﹐竇云「樂工小來長齋。」又問長齋之意﹐竇云「身長知許﹐口齒齊崖﹐豈不是長齋﹖」眾皆大笑。﹝同前﹞○杜延業唐華原令崔思誨口喫﹐每共表弟杜延業遞相戲弄﹐杜嘗語崔云「延業能遣兄作雞鳴﹐但有所問﹐兄卽須報。」旁人云「他口應須自由﹐何處遣人驅使﹖若不肯作﹐何能遣之﹖」杜卽云「能得。」旣而旁人卽共杜私賭。杜將一把谷來崔前云「此是何物﹖」崔云「谷谷。」旁人大笑﹐因輸延業。﹝同前﹞○路勵行唐路勵行初任大理丞﹐親識並相賀。坐定﹐一人云「兄今旣在要職﹐親皆爲樂。諺云﹕『一人在朝﹐百人緩帶。』豈非好事﹖」答云「非直惟遣緩帶﹐並須將卻襆頭。」眾皆大笑。﹝同前﹞○千字文語乞社敬白社官﹑三老等﹕切聞政本於農﹐當須務玆稼穡﹐若不云騰致雨﹐何以稅熟貢新﹖聖上臣伏戎羌﹐愛育黎首﹐用能閏餘成歲﹐律呂調陽。某人等並景行維賢﹐徳建名立﹐遂乃肆筵設席﹐祭祀蒸嘗﹐鼓瑟吹笙﹐弦歌酒宴﹐上和下睦﹐悅豫且康﹐禮別尊卑﹐樂殊貴賤﹐酒則川流不息﹐肉則似蘭斯馨﹐非直菜重芥姜﹐兼亦果珍李柰﹐莫不矯首頓足﹐俱共接杯舉觴﹐豈徒戚謝歡招﹐信乃福緣善慶。但某乙某索居閒處﹐孤陋寡聞﹐𨿽復屬耳垣墻﹐未曾攝職從政﹐不能堅持雅操﹐專欲逐物意移﹐憶內則執熱願涼﹐思酒如骸垢想沿﹐老人則飽飫烹宰﹐某乙則饑厭糟糠﹐欽風則空谷傳聲﹐仰惠則虛堂習聽﹐脫蒙仁慈隱惻﹐庶有濟弱扶傾﹐希垂顧答審詳﹐望咸渠荷滴歷﹐某乙卽稽顙再拜﹐終冀勒碑刻銘﹐但知悚懼恐惶﹐實若臨深履薄。﹝《太平廣記》卷二五二﹞○山東佐史唐山東一老佐史﹐前後縣令﹐無不遭侮。家致巨富。令初至者﹐皆以文案試之﹐卽知彊弱。有令初至﹐因差丁造名簿﹐將身點過。有姓向名明府者﹐姓宋名郎君者﹐姓成名老鼠者﹐姓張名破袋者﹐此佐史故超越次第﹐使其名一處﹐以觀明府彊弱﹔先喚張破袋成老鼠宋郎君向明府﹐其縣令但點頭而已﹐意無所問。佐史出而喜曰「帽底可知。」竟還卽賣之。﹝同前﹞○程季明晉程季明《嘲熱客》詩曰「平生三伏時﹐道路無行車﹐閉門避暑臥﹐出入不相過。今代愚癡子﹐觸熱到人家﹔主人聞客來﹐顰蹙柰此何﹐謂當起行去﹐安坐正咨嗟﹐所說無一急﹐沓沓吟何多﹖搖扇腕中疼﹐流汗正滂沱。莫謂爲小事﹐亦是人一瑕。傳誡諸朋友﹐熱行宜見呵。」﹝《太平廣記》卷二五三﹞○諸葛恪吳主引蜀使費飲﹐使諸葛恪監酒。恪以馬鞭拍背甚痛。啟吳主曰「蜀丞相比之周公﹐都護君侯比之孔子﹔今有一兒﹐執鞭之士。」恪啟曰「君至大國﹐傲慢天常﹔以鞭拍之﹐於義何傷﹖」眾皆大笑。又諸葛瑾爲豫州﹐語別駕向臺云「小兒知談﹐卿可與語。」比往詣恪﹐不相見。後張昭坐中相遇﹐別駕呼恪﹕「咄﹐郎君﹗」恪因嘲曰「豫州亂矣﹐何咄之有﹗」答曰「君聖臣賢﹐未聞有亂﹗」恪復云「昔唐堯在上﹐四凶在下。」答曰「豈惟四凶﹐亦有丹朱。」﹝同前﹞○繁欽魏繁欽嘲杜巨明曰「杜伯玄孫字子巨﹐皇祖虐暴死射之﹔神明不聽﹐天地不與﹔降生之初﹐狀似時鼠﹐厥性蟊賊﹐不文不武﹔粗記粗略﹐不能悉舉。」﹝同前﹞○劉道眞晉劉道眞遭亂﹐於河側爲人牽船﹐見一老嫗操櫓﹐道眞嘲之曰「女子何不調機弄杼﹖因甚傍河操櫓﹖」女答曰「丈夫何不跨馬揮鞭﹖因甚傍河牽船﹖」又嘗與人共飯素盤艸舍中﹐見一嫗將兩小兒過﹐並著靑衣﹐嘲之曰「靑羊引雙羔。」婦人曰「兩豬共一槽。」道眞無語以對。﹝同前﹞○祖士言晉祖士言與鐘雅相嘲﹐鐘云「我汝穎之士利如錐﹐卿燕代之士鈍如槌。」祖曰「以我鈍槌﹐打爾利錐。」鐘曰「自有神錐﹐不可得打。」祖曰「旣有神錐﹐亦有神槌。」鐘遂屈。﹝同前﹞○盧思道隋盧思道嘗共壽陽庾知禮作詩﹐已成﹐而思道未就﹐禮曰「盧詩何太春日﹖」思道答曰「自許編苫疾﹐嫌他織錦遲。」思道初下武陽入京﹐內史李徳林向思道揖﹐思道謂人曰「徳林在齊﹐恆拜思道﹔今日髙官﹐向𨿽拜﹐乃作跪狀。」思道嘗在賓門日中立﹐徳林謂之曰「何不就樹蔭﹖」思道曰「熱則熱矣﹐不能林下立。」思道爲《周齊興亡論》﹐周則武皇宣帝悉有惡聲﹐齊髙祖太上咸無善譽。思道嘗謁東宮﹐東宮謂之曰「《周齊興亡論》是卿作不﹖」思道曰「是。」東宮曰「爲卿君者﹐不亦難乎﹖」思道不能對。﹝同前﹞○李魏髙祖山陵旣就﹐詔令魏收祖孝徵劉逖盧思道等各作挽歌詞十首﹐尙書令楊遵彥詮之魏收四首﹐祖劉各二首被用﹐而思道獨取八首﹐故時人號八詠盧郎。思道嘗在魏收席﹐舉酒勸劉逖。收曰「盧八勸劉二邪﹖」中書郎趙羣李亦戲之曰「盧八問訊劉二。」逖銜之。及後坐事被鞭撲﹐逖戲之曰「髙槌兩下﹐熟鞭一百﹐何如言『問訊劉二』時﹖」﹝同前﹞○趙神徳唐初﹐梁寶好嘲戲﹐曾因公行至具州﹐憩客館中﹐閒問貝州佐史﹐云「此州有趙神徳甚能嘲。」卽令召之。寶顏甚黑﹐廳上憑案以待。須臾﹐神徳入﹐兩眼俱赤﹐至階前﹐梁寶卽云「趙神徳﹐天上旣無雲﹐閃電何以無準則﹖」答云「向者入門來﹐案後惟見一挺墨。」寶又云「官裏料朱砂﹐半眼供一國。」又答云「磨公小拇指﹐塗得太社北。」寶更無以對﹐愧謝遣之。﹝《太平廣記》卷二五四﹞○歐陽詢唐宋國公蕭不解射﹐九月九日賜射﹐箭俱不著垛﹐一無所獲。歐陽詢詠之曰「急風吹緩箭﹐弱手馭彊弓。欲髙翻復下﹐應西還更東。十回俱著地﹐兩手並擎空。借問誰爲此﹐乃應是宋公。」﹝同前﹞○劉行敏唐有人姓崔﹐飲酒歸﹐犯夜﹐被武候執縛﹐五更初﹐猶未解。長安令劉行敏﹐鼓聲動向朝﹐至街道逢之﹐始與解縛﹐因詠之曰「崔生犯夜行﹐武候正嚴更﹐襆頭拳下落﹐髙髻掌中擎﹐杖迹胸前出﹐繩文腕後生﹔愁人不惜夜﹐隨意曉參橫。」武陵公楊文任戶部侍郎﹐以能飲﹐令宴蕃客渾王﹐遂錯與延陀兒宴﹐行敏詠曰「武陵敬愛客﹐終宴不知疲﹔遣共渾王飲﹐錯宴延陀兒﹔始被鴻臚識﹐終蒙禦史知﹔精神旣如此﹐長嘆傷何爲。」李叔愼賀蘭僧伽﹐面甚黑﹔杜善賢爲長安令﹐亦黑﹔行敏詠之曰「叔愼騎烏馬﹐僧伽把漆弓﹔喚取長安令﹐共獵北山熊。」﹝同前﹞○竇唐許子儒舊任奉禮郎﹐永徽中造國子學﹐子儒經禮﹐當設有階級﹐後不得階。竇詠之曰「不能專習禮﹐虛心彊覓階。一年辭爵弁﹐半歲履麻鞋。瓦惡頻蒙﹤捋虎﹥﹝音國﹞﹐墻虛屢被杈﹝音初皆反﹞。映樹便側睡﹐過匱卽放乖。歲暮良功畢﹐言是越朋儕。今曰綸言降﹐方知愚計﹝音口懷反﹞。」﹝同前﹞○甘洽唐甘洽與王仙客友善﹐因以姓相嘲﹐洽曰「王﹐計爾應姓田﹔爲你面撥獺﹐抽卻你兩邊。」仙客應聲曰「甘﹐計你應姓丹﹔爲你頭不曲﹐回腳向上安。」﹝《太平廣記》卷二五五﹞○契糸戾禿唐京城有僧﹐性甚機悟﹐病足﹐有人於路中見嘲之曰「法師是雲中郡。」僧曰「與君先不相知﹐何因辱貧道作契糸戾禿﹖」其人詐之曰「雲中郡言法師髙遠﹐何爲是辱﹖」僧曰「雲中郡是天州﹐翻爲偸氈﹐是毛賊﹐毛賊翻爲墨槽﹐傍邊有曲綠鐵﹐翻爲契糸戾禿﹐何事過相罵邪﹖」前人於是愧伏。﹝同前﹞○安陵佐史唐安陵人善嘲﹐邑令至者﹐無不爲隱語嘲之。有令﹐口無一齒﹐常畏見嘲。初至﹐謂邑吏﹕「我聞安陵太喜嘲弄﹐汝等不得復踵前也。」初上判三道﹐佐史抱案在後﹐曰「明府書處甚疾。」其人不覺爲嘲﹐乃謂稱己之善﹐遂甚信之。居數月﹐佐史仇人告曰「言『明府書處甚疾』者﹐其人嘲明府。」令曰「何爲是言﹖」曰「書處甚疾者是奔墨﹐奔墨者翻爲北門﹐北門是缺後﹐缺後者翻爲口穴﹐此嘲弄無齒也。」令始悟﹐鞭佐史而解之。﹝同前﹞○封抱一唐封抱一任櫟陽尉﹐有客過之﹐旣短﹐又患眼及鼻塞﹐抱一用《千字文》語作嘲之詩曰「面作天地玄﹐鼻有雁門紫﹔旣無左達丞﹐何勞罔談彼。」﹝《太平廣記》卷二五六﹞○山東人山東人來京﹐主人每爲煮菜﹐皆不爲羹﹔常憶楡葉﹐自煮之。主人卽戲云「聞山東人煮車轂汁下食﹐爲有楡气。」答曰「聞京師人煮驢軸下食﹐虛實﹖」主人問云「此有何意﹖」云「爲有苜蓿气。」主人大慚。﹝《太平廣記》卷二五七﹞○患目鼻人一人患眼側及翳﹐一人患﹤鼻邕﹥鼻﹐俱以《千字文》作詩相詠。﹤鼻邕﹥鼻人先詠側眼人云「眼能日月盈仄﹐爲有陳根委翳。」患眼人續下句﹕「不別似蘭斯馨﹐都由雁門紫塞。」﹝同前﹞○傴人有人患腰曲傴僂﹐常低頭而行。榜人詠之曰「拄杖欲似乃﹐播笏便似及﹔逆風蕩雨行﹐面幹頂額濕﹔著衣牀上坐﹐肚緩脊皮急﹔城門爾許髙﹐故自匍匐入。」﹝同前﹞○田媼唐京城中有婦人姓田﹐年老﹐口無齒﹐與男娶同坊人張氏女﹔張因節日盛饌﹐召田母飲啖﹔及相送出﹐主人母云「慚愧﹐無所啖嚼﹐遣親家母空口來﹐空口去。」如此者數矣﹐田終不悟。歸語夫曰「張家母去我大有飲食﹐臨別卽云﹕『慚愧﹐親家母空口來﹐空口云』不知何也﹖」夫曰「此是弄君無齒。張家母面上有瘡瘢﹐眼下皮急極沾氐﹐若更有此語﹐可報云﹕『只是眼下急。』」田私記之。居數日﹐張復召田﹐臨起復云「慚愧﹐空口來﹐空口去。」田母乃熟視主人母眼良久﹐忘卻「眼下急」﹐眞云「是眼皮沾氐。」合家大笑。﹝同前﹞○髙敖曹髙敖曹常爲《雜詩三首》云「冢子地握槊﹐星宿天圍棋﹔開曇甕張口﹐捲席牀剝皮。」又﹕「相送重相送﹐相送至橋頭﹔培堆兩眼淚﹐難按滿胸愁。」又﹕「桃生毛彈子﹐瓠長棒槌兒﹔墻欹壁亞肚﹐河凍水生皮。」﹝《太平廣記》卷二五八﹞○姓房人唐有姓房人﹐好矜門地﹐但有姓房爲官﹐必認云親屬。知識疾其如此﹐乃謂之曰「丰邑公相﹝丰邑坊在上都是凶肆﹐出方相也﹞是君何親﹖」曰「是姓某乙再從伯父。」人大笑曰「君旣是方相侄兒﹐只堪嚇鬼。」﹝《太平廣記》卷二六○﹞○殷安唐逸士殷安﹐冀州信都人﹐謂薛黃門曰「自古聖賢﹐數不過五人﹕伏羲八卦﹐窮天地之旨﹐一也﹔」乃屈一指﹐「神農植百谷﹐濟萬人之命﹐二也﹔」乃屈二指﹐「周公制禮作樂﹐百代常行﹐三也﹔」乃屈三指﹐「孔子前知無窮﹐卻知無極﹐拔乎其萃﹐出乎其類﹐四也﹔」乃屈四指﹐「自此之後﹐無屈得指者。」良久乃曰「並我五也。」遂屈五指。而疏籍卿相﹐男徵諫曰「卿相尊重﹐大人稍敬之。」安曰「汝亦堪爲宰相。」徵曰「小子何敢。」安曰「汝肥頭大面﹐不識今古﹐︿﹝徒江切﹞食無意智﹐不作宰相而何﹖」其輕物也皆此類。﹝同前﹞○煮簀爲筍漢人適吳﹐吳人設筍﹐問何物﹐曰「竹也。」歸煮其簀﹐不熟﹐曰「吳人歷轆﹐欺我如此。」﹝《類說》卷一四﹞○羊踏破菜園有人嘗食蔬茹﹐忽食羊肉﹐夢五臟神曰「羊踏破菜園。」﹝同前﹞○命羣臣爲大言漢武帝置酒﹐命羣臣爲大言﹐小者飲酒。公孫丞相曰「臣弘驕而猛又剛毅﹐交牙出吻聲又大﹐號呼萬里嗷一代。」餘四公不能對。東方朔請代大對﹐一曰「臣坐不得起﹐仰迫於天地之間﹐愁不得長。」二曰「臣跋越九州﹐間不容趾﹐並吞天下﹐欲枯四海。」三四曰「天下不足以受臣坐﹐四海不足以受臣唾﹐臣噎不緣食﹐出居天外臥。」上曰「大哉﹐弘言最小當飲。」﹝同前﹞

