《顏樂堂記》明楊士奇

廬陵胡則顏名其所居堂曰顏樂﹐其志固望希於大賢君子之地乎﹗間求記於余。嗟乎﹐其可以易言哉﹗夫顏之樂﹐極其學之所至﹐心與道一﹐而於出處動靜從容安適﹐無往而不得﹐斯其所爲樂也﹐其可以易言乎﹖然顏之樂﹐𨿽樂其在己者﹐其心蓋未嘗一日而忘利民也。孟子稱禹﹑稷﹑顏子同道﹐道在是﹐卽心在是﹐得其心﹐而後可以言其樂也。

則顏詩書故家﹐其爲人惇厚詳愼﹐外和而內夷﹐志在利人。善醫﹐聞人有急﹐𨿽風雨寒暑昏莫﹐趨赴恐不及。比以名醫徵詣京師﹐京師士大夫家聞則顏善醫﹐奔走迎致﹐無虛日。則顏爲醫﹐不局於一科﹐其所治無不良效。其或一見曰「此不可治」﹐卽不治而去﹐𨿽更他良醫治﹐終不治。

翰林沈修撰一弟﹐甚愛之﹐忽病目﹐求諸專科之醫。一醫曰「疾本深矣﹐不可責近效﹐藥之半歲﹐其或庶幾也。」一醫曰「當施大藥﹐非百緡直不可。」言已﹐皆竟去不顧。沈修撰懼﹐徧求醫之良﹐得則顏。則顏視之﹐曰「此風毒所侵耳﹐卽治﹐不過五日愈。」藥之五日﹐愈。胡學士女兄之夫病傷寒﹐時在舟中﹐求他醫往治。醫問所病證﹐曰「此殆死也。」不肯行。胡公百方彊之﹐且約厚貲謝﹐始行。明日還報曰「其果死也。」更求則顏。則顏往脈之﹐曰「此病欲解矣。」施兩劑而愈。繼復病﹐數劑愈。司經芮洗馬病目﹐其劇如沈氏﹐往求則顏。則顏曰「此可三日愈。」藥之三日﹐愈。翰林周編修得痿疾劇﹐初朝廷命蔣禦醫治﹐未幾﹐蔣有使命出外﹐他醫弗能繼也。則顏繼之﹐竟愈。旣而周之家人皆疾﹐他醫皆難之﹐迎則顏﹐則顏皆愈之。庶吉士劉孟鐸暴病﹐亟甚﹐恆所往還親愛者環視之﹐悚然。則顏素厚孟鐸﹐脈之﹐搖手曰「易易耳﹐無怪也。」施數劑﹐愈。進士曾用常兩足腫﹐則顏曰「當急扶元气﹐腫不足治也。」他醫曰「當急治腫。」曾信他醫﹐則顏爭不得﹐數日卒。翰林庶吉士陳孟京始得疾﹐則顏視之﹐愴然曰「不及矣。」眾未信之﹐走致數醫治﹐卒不治。

余在京師﹐目見其治效彰彰如此﹐每愈一疾﹐輒自喜﹐而人徳之與否不計也。卽知其不可治﹐輒憂形於面。此其心之所存可知矣。夫其心之所存與志之所慕者苟不相倍﹐因是勉勉自修﹐積誠而不已﹐則大賢君子之地﹐未有不可幾及焉者。孟子曰「顏何人哉﹗」則顏歸而求之可也。

則顏與餘同郡﹐故爲記其所能與其所存者如此﹐使勉焉。

