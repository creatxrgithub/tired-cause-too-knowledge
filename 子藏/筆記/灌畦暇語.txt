《灌畦暇語》【唐】佚名

提要

灌畦暇語﹐一卷。不著撰人名氏﹐書中皆自稱曰【老圃】。【唐太宗】一條獨稱【臣稱皇祖】﹐知爲唐人﹐【蒲且子】一條稱【近吳道元亦師張顚筆法】﹑又﹐【引韓愈詩二章】云【後來﹐豈復有如斯人】﹐則中唐以後人也。前有自序﹐稱【早年血气未定﹐鋪方紙﹐運寸管﹐亟起以干一旦之名﹐力盡志殫﹐僅能如願。】又稱【決意勇退﹐脫謝纓弁。】則亦嘗登第從仕矣。

其書凡三十二條。觀其【答黃仲秉】一條﹐宗旨蓋出於黃老﹐而大抵持論篤實﹐亦不悖於聖賢。《唐志》《宋志》皆不著錄﹐惟陳振孫《書錄解題》始有其名。所載《魏繁欽生茨詩》一篇﹐馮氏詩紀未載。又《北魏鹿悆贈眞定公子直詩》二篇﹐惟據北史引入﹐不及此書﹐蓋亦未見其本。然朱子作《韓文考異》於【岐山下】一首注云【世有《灌畦暇語》一書﹐謂『子齊初應舉﹐韓公賞之﹐爲作《丹穴五色羽》】云云﹐則其傳已久矣。

此本爲陸氏奇晉齋所刋﹐末有李東陽■﹝叐﹞云【余頃僦居京城之西﹐有賣雜物者過門﹐見其篋有故書數種﹐大抵首尾不全﹐《灌畦暇語》一編尢爲斷爛。余以數十錢購得之﹐因料理其可讀者﹐才得三十餘條。】云云。則此書﹐乃東陽所理之殘本﹐【分彭寵奴】一條佚其後半。【韓愈詩】一條佚其前半﹐凡闕二十八行有奇。又非東陽所理之舊矣。然核其詞旨﹐確爲唐人著述﹐𨿽殘闕﹐終可貴也。

乾隆四十六年十月恭校上

總纂官臣紀昀臣陸錫熊臣孫士毅

總校官臣陸費墀

●灌畦暇語自序

灌畦暇語者何﹖老圃騰頰之云也。嘗憶早年﹐血气未定﹐鋪方紙﹐運寸管﹐自許不落人後。亟起以干一旦之名﹐良甚苦辛﹐力盡志殫﹐僅能如願。終以枯腸不貯機穽﹐不能隨世低昂﹐中年以來﹐漸識悔吝。顧胸中有所謂【刮磨者】﹐蟠不吐則更自懲﹐艾伏不敢發﹐乃知昔者所謂【辛苦以求】者﹐大可怪笑。非但無益﹐抑爲有妨。嗚呼﹗大丈夫亦安往而失其貧賤者哉﹗於是決意勇退﹐脫謝纓弁﹐故邱之旁﹐有地彌甽﹐蛇行趨隰﹐土气沃衍﹐甘井在前﹐不病於汲除﹐治以蒔蔬﹐咸曰宜哉。夫【藉暄於春陽﹐射利者不爭﹔資潤於泉脈﹐幹沒者不忌。】而又﹐繼日以從事﹐其爲力可以不匱﹔卒歲而計入﹐其爲收亦足糊口。每風日好時﹐臯壤悅暢﹐負杖曵屨﹐暫出郊塹﹐比鄰之人﹐偶相與立﹐曹相與談﹐忽覺肳頤咄吒﹐故態橫發﹐或童顚之叟﹐或粗有知識之少年﹐時時相顧﹐捧腹一笑。意𨿽不倫﹐棄亦可惜﹐因取而疏之﹐以其緣隙日乃有得也﹐故以【暇語】題辭。

堯不有其耳目者也﹐寄其視於舜而四目以明﹔寄其聽於舜而四聰以達。堯與舜一體之化也﹐故舜饗大功二十﹐堯無得而名。

老圃曰。堯舜之事不可以不察也。無已﹐則有如秦之二世矣。二世惟不能視也﹐而寄其目於髙﹐庭下步不容跬﹐髙指鹿以爲馬﹔二世惟不能聽也﹐而寄其耳於髙﹐盜滿山東﹐民胥爲■﹝亻丸﹞而瞶不得聞。身死望夷之下﹐秦祀忽諸。𨿽葅醢﹐髙庸何能及﹖故曰堯舜之事不可以不察也。

彭寵﹐以漁陽叛光武﹐爲之旰食。會其奴斬寵首以自歸﹐帝喜封奴爲不義侯。

老圃曰。天下之惡均也﹐惟害人之叛已也﹐是以有討。柰何奴利其主而以侯﹐不可以訓矣。有天下者﹐有大物也。不可以私意持也。髙帝微時﹐數窘於丁公﹐顧而語之曰【天下未定﹐兩賢豈相戹哉。】丁公以是免﹐及帝卽位﹐執而僇﹝闕﹞……

子齊初應舉時﹐行其文卷﹐有所謂【中謨者】﹐大爲昌黎韓公愈所賞﹐以詩贈之云【丹穴五色羽﹐其名爲鳳凰。昔周有盛徳﹐此鳥鳴髙岡。和聲隨祥風﹐窅窕相飄揚。聞者亦何事﹐但知時俗康﹑自從姬旦死﹐千載閟其光。吾君亦勤理﹐遲子一來翔。】其見奬重如此。公復爲延譽於主司﹐以是子齊之聲﹐響於廷右矣。會爲主司所擯﹐公論大屈。公咨嗟久之﹐又爲之賦《駑驥之章》﹐其詞曰【駑駘誠齷齪﹐市者何其稠﹐力小若易制﹐價微不難酬。渴飲一斗水﹐饑食一束芻。嘶鳴當大路﹐志气若有餘。騏驥生絕域﹐自矜無匹儔。牽驅入市門﹐行者不爲畱﹐借問價幾何﹐黃金比嵩丘。借問行幾何﹐咫尺視九州島。饑食玉山禾﹐渴飲醴泉流。問誰能爲禦﹐曠世不可求。惟昔穆天子﹐乘之極遐陬。王良執其轡﹐造父挾其輈。因論天外事﹐恍惚令人愁。駑駘與騏驥﹐餓死余爾羞。有能必見用﹐有徳必見収。孰云時與命﹐通塞皆自由。騏驥不敢言﹐低回但垂頭。人皆劣騏驥﹐共以駑駘優。喟予獨興嘆﹐才命不同謀。寄詩同心子﹐爲我商聲謳。】

老圃曰。釜量之於多寡﹐非所受則不能容﹔丈尺之於長短﹐非所凖﹐則不能度。故無仲尼﹐則微生可以言【直】矣﹔申棖可以言【剛】矣。柳下季不得以爲【介】矣﹔孤竹君之二子不得以言【亷】矣。是以士誠自修也﹐而時或莫之知﹐則有湮阸而不聞﹐白黑混淆﹐孰蕕而孰燻﹖卒然而得名世之士加﹐至誠由直道﹐以少振其撓﹐顧不快歟﹖予嘗諷韓之二詩﹐三復熟讀而不能去手﹐興感所至﹐則往往爲之墮睫﹐吁﹐後來豈復有如斯人耶﹖

寗戚欲幹齊桓公﹐厥路無從﹐飯牛車下﹐逢桓公夕出。戚乃扣牛角而疾歌商聲之詩﹐詩曰【南山矸﹐白石爛。生不逢﹐堯與舜。襢短布單﹐衣不掩骭。黃昏飯牛至夜半﹐長夜漫漫何時旦。】桓公聞而異之﹐命後車載之。歸與語﹐大悅﹐擢爲上客而預聞國事。其後﹐楊惲以列卿被放﹐因與孫會宗書﹐其中有秦聲之詩﹐詩曰【田彼南山﹐蕪穢不治。種豆一畝﹐落而爲箕。人生行樂﹐爾須富貴﹐何時是時﹖】有與惲不相能者﹐謄其語以上聞。孝宣帝大怒﹐下之。吏當以大臣怨誹﹐罪及三族。

老圃曰。嘻﹗南山一也。其托以諷﹐亦一也。放其情詞﹐寧語尢爲深切。然一則以封﹐一則以族﹐豈所遇者﹐不同歟﹖抑楊渉於有情﹐而寧特遊於疎逺者歟﹖夫人主﹐內貯私意﹐則聰明不開﹔聰明不開則橫生忌諱﹔橫生忌諱則直言不聞而廷有非辜矣。讒惎之黨﹐又乘之以危中國士。嘻﹗曾謂【孝宣帝其不及齊桓公者逺矣。】

後漢繁欽﹐傷世道剝喪﹐賢愚隱情﹐上之人用察不至﹐而小人得志﹐君子伏匿。於是賦【生茨之詩】﹐其詞曰【有茨生蘭圃﹐布葉翳芙蕖。寄根膏壤隈﹐春澤以飬軀。太陽曝眞色﹐翔風發其旉。甘液潤其中﹐華實與气俱。族類日夜滋﹐被我中堂隅。】

老圃曰。欽之托興也。甚可畏也。甚可畏也﹗夫茨之生於蘭圃也。始並驅以處而已矣。未有害也。漫不知禁﹐則枝葉旉舒﹐而能翳芳艸矣。又﹐不知禁則將疑於似是﹐而世之寵光必聚於其所矣。膏壤也。春澤也。太陽也。翔風也。甘液也。寵光﹐不一之譬也。始萌其根株。又發其顏色。始毓其軀幹﹐又流其气脈。其眷眷至於如此﹐則茨之積也﹐安得而不厚﹐茨之積也厚﹐則族大類滋﹐彌滿於中堂之間﹐向所謂【猗蘭芙蕖﹐皆無地以托業矣。】吁﹗可不甚畏者耶﹖吁﹗可不甚恨者耶﹖

仙人海春﹐居髑髏山﹐善嘯術。太山道士鍾約往來﹐敬其藝﹐願學焉而無從。一日﹐春變其形爲石﹐約不之知﹐乃坐旁石﹐上仰面嘯而春所化石應之亦發聲﹐傾山動澗﹐雲霧爲之下墮﹐約知是春﹐驚起再拜以祈請焉。春哀其誠﹐因教以三術。不飲不食﹐乃得嘯而風生於虎也。

老圃曰。夫气出於虛則凝而不散﹐畱於實則鬰兮而不達﹔聲出於虛則圓而不息﹐畱於實則澌盡而不發。虛之於術則大矣﹐豈惟嘯■﹝上上日下﹞則然。古之善事其心者﹐萬形錯陳﹐日接於化而不怛。風生於虎﹐其細矣夫。

沈約以佐命﹐勲位冠梁朝。晚年﹐諸進用事者﹐忌其固位﹐取約所爲鹿蔥詩﹐乘間以白武帝。帝意已不能堪。未幾得道士赤章事﹐遂大發怒﹐約以憂死。其詩曰【野馬不可騎﹐兔絲詎宜織。爾非萍與蒿﹐豈供麚鹿食】。

老圃曰。君子之於言﹐不可以不擇也。身處嫌疑之地﹐而口陳形迹之語﹐加有媒孽之人﹐爲構於旁﹐沈之不免也固宜。故曰【禍藏於■﹝耳少﹞微】﹐微物不可以不戒。

《周禮》。金石有一定之響﹐故諸音皆受鐘磬之均﹐至於饗燕堂上不懸金石﹐則以笛有一定之調﹐故諸弦歌皆從爲正也。晉世﹐列和善爲笛﹐荀朂常欲依十二律作十二笛﹐令一孔應一律。和曰【太樂東廂長笛尾長四尺三寸﹐今若取其下徵之聲於法﹐聲濁者﹐笛當長計其尺寸﹐乃五分有餘﹐和昔日依之不可吹也。】朂又問和曰【若不知律呂之義作樂﹐音均髙下淸濁之調﹐當以何名之﹖】和曰【每合樂時﹐隨歌者淸濁聲。假聲濁者﹐用三尺二笛﹐因名曰此三尺二調﹔聲淸者﹐用二尺九笛因名曰此二尺九調。漢魏以來相傳施用﹐不能攺也。】

老圃曰。古人遺樂﹐其不可復矣乎。昔以弦歌受笛之均﹐今以歌聲定笛之調。律與笛孔不能相當﹐此正東西之相反也。《漢書》言【雅樂者有制氏﹐但習其鏗鏘而不能。】言【其義傳至列和﹐蓋以成譜相授爾。】然則﹐後之作樂者﹐將孰考正也。文王之詩曰【於論鼓鐘﹐於樂辟雍。】言【有義爲可論﹐有理爲可樂】也。吁﹐道之不明也。道之不傳也。盈於耳目之接者舉﹐是也﹐而何有於笛哉。

管仲有疾﹐桓公往問之﹐曰【仲父之疾﹐病矣。若有不可諱﹐亦將何以詔寡人。】管仲對曰【微君之命﹐臣也。臣固將謁之﹐𨿽然﹐君猶不能行也。】公曰【仲父命寡人東﹐寡人東。命寡人西﹐寡人西。仲父之命﹐寡人敢不敬從﹖】管仲攝衣冠而起對曰【東郭有狗﹐嘊嘊旦暮﹐欲嚙我猳﹐而不使也。公﹐惟愛味﹐而易牙善調﹐以鼎飪事公。公曰『我﹐惟嬰兒之未嘗。』易牙退﹐蒸其首子﹐芼而進之。夫人情非不愛其子也。於子之不愛將何有於公。臣且死﹐君必去之。】桓公曰【諾】。管仲又言曰【南郭有狗﹐嘊嘊旦暮﹐欲嚙我猳﹐而不使也。公﹐惟喜宮而好妒。豎刁自刑﹐自理公之內。人情非不愛其身也。於身之不愛﹐將何有於公。臣且死﹐君必去之。】桓公曰【諾】。管仲又言曰【西郭有狗﹐嘊嘊旦暮﹐欲嚙我猳﹐而不使也。公惟有疾而迎機堂﹐巫氏乘公之意而敢爲誕言。夫言﹐心聲也。於心之敢欺﹐將何有於公。臣且死﹐君必去之。】桓公曰【諾】管仲又言曰【北郭有狗﹐嘊嘊旦暮﹐欲嚙我猳﹐而不使也。公惟愛整而樂人之飭。衛公子開方事公十有五年﹐不歸視其親。於親之敢忘﹐將何有於公﹖臣且死﹐君必去之。】桓公曰【諾】。管仲以手加顙曰【臣之願畢矣。今臣之屬气﹐奄气將盡。願君不忘臣之言﹐臣目則能瞑矣。】管仲死﹐旣塟。桓公盡逐四人者。居數日﹐味不慊於口而反易牙﹔宮中之辧不理而反豎刁﹔苛疾間作而反堂巫﹔朝行亂倫而反開方。桓公嗟聖人固有悖矣乎。其後期年﹐四人者﹐果作難圍﹐公宮而不得出入﹐有婦人從竇以見公。公曰【吾饑欲食而外不饋﹐吾渴欲飲而漿不至﹐吾不知作難者誰也。】婦人曰【易牙﹑豎刁﹑堂巫﹑公子開方四人分齊﹐國途十日不通矣。】公曰【嗟。聖人之言長乎哉。吾何面目見仲父於地下﹖】

老圃曰。蔽惑之於心術也。顧不怪哉。始﹐桓公取夷吾於仇讎﹐而屬以國事﹐北合諸侯﹐一匡天下﹐宜若同心共體之不如也。晚節末路而其顚錯如此。夫仲父以爲狗矣。而公曾不能少悟﹐不能以頃而去也。嗚呼﹗撫四封之境﹐位於人上﹐而乃與羣嘊嘊者﹐朝夕以從事﹐其於危邦殺身也﹐直立而須之爾。蔽惑之於心術也。顧不怪哉。

戴逵作閒遊贊。旣曰【巖嶺髙則雲霞之气解﹐林藪深則蕭瑟之音朗。其可以藻玄瑩﹝闕﹞其皓然者矣。】又曰【凡物﹐莫不以適爲得﹐以足爲至。彼閒遊者﹐奚往而不適﹐奚待而不足。】又曰【奇趣難均﹐玄契罕遇。終古孤棲於一嵒﹐獨玩於一流。茍有情而未忘﹐有感而無對﹐則輟斤寢弦之嘆。固已幽結於中林﹐驟感於遐心。】

老圃曰。異哉﹗安道未始知遊者也夫。宇宙上下﹐今古來往﹐總總眾念﹐管乎是矣。又奚爲恫虛而畏獨﹐又奚爲矜羨而聘合。古之至遊者﹐不出於戶牖之間﹐而髙覽於八紘之外﹐內視反聽於幾席之上﹐而萬有不同之態度﹐皆無以逃其察。和光混融﹐大同而爲一﹐孰恃而比承﹐孰取而藻瑩﹖未忘之情﹐付以理遣﹐而無對之感﹐寄諸忘言者矣。異哉﹗安道未始知遊者也。

《元道經》云。萬性之中﹐至靈者﹐人。與天地同生於虛無之始﹐因元气而結以成形。天地能安靜和柔﹐不移於本﹐常守虛無﹐湛然不勞﹐得自然之道﹐元气不散﹐故能久長。人緣生﹐想移於本性﹐目妄視﹐耳妄聽﹐鼻妄香﹐口妄言味﹐身妄作役﹐意妄思慮﹐是以六賊交攘﹐元气消散而壽命不永。

老圃曰。其然﹐豈其然乎﹖夫人之與天地﹐俱空中之一物耳。一晝一夜﹐圜周之度﹐其間不容息。然閉﹝則﹞﹐天地奚爲而安靜﹖坌盈消減﹐震曜動薄﹐其爲力亦可以言勁矣。然則﹐天地奚爲而和柔﹖彼【日月﹑雷風﹑水火﹑山澤】之森乎兩間也。與人之所謂【耳目口鼻身意】則一而已矣。天地失其行﹐元气有伏有逆﹐則爲燥濕繆盭之變﹔人失其凖元气﹐有壯有衰﹐則爲偏俱痊毒之疾。眞與妄對﹐祥與眚反﹐天地果無以異於吾人也。大丈夫志气﹐挺特固﹐當立逺大之見﹐窺造物者之所以物物﹐而不當物於物。以橫生欣﹐恥也夫。蛩蛩之謀﹐止於善艸﹔周周之計﹐利在銜翼。穴深尋焉﹐則臂不能探矣。吾懼人之短﹐於是說也。聊復援筆﹐庻幾解頥。

《虞書》曰【擊石拊石﹐百獸率舞。】又曰【簫韶九成﹐鳳凰來儀。】又曰【舞干羽於兩階﹐七旬有苖格。】夫百獸非一類之種也。鳳凰不時有之物也。編作於列﹐竹比奏於廷﹐飛走上下﹐如應契劵。彼苖﹐民之頑也﹐攻之以兵而不譓矣。秉朱執翳﹐近於階廡之下﹐而江湖數千里之外﹐報以七旬之速﹐是亦有說矣乎。

老圃曰﹐然則﹐所謂【心術之化】也。夫心術之化﹐不待使令號召也。而其答如響。《書》曰【光被四表】。又曰【格於上下】。夫堯舜氏所乘者﹐神光也。神之所攝﹐光之所燭燎﹐𨿽四表上下﹐無不和來﹐然則﹐非一類之百獸﹐不時有之鳳鳥與。夫頑﹐不卽服之﹐有苖動蕩﹐鼓舞不知其所以然而然者也﹐故曰﹐惟神也﹐不疾而速﹐不行而至。

客有吹籟見越王者。上下宮商和而王不喜。或奏墅音焉。王大說。

老圃曰。人之所以相動者﹐心精也。心精之所接﹐𨿽觕而受其所不接﹐𨿽精勿畱。噫嘻﹗天下未始有眞好惡者也。則夫持其絕伎以幸人之必察﹐難矣夫。

昔蒲且子﹐善弋者也。詹何聞而悅之﹐從受其術﹐而以釣聞於楚國。近吳道玄﹐亦師張顚筆法﹐而世傳其畫﹐以爲卓絕。

老圃曰。古之善學者﹐不師其同而師其所以同。同者﹐迹也﹔所以同者﹐心也。故騏驥以善走﹐絕其羣矣。今馬之能走者﹐豈必隨其餘步哉。顧所以滅景追風者﹐有。不在﹐是故也。彼學弋而得釣﹐臨書而善畵﹐特轉移之頃爾。古之善學者﹐蓋又有爲方而不以矩﹐爲圓而不以規﹐及其又進於此。則﹐注其想動﹐其神千變萬化﹔其迹﹐旁岐詰曲﹐不可以爲方﹐卒其所以師焉。丙丙如丹。夫是之謂【善學】﹐乃如吮毫而勘筆﹐畵之丰省﹔蹲磯以辧竿﹐綫之浮沈。詹吳且不爲﹐而況不爲詹吳者乎﹖故禹行而舜趨。子﹐張氏之賤儒也。

靑丘生喜馳騖﹐其意焦焉﹐惟恐其不及也。中年而感內熱之病﹐消中煩燥﹐百方以營之而不能。良已﹐往見北宮﹐蒙而告憊焉。北宮子曰【子知夫重之與輕乎﹖如手揣權衡而璽印塗也。誠能以其所重而加其所輕。子之疾﹐𨿽不營﹐猶可爲也。】靑丘生歸而自失﹐悉捐其故所有者﹐而滛思於北宮子之言﹐疾則少間。

老圃曰。有是哉。夫捐隨侯之珠﹐以邀千仭之爵﹐人莫不怪﹐且笑焉。爲其所用者﹐重﹔所求者﹐輕也。然則﹐生之於已也。又豈直一隨侯之重者耶﹖靑丘生亦弗思之甚者。

舊說【盤古氏之死也——頭爲五嶽﹐目爲日月﹐脂膏爲江海﹐毛髮爲艸木。】又云【頭爲東嶽﹐腹爲中嶽﹐左臂爲南嶽﹐右臂爲北嶽﹐足爲西嶽。】又云【泣爲江河﹐气爲風聲爲雷﹐目瞳爲電。】又云【喜則爲晴﹐怒則爲陰。】

老圃曰。信斯言也。則是盤古氏未死以前﹐未有【海嶽江河艸木】於下也﹔未有【日月風雲雷電】於上也﹔未有【晦明陰晴】於中也。然則﹐盤古氏何所運其想而生﹖何所植其足而立﹖何所注其耳目而爲視聽﹖何所取其甲子而爲春秋﹖爲說如此﹐是謂【大有茫洋而不近事之情﹐無已則假爲之詞﹐猶之可也。】其意若曰【盤古氏﹐天地萬物之祖始也。覆燾袥袒廣大﹐𨿽不可以爲量﹐要其大形實﹐無以異於一人之身﹐嶽海之遼﹐絕亦尻背之間耳﹐故曰﹕無已﹐則假爲之辭﹐猶之可也。】

文人不原事情﹐多承用寓言以爲實﹐如曰【堯之時﹐十日並出。石爛山焦﹐堯不勝其毒﹐使羿彀弓矢而射之落其九而﹐所存者﹐一。今之日是也。】

老圃曰。是何言之悖也如是﹗夫水火之精﹐上見於天﹐日月是也。其分爲晝夜﹐其象爲坎離﹐其義爲陰陽。堯日有十﹐月當有幾﹖就令十日並出﹐羿安得射而落之﹖是何言之可哂也如是﹗我聞堯有十瑞﹕曰【芻化爲禾】也。曰【神羊觸佞】也。曰【屈軼指邪】也。曰【景星見於天】也。曰【醴液發於地】也。曰【甘露零於野】也。曰【鳳凰止於庭】也。曰【神龍遊於沼】也。曰【箑莆生於廚】也。曰【歷艸立於階】也。太古鴻荒﹐未有名數。三墳河圗之書﹐以【艸木換易】記其時。及黃帝氏﹐迎日推策﹐大撓作爲甲子﹐於是始有紀年之次。自甲至癸﹐爲日之數十。蓂莢之未生也。十日之義﹐俱晦而藏。旣有蓂莢﹐則有晦有朔。有晦朔﹐則十日之義﹐俱出而顯﹐爲其有晦也﹐而不亂故也。十日並出﹐其義如此。

商陵牧子娶妻五年而無子﹐父兄將爲之攺娶﹐其妻聞之中夕﹐倚戶而悲﹐牧子愴然而嘆﹐乃援琴而爲別鶴之操﹐其詞曰【將乖比翼兮隔天端﹐山川悠逺兮路漫漫﹐攬衣不寢兮日忘飡。】

老圃曰。古者﹐娶而無子﹐大義當出﹐𨿽然人之所以爲人者﹐由其情隱於中故也。夫五年之聚﹐匡牀是同﹐一旦而以爲胡越﹐寧不慨然﹖潘安仁初喪其偶﹐作爲哀永逝之詞而賦悼亡之歌﹐夏侯湛見而嘆曰【是文生於情歟﹖將情生於文歟﹖覽之喟然﹐令人增伉儷之重。】由是﹐以考商陵牧子之撰﹐其亦可以厚人倫者矣。

大禹時﹐天雨稻。故古詩云【安得天雨稻﹐飼我天下民。】吳桓王金陵﹐雨五榖﹐貧民家則有﹐富室則不及。

老圃曰。天理冥漠﹐常恐不與人相響答﹐壽跖而夭顏﹐知命者﹐不敢怨。夫雨榖﹐非天之常也。損有餘﹐補不足。凡皆若金陵之事﹐則物無失職矣。孔子有言曰【君子周急不繼富】﹐訓【天之明】故也。後之宰世之匠﹐庸詎而忽諸。

凡珠龍所吐者﹐名龍珠。蛇所吐者﹐名蛇珠。越人諺云【千畝木奴﹐不如龍珠。蛇珠千枚﹐不及玫瑰】

老圃曰。夫物皆有本性﹐由其所出不同﹐故貴賤懸別﹐乃若蛇之所吐﹐其精熒熒必有遺肖者矣。名之曰【木奴】﹐其賤如隸﹐𨿽數彌千多﹐亦奚益。越俗誠陋﹐固知其不敢以望龍珠也。嗚乎﹖周人以鼠璞爲珍。宋人謂燕石爲寶。曾謂【周宋而越人之不如。】

風俗相傳﹐臘日磔雞﹐立春日磔狗。大史丞鄧平說【臘者﹐所以迎刑送徳也。】大寒至﹐常恐陰勝陽﹐故以戍日臘。戍者﹐土气也。用其日殺雞以謝徳。雄著門﹐雌著戶﹐以【和陰陽﹐調寒暑﹐節風雨】也。月令九門﹐磔禳以畢春气。蓋天子十二門﹕東方三門﹐生气所出入﹐不欲以死物厭之﹐故獨磔於九門。犬者﹐金畜。禳者﹐卻也。抑金﹐使不害春之生﹐令萬物遂成其性﹐火當受而長之﹐故曰【以畢春气】。

老圃曰。異哉。吾嘗學洪範五行之說。夫萬物之變也﹐緣於气﹐其化也。因於形生﹐而復死。死而復生﹐謂之變。自幼而壯﹐壯而老﹐謂之化。木﹐陽之生也。其色﹐靑。其聲也角。角之爲言【動】也。火﹐陽之成也。其色﹐赤。其聲也徵。徵之爲言【止】也。金﹐陰之収也。其色﹐白。其聲也商。商之爲言【彊】也。水﹐陰之藏也。其色﹐黑。其聲也羽。羽之爲言【舒】也。土王四季﹐其色﹐黃。其聲也宮。宮之爲言【容】也明。天子在上﹐賢宰相理物﹐使羣有司。百執事之人﹐分職而效之﹐庻績無不得其宜﹐則五物以時敍寒暑﹐不忒愆伏不作﹐萬物各由其道﹐陰陽各得其理﹐性命極其髙大。顧不此之求﹐而磔禳﹐以弭變撣人之所當事者﹐而移責於雞犬﹐彼物之微﹐且賤者﹐死何有於撣。吾獨以爲不訓於洪範之所以言﹐爲之太息。

貞觀三年。王珪爲侍中。文皇帝以【太常少卿】祖孝孫﹐教宮人聲樂不稱■﹝上上日下﹞﹐切責之。珪與溫彥博進曰【孝孫﹐雅士。陛下忽以教女樂責之﹐臣恐天下怪愕。】上怒曰【卿等皆我腹心﹐柰何附下罔上﹐反爲孝孫遊談也﹗】彥博皇恐﹐頓首謝。珪獨不拜﹐徐曰【臣本事前宮﹐罪已當死。陛下矜恕性命﹐不以臣爲不肖而置之樞近﹐責臣以忠直。今所言實無私意。陛下忽疑臣﹐是陛下負臣﹐臣決不負陛下。】上黙然而起。翌日謂房玄齡曰【自古帝王能納諌者﹐固難。周武聖人尙不用夷齊之諌﹔宣王賢主﹐杜伯﹐乃以無罪死。朕每夙夜以古爲鑑﹐昨責珪等﹐今猶慚悔。公可爲勅﹐勿以此事遂不進直言。】

老圃曰。臣觀文皇帝天姿聰明﹐從諫如流﹐直千載而一遇﹐希闊不可逢値之眞主也。其言反復懲艾﹐直使人涕下而不知禁。大丈夫逢人主如此﹐顧不能明目張膽﹐出胸中勁正之气﹐以報萬一。眞無足觀者﹐彥博﹐碌碌如轅軛底穿鼻犢爾﹐一被頓抑﹐則貼妥從服之不暇。當爾之時﹐微王侍中挺挺不少屈上意﹐未必回也。如孝孫者﹐身爲雅士而甘心以藝授宮禁﹐𨿽殺之﹐何足道。第諍臣角折而言沮﹐豈不使人喪气。吁﹐君臣相遇﹐以修大功﹐堂堂不拔之基﹐流羨於無窮﹐厥有由哉。詩不云乎【念玆皇祖】。臣觀今日之勢﹐固宜以皇祖爲戒也。

元魏宗室【子直】封【眞定公】。鹿悆爲國中尉﹐每勸子直必厲以忠亷之節﹐嘗爲子直賦詩二章。其一云【嶧山萬丈樹﹐雕鏤作琴瑟。由此材髙逺﹐弦響藹中葉。】其一云【援琴起何調﹐幽蘭與白雪。絲管韻未成﹐莫使弦響絕。】子直由是感悟﹐卒爲賢公子。

老圃曰。鹿子之詩﹐文義博約﹐眞風人之作﹐豈惟子直﹐後之好修之士﹐取而玩諸﹐必有以動蕩其善心者矣。嘗怪麟趾之公子﹐皆信厚如麟趾之時。夫侈﹐足以滅性﹔靡﹐足以毀。則凡爲公子者﹐實有焉。今一爲善言所誘掖﹐乃能攺節以自整飭。由是﹐以考麟趾之公子﹐亦必有所自者矣。吁。鹿子可作﹐吾願納交於其門。

《周官》。保章氏志日月星辰之變﹐動及九州島之域﹐各有分星。凡五云之物﹐十有二風﹐皆謹書之。視祲記十輝之妖祥﹔占夢掌六夢之吉凶。吉﹐萌於四方﹐以贈惡夢﹐令始難驅疫。

老圃曰。天地之與人也﹐皆空中有形气之物爾﹐故其精气上下流通﹐攝受﹐莫不圓融而爲一﹐莫不出入於五物之間﹐有揮散而見於形象者﹐凡耳目之所接﹐夢覺之所見﹐如環﹝闕﹞如旦晝之次昧者﹐曾不之知也。聖人者﹐智足以探幾物之先﹐而逆知其所以然。然且爲舎萌贈夢之法﹐始難驅疫之官﹐妖祥變動愳而不敢懈也。吉凶與民同患於是乎在。

坡東黃仲秉﹐問【事心飬生】之術於老圃。

老圃曰。心奚足事﹔生奚足飬。夫因虛而運想﹐想成則以虛而爲實﹐實不可以爲常也。復且向於虛矣。昨之所謂實﹐若一聚之煙也。從無而有形﹐形立則以無而爲有。有﹐亦不可以爲常也。復且向於無矣。昨之所謂有者﹐一窖之塵也﹐故曰心奚足事﹔生奚足飬。且煙之起止﹐塵之囂寂﹐風定气除﹐了復何在。子試嘗觀所謂灰矣乎﹖五木之火﹐皆托傳於木﹐焱焰旣合﹐五者如一﹐火木之極﹐然後積而成灰﹐木轉而火﹐火轉而灰﹐灰之所藏者﹐深矣。生之謂性。性之動者之謂情﹐性本定也。而不必其有定者焉﹐是水中之波也。情之有所轉也。而不必其有轉者焉﹐是沙中之金也。沙中之金﹐由粗以聚﹐聚則極而爲沈﹐其沈也重﹐水中之波﹐由湛而揚﹐揚則極而爲浮﹐其浮也﹐輕積。輕者﹐所以幻虛也。積重者﹐所以幻有也。嗚乎﹖吾所聞於我師者﹐止是矣。心奚足事﹔生奚足飬。子亦嘗擇焉。於吾言者矣。

太古之時﹐精祲未分。善惡之類﹐力敵則戰﹐吞噬搏格﹐無有已時。上帝慿怒﹐實生聖人﹐以爲君長﹐復爲之正陰陽之气﹐以分別處之﹐使無相奪倫。然後﹐稍奠厥居。然尙有五方毒龍﹑猰貐虫蛇之倫﹐吮牙伏爪﹐雜處於覆幬之間。上帝有命﹐凡生物抱理之不直者﹐乃得日取以供血食。日月旣久﹐貪饕無制﹐慿其凶威﹐滛及善類。二帝三王之世﹐聖人有憂焉。始立官師﹐設厲禁止的礪鏃戈矛刀鋸﹐削格羅落﹐無所不用﹐以與之從事﹐會上帝亦自惡其虐害﹐剿厥族孕。惟獬豸一種﹐不侵暴而易制畜﹐又其天性雅嫉邪佞﹐一接其目﹐則必蹶之以角﹐糜潰腎腸﹐盡食之然後快。故堯獨育其種﹐使司邦直﹐及舜以在位﹐舉十六相﹐去四凶﹐成大功二十﹐於是正人志得﹐隱黨自消﹐朝廷中外淸明如洗﹐獬豸不得其所以食其族類﹐咸以餒死﹐自此觸邪之獸絕迹矣。

老圃曰。二漢以來﹐不常治也﹐不常淸明也。當其否閉之世﹐羣小人﹐曹立朋居﹐巧擠善良﹐外如韋柔﹐戚施不足畏忌﹐而中實憯毒過於鏌鋣﹐一話一言之不酬﹐往往殺人而傾邦。意者﹐觸邪絕迹﹐彼略無所禁﹐則求其不肆﹐不可得也。嗚呼﹗曾謂【堯舜氏仁民而愛﹐其澤僅及當年﹐而顧起來患後害﹐乃如是之酷。】曾謂【上帝尊嚴﹐髙目而下耳。獨邑邑憫憐於鴻荒之初﹐而顧末代紛糾則暝昧■﹝耳。少﹞邈﹐如不聽聞。】豈其世數下遷﹐民徳澆僞業果所招遂不可﹝闕﹞者耶﹖不然﹐則回視五方毒龍﹑猰貐虫蛇之倫﹐吾以其爲猶甘棠﹐而況於獬豸之種耶。

《周官》。蟈氏掌去■﹝圭黽﹞黽﹐鳴出。焚牡鞠﹐以灰灑之﹐則死。

老圃曰。嗚呼﹗聖人之於民也﹐甚愛惜之而謹去其害﹐如是之詳也﹐於是耳目之接﹐氛垢嘂囂﹐其爲害也薄矣夫。鼃黽鳴虫﹐自以其气作之耳﹐蓋無意於亂人之聽也。然且斬艾之屛﹐斥之曰【必其絕類﹐乃止。】嗚呼﹗聖人之於民也甚愛惜之而謹去其害﹐如是之詳也。

世有常言﹐曰【一作一止﹐知人表裏。】故諸葛孔明入五原﹐軍旣退。司馬宣王按行其營壘處﹐嘆曰【眞天下奇才也。】

老圃曰。操作舉動出於心術﹐而指揮顧盼之間﹐乃與事接人﹐果不難於識知也。世之昧者﹐玄黃到眼而不能主其色﹐輕重在手而不能分其權﹐卒焉。而使遇天下之奇才﹐烏能察其彷佛也。是以﹐惟司馬仲達﹐乃能與孔明並而爲堅敵﹐其有以夫。

齊景公病水﹐十數日矣。夜夢與二日鬭而不勝。晏子朝。公曰【吾夢如是﹐其死矣乎﹖】晏子對曰【請召占夢者】﹐立於公之門﹐以車迎占人至。晏子告以故﹐使對公曰【病者﹐陰也。日者﹐陽也。一陰不勝二陽﹐公病將瘳。】居三日﹐公病大愈﹐召占人而將賜之。占人曰【非臣之功也。晏子實教臣。】公將賜晏子﹐晏子曰【使占人以臣之言對﹐故有益也。臣身言之﹐則不信矣。】

老圃曰。夫言有道﹐得其道﹐則聽者信﹐疑者決。失其道﹐則聽者悖﹐疑者惑。晏子可謂知言之所從矣。世之占人﹐倚其書以徵災祥。智之劣於晏子者﹐豈可以爲數量。

宋向戌欲爲彌兵之盟。子罕曰【天生五材﹐民並用之﹐廢一不可。誰能去兵﹖兵之設久矣。所以威不軌﹐昭文徳﹐聖人以興﹐亂人以廢。子求廢之﹐不亦誣乎﹗】韓子曰【兵﹐民之殘也。財﹐用之蠧也。小國之大災也。將或弭之﹐𨿽曰不可﹐必將許之。】

老圃曰。然。子罕之言﹐不爲無理也。兵者﹐聖人之所不廢也。有天下﹐聚人羣﹐如之何而廢兵﹖自隋失其徳﹐眞人受命﹐東略西撫﹐以至大同者﹐兵之功也。愚嘗略計大功之後﹐戶口耗半﹐生理夭閼﹐墟落莽莽﹐欲無人聲﹐以是而觀合左師﹐韓宣子﹐仁人也。九原可作﹐吾寧與歸。

田狩之事﹐削罝罦之具﹐格機繳弓矢之器﹐鷹狗摶噬之用﹐所以命獲者也。望其中﹐有委佗而不能動者﹐所建之旃也。旃無預與獲事﹐而凡所以命獲者﹐皆取進止焉。■﹝敝上大下﹞禽而獻﹐功率效之於其中。

老圃曰。旃之所以爲旃﹐以無爲而集事﹐其有以似。夫吾君子也﹐羣工百有司﹝闕﹞效能﹐吾君子或不能爲也﹐而能爲之主﹐然則上之於下﹐其分勞役也久矣﹐故吾君子之所以柄以計者﹐不可以不察此也。

宋景公使弓工作弓﹐九年而成﹐復於公﹐曰【臣之精力竭矣。】公登箕山而射矢﹐踰西霜之山﹐集於鼓城之東﹐餘力逸﹐徑飲羽於石梁。

老圃曰。弓工以死成其藝﹐景公用不能遺其所長﹐是以其傅於世者﹐爲足道也。嗚呼﹗士有修理亂之方﹐出入於皇王之際﹐心殫志竭﹐以死守其術﹐故不遇如景公者﹐肯捐晷刻之暇力試﹐嘗於鈞弦注矢之間﹐則將弓與人皆湮沒而無聞﹐飲羽石梁﹐何從而發其勁也。悲夫。

右。灌畦暇語。非完書也。余頃僦居京城之西。一日﹐有賣雜物者過門﹐見其篋有故書數種﹐大抵首尾不全。灌畦暇語一編﹐尢爲斷爛。余以數十錢購得之。愛其【出言皆有微意﹐可爲破顏】﹐因料理其可讀者﹐才得三十許條余。不可﹐刪取者﹐尙三分之一﹐甚可惜也。他日好事君子如有善本﹐幸爲我足之。

天順八年十月茶陵李東陽識

