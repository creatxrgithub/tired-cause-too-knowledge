

香蓮品藻淸方絢撰

宋張功父著《梅品》一帙﹐疏梅花之宜稱﹐憎疾﹐榮寵﹐屈辱凡五十八事。閒思蓮足纖妍﹐花堪解語﹐更無凡卉得與追蹤。至有歷百折而不回﹐貫四時而不攺﹐則惟寒梅﹑翠竹﹑蒼松差堪接武。乃或遇人不淑﹐有女仳離﹐空谷幽蘭﹐不知凡幾﹐在女子以纏足爲容﹐譬之君子修身俟命﹐豈有怨尢﹖然讀「采封采菲﹐無遺下體」之詩﹐能無三嘆﹖因仿其意﹐纂香蓮宜稱﹑憎疾﹑榮寵﹑屈辱﹐亦得五十八條。別疏香閨韻事﹐及步蓮三昧所未及者﹐凡二十餘類﹐總匯一卷﹐簽曰《品藻》﹐願因風寄語金屋主人﹐倘阿嬌步步生蓮﹐幸加意護持﹐萬勿敝屣視之﹐庶幾享香蓮淸福於無旣也。

香蓮宜稱二十六事

爲對新月行纏﹐爲芙蓉鞋褥﹐爲明珠鳳串﹐爲湘裙半展﹐爲鴛被勾春﹐爲佯羞嬌踢。爲躡足傳情﹐爲就裙底畫字﹐爲指點坐臥間器物﹐爲女伴並足比較短長﹐爲勾絲紾綫﹐爲空廊響屧。爲掌上舞﹐爲蹴踘﹐爲蹋燈﹐爲聞歌點拍﹐爲銀鑪借火﹐爲紅錦地衣﹐爲秋千畫板﹐爲錦韉銀鐙﹐爲屐齒銜紅﹐爲莎痕襯綠﹐爲牀上屑香﹐爲看梅踏雪﹐爲女冠步斗﹐爲妙伎蹋繩。

香蓮憎疾十四事

爲鵝頭﹝腳背丰隆﹐江以南謂之鵝頭腳﹞﹐爲雞眼﹐爲行纏綴接﹐爲不裙不襪﹐爲放慢跟﹝履尾不縫合﹐別用綫絆織﹐謂之慢跟﹞﹐爲鞋頭綴圓月﹐爲髙底﹐爲彩畫膝衣﹐爲結襪垂絲蕤﹐爲以足小取名金蓮﹐爲以艸紙剪鞋樣﹐爲燻履襪用蕓香棗核﹐爲著履登牀﹐爲惡詩組織襪淺鞋弓等。

香蓮榮寵六事

爲怯纏病足﹐檀郎著意搓摩﹔爲欲濯滄浪﹐庭花開放﹔爲寒夜香消﹐逢倩懷中取暖﹔爲佳句品題﹐爲擷履飛觴﹔爲以弓樣﹐夾入宋槧書籍中辟蠹。

香蓮屈辱十一事

爲郎君不解輕憐﹐爲蠢婢誤踹﹐爲用粗布行纏﹐爲履襪破碎﹐爲行不擇路踐踏汗穢﹐爲經年不洗﹐爲泥途跋涉﹐爲人海追蹤﹐墜鞋徒跣﹔爲半路出家﹐爲伏侍大腳夫人﹐爲芒屩﹐爲瓦盆冷水濯足。

香蓮五式

家家踏月﹐戶戶淩波。然踐規判矩﹐毀方瓦合﹐譬諸艸木﹐區以別矣。

約略蓮式﹐總不越此五等﹕蓮瓣﹑新月﹑和弓﹑竹萌﹑菱角。

香蓮三貴

瘦則寒﹐彊則矯﹐俗遂無藥可醫矣。故肥乃腴潤﹐軟斯柔媚﹐秀方都雅。然肥不在肉﹐軟不在纏﹐秀不在履﹐且肥軟可以形求﹐秀但當以神遇。《魯論》曰「君子所貴乎道者三﹐不以三隅反﹐吾不求也。

肥﹑軟﹑秀。

香蓮十八名

蓮之品類﹐種種不同。婦足之長短攸分﹐情僞錯出﹐亦有人心如面之異。乃審厥象﹐肇賜佳名。

四照蓮﹝端端正正﹑窄窄弓弓﹐在三寸四寸之間者。﹞錦邊蓮﹝四寸以上至五寸﹐𨿽纏束端正﹐而非勁履﹐不見稜角者。﹞釵頭蓮﹝瘦而過長﹐所謂竹萌式也。﹞單葉蓮﹝窄胝平跗﹐所謂和弓式也。﹞佛頭蓮﹝丰跗隆然﹐如佛頭挽髻﹐所謂菱角式﹐江南之鵝頭腳也。﹞穿心蓮﹝著裏髙底者。﹞碧臺蓮﹝著外髙底者。﹞並頭蓮﹝將指鉤援﹐俗謂之裏八字。﹞並蒂蓮﹝銳指外揚﹐俗謂之外八字。﹞同心蓮﹝側胼讓指﹐俗謂之裏拐。﹞分香蓮﹝欹指讓胼﹐俗謂之外拐。﹞合影蓮﹝如侑坐欹器﹐俗稱一順拐。﹞纏枝蓮﹝全體紆回者。﹞倒垂蓮﹝決踵躡底﹐俗稱坐跟。﹞朝日蓮﹝翹指向上﹐全以踵行。﹞千葉蓮﹝五寸以上﹐𨿽略纏粗縛﹐而翹之可堪供把者。﹞玉井蓮﹝銳是鞋尖﹐非關纏束﹐昌黎詩所謂「花開十丈藕如船」者也。﹞西番蓮﹝半路出家﹐解纏謝纏者。較之玉井蓮﹐反似有娉婷之致焉。﹞

香蓮十友

伊人在水﹐澹如君子之交﹐似蘭斯馨臭合同心之味﹐此誠不以一貴一賤﹐乃見交態一富一貧﹐乃見交情者﹐洵爲好合良朋﹐奚止香蓮益友﹐別有圖銘﹐載在蓮府。

益友﹝羅紈﹞﹑艷友﹝弓鞋﹞﹑夢友﹝伴奴﹞﹑執友﹝繡曳﹞﹑淨友﹝錦襪﹞﹑直友﹝弇履﹐卽蔽履﹞﹑殊友﹝彩綦﹐卽彩扣﹞﹑香友﹝蓮褥﹞﹑淸友﹝礬粉﹞﹑媚友﹝髙底﹞。

香蓮五容

「嚶其鳴矣」﹐《小雅》歌求友之意章﹕「縶之維之」﹐《周頌》賡有客之什。蓋晨夕過從﹐固曰每有良朋﹐信宿招邀﹐則亦於焉嘉客也。《易》曰「不速」﹐其是之謂需乎﹖

佳客﹝鳳舄﹞﹑冷客﹝鸞靴﹞﹑野客﹝鴛屐﹞﹑韻客﹝翚屐﹞﹑隱客﹝錦袇﹞。

香蓮九品

刻玉纏香﹐裁云鏤月﹐羣分類聚﹐品物流形。世尊趺坐九品蓮臺﹐指靑葉蓮花﹐迦葉所以呵呵微笑也。

神品上上﹕穠纖得中﹐修短合度﹐如捧心西子﹐顰笑天然。不可無一﹐不能有二。

妙品上中﹕弱不勝羞﹐瘦堪入畫﹐如倚風垂柳﹐嬌欲人扶﹐𨿽尺璧粟瑕﹐寸珠塵颣﹐然希世寶也。

仙品上下﹕骨直以立﹐忿執以奔﹐如深山學道人﹐餐松茹柏﹐𨿽不免郊寒島瘦﹐而已無煙火气。

珍品中上﹕紆體放尾﹐微本濃末﹐如屏開孔雀﹐非不絢爛炫目﹐然終覺尾後拖沓。

淸品中中﹕專而長﹐皙而瘠﹐如飛鳧延頸﹐鶴唳引吭﹐非不厭其太長﹐差覺瘦能免俗。

艷品中下﹕丰肉而短﹐寬緩以荼﹐如玉環《霓裳》一曲﹐足掩前古﹐而臨風獨立﹐終不免「爾則任吹多少」之誚。

逸品下上﹕窄亦稜稜﹐纖非甚銳﹐如米家研山﹐𨿽一拳石﹐而有崩云墜崖之勢。

凡品下中﹕纖似有尖﹐肥而近俗﹐如秋水紅菱﹐春山遙翠﹐頗覺戚施蒙璆﹐置之雞羣﹐居然鶴立。

贗品下下﹕尖非瘦形﹐踵則猱升﹐如羊欣書所謂「大家婢學夫人」﹐𨿽處其位﹐而舉止羞澀﹐終不似眞。

香蓮三十六格

旣別洪纖﹐易形好醜﹐然而平奇濃淡﹐姿態迥殊。蓮府中正﹐不得不廣爲懸格﹐以待閨革也。

平﹕胝若懸衡﹐跗如置矩。正﹕測表影圭﹐無反無側。圓﹕束指削胼﹐磨礲浸潤。直﹕引繩就墨﹐如矢如弦。曲﹕規旋矩立﹐磬倨鉤懸。窄﹕細骨柔肌﹐角俏利。

纖﹕骨淸神正﹐瘦中有力。銳﹕以爾鉤援﹐自求辛螫。穩﹕結構平正﹐舉止端祥。稱﹕骨肉停勻﹐穠纖合度。輕﹕踏月有痕﹐試香無迹。薄﹕片玉浮香﹐瓣蓮貼地。

安﹕雍容大雅﹐絕不矜持。閒﹐驊驑輕駕﹐範我馳驅。妍﹕新月初升﹐名花欲吐。

媚﹕芙蕖含露﹐輕燕受風。艷﹕珠圍翠繞﹐雅欲共賞。韻﹕翩躚婀娜﹐意態天然。

弱﹕庭花苑柳﹐怯露倚風。瘦﹕鶴立喬松﹐長而不短。腴﹕气足神充﹐香溫玉軟。

潤﹕精神調暢﹐肌理細膩。雋﹕丰采煥發﹐骨气無雙。整﹕團合密致﹐無懈可擊。

柔﹕靡靡綿綿﹐有若無骨。勁﹕千鈞之弩﹐引而不發。文﹕含英咀華﹐珠圓玉潤。

武﹕回戈挽戟﹐辟易眾人。爽﹕步驟俊快﹐如嚼哀梨。雅﹕神如秋水﹐不染欲氛。

超﹕气度髙妙﹐卓而不羣。逸﹕丰致瀟灑﹐姿態橫生。潔﹕秋水春山﹐露珠冰鏡。

靜﹕圓月沈珠﹐湛然瑩澈。朴﹕周尊秦彜﹐古致鴦然。巧﹕規矩從手﹐造化在心。

香蓮九錫

橐弓偃革﹐厥有成績。念玆崇功﹐車服以庸。故有《春妍君九錫》以志之。

紅羅纏﹑鴛鴦舄﹝副以鳳銜珠紐﹞﹑生香臥履﹑芙蓉鞋褥﹑菊花襪鉤﹑紅藕猩覆﹝副以錦帶﹞﹑錦文湘靴﹑湘筠屐﹑金蓮花盆﹑蓮香散金剪銀鍼。

香蓮十六景

妙人對妙景﹐已是二難。不若妙景中妙人﹐斯爲合璧。然猶未若妙人生妙景﹐則右丞畫﹑工部詩﹑兼而有之矣。顧此景家家家中懸之﹐湯臨川《牡丹亭》云「錦屏人忒看得這韶光賤。」謂之何哉﹖

纏足﹔濯足﹔制履﹔試履﹔挑燈剝繭﹔倚檻兜鞋﹔花陰蹴踘﹔閒庭踢犍﹔對月看花﹐憑欄胡跪﹔觀書拋捲﹑抱膝微吟﹔鳳鞋污泥﹑偎人彊剔﹔纏春韞玉﹑顧步徘徊﹔誤踏春弓含嗔歟撚﹔戲拈繡履﹑作意打人﹔欹枕屏調白玉猧兒﹔丁香階結鴛鴦襪系。

附﹕

夏閨六景

浴竟﹑憩風﹑掩膝﹑抱膝﹑易纏﹑初倦。

花鄕四景

翹足﹑足顫﹑拳足﹑擎足。

香蓮三影

色卽是空﹐空卽是色。一切有爲法﹐皆作如是觀。

花間蹴踘苔上影﹑臨流浣濯水中影﹑春宵一刻燈前影。

香蓮四印

泡影波流﹐蹤痕風掃。惟有情癡﹐可以悟道。

香屑﹑苔階﹑沙堤﹑雪徑。

香蓮四宜賞

玉溪生雲﹐霧夕詠芙蕖﹐何郎得意初。此時誰最賞﹖沈﹑範兩尙書。匊匊弓弓﹐豈必夢入巫山﹑始是賞心樂事﹖然以此時誰最賞﹖質之金屋阿嬌﹐當必啞然曰「阿誰﹖」

對名花宜賞其艷﹐對新月宜賞其妍﹐對雪宜賞其幽靜﹐對酒宜賞其謹飭。

香蓮四合

繡鳳眠鞋﹐博山睡鴉﹐荀令風流﹐與淩波君气味相投。然溫柔主人﹐當審所宜﹐幸勿爲範蔚宗所笑。

纏足宜焚旃檀﹐濯足宜燒沈水﹐薰履襪宜蓺﹝下應有灬﹞龍涎。貯履襪宜和椒蘭。

香蓮三上﹑三中﹑三下

太平老人袖中錦言﹐婦人三上﹑三中﹑三下﹐皆易爲人。余於香蓮﹐亦復云爾。﹝三上者﹐墻上﹑馬上﹑樓上。三中者﹐旅中﹑醉中﹑日中。三下者﹐花下﹑燈下﹑月下也﹞

掌上﹑肩上﹑秋千板上﹔被中﹑鐙中﹑雪中﹔簾下﹑屏下﹑籬下。

香蓮五觀

觀水有術﹐必觀其瀾。觀蓮有術﹐必觀其步。然小人閒居工於撰著﹐操此五術﹐攻其無備﹐乃得別裁僞體﹐畢露端倪。

臨風﹑踏梯﹑下階﹑上轎﹑過橋。

選蓮三勝地

匊匊春弓﹐只將貼地。纖纖缺月﹐何自生天﹖而余遊蹤所至﹐有三勝地﹐月痕弓影﹐皆可仰窺﹐無須俯察。天下名山福地﹐裙屐叢集﹐自必別有勝區。請俟他年﹐蠟屐所經﹐當再選勝。

蘇州虎丘三山門前﹑金壇茅山王天君殿後﹑揚州平山堂桂花樹底。

香蓮二幸

石勒臥聽人讀《漢書》﹐至髙祖立六國後﹐矍然曰「是法當失。」及聞畱侯借箸﹐乃笑曰「賴有此耳。」

醜婦幸足小﹐邀旁人譽。猥妓幸足小﹐得眾人憐。

香蓮不幸

龍不隱鱗﹐鳳不藏羽。實命不猶﹐曷有其極﹗悠悠蒼天﹐此何人哉﹗

不幸嫁逐村郎﹐終身延俗手把握。不幸墮落風塵﹐終夜受醉漢肩架。不幸俗尙髙底﹐終朝踹蹺。不幸生長北地﹐終歲褰裳。不幸身爲侍婢﹐終日奔馳。不幸貧爲匄婦﹐終年踵決。

香蓮四忌

美玉有瑕﹐不在大也。白圭之玷﹐尙可磨也。勿以善小而不爲﹐勿以惡小而爲之﹐旨哉言也﹗

行忌翹指﹐立忌企踵﹐坐忌蕩裙﹐臥忌顫足。

香蓮三反

翩其反矣﹐小大由之。胡不惴焉﹐自反而縮。

巨足纏迫則痛﹐而弱足纏緩反痛。巨足行多盤辟﹐而弱足行反便捷。巨足行必﹝臬危﹞﹝兀危﹞﹐而弱足立反卓爾。

附﹕纏足﹑濯足時候

晴晝﹑燈下﹑薄醉﹑出浴﹑夢醒﹑欲睡﹑倦行﹑試履﹑花前﹑月下。

纏足﹑濯足十二宜

宜枕屏前﹑宜芙蓉帳底﹑花前宜曲欄﹑宜小山石上﹑月下宜近水樓臺﹑宜臨砌﹑迎涼宜竹院﹑宜松窗﹑聽雨宜荷亭﹑宜水榭﹑避寒宜暖閣地鑪﹑驚颸宜重簾繡幕。

纏足﹑濯足三不可無

不可無名香炷鼎﹑不可無好花侑座﹑不可無知心靑衣趨承左右。

纏足﹑濯足四不可言之妙

屏間私窺﹑暗裏聞香﹑水中看影﹑鏡中見態。

濯足三適

和血適纏﹑柔肌適履﹑去繭適步。

右《品藻》一帙﹐晴窗無事﹐戲墨偶成。未免刻劃春弓﹐殊不盡香蓮雅趣。引伸觸類﹐踵事增華﹐跋予望之溫柔鄕主人矣。旃蒙大淵獻小春﹐旣望方絢紀。

