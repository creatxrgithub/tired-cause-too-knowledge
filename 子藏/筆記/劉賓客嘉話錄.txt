劉賓客嘉話錄

提要

《劉賓客嘉話錄》一卷﹐唐韋絢撰。絢字文明﹐京兆人。《唐書藝文志》載韋絢《劉公嘉話錄》一卷。注曰﹕絢﹐執誼子也。咸通義武軍節度使劉公萬禹也。《宋史藝文志》則載絢《劉公嘉話》一卷﹐又《賓客嘉話》一卷。《劉公嘉話》當卽此書﹐《賓客佳話》則諸家著錄皆無之。當由諸書所引或稱《劉公嘉話》﹐或稱《劉賓客嘉話》﹐故分爲二書﹐又誤脫劉字耳。諸史藝文志未有荒謬於《宋史》者﹐此亦一徵矣。此本載曹溶《學海類編》中。前有大中十年絢自序﹐稱爲江陵少尹時﹐追述長慶元年在白帝城所聞於劉禹錫者。末有乾道癸巳卞圜跋﹐稱《新唐書》多采用之﹐而人罕見全錄﹐家有舊本﹐因鋟版於昌化。則此本當從宋刻錄出。然趙明誠《金石錄》引此書中所載武氏碑失其龜首﹐及滅去武字事﹐力辧其妄﹐而此本無此條。考《太平廣記》一百四十三卷引此事﹐云出《戎幕閒談》﹐或明誠以是書亦韋絢所作﹐偶然誤記。﹝案﹕《續說郛》載《戎幕閒談》亦有此條﹐知爲明誠誤記﹐非《太平廣記》之誤。﹞至所載昭明太子脛骨一條﹐人臘一條﹐盧元公病疸一條﹝案﹕此本刪去盧字﹐直作元公﹞﹐蜀王琴一條﹐李勉百衲琴一條﹐碧落碑一條﹐貍骨方一條﹐張憬藏書臺字一條﹐張嘉佑攺忻州一條﹐王廙《書畫》一條﹐《戲場刺蝟》一條﹐《汲冢書》一條﹐牡丹花一條﹐王僧虔書一條﹐陸暢《蜀道易》一條﹐魏受《禪碑》一條﹐張懷瓘《書斷》一條﹐灊山九井一條﹐虎頭致雨一條﹐五星浮圖一條﹐寶章集一條﹐紫芝殿一條﹐王次仲化鳥一條﹐李約葬商胡一條﹐楊汝士說項斯一條﹐蔡邕《石經》一條﹐借船帖一條﹐飛白書一條﹐章仇兼瓊鎭蜀日女童爲夜義所掠一條﹐寒具一條﹐昌黎生攺金根車一條﹐辧遷鶯字一條﹐謝太傅碑一條﹐《千字文》一條﹐鄭虔《三絕》一條﹐鄭承嘏遇鬼一條﹐堯女冢一條﹐白居易補銀佛像一條﹐謝眞人上升一條﹐皆全與李綽《尙書故實》相同﹐間攺竄一二句﹐其文必拙陋不通。蓋《學海類編》所收諸書﹐大抵竄攺舊本﹐以示新異。遂致眞僞糅雜﹐炫惑視聽。幸所攙入者尙有蹤迹可尋﹐今悉刊除﹐以存其舊。中昌黎生攺金根車一條﹐王楙《野客叢書》引之﹐辧遷鶯字一條﹐黃朝英《緗素雜記》引之﹐亦均作劉禹錫《嘉話》﹐或一事而兩書互見。疑以傳疑﹐姑並存之。𨿽殘闕之餘﹐非復舊帙﹐然大槪亦十得八九矣。

原序

絢少陸機入洛之三歲﹐多重耳在外之二年﹐自襄陽負笈至江陵﹐挐葉舟﹐升巫峽﹐抵白帝城﹐投謁故贈兵部尙書賓客中山劉公二十八丈﹐求在左右學問。是歲長慶元年春﹐蒙丈人許措足侍立﹐解衣推食﹐晨昏與諸子起居﹐或因宴命坐﹐與語論﹐大抵根於教誘﹐而解釋經史之暇﹐偶及國朝文人劇談﹐卿相新語﹐異常夢話﹐若諧謔卜祝﹐童謠佳句。卽席聽之﹐退而默記﹐或染翰竹簡﹐或簪筆書紳﹐其不暇記﹐因而遺忘者﹐不知其數﹐在掌中梵夾者﹐百存一焉。今悉依當時日夕所話而錄之﹐不復編次﹐號曰《劉公嘉話錄》﹐傳之好事﹐以爲談柄也。時大中十年二月﹐朝散大夫江陵少尹上柱國京兆韋絢序。

劉賓客嘉話錄正文

張巡之守睢陽﹐玄宗已幸蜀﹐胡羯方熾﹐城孤勢蹙﹐人困食竭﹐以紙布切煮而食之﹐時以茶汁和之﹐而意自如。其《謝加金吾將軍表》曰「想峨嵋之碧峯﹐豫遊西蜀﹔追綠耳於玄圃﹐保壽南山。逆賊祿山﹐迷逆天地﹐戳辱黎獻﹐膻臊闕庭。臣被圍四十七日﹐凡一千二百餘陣。主辱臣死﹐當臣致命之時﹔惡稔罪盈﹐是賊滅亡之日。」其忠勇如此。又激勵將士﹐嘗賦詩曰「接戰春來苦﹐孤城日漸危。合圍侔月暈﹐分守效魚麗。屢厭黃塵起﹐時將白羽揮。裹瘡猶出陣﹐飲血更登陴。忠信應難敵﹐堅貞諒不移。無人報天子﹐心計欲何施。」又《夜聞笛》詩曰「岧峣試一臨﹐虜騎俯城陰。不辧風塵色﹐安知天地心。營開星月近﹐戰苦陣云深。旦夕更樓上﹐遙聞橫笛吟。」時雍丘令令孤潮以書勸誘﹐不納。其書有曰「宋七昆季﹑衛九諸子﹐昔斷金成契﹐今乃刎頸相圖」云云。時劉禹錫具知宋衛﹐耳剽所得﹐濡毫有遺﹐所冀多聞補其闕也。又說﹐許遠亦有文﹐其祭纛文﹐爲時所稱。所謂「太一先鋒﹐蚩尢後殿﹐蒼龍持弓﹐白虎捧劍。」又祭城隍文云「眢井鳩翔﹐危堞龍攫。」皆文武雄健﹐志气不衰﹐眞忠烈之士也。劉禹錫曰﹕此二公天贊其心﹐俾之守死善道。向若救至身存﹐不過是一張僕射耳。則張巡﹑許遠之名﹐焉得以光揚於萬古哉﹗巡性明達﹐不以簿書介意。爲眞源宰﹐縣有豪華南金﹐悉委之。故時人語曰「南金口﹐明府手。」及巡聞之﹐不以爲事。

爲詩用僻事﹐須有來處。宋考功詩云「馬上逢寒食﹐春來不見餳。」常疑此字﹐因讀《毛詩》鄭箋說簫處注云﹕卽今賣餳人家物﹐六經惟此注中有「餳」。吾緣明日是重陽﹐欲押一「餻」字﹐續尋思六經竟未見有「餻」字﹐不敢爲之。嘗訝杜員外「巨顙拆老拳」﹐疑「老拳」無據﹐及覽《石勒傳》﹕「卿旣遭孤老拳﹐孤亦飽卿毒手」﹐豈虛言哉﹖後輩業詩﹐卽須有據﹐不可率爾道也。

刑部侍郎從伯伯芻嘗言﹕某所居安邑里巷口有鬻餅者﹐早過戶﹐未嘗不聞謳歌而當壚﹐興甚早。一旦﹐召之與語﹐貧窘可憐。因與萬錢﹐令多其本﹐日取餅以償之。欣然持鏹而去。後過其戶﹐則寂然不聞謳歌之聲。謂其逝矣。及呼﹐乃至﹐謂曰「爾何輟歌之遽乎﹖」曰「本流旣大﹐心計轉粗﹐不暇唱《渭城》矣。」從伯曰「吾思官徒亦然。」因成大噱。

永徽中﹐盧齊卿暴死﹐及蘇﹐說見其舅李某爲冥司判官﹐有吏押案﹐曰「宇文融合爲宰相。」舅曰「宇文融豈堪作宰相﹖」吏曰「天符已下﹐數日多少卽由判官。」舅乃判一百日。旣拜﹐果百日而罷。公因曰「官不前定﹐何名眞宰﹖」

崔丞相造布衣時﹐江左士人號曰「白衣夔」。時有四人﹐一是盧東美﹐其二遺亡。崔左遷在洪州﹐州帥曹王將辟爲副。時徳宗在梁﹐奏的合過﹐況曹王有功﹐且親也。時有趙山人﹐言事多中。崔問之﹐曰「地主奏某爲副使﹐且的過否﹖」對曰「不過。」崔詰曰「以時以事﹐必合得過也。」山人曰「卻得一刺史﹐不久敕到﹐更遠於此。」崔不信﹐再問。曰「必定耳。州名某亦知之﹐不可先言。」且曰「今月某日敕到﹐必先弔而後賀。」崔心懼久之﹐蓋言某日卽崔之忌日也。謂趙山人曰「言中奉百千﹐不中則輕撻五下﹐可乎﹖」山人笑曰「不合得崔員外百千﹐只合得崔員外起一間竹屋。」其語益奇。又問之﹐「且我有宰相分無﹖」曰「有。」崔曰「遠近﹖」曰「只隔一兩攺官﹐不至三矣。」及某日私忌﹐洪州諸僚皆知其說﹐是日﹐悉之江亭﹐將慰崔忌﹐眾皆北望人信。至酉時﹐見一人從北岸袒而招舟﹐急使人問之﹐乃曰「州之腳力。」將及岸﹐問曰「有何除攺﹐且有崔員外奏副使過否﹖」曰「不過﹐卻得虔州刺史﹐敕牒在此。」諸公驚笑。其暮﹐果先慰而後賀焉。明日﹐說於曹王。曹王與趙山人鏹百千﹐不受﹐崔爲起竹屋一間﹐欣然徙居之。又謂崔曰「到虔州後﹐須大經一段恐懼﹐卽必得入京也。」旣而崔舅源休與朱泚爲宰相﹐崔憂間﹐堂帖追入﹐甚憂惕。時故人竇參作相﹐拜兵部郎中﹐俄遷給事中平章事﹐與齊映相公同制。

又曰﹕薛邕侍郎有宰相望。時有張山人善相﹐崔造相公方爲兵部郎中﹐與前進士姜公輔同在薛侍郎坐中。薛問張山人曰「坐中有宰相否﹖」心在己身多矣。張曰「有。」薛曰「幾人﹖」曰「有兩人。」薛意其一人卽己也。曰「何人﹖」曰「崔﹑姜二人﹐必同時宰相。」薛訝忿之﹐嘿然不樂。旣而崔郎中徐問張曰「何以同時﹖」意謂姜公始前進士﹐己正郎﹐勢不相近也。曰「命合如此﹐事須同時。仍郎中在姜之後。」後姜爲京兆尹功曹﹐充翰林學士。時眾知涇將姚令言入城﹐的取朱泚﹐泚曾帥涇﹐得其軍心。乃上疏令防虞之。疏入十日﹐徳宗幸奉天﹐悔不納姜言﹐遂於行在擢姜爲給事中平章事。崔后姜半年以夕郎拜相。果同時而崔在姜後。離虔州後﹐第二攺官拜官亦不差。而薛侍郎竟終於列曹﹐始知前輩不可忽後輩也。

李丞相泌謂徳宗曰「肅宗師臣﹐豈不呼陛下爲崽郎﹖」聖顏不悅。泌曰「陛下天寶元年生﹐向外言攺年之由或以弘農得寶﹐此乃謬也。以陛下此年降誕﹐故玄宗皇帝以天降至寶﹐因攺年號爲天寶也。」聖顏然後大悅。又韋渠牟曾爲道士及僧﹐徳宗問﹕「卿從道門﹐本師復是誰﹖」渠牟曰「臣師李仙師﹐仙師師張果老先生。肅宗皇帝師李仙師﹐爲仙帝。臣道合爲陛下師﹐由迹微官卑﹐故不足爲陛下師。」渠牟亦效李相泌之對也。

徳宗降三日﹐玄宗立於髙階上﹐肅宗次之﹐代宗又次之﹐保母𦇤抱徳宗來呈﹐色不白皙﹐耳僕前﹐肅宗﹑代宗旨不悅。二帝以手自下遞傳呈上﹐玄宗一顧之﹐曰「眞我兒也。」謂肅宗曰「汝不及他。」又謂代宗曰「汝亦不及他﹐仿佛似我。」旣而在位二十七年﹐壽六十三。肅宗登位五年﹐代宗登位十五年。後明皇帝幸蜀﹐至中路﹐曰「崽郎亦一徧到此來裏。」及徳宗幸梁﹐是驗也。乃知聖人應天受命﹐享國綿遠﹐豈徒然哉﹗

劉希夷詩曰「年年歲歲花相似﹐歲歲年年人不同。」其舅宋之問苦愛此兩句﹐知其未示人﹐懇乞﹐許而不與。之問怒﹐以土袋壓殺之。宋生不得其死﹐天報之也。

逆胡將亂於中原﹐梁朝志公大師有語曰「兩角女子綠衣裳﹐卻背太行邀君王﹐一止之月必消亡。」「兩角女子」﹐「安」字也。「綠」者﹐「祿」字也﹔「一止」﹐正月也。果正月敗亡。聖矣﹐符志公之寓言也。

時張巡將雷萬春於城上與巡語次﹐被賊伏弩射之﹐中萬春面﹐不動。令狐潮疑是木人﹐詢問巡﹐知是萬春﹐乃言曰「向見雷將軍﹐方知足下軍令矣。然其如天理何﹖」巡與潮書曰「僕誠下材﹐亦天下一男子耳。今遇明君聖主﹐疇則屈腰。逢豺狼犬羊﹐今須展志」云云「請足下多服續命之散﹐數加益智之丸﹐無令病入膏肓﹐坐視斧鑕也。」

瓊州地名朐﹛月﹢忍﹜﹐朐﹛月﹢忍﹜是蚯蚓也。其土多此虫﹐蓋其狀物也。常至夜﹐江畔出其身﹐半跳於空中而鳴﹐其形朐﹛月﹢忍﹜。

絢曰「五夜者﹐甲﹑乙﹑丙﹑丁﹑戊﹐更相送之﹐今惟言乙夜與子夜何也﹖」公曰「未詳。」

大司徒杜公在維揚也﹐嘗召賓幕閒語﹕「我致政之後﹐必買一小駟八九千者﹐飽食訖而跨之﹐著一粗襕衫﹐入市看盤鈴傀儡足矣。」又曰「郭令公位極之際﹐常慮禍及﹐此大臣之危事也。」司徒深旨﹐不在傀儡﹐蓋自污耳。司徒公後致仕﹐果行前志。諫官上疏﹐言三公不合入市。公曰「吾計中矣。」計者﹐卽自污耳。

刑部侍郎從伯伯芻自王府長史三年爲新羅使﹐始得郎中﹐朱紱。因見宰相﹐自言此事。時宰不知是誰﹐曰「大是急流。」

相國李司徒勉﹐爲開封知縣尉捕賊時﹐有不良試公之寬猛﹐乃潛納人賄﹐俾公知之。公召告吏卒曰「有納其賄者﹐我皆知之﹐任公等自陳首﹐不可過三日﹐過則舁櫬相見。」其納賄不良故逾限﹐而欣然自賫其櫬至。公令取石灰棘刺置於櫬中﹐令不良入﹐命取釘釘之﹐送汴河訖﹐乃請見廉使。使嘆賞久之。後公爲大粱節度使﹐人問公曰「今有官人如此﹐公如何待之﹖」公曰「卽打腿。」

上官昭容者﹐侍郎儀之孫也﹐儀子有罪﹐婦鄭氏塡宮﹐遺腹生昭容。其母將誕之夕﹐夢人與秤﹐曰「持之秤量天下文士。」鄭氏冀其男也。及生昭容﹐母視之﹐曰「秤量天下﹐豈是汝耶﹖」口中嘔啞﹐如應曰「是」。

李丞相絳﹐先人爲襄州督郵﹐方赴舉求鄕薦。時樊司徒澤爲節度使﹐張常侍正甫爲判官﹐主鄕薦。張公知丞相有前途﹐啟司徒曰「舉人中悉不如李某秀才﹐請只送一人﹐請眾人之資以奉之。」欣然允諾。又薦丞相弟爲同捨郎。不十年而李公登庸﹐感司空之恩﹐以司空之子宗易爲朝官。人問宗易之文於丞相﹐丞相戲而答曰「蓋代。」時人因以「蓋代」爲口實﹐相見論文﹐必曰「莫是李三蓋代否﹖」丞相之爲戶部侍郎也﹐常侍爲本司郎中﹐因會﹐把酒請侍郎唱歌。李終不唱而哂之﹐滿席大噱。

菜之菠稜者﹐本西國中﹐有僧自彼將其子來﹐如苜蓿﹑蒲陶﹐因張騫而至也。絢曰「豈非頗稜國將來﹐而語訛爲菠稜耶。」

杜丞相鴻漸﹐世號知人。見馬燧﹑李抱眞﹑盧新州杞﹑陸丞相贄﹑張丞相弘靖﹑李丞相藩﹐皆云並爲將相﹐旣而盡然。許﹑郭之徒又何以加也。又大司徒杜公﹐見張相弘靖﹐曰「必爲宰相。」貴人多知人也如此。

範希朝將赴鎭太原﹐辭省中郎官﹐旣拜而言曰「郎中有事﹐但處分希朝。希朝第一徧不應﹐亦且恕﹔至第三徧不應﹐卽任郎中員外下手插打得。」插打爲造箭者插羽打幹﹐言攢箭射我也。

公曰「諸葛所止﹐令兵士獨種蔓菁者何﹖」絢曰「莫不是取其才出甲者可生啖﹐一也﹔葉舒可煮食﹐二也﹔久居則隨以滋長﹐三也﹔棄去不惜﹐四也﹔回則易尋而采之﹐五也﹔冬有根可斸食﹐六也﹔比諸蔬屬﹐其利不亦博乎﹖」曰「信矣。」三蜀之人今呼蔓菁爲諸葛菜﹐江陵亦然。

河東張嘉貞爲平姚﹐見河東碑爲文書甚佳。及還﹐面奏天后。天后對之﹐河東請去簾﹐曰「臣出自寒微﹐今蒙召對。然咫尺天顏﹐猶隔雲霧﹐伏乞陛下去簾。」則天許之。事書史冊。

蔡之將破﹐有水牛黑色入池浴﹐旣出﹐身自白﹐皎然﹐惟頭不變﹔又有雀數百﹐同爲一窠﹐皆絲絮爲之﹔有羣鳥同巢﹐一旦盡棄擲其鶵而去﹔有馬生牛蹄者。蔡州旣平﹐憲宗命道士張某至境﹐置醮於紫極宮。宮本吳少誠生祠也﹐裴令公毀之爲宮﹐有道士院﹐階前種麻﹐生髙如墉﹐道士葺爲藩屏。其醮日﹐霹靂麻屏兩片﹐下有穴五寸已來﹐有貍迹。尋之上屋﹐其蹤稍大如馬﹐亦如人足﹐直至屋上而滅。其韓碑石﹐本吳少誠徳政碑﹐世與狄梁公碑對立。其吳碑亦流汗成泥﹐狄梁公碑如故。不十日中使至﹐磨韓之作而刊攺制焉。

公嘗於貴人家﹐見梁昭明太子脛骨﹐微紅而潤澤﹐豈非異也﹗又嘗見人臘長尺許﹐眉目手足悉具﹐或以爲僬僥人也。

元公鎭南海日﹐疽生於鬢﹐气息惙然。忽有一年少道士直來房前﹐謂元公曰「本師知病瘡﹐遣某將少膏藥來﹐可便傅之。」元公寵姬韓氏﹐家號靜君﹐遂取膏疾帖之於瘡上﹐至暮而拔﹐數日平復。於蒼黃之際﹐不知道士所來。及令勘﹐中門至衙門十餘重﹐並無出入處﹐方知是其異也。盛膏小銀合子﹐韓氏收得﹐後猶在。

蜀王嘗造千面琴﹐散在人間。王卽隋文之子楊秀也。

李汧公勉﹐取桐絲之精者﹐雜綴爲之﹐謂之百衲琴。用蝸殼爲徽﹐其間三面尢絕異﹐通謂之響泉韻盤。弦一上可十年不斷。

絳州碧落碑文﹐乃髙祖子韓王元吉四男訓﹑誼﹑撰﹑諶。爲先妃所制﹐陳惟玉書。今不知者﹐皆妄有指說。

荀輿能書﹐嘗寫貍骨方﹐貍骨理勞方也。右軍臨之﹐謂之《貍骨帖》。

昔中書令河東公開元中居相位﹐有張憬藏者能言休咎。一日﹐忽詣公﹐以一幅紙大書「臺」字授公。公曰「余見居臺司﹐此意何也﹖」後數日﹐貶臺州刺史。

河東公出鎭並州日﹐上問﹕「有何事﹐但言之。」奏曰「臣有弟嘉佑﹐遠牧方州﹐不記去處。手足支離﹐常系念慮。」上因口敕「張嘉佑可忻州刺史。」忻州﹐河東屬郡﹐上意不疑﹐公亦不讓﹐豈非至公無隱﹐出於常限也。

王平南﹐廙。右軍之叔也。善書畫﹐嘗謂右軍曰「諸事不足法﹐惟書畫可法。」晉明帝師其畫﹐右軍學其書。

京國頃歲街陌中有聚觀戲場者﹐詢之﹐乃二刺蝟對打令﹐旣合節奏﹐又中章程。

汲冢書﹐蓋魏安釐王時衛郡汲縣耕人於古冢中得之。竹簡漆書科斗文字﹐雜寫經史﹐與今本校驗﹐多有同異。耕人忘其姓名。

世謂牡丹花近有﹐蓋以前朝文士集中無牡丹歌詩。公嘗言楊子華有畫牡丹處﹐極分明。子華北齊人﹐則知牡丹花亦久矣。

王僧虔﹐右軍之孫也。齊髙祖嘗問曰「卿書與我書孰優﹖」對曰「陛下書帝王第一﹐臣書人臣第一。」帝不悅。嘗以撅筆書﹐恐帝所忌故也。

陸暢嘗謁韋臯﹐作《蜀道易》一首﹐句曰「蜀道易﹐易於履平地。」臯大喜﹐贈羅八百匹。臯薨﹐朝廷欲繩其旣往之事﹐復﹝開﹞﹝閱﹞先所進兵器﹐其上皆刻「之秦」二字。不相與者欲窘成罪名。暢上疏理之﹐云「臣在蜀日﹐見造所進兵器『之秦』者﹐匠之名也。」由是得釋。《蜀道難》﹐李白罪嚴武作也﹐暢感韋之遇﹐遂反其詞焉。

魏受禪碑﹐王朗文﹐梁鵠書﹐鍾繇鐫字﹐謂之三絕。古鐫字皆須妙於篆籀﹐故繇方得鐫刻。張懷瓘《書斷》曰﹕篆﹑籀﹑八分﹑隸書﹑艸書﹑章書﹑飛白﹑行書﹐通謂之八體﹐而右軍皆在神品。右軍嘗醉書﹐點畫類龍爪﹐後遂爲龍爪書。如科斗﹑玉箸﹑偃波之類﹐諸家共五十二般。

舒州灊山下有九井﹐其實九眼泉也。旱則殺一犬投其中﹐大雨必降﹐犬亦流出焉。

南山久旱﹐卽以長繩系虎頭骨投有龍處。入水卽掣不定。俄頃﹐雲起潭中﹐雨亦隨降。龍虎﹐敵也﹐𨿽枯骨猶能激動如此。

五星惡浮圖佛像。今人家多圖畫五星﹐雜於佛事﹐或謂之禳災﹐眞不知也。

武后朝宰相石泉公﹐王方慶﹐瑯耶王。後嘗禦武成殿閱書畫﹐問方慶曰「卿家舊法書帖乎﹖」方慶遂進自右軍已下至僧虔﹑智永禪師等二十五人各書帖一卷﹐命崔融作序﹐謂之《寶章集》﹐亦曰《王氏世寶》。

今延英殿﹐紫芝殿也﹐謂之小延英。苗韓公居相位﹐以足疾﹐步驟微蹇。上每於此待之。宰相傳小延英﹐自此始也。

八分書起於漢時王次仲。次仲有道術﹐詔徵聘﹐於車中化爲大鳥飛去﹐遺二翮於山谷間。今有大翮山﹐小翮山偶忘其處。

李約嘗江行﹐與一商胡舟楫相次。商胡病﹐固邀與約相見﹐以二女托之﹐皆異色也﹐又遺一大珠﹐約悉唯唯。及商胡死﹐財寶數萬﹐約皆籍送官﹐而以二女求配。始殮商胡時﹐自以夜光含之﹐人莫之知也。後死胡親屬來理資財﹐約請官司發掘驗之﹐夜光在焉。其密行有如此者。

楊祭酒愛才公心﹐嘗知江表之士項斯﹐贈詩曰「度度見詩詩總好﹐及觀標格勝於詩。平生不解藏人善﹐到處相逢說項斯。」項斯由此名振﹐遂登髙科。

東都頃年創造防秋館﹐穿掘多得蔡邕鴻都學所書石經﹐至今人家往往有之。

王內史《借船帖》﹐書之尢工者也。盧公尙書寶惜有年矣。張賓獲致書借之﹐不得。云「只可就看﹐未嘗借人。」盧公除潞州﹐旌節在途﹐才數程﹐忽有人將書帖來就公求售。閱之﹐乃《借船帖》也。公驚異﹐問之。云「盧家郎君要錢﹐遣賣耳。」公嗟訝移時﹐不問其價﹐還之。後不知落何處。

飛白書始於蔡邕﹐在鴻都學見匠人施堊帚﹐遂創意焉。梁子云能之。武帝謂曰「蔡邕飛而不白﹐羲之白而不飛﹐飛白之間﹐在卿斟酌耳。」

章仇兼瓊鎭蜀日﹐仇嘗設大會﹐百戲在庭﹐有十歲女童﹐舞於竿杪﹐忽有物狀如雕鶚﹐掠之而去。羣眾大駭﹐因而罷樂。後數日﹐其父母見在髙塔上﹐梯而取之﹐則神形如癡。久之方語﹐云見壁畫飛天夜叉者﹐將入塔中﹐日飼果食飲饌之類﹐亦不知其所自。四日方精神如初。

傳記所傳﹕漢宣帝以皂蓋車一乘﹐賜大將軍霍光﹐悉以金較具。至夜﹐車轄上金鳳凰輒亡去﹐莫知所之﹐至曉乃還。如此非一﹐守車人亦嘗見。後南郡黃君仲﹐北山羅鳥﹐得鳳凰子﹐入手卽化成紫金﹐毛羽冠翅﹐宛然具足﹐可長尺餘。守車人列云「今月十二日夜﹐車轄上鳳凰俱飛去﹐曉則俱還﹐今日不返﹐恐爲人所得。」光甚異之﹐具以列上。後數日﹐君仲詣闕上金鳳凰子﹐云「今月十二日夜﹐北山羅鳥所得。」帝聞而疑之﹐以置承露盤上﹐俄而飛去。帝使尋之﹐直入光家﹐止車轄上﹐乃知信然。帝取其車﹐每遊行輒乘禦之。至帝崩﹐鳳凰飛去﹐莫知所在。嵇康詩云「翩翩鳳轄﹐逢此网羅」﹐正謂此也。

昔東海蔣潛﹐嘗至不其縣﹐路次﹐林中遇一屍﹐已臭爛﹐鳥來食之﹐輒見小兒長三尺驅鳥﹐鳥飛起﹐如此非一。潛異之。看見屍頭上著通天犀纛﹐揣其價﹐可數萬錢﹐潛乃拔取。旣去﹐眾鳥爭集﹐無通驅者。潛以此纛上晉武靈王晞﹐晞薨﹐以襯眾僧。王武剛以九萬錢買之﹐後落褚太尉處﹐復以餉齊故丞相豫章王。王薨後﹐內人江夫人遂斷以爲釵。每夜輒見一兒繞牀啼叫﹐云「何爲見屠割﹐天當相報。」江夫人惡之﹐月餘乃亡。

石季龍少好挾彈﹐其父怒之﹐其母曰「健犢須走車破轅﹐良馬須逸鞅泛駕﹐然後能負重致遠。」蓋言童稚不奇不慧﹐卽非異器定矣。

人言鶴胎生﹐所以賦云「胎化仙禽」也。今鸕鶿亦是胎生﹐《抱朴子》《本艸》說同﹐此豈亦仙禽者乎﹖絢曰「但恐世只知鶴胎生﹐不知鸕鶿亦是胎生﹐鶴便謂胎生也。若緣鸕鶿食腥魚﹐𨿽胎生不得與鶴同﹐今見養鶴者說其鶴食腥穢更甚於鸕鶿﹐若以色黑於鶴﹐則白鶴千萬年方變爲玄鶴﹐又何尙焉﹖」公笑曰「是以君子惡居下流﹐其鸕鶿之謂乎﹖」絢曰「鶴難見也﹐鸕鶿易見也﹐世人貴耳而賤目之故也。若使鸞鳳如鶴之長見﹐卽鶴亦如鸕鶿矣。以少爲貴﹐世不以見爲聖爲瑞而貴之也。所以陳標詠蜀葵詩云﹕『能共牡丹爭幾許﹐得人憎處只緣多。』鸕鶿之謂也。」

劉僕射晏五鼓入朝﹐時寒﹐中路見賣烝胡之處﹐勢气騰輝﹐使人買之﹐以袍袖包裙帽底啖之﹐且謂同列曰「美不可言﹐美不可言。」

王承升有妹﹐國色﹐徳宗納之﹐不戀宮室﹐徳宗曰「窮相女子。」乃出之。敕其母兄﹕不得嫁進士朝官﹐任配軍將作親情。後適元士會﹐因以流落。眞窮相女子也。

韓十八愈﹐直是太輕薄﹐謂李二十六程曰「某與丞相崔大羣同年往還﹐直是聰明過人。」李曰「何處是過人者﹖」韓曰「共愈往還二十餘年﹐不曾共說著文章﹐此豈不是敏慧過人也﹖」

韓十八初貶之制﹐席十八舍人爲之詞曰「早登科第﹐亦有聲名。」席旣物故﹐友人曰「席無令子弟﹐豈有病陰毒傷寒而與不潔喫耶﹖」韓曰「席十八喫不潔太遲。」人問之何也﹐曰「出語不是。」蓋忿其責辭云「亦有聲名」耳。

元載將敗之時﹐妻王氏曰「某四道節度使女﹐十八年宰相妻﹐今日相公犯罪﹐死卽甘心﹔使妾爲舂婢﹐不如死也。」主司上聞﹐俄亦賜死。

王縉之下獄也﹐問頭云「身爲宰相﹐夜醮何求﹖」王答曰「知則不知﹐死則合死。」

元載於萬年縣佛堂子中謁主者﹐乞一快死也。主者曰「相公今日受些子污泥﹐不怪也。」乃脫穢襪塞其口而終。

公曰﹕盧華州﹐予之堂舅氏也﹐嘗於元載相宅門見一人﹐頻至其門﹐上下瞻顧。盧疑異人﹐乃邀以歸﹐且問元載相公如何﹐曰「新相將出﹐舊者須去﹐吾已見新相矣﹐一人緋﹐一人紫﹐一人街西住﹐一人街東住﹐皆慘服也。然二人俱身小而不知姓名。」不經旬日﹐王﹑元二相下獄。徳宗將用劉晏爲門下﹐楊炎爲中書﹐外皆傳說必定﹐疑季子之言不中。時國舅吳湊見王﹑元事訖﹐因賀徳宗而啟之曰「新相欲用誰﹖」徳宗曰「劉﹑楊。」湊不語。上曰「吾舅意如何﹖言之無妨。」湊曰「二人俱曾用也﹐行當可見﹐陛下何不用後來俊傑。」上曰「爲誰﹖」吳乃奏常衮及某乙。翌日﹐並命拜二人爲相﹐以代王﹑元﹐果如季子之說﹐緋紫短長﹐街之東西﹐無不驗也。

趙相璟之爲入蕃副使﹐謂二張判官曰「前幾里合有河﹐河邊柳樹下合有一官人﹐著慘服立。」旣而悉然。「官人」﹐置頓官也。二張問之﹐趙曰「某年三十前﹐已夢此行﹐亦不怨他時相。」趙相將薨時﹐長安諸城門金吾官見一小兒衣豹犢鼻﹐攜五色繩子﹐覓趙相。其人見者知異﹐不經旬日﹐趙相薨。

公曰﹕杜相鴻漸之父﹐名鵬舉﹐父子而似兄弟之名﹐蓋有由也。鵬舉父嘗夢有所之﹐見一大碑﹐云是宰相碑﹐已作者金塡其字﹐未作者刊名於上。杜問曰「有杜家兒否﹖」曰「有﹐任自看之。」記得姓下是鳥偏傍﹑曳腳﹐而忘其字﹐乃名子爲鵬舉﹐而謂之曰「汝不爲相﹐卽世世名鳥邊而曳腳也。」鵬舉生鴻漸﹐而名字亦前定矣﹐況其官與壽乎﹖

袁徳師﹐給事中髙之子也。九日出糕﹐謂人曰「某不敢喫﹐請諸公破除。」且言是其先諱﹐良久低頭﹐然語多不可具載。

楊國忠嘗會諸親﹐時知吏部銓事﹐且欲大噱以娛之。已設席﹐呼選人名引入於中庭﹐不問資序﹐短小者道州參軍﹐胡者湖州文學。簾中大笑。

盧新州爲相﹐令李揆入蕃﹐揆對徳宗曰「臣不憚遠使﹐恐死於道路﹐不達君命。」上惻然﹐欲免之﹐謂盧相曰「李揆莫老無﹖」杞曰「和戎之使﹐須諳練朝廷事﹐非揆不可。且使揆去﹐向後差使小於揆年者﹐不敢辭遠使矣。」揆旣至蕃﹐蕃長曰「聞唐家有一第一人李揆﹐公是否﹖」揆曰「非也。他那个李揆﹐爭肯到此。」恐其拘畱﹐以此誣之也。揆門戶第一﹐文學第一﹐官職第一。致仕東都﹐大司徒杜公罷淮海入洛﹐見之﹐言及頭頭第一之說。揆曰「若道門戶﹐門戶有所自﹐承餘裕也。官職﹐遭遇爾。今形骸凋悴﹐看卽下世﹐一切爲空﹐何第一之有﹖」

徳宗降誕日﹐內殿三教講論﹐以僧監虛對韋渠牟﹐以許孟容對趙需﹐以僧覃延對道士郗惟素。諸人皆談畢。監虛曰「臣請奏事﹕玄元皇帝﹐我唐天下之聖人﹔文宣王﹐古今之聖人﹔釋迦如來﹐西方之聖人﹔今皇帝陛下是南瞻部州之聖人。臣請講禦制賜新羅銘。」講罷﹐徳宗有喜色。

飲酒四字﹐著於史氏﹐出於則天時壁州刺史鄭弘慶者進之。人或知之﹐以三臺送酒﹐當未盡曉。蓋因北齊髙洋毀銅雀臺﹐築三个臺﹐宮人拍手呼「上臺」﹐因以送酒。

徳宗誕日﹐三教講論。儒者第一趙需﹐第二許孟容﹐第三韋渠牟﹐與僧覃延嘲謔﹐因此承恩也。渠牟薦一崔阡﹐拜諭徳﹐爲侍書於東宮。東宮﹐順宗也。阡觸事面墻﹐對東宮曰「臣山野鄙人﹐不識朝典﹐見陛下合稱臣否﹖」東宮曰「卿是東僚﹐自合知也。」

李二十六丈丞相善謔。爲夏口日﹐有客辭焉。相畱更住三兩日。客曰「業已行矣﹐舟船已在漢口。」曰「此漢口不足信。」其客掩口而退。又因與堂弟居守相石投盤飲酒﹐居守誤收骰子﹐糾者罰之。丞相曰「何罰之有﹖」司徒曰「汝向忙鬧時把他堂印將去﹐又何辭焉﹖」飲酒家謂重四爲堂印﹐蓋譏居守太和九年冬﹐朝廷有事之際而登庸也。又與石話服食﹐云「汝服鐘乳否﹖」曰「近服甚覺得力。」司徒曰「吾一不得乳力。」蓋譏其作相日﹐無急難之效也。又嘗於街西遊宴﹐貪在北局﹐時已昏黑﹐從者疊報云「鼓動。」司徒應聲曰「靴﹗靴﹗」其意謔鼓動似受慰之聲以弔客﹐靴靴答之﹐連聲索靴﹐言欲速去也。又在夏口時﹐官園納薴頭而餘者分給將校﹐其主將報之﹐軍將謝薴頭﹐司徒手拍頭云「著他了也。」然後傳語﹐「此薴頭不必謝也。」

子與竇丈及王承升同在朗州日共歡宴。後三人相代爲夔州﹐亦異矣。

昌黎生﹐名父之子﹐𨿽教有義方﹐而性頗暗劣。嘗爲集賢校理﹐史傳中有說「金根車」處﹐皆臆斷之﹐曰「豈其誤與﹖必金銀車也。」悉攺「根」字爲「銀」字。至除拾遺﹐果爲諫院不受。俄有以故人之子湣之者﹐因辟爲鹿門從事。

今謂進士登第爲遷鶯者久矣。蓋自《毛詩伐木篇》詩云「伐木丁丁﹐鳥鳴嚶嚶﹐出自幽谷﹐遷於喬木。」又曰「嚶其鳴矣﹐求其友聲。」並無「鶯」字。頃歲試「早鶯求友」詩﹐又「鶯出谷」詩﹐別書固無證據﹐豈非誤歟﹖

《晉書》中有飲食名寒具者﹐亦無注解處﹐後於《齊民要術》並《食經》中檢得﹐是今所謂鐶餅。桓玄嘗陳法書名畫﹐請客觀之﹐有客食寒具﹐不濯手而執書﹐因有污處。玄不懌﹐自此命賓﹐不設寒具。

東晉謝太傅墓碑﹐但樹貞石﹐初無文字﹐蓋重難制述之意也。

《千字文》﹐梁周興嗣編次﹐而有王右軍書者﹐人皆不曉其始。梁武教諸王書﹐令殷鐵石於大王書中撮一千字不重者﹐每字一片紙﹐雜碎無敍。武帝召興嗣﹐謂曰「卿有才思﹐爲我韻之。」興嗣一夕編次進上﹐鬢髮皆白﹐而賞錫甚厚。右軍孫智永禪師自臨八百本﹐散與人外﹐江南諸寺各畱一本。永公住永欣寺﹐積年學書﹐後有筆頭十甕﹐每甕皆數萬。人來覓書﹐兼請題頭者如市﹐所居戶限爲之穿穴﹐乃用鐵葉裹之。人謂之鐵門限。後取筆頭瘞之﹐號退筆冢﹐自制銘志。

鄭廣文學書而病無紙﹐知慈恩寺有柿葉數間屋﹐遂借僧房居止﹐日取紅葉學書﹐歲久殆徧。後自寫所制詩並畫同爲一卷﹐封進玄宗﹐禦筆書其尾﹐曰「鄭虔三絕。」

郭侍郎承嘏﹐嘗寶惜法書一軸﹐每隨身攜往。初應舉﹐就雜文試﹐寫畢﹐夜色猶早﹐以紙緘裹﹐置於篋中。及納試﹐而誤納所寶書帖。卻歸鋪﹐於燭籠中取書帖觀覽﹐則程試宛在篋中。遽驚嗟。計無所出﹐來往棘圍門外。忽有老吏詢其事﹐具以實告。吏曰「某能換之。然某家貧﹐居興道裏﹐儻換得﹐願以錢三萬見酬。」公悅以許之。逡巡賫程試入﹐而以書帖出授公。公愧謝而退。明日歸親仁裏﹐遽以錢送詣興道。款關久之﹐吏有家人出﹐公以姓氏質之﹐對曰「主人死已三日矣﹐力貧未辦周身之具。」公驚嘆久之。方知棘圍所見乃鬼也﹐遂以錢贈其家。

張尙書牧弘農日﹐捕獲發墓盜十餘輩。中有一人﹐請間言事。公因屏吏獨問﹐對曰「願以他事贖死。盧氏南川有堯女冢﹐近亦曾爲人開發﹐獲一大珠並玉碗﹐人亦不能計其直﹐余寶器極多﹐世莫之識也。」公因遣吏發驗其冢﹐果有開處。旋獲其黨﹐考訊﹐與前通無異。及牽引其徒﹐皆在商州冶務中。時商牧名卿也。州移牒﹐公致書﹐皆怒而不遣。竊知者云「珠玉之器﹐皆入京國貴人家矣。」然史傳及地裏書並不載此冢﹐且堯女舜妃者﹐死於湘嶺﹐今所謂者﹐豈傳說之誤歟﹖矧貽訓於茅茨土階﹐不宜有厚葬之事﹐卽此墓果何人哉﹖

聖善寺銀佛﹐天寶亂﹐爲截將一耳。後少傅白公奉佛﹐用銀三鋌添補﹐然猶不及舊者。

果州謝眞人上升前﹐在金泉山道場上﹐帝錫以馬鞍﹐使安其心也。刺史李堅遺之玉念珠﹐後問念珠在否﹐云已在玉皇之前矣。一日﹐眞人於紫極宮致齋﹐金母下降﹐郡郭處處有虹霓雲气之狀﹐至白晝輕舉﹐萬目睹焉。

舊官人所服﹐惟黃紫二色。貞觀中始令三品已上服紫﹐四品﹑五品以朱﹐六品七品以綠﹐八品九品以靑。

謝脁詩云「芳洲多杜若。」貞觀中﹐醫局求杜若﹐度支郎乃下邡州﹐令貢之。判司云「邡州不出杜若﹐應由謝脁詩誤。」太宗聞之大笑﹐攺雍州司戶。

鄭公嘗出行﹐以正月七日謁見太宗。太宗勞之﹐曰「卿今日至﹐可謂人日矣。」

虞公之爲祕書﹐於省後堂集羣書中事可爲文用事﹐號爲《北堂書鈔》。今北堂猶存﹐而《書鈔》盛傳於世。

貞觀中﹐西域獻胡僧﹐咒術能生死人。太宗令飛騎中揀壯勇者試之﹐如言而死﹐如言而蘇。帝以告宗正卿傅奕﹐奕曰「此邪法也﹐臣聞邪不幹正﹐若使咒臣﹐必不能行。」帝令咒奕﹐奕對之初無所覺。須臾﹐胡僧忽然自倒﹐若爲物所擊者﹐便不復蘇。

閻立本善畫﹐至荊州見張僧繇舊迹﹐曰「定虛得名耳。」明日又往﹐曰「猶近代佳手。」明日又往﹐曰「名下定無虛士。」坐臥觀之﹐畱宿其下﹐十日不能去。張僧繇遂作醉僧圖﹐每以此嘲之﹐於是諸僧聚錢十萬﹐資閻立本作醉道士圖。今並傳於世。

率更令歐陽詢行見古碑﹐晉索靖所書。駐馬觀之﹐良久而去。數百步復還﹐下馬佇立﹐疲倦則布毯坐觀。因宿其下﹐三日而去。

貞觀中彈琵琶﹐裴洛兒始廢撥用手﹐今俗爲﹝掐﹞﹝搊﹞琵琶是也。

許敬宗性輕傲﹐見人多忘﹐或謂之不聰。敬宗曰「卿自難記﹐若遇何﹑劉﹑沈﹑謝﹐暗中摸索著亦可識之。」

髙陽許敬宗﹐奏流其子昂於南。及敬宗死﹐博士袁思古議謚爲「謬」。昂子彥伯於眾中將擊之﹐袁曰「今爲賢家君報仇讎﹐何爲反怒﹖」彥伯慚而止。

褚遂良問虞監曰「某書何如永師﹖」曰「聞彼一字直五百金﹐豈得若此﹖」曰「何如歐陽詢﹖」曰「不擇紙筆﹐皆能如志。」褚恚曰「旣然﹐某何更畱意於此﹖」虞曰「若使手和筆調﹐遇合作者﹐亦深可尙。」褚喜而退。

盧承慶尙書總章初考內外官﹐有督運遭風失米﹐盧考之曰「監運損糧﹐考中下。」其人容色自若﹐無言而退。盧重其雅量﹐攺注曰「非所及﹐考中中。」旣無喜容﹐亦無愧詞﹐又攺曰「寵辱不驚﹐考中上。」

劉仁軌爲左僕射﹐戴至徳爲右僕射﹐人皆多劉而鄙戴。有老婦陳牒﹐至徳方欲下筆﹐老婦問其左右﹐「此是劉僕射﹖」曰「戴僕射。」因急就前﹐曰「此是不解事僕射﹐卻將牒來﹗」至徳笑令授之。戴僕射在職無異迹﹐當朝似不能言。及薨﹐髙宗嘆曰「自吾喪至徳﹐無復聞讜言。在時有不是者﹐未嘗放我過。」因索其前後所陳章奏盈篋﹐閱而流涕。朝廷始重之。

髙宗承貞觀之後﹐天下無事。上官侍郎獨持國政﹐常淩晨入朝﹐巡落水堤﹐步月徐轡。詠云「脈脈廣川流﹐驅馬入長洲。鵲飛山月曙﹐蟬噪野風秋。」音韻淸亮﹐羣公望若神仙焉。

賈嘉隱年七歲﹐以神童召見。時長孫太尉無忌﹑徐司空績﹐於朝堂立語。徐戲之曰「吾所倚何樹﹖」嘉隱云「松樹。」徐曰「此槐也﹐何言松﹖」嘉隱云「以公配木﹐何得非松。」長孫復問﹕「吾所倚何樹﹖」曰「槐樹。」公曰「汝不能復矯對邪﹖」嘉隱曰「何煩矯對﹐但取其鬼木耳。」徐嘆曰「此小兒作獠面﹐何得如此聰明﹖」嘉隱云「胡頭尙爲宰相﹐獠面何廢聰明﹗」徐狀胡也。

左史東方虯每云「二百年後﹐乞﹝你﹞與西門豹作對。」

昆明池者﹐漢孝武所制。蒲魚之利﹐京師賴之。中宗樂安公主請之。帝曰「前代以來﹐不以與人﹐此則不可。」主不悅﹐因役人別鑿一池﹐號曰定昆池。旣成﹐中宗往觀﹐令公卿賦詩。李黃門日知詩曰「但願暫思居者逸﹐無使時傳作者勞。」及睿宗卽位﹐謂之曰「定昆池詩﹐當時朕亦不敢言﹐非卿忠正﹐何能若此﹗」尋遷侍中。

徐彥伯常侍﹐睿宗朝以相府之舊拜羽林將軍。徐旣文士﹐不悅武職﹐及遷﹐謂賀者曰「不喜有遷﹐且喜出軍。」

代有《山東士大夫類例》三卷﹐其非士類及假冒者不見錄。署云「相州僧曇剛撰」。時柳常侍衝﹐亦明於族姓﹐中宗朝爲相州刺史。詢問舊老﹐云「自隋以來﹐不聞有僧名曇剛。」蓋疾於時﹐故隱其名氏云。

晉謝靈運須美﹐臨刑﹐因施爲南海祗洹寺維麋詰像須。寺人寶惜﹐初不虧損。中宗朝﹐安樂公主五日鬥艸﹐欲廣其物色﹐令馳騎取之﹔又恐爲他所得﹐因剪棄其餘﹐今遂無。

洛陽畫匠解奉先﹐爲嗣江王家畫像﹐未畢而逃。及見擒﹐乃妄云「工直未相當。」因於像前誓曰「若負心者﹐願死爲汝家牛。」歲餘﹐王家產一騂犢﹐有白文於背﹐曰是解奉先。觀者日夕如市。時開元二十年也。

云陽縣界多漢離宮﹐故地有似槐而葉細﹐土人謂之玉樹。楊子云《甘泉賦》云「玉樹靑蔥。」後左思以雄爲「假稱珍怪」﹐蓋不詳也。

江寧縣寺有晉長明燈﹐歲久火色變靑而不熱。隋文帝平陳﹐已訝其古﹐至今猶在。

王右軍《告誓文》﹐今之所傳﹐卽其稿本﹐不具年月日朔。其眞本云「維永和十年三月癸卯朔九日辛亥」﹐而書亦是眞小文。開元初年﹐潤州江寧縣瓦官寺修講堂﹐匠人於鴟尾內竹簡中得之﹐與一沙門。至八年﹐縣丞李延業求得之﹐上岐王。岐王以獻帝﹐便畱不出。或云後借得岐王﹐十年﹐王家失火﹐圖書悉爲煨燼﹐此書亦見焚。

洛陽有僧﹐房中磬子日夜輒自鳴。僧以爲怪﹐懼而成疾。求術士百方禁之﹐終不能已。曹紹夔素與僧善﹐夔來問疾﹐僧具以告。俄擊齋鐘﹐磬復作聲。紹夔笑曰「明日設盛饌﹐余當爲除之。」僧𨿽不信紹夔言﹐冀或有效﹐乃力置饌以待紹夔。食訖﹐出懷中錯﹐鑢磬數處而去﹐其聲遂絕。僧問其所以﹐紹夔曰「此磬與鐘律合﹐故擊彼應此。」僧大喜﹐其疾便愈。

隋末有河間人﹐皻鼻酗酒﹐自號郎中﹐每醉必毆擊其妻﹐妻美而善歌﹐每爲悲怨之聲﹐輒搖頓其身。好事者乃爲假面以寫其狀﹐呼爲「踏搖娘」﹐今謂之「談娘」。

故事﹕每三月三日﹑九月九日﹐賜王公以下射中鹿鳴賜馬﹐第一賜綾﹐其餘布帛有差。至開元八年秋﹐舍人許景先以爲徒耗國用而無益於事﹐罷之。

皇甫文備﹐武后時酷吏也。與徐大理論獄﹐誣徐黨逆人﹐奏成其罪。武后特出之。無何﹐文備爲人所告﹐有功訊之﹐在寬。或曰「彼曩時將陷公於死﹐今公反欲出之﹐何也。」徐曰「汝所言者私怨﹐我所守者公法。安可以公容私耶﹖」

武后以吏部選人多不實﹐乃令試日自糊其名﹐暗考以定等。判之糊名﹐自此始也。

劉賓客嘉話錄補遺

﹝唐蘭輯﹞

劉禹錫云﹕與柳八韓七詣施士丐聽《毛詩》﹐說「維鵜在梁」﹐「梁」人取魚之梁也。言鵜自合求魚﹐不合於人梁上取其魚﹐譬之人自無善事﹐攘人之美者﹐如鵜在人之梁﹐毛注失之矣。又說﹕「山無艸木曰岵」﹐所以言「陟彼岵兮」﹐言無可怙也。以岵之無艸木﹐故以譬之。《唐語林》二。

因言「罘罳」者復思也﹐今之板障屏墻也。天子有外屏﹐人臣將見﹐至此復思其所對揚﹑去就﹑避忌也。「魏」大﹑「闕」樓觀也﹐人臣將入。至此則思其遺闕。「桓楹」者﹐卽今之華表也。桓﹑華聲訛﹐因呼爲桓。「桓」亦丸丸然柱之形狀也。《唐語林》二。

又說﹕古碑有孔﹐今野外見碑有孔。古者於此孔中穿棺以下於墓中耳。《唐語林》二。

又說﹕「甘棠」之詩﹐「勿剪勿拜﹐召伯所憩」﹐「拜」言如人身之拜﹐小能屈也。上言「勿剪」﹐終言「勿拜」﹐明召伯漸遠﹐人思不得見也。毛注「拜猶伐」非也。又言「維北有斗﹐不可挹酒漿」﹐言不得其人也。毛鄭不注。《唐語林》二。「毛鄭不注」四字﹐齊之鸞本作「毛都不注此下」。

按《唐語林》此下爲「爲詩用僻事」條。

韋絢曰「司馬墻何也﹖」曰「爭惟陵寢繞垣﹐卽呼爲司馬墻。而球場是也﹐不呼之何也﹖」劉禹錫曰「恐是陵寢﹐卽呼臣下避之。」《唐語林》二。

《詩》曰「我思肥泉」者﹐源同而分之曰肥也。言我今衛女嫁於曹﹐如肥泉之分也。《唐語林》二。

魏文帝詩云「畫舸覆緹」﹐卽今淮浙間﹛舟﹢兪﹜船篷子上帷幕耳。《唐書盧藩傳》言之﹐船子著油�﹐比惑之﹐見魏詩方悟。《唐語林》二。

又曰「旄邱」者上側下髙曰旄邱﹐言君臣相背也。鄭注云「旄當爲堥」﹐又言「堥未詳」﹐何也﹖《唐語林》二。

郭璞《山海經》序曰「人不得耳聞眼不見爲無。」非也。是自不知不見耳﹐夏虫疑冰之類是矣。仲尼曰「加我數年﹐五十以學易﹐可以無大過矣。」又韋編三絕。所以明未會者多於解也。《唐語林》二。

有楊何者有禮學﹐以廷評來夔州﹐轉云安鹽官。因過劉禹錫﹐與之��。何云「仲尼合葬於防。」「防」﹐地名﹐非也。仲尼以開墓合葬於防﹐「防」隧道也﹐且潸然流涕﹐是以合葬也。若謂之地名﹐則未開墓而已潸然何也。《唐語林》二。

劉禹錫曰﹕茱萸二字﹐更三詩人道之﹐而有能否﹐杜甫云「醉把茱萸子細看」﹐王右丞云「徧插茱萸少一人」﹐朱仿云「學他年少插茱萸」﹐三君所用﹐杜公爲優。

劉禹錫曰﹕牛丞相奇章公初爲詩﹐務奇特之語﹐至有「地瘦艸叢短」之句。明年秋捲成﹐呈之﹐乃有「求人气色沮﹐憑酒意乃伸」﹐益加能矣。明年乃上第。《唐語林》二。《詩話總龜》十四﹐與下條爲一條。

因曰﹕楊茂卿云「河勢昆侖遠﹐山形菡萏秋」。此詩題云「過華山下作」﹐而用蓮蓬之菡萏﹐極的當而暗靜矣。《唐語林》二。《詩話總龜》十四連上條﹐末句作「的當而暗盡矣」。

按《唐語林》次下爲「石季龍」條。

又曰﹕爲文自斗異一對不得。予嘗爲大司徒杜公之故吏﹐司徒冢嫡之甍於桂林也﹐柩過渚宮﹐予時在朗州﹐使一介具奠酹﹐以申門吏之禮。爲一祭文云「事吳之心﹐𨿽云已矣。報智之志﹐豈可徒然。『報智』人或用之﹐『事吳』自思得者。」《唐語林》二。

柳八駁韓十八《平淮西碑》云「『左飧右粥』﹐何如我《平淮西雅》之云﹕『仰父俯子』。」禹錫曰「美憲宗俯下之道盡矣。」柳云「韓碑兼有冒子﹐使我爲之﹐便說用兵討叛矣。」《唐語林》二。《詩話總龜》五﹐「便」誤作「使」。

劉禹錫曰「韓碑柳雅」﹐予爲詩云「城中晨雞喔喔鳴﹐城頭鼓角聲和平」﹐美李尙書愬之入蔡城也﹐須臾之間﹐賊都不覺。又落句云「始知元和十二載﹐四海重見升平時」﹐所以言「十二載」者﹐因以記淮西平之年。《唐語林》二。《詩話總龜》五。

段相文昌重爲《淮西碑》﹐碑頭便曰「韓宏爲統﹐公武爲將。」用左氏「欒書將中軍﹐欒黶佐之」﹐文勢也甚善﹐亦是效班固《燕然碑》樣﹐別是一家之美。《唐語林》二。

又曰﹕薛伯鼻修史﹐爲愬傳﹐收蔡州徑入爲能。禹錫曰「我則不然。若作史官﹐以愬得李佑﹐釋縛委心用之爲能。入蔡非能﹐乃一夫勇耳。」《唐語林》二。

劉禹錫曰﹕《春秋》稱「趙盾以八百乘」﹐凡帥能曰以﹐由也。由趙盾也。《唐語林》二。

又曰﹕王莽以羲和爲官名﹐如今之司天臺﹐本屬太史氏。故春秋史魚﹑史蘇﹑史亹﹐皆知陰陽術數也。《唐語林》二。

《南都賦》「春茆」﹐音子卯之卯也。而公孫羅云「茆﹐鳥卵」﹐非也。且皆言菜也﹐何卯忽無言。《唐語林》二。

方書中「勞薪」﹐亦有「勞水」者﹐揚之使水力弱﹐亦勞也。亦用筆心﹐筆亦心勞一也。與薪勞之理﹐皆藥家之妙用。《唐語林》二。

又曰﹕近代有中正﹐中正鄕曲之表也。藻別人物﹐知其鄕中賢愚出處。晉重之。至東晉﹐吏部侍郎裴楷﹐乃請攺爲九品法﹐卽今之上中下﹐分爲九品官也。《唐語林》二。

王武子曾在夔州之西市﹐俯臨江岸沙石﹐下看諸葛亮八陣圖。箕張翼舒﹐鵝形鸛勢﹐聚石分布﹐宛然尙存。峽水大時﹐三蜀雪消之際﹐澒湧滉瀁﹐可勝道哉。大樹十圍﹐枯槎百丈﹐破磑巨石﹐隨波塞川而下﹐水與岸齊﹐雷奔山裂﹐則聚石爲堆者﹐斷可知也。及乎水落川平﹐萬物皆失故態﹐惟諸葛陣圖小石之堆﹐標聚行列﹐依然如是者﹐僅已六七百年﹐年年淘灑推激。迨今不動。劉禹錫曰「是諸葛公誠明﹐一心爲先主效死。況此法出《六韜》﹐是太公上智之材所構﹐自有此法﹐惟孔明行之﹐所以神明保持﹐一定而不可攺也。」東晉桓溫過此曰「此常山蛇陣﹐擊頭則尾應﹐擊尾則頭應﹐擊其中則頭尾皆應。」常山者地名﹐其蛇兩頭﹐出於常山﹐其陣適類其蛇之兩頭﹐故名之也。溫遂勒銘曰「望古識其眞﹐臨源愛往迹﹐恐君遺事節﹐聊下南山石。」陸法和亦曾徵蜀﹐及上白帝城﹐插標﹐曰「此下必掘得諸葛亮鏃。」旣掘之﹐得箭鏃一斛。或曰「當法和至此時﹐去諸葛亮猶近﹐應有人向說﹐故法和掘之耳。法和𨿽是異人﹐未必知諸葛亮箭鏃在此也。」「未必」本作「必未」﹐據齊本攺。《太平廣記》三百七十四至「殆今不動。」《唐語林》二。

按《唐語林》此下爲「諸葛亮令兵士獨種蔓靑」條。

禹錫曰「『芍藥』和物之名也﹐此藥之性能調和物﹐或音『著略』﹐語訛也。」絢時獻賦﹐用此「芍藥」字﹐以「煙兮霧兮﹐气兮靄兮」﹐言四時調和爲云也。公曰「甚善」。因以解之。《唐語林》二。

按《唐語林》所引﹐以上各條﹐似有次序﹐故首出焉。

劉��云「劉」作「鄭」﹐今以意攺。「張燕公文逸而學奧﹐蘇許公文似古﹐學少簡而密。張有河朔刺史冉府君碑﹐序金城郡君云﹕『蕣華前落﹐槁瘞城隅﹐天使馬悲﹐啟滕公之室﹔人看鶴舞﹐閉王母之墳。』亦其比也。」公又云「張巧於才﹐近世罕比。端午三殿侍宴詩云﹕『甘露垂天酒﹐芝盤捧禦書。含丹同蝘蜒﹐灰骨慕蟾蜍。』上親解紫拂菻帶以賜焉。蘇嘗夢書壁云﹕『元老見逐﹐讒人孔多。旣誅羣凶﹐方宣大化。』後十三年視艸禁中﹐拜劉幽求左僕射制﹐上親授其意﹐及進本﹐上自益前四句﹐乃夢中之詞也。」《唐語林》二。

又曰﹕杜工部詩如爽鶻摩霄﹐駿馬絕地﹐其《八哀詩》﹐詩人比之大謝《擬魏太子鄴中八篇》。杜曰「公知其一﹐不知其二。吾詩曰﹕『汝陽讓帝子﹐眉宇眞天人。虯髯似太宗﹐色映塞外春。』八篇中有此句不﹖」或曰「『百川赴巨海﹐眾星拱北辰。』所謂世有其人。」杜曰「使昭明復生﹐吾當出劉曹二謝上。」杜善鄭廣文﹐嘗以花卿及姜楚公畫鷹示鄭﹐鄭曰「足下此詩可以療疫。」他日鄭妻病﹐杜曰「爾但言﹕『子章髑髏血模糊﹐手提擲還崔大夫。』如不瘥﹐卽云﹕『觀者徒驚帖壁飛﹐畫師不是無心學。』未間﹐更有﹕『太宗拳毛騧﹐郭家師子花。』如又不瘥﹐𨿽和﹑扁不能爲也。」其自得如此。《唐語林》二。

宣平鄭相之銓衡也﹐選人相賀得入其銓。劉禹錫曰「予從弟某在鄭銓﹐注潮州尉﹐一唱唯唯而出。鄭呼之卻回﹐曰﹕『如公所試﹐場中無五六人﹐一唱便受之﹐亦無五六人。此而不獎﹐何以銓衡。公要何官﹐去家穩便﹖』曰﹕『家住常州。』乃注武進縣尉。人翕然畏而愛之。及後作相﹐選官又稱第一﹐宜其有後於魯也。」又云「陳諷﹑張復元各注畿縣尉﹐請換縣﹐允之。旣而張卻請不換﹐鄭牓子引張﹐才入門﹐報已定﹐不可攺。時人服之。」《唐語林》一。《太平廣記》一百八十六。

裴藻者延齡之子﹐應鴻辭舉。延齡於吏部候消息。時苗給事及杜黃門同時爲吏部知銓﹐將出門﹐延齡接見﹔采偵二侍郎口气。延齡乃念藻賦頭曰「是衝仙人。」黃門顧苗給事曰「記有此否﹖」苗曰「恰似無。」延齡仰頭大呼曰「不得﹐不得。」敕下﹐果無名藻者。劉禹錫曰「當延齡用事之時﹐不預實難也。非杜黃門誰能拒之。」《唐語林》三。

苗給事子纘應舉次﹐而給事以中風語澀﹐而心中至切。臨試﹐又疾亟。纘乃爲狀﹐請許入試否。粲猶能把筆﹐淡墨爲書﹐曰「入﹗入﹗」其父子之情切如此。其年纘及第。《唐語林》四。《太平廣記》一百八十。

元相載用李紓侍郎知制誥﹐元敗﹐欲出官。王相縉曰「且畱作誥。」待發遣諸人盡﹐始出爲婺州刺史。又曰﹕獨孤侍郎求知制誥﹐試見元相﹐元相知其所欲﹐迎謂常州曰「知制誥阿誰堪﹖」心知不我與也﹐乃薦李侍郎紓。時楊炎在閣下﹐忌常州之來﹐故元阻之。乃二人之力也。《唐語林》五。《太平廣記》一百八十七無「之」字。

趙璟盧邁二相皆吉州旅客﹐人人呼爲趙七盧三。趙相自微而箸﹐蓋爲是姚廣女婿﹐姚與獨孤問俗善﹐因托之﹐得作湖南判官﹐累奏官至監察。蕭相復代問俗爲潭州﹐有人又薦於蕭﹐蕭畱爲判官﹐至侍禦史。蕭入﹐主畱務﹐有美聲﹐聞於徳宗﹐遂兼中丞﹐爲湖南廉使。及李泌入相﹐不知之﹐俄而除替。璟旣罷任﹐遂入京。李元素知璟湖南政事多善﹐意甚慕之。璟閒居慕靜﹐深巷杜門不出﹐元素訪之甚頻。元素乃是泌相之從弟。璟因其相訪﹐引元素於靑龍寺﹐謂之曰「趙璟亦自合有官職﹐誓不敢怨他人也。誠非偶然耳﹐蓋得於日者焉。」遂同訪之。仍密問元素年命﹐謂之曰「據此年命﹐亦合富貴人也。」元素因自負﹐亦不言於泌相兄也。頃之﹐徳宗忽記得璟﹐賜對﹐拜給事中﹐泌相不測其由。會有和戎使事﹐出新相關播爲大使﹐張薦張式爲判官﹐泌因乃奏璟爲副使﹐未至西蕃﹐右丞有闕﹐宰相上名﹐徳宗曰「趙璟堪爲此官」﹐追赴拜右丞。不數月﹐遷尙書左丞平章事。五年﹐甍於位。此乃吉州旅人趙七郎之變化也。《唐語林》六﹑《太平廣記》一百五十二。

按以下條似當接今本「趙相璟之爲入蕃副使」一條。

司空曾爲楊丞相炎判官﹐故盧新州見忌﹐欲出之。公見桑道茂﹐道茂曰「年內出官﹐官名遺忘﹐福壽。」果然。按《唐語林》本不記出處﹐此條次盧華州條上﹐且文義淺近﹐故錄之。《唐語林》六。

永寧王二十﹑光福王八二相﹐皆出於先安邑李丞相之門。安邑薨於位﹐一王素服受慰﹐一王則不然﹐中有變色﹐是誰過歟﹖又曰﹕李安邑之爲淮海也﹐樹置裴光徳﹐及去則除授不同。李再入相﹐對憲宗曰「臣路逢中人送節與吳少陽﹐不勝憤。」聖顏頳然。翌日罷李丞相蕃爲太子詹事﹐蓋與節是蕃之謀也。又論﹕徵元濟時饋運使皆不得其人﹐數日罷光徳爲太子賓客﹐主饋運者裴之所除也。劉禹錫曰「宰相皆用此勢﹐自公孫弘始而增穩妙焉。但看其傳﹐當自知之。蕭曹之時﹐未有斯作。」《唐語林》六。

劉禹錫守連州﹐替髙霞寓﹐霞寓後入爲羽林將軍﹐自京附書﹐曰「以承眷﹐輒請自代矣。」公曰「奉感。然有一話。曾有老嫗﹐山行見大虫﹐羸然跬步而不進﹐若傷其足者。嫗因卽之﹐而虎舉前足以示嫗﹐嫗看之﹐乃有芒刺在掌下﹐因爲拔之。俄而奮迅闞吼﹐別嫗而去﹐似愧其恩者。及歸﹐翌日﹐自外擲麋鹿狐兔至於庭者﹐日無闕焉。嫗登垣視之﹐乃前傷虎也﹐因爲親族具云其事而心異之。一旦忽擲一死人入﹐血肉狼籍﹐乃被村人凶者呵捕。云﹕殺人。嫗具說其由﹐始得釋縛。乃登垣﹐伺其虎至而語之﹐曰﹕『感則感矣﹐叩頭大王﹐已後更莫拋人來也。』」《唐語林》六

劉禹錫曰﹕史氏所貴著作起居注﹐橐筆於魑首之下﹐人君言動皆書之﹐君臣啟沃皆記之﹐後付史氏記之﹐故事也。今起居惟寫除目﹐著作局可張羅﹐不亦倒置乎。《唐語林》六

劉禹錫曰﹕大抵諸物須酷好則無不佳﹐有好騎者必畜好馬﹐曰好瑟者必善彈﹐皆好而別之﹐不必富貴而亦獲之。韋絢曰﹕蔡邕焦尾﹐王戎牙籌﹐若不酷好﹐豈可得哉。《唐語林》六

貞元末有相骨山人﹐瞽雙目﹐人求相﹐以手捫之﹐必知貴賤。房次卿方勇於趨進﹐率先訪之。及出戶時﹐後謁者盈巷﹐睹次卿已出﹐迎問之﹐曰「如何﹖」答曰「不足言﹐不足言。且道个瘦長杜秀才位極人臣﹐何必更云。」或有退者。後杜循果帶相印鎭西蜀也。《太平廣記》七六

權丞相徳輿言無不聞﹐又善廋詞。嘗逢李二十六於馬上﹐廋詞問答﹐聞者莫知其所說焉。或曰「廋詞何也﹖」曰「隱語耳。語不曰﹕『人焉廋哉﹗人焉廋哉﹗』此之謂也。」《太平廣記》一百七十四

侍郎潘炎進士牓有六異﹕朱遂爲朱滔太子﹔王表爲李納女婿﹐彼軍呼爲駙馬﹔趙博宣爲易定押衙﹐袁同直入番爲阿師﹔竇常二十年稱前進士﹔奚某亦有事﹔時謂之六差。竇常新及第﹐薛某給事宅中逢桑道茂﹐給事曰「竇秀才新及第﹐早晚得官﹖」桑生曰「二十年後方得官。」一坐皆哂﹐不信。然果耳五度奏官﹐皆敕不下﹐卽攝職數四﹐其如命何﹗《太平廣記》一百七十九

通事舍人宣詔﹐舊例﹐拾遺團句把麻者﹐蓋謁者不知書﹐多失句度﹐故用拾遺低聲摘句以助之。及呂溫爲拾遺﹐被喚把麻﹐不肯去﹐遂成故事。拾遺不把麻者﹐自呂始也。時柳宗元戲呂云「幸識一文半字﹐何不與他把也。」《太平廣記》一百八十七

開成末﹐韋絢自左補闕爲起居舍人。時文宗稽古尙文﹐多行貞觀開元之事。妙選左右史﹐以魏謩爲右史﹐俄兼大諫﹐入閣秉筆﹐直聲遠聞。帝倚以爲相者﹐期在旦暮﹐對揚進諫﹐細大必行﹐公望美事﹐朝廷拭目以觀文貞公之風彩。會文宗晏駕﹐時事變移﹐遂中輟焉。時絢已除起居舍人﹐楊嗣復於殿下先奏﹐曰「左補闕韋絢新除起居舍人﹐未中謝﹐奏取進止。」帝頷之。李珪招而引之﹐絢卽置筆札於玉階欄檻之石﹐遽然趨而致詞拜舞焉。左史得中謝﹐自開成中。至武宗卽位﹐隨仗而退﹐無復簪筆之任矣。遇簪筆之際﹐因得密邇天顏﹐故時人謂兩省爲侍從之班﹐則登選者不爲不達矣。《太平廣記》一百八十七

貞元末﹐太府卿韋渠牟﹑金吾李齊運﹑度支裴延齡﹑京兆尹嗣道王實皆承恩寵事﹐薦人多得名位。時劉師老﹑穆寂皆應科目﹐渠牟主持穆寂﹐齊運主持師老。會齊運朝對﹐上嗟其羸弱﹐許其致政而歸。師老失據﹐故無名子曰「太府朝天升穆老﹐尙書倒地落劉師。」劉禹錫曰「名場險巇如此。」《太平廣記》一百八十八﹐本無「劉禹錫曰」以下十字﹐據《唐詩紀事》四十八引《古今詩話》《詩話總龜》三十六補。

又渠牟因對徳宗﹐徳宗問之﹐曰「我擬用鄭絪作宰相﹐如何﹖」渠牟曰「若用此人﹐必敗陛下公事。」他日又問﹐對亦如此。帝曰「我用鄭絪﹐定也﹐卿勿更言。」絪卽昭國司徒公也。再入相位﹐以淸儉文學號爲賢相﹐於今傳之。渠牟之毀﹐濫也。《太平廣記》一百八十八

韋延佑圍棋與李士秀敵手﹐士秀惜其名﹐不肯先﹐寧輸延佑籌﹐終饒兩路。延佑本應明經舉﹐道過大梁﹐其護戎知其善棋﹐表進之。遂因言江淮足棋人﹐就中弈棋明經者多解。《太平廣記》二百二十八

貞元中有杜勸好長行﹐皆有佳名。各記有。。。。。。《太平廣記》二百二十八﹐本與下條相連﹐今析之。「各記有」三字似有脫誤。

輕紗夏中用者名爲冷子。取其似蕉葛之輕健而名之。《太平廣記》二百二十八﹐本誤與上條相聯。《唐語林》八。

劉禹錫言﹕司徒杜公佑視穆贊也﹐如故人子弟﹐佑見贊爲臺丞﹐數彈劾﹐因事戒之﹐曰「僕有一言﹐爲大郎久計﹐他日少樹敵爲佳。」穆深納之﹐由是稍霽其威也。《太平廣記》二百三十五﹐末句原作「友��威也」﹐今據《南部新書》辛捲補正。

崔淸除濠州刺史﹐替李遜﹐淸辭戶部侍郎李巽。畱坐與語。淸指謂所替李遜﹐曰「淸都不知李遜渾不解官。」再三言之。巽曰「李巽卽可在﹐只是獨不稱公意。」淸稍悟之﹐慚顧而去。《太平廣記》二百四十二。

楊茂卿客遊揚州﹐與杜佑書﹐詞多捭闔﹐以周公吐握之事爲諷。佑訝之。時劉禹錫在坐﹐亦使召楊至﹐共飲。佑持茂卿書與禹錫﹐曰「請丈人一爲讀之。」卽畢。佑曰「如何﹖」禹錫曰「大凡布衣之士﹐皆須擺闔以動尊貴之心。」佑曰「休休﹗擺闔之事爛也。獨不見王捨乎﹐擺闔陳少遊﹐少遊刎其頸。今我與公飯喫﹐過猶不及也。」翌日﹐楊不辭而去。《太平廣記》二百四十四。

劉禹錫曰﹕崔護不登科﹐怒其考官苗登﹐卽崔之三從舅也。乃私試爲判頭﹐毀其舅﹐曰「甲背有豬皮之異﹐人問曰﹕何不去之﹐有所受。」其判曰「曹人之袒重耳﹐駢脇再觀。相裏之剝苗登﹐豬皮斯見。」初登爲東畿尉﹐相裏造爲尹﹐曾欲笞之﹐袒其背﹐有豬毛﹐長數寸。故又曰「當偃兵之時則隧而無用﹐在穴之�則搖而有求。」皆言其尾也。《太平廣記》二百五十五。

柳宗元與劉禹錫同年及第﹐題名於慈恩塔。談元茂秉筆﹐時不欲名字者﹐彰曰「押縫版子上者率多不達﹐或卽不久物故。」柳起艸﹐暗斟酌之。張復已下﹐馬徵﹑鄧文佐名盡著版子矣。題名皆以姓望﹐而辛南容人莫知之。元茂閣筆﹐曰「請辛先輩言其族望。」辛君適在他處。柳曰「東海人。」元茂曰「爭得知﹖」柳曰「東海之大﹐無所不容。」俄而辛至﹐人問其望﹐曰「渤海。」眾大笑。慈恩題名﹐起自張莒﹐本於寺中閒遊而題其同年人﹐因爲故事。《太平廣記》二百五十六。

貞元中武臣常願好作本色語。曾謂余曰「昔在奉天爲行營都虞候﹐聖人門都有幾个賢郎。」他悉如此。且曰「奉天城斗許大﹐更被朱泚喫兵馬楦爲如累雞子。今拋向南衙﹐被公措大偉齕鄧鄧把將化官職去。」至永貞初﹐禹錫爲禦史監察﹐見常願攝事在焉。因謂之﹐曰「更敢道紇鄧否﹖」曰「死罪死罪。」《太平廣記》二百六十。

於頔之鎭襄陽也﹐朝廷姑息﹐除其子方爲太常丞。頔讓之﹐表曰「劉元佐兒士榮﹐以佐之功﹐先朝爲太常丞﹐時臣與士榮同登朝列﹐見其凡劣﹐實鄙之。今臣功名不如元佐﹐某之凡劣不若士榮﹐若授此爵﹐更爲叨忝。」徳宗令將其表宣示百寮。時士榮爲南衙將軍目睹其表。有渾鋸者錫之�也。鎬宴客飲酒﹐更爲令﹐曰「徵近日凡劣﹐不得卽雨。」�曰「劉士榮。」鎬曰「於方。」鎬謂席人曰「諸公並須精除。」《太平廣記》二百六十。

竇羣與袁徳師同在浙西幕﹐竇羣知尉﹐嘗嗔堂子﹐曰「須送伯禽。」問徳師曰「會否﹖」曰「某乙亦不到如此﹐也還曾把書﹐�何乃相卿。」詰之﹕「且伯禽何人﹖」徳師曰「只是古之堂子也。」滿座人哂。《太平廣記》二百六十。

劉禹錫云﹕道宣持律第一。忽一旦霹靂繞戶外不絕。宣曰「我持律更無所犯﹐若有宿業則不知之。」於是褫三衣於戶外﹐謂有蛟螭憑焉。衣出而聲不已。宣乃視其十指甲有一點如油麻者﹐在右手小指上﹐疑之﹐乃出於隔子孔中﹐一震而失半指。黑點是蛟龍之藏處也。禹錫曰「在龍亦尢善求避地之所矣﹐而終不免﹐則一切分定﹐豈可逃乎。」《太平廣記》三百九十三《分門古今類事》卷十八。

湖南觀察使有夫人脂粉錢者﹐自顏杲卿妻始之也。柳州刺史亦有此錢﹐是一軍將爲刺史妻致﹐不亦謬乎。《太平廣記》四百九十七。

據《中國古代小說百科全書》﹕唐蘭所校亦有遺漏﹐如《永樂大典》卷一萬二千零四十四《酒罰酒》內引《劉公嘉話》言顧少連事一條﹐唐氏未收﹔又卷二千九百七十九《人知人》內引《劉公嘉話錄》元伯和一條﹐亦見《唐語林》卷五﹐唐氏未曾收。此外《唐語林》卷六司空杜佑見桑道茂條﹐亦見《太平廣記》卷七十六《桑道茂》條內﹐爲《劇談錄》佚文﹐唐氏誤以爲出《劉賓客嘉話錄》而補入。

