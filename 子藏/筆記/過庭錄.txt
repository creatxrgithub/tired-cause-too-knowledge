

欽定四庫全書

子部十二

過庭錄

小說家一【雜事之屬】提要

【臣】等謹按過庭錄一卷宋範公偁撰公偁仕履未詳據其所言乃仲淹之元孫而不言其曽祖爲誰觀其稱純禮爲右丞純粹爲五侍郎則必非純禮純粹二人之後純佑惟一子曰正臣官太常寺太祝與所言祖光祿者不合則亦非純佑之後考純仁末稱二子正平正思此書皆稱爲伯祖則並似非純仁後惟純仁中有沒之日防子五孫皆未官語正平傳中亦稱以遺澤官推與防弟後蔡京興僞造純仁行狀之獄正思與正平爭承則純仁沒時正思已不年防知純仁尙有一防子光祿卽所防之官公偁之父蓋卽其子書中稱其於純仁沒後未及釋服而卒故後來不預行狀事而史遂但稱純仁子二人耳以是推之知爲純仁之曽孫也其書多述祖徳皆紹興丁夘戊辰間聞之其父故命曰過庭語不溢美猶有淳實之遺風惟純禮自政府出守潁昌史以爲王詵之譛此則以爲中官閻守忠之譛則未知孰是也中亦間及詩文雜事如記宋祁論杜詩實下虛成語記軾論中嶽畫壁似韓愈南海碑語皆深有理解其記黃集外文及燕照鄰崔鷃諸人詩詞亦多可觀獨黃須翁卽李靖虯髯客事而稱爲已佚之異書則偶誤記耳乾隆四十五年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

過庭錄

宋範公偁撰

七伯祖子夷忠宣公次子也爲開封縣時道教初興有玉仙觀主交接權貴勢傾一邑縣官升陟由其門者甚眾公到觀中主相待倨公亦不爲禮主頗不平謂公曰公後生不可簡禮朝廷宮觀特寄在境中耳邑官薦舉者某力爲多公欲之乎公笑而不答主益憾之居無何觀中聖母殿珠環主匿之詐爲盜所取告諸朝欲以中公有防責範某限七日捕獲違者罷免行移極峻公親蹤知其詐乃召守界分者指問曰此熟蹤也爾輩安得不知我外日去官則不能治汝矣各痛笞之觀主在旁色變自是不復敢出旬日事稍緩防陳州報魏國夫人病危子夷求告奔問觀主意其不復來始肆出入未久魏國安公復往道中益知其實且以告者遂竟入觀中值主出命吏開其篋得一小簿記盜典所失物及金玉非一遂就擒之觀主立伏曰某今遭遇明公卽命扄其觀門考驗文案立具徑申朝廷及所屬蓋懼其有誣訴也主司得之怒甚尋奉防玉仙觀住持特貸命杖脊配沙門島時人莫不欣快禦史張安民特言於神宗範某非常才也願陛下識之紹興乙卯先子守郎曹狀奏其事詔贈直祕閣

陶嶽商公父也與冦萊公同年嶽調密州幕屬冦守密冦齒少陶公就拜講長少禮陶納之後有啟謝冦公云與韓非同傳於老子何傷以叔向爲兄是仲尼太過

王陶樂道哲廟居東宮時師傅也哲廟登極時王退閒上力欲召用陶表謝云羽翼已成四皓不聞於再起田園粗足兩疏那見於復來遂不出又有謝賜夏藥表云陛下樂忠良之諫而臣無入告之嘉猷陛下錫藥石之良而臣無盡言之苦口一時稱之陶美姿而長身時謂之沒興眞武與文正長子監簿爲友壻範氏處長後其室死而監簿亦亡復續長姨忠宣因此疎之

先子於河東一官員家見東坡親墨春宴致語云春爲陽中生物各遂其性樂以天下聖人豈私其身又云主上方麯蘗羣賢而惡防酒鼓吹六藝而放鄭聲𨿽白雪陽春難解天顏之一笑而獻芹奉炙各盡野人之寸心今集中蓋無此

理窟嘗與先子論詩曰古人規矩具在學之不難但患不能效之耳凡人所作必盜竊一句一字謂之工而不知在意而不在言也余嘗作詩云赤縣東城尉他年舊業儒老爲知道馬中有拜恩珠嵗月侵余齒風埃上短賴逢同老友襟韻不相孤此乃效老杜城北一詩耳試思之

王履道同先子避地嶺外甚熟因見有顏持約王維畫嘉陵江山圗蓋明皇幸蜀過嘉陵愛其江山命吳道子圖於大同殿壁王維復畫小簇云江山已暗大同殿管猶喧凝碧池別寫嘉陵三百里右丞心事與誰知蓋謂此也

邵伯溫子文康節先生子也才而有文爲陜西宣撫司書寫機宜文字與路鈐李君交往甚熟李家有數侍婢每遇歌宴子文必預後十餘年子文與李氏邂逅長安而李君已死適值其妻生辰命子侄宴子文於書捨遣舊婢出舞酒酣子文感愴宿昔卽席作詞末章云翻翻繡袖上紅裀舞姬猶是舊精神坐中莫怪無歡意我與將軍是故人諸子得之入呈其母皆感泣不自勝乃令謂子文曰宅中得公佳詞情緒作惡難復行酒卽容別日欵防子文不終席而退良久憮然曰所謂口乃禍門此事卽傳於時外日子文謁一當位而不相識問之【不記姓氏】答曰此乃李家作調笑者

元祐間伶人丁綫見教坊長以諧俳稱宰相新拜教坊長副庭參卽事打一俳戲之語賜絹五匹蓋故事也元祐年呂汲公忠宣拜相日以任重爲憂容色愁厲未嘗少解丁生及副丁石參謝忠宣丁綫見言曰餓殺樂人也相公丁石曰今時和嵗丰朝野歡樂爾何餓爲綫見指忠宣而言曰是他著這幾个好打閧趂浪我輩衣食何患忠宣亦爲一嗤

丁石舉人也與劉莘老同裏發貢莘老第一丁第四丁亦才子也後失途在教坊中莘老拜相與丁綫見同賀莘老莘老以故不欲廷辱之乃引見於書室中再三慰勞丁石丁石曰某憶昔與相公同貢今貴賤相去如此本無面見相公又朝廷故事不敢廢誠慚汗綫見因自啟相公曰石相公南巷口頭擲下至今趕逐不上劉爲大笑

洛陽朱惇復字無悔並弟希眞以才豪稱有學老子者曰劉跛子頗有異行時至洛看花一日告人曰吾某日當死至期果然與之善者遂塟於故長壽宮南托無悔銘其墓曰跛子劉姓河東鄕山老其名野夫字某丰髯大腹右扶拐不知年壽及平生王侯士庶有敬問怒罵掣走或僵死洛陽十年爲花至政和辛卯以酒終南宮道旁冢三尺無孔鐵錘今已矣劉公有一僕曰尙志隨劉四十年劉常以畜生呼之及劉死人恐其有所得士夫競叩之尙志告曰何所得但喫畜生四十年矣無悔因作一詞曰尙志服事跛神仙辛勤了萬千般一朝身死入黃泉至誠地哭皇天旁人苦苦叩言不免得告諸賢禁法偈兒不曾喫畜生四十年

許將衝元以前執政知大名府以剛略稱時同官曹防銜命察訪蔑視郡縣威令甚嚴至大名見衝元當防下轎衝元出見其倨甚復入呼法司曰不知前執政作守監司得當防下轎否法司具條白之不許竚立曹甚久復令白曹曰請就賔次以全國體曹失措而退許接武迎之謂曰在將無稱此乃朝廷禮耳公不可以人而輕國也曹气懾無語更不問一毫事屏縮數日而去

衝元察禦僚屬甚嚴一日賔佐過防一都監曵皮鞋而前許問曰公何得此鞋都監以爲美意云某衙一卒能造樞密或須之否許作色曰某非無此但不敢對同官著耳都監皇恐失措坐間數十客莫不各視其足先子自州爲張子文所拉沿檄至大名坐中親覩此事

黃魯直少輕物與趙挺之同校舉子【失處所】一文卷使蟒蛇挺之欲黜之諸公盡然魯直獨相持挺之誠其言問曰公主此文不識二字出何家魯直良久曰出梁武懺趙以其侮已大銜之後挺之作相魯直責鄂州召還諸流人挺之令有司舉魯直作承天寺碑云方今善人少而不善人多疑爲謗訕朝廷善人蓋謂奉佛者復謫宜州時五侍郎【徳孺】自遷所還防黃於武昌志甚不平且貧甚侍郎厚贈令諸子送至漢陽魯直有謝詩見豫章集

溫公曰某適過範淳父門邀之同去徐思之不敢輕言被他不是个趂哄底人忠宣嘆息久之旣歸謂子孫曰淳父爲溫公所重如此

滕子京大才爲眾忌嫉自慶帥謫巴陵憤郁頗見辭色文正與之同年友善愛其才恐後貽禍然滕豪邁自罕受人言正患無隙以規之子京忽以書抵文正求嶽陽樓記故記中云不以物喜不以己悲先天下之憂而憂後天下之樂而樂其意蓋有在矣戊辰十月因觀嶽陽樓記遂言及此耳

忠宣舊藏一江都王馬往年自慶赴闕李伯時自京前路延見求觀忠宣云某非吝但道路難爲檢尋俟至闕未晚李日夕懇之甚力尋出李見之稱嘆失措借歸累日用意模寫竟不能下手復還之但以粉牌牓其上云神妙上上品江都王馬云某看之累日不能下筆聊畱數字以見歸向之意時米元章作郎每到相府求觀不與言惟繞屋狂叫而已不盡珍賞之意然絹地朽爛爲數十片無能修之者李因薦一匠者酬傭直四十千就書室背之乃以畫正湊於卓上略無邪側用油紙覆防灑水以物砑之著紙上毫釐不失然後用絹托其背遂爲完物崇寧初歸上方矣

韓魏公在相曽乞晝錦堂記於歐公云仕宦至將相富貴歸故鄕韓公得之愛賞後數日歐復遣介別以本至云前有未是可換此本韓再三玩之無異前者但於仕宦富貴下各添一而字文義尢暢先子云前輩爲文不易如此

髙荷子勉爲陜漕張永錫幕屬先子與同僚嘗逰華州雲臺觀永錫有詩用歸字韻和者盈軸子勉末作云親祠堂主鸞曾駐善夢先生蝶不歸又作詩云妄作非吾事罷官饑爾曹此心常去住何日遂孤髙鴈伴烏瘡脫蠅營狗跛勞不如張仲蔚門外長蓬蒿故魯直有三傑同科之句

宣和間景靈宮落成禦制有詩用萊字韻應制者牽彊不葉獨鄭逹甫所作云殿上神光瞻舜禹壁間俊气識伊萊爲冠絕諸臣矣

六伯祖子正丞相長子有大才博學嘗作孔林詩云漢陵玉匣盡秦山銀海空干戈百世後獨完先聖宮樹有千年色門無數仭崇盛徳包覆載遂順因所宗坐顏閔後頗聞鄒魯風撫膺感遺言零落涕沾胸李顏師顏謫齊州又嘗以詩寄云歷下故人今何在音書久已隔寒暄多年別後紛紛事何日罇前細細論忍見風霜摧羽翮空教江漢瀉詞源聖朝寛大超前古卽有恩光照覆盆其才器可知年甫三十二而卒有文集百卷魯直爲防其後兵火集散亡而魯直集中此防亦闕其略云士之學期於沒而不朽君子之道百世以竢聖人故壽夭之際未嘗置言鳬之短長物故不能齊也𨿽然有連城之璧操之甚栗中道而毀豈能使人無槪於心哉範子正予不及友也予旣親聞其人又得其言皆可後問其所遊則司馬溫公愛之問其爲吏則年三十試吏單父方使者剝膚椎髓取於民以自爲功子正以嵗饑獨捨單父民錢十九𨿽沒世可以不朽矣或謂子正父祖皆名世士自宜如此應之曰文王割烹武王餁鼎叔旦舉而用之【用當作薦】管蔡不食誰能彊之則子正賢於人逺矣元祐二年三月庚午豫章黃庭堅書

崧山道中小市曰金店範弇學究居焉先子自許省墳河南往來數見之貌古性直君子人也鄰有酒肆詩云喫酒二升糴麥一防磨面五斤可飽十口𨿽遇嵗時歌樂喧集鄕人競觀範公閉戶讀書自也又有戒訟詩云些小言詞莫若休不須經縣與經州衙頭府底陪茶酒贏得貓兒賣了牛鄕人畏而服之丁卯仲冬十七日因是觀造酒舉其事謹詳記之

崧山者敏交時【一作如】閉戶著書不接世事忠宣造其居自名其刺曰探道學古持所業謁見嘗有字說解可字云方釘丁時必相其孔之可否又解毋字云方爲女時未有所乳爲母則兩乳垂矣

建業進士【失記其名】遊上都貧不能自給以詩幹韓相魏公一聨云建業江山千里逺長安風雪一家寒韓公憐之以百千賙焉

小宋舊有一帖論詩雲杜子美詩云云至於實下虛成亦何可少也先子未逹後問以道云云昔聞於先人此蓋爲縛雞行之如小奴雞向市賣云云是實下也末云云雞蠱得失無了時注目寒江倚山閣是虛成也蓋堯民親聞於小宋焉丁卯季冬初七日夜因看杜詩舉此謹退而記之

忠宣在陳先光祿侍行後圃忠宣問曰八郎爾今幾嵗光祿應曰某四十六矣忠宣嘆曰爾好福人吾所不爾光祿愕然曰大人身爲宰相勲業如此而不某何也忠宣曰豈謂是哉吾七嵗丁楚國憂廿六丁文正憂爾今年四十六嵗而父兄弟無故未嘗一日離侍側則吾豈如爾也

先君初仕平恩主簿啟行拜辭右丞平居寡言端坐如木偶人終日未嘗移足至埃塵印迹無倦意家中不見喜慍之色至是問先子曰爾行裝幾擔先君時新娶實應之曰有十擔右丞曰爾初仕已如此久宦柰何我昔赴遂州守時只有三擔罷官仍舊不惟緩急易於去就亦免張外醜也

李毅師贊文正李夫人侄也與弟顏俱博學有大才時號二李嘗代蜀守謝上表一聨云捫參歷井都忘蜀道之難就日望云但覺長安之逺一時稱賞由是師贊四六之名甚著

忠宣捐館許下服中先光祿卒子弟閉戶未嘗出十七叔祖年防一日先子同至所居宅後門見賣豆者買食之劉晦升顯子民則偶見歸告晦升卽以柬抵先祖曰某昨暮聞公家子弟有在門首嬉遊者丞相墳土未幹未應爾爾顯門下生有所知不敢不告先祖慙謝晦升諸子皆被責辱

梁寛梁子美皆博學髙才受知五龍學累從徴辟爲上客寛號大梁髙放人也後居嶽陽太守楊壽卿頗陋猥不好事寛鄙之作亭湖上號風月托寛爲記略曰世不患無風月也患無風月之佳客不患無江山也患無江山之主人蓋譏之也

王介甫未逹韓子華富彥國愛其才皆力薦於朝王秉政頗失士望二公悔惡之張安道歸南京富公守陳安道由陳見富公尊爼閒談疾介甫不已安道略不答富公曰安道是介甫耶安道曰某何嘗謂是公自不知人今將何尢富公黙然無語

崔比部諱公立韓魏公妻弟也爲人古直有操行居許與忠宣鄰忠宣除文正服托妻子於崔幹祿上都崔晨夕顧矚始終不怠時七伯祖爲單州推官人來報疾篤魏國夫人驚憂欲往視之崔公力阻曰而爲婦人夫出獨安往吾受而夫之托因立杖於門曰出者吾杖之魏國不敢復言忠宣歸而謝焉

魏國之侄歸比部次子子厚崔以親契數往來忠宣家常具饌待之食稍不精崔必直言略不自外忠宣每爲杖防者家婢聞崔比部來皆惡之比部二子長保孫爲忠宣壻

韓持國晚年守許崔子厚爲酒官值韓生辰獻歌頌褒防者甚眾子厚獨以詩警之云衣錦榮名𨿽烜赫掛冠髙節莫因循韓得之再三嘆詠曰非君誰爲我言於是以太子少師致仕

謝景武師直與王存正仲友善謝仕褒陽王逺至夜叫門見之師直屣履出迎率子侄行家人禮慷慨道舊喜而有詩云倒著衣裳迎戶外盡呼兒女拜燈前

劉皓商父河北人質直有守爲耀之倚郭縣令郡醫姚生以術賂結權貴豪恣莫比監司憚之郡縣僚吏居職能媚姚生者𨿽上位有隙亦必善終或升攺而去反是者禍亦不測逺邇畏恐後郡僚有老母疾篤哀求冀一就視姚漫不加防使人謂曰我不可往可遣而母來郡僚不得已舁母往姚之田畆貢賦未嘗納商父聞其風久矣至官深嫉之檢姚所欠賦稅以公引追納承行吏以死辭劉怒叱曰有禍我當爾吏持引至其家姚大怒毀其公引逕親訴於守吏歸以告劉笑曰何敢爾爾乃遣彎者四人令之曰知姚醫謁守可以我命請至不從則奪舁而來爾等能辦此吾惟爾惠否則當挈而妻子出吾境爾彎者如其言舁姚至縣劉卽戒閽者謹守不外通立姚庭下詰問曰爾庸醫賦稅敢不納邪姚厲聲與劉相抗後問曰郡官母老病篤汝寄迹郡中不就視而使其來此何理也遂命吏械之姚虞勢弱卽解容俛首曰某愚無知爲上位優容至此不意明公威嚴是幸見恕命繃於廡下凡累日姚以病告劉曰爾罪人不可歸家人欲視令此來其母八十餘還追至視疾僚屬咸快其事就告劉曰此奇事也然不爲已甚幸容自新懇之再三始從太守與姚善頗不自潔怒劉之暴欲劾而劉先奏守過伏辜劉竟無罪劉因慨然曰此何時哉吾不可以居此卽解印去先子崇寧初官河北見之常衣布袍往來閭裏中浩然自樂竟不仕而姚亦悔過自克終身稱爲長者

商父質直有守初仕趙州林城令決事嚴明防鞫刼盜獄吏令盜僞通買物者十數人以狀稟乞追證意欲乘時規利商父佯爲無能者判曰並要正身違限重斷及期如數勾至皆衣服鮮潔豪子也商父命屏鞫獄吏別以他吏引賊至庭下認之皆無識者商父曰爾能通姓名而有不識者乎賊愕然實告命盡釋之當行吏置重法一境欽畏不敢欺商父謂諸吏曰我河北村秀才深知民間利病爾乃敢爾宜屏縮以俟來者

右丞守永安軍時修曹后山陵曾魯公主其事董促郡縣甚急右丞恬不誰何監司數責詰亦不與辧但惟說知委而已事畢魯公過洛問諸郡應辦勤怠監司共言曰餘皆集事獨範永安頑然無奉上意若在他所俱效永安則朝廷難復舉事矣某等欲奏削正恐逺方觀望以爲不能容名子爾魯公大怒曰何敢爾鄰里有喪尙相救之況君父乎右丞繼進見魯公魯公厲言曰諸司甚有語右丞緩步進曰不知諸司有何語魯公具以告右丞因悄言曰某非至愚病風豈有臣子坐視君父者朝廷抑亦取辦而已然諸司甚不體國魯公愕然曰何右丞曰山陵所在財用已羨二倍民力竭矣永安山陵所在正宜惜一方力以堅崇奉意魯公曰何不早言右丞曰當興事時竊恐有假此規避者故不敢告今願擇精敏吏考驗之魯公首肯卽命吏警察如言魯公大激切稱嘆徑奏擢爲三司判官

右丞在政府宦者閻守忠恃寵專恣一日至堂宣諭辭意甚傲諸公拱應而已右丞作色叱曰老奴何敢爾守忠退步連應曰守忠不敢在堂諸公皆爲寒心曰範公必不久居矣右丞蓋自如也未久遼使至選右丞館伴遼使忽自中批出範某言犯禦諱落職知許尋乞宮祠去

右丞居許太守韓持國秋日於郡圃防景亭置宴張樂防諸郡公程正叔及右丞以故不至持國以詩寄云曲肱飲水程夫子宴坐焚香範使君顧我未能忘舊樂緑罇紅妓對西曛

宦者李憲用事神廟朝議再興西夏之師慮有沮撓者詔天下敢有言班師者族五侍郎任陜漕乃連上章言三十六不可皆指斥時事各有徴驗且曰臣世受國恩寧受盡言之誅於今日不受不言之誅於後世辭意誠切恐不免禍乃自籍家口數牒永興軍拘管以俟上命章上神宗覽之黙然召宦者李舜聰問曰範某所陳徴據甚的果有否李憲假我令天下人旣有何處之舜聰良久曰此事𨿽未皆有蓋不盡無上大悟詔卽日班師放範某罪除直龍圗閣環慶路經略安撫使

光祿侍居相府同以道往見東坡頃有從官來東坡揖坐書院中出見良久光祿於坡書笈中見一小防寫云武宗元中嶽畫壁有韓文南海碑呵呵光祿與晁再三繹之不曉坡歸疑不已晁輒發問具告曲折云不知何義坡笑曰此戲言耳武宗元眞廟朝比部員外郎也畫手妙一時中嶽告成召宗元圗羽儀於壁以名手十餘人從行旣至武獨占東壁遣羣工居西幕以幃帳羣工規模未定武乃畫一長腳襆頭執撾者在前諸人愕然且怪笑之問曰比部以上命至乃畫此一人何耶武曰非爾所知旣而武畫先畢其間羅列森布大小臣僚下至廝役貴賤形止各當其分幾欲飛動諸人始大服南海碑首曰海於天地間萬物最鉅亦何意哉其後運思施設極盡奇怪宗元之畫是以似之也

韓子華爲閣長一時名公如劉原父王介甫之徒皆在館職介甫最爲子華所服事多折衷於介甫一日館中防話論及劉更生介甫以當漢衰靡王莽擅權勢不復興而更生嘵嘵彊聒近不知時其中是非者相半子華繼自外至問曰諸公所談何事或以更生對子華問介甫曰如何介甫具告子華曰不然更生同姓之卿安得黙黙就斃哉一坐服子華至論

忠宣帥慶爲種詁誣訟責守信陽時漢上有巨賊曰羅塹擁眾雄視一隅忽直壓郡界靳三十五里一郡皇怖失措朝夕危陷忠宣集郡寮謀守禦計皆懦怯無敢當者有酒吏秦生請行忠宣命攝巡尉欲假之眾秦曰無益也獨以數十騎直對賊壘值賊置宴軍勢甚張賊副小闗索者領十餘騎飲馬河側隔河問秦曰爾爲誰胡爲至此秦曰吾信陽巡檢來取爾首爾賊笑曰爾無輕命吾貸爾告曹速降吾無爾害秦罵曰狂賊敢大言吾惟爾首之得秦因袒膺謂賊曰爾能射我乎賊挽射之不中秦復射中賊闗索心而死數十人駭散秦卽皷眾絕河掩其不備賊眾皆烏合且醉不能禦盡竄走林谷莫敢出眾獲牛馬器械凱旋而歸一境遂安忠宣率眾郊迎厚加賞宴奏功於朝數官及忠宣拜相亟訪秦欲大用而秦已死深痛惜之

己巳十二月七日夜家君論人貴賤壽天命不可逃亨運未窮則大患不能相害忠宣是矣忠宣自入仕門下多食客至貴益盛守陳以己俸作布衾數十幅待寒士時人爲之語曰孟嘗有三千珠履客範公有三千布被客譏其儉也忠宣聞之乃作一幅享用作銘辧正於是範蜀公司馬溫公皆效之銘見家集

杜子美詩云仰蜂粘落蘃行蟻上枯梨行字世本皆然忠宣在永於蔣氏彥回家見別本乃作倒蟻倒之意與行迥異或以爲忠宣得之於太平藏經中蓋好奇之論也

彭思永字季長歷陽人防時嘗夢人告曰爾生爲兩制死住秦州季長異其事嘗語於親識間彭拜禦史中丞未幾除知秦州彭母尙無恙深疑其行誠告執政者曰定數固不可逃柰老母在執政憐其意且預知其說乃奏易江寜季長大喜奉親之任至淮更促裝登舟一夕感疾而卒蓋秦淮亭下舟中也果如其夢季長居官嘗有詩云爭利爭名日日新滿城冠蓋九逵塵一聲雞唱千門曉誰是髙眠無事人

季長長子衛明防時奉母晏夫人調官宣城簽判母難於逺涉明防年未三十遂承志掛冠歸栽花植竹築堂曰壽燕嵗時奉親遊宴盡其樂晏夫人八十餘卒明防亦享上壽忠宣有詩美之見家集次子衍乃祖永嘉夫人之父力學應大科未弱冠過閣忽嘔血而卒

祖宗時有陜民值凶荒母妻之別地受傭民居家耕種自給逾月一往省母外日省母少俟其妻出讓其夫曰我與爾母在此乃不爲意略不相顧乎民與妻相詬責不已民曰爾拙於爲生受傭於人乃復怨我妻曰誰不爲傭耶民意妻譏其母怒以犁柄擊妻一中而死事至有司當位者皆以故殺十惡論案成一明法者折之曰其妻旣受人傭義當蹔絕以十惡故殺論民或與其妻姦將以夫妻論乎以平人論乎眾皆曉服遂定以鬭殺情理輕奏聞折之者被褒賞焉

潘兌說之侍郎夙慕程正叔過洛就見之時黨事正起正叔畏避不出潘再三致恭欲見正叔不得已出說之展師弟禮請教伊川遜不受潘請之固正叔問曰公嘗讀何書潘曰嘗防語孟正叔曰有得乎曰未也伊川問曰孜孜爲善者舜之徒孜孜爲利者跖之徒其義何潘以爲易已也曰此不難曉先生曰𨿽然今之所爲善者乃古之所謂利也潘下拜悅服而去潘至許見先祖語其事曰自聞斯言悟一生之非矣

文正祖唐公有詩贈華山陳希夷五侍郎帥陜嘗刻石世逸上一聨曾逢毛女話何事應見巨靈開此山濃睡過春花滿地靜休中夜月當闗紛紛詔下忽東去空使蒲輪倦往還丁卯十二月五日因侍夜話謹錄之

陽翟燕照鄰仲明賢士人也素安命生計索然讀書不仕嘗有詩云女矮兒癡十口余進時無業退無廬一窻風雪韓城夜火冷燈靑照舊書

陽翟崔鷃徳符以文學稱鄕裏有詩抵先祖云淚盡空山一病夫荊榛無路掩樵居自憐身是皮公美茆屋淸燈夜著書後仕鄱陽有詩云記得詩狂欲發時鄱陽湖裏月明知無人爲覓桓伊笛自捲秋蘆片葉吹

韓康公子宗武文叔賢而有才康公有愛妾曰蟾奴康公身後家貲鉅萬妾盡擕他適文叔恬然不較鄕裏服焉

張孝純永錫防時久依徐之滕縣吉氏見其淳厚頗加顧遇許妻以女而未聘也永錫登甲科京師權貴競捉婚永錫皆謝絕歸就吉氏女娶數年而卒永錫漸顯吉氏復有次女雙盲無問之者永錫欲納吉氏遜辭甚力永錫曰某荷公徳令女非某娶之則誰肯顧者意極誠確吉氏感其義從之永錫敬待過前室生二子先卒吉氏有幼女視永錫頗小吉氏堅復歸之三室生四男皆顯官有稱蓋報施之理云

王樂道二子寔字仲寧字幼安卜居許昌仲與光祿行逰淳厚博學君子也好客喜酒先子叔父常請見之必委曲畱連飲食教誨而歸𨿽鄕裏庸夫賤士莫不謙睦誠接得其懽心平居未嘗釋卷先子一日劇暑中迫昏防歸皆已大醉偶遺衣後往取之見仲披衣執防就視之乃禮記疏也其精勤如此鄕人敬其徳幼安晚以上書闗元祐得幸致身臺輔李彥西城事興幼安以竹園爲獻後彥道許幼安郊迎至府治讓彥上坐彥曰某何人樞宻過禮如此幼安拱手應曰某西城竹園戶爾時曽存之在許謝客獨以聲妓自奉仲弓嘗曰存之之富捨弟之貴寔寔不愛蓋仲口喫也

七伯祖子夷二子以忠宣身後得官嫁郭氏司馬氏姊二甥亦忠宣所防也黨事再興皆減放大臣所得恩數卽納二子官仍奏二甥子夷云恐傷老姊之心

祖妣甲戌冬歿於鎭國軍先子避地倉惶中不復問術者以意卜塟郡之水南未幾有建昌黃生者過墓下愛之問先子所居以刺投謁先子昧其人托以它出生力請曰非有所覬特欲言少事爾先子出見生問曰水南新墳知公所塟術者爲誰也先子曰亂離中歸土是急以意自卜爾生曰幾於暗合孫吳此墳以術徴之不以久逺論來春當有天書及公公起無疑先子曰哀苦偸生安有是理笑而謝之生曰願公謾記此言一揖而去己酉二月當路有薦先子者果有禦營參謀之除

種世衡倅鳯翔以編置髙州文正知其才奏授武職帥陜提拔爲多忠宣爲慶帥種子詁爲環守執屬羌爲盜奏流南方羌過慶聲寃忠宣爲按驗果非盜釋之時介甫當柄詁乘時訴忠宣挾請變獄對獄寧州事皆無狀忠宣謫守信陽先子自洺之恩平簿免歸終光祿喪時年三十七怡然無干祿意永嘉夫人謂曰人爲親求官者多矣爾親老家貧旣有一命安得置而勿問耶先子承志調原之曹掾僦寓長安於提舉劉韐客次見緋衣老出防事後注視先子曰公範忠宣後乎先子愕然不知爲誰應曰是也老曰見公頥頷音聲丞相耳先子竊問其姓名老曰吾乃史師也舊供事忠宣拜尊丈於公家契甚厚委曲問行藏先子具以告相揖而去先子之任種忠憲克西夏帥涇原辟史爲客一日史從種郡圃正己堂習射種曰以先祖才業只終皇城使某何人叨冒乃爾然子孫繼承至今不敢忘範文正之徳中間以家叔事頗難見渠子弟欲訪其後少報先徳未得其人也史具言長安邂逅先子曲折種卽顓使具書邀至軍前議事一見甚喜張宴酒酣謂先子曰先祖荷文正不報之恩先子曰蓋未聞也種曰公爲範氏子獨不知此乎先子曰先公以公議舉人非謂私恩未嘗語家人也安得知之種益欽嘆曰眞有家風也厚贈先子歸曰此有警當屈賢者席威平之役召先子從行奏功特攺秩旋累勞陞四十一嵗已爲員外郎皆種吹噓之力也戊辰正旦侍坐同叔兄晚饍先子言窮逹有命不可妄求因及此謹退而記之

先子從忠憲代州措置木事調民搬運甚篤至嶺下見一卒捨木而坐種問曰爾何人胡爲不行曰乃華亭卒爾病未能去種命斬之先子昧意甚驚問曰太尉何遽如此其人莫未應至是否種曰過不在斬乃在問曰問而不斬則人人皆效此卒安能濟事乎先子因閒宴問種所以經綸之道曰爾父祖平日所行者是師之足矣但臨事便非是精審決意行之𨿽成敗在命而吾無愧焉耳

孟長文河北人政和間爲雍之淸平宰正直有守二子皆力學舉進士家居時權陜漕幕屬與之遊後以不能俯仰觸漕使桑景詢爲所窘摭孟不堪其辱欲正郎遂解印歸鄕以詩抵先子一聨云世事無窮貧不盡人生有著到思量復曰僕之所享過分二子𨿽未及祿亦粗知學豈能屈身爲兒輩計哉未久一子登第戊辰十一月二十三日因夜話及此記之

先子侍忠宣居永判官魏中孚字誠老淸潔自克之士也同官有興作制器用誠老未能無意每欲爲之先令匠作者計工用幹費各具公私之數呈輒判以且休二及解官檢一任所供且休且休錢蓋千百緍矣先子曰士之入出官物當以此爲法不惟可以養亷亦免剝下奉上之悔也戊辰十二月二十一日因侍夜話語作器用事及此謹退而記之

韓皓見素持國侄孫也寛仁有度政和間宰唐之桐栢廣武堤決勢逼都城患在朝夕朝廷檄郡縣收刷稻艸爲壅禦計甚急時中夏舊艸已盡新禾未實上下危懼失措桐栢西城有朝廷樁艸數十萬李彥主其事輒動者流不以防論官吏睥睨莫敢窺見素呼耆老而告之曰今盛夏新舊不相及𨿽嚴督曹理難得艸而上危下迫設如有所隳悞吾曹何以生爲也西城所樁𨿽有大禁吾願往取應急得上寛主憂下瘳民病吾被重責無憾一境感泣從命韓徑入西城倉取納獨先諸所水患賴平李彥怒欲削竄之諸司知其心延旬日至秋鄕民老弱皆晝夜刈生禾補納西城倉盡爲新艸上責遂緩見素解官歸許邑人立亭城北名曰思韓嵗時相率拜望焉先子所記韓之善政極多戊辰十二月三日

湘潭進士胡景好問博學信義人也舊與先子相識京邑己酉冬避地至潭卻乏餘資行裝垂罄胡亦困居乃以千錢爲贈曰某𨿽貧裏中有所貸公今流落途窮少助行色先公謝其意而卻之有詩餞先子云當年邂逅帝王畿嵗月侵尋電飛學士榮除靑瑣闥故人老著白麻衣尊前且鬭閒身健眼底休論往事非第恐綘車促嚴召片帆明發不輕違先子有答詩見家集記

忠宣守信陽簽判李樗大夫之室有才藻魏國夫人嘗與往來有謝魏國詩云朝來瑞靄徧祥虛果見麻姑降陋居陶令滿籬惟有菊相如四壁但藏書蕭條廷館門羅雀冷落杯盤食欠魚逸後二句

元祐五年季秋二日忠宣呂汲公安厚卿秉政宣仁聖烈皇后寢疾中外憂惶三公詣閣門乞入問疾詔許之至禦榻前障以黃幔哲廟黃袍襆頭立榻左三臣立右汲公進問曰太皇太后聖躬萬福後曰老婆待死也累年保佑聖躬粗究心力區區之心只欲不墜先烈措世平泰不知官家知之否相公及天下知之否辭气憤郁呂公未及對哲廟作色叱曰大防等出三公趨退相顧曰吾曹不知死所矣

忠宣尹洛謝克家叔往自河陽來至中路曰白司馬坡秣馬歇店中欲行以馬未盡芻少待見老翁暄墻下有人告曰黃犢爲人所竊矣翁因坐暄略不向問須再以失犢告翁容色自徐曰爾無求必鄰家戲藏爾謝以爲有道者異而就問曰翁家失犢再告而不顧何也翁笑曰範公居此孰肯爲盜必無此理已而犢果還謝嘆息而去謝後與先子防宛丘語及此曰忠宣當時信及百姓如此十月二十五日夜話言及謹退而記之

先子自許展省河南及境駐馬少憩村店頃有翁從家出注視先子問曰明公頥容上丞相非其家子乎曰然翁不語入所居具冠帶出拜先子愕然不受翁曰某有欲言拜訖謂先子曰昔丞相尹洛某年四十二矣平生粗知守分畏法偶以意外爭鬭事至官得杖罪丞相晚坐吏引某褰裳行刑丞相見某容貌循謹膚體素完命至廡前問曰吾察爾非惡人膚體無傷而何爲至此某以情告且致欲自新之意丞相曰爾果能自悔乎某感泣應命卽命罰放出非特某得爲完人此鄕化之至今無鬭爭者

王子野待制家舊養學老子曰水先生頗能前知禍福甚敬信之子野正食羅列珍品甚盛水生適至子野指謂公曰試觀之何物可下飯乎生徧視良久曰此皆未可惟饑可下飯爾

吳人孫山滑稽才子也赴舉他郡鄕人托以子偕往鄕人子失意山綴榜末先歸鄕人問其子得失山曰解名盡處是孫山賢郎更在孫山外

無名子從學魯直未幾文大進嘗題扇上畫小兒迷藏詩云誰剪輕紈織巧絲春深庭院作兒嬉路郎有意嘲輕脫只有迷藏不入詩蓋得延小兒詩不及迷藏也

忠宣宰襄邑有二烏鸛灰羽赤喙遊囿眾爲異以術數致得畜之愛食虵虺入口中卽爲水畜之半年一縣虵虺幾盡竟不知其名也有廣南賈者過見之曰此擅雞毒鳥也後死其一居無何忠宣閱廣南異物志曰擅雞鴆鳥之別名始大驚駭卽命殺而焚瘞之

湛朴子文信實君子也爲江夏縣令動省過失平居未始懈惰臨民禦政必稽參條理然後行設有小愆則以狀自劾使吏望闕宣讀呼名朴則公裳惟諾於下示其攺也忠宣薦其才

忠宣尹洛其佛牙院主不自檢束穢行甚彰然不犯有司忠宣初不問也時五侍郎從居嫉惡之力勸忠宣抵其罪忠宣曰彼有犯固在不宥豈可無犯而求之乎吾則未能俟爾守此未晚後數年侍郎果守洛久患其事有茶肆婦人文及甫之舊妾也與佛牙主通被盜訟至府事連佛牙侍郎忽省前過知其文氏妾恐有所請就庭下直面鞠勘案成僧罪應徒而背有大癅吏以聞侍郎判曰非瘡非病特決戒閽者扄門卽行及甫繼至矚聞無及復回僧二杖而癅落三杖而至斃一境莫不驚伏

侍郎尹洛賈者有銀數十兩爲同行所盜訟至官事迹甚明而盜者抵諱莫伏二賈者紛辧不已侍郎得其情令吏捜檢盜者身無所獲得一鎖匙而已卽當時押下吏莫能曉公潛令人往盜者家詐以其意賫匙開篋取銀盜家誠其事付納公後令引二賈至問訟者曰爾銀若干包以何物有別記驗否賈歷言無不中者卽面付銀還盜者抵罪眾始服其神

許昌郭挺元傑從李方叔學久防訓方叔死挺有挽詩云顦悴詞林失俊英已應精爽在蓬瀛楷模昔日依元禮貧病他年累長卿無復波瀾窺大手空將日月送虛名當時潁曲爲耕地只有風灘晝夜聲

孔收寧極有道之士也視文正爲友壻與忠宣持國遊持國守許孔居郊常具車馬邀致郡治之養眞庵同衾促膝快論人間事久而復歸一夕大雨孔告還持國獨寢庵中有詩寄雲雨滴庵上茅風亂窻前竹繁聲互入耳欲寐不得熟緬懷田舍翁石逕滑馬足連山暗秋燈一路何處宿又有訪友詩云驅車下橫嶺西走龍陽道靑煙人幾家緑野山四抱鳥啼春意防林變夏陰早知應近生廬民風故醇好又云不踏南溪路於今又幾春能來共聨轡還是舊遊人載酒眞乘興談經或入神歡餘不無媿林壑可還身

許昌筆人郭純業甚精逺人多求之所入日限五千數足不論早暮閉肆出遊恣其所之盡醉始回𨿽寒暑不失一日大雨先子至西湖見郭夫婦並酩酊笑歌而來因謂曰何不家居飲酌爲安乎郭笑曰家中非無酒但飲之不佳耳識者或偉之

許昌進士馬磐子漸五侍郎少時受教後光祿大卿行繼處席下爲範氏三世師磐死有二子貧甚所居切鄰曾存之屢欲市之酬重價二馬藜忍窮不欲曰先人故廬兄弟當死此不願易也鄕人服之

昝昌洪道爲許學正鈐束諸生嚴甚輕薄者苦怨之昝他適書所居壁云某日某上謁良輸先軍昝歸不解徐繹之蓋連姓而言乃短舌者之詈言也

王齊叟彥齡霖弟也有絕才九流無所不能宣和間上愛琵琶博選工妙處樂府彥齡往視工者彈撥因黙問一二工失措再拜就學焉能袒裼舞長曲左右周旋如神覩者失色又以蹴踘馳天下名嘗畫梅影圗形影毫釐不差萬荷圗狀極纎細生意各殊識者奇寶之以五行自推年止三十九果如其言臨終有禪頌云醉魂今夜不須尋請看武陵溪上月

王觀與章子厚友善俱以疎散稱時號觀三惇七各言其第也子厚執政觀蹭蹬不逹至堂見子厚邀至閣中話舊欲去子厚令引馬就登觀上馬對眾顧謂子厚曰相公莫要忘了觀三子厚頗有慙色

李禹卿文正夫人兄也爲泗倅有才略禦下頗峻官吏怨之其侄嘗捆載貨物過境上稅官以狀聞意欲李放免持以爲訟【訟一作公】李卽判曰系禹卿大功親並無稅物稅官如得奇貨將欲訟於上未及發李先追稅務官吏致獄曰吾五服內所當而監吏而漏重稅耶各抵罪時楚有大獄屢易官讞翻覆累年不決上司委李李至於鞫案中取事令吏問白犯者慟哭服辜【服一作伏】

光祿舊藏麻師一雪雀圗奇甚士夫嘗就看之光祿居許李之儀端叔時任許幕屬以詩借云圗中塵迹已說著麻翁耳便醒凍雀髙低棲舞白枯槎零亂倚寒靑欲慿妙手聊模寫暫借遺蹤作典刑老去未能忘著相他年要伴艸堂靈

鄧璋徳甫永州人鄕舉八行忠宣謫永館門下教授諸孫後過長沙與故人蔣擴充之遇蔣有送詩云髙談耳冷幾經秋解後長沙得少畱莫畏洞庭風浪險主翁元是濟川舟蔣由是詩名播湖湘間後零陵簿李良輔媚附蔡京以蔣詩聞於上蔣被貶竄守倅舉鄧八行者皆譴詘李借此進靖康間呂元直執政良輔至堂幹祿呂偶記昔事云爾非陷範忠宣者耶命左右毀其朝服縉紳莫不快意

詠之悅道美叔子也爲宏詞魁志大才豪意欲俯拾靑紫元符間言事坐黨廢頗鬱鬱不平爲京兆幕屬有送髙懷恩赴闕詩云當時雞犬皆霄漢自是劉郎不得仙家本東都以禁不可歸有詩云自嘆百年家鳯闕一生腸斷國西門後骨肉淪防獨至都城外和陸公遜遊西池詩云傷心有恨闗存歿袖手無人問姓名蓋自傷之至也

李充子美洛人家業賣餅好學不倦從程正叔遊忠宣招館下隨仕五六年歸見正叔正叔曰子久從範何所聞見充曰範公奧蘊妙用某固難測相從累年但見貴者見之忘其貴賤者見之忘其賤爾正叔首肯回謂門人曰李生非常才也二三子速往見之

先子舊藏唐末道士虞有賢書送臥云道士詩云臥云道士來相辭相辭倐忽何所之紫閣春深煙靄靄東風花柳折枝枝藥成酒熟有時節寒食恐失松間期鴻一見傷翼髙飛展轉心無疑滿酌數杯酒狂吟幾首詩畱不往去不悲醯雞蜉蝣安得知

杜甫解悶詩云側生野岸及江蒲不熟丹宮盡玉壺云壑布衣鮐背死勞人害馬翠眉疎先子問光祿言此詩爲茘支作

張康節公居江南有詞云一帶江山如畫風物向秋瀟灑水浸碧天何處斷翠色冷光相射蓼岸荻花中映竹籬茅舍天際客帆髙掛門外酒旗低迓多少六朝興廢事盡入漁樵閒話悵望倚危欄紅日無言西下公晚年鰥居有侍妾晏康奉公甚謹未嘗少違意公嘗召而謂曰吾死亦當從我爾妾亦恭應曰惟命是從公薨妾相繼果死人以爲異

張先子野郎中一叢花詞云懷髙望逺幾時窮無物似情濃離魂正引千絲亂更南陌香絮蒙蒙嘶騎漸遙徵塵不斷何處認郎蹤雙鴛池沼水橈通梯橫畫閣黃昏後又還是斜月朦朧沈思細恨不如桃杏猶解嫁東風一時盛歐永叔尢愛之恨未識其人子野家南地以故至都謁永叔閽者以通永叔倒展迎之曰此乃桃杏嫁東風郎中東坡守杭子野尙在嘗預宴席有南鄕子詞末句云聞道賢人聚吳分試問也應傍有老人星蓋年八十餘矣

魯直在鄂州太守以其才望信重之士人以詩文投贄守必取質於魯直而報之一同人投詩頗紕繆守擕見魯直意其一言少助其乏魯直閱詩良久無語太守曰此詩不知酬以幾何魯直笑曰不必他物但公庫送與四兩幹艾於尻骨上做一大炷灸之且問曰爾後敢復湊放野同人竟無所濟

一相士黃生見魯直懇求數字取信爲遊謁之資魯直大書遺曰黃生相予官爲兩制壽至八十是所謂大葫蘆種也一笑黃生得之欣然士夫間莫解其意先祖見魯直因問之黃笑曰一時戲謔耳某頃年見京師相國寺中賣大葫蘆種仍背一葫蘆甚大一粒數百金人競買至春種結仍乃瓠爾蓋譏黃術之難信也

劉貢父知長安妓有茶嬌者以色慧稱貢父惑之事一時貢父被召造朝茶逺送之貢父爲夜宴痛飲有別詩曰畫堂銀燭徹宵明白玉佳人唱渭城唱盡一杯須起舞闗河風月不勝情至闕永叔直出道者院去城四十五里迓貢父貢父適病酒未起永叔曰何故未起貢父曰自長安路中親識畱飲頗爲酒病永叔戲之曰貢父非獨酒能病人茶亦能病人多矣

趙軏信可許人也以才稱鄕裏爲陜漕屬潦倒選調先子與之鄕舊旣在太原趙防檄相謁因館於書室是夕八月十四日夜先子具酒飲食宣使張永錫召先子防酌趙獨處寂寥就枕卽作一詞逹先子云今夜陰雲初霽畫外月華如水露靄晴空風吹髙樹滿院中秋意皎皎蟾光當此際怎柰何不成況味莫近檐間休來窻上且放離人睡永錫見之大喜贈上尊數壺先子爲求薦章僅攺秩而終

舊家多藏異書兵火之後無復片紙尙記有一黃須云李靖防時甚窮寓於北郡一富家一日靖竊其家女而遁行至暮投一旅舎飯罷濯足於門見一黃須老翁坐於側且熟視神色非常靖恐富家捕己者欲避之頃於身皮篋中取一人頭切食甚閒暇靖異之乃親就問焉翁曰今天下大亂汝當平天下然有一人在汝上其人亡則汝當爲王汝可從我尋之靖隨翁數程至汴州見一大第中數人奕翁同竚立云不見其人矣頃有一披衣從中出視奕者蓋太宗也翁驚曰卽此人當之汝善佐其事遂別餞畱連久之語靖云此去四十五年東夷中有一黃須翁殺其君而自立者卽我也靖旣佐唐平亂貞觀中東夷果奏一黃須翁殺其君而自立異哉異哉

邵伯恭侍郎守長安旣去久之以書抵親識曰自去長安惟酥梨筍時復在念其他漫然不復記憶可謂風流矣

李師忠復之帥桂罷歸一詞題別云子規啼破城樓月畫船曉載笙歌發兩岸茘支紅萬家煙雨中佳人相對泣淚下羅衣濕從此信音稀嶺南無鴈飛荔支煙雨蓋桂實景也

曾肇子開守亳秩滿丐祠歸江南一詞別諸僚舊云嵗晚鳯山陰看盡楚天冰雪不待牡丹時候又使人輕別如今歸去老江南扁舟載風月不似畫梁雙燕有重來時節

忠宣守洛遊師防景叔忠宣門生也赴陜漕任過洛畱數日啟行忠宣餞於郊拉程正叔防而使妓侑酒蓋忘正叔之來旋悔之無及景叔以正叔年徳髙讓居上坐正叔亦不辭酒數行景叔啟白忠宣曰數妓逺出頗勞某願各酧一杯遂執爵徧勸諸妓正叔不樂忠宣甚惶怖勸將畢正叔厲言曰景叔願公愛陜之百姓亦如此景叔執爵從容操西音言曰覆侍講只有此一勺里正叔亦爲一忠宣意遂解

晁端彥美叔一日防賈易及東坡賈時臺諫蓋嘗劾坡於朝晁亦忘其事遂同防酒酣坡言曰某昨日造朝有一人乘酒臥東衢略不相避某頗怒之因命左右曰擒而繃之酒者曰爾又不是臺諫只有胡繃亂繃易應聲曰誰教爾辧坡公終席不樂美叔終身自悔拙於防客忠宣曰吾向非景叔之佞亦當抱美叔之恨矣

石蒼舒與韓魏公有舊韓拜相石至幹祿畱數月無成石作詩以別歸云逸上句前二聖擁千官惟有掃門霜客卻隨社鷰入長安韓覽之惻然遂注一官而去

滕甫元發視文正爲皇考舅自少侍文正側文正愛其才待如子視忠宣爲叔每恃才好勝忠宣未嘗與較皇祐元年同忠宣貢京師忠宣篋中物滕嘗自取之付酒或濟困乏者忠宣初不問也是年忠宣登第滕失意歸文正責怒滕欲夏楚其無間如此愛擊角毬文正每戒之不聴一日文正尋大郎肄業乃擊毬於外文正怒命取毬令小吏直面以鐵槌碎之毬爲鐵所擊【一作激】起中小吏之額小吏防痛間滕在傍拱手防言曰快哉文正亦優之至登第仕宦始去後四十年忠宣自右相出帥太原與滕爲代將行滕設宴津館防忠宣及魏國夫人慷慨道昔日事痛飲逹旦膝手作數語云當年風月共遊王謝之庭又云道四十年之舊話曷盡懽情其詩云鼎早爲湯右相有文今作魯夫人蓋魏時封魯國一時其精確

崔豫忠宣長外孫也爲長安縣尉爲人自厚於責物忠宣守洛崔以書求教忠宣答之其略曰我平生所學惟忠恕二字一生用不盡至立朝事君接待僚友未嘗頃刻離此又云人𨿽至愚責人則明𨿽有聰明恕己則昏爾曹但以責人之心責己恕己之心恕人不患不到聖賢地位也

韓魏公相神宗一日得防理汴河役兵事有問許面對神宗謂韓曰前日汴河事如何韓對曰汴河之役措置亦未便頗有怨咨更望陛下詳處神宗作色言曰爲君者亦甚難矣管又不是不管又不是待將何魏公退步謝罪曰臣愚意無他只欲奏陛下知責有司爲久逺之利耳韓恐懼還第聴命者數日紹興丙辰張徳逺督兵淮上先子咨議幙中張日與僚屬語浹逞上之眷錫至再三先子從容曰某嘗記韓魏公事神宗具述上事云當是時韓公性命難保何寵錫之足云徳逺始則傾聴終變色無語同僚者以先子爲名言

元符庚辰蔡京出韓師璞當軸下詔求言其略曰言之當者朕有厚賞言之不當朕不加罪朕言惟信無慮後悔於是四海之士莫不慷慨論蔡京之失時忠宣在永州聞之驚曰師璞果能辦此乎未久京復相舉言者竄嶺外善於是盡矣

神廟大長公主哲宗朝重於求配徧士族中求之莫中聖意帶禦器械狄詠頗美丰姿近臣奏曰不知要如何人物哲宗曰人物要如狄詠者天下謂詠爲人樣子狄詠狄靑子也

文正嘗指呂許公之失文正出帥陜呂欲疎逺之及韓夏二公悉攺除節鉞蓋換武則不能在朝廷也文正知其意思上章辭之而不受

溫公獨樂園林賦詩述美者甚眾李夷行炳大有見山臺詩云闕上句紛紛紅紫簇虛檐山光不肯饒春色故向花閒出數尖蓋臺側盡栽花卉也

潁川陳恬叔易以才名稱鄕裏家貧與弟同居一日弟忤其意遂捶之親鄕中者目曰愷悌君子自號澗上丈人里人之子從叔易學文而好刷飾頭面舉止妖嬈目爲澗上丈母

李淸臣直平生罕作詞惟晚年赴大名道中作一詞云去年曾宿黃陵浦鼓角秋風海遼東回首紅塵一夢中竟死不返亦爲詩讖也

範蜀公六十三嵗致政歸第後十餘年上欲起之者再三蜀公表謝云六十三而吿老蓋不待年七十五而復來孰雲中禮朝廷無以彊之竟從其請

劉禹錫博通子史百家作證本艸而訥於爲文時賢頗於此鄙之嘗作詩曰風定落花深一寸日髙啼鳥度千聲又云曉鶯林外千聲囀芳艸階前一尺長歐公謂忽作人言

忠宣守陳州黨錮禍起盡竄善忠宣以救蔡新州爲論持正獨免時年已七十親識皆勸止之曰公年七十中外亦不責望得幸免何自苦如是公笑曰我受國厚恩備位宰輔合瀝血懇陳萬一感回上意所濟非細忤防竄謫蓋亦分也遂自艸奏章命諸子緘封外人無知者章上卽爲行計未久謫隨州分子舎寄食許蘇二郡骨肉離別哭聲眾不忍聞忠宣蓋怡然自也繼安置永州魏國夫人嘗曰吾非有仇於章相公何使我至此忠宣每答之以命至道中夜失舟骨肉狼狽野宿忠宣笑謂魏國曰此亦章相公耶

文正長子監簿純佑幼有智略與富彥國家子有遊富氏引塟陳設從塟祭用甚盛觀者如堵器用蓋錫造者監簿在側取一器擘而示眾曰此錫器爾等謂何物耶富氏子大怒以爲笑已監簿徐謂曰爾何所見吾正恐愚民致疑害爾先塋耳富子嘆服時始十餘嵗

蔡持正少於泗州道中山寺讀書僧厭其久書舎有竹書一絕壁間云窻前翠竹兩三竿瀟灑風吹滿院寒常在眼前君莫厭化成龍去見應難已有宰相气味蔡作相其詩尙存先子經過常見之

葉防正澤民倅撫先子謁之見一同人投詩中兩聨云吾儕志正堅如石俗眼相看薄似云貧病已甘明世老賢愚畱與後人分先子因贊葉禮遇之

過庭錄

