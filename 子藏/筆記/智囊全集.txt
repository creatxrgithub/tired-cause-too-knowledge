智囊全集馮夢龍

智囊自敍

馮子曰﹕人有智猶地有水﹐地無水爲焦土﹐人無智爲行屍。智用於人﹐猶水行於地﹐地勢坳則水滿之﹐人事坳則智滿之。周覽古今成敗得失之林﹐蔑不由此。何以明之﹖昔者梁﹑紂愚而湯﹑武智﹔六國愚而秦智﹔楚愚而漢智﹔隋愚而唐智﹔宋愚而元智﹔元愚而聖祖智。

舉大則細可見﹐斯《智囊》所爲述也。或難之曰﹕智莫大於舜﹐而困於頑囂﹔亦莫大於孔﹐而厄於陳蔡﹔西鄰之子﹐六藝嫻習﹐懷璞不售﹐鶉衣彀食﹐東鄰之子﹐紇字未識﹐坐享素封﹐僕從盈百﹐又安在乎愚失而智得﹖馮子笑曰﹕子不見夫鑿井者乎﹖冬裸而夏裘﹐繩以入﹐畚以出﹐其平地獲泉者﹐智也﹐菲夫土究而石見﹐則變也。有種世衡者﹐屑石出泉﹐潤及萬家。是故愚人見石﹐智者見泉﹐變能窮智﹐智復不窮於變。使智非舜﹑孔﹐方且灰於廩﹑泥於井﹑俘於陳若蔡﹐何暇琴於牀而弦於野﹖子且未知聖人之智之妙用﹐而又何以窺吾囊﹖或又曰﹕舜﹑孔之事則誠然矣。然而「智囊」者﹐固大夫錯所以膏焚於漢市也﹐子何取焉﹖馮子曰﹕不不﹗錯不死於智﹐死於愚﹐方其坐而談兵﹐人主動色﹐迨七國事起﹐乃欲使天子將而已居守﹐一爲不智﹐讒興身滅。𨿽然﹐錯愚於衛身﹐而智於籌國﹐故身死數千年﹐人猶痛之﹐列於名臣。斗宵之流﹐衛身偏智﹐籌國偏愚﹐以此較彼﹐誰妍誰媸﹖且「智囊」之名﹐子知其一﹐未知二也。前乎錯﹐有樗裏子焉﹔後乎錯﹐有魯匡﹑支謙﹑杜預﹑桓範﹑王儉焉﹔其在皇明﹐楊文襄公並擅此號。數君子者﹐迹不一軌﹐亦多有成功豎勛﹑身榮道泰。子捨其利而懲其害﹐是猶睹一人之溺﹐而廢舟揖之用﹐夫亦愈不智矣﹗

或又曰﹕子之述《智囊》﹐將令人學智也。智由性生乎﹐由紙上乎﹖馮子曰﹕吾向者固言之﹕智猶水﹐然藏於地中者﹐性﹔鑿而出之者﹐學。井澗之用﹐與江河參。吾憂夫人性之錮於土石﹐而以紙上言爲之畚鍤﹐庶於應世有廖爾。或又曰﹕僕聞「取法乎上﹐僅得乎中」。

子之品智﹐神姦巨猾﹐或登上乘﹐雞鳴狗盜﹐亦備奇聞﹐囊且穢矣﹐何以訓世﹖馮子曰﹕吾品智非品人也。不惟其人惟其事﹐不惟其事惟其智﹐𨿽好猾盜賊﹐誰非吾藥籠中硝﹑戟﹖吾一以爲蛛网而推之可漁﹐一以爲蠶繭而推之可室。譬之谷王﹐眾水同歸﹐豈其擇流而受﹗或無以難﹐遂書其語於篇首。馮子名夢龍﹐字猶龍﹐東吳之畸人也。

智囊自敍智囊補自敍

憶丙寅歲﹐余坐蔣氏三徑齋小樓近兩月﹐輯成《智囊》二十七卷。以請教於海內之明哲﹐往往濫蒙嘉許﹐而嗜癡者遂冀余有續刻。余菇蘆中老儒爾﹐目未睹西山之祕籍﹐耳未聞海外之僻事﹐安所得匹此者而續之﹖顧數年以來﹐聞見所觸﹐苟鄰於智﹐未嘗不存諸胸臆﹐以此補前輯所未備﹐庶幾其可。𨿽然﹐嶽忠武有言「運用之妙﹐在乎一心。」善用之﹐鳴吠之長可以逃死﹔不善用之﹐則馬服之書無以救敗。故以羊悟馬﹐前刻已慶其繁﹔執方療疾﹐再補尙虞其寡。第余更有說焉。唐太宗喜右軍筆意﹐命書家分臨蘭亭本﹐各因其質﹐勿泥形模﹐而民間片紙隻字﹐乃至搜括無遺。佛法上乘﹐不立文字﹐四十二章﹐後增添至五千四十八卷而猶未已。故致用𨿽貴乎神明﹐往迹何妨乎多識﹖玆補或亦海內明哲之所不棄﹐不止塞嗜痂者之請而已也。書成﹐值余將赴閩中﹐而社友徳仲氏以送余﹐故同至松陵。徳仲先行余《指月》《衡庫》諸書﹐蓋嗜痂之尢者﹐因述是語爲敍而之。

吳門馮夢龍題於松陵之舟中

上智部總敍

馮子日﹕智無常局﹐以恰肖其局者爲上。故愚夫或現其一得﹐而曉人反失諸千慮。何則﹖上智無心而合﹐非千慮所臻也。人取小﹐我取大﹔人視近﹐我視遠﹔人動而愈紛﹐我靜而自正﹔人束手無策﹐我遊刃有餘。夫是故難事遇之而皆易﹐巨事遇之而皆細。其斡旋入於無聲臭之微﹐而其舉動出人意想思索之外。或先懺而後合﹐或似逆而實順。方其閒閒﹐豪傑所疑﹔迄乎斷斷﹐聖人不易。嗚呼﹗智若此﹐豈非上哉﹗上智不可學﹐意者法上而得中乎﹖

抑語云「下下人有上上智」﹐庶幾有觸而現焉﹖余條列其槪﹐稍分四則﹐曰《見大》﹑曰《遠猶》﹑曰《通簡》﹑曰《迎刃》﹐而統名之日《上智》。

上智部——見大卷一

一操一縱﹐度越意表﹔尋常所驚﹐豪傑所了。集《見大》。

太公孔子

太公望封於齊。齊有華士者﹐義不臣天子﹐不友諸侯﹐人稱其賢。太公使人召之三﹐不至﹐命誅之。周公曰「此人齊之髙士﹐柰何誅之﹖」太公曰「夫不臣天子﹐不友諸侯﹐望猶得臣而友之乎﹖望不得臣而友之﹐是棄民也﹔召之三不至﹐是逆民也。而旌之以爲教首﹐使一國效之﹐望誰與爲君乎﹖」

少正卯與孔子同時。孔子之門人三盈三虛。孔子爲大司寇﹐戮之於兩觀之下﹐子貢進曰「夫少正卯﹐魯之聞人。夫子誅之﹐得無失乎﹖」孔子曰「人有惡者五﹐而盜竊不與焉﹕一曰心達而險﹐二曰行僻而堅﹐三曰言僞而辯﹐四曰記醜而博﹐五曰順非而澤。此五者﹐有一於此﹐則不免於君子之誅﹐而少正卯兼之。此小人之桀雄也﹐不可以不誅也。」

諸葛亮

有言諸葛丞相惜赦者﹐亮答曰「治世以大徳﹐不以小惠﹐故匡衡﹑吳漢不願爲赦。先帝亦言﹕吾周旋陳元方﹑鄭康成問﹐每見啟告﹐治亂之道悉矣﹐曾不及赦也。若景升父子歲歲赦宥﹐何益於治乎﹖」及費﹝礻韋﹞爲政﹐始事姑息﹐蜀遂以削。

光武帝

劉秀爲大司馬﹐時捨中兒犯法。軍市令祭遵格殺之。秀怒﹐命取遵。主簿陳副諫曰﹕

「明公常欲眾軍整齊﹐遵奉法不避﹐是教令所行﹐柰何罪之﹖」秀悅﹐乃以爲刺姦將軍﹐謂諸將曰「當避祭遵。吾捨中兒犯法﹐尙殺之﹐必不私諸將也。」

使馬圉

孔子行遊﹐馬逸食稼。野人怒﹐縶其馬。子貢往說之﹐果詞而不得。孔子曰「夫以人之所不能聽說人﹐臂以太牢享野獸﹐以《九韶》樂飛鳥也。」乃使馬圉入﹐謂野人曰「子不耕於東海﹐予不遊西海也﹐吾馬安得不犯子之稼﹖」野人大喜﹐解馬而予之。

選押伴使

「三徐」名著江左﹐皆以博洽聞中朝﹐而騎省鉉尢最。會江左使鉉來修貢﹐例差官押伴。朝臣皆以詞令不及爲憚﹐宰相亦艱其選﹐請於藝祖。藝祖曰「姑退﹐朕自擇之。」有頃﹐左﹝王當﹞傳宣殿前司﹐具殿侍中不識字者十人以名入。宸筆點其一﹐曰「此人可﹗」

在廷皆驚﹐中書不敢復請﹐趣使行。殿侍者莫知所以﹐弗獲已﹐竟往。渡江﹐始鉉詞鋒如雲﹐旁觀駭愕﹐其人不能答﹐徒唯唯﹐鉉不測﹐彊聒而與之言。居數日﹐旣無酬復﹐鉉亦倦且默矣。

胡世寧

少保胡世寧。爲左都禦史﹐掌院事。時當考察﹐執政請禁私謁。公言﹕

「臣官以察爲名。人非接其貌﹑聽其言﹐無以察其心之邪正﹑才之短長。若屏絕士夫﹐徒按考語﹐則毀譽失眞﹐而求激揚之﹐難當矣。」上是其言﹐不禁。

韓﹝氵晃﹞錢謬﹝金旁﹞

韓晃節制三吳﹐所辟賓佐﹐隨其才器﹐用之悉當。有故人子投之﹐更無他長。嘗召之與宴﹐畢席端坐﹐不與比坐交言。公署以隨軍﹐令監庫門。此人每早入帷﹐端坐至夕。吏卒無敢濫出入者。

吳越王常遊府園﹐見園卒陸仁章樹藝有智而志之。及淮南圍蘇州﹐使仁章通信入城﹐果得報而還。謬以諸孫言之。

燕昭王

燕昭王問爲國。郭隗曰「帝者之臣﹐師也﹔王者之臣﹐友也﹔伯者之臣﹐賓也﹔危國之臣﹐帥也。——惟王所擇。」燕王曰「寡人願學而無師。」郭隗曰「王誠欲興道﹐隗請爲天下士開路。」於是燕王爲隗攺築宮﹐北面事之。不三年﹐蘇子自周往﹐鄒衍自齊往﹐樂毅自趙往﹐屈景自楚歸。

丙吉郭進

吉爲相﹐有馭吏嗜酒﹐從吉出﹐醉嘔丞相車上。西曹主吏白﹐欲斥之。吉曰「以醉飽之失去士﹐使此人復何所容﹖西曹第忍之﹐此不過污丞相車茵耳。」此馭吏﹐邊郡人﹐習知邊塞發奔命警備事。嘗出﹐適見驛騎持赤白囊﹐邊郡發奔命書馳來。至﹐馭吏因隨驛騎至公車刺取﹐知虜入雲中﹑代郡﹐速歸見吉﹐白狀﹐因曰「恐虜所入邊郡﹐二千石長吏有老病不任兵馬者﹐宜可豫視。」吉善其言﹐召東曹案邊長吏科條其人。未已﹐詔召丞相﹑禦史﹐問以虜所入郡吏。吉具對。禦史大夫卒遽不能詳知﹐以得譴讓﹔而吉見謂憂邊思職﹐馭吏力也。

郭進任山西巡檢﹐有軍校詣闕訟進者。上召訊﹐知其誣﹐卽遣送進﹐令殺之。會並寇入﹐進謂其人曰「汝能訟我﹐信有膽气。今赦汝罪﹐能掩殺並寇者﹐卽薦汝於朝﹔如敗﹐卽自投河﹐毋污我劍也。」其人踴躍赴斗﹐竟大捷。進卽薦抉擢之。

假書

秦檜當國﹐有士人假其書﹐謁揚州守。守覺其僞﹐交原書管押其回。檜見之﹐卽假其官資﹔或問其故﹐曰「有膽敢假檜書﹐此必非常人。若不以一官束之﹐則北走胡﹐南走越矣。」

姦檜此舉﹐卻勝韓﹑範遠甚﹐所謂「下下人有上上智」。

有人贗作韓魏公書﹐謁蔡君謨。君謨𨿽疑之﹐然士頗豪﹐與之三千﹐因回書﹐遣四兵送之﹐並致果物於魏公。客至京﹐謁公謝罪。公徐曰「君謨手段小﹐恐未足了公事。夏太尉在長安﹐可往見之。」卽爲發書﹐子弟疑謂包容已足﹐書可勿發。公日﹕「士能爲我書﹐又能動君謨﹐其才器不凡矣。」至關中﹐夏竟官之。又東坡元祜間出帥錢塘。視事之初﹐都商稅務押到匿稅人南劍州鄕貢進士吳味道﹐以二巨捲﹐作公名銜﹐封至京師蘇侍郎宅。公呼訊其卷中何物。味道恐蹙而前日﹕「味道今秋忝冒鄕薦。鄕人集錢爲赴省之贐以百千﹐就置建陽紗得二百端。因計道路所經場務盡行抽稅﹐則至都下不存其半。竊計當今負天下重名而愛獎士類﹐惟內翰與侍郎耳。縱有敗露﹐必能情貸﹐遂假先生名銜﹐緘封而來。不知先生已臨鎭此邦﹐罪實難逃。」公熟視﹐笑﹐呼掌箋吏去其舊封﹐換題新銜﹐附至東京竹竿巷﹐並手書子由書一紙﹐付之﹐日﹕「先輩這回將上天去也無妨。」明年味道及第﹐來謝。二事俱長人智量者。﹞

楚莊王袁盎

楚莊玉宴羣臣﹐命美人行酒。日暮﹐酒酣燭滅﹐有引美人衣者。美人援絕其冠纓﹐趣火視之。王曰「柰何顯婦人之節﹐而辱士乎﹗」命曰「今日與寡人飲﹐不絕纓者不歡。」

羣臣盡絕纓而火﹐極歡而罷。及圍鄭之役﹐有一臣常在前﹐五合五獲首﹐卻敵﹐卒得勝。詢之﹐則夜絕纓者也。

盎先嘗爲吳相時﹐盎有從史私盎侍兒。盎知之﹐弗泄。有人以言恐從史﹐從史亡。盎親追反之﹐竟以侍兒賜﹐遇之如故。景帝時﹐盎旣入爲太常﹐復使吳。吳王時謀反﹐欲殺盎﹐以五百人圍之。盎未覺也。會從史適爲守盎校尉司馬﹐乃置二百石醇醪﹐盡飲五百人醉臥﹐輒夜引盎起﹐曰「君可去矣﹐旦日王且斬君。」盎曰「公何爲者﹖」司馬曰「故從史盜君侍兒者也。」於是盎驚脫去。

胡酋蘇慕恩部落最彊﹐種世衡嘗夜與飲﹐出侍姬佐酒。旣而世衡起入內﹐慕恩竊與姬戲。術默然﹐麾使去。卽日大享將士﹐召此婦出﹐謂曰「殺汝則無罪﹐畱汝則不可。任汝於諸將中自擇所從。」婦指一人﹐術卽賜之。

王猛

猛督諸軍十六萬騎伐燕。慕容評屯潞州。猛進與相持﹐遣將軍徐成覘燕軍。期日中﹐及昏而反﹐猛怒﹐欲斬成。鄧羌請曰「賊眾我寡﹐詰朝將戰﹐且宜宥之。」猛曰「若不斬成﹐軍法不立。」羌固請曰「成﹐部將也﹐𨿽違期應斬﹐羌願與成效戰以贖罪。」猛又弗許。羌怒﹐還營﹐嚴鼓勒兵﹐將攻猛。猛謂羌義而有勇﹐使語之曰「將軍止﹐吾今赦之矣。」成旣獲免﹐羌自來謝。猛執羌手而笑曰「吾試將軍耳。將軍於郡將尙爾﹐況國家乎﹗」

魏元忠

唐髙宗幸東都時﹐關中饑謹。上慮道路多艸竊﹐命監察禦史魏元忠檢校車駕前後。元忠受詔﹐卽閱視赤縣獄﹐得盜一人﹐神采語言異於眾。命釋桎梏﹐襲冠帶﹐乘驛以從﹐與人共食宿﹐托以詰盜。其人笑而許之﹐比反東都﹐士馬萬數﹐不亡一錢。

柳一砒﹝王比﹞

唐柳大夫砒﹐謫授瀘州郡守。渝州有牟磨秀才﹐卽都校牟居厚之子﹐文采不髙﹐執所業謁見。柳獎飾甚勤。子弟以爲太過。柳曰「巴蜀多豪士﹐此押衙之子﹐獨能好文﹐苟不誘進﹐渠卽退志。以吾稱譽﹐人必榮之﹐由此減三五員艸賊﹐不亦善乎﹖」

廉希憲

元廉公希憲禮賢下士﹐常如不及。方爲中書平章時﹐江南劉整以尊官來謁﹐公毅然不命之坐。劉去﹐宋諸生襤縷冠衣﹐袖詩請見。公亟延入坐語﹐稽經抽史﹐飲食勞苦﹐如平生歡。旣罷﹐弟希貢問曰「劉整貴官而兄簡薄之﹐諸生寒士而兄優禮之﹐有說乎﹖」公曰﹕

「非爾所知也。大臣語默進退﹐系天下輕重。劉整官𨿽尊貴﹐然背國叛主而來者﹔若宋諸生﹐何罪而羈囚之﹖今國家崛起朔漠﹐我於斯文不加厚﹐則儒術由此衰熄矣。」

範文正

範文正公用士﹐多取气節而略細故﹐如孫威敏﹑滕達道﹐皆所素重。其爲帥日﹐辟置僚幕客﹐多取謫籍未牽復人。或疑之﹐公曰「人有才能而無過﹐朝廷自應用之。若其實有可用之材﹐不幸陷於吏議﹐不因事起之﹐遂爲廢人矣。」故公所舉多得士。

徐存齋

徐存齋由翰林督學浙中﹐時年未三十。一士子文中用「顏苦孔之卓」。徐勒之﹐批云「杜撰」﹐置四等。此生將領責﹐執捲請曰「大宗師見教誠當﹐但『苦孔之卓』出揚子《法言》﹐實非生員杜撰也。」徐起立曰「本道僥幸太早﹐未嘗學問﹐今承教多矣。」攺置一等。一時翕然﹐稱其雅量。

古來聖主名臣﹐斷無使性遂非者。

又聞徐公在浙時﹐有二生爭貢﹐嘩於堂下﹐公閱卷自若。已而有二生遜貢﹐嘩於堂下﹐公亦閱卷自若。頃之﹐召而謂曰「我不欲使人爭﹐亦不能使人讓﹐諸生未讀教條乎﹖連本道亦在教條中﹐做不得主。諸生但照教條行事而已。」由是爭讓皆息。公之持大體皆此類。

屠枰石

屠枰石先生爲浙中督學﹐持法嚴。按湖時﹐羣小望風搜諸生過失。一生宿娼家﹐保甲昧爽兩擒抵署門﹐無敢解者。門開﹐攜以入。保甲大呼言狀﹐屠佯爲不見聞者﹐理文書自如。

保甲膝行漸前﹐離兩累頗遠。屠瞬門役﹐判其臂曰「放秀才去。」門役諭其意﹐潛趨下引出﹐保甲不知也。旣出﹐屠昂首曰「秀才安在﹖」保甲回顧失之﹐大驚﹐不能言。與大杖三十﹐荷枷﹔娼則逐去。保甲倉惶語人曰「向殆執鬼﹗」諸生咸唾之﹐而感先生曲全一酒色士也。自是刁風頓息﹐而此士卒自懲﹐用貢爲教官。

李孝壽宋元獻

李孝壽爲開封尹。有舉子爲僕所淩﹐忿甚﹐具牒欲送府。同捨生勸解﹐久乃釋﹐戲取牒效孝壽花書判云「不勘案﹐決杖二十。」僕明日持詣府﹐告其主仿尹書判﹐私用刑。孝壽卽追至﹐備言本末。孝壽幡然曰「所判正合我意﹗」如數與僕杖﹐而謝舉子。時都下數千人﹐無一僕敢肆者。

宋元獻公罷相守洛。有一舉子﹐行囊中有失稅之物﹐爲僕夫所告。公曰「舉人應舉﹐孰無所攜﹖未可深罪。若奴告主﹐此風胡可長也﹗」但送稅院倍其稅﹐仍治其奴罪﹐而遣之。

胡霆桂

胡霆桂﹐開慶間爲鉛山主簿。時私釀之禁甚嚴。有婦訴其姑私釀者。霆桂詰之曰「汝事姑孝乎﹖」曰「孝。」曰「旣孝﹐可代汝姑受責。」以私釀律苔之。政化遂行﹐縣大治。

尹源

尹源﹐尹洙之兄也﹐舉進士﹐通判徑州﹐時知滄州劉渙坐專斬部卒﹐降知密州。源上書言「渙爲主將﹐部卒有罪不伏﹐笞輒呼萬歲﹐渙斬之不爲過。以此謫渙﹐臣恐邊兵愈驕﹐輕視主將﹐所系非輕。」渙遂獲免。

張耳

張耳﹑陳余﹐皆魏名士。秦滅魏﹐懸金購兩人。兩人變姓名俱之陳﹐爲裏監門以自食。

吏嘗以過笞陳余。余怒欲起﹐張耳躡之﹐使受笞。吏去﹐耳乃引余之桑下﹐數之曰「始吾與公言何若﹖今見小辱﹐而欲死一吏乎﹗」

狄武襄

狄靑起行伍十餘年﹐旣貴顯﹐面涅猶存﹐曰「畱以勸軍中﹗」

邵雍

熙寧中﹐新法方行﹐州縣騷然。邵康節閒居林下﹐門生故舊仕宦者皆欲投劾而歸﹐以書問康節。答曰「正賢者所當盡力之時。新法固嚴﹐能寬一分﹐則民受一分之賜也矣。投劾而去何益﹖」

常言「人不必待仕宦有職事才爲功業﹐但隨力到處﹐有以及物﹐卽功業也。」蓮池大師勸人作善事﹐或辭以無力﹐大師指凳日﹕「假如此凳﹐欹斜礙路﹐吾爲整之﹐亦一善也。」如此存心﹐便覺臨難投劾者亦是寶山空回。

鮮於銑爲利州路轉運副使﹐部民不請靑苗錢。王安石遣吏詰之。銑日﹕「靑苗之法﹐願取則與。民自不願﹐豈能彊之﹗」東坡稱銑「上不害法﹐中不廢親﹐下不傷民」﹐以爲「三難」。仕途當以爲法。

楊士奇

廣東布政徐奇入覲﹐載嶺南藤簟﹐將以饋廷臣。邏者獲其單目以進。上視之﹐無楊士奇名﹐乃獨召之﹐問故。士奇曰「奇自都給事中受命赴廣時﹐眾皆作詩文贈行﹐故有此饋﹐臣時有病﹐無所作﹐不然﹐亦不免。今眾名𨿽具﹐受否未可知。且物甚微﹐當以無他。」上意解﹐卽以單目付中官令毀之﹐一無所問。

此單一焚﹐而邏者喪气﹐省縉紳中許多禍﹐且使人主無疑大臣之心。所全甚大。無智名﹐實大智也﹐豈惟厚道﹗

宋眞宗時﹐有上書言官禁事者。上怒﹐籍其家﹐得朝士所與往還﹑占問吉凶之說﹐欲付禦史問狀。王旦自取嘗所占問之書進﹐請並付獄。上意浸解﹐公遂至中書﹐悉焚所得書。已而上悔﹐復馳取之。公對﹕「已焚訖」﹐乃止。此事與文貞相類﹐都是舍身救物。﹞

嚴震

嚴震鎭山南﹐有一人乞錢三百千去就過活。震召子公弼等問之。公弼曰「此患風耳﹐大人不必應之。」震怒﹐曰「爾必墜吾門﹗只可勸吾力行善事﹐柰何勸吾吝惜金帛﹖且此人不辦﹐向吾乞三百千﹐的非凡也﹗」遂命左右準數與之。於是三川之士歸心恐後﹐亦無造次過求者。

蕭何任氏

沛公至咸陽﹐諸將皆爭走金帛財物之府分之﹐何獨先人收秦丞相﹑禦史律令圖書藏之。

沛公具知天下要塞戶口多少彊弱處﹑民所疾苦者﹐以何得秦圖書也。

宣曲任氏﹔其先爲督道倉吏。秦之敗也﹐豪傑爭取金玉﹐任氏獨窖倉粟。楚漢相距榮陽﹐民不得耕種﹐米石至萬﹐而豪傑金玉盡歸任氏。

藺相如寇恂

趙王歸自澠池﹐以藺相如功大﹐拜爲上卿﹐位在廉頗之右。廉頗自侈戰功﹐而相如徒以口舌之勞位居其上﹕「我見相如必辱之﹗」相如聞﹐不肯與會﹔每朝﹐常稱病﹐不欲與頗爭列。已而相如出﹐望見廉頗﹐輒引車避匿。於是舍人相與諫相如﹐欲辭去。相如固止之曰﹕

「公之視廉頗孰與秦王﹖」曰「不若也。」相如曰「夫以秦王之威﹐而相如廷叱之﹐辱其羣臣﹔相如𨿽駑﹐獨畏廉將軍哉﹗顧吾念之﹕彊秦之所以不敢加兵於趙者﹐徒以吾兩人在也﹐今兩虎共斗﹐勢不俱生。吾所以爲此者﹐先國家之急而後私仇也。」頗聞之﹐肉袒負荊﹐因賓客至相如門謝罪﹐遂爲刎頸之交。

賈復部將殺人於穎川﹐太守寇恂捕戮之。復以爲恥﹐過穎川﹐謂左右曰「見恂必手刃之﹗」恂知其謀﹐不與相見。姊子谷崇請帶劍侍側﹐以備非常﹐恂曰「不然。昔藺相如不畏秦王而屈於廉頗者﹐爲國也。」乃敕屬縣盛供具﹐一人皆兼兩人之饌。恂出迎於道﹐稱疾而還。復勒兵欲追之﹐而將士皆醉﹐遂過去。恂遣人以狀聞﹐帝徵恂﹐使與復結友而去。

張飛

先主一見馬超﹐以爲平西將軍﹐封都亭侯。超見先主待之厚也﹐闊略無上下禮﹐與先主言﹐常呼字。關羽怒﹐請殺之﹐先主不從。張飛曰「如是﹐當示之以禮。」明日大會諸將﹐羽﹑飛並挾刀立直。超入顧坐席﹐不見羽﹑飛座﹔見其直也﹐乃大驚。自後乃尊事先主。

曹彬竇儀

宋太祖始事周世宗於澶州﹐曹彬爲世宗親吏﹐掌茶酒。太祖嘗從求酒﹐彬曰「此官酒﹐不可相與。」自沽酒以飲之。及太祖卽位﹐語羣臣曰「世宗吏不欺其主者﹐獨曹彬耳。」由是委以腹心。

大祖下滁州﹐世宗命竇儀籍其帑藏。至數日﹐太祖命親吏取藏絹﹐儀曰「公初下城﹐𨿽傾藏取之﹐誰敢言者﹖今旣有籍﹐卽爲官物﹐非旨不可得。」後太祖屢稱儀有守﹐欲以爲相。

魯宗道

宋魯宗道﹝字貫夫﹐亳州人。﹞爲渝徳日﹐眞宗嘗有所召。使者及門﹐宗道不在﹐移時乃自仁和肆飲歸。中使先入﹐與約曰「上若怪公來遲﹐當托何事以對﹖」宗道曰「但以實告。」曰「然則當得罪。」宗道曰「飲酒﹐人之常情﹔欺君﹐臣子之大罪。」中使如公對。眞宗問公﹕「何故私入酒家﹖」公謝曰「臣家貧﹐無器皿﹐酒肆具備。適有鄕親遠來﹐遂邀之飲。然臣旣易服﹐市人亦無識臣者。」眞宗笑曰「卿爲宮臣﹐恐爲禦史所彈。」然自此奇公﹐以爲眞實可大用。

呂夷簡

仁宗久病廢朝﹐一日疾差﹐思見執政﹐坐便殿﹐急召二府。呂許公聞命﹐移刻方赴﹐同列贊公速行﹐公緩步自如。旣見﹐上曰「久病方平﹐喜與公等相見﹐何遲遲其來﹖」公從容奏曰「陛下不豫﹐中外頗憂。一旦急召近臣﹐臣等若奔馳以進﹐恐人驚動。」上以爲得輔臣體。

慶曆中﹐石介作《慶曆聖徳頌》﹐褒貶甚峻﹐於夏竦尢極詆斥。未幾﹐黨議起﹐介得罪罷歸﹐卒。會山東舉子孔直溫謀反﹐或言直溫嘗從介學﹐於是竦遂謂介實不死﹐北走胡矣。

詔編管介之子於江淮﹐出中使﹐與京東刺史發介棺以驗虛實。時呂夷簡爲京東轉運使﹐謂中使曰「若發棺空﹐而介果北走﹐𨿽孥戮不爲酷。萬一介眞死﹐朝廷無故剖人家墓﹐非所以示後也。」中使曰「然則何以應中旨﹖」夷簡曰「介死﹐必有棺斂之人﹐又內外親族及會葬門生無慮數百﹐至於舉柩室棺﹐必用凶肆之人。今悉檄至劾問﹐苟無異說﹐卽皆令具軍令狀以保結之。亦足以應詔也。」中使如其言。及入奏﹐仁宗亦悟竦之譖﹐尋有旨﹐放介妻子還鄕。

古弼張承業

魏太武嘗校獵西河﹐詔弼以肥馬給騎士。弼故給弱者。上大怒﹐曰「尖頭奴﹐敢裁量我﹗還臺先斬此奴﹗」時弼屬盡惶懼﹐弼告之曰「事君而使君盤遊不適﹐其罪小﹔不備不虞﹐其罪大。今北狄南虜﹐狡焉啟疆﹐是吾憂也。吾選肥馬以備軍實﹐苟利國家﹐亦何惜死﹗明主可以理幹﹐罪自我﹐卿等無咎。」帝聞而嘆曰「有臣如此﹐國之寶也﹗」弼頭尖﹐帝嘗名之曰「筆頭」﹐時人呼爲「筆公」。

後唐莊宗嘗須錢蒲博﹑賞賜伶人﹐而張承業主藏錢﹐不可得。莊宗置酒庫中﹐酒酣﹐使其子繼岌爲承業起舞。舞罷﹐承業出寶帶幣馬爲贈。莊宗指錢積﹐語承業曰「和哥乏錢﹐可與錢一積﹐安用帶馬﹖」承業謝曰「國家錢﹐非臣所得私。」莊宗語侵之﹐承業怒曰「臣老敕使﹐非爲子孫﹐但受先王顧命﹐誓雪國恥﹐惜此錢﹐佐王成霸業耳﹗若欲用﹐何必問臣﹖財盡兵散﹐豈獨臣受禍也﹗」因持莊宗衣而泣。乃止。

後唐明宗

秦王從榮性輕佻﹐喜儒學﹐多招致後生浮薄之徒賦詩飲酒。一日﹐明宗問之曰「爾軍政之餘﹐所習何事﹖」對曰「暇則讀書﹐與諸儒詩談道。」明宗曰「吾每見先帝好作歌詩﹐甚無謂。汝將家子﹐文章非所素刁﹐必不能工﹐傳於人口﹐徒作笑柄﹐吾老矣﹐於經義𨿽未曉﹐然尙喜聞之﹐余不足學也。」從榮卒敗。

李淵

李淵克霍邑。行賞時﹐軍吏擬奴應募不得與良人同。淵曰「矢石之間﹐不辧貴賤﹔論勛之際﹐何有等差﹖宜並從本勛授。」引見霍邑吏民﹐勞賞如西河﹐選其壯丁﹐使從軍。關中軍士欲歸者﹐並授五品散官﹐遣歸。或諫以官太濫﹐淵曰「隋氏吝惜勛賞﹐致失人心﹐柰何效之﹖且收眾以官﹐不勝於用兵乎﹖」

劉溫叟

開寶三年﹐劉溫叟爲禦史中丞。一日晚過明徳門﹐帝方與黃門數人登樓。溫叟知之﹐令傳呼依常而過﹐翌日請對﹐言「人主非時登樓﹐則下必希望恩賞。臣所以呵道而過﹐欲示眾以陛下非時不登樓也。」帝善之。

衛靑程信

大將軍靑兵出定襄。蘇建﹑趙信並軍三千餘騎﹐獨逢單於兵。與戰一日﹐兵且盡﹐信降單於﹐建獨身歸靑。議郎周霸曰「自大將軍出﹐未嘗斬稗將。今建棄軍﹐可斬﹐以明將軍之威。」長史安曰「不然。建以數千卒當虜數萬﹐力戰一日﹐士皆不敢有二心。自歸而斬之﹐是示後無反意也。不當斬。」靑曰「靑得以肺腑待罪行間﹐不患無威。而霸說我以明威﹐甚失臣意。且使臣職𨿽當斬將﹐以臣之尊寵﹐而不敢專誅於境外﹐其歸天子﹐天子自裁之﹐於以風爲人臣者不敢專權﹐不亦可乎﹖」遂囚建詣行在﹐天子果赦不誅。

休寧程公信爲南司馬﹐徵川貴時﹐詔以便宜之權付公。公自發兵至凱旋﹐不爵一人﹐不殺一人。同事者以爲言﹐公曰「刑賞﹐人主之大柄﹐懼閫外事不集而假之人臣。幸而事集﹐又竊弄之﹐豈人臣之誼耶﹖」論者以爲古名臣之言。

李愬

節度使李愬旣平蔡﹐械吳元濟送京師。屯兵鞠場﹐以待招討使裴度。度入城﹐愬具袁鞋出迎﹐拜於路左。度將避之﹐愬曰「蔡人頑悖﹐不識上下之分數十年矣。願公因而示之﹐使知朝廷之尊。」度乃受之。

馮﹝火爰﹞

孟嘗君問門下諸客誰習計會﹐能爲收責於薛者。馮媛署曰「能」。於是約車治裝﹐載券契而行﹐辭曰「責畢收﹐以何市而反﹖」孟嘗君曰「視吾家所寡有者。」媛至薛﹐召諸民當償者悉來﹐旣合券﹐矯令以責賜諸民﹐悉焚其券。民稱「萬歲」。長驅至齊﹐孟嘗君怪其疾也﹐衣冠而之﹐曰「責畢收乎﹖」曰「收畢矣。」「以何市而反﹖」媛曰「君云視吾家所寡有者﹐臣竊計君宮中積珍寶﹐狗馬實外廏﹐美人充下陳﹐君家所寡有者﹐義耳﹗

竊以爲君市義。」孟嘗君曰「市義柰何﹖」曰「今君有區區之薛﹐不拊愛其民﹐因而賈利之。臣竊矯君命以責賜諸民﹐因焚其券﹐民稱萬歲﹕乃臣所以爲君市義也﹗」孟嘗君不悅﹐曰「先生休矣﹗」後期年﹐齊王疑孟嘗﹐使就國。未至薛百里﹐民扶老攜幼爭趨迎於道。孟嘗君謂媛曰「先生所爲文市義者﹐乃今日見之。」

王旦

王欽若﹑馬知節同在樞府﹐一日上前因事忿爭。上召王旦至﹐則見欽若喧嘩不已﹐馬則涕泣曰「願與欽若同下禦史府。」旦乃叱欽若下去。上怒甚﹐欲下之獄。旦從容曰「欽若等恃陛下顧遇之厚﹐上煩陛下。臣冠宰府﹐當行朝典﹐然觀陛下天顏不怡﹐願且還內﹐來日取旨。」上許之。旦退﹐召欽若等切責﹐皆皇懼﹐手疏待罪。翌日﹐上召旦曰「王欽若等事如何處分﹖」旦曰「臣曉夕思之﹐欽若等當黜﹐然未知使伏何罪﹖」上曰「對朕忿爭無禮。」旦曰「陛下聖明在禦﹐而使大臣坐忿爭無禮之罪﹐恐夷狄聞之﹐無以威遠。」

上曰「卿意如何﹖」對曰「願至中書﹐召欽若等﹐宣示陛下含容之意﹐且戒約之。俟少間﹐罷之未晚。」上曰「非卿言﹐朕固難忍。」後數月﹐欽若等皆罷。

胡﹝氵熒﹞

正統中﹐宗伯胡熒一日早朝承旨﹐跪起﹐帶解落地。從容拾系之﹐遂叩頭還班﹐禦史亦不能糾。十三年﹐彭鳴中狀元﹐當上表謝恩之夕﹐坐以待旦。至四鼓﹐乃隱幾而寐﹐竟失朝。糾儀禦史奏﹐令錦衣衛拿。已奉旨﹐胡公出班奏﹕「狀元彭鳴不到﹐合著錦衣衛尋。」

上是之。不然﹐一新狀元遂被拘執如囚人﹐斯文不雅觀。老成舉措﹐自得大體。

孫覺

孫莘老覺知福州。時民有欠市易錢者﹐系獄甚眾。適有富人出錢五百萬葺佛殿﹐請於莘老。莘老徐曰「汝輩所以施錢﹐何也﹖」眾曰「願得福耳。」莘老曰「佛殿未甚壞﹐又無露坐者﹐孰若以錢爲獄囚償官﹐使數百人釋枷鎖之苦﹐其獲福豈不多乎﹖」富人不得已﹐諾之。卽日輸官﹐囹圄遂空。

趙淸獻

趙淸獻公出察靑州﹐每念一人入獄﹐十人罷業﹐株連波及﹐更屬無辜。且獄禁中夏有疫疾濕蒸﹐冬有疫療凍裂。或以小罪﹐經年桎梏﹐或以輕系﹐追就死亡。獄卒囚長﹐需索淩辱﹐尢可深痛。時令人馬上飛弔監簿查勘﹐以獄囚多少﹐定有司之賢否。行之期年﹐郡州具屬吏﹐無敢妄系一人者。邵堯夫每稱道其事。

賈彪

賈彪與荀爽齊名﹐舉孝廉爲新息長。小民因貧﹐多不養子﹐彪嚴爲其制﹐與殺人同罪。

城南有盜劫害人者﹐北有婦人殺子者﹐彪出案發﹐而椽吏欲引南。彪怒曰「賊寇害人﹐此則常理﹔母子相殘﹐逆天違道﹗」遂驅車北行﹐案驗其罪。城南賊聞之﹐亦面縛自首。數年間養子數千﹐僉曰「賈父所長。」生男名曰「賈男」﹐生女名曰「賈女」。

柳公綽

柳公綽節度山東﹐行部至鄧﹐吏有納賄﹑舞文﹐二人同系。縣令聞公綽素持法﹐必殺貪者。公綽判曰「賊吏犯法﹐法在﹔好吏壞法﹐法亡﹗」竟誅舞文者。

季本

季本初仕﹐爲建寧府推官﹐值宸濠反江西﹐王文成公方發兵討之。而建有分水關﹐自江入閩道也。本請於所司﹐身往守之。會巡按禦史某以科場事檄郡守與本並入。守以書趣本﹐本復書曰「建寧所恃者﹐惟吾兩人。兵家事在呼吸﹐而科場往返動計四旬。今江西勝負未可知﹐土寇生發叵測。微吾二人﹐其誰與守﹖卽幸而無事﹐當此之際﹐使試錄列吾兩人名﹐傳播遠邇﹐將以爲不知所重﹐貽笑多矣。拒違按院之命﹐孰與誤國家事哉﹗」守深服其言﹐競不往。

遠猶卷二

謀之不遠﹐是用大簡﹔人我疊居﹐吉凶環轉﹔老成借籌﹐寧深毋淺。集《遠猶》。

訓儲﹝二條﹞

商髙宗爲太子時﹐其父小乙嘗使久居民間﹐與小民出入同事﹐以知其情。

張昭先逮事唐明宗。明宗諸皇子競侈汰。昭疏訓儲之法﹐略云「陛下諸子﹐宜各置師傅﹐令折節師事之。一日中但令止記一事﹐一歲之內﹐所記漸多﹐則每月終令師傅共錄奏聞。俟皇子上謁﹐陛下輒面問﹐倘十中得五﹐便可博識安危之故﹐深究成敗之理。」明宗不能用。

李泌

肅宗子建寧王﹝亻炎﹞性英果﹐有才略。從上自馬嵬北行﹐兵眾寡弱﹐屢逢寇盜。﹝亻炎﹞

自選驍勇居上前後﹐血戰以衛上。上或過時未食﹐﹝亻炎﹞悲泣不自勝。軍中皆屬目向之。上欲以﹝亻炎﹞爲天下兵馬元帥﹐使統諸將東徵。李泌曰「建寧誠元帥才﹐然廣平﹐兄也。若建寧功成﹐豈使廣平爲吳太伯乎﹖」上曰「廣平﹐冢嗣也﹐何必以元帥爲重﹗」泌曰﹕

「廣平未正位東宮。今天下艱難﹐眾心所屬﹐在於元帥。若建寧大功旣成﹐陛下𨿽欲不以爲儲副﹐同立功者其肯已乎﹖太宗﹑太上皇卽其事也。」上乃以廣平王﹝亻叔﹞爲天下兵馬元帥﹐諸將皆以屬焉。﹝亻炎﹞聞之﹐謝泌曰「此固﹝亻炎﹞之心也﹗」

王叔文

王叔文以棋侍太子。嘗論政至宮市之失﹐太子曰「寡人方欲諫之。」眾皆稱贊﹐叔文獨無言。旣退﹐獨畱叔文﹐問其故。對曰「太子職當侍膳問安﹐不宜言外事。陛下在位久﹐如疑太子收人心﹐何以自解﹖」太子大驚﹐因泣曰「非先生﹐寡人何以知此﹗」遂大愛幸。

白起祠

貞元中﹐咸陽人上言見白起﹐令奏云「請爲國家捍禦四陲。正月吐蕃必大下。」旣而吐蕃果入寇﹐敗去。徳宗以爲信然﹐欲於京城立廟﹐贈起爲司徒。李泌曰「臣聞『國將興﹐聽於人』。今將帥立功﹐而陛下褒賞白起﹐臣恐邊將解體矣。且立廟京師﹐盛爲禱祝﹐流傳四方﹐將召巫風。臣聞杜郵有舊祠﹐請敕府縣修葺﹐則不至驚人耳目。」﹝邊批﹕妥貼。﹞上從之。

蘇頌

蘇頌執政時﹐見哲宗年幼﹐每大臣奏事﹐但取決於宣仁﹐哲宗有言﹐或無對者﹔惟頌奏宣仁後﹐必再稟哲宗﹐有宣諭﹐必告諸臣俯伏而聽。及貶元祜故宮﹐禦史周秩並劾頌。哲宗曰「頌知君臣之義﹐無輕議此老。」

戮叛二條

宋藝祖推戴之初﹐陳橋守門者拒而不納﹐遂如封丘門﹐抱關吏望風啟鑰。及卽位﹐斬封丘吏而官陳橋者。

至正間﹐廣東王成﹑陳仲玉作亂。東莞人何眞請於行省﹐舉義兵﹐擒仲玉以獻。成築巖自守﹐圍之﹐久不下。眞募人能縛成者﹐予錢十千﹐於是成奴縛之以出﹐眞笑謂成曰「公柰何養虎爲害﹖」成慚謝。奴求賞﹐眞如數與之﹐使人具湯鑊﹐駕諸轉輪車上。成懼﹐謂將烹己。眞乃縛奴於上﹐促烹之﹔使數人鳴鼓推車號於眾曰「四境有奴縛主者﹐視此﹗」人服其賞罰有章﹐嶺表悉歸心焉。

宋藝祖三條

初﹐太祖謂趙普曰「自唐季以來數十年﹐帝王凡十易姓﹐兵革不息﹐其故何也﹖」普曰「由節鎭太重﹐君弱臣彊。今惟稍奪其權﹐制其錢谷﹐收其精兵﹐則天下自安矣。」語未畢﹐上曰「卿勿言﹐我已諭矣﹗」﹝邊批﹕聰明。﹞頃之﹐上與故人石守信等飲。酒酣﹐屏左右﹐謂曰「我非爾曹之力﹐不得至此﹐念汝之徳﹐無有窮已。然爲天子亦大艱難﹐殊不若爲節度使之樂。吾今終夕未嘗安枕而臥也。」守信等曰「何故﹖」上曰「是不難知﹕居此位者﹐誰不欲爲之﹖」守信等皆惶恐頓首﹐曰「陛下何爲出此言﹖」上曰「不然。汝曹𨿽無心﹐其如麾下之人欲富貴何﹖一旦以黃袍加汝身﹐𨿽欲不爲﹐不可得也。」守信等乃皆頓首泣﹐曰「臣等愚不及此﹐惟陛下哀憐﹐指示可生之路。」上曰「人生如白駒過隙﹐所欲富貴者﹐不過多得金錢﹐厚自娛樂﹐使子孫無貧乏耳。汝曹何不釋去兵權﹐擇便好田宅市之﹐爲子孫立永久之業﹔多置歌兒舞女﹐日飲酒相歡﹐以終其天年﹖君臣之間﹐兩無猜嫌﹐不亦善乎﹗」皆再拜曰「陛下念臣及此﹐所謂生死而骨肉也﹗」明日皆稱疾﹐請解兵權。

熙寧中﹐作坊以門巷委狹﹐請直而寬廣之。神宗以太祖創始﹐當有遠慮﹐不許。旣而眾工作苦﹐持兵奪門﹐欲出爲亂。一老卒閉而拒之﹐遂不得出﹐捕之皆獲。

神宗一日行後苑﹐見牧狻豬者﹐問﹕「何所用﹖」牧者曰「自太祖來﹐嘗令畜。自稚養至大﹐則殺之﹐更養稚者。累朝不攺﹐亦不知何用。」神宗命革之。月餘﹐忽獲妖人於禁中﹐索豬血澆之﹐倉卒不得。方悟祖宗遠慮。

郭欽

漢魏以來﹐羌﹑胡﹑鮮卑降者﹐多處之塞內諸郡。其後數因忿恨﹐殺害長吏﹐漸爲民患。侍禦史郭欽請及平吳之威﹑謀臣猛將之略﹐漸徙內郡雜胡於邊地﹐峻四夷出入之防﹐明先王荒服之制。此萬世長策也。不聽﹐卒有五胡之亂。

處繼遷母

李繼遷擾西鄙。保安軍奏獲其母。太宗欲誅之﹐以寇準居樞密﹐獨召與謀。準退﹐過相幕﹐呂端謂準曰「上戒君勿言於端乎﹖」準曰「否。」告之故。端曰「何以處之﹖」

準曰「欲斬於保安軍北門外﹐以戒凶逆。」端曰「必若此﹐非計之得也﹗」卽入奏曰﹕

「昔項羽欲烹太公﹐髙祖願分一杯羹。夫舉大事不顧其親﹐況繼遷悖逆之人乎﹗陛下今日殺之﹐明日繼遷可擒乎﹖若其不然﹐徒結怨﹐益堅其叛耳。」太宗曰「然則如何﹖」端曰﹕

「以臣之愚﹐宜置於延州﹐使善視之﹐以招來繼遷。卽不卽降﹐終可以系其心﹐而母生死之命在我矣。」太宗柑髀稱善﹐曰「微卿﹐幾誤我事﹗」其後母終於延州﹐繼遷死﹐子竟納款。

徐達

大將軍達之蹙元帝於開平也﹐缺其圍一角﹐使逸去。常開平怒亡大功﹐大將軍言「是𨿽一狄﹐然嘗久帝天下﹐吾主上又何加焉﹖將裂地而封之乎﹐抑遂甘心也﹖旣皆不可﹐則縱之固便。」開平且未然。及歸報﹐上亦不罪。

元旦日食

元旦日食﹐富弼請罷宴撤樂﹐呂夷簡不從。弼曰「萬一契丹行之﹐恐爲中國羞。」後有自契丹還者﹐言虜是日罷宴。仁宗深悔之。

貢麟

交趾貢異獸﹐謂之麟。司馬公言「眞僞不可知。使其眞﹐非自至不爲瑞﹔若僞﹐爲遠夷笑。願厚賜而還之。」

契丹立君

邊帥遣種朴入奏﹕「得諜言﹐阿里骨已死﹐國人未知所立。契丹官趙純忠者﹐謹信可任。願乘其未定﹐以勁兵數千﹐擁純忠入其國﹐立之。」眾議如其請﹐蘇頌曰「事未可知﹐今越境立君﹐儻彼拒而不納﹐得無損威重乎﹖徐觀其變﹐俟其定而撫敢之﹐未晚也。」

已而阿里骨果無恙。

地圖貢道

熙寧中﹐髙麗入貢﹐所經郡縣悉要地圖﹐所至皆造送。至揚州﹐牒取地圖。是時陳秀公守揚﹐紿使者欲盡見兩浙所供圖﹐仿其規制供之。及圖至﹐都聚而焚之﹐具以事聞。

成化十六年﹐朝鮮請攺貢道。中官有朝鮮人爲之地。眾將從之。職方郎中劉大夏獨執不可﹐曰「朝鮮貢道﹐自鴉鶻關出遼陽﹐經廣寧﹐過前屯﹐而後入山海﹐迂回三四大鎭﹐此祖宗微意。若自鴨綠江抵前屯﹑山海路大徑﹐恐貽他日憂。」

卒不許。

陳恕

陳晉公爲三司使﹐眞宗命具中外錢谷大數以聞﹐恕諾而不進。久之﹐上屢趣之﹐恕終不進。上命執政詰之﹐恕曰「天子富於春秋﹐若知府庫之充羨﹐恐生侈心。」

李沆

李沆爲相﹐王旦參知政事﹐以西北用兵﹐或至旰食。旦嘆曰「我輩安能坐致太平﹐得優遊無事耶﹖」沆曰「少有憂勤﹐足爲警戒。他日四方寧謐﹐朝廷未必無事。語曰﹕『外寧必有內憂。』譬人有疾﹐常在目前﹐則知憂而治之﹐沆死﹐子必爲相﹐遵與虜和親﹐一朝疆場無事﹐恐人主漸生侈心耳﹗」旦未以爲然。沆又日取四方水旱﹑盜賊及不孝惡逆之事奏聞﹐上爲之變色﹐慘然不悅。旦以爲「細事不足煩上聽﹐且丞相每奏不美之事﹐拂上意。」

沆曰「人主少年﹐當使知四方艱難﹐常懷憂懼。不然﹐血气方剛﹐不畱意聲色狗馬﹐則土木﹑甲兵﹑禱祠之事作矣﹐吾老不及見﹐此參政他日之憂也﹗」沆沒後﹐眞宗以契丹旣和﹐西夏納款﹐遂封岱﹑祠汾﹐大營宮殿﹐搜講墜典﹐靡有暇日。旦親見王欽若﹑丁謂等所爲﹐欲諫﹐則業已同之﹐欲去﹐則上遇之厚﹐乃知沆先識之遠﹐嘆曰「李文靖眞聖人也﹗」

韓琦

太宗﹑仁宗嘗獵於大名之郊﹐題詩數十篇﹐賈昌朝時刻於石。韓琦畱守日﹐以其詩藏於班瑞殿之壁。客有勸琦摹本以進者﹐琦曰「修之得已﹐安用進爲﹖」客亦莫諭琦意。韓絳來﹐遂進之。琦聞之﹐嘆曰「昔豈不知進耶﹖顧上方銳意四夷事﹐不當更導之耳。」石守道編《三朝聖政錄》﹐將上﹐一日求質於琦。琦指數事﹐其一﹐太祖惑一宮鬟﹐視朝晏﹐羣臣有言。太祖悟﹐伺其酣寢﹐刺殺之﹐琦曰「此豈可爲萬世法﹗已溺之﹐乃惡其溺而殺之﹐彼何罪﹖使其復有嬖﹐將不勝其殺矣。」遂去此等數事﹐守道服其精識。

劉大夏二條

天順中﹐朝廷好寶玩。中貴言宣徳中﹐嘗遣太監王三保使西洋﹐獲奇珍無算。帝乃命中貴至兵部﹐查王三保至西洋水程。時劉大夏爲郎﹐項尙書公忠令都吏檢故牒﹐劉先檢得﹐匿之。都吏檢不得﹐復令他吏檢。項詰都吏曰「署中牘焉得失﹖」劉微笑曰「昔下西洋﹐費錢谷數十萬﹐軍民死者亦萬計。此一時獘政﹐牘卽存﹐尙宜毀之﹐以拔其根﹐猶追究其有無耶﹖」項聳然﹐再揖而謝﹐指其位曰「公達國體﹐此不久屬公矣﹗」

又﹐安南黎灝侵占城地﹐西略諸土夷﹐敗於老撾。中貴人汪直欲乘間討之﹐使索英公下安南牘。大夏匿弗予。尙書爲榜吏至再﹐大夏密告曰「釁一開﹐西南立糜爛矣﹗」尙書悟﹐乃已。

辭連署辭密揭

憲宗嘉崔羣讜直﹐命學士自今奏事必取羣連署﹐然後進之。羣曰「翰林舉動﹐皆爲故事。必如是﹐後來萬一﹐有阿媚之人爲之長﹐則下位直言無自而進矣。」遂不奉詔。

上禦文華殿﹐召劉大夏諭曰「事有不可﹐每欲召卿商榷﹐又以非卿部內事而止。今後有當行當罷者﹐卿可以揭貼密進。」大夏對曰「不敢。」上曰「何也﹖」大夏曰「先朝李孜省可爲鑑戒。」上曰「卿論國事﹐豈孜省營私害物者比乎﹖」大夏曰「臣下以揭貼進﹐朝廷以揭帖行﹐是亦前代斜封﹑墨敕之類也。陛下所行﹐當遠法帝王﹐近法祖宗﹐公是公非﹐與眾共之﹐外付之府部﹐內咨之閣臣可也。如用揭貼﹐因循日久﹐視爲常規。萬一匪人冒居要職﹐亦以此行之﹐害可勝言﹗此甚非所以爲後世法﹐臣不敢效順。」上稱善久之。

辭例外賜

富鄭公爲樞密使。值英宗卽位﹐頒賜大臣。已拜受﹐又例外特賜。鄭公力辭。東朝遣小黃門諭公曰「此出上例外之賜。」公曰「大臣例外受賜﹐萬一人主例外作事﹐何以止之﹖」辭不受。

範仲淹

劫盜張海將過髙郵﹐知軍晁仲約度不能禦﹐諭軍中富民出金帛牛酒迎勞之。事聞﹐朝廷大怒﹐富弼議欲誅仲約。仲淹曰「郡縣兵械足以戰守﹐遇敵不禦﹐而反賂之﹐法在必誅。

今髙郵無兵爲械﹐且小民之情﹐醵出財物而免於殺掠﹐必喜。戮之﹐非法意也。」仁宗乃釋之。弼慍曰「方欲舉法﹐而多方阻撓﹐何以整眾﹗」仲淹密告之曰「祖宗以來﹐未嘗輕殺臣下。此盛徳事﹐柰何欲輕壞之﹖他日手滑﹐恐吾輩亦未可保。」弼不謂然。及二人出按邊﹐弼自河北還﹐及國門﹐不得入﹐未測朝廷意﹐比夜彷徨繞牀﹐嘆曰「範六丈聖人也﹗」

趙忠簡

劉豫揭榜山東﹐妄言禦醫馮益遣人收買飛鴿﹐因有不遜語。知泅州劉綱奏之。張浚請斬益以釋謗﹐趙鼎繼奏曰「益事誠曖昧﹐然疑似間有關國體。然朝廷略不加罰﹐外議必謂陛下實嘗遣之﹐有累聖徳。不若暫解其職﹐姑與外祠﹐以釋眾惑。」上欣然﹐出之浙東。浚怒鼎異己。鼎曰「自古欲去小人者﹐急之﹐則黨合而禍大﹔緩之﹐則彼自相擠﹐今益罪𨿽誅﹐不足以快天下﹐然羣閹恐人君手滑﹐必力爭以薄其罪。不若謫而遠之﹐旣不傷上意﹐彼見謫輕﹐必不致力營求﹔又幸其位﹐必以次窺進﹐安肯容其入那﹖若力排之﹐此輩側目吾人﹐其黨愈固而不破矣﹗」浚始嘆服。

文彥博

富弼用朝士李仲昌策﹐自澶州商胡河穿六塔渠﹐入橫隴故道。北京畱守賈昌朝素惡弼﹐陰約內侍武繼隆﹐令司天官二人﹐俟執政聚時﹐於殿廷抗言「國家不當穿河北方﹐以致上體不安。」後數日﹐二人又聽繼隆上言﹕請皇后同聽政。史誌聰以狀白彥博﹐彥博視而懷之﹐徐召二人詰之曰「天文變異﹐汝職所當言也。何得輒預國家大事耶﹐汝罪當族﹗」二人大懼。彥博曰「觀汝直狂愚﹐今未忍治汝罪。」二人退﹐乃出狀以視同列﹐同列畢憤怒﹐曰「奴輩敢爾﹐何不斬之﹖」彥博曰「斬之則事彰灼﹐中宮不安矣。」旣而議遣司天官定六塔方位﹐復使二人往。二人恐治前罪﹐更言六塔在東北﹐非正北也。

王旦

王旦爲兗州景靈宮朝修使﹐內臣周懷政偕行。或乘間請見﹐旦必俟從者盡至﹐冠帶出見於堂皇﹐白事而退。後懷政以事敗﹐方知旦遠慮。內臣劉承規以忠謹得幸﹐病且死﹐求爲節度使。帝語旦曰「承規待此以瞑目。」旦執不可﹐曰「他日將有求爲樞密使者﹐柰何﹖」遂止。自是內臣官不過畱後。

王守仁

陽明公旣擒逆濠﹐江彬等始至﹐遂流言誣公﹐公絕不爲意。初謁見﹐彬輩皆設席於旁﹐令公坐。公佯爲不知﹐竟坐上席﹐而轉旁席於下。彬輩遽出惡語﹐公以常行交際事體平气諭之﹐復有爲公解者﹐乃上。公非爭一坐也﹐恐一受節制﹐則事機皆將聽彼而不可爲矣。

主婚用璽

鄭貴妃有寵於神廟。髙宗大婚禮﹐妃當主婚。廷臣謀於中貴王安曰「主婚者﹐乃與政之漸﹐不可長也﹐柰何﹖」或獻計曰「以位則貴妃尊﹐以分則穆廟隆慶恭妃長﹐益以恭妃主之﹖」曰「柰無璽何﹖」曰「以恭妃出令﹐而以禦璽封之﹐誰曰不然﹖」安從之。自是鄭氏不復振。

陳仲微

仲微初爲莆田尉﹐署縣事﹐縣有誦仲微於當路﹐而密授以薦牘者﹐仲微受而藏之。年﹐其家負縣租﹐竟逮其奴。是人有怨言。仲微還其牘﹐緘封如故。是人慚謝。

陳是

是字仲舉﹐以名徳爲世所宗。桓帝時﹐黨事起﹐逮捕者眾﹐人多避逃﹐是曰「吾不就獄﹐眾無所恃。」竟詣獄請囚﹐會赦得釋。靈帝初﹐中常侍張讓權傾天下﹐讓父死﹐歸葬穎川﹐𨿽一郡畢至﹐而名士無往者﹐是獨弔焉。後復誅黨人﹐讓以是故﹐頗多全活。

姚崇

姚崇爲靈武道大總管。張柬之等謀誅二張﹐崇適自屯所還﹐遂參密議﹐以功封梁縣侯﹐武后遷上陽宮﹐中宗率百官問起居。五公相慶﹐崇獨流涕。柬之等曰「今豈流涕時耶﹖恐公禍由此始。」崇曰「比與討逆﹐不足爲功﹐然事夭後久﹐違舊主而泣﹐人臣終節也。由此獲罪﹐甘心焉。」後五王被害﹐而崇獨免。

孔子

魯國之法﹕魯人爲人臣妾於諸侯﹐有能贖之者﹐取金於府。子貢贖魯人於諸侯而讓其金。孔子曰「賜失之矣。夫聖人之舉事﹐可以移風易俗﹐而教導可施於百姓﹐非獨適己之行也。今魯國富者寡而貧者多。取其金則無損於行﹐不取其金﹐則不復贖人矣﹗」子路拯溺者﹐其人拜之以牛﹐子路受之。孔子喜曰「魯人必多拯溺者矣﹗」

宓子

齊人攻魯﹐由單父。單父之老請曰「麥已熟矣﹐請任民出獲﹐可以益糧﹐且不資寇。」三請而宓子不許。俄而齊寇逮於麥﹐季孫怒﹐使人讓之。宓子蹙然曰「今玆無麥﹐明年可樹。若使不耕者獲﹐是使民樂有寇。夫單父一歲之麥﹐其得失於魯不加彊弱﹔若使民有幸取之心﹐其創必數世不息。」季孫聞而愧曰「地若可入﹐吾豈忍見宓子哉﹗」

程琳

程琳字天球﹐爲三司使日﹐議者患民稅多名目﹐恐吏爲姦﹐欲其名而合爲一。琳曰「合爲一而沒其名﹐一時之便﹐後有興利之臣﹐必復增之﹐是重困民也﹗」議者𨿽唯唯﹐然當時猶未知其言之爲利﹐至蔡京行方田之法﹐盡並之﹐乃始思其言而咨嗟焉。

髙明

黃河南徒﹐民耕於地﹐有收。議者欲履畝坐稅。髙禦史明不可﹐曰「河徙無常﹐稅額不攺﹐平陸忽復巨浸﹐常稅猶按舊籍﹐民何以堪﹖」遂報罷。

王鐸

王鐸爲京兆丞時﹐李嬪判度支﹐每年以江淮運米至京﹐水陸腳錢斗計七百﹔京國米價斗四十﹐議欲令江淮不運米﹐但每斗納錢七百﹐鋒曰「非計也。若於京國糴米﹐且耗京國之食。若運米自淮至京國﹐兼濟無限貧民也。」糴米之制﹐業已行矣﹐竟無敢阻其議者。都下米果大貴﹐未經旬而度支請罷﹐以民無至者也。識者皆服鐸之察事﹐以此大用。

則善矣。不然﹐衣冠之禍未艾也。君實忠直﹐難與議﹔晦叔解事﹐恐力不足耳﹗」已而皆驗。

江公望爲左司諫﹐上言「神考與元佑哲宗初號諸臣﹐非有斬祛﹑射鉤之隙也﹐先帝信仇人黜之。陛下若立元佑爲名﹐必有元丰﹑紹聖爲之對。有對則爭興﹐爭興則黨復立矣。」﹞

司馬光爲政﹐反王安石所爲。畢仲遊予之書曰「昔安石以興作之說動先帝﹐而患財之不足也﹐故凡政之可以得民財者﹐無不用。蓋散靑苗﹑置市易﹑斂役錢﹑變鹽法者﹐事也﹔而欲興作患不足者﹐情也。未能杜其興作之情﹐而徒欲禁其散斂變置之事﹐是以百說而百不行。今遂廢靑苗﹑罷市易﹑蠲役錢﹑去鹽法﹐凡號爲利而傷民者﹐一掃而更之﹐則向來用事於新法者﹐必不喜矣。不喜之人﹐必不但曰『靑苗不可廢﹑市易不可罷﹑役錢不可蠲﹑鹽法不可專』﹐必操不足之情﹐言不足之事﹐以動上意﹐𨿽致石人而使聽之﹐猶將動也。如是﹐則廢者可復散﹐罷者可復置﹐蠲者可復斂﹐去者可復存矣。爲今之策﹐當大舉天下之計﹐深明出入之數﹐以諸路所積之錢粟一歸地官﹐使經費可支二十年之用。數年之間﹐又將十倍於今日﹑使天子曉然知天下之餘於財也﹐則不足之論不得陳於前﹐而後新法始可永罷而不行。昔安石之居位也﹐中外莫非其人﹐故其法能行﹐今欲救前日之獘﹐而左右待職司使者﹐約十有七八皆安石之徒﹐𨿽二三舊臣﹐用六七君子﹐然累百之中存其十數﹐烏在其勢之可爲也﹗勢未可爲而欲爲之﹐則靑苗𨿽廢將復散﹐況未廢乎﹗市易﹑役錢﹑鹽法亦莫不然。以此救前日之獘﹐如人久病而少間﹐其父子兄串喜見顏色而未敢賀者﹐以其病之猶在也。」光得書聳然﹐竟如其慮。

陳顴﹝王加顴之左邊﹞四條

陳顴方赴召命﹐至闕﹐聞有中旨﹐令三省交進前後臣僚章疏之降出者。顴謂宰屬謝聖藻曰「此必有姦人圖蓋己愆而爲此謀者。若盡進入﹐則異時是非變亂﹐省官何以自明﹖」因舉蔡京上疏請滅劉摯等家族﹐乃妄言攜劍入內欲斬王硅等數事。謝驚悚﹐卽白時宰﹐錄副本於省中。其後京黨欺誣蓋抹之說不能盡行﹐由有此迹不可泯也。

鄒浩還朝﹐帝言及諫立後事﹐獎嘆再三﹐詢﹕「諫艸安在﹖」對曰「焚之矣。」退告陳顴。顴曰「禍其始此乎﹖異時姦人妄出一緘﹐則不可辯矣。」初﹐哲宗一子獻湣太子茂﹐昭懷劉氏爲妃時所生﹐帝未有子﹐而中官虛位﹐後因是得立。然才三月而夭。浩凡三諫立劉后﹐隨削其稿。蔡京用事﹐素忌浩﹐乃使其黨爲僞疏﹐言劉后「殺卓氏而奪其子﹐欺人可也﹐詛可以欺天乎﹖」徽宗詔暴其事﹐遂再謫衡州別駕﹐尋竄昭州﹐果如顴言。

徽宗初﹐欲革紹聖之獘以靖國﹐於是大開言路。眾議以瑤華復位﹑司馬光等敍官爲所當先。陳顴時在諫省﹐獨以爲「幽廢母后﹑追貶故相﹐彼皆立名以行﹐非細故也﹐今欲正復﹐當先辧明誣罔﹐昭雪非辜﹐誅責造意之人。然後發詔﹐以禮行之﹐庶無後患﹐不宜欲速貽悔。」朝議以公論久郁﹐速欲取快人情。遽施行之﹐至崇寧間﹐蔡京用事﹐悉攺建中之政﹐人皆服公遠識。

陳公在通州﹐張無垢入相﹐欲引公自助。時置政典局﹐乃自局中奉旨﹐取公所著《尊堯集》﹐蓋將施行所論﹐而由局中用公也。公料其無成﹐書已繕寫未發﹐州郡復奉政典局牒催促。公乃用奏狀進表﹐以黃帕封緘﹐繳申政典局﹐乞於禦前開拆。或謂公當徑申局中﹐何必通書廟堂﹐公曰「恨不得直達禦覽﹐豈可復與書耶﹖彼爲宰相﹐有所施爲﹐不於三省公行﹐乃置局建官若自私者﹐人將懷疑生忌﹐恐《尊堯》至而彼已動搖也。遠其迹猶恐不免﹐況以書那﹗」已而悉如公言。張旣罷黜﹐公亦有臺州之命﹐責詞猶謂公「私送與張商英﹐意要行用」。於是眾人服公遠識。

林立山

武廟《實錄》將成時﹐首輔楊廷和以忤旨罷歸﹐中貴張永坐罪廢。翰林林立山奏記副總裁董中峯曰「史者﹐萬世是非之權衡。昨聞迎立一事﹐或曰由中﹐或曰內閣﹔誅賊彬﹐或云由廷和﹐或云由永。疑信之間﹐茫無定據。今上方總核名實﹐書進二事﹐必首登一覽﹐恐將以永眞有功﹐廷和眞有罪﹐君子小人﹐進退之機決矣。」董公以白總裁費鵝湖﹐乃據實書﹕「慈壽太后遣內侍取決內閣。」天子由是傾心宰輔﹐宦寺之權始輕。

周宗韓雍

烈祖鎭建業日﹐義祖薨於廣陵﹐致意將有奔喪之計。康王以下諸公子謂周宗曰「幸聞兄長家國多事﹐宜抑情損禮﹐無勞西渡也。」宗度王似非本意﹐堅請報簡﹐示信於烈祖。康工以匆遽爲詞﹐宗袖中出筆﹐復爲左右取紙﹐得故茗紙貼﹐乞手札。康王不獲已而札曰﹕

「幸就東府舉哀﹐多壘之秋﹐二兄無以奔喪爲念也。」明年烈祖朝覲廣陵﹐康王及諸公子果執上手大慟﹐誣上不以臨喪爲意﹐詛讓百端﹐冀動物聽。上因出王所書以示之﹐王

顏而已。

韓公雍旬宣江右時﹐忽報寧府之弟某王至。公托疾﹐乞少需﹐

密遣人馳召三司﹐且索白木幾。公匍匐拜迎﹐王入﹐具言兄叛狀。公辭病聵莫聽﹐請書。王索紙﹐左右舁幾進﹐王詳書其事而去。公上其事﹐朝廷遣使按﹐無迹。時王兄弟相歡﹐諱無言。使還﹐朝廷坐韓離間親王罪﹐械以往。韓上木幾親書﹐方釋。

諭樗

張浚與趙鼎同志輔治﹐務在塞幸門﹑抑近習﹐相得甚歡。人知其將並相﹐史館校勘諭樗獨曰「二人宜且同在樞府﹐他日趙退則張繼之﹐立事任人﹐未甚相遠﹐則气脈長。若同在相位﹐萬一不合而去﹐則必更張﹐是賢者自相悖戾矣。」

以遺孝和﹐不貴張齊賢以遺眞廟﹐是人主自以私恩爲市﹐非帝王之公矣。

楊榮

王振謂楊士奇等曰「朝廷事虧三楊先生﹐然三公亦髙年倦勤矣﹐其後當如何﹖」士奇曰「老臣當盡瘁報國﹐死而後己。」榮曰「先生休如此說。吾輩衰殘﹐無以效力。行當擇後生可任者以報聖恩耳。」振喜。翼日卽薦曹鼐﹑苗衷﹑陳循﹑髙谷等﹐遂次第擢用。士奇以榮當日發言之易。榮曰「彼厭吾輩矣﹐吾輩縱自立﹐彼其自己乎﹖一旦內中出片紙﹐命某人入閣﹐則吾輩束手而已。今四人竟是吾輩人﹐當一心協力也。」士奇服其言。

趙鳳楊王司帑

初﹐晉陽相者周玄豹﹐嘗言唐主貴不可言。至是唐主欲召詣闕。趙鳳曰「玄豹言已驗﹐若置之京師﹐則輕躁狂險之人必輻湊其門。自古術士妄言致人族滅者多矣﹗」乃就除光祿卿致仕。

楊王沂中閒居﹐郊行﹐遇一相押字者﹐楊以所執杖書地上作一畫。相者再拜曰「閣下何爲微行至此﹖宜自愛重。」王愕然﹐詰其所以。相者曰「土上一畫﹐乃王字也。」王笑﹐批緡錢五百萬﹐仍用常所押字﹐命相者翌日詣司帑。司帑持券熟視曰「汝何人﹐乃敢作我王僞押來賺物﹗吾當執汝詣有司問罪﹗」相者具言本末﹐至聲屈﹐冀動王聽。王之司謁與司帑打合五千緡與之﹐相者大慟﹐痛罵司帑而去。異日乘間白楊﹐楊怪問其故﹐對曰﹕

「他今日說是王者﹐來日又胡說增添﹐則王之謗厚矣﹗且恩王已開王社﹐何所復用相﹖」王起﹐撫其背曰「爾說得是。」卽以予相者幾百萬﹐旌之。

程伯淳

程穎爲越州僉判﹐蔡卞爲帥﹐待公甚厚。初﹐卞嘗爲公語﹕「張懷素道術通神﹐𨿽飛禽走獸能呼遣之﹐至言孔子誅少正卯﹐彼嘗諫以爲太早﹐漢祖成臯相持﹐彼屢登髙觀戰。不知其歲數﹐殆非世間人也﹗」公每竊笑之。及將往四明﹐而懷素且來會稽。卞畱少俟﹐公不爲止﹐曰「『子不語怪﹑力﹑亂﹑神。』以不可訓也。斯近怪矣。州牧旣甚信重﹐士大夫又相諂合﹐下民從風而靡﹐使眞有道者﹐固不願此。不然﹐不識之未爲不幸也。」後二十年﹐懷素敗﹐多引名士。或欲因是染公﹐竟以尋求無迹而止。非公素論守正﹐則不免於羅織矣。

薛季昶徐宜

張柬之等旣誅二張﹑遷武后﹐薛季昶曰「二凶𨿽誅﹐產﹑祿猶在。去艸不除根﹐終當復生。」桓彥範曰「三思幾上肉耳﹐畱爲天子藉手。」季昶嘆曰「吾無死所矣﹗」及三思亂政﹐範甚悔之。

趙汝愚先借韓伉冑力通宮掖﹐立寧宗。事成﹐徐誼曰「伉冑異時必爲國患﹐宜飽其欲而遠之。」葉適亦謂汝愚曰「伉冑所望不過節鉞﹐宜與之。」朱熹曰「汝愚宜以厚賞酬伉胃﹐勿令預政。」汝愚謂其易制﹐皆不聽﹐止加伉胃防禦使。伉胃大怨望﹐遂構汝愚之禍。

李賢

李賢嘗因軍官有增無減﹐進言謂﹕「天地間萬物有長必有消﹐如人只生不死﹐無處著矣。自古有軍功者﹐𨿽以金書鐵券﹐誓以永存﹐然其子孫不一再而犯法﹐卽除其國﹔或能立功﹐又與其爵﹐豈有累犯罪惡而不革其爵者﹖今若因循久遠﹐天下官多軍少﹐民供其俸﹐必致困窮﹐而邦本虧矣﹐不可不深慮也。」

劉晏

劉晏於揚子置場造船艘﹐給千緡。或言所用實不及半﹐請損之。晏曰「不然﹐論大計者不可惜小費﹐凡事必爲永久之慮。今始置船場﹐執事者至多﹐當先使之私用無窘﹐則官物堅完矣。若速與之屑屑較計﹐安能久行乎﹖異日必有減之者﹐減半以下猶可也﹐過此則不能遠矣﹗」後五十年﹐有司果減其半。及咸通中﹐有司計費而給之﹐無復羨余﹐船益脆薄易壞﹐漕運遂廢。

李晟

李晟之屯渭橋也﹐熒惑守歲﹐久乃退。府中皆賀曰「熒惑退﹐國家之利﹐速用兵者昌。」晟曰「天子暴露﹐人臣當力死勤難﹐安知天道邪﹖」至是乃曰「前士大夫勸晟出兵﹐非敢拒也。且人可用而不可使之知也。夫惟五緯盈縮不常﹐晟懼復守歲﹐則吾軍不戰自屈矣﹗」皆曰「非所及也﹗」

呂文靖

仁宗時﹐大內災﹐宮室略盡。比曉﹐朝者盡至﹔日晏﹐宮門不啟﹐不得聞上起居。兩府請入對﹐不報。久之﹐上禦拱宸門樓﹐有司贊謁﹐百官盡拜樓下。呂文靖端獨立不動﹐上使人問其意﹐對曰「宮庭有變﹐羣臣願一望天顏。」上爲舉簾俯檻見之﹐乃拜。

掌璽內侍

趙汝愚與韓伉冑旣定策﹐欲立寧宗﹐尊光宗爲太上皇。汝愚諭殿帥郭杲﹐以軍五百至祥禧殿前祈請禦寶。杲入﹐索於職掌內侍羊﹑劉慶祖。二人私議曰「今外議洶洶如此﹐萬一璽入其手﹐或以他授﹐豈不利害﹗」於是封識空函授杲﹐二璫取璽從間道詣徳壽宮﹐納之憲聖。及汝愚開函奉璽之際﹐憲聖自內出璽與之。

裴寬李祐

裴寬嘗爲潤州參軍。時刺史韋詵爲女擇婿﹐未得﹐會休日登樓﹐見有所瘞於後圃者﹐訪其人﹐曰「此裴參軍也。義不以苞苴污家。適有人餉鹿脯﹐致而去﹐不敢自欺﹐故瘞之耳。」詵嗟異﹐遂妻以女。婚日﹐詵幃其女﹐使觀之。寬瘠而長﹐時衣碧﹐族人皆笑呼爲「碧鸛」。詵曰「愛其女﹐必以爲賢公侯妻﹐可貌求人乎﹖」寬後歷禮部尙書﹐有聲。

李祐爵位旣髙﹐公卿多請婚其女﹐祐皆拒之。一日大會幕僚﹐言將納婿﹐眾謂必貴戚名族﹐及登宴﹐寂然。酒半﹐祐引末座一將﹐謂曰「知君未婚﹐敢以小女爲托。」卽席成禮。他日或請其故﹐祐曰「每見衣冠之家締婚大族﹐其子弟習於淫奢﹐多不令終。我以韜鈴致位﹐自求其偶﹐何必仰髙以博虛望﹖」聞者以爲卓識。

王文正

文正公之婿韓公﹐例當遠任。公私以語其女曰「此小事﹐勿憂。」一日謂女曰「韓郎知洋州矣。」女大驚﹐公曰「爾歸吾家﹐且不失所。吾若有所求﹐使人指韓郎婦翁奏免遠﹐適累其遠大也。」韓聞之﹐曰「公待我厚如此﹗」後韓終踐二府。

公孫儀

公孫儀相魯﹐而嗜魚﹐一國爭買魚獻之﹐公儀子不受。其弟諫曰「夫子嗜魚而不受者﹐何也﹖」對曰「夫惟嗜魚﹐故不受也。夫旣受魚﹐必有下人之色﹐將枉於法﹔枉於法﹐則免於相﹔免於相﹐𨿽嗜魚其誰給之﹖無受魚而不免於相﹐𨿽不受魚﹐能長自給魚。此明夫恃人不如自恃也﹗」

孫叔敖

孫叔敖疾將死﹐戒其子曰「王亟封我矣﹐吾不受也。爲我死﹐王則封汝。汝必無受利地﹗楚﹑越之間有寢丘﹐若地不利而名甚惡﹐楚人鬼而越人機﹐可長有者惟此也。」孫叔敖死﹐王果以美地封其子。子辭而不受﹐請寢丘。與之﹐至今不失。

範蜀公

範純夫言﹕曩子弟赴官﹐有乞書於蜀公者﹐蜀公不許﹐曰「仕宦不可廣求人知﹐受恩多﹐難立朝矣﹗」

汪公

王云鳳出爲陜西提學﹐臺長汪公謂之曰「君出振風紀﹐但盡分內事﹐勿毀淫祠﹑禁僧道。」云鳳曰「此正我輩事﹐公何以云然﹖」公曰「君見得眞確則可﹐見之不眞﹐而一時慕名爲之﹐他日妻妾子女有疾﹐不得不禱祠﹐一禱祠則傳笑四方矣﹗」云鳳嘆服。此文衡山說﹐恨汪公失其名。

華歆

華歆﹑王朗乘船避難﹐有一人欲附﹐歆難之。朗曰「幸尙寬﹐何爲不可﹖」後賊追至﹐王欲捨所攜人﹐歆曰「本所以疑﹐正爲此耳﹗旣已納其自托﹐寧可以急相棄耶﹖」遂攜拯如初。

下巖院主僧

巴東下巖院主僧﹐得一靑磁碗﹐攜歸﹐折花供佛前﹐明日花滿其中。更置少米﹐經宿﹐米亦滿﹔錢及金銀皆然。自是院中富盛。院主年老﹐一日過江簡田﹐懷中取碗擲於中流。弟子驚愕﹐師曰「吾死﹐汝輩寧能謹飭自守乎﹖棄之﹐不欲使汝增罪也。」

東海錢翁

東海錢翁﹐以小家致富﹐欲卜居城中。或言「某房者﹐眾已償價七百金﹐將售矣﹐亟往圖之﹗」翁閱房﹐竟以千金成券。子弟曰「此房業有成議﹐今驟增三百﹐得無溢乎﹖」

翁笑曰「非爾所知也。吾儕小人﹐彼違眾而售我﹐不稍溢﹐何以塞眾口﹖且夫欲未饜者﹐爭端未息。吾以千金而獲七百之舍﹐彼之望旣盈﹐而他人亦無利於吾屋。歌斯哭斯﹐從此爲錢氏世業無患矣﹗」已而他居多以價虧求貼﹐或轉贖﹐往往成訟﹐惟錢氏帖然。

辭饋

劉忠宣大夏戍肅州﹐貧甚﹐諸司憚逆謹﹐毋敢館谷者﹐三學生徒輪食之。有參將某遣使致饋﹐敕其使不受勿返。公曰「吾老﹐惟一僕﹐日食不過數錢。若受之﹐僕竊之逃﹐不將隻身陷此耶﹖」尋同戍鐘尙書橐貨﹐果爲僕竊而逃﹐人服公先識云。

屏姬侍

郭令公每見客﹐姬侍滿前。及聞盧杞至﹐悉屏去。諸子不解。公曰「杞貌陋﹐婦女見之﹐未必不笑。他日杞得志﹐我屬無噍類矣。」

唐肅

唐待制肅與丁晉公爲友﹐宅正相對﹐丁將有弼諧之命﹐唐遷居州北。或問之﹐唐曰﹕

「謂之入則大拜﹐數與往還﹐事涉依附﹔經旬不見﹐情必猜疑﹐故避之也。」

阿豺

吐谷渾阿豺疾﹐有子二十人﹐召母弟慕利延曰「汝取一隻箭折之。」慕利延折之。又曰「汝取十九箭折之。」慕利延不能折。阿豺曰「汝曹知乎﹖單者易折﹐眾者難摧﹐戮力同心﹐然後社稷可固﹗」

通簡卷三

世本無事﹐庸人自擾﹔惟通則簡﹐冰消日皎。集《通簡》。

唐文宗

文宗將有事南郊﹐祀前﹐本司進相撲人。上曰「我方淸齋﹐豈合觀此事﹖」左右曰「舊例皆有﹐已在門外抵候。」上曰「此應是要賞物。可向外相撲了﹐卽與賞物令去。」又嘗觀鬥鷄﹐優人稱嘆﹕「大好雞﹗」上曰「雞旣好﹐便賜汝﹗」

宋太宗

孔守正拜殿前都虞候。一日侍宴北園﹐守正大醉﹐與王榮論邊功於駕前﹐忿爭失儀。

侍臣請以屬吏﹐上弗許。明日俱詣殿廷請罪﹐上曰「朕亦大醉﹐漫不復省。」

宋眞宗

宋眞宗朝﹐嘗有兵士作過﹐於法合死﹐特貸命決脊杖二十攺配。其兵士髙聲叫喚乞劍﹐不服決杖﹐從人把捉不得﹐遂奏取進止。傳宣云「須決杖後別取進止處斬。」尋決訖取旨﹐眞宗云「此只是怕喫杖﹔旣決了﹐便送配所﹐莫問。」

曹參

二條

曹參被召﹐將行﹐屬其後相﹔「以齊獄市爲寄。」後相曰「治無大此者乎﹖」參曰「獄市所以並容也﹐今擾之﹐姦人何所容乎﹖」參旣入相﹐一遵蕭何約束﹐惟日夜飲醇酒﹐無所事事﹐賓客來者皆欲有言﹐至﹐則參輒飲以醇酒﹔間有言﹐又飲之﹐醉而後己﹐終莫能開說。惠帝怪參不治事﹐囑其子中大夫窟私以意叩之。窟以休沐歸﹐諫參﹐參怒﹐答之二百﹐帝讓參曰「與窟何治乎﹖乃者吾使諫君耳。」參兔冠謝曰「陛下自察聖武孰與髙帝﹖」上曰「朕安敢望先帝﹖」又曰「視臣能孰與蕭何﹖」帝曰﹕

「君似不及也。」參曰「陛下言是也﹐髙帝與何定天下﹐法令旣明﹐今陛下垂拱﹐參等守職﹐遵而勿夫﹐不亦可乎﹗」帝曰「君休矣。」

吏廨鄰相國園﹐羣吏日歡呼飲酒﹐聲達於外。左右幸相國遊園中﹐聞而治之。參聞﹐乃布席取酒﹐亦歡呼相應。左右乃不復言。

李及

曹瑋久在秦中﹐累章求代。眞宗問王旦﹕「誰可代瑋者﹖」旦薦李及﹐上從之。眾疑及𨿽謹厚有行檢﹐非守邊才。韓億以告旦﹐旦不答。及至秦州﹐將吏亦心輕之。會有屯戍禁軍白晝掣婦人銀釵於市﹐吏執以聞。及方坐觀書﹐召之使前﹐略加詰問﹐其人服罪。及不復下吏﹐亟命斬之﹐復觀書如故﹐將吏皆驚服。不日聲譽達於京師。億聞之﹐復見旦﹐具道其事﹐且稱旦知人之明﹐旦笑曰「戍卒爲盜﹐主將斬之﹐此常事﹐何足爲異﹗旦之用及﹐非爲此也。夫以曹瑋知秦州七年﹐羌人﹝上龍下言﹞服。瑋處邊事已盡宜矣。使他人往﹐必矜其聰明﹐多所變置﹐敗瑋之成績。所以用及者﹐但以及重厚﹐必能謹守瑋之規模而已。」億益嘆服公之識度。

戒更革

趙韓王﹝普﹞爲相﹐置二大甕於坐屏後﹐凡有人投利害文字﹐皆置其中﹐滿卽焚之於通衢。李文靖曰「沆居相位﹐實無補萬分﹐惟中外所陳利害﹐一切報罷﹐聊以補國爾。

今國家防制﹐纖悉具備﹐苟輕徇所陳一一行之﹐所傷實多。僉人苟一時之進﹐豈念民耶﹗」

陸象山云﹕往時充員敕局﹐浮食是慚。惟是四方奏請﹐廷臣面對﹐有所建置更革﹐多下看詳。其或書生貴遊﹔不諳民事﹐輕於獻計﹐一旦施行﹐片紙之出﹐兆姓蒙害﹐每與同官悉意論駁﹐朝廷淸明﹐嘗得寢罷。編摩之事﹐稽考之勤﹐何足當大官之膳﹖庶幾僅此可以償萬一耳。」

禦史臺老隸

宋禦史臺有老隸﹐素以剛正名﹐每禦史有過失﹐卽直其梃。臺中以梃爲賢否之驗。

範諷一日召客﹐親諭庖人以造食﹐指揮數四。旣去﹐又呼之﹐叮嚀告戒。顧老吏梃直﹐怪而問之。答曰「大凡役人者﹐授以法而責以成。苟不如法﹐自有常刑﹐何事喋喋﹖

使中丞宰天下﹐安得人人而詔之﹗」諷甚愧服。

漢光武

光武誅王郎﹐收文書﹐得吏人與郎交關謗毀者數千章。光武不省﹐會諸將燒之﹐曰﹕

「令反側子自安﹗」

薛簡肅

﹝二條﹞

薛簡肅公帥蜀﹐一日置酒大東門外﹐城中有戍卒作亂﹐旣而就擒﹐都監走白公。公命只於擒獲處斬決。民間以爲神斷。不然﹐妄相攀引﹐旬月間未能了得﹐非所以安其徒反側之心也。

民有得僞蜀時中書印者﹐夜以錦囊掛之西門。門者以白﹐蜀人隨者以萬計﹐皆洶洶出異語﹐且觀公所爲﹐公顧主吏藏之﹐略不取視﹐民乃止。

張詠

張忠定知益州。民有訴主帥帳下卒恃勢嚇取民財者﹐﹝先是賊李順陷成都﹐詔王繼恩爲招安使討之﹐破賊﹐復成都﹐官軍屯府中﹐恃功驕恣。﹞其人聞知﹐縋城夜遁。詠差衙役往捕之﹐戒曰「爾生擒得﹐則渾衣撲入井中﹐作逃走投井中來。」是時羣黨洶洶﹐聞自投井﹐故無他說﹐又免與主帥有不協名。

諸葛孔明

丞相旣平南中﹐皆卽其渠率而用之。或諫曰「公天威所加﹐南人率服。然夷情叵測﹐今日服﹐明日復叛﹐宜乘其來降﹐立漢官分統其眾﹐使歸約束﹐漸染政教。十年之內﹐辮首可化爲編氓﹐此上計也﹗」公曰「若立漢官﹐則當畱兵﹔兵畱則口無所食﹐一不易也。夷新傷破﹐父兄死喪﹐立漢官而無兵者﹐必成禍患﹐二不易也。又夷累有廢殺之罪﹐自嫌釁重﹐若立漢官﹐終不相信﹐三不易也。今吾不畱兵﹐不運糧﹐綱紀粗定﹐夷漢相安。」

髙拱

隆慶中﹐貴州土官安國亨﹑安智各起兵仇殺﹐撫臣以叛逆聞。動兵徵剿﹐弗獲﹐且將成亂。新撫阮文中將行﹐謁髙相拱。拱語曰「安國亨本爲羣姦撥置﹐仇殺安信﹐致信母疏窮﹑兄安智懷恨報復。其交惡互訐﹐總出仇口﹐難憑。撫臺偏信智﹐故國亨疑畏﹐不服拘提﹐而遂奏以叛逆。夫叛逆者﹐謂敢犯朝廷﹐今夷族自相仇殺﹐於朝廷何與﹖縱拘提不出﹐亦只違拗而已﹐乃遂奏輕兵掩殺﹐夷民肯束手就戮乎﹖𨿽各有殘傷﹐亦未聞國亨有領兵拒戰之迹也﹐而必以叛逆主之﹐甚矣﹗人臣務爲欺蔽者﹐地方有事﹐匿不以聞﹔乃生事幸功者﹐又以小爲大﹐以虛爲實﹐始則甚言之﹐以爲邀功張本﹐終則激成之﹐以實已之前說﹐是豈爲國之忠乎﹗﹝邊批﹕說盡時獘。﹞君廉得其實﹐宜虛心平气處之﹐去其叛逆之名﹐而止正其仇殺與夫違拗之罪﹐則後必出身聽理。一出身聽理﹐而不叛之情自明﹐乃是止坐以本罪﹐當無不服。斯國法之正﹐天理之公也。今之仕者﹐每好於前官事務有增加﹐以見風采。此乃小丈夫事﹐非有道所爲﹐君其勉之﹗」阮至貴﹐密訪﹐果如拱言﹐乃開以五事﹕一責令國亨獻出撥置人犯﹐一照夷俗令賠償安信等人命﹐一令分地安插疏窮母子﹐一削奪宣慰職銜﹐與伊男權替﹐一從重罰以懲其惡。而國亨見安智居省中﹐益疑畏﹐恐軍門誘而殺之﹐﹝邊批﹕眞情。﹞擁兵如故﹐終不赴勘﹐而上疏辧冤。

阮狃於浮議﹐復上疏請剿。拱念剿則非計﹐不剿則損威﹐乃授意於兵部﹐題覆得請﹐以吏科給事賈三近往勘。﹝邊批﹕賴有此活法。﹞國亨聞科官奉命來勘﹐喜曰「吾系聽勘人﹐軍門必不敢殺我﹐我乃可以自明矣﹗」於是出羣姦而赴省聽審﹐五事皆如命﹐願罰銀三萬五千兩自贖。安智猶不從﹐阮治其用事拔置之人﹐始伏。智亦革管事﹐隨母安插。

科官未至﹐而事已定矣。

吳惠

吳惠爲桂林府知府﹐適義寧洞蠻結湘苗爲亂﹐監司方議徵進﹐請於朝。惠亟白曰﹕

「義寧吾屬地﹐請自招撫﹐不從而徵之未晚。」乃從十餘人﹐肩輿入洞﹐洞絕險﹐山石攢起如劍戟﹐華人不能置足﹐瑤人則騰跣上下若飛。聞桂林太守至﹐啟於魁﹐得入﹐惠告曰「吾﹐若屬父母﹐欲來相活﹐無他。」眾唯唯。因反覆陳順逆﹐其魁感泣﹐畱惠數日﹐歷觀屯堡形勢﹐數千人衛出境﹐殲羊豕境上。惠曰「善爲之﹐無遺後悔﹗」數千人皆投刀拜﹐誓不反。歸報監司﹐遂罷兵。明年﹐武岡州盜起﹐宣言推義寧洞主爲帥。

監司咸罪惠﹐惠曰「郡主撫﹐監司主徵﹐蠻夷反覆﹐吾任其咎﹗」復遣人至義寧。義寧瑤從山頂覘得惠使﹐具明武岡之冤。監司大慚﹐武岡盜因不振。義寧人徳惠如父母﹐迄惠在桂林﹐無敢有騷竊境上者。

龔遂

宣帝時﹐渤海左右郡歲饑﹐盜起﹐二千石不能制﹐上選能治者﹐丞相﹑禦史舉龔遂可用﹐上以爲渤海太守。時遂年七十歲﹐召見﹐形貌短小﹐不副所聞﹐上心輕之﹐邊批﹕

年貌俱不可以定人。問﹕「息盜何策﹖」遂對曰「海瀕遼遠﹐不沾聖化﹐其民困於饑寒而吏不卹﹐故使陛下赤子盜弄陛下之兵於潢池中耳。今欲使臣勝之耶﹐將安之也﹖」

上攺容曰「選用賢良﹐固將安之。」遂曰「臣聞治亂民如治亂繩﹐不可急也。臣願丞相﹑禦史且無拘臣以文法﹐得一切便宜從事。」上許焉﹐遣乘傳至渤海界。郡聞新太守至﹐發兵以迎﹐遂皆遣還﹐移書敕屬縣﹕悉罷逐捕盜賊吏﹐諸持鋤﹑鉤﹑田器者皆爲良民﹐吏毋得問﹐持兵者乃爲盜賊。遂單車獨行至府。盜賊聞遂教令﹐卽時解散﹐棄其兵彎而持鉤﹑鋤。

徐敬業

髙宗時﹐蠻羣聚爲寇﹐討之則不利﹐乃以徐敬業爲刺史。彼州發卒郊迎﹐敬業盡令還﹐單騎至府。賊聞新刺史至﹐皆繕理以待。敬業一無所問﹐處分他事畢﹐方曰「賊皆安在﹖」曰「在南岸。」乃從一二佐吏而往﹐觀者莫不駭愕。賊初持兵覘望﹐及其船中無所有﹐乃更閉營藏隱。敬業直入其營內﹐告云「國家知汝等爲貪吏所苦﹐非有他惡﹐可悉歸田﹐後去者爲賊﹗」惟召其魁首﹐責以不早降﹐各杖數十而遣之﹐境內肅然。其祖英公聞之﹐壯其膽略﹐曰「吾不辦此。然破我家者﹐必此兒也﹗」

朱博

二條

博本武吏﹐不更文法﹔及爲冀州刺史﹐行部﹐吏民數百人遮道自言﹐官寺盡滿。從事白請「且畱此縣﹐錄見諸自言者﹐事畢乃發」﹐欲以觀試博。博心知之﹐告外趣駕。

旣白駕辦﹐博出就車﹐見自言者﹐使從事明敕告吏民﹕「欲言縣丞尉者﹐刺史不察黃綬﹐各自詣郡。欲言二千石墨綬長吏者﹐使者行部還﹐詣治所。其民爲吏所冤﹐及言盜賊辭訟事﹐各使屬其部從事。」博駐車決遣﹐四五百人皆罷去﹐如神。吏民大驚﹐不意博應事變乃至於此。後博徐問﹐果老從事教民聚會﹐博殺此吏。

﹣﹣﹣﹣﹣﹣﹣﹣

博爲左馮詡。有長陵大姓尙方禁﹐少時嘗盜人妻﹐見斫﹐創著其頰。府功曹受賄﹐白除禁調守尉。博聞知﹐以他事召見﹐視其面﹐果有瘢。博辟左右問禁﹕「是何等創也﹖」

禁自知情得﹐叩頭服狀。博笑曰「大丈夫固時有是。馮詡欲灑卿恥﹐能自效不﹖」禁且喜且懼﹐對曰「必死﹗」博因敕禁﹕「毋得泄語﹐有便宜﹐輒記言。」因親信之﹐以爲耳目。禁晨夜發起部中盜賊及他伏姦﹐有功效。博擢禁連守縣令。久之﹐召見功曹﹐閉閻數責以禁等事﹐與筆札﹐使自記﹐「積受一錢以上﹐無得有匿﹐欺謾半言﹐斷頭矣﹗」

功曹惶怖﹐且自疏姦贓﹐大小不敢隱﹐博知其實﹐乃令就席﹐受敕自攺而已。拔刀使削所記﹐遣出就職。功曹后常戰栗﹐不敢磋跌。博遂成就之。

西漢成帝時﹐有一个很能幹的官吏叫朱博﹐他本來是武官出身﹐不大熟悉法律條文等規定。他擔任冀州刺史後﹐到所屬各郡去巡視﹐一天忽然有幾百个官吏﹑百姓們站在大街上要告狀﹐連官衙中也擠滿了人。朱博的一个佐吏向他報告並請求說﹕「請暫且畱在這个縣裏﹐接見所有告狀的人﹐事情處理完後﹐再出發。」這人想以此來看看朱博的本事如何。朱博心裏知道此人的用意﹐便催外面的隨從快點準備車馬。隨從說車馬已經準備停當﹐朱博出門坐到車上﹐看見這些告狀的人﹐便讓佐吏給這些人講淸楚﹕「要告縣丞﹑縣尉的﹐刺史不受理控告這些佩黃綬級別的官員﹐讓他們到各自郡衙去告。要告那些二千石傣祿佩黑綬級別官員的﹐等刺史巡視各郡回去後﹐到刺史衙門中去告。百姓中有被吏員們冤枉﹐以及控告搶劫殺人﹑民事糾紛的﹐由各被告人的上級主管部門去受理。」朱博停下車來差遣決定﹐不一會兒﹐四五百人各領命而去﹐眞可謂神速。官吏和百姓們都大爲驚奇﹐想不到朱博應付事變竟如此決斷。

韓褒

周文帝時﹐韓褒爲北雍州刺史。州多盜﹐褒至﹐密訪之﹐並州中豪右也。

褒陽不知﹐並加禮遇﹐謂曰「刺史書生﹐安知督盜﹖所賴卿等共分其憂耳。」乃悉召桀黠少年。盡署主帥﹐與分地界﹐盜發不獲﹐卽以故縱論。於是諸被署者皆惶懼首伏﹐曰「前盜實某某。」具列姓名。褒因取名簿藏之﹐榜州門曰「凡盜﹐可急來首﹐盡今月不首者﹐顯戮之﹐籍其妻子﹐以賞前首者﹗」於是旬月間盜悉出首。褒取薄質對﹐不爽﹐並原其罪﹐許自新。由是羣盜屏息。

蒲宗孟

賊依梁山濼﹐縣官有用長梯窺蒲葦間者﹐蒲恭敏知鄆州﹐下令禁「毋得乘小舟出入濼中」。賊旣絕食﹐遂散去。

吳正肅公

吳正肅公知蔡州。蔡故多盜﹐公按令爲民立伍保﹐而簡其法﹐民便安之﹐盜賊爲息。

京師有告妖賊確山者﹐上遣中貴人馳至蔡﹐以名捕者十人。使者欲得兵往取﹐公曰﹕

「使者欲借兵立威耶﹐抑取妖人以還報也﹖」使者曰「欲得妖人耳。」公曰「吾在此﹐𨿽不敏﹐然聚千人於境內﹐安得不知﹖今以兵往﹐是趣其爲亂也。此不過鄕人相聚爲佛事以利錢財耳。手召之﹐卽可致。」乃館使者﹐日與之飲酒﹐而密遣人召十人﹐皆至﹐送京師鞫實﹐告者以誣得罪。

萬觀

萬觀知嚴州。七里瀧漁舟數百艘﹐晝漁夜竊﹐行旅患之。觀令十艘爲一甲﹐各限以地﹐使自守﹐由是無復有警。

王敬則

敬則爲吳興太守。郡舊多剽掠﹐敬則錄得一偸﹐召其親屬於前﹐鞭之數十﹐使之長掃街路﹐久之﹐乃令舉舊偸自代。諸偸恐爲所識﹐皆逃走﹐境內以淸。

程明道

廣濟﹑蔡河出縣境﹐瀕河不逞之民﹐不復治生業﹐專以脇取舟人錢物爲事﹐歲必焚舟十數以立威。明道始至﹐捕得一人﹐使引其類﹐得數十人﹐不復根治舊惡﹐分地而處之﹐使以挽舟爲業﹐且察爲惡者。自是境無焚舟之患。

王子純

王子純樞密帥熙河日﹐西戎欲入寇﹐先使人覘我虛實。邏者得之﹐索其衣緣中﹐獲一書﹐乃是盡記熙河人馬芻糧之數。官屬皆欲支解以徇﹐子純忽判杖背二十﹐大刺「番賊決訖放歸」六字縱之。是時適有戎兵馬騎甚眾﹐邊批﹕難得此便人送信﹐芻糧亦富﹐虜人得諜書﹐知有備﹐其謀遂寢。

竊鎖毆人

元丰間﹐劉舜卿知雄州﹐虜夜竊其關鎖去﹐吏密以聞。舜卿不問﹐但使易其門鍵大之。後數日﹐虜諜送盜者﹐並以鎖至。舜卿曰「吾未嘗亡鎖。」命加於門﹐則大數分﹐並盜還之。虜大慚沮﹐盜反得罪。

民有訴爲契丹毆傷而遁者﹐李允則不治﹐但與傷者千二錢﹑逾月﹐幽州以其事來詰﹐答曰「無有也。」蓋他諜欲以毆人爲質驗﹐旣無有﹐乃殺諜。

甲杖庫火

李允則嘗宴軍﹐而甲杖庫火。允則作樂飲酒不輟。少頃火息﹐密遣吏持檄瀛州﹐以茗籠運器甲。不浹旬﹐軍器完足﹐人無知者。樞密院請劾不救火狀﹐眞宗曰「允則必有謂﹐姑詰之。」對曰「兵械所藏﹐儆火甚嚴。方宴而焚﹐必姦人所爲。若捨宴救人﹐事當不測。」

艸場火驛舍火

村紘知鄆州。嘗有揭幟城隅﹐著妖言其上﹐期爲變﹐州民皆震。俄而艸場白晝火﹐蓋所揭一事也﹐民益恐。或謂大索城中﹐紘笑曰「姦計正在是﹐冀因吾膠擾而發﹐柰何墮其術中﹖彼無能爲也﹗」居無何﹐獲盜﹐乃姦民爲妖﹐遂誅之。

蘇頌遷度支判官﹐送契丹使宿恩州。驛舍火﹐左右請出避火﹐頌不許﹔州兵欲入救火﹐亦不許﹐但令防卒撲滅之。初火時﹐郡中洶洶﹐謂使者有變﹐救兵亦欲因而生事﹐賴頌不動而止。

文彥博

文潞公知成都﹐嘗於大雪會客﹐夜久不罷。從卒有誶語﹐共拆井亭燒以禦寒。軍校白之﹐座客股栗。公徐曰「天實寒﹐可拆與之。」邊批﹕蔡得做人情。神色自若﹐飲宴如故。卒气詛﹐無以爲變。明日乃究問先拆者﹐杖而遣之。

張遼

張遼受曹公命屯長社﹐臨發﹐軍中有謀反者﹐夜驚亂火起﹐一軍盡擾。遼謂左右曰﹕

「勿動﹗是不一營盡反﹐必有造變者﹐欲以動亂人耳。」乃令軍中曰「不反者安坐﹗」

遼將親兵數十人中陣而立。有頃﹐卽得首謀者﹐殺之。

薛長孺王鬷

薛長孺爲漢州通判。戍卒閉營門﹐放火殺人﹐謀殺知州﹑兵馬監押。有來告者﹐知州﹑監押皆不敢出。長孺挺身出營﹐諭之曰「汝輩皆有父母妻子﹐何故作此事﹖然不與謀者﹐各在一邊﹗」於是不敢動﹐惟本謀者八人突門而出﹐散於諸縣﹐村野捕獲。時謂非長孺則一城之人塗炭矣。鈴轄司不敢以聞﹐遂不及賞。長孺﹐簡肅公之侄也。

霍王元軌

霍王元軌爲定州刺史時﹐突厥入寇﹐州人李嘉運與虜通謀。事泄﹐髙宗令元軌窮其黨與。元軌曰「彊寇在境﹐人心不安﹐若多所逮系﹐是驅之使叛也。」乃獨殺嘉運﹐余無所問﹐邊批﹕懲一已足警百。因自劾違制。上覽表大悅﹐謂使者曰「朕亦悔之。

向無王﹐則失定州矣﹗」

呂公孺

呂公孺知永興軍﹐徙河陽。洛口兵千人﹐以久役思歸﹐奮斧鍤排關﹐不得入﹐西走河橋﹐觀聽洶洶。諸將請出兵掩擊﹐公孺曰「此皆亡命﹐急之變且生。」卽乘馬東去﹐遣牙兵數人迎諭之﹐曰「妝輩誠勞苦﹐然豈得擅還之﹖渡橋﹐則罪不赦矣﹗太守在此﹐願自首者止道左。」皆佇立以俟。公孺索倡首者﹐黥一人﹐余復送役所﹐語其校曰「若復偃蹇者﹐斬而後報。」

眾帖息。

廉希憲

廉希憲爲京兆四川宣撫使。渾都海反﹐西川將紐鄰奧魯官將舉兵應之﹐蒙古八春獲之﹐系其黨五十餘人於乾州獄﹐送二人至京兆﹐請並殺之。希憲謂僚佐曰「渾都海不能乘勢東來﹐保無他慮。今眾志未一﹐猶懷反側﹐彼若見其將校執囚﹐或別生心﹐爲害不細。可因其懼死﹐並皆寬釋﹐就發此軍餘丁往隸八春﹐上策也。」初八春旣執諸校﹐其軍疑懼﹐駭亂四出﹐及知諸校獲全﹐紐鄰奧魯官得釋﹐大喜過望﹐人人感悅。八春果得精騎數千﹐將與俱西。

林興祖

林興祖初同知黃巖州事﹐三遷而知鉛山州﹐鉛山素多造僞鈔者﹐豪民吳友文爲之魁﹐遠至江﹑淮﹑薊﹐莫不行使。友人蝦黠悍蟄﹐因僞造致富﹐乃分遣惡少四五十人爲吏於有司﹐伺有欲告之者﹐輒先事戕之。前後殺人甚眾﹐奪人妻女十一人爲妾﹐民罹其害﹐銜冤不敢訴者十餘年。興祖至官﹐曰「此害不除﹐何以救民﹗」卽張榜禁僞造者﹐且立賞募民首告。俄有告者至﹐佯以不實斥去﹔又以告﹐獲僞造二人並贓者﹐乃鞫之。款成﹐友文自至官爲之營救﹐興祖並命執之。須臾來訴友文者百餘人﹐擇其重罪一二鞫之﹐獄立具。逮捕其黨﹐悉置之法﹐民賴以安。

李封

唐李封爲延陵令﹐吏人有罪﹐不加杖罰﹐但令裹碧頭巾以辱之﹐隨所犯輕重以日數爲等級﹐日滿乃釋。著此服出入者以爲大恥﹐皆相勸勵﹐無敢犯。賦稅常先諸縣。竟去官﹐不捶一人。

耿楚侗

耿楚侗官南都。有士人爲惡僧侮辱﹐以告﹐公白所司治之﹐其僧逋。公意第迸遂﹐下令復系籍本寺。士人心不釋然﹐必欲捕而枷之。公曉之曰「良知何廣大﹐柰何著一破賴和尙往來其中哉﹗」士人退語人曰「懲治惡僧﹐非良知耶﹖」或以告公﹐公曰「此言固是﹐乃餘其難其愼若此﹐胸中蓋三轉矣。其一謂志學者﹐卽應犯不較﹑逆不難﹐不然落鄕人臼矣﹐此名誼心也。

又謂法司用刑﹐自有條格﹐如此類法不應枷﹐此則格式心也。又聞此僧凶惡﹐慮有意外心虞﹐故不肯爲已甚﹐此又利害心也。余之良知乃轉折如此。」嗣姜宗伯庇所厚善者﹐處之少平﹐大騰物議。又承恩寺有僧爲禮部枷之致斃﹐竟構大訟。公聞之﹐謂李士龍曰﹕

「余前三轉折良心不更妙耶﹖」

向敏中

王旦

眞宗幸澶淵﹐賜向敏中密詔﹐盡付西鄙﹐許便宜行事。敏中得詔藏之﹐視政如常。

會大儺﹐有告禁卒欲依儺爲亂者﹐敏中密麾兵被甲伏底下幕中。明日盡召賓僚兵官﹐置酒縱閱﹐命儺入﹐先馳騁於中門外。後召至階﹐敏中振袂一揮﹐伏出﹐盡擒之﹐果懷短刃﹐卽席斬焉。旣屏其屍﹐以灰沙掃庭﹐照舊張樂宴飲。

旦從幸澶淵。帝聞雍王遇暴疾﹐命旦馳還東京﹐權畱守事。旦馳至禁城﹐直入禁中﹐令人不得傳播。及大駕還﹐旦家子弟皆出郊迎﹐忽聞後面有騶呵聲﹐回視﹐乃旦也﹐皆大驚。

喬白巖

家宰喬公字﹐正徳已卯參理畱都兵務。時逆濠聲言南下﹐兵已至安慶。而公日領一老儒與一醫士﹐所至遊宴﹐實以觀形勢之險要﹐而外若不以爲意者。人以爲矯情鎭物﹐有費禕﹑謝安之風。

韓愈

韓愈爲吏部侍郎。有令吏權勢最重﹐舊常關鎖﹐選人不能見。愈縱之﹐聽其出入﹐曰「人所以畏鬼者﹐以其不能見也﹔如可見﹐則人不畏之矣。」

裴晉公

公在中書﹐左右忽白以失印。公怡然﹐戒勿言﹐方張宴舉樂﹐人不曉其故。夜半宴酣﹐左右復白印存﹐公亦不答﹐極歡而罷。人問其故﹐公曰「胥吏輩盜印書券﹐緩之則復還故處﹐急之則投水火﹐不可復得矣﹗」

郭子儀

二條

汾陽王宅在親仁裏﹐大啟其第﹐任人出入不問。麾下將吏出鎭來辭﹐王夫人及愛女方臨妝﹐令持帨汲水﹐役之不異僕隸。他日子弟列諫﹐不聽﹐繼之以泣﹐曰「大人功業隆赫﹐而不自崇重﹐貴賤皆遊臥內﹐某等以爲𨿽伊﹑霍不當如此。」公笑謂曰「爾曹固非所料。且吾馬食官粟者五百匹﹐官餼者一千人﹐進無所往﹐退無所據。向使崇垣扃戶﹐不通內外﹐一怨將起﹐構以不臣﹐其有貪功害能之徒成就其事﹐則九族齏粉﹐噬臍莫追。今蕩蕩無間﹐四門洞開﹐𨿽讒毀欲興﹐無所加也﹗」諸子拜服。

﹞

魚朝恩陰使人發郭氏墓﹐盜未得。子儀自涇陽來朝﹐帝唁之﹐卽號泣曰「臣久主兵﹐不能禁士殘人之墓﹐人今亦發先臣墓﹐此天譴﹐非人患也。」朝恩又嘗修具邀公﹐或言將不利公﹐其下願裹甲以從。子儀不許﹐但以家僮數人往。朝恩曰「何車騎之寡﹖」

子儀告以所聞﹐朝恩惶恐曰「非公長者﹐得無致疑﹗」

王陽明

寧藩旣獲﹐聖駕忽復巡遊﹐羣姦意叵測﹐陽明甚憂之。適二中貴至浙省﹐陽明張宴於鎭海樓。酒半﹐屏人去梯﹐出書簡二篋示之﹐皆此輩交通逆藩之迹也﹐盡數與之。二中貴感謝不已。陽明之終免於禍﹐多得二中貴從中維護之力。脫此時陽明挾以相制﹐則仇隙深而禍未已矣。

王璋羅通

璋﹐河南人﹐永樂中爲右都禦史。時有告周府將爲不軌者﹐上欲及其未發討之﹐以問璋。璋曰「事未有迹﹐討之無名。」上曰「兵貴神速﹐彼出城﹐則不可爲矣。」

璋曰「以臣之愚﹐可不煩兵﹐臣請往任之。」曰「若用眾幾何﹖」曰「但得禦史三四人隨行足矣。然須奉敕以臣巡撫其地乃可。」遂命學士艸敕﹐卽日起行。黎明﹐直造王府。周王驚愕﹐莫知所爲﹐延之別室﹐問所以來者﹐曰「人有告王謀叛﹐臣是以來﹗」王驚跪。璋曰「朝廷已命丘大帥將兵十萬將至﹐臣以王事未有迹﹐故來先諭。

事將若何﹖」王舉家環哭不已。璋曰「哭亦何益﹖願求所以釋上疑者。」曰「愚不知所出﹐惟公教之。」璋曰「能以王護衛爲獻﹐無事矣。」王從之﹐乃馳驛以聞。上喜﹐璋乃出示曰「護衛軍三日不徙者處斬﹗」不數日而散。

羅通以禦史按蜀﹐蜀王富甲諸國﹐出入僭用乘輿儀從。通心欲檢制之。一日﹐王過禦史臺﹐公突使入收王所僭鹵簿﹐蜀王气沮。藩﹑臬俱來見問狀﹐且曰「聞報王罪且不測﹐今且柰何﹖」通曰「誠然﹐公等試思之。」詰旦復來﹐通曰「易耳﹐宜密語王﹐但謂黃屋﹑左纛故玄元皇帝廟中器﹐今復還之耳。」玄元皇帝﹐玄宗幸蜀建祀老子者也。從之﹐事乃得解﹐王亦自斂。

吳履葉南巖

國初﹐吳履﹝字徳基﹐蘭溪人。﹞爲南康丞。民王瓊輝仇裏豪羅玉成﹐執其家人笞辱之。玉成兄子玉汝不勝恚﹐集少年千餘人﹐圍瓊輝家﹐奪之歸﹐縛瓊輝﹐道笞之﹐瀕死﹐乃釋去。瓊輝兄弟五人庭訴﹐斷指出血﹐誓與羅俱死。履念獄成當連千餘人﹐勢不便﹐乃召瓊輝﹐語之曰「獨羅氏圍爾家那﹖」對曰「千餘人。」曰「千餘人皆辱爾耶﹖」

曰「數人耳。」曰「汝憾數人﹐而累千餘人﹐可乎﹖且眾怒難犯﹐倘不顧死﹐盡殺爾家﹐𨿽盡捕伏法﹐亦何益於爾﹖」瓊輝悟﹐頓首惟命。履乃捕笞者四人﹐於瓊輝前杖數十﹐流血至踵﹔命羅氏對瓊輝引罪拜之﹐事遂解。

葉公南巖刺蒲時﹐有羣斗者訴於州﹐一人流血被面﹐經重創﹐腦幾裂﹐命且盡。公見之惻然﹐時家有刀瘡藥﹐公卽起入內﹐自搗藥﹐令舁至幕廨﹐委一謹厚廨子及幕官﹐曰「宜善視之﹐勿令傷風。此人死﹐汝輩責也。」其家人不令前。乃略加審核﹐收仇家於獄而釋其餘。一友人問其故﹐公曰「凡人爭鬥無好气﹐此人不卽救﹐死矣。此人死﹐卽償命一人﹐寡人之妻﹐孤人之子﹐又幹證連系﹐不止一人破家﹔此人愈﹐特一鬥毆罪耳。且人情欲訟勝﹐𨿽於骨肉﹐亦甘心焉﹐吾所以不令其家人相近也。」未幾﹐傷者平而訟遂息。

鞠眞卿

鞠眞卿守潤州。民有牛毆者﹐本罪之外﹐別令先毆者出錢以與後應者。小人靳財﹐兼以下憤輸錢於敵人。其後終日紛爭﹐相視無敢先下手者。

趙豫

趙豫爲松江府太守﹐每見訟者非急事﹐則諭之曰「明日來﹗」始皆笑之﹐故有「松江太守明日來」之謠。不知訟者來﹐一時之忿﹐經宿气平﹐或眾爲譬解﹐因而息者多矣。此之鉤鉅致人而自爲名者﹐其所存何啻霄壤﹖

褚國祥

武進進士褚國祥﹐爲湖州添設貳守﹐寬平簡易﹐淸守不淄。北柵姚姓者﹐妻以久病亡﹐其父告婿毆死。公準其詞﹐不發行。下午﹐命駕北柵﹐眾役不知所之﹐突入姚姓家﹐妻尙未殮也﹐驗無毆死狀﹐呼告者薄責而釋之。不費一錢而訟已了矣。

程卓

休寧程從元卓守嘉興時﹐或僞爲﹝亻卒﹞廳印緡與姦民爲市﹐以充契券之用。流布卽廣﹐吏因事覺﹐視爲奇貨﹐謂無眞僞﹐當歷加追驗﹐﹝邊批﹕其言易入。﹞則所得可裨郡計不少。公曰「此不過僞造者罪耳﹐若一一驗之﹐編民並擾。﹝邊批﹕透頂光明。﹞吾以安民爲先﹐﹝邊批﹕要著。﹞利非所急也。」乃諭民有誤買者﹐許自陳﹐立與換印。陳者畢至﹐一郡晏然。

張文懿公

宋初﹐令諸路州軍創「天慶觀」﹐別號「聖祖殿」。張文懿公時爲廣東路都漕﹐請曰「臣所部皆窮困﹐乞以最上律院攺充。」詔許之。仍照諸路委監司守臣﹐親擇堪爲天慶寺院﹐攺額爲之﹐不得因而生事。

張永

張永授蕪湖令﹐蕪當孔道﹐使客廚傳日不暇給﹐民坐困憊。章聖梓宮南﹝礻府﹞﹐所過都邑設綺紈帳殿﹐供器冶金爲之。又閹宦厚索賂遺﹐一不當意﹐輒辱官司﹐官司莫敢誰何。永於瀕江佛寺﹐堊其棟宇代帳殿﹐飾供器箔金以代冶﹐省費不貲﹐而調度有方﹐卒無歡呶於境上者。

範希陽

範希陽爲南昌太守。先是府官自王都院作勢以來﹐跪拜俱在級下蓬外﹐風雨不問。

希陽欲復舊制﹐乃於陳都院初上任時﹐各官俱聚門將見﹐希陽且進且顧曰「諸君今日隨我行禮。」進至堂下﹐競入蓬內行禮﹐各官俱隨而前﹐舊制遂復。希陽退至門外﹐與眾宮作禮爲別﹐更不言及前事而散。

牛弘

奇章公牛弘有弟弼﹐好酒而酗﹐嘗醉﹐射殺弘駕車牛。弘還宅﹐事迎謂曰「叔射殺牛﹗」弘直答曰「可作脯。」

明鎬

明鎬爲龍圖閣直學士﹐知並州時﹐邊任多紈絝子弟。鎬乃取尢不識者杖之﹐疲軟者皆自解去﹐遂奏擇習事者守堡砦。軍行﹐娼婦多從者﹐鎬欲驅逐﹐惡傷士卒心。會有忿爭殺娼婦者﹐吏執以白﹐鎬曰「彼來軍中何邪﹖」縱去不治。娼聞皆走散。

迎刃卷四

危巒前厄﹐洪波後沸﹐人皆棘手﹐我獨掉臂。動於萬全﹐出於不意﹐遊刃有餘﹐庖丁之技。集《迎刃》。

子產

鄭良霄旣誅﹐國人相驚﹐或夢伯有﹝良霄字。﹞介而行﹐曰「壬子余將殺帶﹐明年壬寅余又將殺段﹗」駟帶及公孫段果如期卒﹐國人益大懼。子產立公孫泄﹝泄﹐子孔子﹐孔前見誅﹞及辰止﹝良霄子﹞以撫之﹐乃止。子太叔問其故﹐子產曰「鬼有所歸﹐乃不爲厲。吾爲之歸也。」太叔曰「公孫何爲﹖」子產曰「說也。」﹝以厲故立後﹐非正﹐故並立泄﹐比於繼絕之義﹐以解說於民。﹞

田叔

﹝二條﹞

梁孝王使人刺殺故相袁盎。景帝召田叔案梁。具得其事﹐乃悉燒獄詞﹐空手還報。

上曰「梁有之乎﹖」對曰「有之。」「事安在﹖」叔曰「焚之矣。」上怒﹐叔從容進曰「上無以梁事爲也。」上曰「何也﹖」曰「今梁王不伏誅﹐是漢法不行也﹐如其伏法﹐而太后食不甘味﹐臥不安席﹐此憂在陛下也。」於是上大賢之﹐以爲魯相。

叔爲魯相﹐民訟王取其財物者百餘人。叔取其渠率二十人﹐各笞二十﹐餘各搏二十﹐怒之曰「王非汝主耶﹖何敢言﹗」魯王聞之﹐大慚﹐發中府錢﹐使相償之。相復曰﹕

「王使人自償之﹔不爾﹐是王爲惡而相爲善也。」又王好獵﹐相常從。王輒休相出就館捨﹐相出﹐常暴坐待王苑外。王數使人請相休﹐終不休﹐曰「我王暴露﹐我獨何爲就捨﹖」王以故不大出遊。

主父偃

漢患諸侯彊﹐主父偃謀令諸侯以私恩自裂地﹐分其子弟﹐而漢爲定其封號。漢有厚恩而諸侯漸自分析弱小云。

裴光庭

張說以大駕東巡﹐恐突厥乘間入寇﹐議加兵備邊﹐召兵部郎中裴光庭謀之。光庭曰﹕

「封撣﹐告成功也。今將升中於天而戎狄是懼﹐非所以昭盛徳也。」說曰「如之何﹖」

光庭曰「四夷之中﹐突厥爲大﹐比屢求和親﹐而朝廷羈縻未決許也。今遣一使﹐徵其大臣從封泰山﹐彼必欣然承命。突厥來﹐則戎狄君長無不皆來﹐可以偃旗臥鼓﹐髙枕有餘矣﹗」說曰「善﹗吾所不及。」卽奏行之﹐遣使諭突厥。突厥乃遣大臣阿史徳頡利發入貢﹐因扈從東巡。

崔祐甫

徳宗卽位﹐淄靑節度李正己表獻錢三十萬緡。上欲受﹐恐見欺﹔卻之﹐則無詞﹐宰相崔祐甫請遣使﹕「使慰勞淄靑將士﹐因以正己所獻錢賜之﹐使將士人人戴上恩﹐諸道知朝廷不重財貨」。上從之﹐正己大慚服。

神策軍使王駕鶴﹐久典禁兵﹐權震中外。徳宗將代之﹐懼其變﹐以問崔祐甫。祐甫曰「是無足慮。」卽召駕鶴﹐畱語移時﹐而代者白志貞已入軍中矣。

王旦

﹝三條﹞

馬軍副都指揮使張旻﹐被旨選兵﹐下令太峻﹐兵懼﹐謀爲變。上召二府議之。王旦曰「若罪旻﹐則自今帥臣何以禦眾﹖急捕謀者﹐則震驚都邑。陛下數欲任旻以樞密﹐今若擺用﹐使解兵柄﹐反側者當自安矣。」上謂左右曰「旦善處大事﹐眞宰相也﹗」

契丹奏請歲給外別假錢幣﹐眞宗以示王旦。公曰「東封甚迫﹐車駕將出﹐以此探朝廷之意耳。可於歲給三十萬物內各借三萬﹐仍諭次年額內除之。」契丹得之大慚﹐次年復下有司﹕「契丹所借金帛六萬﹐事屬微未﹐仰依常數與之﹐今後永不爲例。」

西夏趙徳明求糧萬斛。王旦請敕有司具粟百萬於京師﹐而詔徳明來取。徳明大慚﹐曰「朝廷有人。」乃止。

嚴可求

烈祖輔吳﹐四方多壘﹐𨿽一騎一卒﹐必加姑息。然羣校多從禽﹐聚飲近野﹐或搔擾民庶。上欲糾之以法﹐而方借其材力﹐思得酌中之計﹐問於嚴可求。可求曰「無煩繩之﹐易絕耳。請敕泰興﹑海鹽諸縣﹐罷采鷹﹐可不令而止。」烈祖從其計﹐期月之間﹐禁校無復遊墟落者。——《南唐近事》。

陳平

燕王盧綰反﹐髙帝使樊噲以相國將兵擊之。旣行﹐人有惡噲者﹐髙帝怒﹐曰「噲見吾病﹐乃幾吾死也﹗」用陳平計﹐召絳侯周勃受詔牀下﹐曰「平乘馳傳載勃代噲將。

平至軍中﹐卽斬噲頭﹗」二人旣受詔行﹐私計曰「樊噲﹐帝之故人﹐功多﹐又呂后女弟女媭夫﹐有親且貴。帝以忿怒故欲斬之﹐卽恐後悔﹐﹝邊批﹕精細。﹞寧囚而致上﹐令上自誅之。」平至軍﹐爲壇﹐以節召樊噲。噲受詔節﹐卽反接載檻車詣長安﹐而令周勃代﹐將兵定燕。平行﹐聞髙帝崩﹐平恐呂后及呂媭怒﹐乃馳傳先去。逢使者﹐詔平與灌嬰屯於榮陽。平受詔﹐立復馳至宮﹐哭殊悲﹐因奏事喪前。呂太后哀之﹐曰「君出休矣﹗」平因固請得宿衛中﹐太后乃以爲郎中令﹐曰「傅教帝。」是後呂媭讒乃不得行。

宋祖曹彬

唐主畏太祖威名﹐用間於周主。遣使遺太祖書﹐饋以白金三千。太祖悉輸之內府﹐間乃不行。

周遣閣門使曹彬以兵器賜吳越﹐事畢亟返﹐不受饋遺。吳越人以輕舟追與之﹐至於數四﹐彬曰「吾終不受﹐是竊名也。」盡籍其數﹐歸而獻之。後奉世宗命﹐始拜受﹐盡以散於親識﹐家無畱者。

拒髙麗僧焚西夏書

髙麗僧壽介狀稱﹕「臨發日﹐國母令賫金塔祝壽」。東坡見狀﹐密奏云「髙麗苟簡無禮。若朝廷受而不報﹐或報之輕﹐則夷虜得以爲詞﹔若受而厚報之﹐是以重禮答其無禮之饋也。臣己一面令管勾職員退還其狀﹐云﹕『朝廷淸嚴﹐守臣不敢專擅奏聞』。

臣料此僧勢不肯已﹐必云本國遣來獻壽﹐今玆不奏﹐歸國得罪不輕。臣欲於此僧狀後判云﹕『州司不奉朝旨﹐本國又無來文﹐難議投進﹐執狀歸國照會』。如此處分﹐只是臣一面指揮﹐非朝廷拒絕其獻﹐頗似穩便。」

範仲淹知延州﹐移書諭元昊以利害﹐元昊復書悖慢。仲淹具奏其狀﹐焚其書﹐不以上聞。「呂﹞夷簡謂宋庠等曰「人臣無外交﹐希文何敢如此﹗」宋庠意夷簡誠深罪範公﹝邊批﹕無恥小人﹗﹞遂言「仲淹可斬」。仲淹奏曰「臣始聞虜悔過﹐故以書誘諭之。

會任福敗﹐虜勢益振﹐故復書悖慢。臣以爲使朝廷見之而不能討﹐則辱在朝廷﹐故對官屬焚之﹐使若朝廷初不聞者﹐則辱專在臣矣。」杜衍時爲樞密副使﹐爭甚力﹐於是罷庠知揚州﹐﹝邊批﹕羞剎﹗﹞而仲淹不問。

張方平

元昊旣臣﹐而與契丹有隙﹐來請絕其使。知諫院張方平曰「得新附之小羌﹐失久和之彊敵﹐非計也。宜賜元昊詔﹐使之審處﹐但嫌隙朝除﹐則封冊暮下﹐於西﹑北爲兩得矣﹗」時用其謀。

秦檜

建炎初﹐虜使講和﹐云「使來﹐必須百官郊迎其書。」在廷失色﹐秦檜恬不爲意﹐盡遣部省吏人迎之。朝見﹐使人必要褥位﹐——此非臣子之禮。是日﹐檜令朝見﹐殿廷之內皆以紫幕鋪滿。北人無辭而退。

吳時來

嘉靖時﹐倭寇發難﹐郎﹑土諸路兵援至。吳總臣計犒逾時﹐眾大噪。及至松江﹐撫臣屬推官吳時來除備。時來度水道所由﹐就福田禪林外立營﹐令土官以兵至者﹐各署部伍﹐舟人導之入﹐以次受犒﹐惠均而費不冗﹐諸營貼然。客兵素獷悍﹐剽掠卽不異寇。

時來用贊畫者言﹐爲好語結其寇長﹐縛治之﹐迄終事無敢犯者。

蘇子容

蘇公子容充北朝生辰國信使﹐在虜中遇冬至。本朝歷先北朝一日﹐北朝問公孰是。

公曰「歷家算術小異﹐遲速不同。如亥時猶是今夕﹐逾數刻卽屬子時﹐爲明日矣。或先或後﹐各從本朝之歷可也。」虜人深以爲然﹐遂各以其日爲節慶賀。使還奏﹐上喜曰﹕

「此對極中事理﹗」

馬默

宋制﹕沙門島罪人有定額﹐官給糧者才三百人﹐溢額則糧不贍。且地狹難容﹐每溢額﹐則取其人投之海中。寨主李慶一任﹐至殺七百餘人。馬默知登州﹐痛其獘﹐更定配海島法﹐建言「朝廷旣貸其生矣﹐卽投之海中﹐非朝廷本意。今後溢額﹐乞選年深﹑自至配所不作過人﹐移登州。」神宗深然之﹐卽詔可﹐著爲定制。自是多全活者﹐默無子﹐夢東嶽使者致上帝命﹐以移沙門島罪人事﹐特賜男女各一。後果生男女二人。

於謙

永樂間﹐降虜多安置河間﹑東昌等處﹐生養蕃息﹐驕悍不馴。方也先入寇時﹐皆將乘機騷動﹐幾至變亂。至是發兵徵湖﹑貴及廣東﹑西諸處寇盜﹐於肅湣奏遣其有名號者﹐厚與賞犒﹐隨軍徵進。事平﹐遂奏畱於彼。於是數十年積患﹐一旦潛消。

李賢

法司奏﹕石亨等旣誅﹐其黨冒奪門功升官者數千人﹐俱合查究。上召李賢曰「此事恐驚動人心。」賢曰「朝廷許令自首免罪﹐事方妥。」於是冒功者四千餘人﹐盡首攺正。

王瓊

武宗南巡還﹐當彌畱之際﹐楊石齋廷和已定計擒江彬。然彬所領邊兵數千人﹐爲彬爪牙者﹐皆勁卒也。恐其倉卒爲變﹐計無所出﹐因謀之王晉溪。晉溪曰「當錄其扈從南巡之功﹐令至通州聽賞。」於是邊兵盡出﹐彬遂成擒。

劉大夏

張居正

莊浪上帥魯麟爲甘肅副將﹐求人將不得﹐恃其部落彊﹐徑歸莊浪﹐以子幼請告。有欲予之大將印者﹐有欲召還京﹐予之散地者﹐劉尙書大夏獨曰「彼虐﹐不善用其眾﹐無能爲也﹐然未有罪。今予之印﹐非法﹔召之不至﹐損威。」乃爲疏﹐獎其先世之忠﹐而聽其就閒。麟卒怏怏病死。

黔國公沐朝弼﹐犯法當逮。朝議皆難之﹐謂朝粥綱紀之卒且萬人﹐不易逮﹐逮恐激諸夷變。居正擢用其子﹐而馳單使縛之﹐卒不敢動﹐旣至﹐請貸其死﹐而錮之南京﹐人以爲快。

獎其先則內愧﹐而怨望之詞塞﹐擢其子則心安﹐而巢穴之慮重。所以罷之錮之﹐惟吾所制。

劉坦

坦爲長沙太守﹐行湘州事。適王僧粲謀反﹐湘部諸郡蜂起應之﹐而前鎭軍錘玄紹者潛謀內應﹐將克日起。坦偵知之﹐佯爲不省﹐如常理訟。至夜﹐故開城門以疑之。玄紹不敢發﹐明旦詣坦問故﹐坦久畱與語﹐而密遣親兵收其家書。﹝邊批﹕已知其確有其書﹐故收亦以塞其口﹐非密遣也。﹞玄紹尙在坐﹐收兵還﹐具得其文書本末﹐因出以質紹。紹首伏﹐卽斬之﹐而焚其書以安餘黨﹐州部遂安。

張忠獻

叛將範瓊擁兵據上流﹐召之不來﹔來又不肯釋兵﹐中外洶洶。張忠獻與劉子羽密謀誅之。一日遣張俊以千人渡江﹐若捕他盜者﹐因召瓊﹑俊及劉光世詣都堂計事﹐爲設飲食。食已﹐相顧未發﹐子羽坐底下﹐恐瓊覺事中變﹐遽取黃紙﹐執之趨前﹐舉以麾瓊曰﹕

「下﹗有敕﹐將軍可詣大理置對。」瓊愕不知所爲。子羽顧左右﹐擁置輿中﹐以俊兵衛送獄。使光世出撫其眾﹐且曰「所誅止瓊﹐汝等固天子自將之兵也。」眾皆投刀曰「諾」。悉麾隸他軍﹐頃刻而定﹐瓊伏誅。

畱志淑

中官畢貞﹐逆濠黨也。至自江西﹐聲勢翕赫﹐擁從牙士五百餘人﹐肆行殘賊﹐人人自危。畱志淑知杭州﹐密得其不可測之狀﹐白臺察監司陰制之。未幾﹐貞果構市人﹐一夕火其居﹐延燒二十餘家。淑恐其因眾爲亂﹐閉門不出﹐止傳報諸衙門人毋救火。餘數日﹐果與壕通。及貞將發應濠﹐臺察監司召淑定計。先提民兵﹐伏貞門外﹐監司以常禮見﹐出。淑入。貞怒曰「知府以我反乎﹖」應曰「府中役從太多﹐是以公心迹不白。」

因令左右出報監司。旣入﹐卽至堂上﹐執貞手與語當自白之狀。。

眾共語世所不籍之人以釋眾疑。貞倉卒不得已﹐呼其眾出。出則民兵盡執而置之獄。僞與貞入視府中﹐見所藏諸兵器﹐詰曰「此將何爲也﹖」貞不能答﹐乃羈畱之﹐奏聞﹐伏誅。

王益

王益知韶州﹐州有屯兵五百人﹐代者久不至。欲謀爲變﹐事覺﹐一邵皆駭。益不爲動﹐取其首五人﹐卽日斷流之。或請以付獄﹐不聽。旣而聞其徒曰「若五人者系獄﹐當夜劫之。」眾乃服。

賈耽

賈耽爲山南東道節度使﹐使行軍司馬樊澤奏事行在。澤旣反命﹐方大宴﹐有急碟至﹕

以澤代耽。耽內牒懷中﹐顏色不攺﹐宴罷﹐卽命將吏謁澤﹐牙將張獻甫怒曰「行軍自圖節鎖﹐事人不忠﹐請殺之﹗」耽曰「天子所命﹐卽爲節度使矣。」卽日離鎭﹐以獻甫自隨﹐軍府遂安。

處工孛羅等

萬曆年間﹐女眞虜人阿卜害等一百七員進貢到京。內工學羅﹑小廝哈額﹑眞太三名爲首﹐在通州驛遞橫肆需索。州司以聞。時沈演在禮部客司﹐議謂本東夷長﹐恭順有年﹐若一槪議革﹐恐孤遠人向化之心﹐宜仍將各向年例正額賞賜﹐行移內府各衙門關出給散﹐以彰天朝曠蕩之恩。止將工孛羅等三名﹐革其額賞。行文遼東巡撫﹐執付在邊酋長﹐諭以騷擾之故﹐治以虜法。俟本人認罪輸服﹐方準補給。

王欽若

王欽若爲毫州判官﹐監會亭倉。天久雨﹐倉司以米濕﹐不爲受納。民自遠方來輸祖者﹐深以爲苦。欽若悉命輸之倉﹐奏請不拘年次﹐先支濕米。太宗大喜﹐因識其名﹐由是大用。

令狐綯李徳裕

宣宗銜甘露之事﹐嘗授旨於宰相令狐公。公欲盡誅之﹐而慮其冤﹐乃密奏膀子云﹕

「但有罪莫捨﹐有闕莫塡﹐自然無類矣。」

先是諸鎭宦者監軍﹐各以意見指揮軍事﹐將帥不得專進退。又監使悉選軍中驍勇數百爲牙隊﹐其在陣戰鬥者皆怯弱之士。所以比年將帥出徵屢敗。李贊皇乃與樞密使楊鈞義﹑劉行深議﹐約敕監軍不得預軍政﹐每兵千人聽取十人自衛﹐有功隨例沾賞。自此將帥得展謀略﹐所向有功。

呂夷簡

西鄙用兵﹐大將劉平戰死﹐議者以朝廷委宦者監軍﹐主帥節制有不得專者﹐故平失利。詔誅監軍黃徳和。或請罷諸帥監軍﹐仁宗以問呂夷簡。夷簡對曰「不必罷﹐但擇謹厚者爲之。」仁宗委夷簡擇之﹐對曰「臣待罪宰相﹐不當與中貴私交﹐何由知其賢否﹖願詔都知押班﹐但舉有不稱者﹐與同罪。」仁宗從之。翼日﹐都知叩頭乞罷諸監軍宦官﹐士大夫嘉夷簡有謀。

卽奏除兩浙提刑﹐迪父子皆喜。

迪旣失柬﹐事多遺忘﹐因免去﹐方知爲呂所賣。﹞

王守仁二條

陽明旣擒逆壕﹐囚於浙省。時武廟南幸﹐駐蹕畱都﹐中官誘令陽明釋濠還江西﹐俟聖駕親徵擒獲﹐差二中貴至浙省諭旨。陽明責中官具領狀﹐中官懼﹐事遂寢。

江彬等忌守仁功﹐流言謂「守仁始與濠同謀﹐已聞天兵下徵﹐乃擒濠自脫」﹐欲並擒守仁自爲功。守仁與張永計﹐謂「將順大意﹐猶可挽回萬一﹐苟逆而抗之﹐徒激羣小之怒」。乃以濠付永﹐再上捷音﹐歸功總督軍門﹐以止上江西之行﹐而稱病淨慈寺﹐永歸﹐極稱守仁之忠及讓功避禍之意。上悟﹐乃免。

朱勝非

苗﹑劉之亂﹐勤王兵向闕。朱忠靖從中調護﹐六龍反正。有詔以二凶爲淮南兩路制置使﹐令將部曲之任。時朝廷幸其速去。其黨張達爲畫計﹐使請鐵券﹐旣朝辭。

遂造堂袖札以懇。忠靖顧吏取筆﹐判奏行給賜﹐令所屬檢詳故事﹐如法制造。二凶大喜。

明日將朝﹐郎官傅宿扣漏院白急事﹐速命延入。宿曰「昨得堂貼﹐給賜二將鐵券﹐此非常之典﹐今可行乎﹖」忠靖取所持貼﹐顧執政秉燭同閱。忽顧問曰「檢詳故事曾檢得否﹖」曰「無可檢。」又問﹕「如法制造﹐其法如何﹖」曰「不知。」又曰﹕

「如此可給乎﹖」執政皆笑﹐宿亦笑﹐曰「已得之矣。」遂退。

停胡客供

唐因河隴沒於吐蕃﹐自天寶以來﹐安西﹑北庭奏事﹐及西域使人在長安者﹐歸路旣絕﹐人馬皆仰給鴻臚。禮賓委府縣供之﹐度支不時付直﹐長安市肆﹐不勝其獘。李泌知胡客畱長安久者或四十餘年﹐皆有妻子﹐買田宅﹐舉質﹐取利甚厚。乃命檢括胡客有田宅者﹐得四千人﹐皆停其給。胡客皆詣政府告訴﹐泌曰「此皆從來宰相之過﹐豈有外國朝貢使者畱京師數十年不聽歸乎﹗今當假道於回紇﹐或自海道﹐各遣歸國。有不願者﹐當令鴻臚自陳﹐授以職位﹐給俸祿爲唐臣。人生當及時展用﹐豈可終身客死那﹖」於是胡客無一人願歸者﹐泌皆分領神策兩軍﹐王子使者爲散兵馬使或押衙﹐餘皆爲卒﹐禁旅益壯。鴻臚所給胡客才十餘人﹐歲省度支錢五十萬。

補儒士襲土官

鑄印局額設大使﹑副使各一員﹐食糧儒士二名。及滿﹐將補投考者不下數千人﹐請托者半之﹐當事者每難處分。費宏爲吏部尙書﹐於食糧二名外﹐預取聽缺者四人﹐習字者四人﹐擬次第補﹐度可逾十數年。由是投考及請托者皆絕迹。

土官世及﹐輒轉展給勘﹐索賂土官﹐土官以故怨叛﹐輕中朝諸人。胡公世寧令土官生子﹐卽聞府﹐子弟應世及者﹐年且十歲﹐朔望或有事調集﹐皆攜之見太守﹐太守爲識年數狀貌。父兄有故﹐按籍爲請官於朝。土官大悅服。

蔣恭靖

蔣恭靖瑤﹐正徳時守維揚。大駕南巡﹐六師俱發﹐所須夫役﹐計寶應﹑髙郵站程凡六﹐每站萬人。議者欲悉集於揚﹐人情洶洶。公惟站設二千﹐更番疊遣以迎﹐計初議減五分之四﹐其他類皆遞減。卒之上供不缺﹐民亦不擾。時江彬與太監等挾勢要索﹐公不爲動。會上出觀魚﹐得巨魚一﹐戲言直五百金。彬從旁言「請以界守。」促值甚急﹐公卽脫夫人簪珥及綈絹服以進﹐曰「臣府庫絕無緡錢﹐不能多具。」上目爲酸儒﹐弗較也。一日中貴出揭貼﹐索胡椒﹑蘇木﹑奇香異品若干﹐因以所無﹐冀獲厚賂。時撫臣邀公他求以應﹐公曰「古任土作貢。出於殊方﹐而故取於揚﹐守臣不知也。」撫臣厲聲令公自覆﹐公卽具揭貼﹐詳注其下曰「某物產某處。揚州系中土偏方﹐無以應命。」

上亦不責。又中貴說上選宮女數百﹐以備行在﹐撫臣欲選之民間。公曰「必欲稱旨﹐止臣一女以進。」上知其不可奪﹐卽詔罷之。

汪應軫

汪應軫當武宗南巡﹐率同館舒芬等抗疏以諫﹐廷杖幾斃﹐出守泗州﹐泗州民情﹐弗知農桑。軫至﹐首勸之耕﹐出帑金﹐買桑於湖南﹐教之藝。募桑婦若干人﹐教之蠶事。

郵卒馳報﹐武宗駕且至。他邑彷惶勾攝爲具﹐民至塞戶逃匿﹐軫獨凝然弗動。或詢其故﹐軫曰「吾與士民素相信。卽駕果至﹐費旦夕可貸而集﹐今駕來未有期﹐而倉卒措辦﹐科派四出﹐吏胥易爲姦。倘費集而駕不果至﹐則柰何﹖」他邑用執炬夫役以千計﹐伺侯彌月﹐有凍餓死者。軫命維炬楡柳間﹐以一夫掌十炬。比駕夜歷境﹐炬伍整飭反過他所。

時中使絡繹道路﹐恣索無厭。軫計中人陰懦﹐可懾以威﹐乃率壯上百人﹐列舟次﹐呼諾之聲震遠近﹐中使錯愕﹐不知所爲。軫麾從人速牽舟行﹐頃刻百里﹐遂出泗境。後有至者﹐方斂敢不敢私﹐而公復禮遇之。於是皆咎前使而深徳公。武宗至南都﹐諭令泗州進美女善歌吹者數十人。蓋中使銜軫而以是難之也。軫奏「泗州婦女荒陋﹐且近多流亡﹐無以應敕旨。乃拘所募桑婦若干人﹐倘蒙納之宮中﹐俾受蠶事﹐實於王化有裨。」詔且停止。

沈

世宗皇帝當幸楚﹐所從水道﹐則南京具諸樓船以從﹐具而上或攺道﹐耗縣官金錢﹔不具而上猝至﹐獲罪。尙書周用疑以問工部主事沈。

曰「召商需樹於龍江關﹐急驛上所從道﹐以日計﹐舟可立辦。夫舟而歸直於舟﹐不舟而歸材於商﹐不難也。上果從陸﹐得不費水衡錢矣。」中貴人修皇陵﹐錦衣朱指揮者往視。乘間謂朱曰「髙皇帝制﹕皇陵不得動寸土﹐違音死。今修不能無動土﹐而死可畏也。」朱色懾﹐言於中貴人而止。

範檟

景藩役興﹐王舟涉淮。從彭城達於寶應﹐供頓千里﹐舳艫萬餘艘﹐兵衛夾途﹐錦纜而牽者五萬人。兩淮各除道五丈﹐值民廬則撤之。檟傍廬置敝舡覆土板上﹐望如平地﹐居者以安。時諸郡括丁夫俟役﹐呼召甚棘。檟略不爲儲待﹐漕撫大憂之﹐召爲語。檟謾曰「明公在﹐何慮那﹖」漕撫怫然曰「乃欲委罪於我。我一老夫﹐何濟﹖」曰﹕

「非敢然也。獨仰明公﹐斯易集耳。」曰「柰何﹖」檟曰「今王舡方出﹐糧缸必不敢入閘。比次坐侯﹐日費爲難。今以旗甲守舡﹐而用其十人爲夫。波利得僦直﹐趨役必客﹐第須一紙牌耳。」曰「如不足何﹖」曰「今鳳陽以夫數萬﹐協濟於徐﹐役畢必道淮而反。若乘歸途之便﹐資而役之﹐無不樂應者﹐則數具矣。」都禦史大喜稱服。檟進曰「然而無用也﹗」復愕然起曰「何故﹖」曰「方今上流蓄水﹐以濟王舟﹐比入黃﹐則各閘皆泄﹐勢若建瓴﹐安用眾爲﹖」曰「是固然矣﹐彼肯恬然自去乎﹖」曰﹕

「更計之﹐公無憂。」都禦史嘆曰「君有心計﹐吾不能及也。」先是光祿寺札沿途郡縣具王饍﹐食品珍異﹐每頓直數千兩。檟袖《大明會典》爭於撫院曰「王舟所過州縣﹐止供雞鵝柴炭﹐此明證也。且光祿備萬方玉食以辦﹐此窮州僻縣﹐何緣應奉乎﹖」撫按然之﹐爲咨禮部。部更奏﹐令第具膳直每頓二十兩﹐妃十兩﹐省供費巨萬計。比至﹐檟遣人持錠金逆於途﹐遺王左右曰「水悍難泊﹐惟畱意。」於是王舟皆窮日行﹐水漂疾如激箭。三泊供止千三百﹐比至儀眞﹐而一夕五萬矣。

張瀚

張瀚知廬州府﹐再補大名。庚戍羽當薄都門﹐詔遣司馬郎一人﹐持節徵四郡兵入衛。

使昔馳至眞定﹐諸守相錯愕﹐且難庭謁禮﹐躊躇久之。瀚聞報﹐以募召遊食﹐饑附飽揚﹐不可用﹐披所屬編籍﹐選丁壯三十之一﹐卽令三十人治一人餉﹐得精銳八百人。馳謂諸守﹕「此何時也﹐而與使者爭苛禮乎﹖司馬郎誠不尊於二千石﹐顧《春秋》之義﹐以工人先諸侯﹐要使令行威振耳。借令傲然格使者﹐其謂勤王何﹗」

諸守色動﹐遂俱入謁。瀚首請使者閱師。使者﹗」﹝上山﹐下艸﹞然曰「何速也﹕「比閱師則人人精銳﹐絕出望外﹐使者乃嘆服守文武才。

韓琦

英宗初卽位﹐慈壽一日送密札與韓魏公﹐諭及上與髙後不奉事﹐有「爲孀婦作主」

之語﹐仍敕中貴俟報。公但曰「領聖旨。」一日入札子﹐以山陵有事﹐取覆乞晚。臨後﹐上殿獨對﹐謂﹕「官家不得驚﹐有一文字須進呈﹐說破只莫泄。上今日皆慈壽力﹐恩不可忘﹐然旣非天屬之親﹐但加承奉﹐便自無事。」上曰﹕

「謹奉教。」又云「此文字﹐臣不敢畱。幸宮中密燒之。若泄﹐則讒間乘之矣。」上惟之。自後兩宮相歡﹐人莫窺其迹。

趙令郯

崇寧初﹐分置惇宗院於三京﹐以居疏冗﹐選宗於之賢者蒞治院中。或有尊行﹐治之者頗以爲難﹐令郯初除南京惇宗院﹐登對﹐上問所以治宗子之略。對曰「長於臣者以國法治之﹐幼於臣者以家法治之。」上稱善﹐進職而遣之。郯旣至﹐宗子率教﹐未嘗擾人﹐京邑頗有賴焉。

明智部總敍

馮子曰﹕自有宇宙以來﹐只爭明﹑暗二字而已。混沌暗而開辟明﹐亂世暗而治朝明﹐小人暗而君子明﹔永不明則腐﹐鏡不明則錮﹐人不明則墮於雲霧﹐今夫燭腹極照﹐不過半磚﹐朱曦霄駕﹐洞徹八海。又況夫以夜爲晝﹐盲人瞎馬﹐僥幸深溪之不宵也﹐得乎﹖

故夫暗名之未然﹐皆明者之已事﹔暗者之夢景﹐皆明者之醒心﹔暗者之歧途﹐皆明者之定局。由是可以知人之所不能知﹐而斷人之所不能斷﹐害以之避﹐利以之集﹐名以之成﹐事以之立。明之不可已也如是﹐而其目爲《知微》﹑爲《億中》﹑爲《剖疑》﹑爲《經務》。吁﹗明至於能經務也﹐斯無惡於智矣﹗

知微卷五

箕子

紂初立﹐始爲象箸。箕子嘆曰「彼爲象著﹐心不盛以上簋﹐將作犀玉之杯。玉杯象著﹐必不羹藜藿﹐衣短褐﹐而捨於茅茨之下﹐則錦衣九重﹐髙臺廣室。稱此以求﹐天下不足矣﹗遠方珍怪之物﹐輿馬宮室之漸﹐自此而始﹐故吾畏其卒也﹗」未幾﹐造鹿臺﹐爲瓊室玉門﹐狗馬奇物充其中﹐酒池肉林﹐宮中九市﹐而百姓皆叛。

殷長者

武王入殷﹐聞殷有長者﹐武王往見之﹐而問殷之所以亡。殷長者對曰「王欲知之﹐則請以日中爲期。」及期弗至﹐武王怪之。周公曰「吾已知之矣。此君子也﹐義不非其主。若夫期而不當﹐言而不信﹐此殷之所以亡也。已以此告王矣。」

周公太公

太公封於齊﹐五月而報政。周公曰「何族同速也﹖」曰「吾簡其君臣﹐禮從其俗。」伯禽至魯﹐三年而報政。周公曰「何遲也﹖」曰「變其俗﹐革其禮﹐喪三年而後除之。」周公曰「後世其北面事齊乎﹖夫政不簡不易﹐民不能近﹔平易近民﹐民必歸之。」周公問太公何以治齊﹐曰「尊賢而尙功。」周公曰「後世必有篡弒之臣﹗」

太公問周公何以治魯﹐曰「尊賢而尙親。」大公曰「後寢弱矣﹗」

辛有

平王之東遷也﹐辛有適伊川﹐見披髮而祭於野者﹐曰「不及百年﹐此其戎乎﹖其禮先亡矣﹗」及魯僖公二十二年﹐秦﹑晉遷陸渾之戎於伊川。

猶秉周禮﹐仲孫卜東魯之興基﹔其禮先亡﹐辛有料伊川之戎禍。

何曾

何曾字穎考﹐常恃武帝宴﹐退語諸子曰「主上創業垂統﹐而吾每宴﹐乃未聞經國遠圖﹐惟說平生常事﹐後嗣其殆乎﹖及身而已﹐此子孫之憂也﹗汝等猶可獲沒。」指諸孫曰「此輩必及於亂﹗」及綏被誅於東海王越﹐嵩哭曰「吾祖其大聖乎﹗」

管仲

管仲有疾﹐桓公往問之﹐曰「仲父病矣﹐將何以教寡人﹖」管仲對曰「願君之遠易牙﹑豎刁﹑常之巫﹑衛公子啟方。」公曰「易牙烹其子以謙寡人﹐猶尙可疑那﹖」

對曰「人之情非不愛其子也。其子之忍﹐又何有於君﹖」公又曰「豎刁自宮以近寡人﹐猶尙可疑耶﹖」對曰「人之情非不愛其身也。其身之忍﹐又何有於君﹖」公又曰﹕

「常之巫審於死生﹐能去苛病﹐猶尙可疑那﹖」對曰「死生命也﹐苛病失也。君不任其命﹐守其本﹐而恃常之巫﹐彼將以此無不爲也﹗」公又曰﹕

「衛公子啟方事寡人十五年矣﹐其父死而不敢歸哭﹐猶尙可疑那﹖」對曰「人之情非不愛其父也。其父之忍﹐又何有於君﹖」公曰「諾。」管仲死﹐盡逐之﹐食不甘﹐宮不治﹐苛病起﹐朝不肅。居三年﹐公曰「仲父不亦過乎﹗」於是皆復召而反。明年﹐公有病﹐常之巫從中出曰「公將以某日薨。」易牙﹑豎刁﹑常之巫相與作亂﹐塞宮門﹐築髙墻﹐不通人﹐公求飲不得。衛公子啟方以書社四十下衛﹐公聞亂﹐慨然嘆﹐涕出﹐曰「嗟乎﹗聖人所見豈不遠哉﹗」

伐衛伐莒

齊桓公朝而與管仲謀伐衛。退朝而入﹐衛姬望見君﹐下堂再拜﹐請衛君之罪。公問故﹐對曰「妾望君之入也﹐足髙气彊﹐有伐國之志也。見妾而色動﹐伐衛也。」明日君朝﹐揖管仲而進之。管仲曰「君捨衛乎﹖」公曰「仲父安識之﹖」管仲曰「君之揖朝也恭﹐而言也徐﹐見臣而有慚色。臣是以知之。」

齊桓公與管仲謀伐宮﹐謀未發而聞於國。公怪之﹐以問管仲。仲曰「國必有聖人也﹗」桓公嘆曰「嘻﹗日之役者﹐有執拓杵而上視者﹐意其是那﹖」乃令復役﹐無得相代。少焉﹐東郭垂至﹐管仲曰「此必是也﹗」乃令儐者延而進之﹐分級而立。管仲曰「子言伐莒那﹖」曰「然。」管仲曰「我不言伐莒﹐子何故曰伐莒﹖」對曰﹕

「君子善謀﹐小人善意﹐臣竊意之也。」管仲曰「我不言伐莒﹐子何以意之﹖」對曰﹕

「臣聞君子有三色﹕優然喜樂者﹐鐘鼓之色﹔愀然淸靜者﹐縗絰之色﹔勃然充滿者﹐兵革之色。日者臣望君之在臺上也﹐勃然充滿﹐此兵革之色。君吁而不吟﹐所言者伐莒也﹔君舉臂而指﹐所當者莒也。臣竊意小諸侯之未服者惟莒﹐故言之。」

臧孫子

齊攻宋﹐宋使臧孫子南求救於荊。荊王大悅﹐許救之甚歡。臧孫子憂而反﹐其禦曰﹕

「索救而得﹐子有憂色﹐何也﹖」臧孫子曰「宋小而齊大﹐夫救小宋而患於大齊﹐此人之所以憂也。而荊王悅﹐必以堅我也。我堅而齊敝﹐荊之所利也。」臧孫子歸﹐齊拔五城於宋﹐而荊救不至。

南文子

智伯欲伐衛﹐遺衛君野馬四百﹑壁一。衛君大悅﹐君臣皆賀﹐南文子有憂色。衛君曰「大同交歡﹐而子有憂色何﹖」文子曰「無功之賞﹐無力之禮﹐不可不察也。野馬四百﹑壁一﹐此小國之禮﹐而大國致之﹐君其圖之﹗」衛君以其言告邊境。智伯果起兵而襲衛﹐至境而反﹐曰「衛有賢人﹐先知吾謀也﹗」

智過絺疵

張孟談因朝智伯而出﹐遇智過轅門之外。智過入見智伯曰「二主殆將有變﹗」君曰「何如﹖」對曰「臣遇孟談於轅門之外﹐其志矜﹐其行髙。」智伯曰「不然﹐吾與二主約謹矣。破趙﹐三分其地﹐必不欺也。子勿出於口。」智過出見二主﹐入說智伯曰「二主色動而意變﹐必背君﹐不如今殺之﹗」智伯曰「兵著晉陽三年矣﹐旦暮當拔而饗其利﹐乃有他心﹐不可。子愼勿復言﹗」智過曰「不殺﹐則遂親之。」智伯門﹕「來之柰何﹖」智過曰「魏桓子之謀臣曰趙葭﹐韓康子之謀臣曰段規﹐是皆能移其君之計。君其與二君約﹕破趙則封二子者各萬家之縣一。如是﹐則二主之心可不變﹐而君得其所欲矣﹗」智伯曰「破趙而三分其地﹐又封二子者各萬家之縣一﹐則吾所得者少﹐不可﹗」智過見君之不用也﹐言之不聽﹐出更其姓爲輔氏﹐進去不見。張孟談聞之﹐入見襄子曰「臣遇智過於轅門之外﹐其視有疑臣之心﹐入見智伯﹐出更其姓﹐今暮不出擊﹐必後之矣。」襄子曰「諾。」使張孟談見韓﹑魏之君﹐夜期殺守堤之吏﹐而決水灌智伯軍。智伯軍救水而亂。韓﹑魏翼而擊之﹐襄子將卒犯其前﹐大敗智伯軍而擒智伯。智伯身死﹑國亡﹑地分﹐智氏盡滅﹐惟輔氏存焉。

智伯行水﹐魏桓子﹑韓康子駿乘。智伯曰「吾乃今知水可以亡人國也﹗」桓子肘時康子﹐康子履桓子之跗﹐以汾水可以灌安邑﹐絳水可以灌平陽也。

絺疵謂智伯曰「韓﹑魏必反矣﹗」智伯曰「子何以知之﹖」對曰「以人事知之﹕

夫從韓﹑魏而攻趙﹐趙亡﹐難必及韓﹑魏矣。合約勝趙而三分其地﹐城降有日﹐而二子無喜志﹐有憂色﹐是非反而何﹖」明日智伯以其言告二子﹐二子曰﹕

「此讒臣欲爲趙氏遊說﹐使疑二家而懈於攻趙也﹐不然﹐二家豈不利朝夕分趙氏之田﹐而欲爲此危難不可成之事乎﹖」二子出﹐絺疵入曰「主何以臣之言告二子也﹖」智伯曰「子何以知之﹖」對曰「臣見其視臣端而疾趨﹐知臣得其情故也。」

諸葛亮

有客至昭烈所﹐談論甚愜。諸葛忽入﹐客遂起如廁。備對亮姱客﹐亮曰「觀客色動而神懼﹐視低而盼數﹐姦形外漏﹐邪心內藏﹐必曹氏刺客也﹗」急追之﹐已越墻遁矣。

梅衡湘

少司馬梅公衡湘總督三鎭。虜酋忽以鐵數鎰來獻﹐曰「此沙漠新產也。」公意必無此事﹐彼幸我馳鐵禁耳﹐乃慰而遣之﹐卽以其鐵鑄一劍﹐鐫云﹕

「某年月某王贈鐵」。因檄告諸邊﹕「虜中已產鐵矣﹐不必市釜。」其後虜缺釜﹐來言舊例﹐公曰「汝國旣有鐵﹐可自冶也。」外族使者嘩言無有﹐公乃出劍示之。虜使叩頭服罪﹐自是不敢欺公一言。

魏先生

隋未兵興﹐魏先生隱梁﹑宋間。楊玄感戰敗﹐謀主李密亡命雁門﹐變姓名教授﹐與先生往來。先生因戲之曰「觀吾子气沮而目亂﹐心搖而語偸﹐今方捕蒲山黨﹐得非長者乎﹖」李公驚起﹐捉先生手曰「旣能知我﹐豈不能救我與﹖」先生曰「吾子無帝王規模﹐非將帥才略﹐乃亂世之雄傑耳。」因極陳帝王將帥與亂世雄傑所以興廢成敗﹐曰「吾嘗望气﹐汾晉有聖人生﹐能往事之﹐富貴可取。」李公拂衣而言曰「豎儒不足與計﹗」事後脫身西走﹐所在收兵﹐終見敗覆﹐降唐復叛﹐竟以誅夷。

夏翁尢翁

夏翁﹐江陰巨族﹐嘗舟行過市橋﹐一人擔糞﹐傾入其舟﹐濺及翁衣。其人舊識也﹐僮輩怒﹐欲毆之。翁曰「此出不知耳﹐知我寧肯相犯﹗」因好語遣之。及歸﹐閱債籍﹐此人乃負三十金無償﹐欲因以求死﹐翁爲之折券。

長洲尢翁開錢典﹐歲底﹐聞外哄聲﹐出視﹐則鄰人也。司典者前訴曰「某將衣質錢﹐今空手來取﹐反出署語﹐有是理乎﹗」其人悍然不遜﹐翁徐諭之曰「我知汝意﹐不過爲過新年計耳。此小事﹐何以爭爲﹖」命檢原質﹐得衣帷四五事﹐翁指絮衣曰﹕

「此禦寒不可少。」又指道袍曰「與汝爲拜年用﹐他物非所急﹐自可畱也。」其人得二件﹐嘿然而去﹐是夜竟死於他家﹐涉訟經年。蓋此人因負債多﹐已服毒﹐知尢富可詐﹐旣不獲﹐則移於他家耳。或問尢翁﹕「何以預知而忍之﹖」翁曰「凡非理相加﹐其中必有所恃﹐小不忍則禍立至矣。」人服其識。

隰斯彌

隰斯彌見田成子﹐田成子與登臺四望﹐二面皆暢﹐南望﹐隰子家之樹蔽之﹐田成子亦不言。隰子歸﹐使人伐之﹐斧才數創﹐隰子止之。其相室曰「何變之數也﹖」隰子曰「諺云﹕『知淵中之魚者不祥』。田子將有事﹐事大而我示之知微﹐我必危矣。不伐樹﹐未有罪也﹔知人之所不言﹐其罪大矣﹐乃不伐也。」

郈成子

郈成子爲魯聘於晉﹐過衛﹐右宰谷臣止而觴之﹐陳樂而不樂﹐酒酣而送之以壁﹐顧反﹐過而弗辭﹐其僕曰「向者右宰谷臣之觴吾子也甚歡﹐今侯渫過而弗辭。」郈成子曰「夫止而觴我﹐與我歡也﹔陳樂而不樂﹐告我憂也﹔酒酣而送我以壁﹐寄之我也。

若是觀之﹐衛其有亂乎﹖」倍衛三十里﹐聞寧喜之難作﹐右宰谷臣死之。還車而臨﹐三舉而歸﹔至﹐使人迎其妻子﹐隔宅而異之﹐分祿而食之﹐其子長而反其壁。孔子聞之﹐曰「夫知可以微謀﹐仁可以托財者﹐其郈成子之謂乎﹗」

龐仲達

龐仲達爲漢陽太守﹐郡人任棠有奇節﹐隱居教授﹐仲達先到侯之﹐棠不交言﹐但以薤一大本﹑水一盂置戶屏前﹐自抱兒孫伏於戶下。主薄白以爲倨﹐仲達曰「彼欲曉太守耳。水者﹐欲吾淸﹔拔大本薤者﹐欲吾擊彊宗﹔抱兒當戶﹐欲吾開門卹孤也﹗」嘆息而還﹐自是抑彊扶弱﹐果以惠政得民。

張安道

富鄭公自毫移汝﹐過南京。張安道畱守﹐公來見﹐坐久之﹐公徐曰「人固難知也﹗」

安道曰「得非王安石乎﹖亦豈難知者。往年方平知貢舉﹐或薦安石有文學﹐宜辟以考校﹐姑從之。安石旣來﹐一院之事皆欲紛更。方平惡其人﹐卽檄以出﹐自此未嘗與語也。」

富公有愧色。

可大用。昭陵曰「大者可﹐小者每上殿﹐則廷臣無一人是者。」已而莒公果相﹐景文竟終於翰長。若非昭陵之早識﹐景文得志﹐何減荊公﹗﹞

陳瓘

陳忠肅公因朝會﹐見蔡京視日﹐久而不瞬﹐每語人曰「京之精神如此﹐他日必貴﹐然矜其稟賦﹐敢敵太陽﹐吾恐此人得志﹐必擅私逞欲﹐無君自肆矣。」及居諫省﹐遂攻其惡。時京典辭命﹐姦惡未彰﹐眾咸謂公言已甚﹐京亦因所親以自解。公誦杜詩云﹕

「射人先射馬﹐擒賊須擒王﹗」攻之愈力。後京得志﹐人始追思公言。

王禹偁

丁謂詩有「天門九重開﹐終當掉臂入」。王禹偶讀之﹐曰「入公門﹐鞠躬如也﹐天門豈可掉臂入乎﹗此人必不忠﹗」後如其言。

何心隱

何心隱﹐隆﹑嘉間大俠也﹐而以講學爲名﹐善禦史耿定向﹐遊京師與處。適翰林張居正來訪﹐何望見便走匿。張聞何在耿所﹐請見之﹐何辭以疾。張少坐﹐不及深語而去。

耿問不見江陵之故﹐何曰「此人吾畏之。」耿曰「何爲也﹖」何曰「此人能操天下大柄。」耿不謂然。何又曰「分宜欲滅道學而不能﹐華亭欲興道學而不能﹐能興滅者﹐此子也。子識之﹐此人當殺我﹗」後江陵當國﹐以其聚徒亂政﹐卒捕殺之。

潘濬

武陵郡樊伯嘗誘諸夷作亂﹐州督請以萬人討之。孫權召問潘濬﹐濬曰「易與耳﹐五千人足矣。」權曰「卿何輕之甚也﹖」濬曰「伷𨿽弄唇吻而無實才﹐昔嘗爲州人設饌﹐比至日中﹐食不可得﹐而十餘自起﹐此亦佛儒觀一節之驗也。」權大笑﹐卽遣濬﹐果以五千人斬伷。

卓敬

建文初﹐燕王來朝﹐戶部侍郎卓敬密奏曰「燕王智慮絕人﹐酷類先帝。夫北平者﹐彊幹之地﹐金﹑元所由興也﹐宜徒燕南昌﹐以絕禍本。夫萌而未動者﹐幾也﹐量時而爲者﹐勢也。勢非至勁莫能斷﹐幾非至明莫能察。」建文見奏大驚。翌日﹐語敬曰「燕邸骨肉至親﹐卿何得及此﹗」對曰「楊廣﹑隋文非父子那﹖」

朱仙鎭書生

朱仙鎭之敗﹐兀術欲棄汴而去﹐有書生叩馬曰「太子毋走﹐嶽少保且退。」兀術曰「嶽少保以五百騎破吾十萬﹐京城日夜望其來﹐何調可守﹖」生日﹕「自古未有權臣在內而大將能立功於外者。嶽少保且不免﹐況成功乎﹖」兀術悟﹐遂畱。

沈諸梁

楚太子建廢﹐殺於鄭﹐其子曰勝﹐在吳。子西欲召之﹐沈諸梁聞之﹐見於西曰﹕

「聞子召王孫勝﹐信乎﹖」曰「然」。子髙曰「將焉用之﹖」曰「吾聞之﹐勝直而剛﹐欲置之境。」子髙曰「不可﹐吾聞之﹐勝也詐而亂﹐彼其父爲戮於楚﹐其心又狷而不潔﹐若其狷也﹐不忘舊怨﹐而不以潔梭徳﹐思報怨而已。夫造勝之怨者﹐皆不在矣。若來而無寵﹐速其怒也。若其寵之﹐貪而無厭﹐思舊怨以修其心﹐苟國有釁﹐必不居矣。吾聞國家將敗﹐必有姦人而嗜其疾味﹐其子之謂乎﹗夫誰無疾眚﹐能者早除之。

舊怨﹐滅宗國之疾眚也﹐爲之關龠﹐猶恐其至也﹐是之謂日惕。若召而近之﹐死無日矣﹗」

弗從﹐召之﹐使處吳境﹐爲白公。後敗吳師﹐請以戰備獻﹐遂作亂﹐殺於西﹑子期於朝。

孫堅皇甫酈

孫堅嘗參張溫軍事。溫以詔書召董卓﹐卓良久乃至﹐而詞對頗傲。堅前耳語溫曰﹕

「卓負大罪而敢鴟張大言﹐其中不測。宜以『召不時至』按軍法斬之。」溫不從﹐卓後果橫不能制。

中平二年﹐董卓拜並州牧﹐詔使以兵委皇甫嵩。卓不從。時嵩從子酈在軍中﹐說嵩曰「本朝失政﹐天下倒懸﹐能安危定傾﹐惟大人耳。今卓被詔委兵﹐而上書自請﹐是逆命也。又以京師昏亂﹐躊躇不進﹐此懷姦也。且其凶戾無親﹐將士不附﹐大人今爲元帥﹐仗國威以討之﹐上顯忠義﹐下除凶害﹐此桓文之事也。」嵩曰「專命𨿽有罪﹐專誅亦有責﹐不如顯奏其事﹐使朝廷自裁。」於是上書以聞。帝讓卓﹐卓愈增怨嵩。及卓秉政﹐嵩幾不免。

曹瑋

河西首領趙元昊反﹐上問邊備﹐輔臣皆不能對。明日﹐樞密四人皆罷﹐王鬷謫虢州。

翰林學士蘇公儀與鬷善﹐出城見之。鬷謂公儀曰「鬷之此行﹐前十年已有人言之。」

公儀曰「此術士也。」鬷曰「非也。昔時爲三司鹽鐵副使﹐疏決獄囚至河北﹐是時曹南院自陜西謫官初起爲定帥。鬷至定﹐治事畢﹐瑋謂鬷曰﹕『公事已畢﹐自此當還﹐明日願少畱一日﹐欲有所言。』鬷旣愛其雄材﹐又聞欲有所言﹐遂爲之畱。明日﹐具饌甚簡儉﹐食罷﹐屏左右﹐曰﹕『公滿面權骨﹐不爲樞輔卽邊帥﹐或謂公當作相﹐則不能也。不十年﹐必總樞於此。時西方當有警﹐公宜預講邊備﹐搜閱人材﹐不然無以應卒。』鬷曰﹕『四境之事﹐惟公知之﹐何以見教﹖』曹曰﹕『瑋在陜西日﹐河西趙徳明嘗使以馬易於中國﹐怒其息微﹐欲殺之﹐莫可諫止﹐徳明有一子﹐年方十餘歲﹐極諫不已﹕以戰馬資鄰國已是失計﹐今更以資殺邊人﹐則誰肯爲我用者﹗瑋聞其言﹐私念之曰﹕此子欲用其人矣﹐是必有異志﹗聞其常往來於市中﹐瑋欲一識之﹐屢使人誘致之﹐不可得﹐乃使善畫者圖其貌﹐旣至觀之﹐眞英物也﹗此子必爲邊患﹐計其時節﹐正在公秉政之日﹐公其勉之﹗鬷是時殊未以爲然﹐今知其所畫﹐乃元昊也。」

齊神武

齊神武自洛陽還﹐傾產結客。親友怪問之﹐答曰「吾至洛陽﹐宿衛羽林相率焚領軍張彜宅﹐朝廷懼亂而不問。爲政若此﹐事可知也。財物豈可常守那﹗」自是有澄淸天下之志。

任文公

王莽居攝﹐巴郡任文公善占﹐知大亂將作﹐乃課家人負物百斤﹐環捨疾走﹐日數十回。人莫知其故。後四方兵起﹐逃亡鮮脫者﹐惟文公大小負糧捷步﹐悉得免。

東院主者

唐未﹐岐﹑梁爭長﹐東院主者知其將亂﹐日以菽粟作粉﹐爲土塹﹐附而墁之﹐增其屋木﹐一院笑以爲狂。亂旣作﹐食盡樵絕﹐民所窖藏爲李氏所奪﹐皆餓死﹐主沃粟爲糜﹐毀木爲薪﹐以免。

第五倫魏相

諸馬旣得罪﹐竇氏益貴盛﹐皇后兄憲﹑弟篤喜交通賓客。第五倫上疏曰「憲椒房之親﹐典司禁兵﹐出入省闥﹐驕佚所自生也。議者以貴戚廢錮﹐當復以貴戚浣濯之﹐猶解醒當以酒也。願陛下防其未萌﹐令憲永保福祿。」憲果以驕縱敗。

初﹐何敞上封事﹐亦言及此﹐但在奪沁水公主田園及殺都鄕侯暢之後﹐跋扈已著﹐未若倫疏之先見也。﹞魏相因平恩侯許伯奏封事﹐言「《春秋》譏世卿﹐惡宋三世爲大夫﹐及魯季孫之專權﹐皆危亂國家。自後元以來﹐祿去王室﹐政由冡宰。今霍光死﹐子復爲大將軍﹐兄子秉樞機﹐昆弟﹑諸婿據權勢﹑任兵官﹐光夫人顯及諸女皆通籍長信宮﹐或夜詔門出入﹐驕奢放縱﹐恐寢不制。宜有以損奪其權﹐破散陰謀﹐固萬世之基﹐全功臣之世。」又故事諸上書者皆爲二封﹐署其一曰「副封」﹐領尙書者先發副封﹐所言不善﹐屏去不奏。魏相復因許伯白去副封﹐以防壅蔽﹐宣帝善之﹐詔相給事中﹐皆從其議﹐霍氏殺許後之謀始得上聞。乃罷其三侯﹐令就第﹐親屬皆出補吏。

馬援

二條

建武中﹐諸王皆在京師﹐竟修名譽﹐招遊士。馬援謂呂種曰「國家諸子並壯﹐而舊防未立﹐若多通賓客﹐則大獄起矣。卿曹戒愼之﹗」後果有告諸王賓客生亂﹐帝詔捕賓客﹐更相牽引﹐死者以數千。種亦與禍﹐嘆曰「馬將軍神人也﹗」

援又嘗謂梁松﹑竇固曰「凡人爲貴﹐當可使賤﹐如卿等當不可復賤﹐居髙堅自持﹐勉思鄙言。」松後果以貴滿致災﹐固亦幾不免。

申屠蟠

申屠蟠生於漢未﹐時遊士汝南範滂等非訐朝政﹐自公卿以下皆折節下之。大學生爭慕其風﹐以爲文學將興﹑處士復用﹐蟠獨嘆曰「昔戰國之世﹐處士橫議﹐列國之王至爲擁替先驅﹐卒有坑儒燒書之禍﹐今之謂矣﹗」乃絕迹於梁腸山之間﹐因樹爲屋﹐自同傭人。居二年﹐滂等果罹黨錮﹐或死或刑﹐惟蟠超然免於疑論。

張翰等

齊王◇專政﹐顧榮﹑張翰皆慮及禍。翰因秋風起﹐思菇菜﹑蒓羹﹑鱸魚膾﹐嘆曰﹕

「人生貴適志耳﹐富貴何爲﹗」卽日引去。榮故酣飲﹐不省府事﹐以廢職徒爲中書侍郎。穎川處士庚衮聞﹗」期年不朝﹐嘆曰「晉室卑矣﹐禍亂將興﹗」帥妻子逃林慮山中。

穆生

楚元王初敬禮申公等。穆生不嗜酒﹐元王每置酒﹐常爲穆生設醴。及王戊卽位﹐常設﹐後忘設焉。穆生退曰「可以逝矣﹗醴酒不設﹐王之意怠﹐不去﹐楚人將鉗我於市﹗」

稱疾臥。申公﹑白生彊起之﹐曰「獨不念先王之徳與﹖今王一旦失小禮﹐何足至此﹗」

穆生曰「《易》稱『知幾其神。幾者﹐動之微﹐吉凶之先見者也。君子見幾而作﹐不俟終日。』先王所以禮吾三人者﹐爲道存也。今而忽之﹐是忘道也。忘道之人﹐胡可與久處﹖吾豈爲區區之禮哉﹗」遂謝病去﹐申公﹑白生獨畱。王戊稍淫暴﹐二十年﹐爲薄太后服﹐私姦﹐削東海﹑薛郡﹐乃與吳通謀。二人諫不聽﹐胥靡之﹐衣之赭衣﹐舂於市。

