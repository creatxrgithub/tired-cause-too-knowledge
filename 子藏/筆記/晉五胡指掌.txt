晉五胡指掌明張大齡

○原敍

晉自劉元海起離石﹐典午爲所囚系﹐瑯琊竄南荒﹐羯繼之﹐鮮卑繼之﹐氐羌又繼之﹐索虜乘勢﹐遂有中原幾二百載﹐與東晉﹑宋﹑齊﹑梁相始終。他如宇文氏﹑段氏﹑乞伏氏﹑赫連氏﹑沮渠氏﹑禿發氏﹑巴氏﹑涼氏﹑李氏﹑呂氏等﹐皆夷也。讀史者如繁星爭曜﹐往往不得要領。唐自肅﹑代而下﹐號令不行於河北﹐宿將悍帥﹐生殺自由﹐與晉諸胡無二。其倏起倏滅﹐亦大略相符。子竊爲匯而纂之﹐使初學者一覽犁然﹐興廢始末﹐煥焉在目。益蕓窗中半歲之勤﹐而有是書也。爲其展捲可鏡﹐命曰指掌。西陵沈贊陽氏﹐其父司徒公聚書萬卷﹐建樓貯之﹐以與四方學者共。故贊陽器業不羣﹐得於尙友﹐猶欲徧搜密典﹐以補父籍。聞予二指掌﹐求觀之。不數月﹐剞劂已告成矣。予謝曰「君愛我﹐欲我不朽。我豈敢謂是書卽能不朽﹐獨其令稚子輩不苦難於浩汗﹐則亦竊幸有微益焉。」萬曆辛丑﹐長至眉山張大齡書於簡端。

●卷上

○總論一

自漢魏以來﹐羌胡鮮卑降者﹐多處之塞內諸郡。其後因忿恨﹐數殺害長吏﹐漸爲民患。晉武帝太康二年﹐侍禦史郭欽上疏曰「戎狄彊獷﹐歷古爲患。魏初民少﹐西北諸郡皆爲戎居﹐內及京兆﹑魏郡﹑弘農﹐往往有之。𨿽今服從﹐若數百年之後﹐有風塵之警﹐胡騎自平陽﹑上黨﹐不三日而至孟津﹐北地﹑西河﹑太原﹑馮翊﹑安定﹑上郡﹐盡爲狄廷矣。宜及平吳之後謀臣猛將之略﹐漸徙內郡雜胡於邊地﹐峻四夷出入之防﹐明先王荒服之制。此萬世長策也。」不聽。

惠帝元康九年﹐太子洗馬江統以爲戎狄亂華﹐宜早絕其原﹐乃作《徙戎論》﹐其略曰「四夷之中﹐戎狄爲甚。弱則畏服﹐彊則侵叛。是以有道之君﹐待之有備﹐禦之有常。期令境內獲安﹐疆場不侵而已。漢建武中﹐馬援領隴西太守﹐討叛羌﹐徙其餘種於關中﹐居馮翊﹑河東﹑北地。魏武帝徙武都氐於秦川﹐以禦蜀﹐蓋權宜之計。今已受其敝矣。夫關中﹐帝王所居﹐未聞戎狄宜在此土。非我族類﹐其心必異。候隙乘便﹐輒爲橫逆。此必然之勢也。宜及今兵威方盛﹐因其死亡流散﹐與關中人戶爲仇讎之際﹐徙諸羌﹐著先零﹑罕開﹑析支之地﹔徙諸氐﹐出還隴右﹐著陰平﹑武都之界。並州諸胡﹐建安中聽其散居六郡﹐今爲五部﹐戶至數萬。正始中﹐毋丘儉討句驪﹐徙其餘種於滎陽﹐部戶亦以千計﹐並皆驍勇便利。夫百姓失職﹐猶或亡叛﹐犬馬肥充﹐則有噬嚙﹐況於夷狄﹐能不爲變﹗此等皆宜申諭發遣﹐還於本域﹐慰彼土思﹐惠此中國﹐於計爲長也。」朝廷不能用。

夫天下之禍﹐每伏於所忽﹐惟智者能睹其未萌。郭欽﹑江統﹐翹然遠覽﹐晉之君臣﹐誠一聽之﹐豈有五胡之禍哉﹗彼武帝功成而驕﹐謂裔夷癬疥﹐不足慮﹐故玩而不采。惠帝暗無識﹐吾無責已﹐乃杜元凱﹑張茂先諸君子﹐亦不聞獎拔二子論列﹐而爲國家建久安長治之策。何也﹖豈天厭司馬氏狙詐竊國﹐而劉淵﹑石勒輩已潛生於東北之郊乎﹗當其時﹐晉方全盛﹐劉元海父子何見賞於王武子之儔﹐上東門一嘯﹐王夷甫駭於所聞而追之莫及者﹐豈盡無所爲默定者在也。

○總論二

明學士丘瓊山論五胡曰「劉淵﹐匈奴也﹐而居晉陽。石勒﹐羯也﹐而居上黨。姚氏﹐羌也﹐而居扶風。苻氏﹐氐也﹐而居臨渭。慕容﹐鮮卑也﹐而居昌黎。種族日繁﹐其居處飲食﹐皆日趨於華。惟其驕暴貪悍﹑樂斗喜亂之志態﹐則無時而可變也。」據丘氏之論如此﹐及予讀史至苻堅斥姚萇曰「五胡次序﹐無汝羌名。」乃知姚氏不在五胡之內﹐其拓跋氏乎﹖拓跋創國﹐與五胡並而據有華夏﹐歷晉宋齊梁﹐故五胡之盛﹐未有如拓跋者也。彼姚氏者﹐當與段氏﹑宇文氏﹑赫連﹑禿發﹑沮渠等氏同類而並觀﹐而丘文莊據時代先後爲論耳。晉讖﹕石上眾馬之後﹐有牛繼之。史氏遂書傳疑之事﹐造帷簿﹐不根於瑯邪﹐曰牛金之子。不知拓跋王業始於什翼犍﹐犍者﹐牛也。懷湣北行﹐翼犍已立﹐桓玄謀逆﹐魏帝中原。馬后牛繼﹐此爲證矣。

○匈奴劉氏

劉淵﹐匈奴呼韓邪之後也﹐嗣左賢王。輕財好施﹐傾心接物﹐五部豪傑﹐幽冀名儒﹐多往歸之。武帝太康十年﹐以爲匈奴北部都尉。惠帝永熙元年﹐以爲五部大都督﹐監軍事。成都王穎使將兵拒王浚﹑司馬騰。淵從祖宣謂其族人曰「漢亡以來﹐我單於徒有虛號。今吾眾猶不減二萬﹐柰何斂手受役﹐奄過百年﹖左賢王英武超世﹐天不欲興匈奴﹐必不虛生此人也。司馬氏骨肉相殘﹐四海鼎沸﹐復呼韓邪之業﹐此其時矣。」乃謀推淵爲大單於﹐使呼延攸告之。淵卽白穎﹐請還說五部以赴國難﹐二豎之首﹐可指日而懸也。穎悅。淵至左國﹐宣等上大單於之號。二旬之間﹐有眾五萬﹐都離石﹐復遷左國城﹐胡晉歸之者愈眾。自以漢氏之甥﹐舅亡甥繼﹐又稱漢王﹐以右賢王宣爲丞相﹐崔遊爲禦史大夫﹐後部人陳元達爲黃門郎﹐子聰進大單於﹐族子曜爲建武將軍。聰驍勇絕人﹐博涉經史﹐善屬文﹐彎弓三百斤﹐弱冠遊京師﹐名士莫不與交。曜性殘暴﹐淵欲殺之﹐其母跪請得免。及長﹐儀觀魁偉﹐拓落髙亮﹐與眾不羣。好讀書﹐善屬文﹐鐵厚一寸﹐射而貫之。兩眉白﹐目有赤光。聰極重之﹐以爲漢世祖﹑魏武帝之流。懷帝永嘉元年﹐劉淵稱帝﹐遣劉聰﹑石勒等寇太行﹐趙﹑衛﹑黎陽﹑壺關皆下之。

淵卒﹐太子和立﹐疑忌劉聰。安昌王盛曰「陛下勿信讒﹐兄弟尙不可信﹐他人誰足信哉﹗」不聽﹐遂攻聰﹐聰殺和自立。五年六月﹐呼延攸等兵入洛陽﹐殺太子詮﹐執懷帝﹐士民死者三萬餘人﹐遂發掘諸陵﹐焚燒宮廟。曜納羊後﹐遷帝及六璽於平陽﹐以帝爲光祿大夫﹑平阿公。秋七月﹐劉曜陷長安﹐殺南陽王。六年春正月﹐漢主聰納劉殷二女並四女孫於宮﹐皆以爲貴嬪。三月﹐立劉娥爲皇后﹐起■﹝皇鳥﹞儀殿﹐將殺諫者﹐娥上書得免。弒懷帝﹐有星殞於平陽﹐化爲肉﹐長三十步﹐廣二十七步﹐聰惡之。四月﹐秦王業卽位於長安﹐是爲湣帝。建興四年﹐劉曜復陷長安﹐帝出降﹐中丞吉朗死之﹐漢封帝爲懷安侯。瑯邪王睿卽帝位於建康﹐攺元太興。是年﹐湣帝遇弒。

聰荒於酒色﹐遊宮常百日不出﹐事皆決於中常侍王沈等。立後六人﹐儀服如後者又八人﹐屢殺直臣陳元達等。是年卒﹐太子粲立。聰後年未二十者四人﹐粲俱烝之。靳準弒粲自立。冬十月﹐劉曜亦自立於赤壁。十二月﹐喬太討準﹐殺之﹐而立準之子明。石勒討明﹐明走曜。曜滅靳族﹐攺國號趙。石勒亦稱趙王﹐爲後趙﹐始與曜貳。先是﹐曜世子胤﹐年十歲﹐長七尺五寸﹐多力善射﹐驍捷如風。靳準之亂﹐沒於鮮卑別部郁鞠。郁鞠聞趙王立﹐禮而歸之﹐曜悲喜。時已立羊後之子熙爲太子矣﹐將易之而立胤。卜泰不可﹐胤亦進曰「父之於子﹐當愛之如一。今黜熙而立臣﹐臣何敢自安﹗苟以臣頗堪驅策﹐豈不能輔熙以承聖業乎﹗」遂封胤永安王。

明帝大寧三年﹐後趙石生攻趙河南﹐盡取司﹑豫﹑徐﹑兗之地。成帝咸和三年﹐復攻蒲阪。曜自將擊破之﹐枕屍二百里﹐襄國大震。冬十二月﹐勒召徐光﹐謀擊曜﹐皆言曜鋒不可當﹐光獨贊行。遂命石堪等會滎陽﹐石虎進拔石門﹐勒自統步騎﹐進自大堨﹐謂徐光曰「曜盛兵成臯關﹐上策也﹔阻洛水﹐其次也﹔坐守洛陽﹐此成擒耳。」至成臯﹐見趙無守兵。大喜曰「天也﹗」捲甲而進﹐曜方與嬖臣飲博﹐不信勒至。聞親來色變﹐遂撤金墉之圍﹐陣於洛西。勒帥步騎四萬入洛陽城門﹐躬擐甲冑夾擊之。曜素嗜酒﹐將戰﹐飲數斗﹐醉墜馬﹐爲堪所執﹐殺之。太子熙奔上邽﹐勒遂取長安。四年﹐石虎拔上邽﹐殺太子熙等王公以下三千餘人﹐劉氏亡。

玄羽逸史曰「自古夷狄爲中國患者有矣﹐未聞入而帝中國也者﹐有之﹐自劉淵始。當晉全盛時﹐淵以壯年遊京師﹐與諸名士遨遊成均﹐持論上下﹐固彬彬雋爽才也﹐不過謂由余﹑金日禪之儔耳。焉知竊伏輦轂﹐睥睨宮闕﹐私心曰﹕『此可取而代乎。』世儒睹郭欽﹑江統之說不行﹐深爲司馬氏惜﹐不知此曹漸染華夏之風者﹐百來年其文雅博洽旣與中國士大夫埒﹐而驍悍魁桀﹐拔山貫鐵之勇﹐非華人可得而仿佛也。卽使驅之去而未必卽去﹐旣去而未必不來。我知其害﹐必不止侵鎬方﹐犯涇陽﹐圍白登﹐入甘泉﹐如周漢之事而遂已也。況中國先亂﹐而彼有所以乘其隙哉﹗然淵每聞諸將屠殺之慘﹐則深戒諭之﹐用賢納諫﹐恭儉勤勞﹐卓有中國君人之度。聰以荒淫﹐承之一傳﹐而歸於曜。曜以沈湎﹐繼之數歲﹐而殲於勒。彼二子少固雄毅﹐乃晚節如是﹐豈眞胡虜之運乎﹗死而五種﹐𨿽所自取﹐不可謂無默宰也已。

○羯石氏

石勒﹐羯虜也﹐世居上黨之武鄕﹐有膽力﹐善騎射。並州大饑﹐東瀛公騰執諸胡﹐於山東賣充軍實。勒亦被掠賣﹐爲茌平人師歡奴﹐歡奇其狀貌而免之。幼嘗隨人負販京師﹐登上東門﹐長嘯。王衍聞而異之﹐曰「此胡雛非常人也。」遣騎追之﹐逸去。惠帝末﹐諸王相攻﹐海內大擾。勒與汲桑結爲盜﹐桑命勒以石爲姓﹐公師藩叛寇趙魏﹐桑﹑勒往從之。兗州刺史苟晞擊斬藩﹑桑等﹐逃還﹐更聚眾﹐以勒爲前鋒﹐所向輒克。進攻鄴﹐殺新蔡王騰﹐大掠而去。苟晞擊桑﹐走死﹐勒降於漢。至常山﹐眾十餘萬﹐集衣冠人物﹐別爲君子營。中丘人張賓﹐好讀書﹐闊達有大志﹐常自比子房。見勒﹐喜曰「吾歷觀諸將﹐無如此胡將軍者﹐可共成大事。」乃提劍大呼軍門請見﹐勒亦未之奇也。後數以策幹勒﹐皆如所言﹐由是奇之﹐呼爲右侯而不名。又用刁膺爲股肱﹐夔安﹑孔萇﹑支雄﹑桃豹﹑逯明爲爪牙。

永嘉五年﹐太尉衍送太傅越喪還葬﹐勒帥輕騎追之﹐及於苦縣﹐晉兵大敗﹐縱輕騎射之﹐無一脫者。執衍﹐問以晉故。衍具陳禍敗之由﹐云計不在己﹐且言少無宦情。又勸勒稱尊﹐勒曰「君少壯登朝﹐名著四海﹐身居重位﹐何得言無宦情耶﹗破壞天下﹐非子而誰﹗」命引出﹐眾人畏死﹐多自陳述﹐獨襄陽王範神色儼然﹐顧呵之曰「今日之事﹐何復紛紜。」勒謂孔萇曰「吾行天下多矣﹐未嘗見此輩人﹐當可存乎﹖」萇不可。勒曰「𨿽然﹐要不可加以鋒刃。」於是俱排墻殺之﹐剖越棺﹐焚其屍﹐曰「亂天下者﹐此人也。」世子毗及宗室四十八王皆死﹐晉兵死者十餘萬人﹐裴妃亦爲人掠賣。又陷蒙城﹐執苟晞及豫章王端。鎖晞頸﹐以爲左司馬。

冬十月﹐勒誘殺漢大將軍王彌。初﹐勒與母相失﹐並州牧劉琨得之﹐及其從子虎遣使送還勒﹐因以書招懷。勒厚謝劉琨而書以絕之。虎年十七﹐殘忍無度﹐勒白母除之。母曰「快牛爲犢﹐多破車﹐長便不然。汝小忍之。」及長﹐勇冠三軍﹐每屠城﹐鮮有遺類﹐指授攻討﹐所向無前。勒更寵任之。六年﹐引兵據襄國﹐用張賓之謀也。王浚等攻襄國﹐大敗而還。石虎攻陷鄴郡﹐據之。時王浚兵猶彊﹐謀稱尊。勒欲襲之﹐張賓勸勒卑辭於浚﹐又勸勒奉表﹐言欲以三月中旬詣幽州奉上尊號。浚益驕怠﹐不復設備。勒纂嚴將襲浚而未發﹐張賓曰「豈非畏劉琨及鮮卑﹑烏桓爲後患乎﹖」曰「然。」賓曰「三方智勇﹐無及將軍者﹐必不敢動。吾輕車往返﹐不出二旬﹐待彼謀議出師﹐我已還矣。今宜修箋於琨﹐納質請和。琨必喜我之服﹐而快浚之亡﹐豈暇襲我﹗兵貴神速﹐勿後時也。」勒曰「吾所未了﹐右侯已了之。」遂以火宵行達易水。督護孫緯馳白浚﹐浚將勒兵拒之﹐而爲遊統所紿。浚曰「石公來奉戴我耳。」設饗以待勒。晨至薊﹐叱開門﹐猶疑有伏。先驅牛羊數千頭﹐聲言上禮﹐實欲塞諸街巷。勒升其廳事﹐執浚於前﹐數之曰「公位冠元臺﹐手握彊兵﹐坐觀本朝傾覆﹐曾不救援﹐乃欲自稱尊乎﹗」卽送襄國﹐斬之。中郎荀綽不屈﹐勒待以客禮。斬朱碩棗嵩之亂政﹐戮遊統之不忠﹐籍沒相佐親戚﹐家貲皆巨萬。惟裴憲﹑荀綽止有書十餘箱﹐鹽米十斛。勒曰「吾不喜得幽州﹐喜得二子。」以爲中郎參軍。勒以劉翰鎭幽州。勒還﹐翰歸段匹磾﹐匹磾遂據薊城。

時劉曜篡漢﹐攺國號趙。勒亦自稱趙王。祖士雅進屯雍丘﹐恩威大著﹐自河以南﹐多叛勒歸士雅﹐練兵積谷﹐有取河南之志。勒患之﹐乃下幽州﹐爲士雅修祖父墓﹐通書求互市。士雅不報書﹐而許互市﹐收利十倍。士雅將士降趙﹐勒斬其首﹐曰「叛臣逃吏﹐將軍之惡﹐猶吾惡也。」自是士雅不納降人﹐邊境休息。泰興四年﹐石虎拔幽州﹐殺段匹磾。永昌元年﹐張賓卒﹐勒哭之慟﹐每與羣臣謀議不合﹐思賓則流涕彌日。與劉曜歲相攻戰﹐咸和三年﹐曜自將擊破勒兵﹐襄國大震。勒親帥兵救之﹐入洛陽﹐殺劉曜﹐追曜太子熙於上邽﹐又殺之﹐漢地盡入於勒。卽趙天王位﹐子弘爲太子﹐虎等進爵爲王﹐子弘爲大單於。虎以不得大單於﹐望曰「吾身當矢石﹐成大趙之業﹐使黃吻婢兒爲大單於。上晏駕﹐不足復畱種矣﹗」

咸和五年﹐勒稱皇帝。一日大饗羣臣﹐謂徐光曰「朕可方自古何等主﹖」對曰「陛下神武﹐謀略過於漢髙。」勒笑曰「人豈不知﹐卿言太過。朕若遇髙祖﹐當北面事之﹐與韓﹑彭比肩。若遇光武﹐當並驅中原﹐未知鹿死誰手。大丈夫行事﹐當磊磊落落﹐如日月皎然﹐終不效曹孟徳﹑司馬仲達﹐欺人孤兒寡婦﹐狐媚以取天下也。」勒𨿽不學﹐好使諸生讀書而聽之﹐時以意論古今得失﹐聞者悅服。其聰明英特﹐蓋性成也。太子弘好屬文﹐敬儒素﹐勒謂徐光曰「大雅愔愔﹐殊不似將家子﹝大雅﹐太子小字﹞。」光曰「漢祖以馬上得天下﹐孝文以玄默守之。太子直勝殘去殺之主也﹐但中山雄暴多詐﹐宜漸奪其權。」程遐亦以爲言﹐勒皆不聽。他日﹐徐光又曰「今國家無事﹐陛下若不怡﹐何也﹖」勒曰「晉蜀未平﹐恐後世不以我爲正統。」光曰「陛下包括二都﹐平蕩八州﹐帝王之統﹐不在陛下﹐當復在誰﹖且陛下不憂心腹而憂四肢乎﹐中山資性不仁﹐父子復據權位﹐而鞅鞅不平﹐東宮侍宴﹐有輕皇太子色。臣竊憂之。」勒默然﹐始命太子省可尙書事﹐而虎之門可張雀羅矣。虎愈不平。

咸和八年七月﹐勒卒﹐太子弘立﹐虎收程遐﹑徐光於獄﹐召其子邃將兵入宿衛。遐﹑光被殺﹐夜以勒喪潛瘞山谷﹐乃備儀衛虛葬於髙平原。虎弒劉后﹐次年弒弘﹐自立。太子邃謀反﹐誅﹐立子宣爲太子﹐蒲洪﹑姚弋仲皆歸之。

冉氏子閔﹐驍勇善戰﹐多策略﹐虎養以爲子﹐愛比諸孫。虎爲慕容恪所敗﹐斬三萬餘級﹐諸軍皆潰﹐惟閔獨全。穆帝永和元年﹐發諸州四十餘萬人治未央﹑洛陽宮﹐造獵車千乘﹐置女官二十四等﹐取民女三萬餘人充之。光祿大夫逯明切諫被殺﹐財帛山積﹐猶發前代陵墓﹐掠其金寶。沙門胡進言於虎曰「胡運將終﹐晉當復興﹐宜苦役晉人以厭之。」乃發近郡男女十六萬人﹐車十萬乘﹐築華林苑﹐燃燭夜作﹐死者數萬。得蒼麟十六﹐白鹿七﹐以駕芝蓋﹐命太子宣祈福於山川。宣乘大輅﹐建天子旌旗﹐戎卒十六萬﹐出金明門。虎升淩雲觀望之﹐曰「我家父子如此﹐自非天崩地陷﹐當復何愁﹗但抱子弄孫爲樂耳。」秦公韜有寵於虎﹐虎欲立以爲太子﹐猶豫未決﹐宣謀殺韜。待虎臨喪﹐因行大事。韜死﹐虎驚气絕﹐方蘇欲出臨﹐司空李農止之。事覺﹐虎囚宣﹐殺之鄴北﹐窮極慘酷﹐火焚棄灰﹐殺其妻子九人。宣幼子才數歲﹐虎素愛之﹐抱之而泣﹐欲赦之﹐大臣不可。兒挽虎衣大叫﹐至於絕帶。虎因發病。

永和五年稱皇帝﹐大赦﹐而東宮謫戍不在赦例。梁犢因眾作亂﹐攻拔下辧﹐掠民斧﹐施一丈長柯﹐攻戰若神﹐所向崩潰。長驅至長安﹐眾已十萬﹐遂東趨洛陽。李農等統步騎十萬討之﹐大敗。虎懼﹐以燕王斌同蒲洪﹑姚弋仲討之。弋仲將精銳八千至鄴﹐求見虎。虎病﹐未之見﹐引入賜食。弋仲怒曰「主上召我來擊賊﹐當面受方略﹐我豈爲食來耶﹗且上不見我﹐我何以知其存亡。」虎力疾見之﹐弋仲讓虎曰「兒死愁耶﹐何爲而病﹗兒幼時不擇善人教﹐使至於爲逆。旣誅之﹐又何愁焉。且汝久病﹐所立兒幼﹐若不愈﹐天下必亂。當先憂此﹐勿憂賊。犢等困窮思歸﹐相聚爲盜﹐老羌爲汝一舉了之。」弋仲峭直﹐人無貴賤皆敬之﹐虎亦不之責﹐賜以鎧馬。弋仲曰「汝看老羌能破賊否﹖」乃被鎧跨馬於庭中﹐策馬南馳﹐不辭而去。遂與斌等擊斬犢。

夏四月﹐虎卒﹐以彭城王遵﹑燕王斌﹑張豺等受遺﹐立太子世。豺等以太后令殺斌逐遵﹐而石閔等討賊歸﹐遇彭城王遵於路﹐說之長驅入京師﹐斬豺﹐廢太子世﹐殺劉后而自立。遵許事成之後﹐捨其子而立閔爲太子。至是立子衍﹐閔乃殺遵及衍﹐而立義陽王鑑﹐又殺胡羯二十萬人﹐並殺鑑自立﹐國號魏﹐復姓冉氏。又殺趙王虎三十六孫﹐盡滅石氏。石祗據襄國稱帝﹐冉閔圍之。燕王俊與姚弋仲子襄救祗﹐大敗﹐冉閔幾獲之﹐而祗竟爲其將劉顯所弒﹐石氏亡。永和八年﹐燕慕容恪擊冉閔﹐殺之﹐盡取趙地。

玄羽逸史曰﹕石世龍貧賤羯胡﹐辱在廝養﹐當其殍丐負販﹐羈旅京邑﹐顧瞻宮闕﹐淒然長嘯﹐償亦有劉﹑項縱觀祖龍之志乎﹐何王夷甫駭耳而怵心也﹖九州之地﹐幾有其八﹐豈曰偶然。顧其人恢廓倜儻﹐外屈身於祖生﹐內降心於右侯﹐而至於責王衍﹐數王浚﹐其言侃侃有烈丈夫之風﹐五胡中俱無此規模矣。一傳而殲於虎﹐是胡運之當然﹐豈人謀哉﹗虎也窮凶極暴﹐天假手於冉氏子﹐至使羯種二十萬人﹐同飽烏鳶。嗚呼﹗慘矣。然當勒追越柩於苦縣時﹐十萬晉兵無一脫者﹐冉閔竟足以報之。古之建國者﹐深仁厚澤﹐累數十世﹐猶力守臣節﹐不得已而後取﹐蓋殺一不辜而有天下﹐所不爲﹐此三代所以長久也。司馬氏手刃其主﹐奪之寡婦之懷﹐安得不生此凶殘以魚肉之耶﹗假令寧馨之計得行﹐殺一勒﹐生一勒﹐況徐光輩乃欲陰翦中山以安石氏﹐不亦愚乎﹖然而早見預防﹐不失爲人臣子之道矣。

○鮮卑慕容氏

慕容氏﹐鮮卑人也﹐世居遼西。自涉歸進拜大單於﹐遵循中國雅俗﹐自云慕二儀之徳﹐繼三光之容﹐故以爲氏。晉武帝太康十年﹐慕容廆來歸﹐以爲鮮卑都督。嘗以士服謁東夷校尉何龕﹐龕嚴兵以見﹐廆攺戎服﹐曰「主人不以禮待客﹐客何爲哉﹗」龕聞之﹐慚。廆娶段國女﹐生子皝﹑仁﹑昭。以其臣慕輿句掌府庫﹐句勤恪廉靜﹐心計默識﹐不案簿書。以慕輿河典刑獄﹐河明敏精審﹐獄訟淸簡﹐東夷諸國歸之者甚眾。少子翰言曰「自古有爲之君﹐莫不尊天子以從民望﹐成大業。今連津諸部﹐寇暴邊塞﹐請數其罪而討之﹐一舉並吞﹐則忠著本朝﹐利歸我國﹐霸王之基也。」廆笑曰「孺子能及此乎﹗」遂以翰爲前鋒﹐盡並二部﹐以裴凝﹑楊耽爲謀主﹐遊邃﹑封羨﹑封抽﹑裴開爲股肱﹐宋該﹑皇甫岌﹑岌弟眞及封奕等典樞機。

懷湣北去﹐元帝在江左。廆與劉琨歃血同盟﹐翼戴晉室﹐遣長史王濟詣建康勸進﹐以爲龍驤將軍﹑大單於﹑昌黎公。大興二年﹐攻破髙句麗段氏﹑宇文諸部﹐俘其眾﹐取遼東﹐皆翰之功也。遣裴凝來獻捷﹐帝欲畱凝﹐凝曰「臣少蒙國恩﹐出入省闥﹐若得復奉輦轂﹐誠爲至幸。但舊京淪沒﹐山陵穿毀﹐名臣宿將﹐莫能雪恥﹐獨龍驤竭忠王室﹐故使臣萬里歸誠。今臣不反﹐必謂朝廷以其僻陋而棄之﹐孤其向義之心﹐令懈於討賊。此臣之所甚惜也。」帝遣使同凝進廆車騎將軍﹑平州牧﹑遼東公﹐立子皝爲世子。廆作東觀﹐使皝與諸生同受業。

咸和四年﹐廆卒﹐子皝嗣。九年﹐進鎭東大將軍。咸康二年﹐自稱燕王﹐畏趙之彊﹐仍稱藩於虎。取段氏之地﹐遣劉翔來獻捷﹐且求大將軍﹑燕王章璽。朝議謂大將軍不處邊﹐異姓不封王。翔力辧﹐諸葛恢等難之。翔曰「嫠婦猶知惜宗國之隕。今晉室阽危﹐君等位侔元凱﹐曾無憂國之心。慕容鎭軍枕戈待旦﹐志殄凶逆﹐而君更唱邪惑之言﹐四海所以未一﹐良由君輩耳﹗」皝更上表罪朝臣﹐乃許之。公卿餞翔於郊﹐翔舉觴曰「昔少康以一旅滅有窮﹐句踐憑會稽而雪仇恥。蔓艸猶宜早除﹐況寇敵乎。今石虎﹑李壽﹐志相吞噬﹐王師縱未能澄淸北方﹐且當從事巴蜀。一旦石虎先入﹐東南可寒心矣。」眾服其論。

翰爲皝所忌﹐奔段氏﹐聞皝悔寤﹐復歸燕﹐皝竟殺之。永和元年﹐有二龍見於燕﹐宛轉遊戲﹐名所見之山曰和龍城﹐始不用晉年號。四年﹐皝卒﹐世子■﹝亻雋﹞立﹐以慕容恪爲輔國將軍﹐圖趙。七年﹐恪取趙中山﹐號令嚴明﹐秋毫不犯。八年四月﹐與魏主冉閔遇於魏昌之廉臺﹐閔兵三十萬﹐自乘千里馬﹐左操雙刃矛﹐右執鉤戟﹐以擊燕軍。燕人夾擊﹐大破之。閔衝中軍﹐陣厚不動﹐潰圍﹐走馬忽斃﹐爲燕兵所執﹐送龍城﹐斬之。遂取鄴。十月﹐■﹝亻雋﹞稱皇帝。恪薦慕容垂有命世之才﹐■﹝亻雋﹞命之守常山﹐而以恪爲大司馬﹑錄尙書事﹐封太原王評上庸王﹐霸吳王。霸卽垂也﹐皝之少子﹐皝奇其才而名曰霸﹐期以霸王之業﹐意將立之﹐羣臣諫而止。遂爲■﹝亻雋﹞所惡﹐以其嘗墜馬折齒﹐更名曰﹐尋以應讖文﹐又名曰垂。十一年﹐恪攻段氏﹐定齊地。升平四年﹐■﹝亻雋﹞寢疾﹐謂恪曰「今二方未平﹐景茂衝幼﹐社稷屬汝﹐何如﹖」恪曰「太子𨿽幼﹐勝殘致治之主也﹐臣安敢幹正統。」■﹝亻雋﹞怒曰「兄弟之間﹐豈虛飾耶﹗」恪曰「陛下若以臣能荷天下之重﹐豈不能輔少主乎﹗」■﹝亻雋﹞喜曰「汝能爲周公﹐吾復何憂﹗」以陽鶩慕輿根及恪輔政﹐乃卒。太子暐立﹐年十一。根忌恪﹐謀亂﹐恪誅之。

時主少國疑﹐誅夷狼籍﹐內外忷懼﹐恪舉止自若﹐鎭之以靜﹐虛心待士﹐量才授任﹐人情大安。

朝廷聞■﹝亻雋﹞卒﹐謂中原可圖﹐桓溫曰「慕容恪尙在﹐憂方大耳。」哀帝興寧三年﹐恪與垂取洛陽﹐沈勁死之﹐略地至崤﹑澠﹐關中大震。秦主堅亦自將屯陜﹐以備不虞。恪謂僚屬曰「吾前入廣固不能濟辟閭蔚﹐今定洛陽﹐使沈勁爲戮﹐𨿽皆非本情﹐實有愧於四海。」太和元年﹐恪有疾﹐燕主問以後事﹐恪曰「吳王垂文武兼資﹐管蕭之亞﹐若任以政﹐國家可安。」言終而卒。

秦王聞恪死﹐陰欲圖燕﹐密遣郭辧從匈奴使者入鄴。辧微以語舐皇甫眞﹐眞正色斥之。辧歸﹐言燕政無綱﹐惟皇甫眞不可欺﹐丞相評以下如發蒙耳。堅曰「六州之眾﹐豈得無一智士。」太和二年﹐大司馬溫伐燕﹐郤超請舉眾直趨鄴都爲上策﹐次則頓兵河濟﹐控引漕運。溫不從﹐引至枋頭﹐燕人大懼﹐謀奔和龍。吳王垂曰「臣請擊之。若其不勝﹐走未晚也。」乃帥眾五萬﹐以申胤﹑封孚從﹐且請救於秦王堅。時溫聲勢亦大﹐秦君臣皆不欲救。王猛獨勸之行﹐曰「溫才非慕容評可敵﹐若克燕之後﹐觀兵崤﹑澠﹐陛下大事去矣。不如退溫﹐溫退而燕亦敝﹐我乃乘其敝而取之﹐不亦善乎。」溫聞秦救至﹐又糧儲罄竭﹐遂焚舟從陸道奔還﹐行七百里﹐無水。燕將爭欲追之﹐垂戒宜緩﹐第以八幹騎躡其後。數日﹐垂曰「可擊矣。」急追之及於襄邑﹐慕容徳先以勁卒伏澗中﹐與垂夾擊﹐大破之﹐斬首三萬級。秦將苟池又邀擊於譙﹐復大破之。

太傅評愈忌垂威名﹐太后亦惡垂﹐日夜與評謀誅垂父子。太宰恪之子楷﹐以告垂先事誅評等。垂曰「骨肉相殘而首亂於國﹐吾不忍爲也﹐寧避之於外耳。」遂與子令寶農隆及楷等奔秦。秦王堅方憚垂﹐不敢圖燕﹐聞其來﹐大喜。郊迎﹐執手曰「天生賢傑﹐必相與其成大功。要當與君平定天下﹐告成岱宗﹐然後還卿本鄕﹐世封於燕﹐不亦美乎﹗」王猛曰「垂父子如龍虎﹐非可馴之物。若借以風雲﹐將不可復制﹐不如早除之。」堅曰「吾方收攬英雄﹐以淸四海﹐且業已推誠待之矣。匹夫猶不食言﹐況萬乘乎﹗」以爲冠軍將軍。初﹐燕求救於秦﹐許割虎牢以西。晉兵旣退﹐燕人曰﹕行人失辭﹐有國者分災救患﹐理之常也。秦王怒﹐遣丞相猛率諸將伐燕﹐取洛陽﹐攻壺關。燕太傅評將精兵三十萬﹐憚猛不敢進。猛克壺關﹐所過郡邑降附﹐燕大震。申胤嘆曰「鄴必亡矣。然福徳在燕﹐燕復建﹐不過一紀耳。」太和五年九月﹐猛入晉陽。十月﹐長驅圍鄴﹐號令嚴明﹐燕民按堵﹐更相謂曰「不圖今日復見太原王。」猛聞之﹐嘆曰「慕容玄恭可謂古之遺愛矣。」設太牢以祭之。十一月﹐入鄴﹐執燕主暐及其百官﹑鮮卑四萬餘戶於長安﹐得郡百五十七﹐戶二百四十六萬。燕大史黃泓曰「燕必中興﹐其在吳王乎﹐恨吾老不及見耳。」慕容鳳年十一﹐父桓死難﹐權翼奇其才﹐謂之曰「兒方以才望自顯﹐勿效爾父﹐不識天命。」鳳厲色曰「先王欲建忠而不遂﹐此人臣之節。君侯之言﹐豈獎勸將來之義乎。」翼攺容謝之﹐而私言於堅曰「鳳慷慨有才气﹐然狼子野心﹐終不爲人用也。」

晉孝武帝太和八年﹐秦王堅大舉寇晉﹐八十萬眾俱爲謝玄等所破﹐惟冠軍垂所將三萬人獨全。堅以千餘騎赴之﹐垂世子寶勸取堅﹐垂曰「彼以赤心投我﹐若之何害之﹖天苟棄秦﹐何患不亡。吾將以義取天下﹐豈負宿心也。」慕容農曰「尊不迫人於險﹐義聲足以動天地矣。」垂從堅至澠池﹐言曰「北都聞王師不利﹐輕相煽動﹐臣請奉詔懷輯之。」堅遣之行﹐權翼曰「養垂如養鷹﹐每聞風飈之起﹐常有淩霄之志。正宜謹其條籠﹐豈可解縱所欲哉。」堅不能用﹐翼曰「臣見其往而不返﹐關中之變﹐從此始矣。」翼乃密遣壯士邀之河橋﹐垂竟警策﹐而逸至安陽﹐修好於長樂公丕。丕不得已﹐迎之入城。會丁零翟斌叛﹐堅驛書遣垂討之。石越言於丕曰「垂有恢復之志﹐不可復假以兵。」丕曰「吾常患在肘腋﹐今遠之於外﹐不猶愈乎。」乃以羸兵給之﹐令苻飛龍將千人爲副﹐以謀垂。垂行﹐募兵旬日﹐得八千人﹐夜襲飛龍﹐盡殺氐兵﹐而鳳亦帥眾擊斬秦將毛當﹐垂濟河﹐有眾三萬。農亦起兵來會。

太元八年正月﹐垂稱燕王﹐大破秦兵﹐斬石越。越與當皆驍將﹐相繼敗沒﹐秦人騷動。立子寶爲太子﹐封拜王公百餘人。二月圖鄴﹐拔其外郭﹐丕退保中城﹐垂築長圍守之﹐關東郡縣多附。三月﹐慕容泓起兵華陰﹐慕容衝起兵平陽。泓逼長安﹐眾十餘萬﹐遣使謂堅曰「吳王已定關東﹐可速備大駕﹐奉家兄皇帝還鄴。」堅召暐責之﹐暐密遣使謂泓曰「吾籠中之物﹐又燕室罪人﹐不足復顧。汝勉建大業﹐聽吾死問﹐卽便稱尊。」六月﹐燕將殺泓﹐以衝爲大弟﹐遂大破秦兵﹐慕容麟亦拔常山﹐衝進據阿房。八月﹐垂解鄴圍﹐曰「吾開長樂西歸之路﹐以謝秦王疇昔之恩。」

十年﹐衝稱帝於阿房﹐號西燕﹐頗有自得之志﹐賞罰任情。時垂子柔與孫盛皆在衝所﹐盛私謂柔曰「十人之長﹐亦須才過九人。中山王豈能濟乎﹗」五月﹐攻長安﹐堅出奔﹐西燕主入長安。

初﹐垂以樂浪王溫屯中山﹐歸附者相繼﹐爭送軍糧﹐府庫充溢﹐以其暇營治宮闕。又以髙陽王農爲幽州牧﹐守龍城。農招懷流散﹐法令寬簡﹐流民日至。垂遂定都中山﹐曰「樂浪王﹐吾之蕭何也。」十一年正月﹐垂稱皇帝。西燕主衝大失人和﹐圖人弒之﹐而立其將段隨。尋又殺隨而立泓之子忠﹐復弒忠而立河東王永。凡一歲而四易主。永乃稱帝於長子﹐建國幾二十年。燕主垂已老﹐範陽王徳曰「永﹐國之枝葉﹐僭舉位號﹐宜先除之以一民心。」垂曰「司徒意與吾同﹐吾𨿽老﹐叩囊底智﹐足以取之﹐終不畱此賊與子孫也。」遂發中山﹐出壺關﹐大破永兵﹐就圍其城﹐執以歸﹐斬之。時晉太元十八年也。是年﹐又遣子寶伐魏﹐爲魏主圭所敗。垂自將襲魏平城﹐克之﹐得疾而還﹐卒於上谷﹐寶立。

先是﹐段後言於垂曰「太子非濟世之才﹐遼西﹑髙陽﹐陛下賢子﹐宜擇一人。趙王姦詐﹐必爲國患﹐宜早圖之。」垂曰「汝欲以我爲晉獻公乎﹖」段氏泣而退告其妹範陽王徳妃曰「太子不才﹐吾爲社稷計﹐言之。主上以我爲驪姬﹐何其苦哉﹗太子必喪社稷﹐範陽王有非常器度﹐若燕祚未盡﹐其在王乎﹖」寶﹑麟聞之而憾﹐至是共謀弒皇后。

無何﹐魏主圭取並州﹐拔常山﹐燕主子會與趙王麟相繼皆伏誅。燕主屢出奔﹐魏克中山。燕主爲其臣蘭汗誘弒。子盛又謀殺汗而自立﹐久之乃爲段璣所弒。太后丁氏﹐素與盛叔河間公熙通﹐熙乃得立。熙荒淫無度﹐卒爲養子髙云所弒﹐而云又爲馮跋所殺。跋亦自立﹐燕統絕。而魏兵入中山之時﹐範陽王徳已從滑臺稱南燕矣。

南燕主更名備。徳復失滑臺﹐取廣固﹐以定都。傳子超。時汝水再竭﹐河凍皆合﹐超懼﹐問於李宣﹐宣曰「澠水無冰﹐由逼京城﹐近日月也。」未幾﹐太尉裕抗表伐之﹐以王鎭惡爲參軍﹐猛之孫也。五月﹐至下邳﹐抵瑯琊﹐捨輜重而進。諸將咸請不宜深入﹐恐燕人堅壁淸野。裕曰「吾慮之熟矣﹐鮮卑不知遠計﹐不過進據臨朐﹐退守廣固﹐敢爲諸君保之。」超果盡排羣議﹐欲縱裕入峴﹐以精騎蹂之。裕過大峴﹐燕兵不出﹐舉手指天﹐喜形於色﹐曰「虜入吾掌中矣。」燕兵悉屯臨朐﹐裕大破之﹐超單騎走﹐斬大將十餘人﹐克廣固。超保小城﹐乞師於秦。秦遣使謂裕曰「今以鐵騎十萬﹐屯洛陽﹐晉不還﹐當長驅矣。」裕曰「語汝姚興﹐我欲克燕之後﹐息兵三年﹐取關洛。今若自送﹐便可速來。」秦人不敢救﹐遂執超﹐數以不降之罪。超神色自若﹐惟以母托劉敬宣。敬宣初以桓玄之亂﹐奔南燕﹐超厚禮之﹐故也。裕殺王公以下三千人﹐戮超於建康市﹐燕慕容氏亡。

玄羽逸史曰﹕慕容自龍驤以來﹐世豪東夏﹐其子孫俱英朗雄傑﹐發在童孺﹐天之所興﹐其誰廢之﹗太原徳業邁於狐趙﹐吳王才器不下管蕭。昔舜生諸馮﹐東夷之人可以其鮮卑而少之﹖償恪而不死﹐更得明主事之﹐與吳王垂左提右挈﹐驅駕才俊﹐混一之業﹐指顧而定矣﹗乃吳王力足以討評﹐而不爲首亂﹔時足以取堅﹐而還其舊兵﹔威足以困丕﹐而開以生路﹐尢人所難者。至於八十之齡﹐取西燕如拾芥﹐挫魏兵如發蒙﹐眞太原所謂命世之才也。後來亡國之主﹐猶自翹然﹐身在鼎俎﹐神色不變。蓋先世大有功徳﹐故子孫蹶而復奮﹐不若諸胡之一敗塗地。予於和龍之君﹐獨有取爾者以此。太尉裕平燕之日﹐欲坑廣固﹐得韓範諫而止。嗚呼﹗燕何罪哉﹗前燕開基﹐取之劉石。後燕恢復﹐奪之苻秦。燕何罪哉﹗而戮之若斯之慘也。太尉此舉﹐不惟遠愧三代弔伐之師﹐且近有怍於玄恭景略矣。惜哉﹗

○鮮卑段氏﹝附﹞

初﹐晉武帝太康十年﹐以慕容廆爲鮮卑都督﹐鮮卑諸國惟段氏最彊﹐廆娶段國女﹐生子皝及仁﹑昭。惠帝時﹐幽州都督王浚以天下方亂﹐欲結援夷狄﹐乃以女妻段務勿塵及宇文部﹐且表封勿塵爲遼西公。務勿塵之子疾陸眷並匹磾﹑文鴦﹑侄末抔﹐俱勇悍﹐後背浚附石勒﹐勒襲王浚﹐諸段不救﹐竟陷幽州﹐殺浚﹐卽以浚尙書劉翰行幽州事。翰雅不欲從勒﹐勒還﹐遂歸匹磾﹐匹磾進據薊城。時樂陵太守邵續降勒﹐匹磾以書邀續同歸江東﹐續子義在勒所﹐續不顧而從之。勒圍續﹐匹磾來救﹐勒引去。並州刺史劉琨志圖興復﹐與匹磾歃血同盟﹐翼戴晉室。會疾陸眷死﹐匹磾興末杯相圖﹐琨世子羣爲末杯所得﹐以羣書召琨同襲匹磾﹐爲匹磾邏騎所獲。初亦無殺琨意﹐得譖者言而縊之﹐自是夷﹑晉多不附匹磾矣。石勒﹑石虎急攻之﹐與弟文鴦並爲所執。虎先與爲兄弟﹐欲全之。匹磾著朝服﹐執晉節﹐與文鴦﹑邵續俱不屈而死。末鈈盡有其眾﹐數年卒﹐子牙立﹐疾陸眷之孫遼殺而代之。慕容翰奔遼﹐遼愛重其才﹐使與弟蘭攻燕柳城﹐大破燕兵。翰恐遂亡其國﹐固止勿追。咸康四年﹐燕主皝合兵於趙﹐攻段蘭。蘭以柳城之役﹐不用慕容翰之策﹐大敗﹐亡漁陽﹑上谷﹑代郡等四十餘城。翰奔宇文氏﹐遼遂爲慕容恪所執。建元二年﹐燕滅宇文氏﹐翰歸﹐爲皝所殺﹐段蘭死於令支。段龕代領其眾﹐因石氏之亂﹐奄有齊地﹐遣使降晉﹐以爲鎭北將軍﹐封齊公。致書於燕主■﹝亻雋﹞﹐非其稱帝。燕遣慕容恪擊之。永和十二年﹐恪大破段龕﹐兵圍廣固﹐燕諸將請攻城﹐恪曰「龕兵尙眾﹐未有離心。我若盡銳攻之﹐殺吾士卒必多矣。自有事中原﹐兵不暫息﹐吾每念之﹐夜而忘寐。柰何輕用其死乎﹗要在取之﹐不必求功之速也。」軍中聞之﹐人人感泣。龕城中人相食﹐而縛出降﹐恪悉取齊地﹐段氏亡。

玄羽逸史曰﹕遼東西有慕容氏﹑段氏﹑宇文氏﹐其初段氏甚彊﹐慕容得其婚以爲幸﹐故皝之母﹑垂之先後夫人﹑徳之妃﹐皆段氏也。以彊見忌﹐卒翦其宗。人中之雄﹐類不相容﹐自古而然﹐無足怪者。匹磾﹑文鴦﹐皆有賢行﹐劉越石之死﹐非得已也。君子可以原其心﹐著朝服﹑持晉節﹐不屈而被殺﹐則志潔而行芳矣。段龕不讓燕主■﹝亻雋﹞而以書數其稱帝﹐有匹磾之風﹐𨿽亡國破家﹐固無愧於天下後世也。晉氏諸胡﹐吾於段國多取之﹐意在此哉﹗

○氐苻氏

苻氏﹐氐也﹐西南夷種﹐居略陽。先姓蒲﹐以其家池中蒲長五丈﹐五節如竹﹐遠近咸稱蒲家﹐因以氏焉。有洪者﹐以讖得名﹐驍勇多權略﹐漢主淵拜平遠將軍﹐不受﹐自稱秦州刺史﹐略陽公。成帝咸和四年﹐趙石虎取秦隴﹐盡徙其大族於襄國。洪與姚弋仲同降﹐虎以爲監六夷軍事﹐又進龍驤將軍﹐居枋頭。趙主信讒﹐惡尙書朱軌﹐會久雨﹐中黃門譖軌道路不修﹐虎囚之。蒲洪諫曰「陛下徳政不修﹐天降淫雨﹐七旬不止﹐霽方二日﹐𨿽有鬼兵百萬﹐亦未能去道路之泥潦﹐而況人乎﹖願罷苑囿﹐出宮女﹐赦朱軌﹐以副眾望。」虎𨿽不悅﹐亦不之罪﹐爲之罷諸役﹐而竟殺軌。

虎死﹐石閔言於趙主遵曰「蒲洪﹐人傑也﹐今鎭關中﹐恐秦雍之地非復國家之有。」遂罷洪。洪怒﹐歸枋頭﹐遣使降晉。穆帝元和六年﹐自稱三秦王﹐以讖文有「艸付者王」﹐而其孫堅背有「艸付」字﹐攺姓苻氏。以雷弱兒﹑梁楞﹑魚遵﹑段陵爲將相﹐獲趙將麻秋以爲軍師將軍﹐旣而爲秋所鴆﹐世子健收秋斬之﹐遣使來請命。時長安爲杜洪所據﹐健遣魚遵爲前鋒﹐弟雄等帥兵長驅而進。洪走司竹﹐於是秦雍夷夏皆赴之﹐遂自稱秦天王﹐分遣使者﹐問民疾苦﹐搜羅俊異﹐凡趙之苛政不便於民者﹐皆除之。永和七年﹐稱皇帝。十年二月﹐大司馬溫帥師伐秦﹐自統步騎四萬﹐發江陵﹐命司馬勛出子午谷。健遣太子萇帥眾五萬﹐拒溫於藍田。秦兵大敗﹐溫進至灞上﹐三輔郡縣皆來降﹐爭持牛酒迎勞﹐男女夾路觀之﹐耆老有垂涕者﹐曰「不圖今日復睹官軍。」

初﹐北海王猛少好學﹐倜儻有大志﹐不屑細務﹐人皆輕之。猛悠然自得﹐隱居華陰。至是﹐披褐來謁﹐捫虱而談當世之務﹐旁若無人。溫異之﹐問曰「吾奉天子之命﹐將銳兵十萬﹐爲百姓除殘賊﹐而三秦豪傑未有至者﹐何也﹖」猛曰「公不遠數千里﹐深入敵境﹐今長安咫尺﹐而不度灞水﹐百姓未知公心﹐所以不至。」溫默然徐曰「江東無卿比也。」署軍謀祭酒。溫竟以戰不利﹐且糧運不繼﹐乃還。猛辭不就。健弟雄謙恭泛愛﹐遵奉法度﹐甚有時望﹐永和十年﹐卒。健痛惜之。雄子堅背有「艸付」﹐名應讖文﹐性至孝﹐幼有志度﹐博學多能﹐交結英豪﹐呂婆樓﹑疆汪﹑梁平老皆與之善﹐嗣東海王。十一年﹐以太師魚遵﹑丞相雷弱兒﹑太傅毛貴等輔太子生﹐健卒。初﹐太子萇拒溫﹐中流矢死﹐弟生幼﹐無一目﹐性粗暴﹐其祖洪嘗戲之曰「瞎兒一淚﹐信乎﹖」生怒﹐引佩刀自刺出血﹐曰「此亦一淚也。」洪大驚﹐鞭之。生曰「性耐刀槊﹐不堪鞭捶。」洪謂健曰「此兒狂悖﹐宜早除之﹐不然﹐必破家。」及長﹐力舉千鈞﹐手格猛獸﹐走及奔馬﹐擊刺騎射﹐冠絕一時。且讖文有三羊五眼﹐乃立之。有星孛大角﹐熒惑入東井﹐生殺皇后及太傅毛貴﹑尙書令梁楞﹑僕射梁安﹐以應天變。十二月﹐又殺丞相雷弱兒及其九子二十七孫。於是諸氐離心。次年﹐殺司空王墮﹐亦云答天變。時長安大風﹐伐屋拔木﹐疆太后以憂卒。太白入東井﹐有司奏當有暴兵起京師﹐生曰「太白入井﹐自爲渴耳﹐何足怪乎﹗」升平元年﹐生夢大魚食蒲。又長安謠曰「東海大魚化爲龍﹐男皆爲王女爲公。」生乃誅太師魚遵及其子孫。自以眇目﹐諱言殘缺單只之類﹐犯者必死。常剝人面皮﹐使之歌舞以爲樂。羣臣得保一日﹐如度一年。

東海王堅素有時譽﹐與故姚襄參軍薛讚﹑權翼善。翼等密說宜早爲之計﹐勿使他姓得之。堅問呂婆樓﹐樓曰「僕刀環上人耳﹐不足以辦大事。僕裏捨有王猛者﹐其人謀略不世出﹐宜請而咨之。」堅見猛﹐如舊識﹐自謂玄徳之遇孔明。會告天變者眾﹐生對侍婢言「阿法兄弟亦何可信﹐明當除之。」婢以告堅及堅兄淸河王法﹐法﹑堅夜以兵入斬生。堅以讓法﹐法不可﹐堅乃去帝號﹐稱天王﹐誅其幸三十餘人。大赦﹐攺元﹐立子宏爲太子﹐法爲丞相﹐弟融爲陽平公﹐丕爲長樂公﹐李威爲僕射﹐呂婆樓爲司隸﹐王猛﹑薛讚爲中書侍郎﹐權翼爲黃門侍郎﹐與猛共掌機密。融好學﹐明敏過人﹐耳聞則誦﹐過目不忘﹐力敵百夫﹐騎射冠絕。丕亦有文武才幹。威在生時﹐營護堅﹐且薦王猛可任國事﹐堅比之鮑叔牙。

十一月﹐賜東海王法死﹐而封其子陽與敷﹐以王猛爲尙書左丞。猛舉異才﹐修廢職﹐課農桑﹐卹困窮﹐禮百神﹐立學校﹐旌節義﹐繼絕世﹐秦民大悅。堅討冀州牧張平﹐平養子蠔多力矯捷﹐能曳牛卻走﹐超越髙城。堅令鄧羌生擒之﹐以爲虎賁中郎將﹐置左右﹐與羌俱號萬人敵。秦大旱﹐堅減膳徹樂﹐后妃去羅紈﹐開山澤之利﹐息兵養民﹐旱不爲災。特進樊世疾王猛﹐堅斬之﹐羣臣惕息﹐遂以猛領京兆尹。疆太后弟徳﹐酗酒豪橫﹐患苦京邑。猛下車﹐卽收徳﹐奏未及報﹐已陳屍於市﹐朝廷震栗﹐姦滑屏气﹐路不拾遺。堅曰「吾乃今知天下之有法也。」又以兼司隸校尉﹐時年三十六。一歲五遷﹐權傾內外﹐有毀者輒罪之﹐於是羣臣不敢復言。匈奴﹑鮮卑﹑沒奕干等﹐皆降。秦王親臨太學﹐考第諸生經義﹐與博士論議﹐月一至焉。

帝奕太和三年﹐大司馬溫伐燕﹐至枋頭﹐燕人求救於秦﹐許割虎牢以西。羣臣皆曰「昔桓溫伐我﹐燕不救﹐今溫伐燕﹐我何救乎﹗」王猛曰「燕𨿽彊大﹐慕容評非溫敵也。若溫舉山東﹐進屯洛邑﹐收幽冀之兵﹐引並豫之粟﹐觀兵崤澠﹐則陛下大事去矣。不如與燕合兵退溫﹐溫退﹐燕亦病矣﹐然後我乘其敝而取之﹐不亦善乎﹗」遂救燕﹐溫敗歸﹐而燕人割地不至﹐秦乃謀燕﹐然憚吳王垂威名﹐不敢發。會垂被讒﹐與其子令﹑寶﹑隆﹑農及太原王之子楷奔秦﹐堅大喜﹐郊迎﹐以爲冠軍將軍﹐又愛令﹑楷之才﹐皆厚遇之。王猛勸除垂父子﹐不從。

四年﹐堅遣王猛等伐燕﹐十二月﹐取洛陽。初﹐慕容令爲王猛署鄕導﹑在行間﹐而猛臨行﹐私詣垂飲酒﹐從容言曰「遠別將軍﹐何以贈我﹐使睹物思人。」垂解佩刀。猛至洛陽﹐賂垂所親﹐詐爲垂使者謂令曰「吾父子來此以逃死也﹐今王猛疾人如仇﹐秦王亦難終信﹐聞東朝悔悟﹐吾將東還﹐汝可速發。」令遲疑終日﹐竟奔燕軍。猛表令叛狀﹐垂懼走﹐爲追騎所獲﹐堅待之如初﹐且慰之曰「卿委身投朕﹐賢子心不忘本﹐各遂所志﹐汝何懼爲。」

太和五年﹐王猛克壺關﹐太傅評將三十萬眾不敢進﹐郡縣皆望風降附﹐燕人大震。九月﹐攻晉陽﹐張蠔引壯士數百潛入城﹐大呼斬關﹐秦兵入。鄧羌部將徐成違令﹐猛將斬之﹐羌爲之請﹐弗許。羌怒﹐嚴鼓欲以攻猛﹐猛赦之。羌詣猛謝﹐猛曰「吾試將軍耳﹐郡將尙爾﹐況國家乎﹗」猛誓眾曰「王景略受國厚恩﹐任兼內外﹐今與諸君深入賊地﹐當竭力致死﹐有進無退﹐共立大功﹐受爵明君之朝﹐稱觴父母之室﹐不亦美乎﹗」眾皆踴躍﹐破釜競進。猛望燕兵之眾﹐謂鄧羌曰「今日非將軍不能克此敵﹐將軍勉之。」羌曰「若能以司隸見與者﹐公勿以爲憂。」猛曰「此非吾所及也﹐必以安定太守萬戶侯相處。」羌不悅﹐寢帳中﹐兵交不出。猛馳許之﹐羌乃大飲﹐與張蠔﹑徐成等跨馬運矛﹐馳赴燕陣﹐出入數四﹐旁若無人。燕兵大靡﹐俘斬五萬餘人。乘勝追擊﹐又降十萬眾。評單騎走還鄴﹐秦兵長驅圍之﹐號令嚴明﹐秋毫無犯。秦王堅亦畱李威輔太子﹐自帥精銳十萬﹐七日而至安陽﹐宴祖父時故老。燕主暐奔龍城﹐堅入鄴﹐郭慶追及於髙陽﹐執以詣堅﹐封新興侯﹐以猛爲冀州牧﹑都督關東六州軍事﹐鎭鄴。猛遣使循行﹐觀省風俗﹐勸課農桑﹐賑卹窮困﹐收葬死亡﹐旌顯節行。燕政有不便於民者﹐皆除之。燕人大悅。涼州張天錫亦來稱藩﹐東夷﹑西域朝貢者六十餘國。加猛丞相﹑都督中外諸軍事。猛剛明淸肅﹐善惡著白﹐放黜屍素﹐顯拔幽滯﹐官必當才﹐刑必當罪﹐秦國大治。堅敕子宏及丕等曰「汝事王公﹐如事我也。」初﹐滅燕時﹐申胤﹑黃泓皆言福徳在燕﹐燕當復興。及孝武寧康元年﹐彗出﹐箕尾長十餘丈﹐經太微﹐掃東井﹐歷夏至冬猶不滅。太史令張孟言曰「東井﹐秦分也﹔尾箕﹐燕分也。今彗起﹐尾箕而掃東井﹐十年之後﹐燕當滅秦﹐二十年後﹐代當滅燕。今鮮卑布列朝廷﹐臣竊憂之。」又有人入明光殿大呼曰「甲申乙酉﹐魚羊食人﹐悲哉﹐無復遺。」捕之不見﹐堅皆不以爲意。宦官趙整博物洽聞﹐善爲諷諫﹐慕容垂夫人得幸於堅﹐堅與同輦遊於後庭。整歌曰「不見雀來入駕室﹐惟見浮雲蔽白日。」堅攺容謝之﹐命夫人下輦。

寧康四年﹐丞相猛卒﹐臨終勸勿圖晉﹐請漸除鮮卑﹑西羌。太元五年﹐堅遷諸氐於外郡﹐氐別﹐其父兄皆慟哭﹐趙整侍宴﹐援琴歌曰「阿得脂﹐阿得脂﹐博勞舊父是仇綏﹐尾長翼短不能飛﹐遠徙種人畱鮮卑﹐一日緩急當語誰。」堅笑而不納。

七年﹐遣將軍呂光擊西域。十月﹐會羣臣於太極殿﹐謀伐晉。權翼曰「謝安﹑桓沖﹐皆江表偉人﹐君臣輯睦﹐未可圖也。」石越曰「福徳在吳﹐且彼有長江之險。」堅曰「天道難知﹐計吾士卒九十七萬﹐投鞭於江﹐可斷其流﹐長江安足恃乎﹗且吾已內斷於心耳。」陽平公曰「伐晉有三難﹕天道不順﹐一也﹔晉國無隙﹐二也﹔我數戰兵疲﹐三也。又鮮卑﹑諸羌﹐皆在京畿﹐恐變生肘腋。昔王景略一時英傑﹐陛下不記臨終之言乎﹖」言且泣下﹐亦不聽。太子宏及幼子詵﹑所幸張夫人皆涑﹐堅曰「天下大事﹐非婦人孺子所知。」堅素性重沙門道安﹐安諫﹐亦不聽。獨慕容垂﹑姚萇勸行。遂決意大舉﹐預以晉帝爲尙書左僕射﹐謝安爲吏部尙書﹐桓沖爲侍中﹐先爲起第。以張蠔﹑慕容垂等步騎二十五萬爲前鋒﹐姚萇爲龍驤將軍﹐督梁﹑益諸軍﹐謂之曰「昔朕以龍驤建業﹐此官未嘗授人﹐卿其勉之。」竇衝曰「天子無戲言。」堅默然。

太元八年七月﹐發長安﹐堅自將戎卒六十餘萬﹐騎二十七萬﹐九月至項城。東西萬里﹐水陸齊進。陽平等前鋒三十萬至潁口﹐詔以謝石﹑謝玄﹑劉牢之督眾八萬拒之。慕容紹言於垂曰「主上驕矜已甚﹐叔父建中興之業﹐在此行也。」十一月﹐陽平公克壽陽﹐梁成等屯洛澗﹐堅畱十軍後進﹐帥輕騎八千﹐兼道就融。遣朱序說石等降﹐序私言於玄曰「秦眾至誠﹐難與敵﹐今乘其未至﹐速擊之可遂破也。」玄遣劉牢之帥精兵五千趨洛澗﹐梁成阻澗爲陣以待之。牢之直前﹐渡水擊成軍而斬成﹐分兵斷其歸津﹐秦步騎奔潰﹐赴淮水死者萬五千人。於是石等水陸繼進﹐堅與融登壽陽城﹐望見晉兵布陣嚴整﹐又望八公山艸木皆以爲晉兵﹐始有懼色。秦兵逼淝水﹐玄遣謂之曰「君懸軍深入而置陣逼水﹐此乃持久之計﹐非欲速戰者也。若移陣小卻﹐得渡以決勝負﹐不亦善乎﹗」堅欲使半渡以鐵騎蹂之﹐遂麾兵使卻。朱序自陳后呼﹕「秦兵敗矣﹗」遂退不能止。陽平公策馬帥退者﹐馬倒﹐晉人斬之﹐秦兵遂潰。玄等乘勝追擊﹐自相枕藉而死者﹐蔽野塞川﹐走者晝夜不息﹐聞風聲鶴唳﹐皆以爲晉兵﹐且至死者什之七八。堅中流矢﹐單騎走﹐以千餘騎赴垂軍。

是役也﹐乞伏國仁叛據隴右﹐丁零翟斌叛攻洛陽﹐慕容垂叛﹐收兵與丁零合﹐紹﹑農﹑隆﹑楷﹑鳳等兵俱起應垂﹐斬秦將毛當﹐又斬石越﹐據關東﹐自稱燕王﹐圍長樂公丕於鄴。慕容泓起兵華陰﹐慕容衝起兵平陽﹐姚萇起兵北地。泓進逼長安﹐慕容麟拔常山﹑中山﹐衝據阿房﹐稱帝。晉謝玄取河南。衝攻長安﹐秦王堅奔五將山﹐衝入長安﹐姚萇執堅以歸﹐弒之。太子宏﹑中山公詵﹑張夫人皆死。呂光歸自西域﹐據涼州。長樂公丕稱帝﹐竟爲馮該所弒﹐秦苻氏亡。抱罕諸氐立秦疏屬苻登爲南安王﹐夷夏歸之者數萬戶﹐乃破姚萇。聞丕卒﹐發哀稱帝於南安﹐立世祖神主於軍中﹐所爲必啟而後行﹐與姚萇相持數年﹐敗奔平涼﹐亦竟爲姚興所殺。

玄羽逸史曰﹕蒲洪以瑞得姓﹐以讖得名﹐復以讖攺姓﹐而健遂以讖立子。三羊五眼﹐幾亡其國。東海大魚﹐禍及遵族。幸背列艸付﹐天啟龍驤﹐九州之地﹐遂有其八。海嶠獻琛﹐越裳重譯﹐黎庶樂業﹐髦俊登庸﹐禮備樂和﹐辟雍弘化﹐開辟以來﹐胡運之盛﹐未有若斯者也。是何成功之速哉﹖有王景略爲之輔耳。景略之才﹐不下管葛﹐而堅舉國聽之﹐間者必死﹐𨿽名君臣﹐實肝膽肺腑﹐故景略得以盡其材。而堅亦勤政愛民﹐仁恕恭儉。景略死而堅漸驕﹐伐晉之舉﹐急於混一﹐說者咸謂鮮卑西羌未之早除。不知景略若在﹐萇等幾上之肉﹐何能爲哉﹗故景略之存亡則苻氏之興衰也。彗掃東井﹐天意譴告﹐魚羊食人﹐神語諄諄。若有所以仁愛之者﹐益堅生平未有過舉﹐皇穹或不欲遽棄之乎。然五將出奔﹐自取夷滅﹐以讖興而亦以讖亡﹐有求之而莫得其故者。至其先﹐蒲長五丈﹐五節如竹。世豈有五丈之蒲﹖彼五節者﹐償非洪﹑健﹑生﹑堅﹑丕﹐五傳而遂亡哉吁﹗亦神矣。

●卷下

○索虜拓跋氏

拓跋氏﹐鮮卑別種﹐名索頭。惠帝元康間﹐分爲三部﹐一居上谷﹐一居代郡﹐一居定襄。居代郡者猗廬﹐並州刺史劉琨表封代公﹐徙樓煩﹑馬邑等地﹐最彊盛﹐盡並諸部。懷帝永嘉二年﹐將兵二十萬擊劉曜﹐曜中七創﹐伏屍數百里﹐因大獵壽陽山﹐陳閱皮肉﹐山爲之赤。劉琨步入營門拜謝。代公乃稱王﹐當欲立少子比延﹐爲長子六修所弒。子普根滅六修自立﹐尋卒。子郁律立。郁律西取烏孫﹐東兼勿吉﹐雄於北方﹐爲賀傉所弒。郁律子什翼犍在𦇤褓﹐其母王氏匿褲中﹐祝曰「天苟存兒﹐則勿啼。」兒果不啼﹐得免。賀傉卒﹐紇羅立﹐尋出奔﹐郁律之子翳槐立。翳槐卒﹐弟什翼犍質於趙﹐國人欲立其弟孤。孤自詣鄴迎犍﹐而願以身代質。趙王虎義之﹐並遣歸。犍立﹐雄勇有智略﹐能修猗廬之政﹐以代人燕鳳爲長史﹐許謙爲郎中令﹐政事淸簡﹐百姓安之。世子寔卒﹐寔妻﹐賀野幹之女也﹐有遺腹子﹐犍名之曰涉珪﹐奔南部劉庫仁。庫仁子顯欲殺之﹐珪奔賀蘭部﹐依其舅賀訥。訥弟染幹忌其得眾心﹐發兵圍之﹐圭母謂之曰「汝欲於何置我﹐而殺吾子乎﹗」染幹慚而去。

太元元年﹐諸部大人共請於賀訥﹐以歸卽代王位。時犍久卒﹐代國無主故也。珪攺國號魏﹐以長孫嵩﹑叔孫普洛﹑張衮﹑許謙﹑長孫道生等分掌國事。初臣於燕﹐後見燕主垂老﹐太子暗弱﹐遂與燕絕。大破柔然﹐徙其部眾於雲中。又破劉衛辰﹐辰走死﹐諸部悉降﹐獲馬三十餘萬﹐牛羊四百餘萬。

晉太和二十年﹐燕伐魏﹐珪進軍臨河﹐與燕太子寶相拒。時垂已有疾﹐珪使人邀其使者﹐盡執之﹐寶等不聞起居。珪使所執使臨河告曰「若父已死﹐胡不早歸。」寶等憂恐﹐士卒驚擾﹐珪已使略陽公遵將七萬騎塞其南路。十月﹐燕人燒船夜遁﹐時河冰未合﹐故寶不設斥候。忽暴風﹐冰結﹐珪得濟河﹐急追至參合陂。有黑气如堤﹐覆燕軍。沙門支曇猛曰「魏軍將至之兆。」司徒徳請爲備﹐乃遣趙王麟帥騎備非常﹐麟亦不以爲意。旦日﹐忽見魏軍登山下臨燕營﹐寶等大駭。珪縱擊之﹐略陽公遵還兵﹐擊其前﹐共擒殺五六萬人﹐寶等單騎免。垂力疾﹐自將襲魏﹐克平城﹐過參合陂﹐見積屍如山﹐軍士哭震山谷﹐大慚忿﹐嘔血﹐由是發疾﹐至上谷﹐卒。

秋八月﹐魏主擊燕﹐步騎四十萬南出馬邑﹐別遣將襲幽州。九月﹐取並州。初建行臺省﹐置刺史﹑太守﹑尙書郎以下官﹐悉用儒生爲之。拔常山﹐獲崔宏﹐以爲黃門侍郎﹐與張衮對掌機要。獲屈遵﹐命掌文誥。

安帝隆安元年三月﹐魏主圍中山﹐寶出奔﹐魏主進攻。是日﹐往亡﹐太史黽崇以爲言﹐魏主曰「紂以甲子亡﹐武王不以甲子興乎﹗」遂克中山﹐置行臺﹐得王永之子憲﹐喜曰「王景略之孫也。」寵任之。又置行臺於鄴﹐遷都平城﹐遣使循行郡國﹐正封域﹐標道裏﹐平權衡﹐審度量﹐立官制﹐協音律。儀曹郎董謐制禮儀﹐三省郎王福定律令﹐太史令黽崇考天象﹐以尙書崔宏爲總裁﹐尊遠祖皆爲皇帝﹐自謂軒轅之後﹐以土徳王。分尙書爲三十六曹﹐外署三百六十曹﹐令八部大人分主之﹐而以崔宏通署三十六曹事。珪問博士李先曰「何物可以益人神智﹖」對曰「莫若書籍。」遂大索遺書﹐送平城。晉安帝義熙五年﹐爲子淸河王紹所弒。紹母﹐賀太后之妹也﹐有殊色﹐魏主欲納之。太后曰「過美必有不善。」竟納之而生紹﹐凶狠無賴。時魏主餌方士丹﹐火發左右﹐莫保朝夕。賀氏失寵﹐子紹遂行大逆。太子嗣誅紹﹐卽位。珪雄勇嚴明﹐威行絕域﹐好賢納諫﹐稽古右文﹐但殘忍多殺﹐故及於禍。謚宣武﹐廟號太祖。嗣以長孫嵩﹑安同﹑奚斤﹑崔宏等八人共聽政﹐時人謂之八公。常有事於東廟﹐外夷助祭者數百國。宋髙祖武皇帝劉裕受晉禪﹐攺元永初﹐定魏元明帝嗣之太常五年﹐史家分爲南北朝﹐各紀元矣。

北朝魏太常七年﹐元明帝餌寒食散﹐藥發﹐又災異屢見﹐崔浩請早建東宮﹐選賢公卿以爲師傅﹐左右信臣以爲賓友﹐入總萬機﹐出撫戎政。遂立子燾爲太子﹐使坐正殿﹐以長孫嵩﹑安同﹑奚斤爲左輔﹐坐東廂﹐西面﹔以崔浩﹑穆觀﹑丘堆爲右弼﹐坐西廂﹐東面。百官總己以聽。

太常八年﹐元明帝殂﹐廟號太宗。太子燾卽位﹐以羅結爲侍中﹐總三十六曹事。時結已一百七歲﹐精爽不衰﹐性忠愨﹐使兼長秋卿﹐典後宮。年一百一十乃聽歸政﹐有大事﹐遣騎訪之﹐又十年乃卒。光祿大夫崔浩研精經術﹐練習制度﹐常自謂才比張良﹐而稽古過之﹐貌纖妍潔﹐白如美婦人﹐獨不喜佛法﹐頗修養性之術﹐薦嵩山道士寇謙之於魏主。

神■﹝鹿上加下﹞元年﹐魏伐夏﹐取長安﹐執其主赫連昌以歸。赫連定走平涼﹐稱帝﹐又追滅之。二年﹐伐柔然﹐羣臣多不欲嗾﹐太史張淵等言「歲星襲月﹐太白在西方﹐不可舉兵。」崔浩曰「月食宜修刑﹐且月行掩昴﹐法曰天子當大破旄頭之國。柔然﹑髙車﹐正旄頭也。」公卿又慮南人伺隙﹐浩力辧南寇必不敢動﹐柔然可一舉而滅。往復百言﹐魏主大悅。寇謙之私問浩曰「蠕蠕果可克乎﹖」浩曰「必克﹐但恐諸將顧慮不能深入﹐使不全舉耳。」

秋七月﹐魏主至漠南﹐捨輜重﹐帥輕騎襲擊之。紇升不設備﹐遂西走﹐部落四散。命分車搜討﹐東西五千里﹐南北三千里﹐俘斬其眾﹐髙車諸部前後二十餘萬落﹐皆降獲﹐戎馬百餘萬匹﹐畜產無算。循弱水至琢邪山而還。後聞柔然駭散﹐無復統理﹐以追兵不至﹐乃西遁。若前行二日﹐則盡滅之矣。魏主始思浩言﹐以浩爲撫軍大將軍﹐常幸其家﹐問以災異﹐倉卒進疏食必爲之立。嘗每指示髙車渠帥曰「此人纖懦弱﹐不能彎弓持矛﹐然胸中所懷﹐乃過於甲兵。朕前後有功﹐皆此人教也。」

四年﹐立子晃爲太子。太延五年﹐以索敞爲中書博士﹐教貴遊子弟。敞嚴而善誘﹐成立者眾。又命常爽置館於溫水之右﹐教授七百餘人﹐弟子事之如嚴君﹐由是儒風大振。命崔浩監祕書事﹐綜理史職﹐以侍郎髙允﹑張煒參典著作。

初﹐魏主過長安佛寺﹐沙門飲從官酒﹐魏主命搜之﹐大獲釀具及窟室婦女。浩因勸盡誅境內沙門﹐焚毀佛像﹐塔廟無復孑遺。浩自恃才略﹐專制朝權﹐髙允曰「崔君其不免乎。」魏主始命浩撰國史時﹐曰務從實錄﹐著作令史閔湛﹑郤標佞諂於浩﹐請以所撰國記刻石﹐以彰直筆。允曰「湛﹑標所營分寸﹐恐爲崔門萬世之禍﹐吾徒亦無噍類矣。」浩竟從湛等﹐立石衢路﹐所書先世事甚詳﹐北人無不忿恚﹐因共譖浩暴揚國惡。魏主大怒﹐收浩等於獄。時太子受經髙允﹐爲之營救﹐密令允異詞。帝親鞫允﹐允曰「浩特總裁﹐至於著述﹐臣多於浩。」帝讓太子﹐太子曰「天威嚴重﹐髙允小臣﹐迷亂失次耳。」帝再鞫允﹐又曰「臣不敢虛﹐殿下哀臣﹐欲モ其生耳。」帝曰「直哉﹐此人情所𨿽﹐而允能之臨死不異詞﹐信也﹔爲臣不欺君﹐貞也。」特赦之。詣浩﹐惶惑不能對。允事事伸明﹐皆有條理﹐帝命允爲詔誅浩﹐允不爲。帝催切﹐允堅言罪不至死。帝怒﹐命武士執允﹐太子爲之泣拜﹐乃解。帝曰「微斯人﹐更有數千口死矣。」於是止誅浩等百二十人﹐夷五族。他日﹐太子曰「吾欲爲卿脫死﹐而卿終不從。帝怒不測﹐念之使人心悸。」允曰「史爲將來勸戒﹐使人主有所畏。至於書國家誤失﹐乃爲史之大體。臣實與浩共爲之﹐死生榮辱﹐義當一體。蒙殿下再造之恩﹐違心苟免﹐非所願也。」太子動容稱贊。允謂人曰「昔翟黑子受贓事發﹐吾勸之實首﹐黑子竟以欺罔而誅。我不奉東宮指導﹐恐負翟黑子故也。」後魏主亦悔誅浩。宣城公李孝伯謀議寵眷亞於浩﹐孝伯死﹐魏主曰「李宣城可惜﹗」旣而曰「朕失言﹐崔司徒可惜﹐李宣城可哀。」

眞君十一年﹐宋文帝用徐湛之﹑王玄謨策﹐伐魏﹐圍滑臺﹐魏主自將救之。十一月至魯郡﹐以大牢祠孔子﹐僕秦始皇嶧山碑。十二月﹐引兵南下﹐破兗﹑豫﹑靑﹑冀等六州﹐殺掠甚慘﹐所過赤地無餘﹐春燕巢於林木﹐後及宋平。時中常侍宗愛用事﹐譖太子晃﹐以憂卒。晃子潔﹐生四年矣﹐魏主愛之﹐常置左右﹐而追悼景穆太子特甚。宗愛懼誅﹐興安元年二月弒帝﹐立南安王余﹐自爲宰相。十月﹐又弒余。尙書源賀﹑陸麗迎於苑中﹐大呼曰「宗愛弒君﹐皇孫已登天位矣。」眾呼萬歲﹐遂執愛﹐具五刑﹐夷三族。謚帝太武﹐廟號世祖。

二年﹐立子弘爲太子。髙允好直諫﹐事有不便﹐屏人極論。魏主曰「髙允眞忠臣﹐朕有過﹐未嘗不面言。朕聞過而天下不知﹐可不謂忠乎﹗」允與遊雅等同徵﹐雅等爲侯而允爲郎﹐二十七年不徙﹐至是超拜中書令。時魏百官無祿﹐允諸子樵采自給﹐陸麗言之﹐魏主親至其家﹐惟艸屋數間﹐廚中鹽萊而已。魏主嘆息﹐賜以粟帛﹐常呼爲令公而不名。遊雅常曰「前史稱卓子康﹑劉文饒之爲人褊心者﹐或不之信﹐余與髙子遊處四十年﹐未嘗見其喜慍之色﹐乃知古人爲不誣耳。崔司徒每謂髙生丰才博學﹐一代所推﹐但乏矯矯風節﹐余亦謂然。乃司徒得罪﹐詔旨臨責﹐聲嘶股栗﹐殆不能言。髙於敷陳事理﹐詞義淸辧﹐人主爲之動容﹐此非所謂矯矯乎。宗愛用事﹐威振四海﹐王公趨庭望拜﹐髙子獨升階長揖﹐此非所謂風節乎。夫人固不易知﹐此乃管仲所以致慟於鮑叔也。」

帝承世祖威嚴之後﹐懷輯中外﹐民心復安﹐以和平五年殂﹐謚文成﹐廟號髙宗。太子弘卽位﹐年十二﹐丞相乙渾謀反伏誅﹐馮太后稱制﹐引髙允等參決大政。允建議各郡立學﹐置博士生員。

皇興元年﹐魏主親政﹐勤於爲治﹐賞罰嚴明﹐拔淸節﹐黜貪污﹐於是郡守始有以廉潔著名者。三年﹐立子宏爲太子﹐延興元年遂傳位於宏﹐自稱太上皇。時宏生五年﹐而顯祖好黃老浮屠﹐有遺世之志﹐始欲禪位叔父子推﹐君臣不可﹐乃傳位太子。太子𨿽幼﹐有至性﹐魏主病癰﹐親吮之。及是﹐悲不自勝。魏主問其故﹐曰「代親之感內切於心。」上皇乃建鹿野浮屠於苑中﹐與禪僧居之。時馮太后恣淫﹐爲人發其陰事﹐乃密鴆弒上皇﹐復稱制﹐自以失行﹐常夷滅大臣。髙允以老告歸﹐尋以安車徵拜鎭軍大將軍﹑中書監﹐固辭﹐不許﹐太和十一年﹐卒。允歷事五帝﹐出入三省五十餘年﹐未嘗有譴﹐𨿽處貴重﹐情同寒素﹐執書吟覽﹐晝夜不去手﹐誨人恂恂不倦﹐篤親念故﹐傾家賑施﹐卒年九十八﹐贈司空﹐謚曰文。始頒祿於百官﹐詔均田﹐攺中書學爲國子學。十四年﹐馮太后殂﹐魏主行三年喪﹐羣臣諫﹐皆不從。修堯﹑舜﹑禹﹑周公﹑孔子之祀﹐養老於明堂。二十年﹐攺姓元氏﹐初定族姓﹐範陽盧﹑淸河崔﹑滎陽鄭﹑太原王﹑趙郡李爲首﹐咸納其女充後宮﹐初納者皆爲妾媵﹐代北則穆﹑陸﹑賀﹑劉﹑樓﹑王﹑嵇﹑尉八姓﹐勛著當代﹐位極人臣﹐一同五姓。立子恪爲太子。後馮氏以淫廢處後宮。太和二十三年﹐自行禦齊﹐還至谷塘原﹐疾甚﹐謂司徒勰曰「吾病殆必不起﹐天下未平﹐嗣子幼弱﹐社稷所寄﹐惟在於汝。霍子孟﹑諸葛孔明以異姓猶受顧托﹐況汝親賢﹐可不勉之。」勰泣辭﹐魏主乃手詔太子曰「汝叔父淸規懋徳﹐松竹爲心﹐吾百年後﹐其聽辭蟬冕﹐遂其衝挹之性。」又謂勰曰「後宮久乖陰徳﹐吾死可賜自盡﹐葬以後禮。」遂死。

髙祖性至孝﹐獨行三年喪﹐待諸弟始終無間﹐愛民好士﹐制禮定樂﹐卓有太平之風。彭城王勰力辭相位﹐魏主彊畱之﹐常淒然嘆息﹐然淸正儉素﹐門無私竭。北海王詳密譖勰大得人情﹐乃詔勰以王歸第﹐而魏主左右幸臣茹皓﹑趙修﹑髙肇等始用事﹐魏政寢衰矣。永平元年﹐魏主因夜宴﹐鴆殺彭城王勰﹐髙肇譖之也。行路士女﹐皆爲流涕。二年﹐子詡生。魏故事﹐子爲太子﹐母賜死。胡充華有娠﹐同列勸去之﹐充華不可﹐私誓曰「若幸而生子﹐身死不恨。」果生詡。延昌元年﹐立爲太子﹐自是子立不復殺母。

四年﹐髙宗殂﹐詡立﹐髙肇伏誅﹐尊胡充華爲太后﹐稱制。後以其妹尙書元乂妻爲女侍中。後聰悟﹐能文章﹐政事皆手筆自決。時徵西將軍張彜之子仲瑀上疏裁抑武人﹐羽林虎賁士聚尙書省下詬罵﹐索仲瑀等﹐以瓦石擊省門﹐又至彜第﹐曳彜捶辱﹐焚其第。彜僅有餘息﹐再宿而死﹐遠近震駭。髙歡時在京師﹐見之﹐還河朔﹐傾貲結客﹐曰「魏政亂矣﹐財物可常守乎﹗」胡後嘗逼淫淸河王懌﹐使懌專政﹐元乂與宦官劉騰等謀誅懌﹐幽胡後於宮﹐隔絕進奉。劉騰死﹐禁防稍疏﹐詔解元乂兵柄。太后復臨朝﹐發劉騰棺﹐散其骨﹐賜乂死﹐以鄭儼﹑徐紇﹑李神軌爲中書舍人﹐皆得幸於後者也。時嬖幸用事﹐盜賊蜂起﹐封疆日蹙﹐太后自以所爲不謹﹐母子之間嫌疑日深。而秀容川酋長爾朱榮兵最彊﹐官至車騎將軍﹑六州大都督﹐劉貴﹑段榮﹑尉景﹑蔡■﹝亻雋﹞﹑髙歡﹑慕容紹宗皆從之。歡遂勸榮舉兵淸朝﹐魏主亦密召之。太后乃鴆弒孝明帝﹐立臨洮王世子釗﹐生四年矣。榮與並州元天穆立彭城武宣王之子子攸﹐擁鐵騎十萬﹐長驅至洛。徐紇﹑鄭儼亡走﹐太后落發出家。榮執後﹐並幼主沈於河陰﹐引丞相髙陽王雍而下二千餘人皆戮之﹐欲謀篡位﹐不覺形神恍忽﹐乃稱天柱大將軍﹐歲庚戌﹐與元天穆皆伏誅。爾朱世隆﹑爾朱兆聞榮死﹐以六鎭反﹐立長廣王曄﹐而弒子攸於晉陽﹐是爲孝莊帝。是年﹐復廢曄﹐立廣陵王恭﹐殺司空楊津﹑太保椿﹐夷其族。髙歡立元朗﹐自爲丞相﹐討爾朱氏﹐滅之﹐廢其主恭﹐又廢朗﹐而立平陽王修﹐遂弒故主曄及朗﹑恭三帝。歲甲寅﹐適南朝梁武帝中大通六年也。

魏主修爲髙歡所逼﹐奔長安﹐依宇文泰。歡立淸河世子善見﹐是爲東魏孝靜帝。西魏主修復與宇文泰有隙﹐泰鴆弒之﹐是爲孝武帝﹐而立南陽王寶炬。寶炬卒﹐謚孝文帝。子欽立﹐欽廢﹐弟廓立﹐是爲孝恭帝。以丙子歲禪於周公宇文覺﹐稱西魏者二十二年而亡。孝靜帝以庚午歲禪於齊王髙洋﹐稱東魏者十七年而亡。

自代王猗廬建國於晉元康初﹐凡百年而珪入中原﹐稱大魏皇帝。自魏太祖珪至孝莊帝﹐凡九主百四十年而魏分東西。分東西者又幾二十年餘﹐而拓跋氏始亡。

玄羽逸史曰﹕拓跋氏以代北索頭小醜﹐據蕞爾之地﹐魏晉之初﹐寥寥部落﹐僅如鼠噍穴中耳。乃猗廬一奮﹐值晉室陵遲﹐劉越石表授代公﹐遂有精銳二十餘萬。方曜虜盛時﹐而大破其兵﹐使曜中七創﹐幾至擒獲﹐屍橫伊洛之野﹐血赭壽陽之山﹐可不謂雄乎﹗勤王之功﹐此爲第一﹐所以開二百餘年之基也。什翼犍褲中余喘﹐能修猗廬之業﹐代用以彊。時東渡奄奄﹐而犍雄代北﹐無乃牛代馬之讖乎。太祖珪竄伏流離﹐瀕死不死﹐是天之所興也者。殄滅大燕﹐盡有中原﹐規模措置﹐何遜於兩漢哉。太宗守文﹐足爲令主﹐而太武雄才大略﹐威服四夷。髙宗承之以寬﹐顯祖鎭之以靜﹐至於髙祖﹐則彬彬乎有太平之風矣。夫子立母死﹐此𨿽胡法﹐而亦弗陵鉤弋之故智也。胡充華何物女子﹐乃獨不畏死﹐而求生男﹐男立而竟不死﹐豈非天乎。魏之社稷﹐卒靡於斯人手矣﹐惜哉﹗魏自猗廬來﹐俱殘忍好殺﹐凡十六七傳﹐而其主遇弒者十二﹐沈河者一。爾朱入洛﹐戮元宗過半。東西旣分之後﹐在齊者盡滅於文宣﹐在周者卒殄於天元﹐蓋天道好還不爽已。

○羌姚氏

姚氏﹐羌也﹐居南安赤亭。懷帝永嘉六年﹐姚弋仲東徙楡眉﹐戎夏𦇤負隨之者數萬戶﹐遂降於趙主曜﹐封平襄公。成帝咸和三年﹐後趙中山公虎滅其主之族而代之。時弋仲與蒲洪俱降後趙﹐爲六夷左都督﹑奮武將軍。虎自立﹐弋仲稱疾不賀﹐累召乃至﹐正色謂虎曰「弋仲嘗謂太王命世英雄﹐柰何把臂受托而反奪之耶﹖」虎𨿽不平﹐然察其誠直﹐亦不之罪。永和元年﹐以爲冠軍大將軍。趙謫戍梁犢反﹐所向奔潰﹐長驅至長安﹐眾已十萬。趙將盡銳攻之﹐大敗﹐虎懼﹐命弋仲與蒲洪等討之。弋仲將精兵八千﹐至鄴求見﹐虎責讓之﹐因策馬南馳﹐不辭而出﹐擊斬犢﹐封平西郡公。

虎死﹐養子冉閔滅石氏﹐國號魏﹐石祗稱帝於襄國﹐閔攻之﹐急求救於燕及弋仲。弋仲遣子襄救之﹐誡襄曰「冉閔棄仁背義﹐若不梟擒﹐必不復見我也。爾才十倍於閔﹐愼毋縱之。」襄與燕大破冉閔﹐斬獲十餘萬。閔單騎走還鄴﹐弋仲怒其不擒閔﹐杖襄一百。趙將劉顯弒祗﹐弋仲曰「我受石氏厚遇﹐當爲復仇。石氏無種矣﹐我何歸。」遂遣使來降﹐詔以爲車騎大將軍﹐子襄爲平北將軍。時穆帝太和八年也。

二月﹐弋仲卒﹐詔襄屯譙城。襄單騎見謝尙於壽春﹐尙幅巾待之﹐歡若平生。襄博學善談論﹐名重江東。時殷浩北伐﹐襄以燕秦方彊﹐未可輒動﹐乃廣興屯田﹐訓厲將士。浩忌之﹐遣客行刺﹐客反以情告襄﹐浩又陰令將軍魏憬襲之。襄斬憬﹐並其眾﹐而遣參軍權翼使於浩。浩曰「身與平北共爲王臣﹐平北舉動自專﹐甚失輔車之理。」翼曰「平北英姿絕世﹐擁兵數萬﹐而遠歸晉室者﹐以朝廷有道﹐宰輔賢明故也。今將軍信讒﹐隙端在此而不在彼矣。」浩曰「平北生殺自由﹐又掠吾馬﹐隙豈在我﹗」翼曰「姦宄之人﹐亦王法所不容﹐殺之何害。聞將圖平北﹐故取馬以自衛耳。」浩笑曰「何至於是。」浩遂帥眾七萬伐秦﹐以襄爲前鋒。襄伏甲襲之﹐浩奔譙城﹐襄濟淮﹐屯盱眙。詔桓溫討之﹐襄敗於伊水﹐匿精銳水北林中﹐遣使言曰「承親帥王師﹐襄奉身歸命﹐願敕三軍小卻﹐當伏拜路左。」溫曰「我自開復中原﹐展敬山陵﹐無豫君事。欲來便來﹐何須使人。」襄拒水戰﹐敗﹐奔北山。襄勇而愛人﹐𨿽屢戰屢挫﹐民知襄所在﹐扶老攜幼﹐馳而赴之﹐溫追不及。弘農楊亮在襄所相失﹐奔溫。溫問襄之爲人﹐亮曰「神明器宇﹐孫策之儔﹐而雄勇過之。」升平六年﹐襄欲圖關中﹐進屯杏城﹐秦民歸之者數萬﹐遂據黃落。秦遣廣平王黃眉﹑東海王堅﹑將軍鄧羌等禦之﹐羌曰「襄恃勇可激而擒也。」遂以三千騎壓其壘門﹐襄怒出戰﹐羌佯敗﹐襄追至三原﹐羌回騎擊之﹐斬襄﹐弟萇降。

秦丞相王猛臨終時勸秦王曰「鮮卑﹑西羌﹐我之仇讎﹐終爲人患﹐宜漸除之﹐不能用。」太元七年﹐秦王堅謀伐晉﹐權翼﹑石越﹑陽平公融皆以爲不可﹐不聽。融又泣言曰「晉未可滅﹐昭然甚明。且臣之所憂﹐不止於此。陛下寵育鮮卑﹑羌﹑羯﹐布滿畿甸﹐太子獨與弱卒畱守京師﹐臣懼變生肘腋。」又不聽。八月﹐大舉伐晉﹐朝臣皆以爲不可﹐獨姚萇與冠軍垂力勸之行﹐遂以萇爲龍驤將軍﹐督梁﹑益諸軍﹐謂之曰「昔朕以龍驤建業﹐未嘗輕以授人。卿其勉之﹗」竇衝曰「王者無戲言﹐此不祥之兆也。」堅默然。秦果大敗於淮南﹐慕容泓兵起﹐堅遣鉅鹿公睿討之﹐以竇衝爲長史﹐姚萇爲司馬。泓聞秦兵至﹐懼﹐帥眾將奔關東。睿粗猛輕敵﹐欲馳兵邀之﹐萇曰「鮮卑思歸﹐故起而爲亂﹐宜鳴鼓攝之﹐將奔潰不暇﹐急則必致死於我矣。」睿不從﹐反爲所殺。萇遣長史詣堅謝罪﹐堅怒殺之﹐萇懼﹐走渭北馬苑。於是天水尹緯﹑尹詳﹐南安龐演等糾煽羌豪五萬餘家﹐擁萇爲主﹐自稱秦王﹐旬日得眾十萬。堅自將擊之﹐萇屢敗。軍中無井﹐堅命塞安公谷﹐萇兵多渴死。會天大雨﹐萇營中水三尺﹐營外寸餘而已。堅曰「天亦佑賊乎﹗」太元十年﹐秦王堅奔五將山﹐萇圍之﹐執堅以歸﹐幽之刖室﹐求傳國璽。堅叱之曰「五胡次序﹐無汝羌名﹐璽已送晉﹑不可得也。」萇復遣右司馬尹緯說堅﹐堅問緯﹕「在朕朝何官﹖」曰「尙書令史。」堅嘆曰「卿王景略之儔﹐而朕不知﹐宜其亡也。」堅數罵萇求死﹐萇遣人縊之﹐太子弘﹑中山公詵﹑張夫人皆死。

十一年﹐萇稱皇帝。時苻丕聞變﹐卽位﹐竟爲其下馮該所弒。而苻登則堅之疏屬也﹐亦稱帝於南安﹐與萇相拒。萇獲其後毛氏﹐色美而勇﹐善騎射﹐秦兵入﹐猶彎弓跨馬﹐殺七百餘人﹐以眾寡不敵﹐被執。萇欲納之﹐罵萇而死。萇置酒髙會﹐諸將皆曰「若值魏武王﹐不令此賊至今﹐陛下將牢太過耳。」萇笑曰「吾不如亡兄者有四﹐身長八尺五寸﹐臂垂過膝﹐人望而畏之﹐一也﹔將十萬眾﹐望麾而進﹐前無橫陣﹐二也﹔溫古知今﹐講論道藝﹐收羅英俊﹐三也﹔董帥大眾﹐人盡死力﹐四也。朕所以能建功立業者﹐正望算略中有片長耳。」十七年﹐萇寢疾﹐殺諸將有威名者。登聞萇病﹐秣馬厲兵﹐進逼安定。萇小瘳﹐自出禦之﹐登駭而還。長夜引兵躡其後﹐旦而候騎告曰「賊營已空矣﹐不知所向。」登驚曰「彼何人﹐去來不令我覺﹐謂其將死﹐忽然復至﹐吾與此羌同世﹐何其危哉﹗」

太元十八年﹐萇卒﹐太子興祕不發喪﹐帥兵擊登﹐殺之﹐卽位。興勤於政事﹐延納善言﹐杜瑾等以論事得顯拔﹐姜龕等以儒學見尊禮﹐古成詵等以文章參機密﹐秦國亦治。又以龜玆沙門鳩摩羅什爲國師﹐奉之如神。羅什翻譯經論﹐大營塔寺﹐由是州郡化之﹐奉佛者十室而九。興寵廣平公弼﹐弼結納朝士﹐收采名譽﹐以傾東宮﹐國人惡之。時熒惑不見八十餘日﹐魏主召名儒議熒惑所詣﹐崔浩曰「春秋記神降於莘﹐以其至之日推知其物。今熒惑之亡﹐在庚午辛未二日之間﹐庚午主秦﹐辛爲西夷﹐熒惑其入秦乎﹗」後果出東井。姚弼﹑姚愔作亂﹐伏誅。秦王興卒﹐太子泓立。次年﹐爲晉義熙十二年﹐太尉裕纂嚴伐秦。八月發建康﹐十月檀道濟克洛陽﹐王鎭惡大破姚紹﹑沈田子﹐入武關﹐太尉裕率諸軍入長安﹐秦主泓出降﹐姚氏亡。

○秦地僭國﹝赫連﹑乞伏二氏附﹞

初﹐匈奴劉淵族子劉衛宸﹐擁眾漠北﹐魏主珪擊殺之﹐少子勃勃奔薛幹部。薛幹送於沒奕幹﹐沒奕幹以女妻之﹐乃臣於姚氏。勃勃魁岸﹐美風儀﹐性辧慧﹐興一見而奇之﹐與論大事﹐寵遇逾於勛舊。興弟邕曰「勃勃不可近也。」興不聽﹐果叛。據朔方﹐自以大禹之後﹐稱大夏天王﹐攺姓赫連氏。擊破薛干等部﹐其臣請定都髙平﹐以固根本。勃勃曰「姚興亦一時之雄﹐未可圖也。今專固一城﹐彼必並力於我﹐不如以驍騎風馳﹐出其不意﹐使彼疲於奔命﹐待興死﹐我徐取﹐長安在吾計中矣﹗」於是侵掠嶺外諸城﹐得秦參軍王買徳﹐問以滅秦之策。買徳曰「秦徳𨿽衰﹐藩鎭猶彊﹐願且蓄力以待之。」勃勃以爲軍師﹐以叱於阿利領將作大匠發夷夏十萬人築城於朔方黑水之南﹐曰「朕方統一萬方﹐名統萬城。」阿利殘忍有巧思﹐蒸土築城﹐錐入一寸﹐築者皆死﹐造兵器衣甲亦然﹐造成必有死者。

勃勃聞裕伐秦﹐曰「裕取關中必矣﹐然不能久畱。若令子弟及諸將守之﹐吾取之如拾芥耳﹗」裕果還。勃勃遣兵向長安﹐裕子義眞歸建康﹐勃勃稱皇帝。性驕虐﹐視民如艸芥﹐羣臣迕視者鑿其目﹐笑者抉其唇﹐諫者截其舌﹐而後斬之。常徵隱士韋祖思﹐祖思恭懼過甚﹐勃勃怒曰「我以國士待汝﹐汝以非類遇我﹐汝昔不拜姚興﹐何獨拜我﹗我在﹐汝猶不以我爲帝王﹐我死﹐汝曹弄筆墨當置我何地耶﹗」遂殺祖思。元嘉二年﹐子昌立﹐魏人取統萬﹐昌走上邽。魏人盡獲其王公卿將婦女以萬數﹐馬牛羊千萬頭匹﹐珍寶無算。追擊昌於上邽﹐執之以歸。赫連定稱帝於平陽﹐復取長安。吐谷渾襲定﹐執之以獻於魏主﹐夏赫連氏亡。

鮮卑乞伏氏﹐居隴西勇士川﹐有國仁者事苻秦爲前將軍。堅敗於淮南﹐乞伏部叛﹐命國仁討之。國仁更與之合﹐眾至十萬﹐據隴右﹐自稱單於﹐置將相﹐號西秦。太元十三年﹐卒﹐弟乾歸立。乾歸爲姚興所破﹐奔亡利鹿孤﹐復降於秦。秦使之鎭苑川﹐惡其漸彊難制﹐以爲主客尙書﹐以世子熾磐監其部眾。五年逃歸苑川﹐以熾磐鎭抱罕﹐復稱王﹐加焦遺太子太師﹐使參軍國大謀﹐謂其子曰「焦生王佐才也﹐汝事之當如事我。」義熙八年﹐爲乞伏公府所弒﹐熾磐討公府而自立。十年﹐襲南涼﹐執殺禿發傉檀﹐並殺其子虎臺。常謂羣臣曰「宋𨿽奄有江南﹐憂𨿽雄據關中﹐皆不足與也。魏主奕世英武﹐賢能爲用﹐吾將舉國而事之。」遂遣使入魏﹐貢黃金二百斤﹐並陳伐夏方略。元嘉五年﹐熾磐卒﹐子暮末立。元嘉七年﹐夏滅之﹐西秦乞伏氏亡。

玄羽逸史曰﹕崤函四塞﹐自周秦以來﹐世爲帝王所都﹐晉氏不競﹐淪於左衽者百五十年。苻氏之後﹐又爲姚萇所有。太尉裕以益世之才入秦﹐如風掃殘葉﹐若能鎭以數年﹐綏輯遺民﹐收其豪俊而用之﹐關中自安。關中安﹐然後據江淮之資﹐引梁益之粟﹐下函秦之甲﹐東向以制天下﹐而魏人亦且斂衽﹐況勃勃等輩乎﹗乃以河山百二之地﹐付之乳臭子﹐而又令其將帥相圖﹐縱勃勃不來﹐關中亦不能守﹐崔浩之徒蓋料之審矣。姚氏三世﹐最英特者襄﹐而僅死﹐此不可以成敗論。弋仲誠直﹐有古人之風﹐興能守文﹐又有器略﹐萇則狙詐之雄也﹐基淺本撥﹐何以亢宗。乃勃勃豺狼﹐梟獍幸免其身﹐雷霆且破其棺﹐蓋神人共滅之哉。乞伏之彊﹐本不足齒於二氏﹐顧所據亦關中地﹐爲附之云。

○五涼﹝附﹞

前涼張軌﹐烏氐人﹐仕晉爲散騎常侍。以時方多難﹐陰有保據河西之志﹐乃求刺史涼州﹐用宋配﹑汜爲謀主﹐威著西垂。懷帝被執﹐遣宋配帥步二萬趨長安﹐表請速發大軍﹐以淸中原。進太尉﹑涼州牧﹑西平公。湣帝建興二年﹐卒﹐子寔嗣。復遣兵入援京師﹐聞湣帝凶問﹐令牙門蔡忠奉表建康勸進。太興三年﹐寔爲妖人劉弘等所殺﹐寔弟茂討弘﹐誅其黨與。左司馬陰元等以寔子駿尙幼﹐立茂﹐茂以駿爲世子。大寧元年﹐趙主曜帥戎卒二十八萬擊涼州﹐茂出拒之﹐以眾寡不敵﹐稱藩於趙。趙封茂爲涼王﹐乃大城姑臧。二年卒﹐世子駿嗣。茂臨終謂駿曰「吾家世以孝友忠順著稱﹐晉室𨿽微﹐不可悖也。」且下令曰「吾官非王命﹐苟以集事﹐死之日﹐當以白袷入棺。」駿立﹐以重華爲世子。駿勤修庶政﹐總禦文武﹐咸得其用﹐民富兵彊﹐遠近稱爲賢君。西域諸國皆詣姑臧朝貢﹐駿遂上疏請北伐。永和元年﹐自稱涼王。是年﹐卒﹐子重華嗣。

趙將麻秋等伐涼﹐重華悉境內兵使裴垣禦之。張耽曰「用將不必推宿舊﹐惟其才耳。主簿謝艾﹐文武兼資﹐可用也。」乃遣艾以五千人出﹐有二梟鳴於牙中﹐艾曰「六博得梟者勝。」遂進﹐大破趙帥。秋又帥眾八萬來攻﹐圍塹數重。重華遣謝艾帥步騎三萬進軍臨河﹐艾乘軺車﹐戴白舀﹐鳴鼓而行。秋望見﹐怒曰「艾年少書生﹐冠服如此﹐輕我也。」命黑槊﹑龍驤三千人馳赴之﹐艾左右大擾。艾據胡牀處分指揮﹐趙人疑有伏﹐不敢進﹐遂乘勢奮擊﹐大破之。趙人益軍二萬﹐命孫伏都會秋長驅﹐艾又破之。趙主虎嘆曰「吾以偏師定九州﹐今以九州之眾困枹罕﹐彼有人未可圖也。」永和九年﹐重華卒﹐子曜靈嗣。庶兄張祚與嬖臣趙長深相結﹐謝艾被譖﹐出爲酒泉太守。上言權幸用事﹐公室將危﹐乞聽臣入侍。祚﹑長等矯遺令以長輔政而不召艾﹐祚遂廢曜靈自立﹐殺重華妃裴氏及謝艾。河州刺史張瓘起兵﹐將軍宋混應之﹐祚殺曜靈﹐瓘等立其弟玄靚而殺祚。瓘旣殺祚﹐肆爲苛虐﹐宋混因眾怨殺之﹐而自輔玄靚。玄靚生八年矣。混忠亮質實﹐升平四年卒﹐薦其弟澄輔政。張邕殺宋澄﹐欲作亂﹐重華幼弟天錫年十五﹐有才气﹐討邕﹐誅之。以天錫爲大將軍輔政﹐玄靚庶母忌天錫﹐天錫殺庶母及其黨﹐並弒玄靚而自立﹐遣司馬詣建康請命﹐又稱藩於秦。旣驟得大位﹐遂荒於酒色﹐不親政事﹐又捨其嫡而立嬖妾之子大豫爲世子。太元元年﹐秦王堅遣將軍苟萇﹑梁熙伐之﹐先使諭天錫降﹐天錫殺其使者。母嚴氏諫﹐不聽。乃以馬建帥眾二萬爲前鋒﹐掌據以三萬眾軍於洪池。建先迎降﹐據弗能支﹐大潰﹐西向稽首﹐伏劍而死。秦兵至姑臧﹐天錫降封歸義侯﹐前涼張氏亡﹐凡九易主。

後涼呂光﹐亦臨渭氐也。秦王堅平涼州﹐以梁熙爲刺史。而晉太元七年﹐呂光已奉堅命帥眾十萬伐西域﹐大破西域諸國﹐威振窮荒﹐先世所不能臣者﹐皆來歸附。入龜玆﹐據其城。城中如長安﹐市邑宮室甚盛﹐光欲畱居之。天竺沙門鳩摩羅什曰「此不足畱﹐將軍歸﹐自有福地。」光乃以駱駝二萬餘頭載外國珍寶﹐驅駿馬萬匹﹐還行至涼州﹐梁熙謀閉境拒之。楊翰曰「光新破西域﹐聞中原喪亂﹐必有異圖﹐宜守髙梧谷口﹐奪其水道﹐彼旣窮渴﹐可以坐制﹐此上策也。不然﹐伊吾關亦可據﹐度此二厄﹐𨿽有子房之策﹐無所施矣。」熙不聽。張統曰「行唐公洛﹐秦王介弟﹐有勇力﹐若奉爲盟主﹐則光不敢亢。」亦不聽。光初聞翰謀﹐不敢進﹐杜暹曰「熙文雅有餘﹐機鑑不足﹐可急趨之。」光至髙昌﹐翰以郡降。熙方遣兵拒之﹐其將彭濟執熙降於光。光殺之﹐入姑臧﹐自領涼州刺史。主簿尉傾險好讒﹐乃讒殺諸名士﹐涼人由是不悅。

孝武帝太元十一年﹐秦王堅被弒。光聞之﹐舉軍縞素﹐自稱酒泉公﹐尋稱三河王。次年﹐稱涼天王﹐置百官﹐以禿發烏孤爲河西都統﹐沮渠羅仇爲尙書﹐段業爲建康太守。後三人見呂氏政衰﹐皆叛之。隆安三年﹐光寢疾﹐謂太子紹曰「今三鄰伺隙﹐吾沒之後﹐以太原公纂統六軍﹐常山公弘管機政﹐汝恭已無爲﹐委重二兄﹐庶幾可濟。若內相猜忌﹐禍起蕭墻矣。」乃以纂爲太尉﹐弘領司徒﹐誡二公以輯睦輔導太子﹐乃卒。呂超曰「纂久典兵﹐弘得眾心﹐二人得兼將相﹐非少主能駕禦也﹐不如早除之。」紹𨿽好讀書﹐謙恭而文懦無斷﹐將聽之。猶豫間﹐纂﹑弘已覺﹐乃弒之。超奔廣武﹐纂自立﹐弘欲討之﹐纂竟殺弘﹐以妻子賞將士。侍中房晷曰「弘𨿽悖逆﹐亦陛下友慈未至﹐今弘妻陛下弟婦﹐弘女陛下侄也﹐柰何使無賴小人辱爲婢妾乎﹗」纂攺容謝之﹐遂得撫養於宮中。

隆安四年﹐超自廣武將兵入涼州﹐弒纂而立其兄之子隆﹐超自都督中外﹐錄尙書事。纂後楊氏出宮﹐超逼取玉印﹐曰「已碎之矣。」後楊桓之女﹐有殊色﹐超將納之﹐謂桓曰「後若自殺﹐禍及卿宗。」桓以告後﹐後曰「大人賣女與氐﹐以圖富貴﹐一之謂甚﹐其可再乎﹗」遂自殺。楊桓奔河西。隆﹑超多殺豪望﹐人不自保。魏安人焦朗說秦姚興請討之﹐秦使姚碩徳將兵直趨姑臧﹐大敗涼兵﹐隆嬰城自守。於是西涼公暠﹑河西王利鹿孤﹑張掖公蒙遜各奉表入貢於秦﹐涼王隆降。元興二年﹐秦徵呂隆爲散騎常侍﹐以王尙爲涼州刺史﹐後涼呂氏亡﹐凡二傳四主。

西涼公暠﹐姓李氏﹐隴西人也﹐好文學﹐有令名。初爲效谷令﹐溫毅有惠政﹐北涼段業以爲惇煌太守。索嗣言於業﹐曰「暠不可使處惇煌。」業以嗣代暠﹐使帥五百騎之官。暠遣宋繇逆擊之﹐嗣敗走﹐暠因表業請誅嗣﹐稱涼公﹐是爲西涼。元興元年﹐西涼公聞呂隆敗﹐降於秦。義熙十三年﹐卒﹐子歆立﹐以宋繇錄三府事﹐請命於朝﹐詔以歆爲鎭西大將軍。歆用刑過當﹐又好治宮室﹐於是災異頻仍﹐張顯﹑汜稱皆諫之﹐不聽。北涼王蒙遜欲襲之﹐先引兵攻秦浩亹﹐旣至﹐潛師還屯川巖。歆聞蒙遜出﹐謀乘虛襲張掖﹐其母尹氏曰「汝新造之國﹐自守猶懼不足﹐況蒙遜非汝之敵﹐豈得輕爲舉動﹐非但喪師﹐殆將亡國。」不從。宋繇嘆曰「大事去矣﹗」歆將步騎三萬東出﹐蒙遜曰「入吾術中矣﹐然聞吾歸﹐必不敢前。」乃詐爲露布西境云已克浩亹﹐將進攻黃峪。歆聞之﹐喜﹐急進都督澗﹐蒙遜擊之﹐大敗。或勸退保酒泉﹐歆曰「吾違老母之言以取敗﹐不殺此胡﹐何面目見老母。」更勒兵戰於蓼泉﹐爲蒙遜所殺。蒙遜收禮涼州舊臣﹐以宋繇爲吏部侍郎﹐掌選事﹐還姑臧﹐見尹氏而勞之。尹氏曰「吾老婦人﹐國亡家破﹐豈復惜生﹐願請一死。」蒙遜厚撫之﹐娶其女爲子牧犍婦。西涼李氏亡﹐凡二傳。

南涼禿發氏﹐鮮卑別種也。初﹐呂光據涼州﹐稱三河王﹐時以禿發烏孤爲河西都統。烏孤雄勇有大志﹐外𨿽奉光﹐而內實陰俟其隙﹐徙都廉水川﹐以廣武趙振爲左司馬﹐曰「吾得趙生﹐大事濟矣。」振好奇略﹐教烏孤據涼州。光以烏孤爲益州牧﹐烏孤不受﹐自稱西平王。趙振勸烏孤盡取嶺外五郡﹐稱武威王。隆安三年﹐武威王烏孤卒﹐弟利鹿孤立。義興二年卒﹐弟傉檀立﹐以馬三千匹﹑羊三萬頭獻秦﹐求鎭姑臧﹐姚興許之。徵王尙還﹐尙主簿胡威言曰「臣州僻﹐遠仗良牧仁政﹐保全至今﹐柰何以臣等賣羊馬乎。昔漢武帝傾天下之貲﹐開拓河西﹐以斷匈奴右臂﹐今無故棄五郡忠良華族﹐以資暴虜﹐非計之得也。」興悔之﹐使人馳止尙。而傉檀已軍五澗﹐逼王尙行矣。傉檀入姑臧﹐宴羣臣於宣政堂﹐仰視嘆曰「作者不居﹐居者不作。」孟禕曰「昔張文王始構此堂﹐今百年十有二主矣﹐惟履信思順者可以久處。」傉檀善之。姚興欲取傉檀﹐遣韋宗覘之。辱檀與宗論當世大略﹐縱橫無窮﹐宗退嘆曰「奇才英器﹐不必華夏﹔明智敏識﹐不必讀書。吾乃今知九州之外﹐五經之表﹐復自有人也。」歸﹐言於興曰「涼州𨿽敝﹐傉檀未可圖也。」興不聽﹐果爲所敗。後辱檀以蒙遜之逼﹐遷樂都﹐而焦朗卽以姑臧降於蒙遜。義熙十年﹐傉檀欲襲乙弗部﹐孟愷諫曰「今年饑饉﹐南逼熾磐﹐北憂蒙遜﹐百姓不安﹐遠徵𨿽克﹐必有後患﹐不如俟時而動。」傉檀謂太子虎臺曰「蒙遜不能猝來﹐熾磐兵少易禦﹐爾守樂都﹐吾不過一月﹐還矣。」乃大破乙弗等部。熾磐聞傉檀出﹐帥騎二萬攻樂都﹐比傉檀歸﹐城已陷。熾磐遣使郊迎﹐待以上賓之禮。歲餘﹐鴆之﹐並其子虎臺。南涼禿發氏亡﹐兄弟相代﹐凡三主。

北涼沮渠羅仇者﹐匈奴沮渠王之後也。呂光稱天王時﹐置百官﹐以羅仇爲尙書﹐弟鞠粥爲三河太守。鞠粥勸羅仇勒兵取西平﹐羅仇曰「吾家世忠孝﹐呂主𨿽信讒猜忍﹐然寧人負我﹐無我負人。」已而光果殺羅仇並鞠粥。羅仇弟子蒙遜﹐雄傑多籌策﹐淑書史﹐以二喪歸葬﹐會者萬餘。蒙遜泣謂眾曰「呂王無道﹐多殺不辜。我欲雪二父之恥﹐諸君許我乎﹖」眾皆稱萬歲﹐遂起兵﹐據金山。從兄沮渠男成亦合眾﹐共攻建康﹐說太守段業曰「呂氏政衰﹐瓦解在目﹐府君柰何以蓋世之才﹐欲立功於垂亡之國。若俯臨鄙州﹐某等願奉以爲主。」業許之﹐遂推業爲涼州牧﹐而業以男成爲輔國將軍﹐蒙遜爲鎭西將軍﹐稱北涼﹐取晉昌﹑惇煌﹑張掖諸郡。蒙遜陰勸男成攻段業﹐男成不忍﹐蒙遜詐令人誣男成謀反﹐段業收之。男成曰「蒙遜必不利於公﹐不如暴男成罪惡﹐云已誅之﹐而密使男成討蒙遜﹐蔑不勝矣。」業不聽﹐殺男成﹐蒙遜泣謂眾曰「吾兄何罪﹗」遂將兵攻殺段業﹐而自稱張掖公。

義熙十三年﹐蒙遜誘李歆出﹐襲而殺之﹐獲其母尹氏﹐禮用其舊臣﹐於是河西皆爲所有﹐西域諸國畏之﹐皆詣蒙遜﹐稱臣奉貢。時魏主珪奄有中原﹐威行異域﹐蒙遜又遣使稱臣﹐奉貢於魏。魏主執崔浩手謂涼使曰「汝聞吾崔公乎﹐此則是也﹐才略於今無比﹐朕動止咨之﹐預陳成敗﹐若合符契。」魏主遂遣李順至涼。延和元年﹐復至﹐蒙遜箕坐隱幾﹐順正色言曰「不謂此叟無禮至此﹐不憂覆亡﹐而敢陵侮天地﹐魂魄逝矣﹐安用見之。」握節徑出。蒙遜止之曰「傳聞朝廷有不拜之詔。」順曰「齊桓一匡天下﹐天子致胙﹐命無下拜﹐桓公不敢失臣禮﹐登拜﹐受之。君偃蹇若此﹐豈社稷之福耶﹗」蒙遜遽起拜。順歸﹐魏主問涼事﹐順曰「蒙遜控制河西逾二十年﹐綏輯荒裔﹐羣下畏服﹐𨿽不能貽厥孫謀﹐猶足終其一世。然禮者﹐敬之輿﹐敬者﹐身之基也。無禮不敬﹐不復年矣。」魏主曰「何時當滅﹖」順曰「蒙遜之子皆庸才﹐惟惇煌太守牧犍器性粗立﹐繼蒙遜者必此人也。比於其父﹐皆云不及﹐殆天所以資聖明乎﹗」魏主悅。

次年﹐蒙遜卒﹐國人以世子菩提幼弱﹐立牧犍爲嗣﹐請命於魏。魏主謂李順曰「卿言皆驗﹐朕滅沮渠不遠矣。」牧犍立之次年﹐有老父授書惇煌東門﹐求之不獲。書曰「涼王三十年若七年。」張愼曰「昔虢之將亡﹐神降於莘﹐願陛下崇徳修政﹐以享三十年之詐﹐不然﹐恐七年將有大變。」魏太武太延五年﹐牧犍通於其嫂而進毒魏公主﹐魏帝大怒﹐謀於左右崔浩等。浩力贊討之﹐李順以爲未可﹐浩﹑順詰難於朝﹐卒從浩議。魏主使穆壽輔太子監國﹐使將軍嵇敬將精兵二萬屯漠南﹐以備柔然﹐以源賀之祖曾牧河西﹐使賀爲向導﹐招慰諸部﹐魏主自將圍姑臧。九月﹐城潰﹐牧犍帥文武五千人面縛請降﹐北涼沮渠氏亡。自蒙遜稱王﹐凡二傳。

玄羽逸史曰﹕昔晉室多難﹐張軌欲保據河西﹐而張氏九主俱能翼戴本朝﹐若茂﹑若駿﹑若重華﹐忠孝相傳﹐賢能爲之用﹐故四海鼎涕﹐而河西小康﹐其永世而久也﹐宜哉﹗呂光驕虐﹐一傳而亂﹐李暠乘時挾詐﹐段業文懦無斷﹐及身幸矣﹐奚後之垂。蒙遜狡焉起疆﹐姦足以惑眾﹐力足以摧鄰﹐崛彊三十載﹐神人先爲之卜歷乎﹖何惇煌老父之書與虢降於莘者如出一轍也。傉檀雄桀﹐籌略亦長﹐人多感慕而從之﹐功業未就死於暴虜﹐此如劉虞見戕於公孫﹐姚襄受戮於鄧羌﹐要不可以成敗論。夫區區河西﹐五涼分割﹐以五小郡而與中原抗衡﹐劉﹑石﹑苻﹑姚﹐亶亶虎視﹐至魏而始定﹐此其故何也﹖蓋其士饒﹐饒則畜牧蕃﹔地險﹐險則關河隔﹔俗勁﹐勁則士卒獷悍。由是無事勤耕牧﹐有事便技擊。又有忠孝智勇之士﹐起而維持。當漢之衰﹐馬超提一旅﹐曹孟徳幾爲所摧﹐況其餘乎﹖嗚呼﹗此涼之所以爲涼也。

○西蜀﹝附﹞

李特﹐巴州宕渠氐也﹐特弟庠﹑流﹐皆有材武﹐善騎射﹐性任俠﹐州黨多附之。及齊萬年反﹐關中薦饑﹐略陽﹑天水等六郡民流移入漢川者數萬家﹐道路有疾疫﹐特兄弟賑救之。由是得眾心﹐流民至漢中﹐上書求寄食巴蜀。朝議遣侍禦史李苾持節慰勞﹐且監察之﹐不令入劍閣。苾受流民賂﹐表言流民十萬餘口﹐非漢中一郡所能容﹐且令就食巴蜀。及散在梁﹑益﹐不可禁止。特至劍閣﹐太息曰「劉禪有如此地而面縛於人﹐豈非庸材耶﹗」

時詔徵益州刺史趙廞爲大長秋﹐以成都內史耿滕代之。滕謀據蜀﹐遂厚遇李特兄弟﹐自稱益州牧﹐置僚屬﹐易守令。李庠勸廞稱尊號﹐廞以爲大逆﹐斬之﹐而復用特爲督將。特攻殺廞﹐縱兵大掠。初﹐梁州刺史羅尙表廞非雄才﹐敗亡可待﹐遂以尙爲益州刺史﹐督廣漢太守辛冉等入蜀。特聞之懼﹐迎獻珍玩。辛冉勸尙因會除之﹐毋滋後患。尙不能從﹐仍用爲將。時朝廷符下秦雍﹐召還入蜀流民﹐遣禦史馮該督之。特兄弟屢爲流民請緩期﹐兼納賂於馮該﹑羅尙﹐而辛冉則欲殺流民取其資﹐與李苾其白尙設關搜索﹐流民遂附李氏。特爲大營於綿竹以處之﹐與流繕甲治兵﹐冉﹑苾合兵襲其營﹐特發伏﹐大敗之。遂稱鎭北大將軍﹐承制封拜﹐與蜀民約法三章﹐施捨賑貸﹐禮賢拔滯﹐軍政肅然﹐蜀民大悅。殺廣漢太守張微﹐又敗羅尙等兵﹐據成都外城。蜀相聚爲塢者﹐皆送款於特。特分流民就食諸塢﹐尙掩擊﹐斬特。特子蕩﹑雄與李流復稱益州牧﹐擊破荊州救兵﹐取成都。靑城山處士範長生常資以軍食﹐故其眾敗而復振。流死﹐雄欲迎長生爲主﹐長生不可﹐雄乃稱成都王。光熙元年﹐稱帝﹐國號成﹐執手板郊迎長生爲丞相﹐號曰天地大師﹐時年百歲﹐國人奉之如神。雄後任氏無子﹐有庶子十餘人﹐羣臣請擇而立之。雄曰「吾兄先帝之嫡統﹐有奇才大功﹐不幸早世﹐朕常悼念。今子班仁孝好學﹐堪荷大任。」太傅驤諫之﹐不從﹐退而流涕曰「亂自此始矣。」咸和元年﹐雄死﹐太子班立﹐李越弒之而立其弟期。班有賢行﹐蜀人惜之。期自得志﹐輕諸舊臣﹐信任小人﹐雄業遂衰。

初﹐巴西處士龔壯父叔皆爲李特所殺﹐壯欲報仇﹐積年不除喪。成主期誅殺大臣﹐尢忌李驤之子壽。壯常不應聘﹐至是往見壽﹐壽問自安之策﹐壯曰「蜀本晉民﹐節下若能發兵西取成都﹐稱藩於晉﹐則福流子孫﹐名垂不朽﹐豈徒脫禍而已。」咸康四年﹐壽襲成都﹐期縊而死。壽盡殺特﹑雄子孫而自立﹐攺國號漢﹐以安車束帛徵龔壯爲太師﹐壯不仕﹐遺贈亦不受。建元元年﹐壽卒﹐太子勢立﹐殺其弟廣﹐並殺諫臣馬當﹑解思明。思明﹑當有智略﹐好直諫﹐臨死曰「國之不亡﹐以我數人在也。今其殆矣﹗」自是驕淫不惜國事﹐讒諂並進﹐刑罰苛濫﹐中外離心。羣獠始出犍爲﹑梓橦等郡﹐布滿山谷﹐大爲民患。加以饑饉﹐四境蕭條。永和二年﹐桓溫帥師伐漢﹐將佐皆以爲不可﹐江夏相袁喬曰「夫經略大事﹐固非常情所及﹐智者了於胸中﹐不必待眾言皆合。李勢無道﹐且恃險遠﹐不設備﹐若以精兵萬人疾趨﹐可一戰擒也。」溫拜表卽行﹐朝議多以深入爲憂﹐惟劉惔以爲必克。或問之﹐惔曰「以博知之。溫善博者也﹐不必得則不爲。但恐得蜀之後﹐專制朝廷耳。」溫軍至靑衣﹐蜀諸將欲設伏以待﹐將軍咎堅不從﹐引兵向犍爲。袁喬勸溫棄釜甑﹐賫三日糧﹐示無還心。於是溫直指成都﹐三戰三捷。咎堅聞之﹐亦潰。勢悉眾戰於笮橋﹐矢及溫馬首。眾懼﹐欲退﹐鼓吏誤鳴進鼓﹐遂大破之﹐長驅燒其城門﹐漢主勢狼狽出降﹐李氏亡﹐凡五主。

安帝元興初﹐毛璩爲益州刺史。桓玄反﹐璩起兵討之﹐攻梁州﹐誅玄﹐自領梁州刺史﹐復兼益州﹐據蜀﹑巴西。譙縱有重名﹐爲侯暉所逼﹐欲以爲主﹐縱懼而不當﹐走投於水﹐暉引出而請之﹐至於再三﹐遂以兵逼縱於輿上。攻璩弟西夷校尉瑾於涪城﹐城陷﹐瑾死之。縱乃自號梁秦二州刺史。璩聞縱反﹐自洛城步還成都﹐遣參軍王瓊率三千人討縱﹐又遣弟瑗領四千兵繼瓊後進。縱遣弟明子及暉拒瓊於廣漢﹐瓊擊破暉等﹐進至綿竹。明子設二伏以待之﹐大敗瓊眾﹐死者十八九。益州營戶李騰開城以納縱。毛璩旣死﹐縱以從弟洪爲益州刺史﹐明子爲鎭東將軍﹑巴州刺史﹐率其眾五千人屯白帝﹐自稱成都王。明年﹐遣使稱藩於姚興﹐將順流東寇﹐以討車騎將軍劉裕爲名﹐乞師於姚興﹐且請桓謙爲助﹐興遣之。九年﹐劉裕以西陽太守朱齡石爲益州刺史﹐寧朔將軍臧喜﹑下邳太守劉鐘﹑蘭陵太守蒯恩等﹐率眾二萬﹐自江陵討縱。初謀元帥﹐僉難其人﹐齡石資名素淺﹐裕違眾拔之﹐授以麾下之半﹐臧喜﹐裕妻弟也﹐位出其右﹐反隸焉。齡石次於白帝﹐縱遣譙道福重兵守涪。齡石師次平模﹐去成都二百里﹐縱遣其大將軍侯暉﹑尙書僕射譙悅屯平模﹐夾岸連城﹐層樓重柵﹐眾未能攻。齡石謂劉鐘曰「天方暑熱﹐賊今固險﹐攻之難拔﹐只困我師。吾欲蓄銳息兵﹐伺隙而進﹐卿以爲何如﹖」鐘曰「不然。前揚聲言大將由內水﹐故道福不敢捨涪﹐今重軍逼之﹐出其不意﹐侯暉之徒已破膽矣﹐正可因其機而攻之﹐勢必當克。克平模之後﹐自可鼓行而前﹐成都必不能守。若緩兵相持﹐虛實自見﹐涪軍復來﹐難爲敵也。進不能戰﹐退無所資﹐二萬餘人﹐因爲蜀子虜耳。」從之﹐翌日﹐進攻﹐皆克﹐斬侯暉等。於是遂進﹐縱之城守者相次瓦解。縱乃出奔﹐其尙書令馬耽封倉庫以待王師。及齡石入成都﹐誅縱同祖之親﹐餘皆安堵﹐使復其業。縱之走也﹐先如其墓﹐縱女謂縱曰「走必不免﹐只取辱焉。等死﹐死於先人之墓可也。」縱不從﹐投道福於涪。道福怒謂縱曰「大丈夫居如斯功業﹐安可棄哉。今欲爲降虜﹐豈可而得。人誰不死﹐何懼之甚﹗」因投縱以劍﹐中其馬鞍。縱去之﹐乃自縊。道福謂其徒曰「吾養爾等﹐正謂今日蜀之存亡﹐實系在我﹐不在譙王。我尙在﹐猶足一戰。」士咸許諾﹐乃散金帛以賜其眾﹐眾受之而走。道福獨奔廣漢﹐廣漢人杜瑾執之。朱齡石徙馬耽於越棧﹐迫殺之。耽之徙也﹐謂其徙曰「朱侯不送我京師﹐滅眾口也﹐吾必不免。」乃盥洗而臥﹐引繩而死。須臾﹐齡石師至﹐遂戮屍焉。終晉之世﹐李氏之後﹐譙氏再亂﹐旋亡。

玄羽逸史曰﹕李特兄弟𨿽包藏禍心哉﹐令處置得宜﹐不過雍梁間一大俠。饑民流寓﹐何代無之﹐備禦之策﹐發賑之政﹐殊未之聞﹐而顧使特小惠得行﹐蓋已倒持太阿之柄矣。朝議紛紛﹐獨云無使入劍閣﹐不知縱入劍閣者誰也。旣縱之入﹐又驅之出﹐司馬氏之遠略﹐一至是乎﹗當其憑髙撫膺﹐嘆劉禪之庸材﹐是髙隼解其條籠﹐巨魚捨之大壑﹐況有趙廞授以兵柄﹐辛冉激而成亂﹐羅尙首鼠進退﹐李苾﹑馮該前後納賂﹐是拱手而授之以蜀也。賢哉﹐龔壯﹐可謂智士﹐忠孝兩全﹐蜀人不多得也﹐仇恥旣雪﹐榮利亦遠﹐壯一出而李氏有亡形矣。夫特﹑雄皆不禦之才﹐乘機際會﹐憑恃天險﹐且難永世﹐不知譙縱何所能爲﹐而敢效井蛙之鳴﹐奮螳臂之勇﹐以抗衡於中國也。嗚呼﹗徒苦生靈耳。

