錦帶書梁蕭統撰

●目錄

欽定四庫全書提要

太蔟正月

夾鍾二月

姑洗三月

中呂四月

蕤賓五月

林鍾六月

夷則七月

南呂八月

無射九月

應鍾十月

黃鍾十一月

大呂十二月

●欽定四庫全書提要

錦帶一卷舊本題梁昭明太子蕭統撰陳振孫書錄解題又云梁元帝撰此事儷語在法帖中章艸月儀之類詳其每篇自序之詞皆山林之語非帝冑所宜言且詞气不類六朝亦復不類唐格疑宋人案月令集爲駢句以備箋啟之用後來附會題爲統作耳今刻本昭明集中亦有之題曰十二月啟然昭明集乃後人所輯非其原本未可據以爲信也

●錦帶書

梁

蕭統

撰

○太蔟正月

伏以北斗周天送元冥之故節東風拂地啟靑陽之芳辰梅花舒兩歲之裝柏葉泛三光之酒飄颻余雪入簫管以成歌皎潔輕冰對蟾光而寫鏡敬想足下神遊書帳性縱琴堂談叢發流水之源筆陣引崩云之勢昔時文會長思風月之交今日言離永嘆參辰之隔但某執鞭賤品耕鑿庸流沈形南畝之間滯迹東臯之上長懷盛徳聊吐愚衷謹憑黃耳之傳佇望白雲之信

○夾鍾二月

伏以節應佳辰時登令月和風拂迥淑气浮空走野馬於桃源飛少女於李徑花明麗月光浮竇氏之機鳥弄芳園韻響王喬之管敬想足下優遊泉石放曠煙霞尋五柳之先生琴尊雅興謁孤松之君子鸞鳳騰翩成萬世之良規實百年之令範但某席戶幽人蓬門下客三冬勤學慕方朔之雄才萬卷常披習鄭元之逸气旣而風塵頓隔仁智並乖非無衰侶之憂誠有離羣之恨謹申數字用展寸誠

○姑洗三月

伏以景逼䢐春時臨變節啼鶯出谷爭傳求友之音翔蘂飛林競散佳人之靨魚遊碧沼疑呈遠道之書燕語雕梁狀對幽閨之語鶴帶云而成蓋遙籠大夫之松虹跨澗以成橋遠現美人之影對玆節物寧不依然敬想足下聲馳海內名播雲間持郭璞之毫鸞詞場月白吞羅含之彩鳳辯囿日新某山北逸人墻東隱士龍門退水望冠冕以何年鷁路頹風想簪纓於幾載旣違語嘿且阻江湖聊寄八行之書代申千里之契

○中呂四月

節屆朱明晷鍾丹陸依依聳蓋俱臨帝女之桑鬱鬱丹城並掛陶濳之柳梅風拂戶牖之內麥气擁宮闕之前敬想足下聲聞九臯詩成七步涵蚌胎於學海卓爾不羣蘊抵鵲於文山儼然孤秀但某窮途異縣岐路他鄕非無阮籍之悲誠有楊朱之泣每遇秋風振響鶉驚子夏之衣夜月流輝鵲繞將軍之樹旣乖連璧之契終隔斷金之情中心藏之卑誠至矣今因去鴈聊寄芻蕘如遇回鱗希垂玉翰

○蕤賓五月

麥隴移秋桑律漸暮蓮花泛水艷如越女之顋蘋葉漂風影亂秦臺之鏡炎風以之扇戶暑气於是盈樓涷雨洗梅樹之中火雲燒桂林之上敬想足下追涼竹徑托蔭松間彈伯牙之素琴酌嵇康之綠酒縱橫流水酩酊頹山實君子之佳遊乃王孫之雅事某沈痾漳浦臥病泉山頓懷劉幹之勞鎭抱相如之酷是知枯榮莫測生死難量驗風燭之不停如水泡之易滅聊申獘禮以代勞人佇覩芳詞希垂愈疾

○林鍾六月

三伏漸終九夏將謝螢飛腐艸光浮帳裏之書蟬噪繁柯影入機中之鬢濯枝遷而潦溢芳槿茂而發榮山土焦而流金海水沸而漂爍敬想足下藏形夜月遁迹冰牀披莊子之七篇逍遙物外玩老日﹖冉之兩卷恍惚懷中但某白社狂人靑緗末學不從州縣之職聊立松鶴之間時假徳以爲鄰或借書而取友三千年之獨鶴暫逐雞羣九萬里之孤鵬權濳燕侶旣非得意正可忘言諸不具申應俟面會

○夷則七月

素商驚辰白藏屆節金風曉振偏傷徵客之心玉露夜凝直泫僊人之掌桂吐花於小山之上梨翻葉於大谷之中故知節物變衰艸木搖落敬想足下時稱獨步世號無雙萬頃澄波黃叔度之器量千尋聳幹嵇中散之楷模但某一介庸才二隅頑學懷經問道不遇披云負笈尋師罕逢見日俛仰興嘆形影自憐不知龍前不知龍後鶯鵬𨿽異風月是同幸矣擇交希垂影拂

○南呂八月

一嘆分飛三秋限隔遐思盛徳將何以伸白雲斷而音信稀靑山暝而江湖遠敬想足下羽儀勝侶領袖嘉賓傾玉醅於風前弄瓊駒於月下但某登山失路涉海迷津聞猿嘯而寸寸斷腸聽鳥聲而雙雙下淚當以黃花笑冷白羽悲秋旣傳蘇子之書更泛陶公之酌聊因三鳥略敍二難面會取書不能盡述或叨風念不黜魚緘

○無射九月

宿昔親朋平生益友不謂窮通有分雲雨將乖旣深伐木之聲更問采葵之詠屬以重陽變敍節景窮秋霜抱樹而擁柯風拂林而下葉金堤翠柳帶星采而均調紫塞蒼鴻追風光而結陣敬想足下秀標東箭價重南金才過吞鳥之聲徳邁懷蛟之智但某衡門賤士甕牖微生旣無白馬之談且乏碧雞之辯嘆分飛之有處嗟會面以無期聊申布服之言用述並糧之志

○應鍾十月

節屆元靈鍾應陰律愁雲拂袖帶枯葉以飄空朔气浮川耳﹖央危樓而疊迥胡風起截耳之凍趙日興曝背之思敬想足下山嶽鍾神星辰挺秀濳明晦迹隱於朝市之間縱法化人不混鄕閭之下某陋巷孤遊穿墻自活終朝息爨若孔子之爲貧竟日停炊如範生之在職牛衣當被畏見王章犢鼻親操恐逢犬子𨿽此慚賤而不羞貧綺服有時此言何述

○黃鍾十一月

日往月來灰移火變暫乖語嘿頓隔秦吳旣傳蘇李之書更共範張之志冷風盛而結鼻寒气切而凝唇虹入漢而藏形鶴臨橋而送語彤雲垂四面之葉玉雪開六出之花敬想足下世號冰壺時稱武庫命長袂而畱客施大被以招賢酌醇酒而拒切骨之寒溫獸炭而祛透心之泠某攜戈日久荷戟年深揮白刃而萬定死生引虹旗而千決成敗退龍劍而卻步月下開營進鯨鼓而橫行雲前起陣徒勞斬斫豈用功勛諸不具陳謹伸微意

○大呂十二月

分手未遙翹心且積引領企踵朝夕不忘眷友思仁行坐未捨旣屬嚴風極冷苦霧添寒冰堅漢地之池雪積袁安之宅敬想足下棲神鶴駕眷想龍門披玩之間願無損徳某種﹖賤士賣餅貧生入爨竈以揚聲不逢蔡子駕鹽車而顯迹罕遇孫陽徒懷叩角之心終想暴腮之患旣爲久要聊吐短章紙盡墨窮何能懇露

休圃翁注錦帶序云梁昭明太子錦帶敍陳情事啟發後人淮南子曰錦帶者燦爛身之富也實濟旹之端助文之備也遂鋟諸棗以作兒曹月課馬氏通考又云梁元帝撰比事儷語在法帖中章艸月儀之類也余考元帝紀昭明太子傳俱不載未知確是誰作坊刻昭明集中題云十二月啟或又云昭明方九歲時述以錦帶十二蓋法一年十二月之節令气候也豈永福省中祕籍至元帝時始流布人間耶端臨與休圃翁時代不甚相隔何抵牾至此休圃翁杜姓門名宋大觀間南湖人注大繁冗未錄第休圃翁序作於己丑正月一日余跋適成於己丑正月一日亦異事也琹川毛晉識

錦帶書終

