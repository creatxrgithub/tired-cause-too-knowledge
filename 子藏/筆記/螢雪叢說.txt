螢雪叢說宋兪成◎序余自四十以後﹐便不出應舉﹐人笑其無能爲也﹐是則然矣﹐然而早能知退﹐又有人之所不能爲焉。以己之無能爲而能爲人之所不能爲﹐此非其所長矣乎﹖蓋四十而不惑﹐四十五十而無聞焉﹐斯亦不足畏也已﹐夫子嘗有是言也。幼誦夫子之言﹐力行夫子之訓﹐旣而不惑﹐抑又無聞﹐宜乎退縮一頭地而莫之爲也。自此功名灰念﹐加以拙於謀利﹐時復優遊黃卷﹐考究討論﹐付之書記﹔囊螢映雪﹐無所不爲﹐塵積日久﹐遂成一編﹐目曰《螢雪叢說》﹐賓其實也。𨿽然﹐囊螢映雪﹐豈能照耀方冊也哉﹖於以見其學之篤而志之銳也﹐此史臣所以美其勤﹕勤若是﹐姑欲激昂後進云爾﹐則知今之叢是說者﹐其亦車胤﹑孫康之意歟。慶元庚申八月望日東陽兪成元徳漫錄。○致字說先儒解致字﹐往往不盡如「致中和﹐天地位」焉。鄭康成云﹕致﹐行之至也﹐致樂以治心。又云﹕致深審也。《周易略例》﹐主心致一也。孔穎達云﹕致猶歸也。《禮器》﹕禮也者﹐物之致也。鄭云致之言至也﹐極也﹐其他諸經往往指爲極盡之意。如喪致乎哀而止﹐見危致命﹐君子以致命遂志與﹐病則致其憂之類是也。此皆意有未盡﹐蓋致有盡之意﹐有取與納之意﹐如喪致乎哀而上﹐見危致命﹐謂之極盡可也。如致中和致知之類﹐則又有取之意焉。吾聞致師者﹐亦有取之意也﹐用致夫人。凡《春秋》以某事致﹐七十而致事﹐致爲臣而歸﹐則又有納之意與盡之意。凡此皆難以一字通解也。今人謂招致者﹐亦有取意也。《檀弓》齊王姬之喪﹐當爲告古毒反﹐聲之誤也。告下告上之辭﹐故誤爲父母之喪哭無時﹐使必知其反也﹐知當爲如字之誤也。言父母之喪號哭﹐思慕如欲父母復反。○忍字說忍之名一也而用不同﹐必有忍其乃有濟。小不忍則亂大謀﹐此皆聖賢之所謂忍。忍於不善也﹐所渭吉徳也。而世俗之所謂忍﹐如彳靑忍剛忍之類﹐乃是忍於善而就不善也﹐所謂凶徳也。王導不忍美人之勤酒﹐恐爲見殺﹐則彊爲之飲﹐此則不忍也﹐正所謂忍於不善而就善也﹐非吉徳而何﹖王惇之不顧美人之死而不爲之飲﹐此世俗之所謂忍﹐忍於善而就不善也﹐非凶徳而何﹖天之報施必以其類﹐觀王導王惇之後興衰禍福蓋可見矣。然則不忍者﹐正人之本心﹐孟子所謂人皆有不忍人之心是也。而世俗之所謂忍者﹐殘義害善之本﹐殺身覆族之由也﹔項羽爲人不忍﹐𨿽不能成事﹐要之良心猶在。伍子胥爲人剛戾忍詬﹐𨿽能成事﹐然良心喪失盡矣。予家子曰﹕一慚之不忍而終身惡乎﹖王導能忍事﹐此皆忍於不善以就善之謂。嘗睹唐張公藝九用同居家無異議﹐人間其故﹐公藝卽書忍字以對﹐亦鑑王惇之得失也。○記史法歷事幾主﹐歷任幾官﹐有何建立﹐有何獻明﹐何長可�﹐何短可戒﹐傳中有何佳對﹝舊諸史賦如﹐《張良傳》用赤松子對黃石公﹞﹐此賈挺才先生記吏法也。○解書訣辭之內不可減﹐減之則爲鑿﹐鑿則失本意。辭之外不可增﹐增之則爲贅﹐贅則壞本意。此王虛中先生解書訣也。○歌頌盧仝《茶歌》「至尊之餘令王公﹐何事便到山人家」﹐上不忘君也。「安知百萬億蒼生﹐命墮巓崖受辛苦」﹐下不忘民也。此乃盡臣子敬上念下之意也。元結《中興頌》﹕前代帝王有盛徳大業者﹐必見於歌頌﹐若今歌頌大業便不吉徳。此乃得《春秋》一字褒貶之意也。夫以歌頌之作﹐不專爲稱美修也﹐多寄意於譏諷﹐一則有愛君之誠﹐二則有貶上之意。二者𨿽若相反﹐而於措辭立言各有所主﹐不得不然。○祝壽吳叔經先生代人上黃耕叟太夫人壽﹐乃三月十四日生也。其詞曰「天邊將滿一輪月﹐世上還鐘百歲人。」有一識者議論「將滿一輪月」之句﹐若是十三日亦使得﹐不若前去「猶欠一分」﹐便見得直是十四日也。嘗見樂人聖節致語﹐關初便使老子「長上古而不老」﹐對董仲舒「歷萬世以亡獘」﹐固已云好。然而「不老」二字乃是語忌﹐豈若詩人之婉其辭云「永錫難老」﹐多少委曲和緩。如曰「天子萬年」﹐如曰「如南山之壽」﹐如曰「俾爾壽而臧」﹐皆曲盡祝壽之意也。對人祝堯能如許於﹖○祭文前輩嘗說北狄《致祭�皇后文》﹐楊大年捧讀空紙無一字。隨自撰曰「惟靈巫山一朵雲﹐閬苑一團雪﹐桃源一枝花﹐秋空一輪月。豈期雲散﹑雪消﹑花殘﹑月缺﹐伏惟尙饗。」仁廟大喜其才敏給﹐有壯國體。洪忠宣公自嶺外徙宜春﹐沒於保昌﹐張子韶致祭﹐其文但云「維某年月日﹐具官某謹以淸酌之奠﹐昭告於某官之靈。嗚呼哀哉﹐伏惟尙饗﹗」景盧深美其情哀愴﹐乃過於詞。二者體制大槪相類﹐要之詞意渾合﹐言語脫俗﹐此誠倉卒之所難也。○四凶辧人皆知渾惇﹑窮奇﹑杌﹑饕餮爲四凶﹐而不知所以謂之四凶者果何意耶﹖蓋當舜之時﹐見其罪惡如此而例以凶﹐徒目之譬猶獸也﹐正如今之罵人畜生﹑禽獸。據《山海經》載﹐渾惇﹑窮奇﹑杌﹑饕餮皆獸名也。杜預解經不知出此﹐妄以義理釋之﹐無怪他人之不識也。○賦假人名體狀題意往年兪文緯監試﹐預薦赴省相過﹐因話賦假人名﹐善體狀題意者﹐莫若武爲救世砭劑公﹕「唐室中興﹐賴藥師而克濟﹔漢家外患﹐藉去病以皆除。」余嘗賦《化下猶甄者》﹐欲以陶唐堯舜爲一聯﹐使「於變時雍﹐猶埏植﹐風動四方﹐器不苦窳」事也。曾與捨弟碩夫過昆仲儕輩較量﹐莫不領略此說。○賦善使事昔有士人在場屋間﹐賦《帝王之道出萬全》﹐絕無故實﹐遂問一老先生。答云「只有『一舉空朔庭﹐三箭定天山』好使﹐要在人幹旋爾。」或謂此事乃人臣﹐非帝王也﹐不可用﹐疑誑。之後於程文中見一舉人使得最妙。其說題目甚透﹐有曰「一舉朔庭空﹐竇憲受成於漢室﹔三箭天山定﹐薛疾稟命於唐宗。」眞所謂九轉丹砂﹐點鐵成金者也。○韻學《極�聖涯詩》蓋出《唐史文藝敍傳》也﹐三字皆仄﹐一字是平﹐不免以涯字爲押。然涯之一字而見於三韻﹐五又魚奇反﹐十三佳宜佳反﹐九麻牛加反。謹按《韻略》及《廣韻》注皆雲「水際水畔。」糸由繹其義通庸﹐可押。嘗東萊先生﹐渠亦是經義人也﹐初未領略﹐容檢詳如可。後於錢塘見陳給事先生傅良﹐仍以涯字三韻通用﹐扣之卽可而已。因謂省題詩如小經義﹐𨿽無多字亦是難事。至如誤出早﹝B247﹞之目﹐錯認黃華之意﹐可勝哂哉。○詩隨景物下語杜濤﹕「丹霞一縷輕。」《漁父﹐問》﹕「口縷一釣輕。」胡少汲詩﹕「隋堤煙雨一帆輕。」至若騷人﹐於漁父則曰「一蓑煙雨」﹐於農夫則曰「一犁春雨」﹐於舟子則曰「一篙春水」﹐皆曲盡形容之妙也。○詩人警句同捨李循道舉他《秋景》一聯曰「池藕影疏龜甲冷﹐井梧凋薄鳳毛寒。」又張一之舉黃元夫詩曰「羣村風下�千點﹐麥隴天垂月一梳。」皆警句也。○史臣不載人臣實事《前漢蕭何傳》不言律令。《新唐書李邑傳》無一字及筆札。《五代史劉句傳》不書頒《唐史》。○功臣特奏朝請光武功臣所加特進朝請﹐或者謂其官爵止乎如是而已。殊不知春見曰朝﹐秋見曰請﹐示欲疏也﹐蓋光武慮諸將功大權重﹐有以脇勢而或變生肘腋﹐乃所以遠之故也。○試畫工形容詩題徽宗政和中﹐建設畫學﹐用太學法補試﹐四方畫工以古人詩句命題﹐不知倫選幾許人也。嘗試「竹鎖橋邊賣酒家」﹐人皆可以形容﹐無不向酒家上著工夫﹔惟一善是﹐但於橋頭竹外﹐掛一酒簾﹐書酒字而已﹐便見得酒家在竹內也。又試「踏花歸去馬蹄香」﹐不可得而形容﹐何以見得親切。有一名畫克圖其妙﹐但掃數蝴蝶飛逐馬后而已﹐便表得馬蹄香出也。果皆中魁選。夫以畫學之取人﹐取其意思超拔者爲上﹐亦猶科舉之取士﹐取其文才角出者爲優。二者之試𨿽下筆有所不同﹐而於得失之際﹐只較智與不智而已。○陳同甫議論作文之法嘗見陳同甫亮在太學議論作文之法﹐經句不全兩﹐史句不全三﹐不用古人句﹐只用古人意。若用古人語﹐不用古人句﹐能造古人所不到處。至於使事而不爲事使﹐或似使事而不使事﹐或似不使事而使事﹐皆是使他事﹐來影帶出題意﹐非直使本事也。若夫布置開�﹐首尾該貫﹐曲折關鍵﹐意思常新。若方若圓﹐若長若短﹐斷自有成﹐摹不可隨他規矩尺寸走也。苟自得作文三昧﹐又非常法所能盡也。○文章活法文章一技﹐要自有活法。若膠古人之陳迹而不能點化其句語﹐此乃謂之死法。死法專祖�襲﹐則不能生於吾言之外。活法奪胎換骨﹐則不能斃於吾言之內。蓋吾言者生吾言也﹐故爲活法。伊川先生嘗說《中庸》��戾天﹐須知天上者更有天﹔魚躍於淵﹐須知淵中更有地。會得這个道理﹐便活潑潑地。吳處�常作《剪刀賦》﹐第五隔對「去瓜爲犧﹐敕湯王之旱歲﹔斷須燒藥﹐活唐帝之功臣。」當時屢竄易﹐唐帝上一字不妥帖﹐因看遊鱗頓悟活字﹐不覺手舞足蹈。呂居仁嘗序江西宗派詩﹐若言﹕靈均自得之忍然﹐有人然後惟意所出﹐萬變不窮﹐是名活法。楊萬里又從而序之﹐若曰﹕學者屬文當悟活法。所謂活法者﹐要當優遊厭飫。是皆有得於活法也。如此所有胸中之活法﹐蒙於伊川之說得之﹔有紙上之活法﹐蒙於處厚居仁﹑萬里之說得之。○注題目出處市書箋題本爲晚學設也﹐不爲無益。然而所試詩賦題目﹐或出經﹑史﹑傳記﹑注疏﹑文集﹑諸子百家﹐難以徧知﹐今乃揭示本文﹐其法亦善矣。唐時試題不具出處﹐如《孤竹管賦》﹐滿場不知出《周禮》﹐甚可笑也。彼有經義亦效箋題﹐果何爲也﹖矧治經人所業專一﹐若不識出處﹐繆妄之甚﹐玆固所當略也﹐主文已當缺然。○文字節要今之節書甚亡謂也﹐非惟增人注解﹐又且攙人他說﹐不勝其繁。初不較其簡要緊切﹐爲如何使人易於檢閱﹔若用泛泛如此﹐何似睹正本也﹖前輩節書﹐並用首尾該貫﹐第一節

此緊要﹐第二節

其好句﹐第三節

其故實﹐繁辭盡削﹐所以便於燈窗場屋之用爾。如舊本司馬溫公親節《通鑑》﹐可觀可法。○以《論語》《法言章句》最有官君子嘗見有官君子皆以舉削爲慮﹐晦庵先生嘗以《法言章句﹞戲之曰「勢援上也﹐文章次也﹐政事又其次也﹐戚無焉爲選人。」其人大笑。又見浙中官員子弟謁趙守﹐問及晦翁學術﹑政事孰優﹖守乃以《魯論》篇意答之﹕「《學而》第一﹐《爲政》第二。」可謂善品題矣。二者之言𨿽曰戲謔﹐亦可助一時之談笑。○夢見主盟道學余文起主泮湘潭﹐嘗宿嶽麓書院﹐夢見朱晦翁與張南軒同任郡庠﹐作意主盟道學。忽伊川﹑橫渠先生從外來﹐云「政不須如此﹐這道理常使得﹐何卹乎人﹖」言須臾﹐聞東廊有人誦《中庸》《大學》二篇﹐覺來�唱遙想﹐二公衛道如此之切。○不責酒過武夷有一狂者爛醉﹐詈及屏山先生劉彥衝。次日﹐修書謝罪﹐先生不責其過﹐但於紙尾復之云「蛇本無影﹐弓誤搖之。影旣無之﹐公又何疑﹖白首如新﹐傾蓋如故。」眞達者之詞也。○不怪炎涼人之一身已自有輕重﹐足履穢惡則不甚介意。昔手一沾污﹐浣濯無已﹐豈可怪世情之炎涼也哉﹖舊有題湯泉者最爲該理﹐如雲﹕「比鄰三井在山崗﹐二井水寒一井湯。造化無私猶冷暖﹐爭教人世不炎涼。」○矢魚於棠辛酉秋﹐因如鄱陽﹐閱三十六家《春秋》解。若注「矢魚於棠」﹐𨿽累數說不透﹐皆以矢爲觀非也。使其以矢爲觀﹐當時何不直書其事﹐而乃云云若是﹐蓋有深意存焉。余嘗謂﹕矢者﹐射也﹐正《周禮》所謂「矢其魚鱉而食之」是也。推而正之﹐若《臯陶》「矢厥謨」亦射義也。釋著者類訓直﹐又非。「周道如砥﹐其直如矢」﹐乃詩人比諭之辭﹐故可以云直﹔若書之「矢謨」﹐《春秋》之「矢魚」﹐皆出於任意而爲之故可以云射。自《臯陶》有「矢謨」之說﹐而後董仲舒有射策之文。君子於此﹐可以意推﹐不可以例觀也。○溺於陰陽陳季陸嘗挽劉韜仲諸公同往武夷﹐訪晦翁朱先生﹐偶張體仁與焉。會宴之次﹐朱張志形交談風水﹐曰如是而爲笏山﹐如是而爲靴山﹐稱賞蔡季通無已。季陸遂難云「蔡丈不知世代攻於陰陽﹐方始學此。」晦翁又從而褒譽之﹐乃祖﹑乃父明於龍脈﹐季通尢精。季陸復辧之曰「據其所見﹐嘗反此說若儒者世家﹐故能成效。若日者世家﹐便不足取信於人。何者﹖公卿宰相皆自其門而出﹐他人何望焉﹖」周居晦應苗曰「他家也出官﹐出巡官陳嘗。譬如燒金煉銀之術﹐父可傳之於子﹐子可傳之於孫﹐孫何必教外人﹖古者人皇氏﹐世人有九頭﹐已無定形。未有百官﹐已有許多山了﹐不知何者爲笏山﹐何者爲靴山。」坐客皆笑。晦翁搖指向季陸道﹕「此說不可與蔡文知�。」親聞是語﹐故紀之﹐以爲溺於陰陽者之戒。○人之小名人生子﹐妄自尊大﹐多取文武富貴四字爲名。不以顏爲名﹐則以望回爲名﹐不以次韓爲名﹐則以齊愈爲名﹐甚可笑也。古者命名﹐多自貶損﹐或曰愚曰魯﹐或曰拙曰賤﹐皆取謙益之義也。如司馬氏幼字犬子﹐至有慕名野狗﹐何嘗擇稱呼之美哉﹖嘗觀進士同年錄﹐江南人習尙機巧﹐故其小名多是好字﹐足見自髙之心。江北人大禮任眞﹐故其小名多非佳字﹐足見自貶之意。若夫雁塔之題﹐當先正名垂於不朽。○事要有分一切之事皆要有分﹐若是無分而欲極力彊求﹐徒然而已。王虛中先生譬如筵席安排十分﹐已飲過數巡﹐忽有親朋訪及﹐𨿽欲挽之同坐﹐柰酒闌歌罷﹐不可得而相陪﹐此乃謂之無分。大凡功名﹑富貴﹑貧賤﹑休戚皆是五行帶來﹐無非分定﹐安可嘆息怨恨於斯耶﹗不然﹐晦翁先生何爲有隨緣安分四字也﹖○得失有時人之得失各自有時﹐初不知其所以然而然也。有朋友於試罷之後聞望不著﹐遂欲捨書學劍﹐無所不至。龍�王先生臯似一絕曰「得則欣欣失則悲﹐桃紅李白各隨時。𨿽然屬在東君手﹐問著東君也不知。」○忠恕違道不遠曾子曰「夫子之道﹐忠恕而已矣。」《中庸》曰「忠恕違道不遠﹐學者疑爲不同。」伊川云「《中庸》恐人不諭﹐乃指而示之近。」又云「忠恕固可以貫道﹐子思恐人難曉﹐故降一等言之。」又云「《中庸》以曾子之言﹐𨿽是如此﹐又恐人尙疑忠恕未可便爲道﹐故曰違道不遠。」遊定夫云「道一而已﹐豈參彼此所能豫哉﹖此忠恕所以違道﹐爲其未能一以貫之也。𨿽然﹐欲求入道者﹐莫近於此。此所以違道不遠也。」楊中亢云「忠恕固末足以盡道﹐然而違道不遠矣。」侯師聖云「子思之忠恕﹐施諸己而不願﹐亦勿施於人﹐此已是違道。若聖人﹐則不待施諸己而不願﹐然後勿施諸人也。」諸公之說大抵不同。予切以爲道不可名言﹐旣麗於忠恕之名則爲有迹﹐故曰違道。然非忠恕二字﹐亦無可以明道者﹐故曰不遠﹐非謂其未足以盡道也。違者違夫之謂﹐非違畔之謂。老子曰「上善若水。」水善利萬物而不爭﹐處眾人之所惡﹐故幾於道。蘇子由解云「道無所不在﹐無所不利﹐而本亦然。然而旣而麗於形﹐則於道有間矣﹐故曰幾於道。然而可名之告未有若此者﹐故曰上善。」其說與此�同。○克己復禮天下歸仁嘗問安定先生胡侍郎﹐何謂克己復禮天下歸仁﹖胡舉邵堯夫詩以答之云「門前路徑無令窄﹐路徑空時無過客。過客無時路徑荒﹐人間滿地生荊棘。」其������。○聖人之於天道陳洪範問艾軒先生林祭酒﹐聖人之於天道如何﹖答云「給是恁地未悟。」間復問﹕「��君國錄」﹐答云「正如京師人賣牀貼恰用得著。」觀此二說﹐其意則一。○學易無大過聖人之處事﹐與常人不同。常人之處事多有不及﹐惟聖人之處事不患不及﹐祗恐太過。夫子稱「加我數年﹐五十而學《易》﹐可以無大過」者﹐蓋欲勉進中年﹐而學冼心退藏之書﹐則處事得中﹐斷無不及之患。今不曰無不及﹐而特曰可以無大過者﹐此聖人謙抑之許也。《中庸》曰「有所不足﹐不敢不勉。有餘﹐不敢盡。」寧非君子之中庸乎﹖嘗觀夫子於三百篇之詩﹐而斷以思無邪之一言﹐此見夫子得詩之中也。於《易》則曰無過﹐於《詩》則曰無邪﹐是皆一意。○解書洪內翰景盧主泮三山﹐以林少穎爲《書》學論﹐講「帝鶩下土」數語曰「知之爲知之﹐《堯典》之所以可言也。不知爲不知﹐九共稿飫略之可也惜乎。」林書不載此說﹐予故表而出之。嘗見王虛中談及林少穎﹑呂伯恭講究《書》學﹐皆有所得﹐各有所見。學者當詳復其爲訓﹐若前人解《書》言「宥過無大﹐刑故無小」﹐乃謂赦宥其過誤者﹐𨿽大亦宥之﹐刑責�特﹐故過𨿽小亦刑之。如此則於辭上脫無字﹐添𨿽字矣﹐是其辭已不明也。若失火而延及宮庫﹐此過誤也﹐此大者也﹐其可宥乎﹖若馳馬而蹂死小兄﹐此過誤也﹐此大者也﹐其可宥乎﹖是其理已不安矣。若命人守果實﹐拈以小果食之﹐此故也﹐此小者也﹐亦將刑乎﹖若命人守舍而窗穴之小竅以窠其外﹐此故也﹐此小者也﹐亦將刑乎﹖是其理已不安矣。則若商鞅之法棄灰於道者有誅﹐豈聖人之法哉﹖若曰宥過誤則無大者﹐謂小者則宥﹐大者則不宥﹐所以使人警畏﹐非敢懈怠也。若曰刑特故者則無小者﹐謂稍大則刑﹐小者則不刑﹐所以示吾寬徳非爲苛細也。宥過無大是以見聖人之義﹐刑故無小是以見聖人之仁。是說蓋得於伯氏兪君從﹐兪夢達平時有得於耆學者如此。○解《孟子》陳季陸常推賈挺才好﹐先生非惟筆力過人﹐又且講授不雷同﹐且如說《孟子》﹐引得杜詩爲證﹐極是明白。若解文王爲臺爲沼而民歡樂之﹐正是「文人屋上烏﹐人好烏亦好。」桀紂瑤臺瑗臺﹐正是「君看墻頭桃樹花﹐盡是行人眼中血。」夫以烏鳥本是可惡之物而反喜之﹐桃花本是可喜之物而反惡﹐是何也﹖蓋由人情所感而然﹐爾靈臺瑤臺亦莫不然。○東萊教學者作文之法東萊先生呂伯恭嘗教學者作文之法﹐先看精騎﹐次看《春秋》權衡﹐自然筆力雄撲﹐格致老成﹐每每出人一頭地。○徐積悟作文之法節孝先生徐積因讀《史記貨殖傳》﹐見「人棄我取﹐人取我與」﹐遂悟作文之法。○辧滕王閣序落霞之說王勃作《滕王閣序》﹐中間有「落霞與孤鶩齊飛﹐秋水共長天一色」之句﹐世率以爲警聯。然而落霞者﹐乃飛蛾也﹐卽非雲霞之霞﹐土人呼爲霞蛾。至若騖者﹐乃野鴨也。野鴨飛﹐逐蛾虫而欲食之故也﹐所以齊—廷﹔若雲霞﹐則不能飛也。見《吳解事始》。○評論詞賦破題嘗見兪馮老叔叔舉似外公﹐曁《中大陶天之歷數在舜躬賦》﹐破題云「神聖相授﹐天人會同﹐何謳歌不之堯子﹐蓋歷數在於舜躬。」又見陳季陸先生淡及陳元裕嘗主文衡﹐出《大椿八千歲爲春秋賦》﹐滿場破題皆閣筆焉﹐遂自作云「物數有極﹐椿齡獨長﹐以歲歷八千之久﹐成《春秋》二序之常。」又見蔡曼卿稱賞上捨熊元用節十四歲作《君人成天地之化賦》﹐破云「物產於地﹐形鐘白天﹐賴君人之有作﹐成化功之未全。」三賦四柱皆出人意表﹐眞所謂作賦手也。嘗聞張從道鳳先生論文﹐有及向之省試﹐賦題出《天子聽朔於南門之外》﹐滿場皆曰「詣南門而聽焉。」惟魁者以詣爲出﹐便見得在外意也。當時父子同試﹐尙畱隱情﹐及至揭榜﹐方知父魁子亞﹐而問之何不見誨﹐父云不解有兩魁也。東坡以詩賦一序見工拙﹐卽此可知。○賦以一字見工拙曩者吳叔經郛在湖南漕試﹐以本經詩義取解魁﹐次名陳尹﹐賦《文帝前席賈生》﹐破題云「文帝好問﹐賈生力陳﹐忘其勢之前席﹐重所言之過人。」叔經先生攺勢字作分﹐陳大欽服。內有打花格云「金蓮燭煥﹐煌煌漢天子之儀﹔玉漏聲沈﹐纏纏洛陽人之語。」試官已喜此——聯。又陳季陸在福州考較﹐出《皇極統三徳五事賦》﹐魁者破題云「極有所會﹐聖無或遺﹐統三徳與五事﹐貫一中於百爲。」季陸先生極喜開初兩句﹐只嫌第四句不是「貫百爲於一中」﹐似乎倒置。攺貫字作寓﹐較有意思。尢喜陳舜申三策﹐第三道策題問屯田﹐乃先生撰也﹐最是答得工夫。此皆二公之警誨也。○假用夏字往年上庠湯黃中試《秋燕已如客詩》破題﹕「近人方賀廈﹐如客已警秋。」以廈對秋﹐權借用字也。陳傅良作《仲秋教治兵賦》破題﹕「𨿽諸夏之偃武﹐必仲秋而治兵。」張永《防秋詩》云「逆胡方猾夏﹐中國重防秋。」以夏對秋﹐正借用字也﹔原其所作皆有自來﹐豈非得�喬月中桂之遺意耶﹖所謂「根非生下土﹐葉不墜秋風」是也。六吟入韻﹐能於偕對上得一二警聯﹐便自髙人一著﹐作者不可不知。○詩貴熟讀梁揆叔子解試﹐《雕鶚離風塵詩》﹐當時無不擊節﹐天人徑說。「雕鶚衝天品﹐凡禽未易倫﹐三秋乘志气﹐一舉離風塵。」或者喜其自諭見志﹐果超詣上上第。幼嘗詘此一篇﹐已自迅口轉過﹐初不覺其所以妙處。及至暮年﹐始悟「髙騰霄鳳渚﹐下睨塞鴻賓」﹐借渚字對賓﹐無如此之巧﹐始嘆伏不能自己。大凡玩古人糟粕﹐須是字字究競﹐句句勘破﹐方是讀書。又要熟讀﹐古人云「讀書百徧其父自見。」又云「舊書不厭百徧讀﹐熟讀應須子自知。」○廷對二說嘗見閩中一士人方領鄕舉﹐叨�過省廷對﹐有「蒙被教育」之說。又見浙中一先生﹐四舉子當廷對﹐有「僻在一隅」之說。皆不欲言其名也﹐都是套籠說話﹐怕落第五甲也﹐欲媒試官把做《大學》﹐川中人看得數較優﹐果是使得驗其狡猾如此。後進之士當自奮勵﹐取髙第而竄巍科﹐夾在萬人頭上立﹐不可效此曹爲碌碌計也﹐千萬勉旃。○祝賀生辰伊川生日致齋恭肅﹐不事飲燕歌樂﹐蓋念劬勞之力。今人誕辰極意歡娛祝壽之湧﹐多用律呂體狀其月﹐又用莢形容其日﹐固已親切﹐然而莢一事﹐據某所見﹐半好半不好也。若在月半以前﹐一日生長一葉﹐乃是增數﹐誠爲美事﹐盡好使也。若在月半以後﹐一日凋零一葉﹐乃是減數﹐實爲語忌﹐烏可使也﹖用事當嚴所擇﹐爲文又要脫俗﹐方是作家目。如八月十六生人﹐或者爲之歌曰「昨夜萬家齊笑語﹐祝君千歲共團圓。」又如詩僧上秦師垣壽曰「不祝公方椿與松﹐椿松老大空無用。不祝公方雀與龜﹐雀龜汨沒徒泥中。祝公願作天上月﹐歲歲年年常皎潔。錦城初動五更鐘﹐引領眾星朝北闕。」秦公大悅。○嚴子陵本姓莊嚴子陵本姓莊﹐避顯宗諱﹐遂稱嚴氏。若釣臺﹐若七里灘﹐亦皆以嚴命名﹐無非循習之訛﹐而莫知其非也。本朝宣和問﹐方臘寇江浙﹐攺睦州爲嚴州﹐蓋本於此。至如範曄操東漢之史筆﹐初不究其姓氏之由﹐遽曰嚴光而傳之﹐無乃以田千秋爲車千秋乎。余是以寄意絕句於釣臺之上﹐有曰「千古英風想子陵﹐約臺緣此幾人登。誰知避諱更嚴氏﹐灘與州名總誤稱。」○淅川丹水出上洛﹐湍水出伊陽﹐南流至浙川﹐又南流入漢。天下之水﹐罔不殊源而合流者﹐有一源而鹿爲二者﹐漓桂是也。惟淅湍同川而異流﹐本末不相犯﹐故謂之淅焉。○用夏變夷據胡牀﹑畜番犬﹑舞拓拔﹝拓拔氏胡人設呼爲拓拔﹞﹑動蠻樂﹐皆士大夫之所不當爲而爲之﹐無乃循習日久﹐而恬不知怪乎﹖有能奮拔於流俗之中﹐而毅然以中國禮義爲己任﹐亦風化之所由倡也。殆見用夏變夷﹐不聞用夷變夏。○自悟前身余因以類彰﹐羊祜自省前身爲李氏之子﹐邊鎬爲謝靈運後身。韋臯旣生一身﹐有一胡僧造其家曰﹕兒若有喜色。韋氏問之﹐僧曰﹕此子乃諸葛武侯後身。因以武侯字之。見《宣室志》。及觀王十朋絕句﹕「石橋未到神先到﹐日裏還同夢裏時。僧教我名劉道者﹐前身曾爲石橋碑。」石橋乃天臺五百尊羅漢洞口也。今世所以聰明﹐所以福徳﹐所以不昧﹐本來面目皆前世有以胎之。不是大修行僧道﹐便是大有徳官員﹐功成行滿道洽政治﹐故有如是滅﹐亦復有如是生。彼有靈物托化星辰降誕﹐神道出世爲我等相者﹐應見自性如來﹐豈他人之所能知哉。○天堂地獄人言天堂髙而在上﹐地獄幽而在下﹐疑其勢之相遼絕也。據某所見﹐大有不同。蓋與人說好事﹐一切依本分﹐眼前便是天堂﹐不必更求之於天上。欺美人物色﹐教唆人公事﹐眼前便是地獄﹐不必更求之於地下。爲善卽天堂﹐爲惡卽地獄。天堂﹑地獄不在乎他﹐而在乎一念之間﹐不可有毫髮差。○修外功徳內功徳人於利濟通達者力爲之﹐患難困苦著力救之﹐皆如己身之事﹐修此爲外功徳也。修之勿責人報﹐勿希天佑﹐人若有知﹐天若有靈﹐此理當如何哉﹖人能淸心釋累﹐懲忿窒欲﹐修此爲內功徳也。修之勿期道勝﹐勿希瑞應﹐經若不誣﹐教若不虛﹐此理當如何哉﹖○善惡有報「善惡若無報﹐乾坤必有私」﹐此古語也。「善惡到頭終有報﹐只爭來速與來遲」﹐此古詩也。或者執其「爲善未必福﹐爲惡未必禍」之說﹐遂以謂善惡莫執無應﹐妄啟輕福遠禍之心﹐果能無應也耶﹖夫善有善報﹐善人爲善﹐而天或不以善報﹐非無報也﹐蓋未報也。惡有惡報﹐惡人爲惡﹐而天或不以惡報﹐非無報也﹐蓋未報也。所謂未報者﹐乃其未熟故耳﹐逮夫熟時﹐則其報之也其效如捷。胡不觀《大藏經》云「善若無報﹐其善未熟﹔其善熟時﹐必受其福。惡若無報﹐其惡未熟﹔其惡熟時﹐必受其苦。」○偸割牛舌果報吳少穎在長沙萍鄕作館﹐親見胡屠愛小便宜﹐多見眾人未知之際﹐攙開牛口﹐偸割其舌。一日﹐主家出大牯牛﹐復又行盜﹐削一竹戔刂穿其舌炙。其牛奔﹐主亟呼胡屠襲逐﹐胡恐拋下爲他人所竊﹐急將竹戔刂咬定﹐拔出其肉以酒咽下﹐不覺自斷半舌﹐更彊以粥飲﹐一月作牛吼而死﹐其果報如此。○心目相亂「仰面貪看鳥﹐回頭錯應人」﹐是心爲眼所亂也。「忽然舉首見新月﹐錯認蛾眉憶故人」﹐是眼爲心所亂。��眼中有心﹐心中有眼﹐二者無意於相亂﹐而不能�相亂也。○責己說責己不責人﹐君子也﹔責人不責己﹐小人也。小人惟知責人而不知責己﹐所以多招外謗﹐蓋嘗自恕也。人之子弟或好賭博﹑聲色﹑籠養﹑遊獵﹐一切玩弄皆自有以誘之﹐故外得以投之﹐費用末千百﹐而生事已二三。爲父兄者﹐當痛責其子弟之不肖而楚之﹐又懲戒之可也。不此之爲而妄訴他人於官府﹐冀其悛惡攺過﹐不可也。大凡鄰捨孩提或有爭兢﹐不問其是非如何﹐只是撻其子也﹐遂免他議。人有書「世情」二字﹐並「蘇秦只是舊蘇秦﹐昔日何疏今日親」之句於座右﹐責其不情於我﹐而不知未有可情之勢﹐此所以疏之者何望焉﹖秦穆公善悔過﹐責己不責人。荀子曰「君子責己重以周。」此之謂也。○斷飲說房以片言取宰相﹐楊炎以單語悟天子﹐一言之感人如此。頃年陳公大鄕平生好飲酒。一日﹐席上有一同寮﹐舉以知命者不立於巖墻之下﹐而問之陳曰「酒亦巖墻也﹖」陳因是有聞﹐遂終不飲。何其一言之感人如此。今人或有所溺﹐而乃諄諄之誨﹐縷縷之詞﹐勉之不從﹐何也﹖蓋勸其以所欲﹐而禁其所不欲﹐豈遽然惟我是聽而忘其所愛﹖斷然不能投合﹐不若以節之之說告之﹐漸令攺過可也。大凡諫諍之道﹐無出於此。○茹蔬說能爲人之所能爲﹐而不能爲人之所不能爲﹐庸人也。斷葷戒酒﹐食菜茹蔬﹐是人之所能爲也。割愛妻子﹐絕念色欲﹐是人之不能爲也。喫菜事魔﹐正生此患。至於貪財戀色﹐男女混置﹐修二會子﹐說金剛禪﹐皆幻術也。若夫大可誅者﹐不饗祀家﹐先言送諸天堂上也。且人之有身則有父﹐有父則有祖。四時饗獻﹐示不忘其本也﹐豈有俗崇而能上天堂也耶﹖原其趨向﹐非不慕善﹐要之邪道繆用其心﹐所以有禁止之令也。○聲律對偶假借用字「天子居丹﹐廷臣獻六箴」﹐此省題詩也。「白髮不愁身外事﹐六麼且聽醉中詞」﹐此律詩也。二公之所以對者見之於詩﹐無非借數而已。《周以宗彊賦》﹕「故蒼之興起﹐始諸姬而阜康。」《東門種瓜》詩﹕「靑門無外事﹐尺地足生涯。」二公之所以對者見於賦詩﹐無非借數與器而已。詩吏以「皇眷」對「紫宸」﹐曲詞以「淸風」對「紅雨」﹐或以「靑州從事」對「烏有先生」﹐或以「披綿黃雀」對「通印子魚」。「因朱邪之板蕩﹐致赤子之流離」﹐「談笑有鴻儒﹐來往無白丁」﹐是皆老於文學而見於駢四儷六之間者﹐自然假借使得好﹐不知膾炙幾千萬口也。嘗記陳季陸應行先生舉似作賦之法﹐用「髙皇」對「小白」。○詩題用全名省題詩﹐考官以古二韻上不拆破。「度日淸夷詩」﹐許琮以「聖圖天廣大」爲對﹐並是�杜全句﹐最爲難得﹐曠古以來無此作。又如上庠孫應時作「奏賦入明�」﹐出杜甫《莊遊》﹐對韓文公《齪齪詩》「排支叫閶闔」﹐亦自難得﹐惜乎非一家詩也。若無渾然天成之句。不免拆破四柱中使﹐只要穩貼下得好﹐不拘倒置先後﹐更於點化上著工夫﹐亦自可以冠場。余嘗欲以杜詩「扈登黃閣」﹝奉贈嚴入閣老﹞對「享�照紫泥」﹝奉贈太常卿﹞﹐以「泥融飛燕子」對「地僻舞雞」﹝並絕�﹞﹐蓋效許公詩體也。又欲以「獻納紆皇眷」﹝奉贈鮮於京北二�韻﹞﹐聯「衣冠拜紫宸」之句﹝太歲日詩﹞﹐蓋效前輩對詩格也﹐當有流水髙山之遇。○戒食菇蕈夏秋月雜菇蕈皆是惡�蛇气結成﹐前後壞人甚多﹐斷不可喫。爾農民何不勤力種菜﹐四時無缺﹐何用將性命試此毒物。特此勸諭﹐莫招後悔。﹝見王狀元夔府十�﹞

