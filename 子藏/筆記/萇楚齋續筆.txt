續筆

萇楚齋續筆序

予編《隨筆》十卷成﹐因舊稿叢雜﹐不忍廢棄﹐復編《續筆》十卷。其中𨿽多系轉錄他人之語﹐每條必注明出處﹐漏未及注者十之一二﹐今已不能追記﹐不敢讓善﹐尢不敢攘善也。間有一知半解﹐亦錯雜其間﹐所差堪自信者﹐大旨尙不詭於正﹐或亦爲賢士大夫所不鄙夷乎。憶自十二三歲﹐卽性喜塗抹。至光緒乙未﹐年甫十八﹐卽自鐫一格字板﹐專爲鈔錄之用﹐捲端題曰「十友軒所著書」﹐斐然已有編纂之意。今𨿽年逾五十﹐窮愁潦倒﹐落拓無成﹐差信不負初衷。編輯成書者﹐已有《望溪文集再續補遺》四卷﹑《桐城文學淵源考》十三卷﹑《引用書目》一卷﹑《名氏目錄》一卷﹑《撰述考》四卷﹑《續補匯刻書目》三十卷﹑《萇楚齋隨筆》十卷﹑《續筆》十卷﹑《寰宇訪碑錄校勘記》十一卷﹑《補寰宇訪碑錄校勘記》二卷﹑《再續寰宇訪碑錄校勘記》一卷﹐皆已錄付排印﹐以求正於世。聲木𨿽稍識之無﹐而書癡結習至深﹐是以冒頂此頭銜數十年而不悔。鈔撮𨿽始於光緒乙未﹐舊本盡失﹐今所錄者﹐大半在三十以後手稿中﹐編輯實始於己巳五月。是以編輯各書﹐𨿽非一時所纂﹐均以此爲紀元﹐從其始也。己巳五月﹐廬江劉聲木十枝﹐原名體信字述之自序。

續筆卷一

婺源爲朱子闕裏

四庫提要推重程朱

漢制叄什取一

朱子注語欠斟酌

程子謝藥詩

北宋楊時等語非其時

會狀聯元母女

洪亮吉作客詩

博學宏詞捲鈔襲

顧文淵等愛名

雪橋詩話

北宋王安石等集名相同

許念中篤舊

論馮班詩

知府帶禦史銜

南宋羅願論文語

南宋周穆門戒婦語

張佩綸詩句

地名應讖

魏秀仁花月痕

狀元簡放知府

詩話以宋人爲善

金簡撰述

陳琰宮詞

妻嘲夫娶妾詩

碧玉壺纂杜詩鈔

兩江督署中無曾國藩聯額

寫榜吏孫中鄕試

常州府誌

異樣佛手

私家藏書多於四庫

唐李翺論文語

黃培芳撰述

周易集注

汪琬撰述

方貞觀論詩語

桐城文人皆大壽

明王鏊論文語

上海一時衣服顏色

厚朴花

吳文溥論詩語

秦蘭徵宮詞

論布衣各詩

松江詩話論因果

蜀漢昭烈帝謂諸葛亮語

埃及前王陵發掘

古文辭類纂箋注

古書疑義舉例

楊士驤論升沈有定

秀才兼營商業

黃錫朋遺民

四庫全書薈要

彭紹升論四家詩

萇楚齋續筆卷一

廬江劉聲木十枝撰

婺源爲朱子闕裏

婺源爲吾皖徽州府屬﹐實爲朱子闕裏。歷代尊崇朱子﹐實自南宋始。淳佑元年﹐已詔從祀孔子廟廷﹐咸淳五年﹐詔賜文公闕裏於婺源。元至元元年﹐詔立徽國文公之廟﹐追謚朱子之父曰獻靖。明嘉靖十年﹐詔朱子父從祀啟聖廟﹐「啟聖」後攺「崇聖」。崇禎十五年﹐詔先儒朱子攺稱先賢﹐位在漢唐諸儒上。我朝康熙五十一年﹐聖祖仁皇帝詔升朱子於十哲之次。歷代以來﹐皆優加尊崇﹐非一人一家所得論議也。《婺源縣誌》特編《朱子世家》一卷﹐冠於《人物志》之首﹐洵非他縣所可比擬。粵撚初平﹐揚州設立安徽會館﹐皖南商人欲供朱子﹐皖北商人欲供包孝肅。相爭不已﹐無可解結﹐乃於正中供歷代先賢位。光緒戊戌﹐聲木到揚就婚﹐暫住安徽會館﹐詢問何以不供朱子。有人告以皖南北爭論之事﹐聲木笑謂﹕「皖北商人﹐只看包龍圖等小說﹐心目中只知有包孝肅﹐無怪其然。若能讀書明理﹐吾知其決不能以包孝肅比朱子矣。」識者以爲知言。包孝肅在北宋﹐自不失爲名臣﹐然名臣似此者﹐歷代以來﹐車載斗量﹐何可勝數﹐焉能比間世所生之朱子。其行事全出於無稽鄙俗小說﹐流行甚廣﹐深入人心﹐以致鑄此大錯﹐釀此羣吠也。

四庫提要推重程朱

程朱與陸王二派﹐若水火之不相容﹐習程朱者無不攻陸王﹐習陸王者亦然。紀文達公昀爲昭代大儒﹐學問淵雅﹐志識髙卓﹐未聞以程朱﹑陸王之學自囿也。其撰《四庫提要》﹐於程朱之學﹐𨿽有微詞﹐不過不服膺而已﹐未至於如陸王之學﹐則攻擊不遺餘力﹐𨿽未明言禁人學習﹐極言其流獘所至﹐不知底止。可見公道自在人心﹐非區區口舌所能彊爭也。

漢制叄什取一

三代井田之制﹐什而取一。白圭欲二什而取一﹐孟子斥爲貉道﹐似井田之制﹐決不能變易矣。後世惟兩漢田租之稅﹐三十而取一﹐始終未更﹐其輕徭減賦﹐直駕三代而上之。所以諸呂﹑王莽之亂﹐人心思漢﹐卒能享國四五百年之久﹐非無故也。

朱子注語欠斟酌

朱子自云「生平注經之書﹐字字皆上秤子秤過。」極言其字字皆有斟酌﹐未嘗輕心率意以行之也﹐然失言之處亦不能免。卽如《魯頌》下之注﹐言《魯頌》之當存可也﹐而乃云「況夫子魯人﹐亦安得而削之哉」云云。夫夫子當日刪《詩》《書》﹐定《禮》《樂》﹐是何等大事。將垂之天下﹐傳之萬世﹐前無古人﹐後無來者﹐與天地不朽﹐日月爭光。豈能心存鄕曲之私﹐濫存篇章﹐以傳後世﹐吾知夫子必不如是也。此聖賢之所由分歟。

程子謝藥詩

程子《謝王佺期寄藥》詩云「至誠通聖藥通神﹐遠寄衰翁濟病身。我亦有丹君信否﹐用時還解壽斯民。」云云。聲木謹案﹕此等詩不特易涉腐气﹐然以程子自言之﹐終未免涉於自炫﹐急於自見﹐𨿽爲大賢﹐實非所宜。

北宋楊時等語非其時

淸社旣屋﹐宣統猶安居大內﹐���月﹐復爲某某等所威偪﹐迫入日本使署﹐旋復往天津租界居住。聞故臣鄭孝胥猶日進講《通鑑》數頁﹐此何異北宋靖康被兵之時﹐楊時首以誠意正心進言。其言誠是﹐惜所進非其時﹐以致迂謬不解事﹐同爲千古笑柄耳。

會狀聯元母女

秀水汪康古銓部孟鋗﹐乾隆三十一年進士﹐妻仁和金夫人﹐乃禮部侍郎﹑乾隆壬戌會狀聯元金雨叔侍郎甡之次女。至��庚子﹐其子如洋﹐復得會狀聯元。蓋本爲會狀之女﹐又爲會狀之母。雨叔侍郎《聞外孫大魁寄二女》詩中有云「當年會狀憐嬌女﹐今見教成會狀兒。」誠我朝科名之佳話﹐曠世所希有。湖南���娶龍翰臣方伯孫女﹐頗驕傲﹐以致他人有「狀元孫女翰林妻」之句﹐其福命不如金夫人遠矣。

洪亮吉作客詩

陽湖洪稚存太史亮吉詩有句云「作客二十年﹐衣食知其難。卑身與周旋﹐不敢忤世顏。」云云。以太史之宏識博學﹐驚才絕艷﹐又生當我朝極盛之世﹐歷主愛才如渴之賢主人﹐如畢秋帆制府沅等﹐宜皆賓至如歸﹐士大歡樂。今讀其詩﹐乃知謀生之難﹐周旋之苦﹐𨿽賢者不免﹐誠可嘆也。

博學宏詞捲鈔襲

康熙十七年﹐初試博學宏詞﹐與試者﹐疑盡皆名副其實矣﹐不意場中竟有雷同之捲﹐爲考官所察出。緣王霖與徐笠山聯席﹐笠山不工爲排律﹐卽用王霖詩以圖含混。旋經部議﹐徐革職﹐王罰俸﹐眞異聞也。事見杭大宗太史世駿《詞科掌錄》。

顧文淵等愛名

顧文淵字湘源﹐號雪坡﹐常熟人。初與王石谷同畫山水﹐王旣成名﹐度無以勝之﹐遂專從事墨竹﹐久之﹐幾與前代朱白民相頡頏。語見《海虞詩苑》。世但知惲南田因避石谷山水﹐攺畫花卉﹐不知有顧雪坡墨竹﹐亦因避石谷山水而畫。惟流傳極少﹐未見他家著錄。惲南田𨿽攺繪花卉﹐偶作山水﹐依然精妙﹐不減石谷﹐流傳墨本甚多。君子之愛名如此﹐不爭名如此。不爭名正所以愛名﹐愛名固所以不爭名﹐非後世所能及也。

雪橋詩話

漢軍楊子勤��鍾羲撰《雪橋詩話初集》十二卷﹑《續集》八卷﹑《三集》十二卷﹑《余集》八卷﹐南潯劉氏《求恕齋叢書》本﹐積之髙逾一尺。其中話少詩多﹐閱之與選本詩無異﹐不能以「詩話」名書。若謂其選擇未精﹐標舉未善﹐邈不知其宗旨﹐無當於學人之用﹐猶其餘事。

北宋王安石等集名相同

宋王安石集名《臨川集》﹐而晏殊亦有《臨川集》三十卷。明歸有光集名《震川集》﹐何洛文亦有《震川集》�捲。洛文字啟圖﹐信陽州人﹐大復之孫﹐嘉靖乙丑進士﹐官禮部左侍郎。國朝泰州張符驤﹐爲文瓣香歸太僕﹐名其集曰《依歸艸》十卷﹐《二刻》二卷﹐刊行於世。吳縣薛熙﹐爲文亦瓣香歸太僕﹐自名其集曰《依歸集》�捲﹐不知刊行與否。永福黃任﹐名其詩集曰《香艸齋詩集》六卷﹐亦名《秋江詩集》﹐久已刊行於世。歸安陸全昌﹐亦名其集曰《香艸齋詩鈔》�捲﹐嘉興李符﹐亦名其集曰《香艸居詩集》七卷﹐江寧蔡仍玉﹐亦有《香艸堂集》�捲﹐武進胡晉昊﹐亦名其集曰《香艸堂詩鈔》�捲。晉昊字芋莊﹐爲錢牧齋尙書入室弟子。《毗陵六逸詩鈔》中﹐有《香艸堂詩鈔》五卷﹐大旨爲學黃山谷一派﹐喜用僻字。

許念中篤舊

康熙壬午﹐許念中給諫偕索大理擎石典福建鄕試﹐與大理唱和甚歡。後大理下世﹐給諫自序《虛槎集》﹐猶不勝今昔之感。給諫平日﹐於師友風義最篤﹐久要不忘﹐極爲眞摯。宜乎其門人黃莘田明府任篤於師門﹐必有所授之矣。注《秋江詩集》者﹐𨿽有王﹑陳二本﹐漏未及此﹐故附志之。

論馮班詩

常熟馮定遠��班﹐爲錢牧齋尙書髙第弟子﹐詩學確有淵源﹐撰《鈍吟集》三卷﹑《余集》一卷﹑《別集》一卷﹑《遊仙詩》二卷﹑《馮氏小集》二卷﹑《懷舊集》二卷﹑《雜錄》十卷﹐風行於世。趙秋谷宮贊執信﹐至以私淑門人刺焚於墓前﹐何義門太史焯亦篤信其說﹐教人習馮氏之學。王文簡公世禎﹐因與趙宮贊有違言﹐遂力﹝詆﹞馮氏﹐殊非信史。鈍吟詩由溫李入手﹐組織甚工﹐層次井然﹐未可厚非。王介甫教人學杜﹐先從李義山入手﹐固先馮氏言之。大抵詩文各有入手之處﹐不必故爲髙論也。

知府帶禦史銜

雍正甲辰﹐陳文恭公宏謀﹐以禦史出爲揚州府知府﹐及擢任江南驛鹽道﹐俱隨帶禦史銜﹐得以便宜奏事﹐眞千古之特恩也。故揚州人至今猶謂揚州府知府與他處知府不同﹐可以專折奏事﹐不知當時只陳文恭公能之﹐他人不能也。咸豐��年﹐合肥李玉泉郎中文安本已考取禦史﹐未及傳到﹐回裏辦團練。呂文節公賢基爲之奏請﹐應否準其隨帶禦史銜辦事﹐奉旨不準﹐其嚴如此。揚州府知府﹐豈可人人帶禦史銜耶。

南宋羅願論文語

南宋羅願撰《鄂州小集》六卷﹑《附錄》二卷﹐古文爲南宋一大家。其論文謂﹕「作文不在詞澀言苦﹐使人難讀﹐在於髙其理﹐古其意。」云云。其說頗佳﹐眞得爲文之祕訣也。

南宋周穆門戒婦語

南宋周穆門之婦�氏﹐賢而不得於其姑。穆門戒之曰「黃涪翁之姊文城君困於洪氏﹐𨿽有三令子﹐莫能申也﹐汝其善事姑矣。」婦卒以是困悴卒。見於�������聲木謹案﹕穆門戒婦之言﹐洵可謂孝思不匱。爲人子者﹐宜各錄一通﹐勿專聽婦言﹐以違父母之命。然亦以見婦之不易爲﹐家庭之難善處。陸放翁以母之不悅﹐且出其婦矣。

張佩綸詩句

丰潤張幼橋太史佩綸﹐晚年自號簣齋。光緒甲申五月﹐福建馬江一役﹐全師熸於法。閩中士大夫詆之甚力﹐太史亦最惡閩人。其題銘鼎臣將軍安《養年別墅圖》詩中﹐有「我坐喜談兵﹐屢墜機阱內」之句。番禺梁文節公鼎芬題簣齋某圖詩中﹐有「簣齋學書未學戰﹐戰敗逍遙走洞房」之句﹐見者皆爲之失笑。

地名應讖

東漢之岑彭﹐戰歿之地曰彭亡﹐不意後世多有似之者。以予所知﹐咸同間﹐合肥張勇烈公樹珊戰歿之地曰倒樹灣。其名有「樹」字﹐所統之軍曰「樹」字軍。��黃少昆方伯潤昌戰歿於黔﹐其地名黃飄。無怪後世多所禁忌﹐大抵確然不誣也。

魏秀仁花月痕

魏秀仁字子安﹐侯官人﹐��丙午舉人。撰有《咄咄錄》�捲﹑《陔南石經考》�捲﹑《陔南山館詩話》�捲﹑《花月痕》�捲。他撰述皆久湮﹐獨《花月痕》小說盛行於時﹐幾於家有其書﹐誠莊論不如諧論之入人耳目。孝廉專賴是書以傳﹐惜知其名氏者甚少﹐故記之於此。

狀元簡放知府

光緒��年﹐閩縣王可莊太守仁堪﹐以殿撰出守鎭江﹐當時之人﹐莫不爲之不平。聲木謹案﹕吳縣石琢堂方伯韞玉﹐於嘉慶四年﹐以殿撰出守重慶﹐見於《獨學廬文存》﹐未聞當時有冤之者也。

詩話以宋人爲善

詩話始於宋歐陽修《六一詩話》﹐詞話亦始於宋周密《浩然齋雅談》。《雅談》上卷考證經史﹐品評文章﹐中卷詩話﹐下卷爲詞話。𨿽宋人詩話雜記他事﹐往往體參小說﹐是其所短﹐然予觀宋人自撰詩話﹐收入《四庫》者﹐僅廿余家﹐類皆各能自抒心得﹐臚舉佳句﹐標新領異﹐語多中肯﹐文筆亦言簡意賅﹐不事鋪張﹐洵可爲法。袁簡齋明府枚謂宋人詩可存﹐詩話可廢﹐實爲謬論。《隨園詩話》亦能自圓其說﹐然抉擇不精﹐庸劣詩句一槪濫登﹐不如宋人詩話遠矣。

金簡撰述

金簡字��本髙麗���人﹐其女爲髙宗純皇帝��妃﹐仕至���侍郎。所撰《武英殿聚珍版程序》一卷﹐收入《四庫》﹐洵外藩入我朝獨一無二之人也。

陳琰宮詞

宮詞之撰有專書者﹐予已搜羅略徧。其見於前人詩集﹐多隻數首而已。以予所知﹐除已筆記於捲�外﹐仍有一種﹐補記於此﹕錢塘陳琰字寶崖﹐撰《桂堂詩鈔》�捲﹐中有《古宮詞》四十首﹐自吳迄明﹐皆擇其未經人道者詠之。寶崖本曹秋嶽��髙第弟子﹐𨿽未見其詩﹐亦必有可觀者矣。

妻嘲夫娶妾詩

袁龍文﹐簡齋明府堂弟﹐以州同需次廣西﹐貧無擔石﹐寄家書詭言娶妾。其妻黃楨﹐字雅宜﹐仁和人﹐答以詩云「郎君新得意﹐志气入雲霄。未築黃金屋﹐先謀貯阿嬌。」見《隨園詩話》。顧莘耕﹐廣東人﹐就幕河間﹐亦貧無擔石﹐寄家書亦詭言娶妾。其妻伊氏﹐答以詩云「當年曾賦《白頭吟》﹐此去何妨別夢尋。郎欲藏嬌儂敢妒﹐只愁築屋少黃金。」見����二詩皆妙﹐後詩婉約﹐尢勝於前詩。

碧玉壺纂杜詩鈔

黃堂太史之雋﹐集唐人詩句爲《香屑集》十八卷﹐復集唐文爲序﹐可謂空前絕後矣。不謂寶山金斝舟��元恩﹐復集杜工部詩句成詩三百七十二首﹐前仍集杜文爲序﹐編爲二卷﹐名曰《碧玉壺纂杜詩鈔》。道光壬寅秋月﹐惇大堂原刊本。甚屬罕見。

兩江督署中無曾國藩聯額

湘鄕曾文正公國藩﹐不特功業震於一時﹐卽學問文章﹐亦不可幾及﹐平日更喜舞文弄墨﹐沾沾自喜。予獨怪其江南督署中﹐無曾文正公一聯一額﹐《湘鄕縣誌》修於同治八年﹐無曾文正公一序一跋。此等最爲切近之事﹐轉無文字流傳﹐眞理之不可解者。

寫榜吏孫中鄕試

光緒甲午科山東鄕試﹐首折第六名王善澤﹐卽寫榜吏之孫。同考官王蔭昌爲作《喬柯毓秀圖》﹐徧徵題詠﹐亦科名之佳話。較之《隨園詩話》所載﹐乾隆庚午科江西武試﹐首名陳騰蛟爲寫榜吏陳巨儒之孫﹐巨儒時年七十﹐自言手寫文武三十二榜﹐尢爲罕覯。

常州府誌

常州爲江南巨郡﹐衣冠文物甲於歷代。府誌自明萬曆四十六年七月﹐太常寺少卿唐鶴徵修後﹐至康熙三十四年﹐常州府知府於琨等續修﹐於琨修後﹐至今無續修者。光緒十二年五月﹐常州府知府長白桐澤﹐復排印於志一次。以常州巨郡﹐四五百年﹐府誌僅修二次﹐何其難也。推之他府及邊遠瘠地﹐其難修更可知矣。

異樣佛手

異樣佛手如人之一掌﹐五指皆平﹐長短相稱。先文莊公任贛藩時﹐新寧劉忠誠公坤一適任贛撫﹐先文莊公於劉忠誠公公事棹上見之﹐詫爲異品﹐後不知所在。並言劉忠誠公並不重視﹐置之案頭﹐視之與尋常佛手等耳。

私家藏書多於四庫

外間震於《四庫全書》之名﹐謂當時天下圖籍盡入网羅﹐此不根之說也。《四庫》著錄叄千肆百肆拾捌種﹐共柒萬捌千柒百陸拾貳捲﹐《四庫存目》陸千柒百捌拾叄種﹐共玖萬貳千貳百肆拾壹捲﹐共計壹萬貳百叄拾壹種﹐拾柒萬壹千零叄捲﹐內有叄百玖拾壹種無卷數。以視私家所藏﹐如江寧甘氏津逮樓藏書肆拾萬卷﹐錢塘袁氏隨園藏書叄拾萬卷﹐錢塘丁氏八千卷樓藏書肆拾萬卷﹐則《四庫》所收未足多也。

唐李翺論文語

李習之《答王載言書》中有云「假令述笑哂之狀曰莞爾﹐則《論語》言之矣﹐曰啞啞﹐則《易》言之矣﹐曰桀然﹐則谷梁子言之矣﹐曰攸爾﹐則班固言之矣﹐曰囅然﹐則左思言之矣﹐吾復言之﹐與前文何以異也﹖此造言之歸。」云云。聲木謹案﹕李文公親炙昌黎﹐祖述其「惟陳言之務去」﹐及「惟古於詞必己出」之語﹐故所言能發千古文章之祕。曾文正公古文以韓爲依歸﹐亦有《六經》皆陳言之說﹐信乎不能蹈襲前人一字一句矣。

黃培芳撰述

黃培芳字香石﹐香山人﹐撰有《香石詩話》四卷﹑《嶽粵艸堂詩話》二卷﹐均有刊本。又仿沈文愨公徳潛《杜詩偶評》之例﹐撰《李詩偶評》�捲﹐僅成七古一種。復撰《國風詩法隅舉》�捲﹑《評點唐賢三昧集》三卷﹐論詩之書﹐可謂多矣。其自著之《嶺海樓詩集》��捲﹐流傳甚罕﹐其不洽人意可知﹐甚矣能言不能行者之多也。

周易集注

歙縣吳澹泉徵君定﹐撰有《周易集注》八卷﹐門人歙縣鮑覺生侍郎桂星爲之刊行﹐稱其書用力四十年﹐貫穿漢宋﹐洵不朽之盛業﹐云云。姚姬傳郎中鼐《惜抱軒尺牘》中﹐言其未洽人意。可見撰述之難﹐知言之尢難矣。

汪琬撰述

汪琬字苕文﹐號鈍翁﹐長洲人。順治乙未進士﹐欽取博學宏詞﹐授編修。工古文﹐一意宗法明歸太僕﹐亦幾與抗手。其文其骨淸﹐其思潔﹐其詞溫﹐實爲一代正宗。平生推崇太僕﹐撰《歸文考異》三卷﹑《震川年譜》�捲﹑《震川詩注》�捲﹐惜皆不傳。歸太僕以文傳﹐詩不能逾於人。太史篤好其詩﹐並爲之作注﹐當時頗見譏於淸議﹐見於新城王文簡公筆記中。此三書世無傳本﹐或以是故歟。

方貞觀論詩語

方貞觀字履安﹐號南堂﹐桐城人。乾隆丙辰﹐薦舉博學宏詞。工詩﹐其詞深﹐其旨遠﹐其調古﹐其律嚴﹐無鉤棘之苦﹐無雕搜之迹。淸空娟妙﹐獨標孤詣﹐鎔煉淘汰﹐務極雅正。撰有《南堂詩鈔》�捲﹑《輟鍛錄》�捲。《輟鍛錄》中﹐多論詩精微之語﹐錄其最明通者一節於此﹐文云「有才人之詩﹐有學人之詩﹐有詩人之詩﹐未有熟讀唐人之詩數千百首而不能吟詩者。讀之旣久﹐章法﹑句法﹑字法﹐用意﹑用筆﹑用典﹐音韻神致﹐脫口皆肖。點綴與用事是兩項﹐用事有正用﹑側用﹑虛用﹑實用之別。作詩最忌敷陳多於比興﹐詠嘆少於發揮。古人有一二語獨臻絕勝﹐後人萬莫能及﹐則一時興會所致﹐不可彊得也。音韻之於詩﹐所關甚重﹐蓋聲音之感人最捷﹐入人最深﹐而其消息則甚微。立題以簡爲主﹐所以畱詩地也。所謂語不驚人死不休者﹐非奇險怪誕之謂也﹐或至理名言﹐或眞情實景﹐應手稱心﹐得未曾有﹐便可驚心動魄。」云云。聲木謹案﹕以上所語﹐眞一字千金﹐不明乎此﹐尙足爲詩乎。

桐城文人皆大壽

桐城吳摯甫京卿汝綸《諭兒書》中有云「吾鄕好學之士多得風顚疾﹐少年則咳血而死。」云云。聲木謹案﹕京卿此語﹐𨿽爲其子辟彊司馬闓生患病好學而發﹐固屬愛子深衷﹐實爲語病﹐沮後生好學之心﹐不可不辧。姑舉桐城一隅﹐國朝一代言之﹐其好學深思之士﹐多享大年。卽如世所盛稱爲方﹑劉﹑姚者﹐望溪侍郎苞壽至八十二歲﹐生於康熙辛亥﹐卒於乾隆己巳﹐海峯廣文大櫆壽至八十三歲﹐生於康熙戊寅﹐卒於乾隆庚子﹐姬傳郎中鼐壽至八十五歲﹐生於����卒於嘉慶乙亥。推而至於姚姜塢太史﹐壽至���歲﹐王悔生廣文壽至���歲﹐李僊枝明府壽至六十四歲﹐李海帆方伯壽至���歲﹐徐六襄明府壽至���歲﹐方植之明經壽至八十�歲﹐方存之京卿壽至���歲。卽京卿自己﹐亦壽至六十四歲。好學𨿽非不死之藥﹐又豈促命之湯﹐京卿之言誠過矣。

明王鏊論文語

明震澤王文恪公鏊﹐論學古文之法﹐謂﹕「學古文必宗昌黎﹐學昌黎當取徑韓門李習之﹑皇甫持正及後來能傳韓法之孫可之。」云云。聲木謹案﹕學古人之文﹐必有取徑﹐王氏之論﹐實獲我心。世之言詩文者﹐必有所取徑﹐古文取徑桐城文家﹐不致誤入歧途。如大海泛舟﹐冥行無燭﹐茫無涯涘。卽桐城文家﹐亦精研經史﹐以植本根﹐亦並非以此自囿也。

上海一時衣服顏色

滬上奢侈﹐甲於天下﹐服飾奇異﹐時有變更。光緒末年及宣統初年﹐一時競尙﹐咸貴素色﹐無論男女服色﹐無不皆然﹐較之他時所尙﹐稍有雅鄭之別。然如一灰色﹐有水灰﹑素灰﹑墨灰﹑桃灰﹑靑灰﹑庫灰﹑鐵灰﹑洋灰﹑雪灰﹑黑灰﹑磚灰之異﹐一靑色﹐又有皮蛋靑﹑菜靑﹑鐵靑之異﹐綠則有墨綠﹐亦爲當時所崇尙。過此以往﹐如丁巳﹑戊午以後﹐則崇尙采色﹐如光緒甲午年間。一時風气習俗移人﹐賢者不免﹐況未必賢者乎﹗

厚朴花

厚朴產於四川省﹐其花亦可入藥﹐價值甚微。記得四十年前﹐每枝榦花僅值銀二三分﹐川人視之常品也。頃閱監利王子壽主事柏心《百柱堂全集》﹐卷九中有《唐鄂生太守貽厚朴花歌以報之》﹐並云「產終南﹑巴山老林中﹐三十年始一花﹐皆附正榦不綴枝。雜茗飲中服之﹐利關鬲理气最有功。」云云。據主事所說﹐厚朴花珍貴而難得矣﹐實則各藥肆中皆有﹐無異滿坑滿溝也。道遠之物﹐傳聞異詞﹐大都如是﹐不足異也。

吳文溥論詩語

吳淡川��文溥《南野堂筆記》謂﹕詩「難於一气渾成﹐自然位置。又莫難於意外有意﹐聲外有聲﹐味外有味。」云云。作詩之難如此﹐豈可卽以湊成五七言﹐能協韻﹐謂之已盡能事乎﹗

秦蘭徵宮詞

秦蘭徵字符芳﹐常熟人﹐諸生。撰有《三上集》�捲﹐中有《天啟宮詞》一百首﹐自注詳核﹐足備明代掌故。後人有專取此詩刊爲專集﹐或題「陳悰撰」﹐或又云陳悰﹐當時假其名以刊。近世常熟���編輯《虞山叢刊》﹐始追還其名。

論布衣各詩

《盟鷗漵筆談》云「本朝布衣詩﹐如彭爰琴之秀拔﹐吳野人之直朴﹐蔣前民之眞摯﹐邢孟貞之淡永﹐潘南村之淸折﹐冷秋江之悲壯﹐周靑士之閒逸﹐徐東癡之幽奧﹐沈方舟之警煉﹐李客山之髙老﹐盛靑嶁之堅栗﹐張永夫之澄潔﹐於亦川之雄駿﹐鮑步江之超秀﹐吳澹川之新雋﹐朱二亭之超淡﹐潘蘭如之淸雄﹐石遠梅之髙渾﹐張竹軒之淳古﹐能各具唐人之一體﹐洵韋布之雄也。」云云。聲木謹案﹕所舉之人﹐皆一時韋布中負盛名者﹐評品亦甚確切﹐洵屬藝林中之盛事﹐韋布中之佳話矣。

松江詩話論因果

《松江詩話》言「劉夢金字敷來﹐上海人﹐貢生。父固齋﹐曾醫錢越江﹐誤投一劑而卒﹐其方藏書策中﹐事在康熙壬午。至乙亥﹐夢越江而生敷來﹐以轉生故﹐取名字如此。後固齋疾﹐敷來亦進一方而卒﹐檢視﹐卽前方也。前因後果﹐可異如此。」云云。聲木謹案﹕𨿽未必人人如此﹐卻存心必須人人如此﹐不特醫家存心須如此﹐卽家家存心亦須如此。因果之爽明捷速﹐竟有出人意料之外者﹐《詩話》所云﹐確有見地。因果相生﹐毫髮不紊﹐理固可信也。

蜀漢昭烈帝謂諸葛亮語

季漢昭烈帝謂諸葛武侯曰「嗣子可輔則輔﹐不可﹐君可自取」之言﹐爲後人目爲機詐﹐唾罵久矣。獨北宋陳師道稱其勤勞一世﹐蓋不爲漢計﹐豈爲子孫計﹐乃周公之用心也云云﹐見《後山集》卷廿。二理實中﹐眞仁者見仁﹐智者見智﹐初無一定之是非也。

埃及前王陵發掘

壬戌�月﹐卽公曆一千九百廿二年﹐埃及故都徳巴王陵谷內都丹喀門王陵發見﹐考古學家嘉徳開掘。埃及文化在第十八朝爲最盛﹐距今已三千五百年前﹐都丹喀門王正在此時﹐尢可貴。掘出之物﹐凡各種器具及裝飾品﹐共壹百餘萬件。凡古代埃及人日用物品無不備全﹐且毫無殘損﹐誠屬至寶。不特泰西人可爲考古之用﹐卽我國亦於學問考證上﹐有莫大之利益也。

古文辭類纂箋注

姚氏所編《古文辭類纂》﹐吳摯甫京卿推爲《六經》後第一書﹐洵爲卓識。而又以曾氏《十八家詩鈔》爲配﹐其相差不可以道裏計﹐出於阿好﹐非其倫矣。秀水趙新又��銘嘗纂評注﹐裒輯已得千餘條﹐惜未成書﹐其語見於《﹝於﹞湖題﹛衤金﹜集》新又《致袁爽秋觀察書》中。��趙桐孫����又欲爲之箋注﹐見於吳摯甫尺牘及�����書中。霸縣髙閬仙��步瀛亦有注本﹐見於自撰《文選李注義疏》中。此三書未見傳本﹐不知已成與否。若能刊行﹐則於文學一隅﹐有莫大之益也。

古書疑義舉例

徳淸兪蔭甫太史樾﹐撰《古書疑義舉例》七卷﹐刊入《第一樓叢書》﹐在《春在堂全書》中體例最善﹐甚便後學。其書大旨﹐稗販《助字辧略》《經傳釋詞》《經義述聞》三書﹐攺變體例﹐巍然成一種撰述。厥後儀徵劉申叔孝廉師培﹐撰有《古書疑義舉例補遺》�捲﹐刊入《國粹學報》第�年第��期。長沙楊遇夫��樹達﹐亦撰《古書疑義舉例補遺》�捲﹐刊入北京師範大學《國文學會叢刊》第一期。錢唐馬彜初��敍倫﹐撰《天馬山房叢書》﹐列目十五種﹐中有《古書疑義舉例三補》一卷﹑《校錄》一卷。有目無書﹐蓋與所撰《古書疑義舉例札迻》一卷一書兩名。《札迻》寥寥僅八頁﹐戊午六月排印本。��姚����維銳﹐撰有《古書疑義舉例補》�捲﹐刊入《東方雜誌》第廿二卷第八號。四家所補﹐互有得失﹐復寥寥不能成卷帙。蓋古書疑義本少﹐散見各書者亦如之﹐兪氏采摭已略盡﹐後人失所依據﹐焉能成書﹐以與兪氏爭勝。惟劉氏所補﹐較之三家爲善﹐然亦太嫌瑣碎﹐不復能成片段。四家何必妄思續補耶。

楊士驤論升沈有定

泗州楊文敬公士驤任編修時﹐值《會典》告成﹐館例大開保舉﹐��徐蔭軒中堂桐主其事。楊文敬公欲以侍講遇缺題奏﹐開單送閱。徐中堂見之﹐擲之於地曰「現在各衙門皆可鉆營而得﹐翰林院也要如此﹐尙成爲國家乎﹗」送稿某人對曰「老師旣不賞他此官﹐總求老師﹝栽﹞培他一官。」徐中堂良久徐曰「他要道員﹐盡可給他。」乃以道員分省補用。後補通永道﹐十載而至魯撫。其任魯撫時﹐告人言如此。並謂﹕「升沈得失皆有前定﹐當時並無奢望﹐使予以侍講遇缺題奏﹐至今仍不過侍講耳。」

秀才兼營商業

粵匪未兆亂以前﹐海內尊尙儒術﹐所以有士農工商之說。四民之中﹐以士冠首﹐其重視讀書人可知。當時不特科第爲人所欣慕﹐卽一窮秀才﹐亦頗難得﹐恆有績學懷才﹐未博一衿者。更無士人兼營工商業者。當時有一秀才兼營商業﹐先文莊公問以何以士能兼商﹐秀才告曰「我亦是從書上來的。」先文莊公問故﹐又曰「『我不曉得的﹐學那个曉得的﹐我做不上來的﹐學那个做上來的』﹐豈不是書上來的麼。」先文莊公大笑。此四句﹐乃《二論》引端「學而時習之」句下之批注。小兒開講﹐首先講《二論》引端﹐又首先講此四句。未開學堂以前﹐私家讀書﹐例須如此。秀才引用其語﹐可謂曲盡其妙。天下事皆如是﹐又豈獨商業也哉﹗

黃錫朋遺民

黃錫朋字百我﹐都昌人﹐光緒癸巳舉人﹐官度支部主事﹐宣統辛亥﹐乞假南歸。撰有《﹛皇鳥﹜山樵隱詩鈔》四卷﹑《蟄廬文略》二卷﹐己未孟冬刊本。詩集自三卷以下﹐多黍離麥秀之音﹐文集中《重修宗譜序》﹐自言有采薇之志。壬子八月﹐與某君書﹐自言「作故國遺民以沒世﹐則至榮之幸也。」復友人書﹐亦自言「至於鄙人﹐備員郎署已逾八年﹐必無攺操易節之理。」《復胡伯宜書》﹐自言「國變後﹐以漆室女自處﹐誓不再嫁。」云云。可謂志節皎然﹐不爲勢利所誘﹐爲淸末完人。無怪其《復友人書一》後斥王湘綺耄年攺嫁﹐易哭葊徇利屈身﹐二公聲名﹐俱一落千丈云云﹐實千古之公論也。

四庫全書薈要

乾隆��年﹐編纂《四庫全書》告成﹐至癸巳﹐復特詔總裁於敏中﹑王際華等﹐編纂《四庫全書薈要》﹐閱七載始成。經部錄壹百柒拾叄種﹐釐爲叄百捌拾肆函﹐史部錄柒拾種﹐釐爲陸百肆拾函﹐子部錄捌拾貳種﹐釐爲叄百捌拾肆函﹐集部錄壹百叄拾玖種﹐釐爲伍百玖拾貳函﹐總共貳千函﹐凡壹萬壹千貳百陸拾陸冊﹐肆百陸拾肆部。經部列架陸﹐史部列架拾﹐陳於左﹐子部列架陸﹐集部列架拾﹐陳於右。全書共計貳份﹐壹貯幹淸宮北摛藻堂﹐於己亥年告成﹐一貯禦園味腴書室﹐於庚子年告成。《四庫全書薈要》目錄﹐刊於《宮史續編》卷八十二﹐丁巳七月﹐仁和吳����昌綬雙照樓刊《松鄰叢書甲集》﹐收入第四種。其書目次第及分類﹐與《四庫全書》頗有異同﹐去取亦恐難盡洽人意。類如集部中﹐唐末之李翺﹑皇甫湜﹑孫樵三家﹐北宋初之穆修﹑柳開﹑尹洙三家﹐均古文家巨擘﹐亦遭屏棄﹐他可知矣。

彭紹升論四家詩

長洲彭允初進士紹升《四子詩錄序》中有云「家三之詩溫﹐讀之者於春宜。臺山之詩雄﹐讀之者於夏宜。大紳之詩曠﹐讀之者於秋宜。秋士之詩寒﹐讀之者於冬宜。有是四子詩﹐而予我以四時之樂﹐其亦可優遊以卒歲。」云云。聲木謹案﹕四子皆深於佛學﹐又好宋儒之學﹐兼工詩文﹐與進士宗旨正同﹐固屬至契之友﹐其鍼芥之合﹐決非他人可比﹐後人所謂理家別派是也。進士工詩文﹐尢深知詩文﹐所論甚新穎﹐發前人所未發。惟言秋士之詩寒﹐尢爲確切而不可移易。

續筆卷二

奉關公爲武聖

國朝奏請從祀文廟諸人

北魏於什門不屈使節

詩經我䢐東山朱注語

陳景魚蛾述集

大學衍義

顧炎武勗甥語

何紹基等修山陽縣誌

唐白居易等詩攺易甚多

毛燧傳論明歸有光文

胡思敬論亡國由於攺制

賀濤教人學文法

虀菜孟嘗君

冷姓

論注通鑑體裁

潘髙等詩

五洲帝室多故

盛宣懷繼妻六秩徵詩文啟

張貞撰述每卷百餘頁

王元啟撰述

許乃普詩句

王昶門下士之盛

海關用外人名數

馬敍倫論文語

唐李紳追昔遊集

孿生男女爲夫婦

胡庶華論東瀛語

趙之謙刊校字名氏原委

曲阜孔廟官目

文選注

陳澧論以讀書爲養生

影刊宋元本司馬光書儀

徐雲路詩句

彩票頭彩五女士合得

宜興茗壺著錄

藕香零拾

三體唐詩

顧炎武七家年譜

海雪集箋

金元好問詩句

百香精舍等命名

牡丹爲國花

舊本書印文

梅文鼎績學堂詩文鈔

龜鶴猨長壽

辛從益論語證疑序摘錄

萇楚齋續筆卷二

廬江劉聲木十枝撰

奉關公爲武聖

明奉嶽武穆公爲武聖﹐至我朝以金人苗裔﹐勢有所不能﹐乃攺奉關壯繆公爲武聖。然「繆」並非美謚﹐至乾隆四十一年七月﹐奉上諭攺謚忠義。諭旨中並有云「關帝在當時﹐力扶炎漢﹐志節凜然﹐乃史書所謚﹐並非嘉名。陳壽於蜀漢有嫌﹐所撰《三國誌》多存私見﹐遂不爲之論定﹐豈得爲公。」云云。大哉王言﹗洵足以昭示萬世﹐𨿽帝典堯謨﹐無以過之。上諭中揭出陳壽私心﹐尢足誅心奪魄﹐嚴於斧鉞之加矣。

國朝奏請從祀文廟諸人

自南宋﹑元﹑明以來﹐從祀文廟者﹐率皆偏重儒術。我朝以學術﹑經濟並重﹐故自康熙以來﹐歷經諸臣奏請﹐從祀文廟者﹐如漢諸葛亮﹐唐陸贄﹐宋範仲淹﹑李綱﹑文天祥諸人﹐行誼昭垂﹐皎然與日月爭光﹐故非僅言封建井田者所可比擬。信乎我朝崇獎之正﹐選擇之精﹐洵足跨唐﹑宋﹑遼﹑金﹑元﹑明六代也。

北魏於什門不屈使節

漢之蘇武﹐南宋之洪皓﹑胡寅﹐元之郝經﹐均以使節不屈﹐拘畱敵國十有餘年﹐昭昭在人耳目﹐幾於盡人皆知之矣。若北魏之代人於什門﹐奉使北燕﹐至和龍﹐馮跋欲屈辱降之。於什門終不屈﹐幽執廿一年﹐卒至衣冠獘壞略盡﹐蟣虱流溢。馮跋遺之衣冠﹐於什門終不受。直至馮弘稱藩於北魏﹐始送於什門還平城。其大節凜然﹐不辱使命﹐與前後賢相輝映﹐皎然與日月爭光矣。

詩經我䢐東山朱注語

《詩經》「我䢐東山﹐慆慆不歸。我來自東﹐零雨其蒙」四章﹐首四句一字不易。朱注謂﹕「章首四句﹐言其往來之勞﹐在外之久﹐故每章重言﹐見其感念之深。」云云。聲木謹案﹕此數語眞能道出周公當日作詩心事﹐可謂善於說《詩》矣。

陳景魚蛾述集

松陵陳景魚��庭學撰《蛾述集》十六卷﹐嘉慶乙亥十月﹐男預刊本。景魚��因謫戍伊犂﹐仿《蒙求》體﹐纂輯四字韻語﹐以便蒙養。較之《龍文鞭影》﹐博贍過之﹐然流行不廣﹐僅堪爲陳氏家塾用耳。

大學衍義

南宋眞徳秀《大學衍義》四十二卷﹐明邱浚《大學衍義補》一百六十卷﹐編輯可謂博贍﹐不謂國朝彊汝詢復編《大學衍義續》七十卷﹐光緒十二年刊本﹐更屬絕無而僅有矣。陳文恭公宏謀﹐已嫌《大學衍義》正續二書太繁﹐爲之刪節﹐成《大學衍義輯要》六卷﹑《衍義補輯要》十二卷﹐道光壬寅﹐寶恕堂重刊本﹐流行坊間。

顧炎武勗甥語

顧亭林先生嘗勗其甥徐立齋相國云「有體國經野之心﹐而後可以登山臨水﹔有濟世安民之略﹐而後可以考古論今。」云云。聲木謹案﹕先生此語﹐何等抱負﹐通人之論﹐畢竟不凡﹐信乎所見者大﹐所謀者遠也。

何紹基等修山陽縣誌

同治十三年﹐道州何子貞太史紹基﹑山陽丁儉卿舍人晏﹐同修《山陽縣誌》廿一卷﹐其凡例中有云「昔人譏志地理者﹐景必有八﹐八景例有詩﹐詩必七律﹐最爲惡習。今悉芟夷﹐以袪塵雜。」云云。聲木謹案﹕此說甚善﹐其例甚允﹐他省縣誌皆宜仿行。此志修纂﹐旣屬髙才博學﹐分纂者又有吳昆田﹑髙延第﹑丁壽恆﹑魯蕡諸人﹐亦一時名流﹐宜其編輯之善矣。

唐白居易等詩攺易甚多

周元公云「白香山詩似平易﹐間觀所存遺稿﹐塗攺甚多﹐竟有終篇不畱一字者。」國朝錢籜石侍郎載撰《籜石齋詩集》��捲﹐當時刻手爲嘉善東門外劉子端﹐親見手稿﹐攺易甚多。行間字裏﹐旁行斜注﹐幾有不可辧識者﹐子端嘗舉此以告人。可見先輩撰述之苦心﹐流傳後世之不易﹐率爾操觚者﹐萬不能傳之於世也。

毛燧傳論明歸有光文

武進毛燧傳字洋溟﹐工古文﹐以明歸太僕爲法﹐其稱熙甫文云「猖狂恣肆﹐汪洋奧美﹐肩隨昌黎而超軼乎北宋﹐余少而樂誦之。」云云。見《竹初文鈔序》。可謂深知熙甫矣。

胡思敬論亡國由於攺制

新昌胡漱唐侍禦思敬撰有《退廬全集》﹐中有《審國病書》一卷﹑《大盜竊國記》一卷﹑《國聞備乘》四卷﹑《戊戌履霜錄》四卷﹐皆言國朝所以亡亂之由。於光宣兩朝事實﹐剖析無遺﹐言之最爲深切著明。其大旨謂﹕我朝之亡﹐由於紛更舊制﹐以致綱紀蕩然﹐姦盜遂乘之而起。《左傳》云國將亡﹐必多制﹐此之謂也。侍禦所言﹐謂朝庭如此必亡。聲木竊謂家國一理﹐如一家之中﹐全攺舊制﹐亦未有不破者也。凡人家中﹐𨿽極小之事﹐苟無大悖於理﹐不妨照式行之﹐以存追遠之義。予嘗戲名之曰家粹﹐以別於國粹也。

賀濤教人學文法

武彊賀松坡刑部濤撰有《賀先生文集》四卷﹐天津徐鞠仁��世昌爲之刊行﹐並爲之序﹐末有云「往君教人﹐喜論張廉卿﹑吳摯甫兩先生之文﹐以爲相去愈近﹐則感發倍切﹐而窺見源流﹐攀緣亦較易。」云云。聲木謹案﹕刑部論文此恉﹐卽由太史公所謂法後王脫化而來﹐實千古未宣之蘊。「相去愈近」四語﹐眞學文之祕訣﹐固不必髙語秦漢﹐規仿八家﹐始謂之能文也。

虀菜孟嘗君

孟嘗君在當時好客﹐不得不然﹐後世頗有慕其名﹐因之傾家敗產﹐貧無立錐者。又有家無儋石﹐而亦好客如命﹐出於天性者。故自幹嘉以來﹐有虀菜孟嘗君之目。一時如顧有孝字茂倫﹐吳江人﹐儲潤書字玉琴﹐宜興人﹐江藩字子屏﹐江都人等三人﹐皆是也。

冷姓

世間冷姓﹐以予所知者記之。丹徒縣有冷睦二姓。冷士瑂爲明末遺老﹐頗著名於時﹐冷氏卽其裔也。睦氏墓志﹐見於包愼伯明府世臣《藝舟雙楫》附錄中。予曾詢姓睦者﹐自言其姓讀與「須」字同音。合肥縣有闞﹑者二姓。闞澤見於《三國誌》﹐其來已遠。者貴隨先文莊公剿平撚匪﹐官至記名提督。京師廊房頭條胡同﹐招牌有「遲氏金丹」四字﹐是以「遲」爲姓矣。定遠方小東太守桂芬﹐言其友人有乜﹑買﹑開﹑連等姓。乜爲河南縣大族﹐不下數萬人﹐土人呼乜爲某。輝發縣有廷姓。廷樾字雅南﹐官建陽縣知縣﹐廷�字芳宇﹐官至鹽運使。樾撰《報好音齋文稿》三卷﹐同治八年仲冬刊本﹐𨿽名《文稿》﹐實爲《易》學管窺。復有《陰符經臆說》一卷﹐則未見。儀徵朱石梅��銘輯《四白齋唱和集》一卷﹐光緒元年刊本﹐中有江都縣鴉鴻謨﹐字晡生﹐和詩四首﹐鴉姓亦爲罕見。

論注通鑑體裁

林子卿字安國﹐華亭人﹐諸生。《松江詩話》言其撰有《通鑑紀事本末箋注》一百卷﹐蔡仁葊借刻行世﹐云云。聲木謹案﹕此書世無傳本﹐𨿽已雕刻﹐蓋佚久矣。然爲《通鑑紀事本末》箋注﹐體例甚難。若以繁博稱﹐豈百卷所能盡。不特撰述須有體裁﹐卽箋注各書﹐亦須有各書之體裁。元胡三省注《通鑑》﹐但音釋字句﹐辧別地理而已。若以《通鑑》所遺漏及節取者﹐悉以五代以前正﹑別史全文列入注中﹐豈非千古笑話。觀胡三省之注﹐寥寥無幾﹐眞善注《通鑑》﹐知注《通鑑》之體裁也。

潘髙等詩

潘髙字孟升﹐號鶴江﹐金壇人﹐撰有《南村集》�捲。新城王文簡公稱其詩淸眞古淡﹐與邢孟貞﹑王言遠相頡頏﹐云云。長洲沈文愨公稱其詩古淡生新﹐絕無雕飾﹐而自然合度﹐云云。可謂一登龍門﹐身價十倍﹐實則其詩自有不朽之處﹐端不借人力也。

五洲帝室多故

自宣統三年﹐我國皇帝讓政以後﹐歐洲各國﹐亦同時多事﹐十年之間﹐不可勝紀。前徳意志帝國皇帝﹑普魯士國王維廉第二﹐失國後﹐僑居荷蘭。俄羅斯帝國皇帝尼古拉斯第二﹐失國後﹐流至西伯利亞荒原﹐卒爲鮑爾希維克所弒。奧匈帝國皇帝加爾第一﹐失國後﹐兩次謀復辟失敗﹐流入馬徳里﹐抑鬱而卒。希臘帝國國王康士坦丁與其子喬治第四﹐均被逐而失位﹐康士坦丁居瑞士。土耳其帝國皇帝﹑回教教主阿白杜爾米傑徳阿芬地被國民押解出境﹐寓居瑞士。誠五大洲亙古之變局也。

盛宣懷繼妻六秩徵詩文啟

近見盛杏蓀尙書宣懷繼配莊夫人六秩徵詩文啟﹐中有云「夫人於光緒辛卯﹐於歸盛氏﹐時宮保官登萊靑道。計其時﹐夫人年已二十八歲﹐宮保年已五十。當時宮保又有三妾﹐曰秦﹐曰劉﹐曰柳。」云云。是尙書當時已有三妾﹐而仍續膠﹐夫人不因有三妾﹐而仍於歸﹐宜乎福備箕疇。尙書故後﹐養贍之貲達數百萬﹐已見《隨筆》�捲﹐玆不復贅。

張貞撰述每卷百餘頁

張貞字起元﹐又號杞園﹐安邱人。與王士禎﹑髙珩等同時﹐撰有《渠亭山人半部稿》一卷﹐前有王髙二人序﹐極爲推崇。書𨿽一卷﹐多至壹百伍拾貳頁。《或語》一卷﹐卽《半部稿》二刻。前有宋犖﹑金徳純﹑徐文駒﹑李澄中等序﹐程邃﹑餘懷﹑汪耀麟﹑吳綺﹑宗元鼎﹑周在浚﹑冒襄﹑黃泰來﹑程師恭﹑安致遠﹑王宏撰﹑曹貞吉﹑朱緗﹑沈名蓀﹑龐塏﹑朱綱諸人題詞﹐多至壹百貳拾陸頁。《潛川集》一卷﹐卽《半部稿》三刻。前有王士禎﹑張遠﹑王源﹑安眞等序﹐多至壹百肆拾壹頁。《娛老集》一卷﹐卽《半部稿》四刻。前有《閻愉世譜》一篇﹑自序一篇﹐多至壹百叄拾叄頁。四集皆古文﹐每集約得文六七十篇不等﹐三四萬言。亦國初古文作手﹐故一時名流羣爲推崇﹐惟惜其書傳本甚罕。四卷之書﹐積之髙逾五六寸﹐他書罕見。惟後來吳摯甫京卿撰述﹐每捲亦恆至壹百餘頁﹐此其先河也。

王元啟撰述

嘉興王惺齋明府元啟﹐學問博奧﹐文章爾雅﹐任將樂縣僅一月﹐歷主道南﹑金石﹑樵川﹑華陽﹑崇本﹑濼源﹑蒿葊﹑重華﹑鯤池等九書院講席三十年﹐撰《詆平居士集》��種。中有《讀韓記疑》十卷﹐已刊。復有《讀歐記疑》五卷﹐未刊。乙巳�月﹐錢唐汪大鈞��編入《舊徳堂叢書》中﹐北京藻玉堂自刊本。聲木謹案﹕此等書﹐不特於考證有益﹐卽於文字上﹐亦耐人思索﹐可悟文章字句法也。

許乃普詩句

錢唐梁紹壬《兩般秋雨葊隨筆》云「『書似靑山常亂疊﹐燈如紅豆最相思』﹐出句系���作﹐對句系許滇生尙書乃普所作。」實則皆系尙書所作﹐���但攺二字耳。尙書原句云「書似亂山隨意疊﹐燈如紅豆最相思。」見尙書自撰詩集中。

王昶門下士之盛

靑浦王蘭泉侍郎昶﹐生平最喜提倡風雅﹐歷官省分旣多﹐享壽又至八十有三﹐門生故吏滿天下。阮文達公元《揅經室集》載其墓志銘﹐中有云「士之出門下爲小門生﹐及從遊受業者﹐二千餘人﹐可謂盛矣。」云云。眞歷代所希有也。

海關用外人名數

中國海關𨿽云操自外人之手﹐實則操諸英國人之手。自總稅務司赫徳管理以來﹐以英人援引皆英人﹐而全國關稅重要職員人數﹐以乙丑年計之﹐仍以英籍爲多﹐美﹑徳﹑日次之﹐中國最少。計總稅務司壹人﹕英人。正稅務司肆拾叄人﹕英貳拾柒人﹐法柒人﹐美柒人﹐日貳人﹐葡貳人﹐中國無。副稅務司叄拾人﹕英拾柒人﹐日伍人﹐萄貳人﹐美壹人﹐中國無。一等幫辦拾叄人﹕英拾人﹐日柒人﹐徳﹑葡各壹人﹐中國伍人。貳等幫辦肆拾叄人﹕英拾伍人﹐中國拾叄人﹐美柒人﹐法﹑意各叄人。三等幫辦貳拾壹人﹕中國貳人﹐日捌人﹐英柒人﹐法貳人﹐美壹人。四等幫辦叄拾人﹕中國柒人﹐英拾柒人﹐法﹑意各貳人﹐日﹑美各壹人。其它下級關員不計。見於���日《��報》。上次關稅會議﹐日代表要求增加日顧員爲議案。中國現欲關稅自主﹐實權盡在外人掌握﹐亦仍是徒托空言耳。

馬敍倫論文語

杭縣馬彜初��敍倫﹐撰《天馬山房叢書》﹐列目十五種﹐已刊者僅六種﹐卷帙較之列目又未備。內有《天馬山房文存》﹐中有《甲寅復夏滌葊先生書》﹐末段云「左右謂姚姬傳筆力𨿽弱而辭旨淵懿﹐實非曾滌生敢望﹐誠然誠然﹐然曾氏堂廡實廓於姚氏﹐倫常私以爲有淸一代﹐散體之文﹐得望溪而正﹐得惜抱而深﹐得滌生而大。特曾氏於練句誠有不盡粹﹐如左右所摘﹐且所爲《昭忠祠記》五篇﹐尢非其文之至者。倫蓋嘗反復其文﹐觀其力彊故气盛﹐識不皆卓而所見自己得之﹐故足以厚其力﹐惜乎所學不充﹐不能深其文耳。夫文章之事﹐窮微極奧﹐甘辛自諭﹐而論人之作﹐難於己造﹐當略小疵而權大體。若辭句之累﹐韓柳不免。歸震川一代作家﹐不特壽人贈人之文﹐爲望溪﹑滌生所譏﹐其潔然無累者﹐十不得三四。惜抱生承平之際﹐又天授以耄耋之年﹐從容研幾﹐終其身僅而得之。然則滌生所成就如此﹐亦足恕矣。」云云。聲木謹案﹕馬氏此論﹐最爲精確平允﹐實獲我心。曾文正公之文學不足以充之﹐尢爲特見。曾文正公之文﹐在我朝自是一家﹐不可磨滅。無柰其門生故吏譽之幾謂可掩迹歸﹑方﹑姚﹑梅﹐實爲言過其實﹐增人不信心。夏滌葊﹑馬彜初之論﹐實天下萬世之公論﹐然非深於此道者﹐不能言之如此深切著明。但曾文正公之文﹐爲夏氏所指摘者﹐惜未見其本。見之者﹐可悟文章之句法﹐有益於文學匪淺也。

唐李紳追昔遊集

詠詩以自述其生平者﹐始於唐之李紳。紳述其早年閱歷﹐成詩一百一首﹐名曰《追昔遊集》三卷。《新唐書》本傳頗采用之﹐因其語皆確切﹐毫無虛僞。《四庫提要》稱其詩舂容恬雅﹐其格在晚唐上﹐是並其詩亦謂之佳詩矣。

孿生男女爲夫婦

上海招商局職員林云生孿生二子﹐復訪得�家孿生二女﹐年齒相若﹐以爲之配﹐於乙丑十一月廿一日﹐假牯嶺路普益代辦公司禮堂結婚。無爲州醫生李輔淸﹐羣呼爲李白毛﹐孿生二子﹐亦復訪得�家孿生二女爲媳。眞絕無僅有之事﹐不謂一見再見。

胡庶華論東瀛語

丙寅五月初一日《申報》中﹐有胡庶華赴日本考察情形報告書﹐四千餘言。其中最扼要者數言﹐其言曰「查日本文化﹐大都輸自我國與歐美﹐然其特色﹐在能取人之長而不盲從﹐存己之長而有鑑別。至於工業﹐尢善模仿﹐無論何種制造﹐均能獨立。𨿽間有不及歐美之精﹐然日人國家觀念甚彊﹐故維護國貨之意志亦甚堅。」云云。以視吾國一槪盲從他人﹐毫無國家觀念者﹐眞有天壤之別﹐宜其爲東方彊國矣。

趙之謙刊校字名氏原委

會稽趙撝叔明府之謙致仁和魏稼生鹺尹錫曾手迹﹐光緒乙巳﹐嚴小舫觀察信厚編爲《二金蜨堂尺牘》一卷﹐石印行世。中有一條云「《補訪碑錄》已寫至四卷﹐上板者二卷﹐卷末每系校字人名而缺其二。今以錢式列一卷﹐以性之列三卷。可告之非多私意﹐實自揣薄福﹐須他人附傳一名﹐或免造物譴責。」云云。予當時閱之﹐不禁失笑﹐初以爲戲言也。後購得同治三年甲子孟諏之月二金蜨堂原刊本﹐襯頁中篆書一行﹐文云「二金蜨堂所著書之九」﹐則此爲明府第九種撰述無疑﹐前八種及後數種均未見也。卷一末頁﹐果刊錢式校字。卷二末頁﹐刻沈毓淸校字﹐毓淸當爲南匯沈樹鏞之子無疑。卷三末頁﹐刻魏本眞校字﹐當卽性之﹐爲魏稼孫鹺尹之子無疑。卷四末頁﹐刻馮燦校字﹐卷五末頁﹐刻朱志復校字﹐失編末頁﹐無校字之人。果如所言不謬。後人覆刻趙本﹐盡去校字之名﹐當非明府所能夢及矣。

曲阜孔廟官目

乾隆甲子﹐安鄕潘��明府相任曲阜縣知縣﹐重修縣誌一百卷﹐頗爲精審。志中云「衍聖公之屬官﹐有四氏學教授﹑學錄﹐翰林院五經博士﹐太常寺博士﹐國子監學錄﹑學正﹐至聖廟執事官六品官典籍﹑司樂﹑屯田﹑管勾守衛林廟百戶﹑知印﹑掌書﹑書寫奏差等員。」云云。聲木謹案﹕我朝開捐納例﹐人之以貲爲官者﹐尙可云藉此以爲進身之階﹐爲榮宗耀祖計也。聞又有捐曲阜孔廟官職者﹐或卽志中開列各官﹐尙可曰孔子大聖人﹐藉此以爲依傍聖人門墻﹐猶可說也。更有聞捐江西龍虎山張天師府法官名目者﹐眞不知其是何居心。以爲眞官耶﹐何人信之畏之﹐以爲除妖耶﹐所捐者未必皆家有妖孽﹐將預爲凶事計乎﹐亦不祥孰甚矣。

文選注

《文選》一書僅六十卷﹐唐李善所注﹐極爲賅博﹐其畢生精力所注﹐良非偶然。據李匡乂《資暇集》稱﹐善注《文選》﹐有初注﹑覆注﹑三注﹑四注之異。其絕筆之本﹐皆釋音訓義﹐批注甚多。今世所行﹐當卽絕筆之本﹐不知果系五六注﹐或九注十注矣云云。見《四庫提要》。聲木謹案﹕孫志祖《文選理學權輿》卷二有《文選注引用書目》﹐臚舉頗詳。其中采取諸經傳訓壹百餘種﹐小學叄拾柒種﹐緯候圖讖柒拾捌種﹐正史雜史人物別傳﹑譜牒﹑地理﹑藝術凡史之類﹐幾及肆百種﹐諸子之類貳拾種﹐兵事貳拾種﹐道釋經論叄拾貳種﹐各種文集幾及捌百種﹐誠足包羅萬象﹐羽翼《六經》。《文選》一書﹐編輯未必盡善﹐頗貽後人口實。若非李善注釋之淵博﹐足爲考証之資糧﹐恐後人之愛重此書者﹐未必如此之盛。李善之注﹐大有造於原書非小﹐蕭統何幸得此注也。

陳澧論以讀書爲養生

番禺陳蘭甫京卿澧序《榕園叢書》中有云「凡人必有所好﹐有所好﹐則不能自已﹐而或以害其生。李君之所好者﹐書也﹐不能自已者也。然使執養生之說﹐舉所好之書而棄絕之﹐則非所以養生矣。有目而不觀覽與無目同﹐有手而不披尋與無手同﹐有口而不吟諷與無口同﹐有心而不思繹與無心同﹐是則與死何異﹐而謂之養生乎﹗此其所養生者﹐無用之生也﹐善養生者﹐當養有用之生。觀覽而不勞其目﹐披尋而不勞其手﹐吟諷而不勞其口﹐思繹而不勞其心。非惟不勞﹐而可以樂之。目得觀覽而樂也﹐手得披尋而樂也﹐口得吟諷而樂也﹐心得思繹而樂也﹐不亦善乎﹗」云云。聲木謹案﹕京卿此語﹐可謂妙語解頤﹐說盡書癡結習﹐眞善於讀書及善於養生者。人非下愚﹐生於斯世﹐必有所好﹐有所好﹐始能心有所寄。孳孳爲善者﹐固可養生﹐孳孳爲利者﹐亦可養生﹐要在愼之於始而已。

影刊宋元本司馬光書儀

影刊宋元本司馬溫公《書儀》前有宋人一序﹐不著名氏。序末年月﹐爲「時歲子菊月圓日序於傳桂」十一字。所記年月日﹐爲他書所罕見。後有印文二﹐一外圓內方﹐白文四字﹐曰「傳桂書堂」。一方印﹐朱文四字﹐曰「稚川世家。」據印文考之﹐作序之人葛姓﹐故以葛稚川爲祖。「序於傳桂」﹐乃傳桂書堂﹐當時省二字﹐不知何意。

徐雲路詩句

昆山徐懶云茂才雲路﹐買書無錢而書賈頻至﹐乃自嘲云「生成書癖更成貧﹐賈客徒勞過我頻。聊借讀時佯問值﹐知非售處已回身。乞兒眼裏來鴞炙﹐病叟牀前對美人。始嘆百城難坐擁﹐從今先要拜錢神。」又有句云「風威兩岸荻﹐雪意一天云。」見《隨園詩話補遺》卷八。聲木謹案﹕近人注黃莘田明府任《香艸箋》《秋江詩集》者﹐不知徐懶云茂才始末﹐予已考之昆山﹐新陽縣誌﹐錄入《隨筆》捲�隨園摘錄其句﹐當時必見其詩集﹐而世無傳本。茂才最工艷體詩﹐與隨園正同﹐《詩話》中獨未之及﹐亦屬異事。

彩票頭彩五女士合得

乙卯年新華儲蓄票第一期開彩在三月十二日。頭彩第拾陸萬肆千捌百貳拾陸號﹐由上海英租界南京路小菜場江蘇全省溥利公司售出。二洋涇橋六號洋房何梓述女士得六條﹐牯嶺路許醒亞女士得一條﹐四川路全福裏鍾秀珍女士得一條﹐新閘﹝路﹞道達裏張芷寶﹑張荷寶兩女士合得一條﹐虹口兆丰路貳拾壹號朱蔓伯方伯家中僕婦周氏得一條。頭彩全張十分條﹐盡爲婦人所得﹐無一男人在內﹐自有彩票以來﹐未有如斯之巧也。

宜興茗壺著錄

人生嗜好各有不同﹐自有明金沙寺僧以宜興泥制爲茗壺﹐可供雅玩﹐以後傳其法有人﹐代擅名手。文人學士好之甚勤﹐搜求故實﹐編爲一書﹐專記其事﹐周髙起撰有《宜興茗壺系》一卷﹐吳騫撰有《陽羨名陶錄》一卷。不謂東土士人亦有偏嗜﹐日本東京奧玄寶蘭田亦撰有《茗壺圖錄》二卷﹐明治甲戌﹐注春居藏梓﹐筆耕玉置環齋圖寫﹐小林永濯雕工﹐安井友顯編次﹐尙爲合法。中分源流﹑式樣﹑形狀﹑流扳金﹑泥色﹑品匯﹑小大﹑理趣﹑款識﹑眞贗﹑無款﹑口銜揑﹑別種﹑用意十四門。其凡例中有云「斯書耳目所及﹐隨圖隨錄。然不可無體裁﹐以《宣和博古圖錄》爲模範﹐不可無典故﹐以周髙起《茗壺系》﹑吳騫《名陶錄》爲粉本。」云云。可見其編輯具有體裁﹐𨿽僅小小譜錄之書﹐亦非苟作矣。

藕香零拾

江陰繆筱珊太史荃孫刊一叢書﹐名曰《藕香零拾》﹑立名甚奇穎。卷首有自序云「光緒丙申﹐讀曹倦圃流通古書約云『節燕遊玩好諸費﹐可以成就古人﹐與之續命。出未經刊布者壽。梨棗始小帙﹐訖巨編』之三十二字﹐擬刊罕見之書﹐以一字爲一冊。」云云。聲木謹案﹕太史誌在流通古書﹐立意甚善。因曹倦圃有「節燕遊玩好諸費」等語﹐不惜大聲疾呼﹐發聾振瞶。卽以此三十二字黑圈白字排列﹐刊於卷首每集目錄之上﹐務使閱者觸目驚心﹐予恐告者諄諄﹐聽者仍藐藐耳。

三體唐詩

宋汶陽周弼伯﹛弜攵﹜編《三體唐詩》六卷﹐元釋天隱注二十卷﹐明中葉尙有刊本。國朝錢唐髙澹人侍郎士奇重爲刪訂補正﹐刊入《髙文恪公四部稿》中﹐傳本仍罕見﹐單行本更少。光緒��年﹐桂陽夏菽軒中丞時﹐於京都廠肆﹐購得何義門太史焯《評點三體唐詩》一帙。以朱筆通部點勘﹐評語多者﹐上下眉﹑行間幾滿。於詩人比興寄托之旨﹐起伏照應之法﹐細意尋繹﹐體會入微。間有題字注語﹐爲澹人侍郎所刪而詩意不明者﹐皆爲補入。選例爲澹人侍郎所攺者﹐據原書校攺﹐還其舊觀。有名世鈺者﹐不知爲何人﹐間有校正數語﹐又有不著名而所言與太史評語不相應者一二條。中丞因《義門讀書記》中無此一種﹐念世間未必有副本﹐因依原書義例校錄﹐於光緒十二年﹐刊於四川瀘州鹽局﹐時中丞方以道員辦理川鹽局務。自髙澹人侍郎刊行此書﹐世間稍有知《三體唐詩》之名﹐自中丞重刊此書﹐讀者較多。所謂「三體」者﹐乃七言絕句﹑七言律詩﹑五言律詩也。七絕分七格﹐七律分六格﹐五律分七格。蓋當日江湖詩派中﹐遞相授受﹐有此規程。髙文恪公又續錄唐三體詩八卷﹐以五古﹑七古﹑五言排律爲三體﹐實爲煩冗。自立此等名目﹐尢嫌無謂。

顧炎武七家年譜

國朝年譜卷帙之富﹐無有過於阿文成公者﹐年譜三十四卷﹐積之髙尺許。吾家𨿽有其書﹐恐閱之者少矣。次則顧亭林先生年譜﹐卷帙𨿽少﹐爲之編輯者﹐約有七家。一則其子衍生所編﹐二則吳映奎編﹐三則車守謙編﹐四則胡虔編﹐五則徐松編﹐六則周中孚編﹐七則張穆編。中惟吳映奎編本刊入吳金瀾《昆山三家年譜》中﹐張穆編本與閻潛邱年譜合刊﹐余均未見。以一國朝人﹐而爲之編輯年譜者七家之多﹐洵乎我朝一人也。

海雪集箋

明中書舍人南海鄺露﹐字湛若﹐殉明季之難﹐撰詩名《嶠雅》﹐頗爲當時朱竹垞太史﹑新城王文簡公所推重。咸豐元年正月﹐族來孫廷瑤蓂階箋注其詩﹐易名《海雪集箋》﹐十二卷﹐引證甚爲賅備。番禺張南山太史維屏序之﹐深爲推崇。並謂祖集孫注﹐古人只舉幸元龍《松垣集》裔孫幸鳴鶴注一家﹐則又不盡然。以予所知﹐如元薩天錫《雁門集》﹐諸孫龍光露蕭編注爲十四卷﹑《附》一卷﹐乾隆五十年九月刊本﹐光緒三年冬月﹐十六世侄孫承鈺��重刊本﹐是亦祖集孫注﹐不僅一家矣。

金元好問詩句

金元遺山先生《無題》詩﹐有「死恨天臺老劉阮﹐人間何戀卻歸來」之句。蓋遺山生當金源旣亡之時﹐痛宗社淪胥﹐無力援救﹐偸生苟活﹐艸間乞食﹐故詠劉﹑阮事﹐沈痛若此。國朝錢塘梁山舟學士同書《頻羅庵遺集》中﹐有因遺山之詩﹐爲大地下一轉語﹐必有首肯之者。詩云「金釵六六鴛鴦隊﹐畫戟雙雙甲第開。到底人間勝天上﹐不然晨肇不歸來。」云云。山舟學士﹐生當我朝全盛之時﹐又值家門鼎盛﹐簪笏盈庭﹐故爲此翻新之語﹐亦非無爲而然。讀書者﹐所以貴知人論世﹐不可執一偏之見﹐以妄論古人也。

百香精舍等命名

蘇報館附刊《瑤天閣叢書》中﹐《曉牕春語》下卷爲金姓所述﹐中有云﹕其家中「藏董香光墨迹﹐多至百餘件﹐因名其齋曰百香精舍。」云云。以予所知者﹐南海張樵野侍郎蔭桓﹐最喜王石谷山水﹐搜羅至百餘件﹐名其齋曰百石山房。合肥李健甫孝廉國松﹐最喜包愼伯明府世臣字迹﹐搜羅亦最多﹐名其書室曰百包齋。

牡丹爲國花

髙宗純皇帝以牡丹花爲國花﹐見於�������光緒��年﹐頤和園新栽牡丹﹐徳宗景皇帝名之曰國花臺﹐見於善化瞿文愼公鴻禨詩集自注。日本以櫻花爲國花﹐固盡人皆知﹐若以荷花爲喪花﹐視爲不祥之物﹐則眞駭人聞聽﹐或有未知之者。蓋日本以荷花爲主素﹐凡有喪事人家﹐則擇畫中之有荷花者懸於壁端﹐所以昭其凶也。

舊本書印文

予購舊本書﹐中有紅印朱文長印﹐印文三行行十字。文曰「勿皺皮﹐勿捲角﹐勿爪侵而涎滴﹐勿墨漬而油污。願我同志﹐鑑此箴言。郕尗子白。」云云。一紅印朱文方印﹐印文四行行六字﹐文曰「列典籍﹐有定處。讀看畢﹐還原處。𨿽有急﹐捲束齊。有缺壞﹐就補之。」云云。數語頗簡而賅﹐精而確。卽尋常通行本石印﹑排字本﹐亦宜照其宗旨收藏﹐勿以書不值錢而棄之也。

梅文鼎績學堂詩文鈔

宣城梅定九徵君文鼎﹐湛深歷算﹐撰述宏富﹐爲國朝歷算第一人﹐自不待言。所撰歷學書五十餘種﹐算學書廿余種﹐世多知之﹐幾於家有其書矣。又撰有《績學堂詩鈔》四卷﹑《卷首》一卷﹐《文鈔》六卷﹑《卷首》一卷﹐乾隆壬申三月﹐其孫文穆公谷成循齋校刊。尙有《筆記》�捲﹐不知已刊否。徵君𨿽不以詩文名﹐其詩淸眞靜遠﹐稱心而言﹐無餖飣裘馬之習﹐爲同裏施愚山太史閏章所稱。文則卽事言理﹐因文見意﹐無詰屈支離﹐軟媚猥瑣之習﹐爲髙淳張彜嘆孝廉自超所稱。誠以醞釀深厚﹐發爲詩文﹐自然淵懿純潔﹐無意爲文﹐而能文者莫能加焉﹐固非江湖之士﹐枵腹白戰者﹐所可同日而語也。其詩文傳本甚罕﹐予故記之於此。

龜鶴猨長壽

古人以龜鶴猨三者爲禽獸鱗介中最長壽畜物﹐故名與字多用之。龜字符代猶有以之爲名氏者﹐明以後則無﹐鶴字至今用之者仍多。惟猨字古今用之者甚少﹐同一長壽畜物﹐何淹沒若是。道州何子貞太史紹基熟於《史》《漢》﹐毅然自號曰猨叟。𨿽亦好奇之過﹐然用之殊爲典雅﹐久於傳播人口矣。近見嘉定黃世榮闇伯《文惠全書八種》﹐中有《蝯叟詩存》一卷﹐立名竟與之相同﹐眞毫無取義。《漢書》又有猨臂之說﹐太史本自負其善書﹐故用之恰當﹐他人沿襲用之﹐殊爲可笑。「猨」字左旁從「犭」從「虫」﹐義意無二﹐旣已沿襲其號﹐又何必攺其偏旁乎。

辛從益論語證疑序摘錄

南宋張南軒先生撰《論語解》十卷﹐朱子摘其瑕疵者百十八條﹐南軒從而攺者僅十之三﹐余悉仍其舊﹐朱子亦不再爭。至《父在觀其志》章﹐朱子與之反復辧論二百餘言﹐後作《集注》﹐仍從張說。而鄭汝諧撰《論語意原》二卷﹐頗與朱子異﹐朱子亦稱其有好處。可見朱子捨己從人﹐虛懷好善﹐本不以異己爲嫌。以上見萬載辛筠谷侍郎從益《寄思齋藏稿﹟李教授允升論語證疑序》中。是與朱子同時者意見不合﹐朱子尙不以爲嫌﹐而後世之人轉因崇奉朱子﹐生出許多轇轕﹐固非朱子之本意也。

續筆卷三

重文書名

藏書家賜圖書集成

石溪舫詩話

龍虎榜

方苞論文

論進奉文字

論綠楊城郭是揚州句

各省官書局

狐貍等拜月

陳陶遺演說語

八大生員

孫可之集

徐大椿詩句

鄭知同撰述

雷峯塔圮

舍利子

陶淵明集

證婚次數之多

用丹鉛法

吳騫撰述

鄕飲介賓等名稱

二百蘭亭齋古銅印存

徐致祥制竹器

孫奇逢日譜

戴熙論畫

吳嵩梁詩句

鷃林子

金石存

閨秀詩話

老輩崇儉風气

萬季野語

思益堂日札

西昆酬唱集

陳衍近代詩鈔

端方等代筆字

唐魏徵簪笏

辛酉二月上海大火

錦瑟解

日本尊君愛國

閱微艸堂筆記語

蔣說所本

晉鄧攸殺子存侄

古文淵鑑

黎庶昌續古文辭類纂

小方壺齋輿地叢鈔

僧人位至將相

後魏木蘭女士名氏

南宋韓世忠四夫人

魏王昶名子

咸豐以來功臣別傳

唐宋程序文式

晉饑秦輸粟

明臣妻請代夫死

萇楚齋續筆卷三

廬江劉聲木十枝撰

重文書名

書名以重文見義者﹕《非非國語》《反反離騷》﹐知之者多矣﹐然類此者甚多﹐集錄於此﹕宋晏天章撰《元元棋經》一卷﹐見於《四庫》。元吳臯撰《吾吾類稿》三卷﹐《退廬叢書》本。鄭思肖撰《久久書》�捲﹐見《國粹學報》。明孫礦撰《書畫跋跋》三卷﹑《續》三卷。郝敬撰《史記瑣瑣》二卷﹑《前漢瑣瑣》四卷﹑《後漢瑣瑣》六卷﹑《三國瑣瑣》四卷﹑《晉書瑣瑣》六卷﹑《南史瑣瑣》四卷﹑《北史瑣瑣》四卷﹑《舊唐書瑣瑣》四卷﹐《山艸堂集外編》本。袁子讓撰《字學元元》十卷﹐周應治編《廣廣文選》廿三卷﹐周秦編其先世遺集爲《存存稿》十卷﹐周寀編《存存續稿》三卷﹐均存目《四庫》。徐懋升撰《畱畱靑》六卷﹐���撰《正正楊》�捲﹐見於《湧幢小品》及《廣陽雜記》。兪震撰《古今醫案案》十卷﹐見《浙江藏書樓書目》。李材撰《將將紀》廿四卷﹐國朝曹庭棟撰《老老恆言》五卷﹐嚴可均撰《段氏說文訂訂》一卷。程廷祚撰《冤冤詞》�捲﹐以攻毛奇齡。孔廣居撰《說文疑疑》二卷﹐見於《匏廬詩話》。李鍾泗撰《規規過》�捲。焦循撰《詩陸氏疏疏》二卷﹐刊入《南菁叢書》中。黃本驥撰《疑疑孟》一卷﹐刊入《癡學》中。吳世旃撰《廣廣事類賦》三十二卷﹐胡宗緒撰《九九淺說》�捲﹐見《桐城藝文志》。���撰《讀書錄錄》一卷﹐亞伶散人撰《夢夢錄》二卷﹐���撰《昔昔春秋》�捲。所錄已三十餘矣。

藏書家賜圖書集成

歙縣鮑菉飲��廷博﹐乾隆時開四庫館﹐獻書七百餘種﹐欽賜《圖書集成》一部。後進所刊《知不足齋叢書》﹐仁宗睿皇帝復賞鮑��舉人。寧波明範堯卿少司馬欽建天一閣﹐藏書伍萬叄千餘卷。乾隆時四庫館多錄其書﹐詔建七閣﹐參用其藏書樓格式﹐亦恩賞《圖書集成》一部。光緒��歸安陸存齋觀察心源﹐進呈書籍��種﹐其子二人﹐賞����銜。洵屬藏書家之美談﹐熙朝之盛事也﹐故匯記之於此。

石溪舫詩話

東鄕吳蘭雪太史嵩梁﹐撰《石溪舫詩話》二卷﹐刊入《香蘇山館全集》中﹐惟傳本甚罕。其詩話體裁﹐與他家略異。每人詩話﹐先以一行另起﹐略敍名氏﹑籍貫﹑撰述﹐言詩之語﹐又另起一行﹐眉目分淸﹐較爲易覽。其體例𨿽與他家異﹐予以爲實勝諸家﹐以後撰詩話者﹐當以爲法。中言王夢樓太史文治﹐嘗以八音編詩﹐謂朱子穎如金鐘﹐吳蘭雪如玉笛﹐蔣心餘如戰鼓﹐袁子才如琵琶。自評其詩如笛﹐但非玉聲。蘭雪問琴聲爲誰﹐慨然曰難難。又問擬袁爲琵琶﹐不已褻乎。曰「琵琶妙處﹐最爲移人﹐此老獨絕之技﹐卽在於此﹐故非奇才不能。」云云。其語深得詩中三昧﹐非淺嘗人所能到﹐他處無有﹐亦僅見於《石溪舫詩話》中。

龍虎榜

康熙癸巳會試﹐中式第一名名孫見龍﹐第二名名黃文虎﹐時有龍虎榜之稱﹐亦可云巧矣。

方苞論文

方望溪侍郎苞﹐有仁和沈菽園侍郎廷芳文評一則﹐眞千古文章之祕鑰﹐萬世不刊之典也﹐爰錄之於此﹐評云「賢文筆極淸﹐體法具合﹐將來定以此發聲。但南宋﹑元﹑明以來﹐古文義法不講久矣。吳越間遺老尢放恣﹐或雜小說﹐或沿翰林舊體﹐無一雅潔者。古文中不可入語錄中語﹐魏﹑晉﹑六朝人藻麗俳語﹐漢賦中板重字法﹐詩歌中雋語﹐《南》《北史》佻巧語﹐今文士惟畊南﹑冠云足語此。畊南才髙而筆峻﹐惜學未篤﹐冠云特精潔﹐肯究心於經﹐得吾賢而三矣。」云云。聲木謹案﹕曾文正公《論文臆說》云「望溪古文規模極大﹐修詞極雅潔﹐無一俚語俚字﹐不能不推爲一代巨手。然其行文﹐不敢用一華麗非常字﹐此其文體之正而才不及古人也。」云云。曾文正公爲咸同間古文巨擘﹐其論方氏之文如此﹐後人知所則效﹐不致悞入迷途矣。

論進奉文字

楊瑄字玉符﹐號楷葊﹐華亭人。康熙丙辰進士﹐官至內閣學士。官編修時﹐以撰佟某祭文﹐誤用王彥章事﹐謫戍尙陽堡。可見進奉文字更有體裁﹐不可有一字未安。當時聖祖仁皇帝學問淵雅﹐能知其誤﹐誠非唐﹑宋﹑元﹑明諸朝所能企及矣。

論綠楊城郭是揚州句

每年三四月間﹐揚州城內外各處皆飛楊柳花﹐約月餘始息。家家人人見之﹐紛如雨雪﹐所落之處微濕。揚人相戒﹐落於毛衣﹐皮毛盡落﹐屆時無敢以干衣出曬者。此爲各處所無﹐生平亦從未見楊柳花飛落如是之多且久者。揚州人自謂「綠柳城郭是揚州」之句﹐恰爲揚州而作﹐移易他處不得。予頗疑當時新城王文簡公亦作於三四月間﹐親見其如是也。

各省官書局

同治年間﹐曾文正公國藩踵前代南監本﹑北監本之例﹐創立官書局。一時如江南﹑江蘇﹑淮南﹑浙江﹑江西﹑湖北﹑湖南七處﹐均設立官書局﹐刻印四部中要籍﹐流傳甚廣。平時人視之﹐若不甚措意。日本那波利貞撰《燕吳載筆》�捲﹐中言中國各省設立官書局﹐嘆爲文化設施之最良事業﹐甚爲歆美。不知日本人何以知其善而不自行設立官書局。江蘇一省﹐設立南京﹑蘇州﹑揚州三處。吾皖亦江南大省份﹐當時何以無人以此事爲意﹐竟至缺而未立﹐不能與各省齊驅並駕﹐亦憾事也。

狐貍等拜月

幼時聞狐貍拜月﹐後以爲妄言。偶與同邑汪靜潭明經紹倫言及﹐明經言「確有其事﹐狐貍﹑黃鼠狼皆拜月﹐每當月圓之時始拜﹐平時不出。如在十五日前後﹐皓月當空﹐遇有狐貍﹑黃鼠狼所在之處﹐於靜處偸窺之﹐無不見也。」云云。明經平生﹐大半出門授讀﹐作客時多。此皆客中況味﹐故知之最深﹐言之最確﹐非沈酣黑甜鄕者所能見也。

陳陶遺演說語

甲寅五月廿一日﹐南京河海工程學校舉行畢業禮﹐省長陳陶遺親臨演說﹐略謂﹕「我有一最好朋友﹐素來主張勞工神聖﹐乃嘗見其以皮鞭鞭車夫。又見有力主共產主義者﹐而家貲巨萬﹐不肯施濟窮人。又有極道模特兒之曲綫美﹐謂爲提倡美術﹐而不肯以妻女供人繪畫。如人無誠信作事﹐在社會上﹐難於得人信仰。」云云。聞者莫不鼓掌。見《��報》。此語可謂透辟之至﹐不知素來主張此三種學說者聞之當何如也。

八大生員

同光之間﹐不由科第而致身通顯者﹐當時之人﹐目爲八大生員﹕曾忠襄公國荃﹐以優貢官兩江總督。彭剛直公玉麟﹐以附生官兵部尙書。劉忠誠公坤一﹐以附生官兩江總督﹐當時官江西巡撫﹐且有妾巡撫之稱﹐其故可思矣。劉武愼公長佑﹐以拔貢官云桂總督。張靖達公樹聲﹐以廩生官兩廣總督。李勤恪公瀚章﹐以拔貢官兩廣總督。劉霞軒中丞蓉﹐以廩生官陜西巡撫。李��公續宜﹐以附生官安徽巡撫。當時又若楊��公嶽斌官陜甘總督﹐張勤果公曜官山東巡撫﹐劉壯肅公銘傳官臺灣巡撫﹐皆全以武功﹐不由讀書出身。時人尙不能與八大生員等量齊觀視之﹐可見當時以科第讀書爲重矣。

孫可之集

古人著述篇數頁數之少﹐未有如唐孫可之郎中樵所撰《孫可之集》者。其自序謂﹕「閱所著文﹐及碑碣﹑書檄﹑傳記﹑銘志﹐得二百餘篇﹐叢其可觀者三十五篇﹐編爲十卷。」云云。平均計之﹐每捲只三篇半耳。其文篇幅亦甚短﹐以每篇三四百言計之﹐一千餘言卽成一卷。其文集卷一二﹑卷四五﹑卷九十每捲僅三篇﹐卷三六篇﹐卷六二篇﹐卷七四篇﹐卷八五篇。郎中之文﹐源出昌黎﹐奇崛髙古﹐後人莫及。《四庫提要》已以刻意求奇議之﹐然在當時﹐亦負重名。僖宗廣明元年詔曰「行在三絕﹕右散騎常侍李潼有曾閔之行﹐職方郎中孫樵有揚馬之文﹐前進士司空圖有巢由之風﹐列在靑史﹐以彰唐中興之徳。」云云。其褒旌可謂至矣。

徐大椿詩句

徐靈胎��大椿有句﹕「一生那有眞閒日﹐百歲仍多未了緣。」見《隨園時話》。讀之不禁感喟。人生在世﹐本從忙裏過去﹐𨿽有彭祖之壽﹐未了之事仍多﹐豈僅百年耶。

鄭知同撰述

遵義鄭子尹徵君珍撰述久已刊行﹐世多知之﹐其子知同﹐字伯更﹐亦經術淵深﹐撰述宏富。撰有《說文本經答問》二卷﹐廣雅書局刊本﹐《說文淺說》一卷﹐《益雅堂叢書》本﹐《補姚氏說文考異》�捲﹐原本已入內閣﹐詳見《內閣善本書目》中。仍有《說文商義》�捲﹑《說文訛字》�捲﹑《說文述許經義》�捲﹑《愼思編》�捲﹑《愈愚錄》�捲﹑《隸釋訂文》�捲﹑《楚詞通釋解詁》�捲各種手稿﹐髙兩尺許﹐藏華陽王燮丞廉訪秉恩家。所撰《屈廬詩集》四卷﹐附刊徵君遺著中。徵君撰述﹐亦有《深衣圖說補》�捲﹑《錢氏經典文字考異》�捲﹑《三十一家論語注輯》�捲凡三種未刊﹐見《屈廬詩集》王廉訪跋語中﹐貴陽陳氏花宜樓《鄭徵君遺著》新刊本。

雷峯塔圮

甲子八月中秋後﹐杭州西湖水忽然混濁如墨者三日﹐杭人盛傳﹐白娘娘將出現﹐謠言大熾。未幾﹐廿七日下午一時三十分﹐雷峯塔忽然崩坍﹐聲震全湖。俗傳白蛇精爲白娘娘﹐壓於雷峯塔下﹐塔坍﹐白蛇精當然出現。其塔基在西湖南屏山西淨慈寺北﹐與寶俶塔相對。塔成於北宋開寶八年﹐歲在乙亥﹐距今九百五十年。其崩坍原因﹐其故由於杭人相傳﹐求子者偸塔上一磚回家﹐卽可生子﹐兼可鎭邪辟火﹐以致﹝坍﹞﹝偸﹞磚者紛紛。久之﹐塔𨿽在﹐已外彊內幹﹐終有崩坍之一日。上海土俗謂﹕偸生兒女多者之馬桶蓋﹐蓋於自己馬桶上﹐卽可生子。以致生子女多者馬桶蓋防護維謹﹐無子者盜竊維巧﹐得之者欣喜異常﹐失者則咒罵不已﹐亦奇聞也。

舍利子

舍利子色如含桃﹐大如薏苡﹐見蘇文忠公軾《齊州長淸縣眞相院釋迦舍利塔銘》。聲木聞凡修行之釋﹐初須十三年之久﹐於女色毫無動於中﹐保養眞元一絲不漏﹐至第十三年﹐體內始有舍利子一粒。以後每三年卽生一粒﹐無須待至十三年矣。生每生於頭額上肉內﹐捫之可數﹐如取出﹐刀火不能傷。刀斫之不動﹐火燒之則飛於上﹐或墜於下﹐仍如原式。俗謂眞精不怕火來燒﹐卽指此物﹐「精」乃精血之精﹐非金銀之金也。

陶淵明集

蘇文忠公軾字體書《陶淵明集》十卷﹐俗傳蘇文忠公書﹐實則字體酷似蘇非文忠公筆也。據集後紹興十年十一月�日���跋﹐謂﹕「僕近得先生集﹐乃羣賢所校定者﹐因鋟於木﹐以傳不朽。」云云。亦未明記所書之人。據其字迹﹐跋語與全書如出一手﹐殆卽鋟木是書者所書無疑。字迹極工整﹐與元趙文敏公孟俯手書兩漢策﹐要同爲藝林中罕見之本。後又有��甲戌四月﹐汲古後人毛扆一跋﹐言明此書原委。近年粵東某氏得蘇字體舊模本﹐刻之甚工﹐惟刻本亦甚罕覯耳。

證婚次數之多

《大晚報》言﹕巴西和平法官勞喬治氏﹐生平爲人證婚﹐迄今已有壹萬零肆百肆拾叄起﹐云云。吾鄕言﹕爲人作媒人者﹐做至一百个﹐死後可做土地老爺。意謂聯合兩家婚姻﹐免怨女曠夫之嫌﹐至壹百之多﹐待人總屬好心﹐死後卽可成佛。若勞喬治氏證婚之多﹐眞可做釋迦如來矣。

用丹鉛法

古人讀書﹐動稱丹鉛並下﹐初不知用丹之法。後閱南宋眞文忠公徳秀所編《文章正宗》﹐卷首有眞文忠公用丹鉛法一頁﹐照錄於此﹐以爲讀書之法。文云「點分三門﹕句讀小點﹑﹐語絕爲句﹐句心爲讀。菁華旁點﹝﹞﹝﹞﹐謂其言之藻麗者﹐字之新奇者。字眼圈點﹝○﹞﹝◎﹞﹐謂以一二字爲綱領﹐如劉更生封事中之『和』字是也。抹有主意要語之分﹐撇轉換﹐截節段一﹐如賈生『可流涕者一』之類。上以四者皆用丹﹐正誤則用鉛。」云云。

吳騫撰述

海寧吳槎客��騫﹐生平酷好藏書﹐兼嗜金石。撰有《國山碑考》﹐刊入《拜經樓叢書》中﹐《拜經樓藏書題跋記》六卷﹐刊入《別下齋叢書》中。所撰𨿽有《愚谷﹝藏﹞﹝叢﹞書》﹐嘉慶七年刊本。中有《愚谷文存》十四卷﹑《續編》二卷﹑《拜經樓詩集》十一卷﹑《續編》四卷﹑《萬花漁唱》一卷﹑《尖陽叢筆》十卷。詩文集及叢筆中﹐多記書籍金石﹐遺聞軼事﹐足資考證。惜書板久佚﹐外間罕有知之。近年上海博古齋書坊有《拜經樓叢書》及《愚谷叢書》石印本。

鄕飲介賓等名稱

往日閱他人鄕﹑會試朱卷﹐前有履歷﹐所列官職﹐中有「鄕飲正賓」﹑「鄕飲介賓」等字。𨿽此等名目﹐亦見於《大淸會要》﹐然專爲敬老尊賢﹐一時權宜之用﹐未便永遠視爲職官﹐公然刊登。近見武進管緘若侍禦世銘《韞山堂文集》﹐中有《歲貢生鄕飲正賓黎君墓表》﹐言「君諱景曉﹐字曙亭﹐一字連霞﹐幹州人。前刺史舉鄕飲禮﹐黎爲正賓﹐邑裏翕然﹐以爲無愧。」云云。然此等事不足敍﹐此等字亦不宜入文。又見有文集稱歲貢生爲歲進士者﹐乃鄕裏鄙夫嚇詐善良﹐有此奇異名目﹐豈可據爲典要﹐以之入文。侍禦精於制藝﹐疏於古文﹐致有此失。予於往來﹐見他家所刊訃文﹐中有云「皇淸待贈大碩徳」﹐至今猶懵然不知所謂﹐想必亦有故矣。

二百蘭亭齋古銅印存

歸安吳平齋觀察云﹐編輯《二百蘭亭齋古銅印存》十二卷﹐初拓本僅廿部﹐後因濰縣陳壽卿太史介祺索印譜﹐復拓印五十部。觀察卒後﹐其家中復拓印一百部。第二次所印之本﹐第一卷

第二頁是武昌亭侯印﹐第三次所印之本﹐第一卷

第一頁是樂昌侯印﹐以此辧別拓印次數。封面何子貞太史紹基八分書九字﹐字體頗似《張遷》。題簽出吳讓之廣文廷揚手筆﹐亦八分書九字。觀察撰《兩罍軒彜器圖釋》��捲﹐頗有名。初印淡黃紙本﹐分裝四冊﹐傳本甚稀。後其板歸蘇州徵賞齋碑帖肆主人黃吉園上捨徵﹐用連史紙印襯綻六本﹐轉較初印本醒目﹐持此亦可考初印後印之分。此黃吉園所告予者。

徐致祥制竹器

安徽建徳徐致祥專制竹燈﹑屏﹑對﹐極工致﹐其鑲嵌花艸﹑禽魚﹑走獸等類﹐爲畫工所不及。前任巡撫馮夢華中丞煦﹐札獎六品頂戴﹐聘爲皖省工藝局教習。以上見《建徳縣誌》。聲木謹案﹕吾國美術之學﹐具有巧思者﹐隨時隨地﹐不乏人材﹐惜無人提倡﹐以致湮沒不彰者多矣。徐致祥幸生近日﹐舟車便利﹐易於傳播﹐猶能以術自見。

孫奇逢日譜

孫夏峯徵君奇逢﹐理學名儒﹐撰述十餘種﹐早已刊行﹐收入《四庫》。光緒初年﹐徵君九世孫世玖﹑十世孫金桂﹐搜集徵君日記﹐名曰《日譜》﹐編爲三十六卷﹐皆徵君由燕遷豫以後所手著。永年武汝淸﹑武陟王輅﹐爲之校訂﹐復刊行世。此爲徵君最後出之撰述﹐傳本甚爲罕見。卷首助貲刊印名氏中﹐有磁州駢慶鏞﹑武陟慕玉相字其璋﹑嵇錫恩字鑑池﹐皆罕見之姓。

戴熙論畫

錢塘戴文節公熙《習苦齋畫絮》云「作畫須得七候﹐一﹐精楮﹐二﹐筆與手稱﹐三﹐色墨淨﹐四﹐新遊山水﹐或新見名迹﹐五﹐索畫者工賞鑑﹐六﹐意興﹐七﹐工夫當不生不熟之際﹐七候備而後佳構成。吁﹐獨畫也哉﹗」云云。此數語言簡意賅﹐作畫者不可不知。《畫絮》又云「國朝畫狀元唐靜巖筆﹐精工妥貼至矣﹐而不免於甜。不觀靜巖﹐不知麓臺之辣也。」云云。聲木謹案﹕戴文節公論畫之語甚精﹐「畫狀元」三字甚新穎﹐亦必有所本也。

吳嵩梁詩句

東鄕吳蘭雪太史嵩梁《香蘇山館詩鈔》中有句云「人間日日憂患纏﹐若使長生更可憐。」云云。聲木謹案﹕孟子所謂「生於憂患﹐死於安樂」。人生斯世﹐終是憂患多﹐安樂少﹐而生死憑之於天﹐非自己操奇計贏也。

鷃林子

桐城趙釴鼎卿仿《鶡冠子》之名﹐撰有《鷃林子》五卷﹐前有序文﹐爲明嘉靖戊午秋日所撰﹐久無傳本。吳縣汪士鍾閬原三十五峯園有藏本﹐仁和胡珽心耒蕓取以刊入《祕笈匯編》中。

金石存

《金石存》��捲﹐山陽吳玉搢撰。梅曾亮撰《李宗昉神道碑》﹐誤以爲昉撰。陸心源《金石學錄補》﹐因梅郎中之誤﹐亦列名於李氏。聲木謹案﹕郎中之誤﹐亦有由來。李宗昉聞妙香室有重刊《金石存》本﹐寫刊極精﹐較之原刊﹐不啻霄壤。梅郎中蓋見有聞妙香室刊本《金石存》﹐卽據以入文﹐而未加深考也。

閨秀詩話

長樂梁茝鄰中丞章巨﹐撰《閩﹝中﹞﹝川﹞閨秀詩話》四卷﹐刊入《二思堂叢書》中。書𨿽四卷﹐合之不過七十六頁。第三卷

專言梁氏一家閨秀之詩﹐已失翦裁﹐迹近於誇誕自炫﹐頗乖撰述之體﹐固無論矣。若閩縣林瓊玉﹐爲永福黃莘田明府任外孫女﹐已見於卷一﹐復見於卷二﹐鹵莽成書﹐以致潦艸不及校對若此。予獨不解﹐當日撰著之時﹐秉筆或疏﹐理亦有之﹐後之寫刊校者必有多人﹐竟未及看出﹐去其重復﹐眞爲可異。鹵莽成書者﹐可爲殷鑑。

老輩崇儉風气

同治八九年間﹐讀書人及生意人﹐𨿽在三伏天內﹐家家尙穿藍土布長衫。光緒二三年﹐始間有以白洋布爲長衫﹐七八年﹐始間有穿深藍竹布長衫。當時卽甚以爲時髦﹐後一二年﹐則無一不穿。光緒十餘年﹐則僅穿至白夏布爲止﹐未及數年﹐則又穿紗羅。此聞之於吾師江都徐蟄叟廣文﹐當時卽從藍土布穿起﹐現身說法﹐以告聲木。聲木亦記得光緒八九年間﹐髙麗布手巾始有﹐甚爲貴重﹐平人無一不以白土布對方爲面巾。迨至光緒廿一二年間﹐絨布手巾始有﹐初行時亦甚貴重﹐今則上下人等﹐無一不用。紗羅又不足異﹐競尙外洋服用之物。當時交通阻礙﹐轉運之利不溥﹐內地人民安居樂業﹐罕知外事﹐俗好朴質﹐尙能藏富於民。今則人愈貧困而俗愈奢侈。卽此服飾之變遷﹐所關者大﹐君子亦可以藉此觀世變矣。

萬季野語

萬季野��戒方靈臯侍郎云「勿讀無用之書﹐勿作無用之文。」云云。聲木謹案﹕「文」字應攺作「事」字。無用之事﹐詩文不僅在內﹐而且所包者廣。不作無用之事﹐則作事必求有用。無論有用於己﹐有用﹝之﹞﹝於﹞人﹐皆聖賢豪傑之所爲矣。

思益堂日札

長沙周荇農侍郎壽昌《思益堂日札》言「凡得雙眼花翎者﹐必兼宮銜﹐此定例如此。」云云。聲木謹案﹕光緒甲午﹐孝欽顯皇后�旬萬壽慶典﹐﹝恩﹞江督劉忠誠公坤一獨蒙恩賞戴雙眼花翎。劉忠誠公不懌﹐有賀之者﹐語人曰「你以後可稱我爲雙眼翎子乎。」意謂不若得宮銜﹐可稱宮保也。據此﹐則得雙眼花翎者﹐未必盡皆得宮銜矣。京官之得花翎﹐必須大慶典始可得。壽州孫文正公家鼐﹐以毓慶宮行走特勞﹐徳宗景皇帝大婚﹐孫文正公僅得賞戴花翎而已。京官之得宮銜者﹐較之疆臣爲少﹐卽有之﹐亦無人以此稱呼。宣統初年﹐外省人員有以那宮保稱那中堂桐者﹐京官聞之﹐無不竊笑﹐吒爲聞所未聞。

西昆酬唱集

《西昆酬唱集》二卷﹐作者十七人﹐曰楊億﹑劉筠﹑錢惟演﹑李宗諤﹑陳越﹑利瓦伊﹑劉隲﹑刁衎﹑任隨﹑張詠﹑錢惟濟﹑丁謂﹑舒雅﹑晁回﹑崔遵度﹑薛暎﹑劉秉等﹐不知何以自明以來世罕傳本。虞山毛季子���初得鈔白舊本於吳門﹐徐幹學爲之刊板﹐以剞劂未工﹐不甚摹印。吳門壹是堂又以其傳之未廣﹐更爲雕板。康熙戊子孟春﹐長洲朱俊升閬仙乃三梓焉。嗣後﹐叢書中多刊其書﹐例如《邵武徐氏叢書》《誦芬閣叢書》中﹐均有是書。

陳衍近代詩鈔

侯官陳石遺孝廉衍﹐編輯《近代詩鈔》��捲﹐當未刊印時﹐一般自號爲詩人者﹐頗多奔走其門。時人謂此種詩鈔﹐爲各紗帽底下的詩鈔。卽此輿論﹐亦可以知其價值矣。

端方等代筆字

沈敬字習之﹐號悅葊﹐吳縣人﹐撰有《悅葊詩剩》二卷。前爲上海寓言報館主筆﹐後入端忠湣公方幕府。以書法與端忠湣公相似﹐遂專爲陶齋制府代筆。世傳制府所書之聯﹑扇﹑題跋﹐半出習之手筆。入制府幕才數年﹐制府卽死難﹐習之由四川踉蹌回滬﹐未一二年亦卒。明代董香光宗伯其昌之書﹐大半爲吳楚侯��代筆。二事多爲人所罕知﹐予故匯記之於此。

唐魏徵簪笏

唐文宗詔起居舍人魏暮上其五世祖文貞公簪笏﹐時相鄭覃曰「在人不在笏。」帝曰「覃不識朕意﹐此笏乃今之甘棠。」云云。聲木謹案﹕文宗之言﹐洵屬千古名論﹐鄭覃所論﹐轉覺非是。信如斯言﹐則周之天球河圖﹐陳寶赤刀﹐周公何必寶愛逾恆。卽魯之寶玉大弓﹐得失且著之《春秋》﹐其故何歟。

辛酉二月上海大火

辛酉二月��日﹐卽新曆三月三十一號夜﹐上海租界北蘇州路新垃圾橋堍大火。所有該處房屋﹐自伍拾柒﹑伍拾玖﹑陸拾﹑陸拾壹﹑陸拾貳﹑陸拾叄﹑陸拾肆﹑陸拾伍及北西藏路壹百肆拾伍號等門牌﹐各銀行﹑錢肆﹑貨棧﹐悉付一炬。被焚貨物﹐約值銀貳叄百兆。該處皆各銀行﹑錢肆所立貨棧﹐堆積押進之貨。租界消防﹐其法本善﹐又加以地臨河側﹐取水極易﹐乃竟人力難施﹐延燒數晝夜。予於第三日晚間﹐路過老垃圾橋﹐仍見火光燭天﹐煙霧繚繞。在此處爲已衰之火﹐在他處尙屬燎原之火﹐誠空前絕後之巨災也。

錦瑟解

李義山詩本博奧難解﹐而《錦瑟》一篇爲尢甚。因此詩用意微妙﹐寄托深遠﹐後之解者﹐言人人殊。惟錢塘厲太鴻徵君鶚云「此詩義山悼亡之作也。錦瑟五十弦﹐剖爲二十五﹐是卽其人生世之年﹐故云『思華年』也。今則如莊生之蝶﹐望帝之鵑﹐已化爲異物矣。然其珠光玉潤﹐容華出眾﹐有令人追憶不能忘者。在當日已惘然﹐知尢物之不能久存﹐不待追憶而始然也。」云云。以詩人追尋詩人意境﹐自較他家爲優﹐可又備一說也。

日本尊君愛國

光緒丁未春月﹐予以家貧﹐謀食四方﹐就山東省城內師範學堂差。學堂正教習日本內堀維文君招飲﹐座中客十人﹐東人居其半。主人以畱音機器娛客﹐中有日本愛國歌《君代歌》﹐演至此時﹐日人皆肅立致敬﹐無敢怠者。楊韶九司馬慶鋆時爲通譯﹐告予如此。嗚呼﹐其尊君愛國之心﹐何其盛歟﹗𨿽遠在數千里之外﹐又聞其聲於機器之內﹐宜若可忽矣﹐而皆肅立致敬﹐油然生尊君愛國之心﹐何其深入人心若此。予爲之感慨欷歔而不能自已矣。

閱微艸堂筆記語

《閱微艸堂筆記》云「晉侯夢中之厲﹐衛侯夢中之噪﹐誰得而知之。」云云。聲木謹案﹕紀文達公此言誤矣。晉景公夢大厲﹐覺﹐召桑田巫﹐巫言如夢。衛莊公夢中渾良夫之噪﹐衛侯懼﹐曾命太史卜之﹐太史曰無害﹐均載在《左傳》。一召巫問夢﹐一命太史占夢﹐固明明言以夢告人﹐他人豈有不知之理﹐何來此言耶﹗

蔣說所本

國朝蔣超撰《蔣說》二卷﹐《四庫提要》言「《蔣說》者﹐蓋因其姓以名書﹐如僧肇著書名曰《肇論》之類也。」云云。聲木謹案﹕《四庫提要》之言未確﹐僧肇著書名曰《肇論》﹐乃以名名書﹐非以姓名書明矣。以姓名書者﹐漢魏朗著書數篇﹐號曰《魏子》﹐是以姓名書﹐由來以久。江都蔣叔起方伯超伯《南漘楛語》云「蔣虎臣先生著書名《蔣說》﹐亦有所本。後漢酈炎誡子止戈《遺令》云﹕『我十七而作《酈篇》。』《蔣說》亦猶《酈篇》。」云云。引證亦確﹐善於《四庫提要》原文。

晉鄧攸殺子存侄

鄧攸殺子存侄﹐頗爲世人所艷稱﹐謂孝友兼盡。獨明都卬《三餘贅筆》﹐論鄧攸殺子爲不情﹐朱子不當載之於小學書中。《四庫提要》深然其說﹐稱爲有見。予聞西人到戲園觀戲﹐有演《桑園寄子》等戲者﹐譯者以意告之﹐西人搖首不答。並言五洲萬國﹐凡是人類﹐無此情理。不謂都卬於數百年前早有此卓識。人情不甚相遠﹐西人之言﹐亦衡情酌理之言﹐卽孔子所謂中庸也。

古文淵鑑

《禦選古文淵鑑》六十四卷﹐不特選擇之精﹐校之善﹐爲他書所無﹐中有體例數端﹐亦編輯文字者所當奉爲圭臬﹕一﹐文之佳者﹐𨿽連圈多行﹐綿長不斷﹐皆於著句處字旁﹐添加一點﹐以淸句讀﹐俾初學易於誦讀。二﹐文中所引之書槪不加圈﹐均著一點﹐以分句讀﹐分注書名於下﹐使人一望而知﹐兼知引書之法。三﹐收羅評文之語﹐擇要分注於上﹐並以五色別之﹐最爲醒目。有此一書﹐眾評咸備。而《禦選唐宋文醇》五十八卷﹐亦有一善﹐爲《古文淵鑑》所無﹕凡於文章停頓曲折分段落處﹐中加一畫及一小圈於字句之中﹐體例亦善。

黎庶昌續古文辭類纂

遵義黎蒓齋觀察庶昌﹐編輯《續古文辭類纂》廿八卷﹐金陵書局刊本。中分三編﹐上編選經子﹐中編選四史﹑《新五代史》《通鑑》﹐下編選國朝人古文。只有下編﹐可謂之續﹐上中二編﹐則當云補。一槪言續﹐未免自相混淆﹐於例不順。其編輯本意﹐實以曾文正公《經史百家雜鈔》爲藍本而損益之﹐不知何以以《續古文辭類纂》命名﹐頗違姚郎中當日編輯本意。若云《續補古文辭類纂》﹐𨿽只增一字﹐而名實相副矣。

小方壺齋輿地叢鈔

淸河王壽萱比部��輯有《小方壺齋輿地叢鈔》�捲﹑《續編》�捲﹐凡言輿地之書﹐搜羅頗備。惟於諸家文集中﹐采錄一二篇專言輿地者﹐與全部言輿地者﹐一例列入﹐體例尙爲未善。又不注明出處﹐猶爲明季山人刻書陋習也。

僧人位至將相

世人但知明姚廣孝起自緇流﹐佐成祖以得天下﹐而不知元劉秉忠亦起自緇流﹐佐元世祖受命。姚廣孝之佐成祖﹐以篡取侄位﹐原爲利祿而起﹐無道徳之可言。其後官居極品﹐位極人臣﹐終身不易僧服﹐亦惡人中異人也。

後魏木蘭女士名氏

直隸完縣有木蘭祠﹐俗稱將軍廟﹐距城東里許﹐建於元至正間。碑記言其魏姓﹐木欒名﹐亳人﹐父名應。漢文帝時﹐單於侵境﹐代父戍十二稔﹐有殊勛﹐謚孝烈﹐與世傳小異﹐完地其戍所也。語見大城劉樹鈞太守溎年所撰《三十二蘭亭詩存》卷二中《木蘭》詩前小引。太守親履其地﹐親讀其碑﹐語自確實。碑文中旣言木蘭爲亳人﹐自爲吾皖亳州無疑﹐《亳州誌》尢宜載入﹐以昭忠孝兼盡之奇女子﹐洵千古所未有也。

南宋韓世忠四夫人

宋杜大珪《名臣碑傳琬琰集》中載韓��公世忠碑云﹕世忠娶白氏秦國夫人﹑梁氏楊國夫人﹑茆氏秦國夫人﹑周氏蘄國夫人。世但知梁氏爲世忠夫人﹐而不知有四。然朱錫鬯詩「蘄王墓近古梧宮﹐曁六夫人祔葬同」﹐亦必有據﹐據此則韓公實有六夫人矣。語見靑浦王蘭泉侍郎昶《金石萃編》跋語中。

魏王昶名子

魏王昶名其兄子曰默﹐曰沈﹐名其子曰渾﹐曰深﹐並爲書以戒之﹐欲其顧名思義。義方之訓﹐立名之善﹐頗爲後人所師法。其後王沈卒黨於司馬氏﹐王渾且與王浚爭平吳功﹐父母欲其子弟率教﹐不亦難乎。

咸豐以來功臣別傳

《春在堂全書》中﹐《曲園雜文續》卷三﹐有《羅景山軍門思痛錄序》﹐中有云「當江浙初定之日﹐曾庽書李少荃爵相同年﹐訪求中興﹝以﹞來名臣名將事實。妄思撰著一書﹐備柱下采輯﹐而年踰五十﹐蹉跎未就。」云云。聲木謹案﹕據此﹐曲園太史欲編咸豐間粵匪亂後剿平諸各臣事略﹐有志未竟。長洲朱仲我孝廉孔彰﹐撰《咸豐以來將帥別傳》三十卷﹑《續編》八卷﹐光緒��年﹐江寧自刊本。其書頗合史裁﹐風行一時﹐且能著直筆﹐不盡曲徇人意﹐爲尢善。其中如言劉壯肅公銘傳少無賴﹐販鹽爲業﹐拒捕傷人﹐母驚斃﹐李��公成謀﹐少以補釜爲業﹐黃��公翼升﹑鮑武襄公超﹐均少以刺船爲業﹐云云﹐皆以實著﹐不少回護。

唐宋程序文式

自明以來﹐選刊鄕﹑會試墨卷﹐以爲揣摩之用者﹐亦有所本。唐王棨編唐代場屋程試之文爲《麟角集》一卷﹐南宋魏天應編宋代場屋程試之文爲《論學繩尺》十卷﹐均收入《四庫》﹐是其風已古矣。

晉饑秦輸粟

《左傳》言晉饑﹐秦輸之粟﹐秦饑﹐晉閉之糴﹐故秦伯伐晉云云。聲木謹案﹕晉饑在魯僖公十三年﹐秦饑在十四年﹐然則晉之饑﹐秦能賑之﹐秦之饑﹐晉不能賑也。古者三年耕﹐必有一年之食﹐載在王制。晉民甫耕一年﹐自顧猶不暇給﹐焉有餘粟以輸秦﹐亦勢理所宜然﹐非盡惠公之罪也。惠懷無親﹐外內惡之﹐《傳》中甚言其辭耳。

明臣妻請代夫死

明臣之妻﹐多有上書求代夫死者。世間只知有楊繼盛之妻張氏求代夫死﹐而不知夏言妻蘇氏﹑沈練妻張氏﹐均上書乞代夫死。義烈之女﹐何盡在明代﹐豈一時間气所鍾歟。

續筆卷四

兄弟情易薄

唐楊貴妃

李良年冒名

福建興化府屬縣

朱仕琇勤於教士

年羹堯後人姓生

日本東山文庫

上海婦女近時裝束

巡撫銜

名儒論治生

國朝論文各書

以支幹字名集

羣學奇侅

光緒中葉綱紀

抑快軒文集

林紓選左傳

生日巧者

李天馥兩籍

隨園全集遺佚

析煙

張照等七夕詩

梁武帝等好佛

論不戮一人

各省香火盛處

鐵公祠聯額

此木軒

祁寯藻字迹

劉坤一字體

毛嶽生元史稿

昭昧詹言

尺牘體裁

各省名山

沈壽康百歲

曾國藩養心棋

光緒甲午捐舉人

合肥香花墩

讀史方輿紀要

山右石刻叢編

盜竊他人撰述

張之洞勸人刻書

翁心存語

日本馬關春帆樓旅館

甘肅壽民李生潮

古文辭略

土司底簿

萇楚齋續筆卷四

廬江劉聲木十枝撰

兄弟情易﹝簿﹞﹝薄﹞

長沙鄭蕓岡茂才惇曜﹐撰《亦若是齋隨筆》﹐實卽文集也。中有《家訓》云「五倫中最易薄情者﹐莫如兄弟。恩不若君父﹐情不若妻子﹐意气投洽不若朋友﹐而又有父母愛憎之相激﹐田廬財貨之相爭﹐貴賤貧富之相逼而相形﹐婦人讒說之相浸潤﹐是以兄弟怨尢﹐賢者不免。」云云。聲木謹案﹕鄭氏此數語衡情酌理﹐恰欲饜心﹐字字珠璣﹐道盡世間兄弟之實在情形﹐所以不能盡人友愛之原因﹐最合情理。予記之於此﹐願天下後世爲兄弟者務反其言﹐則自惇友愛矣。

唐楊貴妃

唐玄宗在位四十四年﹐楊貴妃死時﹐年已三十有八﹐卽無馬嵬坡之事﹐亦在色衰愛弛之列。其後玄宗思念之久﹐願見之切﹐頗爲已甚。以當年天家之尊﹐又值唐室復興之代﹐求一美女﹐豈不能得。必欲楊貴妃﹐非是則寢不安席﹐食不甘味乎﹖或天生尢物﹐專以擾亂唐室﹐非他人所能學步乎﹖玄宗親平武氏之亂天下﹐女寵之禍﹐又加於其身﹐先後何判若兩人耶﹖貴妃有《阿那曲》云「羅袖動香香不已﹐紅渠裊裊秋煙裏。輕雲嶺下乍搖風﹐嫩柳池塘初拂水。」云云。見於�������玩其詞意﹐甚爲淸麗﹐是貴妃不獨丰於色﹐且丰於才。宜乎「後宮佳麗三千人﹐三千寵愛在一身」﹐如白太傅所詠矣。

李良年冒名

李良年字武曾﹐秀水人﹐撰《秋錦山房集》廿二卷。初冒姓虞﹐名兆潢。康熙己未﹐嘗薦舉博學宏詞。當薦舉時﹐�������舉主以虞兆潢名上﹐故當時薦牘無李良年名。實卽一人﹐亦考博學宏詞者不可不知也。

福建興化府屬縣

福建興化府所轄﹐僅莆田﹑仙遊兩縣。其府誌自明弘治十六年三月﹐四川布政使周翠渠方伯瑛修後﹐至我朝同治十年九月﹐迄未重修。林��太守慶貽覓得周志鈔本﹐重爲刊行。溯興化一府﹐自南宋至今﹐僅修兩次。首修志者﹐爲南宋紹熙��年﹐至元延佑��年﹐重爲刊行﹐可見修輯之不易﹐刊本之難得。若四川成都府﹑河南開封府﹑直隸保定府﹐所領皆十六屬。興化僅以兩縣立府﹐可謂因陋就簡矣。

朱仕琇勤於教士

建寧朱梅崖廣文仕琇《復李郁齋書》中有云「門人持文來質﹐數年之久﹐積成卷帙﹐堆塡幾上。」云云。《與楊默堂書》中有云「後進子弟﹐持業相質者﹐紛羅几案間﹐亦宜與決擇是非﹐使之共進於古。」云云。《與李廉衣書》云「持詩文來質者眾﹐一歲中﹐閱古言不過十之一二﹐閱今人詩文﹐乃十之七八也。」云云。聲木謹案﹕據此﹐亦可見廣文教授之勤﹐文名震耀於一世﹐始能如此。其《致楊墨堂書》中又有云「遠方間有求文者﹐亦應其須﹐苦無髙格配古人。」云云。與明歸熙甫太僕有光所云﹐作俗文字亦是命﹐同一慨嘆也。

年羹堯後人姓生

年羹堯之後裔﹐因懼禍﹐攺「年」爲「生」﹐謂系「年」字倒看﹐世爲江都縣人。向聞吾師江都徐蟄叟廣文言﹐其友生姓﹐自言之如此。後見《江蘇詩徵》﹐卷七十六有生云﹐字霞生﹐號野仙﹐卽其裔也。

日本東山文庫

乙丑二月﹐《小時報》言「日本京都東山文庫中﹐藏日本歷代帝王之書翰﹐有貳萬餘封﹐分藏七庫。其中最古者﹐爲嵯峨天皇之手筆﹐及歷代帝皇之眞迹。現仍以舊庫未備﹐爲久遠保存計﹐另建大文庫藏之。」云云。卽此一端﹐日本之尊君愛上﹐出於至誠﹐所見過人遠矣。

上海婦女近時裝束

上海婦女裝束﹐每隔半年或一年卽一變﹐樣式千奇百怪﹐如入山陰道中﹐目不暇給。乙丑上半年﹐婦女流行之髻﹐有種種不同。據《時報》第貳百伍拾玖號《圖畫周刊》所載﹐有十二種名目﹐曰水波式﹑垂蘇式﹑處女式﹑平分式﹑鐮刀式﹑斜分式﹑定波式﹑劉海式﹑絞練式﹑圓弧式﹑垂翼式。並謂各式隨所生之面配合﹐益增美麗云云。眞可謂無奇不有矣。

巡撫銜

光緒辛丑﹐和議告成時﹐建徳周愨愼公馥任燕藩﹐奉旨賞加巡撫銜﹐爲我朝二百餘年所僅見。先文莊公聞之﹐笑曰「此卽記名巡撫也。」未幾﹐果升任山東巡撫。

名儒論治生

孟子以有恆產﹑有恆心爲王政之端﹐可見人生治生﹐實爲人生之要務。宋司馬溫公爲相﹐每詢士大夫私計足否。人或不悟而問之﹐公曰「儻衣食不足﹐安肯爲朝廷而輕去就耶﹗」宋賈黯廷試第一﹐往謝杜祁公﹐公無他語﹐獨以生事有無爲問。賈退﹐謂其門下客曰「黯以鄙文魁天下而謝公﹐公不問﹐而獨在於生事﹐豈以黯爲無取耶﹖」公聞而言曰「凡人無生事﹐𨿽多顯宦﹐亦不能不俯仰﹐由是進退多輕。今賈君名在第一﹐則其學不問可知﹐其爲顯宦﹐則又不問可知。衍獨懼其生事不足﹐以致進退之輕而不得行其志焉﹐何怪之有。」賈爲之嘆服。朱子謂﹕粗有衣食之資﹐便免俯仰於人。元許魯齊先生謂﹕爲學者﹐治生最爲先務﹐苟生理不足﹐則於爲學之道有所妨。我朝陸桴亭先生戒人﹐不可忽視治生﹐喪其生平。張楊園先生教人以稼穡爲治生。倭文端公仁言﹕治生有道﹐卽是實學。友朋中﹐有治生無術﹐以至身敗名裂者﹐云云。聲木謹案﹕人生當務之急﹐以治生爲最要﹐亦不獨儒者爲然﹐但儒者每迂緩不解事﹐不善治生。歷觀古之名臣賢士﹐莫不諄諄以此爲首務﹐予故匯記之於此﹐以當座右銘。

國朝論文各書

瑞安陳懷孟衝父撰有《獨見曉齋叢書》﹐其第一種爲《辛白論文》一卷﹐論共九篇。其篇目有曰《文性》《文情》《文才》《文學》《文識》《文徳》《文時》等目。只須見其目﹐卽知其深重明季山人之習﹐墜入竟陵﹑公安一派﹐實爲亡國之音。同時出書﹐又有杭縣馬敍倫《天馬山房叢書》﹐中有《修詞九論》一卷。篇目亦九﹐以《布置》《貫串》《簡潔》《明顯》《鍛煉》《气勢》《美麗》《變化》《音節》分篇﹐較爲雅飭。於文字中﹐甚有研求﹐中亦間有中綮之語﹐可以參觀互證。聲木私意﹐竊謂論文之語﹐至國朝而最精。論文之人﹐以方望溪﹑劉海峯﹑姚南靑﹑姚惜抱﹑吳仲倫﹑曾文正公﹑張濂亭﹑吳摯甫﹑姚仲實九人爲最善。𨿽其所作﹐未必能淩跨古人﹐而論文之精﹐實能超前絕後﹐縱後世有能文之士﹐不能越其範圍也。方氏論文無專書﹐散見於文集及《古文約選》中。劉氏有《論文偶記》一卷。南靑論文之語﹐散見《援鶉堂筆記》中。惜抱論文之語﹐大半在《惜抱軒尺牘》中。吳氏論文之語﹐則有《古文緒論》及《文翼》二書。《文翼》三卷﹐𨿽爲吳耶溪茂才鋌所編輯﹐中多其師吳氏之說。曾氏《論文臆說》采摭其語多﹐惜未注明出處﹐迹近攘善。而傳本亦甚稀﹐他人罕見﹐可見文字之歇絕久矣。曾氏論文之語﹐有《論文臆說》﹐未刊。薛福成節錄其語﹐入《論文集要》中﹐實非完書。又散見書牘及家書﹑家訓中。張氏論文之語﹐散見《濂亭文集》及尺牘中。吳摯甫亦然。姚仲實有《文學研究法》四卷﹐推論亦最精確﹐皆必傳之作也。他若林紓《春覺齋論文》《韓柳文研究法》二書﹐苦心探討﹐時有一得。較之馬敍倫所論﹐功力過之﹐然終不逮九家。予之私見如是而已。

以支幹字名集

有以支干名書﹐而實非用以紀年﹐如唐許渾之《丁卯集》二卷﹑《續集》二卷﹑《續補》一卷﹑《集外遺詩》一卷。其曰《丁卯》者﹐渾別業在潤州丁卯橋也。南宋周密之《癸辛雜識前集》一卷﹑《後集》一卷﹑《續集》二卷﹑《別集》二卷。其曰《癸辛》者﹐密所居在癸辛街也。

羣學奇侅

侯官嚴又陵觀察復《羣學肄言》序例中有言「譯此書時﹐吳摯甫冀州猶在﹐見而好之﹐爲立名曰《羣學奇侅》﹐未達其義﹐弗敢用也。」云云。聲木謹案﹕奇侅卽非常之義﹐《羣學奇侅》﹐言爲羣學非常之書也。

光緒中葉綱紀

時到光緒中葉﹐可稱季世﹐綱紀猶存﹐名器仍未盡濫也。卽衣服器用一項﹐大紅半截身風帽及黃色馬褂﹐平民無人敢服用。此猶曰國家定制﹐理應服從也。卽如夏日全白長衫及全白短衫褲﹐當時名爲上色﹐非讀書人及老爺﹑少爺﹑師爺不敢用。生意人及他人﹐只能穿藍色灰色而已。錯用之﹐大家指爲謬妄。並云你亦非他們可比﹐何必惹人笑罵。又如扇子一項﹐白紙扇﹑團扇亦爲讀書人及老爺﹑少爺﹑師爺用之﹐他人皆用黑油紙扇。此非國家功令也﹐而當時界限之嚴如此。可見大眾心目中﹐尙有讀書人及老爺﹑少爺﹑師爺在。今則𨿽髙官厚祿﹐旦夕可至﹐尋常視之矣。陀羅經被本出於西藏﹐四川省城內極多。光緒��年﹐先妣程太夫人棄養時﹐有以陀羅經被進者。先文莊公堅執不允﹐謂此系朝廷功令﹐非奉特旨賞用不可﹐私用何所取意。若在現時﹐固人人可用矣。

抑快軒文集

光澤髙雨農舍人澍然﹐予已著錄於《桐城文學淵源考》中﹐其撰述亦錄入《桐城文學撰述考》中。惟所撰《抑快軒文集乙編》四十九卷﹑《丙編》十六卷﹑《丁編》九卷﹐共三編七十四卷﹐凡文六百十九篇﹐無刊本。侯官楊浚字雪滄﹐於光緒丁亥八月廿四日鷺江旅次﹐得門人呂淵甫拔萃徵家藏全帙﹐屬陳茀丞茂才同友錄副﹐至戊子上元始鈔畢。文集前有道光十二年仁和陳善﹑道光元年仲秋建寧張紳二序。書用抑快軒自用格紙﹐每半頁八行﹐行廿字。板心刊有「抑快軒文集」五字﹐下黑口刊有「冠悔堂鈔本」五字﹐楷書甚工整﹐洵屬罕見之本。別有《抑快軒文集》三十卷﹐計文二百廿六篇﹐人家亦有傳鈔本﹐不如此書之完備。中有「雪滄手鈔」﹑「無竟先生」﹑「獨志堂物」﹑「侯官楊浚雪滄所得善本」﹑「雪滄」等印。惜書中缺《洪範五論四曰攸好徳論》《李習之文讀序》《論語私記序》《金廈二島志序》《光澤縣誌序》《錄何氏祀事學田二志序》《醫方集解校刊序》《答某友書》《何君質軒象贊》《何母黃太恭人像贊》《魁星贊》《甚徳堂文集序》《退葊文集序》《榕園文鈔序》《碧雲山房詩艸序》《憶云詞序》《鰲峯文藪序》《龔節婦傳》《何淑蘋傳》《募修玉龍宮引》等廿篇﹐皆有目無文。詳志其目於此﹐以便後人之得此書者之考查。

林紓選左傳

林琴南孝廉紓﹐先編《左孟莊騷精華錄》四卷﹐後又編《左傳擷華》二卷。前編《左傳》中有《鄭伯伐許》及《季平子立臧會》二篇﹐後編去之﹐豈果文字有歧異之處﹐不足取耶﹖

生日巧者

吾家中生日之巧者﹕先文莊公四月十四日﹐先妣程太夫人四月十五日﹐弟婦卞宜人亦四月十四日。賤辰三月廿一日﹐固生侄婦亦三月廿一日。亡姬朱宜人與尉兄之陳宜人同歲生﹐均二月初五日﹐陳爲辰時﹐朱爲申時﹐尢巧矣。伏生兒九月初七日﹐函生侄與九侄女同爲九月初八日。長孫纘曾八月廿一日﹐胞侄孫憲曾﹑胞侄孫女榮曾﹐均八月廿一日。晦弟七月十二日﹐其次姬孫宜人卽七月十三日。嫡堂兄錫之十一月十四日﹐其長子麟生同日生日。

李天馥兩籍

鄢陵蘇泉沂廣文源生﹐編《國朝中州文徵》五十四卷﹐道光癸卯刊本。卷首撰人名氏爵裏一卷﹐其中列入李天馥﹐字湘北﹐永城人﹐順治戊戌進士﹐官至武英殿大學士﹐謚文定﹐撰有《容齋集》﹐云云。聲木謹案﹕此卽吾郡合肥李天馥。當時以河南永城縣籍﹐中順治丁酉舉人﹐故廣文列入河南。撰有《容齋千首詩》�捲﹑《詩餘》�捲。其子丹壑太史孚靑亦工詩﹐撰有《野香亭集》�捲。

隨園全集遺佚

袁簡齋明府枚《隨園全集》﹐搜羅一家子姓及親友詩文﹐可謂完備﹐然猶有未盡者。袁香亭太守樹之《紅豆村人詩集》�捲﹑《詞集》�捲﹐已刊入全集中矣。太守又有《諸子詹詹錄》二卷﹐系七十歲時所輯。其自序謂因閱歸震川先生《諸子匯函》﹐隨筆摘錄一二語﹐以成此書。其孫瀛仙明府��刊以行世﹐傳本甚少。元和江建霞學使標客山左時﹐得是書原本﹐光緒乙未﹐督學湖南﹐善化章藻勛寅谷經濟堂重爲刊行。不知當時何以未收入。其裔孫袁翔甫明府祖志刊印《隨園全集》﹐自己之紀載列入全集中﹐轉遺是書﹐益見當時傳本之少矣。

析煙

兄弟析居﹐俗謂之分家﹐無他名稱也。宋範子嚴墓志中﹐謂之「析煙」﹐立名頗爲典雅。稱初娶爲「元娶」﹐亦見此碑文中﹐皆異聞也。

張照等七夕詩

張文敏公照《七夕》詩有云「此夜萬家明月裏﹐幾家思婦獨登樓。」方覲《七夕》詩有云「藎篋盡教塵网徧﹐三年不上曝衣樓。」沈文愨公徳潛《七夕》詩有云「只有生離無死別﹐果然天上勝人間。」皆詞旨哀切﹐不忍卒讀。當時沈文愨公正賦悼亡﹐所以爲佳。予亦有句詩云「修到神仙也離別﹐人生何事悵關河。」詩𨿽不佳﹐其意或未經他人道過耳。

梁武帝等好佛

梁武帝捨身佛寺﹐盡人皆知之矣。《建康實錄》言﹐陳後主自賣身於佛寺爲奴。宋徽宗受道士封﹐爲教主道君皇帝。明世宗師事道士邵元節﹑陶仲文﹐受其封號。梁﹑陳之主﹐本非天子﹐猶可說也。宋徽宗與明世宗﹐皆天下一人﹐反受封於緇流以爲榮﹐眞理之不可解者。

論不戮一人

《左傳》言晉荀吳克鼓而反﹐不戮一人﹐《宋史》亦言曹彬下江南﹐不戮一人。錢塘袁簡齋明府枚深疑之﹐謂彬旣克一城﹐豈能一人不戮﹐疑爲誕妄﹐論之誠是。聲木謹案﹕不戮一人﹐不當指敵人而言﹐當指所率之軍士而言。師皆能用荀吳﹑曹彬之命﹐無一姦旗鼓者﹐故軍士不戮一人﹐較爲近理。

各省香火盛處

聖人神道設教﹐原不禁人奉祀﹐然迷信者﹐終屬中材以下。各省廟宇﹐皆有香火﹐最盛之處﹐尢爲愚夫婦所注意。如吾皖則九華山﹐江蘇則茅山﹑金山﹑焦山﹐浙江則普陀山﹐江西則許眞人廟﹐四川則峨嵋山﹐山西則五臺山﹐山東則泰山﹐湖南則南嶽山﹐河南則太昊陵。隔省人士﹐不遠數千里﹐前來頂禮者﹐猶往來不絕。並聞句容茅山道士觀中﹐道士有玉印一方。相傳人苟死後﹐衣襟中有此印文﹐鬼必加敬禮﹐愚夫婦信之尢篤。每逢三月﹐茅山開廟會一月﹐廟祝以此售錢。每印一方﹐至少需制錢伍百文﹐收數頗巨﹐道士恣爲淫欲。光緒二三年間﹐爲蘇撫譚序初中丞鈞培所聞﹐重懲道士﹐封禁廟會﹐提玉印存於蘇州藩庫中。其廟中香火﹐後亦漸衰﹐以玉印未歸故也。

鐵公祠聯額

山東省城內�隅有鐵公祠﹐卽明兵部尙書鐵鉉祠堂。地址鄰大明湖﹐城外千佛諸山歷歷在目﹐湖光山色﹐頗爲佳境。祠中聯額極多﹐無一善者。光緒丁未夏月﹐偶與桐城方子和明府家永同遊﹐指以示明府﹐謂何竟無一佳聯額。明府笑而問予﹕何不自作一佳者陳列。予謂﹕「凡有佳山水處﹐只宜觀覽﹐不宜舞文弄墨。不善藏拙﹐題以聯額﹐自以爲佳﹐實則不佳。須知天下之佳山水不過如此﹐卽眞有佳處﹐亦非人力所能形容。言山水之典故亦不過如此﹐徵引亦未必能恰合。卽能徵引﹐能形容﹐亦人人可用﹐處處可移﹐焉能有某某恰合某處﹐使人見而不生厭乎。」明府深然予言﹐謂爲聞所未聞。𨿽系當時一席話﹐自覺頗有發明﹐因追記錄之於此。

此木軒

國朝焦袁熹字��撰有《此木軒全集》﹐皆收入《四庫》。其此木軒命名之意﹐乃取《莊子》「此木也﹐以不材終其天年」之語。����自知非用世之人﹐不樂仕進﹐故以「此木」名軒﹐尢爲恰當。

祁寯藻字迹

壽陽祁文端公寯藻﹐早年所書之字﹐寯藻之「寯」字﹐下「」形作「乃」字形。晚年重刊苗夔校本南唐徐鍇《說文系傳》四十卷﹐附《校刊記》三卷﹐流行坊間﹐謂之《祁氏說文》攺正其字體﹐書寯藻之「寯」﹐下作「」字形。後來琉璃廠中帖估。凡遇祁文端公所書字﹐「寯」字下作「」形者﹐指爲晚年所作。其價值比之「寯」字下作「乃」形者﹐約多索數金﹐以小半字之微﹐而價值相懸若此。然祁文端公當年之字﹐實爲平定張石舟明經穆代筆居多﹐予在京時已屢屢見之。祁文端公晚年﹐得宋拓《大觀樓帖》一本。帖之四周﹐左右上下﹐大興翁覃溪學士方綱題字殆徧﹐祁文端公又加題焉﹐洵爲罕覯之物。大喜過望﹐因自號觀叟以志喜。凡字迹中有自題「觀叟」者﹐亦晚年所書也。

劉坤一字體

予往年見劉忠誠公坤一行書字體﹐詫其與明之王文成公行書結體何以相似之甚﹐知其必學王文成公字迹無疑﹐曾於侍先文莊公時言之。先文莊公謂﹕爾言誠是﹐劉忠誠公素好陽明之學﹐又豈特字之一端而已哉﹗又見王文成公行書﹐筆意體制﹐極似北宋沙門夢英鈔《髙僧傳敍》﹑沙門靜己《敕謚禪師述》二種。乃知古人𨿽漫不經意之事﹐亦必有所本﹐非率爾而塗也。

毛嶽生元史稿

姚椿《晚學齋文集》中﹐《毛生甫墓志銘》言「生甫嘗病《元史》宂漏﹐見錢詹事大昕所爲殘稿﹐因加補輯﹐纂錄異冊數十種﹐未巳。奔走道路﹐年又限之﹐卒未克底於成。」云云。吳縣沈恩孚《元書后妃公主列傳後跋》云「此書舊附《休復居文集》後﹐爲嘉定黃氏西溪艸廬刊本。元和陳梁叔跋云﹕『先生撰《元書》𨿽未竟﹐按《與李申耆書》中﹐明言諸表皆定﹐又言成《考辧》數卷﹐其書當存於家﹐僅以所見《后妃》《公主》二傳附文集後。』云云。其後《元史》攺正之稿﹐先入蔣溥徐氏﹐繼歸永康應氏。同治初﹐予外舅楊月如先生曾親見於懷寧汪氏寓所﹐蓋應氏弗之寶﹐由書賈挾出傳假者。恐此數十年中﹐亦在蘦落之數。先生家蓄元代書甚夥﹐其所考辧﹐或當別有發明﹐而手定諸表﹐隱於萬氏《歷代史表》外﹐踵增一席﹐度爲饜心之作無疑。顧不獲並永其傳﹐滋可慨耳。今其詩文已不多見﹐予所藏者非足本﹐而此二傳幸完好﹐爰錄出﹐編入叢書。」云云。聲木謹案﹕自道咸以來﹐錢曉徵宮詹大昕﹑張石舟明經穆﹑何願船比部秋濤﹑魏默深鹺尹源﹑龔定庵銓部自珍﹐喜研遼﹑金﹑元三史及西北輿地。厥後李仲約侍郎文田﹑洪文卿侍郎鈞﹑屠��太史寄繼之。各有撰述傳後﹐爲一時風會所趨﹐遂成專門絕學。生甫都尉生逢其時﹐詩文皆冠絕一時﹐毅然以重修《元史》爲己任﹐幾底於成。據沈氏所云﹐原本已在蘦落之間﹐爲眞可惜耳。

昭昧詹言

桐城方植之明經東樹﹐撰《昭昧詹言》十卷﹑《續》八卷﹑《續錄》二卷﹐實亦詩話之一種﹐中𨿽詩文兼論﹐而論文之語寥寥。桐城諸老論詩文之語亦錯雜其中﹐尢爲可貴。桐城吳摯甫京卿平日最爲推崇﹐見於與方存之京卿宗誠書中﹐可以知此書之價值矣。書云「植翁《昭昧詹言》啟發後學﹐不在《歸評史記》下﹐或乃謂示人以陋﹐此大言欺人耳。陋不陋﹐在學問深淺。學淺﹐𨿽諏經考史﹐談道論性﹐未嘗不陋。學深﹐𨿽評隲文字﹐記注瑣語﹐亦自可貴。故鄙論嘗謂植翁此書﹐實其平生最佳之作﹐視《大意尊聞》《漢學商兌》爲過之。」云云。聲木謹案﹕此書於光緒辛卯仲春重刊本﹐附於《考盤集》中。聞其家中子孫素昧顯揚﹐吝惜紙工﹐不肯刷印﹐故傳本甚稀﹐極爲可惜。近年安慶始有排印本﹐流傳亦不甚廣。予因吳京卿力言此書之善﹐略序其目錄於後。此書卷中﹐隱撰人名氏﹐只題曰「副墨子闇解」。副墨子者﹐取《莊子》捲�「聞諸副墨子」之義。卷首述恉﹑目錄及自記﹐卷一通論詩文﹐後均論詩﹕卷二論漢魏﹐卷三阮公﹐卷四陶公﹐卷五大謝﹐附謝惠連﹑顏延之二人﹐卷六鮑明遠﹐卷七小謝﹐卷八杜工部﹐卷九韓昌黎﹐卷十黃山谷。《續》卷首自記並目錄﹐卷一通論﹐專言詩﹐卷二初唐諸家﹐卷三盛唐諸家﹐卷四杜工部﹐卷五中唐諸家﹐卷六李義山﹐卷七蘇黃﹐卷八附論諸家詩話。《續錄》卷一爲總論七古﹐卷二爲王﹑李﹑髙﹑岑﹑李太白﹑杜公﹑韓公﹑歐陽永叔﹑王半山﹑蘇東坡﹑黃山谷﹑晁無咎﹑陸放翁﹑元遺山﹑虞道園﹑吳淵穎諸家。讀者觀於此﹐可以知其大略矣。

尺牘體裁

新城陳碩士侍郎用光《惜抱軒尺牘序》中有云「用光嘗問其體於先生﹐先生曰﹕『是𨿽不足言文﹐然必取材於《昭明文選》﹐及東晉人諸帖﹐則其詞雅訓矣。』」云云。上元梅伯言郎中曾亮亦爲之序﹐中有云「姚姬傳先生嘗語學者﹐爲文不可有注疏﹑語錄及尺牘气﹐然則尺牘亦專門之學矣。」云云。聲木謹案﹕據此﹐則尺牘自成一體﹐亦非易爲。桐城戴存莊孝廉鈞衡﹐當年入都會試﹐曾文正公從問古文法。孝廉以此書授之﹐並謂姚郎中論文祕訣﹐悉具於其中。曾文正公得其本﹐精研其學﹐遂以古文名天下。並謂生平粗解文章﹐由姚先生啟之﹐列入《聖哲畫像記》中。然則此書﹐固學人所當奉爲圭臬也。

各省名山

廬山在江西徳化縣境。自西人租其地爲避暑之所﹐艸萊盡變爲洋樓﹐廬山眞面目從此又變。西人租金﹐每年僅壹百兩﹐𨿽爲牯牛嶺一隅﹐最占廬山形勢。以名勝之山﹐些微之金﹐竟爲彼族所占。勞山在山東卽墨縣境﹐下臨大海﹐風景絕佳﹐爲北五省勝境。自徳人占據膠澳﹐亦據爲己有。光緒己未春月﹐魯撫楊蓮府制府士驤﹐從魯省紳士之言﹐自往勘之。言全山爲徳人所占﹐修洋樓﹐造馬路﹐培樹木﹐久已視爲己地﹐云云。現在靑島𨿽交還中國﹐有名無實﹐徒托空言而已。楊文敬公任魯撫時﹐署內本有珍珠泉﹐爲濟南五大名泉之一。其水之上流者﹐粒粒如豆﹐千萬齊湧﹐珠泉之名﹐眞爲不忝。楊文敬公修屋其旁﹐牓曰「珠泉精舍」﹐公事圖章﹐則曰「泉亭判事」﹐頗見雅人深致。

沈壽康百歲

吳江沈壽康字覺齋﹐晚號南溪贅叟﹐本諸生﹐壽至九十七﹐計閏則一百歲。時東萊呂鏡宇尙書海寰﹑武進盛杏蓀尙書宣懷﹐同在上海議商約﹐合詞爲之奏請恩施﹐奉旨賞二品封典。徳淸兪蔭甫太史樾《春在堂詩編》中﹐有《沈贅翁百歲》詩﹐中有句云「乾隆恩例至今延﹐計閏加爲一百年。試向天邊看明月﹐已經千二百回圓。」云云。詩句佳矣﹐實本南宋人詞中脫化而來。

曾國藩養心棋

曾文正公晚年﹐每日午飯後﹐喜下棋一二局﹐平日自謂養心棋﹐其石印手書日記﹐自記圍棋幾局是也。當日先文莊公問其幕僚錢子密尙書應溥云「中堂日日下棋﹐不日進無已乎﹖」尙書曰「棋則日退也。」先文莊公未諳棋理﹐驚問其故。尙書謂﹕「中堂年髙望重﹐何人肯與之對手﹐中堂不自知﹐以致愈趣愈下。然中堂亦非無棋者﹐偶有人走一好著﹐中堂見而大驚﹐亦必沈思冥想﹐凝神注意﹐逾數時刻﹐得一好著﹐與之足以對壘而後已也。」云云。此聲木當日聞於先文莊公者﹐敬記於此。

光緒甲午捐舉人

光緒甲午秋月﹐吏部以用兵需款﹐奏請開捐舉人一百名﹐每名二萬兩。並立章程﹐以一百名爲限。逾年﹐報捐者﹐見名冊中﹐只有蔣長椿﹑蔣長松﹑蔣��三人﹐而捐例亦不停而停。聲木私謂﹐吏部此舉﹐可謂愚矣。

合肥香花墩

吾郡府城內��隅﹐有地名香花墩者﹐相傳爲北宋包拯舊地﹐上有包孝肅祠。其裔孫仍居其中﹐世襲七品蔭生﹐以奉祭祀。藏有宋代遺像﹐亦不知眞僞﹐但文弱如書生﹐面目白晳﹐與世所傳面黑者大異。墩外周以水﹐名包公河﹐產魚與藕﹐其後裔擅其利。所產之鯽魚﹐魚背均作黑色﹐與他處不同﹐俗遂故神其說﹐謂爲包公正直所感。包公在北宋﹐並無赫赫之名﹐卽令正直立身﹐亦不過名臣而已﹐更非人所難能。徒以委巷無稽小說流傳日多﹐以致增其聲價﹐眞可笑也。

讀史方輿紀要

無錫顧景範��祖禹精輿地﹐負盛名﹐當時稱爲絕學﹐撰有《讀史方輿紀要》一百三十卷﹑《形勢紀要》九卷。世𨿽稱爲三大奇書之一﹐實則此書援據浩博﹐辧論精詳﹐切於實用﹐非餘二人所能幾及。而長洲沈文愨公徳潛《國朝詩別裁集》中錄其詩﹐並無一字言其精輿地之學﹐豈當時未知其人與書耶。

山右石刻叢編

天門胡蘄生中丞聘之﹐任晉撫時﹐撰《山右石刻叢編》四十卷﹐考辧頗詳確。卷中所列石刻﹐有今昔易置者﹐書中皆實指爲今在某所﹐俾訪古者易於搜求﹐體例甚善。

盜竊他人撰述

髙士奇所撰之《春秋地名考略》十四卷﹐實爲秀水徐善所撰﹐見於《潛邱札記》及《勉行堂文集》。任大椿所撰之《字林考逸》八卷﹐實爲歸安丁傑所撰﹐見於����及《國朝漢學師承記》。秦嘉謨所撰之《輯補世本》十卷﹐實爲陽湖洪飴孫所撰﹐見於《史目表》中。馬國翰所輯之《玉函山房輯佚書》���種﹐實爲會稽章宗源所編﹐見於����傅洪澤所撰之《行水金鑑》一百七十五卷﹐實爲休寧戴震所撰﹐或雲歸安鄭餘慶撰﹐見於����五人皆盜竊他人撰述﹐以爲己書﹐眞撰述中之盜賊也。

張之洞勸人刻書

南皮張文襄公之洞﹐督學四川時﹐所撰《輶軒語》中﹐有《勸刻書說》一篇﹐言如歙之鮑﹑吳之黃﹑南海之吳﹑金山之錢﹐可決其五百年中必不泯滅云云。自此書出後﹐世人頗篤信其說。一時如張午橋觀察丙炎之編刊《榕園叢書》﹐吳次簫觀察丙湘之編刊《傳硯齋叢書》﹐劉聚卿京卿世珩之編刊《聚學軒叢書》《玉海堂叢書》《貴池先哲遺書》﹐繆筱珊太史荃孫之編刊《云自在龕叢書》《對雨樓叢書》《煙畫東堂叢書》《藕香零拾》﹐盛杏蓀尙書宣懷之編刊《常州先哲遺書》﹐朱����記榮之編刊《槐廬叢書》﹐徐積余觀察乃昌之編刊《積學軒叢書》《鄦齋叢書》《隨葊叢書》《懷豳雜俎》《閨閣詞》﹐李健甫孝廉國松之編刊《集虛艸堂叢書》﹐皆因張文襄公提倡一言﹐聞風興起者也。

翁心存語

常熟翁文端公心存﹐凡遇門人得試差者﹐必告之曰「有人放試差﹐夢中遇兩路﹐一碑題曰『簪纓累世』﹐一碑題曰『子孫絕滅』。次日有賄賂請托者﹐某嚴拒不許。次日又夢至其境﹐所走者﹐乃簪纓累代之路。並有神告之曰﹕『日聞之事許﹐則走子孫絕滅之路﹐不許﹐則走簪纓累代之路。』」云云。聲木謹案﹕翁文端公爲先文莊公鄕試座師﹐屢掌文衡﹐家門鼎盛﹐歷代簪纓不絕。其訓門人之語﹐可謂明白切至﹐其平生自走之路﹐自不待言﹐可知之矣。

日本馬關春帆樓旅館

日本馬關春帆樓旅館﹐光緒乙未�月﹐李文忠公鴻章渡海議和﹐卽駐節於此處。事後日本人榜示通衢﹐大書特書﹐曰「淸國李鴻章談判所」﹐以羞辱之。光緒��年﹐吳摯甫京卿汝綸﹐往日本考查學務﹐路經其地﹐旅館主人乞題牓字。京卿沈吟半晌﹐卽書「傷心之地」四字與之﹐最爲沈痛。試思除此語外﹐更有何言哉﹗

甘肅壽民李生潮

宣統元年二月﹐陜甘總督升允奏言「甘肅固原州屬西鄕回民李生潮﹐生於乾隆五十九年﹐屆今宣統元年﹐現已一百十有六歲。二子四孫﹐曾孫五人﹐元孫二人﹐五世同堂。合無仰懇天恩﹐俯準旌表﹐出自鴻施。」云云。奉朱批﹕「李生潮生於乾隆年間﹐洵爲罕覯﹐特準旌表﹐禮部知道。欽此。」云云。聲木謹案﹕外間壽民壽榜﹐頗有增多十餘年或二三十年﹐以邀恩旨者。此爲陜督專折奏請﹐年歲確實無疑﹐洵熙朝之人瑞。以視九十七年﹐計閏加爲一百歲﹐更有議其非確年者﹐不足道矣。吾師江都徐蟄叟廣文言﹕揚州城內﹐��布店主人梁��於光緒��年﹐眞慶一百歲﹐夫婦並齊眉。屆時鄕裏中﹐皆欲得壽碗壽布等﹐以爲小兒乞壽。卽素不相識之人﹐亦登門送禮不絕﹐意在乞取壽碗等。後又逾二年始死。以不欲乞朝廷恩施﹐故未邀曠典﹐惜哉﹗

古文辭略

上元梅伯言郎中曾亮所編之《古文詞略》廿四卷﹐後附詩歌類上下二卷﹐每捲析爲二卷﹐後四卷乃詩歌也。《古文》卽《古文辭類纂》之簡本﹐《詩歌》卽《古詩選》之簡本﹐最便學人誦習。卷首第一頁𨿽有「同治丁卯季春合肥李氏校刊」十二字﹐板存��桂薌亭觀察嵩慶家﹐蓋卽觀察所刊也。

土司底簿

土司名目﹐舊史不詳﹐惟《明史》始自爲列傳。明人有輯正徳以前土司官爵世系爲《土官底簿》二卷﹐此書爲專言土司最早之書﹐見於《四庫提要》中。國朝定制﹐土司職分甚卑﹐見知縣無髙位﹐另設矮幾以居之。其在本地中﹐威權過於督撫﹐凡生殺取予用捨之權﹐皆其所掌﹐儼如三代時之諸侯﹐國家並不過問。粵﹑蜀﹑黔﹑桂﹑滇等省之邊境皆有之。

續筆卷五

魏晉受禪諸語

南宋王之道率鄕人守土

朱彜尊語

三易集

武生能詩

國朝閨秀詩柳絮集

王庚語

師友詩傳錄

芻言報語

樊南甲乙集

撰述體例所始

王士禎手鏡

崔龜圖注北戶錄

泰西翻譯書目

王士禎遺佚書目

穠芳亭石刻

俗語本於牙牌靈數

北宋祖無擇騙娶離婚

世俗流傳詩人名氏

皇淸經解原名經郛

國朝百歲人名氏

阮元三家詩補遺

小姑山摩崖詩

紀事本末

古今人贈遺物品

閻若璩撰述

盤亭小錄

指鹿爲馬

四喜四憂

言語感人之深

唐玄宗梅妃

蟬蛻花等物

枸元茶

袁樹悼亡詩句

常勝軍所本

明王洙宋史質

王士禎淸談錄

天一閣命名之意

萇楚齋續筆卷五

廬江劉聲木十枝撰

魏晉受禪諸語

晉受魏禪﹐史策所云優崇之禮﹐一切視黃初故事。宋受晉禪﹐齊受宋禪亦然﹐此乃史家毒筆﹐卽孟子出爾反爾之意﹐諺語現世現報之說。不特宋得天下於孤兒寡婦之手﹐失天下於孤兒寡婦之手﹐爲元伯顏所大聲疾呼﹐告於������也。尢可異者﹐李煜﹑孟昶﹐𨿽亡國之君﹐而文采震於當時﹐傳於後世。北宋之徽宗﹐南宋之幼主﹐亦復如是。汪元量南歸﹐宋幼主及宮人餞之﹐賦詩爲別。元量編爲《宋舊宮人集》一卷﹐刊入《知不足齋叢書》中。其詞華﹐亦江南周後﹑蜀花蕊夫人之亞。天道好還﹐無往不復﹐豈獨佛家有因果之說哉﹗

南宋王之道率鄕人守土

粵撚匪擾亂時﹐吾郡鄕人﹐當日率眾自保。壘土城﹐髙厚皆丈許﹐圩外復有濠溝﹐勢如城河﹐亦丈許﹐謂之守圩子。不意南宋時已有之﹐可見吾郡之輕文重武﹐自古已然。南宋之初﹐金兵南犯﹐廬州盜起。郡人王之道率鄕人﹐據險共保﹐城賴以全。之道字彥猷﹐自號相山居士。宣和六年﹐與兄之義﹑弟之深同登進士﹐後官至湖南轉運判官。撰《相山集》﹐久佚﹐武英殿從《永樂大典》中輯出﹐編爲三十卷。以上見《四庫提要》。

朱彜尊語

譚左羽授徒於某氏﹐主人有聲樂之好﹐歌板師食單丰於書塾﹐譚不平。朱竹垞太史彜尊寓書曰「君子以類族辧物﹐物各有族﹐在人類而辧之﹐君子自審其分處焉。娶妻納采﹐儷皮純帛可也﹐至買妾則百金﹐落營妓籍則千金﹐流愈下﹐直益髙。食單之丰﹐譬以魚飼貓﹐肉餵犬﹐於兄何損。」云云。右見《茶余客話》。予謂太史此書﹐眞通儒之見﹐達人之論也。天下之邪正﹑是非﹑輕重﹐倒置者多矣。若一一以權量衡之﹐欲其不失銖黍﹐難矣。但能不失其在我﹐一切悠悠毀譽﹐種種禍福﹐只好聽天由命﹐非人力之所能爲也。

三易集

唐時升字叔達﹐嘉定人。師事歸熙甫太僕有光﹐得古文正傳﹐詩才頗雅健﹐文則含咀經史。盱衡時局﹐不爲疎闊無當之言﹐應俗文恥爲諛詞﹐每不當人意﹐深得立言之旨。撰有《三易集》二十卷﹐刊入《嘉定四先生集》中。三易者﹐取梁沈約語﹐謂易見事﹑易識字﹑易誦讀三者。𨿽唐宋八家宗旨﹐亦以文從字順爲主﹐無以艱深文淺陋者。唐氏取「三易」以名集﹐誠能示天下以古文準則也。

武生能詩

盧廷簡字子閒﹐江都人﹐順治乙未武會元。江都王��茂才豫錄其詩二首﹐入《江蘇詩徵》卷二十。於震字亦川﹐丹陽人﹐武生﹐撰有《亦川詩鈔》�捲。《江蘇詩徵》錄其詩七首﹐入卷十九。聲木謹案﹕二人皆以武生工詩﹐眞我朝文徳覃敷﹐無人不受燻陶之效﹐曹景宗不能專美於前矣。

國朝閨秀詩柳絮集

宜黃黃秩模正伯編輯國朝閨秀詩《柳絮集》五十卷﹑《補遺》一卷﹑《續編》一卷﹑《又續編》一卷﹐咸豐三年八月初四日自刊本。所錄名氏﹐壹千玖百叄拾捌人﹐《補遺》錄伍人﹐《續編》錄伍人﹐《又續編》錄叄人。所錄名氏前後﹐皆依韻編次﹐以便翻閱。所選篇章﹐𨿽未必盡當﹐統計所錄﹐已壹千玖百伍拾壹人﹐搜羅亦云繁富﹐在閨秀總集中﹐可稱完備。惟其中錄及靑樓中人﹐實爲全書之玷。按之「閨秀」二字﹐亦殊爲未合﹐不得以《全唐詩》爲例。想系平日中袁簡齋明府言論之毒﹐故爾淆亂黑白﹐不能顧名思義若此。

王庚語

甲子十二月廿四日﹐第一百十一號《東南晚報》內﹐載王揖唐��庚致王鐵珊訊﹐中有云「近頃士風不靖﹐名家子弟易入歧途。有嚴師保以教督之﹐先入爲主﹐愼植初基﹐涉世以後﹐或不爲邪說詖行所轉移。社會中多一規矩人﹐國家卽收一分寧謐之效。其機至捷﹐其用至廣﹐而要皆自閭右塾序中來也。」云云。聲木謹案﹕不意當此時勢﹐猶有知教子從嚴﹐愼植初基之理﹐眞眾鳥啁啁﹐難得一鳳之鳴矣。

師友詩傳錄

《師友詩傳錄》一卷﹐國朝郎庭槐編﹐《續錄》一卷﹐國朝劉大勤編。二人皆學詩於新城王士禎﹐各述其師說﹐以成其書。郎錄中﹐士禎之語﹐或鈔出別行﹐名《漁洋定論》。劉錄亦有本別行﹐名《古夫於亭詩問》。實皆一書﹐今附存其名﹐不別著錄﹐云云。語見《四庫提要》中。聲木謹案﹕東吳惠定宇徵君棟﹐箋注《漁洋山人精華錄》﹐卷首采用王文簡公書目﹐《詩問》與《師友》並列。以未見《師友錄》與《詩問》之故﹐不知《詩問》卽《續錄》﹐故妄列爲二書也。

芻言報語

乾隆間﹐《四庫書》共寫六分﹐惟畱京之一分校對詳細﹐無大漏落。至分駐各處之五分﹐則以寫官厭倦﹐復無人督率﹐致多刪減。官事艸率﹐大率如此云云。語見《芻言報》廿一號。聲木謹宋﹕《四庫全書》藏於大內文淵閣者﹐皆系各省采進及各家私藏之本﹐其餘六閣之書﹐皆依此本繕寫。穰卿主政康年所言畱京之一分﹐校對詳細﹐無大漏落﹐或指藏於圓明園內文源閣者而言﹐然早已毀於英人。其餘文津﹑文匯﹑文宗﹑文瀾四閣藏書﹐確有此病。甚至有全部每頁只鈔外面數行字﹐以便翻閱之用者﹐新建夏劍丞直刺敬觀曾親見之。藏於盛京之文溯閣者較爲整齊﹐現擬印行此本。當時鈔錄《四庫》藏書全分﹐需費紙墨工資共叄萬金﹐見於�������亦久忘其名矣。

樊南甲乙集

唐李商隱自編《樊南甲乙集》﹐流傳之本甚罕﹐而《四庫提要》中﹐稱其久佚矣。聲木謹案﹕湘潭葉煥彬吏部徳輝《觀古堂匯刻書目》中﹐有《絳雲樓書目補遺》一卷﹐中有李義山商隱《樊南甲乙稿》二十卷﹐是國初時﹐仍有流傳之本。惜乎絳雲一炬﹐都成灰燼。流傳之本愈罕﹐人益難見﹐遂誤以爲久佚矣。

撰述體例所始

選本古文首錄經書﹐實自宋眞徳秀編《文章正宗》選錄《左傳》《國語》始。選本詩之有評語﹐實自唐殷璠編《河嶽英靈集》始。點定他人之詩﹐實自唐元結編《篋中集》始。校刊詩社之詩﹐實自唐芮挺章編《國秀集》始。選詩兼載諸人小傳﹐實自唐姚合編《極元集》始。均見於《四庫提要》中﹐予匯記之於此。

王士禎手鏡

《廣西存書總目》中﹐有國朝王士禎《手鏡》一卷﹐言湖北書局刊本。聲木謹案﹕王文簡公士禎全集中確有其名﹐蓋摘錄居官條規﹐書與其子��者。書久不傳﹐未知刊行與否。湖北《崇文書局書目》中﹐亦久無此書。不知何以見於《廣西存書總目》中﹐又言有湖北書局刊本也。

崔龜圖注北戶錄

唐段公路撰《北戶錄》三卷﹐其注題「登仕郎﹑前參軍龜圖撰」﹐收入《四庫》者﹐不知何以無注家之姓﹐《提要》遂疑其公路之族。聲木謹案﹕仁和朱修伯侍郎學勤《結一廬書目》卷二﹐於《北戶錄》下﹐注明「崔龜圖注」云云﹐乃影寫宋刊本﹐舊刊本之可貴如此。

泰西翻譯書目

自明以來﹐與西人易市﹐西士遂來我國翻譯書籍﹐刊布坊間。近人王韜所撰之《泰西著述考》一卷﹐梁啟超所撰之《西學書目表》三卷﹑《附》一卷﹐徐維則﹑顧燮光合撰之《東西學書錄》�捲﹑《附》�捲﹐搜羅頗備﹐而各書中﹐從未言及明人已有此種撰述。聲木謹案﹕仁和趙魏《竹崦葊書目》中﹐載有韓霖撰《西士書目》二卷﹐是當時確有是書﹐後世確有傳鈔之本。以王韜之自負淹雅﹐乃竟疏陋若此﹐甚矣博洽之難也。

王士禎遺佚書目

吳縣惠定宇徵君棟﹐撰《漁洋山人精華錄訓纂》二十卷﹐卷首所刊王文簡公士禎零種撰述﹐及新城王氏家集書目﹐臚列頗詳﹐以聲木考證﹐猶有未盡者。姑就刊本而論﹐則有西樵考功之《炊間卮語》二卷﹐皆詞集﹐刊入《司勛五種》集中﹐《讀史蒙拾》一卷。二書皆收入《四庫》﹐此王氏家集中所當補者。王文簡公所口授﹐新城何世璂所述之《然燈紀聞》一卷﹐王文簡公所自定之《律詩定體》一卷﹑《七古平仄論》一卷﹐皆有刊本。此王文簡公撰述中所當增者。卽徵君所列﹐王文簡公撰述及王氏家集﹐分已見﹑未見二類﹐實則所云已見者﹐亦未必能見﹐特英雄欺人之語。譬如西樵考功之《然脂集》﹐據其弟王文簡公士禎跋西樵年譜後云「先生著書﹐惟《然脂集》二百三十餘卷條目初就。」云云。明言其書未成。後來池北書庫書𨿽散出﹐考功原稿亦不知流落何所﹐未見於他家著錄﹐徵君何由得見是書二百三十餘卷之原稿﹖坊間所刊行者﹐僅《然脂集例》一卷﹐爲例僅十條。歙縣張來山��潮刊入《昭代叢書》中﹐徵君因得見此例﹐遂含混列入。理應著明﹐曰《然脂集例》已見﹐不應云全書也。

穠芳亭石刻

山東巨野縣某地有「穠芳亭」三字石刻﹐據《寰宇訪碑錄》卷十言﹐此乃正書﹐無年月。縣誌載「穠芳」二字﹐妓女謝天香所書。王維翰續書「亭」字﹐如出一手﹐王謝遂爲夫婦云云。又言維翰舉金大定間進士﹐故列大定之前云云。聲木謹案﹕此眞金石中一段風流佳話﹐絕無而僅有者也。

俗語本於牙牌靈數

今世流傳俗語﹐大都皆有所本。錢氏大昕撰《恆言錄》六卷﹐翟氏灝撰《通俗編》三十八卷﹐林氏伯侗撰《古諺箋》十卷﹐實只四十餘頁﹐趙氏翼撰《陔余叢考》四十三卷﹐梁氏同書撰《直語補證》一卷﹐皆引據經史百家﹐考證詳矣。然予謂俗語所本﹐未必在於經史百家﹐庸俗書中﹐最易流播。鄙夫俗子﹐目所能閱﹐口所能言﹐耳所能聞﹐卽可互相傳播。予觀近人所傳俗語﹐大抵在於《牙牌靈數》中。此書𨿽不知始於何時﹐而吾國本神道設教﹐因此書字句稍覺雅馴﹐且淸淺易明﹐是以幾於家有其書。初不過以爲問卜之用﹐久之其書中淸淺之語﹐遂流爲俗語矣。予偶加瀏覽﹐卽以吾鄕所傳俗語﹐記其原文於下﹕十六言如「智者千慮﹐必有一失﹐愚者千慮﹐必有一得」。十四言如「平陽有路無人問﹐直到山窮水盡時」﹐「一失足成千古恨﹐再回頭已百年身」﹐「庸醫殺人其柰何﹐一誤再誤胡爲乎」﹐「積勞始信閒爲福﹐多病方知健是仙」﹐「漏屋更遭連夜雨﹐破船又遇打頭風」﹐「自古癡人有癡福﹐羨他終始得安康」﹐「有意栽花花不發﹐無心插柳柳成陰」。十二言如「求人不如求己﹐他鄕何似故鄕」。十言如「局中一著錯﹐輸卻滿盤棋」﹐「閒時不經營﹐佛腳抱何益」﹐「喫得苦中苦﹐方爲人上人」﹐「百藝儒爲首﹐儒爲席上珍」﹐「行遠必自邇﹐登髙必自卑」﹐「異姓𨿽相愛﹐何如手足親」。八言如「稱心如意﹐無往不利」﹐「小時了了﹐大未必佳」﹐「生男勿喜﹐生女勿悲」﹐「東西南北﹐無往不利」﹐「苦盡甘來﹐漸入佳境」﹐「以貌取人﹐失之子羽」﹐「言語無謂﹐面目可憎」﹐「有始無終﹐不能成事」﹐「是是非非﹐切不可管」﹐「弄巧成拙﹐得不償失」﹐「先否後泰﹐由難而易」﹐「有伸有屈﹐能發能收」﹐「將上不足﹐比下有餘」﹐「不入虎穴﹐焉得虎子」﹐「一飲一啄﹐莫非前定」。七言如「功名富貴不由人」﹐「一路榮華到白頭」﹐「時來風送滕王閣」﹐「蠹魚三食神仙字」﹐「東西南北皆如意」﹐「近山望見遠山髙」﹐「千里姻緣牽一綫」﹐「人心不足蛇吞象」﹐「不如意事數偏多」﹐「太公八十遇文王」。六言如「滿招損﹐謙受益」﹐「上山易﹐下山難」﹐「天下事尙可圖」。五言如「有志事竟成」﹐「一步髙一步」。四言如「尾大不掉」﹐「否極泰來」﹐「逍遙自在」﹐「吉人天相」﹐「破鏡重圓」﹐「朝秦暮楚」﹐「積玉堆金」﹐「聽其自然」﹐「安分守己」﹐「事情無定」﹐「存心忠厚」﹐「喜气重重」﹐「一箭雙雕」﹐「凡事謹愼」﹐「不如守舊」﹐「欲上不上」﹐「樹大則陰」﹐「一事無成」﹐「五鬼鬧判」﹐「望梅止渴」﹐「淘沙得金」﹐云云。凡此諸端﹐皆俗語所本﹐此予之私意如此。

北宋祖無擇騙娶離婚

世俗年老續娶﹐女家慮有他虞﹐多與冰人約定﹐於某處一見婿面﹐始能釋然疑解﹐暢然意滿。續娶之人﹐又慮事或無成﹐多費周折﹐每陰約年少修整者﹐冒名往見﹐女家往往受其愚。終至親戚因此不歡﹐夫妻因此失和﹐比比皆然﹐殊爲人心風俗之害。而不知此等陋俗﹐自北宋已然。�����言祖無擇晚娶徐氏﹐徐氏必欲相其人。無擇貌寢﹐恐不得當。同捨馮京﹐丰姿美秀。乃諭媒妁﹐俟馮出門﹐經過徐居﹐曰此祖學士也。徐窺﹐竊喜甚。成婚﹐始悟其非﹐竟以反目離婚﹐云云。據此﹐則此風由來以古矣。

世俗流傳詩人名氏

世俗有流傳之詩﹐膾炙人口﹐誤以他人名之者。如﹕「周公恐懼流言日﹐王莽謙恭下士時。若使當年身早死﹐一生眞僞有誰知。」此白香山詩也﹐流俗誤以爲蘇文忠公。又如﹕「人皆生子望聰明﹐我被聰明誤一生。但願吾兒愚且魯﹐無災無難到公卿。」此蘇文忠公詩也﹐流俗誤以爲袁簡齋明府。斷句如﹕「欲起溫公問書法﹐武侯入寇寇誰家。」此元人楊奐詩也﹐流俗誤以爲王鳳洲。又如﹕「萬事不如杯在手﹐人生幾見月當頭。」此明人朱存理詩也﹐見《野航詩稿》中﹐流俗誤以李太白。皆模糊影響之詞也。

皇淸經解原名經郛

儀徵阮文達公元開府兩廣﹐搜輯國朝漢學專家解經之書﹐編輯《皇淸經解》一千四百卷﹐刊於學海堂。甄錄精審﹐网羅繁富﹐允爲大觀。聲木謹案﹕是書謀始於道光元年﹐阮文達公初欲以屬江都江鄭堂才茂藩﹐厥後總司編輯者﹐實嚴君厚民。王韜遂謂若是書果成於江君之手﹐其條分件系﹐去取判別﹐體例當較之現行之書爲善﹐云云。殊不知是書經始當時﹐已定名爲《經郛》﹐阮文達公本欲以閩縣陳恭甫太史壽祺任之。江之與嚴﹐是不得已而思其次。其未能盡洽人意﹐職是之故。太史所撰《左海文集》中﹐有《上儀徵阮夫子請定經郛義例書》﹐中略謂公將於九經傳注之外﹐裒集古說﹐令壽祺與髙材生共纂成之。謹依擬條例﹐撰略呈覽。搜輯《經郛》條例﹐其大端有十。一曰探原本。以經解經﹐厥義最古。如《三傳》《禮記》所引《易》《書》《詩》《爾雅》所釋詁言訓是也。二曰鉤微言。奧訓眇辭﹐注家闕略。如《說文》所解﹐《廣雅》所釋是也。三曰宗大義。發明指歸﹐會通典禮。如荀子之論禮樂﹐董子之論《春秋》﹐史誌﹑《通典》之歷議﹑禮議﹑服議是也。四曰存古禮。三代遺制﹐周人能言。如《左氏傳》之稱「禮經」﹐《小戴記》之載「雜說」是也。五曰存漢學。兩京家法﹐殊塗同歸﹐載籍旣湮﹐舊聞僅見。如《史記》載《尙書》多古文說﹐《白虎通》引經多今文說﹐《漢書﹟五行志》多《三傳》先師之說﹐《五經異義》多石渠議奏之說是也。六曰證傳注。古人解經﹐必無虛造﹐間出異同﹐皆有依據。如《毛傳》之合於雅詁﹐《鄭箋》之涉於《魯》《韓》是也。七曰通互詮。一家之說﹐或前後參錯而互相發明。如《鄭志》之通諸注差互﹐《箴膏肓》《發墨守》《起廢疾》之別《三傳》短長是也。八曰辧剿說。晉代注家﹐每摭拾前人而不言所自。如僞孔《尙書傳》之本於王肅﹐杜預《左傳注》之本於服虔﹐郭璞《爾雅注》之本於樊孫是也。九曰正謬解。大道多歧﹐習非勝是﹐實事求是﹐擇焉必精。如《易》之象數明﹐則輔嗣之玄宗可退﹐《書》之訓詁核﹐則仲眞之僞傳可排是也。十曰廣異文。古籀篆隸﹐易時遞變﹐眾家授受﹐傳本不同。如《說文》之古文﹑《玉篇》之異字﹑漢碑之異體﹑《經典釋文》之異本是也。統諸十端﹐囊括古今﹐誠《六藝》之潭奧﹐眾論之苑囿﹐云云。後仍有條例廿五條﹐已見《左海文集》﹐詞繁不載。據此﹐則《皇淸經解》爲後來所定名稱﹐世人罕有知此故事者﹐故錄其大端如此。

國朝百歲人名氏

光緒年間﹐華人聞西人謂世人講衛生之術﹐壽可至百餘歲﹐頗多信之素食者。聲木謹案﹕卽以我朝而論﹐近世之人﹐已有年過百歲﹐見於著錄﹐彰彰可考﹐聊舉其記憶者十人錄之。乾隆年間﹐衡陽民湯雲山壽至一百四十三歲﹐後越廿餘年始死﹐是一百六十餘歲。嘉慶時﹐宜山民藍祥年一百四十二歲。均見《養吉齋叢錄》中。道光時﹐廣東陸雲從年一百三歲﹐應會試﹐恩賜國子監司業銜﹐語見《養吉齋叢錄》及吳仰賢《小匏庵詩話》。道士邢中山年百歲﹐見周亮工《書影》。張世恩年百歲﹐見《郎潛紀聞三筆》。粵東劉作庵壽至百齡﹐見莊培因《虛一堂集》。有一老人﹐年一百六十三歲﹐子百三十歲﹐孫九十七歲﹐船幟書「天下第一老人」﹐見盱眙王蔭槐《蠙廬詩鈔》中。有老詩人涇陽李半仙﹐本大興人﹐雲遊海嶽﹐得養生術﹐年可一百四五十許﹐見王昶《蒲褐山房詩話》。吳江沈明經壽康年至百歲﹐見《春在堂詩集》。甘肅固原州屬西鄕回民李生潮﹐年一百十六歲﹐陜甘總督升允爲之奏聞﹐奉旨特準旌表﹐見宣統元年二月《政治官報》。

阮元三家詩補遺

儀徵阮文達公經術淵深﹐撰述宏富﹐當時負海內重望﹐爲昭代名臣。平生撰述﹐皆已刊行於世。獨晚年約在六十歲後﹐又撰有《三家詩補遺》三卷﹐以補深寧王氏所未備﹐阮文達公在時未及刊行﹐故世間罕有知之者。卒後手稿散出﹐流落於北京琉璃廠書肆中﹐爲湘潭葉煥彬吏部徳輝所得。同邑李洛才��智儔刊入《崇惠堂叢書》中﹐吏部復爲刊入《觀古堂匯刊書》中﹐此書乃得大顯於世。言三家詩﹐得此一大家﹐固非後來撰述所可掩也。

小姑山摩崖詩

衡陽彭剛直公玉麟《小姑山摩崖》詩﹐有「十萬雄師齊奏凱﹐彭郎奪得小姑回」之句﹐久已膾炙人口。今人筆記﹐多詆其虛冒他人之戰功﹐以湊成一己之詩料。卽非彭剛直公﹐然終不能指出爲何人之功﹐亦一憾事。聲木謹案﹕義寧陳伯嚴吏部三立﹐爲陳佑民中丞寶箴之子﹐家世舊聞﹐且隨侍其父官湖南巡撫﹐聞見自確然可信。所撰《散原精舍詩集》﹐中有《江上小姑山雜詩》﹐自注云「昔年攻復九江諸郡縣﹐楊公嶽斌功最多。自彭公玉麟有『彭郎奪得小姑回』之句﹐世遂專以推彭。而楊公亦嘗笑語人曰﹕『雪琴解賦詩﹐因得獨專其名。』」云云。觀楊��公嶽斌憤慨不平之言﹐讀之亦可知其大凡矣。

紀事本末

記事本末體例創自宋袁樞﹐踵其後者遞相祖述﹐良由端委明晰﹐便於觀覽。予獨怪撰《左氏傳》紀事本末者﹐前後共有四家之多﹕宋章衝撰有《春秋左氏傳事類始末》五卷﹐明傅遜撰有《左傳屬事》廿卷﹐國朝髙士奇撰有《左傳紀事本末》五十三卷﹐熊爲霖撰有《左傳紀事本末》十四卷﹐皆有刊本行世﹐殊不可解。中惟髙書流行最廣﹐餘皆不及。陳道亦撰有《左傳紀事本末》��捲﹐未刊﹐語見《凝齋先生遺集》中。《四庫提要》言「唐劉知幾作《史通》﹐敍述史例﹐首列六家﹐總歸二體﹐自漢以來﹐不過紀傳編年二法﹐乘除互用。然紀傳之法﹐或一事而復見數篇﹐賓主莫辧。編年之法﹐或一事而隔越數卷﹐首尾難稽。樞乃自出新意﹐因司馬光《資治通鑑》﹐區別門目﹐以類排纂。每事各詳起訖﹐自爲標題﹐每篇各編年月﹐自爲首尾。始於三家之分晉﹐終於周世宗之徵淮南﹐包括數千年事迹﹐經緯明晰﹐節目詳具﹐前後始末﹐一覽了然。遂使紀傳紀年﹐貫通爲一﹐實前古之所未見。」云云。《簡明目錄》又言「溯其根柢﹐實則《尙書》每事爲篇﹐先有此例。」云云。然則樞之此體﹐𨿽創實因矣。

古今人贈遺物品

今人贈遺物件﹐莫不曰土產﹐蓋各以本地土產﹐爲贈送之品。聲木謹案﹕此乃大背於古人贈送之禮。《左傳》襄公二十九年﹐吳季札「聘於鄭﹐見子產﹐如舊相識﹐與之縞帶﹐子產獻紵衣焉。」杜注﹕「大帶也。吳地貴縞﹐鄭地貴紵﹐故各獻己所貴﹐示損己而不爲彼貨利。」云云。近人各以土產爲贈﹐是欲無損於己﹐而彼得爲貨利。習俗相沿﹐牢不可破。卽此一端﹐可見古今人用心之厚薄﹐有不可以道裏計者矣。

閻若璩撰述

山陽閻百詩太史若璩博綜問學﹐爲國朝漢學專家。其所撰述﹐久已刊行﹐昭昭在人耳目者﹐則有《尙書古文疏證》八卷﹑《毛朱詩說》�捲﹑《四書釋地》一卷﹑《續》一卷﹑《又續》二卷﹑《三續》二卷﹑《孟子生卒年月考》一卷﹑《校正困學紀聞》廿卷﹑《潛邱札記》六卷﹑《眷西堂文集》�捲﹑《詩集》�捲。而《日知錄補正》�捲﹑《閻氏碎金》�卷二書﹐𨿽當時確已刊行﹐傳本未見。聲木謹案﹕山陽縣《藝文﹝門﹞﹝志﹞》內著錄太史撰述﹐尙有《續朱子古文疑》�捲﹑《喪服翼注》�捲﹑《孔廟從祀末議》�捲﹑《宋劉攽李燾馬端臨王應麟四家遺事》�捲﹑《博湖掌故》�捲﹐皆從未見他家著錄者﹐故錄之於此。

盤亭小錄

《盤亭小錄》書目﹐予於合肥劉壯肅銘公傳行狀中見之﹐未列卷數。初意疑爲劉壯肅公久於兵事﹐必多言咸同間剿平粵撚各事﹐足供考證。訪求未獲﹐後無意中遇之。寥寥僅十四頁﹐同治癸酉春季﹐邗江舟次刊本。內容爲翻刻歸安吳平齋觀察云所撰《虢季子盤銘考》﹐六頁﹐增入英翰序﹐徐子苓﹑薛時雨二記及自跋﹐各二頁。武人附庸風雅﹐大率如此。聲木謹案﹕此盤出於道光年間﹐常州徐燮鈞宰郿縣時﹐得之於陜西鳳翔府寶雞縣虢川司地﹐載歸其家﹐遂爲常州著名彜器。文字古雅﹐確爲西周時物﹐歷見諸家著錄﹐無疑其贗者。一時好古之士﹐如陳壽卿介祺﹑呂堯仙佺孫﹑張石洲穆﹑翁叔均大年﹑瞿珍之樹寶﹐皆有考證。吳平齋觀察合諸家考證而折衷之﹐撰釋文一篇﹐刊爲專書。粵匪之亂﹐陷於賊中。同治甲子四月﹐克復常州﹐劉壯肅公得之於僞護王府中﹐已淪爲飲馬之器﹐此盤遂復顯於世。光緒末年﹐金石字畫盛行於時﹐彜器爲尢甚﹐專以此爲夤緣差缺之用。易其名曰貢獻﹐南北洋已爲淵藪﹐此盤亦幾於爲人所利用。後以宣統辛亥之亂﹐得以保存。聞今已藏於劉氏宗祠中﹐明示鄕人﹐作爲廬州公物﹐此後或可保守矣。

指鹿爲馬

史言秦趙髙指鹿爲馬﹐以欺二世﹐二世曰「丞相誤矣﹐此鹿也﹐非馬也。」云云。聲木謹案﹕新城王文簡公士禎《居易錄》云「明徳藩端王於白雲湖得一馬﹐鹿形﹐每宴則列於筵前﹐負八寶盤。」云云。慈溪葉守之��愚《耳學錄》云「韓非子云﹕馬之佳者似鹿﹐天下有百金之馬﹐而無百金之鹿﹐則馬固有似鹿者。趙髙此舉﹐亦非盡出鑿空也。」云云。據此﹐則本有馬似鹿者。趙髙指以示二世﹐正以見其譸張爲幻﹐確爲小人。

四喜四憂

南宋洪文敏公邁《容齋四筆》中有云「舊傳有詩四句﹐誦世人得意者云﹕『久旱逢甘雨﹐他鄕遇故知。洞房花燭夜﹐金榜掛名時。』好事者續以失意四句曰﹕『寡婦攜兒泣﹐將軍被敵擒。失恩宮女面﹐下第舉人心。』此二詩﹐可喜可悲之狀極矣。」云云。聲木謹案﹕失意詩現已失傳﹐得意詩今人無不知之者﹐流傳之久﹐逾七八百年﹐亦可怪矣。今人於得意詩四句下﹐每句各加二字﹐卽雨雹﹐索債﹐石女﹐藍榜八字﹐本得意﹐攺爲失意詩﹐似更耐人思索也。

言語感人之深

《左傳》言晏子論陳氏得民之由﹐曰「其或燠煦之﹐則愛之如父母﹐歸之如流水。」云云。聲木謹案﹕左氏此語﹐大可玩味。民當困苦之際﹐不需給一粥一飯﹐半絲半縷﹐而僅燠煦之﹐亦不過如慰勞而已﹐而民卽愛如父母﹐歸如流水。又《左傳》言楚莊王伐蕭﹐申公巫臣曰師人多寒﹐王巡三軍﹐附而勉之﹐三軍之士﹐皆如夾衤廣。言語之感人如此。曹操殺楊修之後見彪﹐問曰「何爲瘦之甚﹖」彪曰「愧無日磾知人之明﹐猶懷老牛舐犢之愛。」𨿽以操之姦雄﹐不能不爲之攺容﹐則言語之感人深矣。

唐玄宗梅妃

江都蔣叔起方伯超伯所撰《南漘楛語》中﹐有云「坊刻叢書﹐有曹鄴《梅妃傳》﹐事迹不見於史﹐殆杜撰耳。或云《妝樓記》有之﹐然《妝樓記》亦無稽小說﹐非張泌筆也。」聲木謹案﹕《欽定全唐詩》中有云﹕梅妃卽江妃﹐唐玄宗因其好梅﹐戲名爲梅妃。詩中有梅妃《謝﹝賜﹞珍珠》詩﹐玄宗亦有《題梅妃畫眞》詩﹐班班可考﹐不得以不見於史爲疑。

蟬蛻花等物

四川出一種蟬蛻花﹐生於馬邊﹑雷波蠻人所居山中﹐與內地蟬蛻大異。蟬之頭頂上﹐間有一二絲﹐絲上如樹葉數瓣﹐或如絨球式﹐皆極小。蟬蛻之腹中﹐不如內地之空明可鑑。相傳蟬至秋間﹐不能蛻衣﹐自急則生花於首。𨿽名曰花﹐實無花形。治目中有瘴翳甚善﹐可煎湯服之。《廿四史通俗衍義》云「能治小兒瘈瘲﹐又已瘧。」皆不知驗否。蠻地中又生冬虫夏艸一物﹐相傳夏則爲艸﹐冬則其根變爲虫﹐居土中﹐有掘出以爲藥餌者。聞其性甚烈﹐屬於純陽﹐只可爲藥中助火之用﹐用之者亦甚少。卒以路遠﹐亦頗罕見。

枸元茶

光緒末年﹐上海報章登有告白﹐言有新發明茶葉﹐枸杞根所作﹐名爲杞元茶﹐而不知此制由來已久。枸杞根與芋本可制茶。聲木謹案﹕明陳繼儒《茶董補》云「茶之別者﹐有枳殼芽﹑枸杞芽﹑枇杷芽﹐皆治風疾。又有皂莢芽﹑槐芽﹑柳芽﹐乃上春摘其芽﹐和茶作之。故今南人輸宮茶﹐往往雜以眾葉。惟茅蘆竹篛之類不可入﹐自余山中艸木芽葉﹐皆可和合﹐椿柿尢奇。」云云。據此﹐則能爲茶飲者多矣﹐今皆不傳。惟柳葉茶﹐外間相傳﹐飲之可治不服水土之癥。吾鄕農民﹐大半采山虐葉爲茶﹐飲之亦無他異﹐此古今異宜也。

袁樹悼亡詩句

錢塘袁薌亭太守樹《紅豆村人詩稿》中﹐有《悼韓姬》詩﹐內有句云「半世春風無限恨﹐十年明月幾回圓。」並自注云「姬年十七來歸﹐二十八而卒。」云云。予最喜誦之。以其僅得十四字﹐中具無限淒涼感慨﹐傷心人不能卒讀也。

常勝軍所本

同治年間﹐合肥李文忠公鴻章招集洋將戈登等﹐別立一軍﹐名曰常勝軍。後以之攻擊粵匪﹐屢著戰功。初以爲當時立名之意﹐但取「常勝」二字爲吉語﹐未必師法古人也。聲木謹案﹕南宋嶽珂《桯史》中有云「宋有遼之降將郭藥師﹐統其卒曰常勝軍﹐怙寵負眾﹐漸桀驁不可馴。」云云。是「常勝」二字﹐用之於客將爲宜。當時命名﹐與北宋時竟暗合﹐道妙。

明王洙宋史質

自光緒末造﹐種族革命之說興﹐一人倡之﹐千百人和之﹐遂至釀成宣統辛亥之變﹐而淸社易屋。論者遂謂種族之見創自泰西﹐流被東瀛﹐四十年內﹐其說盛行於時。不知此種心理﹐其淵源早發見於三四百年以前﹐是當時之人﹐早已有此心理。其與近世相應者﹐蓋亦有故。我朝入關之後﹐禁忌各書﹐檢查毀滅尢甚嚴﹐難保無流入東瀛者。東瀛得以因之鼓蕩中國人心﹐助成其事。明王洙所撰《宋史質》一百卷﹐約在正徳之時。而《四庫提要》言是編因《宋史》而重修之﹐大旨以明繼宋﹐非惟遼金兩朝皆列於外國﹐卽元一代年號亦盡削之。而於宋益王之末﹐卽以明太祖之髙祖追稱徳祖元皇帝者承宋統﹐大徳三年﹐以太祖之曾祖追稱懿祖恆皇帝者繼之﹐延佑四年﹐以太祖之祖追稱熙祖裕皇帝者繼之﹐後至元五年﹐以太祖之父追稱仁祖淳皇帝者繼之﹐至正十一年﹐卽以爲明之元年。且於瀛國公降元以後﹐歲歲書帝在某地﹐云仿《春秋》書「公在幹侯」﹐《綱目》書「帝在房州」之例﹐云云。此等議論識見﹐實千古所罕見罕聞﹐不謂王洙竟公然以之攺削史書﹐刊行於世。王洙一人之私見﹐決不敢如此。想當時輿論已有此說﹐王洙更推波助瀾﹐著書立說﹐以申明之﹐亦可異矣。

王士禎淸談錄

新城王文簡公士禎《淸談錄》云「明無錫黃公祿善方脈而能詩﹐嘗詠雪球云﹕『六花平地捲成球﹐不待云斤月斧修。萬古太陰深合處﹐一團元气未開頭。金盆忽送來瑤島﹐銀索難將掛彩樓。只恐明朝易銷歇﹐長江滚滚逐東流。』人稱爲黃雪球。」云云。語見《無錫金匱縣誌》卷四十。邑人秦澹如觀察等所修﹐光緒辛巳刊本。聲木謹案﹕王文簡公撰述﹐見於惠氏注本﹐臚列頗詳﹐並無此書。秦氏修志﹐亦必有所本﹐並非鑿空。故錄之於此﹐不特補惠氏所不及﹐亦輯詩話者所宜增入也。

天一閣命名之意

範欽字堯卿﹐號東明﹐鄞縣人。明嘉靖��進士﹐官兵部右侍郎。喜購舊本書籍﹐建天一閣以藏之﹐以此遂名聞於天下。後世自明季迄國朝﹐歷年三百﹐書籍遭粵匪之亂﹐𨿽十亡四五﹐其閣終存。宣統辛亥以後﹐復又散出多種﹐閣中仍余書不少。古云士食舊徳﹐農服先疇﹐若範氏之天一閣﹐足以當之而無愧。其天一閣命名之義﹐大眾以爲取「天一生水」之義﹐或取《莊子》「寥天一」之義﹐而不知皆非也。聲木謹案﹕《天一閣碑目記》中有云「閣之初建也﹐鑿一池於其下﹐環植竹木﹐然尙未署名也。及搜碑版﹐忽得吳道士龍虎山天一池石刻﹐元揭文安公所書﹐而其記於其陰。大喜﹐以爲適與是閣鑿池之意相合﹐因卽移以名閣。」云云。是其命名之義﹐專取一石刻而名之也。

續筆卷六

殷龜甲文字

二林居命名之意

寧化縣土室

徐柱臣言行

五代同堂

論曾國藩文

駁王士禎論詩語

順天府誌體例

家鄕舊風俗

公私學校總目

吳彭年詩句

吳熙載論陶詩

廣西桐城文學家名氏

衍義書目

花王閣剩稿

元遺山詩集注

來��等異秉

北南宋揣摩科舉書

壽文壽詩

齊魯古印攈

明程大約墨苑

飛白錄

唐云麾將軍石刻有八

北宋蘇軾等教人讀書法

南宋謝枋得卜卦硯

海棠有香

讓己之撰述成他人名

安吳四種

易經通注

昆山三徐官職撰述

南宋姜夔小紅

馮浩父子三人撰述

西嶽華山碑

古銅鏡選述

朱子新出土石刻

南宋嶽飛祠銅爵

蜀漢關忠義公飲馬器

萇楚齋續筆卷六

廬江劉聲木十枝撰

殷龜甲文字

自光緒戊戌﹑己亥間﹐河南安陽縣西五里小屯﹐本爲殷武乙之墟﹐洹曲崖岸爲水所嚙﹐土人得龜甲牛骨﹐上有三代文字。先爲福山王文敏公懿榮所得﹐光緒庚子﹐王文敏公殉國難﹐所藏悉歸丹徒劉鶚。上虞羅叔韞監督振玉﹐復派其弟振常與妻弟範兆昌親往其地購之﹐居住數年﹐所得數﹝拾﹞萬片。其文字確爲三代所用﹐實爲中國文學一大關鍵。近人以鐘鼎文及《說文》字釋之﹐𨿽言之成理﹐不足憑也。然捨是之外﹐又別無他法。謂之成一家之說則可﹐若謂古之龜甲牛骨文字﹐卽如是解釋﹐終出於臆斷。何也﹖《說文》出於西漢﹐已非周秦文字﹐又況能必周文同於殷文﹐殷文同於夏文﹐夏文卽唐虞文字乎﹗何況古人分國﹐文字未必盡同﹐朝廷紀事﹐與艸野有別﹐土語方言﹐更異乎尋常﹐卽使文字相同而訓詁亦異。今生於數千年以後﹐遙視數千年以上之文字﹐謂確爲某某﹐能乎不能﹖三代鐘鼎文字﹐千不存一﹐其見於後世者﹐亦眞僞雜糅﹐依式仿鑄者爲多﹐筆畫亦不能無悞。卽宋人考釋金文﹐已覺模糊影響。今又距宋數百年﹐屢經喪亂﹐文獻無徵﹐書缺有間﹐焉能有眞實依據﹐以考釋文字。夫唐人歌詩之法﹐至宋已不傳﹐宋人歌詞之法﹐至元又不傳。𨿽以姜夔白石詞中有旁記節拍﹐如西域梵書狀者﹐後人亦不能通其說。宋之於唐﹐元之於宋﹐尙且如此﹐何況數千年以上乎﹐直囈語耳﹗

二林居命名之意

長洲彭尺木進士紹升撰文集﹐名曰《二林居集》﹐觀者不解所謂。蓋其生平慕髙忠憲之學﹐劉遺民之入廬山﹐忠憲講學地名東林﹐廬山遠公社亦名東林﹐此《二林》之名之所由起。實合儒釋爲一之意﹐此所謂理學家別派是也。

寧化縣土室

李世熊字符仲﹐寧化縣人﹐撰有《寧化縣誌》七卷﹐頗盛行於世。前有康熙二十二年寧化縣令三韓祝煥章明府文郁序﹐中有云「本邑有耆舊李君元仲者﹐隱居百里外土室﹐不入城市者四十年。」云云。聲木謹案﹕福建濱海﹐本水鄕地﹐焉有土室﹐如山陜髙原等處者可比。祝明府序中又明言之﹐諒非虛語﹐誠異事也。

徐柱臣言行

徐柱臣字題客﹐諸生﹐昆山人﹐��相國幹學之族孫﹐袁簡齋明府之親家。少負才名﹐工度曲﹐論音律不失分刌。吳下老伶工時求其正譜﹐自以爲不及。平居﹐狎客歌郎座間常滿﹐實敗家子弟之最不肖者。不知何以隨園取爲親家﹐豈燻蕕同气﹐有感斯應﹐捷於影響﹐有不知其然而然者乎。

五代同堂

五代同堂﹐在民間已不易見﹐況天家乎﹗我朝髙宗純皇帝親見五代﹐眞天家之盛事﹐可謂空絕古今。當時彭侍郎元瑞﹑曹侍郎文植﹐奉命檢《四庫全書》古來見元孫者有幾﹐據奏﹐自唐迄明僅六人。彭元瑞《恭和禦制詩》中有云「六逢唐宋元明代﹐疊衍來晜仍耳人。」可謂難矣。若王世芳﹐字芝圃﹐臨海人﹐年四十﹐始補博士弟子員。乾隆辛巳﹐蒙恩授翰林院侍講﹐年已一百十二歲。自紀詩有云「身歷四朝沾浩蕩﹐眼看七代長兒孫。」平時壽榜﹐年歲全虛﹐各省監臨﹐可以命人代添。若王太史身歷四朝﹐眼見七代﹐享壽一百十二歲﹐決無虛僞。七代同堂﹐更千古所希有﹐益覺空前絕後。非我朝累代重熙﹐感應天和﹐焉有此人瑞也。

論曾國藩文

湘鄕曾文正公國藩工古文學﹐在國朝人中﹐自不能不算一家。無柰後人尊之者太過﹐尢以湘人及其門生故吏爲尢甚﹐言過其實﹐迹近標榜﹐亦非曾文正公本意。實則曾文正公古文﹐气勢有餘﹐醞釀不足﹐未能成爲大家。亦以奪於兵事吏事﹐不能專心一志﹐致力於文﹐亦勢所必至﹐理有固然﹐亦不必曲爲之諱也。久懷此念﹐不敢告人。頃閱杭縣馬彜初��敍倫《天馬山房文集》﹐中有云「曾氏之文﹐所學不充﹐不能深其文。」云云。富陽夏滌葊��震武亦云「姚姬傳之文﹐非曾滌生敢望。」云云。又閱閩縣林琴南孝廉紓《文微》﹐中有云「歸震川有文無題﹐曾滌生有題無文。」自注云「《昭忠祠記》類皆是。」云云。皆不失爲知言之君子。曾文正公文集中﹐如《昭忠祠碑》等類﹐有��篇之多﹐爲宇宙間絕大題目﹐曾文實不能稱題﹐無怪馬﹑夏﹑林諸公言之嘖嘖﹐故續記之於此。

駁王士禎論詩語

新城王文簡公論詩絕句中有云「中興髙步屬錢郎﹐拈得維摩一瓣香。不解雌黃髙仲武﹐長城何意貶文房。」云云。聲木謹案﹕《中興間气集》二卷﹐唐髙仲武編。《提要》云「仲武持論頗矜愼﹐其謂劉長卿十首以後語意略同﹐落句尢甚﹐鑑別特精﹐而王士禎論詩絕句獨非之。蓋士禎詩﹐修詞之功多於練意﹐其模山範水﹐往往自歸窠臼﹐與長卿所短頗同﹐殆以中其所忌﹐故有此自護之論耶。」云云。惠棟注本甚淵博﹐獨遺此條﹐予故爲之錄出﹐補注於此。

順天府誌體例

光緒甲申﹐修刊《順天府誌》一百三十卷﹑《附錄》一卷。當時南皮張文襄公之洞爲總纂﹐撰有《修書略例》﹐明確的當﹐洵屬通人之論。其第廿六條云「每捲標纂書人名氏於大題後行﹐書成照例復注云﹕某縣某人纂。」云云。聲木謹案﹕此法最善﹐一以觀各人之筆墨﹐一以驗各人之勤惰。後之讀志者有所取資﹐實良法也。

家鄕舊風俗

吾鄕婦女﹐光緒廿餘年以前﹐不穿裙不能出房門。𨿽上竃燒火﹐洗衣拾柴﹐亦必拖裙。裙可補可舊﹐不可不穿。擡父母靈柩夫役臨行時﹐孝子先須向之叩頭﹐意謂請擡上人要小心﹐上人亦吾鄕父母俗稱。現在此等古風﹐久已澌滅淨盡矣。

公私學校總目

甲子冬季﹐據《小時報》云「日本使館調查﹐中國公私學校經費總額﹐全年爲伍千玖百肆拾貳萬肆千伍百陸拾柒元﹐而全年軍費﹐爲壹億捌萬萬零伍百萬元。以百分計算﹐前者僅占百分之叄又貳﹐後者竟占百分之玖拾陸又捌﹐其相差可謂豪矣。」云云。又據中華教育攺進社云「調查最近全國學生﹐統計共有陸百捌拾壹萬玖千肆百捌拾陸人。內計小學生陸百陸拾萬壹千捌百零貳人﹐中學生拾捌萬貳千捌百零肆人﹐大學生及專門學生叄萬貳千捌百捌拾人。」云云。中國戊戌變政以來﹐擾亂紛更已三十餘年﹐所培植之學生﹐僅此而已。

吳彭年詩句

杭州吳布衣彭年《題天津邵烈婦》詩中有云「蝴蝶有情同出夢﹐鴛鴦到死不分飛。」云云。詩見《冷廬雜識》。聲木謹案﹕此詩格𨿽不髙﹐而措語甚爲淒麗﹐故錄之。

吳熙載論陶詩

予見儀徵吳讓之��熙載字冊﹐後有自跋云「余幼讀彭澤詩﹐論詩輩皆稱其澹遠﹐謂唐韋蘇州詩源於此﹐服習者﹐亦止尙其田家諸詩。三十歲時﹐臨東坡帖《西田獲早稻》詩﹐跋云彭澤有大不得已於中者﹐乃悟從前所聞皆皮相語。彭澤語气﹐正同潘黃門《閒居賦》序。後見愼伯質問﹐師云骯髒開少陵﹐是從來說陶詩者所未解。余乃服膺斯言﹐而信者絕少。守吾世兄以素冊屬錄﹐附記此說。」云云。聲木謹案﹕此說發前人所未發﹐包氏《藝舟雙楫》中亦未載入﹐故錄之於此﹐以爲讀陶﹑杜二家詩者之指南。

廣西桐城文學家名氏

嶺西爲古文學者﹕呂月滄﹑朱伯韓﹑龍翰臣及王定甫通政﹐號四大家。定甫獨無桐城末派之獘﹐嘗服膺包希仁﹐故更今名。迹其敢言伉直﹐殆不愧笑比河淸之目﹐云云。語見邢士端《藥禪室隨筆》。聲木謹案﹕嶺西言古文學﹐夙從上元梅伯言郎中曾亮講論者﹐尙有彭昱堯﹐字子穆﹐平南人﹐道光庚子舉人﹐撰《致翼堂文集》廿卷﹑《詩集》四十卷。唐啟華﹐原名嶽﹐字子實﹐臨桂人﹐����舉人﹐撰《涵通樓文集》�捲﹑《詩集》�捲﹐復編《涵通樓師友文鈔》九卷﹑《附詞》三卷。皆桐城文家之卓卓者﹐已詳見《桐城文學淵源考》中。

衍義書目

書之有衍義體﹐始於宋之眞徳秀撰《大學衍義》四十三卷。厥後明邱浚繼之﹐撰《大學衍義補》一百六十卷﹐國朝彊汝詢更撰《大學衍義續》七十卷。宋之寇宗奭撰《本艸衍義》二十卷﹐刊入《十萬卷樓叢書》。���撰《本艸衍義補遺》�捲﹐見杜文瀾《古謠諺》卷首。張璐撰《千金方衍義》三十卷﹐明夏良勝撰《中庸衍義》十七卷﹐江西書局有重刊本。我朝欽定之書﹐則有《內則衍義》十六卷﹑《孝經衍義》一百卷。此外﹐張有譽撰《孝經衍義》六卷﹐見《無錫金匱縣誌》﹐���撰《周易衍義》八冊﹐見《振綺堂書目》﹐王鎏撰《聖學入門書衍義》十二卷﹐見《續碑傳集》﹐呂夏音撰《律呂新書衍義》一卷﹐見善化劉氏《算學書目》﹐湯仲謀撰《握奇衍義》一卷﹐見薛熙《明文在》﹐狄敬撰《尙書衍義》�捲﹐見《郎潛紀聞三筆》﹐某某撰《詩經衍義合參》八卷﹐���撰《小學衍義》�捲﹐羅忠節公澤南撰《人極衍義》一卷﹐刊入《羅山全集》中﹐���撰《孟子衍義》�捲﹐姚紹崇撰《論語衍義》十卷。姚氏居於益陽胡文忠公林翼戎幕中﹐與胡文忠公講論所成。以胡文忠公學問﹑文章﹑勛業﹐卽偶爾講論之語﹐實中多精確不磨之義﹐當視爲胡文忠公遺書。此書鏤板已久﹐惜傳本甚稀﹐湖南坊間尙難購得﹐他處更未之見﹐故略記崖略於此。《曾文正公家訓》中﹐言衍義之體﹐卽類書之體﹐眞徳秀之《大學衍義》﹐卽類書也云云﹐殊爲的論﹐但體例微有不同﹐曾氏究其大體言之耳。又元胡震撰《周易衍義》十六卷﹐見陳徵芝《帶經堂書目》。

花王閣剩稿

明紀坤字厚齋﹐獻縣人﹐崇禎中諸生﹐撰《花王閣剩稿》一卷。集後有其孫容舒跋﹐稱坤少有經世志﹐久而不遇﹐乃息意逃禪。晚牓所居曰花王閣﹐蓋自傷文章無用﹐如牡丹之華而不實也。崇禎己卯﹐嘗自編其詩爲六卷﹐歿後盡毀於兵燹。此本爲其子鈺所重編﹐蓋於敗簏中﹐得藉物殘紙﹐錄其可辧識者﹐僅得一百餘首﹐已非原帙云云。語見《四庫提要》中。聲木謹案﹕容舒字������進士﹐官至姚安府知府﹐撰有《孫氏唐韻考》五卷﹑《玉臺新詠考異》十卷。卽《閱微艸堂筆﹝記﹞》中所稱爲「姚安公」者﹐紀文達公之父也。坤當爲紀文達公髙祖﹐《閱微艸堂筆記》中﹐言其撰有《花王閣剩稿》﹐並錄其中《快哉行》一篇。《四庫提要》皆經紀文達公一人所手定﹐其曾祖之集﹐不知何以僅入《存目》中﹐豈當時公論所不許耶﹐抑故示公正無私耶﹖亦可見當時風气渾朴﹐不容以私意羼入﹐非晚近人所能比也。

元遺山詩集注

烏程施國祁字非熊﹐熟於遼﹑金﹑元三史掌故﹐竭二十年之力﹐撰有《金史詳校》﹐式訓堂有鐫本﹐又撰《金源札記》﹐趙撝叔明府刻之云云。語見南海潘繹庈侍郎衍桐《緝雅堂詩話》中。聲木謹案﹕非熊��所注《元遺山詩集注》十六卷最爲通行﹐實則未能賅備。據其自序言﹐初注一本﹐極爲詳贍﹐毀於火。後以五月記憶之力﹐重輯此本﹐苦於徵引之書亦被毀盡﹐無可著力云云。亦此詩之厄也。

來��等異秉

建寧張亨甫孝廉際亮所撰《思伯子堂詩集》中﹐有自注云「來文端公旣瞽﹐聞馬聲而知馬之良劣及病否。浦城朱緘三秉銘亦壯年而瞽﹐而嗅菊葉則能辧菊之種。」云云。聲木謹案﹕此二人皆生有異秉﹐亦世所稀有﹐錄之以廣見聞。

北南宋揣摩科舉書

坊間所刊俗書﹐專以備科舉之用者﹐自北宋已然﹐《四庫》亦著錄。類如宋人選本《蘇門六君子文粹》七十卷﹑《增注唐策》十卷﹑《十先生奧論》四十卷﹑《歷代名賢確論》一百卷﹐皆當時能文書賈專刻之﹐以備程試之用﹐不意流傳數百年﹐竟登撰述之林也。

壽文壽詩

名家古文﹐多存壽文者﹐殆無過歸震川。名家古詩﹐多存壽詩者﹐殆無過毛西河﹐云云。語見張維屏《松軒隨筆》中。聲木謹案﹕毛西河太史奇齡所撰《西河合集》本極繁富﹐未聞有未刊之書。予於坊間﹐尙見有《唐人試帖》四卷﹑《唐七律選》四卷﹐均列名太史評選。未知眞僞﹐姑記之於此。

齊魯古印攈

髙南鄭先生以金石名家﹐嘗輯《齊魯古印攈》��捲。書甫印成﹐而先生遽謝世﹐嗣子翰生﹐爲之增補以傳之。濰縣郭甫堂��鄭先生之甥也﹐夙從其舅遊﹐耆學耽古﹐喜聚書﹐以餘力爲金石學。復搜羅三代秦漢金木印﹐輯爲《續齊魯古印攈》十六卷﹐於光緒壬辰間定本。予僅見鄭氏本﹐已覺搜羅甚富﹐可資考證者甚多。此二書﹐固齊魯古金木印印本之名著也。

明程大約墨苑

明程大約字君房﹐自號筱野山人﹐新都人﹐素業墨。裒其家制圖形﹐輯有《墨苑》十二卷﹑《卷首》八卷﹐明萬曆甲辰刊本﹐鏤刊甚精。外間罕有傳本﹐予得見此書﹐略記其崖略於此。《卷首》八卷﹐爲《墨苑》名氏爵裏﹐及《墨苑》人文目錄﹐與同時人詠墨之詩文。《墨苑》十二卷﹐大旨分玄工������儒藏﹑緇黃等爲六類﹐每類一卷﹐又析分爲上下二卷。新安程氏素業墨﹐而君房又兼攻古文詞﹐復長於詩賦﹐撰有《圜中集》�捲﹑《志益集》�捲﹐故能臚舉其家制之墨﹐圖其形﹐言其制﹐以成此書﹐亦賈人中之能文而好事者。近日武進陶蘭泉��湘編輯《涉園墨萃十二種》﹐共三十五卷﹐己巳仲秋排印本﹐予已另錄其目於《再續補匯刊書目》中。此種書並未收入﹐其遺逸者必仍多矣。

飛白錄

飛白書始於漢之蔡邕﹐「白」﹐古文原作「帛」。厥後代有其人﹐見於前人著錄者甚多﹐然未有匯爲專書﹐以資考證者。國朝吳趨陸白齋紹曾﹑海鹽張文漁燕昌同輯《飛白錄》二卷﹐後附張燕昌論飛帛文一篇。海鹽黃椒升錫蕃參訂﹐寧化劉星髙爲之序﹐搜輯頗詳。自中郎以後﹐上自帝王﹐下而卿相﹐及艸莽之士﹐凡見於史鑑及詩文雜著者﹐悉爲登錄﹐或加以按語﹐各署其名﹐古今人之工飛白書者﹐大致盡於是矣。是書爲海鹽黃氏校刊於三山官舍之擘荔軒﹐𨿽有刊本﹐流行不廣。其見於前人著錄者﹐只云張燕昌輯﹐旣無卷數﹐又無同輯參訂之人﹐故記其崖略於此。

唐云麾將軍石刻有八

唐云麾將軍墓志有八﹕一則李邕撰並行書《李思訓碑》﹐石在陜西蒲城﹔二則李邕﹝撰﹞並行書《李秀殘碑》﹐石在直隸宛平﹔三則李震撰﹐席彬行書《劉感墓志》﹐石在陜西咸寧﹔四則竇忻撰﹐田潁正書《劉元尙墓志》﹐僅有仁和趙氏拓本﹔五則正書《張安�墓志》﹐石在陜西長安﹔六則沙門至咸撰﹝並﹞正書《張詵夫人樊氏墓志》﹐石在河南洛陽﹔七則�書《開國侯南陽張�墓志銘》﹐石未詳所在﹔八則周�撰﹐呂通正書《張源墓志》﹐原在陜西咸寧﹐石已久佚﹐皆可稱《云麾》也。今世俗稱《云麾碑》﹐專屬之於李北海所書二碑﹐稱《李思訓》爲《大云麾》《李秀》爲《小云麾》﹐誤矣。以字迹論﹐他《云麾碑》誠不能比擬﹐且拓本甚少﹐近世流行者﹐實只李北海所書二碑﹐亦無怪其然。予見《張源》拓本亦頗罕見﹐字迹秀美﹐神韻宕逸﹐較之晉人小楷﹐似無多讓。世間耳食者﹐徒以翻本晉帖爲尙﹐包愼伯明府世臣《藝舟雙楫》中﹐又專以北碑爲尙﹐惜皆未見《張源》拓本也。

北宋蘇軾等教人讀書法

彭湘懷云「東坡教人讀書﹐如兵﹑農﹑禮﹑樂﹐作逐件理會﹐方得實紀。茶村爲詩﹐一歲專事一體﹐此意正相發明﹐學者宜取爲法。」云云。陳郊儋亦云「於皇邇來爲詩﹐一歲專事一體。」云云。以上均見黃岡杜茶村浚《變雅堂詩集》附錄中。聲木謹案﹕此條可爲讀書學詩者之祕鑰﹐故錄之於此。茶村��以詩名當世﹐實能自辟町畦﹐空所依傍。實由博極羣書﹐苦思力學所致﹐非偶然也。

南宋謝枋得卜卦硯

宋謝文節公橋亭八卦硯﹐古端溪石﹐長約八寸﹐廣半之﹐額篆「橋亭八卦硯」五字﹐背楷書「宋謝侍郎硯」五大字。左側鐫程文海銘曰「此石﹐我友也﹐不食而堅。語有之﹐人心如石﹐不如石堅。誰似當年﹐采薇不食﹐守義賢也﹗」右側刻題字云「大明永樂丙申七月﹐洪水去﹐橋亭易爲先生祠﹐拍地得之。閩後學趙元。」行書二十七字。按《宋史》言先生當宋亡後﹐入建寧唐石山﹐轉茶販﹐寓逆旅﹐日麻衣艸履﹐東向而哭。旣而賣卜建陽市中﹐元翰林學士程文海薦之﹐不起﹐被魏天佑逼至燕京﹐居憫忠寺﹐見壁間《曹娥碑》﹐嘆曰「小女子尙知節義﹐我寧不汝若哉﹗」遂不食而卒。又考《福建通誌》﹐今建寧縣南門外有朝天橋﹐一名濯錦橋﹐宋紹興中﹐築釃水十三道﹐覆屋七十二間﹐上有謝疊山祠﹐與元題字合﹐則橋亭之爲朝天橋無疑矣。特先生官止江西提刑副使﹐史傳及《輟耕錄》皆同﹐硯背刻「謝侍郎」﹐未知何據﹐俟再考。乾隆時﹐硯爲宛平查榕巢太守禮所得﹐徵歌紀事﹐一時名人題詠殆徧﹐云云。語見上海趙少鈍太守秉淵���詩集中小引中。聲木謹案﹕謝文節公以孤忠勁節震耀百世﹐幾於婦孺皆知。𨿽區區一硯﹐後人寶愛﹐視之與陳寶赤刀相等﹐其遺澤遠矣﹐忠孝何負於人哉﹗

海棠有香

海棠無香﹐見於詩人歌詠者多矣。其實未嘗無香﹐但香爲色掩﹐因限於地產﹐皆生於偏僻小邑﹐以此不著名於時﹐又未能各處皆然﹐爲可惜耳。聲木謹案﹕海州東峽島生海棠﹐作矮樹﹐花深紅﹐大如茶杯﹐香韻殊絕。每歲進禦﹐以金牌記之云云。語見元王輝《玉堂嘉話》。黔西州境﹐海棠有香雲云。語見國朝錢儀吉《刻楮集》自注。四川嘉定府某縣亦有一種海棠﹐開時香气襲人。予幼年在蜀卽聞之﹐又見於����是已有三處矣。

讓己之撰述成他人名

大凡據他人撰述以爲己有者﹐須分讓善攘善兩種。讓善者﹐必經撰述之本人願意﹐更名刊行﹐或本爲他人作嫁。徵之於古﹐如《呂氏春秋》《淮南子》等書﹐皆門客湊集成書﹐不自列名﹐呂不韋﹑劉安尸之﹐以傳於後世。我朝類此亦甚多﹐姑舉其所知者記之﹕萬斯同在史局爲王尙書鴻緒撰《明史稿》三百十卷﹐又爲徐尙書幹學撰《讀禮通考》一百六十卷﹐說見山陽汪文端公廷珍《實事求是齋文集》中《萬斯同羣書辧疑序》﹐又見鄞縣陳明府康祺《郎潛紀聞三筆》。張岱輯《石匱藏書》﹐讓善於谷應泰﹐以成《明史紀事本末》八十卷﹐語見《皇朝文獻通考》及《四庫提要》。徐倬撰《明史紀事本末》﹐亦讓善於谷應泰﹐語見鄭元慶《今水學略例》。婁縣範鉆撰《格致鏡原》一百卷﹐讓善於海寧陳文簡公元龍﹐語見《皇朝文獻通考》。蕭山毛奇齡撰《竟山樂錄》四卷﹐讓善於其父﹐語見《四庫提要》。盧文弨校刊《荀子》﹐讓善於謝墉﹐校刊《呂覽》﹐讓善於畢沅﹐校刊《韓詩外傳》﹐讓善於武進趙��語見歸安嚴元照《悔庵學文》。歸安吳蘭庭撰《五代史記纂誤補》四卷﹐所有己說﹐讓善於友朋﹐分屬諸人名氏﹐亦見《悔庵學文》。吳縣惠棟撰《後漢書訓纂》�捲﹐讓善於歙縣汪棣﹐棣不欲。其原稿轉爲桐鄕馮��所得﹐攘之﹐攺名《後漢書補注》�捲刊行﹐語見《郎潛紀聞》二﹑三筆。大興徐松撰《新疆識略》十卷﹐讓善於滿洲松文淸公筠﹐語見����。又撰《藩部要略》四卷﹐讓善於祁韻士﹐語見����。安陸餘慶長撰《銅政考》八十卷﹐讓善於王侍郎昶﹐語見昶自撰《蒲褐山房詩話》及《湖海詩傳》。陽湖李兆洛撰《日知錄集釋》三十二卷﹐讓善於嘉定黃汝成﹐語見《李申耆年譜》。仁和龔自珍撰《筠淸館金文款識》十二卷﹐讓善於南海吳侍郎榮光﹐旋因絕交﹐原稿存道州何紹基處﹐語見《定葊詩集》自注及《筠淸館金文》。平湖朱爲弼撰《積古齋鐘鼎款識》��捲﹐讓善於儀徵阮文達公元﹐語見《積古齋鐘鼎款識》稿本。幕客等撰《十三經校勘記》《經籍纂詁》二書﹐亦讓善於阮文達公﹐語皆見本書。江陰六嚴等撰《歷代地理誌韻編今釋》《皇朝輿地韻編》《皇朝輿地略》《恆星圖》《皇朝輿地圖》等書﹐讓善於其師李兆洛﹐語均見本書。其餘讓善及攘善者甚多﹐一時未及鈔撮﹐以後再錄入《三》《四筆》中。

安吳四種

涇縣包愼伯明府世臣所撰《安吳四種》三十六卷﹐原刊本初印五百部﹐近世甚爲罕覯。卷首有「道光丙午三月擺成﹐白門倦遊閣」等字﹐宛然明府親筆。右角上有長一寸餘﹑方一寸弱朱文印一﹐文曰「發坊取值﹐朱提一流」云云。每頁皆有「白門倦遊閣」五字。近世流行之本﹐皆光緒十四年所校刊﹐所據祖本﹐乃同治十一年其子誠在鄂省翻刻之本。並云「尙有《說儲全書》並《文集》十數卷藏於家﹐將續刊以問世。」云云。至今數十年﹐尙無傳本。其總目明府自敍中﹐敍述畢生研求有得之書﹐自云「於經則《詩》《禮》﹐於史則《國語》《國策》﹑馬﹑班﹑陳﹑範之書﹐及《資治通鑑》﹐於子則《孫》《吳》《孟》《荀》《韓》《呂》﹐於總集則《文選》《古文苑》﹐於匯編則《通典》《冊府元龜》《山堂考索》﹐稍見其深。其餘冊籍﹐徒供涉獵﹐未有眞得﹐敝箒之享﹐固爲有識所笑煞﹐猶賢乎己也。」云云。觀此﹐則先生畢生研求﹐僅此廿部之書。明著於此﹐以示後人﹐猶有前賢篤實之意﹐故錄之於此。

易經通注

國朝奉勅編纂之書﹐皆有殿板刊行。各省官書局及坊間﹐擇其要者﹐亦多翻板。惟順治十三年十二月十五日﹐光祿大夫﹑少保兼太子太保﹑武英殿大學士兼兵部尙書加一級傅以漸﹐經筵日講官﹑左春坊左庶子兼內翰林祕書院侍讀加一級曹本榮﹐奉勅纂修《易經通注》九卷﹐上備乙覽﹐未及刊行﹐外間莫得而窺﹐僅有原稿﹐尊藏曹本榮子孫之家。乾隆年間﹐有求書明詔﹐湖北巡撫陳輝祖乃繕錄進呈。原本未標書名﹐當時館臣﹐以五朝國史傅以漸舊傳有順治十三年十月纂修《易經通注》之文﹐乃據以補題是書﹐云云。語見《四庫提要》。聲木謹案﹕光緒年間﹐宗室﹑成都將軍歧子惠將軍元從內府錄有副本﹐因未付刊﹐乃於丙戌之歲﹐校刊於𨿽園﹐外間始能得見所未見﹐一新耳目﹐然印行不廣﹐傳本甚稀。先文莊公與歧將軍同官西蜀﹐讙若兄弟﹐當時曾以一本相貽。是書卷首有順治十三年十二月十五日勅大學﹝士﹞傅以漸﹑日講官曹本榮諭﹐進《易經通注》表文﹐傅以漸序文﹐卷末有曹本榮序文﹐是書纂修之人。當時表上之時﹐明言進《易經通注》表﹐而《四庫提要》言原本未標書名﹐未免小誤。並云當時編纂之意﹐以永樂《易經大全》繁而可刪﹐華而寡要﹐乃刊其舛僞﹐補其闕漏﹐勒爲是書云云﹐其非苟作明矣。

昆山三徐官職撰述

康熙中﹐昆山三徐爲顧亭林先生炎武之甥﹐以同胞兄弟﹐並負宏才博學﹐以科目仕宦顯盛﹐名震一時。當時朝士評其人品曰﹕公肅仁人君子﹐健葊大人君子﹐果亭正人君子。語見����聲木謹案﹕公肅名元文﹐官至宏文院大學士﹐撰有《含經堂集》�捲。健葊名幹學﹐官至刑部尙書﹐撰有《讀禮通考》一百六十卷﹑《憺園集》��捲﹑《代言集》�捲﹑《傳是樓書目》四卷。果亭名秉義﹐官至吏部�侍郎﹐撰有《培林堂集》�捲﹑《書目》二卷。是又皆以撰述傳矣。

南宋姜夔小紅

宋姜白石��夔之小紅爲千古所艷稱﹐「自琢新詞韻最嬌﹐小紅低唱我吹簫」二語﹐亦膾炙人口﹐罕有知其詳者。聲木謹案﹕《硯北雜誌》云「小紅本順陽公範石湖之靑衣﹐有色藝。順陽公請老﹐姜堯章歸吳興﹐順陽遂以小紅贈之。其夕大雪﹐過垂虹﹐賦詩曰﹕『自琢新詞韻最嬌﹐小紅低唱我吹簫。曲終過盡松陵路﹐回首煙波十四橋。』堯章每喜自度曲﹐小紅輒歌而和之。堯章後以疾歿﹐葬於西馬塍。」云云。我朝錢塘厲太鴻徵君鶚之姬人月上﹐亦�����家之靑衣﹐徵君頗嬖之﹐其事與姜白石相同。徵君亦詩詞兼工﹐無愧作者。

馮浩父子三人撰述

馮浩字養吾﹐桐鄕人﹐乾隆戊辰進士﹐官��道監察禦史。學問淵博﹐撰有《孟亭居士文稿》四卷﹑《賦》一卷﹑《經進詩》一卷﹑《詩稿》四卷﹑《玉溪生詩箋注》三卷﹑《樊南文集詳注》八卷。《箋注》能辧析入微﹐考訂精切﹐遠勝朱鶴齡﹑姚培謙﹑程夢星﹑徐樹谷﹑徐炯等箋注本。其子應橊﹐字星實﹐乾隆廿六年進士﹐官至江西布政使司。撰有《蘇詩編年合注》五十卷﹐箋釋亦詳贍。其季子集梧﹐字鷺庭﹐乾隆四十六年進士﹐官編修。撰有《貯云居文稿》�捲﹑《詩稿》�捲﹑《元丰九域志考證》�捲﹑《樊川文集注》廿卷﹑《外集》一卷﹑《別集》一卷﹑《詩集注》四卷﹑《外集》一卷﹑《別集》一卷﹐均皆刊行。其一門文學撰述之盛﹐方之元和之惠氏﹐嘉定之錢氏﹐無多讓焉。

西嶽華山碑

《西嶽華山碑》原石於明嘉靖間地震淪沒﹐厥後海內所艷稱者僅有三本﹐一曰長垣本﹐一曰四明本﹐一曰華陰本﹐自國初以來﹐輾轉藏於某家﹐歷經著錄﹐皆成爲流傳有緒之物。儀徵阮文達公元撰有《華山碑考》四卷﹐記載甚詳﹐刊入《文選樓叢書》中﹐其重視此碑可知。光緒末年﹐三本悉歸於滿洲托活洛氏端忠湣公方﹐因名其室曰寶華龕﹐喜三本之歸於一人。宣統三年﹐端忠湣公以督辦四川鐵路大臣﹐攜之入蜀。旋殉難於��縣﹐三本仍散出﹐未知歸於何所。似此三本之外﹐別無他傳本矣。聲木謹案﹕雲間蔡練江��澄《雞窗叢話》云「《西嶽華山碑》﹐見者亦有數本﹕河南王覺斯藏本﹑顧南原藏本。」云云。桐城蕭敬孚茂才穆《敬孚尺牘》手稿中言﹐除三本之外﹐儀徵劉恭甫明經壽曾﹑章琴生太史��各言有舊拓本。東湖王鼎丞觀察定安亦有一本﹐敬孚茂才曾親見之﹐云古色古香﹐確爲宋元間拓本云云。光緒年間﹐��李仲約侍郎文田﹐任四川學政時﹐亦得一本﹐函告吳縣潘文勤公祖蔭。予謂明嘉靖至今僅有三四百年﹐原石未遭淪沒以前﹐傳世拓本﹐僻在田父野老﹐必仍甚多。惜不知其寶貴﹐又無人起而張之﹐以致淹沒不彰。物之有幸有不幸﹐猶之人也。以海內之廣﹐時代之近﹐固不僅此數本﹐明矣。

古銅鏡選述

錢坫字獻之﹐號十蘭﹐嘉定人﹐曉徵詹事大昕之子。家學淵源﹐生平撰述甚富﹐均皆刊行。晚年所撰《十六長樂堂古器款識考》四卷﹐所收共肆拾玖器。其云幾寸幾分者﹐並用漢建初慮虒銅尺﹐藏於曲阜衍聖公府者。嘉慶元年九月刊本。板大﹐故別行。同時又撰有《浣花拜石軒鏡銘集錄》二卷﹐卷首標明附刊《古器款識考》後所收之鏡廿五種。其意重在文字﹐故凡有花紋而無銘識者﹐槪不著錄。然亦有五種﹐以其制造標奇存之。聲木謹案﹕此二書𨿽已刊行﹐傳本極爲難得﹐宣統初年﹐上虞羅氏始有石印本﹐故錄其大略如此。南皮張文襄公《書目答目》中﹐無《古器款識考》而有《鏡銘集錄》﹐列目四卷﹐且云未刊﹐是亦未見傳本矣。古今來言彜器之書尙多﹐言鏡之書世不恆有﹐故錄其自序於後﹐以資考證。序云「右鏡銘廿五種﹐皆向所藏弆者。近世指海獸葡桃鏡爲秦鏡﹐龍鳳﹑雀花﹑瓜瓞﹑菱葵等式並指爲唐鏡﹐而漢鏡必以銘文定之﹐其例並遵《宣和博古﹝書﹞﹝圖﹞》﹐或然或不然之論也。余所置前人舊物﹐每重其文字﹐故但有花紋無銘識者﹐槪不著錄。惟八卦以下五種﹐則以制造標奇存之。二十年秦贅﹐所見商周下至唐代器物幾數千餘件﹐然皆煙雲過眼﹐瞥而不畱﹐所守者﹐僅此耳﹐豈不可慨哉﹗嘉慶二年十一月朔日錢坫記。」云云。陽湖陸祁孫明府繼輅幕於秦省﹐收得古鏡甚富﹐撰《古鏡錄》�捲﹐未刊﹐語見《崇百藥齋�集》中。��徐秋士��元潤撰《銅僊傳》一卷﹐專言古鏡﹐記載極詳。光緒戊戌﹐《蛻學翁遺集》重刊本﹐��三月﹐日本文求堂書店《唐本書目》附刊本。

朱子新出土石刻

光緒初年﹐揚州土人掘地﹐得石刻一。中爲擘窠書﹐文曰「容膝」﹐末贅「晦翁」二字﹐蓋朱子筆也。其鄕人李氏子攜以貽其先侍郎﹐遂嵌諸崝廬石壁﹐云云。語見《散原精舍詩》引。聲木謹案﹕名儒石墨﹐又爲晚出﹐未經前人著錄﹐旣藏於義寧陳佑民中丞寶箴家﹐應記之於此﹐以便好古力學者之訪求。

南宋嶽飛祠銅爵

宋嶽武穆王祠銅爵﹐髙五寸六分﹐中容四合﹐重四百八十九銖。中鐫「精忠報國」四字﹐左側有小印﹐曰「嶽珂建造」。爵藏桐鄕金鄂嚴刑部徳輿家。一時名流﹐歌詠其事甚盛。語見華亭張坤厚廣文興載《寶禾契軒詩存》小引。聲木謹案﹕忠臣烈士之遺物﹐其見重於人若此。

蜀漢關忠義公飲馬器

荊州郡廨有石槽﹐傳是漢壽亭侯飲馬器也。咫尺深廣﹐雕鏤精致﹐歲久剝蝕中斷。雨過積水其中﹐牽馬就飲﹐輒驚躍不前。王少林異其事﹐賦詩詠之﹐同人屬和甚多﹐云云。語見蔣司馬業晉詩引﹐錄之以廣異聞。

續筆卷七

元世祖待亡國後帝優厚

石韞玉評點書散出

朱彜尊論香奩體詩

沈氏詩錄

虞美人艸

賜福蒼生筆

袁昶論學問語

方貞觀惡劣詩

露筋祠神名氏

續重文書名

論兪樾

盾鼻余瀋

女士王貞儀撰述

明張氏藏書十種等謬妄

元顧瑛風雅好士

曾燠門客諂媚

尿糞等字

譚叔裕遼史紀事本末

湯斌等酒器

顧炎武遺佚撰述

善化唐樹森一時三臬使

金元好問復句

唐張籍春日行

明巨文等書

以詩句分卷數

漢蘇武等不辱使命

北宋蘇軾遺體

安徽官書局名曲江書局

周亮工自毀撰述板

玉臺新詠有二本

駱肇銓以侄孫得推恩

翁方綱撰述

許昂霄李義山詩注

三希堂等命名之意

感舊集非原本

王鳴盛撰述

科舉時各元名

趙執信棄婦詞

瀛奎律髓等書名

東漢孝獻皇帝等謚

樊榭山房等命名之義

萇楚齋續筆卷七

廬江劉聲木十枝撰

元世祖待亡國後帝優厚

宋末遺民汪元量《水雲集》中有《詠宋宮人分嫁北匠》詩﹐中有云「君王不重色﹐安肯畱金閨。」云云。其事𨿽已見他書﹐然元量事屬目擊﹐歷代以來﹐久已稱爲詩史﹐尢爲確實。元世祖之豁達大度﹐實非他帝所能及﹐以視宋太祖納孟昶妃花蕊夫人﹐宋太宗私李煜妻周後﹐眞有霄壤之別矣。卽元世祖優禮宋母后幼主﹐亦有殊禮﹕免後家及幼主田宅之稅﹐屢開宴會﹐君王把盞﹐后妃進酒﹐三宮坐受﹐極其隆禮。宴罷送歸﹐未嘗暫畱元宮。較之宋太宗畱周後於宮內數日不出﹐以致李煜夫婦失和﹐賢不肖之相去﹐不可以道裏計。王船山��夫之《宋論》﹐謂宋太祖﹑太宗待亡國君臣恩厚﹐核之各書﹐遺議頗多。若元世祖之待南宋之後帝﹐眞千古所希有也。

石韞玉評點書散出

吳縣石琢堂方伯韞玉﹐其平日評點之書多半散出﹐恆於琉璃廠書肆中遇之。初不以爲意﹐以爲事所恆有者。後讀《獨學廬文存》﹐中有《淩波閣藏書目錄序》﹐中有云「翰林淸暇﹐文史足用。及出守蜀中﹐時方兵戈載道﹐孑身獨往﹐家人畱止都門。乃有奴子吳壽者略識字﹐輒竊予架上書﹐鬻諸琉璃廠書肆。書賈遇予點勘之書﹐則倍其值以收之﹐於是予所讀舊書略盡。余生平惟此一事﹐所爲嘆息痛恨者也。」云云。始恍然方伯點勘之書盡行散出﹐原因在此。其輾轉流傳﹐得而復出者﹐不知已歷有多家矣。

朱彜尊論香奩體詩

朱竹垞太史彜尊《靜志居詩話》﹐論香奩體詩一段最佳﹐爰錄之於此﹐文云「風懷之作﹐段柯《古紅樓集》不可得見矣﹐存者玉溪生最擅場﹐韓冬郎次之。由其緘情不露﹐用事艷逸﹐造語新柔﹐令讀之者喚柰何﹐所以擅絕也。後之爲艷體者﹐言之惟恐不盡﹐詩焉得工。故必琴瑟鐘鼓之樂少﹐而寤寐反側之情多﹐然後可以追韓軼李。」云云。此千古不易之言也。

沈氏詩錄

《松陵詩徵》云「《沈氏詩錄》所載﹐自太常以後十世中﹐工詩者七十人﹐閨秀又廿一人。風雅之盛﹐萃於一家﹐海內所希有也。」云云。聲木謹案﹕此亦我朝之佳話﹐故錄之於此。

虞美人艸

虞姬墓在吾皖��府靈璧縣城外���距城����裏。上有艸﹐紅色﹐見人輒舞﹐俗名虞美人艸。國初於淸端公成龍有《過虞姬墓次前人韻》七律二首﹐中有云「行客莫知悲舞意﹐春來疑作妬新妝。」云云。是虞姬墓艸眞能舞也。惜世人無有知之者﹐不然﹐又與王昭君靑冢並傳不朽矣。

賜福蒼生筆

賜福蒼生筆﹐康熙年間禦用物。國朝舊例﹕每值嘉平月朔日﹐重華宮開筆﹐書「福」字十幅﹐以爲宮庭肇慶﹐分貼各處。惟道光三年嘉平月朔日﹐特以此筆書「福」字﹐賜英和﹐爲從來所未有﹐云云。見吉林英煦齋相國和自撰《恩福堂詩鈔》自記﹐道光辛卯夏月﹐隨遇而安精舍自刊本。相國自號脀叟﹐亦見於《鈔詩》自序中﹐未見他書。

袁昶論學問語

桐廬袁忠節公昶平日議論﹐以經濟之學﹐國朝推曾文正公爲正軌﹐經義之學﹐推陳蘭甫京卿澧爲正軌﹐古文之學﹐推姚姬傳郎中鼐爲正軌。並云「此三家之書﹐子弟能熟讀﹐可以束身自立﹐獨往獨來於濁世之中。」云云。又云「近代方氏﹑姚氏爲古文之學﹐尢爲學術穿綫統宗之處。」云云。聲木謹案﹕觀袁忠節公此語﹐其推崇方姚﹐可謂至矣﹐實亦天下公論也。

方貞觀惡劣詩

桐城方貞觀字南堂﹐諸生﹐撰有《南堂詩鈔》�捲。集中有《戲示小婢》詩﹐云「可能便結垂檐子﹐自顧將爲就木身。好似遠行舟楫具﹐得卿來作掛帆人。」第三句一作「我已輕舟將出世」。𨿽近諧謔﹐可爲老年納少妾者作警夢鐘聲﹐云云。並見《隨園詩話》《聽松廬詩話》二書。聲木謹案﹕南堂詩未可厚非﹐此等詩實爲惡劣﹐蓋一時遊戲筆墨﹐未必有心傳世。不知袁﹑張二公何所取義﹐皆有取於此詩。若以語錄論詩﹐則此詩果有可取﹐若以詩論詩﹐此等詩當深惡痛絕﹐墜入魔道。乃一槪采入﹐誠所未諭﹐豈眞味在酸鹹外耶。

露筋祠神名氏

桐鄕陸敬安廣文以湉《冷廬雜識》中﹐言米襄陽《露筋祠碑》云「神姓蕭﹐名荷花。」云云。聲木謹案﹕據此可補注惠棟注本《漁洋山人精華錄》所不及。神旣有名氏﹐且以荷花爲名﹐見於宋代碑記﹐其確爲婦人無疑﹐益見王文簡公《過露筋祠》詩之有所本﹐爲是題絕唱。錢唐袁簡齋明府枚《隨園筆記》中﹐有《露筋﹝詞數考﹞﹝祠五解﹞》﹐亦可姑備一說﹐固不必刻舟求劍也。

續重文書名

書以重名見義者﹐予已搜羅三十餘則﹐另記於卷三。玆復得三十餘則﹐仍匯記於此﹕宋邵雍撰《皇極元元集》六卷﹐賈似道刊有《奇奇集》�捲﹐宋吳俶撰《廣廣事類賦》三十卷。明曹端撰《語錄錄萃》一卷﹐刊入雜著中。國朝王偓亦撰《夢夢錄》�捲﹐馮全修因鈔《黃氏日鈔》﹐撰《鈔鈔錄》六卷﹐莊歆撰《休休吟》一卷﹐郭伯蔭撰《嘐嘐言》六卷﹐方大湜撰《平平言》四卷﹐楊芳撰《平平錄》十卷﹑《續錄》一卷﹐李衷燦撰《拳拳錄》二卷﹐���撰《小柴桑喃喃錄》�捲﹐���撰《勞勞語》�捲﹐費延釐編《南宋文錄錄》廿四卷﹐不著撰人名氏撰《庸庸錄》一卷﹐許貞幹編《遙集集》六卷﹐陳復正撰《幼幼集成》六卷。孟繼孔撰《幼幼集》三卷﹐刊入《醫經萃錄》中。陳念祖撰《醫醫偶錄》二卷﹐見《神農本艸經讀》序。程迥撰《醫經本本書》一卷。徐大椿撰《難經經釋》二卷﹐刊入《徐氏醫書六種》中。鄭復光撰《鏡鏡鈴癡》五卷﹐刊入《連筠簃叢書》中。翁雒撰《屑屑集》一卷﹐刊入《別下齋叢書》中。貝子木撰《咄咄吟》二卷﹐薛鎔撰《存存艸》十卷﹐陳僅撰《文莫書屋詹詹言》二卷。許自俊撰《昔昔吟》�捲﹐見《寶山縣誌》。朱縉撰《喁喁詞》�捲﹐見黃燮淸《國朝詞綜續編》。張晉撰《勞勞編》四卷﹐見傅雲龍《續匯刻書目》。丁佛言撰《說文古籀補補》十四卷﹑《附錄》一卷﹐近時排印本。更有以三字重名名書者﹐於孟今撰《醫醫醫》�捲。範鄗鼎名其詩文集曰《艸艸艸》�捲﹐見《冷廬雜識》。《新唐書﹟藝文志》兵家類有《獸斗亭亭》一卷﹐立名尙在《非非國語》《反反離騷》之前。

論兪樾

《芻言報》第二十號言「徳淸兪某﹐以翰林放學差﹐被劾罷官﹐求復無術﹐則一變而爲名士。時軍務事竣﹐湘中將帥頗占聲勢﹐兪乃極意阿附。自謂曾文正目之爲拚命著書﹐以比合肥之拚命做官﹐其實文正有無此言﹐何人能質証之。又不知如何籠絡得一彭剛直﹐而一生遂恃此爲活。自以經學爲標幟﹐然《羣經平議》《諸子平議》﹐則人皆謂稿出某寒士﹐又有謂稿本出戴子髙手。某將死﹐以稿賤售於兪﹐兪遂據爲著述之基﹐而附益以他著述﹐遂裒然成巨帙。其實除一二考證書略有可采﹐餘皆無足取﹐詩文亦庸濫。至袖中書﹐皆刻貴人與彼書札﹐則此老心術之鄙陋盡露矣。尢可恥者﹐則一生步趣隨園﹐而書中多詆隨園﹐亦見其用心之姦邪也。前年逝世﹐其訃告特辟新樣﹐先印己之詩數十首﹐大略言世緣已盡﹐順化歸眞。其列辭某辭某﹐至辭西湖﹑辭兪園﹐而殿以辭兪樾﹐又夾一片於名之旁﹐印「卽辭行」三字﹐其訃亦詭誕不經。不知者﹐必以爲此實能灑脫一切﹐合仙佛而一之者。實則一生卑諂籠絡之伎倆﹐不如此﹐不足與其平生所言互相印證。欺人生前不足﹐又欺人死後﹐此老誠狡矣哉﹗」云云。聲木謹案﹕此語殊爲透辟﹐實亦言之太甚﹐尙不至如此。罷職翰林掌教﹐亦題中應有之文﹐端不賴親家之力。何況其學術人品﹐𨿽不能大過於人﹐亦不能無一長可取﹐一槪抹煞﹐殊未公允。惟拚命著書﹐爲曾文正公所言﹐堪與李文忠公拚命做官相比﹐及與彭剛直公爲親家﹐此亦何足算﹐而全書記此語及稱親家者﹐不下數十百處﹐實屬太著痕迹﹐殊失君子自重之道﹐宜爲後人所指摘。予異日當條列其目﹐專輯一書﹐見其言之非虛﹐後人當引以爲戒也。

盾鼻余瀋

湘陰左文襄公宗棠撰有《盾鼻余瀋》一卷﹐附刊《奏議》後﹐此爲左文襄公自撰之詩文題跋語﹐後附聯語數十聯﹐非幕僚所能代作。其中文章字句﹐不甚修飾法律﹐未可盡繩律以古文規矩﹐自難與文士爭短長。然其中情眞語摯處﹐時露英雄本色﹐𨿽無意爲文﹐而能文者莫能加焉。予最愛誦其《元配周夫人墓志銘》銘詞﹐玆錄之於此﹐以資諷玩。文云「珍禽雙飛失其儷﹐繞樹悲鳴淒以厲﹐人不如鳥翔空際﹐側身南望徒侘傺。往事重尋淚盈袂﹐不獲憑棺俯幽竁﹐人生塵界無百歲﹐百歲過半非早逝﹐況有名徳垂世世。玉池山旁汩之澨﹐岡陵膴膴堪久憩﹐勅兒卜壤容雙槥﹐虛穴遲我他年瘞」。云云。又見《國學萃編》中。《江鄕漁話》中﹐有左文襄公甘肅嘉峪關湘軍昭忠祠集句楹聯云「日暮鄕關何處是﹐古來徵戰幾人還。」云云。措語渾成﹐天造地設﹐語意中又有無限淒涼感慨﹐亦非左文襄公不能。

女士王貞儀撰述

女士王貞儀字徳卿﹐先世安徽泗州人﹐其祖遷居金陵﹐遂爲江寧縣人﹐適宣城詹枚字木夫﹐三十而歿。平生博通經史﹐能跨馬橫戟﹐往來如飛﹐每射必中﹐兼精算法﹐旁通醫卜壬遁之學。撰有《星象圖釋》二卷﹑《籌算易知》一卷﹑《重訂策算證訛》一卷﹑《西洋籌算》一卷﹑《增刪女蒙拾誦》一卷﹑《沈屙囈語》一卷﹑《象數窺余》四卷﹑《術算簡存》五卷﹑《文選詩賦參評》十卷﹑《徳風亭初集》十四卷﹐內《文集》九卷﹑《詩集》三卷﹑《詞集》一卷﹐《二集》六卷﹑《繡紩余箋》十卷。其撰述手稿﹐皆歸吳江蒯司馬嘉珍夫人錢氏﹐云云。以上見桐城蕭穆《敬孚類稿》卷十三中《女士王徳卿傳》中。聲木謹案﹕據此﹐則王女士撰述十二種﹐可謂多文爲富者。果如傳中所言﹐是其平生文武兼資﹐旁通六藝﹐尢爲絕無而僅有。女士本吾皖泗州人﹐又適宣城詹氏﹐則泗州﹑宣城兩處誌書當志其人﹐兼志其藝文也。

明張氏藏書十種等謬妄

明張應文撰《張氏藏書十種》﹐首爲《簞瓢樂》一種﹐中有《粥經》一篇﹐居然以「經」字名篇﹐已可駭怪﹐而摹仿《論語》﹐托諸孔子之言﹐尢可駭怪。類如中有一條文云「小子何莫喫夫粥﹖粥可以補﹐可以宣﹐可以腥﹐可以素。暑之代茶﹐寒之代酒﹐通行於富貴貧賤之人。」又一條文云「子謂伯魚曰﹕『汝喫朝粥夜粥矣乎﹖人而不喫朝粥夜粥﹐其猶抱空腹而立也歟。』」云云。聲木謹案﹕如斯之類﹐殆於侮聖言﹐無怪其深爲《四庫提要》所詆斥。此𨿽深中明季山人惡習之毒﹐其敢於侮聖言﹐固矣﹐卽以文章論﹐亦粗俗可鄙﹐又焉有此生吞活縛之理﹐其智又出明七子之下。此等文字﹐明七子尙不屑爲﹐況敢刊書﹐傳之後世﹐予不知其是何居心也。又按吳俗謂出門遊玩爲白相﹐乃口頭俗語耳﹐不謂明人亦竟以之入文﹐亦可駭怪。明項臯《學易堂四筆》自跋中有云﹕余年三十三之前﹐不白相﹐不讀書。四十六之後﹐又讀書﹐又白相。自今以往﹐不知讀書之爲白相﹐白相之爲讀書。」云云。亦深爲《四庫提要》所詆斥。以「白相」二字入文﹐眞乃大奇。卽以跋語論﹐天下古今﹐又豈有此種文字哉﹗

元顧瑛風雅好士

元顧瑛字仲瑛﹐昆山人﹐吳中世家。喜讀書﹐憲府試﹐辟會稽教官﹐不就。築室號可齋﹐以詩酒自樂﹐才性髙曠﹐尢善小李詩及今樂府。海內文士樂與之交﹐推爲片玉山人。其次子晉﹐字進道﹐好讀書﹐性不愛浮靡﹐見趨競者不與交﹐貞素自守﹐淡如也。字法古甚﹐其詩法有玉山之風。其�子元臣國衡﹐年少能讀書﹐作詩俊爽﹐能世其家。其兄仁之�子佐﹐字翼之﹐好吟詩﹐時有驚人句﹐蓋亦漸染玉山之習﹐云云。以上見明陸容《菽園雜記》中。聲木謹案﹕《四庫提要》言顧瑛在元季﹐園池賓客之盛甲於江左﹐因裒其題詠﹐爲《玉山名勝集》八卷﹑《外集》一卷﹐各以亭館之名爲綱﹐而詩文分系於後。又編《艸堂雅集》十三卷﹐因仿段成式《漢上題襟集》例﹐類次唱和之作爲一編。又與袁華﹑楊維楨等﹐編紀遊之作爲《玉山紀遊》一卷。瑛開玉山艸堂﹐延致一代知名之士﹐列其間者﹐十之八九。自金穀﹑蘭亭以來﹐詞藻之富﹐未有過於此者﹐云云。是顧瑛當時﹐不特招致一代知名之士﹐瑛之詩材亦迥異﹐其子與從子皆工詩﹐用能開館延賓﹐唱和不已﹐文采照耀﹐甲於數代。其池館中有名曰來龜軒者﹐亦見於《四庫提要》﹐是元末明初﹐「龜」字尙不以爲惡名﹐誠爲可異。《孽海花》中﹐言潘文勤公祖蔭牓其室曰龜巢﹐不知有無其事﹐小說之言﹐不盡可據耳。

曾燠門客諂媚

桐城姚石甫廉訪瑩撰《張亨甫傳》﹐中有言﹕曾賓谷鹺使在京師聞亨甫名﹐召飲﹐同坐皆知名士也。曾以名輩顯宦﹐縱意言論﹐諸人贊服﹐亨甫心薄之。曾食瓜子粘須﹐一人起爲拈去。亨甫大笑﹐眾慚﹐曾不歡而罷。明日亨甫投書﹐責曾不能教導後進﹐徒以財利奔走寒士﹐門下不知自愛﹐廉恥俱喪﹐負天下望﹐累數百言。曾怒﹐毀之於諸貴人﹐亨甫以是負狂名。慨當時諸公好士而無眞識﹐曾不如其好色也﹐取一時名優爲之傳﹐著論一篇﹐曰《金臺殘淚記》。筆力髙古﹐識者知亨甫所志遠矣﹐云云。聲木謹案﹕賓谷鹺使在當時以好士稱﹐而門下之人諂諛之者若此。亨甫孝廉所云﹐實爲至論﹐轉因此遭謗﹐可見世風不古﹐非一日矣。《金臺殘淚記》三卷﹐舊𨿽刊板﹐已佚。後有�����重刊一本﹐亦見於《張亨甫全集》卷首及�������書中。

尿糞等字

「尿」「糞」等字﹐用之詩文者﹐甚爲罕見。惟金之元裕之好問所撰《遺山集》中有《論詩》三首﹐第一章

末二句云「情知春艸池塘句﹐不到柴煙糞土邊。」云云。用字甚奇。蓋本於《論語》「糞土之墻」﹑《莊子》「大道在尿溺」二語﹐然此等字﹐總以不用爲愈。

譚叔裕遼史紀事本末

南海潘繹庈侍郎衍桐《緝雅堂詩話》言「譚君叔裕﹐撰有《遼史紀事本末》﹐未刊。」云云。聲木謹案﹕萍鄕李��廣文有棠﹐撰《遼史紀事本末》��捲﹑《金史紀事本末》��捲﹐光緒���自刊本。曾經乙覽﹐坊間亦頗流行。譚君所撰十六卷之本﹐惜未能刊行。

湯斌等酒器

仁和孫同元字雨人﹐家藏銀酒器十﹐系湯文正公﹑王文簡公諸公官宮坊時所制。杯底鐫姓名籍貫﹐各視量之大小以成之﹐云云。語見《淸尊集》章黼詩注中。

顧炎武遺佚撰述

顧亭林先生撰述﹐吳縣朱記榮輯﹐刊爲《顧亭林遺書》﹐然亦有未盡者。聲木謹案﹕乙巳《國粹學報》撰錄類中﹐有李旣足先生云沾《與人論亭林遺書箋》﹐言「亭林先生著作甚富﹐卽以所見者而言﹐尙有《岱嶽記》四卷。《熹宗諒陰記》一卷﹐三大案皆在內。《昭夏遺聲》二卷﹐昭夏者﹐中夏也﹐選明季殉節諸公詩﹐每人有小序一篇。《詩律蒙告》一卷。」後三書﹐旣足先生皆手錄其稿。《國粹學報》記者言「此札手迹﹐見之江曲書莊。李系亭林撫子衍生之師﹐故惓惓於師門之遺著。」云云。又言「亭林先生著述纂輯各書目﹐備見山陽徐嘉《亭林詩譜》﹐亦無《昭夏遺聲》﹐則亭林先生遺書﹐缺佚者多矣。」云云。聲木謹案﹕亭林先生爲我朝第一大儒﹐其學術以正人心﹐厚風俗爲本﹐撰述遺佚﹐深爲可惜。予是以鈔錄各書﹐一再言之﹐不嫌詞費也。

善化唐樹森一時三臬使

光緒十八年﹐善化唐藝農方伯樹森﹐以金衢嚴兵備道升授雲南按察使司。其弟斐泉廉訪��﹐任陜西按察使司。其子韡之廉訪贊衮﹐以臺南府知府署理臺灣道﹐兼按察使司。一門之中﹐並時三臬司﹐亦異事也。語詳徳淸兪蔭甫太史樾《春在堂雜文》﹐及唐藝農方伯行狀中。

金元好問復句

陽湖趙甌北觀察翼所撰《甌北詩話》中﹐言元遺山詩集中復句最多﹐所舉不下數十聯﹐然亦有未盡者。中如《贈答郝經伯常伯常之大父余少日從之學科舉》詩云「撐腸正有五千卷﹐下筆須論二百年。」又《病中感寓贈徐威卿兼簡曹益甫髙聖舉先生》詩云「讀書略破五千卷﹐下筆須論二百年。」《采菊圖》二首詩﹕云「夢寐煙霞卜四鄰﹐爭教晚節傍風塵。」又《髙山雜詩》七首中有云「夢寐煙霞卜四鄰﹐眼明今日出紅塵。」云云。亦皆復句﹐觀察漏未及此。

唐張籍春日行

張籍《春日行》﹐予甚愛誦之﹐爰錄之於此﹐以資諷誦。詩云「春日融融池上暖﹐竹芽出土蘭心短﹐艸堂晨起香燻人﹐家童報我園花滿。頭上皮冠未曾整﹐直入花間不循徑﹐樹樹殷勤盡繞行﹐攀枝未徧春日生。不用積金髙至天﹐不用服藥去求仙﹐但願園裏花常好﹐一生無事花前老。」云云。予嘗以「花前老人」自號者﹐卽本於此。

明巨文等書

《巨文》十二卷﹐舊本題明屠隆編﹐雜選經傳及古文詞﹐中分宏放﹑悲壯﹑奇古﹑閒適﹑莊嚴﹑綺麗六門。明潘基慶編《古逸書》三十卷﹐中亦分神﹑奧﹑妙﹑宏﹑麗﹑特﹑纖﹑希﹑迅﹑奇﹑幻﹑疏﹑夷﹑逸﹑蒨﹑恣十六品﹐每品又各分內外。均見《四庫提要》中。聲木謹案﹕近世曾文正公選《古文四象》﹐以气勢﹑趣味﹑識度﹑情韻爲四類﹐而選《古今體詩》﹐亦以气勢﹑識度﹑情韻﹑工律分類﹐乃知亦有所本也。

以詩句分卷數

嘗見舊書中﹐他人已寫次序者﹐不以數目及支幹分本數。譬如廿冊﹐則以五言絕句詩一首爲紀﹐十冊則以二句爲紀﹐初甚以爲鄙陋。後閱《四庫全書提要》﹐言「宋謝枋得編《文章軌範》七卷﹐原本以『王侯將相有種乎』七字分標七卷﹐不知何人易以『九重春色醉仙桃』七字。」云云。是則宋元時已然矣。

漢蘇武等不辱使命

漢蘇武出使﹐匈奴使居絕域﹐嚙毛飲血﹐不忘漢室﹐志節震耀千古﹐獨不能忘情於胡婦﹐生子通國於匈奴中。宋之胡銓﹐以爭和議一疏﹐貶逐十年而不悔。《鶴林玉露》記其蒙赦回朝﹐過飲湘潭胡氏園﹐挾妓黎媧飲酒。澹葊先生題壁詩有云「君恩許歸此一醉﹐旁有黎頰生微渦。」謂侍姬黎倩也。後朱子見之﹐賦詩云「十年浮海一身輕﹐歸見黎媧卻有情。世上無如人欲險﹐幾人到此誤平生。」云云。以直節名臣﹐皆不能忘情於此﹐始信孟子言「食色性也」之言﹐確爲千古至論。

北宋蘇軾遺體

唐之杜荀鶴﹐稱爲杜牧之遺體﹐見於����杜荀鶴初未自稱爲牧之遺體也。南宋孫覿﹐公然自認爲蘇東坡遺體﹐自記於家譜中﹐見於《快雪堂集》跋語中。梁師成亦自認爲蘇東坡遺體﹐待蘇過若兄弟﹐見於《朱子語錄》。孫梁二人本姦邪﹐是以不知人間有羞恥事。縱使蘇文忠公性好狹邪﹐安得有如許遺體耶。

安徽官書局名曲江書局

粵撚匪剿平之後﹐東南各省大興文教﹐設立官書局﹐獨吾皖付之闕如﹐嘗引以爲憾。聲木謹案﹕據曲江書局刊本《重訂汪子遺書》李振英序文中稱﹕「江南大定﹐安河設立官書局﹐吳竹莊方伯擬刻《汪子遺書》。因泥盤印工獨產常州﹐乃移曲水書局於常郡之龍城書院先賢祠。」云云。是曲水書局﹐本爲吾皖設立官書局所命名。移置常州府後﹐刊印書籍不多﹐流傳亦罕﹐外間遂疑吾皖未立書局﹐孰知曲江書局固吾皖所有也。

周亮工自毀撰述板

古人自毀其詩文稿者有之﹐若已刊有成書﹐仍復毀之者﹐實爲千古所罕有。國朝閩縣周櫟園侍郎亮工﹐生平撰述宏富﹐久已陸續刊行。忽於卒之前一年﹐歲逢辛亥﹐一夕盡取《賴古堂文集》《詩集》《印人傳》《讀畫錄》《閩小記》《字觸》《尺牘》《書影》等百餘種自撰書板﹐悉行自毀。此見於雍正三年重刊《書影》其子在延序中﹐可稱怪事。若以爲可傳耶﹐則不當毀﹐若以爲不可傳耶﹐則不當刊。豈撰述百餘種中﹐竟無一二可以傳世之書﹐必盡毀之而後快﹐此何意也﹖厥後《賴古堂文集》三十卷﹐當塗令寇公有重刊本﹐《詩集》十卷﹐江都文學汪子有重刊本﹐《閩小記》等書﹐其子西田燕客有重刊本﹐《書影》十卷﹐張敬思有重刊本。於是侍郎生平撰述﹐其犖犖之大者﹐皆有重刊本。其它撰述﹐存而不論可矣。

玉臺新詠有二本

陳徐陵編《玉臺新詠》十卷﹐皆系緣情之作﹐實卽香奩體之權輿﹐然當時去古未遠﹐猶有溫柔惇厚之遺。晚唐如李商隱﹑溫庭筠﹑韓偓諸人﹐推衍宗風﹐其流日盛。國朝吳郡朱存孝行先﹐亦編輯《玉臺新詠》十卷﹐所選之詩﹐以唐人爲斷。卷一爲初唐古詩﹐卷二盛唐古詩﹐卷三中唐古詩﹐卷四晚唐古詩。卷五初唐律詩﹐卷六盛唐律詩﹐卷七中唐律詩﹐卷八晚唐律詩。卷九初﹑盛唐絕句﹐卷十中﹑晚唐絕句。實卽《續玉臺新詠》﹐而不以續集自居﹐捲端仍題曰《玉臺新詠》﹐未免與前人之書相混﹐不知其用意所在。僅於書之夾縫處﹐著明「朱選玉臺」等字﹐亦無補於事。其書選擇頗精﹐校刊袖珍寫字本亦甚工。外間傳本甚稀﹐迄未見他家著錄﹐亦可見撰述之難傳矣。予故撮其大要﹐記之於此﹐或亦爲言香奩體詩者所不廢也。

駱肇銓以侄孫得推恩

花縣駱文忠公之卒﹐飾終上諭至爲優渥﹐國朝類此者尙多。獨推恩已及其子孫五人﹐仍復及於旁支侄孫候選縣丞駱肇銓﹐著以知縣分發省分卽補﹐則爲他臣工所無﹐眞曠代所未有也。聲木幼時隨侍在蜀﹐聞人言駱文忠公曆任封疆﹐不以家屬自隨﹐僅有侄孫駱肇銓一人隨侍。其侄孫自能謹守禮法﹐始能爲駱文忠公所憐愛。今觀推恩之典及於侄孫﹐必有故矣。

翁方綱撰述

大興翁覃溪學士方綱撰述﹐已見於《匯刊書目》中﹐列目十七種﹐附刊二種﹐題曰「翁氏蘇齋叢書」。聲木謹案﹕學士撰述﹐實不盡於此。且當時有出於自刊﹐及門生故吏所刊﹐實無《蘇齋叢書》之名。中如《七言律詩鈔》十八卷﹑《蘇詩補注》八卷﹐皆門人曹文正公振鏞刊本﹐《元遺山年譜》一卷﹐��汪本直刊本﹐《詠物七律詩偶記》一卷﹐門人謝學崇刊本。《匯刊書目》中﹐欲匯集學士撰述列入﹐不得不假此名目﹐亦編輯者不得已之苦衷也。然學士撰述﹐未見《匯刊書目》﹐其已刊者﹐仍有《復初齋文集》三十五卷﹑《詩集》七十卷﹑《集外詩》��捲﹑《集外文》�捲﹐上二書﹐烏程劉氏嘉業堂刊本﹐《翁氏家事略記》一卷﹑《韻字辧同》五卷﹑《論語附記》二卷﹑《孟子附記》二卷﹑《詩附記》四卷﹑《禮記附記》六卷﹐四種有《畿輔叢書》本。與彭蕓楣侍郎元瑞﹑謝蘊山中丞啟昆﹐同輯《焦山鼎銘考》一卷﹑《三元詩集》�捲﹑《廟堂碑考》一卷。未刊者又有《金陵訪碑記》五卷﹑《石鼓考》八卷﹑《祕閣唱和集》�捲﹑《續集》�捲﹑《小石帆亭詩續鈔》一卷﹑《易附記》十六卷﹑《書附記》十四卷﹑《春秋附記》十五卷﹑《大戴禮附記》一卷﹑《儀禮附記》一卷﹑《周官禮附記》一卷﹑《孝經附記》一卷﹑《爾雅附記》一卷﹐均見學士自撰之《翁氏家事略記》中﹐實卽自訂之年譜。又《韋柳詩話》一卷﹐見於《復初齋詩集》自注中。

許昂霄李義山詩注

海鹽許嵩葊��昂霄﹐以李義山詩注多有未當﹐緣精爲校勘﹐凡所徵引﹐必根據《新》《舊唐書》而旁及於他說﹐眞玉溪之功臣也﹐惜無有力者刊以傳世。珍藏遺稿﹐願後之人畱意﹐云云。語見海鹽張靑在��宗松《捫腹齋詩鈔》自注中。聲木謹案﹕義山詩博奧難解﹐自宋已然。宋劉攽撰《中山詩話》一卷﹐中言李商隱《錦瑟》詩﹐以爲令狐楚靑衣之名﹐宋許顗撰《彥周詩話》一卷﹐中論《錦瑟》詩﹐皆爲《四庫提要》所駁斥。一篇《錦瑟》﹐解人已難﹐況全帙乎﹗旣有此一家注本﹐未嘗不可供人考證﹐惜未刊行﹐以致無人知之者。

三希堂等命名之意

乾隆年間﹐刻有《三希堂法帖》三十二卷﹑《續編》��捲。「三希」之義﹐𨿽禦制《三希堂記》有兼取希賢﹑希聖﹑希天之義﹐實則以右軍《快雪帖》﹑大令《中秋帖》﹑王珣《伯遠帖》墨迹﹐皆晉代希世珍也﹐弆藏之﹐而名堂曰「三希」﹐云云﹐語見錢塘吳仲云制府振棫《養吉齋叢錄》中。漳浦蔡文勤公世遠﹐名其堂曰「二希」﹐因以名集﹐則又別有取意。自謂事業不敢望諸葛武侯﹐庶幾範希文乎﹔學術不敢望朱文公﹐庶幾眞希﹝文﹞﹝元﹞乎﹔云云﹐語見《二希堂文集》中。

感舊集非原本

新城王文簡公士禎所編之《感舊集》十六卷﹐久已膾炙人口﹐咸謂出自王文簡公所手定﹐故鑑別精粹﹐可推善本。而不知今世所行之《感舊集》﹐系由後人所竄亂﹐並非王文簡公原本。聲木謹案﹕長洲顧貽祿字祿百﹐又號瑗堂﹐撰有《吹萬閣詩文集》十二卷﹐乾隆戊子家刊本﹐前有裏生沈文愨公徳潛序。《詩集》中有《論詩絕句》二十首﹐中有詩云「感舊新城灑淚頻﹐搜羅遺帙慰陳人。自從雅雨矜繁富﹐頓失廬山面目眞。」自注云「昔見《感舊集》原本﹐不及今刻之半。」云云。是顧氏當日尙得《感舊集》原本﹐不及今刻之半﹐其爲徳州盧雅雨鹺使見曾所竄亂者多矣。

王鳴盛撰述

嘉定王西莊太史鳴盛﹐與同邑錢辛楣宮詹大昕兄弟等﹐本爲中表兄弟﹐學問淵博。撰述流傳者﹐如《尙書後案》《十七史商榷》《蛾術編》等書﹐皆已刊行﹐流傳甚廣。惟所撰《西莊始存稿》廿四卷﹐𨿽已刊行﹐傳本甚罕。予見其刊本﹐卷一頌賦﹐中如《聖武遠揚平定西陲頌》《萬壽聖徳頌》《聖駕南巡頌》《集五經語聖駕東巡謁陵賦》《平定準噶爾賦》《聖駕南巡賦》《西域效順大閱禮成賦》﹐皆承明時之大文章。卷二律賦﹑試帖詩。卷三至卷十七皆古﹑今體詩﹐每捲各爲一集﹐中題曰《古》《今詩》﹐省一「體」字﹐想別有依據。卷十八則長短句﹐名曰《謝橋集》。卷十九以後爲雜文。

科舉時各元名

從前科舉之時﹐最重掄元﹐狀元﹐會元﹐解元﹐盡人而知之矣﹐而稱元者﹐猶不止此。翰林朝考第一﹐謂之朝元﹐優拔貢生朝考第一﹐亦謂之朝元。散館第一﹐謂之館元。鄕試副榜第一﹐謂之副元﹐第六名謂之榜元﹐以塡榜時居第一也。鄕會中式者﹐名居最末﹐謂之鎖元。順天鄕試中式前數名者﹐復有南元之稱﹐謂居南皿字號第一也。甚至江南鄕試第十九名﹐謂之官元﹐以官號中式﹐恆以十九名處之﹐一時有官元之稱。此等名稱﹐尙在人人意中也。聲木謹案﹕��錢梅溪��泳《履園叢話》云「康熙乙酉科﹐長洲蔣學海以五經中式是科進呈題名﹐蔣列於解元之前﹐稱五經解元。」云云。番禺張南山太史維屏《松軒隨筆》云「太倉顧陳垿字玉停﹐當時有算狀元之名﹐蓋以纂修《律數淵源》﹐及自著《鍾律陳數》二書而得名。」云云。錢塘戴文節公熙《習苦齋畫絮》云「唐靜巖爲國朝畫狀元。」云云。但此等名稱﹐不知系何人所授。𨿽已見於《隨筆》捲�不如此詳﹐故再錄之。

趙執信棄婦詞

棄婦詞本樂府舊名稱﹐古今人詩集中多有之。予最愛誦國朝趙秋谷宮贊執信《飴山堂詩集》中《棄婦詞》﹐中有句云「出門拜姑嫜﹐十走一回顧﹐心傷雙履迹﹐一一來時路。畱妾明月珠﹐新人爲耳璫﹐不恨奪妍寵﹐猶得依君傍。寶鑑守故奩﹐上有君家塵﹐持將不忍拂﹐舊意托相親。」云云。信乎宮贊之詩﹐以思路鑱刻爲勝也。

瀛奎律髓等書名

元明人有欲用唐宋故實﹐以代唐宋二字﹐以名其書者。如元之方回編《瀛奎律髓》四十九卷﹐其名「瀛奎」者﹐兼取十八學士登瀛洲﹐及五星聚奎之義。明之陳耀文編《花艸粹編》廿四卷﹑《附錄》一卷﹐其曰「花艸」者﹐以《花間集》爲唐詞﹐《艸堂詩餘》爲宋詞﹐各摘其一字也。《四庫提要》中﹐皆斥其鄙俚不典﹐以二字欲爲兩代國號﹐焉有適合之字。方﹑陳之命名本意﹐欲因難見巧﹐宜其鄙俚可笑矣。

東漢孝獻皇帝等謚

漢孝獻皇帝之謚﹐出於曹丕﹐當時季漢昭烈帝在蜀﹐傳聞獻帝已遇害﹐謚爲孝湣皇帝。明莊烈湣皇帝之謚﹐亦出自我朝﹐當時宏光謚爲思宗烈皇帝。後人稱二帝者﹐莫不曰漢獻帝﹐明莊烈帝﹐更無有稱之爲漢孝湣帝﹐明思宗者。其出於一家之謚﹐轉廢而不用﹐是何故耶﹖豈人心趨向新朝﹐自古已然﹐流露於無形乎。

樊榭山房等命名之義

錢塘厲太鴻徵君鶚﹐以樊榭山房名集﹐以其先世家於慈溪﹐故以慈溪山樊榭爲號。上元梅伯言郎中曾亮﹐以柏梘山房名集﹐以其先世家於宣城﹐故以宣城山柏梘爲號。嘉興錢警石廣文泰吉﹐以甘泉鄕人名集﹐以其家先世本出自何﹐故居在海鹽之甘泉鄕﹐故以甘泉爲號。皆示不忘故土之義。國朝類於此者尙多﹐玆姑舉其記憶者記之。

續筆卷八

李慈銘言程朱有功名教

唐文治言泰西女校所重二事

明陳第撰述

詩禮堂古文中論文語

唐王維名字用佛經語

陳允衡詩慰等書

道咸間讀書人禮服

日本人在上海事業

開丰潤門等之異

四庫著錄周秦諸子各異

白布迎降

論齊宣王

宋晉撰述

瞿中溶撰述

曹操七十二疑冢

北京琉璃廠帖賈髙手

厲鶚等悼亡詩句

五至堂

不儩不宣等用字

蕪湖湯鵬鐵畫

元楊維楨等詩句

明方於魯試墨法

吳俊卿畫冊題語

陳廷敬爲妾遺屬

勸學篇

曾國藩奏議

二品教官

丁亥詩鈔

有不爲齋隨筆

北宋篆隸二體石經

優拔貢考例

晉元帝笑語

以遊歷爲官職

鄕試場規等

廣雅碎金

王夫之未刊撰述

黃彭年撰述

翁方綱詩句

方世舉撰述

萇楚齋續筆卷八

廬江劉聲木十枝撰

李慈銘言程朱有功名教

會稽李旡心伯太史慈銘《越縵堂日記》��捲﹐上海商務印書館石印手迹本﹐中有云「予嘗謂自程朱生後﹐天下气象爲之一變。束髮之儒﹐恥事兩姓﹐曳柴之女﹐羞醮二夫﹐尢其明效大驗。」云云。聲木謹案﹕太史此數語最爲扼要。程朱之理﹐所以有益於人家國﹐亙萬世而不變者﹐正在於此。若此理不明﹐天下胥爲洪水猛獸﹐人道滅絕久矣。

唐文治言泰西女校所重二事

太倉唐蔚芝侍郎文治言「余遊歷東西洋各國﹐每參觀女校﹐其校長必引導先觀二處﹐一烹飪所﹐一洗濯所。外人之重家政如此﹐蓋爲婦徳婦功之最要者。」云云。聲木謹案﹕曹大家《女誡》言婦有四徳﹕婦徳﹑婦容﹑婦言﹑婦功。婦容容有天限之不可彊求﹐其三者﹐無一不可學習也。外國女校﹐以烹飪﹑洗濯二者﹐爲婦女當務之急﹐深合聖人修身齊家之道。彼𨿽不知有孔子﹐孔子之理本屬中庸﹐豈能外乎情理二字。我國不知外國立女校之深心﹐以何者爲急務﹐徒震於其名﹐貿然爲之﹐以致所教非所用。欲端女學﹐非遠師孔子﹐近法泰西﹐如唐侍郎所云不可。

明陳第撰述

明陳第字季立﹐號一齋﹐連江人。初爲學官弟子﹐兪都督大猷召至幕下﹐教以兵法。起家京營﹐出守古北﹐歷至遊擊將軍。生平藏書甚富﹐輯有《世善堂書目》二卷﹐刊入《知不足齋叢書》中。所列唐五代遺書最富﹐惜當時不久卽散佚。平生粹於韻學﹐撰有《毛詩古音考》四卷﹑《屈宋古音義》三卷﹐考證精密﹐爲言古韻之開山﹐眞百世不刊之作。復撰有《寄心集》�捲﹑《五嶽遊艸》�捲﹑《兩粵遊艸》�捲﹐今皆不傳﹐大抵皆詩文集也。聲木初以爲一齋以一武夫而深諳文學﹐研習古韻﹐頗怪之。後乃恍然﹐本讀書種子也。

詩禮堂古文中論文語

天津王介山司馬又朴﹐受古文法於方望溪侍郎苞﹐撰《詩禮堂古文》五卷﹑《續編》一卷﹐乾隆十九年寫刊本。中載侍郎論文章義法二字﹐極精微奧妙﹐錄之於此。侍郎云「至古文﹐當觀古之制作者﹐蓋古人非苟焉而作也。有義焉﹐非於聖賢精理微言有所闡明則不作﹐非於世道有所維持關系則不作。有法焉﹐詳所當詳﹐略所當略﹐行乎其所不得不行﹐止乎其所不得不止。」又曰「第卽所讀之經史﹐曁在職所言事﹐舉大旨而伸之﹐意佳辭亦佳﹐不必矜心作意始爲文也。」云云。聲木謹案﹕後數語﹐新城陳碩士侍郎用光《太乙舟文集》頗得其訣﹐卽桐城派文章家法也。

唐王維名字用佛經語

唐代王維以「摩詰」爲字﹐甚新穎。其名與字﹐皆引用佛經字﹐佛教中有經﹐曰《維摩詰所說經》﹐又名《不可思議解脫佛國品》。碑版中有此經石刻﹐八分書﹐無年月。玩其字迹﹐大抵唐人所爲也。

陳允衡詩慰等書

國初陳允衡所編《詩慰》�捲﹑《國雅》�捲﹐久無傳本。毛徳琦編輯《廬山誌》十五卷﹐前有引用書目六頁﹐中列此二書。據此﹐則毛氏當日實見傳本﹐並引用之矣。

道咸間讀書人禮服

道咸年間﹐凡是讀書人出考小試﹐家中人爲之預備羽毛單外褂一件﹐四季用之以爲禮服。生意人凡遇婚喪等事﹐只能穿馬褂。吾鄕俗謂外褂爲套子﹐故呼馬褂爲短套子。捨是之外﹐無他禮服。人非至四五十歲﹐不敢公然穿羊皮。如違之﹐則他人背後指而罵之曰「不怕骨頭﹝矛﹞火酥乎。」此先文莊公當日聞見如此。

日本人在上海事業

甲子十二月初二日﹐上海《新聞報》中云「日本人在上海事業﹐計現在開紡織業者﹑銀行業者九家﹐海運業十四家﹐貿易業八十四家﹐其它實業七十八家﹐教育十三校﹐宗教事業十所﹐醫事業五十六家﹐法律界四家﹐出版事業廿四家﹐外人招聘機關六處﹐藝術界廿三家﹐娛樂界十家﹐公共事業十六所﹐駐在官憲八廳。」云云。此亦中國人所宜知﹐可以備後來考查者也。

開丰潤門等之異

光緒末年﹐端忠湣公方任江督時﹐於後湖濱辟一城門﹐直通後湖。僚屬擬名﹐皆不合意﹐自定名曰丰潤。未幾繼任者﹐卽丰潤張安圃制府仁駿。天津縣舊城門有四﹐文曰「帶河」﹑「歸極」﹑「衛安」﹑「鎭海」。光緒庚子之役﹐爲外人所毀﹐盡以其城磚﹐運歸威海衛﹐建築碼頭駁岸。城門首四字﹐合之爲「帶歸威鎭」四字。豈眞有數﹐不可逃乎。

四庫著錄周秦諸子各異

周秦及漢初人所撰古書﹐𨿽皆通稱之曰子﹐而《四庫》著錄﹐分類各別。如《竹書紀年》入於史部編年類﹐《逸周書》入於史部別史類﹐《國語》《戰國策》入於史部雜史類﹐《晏子春秋》入於史部傳記類﹐《吳越春秋》《越絕書》入於史部載記類﹐《孔子家語》《荀子》《孔叢子》《新語》《新書》《鹽鐵論》《新序》《說苑》《法言》《潛夫論》入於子部儒家類﹐《握奇經》《六韜》《孫子》《吳子》《司馬法》《尉繚子》入於子部兵家類﹐《管子》《鄧析子》《商子》《韓子》入於子部法家類﹑《黃帝素問》《靈樞經》《難經》入於子部醫家類﹐《太玄經》入於子部術數類﹐《鬻子》《墨子》《子華子》《尹文子》《愼子》《鶡冠子》《公孫龍子》《鬼穀子》《呂氏春秋》《淮南子》入於子部雜家類雜學之屬﹐《白虎通義》《獨斷》入於子部雜家類雜考之屬﹐《論衡》《風俗通義》入於子部雜家類雜說之屬﹐《西京雜記》入於子部小說家類雜事之屬﹐《山海經》《穆天子傳》入於子部小說家類瑣記之屬﹐《陰符經》《老子》《關尹子》《列子》《莊子》《文子》入於子部道家類﹐《楚詞》入於集部別集類。其它諸子﹐《四庫》斥爲僞書者﹐入於各類《存目》中。聲木撮取其著錄體例大略於此。

白布迎降

我朝之定鼎燕京﹐當時吳三桂率師迎降﹐先行入關﹐進爵平西王。攝政睿親王謂之曰「爾回﹐可令爾兵各以白布系肩爲號。不然﹐同系漢人﹐以何爲辧﹐恐致誤殺。」云云。見於������聲木謹案﹕據此﹐則以白布系肩爲號﹐我朝開國之初﹐已有用之者。及宣統辛亥﹐諸軍及巡警變亂﹐亦以白布系肩爲號。蓋習聞舊事﹐故得依樣葫蘆。且白布爲號﹐輕舉易得﹐故人樂用之。不謂區區白布﹐遂墟兩朝社稷﹐吁﹐可嘆矣﹗

論齊宣王

戰國時之齊宣王﹐可謂昏愚偏謬﹐至死不悟者﹐迹其行事﹐與晉惠帝﹑遼��何異。以羊易牛﹐已見於《孟子》﹐人人得而知之矣。《幽求子》又謂﹕齊宣王見屠羊者﹐哀其無罪﹐以豕易之云云。予謂齊宣王苟不欲禽獸見殺﹐可令通國茹素﹐則禽獸蒙其福者多矣。三代上﹐視馬牛羊豕狗雞同爲六畜﹐豕之見殺同於羊﹐羊之見殺同於牛﹐且牛無罪﹐羊有何罪﹐羊無罪﹐豕又有何罪﹐焉用以羊易牛﹐又以豕易羊﹖一易再易而不已﹐豈非至愚極陋﹐難以情遣理諭﹐始終未明其故。孟子猶謂其此心可以王天下﹐亦姑爲是說﹐未必能實有其事也。

宋晉撰述

溧陽宋晉字雪帆﹐����進士﹐官至���侍郎。我朝自國初以來﹐相傳天下第一本《九成宮醴泉銘》﹐卽四十九字半本﹐收藏其家。後此本又歸定遠何地山侍郎廷謙家。宋侍郎並撰有《水流云在館奏議》�捲﹑《詩鈔》六卷﹑《文鈔》�捲。其弟頤爲之編輯﹐光緒丙戌鋟板。

瞿中溶撰述

嘉定瞿木夫司馬中溶﹐爲同邑錢曉徵宮詹大昕女夫﹐學有淵源﹐兼工行隸。花卉艸虫﹐近白陽﹑小竹諸家﹐篆刻圖章﹐亦頗入古。收藏周秦彜器﹐漢晉瓦磚﹐摩挲考訂﹐孜孜忘倦。所居有銅像書屋﹑古泉山館﹑吉羊鐙室﹑綠鏡軒﹑富貴長樂之舫﹐皆以所藏名之。撰著三十餘種﹐經史金石各有專書﹐詩文亦有專集﹐惜遭粵匪之亂﹐多半散佚。如《唐石經考異補證》�捲﹐系考訂錢宮詹之書﹐《泉志補正》�捲﹑《吳郡金石志》�捲﹑《武梁祠畫像考》�捲﹑《古泉山館彜器圖錄》�捲﹑《古玉圖錄考》�捲等書均已毀。他如《集古官印考證》六卷﹑《古泉山館金石目錄》二卷﹐近世已有印本。《書跋》一卷﹐《藕香零拾》本。予寓湘時﹐無意中購得司馬《古泉山館詩集》八卷﹐同治辛未﹐其子樹鎬刊本。卷中爲《金閶稿》三卷﹑《練祁稿》一卷﹑《楚遊吟》三卷﹑《歸田園居詩鈔》一卷﹐中多言金石瓦磚掌故﹐可資考證者實多。然以予所知者﹐尙有《古泉山館金石文編》��捲﹐搜羅極爲繁富﹐未及刊行﹐稿本後歸入道州何子貞太史紹基家。嚴鐵橋��可均編輯陽湖孫淵如觀察星衍家藏金石拓本﹐爲《平津館金石萃編》正續三十一卷﹐未及刊行﹐稿本亦歸於河間龐省三都轉際云﹐復歸其子芝閣觀察��何子貞太史手鈔之《歷朝東華錄》��捲﹐當時每日手鈔﹐以五千字爲率﹐見於《曾文正公日記》者﹐積有四廚之多﹐亦藏於觀察家中。觀察絕嗣﹐死後收藏各物斥賣殆盡。予以姓劉嫌疑﹐其妻弟李某某主持其事﹐祕不使知﹐不知流落何所﹐無可蹤迹﹐誠憾事也。

曹操七十二疑冢

曹操之七十二疑冢﹐卽在今之直隸磁州境內﹐久已爲人所唾罵久矣。光緒末年出土之碑﹐如東魏髙盛﹑髙翻﹐與北齊髙肅﹐皆出於其地﹐俗稱爲磁州三髙。定海方藥雨��若《校碑隨筆》云「按磁州向謂魏武帝置疑冢於此。自《髙肅碑》出土後﹐始恍然所謂疑冢﹐實北齊諸王陵寢。」云云。聲木謹案﹕方氏此論﹐最爲確切。曹操之姦﹐千古罕有其匹。後世之依樣葫蘆者﹐才智不敵其萬一﹐曹操應竊笑於地下。其所以蒙此惡名﹐亦由於自甘下流﹐故天下之惡皆歸之。疑冢之說﹐亦由是也。

北京琉璃廠帖賈髙手

北京琉璃廠肆中帖賈髙手﹐每自謂以手捫帖﹐可知原版﹑翻刊﹐及時代先後﹐皆有一定之理。同光間﹐隸古齋掌櫃某某﹐固帖賈中推執牛耳者﹐以此試之﹐與人共賭勝負﹐竟爲他人所欺。以此知徒供談笑之用﹐未必能徵實事也。國朝商邱宋牧仲中丞犖《論畫絕句》廿六首自注云「余嘗言黑夜以書畫至﹐摩挲而嗅之﹐可別眞贗。」云云。聲木謹案﹕此乃廠肆帖賈以手捫帖之所本。予懼其亦徒供一時之快論﹐亦正同於廠肆帖賈也。

厲鶚等悼亡詩句

番禺張南山太史維屏《聽松廬詩話》云「厲樊榭哭姬人句云﹕『此生只有蘭衾夢﹐其柰春寒夢不通。』李石農悼亡句云﹕『蕭齋一枕寒於水﹐夢裏呼卿覆短衾。』皆情至語﹐讀之令人酸楚。」云云。聲木謹案﹕予平生屢賦悼亡﹐深悉此中況味﹐每遇此等佳詩﹐不忍卒讀。凡有徳宮之喪者﹐諒必亦有如孤鸞之自念其雌﹐見鏡而舞者矣。

五至堂

三至堂相傳在廣東督署﹐謂有某夫人幼隨其父﹐長隨其夫﹐老隨其子﹐皆爲粵督﹐同至任所。予生平未履粵地﹐不知確否﹐果爾﹐亦宦途中之佳話也。南京江督署中有五至堂﹐乃新寧劉忠誠公坤一所題額﹐懸於第�路正屋中﹐歷敍自己之五任江督年月﹑原委﹐亦人臣稀有之榮矣。

不儩不宣等用字

北宋王觀國《學林》中﹐考證漢晉以來足下﹑座下﹑幾下﹑席下﹑閣下﹑不宣﹑不具﹑不備﹑不次等稱謂甚詳。聲木謹案﹕今人用此等字﹐𨿽隨意寫出﹐了不介意﹐無分乎尊侮髙卑﹐然以予所記憶﹐今人用此等字﹐大抵各有一常用之字﹐函牘中往往數見。類如曾文正公喜用「不�」二字﹐李文忠公喜用「不�」二字﹐龔定葊祠部喜用「不儩」﹑「不宣」四字﹐薛叔耘星使喜用「不具」二字﹐彭剛直公喜用「不盡」﹑「神馳」四字﹐吳摯甫京卿喜用「不�」二字﹐先文莊公喜用「不戩」二字是也。

蕪湖湯鵬鐵畫

近數十年之間﹐南北各省﹐競尙蕪湖鐵工湯鵬所作鐵畫。相傳湯鵬居與畫師爲鄰﹐日窺其畫﹐畫師呵之﹐謂爾亦能作此乎。鵬憤而歸﹐閉戶研求揉鐵作畫之法﹐越十年乃成。由是名聞遠近﹐好事者爭相購置。今世所傳鐵畫﹐山水﹑花木﹑虫鳥不等﹐凡有「天池湯鵬」四字及年月上款者﹐尢爲罕見。皆以木範之﹐懸於虛壁﹐以爲屏障﹐身價頗髙。然皆徑尺小景﹐罕有巨幅﹐更罕有字聯。聞其巨幅﹐必逾月累日始成﹐生平不多作。又有合四面以成一鐙﹐名爲鐵燈﹐亦不易得。屢見於國朝名人詩文集中﹐梁山舟學士同書更以一詩詳紀其事﹐一時同人倡和甚廣。予見鐵畫甚多﹐實皆贗質。湯鵬𨿽負此絕業﹐然創之者難﹐傳之者易。近世蕪湖鐵工﹐多能善傳其法﹐依式仿造﹐與湯鵬所鑄無異。旣無圖章款識之可言﹐直可以僞亂眞。有謂湯鵬歿後﹐其法不傳者﹐非也。造此語者﹐大抵爲販賣古玩之人﹐以見鐵畫非湯鵬不可﹐藉以愚人﹐不加考求。近世相傳﹐考驗湯鵬鐵畫之眞僞﹐謂自根至杪及四旁﹐皆一气呵成﹐無斷續之迹﹐不容以鐵釘釘入﹐以資接續﹐始爲眞湯畫。以此驗眞僞﹐亦殊不盡然。本地鐵工髙手﹐多能照此仿制﹐不難惟妙惟肖﹐眞賞鑑家或能辧之。蕪湖縣城北門外之人﹐多業鐵工﹐夙精以水點鋼之法﹐亦名聞遠近。聞北門外有一井﹐其水稍帶紅色﹐鐵工必以此水點鋼乃成﹐他水則否。自近年洋鋼盛行﹐蕪湖鐵工之業悉爲所奪﹐業鐵之人星散﹐井亦不治將涸矣。蕪湖專門鐵業絕﹐學因之將絕。予擬編《鐵畫譜》一書﹐備載題畫詩文﹐鈔撮僅數十頁﹐未能成書。後思此種譜錄﹐亦可不作矣。

元楊維楨等詩句

元楊鐵崖��維楨《古意》詩云「買妾千黃金﹐許身不許心。使君自有婦﹐夜夜《白頭吟》。」云云。會稽王笠舫明府衍梅《和孟郊古別離》詩云「黃金最輕薄﹐買取別離愁。不若長貧賤﹐同心到白頭。」云云。聲木謹案﹕此二詩寓意深厚﹐造語警辟﹐頗得齊梁遺意。使富貴子弟皆諭此旨﹐則善矣。

明方於魯試墨法

《冷廬雜識》謂明方於魯《墨譜》之言謂﹕「試墨如試金﹐當略其色澤﹐求其神气。其法用紫石研﹐注水涓滴﹐同磨多少。同磨之一縷如綫而鑑其光﹐紫爲上﹐黑光次之﹐靑又次之﹐白爲下。黯沕無光﹐或有雲霞气﹐又下之下也。」此數語﹐可爲相墨金鍼。」云云。聲木謹案﹕墨爲文房四寶之一﹐文人所必需﹐墨之佳惡所關匪輕。此數語言簡意賅﹐不難仿試﹐故錄之於此。

吳俊卿畫冊題語

予見安吉吳昌碩二尹俊卿書畫冊十二幀﹐後有自跋云「十數年前﹐予曾爲潘碩庭譜弟畫八紙。碩庭作古﹐收藏雲散﹐畫亦輾轉歸於子安仁兄﹐因屬書四葉﹐以成是冊。惟碩庭墓木已拱﹐追思往事﹐爲之喟然。乙巳新秋﹐附記於是。」云云。聲木謹案﹕二尹善畫工篆刻﹐爲一時稱最。今𨿽死﹐才數年也。書畫之冊﹐由碩庭歸於子安﹐又由子安歸於某家。區區一書畫冊﹐二三十年間﹐已三易其主。物之聚散𨿽無常﹐而易姓之速﹐誠有令人驚且笑者矣。

陳廷敬爲妾遺屬

澤州陳文貞公廷敬﹐字子端﹐官至���大學士﹐爲國初名臣。予見其親筆楹語一幅﹐眷念其故妾孔氏不已﹐其文云「廷敬遺屬﹕大兒謙吉﹐次兒豫朋﹐乳名國瑞﹐謹聽吾屬﹕亡妾孔氏﹐貧賤相從﹐二十餘年。於康熙十五年十月廿五日﹐終於京師邸寓﹐後日柩歸原籍﹐當卜地權葬。我慟念其無兒無女﹐孤魂無依﹐我死後﹐必祔葬孔氏於我墓中。如不遵我遺命﹐是悖逆不孝﹐我靈必殛之。伯叔昆弟﹐遠近族屬﹐親友人等﹐申白所在官司﹐以大不孝論罪。我死後﹐有敢藏匿此遺屬﹐希圖滅迹者﹐有人舉發到官﹐亦以大不孝論罪。康熙十五年十一月十六日﹐付兒豫朋收執。同日書三幅﹐一付謙吉﹐一付豫朋﹐一付弟廷繼﹑廷愫﹑廷扆﹑廷統﹑廷弼﹑廷翰收執。諸弟多在家﹐止有廷統在京﹐俟後日公同付與﹐我暫畱笥中。其一幅﹐豫朋尙小﹐付妾江寧李氏收執﹐豫朋長成﹐給與收執。經筵講官﹑內閣學士兼禮部侍郎澤州陳廷敬自書遺屬﹐時年五十九歲。」下有花押一﹐曰「敬」。又有小字二行﹐文云「同僕人楊進﹑王鎭暢﹑錫珍付執。」云云。聲木謹案﹕玩其文義﹐似皆爲其大兒謙吉而發。想當孔氏生時﹐嫡子事庶母﹐卽未能盡禮﹐故於孔氏故後﹐作此遺屬﹐以諭其子謙吉。想謙吉性同梟獍﹐不善仰承父志﹐不孝之罪無可逃逭﹐故陳文貞公遺屬中﹐防備如是周密﹐惟恐其子謙吉之不遵。設當時謙吉不孝﹐不至如此之甚﹐陳文貞公亦未必如此預爲防備。可謂煞費苦心﹐以爲孔氏。謙吉無論矣﹐陳文貞公所爲﹐君子亦不能無譏焉。

勸學篇

《荀子》中有《勸學篇》一章﹐乃全書之篇名。東漢蔡邕撰有《勸學篇》一卷﹐見於《漢志》﹐書𨿽不傳﹐是以《勸學篇》爲專書矣。光緒��年﹐南皮張文襄公之洞亦撰《勸學篇》二卷﹐實爲沿襲秦漢舊籍名義﹐曾進乙覽﹐頗盛行於時。外間傳聞﹐爲綿竹楊銳所代撰。銳於光緒戊戌八月六人之獄棄市﹐張文襄公爲之流涕三日。聲木謹案﹕張文襄公《廣雅碎金》詩中自注云「仁壽學生毛席丰﹐綿竹學生楊銳﹐華陽學生範溶﹐皆髙材生﹐召之從行讀書﹐親與講論﹐使揅經學。」云云。據此﹐則外間傳聞不爲無因。楊銳字叔嶠﹐光緒己丑舉人﹐官內閣中書﹐後以參預新政﹐賞加四品卿銜。

曾國藩奏議

《曾文正公奏議》��捲﹐頗爲外間所稱誦﹐並非名不副實﹐實論者言過其實。每謂之可追迹古人﹐爲數百年來所僅見﹐竊恐未必然也。其中實多系幕僚代擬之稿﹐曾文正公所親爲裁定者甚少﹐然則所譽者﹐並非曾文正公本人﹐實譽其當日之幕僚。其幕僚如薛叔耘副憲福成﹐言奏議之稿﹐多非曾文正公親筆﹐云云。吳摯甫京卿汝綸﹐亦言在燕之稿﹐多其所擬﹐未可魚目混珠﹐云云。但他人奏議﹐多出於俗儒所爲﹐文正篤好古文﹐幕中多系古文髙手﹐卽代擬之作﹐比之他人﹐誠爲足貴。外間多有自爲選本﹐以爲揣摩之用者。遵義黎蒓齋觀察庶昌亦欲專選一本﹐商體例於吳摯甫京卿。京卿謂﹕《曾文正公奏議》﹐薛副都福成選本最善﹐盡去他人之作﹐及無關得失者﹐專存《曾文正公奏議》之眞。卽再選﹐亦無加於此﹐云云。見於《吳先生尺牘》中。聲木謹案﹕據此﹐則薛氏選本最善﹐專存曾文正公之眞。世以《曾文正公奏議》爲法者﹐取於此已足矣。

二品教官

《藥禪室隨筆》云「南皮張文達公任漕督時﹐鈐小印曰『二品教官』﹐其風趣可想。」云云。聲木謹案﹕丰潤張安圃督部仁駿﹐任廣東巡撫時﹐嘗語人曰「此乃二品教官耳。」蓋以粵省公事﹐事無巨細﹐皆總督專主﹐巡撫位同虛設﹐故爲此牢騷語。湘陰郭筠仙侍郎嵩燾﹐曾任廣東巡撫﹐扼於總督瑞文莊公麟﹐一志未展。於去任時﹐力請裁撤同城巡撫﹐以之入告﹐未允。殆至光緒��年﹐始奉旨行之。

丁亥詩鈔

髙郵王石臞觀察念孫撰述﹐刊入《髙郵王氏四種》中﹐久已流傳海內。又撰有《丁亥詩鈔》一卷﹐詩共廿首。當時其子敬之原有刊本﹐遭粵匪之亂﹐傳本甚罕。江陰繆筱珊太史荃孫購得其本﹐於宣統元年重爲刊行。卷末有王敬之跋﹐云「先觀察少爲考訂聲音﹐文字訓詁之學﹐吟詠乃其餘事﹐間爲裏黨詩友涉筆。逮通籍後﹐輟不復爲。此冊題曰《丁亥詩鈔》﹐蓋二十四歲時作也。先觀察以詩法教敬之者備矣﹐敬檢遺著﹐付諸棗梨﹐用志庭誥。道光十四年甲午孟冬﹐男敬之泣書冊末。」云云。聲木謹案﹕石臞觀察一代經師﹐遺著中惟詩文罕見﹐𨿽寥寥廿首﹐固當珍重視之。予故備錄其子敬之跋語﹐及其刊本年月於此。

有不爲齋隨筆

桐城光律元方伯聰諧《有不爲齋隨筆》捲庚云「釋道安與習鑑齒初相見﹐道安曰『彌天釋道安』﹐鑿齒曰『四海習鑿齒』﹐時人以爲佳對。向來不得其解﹐近偶思得之。蓋『釋』與識同聲借之﹐言普天之下﹐人皆識己也。鑿齒依義答之﹐亦言四海之人﹐皆習知己。『釋』須借識﹐『習』則本字不借﹐故對尢佳﹐足以勝之。此正如『日下荀鳴鶴﹐雲間陸士龍』之類。東坡《送楊傑》詩云﹕『三韓王子西求法﹐鑿齒彌天兩勍敵。』蓋以楊曾爲髙麗僧義天館伴﹐故用其事﹐可謂精當。惟『鑿齒』『彌天』對舉﹐𨿽曰互文﹐亦恐未詳本意。楊誠齋《過太湖石塘》詩『正緣王事遊方外﹐鑿齒彌天未當賢』﹐亦同東坡。至梁《髙僧傳》以爲習先稱﹐安後對﹐時人以爲名答。蓋不得其解﹐故顚倒之以右釋﹐豈知其固不可倒耶。」云云。聲木謹案﹕此條可補惠定宇徵君棟箋注《漁洋山人精華錄》不及。

北宋篆隸二體石經

北宋開封篆隸二體石經原石久佚﹐拓本罕見。山陽丁儉卿舍人晏﹐於咸豐七年﹐以制錢數百文﹐購得元以前舊拓孤本於舊書肆中﹐見於興化李��孝廉祥《媿生叢錄》。凡《周易》《書》《詩》《春秋》《禮記》《周禮》《孟子》七經﹐各有殘帙﹐共得叄百柒拾余張﹐分裝四大冊。因撰《北宋二體石經記》一卷﹐以考證舊文﹐刊入自撰之《頤志齋叢書》中。後此本輾轉流傳﹐於光緒初年﹐爲貴池劉聚卿京卿世珩以伍百金購得。當時舍人復檢得其中重復之文叄拾余張﹐自寫目錄於後﹐共計肆拾壹條﹐另爲一冊﹐以寄其子白太守壽昌。太守粘附其父書並目錄於後﹐自爲跋語﹐以記顚末。後予得見此本﹐因其爲北宋二體石經一段故實﹐故並錄舍人寄子之書﹐及其子太守跋語於後﹐以資考證。書云「獲碑帖頗多﹐極有可觀。昨從書肆得北宋仁宗時石經﹐篆隸二體﹐此卽《玉海》所雲篆隸二體石經﹐周密《癸辛雜識》所云一行篆字﹐一行眞書是也。南宋石經在杭州府學﹐思陵正書今尙有存者﹐至北宋汴學石經久佚。顧亭林《石經考》𨿽列開封石經﹐實未之見﹐《經義考》亦云佚﹐竹垞謂沈於黃河之下﹐杭大宗《石經》﹐亦云汴石經亡於元末。余所得者﹐乃元以前舊拓本﹐《周易》《書》《詩》《春秋》《禮記》《周禮》《孟子》各種。其文小有異同﹐可資考證。《玉海》等書不言有《孟子》﹐此可補史誌之缺。聞系吾鄕屠明經文林舊物﹐余購藏之﹐信人間祕寶也。山夫《金石存》僅見過五碑﹐余所得者﹐竟有叄百柒拾余張之多﹐粘綴爲四大冊﹐其中有重複者叄拾余張﹐另爲一冊﹐寄汝等以供欣賞﹐亦快事也。我精神康健﹐汝母亦好﹐厚孫﹑大孫女俱好﹐家中大小平安。十八日父字。」云云。跋云「宋開封石經世罕拓本﹐吾鄕吳山夫先生《金石存》云﹕『嘗見四大冊於吳門薄自昆家﹐乃《尙書》《周禮》《禮記》《孟子》文。今又得此五碑﹐意此碑之存於今者﹐尙不止此。』考山夫所得﹐《周易》二碑﹑《尙書》三碑﹐後又得《周禮》三碑﹐蓋不及薄氏之半。許珊林先生云﹕『碑今在河南陳畱縣﹐僅存《周禮》卷一及卷五中數石﹐余經悉亡﹐蓋修學宮時用作瓴甋矣。』是北宋石經﹐又亡於山夫之後。今家大人旣得《易》《書》《詩》《春秋》《禮記》《周禮》《孟子》四大冊﹐又以重復殘字綴爲一冊﹐緘寄京邸﹐俾昌等獲觀。蓋較之吳門薄氏所藏﹐有過之無不及。此冊字數𨿽少﹐而《洪範》『明作晰』已足正監本作『哲』之僞﹐其餘之足資考證可知。補北宋石經﹐人間第一本也﹐謹識而寶之。時咸豐七年﹐歲在丁巳閏端午日﹐山陽丁壽昌敬書於宣南寓捨之竹韻軒。」下有印文二﹐一曰「丁壽昌印」﹐一曰「白」﹐卽其字也。

優拔貢考例

國朝定制﹕各省之優貢﹑拔貢﹐必須補廩生後﹐方準應考﹐附生無應考之例。是以曾文正公家書屬曾忠襄公國荃﹐有「旣未補廩﹐不必應考優貢﹐致使宗師笑我家外行」之語﹐而曾忠襄公卽於是年得優貢。光緒��年﹐溥玉岑侍郎�任江蘇學政﹐考試優貢。江都董逸滄明府玉書﹐亦以附生徑得優貢。科名眞有前定﹐殊難預料。聞以附生徑得優拔者﹐朝考一二等﹐始能作數。若非是禮部所發貢單﹐仍只稱優生而已﹐不能以貢稱也。

晉元帝笑語

《世說》言晉元帝生子﹐普賜羣臣。殷羨謝曰「臣無勛﹐猥蒙頒賚。」帝笑曰「此事豈可使卿有勛。」云云。流俗相傳﹐以爲我朝髙宗純皇帝之事﹐特辧正之於此。

以遊歷爲官職

古人有以官爵入圖章者﹐大抵如成親王之「皇十一子」﹐王澍之「天官大夫」﹐張廷玉之「保和殿大學士」﹐皆崇官厚祿﹐無異說也。降而至刻某科狀元﹑榜眼﹑探花﹑傳臚﹑翰林﹐猶可云此淸班也。降而至刻某科舉人﹑進士﹐吏﹑禮部主事﹐猶可云此正途也。更有下於此者﹐有以「三次歐洲」﹑「二次美洲」﹑「東瀛往返八次」爲圖章﹐是直以行路爲官銜招牌矣。予於山東候補道武進余亦齋觀察思詒所撰之《航海瑣記》中見之。

鄕試場規等

從前各省鄕試之場規﹐聞爲林文忠公則徐所手定﹐如中有云「士子手持長大煙桿﹐亦似專爲斗狠而來者」之語﹐是也。各省所立之粥廠﹐其章程由阮文達公元任浙江巡撫所定﹐以其章程美善﹐通行各省。其原定章程﹐凡煮成之粥﹐以布濾之不漏水﹐以著插之不倒﹐斯爲合格﹐名𨿽曰粥﹐實卽飯也。二公以經濟勛業著名一時﹐卽此等章程亦所手定﹐其規模之善自不待言﹐是以無不遵行之﹐實亦各省罕有之事也。

廣雅碎金

南皮張文襄公之洞本無詩集﹐桐廬袁爽秋京卿昶匯輯其詩﹐名《廣雅碎金》﹐編爲四卷﹐刊入《漸西村捨叢書》中﹐世人始得見其詩。中有《濟南雜詩》八首﹐其前四首所言濟南風景﹐非親歷其境者﹐不知此詩之妙﹐故錄之於此。詩云「齊疆多海魯多山﹐風土中和是此間。濟汶黃河三水會﹐重扃不在穆陵關。」「龍山行盡麥田靑﹐沙路無泥十里亭。山色雙雙齊入畫﹐泉聲步步盡堪聽。」「三泉觱沸湧珍珠﹐花乳傾甌燥吻蘇。甘軟定居揚子上﹐淸空得勝谷簾無。」「淸波綠繞舊宮墻﹐流入牙城幾曲長。秋柳蕭疏空照影﹐吟詩如賦《魯靈光》。」自注云「山東巡撫署爲明濟南王故宮﹐引濟水貫其中。王漁洋《秋柳》詩﹐爲故王宮作也。」云云。聲木謹案﹕此條又可補注《漁洋山人精華錄》惠注本所不及。

王夫之未刊撰述

衡陽王而農先生夫之所撰《船山遺書》貳百捌拾捌捲﹐得新化鄧湘臯廣文顯鶴爲之搜輯﹐湘鄕曾文正公於同治四年輯刊全書於金陵節署﹐乃得大顯於世。而曾氏刊本﹐仍有未盡者。厥後湘人翻刊曾本﹐補刊《龍源夜話》�捲﹑《憶得》一卷﹑《姜齋詩分體稿》四卷﹑《姜齋詩編年稿》一卷﹑《姜齋文集補遺》二卷。而《龍源夜話》《憶得》﹐曾目列未見。又有《四書訓義》三十八卷﹐實未刊行。曾目亦漏落「未刊」二字﹐僅於卷首《重刊船山遺書凡例》中﹐言明惟《四書訓義》爲先生口授講章﹐姑從緩刊云云。而《相宗絡索》三卷﹑《夕堂永日八代詩選評》六卷﹑《夕堂永日四唐詩選評》七卷﹑《夕堂永日明詩選評》七卷﹐《凡例》中皆言已見﹐容俟訪得全書﹐再爲補刊云云﹐至今尙未刊行。是其遺書﹐仍未能全刊﹐亦可惜也。

黃彭年撰述

貴築黃子壽方伯彭年﹐於光緒年間﹐以政事﹑文學著﹐聲名甚噪。予於廠肆中﹐購得其《陶﹝廬﹞﹝樓﹞雜著》二冊﹐光緒己丑自刊本﹐不分卷數。內列書五種名目曰﹕《紫泥日記》《明範文忠公畫像宦迹圖題詞》《明五忠手迹考存》《黃忠端公明誠堂十四札疏證》《題詞》。以予所見﹐頗有名不副實之議﹐然管中窺豹﹐可見一斑﹐實不出明季山人鹵莽刊書之獘。國變後﹐其門生故吏等﹐又爲之刊《陶樓文集》�捲。新城王��方伯樹枬﹐編輯《明舊文存》﹐序中論其未得文章之法﹐亦不足論矣。

翁方綱詩句

大興翁蘇齋學士方綱《復初齋詩集》卷二十七中﹐有《和劉石庵冢宰董文敏所題蒲圻萬年寺歇心處扁》詩四首﹐末一﹝句﹞﹝首﹞云「畫禪磨墨證何如﹐齋扁重題肯借渠。薊北句非湘北句﹐劉尙書是董尙書。」自注云「予諾爲石庵書磨墨齋扁也﹐石庵喜仿董書﹐故云。」云云。聲木謹案﹕涇縣包愼伯明府世臣《藝舟雙楫》中﹐言劉文淸公字學董書﹐矜爲獨得之祕。宜興吳仲倫明經徳旋《論書隨筆》中﹐深然其說。觀此詩注﹐則劉文淸公當日之字學董文敏公﹐並不自諱﹐固盡人皆知之矣。

方世舉撰述

李義山詩集箋注行世者﹐有朱鶴齡﹑姚培謙﹑程夢星﹑馮浩四家。聲木謹案﹕桐城蕭敬孚茂才穆《敬孚類稿》卷十二中﹐有《方息翁先生傳》﹐云「先生姓方氏﹐諱世舉﹐字扶南﹐撰有《李義山詩集箋注》。其表弟江都程夢星借刻之﹐世多有其書。」云云。據此﹐則程注之本﹐本爲方氏原稿﹐程氏攘而有之﹐如郭象之注《莊》矣。此事外間罕有知之者﹐故記之於此。方氏所撰﹐又有《漢書辧證》�捲﹑《世說考義》�捲﹑《家塾恆言》�捲﹑《韓昌黎詩集編年箋注》十二卷﹑《江關集》�捲﹑《春及艸堂詩鈔一集》一卷﹑《二集》一卷﹑《三集》一卷﹑《四集》一卷﹑《蘭叢詩話》一卷等書。族子方��制府觀承校刊本﹐久已行世。

續筆卷九

桐馬芋羊等字

明董其昌裔孫賞官

重燕鹿鳴加銜

楊貴妃等生廣西

馮蘇奉旨攺詩

朱一新論桐城家文

陳恭尹論詩語

論曾鞏文

朱仕琇文中笑語

黃任春日詩所本

論劉開等文

四庫分部美善

香蘇山館集

四川會館扶鸞

嘉興縣誌

方苞售蓮花池田

臺灣四書院

綠畦晤言

某部官吏憤慨語

鹿皮子集

唐宋八家詩鈔

李興銳久任興泉永道

上諭處行走

鹽販開館延賓

論左傳中二段

揮金如土等語

山西壽陽風俗

吳偉業詩集注本

錢恂撰述

孝獻皇后始末

涉園墨萃

丁申等補鈔文瀾閣書

婦女不可以男稱

劉墉讀書法

近思錄注本

周濟詞辧

重思齋叢書

晉謝承後漢書

離騷二字

地球韻言

徳�辭婚

任大椿論文語

放心二字

左宗棠賜進士始末

吳鼐續娶孫星衍族妹

越南阮交撰述

販安化茶致富

恕谷後集

巡檢衙署

墻有茨解

明張居正語

樵隱詩話語

國朝詩別裁集

萇楚齋續筆卷九

廬江劉聲木十枝撰

桐馬芋﹝舉﹞﹝羊﹞等字

魯魚亥豕四字﹐人恆用之。桐馬芋羊四字﹐別風淮雨四字﹐其義亦同於魯魚亥豕﹐而用之者鮮矣。

明董其昌裔孫賞官

康熙乙酉﹐南巡至松江府﹐車駕幸華亭縣﹐求明臣董其昌後裔。其裔孫建中應詔﹐並上所畫《蟠桃圖》﹐以志慶祝﹐卽詔授湖北荊門府州判。以易代之臣﹐翰墨獨邀睿賞﹐默契天心﹐故有此特恩﹐洵千古之佳話﹐我朝之盛事。蓋聖祖平日學書﹐專以董其昌爲法﹐內府搜羅墨迹亦最多。其推恩有由﹐非濫賞也。

重燕鹿鳴加銜

重燕鹿鳴﹐賜加官銜者﹐自嘉慶丁卯﹐翁方綱加三品銜始。漢大學士賜花翎者﹐自故相於文襄公敏中始。親王入直軍機處者﹐自嘉慶四年正月﹐成哲親王始。可見我朝愼重名器﹐防微杜漸﹐立意深遠﹐洵足超越前代也。

楊貴妃等生廣西

楊貴妃﹑梁綠珠﹐千古所稱爲美人者﹐悉產於廣西。明憲宗紀妃﹐爲孝宗之生母﹐亦產於廣西﹐廣西洵產美人之所矣。聲木謹稽考各書﹐匯記於此。楊貴妃爲廣西容州云淩裏楊山人﹐小名玉環。父早亡﹐母葉氏﹐懷孕十三月生妃﹐有異姿。都督部署楊康求爲女。時楊元琰爲長史﹐又從康求之﹐攜至京。選入壽王宮﹐時年僅十四。玄宗召入內﹐賜號太眞。卒致安史之亂﹐幾亡天下﹐蓋天生尢物﹐以亂人家國者。梁綠珠爲廣西博白縣綠羅村人﹐生而端嚴。石崇爲采訪使﹐交趾回﹐道經博曰縣﹐以珍珠三斛買之。終𨿽墜樓以報石崇﹐亦無救於石崇之破家喪身。紀妃𨿽未云有珠色﹐然選入宮禁﹐諒亦佳麗。孝宗卽位後﹐求其母家不得﹐蓋皆所謂芝艸無根﹐醴泉無源者矣。

馮蘇奉旨攺詩

康熙己未﹐臨海馮蒿葊侍郎蘇﹐幹淸宮賜茶賦詩﹐侍郎有句云「還看景運息戈鋋」之句。奉上諭鋋韻稍生﹐險韻排律用之不妨﹐律詩似宜他擇。侍郎卽面奏遵旨攺定﹐詩云「定有鄒枚供視艸﹐還看房魏畫淩煙。」上首肯稱善云云。見����聲木謹案﹕聖祖萬幾之暇﹐畱心文學﹐論詩格律之細如此﹐宜乎禦制詩文﹐超越千古矣。

朱一新論桐城家文

朱一新《無邪堂答問》中﹐有論桐城派一條謂﹕「詞勝不如意勝﹐意勝不如理勝。理其幹也﹐意其枝也﹐詞其葉也﹐三者具﹐而後可以成文。爲僞體者﹐理不足而欲以奇勝﹐是爲霸才﹐歷代皆有之。不如是﹐不足見天地之大也。」云云。數語頗爲中綮﹐發前人所未發。

陳恭尹論詩語

陳恭尹論詩曰「感人以理者淺﹐感人以情者深。感人以言者有盡﹐感人以聲者無窮﹐詩之道﹐所以後《六經》而獨存也。」云云。所論實爲入微﹐亦學者不可不知也。

論曾鞏文

古文家最忌累字累句﹐長句卽累句之一也。唐宋八家中﹐惟曾子固文﹐最喜用長句。其醇實淵懿﹐實從《學》《庸》得來。後朱子專學曾文﹐喜用長句﹐卽《學庸章句》﹐亦喜用長句。今試舉《學》《庸》中八字以上之句﹐《大學》得廿九句﹐《章句》十三句﹐《中庸》得三十八句﹐《章句》廿三句﹐可謂多矣。

朱仕琇文中笑語

建寧朱梅崖廣文仕琇《王夫人墓志銘》首數行雲﹕「黃生鳳舉書狀﹐求爲其母王夫人墓銘﹐余義諾之。及期來徵銘﹐余以未暇爲辭。生乃書告易期以俟余文﹐而辭甚慍﹐以余之勤於他人而獨爲己難也。」云云。讀之令人失笑。以盛气求人作文銘其母﹐𨿽屬孝道﹐有乖雅道。黃鳳舉字臨臯﹐號裕齋﹐建寧人﹐諸生。師事廣文﹐受古文法﹐相從最久﹐稱髙第弟子。以此待師﹐尢屬不可也。

黃任春日詩所本

黃莘田明府任《春日》詩云「夕陽大是無情物﹐又送墻東一日春。」詩佳矣﹐然亦有所本。唐韓偓《夕陽》詩云「不管相思人盡老﹐朝朝容易下西墻。」若無韓詩在先﹐黃詩可謂自出新意。

論劉開等文

桐城劉孟塗茂才開﹐𨿽爲姚姬傳郎中弟子﹐撰有《劉孟塗集》﹐予嘗謂其文客气浮詞﹐囂張太甚﹐近於誇誕﹐絕無桐城家法。後見�������亦言之﹐深喜其與鄙見正同。方存之京卿宗誠﹐爲方植之明經從弟﹐素從明經講論﹐爲姚郎中再傳弟子﹐所撰《柏堂集》積之盈尺﹐亦頗見知於時。予終嫌其文不能勁健簡質﹐敍事文太多﹐連篇累牘﹐支離拖沓﹐千篇一律。又喜言性理﹐文中屢屢見之﹐益有語錄爲文之病﹐全失桐城家法。往在濟南謀食時﹐嘗與桐城方子和明府家永言之。明府因其鄕人﹐語多回護。謂其文爲幕府之才﹐久居幕府﹐不能不如此﹐然乎否乎﹖

四庫分部美善

《四庫全書》分類頗多微恉﹐可見紀文達公昀當日細心檢查﹐苦心審定﹐洵足昭示萬世。如同一《耆舊傳》﹐分類卽非一﹐《京口耆舊傳》九卷﹐則收入史部傳記類﹐《錦裏耆舊傳》四卷﹐則收入史部載記類。勿以書名相仿﹐卽疑同爲一類也。

香蘇山館集

東鄕吳蘭雪刺史嵩梁﹐撰《香蘇山館詩鈔》廿八卷﹐古近體各十四卷。後人有有韻搢紳之說﹐極言其廣通聲气﹐迹近招搖﹐因其詩並鄙其人。聲木細閱其詩集﹐殊不盡然﹐決不足當有韻搢紳之目。其全集��種﹐中有《鵝湖書院志》四卷﹐所列書院藏書僅廿四部﹐𨿽屬從實編錄﹐實以刪去爲宜。未免示人以陋﹐書院亦爲之減聲價﹐旣無紀載之價值﹐去之可也。

四川會館扶鸞

光緒乙未會試後﹐京師四川會館扶鸞言﹐狀元必在川省。時趙寅臣太守亮熙之子��太史曾琦﹐以工捲策冠一時﹐聞之竊喜﹐自謂川省若得榜首﹐捨我其誰。同人意亦謂然﹐必膺是選。及揭曉﹐乃四川資州駱公驌學使成驤。並不工書法﹐以三甲自居。因殿試卷策文中﹐引用殷憂啟聖﹐主憂臣辱等語﹐大爲徳宗景皇帝所特賞﹐由第九拔置第一。命由天定﹐洵非人意料所及。嗣後每逢試差﹐徳宗景皇帝必問故相孫文正公家鼐曰「駱成驤亦放差乎﹖卿等何不用之﹖」後官至山西提學使。其眷念學使﹐可謂至矣。國變後﹐學使復出仕夫己氏﹐眞有負於徳宗也。

嘉興縣誌

浙江嘉興府屬嘉興﹑秀水﹑嘉善三縣﹐明宣徳以前本屬一縣﹐後以縣境遼闊﹐分置三縣。畫府城中地﹐盡隸秀水。嘉興名爲首邑﹐城中轉無片壤﹐地方官不啻僑寓鄰縣治事。明萬曆時𨿽有創議﹐以府城前河爲兩縣分界者﹐終未果行。此種事﹐洵屬他郡所無﹐亦異事也。

方苞售蓮花池田

桐城蕭穆《敬孚類稿》中有云「方望溪侍郎晚年賣蓮花池之田﹐爲盛徳之累。」云云。聲木謹案﹕天津王介山司馬又朴《詩禮堂古文》中﹐有《教忠祠祭田記》一篇﹐中言侍郎自謂﹕「始鬻吾桐城田以給﹐繼則棄吾蓮池及田之在廬江者以益之﹐以並置江寧﹑髙淳兩邑祭田﹐共三百餘畝。」云云。觀於此記﹐侍郎當時實因管業不便﹐鬻遠處田﹐購近處田﹐未嘗諱言﹐不致如蕭氏所云也。

臺灣四書院

康熙廿二年﹐臺灣一省始收入版圖﹐至乾隆三十年﹐已立海東﹑崇文﹑白沙﹑新書院等四處﹐以教育士子。我朝文教覃敷﹐無遠弗屆﹐洵爲歷代所未有也。

綠畦晤言

羅山王愼余《綠畦晤言》中有云「覃恩不及武﹐偃武之心也。典試統於文﹐右文之義也。」云云。聲木謹案﹕此數語﹐眞能道出我朝列聖相承﹐法良意美之制作﹐超軼前代之盛徳﹐可謂善言矣。

某部官吏憤慨語

宣統辛亥以後﹐升沈者不一﹐髙者入九天﹐低者入九淵。有某部官吏﹐挈其妻﹐彈唱於十剎海附近一帶。張一旗﹐大書三行文云「天下有道﹐我黼子佩。天下無道﹐我負子戴。天下混帳﹐我彈子唱。」此君失職不平﹐憤而出此﹐亦可憐矣云云。右見《竹素園叢話》中。其實某部官吏﹐𨿽憤而爲此﹐實亦至言也。

鹿皮子集

元陳樵撰《鹿皮子集》四卷﹐中有《題建炎遺詔》詩云「銀漢經天都是淚﹐杜鵑入洛不如歸。黃衣傳詔三軍泣﹐不是班師詔嶽飛。」《寒食》詞云「火上攻山鬼哭﹐霜華夜入桃花粥。重湖煙柳髙插天﹐猶是咸淳賜火煙。」云云。時距宋之亡幾至百年﹐其志猶拳拳趙氏。語見陽湖蔣彤《丹稜文鈔》中《書鹿皮子集後》文中。聲木謹案﹕鹿皮子志潔行芳﹐眷念趙宋﹐至百年之久﹐必其祖若父忠於趙宋。鹿皮子愼終追遠﹐念念不忘若此﹐可謂忠孝兼盡﹐洵宋代之完人。

唐宋八家詩鈔

唐宋八家﹐𨿽詩文皆工﹐後世選其文者﹐約有數十家﹐從無有專選其詩者。華亭姚平山��培謙﹐專選《唐宋八家詩鈔》五十二卷﹐雍正五年七月﹐遂安堂原刊寫字本。內分《昌黎詩鈔》八卷﹑《河東詩鈔》四卷﹑《廬陵詩鈔》八卷﹑《老泉詩鈔》一卷﹑《東坡詩鈔》十八卷﹑《欒城詩鈔》四卷﹑《南丰詩鈔》三卷﹑《半山詩鈔》六卷。八家之中﹐惟南丰詩見於古人著錄者甚少﹐俗遂有曾子固不能詩之謬說﹐流傳已久﹐實則《元丰類稿》中﹐原有詩集�捲。呂公著嘗稱其行誼不如政事﹐政事不如文章﹐至論亦公論也。惟方回《瀛奎律髓》中﹐論其詩最爲確協。虛谷謂子固詩一掃昆體﹐所謂餖飣刻畫咸無之﹐平實淸健﹐自成一家云云。此本選其詩三卷﹐可謂別開生面﹐獨具隻眼者矣。

李興銳久任興泉永道

光緒初年及中葉﹐國朝崇尙科舉﹐名器猶未致盡濫如末年也。��李勉林制府興銳﹐𨿽爲曾文正公營務處﹐不由科舉出身﹐國家用之爲興泉永道﹐十八年並未升遷。直至甲午後﹐始陳臬開藩﹐末年遂以兩江總督授之矣。朝廷用人﹐實興衰治亂之關鍵。君子觀於此﹐可以知世變矣。

上諭處行走

國朝定制﹕翰林院編修﹐始有某某處行走等差使。近見光緒四年季秋重修《北流縣誌》廿四卷﹐卷首列修志名氏﹐其纂修人名銜云「員外郎銜刑部貴州司主事﹑上諭處行走﹑壬戌進士李士琨。」云云。部曹有某處行走字樣﹐殊爲罕見。

鹽販開館延賓

咸同年間﹐粵匪亂時﹐鹽綱頹廢﹐吾郡巢湖幫乘機竊起﹐販運岱山鹽﹐因此致富者不計其數。當時財力富厚﹐開館延賓。凡同郡之人﹐只須有熟人介紹﹐卽可居於其中﹐無所事事﹐謂之喫大鍋飯。舒城王虛舟廣文靜涵﹐曾在其中居住二年﹐爲先文莊公言之如此﹐廣文本先文莊公受業師也。

論左傳中二段

幼時頑劣﹐所誦《五經》﹐皆敷衍成誦﹐過時卽茫如捕風。惟《左傳快讀》中所選之篇什﹐少時所讀﹐卽是此本﹐垂老尙能記憶。十二三歲卽知好之﹐平生尢最好「宋穆公疾﹐召大司馬孔父﹐而屬殤公焉」一段﹐及「公侵鄭取匡﹐爲其伐晉須靡也」一段。頗覺細味其語﹐使人孝弟之心油然而生。但不知書之感人果能如此﹐抑聲木偏嗜如此﹐恨無人質之也。

揮金如土等語

揮金如土﹐惜墨如金二語﹐爛熟人口﹐無一不知。據懷寧姜潁生孝廉筠言﹐此乃畫家祕訣。凡用泥金畫﹐須不惜工本﹐愈多愈妙。嘗見元人用泥金畫﹐歷數百年顏色不變﹐富麗堂皇如故﹐卽愈多愈妙緣故﹐所以有揮金如土之語。墨筆畫愈淡愈妙﹐故又有惜墨如金之諭。此二句乃畫理﹐無有人知之者。然惜墨如金四字﹐亦有用之爲文章家祕訣者﹐見於姚鼐《惜抱軒尺牘》。

山西壽陽風俗

壽陽祁文端公寯藻云「壽陽俗儉﹐凡新婦入門﹐給棉十斤﹐織紝而售﹐展轉滋生﹐不再授衣。村民初不知織﹐有藍明府者﹐其夫人親教之。」云云。語見甘泉董醞卿尙書醇《度隴記》中。聲木謹案﹕俗謂江南爲富庶之區﹐𨿽不盡如是﹐然吾鄕之赤貧者﹐尙不至此﹐宜乎爲俗人所艷稱矣。

吳偉業詩集注本

吳梅村祭酒偉業所撰《梅村詩集》廿卷﹐向有靳榮藩﹑吳翌鳳兩注本﹐行世已久。不謂仍有太倉鶴市程穆衡迓亭原箋﹑太倉恆農楊學沆匏堂補注《吳梅村先生編年詩集》十二卷﹑《詩餘附箋》一卷﹑《詩話》一卷﹑《詩詞補鈔》一卷﹐久無傳本。己巳八月﹐昆山兪慶恩鳳賓編輯《太昆先哲遺書》排印本。祭酒詩本足傳世﹐又增一注本﹐更爲美善。獨惜原有錢湘靈箋本佚去可惜﹐不然有四注本矣。

錢恂撰述

歸安錢念劬星使恂﹐原名學嘉﹐撰《二二五五疏》二卷﹐立名甚爲奇異﹐古今所未有。其所以立名之故﹐以任星使二年﹐復在和﹑義二國上疏五十有五﹐故名頗爲費解。星使又撰有《財政四綱》四卷﹑《中外交涉類要表》四卷﹑《光緒通商綜核表》十六卷﹑《中俄界約斠注》七卷﹐皆於當時情事洞見原委﹐非苟作者。厥後江寧李小池廣文圭撰《通商表》四卷﹐無錫楊仁山��楷踵撰《光緒通﹝商﹞列表》一卷﹐沈商耆等續撰《通商綜核續表》一卷﹐各書一再臚列﹐頗便檢查﹐於商務不爲無益﹐故匯記之於此。

孝獻皇后始末

世祖章皇帝貴妃﹑追謚孝獻皇后董鄂氏﹐滿洲正白旗人﹐內大臣鄂剛毅侯碩之女。年十八﹐以徳選入宮﹐能謹事皇太后盡禮﹐獨爲世祖章皇帝所眷﹐寵冠後宮。世祖於閨幃禮敬甚簡﹐惟孝獻善伺顏色﹐興居晨夕﹐飲饌服禦﹐曲體罔不悉。自言婦無外事﹐不敢以女子干國政﹐每言矜卹獄囚﹐多全活者。未嘗爲外家乞恩﹐宮中衣飾無華采﹐簪珥絕去金玉。世祖密有廢孝惠皇后意﹐孝獻跽請曰「必若此﹐妾不敢生。」其穎慧慈惠知大體類如此。順治十七年八月薨﹐輟朝五日﹐追謚加封皇后。世祖禦制行狀﹐述後懿美﹐大學士金之俊奉勅爲傳。世祖又有庶妃亦董鄂氏﹐長史喀濟海女﹐康熙三十三年薨。並見錢塘張孟劬��采田所撰《淸列朝后妃傳稿》。書凡二卷﹐乃修《淸史》時所纂原本﹐戊辰夏月﹐山陰平劼剛��毅綠櫻花館排印《遁堪外集》本。《淸史》內后妃傳﹐復經��金籛孫��兆藩就此稿復輯﹐不如此詳。孝獻獨承恩澤﹐詳見於此。艸野讕語﹐遂有謂爲董小宛沒入宮中者﹐聲木故擇錄其語於此﹐以免市虎杯弓﹐誣言蔑我朝世祖。

涉園墨萃

武進陶蘭泉��湘編輯《涉園墨萃》十二種﹐共三十五卷﹐己巳仲秋排印本﹐搜輯頗備﹐可爲參考之用。惟目錄中刊《鑑古齋墨藪》四卷﹑《附錄》一卷﹐下注云「汪近聖子爾臧惟髙孫君蔚炳宇穗歧曾孫天鳳。」云云。閱之不解所謂。檢原書觀之﹐原書刊云「汪氏《鑑古齋墨藪》。」總目後一行文云「歙�汪近聖子爾臧﹑惟髙制﹐�孫君蔚﹑炳宇﹑穗歧﹐曾孫天鳳輯。」云云。「爾臧﹑惟髙」並列﹐蓋二人。「君蔚﹑炳宇﹑穗歧」並列﹐蓋三人。陶氏去一「制」字一「輯」字﹐玩其文義﹐眞令人索解不得。𨿽原文如此﹐商賈不知撰述體例﹐猶可說也。陶氏編輯叢書﹐不應依原文列入目錄中﹐令人費解。只應注「汪近聖等」四字﹐以符著錄體例﹐陶氏何竟昧之乎。

丁申等補鈔文瀾閣書

髙宗純皇帝欽定《四庫全書》﹐分藏大內者曰文淵閣﹐圓明園者曰文源閣﹐熱河者曰文津閣﹐盛京者曰文溯閣﹐在杭州聖因寺者曰文瀾閣﹐鎭江金山寺者曰文宗閣﹐揚州大觀堂者曰文匯閣﹐謂之七閣藏書。文宗﹑文匯兩閣藏書﹐均經粵匪之亂﹐閉閣焚毀﹐一字無遺。曾文正公任江督時﹐曾命莫友芝往揚鎭等內地訪求﹐始終未獲一帙。惟文瀾閣書﹐𨿽經咸豐庚辛之變﹐實賴錢塘丁竹舟主政申﹑松生明府丙兄弟﹐兵燹顚沛之中﹐竭力搜羅收買﹐僅得玖千餘冊。復出其家藏書﹐又於天一閣﹑抱經樓﹑振綺堂﹑壽松堂﹑別下齋﹑味經堂﹑醉經閣﹑臥云廬﹑恬裕齋﹑瞿硎石室﹑淸來堂﹑結一廬﹑皕宋樓﹑退補齋﹑持靜齋﹐三十有三萬卷堂等十六家藏書家﹐按籍徵求﹐集人迻寫﹐歷七年之久﹐得叄千叄百玖拾陸種。合之原收殘帙叄百叄拾壹種﹐其殘編配全者捌百玖拾壹種﹐後又續補鈔叄拾捌種﹐其求而未得者僅玖拾余種。閣中藏書﹐共計有叄萬肆千柒百陸拾玖冊﹐頓復舊觀﹐蔚然爲江南文化所歸。後生小子﹐以後得窺中祕﹐眞當屍祝二丁﹐鑄金呼佛事之。君子之澤遠矣。

婦女不可以男稱

凡人家中婦女﹐不可亂相稱呼﹐以供兒童嬉笑﹐殊不知關系甚大。分明淸白家聲﹐幾釀爲禍亂之階﹐不可不思患﹐早爲之防。譬如姑母﹑姨母﹑舅母﹑叔﹑伯母姊妹等類﹐每喜以男子之稱稱之。恆有兒童不明世事﹐偶見其母與長姑母同臥起﹐語人曰﹕我母與伯伯同睡﹐聞者駭然。殆至家中人爲之解明﹐聞者每疑信參半。閨捆以內之事﹐他家焉能人人聞見淸晰﹐亦情理所宜。然縱使坦然不疑﹐已嫌多話﹐總不如不亂稱之爲愈也。

劉墉讀書法

諸城劉文淸公墉以書法名天下﹐其撰述﹐予只見其《劉文淸公應制詩》�捲﹑《詩集》��捲������淸愛堂寫刊本。摹勒甚精﹐傳流頗罕﹐知之者益稀。詩似爲書名所掩﹐實則詩並不工﹐萬難傳於後世。其平生讀書之法﹐每取經史子集各一二本雜觀之﹐中必有一二本詞曲小唱。檢一本﹐閱數行﹐則易一本。數本後﹐必閱唱本數行﹐又閱他書。語見錢塘戴文節公熙《習苦齋古文﹟劉文淸公詩集題跋》中。如此讀書﹐眞屬異事﹐千古所稀有。宜乎劉文淸公僅以字迹見﹐文學萬難與他人爭席﹐職是故也。

近思錄注本

朱子與呂成公同撰《近思錄》十四卷﹐南宋葉采已有注本﹐國朝茅星來﹑江永復各有注本。葉注失之簡陋﹐江注失之繁蕪﹐惟茅注詳略適中。其於名物訓詁﹐考證頗詳﹐蓋積三十年精力所萃﹐非率爾操觚者可比。星來爲明鹿門��坤七世孫﹐子前夭﹐無後﹐其稿本爲寧化雷翠庭副憲鋐所得﹐以授同裏陰靜夫茂才承方。茂才愛護其書﹐保守甚力。並言己若將死﹐當擇篤實君子付托收藏﹐以待好學力義之君子授之﹐俾爲刊布﹐庶幾無負於翠庭先生三十年來命序之意﹐與茅君三十年間用心之勤﹐其用心良苦。聖人列朋友爲五倫之一﹐若茂才之待死友﹐頗覺三代倫常去人不遠﹐千古所當則效﹐奉爲圭臬者也。

周濟詞辧

荊溪周止葊��濟研精詞學﹐受法於武進董晉卿二尹士錫﹐實衍張翰風明府﹑臯文太史之緒餘﹐而論說時有抵牾﹐因編輯《詞辧》十卷﹐以明大旨。一卷起溫飛卿﹐爲正。二卷起南唐後主﹐爲變。名篇之稍有疵累者﹐爲三﹑四卷。平妥淸通﹐才及格調者﹐爲五﹑六卷。大體紕繆﹐精彩間出﹐爲七﹑八卷。本事詞話爲九卷。庸選惡札﹐迷誤後生﹐大聲疾呼﹐以昭炯戒﹐爲十卷。旣成定本﹐寫付弟子吳淞田生端。田生攜以北﹐附糧艘行﹐衣袽不戒﹐阨於黃流﹐後復追憶﹐僅存正變二卷。又恐久而復失﹐亟錄以付刊﹐並附《介存齋論詞雜著》一卷﹐卽現行本《詞辧》是也。光緒末造﹐詞學盛行﹐國變後尢甚﹐惜乎此書亡後八卷﹐令人有嘗鼎一臠之嘆。凡總集選本﹐皆別裁僞體﹐歸於一途﹐以爲後生小子法﹐俾知所則效﹐未聞有選本以昭炯戒者。周氏此選﹐可謂生面別開﹐爲千古所未有﹐其實於理亦通。有勸不可以無懲﹐有法不可以無戒﹐不明示以懲戒之處﹐焉知懲戒之在於是﹐則周氏選本之微意也歟。

重思齋叢書

江陰王吉臣孝廉家枚﹐編輯同邑人及其先徳撰述﹐爲《重思齋叢書》。予僅見沙張白《定峯文選》二卷﹐翁照《賜書堂詩稿》一卷﹐王堃《宛委山房詩詞剩稿》一卷﹐王泰階《靑箱室詩鈔》一卷。翁照字朗夫﹐更字霽堂。雍正乙卯﹐初膺��嵇文敏公��薦﹐應博學宏詞。至乾隆己巳﹐復膺��髙相國��薦舉經學﹐海內榮之。少工聲律﹐中歲窮究經學﹐兼漢魏唐宋諸家而參訂之。謂漢魏諸儒博而賅﹐宋儒約而精﹐不入主出奴﹐舉一廢百。中有所得﹐久而成書。刊行者﹐僅《賜書堂詩集》四卷﹑《文集》六卷。板片舊藏周莊蘇氏﹐粵賊庚申之亂﹐淪於刧灰。孝廉購得其《詩集》四卷﹐合並爲一卷﹐刊入《重思齋叢書》中。幹嘉人撰述傳世日罕﹐朗夫徵君在當日尢負盛名﹐其詩集至爲難得﹐非孝廉之搜刻﹐人幾不得見之也。

晉謝承後漢書

晉謝承《後漢書》��捲﹐現𨿽已佚﹐終必有全帙復出之一日。據陽曲傅靑主徵君山《霜紅龕筆記》﹐山陽閻百詩太史若璩《潛邱札記》﹐平定張石舟明經穆《齋文集》﹐均言有是書。徵君更言﹐乃明永樂間揚州刊本。永樂距今僅五六百年﹐揚州又非僻地﹐當時旣有復刊本印刷﹐至少有數百部散在天下﹐𨿽歷經喪亂﹐印本當未絕於天壤也。

離騷二字

「離騷」二字﹐當是楚人方言﹐屈原遂用之以名書。其意取楚人通曉﹐志不在行遠﹐無事鉤輈棘刺﹐令人難測﹐此眞三代命書名之意。聲木謹案﹕《楚語》伍舉曰「則邇者騷離而遠者距違」﹐注謂「騷﹐愁也。離﹐畔也。」云云。當時伍舉告楚靈王語﹐其用楚方言無疑。

地球韻言

江陵張公復廣文士瀛﹐任蘄水縣訓導時﹐撰《地球韻言》四卷﹐光緒廿四年仲夏﹐鄂垣務實書館刊本。其書於各國疆域政俗﹐𨿽僅略舉大凡﹐而敍述頗詳﹐自注亦甚簡要。小兒於十歲左右讀之﹐使略知地球大略情形﹐實有至益。𨿽譯音各有不同﹐未可盡據爲典要﹐此乃譯東西文書者之通病﹐非廣文之咎也。

徳�辭婚

榦隆末年﹐和珅當國時﹐欲以其女妻英照齋相國和﹐其父徳文莊公�婉言謝之。徳文莊公由是得罪﹐後賴仁宗睿皇帝爲之昭雪。並特因不許婚事﹐嘉其不阿權貴﹐賜謚文莊﹐亦身後莫大之榮矣。相國後娶於薩克達氏﹐漕帥阿莊恪公第四女初擬備選﹐未邀指婚﹐徳文莊公乃得爲其子委禽。娶時相國年僅十三﹐其夫人年已十七﹐亦可見當時徳文莊公爲子早婚之苦衷﹐實有不得已焉者。無怪仁宗事逾多年﹐復詢當年實在情形﹐於相國深爲嘆息。在當時能不附和和珅﹐確爲難能可貴。徳文莊公官至一品﹐其卒也﹐其子英和只稱其捐館捨﹐其夫人卒﹐只稱卽世。立言矜愼﹐可爲大臣子弟稱呼先人之法。

任大椿論文語

武進呂星垣叔訥撰《白雲艸堂文鈔》五卷﹑《詩鈔》三卷﹐嘉慶癸亥孟秋刊本。興化任幼植侍禦大椿序其文集云「今夫義法﹐非一家所創﹐要非百家所襲﹐必以己得己出者爲眞﹐否則僞耳。故無義法之病爲蕪庸﹐爲淩亂﹐爲剽竊﹐爲造作﹐蹈空摭實﹐互相譏彈﹐五十步笑百步也。若其義精法熟﹐言有其物﹐行有其恆﹐抑揚有其宜﹐博約有其旨﹐其理道不繁而自明﹐其矩薙不擬而自得。故其出之也﹐﹝早盡﹞﹝號令﹞不期而中﹐部伍不期而分﹐其視無義法者﹐誕先登而傷滅頂者矣。」云云。聲木謹案﹕侍禦以博洽名﹐久爲漢學專家﹐並不以文章名﹐而言文必有義法﹐親切有味如此﹐故錄之於此。

放心二字

俗謂「放心」二字﹐不謂周文王之時﹐已有此等俗語。《召南﹟艸虫》章「我心則降」﹐降﹐下也﹐「我心則夷」﹐夷﹐平也﹐卽是放心之意。

左宗棠賜進士始末

湘陰左文襄公宗棠﹐以舉人入閣﹐以致當時艸野相傳﹐議論紛紜。有謂左文襄公於浙省軍務倥傯之時﹐請開缺會試﹐朝廷不得已﹐賞給進士及翰林院編修﹐皆臆說也。當同治十三年九月十五日﹐克復肅州﹐關內肅淸﹐左文襄公奉上諭﹐特賜進士出身﹐晉協辦大學士﹐復晉東閣大學士。朝廷蓋以非常之功﹐必有非常賞勵﹐亦非末葉濫賞可比。我朝定制﹕非翰林畱館﹐卒後不得謚「文」。光緒末葉﹐王文韶以進士謚「文」﹐鹿傳霖以散館翰林謚「文」。郭筠仙侍郎嵩燾之編修﹐出於曾文正公之奏保﹐在我朝翰苑中﹐更爲絕無而僅有矣。

吳鼐續娶孫星衍族妹

全椒吳山尊學士鼐﹐未第時﹐續娶陽湖孫氏﹐乃孫淵如觀察星衍族妹﹐幼孤﹐育於觀察家﹐見於�����書中。外間不知者﹐誤以爲觀察胞妹。學士至以「垂老得仙」四字爲印章﹐以志榮慶﹐頗爲人所艷稱。當年學士計偕入都﹐孫夫人送以詩云「小語臨歧記可眞﹐回頭仍怕阿兄嗔。看花遲早尋常事﹐莫作蓬萊第二人。」云云。亦見於�����觀察本以第二名及第﹐未幾﹐學士果以第三名及第﹐一時傳爲佳話。他日有編《續婦人集》者﹐必有取於此詩。所見二書﹐惜皆忘其名矣。

越南阮交撰述

越南國阮淡如學士交撰《十三經集句史論》二卷﹐同治十年﹐其貢使從子阮懦夫學士有立攜至中國﹐以示湘陰李幼梅廣文輔耀。同治十三年三月﹐爲之刊行。在史論中﹐洵屬別開生面。自明代集《詩》《書》《論語》《文選》爲文﹐多至數百言﹐遂另辟一種風气。予嘗見集《書經》爲《四書》文者。揚州朱��孝廉��﹐自入學至中式﹐無一場一篇不集《書經》成文。𨿽文人好奇﹐何所不有﹐實亦藏拙之一道也。

販安化茶致富

光緒年間﹐湖南一省﹐以販運安化紅茶至俄國出售﹐後皆成巨富。其中尢以湘潭葉煥彬吏部徳輝﹑��余介卿觀察金聲﹑長沙朱雨田閣學��三人爲巨擘。三家之中﹐又以朱雨田閣學稱最。閣學以長沙省城外新開河案﹐奉特旨賞給內閣侍讀學士﹐尢爲海內所榮。其生有異稟。綜其生平﹐自言服大黃千餘觔﹐黃連等涼劑四萬餘帖﹐元明粉﹑小薊檳榔尢不計其數。迹其生平﹐無一日不服藥﹐而享壽乃至九十餘乃終﹐洵千古之異人也。

恕谷後集

蠡縣李剛主��塨﹐傳博野顏習齋��元之學﹐世稱顏李。撰《恕谷後集》十三卷﹐雍正四年正陽月﹐原刊圈點本。光緒五年﹐正定王氏謙徳堂編刊《畿輔叢書》﹐去其圈點﹐重爲刊行。其《後集》所以命名《後》字之意﹐其門人樊輿閻鎬序謂﹕「《後集》者﹐自康熙癸未以前﹐仿歐蘇諸大家﹐先生俱置之﹐而惟存其後焉者也。」云云。聲木謹案﹕據此﹐卽謂未見顏習齋��以前之文悉不存。其篤信顏氏之學﹐可謂深矣。

巡檢衙署

宣統元年﹐予路過湖南某縣某鄕﹐見有巡檢衙署五開間﹐到後六進﹐前門照壁內復有大院一所﹐內豎立旗桿二。屋宇如新造者﹐極爲整齊。戲謂如作此地司官﹐有好屋子住﹐甚妙。不意前人亦有此項戲語﹐侯官陳衍《石遺室詩話》謂﹕「陜西灞橋縣丞署在水中央﹐環以垂楊萬縷。閩縣王文勤公慶雲過其地﹐笑曰﹕『官若可求﹐吾願以巡撫換分縣也。』」云云。是亦愛其官舍矣。

墻有茨解

宋儒楊氏解《墉風﹟墻有茨》章謂﹕「公子頑通乎君母﹐閨中之言至不可讀﹐其污甚矣﹐聖人何取焉而著之於經也﹖蓋自古淫亂之君﹐自以爲密於閨門之中﹐世無得而知者﹐故自肆而不反。聖人所以著之於經﹐使後世爲惡者﹐知𨿽閨門之言﹐亦無隱而不彰也。其爲訓戒深矣。」云云。聲木謹案﹕楊氏此語﹐眞能道出聖人心事﹐其有功於經訓大矣。至云「蓋自古淫亂之君﹐自以爲密於閨門之中﹐世無得而知者﹐故自肆而不反。」尢爲曲盡淫亂人情景。後世𨿽非人君而淫亂者多矣﹐其自始至終﹐孰不自謂行蹤詭密﹐神鬼不知﹐實則道路喧傳﹐無一人不知之﹐而當局者猶謂人莫我知也﹐可謂愚矣。

明張居正語

明張江陵當國日﹐湖廣巡按朱謹吾爲建三詔亭﹐江陵復書辭之﹐中有云「且盛衰榮悴﹐理之常也﹐時異勢殊﹐陵谷變遷﹐髙臺傾﹐曲池平﹐𨿽吾宅第﹐且不能守﹐何有於亭。數十年後﹐此不過十里鋪前一接官驛耳﹐烏睹所謂三詔乎﹗」云云。聲木謹案﹕江陵相業﹐彪炳史策﹐在明代可稱良相。觀此書﹐其胸襟豁達大度﹐才識並茂﹐洵能擔荷重任數十年﹐幾於富彊﹐信非偶然。身後貶斥﹐實非其罪﹐徒令後人彌增感慨﹐於江陵相業無損也。

樵隱詩話語

長沙林象鼎撰《樵隱詩話》十卷﹐光緒丙子孟冬﹐自刊袖珍本。中有云「隨園之盛名﹐良由推轂者多﹐又全在肯獎拔後進﹐愛才如命。一經其品題﹐便成佳士﹐感之者多﹐故譽之者廣﹐然則植人者﹐實植己也。」云云。聲木謹案﹕此數語眞能抉出隨園心肝﹐當時隨園之享盛名﹐得厚賄﹐實未嘗不由於此。

國朝詩別裁集

長洲沈文愨公徳潛﹐編輯《國朝詩別裁集》��捲﹐𨿽奉髙宗純皇帝嚴旨申斥﹐然謂其措置之未當﹐非謂其評品之未公也﹐是以百餘年來﹐流行甚廣﹐究爲學詩津梁﹐決非他人所能學步。咸豐間﹐江都符南樵孝廉葆森﹐編輯《國朝詩別裁續集》��捲﹐始於乾隆丙辰﹐終於乾隆丙戌共一百廿年。𨿽亦有刊本﹐世人幾不知有此書﹐亦可見沈選之善﹐非他人所能續貂。三代下直道而行﹐信不誣也。

續筆卷十

康熙設立官字號

汪琬語

俊秀主書院講席

學海堂

武生薦舉博學宏詞

潘義炳論詩語

方宗誠論文語

撰述命名立異

雁來紅種類

書燈

甲子各省教會勢力

無名氏詩句

金農等字

曾國藩論文語

陳夔龍詩句

曾國藩論吳汝綸

明邵寶學史

魏茂林撰述

皇輿表

諧聲別部

史澄詩句

黃任詩注本

漵浦三賢詩文鈔

廬州江防同知衙署

春雨堂叢書

生香花蘊合集

姚瑩行述

文廷式大考第一

明七子等名氏

長元吳三縣地丁錢糧

王又朴不諱過

明陳耀文正楊

李元度駁方苞語

詞家比詩家

夜合花

髙宗挽朱軾四字

尹洙河南集

石韞玉藏書語

林瀚訓子詩

北宋蘇軾讀書法

受宜堂宦遊筆記

紅豆樹

菘字解

小琉球漫志

春秋經筌

尹繼善文端公詩集

王峻論水經注

萇楚齋續筆卷十

廬江劉聲木十枝撰

康熙設立官字號

康熙壬午﹐科場中設立官字號﹐十名中分中一人﹐以爲限制﹐專以供官員子弟應試而設。官捲之制﹕內官三品以上﹐及翰﹑詹﹑科﹑道﹐吏禮二部司官﹐外官藩臬以上﹐武官提鎭以上之子孫﹐同胞兄弟﹐同胞兄弟之子﹐每舉人進士十名﹐派中官卷一名﹐副榜如之﹐邊省免。後來官捲未聞有中副榜者。江南鄕試﹐俗名第十九名爲官元﹐以官卷中式最髙名數以第十九名爲止。兩主試以十八名內之魁捲歸之寒士﹐使得一鄕魁美名也。

汪琬語

長洲汪苕文太史琬嘗語人云「士大夫行己不可無本末﹐讀書不可無師承﹐立論不可無依據。」云云。聲木謹案﹕太史數語﹐最爲包括﹐讀書不可無師承﹐尢爲扼要。漢儒最重師承﹐授受有序﹐源遠流長﹐有傳至十餘代者﹐故其解經卓絕千古﹐確有依據。惟漢儒始能虛心求救﹐實心受教﹐不敢自逞臆見﹐所以最重師承﹐故能學問淵深﹐靡有涯涘。東漢�帝時﹐班昭續成《漢書》﹐馬融在當時﹐亦博學者﹐請伏閣從班昭受句讀﹐其識見過後人遠矣偉矣。試問現在《淸史稿》成﹐誰願伏閣從人受句讀耶﹖

俊秀主書院講席

嵇文駿字步云﹐號春原﹐無錫人。年甫弱冠﹐卽橐筆出遊﹐當道薦主濟南書院講席。時以俊秀主講﹐實罕有之事。婁縣姚春木上捨椿﹐亦困於一衿﹐以俊秀歷主夷山﹑荊南﹑景賢等書院講席﹐士論尢爲翕然。非道徳文章冠絕流輩﹐焉能如此。嵇公後於道光壬辰﹐中順天鄕試﹐姚君則終於監生﹐論者尢爲惋惜云。

學海堂

儀徵阮文達公元﹐於道光六年﹐任兩廣總督﹐創立學海堂於廣州城北粵秀山﹐專課經解詩古﹐聲名文物﹐幾於震天下。其實當時經費﹐每年收入﹐僅壹千伍百餘兩。堂中無山長﹐派學長八人﹐專司課事﹐每年僅四課﹐每課以貳百金爲膏火。學長每人修金﹐年僅叄拾陸兩。專課肄業生住院﹐以十名爲限﹐三年爲期。期滿更換﹐以期普及。番禺林月亭孝廉伯桐﹐撰《學海堂志》一卷﹐紀載甚詳﹐刊入《修本堂叢書》中﹐予略舉其大略記之。

武生薦舉博學宏詞

邵岷字百峯﹐元和人﹐武生。乾隆元年﹐由太僕寺卿蔣漣薦舉博學鴻詞﹐爲部所駁﹐不準與試。百峯𨿽武生﹐實文人。嘉興李富孫鶴徵後銘﹐言其學博才敏﹐其所爲詩最工遊覽﹐如《五丁峽》《雞頭關》等作﹐酷摹少陵云云。仁和杭世駿《詞科掌錄》﹐言其與秀水張庚皆工古詩﹐而百峯登覽之作尢勝﹐云云。長洲沈文愨公徳潛《國朝詩別裁集》﹐言其七言律詩最工﹐居然作手云云。據三家所言﹐百峯實當時之學人﹐而詩才卓絕﹐推爲作手﹐不得仍以武生目之。蔣太僕薦舉﹐確爲學問而然﹐並非濫舉。惜乎爲部臣所糾﹐不得與試﹐誠爲可惜。以武生工文學﹐薦舉博學宏詞﹐不特爲我朝之盛事﹐亦千古所罕聞也。

潘義炳論詩語

潘義炳字蔚友﹐號念堂﹐桐城人﹐諸生。木崖��江孫﹐淵源家學﹐工詩﹐撰有《念堂詩鈔》�捲。其論詩之語曰「一代有一代之風气﹐一人有一人之懷抱。蛾眉不同貌而俱動於魄﹐芳艸不同气而皆悅於魂﹐其各抒性情﹐一也。」又曰「學詩者﹐沈酣乎經史以裕其原﹐浸淫乎漢魏以厚其質﹐涵泳乎六朝唐宋以腴其華滋。」又曰「詩貴立體而忌俗者五﹐一曰俗體﹐二曰俗意﹐三曰俗句﹐四曰俗字﹐五曰俗韻。」云云。聲木謹案﹕茂才所論甚卓﹐惜袁簡齋明府未見此論。明府之詩﹐俗意俗韻﹐集中尢多﹐未能見及此也。

方宗誠論文語

桐城方存之京卿宗誠《柏堂集外編》有《復胡伯良書》﹐言作文之法﹐甚簡明﹐節錄於此﹐文云「夫文非一端﹐大抵以有本有用爲貴﹐而其義法﹐則在古大家文中求之。辭宜質而不可俚﹐義宜正而不可迂﹐敍事宜詳明而不可繁贅﹐記事宜簡古而不可晦拙﹐是皆所當畱意者。」云云。又有答某書云「修辭立其誠。君子於人﹐毀不可﹐譽亦不可。立一言於此﹐千百世下﹐皆信吾言之不妄﹐而後爲不朽之言。」云云。聲木謹案﹕儒者立言﹐𨿽不能如此﹐而存心不能不如此。孝子不誣其親﹐況他人乎﹗

撰述命名立異

詞曲命名﹐有以新穎纖巧見者﹐尙屬常有之事﹐若詩文集﹐則更罕見。若唐陸龜蒙名其詩文集曰《笠澤叢書》四卷﹑《補遺》一卷﹐南宋鄧牧名其詩文集曰《伯牙琴》一卷﹑《附錄》一卷﹐元楊維禎名其賦集曰《麗則遺音》四卷﹐明崔銑名其詩文集曰《洹詞》十二卷﹐任環名其詩文集曰《山海漫談》三卷﹑《附錄》二卷﹐婁堅名其文集曰《學古緒言》廿五卷﹐國朝顏元名其文集曰《習齋記余》��捲﹐徐倬《道貴堂類稿》中有名曰《耄餘殘瀋》﹐上卷爲詩﹐下卷爲文﹐錢國珍名其文集曰《寄廬雜記》�捲﹐李象鵾名其文集﹑公牘等類曰《棣懷堂隨筆》�捲﹐戴豪名其詩文集曰《贅言錄》八卷﹑《附錄》一卷﹐李士棻名其詩集曰《詩半》�捲﹐自謂古少今多﹐故名曰半。亦有名集而實非集者﹐如宋曾鞏《隆平集》廿卷﹐收入《四庫》史部別史類﹐宋陳埴《木鐘集》十一卷﹐收入《四庫》子部儒家類。國朝陳瑚撰《頑潭詩話》二卷﹐許丙椿撰《斆園詩談》八卷﹑《續編》二卷﹐實系詩集﹐名之曰《詩話》。吳文溥撰《南野堂筆記》十二卷﹐實系詩話﹐名曰《筆記》。皆屬有心立異﹐毫無意義﹐不足訓也。

雁來紅種類

吾鄕秋日﹐只有雁來紅一種﹐以之點綴秋光。據《習苦齋畫絮》言﹐有雁來黃﹐異種也。近聞有雁來綠者﹐色如翡翠﹐又居黃上。他日乞得此種﹐當補畫之云云。以天下之大﹐奇花異艸何限﹐非《羣芳譜》所能備載﹐亦勢理所當然也。

書燈

予自十一歲至廿八歲﹐在書房讀晚書﹐每晚靑燈一盞。先文莊公嚴禁點燭﹐並言從古至今﹐只有書燈而無書燭﹐如欲點燭才念書﹐終身必不能念出書來。其事𨿽小﹐極爲讀書不讀書之關系。後來聲木以先文莊公之諭﹐驗之他人﹐果然如此﹐始信先文莊公當日嚴禁之有由也。

甲子各省教會勢力

甲子十一月廿九日﹐基督教徒謂之耶穌聖誕日﹐上海各教會發出傳單﹐中云「基督教自公曆壹千捌百伍拾捌年﹐卽南宋慶元肆年﹐中國政府允許各國傳教後﹐現在中國之天主教有主教伍拾人﹐神父及女教士壹千叄百人﹐基督教有教士壹萬捌千人﹐受聖餐教徒叄拾伍萬人﹐受洗禮教徒柒拾萬人﹐新舊大小教會捌千捌百捌拾陸所﹐教會小學伍千玖百貳拾捌所﹐教會小學生拾陸萬零玖百玖拾壹人﹐教會中學玖百陸拾貳所﹐教會中學生貳萬貳千伍百陸拾玖人﹐教會髙等以上學校叄拾捌所﹐教會髙等以上學生壹萬壹千柒百玖拾人﹐教會醫院叄百貳拾陸所﹐施醫地點叄百肆拾肆所﹐教會看護學校壹百零陸所﹐看護學生壹千叄百捌拾人﹐靑年會叄拾捌所﹐會員伍萬捌千捌百拾貳人﹐學校靑年會壹百捌拾叄所﹐會員貳萬肆千貳百叄拾伍人﹐教會出版物甚多﹐但以《時兆月報》《通問報》爲最巨。」云云。據教會自己所說﹐現在耶穌教會﹐在中國勢力仍非小也。

無名氏詩句

山東省城金波門﹐宋曾南丰祠﹑張勤果公曜專祠﹐皆在焉。有������《濟南紀事詩》中有云「壽世文章勝功業﹐崇祠還欲傍南丰。」大足爲文人吐气﹐意味頗耐人思索。

金農等字

錢塘金冬心��農﹑涇縣包愼伯明府世臣﹐字體皆太詭異﹐墮入惡道﹐𨿽各有所本﹐終非所宜。金習《谷郎》《爨寶子》及《中嶽廟》等碑﹐包專習唐武后所書《升仙太子碑》。明府《藝舟雙楫》中﹐論書之語頗髙﹐所書不逮所論﹐實不可以道裏計。其所自書﹑自監人刻成之《小倦遊閣法帖》全石﹐𨿽間有損字﹐尙未殘缺﹐現存揚州江西富商��蕭怡丰家﹐久無拓本。光緒��年﹐合肥蒯禮卿觀察光典與怡丰家相識﹐曾借拓壹百分﹐今亦不知流落何所矣。

曾國藩論文語

曾文正公《致吳南屏書》中有云「僕嘗稱古文之道無施不可﹐但不宜乎說理耳。」云云。吳摯甫京卿《致馬通伯學部書》中亦有云「文章不宜談理﹐此前哲微言﹐執事最不信此語﹐究其談理之作﹐實亦不能工也。」云云。聲木謹案﹕桐城文家𨿽喜言宋儒之學﹐然義理﹑詞章﹑考據三者並立﹐不偏重義理﹐所以能獨立千古。桐城諸老以文學授受者﹐幾徧天下﹐予別撰《桐城文學淵源考》十三卷﹑《引用書目》一卷﹑《名氏目錄》一卷﹑《撰述考》四卷詳言之﹐而傳其義理者無人。道咸之間﹐方植之明經東樹目見漢學流行﹐其焰甚熾﹐毅然欲興復宋學﹐傳授徒黨﹐以與之抗﹐並撰《漢學商兌》�捲以攻之。卒之其文章一傳而爲戴存莊孝廉鈞衡﹑方存之京卿宗誠﹐天下猶知其人。其理學一傳而爲蘇厚子徵君惇元﹑文鍾甫茂才漢光﹐鄕曲之間﹐尙不知其名氏﹐顯分軒輊矣。

陳夔龍詩句

貴陽陳小石制府夔龍《詠懷》詩中有云「一琴一鶴尋常事﹐淸獻當年浪得名。」云云。其生平甚以淸廉自負﹐亦頗爲一時所稱﹐而詩之語意﹐亦有所本。宋劉章曰「臣書生﹐無他長﹐惟菲儉自度。晏嬰一狐裘﹐三十年不易﹐人以爲難﹐臣以爲易。」見於�������是以淸廉自負者﹐自宋已然矣。

曾國藩論吳汝綸

桐城吳摯甫京卿汝綸《吳先生尺牘》中有云「某任冀州時﹐有三起盜案﹐逾期未獲﹐實心愧。前任冀州李鑑堂中丞秉衡善於捕盜。」云云。自言之不諱﹐實爲人所難。予在濟南謀食時﹐聞王古愚孝廉振垚言﹐曾聞曾文正公當日論幕中人材﹐言及京卿﹐有「只宜讀書作文﹐短於政事﹐材不宜爲官」之語。知人則哲﹐曾文正公之言﹐所見遠矣。

明邵寶學史

明人撰述迂謬﹐頗多可笑者。如邵寶撰《學史》十三卷﹐其以十二卷象十二月﹐多一卷以象閏﹐每捲或三十條﹐或廿九條﹐以象月之大小﹐且取日格一物之義。《四庫提要》中﹐言其殊可不必如此﹐洵爲卓見。古今撰述奚止千萬﹐孰有如是之膠固鮮通者乎。至其書之佳惡﹐姑勿論也。

魏茂林撰述

魏笛生觀察茂林��人﹐����進士﹐官直隸永定河道。向只見其《駢雅訓纂》十六卷﹑《識語》一卷﹐注釋甚爲博洽﹐嘗疑其撰述決不止此。後讀錢塘戴文節公熙《習苦齋古文》﹐中有《房師魏笛生先生七十壽序》﹐言觀察所撰﹐尙有《易貫》六卷﹑《別雅輯證》四十卷﹑《覃雅》�捲﹑《禮因》一卷﹑《文法一揆》六卷﹑《廣腋》�捲﹑《天部類腋》四卷﹑《國朝四十七科同館詩賦題解》十四卷﹑《天部二十九聞》�捲﹑《重校袁文箋補》四卷﹑《帳中編略》�捲﹐此書自秦漢六朝以來經史子集諸大部﹝書﹞薈萃﹝書﹞貫串﹐搜羅剔抉﹐丹黃甲乙﹐數十年迄未成書﹐蓋類書也。復有《類海探源》�捲﹐內分廿九門﹐此少作﹐亦類書也云云。據戴文節公所述﹐信乎觀察聞見宏富﹐撰述等身﹐惜乎多未刊行。予所見者﹐僅《駢雅訓纂》《別雅輯證》《國朝四十七科同館詩賦題解》三種。後二種𨿽刊﹐未見他家著錄。

皇輿表

《欽定皇輿表》十六卷﹐卷一﹑卷三﹑卷四﹑卷六﹑卷七﹑卷十一﹑卷十三﹑卷十四﹑卷十六各分上下二卷﹐實廿五卷﹐內府刊本。原裝綻廿四本﹐四布函。康熙四十三年﹐禮部尙書喇沙裏奉勅編輯。其書本表格體例﹐淸晰易覽﹐考證詳明﹐洵非私家撰述所可比擬。惟有一獘﹐全書中空白太多﹐徒占篇幅﹐若攺爲直行﹐可省四之三。書僅六本﹐取攜旣便﹐價值亦廉﹐惜無人爲之攺制。誠能得稍明撰述體例者﹐卽可從事﹐尙不難也。

諧聲別部

南昌諭端士編輯新城王文簡公士禎《皇華紀聞》《隴蜀余聞》《池北偶談》《居易錄》《香祖筆記》《分甘餘話》六種中論詩之語﹐分志趣﹑風雅﹑感槪﹑考證﹑評論﹑匯編六門﹐每門一卷﹐《匯編》分上下二卷﹐乾隆己酉五月﹐信江枕山亭自刊本。一本名《諧聲別部》﹐一本名《分類詩話》。一人所輯﹐同時所出﹐而序文﹑例言﹐兩書一字不易﹐亦無一言言其更名﹐是眞不可解矣。王文簡公當日以避世宗憲皇帝廟諱﹐以前刻書者﹐皆攺爲「士正」﹐讀者往往讀「正」字爲去聲而不知非也。《漢書﹟律曆志》「子爲天正」﹐《王莽傳》「人民正營不安」之意﹐「正」字皆音徵。以「正」字代原名者﹐正取其音同耳﹐不然﹐何取以「正」字代用﹖自奉諭攺名爲「士禎」﹐益見王言之如綸矣。

史澄詩句

番禺史穆堂宮允澄﹐撰《趨庭瑣語》八卷﹑《退思軒試帖》二卷﹑《詩存》一卷﹐光緒乙酉﹐繼園自刊本﹐附於其父春林��善長《味根山房全集》後。其詩存僅七言絕句一百首﹐皆以「七十老翁何所求」爲起句﹐歷敍自己生平﹐卽自述詩﹐而又別開生面﹐文人狡獪﹐故無奇不有。然此種詩﹐年老之人以之爲遊戲則可﹐決無佳詩﹐更難傳世行遠也。

黃任詩注本

永福黃莘田明府任以詩名一世﹐後人頗有仿效其體制﹐所撰《香艸箋》一卷﹑《秋江詩集》六卷。《秋江詩集》一名《香艸齋詩集》。《香艸箋》有云窗主人注﹐析分三卷﹐《補遺》一卷﹐後附明府之女黃淑畹﹑外孫女林羣玉《綺窗餘事》一卷﹐嘉慶己巳﹐寶章堂原刊袖珍本。復有寄聞軒注《香艸箋偶箋》二卷﹐甲寅﹐福州宏文閣石印袖珍本。陳應魁注有《香艸齋詩注》六卷﹐嘉慶甲戌﹐永陽戇窩原刊寫字本。王元麟注有《秋江詩集》六卷﹐道光癸卯﹐東山家塾原刊本。明府孫婿葉夢苓字景西﹐號松根﹐侯官人﹐乾隆壬午舉人﹐官鳳山縣教諭﹐復有《香艸齋詩注》�捲。聲木搜求多年﹐迄未得見。後見�����言﹐夢苓與其次子殿材字紹能﹐於乾隆五十一年﹐臺灣匪人林爽文滋事﹐父子俱被執﹐罵賊而死云云﹐是不特博聞之士﹐其忠烈更堪與日月爭光。明府之詩﹐箋注之本有五家之多﹐亦可見其膾炙人口﹐畱垂天壤矣。

漵浦三賢詩文鈔

向師棣字伯常﹐漵浦人﹐諸生。同治三年﹐入曾文正公幕府﹐任以支給﹐出入數百萬﹐無絲毫紊亂。曾文正公甚器之﹐委署上元縣知縣﹐不就。後忽遘奇疾﹐曾文正公𨿽軍書旁午﹐日必數視之。及卒﹐挽以聯云「與舒嚴並稱漵浦三賢﹐同蹶妙年千里足﹔念吳楚尙有髙堂二老﹐可憐孝子九原心。」云云。漵浦三賢之說﹐在曾文正公當日﹐不過偶爾一言﹐後人竟據爲典要。��朱��光恆﹐編輯《漵浦三賢詩文鈔》十三卷﹐������楚善書局刊本。所謂三賢者﹐卽舒燾《綠猗軒詩文鈔》六卷﹐嚴咸《受葊詩文鈔》五卷﹐向師棣《涵古樓詩文鈔》二卷。舒燾字伯魯﹐山東登萊靑道舒夢齡長子。嚴咸字秋農﹐通政使嚴正基之子。三人皆年少﹐以才學鳴一時﹐亦皆妙年同死。故曾文正公云爾﹐蓋深爲惋惜之也。

廬州江防同知衙署

粵匪未兆亂以前﹐民物殷富﹐士大夫提倡風雅﹐爭築園亭﹐以爲燕遊之所。衙署中尢數見不鮮﹐𨿽官小如郡丞﹐亦有自得之樂。據東鄕吳蘭雪刺史嵩梁《香蘇山館詩集》自注謂﹕「吾郡江防同知駐紮無爲州﹐署中有梅花壹百貳拾樹﹐南樓可眺望九華諸山。」云云。系當時送薛畫水司馬之官無爲州而作﹐令人有緬想太平之盛。

春雨堂叢書

北宋黃庭堅刊集﹐集後附其父黃庶《伐檀集》二卷﹐久爲名教所不容。《四庫提要》極爲詆斥﹐析出別錄於前﹐最爲允協。不謂後來刊集﹐仍有遵行之者。同治元年二月﹐寶應朱百臻畐卿﹑百和炳卿﹑百祿宜卿兄弟刊其父銓甫��士端《春雨堂叢書》七種。其髙祖朱之璣懷堂﹐撰《棗花書屋詩集》一卷﹐附於其父《吉金樂石山房詩集》後﹐且並未列目。其祖父朱毓楷幼則﹐撰《讀書解義》一卷﹑《附》一卷﹐列目第四種﹐在其父撰述三種之後﹐又在《吉金樂﹝石﹞山房文集》之前。此等不倫不類編置刊本﹐不知何所取義。朱百臻等刊於同治元年﹐不應不知黃庭堅附刊其父《伐檀集》於集後之謬而仍踵行﹐殊不可解﹐或亦未曾讀《四庫提要》之過歟。

生香花蘊合集

海寧兪儼字生香﹐撰詩集廿四卷。娶婦烏程徐靜安﹐字花蘊﹐撰詩集四卷。婦歸生香十四年卒﹐生香合刊其夫婦詩﹐名其集曰《生香花蘊合集》﹐道光丁亥刊本﹐亦集部別開生面者也。𨿽云鍾於情﹐然於古今撰述體裁全未看見﹐故有此等奇異命名﹐眞鄕曲士之尢者也。

姚瑩行述

姚慕庭明府浚昌﹐撰其父石甫廉訪瑩行述﹐多至萬餘言﹐專言居官政績﹐於文學槪置之不道﹐殊爲乖謬。他人無文學可紀﹐�言事功可也。若廉訪文學﹐未必無可紀之價值﹐行述中無一字言及。明府深知撰述體例﹐不知其何以如此﹐殊不可解。

文廷式大考第一

光緒廿年﹐歲在甲午﹐翰詹大考﹐萍鄕文蕓閣學士廷式得一等第一名。合肥蒯禮卿京卿光典炯知其源委﹐心不能平﹐語人曰「某年玉皇大帝考十二屬﹐兔子取了第一﹐大眾莫測究竟﹐那知月裏嫦娥在玉皇大帝處遞了條子。」聞者咸爲之噴飯。艸野傳聞﹐說者謂考試之日﹐徳宗景皇帝親書一條﹐交閱卷官﹐文云「文廷式不許入二等﹐崔國因不許列三等。」國因亦果於是考革職。徳宗景皇帝瑾妃﹑珍妃﹐原系同胞姊妹﹐他他拉氏﹐滿州鑲黃旗人��侍郎長敍女﹐志文貞公銳之妹。瑾妃於宮內屢有乞請﹐珍妃尢有寵於徳宗景皇帝。學士館於志文貞公家﹐兩妃從之讀書﹐因是代爲請求﹐推此屋烏之愛。本年十月﹐兩妃特奉孝欽顯皇后懿旨﹐以近來習尙浮華﹐屢有乞請之事﹐均著降爲貴人﹐云云。海內人士﹐益信當時之事﹐人言嘖嘖﹐確有原因﹐非齊東野語可比也。

明七子等名氏

明王世貞字符美﹐太倉州人﹐嘉靖丁未進士﹐歷官至刑部尙書﹐爲嘉靖七子之領袖。初﹐元美以結詩社﹐定社中詩友爲七子﹐曰��李夢陽����何景明����徐禎卿����邊貢����王廷相����王九思����康海��後又攺爲前七子﹐又稱宏治七子。後七子曰��李攀龍����王世貞����吳國倫����宗臣����徐中行����梁有譽����謝榛��又稱嘉靖七子。又後五子﹐則南昌余曰徳徳甫﹑蒲圻魏裳順甫﹑歙縣汪道昆伯玉﹑銅梁張佳允肖甫﹑新蔡張九一助甫。廣五子﹐則昆山兪允文仲蔚﹑浚縣盧柟次楩﹑濮陽李先芳伯承﹑孝丰吳維嶽峻伯﹑南海歐大任楨伯。續五子﹐則陽曲王道行明甫﹑東明石星拱辰﹑從化黎民表維敬﹑豫章朱多煃用晦﹑常熟趙用賢汝師。末五子﹐則���用賢��京山利瓦伊楨本寧﹑鄞縣屠隆緯眞﹑南樂魏允中懋權﹑蘭溪胡應麟元瑞。其又廣爲四十子﹐皆元美一人所主持。其當時奔走天下士﹐一時詩流皆望其品題﹐得其一言以爲輕重﹐非髙才博學﹐焉能如此。惟恩怨過於分明﹐臨淸謝榛茂秦詩本極工﹐本在七子結社之列﹐乃因興國吳國倫詆明卿爲糞土小嫌﹐遽擯之﹐不得與於七子﹑五子之列﹐而《四溟山人集》�捲﹐終在天壤。

長元吳三縣地丁錢糧

國朝定制﹕各省首府及外府附郭州縣﹐大半皆兩縣同城。江蘇省城蘇州府屬首縣爲長洲﹑元和﹑吳縣三縣﹐初不解其故。後聞人言﹐長﹑元﹑吳三縣﹐每縣地丁錢糧各伍拾萬兩。吾皖亦江南大省﹐全省幾於僅比長﹑元﹑吳三縣。當日分治﹐未嘗不由於此。吾皖最大州縣爲宣城縣﹐每年地丁錢糧僅拾萬兩﹐縣小者僅數萬兩﹐外間已有金宣城﹑銀六安之謠。江蘇洵財賦之區﹐非天下所能及﹐卽皖贛同列江南三省中﹐亦儻乎後矣。

王又朴不諱過

天津王介山司馬又朴《自訂年譜》一卷中有云「當年十四五時﹐餘情竇甫開﹐欲心甚熾。曾欲盜一婢﹐爲其母所覺而止。又有所悅一婦﹐已乘醉鉆穴以就之﹐忽悔悟。父母知之﹐急爲娶婦。」又云「余信道不篤﹐偶爲人誘﹐得非分財百金﹐以致喪志﹐棄館走山左求富﹐幸不得。」云云。聲木謹案﹕司馬夙從桐城方望溪侍郎苞遊﹐立身行事﹐以宋儒爲依歸﹐侍郎甚賞異之。自記往事如此﹐不文過﹐自不吝攺過。《左傳》有云「過而能攺﹐善孰大焉。」能不文過﹐自是君子之用心﹐較之以文過爲宗旨者﹐其用心相去遠矣。司馬不惜自書之﹐以告後之人﹐聲木更不惜重錄之﹐以告後之人。

明陳耀文正楊

明陳耀文撰《正楊》四卷﹐專糾楊愼《丹鉛四錄》之僞謬。其中肆意毒詈﹐如雲「不通」﹐「太橫」﹐「髫鬌之見」﹐「無目之人」等語﹐千古著書﹐向無此例。《四庫提要》謂其釁起爭名﹐語多吹索﹐醜詞惡謔﹐無所不加﹐殊乖撰述之體﹐洵屬公論不刊。徐文靖《管城碩記》中﹐復駁正陳耀文十餘條﹐考證益爲精密。大抵考証之學﹐推勘益精﹐如築室然﹐後來者居上﹐亦理勢使之然也。

李元度駁方苞語

蠡縣李剛主��塨之子長人夭死﹐方望溪侍郎與之書謂﹕「吾兄著書﹐多訾謷朱子。自陽明以來﹐凡極詆朱子者﹐多絕世不祀﹐僕所見聞﹐俱可指數。若習齋﹑西河﹐又吾兄所目擊也。」云云。平江李次靑方伯元度《天嶽山館文鈔》中著論駁之﹐所言誠是。但侍郎書中又有云「泰伯無子﹐伯魚早喪﹐況吾兄子姓甚殷。固知所陳理弱情鄙﹐不足移有道之胸。」云云。是侍郎早己自言理弱情鄙﹐並非謂顚撲不破之理。在當時不過勸慰中之一語﹐𨿽有語病﹐已自言之﹐固未嘗堅護己見也。

詞家比詩家

詞家之有柳永﹑周邦彥﹐猶詩家之有李杜也。蘇軾﹑辛棄疾﹐猶詩家之韓蘇也。吳文英﹑張炎﹐猶詩家之有溫李也。晏殊﹑歐陽修﹑秦觀﹑晏幾道﹐猶詩家之有王﹑孟﹑韋﹑柳也。葛立方﹑趙師使﹐猶詩家之有元白也。姜夔﹑史達祖﹑髙觀國等專言格律﹐後人易於學步﹐是以三家詞﹐習之者最多﹐以有規矩可尋﹐不難照式摹擬之故。因現在時人多喜言詞﹐聊記其大略如此。

夜合花

幼時讀唐詩﹐有「夜合花開香滿庭」之句﹐意謂凡花之香者﹐無逾於此﹐頗欲得見此花以爲快。及年廿歲﹐姊婿李伯行侍郎經方贈先文莊公兩盆﹐並言出產嶺南﹐則更大喜過望﹐終日摩挲花下﹐以待其開。及至開時﹐花色白﹐宛如野百合﹐全無香味﹐近嗅之﹐且有微臭。始悟唐人作詩﹐未必得見此花﹐姑以「夜合」三字起首耳﹐詩人之言不可信如此。

髙宗挽朱軾四字

朱文端公軾之卒﹐髙宗純皇帝就坐地禦書「帝師元輔」四字﹐以爲挽額。戴可亭相國��嘗爲陳碩士侍郎用光言之﹐見侍郎《太乙舟詩集》自注。

尹洙河南集

尹師魯在北宋以古文負盛名﹐所撰《河南集》廿七卷﹐自宋以來﹐久已淹沒﹐各家所藏﹐僅有傳鈔本。至幹嘉年間﹐長洲陳貞白��善爲古文﹐於北宋獨好《河南集》﹐謂其簡古質實﹐自班孟堅以下﹐未有能及之者。後得葛氏本及同裏吳君仲伊善本﹐復博考諸書﹐校定同異﹐勒爲一本﹐刊於嘉慶十三年正月。自有此刊本﹐世間始能復得見《河南集》﹐其有益於文苑甚大。尹師魯在當時﹐與歐陽修同以古文馳名﹐時人稱爲歐尹。今歐集徧天下﹐家諭戶曉﹐《河南集》幾於失傳﹐非陳貞白一刻﹐後世竟無有知其人﹑讀其集者。文之顯晦亦有時﹐深可駭異﹐此所以賴有後世揚子云也。

石韞玉藏書語

吳縣石琢堂方伯韞玉《獨學廬文稿》中﹐有《淩波閣藏書目錄序》﹐文末云「古人云﹕積金與子孫﹐子孫未必能守﹐積書與子孫﹐子孫未必能讀。然積金旣多﹐賢者損其智﹐愚者益其過。積書者﹐子孫卽不能讀﹐亦不致損其智﹐益其過而爲之累也。」云云。語意甚善﹐不妨作如是觀念。但積書𨿽不致如積金之有損﹐子孫不賢﹐論斤秤賣﹐依然與積金等耳。

林瀚訓子詩

閩縣林亨大��瀚《訓子》詩有云「何事紛爭一角墻﹐讓他三尺又何妨。長城萬里今猶在﹐不見當年秦始皇。」云云。眞達人之見。記得光緒��年﹐邑人某氏有占予家屋基數尺者﹐先叔考資政公函告先文莊公。時先文莊公任川督﹐以此詩寄回﹐先叔考資政公亦悟﹐遂聽之。今其家已無髫齡﹐徒爲他人占耳。

北宋蘇軾讀書法

蘇東坡云「以我觀書﹐則隨處得益﹐以書博我﹐則掩卷茫然。」云云。聲木謹案﹕藏書而不能讀﹐讀而不能用﹐何以異是。

受宜堂宦遊筆記

納蘭常履坦中丞安遭際休明﹐宦轍所至﹐數十年間﹐幾徧天下。乃薈萃其見聞所獲﹐名曰《受宜堂宦遊筆記》四十六卷﹐乾隆十一年八月﹐男瑉﹑琇﹑琦等同校刊﹐圈點寫字本﹐用單宣紙印。字旣工整﹐圈點分明﹐刷印如新﹐洵屬貴人之遊記﹐貴人家之刊本。《筆記》四十六卷﹐中分十四省﹐計京畿八卷﹑盛京二卷﹑山東二卷﹑山西二卷﹑河南一卷﹑江南三卷﹑浙江十卷﹑江西三卷﹑湖廣一卷﹑廣東一卷﹑廣西一卷﹑雲南一卷﹑貴州三卷﹑西陲二卷﹑北路六卷。其中所缺者﹐僅川﹑陜﹑閩三省。洵屬筆記中之創格﹐絕無而僅有者。中丞又編有《二十二史文鈔》一百零九卷﹐久已風行海內﹐固滿洲之撰述家也。

紅豆樹

明嘉靖中﹐顧耿光自海南移紅豆樹﹐植於虞山之芙蓉莊﹐大可合抱。莊廢﹐樹在田中﹐爲萑苻所毀。乾隆元年﹐復長孫枝﹐後又盈把云云。見王夢樓太史文治《夢樓詩集》常熟顧鎭注中。聲木謹案﹕此言紅豆故實﹐最爲簡明﹐因錄之於此。

菘字解

春初早韭﹐秋末晚菘﹐本������二語流傳甚廣﹐幾於盡人皆知。韭固無不知之者﹐惟菘究不知爲何菜。𨿽歷翻典故本﹐言之詳細﹐終不敢指爲何菜。惟明陸容《菽園雜記》云菘卽白菜﹐可謂簡潔痛快﹐固可家諭而戶曉矣。

小琉球漫志

建寧朱筠園明府仕玠﹐梅崖廣文仕琇之兄﹐﹝兄﹞﹝廣文﹞以古文名一世﹐明府亦以工詩聞。當其任鳳山縣教諭時﹐撰《小琉球漫志》十卷﹐分目有六﹐曰《泛海紀程》一卷﹑《海東紀勝》二卷﹑《瀛涯漁唱》二卷﹑《海東剩語》三卷﹑《海東月令》一卷﹑《下淡水社寄語》一卷。門人吳聲煒寫定﹐乾隆三十年仲秋﹐女壻徐家泰刊本。寫刊甚精﹐傳世頗罕。獨惜其中自載其歌詩甚多﹐頗非地誌所宜有。明府工詩﹐自刊詩集可也﹐混之於地誌中﹐𨿽詠鳳山縣之事﹐亦宜去之。臺灣一省﹐於康熙廿二年﹐始收入版圖。鳳山縣故實無多﹐不得不添湊以成卷帙﹐亦編輯時不得已之苦衷耳。

春秋經筌

南宋諸儒中﹐有未讀《春秋三傳》卽侈言著書﹐意欲傳之後世者。趙鵬飛撰《春秋經筌》十六卷﹐書中不知成風爲莊公之妾﹐僖公之妾﹐作疑詞以虛懸之。目不睹《三傳》﹐所以如此﹐見於《四庫提要》中。聲木謹案﹕宋儒空疏﹐𨿽久爲後人所詬病﹐然如趙氏之鹵莽輕易著書﹐宋儒中亦不多見﹐未可舉一而廢百也。

尹繼善文端公詩集

尹文端公繼善撰《尹文端公詩集》十卷﹐嘉慶庚申秋月﹐其第十三男慶保��溫陵�署刊本﹐袁枚編輯﹐曾承基校字。前有袁簡齋明府枚四六文序﹐字系恭楷﹐連史紙印﹐摹刻甚工。《隨園詩話》謂尹文端公詩多系疊韻﹐有疊至十次八次者。觀刊本詩集﹐𨿽間亦有之﹐殊不盡然。當時蓋偶一爲此﹐明府誤以爲全詩皆然。尹文端公聯姻帝室﹐勛業爛然﹐本不藉詩以傳﹐與文人爭短長﹐其家蓋因其素好吟詠而刻之耳。

王峻論水經注

常熟王次山侍禦峻﹐乾隆二年﹐授江西道監察禦史。拜命甫三日﹐卽劾罷左都禦史彭維新﹐當時直聲震京都﹐天下仰望丰采。旋以丁母憂﹐在任僅半月。後遂杜門不出﹐歷主揚州﹑安定﹑徐州﹑雲龍﹑蘇州﹑紫陽等書院。以髙才直節﹐自甘暴棄於休明之時﹐吾知其意果何在也。所撰《艮齋詩集》四卷﹑《病中自述》一卷﹐乾隆癸酉夏月﹐長洲蔣棨誦先校刊寫字本﹐極工致﹐惟傳本甚罕﹐殊爲憾事。惟《病中自述》謂﹕「《水經》正文爲後世所亂﹐與注混淆﹐然其書實古今水道之準繩﹐病中嘗釐正經文。至酈注精核﹐惜舊箋但注古事﹐於是書水道之變遷﹐名號之異同﹐未經考及。欲合唐宋以來諸書﹐參以近時府州縣誌﹐勒成一書﹐名曰《水經廣注》。」云云。聲木謹案﹕近世宜都楊守敬於《水經》用力甚勤﹐自謂《水經》經注混淆﹐爲伊一人獨得之見﹐發千古未發之祕﹐不知侍禦早已言之於百餘年前﹐守敬之言眞無稽也。

