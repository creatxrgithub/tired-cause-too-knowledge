歷代貢舉志一卷

明秀水馮夢禎開之著

貢舉之有科目﹐蓋未之前聞也。𨿽周曰三物﹐曰四術﹐曰九年大成﹐試之似有定塗﹔曰選士﹐曰俊士﹐曰造士﹐曰進士﹐取之似有定序﹔曰論定﹐曰任官﹐曰位定﹐用之似有定制。大都極其詳愼若此。而賓興﹐而拜受﹐又極其隆重若此。初未以一定科目﹐薄試於始﹐厚任於終﹐賤視於先﹐尊顯於後﹐若今玆也。

秦稱虜用其士﹐而仕進之塗﹐辟田勝敵之外﹐無多寄徑焉。

漢初﹐詔賢士大夫﹐旣與我定有天下﹐而不與吾共安利之﹐可乎﹖郡守身自勸遣﹐嗣是詔孝悌復一身﹐置官二千石。建元初﹐詔天下舉賢良方正﹑直言極諫之士。以董仲舒請﹐令郡國歲舉孝廉﹐限以四科﹕一曰徳行髙妙﹑志節淸白﹐二曰學通行修﹑經中博士﹐三曰明習法令﹑足以決疑﹑能按章覆﹑文中禦史﹐四曰剛毅多略﹑遭事不惑﹑明足決斷﹑材任三輔縣令。元光五年﹐徵吏人有明當世之務﹑習先聖之術者﹐縣次給食﹐令與計偕。元朔初﹐天下謹法﹐莫敢謬舉﹐而貢士蓋鮮。故又詔中二千石及禮官博士議不舉者罪﹐郡國乃於屬僚部人之賢﹐舉爲秀才廉吏﹐貢於王庭﹐多拜爲郎﹐居三署﹐無常員﹐而公車徵起者悉在焉。元封五年﹐詔州縣察吏人有茂材異等﹐可爲將相及使絕國者。元朔﹝1﹞五年﹐詔二千石謹察可者﹐常與計偕。詣太常﹐得受業如弟子﹐其髙第可以爲郎中者﹐太常籍奏。始元初﹐遣王平輩持節郡國﹐舉賢良。本始後﹐王吉請明選求賢﹐除任子弟之令。永光初﹐詔丞相禦史﹐舉質朴重厚﹑退遜有行者。光祿歲﹐以此科第郎從官。

王莽時﹐太常歲課﹐甲科爲郎中﹐乙科爲太子舍人﹐丙科爲文學掌故。

後漢建武間﹐詔舉茂才廉吏﹐三公而下﹐其數有差﹐於時進用﹐加以歲月先後之次﹐且卒焉持﹝2﹞拜﹐不復簡試。故謗議紛起﹐良以士多矯飾也。建初初﹐復用故事﹐以四科辟士。永建後﹐又增甲乙科。左雄議攺察舉之制﹐胡廣輩不能駁其議﹐張衡輩不能復其試。得﹝3﹞黃瓊爲尙書令﹐乃以雄所上孝廉之選﹐專用儒學文吏。於取士之術﹐猶有所遺﹐乃奏增孝悌及能從政者爲四科。建和﹑永壽間﹐試用諸生﹐大率以占第上下﹐通經多寡﹐限以三互﹐自生畱閡。建寧間﹐試甲乙科﹐爭第髙下﹐中有賄賂﹐攺蘭臺漆書之經﹐以合其私文者。則詔諸儒讎定五經﹐蔡邕篆隸鐫石於太學﹐謂之石經﹐有以也。科目昉於漢者若此。然士之出﹐猶多以鄕人勸勉﹐而恥急於自進焉。

漢以降﹐魏𨿽有除限年之制﹐令郡國貢舉﹐勿拘老幼﹐儒通經術﹐吏達文法﹐則皆試用。古𨿽有除九品之請﹐復古鄕舉裏選之法﹐袪今八損三難之獘。蕭齊取盈於五通﹐元魏求多於三淸。卒之增年矯貌﹐扳援奔競﹐浸浸成風﹐不可遏抑。良以貢舉者循名遺實﹐而應舉者務華絕根也。

隋初﹐以志行修謹﹑淸平幹濟之科舉人。至煬帝﹐好文詞﹐始置進士科﹐專詩賦取士﹐不復閡行能。貢舉之獘﹐獘無以復矣。

唐仍隋﹐上郡歲舉三人﹐中郡二人﹐下郡一人﹐有才能者無常數。其由學館貢者曰生徒﹐由州縣舉者曰鄕貢﹐皆升於考功而進退之。其科之目﹐曰秀才﹐曰明經﹐曰進士﹐曰明徳﹐曰書﹐曰算﹐各依所習業﹐舉選以爲常。其天子自策舉之﹐曰制舉﹐以待非常之士。諸鄕貢懷牒自列於州縣﹐試已﹐取文優者﹐長吏以鄕飲酒禮﹐會屬僚﹐陳俎豆﹐備管弦﹐牲用少牢﹐歌鹿鳴之詩﹐與耆艾敍長幼﹐賓興焉。於是疏名列結﹐通保上戶部。戶部集閱而閡考功﹐考功員外郎試其貢舉校試之失者﹐皆有罰。初﹐秀才科最髙試策五條﹐有上上﹑上中﹑上下﹑中上﹐凡四等﹐後廢。而進士科特重﹐然專之文辭。他制科名﹐如道侔伊呂﹑才膺管樂﹑志烈秋霜﹑文經邦國﹑辭標文苑﹑臨難不顧﹑徇節寧邦﹑長才廣度﹑沈迹下僚﹑樂道安貧﹐及賢良方正﹑博學宏辭等科﹐兔絲燕麥﹐徒擁空名而已。

貞觀間﹐詔加進士試讀經史一部。調露間﹐奏加帖經﹐兼通《老子》《孝經》。永隆間﹐詔試文兩篇﹐識文律﹐然後試策。載初初﹐以策問貢人﹐數日方了﹐攺試殿前﹐自此始。長壽間﹐令舉人獻歲元會﹐列於方物前﹐以備充庭﹐又制臣軌兩篇﹐貢舉習業﹐停《老子》。神龍間﹐貢舉人仍習《老子》﹐停臣軌。

開元間﹐司業李元璀言﹐《三禮》《三傳》及《毛詩》《尙書》《周易》諸經﹐並聖賢微旨﹐生人教業。《周禮》﹐經邦之軌則﹔《儀禮》﹐莊敬之楷模﹔《公羊》《穀梁》﹐歷代崇習。今兩監及州縣以獨學無友﹐四經殆絕﹐請令學生量配作業﹐貢人參試。又新注《老子》成﹐詔貢士減《尙書》《論語》策﹐而加《老子》。會考功員外郎不稱﹐爲士所詆訶﹐朝議以郎官地輕﹐移知貢舉於禮部侍郎。禮部選士﹐自此始。

天寶中﹐帝欲盡官天下材﹐命通一藝以上咸詣京師﹐策之。相李林甫專恣﹐患艸野士倨侮﹐得斥言其姦﹐請令尙書省先試﹐無一人及第者﹐而林甫以野無遺賢表賀。時中丞倚得幸帝﹐侍郎宋遙﹑苗晉卿欲附之﹐以倚子奭爲舉首﹐羣議沸騰。帝召面試﹐奭手試卷﹐終日不成一字。遙﹑晉卿坐貶官。其後有司鉤校﹐爭苛切爲公。水炭﹑脂炬﹑饔飧﹐皆士人自將。羅棘遮截﹐始唱名入列﹐坐廡下﹐士益浮賤。

禮部侍郎楊綰患之﹐上貢舉議。大都以舉人幼而就學﹐止誦當代之詩﹔長而博文﹐不過諸家之集。遽相黨與﹐用宏虛聲﹐六經二史﹐皆同掛壁﹐投刺干謁﹐馳騖要津。無論孔門君子之儒﹐非所仿佛﹔卽漢之賢良方正﹐必不出此。請依古側席之求﹐罷今將牒之舉。縣令察孝廉﹐審舉其有孝弟忠信禮儀之行﹐加以經業才堪策試者﹐以孝廉爲名﹐薦之州。州刺史禮侍之﹐試其所通之經學﹐通者上第﹐上之省﹐皆毋得輒自陳牒。其所習經﹐《周易》《毛詩》《儀禮》《周禮》《禮記》《左氏》《公》《穀》﹐任科一經。務取深義奧旨﹑通諸家之學者﹐至京﹐遣諸司官有儒學者主試。每經問義十條﹐已﹐對策﹐策三問﹐問古之治體及時務所施行者。全通爲上第﹐付吏部授官﹔經通八﹑策通二﹐爲中第﹐與出身﹔下第罷歸。諸明經帖括非古制﹐請與進士並停。其國子﹑舉人類此。左丞賈至議﹐大都以晉後衣冠遷徙﹐人多僑寓﹐於所在占籍﹐必舉之鄕﹐不足以盡材。請增國子博士員﹐十道及諸大州各設學﹐致生徒。其在桑梓者﹐鄕裏舉之﹔在流寓者﹐庠序推焉。然終未兪行。丞相鄭覃請罷進士之科﹐李徳裕稍殺進士之禮。蓋唐末進士科浮薄滋甚﹐誠如舒元輿言﹐進士科﹐公卿大夫皆由此塗出﹐今有司坐舉子於寒廡冷地﹐比僕隸已下﹐非所以徵賢之意也﹔施棘圍以截遮﹐是疑之以賊姦徒黨﹐非所以示忠直之節也﹔試甲賦律詩﹐是待之以雕虫小技﹐非所以觀人文化成之道也。恐賢人君子遠去﹐不肯污辱爲國家用矣。貢舉委地﹐獘且不可收拾也。

宋初﹐一時風气椎朴﹐人不知學問﹐不願仕宦。太祖置賢良﹐若經學﹐若吏理﹐凡三科﹐不限資﹐而郡縣無應令者。又許詣闕自薦﹐對制策﹐不稱。又詔察孝弟力田﹐若奇異﹐若文武﹐可任使者﹐具送闕召試﹐無可采。乃而後復重科舉﹐科制大都同唐﹐而進士科亦特重。又定渚﹝4﹞州貢舉條法及殿最之式。而川蜀所貢士﹐令縣次往還續食﹐以示優。開寶初﹐進士及第中有學士穀子邴﹐命中書覆捲試﹐且詔自今關食祿之家得舉者﹐悉以聞中書覆試。其後學士昉知貢舉﹐黜武濟川者﹐以召問語失次﹐且知爲昉鄕人也。昉亦以親試諸進士落第者數十人坐黜。始定進士廷試﹐本於唐載初之攺殿試也。

太宗時﹐天下稍習文﹐帝欲大興文治﹐每謂侍臣曰「朕欲博求俊彥於制科﹐非敢望拔十得五﹐但得一二焉﹐可矣。」首設科﹐張齊賢在試中﹐顧不得第。於是並呂蒙正以下﹐並賜及第﹐賜宴袍笏﹐賜《禮記﹖儒行》篇﹐命各以優等授官﹐而進士恩禮之重﹐不可上也。其後舉多覆試。哀﹝5﹞十舉以上者﹐特賜出身﹐曰特奏名。八年﹐始分甲﹐賜宴瓊林苑。雍熙二年﹐詔今有以文學往復與吏爲姦者﹐寘之於法﹔以經義相教者﹐元出科場。又禦試得梁顥等﹐並唱名及第。淳化三年﹐知貢舉蘇易簡始命糊名。

眞宗二年﹐以溫仲舒言﹐封印卷首﹐仍當日入院。又定廷試考第爲五等﹐上二等曰及第﹐三等曰出身﹐四五等曰同進士出身。八年﹐始禁秉燭﹐並制謄錄院易書。天禧間﹐舉人郭匿緦麻喪﹐殿三舉﹐同保殿一舉。祥符間﹐以貢院舉人解衣閱視﹐慮挾藏書冊﹐謂失士體﹐欲止之﹐而挾書扶出者最多﹐得不爲禁乎﹖

仁宗時﹐天下承平﹐進士額廣﹐士騖浮文。仲淹條議﹐舉人皆捨大方而趨小道﹐𨿽濟濟盈庭﹐而才識學行之士十無一二。請立州郡學﹐舉通經有道之士﹐專教授﹐俾務於興行明理﹐使人不溺於華藻。又請外郡科解﹐必履行無玷﹑藝業及等者﹐方許解薦﹐更不彌封試卷。其南省考試之人﹐已經本鄕詢考﹐方用彌封。於時所禁有七﹐而假戶﹑冒名﹐其二也。宋祁上議﹐詔州縣立學﹐須在學三百日﹐乃聽預鄕試。試三場﹐先策﹐次論﹐次詩賦﹐通考爲去取﹐而罷墨義。張方平知貢舉﹐又上言﹐設科選士以文辭者﹐誠謂其懷道義於中而英華外溢﹐叩其外而中之所蘊可質也。言而不度﹐將何觀焉﹖邇文格日失﹐其薦各出新意以相勝﹐朝廷屢下書戒敇﹐而學者罕能自還。今賦或八百字﹐論或千餘字﹐策或置所問而妄肆胸臆﹐驅扇浮薄﹐用虧雅俗﹐非取賢斂才備治具之意。學士修知貢舉﹐亦大以爲患也。請寬期日試士﹐試先策﹐擇其蕪鄙不通者罷去﹐畱者就試﹐已﹐乃定其去畱。其後禦邇英﹐講《周禮》三年大比州裏贊鄕大夫廢興﹐喟然曰﹕古選士如是﹐今率四五歲一下詔﹐士有抑而不得進者。令間歲一貢舉﹐進士諸科減解額之半﹐增明經科。已復制科﹐如賢能方正﹑能正言極諫科﹐博通墳典﹑明與教化科﹐才識兼茂﹑明於體用科﹐詳明吏理﹑可使從政科﹐識洞韜略﹑運籌帷幄科﹐軍謀宏遠﹑材任邊寄科﹐又置髙蹈邱園﹑沈淪艸澤﹑茂材異等科﹐以待布衣之被舉者。

治平中﹐議者以間歲歲貢士﹐法不便﹐使士奔走道路無休息﹐而不得遊意於學。詔三歲一貢舉﹐定天下解額﹐取未行間歲法前四之三爲率﹐明經諸科毋過貢士之數。

神宗初﹐王安石柄國﹐益厭唐詩賦取士之陋﹐欲一之於經術﹐乃言﹕欲一道徳﹐在修學校﹐欲修學校﹐在審貢舉﹐而貢舉之法不可以不變。今議進士科多得士﹐非其科法善也﹐士外此無繇進故﹐其中豈容無正直之賢士。少壯時﹐正當講求天下之義理以經世﹐乃閉門學作詩賦﹐縻日月於空言。及其入官﹐於世務了無諳解﹐此科法敗壞﹐人才致不如古也。於是罷明經諸科﹐而進士科罷詩賦﹐各占治《詩》《書》《易》《周禮》《禮記》﹐兼以《論語》《孟子》﹐每試四場﹐初大經﹐次兼經大義十道﹐次論一首﹐次策三道﹐禮部試增二道﹐中書撰義式頒行﹐爲經義取士之始﹐視詩賦稍近實主理義。而舉士不於鄕﹐不先於制行﹐士終祿利爲心﹐莫能反其本也。

哲宗初﹐司馬光柄國﹐慨然欲盡官天下之材﹐乃請自今設十科以舉士。已又言神宗專用經義論論策取士﹐復先王令典﹐但王安石不當以其一家私學﹐盡廢前聞而錮之﹐乃立經義﹑詩賦兩科進士﹐於《易》《詩》《書》《周禮》《禮記》《春秋》內﹐聽習一經。初試經﹐次試賦試詩﹐次論策﹐末試子史時務。凡專經進士﹐須兼習兩經﹐以四場通科其髙下。又請升朝官歲各薦州郡經明行修士一人以聞﹐其預薦者不試州郡。禮部試不第﹐準特奏名﹐得廷試出身。其登第者﹐得升甲。風天下以惇士行﹐不專於文辭。正言劉安世又以祖宗重館閣﹐不輕授舉進士髙第。及大臣薦舉﹐乃儲之禁密右地﹐博之古今典籍﹐優其廩餼﹐而不責之吏事﹐所以滋長徳器﹐育成其輔弼之具也。望明詔執政﹐詳求文學行誼可長育者﹐召試以充﹐毋濫及非人。知貢舉蘇軾﹑孔文仲以特奏名命官者﹐垂老無他望﹐布列州縣﹐惟務黷貨﹐無一思自奮而有聞於時者﹐願更加考選﹐仍限名額﹐毋使積獘。皆從之。

於時積一治﹝6﹞﹐而紹聖﹑崇寧盡焚毀以快忿。而其時達官貴冑多得第﹐上書獻賦頌者又得第﹐閹梁師成用事﹐隸其家爲使臣爲小吏者﹐畢賜第﹐蕪濫至甚。初﹐祥符張士遜請主司親戚在進士中﹐明當引試﹐願出避嫌。詔自今舉人與試官有親嫌者﹐移試別頭。景祐賈昌朝請隨侍遠地﹐宜令運司類試﹐乃詔諸路有別頭試。

咸平中﹐取士甚多。祥符中﹐取士甚少。嘉祐間﹐進士殿試不落一人。治平間﹐進士分四等﹐定三歲一舉貢舉。疇不謂曲盡其制﹐而不知獘至於宋﹐洵滔天而不可涯測矣。大抵自漢至隋﹐惟孝廉﹑秀才之科。自隋唐至宋﹐惟進士﹑明經之科。熙寧後﹐安石以經義試進士﹐則明經科廢而進士科獨行矣。進士輕於唐﹐重於宋﹐故今時稱宋進士爲將相科﹐有以也。�不知操觚末技得以階榮進之路﹐則上所程者惟詞章﹐下所習者亦惟口耳。古選賢與能之聲﹐無復存焉者矣。間有張九齡之剛直﹐吸噓雲雨﹐顏眞卿之忠義﹐對越神明﹐陸贄之論諫﹐裴度之明哲﹐蘇易簡﹑王禹偁之知名﹐李沆﹑王曾之雅望﹐寇準之峭直﹐張詠之幹濟﹐蔡齊之威儀﹐韓琦﹑楊寘﹑範鎭之著節立身﹐固皆不愧科名﹐然韓愈名儒﹐何蕃義士﹐程頤理學﹐石延年豪舉﹐謂蓋代名流不第者又不勝識。洵科主程詞﹐本同射覆﹐賢不肖亦惟所中也。彼舉科場條貫投地而不取者﹐不有以哉﹗

我髙皇帝設科﹐廣求天下之賢﹐應文舉者﹐察言行觀徳﹐考經術觀業﹐試書算觀能﹐策經史時務觀幹濟。洪武元年﹐下求賢詔。三年﹐下開科詔。六年﹐詔科舉取士。終浮文﹐罷不設。十七年﹐設科舉法﹐命禮部頒科舉新式行焉。已詔各布政司府州縣官﹐舉秀才人材﹐蓋科薦並行也。十九年﹐詔郡國經明行修之士﹐輪旌束帛﹐交馳於四方。初定金陵﹐辟儒士範祖榦﹑葉儀﹐旣至﹐訪道﹐祖幹手《大學》以進﹐曰具不出此書。克婺州﹐置行中書省﹐召儒士許元﹑胡翰等日會食﹐其中輪二人講經史治道。克處州﹐以書幣徵宿儒宋濂﹑劉基﹑章溢﹑葉深以來﹐命有司創禮賢館處焉。晚徵耆儒崇徳鮑恂﹑上海全思誠﹑安吉余詮﹑髙郵張長年﹐命坐顧問﹐命爲文華殿大學士﹐恂等固辭﹐乃賜敕禮遣之。時孝廉人材及郡縣所貢士皆得見﹐見稱旨﹐卽擢不次。而國子生奉命巡列郡廉官方吏治﹐問民所疾苦﹐還稱旨﹐卽擢用爲行省參政﹑僉事﹑知府等官﹐至有擢僉都禦史者。已制科舉﹐諸民﹝7﹞經﹑宏詞等科並革﹐存進士科舉﹐與薦舉﹑歲貢爲三途﹐以並用﹐三年大比而賓興之。其會試中式士﹐天子禦正朝﹐制策策焉。又明日﹐上具皮弁服﹐禦正朝﹐文武羣臣具朝服班侍臚傳﹐賜進士及第﹑出身﹑同進士出身﹐各有差。事訖﹐羣臣前拜賀﹐辭曰「天開文運﹐賢俊登庸」﹐卽六卿宣宣﹝8﹞制﹐無是也﹐故進士科特重。其會試不中式者﹐送國子監肄業﹐俟又舉。

文皇帝言﹐國惟求賢﹐以資治理﹐宵旰遑遑﹐急於饑渴。其令內外諸司﹐於羣臣百姓中堪重任而沈滯下僚﹐堪劇煩而優遊散地﹐抱道懷才而隱田野者﹐各舉所知﹐以名聞﹐毋媢嫉﹐毋蔽賢﹐毋徇私監﹝9﹞舉。

昭皇帝首申重舉官之令﹐謂天下之廣﹐豈無臯﹑夔﹑顏﹑曾之徒﹐誠得一人﹐可勝千百﹐宜悉心訪之。已命國子生有學行者十六人﹐俾翰林嚴試﹐拔其尢﹐試六科﹐尋擢爲給事中。鄭府審理兪建輔言﹐通賓興率馳騖於空文﹐眞才鮮少﹐有年未弱冠﹐卽登第入官﹐必有率意任情而民受其獘者。令諸有司先審訪博古通今﹑行止端重﹑年二十五而上者﹐方許入試。比試﹐則務選其典雅切實者進之﹐會試益加重愼。大學士楊士奇言﹐北人文學遠不逮南人﹐然自古國家兼用南北士﹐請自今卷首書南北二字﹐如一科百人﹐南取其六﹐北取其四﹐則南北士皆登用矣。議定而上賓。宣徳初﹐乃奏行著令。

章皇帝踐祚﹐下求賢詔﹐出禦制《漪蘭操》《招隱詩》﹐賜大臣以《風》。大臣奏舉賢能官者﹐上爲降辭色慰藉。廷臣選愞無舉薦﹐降敕責。而司府州縣官亦各得舉賢良方正一人﹐上之部。已合臨禦來三科進士試文華殿﹐拔其尢﹐授修撰﹑編修﹑評事等官﹐進學文淵閣﹐優待之。

睿皇帝復辟﹐詔處士中有學貫天人﹑才堪經濟﹑隱居尙志﹑不求聞達者﹐具以聞。

肅皇帝入承大統﹐首言祖宗朝𨿽定科舉﹑歲貢之法﹐而薦舉尢重﹐以並列於三途。自科舉法行﹐進士偏重﹐舉人無九卿之望﹐歲貢限方面之升﹐田野絕保舉之路﹐以致人尙浮辭﹐不修實行﹐宜眞才之不可見也。務復科舉﹑歲貢﹑辟薦之舊﹐敕進士科文體毋浮冗﹐必古雅精確﹐制策往往親制。知人哲於放勛﹐吁俊勤於神禹﹐收攬人才﹐不啻拔十得五。

其初政粹乎無議矣﹐後或倦勤﹐故崔銑有覆舉議曰﹕昔成周之世﹐聯之以比閭族黨﹐教之以徳行道藝﹐正之司徒﹐升之司寇﹐六徳爲本﹐六行爲輔﹐六藝爲翼﹐無奇袤岐其心。蕞爾之國﹐必有賢哲﹐教之效也。國家造士﹐專用經術﹐業易能﹐不假深造﹐仕易得﹐不俟大成﹐故士業經求仕﹐鮮以褆身。舊法﹐裏老保其行﹐試而升之學﹐再保其行﹐試而升之省﹐是猶裏選之遺也﹐而久棄爲具文。是上憑科舉﹐曰付至公﹐故試而得士﹐若博之中呼﹐其取之失人﹐若奕﹝10﹞之遭負。何則﹖非有參驗之詳觀考之素可賴也。督學使者﹐數歲一至﹐事煩日寡﹐無裕於施教﹐故士以益荒。宜歲令縣令察舉民年十五以上﹐能通四書及占一經﹐性行淳謹者﹐上之守而登之學。其輕狡者﹐𨿽才不右﹐督學官考校黜升之法﹐必本之性行﹐責之大﹝11﹞守﹐審驗當否﹐而懲獎施焉。間有幸舉者﹐不延矣。陳建又言﹐項安世云﹐舉天下之才而一之於科目﹐入是科者﹐𨿽饕餮﹑檮杌必用﹐出是科者﹐𨿽周公﹑孔子必棄﹐宜朱子以爲教愈詳﹐取彌精﹐澄汰再三﹐而其具不越乎無用之空言﹐愈獘無益也。夫致治以賢才爲本﹐求才以興廉察孝爲先。經曰﹕居家理故治可移於官。傳曰﹕求忠臣於孝子之門。此務本論也。李克曰﹕窮視其所不爲﹐貧視其所不取﹐此察廉方也。蘇軾顧誹之曰﹕上取孝﹐則勇者割股﹐怯者廬墓﹔上察廉﹐則敝車羸馬﹐惡衣菲食。苟可以中上者﹐無不用。夫上賢好徳﹐人之秉懿﹐上好下甚﹐王治之大幾也。上誠惇篤尙行﹐爲天下先﹐而執此之政﹐如金石四時﹐堅久不易﹐則天下之士爭相刮磨。舉人者﹐求無負於知人﹔舉於人者﹐求無負於所舉。縱其有好名徇私之流﹐殆其鮮矣。況好名而矯於善﹐不猶愈於﹝12﹞好名而肆於惡耶﹖且天下固未有無獘之法也。然薦舉之取士也﹐擇而後用﹐其失也一二﹔科舉之取士也﹐用而後擇﹐其失也八九。謂宜特設孝廉一科﹐取行著鄕閭﹐學通經史﹐博訪嚴試﹐優遇隆禮﹐並居詞科之上﹐庶乎人篤自修﹐而國有眞才之用也。嗟乎﹗議者不乏﹐行者最尟﹐貢舉獘於今﹐殆甚於委地而滔天者矣﹐曷不率由舊章哉﹗

﹝1﹞元朔當在元封之前。

﹝2﹞叢書集成初編本作「特」。

﹝3﹞叢書集成初編本按﹕「得」疑「後」之訛。

﹝4﹞叢書集成初編本作「諸」﹐當是。

﹝5﹞叢書集成初編本作「裒」﹐當是。

﹝6﹞叢書集成初編本按﹕句疑有脫誤。

﹝7﹞叢書集成初編本按﹕「民」疑「明」之訛。

﹝8﹞叢書集成初編本按﹕下「宣」字疑衍。

﹝9﹞按「監」疑「濫」之訛。

﹝10﹞叢書集成初編本作「弈」﹐當是。

﹝11﹞叢書集成初編本作「太」﹐當是。

﹝12﹞疑脫一「不」字。

