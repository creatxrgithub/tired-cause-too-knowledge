

誠齋雜記

﹝舊題﹞元林坤

底本據津逮祕書本﹐以宛委山堂《說郛》﹝卷三十一﹞本爲校本。

誠齋雜記敍

余家藏《誠齋雜記》﹐記事甚奇﹐目所未見者什九﹐第不著集者姓名。近覽《狐穴余編》﹐有會﹝嵇﹞﹝稽﹞林太史載卿者﹐少好程朱之學﹐以誠意爲入道之要訣﹐故額其齋曰誠。後在翰苑﹐與同官不相中﹐遂掛冠而歸﹐鬱鬱不自得﹐乃日事歌舞暢飲﹐無復有用世志矣。其所著書並詩文凡十二種﹐《雜記》其一也。秖以其中多艷異事﹐非宿士所宜述﹐故遂隱其名。昔孔子刪詩﹐淫奔仍載﹔釋迦說法﹐摩登弗遣﹐安在其諱﹖且君子之過如日月之食﹐況非過乎﹗故特表而出之﹐使後世君子知太史之厚於才而薄於位﹐不得已而逃於是﹐與魏之信陵共稱之也。是爲序。太史諱坤﹐字載卿。丙戌嘉平望日﹐永嘉周達觀撰。

卷上

蕭仙﹐宣王之末﹐史籍散亂。蕭仙能文﹐著本末以備史之不及﹐人以史稱之﹐實無名也。

長安士女遊春野步﹐遇名花則藉艸而坐﹐解裙四周遮繞如奕碁﹐謂之「裙幄」。

禹治水過轘轅山﹐化爲熊。謂塗山氏女曰「聞鼓聲乃來餉。」禹排石誤中鼓﹐塗山氏往﹐見禹作熊﹐慚而去﹐至嵩山下化爲石﹐方孕啟。

後魏曹彰﹐性倜儻﹐偶逢駿馬﹐愛之。其主所惜也﹐彰曰「彰有美妾可換﹐惟君所擇焉。」馬主因指一妓﹐彰遂換之。馬名白鵲。故後人作﹝愛妾換馬詩﹞﹐奏之弦歌焉。

燕太子丹質於秦﹐秦王遇之無禮﹐乃求歸。秦王爲機﹐置之橋﹐欲以陷丹﹐丹過之﹐蛟龍捧轝而機不發。

蔡州丁氏女精於女紅﹐每七夕禱以酒果﹐忽見流星墜筵中。明日瓜上有金梭﹐自是巧思益進。

白樂天有姬善舞﹐名「春艸」。

吳潘章少有美容儀﹐時人競慕之。﹝定﹞﹝楚﹞國王仲先聞其美名﹐故來求爲友﹐因願同學﹐一見相愛﹐情若夫婦。便同衾共枕﹐交遊無已。後同死﹐﹝而求﹞﹝家人﹞大哀之﹐因﹝令﹞﹝合﹞葬於羅浮山﹐冢上忽生一樹﹐柯條枝葉﹐無不相連。時人異之﹐號爲「共枕樹」。

阮簡字茂弘﹐爲開封令﹐縣側有劫賊﹐外白甚急﹐數阮方圍碁長嘯。吏云「劫急。」阮曰「局上有劫亦甚急。」其耽樂如是。

黃昌爲州書佐﹐妻遇賊相失﹐後會於蜀﹐復修舊好。

張員妻﹐黃氏女也﹐名帛。員乘舟覆沒﹐求屍不得﹐帛至沒處灘頭﹐仰天而嘆﹐遂自沈淵。積十四日﹐帛持員手於灘下出。

漢末零陵太守有女甚娃﹐窺門下書佐﹐悅之﹐使婢取盥手水﹐竊飲而有娠。生子能行﹐太守抱兒﹐使求其父﹐兒直上書佐膝﹐書佐推之﹐兒僕地爲水。

桓玄寵丁期﹐朝賢論事﹐賓客聚集﹐桓在背後坐﹐食畢便回盤與之。期𨿽被寵﹐而謹約不敢爲非。玄臨死之日﹐期乃以身捍刃。

曹著見廬山夫人﹐夫人命女婉與著相見。婉見著欣悅﹐命婢瓊林取琴出﹐婉撫琴而歌﹐歌畢便還去。

洞庭有二穴﹐東南入洞﹐幽邃莫測。昔闔閭使令威丈人尋洞﹐秉燭晝夜而行﹐繼七十日不窮而返。

韋洵美寵姬爲羅紹威所奪。姬名素娥﹐姓崔氏﹐善諧謔。洵美夜宿一寺﹐長吁而寢﹐曰「何處人能報不平事。」寺有行者﹐排闥而入﹐曰「先輩有何不平事﹖」洵美具語之。歘然出門而去。至三更﹐忽擲一皮囊入門﹐乃貯素娥而至。後遂不知所之。

錦瑟﹐令狐楚家靑衣也。

有書生遇神女﹐見胡僧指之曰﹕此西王母第三女玉巵娘也。

煬帝將幸江都﹐東都宮女半不隨駕﹐泣畱帝。帝意不回﹐因戲題二十字賜之﹐云「我夢江都好﹐徵遼亦偶然。但存顏色在﹐離別只今年。」

眞臘有石塔﹐塔中一銅臥佛﹐臍中常有水流﹐味如中國酒﹐易醉人。

吳人薛曇捨宅爲慈悲寺。

楊素有美妾﹐姿色絕倫。時有千牛桑和﹐有妖蠱異術﹐常一見婦人卽便能致。煬帝使竊之﹐素宅深邃﹐和朝奉詔﹐夜便竊以送帝。帝奇其能﹐詔素賜之。吁﹐和之術何異昆侖奴乎﹖安知非劍仙也。

海人魚﹐狀如人﹐眉目口鼻手足皆爲美麗女子﹐無不俱足。皮肉白如玉﹐灌少酒便如桃花﹐發如馬尾﹐長五六尺﹐陰形與丈夫﹑女子無異。臨海鰥寡多取養池沼﹐交合之際﹐小不異人。

王綸女爲鬼所憑﹐自稱爲燕華君。有﹝雪詩﹞云「何事月娥期不在﹐亂飄瑞葉落人間。」謂天上瑞木﹐開花六出。

崔生入山﹐選仙女爲妻﹐還家得隱形符﹐潛遊宮禁﹐爲術士所知﹐追捕甚急。生逃還山中﹐隔洞見其妻﹐告之。妻擲錦襪成五色虹橋度崔﹐追者不及。

孔子使子貢﹝出﹞﹐久而不來﹐孔子命弟子占之﹐遇鼎﹐皆言無足不來。顏回掩口而笑。子曰「回也哂﹐謂賜來乎﹖」對曰「無足者﹐乘舟而至也。」果然。

焦先日入山伐薪以布施﹐先從村頭一家起﹐周而復始。

神女杜蘭香降張碩。碩問禱何如﹐香曰「消摩自可愈疾﹐淫祀無益。」消摩﹐藥也。

沈羲爲仙人所迎﹐見老人以金按玉盤賜之。後授官爲「碧落侍郎」。

李陶﹐交趾人﹐母終。陶居於墓側﹐躬自治墓﹐不受鄰人助﹐羣烏銜塊助成墳。

吳郡沈丰爲零陵太守﹐到官一年﹐甘露降五縣﹐流被山林﹐膏艸木。時人歌之。

鍾陵西山有遊帷觀﹐每至中秋﹐車馬喧闐十里。若闤闠豪傑﹐多召名姝善謳者﹐夜與丈夫間立握臂﹐連踏而唱﹐惟對答敏捷者勝。太和末﹐有書生文簫往觀﹐覩一姝甚妙﹐其詞曰「若能相伴陟仙壇﹐應得文簫駕彩鸞。自有繡襦並甲帳﹐瓊臺不怕雪霜寒。」生意其神仙﹐植足不去。姝亦相盻﹐歌罷﹐獨秉燭穿大松徑﹐將盡﹐陟山扣石﹐冒險而升。生躡其蹤。姝曰「莫是文簫耶﹖」相引至絕頂﹐坦然之地。後忽風雨﹐裂帷覆機。俄有仙童持天判曰「吳彩鸞以私欲泄天機﹐謫爲民妻一紀。」姝乃與生下山﹐歸鍾陵﹐爲夫婦。

先主入蜀﹐權遣船迎妹。妹回至焦磯﹐溺水而死﹐今俗呼爲焦磯娘娘。

盧虔後妻元氏﹐升堂講老子《道徳經》。虔弟元明﹐隔紗帷聽之。

楊玠娶崔季讓女。崔家富圖籍﹐殆將萬卷。成婚之後﹐頗亦遊其書齋﹐旣而告人曰「崔氏書被人盜盡﹐曾不知覺。」崔遽令檢視之﹐玠扣腹曰「已藏之經笥矣。」

海鹽陸東美妻朱氏﹐有容止。夫妻相重﹐寸步不相離﹐時人號爲「比肩人」。後死合葬﹐冢上生梓樹﹐同根二身﹐相抱而合成一樹。每有雙雁﹐常宿於上。孫權封其裏曰「比肩」﹐墓曰「雙梓」。後子弘與妻張氏﹐亦相愛慕。吳人又呼爲「小比肩」。

桃源女子吳寸趾﹐夜恆夢與一書生合﹐問其姓氏﹐曰「僕瘦腰郎君也。」女意其休文昭略入夢耳﹐久之若眞焉。一日晝寢﹐生忽見形﹐入女帳﹐旣合而去﹐出戶漸小﹐化作蜂﹐飛入花叢中。女取養之。自後恆引蜜蜂至女家甚眾﹐其家竟以作蜜興﹐富甲裏中。寸趾以足小得名﹐天寶中事也。

唐末有喬子曠者﹐能詩﹐喜用僻事﹐時人謂之「狐穴詩人」。

陽縣地多女鳥﹐新陽男子於水次得之﹐遂與共居﹐生二女﹐悉衣羽而去。豫章間養兒不露其衣﹐言是鳥落塵於兒衣中則令兒病﹐故亦謂之飛夜遊女。

沈文季爲吳興太守﹐飲酒至五斗。妻王錫女﹐飲酒亦三斗。文季與對飲竟日﹐而視事不廢。

荊軻之燕﹐太子東宮臨池而觀。軻拾瓦投龜﹐太子令人奉盤金。軻用抵﹐抵盡復進。軻曰「非爲太子愛金﹐但臂痛耳。」

遼東人以白頭豕爲奇獸﹐獻之天子。

鶴頭書﹐古者用之以招隱士。

張堪物故﹐南陽饑﹐朱暉聞堪妻子貧窮﹐乃自往候視其困厄﹐分所有以賑給之。歲送谷五十斛﹐帛五匹以爲常。注曰「堪嘗云﹕『欲以妻子托朱生。』」

遼東馬仲叔﹑王志都﹐相知至厚﹐叔先亡﹐忽見形﹐謂志都曰「吾不幸先亡﹐心恆相念。念卿無婦﹐當爲卿得婦。」遂與之。期至日﹐大風﹐晝昏﹐向暮﹐果有婦人在寢室中。志都問其由﹐曰「我河南人﹐父爲淸河太守。臨當見嫁﹐不知何得至此。」志都告之﹐故遂成夫婦。往詣其家﹐大喜﹐以爲天相與也。志都後爲南郡太守。

汾陰女子吳淑姬未嫁夫亡。未亡時晨興靧面﹐玉簪墜地而折﹐已而夫亡。其父以其少年﹐欲嫁之﹐女誓曰「玉簪重合則嫁。」居久之﹐見士子楊子治詩﹐諷而悅之﹐使侍兒用計覓得一卷﹐心動﹐欲與之合﹐啟奩視之﹐簮已合矣。遂以寄子治﹐結爲夫婦焉。後嫁子治﹐優於內治﹐裏中稱之。子治仕至蘭陵太守。

扶風馬元正妻尹氏﹐天水人也。元正早死﹐欲從者久之。其父勸之嫁﹐尹氏哭指鐵井闌曰「此上生花﹐我則再醮。」三年而黃芝生於闌上﹐遂嫁爲李暠繼室。尹氏幼好學﹐淸辧有志節﹐以再醮之故﹐三年不言。撫前妻子踰於己生。暠之創業也﹐謀謨經略﹐贊毗居多。事與吳淑姬頗同。

漢武帝時﹐有竹王興於豚水。有一女子浣於水濱﹐有三節大竹流入女子足間﹐推之不去。聞有聲﹐持歸破之﹐得一男兒。遂雄夷濮氏﹐竹爲姓。所捐破竹於野成林﹐王祠竹林是也。王嘗從人止大石上﹐命作羹﹐無水﹐王以劍擊石﹐出水。

後南越王尉佗舉眾攻安陽王。安陽王有神人﹐名臯通﹐爲安陽王治神弩一張﹐一發殺三百人。南越王知不可戰﹐卻軍住武寧縣﹐遣太子始降服安陽王稱臣。安陽王不知通神人﹐遇之無道﹐通便去。安陽王有女名眉珠﹐見始端正﹐與通。始問珠﹐令取父弩視之。始見弩﹐便盜以鋸截弩訖﹐便逃歸報王。王進兵攻之﹐安陽王發弩﹐弩折﹐遂敗。

李子昂長七寸。

鄭玄師馬融﹐三載無聞﹐融遣還﹐玄過樹陰下假寐﹐夢一人以刀開其心﹐謂曰「子可學矣。」於是寤而卽返﹐遂洞精典籍。

沈璞字道眞。童孺時神閒意審﹐有異於眾。年十許歲﹐智度便有大成之資。好學不倦﹐善屬文﹐時有憶識之功﹐尢諳究萬事﹐經耳過目﹐人莫能欺之。

權武能倒投入井﹐未及泉﹐復躍而出。

趙王李徳誠鎭江西﹐有日者自稱世人貴賤一見輒分。王使女妓數人與其妻滕國君同妝梳服飾﹐偕立庭中﹐請辧良賤。客俯躬而進曰「國君頭上有黃雲。」羣妓不覺皆仰首。日者曰「此是國君也。」王悅而遣之。

秦始皇時有人進守宮﹐云能典鑰人﹐不敢竊發。又云﹐置於宮中﹐宮人之有異志者卽吐血污其衣。此二說與茂先《博物志》異。

龍編縣功曹左飛﹐曾化爲虎數月﹐還作吏。則公牛哀事眞有之矣。

晉中朝時﹐縣人有使者至洛﹐其使訖將還﹐忽有一人寄以書﹐云「吾家在觀前石間﹐懸藤卽其處也﹐但扣藤﹐自當有人取之。」使者謹依其言﹐果有二人出﹐取書﹐並延入水府﹐衣不沾濡。此與近日柳毅之事何異乎﹗

顧愷之善丹靑﹐嘗悅一鄰女﹐挑之弗從﹐乃圖形於壁﹐以棘鍼其心。女遂患心病﹐愷之因致其情﹐女從之﹐遂密去其鍼而愈。

明徳馬皇后美發﹐爲四起大髻﹐但以發成尙有餘﹐繞髻三匝。眉不施黛﹐獨眉角小缺﹐補之如縹。

天慶觀主聶碧窗﹐有﹝哀被虜婦詩﹞﹐爲一時稱誦。詩曰「當年結髮在深閨﹐豈料人生有別離。到底不知因色誤﹐馬前猶自買臙脂。」

顧愷之癡信小術﹐桓玄嘗以柳葉紿之﹐曰「此蟬翳葉也﹐以自蔽﹐人不見己。」愷之引葉自蔽﹐玄就溺焉。愷之信其不見己﹐以珍重之。

宋武帝節儉﹐張妃房惟碧絹蚊幬。

鄢陽陳忠女名丰﹐鄰人葛勃有美姿﹐丰與村中數女共聚終日﹐共相謂曰「若得壻如葛勃﹐無所恨也。」

班孟嚼墨一噴皆成字﹐竟紙各有意義。

陶侃嘗捕魚得織梭﹐掛壁﹐有頃雷雨﹐梭變成赤龍飛上。

元遺山妹爲女冠﹐文而艶。張平章當揆欲娶之﹐使人達裕之﹐裕之辭以可否在妹﹐妹可則可。張喜﹐遂往訪﹐覘其所向﹐至則方自手補天花版﹐輟而迎之。張詢近日所作﹐應聲答曰「補天手段暫施張﹐不許纖塵落畫堂。寄語新來雙燕子﹐移巢別處覓雕梁。」張悚然而出。

吳隱之爲度支尙書﹐以竹篷爲屏風﹐坐無氈席。

舒州潛山最奇絕﹐而山麓尢勝。志公與白鶴道人皆欲之﹐因稟武帝﹐帝以二人俱有靈通﹐俾各以物識其地﹐得者居之。道人云「某以鶴止處爲記。」志公云「某以卓錫處爲記。」而鶴先飛去﹐至麓將止﹐忽聞空中錫飛聲。志公之錫遂卓於山麓﹐而鶴驚止他所。

庵羅是果樹之名﹐其果似桃。此樹開花﹐花生一女﹐國人以園封之﹐至年十五﹐顏色端正﹐國王收爲妃子。

陳詵餞別妓江柳云「鬢邊一點似飛鴨﹐休把翠鈿遮。二年三載﹐千攔百就﹐今日天涯。楊花又逐東風去﹐隨分入人家。要不思量﹐除非酒醒﹐休照菱花。」

沈處黙淸靜有至行﹐慕黃叔度﹑徐孺子爲人﹐獨處一室﹐人罕見其面。

韓憑爲宋康王舍人﹐妻何氏美﹐王欲之﹐捕舍人築靑陵臺﹐何氏作﹝烏鵲歌﹞﹐歌曰「烏鵲雙飛﹐不樂鳳凰。妾是庶人﹐不樂宋王。」

吳王夫差小女名紫玉﹐悅士子韓重﹐欲嫁之﹐不得﹐乃結气而死。重遊學歸﹐知之﹐往弔於墓側﹐玉見形抱重﹐延頸而歌。

弦超夢神女從之﹐自稱天上玉女﹐東郡人﹐姓成公﹐字智瓊﹐蚤失母﹐天帝憐其孤苦﹐令得下嫁超。當其夢也﹐嘉其非常﹐覺悟欽想。如此三四夕﹐一旦顯然來駕﹐輜軿車從八婢﹐服羅綺之衣﹐狀若飛仙﹐自言年十七。遂爲夫婦。

貞元中許商舟行湖中﹐靑衣迎入一府﹐女郎請書﹝江海賦﹞﹐碧玉硯﹐銀水玻黎爲匣。

漢時王朗爲會稽太守﹐子肅隨之郡﹐住東齋中。夜有女子從地出﹐稱越王女﹐與肅歡﹐曉別﹐贈墨一丸。肅方欲注《周易》﹐因此便覺才思開悟。

沈友字子正﹐吳郡人。弱冠博學﹐多所貫綜。善屬文﹐兼好武事﹐注《孫子兵法》。又辯於口﹐每所至﹐眾人默然﹐莫以爲對。咸言其筆之妙﹐舌之妙﹐刀之妙﹐三者皆過絕於人。吳大帝以禮聘之﹐旣至﹐論王道之略﹐當時之務﹐大帝斂容敬焉。

韓熙載北人﹐仕江南﹐致位通顯﹐不防閒婢妾﹐侍兒往往私客。客賦詩﹐有「最是五更畱不住﹐向人枕畔著衣裳」之句。

王逸少三十七書《黃庭經》﹐訖﹐空中有語﹕「卿書感我﹐而況人乎。吾是天臺丈人。」

劉穆之少時家貧﹐嘗往妻父家乞食﹐每食畢﹐求檳榔。江氏兄弟戲之曰「檳榔消食﹐君乃常饑﹐何忽須此。」及爲丹陽尹﹐召妻兄弟﹐令廚人以金盤貯檳榔一斛以進之。

王彥伯善鼓琴﹐至吳郵亭﹐維舟中渚﹐乘燭理琴。見一女坐於東牀﹐取琴調之﹐乃﹝楚光明曲﹞。遲明﹐女取錦繡贈別﹐彥伯以玉琴答之而去。

桂陽張碩爲神女杜蘭香所降﹐出薯橡子三枚﹐大如雞子﹐云「食此令君不畏風波﹐辟寒溫。」言「本爲君作妻﹐精無曠達﹐以年命未合﹐有小乖。太歲東方卯﹐當來嫁君。」曹毗作詩嘲碩﹐共十二首﹐甚有文彩。

卷下

僞蜀辛夤遜夢掌中抽筆﹐占者曰「君必遷翰林學士。」果然。

殷祕書願﹐夜夢牛皮上有二土﹐又有赤﹝土﹞﹝玉﹞在其上。其子年十六﹐解曰「牛皮﹐革也。二土是圭字﹐是鞋字也。赤朱色朱﹐是珠字也。大人當得珠履乎﹖」果然。

楊華少有勇力﹐容貌雄偉﹐魏胡太后逼通之﹐華懼及禍﹐乃率其部曲降梁。太后追思之不能已﹐爲作﹝楊白華歌﹞﹐使宮人連臂踏足歌之﹐聲甚淒惋。其詞曰「陽春二三月﹐楊柳齊作花。春風一夜入閨闥﹐楊花飄蕩落誰家。含情出戶腳無力﹐拾得楊花淚沾臆。秋去春還雙燕子﹐願銜楊花入窠裏。」

東冶亭在汝南灣東南﹐乃士大夫送行之地。

李后主獵靑龍山﹐一牝狙觸网﹐見主雨淚稽顙﹐屈指其腹。主憫之﹐戒虞人保守之﹐是夕生二狙。

南徐一士子﹐從華山畿往云陽。見客捨有女子﹐年十八九﹐悅之。無因﹐遂感心疾。母問其故﹐具以啟母。母爲至華山尋訪﹐見女﹐具說。女聞感之﹐因脫蔽膝﹐令母密置其席下﹐臥之當已。少日果差﹐忽舉席﹐見蔽膝而抱持﹐遂吞食而死。气欲絕﹐謂母曰「葬時車載從華山度。」母從其意。比至女門﹐牛不肯前﹐打拍不動。女曰﹕且待須臾。妝點沐浴﹐旣而出歌曰「華山畿。君旣爲儂死﹐獨活爲誰施。歡若見憐時﹐棺木爲儂開。」棺應聲開。女遂入棺。家人叩打。兩家相慶﹐配爲夫婦。

吳故宮有香水溪﹐乃西施浴處﹐人呼爲脂粉塘。

飛燕驕逸﹐體微病﹐輒不自飲食﹐須帝持匕箸。

眞臘王身嵌聖鐵﹐縱使利刃斫之不能爲害。

韓信約陳豨從中起﹐乃作紙鳶放之﹐以量未央宮遠近﹐欲穿地入宮中。

梁羊侃妾孫荊玉﹐能反腰貼地銜席上之珍﹐謂之弓腰。

彭城金氏﹐少昊金天氏之後。

王瑉與嫂婢通﹐嫂知﹐撻之。瑉好持白團扇﹐婢制﹝白團扇﹞歌贈瑉﹐云「團扇復團扇﹐許持自障面。憔悴無復理﹐羞與郎相見。」

滕王湛然善畫蝴蝶。

廣西婦人衣裙﹐其後曳地四五尺﹐行則以兩婢前攜。

馬光祖尹京之日﹐不畏貴戚豪彊﹐庭無畱訟。有士人踰墻偸人室女﹐事覺到官﹐勘令當廳面試。光祖出﹝踰東墻摟處子詩﹞﹐士人秉筆云「花柳平生債﹐風流一段愁。踰墻乘興下﹐處子有心摟。謝砌應潛越﹐韓香計暗偸。有情還愛欲﹐無語彊嬌羞。不負秦樓約﹐安知漢獄囚。玉顏麗如此﹐何用讀書求。」光祖判云「多情﹝多﹞愛﹐還了半生花柳債。好个檀郎﹐室女爲妻也不妨。傑才髙作﹐聊贈靑蚨三百索。燭影搖紅﹐記取媒人是馬公。」犯姦之士﹐旣幸免罪﹐反因此以得佳偶。此光祖以禮待士也。

唐玄宗時﹐柳婕妤適趙氏﹐性巧﹐使雕工鏤板爲雜花﹐打爲夾襭﹐初獻皇后一疋﹐代宗賞之。

梁太尉從事江從簡﹐年十七﹐有才思﹐爲﹝采荷調﹞以刺何敬容。敬﹝容﹞覽之﹐不覺嗟賞﹐愛其巧麗。敬容時爲宰相。其詞曰「欲持荷作柱﹐荷弱不勝梁。欲持荷作鏡﹐荷暗本無光。」

王播客揚州木蘭寺﹐僧厭苦之﹐飯後擊鐘﹐播慚﹐題詩壁上云「上堂已了各西東﹐慚愧闍黎飯後鐘。」後二紀﹐鎭揚州﹐訪舊詩﹐已碧紗籠之矣。援筆續云「三十年來塵土裏﹐於今始得碧紗籠。」

杜牧詩云「鈿尺裁量減四分﹐纎纎玉筍裹輕雲。五陵年少欺他醉﹐嘆把花前出畫裙。」若曰「纎纎玉筍」﹐似此時已纒足矣。

響屧廊以楩梓板鋪於地上﹐西施行則有聲﹐故名。

範蜀公居許下﹐於長嘯堂前作荼縻架﹐每春季花時﹐宴客其下﹐有花墮酒中者﹐飲一大白﹐微風過則舉坐無遺﹐當時謂之「飛英會」。

沈後者﹐望蔡侯君理女也﹐以張貴妃權寵﹐動經半年不得禦。陳主當禦沈後處﹐暫入卽還﹐謂後曰「畱人不畱人﹐不畱人也去。此處不畱人﹐自有畱人處。」後答云「誰言不相憶﹐見罷倒成羞。情知不肯住﹐教我若爲畱。」

賈知微﹐曾城夫人杜若蘭以秋云羅帕裹丹五十粒與之﹐曰「此羅帕是織女采玉繭織成。」後大雷雨﹐失帕所在。

崔氏有詞翰﹐結縭之後﹐以盧校書年暮﹐微有嫌色。盧因請賦詩以述懷爲戲﹐崔立成詩﹐云「不怨盧郎年紀大﹐不怨盧郎官職卑。自恨妾身生較晚﹐不及盧郎年少時。」大笑爲樂。

太眞夫人﹐王母小女也﹐諱婉羅﹐﹝字﹞勃遂。臨淄有馬明生﹐字君寶﹐少爲賊﹐傷殆死﹐遇夫人﹐見而憫之﹐與藥一丸﹐立愈。

明生隨神女禹章入石室﹐金牀玉几。彈琴有一弦﹐五音並奏。

孟宗少遊學﹐其母制十二幅被以招賢士共臥﹐庶得聞君子之言。

李靖以布衣謁楊司空﹐有一妓殊色﹐執紅拂立於前﹐獨目公。公旣去﹐而臨軒﹐指吏﹝曰問﹞﹝問曰﹞﹕「處士第幾﹖住何處﹖」﹝公﹞﹝吏﹞具以對。公歸逆旅﹐其夜五更初﹐忽聞扣門聲低者﹐起問焉﹐乃紫衣﹝帶﹞﹝戴﹞帽人﹐杖﹝揭﹞一囊。公問﹕「誰﹖」曰「妾楊家執拂妓也。」公遽延入﹐脫衣去帽﹐乃十八九佳麗人也。

李靖與張氏乘馬而去﹐將歸太原﹐行次靈石旅邸﹐旣設﹝火﹞﹝牀﹞﹐鑪中烹肉且熟。張氏以發長委地﹐立梳牀前。公方刷馬﹐忽有一人﹐中形﹐赤髯而虯﹐乘蹇驢而來﹐投革囊於鑪前﹐取枕欹臥﹐看張氏梳頭。公怒甚。未決﹐猶自刷馬。張氏熟視其面﹐一手映身搖示公﹐令忽怒。急急梳頭畢﹐斂袵前問其姓。客曰「姓張。」張氏曰「妾亦姓張﹐合是妹。」遽禮。問﹕「第幾﹖」曰「第三。」因問﹕「妹第幾﹖」曰「最長。」遂喜曰「今多幸﹐逢一妹。」張氏遙呼曰「李郎且來見三兄。」遂禮之。

崔生謁一品﹐旣別﹐命紅綃送出院。時生回頭﹐妓立三指﹐又反掌者三﹐然後指胸前小鏡子云「記取。」余更無言。〖原注﹕紅綃事第一段。〗

崔生旣歸學院﹐神迷意奪﹐語減容沮﹐怳然凝思﹐日不暇食﹐但吟詩曰「誤到蓬山頂上游﹐明璫玉女動星眸。朱扉半掩深宮月﹐應照瓊芝雪艷愁。」〖原注﹕紅綃第二段。〗

孔明徵孟獲﹐人曰「蠻地多邪﹐用人首祭神則出兵利。」孔明雜以羊豕之肉﹐以麫包之以像人頭﹐此爲饅頭之始。

楚會諸侯﹐魯與趙俱獻酒﹐楚吏怒趙﹐乃以魯之薄酒易趙之厚酒﹐以奏楚王。王怒﹐遂圍邯鄲。

崔生憂懷無已。家中有昆侖奴磨勒﹐顧瞻郎君曰「心中有何事﹐如此抱恨不已﹖」生曰「汝輩何知﹐而問我襟懷心事。」磨勒曰「但言﹐當爲郎君釋解﹐遠近必能成之。」生駭其言異﹐遂具告之。磨勒曰「此小事耳﹐何不早言而自苦耶﹖」〖原注﹕紅綃第三。〗

崔生喜不自勝。磨勒曰「後夜乃十五夜﹐請深靑絹兩疋﹐爲郎君制束身之衣。一品宅有猛犬﹐常人輒入必噬殺之﹐其猛如虎﹐非老奴不能斃之。」至三更﹐攜煉錘而往。食頃而回﹐曰「犬已斃矣。」是夜與生衣靑衣﹐遂負而踰十重垣﹐乃入歌妓院內﹐止第三門。繡戶不扃﹐金釭微明﹐惟聞妓長嘆而坐﹐若有所伺。翠鬟初墜﹐紅臉才舒﹐幽恨方深﹐殊愁轉結。但吟詩曰「深谷鶯啼恨院香﹐偸來花下解珠璫。碧雲飄斷音書絕﹐空倚玉簫愁鳳凰。」生遂掀簾而入。姬躍下榻﹐執生手曰「郎君有何神術而至此﹖」生具告磨勒之謀。姬深感之﹐召入﹐以金甌酌之以酒。〖原注﹕紅綃第四。〗

紅綃謂生曰「妾家本居朔方﹐主人擁旄﹐逼爲姬侍。不能自死﹐尙且偸生。臉𨿽鉛華﹐心頗鬱結。縱玉筯舉饌﹐金鑪泛﹝漿﹞﹝香﹞﹐云屏而每進綺羅﹐繡被而常眠珠翠﹐皆非所願﹐如在桎梏。賢爪牙旣有神術﹐何妨爲脫狴牢。所願旣﹝伸﹞﹝申﹞﹐𨿽死不悔。請爲僕隸﹐願侍光容。」生聞﹐愀然不語。磨勒曰「娘子旣堅確如是﹐此亦小事耳。請先爲姬負其囊橐妝奩。」如此出入再三﹐遂負生與姬飛出峻垣十餘重。〖原注﹕紅綃第五。〗

趙師雄遷羅浮﹐日暮於林間酒肆傍﹐自見美人素妝出迎。與語言﹐極淸麗﹐芳香襲人。與之扣酒家共飲﹐一綠衣童子歌於側。師雄醉寐。東方旣白﹐起視﹐大梅花樹上有翠羽剌嘈相顧﹐所見蓋花神也。

唐牛相國僧孺﹐有子名繁﹐與其同鄕人蔡生同舉進士。﹝才﹞蔡生欲以女弟適之﹐蔡以有妻趙氏力辭﹐不得。牛氏與趙相與甚歡﹐蔡後至節度副使。

姜廉夫祖寺丞﹐一夕方就枕﹐忽聞夜間呵欵聲。一女子絕色﹐自﹛竹／喬﹜出﹐上堂﹐拜姜母啟焉﹐曰「妾與郎君有嘉約﹐願得一見。」姜聞欣然而起。妻時引避。女請曰「吾久棄人間事﹐不可以我故間汝夫婦之情。」妻亦相拊接歡如姊妹。女事姑甚謹﹐值端午節﹐一夕制彩絲百副﹐盡餉族黨﹐其人物花艸﹐字畫點綴﹐歷歷可數。自是皆以仙姑稱之。居無何﹐與姑言「新婦有大厄﹐乞暫適他所避之。」再拜出門﹐遂不見。姜盡室驚憂。頃之﹐一道士來﹐問姜曰「君面不祥﹐奇禍將至。何爲而然﹖」姜具以曲折告之。道士令於淨室設榻﹐明日復來﹐使姜徑就榻堅臥﹐戒家人須正午乃啟門。久之﹐寒气逼人﹐刀劍擊戛之聲不絕﹐忽若一物墜榻下。日午啟門﹐道士已至。姜出迎﹐笑曰「亡慮矣。」視墜物﹐乃一髑髏﹐如五斗大。出篋中刀圭藥滲之﹐悉化爲水。姜問其怪﹐道士曰「吾與此女皆劍仙﹐先與一人綢繆﹐遽捨而從汝﹐以故懷忿﹐欲殺汝二人。吾亦相與有宿契﹐特出力救汝。今事幸獲濟﹐吾去矣。」才去﹐女卽來﹐同室如初。

楊威少失父﹐事母至孝﹐嘗與母入山采薪﹐爲虎所逼﹐自計不能禦﹐於是抱母﹐且號且行﹐虎見其情﹐遂﹝佴﹞﹝弭﹞耳而去。

有婦人名沙臺﹐居於牢山﹐捕魚水中﹐觸沈木若有感﹐因懷孕﹐產十子。後沈木化爲龍出水﹐九子驚走﹐小子不能去﹐背龍而坐﹐龍因拕之。其母鳥語﹐謂背爲九﹐謂坐爲隆﹐因名爲九隆。及長﹐諸兄遂相共推九隆爲王。後牢山下有一夫一婦﹐生十女九﹐隆皆以爲妻﹐遂因孳育。皆畫身﹐像龍文﹐衣皆著尾。九隆死﹐世世不與中國通。

張道陵母夢天人自魁星中以蘅薇香授之﹐遂感而孕。

東坡云「歲行盡矣﹐風雨淒然。紙窻竹屋﹐燈火靑熒。時於此間﹐得少佳趣。」

沈攸之晚好讀書﹐手不釋書﹐嘗嘆曰「早知窮達有命﹐恨不十年讀書。」

惠州有溫都監女﹐名超超﹐頗有色﹐年十六﹐不肯嫁人。聞子瞻至﹐喜謂人曰「此吾壻也。」每夜聞子瞻諷詠﹐則徘徊窗外。子瞻覺而推窻﹐則超超踰垣而去。子瞻從而物色之﹐溫具言其然。子瞻曰「吾當呼玉郎與子爲婣。」未幾﹐子瞻過海﹐此議不諧﹐其女遂卒。故子瞻思念之﹐爲作﹝卜算子﹞詞﹐中有云「揀盡寒枝不肯棲」﹐謂其擇偶也。

子瞻有小妹﹐善詞賦﹐敏慧多辯﹐其額廣而如凸。子瞻嘗戲曰「蓮步未離香閣下﹐梅妝先露畫屏前。」妹卽應聲曰「欲叩齒牙無覓處﹐忽聞毛裏有聲傳。」以子瞻多須髯﹐遂亦戲答之。時年十歲。聞者莫不絕倒。〖原注﹕齊東野語不足信。〗

孝綽屏門不出﹐爲詩十字﹐以題其門。曰「閉戶罷慶弔﹐髙臥謝公卿。」令嫻續之曰「落花掃更合﹐叢蘭摘復生。」

沈﹝仲﹞﹝衝﹞仕齊爲禦史中丞﹐兄淡深﹐名譽有優劣﹐世號「腰鼓兄弟」。淡深並歷中丞。兄弟三人並爲司直﹐晉宋所未有也。

唐大歷中﹐有人行到鳳凰臺﹐見一男子與一婦人相和而歌﹐聲徹雲際。婦人歌曰「深閨寒鎖難成夢﹐那得同衾共繡牀。一自與郎江上別﹐霜天更自覺宵長。」男子和曰「纖阿斂照窻風起﹐漸覺霜寒逼玉牀。幽恨從來無早暮﹐不知宵漏向人長。」又歌曰「愁聽黃鶯喚友聲﹐空閨曙色夢初驚。窻前總有花箋紙﹐難寄妾心字字明。」和曰「遙知把筆怯禽聲﹐密語書來屢自驚。若道花箋傳不盡﹐幽情含處已分明。」又歌曰「寂靜璇閨度歲華﹐並頭蓮葉又如錢。愁人獨處那堪此﹐安得君來共枕眠。」和曰「愁多四月日如年﹐金錯囊無買醉錢。滿地落花愁不寐﹐非關明月夜遲眠。」又歌曰「臥病匡牀香屢添﹐夜深猶有一絲煙。懷君無計能成夢﹐更恨砧聲到枕邊。」和曰「寒燈未減夜愁添﹐輕帳垂羅薄似煙。忘卻閨中病無寐﹐空教魂夢到君邊。」歌罷﹐其人迫而視之﹐乃二獸焉。一類豬而體特髙﹐蔚有文彩。一類龍而小﹐徧體純黃色。其人驚而走﹐行者問之﹐因語其故。共往觀之﹐寂然無所見﹐惟竹書一束在地﹐取視簡策幾毀﹐文不可辯。惟首策隸書「地出梓桐﹐僞失其眾。邪去立言﹐灌平獲誦。於古有文﹐乍得斯人。慈心匆用﹐筆冠日輪」三十二字。

【毛晉跋】

余初從書目﹐見《誠齋雜記》﹐誤謂《伊洛淵源》之類﹐貯之宋儒道學簏中﹐未曾寓目。偶披伊席夫《瑯嬛記》﹐援鳳﹝皇﹞﹝凰﹞臺唱和﹐及吳淑姬﹑﹝張﹞﹝楊﹞子冶合簪二則﹐注云「出《誠齋雜記》」﹐因復覽而閱之。凡二卷﹐所紀百二十餘條﹐皆小碎雜事﹐新異可喜﹐絕無腐气﹐頗似《太平廣記》﹐又不墮於蹈襲迂誕﹐眞小說家不多見者。急付梓人﹐以公同耆。按﹐周達﹝夫﹞﹝觀﹞序云「林載﹝夫﹞﹝卿﹞所著書並詩文凡十﹝一﹞﹝二﹞種。」恨未窺其全耳。湖南毛晉識。

【補】

齊婁逞﹐乃東陽女子﹐變服爲丈夫﹐能奕﹐又解文義﹐仕至揚州從事。後事發﹐始作婦人服。語曰「有如此技﹐還作老嫗。」〖僅見於重編《說郛》本〗

【附】《四庫全書總目》

《誠齋雜記》二卷內府藏本

舊本題元林坤撰。前有永嘉周達﹝卿﹞﹝觀﹞序﹐稱坤字載卿﹐會稽人。曾官翰林﹐所著書凡十二種﹐此乃其一。誠齋﹐坤所自號也。作序年月題丙戌嘉平﹐不署紀元。書中引聶碧窻詩﹐與古人並列。聶爲元初道士﹐則是書在後矣。中皆剽掇各家小說﹐餖飣割裂﹐而不著出典。如昆崳奴磨勒一事﹐分於五處載之﹐其弇陋可知也。

