

欽定四庫全書

子部十二

龍川略誌

小說家一【雜事之屬】提要

【臣】等謹案龍川略誌十卷別誌二卷宋蘇轍撰轍有詩傳已著錄案晁公武讀書志載龍川略誌六卷別誌四卷稱轍元符二年夏居循州杜門閉目追維平昔使其子逺書之於凡四十事其秋復紀四十七事此本龍川略誌作十卷別誌作二卷略誌凡三十九事較晁公武所紀少一事別誌則四十八事較晁公武所紀又多一事蓋商維濬刻本離析卷帙已非其舊又誤竄略誌中一事入別誌中並轍序所稱十卷之文亦濬所追攺也略誌惟首尾兩卷紀事十四條餘二十五條皆論朝政蓋是非彼我之見至謫居時猶不忘也然惟記眾議之異同而不似王安石曾布諸日錄動輙歸怨於君父此轍之所以爲轍歟別誌所述多耆舊之餘聞朱子生平以程子之故追修洛蜀之舊怨極不滿於二蘇而所作名臣言行錄引轍此志防及其半則其說信而有徵亦可以見矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

龍川略誌引

予自筠徙雷自雷徙循二年之間水陸幾萬里老防百數十指衣食僅自致也平生家無尢物有書數百卷盡付之他人旣之龍川𨿽僧廬道室公皆不許入裒槖中之餘五十千以易民居大小十間苴獘漏粗芘風雨北垣有隙地可以毓蔬有井可以灌乃與子逺荷鉏其間旣數月韭蔥葵芥得雨坌出可菹可芼蕭然無所復事矣然此郡人物衰少無可晤語者有黃氏老官學家也有書不能讀時假其一二將以寓目然老衰昏亦莫能久讀乃杜門閉目追思平昔恍然如記所夢𨿽十得一二而或詳或略蓋亦無足記也逺執筆在傍使書之於凡四十事十卷命之龍川略誌

欽定四庫全書

龍川略誌卷一

宋蘇轍撰

夢中見老子言楊綰好殺髙郢嚴震皆不殺

予防居鄕閭從子瞻讀書天慶觀治平初在京師夢入三淸殿殿上老子像髙三二尺狀甚異能與人言問者非一也予亦謁而問焉謂予曰子知楊綰乎曰唐之賢相也子知髙郢嚴震乎曰郢文臣震功臣也三人孰賢曰郢震𨿽賢其不及綰逺矣曰此人皆終尙書僕射然綰不至上壽而郢震皆耆艾乃死子知其說乎曰不知也曰綰好殺生而郢震皆不殺此其所以異也子其志之予夢中固不詳三人之然否也起閱唐書三人官秩壽考皆信獨不見好殺與否耳

燒金方術可以授人

予兄子瞻嘗從事扶風開元寺多古畫而子瞻少好畫往往匹馬入寺循壁終日有二老僧出揖之曰小院在近能一相訪否子瞻欣然從之僧曰貧道平生好藥術有一方能以朱砂化淡金爲精金老僧當傳人而患無可傳者知公可傳故欲一見子瞻曰吾不好此術𨿽得之將不能爲僧曰此方知而不可爲公能不爲正當傳矣是時陳希亮少卿守扶風平生溺於黃白嘗於此僧求方而僧不與子瞻曰陳卿求而不與吾不求而得何也僧曰貧道非不悅陳卿畏其得方不能不爲耳貧道昔嘗以方授人矣有爲之卽死者有遭防者有失官者故不敢輕以授人卽出一卷書曰此中皆名方其一則化金方也公必不肯輕作但勿輕以授人如陳卿愼勿傳也子瞻許諾歸視其方每淡金一兩視其分數不足一分軾以丹砂一錢益之雜諸藥入甘鍋中煆之鎔卽傾出金砂俱不耗但其色深淺班班相雜當再烹之色勻乃止後偶見陳卿語及此僧遽應之曰近得其方矣陳卿驚曰君何由得之子瞻具道僧不欲輕傳人之意不以方示之陳固請不已不得已與之陳試之良驗子瞻悔曰某不惜此方惜負此僧耳公愼爲之陳姑應曰諾未幾坐受鄰郡公使酒以贓敗去子瞻疑其以金故深自悔恨後謫居黃州陳公子慥在黃子瞻問曰少卿昔竟嘗爲此法否慥曰吾父旣失官至洛陽無以買宅遂大作此然竟病指癰而沒乃知僧言誠不妄後十餘年謫居筠州有蜀僧儀介者師事克文禪師文之所至輙爲修造所費不貲而莫知錢所從來文祕其術問之不以告人介與省聰禪師善宻爲聰道其方大扶風開元僧所傳然介未嘗以一錢私自利故能保其術而無患

養生金丹訣

予治平末溯峽還蜀泊舟仙都山下有道士以陰眞君長生金丹訣石本相示予問之曰子知金丹訣否道士曰不知也然士大夫過此必以問之庶有知之者予佳其意試問以燒煉事對曰養生有內外精气內也非金石所能堅凝四支百骸外也非精气所能變化欲事內必調養精气極而後內丹成內丹成則不能死矣然隱居人間久之或托屍假而去來變化輕舉不可得也蓋四大本外物和合而成非精气所能昜也惟外丹成然後可以防瓦礫化皮骨飛行無礙矣然內丹未成內無交之則服外丹者多死譬積枯艸絮而寘火其下無不焚者予甚善其說吿之曰昔人有服金丹不幸赴井而死而五臟皆化爲黃金者又有服玉泉死於盛夏而屍不敗壊者皆無內丹以主之也子之說信然哉後十餘歲官於南京張公安道家有一道人陜人也爲公養金丹其法用紫金丹砂費數百千期年乃成公喜告予曰吾藥成可服矣予謂公何以知其藥成也公曰抱朴子言藥旣成以手握之如泥出指間者眞成也今吾藥如是以是知其成無疑矣予爲公道仙都所聞謂公曰公自知內丹成則此藥可服猶未也姑俟之若何公笑曰我姑俟之耶

愼勿以刑加道人

予在王公君貺大名幕府嘗有丏者以大扇傷一婦人而盜其首飾於法爲彊盜當死予訊之盜曰我乃學道者且善相手魏人多知我我非盜也問之眾人信然然盜狀明白不可諱予言之君貺君貺曰道人勿加以刑使來吾自訊之卽曰此風狂人也釋之予退問丏者所從來曰我利州山峽民家子也少病癩父母棄我山中三日哭不絕聲嶺上有一人循防徑而下顧憐我吿以故曰吾家在谷中汝茍能從我爲我拾薪汲水足矣卽起從之因教導引行气數年癩疾良愈復謂我汝宿業厚當終身勤苦乃免於病此非汝所居出山行乞勿與平人齒若羙衣甘食則病復作矣然汝無以免饑寒者誨汝相手可以自養有餘卽以與人勿畜也我逰四方久矣未嘗敢違其言也予以告君貺君貺善待之因爲與言吾昔登科謁退傳張公公曰君異日必貴有道人犯法愼勿刑也吾請其故公曰吾少以爲射洪令縣方捕劫盜手於山中執一人不知所從來曰此劫者也吾視其人非凶人也命脫械釋之官吏皆爭吾告之曰果劫也吾任其咎其人旣得釋乃前問曰公何以知我非劫也吾告之曰吾視汝非劫者耳曰公眞不可得我誠非劫而迹似之然我本學道有師在山後其徒僅十人使我出市藥不幸而執今歸告師三日復出見公矣如期卽至曰我師奇公不凡使我召公入山學道吾笑曰吾有官守妻子未暇從汝師其人曰我師固知公未能也有藥在此可日服一丸藥盡我復來見公藥可數合許貯以小合如其言服之藥盡其人復至問藥安在曰服之盡矣其人驚曰此藥有毒他人服之必病今不能病公公眞奇人也今世必享上壽貴極人臣若求白日上升則來世矣吾曰此未嘗以刑加一道人君貺熟視予曰君亦貴人也勿忘張公之言予應之曰諾後二年予爲戶部侍郎稅居張公舊第之西偏見公諸孫道公將薨之嵗有道人叩門公見之曰此射洪故人也與之飲終日畱藥遺公退如逆旅蟬蛻而去服其藥則射洪所服藥皆下命埋之第中三淸堂後沐浴盛服臥帳中使妓奏琵琶移時不止發帳視之公則蛻矣

龍川略誌卷一

欽定四庫全書

龍川略誌卷二

宋蘇轍撰

醫術論三焦

彭山有隱者通古醫術與世諸醫所用法不同人莫之知單驤從之學盡得其術遂以醫名於世治平中予與驤遇廣都論古今術同異驤旣言其略復嘆曰古人論五臟六腑其說有謬者而相承不察今欲以告人人誰信者古說左腎其府膀胱右腎命門其府三焦丈夫以藏精女子以系包以理主之三焦當如膀胱有形質可見而王叔和言三焦有髒無形不亦大謬乎蓋三焦有形如膀胱故可以藏有所系其無形尙何以藏系哉且其所以謂之三焦者何也三焦分布人體中有上中下之異方人心湛寂欲念不起則精气散在三焦榮華百骸及其欲念一起心火熾然翕撮三焦精气入命門之府輸寫而去故號此府爲三焦耳世承叔和之謬而不悟可爲長太息也予甚異其說後爲齊州從事有一舉子徐遁者石守道之婿也少嘗學醫於衛州聞髙敏之遺說療病有精思予爲道驤之言遁喜曰齊嘗大饑羣匄相臠割而食有一人皮肉盡而骨脈全者遁以學醫故往觀其五臟見右腎下有脂膜如手大者正與膀胱相對有二白脈自其中出夾脊而上貫腦意此卽導引家所謂夾脊防闗者而不悟脂膜如手大者之爲三焦也單君之言與所見懸合可以正古人之謬矣

王江善養生

丏者王江居宛丘喜飲酒醉臥塗潦中不以自苦嘗大雪或以雪埋之其气勃然雪輙融液遊於宛丘常髽角戴花小兒羣聚捽罵之江嬉笑自往往販鬻餅餌晚不能售輙呼與共食入田舍父老招之食飲醉飽卽睡婦女在側江不以自疑人亦信其無他也以此陳人敬愛之至畫其像事以香火劉述古爲西京漕至陳欲見江方入城江當道大罵劉亦不知其江也俾州撻之明日召江愧謝江笑曰罵運使受杖分也亦不謝士大夫知其異百計欲問其術輙佯醉極口罵終莫能問者熈寜中予爲陳學教授屢以酒邀之飲不甚多曰年老气衰不能劇飲如往日矣大肉硬餅亦皆不食每欲防輙中止而咽若喉中時有流水者然畏其罵不敢問也一日言及養生事江咈然欲罵予曰予以畏罵久無所問今日語適然耳非欲盜法也且吾欲學道開卷求之𨿽不盡得亦過半矣顧方溺世故妻孥滿目前𨿽使呂公來其如我何而況爾耶江笑曰君言是也予因曰吾決不問子術姑吿我昔本何人緣何學道而已江曰我本考城人少亦娶妻家不事生業妻父屢譴我至加毆箠一日閉門不納我傍待其門者累日忽發憤棄之而逰少嘗舉學究能誦周易試之不遺一字久之太守陳述古招劍州李昊使作符禁昊爲人大言多誕欲見江江卽逃去遂不知所在

趙生挾術而又知道

髙安丏者趙生敝衣髮未嘗洗洛好飲酒醉輒毆罵其市人𨿽有好事者時常與語生亦慢罵斥其過惡故髙安之人皆謂之狂人不敢近也然其與人遇𨿽未相識皆能道其宿疾與其平生善惡以此或曰此誠有道者耶元丰三年予謫居髙安時見之於途亦畏其狂不敢問是歲歲暮生來見予予詰之曰生未嘗求人而謂我何也生曰吾意欲見而旣而曰吾知君好道而不得要陽不降陰不升故肉多而浮面赤而瘡吾將教君椀水以灌漑子而經旬諸疾可去經歲不怠𨿽度世可也予用其說信然惟怠不能久故不能極其妙生嘗約予防宿旣而不至予問其故曰吾將與君出逰度君不能出也否或傷神故不敢予曰生故逰何所曰吾嘗至太山下所見與世說地同耳君若見此去當不願仕矣予曰何故生曰彼多僧與官吏僧逾分吏曰物故耳予曰生能至彼彼亦知相敬乎生曰不然吾則見彼彼不見吾也不如耳入人家能見人而人不見也自嘆曰此亦邪術非正法也君能自奉使气與性俱全則出入之際不學而能然後爲正也予曰奉气從生說可矣至於奉性柰何生不答一日遽問曰君亦嘗夢乎曰然亦嘗夢先公乎曰然方其夢也亦有存沒曰不之知乎曰是不可常也生笑曰嘗問我奉性今有夢見之異則性不全矣予不答然異其言自此知生非特挾術亦知道者也生兩目皆不視物不能明然時能脫白見瞳子碧色自臍以上骨如龜敲息已下骨如刃兩骨相值其間不合如指自言生於甲寅今一百二十七年矣家本代州名吉事五臺僧不終棄之逰四方少年無行所爲多不法與楊州蔣君俱學蔣惡之以藥毒其目遂翳然生亦非蔣不循禮槁死無爲也是時予見子瞻謫居黃州求書而往一見喜其樂易畱半歲不去及子瞻北歸從之與興國知軍楊繪見而畱之生喜禽鳥六畜嘗以一物自隨寢食與之同居興國畜駿爲騾所傷而死繪具棺葬之元祐元年予與子瞻皆召還京師蜀僧法震來見曰震溯江將謁公黃州至云安酒家見一丏者曰吾姓趙頃在黃州識蘇公爲我謝之予驚問其狀良是時知興國軍朱彥慱在坐歸吿其父發其葬空無所有惟一杖及兩脛在予聞有道者惡人知之多以惡言行自晦然亦不能自揜故徳順時見於外予觀趙鄙拙忿隘非專自晦者也然其言時有合於道蓋於道無所見則術不能神術𨿽已至而道未全盡𨿽能久亦未可以語古之眞人也古書屍假之下者畱腳一骨生豈假者耶

龍川略誌卷二

欽定四庫全書

龍川略誌卷三

宋蘇轍撰

與王介甫論靑苖鹽法鑄錢利害

熈寧三年予自蜀至京師上書言事神宗皇帝卽日召見延和殿授制置三司條例司檢詳文字時參政王介甫副樞陳暘叔同管條制事二公皆未嘗知予者久之介甫召予與呂惠卿張端防今私第出一卷書曰此靑苖法也君三人閱之有疑以告得詳議之無爲他人所稱也予知此書惠卿所爲其言多害事者卽疏其尢甚以示惠卿惠卿面頸皆赤歸卽攺之予間謁介甫介甫問予可否予曰以錢貸民使出息二分本以援救民之困非爲利也然出納之際吏緣爲姦𨿽重法不可禁錢入民手𨿽良民不免非理之費及其納錢𨿽富家不免如違限則鞭箠必用自此恐州縣事不勝繁矣唐劉晏掌國用未嘗有所假貸有尢其靳者晏曰民僥得錢非國之福吏以法責督非民之利使吾𨿽未嘗假貸而四方丰防貴賤知之不逾時有賤必糴有貴必糶故自掌利柄以來四方無甚貴甚賤之病又何必貸也晏之所言則漢常平之法矣今此法見在而患不修舉公誠有意於民舉而行之劉晏之功可立俟也介甫曰君言甚長當徐議而行之此後有異論幸相告勿相外也自此逾月不言靑苖法防河北轉運判官王廣亷召議事閱條例司所撰諸法皆知其難行而廣亷常言乞出度牒數十道鬻而依闗中漕司行靑苖事春利秋以侔利與惠卿所造略相似卽請之以出施河北而靑苖法遂行於四方予在條例司王介甫問南鹽利害對曰舊說有三而已其一立鹽綱賞格使官鹽少拌和則鹽難行其二減官價使販少利其三增沿江巡檢使販知所畏三說並用則鹽利宜稍增然利之所在欲絕販恐理難也介甫曰不然但法不峻耳對曰今鹽法至死非不峻也而終不可止將何法以加之介甫曰不然一村百家俱販鹽而敗者止一二其餘必曰此不善販安有敗此所以販不止也若五家敗則其餘少懼矣十家敗則其餘必戢矣若二十家至三十家敗則不敢販矣人知必敗何故不止此古人所謂鑠金百鎰盜跖不掇也對曰如此誠不販矣但恐二三十家坐鹽而敗則起爲他變矣一日復問鑄錢對曰唐開通錢最善今難及矣天禧天聖以前錢猶好非今日之比故盜鑄難行然是時官鑄大率無利蓋錢法本以均通有無而不爲利也舊一日鑄八九百耳今歲務多以求利今一日千三四百矣熈寜初止此間後又增二千矣錢日濫惡故盜鑄日多今但稍復舊法漸止矣介甫曰何必鑄錢古人以銅爲噐皿精而能久善於瓷漆今河東銅器其價極髙官勾鑄錢而鑄器其利比錢甚厚對曰自古所以禁鑄銅爲器皿者爲害錢法也今若不禁銅器則人爭壊錢爲器矣介甫曰鑄錢不如鑄器之利又安以錢爲對曰人鑄銅器則官銅器亦將不售介甫曰是不難勒工名可也不對而退其後銅器行而錢法壊

論河朔鹽利害

張端與予同在條例司暘叔門下士也深非介甫論事時對予深言予曰君如此意將何事曰河朔財賦常患窘急然鹽獨未今之利不貲矣予曰予頃在河朔聞鹽本末稍詳河朔地鹻民刮鹻煎鹽不買而足用周世宗常海鹽共得三十萬緡民無使者多法極苦之藝祖徵河東還父老進狀乞隨兩稅納錢三千萬緡而罷法藝祖許焉今兩稅外食鹽錢是已是時民於澶州河亶橋作感聖恩道埸父老至今能道之仁宗朝王君貺爲三司使復議法未定君貺去職張安道繼之具本末以奏且曰河朔歲有河隄國信之勞比之諸道爲苦恐不宜復鹽以困之仁宗驚曰朕不知也柰何重困河朔生靈卿爲朕撰數句語朕將親批出使河朔人知此意卽批奏牘後曰朕恐河朔軍民斗食貴鹽所請宜不行時賈魏公昌朝畱守北京聖語至卽刻石於府圍騎山樓癭木亭上及賈公由並守魏而提刑薛向宻奏乞行法托以他事入朝廷議之賈公具知其計及其還置酒邀之中食同至騎山癭木亭相對酒五行無他語向顧見石刻知事已露遂不復議事魏人以此深徳賈公君柰何復言此論曰我初聞疑此不意君知之詳也卽不敢措口然元丰間竟聴議

議遣八使搜訪遺利

陳暘叔𨿽與介甫共事而意本異所唱不深和之也旣召謝卿材侯叔獻陳知儉王廣亷王子韶程顥盧秉王汝翼等八人欲遣之四方搜訪遺利中外傳笑知所遣必生事以迎合朝廷然莫敢言者予見暘叔暘叔逆問曰君獨來見何也對曰有疑欲問公耳近日召八人者欲遣往諸路不審心旣知利害所在事有名件而使往按實之耶其亦未知利害所在謾遣出外總捕諸事也暘叔曰君意謂如何對曰昔嘉祐未遣使寛卹諸路事無所措行者各務生事旣還奏例多難行爲天下笑今何以異此暘叔曰吾昔奉勑防詳寛卹等事如範堯夫軰所請皆中理對曰今所遣如堯夫者有幾暘叔又曰所遣果賢將不肯行君無深憂對曰公誠知遣使不便而恃遣者之不行何如暘叔召予及惠卿語於宻院曰上卽位之初命天下監司具本路利害以聞至今未上今當遣使宜得以議可以一札子乞催行之惠卿非其黨中意不樂謾具艸無益也然介甫竟不得暘叔胸中事及朝廷將命相以譲暘叔暘叔旣得位不復肯行條例事三人遂相失天下謂暘叔爲簽相

龍川略誌卷三

欽定四庫全書

龍川略誌卷四

宋蘇轍撰

許遵議法𨿽妄而能活人以得福

知潤州許遵嘗爲法官奏讞婦人阿云謀殺夫不死獄以按問欲舉乞減死舊說闘殺劫殺闘與劫爲殺因故按問欲舉可以減謀而殺則謀非因故不可減士大夫皆知遵之妄也時介甫在翰苑本不曉法而好議乃主遵議自公卿以下爭之皆不能得自是謀殺遂有按問然舊法一問不承後𨿽犯者自言皆不得爲按問時欲廣其事𨿽累問不承亦爲按問天下皆厭其說予至齊齊多劫盜而不知法有按問則未有盜而非按問者二人同劫先問其左則按問在左先問其右則按問在右故獄之死生在問之先後而非盜之情又有甚者捕人多盜之鄰里所欲活者輙先問之則死生又出於用情予見而嘆曰惜哉始議按問者之未究此獘也因以語齊守李誠之誠之亦嘆曰吾儕異日在朝當革此獘予曰𨿽然遵議則非而要能活人吾議則是而要能殺人予意亦難攺之誠之曰信然柰何而可予曰昔劫盜贓三千而死今五千而死矣有常也必欲攺是增至七千而死庶幾可耳後十餘年謫居筠州筠守許長卿遵之子也言其兄弟及諸子仕宦者十餘人而郎官刺史至數人予復嘆曰遵之議妄甚矣而子孫仕者若是其多也一能活人天理固不遺之也哉

張次山因一婢知周髙而刺配海島

曲隄周氏以財雄於齊有祕書丞髙者尢驕縱不法嘗自京師載妓妾數十人遊杭州其一人以妬害自沈死及還齊其父母邀賄謝不滿意訴之長請令張次山取證左治之亦無他矣防次山之婢本周氏隸也自牖窺之歷指所從來一人本髙父妾嘗生一子次山卽以長吏舉行之髙坐刺配海島而死齊人快之李誠之嘗與及此稱善予曰使我爲長請決不舉也誠之曰何故曰民間如此事不爲少也偶一婢子知之因而發之以爲明彼不知者獨何幸髙獨何不幸也事發有端長吏不得已治之可也其發無端自非叛逆不問可也誠之曰此長者之論次山之流固不及

契丹來議和親

予從張安道判南都問契丹遣泛使求河東界上地宰相王安石謂咫尺地不足惜朝廷方置河北諸將後取之不難及北使至上親臨軒諭之曰此小事卽指揮邊吏分畫使者出各人曰上許我矣有司欲與之辯卒莫能得予聞之以問安道安道曰昔慶曆中契丹遣劉六符等來議和親未許燕人有梁濟世爲雄州諜者嘗以詩書教契丹公卿子弟先得其國書本以獻仁宗性畏愼時呂許公爲相奏曰蕃國求和親漢唐所不免當徐議以答之者耳無深憂也仁宗深以爲然及六符至殿上讀書如平日無所問六符失色咨嗟出至殿外幄次曰事已漏矣由此有司與之評議無甚難也今兩朝地界犬牙相入本非朝廷所詳若以實答之以付邊議定以問邊城以疆埸爲職誰敢不盡力而其可否尙在朝廷事莫便於此何乃面與之決

議賣官麯與酒事

眞宗皇帝自毫還過宋禦樓宣赦以宋爲南都仍弛其酒禁使民賣官麯十餘家共之更七八十年官課不虧有鹽麯院官神宗而監司建議罷賣麯而酒時轉運司方苦財賦不足其判官章楶大喜親至南都集官吏議之予曰南都賣麯與建都同一敕今都邑如舊而罷賣麯一不便也昔南都西都皆賣麯近年西都已酒矣此轉運司所以爲例也然西都麯戶敗折列狀求罷官不得已而聼今南都麯戶未嘗欠官一錢無故罷之二不便也使攺法而官獲厚利不顧而行尙可也今八家造酒每家父子兄弟同干酒事欲分城內與河上爲兩務每務不過監官二人前四人共十二人此酒戶減半若較其忠志公相逺至於官本於所費亦復不少但恐酒之例不如賣麯三不便也今不顧三害而決爲之柰何楶不能難但言本司窘廹萬一有利耳議未決而予謫筠州楶遂決成法後五年予過南都聞酒課不旋踵而敗又七年予適預議郊赦乃罷酒而復賣麯南都人大喜

江東諸縣括民馬

予爲績溪令適有朝防江南諸都市廣西戰馬江東素乏馬每縣𨿽不過十餘疋而諸縣括民馬吏緣爲姦有馬之家爲之騷然予謂縣尉惇願曰廣西取馬使臣未至事忌大遽徐爲之備可也吾邑孰爲有馬者惇願曰邑有遞馬簿歲月逺矣然有無之實尙得其半也卽取簿封之又曰何從得馬牙人乎曰召豬牙詰之則馬牙出矣果得曾爲人賣馬者辭以不能曰吾不責汝以馬但爲我供文書耳曰諸州符日至縣督責買馬乃以夏稅過期爲名召諸鄕保正副問之曰汝保誰爲有及格馬者相顧辭不知曰保正副不知誰當知者苐勿以有爲無無爲有則免罪矣汝等所具吾將使眾人訴其不實而陳其脫落者不可不實也人知不免皆以實告復諭之曰買馬事止此矣廣西取馬者至郡則馬出若不至則已矣皆再拜曰邑人幸矣然取馬者卒不至

龍川略誌卷四

欽定四庫全書

龍川略誌卷五

宋蘇轍撰

議定吏額

予爲中書舍人與範子功劉貢父同詳定六曹條例子功領吏部元丰所定吏額主者茍悅羣吏比舊額幾數倍朝廷患之命重加詳定事已再上再卻矣予偶坐局中吏有白中孚者進曰吏額不難定也中孚昔嘗典其事知獘所起予曰其獘安在中孚曰昔流內銓今侍郎左選也事之最繁莫過於此矣昔銓吏止十數今左選吏至數十事如加舊而用至數倍者昔無重法重祿吏通賕賂則不欲人多以分所入故竭力勤勞而不辭今行重法給重祿賕賂比舊爲少則不忌人多而幸於少事此吏額多少之大情也舊法日生事以難易分七等重者至一分輕者至一釐以下幹分爲一人今誠抽取逐司兩月事定其分數此舊不加多則吏額多少之限無所逃矣予曰汝言似得之矣卽以告屬官皆不應獨李誠之議曰是誠何爲卽與之議曰此羣吏身計所系也以分數爲人數必大有所逐將大至紛愬𨿽朝廷亦將不能守乃具以白宰執請據實立額竢吏之年滿轉出或事故死亡更不塡及額而止如此不過十年自當消盡𨿽稍似稽緩而見在吏知非身患則自安心事乃爲便諸公皆以爲然遂申尙書省乞取諸司兩月生事而又吏人不知朝廷意皆莫肯供再申乞牓諸司使明知所立吏額候他日見闕不非法行之日徑有減損如此數月之間文字皆足因裁損成書以申三省時左相呂防仲也極喜此事以問三省諸吏皆不能曉有任永壽者本非三省吏也嘗預元丰吏額事以事至三省能言其意防仲悅之卽於尙書省立吏額房使永壽與堂吏數人典之小人無逺慮而急於功利卽背前約以立額日裁損吏員復以私所好惡變易諸吏局次凡近下吏人惡爲上名所壓卽撥出上名於他司凡閒慢司分欲入要地者卽自寺監撥入省曹凡奏上行下皆防仲專之不復經由三省法出中外紛然防仲旣爲臺官所攻稱疾在告而永壽亦恣橫髒污狼籍下開封府推治府官觀望久不肯決至宣仁後以爲言乃以徒罪刺配久之防仲知眾不伏徐使都司再加詳定大率如予前議乃定

放買撲場務欠戶者

予爲戶部侍郎有言買撲場務者人戶自熈寜初至元丰末多者四界少者三界緣有實封投狀添價之法小民爭得務勝不復計較實利自始至末添錢多者至十倍由此破蕩家產傍及保戶陪納不足父子流離深可湣防乞取累界內酌中一界爲額除元額已足外其元額𨿽未足而於酌中額得足者並與釋放惟未足者依舊催理候及酌中額而止予善其說奏乞施行天下欠戶賜者不可勝數或號以諫官呂陶所請

不聼祕法能以鐵爲銅者

有商人自言於戶部有祕法能以膽礬防鐵爲銅者予召而詰之曰法所禁而汝能之誠祕法也今試之於官則所爲必廣汝一人而不能自了必使他人助汝則人人知之非復祕也昔之所禁今將徧行天下且吾掌朝廷大計而首以行濫亂法吾不爲也其人黽俛而出卽詣都省言之諸公惑之令試斬馬刀所後竟不成

王子淵爲轉運以賤價収私販乳香

熈寜中王子淵爲京東轉運判官知宻州海船多私販乳香卽明召船客入官中以賤價収之自以爲奇言於朝廷中書戶房檢正官向宗儒得之喜曰此法所禁子淵爲監司知人犯法不能禁而出錢買之此罪人也子淵旣得罪香皆沒官一時以爲奇策元祐初販香者訴之朝廷令戶部支還七分錢議者以爲過猶不及也有傅永亮者自言嘗入香於官今二劵具在然皆非其本名詰其故曰皆家人耳問其所在及其親屬之存亡皆曰亡之予笑曰安知此非姦人乎尙書李常郎中趙偁皆曰此大商家業數萬緡安得爲姦乎予曰爲姦不問貧富此事蓋有三說而已永亮實曾入香今無以自明一也得防遺文書以欺官二也殺此二人而得其書三也三說皆不可知而妄以錢與之本部吏必大有所受不可李趙皆曰永亮泉人可符下實其家財予曰永亮之可疑非爲貧也二人固爭之予不得已從之及泉中部家財止百餘千予笑曰今當如何二人猶執欲予防韓師朴爲戶部乃止然永亮竟訴都省都省與之時予已去戶部矣

辧人告戶絕事

廣州商有投於戶部者曰蕃商辛押陁羅者居廣州數十年矣家貲數百萬緡本獲一童奴過海遂養爲子陁羅近嵗還蕃爲其國主所誅所養子遂主其家今有二人在京師各持數千緡皆養子所遣也此於法爲戶絕謹以告李公擇旣而爲畱狀而適在告郎官謂予曰陁羅家貲如此不可失也予呼而訊之曰陁羅死蕃國爲有報來廣州耶曰否傳聞耳陁羅養子所生父母所養父母有在者耶曰無有也法告戶絕必於本州縣汝何故告於戶部曰戶部於財賦無所不治曰此三項皆違法汝姑伏此三不當吾貸汝其人未服告之曰汝不服可出詣禦史臺尙書省訴之其人乃伏並召養子所遣二人謂之曰此本不預汝事所以召汝者恐人妄揺撼汝耳亦責狀遣之然郎中終以爲疑予曉之曰彼所告者皆法所不許其所以不訴於廣州而訴於戶部者自知難行欲假戶部之重以動州縣耳郎中乃已

言水陸運米難昜

元祐三年春闗中水旱提刑司依法賑民不以聞朝廷呂防仲陜人憂之過甚有吳革者自白波輦運罷還欲求堂除因議水陸運米以濟闗中之策朝廷下戶部且使革領其事革言陸運以車營務車駝坊駝騾運至陜水運以東南綱船般至洛口以白波綱船自洛口般入黃河革見予於戶部予謂之曰吾已謂君呼車營務駝坊職掌人矣君姑坐待之旣至問之車營務無車駝坊無駝騾予曰此可以賀君矣有車與駝騾君將若之何革曰何故曰陸運至難君不過欲多差小使臣軍大將謹其嚢封耳車營務駝坊兵級多過犯配刺到旣行必多作緣故使前後防絕監者力不能及所至盜食且賣若不幸遇雨則化爲泥土君皆莫如之何也革無語復謂之曰至如水運亦且不易汴河自京城西門至洛口水極淺東南綱船底深不可行且方春綱先至者皆趂酬得力綱輟令曲去人情必大不樂及至洛口倉廩疎漏專斗不具𨿽卸納亦不如法白波綱運昔但聞有竹木不聞有糧食此天下之至險不可輕易吾已付輦過司令具可否矣然君難自言吾當見諸公議之及見防仲防仲業已爲之不肯盡罷予爲刷汴岸淺底船量載米以往未幾予罷戶部聞所運米中路畱滯𨿽有至洛口散失敗壊不可計

龍川略誌卷五﹤子部﹐小說家類﹐雜事之屬﹐龍川略誌﹥

欽定四庫全書

龍川略誌卷六

宋蘇轍撰

享祀明堂禮畢更不受賀

元祐四年上再享明堂三省以章獻皇后故事將竢禮畢百官班賀於防慶殿其儀注取防太皇太后宣諭曰天聖中誠有此儀然以吾菲薄何敢事依先後之舊況祀事旣成皇帝賀於禁中百官皆賀於東門足矣復安用此爲羣臣稱嘆以爲不可請及降手詔明示中外轍時在翰林請至都堂宣聖防撰詔曰皇帝臨禦海內晏然五經季秋再講宗祀克有君徳以享天心顧吾何功獲斯福今有司因天聖之故事修防慶之盛禮將俾文武稱賀於庭吾自臨萬機日懷只畏豈敢以菲薄之徳自比章獻之明矧復皇帝致賀於禁中羣臣奉表於闈左禮文旣具夫又何求前朝舊議吾不敢受將來明堂禮畢更不受賀百官並內東門拜表故玆詔示想宜知悉

戚裏僕隸不得攺官

髙氏之隸有安靜者嘗得三班借職舊法戚裏僕隸𨿽有官不得攺安靜援曹氏例乞攺官三省進呈欲許之太后曰當如何對曰舊例可與太皇太后曰此非例也對曰此非例而何曰昔神宗臨禦以慈聖故特爲彼人攺官則孝慈之意也今吾在此而爲家僕攺官其義安在依法而已眾皆服稱善轍退書之時政記

皇后外家皆當推恩

上納後禮畢三省具景祐元年十二月慈聖入宮故事和劉從廣楊景宗攺官移鎭故事今髙氏向氏朱氏皆合以故事加恩太皇太后曰吾輩人家所患官髙不患官小罷之可也對曰本不謂官小當遷朝廷舊典不可闕耳太皇太后曰昔章獻垂郭后受策初無此例景宗等恩命蓋章後受尊號未久族人未有官髙者仁宗欲優其家故耳非垂之比也對曰太皇太后𨿽以髙氏故欲深自抑畏其如故事何太皇太后曰外家恩澤方欲裁損又可增長乎對曰此盛徳之事敢不奉詔當備錄付史官耳先是內降聖防皇城使帶禦噐械朱伯材加遙郡刺史三省奏皇帝納後不逺舊例兩官及太妃閤皆當推恩親族今若先推恩伯材恐成重復乞且畱竢詔可至是宣諭納後旣不加恩外家今緼國長公主將下嫁舊例母當進秩而太妃名位已隆無可復加可推與朱伯材對曰如此𨿽獨加恩伯材有名矣請竢溫國下嫁日施行三省又具內殿崇班孟固三班奉職孟陻右宣徳郎孟昌齡榮陽縣尉董桓皆以皇后親乞赴闕朝賀今納後禮畢恐當擇其親近依景祐元年曹傳曹佑例轉官太皇太后曰見有親弟一人系白身湏推恩對曰董桓亦系皇后姊夫太皇太后曰昔魯王亦慈聖光獻姊夫未嘗推恩對曰甚善皇后諸親將來年例恩典自可漸及也

李湜復議罷蒔竹

朝廷先使唐義問處置渠陽兵將敗亡僅乃廢之後使謝麟廢蒔竹麟以謂楊氏蟠據湖南北溪洞部族相連接湖北先廢渠陽湖南蠻知蒔竹必廢謀之已久今欲急行廢罷恐難以成功請稍遷延嵗月以竢其便諸公疑其立異卽罷麟潭州以李湜代之湜至議罷蒔竹復如麟說諸公相視而怒時予初爲尙書右丞謂諸公曰蒔竹之議經帥臣二人矣而所言如一胡不姑用其言數月之間其功不成責之未晚也諸公色解乃從其請未幾湜誘說蠻酋楊光潛使親帥部族裹送蒔竹兵民噐械還漢奏至許之仍以蒔竹見糧分賜蠻中饑人凡蒔竹畜聚皆安然而至不遺一矢不殺一人蓋麟之議本不爲過也

西夏請和議定地界

元祐初西邊諸將守朝廷約束不敢妄行侵掠夏人𨿽時遣【闕】然初不言疆埸之事朝廷深悉其意蓋欲疆【闕】

朝廷得以爲重故亦忍而不問二年夏人始【闕】賀登極歸未出境復遣使求和請地朝廷始降

詔許之然約先議定地界然後付以歲賜久之議不能決三年春夏人多保忠以兵數萬壓涇原殺掠箭手數千人而去朝廷旣隱不問又遣劉仲馮往賜防命夏人受禮倨慢以地界爲詞不復遣使入謝仍再以兵犯涇原四年乃復遣使來賀坤成且議地界朝廷急於懷柔卽指揮不候分畫地界先以歲賜與之尋覺其非卽於地界之議多方艱難不守已定之約而熈河將佐範育種誼等復違背前約侵築堡寨屢以數致防予自爲諌官及任中憲隨事獻言或施行或不納用今不復載事【具奏議】五年備位政府明年六月熈州奏西人十萬騎壓通逺軍境上挑掘所爭崖巉殺人三日而退仍乞因其退軍未能復出之際移近裏堡寨於界上修築乘利而往不湏復守誠信諸公防議都堂予問之呂防仲曰相公湏先定議方今是欲用兵是不欲用兵然後議此事防仲曰如合用兵亦不得不用予凡欲用兵先論道理曲直我若小有不直則兵決不可用當湏朝廷與西人商議地界此理最爲簡直欲用慶曆舊例以漢蕃見住處當中爲界西人不從朝廷亦便不報蓋朝廷從來失在先易後難此則先易之也後來旣許用綏州例以二十里爲界千里爲堡鋪十里爲艸地要約才定朝廷又要兩寨中間侵系蕃地一抹取直西人黽俛是從要約未定朝廷又要蕃界更畱艸地十里通前三十里西人亦又相許凡此皆後難之實也後來朝廷又欲於定西城與隴諾堡相望一抹取直所侵西人地百數十里此則不直致防之大者也且元約於非所賜城寨依綏州例立界仍言非所賜城寨系延州寨門義合石州吳堡蘭州諸城寨通逺軍定西城卽不言秦州隴諾堡系祖宗舊疆豈得名爲非所賜城寨耶以此之故今執政大半知其不直而況於西人乎今𨿽欲不顧曲直一靣用兵不知二聖肯未從來大言斷送朝廷用兵不過範育姚雄狂生一二人耳今西人壓境姚雄引兵於楡木坌中藏避不出王文郁引三萬於通逺軍閉城三日𨿽彊弱眾寡不敵然亦足見此軰非如古人能以少擊眾可恃以制敵者也而朝廷信其妄言輕結邊釁難矣劉莘老曰持不用兵之說𨿽美然事有湏用兵者亦不可固執予曰相公必欲用兵須道理十分全敵人橫來相尋勢不得已然後可也今吾不直如此萬一兵起之後兵連禍結殺人費財三五年不得休柰何諸公乃許不行熈河之計然予欲結其妄作終不肯明日靣奏之轍曰西人引兵十萬壓熈河境上並不他處作過專於所爭處殺人掘崕巉其意可見非西人之罪皆朝廷指揮不直之故防仲曰朝廷指揮亦不至大叚不直轍曰熈河帥臣輙敢生事奏乞不守誠信乘西人抽兵之際移築堡寨臣以爲方今堡寨𨿽或可築不知秋深馬肥西人能復引大兵來爭此否如此兵連禍結必從此始諸人皆曰今來朝廷已是不許轍曰幸而朝廷知其非而不許若不加詰責帥臣必自以爲是生事不已或復再有陳乞諸人曰竢其再乞詰責未晚太皇太后曰亦聞多緣引惹致冦且與約束轍曰領聖防於今來文字添入約束語行下然諸人猶曲加保庇但添顯屬生事一句而已然蘭州六月已遣人深入西界以逺探爲名殺十餘人予曰邊臣貪功生事不足示威但足以敗壊彊議理湏戒約不聼七月又以河灘打艸遣兵防防爲名殺六七人生擒九人防仲覺其不便欲送還生口予力贊之乃具奏其事轍曰邊臣貪冒小勝不顧朝廷大計極害事今送還九人甚善然邊臣湏當戒敕防仲曰近日延安將李儀等深入防沒已責降一行人足以爲戒轍曰李儀深入以敗事彼責蘭州深入得功若不戒敕將謂朝廷責其敗事而喜其得功也太皇太后曰然便與戒敕乃行下然七年西人竟大入河東朝廷乃議絕歲賜禁和市使沿邊諸路爲淺攻之計仍令熈河進築定逺城西人不能爭未幾復大入環慶朝廷復議令熈河進築汝遮眾議皆允獨中書侍郎範子功立共議詰之無說予度其意趙髙昔在延安議疆事欲以綏州二十里爲例熈河指其不便議久不決而卨死子功與趙卨姻家仲馮分防行且告之曰公才地界之議欲依綏州於延安則可他路逺者或至七八十里槪以二十里可乎𨿽然此非特公才之失朝廷亦自不審耳方今共論國事親舊得失不宜置胸中也韓劉撫掌稱善子功悻然不可防西人乞和議遂不成旣而蘇子容以事罷相子功以同省待罪因遂其請似以汝遮故也

龍川略誌卷六

欽定四庫全書

龍川略誌卷七

宋蘇轍撰

議修河決

元丰中河決大吳先帝知不可復還故道因導之北流水性已順惟河道未深隄防未立歲有決溢之患本非深患也元祐初朝廷未能究悉河事文潞公爲太師平章事爲重臣防仲安厚卿從而和之始謂河行西流入泊泛久必遊淺異日或從北界北入海則河朔無以禦敵故三人力主回河之計諸公皆莫能奪呂晦叔時爲中書相予爲舍人謂晦叔曰聞方欲回河公自視勇智孰與先帝勢力隆重能鼓舞天下孰與先帝晦叔曰何敢擬也曰河決而北自先帝不能回而諸公欲回之是自謂勇智勢力過先帝也且河決自元丰導之北流亦自元丰是非得失今日無所預諸公不因其舊而條其未備乃欲取而回之其爲力也難而爲責也重矣晦叔唯唯曰當與諸公籌之然自是回河之議紛然而起予自爲戶部而論之至於中司章凡十餘年上中間晦叔爲司空病愈予間見之不復言河事晦叔自言曰河事終當與諸公講之尙可上也未幾公病不起竟莫之救予爲中司日最後言河上三事其一乞存東岸請丰口其二乞存西岸披灘水出去處其三乞除去西岸激水鋸牙朝廷以付河北監司及爲尙書右丞河北監司從二事惟鋸牙不可去予於殿廬中謂防仲鋸牙終當如何防仲曰若無鋸牙水則不東水不東北流必有患予曰分水𨿽善其如北京百萬生靈每歲夏秋常如決溺之憂河且分水東入故道見今故道𨿽中間通流兩邊遊合者多矣分水之利亦自不復能久莘老曰今歲歲開撩正爲此矣予曰淤卻一丈開得三尺何益於漲水過後盡力修完北流隄防今能勝任漲水徹去鋸牙免北京甚急之患此實利也莘老曰河北監司皆不知此言爲之柰何予曰外官觀望故爾何以言之張防明𨿽言鋸牙常存而乞大修北京簽橫隄所費不訾則凖備鋸牙激水之患耳防仲曰河事至大難以臆防予曰彼此皆非目前見則湏以公議言之也及至上前二相皆以分水爲便某且奏上件語太皇太后曰右丞只要更商量爾轍曰朝廷欲愼重乞候漲水過見得故道轉更淤髙卽並力修完北隄然後徹去鋸牙如此由且稍便旣至都堂二相令批聖防並依都水監所定予謂堂史適已奏知乞候漲水過則別行相度莘老大不悅防仲知不直意稍緩明日攺批不得添展而已至八年正月中進呈臺官言河事十章李之純董惇逸黃慶基乞回河東流畏乞差官相度又都水吳安持乞於北流作土堰門定河流以免淤塡時防仲在告子容以下皆言商量未定轍奏曰河事至大議論久不決須至具奏本末昔先帝自河決導之北流已得水性隄防未立每歲必溢此本黃河常事只爲數年朝廷要回河故王孝先吳安持等橫生河事昔者北京已南黃河西岸有闕村等三斗門遇河水泛溢卽用開此三門分水北行於無人之地至北京北卻入合天河故北京生聚無大危急只自建議回河先塞此三門築西隄又作鋸牙馬頭約水向東直過北京之上故連年告急東流旣久故今之東流遂多於往歲見今大臣力主分流之說然分流有利有害何者每秋水泛漲分入兩流一時之間稍免決溢此分水之利也河水重濁緩則生淤旣分爲二不得不緩故今日北流淤塞此分水之害也然將來漲水之後河流向東向北蓋未可知臣等昨於都堂問吳安持亦言去年河水自東今年安知河水不自北太皇太后笑曰水官尙如此言他人又安敢保轍又奏臣今但欲徐觀夏秋河勢所向水若東流不塞自當淤防水若北流則北河如舊自可容納似此占穩而行方是朝廷處置若要行崄徼幸萬一成功此則水官之意臣不敢從乞令安持等結罪保明河流所向及土堰旣成有無塡塞河道致將來之患然後遣使按行具可否利害太皇太后笑曰若令結罪須道執政恐持他他水官由不能保河之東北時暫遣使又安能知且可重別商量轍曰臣廹於異同之論故乞遣官出自聖防只朝廷商量亦可太皇太后曰縱令結罪事敗然後施行何於事臣曰誠如聖防昔條六塔河責李仲昌狀其後敗事隨加責降此昔富弼等之失今不足復用時防仲在告二月方出予具述上件所奏防仲口𨿽不伏而意甚屈卽日軟堰且令具功料申朝廷更行相度予曰如此終未得了當然亦且可初八日予在式假不預進呈三省得防批云依都水監所奏候下手日具功料取指揮予謂非商量本意卽入札子論其不可至十二日入對奏曰臣近論河事今日呂大防不入不敢進呈然自去年十一月後來至今百日間耳水官凡四次妄造事揺撼朝廷容臣一一敷奏第一次安持十一月出行河先有狀乞一靣措置河事臣記得舊有朝防馬頭不得增損知安持意在添進馬頭卽商量行下除兩河門外許一靣措置安持姦意旣不行第二次乞於東流北添進五七埽緷臣又知安持意欲得此指揮恩而多進埽緷約今北流入東卽商量指揮今轉運司進埽緷不得過所乞數安持姦意復露第三次卽乞畱河門百五十步臣又知安持意在回河攺進兩馬頭之名爲畱河門以欺朝廷卽又商量不行其言安持知說又用第四次卽乞作軟堰大抵安持四次擘畫只是一个回河意度朝廷必以其言爲是前來三次因何不行至今不見患害未後一次顯是不消行遣兼臣已令中書工房問水官兩事其一勘防北流元祐二年河門元濶幾里水靣濶幾里逐年開排直至去年只濶三百二十步有何緣故其二勘防東流河門見今濶幾步每年漲水東出水靣南北濶幾里南靣有無隄岸北京順水隄不沒者幾尺今來北流果淤防將來漲水東行系合並北流多少分數有無包畜不盡今來理合候取到上件二事方可予奪不候此文字卽便施行實太艸艸太皇太后皆以爲然二十四日同防仲等進呈防仲曰蘇轍所議何事今來軟堰已不可作別無可施行蘇轍曰軟堰本自不可作然臣本論水官百日之間四次妄造事端動揺朝聼今依舊供職病根不去今後凖前妄作萬一朝廷照管不到行其所言河朔生靈害不小蘇轍所乞差官按實是非明示賞罰此言極當乞依此施行大抵安持小人不可信用防仲曰水官弄泥弄水別用好人不得所以且用安持轍曰水稍落不能東行卻射西岸打破張包呂外地勢卑下勢猛惡見與東流皆通行河難遙度恐湏令逐司共議乃得其實上曰此事不小當使眾人議之方施行二十八日奏事罷上特宣諭曰黃河利害非小事也可遣兩制以上二人按行相度堯夫等皆曰河上夫役將起方議遣官恐稽畱役事轍曰臣去年嘗乞遣官按視得太皇太后以謂水官久在河上由不能保河之東西今聚驟遣人恐亦難決上曰此非細事但使議論得實𨿽遲一年又何損堯夫等唯唯退差中書舍人呂希純殿中侍禦史井亮來往二人歸極以北流爲便方施行劉仲馮援舊例乞宻院預河議仲馮本文潞公吳卿門下士也所言紛然呂井之議遂格而轍以罪出其後六年間河遂復故道而元符元年秋河又東決浸陽谷河勢要不攺舊而人事不可知耳明年河遂北流

龍川略誌卷七

欽定四庫全書

龍川略誌卷八

宋蘇轍撰

陜西糧艸般運吿竭可撥內藏繼之

商賈入東南末鹽錢舊法屬貨務以應副河北見錢鈔熈寜以來諸路苖役坊塲寛剰錢舊止在本路封樁非上供數元祐初苖役旣罷寛剰錢所在山積諸公擘畫計綱般入京師特置元丰庫収管以應副陜西糧艸元丰大抵以此錢爲根本其他蓋防末矣議者以爲左藏之外特置此庫與唐瓊林大盈何異後世啟人主侈心非良策也此庫時隸尙書予爲右丞有三老吏稍諳事呼問之曰末鹽錢其源無窮然辦河北軍糧所餘無幾矣所以應副陜西者賴苖役封樁錢耳此錢今嵗尙多然十年後般運告竭柰陜西何二吏曰未嘗議及此請徐思之久之乃告曰此錢用盡則無繼矣然陜西糧艸舊三司亦不能供蓋恃內藏庫時有撥賜耳予曰我所聞正如此乃與防仲議之防仲愕然蓋初不慮此也予曰內藏不撥賜久矣防絹絲綿至積久損爛出賣每疋二三百者由此故也今不講後難復矣防仲以元丰蓄聚爲己功不樂予說然以相拒乃因陜西闕乏乞撥一百萬貫朝廷應副其半及宣仁山陵事起舊例內藏撥二萬貫防仲曰不必請之內藏只元豊可了予曰𨿽然不循例而愛惜元丰不得已見從

議罷陜西鑄錢欲以內藏絲防等折充漕司

陜西歲鑄錢折二錢二百萬貫用本一百萬貫鐵賤銅貴而與銅錢並行又重而難徙由此陜西幣輕物重商販沿邊者回無以爲貨非換鹽鈔則負銅錢以出故銅錢日少鐵錢日多官吏卒五月得料錢每一千當六百而已而入中邊糧及販賣絲絹者率要重價戶部一造飛鈔以給邊郡邊郡以給商賈持入元丰庫請錢尢爲便是時四方商賈不行惟陜西道路如織防仲陜人意尢主之議者言陜西舊不鑄錢而內藏庫歲以防絲賜陜西漕西邊苦寒得之易售而今皆不行故陜西尢用元祐七年劉忱張景先以漕事同至京師見予於東府予問之曰聞鐵錢甚爲漕司之患今欲罷鑄一百萬貫漕司旣収鑄本五十萬貫矣其餘五十萬貫以內藏防絲綿止據元價折充漕司自以人般運於近郡依時價出賣以収軍糧於君便否景先起謝曰本司之幸也忱觀望而不答然竟議不合而止

兩浙米貴欲以宻院出軍闕額米先借

元祐六年兩浙大旱米價湧貴上供米百萬斛無所從得官不罷糴則米價益貴糴錢不出則民間錢荒其病尢甚憂之無以爲計予偶止殿廬中謂知樞宻院韓師朴曰浙中米貴欲於宻院出軍闕額米中借百萬斛如何師朴曰安敢借曰米陳不免賤賣今欲逐時先借而合浙中以上供價四貫銀折還豈不兩便師朴曰如是無不可遂奏行之是歲浙中依常歲得錢而米不出故米𨿽貴不至甚

天子親祀天地當用合祭之禮

三代舊禮一歲九祭天再祭地皆天子親之故所祀神祗逐祭名異而一歲皆徧自漢以來每歲親祀天地或合或別已不可常矣至唐開元中始定每嵗常祀皆有司攝事一如三代舊典惟三歲天子親郊則於南郊合祭天地及從饗百神國朝因之凡冬至圎丘孟春祈谷孟夏雩祀季秋明堂大慶恭謝凡皇帝親祀皆用合祭之禮蓋每歲常祀與三年親郊禮全異行宜不可復合其來舊矣至元丰末神宗親祀圓丘罷皇地只及從祀百神議者疑焉及元祐攺元上將親饗明堂轍時爲右司諌奏乞依皇祐明堂神位諸公皆牽於古學不逹時變奏入不省及七年上將親祀圎丘予與諸公靣講前議多以合祭爲允惟呂防仲本好古學鐫諭久之乃聴範子功橫議意謂天子之事天地如家人之養父母𨿽不可廢一不養要不可同養於防事耳予應之曰父母不可同養於防事此禮之微文也三年祀而地不得預此則廢一養禮之大闕也爭之終不能合及議於上前轍奏曰合祭別祭各有所據非朝廷酌量事體輕重大小斷自聖意臣恐無由了當竊見熈寧十年神宗皇帝親祀南郊祭合天地至今已十五年皇帝卽位又已八年人主並未常親見地只臣謂此乃朝廷大闕典不可不正也議猶未決他日復於上前議之轍奏曰周禮一歲徧祀天地皆人主親行故郊丘有南北禮樂亦有同異自漢已來禮文日盛費用日廣事與古異故一歲徧祀不可復行唐明皇天寶初始定三歲一親郊於致齋之日先饗太淸宮次饗太廟然後合祀天地從祀百神所以然者蓋謂三年一次大禮若又不徧則又於人情有所不安故也此近世變禮非復三代之舊而議者欲以三代遺文雜亂其間亦失之矣今別祭之議有欲常郊之歲皇帝先以夏至親祀北郊者有欲稽夏至之祀行於十月者有欲三年祀天三年祀地者然夏至暑雨方作以行大禮勢必不可夏至之禮行於孟冬其爲非周禮與冬至無異而數月之間再舉大事力何以堪若天地之祀互用三年則天地均爲六年乃獲一祭而以地廢天以卑略尊尢爲不順此皆朝廷之大體今範百祿之言皆禮文末節耳恐難以施行呂火防曰範百祿之言皆合周禮臣等亦知之但事不可行耳太皇太后宣諭曰卿等非不知此蓋事有礙也議尙未決他日將決於上前行至崇政殿門防仲驟謂予曰今廢三代舊典而行開元故事可乎予曰今捨三代而從漢唐者非止一事矣天子七廟今乃一廟九室廟祀一帝一後今諸後並配事各適時豈必三代防仲乃伏對太皇太后以眾議爲允於是始復合祭

龍川略誌卷八

欽定四庫全書

龍川略誌卷九

宋蘇轍撰

董惇逸黃慶基言事不實並出知軍州

監察禦史董惇逸言臣轍不公事黃慶基言臣兄軾毀謗先朝事三省進呈微仲奏曰惇逸四狀言蘇轍多不應實三省同簽文字皆以爲某之罪慶基三狀言禮部侍郎蘇軾任中書舍人日所撰李之純等六人告文渉譏先帝其間陸師告一道系範百祿詞非軾所撰然臣竊觀先帝聖意本欲富國彊兵以綏靖民人而一時羣臣將順大過故事或失當及太皇太后與皇帝臨禦因民所欲隨事救民蓋理然耳昔漢武好用兵重斂傷民昭帝嗣位博采眾議多行寢罷明帝好察多興慘獄章帝承之以寛厚當時天下悅服並未有以爲謗毀先帝者至如本朝眞宗卽位施放逋欠以厚民財仁宗卽位罷修宮觀以息民力凡此皆因時施宜以補助先朝闕政亦未聞當時士大夫有以爲毀謗先朝者近自元祐以來言事官凡有彈擊多以毀謗先朝爲詞非惟中傷士人兼亦揺動朝廷意極不善不禁止久逺不便臣轍奏曰臣昨日取兄軾所撰呂惠卿告觀之其言及先帝者有曰始以帝堯之仁姑試伯鯀終然孔子之聖不信宰予兄軾亦豈是譏毀先帝者然臣聞先帝末年亦自深悔己行之事但未暇攺耳元祐初攺正乃是追述先帝之美而已太皇太后曰先帝追悔往事至於泣下當時大臣數人其間極有不善不肯諌止微仲曰聞永洛敗後先帝常曰兩府大臣略無一人能相勸諌然則一時過舉非先帝本意明矣太皇太后曰此事皇帝宜深知之微仲曰皇帝聖明必能照察此事於是得防惇逸慶基並知軍事差遣

議除張茂則換內侍舊人

元祐八年十月末上遣張茂則傳宣非久替換內中舊人卻於轉出大使臣內抽取數人今寄資充內中差遣轍曰上左右須得是當人乃可況上初聽政中外觀望舉動不可不愼又太皇太后在日至公無私人情未免憎愛所用人尢宜愼擇畱伏事祖宗歲久今此用人宜上選擇茂則唯唯而去十一月二日崇政殿門幕次宻院出劉瑗以下十人姓名並換入內供奉官倉卒不審殆將有過犯馮景等二人先持服劉瑗李慤二人不行外抽取六人旣退講議乃知祖宗無抽取寄資例至初四日見上論之轍奏曰陛下方親政中外賢士大夫未曽進用而推恩先於近習外議深以爲非臣等淺陋前日失不開陳今已無及陛下今後愼之而已至十日宻院後出內批令劉惟簡隨龍權入內押班梁從政吳靖方先帝隨龍除從政內侍省都知靖方帶禦器械十一日垂拱殿幕次商量本欲伸前議以非初政所宜方進呈未及開陳微仲捲起文字曰依已得聖防眾愕然而退十一日中書舍人呂希純封還詞頭十二日中堂防議微仲曰先取六人祖宗無例宻院倉卒將上失不理防予曰吾軰亦自失之不可推過宻院堯夫曰侍郎言是也防仲曰宰執論事當據條例六人無例可以追攺惟簡等三人皆有近例不可論也予曰追論六人而僉三人似畏彊淩弱不如並論而罷之堯夫助防仲曰惟六人可論韓朴繼至亦言此三人有例無可言者劉仲馮曰只論三人可也諸公若能恊力何事不濟予曰相公欲並論六人亦無不可使六人𨿽去而三人不罷呂舍人何緣肯止縱攺差姚舍人恥不人亦湏封還則益張皇愚謂不若並論縱不盡從徐更籌之但吾儕一心上前無一可一否之論卽善矣微仲曰來日見上未從卽奏竢再見詳議可也予稱善十四日進呈呂希純狀上曰只爲禁中闕人兼有近例防仲曰𨿽如此眾議頗有未安師朴曰此與馮宗道梁惟簡例正相似轍曰此事非謂無例蓋謂親政之初中外拭目以觀聖徳首先擢用內臣故眾心驚疑耳然臣等前者不能仰回聖意致使宣布於外以致有司封駮此皆臣等罪也仲馮曰𨿽有近例外人不可戶曉但以率施行爲非耳防仲曰致令人言凂瀆聖聽以實臣罪今若不從不言其餘舍人亦未必肯奉行轉益滋章於體不便泥人君以納諌爲明若屈已從眾於聖澤愈光臣嘗侍太祖一日退朝有不悅之色左右覺而問之太祖曰適對臣僚指揮事有失當至此悔之由此觀之人君以無失爲明以能悔攺之爲善耳上釋然曰除命且畱竢祔廟取防也轍又奏曰臣竊聞仁宗聽政之初卽下手詔凡內批轉官或與差遣並未得施行仰中書樞宻院審取處分史記之是時上方親閱庶政中外聞之人情大悅正與今日事相矣陛下誠以仁宗爲法天下之幸

議奏薦門客

舊例制母后之家十年一奏門客元祐九年皇太后之兄朱伯材以門客奏徐州富人竇氏舊未有法範堯夫無以裁之一日日中請予至都堂與李直議之予曰上始親政皇太后閤下事自當徧議之車服儀制一也月給二也奏薦三也今車服儀制已付禮部矣皇太后月給尙書已奏乞依太皇太后矣皇后妃宜付戶部議定至於奏薦亦當量有所予亦付吏部可也凡事付有司必以法裁處朝廷又酌其可否而後施行於禮爲便明日奏之上曰月給畱竢內中批出奏薦皇太后家減二年皇太妃十年議已定直獨奏曰此可爲後法今姑與之可也上從之他日殿廬中直言仁宗朝殿前指揮使李璋違法有所陳乞仁宗重違之張果卿時在宻院固執久之乃從又以璋亂法乞加罪責仁宗黽勉許之韓魏公同在殿上歸而嗟嘆以爲不可及予曰此事他人不知直魏公之壻乃得知之𨿽然非知之難蹈之實難坐中皆哂而直安然無愧容

議賑濟相滑等州流民

九年二月初司農卿王孝先言賑濟之餘軍糧匱竭又送伴北使張元方等還言相滑等州饑民眾多倉廩空虛予見範堯夫鄭公肅議曰此事不可不令上知之二人皆不欲曰侍郎何以爲計卻恐上聞及予曰𨿽未知所出然當令上知之昔眞宗初卽位李沆作相每以四方水旱盜賊聞奏參知政事王旦謂沆曰今天下幸無事不宜以細事撓上聽沆曰上少當令常聞四方艱難不爾侈心一生無如之何吾老不及見此乃參政異日憂也堯夫曰善劉仲馮曰誠宜先白若上先言及不便旣而堯夫先奏近日張元方自河朔來言流民甚眾轍曰元方言見相州見養流民四萬餘人通利軍一萬餘人滑州三千餘然軍中月糧止支一斗其餘盡令坐倉蓋廩已空矣恐別生事上曰爲之柰何轍曰滑州已支山陵餘糧萬石與之可以支持一兩月耳兼京東賑濟司凖備糧食太多已令安撫轉運司再相度去訖湏竢見得去著更議應副又京城賑濟應副備至然省倉軍糧只有二年五个月備臣曽令王孝先具的實數札子在此上曰何其寡備至此轍曰此非一日之故蓋累年官賣米太多去年臣曾與呂大防商量限市價九十以上乃賣今爲饑饉只賣六十蓋不得已也熈寜初臣在條例司竊見是時有九年已下糧上曰湏九年乃可轍曰九年未易遽置但陛下常以爲意愼事惜費令三五年間有三五年備亦漸可也臣之愚意以爲朝廷新經大防繼以荒饉匱乏若災止如此尙可萬一更有水旱將何以繼之方今正是君臣恐懼儆省之日不可不知耳

龍川略誌卷九

欽定四庫全書

龍川略誌卷十

宋蘇轍撰

李昊言飬生之術在忘物我之情

李昊來陳時年八九十嵗矣顏色已衰然善符人有者得其符或去陳述古官舍多迨不復安居昊居其西堂卽爲止予問昊何以能爾昊曰述古多欲故爲所侮吾防欲久矣故不敢見非他術也間問其所以飬生者昊曰人稟五行以生與天地均五行之運於天地無窮而人壽不過百嵗者人自害之耳人生而知物我之辧內其在我而外其在物物我之情不忘於心我與物爲二則其所受五行之气判然與五行之大分不通因其所受之厚薄各盡其所有而止故或壽或夭無足怪也今誠忘物我之異使此身與天地相通如五行之气中外流注不竭人安有不長生者哉

鄭僊姑同父學道年八十不嫁

歙州鄭僊姑之父曰鄭八郎學道者也家於歙之東嶽廟前家有一小閣姑防與父居閣上客至父見客閣下姑自上捧茶湯下率以爲常然人未常見閣上有煙火父死殮棺中不葬姑言父非死也如是數十年未嘗出城門人或見之百里外亦略言人災福以此歙人大敬之予爲績溪令欲一見防邂逅到縣謁之聞其舊宅歲久摧壊是日大風雨夜中屋毀有聲鄰居疑其壓死旦往視之偶有一木斜倚牀上得不壓而姑鼾睡未覺人尢異之予問其年曰八十矣然處女也予詰姑年八十而不嫁何也曰吾誦度人經故爾予曰度人經安能使人不嫁曰此經元始天尊所說元始天尊生於天地先立於天地外安得不爾予曰姑誤矣安有人能出天地上者曰此非他蓋亦道耳予曰道則能爾然何與姑事曰君謂道不在我然我身何者非道予嘆曰姑乃知此明日略訪我當具一齋姑曰我隨有而食不擇葷素明日卽至略能飲酒食肉予問以養生曰君今如器已破難成道予徧以術問之如導引咽納燒錬皆非是予曰竟以何者爲是徐曰人但養成嬰兒何事不了予曰嘗有人於百里之外見姑𦇤嬰兒往耶防笑不答予偶復謂曰姑家在嶽廟前廟中望水西山林極佳姑亦常至廟上否曰我道家不信神佛未常往也予曰道家不信神可也如佛與道何異佛說般若心經與道家淸淨經文意皆同姑誦淸淨經予其不習佛法因問之曰經所謂五蘊何物也曰五行是也予笑曰姑未嘗學佛而遽忽之可乎五蘊則所謂色受想行識是矣姑黙黙而已

費長房以符制服百其後竊其符

成都道士蹇拱辰善持戒行天心正法符水多驗居京城爲人治病所獲不貲元祐末自天壇來予問之曰世傳費長房得符於壷公以是制服百其後竊其符因以殺長房子爲天心正法亦知此何等符耶且符旣能制百不免爲所竊何也拱辰不能答反問予曰公豈知此符也予告之曰此非有符以法救人而無求於人此則符也道士之行法者必始於正終於貪此長房所以失符而死也拱辰稱善今不見拱辰六年矣聞其法不衰豈能信用吾言耶

徐三翁善言人災福

秦州天慶觀布衣徐三翁不知所從來日掃觀中地非眾道士殘食不食時言人災福必驗予兄子瞻自黃州起知登州見而問之曰君無作官卽善子瞻信之而不能用其後果有岑南海南之行時予亦自績溪召爲校書郎至髙郵遇秦自之適欲見翁予因托問之翁言王寶度人經二句授之曰運當滅度身經太陰道家言道士屍假謂之身經太陰後七年予自門下侍郎謫知汝州自汝復來袁州未至徙筠自筠徙雷自雷徙循自執政爲散官居嶺南豈非身經太陰耶然方赴袁州過淮南復遣人往問翁翁復以二句授之曰十徧王經福徳立至謂所遣人曰十數也過去十見在十見中人言翁每有所書未嘗自解釋宜謹識之予見在之十術者言予已過戌運十年多福見行酉運十年多厄豈翁所謂也按經文身經太陰與十徧王經一章前後語也今予流竄患難已六年矣豈十年之間當有再生之理卽異日北歸當謁公謝之

龍川略誌卷十﹤子部﹐小說家類﹐雜事之屬﹐龍川略誌__別誌﹥

欽定四庫全書

龍川別誌卷上

宋蘇轍撰

周髙祖柴後魏成安人父曰柴三禮本後唐莊宗之嬪禦也莊宗沒明宗遣歸其家行至河上父母迓之防大風雨止於逆旅數日有一丈夫冒雨走過其門衣破裂不能自庇後見之驚曰此何人耶逆旅主人曰此馬鋪卒吏郭雀兒者也後召與語異之謂父母曰此貴人我當嫁之父母恚曰汝帝左右人歸當嫁節度使柰何嫁此乞人後曰我久在宮中頗能識貴人此人貴不可言不可失也槖中裝分半與父母我取其半父母知不可奪遂成婚於逆旅中所謂郭雀兒則周祖也後每資以金帛使事漢祖卒爲漢佐命後父柴三禮旣老夜寐輙不覺晝起常寡言笑其家問之不答其妻醉之以酒乃曰昨見郭雀兒已作天子初周祖兵徵淮南過宋州使人勞之於驛先有一男子一女子不知所從來轉客於市傭力以食父老憐其願也醵酒食衣服使相配爲夫婦及周祖至市人聚觀女子於眾中呼曰此吾父也市人驅之去周祖聞之使前問之信其女也相持而泣將攜之以行女曰我已嫁人矣復呼其夫視之曰此亦貴人也乃俱挈之軍中奏補供奉官卽張永徳也及周祖入汴漢末帝以兵圍其第今皇建院是也盡誅其家惟永徳與其妻在河陽爲監押末帝亦命河陽誅之河陽守呼永徳以勑視之永徳曰丈人爲徳不成死未晚也河陽守以爲然𨿽執之於獄所以餽之甚厚親問之曰君視丈人事得成否永徳曰殆必然以柴三禮夢所見爲驗未幾而捷報至周祖親戚盡誅惟永徳夫婦遂極富貴

張永徳事周世宗爲殿前指揮使性好道道士多客其家嘗有一舉子見之卽病幾年乃愈永徳所以待之旣厚客欲辭去永徳曰吾待子不薄何去之遽也曰吾有小術當一試之而去試之其藥能幹水銀爲黃金永徳大驚欲學之客曰君自有三十年富貴此術不足學也永徳畱之不可曰後當見吾於淮上及周世宗用兵壽春永徳從之素善射間出射於野觀者如堵見一僧則昔之舉子也與之歸宿帳中夜半屏人問所以保三十年富貴者曰若見二屬豬人善事之則富貴可保也且辭去藝祖方以力戰有功𨿽功名日盛而出於側防鞍馬服用未有以自給永徳稍以家貲奉之藝祖旣天姿英特問其年復亥生也永徳大喜傾身事之凡用物皆有副須輒以獻藝祖曰張太尉與吾善弟往以情告之太宗持書往永徳延之臥內太宗姿表尢異問其年亦亥生也永徳驚喜傾家助之太祖旣登極以鄧州節授永徳許之終身嘗有人告永徳謀反藝祖曰張道人非反者卽械而送之永徳曰爾敢告吾反膽甚大破械杖而遣之藝祖聞之喜及太宗嗣位寵之不替遂終於鄧

周顯徳中以太祖任殿前防檢功業日而謙下愈甚老將大校多歸心者𨿽宰相王溥亦陰效誠款今淮南都園則溥所獻也惟範質忠於周室初無所附及世宗晏駕北邊奏契丹入冦太祖以兵出拒之行至陳橋軍變旣入城韓勍以親衞戰於闕下敗死太祖登正陽門望城中諸軍未有歸者乃脫甲詣政事堂時早朝未退而聞亂質下殿執溥手曰倉卒遣將吾儕之罪也爪入溥手幾血出溥無語旣入見時太祖性仁厚流涕靣然質知勢不可遏曰事已爾無太倉卒自古帝王有禪讓之禮今可行也因具陳之且曰太尉旣以禮受禪則事太后當如母養少主當如子愼勿先帝舊恩太祖揮涕許諾然後率百官成禮由此太祖深敬重質仍以爲相者累年終質之世太后少主皆無恙故太祖太宗每言賢相必以質爲首

楚王元佐太宗之長子將立爲嗣堅辭不肯欲立太祖之子由此遂廢故當時以爲狂而實非狂也

景徳中契丹南牧眞宗用冦萊公計親禦六軍渡河兵始交而斃其貴將契丹有求和意朝廷知之使供奉官曹利用使於兵間利用見其母於軍中與蕃將韓得讓偶在駞車上坐利用下車饋之食共議和事利用許之歲遺銀絹三十萬疋兩利用之行也靣請所遺彼者上曰必不得已𨿽百萬亦可及還上在帷宮方進食未之見使內侍問所遺利用曰此機事當面奏上復使問之曰姑言其略利用終不肯言而以三指加頰內侍入白三指加頰豈非三百萬乎上失聲曰太多旣而曰姑了事亦可耳帷宮淺泊利用具聞其語旣對上亟問之利用再三稱罪曰臣許之銀絹過多上曰幾何曰三十萬上不覺喜甚由此利用賞尢厚然當時朝論皆以三十萬爲過厚惟宰相畢士安曰不如此彼所願不滿和事恐不能久眾未以爲然也然自景徳至今將百年自古漢蕃和好所未常有畢公之言得之矣

契丹旣受盟而歸冦公每有自矜之色王欽若深害之日從容言於上曰此春秋城下之盟也諸侯猶且恥之而陛下以爲功臣竊不取眞宗愀然不樂曰爲之柰何欽若度上厭兵卽謬曰陛下以兵取幽燕乃可刷恥上曰河朔生靈始免兵革之旤吾安能爲此可思其次欽若曰惟有封禪泰山可以鎭服海內誇示逺人然自古封禪當得天瑞希世絕倫之事然後可爲也旣而又曰天瑞安可必得前代蓋有以人力爲之者惟人主深信而崇奉之以明示天下則與天瑞無異矣上意猶未決莫適與籌之者它日晚幸祕閣惟杜鎬方宿上驟問之曰古所謂河出圖洛出書果何如事耶鎬老儒不測上防謾應曰此聖人以神道設教耳其意適與上意防上由此意決時王旦爲相材有過人者然至此不能力爭議者少之蓋旦爲人馮道皆偉然宰相器也道不幸生於亂世生死之際不能自立旦事眞宗言聽諌從安於勢位亦不以正自終與道何異

祥符末每有大禮輒奉天書以行旦爲天書使常悒悒不樂上之初卽位李沆爲相旦參知政事沆取四方水旱盜賊奏之旦以爲細事不足煩上聽沆曰人主少年當使知四方艱難不然血气方剛若不畱意聲色犬馬則土木甲兵禱祠之事作矣吾老不及見此此參政他日之憂也及旦親見王欽若丁謂等所爲諫則業已同之欲去則上遇之厚不忍去乃嘆曰李文靖眞聖人也旣寢疾欲削髮披緇以殮素善大年死後諸子欲從之大年以爲不可乃止𨿽以富貴終身而實不得志也

眞宗初卽位李沆爲相帝雅敬沆嘗問治道所宜先沆曰不用浮薄新進喜事之人此最爲先帝問其人曰如梅詢曾致堯等是矣帝深以爲然故終帝之世數人者皆不進用是時梅曾皆以才名自嘗遣致堯副溫仲舒安撫陜西致堯於閤門防論仲舒言不足與共事輕鋭之黨無不稱快然沆在中書不喜也使它人副仲舒而罷致堯故自眞宗之世至仁宗初年多得重厚之士由沆力也

眞宗臨禦歲久中外無虞與羣臣燕語或勸以聲妓自娯王文正公性儉約初無侍其家以二省官治錢上使內東門司呼二人者責限爲相公買妾仍賜銀三千兩二人歸以告公不樂然難逆上防遂聽之蓋公自是始衰數嵗而捐館初沈倫家破其子孫鬻銀器皆錢塘錢氏昔以遺中朝將相皆花籃大筩之非家人所有省官與沈氏議止以銀易之具言於公公顰蹙曰吾家安用此其后姬妾旣具乃呼二人問昔沈氏什器尙在可求否二人謝曰向私以銀易之今見在也公喜用之如素有聲色之移人如此張公安道守金陵二省官有一人自南方替還具爲公道此

祥符末王沂公知制誥朝望日重一日至中書見王文正公公問君識呂夷簡否沂公曰不識也退而訪之呂公時爲太常博士通判濵州人多稱其才者它日復見文正復問如初沂公曰公前及此人退而訪之具所聞以告文正曰此人異日與舍人對秉鈞軸沂公曰公何以知之曰余亦不識但以其奏請得之沂公曰奏請何事曰如不稅農器等數事時沂公自待亦不淺聞文正之言不信也姑應之曰諾旣而許公自濵罷擢提防兩浙刑獄未幾置之侍從及丁晉公敗沂公引爲執政卒與公並相沂公從容道文正語二公皆嗟嘆以爲非所及其後張公安道道其事於許公神道碑略敍一二

眞宗晚年得風疾自疑不起嘗臥枕宦者周懷正股與之謀欲命太子監國懷正東宮官也出與冦凖謀之遂議立太子廢劉氏黜丁謂等使楊億艸具詔書億私語其妻弟張演曰數日之後事當一新稍泄丁謂夜乘婦人車與曹利用謀之誅懷正黜凖召億至中書億懼便液俱下面無人色謂素重億無意害之徐曰謂當攺官煩公爲作一好麻耳億乃少安凖初爲此謀欲遣使四方宣示風指誅異己者使楊億爲詔書遣其婿王曙出使曙知其不可力止之意其必有禍敗藏其詔書艸使其妻縫置夾衣中及劉后旣沒朝廷方欲理凖舊勲曙出其書文字磨防殆不可復識由此贈億禮部尙書諡曰文李淑爲之辭其略曰自昔天僖之末政漸宮闈能協元臣議尊儲極蓋凖爲人忠亮自信固無異心然使之得志必有恣橫失眾之事未必不爲國之禍也

楊文公晚年居陽翟素厚楊瑋瑋嘗辭赴舉求貲糧而行公命以千錢予之瑋本責辦於公旣得此殊非本意然亦不動公熟視之良久亦無它瑋辭去公命乘驢於階瑋不肯公拊其背曰子他日不可今日可矣子異日必爲吾此官旣而以錢百千貸之瑋遂及第名位率與文公等

眞宗旣疾甚殆不復知事李迪丁謂同作相內臣雷允恭者嬖臣也自劉后以下皆畏事之謂之進用皆允恭之力嘗傳宣中書欲以林特爲樞密使迪不可曰除兩府須面奉聖防翊日爭之上前聲色俱厲謂辭屈俛首鞠躬而已謂旣退迪獨畱納札子上皆不能省記而二相皆以郡罷允恭傳宣謂家以中書闕人權畱謂發遣謂由此入中書見同列召堂吏諭之索文書閱之來日與諸公同奏事上亦無語眾退獨畱及出道過學士院問院吏今日學士誰直日曰劉學士筠謂呼筠出口傳聖防令謂復相可艸麻筠曰命相必面得防今日必有宣召麻乃可爲也謂無如之何它日再奏事復少畱退過學士院復問誰直日曰錢學士惟演謂復以聖防語之惟演卽從謂旣復相乃逐李公及其黨正人爲之一空將艸李公責詞時宋宣憲知制誥當請其罪名謂曰春秋無將漢法不道皆其事也宋不得已從之詞旣成謂猶嫌其不切多所攺定其言上前爭議曰罹此震驚遂至沈頓謂所定也及謂貶朱崖宋猶掌詞命卽爲之詞曰無將之戒深著於魯經不道之誅難逃於漢法天下快之

丁謂旣逐李公於衡州遣中使賫詔賜之不道所以李聞之欲自裁其子束之救之得免謂因大行貶竄王欽若丁度等皆投之遠方時王沂公參知政事不平之曰責太重矣謂熟視久之曰居停主人恐亦未免也沂公踧然而懼因密謀去之

內侍雷允恭旣有力於謂謂深徳之及山陵事起宦官多緣伏出在外允恭獨畱不遣自請於太后太后終不許允恭泣曰臣遭遇先帝不在人後而獨不得效力於陵上敢請罪太后曰吾不於汝惜差遣因汝不知條法妄有舉動適爲汝累矣允恭泣告不已乃以爲都監允恭馳至陵下司天邢中和爲允恭言今山陵上百步法宜子孫汝州秦王墳允恭曰如此何故不就中和曰恐下有石若水耳允恭曰先帝獨有上無它子果如秦王墳何故不用中和曰山陵事重踏勘覆按動經日月恐不及七月之期耳允恭曰第移就上穴我走馬入見太后言之安有不從允恭素貴橫人莫敢違卽攺穿上穴及允恭入白太后太后曰此大事何輕易如此允恭曰使先帝多子孫何惜不可太后意不然之曰出與山陵使議可否允恭見謂具道所以謂亦知其非而重違允恭無所否唯唯而已允恭不得謂決語入奏太后曰山陵使亦無議矣旣而上穴果有石石盡水出沂公具得其事以謂擅易陵地意有不善欲奏之而不得間謂同列曰曾無子欲令弟子過房來日奏事畢略畱奏之謂不以爲疑太后聞之大驚卽命差官按劾其事而謂不知也比知於前訴之移時有內侍捲曰相公誰與語駕起久矣謂知太后意不可回以笏叩頭而退謂旣得罪山陵竟就下穴蓋謂所坐欲庇允恭不忍破其妄作耳然其邪謀深遠得位嵗久心不可測𨿽沂公以計傾之而公議不以爲非【內臣張懷忠者劉后閣下親信人也慶曆中監書庫爲張安道說此事】

章獻垂箔有方仲者上書乞依武氏故事立劉氏廟章獻覽其防曰吾不作此祖宗事裂而擲之於地仁宗在側曰此亦出於忠孝宜有以旌之乃以爲開封司錄及章獻崩黜爲汀州司馬程琳亦嘗有此請而人莫知之也仁宗一日在邇英謂講官曰程琳心行不忠在章獻朝嘗請立劉氏廟且獻七廟圖時王洙侍讀聞之仁宗性寛厚琳竟至宰相蓋無宿怒也

王沂公爲相兼玉淸昭應宮使宮焚而罷呂許公當國是時太后臨朝仁宗尙防公能以智輯睦二宮無纎毫之隙及許公薨仁宗方視朝慟哭久之顧左右大臣曰呂夷簡死誰復能辦大事者及舉哀哭之甚慟遂以祭奠器皿盡賜其家張公安道時攝太常卿親見其事其後奉勑撰許公神道碑其家欲言和協二宮事安道於上前質其虛實上不喜曰吾不能復記此事良久乃曰明肅章獻嘗自言夢周王祐【眞宗長子早夭】來告將脫生荊王宮中時允初始生【允初荊王少子】所謂五相公者太后欲取入宮養之呂夷簡爭之乃止上所言如此則許公信有力矣

章獻皇后崩呂公以後遺令冊楊太妃爲皇太后且復垂士大夫多不悅禦史大夫蔡齊將畱百官班爭之乃止許公嘆曰蔡中丞不知吾心吾豈樂爲此哉仁宗方年少禁中事莫主張者其後盛美人等恣橫爭寵無如之何許公之意或在是矣然人主旣壯而母后聽政自非國家令典𨿽或能整齊禁中而垂之後外家用事亦何所不至古今母后臨朝如宣仁後專奉帝室不爲私計蓋未有也

章獻旣沒或疑章懿之防仁皇遣李用和發其葬視之容貌如生使者馳入奏仁皇於章獻神禦前焚香泣告曰自今大娘娘平生分明矣仁宗謂劉氏大娘娘謂楊氏小娘娘

章懿之崩李淑防葬晏殊撰志文只言生女一人早卒無子仁宗憾之及親政內出志文以示宰相曰先後誕育朕躬殊爲侍從安得不知乃言生一公主又不育此何意也呂文靖曰殊固有罪然宮省事祕臣備位宰相是時𨿽略知之而不得其詳殊之不審理容有之然方章獻臨禦若明言先後實生聖躬事得安否上黙然良久命出殊守金陵明日以爲遠攺守南都如許公保全大臣眞宰相也其有後宜哉及殊作相八王疾革上親往問王曰叔久不見官家不知今誰作相上曰晏殊也王曰此人名在圖防胡爲用之上歸閱防得成敗之語並記志文事欲重黜之宋祁爲學士當艸白麻爭之乃降二官知潁州詞曰廣營產以殖貲多役兵而規利以它罪罪之殊免深譴祁之力也

李文定與呂文靖同作相李公而疏呂公巧而密李公嘗有所規畫呂公覺其非所能及問人曰李門下誰爲謀者對曰李無它客其子東之慮事過其父也呂公因謂李公公子東之才可用也當授以事任李公謙不敢當呂公曰進用才能此自夷簡事公勿預知卽奏除東之西浙提刑李公父子不悟也皆喜受命二公內旣不協李公於上前求去上怪問其故李奏曰老疾無堪夷簡慢欺具奏所以上召呂而質之時燕王貴盛嘗爲門生某求官二公共議許之旣而呂公遂在告李公書奏與之久之忘其實反謂呂獨私燕邸呂公以案牘奏上李慚懼待罪遂免去其後王沂公久在外意求復用宋宣獻爲參知政事甚善呂公爲沂公言曰孝先求復相公能相容否呂公許諾宣獻曰孝先於公事契不淺果許則宜善待之不宜如復古也呂公笑然之宣獻曰公已位昭文孝先至於集賢處之可也呂公曰不然吾𨿽少下之何害遂奏言王曾有意復入上許之呂公復言願以首相處之上不可許以亞相乃使宣獻問其可否沂公無所擇旣至呂公專決事不少讓二公又不協王公復於上前求去上問所以對如李公去意固問之乃曰夷簡事多以賄成臣不能盡記王博文自陳州入知開封所入三千緡上驚復召呂公請付有司治之乃以付禦史中丞範諷推治無之乃請罪求去蓋呂公族子昌齡以不獲用爲怨時有言武臣王博古嘗納賂呂公者昌齡誤以博文告王不審遂奏之上大怒遂以王公知鄆州呂公亦以節鉞知許州參知政事宋宣獻蔡文忠亦皆罷去李公王公𨿽以疏短去位然天下至今以正人許之

章郇公𨿽閩人然其爲人厚重少時有相工知人貴賤公父以兄弟見之相者曰中有一人大貴公就位捨去不復問公弟從之不已父曰所謂貴者誰也相者曰捨去者是也後以侍爲參知政事呂許公鄙其爲人宋宣獻時以尙書爲樞密副使許公卽以爲參知政事欲以逼公公之親友皆勸公自引去公不聽久之宣獻卒乃求避位許公深愧之言於仁宗畱公不遣及許公薨遂秉政晏元獻杜祁公範文正富鄭公更用事公黙黙無所爲然數公旣去而公爲相如故卒以老辭位而退蓋亦有過人者

張公安道嘗爲予言治道之要罕有能知之者老子曰道非明民將以愚之國朝自眞宗以前朝廷尊嚴天下私說不行好奇喜事之人不敢以事搖撼朝廷故天下之士知爲詩賦以取科第不知其它矣諺曰水到魚行旣已官之不患其不知政也昔之名宰相皆以此術馭下王文正公爲相南省試當仁不讓於師賦時賈邊李迪皆有名塲屋及奏名而邊迪不與試官取其文觀之迪以落韻邊以師爲眾與注防異特奏令就禦試王文正議落韻失於不詳審耳若捨注疏而立異論不可輒許恐從今士子放蕩無所凖的遂取迪而黜邊當時朝論大率如此仁宗初年王沂公呂許公猶持此論自設六科以來士之翹侈者皆爭論國政之長短二公旣罷則輕鋭之士稍稍得進漸爲奇論以撼朝廷朝廷往往爲之動搖廟堂之淺深旣可得而知而好名喜事之人盛矣許公𨿽復作相然不能守其舊格意𨿽不喜而亦從風靡矣其始也範諷孔道輔範仲淹三人以才能爲之稱首其後許公免相晏元獻爲政富鄭公自西都畱守入參知政事深疾許公乞多置諫官以廣主聽上方向之而晏公深爲之助乃用歐陽修余靖蔡襄孫沔等並爲諫官諫官之勢自此日橫鄭公猶傾身下士以求譽相帥成風上以謙虛爲賢下以傲誕爲髙於是私說遂勝而朝廷輕矣然予以張公之論得其一不得其二徒見今世朝廷輕甚故思曩日之重然不知其敝也大臣恣爲非橫而下無由能動其害亦不細也使丁晉公之時臺諫言事必聽有如仁宗中年其敗已久矣至於許公非諸公並攻其短其害亦必有甚者蓋朝廷之輕重則不在此誠使正人在上與物無私而舉動適當下無以議之而朝廷重矣安在使下不得議哉下情不上通此亦人主之深患也可則從之否則違之豈害於重哉西漢之初專任功臣侯者如絳灌之流不可謂不賢至使賈誼董仲舒皆老死不得用事偏則害生故曰張公得其一不得其二由此言之也

範文正公篤於忠亮𨿽喜功名而不爲朋黨早嵗排呂許公勇於立事其徒因之矯厲過公亦不喜也自越州還朝出鎭西事恐許公不爲之地無以成功乃爲書自咎解讐而去其後以參知政事安撫陜西許公旣老居鄭相遇於途文正身歷中書知事之難惟有過悔之語於是許公欣然相與語終日許公問何爲亟去朝廷文正言欲經制西事耳許公曰經制西事莫如在朝廷之便文正爲之愕然故歐陽公爲文正神道碑言二公晚年歡然相得由此故也後生不知皆咎歐陽公予見張公言之乃信

龍川別誌卷上

欽定四庫全書

龍川別誌卷下

宋蘇轍撰

寶元初元昊創立文法故名吾祖慢書始聞朝廷爲之忿然張鄧公爲相卽議絕和問罪時西邊弛備已久人不知兵識者以爲憂吳春卿時爲諫官上言元昊不識禮義宜且勿與較許其所求彼將無詞舉動然後陰勑邊臣密修戰備使年嵗間戰守之計立則元昊𨿽欲妄作不能爲深害矣奏入鄧公笑曰人言吳舍人心風果然旣而和事一絕元昊入冦所至如入無人之境後數年力盡求和歳增賂遺仍攺名兀卒朝廷竟不問世乃以春卿之言爲然

元昊旣叛陜西四路置帥夏英公竦爲總帥居長安不臨邊精兵勇將畱寘麾下四路戰守出入皆取決焉旣遠不及事而四路敗罰終不及總帥知制誥張公安道爲諌官言自古元帥無不身對敵𨿽齊桓晉文霸主亦親履行陣至於將佐有敗元帥必任其責諸亮爲大將軍馬謖之敗降右將軍此古今通義也今夏竦端坐長安未嘗臨敵諸路失律一皆不問有總帥之名而無總帥之實乞據四路敗事皆以責罰而罷總帥使四路帥臣自任戰守之計有事於它路著遞相關報隨宜救應於事爲便朝廷從之英公降知州而四路各任其事蓋始於此

元昊久叛邊兵屢屈秦人困敝而諸將恥於無功莫敢言和戎者𨿽夏人每入輒勝而國小民貧疾於防集擄獲之利不所耗而嵗賜和市之利皆絕一絹之八九千錢上下亦厭兵矣而元昊悖慢已甚亦難於款塞張安道爲諌官乞因郊霈許諸帥納其自新之請以安西界生靈其言甚美仁宗覽之大喜退見許公政府公亦喜曰舍人有此言社稷之福也是嵗勅書卽行之自是邊臣乃敢受元昊降款中外皆獲息肩仁宗以至仁禦物而許公審於安危之計不徇虛名不貪小利故讜言正論聞則能用𨿽遭元昊之變而不失太平之業有以也夫

賈昌朝始作國子監講孫奭判監昌朝嘗奭奭不出使人以唐路隨韋處厚傳示之曰讀訖乃相見旣見奭曰知此意否足下異日以儒術作相正如此二人世謂奭能知人然其名位則矣而邪正則未也若止論貴賤此但相師所能耳

慶曆中契丹使劉六符求和親賈昌朝館伴未有以拒之先是眞宗之弟號大弟者用事橫於國中因信使嘗通書幣仁宗使昌朝謂六符欲因今使答之六符辭曰此於太后甚善然於本朝不便昌朝因曰卽如此欲以太子眞宗之子求和親皇帝豈安心乎六符不能答自是和親之議頗息

元昊未順契丹要求無厭範文正公以爲憂乞城京城以備之眾惑其說惟呂許公以爲非曰𨿽有契丹之虞設備當在河北柰何遽城京城以示弱乎使彼深入而獨固一城天下擾矣乃議建北都因修其城池增置守備識者韙之

劉從願妻遂國夫人者王蒙正女也寶元中出入內庭以此獲罪奪封罷朝謁久之復得入張公安道爲諫官𨿽以數論列皆畱中焉富鄭公時知制誥制下復遂國封鄭公繳還詞頭封命遂寢唐制惟給事中得封還詔書中書舍人繳詞頭蓋自鄭公始安道見呂許公猶以非舊典不樂二公之不相喜凡皆此也

慶曆中刼盜張海橫行數路將過髙郵知軍姚仲約度不能禦諭軍中富民出金帛市牛酒使人迎勞且厚遺之海悅徑去不爲暴事聞朝廷大怒時範文正在政府富鄭公在樞府鄭公議欲誅仲約以正法範公欲宥之爭於上前富公曰盜賊公行守臣不能戰不能守而使民醵錢遺之法所當誅也不誅郡縣無復肯守者矣聞髙郵之民疾之欲食其肉不可釋也範公曰郡縣兵械足以戰守遇賊不禦而又賂之此法所當誅也今髙郵無兵與械𨿽仲約之義當勉力戰守然事有可恕戮之恐非法意也小民之情得醵出財物而免於殺掠理必喜之而云欲食其肉傳者過也仁宗釋然從之仲約由此免死旣而富公慍曰方今患法不舉而多方沮之何以整眾範公密告之曰祖宗以來未嘗輕殺臣下此盛徳事柰何欲輕壊之且吾與公在此同僚之間同心者有幾𨿽上意亦未知所定也而輕導人主以誅戮臣下它日手滑𨿽吾輩亦未敢自保也富公終不以爲然及二公迹不自安範公出按陜西富公出按河北範公因自乞守邊富公自河北還及國門不許入未測朝廷意比夜徬徨不能寐繞牀嘆曰範六丈聖人也

京城舉人張彥澤事溫成皇后私作告身事敗陳升之鞫之事連溫成母及公卿家升之不敢窮治獄具朝臣杜樞請錄問駮之特防不錄問殺彥澤公議枉之未幾張堯佐除樞密副使禦史中丞包拯言其不當未決畱百官班爭之樞在班中出班問曰樞密欲聞中丞所言何事而後敢畱以實告之樞曰以此畱樞可也人益壯之宋公序頃亦預彥澤事疾樞奏言小臣不合越職妄言責監江寜酒稅未幾而死識者哀之

宋公序爲參知政事仁宗眷之許公當國疾公序陰欲傾之而不得其要範希文在延安擅焚元昊國書而以私書復之事聞朝廷諸公議之許公謬謂大不可公序信之亟於上前乞斬範公許公徐救之公序倉卒失措相次以事罷去範氏至今恨之

富鄭公韓魏公同在中書鄭公母老矣一日語及故事宰相有起復視事者魏公曰此非朝廷盛事已而鄭公居母憂朝廷屢起之上章三辭貼黃言臣在中書日嘗與韓琦言之決不當起魏公曰吾但以實言之不料以爲怨自此二人稍稍有隙

英宗皇帝濮王十三子也故本宮謂之十三使母曰仙遊縣君任氏或言幼時父兄不以爲子弟數仁宗晚年無子遣內夫人至濮宮選擇諸子欲養之禁中英宗初不預選選者無一可旣晚內夫人將登車矣英宗匍匐屏間見之驚曰獨此兒可耳眾皆笑內夫人獨異之抱之登車遂養於慈聖殿中時宣仁皇后以慈聖外甥亦爲慈聖所養稍長將以進禦仁宗曰此後之近親待之宜異十三長成可以爲婦慈聖從之後卒成婚英宗在藩邸恭儉好學禮下師友甚得名譽嘉祐末仁宗不豫大臣議選立宗室子仁宗勉從眾議立爲皇子然左右近習多不樂者帝憂懼辭者久之及仁宗晏駕帝卽位以憂得心疾大臣議請慈聖垂帝疾甚後不樂大臣有不預立皇子者陰進廢立之計惟宰相韓琦確然不變參知政事歐陽修深助其議嘗奏事前慈聖嗚咽流涕具道疾狀琦曰此病故耳病已必不爾子病母可不容之乎慈聖意不懌聞者驚懼皆退數步立獨琦不動少間修乃進曰太後事仁宗數十年仁聖之徳著於天下婦人之性鮮不妬忌者溫成之寵太后處之裕如何所不容今母子之間而反不能忍耶太后曰得諸君知此善矣修曰此事何獨臣等知之中外莫不知也太后意稍和修復進曰仁宗在位嵗久徳澤在人人所信服故一日晏駕天下稟承遺令奉戴嗣君無一人敢異同者今太后一媍人臣等五六措大耳舉足造事非仁宗遺意天下孰肯聽從太后黙然久之而罷後數日獨見英宗帝曰太后待我無恩曰自古聖帝明王不爲少矣然獨稱舜爲大孝豈其餘盡不孝也父母慈愛而子孝此常事不足道惟父母不慈而子不失孝乃可稱耳今但陛下事之未至耳父母豈有不慈者帝大悟自是不復言太后短矣熈寜中歐公退居潁上轍往見之間言及此公曰古所謂社稷臣韓公近之昔上在潁邸方人情疑貳公招記室王陶使之密勸王傾身奉事慈聖王用其言執家人禮至親奉幾筵進飲食慈聖由是歸心而大計始定

嘉祐二年仁宗始不豫皇嗣未建宰相文富韓三公方議所立參知政事王公堯臣之弟正臣嘗爲宗室說書官知十三使之賢卽言之諸公亦舊知之乃定議艸奏書卽欲上而上疾有瘳卽止堯臣私収奏本後二年韓公當國羣臣相繼乞選立宗室子乃定立十三使爲皇子及仁宗晏駕皇子踐祚賞定策之功以韓公爲首及元丰末堯臣子同老上書繳進元奏時諸公惟文公富公在皆歸老於洛會文公入助郊饗神宗訪之公具奏所以神宗悅焉故一時諸公例皆賞而韓氏諸子惡分其功辧之不已文公之罷平章重事由此故也然英宗之譽布於諸公則始於堯臣而其爲皇子嗣寶位則韓公之力不可誣也

韓魏公用郭逵簽書樞宻院事眾多不服公謂人曰非不知逵望輕也英宗欲置李端願於西府每曰西府當用一武人吾知端願傾邪故以逵當之或曰不然英宗欲用張安道知不附已猥曰西府久不用武臣矣宜復舊上督其人無以應乃用逵耳

治平中韓魏公建議於陜西刺義勇凢三丁刺一人每人支買箭錢二貫文省共得二十餘萬人深山窮谷無得脫者人情驚撓而兵紀律疏略終不可用徒費官錢不貲無人敢言其非者司馬君實時爲諫官極言不便持札子至中書堂魏公曰兵貴先聲後實今諒祚方桀驁使聞陜西驟益二十萬兵豈不振慴君實曰兵之用先聲爲無其實也獨可以欺之於一日之間耳少緩則敵知其情不可復用矣今吾𨿽益二十萬兵然實不可用不過十日西人知其詳不復懼矣魏公不能答復曰君但見慶曆間陜西鄕兵初刺手背後皆刺面充正兵憂今復爾耳今已降刺牓與民約永不充軍戍邊矣君實曰朝廷屢失信民間皆憂此事未敢以敇牓爲信𨿽光亦未免疑也魏公曰吾在此君無憂此言之不信君實曰光終不敢奉信但恐相公亦不能自信耳魏公怒曰君何相輕甚也君實曰相公長在此坐可也萬一均逸偃藩它人在此因相公見成之兵遣之運糧戍邊反掌間事耳魏公黙然竟不爲止其後不十年義勇運糧戍邊率以爲常一如君實之言及君實作相議攺役法事多不便予兄子瞻與其事持論甚勁君實不能堪子瞻徐曰昔親見相公言嘗與韓魏公言義勇無一言假借之者今日作相而不容某一言豈忘昔日事耶君實𨿽止實不喜也未幾子瞻竟罷役局事

臺官蔣之奇以浮語彈奏歐陽公英宗不聽之奇因拜伏地不起上顧左右問何故久不起之奇仰曰此所謂伏蒲矣上明日以語大臣京師傳以爲笑

元祐中蔡確坐弟碩事謫知安州作甑山公等詩意有所譏切諫官言之未決予兄子瞻方出守杭州密奏言若置確不問則於皇帝孝治爲未足若不少加寛略則於太皇太后寛政爲少損竊謂皇帝宜降詔推治之太皇太后特加寛貸確若稍知義理當齰舌自殺太皇太后深以爲然兄已出城時遣中使賜茶藥等然文臣持確議不置確遂南新州時議者皆以爲用法太深然確頃自小臣擢用每遷皆以鞫獄賞眾以爲善惡之報不可誣也孫和甫時在樞院予偶見之問及新州事予以所聞答之和甫曰固在西府親見

神宗晚年以事無成功當寧太息欲召司馬君實用之時王禹玊蔡持正並在相位相顧失色禹玉不知所出持正密議欲於西邊深入以致師焉以爲此議若行必不復召君實𨿽召將不至自是西師入討士害死者無算新州之命則此報也蓋自西邊用兵神宗常持淺攻之議𨿽一勝一猶不至大有殺傷至於西邊將帥習知兵事亦無肯言深入者非禹玉持正不歷外任不習邊事無敢開此議者新州之禍實出於此

曹瑋之守秦州也州之西立文盈關關之所在最爲要害關之左右皆蕃俗也瑋以恩信結之咸爲之用故秦州每嵗出兵以守文盈關而已秦州所守旣寡則州兵𨿽少而用足糧艸可以自給自後帥臣守其舊規不攺增文盈之西九十里號張小奇族【亦名遵舊】與都族有怨而本帳兵馬衰耗常乞納土秦州前後帥臣皆以難守不許及範翔作陜漕權知秦州遂許之發兵城其地建於古渭州城旣立知州劉漁與秦州商賈及居人二十餘家皆在城中翔亦親至其地犒設其族蕃人相約出兵截殺漁翔等翔等微知其語犒設之日晚還文盈次日兵起求翔不得遂於中路築城截殺商賈及修城兵民共五六十人道路隔絕賊兵居其間糧道斷絕城中無食朝廷使張升知秦州劉渙郭恩領兵苦戰攻破中路賊城朝廷猶不能棄古渭但罷不爲州置寨主監酒二人每季輪一將兵守之張氏世襲蕃巡檢然自文盈至古渭九十里其間但通一路路旁卽是界濠秦州每嵗支移省稅應付古渭而秦闕食則以貴價糴之自是秦州始困矣張氏旣與蕃族不和讐秦之兵日向秦州駐札當與同其患難於張氏則便而秦州實無所利也近嵗患古渭之孤危乃命郭逕築治平等寨以通秦渭招來蕃族旣盡而所招箭手皆浮浪之人無益於事秦州親與李氏爲鄰屯兵益分糧艸益少與曹瑋舊制絕異有王安石郎中者秦州白石人也其言如此予後見李師中待制問之言與之同師中在秦州嘗乞將約蕃部地土上所築堡寨付與蕃族守把卻於曹瑋舊寨分屯重兵以制蕃部師中言今寨柵旣多屯兵分散寡弱反爲蕃部所制若但付與蕃部卻令邊裏寨柵兵力完彊則蕃部畏威爲用其利害甚明然未及行而師中謫去安石又言秦州曹瑋舊城絕小自韓魏公文潞公作帥各增築一面今城比舊加倍而緩急難守也

李允則守雄州以知術顯世多能道之者予從事北都父老謂予曰允則自雄入奏過魏魏守冦萊公也謂允則曰聞君在雄筵防特盛能爲老夫作小防否允則曰方入奏不敢畱還日當奉教及還萊公宴之幄帟器皿飲食妓樂百物華侈意將壓之旣罷謂允則曰君許我作防來日可乎允則唯唯公顧謂左右妓樂如今日每設百戱幄帟牀榻畱以假之允則曰妓樂百戱皆如今日其他隨行略可具也明日視其幄帟皆蜀錦繡牀榻皆吳越漆作百物稱是公已愕然矣及百戱入允則曰恐外尙有雜伎使召之則京師精伎至者百數十人公視之大驚使人伺之則牀榻脫卸氊裹駞載雜伎變服爲商賈以入明日薦之於朝極稱其才雄之僚吏尢之曰萊公尙气柰何以此勝之允則曰吾非誇之示之以行軍出沒之巧耳予後從事齊州允則之孫昭敍爲兵馬都監試問其遺事昭敍曰雄州諜者常告北國要官間遣人至京師造茶籠燎鑪允則亦使倍與作之纎巧無毫髮之異且先期至則攜至防塲使茶酒卒多口誇說其巧令蕃商徧觀之如是者三四日知蕃官所作已過乃収之不復出其國相傳謂允則賂之恐有姦變蕃官無以自明乃殺

慶曆中閣門使張亢知髙陽關契丹方遣信使僥求諸事防邊皆驚亢每遣諜者厚以金帛無所吝惜閒處便坐有弟子行首入曰願屏人白事亢慢罵久之其人曰所白機事也不肯去亢爲屏人乃曰閣使錢如糞土何故亢曰何與汝事曰閣使所與非其人也如我乃可與耳亢復罵久之曰我非與閣使劇我一外甥女予自少教歌舞甚妙麗爲北國掠去今幸於其主日夜居帳中將相皆事之今遣人有所市閣使善結之彼國情僞如指掌也亢曰所市何物曰某大王納女婿須紫竹鞭閣使所執可與也其餘所市物非一亢皆從之自是其國動靜必告時邊城多警每一掛塔所費甚厚惟髙陽獨否

富公知靑州歲穰而河朔大饑民東流公以爲從來拯饑多聚之州縣人旣猥多倉廩不能供散以粥飯欺百端由此人多饑死死气薫蒸疫疾隨起居人亦致病斃是時方春野有靑菜公出牓要路令饑民散入邨落使富民不得固陂澤之利而等級出米以待之民重公令米糓大積分遣寄居閒官往主其事問有健吏募民中有曽爲吏胥走者皆倍給其食令供簿書給納守禦之役借民倉以貯擇地爲塲掘溝爲限與流民約三日一支出納之詳一如官府公推其法於境內吏胥所在手書酒灸之餽日至人人忻戴爲之盡力比麥熟人給路糧遣歸餓死者無幾作叢冢葬之其間彊壯堪爲禁卒者募得數千人刺指揮二字奏乞撥充諸軍時中有與公不相能者持之不報人爲公憂之公連上章懇請且待罪乃得報自是天下流民處多以靑州爲法

儂智髙自邕州敗奔南詔西南夷聞之聲言智髙將借兵南詔以入蜀時知成都程戡適罷去轉運使髙良夫權知成都得報大恐移檄屬郡勸民入城郭且令逐縣添手蜀人久不見兵革懼甚洶洶待亂文潞公爲長安帥知兩蜀無武備卽車載關中器甲入蜀蜀人益懼朝廷遣張安道出帥成都於道中見所運關中器用卽令所至納下仍罷所添手蜀人聞之皆安歸田畆公徐聞智髙入蜀之報本雅州蕃牙郎號任判官者所爲遂呼至成都詰其敢虛聲動搖兩蜀情狀將斬之以狥任震恐伏罪乞以舉家數十口系雅州獄身自入畨窮問智髙虛實逾月不至請舉家爲戮公久之乃許任如期至得小雲南書言智髙至南詔復謀爲亂爲南詔所殺公乃釋任而奏其事初邕州之捷朝廷未知智髙存亡故未盡賞戰功至是乃命加賞將吏

參知政事錢若水少時讀書嵩山佛寺有一童子日來撓之禁之不可其師曰此田家子此寺其家所建也昨爲衙校家破死亡略盡將死以此子見屬吾憐其功不忍禁也若水曰然則試以經授之不數日誦寺中所有經殆徧遂去不知所在若水旣貴防宗室葬事轝者若干人將宿常失其一行則復在怪而閱之則昔之童子在焉水曰子乃在是耶子實何人也對曰世之如我者多矣顧公不識耳姑置我我將食而復見置之則走入眾中不復識

慶曆中西羌方熾天下騷動仁宗憂之餘杭徐復者髙人也博通數術有防召之上親臨問焉復曰今日气運唐徳宗居奉天時上驚曰何至爾復曰𨿽然君徳不同陛下無深慮也上問所以復曰徳宗性忌刻好功利欲以兵伏天下其徳與防運防故犇走失國僅乃能免陛下恭儉仁恕不難屈已容物西羌之變起於元昊陛下不得已應之𨿽兵運不解而神人知非陛下本心𨿽時與徳宗同而徳與之異運𨿽惡無能爲也不久定矣上稱善欲官之不願賜處士號罷歸復少時學六壬聞州一僧善發課州有一衙校偶問之僧曰大防法當死於市校曰吾幸無他事安至此僧曰君還家夜漏將上有一異姓親叩門坐未定外有馬相踶不解取火視之其一牝馬也有胎已墮駒三足若有此君死無疑不然亦不死也其人歸候之皆如僧言大驚旦起問僧所以脫禍僧曰吾無禳除法惟有遠行可以少解用其言乞歸農州將憐而許之遂爲遠行計旣登舟適有事當略還家將登岸與一人相遇排之墮水死州知其故以可湣讞之得減罪復從僧學其術僧曰吾術與君術無異而所以推之者則不可傳也復曰姑告彼課日時我自推之僧曰盡子思慮所至子所不及吾無如之何也復推之累日盡得僧所見而不見駒所墮三足僧曰子智止此不可彊也終不復告

乖崖公張詠家在濮州少時尙气節喜飲酒每遊京師寄封丘之逆旅有一道人與之鄰房初不相識而意相喜也日防飲酒家及將去復大飲至醉張公曰與子傾蓋於此不知何人異日何以相識客曰吾隱者何用姓名固問之曰我神和子也異日見子成都矣至淳化時成都亂張公爲成都守始異其言西行常以物色訪之然一時入蜀終無所見後修天慶觀以家財建一閣榜曰望仙閣每暇日輒出遊焉屏騎從門外步而登閣燕坐終日冀有所遇如此者二年代者將至復一登之將絕意於此日暮出東廡下得一小徑入得一小院堂中四壁多古人畫像掃壁視之中有一道人髣髴逆旅所見題曰神和子公悵然自失所見正此也按神和子姓屈突名無爲字無不爲五代時人所著書亦以神和子爲名

張安道知成都日以醫官自隨重九請出觀藥市五更市方合而雨作入五局觀避之至殿上見一道人臨堦而坐往就之相問勞已道人曰張端明入蜀今已再矣醫曰始一至蜀耳曰子不知也凡人元气重十六兩漸老而耗張公所耗過半矣吾與之夙相好今見子非偶然也解衣出藥兩圓曰一圓可一兩气醫曰張公𨿽好道然性重愼恐未信也道人曰所以二圓正爲爾也取一圓並水銀一兩納銚中以盞蓋之燒之良久札札有聲掲盞以松脂末投之當有異三投而藥成當知此非凢藥也醫徑歸白公試之如其言每投松脂焰起先所坐小亭至三投焰如金色傾出則紫金也乃服其一圓而使醫徧遊成都冀復遇焉後見之孔明廟前復得一圓藥然服之亦無他異

龍川別誌卷下

