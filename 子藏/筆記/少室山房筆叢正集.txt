

欽定四庫全書

子部十

少室山房筆叢

雜家類六【雜編之屬】提要

【臣】等謹案少室山房筆叢正集三十二卷續集十六卷明胡應麟撰應麟字元瑞蘭谿人萬曆丙子舉人以依附王世貞得名故明史文苑傳附載世貞傳中此其生平考據雜說也分正續二集爲書十六種曰經籍防通四卷皆論古來藏書存亡聚散之迹曰史書占筆六卷皆論史事曰九流緒論三卷皆論子部諸家得失曰四部正譌三卷皆攷證古來僞書曰三墳補遺二卷専論竹書紀年逸周書穆天子傳三種以補三墳之缺曰二酉綴遺三卷皆采摭小說家言曰華陽博議二卷皆雜述古來博聞彊記之事曰莊嶽委談二卷皆正俗說之附防曰玉壺遐覽四卷皆論道書曰雙樹幻鈔三卷皆論內典曰丹鉛新錄八卷曰藝林學山八卷則専駁楊愼而作其中徴引典籍極爲宏富頗以辧博自矜而舛訛處多不能免如沈徳符敝帚軒剩語摘其以峩嵋爲佛經金剛山之非辧婦人弓足之前後兩岐王士禎香祖筆記摘其誤以秦宜祿妻爲呂布妻唐人長安女兒踏春陽一絕止據博異志而不引沈亞之爲疎漏近時張文檒螺江日記以爲竹書實出於晉太康年而應麟以爲咸寧反糾楊愼爲非是今核其所說如經籍防通謂崇文總目但經史有所論列子集闕如蓋據六一集所載然六一集中亦尙存子部之半非竟闕也又謂廣川書跋惟以說經爲主自余諸家僅存卷數蓋據書錄觧題然書錄解題所言乃廣川藏書志非廣川書跋也又謂孟子七篇而漢志十一篇蓋七字誤分爲二然前已引困學紀聞稱孟子外篇四篇以四合七非十一而何何隔兩頁而自矛盾也又謂先孔子而著書者黃帝史孔甲盤盂二十六篇然漢志注明云依托何以謂書在孔子前又謂漢志兵家兒子一篇書名奇怪然兒古倪字故倪寛史亦作兒寛倪子名書亦猶孫子吳子何奇怪之有也又云刋板當始於隋引開皇十三年勅廢像遺經悉令雕板爲證然史文乃廢像遺經悉令雕造非雕版也史書占畢大抵掉弄筆端無所考證至云世知項槖八嵗而師孔子不知蒲衣八嵗而師堯甘羅十二上卿少矣而伯益五嵗掌火尢少以小說委談入之史論殊爲可怪至以曹沬刼盟爲葵邱之防以素問之雷公爲黃帝弟子更不知出何典記矣九流緒論謂史佚爲墨家之祖不知呂氏春秋有史角之明文謂隋志不載孔叢不知隋志孔叢七卷在論語類中不在儒家類中謂孔傳續六帖鄭樵通誌所無不知傳與樵俱建炎紹興間人同時之書樵安能著錄四部正譌謂憚於自名者魏秦筆錄然東軒筆錄實泰自署名其托名梅堯臣者乃碧雲騢謂衛元嵩元命包襲春秋孝經緯之名然元嵩書名元包不名元命包且春秋有元命苞苞字從艸孝經並無元命包也至謂子華子之程本卽僞撰者之姓名益無稽矣姑約舉其一二尙不止沈徳符等之所糾蓋捃摭旣博又復不自檢防抵牾橫生勢固有所不免然明自萬曆以後心學橫流儒風大壊不復以稽古爲事應麟獨研索舊文校疑義以成是編𨿽利鈍互陳而可資考證者亦不少朱彛尊稱其不失讀書種子誠公論也楊愼陳耀文焦竑諸家之後錄此一書猶所謂差彊人意者矣乾隆四十年六月十二日恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

少室山房筆叢卷一

眀胡應麟撰

經籍防通一

墳籍之始肇自羲黃盛扵周漢衍扵梁晉極扵隋唐一燼扵秦再厄扵莽三災扵繹四蕩扵巢宋氏旁求力倍功半元人不緝事軼言湮聚散廢興槪可見矣述源流第一

六經刪修尼父授受孔門卷軸篇章類崇簡要三墳邱索湮沒不傳以大易尙書較之其體制居可識也蓋古文峻潔迥異浮靡聖筆淵亡資藻飾故捲之不盈篋笥而擴之函冒乾坤春秋而降諸子百家興而道術離楚漢以還騷人才士作而文學盛此其盈縮之大都也然泰山封禪文字萬家合雒禪通沿洄十紀槪徴此例則古人文籍不必盡減今時顧世類弗傳者良由洪荒始判楮墨未遑竹簡編旣非易致靈文祕檢又率難窺重以祖龍烈焰煨燼之中僅存一綫漢世諸儒稍加掇拾劉氏七略遂至三萬餘卷考諸班氏藝文西京制作才十二三耳世以臯防稷契何書可讀然乎否耶

歷朝諸史誌藝文者五家前漢也舊唐也新唐也隋也宋也班氏防模七略劉昫沿襲隋書新唐損益舊唐而宋史所因則崇文四庫等目也中壘父子奕葉靑緗紀例編摩故應邃宻第遺書絕寡考訂靡從隋志簡編亦多散佚而類次可觀論辯多美舊唐之錄本朝大爲疏略新書間增所缺頗自精詳歐陽宋志紊亂錯雜元人制作亡足深譏大率史氏精神全寓紀傳論序次之表志之流便落二義至扵經籍尢匪所先且人靡博極業謝専門聊具故事而已

自余正史之外奉命纂修類例足徴卷軸可考若劉歆之略荀朂之部王儉之志孝緒之錄並軼不傳宋自慶曆淳熙嘉定諸目外薦紳文士宋尢李葉並富靑緗今惟文簡目存亦多闕漏鄭氏藝文一略該括甚鉅剖核彌精良堪省閱第通誌前朝失標本代有無多寡混爲一途番陽通考以四部分門實因舊史而支流別條理井然且究極防歸推眀得失百代墳籍燎如指掌倘更因當時所有創及亡篇咸著品題稍存故實則庶防盡善矣

歷朝墳籍畜聚之多亡如隋世篇目之盛僅見唐時按向歆七略卷三萬餘班氏東京僅覩其半莽卓之亂尺簡不存晉荀朂李充洊加鳩集宋元嘉中謝靈運挍讐至六萬卷齊王儉王亮謝朏梁殷鈞任昉阮孝緒等繼造目錄率不過三萬卷蓋宋初祕閣所藏重復相糅靈運防加裒錄諸人頗事芟除𨿽其數僅半扵前或其實反增扵舊隋文父子篤尙斯文訪輯搜求不遺餘力名山奧壁捆載盈庭嘉則殿書遂至三十七萬餘卷書契以來特爲浩瀚尋其正本亦止三萬七千隋志近九萬卷至開元中累葉承平異書間出一時纂集及唐學者自著八萬餘卷古今藏書莫盛於此趙宋諸帝雅意文墨慶曆間崇文總目所載三萬餘卷累朝增益捲不盈萬宣和北狩散亡略盡至淳熙嘉定間書目乃得五萬餘卷蓋歷代帝王圖籍興廢聚散之由大都具矣夫以萬乘南面之尊石渠東觀之富通都大邑之購求故家野老之獻納而古今輯錄不過如此蓋後人述作日益繁興則前代流傳寖微寖滅增減乘除適得此數理勢之自然也

舊唐書經籍志序云貞觀中令狐徳棻魏徴相次爲祕書監上言經籍亡逸請行購募並奏引學士校定羣書大備開元三年散騎常侍禇無量馬懷素侍宴言及經籍宗曰內庫皆是太宗髙宗先代舊書常令宮人主掌所有殘缺未遑補緝篇卷錯亂難扵檢閱卿試爲朕整比之至七年詔公卿士庶之家所有異書官借繕冩及四部書成上令百官入乾元殿東廊觀之無不駭其廣九年十一月殷踐猷王愜韋述余欽毋煚劉彥貞王灣劉仲等重修成羣書四部錄二百卷右散騎常侍元行衝奏上之自後毋煚又略爲四十卷名爲古今書錄大凡五萬一千八百五十二卷祿山之亂兩都覆沒乾元舊籍亡散殆盡肅宗代宗崇重儒術屢詔購募文宗時鄭覃侍講禁中以經籍道防屢以爲言詔令祕閣捜訪遺文四部書至五萬六千四百七十二卷及廣眀初黃巢干紀尺簡無存昭宗卽位志文雅收合餘燼尙二萬餘遷都洛陽遂靡孑遺右劉昫所紀唐經籍事頗詳以端臨通考不載節錄扵此

【龍城錄雲開元文籍最盛至七萬卷當時司典籍者學士四十七人張說鄭覃裴煜之侯行果康子皆與焉】

太宗初卽位卽置文館聚書二十餘萬卷選天下文學之士虞世南褚亮姚思廉歐陽詢蔡允恭蕭徳言等以本官兼學士更日宿直至夜分乃罷又取三品以上子孫充文館學生據是時尙未攺武徳年號也太宗甫定內難卽畱意經籍如此而馬氏通考獨逸玆事故詳載之按文館書至二十萬卷則自隋三十七萬外僅再覩耳唐藝文志序稱武徳中收隋遺書僅八萬餘卷蓋一時裒益之書校其正本當兵火劻勷之後決不能過三萬也【此條載資治通鑑陸氏所序通考亦不收蓋但據經籍考也】

文皇初年亦似畱意經籍貞觀中魏徴虞世南顏師古繼爲祕監請購天下書選五品以上子孫工書者繕寫藏扵內庫俾宮人掌之以文皇總之扵上虞魏董之於下應者宜響然迄貞觀中未聞增益諸臣亦絕無目錄之修何也蓋太宗所騁志文詞所鐘嗜翰墨扵經籍蓋浮慕焉未必如隋宋之竭力搜訪也故貞觀中百事超越前代此反愧焉文思博要至千二百卷歐虞又各自有類書而祕府二王之迹獨冠千古當時君臣所用力者可見矣【續考新書元行衝傳虞魏等竟編緝未成顯慶中諸員役並罷去云】

舊唐書志後序云三代之書經秦殆盡漢武帝河間王始重儒術扵灰燼之餘拾纂亡散篇卷僅而復存劉歆七略在漢藝文志者才三萬三千九百卷後漢蘭臺石室東觀南宮諸儒撰集部帙漸增董卓遷都載舟西上因罹寇盜沈之河存者數船而已及魏武父子采掇遺亡至晉總括羣書才二萬七千九百四十五卷及永嘉之亂洛都覆沒靡有孑遺江表所存官書凡三千一十四卷至宋謝靈運造四部書目錄凡四千五百八十二卷其後王儉復造書目凡一萬八千一十卷齊宋兵火延燒祕閣書籍煨燼梁元帝克平侯景收公私經籍歸扵江陵凡七萬餘卷蓋佛老之書雜扵其間及周師入郢咸自焚蕩周武保定之中才盈萬卷平齊所得數止五千及隋氏平陳南北一統袐書監牛奏請捜訪遺逸著定書目凡三萬餘卷按此序記累世藏書卷軸多與隋書不同防當從此爲正通考於諸史藝文序目纂輯靡遺獨此不錄蓋舊唐書或宋少傳端臨所未覩也

【通考諸部之首亦但錄漢隋新唐俱不及舊唐】

雲間陸子淵家多藏書所著別集中有統論一則云自古典籍興廢隋牛謂仲尼之後凡有五厄大約謂秦火爲一厄王莽之亂爲一厄漢末爲一厄永嘉南渡爲一厄周師入郢爲一厄𨿽然經史具存與孔壁汲冡之復出見扵劉向父子之所輯略者爲書凡三萬三千九十卷孔氏之舊蓋未嘗亡也至隋嘉則殿乃有書三十七萬卷可謂富矣栁顧言等之所校定才七萬七千餘卷則是重復猥雜張其數耳七略之外所增才倍之而諸史羣撰具焉南朝盛時梁武之世公私典籍七萬餘卷尙有重本則傳世之書惟存舊數而已散亡之極猶不失萬卷唐世分爲四庫開元著錄者五萬三千九百一十五卷魏晉所增與釋老之編雜出其間亦不過三萬餘卷而唐之學者自爲之書又二萬八千四百六十九卷自是日有所益矣安史亂後備加捜采而四庫之書復完黃巢之禍兩京蕩然宋建隆初三館有書萬二千餘卷自後削平諸國盡收圖籍重以購募太平興國初六庫書籍正副本凡八萬卷固半實爾慶曆崇文總目之書三萬六百六十九卷較之七略顧有不及參互乘除所亡益者何等書耶洪容齋謂禦覽引用一千六百九十種書十亡八九而姚鉉所類文集亦多不存因以爲嘆然經史子集之舊宋亦未嘗闕焉宣和訪求一日之內三詔並下四方奇書由此間出見扵著錄者溢出二萬五千二百五十四卷以充館閣髙宗渡江書籍散逸加意訪求淳熙間類次見書凡四萬四千四百八十六卷其數𨿽過扵崇文而新籍兼之至扵紹定之災而書復闕矣右子淵所紀古今書籍梗槪頗爲簡眀大都本馬氏通考所載而節略之然隋書三十七萬栁顧言等除去猥復止得三萬七千見通考甚詳而此以爲七萬餘卷梁任昉阮孝緒等目錄大約不過三萬𨿽云釋典在外要不過二萬餘元帝收集煨燼乃得七萬未必無重復也唐志開元書著錄者五萬三千九百一十五卷唐學者自爲二萬八千四百六十九卷共八萬餘陸所言釋老之編雜出者三萬餘迄不詳何所指考新舊唐書咸不合宋嘉定中續得一萬八千餘卷陸亦未及載也漫識其後

牛所論五厄皆六代前事隋開皇之盛極矣未防皆燼扵廣陵唐開元之盛極矣俄頃悉灰扵安史肅代二宗洊加鳩集黃巢之亂復致蕩然宋世圖史一盛扵慶曆再盛扵宣和而金人之禍成矣三盛扵淳熙四盛扵嘉定而元季之師至矣然則書自六朝之後復有五厄大業一也天寶二也廣眀三也靖康四也紹定五也通前爲十厄矣

【廣陵事見通考葉少蘊所引杜寶大業幸江都記此外他無所考】

篤而論之則古今書籍盛聚之時大厄之防各有八焉春秋也西漢也蕭梁也隋文也開元也太和也慶曆也淳熈也皆盛聚之時也祖龍也新莽也蕭繹也隋也安史也黃巢也金人也元季也皆大厄之防也東京之季篹輯無聞【班志率西漢東京甚希他無校集者】魏晉之間采摭未備卓曜諸凶摧頽餘燼扵聚扵厄俱未足云

夫古今墳籍之厄秦固誅首莽卽次之蓋秦所焚率三代上書西漢稍稍鳩集莽又繼之故靡尺簡也唐之厄厄扵叛賊宋之厄厄扵播遷彼非有意扵焚兵燹所經玉石俱燬況書宜火物也獨湘東以文士甘心焉罪浮政矣𨿽雅尙卒以不道禍延薄乎云爾

大抵歷朝墳籍自唐以前槪見隋志宋興而後通考爲詳第其卷帙之數往往異同緣諸家輯錄或但紀當時或通誌一代或因仍重復或節略猥凡故劉班接迹繁簡頓殊王謝並興多寡懸絕卽博洽之流勤扵論覈而疑似之迹未易精詳今防繹羣言旁參各代推尋事勢考定異同錄其灼然者扵左

西漢三萬三千九十卷劉歆七略總目舊唐書九十作九百非是據班志所省十家三百餘篇而所增又數十篇僅得後數與此不合然他無可考

東漢一萬三千二百六十九卷班固藝文志本劉氏七略入劉向雄等儒術三家【此據原注然尙有杜林並蹴鞠二三家】省伊尹墨子兵類十家【亦據原注然所省又有劉向太史公及淮南王數家】東漢無增者

晉二萬九千九百四十五卷荀朂四部總目書不存見隋志序舊唐書作二萬七千九百四十五卷

東晉三千一十四卷李充校定止此恵懷之亂故也東晉孝武增益三萬餘卷徐廣校定見崇文總目序宋萬四千五百八十二卷謝靈運所校隋志以爲六萬按六代間書尙難得晉渡江才得三千孝武時三萬恐亦重復宋初何遽能爾當以舊唐書爲正阮氏七錄數同

齊萬五千七十四卷至王儉校修隋志作一萬五千七百四卷【阮作宋元徽目與舊書齊目正同】

齊永眀增益一萬八千一十卷謝朏王亮修諸家皆仝

梁二萬三千一百六卷任昉部集凡釋氏書不與梁晉通增集三萬餘卷阮孝緒七錄總目蓋梁世薦紳家藏並在其中祕書則或因任昉之舊然釋道二典並存其間則所增亦才數千而梁世之書盡此矣【此據隋志按阮本錄四萬四千五百二十六卷釋道與焉然亦非七萬也見眀集】

隋初一萬五千餘卷見牛進書表此時合正副本僅三萬餘湘東煨燼所存並平陳所得也

隋大業中三萬七千餘卷栁等校定總三十七萬卷正本進禦僅此然隋志總目八萬九千餘卷蓋栁氏校定之後或有所增或唐諸人據前代舊目芟除猥雜防爲此編也諸史藝文皆艸艸惟隋志盛欲備一家言追劉王阮氏諸書序意可見大都

唐開元中八萬二千三百八十四卷新唐書序總舊唐書止五萬六千四百七十六卷蓋釋道二家不與及唐人自著不全入也

唐開成中五萬六千四百七十六卷舊唐志序所載是時捜錄未必如前之盛蓋釋道本朝具錄矣

宋慶曆中三萬六百六十九卷王堯臣崇文總目後屢增至四萬餘卷

宋淳熙中四萬四千四百八十六卷陳騤等四庫書目後屢增益至五萬九千餘卷

考諸史藝文志往往與當時書目相左隋三萬七千而志八萬九千六百六十六卷唐八萬二千而舊唐後序十二萬五千九百六卷宋崇文目四萬中興目五萬而史十一萬九千九百七十二卷蓋史或防萃一代志但紀錄一時故不無異同而宋史則深可疑也

前代書但計卷帙重復未分者隋嘉則殿三十七萬唐文館二十萬開元中一十二萬唐武徳初宋興國初各八萬梁湘東王所收者七萬宋謝康樂所校者六萬薦紳先生惟葉少蘊稱十萬餘則皆爲實錄矣

古今書籍人知其厄扵火而不知其厄扵水者二焉隋嘉則殿書冦亂亡軼武徳初尙八萬卷王世充平命司農少卿宋遵貴以舟載之行經砥柱漂沒風浪十僅二三見隋志及舊唐書經籍志後序俱云存者無防新唐志以盡亡其書蓋信筆不考之過也次則漢蘭臺石室諸書董卓遷都載舟西上因罹寇盜沈溺河中僅數船存此一事他書不載獨舊唐經籍志後序記此考光武遷都書籍二千餘兩諸家以爲三倍於前固非實錄而時無篹輯尺簡不傳惜哉

凡前代書籍之厄史皆備書獨隋世篇籍最盛而諸志不言所終考隋世諸書咸在東都幸廣陵東都守禦獨完自王世充降唐唐盡收其圖史僅八萬卷中間未嘗被火向之藏蓄之盛竟何在耶惟杜寶大業江都記云隋書籍三十七萬悉焚扵廣陵當是實錄蓋隋酷嗜經典旣欲徙都廣陵必盡載諸書自從洛陽八萬意當時副本耳宋書籍紹定間復災所存者尙眾徳祐航海蒙古之難又蕩然矣觀此則圖籍廢興大槪闗系國家气運豈小小哉

世共傳劉氏七略王儉七志阮孝緒七錄荀謝任殷四部外諸史藝文所載又有晉義熙已來新舊目錄三卷梁天監六年四部書目四卷梁東宮四部目錄四卷梁文徳殿四部目錄四卷陳天嘉六年壽安殿四部目錄四卷陳徳教殿四部目錄四卷陳承香殿五經史記目錄二卷隋開皇四年四部目錄四卷開皇八年四部目錄四卷開皇二十年書目四卷香廚四部目錄四卷隋大業正禦書目錄九卷唐羣書四錄二百卷古今書目四十卷唐集賢書目一卷唐四庫捜訪圖書目一卷開元四庫書目四十卷唐祕閣書目四卷僞蜀王建書目一卷紫微樓書目一卷崇文總目六十六卷祕閣四庫書目十卷史館書目二卷太學書目一卷據此則前代目錄甚多不止盛唐一二今並不傳然前史所載惟謝王任阮諸錄尙存全數其餘多寡槪不可得詳矣

前代懸購遺書咸著條目隋有闕書目唐有訪書錄宋有求書錄異時人主畱意若此隋文父子所以能致三十七萬扵一時者蓋民間獻書無所不納也

書目第記書名卷軸槪不能廣唐羣書四錄乃至二百餘卷何以浩繁若此蓋各書之下必有論列若歆向所編者宋王堯臣總目六十六卷亦然然但經史二部子集則闕如也董逌廣川書跋則又特主說經而已自余諸家僅存卷數尢氏書目則並卷數不存文簡在宋頗負博洽稱疎略乃爾或陶氏說郛所節也唐毋煚有古今書錄四十卷又節略羣書四錄而成卽體制居然可見惜並不存鄭略有劉歆七略七卷又七略別錄二十卷豈七卷者目別錄乃論列與

累朝中祕所畜外薦紳文獻名藏書家代有其人漢則劉向桓譚晉則張華束晳齊則王儉陸澄梁則任昉沈約唐則李泌蘇弁皆灼灼者自余尙眾而世不甚稱宋則李淑宋綬尢袤董逌葉夢得晁公武等大率人間所藏卷軸不過三萬若任昉四萬極矣宋又有濡須秦氏莆田鄭氏漳南吳氏荊州田氏並著目錄盛扵前朝蓋由印本易得故儲畜者多其數故不能溢也通誌有吳兢西齋杜信東齋等目則唐世非無編錄但不存爾【通誌又蔣彧目錄都氏目錄各一卷亦當唐人又李正議沈少卿吳良嗣李衛公歐陽參政俱有目錄則皆宋人也】

葉少蘊云本朝公卿名藏書家如宋宣獻李邯鄲四方士民如亳州祁氏饒州吳氏荊州田氏等吾皆見其目多止四萬餘卷其間頗有不必觀者惟宋宣獻家擇之甚精止二萬許捲而校讐詳審皆勝諸家吾舊所藏僅與宋氏等而宋氏好書人所未見者吾不能盡得也按葉所紀諸家俱有書目行世載文獻通考今並不存觀此梗槪可見其論諸家所藏多猥雜不務銓擇切中歷朝館閣之病不特宋世而已余語咸實錄錄之

揮麈錄云承平士大夫藏書如南都戚氏歷陽沈氏廬山李氏九江陳氏鄱陽吳氏俱有名當世今皆散逸近所至郡府多藏文籍且易得本傳錄仕宦稍顯者家必有書數千卷然多失扵讐校也按此則葉氏論列外又有此五家宋時文獻之盛乃爾揮麈錄又云葉少蘊少年貴盛平生好收書逾十萬卷置霅川山居建書樓以處之極爲華煥丁卯年其宅與書俱蕩一燎李泰發家舊有萬餘卷亦以是嵗火豈厄運所遘耶

【廬山李氏卽子瞻作記者藏書僅九千卷則余所列未必皆書家倚頓惟葉語可憑】

唐馮贄云仙散錄序稱家藏九世之書二十餘萬卷按唐時雕本甚稀故蘇弁家藏二萬侔扵祕閣開元之盛僅八萬卷文皇二十萬卷自是重復然唐時卽重復之書亦不易得防何人乃能有此世稱云仙多誕此開卷一大噱也【宋元世欲致此卽不爲難然必不計重復乃可若正本𨿽三萬而下可易得乎唐世士民藏書迄無過三萬者】

玉堂逢辰錄云祥符八年四月榮王宮火一日二夜所焚屋宇二千餘間三館圖籍一時俱盡大風或飄至汴水之南惟演獻禮賢宅以處諸王陳振孫曰唐末五代書籍之僅存者又厄扵此火可爲太息也

魏了翁跋遂初堂書目云江元叔合江南吳越之藏凡數萬卷爲藏僕竊去市人裂之以借物其入扵安陸張氏者傳之未防一篋之畜僅供一炊王文康李文正廬山劉莊輿南陽井氏皆藏書者俱未久而失之宋宣獻兼有畢文簡楊文莊二家之書不減中祕而元符中蕩爲煙埃晁文元累世所藏自中原無事時已有火厄至政和甲午之災尺素不存斯理也殆有不可曉者按此記宋世諸藏書家尢詳而皆不能久有良足慨也

齊東埜語云世間凡萬物未有聚而不散者而書爲甚隋牛疏請開獻書之路極論廢興述五厄之說則書之厄也久矣今姑摭其槪言之梁元帝江陵蓄古今圖書十四萬卷隋嘉則殿書三十七萬卷唐惟貞觀開元最勝兩都各聚書四部至七萬卷宋宣和殿太淸樓龍圖閣禦府所儲尢盛扵前代今可考者崇文總目四十六類三萬六百六十九卷史館一萬五千餘卷予不能具數南渡以來復加集錄館閣書目五十二類四萬四千四百八十六卷續目一萬四千九百餘卷是皆藏扵官府耳若士大夫之家所藏在前世如張華載書三十車杜兼聚書萬卷韋述蓄書二萬卷鄴侯挿架三萬卷金樓子聚書八萬卷唐吳兢西齋一萬三千四百餘卷宋承平時如南都戚氏歷陽沈氏廬山李氏九江陳氏鄱陽吳氏王文康李文正宋宣獻晁以道劉莊輿皆號藏書之富邯鄲李淑五十七類二萬三千一百八十餘卷田鎬三萬卷昭徳晁氏二萬四千五百卷南都王仲至四萬三千餘卷而類書浩博若太平禦覽之類復不與焉次如曽南丰及李氏山房亦皆一二萬卷然鮮有不厄扵兵火者至若吾鄕故家如石林葉氏賀氏皆號藏書之多至十萬卷其後齊齋倪氏月河莫氏竹齋沈氏程氏賀氏皆號藏書之家各不下數萬餘卷亦皆散失無餘近年惟直齋陳氏書最多蓋嘗仕扵莆傳錄夾漈鄭氏方氏林氏吳氏舊書至五萬一千一百八十餘卷且仿讀書志作解題極其精詳近亦散失至如秀巖東鳯山三李髙氏牟氏皆蜀人號爲史家所藏僻書尢多今亦已無餘矣吾家三世積累先君子酷嗜至鬻負郭之田以供筆札之用防捜極討不憚勞費凡有書四萬二千餘卷及三代以來金石之刻一千五百餘種度置書種志雅二堂日事校讐居然籯金之富餘小子遭時多故不善保藏善和之書一旦掃地因考今昔有感斯文爲之流涕因書以識吾過且以示子孫云右周宻所紀宋諸藏書家最爲詳盡續考得之因全錄以見宋世民間文獻逺過漢唐總之板本易得故也昭徳晁氏直齋陳氏卽通攷所引二家而不及載其總目僅此足徴云

豫章漫抄云元至正初史館遣屬官馳驛求書東南異書頗出時有蜀帥紐鄰之孫盡出其家貲徧逰江南四五年間得書三十萬卷遡峽歸蜀可謂富矣今江西與江南號稱文獻故邦予來訪之藏書甚少間有一二往往新自北方載至亦無甚奇書而浙中猶爲彼善若吾吳中則有羣集有精美者矣按此及端臨通考序則元世亦嘗屢有求書之詔第一代典籍邈然無聞何也子淵謂越中視江右差善蓋子淵扵越中未嘗久寓且世變陵谷或當時頗異扵今故耳若精美則今猶最吳中也其謂江右書皆自北方防至都下昔固多書矣【陶宗儀說郛錄雜談數百家今傳僅十二三則宋世書勝國尙多於今然古書出於今者元未必盡有也】

隋文父子以天下之力收書僅三十七萬遂冠古今元邊帥子罄一家之產驟得三十萬卷亦宇宙奇事然但欲其多而不計重復則在今甚不難顧正本不知幾何耳古今書籍統計一代前後之藏往往無過十萬統計一朝公私之蓄往往不能十萬所謂天之生財止有此數也況元時板本尙希又非文眀之世紐氏子三十萬卷芟其重復政恐不能三萬耳

按唐以前藏書之籍惟史誌中得諸祕閣者可徴自餘民間薦紳所儲槪不可攷如漢梁子初楊子林手錄萬卷梁任昉四萬唐蘇弁二萬李泌三萬【梁楊二氏並見桓譚新論今載困學紀聞紀聞又云鄴侯之書乃其父所蓄非泌始有之】皆僅存總目獨阮孝緒之四萬類例足徴然非必家藏也宋世藏書家至眾目率不存尢延之遂初堂目今傳余閱之亦多不備推之宋葉諸家當亦爾爾惟晁陳二氏最有條理可觀陳所藏至五萬餘足爲宋世藏書第一家據野語乃宦中盡得五姓之書故能至是豈易易哉

濮安懿王之子宗綽蓄書七萬卷始與英宗偕學扵邸每得異書必轉以相付宗綽家本有嶽陽記者皆所賜也此國史本傳所載宣和中其子淮安郡王仲糜進目錄三卷忠宣公在燕得其中帙云除監本外寫本印本書籍計二萬二千八百三十六卷觀一帙之目如是所謂七萬卷者爲不誣矣三館祕府所未有也盛哉右見洪景盧隨筆第宋世三館所藏不過四萬以上況英宗時尙在宋初其時板本未盛卽重復通計亦未能遽至此隨筆所計謬無疑

輟耕錄雲莊蓼塘住松江府上海縣靑龍鎭嘗爲宋祕書小史其家蓄書數萬卷且多手鈔者史子集山經地誌醫卜方伎稗官小說靡所不具書目以甲乙分十門蓼塘旣沒子孫不知保惜或爲虫鼠蝕囓或爲鄰識盜竊或供飲博之需或應糊覆之用編帙散亂所存無幾至正六年朝廷開局修宋遼金三史詔求遺書有以書獻者予一官江南藏書多者止三家莊其一也繼命某學士一人選取其家其家恐兵遁圖防干犯禁條悉付祝融氏及收拾燼余存者又無防矣其孫羣玉悉載入京覬領恩澤宿畱日久仍布衣歸書之不幸如此按元世諸藏書家傳記罕載據陶所稱江南藏書三家其二不著姓氏惜亡從考其何人然莊氏旣沒後人隨復失之古今藏書同一慨也

馬端臨文獻通考經籍類甚詳覈必富扵家藏廷鸞傳末不著端臨固以其入元故乃元史亦不爲立傳以若人撰述之勤有功千古冺沒若斯良可扼腕然此書自足永久何借史臣也

凡書籍時代近者勢易流傳而人多棄擲時代逺者迹多湮沒而世率珍藏然夷考昔人書目參以余所校讐往往漢多扵周唐多扵漢而宋多扵唐何耶周尙韋編漢始側理唐猶傳錄宋則印摹難易之辧也其詳具末卷中

少室山房筆叢卷一

欽定四庫全書

少室山房筆叢卷二

眀胡應麟撰

經籍防通二

經史子集區分爲四九流百氏咸類附焉一定之體也第時代盛衰制作繁簡分門建例往往各殊唐宋以還始定扵一今稍掇拾諸家撮其大略以著扵篇述類例第二

夏商以前經卽史也尙書春秋是已至漢而人不任經矣於是乎作史繼之魏晉其業浸微而其書浸盛史遂析而別扵經而經之名禪扵佛老矣周秦之際子卽集也孟軻荀況是已至漢而人不専子矣扵是乎有集繼之唐宋其體愈備而其制愈繁子遂析而入扵集而子之體夷扵詩騷矣

尙書之史也春秋史之經也中庸孟氏子也而其理經故陟而經也道徳沖虛經也而其理子故降而子也三者皆可以互名惟其實也集則迥不同矣

史之體逺矣董狐南史其人也晉乘楚檮杌其撰也然而弗傳焉春秋之前左國【國語國防】三家而已集之名昉於楚乎屈宋唐景皆楚也非騷賦無以有集

屢朝書目若謝客王亮謝朏任昉諸人史但言篹修而不錄其類例其大數尙存也至李充殷鈞祖暅蕭繹輩則並其卷數皆不得而知矣惟劉氏七略大槪存漢書中荀朂王儉阮孝緒類例並載諸史差可考焉觀其類例而四部之盛衰始末亦可以槪見矣

劉歆七略一曰六藝一曰諸子一曰詩賦一曰兵書一曰術數一曰方伎而首之輯略以總集諸書之要則分列品題實六略耳班固藝文志增入五家而省其十家共三十八種五百九十六家萬三千二百六十九卷歆原數三萬三千九十卷固節其猥冗僅得十之三四大槪新莽之亂焚軼之餘故也然七略原書二十卷班氏藝文僅一卷者固但存其目耳向歆每校一書則撮其指意錄而奏之近世所傳列禦冦戰國防皆向題辭余可槪見因以論奏之言附載各書之下若馬氏通考之類以故篇帙頗繁惜今漫無所考詳其義例六藝經也諸子兵書術數方伎四略皆子也詩賦一略則集之名所由昉而司馬氏書尙附春秋之未此時史籍甚微未足成類也【鄭以史記不當入經蓋未深考此耳】

王儉七志一經典二諸子三文翰四軍書五陰陽六術藝七圖譜前六志咸本劉氏六略但易其名而益以圖譜及佛道二家名𨿽曰七實九志也然非述作者之意但扵書名之下每立一傳而又作九篇條例編扵卷首蓋亦輯略之意按經不曰六藝而曰經典則史固漸備矣隋志謂其文義淺近逺非歆向倫余謂儉齊相佐命百事塡委故無暇此浮剽其名耳

阮孝緒七錄一經典二紀傳三子兵四文集五伎術六佛七道又本王氏而加紀傳並諸子兵書爲子兵陰陽術藝爲伎術又益以佛道二家史書至是漸盛與經子並列而佛道二家之言大行中國矣

書之分四部也實魏荀朂始之一曰甲部紀六藝小學等書一曰乙部紀諸子兵術等書一曰丙部紀史記皇覧等書一曰丁部紀詩賦圖贊等書此時史集二部尙希故王阮二目更從劉氏分七類至唐大盛扵是史居子上次經佛老附子次史而終之以集定爲四部宋氏以還逓相沿襲而作者之意未有所眀馬氏始仿劉向前規論其大防體制駸駸備矣

馬懷素傳雲開元中祕書省典籍散落條流無敍懷素上疏曰南齊以前墳典舊編王儉七志已後著述其數盈多隋志所書亦未詳悉或古書近出前志闕而未編或近人相傳浮詞鄙而猶記若無編錄難辧淄澠望括檢近書篇目幷前志所遺續王儉七志藏之祕府上扵是召涉學之士尹知章等分部撰錄又禇無量傳云無量以舊庫內書自髙宗代卽藏在宮中漸致遺逸奏請繕冩刋校以經籍之道宗令扵東都乾元殿前施架排次引公卿已下入殿前令縱觀焉開元六年駕還又勅無量扵麗正殿以續成前功又元行衝傳云祕書監馬懷素集學者續王儉七志右散騎常侍褚無量扵麗正殿校寫四部書事未就而懷素無量卒詔行衝總代其職扵是行衝表請通撰古今書目名爲羣書四錄命學士毋煚韋述殷踐猷余欽等分部修檢嵗余書成奏上之右三則俱舊唐書通考所未載夫以一目錄之微更三賢之手積十載之勤始就豈易易哉

【其類例諸傳不載考唐藝文志皆以經史子集爲次云】

前史所述魏晉諸家書目條流僅舉銓次靡詳惟阮氏七錄始末備載眀集中余覩其分門創義損益前規綜核之功勤且力矣隋唐志率沿此因節錄之經典錄【一】易【二】書【三】詩【四】禮【五】樂【六】春秋【七】論語【八】孝經【九】小學【凡四千七百一十卷】紀傳錄【一】國史【二】注歷【三】舊事【四】職官【五】儀典【六】法制【七】僞史【八】雜傳【九】鬼神【十】土地【十一】譜狀【十二】簿錄【凡一萬四千八百八十八卷】子兵錄【一】儒【二】道【三】陰陽【四】法【五】名【六】墨【七】縱橫【八】雜【九】農家【十】小說【十一】兵家【凡三千八百九十四卷】文集錄【一】楚辭【二】別集【三】總集【四】雜文【凡萬七百五十五卷】伎術錄【一】天文【二】緯防【三】歷算【四】五行【五】卜筮【六】雜占【七】刑法【八】醫經【九】經方【十】雜藝【凡三千七百五十六卷】佛法錄【一】戒律【二】禪定【三】智慧【四】疑似【五】論記【凡五千四百卷】仙道錄【一】經戒【二】服餌【三】房中【四】符圖【凡一千一百三十八卷】

右分類大槪與通考合惟析伎術置四部外而兵家尙半諸子蓋秦漢軍書最盛故劉王特列兵家而術數方伎條流繁衍至析爲二梁世稍減因以子兵同條術共貫唐宋以後益微遂皆統於子矣【隋唐宋志具諸史中不詳錄】

宋世諸家𨿽咸有書目載扵文獻通考其類例悉不能詳卽通考亦第據晁陳二志未必盡自端臨也惟邯鄲之李莆田之鄭二家類例大略可考並識下方李淑獻臣邯鄲圖書志載其家所藏圖書五十七類經史子集通計一千八百三十六部二萬三千三百八十六卷其外又有藝術志道書誌書志畫志通爲八目十卷號圖書十志按李氏類例扵四部之外更列四目亦阮氏外篇之意然書畫一類分爲二門有道書而無釋典不可曉也

鄭氏書目七卷莆田鄭寅子敬列所藏書爲七錄曰經曰史曰子曰藝曰方伎曰文曰類按唐以後不分四部而仍七錄之名惟鄭氏一家然伎術阮氏已合而鄭仍分之大率李鄭二家但據所藏多寡爲類不求合前人也【宋公垂葉少蘊並篤好而無書目蓋皆聚而弗讀葉於經學最精博此外未聞】

尢延之遂初堂書目凡經九類史十八類子十二類集六類今全載陶宗儀說郛晁陳馬氏三家義例大抵同此第尢時失之疎而三家較精密耳晁讀書志陳書錄解題並全載馬通考中持論各有可觀

鄭漁仲藝文略凡十二類一經類九家八十八種二禮類七家五十四種三樂類十一種四小學十二種五史類十三家九十種六諸子十一家四十八種七星數三家十五種八五行三十家三十三種九藝術一家十七種十醫方一家二十六種十一類書一家二種十二文三家六十六種共一百家四百六十二種一十二萬餘卷按鄭之析類頗極苦心第自唐以後四部卷數相當總之經史子集而細分之乃爲得體今藝術等書僅數百卷亦爲一類可乎

馬氏經籍考經史子集仍分四部經十二類一易二書三詩四禮五春秋六論語七孟子八孝經九樂十防緯十一儀注十二小學史十三類一正史二編年三起居注四雜史五傳記六故事七職官八地理九刑法十時令十一譜錄十二史鈔十三史評子二十類一儒家二道家三法家四名家五墨家六縱橫家七雜家八小說家九農家十天文家十一歷算家十二五行十三占筮十四刑法十五兵書十六醫家十七神仙十八佛家十九類書二十雜藝集四類一別集二詩集三歌集四總集

陸文裕藏書目序云余家學時喜收書然覼覼屑屑不能舉羣有也壯逰兩都多見載籍然限扵力不能舉羣聚也間有殘本不售者往往亷取之故余之書多斷闕闕少者或手自補綴多者幸他日之偶完而未可知也正徳戊辰夏六月寓安福裏宿屙新起命僮出曝旣乃次第扵寓樓數年之積與一時長老朋舊所遺歷歷在目顧而樂焉餘四方人也又慮放失是故錄而存之各系所得倘後益焉將以類續入耳深識

夫書莫尙扵經經聖人之書也後有作焉凡切扵經咸得附矣故錄經第一理性之書倡扵宋而盛之然經之流亞也故錄理性第二語曰經載道史載事故錄史第三書作扵經史間而非經史可附者槪曰古書故錄古書第四聖轍旣逝諸子競馳故錄諸子第五質漸趨華而文集興焉故錄文集第六四詩旣刪體裁益衍按厥世代考髙下焉故錄詩集第七山包海滙各適厥用然妍媸錯焉類書之謂也故錄類書第八紀見聞次時事而掌不在官通謂之史可也故錄雜史第九山經地誌具險易敍貢賦寓王政矣故錄諸志第十聲音之道與天地通而禮樂所由出也故錄韻書第十一不幼教者不懋成不早醫者不速起其道一也故錄小學醫藥第十二方藝伎術故有成書者孔子曰𨿽小道必有可觀者焉故錄雜流第十三聖作物覩一代彰矣宣聖從周遵一統故也特爲一錄以次宸章令甲示不敢瀆云目曰制書

【陸所類書諸家略備惟不及二典豈類置諸子中耶考文裕目雜史尙別正史決不以二典置諸子中或此時尙未得故也】

按子淵之目亦以經史子集爲次而特尊本朝聖制分門另敍亦似合宜但宋世理性之書自有儒術類列扵子家諸志皆史也雜技皆子也韻書卽經也似不應更爲類小學卽韻類也醫學卽伎類也二者絕不相蒙尢不應混列一塗惜餘生晚不獲起前軰而質之惟類書另錄最當與余山房書目同

子淵別錄古書不過三墳汲之流當析而附之經史子下眞者以作之時爲次僞者以出之時爲次似不必別類也余生平好鳩集經子而限扵力收殘掇軼大類扵淵序中所云文裕貴人也且猶若是況餘寒士哉然良工苦心非同好不易識也

陰符之文髙簡非先秦漢人莫能爲也三墳之文淺陋非晚唐宋人莫能爲也鄭氏以三墳列六籍之首固大可笑諸家以陰符李筌出之而列扵唐則亦不詳其體矣況陰符言或類兵或類道三墳體或類易或類書尢難定例余意欲取此類及緯候等書亢倉鶡冠等子總爲僞書一類另附四部之末亦千古經籍家一快第前人絕無此目恐好古之士或不免扵顧惜耳逸周書穆天子等𨿽多誇誕然文字殊古且未嘗有所依托自當入傳注中【穆傳舊列起居注中】

凡著述最忌成心成心著扵胸中則顚倒是非𨿽丘山之鉅目睫之近有蓛不自知者鄭漁仲平生不喜班固其論已過不已則訾其古今人表可矣至謂其胸中全無倫類不當取雄太法言樂箴三書總列儒家余考固藝文志雄之前劉向六十七篇則七略舊目也下注新序世說說苑列女傳四家亦不分析固正沿其舊耳乃以固步趨劉氏尙可攙入七略所無便失之然則向書新序說苑子類也世說列女史類也必訾其失當歸扵歆固何與耶

凡經籍緣起皆至簡也而其卒歸扵至繁經解昉自毛韓馬融鄭浸盛至梁武三禮質疑一千卷極矣編年昉自春秋荀悅袁宏浸盛至李燾長編一千六十三卷極矣世史昉自尙書司馬班固浸盛至托克托宋史五百卷極矣實錄昉自周穆魏晉浸盛至開元起居注三千六百八十二卷極矣譜牒昉自世本梁唐浸盛至王僧孺十八州譜七百十二卷極矣地誌昉自山海陸澄任昉浸盛至蕭徳言等五百五十五卷極矣字學昉自三倉許愼周研浸盛至顏眞卿字海鏡源三百六十五卷極矣字法昉自四體晉衛恆撰周越袁昻浸盛至唐文皇晉人書迹一千五百一十卷極矣方書昉自張機葛洪褚澄浸盛至隋帝類聚方二千六百卷極矣文選昉自摯虞孔逭虞綽浸盛至許敬宗文館詞林一千卷極矣文集昉自屈原蕭衍沈約浸盛至樊宗師總集二百九十三卷極矣小說昉自燕丹東方朔郭憲浸盛至洪邁夷堅志四百二十多卷極矣類書昉自皇覽歐陽虞氏浸盛至孟利貞碧玉芳林四千五十卷極矣

【孟書舊唐志作四百五十爲近今從通誌然三教珠英仝時亦一千三百也】

凡道家之書始扵周盛扵漢極扵晉唐凡釋氏之書始扵漢盛扵梁極於隋唐而皆少殺於宋之南渡而釋氏之教復極盛扵元道亦庶焉至眀又皆左次矣劉歆七略無所謂釋氏王儉任昉釋典皆自爲類阮孝緒七錄亦另錄釋道二家隋誌略同惟新唐志附子家未通考因之蓋以道家本列九流釋典不宜更出余意二藏篇帙旣多且本方外之說分門另錄似無不可第如唐志通考亦未爲不宜也【舊唐書釋典不錄】

唐開元中道藏共三千七百四十四卷其後殘缺宋王欽若等刋補洞眞部六百二十卷洞元部一千一十三卷洞神部一百七十二卷太眞部一千四百七卷太平部一百九十二卷太淸部五百七十六卷正一部三百七十卷凡四千三百五十卷【七部三百一十一帙】

釋藏唐開元中五千四十八卷嗣後屢增防千餘卷陸子淵謂今藏不應尙仍舊數蓋其間或有所裒益也然以西天經目較之才千百之一耳第隋志六千餘卷今反數減扵前足徴釋教盛扵六朝至唐宋間禪說勝而經典稍左次矣

【二藏余所無僅單行釋道書數千卷因通考例附子家末子淵書目亦似未得二書】

古今書籍盛衰絕不侔班氏所錄九流曰儒曰道曰墨曰名曰法曰雜曰農曰陰陽曰縱橫曰小說而道家外別出神仙房中陰陽外別出天文五行縱橫外別出兵家而兵家又自分四類蓋漢時數家極盛致然實則一也後世雜家及神仙小說日繁故神仙自與釋典並列小說雜家幾半九流儒道二家逓相增減不失舊物兵家漸寡遂合扵縱橫視舊不能十三陰陽與五行天文並合扵伎術視舊不能什七名法間見一二墨遂絕矣

神仙本道家似不應別出然老闗莊列皆譚理之書自張道陵寇謙之杜光庭軰盛演其教欲與釋藏相抗故以柱下爲道君又創立元始天尊而姓之曰樂名之曰靜信亡論太始以前卽漢秦間姓名絕少此類蓋魏晉六朝假托宛然今讀度人大洞靈寶太淸等經大槪規模釋氏之形骸以誕誑流俗防論邈如也道徳沖虛南華而外言煉養服食黃庭參同足充案祖他如稚川貞白尙難盡信況謙之光庭輩耶

爲典章經制之學者唐杜氏宋鄭氏元馬氏三書皆與經史相出入非他類書比也然通典僅唐以前未爲詳備通誌殊有絕到而持論過當力不副言通考旣該且覈規模意制足稱完書而掛漏出入時或不免世代逺涉獵廣良未易也作者固自苦心

鄭藝文略外另有圖譜一略蓋因王儉七志而廣之其論亦精到可喜謂隋家書籍富扵古今而圖譜無所系遂至蕩然圖譜自難傳非以無所系也宋世一二尙存今漫無可考矣馬氏通考以譜錄入子類圖存者間亦系焉似未爲不可也

鄭漁仲誚班孟堅漢武以前盡竊司馬遷書不以爲慚此不足爲班病子長扵左傳國防固有全錄舊文者要在各成厥體耳鄭作通誌禮略全襲通典藝文略率本唐書亦以來後人之訕第中間考索精到處眞有漢唐議論未及者不可誣也

通考譏漁仲鈔謄杜氏原書而唐中葉後事不復增入按宋初李宗諤等嘗奉防續此書二百卷起唐至徳止周顯徳末通誌尙有此目今不傳杜鄭馬三書或以列典故類然音韻經籍等皆類書也【通典鄭以入類書馬以入典故陳仝】

鄭漁仲扵文史考核最精經籍略後別著校讐略一卷皆前人未發後學當熟參者然其失往往多自蹈之如詩集類崔曙以盛唐置之晚唐許渾以晚唐置初唐此例不一又段成式酉陽雜俎有玉格一卷所記鬼神祥異而類之譜錄中蓋以爲品玉之書元撰樹萱錄一卷入艸木類蓋以爲種樹之書皆可絕倒其過在槪錄前志原文不復精核故爾端臨通考𨿽多襲晁陳而持論折衷咸自中的間有重出或類例未精然大體得之篇首防萃諸錄統論尢詳密可喜也

晏子墨之宗也而劉氏七略列扵儒之首董子儒之傑也而鄭氏通誌列於墨之終皆類例之大病也又通誌有崔光百國詩四十三卷檢光傳乃知光答李彪百三郡國詩國爲一卷通誌書名卷數皆誤此或因仍前史然光傳失考亦鄭之疎也

鄭又有羣書防記三十六卷今不傳陳振孫云防記大略世間所有之書非必盡出其家余以爲或卽藝文略艸本則宋世亦未必皆有也如子書儒家一類唐志僅存曽子子思公孫尼而通誌仍有宓子等可見

阮氏古今書錄記漢藝文誌書五百九十六家僅四十四家存據今傳漢以前書大約五十餘家然鶡冠子等後世僞爲撰雜其中不下十餘則所存之數政與阮合蓋漢以前書盡防扵東京之末梁后未嘗亡也

阮錄又有後漢藝文志目若干捲第云八十七家亡而不著存數按範志無藝文一類蓋謝承書也晉中經簿一千百十九家僅七百六十家存亡三之一至宋以後書不紀亡數蓋世近大槪存也

凡書唐以前皆爲卷軸蓋今所謂一卷卽古之一軸至裝輯成帙疑皆出於雕板之後然六朝已有之阮孝緒七錄大抵五卷以上爲一帙前代書帙之制僅此足徴因錄於左𨿽頗無闗涉亦博雅所必知也

經典錄【七百二十帙】紀傳錄【二千二百四十八帙】子兵錄【五百五十三帙】佛法錄【四百五十九帙】文集錄【一千三百七十五帙】伎術錄【六百六帙】仙道錄【二千五百九十五帙】共八千五百五十六帙四萬四千五百餘卷

阮自著書二十一帙一百八十二卷附七錄末今無一傳惜其用力之勤並識此余見隋志詳具眀集中【文字集略正史削繁髙隱傳古今世代錄雜文聲緯並諸序錄序例共七種合所編七錄共八種】

宋王堯臣崇文總目今世當有傳本余求之尙未獲第觀黃長睿辧駁一十七條如張萬福中唐名將陸修靜東晉髙流徳山靑原冢嫡臨濟仝時皆灼灼世人覩記總目至謂不詳何人又以文選李善注在五臣後其疎淺不學幾於王侍書題閣帖矣然長睿所駁亦有可議葛仙公道家舊稱葛非稚川眀甚黃正駁之可也乃自狐疑其說豈二子稱謂尙未洞然耶謂蔡融來鵬皆唐人見丹陽集按二子俱晚唐人融集見通誌略鵬集今世尙傳丹陽集殷璠所輯一十八人皆盛唐髙岑先後編次之時二子蓋未生也長睿書家者流詩人譜系故非所悉第玆僅數十條耳余考證碑帖甚夥𨿽辧論多美未必一一中程也黃又謂酈炎集不當置後余嘗閱鄭通誌見五代有酈炎集一卷大謂鄭誤然漢人集中又有酈炎三卷或五代姓名同者不可知又五代王仁裕有西江集百卷鄭志及通考俱不收見陸子淵外集今仁裕所著玉堂閒話等又間載其詩𨿽卑弱頗自淸防陸謂西江集詩萬首古今恐無此盛惟宋陸放翁亦然

書之有目體制𨿽仝詳厥品流實分三種吳尢諸氏但錄一官之藏者也隋唐諸史通誌一代之有者也古今書錄羣書防記並收往籍之遺者也薦紳雅士鳩集以廣見聞館閣詞臣讐校以存故實目錄之篹例不可無第中祕盡籠天下之書故匪一家之力而故家上世之傳帳中之祕亦往往內府所無其目可以互稽難扵偏舉鄭氏古今並載本屬大觀而讀者扵名實代之有無家之藏畜反不可知然亦各有長也

鄭氏通誌槪徴往籍而昔人著作之防亡所發明馬氏通考獨紀存書而異時闕逸之篇靡從考究且自勝國而後未之及也余自總丱之嵗溺志斯途南北東西訪求餘二十載經史子集類次嬴三萬編誦讀滋深犁然有防間以暇日防萃二書並四代藝文諸家目錄以及儒先月旦文士雌黃續附勝國

皇朝制作稍以己意列其指歸析類分門總爲一集庶千載簡帙之廢興百氏編摩之得失一日可以盡其大都而卷軸繁猥殆至百數尙未能脫稿云

二酉山房記王長公爲余藏書室作者今附錄此云余友人胡元瑞性嗜古書籍少從其父憲使君京師君故宦薄而元瑞以嗜書故有所購訪時時乞月俸不給則脫婦簪珥而酬之又不給則解衣以繼之元瑞之橐無所不罄而獨其載書陸則恵子水則米生蓋十餘嵗而盡毀其家以爲書錄其餘貲以治屋而藏焉屋凡三楹上固而下隆其阯使避濕而四敞之可就日爲庋二十又四髙皆麗棟尺度若一所藏之書爲部四其四部之一曰經爲類十三爲家三百七十爲卷三千六百六十二曰史爲類十爲家八百二十爲卷萬一千二百四十四三曰子爲類二十二爲家一千四百五十爲卷一萬二千四百四曰集爲類十四爲家一千三百四十六爲卷一萬五千八十合之四萬二千三百八十四卷元瑞自言扵他無所嗜所嗜獨書饑以當食渴以當飲誦之可以當韶濩覽之可以當夷施憂借以釋忿借以平病借以起色而是三楹者無他貯所貯亦獨書書之外一榻一幾一博山一蒲團一筆一研一丹鉛之缶而已性旣畏客客亦見畏門屏之間剝啄都盡亭午深夜坐榻隱幾焚香展捲就筆扵研取丹鉛而讐之倦則鼔琴以抒其思如是而已故人黎惟敬以古扁其楣曰二酉藏書山房而屬余爲之記按古所稱小酉山上石穴中有書千卷相傳秦人扵此學因畱之故梁湘東王文有云訪酉陽之逸興見荊州記甚詳一曰藏書之所有大酉小酉二山在楚蜀間今宣撫之所由名而段成式之著書謂之酉陽雜俎者也惟敬之所標當亦云是余因以慨夫七雄之前蓋不惟周之藏史爲老耼之所掌者而名山奧窟如宛委石簣禹穴洞庭之類其靈文祕檢往往有之第旣爲造物之所恡惜而人間之迹困於漆書竹簡而未易廣蓋自七雄而後一燼扵秦火再潰於莽三燹於卓傕四燬扵湘東五佚於巢六竄於宣和𨿽隨散隨聚而周之藏史其所餘能防何況闤闠之淺而責之守匹夫之力而望之致也夫以劉向之七略僅三萬六千卷任昉又減其三之一隋之嘉則殿名爲三十七萬餘卷而正本亦僅三萬七千而止耳開元之際最爲極盛至八萬卷然亦多一時之所著而宋崇文之目又減其大半後之益者積數十年而增募不過萬卷今元瑞以匹夫之致而闤闠之守僅十餘年而至四萬二千三百八十四卷不亦難哉𨿽然世有勤扵聚而倦扵讀者卽所聚窮天下書猶亡聚也有侈於讀而儉扵辭者卽所讀窮天下書猶亡讀也元瑞旣負髙世之才竭三餘之晷窮四部之籍以勒成乎一家之言上而皇王帝霸之猷賢嚞聖神之蘊下及乎九流百氏亡所不討覈以藏之乎名山大川間以餘力防刄發之乎詩若文又以紙貴乎通邑大都不脛而馳乎四裔之內其爲力之難殆不啻百倍扵前代之藏書者蓋必如元瑞而後可謂之聚如元瑞而後可謂之讀也噫元瑞扵書聚而讀之防盡矣屠龍之伎殫而世亦無所用子矣盍亦舎而從我逰乎玉京人鳥須彌之頂有祖龍之火不能燔而仲尼之博姑存之弗論者吾將發其一二以窺子焉卽二酉之藏與子讀扵二酉之所得皆糟粕矣弇州老友王世貞撰

少室山房筆叢卷二﹤子部﹐雜家類﹐雜編之屬﹐少室山房筆叢正集﹥

欽定四庫全書

少室山房筆叢卷三

明胡應麟撰

經籍會通三

古書歷世兵革洊更間有殘編裂簡僅以空名寓於載籍緝錄之家存而不論博雅之流論而不議釣奇之士顧有取焉編摩之暇辧駁誣謬聨絡遺亡與癖古者共之述遺軼第三

甚矣秦火之烈也皇王帝霸之道聖神賢哲之謨蕩爲煙埃所存占卜術數而已漢興六藝始出於屋壁冢墓之中劉向父子掇拾七略孔氏之外無復他編其餘儒墨兵農班史藝文所志大抵春秋戰國之作夏商以前僅數十種率皆誕幻不經當時具悉其僞今俱摘錄類列篇中卽不耳目其書大都可槪見矣至於占卜術數動稱黃農以上反闕秦漢之文蓋以嬴熖所遺故盛相依托其爲誣矯尢不可言世所洞曉不復贅疣云

班藝文志所錄次序頗淆今稍據時代列之漢以兵取天下故論兵書特盛楊防任宏所輯一百八十二家固取不過數十家其目尙多依托自餘可知

神農二十篇【農家】又兵法一篇【兵家】黃帝十六篇【兵家】又經四篇又銘六篇又君臣十篇又雜五十八篇【俱道家】又說四十篇【小說家】蚩尢二篇【兵形勢家】太乙兵法一篇天乙兵法三十五篇封胡五篇風後十三篇力牧十五篇鵊治子一篇鬼容區三篇【俱兵陰陽】大禹二十七篇【農家】天乙三篇【謂卽成湯非前太乙也小說家】務成子十一篇【小說】伊尹五十一篇【道家】又二十七篇【小說】辛甲二十九篇鬻熊二十二篇太公二百三十七篇【俱道家】尹佚二篇【墨家】師曠八篇萇十五篇【俱兵陰陽家】孔甲盤盂二十六篇【雜家】

凡依托不經之甚者莫如黃帝三王房中二十卷堯舜房中二十三卷湯盤庚房中二十卷皆極野俚防誕可誅班氏自謂芟除猥雜猥雜孰加此者筆之正史何也第劉氏亦不應收

醫方等錄𨿽亦稱述黃岐然文字古奧語致眇蓋周秦之際上士哲人之作其徒欲以驚世竊附黃岐耳今醫方但知內經等考班志有黃帝外經十八卷又扁鵲有內經九卷外經十二卷或卽難經也三皇惟伏羲差免誣蔑而亦有按摩一家大是笑資

王伯厚困學紀聞云漢初去古未逺帝王遺書猶有存者賈誼書修政語引黃帝曰道若川谷之水其出無已其行無止顓頊曰至道不可過也至義不可易也功莫美於去惡而爲善罪莫大於去善而爲惡故非吾善善而已也善緣善也非吾惡惡而已也惡緣惡也吾日愼一日帝嚳曰緣巧者之事而學爲巧行仁者之操而與爲仁也故節仁之噐以修其材而身專其美矣徳莫髙於博愛人政莫髙於博利人故政莫大於信治莫大於仁吾愼此而已矣帝堯曰吾存心於先古【凡十餘語多與史記同不錄】帝舜曰吾盡吾敬而以事吾上故見謂忠焉吾盡吾敬以接吾敵故見謂信焉吾盡吾敬以使吾下故見謂仁焉吾取之以敬也得之以敬也大禹諸侯防則問於諸侯曰諸侯以寡人爲驕乎朔日朝則問於士曰大夫以寡人爲汰乎又曰民無食也則我弗能使也功成而不利於民我弗能勸也湯曰學聖王之道者其辟如日靜思而獨居其譬若火捨學聖之道而靜思獨居其譬若去日之明於庭而就火之光於室也可以小見而不可以大知得賢而舉之得賢而與之其譬若登山乎得不肖而舉之得不肖而與之其辟若下淵乎是以君子愼其與而聖主愼其舉又曰藥食嘗於卑然後至於貴藥言獻於貴然後聞於卑求道者不以目而以心取道者不以目而以耳致道者以言入道者以忠積道者以信樹道者以人又引周文王武王問鬻子武王問王子旦師尙父淮南人間訓引堯戒曰戰戰栗栗日愼一日人莫蹪於山而蹪於垤此帝王大訓之存於漢者若髙帝能除挾書之律蕭相能收博士之書則倚相所讀者必不墜矣幸而緒言尙在知者鮮焉好古之士尙其盡心於斯按紀聞所載今見賈誼新書中意古必尙有其書紀錄帝王格言者或散見雜家如鬻子之類今其名不可得矣

紀聞又云漢七略所錄若齊論之問王知道孟子之外書四篇今皆亡傳莊子逸篇十有九淮南鴻烈多襲其語唐世司馬彪注猶存後漢書文選世說注藝文類聚太平禦覽間見之斷圭碎璧足爲匣櫝之珍博識君子或有取焉

六經之後擬作者世但知王一二然不止是也書亡逸故後無述焉今稍類列於篇

擬易者雄太經關朗洞極眞經衞元嵩元包張志和太易張弧素履子司馬光濳虛又楊泉太經

擬書者孔衍漢尙書後漢尙書魏尙書王通續書陳正卿續尙書【漢至唐十二世】崔良佐尙書演範宋韓氏續尙書

擬詩者束晳補亡王通續詩

擬春秋者王通元經之類

擬論語者雄法言張融家語梁武帝孔子正言王通中說王勃次論語宋薛據孔子集語蓋亦正言之類

擬孝經者馬融忠經徐浩廣孝經張上儒演孝經兵書往往有擬六經者郭良輔有武孝經員半千有臨戎孝經無名氏有兵春秋兵家論語農家又有賈充道大農孝經又劉酒孝經皆混防聖典可罪也

職官類又有宋百官春秋五卷王道秀百官春秋五十卷無名氏百官春秋二十卷蓋皆紀傳之屬又包諝河洛春秋李荃閫外春秋俱非編年體其他效編年者詳見下條考其義例如王仲淹元經鄭如幾魏春秋皆以魏爲綂聖人誅叛臣攘夷狄之義安在哉

六經惟春秋纉述尢盛李槪戰國春秋二十卷趙曄吳越春秋十二卷皇甫遵吳越春秋傳十卷楊方吳越春秋削繁五卷孔衍春秋國語十卷春秋後國語十卷劉允濟魯後春秋十卷何承天春秋前傳十卷春秋後傳三十卷春秋雜語十卷陸賈楚漢春秋九卷司馬彪九州春秋十卷劉孝標九州春秋抄一卷胡旦漢春秋一百卷漢春秋問答一卷袁曄漢獻春秋十卷孔後漢春秋六卷孔舒元漢魏春秋九卷孫盛魏氏春秋二十五卷孫壽魏陽秋異同八卷習鑿齒漢晉陽秋五十四卷孫盛晉陽秋三十卷檀道鸞續晉陽秋二十卷杜延壽晉春秋略二十卷崔鴻十六國春秋一百二十卷十六國春秋略二卷蕭方三十國春秋三十卷三十國春秋鈔二卷武敏之三十國春秋一百卷皇甫謐晏春秋三卷王琰宋春秋二十卷魏衡卿宋春秋二十卷吳均齊春秋三十卷臧嚴棲鳳春秋五卷蔡允恭後梁春秋十卷吳競唐春秋三十卷韋述唐春秋二十卷陸長源唐春秋六十卷尹洙五代春秋一卷總之皆漢紀唐歷之類今傳者百無一二而偏記小史若越絕陽說等書輙十傳六七聖神經典卽其名不易當如此況其實哉

又如晏子春秋虞氏春秋呂氏春秋李氏春秋之類今惟晏呂氏傳蓋子書雜家非紀載褒貶也虞李二書當亦此類至如杜嵩有任子春秋辛邕之有博楊春秋俱俳諧文葛立方韻語陽秋是詩話明崔氏文苑春秋是文選並取義而已【六朝人棲鳳春秋蓋以配獲麟可笑宋史無晏春秋而有皇甫帝王世紀】

曹大家有女孝經宋尙宮有女論語今傳女孝經乃唐人借名大家然前志並有曹書今亡逸矣

孔鮒有小爾雅劉伯莊有續爾雅張楫有廣雅曹憲有博雅李商隱有蜀爾雅羌爾雅陸佃有埤雅羅願有爾雅翼林愼思有續孟馮休有刪孟劉軻陸筠並有翼孟司馬光有疑孟余允文有尊孟辧陳方之有削荀吳申有非荀【劉李二爾雅今不傳蓋宋末已亡疑孟尊孟二書見朱文公集余並未覩二荀亦亡又宋人有蕃爾雅】

陸賈有新語顧譚亦有新語賈誼有新書虞喜亦有新書桓譚有新論夏侯湛華譚劉晝各有新論崔寔有政論王肅亦有政論仲長綂有昌言王滂亦有昌言賈山有至言崔靈亦有至言六朝好學漢類如此

仲尼諸弟子著述傳於漢者漆雕子十三篇【漆雕開之後七略至通誌皆仝元龜以卽開著誤也】王史氏二十一篇【六國時人】羋子十八篇【名嬰齊人羋姓音彌】皆七十子之後也

世子十六篇【名碩陳人】李克七篇【子夏弟子】景子十三【宓子篇弟子】公孫尼子二十八篇皆七十子之徒也

受業仲尼者曾子外宓子十六篇宋景濓諸子辧有言子二卷宋以前目錄皆無元王爚裒集遺言爲此書然猶勝僞撰者余近得顏子三卷亦國朝人裒集𨿽謂有功聖門可也【孟子史稱七篇明甚而漢志十一篇蓋七字誤分爲二也】

吾夫子世以文事顯而漢髙世蓼侯聚特以軍功封世以經術傳而漢武世太常臧特以詞賦著【太常有儒家十篇賦二十篇】

先孔氏而著書者黃帝史孔甲盤盂二十六篇漢志居雜家首非陳孔甲也陳博士鮒亦名甲故孔叢子後出宋人以卽黃帝孔甲而又謂一名盤盂蓋盤盂宋世已亡而編目者誤記漢書有此因附會也唐志無孔叢子景濓太史以注者宋咸所篹大槪得之

吾夫子裔傳尙書者安國注尙書者穎達然梁孔衍有漢尙書魏尙書則續書不始文中子也【衍所著又有春秋數種夫子二十四世孫也】

戰國諸子往往有姓存名缺者西京諸子又往往有名在姓亡者今皆不可考因錄左方該洽之士或旁參曲證得其姓名以慰作者則不啻遇之旦暮矣

景子三篇【儒家兵家又十三篇】

羊子四篇【儒家】

侔子一篇【仝上】

宮孫子二篇【道家】

鄭公九篇【名家】

吳子一篇【雜家】

尹都尉十四篇【農家】

王氏六篇【仝上】

李子十篇

丁子一篇

鮑子十篇

苖子五篇

魏氏六篇【以上俱兵家】

白氏三十八篇【醫家】

臣彭四篇【儒家】

郎中嬰齊十二篇

秦零陵令信一篇

伯象先生一篇

臣說三篇【又賦九篇】

臣賢一篇【以上雜家】

臣饒二十五篇

臣安成一篇

臣壽七篇【以上小說家】

倕一篇【兵家】

臣吾十八篇

孺子冰四篇

臣昌市六篇

臣義二篇【俱詞賦家】

臣瓚【見漢書注】

先秦兩漢間子書名仝者甚眾蓋皆以姓爲稱故爾然其書傳者甚希又非文義所急故往往知其一不知其二𨿽博雅之士或知其二未必知其三四也今據劉氏七略鄭氏通誌及禦覽元龜等類書條載十數類於左自備忘忽云爾非示諸大方也

兩孟子一鄒人孟軻【七篇】一陰陽家【一篇】又易孟氏【十一篇】兩荀子一趙人荀況【三十三篇】一荀悅申鑑亦號荀子兩董子一戰國董無心【一篇】一漢董仲舒【百二十篇】

三賈子一賈誼【五十八篇】一賈山【八篇】一【唐藍田尉賈某撰見通誌一志】兩莊子一莊周【五十二篇】一莊助【四篇】又莊安【一篇】

兩景子一宓子弟子【三篇】一兵家【十三篇】

五孫子一道家【十六篇】一孫武【八十二篇】一孫臏【八十九篇】一孫軫【九篇】又晉孫綽【十卷】

二吳子一吳起【四十八篇】一雜家【一篇】

四李子一李克【七篇】一李恢【三十三篇】一李良【三篇】一兵家【十篇】二商子一商鞅【二十九篇】一商子逸書亦號商子

四鄒子一鄒衍【四十九篇五十六篇】一鄒奭【十二篇】一鄒陽【七篇】二田子一田駢【二十五篇】一田俅【三篇】

二鬻子一道家【二十二篇】一小說【十九篇俱稱熊未必一人也】

兩兒子一兒寛【九篇儒家】一兒良【一篇兵家】

兩劉子一劉敬【三篇儒家】一梁劉勰【三卷】

二桓子一桓寛【六十篇鹽鐵論】一桓譚新論【十七卷】

二蘇子一蘇秦【縱橫三十一篇兵家十一篇】一蘇彥【晉參軍見通誌道家】二張子一張儀【十篇縱橫】一張蒼【十六篇陰陽家】

二韓子一韓非【五十五篇】一韓信【三篇兵權謀家】

二徐子一儒家【匹十二篇宋人】一徐樂【一篇】

二墨子一墨家【十五卷翟】一兵家【班志所省卷數未詳】

二毛公一毛萇【詩訓故三十卷】一道家【九篇卽趙隠博徒者】

七公孫子一公孫尼一公孫固一公孫一公孫龍一公孫發一公孫渾邪又汲有公孫段

二王孫子一王孫巧心【一篇儒家】一兵形勢家【十六篇】

二容成子一陰陽家【十四篇】一房中【二十六卷】

二鶡冠子一道家【一篇】一兵家【任宏所錄班氏省之】

三務成子一小說【十篇】一一五行【十四卷】一房中【三十六卷】二尉繚子一雜家【三十九篇】一兵家【三十一篇】

二淮南子一雜家【五十四篇】一兵家【班氏芟自容成至此疑皆一人】

二平原君一儒家【七篇漢朱建撰】一戰國【趙公子勝】

二太經一雄【十九篇】一楊泉撰【見唐書及通誌略隋藝文志作太元經】先秦子書之名有甚奇怪者其書什九不傳因錄此爲好事談柄後世以奇怪稱者間附焉

我子一篇【墨家】

處子九篇【趙人法家】

世子二十二篇【儒家】

兒子一篇【名良兵家】

蜎子十三篇【名淵楚人道家】

尸子二十篇【名佼商鞅師雜家】闕子一篇【縱橫家梁武有補闕子當補此】捷子二篇【齊人道家】

楚子三篇【道家】

宋子十八篇【小說家】

子十八篇【儒家】

髮子【見楊用修集】

朝子【見禦覽又纒子見意林】

蹇子【道家見藝文略】

少子【齊張融道家】

臣君子二篇【蜀人道家】

將詎子五篇【陰陽家六國】

國筮子十七篇【兵陰陽家】

乘丘子五篇【陰陽家六國人】

宮孫子二篇【道家】

長盧子九篇【道家楚人】

鵊治子一篇【兵陰陽家】

遊棣子一篇【法家】

鄭長者一篇【道家六國時鄭人】衛侯官十二篇【陰陽家】

杜文公五篇【陰陽家】

魁紀公三十卷【唐樊宗師】

猗玕子三卷【雜家元結撰】

炙轂子五卷【唐王叡】

墨希子【唐徐靈府道家】

甘子【唐溫庭筠小說家】

幽求子二十卷【杜夷道家】

贅隅子【宋王晞】

史記處子作劇子捷子作接子弭子作吁子蜎淵作環淵並識

庾仲容子鈔今世不傳僅馬總意林行世按宋晁氏讀書志凡百七家三卷余所得本卷五而所引僅六十餘家蓋又亡其半矣其書多裁割前人言語洪景盧據所引疑古孟子與今不仝非也按景盧稱世不傳書三十餘家今意林亦僅存半其書名則諸史藝文諸家目錄往往可徵因錄景盧語而考列其下作者大都亦因槪見云

容齋隨筆云唐世未知尊孟子故意林亦列其書而有差不同者如伊尹不以一介與人亦不取一介於人之類其他所引書如胡非子隨巢子纒子王孫子公孫尼子阮子正部姚信士緯殷興通語牟子周生烈子秦菁子梅子任奕子魏朗子唐滂子鄒子孫氏成敗志蔣子譙子鐘子張儼默記裴氏新書袁準正書袁子正論蘇子陸子張顯析言幹子顧子諸葛子陳子要言苻子諸書今皆不傳於世亦有不知其名者矣【考見下條】

隨巢子六篇胡非子三篇並見漢藝文志注皆云墨翟弟子也纏子不載漢志而意林引用二條皆與董無心論難語無心戰國人著書辟墨子纏子蓋亦戰國墨之徒也王孫子一篇見漢志儒家注名巧心劉勰雕龍末所稱王孫巧心卽此公孫尼七十子門人其書兩見漢志一儒家二十八篇一雜家一篇今意林所引但有公孫文子而無公孫尼不知其儒家雜家也阮子正部政論魏淸河太守阮武撰姚信書名士緯梁人信又有新書二卷並見鄭氏通誌藝文略阮法家姚名家也通語十卷晉尙書左丞殷興撰正部論八卷後漢侍中王逸撰並見隋志儒家注中【凡注皆梁時目錄有者隋世已亡故囚類附之】牟子二卷後漢太尉牟融撰鄭志仝列儒家今載明集者非也周生烈魏人三國誌有傳隋志作周生子要論亦見儒家【濳夫論注中】秦子三卷吳秦菁撰見隋志雜家【傅子注中】梅子一卷中言阮步兵意林以爲晉人或近之隋志作梅子新論【附桓譚下】魏朗三卷後漢會稽人見隋志儒家唐子十卷吳唐滂撰見隋志道家鄒子漢志有三戰國衍奭漢鄒陽據意林所引百餘言不類戰國或當是陽書也孫氏成敗志三卷吳孫毓撰見隋志【儒家正論下】蔣子者魏蔣濟萬機論八卷見雜家譙子者蜀譙周法訓八卷見儒家鐘會芻蕘論五卷【附蔣濟萬機論下】黙記三卷吳大鴻臚張儼撰新言五卷吳大鴻臚裴元撰析言論三十卷晉議郎張顯撰並見隋志雜家【傅子注下】顯又有古今訓十二卷亦見雜家正論十九卷正書二十五卷並袁凖撰見儒家蘇子者七卷晉徵北參軍蘇彥撰陸子者十卷晉淸河守陸云撰並附道家【唐滂子下】然雜家又有蘇道立言六卷陸澄政論十三卷不知意林所引果道家雜家也幹子十八卷晉幹寶撰顧子十卷晉州主簿顧夷撰並附見儒家【志林下】然吳太常顧譚有新語十二卷亦稱顧子諸葛子五卷吳太傅諸葛恪撰見雜家然儒家又有武侯集誡二卷亦諸葛也陳子要言十二卷吳豫章太守陳融撰見法家苻子二十卷東晉員外郎苻朗撰見道家惟任奕子未得考而道家有魏河東太守任嘏撰道論十二卷或字之訛也【漢志外並見隋志唐史鄭志俱仝】

按景盧謂諸書今皆不傳於世此殊失考諸書非至宋始不傳自隋世已湮沒考隋經籍志洪所列三十餘家存者惟魏朗唐滂蔣濟譙周袁凖苻朗顧譚任嘏十餘家隋巢一卷胡非公孫尼亦各一卷蓋不過十之三自餘皆梁世所有隋一不存修史者附見其目列注自明鄭漁仲一槪鈔入不復辧其有亡大誤後學若馬氏意林所錄自是從仲容子鈔篹出諸子本書𨿽亡其引用幹子鈔者唐世故在洪雅名博洽然於諸史藝文志不甚究心故有此誤政與論太平禦覽書目同科

今意林六十家洪所列外尙有一二僻者化淸經十卷蔡洪撰篤論四卷杜恕撰物理論十六卷楊泉撰並隋世已亡附見諸子注中又體論四卷亦杜恕撰傅子百二十卷傅撰並隋世尙存者此外有湘東王鴻烈十卷楊偉桑丘先生書二卷陸澄缺文十三卷張顯古今訓十一卷盧辯稱謂五卷桓子一卷何子五卷郭子三卷隋世或存或亡今率湮沒無考大抵唐以前子書僻者略盡此矣

藝文志儒家有董無心一卷注稱難墨子歷朝諸志咸有其目宋吳祕嘗爲注釋見通考晁氏所紀蓋南渡尙存而今不甚傳其言行亦不少槪覩獨馬總意林引纏子云纏子修墨子之業以教於世儒有董無心者其言修而謬其行【缺一字】而庸言謬則難通行庸則無主欲事纏子纏子曰文言華世不中利民傾危繳繞之辭者並不爲墨子所修勸善兼愛子重之右皆纏子中語蓋二人同時纏墨者蔑董自尊其敎固不足憑余獨慨夫戰國之世釐翟之教大行聲稱積漸至與儒並以莊周之恣橫其敍道術特冠墨於諸家之首而三致意焉自余咸可例見無心生戰國世獨奮然起辟之計其度越當時詎在漢世仲舒之下蓋孟子輿氏後一人而已而後之儒者絕口不道其功鄭漁仲精覈藝文至謂無心爲墨氏弟子寃哉余曷能弗詳爲辯也

班氏藝文於戰國諸子亦有不能盡錄者如墨家無纏子而見於意林蓋或出於後世而實戰國之書非僞撰也第今亦亡從考矣

原夫藝文之爲志也𨿽義例仍乎前史實紀述咸本當時往代之書存沒非此無以考今代之蓄多寡非此無以徴故魏晉疊興盛衰迥絕齊梁接踵貯積懸殊且前人制作世日以寡後人著述世日以增徧讀歷朝諸志卷軸簡編靡有同者粵自晉唐而下懿君賢弼亡弗究心考文大典意在斯乎劉知幾史通以爲附贅懸疣雷同一律而大譏隋史之非此疎鹵之譚匪綜核之論卽後漢一書藝文無志而東京一代典籍茫然他可槪矣【劉史通論史諸體甚覈獨論表志甚疎鄭漁仲所以譏範曄也】

甚矣前代之畱神典籍也華嶠漢書軼矣然隋得一十七卷存焉唐得三十一卷存焉卽殘闕僻緩之書弗忍棄也隋十七卷蓋重購所致唐顧倍之則承平日久屋壁之下巖石之中有時而出也蕭子云晉書一百二卷至唐僅得九卷王智深宋書六十一卷至唐僅三十卷幹寶晉書止二十卷朱鳳晉書止十四卷皆不知原數寶則散逸亡緒鳳則編緝未成亦錄之弗忍棄也前代於典籍如此後世非直殘缺者不可得見卽全帙以飽蠧魚可勝嘆哉

陸子淵云宋王景文有詩總聞嘗借鈔於李伯華家其說詩頗與文公異按景文名質蘇子瞻仝時人而此書端臨通考亦載苐卷數不同恐贗作也

一友人云嘉靖中籍沒分宜有晏元獻集一部二十餘帙鈔本也主其事者亦博雅之士當時深欲借鈔慮生謗議遂止余聞深爲惜之因記裏中有元人育嬰圖摹本載元獻跋語幾七百言其文甚莊雅而書法殊有晉唐風世但名元獻詩詞罕知其文翰者

張文濳柯山集一百卷余所得捲僅十三蓋鈔合類書以刻非其舊也余嘗於臨安僻巷中見鈔本書一十六帙閱之乃文濳集卷數正仝書紙半已漶滅而印記奇古裝飾都雅蓋必名流所藏子孫以鬻市人余目之驚喜時方報謁臬長不持一錢顧奚囊有綠羅二匹代羔鴈者私計不足償並解所衣烏絲直綴靑蜀錦半臂罄歸之其人亦苦於書之不售得直慨然適官中以他事勾喚因約明旦余返寓通夕不寐黎明不巾櫛訪之則夜來鄰火延燒此書倐煨燼矣余大悵惋彌月因識此冀博雅君子共訪或更遇云

南渡以還書多端臨通考所未載者余所見小說家如西溪叢語癸辛雜識等不下數十種蓋馬氏所據大率本晁陳二家自余宋末諸人所著或末及行世通考𨿽成於元世其時兵革劻勸無緣掇拾今承平日久故漸出人間不得以爲僞也

永樂中命胡廣王洪等輯大典二萬二千八百七十七卷一萬一千九十五冊目錄六十卷其表文載蟫精集中蓋古今創見書也惜卷帙繁重未傳云【見七修類稿】

少室山房筆叢卷三

欽定四庫全書

少室山房筆叢卷四

明胡應麟撰

經籍會通四

古今墳籍梗槪略陳然率綜覈陳編未遑近迹餘九齡入燕往來吳越重三十載涉歷賔遊脞言鄙事時有足存輙綴大都附於簡末後之博雅徵求故實萬一在焉述見聞第四

宋世書千卷不能當唐世百唐世書千卷不能當六朝十六朝書千卷不能當三代一難易之辧也然今世書萬卷亦不能當宋千

魏晉以還藏書家至寡讀南北史但數千卷率載其人傳中至唐書所載稍稍萬卷以上而數萬者尙希宋世驟盛葉石林輩弁山之藏遂至十萬蓋雕本始唐中葉至宋盛行薦紳士民有力之家但篤好則無不可致往往宋世書十卷其直僅可當六朝一至功力難易則六朝之一足以當宋世百矣

終宋世書目無十萬者葉嘗自言備見諸家皆不過四萬而甚多猥雜惟宋宣獻獨精其難者已不能盡致則弁山之藏亦僅可三四萬餘皆重復或猥雜也

今欲購書又差易於宋何也經則一十三家注疏遞梓於諸方史則二十一代類頒於太學合之便可三千餘卷宋初諸大類書合之又可三千餘卷南渡類書十餘合之又可三千餘卷【唐及勝國並附】則不啻萬卷矣釋藏金陵道藏句曲捐數百金卽吾家物稍益神仙小說諸家合之又不下萬卷矣然猶非今所急也今文人所急者先秦諸書詩流所急者盛唐諸書舉子所急者宋世諸書大約數百家雅之流稍加博焉錄經之閏者史之支者子之脞者集之副者又無慮數百家悉世所恆有好而且力則無弗至也然而未也過此則絕不易言矣山巖屋壁之藏牧豎之所間値丹鉛星歷之譜方技之所共珍晉梁隱怪之譚好事之所掇拾唐宋浮沈之業遺裔之所世藏往往鈔錄傳摹人所吝惜間有刻本率寡完篇摧殘市肆蠧嚙民家展轉流亡十九煨燼又如朝署典章都邑簿記地多遐僻用絕迂繁仕宦僅攜商賈希鬻諸家悉備此可缺如又如畸流洽客領異拔新時出一編人所未覩非其知暱餉遺何繇凡此數端皆極難致必多方篤好庻防逢之不然貲鉅程陶權壓梁竇他可力彊此未易云

今宦塗率以書爲防惟上之人好焉則諸經史類書卷帙叢重者不逾時集矣朝貴達官多有數萬以上者往往猥復相糅芟之不能萬餘精綾錦標連窻委棟朝夕以享羣鼠而異書祕本百無二三蓋殘編短帙筐篚所遺羔鴈弗列位髙責冗者又無暇掇拾之名常有餘而實遠不副也

牛之主購書勤矣力矣鄭樵之論求書備矣精矣隋之書籍所以盛絕古今奇章力也漁仲求書之說窮極苦心計鄭藏書必富而通誌所載今古混淆靡從考核甚爲惜之

余自髫歲夙嬰書癖稍長從家大人宦遊諸省徧歷燕吳齊趙魯衛之墟補綴拮據垂三十載近輯山房書目前諸書外自余所獲才二萬餘大率窮搜委巷廣乞名流錄之故家求諸絕域中間解衣縮食衡慮困心體膚筋骨靡所不憊收集僅玆至釋道二藏竟以非力所及未能致也

今海內書凡聚之地有四燕市也金陵也閶闔也臨安也閩楚滇黔則余間得其梓秦晉川洛則余時友其人旁諏閱歷大槪非四方比矣兩都吳越皆余足迹所歷其賈人世業者往往識其姓名聊紀梗槪於後

燕中刻本自希然海內舟車輻輳筐篚走趨巨賈所攜故家之蓄錯出其間故特盛於他處第其直至重諸方所集者毎一當吳中二道遠故也輦下所雕者毎一當越中三紙貴故也

越中刻本亦希而其地適東南之會文獻之衷三吳七閩典籍萃焉諸賈多武林龍丘巧於壠斷毎瞷故家有儲蓄而子姓不才者以術鉤致或就其家獵取之【此蓋海內皆然】楚蜀交廣便道所攜間得新異關洛燕秦仕宦橐裝所挾往往寄鬻市中省試之歲甚可觀也

吳會金陵擅名文獻刻本至多鉅帙類書咸會萃焉海內商賈所資二方十七閩中十三燕越弗與也然自本方所梓外他省至者絕寡𨿽連楹麗棟搜其奇祕百不二三蓋書之所出而非所聚也至薦紳博雅勝士韻流好古之稱借借海內其藏蓄當甲諸方矣

幾燕中書肆多在大明門之右及禮部門之外及拱宸門之西毎會試舉子則書肆列於塲前毎花朝後三日則移於燈市毎朔望並下澣五日則徙於城隍廟中燈市極東城隍廟極西皆日中貿易所也燈市歲三日城隍廟月三日至期百貨萃焉書其一也

凡徙非徙其肆也輦肆中所有稅地張幕列架而書置焉若綦繡錯也日昃復輦歸肆中惟會試則稅民捨於塲前月餘試畢歸地可羅雀矣

凡武林書肆多在鎭海樓之外及湧金門之內及弼敎坊淸河坊皆四達衢也省試則間徙於貢院前花朝後數日則徙於天竺大士誕辰也上已後月餘則徙於嶽墳遊人漸眾也梵書多鬻於昭慶寺書賈皆僧也自余委巷之中奇書祕簡往往遇之然不常有也

凡金陵書肆多在三山街及太學前凡姑蘇書肆多在閶門內外及吳縣前書多精整然率其地梓也餘二方皆未嘗久寓故不能舉其詳他如廣陵晉陵延陵檇李吳興皆間値一二歙中則余未至也

凡刻之地有三吳也越也閩也蜀本宋最稱善近世甚希燕粵秦楚今皆有刻類自可觀而不若三方之盛其精吳爲最其多閩爲最越皆次之其直重吳爲最其直輕閩爲最越皆次之

凡印書永丰綿紙上常山柬紙次之順昌書紙又次之福建竹紙爲下綿貴其白且堅柬貴其潤且厚順昌堅不如錦厚不如柬直以價廉取稱閩中紙短窄黧脆刻又舛訛品最下而直最廉余筐篋所收什九此物卽稍有力者弗屑也

近閩中則不然以素所造法演而精之其厚不異於常而其堅數倍於昔其邊幅寛廣亦遠勝之價直旣廉而卷軸輕省海內利之順昌廢不售矣

余他省各有產紙余弗能備知大率閩越燕吳所用刷書不出此數者燕中自有一種紙理粗龎質擁腫而最弱久則魚爛尢在順昌下惟燕中刷書則用之

惟滇中紙最堅家君宦滇得張愈光楊用修等集其堅乃與絹素敵而色理疎慢蒼雜遠不如越中髙麗蠒絕佳純白滑膩如舒雪如勻粉如鋪玉惟印記用之

凡書之直之等差視其本視其刻視其紙視其裝視其刷視其緩急視其有無本視其鈔刻鈔視其譌正刻視其精粗紙視其美惡裝視其工拙印視其初終緩急視其時又視其用遠近視其代又視其方合此七者參伍而錯綜之天下之書之直之等定矣

凡本刻者十不當鈔一鈔者十不當宋一三者之中自相較則又以精粗久近紙之美惡用之緩急爲差

凡刻閩中十不當越中七越中七不當吳中五吳中五不當燕中三【此以地論卽吳越閩書之至燕者非燕中刻也】燕中三不當內府一五者之中自相較則又以其紙其印其裝爲差

凡印有朱者有墨者有靛者有雙印者有單印者雙印與朱必貴重用之凡板漶滅則以初印之本爲優凡裝有綾者有錦者有絹者有護以函者有標以號者吳裝最善他處無及焉閩多不裝

有裝印紙刻絕精而十不當凡本一者則不適於用或用而不適於時也有摧殘斷裂而直倍於全者有模糊漶滅而價增於善者必代之所無與地之遠也夫不適於時者遇遇則重不適於用而精焉亦遇也噫

葉少蘊云唐以前凡書籍皆寫本未有摹印之法人以藏書爲貴人不多有而藏書者精於讎對故往往皆有善本學者以傳錄之艱故其誦讀亦精詳五代時馮道始奏請官鏤板印行國朝淳化中復以史記前後漢付有司摹印自是書籍刋鏤者益多士大夫不復以藏書爲意學者易於得書其誦讀亦因滅裂然板本初不是正不無訛誤世旣一以板本爲正而藏本日亡其訛謬者遂不可正甚可惜也此論宋世誠然在今則甚相反蓋當代板本盛行刻者工直重鉅必精加讎挍始付梓人卽未必皆善尙得十之六七而鈔錄之本往往非讀者所急好事家以備多聞束之髙閣而已以故謬誤相仍大非刻本之比凡書市之中無刻本則鈔本價十倍刻本一出則鈔本咸廢不售矣【今書貴宋本以無訛字故觀葉氏論則宋之刻本患正在此或今之刻本當又訛於宋耶余所見宋本訛者不少以非所習不論】

葉又云天下印書以杭爲上蜀次之閩最下余所見當今刻本蘇常爲上金陵次之杭又次之近湖刻歙刻驟精遂與蘇常爭價蜀本行世甚寡閩本最下諸方與宋世同【葉以閩本多用柔木故易就而不精今杭本雕刻時義亦用白楊木他方或以烏桕板皆易就之故也】

葉少蘊云世言雕板始自馮道此不然但監本始馮道耳柳玭訓序言其在蜀時嘗閱書肆所鬻字書小學率雕本則唐固有之陸子淵豫章漫抄引揮麈錄云毋昭裔貧時嘗借文選不得發憤云異日若貴當板鏤之以遺學者後至宰相遂踐其言子淵以爲與馮道不知孰先要之皆出柳玭後也載閱陸河汾燕閒錄云隋文帝開皇十三年十二月八日勅廢像遺經悉令雕板此印書之始據斯說則印書實自隋朝始又在柳玭先不特先馮道毋昭裔也第尙有可疑者隋世旣有雕本矣唐文皇胡不擴其遺制廣刻諸書復盡選五品以上子弟入文館鈔書何耶余意隋世所雕特浮屠經像蓋六朝崇奉釋敎致然未及槪雕他籍也唐至中葉以後始漸以其法雕刻諸書至五代而行至宋而盛於今而極矣【活板始宋畢升以藥泥爲之見沈氏筆談十八卷甚詳】

徧綜前論則雕本肇自隋時行於唐世擴於五代精於宋人此余參酌諸家確然可信者也然宋盛時刻本尙希蘇長公李氏山房記謂國初薦紳卽史漢二書無刻本揮麈錄謂當時仕宦多傳錄諸書他可見矣

今世欲急於印行者有活字然自宋已兆端筆談云板印書籍唐人尙未盛爲之自馮瀛王始印五經已後典籍皆爲板本慶曆中有布衣畢升又爲活板其法用膠泥刻字薄如錢唇毎字爲一印火燒令堅先設一防板其上以松脂蠟和紙灰之類冒之欲印則以一防範置防板上乃密布字印滿防範爲一板待就火煬之藥稍鎔則以一平板按其面則字平如砥若止印三二本未爲簡易若印數十百千本則極爲神速常作二防板一板印刷一板巳自布字此印者才畢則第二板已具更互用之瞬息可就毎一字皆有數印如之也等字毎字有二十餘印以備一板內有重複者不用則以紙貼之毎韻爲一貼木格貯之有奇字素無備者旋刻之以艸火燒瞬息可成不以木爲之者木理有疎密沾水則髙下不平兼與藥相粘不可取不若播土用訖再火令藥鎔以手拂之其印自落絕不沾污升死後藥印爲其羣從所得至寶藏之右俱筆談所載今無以藥泥爲之者惟用木稱活字云

今人事事不如古固也亦有事什而功百者書籍是已三代漆文竹簡冗重艱難不可名狀秦漢以還浸知鈔錄楮墨之功簡約輕省數倍前矣然自漢至唐猶用卷軸捲必重裝一紙表裏常兼數番且毎讀一卷或每檢一事防閱展舒甚爲煩數收集整比彌費辛勤至唐末宋初鈔錄一變而爲印摹卷軸一變而爲書冊易成難毀節費便藏四善具焉遡而上之至於漆書竹簡不但什百而且千萬矣士生三代後此類未爲不厚幸也【又前代篆隸與今楷書工亦有難易也】

洪景盧云國初承五季亂離之後所在書籍印板至少宜其焚蕩了無孑遺然太平興國中編次禦覽引用一千六百九十種其綱目並載於首卷而雜書古詩賦又不能具錄以今攷之無傳者十之七八矣此論未然太平禦覽蓋因襲唐諸類書文思博要三敎珠英等仍其前引書目非必宋初盡存也亦有宋世不存而近時往往疊出者又以鈔拾類書得之此皆余所自驗故知之最眞洪以博洽名而早列淸華或未曉此曲折諸家亦鮮論及漫爾識之

博洽必資記誦記誦必借詩書然率有富於靑緗而貧於問學勤於訪輯而怠於鑽研者好事家如宋秦田等氏弗論唐李鄴侯何如人天才絕世挿架三萬而史無稱不若賈耽輩之多識也雄杜甫詩賦咸徵博極而不聞畜書雄猶挍讎天祿甫僻居艸堂拾橡栗何書可讀當是幼時父祖遺編長笥胸腹耳至家無尺楮借他人書史成名者甚眾挾累世之藏而弗能讀散爲烏有者又比比皆然可嘆也若劉氏父子張陸諸人庻幾兼之矣

畫家有賞鑑有好事藏書亦有二家列架連窻牙標錦軸務爲觀美觸手如新好事家類也枕席經史沈湎靑緗卻掃閉關蠧魚歲月賞鑑家類也至收羅宋刻一卷數金列於圖繪者雅尙可耳豈所謂藏書哉

陸文裕深著史通會要辧論甚該獨謂經籍不必志於義未盡經籍朝廷之大典累朝人主無不究心豈容無志但作史者當專記本朝所有前人亡逸則宜闕之四代史俱有志余不然者六朝五季偏閏劻勷野史稗官恣爲誕妄不事詩書故應爾爾可爲法哉

鄭漁仲曰古之書籍有上世所無而出於今民間者古文尙書音唐世與宋朝並無今出於漳州之吳氏陸機正訓隋唐二志並無而今出於荊州之田氏三墳自是一種古書至熈丰間始出於野堂村校按漳州吳氏書目算術一家有數件古書皆三館四庫所無者臣已收入求書類矣又師春二卷甘氏星經二卷漢官典儀十卷京房易抄一卷今世之所傳者皆出吳氏應知古書散落人間者不勝計求之未至耳按漁仲之言其意甚美然三墳自是毛漸僞作師春是宋人集左傳卜筮事爲之甘氏星經要亦天官家後人所補正訓自是辛徳源作宋人因其自補之而謬題以陸機蓋藏書者好事之過務多得以侈異聞而僞者得乘隙欺之不可不辯

漁仲論求書之道有八一卽類以求二旁類以求三因地以求四因家以求五曰求之公六曰求之私七因人以求八因代以求可謂曲盡求書之道非沈湎典籍者不能知然可借以求唐宋以下之書秦漢而上亦難致也今唐人書亦難得宋元差足訪求

中和堂隨筆云隋帝命虞世南等四十人選文章自楚辭迄大業共五千卷此恐未然自六朝文選靡過五百卷者非必當時選擇之嚴實以文字尙希故也至唐許敬宗文館詞林一千卷可謂古今極盛宋文苑英華加以唐一代文亦不能過千卷隋以前何得如許之多唐類書惟孟利貞碧玉芳林四千五十卷類書事迹本繁非文章比然余猶疑非一人所辦舊唐孟書止四百五十卷蓋鄭氏通誌之誤今世南所選不見諸藝文志中大率紀載之訛也

胡鴻臚侍墅談云近代士大夫積書之富莫過於尢延之嗜書之篤亦莫過於尢延之嘗謂饑讀之以當肉寒讀之以當裘孤寂而讀之以當朋友幽憂而讀之以當金石琴瑟余博雅𨿽遠不及延之而亦酷有嗜書之癖三世之積書頗不少辛未之夏不戒於火皆爲煨燼迄今勤搜徧括尙未半於舊藏關中非無積書之家往往束置庋閣以飽蠧魚旣不假人又不觸目至畀之竈下以代蒸薪余每自恨蠧魚之不若也【鴻臚關中人此論積書莫過尢延之蓋尙循世俗之見而所自稱嗜書之篤至發嘆蠧魚亦足占雅尙矣且吾家故事也因錄於此云】

司馬溫公獨樂園之讀書堂文史萬餘卷率公晨夕所繙閱者𨿽累數十年皆完好若未觸手嘗謂其子公休曰賈豎藏貨貝儒家惟此耳然當知寶惜吾毎歲以上伏及重陽間視天气淸明日卽設几案於當日所側羣書其上以曝其腦所以年月𨿽深終不損動至於啟捲必先視几案潔淨借以茵褥然後端坐看之或欲行看卽承以方版未嘗敢空手捧之非惟手汗漬及亦慮觸動其腦毎至看竟一版卽側右手大指面襯其防而覆以次指面撚而挾過故得不至揉熟其紙毎見汝輩多以指爪撮起甚非吾意今浮屠老氏猶知尊敬其書豈以吾儒反不如乎汝當謹志之趙子昻書跋曰聚書藏書良匪易事善觀書者澄神端慮淨幾焚香勿捲腦勿折角勿以爪侵字勿以唾揭幅勿以作枕勿以夾刺隨損隨修隨開隨掩後之得吾書者並奉贈此法右二公之言眞謂先得我心非良工勝流未易識也因並錄此以貽世之仝余好者涑水語見梁溪漫志趙語蓋祖述之見楊用修集中

國初之博學者無如宋文憲且該通內典自云靑羅山房有書萬餘卷蓋勝國兵火致書故不易也文憲於諸史百家靡不淹貫至虫魚艸木脞說稗官似不甚究心昔茂先景純並以名世此學恐未可全棄也

成間館閣鉅公頗尙該洽北地諸君嗣起一切掃除詩文之盛光絕前後而博雅之風稍稍淪謝矣中間惟王子衡覈經術何子元治子史楊用修特號多聞云多宋元祕籍第不知他書若何陸子淵最爲好古江東藏書目類例可見惜卷軸無從考也

嘉隆間馮汝言輯詩紀甚精詳時李伯華號畜書人有談者馮笑曰是嘗假吾書八部今未歸也陳晦伯亦嘉隆間人所爲正楊殊博覈可觀

王長公小酉館在弇州園涼風堂後藏書凡三萬卷二典不與搆藏經閣貯焉爾雅樓庋宋刻書皆絕精余毎讀九友輙泠然作天際眞人想

次公亦多宋梓一日燕汪司馬盡出堂中並諸古帖畵捲列左右坐客應接不暇司馬謂此山陰道上行也司馬公尢好古彚刻墳雅諸書今盛傳於世云

鄴下宗正灌父最蓄書饒著述賔客傾四方嘗餉余祕籍數種並五言八韻寄余余時尙十五六今廿載余愧不能萬一副也頃聞已逝因錄其詩志余感云【北郡詞林冠申楊藝苑英斯人誰繼美之子獨成名气掇香山秀才如瀔水淸鏗然仝謝眺邈矣續商彭綺麗風應逺沈防思更精建安那用數大歷詎堪評著作千秋事流傳四海情吾慙下裏調焉敢應仝聲】

黎惟敬博雅好古嘗罄祕書俸入刻劉夢得集中多是正較他傳本爲精余有元人陳君采柳文肅二集黎過瀫水並防去約刻成寄余余以二集刻本漶滅因舉贈俾完此舉不三載惟敬下世遂並二書失之

龍丘童子鳴家藏書二萬五千卷余嘗得其目頗多祕帙而猥雜亦十三四至諸大類書則盡缺焉蓋當時未有雕本而鈔帙固非韋布所辦且亦不易遇也

裏中友人祝鳴臯束髮與余仝誌書無弗窺每燕中朔朢日拉余往書市競錄所無賣文錢悉輸賈人諸子啼號凍餒罔顧惜年僅四十而夭每念輒損神也

右四君俱余生平仝志余筐防所藏往往與互易者今相率遊岱故稍記其略以識餘懷自余交親中雅尙甚眾幸俱匕箸未敢槪及云

國朝開基紹統大綱萬目靡不度越前朝至表章六籍統壹聖眞則巍然上揖夏商埒周而四漢唐以降無足云也惟是儲畜一端前代英君哲弼往往系心似亦右文之世不容後者國初髙皇帝首命頒刻六經繼之文皇帝躬修永樂大典艸創之晨勤思載籍尙爾矧今日綦隆之極耶近年楚試發策以搜集遺書爲問一時雅士多韙其言竊惟我國家奠定山河肇建區宇文明之象際地極天中祕所蓄簡編固應倍蓰往昔重以累朝史局鴻鉅肩摩詎乏劉班王魏等輩而藝文一錄尙似缺如是眞有待於今日也況今雕本盛行異書疊出較之漢唐難易萬萬相懸誠略仿前史求書遺意稍示向方事半昔人功必百之俟以三年之力盡括四海之藏然後大出石渠東觀累葉祕書分命儒臣編摩論次勒成一代文之典俾百世後知皇朝儲蓄之富冠古絕今實宇宙之極觀生人之殊際也時不可失芹之念恆眷眷於斯云

歐陽永叔集古錄序云物常聚於所好而常得於有力之彊有力而不好好之而無力𨿽近且易有不能致之象犀虎豹蠻夷山海殺人之獸然其齒角皮革可聚而有也玉出昆侖流沙萬里之外經十餘譯乃至乎中國珠出南海常生深淵采者腰絙而入水形色非人往往不出則下飽蛟魚金礦於山鑿深而穴遠篝火餱糧而後進其崖崩窟塞則遂塟於中者率常數十百人其遠且難而又多死禍常如此然而金玉珠璣世常兼聚而有也凡物好之而有力則無不至也湯盤孔鼎岐陽之鼓岱山鄒嶧會稽之刻石與夫漢魏以來聖君賢士桓碑彜噐銘詩序記下至古文籀篆分隸諸家之字書皆三代以來至寶怪奇偉麗工妙可喜之物其去人不遠其取之無禍然而風霜兵火湮沒磨滅散棄於山崖墟莽之間未嘗收拾者由世之好者少也幸而有好之者又其力或不足故僅得其一二而不能使其聚也夫力莫如好好莫如一予性顓而嗜古凡世人之所貪者皆無欲於其間故得一其所好於斯好之已篤則力𨿽未足猶能致之故上自周穆王以來下更秦漢隋唐五代外至四海九州名山大澤窮崖絕谷荒林破冢神僊鬼物詭怪所傳莫不皆有以爲集古錄以謂轉寫失眞故因其石本軸而藏之有卷帙次第而無時世之先後蓋其取多而未已故隨其所得而錄之又以謂聚多而終必散乃撮其大要別爲目錄因並載夫可與史傳正其闕謬者以傳後學庻益於多聞或譏予曰物多則其勢難聚久而無不散何必區區於是哉予對曰足吾所好玩而老焉可也象犀金玉之聚其能果不散乎予固未能以此而易彼也

蘇子瞻李氏山房記略曰象犀珠玉怪珍之物有悅於人之耳目而不適於用金石艸木絲麻五穀六材有適於用而用之則獘取之則竭悅於人之耳目而適於用用之而不獘取之而不竭者惟書乎自孔子聖人其學必始於觀書當是時惟周之柱下史耼爲多書韓宣子適魯然後見易象與春秋季札聘於上國然後得聞詩風雅頌而楚獨有左史倚相能讀三墳五典八索九丘士之生於是時得見六經者蓋無幾其學可謂難矣而皆習於禮樂深於道徳非後世君子所及自秦漢以來作者益眾紙與字畫日趨於簡便而書益多世莫不有然學者益以茍簡何哉余猶及見老儒先生自言其少時欲求史記漢書而不可得幸而得之皆手自書日夜誦讀惟恐不及近歳市人轉相摹刻諸子百家之書日傳萬紙學者之於書多且易致如此其文詞學術當倍蓰於昔人而後生科舉之士皆束書不觀遊談無根此又何也余友李公擇讀書於廬山白石庵之僧捨藏書凡九千餘卷旣以渉其流探其源采剝其華實而咀嚼其膏味以發於文詞見於行事聞名於當世矣而書固自如也余旣衰且病無所用於世而廬山固所願遊而不得者蓋將老焉盡發公擇之藏拾其餘棄以自補庻有益乎公擇求余文以爲記乃爲一言使來者知昔之君子見書之難而今學者有書而不讀爲可惜也

右歐蘇二文皆關渉經籍故錄之永叔謂好而能一則力𨿽不足猶能致之餘竊有深味焉而猶惜公之不以金石之好聚於墳典也子瞻所論較之今則書愈易求而讀者愈寡矣

李易安金石錄後序云予以建中辛巳歸趙氏時徳甫在太學毎月朔望謁告出質衣取半千錢步入相國寺市碑文果實歸相對展玩咀嚼後二年從官便有窮盡天下古文奇字之志傳寫未見書買名人書畵古奇噐有持徐熈牡丹圖求錢二十萬畱宿計無所得捲還之夫婦相向惋悵者數日及連守兩郡竭俸入以事鈆槧毎獲一書卽日勘挍裝輯得名畵彜噐亦摩玩舒捲指摘疵病盡一燭爲率故紙札精致字畫全整冠於諸家毎飯罷坐歸來堂烹茶指堆積書史言某事在某書某卷第幾葉第幾行以中否勝負爲飲茶先後中則舉杯大笑或至茶覆懷中不得飲而起凡書史百家字不刓缺本不誤者輙市之儲作副本靖康丙午京師失守旣長物不能盡載乃先棄書之重大者畵之多幅者噐之無款識者已又棄書之監本者畵之平常者噐之重大者所載尙十五車連艫渡淮江八月徳甫以病不起時六宮往江西予遣二吏部所存書一萬卷金石刻二千先往洪州至冬金陷洪所謂連艫渡江者又散爲雲煙矣獨余輕小卷軸寫本李杜韓柳集世說鹽鐵論石刻數十幅洎鼎鼐十數巋然獨存庚戌春官軍收叛卒悉取去入李將軍家巋然者十失五六猶有五七簏挈家寓越城一夕爲盜穴壁負五簏去盡爲吳說運吏賤價得之僅存不成部帙殘書冊數種忽閱此書如見故人因記始末焉時紹興四年也

右李氏夫婦雅尙具見篇中始余以明誠所癖金石而已讀此乃知其於書無弗聚而亦無弗讀也亡軼之餘尙存萬卷則當其盛時又何如耶李於文稍愧雅馴第其好而能專專而能博博而能讀殆有過於歐蘇兩公所謂者因頗采摭其語著於篇

胡應麟曰夫書好而弗力猶亡好也故錄廬陵集古序夫書聚而弗讀猶無聚也故錄睂山藏書記夫書好而聚聚而必散勢也曲士諱之達人齊之益愈見聚者之弗可亡讀也故錄易安金石志終焉

少室山房筆叢卷四﹤子部﹐雜家類﹐雜編之屬﹐少室山房筆叢正集﹥

欽定四庫全書

少室山房筆叢卷五

明胡應麟撰

史書占畢一

內篇

尙書春秋聖人之史也檀弓左傳賢人之史也史記漢書文人之史也後漢宋書亂人之史也三國元魏小人之史也趙宋遼金北人之史也舉其人而史之得失文之髙下了然矣

尙書史之善善者也春秋史之惡惡者也尙書弗誅桀紂乎然以明放伐也猶之乎善善也春秋弗進桓文乎然以防亂賊也猶之乎惡惡也劉知幾以馬班爲善善南董爲惡惡細矣

三皇以前無良史乎而孔甲之盤盂紀於班氏焉惜哉乎其弗傳也七國以前皆良史乎而史墨之邪詞紀於左氏焉惜哉乎其遂傳也

左傳史記漢書後漢三國其文之以代降也若歷階而下也晉魏齊梁靡冗不稱史矣而有李延壽之六朝焉唐宋遼金僻濫不稱史矣而有歐陽氏之五代焉李唐之初也歐宋之盛也然而非曄壽比也

才學識三長足盡史乎未也有公心焉直筆焉五者兼之仲尼是也董狐南史制作亾徴維公與直庶幾盡矣秦漢而下三長不乏二善靡聞左馬恢恢差無異說班書陳志金粟交闗沈傳裴略家門互易史乎史乎

直則公公則直胡以別也而或有不盡符焉張湯杜周之酷附見他傳公矣而筆不能無曲也裴松沈璞之文相訐一時直矣而心不能無私也

夫直有未盡則心𨿽公猶私也公有未盡則筆𨿽直猶曲也其聖人乎彼子西不害其爲公禮昭公無損其爲直

甚矣史之不易也寸管之搜羅宇宙備焉非以萬人之識爲一人之識不可也只詞之褒貶天壤流焉非以萬人之衷爲一人之衷不可也

史百代者搜羅放軼難矣而其實易也史一代者耳目見聞易矣而其實難也予奪褒貶之權異也

陳範有史才而無史學沈魏贏史學而乏史才左馬班氏足稱具美其識𨿽互有是非然創始之難百倍因也故匪後人之所及也

尙書秦誓錄自新也而以爲周曆之終是尙書者讖緯之靡也春秋獲麟傷吾道也而以爲素王之瑞是春秋者符籙之首也說經者胡可以弗愼也

春秋以字爲褒貶者也左傳以詞爲褒貶者也馬班以事爲褒貶者也以事者繁於詞文人能之以詞者顯於字君子能之以字者微而彰簡而覈非大聖大賢弗能也故左之後有荀袁班之後有曄壽春秋之後微紫陽其孰纉之

謂國語出於左氏胡以徴也丘明作傳之後文或余於紀載也字或溢於編摩也附經弗燕郢乎入傳弗贅疣乎故別創篇名也翼春秋爲內傳稱國語爲外傳猶之子內篇外篇也文內集外集也內外傳或矛盾焉兩存之以備考也或致疑焉非也

國防之文麤國語之文細國語之薾國防之雄國語左氏末弩乎國防馬氏先鞭乎

汲冢四書皆史也紀年春秋也周書尙書也穆天子起居注也盛姬錄逸事家也山海經稱禹益實周末都邑簿也其文皆以法勝也

史惡繁而尙簡素矣曷謂繁叢脞冗闒之謂也非文多之謂也曷謂簡峻潔謹嚴之謂也非文寡之謂也故文之繁簡可以定史之優劣而尙有不必然也較卷軸之重輕計年代之近逺繆乎論哉

子長敍事喜馳騁故其詞蕪蔓者多謂繁於孟堅可也然而勝孟堅者以其馳騁也孟堅敍事尙剪裁故其詞蕪蔓者寡謂簡於子長可也然而遜子長者以其剪裁也執前說可與槪諸史之是非通後說可與較二史之優劣

讀之閎肆沈雄浩乎司馬之气矣而左規右矩一字增損末由也繹之精嚴簡奧淵乎左氏之法矣而長谷大川萬怪惶惑叵測也而其義律之乎春秋其防合之乎尙書弗少悖也史之至也

司馬班氏人自爲史其史也史百代而有餘司馬班氏合而爲史其史也史一代而不足則史非専不可也馬氏不啻談遷也世爲太史矣遷而始成而猶少孫補也班氏不啻彪固也半因太史矣固而始成而猶大家續也則史非久不可也

晉梁陳齊周隋六史皆唐人撰也梁陳姚察北齊李百藥周令狐徳棻學一家也文一手也中獨晉隋羣彥所修而晉史大爲猥雜隋史差自精詳以委任異宜才用乖協故也

李延壽南北諸史出而沈約魏收不行歐陽氏新唐五代成而劉昫盧遜咸廢延壽刪沈魏之繁者也歐陽振劉盧之弱者也大槪彼善於此亦因襲易爲功也

舊唐書無論大義乖刺其辭過俚而不文也其體過冗而靡節也新書𨿽晦澀務奇二病則庻乎免也事增文減作史名言豈容以書廢哉

謂後漢書之文不若三國誌之質也是不知質勝則野之說者也謂新唐書之簡不若舊唐書之贍也是不知贍而不穢之說者也然後漢非眞能文者眞能文者左氏也新唐非眞能簡者眞能簡者檀弓也

簡之勝繁以簡之得者論也繁之遜簡以繁之失者論也要各有攸當焉繁之得者遇簡之得者則簡勝簡之失者遇繁之得者則繁勝執是以論繁簡庻防乎

合作則簡者約而該繁者贍而整不合作則繁者猥而冗簡者澀而枯檀弓左傳繁與簡俱得者也故左傳髙而檀弓獨勝也舊唐新書繁與簡俱失者也故新書僻而舊唐弗如也

昔人謂史記不如左傳左傳不如檀弓似也而以一事之繁簡定三氏之等差則非也夫文固有簡者不必工而繁者不必拙夫工與拙可以較等差而較之乎一事吾猶弗敢也矧一事之繁簡也舉其全挈其大齊其本揣其末可與言古人矣

檀弓之扵左傳意勝也左傳之於史記法勝也史記之於漢書气勝也漢書之於後漢實勝也後漢之扵三國華勝也三國之於六朝朴勝也則檀弓史記無法左傳漢書弗文乎非是之謂也

衛靑李廣均武夫也廣事終身如覩而靑寥寥也曹沫荊軻同刺客也軻事千載若新而沫寥寥也以敍有詳略也然則史固貴繁也曰簡哉而繁有當也亦觀太史之敍倉公乎連篇累牘靡弗厭焉相如竊女曼倩滑稽𨿽其文瓌偉可喜而大體不無戾也

詩人多窮信矣史氏多厄何也世以髙明鬼瞰褒貶天刑夫天网恢矣而史佐其漏鬼責眇矣而史暴其微幽贊參兩功則大矣而胡以罪也必以紀載失實賞罰狥私胡以弗盲陳壽腐魏收而族許敬宗哉是必有其故矣

夫詩潛天地通神明文之精莫加焉夫史贊兩儀苞三極文之鉅莫並焉掇其精則神以太過而竭故詩人多窮且多夭肩其重則任以太過而顚故史氏多厄且多刑夫詩以一字千秋者也史以千秋一字者也其達逾王公而壽計元防矣能亾窮且厄耶

左丘廢史遷辱班掾縲中郎獄陳壽放範曄戮魏收剖崔浩族甚矣唐以前史氏之厄也退之避而弗承其有餘畏哉而不知後之爲唐爲宋者若劉若宋若二歐陽顯特甚矣

唐而前之爲史者其人輕而其史重宋而下之爲史者其人重而其史輕其人輕也而史重則輕者因以重其人重也而史輕則重者因以輕然以左遷生唐宋亦不能爲春秋史記也而唐宋史大弗類則以時乏左丘馬遷故也

史之體制遷實創之而其義例纎悉班始備也然雄偉跌宕之衰焉子長列傳一人始末或述其名或稱其字或兼其姓或舉其官旣匪春秋之義奚取左氏之規也孟堅槪自篇端總其姓字後但著名遂爲定體百世咸遵此類頗眾舉例其餘大槪作者在前易於損益故也【史記如亷藺竇田刺客貨殖數人合傳亦史變體班始人自爲傳後世因之】

夫史之論贊而豈茍哉終身履歷百世勸懲系焉子長諸傳不盡廢此義也至稱羽重瞳紀信營墓無闗大體頗近稗官矣自漢而後歷代史臣壹規班氏詎皆聾瞶要在適衷近時貴重子長不求大體専搜奧僻詡爲神奇恐太史有靈不當一笑也

史漢二書魏晉以還紛無定說爲班左袒蓋十七焉唐自韓桞始一頌子長孟堅稍詘至宋鄭漁仲劉防孟又抑過甚不足憑也明諸論隲差得其衷

班馬之書晉隋以前習其義者不啻百家而於詞忽焉唐宋以後習其詞者亦且百家而於義疎焉故史漢之學盛於六代之前而其文貴於六代之後蓋至明而極矣【六代至唐爲班氏學至眾著述傳者殆數十家史記次之】

唐以前作史者専精於史以文爲史之餘波唐以後能文者泛濫於文以史爲文之一體惟賦與詩亦然故賦迄於左思史窮於陳壽皆漢之餘也故曹劉李杜韓桞氏出而宇宙耳目又一觀矣

唐以前史之人一而其業精故史無弗成而無弗善唐以後史之人二而其任重故史有弗善而無弗成唐之時史之人雜而其秩輕其責小而其謗鉅故作者不必成成者不必善劉知防之啟蕭相韓吏部之答桞州噫可想矣

文之難在賦似矣而出於魏收之口則私也史之難在志似矣而出於鄭樵之口則私也收以賦恫喝溫邢然以左馬較相如則文有不必賦樵以志揶揄陳範然以曄壽方沈約則史有不必志而收之能賦樵之能志與否吾未暇辯也夫遷之賦不見於藝文志曄之志不曰以法未終乎要不必以此論也【漢藝文志遷有賦八篇】

専任易功乎吾於司馬氏史徴焉兼收易業乎吾於司馬氏史徴焉後世不然兼其人專其臆兼其任專其筆故班範而後蔑矣

孟堅武仲有伯仲之稱而班以漢書崛然與司馬爭雄晉唐之際幾左席焉傳沒沒於崔蔡之間而莫能自異也顏謝文章日揭江左範之譽聞蓋逺非儔而後漢一書逾壽接固延之靈運遂爲詞人昔人謂詩有別才吾亦謂史有別才也

以昌黎毛頴之筆而馳驟古人奚患其不史也而順宗錄有取捨之譏曹王碑多軋茁之調桞以史筆推韓與書翊戴至矣而韓弗任也秀實傳一臠足珍他絕不覩李習之翺鋭以史自居第唐一代詎止髙楊兩女子哉宋王曽蘇氏重名居館職徒成故事隆平集今傳非荀袁匹也史有別才歷較唐宋諸子益信矣

用顏師古等於紀傳用李淳風等於表志唐任人可法者也而不必盡論其書也歐陽疎於事而表志子京僻於文而紀傳宋任人可監者也而不必盡論其書也斯各任之凖也夫李延壽嘗與修諸史矣胡以弗南北若也夫歐陽修嘗與修唐書矣胡以弗五代如也斯獨任之衡也

孔甲黃帝史也尹佚成王史也劉歆七略班志藝文昭昭載焉而劉知防以孔甲爲夏尹佚爲商得無勦夏帝之名傅有熊之佐乎尹佚曰周人也又成世也卽史佚無可疑者劉旣誤於先而復稱於後遂使二孔甲合而爲一一史佚分而爲二皆不考之故也

陳壽三國誌魏吳蜀也而唐丘悅三國典略則後周北齊南梁爲三國也歐陽修五代史梁唐晉漢周也而唐張詢古五代新說則梁陳北齊後周及隋爲五代也【按五代之名實起太宗命諸臣修梁陳至隋五史故當時謂之五代而晉書以禦撰不與也楊用修以唐末五代當之固陋晦伯止言詢古新說亦未盡也】

裴松之之注三國也劉孝標之注世說也徧記雜談旁收博采迨今借以傳焉非直有功二氏亦大有造諸家乎若其綜核精嚴繳駁平允允哉史之忠臣古之益友也

劉孝標有續世說十卷劉義慶有小說十卷惜哉其俱弗傳也借傳晉梁雅詞今尙盈耳哉

臨川書諸目俱稱世說今題世說新語系語於說胡贅也世說之名起於劉向義慶書出向已弗傳然皆劉氏也孝標之注防孟之評劉氏三絕乎

劉知防之論史也晳於史矣吾於其論史而知其弗能史也其文近淺猥而逺馴雅其識精屑而迷逺大其衷饒訐廹而乏端平善乎子京曰呵古則工而自爲則拙也

甚矣唐人之陋也劉知幾史通稱舜囚堯禹放舜啟誅益太甲殺伊尹文丁殺季歷成湯僞讓仲尼餙智矜愚斯數言者戰國有之然識者亾弗謂虛也胡子驟以爲實也至謂舜禹湯文同於操懿裕衍而尙書春秋之妄過於沈約王沈斯名敎之首誅矣

史通之爲書其文劉勰也而藻繪弗如其識王充也而輕訐殆過其所指摘𨿽多中昔人然第文義之粗體例之末而自以窮王道掞人倫括萬殊吞千有然哉

史通之所謂惑若赤眉積甲史氏彌文文鴦飛瓦委巷鄙說皆非所惑者也至竹書殺尹汲冢放堯則當惑而不惑史通之所謂疑若克明峻徳帝典所傳比屋可封盛世之象皆亾可疑者也而山海詭詞論衡邪說則當疑而弗疑餘謂劉有史學無史筆有史才亾史識也【唐桞璨有史通析微十卷專駁子之謬宋世尙存今無刻本劉書必與此並行庶無害名敎不爾恐所益防所損大也】

何法盛盜之魁也許敬宗姦之首也世知郭象之剽莊而不知法盛之剽晉世知魏收之穢魏而不知敬宗之穢唐所以然者法盛書不盛行於後而敬宗書已夙毀於前也

桞宗元愛國語愛其文也非國語非其義也義詭僻則非文傑異則愛弗相掩也好而知惡宗元於國語有焉論者以桞操戈入室弗察者又羣然和之然則文之工者傷理倍道皆弗論乎【虞槃作非非國語余欲作非非非國語爲桞觧嘲第未見本書】

孟堅之推太史至矣其駁太史公矣前人制作瑜而掩之私也瑕而匿之亦私也孟堅法太史者也謂有競心吾弗敢信也

聖公借新市之兵盆子憑赤眉之眾其烏合同也聖公稱尊流汗浹背盆子建號宛縮欲啼其負乘同也光武之臣聖公亦髙祖之君義帝蔚宗後漢黜聖公同盆子起光武首東京孟堅之防協矣子以爲聖公不當降光武不當先悖矣乎

史遷列羽紀也班氏列羽傳也各有當焉遷通史前代𨿽秦楚弗容貶也班獨史當代𨿽唐虞不得詳也

讀沈約魏收諸史而知李延壽之史之得也其浮詞簡也讀範曄陳壽二史而知李延壽之史之失也其瑣說詳也

晉史之文猥而雜宋梁陳之史猥而浮宋遼金之史猥而陋

古今具史才而能旁及諸體者班氏乎賦與雜文靡弗善也廼詩亦有之左馬卿云兼撮其勝矣曄壽自史外著作亾聞沈魏著作間覩而史非其任永叔之於班也桓司馬於劉司空乎

退之之避史筆也桞州諍之是矣然其時故有說焉淮西碑則以爲失實而踣而文昌攺撰之順宗錄則以爲不稱而廢而韋處厚續撰之毛頴傳足繼太史廼當時誚其滑稽裴晉公書後世訾其紕繆使退之而任史其禍變當有甚此者桞徒責韓而莫能自奮其時故不易也

唐文章近史者三焉退之毛頴之於太史也子厚逸事之於孟堅也紫薇燕將之於國防也宋而下蔑聞矣

唐之才弗任史矣而不史者故不乏也顏師古之於漢也精矣司馬貞之於史也覈矣劉知防之通辧矣魏成之志該矣而亦皆不能無憾也

紀傳之史創於司馬氏而成於班氏也編年之史備於司馬氏而精於朱氏也司馬班氏出而漢以後之爲紀傳者靡矣司馬朱氏出而宋以前之爲編年者廢矣

李仁父之長編纉涑水者也呂伯恭之大事翼紫陽者也廬陵氏之五代眉山氏之古史孫之翰範祖禹之鑑與論宋視唐𨿽才情弗逮而制作頗有餘也

胡康侯之傳春秋也胡明仲之續諸史也宋人敍事逺非漢埒而其論事核於唐

觀綱目於旣成亾足異也夷考厥初難言哉夫陳壽魏收不足言王仲淹續春秋而帝元魏司馬氏修通鑑而帝曹魏彼皆何人也黜曹氏於盜黜元氏於夷黜武曌書帝房州自余大義數十炳如日星其有迂回難合瑣屑眇闗者讀者求其變略其粗可也毋詞費哉

溫公之於唐末也敍裘甫之平則全采王式家傳敍髙駢之惑則全錄羅隱廣陵較之通鑑體制防不侔也且求之當日事情頗不合也謂家乘貢諛野史修郤誠然然溫公弗及詳亦以流言故也文士筆讒夫舌武夫兵眞三端哉

文公綱目書子云責之備也恕狄仁傑原其心也仲尼謂臧孫不仁三不智三然春秋世逺出文仲下者夫子亟稱也而以文仲之賢而弗爲少諱弗防乎刻乎噫未可以淺近論也

丘文莊之續史綱也紫陽之法有所局焉未竟者引而伸之矣有所蓄焉未發者曲而體之矣其矛盾之小者其符節之大者也故吾常謂春秋之後有朱氏而綱目之後有丘氏也

陸文裕之輯史通也因劉氏者十七續劉氏者十三繁者削之謬者刋之俚者文之眞子藎臣哉

自司馬之爲通鑑也漢唐而上昭昭焉自通鑑之止司馬也宋元而下泯泯焉間有續者數家而弗能詳也夫皇朝綱目續矣而玆猶缺也若之何可後也

獻吉之論史欲槪蔚宗而下而筆且削焉元美之論史欲挈子長而上而刪且潤焉識則偉矣亙千年而下而有若人乎吾弗敢知也卽有若人而亾夭於年乎毋困於日乎亾見忌於造化乎鬼神乎吾弗敢必也噫

少室山房筆叢卷五

欽定四庫全書

少室山房筆叢卷六

明胡應麟撰

史書占畢二

外篇

創者羲農耶治者堯舜耶家者大禹耶徵者湯武耶仙者廣成耶聖者尼父耶上古帝王兼總二三斯爲極盛而軒轅氏六者具焉神哉其徳乎異哉其時乎

盛哉軒轅氏之時也而微有憾焉夫羲農欲治而未能堯舜能創而弗值也皆時也而有熊適當之而際楡罔之衰也蚩尢之暴也徵伐之功大於湯武而揖遜之迹減於唐虞也亦時也葛洪曰古聖人有輕天下者有治天下者惟黃帝兼之而不知有熊所兼者眾也

世知項槖八歳而師孔而不知蒲衣八嵗而師舜也甘羅十二上卿少矣而伯益五嵗掌火尢少也唐文十八創業少矣而放勲十六配天尢少也王融之艷鄧禹奚爲哉

三代而上享國之永者周也三代而下享國之永者漢也夫周積徳累仁逺矣漢除殘伐暴正矣夫夏商湯禹崛起周則二聖相承也唐宋隋周重臣漢則匹夫無位也而周重之周公也漢重之光武也是三文王而再髙祖也其享國之永宜也

皇帝王覇古今升降之防也其世有隆污故其號有等差其號系於世也其世弗系於號也稱而久焉熟焉於是乎號之等差爲世之污隆矣

虞夏商周奉天革命代自爲稱靡沿襲也三代而下惟漢得之魏晉六朝五季之君率緣舊號唐宋混一亦皆因之何耶夫漢之名猶地也

昭代稱名近無所因逺無所襲厥體冠裳厥義鴻逺偉哉光絕百代矣

三代而上之爲帝王者視其徳三代而下之爲帝王者視其才漢髙之才髙光武之才宻文皇之才俊項羽之才雄先主之才疎孟徳之才俊

三代而下儒之用世者得二人焉漢光武蜀忠武也光武儒而帝者也忠武儒而相者也且俱能將也儒之用斯其烈也唐文皇之文也能將矣能帝矣成康之治所自致也是又能相也然才人非儒者也

帝王受命必有禎符芒碭之云能文五彩近之矣蛇當道魚腹之文乎嫗夜哭叢祠之嘯乎至良一防士滄海黃石胡紛紛也世祖洞達光明赤伏致累家法哉夫唐宋昭代之興也咸亦有聞矣而人無弗信者惟其足信也

髙之輕士也武之雜霸也西漢之事功釀於此乎光之禮賢也明之養老也東京之節義釀扵此乎唐文藝故唐一代鳴詩歌宋藝仁故宋一代言理學

漢文短防而魏文終防梁武佞佛而周武剗佛二文二武皆英主也而得失天壤也夫拓防宇文鈞夷狄也求王政於三代之後僅二事足徴焉能無爲中國媿也

人知漢武之表章六經而不知梁武之訓釋六經尢勤且力也二武帝才略同文藝同好方外同【一仙一佛】漢武窮兵一念悔而令終梁武寢兵一念渝而致亂

漢夷狄亾君矣而南北有魏文也周武也唐夷狄亾君矣而金元有世宗也仁宗也其盛則宜

丘明以尹氏爲隱母公羊以尹氏爲世卿史記以共和爲相號竹書以共和爲人名夫尹氏男子也而或謂婦人共和一人也而或謂二相史之至矛盾大可笑者若此而將安聽哉夫四書之文亾他籍可取證也其文義則順弗順昭昭也吾從其順者已矣【胡安國羅泌各有辯】

楚莊秦穆矣宋襄亡之弗暇而覇云乎哉昆吾大彭豕韋異代也若存若亡也亡已則悼以易襄猶庻乎其可也【班固以齊晉秦楚及吳闔廬爲五覇】

桓文五主之覇皆尊主也而皆挾詐也故皆稱霸也然霸有二功與力也桓文功有餘而力未足也其蚩尢共工后羿秦政楚羽乎五者覇之盛也古今之力靡以尙也

自楚之弱而吳始彊吳之彊也未防而於越隨勁矣自遼之衰而金始橫金之橫也未防而防古浸盛矣天道可畏也哉

甚矣宋之可笑也襄圖霸於前而覆於楚偃圖霸於後而滅於齊襄曰王道偃亦曰王政祖也孫也其一揆夫

春秋之世而眞能柔楚者悼也桓文弗與也戰國之世而稍能抗秦者趙也齊楚無譏也

晉岸賈之夷趙宗其罪專也其意則張公室也而後世以費無極班之魯行父之逐莒僕其詞正也其事則竊上權也而後世以臧孫辰匹之漢翟方進搆陷陳咸等亦執斯語當文仲之立言也豈以爲姦防地哉

六國之世無君矣然弗盡爾也趙之武靈也惠文也燕之昭也楚之威也齊之宣也皆能振也武靈之彊國惠文之用人昭之雪恥威之合從宣之禮賢其事可紀也而武靈殺身餘皆早世天有意於秦乎人乎奚與也

戰國之世能與秦抗者趙而已主父防服入闗有圖秦之心焉弗死沙丘六國之勢未可知也惠文任頗服齊任奢救韓任藺挫秦澠池之防卽昭之彊無少懦也戰國之令主也頗奢相如皆防自防者也知而用用而弗疑而卒取效五霸之事弗過也孝成繼之衰焉惜夫

戰國之凜然者吾得二人焉王蠋申包胥是矣非豫讓謂也戰國之超然者吾得二人焉魯連張孟談是已非範蠡謂也

夫蠡之事越也非不久矣闔廬之彊弗聞以其君輯也夫差之忿弗聞以其君釋也防稽之棲幸嚭在也弗爾計安出也以美色蠱人之國以陰謀剗人之社義仗言執者乎

吳之求成也句踐猶有心焉從而贊之報曩日焉可也援桴隨之必滅廼已胡其忍也以烏喙目其君以貨財污其身至齊復爲田常簒其國甚矣人之好亂也【蠡事與胥迥異吳弗可以釋越越弗可以弗釋吳】

仲連義不帝秦甘東海孟談奮身救主超然五湖彼非有所畏也蠡之去越畏心耳三遷亾一善狀特以貨稱致子殺人而復救之其事污其識悖

晉之衰也萌於士匄乎楚之衰也萌於屈建乎晉卿大夫自衰而起亾非賢者匄爲政而名義渝二鞅繼之皆亂人也余斗筲亾足算矣建衷甲以求諸侯楚圍襲而甚之卒禍其國

戰國四君孰不藐平原乎然秦人挾豺虎之勢握之乎掌股之上以索窮厄無歸之魏齊而卒弗予者則疇其人也長平之役在任趙括不在受馮亭令亷頗相拒武安空國而出諸侯乘釁以入視函谷猶大也春申是辯士非俠士孟嘗是俠士非義士信陵是義士非曲士【秦前後出兵惟長平最爲竭力蓋攻趙之眾不下六十餘萬關中鋭士盡矣若王翦攻楚秦已得天下半不足言空國也】

起翦頗牧班乎良哉牧也扶弱趙卻彊秦材優三子矣至忠而被戮則宋之武穆弗加也勝歇文忌班乎偉哉忌也振殘魏驅暴秦才絕三子矣至信而見疑則魏之陳思一律也牧死豈直惟亾趙忌死豈直惟亾魏並亡六國矣

防夷望諸皆舊臣也員畱而戮毅去而生毅爲得乎淮陰畱侯皆功臣也信畱而族良去而完良爲得乎噫難言也員與光君臣之暱手足腹心弗諭也目吳之沼而恝然外國情乎非以死殉亾可者毅之去則善矣漢以羽視信信一日在漢一日憂乎卽北走胡南走越其能免也善爲信計者非文子之祈則文信之藥而已悲夫

太史傳刺客五人其道皆亡足論也其志其事則得失難易差焉沫僨軍防地罪弗免誅葵丘之防非盛有甲兵之陳也提劍刼之成則幸生敗不虛死蛇鼠之知壯夫弗爲己政於嚴氏受恩非素而能終其母之年念其姊之戮殺身皮面志足矜也而倉卒一呼事猶易也軻也藏匕首入虎狼萬防九闗聲色亾動至肢體分裂嘻笑自如非蓋世之勇孰與斯乎專諸所刺王僚所爲吳光厥志厥事咸瑣瑣也非荊聶比也讓則余別論詳矣

刺大亂之道也萬勿已而用之則視其刺之是非而已刼桓逆幹順也弒僚下賊上也殺累私害公也沫以亂逭刑諸以亂濟慝政以亂快仇皆亂之亂也且也桓可義奪遂出忿爭光非廢逐三子者之刺亦可以已乎哀哉丹也燕社稷旦暮墟矣丹思所以濟之而萬無防也僥幸於一刺詎得已哉政殛蘇嗣可以息黔黎延周脈燕亦未至遂亾軻之垂中而弗中也天也世人燭成敗弗燭是非故軻爲笑資而沫爲大勇悲夫

項之覩秦曰彼可取而代也劉之覩秦曰大丈夫當如此矣劉項之志可知也立懷者梁非籍意羽破漢興懷卽無恙漢能一日終北面之義乎曰漢𨿽勿臣未必爲郴之舉也則秦之於赧魏之於獻亦有辭乎夫淮陰彭越君臣之分已定也漢未嘗置之地上也況義帝其素所君也

髙帝戰勝攻取經國致治事不如文皇然而文皇弗能爲髙祖也以髙神略懸斷平勃固其餘事歡也顧亦能焉侯景彭樂庫狄幹斛律金慕容紹宗若鑑而燭也文皇智籠一世終以勣失之知人豈曰易哉

文皇之出勣蓋有由焉英衛之才非遇文皇皆有以自立者文皇少於諸將其將終也一時徵伐功臣盡矣勣僅存而髙孱文皇蓋有所慮也故出之以探其衷而因循則殺之蓋文皇不能無慮勣而又不欲爲髙祖之殺韓彭勣行而大宗之疑釋且殺之無名矣侯景之事其必至者也武氏則全未形也文皇之出勣卽景之慮非紹宗之慮也蓋欲髙以位結其心非冀其力也夫文皇豈區區趨步神武哉

將之道曰智曰勇而已古今聖於勇其項籍乎聖於智其韓信乎勇而困於智𨿽萬鈞猶匹夫也羽之勇無所事謀而敵之謀亦無所施智而借乎勇𨿽百勝猶恆技也信之智無所事力而敵之力亦無所用而漢髙者又能使籍失其勇信失其智才愈髙衷愈隱業愈盛徳愈衰矣

垓下之戰楚事去矣非信之智能覆羽也然漢不得信未可知也以全智遇全勇必其勢皆全優劣庻防定也夫其勢全者又必其鬭確夫劉曜擒於石勒髙昻沒於宇文豈其勢有彊弱哉鬭有確不確也

宋義之鬭秦趙也實畏邯欲觀成敗耳邯舉趙義且棄軍走孰承其敝乎至不卹士卒置酒髙防大言淩羽蓋以口舌得禍妄庸豎子羽殺義羽刃污矣淩敬規建徳毋救鄭尢謬唐克鄭旦夕鄭克則夏望風靡矣

項王喑嗚叱吒千人皆廢然東城之役灌嬰以五千追之𨿽殺傷過當卒自剄勢也垓下之戰漢兵亦六十萬非淮陰在軍鮮不爲靈壁矣苐信亦非羽敵也楚之謀臣亞父而已然其謀得與失蓋相等焉其謀之失者一曰立義帝其謀之得者一曰圖沛公以陳渉之庸也大呼澤中從者百萬智如梁勇如籍乃使立楚懷而君之梁死籍苦戰以定天下於懷無尺寸假也𨿽然君之矣而弒之以成漢之名可乎其圖髙祖也識天下之大勢𨿽羽弗如也世之俚儒堅執以爲笑端夫沛公死至今數千年無二沛公也當時可知也曰天將啟之矣其可廢與噫斯語也他人則可亞父則不可

沙中一擊子房報韓之義盡矣祖龍死秦鹿失天下之勢非劉則項百韓成足輔乎以燒絕棧道爲爲韓者迂甚也則韓成而在柰何興漢而復韓故封良志也項滅信誅何辱良弗去將次及焉獨爲韓乎哉

良平皆防士之雄也夫三傑之目首畱侯而六出之奇專曲逆何也良洞悉天下之防平巧濟一時之變夫捐金艸具云夢僞遊良弗屑也非平也疇則能之昭烈伐吳孔明嘆曰孝直在不令主上及此達良平事者可與繹諸葛之言矣

淮陰登壇髙宻仗防武鄕分鼎懸斷未形毫髮不爽胡其異也髙答呂后亮屬後主歡屬文襄懸斷身後毫髮不爽又胡其異也

髙舉平勃而呂后再問而髙弗答也亮舉褘琬而李福再問而亮弗答也夫終平勃而漢無事矣奚以答也終褘琬而蜀防亾矣奚以答也智哉髙乎悲哉亮乎

武鄕亟稱伯約論者以爲失焉觀亮遺言第舉褘琬而不及維料之審矣然維於亮要不負所知也以禪之庸皓之佞非維蜀久亾矣艾云乎哉

陳豨非黥布輩也徵豨平陽絳灌之事而髙卒自將淮陰之死可知也彼其以呂自觧哉淮陰墮其術可也而後世亦墮其術何哉

章邯白起之亞也防於羽而名勿稱龍且黥布之徒也滅於信而勲勿立楚之可當一面者且耳破九江救田橫他弗任也且死濰水羽始大懼遣人說信及越反梁無可使者自往擊之卒失成臯楚以亾故吾嘗謂增去而楚無大臣且沒而楚無善將難爲碌碌道也

甚矣漢髙之智也斬丁公使天下戒其爲臣是天下咸爲所欺也斬丁公使後世予其爲君是後世咸爲所欺也

夫荀吳之殺鼔人也吾予其義夫句踐之殺吳宰也吾與其公何也鼓人以城叛而吳未嘗受也嚭之存越也以貨其亾吳也以讒故嚭於越無親而於吳劇蠧也戮之宜也若丁公於漢髙也爲利乎於項氏也爲讒乎季之脫於厄也爲徳乎爲仇乎律之荀吳句踐無一合者也夫髙之虐於刑也其浮於政矣夫

仲尼曰以直報怨雍齒之侯直乎以徳報徳丁公之殺徳乎夫假齒以示恩也假丁公以示法也假之而足以成其私則匿怨可也忍心可也夫髙之末年叛者蓋九起焉而卒斃於黥布之矢也視光武太宗何如哉則挾詐者信有時而窮也

夫項伯以私漢封誅不忠乎夫鄭君以名籍逐誅不忠乎夫項失天下其故多矣謂由丁公俾籍也都三秦任亞父𨿽無事漢可也夫季布忠楚者而髠夫鐘離忠楚者而戮夫丁公胡足惜也惜後世欺於漢也

百戰百勝而得天下者唐太宗也而項籍以勝而失之百戰百敗而得天下者漢髙祖也而昭烈以敗而失之固人也亦天也

昭烈間闗於袁紹呂布劉表曹操之間困矣而气不衰也敗矣而望不挫也魏武以天下英雄推之魯肅以天下梟雄名之周瑜陸遜程昱郭嘉咸惴惴焉胡先聲之振如此也迹昭烈平生言論風防蓋猶有帝王之度焉逺非孫曹等也𨿽其才弗逮亦炎徳之將終與

魏武因弱爲彊不階尺土幾一海防其人不足論才足稱也孫權自守虜耳借父兄之業亾能尺寸廣也使昭烈處權所就當止此乎蘇氏以劉不如孫非也

甚矣眉山父子之勇於論也責昭烈不能死敵又謂棄荊州入巴蜀吾知其無能爲也炎運灰人望絕曹氏之業已成非暴秦新莽比也而責以髙光之事可乎劉虞不受帝號廼心王室其伐公孫也但令取瓉幾於行一不義殺一不辜不爲濟乎否也夫先主武侯人傑也而匹夫諒哉

漢之末造操所憚者劉也不在權也權所憚者羽也不在操也故昭烈不能有荊於先而忠義不能保荊於後也

赤壁一戰之後吳君臣不憂曹而憂劉矣襄陽旣克之後吳君臣不惴操而惴羽矣而昭烈之闗公忽之武侯亦姑置焉天乎

一軍宛洛一軍秦川諸葛初議曷嘗棄荊州哉然而其地彈丸也其形四戰也進攻可也胡以守也必兼益部之饒挾漢川之險庶進而攻可以復中原退而守可以堅鼎足此豪傑萬全之識而後世顧紛紛焉司馬所以賤腐儒也

荊天下重地豪傑所急也然未有以荊取天下者無論劉表蕭銑馬殷輩以楚成之彊莊之霸靈之貪之橫友諒之桀而中原不能尺寸也夫蜀誠一隅然秦得之輕諸侯矣漢得之壹四海矣孔明自昭烈崩出祁山六焉曷謂欲長守蜀也司馬徽所斥腐儒其呂溫蘇洵等哉而惜乎未有執余說以破之者自余瑣若薛能鄭如防兪文龍輩吾何譏焉

亂漢之賊吾不曰董卓李傕而曰賈詡亾漢之賊吾不曰曹操孫權而曰呂防當卓就誅也漢幾定矣詡防傕襲害王允而漢紐瓦觧及操議遷也漢防復矣防防權襲取荊州而漢社分

復漢闗一人弗任也取襄樊扼操胸矣吳蜀兩臂夾而攻焉卽操能守闗中原非魏有也復宋嶽一人足任也搗汴洛褫金魄矣韓吳諸帥角而逐焉卽金能絕塞中國非金有也而防也以詭襲之檜也以和尼之天乎酷哉

亮之才勝羽十倍矣而由蜀攻魏則勢不便相萬也故六出而身殉之浚之才下飛數等矣而以宋圖金則力不敵相百也故三敗而國隨之

荊州旣破而呂防死天欲亡漢故生蒙而又爲漢滅防也關公精忠大節而世有責之備者呂蒙鼠迹狐蹤而世有贊其能者吾所爲廢書太息也

姜維之討賊偉哉中原難復也夫人辧之矣維竭一身以殉之𨿽防猶勝也李訓之誅閹彊哉中貴難鋤也夫人辧之矣訓出萬死以圖之𨿽私猶公也

郁離子云六朝五季之君而遇漢祖不能與布越伍而況乎能南面也靑田本色語哉然其中亦有等焉劉裕材力錚錚孟徳仲達之亞處宋藝祖地弗爲優乎齊梁陳氏下矣乃隋文之經國撫世未易忽也五代諸主鼠竊之餘气象施爲又齊梁陳氏下矣惟柴氏意度頗自可觀

魏太武之力足以壹天下而南之世非陳後主也爾朱榮之才足以壹天下而北之世非隋文也以隋文而遇陳後主𨿽欲天下亾混壹弗可得也

秦堅之取晉以迫失之隋文之取陳以緩得之秦以六十萬而奔可謂拙於用多隋以兩八千而勝可謂巧於用寡其故何也隋有將秦無將晉有備陳無備

秦苻堅之量也魏孝文之文也謂夷狄無君吾弗信也慕容恪之貞也斛律光之毅也謂夷狄無臣吾弗信也夫世之稱四子也以才吾之薦四子也以徳

江左諸人風流借借視北霄壤也乃廟堂之上有王景略乎帷幄之中有崔伯深乎景略升孔明之堂伯深入子房之室者也夫豈直六朝唐以後絕未覩也

魏之有崔浩也豈直畱侯哉其淹貫典墳研精翰墨曉暢星歷博習方書藝能之美幾諸葛矣然而超然之智弗若良廓然之量弗如葛也夫是以及也

浩之備載國書也紀實也排擠佛敎也崇儒也自六代至唐史有弗虛飾乎儒有弗異端乎齊史書崔孟軻辟墨百代瞻仰浩以直筆覆宗世但知其才藝緇流至謂釋氏之報燾亦旋死盜手刃出腹中快哉有天道焉

邢巒魏之儒者而功名烜赫世但知其將也楊愔齊之文士而幹用優長世但知其相也巒不以將顯樊深劉焯等爾愔不以相顯邢劭魏收等爾卒魏良將無過巒者齊賢相無過愔者世以儒者鮮通文士爽實余獨惜二子以將相掩其平生也

援於績弗得遺也雲臺外之以嫌乎武於班弗得錄也麒麟殿之以節乎彼自以大公乎而咸未盡也次援於鄧吳次武於霍丙豈不亦廓然哉夫瀛洲而敬宗與也吾弗能愛其才也補孝孫十九矣黜許而仍十八後世必有韙餘言者

以秦之慝也然而不殺周赧也以政之殘也然而不戮六王也裕也於故君則再弒焉於降王則駢戮焉裕之慝也過於嬴而殘也烈於政矣

古今殺降之甚者莫甚於唐髙而項羽白起勿與焉薛仁杲降則殺之王仁本降則殺之蕭銑降則又殺之其他蓋不勝數也項羽未嘗殺沛公白起未嘗再戮降卒也或謂出太宗意夫頡利擒而太宗弗殺也然胡以弗能救與劉文靜死且弗能而況數子也

唐髙祖之謀之於李宻勇之於竇建徳詐之於王世充皆弗如也而以子勝之劉武周薛仁杲羣盜輩耳非建徳輩也李宻有英雄之度而一敗弗能振建徳故匪太宗敵然當救鄭有必勝之勢何至如拾芥也帝王天命此可以觀焉

文皇之於髙麗也未嘗不旦夕畱意焉遼左之歸練兵勵士史不絕書遲以期嵗平壤必舉蓋蘇文必磔非若漢髙之困於冒頓置之度外弗校也而儒生類以爲防何也夫自司馬氏通鑑出而人之讀史者希矣

三代而下當大任而弗動者疇其人哉漢博陸也唐梁公也宋忠獻也若至公亾比盛徳自然近於已正物正者吾必以汾陽亞武鄕焉司馬粹乎其衷也希文廓乎其度也用皆未究惜哉

論相於唐虞之後伊尹周公諸葛至矣漢蕭曹丙魏唐房杜姚宋宋李王文富韓範司馬其庻也漢之相以質勝唐之相以才勝宋之相以體勝

西漢將才東漢將徳髙以才勝故將亾非才者光以徳勝故將亾非徳者聲气之感捷桴鼔哉夫西漢諸將多羣盜髙之起亦三尺也東漢諸將多儒生光之起亦一經也徳也才也咸有自也

唐之將以才勝近西漢而弗如其雄也宋之將以徳勝近東漢而弗如其雅也太宗之才過其徳藝祖之徳過其才甚矣下之從上也

義兵不尙詐謀成安君死泜上矣諸葛氏之八陣一何堂堂正正也唐郭汾陽之禦眾大而公宋嶽鄂國之行師義而肅論兵於三代之下三君子其上乘乎論將於三代之下三君子其至徳乎

唐之林甫宋之檜宇宙大姦之首乎姦之誤國也有柄而弗才者有才而弗柄者有柄且才而弗久者林甫檜兼之故其爲禍烈也林甫擅於朝而祿山懾弗敢動張韓諸帥之兵一旦觧於檜而曽弗知也其才百盧什蔡京胡敢望也

漢之有卓也梁之有景也唐之有溫也略同也亂同也惡同也報同也古今大憝之魁乎操懿裕堅國之害重而民之害輕安史巢勛民之害大而國之害小莽也兼之而始猶飾也

惡之窮天地亙古今者誰乎而武曌是已吾求其庻防萬一者於數千年史冊之間而弗復覩也意者亙數千刼之前有之乎吾知其惟曌獨也合蚩尢商辛王莽董卓曹操朱溫蕭鸞趙髙林甫秦檜而爲一足以當曌乎惡未也【曌武所制字後人遵之非也】

魯之兩姜氏也人知之矣知唐之有武氏而弗知唐有兩武氏也知魏之有馮氏而弗知魏有兩馮氏也兩武氏俱殺子矣兩馮氏防再弒君矣武則折而馮則誅故弗彰也

甚矣女禍之易於襲也而繼之者皆非終焉天之道一已甚矣可再乎魯之兩姜氏也魏之兩馮氏也唐之兩武氏也姜之弒馮之武之殺子若一轍焉夫有所受之也然姜戮於齊馮誅於魏武折於唐鈞弗若前之成也夫馮之後有靈也武之後有韋也成矣而弗能享也信天道之勿可再也

夫亡秦者胡秦以匈奴而不知爲亥也亾唐者武唐以君羨而弗知爲曌也則詎非天哉夫亥之事防而匈奴顯也固非始皇所能逆也夫君羨何能爲而曌之爲武爲女昭昭也且淳風言在宮矣以太宗之英武明燭萬里而目睫弗能察也則詎非天哉

漢之後賢者與不賢者半乎呂之惡也馬鄧足以當之唐之後若武若韋亾弗惡矣而長孫後弗臨朝也故其賢弗著也宋之後若髙若曹亾弗懿矣而楊后弗臨朝也故其慝弗著也

宋之創業中興其君皆弗漢唐若也而母后之賢獨盛焉宣仁之懿其猶在和熹上乎杜之金匱幾一言防邦矣宋人止稱髙曹向孟有以也

戰國之士之立言者一何眾也而亡弗傳者彼曷嘗有意於言哉無論孟荀卽莊列管商申韓韋翟彼所欲傳者其術也寄之乎言焉耳矣然而其術弗傳者術偏也其言傳者言古也

春秋戰國齊魯晉鄭楚宋之間蔚乎其文也秦靡一焉卒以代周文勝極而質反也夫一李斯也文於逐客而弗文於嶧山噫可推矣

叔度閔冉之流也而世少其立言焉仲淹遊夏之匹也而世多其立言焉少者恨之多者惜之也夫漢末節義之區也卽靡立言推者推矣挽者挽矣叔度雍容令譽其享則宜唐初功利之藪也房杜諸人其無能詡師徳審也無中說有仲淹哉信言弗可已也

操之略過孫吳矣而亮以彷佛孫吳白之才過庾鮑矣而甫以擬倫庾鮑古人虛心曩哲故其就益髙也後人蔑視前修故其造益下也

文人無行信乎太史雪李陵少陵拯房琯戛戛乎難哉陳思之憂國韓愈之格君無論白從永王疎矣然而非逆也桞黨叔文躁矣然而非姦也

少室山房筆叢卷六

欽定四庫全書

少室山房筆叢卷七

明胡應麟撰

史書占畢三

冗篇上

學者多譚五覇而不得其說於桓文之外於是取昆吾乎夏取豕韋取大彭乎商以合乎周之齊晉而五之自遷史夏商本紀旣絕弗載而春秋秦漢雜傳子書又往往掇拾其一而軼其二三是以後世之惑滋甚蓋余讀汲冢紀年而始得其說焉夫覇之取稱其大防二諸侯而有勞王室錫之茅土俾專徵伐而人服之若文王之爲西伯是其覇覇以功也諸侯而弗共王室恃其彊大自專徵伐而人畏之若共工之覇九州是其覇覇以力也自徐偃宋襄攘竊仁義卒以削亡爲天下笑而戰國之君盛以甲兵土地相淩於是乎孟軻氏出大明王道以辟之而覇之云者祗以爲尙力之事槪之三代盛時之所謂覇迥不侔矣考竹書所紀三事其始之覇也要皆得之於功而其末之亡皆失之於力者也夏仲康六年錫昆吾命作覇帝芬三十三年封昆吾氏子於有蘇帝癸元年昆吾氏出居許帝癸二十八年昆吾氏伐商三十年商師徵昆吾三十一年商克昆吾此昆吾氏之始末紀於竹書者也夏孔甲元年廢豕韋氏使劉累豢龍帝昊元年使豕韋氏復國商外壬四年邳人侁人叛河亶甲元年彭伯克邳五年侁人入於班方彭伯韋伯伐班方侁人來賔祖乙元年王卽位自相遷於耿命彭伯韋伯武丁四十三年王師滅大彭五十年徵豕韋克之此豕韋氏大彭氏之始末紀於竹書者也合前後而較之昆吾也豕韋也大彭也其詳不可得聞其興滅之大都槪以具矣夫昆吾氏之覇覇於仲康之代而亡於桀豕韋大彭之覇覇於亶甲祖乙之代而亡於武丁夫昆吾氏其興弗可考自彭伯韋伯之命於商而昆吾氏可知也大彭豕韋其滅弗可考自昆吾氏之克於商而豕韋大彭可知也然則世之譚五覇者以其始之以功覇而合之桓文乎則可以其末之以力覇而合之桓文乎則弗可夫桓文固尙力而厥功實弗容掩也迹三氏於始則類迹三氏於末弗類也是昆吾大彭豕韋齊桓晉文之說也

春秋戰國之世文士之好奇不已甚哉自古中興之烈亡大於夏少康者粵自𦇤褓之中已防大難流離竄匿四十餘載迄以一成一旅復夏舊物而光大之彼其﨑嶇有虞仍鬲之間所爲布徳兆謀蓋將靡所不極而史遷本紀盡逸其文後人求之弗得遂舉離騷天問荒忽謬悠之說以實之夫夏自太康距於夷羿寒浞簒於有窮中間防亂因仍世已三易而浞與過澆狡力相資滅斟弒相跨據都邑視王莽桓之禍弗啻十倍豈一刺客一虞人之任哉少康履歷僅見左氏而首末弗詳惟汲冢紀年差備復夏之事第言伯靡自鬲帥斟鄩斟灌之師以伐浞世子少康使女艾伐過殺澆伯子杼帥師滅戈少康自綸歸於夏邑其事𨿽不可詳考要皆王者正正之師至如離騷所謂襲女岐縱田犬則絕不見於簡編也離騷所問蓋齊東里社鬼巫墟墓之談屈子放逐無聊感而筆之以問後世世儒不能辯斥而好奇如沈約者又引之以釋紀年遂使少康靡艾萬古中興之績下仝孟嘗郭解之儔余不得不辯之

三代而上史書名氏之譌眾矣其最大而可疑可疑而弗可弗辯者亡若伯翳之與伯益自史以伯益佐禹以伯翳先秦司馬貞張守節等並疑其謬而莫能援明證以折衷之故歷世紛紛迄於今伯翳伯益爲二也夫使伯翳伯益若共工蒼頡栗陸容成鴻云將齧缺之屬荒忽茫昧而不足有亡則可誠禹之佐舜之輔而秦之先則其人所系世道何如者而可弗定於一也史遷秦本紀云大業娶女華女華生大費大費佐禹平水土輔舜馴鳥獸舜妻以姚之玉女是曰栢翳爲秦之先夫禹作司空天下之大任佐禹濬川天下之大功借令非伯益而別一人則尙書載之當參咎繇伍稷契矣今考虞廷臣庶四嶽九官十二牧輩靡不具載於書而伯翳之文獨不經見以史所稱平水土者質之乎書則偕奏鮮食益事也以史所謂馴鳥獸者質之乎書則掌火作虞益官也然則尙書所云伯益非伯翳而誰耶秦紀所云伯翳非伯益之誤耶蓋伯與栢其音仝【秦本紀作栢】益與翳其聲近故史記誤以一人析而爲二猶幸乎其人𨿽二而其事則一也然而大費之云又胡以稱也則吾嘗讀汲冢紀年而得之竹書紀啟卽位之二年費侯伯益出就國夫史記先稱大費復稱柏翳柏翳爲人名則大費爲國封矣大費爲國名則柏翳爲伯益矣卽竹書一簡而柏翳伯益大費舉不待辯而明而司馬貞張守節皆置弗道彼索隱者惡在其爲索而正義者惡在其爲正也【正義陳紀下亦言二人本一而秦紀陳紀世家益不言按山海經劉歆序先稱伯翳復言伯益其爲一人明甚而太史氏之誤不辯自明矣然正義亦不引】

蘇子瞻論周之失計莫甚東遷而以靈王神聖諸侯服享爲證此但據子朝之書而弗及詳論其世也靈王之世孫寧出君而莫能討崔慶弒君而莫能誅陳生伯輿爭政而莫能斷至假列國大夫以聽訟於王庭其紀綱名分幾於蕩無一存矣谷洛之鬭王欲壅之太子晉之諫可謂切深而王卒弗能用也終其身政事可見惟聘後致命於齊而已神聖服享果何在哉善乎唐李翺之言也神堯以一旅取天下後世不能以天下取河北夫唐之弗振豈亦東遷之罪也夫太子晉一言晉人遽欲舉侵地而返之俾弗蚤死成宣之治可復孰謂東遷計失哉

自文王釋羑里之囚紂錫之弓矢得專徵伐世遂以文王爲西伯至戡黎一事咸曰文王是舉將以震紂而萌其悔心也噫文王三分有二以服事殷仲尼至徳之嘆蓋惓惓焉一旦甫釋囚系而輙有戡黎之舉若勾踐以美女豢吳而兵隨其後者孰謂文王之徳顧爲是耶且紂當文王之時三仁未亡天命未絕諸侯八百未會而文王遽稱兵以獵其郊視後世亂臣賊子舉晉陽以淸君側者復奚異哉元儒金吉甫氏獨引膠鬲之言直以戡黎系之於武而文之心始暴白於天下萬世然膠鬲之言足以證西伯之爲武而不足以證戡黎之爲武也余考汲冢竹書帝辛四十一年西伯昌薨四十二年西伯發受丹書於呂尙四十四年西伯發伐黎自武王之立以至克殷始終西伯之外無別稱焉於是始信戡黎之舉灼然出於武王而文之以服事殷沒齒皦無纖芥可以刷百代之疑矣金氏前編多引竹書獨玆事闗系非眇而紀年所載彰明較著特爲愉快人心而偶未之引豈考覈有所未至耶

甚哉三代而上史氏之說之不足憑也司馬遷列傳七十而首伯夷而其傳伯夷也始之以逃堯之文卒之以伐紂之諫蓋歷數百千年未有核其實者也夫逃堯之謬有識槪能辧之獨伐紂之諫其所闗涉甚鉅宜其所紀載特詳乃遷所取證茫亡一焉而世之儒者萬喙一詞卽博渉自信如宋羅泌之流亦僅啟其端而其說迄靡竟也夫三代之書遷所取證者六經孔孟之外國語短長莊荀韓呂數子已爾孔子於夷則賢之矣孟子於夷則聖之矣而未嘗槪叩馬之事也孔子於夷稱其餓矣孟子於夷述其淸矣而未嘗槪叩馬之言也采薇一歌足發明武未盡善而孔則刪之食粟之恥有大於不聽惡聲而孟則置之揆之事理胡舛謬也先秦之文詳於識文武者宜莫逾左氏勇於非湯武者宜莫逾莊周而左國諸書言者弗引莊列諸書引而弗言書出於漢之後而足以證周之前者汲冢而汲冢諸篇又始終亡一語及也然則叩馬之諫太史氏所采據果何書也夫三代之書其傳於後世常寡而三代之迹其軼於上古常多至聖賢大節未有不具載於六經而互見於子史者若之何合六經諸子諸史而茫亡一證也故吾斷以爲夷齊無叩馬之說也然斯語非遷創之蓋戰國遊談之口而遷信之太果也夫戰國之談其起於見夷齊之遜位而遂疑武王之有爭聞夷齊之居周而遂疑伐紂之當阻因委曲傅防而爲是與夫叩馬一節在夷齊誠優爲而君臣父子一言足以樹天地古今之大戒顧以之垂訓則偉而以之紀實則疎也則君子之讀斯傳者尙亦取其言而姑略其事也哉

仲尼曰伯夷叔齊餓於首陽之下餓之云者蓋以夷齊遜國而貧弗若景公之擅國而富曷嘗謂餓而死也夫孔子餓於陳蔡靈輒餓於翳桑而皆未嘗死胡爲乎首陽之下夷齊獨死於餓也食粟采薇其因餓之一言而附防歟夫武王非愎諫者二子之難難遜國弗難叩馬難無怨弗難采薇莊周稱夷齊之咸陽見武伐殷曰天下亂周徳衰不若避之北至於首陽之山遂餓而死此太史之說所從出於莊生口也而亦可以證其無叩馬之事矣

夫春秋之世之亂也而忍言哉蓋君臣之義絕矣晉欒書中行偃執厲公召韓厥厥曰二三子不能事君焉用厥也齊崔杼弒莊公人謂晏嬰死乎曰君死社稷則死之若爲己死非親暱誰敢任之韓厥晏嬰夫非春秋所謂賢者哉君父之仇義不共天臣弒君子弒父殺無赦亡論其職大小也二子身爲大夫驟聞君父之難當率先有眾奉大義而討之誅元惡以靖國家上也茍不能則死之又不能則去之舍是無可言者方厲公之執而書偃之召也厥挺然力爭尙庶幾萬一挽回必不得已猶當致命畢力於嗣主之世而始焉則爲克之中立以觀其變繼焉則爲盾之同黨以遂其姦晉尙爲有人乎蓋厥也弗臣而悼也弗子矣夫人臣之義食焉弗避其難嬰之食誰之食也莊弒而弗從猶之可也方莊之未弒弗當諫與迨莊之旣弒弗當討與諫而弗行與討而弗遂弗俱當去與四者之義嬰亡一焉生食其祿死而置之臣焉用哉夫春秋之世君臣道絕矣以二子之事如彼而世以爲賢後世亦卒無有非之者甚矣大義之難明也

豫讓漆身吞炭以愧人臣之懷二心者讓蓋以義士自許也當時凜然義之後世亦翕然義之至蘇氏胡氏直以爲聖賢大學之道甚矣宋人之陋也余以爲讓特刺客之好名者非惟弗知義殆近於弗知恥其所言正以教人臣之懷二心而胡以愧也夫君臣父子一也父有弗子子無弗父君有弗臣臣無弗君孟軻氏論手足腹心報施之道至矣而其言可以訓天下之爲君不可以訓天下之爲臣可以陳於唐虞桀紂之前不可以譚於春秋戰國之世以故言出於孟氏而豪傑猶或非之然而曰犬馬曰土芥曰國人曰寇讐其輕重之等較若也夫範氏荀氏滅於知氏知氏滅於趙氏則知氏於範氏荀氏正趙氏之於知氏也讓以眾人報範氏荀氏則二氏之亡仕他姓可矣曷在乎仕其故主之仇之後而且爲之盡力也不幾於寇讎之報報犬馬之視乎夫瑤之未敗果知之讓擇而事之惡取其知瑤之將敗絺爭之讓黙而成之惡取其賢瑤亡也可以死矣弗死襄執也可以死矣弗死至再刺而再執也猶弗死惡取其勇俾襄子而再釋焉將以刺終乎將以弗刺終乎刺而中胡以見襄子於身後刺而弗中胡以見襄子於生前終止而弗刺胡以自立於天下萬世故吾直以讓非惟弗知義而近於弗知恥也其厪厪焉惜其一死務以成其一刺之名而已於人臣無二心奚有也卽人臣二心將以讓借口而又奚愧也夫爲讓計宜何如曰死範氏荀氏上也死知伯之亡其次也死襄子之執又次也以刺而報其主則已卑卑再刺而再弗行而卒弗死而欲以漆身吞炭愧人臣之懷二心者難矣哉【以知氏無人而讓無爲而爲者尢謬夫聶政尙不欲顯其名而要離致戮妻子奚爲也】

自山東遭秦禍諸侯之得志者三而蘇氏之合從弗與焉孟嘗之臨函谷也信陵之存大梁也趙奢之救閼與也孟嘗信陵俱貴公子率列國以攻秦獨奢起小吏提孤軍大破秦師其事甚偉功甚奇乃讀史者忽焉第知奢之勝而已而所以勝弗知也當秦之圍閼與也惠文以問亷頗頗以爲難救何哉閼與之地秦韓趙三國之交秦攻韓而移兵閼與蓋出趙之不意也而趙始發兵救之令秦也據險以拒趙若魏太祖之屯柴壁則趙師阻令秦也扼險以要趙若唐太宗之襲美良則趙師殱二者皆曉兵所忌而頗位趙上將聲聞諸侯固不肻輕用其名鬭成敗於鼠穴也奢則未嘗有戰伐之勲一旦欲翹然自樹勢不容不出死力以見其奇而奢方拔自細微又易以愚秦耳目於是頓兵邯鄲增壘以示吾弱而弛敵之防堅壁以蓄吾威而俟敵之間至於二十八日之久彼師已老而我師方壯然後乘秦諜之往而捲甲以趨之秦欲拒吾於險之外而吾已入欲邀吾於險之內而吾已出比秦人悉甲來攻而吾壁壘已成士有必死之志以久蓄之鋒乘初至之說勵必死之勇以馳乎疲勞暴露之師此其廟勝之勢在趙在秦不待智者而決矣或曰奢之勝歷之謀也歷所謂厚集其陣先據北山皆兵家之常偶合於奢而奢用之蓋奢之勝而非所以勝也奢受命出師勝秦固燭鑑焉而待歷乎哉然則亷頗之議失與頗秦所忌奢秦所易也奢將則敵信而弗疑頗將則敵疑而弗信故奢之事頗𨿽勇有弗能行頗之言奢𨿽勝有弗能奪也夫道逺險狹頗之言誠未爲失而長平之役亦奢也有以狃之悲夫

樂毅不拔二城夏侯以爲庶幾湯武何其陋哉河汾氏從而諛之眉山氏又從而駁之是皆有疑於毅之不取而未嘗熟察古今攻守之大勢也以吾論之卽墨之守不必智如田單而後全而二城之拔非特毅有所不能卽力與材倍蓰於毅者未可必也胡不以戰國推之燕視秦鬭士孰銳毅視武安君起將略孰優下齊七十餘城坑趙四十餘萬震詟孰甚燕之圖卽墨視秦之圖邯鄲孰急平原安平之應變孰短孰長智者所了也然起以百戰之威挾秦國之眾乘長平之勢蹙垂亡之趙一圍而不能舉再命而不肯行三迫而甘伏杜郵之劍觀其力拒應侯之請卽未必盡然而邯鄲之不易克固昭昭矣獨於毅焉疑之可乎夫齊之與燕勢相軋也單之與毅略相等也然而主客異勢怠奮異心重以嗣主狐疑鄰國反間亡臣合力戰士思歸騎刼之代蓋毅有天幸焉不然其能成師返哉故吾謂卽墨之守非單亦全二城之拔非毅所及而論事者必灼見古今攻守之大勢而後可也

甚矣攻守之勢之相懸絕也故守者將有不必才兵有不必眾而攻者將之才有無所用而兵之眾有無所施夫王莽以百萬圍昆陽也而殲隋以百十三萬圍平壤也而潰此其兵莫眾矣則曰將非才也孔明以十萬圍陳倉而不拔孫權以十萬圍合肥而幾擒此其將莫才矣則曰兵非眾也光武悉漢將之良以圖天水而折北神武悉齊兵之銳以圍金墉而殞身此將非弗才兵非弗眾矣則猶曰敵堅也拓跋英楊大眼以四十萬圍鐘離而隻輪不返郭子儀李光弼以六十萬圍相州而九帥盡奔此將非不才兵非不眾敵非不脆矣則猶曰救至也至魏太武屯百萬於宋唐太宗聚天下於遼則不惟將之才絕古今而且帝矣不惟兵之眾極海宇而且精矣【王莽隋兵未必精】加以盱眙小城安市夷帥敵非勍也義隆破膽延壽望風救已絕也然而卒自解者何以故也故曰攻守之勢懸絕甚也有善守則無善攻也而況乎樂毅之將燕昭之兵而攻乎田單之守若之何二城之可拔也而夏侯氏以庶幾湯武然乎否哉

白起坑長平四十萬古今以罪趙括括輕躁寡謀可罪也而長平之事則大有難言者世襲故常類以括爲妄庸豎子則弗考之甚也何者四十餘萬之眾匪易禦之師也四十餘日之圍匪易支之困也使括也而果妄庸豎子若宋義劉秩李元平輩將鋒交卽潰曷能以其眾戰耶將伏發卽殲曷能以其眾守耶以四十萬之兵陷必死之地壁四十餘日之久而亡一叛者至括死而後降則括之爲括可知也括當時所與援桴對壘何人哉秦兵之彊天下靡敵焉白起所擊天下靡堅焉彼且因失地之忿勵用壯之師非閼與之戰兵亡名將亡勇者比也當起未將而頗之禦紇已惴惴矣洎乎武安旣出秦掃境以潛屬之而其王又親至河內發穉弱以趣之蓋不啻宋人所謂空國而戰者噫嘻當其時事勢之亟何如也吾以卽信平弗代而馬服復生未易云也夫括也果若李元平輩則一王紇舉之矣而胡以必起以寡擊之以正擊之亾不可者而胡以用眾而胡以用奇且一朝食滅之矣而胡以若是久也惟將而必起而必用眾而必用奇而括之不得爲妄庸豎子也審矣

秦之縱反間也第欲將括趙卒將之而括卒覆其軍胡秦之巧趙之拙而括之愚也當孝成之受上黨也議之平原平原以亷頗當起其防之亦審矣及頗失亡堅壁孝成讓之而秦間之入直以頗爲易與且降頗也將四十萬之眾外創於敵而內迫於君是章邯鉅鹿之勢也縱頗之才足以堅守趙之君臣而聞斯語其能無矍然動哉而當其時孰可以代頗者馬服死安平亡李牧方保塞未知名蓋六國之將舉亡任此不特趙也獨括素喜兵時亦以能將歸之而先是父奢又嘗代頗卻秦故孝成平原驟舉之而不惑也夫秦之利在去頗不在任括趙之失不在任括在廢頗頗代而四十餘萬之命已懸於白起之手矣方是時趙之夙將頗外樂乘龐暖二子而已趙不將括而將二子未必不爲芒卯扈輒之續而其敗或速於括未可知也括堅守四旬而救弗至而卒以身死敵𨿽不足以贖其僨軍之罪較之誤國而降者猶有間也而世之罪括甚於趙蔥騎刼而孝成平原夷於王遷郭開余是以悲之

謂長卿封禪貢諛信乎弗貢於生前而貢於死日彼欲以奚冀焉謂子云美新漁進信乎弗漁於少日而漁於暮途彼欲以奚爲焉夫封禪見謂名髙而弗知聖王弗繇也夫美新見謂明哲而弗知節士弗憙也是二子之所蔽也夫漢俗急功利躁而獲者夥矣獨二子恬然而宋人以文士故加惡聲而弗原其衷論其世悲夫【俟考】

少室山房筆叢卷七

欽定四庫全書

少室山房筆叢卷八

明胡應麟撰

史書占畢四

冗篇下

陸終氏娶鬼方之女孕而不育十一年開其左脇而出三人焉又開其右脇而出三人焉長曰昆吾名樊已姓封於衛次曰參胡董姓封於韓周時爲吳國楚滅之三曰彭祖名翦彭姓封於韓大彭之墟卽彭城也四曰會人妘姓封於鄭五曰安曹姓封於邾六曰季連姓其後爲楚昆吾氏爲夏伯湯伐桀滅之彭祖氏爲商伯商之末世始亡幹寶曰先儒多疑此事譙周作古史考以爲妄記廢而不論然六子之世子孫有國數千年間疊爲霸王天將興之必有尢物若夫前志所傳修巳背坼而生禹簡狄胸坼而生契歷代久逺莫足相證近汝南屈雍妻王氏男從右胳下水腹生而和平自若足相證明按刳胸裂背古有斯文品體駢胎近所恆覩然未有二脇並開六子具顯者古今迂怪之文亾甚於此譙周所駁允矣幹氏舉一端以蔽之是欲以毫末槪丘山也謬哉

劉知幾史通云汲冢瑣語稱舜放堯於平陽而書云其地有城以囚堯爲號識者憑斯異說頗以禪受爲疑又云汲冢書稱舜放堯於平陽益爲啟所誅又太甲殺伊尹文王殺季歷凡此數事語異正經其書近出世人多不信也按舜之放堯文之殺季無事別說足驗其情已於此篇前後言之詳矣夫惟益與伊尹受戮並於正書猶無其證防而論之如啟之誅益仍可覈也右俱劉語按汲冢書目云瑣語十一篇諸國夢卜妖怪相書也則瑣語之書大抵如後世夷堅齊諧之類非雜記商周逸事者也其書自隋唐志外諸家書目咸所不載蓋自汲冢旣出之後旋就湮沒可知惟紀年載太甲殺伊尹沈約固疑爲後人所增至王殺季歷乃商君文丁非文王也考劉史通前後議論務以春秋亂臣賊子臆度前聖故妄意文王得位亦如商臣許止之爲而不詳考本書恣其臆喙眞所謂言姦而辯記醜而博者其能免仲尼之誅乎夫卽劉引紀年鹵莽不稽若此則所謂璅語云云者其足信哉【唐柳璨有史通析微十卷專辯前十數事通考有此目惜今未見果爾未可謂秦無人也】

武侯自擬管樂管九合一匡才誠不世而所輔桓公所用齊國挾天子令諸侯其勢易舉續用易成武侯扶弱主借偏邦人心去漢迥不侔也至規模局量則檻車三顧寵辱異觀五畝三歸宏隘殊域不待言矣樂防士之雄耳內襲燕昭之銳外因齊湣之湛中入蘇代之間卽他帥行師臨淄反掌何艱於毅而武侯匹哉大抵孔明爲當時言不容大盡否則陳壽之詞與將略非長同一誣謬非事實也

莘埜躬耕南陽抱膝處仝也成湯三聘豫州三顧出仝也伐桀弔民出師復漢心仝也徳感嗣王誠格庸主道仝也尹奮乎百世之上故人亾異詞亮崛起三代之後故家肆臆喙杜工部云伯仲之間見伊呂蓋千載論孔明者至是始定孰謂文人筆端迂逺情事亾足重輕哉

抱朴子逸民篇云魏武帝刑法嚴峻果於殺戮乃心欲用乎孔明孔明自陳不樂出仕武帝謝遣之曰義不使髙世之士辱於污君之朝也其鞭撻九有艸創皇基宜矣稚川去魏未遙孔明傳注俱不載姑記此

漢末諸葛氏分處三國並著忠誠以爲蜀得其龍吳得其虎並自篤論至魏廼曲爲訾詆此晉人諛上之詞耳瑾子恪孫竦亮子瞻孫尙誕子靚孫恢奕葉知名諸葛之才一何盛也恪以材誕以節俱覆宗族禍害略仝瑾以喬延息於蜀誕以靚續嗣於吳天之不絕賢者又何其巧相似也瞻則死君尙則死父懿哉武鄕其有後矣恪材辯英英照耀一世伐魏之舉乘其釁隙豈曰佳兵觀其論眾之書胡異厥叔世率以成敗論惜哉

按史誕與瑾亮𨿽並稱丰後而不言行輩恪嘗與誕相拒東闗似非近族然恪死後臨淮臧均表乞收葬略云故太傅恪得承祖考風流伯叔諸父遭漢祚盡九州鼎立分托三方並著忠誠熙隆世業考魏公休以前未有顯者所云忠勤世業捨誕而誰則於恪爲諸父正子瑜兄弟行耳

史以誕欲保有淮南晉人筆耳鐘會稱姜維云伯約名士公休太初不足多也鐘髙視一世而居誕二子間其人可想壽春之破致死者數百人詎不偉哉

三國時人才盡入曹氏彀中吳蜀智計之士往往不乏而文學何寥寥也禰正平自文舉徳祖外略不掛齒乃頗及張子布意昭於文學必有可觀惜世遂不傳虞翻陸續顧邵父子間標令譽至於風雅並似不嫻韋曜薛瑩一二染指無復五言蜀許靖秦宓譙周郤正輩率文士也詩遂絕響矣【韋曜傳注本名昭史臣避晉諱易之此不然張昭何以不易蓋曜所自攺也】

魯肅居軍旅間手不釋卷談論文辭思度悠逺三國將帥有儒者風諸葛外一人而已而世罕知之肅不死關不亡乘襄樊之銳與蜀並功中原復矣肅死代與權遜定計襲關蜀失荊大事遂去炎燼以灰蒙者千古亡漢之賊也不足與張承業爲奴【肅深不欲取闗公詳本傳中】

當塗爲魏典午爲晉世率知之而意義出處或未明了按代漢者當塗髙春秋防也自西京末玆語盛傳光武與公孫述書嘗稱及而竟無驗及曹氏僭號譙周以問杜瓊瓊曰魏闕名也當塗而髙防驗矣然安知非老瞞擅國之日故封魏以應謠言耶防不足信此蓋可見典司也午馬也見周所爲防文後果驗史謂周有他數術假防爲言耳

世傳天防府十八學士以唐一代人才盡此然當時隱太子及齊王元吉各延攬相傾秦邸不能兼得也按史武徳初太子建成與秦齊二主勢位相軋爭致名流以自助太子則詹事李綱竇軌庶子裴矩鄭善果友賀徳仁洗馬魏徵中舍人王珪舍人徐師謨率更令歐陽詢典膳監任璨直典書坊唐臨隴西公府祭酒韋挺記室參軍事庾抱左領大都督府長史唐憲秦王有友於志寧記室參軍事房齡虞世南顏思魯諮議參軍事竇綸蕭景兵曹杜如晦鎧曹褚遂良士曹戴冑閻立徳參軍事薛元敬蔡允恭主簿薛收李道典簽蘇幹文學姚思亷褚亮燉煌公府文學顏師古右元帥府司馬蕭瑀行軍元帥府長史屈突通司馬竇誕天防府長史唐儉司馬封倫軍諮祭酒蘇世長兵曹參軍事杜淹倉曹李守素參軍事顏相時齊王有記室參軍事榮九思戶曹武士逸典簽裴宣儼文學袁朗及從弟承序然則秦邸幾有雲臺之數亦不止十八也內顏思魯師古相時父子兄弟褚亮遂良父子薛收元敬淹如晦叔侄一時同與盛矣

天防十八學士像閻立本寫今藏兵科中原在大內相傳永樂中收付兵科毎詹翰諸臣供事廷試者必畱飲科中索一玩以爲故事萬曆初周公瑕遊燕中得摹本知捲爲沈存中家物而防尾書迹不逮因爲補錄之瑯琊兩王公俱有防大學士淮南李公介弟子繁刻之石嘗以一本遺家君余及見之存中防謂圖中名字官秩與史多不合如姚東字思亷史作姚思亷柬之蘇壹陸元朗薛莊史皆以字爲名李道蓋文達於志寧許敬宗蔡允恭史皆不字房齡字喬年史以房喬字齡孔穎達字仲達史以爲字穎達蓋唐書成於後人之手此皆當時紀實者也右皆存中防語然以余所見圖中最可疑者莫如顏相時圖載相時字師古按史師古相時兄弟也師古字籕相時字睿師古亦爲秦王府文學聲實出相時上而天防之選不與相時傳新舊唐書皆云武徳中與齡等爲秦府學士舊唐書瀛洲事末復言相時有兄師古紀載甚明當時在選決相時無疑而以師古爲字存中博極羣書諸學士官名仝異悉考列防中此其大矛盾者胡絕口不及嘗意摹本非存中之舊後人因筆談所載按其名字與史異者贗作斯圖而不知相時何人以爲卽師古也第存中所考史傳亦自多互異唐書薛收傳以爲圖像而思收存中以爲思收而圖像按收四年入館至七年卒以劉孝孫補之未圖像之先孝孫已召入爲學士不因思收始以孝孫補也新舊唐書褚亮傳俱以贊亮作杜如晦傳亦云而存中以爲於志寧考志寧傳不言此然亮及志寧各有贊其語殊不類自爲借如傳及存中言則二人必居其一並可疑也存中引蘇世長召對武門上譏其名長意短以蘇爲學士日攺名按史世長入唐髙祖責爲屯監尋引見武門與語平生因調之曰何名之長而意之短此時世長未嘗入秦邸存中蓋誤以髙祖爲太宗唐書孔穎達元字仲達不云字穎達也存中素名不妄而所取證咸抵牾若是蓋全憑記憶不檢冊書考之前輩往往有此病也惟諸人史不載字者王太常謂可補當時之闕誠然第以相時律之政恐不皆實紀耳【於志寧字仲謐李元道字元陽蔡允恭字克讓許敬宗字延族劉孝孫字徳祖蓋文達字文達】

武曌以淫牝穢亂唐室實曠刼所無之變而一代英才傑士俯首臣伏無敢聲其罪者獨駱賔王廣陵一檄詞嚴義正足寒猾賊之膽蓋唐初第一流人物也而生蒙淺躁之譏死罹怨望之訕史氏因循置於文苑並其字失之遂令邑中祀典千載寥寥往余籍弟子員日嘗以白督學建安滕公滕公急材甚業舉行會擢任去不果蘇觀察君禹繼至雅是餘論卽移文祀駱於鄕此舉不特爲當時節士伸寃亦爲萬古詞塲吐气也

唐郗云卿云賔王仕髙宗至侍禦史天后臨朝數上書諷諌得罪貶臨海丞遂與李敬業起義廣陵然則賔王勁气直節始終無毫髮可議自裴行儉惑眾於先魏元忠助桀於後致忠義之操久湮不白自是人間世一大缺陷余不得不明目張膽言之匪以同裏故也

唐人稱賔王上書諷諫武氏得罪必責其復辟廬陵之故不然何以稱諷諫何以致得罪而賔王又何以遂與敬業起兵也

用修云孔北海大志直節而與建安七子並稱駱賔王勁辭義舉而與垂拱四傑爲列以文章之末技掩其立身之大閒可慨也君子當表而出之楊氏此論甚公然謂大閒掩於末技恐不應爾妖牝竊唐舉唐臣子頌徳恐後自賔王一檄痛責其姦大聲其惡曌𨿽漏网千載下罪孽歷歷卽轘磔都市不過何云末技且當時從敬業起事詎止賔王一人今皆湮沒無聞而賔王以一檄故名流天壤謂文章傳气節乎气節重文章乎

賔王起義人所共知而不知其奉母至孝集中三與上官啟皆以捧檄負米爲言至裴行儉辟爲記室則辭以母老不堪逺行情致酸楚詞防眞篤字字滴淚卽李令伯表不過也道王命以自陳則抗言不答半千諭以干進則守道不廻凡賔王操履類出唐文士上遺集班班學者徒泥裴語何哉

駱答裴書云義士期於壯夫忠臣出於孝子旣不能推心奉母亦焉能死節事人駱之器識如此而裴以爲浮躁淺露彼方陳力牝朝詎相入哉【裴𨿽死髙宗末實武后用事世】

凡稱知人者知其人臧否邪正耳窮達修短則姑布子平小術君子不道也裴行儉以器識短王楊四子幸而偶中至今儒者樂道之巵言云裴所稱王勮王勔蘇味道皆覆身竄籍何以優劣四子余謂此不必辯使勮勔果有奇節卓行卽裴言不中吾猶以爲確論今徒以位遇通塞爲驗則裴所見眞姑布子平之術耳況勃等卽如裴論不過浮淺小節而味道輩摸稜邪諂榮寵牝朝器識何在裴之取捨如此其足以混詞塲欺達者哉

方萬里云裴儉以富貴骨相取人而文以器識之說吾未見其能合於四子也賔王一檄气蓋萬古𨿽敗何傷杜爾曹身與名俱滅不廢江河萬里流防哉

史稱駱賔王失職鞅鞅遂與徐敬業起兵夫孽後臨朝羅織萬態卽狄仁傑輩尙誣以反況賔王倡義殺身欲加以罪寧足據乎且文人失意憤悱其常屈平懷沙賈生夭折後世咸悼其忠賔王首倡大義庸可以此訾之駱集十卷今存自疇昔書憤二章外無一鞅鞅語至忠孝气誼浡郁諸制作間有足異者詳見別條

萬曆戊子秋蘇君禹行部婺中余特爲賔王上事云竊見故唐臨海縣丞義烏駱賔王勁气髙風瑰材絕行文詞冠代志業超羣挺生景龍垂拱之辰驟揭天寶開元之軌雕章繪句則霧捲霞舒授簡揮毫則星流電掃楊盧遜其渾博沈宋範以馳驅逃榮上裴行儉之書陸沈靡悔潔己拒員半千之請壁立難攀至孝篤於平生孤忠竭於始仕微官奉母任武功簿而不辭直道事人謫臨海丞而愈奮值牝晨之司國三綱斁而九法淪偕勲冑以勤王片檄呼而大眾集慨一抔之黃壤問六尺之遺孤歷數屠兄殺子之姦元凶褫亟發酖母弒君之惡巨猾寒心旣已首建義旗將裂渠魁於七廟不幸身膏逆刃尙飛靈爽於千秋偉哉國士無雙詎謂文人寡行痛史氏因循弗搜羅於誼烈乃邦人寡陋迄罷享於烝嘗誠萬古不白之沈寃實一代當興之鉅典伏惟褒錄遺忠闡大節亟修廢墜廣勵風猷俾乾坤壯气昌明於崇正之朝海甸英防振勵於右文之日云云以論賔王事附載此【今賔王已祀郡城余嘗集駱詩文闗渉者並昔人遺論爲駱侍禦忠孝辯有他刻】

少室山房筆叢卷八﹤子部﹐雜家類﹐雜編之屬﹐少室山房筆叢正集﹥

欽定四庫全書

少室山房筆叢卷九

明胡應麟撰

史書占畢五

雜篇上

黃之間事變脗合者古今實繁乃前人之采述一何寡也自明諸薦紳先生博雅君子稍稍畱意若餘冬序錄藝苑巵言詳矣然率異代也余偶讀六朝諸史得事之符節者若干條漫錄於左以資談噱其已見二書及世說語林一門並載者與夫事仝代異者咸置弗收至於諸代當以次漸及焉【小說家仝者並附】

齊武帝子巴東王子響要直閣將軍董蠻同行帝爲易名仲舒因戲曰今仲舒何如昔仲舒對曰昔日仲舒出自私庭今日仲舒降自天帝以此言之勝昔逺矣梁武帝子西昌侯藻遣蜀人李膺奉使入都帝戲謂曰今李膺何如昔李膺曰今勝問之曰昔事桓靈之主今逢堯舜之君大爲擊節

晉桓溫有大志不時就嘆曰爲爾寂寂爲文景所笑王融年三十急欲爲公輔嘗嘆曰爲爾寂寂鄧禹笑人溫尋卒融亦被收

宋顏師伯與孝武摴蒱孝武擲得雉謂必勝師伯次得盧亟取子斂之曰幾作盧遂輸直百萬梁韋叡與曹景宗摴蒱景宗擲得雉叡次得盧遂取子反之曰異事遂作塞亦輸直百萬【叡錢出昌義之稍異】

晉王弼數侮鄭康成忽夜聞履聲見一人入閤中自稱鄭數弼曰君年少何以穿鑿文句而妄譏老子也弼惡之俄病卒魏劉蘭排毀董仲舒忽有人葛巾野服直入蘭讀書處謂曰君自是學士何爲苦相排毀義理短長竟誰在而無禮見淩也今召卿往蘭尋卒

晉謝據好上屋燻鼠男胡兒都不知聞人道作此者輒戲笑之前後不一謝公因語次謂曰世人以謗中卽言我亦共爲爾胡兒大悔失言謝康樂父不慧而靈運好臧否人一日同宣逺登車盛欲防宣逺澘然曰祕書蚤世外議亦互有異仝靈運論遂衰止

齊劉祥遇褚淵入朝以腰扇障面祥曰作如此舉止羞面見人扇障何益淵怒曰寒士不遜祥曰不能殺袁劉焉免寒士謝超宗遇褚淵送客墮水超宗大笑曰投畀河伯河伯不受淵嗔曰寒士不遜超宗曰不能賣袁劉焉免寒士

晉王敬倫風姿似父作侍中公服從大門入桓公望之曰大奴固自有鳯毛宋謝鳯子超宗嘗作殷淑儀誄帝大嗟賞謂謝莊曰超宗殊有鳯毛按謝事在王氏後今世率稱謝而不及王余意鳯毛謂靈運耳南史靈運子鳯蚤卒不言能文章以劉道隆犯諱故此語獨傳如敬倫父豈亦名鳯耶

宋沈慶之不肯北伐文帝彊之慶之曰耕當問奴織當問婢陛下謀白面書生事何由濟師竟無功魏邢巒不欲圍鐘離魏主詰之巒對曰耕則問田奴絹則問織婢臣旣謂難必無克理城果不拔

吳孫皓勸晉武帝酒曰昔與汝爲鄰今與汝爲臣上汝一杯酒願汝壽萬春宋王歆之贈劉邕歌曰昔與汝爲臣今與汝比肩旣不願汝酒亦不願汝年

宋中書舍人狄當周赳詣張敷先旁設二牀去壁三四尺二客就席數呼左右曰移我牀逺客赳等失色而去齊中書舍人紀僧眞以武帝命詣江斆登榻坐定斆便命左右曰移吾牀讓客僧眞防气而退又王僧達焚路太后弟所坐牀亦類

齊侯景出鎭河南謂神武曰今握兵在逺人易爲詐所賜書背乞加微防神武卒世子澄以書徵之書背無防遂不至發兵反隋髙祖與漢王諒約凡璽書徵召敕字傍別加一防髙祖崩太子廣以書徵之以敕字無防遂不至發兵反

宋檀道濟伐魏叔孫建以輕騎邀其運道道濟夜聚沙覆之米唱籌量之魏諜以爲糧也因殺告者道濟全軍而返周賀若惇伐陳侯瑱以舟師斷其糧援惇聚土營內以米覆之集諸營軍士各持囊詣官司若請給者陳人信之全軍而返

宋陸修靜以白羽扇遺張融曰此旣異物以奉異人齊髙帝以白羽扇遺孔靈產曰君有古人之風故贈君古人之服

齊明帝以漆燭盤賜傅昭曰君有古人之風賜君古人之物梁昭明以瓠食器賜劉杳曰卿有古人之風故賜卿古人之器【四事大同蓋六朝口語類爾前以羽扇事仝故各類】

晉向秀注莊子妙析奇致大暢風惟秋水至樂二篇未竟而秀卒秀子幼義遂零落然猶有別本郭象見秀義不傳於世遂竊以爲巳注乃自注秋水至樂二篇又易馬蹄一篇其餘眾篇或定防文句而已又髙平郗紹作晉中興書數以示何法盛法盛有意圖之謂紹曰卿名位達不復俟此延譽我寒士無聞於時如袁宏幹寶賴有著述流聲宜以爲惠紹曰一生苦心具在於此非吾子之所能奪也遂勿與法盛銜之紹書成藏於齋內廚中法盛詣紹會紹不在直入竊書紹無兼本遂行何書【何事別無考或未必盡然第向以別本而存紹無兼本而沒此當知也】

梁賊宋子仙破會稽得庾肩吾欲殺之先謂曰吾聞汝能作詩今可卽作若能將貸汝命肩吾操筆便成辭采甚美賊釋之齊獠賊執張融將殺之融神色不動方作洛生詠賊異之而不害【世譏賦詩退虜余嘗集此例十數爲吾黨解嘲】

齊何恢有妓張耀華美而有寵阮佃夫求之恢曰恢可得此人不可得也阮遂諷有司以公事彈恢罷之晉石崇妾緑珠美孫秀命使求之崇悉出諸妾數十使者曰奉命求綠珠他非所欲崇勃然曰此人不可得也秀遂以事害崇

宋範曄作和香方序曰麝本多忌過分必害沈實易和盈斤無傷零藿虛燥詹唐黏濕甘松蘇合安息郁金之屬並被珍於外國無取於中土又棗膏昏鈍甲煎淺俗非惟無助於馨烈乃當彌增於尢疾也所言悉以比類朝士麝本多忌比庾仲文零藿虛燥比何尙之詹唐黏濕比沈演之棗膏昏鈍比羊保甲煎淺俗比徐湛之甘松蘇合比慧琳道人沈實易和自況又卞彬爲禽獸決錄目禽獸云羊性淫而狠豬性卑而率鵞性頑而傲狗性險而出皆指斥貴勢其羊淫狠謂呂文顯豬卑率謂朱隆之鵞頑傲謂潘敞狗險出謂呂文度其險詖如此又蝦蟇賦云紆靑拖紫名爲蛤魚比令僕也又云蝌斗唯唯羣浮闇水爲令史也

湘東王徐妃以王眇一目常作半面妝其臣曁季江語人云蕭溧陽馬𨿽老猶駿可騎徐娘𨿽老猶尙多情齊祖珽乘老馬常自號驑駒又與寡婦某通常令左右呼娘子其友人誚之曰老馬十嵗尙號驑駒一妻耳順彊呼娘子【李獻吉徐娘老去風情在用此事見梁元徐妃傳】

齊範元琰以園蔬爲業嘗出行見人盜其菘元琰遽退走母問其故具以實答母問盜者爲誰答曰向所以退畏其愧恥今啟其名願不泄也於是母子祕之或有涉溝盜其筍者元琰因伐木爲橋以度之自是盜者大慙一鄕無復艸竊又郭原平宅上種竹夜有盜其筍者原平遇見之盜者奔走墜溝原平乃於所植竹處溝上立小橋令通又采筍置籬外鄰里慙愧無復取者【又沈道處遇人盜菜並筍事絕類但沈則市筍遺盜故附此】

齊解叔謙母有疾夜於庭中稽顙祈福聞空中語云得丁公藤爲酒便差卽求訪至宜都見山中一老公伐木問之答曰丁公藤也叔謙便拜伏流涕此公愴然授以四段叔謙受之顧視此人不復知處又滕曇恭年五嵗母楊氏患熱思食寒土俗所不產曇恭銜悲哀切俄過一桑門問其故曇恭具告桑門曰我有兩分一相遺還以與母舉室驚異尋訪桑門莫知所在王儉時隨僧防在郡號爲滕曾子又同時宗元卿有至行鄕裏宗事號宗曾子又蔡曇智鄕裏號爲蔡曾子皆齊人也

宋張暢常念持觀音南譙之搆逆也暢不從王欲害之夜夢觀世音曰汝不可殺暢遂不敢害及王敗暢系獄誦觀世音經千徧鎖寸寸斷獄司易之復斷吏因釋之又太原王謨北徵失律軍法當死夢人謂之曰汝誦觀世音千徧可得免禍誦滿千徧將就戮將軍沈慶之諫遂免【並後俱出太平廣記相類頗眾以方外恐不皆實略舉二條】

吳人陸暉系獄分死乃令家人造觀音像冀得免死臨刑三刀其刀皆折官問之故答云恐是觀音慈力及看像項上乃有三刀痕現因奏獲免【按吳地名蓋亦六朝人也】

東魏孫敬徳天平中定州募士奉釋教嘗造觀音像自加禮敬後爲刼賊所引不勝拷楚忽夢一沙門令誦救生觀世音千徧執臨刑誦念數滿刀自折爲三段膚頸不傷三易其刀終折如故丞相髙歡表請免死及歸覩其家觀音像項有刀迹三【此類約十數則不備錄】

後魏範陽寺僧失其名誦法華爲常業初死權殮隄下後攺塟骸骨並枯惟舌不壞又雍州有僧誦法華隱白鹿山感一童子共給及死置屍巖下余骸並枯惟舌不朽此例頗眾第舉二事槪之

晉羊祜三嵗時乳母抱行乃令於東鄰樹孔中探得金環東鄰人云吾兒七嵗墮井死曾防金環失其處所乃驗祜前身東鄰子也又何靖有一女數嵗而亡女始病時防小刀子母奪取不與傷母手防後一年又產一女年四嵗謂母曰前時刀子何在母曰無也女曰昔爭刀子故傷母手云何無耶母甚驚怪告靖靖曰先刀子猶在不母曰在靖曰可更取數刀子合置一處試之女見大喜卽取先者【又廣記文澹事絕與羊類以唐人故不錄】

晉幹寶父瑩有寵婢母甚妬之及瑩亡遂生持婢葬於墓寶兄弟尙幼不知後十餘年母防開墓而婢伏棺如生載還經日乃蘇言其父恩情如舊旣而嫁之生子又義熙四年瑯琊人陳朗婢死已葬府史夏假歸行冢前聞土中有人聲怪視之婢曰我今更活爲我報家其日已暮旦方開土取之彊健如常又漢杜錫家葬而婢誤不得出後十餘年開冢祔葬而婢尙生問之曰其始如瞑目自謂當一再宿耳初婢埋時年十五六及開冢後姿質如故更生十五六年嫁之有子【又博物記載漢一宮人事仝已載二酉綴遺中此事與前切類第非六朝故錄後】

宋浦陽江有琵琶圻圻有古冢墮水甓有隱起字云筮吉防八百年落江中謝靈運取甓詣京咸傳視焉乃驗繇古冡已八百年矣【見水經】東京丰都市掘得冢得銘云筮道居朝言近市五百年間於斯見矣當時達者參驗是魏黃初二年所葬也【朝埜僉載】又梁任昉得古墓銘云言土蓍言水甸服黃鐘啟靈趾瘞在三上庚墮遇七中已六千三百浹辰交二九重三四百圯歷代無知者至唐鄭欽悅始辧之詳載別刻右見異聞集𨿽唐事實出六朝

後魏天賜中河東人張恩盜發得得志云我死後傳子孫二千年困於恩恩得古鐘磬皆投於河【史系】後魏髙流之爲徐州刺史決滹沱河水繞城破一古墓得銘曰吾死後三百年背底生流泉賴逢髙流之遷吾上髙原流之爲造棺槨衣物取其柩而攺葬焉【朝野僉載】又廣記開元中江南大水侍禦史鄔載見道傍古墓水潰其穴命遷於髙原旣發墓得銘云爾後一千年此地化爲泉賴逢鄔侍禦移我向髙原校其年果千嵗矣【此酷與髙流之事類以唐時故附後】

晉皇甫謐隱居不仕眈翫典籍至忘寢與食時人方之好色謂之書淫梁劉峻從桑幹還自謂所見不博更求異書聞京師有者必往祈借淸河崔慰祖謂之書淫

宋劉穆之目覽詞訟手答牋牘耳行聽受口並酬應不相參涉悉皆贍舉隋劉左畫圓右畫方口誦目數耳聽五事同舉無遺失【二事人多不信然亦未必盡誣或傳之太甚耳】

晉陸機初入洛次河南偃師時直結陰望道左人居因往投宿見一年少置易投壺與機談機無以抗旣曉便去稅驂逆旅問嫗嫗曰此東數十里無村落正是山陽王家冢墓耳機還睇昨路空野霾云拱木蔽日知所遇者信王弼也又陸云獨行偃師中忽見一家墻院整峻云時饑乏因而請前見一年少二十餘風姿可嘉論敍平生不異於人尋共說老子極有辭致云出臨別語云我山陽王輔嗣也云出門還望向處正是一冢比至家已經三日右二事俱出異苑不應陸氏兄弟同時見鬼當是一事記者訛作二人耳

陳後主在東宮集官僚置宴時造玉柄麈尾新成後主親執之曰當今𨿽復多士如林至於堪捉此者獨張譏耳卽手授譏其後後主嗣位譏爲東宮學士後主嘗幸鐘山開善寺召從臣坐於寺西南松林下敕譏豎義時索麈尾未至後主敕取松枝手以屬譏曰可代麈尾顧羣臣曰此卽張譏後事

梁劉之遴在告常寄居南郡忽夢前太守袁某謂曰卿後當爲折臂太守卽居此中之遴後牛奔墮車右手偏直不復得屈伸旣而連典此郡晉羊祜葬親遇術者云墓於法當出天子祜惡之遂掘損其墓術者再過之云尙當出折臂三公祜後墮馬折臂果至三公

晉謝與苻堅相拒淝水使謂堅請退軍濟師以決勝負諸將不可堅曰俟彼半渡我以鐡騎蹙之蔑不濟矣軍旣退不可止遂大敗秦由是亡後周尉遲迥伐隋文使子惇與韋孝寛相拒沁水惇布陳二十餘里麾兵小卻欲俟孝寛眾半渡而擊之孝寛等乘其兵卻鳴皷齊進士皆一當百惇眾大敗迥由是遂亡

苻堅伐晉至淝水大敗聞風聲鶴唳皆以爲晉兵齊沈攸之率眾東下戰敗其子元琰奔還聞城外鶴唳皆以爲軍聲

晉桓溫伐李勢戰於笮橋不利將退兵適軍中誤鳴進皷士殊死鬭遂克之宋世祖伐元凶幼戰不利適劭將魯秀誤鳴退皷遂克之

晉幹寶撰搜神記時人稱之曰卿可謂鬼之董狐元魏使李騫入梁見佛寺傍執板筆者謂之屍頭騫曰此僧之董狐也又六朝人撰酒經時謂酒之南董黃長睿號書之董狐

吳孫皓寵姬張氏死思其色使巧工刻木作美人形像常置坐側隋帝愛柳刻木作其形毎飲酒必置坐隅【孫皓時晉己革命吳亦遂亡故附此】

少室山房筆叢卷九

欽定四庫全書

少室山房筆叢卷十

明胡應麟撰

史書占畢六

雜篇下

漢唐而下史籍所書有一事譌而二之者有二事混而一之者有一事傳而余悉冺者有一事實而餘皆虛者有二事類而無一實者卽更僕未易悉數漫舉數則以例其餘

魏時殿前鐘忽大鳴震駭省署華曰此蜀銅山崩故鐘鳴應之也蜀尋上事果云銅山崩時日皆如華言又中朝時有人畜銅澡盤晨夕恆鳴如人扣以白張華華曰此盤與洛鐘宮商相諧宮中朝暮撞故聲相應可鑢令輕則韻乖鳴自止也依言卽不復鳴按此必一事記者譌而二之

吳東陽樵夫入山遇大作人言因縛之獻孫權路與老桑共語旣至權命烹之焚柴萬車如故諸葛恪曰當以老桑煮之如言立爛又張華斑貍事貍亦與華表共語雷煥識之遂得貍本形二事不應絕肖恪或近實華當由博識附會耶

漢武遊上林見一好樹問東方朔曰名善哉帝陰使人識其樹後數嵗復問朔朔曰名爲瞿所帝曰朔欺久矣名與前不同何也朔曰夫大爲馬小爲駒長爲雞小爲鶵大爲牛小爲犢人生爲兒長爲老且昔爲善哉今爲瞿所長少死生萬物敗成豈有定哉帝乃大笑又武帝幸甘泉長平阪道中有虫赤如肝頭目口齒悉具先驅馳還以報上使視之皆莫能識時東方朔在屬車中令往視焉朔曰此謂怪哉是必秦獄處也上使按圖果秦獄地上問朔何以知之朔曰夫積憂者得酒而解乃取虫置酒中立消賜朔帛百疋按朔以虫爲怪哉卽名樹爲善哉意也滑稽之防卽事可知卽虫或秦獄寃气所結而怪哉之名則朔詭撰欺帝無疑使異時再遇此虫不知易何名號矣又漢武故事東都獻短人名巨靈見朔曰王母種桃三千年一實此兒已三偸之而洞防記記一女人愛幸於帝名巨靈常出入唾壺中朔見之巨靈遂飛去二巨靈一男子一婦人迹俱詭異又並與朔狎或謂必有一僞余直以爲皆烏有耳

朝野僉載云唐初兵部尙書任環敕賜宮女二女皆國色妻妬爛二女頭髮禿盡太宗聞之令尙宮賫金缾酒賜之云飲之立死環三品合置姬媵爾後不妬不須飲之若妬卽飲柳氏拜敕訖曰妾與環結髮夫妻俱出微賤更相輔翼遂致榮官今多內嬖誠不如死遂飲盡然非酖也旣睡醒帝謂環曰其性如此朕亦當畏之子其柰何因敕二姬令於別宅中安置又國史異篹云房齡夫人至妬大宗將賜美人屢辭不受乃令皇后召夫人語以媵妾之流令有常制且司空年近遲暮帝欲有優崇之意夫人執心不回帝乃令謂曰寧不妬而生寧妬而死曰妾寧妬而死乃遣酌一巵酒與之曰若然可飲此一酖一舉便盡無所畱難帝曰我尙畏見何況於齡右二事絕類不應太宗屢賜大臣侍姬又屢以藥酒恫喝其妻而其妻又俱飲之也齡妻盧氏當房病困嘗剔目以自誓而晚節至斯可謂生平盡廢若此事則余直以盧有妬聲好事遂因環婦嫁名房妻耳不然太宗之術弗效於柳而復試於盧何不憚煩哉

後漢書云孝女叔先雄犍爲人父泥和永建初爲縣功曹縣長遣泥和拜檄謁巴郡太守乘船墮湍水屍防不歸雄感念號泣心不圖存常有自沈計家人毎防閒之經百許日稍懈雄因乘小船於父墜處慟哭自投水死弟賢其夕夢雄告之卻後六日當共父同出至期伺之果與父相持浮於江上按此事與曹娥同出後漢範史同傳今曹娥以邯鄲蔡氏賞識盛傳而此事絕無知者故特詳之

諒輔字漢儒仕郡爲五官掾時夏大旱太守出祈禱山川連日無所降輔乃自暴庭中期日中不雨乞以身塞無狀於是積薪柴聚茭茅以自環搆火其傍將自焚焉未及日中時而天云晦合須臾澍雨一郡沾潤此亦與戴封同世而人罕知並錄之輔時爲【彖】尢難也

漢末劉平遇盜扶持其母奔走逃難兄仲遺腹女始一嵗平抱仲女而棄其子母欲還取之平不聽曰力不能兩活遂去不顧此事亦見後漢書列傳在鄧攸先其失則甚之矣

天寶中漢州雒縣尉張涉自舉日試萬言詔中書省試涉令善書者二十人各操紙執筆就席環庭而坐但占題目身自巡歷依題口授言訖卽過周而復始至午後詩成七千餘字仍請滿萬宰相云七千可謂多矣何必須萬具以狀聞勅賜縑帛拜太常丞直廣文館時號張萬言右見唐語林又唐詩紀事長沙王璘詞學富贍崔詹事亷問表薦於朝先試之使廨璘請十書吏皆給筆札璘口授十吏筆不停綴首題黃河賦三千字復爲鳥散餘花落詩二十首授筆而就時忽風雨暴至數幅爲回飇所捲泥滓沾漬璘曰勿取但將紙來縱筆一揮斯須復十餘篇矣未亭午巳七千餘言時路嵓當軸遣一介召之璘曰請俟見帝嵓大怒亟奏廢萬言科璘仗防歸放曠杯酒間恆自稱日試萬言王某云右唐二事絕類皆試萬言皆至七千而止璘未亭午已就較張尢速乃張竟獲官而璘徒步當事者固有洪隘然亦孰非命也王勮艸五王冊文命五吏執筆分寫頃刻俱就與二事亦頗侔今所試不傳固宜第他什亦無存者信疾行無善迹也

王長公巵言所載臥冰種玉射石望塵等事並其姓皆符合可謂至奇陳心叔名疑略仝余推此更得數事如漢張良稱三傑唐張說亦稱三傑【見宗詩云赤帝收三傑】蜀張飛敵萬人秦張蠔亦敵萬人【苻秦鄧羌張蠔咸稱萬人敵見史書】雄艸太經而楊泉亦艸太經【見馬意林】楊傑號無爲子而楊繪亦號無爲子【見瀛奎律髓釋梵類】瘞子之郭前有巨後有世通【見南史孝友傳】分身之葛前有後有從周【葛仙公見神仙傳葛從周號分身將見淸異錄】遇仙之王前有質後有積薪皆觀碁也去婦之王前有歡後有季友皆勤學也【爲婦所棄也歡事見顏平原判語季友事見杜工部歌行所謂河東女也】采薪讀書之劉前貞素後仁軌閉戶讀書之劉前孔昭後士元【孔昭畫字士元焯字】逃儒入釋者梁彥和逃釋入儒者唐希仁六用並行者宋穆之五事仝舉者隋光伯皆劉姓也而百藥藥師二李咸竊楊素之姬士衡士龍二陸互見王弼之鬼尢爲可笑至武與臏並善兵著書並曰孫子而孫綽書亦曰孫子奭與衍並善辯著書並曰鄒子而鄒陽書亦曰鄒子此例頗眾若睢蠡仲淹三範並變姓名咸著聲績又千古異聞也【晉書王歡傳與顏稍異彥和勰字希仁軻字也】

古今字號之仝尢有奇者並識之

號浮休之張前有文成後有蕓叟【唐張鷟宋張舜民並號浮休子見史】稱紫芝之兪前有秀老後有玉吾【宋詩人兪秀老元文士兪琰並紫芝】中山之劉前禹錫後子儀【一唐一宋並名劉中山集】東萊之呂前居仁後伯恭【一祖一孫並以東萊名集】少室山人之李有布衣有拾遺【李荃隱居不仕李渤徵爲拾遺並有斯號】石林居士之葉有尙書有少保【一吳縣人位至執政見宋史一松陽人官至尙書見一統志皆名夢得皆徙湖州皆博學著書】集花蕚之李前尙正後子大【唐李尙正兄弟三人宋李洪五人俱有花蕚集】封花蕋之徐前衍母后昶妃【俱爲蜀人見郎瑛類稿或云後花蕋費姓俟考】至李義府呼李貓李徳柔亦呼李貓尢可笑也【見南唐近事】漢兩子夏兩子云【杜欽杜鄴俱字子夏雄谷永俱字子云】並能文兩子夏又同姓且同時也宋兩方叔兩功父【一方叔李定孫一方叔李豸字一功父郭祥正一功父張南湖】並能詩二方叔又同姓且仝時也宋又有兩張子厚【其一闗中人號橫渠者其一見呂居仁詩話是吳中人亦舉進士嘗爲歐陽棐書六一廬山髙詩見石林詩話】兩張子野【俱名先俱天聖間進士俱能詩俱壽考一博州人號張三影一吳興人見齊東埜語】

韓文公有二一唐昌黎一南唐熙載熙載去宋近像傳於後世遂以爲昌黎【此與陳孟公事生前身後可作一確對也】

兩京房俱術士兩劉歆俱儒生兩龔遂俱郡守兩韓信俱武略俱封王俱亡國兩張禹俱文學俱封侯【一安昌一安鄕】俱享年造物之巧如此【光武紀受尙書於許子威劉歆著五行傳】

二王喬皆得仙世知之二劉商皆得仙則人罕知也二王匡皆爲將世知之二劉茂皆爲將則人罕知也二王褒皆能文世知之二劉徳皆能文則人罕知也然又有三王喬三劉商三王匡三劉茂五王褒三劉徳異哉【此例古今頗眾詳余仝姓名考中往讀路史十數人常以爲駭近乃知其疎也】

向歆本父子然劉植傳子名向兄歆字細君則歆伯向侄也兩劉仲一髙祖兄一光武兄皆同胞皆不類王商有七漢四人王吉有五漢三人【俱詳仝姓名考】

婦人事尢有酷類異常者弒君之姜前有文後有哀殺子之武前有曌後有惠淫亂之馮前有文明後後有孝文後皆同代二馮二姜又同族也春秋事人共知二武殺子俱見傳惠妃之惡不減驪姬非玉環可望以早夭人罕知二馮各見魏書然蜀有兩花蘂夫人一王衍母隨衍入唐一孟昶妃隨昶入宋皆徐姓皆能詩皆亡國皆不善終竅合乃若此哉【花蘃詳郎瑛類稿一云費氏】

古今事酷類更有甚者漢兩嚴遵一字君平一字子陵皆髙士又皆易姓【始皆莊姓避諱易嚴見傳】皆二名【君平一名尊子陵一名允亦見傳中】兩樊崇俱賊帥一赤眉一尢來兩李育俱賊將一王郎一公孫又皆一歸附一滅亡唐兩李光進一光弼弟一光顏兄皆爲將皆假節皆兄弟有戰功又皆名爲兄弟所掩宋兩李定一彈子美一彈子瞻所害皆文士皆正人皆蘇姓又皆下獄幾死此數人者其世代同名姓同人品同事實同一至於是何其異哉【李定劾蘇舜欽見朱子語錄甚詳筆談又有夷將李定亦熙寧時又見劉備李通傳共五李定】

世知馮婦之男子而不知許負之婦人也【見三國誌劉焉傳末漢封明雌亭侯】世知王聖之婦人而不知孟光之男子也【王聖漢安乳母擅權當時宦官有王聖然不甚著孟光梁鴻妻外蜀孟光見三國誌有傳】三李平一婦人二男子俱貴顯【一漢武帝婕妤一劉蜀大臣一元魏名將】四巨靈二男子二婦人俱怪神【一仙掌巨人一東都短人一漢武宮妃一九元眞母見路史】

宋制科題有堯舜湯禹所舉如何乃漢時宮中謁者趙堯舉春李舜舉夏倪湯舉秋貢禹舉冬各職天子所服也又湯周福阼乃張湯杜周也當時士子以唐虞三代爲對遂無一合者【見沈氏寓簡又醫家有二扁鵲二雷公詳別則】

世知仲尼文宣王而蕭子良長孫稚亦皆文宣王也延岑號武安王在忠義前劉嘉封漢中王在昭烈前今但知徳雲長劉仲諡魯哀公朱建稱平原君皆在後尢僻也【文宣見路史余並見兩漢書又李光弼嶽飛俱諡武穆嶽與諸葛又俱諡忠武】

先仲尼稱聖於魯者臧紇後仲尼稱聖於魯者展禽又楊震在漢稱夫子而李固弟子亦七十二人蕭潁士在唐稱夫子而權徳輿門生亦七十二人【展禽至孟始以聖稱】

西京雜記有杜陵杜夫子三十國春秋有舞陽杜孔子稱名之類一至於此記謂杜奕棋天下第一蓋其徒尊之若抱朴子所稱棋聖之類然拾遺素稱詩聖又稱集大成又自稱杜陵曷若奪此稱還吾子美不尢稱情耶【又莊忌稱夫子是字】

顏回爲羌帥曽參爲市人已見前載稱顏子者黃憲外謝尙徐陵周續之皆六代人也稱曾子者張覇外宗元卿蔡曇知滕曇恭皆一時人也【南齊人俱見南史列傳又陸云亦稱顏子】

兵家有十哲僧家亦有十哲皆能詩者畵家亦有十哲皆散見諸書人多不備錄又唐舉塲有十哲又權徳輿門生七十二中十人登輔相爲十哲尢可笑也

三傑有三漢諸人外唐吳少微富嘉謨谷倚皆文人張說源乾曜宋璟皆宰執三君亦三【一卽陳蕃等二見名疑】三髙有二【何防及範蠡等】三少有四【已見名疑】

四友有四周文王外吳太子孫登四友諸葛恪張休顧譚陳表晉王惇王澄庾胡母輔之唐李嶠杜審言崔融蘇味道四皓亦有二商山外六朝徐伯珍兄弟四人皓首相對號四皓四公子二【一戰國一梁時】四豪外有四英【諸葛亮等】四傑外有四俊【員半千等見史及唐詩紀事】

五老有二唐曹松等五人登第皆年七十餘號五老榜在宋耆英前五侯二俱東漢一王氏一宦官

七子不始建安鄭公孫黑彊與六大夫盟謂之七子七賢不始竹林後漢書袁祕等七人以身扞刃救郡守皆死褒曰七賢又七賢過闗是李白張九齡王維鄭虔張說李華孟浩然又七貴亦二己見名疑

唐虞八元八愷周八士晉八王外漢八俊八顧八及各二【詳黨錮傳】晉則八達有三【並見名疑】然晉又有八伯郤鑑爲方伯阮放爲宏伯卞壼爲裁伯蔡謨爲朗伯胡母輔之爲達伯阮孚爲誕伯劉綏爲委伯羊曼爲黠伯見曼傳【顧廚俊及獨八廚不再見】

著書名姓相類如三孫子三鄒子皆世所共知又名各不同不足相亂然有不可不辯者二孔甲一黃帝史一仲尼孫俱著書俱名盤盂一載漢藝文志一附孔叢子中今藝文志之盤盂不傳而孔叢子之盤盂傳世遂以後之盤盂傳前之孔甲非也二牟融一漢大尉一漢布衣俱著書俱名牟子一載隋藝文志一附明集中今藝文志之牟子不傳【意林所載尙百餘言】而明集之牟子傳世遂以釋之牟子傳儒之牟融亦非也【又夏帝名孔甲而唐詩人有牟融尢奇孔叢之盤盂疑崇文目誤而明牟子余疑爲僞言俱有辯】

醫家二扁鵲一黃帝時人一戰國時人二雷公一黃帝時人一趙宋時人按戰國秦越人明洞醫道世以其與黃帝時扁鵲類因以爲號今所傳難經乃秦越人作非扁鵲也宋雷斆撰炮炙三卷人多不知其名但以素問有雷公爲黃帝弟子遂以炮炙卽黃帝時雷公撰其人與事酷類有如此者今二書盛行黃帝時扁鵲宋之雷公殊沒沒因詳識此以例其餘按隋志有雷公注神農本艸四卷此當是僞托黃帝時者非宋人也漢志經方類有秦始皇帝扁鵲兪附方三十卷此當是黃帝時扁鵲然亦依托未必眞也

世率以東漢無二名者亦不盡爾苐以不甚顯故人罕知余讀後漢書及通鑑得數十人識於後

西門君惠【王莽時勸劉秀反者見鑑】丘靈舉【字季知見王柔傳注餘二名者多字】力子都【亦莽時羣盜東海人】劉文伯【卽盧芳也】劉子輿【卽王郎也】

劉俠卿【劉盆子嘗爲俠卿牧羊】鄧仲覽【延岑將見鑑建武五年】遲昭平【平原女子見鑑王莽地節元年】儲大伯【光武大夫說鮑永者】

焦仲卿【見樂府】

彭子厚【彭寵侄】

彭蘭卿【亦彭寵侄並見後漢寵傳】劉盆子

蘇不偉【見後漢書與蘇章同傳】費長房【後漢書方術傳】薊子訓

謝夷吾

樊志張

計子勲

王和平【自費長房至此六人並見方術諸傳】曹世叔【曹大家夫】

劉長卿【妻見列女】

陳文矩【見列女類李氏夫】衛仲道【蔡琰先適夫見董祀妻傳】劉騊駼【見文苑劉珍傳】卿仲遼【見黃香傳】

叔孫無忌【見方術趙彥傳】魯女生【附華陀傳末】

冷壽光【附華陀傳末】

劉景宗【見華陀別傳附後漢書陀傳注中】東郭延年【見甘始傳道術士也】封君達【仝上】

侯子道【見嚴光傳注】

韓怡休【韓伯休先名見侯傳】謝季孝【見戴良傳】

虞都尉【漁陽大姓見馮魴傳】韓仲伯【見李熹傳】

李子春【仝上】

曹破石【節弟見傳】

李曼卿【識命者見王郎傳】董次仲【檀鄕賊帥並下俱見光武紀注】士師郎【獲索賊帥】

梁安國【統孫附傳】

梁伯玉【冀子附傳】

梁不疑【冀弟】

鄭居業【眾之曽孫附傳】謝曼卿【見賈逵傳】

桓元卿【見桓榮傳】

劉能卿【見更始傳】

李子云【見逄萌傳】

馬伯濟【武兄附傳】

成翊世【見杜根傳】

尹不疑【單超傳】

徐匡鉤【吳良傳】

戴次公【黃昌傳】

伏無忌【見後漢書序】

董奉徳【任末傳】

令狐子伯【王覇妻傳】

楊光憲【鄭傳】

叔先泥和【列女叔先雄父】韓伯髙【見儒林薛漢傳】澹臺敬伯【仝上】

孔長彥【見孔僖傳又弟季彥】任文公【見方術傳又父文孫】張伯路【見左雄傳】

劉文松【仝上】

甄子然【見孔融傳】

臨孝存【仝上】

郝孟節【附方術王眞傳】蘇伯阿【見光武紀紀末史論】王君公【避世墻東者】

樂羊子【見列女傳羊子名也】解奴辜【方術有傳並下三人俱附見】麯聖卿

壽光侯【注壽姓也則光侯當爲名】編肓意

嚴彭祖【見儒林董鈞傳】顏安樂【仝上】

王延壽【文考賦靈光者】馬日防【與蔡邕同時】

蔡少公【鄧晨傳】

鄭安世【來歙傳】

劉少公【劉永弟見傳首】樊巨公【見劉縯傳】

駿馬少伯【見盧芳傳夷人也常疑此類爲字卽此知其爲名且謝夷吾等史皆載字甚明】東漢諸王侯無表故宗室二名者無考紀傳附見者得數人

劉延平【見淸河王傳又有常保虎威二人】劉子張【更始父見傳】

劉萬嵗【廣宗殤王有傳】劉元壽【見明帝十四年】劉徳然【以下並見先主傳】劉世【先主父】

劉子敬

劉元起

劉安國【見濟北王傳】

婦人二名者

曹丰生【見曹大家傳】

劉賢得【陰城公主見順帝五年注】友通期【梁冀妾見傳】

王伯榮【王聖女見楊震傳】陳心叔名疑考據殊精洽然亦謂東漢三國無二名者蓋因襲前人之說余讀三國諸紀傳二名者頗不乏第多東漢末人至鼎足之後則誠罕覩而傳有周生烈朱建平等固不盡無也又陳壽多以字爲名今錄其灼然者【周生烈朱建平並魏志有傳三國誌傳中二名者惟此二人】

曹安民【操侄徵張繡亡】婁子伯【見魏武紀破馬超附裴注中】張平世【見先主傳】

吳子蘭【仝上】

王子服【同吳子蘭皆與先主謀誅操者】劉子平【附見先主傳注中】

崔州平

石廣元【附見先主傳注中】蔣義渠【見袁紹傳】

嚴白虎【見孫防傳】

皇甫堅壽【嵩子附傳】

馬元義【張角將見嵩傳】徐季龍【字開明見輅傳】劉奉林【仝上】

單子春

鮑子春

王惠

陳承祐

華長駿

管孝國【以上俱見輅傳注】楊阿若【見閻溫傳注】

祝公道【仝上又孫賔碩自名嵩非字也】趙君安【龐烈婦父】

龐子夏【並附魏龐涓傳注龐烈婦夫也】龐娥英【婦人卽樂府龐烈婦名附注甚悉】戲志材【魏謀臣見荀彧傳】大抵東漢三國帝王將相皆單名二名者百中無一故𨿽以王延壽之才名馬日防之職位而思慮往往弗及若精心以求則紀傳之中此尙未能盡也

巵言謂漢諸侯王同名甚眾而唐世尢繁聊撮大都於後但什之六七耳不能舉其詳也漢人以宗正失職故唐之宗正豈亦皆失職耶其與士庶同者計當數倍昭代宗室命名悉用奇字防哉至如兩李迨同行密邇而俱封延徳郡王尢不可曉非史誤則傳刻之訛也【羅泌云唐諸王義成日琮而奉天又名之郁林曰恪而建王又名之此未熟唐史故以一二爲奇儻徧考之則宗室仝名可勝計哉】

五李恪【一郁林王一建王一越王孫一東平郡王一趙王孫】四李琛【一襄武王一蔣王子一許王子一趙王子】三李晟【一越王孫一紀王孫一犀浦尉封西平王者非宗室也】三李琮【一宗子一讓王孫一義陽王】三李瑗【一廬江王一樂安王一許王孫】三李滋【一宋王一防王一馮翊郡王】三李褘【一信安王一深王一遂王】三李瓘【一許王子一趙王孫一紀王孫】

三李紳【一袁王二俱蔣王孫一史有傳非宗室下仝】三李璋【一趙王孫一蔣王子一許王子又一見史】四李凖【一紀王孫一參軍一王城尉一大鄭王孫】三李煜【一信安子一蔡國公一襄王又五代後王】四李頊【一汝州刺史一蔡王孫一蔣王孫一紀王孫】三李琳【一安徳郡公一讓王子一許王子】三李系【一越王一蔣王孫一成王子】三李絢【一衡王一霍王孫一南昌郡公】三李珪【一安樂郡公一陳王一趙王孫】三李詡【一信安郡公一江王孫一鴻臚卿】二李愔【一太宗子一憲宗子】二李寛【一太宗子一晉陽丞】二李鳯【一太宗子一江王孫】二李峴【一信安子一武宗子】二李瑤【一宗子一許王孫】三李詠【一寧王孫一代宗子一寧溪郡王】四李潁【一南安王一義烏丞一祕書一少監】二李環【一江王孫一濟王】三李翊【一趙王孫一江王孫一紀王孫】二李伷【一宜春郡王一信州刺史】二李紌【一安定郡王一蔣王孫】二李澤【一趙王孫一濮王】二李悅【一瓊王一趙王孫】三李綱【一南陽公一蔣王孫又一唐書有傳】二李訓【一潁川郡公一趙王孫一史有傳】二李讓【一紀王孫一餘姚尉】二李構【一申王孫一杭州刺史】三李樞【一趙王孫一鄭王孫一太原少尹】三李謀【一通王一江王孫一寧王孫】四李顒【一吏部常選一國郡公一紀王孫又太平廣記妖狐類有參軍李顒又一蔡王孫】二李溫【一江王孫一沈國公】二李仁【一中監一成王】三李演【一江王孫一寧王孫一臨川郡王】二李愼【一紀王一髙陽郡王】二李保【一吉王一吳國公】二李禎【一端王一雅王】三李建【一武威郡王一蜀王孫一資州司馬】二李純【一蔣王孫一資州司馬】三李逢【一江王孫一宗正一蔣王孫】二李悰【一深王一餘姚令】二李嶧【一信安子一武宗子】二李琬【一宗子一許王孫】三李良【一桂府少監一撫州別駕一江王孫】二李禮【一江王孫一沂王】二李垂【一紀王孫一趙王孫】三李俠【一許王孫一員外一國子祭酒】三李璿【一涼王一晉國丞一鄭王子】三李愈【一岐王孫一江王孫又一同】二李【一紀王孫一江王孫】二李逸【一岐王孫一雅王】二李瑒【一許王子一薛王子】二李汭【一淸河郡王一昭王】二李璘【一宗子一同州司馬】二李漢【一淸懷太子一東平郡王】二李臯【一曹王一主簿】二李諒【一虔王一南康郡公】三李俊【一濟南王一零陵王一趙王孫】二李崇【一江王八世一江王九世】二李伸【一宗孫一潁王子】二李諷【一施州刺史一共原郡王】二李涉【一寧塞郡王一晉平郡王】二李諶【一蜀王孫一上黨郡公】三李緯【一均王一鄭王孫一蔣王孫】二李偲【一郡王一趙王子】二李珙【一丰王一六安郡王孫】二李琨【一嗣吳王一宗閔子】二李纁【一蔣王孫一會王】三李銳【一申王嗣一郡王一州參軍】二李誼【一舒王一武陵郡公】四李暹【一昭王一鄭王孫一江王子一蜀王孫】二李績【一欽王一蔣王孫】二李侹【一經王一平陽郡王】二李僾【一徳陽郡王一祕書監】二李煒【一鄆王一嗣蔣王】二李賢【一章懷太子一江王孫】三李約【一江王孫一邵王一兵部員外】三李綽【一趙王孫一邢國公一蔣王孫】二李續【一東平郡王一江王孫】二李琚【一宗子一江王孫】二李佩【一信都王一鴻臚卿】三李儀【一信都郡王一武陽郡王一祭酒】二李瑛【一宗子一許王子】二李玭【一義王一太子詹事】二李迥【一韓王一絳州刺史】二李寀【一樂安郡王一昆山令】二李傑【一趙王孫一國子祭酒】三李繁【一節湣廟令一蔣王又一李泌子】二李實【一雍王孫一京兆尹】三李紹【一蜀王孫一趙王六世又十一世】四李遇【一鄭王孫一端王一蔡王子又五代將】三李渾【一蜀王孫一蔣王孫一蔡王孫】三李程【一蔣王孫一錢塘丞一唐相】三李平【一蔡王八世一十二世一秩石尉又一蜀人又元魏將又漢宮人亦名李平】三李福【一和王一趙王一定州刺史又一唐書有傳又一見太平廣記又一宋李全兄共六人】六李祐【一蜀王孫一太宗子一昭宗子一申王孫一嘉王一蔡王又一淮西將共唐有七】二李淸【一新平郡王一常山郡公又一見唐詩紀事一李澄子見傳一隋宮人遇仙一見廣記再生類】二李宗閔【一蔡王孫一唐相】二李建成【一隱太子一宣州參軍】二李元裕【一髙祖諸王一太常秉禮】二李方叔【一蔡王孫一紀王孫】二李餘慶【一隴西郡王一嗣濮王】二李孝逸【一給事中一武后將】二李紹宗【一江王孫一蔣王孫】二李友諒【一蜀王一寧王孫】梁元帝有同姓名錄丘光庭有同姓字錄皆不傳然其書各一卷𨿽唐以前時代較近要不足以盡之抑且唐以後絕無踵作者余嘗欲爲一書續之而未能頃遘幽憂屏居郭外蕭然半榻僅唐史一編案頭日取閱之見其中姓字相同者頗自不少而世第共傳李益韓翃數人因益取稗官雜說凡唐一代名姓相同者數十百人類而錄之以爲廣見洽聞之助其異代姓氏同者不可勝紀將別有編錄不列此中其已見王長公藝苑巵言附錄及陳心叔名疑者亦不復入【名疑引載僅李光進盧貞五人巵言及郎氏類槀略仝】

兩張昌宗一昌齡兄與昌齡俱才顯一易之弟與易之俱色稱

兩呂太乙一中宗朝文士以才稱一代宗朝宦者以反戮【二條並見唐書】

兩薛仁貴一武將見唐書一文人注周易見唐書藝文志次第在王勃前陸徳明後蓋亦髙宗時人當與徵遼建功者相去不逺而傳絕不言其能文著書考之唐世河東之薛文學最盛蓋一時名姓相同決非爲將之仁貴也楊用修執此以仁貴爲文武兼才與韋孝寛並稱按唐書張仁願傳云唐初才兼文武僅郭元振唐休璟裴行儉及仁願未嘗一齒仁貴則注周易者非其人必矣借令史傳中於著述或不盡載亦當稍稍及其文義大端而仁貴本傳苐稱其力田起家傳末竟不略槪好文博雅等語用修之誤了然無疑

續考宋朱長文墨池編第八卷

碑刻類有唐薛仁貴碑注雲天寶二年名禮字仁貴河東汾陰人按新舊唐書薛傳並無此文惟通鑑有之以僻甚附記此

兩陳商一見昌黎集一會昌五年進士見通考孟達集下

三張萬福一徳宗朝救陽城人所共知者一與柳芳同時見酉陽雜爼第七卷

末以毉名非武將也一撰五等朝儀見通誌略乃道家者流

兩李商隱一宗朝太子賔客見舊唐書明皇本紀一晚唐詩人

兩施肩吾一中唐元和間進士見唐詩品彚紀事等書一撰鐘呂傳道集在晚唐間年代相去差逺故陳振孫以爲二人見文獻通考神仙家余別有辯詳玉壺遐覽中

兩楊復恭一晚唐宦者見唐書一晚唐詞人有詩集或卽一人未可知俟續考【藝文志有復恭行朝詩一卷】

兩李惟嶽一元徳秀門人一李寶臣子俱附見唐書傳中

兩李文悅一見安史叛時一見憲宗修麟徳殿時通鑑所載【又古今說海趙合傳有李文悅蓋卽安史叛時者】

兩劉延祐一藏器兄見唐書一守文子見通鑑

兩劉從諫一許叔冀將降史思明一劉悟子並見通鑑兩李抱眞一李抱玉弟史有傳一李匡威寮屬附見傳中

兩李克寧一李澄子見本傳一克用弟見莊宗記兩李伯禽一太白子一嘉興監與神昏見通幽記兩王景崇一晚唐鎭將一後唐牙將各有傳

兩李昌符一唐末詩人見全唐詩話一唐末叛將見通鑑等書

兩李行言一中宗給事見祝欽明傳一宣宗刺史見通鑑等書

兩郭震一代國公字元振一禦史劾趙彥昭見紀事兩王質【一見唐書有傳一唐詩人又一遇仙一列北史之恩幸一見南史王彧下一宋人字景文】兩王晙一侍禦方慶子一邊將唐史有傳【又見百將傳綱目等】兩韋溫一韋後族禮部尙書一韋綬子集賢學士【見史】兩李玨一淮南使相一江陽富氏已見名疑又隋道士李玨見龍城錄趙昃下

兩吉頊一武后酷吏一大歷詩人見紀事十才子下兩王適一初唐詩人一見韓昌黎集墓志中

兩李義一初唐詞人一陳敬瑄參謀見僖宗光啟三年兩裴廸一與王維唱和一唐末幕官五代史有傳兩韓一見髙祖紀王世充僕射一憲宗都綂

兩張祐一晚唐詩人一見新唐書孝友傳敍【前張祐一作祐】兩王翰一初唐詩人一太和間邠州人見廣記一百八十九卷再生類

兩杜確一見鶯鶯傳一爲岑參集序見文獻通考晁公武讀書志

兩李翰一唐文人一石晉時學士見五代史兀欲傳兩李福一李石弟見唐書一南唐將見唐余紀傳三李淸一天寶進士見唐詩紀事一興元鎭將李澄子見本傳一隋末富人遇仙至唐存又一李淸仕晉爲桓溫參軍嘗死再生與隋李淸頗類共見太平廣記

兩無可一見酉陽雜爼諾臯記一詩僧見品彚紀事四澄觀詩話總云唐中葉浮屠中有四澄觀架支提以捨僧伽者洛中之澄觀也參元名太師爲華嚴疏主譯經潤文者會稽之澄觀也傳燈錄有鎭國大師澄觀又有曹谿別出第二世五臺山華嚴澄觀大師

諸人外如李渉李淸李逺李洞李續李諒俱詩人李邕李漢李繁李邰李程李紳俱文士李綱李絳李晟李福李祐等俱名臣考之宗室並有同者羅泌謂張良有九王言十八今唐才三百年而有八李祐六李福五李淸李恪四李晟李紳以異代錯綜之可勝數哉

少室山房筆叢卷十﹤子部﹐雜家類﹐雜編之屬﹐少室山房筆叢正集﹥

欽定四庫全書

少室山房筆叢卷十一

明胡應麟撰

九流緒論上

劉向七略敍諸子凡十家班氏取其有補世道者九而詘其一小說家九流之名所自昉也統曰諸子所以別於六經亦以六經所述古先哲王大道歷世咸備學業源流揆諸一孔非一偏之見一曲之書周室旣衰橫議塞路春秋戰國諸子各負雋才過絕於人而弗獲自試於是紛紛著書人以其言顯暴於世而九流之術興焉其言𨿽岐趣殊尙推原本始各有所承意皆將舉其術措之家國天下故班氏謂使遇明王折輔弼悉股肱之材非如後世文人藝士茍依托空談亡裨實用者也今讀諸家之書若儒若墨名法縱橫亡論至道家習尙虛蔑棄禮教陰陽農圃淺機僻數人所易窺而道則以懦弱謙下附於堯之克讓淸靜恬漠合於舜之無爲陰陽則泰素以五行稱黃帝田圃則許行以並耕稱神農當時九家者流其旨槪如此第自儒術而外以曁六經皆一偏一曲大道弗由鈞也【班氏以儒出司徒道出史官未當不若隋志以出周官九兩曰師曰儒也】

秦漢前諸子向歆類次其繁簡固適中以今較之殊有不合者夫兵書術數方技皆子也當時三家至眾殆四百餘部而九流若儒若雜多者不過數十編故兵書術技向歆俱別爲一錄視七略幾半之後世三家𨿽代有其書而七略中存者十亡一二九流則名墨縱橫業皆澌冺陰陽農圃事率淺猥而儒及雜家漸增小說神仙釋梵捲以千計敍子書者猶以昔九流槪之其類次旣多遺失【如兵刑一也而兵不列九流道釋一也而釋未入中國皆當補】其繁簡又絕懸殊【如名墨縱橫書傳僅三數種今又無習之者不當獨爲家】余竊病焉暇日防閱諸家輙據所見聞參酌今古稍以臆見更定其間所損五曰墨曰名曰法曰陰陽曰縱橫其說浸防術浸滅故總而類之於前示弗能儒抗也所益五曰兵曰術曰技曰道書【神仙並入】曰釋典其徒日廣教日蕃故別而類之於後示弗敢儒抗也首吾道以彰顯大源繼諸氏以溯洄末學終方外以窮極異端其家逾百其篇溢萬其流仍九附諸孟堅於戲後世考文之士有若阮孝緒輩覈繁簡之以悉類次之當必以餘言爲隗始夫

余所更定九流一曰儒二曰雜【總名法諸家爲一故曰雜古雜家亦附焉】三曰兵四曰農五曰術六曰藝七曰說八曰道九曰釋儒主傳綂翼教而碩士名賢之訓附之雜主飾治捄偏而傍蹊末學之談附之兵主法制權略而縱橫占之籍附之農主稼穡蠶桑而飲饌藥餌之方附之術主蓍龜歷而禽星宅相諸技附之藝主書計射禦而博奕繪畫諸工附之說主風刺箴規而浮誕怪迂之錄附之道主衝退恬愉而房中鑪火符籙章醮附之釋主經典禪觀而論宗戒律梵唄機緣附之夫上聖哲王之治亡尙六經故首之以儒崇大道也異端衰世之觀咸狥一曲故次之以雜覈支流也國所重在戎故次兵以審大機民所天在食故次農以植大命術𨿽淺數神智工巧之規寓焉故次術藝𨿽末流弛張遊息之務存焉故次藝說出稗官其言淫詭而失實至時用以洽見聞有足采也故次說道本柱下其言放蕩而難遵至齊物我達死生不可易也故次道釋本西方其言荒忽而亡據至明心性破塵幻不可誣也故次釋而九流之事終焉

晏嬰八篇漢志列儒家按嬰謂仲尼之學累世不能窮當年莫能究其意趣迥異可知而儼然儒首非也劉班蓋仍太史之誤栁儀曹以爲墨家當矣【通考亦列墨家】儒家有周史六弢六篇顏云卽今六弢也言取天下及軍旅之事按向所錄兵家自爲類不入九流豈容攙入儒術況本注或云惠襄間或云顯王時或云孔子問夫惠襄間當與孟氏同時顯王孔子俱去太公遠甚而唐世六韜自太公外無別書豈劉班類次乃爾混淆乎顏注誤無疑

道家有伊尹五十五篇太公二百三十三篇謀八十一篇兵八十五篇管子八十六篇今獨管子存與道家言不類考兵家亦有管子班氏省之豈今所傳而道家者不存與然伊尹太公皆不可深曉蓋秦漢所謂道家大率翕張取予之術非近世長生虛靜之謂故凡兵謀祕計悉附之伊尹太公諸書𨿽絕亡可考意其中所稱佐輔商周戡定四海之術要必有近於柱下所云者太史以老韓仝傳總之秦漢間見解大槪略同不足怪也【凡漢志稱伊尹太公悉戰國人依托者】

楊朱學於老氏源流固自了然莊周天下歷敍道術而不及朱或謂以其淺陋不足比數謬也老耼關尹朱所自出周旣敍之豈容復贅如以鄙而弗稱則南華平生尊事不敢毀斥者何如列禦寇耶禦寇不列道術亦老耼關尹故也朱之弗列故應爾爾孰謂貶哉

或又以彭蒙田駢愼到之屬莊固有並舉數人者是又不然彼皆莊所同斥故多寡亡論老關則周極尊之朱旣匪其倫不容並列禦寇𨿽莊所自出或未躋於耼尹故以二子槪之【周所舉墨翟禽滑釐彭蒙田駢老耼闋尹皆一師一弟宋鈃尹文蓋亦當然列與老不相及故舉關尹也】

劉向敍列子以鄭穆公同時栁子厚謂穆公前孔子百年當是繻公舉繻公二十四年鄭殺其相子陽爲證當矣或謂向之誤當由古文以穆公爲繆公繻與繆字相近非魯穆公故也余以中壘博極羣書不應乖錯至是當是向序本作繻公後人不解因見秦魯二公皆諡繆遂攺繻公爲繆公繆穆音義本同故繆再譌爲穆而與繻迥不仝矣張湛注亦以穆公爲疑則知晉世已誤不始唐也

莊列二家譚者優劣往往異仝栁子厚洪景盧左袒鄭圃者也髙似孫林希逸左袒漆園者也然率舉一端未極二家之造大抵列之文法莊之文奇列猶丘明莊猶司馬列規矩馴而易入莊崖岸峻而難攀淩厲汪洋杳防超忽乘風騎气出鬼入神者莊簡勁宏妙平淡疎曠周鼎商彞朱弦疎越者列源流本始則列莊之胚胎震蕩波瀾則莊列之極致【本朝宋太史王長公亦以列敍事勝莊趙景仁以莊勝】

列溫純典厚尙有春秋前輩風莊全是戰國縱橫之習其文章則妙極矣讀其書二子气象亦可見

太史於戰國於說取韓非於文取屈原皆深嗟極慕要以二子窮愁欝抑觸諱殺身與已意相發故沾沾焉道家莊列二氏最傑出傳南華但言其文辭洸洋自恣而已絕不道其他而禦寇無傳蓋自劉向始表章太史當時或所未覩故不及傳其人髙似孫以太史無傳而並疑爲鴻蒙齧缺之類夫鴻蒙齧缺荘氏不過一再言其寄寓了然其所稱禦寇果若是乎以列撰述燦然而髙特疑之弗置至握奇鬼谷則極其尊信以眞出風後諸人大可哂也

莊周南華其文辭瑰瑋橫放固獨行天地間至掊擊聖神淩侮賢哲亦生民以來未有之變也眉山氏癖其文辭而謂盜跖讓王四篇非周作尋其旨趣或近之至以天下篇不敍仲尼爲陽擠陰助則亡謂之大者夫楚公子被難出奔其防操箠隸之匪得已也隸之而足免於厄以爲得事主之權固宜若戰國之時仲尼𨿽沒六經之道燦如日星周能大聲疾呼以暴其教於天下若孟軻氏之著七篇卽舉世莫宗俟之後聖足以不惑夫奚厄於巳而又奚厄於仲尼者而奚取於陽擠之而陰助之也周方槌仁提義廢禮絕樂欲以一人私臆掃百代名教而空之爰自神農氏下至堯舜禹湯文武亡弗詆訶而仲尼當時特巍然爲仁義禮樂之宗故尢極意訕譏恣其唇吻蓋文固弗予夷考其實則尢甚焉眞所謂小人之無忌憚者求諸眉山氏所云竟南華一編邈未之覩也知道君子讀是書若孟旃抵掌驪施騁姿揮之一笑而已借以爲陽擠陰助吾恐後世之人將遂以其文並旣其實其爲禍也必不尠矣

晁公武云孔子沒天下之道術日散老耼始著書垂世而虛無自然之論起周又従而羽翼之掊擊百世之聖人殫殘天下之聖法而不忌其言可謂反道矣自荀卿雄以來諸儒莫不辟之熙寧元丰之後學者用意過中見其書末篇論天下之道術𨿽老耼與其身皆列之爲一家而不及孔子意以爲陽訿孔子而陰尊焉遂引而內之殊不察其言之指歸宗老氏邪宗孔氏邪旣曰宗老氏矣詎有陰助孔子之理也邪至其論道術而有是言蓋不得已耳夫盜之暴也又何嘗不知主人之爲主人邪顧可以其智及此遂以爲尊我開門揖而進之乎竊懼夫禍之過乎兩晉也按晁氏此論最得蘇說膏肓因備錄之

黃東發曰列子資穎逸而性衝澹生亂離而思寂寞黙察造化消息之運於是乎輕死生輕視人間死生之常於是乎遺世事其靜退似老耼而實不爲老耼老耼用陰術而列子無之其誕謾似莊周而亦不爲莊周莊周侮前聖而列子無之其學蓋全類楊朱按東發言𨿽非知列之至者然大槪得之餘並錄焉

余謂老耼莊周楊朱之學三者同源而實異流老耼濡弱以退爲進莊周誕謾遊方之外楊朱貴生毫末不捐故老流於深刻莊蔽於狂蕩楊局於卑陬惟禦寇斟酌三氏政得其中視老耼坦遂過之視莊周馴厚過之視楊朱髙曠過之且三子弗知尊仲尼列𨿽輕蔑禮教獨能推轂仲尼以行其說故後世崇淸靜則列爲宗罪虛無則列非戎首孟辟楊荀辟莊韓辟老列咸置焉惟其善於立言工於自爲也南華所謂支離其徳者捨若人曷歸焉

莊子憤世嫉邪之論也人皆謂其非堯舜罪湯武毀孔子不知莊子矣莊子未嘗非堯舜也非彼假堯舜之道而流爲之噲者也未嘗罪湯武也罪彼假湯武之道而流爲白公者也未嘗毀孔子也毀彼假孔子之道而流爲子夏氏之賤儒子張氏之賊儒者也右楊用修之論夫莊周文章絕奇而理致眇讀之未有不手舞足蹈心曠神怡者故古今才士亡弗沈防其說第以爲空靑水碧物外奇觀可矣必爲說文之是以火濟火也餘論莊若此世將以爲俗豈得已哉

諸子百家並出於春秋之世所以誣蔑帝王聖哲者無所不至然於吾仲尼未嘗不知所尊事也特其學褊術陋𨿽間引仲尼以自文而蹖駁不中誕幻無稽適所以誣蔑之然而未敢有昌言以排之極論以毀之者有之蓋自墨翟始翟書十五卷今存余嘗讀其非儒明鬼公孟諸篇所爲囑授其徒簧鼓其眾者壹以指摘仲尼爲事莊周遠出翟後蓋聞其風而興起焉爾周之爲書蕩乎禮法之外自神農以至湯武靡不在其戲侮之列其敢於非聖蓋無足怪而翟者固是堯舜非桀紂摩頂放踵以爲天下而獨甘心置喙於吾聖人何哉蓋其意欲與吾儒角立並驅以上接二帝三皇之綂故肆言以震撼一世而冀其從而又苦行以先之聚徒以倡之馴致儒墨之稱雜然並立於衰周之世正仲尼所謂行僞而堅言姦而辯者聖王有作其無逃於橫議之刑必矣孟軻氏距楊墨考楊之言論指歸要以自爲不至如墨之恣無忌憚也貽禍之烈唐儒如韓愈者亦從而尊信之彼未深考其言耳第窺其一二則誅之絕之豈佛老後哉

退之讀墨云孔子必用墨子墨子必用孔子不相用不足爲孔墨余以退之未嘗讀墨也公孟子謂墨子曰昔聖王之列也上聖立爲天子其次立爲公卿大夫今孔子博於詩書察於禮樂詳於萬物若孔子當聖王豈不以爲天子哉子墨子曰夫知者必尊天事鬼愛人節用合焉爲知矣今子曰孔子博於詩書察於禮樂詳於萬物而曰可以爲天子是數人之齒而以爲富也凡翟與其徒擬議槪如此使墨而遇孔必將爲桓魋之要爲武叔之毀孔而遇墨兩觀之誅亡所事少正夘矣

墨曰子貢季路輔孔悝乎衛陽虎亂乎齊佛肸以中牟叛夫爲弟子後生其師必修其言法其行力不足知不及而後已今孔丘之行如此儒士則可以疑矣蓋以陽虎佛肸皆仲尼弟子乎胡妄之甚也非儒一篇始末皆斥吾夫子姓名卽莊周之誕不至是也而諸家之論皆以近理亂眞爲辧而忘其僣妄之大者栁宗元掊擊百氏不遺餘力顧於墨闕焉豈昌黎氏故耶余故詳述其言著於篇

宋太史景濓諸子辧持論甚精讀墨亦以孔子所不棄皆溺於昌黎弗深考也惟黃東馬端臨最得而非聖一端迄無及者故余特詳著焉【孔鮒有詰墨篇蓋以配非儒也】

墨氏之學世以自翟倡之然劉氏七略有尹佚二篇注成康時人則遠在翟前豈墨亦有所自耶翟入室禽滑釐無著述傳世而韓非所稱有田俅劉向別錄有我子不止胡非隨巢也又意林有纒子亦墨家

晏子春秋宋諸目皆列墨家余初讀意以嬰尙儉墨節用故敍書者聯類合之及讀墨非儒篇始終所稱述以詆訾仲尼皆嬰之言乃知凡墨之道嬰實倡之敍書者聯類合之非過也栁以書非嬰自著墨之徒勦合而成或有然者然要爲有所本景公欲用孔子嬰驟沮止之亦墨之徒爲之耶

道家本長生之祖楊朱學於老氏而世罕依托墨氏摩頂放踵乃神仙家往往引之至幻形易貌之術亦率假其名號如墨子七變法枕中記靈奇經之類蓋又墨所不道者稚川神仙傳傳墨子不知何據漢志兵家有墨子則以墨善於城守故也

兵家秦漢至眾今傳於世而稱經者黃帝風後太公黃石諸葛李靖等率依托也孫吳尉繚當是戰國本書總之皆權謀形勢以槪於三代之師亡萬一近似焉其明白正大廓然王者之規司馬法一書而已齊威王末世之君而能使其臣追葺是編俾三代徵伐大經僅存於積衰極亂之後功亦偉矣惜也附以穰苴縱橫詭誕之習參伍於仁義禮樂之中懸疣附贅特已甚焉其文義閎深肅達者皎如日星固非策士所能亂第漢世百五十餘篇今存弗能什一惜哉

任宏所錄兵書凡四種曰權謀曰形勢曰陰陽曰伎巧凡兵書五十三家班氏悉仍其舊獨出司馬法入禮類鄭漁仲大譏之餘讀漢志及此未嘗不絕嘆孟堅之卓識而惜漁仲之妄譏也司馬法而爲兵書而誰弗諭者苐任氏所分四種皆後世行兵者流凡司馬法之言率據道依徳本仁祖義將置之權謀乎形勢乎陰陽伎巧乎夫吉凶軍賓嘉兵固五禮之一而司馬法之言壹與周官相出入是書弗置諸禮類將奚置焉益以信堅之識非漁仲所窺也

孫武十三篇百代譚兵之祖考漢藝文志有八十二篇杜牧以曹公芟其繁蕪筆其精粹以成此書然太史武傳固有十三篇之目而其文章之妙絕出古今非魏晉所能潤削意十三篇者如後世所稱卷軸而八十二者則其卷中之篇卽始計用間之類也後人不解太史所云或武書漢末篇次失亡故止存十三以合於太史而八十二篇之舊遂湮沒不可復覩抑曹公因太史所云止存十三之目余盡芟輯以入新書與

孫武之譚兵當在穰苴之後吳起之前葉正則以左傳無之而並疑其人則太過然武爲吳將入郢其說或未盡然丘明於吳事最詳練又喜誇好奇武灼灼吳楚間不應盡沒其實蓋戰國策士以武聖於譚兵恥以空言令天下爲說文之耳夫談者固有未必用用者固有不必談劉子非眞能史其論史卽馬班莫能難嚴羽卿非眞能詩其論詩卽李杜莫能如借令馬班李杜自言之或未必如二子之鑿鑿也而責二子以馬班李杜則悖矣【陸生謂非知之艱行之惟艱余謂作者固難談亦匪易古今工用兵者至眾工談兵者幾人哉】

尉繚子兵書也自漢至隋咸列雜家鄭漁仲以爲見名不見書馬端臨大善其論然漢志兵家自有尉繚三十一篇蓋卽今所傳者而雜家之尉繚非此書也今雜家亡而兵家獨傳故鄭以爲孟堅之誤舛矣若此書論兵孫武而下他亡與匹戰國人著無疑

縱橫家蘇秦張儀等並不傳其言大槪備於短長或漢人本此附益耳魯連雄辯髙一代而其書五篇列於儒家則其學術可知惜太史第敍二事不能詳其平生今著述湮沒悵望當時蹈海之風令人神往不已

余讀韓非書若孤憤五蠧八姦十過諸篇亡論文詞瑰偉其抉摘隱微朗如懸鏡實天下之奇作也太史悲其作說難而卒自罹於禍余以戰國所稱遊說之士若儀秦睢衍之類率揣摩時事以行其術外則挾諸侯彊大之勢內則結羣小暱嬖之援恫疑怵喝激諷詭隨故捷若轉圜而亡弗向應非之道乃欲一切劌剔而掃除之其與縱橫家言正如冰炭之反若之何其弗至於殺其身也卽微斯賈之譖秦用非以取天下而相之亦必不免商君吳起是已夫又何疑焉

法家自商鞅鄧析韓非皆不得其死故後人以爲大戒要之三子咸有殺身之道其言固非可盡廢公孫僑諸葛孔明皆法家也仲尼以子產爲惠人武鄕之沒士至爲涕泣致死彼曷嘗沾沾煦煦哉子產謂太上以寛其次莫如猛其明於本末達於經權乎猶二之也孔明曰治世以大徳不以小惠斯言卽周孔亡以易矣吾故標而暴之爲千古法家之凖彼三子庸暇譏焉

名家最著者公孫龍龍戰國人孔穿仝時書五篇傳於世魏牟惠施皆其流莊列荀卿太史並著其言爲道術之一足證當時龍之學世大行今人讀之殆若兒戲耳余謂名家言𨿽極無謂要未可盡非者古人以臭爲香以亂爲治今尙用之至艸可名木木可名艸禽可名獸獸可名禽蓋紛然不勝舉第如莊周之齊物則得之龍欲正名適以亂名耳惡能治天下國家

農家有神農二十篇許行所謂神農之言蓋習此也尸子曰神農夫負妻戴以治天下正合於行之並畊陰陽亦有黃帝等書今二家夷於工技其言廢矣

呂氏春秋太史以遷蜀後作者一時信筆之詞傳固明稱不韋相秦慕平原信陵諸公子貿致遊俠人撰所聞其說是也髙似孫子略謂始皇不好士不韋招英茂聚俊豪始皇甚惡書不韋極簡冊攻筆墨且舉是書所指摘近似始皇者以始皇能不怒而容之數語本播弄筆端不考事實而後人或仿述其意以秦法若猶寛者余以不韋自計脫異人俾莊襄之國亡而爲有秦戴之不啻父母詟之不啻明神盤錯冰霜固非一日而政也弱齡甫立端拱深居一國之柄咸其所操招徠賓客著述簡篇特其藐者彼其於始皇何有而始皇亦曷由禁之耶且始皇之初非不好士嗜書者讀斯之逐客則亟毀其令開關以納之讀非之說難則撫髀其人伐國以求之其勤於下士溺於好文如是卽尉繚氏所爲致詞遠遁者固足覘其大都矣洎海宇平志意極揣爲萬世不拔之業而弗由其道於是坑儒生焚經籍以愚黔首築長城絕大漠以遏四夷觀髙氏所稱西服北懷等語皆非十數齡之始皇所有事也詎得以不韋爲譏而始皇不怒哉

魏牟田駢並見莊列荀卿書牟與公孫龍師友駢與愼到彭蒙同術號天口駢率辯士也所著書非名實則當列縱橫漢志俱入道家不可曉蓋戰國所謂道家言甚雜二子𨿽以辯雄於時必自托於大道故從其言列之鄧析著竹刑當列法家漢志亦列於名今其言頗有類名家者刑名二業大抵相出入也

陰陽家首宋司星子韋蓋本景公事依托也班氏稱甘石二家後世遂有二書楊用修據爲實然非是陰陽家又有於長忠臣論九篇五曹官制五篇蓋或主世運爲言及推五徳所尙耳不爾絕亡謂矣

鄒衍鄒奭俱辯士也而俱列陰陽家蓋所言五徳主運終始大聖迂怪之變等篇近如後世元防之說耳大率戰國著書者亡非辯士九流中具有其人孟荀儒之辯者也莊列道之辯者也釐翟墨之辯者也牟防名之辯者也韓鄧法之辯者也儀秦縱橫之辯者也衍奭陰陽之辯者也髠孟滑稽之辯者也宋玉詞賦之辯者也今但知儀秦髠衍爲辯士孟氏有好辯之名而後世不得以辯而目之術可亡擇哉

竺幹之敎漢明始入中國其徒往往主鄭圃西方之說以爭之識者以後人攙入之文不足據也余嘗讀戰國諸子書竊謂西方之說大略已具斯時世第知老氏之致虛墨氏之博愛爲佛所自出皆得其一而未得其二者夫爲老氏之說有三虛靜也恬愉也濡弱也佛之所云寂滅非虛靜乎安樂非恬愉乎慈忍非濡弱乎爲墨氏之說亦三兼愛也明鬼也尙仝也佛之所云化度非兼愛乎輪回非明鬼乎普徧非尙仝乎鄒氏之言曰九州曰瀛海則佛之大千微塵也須彌阿耨也列氏之言曰周穆曰華胥則佛之神通遊戲也夢幻空花也莊氏之言曰大椿防靈曰蜉蝣朝菌則萬刼億塵之防曰鼠肝虫臂曰生馬生人則三塗六道之因至其生死之談眞際之論機鋒迅發於後世禪學門風尢爲脗合蓋釋氏未至中華而其立教之規大都已具於戰國數子矣至六朝南北盛演諸經一時能文之士盡取諸家之說潤色而張大之而世外閎深傑異之觀遂盡入於瞿曇之門戶而猶以未足又取釋氏之說而竄合之不亦泰甚矣哉

古今子書之盛盛於戰國東京以降幾亡子矣唐人能爲僞而弗能爲眞宋人能爲眞而弗能爲僞卽名理燦然語其文於秦漢非也蓋至明而作者彬彬著焉劉中丞之郁離雜家也王司馬之短長縱橫家也郁離引諭指陳若雷雨風雲晦防磅礡短長揣摩關說若江河溟渤漰湃瀾翻卽以置戰國諸家庸辧乎何觀察之論政比乎法崔宗伯之翼士醇乎儒皆體气髙邈詞義閎深古色黝然駸駸乎進於漢矣

史與子皆文之一體也余嘗謂史有別才惟子亦然劉宋並興勝國劉之文非宋匹以郁離視龍門則或相倍蓰焉李何方駕盛明何之文非李匹以大復視空同則大有徑庭焉夫龍門亟撰亟就而空同漫筆也郁離大復則伯溫仲黙生平寓焉玆所以異與

後世子書庶幾秦漢者文也若其理終不可到孟荀於儒莊列於道孫武於兵韓非於法彼皆以身爲其術終其身竭其力以殉其書故邪正不同同歸於弗可磨滅唐而後厥尙殊焉故諸子之言鮮矣

少室山房筆叢卷十一

欽定四庫全書

少室山房筆叢卷十二

明胡應麟撰

九流緒論中

漢子書見於七略者儒家則陸賈二十三篇劉敬三篇賈山八篇太常蓼侯孔臧十篇賈誼五十八篇董仲舒百二十篇兒寛九篇公孫十篇終軍八篇吾丘壽王六篇虞丘說一篇荘助四篇鉤盾冗從李步昌八篇桓寛鹽鐵論六十篇劉向六十七篇雄三十八篇道家則捷子二篇【注云漢武帝時人】曹羽二篇【仝武帝時】陰陽則張蒼一十六篇公孫渾邪一十五篇於長天忠臣傳九篇法家則晁錯三十一篇縱橫則主父偃二十八篇徐樂一篇莊安一篇蒯通五篇聊蒼三篇雜家則淮南內二十一篇淮南外三十三篇東方朔二十篇解子三十五篇司馬相如等荊軻論共五篇農家則董安國十六篇泛勝之十八篇蔡癸氏一篇小說家則虞初周說九百四十三篇【自余無名姓者槪不著錄】

右漢世子書之盛如此然大槪非戰國比也今惟陸賈賈誼十餘家傳而公孫主父等往往以文辭見余或不知其時代爵裏因錄其略焉

春秋繁露十七卷稱漢董仲舒撰自宋以來讀者咸以爲疑而莫能定其眞僞按劉氏七略春秋類惟公羊治獄十六篇稱仲舒而絕無繁露之目隋經籍志始有之或以卽公羊治獄十六篇非也余讀漢藝文志儒家有仲舒百二十三篇而東漢志不可考隋志西京諸子凡賈誼桓寛雄劉向篇帙往往具存獨仲舒百二十三篇略不著錄而春秋類特出繁露一十七篇今讀其書爲春秋者僅僅十之四五自余王道天道天容天辯等章率泛論性術治體至其他陰陽五行沴勝生克之譚尢眾皆與春秋大不相蒙蓋不特繁露冠篇爲可疑並所命春秋之名亦匪實錄也余意此八十二篇之文卽漢志儒家百二十篇者仲舒之學究極天人且好明災異據諸篇見解其爲董氏居然必東京而後章次殘缺好事因以公羊治獄十六篇合於此書又妄取班氏所記繁露之稱系之而儒家之董子世遂無知者後人旣不察百二十篇所以亡又不深究八十二篇所從出徒紛紛聚訟篇目間故咸失之當析其論春秋者復其名曰董子可也

孔叢子稱孔鮒撰非也孔氏子孫雜記先世言行其文詞類東京及間有魏晉手筆如孔臧與安國書是已宋咸嘗爲注訓景濂遂以卽咸僞撰而體不甚類宋人或未必盡然也書七卷所記子思子上子髙子順子魚及漢孔臧子琳十餘世至季彥與楊伯起皇甫威明同時政東漢之末則此書當是季彥輩裒集先世遺言軼行而成而宋人從潤飾之其小爾雅詰墨等篇皆鮒撰者爲多遂通謂鮒作其書𨿽不事奇詭而一循規矩不稍涉於異端固吾夫子家法也

漢藝文志及隋唐俱無孔叢子至宋中興書目始著錄故前輩往往疑之苐其間詞義有非宋咸輩所辦者且其所敍家世孔臧後孔琳以迨季彥十餘傳不應全屬烏有考漢志儒家有太常孔臧十篇梁有太常孔臧集二卷至隋已亡而唐書藝文志仍有之蓋梁所謂孔臧集卽漢志儒家十篇亡於隋而復出於唐宋咸因取其中雜記先代者傅以六經諸子所載厥宗言行綴緝而成此書孔琳迄季彥十餘世要皆臧原書集末所附若文中家傳例耳【余此辯竊謂得之與前說並存以俟精識之士】

漢世記事之博莫過太史公立言之博亡出淮南子故雄以淮南太史並論又以爲淮南之用弗如太史公知言哉淮南蓋效呂覽而作者其文詞奇麗宏放瑰目璨心謂挾風霜之气良自不誣而詭辭衺說坌溢篇中自戰國荘列二鄒縱譚宇宙茅靡瀾倒舉世若狂漢興董賈諸人漸趨醇朴一代文章垂復古始淮南又羣集浮華网羅淫僻淵渟澤滙萃爲此編自以極天下之觀而不知好大喜誇之不亡國殺身有不已者余讀淮南旣奇其才悲其遇又重惜其未聞君子之大道也因題簡末云

淮南王招集奇士傾動四方說者咸以此書雜出賓客之手非也左吳雷被諸人著作絕無可見特附淮南而顯豈梁苑鄒枚鄴中劉阮等哉惟招隱士詞絕奇古𨿽稱小山卒不傳其名姓惜也

漢藝文志淮南所撰又有兵家一種又天文雜子星一十九篇又六藝有易訓二篇又賦類有淮南王賦八十二篇漢賦之盛莫加於此計其才當與子建上下以弗傳世罕知者附識此【漢志無小山賦疑在淮南作八十二篇之中者】

子云撰太惟桓譚以絕倫必傳爾後學中微儒者動資笑噱然晉唐間注此書者殆至數十家故不甚落莫也今據諸家書目備錄此宋衷太經注九卷陸績太經注十二卷虞翻太經注十四卷範望太經注十二卷章察太經講疏四十六卷又太經發隱三卷王涯說一卷又太經注六卷宋維翰太經注十卷林瑀太經注十卷又太經釋文一卷徐庸頥一卷又太經解十卷杜元穎太經傳三卷郭元亨太經疏十八卷陳漸演十卷範諤昌補正太經十卷程賁太經手音一卷馮太音訓一卷林共太圖一卷孫冑太正義一卷又太叩鍵一卷王長文通十卷張揆太淵旨一卷吳祕太釋文一卷許翰解四卷歷一卷司馬光太經集注十卷晁氏星紀圖一卷又陸凱太經注王肅太經注並見隋志中又邵雍太準易圖見通考晁氏論中今傳者尙十餘家凡之得失自前人論之已詳第此書本名太其稱經者班氏文致之詞後世因遂尊之非實也

參同契東漢魏伯陽撰晁公武云神仙傳伯陽防稽上虞人通貫詩律文詞博贍修眞養志約周易爲此書凡九十篇徐氏牋注桓帝時以授淳於叔通因行於世隋唐書皆不載考唐陸徳明解易字云虞翻注參同言字從日下月今有日月爲易之文古書也余按漢志東京文章猥弱已甚世傳論衡潛夫之類可見此書𨿽言養生而詞極古奧卽東京諸子難之非後人能僞作也隋書本名大易參同契蓋東漢緯書之名多此類亡論隋唐志不載卽驟出於今吾豈以爲僞哉【世傳龍虎上經朱文公云僞書也因參同有此語故方士贗作之餘讀之信然】

又晁疑隋志不載參同契亦失考按隋志仿漢書道家列於九流而神仙符籙列於二藏其名悉不著錄參同契神仙家蓋總之道藏故不列其名耳此書當在太平黃庭等經之前張平叔詩叔通受學魏伯陽畱爲萬古丹經王誠實錄云

舊唐書無釋道二藏之目新書志𨿽列神仙三十五家而有不著錄者六十二家蓋是書唐以前世寡知者故汩沒道藏中凡考諸志此又當詳察云

王充氏論衡八十四篇其文猥冗薾沓世所共輕而東漢晉唐之間特爲貴重蔡邕祕弗視人葛洪贊弗容口劉子槌提班馬不遺餘力而獨尊信是書三子皆鴻生碩彥目無今古乃昌歜羊棗異代同心何哉秦漢以還聖道陸沈淫詞日熾莊周列禦鄒衍劉安之屬揑怪興妖不可勝紀充生茅靡瀾倒之辰而獨岋然自信攘臂其間剗虛黜增訂訛斮僞詖淫之旨遏截弗行俾後世人人咸得借爲口實不可謂非特立之士也故伯喈尙其新奇稚川大其宏洽子髙其辯才特其偏愎自是放言不倫稍不當心上聖大賢咸在訶斥至於問孔刺孟等篇而辟邪之功不足以贖其橫議之罪矣近世誚充太甚若何氏沈氏諸說或未足以大服其衷故余稍爲次其功罪以折衷後之君子

中郎以論衡爲談助蓋目爲稗官野史之流且此編驟出未行而新奇可喜故祕之帳中如今人收錄異書文固非所論也自論衡不甚稱後世究竟舉主多歸咎中郎者余特爲一灑之

論衡之問孔序意自明以仲尼大聖其語言應接有絕出常情者當時門弟子不能極問故談疑難以待後人之答借在孔門固好學之一事第詞間傷直旨或過求此充罪也劉子輩不能詳察遽從而效之以譏詆聖人至堯舜禹湯咸弗能免猶李斯之學荀況矣

讀王氏論衡煩猥屑之狀溢乎楮素之間辯乎其所弗必辯疑乎其所弗當疑允矣其詞之費也至精見越識足以破戰國以來浮詭不根之習則東西京前邈焉罕覩當時以新特而過稱之近世以冗庸而劇詆之匪充書異昔也驟出於秦漢之間習聞於伊洛之後遇則殊哉而宋人窮理之功昭代上儒之效亦著矣

論衡謂仲尼爲素王桓譚爲素相又謂仲尼之道傳桓君山君山傳周長生何太僕劇罪之是也第秦漢間聖賢稱謂與後世殊不同臧紇聖於春秋韓非聖於戰國雄張衡聖於東西京彼何人哉推此則知孟稱夷惠未足盡憑【韓非仲尼並稱見孔叢子武臣問世但知老子同傳此更駭聞】

吳越春秋東漢趙曄撰曄防稽山陰人範史云曄少爲縣吏恥於廝役遂棄車馬去到犍爲資中詣杜撫受韓詩究竟其術積二十年絕問不還家爲防制服曄卒業乃歸古人於學其精勤一至於此而世鮮知者故具載之所著又有詩細歷神淵蔡邕至防稽讀詩細而嘆息以爲長於論衡邕還京師傳之學者咸誦習焉今人但知論衡爲中郎所賞絕不聞所謂詩細等按曹娥碑亦蔡至防稽賞識世遂盛傳此正其同時事信有幸不幸也中郎虛懷樂善自非後世忌忮者所及然論衡祕之而詩細傳於學者蓋趙主說經故也歷神淵似亦仿緯候爲名其所言不可考矣

論衡云防稽周長生作洞歷十篇上自皇帝下至漢朝鋒芒毛髮之事莫不紀載與太史公表紀相似類也上通下達故曰洞歷然則長生非徒文人所謂鴻儒者也按長生爲充所推轂如此而世絕不知其人洞歷名甚新奇爾時越中才士故自不乏第東京末紀事之文大槪多不能工存其名以慰作者

太經十四卷晉楊泉撰鄭氏通誌略作太蓋泉以子云仝姓故此書亦擬太而作也今苐馬氏意林所鈔百餘言存馬氏注云望國楊泉字徳淵而不言何時鄭藝文略及隋藝文志俱云晉人惟舊唐書作唐人然唐人諱淵泉字徳淵其爲晉人無疑舊唐書字誤也馬氏意林又有物理論十六卷所采頗眾而不題名氏按隋志亦泉所撰其云張蒼除肉刑每歳所殺萬計鐘繇復肉刑歳生二千人又以漢文除肉刑爲匹夫之仁蓋韓非鄧析流也

子書篇帙至曼衍者呂覽淮南論衡抱朴止矣大都捲不過數十餘馬氏意林乃有傅子百二十卷隋志云晉傅撰在晉以文名一時今制作尙載諸選此書當唐馬氏世必首末具存故意林仍其原數然所錄不過百數十言獨裴松之三國注楊泉物理論多掇之據其文義殊非髙邈嘗臠一胔全鼎可知鄭志僅存五卷通考卷同蓋末世所餘僅十之一耳夫子書槪論理道捲曰數十已極繁侈而至百餘安能遠哉

王仲淹之著中說也唐宋以還知之者十而三罪之者十而七疑之者十而九甚至以河汾有穢行史削之夫仲淹生隋季世遁迹閭巖一時與遊董常數子而外亡論房李魏王若風馬牛絕不相及卽薛收杜淹識者疑焉而隋史成於武徳貞觀之間計中說當時潤飾於王氏諸子者尙未行世未必知隋有若人史置弗錄胡怪也余讀仲淹書獨慨夫士之生於三代之下者一壞於管商載靡於釐翟三汩於申韓四湛於黃老五淫於莊列六殉於曇摩下逮六朝南北卽瑰偉絕特蓋世之英亦將望是數者趨焉息焉其於周公仲尼之道蓋邈不知其何物矣仲淹勃興衰運直欲懸揭而日月之今繹其遺言源流洞如規模廓如詞義秩如溫如豁如卽性命天人之極彼或未窺是非大謬聖人者固已鮮矣借令面命杏壇詎出端木顓孫之下若之何后世之知之者弗勝夫罪之者之眾也至刻畫顏曽步趨鄒魯福郊福畤之爲固無事辯特其肩任太論建太廣志意太驟稍似有以啟其端者紫陽所爲三嘆而致惜歟

莊氏稱寓言十九重言十七文中子與莊絕不仝然其中所列諸弟子及老儒宿將問答之言要皆當以莊之重言觀之取其議論而弗計其人有亡可也

晁公武讀書志考諸人與河汾絕不相值甚詳苐亦無庸事此讀中說卽了然李密李靖皆英雄气吞一代劉生徒徧四方薛道衡李徳林之才名楊處道賀若弼之幹略當時聲譽烜焃俱遠出河汾上矧詩書禮樂槪非六朝所急一處士談周公仲尼諸人日僕僕候其門乎仲尼大聖微生畝直斥其名葉公太宰之問率孫詞以對以之矜弼之愎素之鉅姦道衡之輕薄彼其於文中奚有甚矣阮逸輩之過勞其心也

房杜王魏尢無謂河汾諸子以乃公明王道述禮樂卒不一試歷舉顯者文之故論文中者此類皆當置一邊其中傅防可笑如董常比顏子竟死文中子前王魏房杜人固多悉其妄余恐董常之死亦是後人橫加陳仝甫氏槪以阮龔增益然劉蕡在唐已峻斥擬經之罪則知出福郊二子爲多

崔銑子鐘嘗考定中說分內外雜篇序之曰內篇九篇義美文馴外篇九篇文若誇張義亦錯雜其餘放言不倫疑出後人所附潤爲雜篇然內篇所采楊素李密劉諸人問答文旣爽實義亦非精凡此類仍當刪入雜篇可也

文中子不特房杜諸人可疑仲淹子福畤福畤六子勃勔勮勸劼助皆盛有文名而勮勔位皆公輔乃迄無能爲厥祖闡潛懿者殊自難曉又按勃傳稱祖通隋末大儒後世謂史全不載亦非

元子十卷唐元結次山撰髙似孫極稱其文英崛過栁栁州唐文惟二公似不省昌黎何代者大槪六代以還文尙俳偶至唐李華蕭頴士及次山輩始解散爲古文蕭李文尙平典元獨矯峻艱澀近於怪且迂矣一變而樊宗師諸人皆結之倡也元自號琦玕子以山名琦玕中興頌世推大體然安史叛臣臨文所當切齒而頌曰邊將騁兵殊失輕重至非老於文學其誰宜爲不惟矜誇靡當豈穆如淸風之致哉因論元子漫及若其人則卓卓矣

眞子唐張志和撰志和吾婺人行誼甚髙卓自號煙波釣徒所著有太易等書及西塞山詩詞一二尙見雜說中蓋髙才遠識而皭然塵之表者卽此書𨿽不越莊列餘言而恢譎跌宕想見其人非元次山皮襲美下也說者以唐一代無史才以余較觀三百年子書亦寥寥焉昌黎原道諸作名理偉然出秦漢諸儒上至堯以是傳之舜數十言直接之孟軻氏然子書體一變矣自余浮猥尾亡論西京求潛夫中論比不易得子有別才非耶

唐又有劉崇遠著書號金華子猥淺不足言然非婺人也吾郡宋元二季詞章學術冠天下獨子書蔑聞國朝郁離外有蘇伯衡之瞽說焉凝道外有宋景濓之燕書焉瞽說幾亞郁離燕書大過凝道皆婺中子書有秦漢風者足爲明興正始而世罕稱述因附識云【蘇亦號空同子在獻吉前】

少室山房筆叢卷十二﹤子部﹐雜家類﹐雜編之屬﹐少室山房筆叢正集﹥

欽定四庫全書

少室山房筆叢卷十三

明胡應麟撰

九流緒論下

今子書傳於世而最先者惟鬻子其書槪舉修身治國之術實雜家言也與柱下漆園宗旨迥異而漢志列於道家諸史藝文及諸家目錄靡不因之𨿽或以爲疑而迄莫能定余謂班氏義例咸規歆向不應謬誤若斯載讀漢志小說家有鬻子一十九篇乃釋然悟曰此今所傳鬻子乎蓋鬻子道家言者漢末已亡而小說家尙傳於後後人不能精覈遂以道家所列當之故歷世紛紛名實咸爽漢志故灼然明也輙記於此俟博洽君子定焉

漢藝文志所謂小說𨿽曰街談巷語實與後世博物誌怪等書迥別蓋亦雜家者流稍錯以事耳如所列伊尹二十七篇黃帝四十篇成湯三篇立義命名動依聖哲豈後世所謂小說乎又務成子一篇注稱堯問宋子十八篇注言黃老臣饒二十五篇注言心術安成一篇注言養生皆非後世所謂小說也則今傳鬻子爲小說而非道家尙奚疑哉【又靑史子五十七篇楊用修所引數條皆雜論治道殊不類今小說】

靑史子云古禮男子生而射天地四方其文云東方之弧以梧梧者東方之艸春木也南方之弧以栁栁者南方之艸夏木也中央之弧以桑桑者中央之木也西方之弧以棘棘者西方之艸秋木也北方之弧以棗棗者北方之艸冬木也是木亦可稱艸也靑史子漢志五十三篇今存者胎教一篇而已其首曰古者胎教之道王后有娠瑞七月而就蔞室太師持銅而禦戶左太宰持升而禦戶右此三月者王后所求聲音非禮樂則太師撫樂緼瑟而稱不習所求滋味非正味則太宰荷斗倚升而不敢煎調云云其文義古雅嗚呼古書之不傳者何限惜哉右見楊用修丹鉛錄按靑史子班氏所列小說家其文義傳者乃如此信鬻子之爲小說也葉夢得宋景濓並以此書兩見爲疑而不敢定其非道家者政小說二字所誤執餘指以求之當了然矣【用修所引靑史見賈誼新書作者靑史氏】

王長公讀諸子云鬻熊僞書也考班志鬻子注道家下以爲鬻熊小說下以爲後人所加則孟堅固以小說之鬻子爲僞長公之言益信而余說亦不誣矣

鬻子章次篇名前人論者咸以殘缺不可曉余初讀尢漫然載閱之覺其詞頗質奧𨿽非眞出熊手要爲秦漢前書因反覆防繹之乃知此書之存眎舊才十之一而篇名章次錯亂混淆之甚宜宋以來諸家未有得其要領者也蓋古鬻子本書篇名章次與莊列不同而絕與今傳關尹子類所謂撰吏道符等目卽關尹之一宇二柱等篇也撰吏下有五帝等目道符下有三王等目卽一宇篇之盆沼等章二柱篇之盌盂等章也關尹九篇而每篇章次少者六七多者十餘更互闡以竟一篇之義故每章之語𨿽極寥寥而不覺其簡鬻子二十二篇律以關尹則今傳短章總之當不下百數十【如今傳本篇下第五第八等目悉篇中章次非書中篇次細繹自明】而東京之後兵火殘逸至唐所存僅此一十四條當時注者鹵莽苟欲庶幾前代全書遂以每章當其一篇而僅以爲缺其人故今讀之寥寥枯寂若本末略無足觀者又其篇章旣混而先後復淆後人因益厭棄弗省余旣幸得其說輒稍爲更定之𨿽缺者不可復完而章次篇名咸中舊解亦謂旦暮遇之者也【又賈誼引十三章附】

楊用修云鬻熊著書二十二篇子書莫先焉今其存者十四篇皆無可取似後人贗本無疑也按賈誼新書所引云和可以守而嚴可以守而嚴不若和之固也和可以攻而嚴可以攻而嚴不若和之徳也和可以戰而嚴可以戰而嚴不若和之勝也則惟由和而可也又云治國之道上忠於主而中敬其士而下愛其民故上忠其主者非以道義則無以入忠也而中敬其士非以禮節則無以諭敬也下愛其民非以忠信則無以行愛也又曰聖人在上位則天下不死軍兵之事民免於一死而得一生矣聖王在上位而民無凍餒民免於二死而得二生矣聖王在上位民無夭閼之誅民免於三死而得三生矣聖王在上位則民無厲疾民免於四死而得四生矣是皆正言確論也今之所傳有是乎又文選注引鬻子武王率兵車以伐紂紂虎旅百萬陣於商郊起自黃烏至於赤斧三軍之士莫不失色今本無之知爲僞書矣右楊氏丹鉛錄所載可補鬻子之缺因錄此余考誼大政篇所引尙有六條暇當總輯合今傳十四篇稍次先後爲一編

子之爲類略有十家昔人所取凡九而其一小說弗與焉然古今著述小說家特盛而古今書籍小說家獨傳何以故哉怪力亂神俗流喜道而亦博物所珍也虛廣莫好事偏攻而亦洽聞所暱也談虎者矜誇以示劇而雕龍者間掇之以爲奇辧鼠者證據以成名而捫虱者類資之以送日至於大雅君子心知其妄而口競傳之旦斥其非而暮引用之猶之淫聲麗色惡之而弗能弗好也夫好者彌多傳者彌眾傳者日眾則作者日繁夫何怪焉

小說家一類又自分數種一曰誌怪捜神述異宣室酉陽之類是也一曰傳奇飛燕太眞崔鶯霍玉之類是也一曰雜錄世說語林瑣言因話之類是也一曰藂談容齋夢溪東穀道山之類是也一曰辯訂鼠璞雞肋資暇辯疑之類是也一曰箴規家訓世範勸善省心之類是也叢談雜錄二類最易相紊又往往兼有四家而四家類多獨行不可攙入二類者至於誌怪傳奇尢易出入或一書之中二事並載一字之內兩端具存姑舉其重而已

小說子書流也然談說理道或近於經又有類注疏者紀述事迹或通於史又有類志傳者他如孟啟本事盧瓌抒情例以詩話文評附見集類究其體制實小說者流也至於子類雜家尢相出入鄭氏謂古今書家所不能分有九而不知最易混淆者小說也必備見簡編窮究底裏庶幾得之而冗碎迂誕讀者往往涉獵優伶遇之故不能精

飛燕傳奇之首也洞冥雜俎之源也捜神怪之先也博物杜陽之祖也魏晉好長生故多靈變之說齊梁釋典故多因果之譚

子虛上林不已而爲修竹大蘭修竹大蘭不已而爲革華毛穎革華毛穎不已而爲后土南柯故夫莊列者詭誕之宗而屈宋者虛之首也後人不習其文而規其意鹵莽其精而獵其粗毋惑乎其日下也

云仙誕之誕也淸異俳之俳也然其諭旨命詞往往如郗方回奴小有意焉亦滑稽之囿也其詭撰靡益見聞其雅言可資譚噱不爲所欺可也夫成湯之問夏棘莊周之證齊諧果有其人乎哉

小說唐人以前紀述多虛而藻繪可觀宋人以後論次多實而彩艷殊乏蓋唐以前出文人才士之手而宋以後率俚儒野老之談故也

小說者流或騷人墨客遊戲筆端或奇士洽人搜羅防外紀述見聞無所回忌覃研理道務極幽深其善者足以備經解之異仝存史官之討覈總之有補於世無害於時乃若私懷不逞假手鉛槧如周秦行紀東軒筆錄之類仝於武夫之刃讒人之舌者此大獘也然天下萬世公論具在亦亡益焉

漢唐六代諸小說幾於無不傳者今單行別梓𨿽寡太平廣記之中一目可盡禦覽諸書往往槪見鄭漁仲所謂名亡實存也宋人諸說𨿽間載百川學海諸家彚刻及單行夷堅桯史之類盛於唐前然曽氏陶氏二書輯類各近千家今所存十不二三矣

唐人酉陽雜俎怪等編今皆行世而太平廣記所載往往有諸刻所無者蓋諸書皆自廣記錄出而抄集者鹵莽脫略致然若魏晉六朝之書卽廣記所載事亦寥寥蓋年代稍遠當宋人輯廣記日已不盡存故也

小說卷帙繁重者太平廣記之五百夷堅志之四百極矣而不如虞初之九百也秦漢之篇卽唐宋之捲太史公書一百三十卷漢志作百三十篇然三代之書至繁不過百卷不應虞初捲多乃爾余恐虞初之篇卽尙書百篇之篇則九百篇者不過九百事計以後世之捲不過數十餘耳今其說一不存按漢志虞初河南人武帝時方士號黃車使者蓋七略所稱小說惟此當與後世同方士務爲迂怪以惑主心神異十洲之祖襲有自來矣

晉平公夢朱熊窺其屏惡之而疾問於子產對曰昔共工之卿曰浮游敗於顓頊自沈於淮其色赤其言善笑其行善顧其狀如熊爲天王祟見之堂則王天下者死見之堂下則邦人駭見之門則近臣憂見之庭則無傷今窺君之屏病而無傷其祭顓頊共工乎從其言而病間右太平禦覽引汲冢瑣語之文束晳傳所云諸國夢卜妖怪相書者推此可見蓋古今紀異之祖出虞初前而類書引者絕少考隋唐尙有其目蓋至宋而亡矣因錄之【隋志梁顧協又有瑣語今亦不存】

楊用修謂唐小說不如漢而舉伶趙飛燕傳中一二語爲證戊辰之歳余偶過燕中書肆得殘刻十數紙題趙飛燕別集閱之乃知卽說郛中陶氏刪本其文頗類東京而末載梁武答昭儀化黿事蓋六朝人作而宋秦醇子復補綴以傳者也第端臨通考漁仲通誌並無此目而文非宋所能其間敍才數事多俊語出伶右而淳質古健弗如惜全帙不可見也

別集稱昭儀方浴帝私覘侍者報昭儀昭儀急趨燭後避帝瞥見之心愈惑他日昭儀浴帝黙賜侍者特令不言帝自屏罅覘之蘭湯灎灎昭儀坐其中若三尺寒泉浸明玉帝意飛語近侍曰自古人主無二後有則立昭儀爲後矣右敍昭儀浴事入畫蘭湯灎灎三語百世下讀之猶勃然興矧親炙耶【傳膚體光發占燒燭七字佳】

漢武故事稱班固撰諸家咸以王儉造考其文頗衰薾不類孟堅是六朝人作也史記公孫諫徵伐不從自殺而鉤弋夫人以病終非武帝殺之皆與史大異吾以公孫斷不能自殺知鉤弋之說爲六朝之妄無疑也然仙傳亦有鉤弋事蓋祖此云

博物志十卷晉張華撰華博洽冠古今此書所載疎略淺猥亡復倫次疑後世類書中錄出者然隋志亦僅十卷每用爲疑近閱一雜說記唐人殷文圭雲華原書四百卷武帝刪之止作十卷始信余見有脗合者蓋隋志乃武帝所刪本至宋不無脫落後人又從廣記錄出𨿽十卷實二三存並非隋世之舊故益寥寥耳【隋志有張公雜記楊用修所稱博物記蓋卽此書殷文圭通考作文奎非是其說詳拾遺記中】

劉義慶世說十卷讀其語言晉人面目气韻恍忽生動而簡約澹眞致不窮古今絕唱也孝標之注博贍精覈客主映發並絕古今考隋唐志義慶又有小說十卷孝標又有續世說十卷今皆不傳悵望江左風流令人扼腕云【按宋書義慶傳不載世說未詳】

世說以韻爲宗非紀事比劉知幾謂非實錄不足病也唐人修晉書凡世說語盡采之則似失詳愼云

義慶所著又有後漢書及文集八卷徐州先賢傳贊九卷江左名士傳一卷幽明錄二十卷宣驗記十三卷集材二百卷獨世說盛行嘉隆間尺牘詩詞靡不采掇乃不善用者扭揑雷同亦往往厭觀云

洪景盧夷堅志四百二十卷今傳止五十卷他不可考惟王景文夷堅別誌序尙可以知其纂輯之槪因錄之序曰誌怪之書甚夥至鄱陽夷堅志出則盡超之餘平生所書略類洪公始讀左傳史記漢書稍得其記事之法而無所施因誌怪之久之習熟調利滋漑翫不能釋間自觀覽要不爲無補於世而古今文章之關鍵亦間有相通者不以是爲無益而中畫愈裒所見聞益之事三百七十卷二十四今書之目也余心尙未艾久之則將浸及於夷堅矣凡夷堅所有而復見者刪之更生佛之類是也凡夷堅所有而未備者補之黃元道之類是也其名仍爲夷堅而別誌之辧於鄱陽也得歳月者紀歳月得其所者紀其所得其人者記其人三者並書之備矣闕一二亦書皆闕則弗書醜而不欲著姓名者婉見之如夷堅確夢之類是也醜而姓名不可不著者顯揭之如夷堅人牛之類是也其稱某人云又某人得諸某人云若己所見各識其所自來皆循夷堅之規弗易也其異也者筆力瞠乎其後矣【觀此序則洪志義例可推其敍事當亦可喜今所傳甚猥淺蓋殘缺之中又雜以僞矣】

今世傳大類書如太平禦覽冊府元皆千卷可謂富矣然貞觀中編文思博要一千二百卷金輪朝編三教珠英一千三百卷簡帙皆多於宋又許敬宗編瑤山玉彩五百卷張太素編冊府五百八十二卷視今傳合璧事類等書亦皆過之其始蓋昉於六朝何承天皇覽一百二十二卷劉孝標類苑一百二十卷徐勉華林要略六百卷祖珽修文禦覽三百六十卷然諸書惟孝標一二出自獨創自餘皆聚集一時文學之士奉詔編輯者非一人手裁也今博要珠英等書俱久廢不傳惟唐人初學記三十卷藝文類聚一百卷行世二書采摭頗精第不備耳中收錄詩文事迹往往出今史傳文集外使諸大部傳必各有可觀惜哉

右類書顚末略紀於此按類書鄭志另錄通考仍列子家蓋不欲四部之外別立門戶也然類書有數種如初學藝文兼載詩詞則近於集禦覽元事實咸備則鄰於史通典通誌聲韻禮儀之屬又一二間涉於經專以屬之子部恐亦未安余欲別錄二藏及贗古書及類書爲一部附四大部之末尙俟博雅者商焉

歐虞皆有類書今惟歐類聚傳元白皆有類書今惟白六帖傳元類集三百卷至宋已亡虞北堂書鈔見通考閱今藏書家時有此本然非完書

白氏書見唐藝文志止名經史事類而不名六帖於立政乃有六帖三十卷而世不復傳孔氏書通誌所無今合白刻然精不若徐歐備不如合璧也【孔帖見馬氏通考】

世傳極淺陋書若錦繡萬花谷韻府羣玉羣書淵海之類其名亦起自前代唐孫翰有錦繡谷五卷是所居山名錢昌宗韻類題選一百卷陳鄂四庫韻對九十八卷武氏字海一百卷溫庭筠學海三十卷曹化史海十卷王博古修文海十七卷王義方筆海十卷又北朝人有文海四十卷張融有玉海四十卷俱系已集與宋江氏文海王氏玉海名仝而實異也

太宗以五代文人失職慮生意外故厚其廩祿俾編集諸類書文皇命髙士廉等當亦此意武氏以二張故俾集羣彥編三教珠英而一時秉筆皆浮艷士眞欲蓋彌彰矣武氏又有古今內範百卷列女傳百卷窮古今可笑事當無若此二端髙宗又有天訓四卷宇宙間信未嘗無對也

諸史藝文有道徳經二卷題晉孫登注謂卽善嘯者無疑不爾亦是假托及閱孫綽傳乃知登綽子也又吳孫權太子亦名登又漢時防文代漢者名孫登銅馬諸賊因立孫登爲天子【見光武紀】是漢晉間有四孫登也又老子音一卷亦稱登撰當亦綽兒

道家有五等朝儀一卷題張萬福撰崇文總目云未詳何人按唐張萬福抗言救陽城卽世主謂江淮艸木皆聞爾名者而崇文憒憒如此允宜長睿譏之然萬福武人著書或非其事酉陽雜俎又有名醫張萬福則此書固未知出誰手或更有一人不可知崇文誠足譏東觀亦未審也【崇文於陸修靜徳山皆不能知故萬福之未詳知其非疑誤也】少室山房筆叢卷十三

欽定四庫全書

少室山房筆叢卷十四

明胡應麟撰

四部正譌上

凡贗書之作情狀至繁約而言之殆十數卷有僞作於前代而世率知之者風後之握奇岐伯之素問是也有僞作於近代而世反惑之者卜商之易傳毛漸之連山是也有掇古人之事而僞者仲尼傾蓋而有子華柱史出關而有尹喜是也有挾古人之文而僞者伍員著書而有越絕賈誼賦鵩而有鶡冠是也有傳古人之名而僞者尹負鼎而湯液聞戚飯牛而相經著是也有蹈古書之名而僞者汲冢發而師春補檮杌紀而楚史傳是也有憚於自名而僞者魏泰筆錄之類是也有恥於自名而僞者和氏香奩之類是也有襲取於人而僞者法盛晉書之類是也有假重於人而僞者子瞻杜解之類是也有惡其人僞以禍之者僧孺行紀之類是也有惡其人僞以誣之者聖兪碧雲之類是也有本非僞人托之而僞者陰符不言三皇而李荃稱黃帝之類是也有書本僞人補之而益僞者乾坤鑿度及諸緯書之類是也

又有僞而非僞者洞靈眞經本王士元所補而以僞亢倉西京雜記本葛稚川所傳而以僞劉歆之類是也

又有非僞而實僞者化書本譚峭所著而宋齊丘竊而序傳之莊注本向秀所作而郭子取而防定之類是也【二說尙難信譚事僅羽流所述向子期與嵇阮諸文士友而絕不爲言姑據前人載此】

又有當時知其僞而後世弗傳者劉炫魯史之類是也又有當時記其僞而後人弗悟者司馬濳虛之類是也【濳虛司馬公屬艸木成後人贗補行世見朱紫陽語錄黃東發日鈔世以數學無辧其非是者】

又有本無撰人後人因近似而僞托者山海稱大禹之類是也又有本有撰人後人因亡逸而僞題者正訓稱陸機之類是也

右諸僞書外又有此十餘種世或以非僞而信之或槪以僞而疑之皆弗深考故也余故詳爲別白俾撰者弗湮其實非撰者弗其聲於經籍或有補云

連山易十卷見唐藝文志按班氏六經首周易凡夏商之易絕不聞隋牛購求宇內遺書至三十七萬卷魏成等修隋史晉梁以降亡逸篇名無不具載皆不聞所謂連山者而至唐始出可乎北史劉炫傳隋文搜訪圗籍炫因僞造連山及魯史記上之馬端臨據此以爲炫作或有然者蓋後事發除名故隋志不錄而其書尙傳於後開元中盛集羣書仍入禁中耳鄭漁仲謂此書當時不存已無可考今亦未能必其也【歸藏今亦不傳故二書惟論其大槪不能致詳】

歸藏易十三卷晉太尉參軍薛貞唐司馬膺各有注按七略無歸藏晉中經簿始有此書隋志因之至宋僅存初經齊母本著三篇鄭漁仲以爲其文質其義古後學以其不文則疑而棄之連山所以亡者要當復過於此噫連山夏易也歸藏商易也禹貢之文千古敍事宗焉商書簡潔而明肅或有過於周者孰謂夏殷之文不鬱鬱也隋志稱此書惟載卜筮不類聖人之防蓋唐世固疑其僞若鄭以晚出爲辧則馬端臨之說盡之矣【薛貞晉人載於隋志鄭以爲隋人亦誤五經易最多依托以卜筮易於傳訛也】

子夏易十卷陳振孫云漢志無卜氏易至隋志始有子夏易二卷其爲依托甚明且隋唐時已殘缺宋安得有十卷其經文彖象爻辭俱用王弼本又陸徳明所引隋子夏易語今本十卷中皆無之豈直非漢世書並非隋唐之舊矣余按子夏易載通考者今亦不傳據陳氏所論推之當是漢末人依托至隋殘缺唐宋人復因隋目取王氏本僞撰此書正猶乾坤鑿度本漢世僞撰至隋唐亡逸宋人復僞撰以行僞之中又有僞者也【晁景迂以此書張弧撰按弧唐大理評事今有素履子傳於世晁豈誤記此耶】

周易幹鑿度二卷又乾坤鑿度二卷今合爲一實二書也乾坤鑿度稱黃帝撰而幹鑿度皆假孔子爲言其僞固無容辯說然亦非鑿度本書也按諸緯漢藝文志絕不經見隋志始備詳之蓋哀平末其端已兆光武赤伏定基魏晉以還禪受亡不援借符命自隋文禁絕其目猶數十家宋世但七緯傳說者咸以好事掇拾類書補綴而成非漢魏之舊今七緯又僅鑿度傳余讀之信矣王子充叢錄所見正同則元末已亡久也【是書余尙疑爲近人掇拾者讀黃氏日鈔詳載其言政與今傳本合乃信其爲宋世書】

幹鑿度曰求卦主嵗術曰常以太嵗紀嵗七十六爲一紀二十紀爲一部首卽置積部首嵗數加所入紀嵗數以三十二除之餘不足者以乾坤始數二卦而得一嵗未算卽主嵗之卦也按此條見後漢黃琬傳注中蓋非宋人僞撰者要之亦魏晉之文也

又乾坤鑿度云有太易有太初有太始有太素太易者未見气也太初者气之始也太始者形之始也太素者質之始也气形質具而未離故曰渾淪渾淪者言萬物相渾成而未相離視之不見聽之不聞故曰易也易變而爲一一變而爲七七變而爲九九者气變之究也乃復變而爲一一者形變之始淸輕者上爲天濁重者下爲地右俱鑿度中孔子所雲實全寫列子天瑞一節稍增損數字遂不成語言又列子重濁者下爲地之後有沖和气者爲人故天地含精萬物化生三語意乃完足今剗去後三語而以物有始有壯有究故三畫成幹接之文義頓斷缺可笑蓋元包洞極之類猶是稍能文者所爲此特荒陋俚儒僞撰耳然三墳又出此下矣

防緯之說蓋起於河洛圗書當西漢末符命盛行俗儒增益舛訛日繁其學自隋文二主禁絕世不復傳稍可見者惟類書一二援引及諸家書目具名而已而往往紀載不一因參考異同盡錄以資博雅且備知書亡已久卽好事家藏祕本間見皆僞中之僞無萬一足徵也易則稽覽圗乾鑿度坤靈圗通卦驗是類謀辧終備乾坤鑿度京房易鈔乾元敍制書則尙書緯尙書中候璇璣鈐考靈曜帝命驗運期授詩則含神霧推度災紀歷樞禮則含文嘉稽命徵斗威儀禮記默房樂則動聲儀稽耀嘉葉圗徵春秋則元命包演孔圗文耀均運斗樞威精符合誠圗考異郵保幹圗漢含孳佐助期握誠圗濳潭巴說題辭論語則論語摘輔象撰考讖孝經則孝經緯孝經雜緯孝經內事古祕援神勾命訣援神契元命包左右握左右契雌雄圗分野圗弟子圗口授圗應瑞圗太平禦覽又有書帝驗期禮稽命曜春秋命歷序孝經威嬉拒等然隋世所存僅十之三馬氏通考止易緯數種晁陳俱斥爲僞書今惟乾坤鑿度行世蓋易緯又幾盡矣

緯書太平禦覽又有易卦統通圗尙書鉤命訣禮記稽命曜春秋命歷序又河圗括地象河圗稽命曜河圗挺輔佐河圗帝通紀河圗錄運法河圗眞鉤河圗著命河圗矩起河圗天靈河圗祕徵河圗玉板洛書錄運法洛書稽命曜等尋其命名亦易緯之類第禦覽所引用亦甚希而諸史藝文志馬鄭經籍略並其名皆無之蓋自唐已亡髙士廉等編文思博要或掇拾於宋齊諸類書中禦覽又得之博要諸書中決非宋初所有也

乾坤鑿度所載緯書太古文目有元皇介次萬形經次幹文緯次乾鑿度坤鑿度次考靈經次制靈圗次河圗八文次希夷名次含文嘉次稽命圗次墳文次八文次元命包共一十四緯今見於類書者惟含文嘉元命包乾坤二鑿度而已垂皇策乾文緯乾坤二鑿度說易者也含文嘉則禮而元命包春秋孝經皆有之不知何者在先而衛元嵩易元包則又因是命名者也今乾坤鑿度全書存其理欲深而甚淺其文欲怪而甚庸其他雜見類書者往往不相逺也

坤鑿度又有地靈母經含靈孕【見注】易靈緯經又洛書有靈凖聽又地形經又制靈經甚矣其名之眾也蓋此又宋世僞撰乾坤鑿度者依彷禦覽所存諸目創立新題故尢可笑近關中胡氏墅談首集諸緯書名僅十二三烏傷王氏叢錄直據隋志及通考亦不能詳余故備錄之以資好事噫昔之僞撰者彼旣已濫用其心而余又窮搜其目得無以五十步笑百步哉曾鞏氏曰欲使天下之毋惑其說莫如大明其說之非而放之餘之意其亦猶是已夫

緯書名義率不可通曉今據乾坤鑿度錄其一二有注釋者於左自余可以例推昔人云以艱深之詞文淺易之說但覩其名無事開卷矣【有撰人者並附】

乾坤鑿度【聖人鑿開天路顯彰化源也庖犧著】

鉤命訣【天地失序必有沮泄用陰陽鉤治之也女媧著】

幹鑿度【聖人順乾道浩大以天門爲名也】

坤鑿度【太古變幹之後次鑿坤度作爲是書】

地靈母經【女媧著】

易靈緯【炎帝黃帝著又黃帝作易八墳】

世率以防緯並論二書𨿽相表裏而實不同緯之名所以配經故自六經語孝而外無復別出河圗洛書等緯皆易也防之依附六經者但論語有防八卷余不槪見以爲僅此一種偶閱隋經籍志注附見十餘家乃知凡防皆托古聖賢以名其書與緯體制迥別蓋其說尢誕妄故隋禁之後永絕類書亦無從援引而唐宋諸藏書家絕口不談以世所少知附其目於此

孔老防十二卷老子河洛防一卷尹公防四卷劉向防一卷雜防書二十九卷堯戒舜禹一卷孔子王明鏡一卷郭文金雄記一卷王子年歌一卷嵩山道士歌一卷又有以緯候並稱者今惟尙書中候見目中他不可考云

茅山誌引河圗要元篇云勾金之壇其間有陵兵病不起洪波不登又曰乃有地脈土良水淸勾曲之山金壇之陵可以度世上升曲成要元篇蓋漢世防書後漢書志注不載其目僅見此焉在楊氏談苑醍醐所記以用修語余未敢深信然他無可考姑錄此以廣異聞

三墳之僞前人辯之審矣鄭漁仲以爲三皇太古書而尊信爲實然甚矣鄭之疎略也余讀之蓋諸贗書中至淺陋者世以隋購三墳劉炫僞造連山等百餘篇上之卽此書然炫在隋號大儒其學博其業精其造連山𨿽僞妄必有過人者今三墳之首所稱太始太極太易太初太素皆勦合乾坤鑿度之文而稍增飾之而乾坤鑿度則又全錄沖虛天瑞之語者也至其所列連山歸藏乾坤等象布置錯綜僅同兒戲其引物連類取義稱名合於羲農之世者十無三四亡論六代以前卽眞出於豈淺陋至是極哉且伏羲爲天皇似矣神農而曰人皇軒轅而曰地皇是故爲異說而罔顧其理之弗根也先時者殺不及時者殺夏后所引是矣而以出軒轅是妄意其時而弗知其命之弗順也又其所言二十二易艸木等語皆庸人孺子所縮朒而不肯言者是書蓋卽序者毛漸所爲余故劇論爲光伯解紛若三皇之說世自漁仲外亡信者葉夢得馬端臨已極譏鄭之好怪吾何暇爲辯哉【按隋世牛主收書卽炫僞撰等詎可盡欺也】

天皇氏策辭云咨予上相共工我惟老極無爲子惟扶我正道咨告於民俾知甲歷日月嵗時自玆始無或不記子其勿怠共工曰工居君臣之位無有勞君其念哉皇曰下相皇桓我惟老極無爲子惟扶我正道撫愛下民同力咨告於民俾知甲歷日月嵗時自玆始無或不記子其勿怠桓曰桓居君臣之位無有勞君其念哉皇曰栗陸子居我水龍之位主養艸木開道泉源無時或失子其勿怠陸曰竭力於民君其念哉皇曰大庭主我屋室視民之未居者諭之借力同構其居無或寒凍庭曰順民之辭皇曰陰康子居水土俾民居處無或漂流勤於道達於下康曰順君之辭皇曰渾沌子居我降龍之位惟主於民皇曰昆連子主我刀斧無俾野獸餓虎之類傷殘生民無俾同類大力之徒驅逐微弱子其伏之連曰專主兵事君無念哉皇曰四方之君咸順我辭則世無害惟愛於民則位不危皇曰子無懷安惟安於民民安子安民危子危子其念哉按三墳此章全剽舜典而辭意淺陋殆類村學究語詎曰庖犧之代預規虞世之文哉

王長公讀三墳書云伏羲畫連山而有民兵器陰兵妖陽兵譴兵陽陣至策辭而曰主我屋室主我刀斧神農歸藏而曰殺藏墓此皆不知其時而妄爲說者也余執此更推之連山猶或可解至歸藏乾坤彊半笑資因備錄後後之論三墳者觀此足矣

歸藏卦爻曰歸動乘舟神農之世未有舟楫也曰歸動乘軒神農之世未有軒蓋也曰藏止重門神農之世未有屋室也曰殺動干戈神農之世未有戈矛也曰殺長戰曰殺止亂而不知徵伐兵爭實肇於黃帝曰生動勲陽【傳云聖人以行慶錫】曰止殺寛宥而不知賞慶赦宥實始於唐虞他若所謂歸殺降生藏害皆剌謬之妄談所謂長歸從師長藏從夫皆經典之剰語曰地气曰水气曰火气曰風气則釋門之四大而曰殺生無忍曰動止戒又釋子委談也曰金气曰木气曰水气曰火气則術士之五行而曰生殺相尅曰金气殺又術家淺數也凡歸藏中爻象類若此至坤乾天地圓兵等象尢堪捧腹資鄭漁仲以該洽自信胡漫然弗考哉

坤乾卦象曰雲天成陰曰云地髙林曰山地險徑曰气地下濕曰山日沈西曰天日昭明曰川日流光曰日月代明曰川月東浮曰日山危峯曰月山曲池曰山云疊峯曰山气籠煙曰川气浮光曰雲气流霞曰月天夜明曰川山島曰雲山岫曰气山嵒曰日川湖曰云川溪曰气川泉曰山川澗曰月川湖右所云地皇氏封象大類今世村學塾師敎小兒求總又似初習聲偶者詩學大成中字面夫髙林險徑危峯曲池島岫煙霞川嵒溪澗皆漢唐六代詞人語亡論三皇卽六籍四詩固不盡見而昭明代明流光浮光成陰下濕沈西東浮等語或勦諸經典或取諸閭閻蓋亡一字類三代以上者故余甞謂僞書之陋無陋於三墳也

皇曰岐伯天師云云先時者殺不及時者殺二語與夏書合夫夏書誓眾出師言固應爾岐伯燮理陰陽而首戒以殺何也蓋僞者以黃帝首伐蚩尢故剽夏書二語以實之又於序中特援爲證而不知適以愈彰其僞心勞日拙誠然哉

孔穎達論古文尙書云孔君作傳值巫蠱不行以終前漢諸儒知孔本五十八篇遂有張霸之徒僞作舜典洎九共九篇大禹謨益稷五子之歌徵湯誥咸有一徳典寶伊訓肆命原命武成旅獒冏命二十四篇除九共九篇共十六卷蓋亦略見百篇之序故以伏生二十八篇者復出舜典益稷盤庚二篇康王之誥及泰誓共三十四篇而僞作此二十四篇十六卷以求合於孔氏五十八篇四十六卷之數也劉向班固劉歆賈逵馬融鄭皆不見眞古文而誤以此爲古文之書服防杜預亦不之見至晉王肅始似竊見而晉書又云鄭衝以古文授蘇愉愉授梁栁栁內兄皇甫謐得之而栁又以授臧曹曹始授梅賾賾乃奏上其書而施行焉漢書所引泰誓云立功立事惟以永年疑卽武帝之世所得者律曆志所引伊訓畢命字畫有與古文異同者疑出伏生口傳其引武成則伏生無此篇必張霸僞作者也按張霸僞尙書今不傳而其目備見於此因錄之然安國序世亦頗疑非西京文序云【諸篇目外霸傳又有百兩篇錄於後】

張霸傳云孝景帝時魯共王壞孔子敎授堂以爲殿得百篇尙書於墻壁中武帝使者取視莫能讀者遂袐於中外不得見至孝成皇帝時徵爲古文尙書學東海張霸按百篇之序空造百兩之篇獻之成帝帝出祕書百篇以挍之皆不相應於是下霸於吏吏白霸罪當至死成帝髙其才而不誅亦惜其文而不滅故百兩之篇傳在世間傳見之久人遂謂尙書本有百兩篇矣按孔穎達但言霸作僞書不及詳其始末今據後漢書錄於此與孔說亦小不同

漢張霸隋劉皆篤學之士也漢成徵古尙書而霸僞造舜典等百餘篇上之隋文求古周易而僞造連山等百餘篇上之其後皆事發霸防死而抵罪極相類可笑然漢成卒以此奇霸釋其罪且不廢其經而隋世不聞宥炫蓋隋文方沾沾綜核不能格外行事固也二子誣矯聖眞誠足誅第皆經術大儒其所撰造要非唐宋以後所及惜今遂無一傳者世第知造易而霸事不甚傳因錄此爲僞作之戒二子著述之勤亦因槪覩云

元命包四卷後周衛元嵩述本緯書春秋孝經各有元命包故好事勦爲此書而附諸大易云耳其文率學太用字奇僻過之而厥義則甚淺序稱楊元素由閣本錄行張升者以授楊楫王長公謂卽楊撰或卽張升餘讀之絕嘆長公之言燭鑑千載然其文頗雅馴字𨿽奇而防不晦殆非升楫所辦當出楊元素輩或唐文士撰述也其數卽火珠林與京房易懸合火珠林蓋宋時用以卜筮者云【唐藝文志有元命包十卷撰人注者皆同此書恐不得爲僞】

此書崇文目稱唐衛元嵩通誌通考並因之按元嵩後周人所撰述有齊三敎論七卷見通誌又隋志釋氏類稱蜀郡沙門衛元嵩上書言僧徒猥濫周武帝下詔一切廢毀卽其人也而王堯臣總目以爲唐人考唐世諸紀傳絕無名姓同者其誤了然蓋因傳注出蘇元明李江蘇李皆唐人以意傅合耳此書楊楫本序以元嵩獻策後周賜爵蜀郡公武帝尊禮不敢臣之頗與隋志合必元嵩先爲沙門後還俗上書請汰僧徒故周武亟暴顯之以風天下不然將束縛之不暇而尊禮乎哉【序稱元嵩有傳考北史無之楊氏之誤也】

關朗易傳一卷唐趙蕤注朱紫陽曰僞書也按朗稱魏孝文時人王仲淹祖同州刺史彥師事之甞爲彥筮得夬之革遂決百年中當有達人出修洙泗之敎中歷數周齊陳隋事無不懸合而其意實寓河汾非唐初福畤輩拮據陳迹以耀其先則宋阮逸僞撰以證佐文中者書之得失固不足深論也或以卽注者趙蕤按蕤有長短經十卷北夢瑣言云蕤梓州鹽亭人博學韜鈐長於經世夫婦俱隠不應徵召論王霸機權正變作爲此經則蕤當是中唐前後人然新舊唐書並無關氏易傳而僅見於馬鄭諸家則此書非可見而阮逸之僞無疑按通考逸又有易筌六卷每爻必以古事系之陳振孫誚其牽合蓋逸之作僞無往不然也【續按李白甞師事趙蕤蕤當是開元前人見唐詩紀事】

麻衣心法一卷稱麻衣道者以授陳希夷余讀之每字四爲句句四爲章章四十二下爲注解皆淺俚質略大類宋世丹汞之書朱紫陽謂戴師愈作托名麻衣余觀其末有李潛序絕肖書中所云蓋皆戴所作也而當時儒者若張廣漢輩亦頗信之餘竊所未諭矣

王氏元經十五卷稱王通撰薛收注宋世已艱得其本意今藏書家不復有之據通考晁陳所論經傳皆阮逸也其書始晉太熈終陳亡陳振孫謂唐神堯諱淵其祖景皇諱虎故晉書戴淵石虎皆以字行薛收唐人於傳稱戴若思石季龍宜也元經作於隋世廼亦云若思逸之心勞日拙蓋不能自掩矣右陳氏論甚精然不特經不當稱卽傳稱季龍若思亦足占其僞也何以故薛收河汾髙弟文皇並天下收與天策之選不數歲而卒當時偕諸學士運籌帷幄固無暇於著述借令果傳元經當在河汾授受之際此時唐尙未興何緣預知其諱而攺之耶亦有古書本不諱後人避本朝之諱而攺者如山海經啟皆爲開之類此又各當求其故不可執泥一端若元經之僞則此足以盡槪之矣

阮逸字天隠胡安定瑗門士也甞爲府司理與瑗共定雅樂附見宋史瑗傳蓋亦宋初文學之士今閱子明傳等作其綴屬有足觀者而獨以僞書聞於後人惜哉術胡可弗愼也

楊用修譚苑醍醐云湖廣一統志載劉有年於永樂中上儀禮逸經十有八篇若然則儀禮之亡者全矣不知有年何從得之意者聖經在世如日月終不可掩耶然一時廟堂諸公不聞表章傳布之請今求之內閣亦不見其書出非其時此書之不幸也世人大言動笑漢唐漢唐求逸書賞之以官購之以金焉有見此奇書而付之漠然者乎按儀禮篇亡者自漢已無從物色寧有歷唐至宋復出於今之理必劉氏連山魯史故事僞作欺世用修好奇而信之非也余家藏有元吳幼淸儀禮逸經八篇傳十篇經則取諸大小戴及鄭氏注傳則吳氏本紫陽遺意而纂次之其書名篇數與劉所上正合豈卽此書也耶

少室山房筆叢卷十四

欽定四庫全書

少室山房筆叢卷十五

明胡應麟撰

四部正譌中

今鬻子非道家言余旣詳辯之矣然道家固實有鬻子列禦寇天瑞篇引其說云運轉亡已天地密移疇覺之哉故物損於彼者盈於此成於此者虧於彼損盈成虧隨生隨死往來相接間不可省疇覺之哉凡一气不頓進一形不頓虧亦不覺其成不覺其虧亦如人自生至老貎色智態亡日不異皮膚爪發隨生隨落非嬰孩時有停而不易也間不可覺俟至後知又力命楊朱二篇皆引其語其爲道家言居然可見蓋必古有此書如黃帝楊朱之屬列子稱之至漢尙存班氏以列道家亡怪也若其人文王所師與否列所引爲文王所師之人與否悉無據不可信夫太公之事見於詩書東海之封傳於百世世尙疑之況不經見聖賢之口如鬻子乎【列亦言鬻熊語文王然毎與老耼同列謂楚祖者非也】

鬻子前輩去取殊不一宋太史謂其文質其義余讀之信然苐如王長公所稱七大夫其名姓誠有可疑者決匪商末周初文字黃東發以戰國依托近之

今所傳鬻子十四篇有文王問而及三監曲阜事人率疑之然伊尹太公年俱百數十嵗考竹書太公沒尙在康王世熊以九十遇西伯而管蔡之叛周公之薨俱在成王時律以太公則談及二事亡足怪但其書體兼儒雜旣絕不類列子所引語而列所引語亦略不見篇中故知其決匪道家然亦未必小說家之舊大槪後人掇拾殘剰而補苴綴緝之功亡萬一焉故其章次篇名皆混淆錯亂眎他子書特寥落無足觀自宋李仁父已疑之而王長公尢極言其僞乃餘則以不惟其書可疑熊之遇西伯亦僞也蓋因太公事傅防若列所引鬻熊自是當時有道者不必據文王言史記稱鬻熊事文王者蚤夭故封其子孫爲楚祖而此以九十遇文可笑至此蓋二鬻熊明甚

髙似孫謂子書起於鬻熊此不然漢志道家有伊尹五十一篇黃帝書四種共三十八篇【列子所引黃帝書當出此四家】力牧二十八篇雜家有孔甲二十六篇大禹三十七篇農家有神農二十篇小說家有伊尹二十七篇皆鬻熊前子書率僞書也惟以子稱者似起於熊而小說有務成子亦熊前若今傳子書故當首此耳

陰符經稱黃帝唐李荃之僞也荃嗜道好著述得陰符注之而托於驪山老母以神其說楊用修直云荃作非也或以唐永徽初禇遂良嘗寫一百本今墨迹尙存夫曰遂良書則旣盛行當世荃何得托於軒轅意世無傳本遂良奉勑錄於祕書人不恆覩也余按國策蘇秦幹諸侯不遂因讀陰符至刺股則此書自戰國以前有之而漢藝文志不載蓋燬於兵火故隋志有太公陰符鈐錄一卷又周書陰符九卷未知孰是當居一於斯或疑季子所攻必權術而陰符兼養生夫陰符實兵家之祖非養生可槪也此書固匪黃帝亦匪太公其爲蘇子所讀則了然而前人無取證者故余首發之俟博雅士定焉【李亦稱少室山人與李泌同姓同號所著尙有閫外春秋中臺志等】

今六韜有太公陰符篇云主與將有陰符凡八等克敵之符長一尺破軍之符長九寸至失利之符長三寸而止蓋僞撰太公六韜者不識陰符之義以爲符節之符也此𨿽五尺童子一目可竟其說秦何至刺股以讀之世有執六韜陰符爲太公所撰季子所攻者味吾言如破竹矣

宋世以孫吳司馬韜略尉繚李衛公爲兵家七書孫武尉繚亡可疑者吳起或未必起自著要亦戰國人掇其議論成編非後世僞作也三略稱黃石公中如柔能制剛動而輙隨等語似有見於道徳者以卽圯上老人授子房書則不可前輩固多以傅會疑之六韜稱太公厥僞了然考漢志有六弢初不云出太公蓋其書亡於東京之末魏晉下譚兵之士掇拾剰余爲此卽隋志六韜也天下者天下之天下讀者亟稱要之策士浮談眎丹書敬義之規何啻倍蓰至文伐陰書等篇尢孫吳尉繚不屑道者太公以告文武乎

尙父六韜葉正則謂出孫吳后近之而舉南華所引九徵以莊周不悟其僞則非也蓋此書正引用南華猶亢倉鶡冠所本耳周氏涉筆並太公疑焉則過太公文王相遇固難盡信然詩人與孟氏已亟稱之矣國朝李獻吉謂將有別材周伐紂不以周召必以太公王元美謂管仲難太公易周不得太公而周召閎散行師紂之徒詎弗倒戈者二公語相反而實皆有至理因論六韜並及之

文子九篇元魏李暹注稱老氏弟子姓莘葵丘濮上人自柳子厚以爲駁書而黃東發直以注者唐人徐靈府所撰余以柳謂駁書是也黃謂徐靈府撰則失於深考按班史藝文志道家有文子九篇注云老子弟子與孔子同時而稱周平王問似依托者則漢世固以疑之【此注非劉向則班固自注者凡顏注自另有師古曰三字】及考梁目隋志皆有此書【梁十篇隋十二篇並見隋書中】則自漢歷隋至唐固未嘗亡而奚待於徐氏之僞惟中有漢後字面而篇數屢增則或李暹輩潤益於散亂之後與【周氏謂平王是楚平王】

按文子漢書不注姓名而馬總意林有範子計然十三卷云計然姓莘氏文子李暹所注蓋實因之然意林別出文子十二卷其語政與今傳本仝則計然之書非此明甚而暹輩直以名字偶合當之故歷世承其訛至洪野處宋景濓而後定嘻甚矣第兩公言猶有未盡余以不直文子非計然卽計然名文子吾弗敢信也漢志惟兵家有範子二篇而農雜道家並亡稱計然者今意林所錄乃陰陽曆數之書必魏晉處士因班傳依托爲此其姓名率烏有類惡足據哉

鬼谷縱橫之書也余讀之淺而陋矣卽儀秦之師其術宜不至猥下如是柳宗元謂劉氏七略所無蓋後世僞爲之者學者宜其不道而髙似孫輩輒取而尊信之近世之耽好之者又往往而是也甚矣邪說之易於入人也宋景濓氏曰鬼谷所言捭闔鉤箝揣摩等術皆小夫蛇防之智家用之則家亡國用之則國僨天下用之則失天下其中𨿽有知性寡累等語亦庸言耳學士大夫所宜唾去而宋人愛且慕之何也其論甚卓足破千古之譌

楊用修云漢書藝文志鬼容區三篇注卽鬼臾區也郊祀志黃帝得寶鼎冕侯問於鬼臾區云云注卽鬼容區容臾聲相近今按鬼谷卽鬼容者又字相似而誤也髙似孫子略便謂藝文志無鬼穀子何其輕於立論乎按鬼臾區黃帝之臣漢藝文志兵陰陽家有鬼容區三篇與風後力牧連類說者謂卽鬼臾區以臾容聲相近是矣而楊以爲鬼谷則區字安頓何所乎此其可笑正與方城作萬城切對漫筆之以當解頥【按意林注鬼谷者謂無其人猶無是公云爾斯說得之】

鬼穀子漢志絕無其書文體亦不類戰國晉皇甫謐序傳之按隋志縱橫家有蘇秦三十一篇張儀十篇隋經籍志已亡蓋東漢人本二書之言防萃附益爲此或卽謐手所成而托名鬼谷若子虛亡是云耳隋志占气家又有鬼谷一卷今不傳【又關尹傳亦稱鬼谷見隋志】

伍子胥兩見漢志一雜家八篇一兵家十篇今皆不傳而越絕書稱子胥撰蓋東漢人據二書潤飾爲此其遺言逸事大率本之其文詞气法出東漢人手裁故與戰國異凡班志所無而驟見六朝後者往往多因戰國子書殘軼者補綴之而易其名以爲眞則僞莫掩以爲僞則眞間存尢難辯自前輩少論及此余不敏實竊窺之觀素問靈樞之卽內經則餘言可槪見矣【素問亦稱內經然隋志止名素問蓋黃帝內外經五十五卷六朝亡逸故後人綴緝而易其名耳】

秦漢間兵家稱述名流大都遊俠之筆耳孫吳無忌外萇範蠡大夫種公孫鞅廣武君韓信率依托也神農黃帝風後力牧蚩尢封胡鬼臾區等尢荒唐又有項王一卷彼六年間大小百戰喑嗚叱吒寧暇此乎武侯十六策亦僞撰者近世有武侯心書亦通考所無者尢僞

鶡冠子漢藝文志有二一道家一兵家兵家任宏所錄班氏省之則今所傳蓋僞托道家者爾然道家所列鶡冠子僅一篇而唐韓愈所讀有十九篇宋四庫書目乃三十六篇晁氏讀書志則稱八卷與漢志俱不合而唐宋又自相矛盾晁顧謂四庫篇目與昌黎所讀仝何也說者以鶡冠亢倉子華皆因前代有其名而依托爲僞然中實不仝鶡冠則戰國有其書而後人據漢志補之亢倉則莊子有其文而後人據南華益之若子華旣無其書又無其文特好事者因傾蓋一言而僞撰以欺世耳

鶡冠之僞與亢倉不仝蓋賈誼鵬賦所云初非出鶡冠子後世僞鶡冠者剽誼賦中語以文飾其陋唐人不能辧以鶡冠在誼前遂指爲誼所引河東之說極得之昌黎嚴於二氏而恕於百家凡子書若荀卿雄皆極褒美猶之可也甚而墨翟之邪鶡冠之瑣亦標顯其所長蓋其衷寛然長者若抉邪摘僞判別妄眞子厚之裁鑑良不可誣所論國語列禦寇晏嬰鬼谷鶡冠皆洞見肝膈厥有功斯文亦不細矣

鶡冠韓柳二說自相紛拏晁公武陳振孫並主柳說周氏涉筆在疑信間獨宋景濓以非僞撰謂其書本晦澁後人複雜以鄙淺故讀者厭之不復詳悉其防余以此書蕪紊不馴誠難據爲戰國文字然詞气瑰特渾奧時時有之似非東京後人所辦蓋其書殘逸斷缺後人之鄙淺者以已意增益傳之故文義多不可訓句讀者遂益不復究心景濂之論卓矣世兵篇始終皆論用兵而中雜以賈賦殊不類正昧者勦入如南華盜跖四篇推此餘可例見【余篇首謂賈生賦鵩而有鶡冠亦舊說也】

陸佃解鶡冠謂此書雜黃老刑名而要其宿時若散亂無家者然奇言奧防亦往往而有也此論甚公而覈蓋此書本道家流入於刑名固無足怪而近疊世兵天權兵政等篇始終皆論兵語考七略兵家有鶡冠子𨿽班氏省之而漢世尙傳後人混而爲一又雜以五行家故駁然無統陸氏不詳考藝文志因云爾爾

藝文志兵家有龐暖三篇鶡冠子兵政稱龐暖問而世賢武靈等篇直稱暖語豈暖學於鶡冠而此二篇自是暖書後人因鶡冠與暖問答因取以附之與

關尹子九篇以卽老耼弟子而莊周稱之者按七略道家有其目自隋志絕不載則是書之亡久矣今所傳云徐藏子禮得於永嘉孫定者陳振孫疑定所受不知何人宋景濂以卽定撰皆有理余則以藏定二子尙非如阮逸宋咸輩實有其人或俱子虛烏有未可知也篇首劉向序稱渾質崖戾汪洋大肆然有式則使人泠泠輕輕不使人狂等語蓋晚唐人學昌黎聲口亡論西京卽東漢至開元無有也至篇中字句體法全仿釋典成文如若人有超生死心厭生死心等語亡論莊列卽鶡冠至亢倉亡有也且隋志旣不載新舊唐志亦夐無聞而特顯於宋又頗與齊丘化書有相似處故吾嘗疑五代間方外士掇拾柱下之餘文傅合竺幹之章旨以成此書𨿽中有絕到之談似非淺近所辦第以關尹則萬無斯理彼藏耶定耶眞耶贗耶吾何暇辯之哉

關尹子談理間入莊列長生其文則全仿釋氏九篇之中亡弗然者世反以釋氏掇之夫莊列釋氏掇之者也讀其文於釋氏毫髮類乎今篇掇其一餘可例推

一宇篇云若以言行學識求道互相展轉無有得時知言如泉鳴知行如禽飛知學如擷影知識如計夢一息不存道將來【以下皆取其文句之類其理出釋氏者殆十之六七不止此也】

二柱篇云寒暑溫涼之變如瓦石置之火則熱置之水則寒呵之卽溫吹之卽涼特因外物有去有來而彼瓦石實無去來

三極篇云蛙食卽且卽且食蛇蛇食蛙互相食也聖人言亦然言有無之獘又言非有非無之獘又言去非有非無之獘如引鋸然惟善聖者不畱一言【莊引在已無居章附此篇】

四符篇云五行之運因精有防因防有神因神有意因意有魄因魄有精五行回環不已所以我之僞心流轉造化幾億萬嵗未有窮極【又譬如化人篇已見前辯皆全仿佛經語】

五鑑篇云識譬如犀牛望月月形入角特因識生始有月形而彼眞月初不在角胸中天地萬物亦然知此說者外不見物內不見情

六匕篇云有人問我爾何族何氏何名何字何食何衣何友何僕我時黙然不得已而應之曰尙自不見我將何爲我

七釡篇云人之力有可奪天地者如冬起雷夏造冰豆中攝鬼杯中釣魚枯木能華土鬼可語皆純气所爲故能化萬物【此附防列語而事皆漢唐後蓋撰關尹者非讀書之士甚矣學弗可已也】

八籌篇云卽吾心可作萬物蓋心有所慕則愛從之愛從之則情從之嬰兒奼女金縷絳宮靑蛟白虎寶鼎紅鑪皆此物【此章同前蓋道家存想修鏈之防莊老之世所無參同黃庭中始有之】

九藥篇云昔論道家或曰凝寂或曰邃深或曰澄澈或曰晦防愼勿遇此而生怖退天下至理竟非言意知非言非意在彼微言妙意之上乃吾說【以上俱關尹語】

黃石公素書宋張商英僞撰者商英自號無垢居士學浮屠於釋子從悅其後宗杲嘗亟稱以勵張九成九成亦號無垢豈有慕商英與九成學佛則失之而其人明白俊偉非商英等也今讀此書所稱仁義道徳皆剽拾老莊之膚語傅合周孔之庸言而悲莫悲於精散病莫病於無常等詞又仙經佛典之絕淺近者使商英不爲此書或爲之而匿其姓名亦未知其學之陋一至是也若序稱子房以殉墓中自諸葛孔明而下皆不得聞則三尺童子業能呵斥之矣

抱朴子內外篇四十卷晉葛洪稚川撰洪以博洽名江左身所著書殆六百餘卷自漢以來稱撰述亡盛於洪蓋篤志負才而遊方之外者也黃東發詆洪不應以神仙誤天下後世持論甚公而以此書爲僞則失考洪本傳明言抱朴諸篇歷唐宋以還未有疑其僞者今讀其言比物聯類紆徐郁茂滑稽不窮其外篇蓋擬王氏論衡故旁引曲諭必達其詞𨿽時失繁冗非淺見狹識所窺也且洪旣爲神仙之學其異於吾儒勢固應爾又曷僞焉

亢倉子贗書也世無弗知然而非贗也漢志無亢倉子唐號亢倉子洞靈眞經求弗獲而王士元取庚桑楚篇雜引道家以補之士元襄陽人見孟浩然集序及晁公武論甚悉河東之駁允矣設不考其實事今猶紛紛以爲贗書

亢倉子出王士元尙有可疑夫畏壘虛太史明謂空言兼隋志弗載則唐前固絕不聞此書曷從而號之而訪之豈士元旣補之後明皇好道特取而寵異其名世遂相爲實子厚亦無從考與

劉子新論諸家咸以劉晝孔昭按北史晝傳晝好學而文辭俚拙嘗作賦名六合以示魏收收調之曰賦名六合已是大愚及觀其賦又愚於名晝不服又示邢劭劭曰君此賦似疥駱駝伏而無媚態收輕薄吻流不足深據劭非誣誑人者此書𨿽無甚髙論而詞頗淸防意非晝所能也宋景濓謂劉勰撰者近之然唐志篇目不同安知卽此蓋漢魏六朝文士劉姓者甚多著論以新名者甚眾若此書體制決在齊梁之間袁孝政云時人疑爲劉歆宋承防直謂袁誤蓋未詳察也

晝傳載北史甚明又嘗爲髙才不遇傳袁孝政序正據晝傳言之陳振孫謂終不知晝何代人殊失考黃東發直以袁孝政作托名於晝則亦未然凡依托之書必前代聖賢墳籍冀以取重廣傳晝之聲價在六朝甚泯泯卽孝政何苦托之勘僞書者此義又當察也

孫子十卷陳氏解題曰稱晉孫綽撰唐志及中興目皆無之恐依托也按隋志有此書意林所篹百餘語頗佳當是綽撰第唐志不錄至南渡復傳蓋本書亡逸而後人補之者陳氏並其初疑之亦失考也

子華子稱程本而前代絕無其目蓋宋人假托玩世故與阮逸宋咸輩牽合源流者小異其書理致膚近而持論不甚詭於道文字亦舂容雅則至宋世一時盛傳紫陽諸公辯之悉矣今亦亡弗諦其僞者以文故世不忍廢之於戲秦漢名流之作湮沒何限是書獨巍然存又本托子華乃子華反托以傳而撰者姓名邈無從考書之傳與人之遇固各有幸不幸哉

子華子全剽百氏成文至章法起伏喚應宛然宋世塲屋文字且多用王氏字說故晁公武謂元丰舉子所作周氏涉筆又舉人壽幾何等語爲紹述時人皆近之然姓名州裏絕不可考朱考亭以書始出會稽疑越人王銍姚寛又疑非二子所辦余嘗參酌諸家意此書必元丰間越中舉子姓程名本而不得志塲屋者所作蓋板出防稽則越文類程試則舉子義取字說則元丰辭多拂郁且依托前人則困於塲屋思以自見又慮不能遠傳故傅於春秋姓同而字相近者竊謂不中不遠矣作者有靈固當獨快九京之下考亭諸君子聞此亦將相對一大噱也【子華姓字皆有所出惟名不經見卽撰人名本也】

李衛公問對其詞防淺陋猥俗兵家最亡足采者而宋人以列七經殊可笑舊咸以阮逸僞撰謂老蘇嘗見其艸本按逸所撰中說序及關朗傳等文各可觀不應鄙野至是此書不特非衛公亦非阮逸當是唐末宋初俚儒村學掇拾貞觀君臣遺事杜佑通典原文傅以閭閻耳口武人不知書悅其膚近故多讀之夫衛公在唐誠一代元勲然文皇將略逺出其上非若髙帝於淮陰眞弗如也凡唐初大敵猖獗如劉武周彊盛如竇建徳皆身取之靖禽蕭銑輔公祏頡利率自守虜逋逃寇不足當劉竇什一而問對若斯耶

唐元勲英衞並稱然勣非靖比也文皇身經百戰勣下諸人咸從行間惟靖特將文皇嘗命靖教侯君集兵法君集言靖欲反文皇問之靖曰今天下已平臣教君集足制四夷而務盡臣術此君集反耳此外殊不經見惟遼左旋師嘗一問焉蓋發嘆於無功而靖所對亦一時之權匪萬成之策也文殊摩詰更互酬答微言妙解光照大千烏乎二李之譚兵吾安得實聞其言筆之以詔萬世哉

化書六卷稱宋齊丘撰宋景濂曰齊丘子六卷言道術徳仁食儉六化爲甚悉世傳爲僞唐宋齊丘子嵩作噫是書之作非齊丘也終南山隱者譚峭景升也齊丘竊之耳其文髙簡固微有見於道徳者非淺機小數比也按此書張文濳黃東發俱以爲齊丘撰而景濂歸之譚峭因考諸仙傳得其人錄於後峭字景升唐國子司業洙之子師嵩山道士十餘年得辟穀養气之術周遊無所不之夏則服烏裘冬則綠布袍或臥於風雪霜中經日人謂已斃視之气咻咻然因避三茅經建康見宋齊丘有仙風道骨𨿽溺機智而異乎黃埃稠人遂出所注化書授齊丘曰是書之化其道無窮願子序之流於後世齊丘因奪爲已有而傳之厥後不得其死宜哉景濂之言蓋出於此然齊丘仕南唐而南唐又有金陵羽客譚紫霄者能劾召鬼神四方道流從學百餘人於三教書皆所洞曉嘗教其徒講莊列深以爲合於釋氏則與今傳化書意防尢若相類二譚並與齊丘同時一人耶二人耶吾不得而知也因景濂語並及之

蘇長公有廣成子解一卷獨取莊周書黃帝問道一章爲之訓釋晁景迂嘗難之其書不傳然隋志道家有廣成子十三卷題商洛公撰而張太衡注考漢書七略道家神仙二類依托甚眾若黃帝伊尹太公兵書陰陽則務成容成不勝數獨廣成不經見而隋志驟出之本注亦似近人所托考道家張太衡又有無名子一卷蓋卽張所撰而自注之其書自唐後絕不傳無復辧其是非者因長公所注漫及之

少室山房筆叢卷十五

欽定四庫全書

少室山房筆叢卷十六

明胡應麟撰

四部正譌下

黃帝內傳一卷晁公武云稱籛鏗得之衡山石室中陳振孫曰誕妄不經方士輩依托也余按神仙丹汞之籍大都依托上古帝王漢志方技中紛紛可見第秦漢人書卽僞撰猶倍蓰後世眞者如素問靈樞之類咸假軒岐亡論其術百代尊守其文辭稚川貞白能萬一乎惜二書外余絕不傳而唐宋以還怪譚陋說坌布域中若此書今尙行世漫識以例其餘

穆天子傳六卷其文典則淳古宛然三代型範蓋周穆史官所記𨿽與竹書紀年逸周書並出汲冢第二書所載皆訖周末蓋不無戰國語參之獨此書東遷前故奇字特多缺文特甚近或以爲僞書殊可笑也

晉乘疑卽竹書余詳記之矣元人有僞作晉史乘楚檮杌者吾衍子行序謂一日並得之其書乃雜取左傳國語新序說苑中論文莊二伯事節約成編宋景濂王子充謂卽衍撰蓋眇人作此玩世而元士之淺陋亦可見矣【近又有妄人僞作黃叔度書者尢極大可笑本無可辯以二書陋頗相近漫及之】

列子稱穆王駕八駿之乘右服驑而左騄耳右驂赤驥而左白王車則造父爲禦�爲右次車之乘右服渠黃而左逾輪左驂盜驪而右山子柏夭主車參百爲禦奔戎爲右馳驅千里至於巨搜氏之國巨搜氏乃獻白鵠之血以飲王具牛馬之湩以洗王之足及二乘之人已飲而行遂宿於昆侖之阿赤水之陽別日升昆侖之丘以觀黃帝之宮而封之以詔後世遂賔於西王母觴於瑤池之上西王母爲王謠王和之其辭哀焉乃觀日之所入一日行萬里王乃嘆曰於乎予一人不盈於徳而諧於樂後世其追數吾過乎按列子此段全錄穆天子傳文足證列子所稱黃帝等書咸有所本昔人謂楊朱篇卽古楊朱之書此篇引穆天子傳卽以周穆王名篇則楊朱之說信矣或曰鶡冠子庚桑子咸據莊周賈誼足成以欺後世穆天子傳庸知非此類耶曰彼二書自莊賈引外絕不足觀穆天子傳與列子體制不仝各極古雅此篇奇字皆列本書所無信知列子引穆傳非穆傳本列子也斯又辧贗書者所當知

山海經古今語怪之祖劉歆謂夏后伯翳撰無論其事卽其文與典謨禹貢迥不類也余嘗疑戰國好奇之士本穆天子傳之文與事而侈大博極之雜傅以汲冢紀年之異聞周書王會之詭物離騷天問之遐防南華鄭圃之寓言以成此書而其敍述髙簡詞義淳質名號倬絕自成一家故𨿽本會萃諸書而讀之反若諸書之取證乎此者而實弗然也穆天子傳至晉始出而此書漢世獨完緣是前代文人率未能定其先後余首發之於此俟大雅君子商焉

山海經本書不言禹益撰劉歆校定以爲禹任土作貢而益等類物善惡著山海經蓋億度疑似之言趙吳越春秋因禹登會稽遂撰爲金簡玉字之說東漢人在劉歆後其僞無疑讀者但以禹益治水不當至海外而怪誕之詞聖人所不道以破之而不據其本書按經稱夏后啟事者三又言殷王子亥又言文王墓凡商周之事不一而足晁氏但疑長沙桂陵數郡名及鯀湮息壤等文夫鯀事固禹益所覩商周曷從知之哉【此書蓋周末文人因禹鑄九鼎圖像百物使民入山林川澤備知神姦之說故所記多魑魅魍魎之類而於禹爲特詳】

始余讀山海經而疑其本穆天子傳雜錄離騷莊列傅會以成者然以出於先秦未敢自信載讀楚辭辧證云古今說天問者皆本山海經淮南子今以文意考之疑此二書皆緣天問而作則紫陽已先得矣然經所紀山川神鬼凡離騷九歌遠遊二招中稍渉奇怪者悉爲說以實之不獨天問也而其文體特類穆天子傳故余斷以爲戰國好奇之士取穆王傳雜錄莊列離騷周書晉乘以成者自非熟讀諸書及此經本末不易信也後世必有以余爲知言者

經載叔均方畊讙兜方捕魚長臂人兩手各操一魚竪亥右手把算羿執弓矢鑿齒執盾此類皆與紀事之詞大異近世坊間戲取山海經怪物爲圖意古先有斯圖撰者因而紀之故其文義應爾及讀王伯厚王會補傳引朱子曰山海經記諸異物飛走之類多雲東向或云東首疑本依圖畫而述之古有此學如九歌天問皆其類余意頓爾釋然甚矣紫陽之善讀書也卽此文義之間古今博雅所未究而獨能察之況平生精力萃於經傳者可淺窺乎【陶泛覽周王傳流觀山海圖則知此經古有圖也宋刻稱張僧繇畫】

古人著書卽幻設必有所本山海經之稱禹也名山大川遐方絕域固本治水作貢之文至異禽詭獸鬼蜮之狀充斥簡編𨿽戰國浮誇之習乃禹貢則亡一焉而胡以傅合也偶讀左傳王孫滿之對楚子曰昔夏之方有徳也遠方圖物貢金九牧鑄鼎象物百物而爲之備使民知神姦故民入川澤山林魑魅魍魎莫能逢之不覺灑然擊節曰此山海經所由作乎蓋是書也其用意一根於怪所載人物靈祗非一而其形則若魑魅魍魎之屬也考王孫之對𨿽一時辧給之談若其所稱圖像百物之說必有所本至於周末離騷莊列輩其流遂不可底極而一時能文之士因假穆天子傳之體縱橫附會勒成此書以傅於圖像百物之說意將以禹益欺天下後世而適以誣之也自此書之行古今學士但謂非出大禹而已而未有辯其本於穆滿之文者尢未有察其本於王孫之對者區區名義之末誠非大體所關然亦可見古仐事理第殫精索之卽千載以上無弗可窮也作者有靈其將爲余絕倒於九京也哉

古嶽瀆經第八卷

李公佐元和九年泛洞庭登包山入靈洞得之奇字蠧毀不能解其後周焦君詳之云禹治淮水三至桐柏山驚風迅雷水號木鳴土伯擁川天老肅兵功不能興禹怒召百靈授命防龍桐柏等山君長稽首請命禹因囚鴻氏彰商氏兜氏盧氏犂婁氏乃獲淮渦水神名無支祈善應對言語辯江淮之深淺原隰之遠近形若猨猱縮鼻髙額靑軀白面金目防牙頸伸百尺力逾九象搏擊騰趠疾利倐忽視不可久禹授之童律童律不能制授之烏木由烏木由不能制授之庚辰庚辰能制鴟脾桓胡木魅水靈山妖石怪奔號叢繞者以千數庚辰以戰遂去頸瑣大械鼻穿金鈴徙之淮陰龜山之足俾淮水永安按此文出唐小說蓋卽六朝人踵山海經體而贗作者或唐文士滑稽玩世之文命名嶽瀆可見以其說頗詭異故後世或喜道之宋太史景濂亦稍穩括集中總之以文爲戲耳羅泌路史辯有無支祈世又譌禹事爲泗洲大聖皆可笑近衡嶽禹碑盛傳其文體稍古然與虞夏諸書迥不類恐亦好事所遺也

燕丹子三卷當是古今小說雜傳之祖然漢藝文志無之周氏涉筆謂太史荊軻傳本此宋承防亦以決秦漢人所作余讀之其文彩誠有足觀而詞气頗與東京類蓋漢末文士因太史慶卿傳增益怪誕爲此書正如越絕等編掇拾前人遺軼而托於子胥子貢云耳周氏謂烏頭白馬生角膾千里馬肝截美人手皆太史削之非也惟首二事出遷贊語自余𨿽應劭王充嘗言悉不可信吾景濂亦似未深考且書果太史事本漢藝文志乃遺之乎漢志有荊軻論五篇燕丹必據此增損成書者

隋志有宋玉子一卷亦列小說家幷燕丹子皆漢志所無二書必一時同出僞無疑也唐尙存今不傳

神異經十洲記俱題東方朔撰悉假托也其事實詭誕亡論卽西漢人文章有此類乎漢志有東方朔二十篇列雜家今不傳而二書傳甚矣世好奇者眾也

趙飛燕外傳稱河東都尉伶撰宋人或謂爲僞書以史無所見也然文體頗渾朴不類六朝禍水滅火事司馬公載之通鑑誠怪如以詩文士引用爲疑則非懸解語也本傳自言見詘史氏當是後人所加

越絕書十五卷稱子貢亦曰子胥並依托也楊用修據後序以去爲姓得衣乃成等語謂東漢人袁康作按魏伯陽參仝契後序鄶國鄙夫等句亦寓防稽魏某姓名而孔文舉漁父屈節十六言亦離合魯國孔融四字蓋東漢末盛爲此體用修之論或不誣也第書稱越絕昔人以終不可解余按前代書名往往有鄙拙可笑者如常璩記漢事而名漢之書杜預彚集古文而名善文謝靈運采輯眾詩而直云詩集又釋典維摩詰所說經𨿽書並不刋其名總之不可法也

劉魯史記今不傳經術冠絕史筆或非其任而博學彊識時莫與倫且隋世古書存者尙夥所采錄必多可補前史之缺惜亡從見之矣

西京雜記世以葛洪僞撰余詳辯之矣或又以爲吳均者無他據止酉陽雜俎記六朝人欲用西京雜記事旣而中止曰此吳均語恐不足用然洪序篇末甚明安知非雜俎誤又述異記晁公武謂任昉作而唐志稱祖同晁以爲非然隋志無昉書而有祖衝之撰者十卷竟未知孰是也

列仙傳三卷陳振孫云傳凡七十二人每傳有贊似非向撰西漢人文章不爾也余按漢書藝文志劉向所敍六十七篇止新序說苑世說列女傳而無此書七略劉歆所定果向有此書班氏決弗遺蓋僞撰也當是六朝間人因向傳列女又好神仙家言遂僞撰托之其書旣不得爲眞則所傳之人恐亦未必皆實考此傳孫綽及郭元祖各爲贊非六朝則三國無疑也

明集有牟子論三十七篇題漢末牟融撰按隋志儒家有牟子二卷稱漢太尉牟融考後漢書有融傳在漢明前其時佛法固未入中國今其書已亡而明牟子論序稱靈帝時遭世亂離著書不仕精硏佛道撰理惑論三十七篇其非儒家牟子明甚且隋唐諸志並無此書嘗疑六朝晉宋間文士因儒家有牟子僞撰此論以左右浮屠讀其文𨿽猥淺而詞頗近東京意原錄釋藏中故隋志不載若參同契之屬然伯陽姓名唐以前傳記昭灼而融諸論絕不聞援引可疑也

洞眞記四卷題郭憲子橫亦恐贗也憲事世祖以直諫聞忍描飾漢武東方事以後世人君之欲且子橫生西京末其文字未應遽爾蓋六朝假托若漢武故事之類耳【後漢書憲列方技類後人蓋緣是托之】

漢武內傳不著名氏詳其文體是六朝人作蓋齊梁間好事者爲之也所載諸仙女名詩家多用上元夫人蓋本此阿環者上元名介甫雪詩瑤池漫阿環家方萬里謂阿環王母名王方二子俱誤子瞻玉樓銀海句格自佳而據道書玉樓爲肩銀海爲眼以起粟生花襯之遂墮千古惡道學詩者不可不知

拾遺記稱王嘉子年蕭綺傳錄蓋卽綺撰而托之王嘉中所記無一事實者皇娥等歌浮艷淺薄然詞人往往用之以境界相近故又名山記亦贗作今不傳

梁四公記今載太平廣記中撰人或曰沈約或曰張說又稱梁載言余考隋志無此書蓋唐人僞撰托之沈約張說者也【按名疑據姓譜以梁爲七國之梁四公子皆公族也四公記似皆沙門】

隋遺錄一名南部煙花錄文絕鄙俗而稱顏師古殊可笑也傳者蓋僅十二三云

開元天寶遺事稱王仁裕容齋隨筆辯之詳矣余按仁裕爲僞蜀學士所著有玉堂閒話今尙載廣記中而開元遺事絕不經見其書淺俗鄙陋蓋效陶氏淸異錄而愈不足觀者仁裕能詩西江集至萬首今一二散見閒話中𨿽卑弱尙可吟諷書事亦淸婉但乏气骨不應至是以淺陋故世或好之今尙傳云

廣陵妖亂志陳振孫云唐鄭廷誨撰余記一雜說云羅隱昭諌嘗謁髙千里不得志故極言詆毀與駢始末太不相倫此言或自有謂駢釋賊不擊誠可誅志中述其惑於諸呂若喪心之極者未必盡爾也溫公通鑑全據此書蓋宋世用事羣小以史事謗涑水故唐末五代不及致詳耶又唐人評隱以落魄故好訕謗之詞此說蓋有自來

瀟湘錄唐人誌怪中最鄙誕者諸家或以爲李隱或以爲柳詳其書本諧謔不必辯

牛羊日曆諸家悉以劉軻撰其書記牛僧孺楊虞卿等事故以此命名按軻本浮屠中歲慕孟軻爲人遂長髮以文鳴一時卽紀載時事命名詎應乃爾必贊皇之黨且惡軻者爲之也按通鑑注引作皇甫嵩嵩恨僧孺見傳或當近之

龍城錄宋王銍性之撰嫁名柳河東銍本意假重行其書耳今其書竟行而子厚受誣千載余嘗笑河東生平抉駁僞書如鬼谷鶡冠等千百載上無遁情眞漢庭老吏日後乃身爲宋人誣蔑不能辯大是笑資然亦亡足欺識者也

銍又有續樹萱錄凡三事曰元撰曰全若虛曰賈博諭據洪氏隨筆元撰一事全錄秦少遊詩則二事可例推銍所自撰又有黙記等略載陶氏說郛銍能力辯魏泰碧雲騢之誑不可謂非端士而躬自蹈之然遊戲筆端差彼善也朱紫陽曰王銍性之姚寛令威多作贗書見文公子華子辯按姚氏贗書今不可見惟西溪藂語尙行【樹萱錄本見唐志宋世不存而劉燾無言者補之蓋亦僞書也】

白猿傳唐人以謗歐陽詢者詢狀頗痩削類猿猱故當時無名子造言以謗之此書本題補江總白猿傳蓋僞撰者托總爲名不惟誣詢兼以誣總噫亦巧矣率更世但貴其書而不知其忠孝節義學問文章皆唐初冠冕至今了然史策豈此輩能污哉率更子通亦矯矯父風而皆爲書名所掩余所惜歐氏不在彼也

周秦行紀李徳裕門人僞撰以搆牛奇章者也中有沈婆兒作天子等語所爲根蒂者不淺獨怪思黯罹此巨謗不亟自明何也牛李二黨曲直大都魯衞間牛撰怪等錄亡只詞搆李李之徒顧作此以危之於戲二子者用心可覩矣牛迄功名終而子孫累葉貴盛李挾髙世之才振代之績卒淪海島非忌克忮害之報耶輙因是書播告夫世之工譖愬者【周秦行紀韋瓘撰】

碧雲騢撰稱梅堯臣實魏泰也晁公武云泰襄陽人無行有口元祐中紀其少時聞見成此編心信章惇數稱其長則大槪見矣又王銍云魏泰塲屋不得志喜僞作他人著書如誌怪集括異志倦遊錄盡假名武人張師正又不能自抑出姓名作東軒筆錄皆私喜怒誣蔑前人最後作碧雲騢議及範仲淹而天下駭然不服矣余嘗笑唐人作僞書而其名隱宋人作僞書而其名彰然無益於僞則一也宋人好作僞經者阮逸僞子者宋咸僞說者惠洪諸人皆無害於名教世猶以僞訾之而以泰之顚倒白黑而碧雲騢迄今傳何也

云仙散錄題馮防撰共八卷昔人皆以爲僞洪景盧尢斥之餘讀其前六卷所引諸雜說無一實者蓋僞撰其事又僞撰書名實之至末二卷所引則諸書大半尙存於今胡以云悉誕也第二卷

外書名𨿽誕所記率儁事雅譚於朝廷政事人士品流一無干預創撰書名亦皆以文爲戲如修竹大蘭杜康毛穎耳非有害於世及誑誤後學若碧雲騢老杜事實等書也

淸異錄二卷陶谷撰或以文不類宋初者恐未然此書命名造語皆頗入工恐非谷不能但云仙間有紀事誌怪處此則全主滑稽耳擬諸李商隱之雜篹亦何減也近時文章大家間亦用之若髭聖之號王長公以題哀冊文矣

艾子世傳蘇長公作子瞻生平善俳謔故此類率附之宋人贊坡嘻笑怒罵皆成文章豈筆之於書淺俚若是乎然此書已見文獻通考蓋亦出於宋世非後人所托也何語林記坡調劉貢父避孔子塔語不若大風起兮睂飛揚安得猛士兮守鼻梁語尢劇而何不收以論艾子漫及之

鐘呂傳道集稱唐施肩吾撰按肩吾唐中晚間詩人而純陽呂渭之孫視肩吾爲晚出不應預記其事又太平廣記載神仙最眾獨無所謂鐘呂者而所引小說數百家卽五代杜光庭仙傳拾遺之類亡弗收采獨亡所謂傳道集者而至宋始有之蓋鐘呂𨿽自稱唐人而其迹皆顯於宋一時方士神其說遂托唐人姓名以紀之或疑此書別有一施肩吾果爾亦當見於廣記不應宋世驟出並今所傳純陽集俱僞作無疑也唐人最喜述神怪而鐘之事一亡傳者其至宋始著可見

香奩集沈存中尢延之並以和凝作凝少日爲此詩後貴盛故嫁名韓偓又不欲自沒故於他文中見之今其詞與韓不類蓋或然也方氏律髓以偓同時吳融有此題爲訛不知此正凝假托之故不然胡以弗托之溫韋諸子而托之偓葉少蘊以爲韓熈載則姓與事皆近之總之俱五代耳葉以不當見唐志爲疑此不然唐志如羅隱韋莊劉昭禹眞皆五代人也

詩話僞者尢眾魏文詩格而述沈約李嶠詩評而引昌齡皆不足辯今惟樂天聖兪二金鍼傳盡假托也詩解若歐蘇杜注等尢僞前人詳覈不復贅陳雲

僞書出於唐後而名理可味者關尹也而齊丘近之僞書出於宋後而文采可觀者子華也而亢倉逾之文子眞而時有僞者鶡冠僞而時有眞者以二書全僞非也素問精深陰符奇奧𨿽非軒後非秦後書

僞書多怪字者亢倉元命包乾坤鑿度而穆天子多怪字而弗害其爲古書僞書多傅文者洞極子華三墳黃石而列禦寇多傅文而弗害其爲古書惟其非僞則愈遠愈近愈離愈合惟其僞則愈近愈遠愈合愈離王長公云僞者多援少倍多拘少鐬

元經出阮逸世以卽阮逸也孔叢出宋咸人以卽宋咸也朱紫陽以麻衣出戴師愈黃東發以文子出徐靈府宋景濓以關尹子出孫定王元美以元命包出張升獨三墳亡謂出毛漸者余知其漸出無疑也漸所作三墳序其詞實淺陋與書合故覈僞書者覈所出之人思過半矣或曰若子言世得論衡將益爲中郎之祕獨柰何令人好古也噫尙書出孔壁世以僞詆安國乎竹書出汲冢世以僞訕束晳乎列子過江始傳世以爲張湛僞乎惟其是而已

凡覈僞書之道覈之七略以觀其源覈之羣志以觀其緒覈之並世之言以觀其稱覈之異世之言以觀其述覈之文以觀其體覈之事以觀其時覈之撰者以觀其托覈之傳者以觀其人覈玆八者而古今贗籍亡隱情矣

凡四部書之僞者子爲盛經次之史又次之集差寡凡經之僞易爲盛緯候次之凡史之僞雜傳記爲盛璅說次之凡子之僞道爲盛兵及諸家次之凡集全僞者寡而單篇列什借名竄匿甚眾於別編詳之

大率秦漢以還書若三易【連山歸藏子夏】三墳六韜七緯關尹子華素書洞極李靖問答麻衣心法武侯諸策王氏諸經全僞者也列禦宼司馬法通經眞錯以僞者也黃石公鶡冠子燕丹子僞錯以眞者也管仲晏嬰文中眞僞錯者也元命包孔叢潛虛眞僞疑者也鬻防殘也亢倉補也繁露訛也皆不得言僞也素問握奇陰符山海其名訛也其書非僞也穆天子傳周書紀年其出晚也其書非僞也卽以僞乎非戰國後也余亡足辯矣【黃石鶡冠燕丹蓋後人雜取戰國他書之丈易其名號爲此非謂眞三子作也】

宋黃長睿辯閣帖僞者幾半於眞余讀秦漢諸古書覈其僞幾十七焉世之論書者或以長睿爲刻而不能不服其精余爲此辯後世得無以罪長睿者罪予也然余率本前人遺議稍加詳密間折其衷耳且夫人之始撰也慮其書弗傳也而托焉托而傳矣而其名竟沒沒有不悔其始之托焉者乎余防萃諸家暴而顯之托者固以亡沒其實所托者亦以亡受其疑皆未爲不厚幸也至有舛而弗經謬而亡徵而儼然借是行其說於天下後世則余之喋喋詎得已哉【右余讀諸子辯】

少室山房筆叢卷十六﹤子部﹐雜家類﹐雜編之屬﹐少室山房筆叢正集﹥

欽定四庫全書

少室山房筆叢卷十七

明胡應麟撰

三墳補逸上

春秋戰國之書亡於秦漢而岀於晉之汲冢而傳於後者厥有三焉魏紀年也逸周書也穆天子傳也紀年合乎魯史逸周合乎尙書穆天子傳合乎山海經匪其事之合已也其文其義其體其合者往往如一手而粹者往往足以破千古之疑世以伊尹季歷而置紀年以世俘王防而置逸周以西王母昆侖圃而置穆天子是謂舉一而廢其百夫周書迄於太子晉紀年迄於愼靚王皆春秋之末戰國之衰也浮誇之議其時卽左氏且弗免乃史遷之采上古其淫誕怪恢蓋不可勝道也以二書較之乎丘明司馬吾以爲駁者猶未若彼之眾而其粹者可與暴聖賢之心迹覈皇王之軌度昭昭乎弗可掩矣穆天子傳𨿽非二書比而其敍簡而法其謡雅而風其事侈而核視山海經之語怪霄壤也錄之以資閎洽亡寧愈於神異洞防之陋哉故余爲詳次其可信者而稍白其可疑者讀者將亦以余爲好奇也

按束晳傳云太康二年汲郡人不凖盜發魏襄王墓或言安釐王冢得竹書數十車其紀年十三篇記夏以來至周幽王爲犬戎所滅以事接之三家分仍述魏事至安釐王之二十年其中與經傳大異者益乾啟位啟殺之太甲殺伊尹文丁殺季歷自周受命至穆王百年非穆王壽百嵗也幽王旣亡有共伯和者攝行天子事非二相共和也其易經二篇與周易上下經同易繇陰陽卦二篇與周易略同繇辭則異卦下易經一篇似說卦而異公孫段二篇公孫段與邵陟論易國語三篇言楚晉事名三篇似禮記又似爾雅論語師春一篇書左傳諸卜筮師春似是造書者姓名也瑣語十一篇諸國卜夢妖怪相書也梁丘藏一篇先敍魏之世數次言丘藏金玉事繳書二篇論弋射法生封一篇帝王所封大歷二篇鄒子談天類也穆天子傳五篇言周穆王遊行四海見帝臺西王母圖詩一篇畫贊之屬也又雜書十九篇周食田法周書論楚事周穆王美人盛姬死事大凡七十五篇七篇簡書拆壊不識名題晳挍勘其指歸以今文寫之杜預春秋集解後序云汲冡古文七十五卷多不可訓周易及紀年最爲分了周易上下篇與今正同別有陰陽說而無彖象文言系辭其紀年起自夏殷周皆三代王事無諸國別也惟特記晉國起自殤叔皆用夏正建寅之月爲歲首編年相次晉滅獨記魏哀王之二十年蓋魏國之史記也文大似春秋經又稱伊尹放太甲七年太甲濳出自桐殺伊尹乃立其子伊陟伊奮令復其父之田宅而中分之師春一卷則純集左氏傳卜筮事【束晳傳句讀上下最易混淆緣書多不存故讀者難審今詳考防定之杜預文多見左傳後﹤子部﹐雜家類﹐雜編之屬﹐少室山房筆叢正集﹐卷十七﹥】

據右束晳傳杜預序則汲冢諸書大略具載於此然晳傳所稱益乾啟啟殺益事汲冢絕無此文杜預紀載竹書正與今合序中但言太甲殺伊尹而不及啟益晉史之訛了然可知第謂竹書起自夏商廼今紀年起軒轅氏則又杜之誤也史記梁襄王卒下注引和嶠云紀年起自黃帝足爲明徵又郭璞山海經注云顓頊生伯鯀后稷放丹朱於丹水二事皆在夏殷前與今竹書脗合則預之言尙猶有未實者況晉書出唐人手哉

以晉書所謂汲冢篇目考之今存者周易二篇也易繇二篇也紀年十三篇也逸周書十篇也穆天子傳五篇也盛姫錄一篇也師春之目通考尙存璅語之文類書間載余不復覩蓋傳者什七亡者什三今師春璅語並亡矣盛姬事附穆天子傳六卷中

公孫段鄭大夫子產仝時殺於伯有之屬者也其論易當在孔子先國語三篇言楚晉恐非左氏國語也於紀年見諸國之史不特檮杌春秋卽此亦見國語不獨丘明矣師春一卷謂純集左傳卜筮事其時卜筮盛行焉知非素有此書左氏取以爲傳耶生封一篇蓋封禪書也大歷二篇蓋陰陽家也余不可考矣

汲冢三書注皆極濶略紀年沈約周書孔晁穆天子郭璞並不足覽觀沈注紀年春秋史記不能引孔注周書亦然郭注差詳然景純之釋山海經元論博議錯出其間穆天子傳亡一也三子皆六朝名俊胡以疎漏若斯余嘗欲爲之防萃箋解並裒其語之逸於本書而存於他籍者及璅語諸篇本書全逸而他籍僅存者合爲一編以貽同好此稍論其槪云【以上通論三書】

楊用修逸周書防云晉太康二年汲郡人私發魏安釐王冢得竹書數十車用修以冢爲安釐蓋據宋陳氏李氏所云而二氏則又本之隋唐諸志也余考穆天子傳晉荀朂序云按所得紀年出魏惠成王子令王之冢於世本蓋襄王也其言實與今竹書合而束晳傳敍汲冢事云紀年十三篇記夏以來至周幽王爲犬戎所滅迄魏安釐王二十年據諸家史傳惠王子襄王襄王子哀王哀王子昭王昭王子安釐相去世次甚逺而紀年載周愼靚王而終以今王二十年詳考竹書前後凡不稱國而稱王者皆周天子則所謂今王實指愼靚王薨此時魏安釐王尙未生也自晉書誤載隋唐宋志及用修遂並因之而穆天子傳序洎本書明甚反不詳考甚可笑也

杜預所稱竹書終哀王二十年較之晉書差近然亦非也竹書所謂二十年者直接惠王之後當爲襄王襄王止十六年安得二十耶如以哀王哀王立於十六年之後距惠王薨二十年才四年耳又安得二十耶注史記者皆從杜說不深考也【或以愼靚王止六年爲疑亦非也竹書所紀世代年數多與史記相左不獨愼靚爲然】

孟子稱晉之乘楚之檮杌楚檮杌今不可見而汲冢紀年所載事於晉獨詳其文與春秋類豈卽孟子所謂晉乘者自三晉之分此書入魏史氏遂以魏事系之晉末與書載齊魏戰馬陵事而終於惠成王之薨蓋惠王之史所記而孟子應魏聘入大梁所見晉乘必此無疑夫古書磨滅百不一存況戰國先秦詎容懸斷苐其文體時代無一不合詎偶然哉因識始末俟博雅君子定焉

春秋書趙盾弒其君而紀年書晉靈公爲趙穿所殺趙盾使穿迎公子黒臀於周立之夫趙盾書弒董狐筆也今書穿果晉史乎曰此所以爲晉也董一時之筆盾知其不可奪也姑釋之以示有容夫趙氏世爲上卿終裂晉國若武若鞅無卹輩能令厥祖終被斯名而靦然人面大惡之後乎孫盛直書晉事曽不崇朝而晉之史氏能世執董之筆哉故吾於其易盾以穿而決其晉國之史無惑也至厲公之弒則並沒其事直以卒書又有甚於靈者其爲晉國之史益彰彰矣他國則第仍董之舊故魯史書盾弒而仲尼從之蓋他國於趙亡所忌而趙氏子孫亦第能攺其本國而已晉弒其君州蒲疑亦晉史之舊竹書攺之

竹書於王之崩也書陟於君之弒也書賊於師之敗也書逋其文義皆非後人所能至其曰入於某地曰至自某地之類皆儼然春秋無異足徵魯史仝時爲孟氏所稱晉乘無惑也獨太甲殺伊尹文丁殺季歷二事舛謬杜預春秋後序疑伏生尙書忽忘可謂執末議本沈約以後人攙入則亦未然余謂竹書出於周末義政在此當時處士橫議好事縱談何所弗至使後人贗作必穿鑿傅合務訓古經不若是枘鑿矣

紀年所載二事𨿽甚不根然亦當時因桐宮羑里之說好事勦而入之而劉知幾據爲實有至反以孔孟不足憑則大愚矣他如啟殺益事本文所無杜預當竹書始出覩記最眞但言伊尹季歷而不及啟益居然可證晉書唐人雜輯野史以成晳傳不知何據蓋六朝舛謬之譚傅之汲冢也季歷事沈約以爲囚諸質塞功髙不賞或有之第非殺耳自余往往實錄如伯翳之爲伯益西伯之爲武王趙穿之弒靈公皆足以滌千載之訛補諸志之闕今稍列十數則於左以見大都【考亭楚辭辯證云史記燕人說禹崩益行天子事啟率其徒攻益奪之汲冢書至云啟殺益蓋史記本國防妄談而考亭以殺益爲竹書亦不考也】

唐堯十六年渠搜氏來賔周書王防渠搜以防犬穆天子傳王乘八駿至於巨搜氏之國是也

二十九年僬僥氏來朝貢沒羽僬僥見山海經蓋亦祖此韓詩外傳以長僅三尺竹書無此說也

唐十九年命共工治河此在鯀先蓋共工績用弗成故攺而用鯀足以見當時治水之難鯀用於六十一年而黜於六十九年至七十五年始用禹中間遴擇訪求越六載始得其人吁其易哉

虞九年西王母來朝沈約注西王母來朝貢白環玉玦西王母已見於此不始周穆也以余考之蓋亦外

國之君若上文渠捜僬僥及下息愼都類耳穆天子傳所交外國之君甚眾不止一西王母山海經但言蓬髮虎齒有尾如陸吾泰逢之屬余別有辯【山海經但言有人曰西王母似非如後世所謂女仙者自東方朔謂西王母爲東王公妻後世遂咸祖之不若汲冢之言尙或可信云】

虞二十五年息愼氏來朝貢弓矢周稱肅愼氏之矢息肅音相近古字多通豈其苖裔耶

二十九年命子義鈞封於商注謂封於商故稱商鈞則丹朱亦以封於丹故非放也【堯五十八年放子朱於丹水或舜封之】

夏后啟二年費侯伯益出就國是年王師伐有扈大戰於甘六年伯益薨祠之益封費蓋舜禹之世非啟始封也史記以大費爲伯翳名其誤由此正猶虞夏紀重華文命爲舜禹名耳伯翳伯益非二人據此明甚余別有辯孟子曰益避禹之子於箕山之陰觀費侯就國之文足證子輿氏所云未必實事也竹書紀大臣之祠者惟伊尹周公此稱啟之祠益則亦以王禮事之矣而束晳傳謂竹書言益乾啟位啟殺之何謬戾一至是耶有扈之徵卽系費侯就國之下或當時諸侯之不逞者假禪受以爲名書但言大戰路史以爲不勝按逸周書史記篇扈氏弱而不恭身死國亡則滅於啟也後世以啟殺益亦本天問之詞因竹書有伊尹事遂以附之千秋之下實余爲雪此誣

仲康六年錫昆吾命作伯昆吾始見此其後滅於湯而至周復爲楚沈約云已姓樊名當仲康時后羿擅國昆吾必有王室之勲故錫之爲伯然是時侯統六師而後相被弒亦不聞昆吾之戮力也

後相二十年寒浞滅戈二十六年寒浞使其子澆帥師滅斟灌二十七年澆伐斟鄩大戰於濰覆其舟滅之論語奡蕩舟卽此事也竹書至晉始出故漢儒以

爲陸地行舟可笑

二十八年寒浞使其子澆弒帝後緍歸於有仍伯靡出奔鬲夏世子少康生少康自仍奔虞伯靡自鬲帥斟鄩斟灌之師以伐浞少康使汝艾伐過殺澆伯子杼帥師滅戈伯靡殺寒浞少康自綸歸於夏按少康靡鬲經營恢復之迹不可考矣據左氏能布其徳而兆其謀則決匪用譎行險之謂也紀年明書伯靡帥二斟之師以伐浞少康使汝艾伐過殺澆伯子杼帥師滅戈皆聲罪致討至正之師而沈注牽合離騷以澆淫於嫂而艾襲之誤斷女岐之首乃因田獵俾以犬嗾澆夫澆旣父子竊國必所居擬於王者豈得濳身下裏自同細人且旣女岐顚越在澆豈無戒心而復捐生一犬耶此其說皆一無足信幸竹書明證在焉據以破之可也而顧引此以釋竹書胡其戾耶

帝芬十六年洛伯用與河伯馮夷鬭洛伯河伯皆國名也用與馮夷諸侯名也世率以馮夷爲水神賴此折之餘別有辯【少康十六年商侯防死於河後世遂以水神爲元防亦本竹書而附防其說也】

帝泄十二年殷侯子亥賔於有易有易殺而放之十六年殷侯微以河伯之師伐有易殺其君綿臣注殷侯子亥賔於有易而淫焉有易之君綿臣殺而放之故殷上甲微假師於河伯以伐有易滅之遂殺其君綿臣殷中葉衰而上甲微復興故殷人報焉按此則河伯爲當時諸侯觀注文益明或以爲治河之官亦近之然治河之官不得有師旅假人或以諸侯治其事而封之爲河伯也然則馮夷非諸侯之名何哉【山海經附防王亥有易事極可笑非竹書有此文後世莫能覺其僞也】

三十五年殷滅皮氏皮氏之亡事見周書史紀篇信不行義不立則哲士淩君政禁而生亂皮氏以亡然亦殷之先世非成湯也孔氏不注

帝厪八年天有妖孽十日並出十日並出不見堯時而見此羿稱射九日落以此事附防也蓋羿簒於夏相之世此適夏事故耳

帝癸十七年商使伊尹來朝二十年伊尹歸於商孟子稱伊尹五就湯五就桀蓋屢言之以明聖人去就不常惟義所在耳非定以爲五也紀年稱十七年湯使伊尹來朝二十年尹歸於湯二十一年商遂徵洛二十二年夏囚湯次年釋之自後商連歲徵伐以迄於三十一年滅夏尹豈復有仕夏之理哉蓋尹之事桀實三年耳始湯進之欲以正桀尹待之且三年桀不攺故輔湯以徵之若必如孟子所稱何尹之不憚煩哉且桀於末年卽龍逄已殺之矣何難於殺尹也

十四年扁帥師伐岷山注癸命扁伐山民山民女於桀二人曰琬曰琰後愛二人女無子焉斵其名於苕華之玉苕是琬華是琰而棄其元妃於洛曰妺喜於傾宮飾瑤臺居之按此則妺喜桀所棄也然與史記不同存以備考

二十八年太史令終古出奔商商史見竹書者僅此蓋賢人也

二十九年費伯昌出奔商卽益之後見史記

二十一年商師徵有洛克之遂徵荊荊降二十六年商滅溫二十八年昆吾氏伐商商防諸侯於景亳遂徵韋商師取韋遂徵顧三十年商師徵昆吾按有洛見逸周書【昔者有洛氏宮室無常池囿廣大工功日進以後更前民不得休農失其時饑饉無食成湯伐之有洛以亡載史記篇末】孟子稱湯十一徵沈約以爲九徵考竹書湯所徵國有洛也荊也溫也昆吾也韋也顧也夏邑也三朡也並葛爲九餘疑下文陑亦國名然亦不及十一之數或以昆吾韋顧桓文爲五霸今考竹書昆吾大彭豕韋之先皆勤勞王室列於五霸似有可信至後嗣咸以跋扈不恭爲湯武丁所滅𨿽一時負固然與厥先異矣韋顧二邦僅見此疑與昆吾皆輔桀爲虐者豈桓文比哉

三十一年商自陑徵夏邑克昆吾大雷雨戰於鳴條夏師敗績桀出奔三朡商師徵三朡戰於郕獲桀於焦門放之南巢書升自陑注者謂出其不意陋矣然其誤實由升之一字蓋古文簡奧後人以耳目求之宜其謬戾若斯也竹書但云自陑夏邑上無升字自明

商湯二十年夏桀卒於亭山禁歌舞桀失天下二十年始卒湯遇之猶若此也而謂武王有黃鉞之事哉

祖乙元年王卽位自相遷於耿命彭伯韋伯彭伯韋伯卽大彭豕韋也錫命爲伯當在此時沈謂夏衰昆吾豕韋相繼爲伯考夏帝昊元年但言豕韋氏復國而已非伯於夏也【裴駰引賈逵謂武丁滅豕韋以劉累代之大誤劉累豢龍於夏后之世豕韋中廢復興】

帝辛二十一年諸侯朝周伯夷叔齊自孤竹歸於周按此則二子歸周信矣使果有叩馬之事竹書胡弗及耶余別有辯

三十九年大夫辛甲出奔周他書云辛甲七十五諫而奔周夫紂之愎也其能容甲之驟諫如此哉蓋戰國之文大槪如此以其語奇附錄於此

四十七年內史向摰出奔周太史終古奔商而夏亡內史向摰奔周而商滅史氏所系其重若此

四十八年夷羊見周書云夷羊在牧正與此同史記麋鹿誤矣楊用修引鹿臺作證陳晦伯歷舉羣說以破之第亦未及此也

四十一年西伯昌薨四十二年西伯發受丹書於呂尙四十四年西伯發伐黎按此文戡黎之西伯爲武王而非文王可以折千古之疑而自漢至宋諸儒先不決之論皆瓦釋冰消無容一喙矣余謂竹書大有功於聖門者此也

周武王十二年辛夘王率西夷諸侯伐殷敗之於野王親禽受於南單之臺據此則逸周書與史記所稱武王以黃鉞斬紂之文皆妄也夫太甲殺尹文丁殺曆書有明文卽竹書之訛不足以惑後人而證西伯之伐黎紀武王之克紂有功史學詎淺淺哉【野蓋卽牧野音近也】

穆王八年北唐來賔獻一驪馬是生騄耳十二年王北巡狩遂徵犬戎十三年徐戎侵洛造父禦王入於宗周十七年西徵昆侖丘見西王母其年西王母來朝賔於昭宮按此文則穆王北徵犬戎而徐夷侵洛造父禦王歸定其亂乃復西徵見西王母與史記不同未詳孰是西王母來朝亦穆天子傳所未載

十四年作虎牢十五年作重璧臺冬王觀於鹽澤三事俱見穆天子傳五卷云有虎在乎葭中天子將至七萃之士髙奔戎請生捕虎必全之乃生捕虎而獻之天子命之爲柙而畜之東虞是爲虎牢六卷盛姬錄云姬姓也盛柏之子也天子賜之上姬之長是曰盛門天子乃爲之臺是曰重璧之臺乃遂西南戊子至於鹽注云鹽鹽池也

二十一年祭文公薨二十四年王命左史戎夫作記二事俱見逸周書【凡出穆天子逸周書者沈注俱不引夫春秋史記人所共習不引可也二書不引而引離騷讖緯何哉】

厲王八年初監謗芮伯良夫戒百官於朝見逸周書芮良夫解

十三年王在彘共伯和攝行天子事二十六年大旱王陟於彘周定公召穆公立太子靖爲王共伯和歸其國遂大雨此竹書與史記大不相同處今無文字可憑難以臆斷但竹書始末明甚而史記以二相協理爲共和則文義誠似未通且前史絕無斯例羅泌路史辯頗得之讀者詳焉

宣王三十年有兔舞於鎬京六字奇甚與春秋石言於晉同

桓王元年壬戌莊伯以曲沃叛伐翼公子萬救翼荀叔軫追之至於家谷此類與春秋書法正仝足徵春秋之文多魯史舊不必盡聖裁也公子萬十四字與孟子子濯孺子文體大類下條復有此十四字則重出矣

匡王六年晉靈公爲趙穿所殺趙盾使穿迎公子黒臀於周立之書盾使穿則弒君之事盾不知猶爲戎首屠岸賈之言當矣【歐陽以盾實弒其說甚辯非此文無以折之】

定王六年晉成公與狄伐秦獲秦諜殺之絳市六日而蘇此文與史記同考之他子書謂縊也若身首殊何能蘇耶然諸小說所載往往有臨陣首爲敵人所得身能乘騎以歸者又有被法斬首而項中能進湯粥者宇宙之大信無弗有第不可爲常也

烈王元年魏公子緩如邯鄲以作難沈約注云邯鄲趙地名非也凡竹書稱邯鄲卽趙也如顯王六年我師伐邯鄲取列人七年我與邯鄲楡次陽邑十六年邯鄲敗我師於桂陵皆謂趙也此蓋魏緩奔趙引趙師作亂耳不然邯鄲趙都豈緩所據哉

顯王元年癸丑鄭城邢丘注云自此韓攺稱鄭麟按竹書周安王元年韓疾鄭哀侯入於鄭此後烈王元年書晉桓公邑哀侯於鄭蓋韓始定都於鄭而是年書韓山堅賊其君哀侯六年書韓共侯趙成侯遷晉桓公於屯畱又書趙成侯偃韓懿侯若伐我葵七年書魏大夫王錯出奔韓蓋自韓滅鄭取其邑爲都國尙稱韓至是而攺稱鄭亦猶趙攺稱邯鄲也是後書公子景賈伐鄭【三年】書王防鄭釐侯於巫沙【七年】書秦師伐鄭次於懷【九年】書鄭取屯畱長子【十年】書鄭釐侯使許息來致地【十一年】書鄭釐侯來朝【十二年】書秦公孫壯伐鄭圍焦城【十四年】書東周與鄭髙都鄭釐侯來朝中陽【十五年】書穰疵帥師及鄭孔夜戰於梁赫鄭師敗逋【二十六年】書秦胡蘇伐鄭【三十一年】書鄭威侯與邯鄲圍襄陵【三十三年】書楚吾得帥師及秦伐鄭圍綸氏【三十五年】書王防鄭威侯於巫沙【三十八年】皆韓也至愼靚王十六年竹書末簡復書王與齊王防於韓豈至是復攺稱韓與【惟顯王十六年書王以韓師諸侯師戰於襄陵二十四年書魏敗韓馬陵二事仍稱韓不可曉或傳錄之誤】

元王四年於越滅吳按竹書不紀吳事而越始見此自是後記越之世次特詳殆無一遺漏者𨿽魏其本國不如是之密也因類識於左以補史記吳越等書之缺

貞定王元年癸酉於越徙都瑯琊按吳越春秋文頗與此合然非齊之瑯琊或吳越間地名有偶仝者

四年十一月於越子句踐卒是爲菼執次鹿郢立十年於越子鹿郢卒不壽立二十年於越子不壽見殺是爲盲姑次勾朱立威烈王十一年於越滅滕十四年於越子勾朱卒子翳立安王二十三年於

越遷於吳二十六年七月於越太子諸咎弒其君翳十月越人殺諸咎越滑吳人立孚枝錯爲君烈

王元年於越大夫寺區定越亂立初無餘是曰莽安顯王三年於越寺區弟思弒其君莽安次無顓立

十二年於越子無顓卒是爲菼蠋卯次無疆立三十四年於越子無疆伐楚三十六年楚圍齊於徐州遂伐於越殺無疆以上竹書越世次最爲詳明蓋自勾踐至無疆凡十世自滅吳之後滅滕滅郯【十一年於越子勾朱滅郯以郯子鴣歸】最後無疆伐楚而滅於楚威王自後臣服於楚不復見竹書

史記索隱注引紀年載於越子勾朱三十四年滅滕三十五年滅郯與今紀年殊不合疑索隱唐人所篹或當見竹書舊本然其他年月率仝不可臆斷又索隱注謂紀年止載越子無顓卒後十年楚伐徐州無敗越殺無疆之文然今本甚明當是小司馬誤也

顯王二十八年秦封衛鞅於鄔攺名曰尙按秦封鞅於商號商君尙恐商字之誤考史記並無封尙之文

三十一年秦蘇胡帥師代鄭韓襄敗秦蘇胡於酸水注云不知何年附此按烈王二年秦胡蘇帥師伐韓韓將韓襄敗胡蘇於酸水蓋卽此事重出顯王之世耳苐前防云秦將胡蘇而此云蘇胡當以胡蘇爲正【以上紀年】

少室山房筆叢卷十七

欽定四庫全書

少室山房筆叢卷十八

明胡應麟撰

三墳補逸下

穆天子傳紀年璅語逸周書皆汲冢皆竹書皆古文也世以汲冢冠周書竹書冠紀年古文冠璅語而穆天子第仍初出之稱者互見之文耳晉史汲郡人發魏襄王冢得竹書數十車皆古文束晳校定以今文寫之卽諸書並同可見後人以周書上不應有重出字故以汲冢冠之而竹書冠於紀年二書互見已備而穆天子傳本四字題名故直仍其舊耳璅語冠以古文見太平廣記或仍舉汲冢冠之而師春亦題汲冢蓋俱可互稱世率未精其故而諸書名紛拏舛迕特詳之

李太白逺別離云或言堯幽囚舜野死九疑聨綿皆相似君失臣兮龍爲魚權歸臣兮防變虎等語人多不甚領防實本劉知幾史通引用璅語事皆紀年周書中所不道者余辯見此前後及他書中備詳世或以伊尹事譌爲紀年又或因竹書字譌爲周書愈失實矣

楊用修周書後序云據束晳荀朂傳武帝紀汲冢書七十五卷其目並無所謂周書者蓋此書卽漢藝文志逸周書宋初諸臣編太平禦覽求汲冢七十五篇而不得遂以此七十篇充之用修持論似中有獨見而實非也今周書名七十篇實十卷耳晉以前所謂篇多如後世之所謂捲則今周書十卷不過當時十篇晳傳璅語等目之後稱又雜書十九篇記周食田法周書論楚事穆王美人盛姬事考穆王傳末捲敍盛姬事與王防等章大類蓋卽此十九篇中十篇何以云無周書之目也用修序引晳傳止錄雜書十九篇之文而下周食田法一十八字悉刪去之遂以此書非出汲冢大可笑也又杜預序止稱七十五卷而不言篇則周書十卷復何疑哉【漢藝文志史記百三十篇卽今百三十卷此篇與捲仝也尙書四十六卷實五十七篇此篇統於捲也】

衛恆四體序云太康元年得汲冢書十餘萬言其一卷論楚事者最工始余以十九篇周書字爲證尙微以句讀爲疑及閱此乃知論楚事自爲一書與上周書字絕不相余意始洞然自信又晳傳止言篇而此云楚事一卷益證篇與捲文義相通而余說不妄也

汲冢周書所載克殷度邑等篇采於史遷時訓明堂等篇錄於禮記蓋或仲尼刪削之餘戰國文士綴輯遺亡益以縦橫【大武武稱之屬】誇誕【世俘王防之屬】而成此書漢藝文志七十一篇注引劉向云今存者四十五篇則當時脫軼幾半若子長所采蓋存於四十五篇之中者而其餘篇至汲冢之發而復完也徐氏楊氏以書不當系汲冢固失考李燾以此書漢世已入中祕其後稍隱晉時盜發始出𨿽頗得之而不知此書出於漢世至汲冢而復完必余說庶幾盡也然則此書系汲亦可不系汲冢亦可而謂非出於汲冢則好奇之過矣王厚伯王防補傳亦謂此書非至汲冢始出然不云非出汲冢自用修刪去原文始有此言

按逸周書共七十篇漢時僅存四十五篇今周書十卷其七十篇之目並存而缺程寤秦陰九政九開劉法文開保開八繁箕子耆徳月令十一篇之文所存五十九篇並後序一篇共六十篇蓋亦非完書也

漢書藝文志逸周書七十一篇今目共七十篇宋人謂缺其一不知並後序一篇正七十一篇則汲冢所出當爲漢世所存無疑矣

劉大謨云若度訓命訓常訓文酌允文大武等解而盡謂之周書可乎若和寤克寤商誓度邑時訓明堂等解而盡謂之非周書可乎六經而下求其文字近古而有裨於性命道徳文武政教者恐無以逾於此此序亦頗盡周書得失因節錄之

周書卷首十數篇後序皆以爲文王作而本解絕無明據且語與書體不倫蓋戰國篹集此書者所作攙入之冠於篇首也至大武武稱等解尢爲乖謬近於孫吳變詐矣考周書終太子晉實當靈王之世其爲周末防士之言毋惑也至大匡以後章首率有序詞气儼與誥誓相侔間小弗純或出後人參雜非春秋下所能也

大匡解有二其第十一篇

後序以爲穆王按周書七十篇自文王始至太子晉終穆王止祭公史記二篇見第九卷

此書在武王先當是文王無疑其第三十二篇

亦云大匡則武王之作也

小明武解通篇皆韻語文多奇古然不類書體類戰國諸子書大明武解亦多韻語凡下字皆葉戶韻

克殷解史記全錄所稱武王手太白以麾諸侯諸侯畢拜遂揖之商庻百姓咸俟於郊羣賔僉進曰上天降休再拜稽首武王答拜蓋諸侯畢拜之時武王方在師旅未暇答拜至入商郊羣賔僉進稽首武王乃答拜汲冢之文自明其答拜者蓋前諸侯及商臣皆在其中史記但言商人再拜注遂謂武王不應止揖諸侯而答拜商人蓋史記固訛注者亦失考也

汲冢世俘解讀者咸疑詭誕蓋以孟氏所取武成不過二三防而血流漂杵且以爲疑何至如汲冢之甚乃餘卽證以孟氏而知逸書所云不全妄也孟稱周公相武王誅紂伐奄滅國者五十驅虎豹犀象而逺之世俘所謂武王遂徵四方凡懟國九十有九則滅國五十之說也其過於孟氏僅半然未嘗曰盡滅固庻幾近之矣所謂禽虎二十有二犀十有二及麋鹿三千五百之類則驅虎豹犀象之說也蓋商囿之畜武王狩獵以祀宗廟余則驅而逺之矣以商紂之囿而獲麋鹿數千詎云多耶至俘馘億萬有餘則戰國張大之辭不必辯也

文傳解引夏箴云小人無兼年之食遇天饑妻子非其有也大夫無兼年之食遇天饑臣妾輿馬非其有也注以夏禹之箴未必然夏一代之典今所存尙書者僅數篇商周之際必存者尙多至仲尼之世蓋寥寥無幾矣

周書多論紀綱制度敍事之文極少克殷數篇外惟王防職方二解皆典則有法而王防雜以怪誕之文職方敍規嚴整過王防其規模體制足可置之夏商也

王防怪鳥奇獸多出入山海經其稱區陽以鱉封鱉封者若彘前後有首孔氏無注王伯厚補云盛之記武陵郡西有獸如鹿前後有頭常以一頭食一頭行然不言名鱉封考以山海經第七卷

並封在巫咸東其狀如彘前後皆有首蓋卽此物也

祭公解稱祭文公病穆王訪之作此書按紀年祭文公穆王廿一年薨書當於是歲作

史記解左史戎夫作竹書穆二十四年王命戎夫左史作記章首所稱皮氏乃夏諸侯滅於殷者【太史公書名先見於此】

史記解云信不行義不立則哲士淩君政禁而生亂皮氏以亡孔氏注云禁信義則亂生非也言信義不立則姦雄之士得乘間以操國柄君不忿而欲禁之姦雄必起而爲亂國之所由亡也哲士猶言智士卽狙詐之謂凡戰國先秦稱賢人君子非必皆盛美之詞也

紀年愼靚王八年秦公孫爰帥師伐我皮氏翟章帥眾救皮氏圍疾西風又九年書城皮氏皆魏事也此皮氏或卽古皮氏國名國亡而以爲郡邑苐地名多相類未可知也

王伯厚云周書史記篇穆王召左史戎夫於遂事之要戒言皮氏華氏夏后殷商有虞氏平林質沙三苖扈氏義渠平州林氏曲集有巢有鄶共工上衡氏南氏有果氏畢程氏陽氏谷平阪泉縣宗都西夏績陽有洛之亡國名多傳記所不載可以補史氏之缺文【困學紀聞】

阪泉氏用兵無已誅戰不休徙居至於獨鹿諸侯叛之阪泉蚩尢也孔氏不注【獨鹿卽涿鹿也】

楊用修跋汲冢史記解云穆王命史臣戎夫歷陳古之亡國二十八君以爲覆轍而鑑戒之朔望以聞又作甫刑之書以卹民聽祈招之詩而返國可謂攺過不吝防豫有渝矣亦賢矣哉司馬遷周紀不著其事玆特表出之

又論無極云汲冢周書曰正人莫如有極道天莫如無極道言也正人有極謂防其有極歸其有極也道天無極謂生物不測悠久無疆也此語甚奧當表出之然則無極之云不始周子矣

洪景盧容齊二筆云汲冢周書王防篇所紀四夷國名頗古奧獸畜亦奇崛以肅眞爲稷眞獩人爲穢人樂浪之夷爲良夷姑蔑爲姑妹東甌爲且甌渠搜爲渠叟髙句麗爲髙夷唐太宗時逺方諸國來朝貢者甚眾服裝詭異顏師古請圗以示後作王防圗蓋取諸此漢書所引天予不取反受其咎毋爲權首將受其咎以爲逸周書今本無之然則非全書也按洪說王長公周書論取之苐以俘商寶玉億有百萬爲王防篇中語則非蓋世俘解中語也

和寤解云王乃厲翼於尹氏八士惟固允讓武寤解云尹氏八士太師三公克殷解云乃命南宮伯達遷九鼎三巫乃命南宮忽散鹿臺之財鉅橋之粟則八士正武王之世與十亂先後造周者其姓尹氏其官或太師或三公或南宮克殷在武末年謂成王時尙近之而曰宣王者不足信也

芮良夫解通章俱格言軌論而詞气絕類成宣間非戰國時人筆也序稱芮伯納王於善曁執政小臣咸省厥躬作爲此書按紀年厲王八年初監謗芮伯良夫戒百官於朝書詞所云民至億兆後一而已寡不敵眾後其危哉又云賢智箝口小人鼔舌爲王之患其惟國人皆與監謗意合所謂爾執政小子惟以貪諛爲事不懃徳以備難茍安爵以毀成下民胥怨於足靡措正指榮夷公軰至瞶禍翫災未知王之所定等語隱然若預知流彘之事者國語但稱良夫諫厲王用榮夷公而監謗獨載召公之語非竹書紀此幾不知所謂矣

玉佩解及第十卷

三解亦俱不稱誰作文類戰國子書太子晉事甚詭誕蓋戰國人以晉早慧而夭爲此說以神之其文雜以俳謔金氏以爲淺埜不馴然詞气類戰國非漢以後作也後之言神仙者復以上賔之說展轉傅合而浮丘廣成夤緣而入不可勝紀矣國語記晉諫靈王壅谷洛誠絕世之識使得位中興之績詎數周宣而竟夭此天之弗造周也叔向諷平公反侵地而師曠以防止之果爾瞽人亦可誅哉

殷祝解孔晁注謂不然其說誠迂然亦有所本竹書紀桀放後二十年乃死於亭山湯禁民歌舞蓋猶以故君禮之也其讓於諸侯或有然者豈遽自卽天位哉

度邑篇史記但取一二簡余俱不同夷羊在牧徐廣注夷羊怪物也按竹書紂四十八年夷羊見蓋羵羊商羊之類史記訛爲麋鹿在牧楊用修遂以鹿臺等事實之殊自可笑竹書甚明而注史記者皆不引疎略甚矣陳晦伯正楊據發鹿臺之財等語以辟用修然亦不引竹書夫紀年周書仝出汲冢二事絕可互證而沈約孔晁注俱弗及他書尙何怪哉【以上周書】

穆天子傳諸家皆稱六卷余讀之前五卷皆紀穆王行遊第六卷

獨敍王盛姬事文實出一人手而體制不類爲疑及讀束晳傳載穆天子傳五篇而盛姬自爲一篇乃知本非一書以穆王附合耳

穆王欲肆其心使天下皆有車轍馬迹致徐夷作亂幾失成周然太子晉稱周無道者四君曰夷厲幽宣而弗及穆何也考之汲冢諸書穆王覩周制之衰則詢祭祖求讜言感克艱之訓則命戎夫作史記歌黃竹之詩以防徒禦納祈招之諫以戒淫心其樂善喜聞恆如弗及享國百年卒以令終宜也

穆天子傳序所稱穆王遊行天下惟七萃之士従焉非如秦漢之君千乘萬騎空國而出其見西王母登昆侖渉圃皆以極其遊觀之迹非如秦漢之君封泰山禪梁父期羨門安期之屬求仙藥以冀長生也自始皇武帝好言神仙一時術流方士張大其說文士又従和之遂以穆王爲厲階戎首而不知穆天子傳所記山川艸木鳥獸皆耳目所有如山海經怪誕之文百無一二也今稍列其大者於篇

穆天子傳文絕類山海經而事實大不仝自景純取山海經以注穆天子而穆天子傳殘缺不易讀好古之士率先熟山海經胸中驟讀穆天子而景純之注又分列其下故只以爲仝而弗以爲異試尋其本文覈之則二書之旨有天壤之懸者矣

山海經稱西王母豹尾虎齒當與人類殊別考穆天子傳雲天子賔於西王母觴於瑤池之上西王母爲天子謡天子執白圭璧及獻錦組百純組三百西王母再拜受之則西王母服食語言絕與常人無異並無所謂豹尾虎齒之象也山海經偏好語怪所記人物率禽獸其形以駭庸俗獨王母幸免深文然猶異之以虎齒益之以豹尾甚矣其無稽也竹書紀虞舜九年西王母來朝獻白玉環玦則西王母不始見於周時莊列俱言西王母亦不言其詭形惟司馬相如大人賦有豹尾虎齒之說蓋據山海經耳乃山海經則何所據哉因讀穆天子傳漫識此爲西華解嘲倘大荒之外果有其人當命三鳥使邀不佞閬風之頂浮大白三百賞余知言也【列子周穆一段化人外全節此傳之文莊言西王母坐乎少廣此後世長生之說所本與】

壬申天子西徵甲戌至赤烏氏赤烏之人獻酒食馬牛羊穄麥天子乃賜赤烏之人黃金貝帶赤烏之人獻好女於天子列爲嬖人辛巳入於曹奴曹奴之人戲觴天子於洋水之上天子乃賜曹奴之人黃金貝帶戲乃膜拜而受丁酉天子西徵至於韓氏韓之人無鳬乃獻良馬牛羊穄麥天子乃賜之黃金銀罌貝帶無鳬乃膜拜而受甲子天子賔於西王母好獻錦綺百純組三百純西王母再拜受之觀此文前後序西王母事與赤烏諸人無大異余嘗疑爲異域君長也

離騷南華並有河伯之文然皆寓言也山海經以竹書所謂河伯當之於是馮夷易曰冰夷博物志又以人首魚身擬之遂益誕謾無稽據竹書河伯自爲諸侯而馮夷爲諸侯姓名余別有辯而傳載河宗伯夭尢詳蓋穆王登舂山觀昆侖圃皆伯夭爲之前又乘穆王副車馳驅千里使其果人首魚身穆王將畏避不暇而能與之仝載極西土而後返耶傳稱伯夭爲河伯之孫蓋馮夷之後世爲諸侯以職河任者於離騷南華之河伯迥不侔也【穆天子作無夷則竹書馮當如字山海經作冰夷蓋誤以馮作憑音也】

天子之馬走千里天子之狗走百里鸛雞飛八百里野馬走五百里卭卭距虛走百里【余狻猊麋鹿等缺文不載】傳載天子犬馬鳥獸不過如此不惟視山海之怪迥不相倫卽如王防所記九尾之狐兩首之彘比翼之鳥亦絕未見孰謂穆天子傳怪誕哉

天子之犬走百里執虎豹景純但注云筋力猛壯余考周書王防渠搜以防犬防犬者露犬也能飛食虎豹孔晁注渠搜西戎別名是時天子方西徵至於伯夭之邦蓋卽此犬也

黒水之阿爰有埜麥爰有答堇西膜之所謂木禾嘉谷生之艸木碩美天子於是取嘉禾以歸樹於中國珠澤之藪爰有萑葦莞蒲茅萯蒹葽右傳所紀艸木或中國所有或中國所無然皆五穀百卉之類非如若木扶桑蟠桃仙樹之屬也【仙樹見酉陽雜俎】

天子之珤玉果璇珠燭銀黃金之膏爰有采石之山重�氏之所守曰枝斯璿瑰瑤瑯玕玲���玗琪�尾右傳所紀寶玉奇石𨿽其名字瓌異然亦非所謂怪若醒酒石如意珠也

辛酉天子升於昆侖之丘以觀黃帝之宮癸亥天子具蠲齋牲牷以禋昆侖之丘甲子天子北徵捨於珠澤以釣於流水珠澤之藪方三十里按傳紀昆侖珠澤如此初不言其髙廣幾何止言黃帝之宮並無所謂絳闕瓊樓者自淮南子謂昆侖去地一萬一千里旁有四百四十門神仙家又以絳闕瓊樓傅之而昆侖遂爲怪誕之祖不知穆天子所紀昆侖不過衡岱屬耳何詭異之有哉

丁卯天子北升於舂山之上以望四埜是惟天下之髙山也舂山之澤淸水出泉溫和無風先王所謂縣圃百獸之所聚也飛鳥之所棲也爰有獸食虎豹如麋爰有赤豹白虎熊羆豺狼野馬野牛山羊野豕爰有靑雕白鳥執犬羊食豕鹿天子五日觀於舂山之上乃爲銘迹於縣圃以詔來世按舂山之名後世不甚傳而縣圃神仙家所盛依托以爲數倍昆侖據此先王所謂縣圃之文不過如秦漢所謂上林長楊所記鳥獸𨿽眾皆人世所嘗有求如山海經九首八足食人之怪固無一也則二書詎可同日語哉【舂山山海經作鐘山見景純注】

傳本五卷前四卷敍穆王自宗周瀍水以西至於陽紆之山歷西夏珠余以至昆侖之丘皆並河以行而河宗伯夭爲之前至於昆侖而止實後世河源之說也又自舂山以西至赤烏氏自羣玉之山至西王母之邦𨿽中有東南北之文皆就西方言之則穆王所歷名山絕境靡非西方也北苐載曠原之埜飛鳥解羽而東南絕不言蓋東南皆海穆王乘八駿日行千里勢固不得極東南之境也

第五卷

所紀遊行皆中國四封非大荒之外也諸侯載於傳許男祭公霍侯其詩則黃竹黃澤而逢公之筮止藪澤蒼蒼五句余缺文不可讀而兩與隱士井公博亦奇事也

周天子好文者蓋亡過穆王東夏之吟僅二十餘字而惇大鴻逺居然萬乘气象自虞氏卿云之後未見有若斯者也縣圃弇山皆勒銘記惜其文遂弗傳至讀書菞丘暴書羽林雅事翛然可想三代前風流髙韻似少其倫徒以好逰世列於秦皇漢武而盧敖尙平顧以此取後世稱富貴貧賤其重誠各有在哉

賔退錄云穆天子傳八駿之名一曰赤驥二曰盜驪三曰白義四曰逾輪五曰山子六曰渠黃七曰驊驑八曰騄耳王子年拾遺記載穆王禦八龍之駿一名絕地二名翻羽三名奔霄四名超影五名逾輝六名飛光七名騰霧八名挾翼二說不同未知何書爲當按趙與時以二說互異爲疑非也傳中八駿之名已見引於列子況拾遺記王嘉所載皆一時私意詭撰曷足徵哉

穆天子傳八駿名義仝字異者驊驑作�驑赤驥作赤白義作白蓋亦注者因上一字防意解之非本識其字也

傳四卷云癸酉天子命駕八駿之乘右服�驑而左騄耳右驂赤而左白天子主車造父爲禦��爲右次車之乘右服渠黃而左逾輪右盜驪而左山子柏夭主車參百爲禦奔戎爲右天子乃遂東南翔行馳驅千里云云按此文則八駿或駕二車不專爲天子乘而其日行千里蓋亦有時而然非每日必行千里也【李商隱詩八駿日行三萬里乃詩人信筆之語不足證也】

天子自西王母之山還歸丌世民作憂以吟曰比䢐西土爰居其野虎豹爲羣於【與烏通】鵲與處嘉命不遷我惟帝天子大命而不可稱顧世民之恩流涕芔殞吹笙鼓簧中心翔翔世民之子惟天之望此亦周詩詞義頗古而雜有書體不若白雲在天二章逺簡奧意中間必有脫誤按景純山海經注引白雲二章俱合而此章獨云䢐彼西土爰居其所虎豹爲羣鳥鵲與處嘉命不遷我惟帝女彼何世民又將去予吹笙鼔簧【下三句仝】此或景純以其脫誤稍爲穩括故不甚類也

辛夘天子北徵癸巳至於羣玉之山山阿平無險四轍中繩先王之所謂防府郭注云古帝以爲藏書之府所謂藏之名山者也按圗經云穆王藏異書於大酉小酉二山而本傳不載豈卽此地與

秦漢間稱玉多以雙淳於髠白璧十雙張良獻項王白璧一雙此類甚眾然穆天子傳癸巳升於羣玉之山天子乃載玉萬隻注只玉爲防見左氏傳則玉亦可言只也又天子嘉之賜以佩玉一隻柏夭稽首再拜送天子至於剻人苐他書少用此字【以上穆天子傳】

六卷載淑人盛姬哭事非穆天子本書後人以其文出一手且穆王事故附之據錄姬盛柏之子也従王東徵於澤中得寒疾死乃殯於谷丘之廟以伊扈爲喪宗叔防爲防主大陳哭之禮蓋後世所未有也盛姬以殤卒又妃妾之屬而穆王爲之極哀盡慕亦過於用情矣其文疑於太侈然晉史所載西涼呂篹寵姬死篹至爲行斬衰之服其旣殯猶出諸棺與仝寢且合焉宇宙之異顧有若此甚者則穆王之事又特其小小耳玆篇獨寡脫簡而文極贍縟有法可觀三代前敍事之詳無若此者然頗爲小說濫觴矣

穆天子傳二卷天子飲於溫山考鳥郭注引紀年云穆王見西王母止之曰有鳥人今紀年無此語且與竹書文體大不同又王長公謂景純注弇山爲弇玆非是余意此注大率非景純筆也又注六師之人至於曠原引紀年云王北徵流沙積羽千里按此語乃沈約引他書爲注者景純在沈前何従見之益知此注之僞不待言也然沈注余亦疑僞而孔晁注周書尢淺陋余嘗疑三注皆僞也【景純本傳有穆天子注蓋元注已亡後人補之不然胡視山海經霄壤也】

黃伯思跋汲冢師春云按晉太康二年汲郡民不凖盜發魏襄王冢得古竹書凡七十五篇晉徵南將軍杜預云別有一純集左氏傳卜筮事上下次第及其文義皆與左傳同名曰師春師春似是鈔集人名也今觀中祕所藏師春乃與預說全異預云純集卜筮事而此乃記諸國世次及十二公嵗星所在並律呂諡法等末乃書易象變卦又非專載左氏傳卜筮事繇是知此非預所見師春之全也然預記汲冢他書中有易陰陽說而無彖系又有紀年記三代並晉魏事疑今師春蓋後人雜鈔紀年篇耳然預云紀年起自夏商周而此自唐虞以降皆錄之預云紀年皆三代王事無諸國別而此皆有諸國預云紀年特記晉國起殤叔次文侯昭侯而此記晉國世次自唐叔始是三者又與紀年異矣及觀其紀歲星事有杜徵南洞曉陰陽之語繇是知此書亦西晉人集錄而未必盡出汲冢也以上俱黃跋師春語與通考陳氏說同然紀年卽今冠以竹書者而黃以師春當之亦大鹵莽也陳氏說並錄下方

端臨通考有汲冢師春一卷陳氏曰晉汲郡魏安釐王冢所得古簡杜預得其紀年知其魏國史記以考證春秋別有一卷純集疏左氏傳卜筮事上下次第及其文義皆與左傳同名曰師春似是抄集者人名也今此書首敍周及諸國世系又論分野律呂爲圖又雜錄諡法卦變與杜預所言純集卜筮者不同似非當時本書也

汲冢三書大率衰周之撰周書有太子晉解紀年終愼靚王惟穆天子當是東遷前作列禦冦嘗引可知

春秋戰國殉之風大行秦穆公號賢主而殺三良余可槪已至始皇穿冢驪山珠璣寶玉窮極人代唐太宗獨以蘭亭髙出千古矣然孰與魏襄王之竹簡也襄王卽孟子所謂不似人君者而冢中獨竹簡數十車古噐一二他服玩琛怪無聞焉卽世傳三書無論如大易系辭或燼於秦火而出於冢中則襄王竹簡豈不與孔壁仝功哉當戰國紛爭雅尙有如若人誠未易者廼世率置之弗道故余爲一言於篇末云耳

王伯厚困學紀聞引皇覽冢墓記云漢明帝時公卿大夫諸儒八十餘人論五經誤失符節令宋元上言秦昭王與呂不韋好書皆以書王至尊不韋久貴冢皆以黃膓題湊處地髙燥未壞臣願發昭王不韋冢視未燒詩書伯厚誚漢儒欲發冢以求詩書其陋至此余謂使漢之人主能用此言發二冢以求遺經而攺之俾先王典籍日揭於煨燼之後奚而弗可當時二冢必存無恙故以爲言亦可見先秦之世有以書爲殉者至晉而襄冢竹書竟出惜不能用云

少室山房筆叢卷十八﹤子部﹐雜家類﹐雜編之屬﹐少室山房筆叢正集﹥

欽定四庫全書

少室山房筆叢卷十九

明胡應麟撰

二酉綴遺上

世率以二酉爲藏書之府而不詳所出按洞天福地誌第二十六大酉山洞周廻一百里名大酉華妙之天而不言藏書盛之荊州記小酉山上石穴中有書千卷秦人嘗於此學因畱之湘東王賦訪酉陽之逸典是也據此則大小酉皆當在楚中一統志楚辰州有大酉山小酉山其說正據二書第洞天福地誌旣不言小酉荊州記又無大酉之文且秦方燒經籍坑儒生桃源避世至晉才通安得藏書小酉之穴耶蓋楚中或別有玆山而好事者以藏書事傅之且地與武陵接壤故又傅之秦人而大酉華妙之文則又道家者流創撰其名而傅於小酉云耳太平禦覧止錄小酉而大酉不及其僞了然矣二酉語唐以前亦罕用僅皮日休以二酉對五丁郝天挺注引圖經云周穆王藏異書於小酉山大酉山圖經宋初李昉等篹輯其時古書多存必別有據然亦寄托之談若閬風圃之屬豈荊楚耳目間哉

段成式酉陽雜爼所列目天咫玉格壺史貝編等宋人以下亡弗駭其異而未有得其說者蓋必以出處求之而不知段氏本書謂之酉陽雜爼夫諸目之義吾未能詳至雜爼必系酉陽則五車之中斷可自信矣又如目中忠志禮異等詞皆文人口語曷嘗拘拘出處耶今考天咫所談七曜事則天闕之義也玉格所談二典事則玉檢之文也壺史悉紀道術非壺中之史耶貝編咸錄釋文非貝葉之編耶卽全語未見所出意義咸自可尋後人徒以虛名爲其愚弄故拈及之成式子安節著樂府雜錄今傳安節娶溫庭筠女庭筠著甘子序謂語怪說賓猶甘說口與雜爼義正仝然前人無此說也非庭筠自序至今不知何謂亦以爲天咫貝編矣

雜爼篇末肉攫部皆鳥獸事本伊尹言水居者腥肉攫者臊艸居者膻也見雜爼第七卷

諾臯記有三說西溪叢語據巫臯事以駁晁氏非也抱朴子諾臯蓋六甲神名之類必三說備乃盡之詳見陶氏說郛

吳曾能攺齋漫錄云按姚寛西溪叢語云段成式酉陽雜爼有諾臯記又有支諾臯意義難解春秋左氏傳襄公八年秋齊侯伐我北鄙中行獻子時伐齊夢與厲公戰弗勝公以戈擊之首墜於前跪而戴之奉之以走見梗陽人巫臯他日見於道與之言同巫曰今若有事於東方則可以逞獻子許諾疑此事也晁伯道談助云靈奇祕要辟兵法正月上寅日禹步取寄生木三寸咒曰諾臯敢吿日月震雷令人無敢見我我爲大帝使者急急如律令仍斷取五寸陰漧百日爲簪置髻中可以隠形晁說非也以上皆叢語余以叢語未盡得之蓋段氏所載皆鬼神事𨿽獻子所夢有巫名臯而獻子諾之亦自可證然葛洪抱朴子內篇載遁甲中經曰往山林中當以左手取靑龍上艸折半置天蓬星下歷明堂入太陰中禹步而行三咒曰諾臯太陰將星見甲者以爲束薪不見甲者以爲非人持艸自蔽而行到六癸下閉气而住人鬼不能見也以是知諾臯乃太陰之名太陰者乃隱形之神晁說非無所本合三書而觀之可也

右具載說郛字句多脫落者因考姚氏叢語及他書節而錄之三書惟叢語今有刻本而不見端臨通考通考有姚氏殘語六卷然亦此書也今殘語不復傳僅見類書所引一二云

按前吳曾漫錄解諾臯之義最爲明了惟支諾臯不知何義考酉陽雜爼諸目止有諾臯記上下二卷所載事極詭誕殊無所謂支諾臯者續考陶九成說郛所采酉陽續爼乃有支諾臯之目又有支動支植二目因悟支者干支之支蓋雜爼諾臯記之外更出此條猶今類書者多甲乙丙丁乾兌離防等分配此則借干支之支以別於前目之諾臯耳支動支植者雜爼有廣動植四卷此則爲支動及支植觸類伸之支諾臯之義益明矣

洪景盧夷堅志有甲之癸一百卷又有支甲至支癸一百卷三甲至三癸一百卷四甲至四癸二十卷所謂支甲支癸者卽支諾臯之支洪段好奇相類故門目亦仿之近王長公作長短句以舊無此調因自謂小諾臯云

洪景盧容齋四筆云黃魯直和王定國詩聞子由病臥績溪云湔祓瘴霧姿朝趨去天咫蜀士任淵注引天威不違顏咫尺予按國語楚靈築三城使子晳問範無宇無宇不可王曰是知天咫安知民則韋昭曰咫者少也言少知天道耳酉陽雜爼有天咫篇黃詩蓋用此徐師川喜王秀才見過小酌玩月四言曰君家近市所見天咫庭戶之間容光能幾菇蒲之中江湖之涘一碧萬頃長空千里正祖述黃所用云據洪說似得天咫字面段或本此未可知因並錄之

又二筆十六卷云酉陽雜爼天咫篇載月星神異數事其命名之義取楚靈王曰是知天咫安知民則之說也按前二說則景盧已確據爲國語所出第終覺牽彊於他目不盡同云

鄭漁仲通誌略寶貨類有玉格一卷似錢譜香譜之屬而下題段成式撰徧考諸家書目無所謂玉格者意非出段氏而別有撰人第注成式姓名甚確則謂雜爼目中所列審矣考雜爼玉格一門皆談二藏事絕非品玉之書蓋亦因段氏門目而誤也

山海經專以前人陳迹附會怪神而讀者往往不能察今略記數則以例其餘西南海之外黑水之南流沙之西有人珥兩靑蛇乘兩龍名曰夏后開開上三嬪於天得九辯九歌以下此本離騷天問二章之說而譌者離騷曰啟九辯與九歌兮夏康縱以自娛九辯九歌皆禹樂也天問云啟棘嬪商九辯九歌注棘當作夢商當作天以古文相似而訛是也據天問之意但謂啟夢嬪於天得二樂而山海經乃以爲上三嬪於天又以酉南海之外有人曰夏后開珥蛇乘龍詭誕如此豈足辯哉【經𨿽怪誕而足證商爲天字之誤始讀楚辭嘗疑紫陽不引及閱後語乃知夢天二字正得之此也】

大荒東經困民國有人曰王亥兩手操鳥方食其頭王亥托於有易河伯僕牛有易殺王亥取僕牛河念有易有易濳出爲國於獸方食之名曰揺民按竹書紀年殷王子亥嬪於有易而淫有易之君綿臣殺而放之是故殷上甲徵師於河伯伐有易遂殺其君綿臣據此蓋商上世之王子有嬪於他國者爲其君所殺商侯因徵師河伯滅之其文甚明而山海經之言遽詭誕如此可發一大噱也【凡山海經稱述古人事第以二者律之思過半矣】

中山經云洞庭之山帝之二女居之是在九江之間出必以飄風暴雨按二女之辧歷世紛紛景純獨謂天帝之女似爲有見第云湘川不及四瀆堯女旣爲舜妻安得下降小水而爲夫人此又首尾衡決之論夫堯女舜妻不當下降小水廼天帝之女不尢貴乎余意山海經第因舜葬九疑離騷九歌有湘君夫人遂曼衍爲說而出入必以風兩則後人因始皇事附益之所言帝之二女實本堯女而又不指堯女也

十二卷云舜妻癸比氏生霄明燭光處河大澤二女之靈能照此方百里則不惟舜妻曰二女而舜女亦自有二女也堯二女江神舜二女爲河神亦豈死於水耶伏羲女爲洛神何帝王之女皆爲水神耶

大荒南經云東南海之外有國曰羲和有女方浴日於甘淵羲和者帝俊之妻生十日大荒西經云有女子方浴月帝俊妻常羲生月十有二按此則羲和常羲皆女子又皆舜妻一生日十一生月十二絕可爲捧腹之資漫爾筆之羲和者蓋因堯典命官之誤而常羲則常儀占月之譌後世嫦娥之說所由本也

山海經顓頊髙辛之類皆絕域殊稱與史傳全別惟黃帝堯舜等稍無異詞至稱葬於某山某地則什九詼妄也他如舜生三身顓頊生三面近於戲矣共工驩兜窮奇饕餮古之四凶實人類也經率以爲怪鳥異獸按三皇伏羲神農女媧史傳類以獸面鳥身四凶之象或有所傳要以影響恍惚而已非眞鳥獸也且其人已誅而以今在某國惷然一物當之非景純所謂寄托之防耶餘外夷奇產六合之大詎曰盡誣而浮誇泰甚世並疑之悲夫

海內西經曰貳負之臣曰危危與貳負殺窫窳帝乃梏之疏屬之山桎右足反縛兩手與發系之山上木漢宣帝使人上郡發磐石石室中得一人徒裸被髮反縛械一足以問羣臣莫能知劉子政按此言對之然大荒北經又云北海之內有反縛盜械帶戈常倍之佐名曰相顧之屍據前貳負之臣本文但言帝梏之疏屬之山不言殺也但言系之於樹不言石室也則子政之對當曰相顧之屍不當曰貳負之臣也然而上郡所得豈卽斯人哉姑識此與中壘景純作小劇耳

琴曲曰聶政刺韓王者聶政之所作也政父爲韓王冶劍不成王殺之時政未生及壯問母父何在母吿之政欲殺王乃學塗入王宮防劍刺王不得逾城出去入太山遇仙人學鼓琴漆身爲癘吞炭變其音七年而琴成欲入韓國道逢其妻妻對之泣政曰夫人何故泣妻曰聶政出遊七年不歸吾嘗夢見君對妾笑齒似政故悲而泣政曰天下人齒盡政若耳曷爲泣乎卽復入山中仰天嘆曰嗟乎變容易身欲報仇而爲妻所知父讎當何時復援石擊落其齒畱山中三年後入韓國人莫知政政鼔琴闕下觀者成行王乃召政政內刀琴中而見王王使之琴政援琴而歌於是左手持衣右手出刀以刺王殺之自知當及毋卽自犁剝面皮斷其形體人莫能識乃梟磔政市懸金其側有知此人者賜金千斤一婦人往哭曰嗟乎爲父報仇耶顧謂市人曰此聶政也爲父報仇知當及母乃自犁面何愛一女子身而不吾子名哉乃抱政屍而哭絕行脈而死右見太平禦覧琴類似合聶政豫讓髙漸離事爲一者附會審矣而其說亦僻可喜錄之

太平禦覧引用書一千六百九十餘種非必宋初盡存大率晉宋以前得之修文禦覧齊梁以後得之文思博要而唐人事迹則得之本書者也廣記引用書幾三百四十餘種前此靡所因襲當是采集眾小說爲之蓋小說本易傳中唐後稍稍知印刻而引用之書又僅得禦覧五中之一足證本書具存然宋元間小說陶氏說郛尙數百種今全書存者第桯史筆談百餘家而已余大半湮沒矣

禦覧向行鈔本十年來始有刻而譌謬特甚非老宿師儒卽一篇半簡莫能句讀至姓名顚舛世代魯魚初學士讀之或取入詩文用誤人不尠廣記稍前刻於錫山談中丞談於此書頗肆力讐挍又藏書家有宋本故𨿽間有舛訛視禦覧則天淵苐中闕嗤鄙類二卷無賴類二卷輕薄類一卷而酷暴闕胡淛等五事婦女闕李誕等七事談謂徧閱諸藏書家悉然疑宋世已亾余讀新唐書尙有數事得之廣記者如宋之懸輩皆舊唐書所無蓋或闕於元世或近代失之耳【輕薄類劉祥許敬宗等皆見六朝諸史及唐書雜說談已考補余目中有名姓者尙多互見諸書惟出小說中而其書今亾者難悉究矣】

宋之問父令文富文辭且工書有力絕人世稱三絕都下有牛善觸人莫敢嬰令文直往防取角折其頸殺之旣之問以文章起其弟之悌以蹻勇聞之愻精艸隸世謂皆得父一絕之悌長八尺開元中歷劍南節度使太原尹嘗坐事流朱鳶防蠻陷驩州授總管擊之募壯士八人被重甲大呼薄賊曰獠動卽死賊七百人皆伏不能興遂平賊之愻爲連州參軍刺史聞其善歌使教婢日執笏立外唱吟自如按太平廣記無賴類有宋之愻而此事舊唐書不載惟新唐書有之蓋宋人采廣記入傳者故灼然知爲此事也古今文人以力聞者令文一人而已因並著之

藝苑巵言云楚國王仲先聞潘章之美因願爲友遂同衾枕篤於伉儷未幾偕沒其家憫之合葬於羅浮山忽生一樹柯條枝葉無不相抱時人號曰共枕樹此事亦載太平廣記冢墓類人或未詳所出今附載於此知宇宙之大亾所不有也又吳陸東美夫婦合葬冢上生梓樹二身同根相抱爲一有雙鴻常宿其上此事絕類韓馮第知者亦罕云【陸夫婦跬步不相離人謂之比肩人孫權因封其墓曰比肩墓】

廣記又載令文嘗以五指撮碓觜壁上書得四十字詩爲太學生以一手挾講堂柱起以同房生衣於柱下壓之許重設酒乃爲之出又唐彭先覺叔祖博通膂力絕倫嘗於長安與壯士魏哲宋令文馮師本角力博通堅臥命三人奪其枕三人力極牀腳盡折而枕不動觀者逾主人垣墻屋宇盡壞名動京師又汪節者其母避瘧於村西福田寺金剛下因假寐感而生節節有神力入長安行到東渭橋橋邊有石獅子其重千斤節指而告人曰吾能提此而擲之眾無信者節遂提獅子投之丈餘眾人大駭後數十人不能動之遂以賂請節節又提而致之故地尋薦入禁軍補神策將軍常對禦俯身負一石碾置二丈方木於碾上木上又置一牀牀上坐玆樂人一部奏曲終而下無壓重之色徳宗甚寵惜累有賞賜𨿽防山拽牛之力不能過也右三人皆唐世以勇聞者節之神力尢爲驚絕而世罕知其名姓因讀巵言載前代力人事附識此然三人者或當太宗或當徳宗之世俱不聞武功顯信將有別材也

文士之力者宋令文外元貫云石亦驍悍然將家子也巵言所載元人鄧弼舞劍墮壯士馬首事見宋景濂傳中以稍僻世罕知因錄此鄧弼身長七尺目有紫稜開合閃閃如電能以力雄人鄰牛方鬭不可擘拳其脊折僕地市門石皷十人舁弗能舉兩手持之行泰定末徳王執法西禦史臺造書數千言袖謁之閽卒不爲通弼曰若不知關中有鄧伯翊耶連擊踣數人聲聞於王王命入歷問其能顧左右曰姑試之問所須曰鐵鎧良馬各一雌雄劍二王卽命給與陰戒善槊者五十人馳馬出東門外然後遣弼往王自臨觀空一府隨之曁弼至眾槊並進弼虎吼而奔人馬辟易五十步面目無色已而煙塵漲天但見雙劍飛舞雲霧中連斬馬首墮地血涔涔滴王撫髀驩曰壯士壯士命勺酒勞弼弼立飲不拜由是名振一時按弼不特有力蓋精劍術者觀雜爼所載黃冠叟及旅店老人等事可見又唐裴旻一日射虎三十六爲吳道子舞劍擲劍空中數千丈以室承之萬眾辟易然旻爲將又開寶亂離亦不聞戰功也【此時髙暉李日月達溪少俊並稱萬人敵亾一振者惟僕固懷恩差不負耳】

兄弟形貌同者史傳甚眾而夫婦相類者絕希廣記載一事奇甚今錄此貞元末張頗自渭北入城止旅店見有一媼年可六十衣黃袖大裘烏幘跨門坐焉顧左衛李冑曹廣問其何官廣具答之媼曰此四衛耳大好官廣曰何以言之媼曰吾年二十六嫁張詧爲妻詧爲人多力善騎射郭汾陽之總朔方詧爲汾陽所任請給衣賜常在汾陽左右詧之貌酷相類吾詧卒汾陽傷之吾因僞丈夫衣冠投名爲詧弟請事汾陽汾陽大喜令吾代詧職遂寡居二十五年自汾陽之薨吾已年七十二軍中累奏兼禦史大夫忽思防獨遂嫁此店潘老爲婦邇來復誕二子曰滔曰渠滔五十有四渠年五十有二是二兒也按此則此媼四十餘代夫任職至禦史大夫七十餘復適人生二子皆五十餘其年殆百數十歲尙有六十之容皆古今未聞之異也楊用修歷記女子僞作男官者此最職任髙顯乃不之及昔楚王念孫叔敖優孟抵掌學之王至欲以爲相蓋戲語耳今顧實有其人又夫婦酷類尢爲怪也

婦人掌兵者六朝洗氏唐李氏羣盜者東漢呂母稱將軍徵側徵貳反交趾宋李全妻楊妙眞五代賊帥白項鴉僞男子有軍功者晉木蘭唐張詧妻醜而力而徳者梁鴻婦孟氏美而力而節者苻登後毛氏右諸人漫憶其赫奕余未易更僕陳然總之未必皆勇力卽勇力未必絕人也惟劇談錄一婦人異甚而太平廣記勇力類不収因錄之卽此知唐人小說中奇事廣記固有不盡収者非以刋落大槪遺亾耳神策將張季以勇气聞於時一日賫文牒往州郡暮投旅店覩其母子相對悲愁問之曰家有婦至惡恃其勇淩侮吾母子無不至季笑謂他非吾所辦此易耳卽相爲除之母子劇喜俄婦人自外至狀無異常人季取騾鞭置坐下呼語曰吾聞汝倚有勇力不伏姑壻使喚果有此否婦再拜曰新婦敢爾自是大家憎嫌過甚引季手至大石上歷數平日事輒曰如此事豈是新婦不是每陳一事以指於石上掐一畫每掐輒入寸餘季汗落神駭但稱道理不錯其夜不能寐翌日亟行【枝山前所謂惡新婦卽此其載王昌女蕩舟事差足亞之】

孟賁見公孫丑所引世但名其勇而事不能詳按後漢書鄭太傅注引許愼云孟賁衛人說苑云孟賁水行不避蛟龍陸行不避虎狼發怒吐气聲響動天呂氏春秋曰孟賁過河先於其伍船人怒以楫虓其頭中河孟賁瞠目視船人發植目裂船中人盡播入河又慶忌吳王僚子也射之矢滿把不能中駟馬追之不能及右二事魏將楊大眼幾奄有之後魏楊大眼少有膽气跳走如飛髙祖南伐李衝典選徵官大眼求焉衝不許大眼曰尙書不見知爲尙書出一技以繩長三丈系髻飛行繩直如矢見者莫不嘆絕衝曰千載已來未有逸材若此者王肅初歸國謂大眼曰若旗皷相望瞠眸奮飛足使君亡防喪瞻何必車輪世以關張不過也

五丁或謂五人或以一人名五丁紀載不一考之當是一人廣記稱五丁每遇蜀君卒輒獨立巨石十數丈墓前蜀王遣取金牛牛奔入巖穴五丁執其尾拽之山遂崩壓五丁死非五人明矣【廣記又一說稱五人同以拽牛壓死互異】

天寶初安思順進五色玉帶又於左藏庫中得五色玉杯上怪近日西賨無五色玉令責安西諸蕃蕃言比當進皆爲小勃律所刼不達上怒欲徵之羣臣多諫獨李右座贊成上意具言武臣王天運謀勇可將乃命王天運將四萬人兼綂諸蕃兵伐之及逼勃律城下勃律君長恐懼請罪悉出寶玉願歲貢獻天運不許卽屠城虜三千人及其珠璣而還勃律中有術者言將軍無義不祥天將大風雪矣行數百里忽颶風四起雪花如翼風激小海水成冰柱起而復摧經半日小海漲湧四萬人一時凍死惟蕃漢各一人得還具奏宗大驚異卽令中使隨二人驗之至小海側冰猶崢嶸如山隔冰見兵士屍立者坐者瑩徹可數中使將返冰忽消釋眾屍亦不復見右事載酉陽雜爼蓋附會之極可笑者考宗紀林甫傳天寶年間並無王天運伐勃律事惟髙仙芝傳云小勃律王爲吐蕃所招及其旁二十餘國皆附吐蕃貢獻不通節度使田仁琬蓋嘉運夫蒙靈詧累討不捷宗特勅仙芝將馬步萬人討之仙芝與中使邊令誠自西安行百餘日至連云堡適婆勒川水漲仙芝以牲祭遂渡擊大破之宗使術士韓履冰往視因懼不欲前仙芝畱同令誠城守自引餘兵進遣將軍席元慶將千騎前行謂曰小勃律聞大軍至其君臣百姓必走山谷第呼取出繒帛稱勅賜之大臣至盡防之以待我元慶如其言仙芝至斬其附吐蕃者數人急遣元慶往斫婆夷藤橋甫畢而吐蕃救至婆夷卽弱水不能勝艸芥藤橋濶盡一矢力修之期年乃成仙芝虜小勃律王及吐蕃公主而還按此則徵勃律乃仙芝是役固全軍返並無屠城及冰雪等事蓋以傳有術士韓履冰及婆勒川婆夷河遂詭以爲虜中術士言天大風雪四萬人俱死於冰其荒忽誕妄絕與山海經所載夏啟王亥相類大可笑也夫窮山僻裔委巷之談無從考訂筆之可耳徵伐朝廷大政乃爾傳訛世以成式博通而本朝故典迷昧若此他可信哉

丹鉛錄載文安縣水忽僵立遂凍爲冰柱髙五丈四圍如之中空而旁穴後數日流賊過鄕民入穴中避之頗賴以全此事考誤己辯之並附錄爲笑資云

酉陽雜爼二十卷續十卷今世行本余常得二刻皆二十卷無所謂續者近於廣記中錄出然不能十卷而前集漏軼殊多因並錄續集中以完十卷之舊俟好事博雅者核之

少室山房筆叢卷十九

欽定四庫全書

少室山房筆叢卷二十

明胡應麟撰

二酉綴遺中

古今誌怪小說率以祖夷堅齊諧然齊諧卽莊夷堅卽列耳二書固極詼詭第寓言爲近紀事爲逺汲冢璅語十一篇當在莊列前束晳傳云諸國夢卜妖怪相書蓋古今小說之祖惜今不傳太平廣記有其目而引用殊寡余嘗欲雜摭左國【國語國防】紀年周穆等書之語怪者及南華沖虛離騷山海之近實者燕丹墨翟鄒衍韓非之逺誣者及太史淮南新序說苑之載戰國者凡瓌異之事彚爲一編以補汲冢之舊𨿽非學者所急其文與事之可喜當百倍於後世小說家云

今璅語文惟劉氏史通可見疑古篇引其說云舜放堯於平陽其地有城曰囚堯又云益爲啟所誅太甲殺伊尹文丁殺季歷以上劉通稱汲冢書今考惟太甲殺伊尹與紀年合余並諸書所無蓋皆璅語中事也其說詭誕不根固不待辯至所記諸國怪事得諸耳目或匪盡誣且文出汲冢必奇古惜無從備見之

太平禦覽第三百七十七卷

形體類引璅語一則云齊景公伐宋至曲陵夢見大君子甚長而大大下而小上其言甚怒好仰晏子曰若是則盤庚也夫盤庚之長九尺有餘大下小上白色而髯其言好仰而聲上公曰是也是怒君師不如違之遂不伐宋也又云齊景公伐宋至曲陵夢見有短大夫賔於前晏子曰君所夢何如哉公曰其賔者甚短大上小下其言甚怒好俯晏子曰如是則伊尹也伊尹甚大而短大上小下赤色而髯其言好俯而下聲公曰是矣晏子曰是怒君師不如違之遂不果伐宋右後一事見禦覽三百七十八卷二說酷類蓋必一事析爲二者考冊府元龜亦載二事但合爲一而所紀稍不同【又子產浮游事別見】

楊用修云汲冢璅語其文極古然多誣而不信如謂舜囚堯太甲殺伊尹其誣若此蓋伊尹在相位日被其黜僇者爲之也然則何以知之曰其文不類戰國按用修謂汲冢多誣可也又謂此書乃伊尹黜僇之人所作此何異兒童之見夫周末去商逺故有此誣使當時僇於伊尹者豈得誑之至此蓋春秋人作也

楊用修又引璅語伊尹與妹喜交尢謬蓋亦當得之類書

小說稱徐鉉好言怪賔客之不能自通者與失意見斥絕者皆托言以求合洪邁好誌怪晚歳急於成書客多取廣記中舊事攺竄首尾別爲名字以投之至有數卷者洪不復刪潤皆入夷堅然二子尙爲人欺也蘇軾好談鬼客至使談有不能者輒云姑妄言之則又之以妄然二子竟爲所欺坡特滑稽戲劇未嘗形筆端也所著稽神錄其中必有誑於賔客如夷堅所得者豈皆實哉

洪夷堅四百二十卷不勝眾矣而王質景文又有別誌二十四卷何古今怪事盡出於南渡之世也太平廣記𨿽五百卷然自洪荒至宋已數千年又合眾小說數百家而成而洪直以一代之事當之不亦妄哉余嘗欲取宋太平興國後及遼金元氏以迄於明凡小說中渉怪者分門析類續成廣記之書殆亦五百餘卷其誣誕了然洎好奇勦掇文士俳謔槪舉芟之或不致後來之誚云【此書卷帙繁重尙未成編其辯駁大都略見玆集】

幼嘗戲輯諸小說爲百家異苑今錄其序云自漢人駕名東方朔作神異經而魏文列異傳繼之六朝唐宋凡小說以異名者甚眾考太平禦覽廣記及曾氏陶氏諸編有述異記【二卷】甄異錄【三卷】廣異記【一卷】旌異記【十五卷】古異傳【三卷】近異錄【二卷】獨異志【十卷】篹異記【一卷】靈異記【十卷】乘異記【三卷】祥異記【一卷】續異記【一卷】集異記【三卷】博異志【三卷】括異志【一卷】紀異錄【一卷】祖異記【一卷】采異記【一卷】摭異記【一卷】賢異錄【一卷】此外如異苑異聞異述異誡諸集大防近六十家而李翺卓異記陶谷淸異錄之類弗與焉【以所記稍不同故也】今世有刻夲者僅神異述異數家余俱不行廼其事大半具諸類書鄭漁仲所謂名亡實在者也苐分門互列得一遺二𨿽存若亡余屏居丘壑卻掃杜門無鼎臣野處之賔以遣餘日輒命穎生以類鈔合循名入事各完本書不惟前哲流風借以不泯而遺編故帙亦因槪見大都遂綂命之曰百家異苑作勞經史之暇輒一披閱當抵掌捫虱之懽昔蘇子瞻好語怪客不能則使妄言之莊周曰余姑以妄言之而汝姑妄聽之知莊氏之旨則知蘇氏之旨矣

楊用修謂世但知博物志而不知有博物記記乃漢人所撰余讀太平廣記目無此書僅再生類一事稱出博物記而內言及魏郭后恐非漢人所撰意以記爲志字誤而今傳茂先博物志又無此事姑識此以俟再考其說云漢末闗中大亂有發前漢時宮人冢者人猶活旣出容色如舊魏郭后愛念之錄置宮中常在左右問漢時宮內事說之了了皆有次序郭崩哭泣過禮遂死

人死而復蘇者竹書秦諜可謂絕奇然他書謂之縊非斬首也余讀諸誌怪小說所載某人臨陣被殺而乘騎以歸問其眾云有首無首孰佳眾泣曰有首佳帥云汝不知無首亦佳又一人被刑斬首而復生一首視前苐稍細耳信然則秦諜之蘇不足異矣然五行記一事尢怪並錄此淸河崔廣宗犯法梟首家人舁其體歸毎饑卽畫地作饑字家人遂屑食於頸孔中飽卽書止字家人等有過犯書令決之如是三四歳世情不替更生一男於一日書地云後日當死宜備凶具如其言蓋千古未聞之異於理恐必無也

陳太丘絕不聞著書而意林所引抱朴子載陳仲弓異聞記云同郡人張廣遭亂有女四歳不能行棄塜中後開塜女復活問之曰見塜角有一物伸頸吞气乃效之轉不復饑尋看乃大龜也將女還食食飲初小腹痛久乃習之按此書太平廣記及禦覽俱不載蓋其亡已久然仲弓之言或當不妄因識此凡幹寶所記冢中婢事皆出此後又三國吳志某人死六日復蘇穿土而出與秦諜大同稚川自有集異傳十卷亦諸家書目所無見本傳【蘇長公仇池筆記一事絕類太丘所記豈亦談者欺之耶】

陸氏異林曰鐘繇嘗數月不朝防意性異常或問其故云嘗有好婦來美麗非凡問者曰必是鬼物可殺之婦人後往不卽前繇問何以曰公有相殺意繇曰無此勤勤呼之乃入繇以刀斫之傷髀婦人卽出以新綿拭血竟路明日使人尋迹之至一大塜塜中有好婦人形體如生著白練衫丹綿裲襠傷左髀以裲襠中綿拭血叔父淸河太守說淸河陸云也按此書蓋吳人士龍猶子撰者而諸家絕無此目僅見三國誌鐘繇傳注中因錄此

列異傳三卷通誌稱魏文撰而通考及宋誌書目皆無之蓋自宋已亡矣惟裴松之所引一事附蔣濟傳注中魏文與濟同時當是濟自語魏文者今錄此云蔣濟婦夢見亡兒曰死生異路我今在地下爲防山伍伯憔悴困辱不可復言今太廟西謳士孫阿見召爲泰山令願母白侯屬阿令轉我得樂處母驚悟白濟曰夢耳不足怪也明日復夢曰我來迎新君止在廟下未發暫得來歸新君明日日中當發不復得歸永辭於此侯气彊難感悟故訴於母願重啟侯何惜不一驗之遂道阿形狀甚悉天明母重啟濟濟乃遣人詣太廟下推問孫阿形狀證驗悉如兒言濟涕泣曰幾負吾兒於是乃見孫阿具語其事阿不懼當死而喜得爲泰山令惟恐濟言不信也曰若如足下言阿之願也不知賢子欲得何職濟曰隨地下樂者與之阿曰輒當奉教乃厚賞遣還濟欲速知其驗従領軍門至廟下十步安一人以傳阿消息辰時傳阿心痛巳時傳阿劇日中傳阿亡後月餘兒復來語母曰已轉爲錄事矣

博異志稱谷神子篹而無名姓或曰名還古此通考晁氏說今刻此書於谷神子下注此三字蓋本晁氏說非本書舊文也序稱有所指托故匿其姓名今刻夲才十事起敬元頴上馬侍中余讀之詞頗雅馴蓋亦晚唐稍能文者視牛氏元怪等錄覺勝之然語意無所刺譏於序文殊不合後讀廣記禦覽諸書廼知刻本鈔集所遺甚眾僅得此書之半耳第其所謂指托者尙未得之當續考陳氏但言名還古竟亡其姓唐有詩人鄭還古嘗爲殷七七作傳其人正晚唐而殷傳文與事皆類是書蓋其作也

集異記河東薛用弱撰中載王之渙酒樓事大非實錄且昌齡適集中絕少與之渙倡酬詩又蕭穎士遇二少年謂似鄱陽忠烈王穎士實八世孫聞言大駭後防盱眙長勘發冢盜乃知二少年實發鄱陽冢忠烈貌如生因知穎士狀類此理或然而原化記稱穎士遇老翁逆旅中謂嘗爲蕭八代祖書佐見穎士貌酷肖不覺咨嘆則集異所載誠有之而原化因附防以爲神仙第茂挺身遇此事不自紀而人紀之何耶

白行簡三夢記雲天后時劉幽求爲朝邑承掌奉使歸未及家十餘里適有佛堂院落出其側寺中歌笑歡洽寺垣短缺尺得睹其中劉俯身窺之見十數人兒女雜坐羅列盤饌環繞而共食之見其妻在坐中語笑劉初愕然不測其故久之且思其不當至此復不能捨之又熟視容止言笑無異將就察之寺門閉不得入劉擲瓦擊之中其罍諸人迸走散因忽不見劉逾垣直入與從行者視殿廡皆無人寺扃如故劉訝益甚遂馳歸比至其家妻方寢聞劉至及敍寒暄訖妻笑曰向夢中與數十人同遊一寺皆不相識防食訖殿庭有人自外以瓦礫投之杯盤狼籍因而遂覺劉亦具陳其見與夢符合不爽毫髮云右載陶氏說郛太平廣記夢類數事皆類此此蓋實錄余悉祖此假托也

其第二夢記元白梁州詩云花時同醉破春愁笑折花枝當酒籌忽憶故人天際去計程今日到梁州與二公自紀悉同故知劉夢亦實事也其第三夢女巫事亦奇

稽神錄云漳州蘇猛子病狂請醫陳寨寨至蘇氏子見之防手大罵寨曰此病入心矣因立壇於堂中戒人無得竊視至夜取蘇氏子劈爲兩懸堂之東壁其心懸北檐下寨方在堂中作法所懸之心遂爲犬食寨驚懼持刀宛轉於地出門而去主人謂其作法也食頃持心而入內於病者之腹披髮叱之其腹遂合蘇氏子遂悟連呼逓鋪家人莫測乃其曰有驛吏手持公文死道傍蓋寨取驛吏之心而活蘇氏也右徐氏謬談多若此夫古有刳腹滌腸者然腹剖腸見本不至死史傳中如賈復彭雋輩往往皆然而兪跗華佗又神藥以傅之故非虛妄若劈之爲二而猶能活則宇宙之中斷無此事也宋人小說載好語怪賔客率詭撰以欺之此事亦收廣記中使景盧賔客復掇以欺洪豈不更入夷堅哉漫書此博觀者一笑

諾臯記載景乙妻久病見夫回遽言半身被砍去速逐之乙趨園見一物如嬰兒持竹筐見已驚走乙就視妻半身在焉比返見妻髮際至胸有釁如脂膜然病遂已按此蓋徐氏賔客掇酉陽以欺鉉耳

酉陽雜俎支諾臯一事云貞元中朢花驛西有百姓王申手植楡於路成林構第屋數椽夏月常饋漿於行人有兒年十三每令伺客忽一日白其父路有女子求水因令呼入女少年衣碧襦白幅巾自言家在此南十餘里夫死無兒今服矣將還馬嵬訪親求食言語明悟舉止可愛王申乃畱飯之謂曰今日暮夜可宿此女亦欣然從之其妻遂納之後堂呼之爲妹倩其成衣數事鍼縷細密殆非人工王申大驚異妻尢愛之乃戲曰妹無他親能爲我家作新婦乎女笑曰身旣無托願執井竈王申卽日賃衣貰酒爲兒婦其夕暑熱戒其夫近多盜不可辟門卽舉巨椽捍而寢及夜半王申妻夢其子披髮訴曰被食將盡矣妻驚欲看其子王申怒曰渠得好新婦喜極囈言耳妻復寢復夢如初申與妻燃燈呼其子及新婦悉不復應扣戶戶牢如鍵乃壞門闔才開有物圓目鑿齒體面藍色衝人而去其子惟餘腦骨及髮而已按張鷟朝埜僉載一事正同推以爲周大足時泰州事在貞元前蓋好事者詭撰姓名以欺段耳

夷堅續志云醴泉尉崔汾居長安崇賢裏夏夜乘涼於庭月色方午風過覺有異香頃聞南垣土動簌簌崔生意蛇防也忽覩一道士大言曰大好月色崔驚懼遽走道士緩步庭中年可四十丰儀淸古良久妓女十餘排大門入綃紅翹翠艷冶絕世列坐月下崔生疑其狐媚以枕投門闔警之道士小顧怒曰我以此差靜復貪月色初無延佇之禮敢爾麤率厲聲曰此處有地界無歘有二人長才三尺巨首儋耳惟伏其前道士頥指崔生曰此人有何親屬入陰籍可領來一餉間崔生父母及兄悉至衛者數十捽曵批之道士叱曰我在此敢縱子無禮乎父母泣曰幽明隔絕誨責不及道士叱遣之復顧二鬼捉此癡人來二鬼跳及門以赤物如彈丸遙投崔生口中乃細赤綆也遂鉤出於庭中又詬辱之崔驚失音不得自理其妓羅拜曰彼凡人因訝仙官無故而至非有大過道士怒解拂衣由大門而去按此事續志所載余嘗疑其文不類宋末而酷類酉陽雜俎及近讀廣記乃知卽雜俎事夷堅掇之耳【王長公贈方景武上帝由來有戲臣亦用雜俎崔曙事觀此二地界三尺則不特帝臣侏儒也】

張睢陽保障之功日揭萬古獨守城食三萬人君子不能無疑昌黎辯之甚力後世談者如捫虱新話等書猶數數焉近閱撫靑雜說得六合縣陰兵事爲之擊節大快千載之疑一朝冰釋而世或寡知者因節錄之紹興辛巳敵南侵有何兼資者奉主將命將小隊遊奕至六合縣見大軍自西北來不類官兵又不類敵人須臾令下寨召兼資入凡五門比至中軍一人廟坐冠服如天神一人面貌英毅須髯皆指天一人東向貌亦俊爽兼資再拜問其姓名面貌英毅者曰吾張巡也指東向者曰此許逺也兼資少聞張許事因再拜頂禮曰某曾讀唐書見二大王忠義大節今日廼得瞻風采然信史所載豈皆實乎巡曰史有何疑兼資因舉食三萬人事巡曰有之而實不然也所食者皆已死之人耳兼資又舉殺愛妾事巡曰亦非殺也吾妾見孤城危廹欲自殺以殉許奴亦以憂悸暴死遂烹以享士蓋用術以堅軍士之心耳又見雷萬春面止一瘢謂止中一箭理亦近之𨿽神怪之談君子所不道而此足以破千古之惑不可棄也

論衡辯防一足然莊周載防憐蚿山海經載黃帝以夔革冒皷聲聞五百里皆以爲一足余嘗以莊周山海附防然古鐘鼎往往有夔龍之形則獸自有名夔者也論衡又辯汲井得人事然酉陽雜俎載獨孤叔牙嘗令家人汲水重不可轉數人助出之乃人也戴席帽攀欄大笑卻墜井中眞有人矣【井中遇人事甚夥獨此事於原說脗合總之不若景陽宮井爲實也識此一笑】

吾意夔一足實因莊周趻踔之說訛爲後夔好事者撰爲仲尼之語以辟之而好辯者又引好事之談以証之皆夢中說夢也【雜俎井中得人事或因昔人之辯更撰此以實之此非廣讀稗官不能得其要領也】

元和初有一士人失姓字因醉臥防中及醒見古屛上婦人等悉於牀前踏歌歌曰長安女兒踏春陽無處春陽不斷腸舞袖弓腰渾忘卻蛾睂空帶九秋霜其中雙鬟者問曰如何是弓腰歌者笑曰汝不見我作弓腰乎乃反首髻及地腰勢如規焉士人驚懼因叱之忽然上屏亦無其他按博異記邢鳳傳有此事其詩正仝但言得之夢中耳然則元和士人卽鳳也或博異志因雜俎此事而駕名於鳳亦未可知大抵稗官曲說附防百端其情變不可窮詰也【博異作羅幃空度九秋霜當以雜俎爲勝】

石鼎聨句詩明是退之腳手蓋亦毛穎革華遺意至軒轅切韓彌明彰愈又其不必言者及閱兩山墨談以某處有軒轅彌明廟爲疑此極可大笑世間叢祠井社如石郎木居士之類前代毫無出處尙徧天下況彌明韓公有詩後人因立爲廟復何所疑都緣不解韓公詩體被其簸弄若眞知詩人一見便當了然余因此知許由善捲諸墓一切不足憑信每笑昌黎用爾許心力作此詩千年後不遇識者幾被軒轅氏奪去也

唐人小說如栁毅傳書洞庭事極鄙誕不根文士亟當唾去而詩人往往好用之夫詩中用事本不論虛實然此事特誑而不情造言者至此亦橫議可誅者也何仲黙每戒人用唐宋事而有舊井潮深栁毅祠之句亦大鹵莽今特拈出爲學詩之鑑黎惟敬本學仲黙詩而與余遊西山玉龍洞有封書誰識洞庭君之句暗用栁毅而不露而語獨奇俊得詩家三昧總之不如不用爲善然二君用事偶經意不經意耳若因此妄生分別相癡人前說夢也

六朝宋虞之有妬記一卷至唐不傳而宋王某補之今所補者又不存矣余生平二親極念而不幸際敬通之厄居常扼腕弗堪每欲叢錄古今史傳中事迹以補二書之亡而未暇近讀夷堅志妬忌門一事絕奇因錄之於左方郭二雅妻陸氏秀州海鹽人平時端靖有志操紹興二十八年六月十五日呼其子昭戒之曰吾數日後當死切無卽斂丁寧數四昭憂之尙未敢盡信及期無疾而逝心猶微溫奄奄有出入息十日復生曰姑蘇某龍王嬖一妾遭夫人妬忌以箠死鞠訊天獄累年不能決上帝命我詰其情一問而得之泰山牘以上信宿當就刑是時必暴風雨至七月五日平江大風駕潮漂溺數百里田廬皆被其害云據右所載事則不特人類爲然卽異類且有之然龍妾以非命亡而帝爲正獄致刑今之殘虐姬媵俾弗聊生者茍逭陽誅陰謫寧可免也且一龍之妬生旣甘心其妾垂死正刑而濵海田廬數百里復受其害妬婦之惡詎勝道哉庸書志後以戒世之甘妬忌者

宋何先異聞載碧蘭堂一女子詩雲水天日暮風無力斷雲影裏蘆花色折得荷花水上游兩鬢蕭蕭玉釵直語亦頗工而不甚傳因錄此蘆花字與荷花相犯當是抄錄之誤今說郛殊無善本余嘗得一部於王長公處多長公手所攺定者惜此未經刋削云異聞又載周某入兜離國事當是傳寫唐人南柯及兜國二則耳

唐人記返魂事有絕相類者如齊推女及鄭亞妻必有一譌又太平廣記神仙類田先生卽救齊女者而所記又不仝大率皆烏有耳

凡變異之談盛於六朝然多是傳錄舛訛未必盡幻設語至唐人乃作意好奇假小說以寄筆端如毛穎南柯之類尙可若東陽夜怪錄稱成自虛元怪錄元無有皆但可付之一笑其文气亦卑下亡足論宋人所記乃多有近實者而文彩無足觀本朝新余等話本出名流以皆幻設而時益以俚俗又在前數種下惟廣記所錄唐人閨閣事咸綽有情致詩詞亦大率可喜

少室山房筆叢卷二十

欽定四庫全書

少室山房筆叢卷二十一

明胡應麟撰

二酉綴遺下

唐人小說詩文有致佳者薛用弱集異記文彩尙出元怪下而山元卿一銘殊工蓋唐三百年如此銘者亦罕覩矣豈薛生能幻設乎余舊奇此作讀洪景盧隨筆亦以爲靑蓮叔夜之流不覺欣然自快錄諸此良常西麓原澤東泄新宮宏宏崇軒防防雕甍盤礎鏤防竦楶碧瓦鱗差瑤堦肪截閣凝瑞霧樓橫祥霓騶虞巡徼昌明捧闑珠樹規連玉泉矩泄靈飇遐集聖日俯晰太上游儲無極便闕百神守防諸眞班列仙翁鵠立道師冰潔飲玉成漿饌瓊爲屑桂旗不動蘭幄牙設妙樂競奏流鈴間發天籟虛徐風簫泠澈鳳歌諧律鶴舞防節三變云九成絳雪易遷徒語童初詎說如毀乾坤自有日月右銘詞精鏈奧古奇語甚多洪景盧擬作一章未堪伯仲也倘果出元卿則羽人能文當推上座稚川貞白皆退舍矣子瞻亦劇貴之作詩謂欲季孟元卿其指可覩至所引陳幼霞事誤隨筆已明

太白逸詩二章見宋人詩話其詞瑰瑋跌宕卽非眞太白語亦非李赤張碧所能辦今備錄於下方詩云人生燭上花火滅巧妍盡春風饒樹頭日與化工進只知雨露貪不聞零落近昔我飛升時慘見當塗墳靑松靄朝霞縹緲山下村旣死明月魄無復玻瓈魂念此一脫灑長嘯登昆侖醉著鸞鳳衣星斗俯可捫又曰朝披云夢澤笠釣靑茫茫尋緑得雙鯉中有上元章篆字若丹蛇繞勢如飛翔歸來問天老奧義不可量金刃割靑紫靈文爛煌煌咽服十二環奄有仙人房暮跨紫鱗去海气侵肌涼龍子善變化化作梅花妝贈我疊疊珠靡間明月光勸我穿絡縷系作裾間璫挹予以詞去談笑聞餘香元祐八年東坡帥定武李方叔送別於惠濟出示南嶽典寶東華李眞人像又出此二詩曰此李眞人作近有人於江上遇得之云卽太白也又一五言律云蛟室圍靑艸龍堆隱白沙防堤盤古木迎棹舞神鴉破浪南風正收帆畏日斜雲山千萬疊何處上仙槎此老杜過洞庭詩也李希聲云得之於江心一小石刻【此詩當是杜陵尾句與今集中小異】

夷堅志紫姑詠美人手詩云笑折櫻桃力不禁時攀楊栁防春陰管弦曲裏傳聲慢星月樓前斂拜深綉幕偸廻雙舞袖緑窗閒整小眉心秋來幾度挑羅襪時爲相思放卻鍼詩𨿽卑弱亦淸婉可喜且成之頃刻間也又齊東野語載女仙降箕賦三絕句其一云栁條金嫩不勝鴉靑粉墻邊道韞家燕子未歸春寂寂小窗和雨夢梨花【二云】松影侵壇琳觀靜桃花流水石橋寒東風吹過雙蝴蝶人倚危樓第幾欄【三云】屈曲闌干月半規藕花香澹水漪漪分明一夜文姬夢只有靑扇子知皆絕有風味可觀

野語又記一紫姑詠櫓詩云寒崖雪壓松枝折班班剝盡靑虯血運斤巧匠斵削成劍脊半開魚尾裂五湖仙子多奇志欲駕扁舟禹穴碧雲不動曉山橫數聲揺落江天月又詠筆七言律云系出中山骨欲仙何人防穎縛尖圓狂僧堪笑堆成冢豪客曽聞掃似椽窻下玉蜍涵夜月幾間雪繭湧春泉當時定逺成何事輕擲毛錐恐未然二作皆奇警有意非漫然酬應者後一詩載楊用修集中

鬼詩極有佳者余嘗徧搜諸小說彚爲一集不下數百篇時用以資談噱聊撮其尢

四言如玉盌金缸願陪君王邯鄲宮中金石絲簧衛女秦娥左右成行綺縞繽紛翠睂紅妝王歡顧盼爲王歌舞願得君身長無災苦右劉諷所遇鬼仙詩見怪錄此篇自曹氏後卽六朝諸名世集中罕覩決非牛奇章輩所辦第不知何代何人作也【此詩二首其一已見四言詩】

又日暮風吹葉落依枝丹心寸意愁君未知又鳳凰和鳴將翺將翔與天齊壤慶流無疆皆去前作逺

五言如孤墳臨淸江每覩白日晚松影揺長風蟾光落巖甸故鄕千里餘親戚罕相見望望空雲山哀哀淚如霰恨爲泉臺客復此異鄕縣願言敍疇昔勿以棄疵賤全篇古意又髙松多悲風蕭蕭淸且哀白日徒昭昭不照長夜臺𨿽復隔生死猶知念子孫寄語世上人莫厭臨芳尊又淸逺道士川光共澄澈山影相淩亂白雲蓊欲歸靑松忽消半此自是鬼語謂仙者非又何處淸風至君子幸爲鄰烈烈盛名徳依依佇良賔又一徑入靑松飛流澹晴緑道人晚歸來月色照彩服皆佳

五言絕如星漢縱復斜風霜淒已切薄陳君不禦誰知思欲絕命嘯無人嘯含嬌徒自嬌徘徊花上月空度可憐宵可惜花時節依然獨自愁無端兩行淚長袛對花流花前始相見花下還相送何必言夢中人生盡如夢幽意鎖嬌艷無人蘭蕙芳春風三十載不盡羅衣香卜得上峽日秋天風浪多江陵一夜雨腸斷木蘭歌皆有六朝風致宋落花詩如流水難窮目斜陽易斷腸誰同砑光帽一曲舞山香形容工絕又云來萬嶺動云去天一色長嘯兩三聲空山秋月白又紅樹耿秋色碧溪彈夜弦佳期不可再風雨杳如年

七言絕如寒食家家盡禁煙野棠風墮小花鈿如今空有孤魂夢半在嘉陵半錦川何人窻下讀書聲南斗闌干北斗橫千里辭家歸未得春風腸斷石頭城相思無路莫相思風裏楊花只片時惆悵深閨獨歸去曉鶯啼斷緑楊枝侍燕黃昏曉未休玉階月色夜如流朝來自覺承恩最笑倩傍人認繡毬湘中老人讀黃老手援紫蘲坐葛艸春至不知湘水深日暮忘卻巴陵道春艸萋萋春水緑野棠開盡飄香玉繡嶺宮前鶴髮人猶唱開元太平曲城東城西舊居處城裏飛花亂如絮海燕乘春卻下來屋裏無人更飛去澗水潺潺聲不絕溪隴茫茫野花發自去自來人不知長時惟對空山月惟七言律多猥冗無足采者

三句如楊栁裊裊隨風急西樓美人春夢中翠簾斜卷千條入又涼風起兮驪山空長生殿鎖霜葉紅朝來試入華淸宮分明記得開元中意味無竆絕可諷詠又牀頭錦衾班復班架上朱衣殷復殷空庭明月閒復閒夜長路逺山復山三詩體格特新然眞鬼語也

品彚故臺城妓一絕獨持巾櫛掩闗小帳無人燭影殘昔日羅衣今化盡白楊風起隴頭寒此首頗有大歷意然是耿將軍靑衣作非臺城妓也【見廣記精怪類】妓詩雲宮中細艸香紅濕宮內纎腰碧窻泣惟有春來雙燕雛猶傍朱簾玉鉤立亦風味可人又五原分袂眞胡越燕拆鶯離芳艸歇年少煙花處處春北邙空恨淸秋月碧杜紅蘅縹緲香冰絲彈月夜淸涼峯巒一一俱相似九處堪令九斷腸寶閣排云稱望仙五云髙艷擁朝天靑溪猶有當時月曽照瓊花綻綺筵【俱女仙詩】

又慈恩寺女仙詩黃子陂頭好月明彊踏華筵到曉行煙披山色翠節橫折得荷花逺恨生其二雲湖水團圓夜如鏡碧樹紅花相掩映北斗闌干曉移柄有似佳期常不定二作俱工後篇遂不減作者第終不甚類人間語耳又雙竹齋女子詩晚雨廉纖梅子黃晚云捲月雨侵廊天陰把酒不成飲識著無情更斷腸其二云舊時衣服盡雲霞不到迎仙不是家今日樓臺何處問袛余古木記宣華【宣華孟蜀殿名】又太平廣記鬼詩忽然湖上片雲飛不覺舟中雨濕衣折得荷花渾忘卻空將荷葉蓋頭歸其二云浦口潮來初渺漫湖心蕩漾采花難芳心不愜空歸去防待潮平再折看又酉陽雜俎鬼詩流水涓涓芹吐芽織鳥西飛客還家荒村無人作寒食殯宮空對棠梨花詩話總龜鬼詩惆悵金泥撲蝶裙春來猶見伴行雲不教布施剛畱得恰似相逢李少君又西去長沙東上船回頭此事已千年長春殿掩無人掃滿眼梨花叫杜防又江上桅桿一百尺山中樓臺十二重老僧樓上看江上遙指桅桿笑殺儂俱奇詭足解頥

律詩諸小說罕載亦難於佳者樹萱錄記一女子雲碧水色堪染白蓮香正濃分飛俱有恨此別幾時逢藕隱瓏玉花藏縹緲容何當假雙翼聲影暫相從頗婉約可觀然樹萱是宋人僞作恐不足憑也又王生西施挽歌云西望吳王闕云書鳥篆牌連江張蕙幔擇土葬金釵滿地紅心艸三層碧玉臺春風何處到淒恨不勝懷此首亦類晚唐而韻用轆轤格又桃源夫人題中秋月云金吹掃天幕無雲方瑩然九秋今夕半萬里一輪圓皓彩盈虛碧淸光射玉川瑤尊休惜醉今夕正綿綿靈源夫人同題云髙秋渾似水萬里正圓明玉兔步虛碧冰輪碾太淸廣寒逰有路桂子落無聲此地無彈棲烏莫浪驚味二詩格調在五代間又紫姑詠雨詩簾捲滕王閣盆翻白帝城兩用雨事甚新而奇又一女子爲鬼物所憑作金山詩一聨雲濤頭風滚雪山腳石蟠虯亦佳錢仲文湘靈鼓瑟詩曲終人不見江上數峯靑是榜起名在第六今以爲解首非也【見王伯厚困學紀聞】七言律聨如鶯聲不逐春光老花影長隨日腳流無全篇佳者

夢中作詩多鬼物所憑然有佳甚者如任復夢入武后宮中詩唐宮秦苑皆離黍嘗遣詩人感倍增落日牛羊歸已盡朦朧初月上干陵其工不在唐人下又堂殿無人禦苑空幽花盡日度春風山鶯海燕依然在時復飛來入舊宮【見翰府名談載詩話總龜夢類】蓋五代人作也許渾登昆侖山詩曉入瑤臺露气淸坐中惟見許飛瓊塵心未斷俗緣在十里下山空月明王安國遊靈芝殿詩萬頃波濤木葉飛笙簫宮殿號靈芝抽毫不似人間世長樂鐘聲夢覺時皆可觀

又長安女兒踏春陽何處春陽不斷腸舞袖弓腰渾忘卻蛾睂空帶九秋霜【酉陽雜俎】還吳東下過蒲城城上淸風酒半醒想得到家春欲暮海棠千樹已凋零【古今詩話】天風吹起赤城霞染出連云萬樹花誤入醉鄕迷去路傍人應笑忘還家【詩文玉屑】又焦仲先夢一婦人誦詩吳王臺下無人處幾度臨風學舞腰又詠裙百疊漪漪水縐六銖冉冉雲輕獨立含風廣殿微聞環佩揺聲題履寒女之絲銖積寸累步武所臨云蒸霞起二作俱奇警也見詩話總龜

元周密記泉南人林外在上庠日獨逰西湖旗亭飲焉將去題壁間曰藥鑪丹竈舊生涯白雲深處是我家江城戀酒不歸去老卻碧桃無限花都下遂傳其家神仙至云庚溪詩話謂臨安鄔壁間一紙云云不著名氏以爲必神仙語彼不知爲外詩也陶宗儀書又雲龍川藍喬宋時舉進士不第隱霍山嘗吹鐵笛賦詩云太乙峯前是我家滿牀書史作生涯春深戀酒不歸去老卻碧桃無限花一日飛升而去詩與林外異數字耳卽外可知舉外一事言之可以盡槪其餘矣右何子元餘冬序錄所記本一詩而參錯不仝乃爾然皆不如西溪叢語之實也叢語云太乙峯前是我家滿牀書籍舊生涯春城戀酒不歸去老卻碧桃無限花此作磐艮翁詩終南人父信本軍職終文思副使以防補借職元丰中監靑州臨淄酒稅或以此詩題酒樓皆云是神仙作也據此言之蓋本艮翁作或題於酒樓不知者以爲仙詩陶宗儀藍喬之說蓋又因人題艮翁作誤以爲仙故又訛爲藍喬而又有飛升之說也【周密林外之說又因外有飛梁壓水詞而訛爲此詩夫以一詩而紀錄參差四見載籍他可勝道哉】

飛梁壓水虹影澄淸曉橘裏漁村半煙艸嘆今來古往物換人非天地裏惟有江山不老雨巾風帽四海誰知我一劍橫空幾畨過按玉龍嘶未斷月冷波寒歸去也林屋洞門無鎖認云屏煙障是吾廬任滿地蒼苔年年不掃右宋人林外題垂虹橋詞當時皆謂神仙惟髙宗讀之知爲閩中人作訪之果外所題則前詩非外明甚蓋因事相近而訛也【髙宗知外閩人者以叶韻得之又蘇長公嘲李伯時畫亦類此】

艸木子記範徳機得十字雲雨止修竹間流螢夜深至甚喜旣復曰語太幽殆類鬼作此意非範不能知然是鬼境非鬼詩是僧詩非僧境

樹萱錄宋王銍性之撰蓋幻設怪語以供抵掌取忘憂之義而鄭樵列於種樹家大爲可笑其載元撰夢中遇李長吉白樂天等共賦詩至老杜一律僅四句宋人詩話以爲非杜不能眞所謂夢中說夢者景盧辧爲秦少遊詩得之矣然其詩亦頗有杜意今錄於此云紫領寛袍漉酒巾江頭蕭散作閒人西風有意吹蘆葉落日無情下水濵樹萱載止此全首見秦集中

餘冬序錄載一方士降箕賦詩贈喬太宰稱李太白雲六丁持斧施神工鑿開西南萬仭之崆峒芙蓉一朶插天表勢壓天下羣山雄冰壺倒月色澄澈瑤臺倚斗光玲瓏百丈虹霓望吞吐八埏霖雨瞻空蒙虛室不受一塵染靈光直與銀河通乳泉掛壁噴晴雪玉梅懸谷揺香風上有神仙玉虛子淩風出沒逰太空登虯伐蛟下入海底水晶窟朝眞謁帝獨步天上璚瑤宮憶昔江樓吹鐵笛眀月一醉三人同邇來一別世間甲子不知數但見幾度玉洞桃花紅按此詩王長公野史考誤謂方士謬作以欺喬公且以爲親見其人矣則餘冬之誤可知苐詩亦跌宕可觀因芟其語之近俗者而錄於此

餘冬序錄又記玉山一道者還家詩云春色防珊四月天數聲啼鳥落花前荷因有熱先擎蓋栁爲無寒漸脫綿處處勸耕梅子雨家家繰繭竹籬煙憑誰寄語仙源客洞口云封信不傳此詩亦國朝人所述語𨿽纖瑣頗有風致又方士贈喬太師詩楊用修亦稱之並大賞其書法云

七修類槁載箕仙二絕風露淒涼雨過天窻疎有月到牀前夜深不作紅塵夢注得南華四十篇又有人以芭蕉置袖中乞詩賦云袖裏深藏半葉靑知君有意侮神靈今宵試聽西窻雨欠滴蕭蕭一兩聲殊可解頥神靈當作神明凡箕仙詩亡出韻者或郎氏誤記也又古來花貌說仙娥自是仙娥薄命多一曲霓裳歌未闋金鈿零落馬嵬坡又天冷山城二鼓敲云迷洞口路迢迢玉窻童子燒松火遲我鸞輿下玉霄

又云一人召仙請作梅花詩箕遂書玉質亭亭淸且幽一句其人云欲題紅者卽續曰著些顏色防枝頭牧童睡起朦朧眼錯認桃林去放牛又一箕題雞冠花云雞冠本是胭脂染洗卻胭脂似雪妝只爲五更貪報曉至今猶帶一頭霜亦書首句以其人欲題白雞冠而攺也今後詩率以爲解大紳云

齊東埜語云向嘗於貴家觀降仙叩其姓名不答忽作薛稷體大書一詩云星袍玉帶落邊塵幾見東風作好春因過江南省宗廟眼前誰是舊京人捧箕者大驚知爲淵聖降也

野語又云眾士人爲七夕之飲有僧法辧善五星每以八煞爲說酒邊一士致仙叩試事忽箕動大書文章伯降士怪之漫云姑置此且求一七夕新詞復請韻士指辧云以八煞爲韻意欲困之忽運箕如飛大書鵲橋仙一闋云鸞輿初駕牛車齊發隱隱鵲橋吚軋尢雲殢雨正歡濃但只怕來朝初八霞垂彩幔月明銀燭馥鬱香噴金鴨年年此際一相逢未審是甚時結煞亦警敏可喜錄之【又鬼詩雨滴空堦曉無心換夕香井梧花落盡一半在銀牀舊日聞簫處髙樓當月宮梨花寒食夜深閉翠微中二首楊用修極稱之】

仙七言絕如許碏詩閬苑宮前是醉鄕踏翻王母九霞觴羣仙拍手嫌輕薄謫向人間作酒狂呂洞賔醉舞髙歌海上山天瓢承露浴金丹夜深鶴去秋空碧萬里西風一劍寒無名氏太乙峯前是我家滿牀書籍舊生涯春城戀酒不歸去老卻碧桃無限花皆頗有方外風然假托甚眾若虞伯生酒樓之類是也

詩有俗流口語而實出古人者如此處不畱人自有畱人處陳後主詩一朝權在手便是令行時朱灣詩白日莫空過靑春不再來林寛詩今全篇並存可笑

少室山房筆叢卷二十一

欽定四庫全書

少室山房筆叢卷二十二

明胡應麟撰

華陽博議上

累世不能窮其學當年不能防其禮仲尼之博也而以防風肅愼商羊萍實諸淺事當之則仲尼索隱之宗而語怪之首也秦漢以還家相沿襲荒唐悠謬此類實繁神異洞防拾遺雜俎之屬率假托名流恣言六合要之莊列山海實始厲階浸淫大洞竺幹諸部極矣

學問之途千岐萬軌約其大防四部盡之曰經曰史曰子曰集四者其綱也曰道曰事曰物曰文四者其撰也道多麗經事多麗史物多麗子文多麗集經難於精史難於覈子難於洽集難於該四者之中各爲門戶古今鴻鉅罕得二三大都上資天授下極人功纎毫弗備尙屬望洋咫尺未躋猶爲止簣此其難也經之流別爰有小學史之流別爰有諸志子之流別爰有眾說集之流別爰有類書凡此數端蹊逕尢廣昔人專一往往終身間遇兼長要非世用若貫穿宗融鏡內典求之方外時有其人文士儒流涉獵而已

六經之學廣大閎深歷世名儒第專其一有博於易者有博於書者有博於詩者有博於禮者有博於春秋者有博於爾雅者施孟梁京諸人博於易者也伏夏周劉諸人博於書者也齊魯毛韓諸人博於詩者也戴曹賀賈諸人博於禮者也公谷鄒夾諸人博於春秋者也劉郭張曹諸人博於爾雅者也若馬融鄭賈逵王肅劉炫崔浩潁逹徳明數子諸經並釋六籍兼該義或未精博斯稱極宋世鉅儒精於析理博匪所先新安後出兼綜二家旣精且博矣【宋世博於經學亦不乏人此舉其重】

諸史之文汪洋浩瀚材質所詣咸自名家有博於正史者有博於雜史者有博於古史者有博於今史者左氏馬遷班固範曄諸人博於正史者也劉向崔鴻髙峻樂史諸人博於雜史者也譙周蘇轍劉恕羅泌諸人博於古史者也蔣乂蘇冕王珪李燾諸人博於今史者也治史則杜元凱之於春秋張守節之於史記顏師古之於漢書裴松之之於三國子之通君實之鑑伯恭之節元晦之綱綜兼諸史並以博稱他如兩司馬【彪貞】劉氏父子【顯臻】弟兄【敞攽】歷世有人未易枚舉

子則有博於儒者墨者法者名者辯者雜者兵者農者術者數者荀況雄諸人儒之博者也宋翟田俅諸人墨之博者也管仲韓非諸人法之博者也公孫魏牟諸人名之博者也鄒衍惠施諸人辯之博者也呂韋劉安諸人雜之博者也孫武尉繚諸人兵之博者也範勝賈勰諸人農之博者也張衡郭璞諸人術之博者也京房管輅諸人數之博者也漆園之評道術太史之論六家班氏之列九流任宏之錄四種稚川之篹仲容之鈔克構之林子原之辯皆博於子者與

集則有博於騷者賦者詩者文者屈宋唐景諸人騷之博者也馬班張諸人賦之博者也曹陸杜韓諸人詩之博者也任沈王駱諸人文之博者也彼皆目下十行胸羅萬卷旁搜廣擷集厥大成名世之稱良非襲取若劉勰之文心兼該體要鐘嶸之詩品歷遡淵源蕭統之銓擇鎔鑑古今李善之注釋詳備顚末以至虞世南之采輯詞章許敬宗之搜羅藝館李明逺之英華郭茂倩之樂府大溢千卷小逾百軸其皆博於集者與

經之纎而難明者莫大於小學小學之中又有博於文者義者音者迹者考者評者子云叔重陽冰楚金博於文景純介甫農師元澤博於義埜王徳明休文才老博於音懷瓘永叔景伯明誠博於迹元章長睿世昌順伯博於考嗣眞防禮彥逺九成博於評總之楊許顧陸覈字之源者也張李米黃研字之用者也楊許不明八法張李靡逹六書米黃罔防七音顧陸罕窺四體至徵奇辯怪若嵇康束晳又自名家卽小學一端門逕十數古今博洽蔑能相兼其可易哉

史之繁重而難悉者莫大於諸志諸志之中又有博於星歷者方輿者氏族者職官者禮樂者刑法者錢賦者藝文者張衡崔浩劉炫祖晅博於星歷郭璞陸澄賈耽李昉博於方輿王僧孺李守林寶博於氏族張說蔣乂楊侃李燾博於職官蔡邕徐堅荀朂陳暘博於禮樂杜預牛髙熲竇儀博於刑法桓寛劉晏田況洪遵博於錢賦劉向王儉任昉柳博於藝文總之又有博於古者博於今者如鄭樵五略苐述前朝張說六官特詳近典君卿貴與庶幾兼得之矣

子之浮誇而難究者莫大於眾說眾說之中又有博於怪者妖者神者鬼者物者名者言者事者齊諧夷堅博於怪虞初璅語博於妖令升元亮博於神之推成式博於鬼曼倩茂先博於物湘東魯望博於名義慶孝標博於言夢得務觀博於事李昉曽慥禹錫宗儀之屬又皆博於眾說者也總之脞談隱迹巨細兼該廣見洽聞驚心奪目而淫俳間出詭誕錯陳張劉諸子世推博極此僅一班至郭憲王嘉全搆虛詞亡徵實學斯班氏所以致譏子因之絕倒者也

集之靡冗而難周者莫大於類書類書之中又有博於名物者典故者經史者詞章者劉峻之類苑徐勉之華林博於名物楊億之元龜李昉之禦覧博於典故樂天之六帖景盧之法語博於經史敬宗之玉彩李嶠之珠英博於詞章總之則玉彩珠英六帖法語之屬博於文禦覧元龜類苑華林之屬博於事歐虞祝謝兼載事文杜鄭馬王獨詳經制大抵書以類稱體多沿襲創造之力劉徐實難考究之功馬鄭爲大至纎微曲盡毫末咸該卽陸澄王摛並操觚翰未必亡憾也

夫小學經也而子錯焉諸志史也而經錯焉眾說子也而實史且經集錯焉類書集也而稱子又經史錯焉故其學各有專門也

總之史出於春秋禮樂史則經也子出於大易論語子亦經也集出於尙書毛詩集又經也百家之學亡弗本於經也一以貫之古今仲尼而已

三代下儒術之顯有出荀況仲舒王通韓愈乎然荀述禮樂董究天人王擬六經韓起八代其學皆極博也文章之顯有出左氏屈原司馬杜甫乎然左窮九丘屈羅萬彚馬探千古杜總百家其學皆極博也至於宋文盛於辭儒壹於道矣【左氏或云非倚相然左傳國語之宏富春秋博學之士當爲首稱】

老氏所貴虛無靜默然周室耼爲藏史特富典墳至莊列諸篇恣談百氏抑何浩瀚亡際也釋氏掃除文字一切俱空而西天經教品目之繁不可億舉阿難獨以多聞爲佛上首其人豈遂出唐宋諸儒下哉世恆以儒術寡要少功卽今中國二藏之文總逾萬卷彼其所謂無所謂空顧安能離博也第吾儒所博者實二氏所博者虛弗可同年語矣

道之博於經方且饒論述者漢河上公張道陵陰長生王方平於吉宮崇劉政茅盈司馬季主淳於叔通晉葛鮑靚宋陸修靜齊陳顯明梁章處魏寇謙之後秦王嘉唐司馬承禎張果張氤葉靜能羅公逺王逺知徐靈府成英文如海鐘離權胡慧超呂巖馬湘蜀杜光庭宋陳摶張伯端薛道光白玉蟾林靈素王中孚元馬玨譚處端劉處丘處機【王方平漢時孝亷顯於唐世】

釋之博於經典且富辯才者漢攝摩騰竺法蘭吳康僧防晉支道林道安惠逺法護法深世友宋惠通僧湣求防摩齊僧嵓梁寶志傳翕法暢四公惠皎僧祐惠敏寶唱法云陳洪偃眞觀秦鳩摩羅什曇無懴曇摩懴佛陀耶捨僧肇道融曇摩流支智猛僧伽提婆周靜靄衛元嵩隋智果彥琮唐奘法林惠琳琬禕一行宗密道宣道世慧忠智窺基流志覺志升澄觀神邕杜順法藏智顗法海義淨務靜慧旻五代義楚贊寜宋惟白道通宗杲了元克勤契嵩延壽道成慧邃正受道顯宗永智圓道濟元明本眞覺如意念常【諸方外士但據傳記中有著述或以博洽名者惠能希運從諗義等𨿽或有經觧以禪故不列詩詞顯者亦載別條】

文士儒流博通二典者漢淮南王東方朔魏伯陽徐景休劉向王褒嚴遵襄楷魏何晏王肅徐邈任嘏晉羊祜鐘防向秀嵇康王弼王烈王衍王戎郭象郭璞孫綽孫澄張湛張憑謝安謝尙樂廣衛玠劉惔葛洪齊張融顧懽梁陶景周正唐孫思邈王方慶顏眞卿張志和樊宗師陸希聲施肩吾王松年李泌李荃羅隱沈汾劉商王叡宋歐陽修王安石郭忠恕張君房蘇轍王旉曽慥彭曉樂史劉涇呂惠卿葉夢得林希逸程大昌諸人皆綜貫道書者也【諸人多據史傳及著述行世者下仿此】

漢傅毅牟融桓譚竺融晉許詢殷浩孫綽習鑿齒宋範泰羅含宗炳雷次宗何尙之何承天顏延之劉澄之王僧孺劉義宣齊張融周顒蕭子良明僧紹梁沈約劉勰裴子野阮孝緒劉之遴徐孝克元魏崔敏北齊顏之推周甄鸞王巾陳徐陵江總隋盧思道虞世南唐禇亮蕭瑀王維王縉梁肅李蘩白居易柳宗元李通李師正裴休房融劉軻李儼宋楊億楊傑王古王隨晁迥井度蘇軾李邴王安石黃庭堅張方平李遵最張商英張九成諸人皆覃研釋教者也

歷世文人學士有功經術者漢劉向劉歆杜欽杜鄴匡衡谷永班固蔡邕三國王粲劉楨何晏譙周韋昭陸績六代嵇康陸機戴逵孫綽千寶傅葛洪徐廣何承天裴松之顧埜王蕭子顯唐王勃顏籒韓愈李翺盧仝劉軻宋歐陽修司馬光三王【安石回旉】三蘇【眉山】二劉【敞攽】二葉【夢得適】李覯吳棫宋祁陸佃鄭樵董逌陳傅良楊萬里元吳澄吳萊劉因柳貫黃溍趙汸胡長孺吳師道等𨿽淺深純駁造詣各殊皆著述可徵有功經學者也【漢唐宋世文士通經術者尙眾此但據其名字烜赫著述盛行者丘明仲舒輩𨿽文章名世而經術專門故不槪列他率仿此】

古今人主才美之盛蓋無如梁武者陰陽歷奕射琴書靡不冠代而賦詩譚道徵事綴文毎出一長輙與專門名世並驅至著述之饒尢爲驚絕經則九經義疏二百餘卷三禮斷疑一千餘卷史則歷朝通史六百卷子則二氏經觧數百卷集則自制詩文百二十卷其富皆古今未有而所命諸儒篹輯華林徧略六百卷弗與焉可謂學總三塗業兼七錄而表章六籍有功聖門世但譏其事佛而閎才博識絕口無稱余惜而志之【余嘗疑爲諸臣代筆然梁武素稱忌前寜肯事此惟三禮斷疑出羣下帝析其疑今諸書無一傳者湘東之亡付煨燼矣】

歷朝諸史各有儒林文苑二傳儒林以紀經術文苑以畜藝文輕重本自較然然古今烜赫之士恆得之文苑至儒林所列類有不能舉名氏者蓋務華賤實今古共然政猶唐世用人進士顯列明經下僚耳則實學胡以弗衰而靡文胡以弗盛也

唐制以明經爲孝亷詞賦爲進士凡仕宦淸華率進士得之孝亷冗散而已以故唐人詩歌極盛而經學式微間有一二兼通蓋不數見唐初孔穎逹徐文逺等各爲儒宗自是隋世之遺耳時繼起若三秦二蓋彬彬足數中髙嗣運尙聞祝郭諸人此後頓寥寥也

唐語林云大歷已後學士蔡廣成周易彊蒙論語啖助趙匡陸質春秋施士丐毛詩袁彜仲子陵韋彤裴講禮章庭珪薛伯髙徐閡通經地裏則賈僕射兵賦則杜太保故事則蘇冕蔣乂歷則董純天文則徐澤氏族則林寶此所載中唐後經術士皆史所略者中惟啖趙賈杜蘇蔣稍見唐書余大抵沒沒也漢魏六朝諸人儒林自有傳此不錄宋初邢昺等尙多以注疏顯至洛閩譚理而經學迥別前代矣【賈僕射耽也杜太保佑也】

隋劉徧直三省竟不得官縣司責其賦稅自陳於內史吏部尙書韋世康問其所能炫自爲狀曰周禮禮記毛詩尙書公羊左傳孝經論語孔鄭王何服杜等注凡十三家𨿽義有精麤並堪講授周禮儀禮谷梁用功差少史子文集嘉言故事鹹誦於心天文律數窮覈微妙至於公私文翰未嘗假手吏部竟不詳試然在朝知名之士十餘人保明炫所陳不謬於是除殿中將軍余讀史至此未嘗不嗟異其能也三代以下窮經之士兼該融貫有若是乎而且泛濫羣籍綜覈九流撰造典墳修明法律自古經籍子史學問文章蔑能合一悉有之傳稱其眸子精明視日不瞬彊記默識莫與爲儔左畫圓右畫方目數耳聽口誦五事仝舉無所遺失信異人也考之炫史學絕少明文筆僅堪鼓吹要終以經術勝然亦豈易得哉同時劉焯亦博通五經算術九章周髀七曜推步星辰量度山海靡所不精二人俱生周時俱仕隋世俱劉姓俱北人非兄弟而名相類非邑裏而同室讀書閉戶十年宇宙奇事也【二人同應隋召仝得罪事尢可笑焯先卒以餒終惜哉】

文人以博雅名古今莫過劉氏蓋代不乏人矣錄其尢灼灼者漢劉向劉歆魏劉劭晉劉沈劉實宋劉瓛劉璡劉湛齊劉虯梁劉顯劉逖劉峻劉杳劉敲劉訏劉霽劉祥劉昭劉繩劉臻劉諒劉之遴北朝劉芳劉晝劉蘭劉懋隋劉焯劉劉善經唐劉孝孫劉知幾劉仁軌劉允濟劉軻劉鄴劉蛻五代劉希古宋劉載劉琦劉易劉敞劉攽劉恕劉羲仲劉弇劉淸之元劉因劉霖此外詩文之士如梁劉孝綽一時羣從七十餘人亦古今絕異而博雅不著二三殆各有天授也六代文人類耽載籍故該洽之士往往有聞晉則張華郭璞宋則袁豹陸澄齊則王摛何憲陳則虞荔姚察魏則崔浩髙允齊則邢劭魏収周則庾信王褒隋則劉蘇綽皆其著者餘人晉齊尙夥陳頗寥寥大都入北矣

梁自武帝好學諸子彬彬繼之故博洽之士彌眾任昉沈約江淹顧恊僧孺子野孝緒之遴二周【正襄】二張【纉綰】諸劉【峻顯杳訏】諸賀【瑒琛】肩摩轂接競爽一時殆古今所罕也此外淹通經術又十數人盛哉【六代經學盛於梁以武帝究心儒術故也】

魏興和二年遣崔敏陽休之來聘敏字長謙淸河武城人博學贍文當朝第一與太原王延業齊名加以天文歷律醫方藥品卜論旣至帝選碩學沙門十人並百寮與談多屈於敏四公進曰敏學問疎淺不足上軫衝襟臣防敵之必死帝從之初江東論學有十二沙門論以條疏徵覈有中觀論以乘寄蕭然言名理者宗仰其術北朝有如實論質定宗禮有回諍論借機破義敏總南北二業皆精又桑門所專惟在釋氏若儒之與道蔽於未聞敏兼三教擅之頗有徳色防公嘗於五天竺國以梵語精理問論中分別論大無畏論因明論皆窮理盡妙其日防公與敏談論至苦三光四气五行十二支十干八宿風雲气候金丹玉液藥性鍼道六性五蘊陰陽曆數韜略機權飛伏孤虛鬼神情狀始自經史終於老釋凡十餘日辯六藝百氏與敏互爲主客立談絕倒觀者莫不忘歸然敏詞气沮於防不自得輿疾北歸未逹而卒按敏之學業總兼三教咸極其精殆古今所未有𨿽廣記未足深信要不爲盡誣也【南北史儒林傳悉不錄敏因記此】

自昔博學而擅文辭者公孫僑左丘明東方朔司馬遷劉向雄曹植王勃杜甫韓愈十數人耳陸澄李善輩咸負書簏之譏與作者幾絕轡矣漢桓譚蔡邕魏王粲劉楨晉郭璞張華梁任昉沈約齊邢邵魏収周庾信劉隋許善心李徳林唐虞世南許敬宗五代徐徐鍇宋劉攽南渡洪邁尢袤元虞集吳萊參之前人蓋其次也

魏略云潁川邯鄲淳博學有才章太祖常遣詣臨菑侯植植得淳甚喜延入坐不先與談時天暑熱植因呼常從取水自澡訖傅粉遂科頭拍袒胡舞五椎鍜跳丸擊劍誦俳優小說數千言訖謂淳曰邯鄲生何如邪於是乃更著衣幘整儀容與淳評說混元造化之端品物區別之意然後論羲皇以來賢聖名臣烈士優劣之差次頌古今文章賦詩及當官政事宜所先後又論用武行兵倚伏之勢乃命廚宰酒炙交至坐席默然無與抗者及暮淳還對其所知嘆植之材謂之天人按植本傳但稱少能誦文賦數十萬言不謂博洽若此且事尢俊爽可喜錄之【史稱植經籍未嘗去手世以敏防類以爲不讀書者故余特詳焉】

學問在賦中最爲本色故屈宋司馬班張皆冠古今以其繁碩也而入詩最易誤人古今惟老杜能耳宋人不以學爲賦而爲詩六朝不以學爲賦而爲文故皆失之然賦中又自有本色學問不可不知

陸澄著書力殫於經年文爲學困也任昉屬辭才盡於晚歲詩爲學困也束晳劉晝作賦並見譏藝士蹭蹬詞塲是又稟賦所拘非必學問之累

王儉何憲齊之博者也而毎屈於陸澄沈約任昉梁之博者也而恆咨於劉杳此專門之說也至茂先得竹簡以問廣微世南談姓譜而畏李守乃一日之偶長或一曲之偏至執此以言張不如束李可並虞豈篤論哉

齊之有陸澄梁之有劉峻也鐵中錚錚矣然澄爲左丞坐以糾劾免官澄上章自理詔內外詳覈褚彥回檢宋興以來類例甚眾竟以膚見謏聞白衣領秩峻作山棲志序以黃初平爲雨師蓋坐赤松子誤耳則劉於往事有所未詳而陸於近典憒憒甚矣博古通今儒名豈易稱哉

子產臺駘中壘貳負竇攸鼮防敬叔彭矦元遜傒囊賈逵神雀張華海鳬沈括天祿𨿽覩記殊常而簡籍具在按圖卽事往往足徵多繇人不能讀不能詳耳苐非洞徹心胸安得逢原左右三冬萬卷良不可誣至東方命酒怪哉滅諸葛伐薪元緒烹未必盡屬見聞要當得諸觸類若夫敬宗姦徒贊寜詭釋間操一得曷槪他長叚成式報時鐵不明出自何書亦難信也

曹沖刻舟以稱巨象懸鏡以舞山雞此類皆性識所鐘靡闗學習可名夙慧不屬多聞

茂先燔枯木班貍現形元遜伐老桑巨龜潰體二事絕類四妖語同或有一訛非必皆實余謂貍旣博識龜亦靈明張葛愛才何至相苦遂令二木並喪天年惜哉漫書發讀者一笑【括地誌載陳倉人獵得獸似彘遇二童子名之曰蝹亦名二童曰陳寶與此頗同】

楊修黃絹李彪金鐘𨿽防冠一時而義非妙至賈淵之辯墟墓束晳之誦古文則又無假思維但憑考質而已惟鄭欽悅推繹銘記異哉淵思睿測一至是乎考之當時任昉沈約劉杳諸人世稱博洽積數十年不觧何語而鄭以頃刻徵之眞古今絕識也

天寶中商洛隱者任升之貽右補闕鄭欽悅書曰升之五代祖仕梁爲太常初任南陽王帳下於鐘山懸岸圯壙之中得古銘不言姓氏小篆文云龜言土蓍言水甸服黃鐘啟靈址瘞在三上庚墮遇七中己六千三百浹辰交二九重三四百圯文𨿽剝落仍且分明大雨之後才墮而獲卽梁武大同四年數日遇盂蘭大防從駕同泰寺錄示史官姚並諸學官詳議數月無能知者筐笥之內遺文尙在足下學乃生知前賢不及近古未聞願采其防要著之遺簡以成先志深所望焉數日欽悅卽復書曰使至忽辱簡翰屬在途路無所披求據鞍運思頗有所得發壙者未知誰氏之子卜宅者實爲絕代之賢藏往知來有若指掌契終論始不差錙銖也謹稽諸曆術測以微詞試一探言庶防微防當梁武帝大同四年歲次戊午言甸服者五百也黃鐘者十一也五百一十一年而圯從大同四年上求五百一十一年得漢光武帝建武四年戊子歲也三上庚三月上旬之庚也其年三月辛巳朔十日得庚寅是三月初葬於鐘山也七中己乃七月戊午朔十二日得己巳是初圯墮之日是日己巳可知矣浹辰十二也從建武四年三月至大同四年七月總六千三百一十二月毎月一交故云六千三百浹辰交也二九爲十八重三爲六末言四百則六爲千十八爲萬可知從建武四年三月十日庚寅初葬至大同四年七月十二日己巳初圯計一十八萬六千四百日故云二九重三四百圯也其所言者但說年月日數耳據年則五百一十一防於甸服黃鐘言月則六千三百一十二防於六千三百浹辰交論日則一十八萬六千四百防於二九重三四百圯從三上庚至於七中己據歷計之無所差也所言年歲月日但差一數則不相照會原卜者之意當待僕言之吾子之問契使然也從吏已久藝業荒蕪古人之意復難逺測足下更詢能者報焉李吉甫曰欽悅精思通蓋僧一行所不逮方升之貽書欽悅適授駕於長樂驛得銘而繹之至三十里釋然而悟所云據鞍運思頗有所得者此也按欽悅舊唐書不載新唐書特列於傳蓋異其人而知者特寡故詳著焉

酉陽雜俎云賈耽在滑州境內大旱秋稼甚損因召大將二人謂曰君可辱爲健步乙日當有兩騎衣慘緋經市出城可蹤之識其所滅處二將乃裹糧衣皂行尋之一如賈言映大冡而滅遂壘石標識而返賈大喜令軍健偕往發之得粟數十萬又芝田錄云賈相公耽退歸急召上東門卒至戒之曰明日午有異色人入門必痛擊之死無妨門卒稟命至午果有二尼自東百步相序而至施朱傅粉如倡人婦其內服殷紅下飾亦紅卒計尼髠未之有也因以撾痛擊之傷腦流血返走疾如奔馬旋擊之又傷其足狼籍毀裂百步已上落艸映樹更無蹤焉門卒報耽具述耽曰死否對傷腦折足痛楚殆極但不死而失所在無可尋之耽嘆曰然不免有小災矣翌日東市奏失火延袤百千家又耽見一病者謂惟飲黃龍浴水可愈卒如其言亦見太平廣記唐三百年惟耽博識可方東方朔張茂先而世絕無知者傳但稱耽入相與王叔文韋執誼不合罷略不言其博物因叢輯其說於此又一小說載耽好地理學毎外夷入朝輙延致訪其山川土俗歷三十年所得備盡因撰次爲華夷圖夫小說誠不足盡信而說者輻輳如斯豈皆妄幻哉

少室山房筆叢卷二十二﹤子部﹐雜家類﹐雜編之屬﹐少室山房筆叢正集﹥

欽定四庫全書

少室山房筆叢卷二十三

明胡應麟撰

華陽博議下

漢尙經術故學問之士在經術唐尙詞章故學問之士在詞章六朝兼斯二者而皆弗如也而名物之學興焉兩宋兼斯三者而皆弗屑也而義理之學出焉世之變也亦足觀矣

兩漢以迄六朝所稱博洽之士於術數方技靡不淹通如東方中壘平子景純崔敏崔浩劉焯劉炫之屬凡三辰七曜四气五行九章六律皆窮極奧眇彼以爲學問中一事也唐宋以還詞章學盛此道頓微王子安劉原父諸子稍能旁及余遂寥寥蓋技術𨿽非學問所急其業之難精殆有甚者信古人未易及也

古人之學有中絕弗傳者譜牒是也其學六朝最盛如王日對千賔不犯一諱梁武書成千卷僅紀數朝至唐李守林寶皆擅業專門老宿師儒莫敢與抗五代以還不崇門閥譜牒之學遂絕不傳宋惟鄭樵羅泌號能究心然率搜羅遼邈增益見聞而已非專門擅業者比也【鄭以員半千爲六朝大謬員唐人其父慕伍員之忠遂易此姓見本傳中】

凡譜系之學昉於漢衍於晉盛於齊極於梁唐稍左矣其學故不乏也鄭氏通誌譜系凡六種一百七十部端臨通考存者不過數家勝國以還殆絕此門閥之變亦古今興廢一大端也

漢之爲經者仲舒康成爲史者馬遷中壘爲子者子云淮南爲賦者孟堅平子無非博極之士六朝尙浮誇故博之名在張王劉陸諸子然玩物之意勝矣三唐尙藻繪故博之名在王楊杜韓諸子然修詞之意勝矣

漢以前其人其學實唐以後其人其學虛漢以前學者務博之實而忘其名唐以後學者先博之名而後其實此古今大較也至瓌偉絕特不羣之士則代各有之矣

退之云爾雅注虫魚定非磊落人似不屑屑玆途者廼唐之韻學韓獨爲冠又屢以奇字取稱何也歐蘇𨿽不以學顯然歐於詩蘇於書易皆有傳注世共推之亦前代文人所無介甫元晦自是學士不得以所長沒之【韓韻學見吳棫韻補】

古今博洽之士有稱府者【傅昭劉顯俱稱學府】有稱庫者【杜預號武庫房暉逺號五經庫谷那律號九經庫】有稱廚者【王儉稱陸澄書廚陳濟號兩腳書廚】有稱簏者【李善又傅廸】有稱笥者【許懋號經史笥任昉號五經笥】有稱篋者【柳璨號柳篋子】有稱神者【鄭康成號經神】有稱師者【曹曽弟子稱曽曰曹師爲立祠】有稱聖者【劉臻精漢書稱漢聖】有稱癖者【杜預】有稱淫者【皇甫謐劉峻俱號書淫】有稱癡者【竇威】有稱志者【虞世南呼李守爲人物志】有稱譜者【李守又號肉譜】有稱祕書者【虞世南行祕書】有稱總龜者【殷踐猷號五經總龜】有稱海者【何休號學海】有稱苑者【任末號經苑】有稱倉者【曹曽號書倉三事俱見拾遺記】有稱樓者【李磎號李書樓】

【傅廸見禦覽讀書類與李善並譏誚之稱陸澄書廚亦此類】

古今績學之士靡弗以勤致者尼父韋編三絕亡論卽賢如仲舒聰如劉向穎如子建防如孝標其勤咸百倍於世之學者盛名所集弗虛也厥有目下十行篇成萬字而終身沒沒艸木共年毋亦此道未至與余生平駑劣世事懵然獨癖嗜靑緗逾於飲食凡史傳敍稱有仝余好輙欣然領防踴躍於衷偶閱唐宋諸類書采摭前防漏遺泰甚因戲效昔人比事雥而錄之衰病耗忘目睫之譏自分不免異時仝好尙或有當余衷哉【中有一事數人或十數人者如不釋卷事百餘止錄稍異者余映雪隨月等不具錄】

絕韋【仲尼讀書韋編三絕鐵摘三折】滅漆【又漆文三滅亦仲尼讀書】割席【管寜絕華歆事】下帷【董仲舒崔祖虯鄭鮮之宋世景李密司馬光】穿榻【魏収讀書坐一木榻積久榻板中穿】結繩【李充讀尙書腰系細繩十尋毎一徧作一結計數萬餘徧】然穅【顧懽】屑豆【朱倉代糧】擁絮【江革】墜冠【朱穆讀書墜冠】負圖【董藹又李充亦號負圖先生】擔笈【髙允劉晝】閉戶【劉焯劉諸葛穎各十年馮偉節三十年餘陶景姚思亷裴行儉張衮魯恭劉晝韋陟孫敬】杜門【陸倕諸葛穎】懸梁【孫敬】鑿壁【匡衡】寄廡【劉峻少貧寄人廡下讀書】居樓【張建章所居有書樓】掘坎【遊明根掘土坎爲室讀書其中】墮坑【劉峻讀書失墮坑阱】掌錄【董藹錄書於掌世謂仲掌錄見禦覽】掌鈔【蘇秦張儀仝學見異書以掌題之見禦覽】舌畊【黃安讀書畫地成池又賈逵事見拾遺記】舌學【董藹鈔書於掌以舌防之掌爲爛號舌學】等身【賈黃中少聰悟父取書與身等令讀之號曰等身書】刺股【蘇秦】折肢【樊深讀書墜馬】損目【王錫讀書致損右目】荷鋤【孔安國常林張紘兒寛崔逞】引杖【沈峻以杖自擊輙讀】鑄研【桑維翰鑄鐵研】據鞍【樊深讀書據鞍不輟】亡羊【王育】牧羊【王蒙】乘牛【李密】牧牛【張悕】棄豕【承宮聽經棄豕不覺】驅驢【李固驅驢負書】卻鹿【裴休】聚螢【車】伐薪【葛洪伐薪供書】拾薪【承宮拾薪聽經】負薪【劉貞素】采薪【劉仁軌又董藹】然薪【範任又畢諴】防薪【侯瑾防薪代燭】賣薪【朱買臣】乞薪【郭瓊乞薪照書仙鑑】截蒲【路溫舒以代簡】折蒲【王育折蒲冩書】熨瓜【鄭灼心熱以瓜熨之】種瓜【步隲】拾葉【董藹拾葉冩書】編柳【孫敬編柳冩經】防樹【魏収坐牀防樹讀書】斷虀【範仲淹】流粟【朱買臣見禦覽】漂麥【髙鳯】失稻【顧懽讀書失稻不覺】絕糧【王歆絕糧讀書不輟】燎麻【劉峻】畫荻【歐陽修】竊肉【王劭閉目精思家人竊肉不復覺】忘羮【劉恕】節燭【郎茂讀書家爲節燭】減油【沈約親爲減油】置燈【範純仁】藏火【祖瑩藏火灰中】廣鈔異書【劉峻袁漢】竊讀官書【楊誠】獄中受書【黃霸崔瑗】陌上懷書【崔琦】市肆閱書【王充徐曠】野地錄書【董藹】負板挾書【董遇】采梠誦書【隗禧】借讀人書【任孝恭劉焯劉恕張方平】畱讀人書【鄭樵遇人書必畱讀】臥用警枕【司馬光】臥不蓄枕【李銓】凝塵滿席【馮道韋愛】落燼數升【呂思禮】爲人傭書【闞澤崔光劉芳】爲人傭作【侯瑾王延衛颯】爲人都養【孔安國】爲人廝役【陳實】爲人僕隸【王蒙】爲人僮奴【遊明根並見傳】誤入人家【劉臻褚遂良】不交人事【薛瑞崔林】不問家產【崔伯譙周】不啟家書【胡瑗】不觀伎樂【王瞻】不通權貴【阮孝緒拒王晏不見】不窺天子【韋愛】不對吏人【狄仁傑】日進三卷【宋太宗】夜盡十卷【沈約】東觀讀書【黃香】祕閣觀書【張纘李邕】十年不歸【胡瑗】七年忘返【樂羊子】門庭著紙【左思】戶牖置筆【王充】厠上誦詞【錢惟演】厠上索文【歐陽修】寒暑不輟【劉宣徐曠蔣乂】晝夜不倦【鐘會範云沈峻李瑾樊深江總庾仲容溫子升】盥櫛不禦【虞世南】寢食不思【郎茂劉恕譙周皇甫謐等】慶弔不行【荀爽】徵辟不就【褚陶徐苖】目不窺園【董仲舒三年一云十年桓榮十五年何休十七年】手不釋卷【馬懷素呂思禮於休烈李磎仕宦不釋卷劉昺魯肅崔林辛術軍旅不釋卷劉實王起趙逸崔元翰耄耋不釋卷司馬光童稚不釋卷裴皥亂離不釋卷皇甫謐裴漢疾病不釋卷余不盡書】

讀巵言所記古今博物事偶憶史傳小說中有相類者並疏左方【中固多博極士然或由神觧或以術推不專問學至偶中亦有之巵言大略同】鄭公孫僑知實沈臺駘知黃熊【晉平公夢】魯展禽知爰居【海鳥避風】漢傅毅知西域金人胡僧知昆池刼灰蔡邕知焦尾琴柯亭竹魏嵇康知石髓晉荀朂知勞薪摯虞束晳並知曲水【二子各證舊文束事覺稍古耳】張華知蛇化雉知洛鐘鳴知武庫火【以積油故見太平禦覽樂藹下】郭璞知驢防【大如水牛灰色見景純傳】宋陸澄知崇禮門鼓齊徐之才知癅骨【作刀柄見禦覽】梁武帝知海濵巨黿【趙昭儀所化見飛燕別集】劉杳知張仲師【長尺二寸】知騫毘王傑公知蛇鶴二珠知火浣布知髙安國鹽知天竺國鏡知八風谷酒知扶桑繭絲【傑公事並見四公記】後魏趙逸知晉時寺址知宋世浮圖【見廣記異人類】隋崔頥知藍田玉人【漢文帝所造具冠幘見太平禦覽中】唐李百藥知瑯琊稻【徐陵文語】郝處俊知無脂羊張柬之知影蛾池【上官儀詩】唐宗知龍皮扇王維知霓裳第三拍葉法善知白蝙蝠精【張果眞形】靑城王老知太元仙衣鄭欽悅知中山石銘賈耽知虱癥知火尼知藏粟【見雜俎及廣記】江陵書生知息壤【太平廣記】建中時道者知脈望【蠧魚蝕神仙字所化其形如規發服之長生】又春秋陳章知胡充折齒【齊桓公得折齒方圓三尺陳章對曰此秦胡充齒也】知鳴鵠嗉中人【齊桓公得鳴鵠殺之嗉中有人長三寸三分陳章曰名李子敖見博物志】公孫僑知浮游【共工之卿化爲朱熊】晏嬰知盤庚【長九尺餘大下小上】知伊尹【大上小下赤色而髯三神俱夢中所見出汲冢璅語今載禦覽並陳章二事並見禦覽形體門】內史過知莘縣神【丹朱所化】觀射父知重黎郯子知鳥官蔡墨知豢龍氏介葛盧知牛鳴師曠知絳縣老人年【並見國語左傳】又知太子晉年【汲冢周書】漢東方朔知東都短人【禦覽】賈逵知神雀【漢書本傳】張敞知宣帝時美陽僞鼎【冊府元龜】終軍知鼮防【冊府元龜】魏管輅知宋無忌妖知易中九事【本傳】王粲知漢時玉佩遺制【元】吳諸葛恪知桑熟老龜【傳注】六朝雷煥知枯木照妖知丰城劍气【續齊諧記】劉杳知字偏旁知姓譜血脈【並見南史本傳】劉顯知獅子何色【南史本傳】樂藹知積油爲灰【元龜】王僧孺知古人以石爲鍼【南史本傳】潘京知武陵郡名【止戈爲武髙阜曰陵見元龜】範云知白烏所由至【齊髙帝時事見元龜】裴子野知滑國【卽白題同貢者見南史子埜傳】續咸知有新氏衡石【元龜】崔賾知羊腸阪【本傳】魏収知人日徐之才知蛤精【並見北史本傳】傑公知六女國【梁四公記】唐許敬宗知濟水褚遂良知雄雉見秦【元龜】周焦君知古嶽瀆經【廣記】元行衝知樂器名阮咸【孔氏六帖】楊収知姑洗角【出處仝上】張一行知帝車七曜文【王勃文帝車南指遁七曜於中階華蓋西臨藏五云於太甲張燕公不曉以問一行一行知其上句下句遂無知者段成式云】劉禹錫知巨顙老拳詩【杜甫義鶻行語老拳見石勒傳】張率更知玉磬【隋唐嘉話】房叔道知湖目【蓮子也此事本六朝人附酉陽雜俎】陳倉童子知弗述【秦時事也以上二事皆在唐前以載雜俎附此】段成式知畫菩薩光【以曽靑和壁魚設色則近日有光此事在贊寜知畫牛前見雜俎廣知類】五代陳陶知狼星直日【江南主晨起於殿前得殘獸一足無知其故者以問陳陶陶對曰昨夜乃狼星直日也見詩話總龜】陳崇實知鼉【見葆光錄】江南士人知天雞有二【說載爾雅江南士人因主司出題問此無能答者見談苑】宋王介甫知玉樓銀海【玉樓肩也銀海眼也蘇子瞻雪詩用二事出道書見詩話】蘇子瞻知錦瑟詩【李義山詩寓適怨淸和意黃魯直不能觧眉山告之】黃魯直知喚起催歸【二鳥名也韓退之詩】劉貢父知黃耳【非犬也乃童僕名見詩話】劉克知人日陰詩【自元日至人日各有所屬某日陰則某物歉也】又知烏鬼【鸕鷀也說載圖經筆談云】王貽孫知男女皆跪禮【對太宗問也見玉壺淸話】李公麟知玉璽文【見宣和畫譜及宋史本傳】沈存中知棊局數【共用五十二萬子而盡局之數】胡旦知束帛【詩話總龜】黃常明知孟勞【寶刀也王介甫詩用之見詩話總龜】丁公言知唐酒價【眞宗問唐酒價丁以杜詩對時稱敏防後人又舉王維新丰美酒斗十千駁之餘戲謂價之多寡由酒有美惡耳工部貧客又蜀酒固不得埒價新丰也】又仲尼知玉羊【見髙氏緯略引韓詩外傳云魯哀公穿井得一玉羊焉孔子見之曰水之精爲玉土之精爲羊此羊得之井中在水土之際其身玉其肝土也公使殺視之果然此又與羵羊事異】元萬頃知離合詩【見舊唐書本傳郭侍封被圍作離合詩示李勣勣怒萬頃爲觧之】朱子奢知燒尾事【新羊入羣爲諸羊所觸火燒其尾乃定故士人登進遷除設燕謂之燒尾貞觀中太宗以此問朱子奢朱子以此事對一說虎變爲人惟尾不變須燒乃似人見封氏見聞志】張果知漢武時鹿【唐宗時得鹿以問仙人張果果云此漢武上林鹿也驗之果然見神仙通鑑張果傳中】張氳知海蝦蟇齒【方圓二尺亦見仙鑑氳傳】伊祁觧知龍虎玉【見太平廣記唐憲宗時異人伊祁觧至時西域進方圓二玉舉朝莫能名憲宗以問觧觧對云圓者龍玉方者虎玉也詢諸貢者果云圓者漁人所得方者樵夫所致人始信服云】尹拙知白馬祠舊典【宋史本傳】劉恕知五代別將行履【本傳】王介甫客知虹玉圍腰語【見髙氏緯略虹玉圍腰唐人常衮語也王介甫作謝玉帶表而偶缺一故實作對一門下客曰何不用虹玉圍腰語介甫大喜卽用之惜門客名氏竟不傳】尢延之知河魨原起【楊廷秀與尢延之食河魨楊問尢河魨原起何典尢因舉左太衝賦及劉淵材注答之楊檢驗二處信然始大服尢之博洽呼之爲書廚云見說郛所鈔坦齋筆衡中】王仲行知天吳字音【見談藪云李大異爲廣西帥嘗誦杜天吳紫鳯之句顧坐客云吳當音華見山海經未知復見何書客莫對王獨云後漢書戴就被収獄吏燒鋘斧使就挾之注引何承天篹文鋘音華又詩不吳不敖不吳不揚亦皆音華李公稱善眾咸服其該洽云今刻說海無此事非也】葉寘知玉柙【坦齋筆談】湯思退知生婦人出處【本三國誌事見說郛】又六朝王筠知霓字音五代張防知僞鼎【見合璧事類中】徐知象膽宋竇儀知幹徳四年錢沈括知天祿元耶律楚材知角端【並見史及諸雜說凡巵言引者悉不錄又說郛載宋某人知酋耳知肉芝】

古文奇字之難辧有甚於事物者別而錄之於後李斯識周冢玉文八字叔孫通識周冢玉文二字嵇康識抱犢山神書束晳識汲冢竹書江淹識玉鏡竹簡古文劉顯識古文尙書斷篇又識魏人遺梁古器隱起文王僧防識科斗書周官闕文範云識秦望銘韓愈識誅鮫雷文李協識漳泉界銘東平李生識石壁遺記兗州魯生識古銅盎篆文【又張敞識美陽鼎文髙佑識玉印文】李斯叔孫通不盡識周冢玉文【凡八十字斯通共識十字】郭璞束晳不盡識穆天子傳文郭又不識會稽鐘文【景純本傳】張華不識顯節陵科斗文【卽束晳所識者己見巵言】任昉不識尙書古文【王僧防識】姚不識中山石銘【鄭欽悅識】鮑照徐爰蘇寶生不識靑州墓銘【賈希鏡識己見巵言】王僧防不識玉鏡竹簡古文【江淹識之】王起不識�門二字段成式不識鹿杯古文沈括不識漢東雷文【扶疎類栢葉見筆談】至秦漢子書謂泰山封禪文字萬家仲尼觀之不能盡識則謬談也

埜客叢書云幽明錄曰楚文王獵有人獻鷹得異物時有博物君子曰此鵬雛也文王厚賞之異類傳曰漢武帝時西域獻黑鷹得鵬雛眾莫識惟方朔識之二說不同尙書故實謂孝武時嘗有獻異鳥者莫識東方朔曰此畢鸞也問何以知之曰見山海經洽聞記曰後漢時有鳥頭長五尺雞首燕頷備五色而多靑光武問百官咸以爲鳯蔡衡獨曰多靑者乃鸞也余歷考博識事自謂庶幾足補巵言之缺近讀此事遺數條學之難窮如是因續志之【畢鸞疑卽畢方事字之訛也】

叢書又云緗素雜記云永叔啟陸機閱史尙靡識於撐犁枚臯屬文徒自慚於骫骳沈元用啟讀撐犁而靡識敢謂知書問祈招而不知尙慙寡學撐犁事竟不知載何書僕謂此見晏春秋曰予讀匈奴傳不識撐犁事案傍有奚奴執燭顧而問之奴曰撐犁天子也言匈奴稱撐犁猶漢人稱天子也於是曠然發寤然則不識撐犁乃皇甫謐事歐公謂陸機者誤也按此書吳人王懋著當紹興淳熈間成而不見端臨通考蓋其時未行世也【說郛亦引不見此】

古書中奇字難識者已備載巵言中自余傳記所錄字率不存卽博雅所徵徒存故實而已獨玉磎編事所傳古鏡篆文十二字尙見太平廣記然其說甚詭誕不足信也

六代文人之學有徵事有防事徵者共舉一物各疏見聞多者爲勝如孝標對被王摛奪簟之類是也防者暗舉所知令人射覆中者爲優如沈約得三劉顯失一之類是也齊梁之交此風特盛亦猶晉之淸言

大約徵者如不足徵之徵防者卽漢世射防之防然梁武與劉峻徵錦被事亦謂防者自上臨下之詞實非防也惟隸事與徵義同

六朝防事唐宋挍士悉其遺風惟徵事絕不復覩僅段成式溫庭筠以一物傳簡往來遂成卷軸又段嘗出獵得兔數十頭遺父寮屬毎頭疏事若干其下比僚屬傳觀無一重者又元陳剛中呂徽之徵驢事數十條皆或有之惟徐氏兄弟徵貓事非實錄非段呂學過二徐以驢及兔事頗眾也徽之見輟畊錄其人快士第匪陶氏幾弗傳小說尙爾著述其可廢哉

南齊王儉自以博學多識過陸澄澄曰僕自少至老惟好讀書無他事以縈念今公少卽鞅掌王家𨿽復一覽便諳然所見卷帙未必勝僕儉不謂然後與何憲輩徵事咸屈於澄廼服其說余毎讀澄言輙嘆其親切有味非身有之弗能道儉在齊亦稱好學聞澄語便當了然顧驗而信卽此知儉徒豪舉爲名髙耳儉卒時年未四旬方身柄齊國又少負一時重望諸名士咸出其門詎容有餘力廣讀異書今問崇禮門鼓事尙載澄傳云

南部新書云大中好文嘗賦詩有金步搖未能對令溫岐【卽溫庭筠也】續之岐乃以玉跳脫應大中喜命以甲科處之爲令狐綯所沮除方城尉綯曽問其事於岐岐曰出南華眞經非僻書也冀相公燮理之暇時宜覽古綯怒甚後岐有詩曰悔讀南華第二篇

爲此也詩話總龜引宋某公謂南華經無玉跳脫事不知當時何據按唐詩紀事令狐綯嘗以舊事訪溫對如前非問跳脫也宋人譌而一之可笑北夢瑣言跳作條亦非蓋跳脫乃與步搖相屬耳【王懋云玉跳脫出眞誥當作華陽第二】

梁沈約防劉顯十事顯對其九約曰老夫昏忘不可受防聊試數事第毋至十顯問其五約對其二又韋載字徳基年十二見沛國劉顯顯問漢書十事隨問輙對按顯於十事尙不能全得而載獨舉對無餘者以漢書當時藝習者眾或載所專精且顯或以童子易之事非甚僻故也若劉沈五防則亷藺鬭於防穴各極所難勢自不能無得失凡評論古人文章學問務以此意求庶得其實不爾則韋之學乃過於劉而沈逺不及豈事實哉【又六朝張綰受防百事得九十四苐失六事因呼百六公】

又韋篹仕齊爲記室沈約嘗稱於梁武曰恨陛下不與此人仝時其學非臣輩也二韋一族載十二卽受防劉顯穎敏固已絕人異時第以職任稱而不聞學問著固知業廢於半途者眾矣

何憲傳稱其直閣日諸文士雜取四部書質之略無遺失可謂該矣然胡至一窘於陸而再奪於王也任昉不識尙書古文而王僧防識之王僧防不識竹簡古文而江文通識之然淹之該博實不逾昉大槪一事之短長耳必諸劉張陸輩斯無間然

南唐徐鍇與兄徵貓事至七十餘古今貓事有限卽經史詩文單辭並舉亦不應若此之繁蓋兄弟一時自相誇詡世不詳察狃爲實然耳梁武沈約徵覈事僅十餘條則吾頗恨其寡卻自實錄蓋六朝前世代差近事迹尙稀故也二徐𨿽宋初然李昉宋白及諸學士編禦覽廣記所収貓事不過十餘二書之輯鉉與其間胡不舉鍇七十事實之也蓋古今故實載籍具存歷世類書咸可挍覈或間有漏遺決非懸絕余斯議自謂老吏斷獄博洽君子幸更詳焉

唐武宗制乃二字以試王起起言臣於三教書所不識者惟周穆王傳�門二字耳此二字羣書未見武宗笑曰向試卿耳二字實吾所自制按起謂二字羣書未見可也謂三教書所不識者惟�門二字則大誣也卽穆天子傳中字不可識景純無注者不下十數況窮三教書寜止此乎蓋古文自有不可識者前人旣無訓釋後世曷自推詳若僞撰之書目所未接博極之士固能辧之然亦必徧窺四部夙究三倉庶幾斯語政恐非起所辦倘逢劉顯之防立見其窮矣

彊記則博聞博聞必彊記此常理而不盡然至博聞彊記而不觧把筆者又比比也乃文章烜赫之士於載籍涉獵而已淹通該洽之任往往謙讓未遑豈人力固所難兼將造物陰爲限制耶然漢唐以上諸大家則無不博涉也其自宋開之

張安道過目不忘而在宋人中無聞該洽此彊記而不博聞者也司馬君實防稱不慧而淹通經史世號大儒此博聞而不彊記者也劉原父彊記絕人博聞無比而歐誚其文章未工此博聞彊記而短於文詞者也歐蘓俱以文章名世而安道訝子瞻再讀漢書原父惜歐九不甚讀書此文章烜赫而短於博聞彊記者也然歐蘓皆有功經學亦前文士所無【原父亦以文名宋此據前人論之】

或問蘇子瞻讀書之法蘇曰讀書如錢谷兵農及諸事物之類毎一事作一次理會可以終身不忘子瞻非彊記者卽此可見以餘論之長公所言實讀書要法苐頗費工力耳子瞻嘗問一後進近讀何書其人答讀某書子瞻輙問其中有某好亭子其人愕然罔措不知子瞻所問卽前意也

餘冬序錄云歐陽永叔爲文𨿽至熟故事亦檢出處然後下筆蓋其愼也東坡卽不如此觀洪景盧直院時所聞院卒之事可知隨筆摘東坡詩文與出處戾者數十事坡仙大才制作多出一時縱手信筆未嘗效人本子上尋行數墨古人事實固宜有誤用處後生可爲法耶按右二事二公俱非彊記者可見然得失大有歸也

劉原父兄弟皆博學窮經傲睨歐蘇王氏間而制作不甚傳沈存中筆談持論精確然往往有輕發者正坐不檢出處故也江鄰幾雜誌宋人極推今不傳略見說郛

兩山墨談謂洪景盧深服蘇子瞻以老卒言不檢冊子故然子瞻用事多誤病正坐此洪素以博洽自居其推服子瞻當別有謂苐洪所著隨筆事實矛舛處亦復不希古人所以嘆目睫也

宋人王介甫在當時諸文士中號爲究心問學者旉亦雋才假以年詎可量徒以新法流並終身所善沒之歐好古於金石頗覩一班蘇赤壁二賦淸空瀟灑大得盛唐景趣而詩反爲事束兩失之云

庚溪詩話云曽子固爲太平州司戶時張伯玉璪作守歐公荊公皆與伯玉書以子固屬之伯玉殊不禮一日就設防召子固作大排惟賔主二人不交一談旣而召子固書室謂曰人皆謂公曽夫子必無所不學也子固辭避而退因請子固作六經閣記子固屢作終不可其意廼曰吾試爲之卽令子固書曰六經閣者諸子百家皆在焉不書尊經也其下文不能具載又令子固問書傳中隱晦事應答如流子固大服始有意廣讀異書晁丈以道言劉斯立跂初登科以賢稱就亳州見劉貢父談論皆劉所未知以道又言少年讀書時嘗鄙薄防補得官後從李徳叟遊徳叟輕賤科名議論髙逺方有意眞爲學也據右宋人所述則南丰似亦不甚讀書蓋文與歐王蘇氏等而學又不及伯玉非庚溪筆之殆同艸木謂小說可廢乎

又宋子京嘗與李邯鄲飲酒隸僻事不勝者輙飲之坐客遂皆潦倒而出宋人隸事僅見此張安道世推彊記止劉貢父所紀黃巢一事然余以唐書較之殊不合則所謂彊記安在並貢父亦失之不考也【詳二酉綴遺中】

夢溪筆談云嘗有人自負才名後爲進士狀首敭歷貴近曽謫官知海州有筆工善畫水召使畫便防掩障自爲之記自書於壁間後人以其時名至今嚴防之其間敍畫水之因曰設於防事以代反坫人莫不怪之予竊意其心以謂邦君屏塞門管氏亦屏塞門邦君爲兩君之好有反坫管氏亦有反坫其文相屬故謬以屏爲反坫耳麟謂反坫事出論語不應其人疎陋至此按宋黃東發云反坫鄭注爲坫在兩楹之間反爵其上坫字從土而云在兩楹間豈常設耶按郊特牲旅樹反坫內則曰士於坫明堂位曰反坫出尊崇坫康圭士虞禮僎於西坫土則累土而爲之皆可名坫而坫亦有髙卑東西之不同非必反爵之處也鄭氏以坫之反異於經文矣汲冢書曰回阿反坫注曰外向室也反主坫言非主爵言也據禮記反坫與臺門相連汲冢書反坫與回阿相連論語反坫與樹塞門相連恐均爲宮室僭侈之事若東發之言蓋亦以反坫爲屏障之類筆談所載某人見或同此存中持論多覈然未免有輕發者玆類是也

朱元晦雲程泰之演繁露其零碎小議論亦多可取如辧罘罳之類某頃因看筆談中辯某人誤以屏爲反坫後看說文坫字下乃注云屏也因疑存中所辯未審後舉以問泰之曰存中辯是然不是某人誤乃說文誤耳右見語類所記近續讀得玆說並識之然則文公固亦疑此蓋某公自本說文非誤憶也余所見竊謂不誣世人幼習傳注忽覩此大是駭聞沈博洽自信故勇於譏之苐某公有知又將以沈爲不讀說文矣甚矣辯難不可不審而援引不必騖奇也

段成式酉陽雜俎記事多誕妄如雲一木五香根旃檀節沈香花雞舌葉藿膠薰陸此尢謬旃檀與沈香兩木元異雞舌卽今丁香耳今藥品中所用者亦非藿香自是樟葉南方至多薰陸小木而大葉海南亦有薰陸乃其膠也今謂之乳頭香五物迥殊元非同類右筆談所論段氏專記異國所出欲無根柢可謂漢庭吏筆然此譏亦本山海經余考成式所引書多出前代諸小說及釋道二藏者今本書大半不傳故沈謂成式之誕其傳者十九可徵也【惟唐本朝多誕則爲之】

夢溪筆談云江南陳彭年博學善史於禮文尢所詳練歸朝列於侍從朝廷郊廟禮儀多委彭年裁定援引﹤子部﹐雜家類﹐雜編之屬﹐少室山房筆叢正集﹐卷二十三﹥故事頗爲詳洽嘗攝太常卿駕誤行黃道上有司止之彭年正色回顧曰自有典故禮曹素畏其該洽不復敢詰按郎瑛類槁載武林張某者毎縱談古今人詰其所出則厲聲曰太平廣記蓋其書世所罕也夫廣記何祕之有楊用修亦頗用此譏如衝波傳之類司馬君實講經爲村老難不介意眞仲尼徒也

又明道雜誌云楊大年奉詔修冊府元龜毎數卷成輒奏之比再降出眞宗常有簽貼有少差誤必見至有數十簽大年𨿽服上之精鑑而心頗自愧竊揣上萬幾少暇不應能如此稍訪問之乃毎進本到輒降付陳彭年彭年博洽不可欺毫髮故謬誤處皆簽貼以進大年乃大薦彭年文字請與同修自是進本降出不復簽矣較二說則彭年學問誠爲當世所服世但知江南有徐氏兄弟彭年殊寡稱者因記此然冊府元龜以楊陳二君及諸博雅同修當無復遺恨余間讀之疎漏處亦不少益知學問無窮也【彭年駕或果有典故不可知觀反坫一事知沈語難盡憑也】

蘇長公用事多誤由才髙意爽不屑屑檢冊子耳洪景盧隨筆指摘凡數十處大槪得之苐亦有不盡然者費衮梁溪漫志一則云東坡和潛師放魚詩況逢孟簡對盧仝不用校人欺子美或云校人乃欺子產非子美也豈少陵曽用校人事遂直以爲子美耶予按左氏杜預注子產一字子美以上俱費氏說蓋事載六經語孟者人所童習通曉一出名公手一或抵牾必他有證佐不得視同諸書所出驟加誚議也苐坡亦應自注以免人疑

王伯原曰演繁露摶黍爲鶯不知何出蓋未考詩葛覃注也緗素雜記不知麥秋出月令熊攺齋漫錄考古語所出詳且博矣然首如飛蓬出於詩乃以左思賦爲始樹桃李者夏得休息見於說苑乃以狄梁公事爲始若此非一是以君子無輕立論又引筆談云彼䢐矣岐有夷之行朱浮傳疏作彼䢐者岐有夷之行今按後漢書朱浮傳無此語而西南夷傳朱輔疏中有之蓋沈誤以輔爲浮也噫程沈二氏宋世共稱博洽而猶若是考訂可不審哉【髙似孫有繁露語見齊東埜語今不傳】

夢溪筆談云熈寜中嘗發地得大錢三十餘文皆順天得一錢當時朝廷咸疑古無得一年號莫知何代物余按唐書史思明僭號鑄順天得一錢順天乃其年號得一特以名鑄錢耳非年號也按此與竇儀幹徳事相類而沈所徵叛臣年號尢僻世絕無傳之者因錄此【幹徳錢事石林燕語以爲盧多遜與他傳記互異當考】

又云國史篹異載潤州曽得玉磬十二以獻張率更叩其一曰晉某歲所造也是歲閠月造磬者法月數當有十三宜於黃鐘東九尺掘必得焉從之果如其言此妄也法月律爲磬當依節气閠月自在其間閠月無中气豈當月律此懵然者之爲也叩其一安知是晉某年所造旣淪陷在地中豈暇復按方隅尺寸埋之此欺誕之甚也按存中此辯甚精蓋記事者不能無溢詞耳

程泰之當廷中對事必援古引今備極證據人主不悅而出之此又與梁武惡劉孝標異宋時人主直是懵然不觧耳然程他日著北邊備對尙以鄕日所對未詳爲恨可謂不負所學矣

困學紀聞雲莊子楚狂之歌所謂迷陽人多不曉胡明仲云荊楚有艸叢生修條四時發穎春夏之交花亦繁麗條之腴者大如巨臂剝而食之其味甘美野人呼爲迷陽其膚多刺故曰無傷吾行【以上俱紀聞語】近王長公與余書云詞塲尺寸地迷陽罥足大可怪也余時不觧罥足之義讀此了然

紀聞又云防扶老以流憩扶老藤名以爲杖也見蔡順傳注按此可與迷陽作對扶老尢僻非伯厚不能知然亦讀漢書偶得之伯厚嘗引王徽之言謂讀書得一義如獲一眞珠船此意非眞好學者未易驟領防也【又古今注禿鶖一名扶老扶老亦見太平禦覽艸木類】

夢溪筆談云崔融瓦松賦謂之木也訪山客而未詳謂之艸也驗農皇而罕記成式難之曰崔公博學無不通曉豈不知瓦松已有著說引梁簡文詩依檐映昔耶成式以昔耶爲瓦松殊不知昔耶自是垣衣瓦松乃名昨葉何成式亦自不識豈得誚崔融耶然昨葉何艸不見爾雅神農等書而第見陳藏器本艸陳俱唐人恐未足以難成式也【淸異錄拆瓦松字爲一元木公可笑】

楊用修藝林伐山云漢靈帝修南宮鑄天祿蝦蟆轉水入宮又作翻車渴烏灑路天祿卽大蝦蟆伯樂之子按圖索駿以蝦蟆爲馬卽天祿也天祿之形漢人多刻石肖之於墓古詩所謂天祿辟邪眠莓苔也按用修毎證一事必令阿平絕倒而此以天祿爲蝦蟆尢可笑陳晦伯但引瑞應圖以駁之似未明了余按沈氏筆談云至和中交趾獻麟如牛而大通身皆大鱗首有一角考之記傳與麟不類當時有謂之山犀者然犀不言有鱗今以予觀之殆天祿也後漢書中平三年鑄天祿蝦蟆於平津門外注雲天祿獸名今鄧州南陽縣北宗資碑旁兩獸鐫其膊一曰天祿一曰辟邪元丰中予過鄧境聞此石獸尙在使人墨其所刻天祿辟邪字觀之似篆似隸其獸有角鬛大鱗如手掌甚類交趾所獻異獸知其必天祿也據此則此獸宋時固已入貢沈存中辯之甚明用修於筆談亦不防目耶夫天祿與蝦蟆並言卽爲蝦蟆與辟邪並言卽爲辟邪耶天祿辟邪眠莓苔乃黃庻詠假山詩以天祿辟邪譬怪石耳豈丘墓謂哉【詩載韻語陽秋乃宋人絕句耳】

王性之鶯鶯傳防云僕性喜討論考合同異毎聞一事隱而未見及可見而不同如瓦礫之在懷必欲討閱歸於一說而後已嘗謂讀千載之書而探千載之迹必須盡見當時事理如身履其間絲分縷觧終始備盡乃可以置議論若略執一言一事未見其餘則事之相戾多矣又謂前世之事無不可考特學者觀書少而未見爾以上俱王語余毎爲之擊節今去唐千餘載而微之事一經考訂萬口同然學者誠博閱古今漁獵旣廣識見自融而加以精心綜核卽前代之事信亡弗可考者至如身履其間數言尢爲曲盡如宋洪景盧明楊用修非不旁搜廣涉正以輕於立論遺誚後人讀王氏此防可謂良工苦心至於斯極而斯人在宋未嘗以博洽知名且徒得贗書之詆何耶余讀王所著樹萱錄默記等大都小說家流其所論辯自鶯鶯一傳及魏泰碧雲騢外絕不復見豈其徒能空言未竟行事耶或因一事之得偶合立言耶余酷有考訂之癖視所稱瓦礫在懷等語不啻過之而證驗古今亦時時有自得者漫錄其說以驗後之君子

讀書大患在好詆訶昔人夫智者千慮必有一失昔人所見豈必皆長苐文字煙埃紀籍淵藪引用出處時或參商意義重輕各有權度加以魯魚亥豕訛謬萬端凡遇此類當博稽典故細繹旨歸統會殊文釐正脫簡務成曩美毋薄前修力求弗合各申巳見可也今偶覩一斑便爲奇貨恐後視今猶今視昔矣

昔人之說有當於吾心務著其出處而韙之亡當於吾心務審其是非而駁之毋先入毋遷怒毋作好毋徇名此稱物之衡而尙論之極也今明知其得而掩爲已有未竟其失而輙恣譏彈壯夫不爲大雅當爾耶

少室山房筆叢卷二十三

欽定四庫全書

少室山房筆叢卷二十四

明胡應麟撰

莊嶽委談上

大荒西經云西海之南流沙之濱赤水之後黑水之前有大山名曰昆侖有人戴勝虎齒豹尾穴處名曰西王母西山經云西玉山是王母所居其狀如人豹尾虎齒善嘯蓬髮戴勝是司天之屬主癘及五殘右山海經所述西王母與竹書紀年穆天子傳殊不類蓋因二書有王母之文而詭撰其狀以實之餘別辧於二書詳矣集仙傳則曰虎齒豹尾廼王母之使非眞形也是又因山海經而譌者經云三危之山靑鳥居焉廣圓百里靑鳥主爲王母取食又云拒巫之山一曰龜其南有三靑鳥爲王母取食又言三足鳥主王母給使蓋豹尾虎齒自爲王母本形而三靑鳥自爲王母使者集仙旣以王母爲女仙而不得於豹尾虎齒之說故以三靑鳥事當之皆夢中說夢也

集仙傳言王母生於神州姓侯氏而酉陽雜爼以王母姓楊名回字婉妗夫王母西華之气所化而侯楊皆後世姓氏本無足辯聊識此當一噱云

觀音大士絕不聞有婦人稱近王長公取楞嚴普門三章合刻爲大士本紀而著論以辟元僧之妄要爲不學者言耳初不足辯也余母宋宜人素善病中歳防精奉大士每困迫輒夢大士化身輒愈又余邑葉氏婦病不知人數日亦夢大士救之而愈此皆余所目擊其他顯化靈異往往聞之四方余嘗欲因長公本紀而彚集諸經中大士言行散見者及六朝以還諸雜記小說中大士應迹較著者合爲一編蓋余母志云【今大士像作善財其旁亦無謂華嚴載善財歷參諸善知識俱非觀音變相𨿽觀音在其中然度善財者文殊也】

今塑畫觀音像無不作婦人者蓋菩薩相端妍靚麗文殊普賢悉爾不特觀世音也至冠飾以婦人之服則前此未聞考宣和畫譜唐宋名手寫觀音像極多俱不云婦人服李廌董逌畫防所載諸觀音像亦然則婦人之像當自近代始蓋因大士有化身之說而閨閣多崇奉者展轉流傳遂致稱謂皆譌若塑像勢不能久前代無從證訂然太平廣記載一仕宦妻爲神攝因作觀音像其妻尋夢一僧救之得蘇則唐以前塑像固不作婦人也

楊用修詞品記壽涯禪師詠魚籃觀音云深願宏慈無縫罅乘時走入眾生界窈窕丰姿都沒賽提魚賣堪笑馬郎來納敗淸泠露濕金襴壞茜裙不把珠瓔蓋特地掀來呈揑怪牽人愛還盡許多菩薩債據此則宋元間觀音像亦有作婦人者然是變相未必如近時稱謂可笑也今世女子多崇事魚籃觀音蓋前代已有此像矣

又宋人小說載南渡甄龍友題觀世音像云巧笑倩兮美目盼兮彼美人兮西方之人兮則宋時所塑大士像或已譌爲婦人而觀世音之稱婦人亦當起於宋世元僧譾陋無識遂以爲妙莊王女可一笑也

今觀世音像率作婦人故人間顯迹夢兆無復男子相者俗遂眞以觀世音爲婦人不知夢生於心兆徵於目心目注瞻皆非男相則恍惚示現自當女身余考法苑珠林宣驗防祥等記觀世音顯迹六朝至眾其相或菩薩或沙門或道流絕無一作婦人者使當時崇事類今婦人像則顯迹繁夥若斯詎容無一示現耶唐世亦然蓋誤起於宋無疑【因類識數條以袪世俗之惑】

晉義熙十一年太原郭宣蜀郡文處茂先與梁州刺史楊收敬爲友收敬有罪下獄宣與處茂同被桎梏念觀世音十日後夜夢一菩薩慰諭之告以大命無憂俄而鎖械自脫又宋張興妻繋獄晝夜祈念觀音經十日許夜夢一沙門以足躡之曰咄咄可起妻卽驚起鉗鎖桎梏俱解然閉戶警防無由得出乃卻自械又夢向沙門曰鎖已開矣妻遂馳出又王球在獄至心念觀音夜夢升髙座見一沙門以一卷經與之題名光明又見一車輪沙門曰此五道門也旣覺鎖皆斷脫又苻秦畢覽東平人少奉法隨慕容垂北徵沒敵單馬逃竄敵騎追將及覽至心誦念觀世音旣得免脫入山迷惑失道又專心持念中夜見一道人法服持錫示以途徑安然至家又晉興寧中沙門法義得病惟歸誠觀世音如此數日晝眠夢見一道人來候其病因爲治之刳出腸胃洗濯畢還納之夢覺眾患豁然經云或現沙門梵志之象意者義公夢其是乎又東魏孫敬徳亦夢沙門令念觀音經臨刑刀折爲三此類甚眾竟無一夢見婦人者當時像可推矣

馮夷之爲河伯其說逺矣好奇之士譸張惑紀載實繁卽特立自信君子亦但斥言其妄而未嘗不以河伯爲水神也乃餘獨於竹書紀年而得其說焉紀年載帝芬十六年洛伯用與河伯馮夷鬭夫洛與河國名也伯爵也用與馮夷人名也謂河伯河神則洛伯洛神耶夫洛伯能與河伯鬭矣胡用之爲神寥寥後世而馮夷獨盛稱耶觀泄十六年殷侯以河伯之師伐易則河伯爲諸侯而馮夷非神鬼昭昭矣穆天子傳河宗柏夭爲穆王乘副車導之極於西土而後返則當時柏夭亦造父奔戎之屬護從穆王者借如後世所謂魚身人首何以周旋天子之側哉夫九歌屈氏之寓言而魚水莊生之幻說本未嘗謂實有且絕不道馮夷之名而茂先博物成式酉陽從而爲說以實之吾不可以不辧亦幸而得之竹書也【段氏所引河伯姓名頗眾並識於後以廣異聞】

酉陽雜俎云河伯人面乘兩龍一曰冰夷一曰馮夷又曰人面魚身又金匱言名馮循【一作修】河圖言姓呂名夷穆天子傳言無夷淮南子言馮遲聖賢記言服八石得水仙抱朴子曰八月上庚日溺河【按首所引山海經河圖蓋緯書也】

今世繪八仙爲圖不知起自何代蓋由杜陵有飲中八仙歌世俗不解何物語遂以道家者流當之要之起自元世王重陽敎盛行以鐘離爲正陽洞賓爲純陽何仙姑爲純陽弟子夤緣附防以成此目嘗觀前代書史若七賢過關四皓奕棋等圖淺誕不根者甚眾獨無聞此可知也考其出處亦各有所本張果在諸人最先進明皇時顯迹甚著葉法善以爲混沌初分白蝙蝠精鐘離權呂嵓俱唐中晚人鐘有二絕呂有一律見唐諸選中藍采和亦唐人有踏踏歌見沈汾續神仙傳以常衣藍袍故名韓湘文公侄孫昌黎實贈以詩賈島亦有詩寄湘皆不言其道術獨酉陽雜俎記文公吏侍日偶江淮一族子訪之自云善幻文公令試其技頃刻開異花有雲橫秦嶺一聯乃錄文公舊作非預兆且非湘也何仙姑見純陽文宋人雜說以爲不飲食無漏而徐神翁宣和間海陵人見三仙傳頗詳其餘姓氏間有相同然不可深考總之不足深辯近閱元人慶壽詞有鐘呂二韓等八人信知起自元世人也

元詞有曹國舅考諸仙傳曹姓無外戚而諸史曹姓外戚無得仙者據俗傳爲宋人檢宋史惟曹佾爲後弟見重於時年七十卒初不云得仙詞又有跛者李孔目蓋卽圖中跛足拄杖者尢荒唐然必合此乃得八人之數考諸傳記惟神仙通鑑有劉跛子而非李姓與詞語殊不相未審元人何據大都委巷之談耳【劉跛子事出冷齋夜話𨿽詭異然不曰仙仙鑑何以引之韓湘說尢不一並鐘離亦無定論詳下條】

按通誌有八仙圖又有八仙傳一卷注唐江積撰則此目唐時已似有之然徐神翁宋世甚明則唐時或他有其人如所謂五眞之屬且太平廣記收神仙類事迹殆盡而鐘呂顯著若斯絕不見采並唐諸小說亦罕談及則唐人所謂八仙傳者決非鐘呂之儔明矣

鐘呂傳道記稱唐施肩吾撰按肩吾晚唐詩人素不聞其有道術而宋初編太平禦覽搜唐以前小說殆徧獨無所謂鐘呂傳道記者蓋必宋世方士譌撰托名唐人耳且呂一律見於鼓吹鐘二絕見於延之昌父所收而唐人所自選集皆無之恐俱不足憑也

宣和書譜云神仙鐘離先生名權不知何時人而間出接物自謂生於漢呂洞賓於先生執弟子禮有問答語及詩成集狀其貎者作偉岸丈夫或峩冠紺衣或虯髯蓬鬢不冠巾而頂雙髻文身跣足頎然而立睥睨物表自稱天下都散漢又稱散人嘗艸其爲詩云得道髙僧不易逢幾時歸去得相從字畫飄然有淩雲之气非凡筆也元祐七年七月錄詩四章贈王定國多論精勤志學長生金丹之事亹亹可讀終自論其書謂學龍蛇之狀識者信其不誣今禦府所藏艸書一觀此則鐘離之像虯髯蓬鬢雙髻跣足者與今所傳正同蓋宋時羽士假托鐘離權以誑王定國輩其詩實唐鐘離權所作而假托者不詳其世以爲卽漢鐘離昧故自稱生於漢後世因以漢鐘離目之蓋其來非一日矣定國爲其所欺可耳而蔡元長輩於唐詩亦漫不考何耶宋人淳化帖博古圗二書每供識者談噱然宣和書畫譜誤處亦不在二書下楊用修嘗敍宣和譜而論鐘離乃以杜詩有近聞韋氏妹遠在漢鐘離之句世人遂贗作此名大可笑也

仙傳拾遺云吏部侍郎韓愈甥忘其名姓弱冠往洛下省骨肉乃慕雲水不歸杳絕音信元和中忽還長安吏部與語甚奇之問其伎能云染花紅者可使碧或一朶具五色遂於吏部後堂前染白牡丹一叢云來春必作含稜碧色又四面合有一朶五色者無何濳去不知所之是歳上迎佛骨於鳳翔禦樓觀之吏部上表直諫忤防出爲潮州刺史至商山泥滑雪深忽見是甥迎馬首扶鐙接轡意甚慇懃至翌日雪霽抵鄧州乃白吏部曰某師在此不得遠去將入扈倚帝峯矣吏部驚異其言問其師卽洪崖先生也吏部爲五十六字詩以別之曰一封朝奏九重天云云與詩訖揮淚而別行入林谷其速如飛明年春牡丹花開數朶花色一如其說但每一葉花中有楷書十四字曰雲橫秦嶺家何在雪擁藍關馬不前書勢精能人工所不及非神仙得道卓見先知何以至斯據此傳則開頃刻花者又韓之甥然文公詩題甚明蓋江淮族子之說當得其實記者或因此詩而訛爲韓湘又或因江淮而訛爲外甥耳【文公貶潮州歷歳始歸何得次歳仍覩長安牡丹故雜爼之說近之】

永州何仙姑不飲食無漏世傳其神異嶽州天慶觀柱以震折有倒書謝仙火字仙姑云雷部夫婦二人長濶各三尺銀色莫不傾信有熟於江湖間事者曰南方賈人各以火自名一火猶一部也此賈名仙刻木記已物耳是亦不可知也嘗有道人自言隋唐間人譚黃巢事甚悉因曰黃大晚節至此張安道尙書雲巢六兄弟而巢最小當第六由是推之則道人之言信然乎右見劉貢父詩話據呂純陽語則何仙姑當爲唐末人據此說則當是宋初人也安道以彊記絕一代其博識僅見此然舊唐書巢兄弟八人揆爲巢弟則巢非最小明矣道人固不足憑安道亦未爲得貢父該洽冠宋又從筆之甚矣綜核之難言也

夢蕉詩話云廣之增城有何仙姑者相傳爲邑民何泰之女生唐開耀間常欲絕俗去遊羅浮父母怪之將婚夕忽不知其所之惟研屏間遺題云麻姑怪我戀塵囂一隔仙凡道路遙去去滄洲防明月倒騎黃鶴聽鸞簫據此則何又當爲唐人然他無可據恐好事者爲之【齊東埜語亦載何及謝仙事當在慶曆間豈何顯於宋世自稱唐人耶】

世所盛傳張仙像張弓挾彈若貴逰公子以爲卽梓潼之神文昌之宿然梓潼自有像氅衣紗帽與張仙殊不類且道家言梓潼出處謂文昌尙近之祈嗣絕無干也偶閱陸文裕金臺紀聞云張仙像是蜀王孟防挾彈圖初花蘂夫人入宋宮念其故主偶攜此圖遂縣於壁謹祀之一日太祖幸而見之詰焉花蘂跪答曰此蜀中張仙神也祀之能令人有子非實有所謂張仙也余按紀聞以此說得之蜀中一士夫或類近實蓋以張弓爲張仙挾彈爲誕子而梓潼之神本蜀人且張姓因謬相傳今又以梓潼化身傳文昌耳

王長公勘書圖跋云宋初諸降王中獨孟防有天人相見於花蘂夫人所供其童子爲元喆武士爲趙廷隱當時進禦者以勝國故不敢具其實故目爲文皇耳然則孟防之像一譌而爲梓潼又再譌而爲太宗皆可笑也【孟防嘗刻石經於蜀又有與花蘂納涼詞世但知李重光防文雅殊不減也唐末名畫皆入蜀故應屢見於圖】

世又謂張星之神爲張仙按酉陽雜爼天翁姓張名堅又日姓張名表則天與日與星皆張姓宜海內張姓獨多也聞者莫不絕倒【竈神亦姓張名單字子郭見雜爼梓潼神姓張名亞子見太平廣記】

俗傳灌口二郎漢唐前殊不經見偶閱朱氏語類云蜀中灌口二郎廟當時是李冰因開離堆有功立廟今來現許多靈怪乃是他第二兒子出來初間封爲王後來徽宗好道謂他是甚麼眞君遂攺封爲眞君向張魏公用兵禱於其廟夜夢神語云我向來封爲王有血食之奉故威福用得行令號爲眞君𨿽尊凡祭我以素食無血食之養故無威福之靈今須復我封爲王當有威靈魏公遂乞復其封不知魏公是有此夢還是一時用兵托爲此說今逐年人戶賽祭殺數萬來頭羊廟前積骨如山州府亦得此一項稅錢利路又有梓潼君極靈今二个神似乎割據了兩川矣【見語類首鬼神類梓潼神事見太平廣記蓋唐以前有之今二祠香火徧海內不止蜀中矣】

世所祀天地水三官祠宇幾徧海內然其顯迹前代傳記殊未聞考通誌惟三元醮儀一卷而不題撰者疑當起於宋世然宣和畫譜大歷中名畫周晦有三官像圖唐末範瓊孫位張素卿皆有之五代左禮朱繇曹仲元遂不可勝數推原實始漢末唐宋而盛至於今極矣【張道陵敎法凡祈禱服罪之人以三符授之一著山上一地下一水中詳載漢書】

今之戲具與古同而盛行於世者圍碁象戲握槊而已彈碁摴蒱打馬打彄采選葉子等俱不傳今圍碁十九行三百六十一路子亦如之宋世同此然漢制十七道唐局或十八道不可不知也按程氏演繁露云今碁方十九道合枰爲碁子三百六十一案李善注韋昭博奕論枯碁三百引邯鄲淳藝經曰碁局縱橫各十七道合二百八十九道白黑碁子各一百五十枚則漢碁制可知唐栁子厚記石碁局自然成紋十有八道可奕然唐詩詠碁有十九條平路之句則唐制固應十九道其十八道者或碁局稍異間爲之耳又胡宿詩又有三百枯碁之句則自引用漢人語不足據也

今奕多以三六二四等起手然前此或不盡爾集異記王積薪避亂夜投一茅屋有姑婦暗中以口奕始云以東五南九置子次東五南十二至三十六而止其說𨿽極詭誕然可以知唐世起手不盡類今也今鄧艾開西蜀圖奕家不復傳而通誌有王積薪金穀園九局圖又鳳池一卷尙載諸譜中

神仙𨿽長生天地迥絕凡民至於伎倆藝能未必盡超人世余歷考傳記所載神仙家詩文及書畫要自有一種超然方外意然擬之當行作者終自不同止如奕棋自王質爛柯之後薛用弱又撰王積薪事以實之世遂以仙家奕棊人世無敵然傳記所載亦不盡然因憶唐人紀聞一事云段防幼慕淸虛年十六辭父入名山遇一叟引之至一處有諸先生坐大磐石上對碁防爲侍者覩先生碁皆不工因敎其形勢諸先生曰汝亦曉碁可坐因與叟對奕亦不敵於是有老先生開戶出召防對之其碁少劣於防因笑謂曰欲習何藝乎防言願受周易老先生召孟叟授之後防布卦言事若神據此則仙家之碁反受敎於人世正與王積薪事相反二書皆唐人撰總之俱不足信然仙家者流蕩意平心遊於大化不以淺機小數疲神則此說或反近之聞餘言者當失笑云【老先生者云卽晉郗鑑也】

又廣記載唐待詔滑能棊品最髙偶遇一人求與奕遂爲敵手其人垂別謂滑曰吾天人帝命取公棊耳滑尋卒然則天人之奕固亦不加國手矣並識博笑

今戲具圍碁最古當是周時遺制或以爲戰國者徒據奕秋不知仲尼已先道矣象戲稍爲後出北周武帝有象經二十卷楊用修疑非今象戲謂其卷數太多然今金鵬等譜往往有數十卷者何足異也第其序見禦覽者絕不與今同而唐以後殊無可考惟元怪錄岑順一事可據戲錄之寶應元年汝南岑順夢一人被甲報曰金象將軍傳語與天那賊防戰順明燭以觀之夜半後東壁鼠穴化爲城門有兩軍列陣相對部伍旣定軍師進曰天馬斜飛度三止上將橫行擊四方輜車直入無翔六甲次第不乖行於是鼓之兩軍俱有一馬斜去三尺止又鼓之各有一步卒橫行一尺又鼓之車進須臾炮石亂下云云後家人覺其顏色慘悴因發掘東壁乃古冢有象戲局車馬具焉按此或文士寓談然唐人像戲之制賴此可考馬斜行三路卒橫行一路正與今同獨車直進不廻則類於今之卒恐其他不盡合也又不云有象按司馬溫公七國碁圖亦無象云象不可用於中國故名有實無也【續考通誌周武象經止一卷王褒何妥各有注則云二十卷者又丹鉛錄之誤也】

象戲亦有十九路者宋晁無咎廣象棋圖局十九路子九十八今溫公七國譜傳晁譜鮮知因錄其序云象戲戲兵也黃帝之戰驅猛獸以爲陣象獸之雄也故戲兵而以象戲名之餘爲兒時無他防見設局布棋爲此戲者縱橫出奇愕然莫測以爲小道可喜也稍長觀諸家陣法𨿽畫地而守規矩有截而變化舒捲出入無倪其說亦可喜暇時因求所謂象戲者欲按之以消永日蓋局縱橫路十一棊三十二爲兩軍耳意苦而狹也嘗試以局縱橫路十九棊九十八廣之意少放焉然按圖置物計步而使終亦膠柱而已矣而智者用之則十九者之間盡彊弱之形九十八者之間盡死生之勢而十九九十八之外死生彊弱可循環無窮飽食終日得五說而爲之則涿鹿之縱橫猶目前矣右序載馬端臨文獻通考譜錄琴棋類據晁則宋時象棋縱橫皆十一路而今縱十路橫九路與宋時頗不合又宋人事物紀原亦載岑順事以爲與今正同則唐宋固無異而國朝或未盡同也

今之雙陸卽古握槊也事始以爲陳思王制而無明證晉世稍稍有爲此者六朝唐宋相沿洪遵譜尙行世其制正與今同而唐制不可考惟宣室志一事足徵洪氏譜雙不載因戲錄之𨿽其說詭誕不必論也東都陶化裏空宅張秀才者居之夜深欹枕乃見道士與僧徒各十五人從堂中出形容長短皆相似排作六行秀才以爲靈仙所集不敢愓息因佯寢以窺之良久別有二物展轉於地每一物各有二十一眼內四眼剡如火色相馳逐而目光轉砉剨有聲逡巡間僧道三十人或馳或走或東或西或南或北道士一人獨立一處則被一僧擊而去之其二物周流於僧道之中未嘗暫息如此爭相擊搏或分或聚一人忽叫云卓絕矣言竟僧道皆黙然而息秀才乃知必妖也明日捜尋之於壁角中得長行子三十骰子一雙按此制正與今同但今雙陸始列必八行而唐六行稍異然洪譜有三梁雙陸每半三梁正得六梁唐制或同此也或謂六行者以六梁言恐未然凡握槊終乃六梁無先列六梁者【國朝某侯家多姬妾嘗賓客對局命姬妾三十衣緋綠代長行蓋眞有之】

今投子六面二十一防正與唐同或笑投子旣方安得無六面者是不知外國投子有四面而無麼六者見洪氏譜又有二面者古五木皆投子類也但今投子麼四皆緋宣室志張某所見物二十一眼中止四眼閃爍如火則第四爲緋耳麼不爾也

又今投子制甚小大者不過三數分無至寸者而唐人投子凡四防當加緋者或嵌相思子其中溫庭筠詩云玲瓏投子安紅豆入骨相思知也無相思子卽今紅豆並四枚嵌一面則唐投子將近方寸矣

投子六面者不知起於何時余意正當與握槊先後以其數皆限於六耳或謂列言投瓊孔稱博奕當起此時不知穆天子傳王兩與隱士井公博又在孔列之先然是五木之類非六面者【投當如上字從瓊者以玉從骰者以骨皆後之變也】

五木之戲盛行六朝幼嘗讀劉毅等傳邈不知爲何物嘗閱他書稍稍得其要領後讀程泰之演繁露證據精詳可謂毫髮無憾矣其文多不載獨謂骰子卽五木而六面者起於唐時恐未然蓋握槊晉世已行五木非握槊所用故當起於六代也

國史補云今之博戲有長行最盛其具有局有子子黑黃各十五擲采之骰有二其法生於握槊變於雙陸天后嘗夢雙陸不勝狄梁公言宮中無子是也後人新意長行出焉又有小雙陸圍透大防小防遊談鳯翼之名然無如長行也監險易者諭時事焉適變通者方易象焉王公大人頗或耽翫至於廢慶弔忘寢食及博徒用之於是彊各爭勝謂之撩零假借分畫謂之囊家囊家什一而取謂之乞頭有通宵而戰者有破產而輸者其工者近有譚鎬崔師本首出圍碁次於長行其工者近有韋延祐楊芃首出如彈棊之戲甚古法𨿽設鮮有爲之其工者近有吉達髙越首出焉按右李肇所言則唐之長行正與今雙陸合而李以爲生於握槊變於雙陸則唐之雙陸或反與今不同而洪氏譜雙合而爲一尙似未妥總之三者亦小在同異之間非必相懸絕也至史補所言博徒囊家乞頭通宵破產等俗絕與今類蓋古昔共然矣廼唐人長行之戲至盛於圍碁則理之不可諭者彈碁第聞漢晉間據此知唐人亦能之【栁子厚彈碁說今載圍碁譜中非也】

巵言謂前導爲伍伯所引賈充及崔豹語當矣然晉唐間官中行鞭杖者亦謂伍伯南北史多載尙未明審唐書蘇世長爲刺史因民不率敎責躬引咎自撻於都街伍伯疾其詭鞭之見血世長不勝痛大呼走觀者無不笑之又太平廣記某人欲知未來或曰公部中伍伯判防者也立召問之答曰某非能知未來但某在防中亦爲伍伯能以杖之多寡驗人吉凶耳蓋防中考掠生人杖至十數已上者其人多死或預言之人遂謂之判防而實非也據二事則伍伯固有兩義按世長唐名臣而此事絕可供笑因志之

酉陽雜爼載伍伯三四處如語資類載某公欲題名巖石偶無筆以伍伯杖畫之則伍伯或前導而兼行杖者正猶今之皁人行則呵辟罰則用刑耳又按宋程氏演繁露載後漢虞詡傳注續漢志伍伯公八人中二千石六人千石六百石皆四人自百石以下皆二人黃綬武官伍伯六官辟車鈴下侍閣門闌部署衙走卒皆有程品多少隨所典領率皆赤幘絳褠卽今行鞭杖者然則伍伯之名漢世已有矣

續考後漢曹節傳節弟見越騎營五百妻有色從求之五百不敢違注引韋昭云五百字本伍伯伍當也伯道也使之導引當道也按今俗呼行杖人爲五百右皆注中語據此說最爲明了余所謂二義兼者信矣

又禰衡傳黃祖怒衡不遜令五百將出杖之亦見後漢書則知二字漢世通用也今俗稱皁隸亦有所本皁人蓋古司牧者隸則輿隸本不並言考張湛列子注已見則疑起於晉然義未必同

今俗以新娶男稱新郎女稱新婦又婦之事公姑者例呼新婦按新婦之稱蓋六代已然而唐最爲通行見諸小說稗官家不可勝舉然自主翁姑言非主新嫁也新郎君唐人自稱新獲第者不聞主新娶者言惟宋世詞有賀新郎或當起於此時大抵國朝世俗稱謂率循習宋元世近故也【娘子已見六朝祖珽傳又唐初有娘子軍】

婦人纒足謂唐以前無之餘歷考未得其說古人風俗流傳如墮馬愁眉等史傳尙未絕書此獨不著太白至以素足詠女子信或起於唐末至宋元而盛矣

又古言婦人弓腰而不言弓鞋言纖指而不言纖足則陶宗儀之說未爲無見晉木蘭歌述婦人攺服但稱雲鬢花黃略不言足誠似可疑第六朝前婦人之履不知與男子竟有別否此𨿽閨閣靡關渉然是古今變革之大者尙俟詳考定之【郎瑛謂纒足起李后主宮人窅娘見類稿】

少室山房筆叢卷二十四﹤子部﹐雜家類﹐雜編之屬﹐少室山房筆叢正集﹥

欽定四庫全書

少室山房筆叢卷二十五

明胡應麟撰

莊嶽委談下

世所盛行宋元調曲咸以昉於唐末然實陳隋始之蓋齊梁月露之體矜華角麗固已兆端至陳隋二主並富才情俱湎聲色所爲長短歌行率宋人詞中語也之春江玉樹等篇尢近至望江南諸闋唐宋元人沿襲至今詞曲濫觴實始斯際自文皇以鴻裁碩藻撥六朝余習而力反之子昂太白相望並興逮少陵氏作出經入史剗絕淫靡有唐三百年之詩遂屹然羽翼商周驅駕漢魏借令非數君子砥柱其間則花間艸堂將踵接於武徳開元之世詎宋元而後顯哉蓋六朝五代一也障其瀾而上則詩盛而爲唐襲其流而下則詞盛而爲宋余因是知陳李少陵厥功於藝苑甚偉而歐陽王蘇黃秦諸君子弗能弗爲三嘆而致惜也【宋諸君自秦外不稱當行然扶裒反正之責在焉而亦屬意斯道故他無譏也】

六朝五季始若不侔而末極相類陳隋二主固魯衛之政乃南唐孟蜀二後主於詞曲皆致工蜀則韋莊在防前唐則馮韓諸人唱酬煜世並宋元濫觴也

今詩餘名望江南外菩薩蠻憶秦娥稱最古以艸堂二詞出太白也近世文人學士或以爲實然余謂太白在當時直以風雅自任卽近體盛行七言律鄙不肯爲寧屑事此且二詞𨿽工麗而气衰颯於太白超然之致不啻穹壤借令眞出靑蓮必不作如是語詳其意調絕類溫方城輩蓋晚唐人詞嫁名太白若懷素艸書李赤姑熟耳原二詞嫁名太白有故艸堂詞宋末人編靑蓮詩亦稱艸堂集後世以二詞出唐人而無名氏故僞題太白以冠斯編也【楊用修詞品又有淸平樂詞二闋尢淺俚俱贗作也】

唐妓女歌曲酒樓恍惚與今俗類薛用弱所記王昌齡之渙髙適豪飲事詞人或間用之考其故實極可笑適五十始作詩借令酣燕狹斜必當年少何緣得以詩句與二王決賭一也又令適學詩後則是時龍標業爲閭丘曉害無緣復與髙狎二也樂天鄭臚墓志第言昌齡之渙更唱疊和絕不及髙髙集亦無與之渙詩三也舉此一端卽他悉誣妄可見往嘗讀薛記郁輪袍竊謂右丞不至是天幸得此逗漏爲幹載詞塲雪寃不覺浮三大白自快恨不呼右丞慶之

菩薩蠻之名當起於晚唐世按杜陽雜編云大中初女蠻國貢雙龍犀明霞錦其國人危鬢金冠瓔珞被體故謂之菩薩蠻當時倡優遂制菩薩蠻曲文士亦往往效其詞南部新書亦載此事則太白之世唐尙未有斯題何得預制其曲耶

又北夢瑣言云宣宗愛唱菩薩蠻詞令狐相國假溫飛卿新撰密進之戒以勿泄而遽言於人由是疎之按大中卽宣宗年號此詞新播故人君喜歌之餘屢疑近飛卿至是釋然自信具隻眼也【卽艸堂稱太白詞】

傳奇之名不知起自何代陶宗儀謂唐爲傳奇宋爲戲諢元爲雜劇非也唐所謂傳奇自是小說書名裴鉶所撰中如藍橋等記詩詞家至今用之然什九誕妄寓言也裴晚唐人髙駢幕客以駢好神仙故撰此以惑之其書頗事藻繪而體气俳弱蓋晚唐文類爾然中絕無歌曲樂府若今所謂戲劇者何得以傳奇爲唐名或以中事迹相類後人取爲戲劇張本因展轉爲此稱不可知範文正記嶽陽樓宋人譏曰傳奇體則固以爲文也

今世俗搬演戲文蓋元人雜劇之變而元人雜劇之類戲文者又金人詞說之變也雜劇自唐宋金元迄明皆有之獨戲文西廂作祖西廂出金董解元然實弦唱小說之類至元王闗所撰乃可登塲搬演髙氏一變而爲南曲承平日久作者疊興古昔所謂雜劇院本幾於盡廢僅教坊中存什二三耳諸野史稗官紀載率不能詳薦紳先生置而弗論暇嘗綜核諸家頗得其槪漫識於後好事雅流或亡譏焉

優伶戲文自優孟抵掌孫叔實始濫觴漢宦者傅脂粉侍中亦後世旦之漸也魏陳思傅粉墨堆髻胡舞誦俳優小說𨿽假以逞其豪俊爽邁之气然當時優家者流糚束因可槪見而後世所爲副淨等色有自來矣唐制如霓裳等舞度數至多而名號糚束不可深考樂府雜錄開元中黃幡綽張野狐善弄參軍參軍卽後世副淨也【見輟耕錄】範傳康上官唐卿呂敬遷三人弄假婦人假婦人卽後世裝旦也至後唐莊宗自傅粉墨稱李天下大率與近世同特所搬演多是雜劇短套非必如近日戲文也【觀安節樂府雜錄稱假婦人則知唐時無旦名也】

古教坊有雜劇而無戲文者每公家開宴則百樂具陳兩京六代不可備知唐宋小說如樂府雜錄教坊記東京夢華武林舊事等編錄頗詳唐制自歌人之外特重舞隊歌舞之外又有精樂器者若琵琶羯鼓之屬此外俳優雜劇不過以供一笑其用蓋與傀儡不甚相逺非雅士所畱意也宋世亦然南渡稍見淨旦之目其用無以大異前朝浸淫勝國崔蔡二傳奇疊出才情旣富節奏彌工演習棃園幾半天下上距都邑下迄閭閻每奏一劇窮夕徹旦𨿽有眾樂亡暇雜陳此亦古今一大變革人不深考耳

凡傳奇以戲文爲稱也亡往而非戲也故其事欲謬悠而亡根也其名欲顚倒而亡實也反是而求其當焉非戲也故曲欲熟而命以生也婦宜夜而命以旦也開塲始事而命以末也塗污不潔而命以淨也凡此咸以顚倒其名也中郎之耳順而壻牛也相國之絕交而娶崔也荊釵之詭而夫也香囊之幻而弟也凡此咸以謬悠其事也繇勝國而迄國初一轍近爲傳奇者若良史焉古意微矣【古無外與醜蓋醜卽副淨外卽副末也】

今優伶輩呼子弟大率八人爲朋生旦淨丑副亦如之【外卽副末醜卽副淨】元院本止五人故有五花之目一曰副淨卽古之參軍也一曰副末又名蒼鶻蒼鶻可擊羣鳥猶副末可打副淨一曰末泥一曰孤裝見陶氏輟耕錄而無所謂生旦者蓋院本與雜劇不同也元雜劇旦有數色所謂裝旦卽今正旦也小旦卽今副旦也以墨防破其面謂之花旦今惟淨醜爲之而元時名妓咸以此取稱【如荊堅堅孔千金顧山山天然秀珠簾秀李嬌兒類】又妓李嬌兒爲溫柔旦張奔兒爲風流旦蓋勝國雜劇裝旦多婦人爲之也【元花旦必與今淨醜迥別故妓人多爲之末泥孤裝未知類今何色當續考之】

宋世雜劇名號惟武林舊事足徴每一甲有八人者有五人者八人者有戲頭有引戲有次淨有副末有裝旦五人者苐有前四色而無裝旦蓋旦之色目自宋已有之而未盛至元雜劇多用妓樂而變態紛紛矣以今億之所謂戲頭卽生也引戲卽末也副末卽外也副淨裝旦卽與今淨旦同蓋雜戲卽傳奇具體但短局未舒耳元院本無生旦者院本僅供調笑如唐防參軍之類與歌曲無大相闗也

樂府雜錄云蘇中郎後周士人蘇葩嗜酒落魄自號中郎每有歌場輒入獨舞今爲戲者著緋戴帽面正赤蓋狀其醉也又有踏搖娘羊頭渾脫九頭獅子防白馬益錢以至循橦跳丸吐火吞刀旋槃筋斗悉屬此部又教坊記云踏搖娘者北齊有人姓蘇防鼻實不仕而自號爲中郎嗜飲酗酒每醉輒毆其妻妻銜悲訴於鄰里時人防之丈夫著婦人衣徐步入行歌每一疊旁人齊聲和之云踏搖和來踏搖娘苦和來以其且步且歌故謂之踏搖以其稱寃故言苦及其夫至則作毆鬭之狀以爲笑樂今則婦人爲之按此二事絕類豈本一事耶然雜錄又有踏搖娘等不可深曉觀此唐世所謂優伶雜劇糚服節套大略可見宋之雜劇蓋亦若斯元院本但有詞無曲故詞第屬之歌人此類以供戲弄而已至元人曲調大興凡諸雜劇皆名曲寓焉而教坊名妓亦多習之淸歌妙舞悉是中唐宋諸詞殆於盡廢又一變而贍縟遂爲南之戲文而唐宋所謂雜劇至元而流爲院本今教坊尙遺習僅足一笑云【梨園字面見樂府雜錄】

楊用修云漢郊祀志優人爲假飾妓女蓋後世裝旦之始也然未必如後世雜劇戲文之爲緣其時郊祀皆奏樂章未有歌曲耳

元雜劇中末卽今戲文中生也考鄭徳輝倩女闗漢卿竇娥皆以末爲生此外又有中末蓋卽今之外耳然則靑樓集所稱末泥卽生無疑今西廂記以張珙爲生當是國初所攺或元末琵琶等南戲出而易此名觀闗氏所撰諸雜劇緋衣夢等悉不立生名他可例矣靑樓集又有駕頭恐卽引戲之稱俟考

世謂秀才爲措大元人以秀才爲細酸倩女離魂首折末扮細酸爲王文舉是也細酸字面僅見此今俗尙有此稱

武林舊事所記社防甚夥以雜劇爲緋綠社唱贈爲遏云社耍詞爲同文社淸樂爲淸音社小說爲雄辯社影戲爲繪革社撮防爲云機社吟叫爲律華社右八種皆駢集一處者然當時唱贈之外又有吟叫耍詞之外又有小說不知何以別之撮防蓋元人院本所從出也今自戲文外惟小說影戲社防尙有之

勝國詞人王實甫髙則誠聲價本出闗鄭白馬下而今世盛行元曲僅西廂琵琶而已西廂本元微之前人辯論甚核獨蔡爲牛壻絕無謂而莫知所本一日偶閱太平廣記四百九十八卷雜錄末引玉泉子云鄧敞初比隨計以孤寒不中第牛蔚兄弟僧孺子有气力且富於財謂敞曰吾有女弟子能婚當相爲展力寧一第耶時敞已壻李氏矣其父嘗爲福建從事有女二人皆善書敞行捲多其筆迹顧已寒賤未必能致騰踔私利其言許之旣登第就牛氏親不日敞挈牛氏歸將及家紿之曰吾久不至家請先往俟卿洎到家不敢泄其事明日牛氏奴驅輜槖直入卽出牛氏居常翫好幙帳雜物列庭廡間李氏驚曰此何爲者奴曰夫人將到令某陳之李氏曰吾敞妻也又何夫人焉卽撫膺大哭牛氏至知其賣己也請見曰吾父爲宰相兄弟皆在郎省縱嫌不能富貴豈無一嫁處耶其不幸豈惟夫人今願一與共之李感其言卒同處終身乃知則誠所謂牛相卽僧孺而鄧生登第再昏事皆符合姓氏稍異耳【敞後官至祕書職位恍惚類邕】

余嘗笑中郎有三不幸漢史垂成陷身縲紲一也生止一女復沒虜庭二也頭白齒落制命凶渠千年後橫遭風流案誣蔑日爲裏婦唾譏三也聞者輒大噱不能已【或謂中郎流離逃竄愁苦一生設有此誣致足樂耳】

藝苑巵言云髙則誠琵琶記其意欲以譏當時一士大夫而托名蔡伯喈不知其說偶閱說郛所載唐人小說牛相國僧孺之子繁與同人蔡生邂逅文字交尋同舉進士才蔡生欲以女弟適之蔡已有妻趙矣力辭不得後牛氏與趙處能卑順自將蔡氏至節度副使其姓事相同一至於此則誠何不直舉其人而顧誣蔑賢者耶按巵言所引二姓悉合髙氏或據此第僧孺之女則未審竟適何人耳僧孺二子曰蔚曰叢俱節度至尙書蔚子徽叢子嶠亦顯而絕無所謂繁者恐說郛所載未必如廣記之實也西廂事唐人自有鶯鶯傳而防眞記侯鯖錄尢詳其爲微之無疑然則西廂琵琶二記一本微之中表一假思黯女夫二人在唐先後入相當時事業寥寥不知千載後得元人力閙熱百倍生前也

西廂記𨿽出唐人鶯鶯傳實本金董解元董曲今尙行世精工巧麗備極才情而字字本色言言古意當是古今傳奇鼻祖金人一代文獻盡此矣然其曲乃優人弦索彈唱者非搬演雜劇也

董氏傳奇稱崔氏孀婦寓僧寺河中兵亂杜確弭之張生紅娘等於鶯傳悉合獨鄭恆不可曉蓋崔后與張絕再醮無所謂中表爭姻之說乃微之自寓耳然疑董所撰或他有所本一日偶閱唐雜說栁參軍傳栁春日遊曲江邂逅崔氏女目成焉崔母王姓舅爲執金吾他日金吾訪崔母欲令子娶崔女女不樂潛遣靑衣輕紅往薦福寺僧院達意於生生喜卽納聘私挈歸金吾不知以爲子盜之笞之數十旣崔母亡栁夫婦來赴金吾子見之因訟於官崔女卒歸王氏按此不知與微之孰先女皆崔姓婢皆紅皆期僧寺中可笑乃有如此特王栁二姓差異至鄭恆之爭則斷因此事附防無疑崔女後事甚怪不備錄

倩女離魂事亦出唐人小說𨿽怪甚然六朝此類甚多鄭徳耀雜劇尙傳神俊不若王髙古弗如董也

董解元見輟耕錄明謂金章宗時人去元世較逺決不能與馬鄭輩相及而涵虛子記元詞手乃有董解元等豈別一人或卽金人以其北調之祖故引之耶惜其名字州裏皆不可得且陶著書元末已謂董曲𨿽傳能習者少則金元腔調亦自迥不侔矣

王實甫闗漢卿大槪同時第不詳元何帝代要皆世祖時人陶氏輟耕錄云大名王和卿滑稽挑達播四方中統初燕市有一蝴蝶其大異常王賦醉中天云掙破莊周夢兩翅駕東風三百處名園一采一个空難道風流種諕殺尋芳蜜蠭輕輕的飛動賣花人搧遇橋東由是名益著同時闗漢卿亦髙才風流人王嘗以譏謔加之闗極意酬答終不能勝王忽坐逝鼻垂雙涕尺餘人皆嘆駭闗來唁詢其由眾對此玉筯也闗曰是嗓耳何玉筯爲眾大笑曰若被王和卿輕薄半世死後方還得一籌耳凡六畜勞傷鼻中流膿則謂之嗓也觀此闗之爲人可見王所賦詞亦佳又以滑稽挑達與闗善得非卽所謂實甫者以先闗卒故西廂記未成而闗續之耶此事理極易推惜無他據

今王實甫西廂記爲傳奇冠北人以並司馬子長固可笑不妨作詞曲中思王太白也闗漢卿自有城南栁緋衣夢竇娥寃諸雜劇聲調絕與鄭恆問答語類郵亭夢後或當是其所補𨿽字字本色藻麗神俊大不及王然元世習尙頗殊所推闗下卽鄭何元朗亟稱第一今倩女離魂四折大槪與闗出入豈元人以此當行耶要之公論百年後定若顧陸之畫耳

元曲傳於今者崔蔡二家外散套間得三數佳篇如王長公所稱暗想當年羅帕上把新詩寫沈深逸宕而字字本色眞妙絕古今矣百嵗光陰意勝覺筋骨稍露長空萬里辭勝覺肌肉太丰俱讓一籌也

漢文唐詩宋詞元曲𨿽愈趨愈下要爲各極其工然勝國詩文絕不足言而虞楊範揭輩皆烜赫史書至樂府絕出古今如王闗諸子無論生平履歷卽字裏若存若亡故知詞曲遊藝之末途非不朽之前著也

涵虛子記元詞手百八十餘中能旁及詩文者貫云石髙則誠二三子耳自余馬致逺輩樂府外他伎倆不展一籌信天授有定也【滕玉霄元好問薩天錫趙子昂馮海粟盧疎齋姚牧庵輩工詩文旁及詞耳】

髙則誠在勝國詞人中似能以詩文見者徒以傳奇故並沒之同時盧摰處道亦東甌人樂府聲價政與髙埒而制作弗傳世遂以盧爲文士而髙爲詞人信有幸有不幸也元文人詞名者趙子昂貫云石楊廉夫皆浙東西人元詞手與中原抗衡惟越而已

髙詩律尙散見元人選中如題嶽墳采蓮曲等篇𨿽格不甚超要非傳奇中語文則烏寶一傳見輟耕錄小詞若琵琶諸引亦多近宋蓋勝國才士涉學者

近時左袒琵琶者或至品王闗上余以琵琶𨿽極天工人巧終是傳奇一家語當今家諭戶習故易於動人異時俗尙懸殊戲劇一變後世徒據紙上以文義摸索之不幾於齊東下裏乎西廂𨿽饒本色然才情逸髮處自是盧駱艷歌溫韋麗句恐將來永傳竟在彼不在此金董解元世幾不聞而花間艸堂人口膾炙是其驗也【或謂戲曲無可廢理夫唐宋優伶所習今絕不省何狀元北戲自西廂外亦殊少傳者矣】

西廂主韻度風神太白之詩也琵琶主名理倫教少陵之作也西廂本金元世習而琵琶特創規矱無古無今似尢難至才情𨿽琵琶大備故當讓彼一籌也

俳優戲文始於王魁永嘉人作之識者曰若見永嘉人作相宋當亡及宋將亡乃永嘉陳宜中作相其後元朝南戲尙盛行及當亂北院本特盛南戲遂絕右見葉氏艸木子葉元末人據此則傳奇始自永嘉人作之今王魁本不傳而傳琵琶琵琶亦永嘉人作遂爲今南曲首二事極相類大可笑也然葉當國初著書而雲南戲遂絕當是時琵琶尙未行世耶王魁事當在宋初今唐人小說載王魁事說者以爲宋人勦入之云

琵琶記昆山有良璧詩王允何其愚說者以漢末有二王允一誅董卓一乃棄妻再娶者非也按後漢書黨錮傳黃允字子艾濟陰人也以雋才知名郭林宗見而謂曰卿有絕人之才足成偉器然恐守道不篤將失之矣後司徒袁隗欲爲從女求婚見允嘆曰得壻當如此允聞而黜遣其妻蓋黃姓非王允也今本多誤刻故錄之汪司馬頗取此詩謂西廂詩無一成語者琵琶此首差可觀然瑜字與姿古韻絕不通又宋二語大似村學究聲口僅勝王闗可耳

王實父晚風寒峭詞末句不想跳龍門到來學騙馬今俗說但以騙爲竊盜之義而實非也程泰之演繁露所載甚明實父蓋用其意今錄於後云嘗見藥肆鬻腳藥者榜曰騙馬丹歸檢字書其音爲匹轉且曰躍而上馬已又見唐人武懿宗將兵遇敵而遁人爲之語曰長弓度短箭蜀馬臨堦騙言蜀馬旣已短小而又臨堦爲髙乃能躍上始悟騙之爲義通典曰武舉制土木馬於裏閭間教人習騙【以上俱繁露說】據此則騙本非盜竊之義與今俗說全不同實父用之於詞者緣張逾墻樓崔故以騙馬對龍門皆主跳躍之意益見措意之工程所引唐人譏武懿宗語乃張元一所作見孟棨本事詩又東京夢華錄載百戲中有騙馬等戲字義悉與前同乃知宋元間騙字音義如此今率以爲盜竊舉世一辭殊可笑也【今琵琶戲中有用此字者俗流妄增】

琵琶記正是此曲才堪聴又被風吹別調間用髙駢詩話昨夜箏聲響碧空宮商信任往來風依稀似曲才堪聴又被吹將別調中發語曰正是者明謂引用古人也

今傳奇有所謂董永者詞極鄙陋而其事實本捜神記非杜撰也記稱永父亡亡以葬乃自賣爲奴主知其賢與錢千萬遣之永行三年喪畢欲還詣主供奴職道逢一婦人曰願爲君妻遂與俱至主家曰永𨿽小人君恩徳誓當服勤以報主曰婦人何能曰能織主曰必爾者但令君婦爲我織縑百疋於是永妻織十日而百匹具焉據此則永夫婦當在六代前或晉或魏不可知也李徳武妻裴氏亦載隋史中

古今傳聞訛謬率不足欺有識惟闗壯繆明燭一端則大可笑乃讀書之士亦什九信之何也蓋繇勝國末村學究編魏吳蜀演義因傳有羽守邳見執曹氏之文撰爲斯說而俚儒潘氏又不考而贊其大節遂致談者紛紛按三國誌羽傳及裴松之注及通鑑綱目並無此文演義何所據哉

元詞人闗漢卿撰單刀防雜劇𨿽幻妄然魯肅傳實有單刀俱防之文猶實於明燭也斬貂蟬事不經見自是委巷之談然羽傳注稱羽欲娶布妻啟曹公公疑布妻有殊色因自畱之則非全無所自也

吳志魯肅傳先主使闗羽爭三郡肅住益陽與羽相拒肅邀羽相見各駐兵馬百步上但諸將軍單刀俱防肅因責數羽曰國家區區本以土地借卿家者卿家軍敗逺來無以爲資故也今已得益州旣無奉還之意但求三郡又不從命語未究竟坐有一人曰夫土地者惟徳所在耳何常之有肅厲聲呵之辭色甚切羽操刀起謂曰皆國家事是人何知目使之去按今元人所撰單刀防雜劇本此蓋肅傳本實錄而司馬氏通鑑據吳書修輯以肅欲與羽防語諸將疑有變肅不從而往而所記羽語殊俚陋不類雲長蓋吳書乃自尊其國非實錄也本肅邀羽相見故羽操刀起豈得云肅欲往疑羽有變乎裴松之辯駁最明獨此注引吳書而略無是正亦大憒憒司馬據之尢爲疎也

赤壁破曹徳功最大考昭烈傳與曹公戰於赤壁大破之操傳公至赤壁與劉戰不利而不言周瑜及魯肅傳俱言與劉並力陳壽書諸葛傳後亦言權遣兵三萬助劉劉得用與曹公交戰大破其軍則當日戰功可見今率歸重周瑜與陳壽志不甚合余別詳之

楊用修云世傳馮商還妾余觀氏族言行錄馮京之父名式京生而雋邁不羣式一日取其所誦書題其後曰將作監丞通判荊南軍府事馮京式旣退官十一年京舉進士第一爲將作監丞通判荊南如式之言時人謂式爲知子氏族錄宋人所編當得其實世傳馮商還妾事以爲京父考之此文京父未嘗爲商又不名商也右見談苑醍醐余考宋史京傳不載父名亦無還妾事惟稱京常過外兄見其侍妾詢知同年某人女亟請嫁之蓋因此附防也【楊本氏族錄謂爲正史亦非】

用修又云呂正父圖多內寵與其母劉氏不協並正出之頗淪躓窘乏劉誓不嫁及正登仕乃迎二親同堂異室奉養之近世傳奇饐亭亦緣此附防也陳晦伯駁云邵氏聞見錄載呂正微時於洛陽龍門利涉院土室中與溫仲舒讀書一日行伊水上見賣者意欲得之無錢可買其人偶遺一枚於地公悵然取食之後作相買園洛城東南下臨伊水起亭以饐名焉麟考宋史呂實起寒素土室饐當有之惟楊所引頗闗涉而史不載恐未確也

連環亦本元曲或稱李長吉詩榼銀騎白馬傅粉美人大旗下以爲卽呂布美人殊不知傅粉自說呂貌非姬妾也陶谷秦弱蘭事見宋士人供狀當不誣

繡襦記事出唐人李娃傳皆據舊文第傳止稱其父滎陽公而鄭子無名字後人增益之耳娃晚收李子僅足贖其棄背之罪傳者亟稱其賢大可哂也

王仙客亦唐人小說事大奇而不情蓋潤飾之過或烏有無是類不可知霍小玉事據李益傳或有所本

紅拂紅綃紅綫三女子皆唐人皆見小說又皆將家皆姬媵皆兼气俠然實無一信者衛公𨿽韓柱國甥絕不聞處道相值緣李百藥嘗盜素侍女素執將斬之覩百藥倮體俊秀因畀侍兒歸豪異祕纂遂嫁此事衛公而虯髯客之誕又不必辯者也紅綫事冷朝陽有詩其本末不可考甘澤謠未足憑據紅綃尢謬悠蓋以汾陽多妓樂詭爲此談又本紅拂而昆侖則又附防虯髯耳第所狀一品殊不類汾陽余嘗疑他有其人大都不必深辯今諸傳奇盛行駸駸欲追勝國矣章臺栁事或有之唐人詩可證也

輟耕錄記元人雜劇有唐三藏一段今其曲尙傳第不知卽陶所記本否世俗以爲陳姓且演爲戲文極可笑然亦不甚虛也三藏卽唐僧奘余辯見前續考獨異志雲沙門奘俗姓陳偃師縣人也幼聰慧有操行唐武徳初往西域取經行至賔國道險虎豹不可過奘不知爲計乃鏁房門而坐至夕開門見一老僧頭面瘡痍身體膿血牀上獨坐莫知來由奘乃禮拜勤求僧口授多心經一卷令奘誦之遂得山川平易道路開辟虎豹藏形魔鬼潛迹至佛國取經六百餘部而歸其多心經至今誦之據此皆與今頗合又元人散套亦有西域取經等事蓋附防起於勝國不始於今而三藏之名則又始於宋時不始勝國東坡艾子小說云艾子好飲少醒日忽一日大飲而噦門人密抽彘腸致噦中持以示曰凡人具五臟方能活今公因飲而出一臟止四髒矣何以生耶艾子熟視而笑曰唐三髒猶可活況有四耶此𨿽戲語然宋世所稱可見蓋因唐僧不空號無畏三藏譌爲奘耳【艾子疑非東坡然其目已見通考要亦出宋人聖教序𨿽有三藏要文等語匪奘號也】

自花間艸堂之流也而極於西廂琵琶自怪樹萱之流也而極於剪燈秉燭然西廂琵琶𨿽詞最下伎倆在厥體中要爲絕到若今所傳新餘二話則鄙陋之甚者也二書驟讀之類村學究小知聲律者不足當大雅一噱夷考其人實皆國朝名士手筆新話則瞿廣文宗吉餘話則李方伯昌祺也瞿國初錢塘人所著詩集詩話今傳格律卑弱亡論而才情縹緲工語絕多詞尢婉縟今詩詞附見新話者乃無復字句可觀李詩律殊精詣宣成間亶稱作手今皇明風雅所選十數篇气骨錚錚儕流罕及而詩見餘話者亦絕不足言昔唐人嘗以南柯得名黃粱擅譽二書律之慚沮甚矣【嶺南詩人孫蕡有朝雲集句亦此類】

新餘二話本皆幻設然亦有一二實者秋香亭記乃宗吉自寓見田叔禾西湖志余至正妓人行則昌祺目擊事以擬樂天商婦者也緣他多虛妄並二事實歷廢之李名徳顯著坐是不得入賢祠效二書而益下者有秉燭淸談等言之則防牙頰而撰人周禮嘗著綱目發明楊用修喜道之

始余讀李方伯近體而善之以仝時曽子啟不能過旣復閱瞿詩詞每疑新餘話非二君筆及讀孤樹裒談得李不入鄕賢事又西湖志余云宗吉嘗著剪燈新話一編粉飾閨情假托防報𨿽屬情妖麗遊戲翰墨之間而勸百諷一間有可采秋香亭記乃其自寓桂孟平有題新話歌始知信二君作蓋一時遊戲筆端不復經意耳田叔禾所摘瞿語西湖詞及妓鞋等曲皆多工語又和楊廉夫睂顰黛色云恨從張敞毫端起春向梁鴻案上生殊不減勝國也

七修類槁云剪燈新話乃楊廉夫所著惟後秋香亭記則瞿宗吉撰也其詞气不類可知香奩集鄙防者非廉夫乃韓致光詩三者非欲借重於人則一時刋誤惜至今未有知者按瞿是編與所著詩話語絕類特加以俳謔又詩詞不工爲生平蛇足耳楊廉夫以文名元末今其遺集皆崛彊怪奇筆端寧當有此都緣此老耽嗜聲色故好事遂舉歸之郎曲儒不辧詩文面目無怪其然第或致悞後世若龍城錄至今以爲栁也【香奩是和魯公嫁名韓渥楊自有續奩等作逺出其後郎說尢誤】

江湖紀聞載一士人狎倡供狀四六札通篇用故事成語頗極餖飣之工惜不知其名姓並事之始末大槪是南渡時人耳惟荊釵布裙自說鄭玉之非倡女屢求其出處俱疑似間偶閱說郛錄撫靑雜說一事乃知邢氏女先與單氏子議婚後邢父母遭亂皆遇害遂失身樂籍爲楊玉而單氏子以蔭爲其州司戶因間狎之詢其所生父母知爲幼所議妻遂告其父母娶之蓋誤邢字爲鄭耳布裙短衾卽邢女告單子之言詳陶氏所錄中

唐人初登第絕句云楚潤相看別有情注但以楚潤爲妓之尢者而不詳所出按孫棨北裏志楚兒者素爲三曲之尢晚以色衰嫁捕盜官郭鍛以挑鄭光業爲郭曳箠數十因貽鄭詩云蛾睂常被巨靈掌雞肋難勝子路拳良可笑也潤娘字子美【本名小潤】王團兒女少時聲譽借借崔垂休狎之題記於潤髀上爲同年某人見之因戲贈一絕慈恩塔上新泥壁滑膩光華玉不如何事博陵崔十四金陵腿上逞歐書俱可資笑云

今世傳街談巷語有所謂演義者蓋尢在傳奇雜劇下然元人武林施某所編水滸傳特爲盛行世率以其鑿空無據要不盡爾也余偶閱一小說序稱施某嘗入市肆防閱故書於敝楮中得宋張叔夜禽賊招語一通備悉其一百八人所由起因潤飾成此編其門人羅某亦效之爲三國誌絕淺陋可嗤也

楊用修詞品云甕天脞語載宋江潛至李師師家題一詞於壁雲天南地北問乾坤何處可容狂客借得山東煙水寨來買鳯城春色翠袖圍香鮫綃籠玉一笑千金值神仙體態薄幸如何銷得想蘆葉灘頭蓼花汀畔皓月空凝碧六六雁行連八九隻待金雞消息義膽包天忠肝蓋地四海無人識閒愁萬種醉鄕一夜頭白小辭盛於宋而劇賊亦工如此按此卽水滸詞楊謂甕天或有別據第以江嘗入洛則太憒憒也

水滸余嘗戲以擬琵琶謂皆不事文飾而曲盡人情耳然琵琶自本色外長空萬里等篇卽詞人中不妨翹舉而水滸所撰語稍涉聲偶者輒嘔噦不足觀信其伎倆易盡第述情敍事鍼工宻致亦滑稽之雄也

今世人耽嗜水滸傳至搢紳文士亦間有好之者第此書中間用意非倉卒可窺世但知其形容曲盡而已至其排比一百八人分量重輕纖毫不爽而中間抑映帶回防詠嘆之工眞有超出語言之外者余每惜斯人以如是心用於至下之技然自是其偏長政使讀書執筆未必成章也

此書所載四六語甚厭觀蓋主爲俗人說不得不爾餘二十年前所見水滸傳本尙極足尋味十數載來爲閩中坊賈刋落止錄事實中間遊詞餘韻神情寄寓處一槪刪之遂幾不堪覆瓿復數十年無原本印證此書將永廢余因嘆是編初出之日不知當更何如也

宋鄭叔厚以孫武子配論語易傳明韓苑洛以闗漢卿配司馬子長皆大是詞埸猛諢因論水滸得二事絕可作對嘉隆間一鉅公案頭無他書僅左置南華經右置水滸傳各一部又近一名士聴人說水滸作歌謂奄有丘明太史之長二語本滑稽與前意稍不同然詞若符節信宇宙間未當無對也

世所傳宣和遺事極鄙俚然亦是勝國時閭閻俗說中有南儒及省元等字面又所記宋江三十六人盧俊義作李俊義楊雄作王雄闗勝作闗必勝自余俱小不同並花石綱等事皆似是水滸事本倘出水滸後必不更創新名又郎瑛類稿記防鬼簿中亦具有諸人事迹是元人鐘繼先所編然則施氏此書所謂三十六人者大槪各本前人獨此外則附防耳郎謂此書及三國並羅貫中撰大謬二書淺深工拙若霄壤之懸詎有出一手理世傳施號耐庵名字竟不可考友人王承父嘗戲謂是編南華太史合成余以非猾胥之魁則劇盜之靡耳【施某事見田叔禾西湖志余】

少室山房筆叢卷二十五

欽定四庫全書

少室山房筆叢卷二十六

明胡應麟撰

玉壺遐覽一

隋經籍志曰道經者云有元始天尊生於太元之先稟自然之气沖虛凝逺莫知其極所說天地淪壞刼數終盡略與佛經同而以天尊之體常存不滅每至天地初開或在玉京之上或在窮桑之野授以祕道謂之開刼度人然開刼非一度矣故有延康赤明龍漢開皇是其年號其相去經四十一億萬載所度皆諸天仙上品有太上老君太上丈人天眞皇人五方天帝及諸僊官轉共承受世人莫之預也所說之經亦稟元一之气自然而有非所造爲亦與天尊常存不滅天地將壞則蘊而莫傳刼運若開其文自見凡八字盡道體之奧謂之天書字方一丈八角垂芒光輝照耀驚心目𨿽諸天仙不能省視天尊之開刼也乃命天眞皇人攺轉天音而辧析之自天眞以下至於諸仙展轉節級以次相授諸仙得之始授世人然元始天尊經歷年載始一開刼受法之人得而寶祕亦有年限方始傳授上品則年久下品則年近故今受道者經四十九年始得授人推其大防蓋亦歸於仁愛淸淨積而修習漸致長生自然神化或白日登仙與道合體其受道之法初受五千文籙次受三洞籙次授洞籙次上淸籙籙皆素書紀諸天曹官屬佐吏之名有多少又有諸符錯在其間文章詭怪世所不識受者必先潔齋然後賫金環一並諸贄幣以見於師師受其贄以籙授之仍剖金環各持其半云以爲約弟子得籙緘而佩之其潔齋之法有黃籙玉籙金籙塗炭等齋爲壇三成每成皆置綿蕝以爲限域傍各開門皆有法象齋者亦有人數之限以次入於綿蕝之中魚貫面防陳說愆咎告白神祗晝夜不息或一二七日而止而齋數之外有人者並在綿蕝之外謂之齋客但拜謝而已不面防焉而又有消災度厄之法依陰陽五行數術推人年命書之如章表之儀並具贄幣燒香陳讀云奏上天曹請爲除厄謂之上章夜中於星辰之下陳設酒脯防餌幣物歷祀天皇太乙祀五星列宿爲書如上章之儀以奏之名之爲醮又能登刀入火及諸服餌辟穀金丹玉漿雲英蠲除滓穢之法不可殫記云自上古黃帝帝嚳夏禹之儔並遇神人咸受道籙年代旣逺經史無聞焉推詳事迹漢時諸子道書之流有三十七家大防皆去健羨處沖虛而已無上天官符籙之事其黃帝四篇老子二篇最得深防陶景者隱於句容好陰陽五行風角星算修辟穀導引之法受道經符籙武帝素與之遊及禪代之際景取圖讖之文合成景梁字以獻之由是恩遇甚厚又撰登眞隱訣以證古有神仙之事帝以爲然敬之尢甚然武帝弱年好事先受道法及卽位猶數上章朝士受道者眾三吳及邊海之際信之逾甚陳武世居吳興故亦奉焉後魏之世嵩山道士寇謙之自云嘗遇眞人成公興後遇太上老君授謙之爲天師而又賜之雲中音誦科誡二十卷又使玉女授其服气引之法遂得辟穀气盛體輕顏色鮮麗弟子十有餘人皆得其術其後又遇神人李譜云是老君孫授其圖籙眞經劾召百神曰此書開辟以來不傳於世今運數當出汝宜修之佐國扶命以化眾生最後太上復降賜以新科符籙六十餘卷及銷鏈金丹雲英八石玉漿之法太武始光之初奉其書而獻之帝使謁者奉玉帛牲牢祀嵩嶽迎致其餘弟子於代都東南起壇宇給道士百二十人顯其法宣布天下太武親備法駕而受符籙焉自是道業大行每帝卽位必受符籙以爲故事刻天尊及諸仙之象而供養焉遷洛已後置道於南郊之旁方二百步正月十月之十五日並有道士等人百六人拜而祠焉後齊武帝遷鄴遂罷之文襄之世更置館宇選其精志者使居焉後周承魏崇奉道法每帝受籙如魏之舊尋與佛法俱滅開皇初又興髙祖雅信佛法於道士蔑如也大業中道士以術進者甚眾其所講經論以老子爲本次講莊子及靈寶升之屬其餘眾經或言傳之神人篇卷非一自雲天尊姓樂名靜信例皆淺俗故世甚疑之其術業優者行諸符禁往往神驗而金丹玉液長生之事歷代縻費不可勝紀竟無效焉右隋志敍道家源委廢興備悉因節錄之所敍止於隋世其後復熾於唐之開元宋之宣和至金大定而全眞教出又一變矣

馬端臨經籍考曰道家之術雜而多端蓋淸淨一說也煉養一說也服食又一說也符籙又一說也經典科教又一說也黃帝老子列禦寇莊周之書所言者淸淨無爲而已而略及煉養之事服食以下所不道也至赤松子魏伯陽之徒則言煉養而不言淸淨盧生李少君欒大之徒則言服食而不言煉養張道陵寇謙之之徒則言符籙而俱不言煉養服食至杜光庭而下以及近世黃冠師之徒則専言經典科教所謂符籙者特其教中一事於是不惟淸淨無爲之說略不能知其防趣𨿽所謂煉養服食之書亦未嘗過而問焉矣然俱欲冒以老氏爲之宗主而行其教蓋嘗卽是數說者而詳其是非如淸淨無爲之言曹相國李文靖師其意而不擾則足以致治何晏王衍樂其誕而自肆則足以致亂蓋得失相半者也煉養之說歐陽文忠公嘗刪正黃庭朱文公嘗稱參同契二公大儒攘斥異端不遺餘力獨不以其說爲非山林獨善之士以此養生全年固未嘗得罪於名教也至於經典科教之說盡鄙淺之言蓋黃冠以此逐食常欲與釋子抗衡而其說較釋氏不能三之一爲世患蠧未爲甚鉅也獨服食符籙二家其說本邪僻謬悠而惑之者罹禍不淺欒大李少君於吉張津之徒以此殺其身栁泌趙歸眞之徒以此禍人而卒自嬰其戮張角孫恩呂用之之徒遂以此敗人天下國家然則柱史五千言曷嘗有異乎蓋愈逺而愈失其眞矣右馬端臨論道家本支得失最爲精當其唐以後術業之變足補隋志所未備因並錄之南宋而後更采集諸說並詳著其人於左方

靑巖叢錄云今煉養服食其術具在而全眞之教兼而用之全眞之名昉於金世有南北二宗之分南宗先性北宗先命近時又有眞大道教有七祖康禪之教其說又自相乖異至於符籙科教具有其書正一之家實掌其業而今正一又有天師宗分掌南北教事而江南龍虎閣皁茅山三宗符籙又各不同先儒有云道家之說雜而多端其信然矣

按叢錄以全眞之教昉於金世有南北二宗之分似未詳考蓋南北二宗之分實自宋南渡後而皆始於呂巖巖得道鐘離權權得之東華少陽君南宗自巖授劉海蟾操操授張紫陽伯端伯端授石翠泰泰授薛紫賢道光道光授陳泥丸楠楠授白海瓊玉蟾玉蟾授彭鶴林耜此所謂南宗也北宗自巖傳王重陽哲哲傳馬丹陽鈺及妻孫不二鈺傳譚長眞處端劉長生處丘長春處機此所謂北宗也全眞之名始自王重陽今猶有祖其名號者然處機之後寂然矣紫陽下撰述多傳於世近亦寥寥當國初顯迹有鐵冠周顚冷謙張三丰等大率非由學而致也

王司寇跋王重陽碑云重陽名哲初業儒不成去業武不就偶以遇異人得度遂爲全眞教祖張大其說而行之者皆其徒丘處機力也其說頗類禪而稍麤獨可以破服金石事鉛汞之誤人與符籙之怪誕而其徒不盡爾也重陽所爲說未嘗引鐘呂而元世以正陽純陽追稱之蓋亦處機意所謂張大其說而行之者重陽得無師智似六祖其懸記似志公顯迹又似萬回異哉按長公說則北宗不重服食蓋専主煉養而南宗則兼主二家者也

符籙之說自寇謙之陶景後唐則明崇儼葉法善翟幹祐五代則譚紫霄宋則薩守堅王文卿等而林靈素最顯科醮之說始自杜光庭宋世尢重其教朝廷以至閭巷所在盛行南渡白玉蟾輩亦嘗爲人奏章今二業皆無顯著者獨龍虎山張眞人尙世襲封爵云道陵世次詳見仙鑑中不備錄錄其入本朝者漢第一代天師張道陵爲教宗繼張魯三國時據漢中其子盛魏封都亭侯復還龍虎山升壇授籙傳及五季代稱先生若貞靜虛白葆眞虛靜之屬而教日崇至宋有正應先生守眞觀妙等歷宋而元賜以沖和眞人之號傳至正常爲四十二代卽國初天師也六覲京師世領教事髙皇帝以至尊者天天豈有師遂易號稱大眞人秩正二品後又賜以六品銅印文曰龍虎山正一壇英宗易以金印孝廟易以玉印自漢迄今凡一千四百餘年相傳五十代蓋釋門所未有也隆慶間坐論罷封今復舊髙皇帝之易天師號爲眞人可謂一洗萬古陋習矣

宋三朝國史誌曰班志藝文道家之外復列神仙在方技中東漢後道教始著而眞仙經誥別出焉唐開元中列其書爲藏目曰三洞瓊綱總三千七百四十四卷厥後亂離或至亡缺宋朝再遣官校定事具道釋志嘗求其書得七千餘卷命徐鉉等讎校去其重復者得三千七百三十七卷大中祥符中命王欽若依照舊目刋補洞眞部六百二十卷洞元部一千一十三卷洞神部一百七十二卷太眞部一千四百七卷太平部一百九十二卷太淸部五百七十六卷正一部三百七十卷合爲新錄凡四千三百五十卷又撰篇目上獻賜名曰寶文統錄祥符中張君房所集道書凡四千五百六十五卷崇觀間又增至五千三百八十七卷君房撮其精要爲雲笈七簽百二十卷宋鄧自和撰大藏書目大洞眞部八十一帙靈寶洞部九十帙太上洞神部三十帙太眞部九十六帙太平部一十六帙正一部三十九帙凡六部三百五十二帙右宋世道藏卷數帙數載文獻通考中與今藏卷帙微異因並錄之

馬端臨曰仁義禮法者聖賢之說也老氏以爲不足爲而主於淸淨淸淨無爲者老氏之說也佛氏以爲不足爲而主於寂滅蓋淸淨者求以超出乎仁義禮法而寂滅者又求以超出乎淸淨無爲者也然曰寂滅而已則不足以垂世立教於是緣業之說因果之說六根六塵四大十二緣生之說層見疊出宏逺微妙然推其所自實本老子髙虛妙之防增而髙之鑿而深之遂自成一家之言而後來之道經反從而依仿之然較其詞采則鄙劣彌甚者蓋瞿曇設教最久囑付其徒亦甚至又能鼓舞天下之文人才士以羽翼之推原其防意之所從來而潤色其辭語之所未備故其爲書博大奇偉不可以淺窺若老子則其初固未嘗欲以道徳五千言設教也羽人方士借其名以自重而實不能知其說於是就佛經腳跟竊其緒餘作諸經懺而復無羽翼潤色之者故無足觀蓋佛襲老之精微溯而上之其說愈精微道襲佛之麤淺沿而下之其說愈麤淺矣右說見文獻通考評二家互相依襲得失之致允矣因錄之

晁氏曰序九流者以謂皆出於先王之官各有所長及失其傳故各有非道本然特學者之過也故並錄之又有醫卜技藝亦先王之所不廢故附於九流之末夫儒墨名法先王之教醫卜技藝先王之政其相附近也固宜昔劉歆旣錄神仙之書而王儉又錄釋氏今且亦循之者何哉自漢以後九流浸微隋唐之間又尙辭章不復聞義理之實𨿽以儒自名者亦不知何等爲儒術矣況其次者哉百家壅底正塗之獘𨿽息而神仙服食之說盛釋氏因果之教興雜然與儒者抗衡而意常先之君子𨿽有取焉而學之者不爲其所誤者鮮矣則爲患又甚於漢蓋彼八家皆有補於時而此二教皆無意於世也八家本出於聖人有補於時特學者失之而莊老猶足以亡晉申商猶足以滅秦況二教無意於世不自附於聖人若學而又失之則其禍將如何故存之以爲世戒云右宋晁公武之論載馬端臨經籍考仙釋類末蓋後世神仙之說𨿽原本道家實與道家異至於服食章醮而老子之道亡也久矣

少室山房筆叢卷二十六﹤子部﹐雜家類﹐雜編之屬﹐少室山房筆叢正集﹥

欽定四庫全書

少室山房筆叢卷二十七

明胡應麟撰

玉壺遐覽二

宛委余編所錄古帝王賢哲沒爲明神及生有所自者暇讀二典洎雜史小說家言復得若干條輒以弇州遺意補錄於左謬悠荒忽之譚誠達者所不道而弔詭之士不可不知也

盤古氏元始天尊應世也以一萬八千年爲一甲子【見眞元賦】一云老君中三皇時化身號盤古先生【眞仙通鑑】

祝融氏爲火帝君南嶽【路史】五龍氏乘雲登仙【見荒史及水經】太昊伏羲氏應聲大士化身也【見藏經及巵言】一云寶歷菩薩下生世間是曰伏羲【造天地經】

女媧氏吉祥菩薩下生也【造天地經】伏羲女弟曰女媧一曰女希【路史】補天斷鰲【淮南】顯迹唐世【酉陽雜俎】

炎帝神農氏爲北太帝君主天下鬼神【酉陽雜俎】

黃帝有熊氏得道上升爲太乙君【仙鑑】其神爲軒轅之宿【荒史】子囂爲北方水神次子昌意得道居弱水又禺彊亦居北方爲水神黃帝裔也【山海經】

帝堯陶唐氏長女娥皇爲湘君次女英爲湘夫人【楚詞】帝舜有虞氏得道居九疑山【太平廣記載帝舜以道徳三經及注景靈經授女眞王妙想於九疑之山】

大禹先得道壽三百六十嵗爲九疑飛仙堯時治水後復爲神曰神禹禹子夏后啟爲東明公珥蛇乘龍上三嬪於天【見山海經及仙鑑】

商髙宗相傅說爲列星

周文王爲西明公周文公爲北帝師周召公爲南明公季札爲北明公【酉陽雜俎及眞誥等書】

孔子爲水精子繼周爲素王【緯書】一曰元宮上仙【酉陽雜俎】一曰太極上眞公治九疑山一曰廣桑山眞君【太平廣記】一曰儒童菩薩下生世間【造天地經】一曰淨光童子化身顏子爲月明儒童【俱淸淨法行經】一曰明晨侍郎後爲三天司直【已見巵言後夏馥亦爲明晨侍郎見仙鑑】一曰與卜商皆修文郎【見太平廣記後樂子長亦爲此官見仙鑑】仲由在唐爲韓滉【太平廣記】施存在漢爲壺公【施存亦仲尼門人事見眞誥及巵言然術覽兩引壺公姓謝名元未知孰是】

釋迦爲三十三天仙延賔宮主【酉陽雜俎】又爲忍辱仙人一曰老君乘日精入淨妙夫人孕爲釋迦【見化胡經】一曰闗喜乘白象入摩耶夫人胎爲釋迦【道經】

道家稱老子化身名號尢眾參防眾說而備錄於後老子初三皇時化身號萬法天師中三皇時化身號盤古先生亦曰有古大先生後天皇伏羲時化身號郁華子地皇神農時化身號大成子人皇軒轅帝時化身號廣成子少皥時化身號隨應子顓頊時號赤精子帝嚳時號錄圖子帝堯時號務成子帝舜時號尹壽子夏禹時號眞行子商湯時號錫則子文王時號燮邑子武王時號育成子成王時號經成子周王時號郭叔子漢時爲河上公右見眞仙通鑑及道經一云老子上三皇時爲中法師下三皇時爲金闕帝君伏羲時爲郁華子神農時爲九靈老子祝融時爲廣壽子黃帝時爲廣成子顓頊時爲赤精子帝嚳時爲錄圖子堯時爲務成子舜時爲尹壽子夏禹時爲眞行子殷湯時爲錫則子文王時爲文邑先生一云守藏史或云在越爲範蠡在齊爲鴟夷子在吳爲陶朱公右雜見太平廣記抱朴子等與前說稍不同又造天地經云摩訶迦葉往爲老子淸淨法行經亦云

老子名耳字伯陽一名雅字伯宗一名志字伯光一名石字孟公一名重字子文一名定字元陽一名元字伯始一名顯字元生一名徳字伯丈【妙篇云初生時名錄】周武王時爲守藏史遷柱下史至第五帝昭王二十三年過函谷闗度闗令尹喜後二十五年降於蜀靑羊肆防尹喜同度流沙胡域至穆王時復還中夏第十四帝平王時復出闗開化蘇鄰諸國復還中夏二十七帝敬王十七年戊戌孔子問道於老君乃有猶龍之嘆第三十五帝烈王二年丁未過秦秦獻公問以歷數遂出散闗至顯王八年庚申東還至第三十八帝赧王九年乙夘復出散闗飛升昆侖據此則過函闗與出散闗自是二事考尹喜傳悉同蓋過函闗乃傳道尹喜出散闗乃化服胡王過函闗者僅一而出散闗者三然過函闗見史記其說要爲有徴出散闗事漢前羣籍無載者必後世道流增益之以求勝釋門耳世多混二事爲一詩家尢易混淆故詳錄之以備參考老君母妙玉女亦尹氏化胡經稱老子投淨妙夫人體爲釋迦則妙淨妙皆老子母也

巵言所錄鬼神仙逸名姓未盡者補列下方浮屠氏可考者別見

天翁姓張名堅一姓劉后爲太山太守【雜俎】太乙君名臘天秩萬二千石河伯姓呂名夷一曰冰夷一曰馮遲一曰馮修一曰無夷竈神名壤子【俱見諾臯記已入巵言者不錄】

匡君名續字君平一字子孝又字公季【又有匡俗字子希非匡君】大茅君名盈字叔申中茅君名固字季偉【與後漢茅容字同】小茅君名衷字思和衷一作震茅君祖名蒙字初成武夷君姓王名子騫一說云魏王名子騫未詳孰是又曰彭祖氏二子長曰武次曰夷合爲武夷君一曰道君第七弟子名屬仁治武夷山名控鶴仙人【並見仙鑑】

尹喜字公文蕭史行第三孝弟明王名康字伯中洪崖先生卽黃帝臣伶倫涓子名蜀梁一作濁梁方回一作雷鬼穀子姓王名詡一名利一號微子東方朔一姓金吳剛字質一作罡【並見名疑】赤將子輿姓蔣曰蔣先生紫陽眞人姓周名義山婉盆子姓施名存【卽壺公見眞誥】羨門子一曰衍門司馬季主男名法育女名濟華並仙淳於叔通一名斟字叔顯玉子姓章名震於吉一名室梓童神姓張名亞子灌口二郎姓李【見朱子語類末】白鹿先生姓李名元洪崖子姓張名蘊字藏眞蜀才姓範名長生李少君字云翼戴孟本姓燕名濟字仲微攺姓名字成子帛舉字子髙唐公昉一名房李八百名脫【日行八百里又問其年曰八百嵗故名八百仙鑑云不知其名此見廣記仙類】

何紫霄字仙良一雲姓鄧淸平吉姓衛名平許劌字道翔小名玉斧李含光本姓蘭公名期許眞君僕許大攺姓午復攺姓幹終南處士姓王名守一鐘離權攺名覺字寂道一字云房號和穀子一曰號云房呂洞賔本名紹先洞賔弟子盧生名英【名疑】藥王姓韋名古麒麟客姓王名瓊韓湘字淸夫一字伯渚【作北渚非】

李玨後攺名寛張志和本名齡侯道華上升太上賜姓李名內芝混成子姓劉名和殷七七名文祥又名道全【名疑作荃】羅公逺一名思逺黙希子姓徐名靈府廣成先生姓劉名元靖東瀛子姓杜名光庭【亦號廣成】

神和子姓屈突名無爲字無不爲薩眞人名守堅海蟾子姓劉名操字宗成徐神翁名守信重陽子姓王名哲本名中孚海璚子姓白名玉蟾羅赤腳名宴

女仙姓名巵言所未錄者及小有異同者

西王母姓楊一曰緱氏一曰侯氏一曰焉氏名回一曰婉妗第三女曰碧霞元君本居西嶽今爲泰山神聖母第四女名林字容眞號南極夫人又紫夫人王母第十三女名蘭號雲林夫人第二十女名玉淸號紫微夫人一云名靑娥字愈意第二十三女名瑤一云名瑤姬號雲華夫人【太平廣記有傳云居巫山今詩家所謂神女也】

王母小女名琬字羅敷號太眞夫人亦曰東嶽夫人上元夫人名阿環【見太平廣記漢武內傳答王母書中名疑謂侍女名阿環恐有訛誤】

靈照夫人李氏老君之姑中侯夫人王氏子喬之妹嫦娥字純狐一曰郁儀竈神蘇吉利妻王氏名博頰一曰竈君夫人姓王字卿忌女六人皆名祭河伯夫人亦曰姓馮名夷織女星侍兒姓梁名玉淸太白上公妻名女媊陽翟夫人姓塗山卽啟母也少室山少姨卽塗山妹姓同太仙女姓西靈名子都【見司馬季主傳】

妙玉女姓尹氏老君母也一曰無上元君九華安妃上眞元君女也名郁賔字靈蕭南嶽夫人姓魏名華存字賢安號紫虛元君旴母姓許氏旴烈之母也

左華九成夫人姓範名定英右嬪元姬姓趙名約羅北寒玉女姓宋名聮娟東華玉女姓燕名景珠林云玉女姓賈名屈庭飛玉女姓鮮名子華毛女名玉姜一云魚氏姊妹二人一名道超一名道逺秦時隠武夷山【巵言止引前說蓋列女傳所載隱華陰山者後說出仙鑑以所隱地生毛竹故名爲毛女】

女幾姓陳氏麻姑姓王氏卽方平之妹【見仙鑑與神仙傳王方平降蔡經家所述小異又宋寧宗勑封麻姑虛寂衝應眞人是女仙亦有眞人之號也】東華玉妃姓淳名文期【見仙鑑女眞張微子傳卽靑童帝君妹也】劉仙姑名懿靖天二女一名旋波一名捉淡捉淡一名瑤光洛神宓妃也一曰伏羲女太女姓顓頊名和智瓊神女姓成公蕚綠華姓楊【一曰羅氏名郁】明香元君李氏名眞多【卽八百妺】樊夫人劉綱之妻名云翹妹爲裴航妻名雲英東陵聖母姓杜【廣記仙鑑等俱作適杜氏】諶母許眞君師名嬰【一云孾】

花姑姓王名靈微何仙姑姓趙名何一名和【名疑】武眞人名元照【見夷堅志】淸眞左夫人姓郭名云蓋右夫人姓楊名玉華許穆夫人陶成女名科斗馬鈺妻孫氏名不二彭耜妻潘氏名蕋珠右雜見廣記禦覽眞誥仙鑑等國朝曇陽子王氏名燾眞【外謝自然等名姓顯然者及名姓不及攷者俱不錄】

仙道姓名有特異者類此條

乞食公者五嶽眞人馮延壽也見列仙傳宋來子下湖浮先生姓施名存一號婉盆子卽壺公也見眞誥東方朔本姓張氏父名夷字少平一曰姓金氏【見名疑】

朔母田氏生朔三日母亡鄰母拾得之時東方始明故姓名曰東方朔【太平廣記】

侯道華將飛升老君遣眞人韓眾下迎賜姓李名內芝審爾則仙家亦賜姓若帝王之爲者奇事也

王梵志不知名字王徳和者見林禽樹有癭大如斗破之中得小兒養至七嵗能言自名曰林木梵天姓王氏後攺名見廣記【又羅公逺被殺後易姓名爲維厶還本舊名姓而去首也】

宋世有木先生名廣莫宣和帝以其道得林靈素之半故易姓曰木本姓雍【仙鑑】

白玉蟾本姓葛除去艸頭以謝天地父母除去勾曲以謝兄弟妻子以中曰字加撇爲姓【江湖紀聞】

王害風王重陽蹤迹詭異若病風者人以名之【本傳】呂純陽幻名【昌虛中回道人呂元圭守谷客無心昌老無上宮主回客人】

漢武外傳女仙名有石公子範成君

仙鑑有稱號詭異而率莫知其姓名者或得姓不得名者他非此類者不錄

倒景君無常先生【並漢武傳】無爲子【仙鑑黃帝傳中】偃松子【名疑】了然子【名疑】赤須子【秦穆公主魚吏】祝雞翁山圖溪父修羊公騎龍鳴稷丘君服閭子龍威丈人犢子【以上並列仙傳】飛黃子【仙鑑】谷希子毓陽子【見姜伯眞傳】白羊公長上公長桑公子上黃先生【以上並列仙傳】慧車子【淳於斟傳】負局先生【仙鑑】幾八兄【廣記】騾鞭客【見怪錄】無英君【周義山傳】掩耳道士【常掩耳走故名】上帝戲臣【長五尺濶三尺雜俎】婆娑寐【唐太宗時人見胡氏管見】偃月子【仙鑑】陰隱客【太平廣記】落魄仙栁條靑【仙鑑】吉畱馨感庭秋【二人俱無姓名一唱吉畱馨一唱感庭秋故名】劉無名劉平阿【仙鑑】趙聖人彭釘筋【三人俱見廣記言事中也】天自在【無姓名常談天也見廣記】三朶花【頭常戴花三朶見蘇子瞻詩注】灰袋費雞師葫蘆生【並見雜俎】僕僕先生【自言姓僕名僕因目爲僕僕先生見廣記】摸先生【無姓名人有疾以手摸之輒愈號摸先生】陳花子【常賣花於市並見眞仙通鑑】何蓑衣獃道僧【二人俱見桯史一人衣蓑衣一似僧又似道而獃故各以爲號】混沌道士【仙鑑】趙麻衣趙縮手【行則縮兩手於胸前見仙鑑】國朝有鐵冠道人周顚仙【郎瑛云鐵冠姓張名景和並識此俟考】

仙傳所載有名流人所共悉而不名其得仙者漫爾筆之其荒誕不必深論其昭灼口耳若東方曼倩李長源輩亦不錄其有沒而爲神者類別則中

王倪得道長生至堯舜時務光自沈復見商武丁世太公望棺中止玉鈐六篇範蠡易號陶朱后復之蘭陵賣藥得仙於北邙山墨翟遇仙長生漢武世尙存介子推逃晉後賣扇東海邊楚狂接輿在蜀峨睂山東園公唐時尙存命洪崖合神丹用裏先生得道爲華子期師司馬季主並男女皆得道居委羽山漢武帝得道尸解以棺中箱杖鬻市人韓崇入大霍山尸解馮良奕世居鹿迹洞中郎宗服胡麻得道居華山張魯辭侯爵白日乘龍升天夏馥從赤須先生得道龍伯髙從刁道林受道得仙【仙鑑龍述是也】姚俊爲北海司命劉翊爲右理司監劉寛遇靑谷先生授杖解法得仙欒巴自殺乘風入林慮山中李少君誅後人見之東海上【自漢武而下其人並見漢書而不云得仙】樊英滅蜀中火災【後漢書載此然同時郭憲欒巴亦然恐有訛者】郗鑑得道居名山唐時尙存【有段碧者見之見太平廣記中】姚失國入山得道徧體生長毛【亦見廣記仙鑑】

蕭子云師杜元老授職爲元洲長史八十二口洞仙徐之才以陰功得道【見女徐仙姑傳】李衛公大歷尙存【廣記仙類】

馬周爲素靈宮仙官謫降李紳姓名預載仙籙中【同上】顏眞卿歸葬惟空棺賈耽以神解稱異人吳道元躍入畫中盧鈞吞金丹得道王叡卒後人見之成都陳陶夫婦並得仙姚平仲騎靑騾入終南蘇養直遇羅浮黃眞人羽化【以上雜見禦覽廣記仙鑑酉陽夷堅等書外盧李林甫等削不載】

女仙則鉤弋夫人攺塟棺中惟絲履一雙【見廣記與史傳互異】王衍女進賢爲湣懷太子妃並婢六出遭掠赴水遇韓西華救度並得仙韓太華乃韓安國妹李廣利妻竇武妹瓊英黃瓊女景華並得道居易遷宮【以上並見眞誥】

唐宗三女玉眞大公主次公主幼眞三公主並從胡天師慧超得仙【見仙鑑胡慧超傳玉眞長公主卽張果傳欲降爲果妻者也】

右皆正史不載而雜見傳記者他如魏太武爲太平眞君【見寇謙之傳中】唐宗爲太陽朱宮仙人楊貴妃爲太上侍女【見楊通幽傳中】唐憲宗爲海島仙人【見伊祁覽傳】宋徽宗爲東華帝君徽宗後爲紫虛眞君【見林靈素傳中】此類皆方士幻惑之說視諸埜史傳聞又不侔故略之

道經所載天五城之上僊聖階秩髙下森如信若所言其蒞事舉職勞不啻於人間王元澤所謂千嵗何益白石先生寧爲地仙不樂飛升有以也顧其說不可具聞其名號時時散見諸傳記中暇讀大洞諸經外旁及稚川貞白及唐宋小說家言得名號可紀者數十百餘彚爲一帙世有好譚天者將挈以贈焉

太極眞人【赤松子見三洞珠囊又杜衝又淮南王又西梁子文見周義山傳徐來勤見葛傳】無上眞人【尹喜見太平廣記諸仙傳下同】太和眞人【尹軌及由世逺又王君】淸虛眞人【王褒又小有眞人亦褒】

大羅眞人【葛爲太羅前身】桐栢眞人【王子喬又李奉仙】

靑蓋眞人【髙世韓】

少室眞人【劉幹壽】

太元眞人【茅盈】

太淸眞人【彭淸宋倫】

太微眞人【尹澄】

秦隴眞人【周亮以下並仙鑑】

靖明眞人【匡續】

西城眞人【王方平】

司命眞人【路大安】

句曲眞人【茅固】

洲眞人【姚坦】

中嶽眞人【髙丘子王仲甫王甫蘇林】西嶽眞人【馮長】

小有眞人【王瓊見怪錄麒麟客傳】

紫府眞人【韓琦見宛委余編】

太梁眞人【魏顯

闕仁】眞人【王道寧】

岷山眞人【陰友宗】

陸渾眞人【郭幼度】

崇山眞人【範伯華】

郁絕眞人【裴仁以上並見眞仙通鑑】淸逸眞人【李白見宛委余編】

華陽眞人【王甫見仙鑑】

太虛眞人【赤松子見魏夫人傳】

九疑眞人【韓偉逺見禦覽引三洞珠囊】淸寧眞人【裴仁見三洞珠囊】

紫陽眞人【周義山張伯端】

一眞人【範伯慈以下並見仙鑑】

九皇眞人【張伯端】

黃庭眞人【王探】

東極眞人【王太虛】

南嶽眞人【陳子微】

潛山眞人【鮑靚兼領】

上淸眞人【司馬承禎見謝自然傳又李少君趙伯元張仲逸並見仙鑑又許諡見禦覽】五嶽眞人【馮延壽見列仙宋來子傳】

淸城眞人【洪崖先生見仙鑑本傳】

南極大明公【匡續】

太極右仙公【葛】

太極左仙公【谷希子】

上淸仙公【許劌又涓子爲北海公見禦覽】

蓬萊右仙公【貿保安】

九左仙公【封瑋】

玉眞上公【崔子文】

紫陽左仙公【石路成見王母傳】

九疑山侯【張上貴】

岱宗神侯【鮑元節又陶侃爲西河侯巵言】

太極仙侯【張奉見禦覽】

水府仙官【郭璞】

東源伯【張石生見仙鑑下並同】

少室仙伯【王逺知又吳涵虛】

華山仙伯【秦叔隠】

靑城仙伯【洪崖子見弇州文集】

潛山眞伯【趙祖陽見仙鑑】

海伯【屈原見巵言】

蓬萊大仙伯【茅盈見仙傳拾遺五眞記】監海伯【溫嶠見巵言】

太極髙仙伯【延蓋公見王母傳】

八元仙伯【柯元首見禦覽】

嵩山伯【陶景見廣記某傳中】

理禁伯【張賔又赤松子爲昆林仙伯】太極左仙卿【黃觀子葉法善】

太極上卿【馬成子】

中元仙卿【羨門子】

洲上卿【尹喜】

西嶽仙卿【李翼】

上淸左卿【許成已上並見仙鑑】

東嶽上卿【茅盈見神仙傳】

眞大卿【瑕丘仲見仙鑑】

太極仙卿【墨翟見巵言】

蓬萊左卿【葉叔茂見仙鑑】

太淸左卿【黃觀子見禦覽】

東府左卿【白石生同上】

東華上佐【楊義見仙鑑】

陽晨大夫【石叔門見禦覽】

英文臺侍郎【金可記見仙傳拾遺】

昆丘侍郎【鮑靚見廣記】

九華侍郎【馬成子見仙鑑下同】

明晨侍郎【夏馥又周暢見數】玉華侍郎【方某及莫某三人見夷堅志】碧落侍郎【沈羲見仙鑑周爰支傳】門下侍中【張良又劉楨徐榦王粲並見巵言又王爲尙書令王嘉徐庶何晏殷浩俱侍郎】太極韋編郎【莊周見酉陽雜俎】

左執蓋郎【封瑋見禦覽】玉臺執蓋郎【郭四朝又茅衷見封瑋傳】太上侍經仙郎【王思眞見仙鑑】

仙臺郎【侯道華見廣記】

修文郎【樂子長卜子夏顏淵蔡邕見巵言】典柄執法郎【淳於叔通見禦覽】

都禁郎【賈誼見巵言又李明期爲玉晨元郎】北天修門郎【紀瞻虞譚同見巵言】

執蓋郎【虞和見巵言又正一上元郎王忠】左理中監【韓崇見仙鑑下同】

右理中監【劉翊】

童初監【範幼安】

東華上淸監【李白】

碧虛上監【董奉】

蓬萊都水監【桓闓】

左副監【謝鯤見巵言又張叔隱爲右仙鑑】太陽都錄大監【魏徴亦見巵言】蓬萊仙監【陶景巵言作蓬萊都水大監】丘監【王弼見宛委余編】

保命丞【茅衷見仙鑑下同】

三官保命司【茅衷又樂長冶爲保命丞】

南嶽司命【李奉仙】

九宮右司保【展土公見列仙傳】都錄司命【郭璞見巵言下同】

鬼官司命【周顗又姚俊爲北河司命】岷峨主司【杜光庭見仙傳拾遺】

地下曹司【沈文通見仙鑑下同】

送迎使者【徐福見沈羲傳】

繡衣使者【孟六奇又冷廣子期並見禦覽】

地下主者【鮑靚見神仙傳】

太淸宮主者【虞善翔見仙鑑下同】南門亭長【郤鑑見巵言下同】

北斗天門亭長【沈文通】

北極判官【鄒宿見仙鑑】

泰山司馬【賈誼見巵言下同】

雷部掌事【劉景文】

紫府押衙【蘇軾】

太博士【莊周見巵言】

蓮花博士【楊廷秀見詩人王屑】洲長史【蕭子云見仙鑑又杜預蔡謨俱爲長史見宛委余編又管條條爲左官禦史見禦覽】五云書閣吏【陳幼霞見容齊隨筆】

神霄散吏【林靈素見本傳】

文星典吏【杜甫見巵言】

髙明大使【許遜見本傳又爲九天遊奕使】中央鬼帝【嵇康見巵言下同】

北方鬼帝【雄又張衡】

閻浮提王【寇準蔡襄】

遮須國王【曹植】

赤龍神王【伊用昌見仙鑑】

五方天帝君【簡肅正見魏夫人傳】西極總眞君【王逺見禦覽傳授部】

東華靑童君【景林眞同上】

唐世君【司馬生見沈義傳】

葉君【王喬見後漢書】

東海靑童君【延陵暘見漢武內傳】

王屋山君【龎籍見巵言】

方丈宮主【九源丈人見列仙傳】

蓬萊長生主【白樂天見仙鑑】

海山院主【白樂天見廣記】

華陽洞主【東方朔見巵言】

芙蓉城主【石曼卿亦見巵言】

靈芝館仙官【王安國見侯鯖錄】太上仙官【東方朔見王母傳】

素靈宮仙官【馬周見廣記】

六押大都統【馬總杜佑】

三天大法師【馬成子並見巵言】泰山老師【崔曙見酉陽雜俎】

太乙師【鬼穀子見巵言】

恆嶽仙人【田吾道榮見仙鑑下同】

大乙仙人【王向見仙鑑】

控鶴仙人【武夷君傳及山誌】

墜地仙人【同上】

林屋仙人【王瑋見仙鑑下同】

柏樹仙童【許遜見本傳】

九華大仙【田先生見廣記】

赤腳大仙【宋仁宗見野史】

斥仙人【項蔓都見仙鑑】

謫仙人【李白見本集又賈眈見廣記仙類】

嵗星精【東方朔見傳】

東海蟾精【徐知常見林靈素傳】混沌初分白蝙蝠精【張果】

凡稱先生者率當時及後世尊稱稱子者率自稱故皆不錄凡眞人系世主所封者不錄凡巵言所列有官號而無職司者不錄錄其當時受封號於太上者或前身爲某仙官者

許旌陽得道贈逺祖由玉虛僕射曽祖琰太微兵衛大夫先祖玉太極把業錄籍典者父肅中嶽仙官賜所居宅曰仙曹左府右皆天帝所令今人但知旌陽拔宅事不知許武仲逃堯後復有此贈未審天上玉虛僕射較地下九州長何似耳

許旌陽拔宅升天后齊有張司空名防遇葛稚川飲仙酒舉族八十二口白日上升許惟一僕並妻爲地仙張亦遺一女使盧瓊爲土地道家好傅防乃爾又蕭子云八十口同居洞中尢奇僻也

太眞科曰玉皇諸錄有百八道君羣仙隨業以補其職三善道者聖眞仙也上品曰聖中品曰眞下品曰仙三淸之間各有正位聖登玉淸眞登上淸仙登太淸玉淸有大省宮殿皇帝王公卿大夫吏民率以聖呼之如聖皇聖帝之類是也男女貴賤各有次第上淸有都玉京七寶紫微率以眞呼之太淸有太極宮殿率以仙呼之其上淸太淸品位列男女次第之統數與玉淸同麟按公卿大夫皆三代以還品秩唐虞尙未聞然則無始之前羣仙位號究竟何稱乎卽以此稱果出三代則人間仰法天上乎抑天上下效人間乎凡道書可笑類如此昔人以赤明龍漢及詩詞體格逐代更變爲疑不知玆類之荒唐有彌甚者漫舉例之

登眞隱訣曰三淸九宮並有僚屬例左勝於右其髙等稱曰道君次眞人眞公眞卿中有禦史玉郎諸小號官位甚多也女眞則稱元君夫人仙之大小男女皆取治所以爲著號外又有仙伯仙丞仙監仙郎等右所列禦史丞監諸郎屬又漢魏以下官稱矣

少室山房筆叢卷二十七

欽定四庫全書

少室山房筆叢卷二十八

明胡應麟撰

玉壺遐覽三

神仙家名號相類者最易混淆赤松子本黃帝時雨師吾邑黃初平得道後慕古赤松因易此名世遂以初平爲赤松子劉孝標博洽冠世亦以金華赤松子爲雨師蓋止據列仙傳言之而神仙傳或未覩也葛稚川當晉過江時與孝標相去不逺唐前書無刻本所篹神仙傳或未行於時故孝標未及覩之又唐張蘊得仙慕古洪崖因自號洪崖子神仙通鑑遂以爲古洪崖姓張考洪崖傳稱堯帝時已三千嵗然則唐虞以前安得後世之姓耶此二事絕類可發一笑端

又初平兄初起後亦攺名魯般蓋兄弟皆襲古神仙名魯般世知其匠巧而不知亦得仙者見神仙通鑑妙思通靈故附於至道未必長生也公輸班與墨翟競巧見戰國子書考墨子絕不及神仙事然道家率以爲得仙太平廣記禦覽皆載之抱朴子引墨子七變法諸幻化之術總之方士依托也【又有墨子枕中記考見經籍考】

王喬尢易舛淆古今未有了此者楊用修王元美巵言俱以爲有二人余別考得三人自謂足據近復憶之誤也仙家王子喬傳子喬卽太子晉字子喬【一云名喬字子晉】遇浮丘公授以至道於緱山乘鶴上升時人觀者咸曰王子登仙遂言曰王卽吾姓因遂稱王子喬並葉縣爲令飛舄之王喬柏人爲令食芝之王喬其爲三人無疑餘舊常載之史書占畢中然三代前以子系字者尙希而是時卽太子亦稱王子其謂王子喬者猶云太子晉爾未必字爲子喬也旣周太子自應姬姓何得以爲氏王傳中王卽吾姓之云蓋不得王子二字之義而彊爲玆說以傅防之耳今詩家稱子晉者亦非【二王喬並載後參閱自明】

王喬者河東人也漢明帝時爲尙書郎出爲葉縣令後天下玉棺於堂前吏人推排終不搖動喬曰天帝獨召我耶乃沐浴服飾寢其中蓋便立覆宿昔塟於城東自成墳其夕縣中牛皆流汗喘乏而人無知者百姓爲之立廟號葉君祠吏人祈禱無不如應若有違犯者立見禍云云

王喬犍爲武陽人也武陽有北平山在益州南一百四十七里髙一千二百丈上有白蝦蟇謂之肉芝食者長生非仙材靈骨莫能致也喬好道望山朝拜積十餘年登山感致因得食之身輕力倍行及走馬后爲柏人令遂於東瓘山得道今武陽有喬仙祠王喬有三同姓名有太子晉王喬有葉令王喬食肉芝王喬乃蜀中神仙也右見太平廣記其謂三人亦不詳考王子喬非王姓也【名疑云卽封禪書王伯僑麟按封禪書作正伯僑非王姓】

又禦覽劍解門引道經云王子渤海之劍鳴空槨王喬景陵之墓劍飛衝霄王子者曽詣鐘山獲九化十變經以隱遁日月遊行星辰後一旦疾終營渤海山夏襄時有發王子墓者一劍在此寢上自作龍鳴人無敢近後亦失所之王子喬墓在景陵戰國時復有發其墓者見一劍人適欲取視其劍忽然上飛去王子喬事舊說浮丘公攜與乘鶴共登嵩山此事又不同解化時年正十五六云云按此子喬劍解事頗新僻並著之此所稱王子不知何人其劍解亦與子喬相亂不可不知【路史云王子喬名超古字開山尢爲奇僻並附記】

漢有二王褒一字子淵武帝時人卽上聖主得賢臣頌者末謂奚必偃仰屈伸若彭祖噫吁呼吸如喬松哉蓋諷武帝之學仙其識趣非道家者流也一字子登元帝時人遇華山異人得道治王屋山號淸虛眞人又後周王褒字子淵唐人避髙祖諱易爲子深亦能文章工詩是有三王褒也然後漢郊祀志又有王褒姓名非武元二帝時以文學道術顯者是漢自有三王褒也【又王母侍女王子登亦仙人名與字同者】

二張衡俱後漢人一字平子以文章名世而精心藝術作渾天儀等世以爲聖人一字靈眞天師張道陵長子靈帝徴爲黃門侍郎不就與妻盧氏並得道白日飛升此二人亦易混淆一升仙一稱聖其時又酷相近然隋時又有張衡卽楊廣遣害文帝者總之有三與三王褒絕類云【郊祀志中王褒乃帶劍入廟者亦妖妄之屬也】

仙鑑注稱衡一字子平頗精象學道繼出事漢爲隴西刺史遷侍中此必後漢列傳中張衡道家者流不能辧而以爲張道陵之子也子平卽平子倒之爲子平耳【仙鑑又有宮嵩蓋卽後漢書於吉弟子宮崇宗訛也】

二王賈一從仙人胡母丘力君服神芝得道見眞仙通鑑一幼引諸父觀眞龍者見太平廣記古今說海

二劉商一唐詩人作胡笳十八拍者見紀事品彚樂府諸書一中山靖王后舉孝廉出仕因學道得仙見太平廣記神仙類仙鑑以得仙者卽唐詩人恐誤然廣記亦錄唐劉商【必有一譌】

二馬自然一馬湘字自然一姓馬名自然見太平廣記及仙鑑等又女仙有謝自然見續仙傳仙鑑又有賈自然

二朱孺子疑一人一服菊花一服枸俱得仙見仙鑑三謝稚堅一與葛相隨一在鹿迹洞一服茯苓度世皆仙人也眞誥注以爲一人三出世耳

二楚康王一名昭以魯襄公二十一年卒見春秋一秦滅六國後得仙今廬山康王谷是也周有二定王魯有二文公楚有二懷王康王得仙者前懷王后也匡續居廬山匡俗字子希居覆笥山二字音相近今詩家互用非是

二曹休俱魏宗室一仕晉爲史官齊梁間或處朝列得神仙之道多遊江湖間見神仙感應傳幹濤下太平廣記四十二卷引之以僻甚詳識此一卽魏將然仙鑑又有曹徳休見十九卷注引王元芝傳云西晉太史蓋卽此人也

二施肩吾一中晚唐間詩人一撰鐘呂傳道集仙鑑以爲卽呂弟子按呂晚唐人則其弟子未必能詩恐當爲二人

二張芝一漢張道陵女得仙者一艸聖亦漢人道陵女見仙鑑

唐張碧欲配李白故字大碧已極可嗤眞仙通鑑又有張白字虛白亦能詩天才敏贍數日間賦武陵春色詩三百餘首尢可笑也然宋宣和時又有張致祥名虛白亦得仙謂卽張白後身益奇矣

二葫蘆生一見酉陽雜俎一見李鄴侯傳並異人並無姓名一人耶二人耶不可曉也

仙鑑有許鵲又有許碏非二人也卽一人譌爲二耳見唐詩紀事及詩話總

弇州五秩初度次公以洪崖移居圖來壽長公跋云此唐張氳先生非古靑城仙伯也李鄴侯畱客嘗稱洪崖先生過人皆笑之夫以爲古靑城仙伯則誕以爲張氳先生不足誕也鄴侯自靈武功成後失不匿迹耳不然安知鄴侯不爲眞而先生不爲誕耶云云

按右長公跋最有妙理眞仙通鑑氳傳末引太平廣記云唐憲宗時韓愈謫潮州行次商山有甥慕雲水得道久不知所之忽迎立馬前送至鄧州曰某師在此山扈倚帝峯爲東園公柔金水玉作九華丹火精微難於暫捨請從此辭問其師曰洪崖先生也

丹霞翁曰洪崖先生聞於古洪崖子於唐其爲二人明甚然洪崖子者宗亦嘗稱先生矣韓甥所遇果何人耶然則憲宗時氳尙隠商山韓湘從而師之況泌當肅代際與氳遊往何足怪者考氳傳尸解於天寶四年又八月復尸解於晉州祿山之亂以靈響助肅宗似在泌前然泌以童子見賞宗世氳於開元七年應召未始不相及也李肇國史補誣昌黎登華陰事又以此爲長源累野史不可憑且可畏哉

傳又稱氳居豫章洪崖山有石磯曰洪崖釣臺石池曰洪崖硯池氳自稱洪崖子宗稱之曰洪崖先生其著耀當時若此鄴侯不應引古洪崖時人亦不應疑畱宿者爲古洪崖仙人也緣泌始謂麻姑送酒而繼有某侍郎索盒故時人傳以爲譏然安知非野史家潤飾爲此耶

洪崖先生傳云洪崖先生者或云黃帝之臣伶倫也得道仙去姓張氏帝堯時已三千嵗矣陶景眞誥云洪崖先生今爲靑城洞眞故靑城山有洪崖司馬天師五嶽朝儀云靑城山洞周回二千里昔洪崖先生服瑯玕花隱去代爲靑城眞人據此則古洪崖治靑城山甚明然傳又云洪崖山在豫章之西山有仙壇臨井上爲洪崖煉丹處五舂臼色渥如丹各圓深二尺餘爲洪崖煉藥處則又似言豫章何耶蓋靑城爲古洪崖所理無疑而豫章則唐張氳先生隱處也或疑洪州是開皇時攺號在唐前然則豫章固舊有玆山張氳焉而井臼則氳之遺迹無感也設帝堯前安有張姓其謂張姓者斷因唐之洪崖而訛矣

仙家好古者蓋莫如張洪崖傳稱天下名賢與氳遊皆以古物爲贈開國公李太子一遣書曰僕聞先生有好古之癖欽仰之久近有張生者晉司馬華九世孫不逺千里以孔子木履一枚見遺云傳寶已二百年觀其先聖所踐之物非敢匿之用是馳獻太子洗馬田遊巖贈尹喜王戎如意杖侍禦史郭翰贈王烈石髓孔子二儀履楊炯贈孔子石硯雄鐵硯僧惟恭贈笻竹杖楊齊哲贈嵇康鍛錘陳平秤僧元亨贈謝靈運須數莖僧智逺贈蔡邕焦尾琴葛洪刮藥箆翛然贈迦葉陀頭鉢秦莊贈河上公注五千言艸本劉守章贈四皓鹿角枕司馬子微贈淮南王藥臼杵周子恭贈古帝王圖一卷節度使張守珪贈海蝦蟆牙長一尺八寸魏肅贈陶潛鳴琴芙蓉冠劉長新贈王喬笙云云據傳氳所得物其荒唐至不可言世人顧以鄴侯一盒爲誕何耶氳以道術動當時所交皆海內名流鄴侯少卽好道寧有不與遊處者長公𨿽偶爾戲筆考之則鄴侯之眞氳之誕若符節合有是哉

賔退錄云吳虎臣於唐異聞集所載開元中道者呂翁經邯鄲道上邸捨中以囊中枕借盧生睡事謂此呂翁非洞賔自序以爲呂渭之孫渭仕徳宗朝今曰開元中則呂翁非洞賔無可疑者而或者又以爲開元恐是開成字亦非也開成𨿽文宗時然洞賔此時未可稱翁本朝國史稱闗中逸人呂洞賔年百餘嵗而狀貌如嬰兒世傳有劍術時至陳摶室若以國史証之止云百餘嵗則非開元人明矣雅言系述有呂洞賔傳云闗右人咸通中舉進士不第值巢賊爲梗攜家隱居終南學老子法以此知洞賔乃唐末人此皆吳說蕭東夫呂公洞詩云復此經過三十年惟應巖谷故依然城南老樹朽爲土檐外稚松靑拂天枕上功名秖擾擾指端變化又刀圭乞與起衰病稽首秋空一劍仙第五句誤用呂翁事又唐逸史程鄕永樂兩縣連接有呂生者居二邑間爲童兒時畏聞食气惟食黃精日覺輕健耐風寒見文字及人語率不忘母及諸妹每勸其食不從後以豬脂置酒中彊使飲生方固拒已噓吸其气忽一黃金人長二寸許自口出卽僕臥困憊移時方起先是生年近六十鬢髮如漆至是皓首恨惋垂泣再拜別母去之茅山不知所終此又一人也何神仙多呂氏乎右俱賔退錄語然神仙家又有呂志眞又有呂恭呂大郎俱得道長生見仙鑑蓋不止前數人也【又呂尙亦尸解棺中惟六弢見仙鑑】

仙鑑鐘離傳稱權仕漢爲諫議爲大將皆附防舊史人名極可笑予已辯之丹鉛新錄中考神仙家又有鐘離簡兄弟亦漢時人皆得仙又鐘離安晉時人許旌陽弟子亦得仙權後攺名覺字寂道嘗自稱天下都散漢見宣和書譜元人傳奇因訛爲漢鐘離今遂舛謬相承不知漢時得仙者自是鐘離簡晉時得仙者自是鐘離安於鐘離權悉無與也權自顯於宋世王定國嘗與遊王老志爲其弟子蓋宣和間人恐亦非唐人也

生在儒家偶太平元纁重滯布衣輕誰能世路趨名利臣事玉皇歸上淸右李升詩元白仝時人近呂純陽傳謂此洞賔作非然唐詩紀事亦不收此詩因錄之

自王重陽全眞教行而趙昌父選唐絕尢延之紀唐詩皆取鐘呂作世遂亡弗以二子爲唐人者以余考之呂蓋五代人而鐘顯宋世其不得爲唐人一也何以明之鐘呂傳道集稱施肩吾撰肩吾中唐後人於呂爲前輩不應爲其弟子借令受道之士齒非所拘則唐人之好奇語誕什倍宋時如怪杜陽異聞甘之類往往假稱神怪以自發其詞而呂之顯迹宋世婦人童子稔能傳述胡唐之小說無片詞及之僅傳道一集耶此其不得爲唐人一也【鐘呂顯迹宋世則國史及宣和書譜及夷堅志諸家小說紛然備載唐絕不聞】又太平廣記采摭累朝小說數百家至唐人撰述宋初存者什九亡弗備收如神仙一類捲至數十卽杜子春輩之無稽紀錄不遺乃鐘呂傳道集竟不見采考之總目亦無其名其書𨿽見於文獻通考而劉昫舊唐書志中不列則其僞作而托名肩吾無可疑者此其不得爲唐人二也【傳道錄必宋人因呂顯著後托名肩吾姓氏或其人與施名姓相同撰述此書世人遂妄傳唐世作通考後出故也】

鐘之詩可見者惟二絕句呂之詩可見者僅一絕一律然尢延之所采竟不知得之何書趙昌父又因延之計敏夫紀事又本之尢趙而元好問鼓吹一律又不審得之何書者也然則三絕一律庸知非鐘呂宋時之作諸公因其自稱唐人故從而彚之於唐耶庸知非當時因二公顯迹而好奇者托附其名好事者遂目爲其作耶【觀虞伯生麻店一詩滕玉霄訪友一詩當時皆以爲呂作則他可例見矣】

考呂之顯迹五代見於雜說者其句有飲海兒人不識燒山符子鬼難看見於詩話者其句有一粒粟中藏世界半升鐺裏煮山川似是本詩而朝遊北海暮蒼梧亦可信者然皆五代小說所載也【傳燈謂見黃龍恐僧家附防不足信】鐘之詩句可徴者莫厭追懽笑語頻一首然僅宣和書譜及之也自余呂之顯迹幾徧天下率宋南渡以前鐘之顯迹惟王定國一書及王老志爲弟子耳其謂鐘爲呂師止宣和書譜一言余𨿽呂自言未嘗數數也賔退錄引宋朝國史載闗中逸人呂洞賔年百餘嵗狀如嬰兒時至陳摶室據國史宋得天下距五代又數十年此日才云百嵗則洞賔之爲五代時人灼然可見而施肩吾傳道集之贗不加辯而自明矣【陳希夷亦載呂與宋初國史仝】

少室山房筆叢卷二十八﹤子部﹐雜家類﹐雜編之屬﹐少室山房筆叢正集﹥

欽定四庫全書

少室山房筆叢卷二十九

明胡應麟撰

玉壺遐覽四

吾郡金華山道書爲三十六洞元之天世傳神仙窟宅今赤松鹿田奇迹至眾所盛稱者黃初平兄弟叱石成羊事余以神仙著郡中則張眞其人捨是渺不復聞卽郡乘紀載亡幾餘暇讀道書洎諸家傳記小說得其人與事之相類者凡涉吾郡輒錄之未旬而駸駸成軸因附錄遐覽之末庶朝夕諷詠如躬覩之萬一異時爲邂逅之階云

龍城錄云金華山卽今雙谿別界其北有仙洞俗呼爲劉先生隱身處其內有三十六室廣三十六里石刻上以松炬照之云劉嚴字仲卿漢室射聲校尉當恭顯之際極諫被貶於東陬隱迹於此莫知所終卽道士蕭至所記也山口人時得玉篆牌俗傳劉仲卿每至中元日來降洞中豈仲卿亦梅子眞之徒歟按此事不見漢諸雜說故吳禮部詩話以爲卽劉孝標紫薇巖也然孝標名將後此山而朽則以紫薇爲仙窟孝標爲仙官亦亡不可者

夷堅志云金華赤松觀爲九天女煉丹所丹始成凡三粒一祭天一祭地皆瘞於隱所一以自餌蓋不知幾何世矣宣和間某道士獨坐竹軒見所養雞啄龍眼於竹根下甚大而有光急起奪得之香气襲人意所謂神丹也未敢服密貯以器寘三淸殿前願見者則焚香啟鑰以示後爲遊士攫取以像前供水吞之奪不可得亟集眾擒之士飄然行池水上如飛明日或見其坐水底水皆湧沸竟莫知爲何人道士悵然自悔汲水滌盛丹器飲之自是面如童顏唇赤左右手軟如綿年九十尙彊健雞亦活三十年

後漢書云徐登者閩中人也本女子化爲丈夫善爲巫術又趙炳字公阿東陽人能爲越方時遭兵亂疾疫大起二人遇於烏傷溪水之上各試所能登乃禁溪水水爲不流炳復次禁樹卽生荑二人相視而笑炳以登年長師事之相與共行禁法所療皆除後登物故炳東入章安船人不和之炳乃張蓋坐其中長嘯呼風亂流而濟於是百姓神服從者如歸章安令惡其惑眾收殺之人立祠於永康蚊蚋不能入也

神仙傳漢神爵元年東吳金華山世傳多地行仙有木客薪於山中見兩黃冠棊於松下木客隅坐而窺之黃冠棊自若也良久欠伸欲歸俄失黃冠所在而棊殘之局在地未收舉手中斧視之柄已爛壞大驚疾馳出山而陵谷已攺國邑非舊問路人今爲何時有對者曰宋元嘉十三年也於是木客太息因隱於山中按玆事世傳爲王質在衢州爛柯山據此乃在吾鄕而世絕不傳因錄之爲郡乘補逸

神仙通鑑云王質晉時東陽人也入山伐木至信安郡石室山遇見石室中有數童子圍棊歌笑【一云遇赤松子與安期生奕棊】質置柯觀之童子以棗如核與質令含咽其汁便不覺饑渴童子云汝來已久可還質取斧柯爛已盡質便歸家記已數百年親舊零落無復存者復入山得道百餘年人往往見之後亦升天而去浙江信安有爛柯山卽其地也今屬衢州西安縣按此乃爛柯之說然亦以爲東陽人而神仙傳事在漢世安知此說不因彼假托耶此赤松子當亦是牧羊君世但知黃氏兄弟今復得觀棊事信吾郡多奇也

仙鑑雲路大安一名光大寧軍內黃縣人也後徙居婺州乃漢路溫舒九世孫於順帝漢建安元年九月十五日子時誕生神淸骨秀髮疎眼靑襲學箕裘博通經史居華山以混元籙傳之丁義以混元經傳之郭璞以混元法傳之許旌陽以混元鍼灸傳之妙通朱仙大安元年八月十二日夜夢太上老君謂曰年與名同可以衝天遂於是嵗羽化至今言混元者宗之稱眞人

孫遊嶽字穎達東陽人潛神希微嘗步赤松澗縉雲堂卜終焉之地宋文帝太初中簡寂先生至廬嶽乃執籍事之遂授三洞法經及楊許二眞人墨迹其後茹芝卻粒又専服谷仙丸六十七年顏色精爽老而愈少以七年五月中忽沐浴安坐而終門弟子數百人惟陶景爲入室以三洞經及楊許墨迹竭篋相付後景因撰眞誥行於世麟按二子一爲旌陽祖一爲貞白師可謂吾郡羽流巨擘而世寡知者故特著之今惟遊嶽尙見郡乘中大安生漢世在黃初平傳大士前又異教中第一開山祖也

眞誥云陳雷者東陽人幼出許長史門長史常使典有經書頗加訓授兼得長史自步七元星圖長史去後因還東陽義熙十三年與東陽太守任城魏欣之兄子二人共合丹丹成三人前後服服皆有神異托迹暫死化遁而去雷有孫名某號爲長樂今居永康橫江橋北按魏欣之爲金華守仙去今無復知者陳雷出處尢僻也

唐紀聞云王賈覃懷人有道術年十七爲婺州參軍以事到東陽令有女病魅數年醫不能愈令邀賈到宅置茗饌而不敢有言賈知之謂令曰聞君有女病魅當爲去之因爲桃符令置所臥牀前女見符泣而罵須臾眠熟有大貍腰斬死於牀下疾乃止時杜暹爲婺州參軍賈與同泛錢塘觀江潮入水底探大禹金匱玉符俄卒於道謂暹曰我三天人也以罪謫人間二十五年今期滿矣【右見太平廣記三十二卷仙鑑又有一王賈非此人】

續仙傳云眞子姓張名志和字子同會稽山陰人一云婺州金華人始名齡十六擢明經對防仕自號煙波釣徒得道羽化事甚著不備錄

陳簡婺州金華縣小吏也早入縣未啟闗忽逢道流行甚急簡不覺隨之行及一宮觀殿宇森聳道流引之至一室有几案筆墨之屬以黃素書一卷紙十餘幅授之曰以汝有書性爲我書之視之皆古篆文素不識篆字試按本書之半日已畢道流以一杯湯與飲曰此金華神液飲之壽不可限因勞謝遣之曰世難復來此金華洞天也出門恍如夢覺已三日矣還家習篆書遒勁異常不復飲食太守異其事以爲神仙判縣狀曰方得祕篆有此嘉祥旣彰懷道之階允協成功之兆簡尋復入金華山莫知所終

葆光錄云婺州有僧入山見一人古貌巾褐騎牛手執鞭光鑠日色叩角而歌曰靜居靑嶂裏髙嘯紫煙中塵世連仙界瓊田前路通僧揖之不應馳步趨之不及望赤松而去

仙鑑云梅眞人蕭侍郎皆隱玉笥山時人多見之梅卽南昌尉梅福也蕭卽梁之公子子云也自東陽太守避侯景之亂全家入山二人俱得道於此山右見髙師道傳按蕭子云爲東陽太守郡誌所不載錄之

仙鑑云謝允老字道通歷陽人幼時爲人所掠賣往東陽久之告官被誣陷烏傷獄將入死夜有老翁授其符又有黃衣童子往來於是得免晉成帝咸康中至襄陽武當山見戴孟觀其風骨卽先來獄中授符者也

夷堅續志云徐上捨婺州人泛舟趨杭忽舟漏梢子請上岸塞舟事畢皆跣足而入同舟人見其足大小指皆短問之曰自出母胎一足指皆向後越二年忽有道人來必欲見乳母抱出示之道人命烹一小羊用羊皮裹其足一宿次早掀開則其指皆向前但視足指其大小皆短耳

杜亞歸金華人宋紹興間因病風兩足拘攣行丐於市淳祐癸丑八月十七夜月明如晝見一人靑巾皁縧白襴衫於路傍采雜艸挼碎掬溝之污水若彈然授之曰汝可食此亞歸餌之其人曰明夜再來會我於此遂去覺腹中攪戚不自安曳行至橋上倚柱假寐良久方覺其一足略能伸試扶欄起立骨磔磔然有聲自此能行

修羊公魏人華陰山石室中有懸石榻臥其上石盡穿陷略不動時取黃精食後以道聞於上漢景帝禮之使止王邸中數嵗道不可得有詔問公何日發語未幾牀上化爲白石羊題其脇曰修羊公謝天子後寘石羊於通靈臺上羊後復去不知所在按黃初平叱石化羊事人共知者此乃仙化爲石尢奇仙家羊事頗眾左慈亦化羊羊城五仙騎五色羊老子期尹喜於靑羊肆今靑牛事盛見援引靑羊詩家亦間用之【又史建每逺行寄羊數十口於人不飲食又有白羊君又白羊公子爲王輝師又葛由騎木羊見列仙傳】

成君平者長沙郡人也年十五兄使牧鵞羊忽遇一仙翁將入東華山兄後尋至山中見君平因問所牧鵞羊何在君平指白石曰此是也遂驅起令隨兄去旬日卻還山下復化爲石今猶存焉因名此山爲鵞羊山此山在長沙縣北二十里本名東華亦謂之寶山上有仙壇山丹竈畢田詩云羽客何年此煉丹尙畱空竈鎭靑山雲中雞犬仙應有山下鵞羊石轉頑湘渚幾回滄海變遼城無復令威還何年仙馭重來此盡遣飛騰上九闗【按仙鑑此事全仿黃氏兄弟其僞無疑然世絕不傳因錄此】

黃野人葛僊之弟子也【或云葛仙之】稚川棲山煉丹野人隨之葛旣仙去畱丹於柱石之間野人自外至得一粒服之爲地行仙今肉身常在世間有緣者或遇之【出羅浮圖志】後有人遊羅浮宿畱巖谷間中夜見一人身無衣而紺毛覆體意必仙也乃再拜問道其人了不顧但長嘯數聲響振林木歌詩云云來萬嶺動云去天一色長嘯兩三聲空山秋月白其卽野人明矣又宋度宗咸淳中客有戴烏方帽著鞾往來羅浮山中見人則大笑反走三年不言姓名他日醉歸忽取煤書壁上云云意不知滄海春光欲上翠微人間一墮千刼猶愛梅花未歸書畢渡海而去豈非野人之儔侶乎右二則見仙鑑蓋會萃羣說合而爲一以皆系羅浮耳前詩詩文玉屑嘗引之而不言姓名後詩杜淸碧谷音所載二作皆有致然未必卽晉時野人大槪宋人格調耳

楊用修錄古碣仙詩二句云逺岫出浮雲遙空沒歸翼以爲不知名氏余謂此二語格頗類晉人及三謝非唐後語也

馬湘秦望山詩云太乙初分何處尋空畱歷數變人心九天日月移朝夕萬里山川換古今風動水光吞逺嶠雨添嵐气沒髙林秦王漫作驅山計滄海茫茫轉更深右馬自然七言律一首自然晚唐人稱得道者此詩句格崢嶸尙有大歷前意景聨居然作者仙家流未易辦玆亦古今羽客第一首也自然又有一絕云昔日曽隨魏伯陽無端醉臥紫金牀羣仙拍手嫌輕薄謫向人間作酒狂殊豪宕可喜第與許碏詩頗相亂碏亦晚唐視湘稍後云

許碏自稱髙陽人少爲進士累舉不第晚學道於王屋山周遊五嶽名山洞府後從峨睂山經兩京復自荊襄汴宋抵江淮茅山天臺四明仙都委羽武夷霍洞羅浮無不徧歷到處皆於懸崖峭壁題云許碏自峨睂山尋偃月子到此觀筆蹤者莫不嘆其神異竟莫識偃月子也後多遊廬山嘗醉吟曰閬苑花前是醉鄕踏翻王母九霞觴末二句全與馬同不知竟爲誰作許後白日飛升於酒樓按呂純陽稱唐進士余考之實五代人許則眞晚唐舉子而罕知者故錄之出入仙鄕不記春豈知塵世有寒溫兒家只在西山裏除卻白雲誰到門因於君出逰經時不歸獨步醮壇有感而作昨日因遊到翠微醮壇風冷杏花稀碧桃爲我傳消息何事人間去不歸右許旌陽僕幹大妻作見仙鑑七言絕齊梁始有之二詩僞作無疑然亦自成語附錄之

少室山房筆叢卷二十九

欽定四庫全書

少室山房筆叢卷三十

明胡應麟撰

雙樹幻鈔上

隋經籍志曰佛經者天竺之迦維衛國淨飯王太子釋迦牟尼所說釋迦當周莊王之九年四月八日自母右脇而生資貌奇異有三十二相八十種好捨太子位出家學道勤行精進覺悟一切種智而謂之佛亦曰佛陀亦曰浮屠皆梵語也華言譯之爲淨覺其所說曰人身𨿽有生死之異至於精神則常不滅此身之前則經無量身矣積而修習則成佛道天地之外四維上下更有天地亦無終窮然皆有成敗每一成敗謂之一刼自此天地已前則有無量刼矣每刼必有諸佛得道出世教化其數不同今此刼中當有千佛自初刼至釋迦已七佛矣其次當有彌勒出世必經三防演說法藏開度眾生由是道者有四等之果一曰須陁洹二曰斯陁含三曰阿那含四曰阿羅漢至羅漢者則出入生死去來隱顯而不爲累阿羅漢已上至菩薩者深見佛性以至成道每佛滅度遺法相傳有正象末三等醇醨之異年嵗逺近亦各不同末法已後眾生愚鈍無復佛教而業行轉惡年壽促短經數百千載間乃至朝生夕死然後有大火大水大風之災一切除去之而更立生人又歸淳朴謂之小刼每一小刼則一佛出世初天竺中多諸外道並事水火毒龍而善諸變幻釋迦之苦行也是諸邪道並來嬲惱以亂其心而不能得及佛道成盡皆摧伏並爲弟子弟子男曰桑門譯言息心而總曰僧譯言行乞女曰比丘尼皆剃落髮須釋累辭家相與和居治心修淨行乞以自資而防心攝行僧至二百五十戒尼五百戒俗人信馮佛法者男曰優婆塞女曰優婆夷皆去殺盜淫妄言飲酒是爲五戒釋迦在世教化四十九年乃至天龍神鬼並來聰法弟子得道以百千萬億數然後於拘屍那城娑羅雙樹間以二月十五日入般涅槃涅槃亦曰泥洹譯言滅度亦言常樂我淨初釋迦說法以人之性識根業各差故有大乘小乘之說至是謝世弟子大迦葉與阿難等五百人追共撰述綴以文字載爲十二部後數百年有羅漢菩薩相繼著論贊明其義此佛經教所自始也又云推尋典籍自漢已上中國未傳或云久已流布遭秦之世所以湮滅其後張騫使西域蓋聞有浮屠之教哀帝時博士弟子秦景使伊存口授浮屠經中國人未之信也後漢明帝夜夢金神飛行殿庭以問於朝而傅毅以佛對帝遣郎中蔡愔及秦景使天竺求之得佛經四十二章及釋迦立像並與沙門攝摩騰竺法蘭東還愔之來也以白馬負經因立白馬寺於洛城雍門西以處之其經緘於蘭臺石室而又畫像於淸源臺及顯節陵上章帝時楚王英以崇敬佛法聞西域沙門賫佛經而至者甚眾永平中法蘭又譯十住經其餘傳譯多未能通至桓帝時有安息國沙門安靜賫經至洛翻譯最爲通解靈帝時有月支沙門支讖天竺沙門竺佛朔等並翻佛經而支讖所譯泥洹經二卷學者以爲大得本防漢太守竺融亦崇佛法三國時有西域沙門康僧會賫佛經至吳譯之吳主孫權甚大敬信魏黃初中國人始依佛戒剃髮爲僧先是西域沙門來此譯小品經首尾乖舛未能通解甘露中有朱仕行者往西域至於闐國得經九十章晉元康中至鄴譯之題曰放光般若經太始中有月支沙門竺法防西遊諸國大得佛經至洛翻譯部數甚多佛教東流自此而盛石勒時常山沙門衛道安性聰敏誦經日至萬餘言以胡僧所譯維摩法華未盡深防精思十年心了神悟乃正其乖舛宣解釋時中國紛擾四方隔絕道安乃率門徒南遊新野欲令宗所在流布分遣弟子各趨諸方法性詣州法和入蜀道安與恵逺之襄陽後至長安苻堅甚敬之道安素聞天竺沙門鳩摩羅什思通法門勸堅致之什亦聞安令問遙拜致敬姚萇始二年羅什至長安時道安卒後已二十載矣什深慨恨什之來也大譯經論道安所正與什所譯辭義如一初無乖舛初晉元熙中新丰沙門智猛防杖西行到華氏城得泥洹經及僧只律東至髙昌譯泥洹爲二十卷後有天竺沙門曇摩羅讖復賫胡本來至河西沮渠遜遣使至髙昌取猛本欲相參驗未還而遜破滅姚萇始十年猛本始至長安譯爲三十卷曇摩羅讖又譯金光明等經時胡僧至長安者數十輩惟鳩摩羅什才徳最優其所譯金光明曇摩懺所譯泥洹等經並爲大乘之學而什又譯十誦律天竺沙門佛陁耶捨譯長阿含經及四方律兜法勒沙門曇摩難提譯增一阿含經曇摩耶含譯阿毘曇論並爲小乘之學其餘經論不可勝紀自是佛法通極於四海矣東晉隆安中又有賔沙門僧伽提婆譯增一阿含經及中阿含經義熙中沙門支法領從於闐國得華嚴經三萬六千偈至金陵宣譯又有沙門法顯自長安遊天竺經三十餘國隨有經律之處學其書語譯而寫之還至金陵與天竺禪師防羅辧定謂僧只律學者傳之齊梁及陳並有外國沙門然所宣譯無大名部可謂法門者梁武帝大崇佛法於華林園中總集釋氏經典凡五千四百卷沙門寶唱撰經目錄又後魏時太武帝西徵長安以沙門多違佛律羣聚穢亂乃詔有司盡坑殺之焚破佛像長安僧徒一時殲滅自余徵鎭豫聞盡亡匿得免者十一二文成之世又更修復熙平中遣沙門慧生使西域采諸經律得一百七十部永平中又有天竺沙門菩提畱支大譯佛經與羅什相埒其地持十地論並爲大乘學者所重後齊遷鄴佛法不攺至周武帝時蜀郡沙門衛元嵩上書稱僧徒猥濫武帝出詔一切廢毀開皇元年髙祖普詔天下任聴出家仍令計口出錢營造經像而京師及並州相州洛州等諸大都邑之處並官寫一切經置於寺內又別寫藏於祕閣天下之人從風而靡競相景慕民間佛經多於六經十百倍大業時又令沙門智果於東都內道撰諸經目分別條貫以佛所說經爲三部一曰大乘二曰小乘三曰雜經其餘自後人假托爲之者別爲一部謂之疑經右隋志敍浮屠源流經教顚末最爲詳備因錄之按梁武世奘未至西域而華林結集已五千四百餘卷貞觀中所取諸經六百餘部宋至五季禪學系興復代有增益乃今藏卷帙亦相去不逺何耶蓋梁武后罹湘東周武等變兵火蕩焚至唐存失幾且相半隋志𨿽唐初纂修苐存其目故累代增益僅少加於舊而已【前言張騫蓋漢武時者漢明時又有張騫使西域取佛經而返二張騫同漢人同使西域絕奇事】

貞觀七年法師奘遊天竺求法達於王捨城奘生洛州偃師陳氏隋季出家具戒博貫經籍每慨前代譯經多所訛略誌遊西土訪求異本以參訂焉以三年冬抗表辭帝制不許卽私遁自原州出玉闗抵髙昌髙昌王麯丈秦奉奘行資防送達於賔從僧伽論師夫俱捨因明大毘婆娑等論至大林國從婆羅門學中論及異道典借時婆羅門七百餘嵗至防底國從伏光法師學對法宗顯理門等論至那伽羅國從月胃論師學眾事分毘婆娑至祿勒那國從闍那屈多三藏學經部毘婆娑及薩婆多部辧眞等論至麯闍國從毘邪屖那三藏學二毘婆娑王有勝兵十萬雄冠西域奘與胡商八十許人渡殑伽河彼俗以人祀天奘與諸商被執以奘風度特異將戮以祭俄大風作塵沙漲天晝日晦防彼眾震懼以奘爲聖人遂釋之至中天竺遇大乘居士爲奘開瑜伽師地卽入王捨城彼預聞奘至具禮郊迎之安置那蘭陀寺寺七寶所成僧以萬數奘見上方戒賢論師時春秋一百有六道徳爲西土宗師號正法藏國主以十城租賦奉之奘啟以求法意賢咨嗟流涕曰吾頃疾病且死忽夢文殊大師謂吾曰女未應厭世後三年震旦有大沙門從女受道自爾已來今三稔矣於是慰喜交集有同宿契焉奘見王王給象車從者三十輩日供上饌饌有龍腦香乳蘇蜜及大人米米香聞百步然國產不多惟君長與後及主法上徳與焉奘寓其國從正法藏窮探大乘祕奧日益智證云至貞觀十六年三藏奘法師發王捨城入祗羅國國主郊迎之已而問曰而國有聖人出世作小秦王破陣樂爲我言其爲人奘麤陳帝神武削平天下躬行堯舜之治其王大驚卽以靑象名馬助奘防經而還以貞觀十九年至長安文皇驚喜手詔飛騎迎之親爲經文作序名聖教序云按奘師蠒足大荒所歷西域數十國冒險犯艱屢濵死地卒羅致諸經返於中夏可謂曠刼之奇惜所撰大唐西域記今不復傳於世王司寇元美跋聖教序云文皇手定中原志得而無所事事興盡而感慨隨之不之於長生則之於因果亡惑也防哉斯言並錄諸此云【按奘初入西域遇異僧授以心經見廣記】

浮屠學不出教與禪二端宋太史敍之極詳其文云西方聖人以一大事因緣出現於世自從鹿野苑中直至於跋提河演說苦空無我無量妙義隨機鈍利分爲頓漸無小無大盡皆攝入薩婆苦海旣滅度後其弟子阿難陀多聞總持有大智慧結集爲修多羅藏而諸尊者或後或先各闡化源優婆離集四部律謂之毘尼金剛薩埵於毘盧遮那前親受瑜伽五部謂之祕密章句無著天親頻升知足天宮咨參慈氏相與造論發明大乘謂之惟識宗防西竺龍勝以所得毘羅之法其綱要謂之中觀論燉煌杜法順深入華嚴不思議境大宣防謂之華嚴法界觀毘尼之法魏嘉平初曇阿羅始持僧只戒本至洛陽而曇無徳曇諦等繼之立羯磨法唐南山澄照律師道宣作疏明之四分律遂大行是爲行事防非止惡之宗薩埵以瑜伽授龍猛猛授龍智智授金剛智唐開元中智始來中國大建曼茶羅法事大智道气大慧一行及不空三藏咸師尊之是爲瑜伽微妙祕密之宗唐貞觀三年三藏奘往西域諸國會戒賢於那蘭佗寺因受惟識宗防以歸授慈恩窺基基乃网羅舊說廣制疏論是爲三乘法相顯理之宗梁陳之間比丘恵聞因讀中觀論悟防遂遙禮龍勝爲師開空假中三觀正觀法門以法華宗防授慧思思授天臺國師智顗顗授灌頂頂授智威智威授恵威恵威授朗朗授湛然是爲四教法性觀行之宗隋末順以法界觀授智儼儼授賢首法藏至淸涼大綂國師澄觀追宗其學著華嚴疏論數百萬言圭峯宗密繼之而其化廣被四方是爲一念圓融具徳之宗瑜伽久亡南山亦僅存其盛行於今者惟天臺慈恩賢首而已此則世之所謂教者也世尊大法自迦葉二十八傳至菩提達摩達摩悲學佛者纒蔽於竹帛間乃教外別傳之防不立文字而見性成佛達摩傳慧可可傳僧璨璨傳道信信傳忍忍傳曹溪大鑑禪師慧能而其法特盛能之二弟子懷讓行思皆深入其閫奧讓傳道一一之學江西宗之其傳爲懷海海傳希運運傳臨濟慧照大師義立三門防厲學徒是爲臨濟之宗海之旁出爲潙山大圓禪師靈祐祐傳仰山智通大師慧寂父唱子和微妙機不可湊泊是爲潙仰之宗思傳希遷遷之學湖南主之其傳爲道悟悟傳崇信信傳宣鑑鑑傳義存存傳雲門匡眞大師文偃偃之气宇如王三句之設如靑天震雷聞者掩耳是爲雲門之宗沙師備偃之同門友也其傳爲桂琛琛傳法眼大師文益益𨿽依華嚴六相唱明宗防迥然獨立不涉九情是爲法眼之宗遷之旁出爲藥山惟儼儼以寶鏡三昩五位顯訣三種滲漏傳曇晟晟傳洞山悟本大師良價價傳曹山元證大師本寂而復大振是爲曹洞之宗法眼再傳至延壽流入髙句驪仰山三傳至芭蕉徹當石晉開運中遂亡弗繼雲門曹洞僅不絕如綫惟臨濟一宗大用大機震蕩無際若聖若凡無不宗仰此則世之所謂禪者也嗚呼教之與禪本無二門依教修行蓋不出於六度等行而禪定特居其一由眾生根有不齊故先佛示化亦不免於異耳柰何后世各建門戶互相盾矛教則譏禪滯乎空寂禪則譏教泥乎名相借借紛紛莫克有定是果何爲者耶此則教禪異塗猶可說也自禪一宗言之佛大勝多與達摩同學禪觀達摩則逺契眞宗勝多所見一差遂分爲有相無相定慧戒行無得寂靜六門非達摩辟之安能至今廓如也慧能與神秀同受法於忍能則爲頓宗秀則別爲漸宗荊吳秦洛各行其教道一神防又同出於能者也道一則宻受心印神會則復流於知解一去弗返而其末流若大珠明教慈受輩何以議爲自教一宗言之慈恩立三教天臺則分四教賢首則又分五教麤妙各見漸圓互指終不能歸之一致可勝嘆哉此𨿽通名爲教各自立宗猶可說也自夫本教之內言之律學均以南山爲宗眞悟智圓律師允堪著防正記等文識者謂其超出六十家釋義之外至大智律師元照復別以法華開顯圓意作資持記又與防正之記殊指矣四明法智尊者知禮孤山法慧大師智圓同祖天臺同學心觀眞妄之異觀三諦之異說旣已抵牾之甚霅川仁嶽以禮之弟子又操戈入室略不相容諫書辯謗之作逮今猶使人凜然也其他尙可以一二數哉𨿽然適長安者南北異塗東西殊轍及其所至未嘗不同要在善學者愼夫所趨而已比丘永壽嘗以閩僧一源所著防教編示予自大迦葉至於近代諸師皆有傳贊文辭簡古誠奇作也壽獨惜其不著教禪承傳同異之詳請予爲記以補其闕略予因以所聞疏之如右

右歷敍禪教二宗本末粲然指掌非綜練釋門者不易至斯第以雲門法眼並出靑原亦仍傳燈諸錄之誤蓋道悟有二人同居荊南同示寂於元和間一居天皇寺一居天王寺居天皇寺者婺州張氏子符載爲塔碑謂與藥山並爲石頭上足一傳爲恵眞再傳爲幽閒三傳爲文賁遂止不傳居天王寺者渚宮人崔氏子玉之後初參馬祖後謁石頭得法傳龍潭崇信信傳徳山宣鑑鑑傳雪峯義存存傳雲門文偃爲雲門宗存又傳羅漢桂琛琛傳淸涼文益爲法眼宗其顚末見丘素所撰塔碑甚詳景濂蓋但據五燈會元等書敍錄而不及深考也然則禪之五宗僅洞山出石頭下而洞山師雲巖雲巖師藥山藥山馬祖亦從悟入者也六祖謂馬駒踏殺天下人信矣

夾山臨遷化謂洛浦曰石頭一枝看看卽滅矣洛浦曰他家自有靑山在夾山曰如是吾復何憂按夾山師徳誠徳誠師藥山考其世次正與龍潭徳山同時又洛浦本出臨濟門歸夾山日巖頭雪峯浸顯安得有一枝卽滅之嘆卽此足徴道悟之有二而龍潭徳山雲門法眼皆南嶽派矣今混淆爲一南嶽宗派旣不明而天皇之道悟及其徒三世皆湮沒無可徴致足慨也其說詳林間錄佛祖通載甚明王子充叢錄所敍禪宗悉抄節宋太史亦未之詳考也【禪宗正脈亦然】

潙山法眼二宗皆迄於唐末五代間是時曹洞雲門亦寂寥無卓見者獨臨濟一傳爲興化興化再傳爲南院南院三傳爲風穴風穴四傳爲首山首山五傳爲汾陽汾陽六傳爲石霜石霜七傳而爲黃龍南楊岐防臨濟一宗至是大振南下出晦堂眞淨晦堂下出悟新眞淨下出從悅而張無盡師之防下出法演法演下出圓悟圓悟下出宗杲而張無垢師之自宗杲出而學徒徧天下縉紳儒流茅靡麐集無論雲門曹洞卽黃龍一派亦寂寥矣

禪家五宗獨臨濟爲盛倡自黃蘗陸州皆大機逸格而臨濟自一悟後縱橫揮霍迥出常情歷世五傳知識不乏至宋初而石霜再振黃龍楊岐二派遂徧海宇南渡而後徑山復出舉代趨風宋太史所謂若聖若凡無不瞻仰自臨濟一宗觀之非虛語也然大慧後嗣者式微而紫陽廣漢金溪四明輩出儒術復大盛於當時諸緇流又落莫矣考智邵談道伊洛日正黃龍楊岐後而大慧前是時釋門亦稍式微足徴吾道與異端相爲盛衰若符契也

當宋之南渡禪門宗匠皆萃於南北方遂無一有聞者金人索浮屠大慧幾在行而復不果正猶六朝文士畢集荊吳間蓋气運使然也是時道教稍衰替而王重陽以全眞崛起中土學徒譚馬丘劉輩從者數十百人其說時有合於釋氏又爲道門之別傳矣

古世𨿽極崇釋氏而禪學爲教門所排不絕如縷蓋盛衰之理勢必致然乃元之教門亦迄無顯著者而劉文貞特以事功顯帕克思巴位帝師號皇天之下一人之上則前古未有也

元禪門達者印簡於臨濟爲十六世趙承防撰臨濟正宗碑謂五祖演演傳天目齊齊傳懶牛和和傳竹林寶寶傳竹枝安安傳西堂容容傳中和璋璋傳簡公號海云大士禪學至此蓋中興焉印簡弟子二人曰可庵朗曰賾庵儇朗傳蓽庵滿及太傅劉文貞公卽秉忠也儇傳雨雲安住天都慶壽寺元之諸主皆崇奉之賜以玉印曰臨濟正宗【按天目齊以下不見五燈會元恐非當時髙足當續考之存其源派於左】

海云之後有法云卽中峯明本也趙承防極重之事以師禮虞奎章撰塔碑本自作歷代祖師像讚始少林至臨濟臨濟至石霜石霜傳楊岐楊岐至五祖演昭覺勤虎丘隆天童華密庵傑密印先佛鑑範雪巖欽欽傳髙峯妙凡距臨濟一十八世而妙傳明本總之楊岐派也元世之顯者僅數人自餘皆其子弟云

按右所傳禪派自天童傑以上並見五燈防元蓋南嶽下十七世也密印而下會元所不列故詳著之以補宋太史之缺文雲門弟子特盛幾溢臨濟迨至宋遂無特起者僅雪竇天衣數家曹洞則投子芙蓉差著元皆寥寥蓋自唐後禪流顚末大槪具此矣

近日禪學之獘以覺識依通爲悟明以穿鑿機緣傳授爲參學以險怪奇語爲提唱以破壞律儀爲解脫以交結貴達夤緣據位爲出世方便其獘不可勝言右虞奎章法云塔碑所舉五種禪學之獘可謂眞切然自宋已有此風矣

密宗春也天臺賢首慈恩等宗夏也南山律宗秋也少林單傳之宗冬也就理言之但知禪爲諸宗之別傳而不知諸宗亦禪之別傳也會而歸之密宗乃宣一佛大悲拔濟之心也教宗乃闡一佛大智開示之心也律宗乃持一佛大行莊嚴之心也禪宗乃傳一佛大覺圓滿之心也猶四序之不可混旣不可混非別而何或者謂彼三宗皆不言別傳惟禪宗顯言別傳者何耶對曰理使然也諸宗皆從問而後入由學而後成惟禪內不涉思惟計度之情外不加學問修証之功窮刼迨今不曽欠少才云領荷早涉途程脫體承當翻成鈍置誠別中之別也昧者烏足以知之哉右明本和尙統論教禪宗防蓋亦調停之說而陰爲禪學地者其本宗也元世尊教抑禪故云

或問今五宗宗嗣自臨濟而外餘皆無聞者豈授受之際失於囑累耶抑宿緣之使然耶答曰聖人之道𨿽隱顯隨時亦由定分不能加損於其間當靑原南嶽未著之時其五家已有定分矣當五家方盛之頃其修短之數安得無定分焉特彼此昧略而不自知耳或謂臨濟道出常情爲人痛切機圓語活其煆煉人物速如反掌以故家聲久逺不墜自余反是宜乎不永於世也右見中峯夜話據此則元世禪宗僅臨濟一支餘皆湮沒然宋太史當元末作序又謂雲門曹洞不絕如綫者豈太史但據傳燈諸錄不細考當時耶

少室山房筆叢卷三十

欽定四庫全書

少室山房筆叢卷三十一

明胡應麟撰

雙樹幻鈔中

三世諸佛者過去見在未來過去曰莊嚴刼見在曰賢刼未來曰星宿刼莊嚴刼第一尊曰華光佛末後尊曰毘捨浮佛賢刼第一尊曰俱畱孫佛末後尊曰婁至佛星宿刼第一尊曰日光佛末後尊曰須彌相佛凡過去見在未來每刼千佛今釋迦文當第九減刼於賢刼爲第四尊彌勒當第十減刼於賢刼爲第五尊

一大刼者成住壞空凡四種爲一大刼成而卽住住而續壞壞而復空譬如浮梁二十年造成二十年度人又二十年獘壞方盡又二十年無橋惟水【空刼十方惟水】共成住壞空八十轆轤刼總一十三萬四千四百萬年爲始終極數所謂一大刼也

一云刼有六種一中刼【又名引刼】二成刼三住刼四壞刼五空刼六大刼與前名異實仝中刼者卽轆轤刼初閻浮提人壽八萬四千嵗身長八丈凡過百年命減一年身減一寸過千年命減十年身減一尺減至十嵗身長一尺則減刼之極也自爾復入增刼凡過百年命增一年身增一寸如是增至八萬四千嵗身增八丈則增刼之極也如是一減一增共計一千六百八十萬年名一轆轤刼積二十轆轤共三萬三千六百萬年爲一成刼婆娑世界自成刼後交住刼已經八減八增八轆轤今當第九減刼有四佛出世初減人年六萬嵗時俱畱孫佛出世次減人年四萬嵗時俱那含牟尼佛出世次減人年二萬嵗時迦葉波佛出世次減人年一百嵗時釋迦文佛出世從住刼至釋迦文已一萬四千二百七十九萬三千年又自釋迦文減至南宋紹興二千一百年人壽減二十一年身減二尺一寸今人只可六尺壽八十也此去更過七﹤子部﹐雜家類﹐雜編之屬﹐少室山房筆叢正集﹐卷三十一﹥千年人壽十嵗身長一尺至此減刼之極也過爾復入第九增刼如前過一百年人命增一年身增一寸漸增至二萬嵗時鐵輪王出四萬嵗時銅輪王出六萬嵗時銀輪王出八萬四千嵗時金輪王出至此增刼之極也過爾復入第十減刼減至八萬嵗時彌勒下生從紹興去彌勒更八百八十萬七千年是時百億閻浮眞金爲地平如掌秔稻自生男女五百嵗方婚嫁彌勒初會度人九十六億第二防度人九十四億第三防度人九十一億爾後度人無數彌勒滅後尙有九百九十五佛相繼出後十一轆轤刼中如是千尊出盡二十轆轤已滿則壞刼到來漸成空刼大災之後復入成刼如前刼風鼓刼水水生厚沫化作三禪天等迆邐下至人間大地依前造化星宿刼天地亦有千佛出世云云右見莊椿論中然則釋迦乃第九減刼末尊而彌勒則第十減刼首尊也

前說考諸家引載並經典所論悉仝然尙有可疑處凡刼每一增減爲一轆轤二十轆轤爲一中刼每一減刼只四佛出世而增刼乃四輪王則第十減刼當亦如之何得後十一轆轤刼中頓出九百九十五佛耶且釋迦文出第九減刼中前已八增八減此八減刼中亦當有諸佛出世今只斷自俱畱孫爲第一尊至彌勒爲第五尊而九百九十五佛皆出彌勒後則第八減刼以前諸佛又在一千數外而賢刼中不止千佛耶此類俱覺盾矛當續考之

三千大千世界者一日月周行四天下光明所照是爲一世界外有鐵圍山繞之如此者十鐵圍山爲一小千世界數小千復至一千外中鐵圍山繞之爲一中千世界數中千復至一千外大鐵圍山繞之爲三千大千世界此見彰所知論與藝苑巵言丘陵學山所引差不仝【巵言說本阿含經及俱舎偈】

三十三天者一名忉利天蓋三十二天中之一俗說以爲諸天總有三十三處可笑也亦名帝釋天上有焰摩天兜率陀天化樂天他化自在天梵眾天梵輔天大梵天少光天無量光天光音天少淨天徧淨天無量淨天福生天福壽天廣果天無煩天無熱天善見天善現天色究竟天無想天空無邊天色無處天無所有天非想非非想天以上共二十六天俱在三十三天上其下又有四天王天日月星宿天持鬘天常防天堅首天共三十二天焰摩天一名離諍天光音天一名極光天見大藏中及楞嚴因本阿捨等經日月星宿下四天見婆娑論

應眞錄云忉利天統東方八天其名住峯天住山頂天善見城天鉢私天俱吒天雜殿天懽喜天光明天又統南方八天其名曰波利樹天險岸天摩尼藏天雜顯岸天旋行天金殿天鬘影處天柔軟地天又統西八天其名曰雜莊嚴天如意地天微細行天歌音樂天咸徳輪天月行天閻摩羅天速行天又統北八天其名曰影照天智慧星天眾分天住輪天上行天威徳顏天威徳輪天淸淨天總之爲三十三天據此以爲忉利所統別有三十二天合忉利爲三十三天與諸經多不合恐未可據【道家亦有東西南北三十三天見度人經】

七寶山者佉提羅迦山髙四萬二千由旬次伊沙陁羅山髙二萬一千由旬次遊犍陁羅山髙一萬二千由旬次善見山髙六千由旬次馬半頭山髙三千由旬次尼民陁羅山髙一千二百由旬次那耶迦山髙六百由旬以上廣如髙七寶所成其須彌山佉提羅迦山二山之間闊八萬四千由旬周匝無量有優鉢羅花鉢頭摩花拘牟陀花奔茶利迦花等徧覆水上外有七海有三十重林詳大藏因本經

須彌山者秦言妙髙【見維摩詰經注】道經曰人鳥山又曰圃山大地金根山本無妙山元气寶洞山神七轉觀天山佛經又曰鐵圍山蓋此山佛經之名有三【彰所知論亦稱妙髙】道經之名有五總之中國所謂昆侖也凡二典所言天上海外諸大神山惟此最爲近實故釋道皆爭據之【道經言昆侖】

人鳥經曰須彌山廣三百六十億萬里因本經曰須彌山入海中出水上各八萬四千由旬其體平正下根連大金輪至上以漸寛廣端直不曲最勝可觀四寶合成金銀琉璃頗黎是也山頂四面有峯挺出曲臨海上各髙七百由旬金銀琉璃頗黎眞珠車渠瑪瑙七寶合成日天宮殿繞須彌半常行不息南閻浮提日正中時東拂提婆日始沒西瞿陀尼日將初出北郁單越正當夜半六月北行於一日中漸移北向六俱盧奢六月南行亦一日中漸移南向六俱盧奢阿捨經云日天子城郭縱廣五十一由旬月天子城郭縱廣五十由旬最大星縱廣一由旬最小星縱廣二百步彰所知論云日輪火珠所成月輪水珠所成

一云須彌山四角各秀一峯髙四由旬半廣百二十五由旬周圍五百由旬有藥義神於中心住是山頂上三十三天中央城曰善見純金所成髙一由旬半面各二千五百由旬周萬由旬其城體金俱用百一雜寶嚴飾其地柔軟如兜羅綿是城四面有一萬六千寶柱寶桴寶椽寶檐四面四門又有千數闕一小門四大衢道有諸小衢其四門側五百天子皆服堅鎧守防是門城中有帝釋殿曰最勝處亦曰殊勝殿其狀四方髙四百由旬半面各二百五十由旬周千由旬右見彰所知論與前稍不同卽淮南閬風之防也

善見東北有如意樹名波利闍多亦名圓生樹根深五十由旬髙百由旬枝條傍布五十由旬能施欲樂下有磐石曰呵防摩麗歌色白如防面各五十由旬周三百由旬按此與扶桑若木意同

善見西南諸天集處名善法堂周九百由旬其狀圓相是堂中央有帝釋座純金所成其座周圍有三十二輔臣之座咸皆布列三十三天向上度八萬由旬於空界中依風而住諸寶所成【三十三天別有善見名又非此也】

四大洲者南閻浮提洲縱廣七千由旬北廣南狹如車廂人面如之壽百嵗東拂於逮洲縱廣九千由旬圓如滿月人面如之壽三百嵗西瞿耶尼洲縱廣八千由旬彎如半月人面如之壽二百嵗北郁單越洲縱廣十千由旬四方正等人面如之壽千嵗

寶山在大雪山北上有阿耨達池東從牛口流出殑伽河入東南海南從象口流出信度河入西南海西從馬口出縛芻河入西北海北從師子口出從多河入東北海潛流地下出積石爲中國河源

按河源出鄂端諾爾阿耨達池卽星宿海也浮屠氏言此非誕矣須彌山卽昆侖史遷所謂日月所相隱避爲光明其髙廣誠有未易測者但未必如彼所云淮南子謂曽城閬風髙數十萬丈傍開四百四十餘門浮屠所敍述須彌及三十三天宮闕酷類又如意樹等亦扶桑若木之文也四大洲則因鄒衍推廣之餘嘗謂浮屠氏精微處多本莊列廣大處多出山海淮南至於因果罪福則其自成一家之說前所未有而後之道流反竊之云

浮屠數法巨細久近窮極渺茫而其名義亦多與中夏迥別非精覈其家言者未易通曉今槪錄於左方亦博綜之一事也

最極微細者曰極微塵亦名鄰虛塵不能析釋七鄰虛爲一極微七極微爲一微塵七微塵爲一透金塵七透金塵爲一透水塵七透水塵爲一毛塵七毛塵爲一羊毛塵七羊毛塵爲一牛毛塵七牛毛塵爲一遊隙塵七遊隙塵爲一蟣量七蟣量爲一虱量七虱量爲一麥量七麥量爲一指節三節爲一指二十四指橫布爲一肘四肘爲一弓五百弓量成一俱盧捨八俱盧捨成一由旬【又一說小異見後】

六尺爲步二尺爲肘四肘爲弓二弓爲一丈六尺二百一十六丈爲一里五里爲一俱盧捨八俱盧捨爲一由旬

由旬一名緰繕那又名由延見大藏一覽注中俱盧捨一名俱盧奢見因本經一俱盧捨五里則一由旬爲四十里而因本經注一俱盧奢六里名義俱小舛俟續考之今中國算數微塵渺漠之名或出此云

古黃帝算法總有二十三數謂一二三四五六七八九十百千萬億兆京垓秭壤溝澗正載從萬已上有三等數法其下者十十變之中者百百變之上者倍倍變之今華嚴經阿僧秖品用中上數法初數便云一百洛義【洛義此云萬】爲一俱胝【此云億】俱胝俱胝爲一阿庾多【此云兆】阿庾多阿庾多爲一那由他【此云京】直至不可說總一百二十八數則非世間之籌數也何以云阿僧只阿者秦言無僧只者秦言數凡梵書稱阿僧只卽華言無數也【按算法有十載日拯乃止此尙遺之】

右大藏一覽所引華嚴經數法注以俱胝爲億阿庾多爲兆誤也十萬曰億百萬曰兆則百洛義爲一俱胝卽兆也俱胝俱胝猶云百萬百萬也則爲阿庾多矣阿庾多阿庾多則四用百萬字乃能盡之然後爲那由他緣此二句義頗隱奧故注者誤以中國數法推之不知本文雲中者百百變之上者倍倍變之百洛義所謂百百變也俱胝俱胝所謂倍倍變也上二俱胝字虛下二俱胝字實也阿庾多阿庾多放此阿僧只則無復數矣【夢溪筆談算其局數至用萬字四十餘意亦仝此】

時最少者名爲剎那百二十剎那爲一怛剎那六十怛剎那爲一羅婆三十羅婆爲一牟呼粟多三十牟呼粟多爲一書晝夜三十晝夜卽爲一月十二月爲嵗以華言時刻推之則一牟呼粟多半刻也一婆羅一分有半也積怛剎那六十爲一婆羅積剎那百二十爲一怛剎那則半刻中已經剎那二萬餘矣又一剎那爲九百生滅九十剎那爲一念見仁王經又三十臘爲一牟呼粟多見婆娑論注云臘防卽婆羅異名也牟呼粟多一名牟休多注云須臾也見大藏一細之極極而至於微塵巨之極極而至於由旬暫之極極而至於剎那久之極極而至於塵刼皆極兩端言之中庸以兩言蔽之曰語大天下莫能載焉語小天下莫能破焉又蔽之一言曰君子之道費而隱噫千經萬論言名理者不能外矣

莊列書所言蟭螟蠻觸鵾鵬之類亦是此意但異教拈得來便茫渺怪奇吾儒只據眼前道理而至理自不能外所以萬世無獘也

大藏經四千五十餘卷而諸家書目所載僅百數十種蓋唱偈疏懺等於文義相逺不得盡收也然以西天經總較之直百之一耳因錄此廣異聞不必論其有無

涅槃經四千八百卷四十卷在唐菩薩經一部二千一百卷三十六卷在唐虛空藏經一部四百卷二卷在唐首楞嚴經一部一百一十卷三卷在唐恩意經大集一部五十卷四卷在唐決宏經一部一百四十卷四卷在唐寶藏經一部一百四十卷二卷在唐華嚴經一部二萬三千卷八十一卷在唐李眞經一部九十卷三卷在唐大般若經一部一千六百卷六卷在唐金光明品經一部一千卷十卷在唐未曽有經一部一千五百卷五十卷在唐維摩經一部一百七十卷三卷在唐三論別經一部二百七十卷十二卷在唐金剛經一部一百卷一卷在唐正法輪經一部一百二十卷二卷在唐佛本行經

一部一千八百卷六十卷在唐五龍經一部三十二卷二卷在唐菩薩戒經一部一百一十六卷十六卷在唐大集經一部一千二百卷三卷在唐摩詰經一部三百五十卷四十卷在唐法華經一部一百卷十卷在唐瑜伽經一部一百卷三卷在唐寶常經一部一千卷七十卷在唐西天論經一部三千三百卷三卷在唐僧只經一部五百七十卷十卷在唐西天佛國雜經一部九千五百卷三十卷在唐起信論經一部二千卷五十卷在唐大智度經一部一百八十卷十卷在唐寶藏經一部四千五百二十卷一百四十卷在唐本閣經一部八百五十卷二十卷在唐正律文經一部二千卷十卷在唐因名論經一部二千二百卷五十卷在唐惟識論經一部一百卷十卷在唐具捨論經一部二千卷十卷在唐

隋志共一千九百五十部六千九百五十八卷唐開元藏目五千四十八卷貞元增益二百七十卷宋累朝增益又七百餘卷今藏大抵仍開元舊數蓋其間亦不無存沒也通誌所收僅一千七百餘卷不皆藏中者

牟子理惑論稱佛所著經凡十有二部合八億四千萬卷大卷萬言已下小卷千言已上云云按漢世惟四十二章經至中國安得品目之多至此此必魏晉之譚然則大藏經目之繁侈其說固有自來矣牟子稱漢牟融當是六朝人托名僞作詳四部正訛

凡浮屠之說類涉誇大者率中華之人演譯之最先四十二章平實彰顯及心經等總之譚理何嘗有一切靡文金剛圓覺不失淵眇維摩楞嚴等漸入浩繁至法華華嚴諸品而極蓋其精微處固佛本眞其浮誕不根悉後世增益也

少室山房筆叢卷三十一

欽定四庫全書

少室山房筆叢卷三十二

明胡應麟撰

雙樹幻鈔下

世尊初生行七步一手指天一手指地曰天上天下惟吾獨尊老君初生亦行九步曰天上天下惟道爲尊王長公巵言並載之以爲不應相類至此余謂朱紫陽所云佛家偸得道家好處道家只偸得佛家不好處如自家寶藏被人偸去卻去他墻角邊拾些破缾破罐來用甚好笑防哉紫陽之言凡老莊精奇妙處皆爲釋氏得之而後之黃冠第模仿其勝大渺茫之說不知此類於理道何與漫舉一則餘可推

六祖風旛語世所盛傳然西土已有之十八祖伽耶捨多侍師伽難提尊者次聞風吹殿鈴聲師問曰鈴鳴耶風鳴耶祖答非風鈴我心鳴耳六祖豈拾前人唾涕者非一時偶合則記者必有一譌耶

魚朝恩於代宗前問慧忠國師曰何者是無明無明從何而起忠曰佛法衰相今現帝曰何也忠曰奴也解問佛法豈非衰相今現朝恩色大怒忠曰卽此是無明無明從此起按此在黒風吹船飄落鬼國之前

大慧正法眼藏序南渡吳丞相潛作錄其說於左云此事亙古亙今漫天漫地端視側視直視橫視開視闔視明視暗視無不視亦無所視亦無無不視無所視直敢道謂正卽離謂法卽塵謂眼卽鑿謂藏卽塞是故這四个字直須撇向大洋海裏方免擔枷帶索受人圏然𨿽如此初機鈍根也要得一則半則繙言漢語覷來覷去綻些光景此時正好命捨身單鎗直進如老鼠入牛角挨墻摸壁更無去處正迷悶中猛忽地頭破額裂通身流汗得个休歇方知法眼慧眼天眼佛眼只是一雙凡眼到這里說道學人事畢也且未在云云右序文最警醒可以爲初機悟入津筏讀傳燈諸錄者不可不知因節略其說錄諸右方

趙令衿居士謁圓悟就其鑪錘悟不少假公固請悟曰此事要得相應直須死一番始得余不解禪理但此是詩家無上妙詮余夙所證驗者卽此占禪理之不誣第近時釋門澹泊無復可與講明唐宋間名宿幾於絕響亦盛衰之數也

斷際禪師云是丈夫漢看个公案僧問趙州狗子還有佛性也無州云無但去二六時中看个無字晝參夜參行住坐臥著衣喫飯處心心相顧猛著精神守个無字日久月深打成一片忽然心花頓發悟佛祖之機便不被天下老和尙舌頭暪也按此則可爲參學規繩見宛陵錄中所載徑山亦屢舉此示人第黃蘗與趙州同出南泉門蘗後嗣百丈開法視趙州較先達何得提彼言句示人恐學人誤錄徑山語也

徑山禪師云僧問狗子還有佛性否趙州云無此一字乃是摧許多惡知惡覺底器仗也不得作有無會不得作道理會不得向意根下思量不得向睂瞬目處探根不得向語路上作活計不得颺在無事甲裏不得向舉起處承當不得向文字中引證但向十二時中四威儀內時提撕時舉覺誠如此做工夫看一月十日便自見得也此節可與上條參看大慧語錄中開示諸學者如陳季任劉彥修張暘叔汪聖錫宋直閣諸書動引此則因緣故知前件非黃蘗語無疑也

臨濟三次問黃蘗三度被打竟因蘗指往大愚處得悟然臨濟終嗣黃蘗洞山極力問大潙大潙不答竟因大潙指往雲巖處有省然洞山終嗣雲巖二宗機緣始末甚同而所嗣異者蓋黃蘗宗防當興於臨濟洞山門風合續於靑原緣力所臻不可彊也

睦州爲黃蘗第一座而黃蘗宗防大興於臨濟又臨濟在黃蘗防中不知名睦州令問佛法大意且密啟黃蘗指見大愚遂臨濟之風雲門亦從睦州悟入州指見雪峯峯授以心印遂闡雲門之派二宗至今爲海內瞻仰其始皆睦州啟發成就亦由文殊爲七佛師信異人也

雪峯巖頭同參徳山巖頭奇逸種種而後嗣寂寥雪峯悟入全借巖頭而一傳爲雲門又再傳爲法眼徳山之派借以大振亦緣力所就如人之有子無子非徳業淺深故也百丈南泉亦然

雲門法眼洞山並見過於師洞山之曹山潙山之仰山皆見與師齊故曰曹洞曰潙仰臨濟雲門法眼嗣者差不逮故止從師稱耶【法眼懸記天臺似以位逓言】

經典之盛至六朝極矣其時沙門若支遁慧逺之在南道安羅什之在北皆當時之才士也而一時文章豪雋又從羽翼其間故能傳播若此佛法且然儒者乃以爲末技而欲廢之

世知詩律盛於開元而不知禪教之盛實自南嶽靑原兆基考之二大士正與李杜二公並世嗣是列爲五宗千支萬委莫不由之韓栁二公亦當與大寂石頭同時大顚卽石頭髙足也世但知文章盛於元和而不知爾時江西湖南二教周徧寰宇唐世人才之眾乃爾宋時詩文固不及唐然禪門亦止臨濟一宗較之唐世終有未及處余嘗疑漢儒訓經宋儒明道各極宗趣代有名家獨唐儒者不競乃釋門熾盛至是焉能兩大哉

唐之禪教自六祖卓錫曹溪一傳而爲靑原南嶽再傳而爲江西湖南又散而爲五宗至五季而雲門法眼遷化自後禪學相承不立宗防其盛衰乃與唐終始而唐之天下亦分而爲五代以終若合符節乃爾異哉

禪機中有絕類詩句者類集左方凡緇流題詠【槪不錄長】禦白片車【六祖】春來艸自靑【明瓉】重疊闗山路【雲門】猿抱子歸靑嶂裏鳥銜花落碧巖前【夾山】長空不礙白雲飛【石頭】云在靑天水在瓶【藥山】參差松竹煙籠薄重疊林巒月上遲【常察】羣峯穿海去滴水下巖來【辭確】後夜猿啼在亂峯【道恆】秋庭肅肅風颾颾寒星列空蟾魄髙【遇臻】日照寒光澹山搖翠色新【充符】浪激似銀山【傳楚】山寒花發遲【永安】長年一衲衣【法瓊】風送水聲來枕畔月移花影到牀前【智洪】山花開似錦澗水湛如藍【仝上】云嶺峯前月【智逺】雪瀾宜近火【崇福智】乘船渡五湖【洛浦】秋風入古松秋月生寒水【從悅】斷雲猶掛樹稍頭【佛慈】朔風吹綻蠟梅花【法泰】星月繞檐楹【大通】春至百花開黃鶯啼栁上【無名氏】霧捲云收山嶽靜海天空濶一輪寒【紹悟】雲遮海門樹【云豁】金風昨夜起徧地是黃花【崇福燈】秋風黃葉亂逺岫白雲歸【廣燈】芭蕉葉上三更雨【慧光】花落春風靜【普照】秋風起庭梧【慈覺】孤峯無宿客【梵余】松檜森森密【恵崇】長嘯一聲天地秋【臨濟】云鎖萬重山【萬壽】春風掃殘雪【王隨】幾番云色出峯頂一派泉聲落檻前【常察】枯木倚寒巖【庵主】穿林宿鳥驚【瑯琊】手攜書劍謁明君【仝上】一般秀色匡山裏【芭蕉】從歸靑嶂裏不出白雲來【登觀】鶯囀千聲花滿地客遊三月艸侵天【仝上】逺洞散寒云幽窗度殘月【雙峯】寒林無宿客大海聴龍吟【隱章】鷺鷥飛入蘆花藂【海印】寒松連翠竹秋水對紅蓮【顯端】柴門艸自深【洞淵】片雲橫谷口【文悅】檻外竹搖風驚起幽人睡【大陽】客路如天逺侯門似海深【普徹】若是陶淵明攢睂便歸去【仝上】本是瀟湘一釣客【師子】春風觸目百花開【仝上】夜來風色孤客已先寒【眞如】萬里望鄕闗【符曉】無事日髙眠【智圓】孤舟載明月【文慧】漁人偏愛宿蘆花【仝上】嵗晚未歸客西風門外寒【大潙】一葉飄空便見秋【周登】帶雨一枝花落盡不煩公子倚闌干【道川】鷓鴣啼處百花新【良作】一裘才掛體【本寂】玉殿苔生後【仝上】壁上畫枯松【北院通】那个臺無月誰家樹不春【淨果】山峻水流急三冬發異花【奉璘】洞深云出晚澗曲水流遲【百丈起】雪覆孤峯白【洞山】身是菩提樹心如明鏡臺時時勤拂拭勿使惹塵埃【神秀】春山疊亂靑春水漾虛碧寥寥天地問獨立望何極【雪竇】黃葉落時聞搗衣【開先照】竹榻和衣半夜眠【齊嶽】白犬銜書至靑猿洗鉢回【寶掌】亭臺瀾夜雨樓閣靜時鐘【承天確】斗轉星移天欲曉【雪竇持】送客郵亭外【羅山】細雨灑簾前【碧山】昨夜三更月到窻【趙州】乍見垂楊綠今逢落葉黃【慧覺】牡丹花下睡貓兒【曇潁】無雲生嶺上有月落波心【翠巖】長江行不盡帝裏到何時【石霜】昨日作嬰孩今朝秊已老浮生夢幻身人命夕難保【仝上】白雲流水空徘徊【黃龍】山僧一衲衣【聖壽堅】東庵每見西庵雪下澗長流上澗泉【靈澄】但尋荒艸際莫問白雲深【佛慧】門掩落花春鳥啼【際可】不知誰住西巖寺每日鐘聲送夕陽【志璿】相逢秋色裏共話月明中【慧珪】靑山依舊白雲中【開福】萬里無雲月上時【夏英公】淸風與明月野老笑相親【全舉】舉手攀南斗回身禮北辰【智慧】濃煎睡後茶【子儀】夜禪孤月冷晨起白雲髙【法華舉】一鉢千家飯孤身萬里遊【布袋和尙】家住孤峯頂【祖覺】樓閣淩雲勢【全舉】夜夜有猿啼【恵宗】天垂華蓋重重異地湧金蓮葉葉新【獻蘊】始嗟黃葉落又見栁條新【廣徳延】白雲峯下猿啼早【袁州仰】千山添翠色【崇教能】滿船空載月漁父宿蘆花【道偕】繩牀風雨爛方丈艸來侵【仝上】大地雪漫漫春來特地寒【報恩】正值秋風來入戶一聲砧杵落誰家【惟然】輕煙籠皓月薄霧鎖寒巖【慧秀】隔岸埜花香【淸了】蘆花兩岸雪江水一天秋【慧悟】半夜嶺頭風月靜一聲髙樹老猿啼【嗣宗】雨過山堂秋夜靜【法智】朔風凜凜掃寒林【慧輝】破衲頭萬事休【仝上】臥聴涼風生竹林【仝上】碧巖深處臥煙蘿【道勤】石角穿雲路攜笻意若何【潭州云蓋】門前綠樹無啼鳥庭下蒼苔有落花聊與東風論个事十分春色在誰家【酒仙】黃葉飄飄滿庭際一聲砧杵落誰家【眞歇】寶劍未出匣神光射鬥牛【雪竇】只履已歸西國逺北山空有老猿啼【恵宗】秋山落木猿晝啼【中峯】少林峯頂月【仝上】三月嬾遊花下路一家愁閉雨中門【風吹】常憶江南三月裏鷓鴣啼處百花香【仝上】塞北千人帳江南萬斛船【歸首】一片白雲橫谷口幾多歸鳥盡迷巢【元安】南渡後禪機多用陳語不備錄

吾郡雙林大士偈有物先天地無形本寂寥能爲萬象主不逐四時雕大士梁時人其詩已純入唐格宏壯整嚴如此惜爲譚理者據之又心玉銘古朴顯贍不作西域方言不落南朝綺習必當時一才士也寒山詩云誰家一女子雜佩何鸚鵡花間防琵琶月下彈長歌三日響短舞萬人看云云黎惟敬劇喜時爲余誦之

法眼詠牡丹云擁毳對芳藂由來趣不同髮從今日白花是去年紅艷色隨朝露馨香逐曉風何須待零落然後始知空其格調𨿽不脫晚唐居然一作家門戶也先是嘗目爲宗門遊夏蓋才而涉學者

一池荷葉衣無盡數畝松花食有餘剛被世人知住處又移茅屋入深居千峯頂上一間屋老僧半間云半間昨夜云隨風雨去歸來始覺老僧閒千尺絲綸直下垂一機才動萬波隨夜靜水寒魚不食滿船空載月明歸孤猿叫落中峯月野客吟殘半夜燈此境此時誰得意白雲深處坐禪僧右數詩皆見詩話世所傳誦讀傳燈諸錄乃知俱禪流偈語也

吾郡自雙林善慧大士與達摩祖師並顯梁武之世嗣是禪門髙躅代不乏人防禪師親見六祖妙闡法心天皇悟嗣法石頭與藥山分座贊元以大士裔孫三嵗出家王文公不可一世獨欽仰宗風先緒不墮俱胝得天龍一指受用終身至截童子指頭使之立悟尢見機用之妙也

貫休號禪月大師吾邑人以詩名晚唐五代間姓姜氏字徳隱人所共知然傳燈錄又有姜氏子出家名有規亦婺州人則吾郡有二名僧一能詩一悟道皆姜氏可謂奇矣【有規禪師見五燈會元十七卷雲門派也】

懷志庵主婺州吳氏子有偈云萬機休盡付癡憨蹤迹時容野鹿參不脫麻衣拳作枕幾生夢在綠蘿庵師一禪師馬氏子詩云夜來月色十分好今日秋山分外靑

雙溪卽首座詩一從近日生涯拙百鳥銜花去不來虎丘元淨禪師雙溪人嗣招覺勤

徳用禪師戴氏子嗣云居悟婺州人

妙禪師婺州王氏子又止觀教師有東陽小威傳燈所錄燒庵婆供一庵主常令一十七八女子送食一日令女子將庵主抱定曰正恁麼時如何答曰枯木倚寒巖三冬無暖气婆聞之云我二十年止供養得个俗漢遂遣出燒卻庵按此庵主不以可欲亂心在儒家庶幾栁下遺風而禪門以爲俗漢故知此理當別論也

趙州見一尼來參州以手掐之尼曰尙有這个在州曰卻是你有這个在此非釋門中儀律禪者當幾顯用則不拘知此見燒庵老嫗亦具少知識

曽氏類說引他書一則云末山尼開堂說法鄧隱峯懷白刃夜脇之尼畏死從命次日鄧衷其衵服以示人大眾立散按灌溪臨濟宗支嘗爲末山執役至三載豈應至此卽有之灌溪他日將愧匿不暇乃自謂於末山處得半杓至今常飽不饑且以配臨濟大師前言何耶此必僧徒忌者之口欲以毀末山之開堂並發明鄧隱峯之亡賴耳凡僧例不稱姓而鄧獨以姓稱且臨終倒植而化其妹亦尼誶之曰兄生不循規律死更熒惑於人因倐然僕地云【二人皆見五燈防元】

洪覺範林間錄五燈會元多采之然其中率不可信如謂杜祁公張文定仝居睢陽之類前人辯駁已明余近得就李新刻本讀其卒章又載杜公呼文定字爲安道安道乃方平字非文定也則此事之誣灼然然亦非無因者蓋本捫虱新話而潤飾之今並載二則於左【金湯編又謂此乃方平語然林間亦不應稱文定佛祖通載亦稱是文定語金湯編蓋因林間訛也】

捫虱新話云世傳王荊公嘗問張文定公曰孔子去世百年生孟子亞聖後絕無人何也文定公曰豈無又有過孔子上者公曰誰文定曰江南馬大師汾陽無業禪師雪峯巖頭丹霞雲門是也公暫聞意不甚解乃問曰何謂也文定曰儒門淡薄收拾不住皆歸釋氏耳荊公欣然嘆服後語張天覺天覺撫幾嘆曰達人之論也【余疑此說如張無盡戲撰以愚防儒家者亦文定好佛致之】

林間錄曰祁公與文定致政居雒陽祁公勁正每笑安道佞佛有朱承事以醫遊二老間一日祁公呼朱切脈朱辭以看楞嚴久之乃至祁公責之曰聖人微言無出孔孟何楞嚴爲朱曰以某觀之此經似過孔孟矣公取閱大驚曰世間何從有此云云

道家有老子西升經云老子入天竺化胡成佛故一名化胡經浮屠教每以爲病六代諸人論辯極繁見明集中所載歷唐至宋竟莫能決迄於勝國世方崇奉釋教又以帝師主之遂焚此經浮屠有爲下火文者極鄙陋而佛祖通載著之殊可笑也

少室山房筆叢卷三十二

