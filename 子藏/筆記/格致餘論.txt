

《格致餘論》元朱丹溪撰

序《素問》﹐載道之書也。詞簡而義深﹐去古漸遠﹐衍文錯簡﹐仍或有之﹐故非吾儒不能讀。學者以易心求之﹐宜其茫若望洋﹐淡如嚼蠟。遂直以爲古書不宜於今﹐厭而棄之﹐相率以爲《局方》之學﹔間有讀者﹐又以濟其方技﹐漫不之省。醫道隱晦﹐職此之由。可嘆也﹗震昌三十歲時﹐因母之患脾疼﹐眾工束手﹐由是有志於醫。遂取《素問》讀之﹐三年似有所得。又二年母氏之疾﹐以藥而安。因追念先子之內傷﹐伯考之瞀悶﹐叔考之鼻衄﹐幼弟之腿痛﹐室人之積痰﹐一皆歿於藥之誤也。心膽摧裂﹐痛不可追。然猶慮學之未明﹐至四十歲復取而讀之。顧以質鈍﹐遂朝夕鉆研﹐缺其所可疑﹐通其所可通。又四年而得羅太無諱知悌者爲之師﹐因見河間﹑戴人﹑東垣﹑海藏諸書﹐始悟濕熱相火爲病甚多。又知醫之爲書﹐非《素問》無以立論﹐非《本艸》無以主方。有方無論無以識病﹐有論無方何以模仿﹖夫假說問答﹐仲景之書也﹐而詳於外感﹔明著性味﹐東垣之書也﹐而詳於內傷。醫之爲書﹐至是始備﹔醫之爲道﹐至是始明。由是不能不致疑於《局方》也。《局方》流行﹐自宋迄今﹐罔間南北﹐翕然而成俗﹐豈無其故哉﹗徐而思之﹐濕熱相火﹐自王太僕注文已成湮沒﹐至張﹑李諸老始有發明。人之一身﹐陰不足而陽有餘﹐𨿽諄諄然見於《素問》﹐而諸老猶未表章﹐是宜《局方》之盛行也。震昌不揣蕪陋﹐陳於編冊﹐並述《金匱》之治法﹐以證《局方》之未備﹐間以己意附之於後﹐古人以醫爲吾儒格物致知一事﹐故目其篇曰《格致餘論》。未知其果是否耶﹖後之君子﹐幸攺而正諸。

飲食色欲箴序傳曰﹕飲食男女﹐人之大欲存焉。予每思之﹐男女之欲﹐所關甚大﹔飲食之欲﹐於身尢切。世之淪胥陷溺於其中者﹐蓋不少矣﹗苟志於道﹐必先於此究心焉。因作飲食﹑色欲二箴﹐以示弟侄﹐並告諸同志云﹗

飲食箴

人身之貴﹐父母遺體。爲口傷身﹐滔滔皆是。人有此身﹐饑渴洊興﹐乃作飲食﹐以遂其生。睠彼昧者﹐因縱口味﹐五味之過﹐疾病蜂起。病之生也﹐其機甚微﹐饞涎所牽﹐忽而不思。病之成也﹐飲食俱廢﹐憂貽父母﹐醫禱百計。山野貧賤﹐淡薄是諳﹐動作不衰﹐此身亦安。均气同體﹐我獨多病﹐悔悟一萌﹐塵開鏡淨﹐日節飲食。《易》之象辭﹐養小失大。孟子所譏﹐口能致病﹐亦敗爾徳。守口如瓶﹐服之無斁。

色欲箴

惟人之生﹐與天地參﹐坤道成女﹐乾道成男。配爲夫婦﹐生育攸寄﹐血气方剛﹐惟其時矣。成之以禮﹐接之以時﹐父子之親﹐其要在玆。睠彼昧者﹐徇情縱欲﹐惟恐不及﹐濟以燥毒。气陽血陰﹐人身之神﹐陰平陽祕﹐我體長春。血气幾何﹖而不自惜﹗我之所生﹐翻爲我賊。女之耽兮﹐其欲實多。閨房之肅﹐門庭之和。士之耽兮﹐其家自廢﹐旣喪厥徳﹐此身亦瘁。遠彼帷薄﹐放心乃收﹐飲食甘美﹐身安病瘳。

陽有餘陰不足論人受天地之气以生﹐天之陽气爲气﹐地之陰气爲血。故气常有餘﹐血常不足。何以言之﹖天地爲萬物父母。天大也爲陽﹐而運於地之外﹔地居天之中爲陰﹐天之大气舉之。日實也﹐亦屬陽﹐而運於月之外﹔月缺也﹐屬陰﹐稟日之光以爲明者也。人身之陰气﹐其消長視月之盈缺。故人之生也﹐男子十六歲而精通﹐女子十四歲而經行﹐是有形之後﹐猶有待於乳哺水谷以養﹐陰气始成而可與陽气爲配﹐以能成人﹐而爲人之父母。古人必近三十﹑二十而後嫁娶﹐可見陰气之難於成﹐而古人之善於攝養也。《禮記》注曰﹕惟五十然後養陰者有以加。《內經》曰﹕年至四十陰气自半而起居衰矣。又曰﹕男子六十四歲而精絕﹐女子四十九歲而經斷。夫以陰气之成﹐止供得三十年之視聽言動﹐已先虧矣。人之情欲無涯﹐此難成易虧之陰气﹐若之何而可以供給也﹖﹗經曰﹕陽者天气也﹐主外﹔陰者地气也﹐主內。故陽道實陰道虛。又曰﹕至陰虛天气絕﹐至陽盛地气不足。觀虛與盛之所在﹐非吾之過論。主閉藏者腎也﹐司疏泄者肝也。二髒皆有相火﹐而其系上屬於心。心君火也﹐爲物所感則易動﹐心動則相火亦動﹐動則精自走﹐相火翕然而起﹐𨿽不交會﹐亦暗流而疏泄矣。所以聖賢只是教人收心養心﹐其旨深矣。天地以五行更疊衰旺而成四時﹐人之五臟六腑亦應之而衰旺。四月屬巳﹐五月屬午﹐爲火大旺。火爲肺金之夫﹐火旺則金衰。六月屬未﹐爲土大旺﹐土爲水之夫﹐土旺則水衰。況腎水常藉肺金爲母﹐以補助其不足﹐故《內經》諄諄於資其化源也。古人於夏必獨宿而淡味﹐兢兢業業於愛護也。保養金水二髒﹐正嫌火土之旺爾。《內經》曰﹕冬不藏精者﹐春必病溫。十月屬亥﹐十一月屬子﹐正火气潛伏閉藏﹐以養其本然之眞﹐而爲來春發生升動之本。若於此時恣嗜欲以戕賊﹐至春升之際﹐下無根本﹐陽气輕浮﹐必有溫熱之病。夫夏月火土之旺﹐冬月火气之伏﹐此論一年之虛耳。若上弦前下弦後﹐月廓月空亦爲一月之虛。大風大霧﹐虹霓飛電﹐暴寒暴熱﹐日月薄蝕﹐憂愁忿怒﹐驚恐悲哀﹐醉飽勞倦﹐謀慮勤動﹐又皆爲一日之虛。若病患初退﹐瘡痍正作﹐尢不止於一日之虛。今日多有春末夏初﹐患頭痛腳軟﹐食少體熱﹐仲景謂春夏劇秋冬瘥﹐而脈弦大者﹐正世俗所謂注夏病。若犯此四者之虛﹐似難免此。夫當壯年便有老態﹐仰事俯育一切隳壞。興言至此﹐深可驚懼。古人謂不見所欲﹐使心不亂。夫以溫柔之盛於體﹐聲音之盛於耳﹐顏色之盛於目﹐馨香之盛於鼻﹐誰是鐵漢﹐心不爲之動也﹖善攝生者﹐於此五个月出居於外。苟值一月之虛﹐亦宜暫遠惟幕﹐各自珍重﹐保全天和﹐期無負敬身之教﹐幸甚﹗

治病必求其本論病之有本﹐猶艸之有根也。去葉不去根﹐艸猶在也。治病猶去艸。病在髒而治腑﹐病在表而攻裏﹐非惟戕賊胃气﹐抑且資助病邪﹐醫云乎哉﹗族叔祖年七十﹐稟甚壯﹐形甚瘦﹐夏末患泄利﹐至深秋百方不應。予視之日﹐病𨿽久而神不悴﹐小便澀少而不赤﹐兩手脈俱澀而頗弦﹐自言鬲微悶﹐食亦減。因悟曰﹕此必多年沈積﹐僻在胃腸。詢其平生喜食何物﹖曰﹕我喜食鯉魚﹐三年無一日缺。予曰﹕積痰在肺。肺爲大腸之髒﹐宜大腸之本不固也。當與澄其源而流自淸。以茱萸﹑陳皮﹑靑蔥﹑蔍苜根﹑生薑﹐煎濃湯和以沙糖飲一碗許﹐自以指探喉中﹐至半時辰﹐吐痰半升許如膠﹐是夜減半。次早又飲又吐半升而利止。又與平胃散加白術﹑黃連﹐旬日而安。東陽王仲延遇諸途﹐來告曰﹕我每日食物必屈曲自鬲而下﹐且硬澀作微痛﹐它無所苦﹐此何病﹖脈之右甚澀而關尢沈﹐左卻和。予曰﹕污血在胃脘之口﹐气因郁而爲痰﹐此必食物所致﹐明以告我。彼亦不自覺。予又曰﹕汝去臘食何物爲多﹖曰﹕我每日必早飲點剁酒二三盞逼寒气。爲制一方﹐用韭汁半銀盞﹐冷飲細呷之﹐盡韭菜半斤而病安。已而果然。又一鄰人年三十餘﹐性狡而躁﹐素患下疳瘡﹐或作或止。夏初患自利﹐鬲上微悶﹐醫與治中湯二帖﹐昏悶若死﹐片時而蘇。予脈之兩手皆澀﹐重取略弦似數。予曰﹕此下疳瘡之深重者。與當歸龍薈丸去麝﹐四帖而利減﹔又與小柴胡去半夏﹐加黃連﹑芍藥﹑川芎﹑生薑﹐煎五六帖而安。彼三人者﹐俱是澀脈﹐或弦或不弦﹐而治法迥別。不求其本﹐何以議藥﹖澀脈論人一呼脈行三寸﹐一吸脈行三寸﹐呼吸定息﹐脈行六寸。一晝一夜﹐一萬三千五百息﹐脈行八百一十丈﹐此平人血气運行之定數也。醫者欲知血气之病與不病﹐非切脈不足以得之。脈之狀不一﹐載於《脈經》者二十有四﹕浮﹑沈﹑芤﹑滑﹑實﹑弦﹑緊﹑洪﹑微﹑緩﹑澀﹑遲﹑伏﹑濡﹑弱﹑數﹑細﹑動﹑虛﹑促﹑結﹑代﹑革﹑散。其狀大率多兼見。人之爲病有四﹕曰寒﹑曰熱﹑曰實﹑曰虛。故學脈者﹐亦必以浮﹑沈﹑遲﹑數爲之綱﹐以察病情﹐此不易之論也。然澀之見﹐固多虛寒﹐亦有痼熱爲病者。醫於指下見有不足之气象﹐便以爲虛﹐或以爲寒﹐孟浪與藥﹐無非熱補﹐輕病爲重。重病爲死者多矣。何者﹖人之所藉以爲生者﹐血與气也。或因憂鬱﹐或因厚味﹐或因無汗﹐或因補劑﹐气騰血沸﹐淸化爲濁﹐老痰宿飲﹐膠固雜糅﹐脈道阻澀﹐不能自行﹐亦見澀狀。若重取至骨﹐來似有力且帶數﹐以意參之﹐於證驗之﹐形气但有熱證﹐當作痼熱可也。此論爲初學者發﹐圓機之士必以爲贅。東陽吳子﹐年方五十﹐形肥味厚﹐且多憂怒﹐脈常沈澀﹐自春來得痰气病。醫認爲虛寒﹐率與燥熱香竄之劑﹐至四月間兩足弱﹐气上衝﹐飲食減。召我治之﹐予曰﹕此熱郁而脾虛﹐痿厥之證作矣﹐形肥而脈沈﹐未是死證。但藥邪太盛﹐當此火旺﹐實難求生。且與竹瀝下白術膏盡二斤﹐气降食進﹐一月後大汗而死。書此以爲諸賢覆轍戒云﹗

養老論人生至六十﹑七十以後﹐精血俱耗﹐平居無事﹐已有熱證。何者﹖頭昏﹐目眵﹐肌癢﹐溺數﹐鼻涕﹐牙落﹐涎多﹐寐少﹐足弱﹐耳聵﹐健忘﹐眩運﹐腸燥﹐面垢﹐發脫﹐眼花﹐久坐兀睡﹐未風先寒﹐食則易饑﹐笑則有淚﹐但是老境﹐無不有此。或曰﹕《局方》烏附丹劑﹐多與老人爲宜﹐豈非以其年老气弱不虛﹐理宜溫補﹐今子皆以爲熱﹐烏附丹劑將不可施之老人耶﹖余曉之曰﹕奚止烏附丹劑不可妄用﹐至於好酒膩肉﹐濕面油汁﹐燒炙煨炒﹐辛辣甜滑﹐皆在所忌。或曰﹕子何愚之甚耶﹖甘旨養老﹐經訓具在。爲子爲婦﹐甘旨不及﹐孝道便虧。而吾子之言若是﹐其將有說以通之乎﹖願聞其略。予愀然應之曰﹕正所謂道並行而不悖者﹐請詳言之。古者井田之法行﹐鄕閭之教興﹐人知禮讓﹐比屋可封。肉食不及幼壯﹐五十才方食肉。彊壯恣饕﹐比及五十﹐疾已蜂起。气耗血竭﹐筋柔骨痿﹐腸胃壅閼﹐涎沫充溢﹐而況人身之陰難成易虧。六﹑七十後陰不足以配陽﹐孤陽幾欲飛越﹐因天生胃气尙爾畱連﹐又藉水谷之陰﹐故羈縻而定耳﹗所陳前證﹐皆是血少。《內經》曰﹕腎惡燥。烏附丹劑﹐非燥而何﹖夫血少之人﹐若防風﹑半夏﹑蒼術﹑香附﹐但是燥劑且不敢多﹐況烏附丹劑乎﹖或者又曰﹕一部《局方》﹐悉是溫熱養陽﹐吾子之言無乃謬妄乎﹖予曰﹕《局方》用燥劑﹐爲劫濕病也。濕得燥則豁然而收。《局方》用暖劑﹐爲劫虛病也。補腎不如補脾﹐脾得溫則易化而食味進﹐下𨿽暫虛﹐亦可少回。《內經》治法﹐亦許用劫﹐正是此意。蓋爲質厚而病淺者設。此亦儒者用權之意。若以爲經常之法﹐豈不大誤﹗彼老年之人﹐質𨿽厚﹐此時亦近乎薄﹐病𨿽淺﹐其本亦易以撥﹐而可以劫藥取速效乎﹖若夫形肥者血少﹐形瘦者气實﹐間或可用劫藥者﹐設或失手﹐何以取救﹖吾寧稍遲﹐計出萬全﹐豈不美乎﹖烏附丹劑其不可輕餌也明矣。至於飲食﹐尢當謹節。夫老人內虛脾弱﹐陰虧性急。內虛胃熱則易饑而思食﹐脾弱難化則食已而再飽﹐陰虛難降則气郁而成痰﹐至於視聽言動﹐皆成廢懶。百不如意﹐怒火易熾。𨿽有孝子順孫﹐亦是動輒扼腕。況未必孝順乎﹗所以物性之熱者﹐炭火制作者﹐气之香辣者﹐味之甘膩者﹐其不可食也明矣。𨿽然腸胃堅厚﹐福气深壯者﹐世俗觀之﹐何妨奉養﹐縱口固快一時﹐積久必爲災害。由是觀之﹐多不如少﹐少不如絕﹐爽口作疾﹐厚味措毒﹐前哲格言﹐猶在人耳﹐可不愼歟﹗或曰﹕如子之言﹐殆將絕而不與於汝安乎﹖予曰﹕君子愛人以徳﹐小人愛人以姑息。況施於所尊者哉﹗惟飲與食將以養生﹐不以致疾。若以所養轉爲所害﹐恐非君子之所謂孝與敬也。然則如之何則可﹖曰﹕好生惡死﹐好安惡病﹐人之常情。爲子爲孫﹐必先開之以義理﹐曉之以物性﹐旁譬曲諭﹐陳說利害﹐意誠辭確﹐一切以敬愼行之﹐又次以身先之﹐必將有所感悟而無捍格之逆矣。吾子所謂絕而不與﹐施於有病之時﹐尢是孝道。若無病之時﹐量酌可否﹐以時而進。某物不食﹐某物代之﹐又何傷於孝道乎﹖若夫平居閉話﹐素無開導誘掖之言﹐及至饑腸已鳴﹐饞涎已動﹐飲食在前﹐馨香撲鼻﹐其可禁乎﹖經曰﹕以飲食忠養之。「忠」之一字﹐恐與此意合﹐請勿易看過﹐予事老母﹐固有愧於古者﹐然母年逾七旬﹐素多痰飲﹐至此不作。節養有道﹐自謂有術。只因大便燥結時﹐以新牛乳﹑豬脂和糜粥中進之﹐𨿽以暫時滑利﹐終是膩物積多。次年夏時﹐郁爲粘痰﹐發爲脇瘡。連日作楚﹐寐興隕獲。爲之子者﹐置身無地﹐因此苦思而得節養之說。時進參﹑術等補胃﹑補血之藥﹐隨天令加減﹐遂得大腑不燥﹐面色瑩潔﹐𨿽覺瘦弱﹐終是無病。老境得安﹐職此之由也。因成一方﹐用參﹑術爲君﹐牛膝﹑芍藥爲臣﹐陳皮﹑茯苓爲佐。春加川芎﹔夏加五味﹑黃芩﹑麥門冬﹔冬加當歸身﹐倍生薑。一日或一帖或二帖﹐聽其小水才覺短少﹐便進此藥。小水之長如舊﹐卽是卻病揵法。後到東陽﹐因聞老何安人性聰敏﹐七十以後稍覺不快﹐便卻粥數日﹐單進人參湯數帖而止。後九十餘無疾而卒。以其偶同﹐故筆之以求是正。

慈幼論人生十六歲以前﹐血气俱盛﹐如日方升﹐如月將圓。惟陰長不足﹐腸胃尙脆而窄﹐養之之道不可不謹。童子不衣裘帛﹐前哲格言﹐具在人耳。裳﹐下體之服。帛﹐溫軟甚於布也。蓋下體主陰﹐得寒涼則陰易長﹐得溫暖則陰暗消。是以下體不與帛絹夾厚溫暖之服﹐恐妨陰气﹐實爲確論。血气俱盛﹐食物易消﹐故食無時。然腸胃尙脆而窄﹐若稠粘漧硬﹐酸鹹甜辣﹐一切魚肉﹑木果﹑濕面﹑燒炙﹑煨炒﹐但是發熱難化之物﹐皆宜禁絕。只與幹柿﹑熟菜﹑白粥﹐非惟無病﹐且不縱口﹐可以養徳。此外生栗味鹹﹐幹柿性涼﹐可爲養陰之助。然栗大補﹐柿大澀﹐俱爲難化﹐亦宜少與。婦人無知﹐惟務姑息﹐畏其啼哭﹐無所不與。積成痼疾﹐𨿽悔何及﹗所以富貴驕養﹐有子多病﹐迨至成人﹐筋骨柔弱﹐有疾則不能忌口以自養﹐居喪則不能食素以盡禮﹐小節不謹﹐大義亦虧。可不愼歟﹗至於乳子之母﹐尢宜謹節。飲食下咽﹐乳汁便通。情欲動中﹐乳脈便應。病气到乳﹐汁必凝滯。兒得此乳﹐疾病立至。不吐則瀉﹐不瘡則熱。或爲口糜﹐或爲驚搐﹐或爲夜啼﹐或爲腹痛。病之初來﹐其溺必甚少﹐便須詢問﹐隨證調治。母安亦安﹐可消患於未形也。夫飲食之擇﹐猶是小可。乳母稟受之厚薄﹐情性之緩急﹐骨相之堅脆﹐徳行之善惡﹐兒能速肖﹐尢爲關系。或曰﹕可以已矣﹗曰﹕未也。古之胎教﹐具在方冊﹐愚不必贅。若夫胎孕致病﹐事起茫昧﹐人多玩忽﹐醫所不知。兒之在胎﹐與母同體﹐得熱則俱熱﹐得寒則俱寒﹐病則俱病﹐安則俱安。母之飲食起居﹐尢當愼密。東陽張進士次子二歲﹐滿頭有瘡﹐一日瘡忽自平﹐遂患痰喘。予視之曰﹕此胎毒也。愼勿與解利藥。眾皆愕然。予又曰﹕乃母孕時所喜何物﹖張曰﹕辛辣熱物是其所喜。因口授一方﹐用人參﹑連翹﹑芎﹑連﹑生甘艸﹑陳皮﹑芍藥﹑木通﹐濃煎。沸湯入竹瀝與之﹐數日而安。或曰﹕何以知之﹖曰﹕見其精神昏倦﹐病受得深﹐決無外感﹐非胎毒而何﹖予之次女﹐形瘦性急﹐體本有熱﹐懷孕三月﹐適當夏暑口渴思水﹐時髮小熱﹐遂教以四物湯加黃芩﹑陳皮﹑生甘艸﹑木通﹐因懶於煎煮。數帖而止。其後﹐此子二歲﹐瘡痍徧身﹐忽一日其瘡頓愈﹐數日遂成痎瘧。予曰﹕此胎毒也。瘡若再作﹐病必自安。已而果然。若於孕時確守前方﹐何病之有﹖又陳氏女八歲時得癇病﹐遇陰雨則作﹐遇驚亦作﹐口出涎沫﹐聲如羊鳴。予視之曰﹕如胎受驚也。其病深痼﹐調治半年﹐病亦可安。仍須淡味以佐藥功。與燒丹元﹐繼以四物湯入黃連﹐隨時令加減﹐半年而安。夏月伏陰在內論天地以一元之气﹐化生萬物。根於中者﹐曰神機﹔根於外者﹐曰气血。萬物同此一气﹐人靈於物﹐形與天地參而爲三者﹐以其得气之正而通也。故气升亦升﹐气浮亦浮﹐气降亦降﹐气沈亦沈。人與天地同一橐籥。子月一陽生﹐陽初動也﹔寅月三陽生﹐陽初出於地也。此气之升也。巳月六陽生﹐陽盡出於上矣。此气之浮也。人之腹屬地气﹐於此時浮於肌表﹐散於皮毛﹐腹中虛矣。經曰﹔夏月經滿﹐地气溢滿﹐入經絡受血﹐皮膚充實。長夏气在肌肉﹐所以表實。表實者﹐裏必虛。世言夏月伏陰在內﹐此陰字有虛之義。若作陰冷看﹐其誤甚矣。或曰﹕以手捫腹﹐明知其冷﹐非冷而何﹖前人治暑病﹐有玉龍丸﹑大順散﹑桂苓丸﹑單煮良姜與縮脾飲用艸果等﹐皆行溫熱之劑﹐何吾子不思之甚也﹖予曰﹕春夏養陽﹐王太僕謂春食涼﹐夏食寒﹐所以養陽也。其意可見矣﹗若夫涼臺水館﹐大扇風車﹐陰水寒泉﹐果冰雪涼之傷﹐自內及外﹐不用溫熱﹐病何由安﹖詳玩其意﹐實非爲內伏陰而用之也。前哲又謂升降浮沈則順之﹐寒熱溫涼則逆之。若於夏月火令之時﹐妄投溫熱﹐寧免實實虛虛之患乎﹖或曰﹕巳月純陽﹐於理或通﹐五月一陰﹑六月二陰﹐非陰冷而何﹖予曰﹕此陰之初動於地下也。四陽浮於地上﹐燔灼焚燎﹐流金爍石﹐何陰冷之有﹖孫眞人制生脈散﹐令人夏月服之﹐非虛而何﹖豆瘡陳氏方論讀前人之書﹐當知其立言之意。苟讀其書﹐而不知其意﹐求適於用﹐不可得也。豆瘡之論﹐錢氏爲詳﹐歷舉源流經絡﹐明分表裏虛實﹐開陳其施治之法﹐而又證以論辯之言﹐深得著書垂教之體。學者讀而用之﹐如求方圓於規矩﹐較平直於準繩﹐引而伸之﹐觸類而長之﹐可爲無窮之應用也。今人不知致病之因﹐不求立方之意﹐倉卒之際﹐據證檢方﹐漫爾一試﹐設有不應﹐並其書而廢之﹐不思之甚也。近因《局方》之教久行﹐《素問》之學不講﹐抱疾談醫者﹐類皆喜溫而惡寒﹐喜補而惡解利。忽得陳氏方論﹐皆燥熱補劑﹐其辭確﹐其文簡﹐歡然用之﹐翕然信之﹐遂以爲錢氏不及陳氏遠矣。或曰﹕子以陳氏方爲不足歟﹖曰﹕陳氏方誠一偏論﹐𨿽然亦可謂善求病情者﹐其意大率歸重於太陰一經。蓋以手太陰屬肺﹐主皮毛也﹔足太陰屬脾﹐主肌肉。肺金惡寒而易於感﹐脾胃土惡濕而無物不受﹐觀其用丁香﹑官桂﹐所以治肺之寒也﹔用附﹑術﹑半夏﹐所以治脾之濕也。使其肺果有寒﹐脾果有濕而兼有虛也。量而與之﹐中病卽止﹐何傷之有﹖今也不然﹐徒見其瘡之出遲者﹐身熱者﹐泄瀉者﹐驚悸者﹐气急者﹐渴思飲者。不問寒熱虛實﹐率投木香散﹑異功散﹐間有偶中﹐隨手獲效。設或誤投﹐禍不旋蹱。何者﹖古人用藥制方﹐有向導﹐有監制﹐有反佐﹐有因用。若錢氏方固未嘗廢細辛﹑丁香﹑白術﹑參﹑芪等﹐率有監制輔佐之藥﹐不專務於溫補耳﹗然其用涼寒者多﹐而於輔助一法﹐略開端緒﹐未曾深及。癡人之前﹐不可說夢﹐錢氏之慮至矣﹐亦將以候達者擴充推廣而用。𨿽然渴者用溫藥﹐癢塌者用補藥﹐自陳氏發之﹐迥出前輩。然其多用桂﹑附﹑丁香等燥熱﹐恐未爲適中也。何者﹖桂﹑附﹑丁香輩﹐當有寒而虛﹐固是的當﹐虛而未必寒者。其爲害當何如耶﹖陳氏立方之時﹐必有挾寒而豆瘡者﹐其用燥熱補之固其宜也。今未挾寒而用一偏之方﹐寧不過於熱乎﹖予嘗會諸家之粹﹐求其意而用之﹐實未敢據其成方也。試舉一二以証之。從子六七歲時患痘瘡﹐發熱﹐微渴﹐自利。一小方脈視之﹐用木香散﹐每帖又增丁香十粒。予切疑焉。觀其出遲﹐固因自利而气弱。察其所下﹐皆臭滯陳積﹐因腸胃熱蒸而下也。恐非有寒而虛﹐遂急止之﹐已投一帖矣。繼以黃連解毒湯加白術﹐與十帖以解丁香之熱﹐利止瘡亦出。其後肌常有微熱﹐而手足生癰癤﹐與涼劑調補逾月而安。又一男子﹐年十六﹑七歲﹐發熱而昏﹐目無視﹐耳無聞﹐兩手脈皆豁大而略數﹐知其爲勞傷矣。時裏中多發痘者﹐𨿽不知人﹐與藥則飲﹐與粥則食。遂教參﹑芪﹑當歸﹑白術﹑陳皮大料濃煎與之﹐飲至三十餘帖痘始出﹐又二十餘帖﹐則成膿泡﹐身無全膚。或曰﹕病勢可畏﹐何不用陳氏全方治之﹖余曰﹕此但虛耳﹐無寒也。只守前方﹐又數十餘帖而安。後詢其病因﹐謂先四﹑五日恐有出痘之病﹐遂極力樵采﹐連日出汗甚多﹐若用陳氏全方﹐寧無後悔﹖至正甲申春﹐陽气早動﹐正月間﹐邑間痘瘡不越一家﹐卒投陳氏方﹐童幼死者百餘人。𨿽由天數﹐吾恐人事亦或未之盡也。痛風論气行脈外﹐血行脈內﹐晝行陽二十五度﹐夜行陰二十五度﹐此平人之造化也。得寒則行遲而不及﹐得熱則行速而太過。內傷於七情﹐外傷於六气﹐則血气之運或遲或速而病作矣。彼痛風者﹐大率因血受熱已自沸騰﹐其後或涉冷水﹐或立濕地﹐或扇取涼﹐或臥當風。寒涼外摶﹐熱血得寒﹐污濁凝澀﹐所以作痛。夜則痛甚﹐行於陰也。治法以辛熱之劑。流散寒濕﹐開發腠理。其血得行﹐與气相和﹐其病自安。然亦有數種治法稍異﹐謹書一二﹐以證予言。東陽傅文﹐年逾六十﹐性急作勞﹐患兩腿痛甚﹐動則甚痛。予視之曰﹕此兼虛證﹐當補血溫血﹐病當自安。遂與四物湯加桃仁﹑陳皮﹑牛膝﹑生甘艸﹐煎入生薑﹐研潛行散﹐熱飲三﹑四十帖而安。又朱宅閫內﹐年近三十﹐食味甚厚﹐性躁急﹐患痛風﹐攣縮數月﹐醫禱不應。予視之曰﹕此挾痰與气證﹐當和血疏气導痰﹐病自安。遂以潛行散入生甘艸﹑牛膝﹑炒枳殼﹑通艸﹑陳皮﹑桃仁﹑薑汁﹐煎服半年而安。又鄰鮑六﹐年二十餘﹐因患血痢﹐用澀藥取效﹐後患痛風﹐叫號撼鄰。予視之曰﹕此惡血入經絡證。血受濕熱﹐久必凝濁﹐所下未盡﹐畱滯隧道﹐所以作痛。經久不治﹐恐成偏枯。遂與四物湯加桃仁﹑紅花﹑牛膝﹑黃芩﹑陳皮﹑生甘艸﹐煎入生薑﹐研潛行散﹐入少酒飲之數十帖。又與刺委中﹐出黑血近三合而安。或曰﹕比見鄰人用艸藥研酒飲之不過數帖﹐亦有安者﹐如子之言﹐類皆經久取效﹐無乃太迂緩乎﹖予曰﹕此劫病艸藥﹐石上采石絲爲之君﹐過山龍等佐之﹐皆性熱而燥者﹐不能養陰卻能燥濕。病之淺者﹐濕痰得燥則開﹐熱血得熱則行﹐亦可取效。彼病深而血少者﹐愈劫愈虛﹐愈劫愈深﹐若朱之病是也。子以我爲迂緩乎﹖痎瘧論《內經》謂夏傷於暑﹐秋傷於風﹐必有痎瘧。痎瘧﹐老瘧也。以其隔兩日一作﹐纏綿不休﹐故有是名。前賢具有治法﹐然皆峻劑。有非稟受性弱﹐與居養所移者所宜用也。惟許學士方有用參﹑芪等補劑﹐而又不曾深論﹐後學難於推測。因見近年以來﹐五十歲以下之人﹐多是怯弱者﹐況嗜欲縱恣﹐十倍於前。以弱質而得深病﹐最難爲藥。始悟常山﹑烏梅﹑砒丹等爲劫痰之劑﹐若誤用之﹐輕病爲重﹐重病必死。何者﹖夫三日一作﹐陰受病也。作於子﹑午﹑卯﹑酉日﹐少陰瘧也﹔作於寅﹑申﹑巳﹑亥日﹐厥陰瘧也﹔作於辰﹑戌﹑丑﹑未日﹐太陰瘧也。瘧得於暑﹐當以汗解。或涼臺水閣﹐陰木冷地﹐他人揮扇﹐泉水澡浴﹐汗不得泄﹐郁而成痰。其初感也﹐胃气尙彊﹐全不自覺。至於再感﹐懵然無知﹐又復恣意飲食﹐過分勞動﹐竭力房事﹐胃气大傷﹐其病乃作。深根固蒂﹐宜其難愈。病者欲速愈﹐甘辛峻劑﹐醫者欲急利﹐遽便將投。殊不知感風﹑感暑﹐皆外邪也﹐當以汗解。所感旣深﹐決非一二升汗可除。亦有胃气少回﹐已自得汗﹐不守禁忌﹐又復觸冒﹐舊邪未去﹐新邪又感﹐展轉沈滯﹐其病愈深。況來求治者﹐率皆輕試速效。劫病之藥﹐胃气重傷﹐吾知其難免於禍矣。由是甘爲遲鈍﹐範我馳驅﹐必先以參﹑術﹑陳皮﹑芍藥等補劑﹐輔以本經之藥﹐惟其取汗。若得汗而體虛﹐又須重用補劑以助之﹐俟汗出通身﹐下過委中﹐方是佳兆。仍教以淡飲食﹐省出外﹐避風就溫﹐遠去帷薄﹐謹密調養﹐無有不安。若感病極深﹐𨿽有大汗﹐所感之邪﹐必自髒傳出至腑﹐其發也必亂而失期﹐亦豈是佳兆﹖故治此病﹐春夏爲易﹐秋冬爲難﹐非有他也﹐以汗之難易爲優劣也。或曰﹕古方用砒丹﹑烏梅﹑常山得效者不爲少﹐子以爲不可用乎﹖予曰﹕腑受病者淺﹐一日一作。間一日一作者﹐是胃气尙彊﹐猶可與也。彼三日一作者﹐病已在髒矣﹐在髒者難治。以其外感猶可治也﹐而可用劫藥以求速效乎﹖前歲憲僉詹公﹐稟甚壯﹑形甚彊﹐色甚蒼﹐年近六十﹐二月得痎瘧﹐召我視之。知其飫於醲肥者﹐告之曰﹕須遠色食淡﹐調理浹月﹐得大汗乃安。公不悅。一人從旁曰﹕此易耳﹐數日可安。與劫藥三五帖病退﹐旬日後又作﹐又與又退﹐綿延至冬﹐病猶未除﹐又來求治。予知其久得藥﹐痰亦少﹐惟胃气未完﹐又天寒汗未透。遂以白術粥和丸與二斤﹐令其遇饑時且未食﹐取一二百丸以熱湯下﹐只與白粥調養﹐盡此藥﹐當大汗而安。已而果然。如此者甚多﹐但藥略有加減﹐不必盡述。

病邪𨿽實胃气傷者勿使攻擊論凡言治國者﹐多借醫爲諭。仁哉斯言也﹗眞气﹐民也。病邪﹐賊盜也。或有盜賊﹐勢須剪除而後已。良相良將﹐必先審度兵食之虛實﹐與時勢之可否﹐然後動。動涉輕妄﹐則吾民先困於盜﹐次困於兵﹐民困而國弱矣。行險僥幸﹐小人所爲。萬象森羅﹐果報昭顯。其可不究心乎﹖請舉一二以爲凡例。永康呂親﹐形瘦色黑﹐平生喜酒﹐多飲不困﹐年近半百﹐且有別館。忽一日﹐大惡寒發戰﹐且自言渴﹐卻不飲。予診其脈大而弱﹐惟右關稍實略數﹐重取則澀。遂作酒熱內郁﹐不得外泄﹐由表熱而不虛也。黃芪一物﹐以干葛湯煎與之﹐盡黃芪二兩﹐漧葛一兩﹐大得汗﹐次早安矣。又葉先生患滯下﹐後甚逼迫﹐正合承气證。予曰﹕气口虛﹐形𨿽實而面黃稍白﹐此必平昔食過飽而胃受傷。寧忍一二日辛苦﹐遂與參﹑術﹑陳皮﹑芍藥等補藥十餘帖。至三日後﹐胃气稍完﹐與承气兩帖而安。苟不先補完胃气之傷﹐而遽行承气﹐吾恐病安之後﹐寧免瘦憊乎﹗又一婢﹐色紫稍肥﹐性沈多憂﹐年近四十﹐經不行三月矣。小腹當中有一气塊﹐初起如栗﹐漸如炊餅。予脈之﹐兩手皆澀﹐重取卻有。試令按其塊痛甚﹐捫之髙半寸﹐遂與千金消石丸。至四五次﹐彼忽自言乳頭黑且有汁﹐恐有娠。予曰﹕非也﹐澀脈無孕之理。又與三五帖﹐脈之稍覺虛豁。予悟曰﹕藥太峻矣﹐令止前藥。與四物湯倍加白術﹐佐以陳皮。至三十帖﹐候脈完再與消石丸。至四五次﹐忽自言塊消一暈﹐便令莫服。又半月﹐經行痛甚﹐下黑血半升﹐內有如椒核數十粒﹐乃塊消一半﹐又來索藥﹐以消余塊。余曉之曰﹕勿性急。塊已開矣﹐不可又攻。若次月經行當盡消矣。次月經行下少黑血塊﹐又消一暈﹐又來問藥。余曰﹕但守禁忌﹐至次月必消盡。已而果然。大凡攻擊之藥﹐有病則病受之。病邪輕而藥力重﹐則胃气受傷。夫胃气者﹐淸純沖和之气也。惟與谷﹑肉﹑菜﹑果相宜。蓋藥石皆是偏勝之气﹐𨿽參﹑芪輩爲性亦偏﹐況攻擊之藥乎﹖此婦胃气自弱﹐好血亦少﹐若塊盡而卻藥﹐胃气之存者幾希矣。議論此至﹐醫云乎哉﹖治病先觀形色然後察脈問證論經曰﹕診脈之道﹐觀人勇怯﹐肌肉皮膚﹐能知其情﹐以爲診法也。凡人之形﹐長不及短﹐大不及小﹐肥不及瘦。人之色﹐白不及黑﹐嫩不及蒼﹐薄不及厚。而況肥人濕多﹐瘦人火多﹐白者肺气虛﹐黑者腎气足。形色旣殊﹐臟腑亦異。外證𨿽同﹐治法迥別。所以肥人貴脈浮﹐瘦人貴脈沈﹐躁人疑脈緩﹐緩人疑脈躁﹐以其不可一槪觀也。試陳一二﹐可以例推。東陽陳兄﹐露筋﹐體稍長。患體虛而勞﹐頭痛﹐甚至有訣別之言。余察其脈弦而大帶數﹐以人參﹑白術爲君﹐川芎﹑陳皮爲佐﹐至五﹑六日未減﹐眾皆訝之﹐以藥之不對也。余曰﹕藥力有次第矣﹐更少俟一二宿﹐當自安。忽其季來問﹕何不少加黃芪﹖予笑不答。又經一宿﹐忽自言病頓愈。予脈之﹐覺指下稍盛。又半日﹐病者言膈上滿﹐不覺饑﹐視其腹紋已隱矣。予曰﹕夜來藥中﹐莫加黃芪否﹖曰﹕然。止與三帖。遂速與二陳湯加厚朴﹑枳殼﹑黃連﹐以瀉其衛﹐三帖而安。又浦江義門鄭兄﹐年二十餘﹐秋間大發熱﹐口渴﹐妄言妄見﹐病似邪鬼。七﹑八日後﹐召我治。脈之兩手﹐洪數而實﹐視其形肥﹐面赤帶白﹐卻喜露筋﹐脈本不實﹐涼藥所致。此因勞倦成病﹐與溫補藥自安。曰﹕柴胡七﹑八帖矣。以黃芪附子湯﹐冷與之飲。三帖後﹐困倦鼾睡﹐微汗而解﹐脈亦稍軟。繼以黃芪白術湯﹐至十日﹐脈漸收斂而小﹐又與﹐半月而安。夫黃芪補气藥也。此兩人者﹐一則气虛﹐一則气實﹐便有宜不宜存焉﹐可不審乎﹗

病邪𨿽實胃气傷者勿使攻擊論大病不守禁忌論病而服藥﹐須守禁忌﹐孫眞人《千金方》﹐言之詳矣。但不詳言所以守禁忌之由﹐敢陳其略﹐以爲規戒。夫胃气者﹐淸純沖和之气﹐人之所賴以爲生者也。若謀慮神勞﹐動作形苦﹐嗜欲無節﹐思想不遂﹐飲食失宜﹐藥餌違法﹐皆能致傷。旣傷之後﹐須用調補﹐恬不知怪﹐而乃恣意犯禁﹐舊染之證﹐與日俱積。吾見醫將日不暇給﹐而傷敗之胃气﹐無復完全之望﹐去死近矣。予族叔形色俱實﹐痎瘧又患痢﹐自恃彊健能食﹐絕無忌憚。一日召我曰﹕我𨿽病﹐卻健而能食﹐但苦汗出耳﹗汝能止此汗否﹖予曰﹕痎瘧非汗出不能愈也。可慮者正在健與能食耳﹗此非痢也。胃熱善消﹐脾病不化﹐食積與病勢已甚矣。此時節擇飲食以養胃气﹐省出入以避風寒﹐候汗透而安。叔曰﹕世俗謂無飽死痢﹐我今能食﹐何謂可慮﹖余曰﹕痢而能食者﹐知胃气未病也﹐故言不死﹐非謂恣食不節擇者。不從所言﹐恣口大嚼﹐遇渴又多啖水果﹐如此者月餘後﹐𨿽欲求治﹐不可著手矣。淹淹又月餘而死。《內經》以驕恣不倫於理﹐爲不治之病。信哉﹗又周其姓者﹐形色俱實﹐患痢善食而易饑﹐大嚼不擇者五日矣。予責之曰﹕病中當調補自養﹐豈可滋味戕賊﹗遂教之只用熟蘿卜喫粥耳﹐少與調治﹐半月而安。虛病痰病有似邪祟論血气者﹐身之神也。神旣衰乏﹐邪因而入﹐理或有之。若夫血气兩虧﹐痰客中焦﹐妨礙升降﹐不得運用﹐以致十二官各失其職﹐視聽言動﹐皆有虛妄。以邪治之﹐其人必死。吁哉冤乎﹗誰執其咎﹖憲幕之子傅兄﹐年十七﹑八﹐時暑月﹐因大勞而渴﹐恣飲梅漿﹐又連得大驚三四次﹐妄言妄見﹐病似邪鬼。診其脈﹐兩手皆虛弦而帶沈數。予曰﹕數爲有熱﹐虛弦是大驚﹐又梅酸之漿﹐郁於中脘﹐補虛淸熱﹐導去痰滯﹐病乃可安。遂與人參﹑白術﹑陳皮﹑茯苓﹑芩﹑連等濃煎湯﹐入竹瀝﹑薑汁。與旬日﹐未效﹐眾皆尢藥之不審。余脈之﹐知其虛之未完﹐與痰之未導也。仍與前方﹐入荊瀝。又旬日而安。外弟歲﹐一日醉飽後﹐亂言妄語妄見﹐詢之系伊亡兄附體﹐言生前事甚的。乃叔在旁叱之。曰﹕非邪。食腥與酒太過﹐痰所爲耳﹗灌鹽湯一大碗﹐吐痰一﹑二升﹐汗因大作﹐困睡一宵而安。又金氏婦﹐壯年。暑月赴筵歸﹐乃姑詢其坐次失序﹐遂赧然自愧﹐因成此病。言語失倫﹐其中又多間一句曰﹕奴奴不是。脈皆數而弦。余曰﹕此非邪﹐乃病也。但與補脾淸熱導痰﹐數日當自安。其家不信﹐邀數巫者﹐噴水而咒之﹐旬餘而死。或問曰﹕病非邪而邪治之﹐何遽至於死﹖余曰﹕暑月赴宴﹐外境蒸熱﹐辛辣適口﹐內境郁熱﹐而況舊有積痰﹐加之愧悶﹐其痰與熱﹐何可勝言。今乃驚以法尺﹐是驚其神而血不寧也﹔噴以法水﹐是審其體密其膚﹐使汗不得泄也。汗不泄﹐則蒸熱內燔﹔血不得寧﹐則陰消而陽不能獨立也。不死何俟﹖或曰﹕《外臺祕要》有禁嘰一科﹐庸可廢乎﹖予曰﹕移精變气乃小術耳﹐可治小病。若內有虛邪﹐外有實邪﹐當用正大之法﹐自有成式﹐昭然可考。然符水惟膈上熱痰﹐一呷涼水﹐胃熱得之﹐豈不淸快﹐亦可取安。若內傷而虛﹐與冬嚴寒﹐符水下咽﹐必冰胃而致害。彼郁熱在上﹐熱邪在表﹐須以汗解。率得淸冷﹐膚腠固密﹐熱何由解﹖必致內攻﹐陰陽離散﹐血气乖爭﹐去死爲近。

