湘煙小錄

﹝淸﹞陳裴之輯

○紫湘誄

紫湘秣陵王氏女﹐年十九﹐歸餘子裴之爲側室。婉嬺淑愼﹐門無閒言﹐道光甲申七月四日﹐以疾卒。其生平言行﹐旣見於余室人所爲小傳矣。余憫其有柔嘉之徳而早逝也﹐爲此誄以哀之。頤道居士記。

嗚呼紫湘﹗秉徳淳貞。淮水之秀﹐鐘山之英﹐嘒彼小星﹐以事君子。大婦心怡﹐髙堂色喜。吾家族大﹐食指逾千﹐同聲稱微。惟爾之賢﹐重親致歡﹐善承色笑﹐侍膳問安﹔惟爾之孝﹐佐餕調藥﹐以事小君﹐夙興夜寐﹔惟爾之勤﹐言罔愆禮﹐行知飾性﹐無違夫子﹔惟爾之敬﹐姬侍備此﹐令徳克宣﹐允宜獲福。奚不永年﹖剪紙招魂﹐采蘅設祭。我作此辭﹐潸焉出涕。

○紫姬哀詞並序錢唐汪端允莊

紫姬碧玉韶顏﹐綠珠慧性。家近靑楊之巷﹐門臨白鷺之洲。姊妹十人﹐姬其季也。畫徧十眉﹐舊名花蕊﹐綰來雙髻﹐小字桃根﹐其歸我朗玉夫子也。春江打槳﹐官閣飄鐙﹐璧月凝輝﹐前身定呼。明月瓊花照影﹐幾生修到梅花﹖姬復性厭鉛華﹐夙軀詞翰﹐蘭羞佐餕﹐燕寢怡顏﹐椒頌流馨﹐鸞臺浴徳﹐穎川之門無歧譽焉。客冬餘臥病殊劇﹐姬佇苦哺糜﹐含辛調藥﹐中宵結帶﹐竟月罷妝。餘疾旣廖﹐姬顏始解。嗚呼賢矣﹗豈知瑤華萎雨﹐瓊屑銷塵﹐扶病歸省﹐卒於母氏。萱幃雪涕﹐蘭閣招魂﹐羌渺渺兮予懷﹐佇珊珊之入夢。瑤情玉色﹐誰撰館陶仙子之銘﹖霞袂云帡﹐待續寶懿夫人之傳。詩成八律﹐淚綆千絲。

淚灑西風黯碧紗﹐鈿蟬零落弔明霞。雲中紫鳳長離鳥﹐池上夭桃薄命花。夜月空林呼妙子﹐曉鐘殘夢見瑤華。疏星三五光初掩﹐愁看銀河絡角斜。

蕊結同心九畹芬﹐渡江桃葉美人云。畫眉菱鏡花雙笑﹐記曲珠簾月二分。篆玉鴛鴦猶剩字﹐泥金蛺蝶尙畱裙。早梅官閣經行處﹐蓮屟蒼苔印碧紋。

月照香嬰畫閣虛﹐謝娘新詠麗芙蕖。棗花簾箔調鸚鵡﹐蕓葉窗紗避蠹魚。紅衲道人工寫韻﹐白雲仙子最知書。蘭膏翠羽畱遺迹﹐奩艷重繙恨有餘。

寒閨侍疾夜遲眠﹐藥裹勞君細意煎。彩勝倦簪挑菜節﹐羅屏靜掩試燈天。解歌芳艸朝云慧﹐潔奉蘭羞絡秀賢。猶記江城砧杵動﹐春纖疊雪擘吳綿。

瓊肌病怯杏羅輕﹐眉翠顰多畫未成。虛幌藥煙愁擁髻﹐小窗花影罷吹笙。金猊火冷香慵炷﹐玉馬風馳夢易驚。惆悵紅冰凝別淚﹐滿天梅雨闔閭城。

皂莢橋邊問故家﹐晚烏啼斷六朝花。女墻靜夜潮初上﹐水榭新涼月正華。銜到玉魚愁豆蔻﹐撥殘金鳳怨琵琶。退紅衫子空裁制﹐白蝶飛灰散曉霞。

新月蛾眉憶晚妝﹐淒風繐帳泣歸航。哀蟬落葉秋如水﹐早雁明河夜漸涼。錦瑟驚弦懷夢艸﹐玉蕭舊約返生香。畫簾微雨黃昏後﹐誰念檀奴鬢欲霜。

女墳湖冷殯宮遙﹐舊日妝樓鎖寂寥。露砌碧苔吟蟋蟀﹐風廊翠竹网蕭蛸。秋云羅帕溫香漬﹔明月瓊杯艷影消。畱得玉梅遺掛在﹐亭亭素質帶愁描。

○同作管筠靜初

秦淮煙柳石城潮﹐問訊靑溪第幾橋。仙子鬢眉春黛染﹐美人衫袖落花嬌。方期洛水霞長映﹐何事嵰山雪易消。惆悵罡風吹太急﹐一株玉樹隕南朝。

金燈照夜月初圓﹐往事分明在眼前。香雪梅花曉妝閣﹐煙波桃葉渡江船。相看大婦憐中婦﹐豈料今年異去年。蘭語纏綿桃骨瘦﹐憶來一度一潸然。

江上靑山隔翠微﹐白門楊柳夢依稀。空憐聽雨瀟瀟去﹐不見看花緩緩歸。四載玉顏成永訣﹐全家珠淚惜分飛。夜闌簾外天如墨﹐愁絕篝鐙制殮衣。

黯澹文窗韻字紗﹐歸帆盼斷曲江涯。虎山尋夢煙初暝﹐鶴市招魂月正華。暫寄玉棺吳苑寺﹐待營香冢宋營斜。茜桃壞土芳鄰在﹐天竺峯前弔落花。

○又陳華娵萼仙

我弟才華小鳳皇﹐得君亦復似鴛鴦。香名謝氏烏衣巷﹐春色盧家白玉堂。一樹瓊花畱艷影﹐滿庭璧月照明妝。如何絕代嬋娟子﹐零落嫣紅隕曉霜﹖

消息傳來掩淚聽﹐落花如雨葬傾城。靑山會見營新冢﹐翠水應知理舊盟。瑤瑟前塵悲曉夢﹐玉蕭后約望來生。一編憶語從頭讀﹐香畹樓頭碧漢橫。

○又陳麗娵苕仙

楊柳南朝樹﹐芙蓉北苑妝。衣裳雕玉珮﹐樓閣郁金堂。桃葉春波穩﹐瓊花夜月涼。當年嫁張碩﹐親見杜蘭香。

隋苑通吳苑﹐頻年數往還。含香吳寸趾﹐識曲謝雙鬟。纖柳銷春黛﹐夭桃瘦玉顏。可憐扶病去﹐淒絕汝南灣。

滴淚空如水﹐傷心欲問天。魂歸殘月影﹐夢短落花煙。鸚鵡三生石﹐鴛鴦兩度船。玉蕭情不斷﹐應結再生緣。

○紫姬小傳

姬王氏﹐名子蘭﹐字紫湘﹐一字畹君﹐秣陵人﹐餘子裴之側室也。初子婦汪端來歸﹐生子孝如﹐彌月殤。逾年又生孝先﹐娩後失調﹐體孱多疾。又因夫子頤道先生病劇﹐端誓願長齋﹐繡佛三年﹐繼以選明代人詩﹐初二集﹐聚書盈屋。晨書暝寫﹐心勞神疲﹐恆數晝夜不得寐。因請於余及頤道先生曰「作配髙門﹐質沐慈愛﹐有逾顧復﹐比得醒疾﹐終夜不寢。醫生疾在心神﹐不加靜攝﹐將成怔忡。自問幼耽墳籍﹐疏曠鍼黹﹐十饋五漿﹐尢非所諳。𨿽重親髙堂﹐矜其不逮﹐夙夜循省﹐心何以安﹖且堂上膝下﹐僅止公子一人。飴含抱孫﹐亦止孝先一人。螽斯蕃衍﹐宜求淑儷﹐以主中饋﹐俾端得安心優遊文史﹖以延孱弱之軀。」並於祖翁先奉政公﹑祖姑查太宜人前。再三言之﹐𨿽未卽許﹐未嘗不鑑其心之苦﹑情之摯也。嗣夫子以公至秣陵﹐聞姬賢﹐歸言之。端聞請曰「端之前言﹐實本肺腑。卽不爲公子求佳偶﹐獨不可置簉室乎﹖且紫姬詞翰﹐端曾一見之﹐尢非尋常金粉可比也。」夫子乃稟命堂上﹐介同歲生侯君靑甫﹐曁歐陽大令棣之爲蹇修﹐諏吉迎歸﹐端先期營香畹樓以居之﹐故又字畹君也。初至之夕﹐賓客雲集﹐姻眷夾侍﹐姬端秀靜穆﹐神光離合﹐若瓊花之照春﹐而華月之白夜也。余以久病﹐辟穀十稔﹐裴之嘗與端言﹐苟謀置簉﹐必得能侍餘疾者。姬至逾月﹐輒屏鉛華﹐佐治內政﹐侍余尢盡心力﹐朝夕不離。余性畏雷﹐每頑云屯空﹐驚電掣影﹐裴之夫歸輒在側。姬旣至﹐裴之或以事他出﹐或在家﹐𨿽深夜﹐姬必先侍余側也。上年春﹐余在揚病亟﹐姬焚香吁天﹐請以身代﹐並代裴之持觀音齋﹐客冬端病頭風﹐手不能持匕箸。醫者云易傳染﹐語甚危。姬黎明起﹐不梳洗﹐不進飲食﹐先爲大婦敷藥鋪糜﹐撫摩抑搔﹐恆至深夜﹐衣不解帶者數月﹐端疾竟賴以愈。孝先自離乳哺﹐卽隨余寢食﹐𨿽孩提﹐性方執﹐行坐有常所﹐不多言﹐言輒喜作模稜語﹐婢媼不能通其意。姬喜愛若所生﹐佐余撫視﹐余因得晏息焉。余家世代寒素﹐服食朴簡﹐姬荊布粗糲﹐安之若素﹐以是尢得先奉政公歡心。去春奉政公病﹐姬發願持淡齋﹐不食鹽豉。姬生母早卒﹐老父嫡母在堂﹐乞於上年十月歸省﹐並爲生母掃墓﹐嗣遭奉政公大故﹐舉室南還﹐不克踐約﹐旣痛奉政公之見背﹐又感念生母。每夜分輒悲泣﹐遂成嗽疾。中間侍大婦之病已﹐輒諱疾不言。洎余知之﹐延醫調理﹐甫少瘥。會餘疾作﹐扶病侍余坐窗前﹐適當風處﹐嗽疾復作﹐遂不可止。裴之始以治文案﹐浚河渠﹐襄鹽策﹐獲巨梟﹐受知於節相孫公﹐黎襄勤公﹐爰會中丞韓公﹐奏請以通判畱江南補用﹐已奉特旨準行矣。嗣以部駁﹐將赴都請分發﹐姬謂裴之曰「君之冀畱江南者﹐爲近侍堂上計也。今分發則遠近不可知﹐慈闈多病﹐勢不能往﹐妾當在家﹐代君侍奉﹐至夫人之不能往者亦勢也。君宜別求淑質﹐代佐內政。」並言之餘﹐余以閨中人材難得﹐余病年來亦漸輕減﹐且有姬人管筠﹐次女麗娵侍余﹐勸慰之﹐囑勿萌是念。裴之先蒙聖諭﹐更屬緝捕勤能﹐感效馳驅﹐疊擒梟盜。去冬今夏﹐歷荷節相甄勞復奏﹐又奉特旨以始終奮勉﹐敕部先選﹐仰邀異數﹐舉室銜恩。郭知裴之將得官﹐而姬已先逝耶﹗方病之亟也﹐裴之馳書秣陵﹐招翁媼至蘇﹐存問慰藉﹐喜見顏色﹐疾以漸瘳。旣病復作﹐自知不起﹐恐余之憂悸也﹐彊自支勵﹐言翁媼𨿽得見﹐而掃墓之願未遂﹐心恆耿耿﹐力疾一行﹐以畢所懷。且藉養屙﹐泣請數四﹐乃令裴之送之秣陵。將逾月﹐會余以感冒攖疾﹐姬聞信促裴之歸﹐洎有書來﹐輒言病少愈﹐以安裴之心。裴之於六月二十二日至吳門﹐爲余禱於元化先生祠。余病就痊﹐夢中恆恍惚﹐幼稚言見姬歸﹐乃於七月初三日促裴之行。而七夕秣陵人至﹐則姬已於初四戌刻逝矣。其歸也﹐若恐余之不任哀痛而故遠之﹔其逝也﹐若恐裴之親視永訣之傷神也﹐而遽先之。臨終神气湛然﹐聞雷聲隱隱﹐猶念余不置。裴之本以初二日行﹐因家中人爲制湖綿殮具﹐乃先遣僕星夜馳報以慰之。適有以水蜜桃餉者﹐余知其所嗜﹐命賫往。初五日至﹐而姬已逝。桃實無恙﹐僅充靈座之供。裴之初六日至﹐至一棺長掩﹐殮具已不及用。與芻靈冥楮﹐同付焚如而已。信至﹐太宜人以下﹐無不痛哭失聲。大婦尢哭之慟﹐夫子與余﹐請於太宜人﹐命裴之攜柩至蘇﹐厝虎邱禪寺奉政公靈而側﹐俟奉政公歸葬﹐同至西泠卜厝焉。姬數年來﹐不易一衣﹐不制一釵﹐不私蓄一錢﹐裴之衣服玩好﹐圖繪書籍﹐付收掌者﹐輒爲篋衍小字記之﹐部別居分不失累黍。性耽文翰﹐從裴之夫婦受詩法﹐有《寄公子揚州詩》《自秣陵寄大婦吳門詩》二篇。余則斷楮殘編﹐與零膏冷翠同盡矣。鳴呼﹗姬之未至也﹐知其美麗﹐不知其淑愼也。旣至﹐知其淑愼﹐不知其勤儉也。久之﹐知其勤儉﹐不知其賢孝也。乃閱數年之久﹐而其賢孝之實迹﹐以自晦而愈明﹐覺無事不入人心脾。矧余沈屙委頓十餘年﹐需人娛侍﹐得此賢孝之媛﹐而復失之﹐每一憶及﹐不知涕之何從也。因制淚和墨﹐作爲此文﹐俾後之覽者﹐知其槪焉。姬生於嘉慶八年癸亥七月十四日﹐卒於道光四年甲申七月初四日。生年二十有二。其卒也﹐夫子爲誄﹐裴之爲《香畹樓憶語》﹐大婦端﹐管姬筠﹐余大女華娵﹐次女麗娵皆有詩。

論曰﹕古稱姬妾之賢者﹐若茜桃﹑朝云﹐皆以得侍文人﹐獲畱姓氏。柔嘉之則﹐傳者勿詳。姬家金陵﹐六朝舊都﹐碧玉桃葉﹐艷迹在焉。而姬之柔嘉﹐遠過茜桃﹑朝云。揆之載藉﹐殆絡秀之流亞﹐而惜其不永年也。悲夫﹗

道光四年歲次甲申七月中﹐錢唐龔玉晨羽卿撰。

○香畹樓憶語

丁丑冬朔﹐家大人自崇疆受代歸﹐籌海積勞﹐抱恙甚劇。太夫人扶病侍病﹐自冬䢐春﹐衣不解帶﹐參術無靈﹐羣醫束手。余時新病甫起﹐乃泣禱於白蓮橋華元化先生祠﹐願減己算﹐以益親年。閨人允莊復於慈云大士前﹐誓願長齋繡佛﹐並偕餘日持《觀音經》若干捲﹐奉行眾善。乃荷元化先生賜方四十九劑﹐服之病始次第愈﹐自此夫婦異處者﹐四年。允莊方選明詩﹐復得不寐之疾﹐左鐙右茗﹐夜手一編﹐每至晨雞喔喔﹐猶未就枕﹐自慮心耗體孱﹐不克仰事俯育。常致書其姨母髙陽太君﹐嫂氏中山夫人﹐爲余訪置簉室﹐余堅卻之。嗣知吳中湘雨佇雲蘭語樓諸姬﹐皆有願爲夫子妾之意﹐歷請堂上爲余納之。余固以爲不可﹐蓋大人乞祿養親﹐懷冰服政﹐十年之久﹐未得眞除﹐相依爲命者千餘指﹐待以舉火者數十家﹐重親在堂﹐年逾七秩﹐恆有世途荊棘﹐宦海波瀾之感。餘四蹋槐花﹐輒成康了﹐方思投筆﹐以替仔肩。滿堂兮美人﹐獨與余兮目成。射工伺余﹐固不欲冒此不韙。且綠珠碧玉﹐徒侈艷情﹐溫淸定省﹐孰能奉吾老母者﹖采蘭樹蘐﹐此事固未容艸艸也。

金陵有停雲主人者﹐紅妝之季布也。珍其弱息﹐不異掌珠﹐謬采虛聲﹐願言倚玉。申丈白甫﹐曁晴梁太史﹐爲宣芳愫﹐余復賦詩謝之曰「肯向天涯托掌珠﹐含光佳俠意何如。桃花扇底人如玉﹐珍重侯生一紙書。」「新柳雛鶯最可憐﹐怕成薄幸杜樊川。重來縱踐看花約﹐拋擲春光已十年。」「生平知已屬明妝﹐爭訝吳兒木石腸。孤負畫蘭年十五﹐又傳消息到王昌。」「催我空江打槳迎﹐誤人從古是浮名。當筵一唱琴河曲﹐不解梅村負玉京。」「白門楊柳暗棲鴉﹐別夢何嘗到謝家。惆悵郁金堂外路﹐西風吹冷白蓮花。」此詩流傳﹐爲紫姬見之﹐激揚贊嘆﹐絮果蘭因﹐於玆始茁矣。

孟娵下浣﹐將遊淮左﹐道出秣陵﹐初見紫姬於紉秋水榭。時停雲嬌女幼香﹐將有所適﹐仲瀾騎尉﹐招與偕來。余與紫姬相見之次﹐畫燭流輝﹐玉梅交映﹐四目融視﹐不發一言。仲瀾回顧幼香﹐笑述《董靑蓮傳》中語曰「主賓雙玉有光﹐所謂月流堂戶者非耶。」餘量不勝蕉﹐姬偕坐碧梧庭院﹐飲以佳茗﹐絮絮述余家事甚悉。余訝詰之﹐低鬟微笑曰「識之久矣﹐前讀君寄幼香之作﹐纏綿悱惻﹐如不勝情﹐今將遠嫁﹐此君誤之也。宜賦詩以志君過。」時幼香甫歌《牡丹亭﹖尋夢》一出﹐姬獨含毫蘸墨﹐拂楮授余﹐余亦怦然心動﹐振管疾書曰「休問冰華舊鏡臺﹐碧雲日暮一徘徊。錦書白下傳芳訊﹐翠袖朱家解愛才。春水已催人早別﹐桃花空怨我遲來。閒繙張泌《妝樓記》﹐孤負鶯期第幾回﹖」「卻月橫云畫未成﹐低鬟擾鬢見分明。枇杷門巷飄鐙箔﹐楊柳簾櫳送笛聲。照水花繁禁著眼﹐臨風絮弱怕關情。如何墨會靈簫侶﹐卻遭匆匆唱渭城。」「如花美眷水流年﹐拍到紅牙共黯然。不柰閒情酬淺盞﹐重煩纖手語香弦。墮懷明月三生夢﹐入畫春風半面緣。消受珠櫳還小坐﹐秋潮漫寄魯魚箋。」「一翦孤芳艷楚云﹐初從香國拜湘君。侍兒解捧紅絲研﹐年少休歌白練裙。桃葉微波王大令﹐杏花疏雨杜司勛。關心明鏡團欒約﹐不信揚州月二分。」姬讀至末章﹐慨然曰「夙聞君家重親之慈﹐夫人之賢﹐君輒有否無可﹖人或疑爲薄幸﹐此皆非能知君者﹐堂上閨中終年抱恙﹐窺君鄭重之意﹐欲得人以奉慈闈耳。」因卽餞餘詩曰「煙柳空江拂畫橈﹐石城潮接廣陵潮。幾生修到人如玉﹐同聽簫聲廿四橋。」月落烏啼霜濃﹐馬滑搖鞭徑去﹐黯然魂銷。

湖陰獨遊﹐新綠如夢。輟茗看花﹐殊有春風人面之感。忽從申丈處﹐得姬芳訊﹐倚闌循誦﹐紀之以詩曰「二月春情水不如﹐玉人消息托雙魚。眼中翠嶂三生石﹐袖底金陵一紙書。寄向江船回棹後﹐寫從妝閣上鐙初。櫻桃花澹宵寒淺﹐莫遣銀屏鬢影疏。」嗣是重親惜韓香之遇﹐閨人契勝璚之才﹐搴芳結纕﹐促踐佳約。余曰「一面之緣﹐三生之諾。必秉慈命而行﹐庶免唐突。」西子允莊曰「昨聞諸堂上云﹐紫姬深明大義﹐非尋常金粉可比。申年丈不獲與偕﹐蹇修之事﹐六一令君可任也。」秋季八夕﹐乃掛霜颿重陽渡江﹐風日淸美﹐白下諸山﹐皆整黛鬟迎楫矣。

六一令君﹐將赴之江新任。聞姬父母言姬雅意屬余﹐倩傳冰語﹐因先訪余於丁簾水榭。詫曰「從來名士悅傾城﹐今傾城亦悅名士。聯珠合璧﹐洵非偶然﹐余滯燕臺久矣﹐今自三千里外捧檄而歸﹐端爲成此一段佳話爾。」余袖出申丈書示之﹐令君掀髯曰「父母之命﹐媒約之言﹐足爲蘼蕪媚香一輩人揚眉生色矣。」旣以姬素性端重﹐不欲余打漿親迎﹐令君乃屬其夫人﹐與姬母伴姬﹐乘虹月舟連檣﹐西下小泊瓜洲。重親更遣以香車﹑畫鷁迎歸焉。

姬同懷十人﹐長歸鐵嶺方伯﹐次歸天水司馬﹐次歸汝南太守﹐次歸淸河觀察﹐次歸隴西參軍﹐次歸樂安氏﹐次歸淸河氏﹐次未字而卒﹐次歸鴛湖大尹﹐姬則含苞最小枝也。蕙綢居士序余《夢玉詞》曰「聞紫姬初歸君時﹐秦淮諸女郎﹐皆激揚嘆羨。以姬得所歸﹐爲之喜極淚下。如董靑蓮故事。渤海生髙陽臺詞句有曰『素娥靑女遙相妒﹐妒嬋娟最小﹐福慧雙修。』論者皆以爲實錄。」姬亦語余云「飲餞之期﹐姻婭咸集。綠窗私語﹐僉有後來居上之嘆。」其姊歸淸河氏者﹐爲人尢放誕風流。偶與其嫂氏閏湘玉眞論及身後名﹐輒述李笠翁《秦淮健兒傳》中語曰「此事須讓十弟﹐我九人無能爲也。」兩行紅粉服其詼諧﹑吐屬之妙。

吳中女郎明珠﹐偶有相屬之說﹐安定考功戲語申丈曰「云生﹐朗如玉山﹐所謂仙露明珠者﹐詎能方斯朗潤耶﹖」告以姬事﹐考功笑曰「十全上工庶療相如之渴耳﹗」蓋亦知姬行十﹐故以此相戲云。

余朗玉房瓶蘭﹐先茁同心並蒂花一枝﹐允莊曰「此國香之徵也。」因爲姬營新室﹐署曰「香畹樓」﹐字曰「畹君」。余因賦《國香詞》曰「悄指冰甌﹐道繪來倩影﹐浣盡離愁。回身抱成雙﹐笑竟體香收。擁髻《離騷》倦讀﹐勸搴芳人下西洲。琴心逗眉語﹐葉樣娉婷﹐花樣溫柔。比肩商略處﹐是蘭金小篆﹐翠墨初鉤。幾番孤負﹐贏得薄幸紅樓。紫鳳嬌銜楚佩﹐惹蓮鴻爭妒雙修。雙修漫相妒﹐織錦移春﹐倚玉紉秋。」一時詞場耆雋﹐如平陽太守﹐延陵學士﹐珠湖主人﹐桐月居士﹐皆有和作。畹君極賞餘詞曰「君特叔夏。」此爲兼美﹐余素不工詞﹐吹花嚼蕊﹐嗣作遂多﹐閨人情以夢玉名詞﹐且笑曰「桃李宗師合讓掃眉﹐才子矣。」

閨中之戲﹐恆以指上螺紋﹐驗人巧拙。俗有一螺巧之說。余左手食指﹐僅有一螺。紫姬歸余匝月﹐坐海梅窗下﹐對鏡理妝﹐閨人姉妹﹐戲驗其左手食指﹐亦僅一螺也。粉痕脂印﹐傳以爲奇。重闈聞之笑曰「此眞可謂巧合矣﹗」

蓮因女士雅慕姬名﹐背撫惜花小影見貽。衣退紅衫子﹐立玉梅花下。珊珊秀影﹐仿佛似之。時廣寒外史有香畹樓院本之作﹐余因興懷本事﹐紀之以詞曰「省識春風面﹐憶飄鐙瓊枝照夜。翠禽啼倦﹐艷雪生香花解語﹐不負山溫水軟﹐況密字珍珠難換。同聽簫聲催打槳﹐寄回文大婦憐才慣。消盡了﹐紫釵怨﹐歌場艷賭桃花扇。買燕支閒摹妝額﹐更煩嬌腕﹐拋卻鴛衾兜鳳舄。髻子頹云乍綰﹐只冰透鸞綃誰管。記否﹖吹笙蟾月底﹐勸添衣悄向回廊轉。香影外﹐那庭院。」姬讀之﹐笑授畫冊曰「君視此影頗得神似否﹖」乃馬月嬌畫闌十二帖﹐懷風抱月秀絕塵寰﹐幀首題紫君小影四字﹐則其嫂氏閏湘手筆。是冊固閏湘所藏﹐以姬歸余爲慶﹐臨別欣然染翰﹐納之女兒箱中者。余欲壽之貞瑉﹐姬愀然曰「香閨韻事﹐恆慮爲俗口描畫。」余乃止。

蔻香閣狂香浩態﹐品爲花中芍藥﹐嘗語芳波大令曰「姊妹花中﹐如紫夫人者﹐空谷之幽芳也。色香﹐品格斷推第一。天生一云公子﹐非紫夫人不娶﹐而紫夫人亦非云公子不屬﹐奇緣仙耦﹗鄭重分明﹐實爲天下銀屏間人吐气。我輩飄花零葉﹐墮於藩混也﹐宜哉﹗」芳波每稱其言﹐輒爲嘆息不置。

捧花生撰《秦淮畫舫錄》﹐以倚云閣主人爲花首﹐此外事多失實﹐人咸譏之。余以公羈秣陵﹐仲瀾招訪倚云﹐一見輒呼余字曰「此服媚國香者也。」仲瀾與餘皆愕然。時一大僚震余名﹐遇事頗爲所厄﹐後歸以語姬﹐姬笑曰「大僚震君之名而擠君﹐倚云識君之字而企君﹐彼錄定爲花首也固宜。」

余受知於彭城都轉﹐請於閣部節使﹐檄理眞州水利。並以庫藏三十七萬﹐責余司其出納﹐余固辭不可。公慍曰「我知子猷守兼優﹐故以相托﹐有所避就﹐未免蹈取巧之習矣。」余曰「不司出納﹐誠蹈取巧之實。苟司出納﹐必蒙不肖之名。事必於私無染﹐而後於公有裨。此固由素性之迂拘﹐亦所以報明公知己之感也。。」公察其無他﹐乃止。時自戟門歸已深夜﹐閨人方與姬坐香畹樓玩月﹐閨人詰知歸遲之故。喜曰「君處脂膏而不潤﹐足以報彭城矣。」姬曰「人濁我淸﹐必攖眾忌﹐嚴以持己﹐寬以容物﹐庶免牛渚之警乎﹖」余夫婦嘆爲要言不煩。

余舊撰《秦淮畫舫錄》序曰「仲瀾屬爲捧花生《泰淮畫舫錄》弁言﹐倉卒未有以應也。」延秋之夕﹐蕊君招集蘭語樓﹐焚香讀畫﹐垂簾鼓琴﹐相與低徊者久之。蕊君叩余曰「﹔媚香往矣﹐《桃花扇樂府》﹐世艷稱之﹐如侯生者﹐君以爲佳偶耶﹐抑怨偶耶﹖」余曰「媚香卻聘﹐不負侯生﹐生之出處﹐有愧媚香者多矣。然則固非佳耦也﹗」蕊君頷之﹐復曰「蘼蕪以妹喜衣冠﹐爲湘眞所距﹐苟矢之曰﹐風塵弱質﹐見屏淸流﹐願蹈泖湖以終爾。湘眞感之﹐或不忍其爲虞山所浼乎﹖」余曰「此蘼蕪之不幸﹐亦湘眞之不幸也。橫波侍讌﹐心識石翁﹐後亦卒爲一山所誤﹐坐讓葛嫩武功﹐獨標大節﹐彌可悲已。卿不見九畹之蘭乎﹖湘人佩之而益芳﹐羣蟻趨之而卽敗﹐所遇殊也。如卿淨洗鉛華﹐獨耽詞翰﹐塵棄軒冕﹐屣視金銀﹐駔儈下材﹐齒冷久矣。然而文人無行﹐亦可寒心﹐卽如虞山定山壯悔當日﹐主持風雅﹐各重黨魁﹐已非涉獵詞章﹑聊浪花月﹑號爲名士者可比﹐卒至晚節頹唐﹐負慚紅袖﹐何如杜書記靑樓薄幸﹐尙不致誤彼嬋媛也。僕也古懷鬱結﹐疇與爲歡﹐未及中年﹐已傷哀樂﹐悉卿懷抱。曠世秀羣﹐竊慮知己晨星﹐前盟散雪﹐母驕錢樹﹐郎冒璧人﹐弦絕陽春之音﹐金迷長夜之飲﹐而木石吳兒﹐且將以不入耳之言﹐來相勸勉曰﹕『使卿有身後名﹐不如生前一杯酒。』嗟乎﹗薰蕕合器﹐臭味差池﹐鶼鰈同羣﹐蹉跎不狎。語以古今﹐能無河漢哉﹖」蕊君沾巾擁髻﹐殆不勝情﹐余亦移就鐙花﹐黯然罷酒。維時仲瀾索序甚殷﹐蕊君然脂拂楮﹐請並記今夕之語﹐夫白門柳枝﹐靑溪桃葉﹐辰樓顧曲﹐丁簾醉花﹐江南佳麗﹐繇來尙已﹐迨至故宮禾黍﹐舊苑滄桑﹐名士白頭﹐美人黃土﹐此余《澹心板橋雜記》所繇作也。今捧花生際承平之盛﹐聯裙屐之遊﹐跌宕湖山﹐甄綜花葉﹐華燈替月﹐抽觴擫笛之天﹐畫舫淩波﹐拾翠眠香之地﹐南朝金粉﹐北裏煙花﹐品艷柔鄕﹐攄懷璚翰。《澹心雜記》﹐自難專美於前﹐竊謂輕煙澹粉間﹐當有如蕊君其人者﹐兩君試以斯文示之﹐並語以蘼蕪媚香往事﹐不知有感於蕊君之言﹐而爲之結眉破粉否也﹖此一時佇興之作﹐忽忽不甚記憶。迨姬歸余後﹐允莊談次戲余曰「君當日以他人酒杯﹐澆自己傀壘。興酣落筆﹐慨乎言之﹐苟至今日﹐敢謂秦無人耶﹖」苕妹曰「兄生平佳遇𨿽多﹐然皆申禮防以自持﹐不肯稍涉苟且輕薄之行﹐今得紫君﹐天之報兄者亦至矣。」閨侶咸爲首肯。

秋影主人﹐中年卻埽﹐鑪燻茗碗﹐擁髻微吟﹐花社靈光﹐出塵不染。後來之秀﹐嬴崇禮焉。先是香霓閣有隨鴉之舉﹐主人苦口箴之﹐聞姬屬余﹐慶得所歸﹐恆求識面。申丈介余修相見禮﹐笑曰「十君玉骨珊珊﹐邇應益饒丰艷耶。蘊珠抱璞﹐早審不凡﹐具此識英雄眼﹐尢爲掃眉人生色矣。」歸宣其言﹐姬爲莞爾。

邗當要衝﹐冠蓋雲集﹐余自趨庭問絹﹐曰鮮寧晷﹐堂上於奇寒深夜﹐命姬假寐俟余。姬仍剪鐙溫茗圍鑪﹐端坐以待詰。晨復辧色理妝﹐次第詣長者起居﹐夙興夜寐﹐歷數年如一日焉。

姬將適余﹐偶與倚紅聽春輩﹐評次靑容院本﹐或香祖樓警句﹐或賞四弦秋關目﹐姬獨舉《雪中人》「可人夫婿是秦嘉﹐風也憐他﹐月也憐他」數語﹐吟諷不輟。唐甥桂仙侍鬟攺子笑曰﹕』十姑此時固應心契﹐此語金釵四座賞爲知言。」余前年於役彭城﹐《寄姬詞》有曰「蹋冰瘦馬投荒驛﹐負了卿憐惜﹐累卿風雪憶天涯﹐休說可人夫婿是秦嘉。」蓋指此也。嗣於下相道中﹐《寄姬詞》曰「霜月當頭圓復缺﹐躍馬彎弓﹐哪怪常離別﹐約了歸期今又不﹐關山只識無啼。何事沾膺雙淚熱﹐帳下悲歌竟未生同穴。忍與歸時鐙畔說﹐五更一騎衝風雪。」南州夫人爲寫行看子﹐晚翠庵主卽書原詞於上﹐姬每一捧誦﹐感嘆彌衿﹐淒咽之音﹐如聽柳綿芳艸矣。余幼涉韜鈐﹐長延豪俟﹐然如淸河君之忠義廉立者﹐頗不易覯。長白尙衣﹐銳欲治梟﹐禁暴除害﹐致書閣部﹐謂燕趙壯士﹐江淮異人﹐恩威部勒﹐非余莫任﹐余啟閣部曰「無恆產而有恆心者﹐惟士爲能﹐雞鳴狗盜之雄﹐爲饑所驅﹐不知擇業﹐鋌而走險﹐患莫大焉﹐廣庇博施﹐知有不逮﹐然能儲一有用之材﹐卽可弭一無形之禍。」閣部深嘉是言﹐且曰「卽以禽梟而論﹐以毒攻毒﹐兵法亦當如是也。」忠信所格﹐景響孔殷﹐姬曰「鷹飛好殺﹐龍性難馴﹐膽大心細﹐願味斯言。」且以余馭下少嚴﹐淵魚廩鼠﹐察詰不祥﹐怡詞巽語﹐時得韋弦之助云。

淮南以浚河停運﹐余請於堂上﹐創爲移捆之議﹐節使與彭城公﹐咸慶安枕﹐眞州賢士﹐歌詩以侈美之。歸逼歲除﹐頗形悶損﹐姬曰「儲課乂民﹐頌聲洋溢﹐殘年風雪﹐不負此行﹐哪有辜負香衾之憾﹖」

蕪城綺節﹐慈命設讌璧月樓前。姬偕閨侶﹐香階俠拜﹐更解綰臂憐愛縷﹐遣鬟密置鴟吻﹐吾杭謂芻尼銜以成梁﹐可渡星河靈匹也。萼姊戲裁冰縠繪並頭蘭桂畀姬。向月繡之﹐鏤金錯采﹐巧奪鍼神﹐余巾箱檢玩﹐珍逾蔡氏金稜矣。

癸未仲春﹐太夫人患病危亟。姬輒焚香告天﹐願以身代。余時奉檄駐工﹐星夜馳歸。禱於太平橋元化先生祠﹐賜方三劑而愈。姬因代余持觀音齋﹐以報春暉﹐至歿不替。

姬與餘情愛甚摯﹐而恥爲忮嫉之行。是以香影閣贈余鬟花綃帕﹐香霏閣贈余冰紈雜佩﹐秋雯閣贈余瓜瓤繡縷﹐姬皆什襲藏之﹐又香霏閣寄余雕籠蟈蟈一枚﹐姬尢豢愛不釋曰「窺墻擲果﹐皆屬人情﹐苟非粉郎香掾﹐又誰過而問之者﹖」

余取次花叢﹐屢爲摩登所攝﹐爰賦《柳梢靑》詞以謝之曰「曳雪牽云﹐玉籠鸚鵡﹐喚掩重門﹐曲曲回闌﹐疏疏簾影﹐也夠銷魂。愁看照眼濃春﹐添多少香痕淚痕。默默尋思﹐生生孤負﹐無數黃昏。」「休蹙雙蛾﹐鬘華倩影好伴維摩。嬌倚香篝﹐話殘銀燭﹐閒煞衾窩。更無人唱回波﹐只怕惹情多恨多﹐葉葉花花﹐鶼鶼鰈鰈﹐此願難麼。」允莊曰「風流道學不觸不背﹐當是眾香國中無上妙法。」姬曰「飄藩墮混﹐千古傷心﹐君能現身接引﹐亦是情天善果。」余曰「安得金屋千萬間﹐大庇天下美人皆歡顏耶﹖」姬亦爲之囅然。

余以烏鳥之私﹐懼官遠域﹐牛馬之走﹐歷著微勞﹐黃扉辱國土之知﹐丹詔沐勤能之諭。綸音甫逮﹐吏議隨之﹐絜養銜恩﹐未甘廢棄。長途冰雪﹐小隊弓刀。急景凋年﹐重嘗艱險。維時允莊忽染奇疾﹐淹篤積旬。姬乃雞鳴而起﹐卽詣環花閣褰帷﹐問夜來安否﹐親爲塗藥。進匕後﹐始理膏沐。扶持調護﹐寢饋俱忘。語余世母譙國太君曰「夫人賢孝﹐閨中之曾閔也﹐設有不諱﹐必重傷堂上心﹐而貽夫子憂﹐稽首慈云﹐妾願以身先之爾。」余時寄迹於東陽參軍絳雲仙館﹐曾附書尾寄以近詞曰「年來飽識江湖味﹐今番怎添淒惋﹖遠樹薶煙﹐殘鴉警雪﹐人在黃昏孤館﹐更長夢短﹐便夢到紅樓﹐也防驚轉。雁唳霜空﹐故鄕何事尺書斷﹐書來倍縈別恨﹐道閨人小病﹐羅帶新緩。茗火煎愁﹐蘭煙抱影﹐不是卿卿誰伴﹖憐卿可慣﹐況一口紅霞﹐黛蛾慵展。漫憶揚州﹐斷腸人更遠。」姬時已得咯血癥﹐諱疾不言﹐漸致沈篤。余以定省久暌﹐勾當粗畢﹐醉司命夕﹐風雪遄歸﹐而姬已骨瘦香桃﹐懨懨牀蓐矣﹗

余自吏議不得畱江後﹐姬曰「君此後江湖載酒﹐宜豫畱心一契合之人。」余詰其故﹐曰「君爲尊親所屈﹐奉檄色喜﹐自斷不忍遠離膝下﹐但今旣有此中沮﹐或者攺官遠省﹐太夫人旣憚長途﹐不能就養﹐夫人又以多病不去﹐我何忍侍君獨行﹖且寒暑抑搔﹐晨昏侍奉﹐畱我替君之職﹐卽以攄君之憂﹐至君之起居﹐寒暖必得一解事者﹐悉心護君﹐𨿽千山萬水﹐吾心慰矣。」此姬自上年十月以來﹐屢屢爲餘言之者﹐孰知黃花續命之言﹐卽爲紫玉成煙之讖哉。

蓉湖施生﹐隱於闤闠﹐擲六木以決禍福﹐聞有奇驗﹐余就卜流年休咎。一曰「他事甚利﹐惟不免破鏡之戚。」問能解否﹐曰「小星替月可解也。」更請其他﹐曰「嘒彼三五﹐或免遞及之禍。」時平陽中瀚自淮南來﹐爲姬推算﹐亦如生言。爰就鄰覡隴西氏占之曰「前身是香界司花仙史﹐艷金玉之緣﹐遂爲華法﹐所轉愛緣將盡﹐會當禦風以歸爾。」允莊聞之﹐亟請於堂上﹐爲餘量珠購艷﹐以應施生之說。余曰「新人苛可移情﹐輒使桃僵李代﹐拊心自問﹐已覺不情。設令膠先續斷香不返魂﹐長畱薄幸之名﹐莫雪向隅之恨﹐更非我之所願。又豈卿之所安哉﹖」允莊曰「然則如何而後可﹖」余曰「姬素戀切所生﹐恆見望云興嘆。還珠益算﹐此誠日者無聊之極思﹐然其徙倚綿延﹐屢煩慈顧﹐每與言及﹐涕泗不安﹐曷以歸省之計﹐爲伊卻病之方乎﹖」允莊頷之﹐乃爲請於重闈﹐整裝以定歸計焉。

四月下浣﹐五日太夫人雪涕命余曰「紫姬以歸省之計﹐爲卻病之方﹐果如所言﹐實爲至願。惟值江風暑雨﹐實勞我心﹐汝可禱之於神﹐以決行止。」余因禱於武帝廟﹐其簽詩曰「貴人相遇水雲鄕﹐冷淡交情滋味長。黃閣開時延故客﹐驊驑應得騁康莊。」太夫人見有驊驑康莊之語﹐以爲道路平安﹐乃許歸省。孰知三槐堂中﹐西偏楹帖﹐大書深刻曰「康莊驥足躡靑雲。」而姬歿後﹐槥停適當其處﹐開我西閣門﹐坐我綠陰牀。事後追思﹐如夢如幻﹐神能知之而不能拯之﹐豈蒼蒼定數﹐竟屬萬難挽回哉﹖

紫姬行後﹐允莊寄以詩曰「梅雨絲絲暗畫樓﹐玉人扶病上扁舟。釧松皓腕香桃瘦﹐帶緩纖腰弱柳柔。五月江聲流短夢﹐六朝山色送新愁。勤調藥裏刪離恨﹐好寄平安水閣頭。」紫姬依韻和之﹐並呈太夫人﹐詩曰「風雨經春怯倚樓﹐空江如夢送歸舟。綿綿遠道花箋寄﹐黯黯臨歧絮語柔。閨福難消悲薄命﹐慈恩未報動深秋。望云更識郎心苦﹐月子彎彎系兩頭。」允莊又寄餘詩曰「問君雙槳載桃根﹐殘月空江第幾村。淡墨似煙書有淚﹐遠天如水夢無痕。晚風橫逐靑溪閣﹐新柳藏鴉白下門。更憶嬋嫣支病骨﹐背鐙擁髻話黃昏。」余依韻和之曰「情根種處卽愁根﹐紗浣靑溪別有村。伴影帶余前剩眼﹐捧心鏡浥舊啼痕。江城楊柳宵聞笛﹐水閣枇杷晝掩門。回首重闈心百結﹐合歡卿獨奉晨昏。」曹小琴女史讀之嘆曰「此二百二十四字﹐是君家三人淚珠凝結而成者﹐始知《別賦》《恨賦》﹐未是傷心透骨之作。」

余於嚴慈抱恙﹐每禱元化先生祠﹐輒應。蓋父母之疾﹐可以身代﹐愚誠所結﹐先生其許我也。姬人之恙﹐或言客感未淸﹐積勤成瘵﹐蚤投峻補﹐誤於凡醫之手﹐然求方之事﹐余又遲回不敢行。六月十三日夜﹐姬忽堅握余手曰「君素愛戀慈帷﹐苟不畏此簡書﹐從無浪迹久羈之事﹐今來省垣者匝月矣﹐閣部敍勛之奏﹐昨日已奉恩綸﹐指日北行﹐亟宜歸省。妾病已深﹐難期向愈﹐支離呻楚﹐徒愴君心。願他日一紙書來﹐好收吾骨以歸爾。」余時甫得大人安報﹐因慰之曰「子之賢孝﹐上契親心﹐來諭命爲加意調治﹐以期痊可偕歸。明日當爲子禱於小桃源元化先生祠﹐冀得一當﹐以紓慈廑。」姬泣曰「拜佛求仙﹐累君僕僕﹐吾未知所以報也。」次日禱之﹐未荷賜藥。次日又以姬之生平﹐俱疏上達﹐願減微秩﹐以丐餘生﹐俾侍吾親﹐謂先生其亦許我耶﹖始荷賜以五色豆等味。自此遂旦旦求之﹐至十八日晚﹐得大人急遞書﹐知太夫人客感臥牀。姬亟呼鄭李兩嫗﹐盡力扶倚隱囊﹐喘息良久﹐甫言曰「妾病已可起坐﹐君宜遄歸省親﹐勿更以妾爲念。」言際淸淚棲睫﹐更無一言﹐反面貼席﹐若恐重傷余心者。余時心曲已亂﹐連泣頷之。晨光熹微﹐策單騎出朝陽門。傷哉此日﹐遂爲永訣之日矣。

余於二十二日抵蘇﹐太夫人之恙﹐幸季父治少痊。惟頭目岑岑﹐迷眩五色。余急禱於西米巷元化先生祠﹐賜服黃菊花十朵﹐遂無所苦。太夫人詢姬病狀﹐知在死生呼吸之際﹐命余卽行﹐余以慈恙甫愈請少畱。至二十六夜﹐姬恩撫女桂生驚啼曰「娘歸矣﹗」詢之﹐曰「上香畹樓去矣。」太夫人疑爲離魂之徵也﹐隕涕不止。余再四勸慰﹐太夫人曰「紫姬厭棄紈綺﹐宛然有林下風。湖綿如雪﹐則其所心愛也。年來侍我﹐學制寒衣縫紉熨貼﹐宵分不倦﹐我每顧而憐之﹐因屬世母譙國太君庶母靜初夫人萼姊苕妹輩﹐爲姬急制湖綿衣履。」顧余曰「欲有衝喜之說﹐汝可攜去。能如俗說﹐畱姬侍我﹐此如天之福也﹗」至七月朔日﹐得姬二十八日寄書﹐殷念北堂病狀﹐並徧詢長幼起居。舉室傳觀﹐方以無恙爲慰。初三制衣甫畢﹐堂上促余遄行﹐伏雨闌風﹐徵途迢滯。初六觸炎登陸﹐曛黑入門﹐家人兮慞惶﹐嫂侄兮含悲。易錦茵以牀垂兮﹐代羅幬以素帷。魂飛越而足趑趄兮﹐心震駴而肝腸摧﹐撫玉琴之在禦兮﹐瞻遺掛之在壁。懟瓊蕊之無徵兮﹐恨朝霞之難挹。萃湫風以酸滴兮﹐涉遐想兮仿佛。太原翁姥流涕告余曰「兒於初四戌刻﹐不及待公子而遽去矣。」嗚呼﹗遲到兩朝慳一面﹐撫棺長慟﹐痛如之何﹗

姬之逝也﹐太原翁姥專傔至蘇。余於中途相左﹐至十二日傔自蘇歸。賫奉大人慈諭曰「七夕得三槐書﹐知紫姬遽然化去。重闈以次﹐無不悲悼。且屈指汝到相距兩日﹐未必及視﹐其斂尢爲傷心之事﹐攜去衣履﹐想已不及附棺﹐汝母云是所心愛﹐可焚與之。汝一切料量安妥後﹐卽載其槥回蘇﹐誓厝虎山後院﹐俾依汝祖靈以居。今冬﹐恭建先塋當並挈之以歸﹐爾渠四年中賢孝盡職﹐羣無間言﹐去冬侍汝婦之疾﹐尢屬不辭。況瘁至其淡泊寧靜﹐夙爲汝祖所稱賞。今得首從先人於九京在渠﹐當亦無憾。汝母方爲作小傳。靜初允莊等﹐皆有哀詞﹐汝宜愛惜身心﹐報以筆墨﹐俾與茜桃﹑朝云並傳﹐當亦逝者之心也。」鳴呼﹗我堂上慈愛之心﹐無微不至﹐開函捧誦﹐感激涕零。畀太原舉家讀之﹐莫不淒感萬狀。余因恭錄一通﹐並衣履焚之層次。鳴呼﹗紫姬魂魄有知﹐雙目其可長暝矣﹗

姬發長委地﹐光可鑑人。指爪皆長數寸﹐最自珍惜。每有操作﹐必以金驅護之。彌畱之際﹐鄭媼爲理遺發﹐令勿輕棄﹐更倩閏湘盡剪長爪﹐並藏翠桃香盒中。閏湘曰「畱以遺公子耶﹖」含淚點首者再﹐叩其遺言曰「太夫人愛我甚至﹐起居旣安﹐必命公子復來﹐惜我緣已盡﹐不能少待爲恨爾。」

太夫人素性畏雷﹐余與允莊紫姬﹐每逢夏夜風雨﹐輒急起整衣履﹐先後至太夫人房中﹐圍侍達旦。今年七月三夕﹐姬病臥碧梧庭院﹐隱聞雷聲﹐輒顧李媼等曰「恨我遠離﹐不能與主人同侍太夫人爾。」未及周辰﹐遽爾化去。病至綿惙﹐而其愛戀吾親若此﹐悲哉痛哉﹗

允莊聞姬凶耗﹐寄余書曰「姬之撫恩女桂生﹐已奉慈命爲持三年之服。至其平日愛撫孝先﹐無異所生﹐業爲持服﹐如有弔者﹐應報素柬﹐亦已請命堂上﹐可書嫡子孝先稽顙云云。」並寄挽聯曰「四年來孝恭無忝﹐偏教玉碎香銷﹐愚夫婦觸境心酸﹐遺憾千秋﹐豈獨佳人難再得。兩月中消息𨿽通﹐只恨山遙水遠﹐慈舅姑倚閭望切﹐芳魂一縷﹐願偕公子蚤同歸。」同人嘆爲情文相生﹐面面俱到。芳波大令曰「素柬以嫡子署名﹐吾家庶大母之喪﹐先大父太守公曾一行之﹐今君家出自堂上及大婦之意。尢爲毫髮無憾。」

金沙延陵女史﹐工詩善畫﹐秀筆軼倫﹐所得潤筆之資﹐以贍老母幼弟。尢工劍術﹐韜晦不言﹐人以黃皆令楊云友一流目之﹐不知爲紅綫隱娘之亞也。病中聞紫姬之耗﹐寓書於余﹐發函伸紙﹐上書「萼綠華來無定所﹐杜蘭香去未移時」一聯。跋曰「紫湘仁妹﹐蕙心紈質﹐曠世秀羣。余每見於蕪城官舍﹐愛不忍去﹐曾仿月嬌遺迹﹐畫蘭十二幀﹐以作美人小影。今聞彩雲化去﹐不覺淸淚彌襟。以妹之孝恭無忝﹐具詳允莊大妹所撰挽聯。人不間於髙堂大婦之言﹐無俟再下轉語﹐爰書玉溪生旬俾知慧業生天﹐以攄云弟梨云之感﹐此於香祖樓後﹐又添一重公案矣。」又一行曰「姊以病中腕怯﹐不得縱筆作書﹐可覓一善書者﹐捉刀爲幸。」余因倩汝南探花﹐仿簪花妙格﹐書之吳綾﹐張諸座右﹐此與昭云夫人篆書林顰卿《葬花詩》﹐以當薤露者﹐可稱雙絕。

詞壇耆雋﹐嬴錫哀詞﹐攄祭愴情﹐美不勝屈。至挽聯之佳者﹐猶記扶風觀察云「別夢竟千秋﹐金屋曇花逢小劫。招魂剛七夕﹐玉簫明月認前身」巢湖太守云「司馬濕靑衫﹐蓋世奇才﹐那識恩情還獨至﹔修蛾歸碧落﹐畢生寵遇﹐從知福慧已雙修。」髙平都轉云「玉帳佩麟符﹐曾見潞州傳記室﹔蘭臺拋鳳管﹐空教司馬憶淸娛。」淸河觀察云「倚玉搴芳﹐記伊人﹐瓊樹雁行花葉﹐江東推獨秀﹔吪鸞靡鳳﹐送吾弟﹐金閨鶚薦風沙﹐冀北嘆孤徵。」渤海令君云「迎來鸞扇女﹐美前程月滿花芳。柰銀屏﹐月缺花殘﹐憔悴煞鏡裏情郎﹐畫中愛寵。歸去鵲橋仙﹐生別離山迢水遞。賴錦字﹐山溫水軟﹐圓成了人間艷福﹐天上奇緣。」渤海淸河兩君﹐有蹇修葭莩之誼﹐撫今悼昔﹐故所言尢爲親切。及見申丈挽聯云「公子固多情﹐也爲伊四載賢勞﹐不辭拜佛求仙﹐欲把精虔回造化﹔佳人眞有福﹐堪羨爾一堂寵愛﹐都作香憐玉惜﹐足將榮遇補年華。」僉曰「離恨天中。」發此眞實具足語﹐白甫此筆﹐眞有煉石補天之妙。又鵝湖居士﹐用余丙子年題鐵雲山人無題舊作「曇花妙諦參居士﹐香艸離騷弔美人」之句﹐書作挽聯﹐旣見會心﹐又添詩讖。釵光釧響﹐觸撥潸然。

姬疾革夜﹐語其季嫂繆玉眞曰「我仗佛力歸去﹐當無所苦﹐公子悼我﹐第請以堂上爲念﹐扶持調護﹐宜覓替人。公子必義不忘我﹐皈向者要不乏人耳﹖」玉眞泣陳如此。余方淒感欲絕﹐鴻消鯉息﹐洵有如姬所云者。於乎紫姬來去湛然﹐解脫愛緣﹐逍遙極樂﹐幸勿以鄙人爲念。所悲吾親無人侍奉﹐所喜吾兒漸已長成﹐承重蔭之孔﹐長冀門祚之可﹐寄余則心芽不茁﹐性海無波﹐且願生生世世﹐弗作有情之物矣﹗

余自姬逝後﹐仍下榻碧梧庭院。翠桃香盒﹐泣置枕函﹐空牀長簟﹐冀以精誠致之然。鰥目炯炯﹐恆至向晨。𨿽有鴻都少君之術﹐似亦未易措置也。猶憶七月四日蘭陵舟夜﹐夢姬笑語如平時﹐寤後紀以詞曰「喜見桃花面﹐似年時招涼待月﹐竹西池館﹐豆蔻香生新浴後﹐茉莉釵梁暗顫。恰小試玉羅衫軟﹐照水芙蓉迷艷影﹐問鴛鴦甚日雙飛慣。低首弄﹐白團扇﹐星河欲曙天雞喚。乍驚心蘭舟聽雨﹐翠衾孤展。重剪銀鐙溫昔夢﹐夢比蓬山更遠。怎醒後蓮籌偏緩﹖謾訝靑衫容易濕﹐料紅綃早印啼痕滿﹐荒驛外﹐五更轉。」時堂上屬嫏琊生偕行﹐讀之嘆曰「此種筆墨﹐無論識與不識﹐皆知佳絕﹐惟覺淒惋太甚耳。」余亦■﹝口答﹞然﹐孰知蘭陵入夢之期﹐卽秣陵離塵之夕﹐帳中環佩﹐是耶﹖非耶﹖其來也﹐有自其去也﹐又何歸耶﹖腸回目極﹐心酸淚枯﹐姬倘有知﹐亦當鳴咽﹗

姬素豢貍奴名瑤臺兒﹐玉雪可念。余初訪碧梧庭院﹐輒依余宛轉不去。姬酒半﹐偶作諧語﹐閏湘紀以小詞曰「解事雪貍都愛你﹐眠香要在郎懷裏」者是也。洎姬歸省﹐閏湘猶引前事相戲。姬逝後﹐瑤臺兒繞棺悲鳴﹐夜臥茵次。噫嘻﹗物猶如此﹐余何以堪﹖

姬冰雪聰明﹐靡不淹悟﹐類多韜匿不言。先大父奉政公夙精音律﹐藻夏蘭宵﹐季父恆約僚客於玉樹堂﹐坐花觴月﹐按譜徵歌。奉政公北窗跂腳﹐顧而樂之。芙蓉小苑﹐花影如潮﹐一抹銀墻﹐笛聲隱隱﹐姬遙度爲某闋某誤﹐按之不爽。累黍邗江樂部﹐夙隸尙衣﹐歲費金錢億萬計﹐以儲鈞天之選。吳伶負盛名者咸鶩焉。試燈風裏﹐選客稱觴﹐火樹星橋﹐魚龍曼衍﹐五音繁會﹐芳菲滿堂。余於深宵就捨﹐詢姬今日搬演佳否﹐姬輒微笑不言。蓋太夫人素厭喧器﹐圍鑪獨酌﹐姬虞孤寂﹐捲袖侍旁﹐𨿽慈命往觀﹐低徊不去﹐以是徹夜笙歌﹐未嘗傾耳寓目。余今後聞樂﹐捬心哀過山陽鄰笛矣。

姬如出水芙蓉﹐不假雕飾。當春楊柳﹐自得風流。太夫人恆太息曰「韶顏稚齒﹐素服澹妝﹐秀矣雅矣﹐然終非所宜也。」壬午初夏﹐婪尾嬌春﹐將侍祖太君爲紅橋之遊﹐萼姊苕妹輩﹐爭爲開奩助妝。璧月流輝﹐朝霞麗彩﹐珠襦玉立﹐艷若天人。隴西郡侯眷屬﹐時亦乘鈿車來遊﹐遇於筱園花際﹐爭訝曰「西池會耶﹐南海遊耶﹖彼奇服曠世骨象應圖者﹐當是采珠神女﹐步蘅薄而流芳也。」計姬歸餘四年﹐見其新妝炫服﹐只此一朝而已。羅襟剩粉繡襪﹐餘香金翠叢殘﹐覽之隕涕。

姬最愛月﹐尢最愛雨。嘗曰「董靑蓮謂月之气靜﹐不知雨之聲尢靜。『籠袖燻香垂簾﹐晏坐檐花落處。』萬念俱忘。」余因賦《香畹樓坐雨詩》曰「剪燭聽春雨﹐開簾照海棠。玉壺銷淺酌﹐翠被幕餘香。惻惻新寒重﹐沈沈夜漏長。宛疑臨水閣﹐無那近斜廊。」淸福艷福﹐此際消受爲多。今春《香畹樓坐月》詞﹐則曰「蟾漪浣玉﹐人影天涯獨。鏡檻妝在調鈿粟﹐應減舊時蛾綠。歸來夢斷關山﹐捲簾暝怯春寒。誰信黛鬟雙照﹐一般抓負闌干。」又《香畹樓聽雨》詞曰「夢回鴛瓦疏疏響﹐鐙影明虛幌。爭禁此夜客天涯﹐細數番風況。近玉梅花﹐比肩笑向巡檐索。怕見檐花落﹐傷春人又病懨懨。拚與一春﹐風雨不開簾。」蕭黯之音﹐自然流露﹐雲搖雨散﹐邈若山河。從此雨晨月夕﹐倚枕憑闌﹐無非斷腸之聲﹐傷心之色矣。

余以樗散之材﹐受知於閣部河帥節使都轉曁嫏琊延陵兩觀察。河渠戎旅﹐不敢告勞。然出門一步﹐惘惘有可憐之色。迨過香巢﹐益縈別緒﹐淒懷釀結﹐發爲商音。猶憶壬午初秋﹐下榻碧梧庭院﹐《寄姬蕪城詞》曰「新漲石城東﹐雪聚花濃﹐回潮瓜步動寒鐘。應向秋江彈別淚﹐長徧芙蓉。金翠好房櫳﹐燕去梁空﹐開窗偏又近梧桐。葉葉聲聲聽不得﹐錯怪西風。」又《於紉秋水榭對月寄詞》曰「深閨未識家山路﹐淒淒夜殘風曉。霧濕湘鬟﹐寒禁翠袖﹐曾照銀屏雙笑。紅樓樹杪﹐怕隱隱迢迢﹐夢云難到。萬一歸來﹐屋梁霜霽畫簾悄。憑闌愁見雁字﹐問書空寄恨﹐能寄多少﹖水驛鐙昏﹐江城笛脆﹐絲鬢催人先老。團欒最好。況冷到波心﹐竹西秋早。待寫修蛾﹐二分休瘦了。」香影閣主人讀之﹐憮然有間曰「此時此際﹐月滿花芳﹐偶爾分襟﹐愴懷如許。陽關三疊﹐河滿一聲﹐惻惻動人﹐聲聲入破﹐用心良苦﹐其如淒絕何﹗」余初出於不自覺﹐聞此﹐乃深悔之。頻年斷梗﹐轉眼空花影事如塵﹐愁心欲碎。玉溪句云「此情可待成追憶﹐只是當時已惘然。」霜紈印月﹐錦瑟凝塵﹐斷墨叢煙﹐益增碎琴焚研之恨。

余去秋畱江﹐姬喜動顏色曰「妾積思一見老親﹐並掃生母之墓。君今晉省應官﹐堂上命妾侍行﹐得副夙懷﹐𨿽死無憾。」余訝其不祥﹐亂以他語。會先大父奉政公病﹐余侍側不忍遽離﹐幕僚僉言旣受節相河帥厚恩﹐亟宜謁謝﹐姬曰「兩公當代大賢﹐以君爲天下奇才﹐登之薦牘﹐此其儲才報國之心﹐非欲識面臺官﹐拜恩私室者﹐且君以侍重親之疾遲遲吾行﹐又何歉焉﹖」嗣奉政公以江淮苦澇﹐宜效馳驅﹐促余掛帆。溯江西上﹐閣部審知奉政公寢疾﹐仍允告歸﹐姬曰「吾聞聖人以孝治天下﹐閣部錫類之心﹐洵非他人所及也。」嗣此半月﹐姬與余隨同諸大人侍奉湯藥﹐姬獨持澹齋﹐不食鹽豉﹐焚香禱佛。奉政公卒以不起。然此半月中﹐余得隨侍湯藥﹐稍展烏私﹐皆閣部之所賜也。八月下浣﹐余遽被議﹔九月中旬﹐舉室南還﹐而姬歸省掃墓之願﹐知不克踐﹐旣痛奉政公之見背﹐又復感念生母﹐人前彊爲歡笑﹐夜分輒鳴咽不已。十月中﹐余又奉檄﹐涉江歷淮﹐姬獨侍大婦之疾﹐半載以來﹐幾於茹冰食蘗。鳴呼﹗傷心刺骨之事﹐庸詘者尙難禁受﹐況玆裊裊亭亭﹐又何能當此煎迫哉﹖

七月二十日﹐與客坐紉秋水榭﹐恭奉太夫人慈訓曰「紫姬之逝﹐使人痛絕﹐傷心弔影﹐汝更可知。以汝素性仁孝﹐於悲從中來之際﹐想自能以重慈與我兩老人爲念。寄去姬傳一篇﹐據事直書﹐不計工拙﹐聊攄吾痛﹐無侈無飾﹐當之者﹐亦無愧色也。」謹展另冊視之﹐洋洋將二千言﹐淚眼迷離﹐不忍卒讀。時玉山主人鵝湖居士在座嘆曰「紫君賢孝宜家﹐不知者或疑君抱過情之痛﹐今讀太夫人此傳﹐始知君之待姬洵屬天經地義﹐實姬之■行有以致之爾。」蕙綢居士曰「紫姬之賢孝﹐堂上之慈愛﹐至性凝結﹐發爲至文﹐是宇宙間有數文字﹐紫君得此﹐可以無死。」

國朝以來﹐姬侍中一人而已。嗚呼﹗紫姬﹐余撰憶語千言萬語﹐不如太夫人此作﹐實足俾汝不朽。郁烈之芳﹐出於委灰繁會之音。生於絕弦彤管補靜女之徽﹐黃絹銘幼婦之石。鳴呼﹗紫姬魂其慰而。而今而後﹐余其無作可也。

客讀《香畹樓憶語》或謂過情﹐或疑逾禮﹐余憮然有間曰「此非深知朗玉之言﹐且非至性至情人語也。」凡人篤於一倫者﹐五倫皆厚﹔漓於一倫者﹐五倫皆薄。余識朗玉久矣﹗見其髫齡承歡﹐重親頤養﹐孝友之譽﹐門無間言﹐且覯堂上疾劇﹐齋心涕泣﹐焚香告天﹐誓請身代﹐以故每禱華元化先生祠﹐賜藥療疾如響﹐斯應弱冠投筆﹐仰承仔肩﹐淮泗近遊﹐亦有嚙指心痛之感。其篤於事親者如此。淑儷允莊夫人﹐閨中之秀也。弦詩鼓瑟﹐靜好孔嘉﹐嗣以侍堂上之疾﹐長齋繡佛﹐與君別居。宏願旣畢﹐編選明人詩集﹐復得心耗不寐之疾﹐屢爲君訪置簉室﹐君皆堅卻之。四年異處﹐怡悅相莊﹐其篤於梱內者﹐又如此。哲弟小英﹐早慧而殤﹐君悼之甚哀﹐集中《哭荀弟詩》﹐及《哭從弟仲華》諸詩﹐潘芝軒尙書嘆曰「斯人性情獨摯﹐故其理學獨醇。」顧君以同懷早世﹐獨抱四海蒼茫之痛﹐恆曰「惟朋友足以補昆弟之闕﹐故其友誼爲尢篤。」尊人頤道先生﹐爲當代龍門﹐憐才下士﹐淸宦廿年﹐室嘗屢空﹐而君解衣指囷﹐赴義若渴。憶余自己巳冬﹐因婁東蕭君晉卿識君﹐時君方從蕭丈子山遊﹐明年晉卿死﹐君念蕭丈之無嗣也﹐請於堂上﹐爲置側室﹐未幾生一女﹐而蕭丈遽下世。遺腹復生一子﹐送死養生﹐力肩其任﹐呱呱遺孤﹐賴君成立。同時以父執而訂忘年交者﹐曰大興舒丈鐵云﹐曰嘉興王丈仲瞿。舒丈有三子﹐長孟臯﹐次仲舒﹐最幼丱角者﹐余始不知其字。乙亥冬﹐舒丈居母喪﹐柴毀骨立﹐除夕漏四下﹐君猶手煎參湯以飲之。而丈終以哀毀卒﹐君爲理其喪﹐輯其稿﹐月卹其家﹐迄今十年矣。其間孟臯仲舒﹐先後居頤道先生幕中﹐復先後以疾卒。君日以舒氏嗣續爲慮。淩芝泉明經者﹐金陵之詩人也。病廢廣陵﹐與君喬梓﹐素無一面交﹐頤道先生宰江都﹐賙其家者三年﹐洎先生以憂去官﹐明經遂失志以死。適君以今秋蒞揚﹐阮梅叔明經語淩凶耗﹐君往唁其家﹐全家哭拜於地。君旣然曰「存歿之事在吾﹐無憂。」購地葬芝泉於平山之麓﹐且爲封樹﹐題其碣曰﹕淸故白門詩人淩芝泉先生之墓。請命於頤道先生﹐挈其全家來吳﹐並爲舒氏營新居﹐卽以淩氏幼氏配舒氏少子侍萱。君母龔太夫人﹐以次各撤衣珥助妝。汪劍潭《資政文》中有云「憫詩人之薄祚﹐冰上傳言。遷壽母以同居﹐橋邊賃廡。佳兒佳婦﹐互承二老晨昏。江北江南﹐並作一家眷屬。」讀者皆爲感嘆泣下。所謂舒子侍萱者﹐卽余昔見其丱角無字者也。舒於王爲中表親﹐仲瞿丈與鐵云丈﹐才旣相匹﹐遇亦相同。丁丑新秋﹐仲瞿丈病於吳中﹐華嚴庵君﹐日往視其疾。丈固曠逸不羈﹐有宇宙蘧廬之意。君毅然曰「君有眷屬在杭﹐使君生後﹐猶所羈旅天涯之感﹐吾他日何以對君嗣哉﹖」專傔飛棹送丈歸裏﹐並豫爲料量身後事。丈竟得遂首邱﹐遺孤善才﹐迄今提掖不少倦﹐距王丈之歿﹐蓋亦九年於玆矣。吾吳人才輩出多﹐與君交善﹐咸以所學就正於頤道先生。先生獎成後學﹐惟恐不及﹐始有吳門七子之目。繼有後七子﹐續七子之稱﹐就所見先後爲序﹐不以年位學問相軒輊﹐檮昧如余﹐因亦得廁名其間。而此二十一人中﹐英年碩學﹐以王君井菽爲巨擘。今秋遽以疾卒﹐君爲籌其後事甚至。王母曹太夫人﹐流涕語人曰「吾兒交多賢豪長者﹐死友惟陳司馬一人而已。」余考範文正忠宣父子麥舟助葬﹐千古傳爲美談。今君喬梓﹐助人營葬。就余所知者﹐舒蕭諸丈而外﹐余舅氏彭甘亭先生﹐秀州吳丈澹川﹐並葬其全家五棺﹐王柳村徵君賦詩以記其事。此外待君舉火者﹐有婁東桂氏﹐吳中許氏﹐秀州陳氏﹐金陵翁氏﹐蓋亦指不勝屈。君初無徳色﹐無惰容﹐曰「吾少承庭誥﹐出事友生﹐第視吾力之當盡﹐以求吾心之所安。恩怨升沈﹐非所計也。」夫君於綱紀倫彜之際﹐皆出以纏綿悱惻之思。旣已頑懦可立﹐豪傑可興﹐況乎紫姬之歸君也。以姬姜而備令徳賢孝淑愼﹐百喙同聲﹐積勤成瘵﹐猝然化去。仰事俯育﹐失此良佐﹐親悼於堂﹐婦痛於室﹐而謂君能漠然置之﹐匪特無是情﹐亦必無是理也﹗且聞君之蹇修爲侯外翰歐陽大令﹐外翰年逾五旬無子﹐君爲置簉﹐舉雄﹐外翰賦詩志喜。今𦇤褓者三齡﹐而外翰年亦六十一歲矣。大令去冬因公事幾被吏議去官﹐舉室倉皇﹐乞援於卅年之舊雨某觀察﹐某置不答﹐君爲借箸而籌﹐大令始得我恙。報蹇修者如此﹐其待姬者可知。然苟非姬之至性至情﹐天欲玉女﹐又何以見兩美之必合哉﹗且夫移孝作忠﹐理無二致﹐齊家治國﹐教本同原﹐是故朗玉致親奉檄﹐𨿽屈資郎﹐其議駱馬湖之租地也﹐吳省庵觀察嘆爲能持大局﹐能識大體。其論淮南北之鹽策也﹐錢子壽都轉稱爲公輔之器﹐王佐之才。其佐理眞州水利﹐捦治梟盜也﹐曾賓谷節使顧謂王簣山觀察曰「如陳丞者﹐可謂材兼文武矣。」相國孫寄圃先生﹐旣以國士無雙待之﹐河帥黎勤襄公﹐又以天下奇才目之。連銜入告﹐屢荷恩綸﹐始諭緝捕勤能﹐繼諭始終奮勉。一介書生﹐傳家忠孝﹐而果受特知若此。聖經所謂治民必獲乎上者﹐非卽誠身明善﹐順親信友之所推曁哉。書有之云「王道本乎人情」﹐夫非人情者有二﹐不爲至愚陋﹐卽爲大姦慝。彼爲過情逾禮之說者﹐旣不樂成人之美﹐而其自待﹐亦正復不厚。是非公論所在﹐余不欲默爾而息也。爰走筆書於簡末﹐以告後之讀是編者。

道光甲申孟天沈秉鈺跋於吳中懷云亭。

○紫湘主人哀詞卽題朗玉司馬自撰《香畹樓憶語》《夢玉詞》後儀徵阮亨梅叔

翠墨檀郎苦費才﹐桂旗蘭旐渡江來。

可憐香畹樓前月﹐還照淒涼玉鏡臺。

香名賢孝說全家﹐嬴得慈闈淚似麻。

雪碗冰桃靈座供﹐西池開出斷腸花。

曾識羞蘭詠絮來﹐梨云仙夢返瑤臺。

佩環畱得珊珊影﹐應種香墳萬樹梅。

傳家忠孝挹淸芬﹐紫玉成煙艷紫雲。

重見湘煙編小錄﹐楚天瑤瑟弔湘君。

○香畹樓主人哀詞太原女史辛絲瑟嬋

掃眉才子是名姝﹐骨應相知艷應圖。雲海仙山長恨傳﹐金堂蘭室莫愁糊。

搗衣砧杵憐中婦﹐盤石箜篌憶小姑。何處潛英少君石﹐餘香紫帳浥蘅蕪。

○蕪城新秋驚聞畹君妹金陵之訃﹐寄此奉挽並慰朗玉弟吳中嶺南女史黃之淑耕畹記從

官閣見瑤華﹐玉鏡新妝麗曉霞。畫出蛾眉二分月﹐簪來蟬鬢六朝花。蘼蕪隋苑遲春燕﹐楊柳蘇臺隔暮鴉。江北江南成小別﹐經年消息望天涯。

豈料長離逝女牀﹐瓊枝消息斷金堂。紫釵入夢銀鐙暗﹐鈿笛回波水檻涼。剪爪心堅來世約﹐招魂詩爇返生香。玉簫再見尋常事﹐好念髙堂兩鬢霜。

○奉題朗玉弟《香畹樓憶語》後溧陽宋鐄北臺

經世才名杜牧之﹐焚香跌坐寫烏絲。

梨云影事分明在﹐一卷淒涼《夢玉詞》。

捧檄關河雪滿裾﹐朝云珍重數行書。

影梅庵裏論前事﹐忠孝文章恐不如。

一家眷屬同仙佛﹐妙語都從慧業成。

畱得千秋佳話在﹐優曇小現已長生。

○奉挽紫湘主人卽慰朗玉兄悼懷元和蔣志凝澹懷

上蒼浪天下泉壑﹐佳俠含光宅冥漠。神仙眷屬蘭蕙叢﹐一點蛾眉月吹落。瑤姬淪謫顏如霞﹐作媵名閥儀柔嘉。藥鑪經卷不駐影﹐殿如之媛悲舜華。金閨夫婿才奇俊﹐鳳靡鸞吪畢生恨。錦瑟華年去莫追﹐玉簫再世緣難問。忉利光音挹妙鬟﹐銀河耿耿佩珊珊。嬋娟自有千秋在﹐可柰情天補石難。

○紫湘主人仙逝金陵行館﹐玆當歸旐﹐制此奉挽以攄朗玉弟愴情南城陶焜午香泉梁州新郎

湘波千尺﹐湘花一逕﹐摹出傷心人影。竹風梧雨﹐幾番淒切﹐曾聽見說歸帆催去﹐急騎飛來。總是無憀境。問新詞誰唱斷腸聲﹖吹送瑤天紫鳳笙。秋蕭瑟﹐人孤另﹐可憐宵記照花枝並。思鄭重﹐忒分明。

前腔一丸螺墨﹐一甌新茗﹐博得蘭閨心肯。香君去後﹐幾人能飲﹖香名只有河東末路﹐小宛中年﹐一樣憐才癥。記紅橋同聽玉簫聲﹐寵柳嬌花列畫屏。藍橋約﹐黃姑聘﹐笑他家錯守溫郎鏡。千載遇﹐一時情。

前腔換頭伴幽蘭素影娉婷﹐照明蟾一天淒警。佳人不壽﹐天公原算多情。況有髙堂愛篤﹐夫婿緣深﹐大婦生同命。趁黃楊先厄﹐足了平生。到七夕秋河別恨成。冬郎憊﹐秋娘病甚﹐楊枝婀娜紅綃艷。調錦瑟﹐怨湘靈。

節節髙熒熒曙後星﹐夢郎醒﹐算他生未卜今生定。朝云誄﹐絡秀名。看宜稱鸞箋﹐畱得檀奴詠﹐鴛情更向蓮臺證。落葉哀蟬不須聽﹐紅牙代譜相思令。

尾聲因緣不隔人天信﹐把一炷名香禱玉京。還指仗此去江神﹐保護悄魂影。

○讀朗玉弟《湘煙小錄》﹐綴成韻語代寫哀思吳縣葉廷官苕生

紫玉西風遽化煙﹐霜禽情海恨難塡。

誰知香艸靈均感﹐詩讖先成十載前。

定情本事最風華﹐傳徧靑溪姊妹家。

醉倚玉梅聽俊語﹐可人夫婿是秦嘉。

煙江催放木蘭舟﹐到及蕪城正晚秋。

一樹瓊花摹艷影﹐美人端合住揚州。

澹掃修蛾月二分﹐孤芳哪用異香燻。

筱園春宴歸來後﹐疊損泥金簇蝶裙。

寒衣鍼綫及秋忙﹐小隊弓刀送玉郎。

風雪天涯能報國﹐幾曾翠黛怨凝妝。

問疾晨昏侍祖庭﹐齋心禱佛乞延齡。

千秋賢孝多名媛﹐至性尢難是小星。

寒閨大婦病纏綿﹐藥裏深宵手自煎。

甘作東風桃李代﹐心香一瓣祝瑤天。

剪蝶殷勤寄故鄕﹐翩翩自喜勝鴛鴦。

哪知易醒梨云夢﹐雙宿以飛命不長。

願佐蘭閨奉老親﹐報郎豈在侍徵輪。

綠窗記取殷勤語﹐要覓淸娛作替人。

春秋小病學維摩﹐骨瘦香桃冷翠蛾。

憔悴檀奴相伴處﹐玉簫淒咽洞仙歌。

歸省親闈彊自寬﹐人天從此路漫漫。

石頭城下無情水﹐送過明妝送玉棺。

玉女投壺紫電輝﹐房櫳永夜侍萱幃。

晨憐病榻聞雷際﹐夢囊還思化鶴歸。

粉盝脂奩浥淚痕﹐汝樓深鎖月黃昏。

盈盈素旐空江外﹐縹緲先歸倩女魂。

江國新涼雨又風﹐待郎來已掩殘紅。

更無通替能相見﹐落葉哀蟬一哭中。

愁見蘇臺拂柳絲﹐歌離弔夢早秋時。

雙鬟掩淚瑤笙咽﹐怕唱淒涼《夢玉詞》。

妝臺愛聽雨瀟瀟﹐更玩涼蟾倚綺寮。

此後弦秋孤館夜﹐剪鐙何忍種芭蕉。

昨歲吳門畫舫回﹐虎山淸梵暮雲開。

前身香界司花史﹐環佩還依古佛來。

香畹樓頭月自明﹐蕭郎孤影坐殘更。

一編寫就傷心史﹐便抵奇香爇返生。

玉色瑤情絕妙詞﹐江南詞客弔蛾眉。

哀言別創千秋例﹐二老文章大婦詩。

秋榭微波冷翠屏﹐歸舟重泊短長亭。

銀箋拈出傷心句﹐遠笛哀秋可耐聽。

○奉慰朗玉弟卽題《香畹樓憶語》後太倉顧晞元意秋

聞指星橋訂會期﹐如何小別卽長離﹖魂銷梨苑停雲夜﹐夢斷蘭陵聽雨時。

遺掛珊珊人似玉﹐回腸曲曲鬢將絲。鸞箋贏得傷心語﹐勝勒梅花墓上碑。

○仲兄書來﹐知朗玉兄有淸娛之悼﹐譜寄《解連環》一闋以抒哀思長洲王嘉祿井叔

渡江桃葉﹐頓傷心﹐望斷一眉殘月。料夜深水榭﹐新秋對明鏡無言﹐素娥初別。綠﹝作去﹞閃流螢﹐悄凝想﹐畫羅衣褶。更紅衾浸水﹐翠燭飄煙﹐抱影淒絕。丁簾暮潮恨咽﹐問丁娘十索﹐前事休說。記倚闌同玩雙星﹐正竹插瓜分﹐露涼時節﹐一霎人間﹐但怨指銀河痕滅。定空房暗塵墜響﹐夢疑繡屟。

○朗玉兄自京江舟次郵示近作﹐悼香畹樓主人﹐《臺城路》詞四闋﹐綿纏往復﹐悱惻芬芳﹐讀之使人心骨俱當與《飲水》諸作﹐並有千古。紫君得此﹐可以無憾。爰依原調﹐再題二解﹐寄以奉慰長州王嘉祿井叔

板橋誰分絲絲柳﹐重來但牽秋怨。柱雁凋金﹐屏蛾墜粉﹐總作今生腸斷。羅幬夜短﹐恨瀟碧如煙﹐夢啼難喚。不耐紅鸚﹐畫簾風悄尙催捲。紅樓空記送別﹐甚樓髙在望﹐人竟天遠。玉冷消肌﹐珠枯瑩睫﹐莫是郎歸猶盼﹖蘭舟又返﹐料怯怯香魂﹐背鐙尋徧。欲認愁痕﹐海綃淸淚淺。

最消魂事無過別﹐人天況成長恨。瑣屑眠餐﹐殷勤冷暖﹐一種傷心誰問。尋思更忍﹐盡子夜歡聞﹐變歌淒緊﹐暝寫蠶眠﹐翠箋重疊怨難盡。空江孤夢易醒﹐正紅閨采伴﹐頻寄芳訊。月瘦琴心﹐煙寒鏡約﹐莫遣華年愁損﹐歸帆盼準。好同話相思﹐夜償秋閏。更與銘香﹐彩鸞傳韻本。

○題朗玉司馬所撰《香畹樓憶語》後卽寄汪允莊女甥錢塘張襲裘菽

一夕罡風悵落花﹐檀奴揮淚哭天涯。香銷蘭畹吳宮月﹐夢冷楓林楚岫霞。

碧漢殘星愁駕鵲﹐白門疏柳怨啼鴉。眞靈位業知誰是﹐翠水西頭萼綠華。

傳來憶語護靈蕓﹐卻扇曾看月二分。南國愁過桃葉渡﹐西湖待築菊香墳。

塵封鈿盒拋銀甲﹐燭暗羅帷冷畫裙。多病枕書憐謝女﹐斷腸新詠弔朝云。

○朗玉弟有朝云之感﹐自制《臺城路》數闋﹐攄其愁懷﹐以蘇辛之髙亮﹐寫姜張之幽遠。覺《文通》《別恨》二賦﹐尙有遜其淒怨處﹐因復倚聲代寄余意寶山毛嶽生生甫

秦淮幽恨埋無地﹐垂楊半堤秋水。鏡篋霜飛﹐簾鉤月冷﹐多少明眸如此。金釭暖紫﹐怕消瘦郎腰﹐墜鬟重理。脈脈香塵﹐舊歡如夢更餘幾。殘荷珠淨乍洗。記添香夜坐﹐鈿映花麗。寶帳寒僧﹐璚梳涴怯﹐魂小闌昏愁倚。亭亭瘞矣﹐付篁綠啼禽﹐亂熒幽隧。暗憶猶憐﹐洞簫知怨起。

○朗玉兄自制《臺城路》四哀﹐感頑艷一往情深﹐依調卽題《香畹樓憶語》後﹐以攄愴情吳縣戈載寶士

紫雲修到神仙眷﹐罡風頓教吹散。璧月凝輝﹐瓊花照影﹐合向璇閨長伴。情天夢短﹐想小別靑溪﹐倩魂先斷。兩日遲來﹐不堪重對舊庭院。餘香尙畱素畹﹐墜歡收拾起﹐閒付斑管。金屋三年﹐玉簫再世﹐絮果蘭因都幻。瑤編細展﹐認字字相思﹐淚珠彈滿。夜雨空樓﹐佩環聲未遠。

○又集舊玉兄澄懷堂句﹐得七絕十六章﹐桂枝昆玉遠勝鄙人自作也吳縣戈載寶士

一紙書來墨未漧﹐休文善病帶圍寬。繐帷彈指人何在﹖錦瑟憂橫未有端。

聞道金閨第一流﹐佩環歸去莫山秋。返生術少香難炷﹐石不能言佛也愁。

滿湖秋雪不開門﹐洗盡胭脂舊淚痕。遙見小樓紅一角﹐東風吹墮落花魂。

樓外湘簾捲玉鉤﹐碧雲天遠憶靈修。捧花歸侍如來座﹐又作紅塵一度遊。

畫檻移牀露气侵﹐霜鴻嘹唳候虫吟。南朝舊是傷心地﹐萬種秋酸一寸心。

不料傷心事竟眞﹐牽云曳雪豈無因。蓬山昨夜罡風到﹐嬴得髙歌泣鬼神。

花月多情杜牧之﹐淸寒況味幾人知﹖鳳羅紙寫神傷賦﹐憶到呵花貼鬢時。

乘風有日到蓮萊﹐消得淸遊第幾回﹖記得去年花外立﹐海棠紅向鏡中花。

畫檻雕楹半夕陽﹐瑣窗今夜夢瀟湘。庭前剩有靑楊樹﹐不待攀條已斷腸。

瓊樓人憶小遊仙﹐竹化啼痕玉化煙。夢斷湘臯風雨夕﹐一花一葉一因緣。

何處秋心逗笛家﹐西窗細雨落檐花。九原寂寞倘相憶﹐遙指銀灣降羽車。

簫局燻畱昨夜香﹐羅衣禁得十分涼。曉鶯啼破遊仙夢﹐萬樹桃花葬夕陽。

三十工愁鬢已畢﹐畫屏銀燭譜琵琶。淚珠洗面將終日﹐一醆寒泉薦落花。

叢鈴碎佩不逢人﹐灑醒天寒獨愴神。勤與扶持雙白髮﹐玉樓珍重苦吟身。

珠玉遙天咳唾寒﹐林鳥淒咽艸虫酸。一編珍重千秋想﹐鵑血模糊未忍看。

笑我年來太瘦生﹐墻東誰按紫鸞笙﹖銀牀墜葉邀題句﹐涼入松風竹雨聲。

○朗玉弟有畹君之悼﹐寄示《臺城》路新詞﹐哀艷淒戾﹐殆不自勝。因和二解﹐以寫其哀長洲王嘉福二波

靑溪最數排行小﹐芳名試掄纖指。翠鈿凝妝﹐烏衣卜宅﹐早壓蘭姨璚姊。亭亭瘦紫﹐但手折芙蓉﹐怨彈湘淚﹐幾劫司花﹐種情香界證前世。秋期曾記俊賞﹐羨三生艷福﹐簾訪丁字。碧玉能諧﹐黃衫許作﹐信有傾城名士。歸飛燕子﹐怎重到金堂。夢寒香壘。未抵愁深﹐莫愁湖上水。

洗車重灑天孫淚﹐傷心竟逢秋閏。碧漢初涼﹐黃楊共厄﹐誰識人間長恨﹖香蘭翠隕﹐甚一剪同心﹐夢中開盡。寂寞妝樓﹐步虛歸聽佩聲隱。空閨魂斷月影﹐又初三下九﹐凝望爭忍。小扇辭螢﹐生衣散蜨﹐卻怨紅香猶潤。愁腰瘦損﹐怕濕徧靑衫﹐易消詞鬢。莫倚回欄﹐早寒風露緊。

○題《香畹樓憶語》調寄《虞美人》長洲女史曹佩英小琴

秦淮稚柳嬌無數﹐第一柔條數。成陰肯向大堤邊﹐只有玉騘緩緩許搖鞭。秋江雙槳蘋波軟﹐桃葉迎如願。司花消受福三生﹐無柰風幡偏聽落花聲。

玉鉤望斷穿鍼夕﹐忍說黃楊厄。人間天上一般秋﹐只是生離死別兩般愁。十行淸淚鸞箋洗﹐影事從頭記。千秋水繪要同傳﹐只恐影梅還遜影蘭緣。

○題朗玉兄《湘煙小錄》調寄《菩薩蠻》吳縣徐尙之仲文

簫鸞寫韻傳仙匹﹐蕊宮又見瑤姬謫﹐鴛牒話蘭因﹐一時三玉人。嬋娟驚艷福﹐國色宜金屋﹐桃葉渡江云﹐珠簾月二分。

藥鑪經卷檀權瘦﹐傷心語怕難消受。乞護並頭蓮﹐慈云大士前。蘭緣何太短﹐翠旐秋江遠。銀漢待吹笙﹐乘風返玉京。

淒涼四闋臺城路﹐銀箋珠淚拋無數。影事淚重彈﹐定情菩薩蠻。香名賢更孝﹐只此人傳了。福慧況雙修﹐語君休淚流。

斷腸嬴得才人語﹐曼殊月上都歸去。紅雨茜桃墳﹐相依倩女魂。鈿車人擲果﹐芳意如何可﹖麼柱覓鸞膠﹐只應逢玉簫。

○陳孟楷通守副室王碩人哀辭吳縣曹堉稼山

年月日﹐吾兄陳孟楷之副室王碩人﹐卒於秣陵。及是孟楷攜其柩歸厝於虎邱祖殯之側。重親以下﹐哭咸失聲。姑彰以傳﹐婦痛以詩﹐翼翼矜矜﹐式瞻淸懿﹐宜孟楷之情過其分﹐哀逾於禮矣﹗今以所撰《湘煙小錄》﹐示余爲辭。余讀之﹐哀感頑艷﹐情文相生。攬其緸冤﹐鮮不僾唈。按碩人姓王氏﹐諱子蘭﹐字紫湘﹐別字畹君﹐上元人也。玉英韞徳﹐蘭性揚芬。孟楷以羊車璧人﹐拾蘅臯翠羽﹐渡江畫楫﹐誤指神仙﹐卻扇新詩﹐艷傳吳會﹐𨿽坤靈之作合有因﹐亦窈窕之心神獨契也。大婦允莊夫人﹐夙擅閨房之秀﹐金釵奉贄﹐靑綾解圍﹐璿韞女宗﹐簫鸞仙侶。碩人則維參一點﹐愛■纖阿。子霞三年長侍玉扃。太原女士辛瑟嬋聞之﹐嘆曰「國香國士﹐畹君得所歸矣。」藝苑侈稱﹐鬧娥旁妒﹐冒董麗談﹐不是過也。矧以慧心能佐內政﹐纖悉手規﹐中外心服﹐孝恭淑愼﹐尢爲太夫人所鍾愛焉。大婦體癉﹐忽遘異疾﹐撤環侍藥﹐以身吁天。婉娩內傷﹐美疢外劇。然猶殗殜自諱﹐恐傷慈懷。省親金陵﹐逾月遂卒﹐年二十二也。鳴呼悲哉﹗孟楷哀弦播音﹐愛河溢淚﹐影堂二展﹐在東不猶﹐《國風》兩篇﹐《召南》欲廢﹐撰淸娛之行實﹐屬楚挽於吳蒙﹐不獲禮辭﹐藉抒側感。辭曰﹕

江水源碧﹐鐘山气靑﹐珠毓琯朗﹐玉蘊嫈嫇﹐孌彼嫈嫇丰容盛■﹝髟上前下﹞。未勝鴉鬟﹐輒■雀硯。宛宛明艷﹐曳曳輕容。薄彼晃采﹐歸我元龍。車走六萌﹐星避五角。郎倚玉人﹐婦營金屋。髙堂愉愉﹐愛憐婉淑﹐何意嬋愛﹐獲此奇福﹖鳴房比徳﹐在公兼師﹐然脂捧硯﹐裁紈答詩。焚篤耨香﹐抽排比捲。臨池花簪﹐論難鶯囀。妾詠半格﹐郎手一編。鬥茶覆掌﹐弦琴比肩。子京燭後﹐馬融帳前。跐豸可想﹐勝趣異焉。艷者旣多﹐妒者亦眾﹐司化忌才﹐璚瑰告夢。婦適屙作﹐侍疾忘身。婉孌素脕﹐遂罹其屯。美質若金﹐沈疔若火﹔以火爍金﹐如何而可﹖省親告墓﹐偶歸建康﹐一葉舸送﹐百里帆張。燕燕有句﹐迢迢報章。下仰嬪則﹐上言髙堂。卽其至情﹐允協天相。何圖沈綿﹐英英雕喪﹖入帷月白﹐肅帳風淒﹐花泣泫露﹐鳥啼驚飛。蘭息一絲﹐藥煙幾縷。含淚波收﹐斂蛾魂舉。旃檀滿室﹐簫管躡虛。生有慧業﹐歿其仙與。鳴呼哀哉﹗葳蕤餘芬﹐郎旋未歇。通替無棺﹐遺掛有篋。宜我孟楷﹐酸瑟愴魂。所撰憶語﹐瑯瑯萬言。自非瀝思﹐何能極筆﹖影梅瑣瑣﹐不足稱述。嗚呼哀哉﹗焚聚窟而不返兮﹐過■﹝女坐﹞邱而淚漣。嘆陰宮之紂絕兮﹐忳彤簽之依然。何以慰靈光於三泉兮﹐有伐石而勒志。播瑤華於千秋兮﹐尙感興而涕泗。

○題《湘煙小錄》後華亭女史王燕生凝香

共惜芳華起暮愁﹐月華涼照舊妝樓。

靈筵吳苑冰桃供﹐遺恨銀河七夕秋。

西風梧葉滿庭前﹐鶴駕瑤臺玉化煙。

賢孝蘭閨名共仰﹐從來不朽卽神仙。

○寄題小云司馬《香畹樓憶語》後汪端先劍潭

兩代宗工世早傳﹐鯉庭名播仲華年。

一門禮法兼詩教﹐中婦溫柔大婦賢。

傳來消息隕瓊枝﹐司馬靑衫濕可知。

好爇瓣香參轉語﹐玉簫應有再生時。

○侍宦都門驚聞姨母紫湘夫人之訃﹐雪涕抒哀﹐謹題《香畹樓憶語》後河東女甥張儀昭鳳卿

春色烏衣巷﹐幽芳最小枝。梨云嬌粉靨﹐柳黛染修眉。夫子鵷鸞彥﹐佳人冰雪姿。煙江桃葉槳﹐官閣菊花卮。姽婳瓊枝影﹐團欒璧月詞。風樓賡雅韻﹐燕寢洽柔儀。珠箔飄鐙夜﹐銀屏賭酒時。隨肩拜金母﹐奉手侍風姨。蘭室承優誼﹐香車恨遠辭。燕云牽別夢﹐湘艸寄遐思。忽返瑤淸駕﹐傳來碧落碑。靑衫人似玉﹐錦瑟淚如絲。黃閣交章薦﹐紅塵四牡馳。京華情話處﹐芳樹有餘悲。

○《臺城路》一闋和孟楷弟哀逝之作震澤趙函艮甫

工愁洗馬吟愁句﹐空階絮聞蛩怨。水咽秦淮﹐云薶白下﹐一霎曇花易散﹐靈香裊斷。恨不共郎歸﹐怕教郎見。撤手珠宮﹐幾番畱語玳梁燕。紉秋重到舊館﹐記迎來畫楫﹐低擁羅扇。寶瑟流年﹐寒簧待月﹐鏡裏輕鸞輕換。湘煙夢幻﹐算負了今生玉淸仙眷。欲寄相思﹐碧天無早雁。

○題小云司馬《湘煙小錄》後調寄《如夢令》吳縣石韞玉琢堂

才子又逢才耦﹐不讓女君獨秀。替月是明星﹐誰料匆匆分手。希有希有﹗問勝影梅庵否﹖

○小云司馬兄寄示《湘煙小錄》﹐情文交摯﹐使人不忍卒讀。才華衰減﹐勉題四絕﹐以博破涕之笑昭文孫原湘子瀟

打槳迎來絕代姝﹐六朝山色作眉圖。

量珠未許論身價﹐只向郎君索慧珠。

匆匆小劫散鴛鴦﹐贏得全家爲斷腸。

天遣文章新樣出﹐班姬史筆傳丁娘。

雙飛鳥鵲獨飛回﹐消息驚從白下來。

第一人間難得事﹐若蘭親哭趙陽臺。

一死爭知絡秀賢﹐情花淚葉滿湘煙。

朝云嫁得人才婿﹐誄筆何曾有老泉。

○寄題小云司馬《香畹樓憶語》後昭文女史席佩蘭道華

夫婿專城坐上頭﹐雙鬟淸影共銀甌。舊稱才子如何遜﹐新得佳人字莫愁。

小病偶還桃葉渡﹐離魂先返稻香樓。影梅前夢淒迷甚﹐忍捲湘簾月一鉤。

開到江南陌上花﹐更誰緩緩度香車。雙飛烏鵲星前誓﹐一曲淸溪夢裏家。

緣注玉簫仍眷屬﹐愁縈錦瑟促年華。郁金堂小尋行迹﹐淒淚彈紅上碧紗。

○寄題朗玉弟《湘煙小錄》後金壇女史吳規臣香輪

金雁棲塵酹翠缸﹐玉虫ㄠ蕊黯銀缸。柳絲煙鎖愁凝水﹐桃葉春寒夢渡江。

花落餘香猶戀樹﹐月沈殘影尙畱窗。碧鈿瑟瑟無消息﹐惆悵靑琴擁鳳雙。

瓊樹經霜隕一枝﹐靑溪殘笛雨絲絲。簪花小影摹雙髻﹐攬鏡新妝憶十眉。

萼綠華來無定所﹐杜蘭香去未移時。玉溪讖語分明在﹐記取湘煙本事詩。

○題小云《夢玉詞》後吳江郭麟頻迦

淸潤潘郎玉琢同﹐新詞如水气如虹。如何才載松陵道﹐便對靑春葬小紅。

小劫匆匆八十過﹐自知綺語夙生多。老來黃九風情減﹐未要當場鐵秀訶。

○奉題香畹樓憶語後吳縣鈕樹玉匪石

空谷香方吐﹐瓊樓夢已非。柔嘉良不易﹐婉孌孰能希﹖竹淚迷湘浦﹐霜風捲素帷。一編傳憶語﹐足以表音徽。

○題小云司馬《湘煙小錄》後仁和錢栻次軒

驚心錦瑟感長年﹐司馬情懷倍黯然。淑行應增賢女傳﹐芳魂合證大羅仙。才工吟詠詞編玉﹐性淡鉛華佩撤鈿。香畹樓空鸞鏡缺﹐難教重覓再生緣。

從來慧業種瑤瑛﹐那識朝華每易傾。千古詩人同此恨﹐一家哀誄共憐卿。花殘吳苑淒涼曲﹐潮落秦淮鳴咽聲。莫謂紅顏都命薄﹐天爲賢孝播嘉名。

○題小云司馬《湘煙小錄》後永康熊方受介玆

相隨簫史住秦臺﹐莫道天公不愛才。

三十三番圓月夜﹐也曾雙照玉人來。

耐得閨中仔細看﹐杏花妍麗菊花寒。

分明艷福兼淸福﹐怪底詩人消受難。

非常賢孝更誰儔﹐淒絕人間香畹樓。

何待徧徵名士筆﹐一門哀誄足千秋。

公子悲秋欲問天﹐情癡並怕再生緣。

此中多少傷心境﹐我已先嘗廿二年。

○奉題朗玉司馬尊兄《湘煙小錄》後太倉徐元潤少掖

江芷江蘺悟夢緣﹐淸商彈碎七條弦。

蘼蕪秋影靈均淚﹐一卷離騷欲化煙。

牙管雙花倚玉臺﹐秋池紅葉感難裁。

絕奇錦瑟鍾情話﹐卻費閨中織錦才。

兩槳奏淮送別舟﹐風風雨雨秣陵秋。

吳兒莫道心如石﹐不待言愁我已愁。

佳俠香名滿色絲﹐江南吟徧誄花詞。

翻憐海外朝云墓﹐不乞晁黃本事詩。

○題小云司馬兄《香畹樓憶語》後江都吳椿退旃

優曇暫現亦因緣﹐腸斷銀河七夕前。

消得全家斑管麗﹐朝云才調本如仙。

文章經濟早知名﹐錦瑟華年悵月明。

香畹樓頭兒女淚﹐英雄本色是多情。

○奉題朗玉兄《湘煙小錄》後錢塘張之杲東甫

一編記恨墨縱橫﹐添得秋人雪鬢生。

絕似當年白太傅﹐結之片石泐芳名。

最是髙堂傳一編﹐寫來至性語纏綿。

然脂誰續傷心史﹐讀向秋窗絕可憐。

蛾眉福慧比朝云﹐大婦賢柔古罕聞。

一自白門鸞信杳﹐淚痕先漬石橊裙。

返魂香少命如何﹐小劫情天一剎那﹐

花上露偏難耐久﹐閒愁空自感宜哥。

○奉題小云司馬兄《湘煙小錄》後江都張鴻書開虞

石頭城畔柳絲絲﹐夢斷銀灣七夕期。

總爲生前太賢淑﹐全家雪涕寫哀詞。

公子秦川對酒豪﹐江樓愁度可憐宵。

侯嬴曾作氤氳使﹐應爲良緣續玉簫。

仙山難得返魂香﹐羽士招魂亦渺茫。

只有壯懷銷綺麗﹐新詞疊賦買陂塘。

流水沄沄喚不回﹐馬蹄蹀躞上金臺。

爲君惆悵占君貴﹐韓偓香奩宰相才。

○寄題朗玉兄《湘煙小錄》後太倉顧登衍春洲

聽雨聽風萬種愁﹐空江渺渺秣陵舟。蒲帆影待河幹卸﹐環佩魂先月夜遊。憶舊事過還剩夢﹐傷心人總不宜秋。劇憐烏鵲塡橋夕﹐無復憑肩看女牛。

記隨徐淑伴秦嘉﹐同奉蘭羞詠白華。侍疾勤調瓊杵藥﹐繙書寒門玉鑪茶。朝云慧業由前世﹐絡秀髙風近大家。似此國香偏短命﹐神傷豈爲六朝花。

應是彈璈王子登﹐暫完小謫便飛升。二分月冷云初散﹐一箭蘭凋露尙凝。翠水何年逢玉女﹐靑山終古黯金陵。弦秋孤館淒涼夜﹐愁絕眞眞喚未應。

詩讖無端應楚湘﹐紅襟夢斷郁金堂。何堪水國秋先到﹐從此天涯艸不芳﹐姊妹花殘憐最小﹐海山路阻恨尢長。檀奴自寫傷心誄﹐可但芙蓉號斷腸。

○舊題《影梅庵傳奇》《金縷曲》一詞﹐曾爲閬玉兄所賞﹐今用原調原韻﹐奉題玉兄《香畹樓憶語》後上元歐陽長海

藥諳別有傷心曲﹐抵多少錦裁千番﹐珠量十斛。葉葉瑤箋和淚寫﹐寒透唾壺紅玉﹐合早付參軍蒼鵠。香祖樓深空谷遠﹐剩影梅庵裏悲重續﹐才子恨﹐佳人福。零星苦語何堪讀。況對此風僝雨僽﹐斷腸驚觸。四載璇閨賢又孝﹐淚灑一家尊屬。可也屬修蛾顰綠﹐待擘生綃描不盡﹐疊長歌卿當樽前哭。哀蟬賦﹐倩誰錄﹖

○香畹主人於歸玉兄曾塡《慶春澤慢》一闋﹐以紀艷緣。玆與玉兄話及舊詞﹐類多語讖﹐石城橋畔﹐重送霓旌﹐感次前韻﹐以當薤露前人

畫鼓淒煙﹐穗帷霏雪﹐送伊如此歸舟。君自淒涼﹐無端觸我閒愁。蘭橈親見迎桃葉﹐到而今才幾番秋。剩些些綺讖﹐重提燕子空樓。彩雲莫惜輕飛去﹐便花殘月闕已算香修。昨夜紅窗有人絮泣紗幬﹐春風難遣羅敷恨﹐況頻年羅隱狂遊。道輸伊四載銀屏﹐百幅銀鉤。

○奉題朗玉司馬尊兄《湘煙小錄》後上元周開麒石生

優曇容易隕秋風﹐金屋銀屏昔夢空。

添得千秋憑弔處﹐紉秋水榭水關東。

空谷幽芳品最幽﹐靑溪花史艷香修。

橋邊紅藥誰爲主﹖零葉飄花我更愁。

○題朗玉兄《香畹樓憶語》後﹐調寄《一萼紅》﹐卽送朗玉之江北華亭攺琦

七薌展云藍﹐傷剩心憶語﹐依約影梅庵。玉板南朝﹐粉郎東閣﹐修來艷福能兼。算消過傅紅寫翠﹐曳湘煙蘭笑一開奩。脂盝羅紋﹐巾箱爪印﹐旁有遺簪。愁說落花生世﹐竟如絲如縷﹐抽盡春蠶。梵策鸚提﹐仙裙蝶散﹐者番夢雨重簾。積萬點相思淸淚﹐向西風濕了舊靑衫。偏又客舩聽雁﹐回首江南。

○又寫《同心並蒂花》一幀系以此解前人

貼梅扇底小眉靑﹐露折湘花曉夢醒。心力枉拋愁倚屏﹐畫難成。一半兒香魂﹐一半兒影。

○題朗玉兄《湘煙小錄》後調寄《國香慢》仁和李堂西齋

寫韻樓深﹐每佩聲誤聽﹐屟響追尋。塵簾寂無人倚﹐晝自愔愔﹐曲折行穿花徑﹐怕枝上猶■遺簪。孤懷正多感﹐斷續鴻過﹐細碎蛩吟。昔遊渾似夢﹐記將殘燭影﹐才逗琴心。渡江桃葉﹐傳唱直到如今。不道兼旬小別﹐早暖消香散羅衾。誰憐沈腰減﹐倩女魂歸﹐淚也難禁。

○奉題朗玉兄《湘煙小錄》後吳縣曹楙堅艮甫

銀云墜影商絲咽﹐蘭露宵零桂蟾缺。香冷秋衾弔蟪蛄﹐一代紅顏竟長別。

交枝簇蒂好韶華﹐長板橋東碧玉家。璚簫吹暖鈿車路﹐二月垂楊三月花。

花鬟嬌嚲迎春髻﹐傾城爲想顓房麗。密字芙蓉錦繡篇﹐眞靈位業神仙記。

神仙艷福本三生﹐喚得飛瓊下玉京。小院當風羅帶結﹐畫樓聽雨翠釵聲。

妒花風雨催花葬﹐藥鑪經卷添惆悵。兩槳寒波白下潮﹐解愁莫問金絲帳。

帳掩流蘇冰簟空﹐人天消息太匆匆。幾時白鵠乘煙去﹐何處靑鸞有信通。

沈沈銅漏迢迢夕﹐一點隃糜淚一滴。嬋娟著述並千秋﹐可人夫婿眞憐惜。

走馬應官去薊門﹐哀蟬落葉總銷魂。吳王宮裏紅心艸﹐畱作人間春夢痕。

○朗玉兄《香畹樓憶語》瓊思瑤想﹐淒艷絕倫。余旣每則僭加評語﹐意有未盡﹐復綴此詩﹐以慰淸娛之悼吳縣董國琛琢卿

東坡葬朝云﹐香山遣樊素。有情悟無情﹐要皆在遲暮。

如何少年場﹐乃有感逝賦﹖孟楷佳公子﹐亭亭而玉樹﹐

禮防申自持﹐花叢懶回顧。靑溪最小姑﹐相見眼波注。

秋槳桃葉迎﹐春檻蕙花吐。堂上明珠珍﹐閨中徳星聚。

葡萄鏡傳神﹐旃檀篆添霧。一螺仙掌紋﹐十索錦心句。

絡秀佐羹忙﹐小喬知曲誤。福慧信無雙﹐燕鶯亦旁妒。

況聞賢且孝﹐侍疾忘寢寤。色喜動太君﹐肩行隨大婦。

郎旣小小憐﹐妾亦鶼鶼護。誰知歸建康﹐遽爾痛朝露。

璧月掩圓輝﹐瓊枝隕寒跗。憶語千萬言﹐傷心事如訴。

畹君倘有靈﹐應識郎情苦。佇續玉簫緣﹐再看銀河渡。

○又讀《臺城路》詞四闋﹐依調奉題﹐以紓余感前人

人天盡有傷心境﹐淒淒況傳遺事﹐墜葉敲簾﹐餘香剩盒﹐難挽靑門書記。飛仙去矣﹐又舊夢零星﹐可憐提起。細語喁喁﹐問君能有幾多淚﹖言愁吾亦愁絕﹐剪鐙消夜讀﹐鑪燼心字。墨碾珠塵﹐編凝粉印﹐寫盡落花身世。纏綿至此﹐料悔覓封侯﹐斷腸夫婿。曲按朝陽﹐玉人知也未。

○奉題小云兄《湘煙小錄》後調寄《臺城路》吳縣沈彥曾蘭如春風

曾護雙蘭笑﹐湘煙化成淒怨。艷艷銷金﹐盈盈載玉﹐未是相逢嫌晚。紅閨繡緩﹐爲替織弓衣﹐贈郎行遠。更揭眉奩﹐賭吟香語付筠管。瓊枝容易瘦損﹐舊歡如墜雨﹐無限悲惋。別緒縈懷﹐驚魂入夢﹐消息空江先斷。重來恨滿﹐剩指爪嫣紅﹐枕函畱伴。傳寫朝云﹐黯然凝淚眼。

○讀朗玉兄《湘煙小錄》﹐用上下平韻﹐衍成絕句三十首﹐以寫愴情吳縣陳彬華小松

幾夕秋聲撼井桐﹐無端紫玉返瑤宮。

陳思漫續黃初賦﹐翠羽明璫一霎空。

湘水芳枝泣露茸﹐鉛華淨洗薄芙蓉。

六朝姽婳今消歇﹐仙謫珧臺第幾重。

桃葉迎來上畫艧﹐配將國士本無雙。

如何白下春歸去﹐不共秋潮再渡江。

名士傾城信有之﹐紉秋水榭證盟時。

幾生修到人如玉﹐記取鸞綃本事詩。

明璫翠羽艷珠圍﹐瓜步重陽畫楫歸。

聞道秦淮諸采伴﹐郁金堂燕妒雙飛。

金屋妝成畫不如﹐同心花朵綺窗疏。

可憐香畹樓頭月﹐空照流黃閣已虛。

家住靑溪最小姑﹐紅妝替寫惜花圖。

玉梅香底芳魂杳﹐嬴得檀郎淚眼枯。

揚州三月艸萋萋﹐春色紅橋畫景迷。

恰與璚花描艷影﹐筱園環佩盡眉低。

愛月還輸雨更佳﹐垂簾晏坐聽空階。

懨懨骨損香桃瘦﹐不是傷心怨紫釵。

松楸感念雨花臺﹐一葉淩風江上回。

生怕分飛腸欲斷﹐教郎兩日故遲來。

玉鏡塵封寂寂春﹐楚湘煙雨夢前因。

傷心最是環花閣﹐少个金釵問字人。

天風吹散美人云﹐瘦剩蛾眉月二分。

回首綠梅窗下坐﹐可堪重說驗螺紋。

縹緲空招倩女魂﹐碧梧庭院月黃昏。

生憐四闋臺城路﹐半是啼痕半墨痕。

撫棺一慟劇辛酸﹐碧海靑天恨萬端。

聞說隔江書遠寄﹐尙將好語報平安。

此日珠難合浦還﹐空畱鈿盒憶風鬟。

前身定是司花使﹐淸淺蓬萊水一灣。

禱疾慈云大士前﹐替郎茹素祝延年。

慈姑愛悼彰賢孝﹐小傳瑯瑯字二千。

祖庭白發嘆蕭蕭﹐曲意承顏藥裹調﹐

難得齋心香一瓣﹐滿庭風露立中霄。

閨中大婦愛娥媌﹐詠絮聯吟翡翠巢。

五月江深寒水閣﹐花箋重疊記傳鈔。

封侯夫婿領弓刀﹐問疾寒閨不憚勞。

相伴藥鑪淒擁髻﹐曉來懶自沐蘭膏。

林下風姿謝綺羅﹐紅牙小拍憶秦娥。

每從官閣飄鐙夜﹐指點霓裳一曲歌。

璧月瓊枝萼綠華﹐如雲鬒發麗盤鴉。

癡情綰就來生結﹐翠盒同裝並蒂花。

塔影園空弔夕陽﹐繐帷蕭瑟晚風涼。

西泠築就蘼蕪冢﹐一樹棠梨傍菊香。

桂旗蘭旐返瑤京﹐靈鵲塡橋控馭迎。

夢裏蕭郎成永訣﹐蘭陵舟夜佩環聲。

澹月疏星冷畫屏﹐爲資冥福寫金經。

應思蟈蟈雕籠愛﹐絡緯寒螿不忍聽。

徵程回首夢觚稜﹐水驛山村露一鐙。

此日燕臺沙撲面﹐出門應怕說金陵。

返魂無術憶靈修﹐嬴得全家珠淚流。

茶熟香溫相伴處﹐珊珊遺掛泣弦秋。

月缺花殘感慨深﹐哀言都是四愁吟。

纏綿夢玉詞中句﹐繪出傷秋一寸心。

杏花春雨夢江南﹐香火因緣禮佛龕。

待譜琵琶傳軼事﹐香名原勝影梅庵。

繩牀經案暮垂簾﹐鸞影淒涼弔鏡奩。

只望玉簫來再世﹐風流佳話定重添。

西風葉葉掛徵帆﹐香澤畱教伴枕函。

好慰髙堂珍重意﹐休將紅淚濕靑衫。

○重讀《臺城路》四闋﹐蓉愁蕙怨﹐淒艷絕倫﹐依調奉題﹐用周淸眞韻前人

淒涼譜出銷魂句﹐秋心況逢秋晚。楚澤孤芳﹐湘臯小影﹐可柰西風催剪。珠奩故掩﹐正香畹樓頭﹐夜長銀簟。認是魂歸﹐繡簾人悄問誰捲﹖靑溪舊時打槳﹐指山溫水軟。金粉無限﹐璧月難圓。璚華遽隕﹐只恨輕帆孤轉。梨云夢遠﹐剩雪碗冰桃﹐繐幃長薦。畫裏眞眞﹐尙愁眉翠斂。

○題朗玉弟《湘煙小錄》後吳縣沈秉鈺式如

紫鳳長離玉化煙﹐杜蘭香去定生天。

愛緣結得全家福﹐第一尢難大婦憐。

淵魚廩鼠察非宜﹐巽語時逢藥石規。

情重韋臯勤禮佛﹐玉簫應有再來時。

○奉題小云司馬尊兄《湘煙小錄》後上元張濼子瀾

明珠無價玉無瑕﹐門掩櫻桃五樹花。樂府紛傳中婦艷﹐橋梁側近小姑家。

坤靈扇早氤氳定﹐忉利天應笑語嘩。何事罡風吹霎過﹐便營香冢葬琵琶。

一角紅樓舊曝衣﹐攔腰窗眼易斜暉。淑姬每告雙雙至﹐遊女能歌緩緩歸。

無復靈璈重奏曲﹐可憐片石獨支機。丹靑不惜生綃費﹐翠羽明璫畫宓妃。

螺北香東秀色餐﹐明明佳月有團欒。刻脂銷得檀奴愛﹐好粉能教竹母歡。

異體連心隨宛轉﹐雙煙一气祝平安。吟紅閨裏同淒絕﹐數到花枝欠畹蘭。

小劫優曇悟剎那﹐渡江雙楫柰公何﹖招魂自打開頭鼓﹐忍淚孤擎洗面鑼。

弔鳥山應移建鄴﹐愛貓人倘值橫波。可堪老對紅心艸﹐來與西施賦挽歌。

○奉題小云兄《湘煙小錄》後調寄《金縷曲》上元汪度鄴樓

共說神仙侶。記春人眉修蔣黛﹐目成吳語。璧月瓊枝傳艷影﹐恰伴臨風玉樹﹐彈指散梵天花雨。悄綰情絲成百結﹐猛罡風吹作愁千縷。紅藥恨﹐問誰主﹖黃楊閏厄飄茵絮。怎瑤臺優曇一現﹐也難畱住。應是寒簧眞謫降﹐夢繞淸虛玉宇。趁鵲駕星橋歸去﹐小別人天成永訣﹐濕靑衫望斷靑鸞羽。難打槳﹐再迎汝。

嗚咽秦淮水﹐料從今艷沈金粉﹐馥銷蘭芷﹐十二紅樓齊掩泣。轉羨落花身世﹐應也爲可人夫婿。繐帳鐙飄珠箔影﹐認招魂舊是雙棲也。哀榮福﹐問誰比﹖雙修合惹天心忌。早翻盡斷腸公案﹐綠衣黃裏。解脫我爲添轉語﹐水月鏡花如是。況本是玉淸仙子。消受艷緣三載後﹐更消君一卷傷心史。千古後﹐定傳矣。

○奉題小云兄《湘煙小錄》後調寄《臺城路》元和朱綬酉生

冶城一片秋楊柳﹐黃昏畫簾微雨。笛舫鐙圓﹐釵樓鏡墜﹐添了淒涼無數。停辛佇苦﹐算消受年時﹐翠描眉嫵。打槳歸來﹐暮潮不動載愁去。江郎漫成恨賦﹐鈿盟人世感﹐芳事多阻。綫澀歡裯﹐弦疏怨柱﹐寂寂塵香荃土。哀蟬制譜﹐料蕭寺云深﹐薛衣吟楚。璧月環花﹐此情堪訴與﹖

○奉題朗玉司馬《湘煙小錄》後琴河女史錢若璞蓮因

薴蘿春水浣輕紗﹐人道靑溪勝若耶。明月吹蕭曹比玉﹐夜船橫笛魏無瑕。

纖眉翠冷初三月﹐寶靨紅銷第一花。愁絕彩鸞云影散﹐招魂仍傍舊兒家。

錦瑟無端散舞裀﹐玉簫有約證蘭因。落花生世難銷劫﹐流水年華易感春。

芳樹畫闌閒聽雨﹐碧紗小榭黯生塵。冰綃重寫崔徽影﹐生恐離愁易帶顰。

○奉題朗玉弟《湘煙小錄》卽送入都琴河女史歸懋儀佩珊

春帆桃葉渡江云﹐官閣梅花月二分。每玩琴書怡翠黛﹐自安荊布薄紅裙。

致歡顏解承堂上﹐侍疾身甘替女君。愁見弦秋孤館裏﹐鴛幃遺掛異香燻。

閨閣全才似此難﹐檀奴哪怪淚頻彈。雙修福慧緣偏短﹐四載繁華夢易殘。

歸棹豈知成永訣﹐剪鐙曾記話長安。只今風雪朝天去﹐誰與燻衣護曉寒。

○題小云兄《湘煙小錄》後元和顧千里澗蘋

紫君萬事足﹐所少獨年壽。正同優曇花﹐不許見衰醜。昔者漆園論﹐寓形無暫久。殤鼓理且齊﹐百齡其何有﹖況乎傳憶語﹐香名滿人口。詎等泥蓮記﹐■﹝卓﹞越自不朽。題詩寄司馬﹐應更酹卮酒。魂兮倘歸來﹐亦許斯言否。

○題小云兄《湘煙小錄》後調寄《臺城路》吳縣戴延衸竹友

人間盡有傷心史﹐香名幸逢才子。銀燭光中﹐玉梅影外﹐春占妝樓十四。亞枝最麗。記姊妹花開﹐妒伊連理。打槳迎來﹐宜顰宜笑舉家喜。嚴閨幾番侍疾。況封侯婿遠﹐常罷梳洗。扇影分鸞﹐釵痕蝕鳳﹐裙挽畱仙無計。星河影底﹐恨天上佳期。閏逢今歲﹐直得思量﹐楚蘭吟捲裏。

○題小云司馬《湘煙小錄》後宋鎔悅研

乞得裴航玉杵來﹐藍橋有路卽蓬萊。

紅羊小劫偏成夢﹐翠羽聲聲喚不回。

曼陀小篆祝深宵﹐千里慈闈問疾遙。

親算已延兒算減﹐香魂空向秣陵招。

林下風淸禮導師﹐羅幃玉漏夜敲詩。

只今香畹樓頭月﹐曾照分箋詠絮時。

可人夫婿是秦嘉﹐三十工愁鬢欲華。

不耐哀詞歌子夜﹐藥鑪經卷送生涯。

○題朗玉詞丈《湘煙小錄》後調寄《臺城路》南康謝學崇椒石

珠宮多少鴛鴦牒﹐偏教艷才天妒。蕙畹煙寒﹐蘭樓玉瘦﹐剩有淒涼詞賦。芳華細數﹐縱題徧鸞綃﹐萬千孤負。比似朝云﹐髻鬟空詠散花句。紅橋猶記舊事﹐星星能替月﹐同聽簫譜。抱影支愁﹐扶香續夢﹐早自魂銷秋語。催歸雁艫﹐頓望斷銀灣﹐縐裙仙去。怪底江潮﹐近來聲更苦。

○奉題朗玉兄《湘煙小錄》後仁和葛景萊蓬山

梨云夢影柳絲輕﹐紫玉飛煙返太淸。

懺盡情根消盡恨﹐好從香界證前生。

水軟山溫艷六朝﹐渡江桃葉話紅橋。

只今東閣梅花夜﹐愁聽珠簾按玉簫。

