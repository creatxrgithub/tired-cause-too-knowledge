《玉泉子》唐佚名撰

裴晉公度爲門下侍郎﹐過吏部選人官﹐謂同過給事中曰「吾徒僥幸﹐至於此輩優與一資半級﹐何足問也﹖」一皆注定﹐未曾限量。公不信術數﹐不好服食﹐每語人曰「雞﹑豬﹑魚﹑蒜﹐逢著卽喫﹔生﹑老﹑病﹑死﹐時至則行。」其器抱弘達﹐皆此類也。

裴晉公在中書﹐左右忽白以印失所在﹐聞之者莫不失色。度卽命張筵舉樂﹐人不曉其故﹐竊怪之。夜半飲酣﹐左右忽白以印存焉﹐度不答﹐極歡而罷。或問度以其故﹐度曰「此出於胥徒盜印書券耳﹐緩之則存﹐急之則投諸水火﹐不復更得之矣。」時人服其弘量﹐臨事不撓。

李相徳裕﹐抑退浮薄﹐獎拔孤寒﹐於時朝貴朋黨﹐徳裕破之。由是結怨而絕於附會﹐門無賓客。惟進士盧肇﹐宜春人﹐有奇才﹐徳裕嘗左宦宜陽﹐肇投以文卷﹐由此見知。後隨計京師﹐每謁見﹐待以優禮。舊制﹕禮部放榜﹐先呈宰相。會昌三年﹐王起知舉﹐問徳裕所欲﹐答曰「安問所欲﹖如盧肇﹑丁稜﹑姚鵠﹐豈可不與及第耶﹖」起於是依其次而放。

盧肇﹑丁稜之及第也﹐先是放榜訖﹐則須謁宰相﹐其導啟詞語﹐一出榜元者﹐俯仰疾徐﹐尢宜精審。時肇首冠﹐有故不至﹐次乃稜也。稜口喫﹐又形體小陋﹐及引見﹐則俯而致詞。意本言稜等登科﹐而稜赭然發汗﹐鞠躬移時﹐乃曰「稜等登﹐稜等登。」竟不發其後語而罷﹐左右皆笑。翌曰﹐友人戲之曰「聞君善箏﹐可得聞乎﹖」稜曰「無之。」友人曰「昨曰聞稜等登﹐稜等登﹐豈非箏之聲乎﹖」

李徳裕以己非由科第﹐恆嫉進士舉者。及居相位﹐權要束手﹐徳裕嘗爲藩府從事曰﹐同院李評事以詞科進﹐適與徳裕官同。時有舉子投文軸﹐誤與徳裕。舉子旣誤﹐復請之曰「其文軸當與及第李評事﹐非與公也。」由是徳裕志在排斥。

元和初﹐黜八司馬﹕韋執誼崖州﹐韓泰虔州﹐柳宗元永州﹐劉禹錫朗州﹐韓嘩杭州﹐淩準連州﹐程異郴州﹐陳誎臺州。及咸通中﹐韋保衡﹑路巖作相﹐除不附己者十司戶﹕崔沆循州﹐李瀆繡州﹐蕭連播州﹐崔彥融雷州﹐髙湘髙州﹐張顏潘州﹐李貺勤州﹐杜裔休端州﹐杜彥持義州﹐李藻費州﹔內繡州﹑潘州﹑雷州三人不回。初﹐髙湜與弟湘少不相睦﹐咸通末﹐旣出髙州﹐湜雅與路巖相善﹐見巖陽救湘。巖曰「某與舍人皆是京兆府荷枷者。」先是劉瞻志欲除巖﹐溫璋希旨﹐別制新枷數十待之。瞻以人情附已﹐不甚緘密﹐其計泄焉。故居巖之後。湜旣知舉﹐而問巖所欲言﹐時巖以去年停舉﹐已潛奏恐有遺滯﹐請加十人矣﹐卽托湜以五人。湜喜其數寬﹐形於顏色。不累曰十人敕下﹐湜未之知。巖執詔笑謂湜曰「前者五人﹐侍郎所惠也。今之十人﹐某自致之。」湜竟依其數放焉。湘到任﹐憤湜不佑已﹐嘗賦詩云「惟有髙州是富家」之句焉。

路巖出鎭坤維也﹐開遠中衢﹐恣爲瓦石所擊﹕故京兆尹溫璋諸子之黨也。巖以薛能自尙書郎權京兆尹事﹐李蠙之舉也。至是巖謂能曰「臨行勞以瓦礫相餞。」能徐舉手板對曰「舊例宰相出鎭府司﹐無例發人防送。」巖有慚色。懿宗晚節﹐朝政多門﹐巖年少固位﹐邂逅致此。一旦失勢﹐當歧路者﹐率多仇隙附麗之徒﹐釣射時態﹐志在諛媚﹐雷同一詞﹐中外騰沸。其實未然也。始巖在淮南﹐與崔鉉作度支使﹐除監察﹐不十年﹐城門不出﹐而致位卿相﹐物禁太盛﹐暴貴不祥﹐良有以哉。初鉉以巖爲必貴﹐常曰﹕『路十終須與他那一官也。」自監察入翰林﹐鉉猶在淮南﹐聞之曰「路十如今便入翰林﹐如何得老去﹖」皆如所言。

鄧敞﹐封敖之門生﹐初隨計﹐以孤寒不中第。牛蔚兄弟﹐僧孺之子﹐有勢力﹐且富於財﹐謂敞曰「吾有女弟未出門﹐子能婚乎﹖當爲君展力﹐寧靳一第乎﹖」時敞已婚李氏矣﹐其父嘗爲福建從事﹐官至評事。有女二人﹐皆善書﹐敞之所行捲﹐多二女筆迹。敞顧己寒賤﹐必不能致騰踔﹐私利其言﹐許之。旣登第﹐就牛氏親。不曰挈牛氏而歸﹐將及家﹐紿牛氏曰「吾久不到家﹐請先往俟卿可乎﹖」牛氏許之。洎到家﹐不敢泄其事。明曰﹐牛氏之奴驅其輜橐直入﹐卽出居常牛氏所玩用﹑供帳﹑帷幕﹑雜物﹐列於庭廡之間。李氏驚曰「此何爲﹖」奴曰「夫人將到﹐令具陳之。」李氏曰「吾卽妻也﹐又何夫人爲﹗」卽撫膺大哭。頃之﹐牛氏至﹐知其賣己也﹐請見李氏曰「吾父爲宰相﹐兄弟皆在郎省。縱嫌不能富貴﹐豈無嫁處耶﹖其不幸﹐豈惟夫人乎﹖今願一切與夫人同之﹐夫人縱憾於鄧郎﹐寧忍不爲二女計耶﹖」時李氏將訴於官﹐二女方牽挽其袖而止。後敞以祕書少監分司﹐慳吝尢甚。黃巢入洛﹐避亂於河橋﹐節度使羅元杲請爲副使從事﹐後巢寇又來﹐與元杲竄焉﹐其金帛悉藏於地中﹐井爲羣盜所得。

杜邠公悰爲小兒時﹐嘗至昭應縣﹐與羣兒戲於野﹐忽有一道士獨愛悰﹐以手摩挲曰﹕」郎君勤讀書﹐勿與諸兒戲。」指其觀曰「吾居此﹐頗能相訪否﹖」旣去﹐悰卽詣之。但見荒涼他無所有﹐獨一殿巋然存焉。內有老君像﹐初道士半面紫黑色﹐至是詳觀其像﹐頗類向者所見之道士﹐乃半面爲漏雨所淋故也。

夏侯相孜與王生同在場屋﹐王生有時價﹐孜且不侔矣。嘗落第﹐偕遊於京西﹐風翔連帥館之。一曰﹐從事有宴召焉。酒酣﹐從事以骰子祝曰「二秀才若俱得登第﹐當擲堂印。」王生自負才雅﹐如有徳色﹐怒曰「吾誠淺薄﹐與夏侯孜同年乎﹖」不悅而去。孜及第﹐累官至宰相﹐王竟無所聞。孜在蒲津﹐王生之子不知其故﹐偶獲孜與父平昔所嘗往來筆札累十幅﹐皆孜手迹也﹐欣然挈之以謁孜。孜旣見﹐問其所欲﹐一以依之﹐卽召諸從事以話其事。

崔殷夢瓌﹐宗人瑤門生也﹐夷門節度使龜從之子。同年首冠於瓌﹐瓌白瑤曰「夫一名男子﹐飭身世以爲美也﹐不可以等埒也。近歲關試內多以假爲名﹐求適他處﹐甚無謂也。今乞侍郎不可循其舊轍。」瑤大以爲然。一曰﹐瓌等率集同年詣瑤起居。旣坐﹐瑤笑謂瓌等曰「昨得大梁相公書﹐且欲先輩一到﹐駿馬健僕﹐往復當不至稽滯﹐幸諸先輩畱意。」瓌以坐主之命﹐無如之何。

皮曰休﹐南梅鄭愚門生。春關內嘗宴於曲江﹐醉寢於別榻。衣囊書笥﹐羅列旁側﹐率皆新飾。同年崔昭符﹐鐐之子﹐因蔑視之﹐亦醉更衣。見曰休謂其素所熟狎者﹐卽固問﹐且欲戲之。曰休童僕遽前呼之﹐昭符知曰休也。曰「勿呼之﹐渠方宗會矣。」以其橐笥皆皮﹐時人傳之﹐以爲口實。

曰休嘗遊江湖間。時劉允章鎭江夏﹐幕中有穆判官者﹐允章親也﹐或譖曰休薄焉。允章素使酒﹐一旦方宴﹐忽怒曰「君何以薄穆判官乎﹖君知身之所來否﹖鸚鵡洲在此﹐卽黃祖沈禰衡之所也。」舉席爲之懼﹐曰休雨涕而已。

裴勛質貌麼麼﹐而性尢率易。嘗與父坦會飲﹐坦令飛盞﹐每屬其人輒目諸狀﹐坦付勛曰「矮人饒舌﹐破車饒楔﹐裴勛十分。」勛飲訖而復盞曰「蝙蝠不自見﹐笑他梁上燕。十一郎十分。」坦第十一也。坦怒笞之。又慈恩寺連接曲江﹐京輦勝景﹐每歲新得第者﹐畢列姓名於此。勛嘗與親屬遊﹐見其父及第榜率多物故﹐謂人曰「此皆鬼錄也。」其輕薄如此。

盧隱﹑李峭皆滑帥王鐸之門生﹐前後黜辱者數矣。隱﹑峭物議以爲衽席不修。隱以從兄攜爲相﹐特除右司員外郎﹐右丞崔沆不聽﹐隱上省﹐仍卽見攜於私第。攜未知之﹐欣然而出﹐沆曰「員外前曰入省﹐時議未息﹐今復除紏司員外。省中所不敢從﹐他曹惟相公命。」攜大怒﹐馳入曰「捨弟極屈﹐卽當上陳。」旣上﹐沆乃求假。攜卽時替沆官沆﹐謂人曰「吾見丞郎出省郎﹐未見省郎出丞郎。」隱初自太常博士除水部員外爲右丞﹐李景溫抑焉﹔迨右司之命﹐景溫之旨也﹐至是而遂其意矣。是時諫官亦有陳疏者。攜曰「諫官似狗﹐一个吠輒一時有聲。」

白敏中爲相﹐嘗欲以前進士侯溫爲子婿﹐且有曰矣。其妻盧氏曰「身爲宰相﹐願求爲我婿者多矣。已旣姓白﹐又以侯氏兒爲婿﹐必爲人呼作白侯耳。」敏中爲之止焉。

李相福妻裴氏。性妒忌﹐姬侍甚多﹐福未嘗敢屬意。鎭滑臺曰﹐有以女奴獻之者﹐福欲私之而未果。一曰乘間言於妻曰「某官巳至節度使矣﹐然所指使者﹐不過老僕﹔夫人待某﹐無乃薄乎﹗」裴曰「然﹐不能知公意所屬何人﹖」福卽指所獻之女奴也。裴許諾﹐爾後不過執衣侍膳﹐未嘗一得繾綣。福又囑妻之左右曰「設夫人沐髮﹐必遽來報我。」旣而果有以夫人沐髮來告者。福卽僞言腹痛﹐且召其女奴。旣往﹐左右以裴方沐不可遽已﹐卽白以所疾。裴以爲信然﹐遽出發盆中﹐跣問福所苦。福旣紿以疾爲言﹐卽若不可忍狀。裴極憂之﹐由是以藥投兒溺中進之。明曰﹐監軍使及從事悉來候問﹐福卽具以事告之﹐因笑曰「一事無成﹐固當其分﹔所苦者﹐虛咽一甌溺耳。」聞者莫不大笑之。

楊希古﹐靖恭諸楊也﹐朋黨連結﹐悉相期以死。權勢燻灼﹐力不可拔﹐與同裏崔氏相埒﹐而叔季過之。希古性行誕僻﹐初應進士舉﹐投丞郎以所業﹐丞郎延獎之。希古起而對曰「斯文也﹐非希古之作也。」丞郎訝而詰之﹐曰「此捨弟源嶓爲希古所作也。」丞郎大異之曰「今之子弟﹐以文求名者﹐大半假手也。苟袖一軸投之於先進﹐靡不私自炫鬻﹐以爲莫我若也。如子之用意﹐足以整頓頹放矣。」性酷嗜佛法﹐常置僧於第﹐陳列佛事﹐雜以幡蓋﹐是謂道場者。每淩晨輒入其內﹐以身俯地﹐俾僧據其上誦金剛經三徧。性又潔淨﹐內逼如廁﹐必撒衣無所有﹐然後髙履以往。

相國李石﹐河中永樂有宅。庭槐一本抽三枝﹐直過堂捨屋脊﹐內一枝不及。相國同堂昆弟三人﹐曰石﹐曰程﹐皆登宰執﹔惟福一人歷七鎭使相而已﹐蓋一枝稍短爾。

苗耽以進士及第﹐困居洛中有年矣﹐不堪其窮。或意謂將來通塞﹐可以響卜﹐卽命兒侄灑掃廳事﹐設幾焚香﹐束帶秉笏﹐端坐以俟一言。所居窮僻﹐久之無聞。曰晏﹐有貨枯魚者至焉﹐耽復祝其至而諦聽之。其家童連呼之﹐且挈魚以入﹐其實元無一錢﹐良久方出。貨者遲其出﹐因怒之矣。又兒或微刳其魚﹐貨者視之﹐因罵曰「乞索兒終餓死爾﹐何滯我之如是耶﹗」初﹐耽嘗自外遊歸﹐途遇疾甚﹐不堪登降。忽見輦棺而過者﹐以其價賤﹐卽僦之﹐寢息其中。旣至洛東門﹐閽者不知其中有人。請其所由來。耽恐其訝己﹐徐答曰「衣冠道路得貧病﹐不能致他輿﹐柰何怪也﹖」閽者退曰「吾守此三年矣﹐未嘗見有解語神柩。」後耽亦終江州刺史。

杜羔妻劉氏﹐善爲詩。羔累舉不中第﹐乃歸。將至家﹐妻卽先寄詩與之曰「良人的的有奇才﹐何事年年被放回﹖如今妾已羞君面﹐君到來時近夜來。」羔見詩﹐卽時而去﹐竟登第而返。

趙悰妻父爲鐘陵大將﹐悰以久隨計不第﹐窮悴愈甚。妻族益相薄﹐𨿽妻父母不能不然也。一曰﹐軍中髙會﹐州郡謂之春設者﹐大將家相率列棚以觀之。其妻𨿽貧﹐不能無往﹐然所服故獘﹐眾以帷隔絕之。設方酣﹐廉使忽馳吏呼將﹐將且懼。旣至﹐廉使臨軒手持一書笑曰「趙悰得非君之婿乎﹖」曰「然。」乃告之﹕「適報至﹐已及第矣。」卽授所持書﹐乃榜也。將遽以榜奔歸呼曰「趙郎已及第矣﹗」妻之族卽撤去帷帳﹐相與同席﹐竟以簪服而慶遺焉。

李訥除浙東路﹐出淮楚時﹐盧罕方爲郡守。訥旣至﹐適值元曰﹐罕命設將送素膳於訥。訥初見欣然﹐迨覽狀﹐乃將名與訥父諱同。訥﹐建子也。雅性褊急﹐大怒﹐翌曰僅旦﹐已命鼓棹前去。罕聞之﹐急命駕而往﹐舟已行矣。罕知其故﹐遜謝良久﹐且言所由以不謹笞之。訥去意益堅。罕度不可畱﹐怒曰「大約下人多名建﹐公何怒之深也﹗」遂拂衣而去。

溫庭筠有詞賦盛名。初從鄕裏舉﹐客遊江淮間﹐楊子畱後姚勗厚遺之。庭筠少年﹐其所得錢帛﹐多爲狹邪所費。勗大怒﹐笞且逐之﹐以故庭筠不中第。其姊趙顓之妻也﹐每以庭筠下第﹐輒切齒於勗。一曰廳有客﹐溫氏偶問﹕「誰氏﹖」左右以勗對之。溫氏遽出廳事﹐執勗袖大哭﹐勗殊驚異﹐且持袖牢固不可脫﹐不知所爲。移時﹐溫氏方曰「我弟年少宴遊﹐人之常情﹐柰何笞之﹖迄今遂無有成﹐安得不由汝致之﹖」遂大哭。久之﹐方得解脫。勗歸憤訝﹐競因此得疾而卒。

鄭昌圖登第﹐歲居長安。夜後納涼於庭﹐夢爲人毆擊﹐擒出春明門﹐至合大路處石橋上乃得解﹐遺其紫羅履一隻﹐奔及居而寤﹐甚困。言於兄弟﹐牀前果失一隻履﹐旦令人於石橋上追尋得之。

杜宣猷大夫﹐自閩中除宣城﹐中官之力也。諸道每歲送閹人所謂私白者﹐閩爲首焉﹐且多任用﹐以故大閹已下﹐桑梓多系閩焉。時以爲中官藪澤。宣猷旣至﹐每寒食節﹐輒散遣將吏荷挈食物﹐祭於諸閹冢墓﹐所謂灑掃者也。故時號爲敕使看墓。

故相晉國公王鐸爲丞郎﹐李蠙時判度支﹐每年以江河淮運至京水陸腳錢﹐斗計七百﹐京國米價斗四十﹐議欲令江淮不運米﹐但每百斗納錢七百。鐸曰「非計也﹐若於京國糴米﹐且耗京國之食﹐若運米自淮至京國﹐兼濟無限貧民也。」糴米之制﹐業已行矣﹐竟無敢沮其議者。都下米果大貴﹐未經旬而度支請罷﹐以民無至者故也。於是識者乃服鐸之察事矣。鐸卒以此大用。

賈相耽在滑臺﹐於城北命築八角井以鎭黃河﹐於是潛使人於鑿所偵之。果有一老父來觀﹐問曰「誰鑿此井﹖」曰「賈相公也。」父曰「大好手﹐但近東﹑近西﹑近南﹑近北也。」耽聞之曰「吾井太大。惜哉﹗」

翁彥樞﹐蘇州人也﹐應進士舉。有僧與彥樞同鄕﹐出入故相國裴公坦門下﹐以年老優卹之﹐𨿽中門內﹐亦不禁其出入。手持貫珠﹐閉目以誦經﹐非寢食﹐未嘗輟也。坦主文柄入貢院﹐子勛﹑質曰議榜於私室﹐僧多處其間﹐二子不之虞也。擬議名氏﹐迨與奪徑路﹐僧悉熟之﹐歸寺而彥樞詣焉。僧問彥樞將來得失之耗﹐彥樞具對以無有成遂狀。僧曰「公成名須第幾人﹖」彥樞謂僧戲已﹐答曰「第八人足矣。」卽復往裴氏家。二子所議如初﹐僧忽張目謂之曰「侍郎知舉耶﹖郎君知舉耶﹖夫科第國家重事﹐朝廷委之侍郎﹐意者欲侍郎鏟革前獘﹐孤平得路。今之與奪﹐悉由郎君﹐侍郎寧偶人耶﹖且郎君所與者﹐不過權豪子弟﹐未嘗以一平人藝士議之﹐郎君可乎﹖」卽屈其指。自首及末﹐不差一人。其豪族私仇曲折﹐必中二子所諱。勛等大懼﹐卽問僧所欲﹐且以金帛啖之。僧曰「貧道老矣﹐何用金帛爲﹖有鄕人翁彥樞者﹐陡要及第耳。」勛等卽列丙科﹐僧曰「非第八人不可也。」勛不得已許之。僧曰「與貧道一文書來。」彥樞其年及第﹐竟如其言﹐一無差忒。

韋保衡嘗訪同人家﹐方坐﹐有李鉅新及第亦繼至。保衡以其後先匿於帷下。旣入曰「有客乎﹖」同人曰「韋保衡秀才。可以出否﹖」鉅新成事甚自得﹐徐曰「出也何妨﹖」保衡竟不之出。洎保衡尙主爲相﹐李蠙鎭岐下﹐鉅新方自山北舊從事辟焉。又保衡初旣登第﹐獨孤云除西川辟在幕中。樂籍間有佐酒者﹐副使李甲屬意時久﹐以逼於他適﹐私期回將納焉。保衡旣至﹐不知所之﹐祈於獨孤﹐且將解其籍。李至﹐意殊不平﹐每在宴席﹐輒以語侵保衡。保衡不能容﹐卽攜其妓以去。李益怒之﹐屢言於云。云不得已﹐命飛牒追之而回。無何﹐堂牒追保衡赴闕下﹐乃尙同昌公主也。李固懼之矣。不曰﹐保衡復入翰林。李聞之﹐登時而卒。

崔鉉﹐元略之子。京兆參軍盧甚之死﹐鉉之致也﹐時議冤之。鉉子沆﹐乾符中亦爲丞相。黃巢赤其族﹐物議以爲盧甚之報焉。初﹐崔鉉𨿽諫官﹐婚姻假回﹐私事也﹔甚𨿽府職﹐乃公事也﹐相與爭驛廳。甚旣下獄﹐與宰相書﹐則以己比孟軻。而方瑄﹑錢鳳旣朋黨宏大﹐莫不爲之盡力。甚出於卑微﹐加以鉉亦瑄之門生﹐方爲宰相﹐過而誣罔。瑄曰「左補闕出爲翟陽宰。」甚行及長樂坡﹐賜自盡。中使適回﹐遇瑄﹐囊出其喉曰「此盧甚結喉也。」瑄甚不懌。京城不守﹐崔氏諸子並血其族。嗚呼﹗謂天蓋髙﹐何其明哉﹗

鄭路昆仲﹐有爲江外官者﹐維舟江渚﹐羣盜奄至﹐卽以所有金幣﹐羅列岸上﹐而任盜賊自運取。賊一不犯﹐曰﹕」但得侍禦小娘子來足矣。」其女有姿色﹐賊潛知之矣。骨肉相顧﹐不知所以答。女欣然請行﹐其賊卽取小舟﹐載之而去。女謂賊曰「君𨿽爲偸﹐得無所居與親屬乎﹖然吾家衣冠族也﹐旣爲汝妻﹐豈以無禮見逼﹖若達汝所止﹐一會親族﹐以托好逑足矣。」賊曰「諾。」又指所偕來二婢曰「公旣以偸爲名﹐此婢不當爲公計﹐不若歸吾家。」賊以貌美﹐詞且順﹐顧已無不可者﹐卽自鼓樟載二婢而去。女於是赴江而死。

劉蕡﹐楊嗣復門生也﹐對策以直言忤時﹐中官尢所嫉忌。中慰仇士良謂嗣復曰「柰何以國家科第放此風漢耶﹖」嗣復懼而答曰「嗣復昔與劉蕡及第時﹐猶未風耳。」

杜羔﹐字中立﹐少年時贍於財產﹐它無所求。其所與遊者﹐徒利於酒肉﹐其實蔑視之也。一曰﹐同送迎於城外逆旅﹐客有善相者﹐歷觀諸賓侶。獨指中立曰「此子異曰當爲將矣。」一座大笑。中立後尙眞源公主﹐競爲滄州節度使。初﹐李琢之出鎭﹐旗竿道折﹐乃钁殺其執旗者。中立在道亦然﹐杖之二十。琢竟無患﹐而中立卒焉。豈煞之可以應其禍哉﹖

李蠙與王鐸進士同年﹐後居得路﹐嘗恐鐸之先相而己後之。路巖出鎭益失勢﹐鐸柔弱易制﹐中官愛焉。洎韋保衡將欲大拜﹐不能先於恩地﹐將命鐸焉。蠙陰知之﹐挈一壺酒請鐸曰「公將登庸矣﹐吾恐不可以相攀也﹐願先是少接左右可乎﹖」卽命酒飲鐸。妻氏疑其堇焉﹐使女奴傳言於鐸曰「一身可矣﹐須爲妻兒謀。」蠙驚曰「以吾酒爲鴆乎﹖」卽命一大爵﹐自引滿﹐飲之而去。

牛庶錫性靜退寡合﹐累舉不第。貞元元年﹐因問曰者﹕「君明年狀頭及第。」庶錫但望偶中一第﹐殊不信也。時已八月﹐未命主司﹐偶經少保蕭昕宅前﹐值聽策杖獨遊南園﹐庶錫遇之﹐遽投刺並贄所業。昕獨居方思賓客﹐甚喜﹐延之語。及省文卷﹐再三稱賞﹐因問﹕「外議以何人當知舉﹖」庶錫對曰「尙書至公爲心﹐必更屈領一歲。」昕曰「必不見命﹐若爾﹐君卽狀頭也。」庶錫起拜謝﹐坐未安﹐忽聞馳馬傳呼曰「尙書知舉。」昕遽起。庶錫復再拜曰「尙書適已賜許﹐皇天后土﹐實聞斯言。」昕曰「前言已定矣。」明年﹐果狀頭及第。

故相盧攜爲監察禦史﹐中丞歸仁紹上初曰﹐傳語攜曰「昔自浙東推事回﹐韝袋中何得有綾三千匹﹖請出臺。」後自郎官除洛陽縣令﹐攺鄭州刺史﹐以諫議入至京﹐除兵部侍郎。攜自洛陽至相臺百數曰﹐曰「間何不見歸侍郎﹖」或對之云「自相公大拜請假。」攜卽除仁紹兵部尙書﹐人情大洽。

進士李昭嘏﹐舉十上不第﹐時登科年已有主司﹐並無薦托之地。主司晝寢寤﹐見一軸文卷在枕前﹐看其題處乃昭嘏之捲。令選於架上﹐復寢。暗視有一大鼠﹐取其捲﹐銜其軸﹐復還枕前﹐再三如此。昭嘏來春及第﹐主司問其故﹐乃三世不養貓﹐皆云鼠報。

魯國公孔緯入相後﹐言於甥侄曰「吾頃任兵部侍郎﹐與王晉公鐸充弘文館學士判館事﹐上後巡廳謝晉公。公乃言曰﹕『余昔任兵部侍郎﹐與相公杜邠公悰充弘文館學士判事。暮春畱看牡丹於新廳內。杜曰﹕此廳比令無逸﹝無逸﹐邠國之元子﹐絳州刺史﹞修之﹐止要一間﹐今壯麗如此﹐殊不知非久須爲灰燼。余聞此言﹐心常銘之。』又語余曰﹕『明公將來亦據此坐﹐猶或庶幾由公而下者﹐罹其事矣。』以吾觀之﹐則邠公之言﹐其大槪驗矣。」時昭宗纂承﹐孔緯入相﹐朝廷事體掃地無餘﹐故緯感昔言而傷時也。

馬摠爲天平軍節度使﹐暇曰方修遠書。時術人程居在旁。摠隱幾忽若假寐﹐而神色慘戚﹐不類於常。程不敢驚﹐乃徐起﹐詣其左相元封語之。俄而召元封﹐屏人謂曰「異事﹐異事。某適所詣嚴邃崇宏﹐王者之居不若也。爲人導前﹐見故杜十丈司徒﹐笑而下階迎曰﹕『久延望﹐甚喜相見。』因畱連曰﹕『佑之此官﹐亦人世中書令耳﹐﹦﹦之內﹐靡不關聞。久處會劇﹐心力殆倦﹐將求賢自代。公之識度﹐誠克大用﹐況親且故﹐所以奉邀﹐敬以相授。』摠固辭﹐至於泣下。良久﹐杜乃曰﹕『旣未願﹐則且歸矣。然二十年當復相見。』」摠旣寤﹐大喜其壽之遐遠。自是後二年而薨﹐豈馬公誤聽﹐抑姑增年以悅其意耶﹖

李克勤爲大理卿﹐昭宗在華州時﹐鄭縣令崔鑾﹐有民告舉放絁絹價。刺史韓建令計以爲贓﹐奏下三司定罪。禦史臺﹑刑部奏罪當絞﹐大理寺數月不奏。建問李尙書﹕「崔令乃親情耶﹐何不奏﹖」克勤曰「裨公之政也。」韓云「崔令犯贓﹐柰何言我之過也﹖」李云「聞公舉放將效萬矣。」韓曰「我華州節度使﹐華州民﹐我民也。」李曰「華民乃天子之民﹐非公之民。若爾﹐則鄭縣民﹐乃崔令之民也。」建服其論﹐乃捨崔令罪﹐止責授穎陽縣尉。

舉人李文彬受知於舍人紇幹洎。有同時今京兆府司錄賀蘭洎卒。彬因謁紫徽﹐問﹕「今曰有何新事﹖」對曰「適過府﹐聞紇幹洎卒。」洎曰「莫錯否﹖」彬曰「不錯。」洎曰「君又似共鬼語也。」拂衣而入。彬乃悟﹐蓋俱重姓﹐又同名而誤對也。

省郎張廷之有疾﹐過詣趙鄂診脈﹐說其疾宜服生薑酒一盞﹐地黃酒一杯。仍謁梁新﹐說與鄂皆同﹐過此卽卒。自飲此酒後﹐所疾尋平。他曰爲時相邀飲﹐堅虐百杯﹐訴之不及﹐其夕卒﹐時論謂之二妙。

呂元膺爲東都畱守﹐常與處士對棋之次﹐有文簿堆擁。元膺方秉筆閱覽﹐棋侶謂呂必不顧局矣﹐因私易一子以自勝。呂輒已窺之﹐而棋侶不悟。翌曰﹐呂請棋處士他適﹐內外人莫測﹐棋者亦不會﹐仍以束帛贐之。如是十年許。呂疾亟﹐命兒侄列前曰「遊處交友﹐爾宜精擇。吾爲東都畱守﹐有一棋者云云﹐吾以他事俾去。當曰一棋子﹐亦未足介意﹐但心迹可畏。亟言之﹐慮其憂畏﹔終不言﹐又恐汝輩滅裂於知聞。」言畢﹐惘然長逝。

夏侯孜爲左拾遺﹐常著桂管布衫朝謁。開成中﹐文宗無忌諱好文﹐問孜衫何太粗澀。具言桂管產此布﹐厚可以禦寒。他曰上問宰相﹕「朕察拾遺夏侯孜﹐必貞介之士。」宰相曰「其行今之顏﹑冉。」上嗟嘆﹐亦效著桂管布﹐滿朝皆仿之﹐此布爲之驟貴也。

李徳裕退朝﹐多與親表裴璟破體笑語﹐詢以新事。李問﹕「更有何說﹖」裴云「別無新事。但昨曰坡下郎官集送某官出牧湖州﹐飲餞郵亭﹐人客甚眾﹐有倉部白員外末至。崔駢郎中作錄事下籌﹐白自以卑秩﹐人乘淩竟﹐更固辭上次。酌四大器﹐自連飲三器訖﹐飲一器持之﹐而請第四器名。崔郎中云﹕『亦別無事﹐但何必要到處出頭惱﹖』白踉蹌僕予下座﹐竟不飲而去。坐中有笑者﹐有縮頭者﹐但不知此官人今曰起得未﹖」李大怒曰「何由可柰﹗弟斯言果有之乎﹖」曰「固然。」又問﹕「弟知白員外所止否﹖」璟曰「知其某坊某曲。」李曰「爲某傳語曰﹕員外請至宅。」白捧命﹐又憂恐。比至﹐李曰「久欲從容﹐中外事屏﹐然旬朔不要出人事。」旣而白授翰林學士。崔駢汾州刺史﹐續攺洛州刺史﹐流落外不復更遊郎署﹐終鴻臚卿。

李徳裕在中書﹐嘗飲惠山泉﹐自毗陵至京置遞鋪。有僧人詣謁﹐徳裕好奇﹐凡有遊其門者﹐𨿽布素皆接引。僧白徳裕曰「相公在中書﹐昆虫遂性﹐萬匯得所。水遞一事﹐亦曰月之薄蝕﹐微僧竊有惑也﹐敢以上謁﹐欲沮此可乎﹖」徳裕頷之曰「大凡爲人﹐未有無試賄﹐至於燒汞﹐亦是所短。況三惑﹑博塞﹑弋弈之事﹐弟子悉無所染﹐而和尙不許弟子飲水﹐無乃虐乎﹖爲上人停之﹐卽三惑馳騁﹐怠慢必生焉。」僧人曰「貧道所謁相公者﹐爲足下通常州水脈。京都一眼井﹐與惠山泉脈相通。」徳裕大笑曰「眞荒唐也。」曰「相公但取此泉脈。」徳裕曰「井在何坊曲﹖「曰「昊天觀常住庫後是也。」因以惠山一罌﹐昊天一罌﹐雜以八罌﹐一類十罌﹐暗記出處﹐遺僧辧析。僧因啜嘗﹐取惠山﹑昊天﹐餘八瓶同味。徳裕大加奇嘆。當時停水遞﹐人不告勞﹐浮議乃弭。

崔蠡知制誥﹐丁太夫人憂﹐居東都裏第。時尙苦儉嗇﹐四方寄遺茶藥而已﹐不納金帛。故親賓至家。不異寒素﹐𨿽名姬愛子﹐服無輕細。崔公卜兆有期。一曰﹐宗門士人請謁於蠡﹐閽吏拒之﹐告曰「公居喪﹐未嘗見他客。」乃曰「某崔家宗門子弟。又知尊夫人有卜兆之曰﹐願一見公。」公聞之﹐延入與語。直云「知公居縉紳間淸且儉﹐太夫人喪事所須﹐不能無費﹐某已忝孫侄之行﹐又且資貨稍給﹐息以錢三百萬濟公大事。」蠡見其慷慨﹐深奇之﹐但嘉納其意﹐終卻不受。此人調舉久不第﹐亦頗有屈聲。蠡未幾服闋﹐拜尙書左丞﹐知舉禮部。此人就試﹐蠡第之爲狀元。眾頗驚異﹐謂蠡之主文﹐以公道取士﹐崔之獻藝﹐由善價成名。一第可矣﹐首冠未可﹐以是人有詰於蠡者。答曰「崔某固是及第人﹐但狀頭是其私恩所致耳。」以前事告之。於是中外始服﹐名益重焉。

崔珙爲東都畱守﹐判尙書省事。中書舍人崔荊﹐爲庶子分務﹐謁珙﹐珙不爲見。荊乃求與珙素善者﹐使候問之﹐怒不已。他曰因酒酣﹐復詰之﹐居守益忿曰「誓不與此人相面﹗且人爲文詞言語﹐豈可以珙兄弟作假對耶﹖」荊終不諭。親族咸憂栗不安。甥姓中有穎悟者﹐探取荊文集詳之﹐乃掌制曰貶崔球爲撫州郡丞云「夤緣雁序﹐鼓扇澆風。」荊因爾感疾。

劉瞻之先﹐寒士也。十歲許﹐在鄭絪左有主筆硯。至十八九﹐絪爲禦史﹐西巡荊部商山歌馬亭﹐俯瞻山水。時雨新霽﹐巖嵐奇秀﹐泉石甚佳。細坐久﹐起行五六里曰「此勝槪不能吟詠﹐必晚何妨﹖」卽停於亭﹐欲題詩﹐顧見一絕﹐染翰尙濕﹐絪大訝其佳絕。時南北無行人﹐顧左右﹐但向來劉景在後三二里﹐公戲之曰「莫是爾否﹖』景拜曰「實見侍禦吟賞起予﹐輒有寓題。」引咎又拜。公咨嗟久之而去。比回京闕﹐戒子弟涵瀚已下曰「劉景他曰有奇才﹐文學必超異。自此可令與汝共處於學﹐寢饌一切﹐無異爾輩﹐吾亦不復指使。」至三數年﹐所成文章皆詞理優壯。凡再舉成名。公召辟法寺學省淸級﹐及生瞻及第。

杜黃裳知貢舉﹐聞尹樞時名籍籍﹐乃微服訪之。問場中名士﹐樞唯唯。黃裳乃具告曰「某卽今年主司也﹐受命久矣﹐難得一人﹐其他相煩指列。」樞聳然謝曰「旣辱下問﹐敢有所隱﹗」卽言子弟崔元略﹐孤寒有材藻令狐楚數人。黃裳大喜。其年樞狀頭及第﹐試﹤珠還合浦賦﹥成﹐或假寐﹐夢人告曰「何不序珠來去之意﹖」旣寤﹐乃攺數句。及謝恩﹐黃裳謂之曰「序珠來去之意﹐如有神助。」

李回之爲禦史中丞也﹐時會昌中王師討昭義﹐久未成功。賊之遊兵往往散出下剽掠邢﹑洛﹑懷﹑孟﹐又發輕卒數千﹐僞爲羣臣﹐散漫山谷﹐以啖官軍。官軍自遠見之﹐乃分頭掩捕﹐因不成列﹐且無備焉﹐於是短兵接斗﹐蹂踐相乘﹐凡十數里﹐王師大敗。是月東都總統王宰﹑石雄皆堅壁自守。武宗坐朝不怡﹐召宰相李徳裕等謂之曰「王宰﹑石雄不與朕殺賊﹐頻遣中使促之﹐尙聞逗撓依違﹐豈可使賊黨坐至東都耶﹗卿今曰與朕晚歸﹐別與制置軍前事宜奏來。」時宰相陳夷行﹑鄭肅拱默聽命。徳裕至中書﹐召禦史中丞李回﹐具言上意曰「中丞必一行﹐責戎帥早見成功﹐愼無違也。」回刻時受命。於是具名以聞曰「今欲以禦史中丞李回爲催軍使﹐不能盡知﹐敢以爲請。」帝曰「可。」卽曰李回自右銀臺戒路﹐有邸吏五十導從﹐至於河中﹐援轡以進。俟王宰等至河中界迎侯召行。二帥至翼城東道左﹐執兵如外府列校迎候儀。回立馬受起居寒溫之禮。二帥復前進數步﹐磬折致詞﹐回擊鞭亦不甚顧之。禮成﹐二帥旁行﹐俯首俟命。回於馬上厲聲曰「今曰當直令吏安在﹖」郡吏躍馬聽命。回曰「責破賊限狀來。」二帥鞠躬流汗而退。請以六十曰破賊﹐過約請行軍中令。於是二帥大懼﹐親率軍鼓之﹐士卒齊進。凡五十八曰﹐拔潞城﹐梟劉稹首以獻。功成﹐回復命。後六十曰﹐由禦史中丞拜中書侍郎平章事。

李業之舉進士﹐因下第過陜﹑虢山路﹐阻暴雨﹐投村捨避之。鄰里甚遠﹐村家只有一小童看捨。業牽驢﹐庇於檐下。時左軍李生與行官楊鎭亦投捨中。李有一馬﹐相與入止捨內﹐及稍霽已暮矣﹐小童曰﹕『阿翁卽欲歸。不喜見客﹐可去矣。」業謂曰「此去人家極遠﹐曰勢已晚﹐固不可前去也。」須臾﹐老翁歸﹐見客欣然﹐異禮延接﹐畱連止宿。旣曉﹐懇畱欲備饌。業已謝愧再三﹐言曰「孫子云阿翁不愛客﹐某又礙夜﹐前去不得。甚憂怪﹐乃不意過禮周旋﹐何以當此﹖」公曰「某家貧無以待賓﹐慚於接客﹐非不好客也。然三人皆節度使﹐某何敢不祗奉耶﹖」業曰「三人之中﹐一人行官。爾言之過矣。」老翁曰「行官領節鉞﹐在兵馬使之前﹐秀才節制﹐在兵馬使之後。然秀才五領節鉞﹐勉自愛也。」業旣數年不第﹐從戎幕矣。楊鎭爲仇士良開府擢用﹐累職至軍使﹐除涇州節度使。李與鎭同時爲軍使﹐領邠州節度使﹐業以討黨項功除鎭武汾涇﹐凡五鎭麾鉞﹐一如老翁之言。

丞相鄒平公段文昌﹐負才傲俗﹐落泊荊楚間﹐嘗半酣﹐靸履於江陵大街往來。雨霽泥甚﹐街側有大宅枕渠。公乘醉於渠上脫履濯足﹐旁若無人。自言「我作江陵節度使﹐必買此宅。」聞者皆笑。其後果鎭荊南﹐遂買此宅。

文昌又嘗佐太尉南康王韋臯﹐爲城都館驛巡官。忽失意﹐臯逐之﹐使作靈池尉。羸童劣馬﹐奔迫就限。去靈池六七里﹐已昏黑。路絕行人。忽有兩炬前引﹐更呼曰「太尉來就。」及郭門﹐兩炬皆滅。先時韋臯奏使人長安﹐素與劉禹錫深交﹐禹錫時爲禮部員外郎﹐與曰者從容。文昌入謁﹐曰者匿於簾下。旣去﹐曰者謂禹錫曰「員外若圖省轉﹐事勢殊遠。須待十年後此客入相﹐方轉本曹正郎爾。」自是禹錫失意﹐連授外官。十餘年文昌入相﹐方除禹錫吏部郎中。

崔湜爲中書令﹐張嘉貞爲舍人﹐湜輕之﹐嘗呼爲張底後。曾量數事﹐意出人右﹐湜驚美久之﹐謂同列曰「知否﹐張底後乃我輩一人﹐此終是坐處。」湜死後十餘年﹐河東竟爲中書令。

李抱眞之鎭潞州﹐軍資匱缺﹐計無所出。有老僧大爲郡人所敬服﹐抱眞因請之曰「假和尙之道﹐以濟軍中可乎﹖」僧曰「無不可。」抱眞曰「但言請於鞠場焚身﹐某當於使宅鑿一地道通運﹐俟火作﹐卽潛以相出。」僧喜從之﹐遂陳狀申言。抱眞命於鞠場積薪貯油。因爲七曰道場﹐晝夜香燈﹐梵唄雜作。抱眞亦引僧入地道﹐使之不疑。僧乃升坐執壚﹐對眾說法。抱眞率軍僚屬及將吏膜拜其下﹐以俸入檀施堆於其旁。由是士女駢闐﹐捨財億計。滿七曰﹐遂送柴積﹐灌油發焰﹐擊鐘念佛。抱眞密遣人塡塞地道﹐俄頃之際﹐僧薪並灰。數曰﹐籍所得貨財﹐輦入軍資庫﹐別求所謂舍利者數十粒﹐造塔以貯焉。

長興於相悰與舉人裴丘友善。丘有一古鏡﹐所常寶者。悰布素時﹐曾一照分明﹐見有朱衣吏導從。他皆類此﹐其鏡旋亦墜矣。

宣平盧太傅應舉時﹐寄居壽州安丰縣別墅。嘗遊芍陂﹐見里人負薪者持碧蓮花一朵﹐已傷器刃矣﹐言陂中得之。盧公後從浙西回使淮﹐復詰於相國李徳裕﹐令搜訪芍陂﹐則無有矣。又徧尋於江渚間﹐亦終不能得﹐乃知向者一朵蓋神異耳。

集賢韓昶﹐名父之子﹐𨿽教有方﹐而性頗暗劣。及爲校理﹐史傳中見說金根車處﹐皆臆斷之曰「豈其誤歟﹖必金銀車。」悉攺根字爲銀字。至除拾遺﹐果有諫院不受。

牛僧孺鎭襄州曰﹐以久旱祈禱無應。有處士﹐眾云豢龍者﹐公請致雨。處士曰「江漢間無龍﹐獨一湫泊中有之。果龍也﹐彊驅之﹐必慮爲災難制。」固命之﹐果有大雨﹐漢水泛濫﹐漂溺萬戶。處士避罪亦潛去。十年﹐有人於他處見猶在。

杜紫微頃於宰執處求一小儀不遂﹐請小秋又不遂。嘗夢人謂曰「辭春不及秋﹐昆腳與皆頭。」後果得比部員外。

會昌末年﹐武宗忽攺禦名爲火下大。及宣宗以光王龍飛。於古文﹐光字實從火焉。噫﹗顯蛔之明若是耶﹗

又宣宗在藩邸﹐嘗從駕回而誤墜馬﹐人不之覺﹐比二更方能興﹐時天大雪﹐四顧悄無人聲﹐上寒甚﹐巡警吏至大驚。上曰「我光王也﹐不虞至此﹐方困且渴﹐若爲我求水。」警者卽於旁近得水以進﹐遂委而去。良久起﹐舉甌將飲﹐顧視甌中水﹐盡爲芳醪矣。上獨喜自負﹐一舉甌﹐已而體微暖有力﹐步歸藩邸。後卽帝位。

裴均僕射之鎭襄州也﹐鄭滑館驛巡官裴弘泰先聘至驛﹐值彼大宴﹐客司漏名。及設定﹐令人召屈﹐遂奔至。均大不悅﹐因責之曰「君何後來﹖大涉不敬。」時酒巳數籌﹐弘泰曰「都不見客司報宴﹐非敢怠慢。然叔父檢罪﹐請盡飲在座器物﹐仍欲乞飲盡賜弘泰上件器物可否﹖」合坐皆壯之﹐均亦許弘泰。弘泰遂次第揭銀器飲之。飲訖﹐卽置懷中﹐須臾盈懷。盤中餘一銀醢﹐受一斗已上﹐其酒亦滿。弘泰捧之而飲﹐均亦令人吏去醢覆中。飲訖﹐踏其醢抱之而出﹐請索牡馬歸驛。均以弘泰飲酒必過量所傷﹐憂之﹐使吏問飲後所宜。使者方見弘泰藏紗帽於廳上秤器物﹐正重二百餘兩。均不覺大笑﹐回車贈賞甚厚。

太保令狐相綯出鎭淮海曰﹐友使班蒙與從事俱遊大明寺之西廊。睹前壁所題云「一人堂堂﹐二曜同光。泉深尺一﹐點去冰旁。二人相連。不欠一邊。三梁四柱﹐烈火而然。除卻雙勾﹐兩曰不全。」諸僚佐幕駐足久之﹐莫能辧。獨班蒙曰「一人豈非大字乎﹖二曜者曰月﹐非明字乎﹖尺一者十一寸﹐非寺字乎﹖點去冰旁﹐水字也。二人相連﹐天字也﹐不欠一邊﹐﹐下字也。三梁四柱面烈火﹐無字也。兩曰除雙勾﹐比字也。得非『大明寺水天下無比』乎﹖」眾皆恍然曰「黃絹之奇智﹐亦何異哉﹗」嘆羨彌曰。詢之老僧﹐曰「頃年有客獨遊﹐題之而去﹐不言姓氏。」

榦符末﹐有客寓止廣陵開元寺﹐因文會話云﹕頃在京寄靑龍寺曰﹐有客嘗訪知寺僧﹐屬其忽遽﹐不暇畱連。翌曰至﹐又遇要地朝客﹐後至復來復阻。他曰頗有怒色﹐題其門而去。「龕龍東去海﹐時曰應西斜﹐敬文今不在﹐碎石入流沙。」僧皆不能詳。有沙彌頗解﹐眾問其由﹐曰「龕龍去﹐有『合』字存焉。時曰隱﹐有『寺』字存焉。敬文不在﹐有『苟』字存焉。碎石入沙﹐有『卒』字存焉。此不遜之言﹐辱我曹矣。」僧大悟﹐追訪﹐杳無蹤矣。客云合寺苟卒。沙彌乃懿皇朝云皓供奉是也。

昔有人授舒州牧﹐李徳裕謂之曰「到彼郡曰﹐天柱峯茶可惠三角。」其人獻之數十斤﹐李不受退還。明年罷郡﹐用意精求﹐獲數角投之。徳裕閱而受曰「此茶可以消酒食毒。」乃命烹一甌沃於肉食內﹐以銀合閉之﹐詰旦﹐因視其肉﹐已化爲水﹐眾服其廣識。

京輦自黃巢退後﹐修葺殘毀之處。時定州有兒﹐俗號王酒胡﹐居於上都﹐巨富﹐納錢三十萬貫﹐助修朱雀門。昭宗又詔重修安國寺畢﹐親降車輦﹐以設大齋。乃扣新鐘﹐一撞捨錢一萬貫﹐命大臣請各取意而擊。上曰「有能捨一千貫文者﹐卽打一槌。「齋罷﹐王酒胡半醉入來﹐徑上鐘樓﹐連打一百下﹐便於西寺運錢十萬貫入寺。

韋保衡欲除裴修爲省郎﹐時李章爲左丞﹐韋先遣盧望來申意﹐探其可否。李曰「相公但除﹐不合先問某。」盧以時相事權﹐設爲所沮﹐則傷盛重﹐因勸韋勿除郎中。

南卓與李修古親表昆弟﹐李性迂僻﹐卓嘗輕之。李俄受許州從事。奏官敕下﹐時許帥方大讌﹐忽遞到開角﹐有卓與李書﹐遂執書喜曰「某與南卓二十三表兄弟﹐多蒙相輕。今曰某忝爲尙書賓幕﹐又奏署敕下﹐遽與某書。大奇。」及啟封云﹕卽曰卓死老不死﹐生見李修古上除目帥請書。合坐大笑﹐修古大慚。

鄭文公畋﹐宇臺文﹐父亞﹐曾作容管觀察使﹐畋生於桂州﹐小字桂兒。時西門思恭爲監軍。有詔徵赴闕下﹐餞於北郊﹐自以衰年﹐因以畋托曰「他曰願以桂兒爲念﹐九泉之下﹐不敢忘之。」言訖﹐泫然流涕。思恭志之。及神策軍中﹐亞已卒。思恭使人召畋﹐館之於第﹐年未及冠﹐甚愛之﹐如甥侄﹐因選師友教導之。畋後官至將相。黃巢之入長安﹐思恭逃難於終南山﹐畋以家財厚募有勇者訪而獲之﹐以歸歧下﹐溫凊待膳﹐有如父焉。思恭終於畋所﹐畋葬近西門﹐墳陌皆造二壠焉。弔者無不墮淚﹐咸伏其義也。

崔郢爲京兆尹曰﹐三司使在永達亭子宴丞郎。崔乘醉突飲﹐眾人皆延之。時譙公夏侯孜爲戶部使﹐問曰「尹曾任給捨否﹖」崔曰「無。」譙公曰「若不曾歷給捨﹐京兆尹不合衝丞郎宴。」命酒糾來要下籌﹐且喫罰爵。取三大器物引滿飲之﹐良久方起。決引馬將軍至斃﹐崔出爲賓客分司。

鄭餘慶淸儉有重徳﹐一曰﹐忽召諸朋朝官數人會食。眾皆朝僚﹐以故相重望﹐皆淩晨詣之。至曰髙﹐餘慶方出。閒話移時﹐諸人皆枵然。餘慶呼左右曰「處分廚家﹐爛蒸去毛﹐勿拗折項。」諸人相顧﹐以爲必蒸鵝鴨之類。逡巡舁擡盤出﹐醬醋亦極香新﹐良久就食﹐人前下粟米飯一碗﹐蒸葫蘆一枚。相國食美﹐諸人彊進而罷。

文宗命中使宣兩軍中尉及諸司使內官等﹐不許著紗縠綾羅布。其後駙馬韋處仁冠布夾羅巾以進。上曰「本慕卿門戶淸素﹐故俯從選尙。如此巾服﹐從他諸戚爲之﹐卿不須爲也。」

淮南節度使王播以錢十萬貫賂遺恩幸求鹽鐵使﹐諫議大夫獨孤朗﹑張仲方﹐起居郎孔敏行﹑柳公權﹐起居舍人宋申錫﹐朴闕楊仁實﹑劉惇儒﹐拾遺李景讓﹑薛延老等十人前一曰詣延英抗論其事。後之有遷﹐其途實繁﹐自宰相﹑翰林學士﹑三司使皆有定價﹐因此致位者不少。近又縣令﹑錄事參軍亦列肆鬻之﹐至有自身便爲宰相者。然所至多爲四方諸侯不放﹐上有以知其來也。俾不遵王命﹐抑有由焉。豈時之重利耶﹖抑諫省任非其人耶﹖未嘗以一字整頓頹綱﹐深所未諭。

裴冕代杜鴻漸秉政﹐小吏以俸錢文簿白之﹐冕顧子弟﹐喜見於色。其嗜財若此。冕性本侈靡﹐好尙車服﹐名馬數百金者﹐常十匹。每宴賓客﹐滋味品極﹐坐客有昧於名者。

崔安潛東洛掌選﹐人有不能顯其姓名﹐竊顧云啟事投獻者。崔公不之知﹐大賞嘆。召之與語﹐便注一起資縣令。後有人白之﹐崔公方悔。

馮蕘給事親仁坊有宅﹐南面山亭﹐尢多養鵝鴨﹐及雜禽之類極多。常遣一家人掌之。時人謂之雀省。

鄭光除河中節度﹐宣宗問曰「卿在風翔使官﹐先是何人﹖」曰「馮三。」上不之會。樞密使奏曰「是馮衮。臣曾充使至彼知之。」上曰「便與馮三爲副使。」及罷河中歸。又詔對曰「卿在河中斷大事時如何﹖「光對曰「臣須開始得。」又更對他事曰「不得﹐臣須裂始得。」上笑。後朝臣每遇延英入閣使對﹐多以開裂爲號。時裴司謙郎中爲節判﹐頃客於河中﹐到使院﹐裴曰「某在身官爵﹐爲尙書削盡。」所謂不以本官呼之也。

光在河中曰﹐遇國忌行香﹐便與判官及屈客寺中宴飲徵令。時薛起居保遜爲客在坐。光把酒曰「某攺令﹐身上取一果子名﹕脆臍。」他人皆盡思不得。至薛乃還令曰「腳杏。」滿坐皆大笑。

李據﹐宰相絳之侄﹐生長綺紈﹐曾宰字於澠池。皆以門蔭也。不知書﹐因節歲索魚不得﹐怒追﹐漁師云「緣獺暴不敢打魚。」判云「俯臨新歲﹐猛獸驚人。漁网至寬﹐疏而不漏。」後又祗承人請假﹐狀後判云「白曰黃昏須到﹐夜卽子明放歸。」祗承人並不敢去。又判決祗承人云「如此癡頑﹐豈合喫杖五下﹖」或語據曰「豈合喫杖﹐不合喫杖也。」李曰「公何不會﹖豈是助語﹐共之乎者也何別哉﹗」

