已畦瑣語

﹝淸﹞葉燮撰

●目錄

已畦瑣語

跋

●已畦瑣語

續編補卷第六

吳江葉燮星期著

治民有一定之法程則人知所遵而姦吏猾胥不敢上下其手同一事也賞則均賞罰則均罰故賞一人而天下勸罰一人而天下懲也乃有賞不足勸罰不足懲者可不深思其故乎

好官不過多得錢耳此玩世不恭語也後人藉以爲入官之美談小吏取之於民日積月累上官攫而取之大往小來斂怨於民究竟爲他人作嫁衣裳耳

縣令古之上士是也州牧則儼然稱大夫矣而撫按家人得頤指气使之且至有逢其怒者竟以爾汝稱之虞山蔣公雨亭巡撫山左戒家人凡江浙人仕齊魯者來謁母得與同坐蓋今日官有尊卑而他日義無貴賤故也其它亦槪不得畱難矜肆居官者所當取法也

取人之財以肥已之家家可肥乎卽可肥矣亦當念民力之艱不可任意以妄取

官室之美衣食之丰花辰月夕之宴享亦旣極一時之盛抑思人生之福爲有盡乎輪回之說或不足憑而子孫之困乏轉眼卽得人但知積金以遺子孫而不知惜福以遺子孫不亦愚哉

廣廈細旃肥馬輕裘可富可貴有求必得圭竇蓽門之士冬無褐夏無葛朝不謀夕啼饑號寒一旦能應試入泮或可得一美館而紈袴之子又復起而攘之壠斷富貴天道可不懼哉

智析秋毫謀盡錙銖積有厚資以保其子孫而不知敗吾家者已輸吾髓矣豈待身後哉

今之食粗而衣敝者非必其上世皆貧賤也亦有身膺金紫而家藏金窟者且有𦇤褓而擁珠玉錦繡者一旦失勢等於乞人則現前之不給於衣食而厭之惡之安知他日不富貴而趨之承之望而畏之卽而求之乎是一時之富貴不足恃而貧賤未可忽也

不問其人之品行道誼如何而欲以目前之富貴貧賤定其終身卽是眼孔淺無見識

人有一番大作用及稍有節槪者必有一種磊磊落落不可一世之意決不肯隨聲附和唯唯諾諾若人云亦云者庸人而已亦有不置可否漫無評論似甚深沈實亦不足與有爲者也至於射利之夫鄙吝齷齪則老死牖下而已矣

作法之人最宜謹愼作法者忠厚其後不至流於刻薄作法者刻薄其後不能轉爲忠厚是以培塿無松柏而沃土多喬木也

子孫不肖棄之固非也教之亦有不卽善者則天意可知己惟修身行善挽回造化或可攺惡從善轉敗爲成耳

世之卜吉壤以營葬者非爲父母也爲子孫耳夫子孫而賢大家聲綿世澤豈非親心之所願然亦視其心地何如耳今不問心地而但求之陰地曰陰地好不患不富貴也甚有割買他姓墳塋發掘棺木人亦孰不欲富貴我獨何心哉且能富貴矣彼之富貴何如乎亦見其惑已

救荒無奇策救於已荒之後固無策策於未荒之前則惟有儉以持之一日之費均爲兩日則一歲之費均爲兩歲有備自無患矣蓋過費天之所忌惜福天之所佑吳中風習靡費日甚天災流行勢所必至

吳郡中無賴子弟鮮衣美食三五成羣博奕飲酒聽說演義談論人家婦女妍女﹖﹖好勇鬭狠種種惡習其不遭水火饑饉之厄者亦幸矣

古稱衣冠世俗今世士林子弟服飾起居不肯取法乎上反欲下同於俳優以矜風雅脫俗恬不知恥父兄亦不以爲怪亦獨何心

負販之子釋去擔任華冠美服吾不知爲何許人也然動作閒局蹐不安不待矢口便知爲小人矣席帽縕袍莊乎其貌有味乎其言自有一種動人愛敬處舊家風度珊珊肌骨閒甚矣衣冠之不可以軒輊人也

厚擁家資傲慢裏黨自謂可以睥睨王侯及一履大人君子之庭見夫挾數寸柔毫據上座抵掌而談今古傾倒四筵而大人君子折節下之乃爽然自失平日之矜張自用此士之所以貴也

今有一富啇大賈於此附膻逐臭之夫屏息低言承其意旨冀得沾其餘澤則彼尊大之气益肆行無忌矣

子弟以質朴忠厚爲尙而以佻達刻薄爲戒今之人反是矣然太和元气不可斵削斵削則必不能久貧賤夭札皆由此耳

名爲造物所忌才旣薄劣學亦荒落而遽享大名聲聞過情君子恥之今則居之不疑人固可欺其能逃鬼神之鑑別乎

列祝瞽宗典綦重矣古人以徳以功今人則以力以勢夫人而無徳無功則亦已矣且身有玷行口碑在人年遠事湮人遂相與忘之此子孫之幸也乃復以崇祀起人之訾議尊其親養其親不聞有賢其親者今欲賢之反使不賢之行昭人耳目不孝孰甚焉

每見鄕賢名宦二祠中明以前寥寥無幾明時己濫觴矣迨後益甚豈歷漢唐宋數代少完人而近代端人循吏乃接踵而起邪然則今人不古若其言殆未可信歟

人旣知崇祀之可貴何不力於爲善而又口不道忠信行不納規矩居鄕者欺侮良善居官者殘忍刻剝乃欲邀榮於身後亦見其不知量也

覩前修而仰止聞惡行而詬訾人情之常死者而無知則己死而有知回首前賢之所以得祀者何如而自念生平乃欲與之同列當必有不能妥侑者也

羔裘元冠不以弔今人居父母之喪未及小祥輒元冠黑衣系一白布帶子此禮之變者乃變自詩禮之家異哉

官長治民枉者直之邪者正之職分當然體統𨿽極尊嚴爲民理冤伸枉則一也夫不能得之於州縣者冀得之於道府撫按乃官愈尊則民詞愈難達再三控遡始邀一準其如民情之不達何

學古入官後人已不及前人遠甚矣或迂腐拘執或陽奉陰違至有顯背名教者然文采風流卽未嫻於政事不猶愈於胸無點墨憑臆武斷乎古人云讀書萬卷不讀律致君堯舜終無術其故可深長思矣

翰林儲相之地職居淸要地近禁林使之優遊畱爲致君澤民之助乃日事奔競務名譽馳逐於送迎宴會閒有一二自愛閉戶讀書者亦無有物色之安望助理之得人乎

虞山蔣雨亭巡撫山左每冬以五百金易綿衣給濟南方之貧乏無衣者此𨿽小惠然較之肥家肥身而剝取民脂民膏者相去遠矣

吾郡僦屋而居不知凡幾往往受勢豪之追逼分文必較儀封張公巡撫江蘇諭令房租槪行折讓推之他郡則貧民之沾惠多矣

豪富之家田房租值不少寬假桑梓之閒尙且刻薄安望其它日臨民有惻隱之心哉

每見當事懸示云淸白自矢神明其鑑且曰苟有貪污豈無報應甚矣言之可畏也而取利之方已不遺餘力無剩智矣嗚呼紙上之言吾誰欺欺天乎萬一天應其言亦可危矣

聞之沈禹讓前輩云少時蒙睢州湯公觀風首拔諸同人進署謁謝例得巡捕官通名以二三星爲一扇之敬巡捕作色曰撫軍坐堂上不煩通報諸公魚貫而入可也至所惠毋爲我累固辭不受若湯公可謂正已率屬者矣

遂寧張公撫浙時梁溪周公爲學使者案臨臺州日報中有馮宦入鄕賢祠致饋胙肉一語公卽檄府查取馮宦行實冊結無以應之神主入而復出張公之畱心祀典如此

習池峴首洛水龍門古人政事之暇不廢登臨商邱宋公撫哭頗有此風故吳郡西山諸勝遊覽殆徧滄浪亭舊迹荒蕪復開生面其木石屋宇位置淸疏扁聯字句俱雅切可喜自見書卷之气

明辰陽指揮使彭飛題桃源洞馬伏波祠云嶽王庭下鞭秦檜千古人思武穆忠今日拜公江上廟願將頑鐵鑄梁松似此推之則於忠肅祠墓當鑄徐有貞楊忠湣曾襄湣諸公祠墓當鑄嚴嵩父子周忠介左忠毅楊忠烈諸公祠墓當鑄魏忠賢田爾耕倪文煥諸姦人

嘗見泰州誌練宣童字全復子寧次子也子寧遇難時長子成經同死宣童逃至泰州季子仁善逃於饒州女瓊瓊沒爲官奴洪熙元年赦回贅同邑陳用昌一侄名齊廉逃往福建長樂萬秝十八年督學朱某訪求遣逸得齊廉之八世孫綺檄回新唫奉祠子孫蕃衍而宣童及仁善之後乃子寧嫡裔尙未歸奉宗祧今宣童子孫仍寓泰州有名嗣昌者新八郡庠聞修州誌開具宗系請入志當事許之春秋進賢者之後此其事歟

唐時邱爲嘉興人事繼母孝嘗有靈芝生堂下累官右庶子時年八十餘而母無恙及丁艱還鄕縣令謁之公必侯門罄折令坐乃拜出過縣治降馬而趨卒年九十六

胡證河東人舉進士第後自振武節度使召任金吾大將軍趙宗儒鎭河中證時建節赴振武備桑梓禮入謁持刺稱百姓韓退之有詩云駑矢前驅煩縣令裏門先下敬鄕人是可爲居鄕者之法

晏元獻對章聖太后語臣非不樂遊燕直以貧無可爲之具余性安朴素敝衣蔬食有人謂吾爲吝謂吾爲矯余答之曰非不知肉之味勝於腐布衣之粗重不及帛之輕適但非錢不能本無錢何必羨此觀於晏公之言我儕布衣何敢希宰相未學何敢希大賢前人之言何可誣

宣城施宏猷嘗題關夫子廟聯云人知敬公矣須學公去就之正辭受之明生死之烈公豈異人哉只盡人君臣之義朋友之信兄弟之親不惟典切莊重且有儆誡世人意

兪天木名鐸泰州人順治閒進士爲友題柱語事無了期丟過去念有起處放下來此喚醒塵夢足當棒喝

●已畦瑣語跋

昔崔子玉作座右銘曰無道人之短無說已之長云云無一語不是至言星期先生所著己畦瑣語大半爲居官者而發或直捷以規之或婉轉以諷之亦無一語不深切明著而於吳下气習復言之洞悉如此人人當書一通以置座右甲辰中夏吳江沈楙惪識

