迂言百則淸陳遇夫

迂言者何善言也善則何迂乎爾言人所不言也人所不言而言言而善則何以迂非所當言也善則何不當言非其人也身爲公卿可以升黜人爲方伯連帥可以賞罰進退人以是而言言出而應千里下令如流水匪然不怒則笑之故曰迂也或曰此非邇言先民之言誰得而迂之曰古乃所以迂也隨地轉移之謂風情欲趨向之謂俗風變俗易代異世殊執古繩今是迂之尢也曰然則孔孟古之書也而不迂之何也曰不敢也勒爲典著爲令朝以是教鄕以是學由之取尊榮非之蹈明罰故有行違無貌戾也曰然則談仙說佛此誠迂也世故不迂之又何也曰是不同釋氏言因果思果報也道家言感應冀福應也譬投餌取魚非能捨餌利得魚也若夫正其誼利則不謀明其道功則勿計世所急也而迂之故聞者以爲迂也𨿽然惠迪吉積善慶古聖有言矣果迂乎哉不迂也庚寅長至日澤農陳遇夫書

迂言百則新寧陳遇夫交甫撰

洞靈經曰導筋骨則形全翦情欲則神全靖言語則福全克保三全是謂上賢道徳順則鬼神助信義惇則君子合禮義備則小人懷

管子曰心君之位也上離其道下失其事毋代馬走使盡其力毋代鳥飛使獘其羽翼毋先物動以觀其則動則失位靜乃自得虛其欲神將入舍掃除不潔神乃畱處

荀子曰積土成山風雨興焉積水成淵蛟龍生焉積善成徳則神陰自得聖心循焉故不積跬步無以至千里不積小流無以成江河是故無冥冥之志者無昭昭之明無昏昏之事者無赫赫之功故聲無小而不聞行無隱而不形玉在山而木潤淵生珠而崖不枯爲善不積邪安有不聞者乎

呂覽曰當貴盛之時人之奉我者非奉我也奉貴者也當貧賤之時人之陵我者非陵我也陵賤者也彼自奉貴耳吾何爲而喜彼自陵賤耳吾何爲而怒

黃石公曰絕嗜禁欲所以除累抑非損惡所以讓過貶酒闕色所以無污避嫌遠疑所以不悞博學切問所以廣知髙行微言所以修身恭儉謙約所以自守深計遠慮所以不窮親仁友直所以扶顚近恕篤行所以接仁任才使能所以濟務殫惡斥讒所以止亂推古驗今所以不惑先揆後度所以應卒設變致權所以解結括囊順會所以無咎橛橛梗梗所以立功孜孜淑淑所以保終

夫志心篤行之術長莫長於博謀安莫安於忍辱先莫先於修徳樂莫樂於好善神莫神於至誠明莫明於體物吉莫吉於知足苦莫苦於多願悲莫悲於精散病莫病於無常短莫短於苟得幽莫幽於貪鄙孤莫孤於自恃危莫危於任疑敗莫敗於多私

陸子曰气感之符淸潔明光情素之表恬暢和良調密者固安靜者祥志定心平血脈乃長

淮南子曰心欲小而志欲大智欲圓而行欲方能欲多而事欲鮮心小者禁於微也志大者無不懷也智圓者無不知也行方者有不爲也能多者無不治也事鮮者約所持也

董子曰以仁安人以義正我仁人也義我也仁之法在愛人不在我愛義之法在正我不在正人眾人不察而反之詭其處而逆其理鮮不亂矣

積善在身猶長日加益而人不知也積惡在身猶火之銷膏而人不見也非明乎性情察乎流俗者孰能知之疏氏廣曰賢而多財則損其志愚而多財則益其過

劉氏說苑曰少而好學如日出之陽壯而好學如日中之光老而好學如秉燭之明秉燭之明孰與昧行乎君子之富何如曰假人不徳不責食人不使不役親戚愛之眾人善之

盧照鄰問孫眞人曰髙醫愈疾柰何眞人曰天有四時五行寒暑疊居和爲雨怒爲風凝爲雪霜張爲虹霓天常數也人之四支五藏一覺一昧吐納往來流爲榮衛章爲气色發爲音聲人常數也陽用其形陰用其精天人所同也失則蒸生熱否生寒結爲癅贅陷爲癰疽奔則喘乏竭則燋槁發乎面動乎形天地亦然五緯縮贏孛彗飛流其危診也寒暑不時其蒸否也石立土踴是其癅贅山崩土陷是其癰疽奔風暴雨其喘乏川瀆竭涸其燋槁髙醫導以藥石救以砭劑聖人和以至徳輔以人事故體有可愈之疾天有可捄之災曰人事柰何曰心爲之君君尙恭故欲小詩曰如臨深淵如履薄冰小之謂也膽爲之將以果決爲務故欲大詩曰赴赳武夫公侯幹城大之謂也仁者靜地之象故欲方傳曰不爲利回不爲義疚揚子曰天下有三門繇於情欲入自禽門繇於禮義入自人門繇於獨智入自聖門

崔子玉座右銘曰毋道人之短毋說己之長施人愼勿念受施愼勿忘世譽不足慕惟仁爲紀綱隱心而後動謗議庸何傷毋使名過實守愚聖所臧在涅貴不淄曖昧內含光柔弱生之徒老氏戒剛彊行行鄙夫志悠悠固難量愼言節飲食知足勝不祥行之苟有恆久久自芬芳

徐偉長曰聞過而不攺謂之喪心思過而不攺謂之失體

諸葛武侯曰君子之行靜以修身儉以養徳非澹泊無以明志非寧靜無以致遠

文中子曰罪莫大於好進禍莫大於多言痛莫大於不聞過辱莫大於不知恥

聞謗而怒者讒之囮也見譽而起者佞之媒也絕囮去媒讒佞遠矣

方之謂也智者動天之象故欲圓易曰見幾而作不俟終日圓之謂也復問養性之要曰天有盈虛人有屯危不愼不能濟也故養性必先知自愼愼以畏爲本故士無畏則簡仁義農無畏則惰稼穡工無畏則慢規矩商無畏則貨不殖子無畏則忘孝父無畏則廢慈臣無畏則勛不立君無畏則亂不治是以太上畏道其次畏天其次畏物其次畏人其次畏身憂於身者不拘於人畏於己者不制於彼愼於小者不懼於大戒於近者不侮於遠

姚公元崇口箴君子欲訥吉人寡辭利口作戒長舌爲詩斯言不善千里違之勿謂可復駟馬難追惟靜惟嘿澄神之極去甚去泰居物之外多言多失多事多害聲繁則淫音希則大室本無暗垣亦有耳何言者天成蹊者李似不能言爲世所尊言不出口冠時之首無掉爾舌以速爾咎無易爾言亦孔之醜敬之愼之可大可久敬之伊何三命而走愼之伊何三緘其口

陸敬輿曰寧人負我毋我負人

柳公玼戒子五失其一自求安逸靡甘澹泊苟利於己不卹人言其二不知儒術不悅古道懵前經而不恥論當世而解頤身旣寡知惡人有學其三勝己者厭之佞己者悅之惟樂戲談莫思古道聞人之善嫉之聞人之惡揚之浸淫頗僻銷刻徳義其四崇好優遊耽嗜曲蘗以銜杯爲髙致以勤事爲俗流習之已荒覺已難悔其五急於名宦匿近權要一資半級𨿽或得之眾怒羣猜鮮不敗者

韓昌黎作董生行曰淮水出桐柏山東馳遙遙千里不能休淝水出其側不能千里百里入淮流壽州屬縣有安墨唐貞元時縣人董生召南隱居行義於其中刺史不能薦天子不聞名聲爵祿不及門門外惟有吏日來徵租更索錢嗟哉董生朝出耕夜歸讀古人書盡日不得息或山而樵或水而漁入廚具甘旨上堂問起居父母不戚戚妻子不咨咨嗟哉董生孝且慈人不識惟有天翁知生祥下瑞無休期家有狗乳出求食雞來哺其兒啄啄庭中拾虫蟻哺之不食鳴聲悲彷徨躑躅久不去以翼來覆待狗歸嗟哉董生誰將與儔時之人夫妻相虐兄弟爲讎食君之祿而令父母愁亦獨何心嗟哉董生無與儔

範公質誡兒侄八百字昨得謝課書希於京秩之中更與遷轉余以諸兒侄輩生長以來未諳外事艱難損益懵然莫知因抒古詩一章曉之去年初釋褐一名列蓬邱靑袍春艸色白紓棄如仇適會龍飛慶王澤天下流爾得六品階無乃太爲優凡登進士第四選升校讎歷官十五考敍階與爾儔如何志未滿意欲陵雲遊苦言品位卑寄書來我求省之再三嘆不覺淚盈眸吾家本寒素門第寡公侯先子有令徳樂道尙優遊生逢世多僻委順信沈浮仕宦不喜達吏隱同莊周積善有餘慶淸白爲貽謀伊余奉家訓孜孜務進修夙夜事勤肅言行思悔尢出門擇交友防愼畏燻蕕省躬常懼玷恐掇庭闈羞童年志於學不墮爲箕裘二十中甲科頳尾化爲虯三十入翰苑步武向瀛洲四十登宰輔貂冠侍冕旒備位行一紀將何助帝猷旣非救旱雨豈是濟川舟天子未遐棄日益素飧憂黃河潤九里艸木皆寖漬吾宗凡九人繼踵升官次門內無白丁森森朱綠紫鵷行洎內職亞尹州從事府掾監省官髙低皆淸美悉由僥幸升不因資考至朝廷懸爵秩命之曰公器才者祿及身功者賞於世葬才及非功安得專厚利寒衣內府帛饑食太倉米不蠶復不穡未嘗勤四體𨿽然一家榮豈塞眾人議顒顒十目窺齪齪千人指借問汝與吾如何不自媿戒爾學立身莫若先孝弟怡怡奉親長不敢生驕易戰戰復兢兢造次必於是戒爾學幹祿莫若勤道藝常聞諸格言學而優則仕不患人不知惟患學不至戒爾遠恥辱恭則近乎禮自卑而尊人先彼而後己相鼠與茅鴟宜鑑詩人刺戒爾勿放曠放曠非端士周孔垂名教齊梁尙淸議南朝稱八達千載穢靑史戒爾勿嗜酒狂藥非佳味能移謹厚性化爲凶險類古今傾敗者歷歷皆可記戒爾勿多言多言眾所忌苟不愼樞機災危從此始是非毀譽閒適足爲身累舉世重交遊擬結金蘭契忿怨容易生風波當時起所以君子心汪汪淡如水舉世好承奉昂昂增意气不知承奉者以爾爲玩戲所以古人疾籧篨與戚施舉世重任俠俗呼爲气義爲人赴急難往往陷刑死所以馬援書殷勤戒諸子舉世賤淸素奉身好華侈肥馬衣輕裘揚揚過閭裏𨿽得市童憐還爲識者鄙我本羈旅臣遭逢堯舜理位重才不克戚戚懷憂畏深淵與薄冰蹈之惟恐墜爾曹當憫我勿使增罪戾閉門斂蹤迹縮首避名勢名勢不久居畢竟何足恃物盛必有衰有隆還有替速成不堅牢亟走多顚躓灼灼園中花早發還先萎遲遲澗畔松鬱鬱含晚翠賦命有疾徐靑雲難力致寄語謝諸郎躁進徒爲耳

寇萊公六悔銘官行私曲失時悔富不儉用貧時悔藝不少習過時悔見事不學用時悔醉發狂言醒時悔安不將息病時悔

晏同叔幾銘小飯防饐跬行虞跌巾有角墊衣存袵缺惟忠與孝則罔摧折

濂溪周子曰人之生不幸不聞過大不幸無恥有恥則可教聞過則可賢

橫渠張子曰困辱非憂取困辱爲憂榮利非樂忘榮利爲樂

弓調而後求勁焉馬服而後求良焉士必愨而後求智能焉不愨而後能譬之豺狼不可近

邵子無名公傳無名者不可得而名也凡物有形則可器可器斯可名然則斯人無體乎曰有體有體而無迹者也斯人無用乎曰有用有用而無心者也有迹有心者可得而知也無迹無心者𨿽鬼神亦不可得而知況於人乎故其詩曰思慮未起鬼神莫知不由乎我更由乎誰能造萬物者天地也能造天地者太極也太極者其可得而知乎可得而名乎故自爲贊曰借爾面貌假爾形骸弄丸餘暇閒往閒來人告之以修福對曰未嘗爲不善人告之以禳災對曰未嘗妄祭故其詩曰禍如許免人須諂福若待求天可量又曰中孚起信寧須禱無妄生災未易禳性喜飲酒命之曰太和湯所飲不多微醺而罷不喜過醉故其詩曰性喜飲酒飲喜微酡飲未微酡口先吟哦吟哦不足遂及浩歌所寢之室謂之安樂窩不求過美惟求冬燠夏涼遇有熟思則就枕故其詩曰墻髙於肩室大於斗布被暖余藜羹飽後气吐胸中充塞宇宙其與人交𨿽賤必洽未嘗作皺眉事故人皆得其歡心見貴人未嘗曲奉見不善人未嘗急去見善人未之知也未嘗急合故其詩曰風月情懷江湖性气色斯其舉翔而後至無賤無貧無富無貴無將無迎無拘無忌聞人之謗未嘗怒聞人之譽未嘗喜聞人言人之惡未嘗和聞人言人之善則就而和之又從而喜之故其詩曰樂見善人樂聞善事樂道善言樂行善意聞人之惡如負芒刺聞人之善如佩蘭蕙家貧未嘗求於人人饋之𨿽寡必受故其詩曰窘未嘗憂飲不至醉收天下春歸之肝肺朝廷授之官𨿽不彊免亦不彊起晚有一子教之以仁義授之以六經舉世尙虛談未嘗掛一言舉世尙奇事未嘗立異行故其詩曰不佞禪伯不諛方士不出戶庭直遊天地家素業儒口未嘗不道儒言身未嘗不行儒行故其詩曰心無妄思足無妄走人無妄交物無妄受炎炎論之甘處其陋綽綽言之無出其右羲軒之書未嘗去手堯舜之言未嘗離口當中和天同樂易友吟自在詩飲歡喜酒百年升平不爲不偶七十康彊不爲不壽此其無名公之行乎

又曰人之精神貴藏而用之苟衒於外鮮有不敗者如利刃在手物來剸之若恃刃之利而求割則刃與物俱傷矣室中造車天下可行軌轍合故也苟順義理合人情日月所照皆可行也

人之神卽天地之神人之自欺所以欺天地可不懼哉

人之善惡形於言發乎行人始得而知之但萌諸心發於慮鬼神已得而知之矣君子所以貴愼獨也

言發於眞誠則心不勞而逸人久而信之作僞任術一時或可欺人持久必敗

事無巨細皆有天人之理修身人也遇不遇天也得失不動心所以順天也行險僥幸是逆天也求之者人也得之與否天也得失不動心所以順天也彊取必得是逆天也逆天理者禍患必至

天下之事始過於重猶卒於輕始過於厚猶卒於薄況始以輕始以薄者乎故鮮失之重多失之輕鮮失之厚多失之薄是以君子不患過乎重常患過乎輕不患過乎厚常患過乎薄也

司馬溫公盤水銘盤水之盈止之則平平而後淸淸而後明勿使小欹小欹則傾傾不可收用毀其成嗚呼奉之可不兢兢

溫公解禪六偈云忿怒如烈火利欲如銛鋒終朝常戚戚是名阿鼻獄顏回甘陋巷孟軻安自然富貴如浮雲是名極樂國孝弟通神明忠信行蠻貊積善來百祥是名作因果仁人之安宅義人之正路行之誠且久是名不壤身道徳修一身功徳被萬物爲賢爲大聖是名佛菩薩言爲百世師行爲天下法久久不可掩是名光明藏

蘇東坡爲邁硯銘以此進道常若渴以此求進常若驚以此治財常思予以此書獄常思生

黃山谷遊藝齋銘色荒者使人蹻蹻酒荒者使人漠漠遊於六藝之林是謂名教之樂

贈張叔和我提養生之四印君家所有更贈君百戰百勝不如一忍萬言萬常不如一默無可揀擇眼界平不藏秋毫心地直我肱三折得此醫自覺兩踵生光輝蒲團日靜鳥吟時鑪燻一炷試觀之

王公隨省分箴夕晦晝明乾動坤靜物稟乎性人賦於命貴賤賢愚壽夭衰盛諒乎自然冥數潛定蕙生數寸松髙百尺水潤火炎輪曲轅直或金或錫或玉或石荼苦薺甘烏黔鷺白性不可易體不可移揠苗則悴續鳧乃悲巢者罔穴泳者寧馳竹柏寒茂桐柳秋衰闕裏泣麟傅巖肖像馮衍空歸千秋驟相健羨勿用止足可尙處順安時吉祿長享

李公至續座右銘短不可護護則終短長不可矜矜則不長尢人不如尢己好圓不如好方用晦則天下莫與汝爭智撝謙則天下莫與汝爭彊多言者老氏所戒欲訥者仲尼所臧妄動有悔何如靜而勿動太剛則折何如柔而勿剛吾見進而不已者敗未見退而自足者亡爲善則遊君子之域爲惡則入小人之鄕吾將書紳帶以自警刻盤盂而思防豈若長存於座右庶夙夜之不忘

範公堯夫戒子弟曰人𨿽至愚責人則明𨿽有聰明恕己則昏爾曹但當以責人之心責己恕己之心恕人不患不到聖賢地位也

劉公恕自訟平生有二十失佻易卞急遇事輒發狷介酬直忿不思難泥古非今不達時變疑滯少斷勞而無功髙自標置擬倫勝己疾惡太甚不卹怨怒事上方簡禦下苛察直語自信不遠嫌疑執守小節堅確不移求備於人不卹咎怨多言不中節髙談無畔岸臧否品藻不掩人過惡立事違眾好更革應事不揣己度徳過望無紀交淺而言深戲謔不知止任性不避禍論議多譏刺臨事無機械行己無規矩人不忤己而隨眾毀譽事多禍患而憂虞太過以君子行義責望小人非惟二十失又有十八蔽言大而智小好謀而闊論劇談而不辧愼密而漏言尙風義而齷齪樂善而不能行與人和而好異議不畏彊禦而無勇不貪權利而好躁儉嗇而徒費欲速而遲鈍闇識而彊料事非法家而深刻樂放縱而拘小禮易樂而多憂畏動而惡靜多思而處事乖忤多疑而數爲人所欺事往未嘗不悔它日復然自咎自笑亦不自知其所以然也

葉水心曰讀書不知接統緒𨿽多無益也爲文不能關教事𨿽工無益也篤行不合於大義𨿽髙無益也立志不存於憂世𨿽仁無益也

豫章羅氏曰君明君之福臣忠臣之福君明臣忠則朝廷治得不謂之福乎父慈父之福子孝子之福父慈子孝則家道隆盛得不謂之福乎俗人以富貴爲福陋哉

五峯胡氏曰智不相近𨿽聽言而不入信不相及𨿽納忠而不愛故君子必謹其所以言則不招誹謗取怨辱矣

朱子曰天地有自然之理凡陽必剛剛必明明則易知凡陰必柔柔必暗暗則難測故聖人作易以陽爲君子以陰爲小人其所以通幽明之故類萬物之情𨿽百世不能易也予嘗推易說以觀天下之人凡光明正大疎暢洞達如靑天白日如髙山大川如雷霆之爲威而雨露之爲澤如龍虎之爲猛而麟鳳之爲祥磊磊落落無纖芥可疑者必君子也若依阿淟涊回互隱伏糾結如蛇蚓瑣細如蟣虱如鬼蜮如狐虫閃倏狡獪不可方物者必小人也彼小人𨿽曰難知亦烏得而逃哉

東萊呂氏曰君子所信者此心也若顧後世之毀譽是有待於外也

西山眞氏曰水不能不遇風長川巨浸泓澄無底𨿽大風不能使之濁心不能不應物欲盡理明表裏瑩徹𨿽酬酢萬變不能使之昏無風則淸有風則濁者塵滓之伏於下也靜之則明動之則昏者利欲之藏於中也

有理義以養其心則𨿽老而神明不衰苟爲不然則昏於豢養敗於戕賊未老而志衰矣勵志之士可不戒諸

髙子遵生八箋涉世淺點染亦淺歷事深機械亦深故君子與其練達不若朴魯與其曲謹不若疎狂

君子之心事天靑日白不可使人不知君子之才華玉韞珠藏不可使人易知

勢利紛華不近者爲潔近之而不染之爲尢潔智械機巧不知者爲髙知之而不用者爲尢髙

讀書不見聖賢爲鉛槧傭居官不愛子民爲衣冠盜講學不尙躬行爲口頭禪立業不思種徳爲眼前花居逆境中周身皆鍼砭藥石砥節礪行而不覺處順境內滿前盡兵刃戈矛銷膏靡骨而不知

人心一眞便霜可飛城可隕金石可貫若爲妄之人形骸徒具眞宰已亡對人則面目可憎獨居則形影自媿

心體便是天體一念之喜景星慶雲一念之怒震雷暴雨一念之慈和風甘露一念之嚴烈日秋霜何者少得只要隨起隨滅廓然無礙便與太虛同體

疾風怒雨禽鳥戚戚霽日光風艸木欣欣可見天地不可一日無和气人心不可一日無喜神

晴空朗月何天不可翺翔而飛蛾獨投夜燭淸泉綠卉何物不可飲啄而鴟梟偏嗜腐鼠噫世之不爲飛蛾鴟鴞者幾何哉

除忿怒箴塵生便掃莫論是否百年偶聚何苦煩惱太虛之內無物不有萬事從寬其福自厚斷嗜欲箴染性觸物黏於飴膠淫愛賊人毒於戈矛片時意適永劫靈消一絲未斷塵网難超戒多言箴不扣自鳴鐘鼓爲妖寧口之羞斯气之浮恂恂吶吶立誠寡尢如瓶是守括囊無咎澄意想箴夜結於夢晝馳於想起滅萬端盡歸虛妄要拔前根須除後障一劍當空羣魔消喪

郁離子劉基曰天下有非望之福亦有非望之禍小人不知禍福之相倚伏也則僥幸以爲嘗是故失意之事恆生於其所得意惟其見利而不見害知存而不知亡也

方正學曰爲子孫者欲其愨不欲其浮欲其循循然不欲頟頟焉循循者善之徒頟頟者惡之符

非義之利臘毒可喜之事藏悔易悅之人難近萬全之舉多怨君子知其然功苟可成不沮於怨也人果不可近不受其悅也事之適意必思其艱利之可取先慮其患故名立而身完也

薛敬軒曰怒至於過喜至於流思索太勞而不節皆暴其气之事

不可乘喜而多言不可乘快而易事

多言最使人心志蕩流而气亦損少言不惟養得徳深又養得气充寤寐亦安

愼言語養徳之大節飲食養生之大

促迫褊窄淺率浮躁非有徳之气象只觀其气象便知涵養之淺深

人有才而露只是淺深則不露方爲一事卽欲人知淺之尢者凝重之人徳在此福亦在此心定气平而身體之安和舒泰不待言

輕言輕動之人不可與深計易喜易怒者亦然故聞事不喜不驚者可以當大事

疾惡之心固不可無然當寬心緩思可去與否審度時宜而處之斯無悔切不可聞惡遽怒先自煩擾使卽能去惡己亦病矣況傷於急暴而有過中失宜之獘乎經曰勿忿疾於頑孔子曰膚受之愬不行皆當深味

气直是難養予克治用力久矣而忽有暴發者可不勉哉二十年治一怒字尙未消磨得盡以此知克己最難

陳白沙忍字贊七情之發惟怒爲遽眾逆之加惟忍爲是絕情實難處逆非易當怒火炎以忍水制忍之又忍愈忍愈勵過一百忍爲張公藝不亂大謀其乃有濟如其不忍傾敗立至

又曰學者先須理會气象气象好時百事自當此語最可玩味言語動靜便是理會气象地頭變急爲緩變激烈爲和平則有大功亦遠禍之道也非但气象好而已

心地要寬平識見要超卓規模要闊遠踐履要篤實能此四者可以言學矣

情不可過會不可數抑情以止慢疎會以增敬終身守此然後故舊可保

王陽明曰樹木者必培其根種徳者必養其心欲樹之長必於始生時刪其繁枝欲徳之盛必於始學時去夫外好昔人有言何以止謗曰無辧故有其事不可辧也無其事不必辧也無其事而辧之是自謗也有其事而辧之是增己之惡則甚人之怒也

黃泰泉曰宋人有言銷僞去驕矯輕擎惰惰則散緩閒適自以爲賢其志也昏輕則便儇狡厲自以爲美其動也躁驕則狠傲倨慢自以爲剛其气也悖僞則機械變詐自以爲智其心也欺是四病也忠信所以銷僞威重所以矯輕孝弟所以去驕學習所以警惰警其惰則惺惺如也去其驕則雍雍如也矯其輕則肅肅如也銷其僞則慥慥如也夜气淸明顧諟明命則四病除矣

陳幾亭龍正曰立言有六禁不本至誠勿言無益於世勿言損益相兼勿言後有流獘勿言往哲已言勿襲言非吾力所及勿輕言

我與天下後世之感通猶兩人相覿我愛彼彼亦愛我我惟見有身天下亦烏知有我鄕人之所以與艸木同腐也我孜孜爲後世計後世孰能忘之聖賢所以長生於人心也

張陽和元忭曰以禍福得喪付之天以贊毀予奪付之人以修身立徳責之己此是至簡至易之學

吳素衣桂森曰舊說月到梧桐上風來楊柳邊大丈夫不可無此襟懷海闊從魚躍天空任鳥飛大丈夫不可無此度量振衣千仞崗濯足萬里流大丈夫不可無此气槪珠藏川自媚玉韞山含輝大丈夫不可無此蘊藉頗愛其語因續之曰元酒味方淡太音聲正希大丈夫不可無此見解日月籠中鳥乾坤水上漚大丈夫不可無此達觀秋月揚明輝冬嶺秀孤松大丈夫不可無此風味兩儀常在手萬化不關心大丈夫不可無此作用

髙景逸曰無事故靜坐靜坐原無事若欲起別法卽是名多事有事故應事應了原無事若起厭事心如何了得事

於景素孔兼訓子曰士君子能於羣議眾詆時立得腳定才見堅貞能於尊官厚祿時回得頭早才見知幾能於主少國疑時看得命輕才見節槪能於從容談笑時解得急難才見才識能於淡泊冷寂時無歆想心才見志趣能於風雷震撼時無驚恐心才見器度

夏正夫曰君子有三惜此生不學一也此日閒過二也此身一敗三也

陳緱山銘羣居愼口獨坐防心

劉念臺曰訐似直佞似忠諂似恭曲似愼刻似公巧似智又曰薛河東二十年治一怒字不去嘗見得治不去便是他過人處

學山曰飲食有節脾土不泄調息寡言肺金自全動靜以敬心火自定寵辱不驚肝木以寧恬然無欲腎水自足

雜誌戒酒後語忌食時嗔忍難忍事順不明人

寧耐是處境第一法安詳是應事第一法退讓是保身第一法涵容是待人第一法若將富貴貧賤死生置之度外是養心第一法

流水之聲可以養耳靑禾綠艸可以養目觀書繹理可以養心彈琴學字可以養指逍遙杖履可以養足靜坐調息可以養筋骸

右迂言百則一卷國朝新寧陳遇夫交甫撰按先正格言重規疊矩如箴銘如蓍蔡如藥石如弦韋釐然具有淵源原可互相印證是書亦隨手掇拾而要言不煩所謂爲人若此庶乎近焉者讀者幸勿疑其太簡詆以掛一漏萬也自序一首末謂惠迪吉積善慶古聖有言矣果迂乎哉不迂也殆爲中人以下言之者心良苦矣夫報應之說原本古經而通儒屑屑言之則已陋況未盡可憑耶新寧縣誌稱先生撰正學續一書不韙宋人道喪千載之說搜采自漢迄唐二十七人據本傳而加論斷明白醇正足以破專固之見亦儒林中要書也又稱究心宋學踐履端方不愧醇儒又稱生平潔身砥行惇崇禮節捍患濟窮則亦彊爲善而已而必墮於前因後果之渺茫哉若爲流俗人說法則正自不得不然昔司馬溫公自署迂叟晁明遠之景迂蓋又景司馬倪元鎭亦自署倪迂三君子匪迂儒而是書亦匪迂言也心良苦矣道光戊申秋盡日後學伍崇曜謹跋

