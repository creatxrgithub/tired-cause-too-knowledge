睽車志﹝宋﹞郭彖

卷一

宣政間﹐長安人有牧牛於野者﹐數亡其牛﹐尋之﹐牛臥一處﹐薦艸肥軟﹐方丈之內異於常艸。自後每於其處尋﹐輒得之。一日大雪﹐視牛臥處獨不積﹐異而掘之﹐深二丈許﹐得石匣﹐刻曰「開元祭地黃琮。」啟之﹐得琮形如今制﹐但白色美玉﹐而其中方寸許作新粟也。﹝大資鄭公億年說三事﹞

長安近城官道之側﹐有大古冢﹐以當行人常所往來﹐故獨久存不毀。建炎初寇亂﹐有人發之﹐得古銅鐘鼎之屬甚多﹐驗款識﹐皆三代物。冢爲隧道窟室﹐土堅如石﹐周匝皆刻成人物侍衛之狀﹐其冠服丈夫則襆頭﹐婦人則段紒衣﹐皆寬袖﹐頗類今制﹐而小異。乃知數千載冠服已嘗如此。

宣和間﹐林靈素希世寵幸﹐數召入禁中﹐賜坐便殿。一日﹐靈索倏起趨階下曰「九華安妃且至﹐玉淸上眞也。」有頃﹐果中宮至﹐靈素再拜殿下。繼又曰「神霄某夫人來。」已而﹐果有貴嬪繼至者。靈素曰「在仙班中與臣等列﹐禮不當拜。」長揖而坐﹑俄忽齶視唶曰﹕」是間何乃有妖魅气耶﹖」時露臺妓李師師者出入宮禁﹐言訖而師師至﹐靈素怒目攘袂亟起﹐取禦鑪火箸逐而擊之﹐內侍救護得免。靈素曰「若殺此人﹐其屍無孤尾者﹐臣甘罔上之誅。」上笑而不從。

林靈索未遭遇時﹐落魄不檢。嘗從旗亭貰酒﹐久不歸直。其人督之。靈素計窘﹐卽舉手自捫其面﹐則左頰巳成枯骨髑髏﹐而余半面如故﹐謂其人曰「汝迫我不巳﹐我且更捫右頰矣。」其人驚怖﹐競爲折券。﹝韓亞卿知丞說﹞

左賁字彥文﹐有道術。遊京師依段氏﹐甚禮重之。段氏母病﹐賁爲拜章祈福﹐乙夜羽衣伏壇上﹐五鼓姑蘇﹐愴然不懌久之。段氏甚懼﹐詰之﹐賁曰「太夫人無苦﹐三日當愈﹐祿算尙永。」段問﹕「先生何爲不懌﹖」賁曰「適出金闕﹐忽遇先師﹐力見邀﹐已不可辭﹐後五日當去。賁本意且欲住世廣行利益﹐今志不遂﹐故不樂耳。」旣而段母如期而疾良已。越二日﹐賁竟卒。段氏悲悼﹐具棺衾斂之。賁兄居洛﹐段命凶肆數人舁棺送之﹐旣舉棺﹐辭不肯往﹐云「棺必無屍。某等業此久矣﹐凡人之肥瘠大小﹐若死之久近﹐舉棺卽知之。今此其輕﹐是必假致它物﹐至彼或遭訊詰。」段與之約曰「苟爲累﹐吾自當之。」旣至﹐兄果疑﹐發視﹐衣衾而已。段言其故﹐乃悟其尸解。﹝紫微王舍人稽中說二事﹞

孟通判者﹐密州人。丞郡靑社﹐秩滿還裏﹐素慕神仙長生之說。一日有道者謁之﹐故絮藍縷﹐疥癩狼藉﹐謂孟曰「以公好道﹐故來謁公。頃在靑州印施﹤度人經﹥﹐我嘗受一軸﹐公頗憶否﹖」視文書禦軸取觀﹐眞曩所施也。又曰「我能燒汞爲白金﹐願以相授。」孟曰「某不願也。」乃曰「必不欲﹐姑試一觀。」自於腰間取鏹數百﹐顧孟從者﹐令市汞至﹐則以實鼎熾炭環之﹐解帶間劑投其中﹐有頃﹐取傾出﹐眞白金也。它日﹐又至﹐曰「我來與公別。適得佳茗﹐願共嘗之。」探懷出建茶一塊﹐裹以壞布﹐蟣虱僕緣。孟有難色﹐辭以無茶具。道者取紙裹槌碎﹐顧鑪中銀鐺取水煮之﹐分注兩盞﹐揖孟舉啜。孟辭以太熱。久之﹐又言已冷﹐當畱候再溫飲之。道者慍曰「果相惡耶﹖」取茗覆之﹐不揖而起﹐孟猶送之門﹐還見所覆茗地皆黃金﹐其盞及鐺茗所漬處表裏皆金﹐始知其異人﹐亟追訪之﹐已失所在。

儀眞報恩長老子照言﹕紹興間﹐嘗與同輩三人行腳至湖南﹐經山谷間﹐迷惑失道。暮抵一古廢蘭若﹐相與投宿。墻屋頹圮﹐寂無人聲﹐一室掩戶﹐若有人居中﹐惟土榻地鑪﹐以灰掩微火﹐傍置一瓦缶﹐觀之則煮芋也。諸僧正饑﹐食之甚美。已而視糊窗乃淳化中故綾紙度牒﹐室中有數大甕﹐所貯或芋或栗或山蕷﹐了無鹽醯之屬。俄有一人荷插負芋栗自外歸﹐被髮﹐體皆黃毛﹐衣故敗僧衲﹐直入坐土榻﹐見客不交一談﹐與語亦不應答。夜旣深﹐皆倚墻壁坐睡。曁天曉﹐已失其人所在﹐惟鑪火旁置四瓦缶﹐其一已空﹐蓋其人食之而出﹐餘三缶皆芋粟﹐煮已麋熱﹐若以餉客者﹐三人食之而出﹐又行巖谷荊莽中二十餘里﹐乃得路還。

紹興二十八年﹐外舅楊紫微與陳申公俊卿同爲小著﹐省中共處一位﹐在國史局堂之西閣﹐其東閣則大著位也。時方虛其處。一日晨入省﹐則有老兵雉經於西閣﹐掛梁間﹐趣命解之﹐已死。二公不欲遽入﹐乃暫徙東位。外舅謂同省諸公曰「僭居此位﹐殊厚顏也。」俄報二公同除大著。事𨿽倉卒﹐而應兆如此。

趙汝言宇允之﹐死已數年﹐有遺女住子。浮熙乙未之冬﹐住子暴疾﹐其兄謙之憐其孤幼﹐念之甚至。一夕夢至一所﹐髙闕長廊﹐金碧輝煥﹐汝言在其間﹐方與一金紫老人對之而語。問老人爲誰﹐旁侍者曰「淩待制也。」汝言援筆題詩於壁曰「彈指紅塵二十年﹐歸來瀛海浩無邊。夢魂相遇因隨念﹐珍重前生兄弟緣。」老人繼題其後曰「處世休論大小年﹐瀛關從此斷塵緣。芝階雲路逍遙處﹐羽蓋飛鯢不用鞭。」汝言復顧語曰「住子已無恙﹐以兄念至﹐緣因念結﹐故得與兄暫相遇耳。」謙之方悟其已死﹐慟哭而覺。謙之自傳其事甚詳。

淳熙庚子八月十五日。平江常熟縣大火﹐屋居焚爇大半﹐灼爛死者十餘人。先一夕﹐許浦戍卒自府請冬衣還﹐頓止距縣一全。戍將夢被追至一所﹐有冠服坐殿上﹐呼戍將至庭下﹐謂之曰「明日常熟有變﹐毋得縱部下爲亂。」且令責軍令狀。旣寤驚疑。及曉令戍卒皆止未得進﹐獨從數卒先止郭外塔院﹐遲疑未敢入﹐俄而火作。方烈焰猛熾﹐若戍卒入邑﹐必因救火剽掠爲亂矣。神告何其昭昭也。

平江裏俗舊傳讖記云「潮過惟亭出狀元。」又云「西山石移﹐狀元南歸。」淳熙庚子三月二十二日﹐吳縣穹隆山大石自麓移立山半﹐石所經艸木皆壓藉﹐宛然行迹可驗。其秋八月十八日夜﹐海潮大至﹐過惟亭﹐環城而西。穹隆在城西﹐惟亭距城東北四十五里。明年省試﹐平江歲者昔盡下。惟黃由以國學解中選﹐未廷試﹐皆傳黃由魁天下。已而唱名﹐果然。由字子由﹐平江人﹐而用國學發薦﹐南歸之驗也。

承節郎孫俊民家於震澤﹐歲除夜﹐夢長大人﹐其髙出屋﹐行通衢﹐一手持牛角﹐一手持鐵釘槌﹐睥睨其家﹐以牛角擬門上﹐欲釘之。夢中與之辧解﹐長人乃去﹐以其角釘對門姚氏家。其春﹐姚氏舉家病疫﹐死者數人。

湖妓楊韻手寫法華經﹐每執筆﹐必先齋素﹐盥沐更衣。後病死。死之夜﹐其母夢韻來別云「以經之力﹐今卽往生烏程縣廳吏蔡家作女。」時蔡妻方娠﹐是夜夢有肩輿及門者﹐迎之﹐則韻也﹐云來寄宿﹐寤而生女。其母他日來視﹐女爲之啞然一笑﹐人咸異之。

龍舒人劉觀任平江許浦監酒。其子堯舉﹐字唐卿﹐因就嘉禾流寓試﹐僦舟以行。舟人有女﹐堯舉調之。舟人防閒甚嚴﹐無由得間。旣引試﹐舟人以其重扃棘闈﹐無它慮也﹐日出市貿易。而試題適唐卿私課﹐旣得意﹐出院甚早﹐比兩場皆然﹐遂與舟女得諧私約。觀夫婦—夕夢黃衣二人弛至﹐報榜云「郎君首薦。」觀前欲視其榜﹐旁一人忽掣去云「劉堯舉近作欺心事﹐天符殿一舉矣。」覺言其夢而協﹐頗驚異。俄而拆捲﹐堯舉以雜犯見黜﹐主文皆嘆惜其文。旣歸﹐觀以夢語之﹐且詰其近作何事﹐匿不敢言。次舉果首養於舒﹐然至今未第也。﹝國傳姚行可說﹞

衢州江山毛知錄﹐嘗夢入冥﹐吏引至一處﹐若官府﹐兩廡皆大屋﹐貯錢滿中﹐各以官爲標識。問之﹐曰「此俸祿也。」毛視其俸﹐吏指一處積鏹五百餘千﹐曰「此爾俸也。位至丞郡。」又見旁別積十二千﹐題曰饒州徳興某人俸。毛后爲徽州錄參﹐值方寇作﹐州倅逃去﹐毛攝倅兩月而賊至遇害。徳興某人者﹐後登第﹐授一尉﹐到官一月而卒。﹝劉運使文伯說﹞

信州小兒醫蔡助教者﹐其鄰嘗遺火﹐隨卽撲滅﹐事不聞官。它日﹐蔡與郡官偶語及﹐郡官曰「是不可不懲。」卽白郡將﹐逮其鄰人﹐系之數日﹐乃撻而遣之。鄰人在系染疫﹐歸卽傳其家﹐不一月﹐盡室皆死。後數歲﹐蔡如廁﹐忽見鄰人逐而毆之﹐卽得疾死。其鄕人有幹之臨安者﹐見蔡於通衢﹐露首﹐二黃衣人驅之北去。鄕人前問勞﹐蔡曰「吾以公事被逮﹐將往棘寺。」匆匆而別。鄕人歸﹐始知蔡已殂﹐其見之日乃其死之日也。﹝周濟美左司說﹞

大參王公子明未貴時﹐待一倅闕。夫人嘗夢有人見呼運使恭人﹐喜以語公﹐公亦自喜將爲監司。後果爲浙漕﹐而夫人死。其後公登政府﹐始知前夢神告其止於爲運使妻爾。﹝黃倅掞說﹞

文學楊良能邦禮﹐其妻華亭鄭氏歸寧﹐適其家攺葬祖姑﹐啟棺﹐儼然不朽﹐視其面貌長短與鄭氏無小異。計其死之年﹐乃鄭氏生之年也。眾皆驚異。鄭氏甚惡之﹐因感疾﹐未幾而卒。﹝楊良能說﹞

宗室士圬﹐宣和間以未有子﹐每歲生朝爲千道齋以祈嗣續。一日齋坐已定﹐忽有丐者喧門求人。士圬納之﹐坐者莫肯與齒﹐竟就下位。食已﹐眾皆散去﹐丐者獨畱彷徨。士圬揖與語﹐乃問﹕「公所求何事耶﹖」告之故﹐則曰「此亦易事。」士圬方督視徹器﹐不暇詳款﹐丐者告去﹐期明日來﹐且探懷出藥七粒曰「食藥也。」令士圬吞之。邑君自屏間望見﹐遙呼止之。丐者笑而去。士圬握藥以入﹐邑君令舒視之﹐但一朱書呂字﹐數日不消。﹝王彥正舍人說二事﹞

蔡純誠通判與一僧相善﹐尊宿也。忽得書招蔡﹐旣至而僧已趺坐而逝。先封小合囑其徒云「蔡至貧﹐此合中吾衣缽金二兩﹐來則與之。」蔡至﹐哭之慟﹐僧復開目與語良久﹐且云「當有道人來燒香﹐非常人也﹐可隨之﹐當有所遇。」言訖瞑目長往。俄果有一道者至﹐蔡前揖之﹐道者爇香徑去。蔡隨其所往﹐行甚遠﹐道者問﹕「隨我何求﹖」蔡言素苦寒疾﹐百方不愈。道者乃握其兩手﹐頃之其熱如灼。蔡云「今偏體皆暖﹐惟腦尙冷。」則又以手熨其腦﹐應手卽溫。乃謂蔡曰「勿庸隨找。」用所衣布袍贈蔡曰「某年月日嶽陽樓前用錢三百七十買此。」言已﹐長揖別去。蔡收其袍藏之。它年﹐蔡有故至山東一郡茶肆中﹐復遇道者﹐相見甚喜﹐袖間出綸竿緝布縷爲釣﹐笑擲地﹐徐引之﹐得大鯉。相攜酒壚膾食之而去。

吳興楊禮承務﹐其母縣主素與尼法安善。安嘗夜夢有靑蓮花﹐其女曰蓮師﹐自嬰孩則口常作蓮花香﹐然生四歲而夭﹐火之﹐其骨自顱至足皆相鉤聯﹐舉之不絕。﹝楊禮承務說三事﹞

湖州妙喜村民相二十﹐素狡獪﹐爲一鄕之害。年五十﹐忽悟所爲﹐痛自刻勵﹐日誦佛號﹐數年不暫輟。忽一日﹐徧詣素所往來者﹐自言所積惡業至重﹐須焚身以懺。各丐薪數束﹐不旬日﹐得薪數百束﹐積髙二丈許。結紙庵其顚﹐刻日自焚。觀者環繞﹐然村人猶畏之﹐無敢與之下火。相乃口銜炬﹐合掌端坐庵中﹐以炬四然﹐須臾煙焰周合﹐乃至指節燼落﹐凝然不動。

臨安下竺式道者﹐苦行修懺累年﹐置火鏊於像前。晝夜持誦環繞﹐遇困倦卽以指觸鏊而醒之。晚年兩手惟存四指。建懺堂甚雄﹐每架一椽﹐甃一甃﹐輒誦大悲神咒七徧。建炎間﹐虜至﹐積薪其下焚之﹐薪爲之盡而屋不然﹐乃不復焚。

嶽侯死後﹐臨安西溪寨軍將子弟因請紫姑神﹐而嶽侯降之﹐大書其名。眾皆驚愕﹐謂其花押則宛然平日眞迹也。復書一絕云「經略中原二十秋﹐功多過少未全酬。丹心似石今誰訴﹐空有遊魂徧九州。」丞相秦公聞而惡之﹐擒治其徒﹐流竄者數人﹐有死者。﹝左司周濟美說﹞

皇甫坦自云數百歲人﹐言人休咎時驗。嘗館於道院﹐有人訪之﹐值其它出。其人素與相善﹐畱待之。啟其門封﹐惟一榻蕭然﹐索席下得一半臂﹐鮮血淋漓。驚懼而出。俄而坦至﹐相接甚歡。頑謂童子﹕「風冷﹐可於席下取吾著睡衣來。」童子卽取半臂﹐坦對客衣之。衣甚新潔﹐初無血也。喜爲人書字﹐亦多驗者。汪國正遠猷登第已逾壯室﹐以未有子爲憂﹐求字於坦﹐書一湧字﹐已而汪授吳江簿﹐到官而生男﹐乃悟湧字江下男也。有士人赴省試﹐坦書落字與之﹐士人不樂。及揭榜﹐乃第二十三名﹐因視其字﹐艸頭卽二十﹐其傍從水不爲點而作三畫﹐各字右筆止作一點﹐乃名字耳。﹝汪彥遠國正說﹞

李知已任永嘉教官﹐公廨有一樓﹐怪不可居﹐或飛擲瓦礫﹐或聞嘆息嘔吟之聲。家人畏懼﹐莫敢正視﹐惟知已在家則寂然。一日﹐郡庠季試﹐教官例當宿直捨。知已預憂其擾﹐乃置几案筆硯於樓上﹐連紙數幅題其前﹐問怪所從來﹐令書其後以對。已乃篩灰其下﹐扃鐍謹識而出。間二日歸﹐詢其家﹐則怪不復作。啟鑰視灰﹐凝然無迹﹐而案上紙書皆盈幅。自言姓石氏﹐頃隨兄赴永嘉幕官﹐未至郡溺死﹐逮今二十年﹐營魂蕩無所歸﹐偶見此樓空閒﹐故暫寄此﹐非敢爲厲。近媒者爲議城南洪秀才姻﹐方且歸彼﹐不復此畱矣。字體纖弱﹐眞女子筆迹。書辭數百言﹐纚纚有條理。知已亦敬異之。它日偶至城南忠義廟﹐其間神像果有洪秀才﹐蓋義兵拒寇死事者也。﹝永嘉陳韶美說﹞

孫機仲郎中紹遠父元善價居平江﹐嘗有幹過市﹐見鬻籠餅者﹐乃其亡僕。孫自疑白晝見鬼﹐唾之﹐僕遽前拜祈曰「主翁無然﹐將使某賈不售。」孫問﹕「爾已死﹐何乃在此﹖」僕請孫至居人稀僻處﹐曰「壽數未盡﹐藥誤融殂﹐而陰府不見收錄﹐營魂泛然無所之適﹐故爲此以度日。今闤闠中如某者且千數﹐只如宅中廣官人乳媼亦是也。有如不信﹐第今夕勿令復與兒同寢﹐彼將怏怏不自得。俟其熟寐﹐取楊枝炭火醋淬之﹐以灼其體﹐必有異。」孫甚驚﹐歸如其說火之﹐所灼忽有靑煙出衣被間﹐俄而煙絕﹐乳媼已失所在﹐衣被如蟬蛻焉。廣官人者﹐機仲弟紹祖﹐字文仲者也。﹝張判院良臣漢卿說四事﹞

支提長老善秀﹐言其鄕裏有人以田獵畢弋爲業者﹐其妻晝寢﹐忽見牀前地裂﹐深不可測﹐俯視見城郭屋宇。恍惚間﹐身墮其間﹐至殿庭﹐仰望有王者坐其上﹐左右皆牛頭阿旁。主者命以大刀斷其手足﹐剖割心肺縣掛之﹐自踵至頂細銼血肉如泥。乃揉和成團塊﹐業風吹之﹐俄復爲人。方其身被慘毒﹐而其識神在旁﹐見其屠剝痛苦不可名狀。旣醒﹐則身故在榻上﹐移時始能言﹐百體余痛﹐經日乃定。自後或經歲﹐或半載﹐所見輒如

此﹐不勝其苦。一日又然﹐則聞殿上人謂之曰「當往求善秀長老說懺悔可以滅罪。」乃如其言謁秀﹐道其故。秀教之誦破地獄眞言﹐具爲演說懺滌﹐自後乃不復睹前事﹐竟亦善終。

成忠郎傅霖﹐淳熙庚子任臨安監。嘗建請於北關創立新倉﹐攘取民居八十餘家﹐毀撒屋宇﹐老稚流離﹐怨嗟喧沸。初霖夜坐書閣﹐艸定建請利便﹐忽見其姊婿林路分家二亡婢自前行過﹐徑趨宅堂。方驚愕間﹐其妻及女皆寐焉。急呼醒﹐問之﹐云「適見其婢自外來﹐云與小娘子作伐。」詢其女而夢協﹐甚惡之。其女逐病。倉成而地卑濕﹐或言曩數有淹沒之患﹐霖愈益憂恐﹐乃髙爲地版﹐離地二尺﹐所費不貲。又欲大營備水車骨之具﹐官無餘鏹﹐其家素富﹐乃從妻丐五百緡﹐妻拒不與。霖窘迫﹐以刀自裁﹐收之不死﹐醫者以桑皮縫合其創傅藥﹐𨿽愈而頷頸攣不復伸﹐俯首不能仰視﹐神識沮喪﹐遂成心疾﹐請柌祿以歸。

卷二

武翼大夫焦仲居四明﹐性嗜殺﹐日以彈射臂鷹走狗爲樂﹐所殺不可勝紀。營一宅新成﹐遷居之﹐房闥間巨蛇縱橫﹐至相糾結如辮﹐殺之復然。家有三男二女﹐長曰嗣昌﹐業進士﹐忽得心疾﹐朝夕慟哭﹐云憶其亡父母。其妻謂之曰「堂上坐者汝父母也﹐何狂易至此﹗」嗣昌憤然曰「此人乃害吾父母者﹐恨未能殺之以復仇﹐然不可與之同居。」日挽其妻以出﹐不可禁止﹐乃聽其外居。嗣昌競以病惑死。次子﹑季子不數年相繼殂﹐晚年仲復喪妻﹐生計益落﹐孑然一身﹐獨享髙壽﹐而健啖康彊﹐嗜殺如故。豈佛經所謂魔力所持者耶﹖

楊虞仲﹐眉州人﹐丁丑王榜甲科擢第﹐官亦早達。典蜀郡。先是普州樂至縣有臨水精舍﹐主僧夜夢一貴人跨馬而入﹐曰「我山神也﹐今暫還﹐不久當復往歸。」寤而有金堂縣尉令狐習輿病適至﹐信宿而卒。習父撝家居﹐初未聞習病﹐一夕夢習緣檄歸﹐喜甚﹐亟迎門﹐及下馬﹐揖而言曰「習不孝﹐不得終事父母﹐今當爲眉山楊氏子﹐名虞仲﹐後二十三年仍以直言中甲科﹐官職顯於今世矣。」辭訣而去。父驚愕而寤。其日訃至﹐撝痛悼甚。它日物色訪眉山楊氏﹐實以是歲生子﹐及長﹐名虞仲﹐登第之年正習死後二十三年也。提刑何愨作習墓表﹐述其事甚詳。虞仲倅遂寧日﹐令狐氏有訟事﹐自它郡送遂寧﹐慮不得直﹐乃以墓表墨本因虞仲賓達之。虞仲亦隱其事﹐然蜀人多知之者。表弟沈作肅錄其墓表見遺。

忠湣李公若水﹐宣和壬寅尉大名之元城。有村民持書至云「關大王有書。」公甚駭愕﹐視其緘云「書上元城縣尉李尙書﹐漢前將軍關雲長押。」詰民何自得之﹐云「夜夢金甲將軍告某曰﹕『汝來日詣縣﹐由某地逢著鐵冠道士﹐索取關大王書﹐下與李縣尉。』旣覺驚異﹐勉如其言﹐果遇道士得書﹐不敢不持達。」公發書﹐其間皆預言靖康禍變﹐以事涉怪﹐卽火其書﹐遣其人不復問﹐作詩紀之云「金甲將軍傳好夢﹐鐵冠道士寄新書。我與雲長隔異代﹐翻疑此事大荒虛。」公後果貴顯﹐卒蹈圍城之禍。兆朕之萌﹐神告之矣。公始名若水﹐後攺賜今名。其子浚淳記其事刻之石。

紹興府治依山﹐林樾深茂﹐往往有怪。淳熙辛丑﹐有數卒直宿蓬萊閣﹐夏熱﹐各散寢。中夜﹐一卒曰張富者﹐見紅裳女子冉冉逼近﹐直前坐其腹上﹐奮起悴之﹐忽不見﹐但兩手狐毛滿把。

汀﹑漳間有古驛多怪。嘗有士人獨宿西廂﹐乙夜見羣鼠自粱栱間緣壁下地﹐莫知其數﹐固已異之。俄又見數鼠共挈一物﹐若小箱篋然﹐置地﹐發之﹐皆袍幘之屬﹐競取服之﹐儼如唐裝﹐冠屨皆備。旣而遞爲進趨揖遜之狀。士人素有膽气﹐拊牀叱之曰「鼠輩敢爾擾人﹗」殊不驚避。遽起取席下白梃亂擊之﹐倉猝間誤觸燈滅﹐益盡力撾擊﹐俄而寂然。明旦視牀前死鼠滿地。﹝揚州教官陳徳明光宗說﹞

道州孚惠廟﹐靈響甚著。淳熙己亥﹐郴寇大作﹐侵軼州境。郡守趙公郎中汝誼以郡無城池﹐聽民避寇自便﹐而自誓死守。指使樊謹請入賊說以禍福﹐不從則死之﹐卽日見害。賊進至江華﹐距城不一捨。公益憂憤﹐倦而假寐。見二大夫儒衣冠﹐貌甚偉岸﹐來渴﹐且言毋恐。公意其孚惠之神也﹐卽具冠帶往謁。

俄有燕數千自祠所隨公朱轓蜚集黃堂上﹐翔而爲三起而復集﹐喙皆外向如一。漏盡數刻﹐繇所從方陳而去。是夕寇遁。民有被俘逃還者﹐聞賊言道州號令明信﹐能使人不可犯﹐乃捨而去。郡教官章穎記其事刻石。

貳卿周公自彊﹐淳熙辛丑自靜江移鎭丹陽。有第宅在上饒﹐將取道過家。未至﹐前守舍卒正晝聞鉦聲自宅堂出﹐亟啟鑰觀之﹐則聲在後堂大恆中﹐復開櫃尋之﹐則聲在地下﹐久之覺聲寖遠而滅。後數月﹐公捐館。﹝陳宏甫承務說﹞

提轄左帑張朝奉遜﹐四明人。始攺秩知常州晉陵縣﹐任滿挈家東還﹐夜泊宜興驛前。時正暑﹐張有子年二十許﹐獨與之寢於舡之頭倉。是夜月明如晝﹐四鼓後﹐婢輩忽若驚魘﹐嘩言暗中若有人手叢雜捫索之狀﹐又聞舡背亦如拿攫之聲﹐張驚起﹐呼叱﹐久乃定。卽開舡門出立舷邊﹐號召舟子輩﹐蓋疑其盜也。已乃還寢﹐則不見其子﹐呼之不應。明燭索之﹐無所得。詰舡外人﹐初未嘗見其出。舉舟惶駭﹐擾擾以至天曉﹐對岸有泊舟者遙謂舟人曰「我曹夜寢舡背﹐約四鼓時﹐忽見彼舡背長大人十數﹐若有所求索﹐俄有長臂大手十數出水中﹐共捽一人入水矣。」乃使人沒水求之﹐得其屍焉。﹝同年陳子榮宗丞說﹞

泉司幹官陳子永泳﹐每夜用釋氏法誦咒施食﹐仍爇尊勝咒幡數紙。嘗宿鉛山驛舍中﹐夜有婦人立牀前﹐叱之﹐云「無恐﹐我來從官人覓經幡耳。」許之﹐忽不見。明日祝而燒之﹐夜復來拜謝而去。﹝陳宏甫承務說﹞

平江黃埭張虞部家豪於財﹐第宅甚宏壯﹐張爲人質直﹐素不信巫怪之說﹐每有興築﹐不擇時日。嘗作一亭﹐掘地得肉塊混然﹐初無割剝之迹﹐俗謂太歲神。張不爲異﹐命取瓦盆合而送之水中﹐竟就基創﹐且遂名爲太歲亭。又嘗有客至﹐呼取衣冠﹐未有應者﹐俄而所畜犬首頂其帽束帶其背而出。左右駭愕﹐張徐渭犬曰「養汝幾年﹐今日始解人意。」就取服之﹐乃出揖客﹐客退而犬自斃於庭矣。﹝王日章承務說﹞

秀州海鹽縣漁戶楊刺旗﹐嘗寢漁舟﹐夜夢被人擒去﹐刺其面爲旗﹐驚寤而而頰猶痛。俄而天曉﹐亟起就舡舷照之﹐初無迹﹐第見魚蝦擁出水面﹐團結成塊。擲网盡得之﹐中有一物如鼎狀﹐持歸刮洗泥垢﹐則純金也﹐因是致富。秀人至今呼爲楊刺旗家。﹝承信郎楊伯詳說﹞

華亭陳之方爲泉司屬官﹐未赴任間﹐故人有任維揚倅者﹐陳往渴之﹐畱館廳事之側。一夕就寢﹐似夢非夢﹐見一婦人來言曰「我城隍夫人也。今城隍當代去﹐次及公﹐故來相報。」陳還家而卒。﹝潘周翰承務說七事﹞

閩中一士人居華亭﹐有趙通判者居烏程﹐約士人爲館客﹐久未得往﹐士人偶閒步至獄祠﹐見一婦人緩行﹐一僕持一小靑蓋且挈香合背子從其後﹐徧詣殿廡拜而焚香﹐畢事而出。士人隨之行數十步﹐婦人回顧問士人何姓﹐士人告之﹐因復問婦人姓氏﹐則不答﹐笑以所持扇示之﹐上有「書念七」三字﹐士人疑其娼家姓第﹐但怪無書姓者﹐未及詳語﹐婦人遽取僕所持銅絲香合以授士人﹐卽前行去。復隨之一里許﹐入一寺中﹐人迹稠雜﹐忽失婦人所在。後數日﹐趙倅遣僕馬持書來迎﹐正二十七日書也。士人異之。旣至書館﹐每以所得香合愛玩﹐常置幾間。一婢常來書館視童椎輩﹐每諦視香合﹐酷似趙亡妻棺中舊物﹐人言之。倅取驗視信然﹐因問士人所從得。初猶諱之﹐扣之再四﹐乃備言曩日所遇。倅問婦人服飾狀貌﹐乃其亡妻叢塗寺中也﹐悲惋久之﹐卽議舉葬。啟殯硯棺側有小竅﹐僅容指云。

淳熙庚子夏四月﹐湖州烏程嶽祠啟黃籙醮會。西殿鴟吻有蛇蟠繞其上﹐法師葉以十四日夜拜章言於眾﹐曰一二日必有風雷之變。時連日晴明﹐天宇澄廓﹐纖雲不飛﹐眾以其言不驗。至十六日暮夜﹐濃云郁興﹐須臾蔽空﹐迅雷風烈﹐雨雹交下﹐雹大如彈﹐屋瓦爲碎。眾皆凜然﹐移時乃定。靈壇供具幡旗之屬﹐儼然如舊﹐略無漂濡。乙夜云斂月明﹐視鴟吻並與蛇皆失所在。翌日訪郊外﹐初無風雹之驚﹐蓋是時飄擊之勢﹐止數百步間也。

平江士人王大卞家貧。旣卒﹐其友周逸卿爲率平日交遊裒金作設冥佛事以薦悼之。翌日﹐逸卿有故出城﹐囑其家謹扃鑰。初夜外門轟然自開﹐若有人直入﹐連呼「逸卿﹐大卞專來奉謝」﹐家人驚遽出視﹐但門已辟﹐闃無他睹。

平江潘擇可﹐崇寧五年以捨法貢入京。未至﹐夜夢衣褐挽車三十輛﹐其弟端夫衣綠隨其後。至政和三年﹐擇可以上捨釋褐。後三十年﹐端夫始就恩科。乃悟挽車三十者﹐三十載也。

平江人王亨正嗜牛炙﹐忽病瘧半年﹐百藥無效。沈頓中﹐夢黃衣人告云「汝勿食牛則生﹐更食則死。」旣寤﹐誓不復食﹐病亦隨愈。

京師有道人姓鄭﹐持一銅鈴﹐終日搖鳴闤闠間﹐丐錢爲食用﹐余則分惠貧者﹐號爲鄭搖鈴。宣和末忽迆邐南來維揚﹐搖鈴丐錢如故﹐夜則寄宿逆旅。久之﹐謂主人曰「吾將死﹐願以隨身衣物悉置倌中而焚之。」已而果死﹐主人如其言﹐舁棺出城﹐舉者覺漸輕﹐復聞鈴聲如在數十步外。俄而鈴聲漸遠﹐則棺愈輕﹐若無屍。至焚所﹐啟蓋視之﹐惟一竹杖而已。

吳江檀丘村人陳布袋﹐業匠氏﹐其婦家在震澤。淳熙辛丑有故來謁其外姑﹐將至路﹐逢相識金大郎者﹐相揖而過。陳先聞已死月餘矣﹐私怪之﹐欲至妻家謁其信否。入門拜其外姑﹐又拜其妻祖﹐而伏不能起﹐挾掖已不省人。舁臥榻上﹐手足拘孿若被執縛狀﹐閱兩時頃乃醒。始言路逢金事﹐方拜欲起時﹐金忽自外入﹐直控其頸﹐則覺昏憒﹐若有人捽之東去海岸山顚﹐執問曾見金某日爲某事否﹐對以與金初無干涉﹐皆不知之。旁有人持文書展視云「誤矣。」卽執陳投別一山上﹐乃自尋路歸。自臨安由徳淸﹐所過街衢人物不異常時﹐至潯溪距震澤十八里﹐見嶽祠甚雄﹐面正向北﹐門外路平闊七八丈﹐入者紛紛﹐絕無出者﹐凡其所識近亡歿者﹐往往見之。潯溪素無嶽廟﹐心獨怪之。旣入門﹐欄楯皆純鐵﹐有人叱之出曰「汝未當畱。」卽由路東還﹐過市橋後﹐遇金﹐露首﹐有人驅之甚速。陳問何匆猝如此﹐金且行且應曰「被急取案追攝對公事耳。」陳徐至家﹐若過髙阜甚峻﹐有人向後推僕﹐遂醒。﹝沈梭省幹說二事﹞

吳江蠡澤村人朱三﹐有子年十三四﹐傭於應天寺僧子孚房爲行童。淳熙戊戌九月間﹐孚往近市張灣橋黃家作佛事﹐朱童立門外﹐見羣兒拾螺蚌水中﹐往從之。忽見白衣人呼之﹐與偕行﹐至塘岸﹐與坐地上取泥作團﹐彊令吞之﹐復以泥窒其鼻耳﹐則昏不知人。俄覺有人毆其背﹐泥盡脫出﹐開目見金甲人﹐令跨一犬乘之﹐若南去甚駛﹐卽至其家﹐犬躍去而朱童僕臥籬落間。家聞呻吟﹐出視甚驚﹐莫知所從來﹐詰之不能語﹐舁歸久之始醒﹐乃言其事。其家素事眞武甚謹﹐疑其陰護也。

沈蒙老博士初爲太學率履齋生﹐晨起盥頮已﹐盆水尙溫﹐忽變牡丹花狀﹐枝葉扶疏﹐蕊萼相承﹐宛然如畫。次年同捨登科者十餘人。﹝蒙老孫樗說四事﹞

開徳府有士人家貯水瓷甕忽有菌生其腹﹐隱然而出﹐植根甚堅﹐觸之不落﹐數日大如人手﹐光潤燁然﹐眞芝艸也。陶器堅滑﹐非可生物﹐理莫可詰。

隴州汧源縣公宇﹐一夕堂門已扃鎖﹐忽有妓女數人執樂器遊於庭下。令之妻適見之﹐妓女俱前禱曰「妾等久爲土地祠樂妓﹐丐爲誦法華經回向則可藉以往生。」妻以語令﹐翌日乃請僧誦經於廟﹐其夜復見前妓來謝而去。數日﹐又有如前來禱者﹐亦爲誦經﹐如是者三。後令君夜獨燕坐﹐忽有鬼物狀甚獰怪﹐前曰「土地神謝君﹐妓女無幾﹐卽皆令往生﹐吾且乏使﹐當移禍君家。」令叱之﹐遂不見。自後妓女亦無再來禱者﹐令家亦無恙。

滄州有婦人不食﹐惟日飲水數杯﹐年四十五六﹐而面貌悅懌。人問不食之因﹐自言幼年母病臥牀﹐家無父兄﹐日賣果於市﹐得贏錢數十以養母。值歲歉谷貴艱食﹐乃仰天禱曰「今日所獲不足以活二人﹐願天憫之﹐使我飲水不饑﹐庶所得可盡以供母。」遂臨井飲一杯﹐果不饑。自是亦不息食。又數歲而母卒﹐時不食已三十年矣。

執政府候兵任章﹐嘗因小疾﹐忽昏憒不知人。越一日乃醒。自言初見二人著公皂﹐持檄來逮去。如行山野間數十里﹐入大城門﹐至一官府﹐引立庭下。有王者坐殿上問姓名鄕裏﹐叱吏云「誤矣﹗」令引觀地獄數處﹐指示受罪者云「此皆不忠不孝﹑昧心害物者。」已而復引出城﹐若非向來所經。或過市裏通衢﹐見人鬼淆混﹐有相識者﹐與語如不聞也。俄出一崖穴﹐送至其家。入門見身臥榻上﹐追者先畱一人守視其旁﹐迎語送者曰「復還耶﹖吾守之久﹐餒甚﹐已食其心半矣﹐柰何﹖」恍惚間推僕榻上乃蘇。自此疾𨿽愈﹐而常怔忡恐悸﹐或遺亡顚錯﹐若失心狀。久之因出行﹐中途遇一道人瞪目視之曰「汝心乃失其半也。吾爲汝療之。」令市一牛心﹐至則道人割取其半﹐咒祝已﹐令食之。章頓覺心地安泰﹐不復驚怯。問道人姓氏﹐怒曰「吾牛心道人也﹐何問爲﹖」不受謝而去。章追逐至稠人間﹐遂失所在。﹝右史趙舍人說﹞

鎭江士人﹝亡其姓名﹞妻悍妒﹐買妾不能容﹐每加淩虐。妾不能堪﹐屢欲投繯﹐士人憂之。有幹之金陵﹐丁寧懇諭其妻而行。去家才兩日﹐忽中夜聞枕前切切之聲﹐不見其形﹐自言卽其妾﹐引決死矣﹐懇求爲誦經追修。士人大憂恐﹐亟遣僕歸爲其區處。曁僕還﹐得家信﹐則妾故無恙。鬼復夜至﹐士人詰其妄﹐欲奏章治之。鬼哀祈﹕「實非妾﹐因公憂慮之切故假此以覬薦拔﹐自此不敢復出﹐幸勿見治。但今業已至此﹐不能獨回﹐須且相隨以俟公歸。」許之。自此悄然。士人幹畢將還﹐約親故十人同遊鐘山。士人先至﹐憩僧房以俟。忽復聞鬼語﹐士人方怒叱之﹐乃云「非敢爲厲﹐有少事奉報﹐其九客皆已至山下﹐其間第幾人乘騾﹐第幾人騎白馬﹐此二人它日貴人也。」問何以知之﹐曰「二人所遇鬼物皆避道﹐余則不然。」二人者﹐葉審言樞密其一也﹐時方爲小官云。

紹興甲寅七月十四日﹐吳縣光福雅宜山一村夫﹐以事私恨其母﹐遂萌梟獍之心﹐懷刃挈榼﹐與母同之近村看親。中路﹐請母藉艸飲﹐意欲乘醉行逆。時天晴霽﹐俄有黑雲驟起﹐大震一聲﹐擊其子殞道旁。母初不知﹐而怪其衣中懷刃﹐有知其謀者﹐始以告焉。又長洲縣北原村農夫謝三二不敬其母﹐動有悖言。乾道庚寅夏五月﹐雨霽﹐欲放田水﹐詈母而出﹐才至田所﹐大雷震死。﹝範公懋徳老承務說九事﹞

紹興五年六月大雷電﹐無錫蘇村一民家所用斗秤盡掛於門外大樹之抄﹐行人皆見之。蓋其家每輕重其手也。

紹興三年癸丑八月五日﹐平江長洲縣地震﹐自西北方來﹐樹林皆搖動。父老云﹕元祐九年九月二十一日已嘗如此。又紹興十三年癸亥三月十五日淸明﹐大雪盈尺。

熙寧間有人授泗州旴眙令﹐自陳乞攺名雍觀。時王荊公當國﹐怪其名無義理﹐因問攺名之故﹐對云「夢中神告如此﹐固亦自不曉其義。」後其人之官﹐一日自城還邑﹐從吏卒行﹐過浮橋﹐忽大風驟起﹐鼓其衣裾盡沒準水。已而從者拯救皆免﹐獨不得令。事聞朝廷﹐荊公曰「向見此人無故攺名﹐且疑雍觀二字或有出處。因閱山海經﹐方知其爲水官之名﹐固慮其有水厄﹐今果然。」其後縣僚或夢雍觀騶從甚盛﹐往來淮岸﹐疑其死爲水官也。

常熟縣東北百餘里﹐地名塗松﹐有姓陸人業屠。隆興初縶一牛﹐始下刃﹐牛極力索絕﹐負刃而逃。陸追之數里相及﹐牛反顧﹐以角觸陸腹﹐穿腸潰而死。

錢仲耕郎中佃任江西漕按部﹐晚宿村落﹐夢靑衣數百哀鳴乞命。明日適見鬻田雞者﹐感夢買放﹐傾籠出之﹐其數與夢無差。

常熟縣湖南村富人王翊烹一鵝﹐已去毛入釜﹐鵝忽鳴。家人走報詡﹐不之異﹐熟而食之。後數日疽發於背﹐病甚﹐顧家人云「前有二吏追我﹐且與茶﹐令先去。」越二日﹐又云「官逮我急﹐勢須一往。」問追者限在何日﹐復自應曰「明日。」翌旦果殂。

卷三

淳熙庚子辛丑歲﹐平江比年大旱。常熟縣虞山北葛市村有農夫姓過﹐種田六十畝﹐歲常丰熟。過覬例免秋賦﹐亦僞以旱傷聞﹐官果得免輸﹐自以得計。明年壬寅夏﹐飛蝗驟至﹐首集過田﹐禾穟皆盡﹐而鄰比接壤之田﹐蝗過不食。又有二農家﹐不得其姓﹐畝畝東西相接。東家淳朴守分﹐西則狡檜暴狠﹐淳朴之家常苦之。是年蝗至﹐盡集西家之田﹐而不入東界。西農怪之﹐夜以布囊貯蝗移置東田﹐有報東家農﹐弗之較﹐但祝云﹕『果有神明﹐蝗當自去。』明日蝗復飛集西家﹐東田無傷焉。

常州一村媼老而盲﹐家惟一子一婦。婦一日方炊未熟﹐而其子呼之田所。婦囑姑爲畢其炊﹐媼盲無所睹﹐飯成捫器貯之﹐誤得溺器。婦歸不敢言﹐先取其當中潔者食姑﹐次以饋夫﹐其親器具惡者乃以自食。良久天忽晝瞑﹐覿面不相睹﹐其婦暗中若爲人攝去。俄頃開明﹐身乃在近捨林中﹐懷掖間得小布囊﹐貯米三四升﹐適足給朝晡。明旦視囊﹐米復如故﹐寶之至今。予始聞此事﹐竊謂晝瞑得米﹐或孝感所致﹐如郭巨得金之類。至謂囊米旦旦常盈﹐則頗近迂誕。然範徳老爲人誠愨﹐必不妄傳﹐而村婦一節如此﹐亦可尙也﹐故錄以爲勸云。

常倅陳森按視北使﹐宿頓至屬縣無錫﹐暴得疾。其子充棄兄弟自城拿舟迎候﹐解維已昏暮﹐時夜暗﹐舟中明燭﹐充憂懣不能寐。舟有偕行者炙肉飲酒﹐三鼓後忽有物狀如獼猴﹐自水中躍登﹐船艫偏重且沒。舟人惶遽叱之﹐其物索肉﹐亟擲與之﹐乃沒。﹝魏掞上告說三事﹞

宜興陳宰冕﹐有幹過宿富陽客邸中。夜燈暗且滅﹐見壁間有人影﹐舉動若傀儡狀。陳驚懼﹐擲枕抵壁。邸主問知其故﹐推門爲明其燈乃已。明日詢之﹐乃一弄傀儡人客死其室方數日也。

鹽官馬大夫中行﹐妻悍妒﹐一婢免乳﹐卽沈其子﹐雜糠谷爲粥﹐乘熱以食﹐婢竟以血癖而殂﹐乃取死子同坎瘞之。後數年妻爲厲所憑﹐自言坐血池中﹐受無量苦﹐上訴於天﹐今當偕詣陰府。其家禱之﹐且許以誦經飯僧﹐皆不從﹐且云「主母今亦數盡﹐故我得相近。」又云馬在世僅有三年之壽。妻竟死。傳此事時馬尙存。

盛大監勛﹐紹興初知襄陽﹐單騎之官。府治有一樓﹐爲公退燕息之所。勛常獨居樓上﹐屏左右﹐命一老兵守其下。臥榻之前置大浴斛﹐取漢江水滿注其中﹐日易新水。老兵久而疑之﹐乘勛晝寢﹐登梯隙壁竊視﹐乃見一大鯉魚﹐金鱗頳鬣游泳斛中﹐如覺有窺者﹐注目壁隙﹐凝然久之。老兵驚懼趨下。自是徹去斛﹐不復取水。﹝嶽州張佐才承務說。﹞

米元章知無爲軍﹐喜神怪﹐每雨暘致禱﹐則設宴席於城隍祠﹐東向坐神像之側﹐舉酒若相獻酬﹐往往獲應。每得時新茶果之屬﹐輒分以饋神﹐令典客聲喏傳言以致之。間有得緡錢於香案之側﹐若神以勞送者。嘗晨興呼譙門鼓吏﹐問夜來三更不聞鼓聲﹐吏惶恐﹐言中夜有巨白蛇纏繞其鼓﹐故不敢近。米頷之﹐叱吏去﹐不復問。故郡人皆疑其蟒精﹐至今父老猶傳道之。

劉知常﹐襄陽人。其兄爲襄陽縣之胥魁。知常始生﹐皓首赭面﹐裏俗謂之社公兒。年十四五﹐隨閭裏出遊萬山。俄獨行迷路﹐望遠峯之顚有光景﹐趨卽之﹐見一道士﹐坐磐石上﹐訴以迷路之狀﹐且告之饑。道士袖出一物餌之﹐頓覺果然。道士指以歸路﹐且約明日復會此。知常旣歸﹐一宿而皓首變黑﹐面皙如玉。如期而往﹐道士已在﹐遂授金丹之訣﹐且告之曰﹕『吾桐柏眞人。若歸﹐他日苟欲見我﹐一念及我卽至。』遂辭歸。自是脫然有遺去塵世之志﹐以母老﹐不能違侍側﹐乃於所居之旁辟艸廬以居。時人謂之艸庵居士﹐而眞人常降其室。崇觀間﹐徽宗聞其名﹐詔蕊珠殿侍宸往襄陽尋訪﹐知常與偕至京師。見於內殿﹐驗其方術﹐知常取鹽數斛在地上﹐疏爲畦畛﹐每畦相去數寸爲一竅﹐取藥置竅中﹐有頃悉成金蓮子。又取故敗鐵器錢鎛之類以藥點化﹐皆成黃金。上神其術﹐賜以金冠象簡﹑緋袍皂襈﹐號丹華處士﹐眎朝散大夫﹐以其所作黃金爲金寶輪﹐頒藏天下神霄宮。知常又自作金合數百貯所煉丹﹐分遺公卿。太師蔡元長京學贈之詩﹐有「萬鎰黃金手化鐵﹐五色彩雲神授丹」之句﹐蓋記其實也。﹝無爲胡知縣說﹞

和州兵火前﹐嘗新建兵官廨捨﹐旣成﹐兵官者挈妻孥入居之。翌日日晏而門不啟﹐兵級輩怪之﹐呼門不應﹐乃毀壁以入﹐而室之戶扃﹐復毀而入﹐乃見布席於地﹐杯盤肴核狼藉其上﹐而兵官與其妻孥數人﹐皆踣其旁死矣。眾甚駭懼﹐卽以聞府﹐乃掘其處﹐深數尺﹐得二長石﹐發其下﹐各有二骸。疑其滯魄之爲怪也。

無爲軍城內有秀溪者﹐初名錦繡溪。始未有城﹐溪水與外通﹐中有珠蚌﹐入水者足或履之﹐其大如席﹐旋卽失之﹐蓋亦靈異。或夜傍水際﹐啟殼吐其光﹐明皎如月﹐照地數丈。秀之名﹐蓋取川媚之義也。其後築城﹐絕不通外﹐珠遂不知所在。

泉州政陳洪進所據也。州之便廳﹐至今郡守不敢登。廳階常有劍影﹐極分明﹐障之不能掩﹐削之不能去﹐郡人神而畏之。屋今敝甚﹐而不敢葺。近城法石寺﹐洪進墓在焉。旁有小冢﹐則其女之殯也。女年及笄﹐未嫁而死﹐時或形見﹐遇者輒死。有連江尉龔遂良遊寺中﹐夜見之翌日與人言「吾體中大覺不佳﹐且囑後事。」肩輿亟送至家而殂。又士人王宗衡因至寺中﹐偶便旋於墓側﹐卽得心疾﹐狂易不知人﹐逾年乃愈。﹝李顧言朝奉說二事﹞

治平丁未歲﹐漳州地震﹐裂長數十丈﹐闊丈餘﹐有狗自中走出﹐視其底皆林木﹐枝葉蔚然。

泉州永春縣毗湖村民蘇二十一郎爲行商﹐死於外﹐同輩以燼骨還其家。蘇之神隨至﹐語言如嬰兒﹐或見其形﹐亦能預言人休咎。有親舊往視者﹐蘇輒令其妻具飲饌待之﹐酒肴皆不索自至。其神每來﹐率以黎明時﹐先遠聞空中擊鉦聲漸近﹐旣至﹐如風雨然﹐自檐楹間而入。村人敬而畏之﹐相與立廟祀焉﹐至今猶存。﹝黃童朝散說﹞

翟公遜大參汝文鎭會稽﹐歲嘗大旱﹐於便坐供張﹐命典謁者迎釋迦佛及龍王像﹐與府丞同席﹐而自坐西向﹐盛具﹐乞雨於二像。明日﹐大雨霶霈。臨街有樓﹐怪不可居﹐民因作神像於樓上﹐事之甚謹﹐莫敢正視。公遜過之﹐有瓦礫自樓飛擲﹐正中帽檐。公遜大怒﹐駐車召戎官撤去神像﹐毀其樓爲酒肆。一日出遊﹐聞路旁民捨聚哭﹐問之﹐曰「家有婦爲鬼所憑﹐召僧道作法治之﹐莫能已。」公遜曰「審如是﹐胡不投牒訟於府﹖」民勉從之﹐明日狀其事訴焉。公遜大書曰「送城隍廟依法施行。」令民賫詣廟﹐以楮鏹焚之﹐且囑曰「三日鬼不去可來告。」至次日中夜﹐民家覺大旋風繞捨﹐屋瓦皆飛﹐病婦忽自牀起﹐顚倒踉蹌投門而出。家人追及門外﹐共執持之﹐移時乃蘇﹐云「初見有人持牒來﹐云城隍追汝﹐遂隨之出。皆不省其他也。」自此遂愈。公遜罷鎭歸﹐渡錢塘。潮未當應。公遜禱而請之﹐須臾潮至。其異事皆此類。而性資詼詭﹐居於常州﹐建大第﹐市瓦數十萬。公遜取視之﹐嫌有布紋﹐曰「吾方奉親居此﹐豈可置布紋於頭上耶﹖」以巨梃一時擊碎。陶者請曰「卽不用布﹐無以藉坯。」公遜命取羅數十匹給之。﹝鄭咸平老奉議說﹞

光州定城主簿富某﹐秩滿摯家還鄕﹐道經合肥﹐與其帥有舊﹐畱連數日﹐館於佛寺。一夕旣寢﹐聞箱篋中切切有聲﹐疑其鼠也﹐明旦發視﹐中有金釵數隻﹐皆寸截之﹐別篋貯羅縠甚多﹐皆細剪如簟紋。富大驚異﹐出對寺僧說之。僧曰「是何愚鬼﹐此寺素未有怪也。」言訖﹐僧所取三衣皆已剪如綾縠矣。明日謁帥﹐作於客次﹐復舉其事﹐且云「所將匹帛悉壞﹐惟衣服幸全爾。」低視其衣﹐已剪如前。富大懼﹐亟辭而去。後亦無它。﹝無爲進士李記言說﹞

明州育王塔靈感甚多。魏丞相南夫母秦國太夫人祥除﹐飯僧寺中。丞相夫人慶國姜氏然香於臂﹐有髙麗僧適在其間﹐咨嗟贊異。俄丞相之猶子鯉門指塔級間有佛現﹐丞相隨所指視之﹐良信。眾皆爭睹﹐悉見佛像而各不同﹐或見金像﹑鐵像﹐或肉色相﹐或見半身﹐或惟見頭髻﹐或惟見面﹐觀者駭異。丞相乃於諸像中詢眾目所同見多者﹐命工圖之。

程迥者﹐伊川之後。紹興八年來居臨安之後洋街。門臨通衢﹐垂簾爲蔽。一日﹐有物如燕﹐瞥然自外飛入﹐徑著於堂壁。家人就視﹐乃一美婦﹐僅長五六寸﹐而形體皆具﹐容服甚麗﹐見人殊不驚﹐小聲歷歷可辧。自言「我玉眞娘子也。偶至此﹐非爲禍祟﹐苟能事我﹐亦甚善。」其家乃就壁爲小龕﹐香火奉之﹐頗能預言﹐休咎皆驗。好事者爭往求觀﹐入輸百錢乃爲啟龕﹐至者絡繹﹐小阜程氏矣。如是期年﹐忽復飛去﹐不知所在。

士人李璋妻徐氏﹐美艷而性靜默﹐居常外戶不窺﹐惟暮夜獨行後圃。璋初不以爲異﹐但每自後歸﹐則口吻間若咀嚼物。他日密隨覘之﹐則徐氏入一竹叢間﹐俯而捫地若有所索﹐歸仍咀嚼。夜於枕邊摸得一白石子﹐但視皆有齒痕若嚙殘然。已而視其箱中齒痕之石甚多﹐始怪而詰之﹐終隱不言。始徐氏甚妒﹐自齒石之後﹐遂不復妒﹐更爲寬容﹐璋寢婢子別榻﹐皆縱不問。如是累年﹐乃病卒。

四明人鄭邦傑以泛海貿遷爲業﹐往來髙麗﹑日本。一夕舟行聞鐃鼓聲自遠而至﹐旣而漸近﹐則見一舟甚長﹐旌旗閃爍﹐兩舷坐數十百人﹐嘯呼鼓棹﹐疾進漸近﹐若畏人﹐舟徑沒水半里所復出﹐鼓棹如前。舟師云此謂鬼劃舡﹐蓋前後溺死者所爲﹐見之者不利。邦傑乃還。

張觷初爲福州安南縣丞郡﹐有指使張悅﹐以州檄到縣﹐頗傲慢不遜﹐觷心銜之。後知福州﹐而悅爲本路巡轄馬遞﹐至州上謁﹐觷踞坐廳事﹐引悅廷參。悅甚不堪﹐誦語紛壇﹐觷命廷卒加捶。時韓王世忠駐建州﹐觷卽械送之﹐申牒訴言悅常私悅田路分之女﹐彊逼與亂。韓王大怒﹐斬悅於軍門。觷後知袁州﹐日坐書室﹐忽如中惡﹐僕地不醒人。左右扶掖進湯藥以少蘇﹐乃亟命取朝服來。家人問之﹐答曰「適見張巡轄來﹐便相捽拽﹐今須與同往辧理。」言訖而卒。﹝從義郎呂仲權說二事﹞

紹興初﹐福建寇亂﹐賊魁曰張義﹑張萬全﹑葉百三﹐凶焰頗盛。提刑李稷臣諭降之。二張譖葉於稷臣﹐且言初無降意﹐將復爲變。稷臣信之﹐乃植大柱於通衢﹐取葉以鐵索鎖縛於柱﹐熾炭圍繞﹐醯和五辛飲之﹐備極楚毒﹐稷臣躬臨視之﹐葉大呼曰「我已就降﹐何罪至此﹖」體皆焦爛乃死。自是稷臣每獨坐﹐時見葉在側﹐大惡之。後三年﹐稷臣徧體生瘡痕﹐狀如火灼﹐痛不可忍﹐竟卒。

王聖圖﹐元城先生之外舅也。未第前﹐嘗夢被命除給事。以有箋榜來議姻者﹐視其家世﹐惟題四字曰靈澤夫人。明年登上第﹐晚年得知潞州﹐吏白典祠當謁者﹐而靈澤夫人在其數。聖圖恍然﹐甚驚異之。期年﹐以給事召。聖圖私念前夢﹐忽忽不樂﹐不復理裝爲行計。一日﹐過靈澤廟闕門﹐狀甚惶遽﹐人問其故﹐曰﹔「此夜連夢。」遂卒。

元城先生幼子景道。元城在貶所﹐嘗晝寢﹐夢一道士來謁﹐頃之得家書﹐報其內子生男﹐而誕辰卽夢道士日也。先生異之。俄還自貶所﹐視所生男﹐狀貌宛然夢中所見也﹐故名之曰景道﹐鐘愛之異於它子。曁元城再貶嶺外﹐景道生九年矣﹐忽得疾﹐卒於家。元城聞之﹐悲悼不能自勝﹐南海道士有異術﹐元城命醮以致其魂﹐景道果見形於位﹐謂元城曰「我昔爲道士﹐公爲淄靑節度﹐因射誤中吾臂﹐出血四合而死。今以撫育之恩﹐猶當償其半。」元城於是爲刺臂血書般若心經以薦之。

汴河岸有賣粥嫗﹐日以所得錢置缿筒中﹐暮則數而緡之。間得楮鏹二﹐驚疑其鬼也﹐自是每日如之。乃密自物色買粥者﹐有一婦人靑衫素襹襠﹐日以二錢市粥﹐風雨不渝。乃別貯其錢﹐乃暮視之﹐宛然楮鏹也。密隨所往﹐則北去一里所﹐闃無人境﹐婦人輒四顧﹐入叢薄間而滅。如是者一年。忽婦人來謂嫗曰「我久寄寓比鄰﹐今良人見迎﹐將別嫗去矣。」嫗問其故﹐曰「吾固欲言﹐有以屬嫗。我李大夫妾也﹐舟行赴官﹐至此死

於蓐間﹐蒿葬而去。我旣掩壙﹐而子隨生﹐我死無乳﹐故日市粥以活之﹐今已期歲。李今來發叢﹐若聞兒啼﹐必驚怪恐﹐遂不舉此子。乞嫗爲道其故﹐俾取兒善視之。」以金釵爲贈而別。俄有大舟抵岸﹐問之﹐則李大夫也。徑往發叢﹐嫗因隨之﹐舉柩而兒果啼。李大夫駭懼﹐因爲言且取釵示之。李諦視﹐信亡妾之物﹐乃發棺取兒養之。﹝李知縣明仲說﹞

王陔字希武﹐參政綯之子﹐有第宅在平江之昆山。陔居家艱﹐獨處於廳事之側﹐其家婢妾頗眾﹐夜則扃鎖堂門而寢。一夕﹐有老乳婢夢中若驚魔﹐其聲初甚微﹐叫呼不醒者久之。婢輩驚起﹐就榻視之﹐則無見矣。舉家驚駭﹐明燭四索﹐無所得﹐乃開扃徧索於外﹐得之西圃池亭之側﹐坐以胡牀﹐而耳目鼻口悉爲泥塞﹐急扶掖洗剔去之﹐則已昏然不知人類。舁歸灌沃湯藥﹐移時竟死。其宅墻垣四周而中門扃鎖﹐則不通內外﹐不知何從而出也。時傳其地基故漏澤園也。

宣政間河決﹐湍流橫潰﹐不復可塞。有河淸卒牢吉﹐往來壞堰之旁﹐相視塞河之策。忽聞有呼其姓名者﹐至於三四﹐親比近闃無人﹐尋呼聲出葭葦間﹐迫視乃一大蝦蟆﹐蹲髙如人。異而拜之﹐蟆問﹕「爾數往來何爲者﹖」對以河決不可塞之狀。蟆卽吐一物﹐舉蹯承之﹐狀如生離支。以與吉曰「吞此可沒水七日﹐卽能窮堰決之源。或有所睹﹐切勿驚也。」且授以沈置茭楗之法﹐云「堰成須廟以鎭之。」吉拜謝﹐忽失蟆所在。自此遂善沒水﹐深行河底﹐見決處下有龍方熟寐。出如蟆所教﹐河決迄﹐塞而建廟焉。﹝李知縣昭明仲說﹞

許式字叔矜﹐赴調京師﹐歸行由汴﹐岸舟有呼許侍郎者﹐直詣式舟。式曰「誤矣﹐某小官也。」其人笑曰「君卽是矣。某與君有先契﹐聞君將歸﹐故欲一見。」因探懷出物一襲曰「以此贈行﹐異日得十四歲女子乳﹐卽可餌也。」許大訝且奇之﹐徐發襲﹐得白石數塊﹐堅瑩可愛﹐因緘藏之。是後凡歷數任﹐得倅博州。一日行縣還﹐太守謂曰「近一事異甚﹐民家一小女不夫而孕﹐父母弗能堪﹐今在禁矣﹐而情未得也。」許曰「其年幾何﹖」曰「十四歲矣。」許急記曩事﹐特詰問之。女子涕泣曰「實無它﹐但一日嘗浣衣溪旁﹐南岸忽有人呼某小字者﹐誤應之﹐乃一道者﹐熟視都無一語﹐徑去。方應聲間﹐忽若有感﹐自爾成孕﹐初不知其所自也。」許因訪道者容狀衣服﹐卽汴岸所見者也。大神其事﹐令人謹養視女子﹐及產子取乳﹐以磨所藏之石﹐應手如膏﹐因卽餌之﹐經月餌盡﹐乳卽止而子死。召其父母﹐告以實而釋之。其後果登禁從﹐享年八十﹐容色童潤﹐如少壯時云。﹝鄕人蔡津退若說﹞

卷四

姚大夫安禮嘗暮宿驛舍﹐僕輩各已休寢。時夏夜盛熱不得寐﹐獨起散步屏後﹐聞庭下簌簌有聲﹐隙屏窺之﹐正見一叟皤然﹐素衣頂冠﹐長才尺許﹐策杖緩行﹐仰自視月﹐以手加額。姚初意其神物﹐屏息不敢驚。俄一蜣螂飛過其前﹐叟卽舉仗一擊墮地﹐俯拾裂食之。姚乃拔劍逐之﹐轉過廳側廊廡後﹐走入郁棲而滅。插劍識之﹐明旦命僕發視﹐得一白蝟甚大﹐旁有故鐵托火箸各一﹐蓋其冠杖也﹐乃殺之。驛舍舊多怪﹐自此遂絕。﹝陳襄仲謨說二事﹞

張無盡之子龍圖公﹐家於義興郭外。有故遣僕入邑﹐舟行數里﹐日將沒﹐見一婦人行岸上﹐手挈油罌﹐迎舟而過。僕熟視﹐卽家故婢招喜也﹐名呼之不應﹐去愈疾﹐停舟追及之﹐方悟其已死。因問﹕「爾今安在﹖」婦人遠指岸側一古木曰「吾居是間。」復問﹕「須油安用﹖」曰「吾徧體創裂﹐借此膏潤﹐則痛少差耳。」且謂僕﹕「郭門外精舍老僧﹐戒行嚴潔﹐惟日誦金光明經﹐爲吾求誦十部﹐以資冥福﹐當卽往生。」僕如其言訪僧誦經﹐還過其處﹐擊木呼之﹐俄有白衣叟出木穴中﹐曰「招喜得經﹐已受生矣。煩再爲吾誦十部。」僕方問其何人﹐忽不復見。他日復訪僧誦經﹐但以木中老人回向云。

宋左藏睍嘗言﹕家故漳州﹐有第宅園圃。墻角有古冢﹐因治地﹐發之得一石志﹐題曰郡守李公之墓。壘石爲藏﹐棺中朽骨一具﹐無它物﹐而棺之側﹐斫石爲乳婢抱哺一嬰兒。不知其何爲也。

士人李武錫嘗得疾﹐惟脊骨間痛不可忍﹐百藥攻治不效﹐若此數十年。後因攺葬其父﹐易棺遷其骸﹐脊骨節間有大白虫﹐乃撥去之﹐自此脊痛頓愈。﹝吳大任承務說﹞

宗室趙伯琯居明州小溪﹐遊俠尙气﹐建第宅甚雄。嘗暮行溪濱﹐見有物自其宅門出﹐乃一燻籠﹐自行蹣跚勃窣﹐徐過其前。驚顧之間﹐乃疾行入水而沒。俄而伯琯死。﹝張漢卿省幹說﹞

常州華嚴寺僧道良﹐爲知庫數年﹐多所幹沒。忽臥病危惙﹐長老道素夜夢良來云「且往近住養疾去。」逮曉則報良已卒。俄近莊報牛夜產犢而病一目﹐良素眇﹐皆驚訝。他日道素按視近莊﹐取犢視之﹐見素淚下。素謂曰「汝知庫耶﹖業報如此﹐當隨吾還寺﹐曳磑作面供眾﹐以償宿負。」犢卽隨肩輿以行﹐不待驅逐。旣至寺﹐日作面兩石。有常課主者竊增其數﹐犢至常課卽止﹐驅之竟不行。或呼知庫良公撫勞之﹐則淚下。有僮

行斥良名罵之曰「盜常住賊」﹐則怒目奔觸﹐人力不能制。素令日以僧食﹐啖之酸豏﹐至頓食五十枚。僧從簡言親見其事。

紹興辛未歲四明有巨商泛海行﹐十餘日﹐抵一山下。連日風濤﹐不能前。商登岸閒步﹐絕無居人﹐一徑極髙峻。乃攀躡而登﹐至絕頂有梵宮焉。彩碧輪奐﹐金書榜額﹐字不可識。商人遊其間﹐闃然無人﹐惟丈室一僧獨坐禪榻﹐商前作禮﹐僧起接坐。商曰「舟久阻風﹐欲飯僧五百﹐以祈福佑。」僧曰「諾。」期以明日。商乃還舟﹐如期造焉﹐僧堂之履已滿矣﹐蓋不知其所從來也。齋畢﹐僧引入小軒﹐焚香瀹茗﹐視窗外竹數个﹐榦葉如丹。商堅求一二竿﹐曰「欲持歸中國﹐爲偉異之觀。」僧自起斬一根與之。商持還﹐卽得便風﹐就舟口裁其竹爲杖﹐每以刀鍥削﹐輒隨刃有光﹐益異之。前至一國﹐偶攜其杖登岸﹐有老叟見之驚曰「君何自得之﹖請易簞珠。」商貪其賂而與焉。叟曰「君親至普陀落伽山﹐此觀音坐後旃檀林紫竹也。」商始驚悔﹐歸舟中﹐取削葉余札寶藏之。有久病醫藥無效者﹐取札煎湯飲之輒愈。﹝陳仲謨知錄說﹞

程泳之沂爲平江昆山宰﹐秩滿﹐其弟鉅爲府監倉﹐乃攜其家就居焉。一日﹐泳之方與妻對食﹐忽有髑髏自空墮几案間﹐舉家駭愕。泳之爲祭文而埋之。不數日﹐泳之妻病﹐日浸加劇﹐一夕爲鬼所憑﹐下語云「我李貫也。爾先爲吾妻﹐酷妒特甚﹐三婢懷妊﹐皆手殺之。今使吾無後﹐職汝之由。吾旣死﹐資財且多﹐曾不爲吾廣作佛事﹐以伸薦悼﹐乃盡奄有爲再嫁資。吾已訟於陰府﹐不汝置也。」妻遂冥然。有道士善治鬼﹐使視之﹐道士取幅紙密咒展示童子﹐童子怖曰「正見一庭下有人﹐袍笏而立﹐旁有三婦人﹐皆被髮流血﹐庭中捽一婦人鞭之甚楚。」程視之果然﹐遭鞭者乃其妻也。道士曰「此已爲陰府所逮﹐疾不可爲也。」程懇祈徒欲其少蘇而訣﹐道士復作法書篆文焚之﹐童子復視﹐則曰「鞭者巳停捶矣。」程亟入視其妻﹐果漸蘇醒﹐能言﹐問之﹐乃言前嫁爲李貫妻﹐實嘗殺婢﹐故爲所訴。乃囑程集篋中某物﹐皆貫故物也﹐可貨以飯僧。巳而竟卒。﹝陳監倉鉅說。﹞

有士人寓迹三衢佛寺﹐忽有女子夜入其室﹐詢其所從來﹐輒云所居在近。詰其姓氏卽不答﹐且云「相慕而來﹐何乃見疑﹖」士人惑之。自此比夜而至﹐第詰之終不言。居月餘﹐士人復詰之﹐女子乃曰「方將自陳﹐君宜勿訝。我實非人﹐然亦非鬼也。乃數政前郡倅馬公之第幾女﹐小字絢娘﹐死於公廨﹐叢塗於此﹐卽君所居之鄰空室是也。然將還生﹐得接燕寢之久﹐今體已蘇矣。君可具斤鍤﹐夜密發棺﹐我自於中相助。然棺旣開﹐則不復能施力矣。當懵然如熟寐﹐君但逼耳連呼我小字及行第﹐當微開目﹐卽擁致臥榻﹐飲之醇酒﹐放令安寢﹐旣寤卽復生矣。君能相從﹐再生之日﹐君之賜也﹐誓終身奉箕帚。」士人如其言﹐果再生﹐且曰「此不可居矣。」脫金握臂﹐俾士人辦裝﹐與俱遁去﹐轉徙湖湘間﹐數年生二子。其後馬倅來衢遷葬此女﹐視殯有損﹐棺空無物﹐大驚聞官﹐盡逮寺僧鞫之﹐莫知所以。馬亦疑若爲盜發取金帛﹐則不應失其屍。有一僧默念數歲前士人鄰居﹐久之不告而去。物色訪之﹐得之湖湘間。士人先孑然﹐復疑其有妻子﹐問其所娶﹐則云馬氏女也。因逮士人問得妻之由。女曰「可並以我書寄父﹐業已委身從人﹐惟父母勿念。」父得書﹐眞其亡女筆札﹐遣老僕往視﹐女出與語﹐問家人良苦﹐無一遺誤。士人略述本末﹐而隱其發棺一事。馬亦惡其涉怪﹐不復終詰﹐亦忌見其女﹐第遣人問勞之而已。﹝盧縣丞連徳廣說二事﹞

待制盧知原﹐知某州日﹐有軍卒妻生子﹐未周歲而死。旣殯葬﹐輒夜歸乳其子﹐卒與語﹐則不應。復謂之曰「死生異路﹐生兒飲亡者乳﹐恐不相益。」亦不應。如是比夜而至﹐卒懼且疑﹐曰「是未必果亡妻﹐或鬼物所爲﹐不去必害此兒。」乃密置刃席下﹐是夜復至﹐舉刃逆之﹐應手而滅。明旦卒臥未起﹐有扣門者﹐出應﹐乃捕吏﹐卽執之曰「爾殺人。」視血蹤自藏尋之﹐直至妻墓﹐有屍伏於冢上﹐其腰被刃﹐流血而踣。卒辭實不殺人﹐視屍狀貌衣服﹐宛然亡妻也。因自述其事﹐鄰里爲證妻實病死﹐葬且多日。乃發冢驗之﹐棺空無物。待制之子連親爲予言﹐且云「此獄適當盧公罷州之際﹐竟不知後政何以決之﹖」

蘇州昆山慧聚寺僧如遠﹐善醫﹐多受謝遺致富﹐而不守戒律。一日遇寒食節﹐邑人陳監倉襄作裹蒸百枚﹐分半饋之﹐遠發器食解包﹐盡成泥塊。俄而遠卒。﹝陳仲謨說﹞

蜀道多山鬼﹐有小吏遠迓憲車﹐同徒數人﹐日將暮﹐見道旁一婦人﹐攜汲器立溪側。小吏就丐飲﹐且挑狎之。婦人初無難色﹐談笑而道之。吏引手捫其胸臆間﹐皆靑毛﹐長數寸﹐冷如冰。吏驚呼而走﹐婦人大笑﹐挈汲器徐步而去。﹝李仲明云司馬端行說﹞

辛未趙榜有進士魯瑮﹐省試納捲畢﹐將出門﹐偶思省題詩誤押旁韻﹐倉皇反走﹐五幕求之。時卷軸混淆山積﹐人語喧哄﹐決謂不可檢尋﹐嘆恨憂沮。適一老吏問其故﹐曰「吾能爲公取之。」瑮賂鏹二十千﹐吏卽入幕於亂卷中﹐一探得之﹐以授瑮﹐乃塗竄其誤。吏囑曰「謝鏹幸爲送吳山坊某人家﹐卽我家也。」瑮喜謝而去。越三日﹐往訪其家﹐則云某人者﹐故太常吏人﹐死已旬日矣。詢其狀貌﹐正貢院所見者也。瑮驚唶﹐因語其故﹐且感其徳﹐以鏹付其家﹐已而登第。

建炎間﹐泉州有人泛海﹐值惡風漂至一島。其徒數人登岸﹐但見花艸甚芳美﹐初無路徑。行入一大林﹐有溪限其前﹐水石淸淺。眾皆揭涉﹐得一徑﹐入大山谷間。俄見長人數十﹐身皆丈餘﹐耳垂至腹﹐卽前擒數人者﹐每兩手各挈一人﹐提攜而去﹐至山谷深處﹐舉大鐵籠罩之。長人常一人看守﹐倦卽臥石上﹐捲其耳爲枕焉。時揭罩取一人﹐褫去其衣﹐眾共裂食之。內一人竊於罩下抷土爲窟﹐每守者睡熟﹐卽極力掘之﹐穴透得

逸。走至海邊﹐值番舶得還。言其事﹐莫知其何所也。﹝武康鄭丞咸平老說﹞

湖州武康監稅周光﹐以職事被檄入府﹐館於一寺之僧堂。每夜常見聖僧像前﹐鼠盜其供物果實之類﹐入於像座之下。一日﹐乘間於座下尋之﹐則鼠乃聚故碎經紙爲窠﹐內有新生鼠四枚﹐皆無足﹐宛轉瞅瞅然。蓋毀經盜果之報也。

昆山慧聚寺山巖中有開山響大師石像﹐前有二石虎﹐一夕忽失其一。他日有人見於常熟虞山中。石重﹐非可倉卒徙置﹐蓋歲久能爲怪耳。

金陵舟梢李某者﹐其妻言﹐有一姊平日惟誦金剛經﹐死十餘年。近其夫家欲火其骨﹐啟殯朽化都盡﹐惟其肝心宛然獨存於白骨間﹐略無損敗。旣火化﹐意堅如臘然。蓋誦經之驗也。

建炎間﹐術者周生觀人書字分配筆畫以知休咎。車駕自明駐杭時﹐虜騎驚擾之餘﹐人心危疑。執政戲呼周生﹐偶書杭字示之。周曰「懼有警報﹐虜騎將逼。」乃拆其字﹐以右邊一點配木爲術﹐下卽爲兀。不旬日果傳兀術南侵。趙相﹑秦樞廟謨不協﹐各欲引退。二公各書退字示之﹐周曰「趙公卽去﹐秦必畱。日者君象﹐趙書退字﹐人去日遠﹐秦書人字密附日下﹐日字左筆下連﹐而人字左筆斜貫之﹐蹤迹固矣。欲退得乎﹖」旣而皆驗。

吉州民家有畫入定觀音像﹐供事謹甚。一日﹐像忽開目。其家初疑兒童爲戲﹐明日視之﹐復閉如初﹐方大驚異。後數日﹐其家一僕忽自經於佛堂。﹝黃知縣童士季說。﹞

紹興壬午歲﹐海陵有貨藥者﹐牽一牛﹐臂陛間生一人面﹐耳目口鼻皆具﹐分出一人手﹐如嬰兒臂。外兄胡元常親見之。

峽江水中有物﹐頭似狻猊而無足﹐自頸以下扁闊如匹練﹐粘涎如膠﹐喜食馬。土人謂之馬皮婆。有浴馬於江者﹐輒伺無人﹐揭舉其尾覆罥馬背腹間﹐曳之入水。土人或系馬於岸﹐其物擲尾罥之﹐馬系不得去﹐而其物膠不得脫﹐則捕而殺之。﹝李昭明仲說。﹞

章思文﹐福唐人﹐家坦貧窶﹐思文以鉤距心計致富。初一武臣﹝忘其姓名﹞﹐監秀州華亭縣鹽場﹐髒污不法﹐多受亭戶賄賂﹐任思文以爲肘臂﹐約所得中分之。武臣者以方在任﹐欲匿其迹﹐故受賂多奇思文所﹐言之不疑也。秩滿受代﹐乃從而取之﹐思文盡幹沒不與。武臣者不勝憤恨﹐致疾以死。思文暮年始生一子﹐鐘愛之﹐而其子幼則多病﹐治療之費竭產不卹。年六七歲竟死﹐思文慟悼﹐恨不身代之也。蓋棺之際﹐痛不能捨﹐復舉面冪撫之﹐則其子面已變如向武臣之狀﹐盛怒勃然﹐懼而亟瘞之。﹝趙謙之司戶說。﹞

成都楊道人﹐本坊正也﹐素嗜酒無行﹐遭杖罰者屢矣。嘗於市肆遇異人﹐風采秀聳﹐楊日與之飲﹐凡日所得悉爲飲費。久之﹐異人曰「能從我遊乎﹖然子有妻子之累﹐如何﹖」楊曰「棄此直差易耳。」歸則手書與妻訣﹐仍尋配嫁之﹐一子數歲﹐以予人。他日﹐復遇異人則曰「累已遣矣。」因自述其詳。異人曰「誠然乎﹖當隨我所之。」楊敬諾從之﹐復痛飲酒壚﹐日暮乃相將出城。是夜月明如晝﹐異人前行﹐相去常百步。初如行十餘里﹐乃下路望大山林蔚茂處﹐漸行艸莽中﹐又數里﹐楊覺履地甚濕﹐繼而水沒足﹐乃大聲呼曰「迷路入水矣﹗」異人曰「第前無苦也。」楊復前行﹐水浸深。又行一二里﹐則沒膝及股﹐而異人前行無異平地也。乃解衣深涉﹐水及腹。俄及胸臆﹐楊猶進不已﹐則水已承頤﹐乃復大呼﹐以水深不可進。異人唶曰「惜哉﹐子未可往也﹗」恍惚間如夢覺﹐乃身在城濠橋上﹐異人亦在其旁。卽於橋下取一小鐵鐺﹐及於腰間解一皮篋﹐贈之曰「子緣未至。」乃長揖而去。追之數百步﹐忽不見。楊自是發狂﹐乍悲乍喜﹐語言無倫﹐如病心人﹐往往預言人休咎﹐學道者從之浸多。每月八日﹐輒施貧丐者﹐自府治之前分坐通衢兩邊﹐直抵城門﹐楊以鐺煮粥﹐令其徒舁以自隨﹐躬以杓盛粥給丐者﹐仍於皮篋中取錢與之﹐人二十文。丐者率數百人﹐而所給常足。李修撰任四川都漕﹐治所在成都﹐常邀相見敬待之。子弟輩與之狎﹐或戲匿其篋﹐楊索之不得而去。度明當施貧﹐乃來求取甚力﹐旣得﹐卽欣然置腰間﹐以手撫之﹐錢已滿矣。身衣敝衲﹐或贈以新衣﹐卽服之﹐顧視喜笑﹐仍收其故衲。或求之不與﹐明日視之﹐敝衲如故﹐新衣隨卽施於貧者盡矣。一日謁李﹐時方獨坐後圃之舫齋﹐楊視左古無人﹐曰「吾餉使君一物。」卽作嘔噦之狀﹐鼻涕涎沫交下﹐吐出一物﹐以掌承之﹐明徹如冰玉﹐命李吞之。李有難色﹐遲疑間﹐楊卽復自吞之﹐跳入齋前池水中﹐大呼殺人數聲。李命左右扶去。不數月而李卒。又有寇先生者﹐有道之士﹐李亦招接之。一日﹐寇自山居詣城謁李﹐適出赴府會﹐子弟請坐書室。寇忽問曰「運使每出赴公會﹐宅廚亦破食料否﹖」子弟曰「然。」寇曰「某來特報一事﹕近至冥府﹐視運使食簿無幾﹐宜極裁節。」子弟初不之信﹐未幾而李果卒。二事殿撰之孫明仲親爲予言。又云是時復有席子先生者﹐不知其何許人﹐亦莫詳其姓氏﹐蓬頭垢面﹐以一席裹身﹐伏於官道之側。以食與之﹐卽伸首取食必盡﹐數日不與食﹐亦不饑。所處不復移徙﹐未常見其溲便。蓋亦異人也。﹝李明仲言四事﹞

宣和間﹐沂密有優人﹐持二子﹐號曰胡孩兒﹐年各六七歲﹐童首而長鬣﹐所至觀者如堵。自云其婦孿生﹐此二兒生而有髭。亦不知優人所自來﹐後失所在。尋而胡醜亂華蓋人妖也。

逆亮末年﹐自制尖靴﹐頭極長銳﹐云便於取蹬﹐而足指所不及﹐謂之不到頭。又爲短鞭﹐僅存其半﹐謂之沒下鞘。其後渝盟犯順﹐果爲其下所戕﹐死於江上。

卷五

李尙書倞居密州城東都曹之舊廨﹐素傳多怪﹐空不敢居。李初得之﹐未徙居間﹐一日有鬻冠珥者過其後門﹐見數婦人各買冠珥以入。鬻者意李之後房﹐待其取直﹐久立門側﹐闃不復出。轉至大門詢之﹐則扃鐍甚嚴﹐見守舍卒告之故﹐卒曰「空宅耳。」乃與啟關入視﹐則冠珥之屬或列置竈上﹐或懸掛壁間。李旣入居﹐一夕獨坐書室﹐張燈觀書﹐令滿注膏油﹐婢僕各休寢。夜分﹐燈釭忽無故自墜﹐覆書冊上。李亟呼燭視之﹐釭正安幾上﹐油膏如故﹐無涓滴沾污。乳母攜小兒戲﹐便坐階側﹐有竹齋滿貯石灰﹐小兒至篅所大驚呼﹐乳母走從之﹐云適見一小人立灰中﹐面甚丑怪。他日視土地祠中木偶﹐小兒指曰「此卽前日灰中所見也。」李后修治其屋﹐開通屏障﹐撤屋瓦攺覆﹐每瓦溝下置細書天童神咒一軸以厭之﹐怪不復見。

李通判者﹐忘其名。一女旣笄﹐遴擇佳婿﹐久未有可意者。一日﹐有陳察推者通謁﹐與李有舊﹐敍話甚款﹐困言近喪偶﹐且及期矣﹐言及歔欷流涕。且言家有二女﹐皆已及嫁﹐思念逝者﹐悲不自勝。李女自靑瑣間窺之﹐竊謂侍婢曰「是人篤於情義﹐如此決非輕薄者﹐得爲之配者﹐亦幸矣。」因再三詢其姓氏﹐每言輒及之。陳時年逾彊仕﹐瘠黑而多髯﹐容狀塵垢﹐素好學﹐能詩﹐妙書札。李喜之﹐每嘆曰「使其年貌稍稱吾女﹐亦足婿矣。」女聞之﹐竊謂傅姆曰「女子托身惟擇所歸﹐年之長少貌之美醜﹐豈論也哉﹗」由是家人頗識女意。媒議他姻﹐則默不樂﹐父母怪之﹐曰「豈宿緣耶﹖」乃遣媒通約。陳初固拒以年長非偶﹐其議屢格。則女輒憂憤或慍不食。父母憂之﹐固請﹐不得已乃委禽焉。女喜甚﹐旣成婚﹐伉儷和鳴﹐撫陳之二女如己所生。謂陳曰「女已長﹐婚對當及時﹐不宜緩也。」朝夕屢以爲言﹐且廣詢媒妁﹐不半載而嫁其長女﹐傾資奉之。陳曰「季女尙可二三年。」妻曰「不然。」趣之尢力。陳辭曰「縱得婿﹐今無以備奩具。」妻曰「第求婿﹐吾爲營辦。」又數月﹐亦受幣﹐亟議嫁遣。陳曰「柰何﹖」妻忽謂陳曰「君昔貯金五十星於小罌中﹐埋牀下﹐盍取用之﹖豈於己女而有吝耶﹖」陳大驚曰「汝何從知之﹖」但笑而不言。蓋陳實嘗埋金﹐他人無知者﹐因取用之。不期年而二女皆出適﹐妻謂陳曰「吾責已塞﹐今無餘事矣﹐當置酒相見。」乃與陳對飲﹐極量歡甚﹐各大醉而寢。翌日醒覺﹐妻忽驚遽﹐大叫曰「此何所耶﹖」顧陳曰「爾何人也﹖」陳大驚疑其心疾﹐媵侍輩圍守﹐妻驚恐惶惑問曰「我問爲在此﹖」媵侍曰「夫人成親一年﹐豈不省耶﹖」妻都不曉。俄其父母至﹐撫慰之﹐因歷言其本末。妻大慟曰「父母生女﹐不爲擇配﹐此人醜老可惡﹐忍以我棄之耶﹖」不肯畱﹐乃送其家。自言恍如夢覺﹐前事皆不知之。陳亦悟埋金之事﹐惟其亡妻知之﹐疑其系念二女﹐而魂附李女﹐以畢姻嫁也。後竟仳離而攺醮焉。異哉﹗﹝王教授伯廣師徳言。﹞

李允升字子猷﹐毗陵人。紹興甲戌歲登第﹐再調官知建康府上元縣。方待闕次。一日﹐家居燕坐書室﹐忽見黃衣聲喏於庭下﹐云賫到敕牒。李驚曰「吾新任﹐敕牒久已取至﹐豈復有此﹖」黃衣人卽探懷取一黃牒授之。乃大署曰﹕李某可充荊陽坊土地。李方以自有新任﹐辧爭間則已有人從羅列庭下。黃衣人曰「必未欲赴﹐須白之城隍。」乃扶上馬﹐徑詣城隍祠﹐亦以新任自理。神曰「天符不可違﹐可自署狀﹐願新任滿日赴上。」從之﹐神命送之還。將出﹐見里人張某者荷械於廡下﹐李悟其已死﹐前問其良苦。張曰「煩歸謂吾兒﹐吾嘗於某年月日發心作一醮事﹐手疏釘置梁拱間﹐人無知者﹐令爲我償此心願。」生至家﹐從者乃聲喏辭去。恍然身乃坐胡牀上﹐歷歷記其事﹐似夢非夢﹐家人皆不睹其他﹐但見其咄咄獨語﹐復舉手如握筆書字狀。因詣張氏﹐道其所見﹐其家如言索之﹐果得張手疏﹐宛然不差。李后到任﹐坐罪流嶺南﹐竟未曉荊陽之說。

蜀人孫思文美風姿﹐每自負其標韻。娶妻姝麗﹐伉儷之間相得歡甚。一日﹐偕詣神祠縱觀﹐思文指神像謂妻曰「彼孰與我美﹖」妻曰「卿似勝也。」夜歸﹐思文夢神召責之﹐叱令換其面。卽有數鬼捽至一處﹐見若假面數十﹐取其間領頤蹙頞大醜者﹐割去面而易之﹐驚呼而寤﹐以手捫面﹐覺有異﹐呼燭視之﹐果然。妻卽怖死﹐孫大悔恨而已。

臨川屠者張某﹐晚年頗悔其業﹐自以宰殺物命至多﹐必受惡報。又其體至丰肥﹐乃日誦佛號數百聲﹐畫佛像瞻禮﹐惟祈命終之日不值暑熱﹐人皆笑之。如是積十數年﹐忽盛夏死。其家素貧﹐無以棺斂﹐人謂必臭潰矣。俄天大雨﹐停屍破屋之下﹐漏下如注﹐徧濕其體﹐經夕悉凝爲冰。凡停三日﹐略無變動﹐鄰里爲營葬之。﹝魏良佐通判說二事。﹞

表弟魏良佐嘗自長沙逆婦折氏還三衢﹐未至家十里﹐暮夜不能前﹐泊舟溪岸。中夜月色如晝﹐舟人皆寢﹐聞觸尾拍浮之聲﹐疑其盜也﹐起觀﹐見一人援柂欲上﹐操篙擊之﹐其人釋柂而詈﹐語音嘲唽不可曉﹐始懼其爲鬼物﹐倉猝移舟避之。隨舟而罵聲益厲。中流極深﹐而其人常出半身於水面﹐且行且罵﹐三二里﹐去舟益遠﹐乃默無聲﹐諦視乃流屍也。至家未久﹐而折氏病卒。

福州郡治﹐王審知故宮也﹐便坐極雄麗﹐郡守至者莫敢升。稍涉庭階﹐卽有文身見於梁間。郡人或傳昔嘗有郡守﹝失其姓名﹞不之信﹐至卽視事於便坐。須臾有叱聲出於屏間。守謂曰「吾以朝命守此﹐便坐吾所宜居﹐鬼物若何擾人﹖」應曰「吾居此久矣﹐累政皆見避﹐公何獨見逼耶﹖」守叱之﹐鬼曰「吾不汝校﹐當有與汝抗者。」守不以爲然。自是比日升便坐﹐旬餘﹐守方據案﹐有卒被酒﹐挺刃突閽而入﹐刺守殺之﹐左右亦殺卒。噫﹐是果審知之神乎﹖將卒以酒而狂易﹐適與神之言會乎﹖抑守之命固及此﹐而神因借以爲靈乎﹖夫用物精多則魂魄彊﹐是以有精爽則神或有之矣。然郡守而視事於便坐﹐正也﹐鬼而亂人之居﹐非正也。以非正而害正﹐不爲濫誅乎﹖昭昭在上﹐其又聽而弗問乎﹖或者以審知故國﹐天假其靈﹐使有所歸﹐則廟食足矣﹐奚至姦亂於人如此乎﹖昔吳興郡於廳事爲神坐以祀項羽﹐號憤王﹐甚靈響。前後二千石皆於廳拜﹐祠以軛下牛﹐而避居他室。及蕭彥諭爲太守﹐著履登廳事﹐果聞室中有叱聲。彥諭厲色曰「生不能與漢祖爭中原﹐死據此廳事何也﹖」因遷之於廟﹐而廢槌牛之祀﹐竟亦無他。以羽而視審知﹐固不可同日道。至其爲鬼﹐亦不若羽之服義也。

紹興間﹐一郎官﹝不欲言其姓字﹞疏蕩不檢。一朝士與之善。朝士家有數妓﹐客至必出以侑酒。郎官者與一妓私相說慕﹐而未得間。一日郎官拆簡寄妓﹐與爲私約﹐朝士適見之﹐妓不敢隱﹐具言其故。朝士曰「然則非爾之過﹐當爲爾輩爲一笑資。姑答簡﹐與之期以來夕密會於西廂﹐且云主人者適有故之城外﹐越日乃歸﹐此機不可失。」郎官得簡﹐喜不自勝﹐如期赴之﹐妓已先待於會所。引入屏後曲房﹐妓先登榻垂幔﹐命郎官解衣而登。曁前褰幔﹐則妓已自榻後潛去﹐朝士者方偃臥榻上﹐瞠目視之。郎官贏露﹐惶遽欲走﹐則門已閉。朝士謾爲好辭謔之曰「與公厚善﹐何爲如此﹖妓女鄙陋﹐不足奉君子之歡﹐已遣歸矣。惟公勿訝。」徐起復曰「某家使令稍眾﹐不略相懲﹐彼將觀望﹐無所畏憚。」乃呼羣僕掖之於柱﹐以巨竹梃撻之二十﹐流血及髁﹐呼服謝罪。復謂曰「與公素善﹐故不欲聞官。薄示庭訓﹐亦不泄於它人也。」乃遣出﹐亦不與衣。其人狼狽遁還。明日朝路﹐仍復相見如故云。﹝慮徳廣說﹞

無爲有陳氏﹐家資累百巨萬﹐而主人者貌甚寢陋﹐時謂之陳獼猴。起宅於郡治之西南﹐頗華壯而多怪。紹興攺元﹐大盜焚劫之餘﹐觸目荊棘﹐有賈知丞和伯借其宅居之。堂後地形隆髙﹐夏夜納涼﹐忽聞絲竹之聲甚微﹐而淸遠可聽。屬耳久之﹐乃在地中。疑古冢也。

平江陸大郎者﹐家頗富厚﹐有別業在平山。一庵僧與之素善﹐僧所置產業率皆寄陸戶內。旣久﹐陸遂萌幹沒之心﹐僧索之不與﹐乃訟之官。陸多推金錢賂胥輩﹐僧不得直﹐反坐誣詐。僧不勝忿恨﹐乃日焚香望陸門而拜且禱﹐願爲其子﹐取償所負。久之﹐僧死。逾年而陸生子﹐以年長始立嗣﹐鐘愛之﹐號曰小大郎。稍長﹐遊蕩不檢﹐家資爲耗﹐陸不之禁也。及陸死﹐小太郎者奉葬甚厚﹐是後妄費益侈﹐不數年﹐財產蕩盡。無以爲計﹐乃伐墓木以易斗升﹐旣童其山﹐則又托言風水不利﹐發取其棺及甃甓之屬盡賣之﹐焚其骨﹐棄燼湖中。人皆謂小太郎卽僧後身﹐蓋伐墓焚尸之酷﹐非至讎不忍爲也。今世之不肖子﹐以貧故若小太郎所爲者多矣。是𨿽名爲子孫﹐安知非宿世冤憎﹐願力之重假托以償其忿耶﹖但業緣所牽﹐一經歌羅邏位﹐則不復自知耳。﹝鄭光錫都承說﹞

遊學士酵捐館﹐棺際舍利湧出﹐靈座亦有之。其邑封爇香視之曰「性相空寂﹐況此幻身﹐本來無有﹐旣到這里﹐莫作野狐精魅。」俄而舍利皆不見。﹝表兄魏守髙佐說﹞

閩人鄭鑑虛中﹐假玉泉僧捨教授生徒。居久之﹐日覺瘦悴。友人訪之﹐見其露臂﹐膚革虛黃如蟬蛻然﹐怪而問之﹐虛中恍惚若譫言者曰「居妻家亦頗樂﹐偶自瘦爾。」虛中初無室家﹐友人疑其妖魅所惑﹐驚謂之曰「君未嘗娶﹐何者爲妻家﹖得無妄想耶﹖」虛中遽若省悟﹐但唯唯愧謝而已。是夜卽得疾﹐繼而殂。寺僧云其所寓室有數政前兵官子婦之棺瘞其下﹐而鄭初不之知也。他日兵官之家發取其殰﹐棺壞易之﹐見其屍初不朽﹐而自腰腹以下肌肉如生。人始悟虛中蓋與之遇也。﹝何庇縣尉說﹞

朱藻字元章﹐徽人。某年南宮奏名﹐方待廷試﹐有士人同寓旅邸﹐士人便服日至瓦市觀優﹐有鄰坐者﹐士人與語頗狎﹐因問其姓字鄕裏﹐皆與元章同。士人訝之。又云「某幸已過省而不得及第﹐今且欲部中注授差遣。」士人益怪之﹐未及詳詰﹐適優者散場﹐觀者哄然而出。士人與鄰坐者亦起出門﹐將邀就茶肆與語﹐而稠人中遂相失。士人歸邸﹐與朱言及﹐共拊掌笑其妄人﹐以朱登科故冒其名字也。頃之庭對﹐而朱以犯諱降學究出身﹐且就部闕。因追憶曩者士人所遇﹐蓋鬼也﹐益知科名無非前定。﹝司農及寺丞躬明說﹞

秦奎爲鄂州都統司幹官﹐嘗於臨安買一妾歸﹐居數年﹐生一男。其妻嘗以事怒之過甚﹐妾不勝忿﹐厲聲曰「我非人也﹐何乃苦見淩逼﹗」妻叱之曰「汝非人﹐是何物﹖」妾卽應曰「我乃鬼耳。」忽變其形長大﹐容質不異﹐而顙抵屋極。舉家駭愕﹐已復如故。詰問之﹐終不言其所以。其家以其子慕戀之故﹐亦不遣之﹐今猶在其家。﹝周師禹左藏說﹞

曹滋學仲益﹐嘗以干至衢州江山縣。縣有江郎廟﹐滋聞其靈響﹐往拜謁焉。廟有二女像甚美﹐俗傳江郎之女。滋心悅慕﹐注視甚久。見一像若動目相盼者﹐驚懼而還。夜夢其女來與之偶﹐久益狎﹐往往暮夜不夢而至。間與滋論文﹐多所啟發。俄而滋苦贏疾﹐其家命道士作法驅之。女怒曰「相慕而來﹐非有不利於子﹐何乃見逐﹖吾不可復畱此。」會曹亦將行﹐送之出州境﹐泣別而去。﹝七捨鄭林說﹞

靳瑤者﹐丹陽牙校﹐嘗得譴﹐避地維揚﹐與其妻偕謁后土祠。甫瞻禮間﹐妻遽得心痛﹐浸劇不省人﹐歸卽死。郡人素傳有五通神依后土祠爲祟﹐瑤不勝哀憤﹐旣斂火化畢事﹐卽具羊酒詣城隍祠禱且訟。翌日暮歸﹐還經后土祠東空曠處﹐見婦人獨行﹐漸近乃其妻也。相持悲慟。妻曰「我感君掛念之恩﹐且有憾焉。君旣訟於神﹐神俾我還。旣被焚﹐乃無所依。君若不忘平生伉儷之情﹐當爲至懇萬一再生。」瑤請其故。妻曰「城南十五里外有茅君者﹐有道術﹐君往求焉。」言訖而隱。瑤詰朝走城南訪茅君﹐果得於村巷中。茅檐荊扉﹐教授村童十數人。瑤前拜之﹐茅起遜謝﹐再四不已。茅問來意﹐瑤具陳其故。茅初笑曰「此何等事而告我﹖」拒之甚力﹐繼之以怒。瑤懇益勤。茅默然良久曰「君眞篤於伉儷者﹐姑以事狀來。」瑤已素備﹐卽探懷出狀。茅覽之﹐就其書幾取筆連書數十字﹐類隸艸﹐淡墨欹橫﹐茫然不可曉﹐語瑤曰「持此北去十里所﹐有林木神祠﹐扣扉當有應者﹐卽以授之。」瑤如其言﹐至則茂林蔭翳﹐廟極邃深﹐森然可畏。勉扣其扉﹐有靑衣童出﹐受書而入。俄頃復出﹐斬竹一根﹐囑瑤曰「騎此但閉目東行﹐當有所睹。」瑤跨竹﹐去如駛馬﹐時竊開目﹐則竹上不行﹐所向皆荊棘﹐復閉目則又迅馳。久之﹐忽覺自止﹐開目乃見粉垣華居﹐若王侯居第﹐有人引瑤入﹐指東廡下小門﹐令瑤入觀。回廊四合﹐中有婦女﹐或笄或丱﹐以百數﹐而妻在焉。近語瑤曰「感君之力﹐今冥官許借體還生。城東有朱氏年十八九﹐某日當死﹐我之精魄徑投其體﹐則再生矣。然彼身則朱氏女也﹐君當往求婚。冥數如此﹐必可再合也。」復遽曰「君不宜久此。」送瑤廡門。瑤出﹐門亦隨閉﹐回視殿堂皆神物塑像﹐亟趍出門﹐所乘竹故在﹐倉卒復跨之﹐瞑目﹐覺去愈疾﹐如行三里所﹐忽若馬蹶﹐墮地驚顧﹐乃在城濠側﹐已昏暗嚴鼓後矣。褰衣揭水﹐攀垝垣以入。至其日﹐訪城東朱氏﹐聞其女病甚。瑤固已疑﹐徊翔鄰近﹐至午後聞其家哭聲甚哀﹐移頃哭聲遽止。詢之﹐云女復蘇矣。瑤怪其事頗驗﹐曁復訪茅君﹐則室已虛矣。自是暇日﹐時一至城東密訪其鄰﹐皆云朱氏女自還魂﹐神識不復如舊﹐至不識其父母兄弟﹐但口時問靳瑤何在。瑤因托媒氏通意。父母聞瑤姓名已駭愕﹐遽入謂女曰「靳瑤今來議汝姻矣。」女曰「此我夫也。」自此口不言靳瑤。其家竟以歸之。它日瑤從容訪以朱女及其故妻前事﹐皆懵然不省云。﹝新廣州李司理箎說﹞

毗陵薛季成元功﹐紹興乙卯登科﹐再爲邑令﹐不能脫選。時意倦遊﹐乃請於朝以歸。命下﹐以通直郎致仕﹐未幾病卒。無子﹐其侄爲主後事﹐且錄致仕告身置之棺﹐倉卒間誤書左字爲右﹐其侄亦不之審也。居無何﹐夢爲人逮至一官府﹐季成據案﹐坐作色數之曰「吾平生讀書﹐僅得一官﹐自謂不負筆研﹐今乃誣吾進非科第﹐使吾愧見同列﹐柰何﹖」命左右挺之數十。侄惘然夢中憶昨誤﹐乃再三引咎。季成色稍霽﹐叱令攺正﹐乃釋之使去。侄旣醒﹐別書告焚之﹐後不復夢。人疑其爲神云。﹝費兗承務說三事﹞

晉陵丁瑞叔連﹐乾道初元赴鄕舉。未試前數日﹐夢人授以敕牒﹐視其文曰鄕貢進士丁可畱云。端叔旣寤﹐私喜﹐欲易名可畱﹐又念語不雅馴﹐乃止。旣試畢﹐考官丁可者﹐見一試卷﹐絕愛之。以病先出院﹐屬同考官必令置之前列。及發封﹐乃端叔也。始悟丁可畱之證。竟以是舉登科。

錫山許宗美琮﹐紹興己卯隨計吏試禮部﹐與同捨禱於太一宮﹐默以所見爲得失之讖。觸目一牌云﹕竺落黃茄天宗美﹐以犯落字大惡之。是歲果被黜。後入太學爲諸生﹐以壽皇登極﹐恩赴省復詣宮﹐如前禱焉。禱已﹐周行廊廡間﹐才舉足則見二神位云「河魁﹑從魁」﹐宗美甚喜而出。洎南宮揭榜﹐何自然爲省元﹐而宗美以詩賦魁。前場蓋讖二魁之姓名云。

鹽官上管場亭戶鄔守興﹐紹興十八年夏旱﹐田苗皆槁﹐鄰人相率訴於縣官以免稅。守興曰「吾聞旱漧而投訴﹐卽是訴天。且吾家二稅並是折鹽﹐何用訴爲﹖」乃獨不預名。明年夏復大早﹐一鄕盡成枯槁﹐惟守興田時時得雨﹐是歲獨稔收倍常年。﹝曹元裕省幹說﹞

成忠郎張玨靖康間隸禁旅。都城失守眾潰爲盜。常過金州一山寺﹐緇徒皆已竄避﹐乃聞一僧房後婦人笑語聲。怪而尋之﹐乃大蛇蟠結數堆﹐驚視之際﹐俄失所在。﹝知光州趙謙之說四事﹞

邵彪大夫未第前﹐夢黃衣人持春榜來﹐欣然取視﹐榜背乃有己姓名﹐而下注一龍字。寤而自解﹐謂必應龍首之選。來春登第﹐乃在行間﹐餘年而耳聵﹐姑悟龍者謂聾也。

宣和間元夕﹐州西酒樓一道人來索酒痛飲﹐初不持錢﹐將去取筆題詩壁間﹕「偶到皇都玩月華﹐笙歌畱我醉流霞。勸君不用悲塵世﹐天上人間只一家。」乃探懷取藥匕許﹐拭杯卽成黃金﹐以償酒直。明日嘩傳都下。禁中聞之﹐以金十兩易其杯去。

奉直大夫錢璘﹐乾道丙戌任臨安倅﹐嘗夢一偉丈夫黃衣冠曰「吾土宿也。」熟視錢久之﹐曰「一軍足矣。」覺言其夢﹐謂當得軍壘﹐俄而病卒。初錢再娶張氏﹐悍妒﹐且不事事﹐傾橐嫁其二女﹐家資蕩盡﹐至不能葬。時葉夢錫丞相奉使餉軍朱方﹐其子說之詣葉告急﹐乃俾部無爲軍錢綱﹐得水腳資數百千以畢葬事﹐始驗一軍之說。

呂仲發顯謨宰安吉日﹐縣圃有大杏一株﹐十月間忽開花四朵﹐全是薔薇﹐殊不類杏。自是呂從劉恭甫樞密之辟﹐不逾年﹐凡四遷秩。亦花之瑞也。﹝仲發自言﹞

平江淩知縣建宅桑林巷﹐頗壯麗而多怪﹐門戶時自開闔﹐或飛擲瓦礫。後旣不安﹐乃損價鬻之。有閻太尉者買之以居﹐其怪如故。人皆謂凶宅﹐轉鬻不復售。適官創武憲公廨﹐乃拆買其材﹐而總管開兆得其地。上有銀杏樹﹐大數圍﹐枝榦尉茂﹐覆地甚廣。開疑怪所依﹐乃伐去之﹐且發其根下﹐得遺骸一具﹐支節皆全﹐棄湖中。今復爲宅而怪不復見。﹝許昇助教說﹞

卷六

紹興丁卯秋﹐樞密沈公以臨安教授被漕檄考試括蒼。旣入院﹐夢朱衣六人坐於堂而會議。時考官至者已六人﹐予亦被檄考校而獨後未至。沈與同官言其夢﹐曰「郭簿必不來矣。」曁予尋至﹐皆謂其夢無驗。俄而同官龍遊縣丞有親戚當就試者﹐舉子嘩言紛紛﹐丞竟不自安﹐引嫌不待試而出。考校竟止六人。

常熟縣破山寺僧堂﹐李唐新建﹐柱有雷神書凡三處。蓋昔人所傳謝仙火之類。內一柱題字最端謹可識﹐云「貱溪作火田。」凡五字上一字作從貝從力﹐字書所無。字皆作隸體﹐倒書﹐人木三分﹐不類雕刻﹐然各去地丈餘﹐與舊說身長三尺者差異。

劉先生者﹐河朔人﹐年六十餘﹐居衡嶽紫蓋峯下。間出衡山縣市﹐從人丐得錢﹐則市鹽酪徑歸﹐盡則更出。日攜一竹籃﹐中貯大小筆棕帚麻拂數事﹐徧遊諸寺廟﹐拂拭神佛塑像鼻耳竅有塵土﹐卽以筆拈出之﹐率以爲常﹐環百里人皆熟識之。縣市一富人嘗贈一衲袍﹐劉欣謝而去。越數日見之﹐則故褐如初。問之﹐云「吾幾爲子所累。吾常日出﹐庵有門不掩﹐旣歸就寢﹐門亦不扃。自得袍之後﹐不衣而出﹐則心系念﹐因市一鎖﹐出則鎖之。或衣以出﹐夜歸則牢關以備盜。數日營營﹐不能自決。今日偶衣至市﹐忽自悟以一袍故﹐使方寸如此﹐是大可笑。適遇一人過前﹐卽脫袍與之﹐吾心方坦然無復系念。嘻﹐吾幾爲子所累矣﹗」嘗至上封﹐歸路遇雨﹐視道邊一冢有穴﹐遂入以避。會昏暮﹐因就寢。夜將半睡覺﹐雨止﹐月明透穴﹐照壙中歷歷可見﹐甓甃甚光潔﹐比壁惟白骨一具﹐自頂至足俱全﹐余無一物。劉方起坐﹐少近視之﹐白骨倏然而起﹐急前抱劉。劉極力奮擊﹐乃零落墮地﹐不復動矣。劉出每與人談此異。或曰「此非怪也﹐劉眞气壯盛﹐足以翕附枯骨耳。」今兒童拔雞羽置之懷﹐以手指上下引之﹐隨應﹐羽稍折斷卽不應﹐亦此類也。

趙三翁名進﹐字從先﹐中牟縣白沙鎭人。自言遇孫思邈﹐授以道要﹐從之十稔。一日﹐畱於縣境淳澤村﹐曰「切勿離此﹐非天子召勿往也。俟吾再來與汝同歸。」宣和壬寅歲﹐果被召﹐見館於葆眞宮。頃之丐歸﹐徽廟詢所欲﹐奏曰「臣本歸兵﹐去役未有放停公憑﹐願得給賜﹐余無所欲。」卽日降旨﹐命開封尹盛章出給與﹐其實年已一百八歲矣。技術無所不通﹐能役使鬼神﹐知未來事﹐吹呵按摩﹐疾痛立愈。密縣墮門山道友席洞云﹐築室於獨紇嶺瀑水潭側﹐慕其淸峭髙爽﹐落成甚喜﹐旣遷入﹐百怪畢見。未及一年﹐禍變相踵。席謁翁且告之故。翁曰「得無居五箭之地乎﹖」席曰「地理之說多矣﹐素不聞五箭之說﹐敢問何謂也﹖」翁曰「峯顚﹑嶺脊﹑陵首﹑隴背﹑土囊之口﹐直當風門﹐急如激矢音﹐名曰風箭﹔峻溪﹑急流﹑懸泉﹑瀉瀑﹐衝石走沙﹐聲如雷動﹐晝夜不息者﹐名曰水箭﹔堅剛﹑爍燥﹑斥鹵﹑沙磧﹐不生艸木﹐不澤水泉﹐硬鐵腥錫﹐毒虫蟻聚﹐散若壞壤者﹐名日土箭﹔層崖﹑疊巘﹑峻壁﹑巉巖﹑銳峯﹑峭岫﹐拔刃攢鍔﹐聳齒露骨﹐狀如浮圖者﹐名曰石箭﹔長林﹑古木﹑茂椒﹑叢薄﹐翳天蔽日﹐垂蘿蔓藤﹐陰森肅冽﹐如墟墓間者﹐名曰木箭。五箭之地﹐射傷後人﹐皆不可用。要在回環紆抱﹐气象明邃﹐形勢寬閒﹐壤肥土沃﹐泉甘石淸﹐乃爲上地﹐固不必一一泥天星地卦也。子歸﹐依我言﹐去凶就吉﹐當自無恙。」席悉遵其教﹐居止遂安。有頓保義公孺者﹐苦冷疾二年矣﹐幾至骨立﹐百藥不效。一日方灼艾﹐翁過之﹐詢其病源﹐頓以實告。翁令徹去火艾。時方盛暑﹐俾就屋開三天窗﹐放日光下射﹐令頓仰臥﹐揉艾徧布腹上﹐約十數斤﹐就日光炙之。移時覺熱透臍腹不可忍﹐俄而腹中雷鳴﹐冷气下泄﹐口鼻間皆濃艾气﹐乃止。明日又復爲之。如是一月﹐疾愈。仍令爲之一百二十日。自此病不作﹐壯健如初。且曰「此孫眞人祕訣也。世人但知著艾炷﹐而不知點穴﹐虛忍痛楚﹐耗損气力。日者太陽眞火﹐艾旣徧腹﹐又且徐徐照射﹐功力極大﹐但五六七月爲上。若秋冬間﹐當以艾十數斤鋪腹﹐蒙以綿衣﹐熨斗盛炭火徐熨之﹐候聞濃艾气方止﹐亦其次也。」其術每出奇而中理﹐事迹甚多。嵩山張壽昌朋父爲作記。

