

守弱學﹝西晉﹞杜預

世之彊弱﹐天之常焉。

彊者爲尊﹐不敬則殃﹐生之大道﹐乃自知也。

君子不懼死﹐而畏無禮。小人可欺天﹐而避實禍。

非敬﹐愛己矣。智不代力﹐賢者不顯其智。弱須待時﹐明者毋掩其弱。

奉彊損之﹐以其自亂也。示弱愚之﹐以其自謬焉。

人不知者多矣。知之幸也﹐不知未咎。

智以智取﹐智不及則乖。愚以愚勝﹐愚有餘則逮。

智或難爲﹐余則克之﹐得無人者皆愚乎﹖上不忌愚﹐忌異志也。

下不容詐﹐容有誠也。上明而下愚﹐危亦安。下聰而上昏﹐運必盡。言智者莫畏﹐畏言愚也。

貧無所依﹐不爭惟大﹐困有心賊﹐抑之無恙。

不惡窘者﹐知天也。惰以致貧﹐羞也。廉以不富﹐榮也。蹇以無貨﹐嗟也。

貴生敗兒﹐賤出公卿。達無直友﹐難存管鮑。

勿失仁者終富﹐天酬焉。莫道苦者終盛﹐人敬矣。

智尊者未必彊﹐名實弗契也。霸者存其弱﹐勝敗無常焉。

弱不稱尊﹐稱必害。彊勿逾禮﹐逾則寇。

至善無迹﹐然惠存也。至尊無威﹐然心懾耳。

人卑莫僭﹐贏馬勿馳。艸木同衰﹐威存其榮。

君不正臣譎﹐君之過也。上無私下讜﹐上之功也。

寵不樹敵﹐絕焉。陋不論道﹐暴焉。堪親者非貴﹐遠之不辱也。毋失者乃節﹐恃之者必成矣。

天非盡善﹐人無盡美。不理之璞﹐其眞乃存。求人休言吾能。

悅上故彰己丑。治下不奪其功。君子示其短﹐不示其長。小人用其智﹐不用其拙。

不測之人﹐髙士也。內不避害﹐害止於內焉。外不就禍﹐禍拒於外哉。

至辱非辱﹐乃自害也﹐至忍非忍﹐乃自諒也﹐君子不怨小人﹐怨天也﹐小人不畏君子﹐畏罰也﹐君子小人辱之可鑑也﹐彊而無仁﹐天辱之。弱而不振﹐人辱之﹐辱不滅人﹐滅於縱怒﹐大辱加於智者﹐寡焉。大難止於忍者﹐息焉。

名弱者﹐實大用也。致勝者﹐未必優也。弱而人憐﹐憐則助。劣而人恕﹐恕則幸。庸而人納﹐納則遇。以賤爲恥﹐其人方奮。以拙爲緘﹐其人乃進。無依者自彊﹐勢所迫焉。賢以義勝﹐義不容惡也﹐忠以誠歸﹐誠不容姦也。

