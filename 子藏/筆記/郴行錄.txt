郴行錄

﹝宋﹞張舜民撰

﹝四庫全書集部別集類畫墁集卷七﹞

丁丑拜雙廟卽張巡許逺祠也宋人謂之五王廟兼南霽云姚誾雷萬春而爲五也五王廟詩淸汴河邊五君子身遏橫流同日死火炎曾是及池魚世變安能顧妻子百尺髙城不足慿日月所照惟孤誠當其殺身際肯念身後名嗚呼伯夷旣死孔子不復生身後是非誰與評

乙酉率建安進士葉浮游北郭劉氏園園多奇石乃符離土產有丈餘者紺潤詭怪非京師者所擬也

辛卯次洪澤口過龜山寺辛奉議繼至同遊久之寺臨淮水負小山規制壯麗自京師以南寺觀皆不及也乃眞廟所建佛殿三牓石曼卿書筆力勁健老僧淸悠可語出畫佛一幀自云王維筆制作古妙𨿽非摩詰亦奇手所爲也寺後山腳有石穴以磚塞其戶俗云無支祈所宅也少南有長源公祠祠下臨水石色紺碧出沒舂激可愛龜山寺詩白塔揺揺波浪間幾多舟楫望禪關天邊幡影因心動堂上潮音到海還我拔一毛猶自苦師除雙臂信如閒﹝祥符中斷臂道者所居﹞中流莫怪頻回首直到江南始見山

壬辰次虹縣虹當爲紅漢書所謂紅陽侯立是也訛而不攺遂謂之虹城北有湖水廣袤十里蒲魚之饒周給鄰境煬帝幸江都賜名萬安湖比晚與辛大觀以小舟遊定林寺後遙絕湖心可十里至小洲有民居兩三家雞犬籬落四面渺茫過江渚旣歸候都監蘇育供奉問郴州土風雲

乙未次泗州同年吳立禮承議相候

丙申見發運副使蔣之奇知州朝奉劉士彥通判奉議王純中午間蔣之奇通判見候申後大聖見塔上始見香煙如霧籠閉四周少頃有物如拳許在相輪上或坐或作往來周旋不止每至東南角少竚立至暮不滅又自塔下煙霧如甑气上騰少間雨作

丁酉早霽以家詣塔下寺號普照王塔在一偏大聖面西座開鑰諦觀久之或云所見喜慍大小各異亦有竟不覩者塔間貨貝山積謁禮自遠至者常如市閧

泗州劉士彥先自睦州通判替還京艤舟宿淮泗間岸次忽遇乞者年十七八目瑩而唇朱光彩可掬劉怪而問之異人曰吾賣豆每粒一貫二伯文足劉曰我適無錢止有所衣綿襖聊以當之如何乞曰固可也容取豆卽以紙一幅於兩乳間擦摩之轉有烏豆數粒出取一粒與劉其餘擲汴水中劉欲吞之乞曰未也又以紙擦摩胸腋間復有菉豆數粒出又取一粒與劉其餘擲汴水劉卽吞二粒畢與所許物乞人笑而不取劉始病蠱不能下食卽食如初而益多今劉面色如丹然一歲一發渴飲水數斗覺二豆腹中如棗大乞人曰後某年復相見於淮西不知如何也

是日登寺閣眺望淮山有如圖畫閣之西南隅有塔影倒垂長可尺許以扇承之影在扇上僧云有時見二塔影也

庚子晚霽與辛大觀涉淮南登山寺會景亭乃見臨淮形勝類蒲關寺後因山■﹝嵌﹐穴代山﹞爲方丈天然奇制盛夏凜然南北遊人刋志殆徧凡久居京師厭倦塵土乍爾登舟沿流已覺意思軒豁然汴岸荒疎無可觀覽未有超然淸思及出汴入淮始見山水之勝歷目稍曠而適口鮮繁竟日之間遂忘遷流之懷也

甲辰入運河艤舟洪澤間下見比目魚髙柳淸渠寂無暑气魚鰕蟹蛤日厭盤飡自是行運河矣辛大觀先行以此走寄同下龜山時舟行篙參差夜投洪澤口訪問失所之不應一日力解至淮陰祠長淮自風浪竟夕起憂疑旦日坐閘中聽水朝忘饑淸泠見雜詠蓊宻聞羣咿就柳喜髙蔭避橋嫌窄卑涼風吹水面襟袖不假披新螯與老鮭登俎輒無遺飽食卻思睡睡起復何爲稍厭理文字惟思弄孫兒尙有數舟酒獨酌非所宜好話不得吐兩日舌如茨舟行𨿽云樂先後不可期爭如鞍馬間吟嘯長追隨

己酉至太平興國觀卽唐九天采訪使者廟熙寧中冊封應元保運眞君開元十九年兆夢明皇卽此立祠規制宏敞連亙溪谷階廡廚湢水流周環畫夜淙淙有聲玄宗手篆殿牓漆牌黑字金銅等身禦容元丰所賜殿牓金字又爲髹塗金扉以祕之常不得見又有賜泥金仙衣共三事至爲華爛殿外階下有石一株曰劉仙石扣之卽開劉仙自此出入監宮劉延式朝奉齊州人斷房十九年辟穀九年方六十一恬和自處裕如也言人未來事數驗

辛亥同辛大觀遊楊氏園紫極宮皆山陽之勝是日見徐積先輩積山陽人爲學志古養母盡力不置僕妾年四十不婚不仕食飲洗浣力役之事皆身爲之不婚恐異姓不能盡心於母也不求仕恐一日去其親也久之鄕人惇迫使之就舉及應貢入京師以雙輪載母躬自行推葛衫艸屨行道之人不能辧也治平四年許安世牓下及第未調官母亡遂不復仕窮居山陽衣食不給凡市買楚人不肯受其直積亦不取至有信宿不食者淮南學者宗之至路振通判楚州始爲娶妻生子小名路兒云

丁巳次召伯埭召伯爲揚州爲民築堰去後思之方之召公甘棠焉亦謂之棠堰祠宇存焉

甲子同陳舅遊甘露寺寺俯大江踞崇崗金山焦山皆在指掌東眺海門北見揚州天下絕致也李衛公在浙西再加繕葺有文饒畫像手植柏佛殿兩牖門菩薩六軀世傳張僧繇筆菩薩二神一師子一世傳陸探微筆與予家所藏天王筆小異庭間有大鐵鑊僧堂下有小鐵鑊二梁天監中所作砌下有石如蹲羊卽狠石也世傳孫權劉備據此石以謀曹操前朝題記歷歷皆在主僧道敷頗淳固有理學題狠石詩江北江南一道兵匆匆據石各論情功成與爾遊滄海此語當初是至誠

是日同陳舅遊延慶寺延慶卽劉裕故宅有丹井壽丘在焉形勢盤固眞異境也

乙丑晚離潤州趨金山寺自南岸登小舟風雨暴作大浪如屋出沒於其中比達寺下已見燈矣

丙寅大雨食罷登山頂江中風浪如萬羊齊奔寺在江心島上樓殿周匝可數百楹松竹疎翠望之如浮動南朝人謂之浮玉山其下卽水府也大浪舂簸夜晴晝雨初若不安東望海門焦山出沒皆在海中也主僧了元者頗嫻外學丈室燦然圖畫尺牘好玩之物莫不畢具又蓄孔雀能言之鳥數種因徧索古今題詠了不可得惟於化城閣棟間揭介甫兄弟兩詩而已又榜客位云官非文侍中才非李太白不請畱題過者莫不大罵北人望南方宗門請方必謂人人了達方敢住院匡種旣習其爲人往往市廛之不若也晚渡瓜洲夜泊運河旦至舟次金山貽了元詩何年靈鷲鳥飛落大江心石壁𨿽難轉風波不易禁樓臺分左右日月見浮沈便欲歸休庇長嗟世累深

己巳徐瓘承議丘朝奉辛大觀遊建隆寺九曲池登大明寺塔摘星樓故基望江南山水煙雨隱顯如圖畫酌水試茶井在茶經爲第五品建隆寺卽太祖濯徵之地有禦容香火殿九曲摘星皆前朝故迹大率今之所謂揚州者視故地東南一角無慮四分之一爾其唐室故地皆榛莾也

胥浦河在揚州揚子縣一水縈回南入大江名曰胥浦河一日三潮俗曰伍子胥渡江解劍之所旁有子胥廟觀記之所載使者以像置舟潮水忽至日景方午至今此水有午潮也

己丑立秋是夜風雨

辛卯羣會食於後園

丁酉陸彥回同年如金陵徐瓘承議至

戊戌同徐承議遊儀眞觀因過法云寺伍子胥廟瞰江山尢爲爽塏俗云此黥布寨地也至今耕者多得箭鏃徐見松上有鶴巢乃言昔李倕學士知晉州重葺堯廟俾縣尉者監督役事廟多古松上有鶴巢及宿枝喬然可愛李視事後每置酒其傍及府寮並尉公仰玩竟日一日尉獨念府公之重每置酒相勞顧鶴巢危綴茍爲風吹墮無乃狼籍杯盤又標枝芽蘗不茂何足取觀乃命工以斧悉除之居無何李又至方銜杯仰首則無是二物怪而問尉具以情告嗟嘆久之爲不懌而罷

長蘆崇福院乃章憲太后爲眞宗所營制度宏麗甲冠江淮𨿽京師諸寺有所不及常安五百眾又僮僕數百日食千人主僧法秀秦州人語論精確持戒嚴整寺之內外未始見僧行往還盡日閴然如無人者實南方尊宿所推尙也

庚戌發長蘆始循北岸行五里許卽絕江至南岸下漾口循南岸行數里入新河口王介甫時爲江寧所開新河其南有卑麓正類解梁南山稍稍南趣馬鞍山口有居民巡檢司復出大江少南循石頭城過淸涼寺宛轉入秦淮北晚次江寧府始將離眞州人多以涉江爲戒比至長蘆南望渺溟誠可爲懼及放舟乘風不踰食頃已達南岸介甫開新河以避欒家磯數十里風水甚爲行舟之利然夾口土山屢崩歲勤補葺方可經久

石頭城者天生石壁有如城隅起夾口直至淸涼寺金陵之爲國大略自孫權城石頭謂之建業卽今之覆舟山上也晉宋以來其臺城稍遷而南以就平坦尙在今之城北數里之內梁陳因之及李氏卽營今之江寧跨踞淮水形勢始全夢得所謂山圍故國周遭在此不刋之句也兵火之迹宛然登覽之間使人淒愴不已鐵塔寺在城內天慶觀相連庭中有二鐵塔甚奇制也

辛亥見知府待制陳繹通判何壽昌奉議提刑髙復大夫通判杜偉奉議範公共會於淸心亭

壬子六同年食於府園同年張琬與焉歷徧李氏後苑登髙齋望蔣山覆舟幕府諸山盡見金陵形勝大率今之衙城乃故內也府園卽禁苑

蔣山遇王安上同觀上方鐘山誌公塔在鐘山之頂四面皆不相連屬自爲一山形如覆鐘蔣山包懷在外迫近方見舊有志公刀尺箒李氏歸國太宗取致宮中旣而出付啟聖院塔之所奉者非本物也

乙卯遇劉顗宮苑遂遊長幹寺登雨花臺髙座寺越王臺周處臺及升元寺保寧院長幹寺在南門外東枕崇崗北瞰城邑自梁陳以來久廢李氏爲散從官營本朝天禧中其地數有光怪眞廟後營葺之寺後皆修竹長林下上凡數百步有髙亭四望又有靈濟夫人祠潭水湛然祈雨數應昔髙魁得銅像冶城張系网得金蓮座於江上董城獲大額珠於合浦三物並致於長幹寺大小適當後有梵僧自天竺至鄴都失銅像中原擾亂因渡江至長幹見銅像泣涕禮謁卽有光異因言此阿育王第四女所制坐下有志驗之果然大業滅陳至武徳中遷其像於上京光宅寺靈異極多唐末兵火不知所終髙座寺在長幹之南迆邐登陟岡嶺蘭若甚幽大松修竹夾道而起超然出羣崗之上俯瞰都城人物可數西望江渚雲水杳然乃金陵絕勝之景吳仲庶作記案髙僧傳西域帛屍黎宻多羅晉永嘉中始至中國值亂渡江居金陵建初中王導庾亮咸敬信之江左人呼爲髙座所居曰髙座寺至咸康中葬於石子岡升元寺卽瓦官寺在城內西南隅後踞崇岡前瞰江西城最爲古迹然累朝兵火略無彷佛李氏時升元閣猶在乃梁朝故物髙二百四十尺李白有詩云日月隱檐楹者是也丙辰雨同劉宮苑遊淸涼寺在府城之北石頭之上下臨大江後附山麓規制宏敞山勢回合擁抱殿閣盛暑淸涼因以名之

自李氏歸朝之後金陵仍大火宮室民廬焚毀皆盡惟有小廳乃當時玉燭殿也與廳後修令閣二物獨存後苑養中堂卽舊澄心堂故基

戊午率董謀父登賞心亭賞心白鷺二亭相連南北對偶以扼淮口望煙渚杳無邊際白鷺蔡州皆在其下亦金陵設險之地也丁晉公登賞心亭以家藏袁安臥雪圖張掛之爲屛風晉公旣去未幾遂亡其圖繼來者又以布衣鄧淑所畫寒蘆野鴨圖充之今蘆鴨亦無有但紙糊粉堊而已

甲子府中早食晚張琬同年飲子龍興寺所居詩雲臺城風物已淒淒牢落行人邂逅齊秉燭相看如夢寐片帆回首又東西依依團扇秋仍好脈脈靑娥恨卻低一曲琵琶無限意時時閒客思都迷

丙寅同劉宮苑遊臺城寺觀辱井三品石三合遺址晚就鐵塔寺具食臺城寺在府城內北附城堙隳圮殆不堪處卽東宮故地也辱井在佛殿前深可尋丈上加石檻紅痕點染若胭脂俗云後主拉孔張二妃入井泣涕所沾也石檻上刻後主事八分小字極其精古乃大歷七年張署文頗詳爲近年俗人題記刋刻所掩甚可惜也又有太和四年篆書可見者數字又舊聞臺城辱井石上有胭脂淚痕久未之信今見之似是淋漓塗抹之迹失笑不已因成此句平居已無柰倉卒故難任井上痕猶淺水中痕更深問鰲何至此下石爾甘心不及馬嵬韈猶能致萬金三品石在寺門外榛莽間卽今園苑中怪石磊落奇詭各有尋丈亦爲鄕中人鑿取之以焚灰剜缺爲甚

辛未發江寧出秦淮西南行順風循東南行小夾中左面卑麓勢如石頭比比有人煙十里過板橋店地形平曠行蘆葦可三十里出夾瀕大江過三山及十里至烈山祠卽烈州也王浚庾亮泊舟之所五里過白土磯烈山下有響石擊之聲聞數里

壬申旦出大江南岸小山甚秀五里許入慈湖夾東望山原髙下極類京口有巡檢司以西皆小山臨水可三十里出夾行大江趣東岸北夾極闊無異大江過采石磯望夫山其下卽中水府也采石卽牛渚磯也乃溫嶠然犀照水怪袁宏月夜艤舟之所北對和州江岸極狹本朝下南唐樊若水假爲僧徒於此卓庵鑿石穴度量水面及大軍臨江用以爲橋不差尺寸軍事獲濟今石鑿穴尙存

丁丑登大信口出十許裏過碣石磯風逆水急舟行極力循東岸數里過磯卽平行十許裏斥岸皆卑麓如壞城臨水可二十里過薤葉磯

過光寧姑熟堂臨溪上制作宏麗江表諸郡無此亭後著李白畫像並十詠詩乃李白平生遊詠之地也

西梁山前漢地理誌所謂梁博望山亦謂之天門山李白有銘鐫於江亭宋沈慶之破臧質於此置梁山軍至李建中立雙廟於上南北岸各有巡檢司

己卯發蕪湖循東岸而行數里拋西岸中有羣石拱起林樾蒼然曰蟂磯其上有若塔屋俗云有道人居其上過板子磯磯上紅黃絲花俯照江面花繁而石怪間以翠筱正如徐熙所畫者乃知藝之工者有本也詩云石上紅花低照水山頭翠筱細含煙天生一本徐熙畫祗欠鷓鴣相對眠

辛巳發上口行十里許出大江循東南岸淺水五里入銅陵夾五里銅陵縣隸池州沿江牽行五里許上口少轉西望行過石人磯磯臨江隱起石理如側磚有石拱立逺望如人形過此上流坦然不見山阜

壬午發銅陵逆風可五里許出大江南岸皆大山十餘里拋北岸少轉而西牽行可四十里復拋南岸次梅根港江流至此稍狹西岸上下廣輪數十里皆平陸良田極類北地東北望九華山見峯嶺勝於池州所見也

癸未出大江逆風循東岸挽行可四十里入峽口又三四里入池州溪口宛轉行陂澤中可十餘里次池州弄水亭杜牧之所剏俯溪流望齊山景致淸絕人皆采爲圖畫亭上石刻盡載小杜詩篇詩云淸溪望處思悠悠不獨今人古亦愁借爾碧波明似鏡照予白髮瑩如鷗江山自美騷人宅鐃鼓常催過客舟惟有角聲吹不斷斜陽橫起九峯樓

甲申觀州宅有蕭相樓九華樓蕭相謂復也嘗爲池州刺史裴度竇潏皆守土各有記述州宇前臨淸溪規制古壯廳事頗雄近歲吳仲庶滕元發皆葺新之江上諸郡皆不及也梁昭明太子以產魚味爲可貴名可貴池在江邊洲島之上城無垣壘編竹爲防井邑疎索然江山之麗下流諸郡皆不及也物產丰賤北人寄居甚多亦生理之便也

戊子羣會於蕭相樓是夕中秋八月十五日夜淸溪舟次詩云淸溪水底月團圓因見中秋憶去年旱海五更霜透甲郴江萬里桂隨船昔看故國光常滿今望天涯勢似偏只恐姮娥應笑我還將隻影對嬋娟

己丑與沈遼飲於齊山觀理浮橋謁余爲齊山橋銘﹝並引﹞齊山有徑坑附寺之背深可尋丈闊倍之有事於山者越此乃可涉木久朽腐中間經遊者病焉元丰癸亥仲秋沈遼施橋張舜民爲之銘曰阻不在大歸於閡利不在充志於通措此以往嘉無窮齊山在州城之南隔淸溪可二里許背溪之陽不與大山相連東西可數里南北才一里髙可百步石色紺碧稜角隱顯百怪千狀正似人家所畜太湖石也竹木叢生其上有如塑畫寺居其陽山有二十九洞左史石燕白虎七頂觀音嵓小九華紫峯其著也乃李白杜牧及唐人素所遊息之地刺史齊照日居其中故以名焉左史在山東首自南麓緣山蹊可一里餘越嶺北下穿石罅石頗奇怪罄折入洞十步許稍低匍匐尋丈間又儻壯丈餘乃出一穴忽見天日四壁削髙可二十丈渾如甑形石色如黛女蘿樛葛徧其上亦名小洞天北嵓有刋志會昌六年刺史杜牧建安張佑書石石燕左史之西越嶺少下北嵓如覆杯可容百人有穴西出晝日石燕飛翔然捕者莫能得也左史已爲沈遼所購石燕方鬻未售遼曰不過三數十緡可得爾欲予售之白虎洞有石如虎蹲人不敢近也

壬辰移舟出淸溪次池口有人煙稅場距城四里許兩邊長松夾路云九里松也

乙未微雨無風纖行可五里出夾入大江循西岸二十里至將軍堰拋東岸入鴈翅夾下口次上口是日逆風可行六十里雨至夜北有小龍王廟西對皖口卽舒州路也

丁酉行東岸勢類石頭城忽然天气翳黑自北而南時頃開朗可三十里過祝家磯東流縣磯極爲險惡是時秋深水落在夏潦最爲難上

己亥行山夾順風夾合大江東岸山小而近尢爲秀拔西岸淮南界極望平曠過烽火磯山勢特然髙茂乃南朝於此置烽火以通上流徵鎭也

甲辰羣會於庾公之樓在衙城北庾亮鎭潯陽經始其事廢興久矣近歲祖無擇頗葺新之俯瞰江湓南望廬阜北窮夢澤乃江國勝絕之地前人題之繼韻甚多罕見於今但比歲數篇而已

畫墁集卷七

﹝四庫全書集部別集類畫墁集卷八﹞

丁已泊鎭岸自入龍峯港趣蘄州四十里港口依山有寺叢翠可愛

戊午發蘄口順風瀕東岸行臨岸皆小山培塿可二十里拋西岸可三十里過新野夾上口又五里過道士磯散花洲舟過磯上風勢方急爲山所轉帆或倒掩船卽回旋久之方能整行惟此與馬當山有風乃山勢使然也

辛酉晴風逆循北岸纖行可十餘里過巴河口北岸無山平曠南岸培塿童禿又十里至菜園步以風止此距黃州五里南岸下江中有石如伏牛曰節度石舟人云或者重載而下此石往往觸而覆之謂節度者戒之也壬戌早次黃州見知州大夫楊宷通判承議孟震團練副使蘇軾會於子瞻所居晚食於子瞻東坡雪堂子瞻坐詩獄謫此已數年黃之士人出錢於州之城東隅地築磯乃周瑜敗曹操之所州在大江之湄北附黃崗地形髙下公府居民極於蕭條知州廳事敝陋國朝王禹偁嘗謫此丙寅同蘇子瞻遊武昌樊山山之巓有郊天臺卽孫權卽位郊天之處食罷移舟離黃州泊對岸樊溪口蘇子瞻以舟涉江同詣武昌縣縣在樊溪之東隔樊山五里許卽吳之西都有吳王城同縣令季觀佐吳亮嚴■﹝山厷﹞遊樊山步出西門涉寒溪迆邐上凡兩寺在山中下寺有觀音泉澄澈可愛

丁卯會食李令射於縣圃蘇子瞻言近獲一魚似鮎而四足能履地而行不敢殺復縱之江中或曰此鯢魚也鄂州城卽孫權所創與潤州子城金陵覆舟山城武昌吳王城制作一體皆因山附險止開二門周環不過三二里乃知古人爲城欲牢不欲廣也

丙子羣會登石城最西臨江卽黃鶴白雲最東卽頭陀寺寺與樓下枕大江對瞰漢陽江中卽鸚鵡洲黃祖沈禰衡之所上接湖湘下臨沔漢乃古今絕景也白雲黃鶴樓者取費禕上升之地仙洞尙存禕始乘白雲而去久之復乘黃鶴而歸也自漢口少南卽故漢陽軍軍今廢爲縣軍西附城有山渾然獨起卽大別山禹貢所謂過三澨至於大別也

戊寅陰早率檀宣義逰魏夫人閣觀在廟之西南山麓少上半里許據大石作屋規模頗狹閣上爲二女人像云麻姑魏夫人也夫人晉魏舒之女故嘗嫁爲王氏婦生息男女旣而學道升仙列仙自有傳閣前有二石相重上石如荷菌形可半間屋謂之乘雲化石下石如棋盤爲上石所壓而破分爲二相著處才可數寸下臨溪望之如墜至爲危險以椀酌水置之石上一指微按之水卽動揺以兩手極力推托水復不動傳云魏夫人與麻姑自麻姑山乘此石飛空而至又云乃所乘之云及地而化爲石也

己夘夜雨至旦少霽解舟順風西南行十餘里過五家洲江流兩山之間勢尢偪狹而水急非迅風不可上又五里過雷家步石岸有寺名兜率云韋宙所建

庚辰雨雪循岸牽行宛轉二十餘里過思塘鋪有廟曰思唐相公不知爲何神也

癸未循丁家洲北岸牽行可二十里過昭坎爲正南行少間風作西北來勢橫揜岸吹使船側可二十里次茅州洑居人云舊無此洑昨六月內一夕無風但水匯所成昨夕丁家洲夜半水發浪崕崩弛舟人云下有蛟蜃所作也然自鄂以南江無完岸

丙戌觀萬石船船形制圓短如三間大屋戶出其背中甚華飾登降以梯級非甚大風不行錢載二千萬貫米載一萬二千石次嶽州日方辰巳間行一百二十餘里見知州大夫黃休晚登嶽陽樓卽嶽州之西門也下湖水北望荊江自西北流東南至嶽州城下與湖水合而東流始爲大江凡絕湖而南西者趨鼎澧西北趨荊峽一湖之間分此四路也毎歲十月以後四月以前水落洲生四江可辧余時彌漫云涯相浹日月出沒皆在其中望水中如覆斗者卽君山也嶽州西南山勢如覆舟東連眾山而孤絕山之南卽石橋港舟行緩急避風之地

辛卯登嶽陽樓樓有牌極大乃前知州事李觀所記呂洞賓事迹李先知賀州日有道士相訪自言遇呂先生誦過嶽州詩云惟有城南老樹精分明知道神仙過始亦不知其由其後李爲嶽州有白鶴寺僧見過道呂先生題老松詩與道士之言相符呂憩於寺前松下有老人自松梢冉冉而下致恭於呂呂問之爲何乃曰某松之精也今見先生過禮當候見因書二絕句於寺前壁間獨自行兮獨自坐無限世人不識我惟有城南老樹精分明知道神仙過又云朝遊百越暮三吳袖裏靑蛇膽气麄三入嶽陽人不識醉吟飛過洞庭湖郡人於松下構亭名曰呂僊亭云據圖志嶽陽樓經始於張燕公終唐之世屢圮皆完葺慶曆中滕宗諒謫守始大加增飾規制宏敞甲冠上流取宋梁以來所題詩記刻石於夾樓

壬辰羣食於嶽陽樓坐客有楊維承議者乃鼎州人能言武陵桃源之事桃源前後上升者凡六人一洞天二福地桃源觀有二烏自晉太康以來見之馴擾山林中中間攺換不可知也然二烏如故其餘烏雀服之每有遊人貴客未及數十里烏已先報之近歲爲人獵去其一實時復有一烏充之

天慶觀木柱上有謝仙火三字體兼篆隸皆倒書入木至寸筆畫雄勁非人力所能爲然莫究其端或云永州何仙姑能道幽隱事因走人具事致問旣還報云此雷部中火神也兄弟三人形質如墨然其長各不過三尺此用鐵筆倒書也旣再使人就書驗之一如所報天慶觀西廡有石刻二詩辭致淸婉其道人云至道中有賣墨人儀狀雄偉嘗此遊息一日於扉上題詩二絕句而去或云呂洞賓所書也郡人爭刳之以治病今字字刳痕深寸餘而墨迹不滅

癸巳次晚洲洲上平廣土壤如北方居人止一兩家自朱洲之西水中處處有三石形如壊冢土人謂之黃牛石出沒水中頗爲舟船行人之患過者避之行次晚洲有詩云臈月遭霖雨孤舟艤暮灘數聲歸雁斷半嶺野梅殘無復論偕老何時展急難江湖臥周歳此夕最難安

甲午早發嶽州自東山又五里許過閣子湖口卽■﹝氵邕﹞湖也爾雅所謂春夏有水冬無水曰■﹝氵邕﹞也張燕公及幕府題■﹝氵邕﹞詩甚多在嶽陽樓上順風放湖是時冬深水落港浦可辧近東岸向西南行十里許過靈妃廟在東山下水次極望甚逺過扁擔山勢如覆舟東連眾山而孤絕上有小塔望之巋然曰啞女塔昔有士人女生數歲而不能言一日渉湖女見塔卽語其父母故名曰啞女塔巴陵以南漁者皆用連网罩水中延袤可一二百步有如城郭謂之欄灘网過巴溪十里許次鵝洲以風急止鵝洲下

丙申陰晦欲雪岸洪宛轉尙未全出湖中午際風微雨作可十五餘里東岸始有人煙曰龍渥水色極深乃湘水也有水自東出曰歸義江口入口十許裏余卽汨羅也一水中分南曰汨北曰羅洲上有忠潔侯廟卽三閭大夫也東望培塿迆■﹝辶裏﹞林薄曰鹿角巡檢司又十餘里西岸有沙洲堆阜隆起卽靑艸廟下有一湖湖之中有此洲南名靑艸北名洞庭所謂重湖也申後次廟下舟人展賀大率南行至此北行者至廬舟人皆致賀以其萬里江湖至此方保平善也乘舟人當有酒肉之賜廟居洲上南向門內一排三殿中曰勸善大師乃一僧像西曰安流大王東曰昭靈大王中曰勸善卽泗州大聖也昭靈馬援也安流者莫知其爲誰小碣一乃梁開平中馬殷所建然堂廡頹圮湫隘爲甚西殿有一鐡鍋可容五斗許下有木刻龍頭之鍋上有字云準宣鑄利州黑龍船上鐵鍋祝云此二物自川峽流下自湖中溯流至廟也廟外有巡檢司居民十數家以漁釣爲業樟木數百株徑數圍徧覆洲上冬靑可愛是夜船上不敢打更提舉舟人云廟中自打更報牌也夜深傾聽亦有所聞靑艸湖旁有朱陵洞亦謂之朱陵仙府有唐人題刻散滿巖上歲久荒涼至慶曆中因其地建爲石鼓書院𨿽略爲規制然僻在江郊又三冬寒露學者未嘗逰焉惟守將之好事者歲時一爲登覧燕逰之地黃陵廟卽舜二妃牓曰懿節廟庭宇湫隘竹木蓊郁二妃並坐傍設舜像馬殷嘗加營葺退之記沈傳師書碑石訛剝更以石模刻之字體多失詩云靑艸仍殘照黃陵一望中壁書遷客淚簾捲過湖風斑竹痕猶淺蒼梧恨莫窮年年秋水上瑤瑟伴驚鴻

癸夘逆風循西岸牽行可五里有江自東南出其大江與湘江等曰瀏陽江西岸有廟曰三沙牓曰武威王石刻乃天佑二年馬殷爲馬援建而逺祖之也

甲子晴無風發潭州循西岸牽行艤舟王公亭奠南嶽行祠逰嶽麓升中洞眞觀謁漢文帝廟嶽麓書院塔院大抵諸寺相鄰惟升中寺最髙宛轉登陟可百餘步門外小溪激射竹木其聲泠然稍稍露石角寺後有法華臺髙絕山頂晉僧法崇者箋法華經於此有杉槱數本其大如菌云陶士衡手植也王公亭湖民爲王宰少卿所立洞眞觀記云鄧固眞人上升之所潭州嶽麓書院有孔子堂禦書閣堂廡尙完淸泉經流堂下景意極於瀟湘升中寺法華臺下有白鶴泉涓涓有聲味極甘冷橘洲湘江中南北與城等有巡檢司僧寺兩三所居民業漁者數百家景物爲佳處秦少逰死藤州其子護喪槁殯潭州黃魯直有詩雲長眠橘洲風雨寒

丁卯晴無風拋東岸牽行五里許過車子磯西岸有小山回又行十里過昭潭其水澄湛如墨俗云傍通江南壬申自夜大雨順風行五里許水中多亂石三十里至昭靈灘有昭靈廟凡四灘皆行亂石中而復湍急自三門船上執色倡道皆土人謂之灘子舟人束手一不與焉官舟過者擊鼓呼之實時來集舟上至昭靈出灘方各捨去在湘中最爲險處

癸酉十月朔拋西岸十里許江轉自西來北望武口又三十里過靑山磯臨岸培塿

丙子如嶽下出衡山縣西門長松髙下夾道三十餘里或云三十里松乃馬希蕚所植馬長而無髭遂禱於嶽神種松而髭生

丁丑陰朝謁嶽祠退季眞君觀謁北門侍郎神位食後率檀宣義登山自嶽西渡小澗以轉軸轎子迆邐挽行路皆直上略無盤曲一轎至十餘夫方可舉而前可里許至石橋亦謂之石梯鑿成階級長可二十餘步必履而登之其石每在山之面蔽路鑿乃能通也其端有小寺可數楹謂之石橋寺乃遊人憇足之所主僧必具茶食又登陟可五里左之福巖右之南臺在福巖之下峯側架空爲之制作奇巧殿堂皆板瓦宛轉下上始能及粵梁天監中惠海法師始開而居之其後六祖之徒惠遷卓庵於石上人謂之石頭和尙死謚無際大師塔號見裴休書牓尙在庭中有石如案乃無際落髮之所龎居士亦曽居之西隅有壽星殿內有木根如龜形有水泉涓涓寺眾仰給其源曰洗缽池亦石頭故物也主僧維聖嘉州人居此十餘年質重可嘉

戊子雨晚往花藥山寺浴其山則在州城之南培塿竹木可周數百步其寺則居懷抱之中寺後有廽鴈峯髙可數百步俯見城邑其上有面嶽亭北望衡山之陽有如屏扆

過陷池五里許至湯泉在澗底大如車輪熱不可插手稍稍下流始可盥濯浸漑田畝流數里左右山徑偪側略無興葺之地瘴嶺蠻溪亦有此泉渇飲猿鳥污濯儂猺物同而其致異亦可嘆也過陷池嶺少南下有淸池隠出山腹泓澄可二十畝卽是也傳云昔有萬氏居此一日雷雨全家淪陷遂爲此池故當時有謡言當陷萬家萬氏一家當之今歲旱則以牛數十淘攪其中或能致雨

郴之通惠禪師院有唐楊惠之手塑九子母一堂每軀自地坐立不以牀具至於裝繪采飾皆以純色不甚華彩開戶愯然觀者皆以爲生動也嘉佑中大卿解程守郴率僚屬同觀程朴野士也見其生態俾其工以彩飾之又欲以俸錢作牀坐而薦之以命主僧僧不從解怒欲加之罪僧曰喫棒不辭可惜壞了四百年手迹而損大卿好事之名解竟不能奪而止

馬黙單州人气幹老而不衰言廣西事甚詳熈寧中邕州未陷覆常有怪異大蛇見若甕麄重八十斤食豬幾盡州衙廳前井中白气幹霄蝴蝶無數飛集林木上不久陷覆今復完葺然寺中泥佛手足常動城下郁江舊潭濁土人云淸則有兵今已淸有二龜伏其下鱗甲皆可數

曹谷能星歷數術言事如神爲王欽若作知命書云七十年中一一加弄珠灘上貴堪誇碧油幢下聞啼鳥千日徵還上漢槎欽若七十二建節知襄州正得一千日召還又云周匝將臨壬戌歲定鼎門前春色異一千日止少三還再入和羮宜盡瘁其後欽若判西京得七百日再入卒於政府盡瘁病卒乃壬戌歲也又云臨去尙猶聞禁漏異姓嘉名在史書王死在京是時夜漏將盡無子女婿張瓌主後事又與馮拯作書云太常樂闋都門遇雪拯葬在劉太后喪中不給鹵簿是日大雪

鬼門闗在山嶺上鑿石通路崖壁如削𨿽盛夏亦凜然寒涼

擬金山在水中嶺岫崛起有類金山自余亭榭基址甚多竹木侵雲遊者竟日乃可盡也

附郴學大成一則

宋王沂公父𨿽不學問而酷好儒士每遇故紙必掇拾滌以香水嘗發願曰願我子孫以文學顯一夕夢宣聖撫其背曰汝敬吾教何其勤歟恨汝已老無可成就當遣曽參來汝家晚年果得一子乃沂公也因以曽字名之竟以狀元及第官至中書侍郎門下平章事封沂公

畫墁集卷八

附錄﹕

畫墁集八卷﹝永樂大典本﹞

宋張舜民撰舜民有畫墁錄已著錄舜民爲人忠厚質直慷慨喜論事葉夢得巖下放言稱其尙气節而不爲名北宋人物中殆難多數其初從髙遵裕西徵靈夏無功而還舜民作詩有靈州城下千枝柳總被官軍斫作薪及白骨似沙沙似雪將軍休上望鄕臺之句爲轉運判官李蔡所奏謫監郴州酒稅其後起爲臺官浸至通顯而議論雄邁气不少衰崇寧初又以謝表譏謗坐貶晁公武稱其文豪縱有理致最刻意於詩晚作樂府百餘篇自序云年踰耳順方敢言詩百世之後必有知音者其自矜重如此周紫芝太倉稊米集有書舜民集後一篇稱世所歌東坡南遷詞回首夕陽紅盡處應是長安二語乃舜民過嶽陽樓作又舜民題庾樓詩有萬里秋風吹鬢髮百年人事倚闌干之句世或載之東坡集中蓋由其筆意豪健與蘇軾相近故後人不能辧別往往誤入軾集也文獻通考載舜民畫墁集一百卷奏議十卷周紫芝謂政和七八年間京師鬻書者忽印是集售者至塡塞衢巷事喧復禁如初而南渡後又有臨川雕本浮休全集蓋其著作在當日極爲世重而自明以來久佚不傳惟永樂大典尙間載之計其篇什𨿽不及什之一二然零璣斷璧倍覺可珍謹搜輯排比釐爲八卷用存崖略其郴行錄乃謫監酒稅時紀行之書體例頗與歐陽修於役志相似於山川古迹往往足資考證今亦並附集末焉﹝四庫全書總目集部別集類﹞

