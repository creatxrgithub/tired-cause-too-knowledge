

病榻寤言

﹝明﹞陸樹聲撰

余臥病榻間﹐冥心攝息﹐或瞥然起念﹐意有所得。欲言囁嚅﹐時復假寐﹐頃焉得寤﹐蹶然起坐﹐憑幾捉筆﹐造次疾書。𨿽語無倫次﹐其於生死之故﹐養生之旨﹐間亦億中﹐存之以自觀省。曰「寤言」者﹐以其得之寤寐也。

壬辰秋﹐余臥病兩月﹐一切世慮﹐芒無縈罣。追思此身未生之前﹐與此生已盡之後﹐何者爲我﹖乃知是身非實﹐一聚之形﹐气至則生﹐气返歸空﹐生理無常﹐而一空常在。故曰「生者死之根﹐必至之期﹐達生知命者﹐委順以待之耳。」先儒曰「透得名利關﹐方是小休歇。」余曰「透得生死關﹐此是大休歇。」

昔人有言曰﹕得者時也﹐失者順也。夫人之生也﹐自少而得壯﹐自壯而得老。其得也﹐以時至而得也。然至壯則失少矣﹐至老則失壯矣。其失也﹐以順而失也。故鳥之溯風也﹐魚之溯流也﹐皆逆也。陰陽家之沙水取逆者﹐迎生气也。《易》乾下坤上之爲泰﹐外坎內離之爲旣濟。養生家之取坎塡離﹐返老復丁者﹐皆取逆也。《易》曰「生生之謂易。」又曰「易逆數也﹐陽上陰下﹐而必曰一陰一陽之謂道。陰先於陽﹐正不測之神也。」

人之有生也﹐則有生計。自一歲至十歲以上﹐爲身計﹔二十至三十以上﹐爲家計﹔三十至四十以上﹐爲子孫計﹔五十至六十以上﹐爲老計﹔六十至七十以上﹐爲死計。中間營營擾擾﹐或追憶其旣往﹐逆料其將來。外則苦其身以事勞攘﹐內則苦其心以密思慮﹐用以爲周身之防﹐善後之策者﹐總之曰「勞生。」然或計未周而生先盡﹐慮未及而形難畱﹐譬之誇父逐日﹐務奔驚而不止﹐臧榖求羊﹐多歧路而終亡。

死生者﹐天地之定制﹐人理之必至﹐定於稟气受形之初﹐不以貴賤愛惡有所增損。故曰﹕賢愚同盡。然而顏跖之辧﹐大椿之於朝菌﹐玉石俱焚﹐薰蕕同臭﹐而其辧不可紊也。故有死而不朽﹐沒世而名無稱﹐與艸木同腐者﹐非所論於生死之同也。故曰﹕至人以萬世爲箕裘﹐蜉蝣以旦暮爲大年﹐蠛蠓以甕天爲一世。

夫生人之初﹐陰陽和會﹐絪縕凝結﹐資血气以爲榮衛﹐故血陰而气陽﹐陽旺乃生陰血。方其少壯﹐則气盛而血華。及其老也﹐气餒而血衰。發白膚皺﹐是其徵也﹐加之以五欲交攻﹐二火焚和。語云「燥萬物者﹐莫燥乎火。」膏油所以繼火於無窮。人當暮齒﹐則壯膏旣盡﹐衰燼漸微。譬之春楊條枝﹐柔可綰結﹐至秋枯瘁﹐脆若拉朽﹐木液竭而生理盡矣。故養生者以惜精气爲本。

飲食男女﹐人之大欲也﹐而大戒存焉。故有以肥甘爲酖毒﹐衽席爲畏途者﹐戒於所易溺也﹐砒霜之於甘露也。美惡不同﹐用之而生死立異。然謂甘露可以殺人﹐砒霜亦能活命。夫旨酒美色﹐沈面荒淫﹐以伐命戕生﹐此非以甘露殺人者乎﹖良藥苦口﹐而利於衛生﹔忠言逆耳﹐而藉以寡過﹐此非以砒霜活命者乎﹖故曰「甚美者惡亦稱美﹐好者溺性亡生之尢物﹐世知惡之爲惡矣﹐抑有察於美之果得爲美乎﹖」

倪文節公云「貧賤之人﹐一無所有﹐及臨命終時﹐脫一厭字。富貴之人﹐無所不有﹐及臨命終時﹐帶一戀字。夫脫一厭字﹐如釋重負﹐帶一戀字﹐如擔枷鎖。」又曰「富貴貧賤﹐所處不同﹐至三者緊要處則一曰老病死。以愚觀之﹐則富貴者之於斯三者﹐反不若貧賤者之無系累也。向子平曰「我已知富不如貧﹐貴不如賤﹐但未知生不如死耳。」然就是以觀﹐則生不如死﹐亦可知矣。

「緩步可以當車﹐晚食可以當肉。」《史記》顏闔之言也。論曰「謂顏氏之子可謂巧於處貧。」漢楊王孫遺命裸葬﹐其言曰「死者終生之化﹐而物之歸者也。歸者得至﹐化者得變﹐是物各返其眞也。」又曰「精神者天之有也﹐形骸者地之有也。精神離形﹐各歸其眞﹐焉用久﹖」卽其言似非中道﹐然亦不可謂巧於處生死者乎﹖

唐裴炎之序猩猩也﹐曰「與之酒﹐兼與之屐。醉酒穿屐﹐則擒而刺血﹐隨所問而得﹐否則寧死﹐含血不與。」夫身死矣﹐而猶靳於血。獸之愚若此。人靈於物﹐而其愚有類是者。今夫財色名利之溺人也﹐其若猩猩之於酒乎﹖爵賞祿位之羈人也﹐其若猩猩之於屐乎﹖饕餮致禍﹐重利忘身﹐之死而無悔者﹐其猩猩之寧死含血乎﹖

乾之內一陽交於坤而爲坎﹐坎爲水。坤之內一陽交於乾而爲離﹐離爲火。乾坤交而爲水火﹐水火凝合而生人。坎離者天地之用﹐故人之受形於天地也。先天之气具水火﹐而後天之養生也﹐不能一日無水火。南離而北坎﹐心居上而賢居下﹐心賢交爲水火旣濟。故曰「水火合則生﹐水火離則病﹐水火絕則死。」

紀昌學飛衛之射﹐視小如大﹐視微知著﹐不易於物﹐而物爲我轉。造父學泰豆氏之禦﹐不以目視﹐不以策驅﹐得之於手﹐而應之於心。孔周挾含光之劍﹐視之不可見﹐運之不知有其所觸也﹐經物而物不覺。覺道者之於養生也﹐墮肢體﹐黜聰明﹐存其精於何思何慮若有若亡之間﹐衝兮若虛﹐神妙合而入無間﹐亦若此。若三子者之習於技不同﹐而得之神解則一﹐是亦可謂技而進於道矣。

神依形則生﹐神離形則死。故形骸者﹐神之宅舍﹐形骸屬陰﹐而元神屬陽﹐陰以實爲質﹐陽以虛爲用。心者虛靈之府﹐神明之舍﹐心定則神凝﹐心虛則神守。《玉皇印經》解云「子在心內運黃庭﹐晝夜存之得長生。」黃言中﹐廷言虛。故養生家有曰「心死則神活。」曰心死者﹐則虛之謂也。又曰「未死而學死﹐當生而無生。」曰無生者﹐學死而忘生之謂也。如曰「忘气以養形﹐忘形以養神矣。」而又曰「忘神以養虛。」蓋虛之所藏者深矣。

夫養生者﹐視身爲太重﹐則憂患易入﹐而憂患因以傷生。吾故曰「養生者戒於傷生。」然而世有以養傷生者矣。《老子》曰「我有大患﹐惟我有身。我若無身﹐我則何患﹖」山谷老曰「眾生身同太虛﹐煩惱何處安腳﹖」夫旣身同太虛﹐而視身若無﹐則憂患不能入﹐是能齊生死而處之一矣。故曰「夭壽不貳然。」又曰「修身以俟﹐則又非漫然無當﹐而虛生浪死者矣。」此正先儒所謂養﹐則付命於天道﹐則責成於己養生者所宜體此。

楊朱之友季梁有疾﹐其子三致醫。其一矯氏之醫曰「病在有生之後﹐欲攻其漸。」季梁曰「眾醫也。」其一兪氏之醫曰「病在未生之前﹐其甚弗可已也。」季梁曰「良醫也。」其一爲盧氏之醫曰「病出於稟生未形之先﹐齊生死而一之也。」季梁曰「神醫也。」遣之而疾瘳。夫季梁之疾﹐三致醫而疾瘳。余也齋居三月﹐內達於生死﹐而疾自愈﹐若季梁則猶有外之心也。

