七十二候考﹝淸﹞曹仁虎撰

史部時令類

【爵裏已見】

觀象授時。起於上古。自炎帝分八節以始農功。少皞有分至啟閉之官。顓頊命南正重司天。堯有羲和之命。大約由四時分八節。由八節分二十四气。由二十四气分七十二候。立法蓋漸密也。候應之義。互見於夏小正諸書。尙未明分爲七十二候。小正於時令之書。最爲近古。唐志以爲羲和遺迹。其書具十二月。而無中气。有候應而。無日數。不必每月六候。每五日爲一候也。易緯通卦驗所記气候。與夏小正互有同異。月令疏多引之。說者謂通卦驗气候。比之逸周書時訓。晚者。二十有四。早者三。其書𨿽分中气。亦未嘗明定五日一候也。呂氏春秋有十二月紀。漢馬融取以入小戴記中。爲月令第六篇

。其書以天時艸木鳥獸虫魚記每月之候。與夏小正略同。鄭康成。於孟春之東風解凍。蟄虫始振。魚上冰。獺祭魚。鴻雁來。仲春之始雨水。

【時訓解。及各史誌。皆不取爲候。惟北魏志。隋志。以始雨水。爲驚蟄初候。】

桃始華。倉庚鳴。鷹化爲鳩。季春之桐始華。田鼠化爲鴽。虹始見。萍始生。孟夏之螻蟈鳴蚯蚓出。王瓜生。苦菜秀。仲夏之小暑至。

【時訓解。及各史誌。皆取爲候。金史誌。始以麥秋至易之。】

螳螂生。鵙始鳴。反舌無聲。季夏之溫風始至。蟋蟀居壁。鷹乃學習。腐艸爲螢。孟秋之涼風至。白露降。寒蟬鳴。鷹乃祭鳥。

【案月令正義謂正月七月。記時候大。故有五句。餘皆四句。今考正月之五句。自爲五候。七月𨿽有五句。而鷹乃祭鳥。與用始行戮句。義本相連。仍爲四候。】

仲秋之盲風至。

【時訓解及各史誌。皆不取爲候。惟北魏志隋志。作暴風至。爲白露次候。】

鴻雁來。元鳥歸。

【案正義曰元鳥歸。爲仲秋之候。元鳥至。不爲仲春之候。別與郊禖爲候。考仲春元鳥至。本在七十二候中。而正義云然者。孔氏以仲春始雨水。桃始華。倉庚鳴。鷹化爲鳩。等句。鄭注皆記時候也。故以爲中春之候。而元鳥至尙在下文。別爲一類。故云不以爲候。】

羣鳥養羞。季秋之鴻雁來賓。爵入大水爲蛤。鞠有黃華。豺乃祭獸。戮禽。孟冬之水始冰。地始凍。雉入大水爲蜃。虹藏不見。仲冬之冰益壯。地始坼。

【時訓解。及各史誌。皆不取爲候。惟北魏志。隋志。以冰益壯爲大雪初候。地始坼爲大雪次候。】

鶡旦不鳴。虎始交。季冬之雁北鄕。鵲始巢。雉雊。雞乳。每月注云。皆記時候也。

【正義謂十二月時候。多少不同。多則五句。少則四句。無義例也。】

又於仲春之雷乃發聲。始電。蟄虫咸動。啟戶始出。

【二句義相連。時訓解。及各史誌。皆不取爲候。惟北魏志。隋志。分爲兩候。以蟄虫咸動。爲淸明次候。蟄虫啟戶。爲淸明末候】

仲夏之鹿角解。蟬始鳴。半夏生木堇榮。

【時訓解。及各史誌。皆不取爲候。惟北魏志。隋志。以木堇榮爲小暑末候。】

仲秋之雷始收聲。蟄虫壞戶。水始涸。仲冬之蕓始生。

【時訓解。及各史誌。皆不取爲候。惟北魏志隋志。以蕓始生爲冬至次候。】

荔挺出。蚯蚓結。麋角解。水泉動。每月注云。又記時候也。

【正義謂。二至二分之月。皆再記時候者。以二至是陰陽之始終。二分是陰陽之交會。節之大者。故再記之。】

又於季春之鳴鳩拂其羽。戴勝降於桑。

【時訓解。及各史誌。皆以鳴鳩拂其羽。爲谷雨次候。戴勝降於桑爲谷雨末候。惟北魏志。隋志。以戴勝降於桑爲立夏次候。而不及鳴鳩拂其羽。】

則注曰蠶將生之候。

【正義謂。季春亦記時候者。蠶之將生。故記蠶候也。】

此皆候之顯然可據者。至鄭氏於孟春之艸木萌動。

【時訓解。及各史誌。皆取爲候。惟北魏志隋志無之。】

則注曰。可耕之候。於仲春之元鳥至。則注曰。媒氏之官以爲候

【正義𨿽謂元鳥至不爲仲春之候。然鄭注明用候字。】

他若季秋之蟄虫咸俯。

【時訓解。及各史誌。皆取爲候。惟北魏志隋志無之。】

可卽孟春蟄虫始振。仲春蟄虫啟戶。仲秋蟄虫壞戶之例推之。季冬之徵鳥厲疾。

【時訓解。作鷙鳥厲疾。及各史誌皆取以爲候惟北魏志隋志無之。】

可卽鷹乃學習之例推之。孟夏之靡艸死。麥秋至。可卽王瓜生。苦菜秀之例推之。一月之中。少者四五候。多者七八候。少旣無可增。多亦無可減。各隨每月節气所感而應之。

【正義謂凡記時候。先言者气候在前。後言者气候在後。】

原不必定五日而應一候。再五日而又應一候也。月令气候。多互見於夏小正。及通卦驗中。其可考者。如月令孟春之東風解凍。卽夏小正之時有俊風。滌凍塗。

【案夏小正時有俊風。戴傳謂俊者大也。大南風也。合冰必於南風。解冰必於南風。今考正月無南風應候之理史。記律書謂條風居東北。主出萬物。此俊字。當爲條字之訛。又案刊本作寒日滌凍塗。據玉海所引無寒日二字。】

通卦驗之條風至。冰解。

【案通卦驗。於立春日條風至。冰解。月令疏引之。謂條風卽東風也。冰解。卽解凍也。於雨水。復曰凍冰釋。猛風至。月令疏引之謂猛風卽東風之甚也。據此足證夏小正俊風之。當爲條風。】

月令孟春之蟄虫始振。卽夏小正之正月啟蟄。

【案月令疏引此。謂始振。卽啟蟄也。啟蟄本二十四气之一。金氏履祥疑古者陽气特盛。啟蟄獨早。考月令仲春尙有蟄虫咸動。啟戶乃出之文。正義謂正月始振動。至二月乃大驚而出。夏小正此條。蓋合孟春之始振。仲春之啟戶。記之。】

月令孟春之魚上冰。夏小正作魚陟負冰。通卦驗作魚負冰。

【爲仲冬候。】

月令孟春之獺祭魚。通卦驗同。夏小正作獺祭獻魚。月令孟春之鴻雁來。通卦驗作候雁北。

【爲仲春候。】

月令仲春之桃始華。卽夏小正之梅杏杝桃則華。

【在正月。】

通卦驗作桃李華。

【爲仲春中气。】

月令仲春之倉庚鳴夏小正作有鳴倉庚。通卦驗作鶬鷃鳴。

【爲孟春中气。】

月令仲春之鷹化爲鳩。夏小正作鷹則爲鳩

【在正月。】

月令仲春之元鳥至卽夏小正之來降。燕乃睇。通卦驗作元鳥來。

【爲季春候。】

月令仲春之雷乃發聲。通卦驗一作雷。

【句有缺文。爲仲春候。】

一作雷雨行。

【爲仲春中气。】

一作雷鳴。

【爲季春候。】

月令仲春之始電。通卦驗作電見

【爲孟夏候】

月令季春之桐始華。卽夏小正之拂桐芭。月令季春之田鼠化爲鴽。夏小正通卦驗俱同。

【通卦驗爲季春中气。】

月令季春之鳴鳩拂其羽。夏小正作鳴鳩。月令孟夏之螻蟈鳴。卽夏小正之�則鳴。

【在三月。】

通卦驗作螻蛄鳴。

【爲孟夏中气。】

月令孟夏之蚯蚓出。通卦驗同。

【爲仲夏候。】

月令孟夏之王瓜生。卽夏小正之王萯秀。月令仲夏之螳螂生。通卦驗同

【爲仲夏中气。】

月令仲夏之鵙始鳴。夏小正作鴃則鳴。通卦驗作伯勞鳴。

【爲季夏候】

月令仲夏之反舌無聲。通卦驗作蝦蟆無聲。

【爲季夏候。】

月令仲夏之鹿角解。通卦驗同。月令仲夏之蟬始鳴。夏小正一作良蜩鳴。一作唐蜩鳴。通卦驗作蟬鳴。月令仲夏之半夏生。通卦驗同。

【爲季夏中气。】

月令季夏之蟋蟀居壁。通卦驗作蜻蛚鳴。

【爲孟秋候。】

月令季夏之鷹乃學習。夏小正作鷹始摯。月令季夏之腐艸爲螢。通卦驗作腐艸爲嗌。

【爲孟秋候。】

月令季夏之土潤溽暑。卽通卦驗之暑且濕

【爲仲夏中气】

月令季夏之大雨時行。卽夏小正之時有霖雨。

【在七月。】

通卦驗之雨濕。月令孟秋之涼風至。通卦驗同。月令孟秋之白露降。通卦驗作白露下月令孟秋之寒蟬鳴。夏小正通卦驗俱同。

【通卦驗爲孟秋中气】

月令孟秋之鷹乃祭鳥。通卦驗作鷹祭鳥。

【爲仲秋候。】

別又作鷙鳥擊。

【爲仲秋中气。】

月令仲秋之鴻雁來。夏小正作遰鴻雁。

【在九月】

月令仲秋之元鳥歸。卽夏小正之陟元鳥蟄。

【在九月】

通卦驗一作燕子去室。

【爲仲秋候。】

一作元鳥歸。

【爲仲秋中气。】

月令仲秋之雷始收聲。通卦驗作雷始收。月令季秋之爵入大水爲蛤。夏小正作爵入於海爲蛤。通卦驗作賓爵入水爲蛤。

【爲孟冬候。】

月令季秋之鞠有黃華。夏小正作榮鞠。月令季秋之豺乃祭獸。夏小正通卦驗。俱作豺祭獸。

【夏小正在十月。】

月令孟冬之水始冰。通卦驗作始冰。月令孟冬之雉入大水爲蜃。夏小正作元雉入於淮爲蜃。通卦驗作雉入水爲蜃。

【爲孟冬中气。】

月令仲冬之鶡旦不鳴。虎始交。通卦驗俱同。

【鶡旦不鳴。爲仲冬中气虎始交。爲季冬候。】

月令仲冬之麋角解。通卦驗同。夏小正作隕麋角。月令季冬之雁北鄕。夏小正同。

【案夏小正。雁北鄕。在正月。月令疏引之。謂北鄕有早有晚。早者十二月。晚者二月。考月令。孟春尙有鴻雁來一候。通卦驗作候雁北。入於仲春。則正義所云候晚者也。夏小正此條。蓋亦合季冬雁北鄕孟春鴻雁來。記之。】

月令季冬之鵲始巢。通卦驗同。

【爲季冬中气。】

月令季冬之雉雊雞乳。通卦驗俱同。

【俱爲孟春候。】

夏小正作雉震呴雞桴粥。

【俱在正月。】

此皆气候之相因互見者也。至月令𨿽出呂氏春秋。而今禮記所載。亦有與呂氏春秋互異者。孟春之蟄虫始振。呂氏作始振蘇。孟春之鴻雁來。呂氏作候雁北。

【案通卦驗。及淮南時則訓。皆作候雁北。王應麟謂。月令鴻雁來之來字。本北字。康成時猶未誤。故注曰雁自南方來。將北返其居。其後傳寫者。因仲秋鴻雁來。誤以北爲來。】

孟春之艸木萌動。呂氏作繁動。仲春之桃始華。呂氏作桃李華。季春之戴勝降於桑。呂氏作戴任。

【任同鵀。】

孟夏之王瓜生呂氏作王萯生。

【髙誘注。萯或作瓜。﹝瓜舌﹞﹝婁瓜﹞也。】

孟夏之靡艸死。呂氏作糜艸死。季夏之溫風始至。呂氏作涼風始至。

【髙誘注。夏至後四十六日。立秋節。故曰涼風始至。案月令之溫風始至。注疏皆未詳。呂氏作涼風始至。義亦可通。】

季夏之蟋蟀居壁。呂氏作居字。季夏。之腐艸爲螢。呂氏作化爲﹝虫幵﹞。

【案通卦驗作腐艸爲嗌。鄭氏注曰。舊說腐艸爲鳴。今言嗌其物異名乎。又說文蠲字。引明堂月令曰腐艸爲蠲。蓋﹝虫幵﹞爲馬蚿。蠲爲馬蠲。皆螢火之別名也。曰鳴。曰嗌。於義未詳。】

孟秋之農乃登谷。呂氏作升谷。仲秋之盲風至呂氏作涼風至。

【案呂氏三紀涼風。於季夏。曰始至。於孟秋仲秋。俱曰至月令仲秋作盲風。蔡邕月令章句。亦作白露節。盲風至。此涼字。疑有訛。】

仲秋之鴻雁來呂氏作候雁來仲秋之雷始收聲。呂氏作雷乃始收。仲秋之蟄虫壞戶。呂氏作俯戶。季秋之鴻雁來賓。呂氏作候雁。季秋之豺乃祭獸。呂氏作豺則祭獸。季秋之蟄虫咸俯。呂氏作蟄虫咸俯。在穴。

【月令在內。呂氏作在穴。髙誘注。俯伏藏於穴。墐塞其戶也。是在穴。當連上句讀。】

孟冬之閉塞而成冬。呂氏作閉而成冬。

【髙誘注謂天地閉。冰霜凜烈成冬也。知本文但有閉字。】

季冬之雉雊雞乳。呂氏作乳雉雊。

【案月令雉雊雞乳。本兩候呂氏以乳字連雉言。止爲一候。】

季冬之水澤腹堅呂氏作復堅。

【髙誘注復亦盛也。或作復】

其餘字句。皆與月令同。淮南子爲西漢時書其第五篇

時則訓所載。孟春之月。東風解凍。蟄虫始振蘇。

【月令無蘇字。】

魚上負冰。

【月令無負字。】

獺祭魚。候雁北。

【月令作鴻雁來】

仲春之月。始雨水。桃李始華。

【月令無李字。】

倉庚鳴。鷹化爲鳩。雷始發聲。

【月令作雷乃發聲。】

蟄虫咸動蘇

【月令無蘇字。】

季春之月。桐始華。田鼠化爲鴽。虹始見。萍始生。鳴鳩奮其羽。

【月令作拂其羽。】

戴鵀降於桑。

【月令作戴勝。】

孟夏之月。螻蟈鳴。蚯螾出。

【月令作蚯蚓。】

王瓜生。苦菜秀。靡艸死。麥秋至。仲夏之月。小暑至。螳螂生。鵙始鳴。反舌無聲。鹿角解。蟬始鳴。半夏生。木堇榮。季夏之月。涼風始至。

【月令作溫風。】

蟋蟀居奧。

【月令作居壁。】

鷹乃學習。腐艸化爲﹝虫幵﹞。

【月令作爲螢。】

工潤溽暑。大雨時行。孟秋之月。涼風至。白露降。寒蟬鳴。鷹乃祭鳥。天地始肅。農始升谷。

【月令作農乃登谷。】

仲秋之月。涼風至。

【月令作盲風。】

候雁來。

【月令作鴻雁來。】

元鳥歸。羣鳥翔

【月令作羣鳥養羞。案髙氏注。羣鳥翔。謂羣鳥試其羽翼而髙翔也。又髙氏注呂氏春秋。羣鳥養羞。謂寒气將至。羣鳥養進其毛羽禦寒也。語意相同。與鄭氏注月令養羞各異。】

雷乃始收。

【月令作雷始收聲。】

蟄虫培戶。

【月令作壞戶。】

水始涸。季秋之月。候雁來賓。

【月令作鴻雁來賓。案鄭氏注月令。謂來賓猶言客止未去。髙氏注時則訓。謂雁以先至者爲主。後至者爲賓。於賓字皆指雁言至鄭氏注通卦驗。謂賓爵入水爲蛤。髙氏注呂氏春秋。謂賓爵者。老爵也。棲宿人堂宇之間。有似賓客。故謂之賓爵。於賓字。又連下。謂指爵言。一人所注之書。自相互異如此。未詳孰是。】

爵入大水爲蛤。鞠有黃華。豺乃祭獸。戮禽。霜始降。艸木黃落。蟄虫咸俛。

【月令作咸俯。】

孟冬之月。水始冰。地始凍。雉入大水爲蜃。虹藏不見。仲冬之月。冰益壯。地始坼鳱瞗不鳴。

【月令作鶡旦。】

虎始交。蕓始生。荔挺出。蚯螾結。

【月令作蚯蚓。】

麋角解。水泉動。季冬之月。雁北鄕。鵲始巢。雉雊。雞呼卵。

【月令作雞乳。】

與月令字句。𨿽小異。而敍次同。每月候應之多寡。仍無一定。是漢初尙未有五日一候之說也惟逸周書時訓解。分五日一候爲七十二候立春之日東風解凍。又五日蟄虫始振。又五日魚上冰。雨水之日獺祭魚。又五日。鴻雁來。又五日。艸木萌動。驚蟄之日。桃始華。又五日。倉庚鳴。又五日。鷹化爲鳩。春分之日。元鳥至。又五日。雷乃發聲。又五日。始電。淸明之日。桐始華。又五日田鼠化爲鴽。又五日。虹始見。谷雨之日。萍始生。又五日。鳴鳩拂其羽。又五日。戴勝降於桑。立夏之日。螻蟈鳴。又五日。蚯蚓出。又五日。王瓜生。小滿之日。苦菜秀。又五日。靡艸死。又五日。小暑至。芒種之日。螳螂生。又五日。鵙始鳴。又五日。反舌無聲。夏至之日。鹿角解。又五日。蜩始鳴。

【月令。作蟬始鳴。案呂氏春秋。及通卦驗。時則訓。皆作蟬。不作蜩夏小正。則五月良蜩鳴。唐蜩鳴。兩見。惟逸周書。作蜩始鳴。唐以後史誌。皆用之。】

又五日。半夏生。小暑之日。溫風至。

【月令作始至。】

又五日。蟋蟀居壁。又五日。鷹乃學習。大暑之日。腐艸化爲螢。

【月令。無化字。】

又五日。土潤溽暑。又五日大雨時行。立秋之日。涼風至。又五日。白露降。又五日。寒蟬鳴。處暑之日。鷹乃祭鳥。又五日。天地始肅又五日。禾乃登。

【月令作農乃登谷。案呂氏春秋。及時則訓。亦作升谷。惟逸周書作禾乃登。唐以後史誌皆用之。】

白露之日。鴻雁來。又五日。元鳥歸。又五日。羣鳥養羞。秋分之日。雷始收聲。又五日。蟄虫培戶。

【同壞戶。】

又五日。水始涸。寒露之日。鴻雁來賓。又五日。爵入大水爲蛤。又五日。鞠有黃華。霜降之日。豺乃祭獸。又五日。艸木黃落。又五日。蟄虫咸俯。立冬之日。水始冰。又五日。地始凍。又五日。雉入大水爲蜃。小雪之日。虹藏不見。又五日。天气上騰。地气下降。又五日。閉塞而成冬。大雪之日鶡鳥不鳴

【月令作鶡旦不鳴。唐書及宋金史誌。皆作鶡鳥元史誌始仍作鶡旦。】

又五日。虎始交。又五日。荔挺出。冬至之日。蚯蚓結。又五日。麋角解。又五日。水泉動。小寒之日。雁北鄕。又五日。鵲始巢。又五日雉始雊。

【月令作雉雊。】

大寒之日。雞始乳。

【月令作雞乳。】

又五日。鷙鳥厲疾。

【月令作徵鳥厲疾。唐書。及宋金史誌。皆作鷙鳥。元史誌。始仍作徵鳥。】

又五日。水澤腹堅。周書序謂。周公辯二十四气之應。以明天時。作時訓。後儒如王應麟等。皆疑爲東漢人僞托。非周公之舊。北魏始以七十二候頒爲時令。考魏書志。

【隋書志同。】

所載冬至三候。虎始交蕓始生。荔挺出。小寒三候。蚯蚓結。麋角解。水泉動。大寒三候。雁北向。鵲始巢。雉始雊。立春三候。雞始乳。東風解凍。蟄虫始振。雨水三候。魚上冰。獺祭魚。鴻雁來。驚蟄三候。始雨水。桃始華。倉庚鳴。春分三候鷹化爲鳩。元鳥至。雷始發聲。淸明三候。電始見。蟄虫啟戶。谷雨三候。桐始華。田鼠化爲鴽。虹始見。立夏三候。萍始生。戴勝降桑。螻蟈鳴。小滿三候。蚯蚓出。王瓜生。苦菜秀。芒種三候。靡。艸死小暑至。螳螂生。夏至三候。鵙始鳴。反舌無聲。鹿角解。小暑三候。蟬始鳴。半夏生。木堇榮。大暑三候。溫風至。蟋蟀居壁。鷹乃學習。立秋三候。腐艸化爲螢。土潤溽暑。涼風至。處暑三候。白露降。寒蟬鳴。鷹祭鳥。白露三候。天地始肅。暴風至。

【卽月令盲風至。】

鳴雁來。秋分。三候。元鳥歸。羣鳥養羞。雷始收聲。寒露三候。蟄虫附戶。

【卽月令蟄虫壞戶。】

殺气浸盛。陽气日衰。霜降三候。水始涸。鴻雁來賓雀入大水爲蛤。立冬三候。菊有黃華。豺祭獸。水始冰小雪三候。地始凍。雉入大水爲蜃。虹藏不見。大雪三候。冰益壯。地始坼。鶡旦不鳴。自北魏後所行時令。皆因之。唐初所用傅仁均之戊寅術。李淳風之麟徳術。並以雞始乳爲立春初候。東風解凍爲次候。與時訓月令皆不符。故唐大衍術。議其不合經義。且其中如始雨水。蟄虫咸動。蟄虫啟戶。木堇榮。暴風至。殺气浸盛。陽气日衰。冰益壯。地始坼。蕓始生十候。皆唐宋以後所不用者。今所用之艸木萌動。鳴鳩拂其羽。大雨時行。禾乃登。艸木黃落。蟄虫咸俯。天气上騰。地气下降。閉塞而成冬。徵鳥厲疾。水澤腹堅。十候。又皆北魏志隋志所不用者。夫北魏書所載各候。旣取之月令。卽宜每月取用六候。乃於正月取五候二月取九候。三月取五候。四月取五候。五月取八候。六月取五候。七月取五候。八月取九候。九月取四候。十月取四候。十一月取九候。十二月取四候。旣以參差。且其分配節气。亦不能適均。如以電始見蟄虫咸動。蟄虫啟戶。爲淸明之三候。而月令則在仲春之月。以萍始生。戴勝降於桑。爲立夏之初候。次候。而月令則在季春之月。以靡艸死爲芒種初候。而月令則在孟夏之月。以蟬始鳴。半夏生。木堇榮。爲小暑之三候。而月令則在仲夏之月。以腐艸爲螢。土潤溽暑。爲立秋之初候。次候。而月令則在季夏之月。以天地始肅。爲白露初候。而月令則在孟秋之月。以蟄虫附戶。殺气浸盛。陽气日衰。爲寒露之三候。以水始涸。爲霜降初候。而月令則皆在仲秋之月。以菊有黃華。豺祭獸。爲立冬之初候。次候。而月令則在季秋之月。以蚯蚓結。麋角解。水泉動。爲小寒之三候。而月令則在仲冬之月。匪特此也。蟄虫咸動。啟戶始出。詞本相連。而分爲兩候。旣於義無當。且旣收蟄虫啟戶矣。何以獨遺蟄虫墐戶。旣收戴勝降於桑矣。何以獨遺鳴鳩拂其羽。至於季秋之殺气浸盛。陽气日衰。亦如季春之生气方盛。陽气發泄。祗屬泛論之辭。何以獨列爲兩候。此皆義有未協者也。若夫唐書志所載之七十二候。

【宋史誌同。】

則系開元時一行所定之大衍術。自冬。至初候。蚯蚓結起。至大雪末候。荔挺出止。不用魏隋相承之節候而取之周書時訓。故大衍術以爲攺從古義。然其中亦有未能盡免後人之議者。如孟冬之天气上騰地气下降。與孟春之天气下降。地气上騰。木相對言之。

【季春之生气方盛。陽气發泄。季秋之殺气浸盛。陽气日衰。皆同此例。又孟秋之天地始肅。亦相類】

今乃獨收天气上騰。地气下降。爲一候。至閉塞而成冬句。乃申足上騰下降之義。詞本相連。又別爲一候。義將安在他若旣收孟春之蟄虫始振。仲秋之蟄虫壞戶。季秋之蟄虫咸俯。而獨遺仲春之蟄虫咸動。旣收季夏之溫風至。孟秋之涼風至。而獨遺仲秋之盲風至。旣收孟秋之禾乃登。而獨遺孟夏之登麥。仲夏之登黍。旣收孟冬之水始冰地始凍。而獨遺仲冬之冰益壯。地始坼。旣收仲夏之半夏生。而獨遺木堇榮。旣收仲冬之荔挺出。而獨遺蕓始生。皆有所未安。惟其次第。一以周書時訓爲準。故後世皆相承不攺。金史誌。與唐史略同。惟攺小滿末候。小暑至爲麥秋至。

【月令麥秋至。在四月。小暑至。在五月。小滿爲四月之中气。故易之。】

元史誌。復攺立春末候。魚上冰爲魚陟負冰。小暑末候。鷹乃學習。爲鷹始摯。皆參取夏。小正句。又攺雨水次候。鴻雁來爲候雁北。則參取呂氏春秋。及通卦驗。淮南時則訓句。至今並遵用之。我皇上道契撫辰。理彰格物。以鹿麋皆解角於夏。

親加考證。攺定仲冬爲麈角解。徵信萬祀。

禦制七十二候詩。包含元气。統括羣言。如鷹鳩必無互化之理。豺獺寧知報本之誠。驗虹藏於小雪。气已消遲。考雉雊於小寒。時猶太早。蜃蛤成於大水。原非親見之言。螻蟈鳴在夏初。自異能飛之類。每卽物以正訛必因題而紀實。皆由皇上本明天察地之識。具對時育物之懷。隨事敷言悉賅至道。洵昭定論於禮經。而舉鴻功於時憲矣。

