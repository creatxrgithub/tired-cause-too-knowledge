《諫書稀庵筆記》淸陳恆慶著

○序

予告歸後﹐年近七十。飽食終日﹐日入卽睡﹐夜半卽興﹐悶坐無聊﹐乃學爲詩歌古文詞﹐積稿盈尺。自知學識譾陋﹐不能追蹤古人。一日﹐紫紱十六弟告予曰「兄詩文有金石聲。筆發旣速﹐可作爲小說﹐詳述平生所見聞﹐使雅俗共睹﹐豈不勝於詩文哉﹗」予曰「唯唯。」乃卽目所見耳所聞者﹐振筆錄之。無以名之﹐名之曰「歸裏淸譚」。門生楊咸卿曰「曷不曰『林下淸譚﹖』」予曰「辭官歸裏﹐豈易言哉。嘗見有服官卒生﹐擁厚貲﹐蓄珍寶﹐恐兄弟親族之爭其產也﹐甘棄其先人墓廬﹐僑居他鄕﹐死不得正丘首﹐殆不如狐。近有閩人﹐以貪黷敗官﹐將載寶而歸。鄕人相誓﹐勿售以房。又有位居顯要﹐親族恃勢﹐逞彊霸產﹐擾害一方﹐鄕人將掘其墓而火其廬。其人久已失官﹐至今不敢歸。然則歸裏豈易言哉﹗」咸卿曰「師言誠是。」是爲序。丁巳夏時十月朔日﹐諫書稀庵主人記。

◎狀元

山東自有淸以來﹐狀元有六人﹕聊城傅以漸﹑鄧鐘嶽﹐濟寧孫如瑾﹑孫毓氵桂﹐濰縣曹鴻勛。鴻勛六七歲﹐卽能作擘窠書。傳臚時﹐天尙未明﹐佇立丹陛下﹐聽候消息。耳中疊聞有呼其名者﹐回頭四顧﹐初無其人。無何﹐鴻臚髙唱﹐果爲第一人。予時家居讀《禮》﹐未得目睹。閱二十餘年﹐曹殿撰已開府陜西。癸卯科﹐濰縣王壽彭繼得狀元。兩狀元皆住南關新巷﹐且比鄰也。予謂曹殿撰曰「予應殿試﹐恭書大卷七開半﹐一字不苟﹐僅得二甲分部﹐悔不效季雅一千買宅一萬買鄰之故事。」曹笑曰「恐買鄰亦無益閣下。書法不敢謂不佳﹐惟獨行己意﹐自成一體﹐不黃不蘇﹐以吾閱卷﹐亦不取也。」予赧而退﹐從此不爲人作字。王壽彭傳臚時﹐予正仕京曹。俗例﹐同鄕有應殿試者﹐京官必攜荷包忠孝帶﹐以備前十名引見佩用。是日辰初﹐讀卷大臣魚貫進內。至辰刻﹐大臣手捧黃紙﹐自內出﹐立於乾淸門丹陛上﹐髙呼曰「王壽彭。」王驚喜變色﹐同鄕官代應曰「在此。」乃爲之整衣﹐佩荷包忠孝帶﹐扶上丹陛﹐肅立大臣之後。俟前十名依次傳齊﹐乃帶領引見。引見畢﹐同鄕官偕至山左會館﹐已見報喜人以「狀元及第」橫匾﹐及「禹門三級浪﹐平地一聲雷」黃紙對聯﹐張貼已畢。會館值年官卽籌備款項﹐先以五十金交新狀元﹐往拜前科狀元﹐索取歷科帳簿。簿上一切事宜帖式﹐均詳載之。乃爲之照寫請帖﹐邀請各位老師﹑歷科鼎甲之在京者。翌日﹐至會館飲燕。例召梨園演劇﹐我山東則否﹐以會館正廳供至聖先師位故也。翌日辰初﹐皇上禦太和殿﹐先聞靜鞭三響如爆竹﹐黃傘隨駕至殿。鴻臚官唱喚一甲三人升殿﹐行三跪九叩禮。新進士在午門外行禮。聖駕退﹐鑾儀衛以黃亭舁黃榜﹐由太和門﹑午門﹑端門正中出﹐鼓樂前導﹐黃儀仗俱備﹐出東長安正中門﹐懸黃榜於北黃墻上。順天府尹於黃榜之左搭彩棚﹐設紅案﹐陳酒果﹐手敬三鼎甲各一杯﹐皆立飲﹐爲之披紅簪花。旁有驊驑繡鞍﹐請三鼎甲上馬。一馬數役護之﹐前有紅儀仗鼓樂﹐導至國子監﹐行釋菜釋褐禮。旋至明倫堂﹐兩大司成正坐﹐受三叩禮。大司成身不敢動﹐頭動則狀元不吉﹔左右手動則榜﹑探不吉。此說相傳久矣。自國子監出﹐三鼎甲聯馬而行﹐沿途觀者如堵﹐婦女則門垂湘簾﹐或登樓倚檻而觀。此俗所謂狀元遊街也。斯時風和日暖﹐天街無塵﹐禦柳成陰﹐櫻桃在樹﹐杏花出墻﹐童稚跳舞歡呼曰「狀元郎來矣。」負郭鄕村婦女﹐新衣鮮履﹐僕僕徒行﹐信口評騭曰「狀元美﹐榜眼偉﹐探花秀。」又有艷稱唐宋時選駙馬者。聽其言﹐殊可哂。侯門處女﹐守貞待字﹐父爲宰執﹐配以金馬玉堂之士﹐亦事所或有﹔然《柳林池》《琵琶記》諸故事﹐有淸一代﹐未有所聞。蓋淸代科名難得﹐儒者自童試﹑科試至春闈﹐層累曲折﹐乃博一第﹐計年必當逾二三十歲矣。糟糠之妻不下堂﹐士風之淳﹐不至如唐宋時之澆習。狀元騎馬歸第﹐榜﹑探送之。探花復送榜眼歸第﹐而後自歸。於時館中懸燈結彩﹐酒筵畢陳。門外冠蓋盈衢﹐車馬塡巷。大官翰林﹐一時偕至。同鄕官爲之款接送迎。子奔波一日﹐筋力俱疲。濰諺有云「乃弟娶新婦﹐乃兄跑斷筋。」情形似之。

◎賽金花

某狀元未通籍時﹐就幕於東海關道署﹐暱一妓曰秦愛玉。晨興盥洗﹐愛玉見其掌心紅如朱砂﹐知其必貴﹐願委身焉。會將北上公車﹐苦無資斧。愛玉饋以三百金﹐乃能成行。許以中式後﹐納爲室。是科果臚唱第一。旣而食言﹐足迹不復東來。愛玉自某貴後﹐閉門謝客﹐羣呼爲狀元夫人﹐欲謀一面者不能得。迨狀元失約﹐愛玉愧無以見人﹐乃投繯而死。相傳死之日﹐卽賽金花降生之日。又與某狀元同鄕。生時﹐頸有紅圈如綫。及長﹐面若芙蓉﹐目如秋水。家貧﹐學爲雛妓。時狀元家居﹐同人邀飲﹐招妓侑酒﹐爲狀元招金花。入門﹐兩人相見﹐似曾相識﹐偎傍其側﹐局終依依不能去。乃攜之歸家﹐畀其母以重金﹐置諸側室。逾年﹐狀元以卿貳出使徳國﹐偕之前往。住徳數年﹐徳國語言文字﹐粗能通曉。歸國後﹐隨狀元寓京都。狀元將歿﹐囑其夫人畀以三千金﹐令其母攜去擇配。夫人吝甚﹐予以首飾衣服數事﹐逐之使去。乃入滬上靑樓﹐輾轉至京﹐寓西安門外磚塔胡同。地爲樂部羣妓之淵藪﹐於是聲名藉甚﹐車馬盈門矣。至吾家相府請安者數四﹐予因得識面焉。視見時﹐目不敢逼視﹐以其光艷照人﹐恐亂吾懷也。庚子歲﹐拳匪起﹐洋兵入都。徳國元戎瓦達西者﹐爲八國統領﹐原與金花相識﹐一旦相逢﹐重續舊好。凡都人大戶被洋兵騷擾者﹐求金花一言﹐可立解﹐以此得賄巨萬。洋兵旣退﹐其名益震﹐人皆稱爲賽二爺。門前榜曰「候選曾寓」﹐曾蓋金花之本姓也。家蓄雛妓四五人﹐以代其勞。終日安居樓上﹐非有多金貴客﹐不下樓一見也。夜與同夢者﹐多紫韁黃絆而至﹐羣呼樓上爲椒房焉。其性殘忍﹐一雛妓被其笞死﹐瘞之樓後﹐爲人控告。時予正巡中城﹐委指揮趙孝愚持票往傳。至其家﹐有娘姨數人﹐婉言進賄二千金﹐放其逃走。趙指揮本爲安邱富紳﹐不允其請。又詭云「夜間被竊﹐失去中衣﹐不能行也。」指揮將飭城役往購中衣。彼知不能逃﹐乃登車至城署。五城禦史多與相識﹐不敢堂訊﹐咸曰「此乃命案﹐例送刑部。」乃牒送之。堂官派一滿一漢兩司員鞫之。上堂時﹐滿員先拍案恫喝﹐金花仰面上視﹐曰「三爺﹐你還恫喝我﹐獨不念一宵之情乎﹖」滿員乃由後堂鼠竄。漢司員﹐正人也﹐諦視其貌久之﹐心怦怦動。旁有錄供者﹐筆落於地。司刑隸手軟﹐不能持鎖。司員乃嘆曰「此禍水也﹗吾其置之死地﹐以杜後患。」此語傳出﹐諸要路通函說項者﹐紛至沓來﹐堅請貸其一死﹐乃定爲誤傷人命﹐充發三千里﹐編管黑龍江。而說項者又至矣﹐乃攺發上海。予聞之﹐笑曰「蛤蟆送入濕地矣。」例由五城押解﹐復委趙指揮押登火車﹐送至良鄕縣。縣官躬迎於車站﹐告趙指揮曰「下官敬備燕席﹐爲二君洗塵。」乃同入縣署﹐賞名花﹐飲佳醴。翌日﹐趙指揮回城復命。予曰「東坡有句云『使君莫忘霄溪女﹐陽關一曲斷腸聲』﹐當爲君詠之。」近聞金花已物故﹐年不過四十也。

◎傷乳

京城外有鴨嘴溪﹐其地空曠。洋人歲時賽馬﹐多在其地。某歲值賽馬﹐觀者男女雲集。有少婦跨驢經過﹐一年少書生偶燃爆竹﹐驢驚而婦墜﹐石觸其乳﹐流血縷濡。少婦之夫與書生理論﹐相率赴城署喊控。予先飭穩婆驗傷﹐據報傷不甚重﹐敷以創藥﹐血止矣。堂訊書生﹐乃宛平秀才。予斥之曰「爾見少婦跨驢而來﹐故以爆竹驚其驢﹐實屬有心嬉戲﹐平素佻發佻可知。」飭擊掌二十﹐卽爲完案﹐並寫判以示之。判曰「洋人賽馬﹐正來鴨嘴之溪﹔少婦墮驢﹐誤創雞頭之肉。桃符未換﹐爆竹何來﹖戒佻之狂且﹐懲以夏楚﹔保軟溫之雙乳﹐賞以膏丹。少婦歸哺幼兒﹐書生勿爲浪子。其各遵判勿違。」此判懸諸署門﹐被報館抄登。此後報館屢來抄判﹐以充資料﹐並送閱報章﹐不索報費。予曰「判案尙得潤筆﹐抑何可笑也。」

◎攺胭脂判

《聊齋》《胭脂》一段﹐爲東昌府之實事﹐正值蒲畱仙應試之時。結此案者﹐爲提學施愚山閏章﹐畱仙之師也。淸末﹐《聊齋》一書入於大內。慈禧太后喜閱之﹐命京師名優孫菊仙﹐排演《胭脂》一劇﹐一日才能演畢。取鄂秋隼者爲朱素云﹐年韶貌麗﹐平日善學蘇﹑黃書法。取胭脂者爲楊小朵﹐溫秀如處女。其父曰老朵﹐貌亦美﹐取此劇之賣花婆﹐演劇時與其子相調笑﹐令人解頤。取施愚山者卽孫菊仙。宮內戲具咸備﹝京語曰切末物﹞。城隍將出﹐有髙鬼﹐著孝衣長二丈﹐孝帽髙二尺﹔矮鬼﹐以小兒披髮戴面具﹐跳躍而出。以及刀山血磨﹐羣鬼舁之﹐利鋸鋼叉﹐立於臺前。燈火慘淡﹐嗚嗚作鬼鳴﹐令人毛骨悚然。至尾聲﹐則笙管作喜音。胭脂乘彩轎於歸。鄂郎披紅簪花﹐衤闌衫官靴﹐乘藍轎。縣官亦乘轎相送﹐鳴鑼開道﹐儼如實事。太后大悅﹐賞賜極優。外間戲園演之﹐攢頭而觀者﹐幾無容足之地。惟畱仙所撰判文數百字﹐孫伶據案宣讀﹐爲時頗久﹐俗人不能解﹐有沈沈而睡者。予爲孫伶攺之﹐唱一段﹐說一段。孫伶聲音徹亮﹐善唱皮簧。此後聽者﹐擊節嘆賞﹐不復思睡矣。一日宮內再演﹐大後贊曰「攺得好﹐是何人所攺﹖」孫伶奏稱自攺﹐不敢以禦史觀戲上聞也。孫伶亦解人哉。

◎侄控姑

五城公署之側有菩薩廟﹐住持爲尼姑。家有老母﹐迎入廟中養之﹐並迎其侄婦王氏入廟﹐不令其侄相見。其侄名李時元﹐久不得見其妻﹐疑其姑在廟賣姦﹐赴城控告。呈詞言其姑乳名蘭姐﹐年少輕浮﹐霸禁其妻﹐不令歸家﹐亦不令其謁見祖母。聞蘭姐不守淸規﹐懇乞傳訊云云。予閱其詞﹐曰「我向不願婦女上堂﹐矧尼姑乎﹖應卽判斷。」判曰「尼姑敬佛﹐勿登柏樹之堂﹔農子娶妻﹐願爲瓜綿之續。侄旣授室﹐當有室人﹔姑旣出家﹐莫幹家事。飭蘭姐在廟養母﹐明三教不廢倫常﹔飭王氏出廟從夫﹐使兩人永無怨曠。姦情旣無憑證﹐控案作爲結完。此判。」卽飭差帶原告到廟領其妻歸家。於是京中尼姑羣相謂曰「某侍禦保護吾輩體面﹐勿深究此事﹐忠厚之至也。」

◎潘尙書

潘文勤伯寅以欽賜入翰苑﹐學問淵博﹐曾入樞密。後直南齋﹐半夜卽起。入內﹐內侍爲之然燭十餘枝﹐坐而觀書。勤之一字﹐無愧也。爲工部尙書時﹐由內出﹐卽入部﹐天方黎明﹐告司員曰「淸晨辦公﹐精神淸楚。皇上遵祖法﹐早起視朝﹐故無廢事。若部中俗例﹐秋﹑冬﹑春爲晚衙門﹐夏日爲早衙門﹐吾不謂苫。然亦須體卹人情﹐不便自行早來﹐或三日一到部﹐或四五日一到部﹐先一日預告部中﹐不敢使諸公虛候也。」尙書尙儉﹐不乘肩輿﹐一車而已。駕車白騾﹐已老矣。某歲伏雨過多﹐道塗泥濘﹐行至宣武門外﹐老騾陷於淖不能起。尙書告其僕曰「前有一車﹐懸工部燈籠。急呼之﹐予附其車。」問之﹐果爲工部司員﹐且門生也。是早爲尙書堂期﹐故早起入署。急下車相讓。尙書曰「此車爲吾兄之車﹐吾兄入車內﹐予坐車前足矣。不允﹐予將徒行。」乃同車而行。其白騾從此病憊﹐乃賃一轎﹐命僕人舁之。僕未練習﹐一日行至正陽門﹐雨後路滑﹐前二人僕﹐尙書亦僕於地﹐道旁觀者大笑。有識之者﹐曰「此管理順天府事父母官也﹐柰何笑之﹖」尙書起立﹐曰「本來可笑。」乃乘轎而歸。京師傳爲笑柄。凡騾之靑色者﹐年老則變白。潘府中騾多白﹐故京師人語云「潘家一窩白﹐陳家一窩黑。」尙書天閹﹐與翁常熟同。一門生不知﹐初謁時﹐詢問﹕「老師幾位世兄﹖」尙書曰「汝不知我天閹乎﹖」尙書善鑑別金石﹐有濰縣裴三者﹐得一漢洗﹐花紋古篆皆佳﹐尙書以三百金購之﹐極喜。裴三求書楹聯﹐諾之﹐曰「汝先歸店﹐我卽令人送到。」乃鋪紙濡筆直書。書成一幅﹐命僕人往送。旋又寫成一幅﹐更命僕送去﹐蓋得一古器而興髙也。有諸城縣拔貢尹祝年﹐講金石之學﹐入京朝考﹐自書門生帖謁尙書。尙書曰「此非門生也﹐姑延入。」尹入見﹐卽行師生禮﹐口稱老師。翌日﹐入南齋﹐告曹殿撰曰「君同鄕尹祝年硬拜老師﹐似彊奸也。」同直者急詢之曰「彊奸已成否﹖」相與大笑。內侍急入曰「皇上將登殿。」笑乃止。尙書下直﹐出東華門﹐必至小合興酒館小飲﹐此館得其墨迹最多。上齋翰林多寓西城﹐下直必出西華門﹐再出西安門。門外有酒館曰萬福樓﹐與予寓相近﹐每邀予作陪。某日淸晨飲罷﹐下午又在此聚飲。曹殿撰引《聊齋》書一對﹐囑予對之。其出聯曰「妓女出門訪情人﹐來時萬福﹐去時萬福。」予急切無以應﹐乃曰「翰林下直喚酒保﹐你飲一杯﹐我飲一杯。」以妓女對翰林﹐亦謔之耳。

◎雷甲雷乙

陜西有二雷姓﹐皆以進士官吏部﹐然只同姓而不同宗﹐人呼謂雷甲﹑雷乙。乙無正妻﹐攜一妾寓京師﹐門首銜條曰「吏部雷」。甲有正妻﹐悍甚﹐又無子﹐乃置一妾﹐分別而居﹐門首銜條亦曰「吏部雷」。甲妻聞其置妾也﹐密詢家人此妾寓於何處﹐家人但云「門首有『吏部雷』字樣。」甲妻持棒而往﹐誤入乙寓。見一少婦正在梳妝﹐發鬢而美﹐蓮足纖纖。大怒﹐以棒擊之。旋將鏡臺磁皿﹐全行碎之。正在施威﹐雷乙入門﹐曰「是何潑婦﹐敢來吾家﹖」細睨之﹐曰「年齒稍長﹐姿容尙好﹐予久無正妻﹐畱汝作配可耳。」命其妾出﹐遂闔門抱之﹐將與同夢。甲婦大窘曰「吾誤矣﹐甘受罰﹐勿污我。我乃雷甲之妻﹐聞其別置一妾﹐故有此誤。」雷乙責之曰「爾夫年逾四十﹐尙無子。爾悍名素著﹐人皆聞之。吾室內有佛﹐爾宜對佛宣誓﹐此後聽夫置妾﹐不再過問。倘食言﹐佛必殛之。」甲妻允之。宣誓畢﹐乃放之歸﹐自此閫威不作。雷甲時宿其妾寓﹐生二子。人皆曰「雷甲之子﹐雷乙之力也。」聞者絕倒。

◎姚頌虞

工部同僚姚頌虞﹐世浙江鹽業﹐家富鉅萬。年少翩翩﹐捐貲入部﹐爲候補郎中。其妻爲盛尙書之女﹐悍甚﹐時往來京津間。一日﹐京中名優譚鑫培在津演戲。天津戲園本有女座﹐姚太太素愛觀劇﹐園主日爲畱樓座一間。是日﹐易州刺史竇小村在津邀客﹐聽譚伶《戰宛城》﹐遣人定座。座已滿而客已訂﹐計無所出。遣人求姚太太暫讓座一日﹐得允諾﹐甚感之。一日﹐姚公在妓寮飲酒﹐夫人聞之大怒﹐將以官員狎妓飲酒控諸大府﹐請上奏革其職。頌虞懼﹐浼竇乞情﹐以爲竇之面子大也。竇往見﹐爲之哀求。夫人曰「當日汝請客聽戲﹐予讓座一日﹐以汝爲正人也。今來關說﹐必與頌虞爲一流人物﹐予將控汝引誘良家子弟﹐革汝功名。」竇大懼﹐長跪不起﹐而後允情。竇公出告人曰「予在易州﹐山上有虎﹐予能擒之。今日獅子一吼﹐予膽破矣。」人謔之曰「今日君演《打蘇跪墀》﹐勝於譚伶《戰宛城》十倍也。」予曰「不意一婦人能擒竇二東﹝《紀氏五種》言竇爲河間人﹐俗呼二頓﹐乃竇二東也。二或作爾﹞。姚夫婦在京﹐同僚偶至其寓﹐主人囑勿談狎遊事﹐恐有耳屬於垣者。家有兩婢﹐年及笄﹐夫人疑與姚有私﹐日日鞭拷。姚曰「饒其命﹐予已爲之覓配矣。」乃放出﹐爲之擇配。倉猝難成﹐暫賃屋以寄之。風聲偶露﹐夫人持棒而往﹐痛擊瀕死﹐遂鬻之。姚遂患夾气傷寒癥﹐不數月而亡。時兩宮由西安回鑾﹐姚以十二萬兩購回宮內陳設古磁等物﹐獻之上。得旨以道員卽選﹐適逢桂梧鹽道缺出﹐應卽銓選﹐而已玉樓赴召矣。惜哉﹗

◎兩大司成

淸宗室盛伯羲先生學問宏博﹐羣呼爲旗人中小聖人。作大司成﹐獎勵後進﹐成均士風﹐爲之一變。漢大成則爲吾鄕王文敏廉生。兩人皆講金石﹐講考據﹐以故成均之士﹐講漢學者居多。兩人散署後﹐昕夕晤談。端午帥亦講金石﹐時相辯論﹐又相謔也﹐呼兩人爲大八成﹐時捐例以大八成爲上也。文敏善罵﹐凡至美至惡之事﹐皆曰「王八蛋樣」﹐如論人文學之至佳者﹐必曰「好似王八蛋樣。」人或嫌之﹐予解之曰「此非罵也。『王八蛋樣』﹐卽朱子所謂無以復加之意。」文敏喜曰「老同年﹐誠善解經哉﹗」文敏生二子﹐長子已登賢書而病亡。伯羲無子﹐夢王孝廉來爲己子﹐果得一子﹐仍以孝廉之名名之﹐未成人而殤。生平禮賢愛士﹐名士多寓其府邸。戊子科充山東大主考﹐所取皆知名士。此科闈藝﹐以山東爲冠。門生上公車﹐多寓其府邸。壁懸名人畫一幀﹐上繪鼎鑪萱花螃蟹﹐指示門生曰「諸君今科得鼎甲﹐或傳臚﹐予所殷盼也。」一門生鄒道沂曰「門生不敢望鼎甲傳臚﹐作老師之壚子﹐時得親炙﹐則幸矣。」京師以壚子爲罵語﹐鄒初入京﹐不知也﹐座中大笑﹐伯羲亦笑而出。而鄒之徽號﹐傳播京師矣。文敏值庚子之變﹐與其夫人﹑寡媳投井殉國。奉旨以文敏陪享國學韓文公祠。羣謂文公好辯﹐文敏亦然﹐兩人同祠﹐講學恐多齟齬。國學學官曰「自文敏入祠後﹐睡夢中似有爭論之聲﹐仿佛聞孔孟與楊墨字樣。醒而潛聽﹐寂然也。」而血食千秋﹐福山與昌黎對峙﹐亦吾東省之光也。

◎潔癖

裕相國齋田有潔癖﹐多禁忌。家中常坐之處﹐不令他人坐。掀簾﹑開風門﹐其手所捏之處﹐不令人捏。在部畫稿﹐司員知其癖﹐遞筆時﹐皆拈筆管之頂以授之。如是日爲四離四絕﹐則不出門﹐不閱公牘。所著衣服﹐潔淨無塵﹐並無褶疊痕。在部坐久﹐偶有褶疊﹐歸則令人以熨斗平之。一日日已夕﹐步行至巷口﹐喫烤羊肉。都中冬日﹐滿街有手挽車﹐上載羊肉﹑鍋壚﹑酒壺﹑木炭﹐切肉而烤之。食者皆立於車旁﹐一足踏地﹐一足蹬車﹐持箸而食。是日雪後﹐突來一犬﹐雪花滿身﹐突入相國兩股間﹐污其白狐裘﹐適中其所忌﹐懊恨不能再食。命僕縛犬﹐截其尾以泄憤。予適逢之﹐乃相謔曰「古語有云『貂不足﹐狗尾續』﹐乞以狗尾與我。我貂褂不完﹐可藉以補之。今日天寒甚﹐予裘不能禦冬﹐相國如嫌狐裘已污﹐可以贈我。」一笑而散。相國歸語家人曰「傾相謔者﹐乃山東人﹐作給諫﹐吾友也。彼性不好潔﹐多食而健。年五六旬﹐猶可徒行十餘里﹐吾何自苦哉﹗」由是潔癖遂攺。予聞之曰「予以譎諫規相國﹐相國從諫如流﹐此眞賢相哉﹗」

◎同鄕相參

日照開坊翰林尹朗若﹐與禦史鄭菱泉夙有嫌。一日同鄕公宴﹐兩人酒後互詈﹐同鄕官勸解各歸。第二日﹐彼此遞摺參奏。上命翰林院掌院學士查覆。掌院傳同宴者各遞說帖﹐詳述情形。濰縣郭中書虞琴表兄曾預座﹐亦赴翰苑親遞說帖﹐出而告人曰「予一監生﹐未曾得有科名﹐今日得至翰苑﹐此生無憾矣。」會掌院覆奏﹐尹鄭兩人使酒罵座﹐皆有應得之咎。奉旨革職。尹失官後﹐削髮爲僧﹐居嶗山之下。鄭不知也﹐爲道士裝﹐居嶗山之上。後遇香火會﹐兩人晤面﹐又互相詈﹐眾爲之勸散。此後兩人日通函相詈﹐無休時。予聞之﹐曰「有一解鈴之法﹐便永不相詈。」人問何法﹐予曰「一人爲僧﹐一人割勢爲尼姑﹐則式好無相尢矣。」此乃謔語耳。不意兩人皆不守淸規﹐被主持驅逐。予曰「前言謬矣﹐兩人各割勢爲尼姑﹐則不被驅逐矣。」後數年﹐虞琴表兄長子松存﹐先中副榜﹐嗣中兩榜﹐爲名翰林。予曰「乃翁赴翰苑遞說帖﹐是爲之兆也。」虞琴笑而頷之。

◎潘得譽

粵東潘得譽﹐富甲一鄕﹐園林池沼﹐占地十餘畝。亭榭樓閣﹐連楹而建。夏日爲鏡榻﹐注水於內﹐蓄以金魚﹐與姬妾裸體相狎﹐取如魚得水之義。其第五妾田氏﹐尢得寵。田氏之弟曰田十﹐賭博無賴﹐屢向田氏乞貸。一日﹐田氏告之曰「今畀爾五十金﹐賃一屋﹐娶一妻﹐安分度日﹐吾當歲有所助。否則勿再來也。」田十夙知洋煙館主人李六之妻﹐貌尙美﹐乃與李六相商﹐借妻一日﹐誓不過宿﹐議價三十金。李六允之。田十走告其姊﹐言妻已說成﹐屋已賃定﹐某日吉期﹐請往觀焉。屆期﹐田氏至其家﹐果見百事齊備。須臾﹐新婦下轎﹐拜天已畢﹐入室向姊行禮。田氏見其貌美秀端好﹐攜其手同坐﹐告之曰「此後與吾弟和睦安度﹐飲食衣服之費﹐吾能給之﹐勿慮也。」旋手脫金鐲一雙﹐飾其纖腕。復叮嚀數語﹐乃辭歸。新婦覺金鐲沈沈﹐觸目燦黃﹐爲生平所未見。回顧田十﹐年少翩翩﹐從之又可衣食無虞﹐勝於從李六多矣。日將西﹐乃闔門與田十同榻而臥。李六視天色已晚﹐妻尙未歸﹐急往叩其門。門堅閉不啟。將逾垣﹐被巡更兵捉去﹐乃自白其情。兵役皆曰「無妨也。爾婦與田十有一宿之緣也。」第二日﹐乃成訟。縣官傳訊新婦﹐詰其願歸何人﹐曰「願歸田十。」遂斷離﹐飭田十償李六娶婦之貲﹐案乃結。潘氏以商起家﹐富而不貴﹐是年鄕試﹐爲其子捐監﹐以數萬金賄通關節﹐鄕人皆知。揭曉日﹐監臨入闈﹐行至中途﹐有人狂奔﹐誤觸騶從。執而訊之﹐乃爲潘氏報喜﹐冀先報得重賞也。監臨取其報條入闈﹐示眾曰「如有此名﹐請黜之。錢可通神﹐外間風聲不小﹐宜愼之。」寫榜至三十餘名﹐果有此名﹐乃易之。兩主考顏赧赧然。人謂失卻數萬金錢﹐保住四个頭顱﹝謂兩主考一房官及潘﹞﹐亦潘氏之福也。得譽八旬乃故。其養生之法﹐古今未聞﹐日以熟紅棗七枚﹐置諸姬妾牝戶中﹐津潤半日﹐而後食之。死後含殮﹐不見其舌﹐人皆不解。予曰「舌與陽莖一气相聯﹐以陰助陽﹐陽長則舌短。死則气全下注﹐故現此相﹐理或然歟﹖」

◎崔靈芝

予在京時﹐名優有三靈芝﹐曰丁﹐曰李﹐曰崔。李美秀而文﹐不善歌而能作小詩﹐頗有雅趣﹐河間府獻縣人﹐不知其鄕有紀文達﹐予乃贈以《紀氏五種》一部。丁則善唱戲﹐而貌微寢。崔則無美不備﹐令人見而神傾﹐以故聲價極髙。一日﹐予淩晨赴城署﹐出正陽門﹐見數十人立於橋上﹐似將迓予。旋見眾人羅跪車前﹐呈遞呈詞。予略閱之﹐謂曰「到城聽斷。」乃相率至城署。細閱所訴﹐乃兩戲班爭崔一人。此曰「崔先受我三百金﹐允入班唱戲一年。」彼曰「崔舊在吾班中數年矣﹐不辭而行﹐實不合理。卽索三百金﹐亦願予之﹐何故捨舊而新是謀。」崔言後所得三百金﹐業已用罄﹐無力償還。予諭之曰「此事易易耳﹐每日爲兩班演唱﹐或先或後﹐聽汝自便。都中皆誇汝爲美人﹐又誇汝歌喉﹐謂能繞梁三日。一日演兩出﹐吾知聽汝戲者﹐仍趨之若鶩。且一歲得六百金﹐視宰相年俸尙優﹐豈不善哉。」予知兩班無不樂從。兩班齊聲曰「遵斷。」崔曰「多得金固好﹐惟一日演兩出﹐恐勞累以死。」予厲聲曰「人皆愛汝﹐予獨不愛汝。勞累以死﹐正合予意。遵斷勿得違﹐違卽笞爾臀。爾身爲優伶﹐亦當保爾臀也。」羣笑而退。僚友謂予善作遊戲文字﹐第謔而虐耳。此後日演兩出﹐園主及觀劇者﹐嘖嘖頌予功徳。予曰「功徳止此耳。」

◎義和拳

庚子義和拳之亂﹐新出《淸朝野史》大略紀之﹐尙有未詳盡者。予時服官京師﹐身在槍林彈雨之中﹐一月有奇。所寓又近什襲庫法國教堂﹐義和拳及虎神營兵﹐閂日圍攻﹐予親見之。聞教堂內﹐教士教民約三四百人﹐其兵械只有槍數十。義和拳挾煤油柴艸﹐從外誦咒以焚其室﹐迄不能然。於是謠言出矣﹐謂教士以女血塗其屋瓦﹐並取女血盛以盎埋之地﹐作鎭物﹐故咒不能靈。大學士啟秀獻策於端王﹑莊王曰「此等義和拳﹐道術尙淺。五臺山有老和尙﹐其道最深﹐宜飛檄請之。」乃專騎馳請﹐十日而至。啟秀在軍機處賀曰「明日太平矣。」人問其故﹐曰「五臺山大和尙至矣。教堂一毀﹐則天下大定。」聞者爲之匿笑。和尙住莊王府邸﹐先選拳匪之精壯者數百﹐又選紅燈照女子數十人。協同揀選者﹐大學士剛毅也。韶年女子﹐手攜紅巾﹐足著小紅履﹐腰系紅帶﹐下垂及足﹐額有紅抹﹐掩映粉黛﹐口誦神咒﹐蹀躞於府廳氍毹之上。樂部歌妓唱蕩韻﹝京師有此調﹐頗雅﹞﹐舞長袖﹐不能比也。揀選事畢﹐莊王問大和尙﹕「何日攻打教堂﹖」和尙輪指以卜曰「今日三點鐘爲最吉。」又問﹕「騎馬乎﹖步行乎﹖」和尙閉目言曰「騎載勛﹝莊王名﹞之馬﹐備一大刀。」於是跨馬挾刀﹐率拳匪直入西安門﹐紅燈照尾其後。剛毅亦以紅布纏腰纏頭﹐隨之步行。西安門內有當店兩座﹐早被拳匪搶掠一空。和尙暫坐其中﹐以待吉時。座前酒一壺﹐菜一盤﹐自斟自飲。剛毅及諸拳匪侍立於庭。將報三點鐘﹐予在寓登壁而觀﹐家人阻予曰「槍彈飛來柰何﹖」予曰「今日拚命觀此一劇。」旋見和尙策馬率領拳匪直撲教堂﹐指令縱火。教堂內猝發數槍﹐正中和尙要害﹐墮於馬下。拳匪大師兄居前者﹐亦被彈而倒。後隊大潰﹐數人拖一屍而奔。紅燈照幼女有被踐而死者﹐蹂花碎玉﹐殊可惜也。敗北者一擁出西安門。剛毅立不能穩﹐足不能動﹐力抱門柱而立。一老閽人不知其爲宰相也﹐曰「你老先生如此年紀﹐亦學此道﹐何自苦也﹗」拳匪拖屍﹐逕奔莊王府。中道謂人曰「和尙曁大師兄暫睡耳﹐吾當以咒喚醒之。」塗人竊語曰「恐長眠不起矣。」端王以教堂不能下﹐憤甚﹐乃命工以木桿起四面炮臺﹐請巨炮名大將軍者﹐實鉛彈如斗以攻之﹐彈著屋瓦﹐不能透。復命挖地道﹐以棺實火藥然之。教堂毀去一屋﹐死教民數十人﹐仍不能下。命四周掘地以陷之。予寓勢將被掘﹐乃攜眷遷於北城。時六月念四日﹐爲關帝生辰。拳匪持紙馬紙衣﹐入廟稽首﹐揚言曰「關帝座下之馬﹐汗流至足﹐殆赴天津大戰﹐殲洋人盡之矣。」數日﹐天津失守。端王聞警﹐急召李秉衡入京﹐問戰和之策。李仍主戰。乃率烏合之眾﹐馳赴通州。洋兵已至燕郊鎭﹐李營不戰而潰。李仰藥死於通州﹐其參贊戎務者﹐予同年王太史廷相﹐識見迂執﹐予嘗笑之﹐亦仰藥而死。七月廿一日夜﹐炮聲隆隆。淸晨﹐洋兵破齊化門而入。旗兵與之巷戰﹐均能奮不顧身﹐彼此死傷徧地。洋人炮攻東華門﹐兩宮坐內監車﹐出西直門。逃難者擁塞如堵﹐不得行。載瀾以槍擊斃數十人﹐車駕乃得出﹐逕赴頤和園。太后入內監房少坐﹐曰「餓甚。」內監曰「出雞子煮之。」旋聞炮聲在邇﹐太后曰「不食矣。」登輿行九十里﹐晚至貫市村﹐宿於回教禮拜寺。召見老回回﹐問﹕「有現銀否﹖我倉猝未攜一錢。」老回回奏曰「爲人解鏢有八百金。」命盡獻上。鄕人煮麥飯﹐以筒盛之﹐舁至寺中﹐髙聲呼曰「請娘娘們喝粥。」老回回當搖手禁之曰「此何等地方﹐敢作野人之聲乎﹖」兩宮及宮人飽餐麥粥﹐視唐明皇之出狩﹐情形無以異也。自此至太原﹐至西安﹐《淸代野史》所載綦洋﹐不復贅述。再記洋兵占城之事如左。

◎洋兵占城

洋兵入京城﹐計有八國﹕曰美﹐曰英﹐曰法﹐曰徳﹐曰意大利﹐曰俄﹐曰日本﹐曰奧﹐分城駐兵爲八區。徳將瓦達西爲八國統領﹐以其駐京使臣克林徳死事之慘﹐故推徳爲首領﹐以定和議。瓦達西駐節西苑之儀鸞殿﹐太后之寢宮也。洋兵初入之日﹐教堂中人慶更生﹐齊出殺人以泄憤﹐西安門迆北人家﹐屠戮殆盡。第二日﹐洋帥下令禁之﹐乃止﹐而屍積如山矣。予在北城﹐見各戶皆插白旗﹐上寫「順民」二字﹐殆仿闖賊入京城之故事。嗣北城爲日本分區﹐傳諭各戶﹐撤去「順民」二字﹐塗一紅日於旗心。搜查拳匪﹐數日乃罷。此後居民頗相安。設審判處於順天府署﹐延瑞判案。瑞之超升﹐實由於此。其時通衢左右﹐陳列衣服﹑骨董﹑家具無算。緣破城之日﹐當店﹑大肆﹑富室﹐被土匪搶劫﹐都中菁華﹐耗矣盡矣。上等皮衣﹑舊磁﹑名畫﹐多被外人以賤價購去。華商所得者﹐中下等物耳。京官畱都者﹐無貲不能購﹐徒眼熱耳。京官大員﹐亦有未行者﹐如崇中堂﹑左小侯﹑懷尙書﹑世侍郎﹐尙有十餘人﹐或行或止﹐茫茫無策。洋帥意在議和﹐而不見中華大員來議﹐無從著手。海關總辦赫徳﹐顧問官也﹐乃出見總理衙門掌印司員舒齡﹐示以議和之意。舒公乃邀請大員七八人至其寓﹐商量謁見洋使。大員家中被劫﹐多無長衣。舒公開篋出長衫數件﹐各衣之﹐步行而往。洋使歡迎﹐且曰「請汝慶王﹑李中堂入京﹐可以議和。」言罷﹐指其屋棚﹕「你看多少槍彈孔﹐吾輩不死﹐幸耳。」數大員仍歸舒宅﹐議寫奏摺﹐遣司員朴壽賫呈行在。得旨命慶王回京議和。

◎笄

濰俗凡丈夫而巾幗者﹐謂之曰「男人戴鬟」﹐以其事後食言﹐靦不知恥﹐如婦女然。按《玉篇》﹕「﹛髟貴﹜﹐發光澤貌﹐以笄蟠發也。」《禮記﹖內則》﹕「女子十有五年而笄。」又云「笄總角﹐拂髦。女大則蟠發爲﹛髟貴﹜。」濰俗亦然。古人男子蟠發﹐則用櫛﹐若今之小梳然。左太衝稱其妹左芬爲「不櫛進士」是也。竊謂古人男女頭上之發皆不剃﹐或櫛或笄﹐以爲區別。至淸朝入關﹐始下剃髮之令。民國共和﹐又有翦發之令。兩次皆不及婦女。數百年來﹐男子莫能保其發﹐而婦女之發如故﹐且放足爲天足﹐亦云幸矣。共和後﹐予翦發如和尙﹐夏日偶至東城樓關廟納涼﹐和尙少瀾欣欣然曰「老爺今日步我後塵﹐亦祝發矣。」予曰「和尙是步我後。何言之﹖予家有女眷﹐和尙亦私蓄女眷﹐豈非學步哉﹗」和尙赧然。

◎盜墓

淸制﹐宰相卿貳﹐亦葬用土穴﹐棺之外加木槨而已。外省多不恪遵﹐京畿則不敢違也。以故。葬後多被盜掘者。離墳一二里﹐挖道而入﹐外不見土﹐其技至精。或守墓佃戶﹐遇窮餓時﹐往往自室中穴而入﹐實無防範之法。四川卓相國﹐葬於京畿。葬後﹐其子孫俱在京寓﹐皆患腿疼﹐以爲宅第低濕所致﹐而兒婦﹑孫婦以及僕人﹐則無此疾。醫者云「腿𨿽疼﹐而六脈無病。」日久不解。一夜﹐相國示夢告其子曰「吾腿有疾。」乃開墳視之﹐始知被盜。盜以相國腿上之長骨﹐髙支棺蓋。乃易棺﹐整骨以掩之﹐子孫腿疾漸愈。相國能示夢於其子﹐死而有靈也。枯骨偶動﹐全家不安﹐因知血脈相傳﹐綿延累世﹐令人愴然動木本水源之思。曩予在京﹐猶及見卓少君﹐羣呼爲「卓矮子」﹐身髙僅及中人之半﹐以蔭賞郎中﹐在戶部當差。堂官嫌其侏儒﹐不願其到部﹐恐補缺引見時﹐爲上所嗤笑。一日﹐堂官入署﹐卓持稿上堂﹐翹兩足呈遞。堂官畫押畢﹐將交之。張目四顧曰「卓老爺何往﹖」復低頭而笑曰「在桌底下﹐吾焉得見之﹖」卓從此告休。凡盜墓之賊﹐其睛皆綠。予會審時﹐歷驗不爽﹐緣屍气薰蒸也。故就刑時﹐無呼冤者。近日華人之娶洋婦者﹐生子則黑髮碧睛﹐所在多有﹐又將何以辧之﹖

◎論墓

帝王陵寢之制﹐爲石室﹑石牀﹑石門﹐外圍以磚爲室城。嬪妃則以石砌爲長方池﹐謂之金井。下至卿相﹐皆葬土穴。吾濰則不然﹐蓋離京千里﹐夜郎自大﹐其多財而不知禮法者﹐則爲寶沙穴﹐或作包沙二字﹐以沙土石灰水潤之﹐築成房廳﹐髙出於地﹐前開隧道。再次者則爲攢館﹐亦開隧道﹐屋較小﹐或磚或石﹐上與地平。其號稱知禮者﹐不敢僭開隧道﹐多以磚沙爲金井。棺外有用槨者﹐有不用槨者。以上諸葬法﹐𨿽曰違朝廷之制﹐而不使土侵膚﹐亦仁人孝子之心也。築穴旣堅﹐從無盜墳之事。盧家金碗﹐千年猶在。墓上丰碑﹐宜髙不過三尺餘﹐厚二尺﹐矗立於地﹐久而不僕。樹木則宜植學士松﹐枝葉蔥茂﹐蔚然叢生﹐不中棟梁之材﹐無刈伐者﹐以待數萬年後﹐陵谷變遷﹐付之滄桑可耳。

◎放生池

京師崇文門外放生池﹐大可數畝﹐夏日芰荷甚盛﹐遊人如織。池上有大禪院﹐供大士像﹐金碧燦然﹐吾琴山族伯作禦史時所倡修也。歲庚辰﹐上公車﹐同縣四人寓其中﹐虔求神簽。簽云「文士自慚無進步﹐農夫且喜有新田。」不解其意。已而四人皆落第。田介臣以拔貢應朝考﹐後至﹐亦寓寺內﹐得小京官﹐始悟首句「無進步」﹔第二句「有田」二字﹐亦然矣。池中施放活魚﹐孳生極繁。主持和尙寥空﹐戒行甚髙﹐日夜監視﹐不令人竊取活魚。魚以白鱔居多﹐蓋鱔愛護其子﹐不相吞食。如鱔有孕﹐人將烹之﹐則首尾入熱湯﹐其腹穹起﹐恐傷其子。此亦物之至仁者﹐大不類梟獍之性矣。

◎相面

予由給諫簡放知府﹐鄕人爲予惋惜曰「宜放道員﹐今屈就矣。」予曉之曰﹕朝廷視知府重於巡道﹑鹽道。工部同僚﹐有志崇者字嶽亭﹐爲六額駙之子。額駙最爲宣宗所寵愛﹐常命其同坐而食。官至內務府大臣﹐淸廉自持﹐力絕苞苴﹐故身後蕭然。嶽亭以蔭賞郎中﹐在部當差十餘年﹐按資得京察一等﹐記名道府。貧甚﹐典衣殆罄。會寧夏巡道缺出﹐大軍機剛毅爲之說項。太后曰「此子吾甥也﹐極老實﹐能作府﹑道乎﹖」剛毅奏曰「作知府﹐恐不勝任﹔作巡道﹐食祿而已﹐不管重要案件。」乃得旨簡放。嶽亭將之任﹐苦無資斧。內務府大臣追念六額駙之廉潔﹐爲集千金以助之﹐乃成行。嶽亭人極長厚﹐惟讀書不多耳。以是知朝廷視知府﹐重於巡道﹑鹽道也。雍乾間﹐吾家本支無作顯官者﹐先相國文愨公以二甲二名入翰林。歸家至壽光縣﹐店中有善相者﹐倩其相面。相者許以官至知府。抵家告諸家人﹐一門老少大喜﹐買面十斤﹐作麵條同食﹐以爲賀焉。近代品級層層﹐官階累累﹐以位置冗員﹐仕版所載﹐屈指難計。太守一官﹐漢重其任﹐或以尙書令﹑僕射出爲太守﹐或自郡守入爲三公﹐事恆有之。壽光相士以古法相人﹐未可厚非也。予作知府數年﹐解組歸裏﹐全家甚喜﹐曾有詩記之云﹕午夜攻書自引錐﹐揣摩文字壯年時。一朝衣錦歸鄕裏﹐阿嫂猶爲季子炊。」

◎煤气

予巡中城﹐冬日報煤气薰死者﹐恆有之。燕地嚴寒﹐無煤火則夜間骨栗。吾師嵩文恬公以刑部尙書爲內務府大臣﹐竟死於煤气。其他官員人役死於此者﹐不可勝計。數千百年來﹐華人無祛除煤气之法。有之﹐自洋鑪入華始。一洋鑪煙筒外引﹐煙出而火熾﹐今已流徧寰區。人皆曰洋鑪能暖人﹐而不能烹爨﹐是猶固執不通也。洋鑪之雙蓋者﹐以泥杜其兩端﹐專用其中之圓蓋﹐燒煤至少。去其蓋﹐可以烹爨﹐爨畢仍蓋之﹐數口之家飽且暖焉。其或地無煤炭﹐則可用木柴﹐西伯利亞地無煤炭﹐不惟鑪竈用柴﹐卽火車亦用之。其火力不及煤炭﹐遇陀阪之路﹐多加木柴﹐一鼓其气而上。惟飛灰滿街衢﹐爲可厭耳。其柴多取之吾黑龍江千年山林。惟楚有材﹐晉實用之﹐良可慨也。然豈第此木柴已哉。今日在大連灣充日本警察長者﹐爲玄華峯﹐濰縣人也﹐官聲錚錚。丁巳夏﹐濰大旱﹐饑民載道。華峯軫念故鄕﹐募鉅款寄濰施賑﹐全活無算。予有詩贈之﹐詩云「子胥去楚卻歸吳﹐能寫流民鄭俠圖。浮海遙來仁者粟﹐頓教桑梓慶其蘇。」「東海遙連鴨綠江﹐髙人戶外水淙淙。好生先把黃金寄﹐喜捧瑤函鯉一雙。」他日﹐華峯言歸祖國﹐整頓警察﹐一洗腐敗之風﹐吾國庶有豸乎﹗

◎立尙書

立尙書山﹐字玉甫﹐漢軍人。其先爲楊姓。美儀容﹐慷慨好施﹐交遊至廣。善鑑別古磁﹑古字畫﹐收藏綦富。由奉宸苑郎中氵存升戶部尙書﹐爲內務府大臣。邸內園林之勝﹐甲於京師諸府。予與之鄰居﹐起園時﹐爲之擘畫。自園門至後院﹐可循廊而行﹐雨不能阻。山石亭榭﹐池泉樓閣﹐點綴煞費經營。演劇之廳﹐原爲吾家廳事﹐後歸尙書﹐予爲布置﹐可坐四五百人。時鴉片煙盛行﹐設榻兩側﹐可臥餐煙霞﹐靜聽詞曲。男伶如玉﹐女伶如花﹐疊相陪侍。戲劇有不雅馴不合故事者﹐予爲攺正之﹐羣呼我爲「顧曲周郎」。凡冠蓋而來者﹐冬初則一色雞心外褂﹐深冬則一色貂褂。王府女眷﹐珠翠盈頭。小內監二人﹐扶掖而至﹐相見以摹鬢爲禮。脂粉之香﹐馥鬱盈室。復有時花列案﹐蓓蕾吐芳。春則牡丹﹑海棠﹑碧桃等卉﹐謂之唐花。夏則蘭﹑芷﹑木香﹐秋則桂花滿院。猶有滬上佳卉﹐來自海舶者。雕檐之下﹐鸚鵡﹑八哥﹑葵花等鳥﹐懸以銅架﹐喃喃作人語﹐與歌聲互答。酒酣燈炮﹐時已四鼓﹐賓散戲止﹐優伶各驅快車﹐出城而去。此可謂盛矣。無何拳匪亂起﹐紅巾纏頭者﹐塡溢都門。商賈歇業﹐戲館焚如。予所見在邸中演戲之優伶﹐習武藝者﹐則爲拳匪之師兄﹔其弱文者﹐則裝爲道姑﹐手執麈尾﹐身披八卦衣。女子口中念念有詞﹐羣設香壇﹐供奉《封神演義》之列仙。時端王載漪﹝其父守制時生此予﹐宣宗惡之﹐賜名哭﹞率旗兵拳匪﹐圍攻八國使館及教堂。徳宗明達﹐召諸大臣垂詢議和之策。尙書與徐用儀﹑聯沅﹑許景癸﹑袁昶奏言「拳匪爲妖﹐萬不可用。洋兵已集津沽﹐宜急赴使館議和。」乃命五人前往議和。載漪恨之﹐數日後矯詔盡殺之。事定後﹐兩宮回鑾﹐方知之。乃詔各立專祠﹐予以易名之典。尙書園林被毀﹐故宅已攺建專祠﹐廟食千秋焉。予於亂中攜眷避居北城﹐兵燹後﹐偶過其地﹐惟望尙書專祠一拜。吾家賜第﹐巋然尙存。尙書邸之歌臺舞榭﹐僅餘老屋數椽﹐荒煙蔓艸﹐不堪回首矣。嘗有句云「舊日鄰家歌舞地﹐空餘老樹噪寒鴉。」

◎蓮香

工部旗員問予曰「君漢人也﹐聞漢婦女之美者﹐其足皆有蓮花香气﹐然否﹖」予曰「《聊齋》有詞云﹕『但願化爲蝴蝶去裙邊﹐一嗅餘香死亦甜。』自昔已然﹐諸君何所見之不廣﹖」旗員深信不疑。一日﹐同赴曲院聽蕩韻。有二妓﹐一曰翠菱﹐一曰紅玉﹐姿容皆美﹐蓮足纖纖﹐宛轉氍毹﹐旣歌且舞。旗員皆手秉一燭﹐蹲地觀其足﹐冀聞其香澤。予則遠立而觀﹐不敢逼近。少頃﹐旗員哄然起曰「臭不可近。」羣詰予曰「君言誤矣﹐何足之臭也﹗」予曰「諸君初觀色界耳。《家語》云﹕『如入鮑魚之肆﹐久而不聞其臭。』與之俱化矣。」相與大笑。已而開筵團坐﹐予論之曰「漢女纏足之布十數層﹐密不透風。彼妓女奔波不得休﹐故臭更甚。不若旗女只著一襪一履。然旗女尙不如廣東咸水妹。咸水妹者﹐蛋戶女也。著靑衣﹐不施脂粉。自春䢐秋﹐皆赤其足﹐以足光白而滑爲美。予嘗有句云﹕『弱小靑衣未畫眉﹐腳兒光白滑如脂。迎人猶作蠻蠻語﹐是否多情我不知。』予前所云﹐願諸君今日飽嘗臭味耳。」﹝張籍詩﹕「獨上西樓盡日閒﹐林煙演漾鳥蠻蠻。」﹞

◎都中鬼怪﹝五則﹞

正陽門內松樹胡同道南有一宅﹐久扃﹐無租寓者﹐傳言其內有鬼。一京官貪其價廉租寓之。移入數日﹐有僕婦三更後入廁﹐見一中年婦人亦入廁﹐教之自縊﹐曰「以帶圈項﹐卽登仙界﹐享天上淸福﹐較爲世人供奔走﹐食粗糲﹐有天淵之別。」僕婦迷惘之中﹐深以爲然。正系帶於門﹐又來一中年婦﹐爭之曰「此人應替我﹐我爲先縊者。」爭執間﹐又來三婦﹐有少者﹐有中年者﹐互相爭論﹐紛糾莫解。無何﹐雞鳴一聲﹐五鬼皆無蹤矣。僕婦亦略淸醒﹐竟得不死。傳曰「一國三公﹐吾誰過從。」此政出多門之敗事﹐亦爭而不讓之爲害也。

一兵部司員﹐數日不進署﹐同僚疑其病﹐往視之。叩門﹐司員出迎﹐一小犬隨之。同僚詢之曰「君何故數日不入署﹖」司員曰「連日寓中有妖﹐雞鴨皆作人言﹐惟此犬尙不言。」犬忽人立而言曰「小的不敢。」同僚曰「此眞怪事﹐速移家﹐勿寓此。」乃全家遷出。不數日﹐寓室旋遭回祿﹐幸移家而免。蓋此人行善種福﹐祝融先憑物以示警也。

山東樂陵李進士﹐忘其名﹐供職吏部。一日醉歸﹐徒行至東安門外丁子街。迎面一鬼﹐其面四方﹐鼻口眉目皆具。李方醉﹐亦不懼﹐笑曰「近今方面孔﹐世所罕見﹐不如長面﹐尙覺美秀。」以兩手擠之﹐隨手而長﹐幾盈尺。又笑曰「未免太長﹐過格矣。」再以兩手擠之﹐用力太猛﹐其面寬一尺﹐短數寸。復以手摸其面﹐則鼻口眉目皆無。以手壓之﹐鬼入於地。李踉蹌而歸﹐酒亦醒。謂家人曰「人言見鬼則死期至﹐與其死於京﹐不如死於家。」翌日﹐請省親假回籍。其父詰之﹐對以見鬼將死。在家一年﹐安然無羔。其父痛罵之﹐乃入京銷假。論者曰「此公性情婉順﹐自幼讀書聰明﹐其父愛之﹐未曾罵之斥之。今因此而一罵﹐豈鬼之弄人哉﹗」

京中李鐵拐斜街有飯莊曰萬源堂﹐房屋寬廠﹐後房五間﹐有蝟數十頭﹐大者如盆盎。京師謂蝟爲財神﹐故虛此室以蓄之﹐十餘年盈室矣。萬源堂生意﹐亦日盛一日﹐供皇差闈差﹐爲專家之利。蝟嘗憑人而語。如有夥友偸竊器皿者﹐蝟則憑人以告主人﹐故無敢犯此者。數十年後﹐老主人物故﹐子孫以其餘貲開賭包娟﹐家人紛爭﹐一夜蝟皆遠遷﹐不知何往﹐家業遂敗。生意歇閉﹐門牌尙立﹐殘破無售主﹐多有流娼優伶雜處其內。過其門者﹐不堪回首矣。蓋其人正﹐其運盛﹐則神佑之﹔人不正﹐家不和﹐則神棄之﹐理固然也。又見珠寶市街天合金店﹐螞蟻大如蜂﹐聚生於樓下窟中。主人丁姓﹐長者也﹐日以米餵之﹐不令夥友踐踏﹐店中生意獨盛。時招子飲﹐廚內列饌盈案﹐而蟻不上緣﹐迄今生意如舊。蓋物多聚於气盛之處﹐人苟不踐生虫﹐卽有仁心﹐福莫大焉。此亦《麟趾》《騶虞》之微旨歟﹗

禮親王世鐸之冢子﹐自幼性情執拗﹐迥異常人。乃長﹐不願與人近﹐愛毒蛇﹑黃鼠狼﹑黑鐵貍﹐聚而豢養之﹐以爲樂。視其父母兄弟若路人﹐與之食則食﹐不與之食﹐亦不言饑。偶觸犯之﹐則捶人至死。禮王圈之京外園內﹐不令歸家。此殆人妖歟﹖其先世爲紅蘿主人﹐學問淹雅﹐著述綦富﹔禮王世鐸在樞廷辦事十餘年﹐明達事理﹐和易近人﹐竟生此子﹐殊不可解。或其夫人得胎之時﹐正值天地厲气流行故耳。昔曆書云「河魁在房﹐宜避之。」李太白詩﹕「二月河魁將﹐三千太乙軍。」又《舊唐書﹖呂才傳》﹕「蜀郡災燎﹐豈由河魁之下。」河魁殆鬼星歟﹖

◎徐相國

嘉定徐相國生而駢指﹐第二指與第三指有皮相聯﹐第四指與第五指相聯﹐兩手皆然﹐國人謂鳳鸞轉世。讀書聰敏﹐書法尢佳。以第一人及第。此科三鼎甲﹐榜眼﹑探花皆面麻。有人詠之曰「狀元非好手﹐兩手六椏權。榜眼渾身眼﹐探花滿面花。」相國之胞侄亦以會元入翰苑﹐下科叔侄均放差。都人爲撰一長聯曰「《大學》套《中庸》﹐前解元﹐後會元﹐誰說文章無定價﹔書房兼淸祕﹐叔學差﹐侄試差﹐才知家國有奇才。」蓋張文襄以「中庸之爲徳」題中解元﹝時年十六歲﹞﹐徐以「大學之道」中會元﹐全套文襄之文﹐一時傳爲笑柄。徐氏叔侄同在翰苑﹐一南書房﹐一淸祕堂﹐又同時放差也﹔相國旣爲鳳鸞轉世﹐猶有雀性。性善淫﹐日數次。自言蚤起將入南齋﹐尙行淫一次。而身體健壯﹐善飲飠炎﹐七十餘歲﹐猶健步出遊。侍妾極多﹐一日爲相國縫補服﹐前正後倒﹐著入朝房。予見之曰「相國之背﹐仙鶴倒飛矣。堯舜在位﹐鳥獸蹌蹌之兆也。」皆大笑。蘇拉乃急爲攺縫之﹝朝房官役曰蘇拉﹐旗人也。一品補服繡仙鶴﹞。

◎洋馬車

京官一二品﹐多乘肩輿。余則坐車﹐或大鞍﹐或小鞍。若大鞍﹐僕人執鞭驅騾而行﹐其形有一炷香﹝僕著小袖衣﹞﹐有風擺荷葉﹝僕著大袖衣﹞。至光緒末年﹐洋馬車入中華﹐上等官皆喜坐之。其車四輪﹐四面玻璃﹐內只容一人﹐執鞭者巍然坐於車前﹐其糞門髙於主人之頭﹐予誚之曰「眼髙於頂」。更可笑者﹐長隨無馬﹐亦與僕人並坐﹐懷內抱衣包帽盒﹐以車內不能容也。吾濰婦人歸寧﹐必有手禮兩盒﹐以袱包裹﹐女僕抱之﹐坐於車前。予見坐洋馬車﹐笑之曰「此人從娘家回也。」曹仲帥調京﹐亦坐洋馬車﹐長隨亦坐車前﹐手捧大衣包。予塗遇之﹐必謔之曰「老姑奶奶又歸寧而回矣。包中有何手禮﹖可餉予。」

◎婚禮鄕俗

京中擇日娶婦﹐卜者先問此女月經在上半月﹐下卒月。濰俗不問﹐問亦羞言﹐但擇吉日而已﹐往往新人帶月經過門。相沿人重門時﹐步跨馬鞍而過﹐取平安之義。予有謔句曰「預備新人騎馬到﹐重門階上放雕鞍。」鄕村人家﹐婿呼嶽父母﹐不得稱老伯﹑老伯母﹐須稱爹娘。予有句云「一雙夫婦如兒女﹐六日回門叫爹娘。」一友曰「人無二父﹐論禮婿爲半子﹐呼嶽父母應稱爹字娘字之半﹐大作應攺『六日回門來半子﹐爹娘從減曰多良』」。亦可博笑。濰皆親迎﹐儀仗鼓樂之前﹐有雙童曰裙夫﹐各執紅裙一條。予則曰「兩條裙﹐大犯忌諱。」乃攺爲一條裙﹐各執其半。一友曰「亦不甚妥。」詠曰「新婦顧前難顧後﹐算來才有半條裙。」詩句固佳﹐特謔而虐耳。

◎林中丞

濰俗婚禮親迎﹐新婦將至門﹐以紅繩縛艸二束﹐置門兩旁﹔又以紅磚一雙﹑箸十枝﹐置房檐上。此由登州林中丞福淸微時﹐家貧無以爲炊﹐乃赴親友家﹐借艸一束﹐將爲然炊之料﹔又借箸十枝﹐並拾磚數塊﹐將以支釜﹐挾之而歸。塗遇親迎者﹐見喜轎後有一麻衣女隨之﹐深以爲怪﹐卽尾其後。至喜主門首﹐將艸及磚﹑箸置之左近﹐以觀其變。麻衣女逡巡不敢入﹐倏忽遠遁。中丞以告鄕人﹐多不能解。蓋緣此日不吉﹐妖將隨入爲祟﹐遇貴人而遁﹐非畏艸及磚﹑箸也。由此遂沿爲俗。按﹐檜風「麻衣如雪」與「棘人樂樂」相連而賦﹐時檜國衰微﹐死亡相繼﹐故人以蜉蝣爲比﹐而嘆麻衣之多﹐知其喪亡者眾矣。然則麻衣女﹐殆喪神歟﹖

◎再醮婦

濰人娶再醮婦爲妻﹐或納爲妾﹐入門卽令其爲炊﹐和面切爲長條﹐全家食之。或曰取其長久之義。予曰「非也﹐《禮記﹖昏義》﹕『夙興﹐婦沐浴以俟。質明﹐舅姑入室﹐婦以特豚饋﹐明婦順也。』又王建《新嫁娘》詩﹕『三日入廚下﹐洗手作羹湯。』蓋二日饋豚﹐三日入廚﹐是爲古禮﹐且爲新嫁娘之禮也。若再醮婦﹐入門卽司炊﹐以別於新嫁初嫁者也。」或曰「再醮婦﹐多不思其前夫。」是不盡然。予友譚慈雨﹐續弦爲再醮婦。過門之日﹐予往駕焉。先至其書齋﹐聞洞房有啜泣聲。問之﹐曰「新婦殆思其前夫耳。」予爲題一成句於壁曰「蟬曳餘聲過別枝。」不忍拜見新婦﹐徑告退。聞同往賀者﹐尙結隊入洞房索飲。予曰「《漢書﹖刑法志》曰﹕『滿堂而飲酒﹐有一人向隅而泣﹐則一堂爲之不樂。』諸君忍心哉﹗」人以予爲迂。又有老友﹐續娶爲再醮婦﹐攜其前夫之子而來。此於成童後﹐頭角崢嶸﹐讀書十行俱下。予贊之曰「此又一範希文也。」人又以誣謗前賢責予。予曰「受責亦不怨。請問諸君﹐知醮字之義乎﹖」咸曰「似飲合巹酒耳。」曰「非也。《禮記﹖昏義》﹕『父親醮子而命之迎﹐男先於女也。』孔疏曰﹕『酌而無酬酢曰醮。』諸君其記之。」今日學校林立﹐五經廢讀﹐十餘年後﹐國粹盡絕﹐又一番秦火也。

◎戲法

卽墨拔貢黃象轂新貴時﹐偕友數人﹐赴鄕村觀戲劇。村前有演戲法者﹐數十人圍觀。其友曰「試觀之。」黃曰「此掩藏手法耳﹐無足觀﹐不若觀戲。」眾咸知黃爲新選拔﹐所見必髙人一等﹐乃羣隨而往焉。村前戲法之場﹐寥寥無一人﹐演戲法者恨之。及戲劇演畢﹐邀黃於途﹐詰之曰「君言吾作掩藏手法﹐試問君何所欲﹐吾能立致。」黃曰「顧偕一美人往遊杭州西湖﹐聊作西子西湖之樂。」曰「有之。」由笥中出一竹筒﹐口向之念念有詞。倏出一美人﹐身髙數寸。再祝之﹐髙與中人等。衣服鮮麗﹐貌若仙人。向黃折腰﹐旋握黃手﹐淩雲而起。耳際風聲嗚嗚﹐半時許﹐落西湖之濱﹐乃棄黃而去。黃獨立湖濱﹐悵悵無所之。轉輾入都﹐已誤朝考之期。呈請補試﹐以拔貢終身。此人誠惡作劇哉﹐殆亦仙人偶遊戲人間﹐適遇浮狂之土﹐而故弄之與﹖

◎膠濰工藝

制銅之工﹐以吾萊屬爲最巧。當阿片煙盛行時﹐膠西之煙燈﹐𨿽無煙霞之癖者﹐亦樂用之﹕輕便玲瓏﹐花樣翻新﹔攜行遠道﹐油不外溢﹔徹夜然之﹐燈花無多。予有句云「一夢黃粱燈未熄﹐翻身正好臥看書。」卽詠此也。濰工呂姓制水煙袋﹐馳名遠近。外省人偶得之﹐視爲珍寶。非惟煙袋精工﹐煙袋之盒﹐或烏木嵌金銀絲爲博古圖﹐或水磨竹﹐或攢花竹﹐或用癭木﹐或拭光漆﹐精致可愛。濰人入仕途者﹐以之饋要路﹐竟得顯秩。於是呂氏富甲一鄕。因之嵌金銀絲之藝﹐愈推愈廣﹐一切文具器皿玩物﹐皆嵌以古鼎彜﹐古貨幣﹐以及虫魚鳥篆﹐勾摹極工﹐賽會海外﹐稱爲美術。濰城通衢列肆而居者﹐多業此。然皆男子業之﹐婦女則以刺繡爲生。錦屏羅幛﹐紅袖彩裙﹐繡以翻新花卉﹐燦爛光澤﹐利市倍蓰。以及名人字畫﹐倩人以粉筆雙勾﹐繡出亦不失神。每屆春夏之日﹐婦女餐罷洗手﹐推窗迎爽﹐拈鍼理綫﹐恍如木蘭之當戶織也。

◎散館

庶吉士如嬰兒初生﹐尙待生花﹐故俗謂散館之日﹐卽生花之日。三鼎甲之捲﹐別爲一束﹐閱卷大臣必置之一等﹐以保其功名。如文字大謬﹐則不能保。咸豐壬子﹐狀元陸增祥以違式被黜爲知縣﹐羣謂焉有狀元而作縣令者﹐乃捐升知府。予曰「狀元書法必佳﹐獨不聞晉有王大令乎﹖大令且可多得財﹐太守不若也。」後其子陸蔚庭爲編修﹐貧窘頗甚。榜眼﹑探花間有散館違式﹐攺爲部主事者﹐品秩轉升一級﹐是可喜也﹐何必鬱鬱哉﹗亦有寒士得庶吉士﹐自計不能耐淸貧﹐散館時﹐故意錯一字﹑出一韻﹐甘居三等之尾﹐歸部銓選知縣﹐謂之老虎班﹐得缺至速。大槪老虎蒞任﹐一縣生民無噍類矣。其無心而違式者﹐銓一知縣﹐尙有仁心﹐如吾濰之丁佑宸﹑於福航﹐皆爲賢令。予謂之假老虎﹐殆虎而麟者也。自科舉停而仕途龐雜﹐作知縣者惟利是圖﹐大肆狼吞﹐更有席捲官帑﹐逃於海外者。予渭之兔脫鼠竄﹐又虎與狼之不若矣。吁﹗

◎朝審

歷年秋審案件﹐先由刑部各司將各省命案﹐按律核定﹐或緩決﹐或情實﹐一一注明﹐送六部﹑都察院﹑大理院閱看。如見有所擬不合者﹐卽奏請交刑部再議。各衙門閱畢﹐其所刷印原冊﹐人各畱之﹐亦不繳還。予在諫垣六七年﹐此項案冊﹐架上積有盈尺矣。刑部擇定各省勾到日期﹐或數省一期﹐或一省一期﹐分程途之遠近﹐先期奏明﹐卽定期朝審。六部堂官﹑都察院﹑大理院﹐淩晨集於西長安門內朝房﹐人各一案。刑部吏先宣讀各省情實案由﹐至午各散。第二日﹐再過刑部獄中各犯﹐被以赭衣﹔犯人之親友﹐以山裏紅﹝卽大紅山查﹐濰曰石橊﹞一串掛其項上。此物色紅而形圓﹐蓋取其團之義。刑部皂役數人押一犯﹐八旗兵沿街站立﹐以備不虞。先點官犯。官犯衣墨靑外褂﹐官帽無頂。吏呼其名則應﹐令其跪則跪。此犯退﹐則再呼一犯。凡擬緩決者﹐吏則髙呼曰「緩決」。凡入情實者﹐吏則低聲﹐若不欲使之聞。至女犯﹐則兩役以筐舁之。予見一女犯﹐曰劉王氏﹐年三四十歲﹐歲歲過堂﹐歲歲緩決。視其案由﹐其父曰王大稂﹐賭博無賴。一日﹐大稂之婦患病﹐接其女歸寧。夜間﹐大稂酣醉而歸﹐欲姦其女。女撐拄力猛﹐倒於地。地有鍋﹐首碰其上﹐腦漿迸流而死。同院租屋而居者﹐以事關人命﹐爲之報案。刑部判以情有可原﹐擬緩決。年年禦批曰監禁﹐良以關乎服制之案﹐不能開釋也。臯陶斷獄﹐明允不過如此。故淸律秋審冊﹐服制之案﹐別爲一冊﹐不與尋常者同論也。至勾到之日﹐都察院奏呈一省全案。上命大學士素服秉朱筆﹐照刑部黃簽﹐應勾者勾之﹐其餘則朱諭曰「某某牢固監禁」﹐「某某流徙」。給事中捧之﹐至刑部大堂﹐陳於黃案。刑部堂官對之行三跪九叩禮。給事中旣退﹐刑部卽日登遞釘封文書於該省。至京師勾到之期﹐監斬絞者﹐爲刑部司員。事畢﹐同僚在菜館相候飲酌。有李司員應此差﹐其夫人忌諱極多﹐嫌其不吉﹐不令歸家﹐畀以貲﹐任其冶遊一夜﹐明日再歸。予曰「此亦療妒之良方﹐何須肉哉﹗」予房師聞之曰「肉不可廢。昔梁武帝後性妒﹐以爲羹治之﹐妒果減半﹐遂欲以此分餉妒賢嫉能之大臣。此事載在《止妒論》。今朝廷大臣妒賢者多矣﹐宜急服此良方。」聞者大笑曰「師生誠醫國手哉﹗」

◎聽報

會試揭曉之日﹐自辰刻始。舉人非入戲園觀劇﹐卽聚妓寮優捨飲酒。友人赴琉璃廠﹐爲之代聽鴻臚﹐多在火神廟內。每出十名﹐則貼於壁。上自第六名起。予中九十六名﹐友人看至第九單﹐而後知之。臨淸徐中丞言﹕九次赴公車﹐揭曉日卽入戲園。有一劇﹐一人著綠甲冑﹐面上以綠包繪一大錢﹐如俗所云波羅錢﹐不解何戲。八次公車皆見之﹐便落孫山。第九次不見﹐乃中式。曾屬予考察究系何戲。問之老優伶﹐皆云此系老戲﹐出自《封神演義》﹐今成廣陵散矣。予會試亦落第數次﹐或在優捨聚飲。京師傳優伶﹐必有紙條﹐予見其僕持紙條﹐以爲報條﹐趨視之﹐非也。醉後歸寓﹐杳無喜信。一燈熒熒﹐風雨交作﹐﹤冒毛﹥﹤毛﹥殆不堪言。墻外有賣題名錄者﹐相繼叫賣。令僕人購一張﹐徧閱之﹐無己名﹐乃蒙頭而睡﹐睡亦不穩。曾有句云「三更乍轉夜燈靑﹐風雨淒涼酒半醒。一紙題名初看罷﹐聲聲喚賣不堪聽。」前五魁半夜方知。郭木楚太史中北闈時﹐題爲「盍徹乎」﹐破題曰「徹則國存﹐不徹則國亡矣。」予見之咋舌曰「中必髙中。」揭曉日﹐半夜入城﹐遇賣題名者﹐索觀之﹐名在第三。

◎奇案數則

予在錦州府﹐見錦縣有一奇案。鄕農李士寶夫婦年五十餘﹐一子名林兒﹐年已冠﹐爲之娶妻。數月後﹐林兒忽僵臥而死。其妻急呼翁姑視之﹐見林兒下衣血污﹐視之則陽物被割。疑其妻害之﹐控之縣。縣官訊鞫無徵﹐又無凶器﹐且無割下之物。其妻但言「昨晚從外急歸﹐就牀面臥。予以爲熟睡也﹐呼之不醒﹐乃知其死。」縣官審視其妻﹐溫柔安靜﹐不似有他﹐乃置之獄﹐久不能決。乃有林兒之族兄﹐以賣鍼綫零布爲生﹐俗名貨郎﹐搖鼓走賣。至一村﹐村有一女﹐年及笄﹐開門呼貨郎買物。買成付錢﹐有一厚紙包遺於地。貨郎視之﹐乃陽物也﹐已幹矣。急爲包之﹐置原處。女倉皇復出﹐檢其包而入。貨郎乃住此村店內﹐詳悉探訪﹐始知此女不貞﹐醜聲四溢。疑害其族弟者﹐必此女也。控之﹐一鞫而服。蓋兩人私交﹐情極洽﹐誓爲夫婦。林兒又不敢向父母言之。娶妻後﹐女聞之恨甚。數月後﹐林兒來﹐復續舊好。交媾畢﹐以剪剪其陽具。林兒負痛急歸﹐歸卽死。縣官判此女論抵﹐斃於獄。予曰「此女之愛林兒﹐非愛林兒之全體﹐愛其一體耳。其死也﹐非死於淫﹐死於妒也。」

鄕農李六牽驢迎其妻自嶽家歸﹐因有他事﹐距家將近﹐屬其妻跨驢自歸。謂之曰「道路旣熟﹐無他虞也。予至別村索欠﹐晚卽歸家。」妻跨驢徐行﹐迎面一皤腹男子﹐亦跨驢得得而來。兩驢一牝一牡﹐嗥叫驤騰﹐騎者皆墮。兩驢自相交媾﹐不能制。兩人觀之﹐亦頓觸淫興﹐相攜入秫地交合焉。事畢﹐婦甚暢。包裹內攜有棗糕﹐持以相贈﹐遂跨驢而別。男子持糕策蹇至村店﹐與李六同室﹐陳糕案上。李六識爲嶽家物﹐心訝之。彼此詢問﹐一見如故。沽酒偕飲﹐酒酣暢談。李亦問棗糕從何而來﹐男子詳述其途遇。李六默然歸﹐責其妻﹐妻含羞自盡。李六憤甚﹐亦不告於嶽家﹐買棺殮之﹐告以暴病亡。嶽家信之﹐旋葬埋於廟外。廟中老和尙聞墳中有聲﹐掘而開其棺﹐婦已蘇矣﹐遂匿之後捨。小和尙見之﹐殺其師﹐盛以原棺﹐依然瘞於原處。李六之嶽家﹐嗣聞其女非病死﹐控之。官往驗。及開棺﹐乃一死和尙。嚴鞫小和尙﹐始得其實。論如法。李六之妻﹐亦大歸。捕皤腹男子﹐杖之如律﹐辟辟以歸。

都中部書侵盜國帑﹐多有富可敵國者。崇文門外有範書吏﹐與陸書吏聯姻﹐陸姓催妝禮八十擡﹐珍寶燦陳﹔範姓妝奩亦八十擡﹐珠花金釧﹐皆陳於外﹐道上觀者嘖嘖稱羨。新婚之後﹐新人至東城餘慶堂飯莊﹐看堂會戲劇。觀畢﹐出夜城。車三四輛﹐僕從五六人﹐行至東長安街﹐夜靜無人﹐突來賊匪十餘人﹐持洋槍利刃﹐將僕從嚇退。匪登車﹐驅車疾行。至一僻巷小門﹐令新婦下車。時昏黑不辧何巷﹐入室無燈燭﹐賊將金珠衣服等件﹐全行摸索而去﹐僅畱中衣小襖而已。門外車上﹐尙有衣服重物﹐驅車載之而。新婦聞室內尙有數人﹐爲婦女聲音。探首視之﹐婦各然火紙吸水煙﹐一婦面上無鼻﹐一婦唇豁﹐一婦面麻。野花別樣﹐盡在此室。旋賊眾擁新婦至巷口﹐委之於地而去。新婦匍匐而行﹐巡更者乃喚人送之警署。警官衣以斗篷﹐餉以熱粥﹐新婦方蘇。天將明﹐乃雇車送至其家﹐再爲訪案。月餘後﹐有鬻金釧者﹐物主認明﹐案遂破。爲是者﹐乃一革職武員於次園。陸續供出同夥數人﹐皆就獲正法。惟金釧一雙仍歸故主﹐其餘珠寶皆無蹤矣。

昌邑髙程九﹐癸未進士﹐以知縣須次浙江。爲人迂拘。其鄕近村有集墟﹝卽集場﹞﹐髙姓族眾﹐以其村有進士﹐思移集墟於其村﹐牟利較易。由是兩村成訟。程九聞之﹐頗憤其族人之恃勢逞彊﹐旋成迷眩之疾﹐自縊而死。旅櫬歸裏後﹐族人捏控近村某某爲爭墟故﹐曾至浙省﹐賄其廚夫﹐以毒鴆之。案歸臬司。臬司遣員至昌邑開棺檢驗﹐確爲縊死無毒。其族人又咬定爲某某逼勒而死﹐糾結不休﹐牽連多人。程九妻子極不願訟﹐上堂默無一語。承審員窺其情﹐知此案全由族人唆使﹐乃搜其族人身上﹐果得教供之詞﹐並有一紙﹐謂若得近村償款若干﹐卽可罷訟。後乃杖責唆訟者﹐瀕死而後吐實﹐訟乃息。余憶癸未上公車時﹐正值黃河決溢﹐萊府舉人皆由煙臺乘輪渡海北上。船上應試者數十人﹐惟程九一人獲雋﹐闈題爲「或問之說」一節。程九以仁孝誠敬論題﹐同此義者尙有數人。程九卷以先薦中式﹐余則置之堂備﹐下科乃得中。程九竟以獲第故喪身﹐次科中式者﹐皆平安無恙﹐豈之說近鬼神之道﹐程九當先登鬼錄歟﹖

靑州屬某侍郎﹐前室生一子﹐繼室生四子而死其三﹐存者一人已登賢書。侍郎聽信繼室之言﹐將逐其長子﹐長子入京省視﹐不令入門。同鄕解勸﹐不從﹐但言「我無此子也。」父子無情﹐殊出人意外。第二子娶婦路氏﹐數年而亡。路氏孀居﹐以孝廉之子爲嗣﹐從幼抱養﹐親逾骨肉﹐計閱十餘年矣。侍郎將歿﹐例呈遺摺﹐摺上直言長子忤逆不孝﹐欲置之死地。同鄕官竊爲之攺易﹐但言長子在家業農。侍郎旅櫬寄於荒寺﹐孝廉不爲卜葬。終賴其長子﹐奔波千里﹐扶櫬歸葬。𨿽遭虐待﹐一無怨言﹐可謂孝矣。鄕人咸敬之。孝廉爲人所不齒。一日﹐孝廉赴城控其出嗣子與嗣母有姦﹐蓋見孀婦有財﹐因借貸不遂﹐挾嫌起釁也。張禦史訊之﹐曰「爾子自幼出嗣孀嬸﹐與親生母無異﹐爾何妄言﹖」孝廉曰「吾見其母子姑媳同炕而睡。」張曰「親人同炕而睡者多矣。爾殆有心疾﹐似乎瘋顚。請爾同鄕爲爾具瘋顚之甘結﹐卽宥爾。否則﹐以誣指寡嫂上聞﹐革爾舉人。」孝廉懼﹐乃求同鄕官具結完案。孝廉同母兄弟相繼而亡﹐停柩於京師廟中。庚子洋兵入城﹐焚其柩而揚其灰。殆家庭橫逆﹐有以招之歟﹖

◎殺子

濰縣李氏婦﹐平日幽閒貞靜﹐與其夫伉儷甚篤。生二男﹐長者六七歲﹐幼者四五歲。一日﹐婦趁其二子睡熟﹐以切菜刀斷其項﹐以被蒙之。家人見血污滿牀﹐始知之。婦則癡惘不解人事。乃錮之空屋﹐給以飲食﹐數年而死。羣不解其何故。余曰「此妖孽耳。國家將﹐亡﹐必有餘孽。」無何有辛亥之變﹐濰邑幾覆。閱數年﹐又值日本攻靑島﹐奪鐵路﹐邑中受損頗重。又隔一年爲甲寅﹐邑大水﹐東關幾沒﹐灞崖市厚﹐漂流殆盡﹐南關城東南隅房屋盡坍塌﹐死者不可勝計。又一年爲甲辰﹐紅胡匪占濰城﹐搶劫勒索﹐失去數百萬貫﹐富商大戶﹐淨盡無餘貲﹐外借息款尙欠百萬貫﹐迄今無償還之策。是殆有非常之妖﹐而後有非常之變。如京師甲午之變﹐亦先有妖爲之兆。永定門內陶然亭迆西有大池塘﹐水深丈餘﹐蘆葦茂密。夏日池中忽聞嗚嗚有聲﹐不知何怪。以炮擊之﹐聲如故。官家將刈其蘆而涸其水﹐事未竣而日兵逼近﹐羣妖狐鳴﹐百官兔脫﹐奪我旅順﹐割我臺灣﹐二萬萬賠款簽字矣。淸朝遂一蹶不復振。

◎謔語﹝三則﹞

工部同僚淸某﹐旗員也﹐不通文義﹐由郎中簡放知府。同僚公餞﹐席旣設﹐皆曰「二千石上座。」淸不曉「二千石」三字之誼﹐以爲同僚戲之也﹐曰「爲何相罵﹖」端午帥曰「此罵太酷。呼人爲十三旦﹐人多不願受。今又多加數目爲二千石﹐將何以堪﹖」同僚大笑。淸終席爲之不歡。抵任後﹐上憲以其言語不文﹐降爲同知﹐歸京候選。數年選出﹐忻然赴任。人咸曰「由知府降同知﹐心應懊恨﹐爲何忻然﹖」予曰「從此避二千石之罵﹐豈不快哉﹗」

工部同僚有旗員長光甫善謔﹐一日在署﹐予與曹州曹薇亭閒談。曹曰「我們西府﹐現在不靖。」予曰「我們東府尙安靜。」長光甫曰「你們東府西府﹐只剩一對石獅尙漧淨。」﹝引《紅樓夢》語﹞端午帥在旁﹐大聲叫好。予曰「罵語現成的當﹐受罵者不惟不怒﹐且重賞之。昨日挾妓飲酒﹐妓女旗裝也﹐梳髮辮﹐著長袍。予酒醉顚倒﹐詢之曰﹕『爾男子乎﹖女子乎﹖』妓女詈予爲塗糊官。予曰﹕『罵的是。』重賞之。」長光甫無言而退。又一日﹐同僚聚飲﹐端午帥本爲旗員之錚錚者﹐數杯後使酒罵座﹐曰「旗人作外官﹐一事不懂﹐一字不識﹐所有事件皆請教於門政﹐門政卽是爸爸。」﹝旗人呼其父曰爸爸﹞長光甫肅然起立﹐向午帥曲一膝曰「給老爺請安。老爺外放時﹐千萬將奴才帶去。」誠謔而虐矣。

聊城楊鳳阿在京宴客﹐新得官窯磁碗四皿﹐出以示客。及進饌時﹐此碗輪流而上﹐計十餘次。陳夢陶曰「此碗未免偏勞。」於是京師遇偏勞之事﹐咸曰「楊鳳阿之碗」。一日同僚聚飲妓寮﹐有一妓與一客相熟﹐代此飲酒﹐又代彼飲酒。端午帥曰「不圖今日復見楊家碗。」咸曰「君此語頗有《漢書》『不圖今日復見漢宮儀』之調。」予曰「班﹑史亦拾人牙慧耳。孔子曰﹕『不圖爲樂之至於斯也。』」

◎楊翠喜

楊翠喜者﹐天津樂妓。美姿容﹐歌喉淸徹﹐名噪一時。有商人王姓與有交﹐欲納之而索價過昂。會某貝子至津﹐見而悅之。某候補道員重金購之﹐獻於某貝子﹐並備妝奩﹐值數千金。貝子大悅﹐爲某候補道說項﹐竟放巡撫﹐京師哄傳爲笑柄。禦史趙啟霖遞摺奏參﹐上命大員查辦。大員委司員往津。某貝子知事難掩﹐潛送翠喜回津﹐交其母家。司員集訊時﹐預教以供﹐供曰「從未至京﹐實系嫁與王某。」王某亦供曰「以數百金買爲妾﹐半年矣。」案遂定。大員覆奏﹐謂禦史妄奏。乃革禦史職﹐禦史得直名而去﹐祖餞者﹐贈詩歌者若干人。某巡撫仍降爲候補道。越月﹐又起趙禦史爲湖北學使﹐而趙禦史入山不出矣。王商人不費一文而得美妾﹐人爲作《艷福歌》。某貝子春風不及廿四番而失美妾﹐人爲作《長恨歌》。兩歌太長﹐不及載。

◎葛畢氏

杭州葛畢氏﹐小家女也。天生麗質﹐身細如柳﹐足纖貼蓮。及笄﹐歸葛興爲妻。興貌不揚﹐家貧作小營業。氏日開門佇立﹐引誘浪子。有庚午舉人楊乃吾﹐新貴翩翩﹐經其門﹐因以目成﹐時至其家。氏告其夫曰「妾幼時識字﹐今多遺忘﹐楊孝廉﹐吾姻也﹐許閒時來教我識字。」夫諾之。由是孝廉恆至其家﹐同飲同食。其夫以小營業羈身﹐白晝常不在家。一日其夫夜歸﹐天明死矣。族鄰疑其因姦害夫﹐具呈控縣。縣官帶仵相驗﹐報稱毒死。嚴究該氏與何人來往﹐氏堅不承認因姦謀害等情。族鄰聲言楊孝廉時至其家飲酒。縣官以案情關系重大﹐遂詳府﹐由府轉臬。旣定氏以死罪﹐楊孝廉知不能免﹐乃使其妻赴京上控。得旨派學使會同撫藩相驗審理﹐仍以因姦害夫上聞。孝廉又使其妻上控。得旨解部﹐氏與孝廉均入刑部獄。屍棺解至通州候驗﹐棺上貼諸官封條七八條﹐陳於郊外﹐觀者麇至。刑部定日開棺驗屍﹐由州官縶以布城方十弓﹐備大鍋如十石盎﹐水缸十具﹐蒸籠大於鍋﹐光漆圓桌面一具。仵作開棺檢骨﹐鍋儲十石水﹐燒火蒸之。約二時﹐開鍋舁出﹐置桌面上以驗之﹐骨白如雪。報曰「無毒﹐亦無刀繩傷痕﹐因病而死﹐毫無疑義。」案遂定。奏上﹐前諸官皆革職﹐葛畢氏無罪開釋。楊乃吾旣供稱因有戚誼﹐時至其家教誦佛經﹐究屬不知遠嫌﹐著革去舉人。葛畢氏出獄之日﹐觀者如堵。出獄登車﹐發黑如漆﹐目若秋水﹐蓮足纖纖﹐伸於車前﹐路人嘖嘖稱羨不置。後氏終歸楊乃吾。楊失孝廉而得美人﹐差勝於寶竹坡棄提學而納麻女也。寶嘗有句云「宗室三多名士艸﹐江山九姓美人麻。」

◎三甲

予性懶﹐喜臥書﹐字可辧﹐不能工也。猶憶丙戌將應殿試﹐同年髙仲咸在殿角告山東同年﹐謂予能臥書大捲﹐可畏也。予曰「只求幸得二甲﹐不願作如夫人。至翰林﹐讓與諸君﹐吾不能享淸貴福也。」榜發﹐予列二甲﹐仲咸果得翰林﹐後放知府。予由諫垣亦相繼外放。可見部曹之升轉﹐亦不遲於翰林。予何以怕得三甲哉﹖夙聞曾文正爲三甲﹐終身不得意﹐及位至宰輔﹐功業恆赫﹐尙心不能忘﹐自撰一聯曰「代如夫人洗腳﹔賜同進士出身。」以自嘲笑。於是京師人相戲﹐謂三甲進士爲「如夫人」。予戲吟一絕云「誰把如夫人作對﹐賜同進士目難瞑。名登二甲差堪幸﹐免向人間備小星。」見者笑之。至三甲進士見此詩﹐則詈予。予曰「無傷也。小妾亦時詈予。」詈者乃止。凡考試不得意之事﹐卽位極人臣﹐亦不能忘。合肥在翰苑﹐未得衡文一差。一日在賢良寺﹐與幕友聚談﹐同年楊味蒓自誇其闈作﹐合肥嗤之曰「中進士不得翰林﹐可羞哉﹗」味蒓曰「翰林一生不得衡文差﹐亦可羞哉﹗」合肥將以杖叩之﹐味蒓乃遁。光緒間﹐科舉將議停止﹐合肥在京爲無事宰相﹐正開經濟特科﹐殷望振爲總裁。適張文襄入都﹐定學堂章程﹐大總裁一差﹐被其奪去﹐合肥鬱鬱者數日。

◎非人不暖

《內則》曰「八十非人不暖。」《曲禮》曰「大夫七十而致仕。」下曰「行役以婦人。」予曰「老人不能離婦人﹐非第爲其暖而使令便也。蓋飽食暖衣﹐精力一綫不絕﹐則不死。旣有一綫精力﹐卽須婦人﹐或數月﹐或半載﹐尙能春風一度﹐則志意暢適﹐而無郁積之病。吾卽所見者﹐歷歷數之。仁和王相國﹐予告歸裏﹐年逾七旬。其妾生一子而亡﹐急欲納妾﹐而又不願覓幼女及婺婦﹐遲遲久之。聞任少園中丞之門政﹐有女年逾不惑﹐尙未擇配。緣門政雄於財﹐原擬相攸於宮場中人﹐迄無成議﹐致其女靑春久誤。有人爲相國媒說﹐其家人商之於女﹐女慨嘆曰「父母皆歿﹐吾已老大﹐身將焉歸﹖如相國以我爲妾﹐我他無所圖﹐食稻衣錦﹐一生足矣。」遂不索身價﹐而以小轎於歸。相國得之﹐精神爲之一爽﹐又享壽十年而後終。又聞毓中丞之父﹐年八十﹐致仕居京﹐終日扶杖遊歷巷衢。其子孫皆京秩﹐輕車肥馬。予見其中途忽焉下車﹐肅然侍立﹐攜杖來者乃其父也。一日﹐杖者觀戲園淫劇﹐觸動相火﹐急歸﹐呼姨奶奶速來。子婦﹑孫婦輩恐其不豫﹐促姨奶奶速往﹐羣隨其後以省視之。姨奶奶甫入房門﹐老人大聲曰「關門。」定省者在門外聞之﹐一笑而散。又見劉菊農太史之父﹐年近七旬﹐老妻病故﹐田介臣太史往弔﹐畱住數日。太史之父告介臣曰「予年𨿽老﹐無婦人相伴﹐不可也。此事不便面告兒子﹐請轉致意。」介臣以告太史。太史曰「正在尋覓。頃聞馬灣劉部郎家有一婢﹐年已及笄﹐不索身價﹐只索妝奩費八十千﹐明日卽遣車攜貲以迓之。」及至﹐納之室﹐一年生一子﹐如是數年﹐比肩之童子盈室矣。又聞王緗綺老人﹐年將九十﹐在京供職史館﹐隨侍皆以周媽。由京回鄂﹐將拜督軍﹐周媽亦願瞻仰閫府﹐一見大樹風度﹐乃攜之偕往。至轅投雙名片﹐督軍訝之。詢之左右﹐乃知爲老人所寵愛之人﹐卽延入相見。周婆亦周旋中禮﹐其見督軍時﹐端立三鞠躬﹔命之坐﹐然後坐。予有詩紀其事﹐末句云「果然制禮是周媽。」人以爲用典切當﹝語云﹕一婦悍甚﹐其夫曰「夫倡婦隨﹐夫尊而婦卑﹐此古禮也。」婦曰「何人制禮﹖」夫曰「周公。」婦云「周婆若制禮﹐必不然矣」﹞。

◎張文田

予巡中城時﹐良鄕縣獲一大盜馬海﹐攀出儒生張文田。知縣遣役入京捕之﹐而不攜關文。文田正在天橋買卜﹐縣役捕之﹐五城巡兵不允﹐以其無關文會城協緝也。予命傳張文田到城。見之﹐乃儒雅士也﹐畱之吏房。命縣役回縣﹐帶同馬海來京相認。數日﹐縣役同馬到城。予命張文田入於五城看押房叢人中﹐令馬海一人進屋識認﹐迄不能認。予訊馬海﹕「旣不相識﹐何妄攀之﹖」曰「素有嫌隙耳。」乃命縣役帶馬海去﹐而釋張文田。若無此舉﹐張文田身家莫保矣。人謂此項辦法視《白綾記》一劇略相似﹐惟《白綾記》之李七善罵﹐而馬海不善罵耳。予曰「罵亦無益。昔人被罵則怒﹐今人被罵則甘受之﹐今昔相去逕庭矣。」

◎桂枝

桂枝者﹐江寧少婦﹐年二十歲。美姿容。赴中城喊控﹐供稱與其夫赴京謀生﹐夫死於近畿﹐隻身入京﹐寓店中。有老妓梁氏至店﹐認我爲姨甥女﹐引其入妓寮。又有中年妓女曰朱桂生﹐認我爲表姊妹﹐亦百般誘引。桂枝皆不認識﹐原無此親戚。予訊之﹕「爾原籍尙有親族乎﹖」曰「有。」予曰「是宜委穩婆伴之﹐遞回原籍﹐由官署傳其親族具領。」正擬辦法﹐其江蘇同鄕京官來告曰「彼原籍實無親族﹐特漂流於此耳。」同鄕京官擬爲之覓配﹐令其暫寓兵部李鐘豫家﹐予允之。有閣讀學士承春洲者﹐年少翩翩﹐家道甚富﹐願納爲妾﹐遂歸之。數月後﹐承公攜之遊廟﹐予適遇之。見其衣服鮮華﹐珠翠滿頭﹐視昔日美麗﹐增十倍矣。猶向予請安﹐嫣然一笑。予謂承公曰「昔日柏臺跪訴﹐飲泣含愁﹔今日蘭閨養嬌﹐朝雲暮雨。作朱門之新寵﹐定不思白下之舊居矣。」承公曰「小妾正攜一扇﹐請將數語書其上。」乃敍其事﹐爲之一揮﹐並題一絕﹐末二句云「侯門自有園林勝﹐蝶抱餘香過別枝。」好事者將以重金購此筆﹐非愛予俚句﹐冀自聞其香澤耳。

◎頭巾語

有師與弟子同應禮部試﹐寓廟中。揭曉之日﹐先報弟子中式﹐賀喜者絡繹不絕﹐弟子亦眉色飛舞﹐興髙采烈。傍晚客散﹐師責其弟子曰「少年得功名﹐固好﹐然須有沈重雅量﹐方爲大器﹐不可得意太過﹐稍露輕浮。」弟子被申斥後﹐默默無言﹐蒙頭而睡﹐師亦脫衣而寢。至二更後﹐報喜者又至﹐師中前五名。同寓者齊集相賀﹐弟子亦起﹐周旋數時﹐客俱散﹐弟子告師曰「師胡不著中衣﹖客皆匿笑。爾時有客在﹐弟子不敢多言。」師乃恍然大悟﹐急著中衣﹐且對弟子曰「無怪爾也。」此等喜事﹐固可動人﹐予謂師責弟子之言﹐亦是頭巾語。當嘗見一人素極庸惰﹐喜睡﹐報捷至﹐不肯起﹐手接報條一閱﹐置之枕側﹐酣睡如故。及服官﹐一案不能斷﹐罷官歸裏。若此人者﹐可謂之大器乎﹖袁子才中進士之日﹐已得報矣﹐是日其恩師病亡﹐前往襄喪﹐面有戚容。人謂子才定已落第﹐子才曰「今早得報﹐幸中矣。」人始知之。謂子才有雅量則可﹐如謂之爲大器﹐非其人也。

◎大捲白摺

丙戌殿試﹐一貢士書策爲五開半﹐頂上格而寫。寫畢﹐人告之曰「上頂應空二格﹐君誤矣。」乃在頂上點去二字﹐行末綴二小字。修飾旣畢﹐羣聚觀之﹐曰「美哉﹗行行皆有小腳。」榜發﹐名殿三甲。此蓋平素不習大捲之故。然亦有習大捲白摺十餘年﹐工夫純熟﹐字體端好﹐而朝殿試不得意者。湖北孫慶恆自捷秋闈後﹐日書大卷一本﹐白卷一本。白晝有事﹐則燈後書以補之﹐蓋有年矣。及捷南宮﹐以部屬用﹐憤甚﹐不會同年﹐不預筵宴﹐閉門仍書卷摺。其房師告及門曰「孫某久不出門﹐不解何故﹐汝輩可往觀之。」於是頂甲翰林若干人至其寓﹐排闥而入。見其危坐端書﹐羣贊之曰「此等捲摺字﹐當首屈一指。吾輩得入翰苑﹐對之汗顏。吾兄不必再寫﹐大家五體投地矣。」孫乃大樂﹐曰「吾不得志於黃榜﹐可快意於士論矣。」其憤乃解。予性亦然﹐有贊吾字者﹐心感弗諼。

◎至聖

東阿陳麓賓宗嬀﹐庚辰進士﹐官戶部。爲人端嚴﹐不苟言﹐不苟笑。爲部丞堂﹐司度支﹐一絲不妄費﹐爲尙﹑侍所倚重。俗例﹐外官入京饋送炭敬別敬﹐麓賓槪拒弗受﹐誠所謂庸中佼佼者﹐故同鄕稱爲「至聖」。一歲管同鄕印結﹐得結費六七千金。分所應得者﹐存於仙源局銀號。號中主人任觀亭﹐亦山東人﹐議爲之加息。麓賓曰「吾一生不言利﹐毋庸也。」嗣仙源局將倒閉﹐任觀亭問之曰「君之存款﹐明日將送還。」麓賓不知其情﹐央其暫存。觀亭曰「君旣不用銀﹐有一房﹐爲君買之﹐不勝於租屋而居乎﹗」麓賓曰「唯唯」。爰以六七千金購一大宅。數日後﹐仙源局倒閉﹐虧欠他人生息銀數十萬。麓賓以不牟利而保其貲﹐可見利之爲害大矣。淸朝讓位﹐民國政府再三徵之不出。西望泰岱﹐芳範尙存﹐可令人起敬焉。

◎裹足之害

庚子洋兵入京師﹐男女逃奔出城避居遠村者﹐如歸市。旗婦棄其厚底鞋﹐著襪而行﹐瞬息數里。漢婦裊娜纖步﹐遲遲也。吾濰王比部之妻行至巷口﹐後面炮聲隆隆﹐神魂一驚﹐更寸步不能移。其男僕見事已急﹐乃挾之而行﹐始得脫難。危急之秋﹐何有嫌疑﹖孟子曰「嫂溺不援﹐是豺狼也。」而況主僕乎﹖

◎八字相同

四品京堂陳田﹐字松珊﹐貴州人﹐與予爲會榜同年。一日房師黃殿撰愼之邀同門飲宴﹐命門生序齒而坐。予曰「年若干歲。」松珊曰「同歲。」房師復命兩人序月分。予曰「幾月。」松珊亦言同月。再命序日。予曰「某日。」松珊亦言同日。再命序時﹐時亦同。八字不差一字。師乃命按本房兩人中式名次挨坐﹐予坐其上。舉座嘆異﹐咸問父母兄弟子女﹐亦大略相同。予曰「予素不求人批命﹐今後更不求人批命﹐卽視松珊同年之命以爲命。」此初登仕版時也。以後升轉﹐又同署。商量公事﹐又意見相同。在署同餐﹐復嗜好﹑食量相同。一年松珊斷弦﹐人謂予曰「松珊今歲犯陽刃﹐君宜設法禳除。」予曰「老妻臥病已三月﹐已爲之備辦後事矣。」是年亦斷弦。迨兩人年逾花甲﹐每日同桌健飯﹐飲酒皆不敢過三杯。夏日冰果﹐皆不敢入口。彼此問及睡眠﹐皆早睡早起。人各一妾﹐伺候而已。松珊竊告予曰「批吾命者﹐皆云官至四品﹐吾兩人其終於此官乎﹖」予曰「照例升轉﹐能謹愼無過﹐不患無升轉之日也。批命奚足憑﹖」無何﹐逢百六之厄﹐下遜位之詔﹐兩人皆棄官退隱矣。近聞松珊猶健步遊山。惟松珊胞兄燦﹐淸代爲甘省方伯﹐兄弟親如手足﹐松珊家財或丰﹐予則僅能自給。然家兄任廣文二十四年﹐官俸歲有所餘﹐今日家居﹐省儉度日﹐必使歲少有所餘﹐此亦可謂之相同矣。松珊之兄年近八旬﹐家兄亦登八旬﹐身尙壯健。是兄弟亦關系於八字。新有自西南來者﹐言松珊收藏金石字畫甚富﹐予聞之﹐卽將陶齋所贈吉金拓片百餘器﹐裱懸滿屋牀帳門楣﹐自撫漢璧漢瓦於上﹐又日攜陶齋所拓埃及國五千年畫像古篆﹐誇示於人。此效西施之顰﹐非敢云賞鑑家也。使松珊見之﹐又當引爲同調歟﹗

◎靈气

予表弟郭環芷﹐需次浙省﹐寓中惟一妾一子相隨。夏月奉差赴外縣﹐舟中患霍亂﹐不救而歿。惟一僕相隨﹐天气炎熱﹐急買棺殮之。棺面嵌小方玻璃對其面﹐扶柩回省。其妾鑿玻璃呼之﹐目大張﹔以手探其體﹐則如冰。其妾乃以撫孤成家慰之﹐目乃瞑。遂塞棺孔。予曰「其心不死﹐惟魂已離。可知人之靈气﹐𨿽死猶生﹐不可以其已死而負之也。」尙有死已數年而靈不寐者。濰邑郭方伯仕直隸時﹐爲其次子恩壽結姻於粵西陳三元家﹐均未及歲﹐官罷各歸。是時發匪亂起﹐音問隔絕。十餘年後﹐方伯遣使赴粵西探訪﹐土人皆云﹐一家逃散﹐房舍無存。方伯乃爲恩壽別締姻親﹐迎娶生子。又十年﹐恩壽病歿﹐由各信局徧散訃文。陳家一老僕見之﹐持歸告女。女時寄居河南戚家﹐年逾三十﹐別無親人﹐孑然一身。見訃不痛亦不言。親戚力勸別適﹐女嘆曰「大亂時﹐一家流亡﹐吾暫喘息人間﹐以有待也。今已矣。」從此絕粒。眾婉勸﹐亦不應﹐數日而死。老僕晝夜奔訪至濰﹐時方伯已歿﹐其長子偕侄迎其櫬﹐將合葬於濰。侄方八歲﹐至河南﹐舁其棺﹐數十人不能舉。再增數十人﹐亦不動。方伯長子視曰「吾知之矣。肯歸葬郭氏墓﹐卽爲吾弟之元配。此八歲孤子﹐爾之子也。盍隨歸﹖」棺乃舉。歸葬後﹐濰人爲立神位於節烈祠﹐春秋祭之。

◎學校唱歌

《書》有之﹕「詩言志﹐歌永言。」孔子云「詩可以興。」自唐虞以來﹐未嘗廢也。今日學校林立﹐不講此道﹐並《詩經》廢而不讀。所歌者﹐一个蒼繩哼哼﹐兩个蒼蠅嚶嚶。舊學憂之﹐思以詩爲唱歌﹐以導其性情。濰縣教員屬予作詩歌四章﹐題曰「誠實勤朴」﹐每字一歌。但誠實殊無分別﹐似近八股文之合掌﹐以其欲令學生歌詩﹐心竊喜之﹐何待深辧﹐是在乎作者之手法耳。爰賦四章﹐誠字詩云「尼山講道貴存誠﹐千載傳薪有二程。漫笑愚夫心似鐵﹐須知佳士意如城。﹝朱子《敬齋箴》﹕「守口如瓶﹐防意如城。」﹞一生悃幅りり語﹐幾輩朋儕款款情。﹝徐淑詩﹕「何用敍我心﹐惟思款款誠。」﹞下學莫談機械事﹐至誠原可感神明。」實字詩云「不見春風華不實﹐羲經碩果終逢吉。生前事迹董狐論﹐身後名譽班馬筆。有亻血曾歌魯宮﹝宮有亻血﹐實實枚枚﹞﹐無欺乃入尼山室。雞豚維信葉中孚﹐尙戒誆言予口出。」﹝出﹐葉音熾。﹞勤字詩云「維鵲劬勞借一枝﹐銜泥來去不知饑。遙懷栗裏校書﹝陶潛詩﹕「校書亦已勤。」﹞日﹐喜說陶公運甓時。農子當春趨畎畝﹐家人徹夜理蠶絲。囊螢映雪成佳話﹐孟母三遷爲訓兒。」朴字詩云「昔賢常著敝袍﹐由也升堂立品髙。馬后練裙畱姆教﹐公孫布被是人豪。丈夫衣褐詩書富﹐主婦釵荊井臼操。後學莫忘盲史語﹐慶封車澤工則勞。」﹝《左傳》﹕「車甚澤﹐人必瘁。」﹞此歌傳出﹐每逢國慶﹐學童結隊遊行﹐髙聲齊唱﹐洋洋乎盈耳矣。

◎縣長

丁已年﹐濰邑新放縣令﹐爲遼陽袁君瀚平伯。下車之後﹐輕騎減從﹐訪予於深山之中﹐略似江州刺史王宏﹐欲識淵明﹐邀見栗裏之故事。濁酒一罌﹐對飲而盡。班荊之時﹐言其先徳爲淸代某科舉人進士﹐予同年也。大令乃肅然復爲禮﹐予笑吟長聯云「遼陽路計三千﹐大令堂堂﹐來稱小侄﹔淸末運逢百六﹐勞人艸艸﹐歸作逸民。」

◎宋太史

濰邑宋太史晉之名書升﹐記前生事﹐自言前生爲靑州歲貢。太夫人戒其勿言﹐遂不敢言。七歲時﹐讀書過目成誦。十五六歲學爲時文﹐自能淸通。蚤歲入泮﹐卽入成人書塾﹐學制舉業。師問之曰「六經讀完否﹖」曰﹕《春秋》《左傳》未見。」乃命之讀。讀書讀文﹐向不出聲﹐坐而默閱。師問之﹐皆能詳舉以對。同學咸以未聞其書聲爲憾。光緒己卯科魁於鄕﹐壬辰科成進士﹐文名馳京師。朝殿時﹐名公卿爭相搜羅﹐見一卷楷書尋常而筆墨典贍﹐迥異俗手﹐乃置之一等﹐果得之﹐爲庶吉士。以母老不仕﹐十餘年未散館。東省大吏掌書院﹐纂修誌書﹐金丰厚﹐益不以出仕爲念。大吏奏保﹐朝廷屢徵﹐皆以病辭﹐得恩加五品卿銜。一生博覽羣書﹐舉凡算法﹑堪輿﹑醫卜﹑星象﹐均能精通﹐卻力言堪輿﹑星卜﹐不可深信。予每與戲謔。一年春初﹐請其爲亡妻相墓﹐將以爲同穴之地﹐就吾先疇殖麥之阡擇之。晉之登髙一望﹐曰「見地中有稍平坦之處﹐大槪此處卽吉﹐請君偃臥其上﹐試其安否。」予原不深信此事﹐乃偃臥似死人。半時許﹐起而言曰「剛枕塊而臥﹐便入邯鄲之夢。」晉之曰「得之矣。」遂定爲穴。予蓋深知晉之達人﹐故亦學爲曠達耳。晉之只一子﹐未成人而殤﹔予有女未及笄而殤。有友爲牽合冥姻﹐晉之願從﹐但云「陳某爲講學家﹐請聽其議論若何。」予曰「《周禮》禁嫁殤者﹐此書確爲漢儒僞體。若據爲經典﹐則識見與王莽相同﹐自比周公﹐泥古不化而已。」晉之大笑﹐遂定姻焉。晉之壽七十三而終﹐不識又轉生於何地。

◎前後輩

漢禦史以入諫垣之先後﹐分前後輩。人數寥寥﹐時常晤面﹐無不相識者。滿禦史不分前後輩﹐彼此以前輩相呼。漢禦史亦統以前輩呼之。因滿禦史不須考選﹐願就此途者﹐則各衙門堂官奏請點派﹐所謂具臣是也。翰林院論前後輩極嚴﹐卽庶吉士不得畱館者﹐亦與畱館者同。然其人如恆河沙數﹐烏能盡識﹖偶有聚會﹐遇相識之前輩﹐後輩必曰「老前輩」﹐前輩則頷之而已﹐酷似子弟之見長輩。若座中有不相識者﹐不敢問貴姓﹐必詢之旁人﹐果爲前輩﹐則至前喚之。不然﹐必叱曰「我爲汝前輩﹐尙不識乎﹖」故曰﹕翰林如新嫁娘入門﹐不能徧識夫家人﹐須有相者告之也。至科分最老﹐上無前輩﹐遇有公宴﹐則昂然而來﹐巍然而坐﹐計其壽在七八旬矣。予先伯祖文愨公有句云「已無朝士稱前輩﹐尙有慈親喚乳名。」時先伯曾祖母壽逾九秩﹐猶在堂也。宣宗曾從先文愨公授讀﹐特親書額以賜﹐曰「耆臣壽母」﹐字體端嚴﹐金匾燦然﹐今尙懸吾家先祠。幾經兵燹﹐幸未損失﹐子孫其寶之。

◎大老板

咸同間﹐京師名優日程長庚﹐以文人不得志﹐降爲此業。持身嚴正﹐一介不苟取﹐名其室曰「四箴堂」。扮老生腳﹐喉音髙亮﹔演昆曲﹐則平上去入﹐字字能葉。予猶及見之。菊部稱曰大老板。每逢戲園演劇初開場時﹐十六七歲優伶﹐白面拭粉﹐華衣飾體﹐羣立於場上﹐作倚門之態。於是紈挎子弟﹐輕薄狎客﹐神遊目擊﹐望眼欲穿。至四五出以後﹐後臺呼曰「大老板到。」則倚門之伶潛身遠避。每年冬季﹐長庚則演漢室三分全劇﹐不襲《三國演義》之說﹐按陳壽《三國誌》演之﹐忠臣義士﹐儼若再生。予見時﹐已年逾六旬﹐口齒已落其三四﹐咬字微覺費力。其徒汪桂芬﹑譚鑫培﹐只能效其落齒時之音﹐其中年之音﹐不能仿佛﹐所謂調髙寡和也。長庚之孫﹐幼赴徳國學校肄業﹐言語文學﹐盡能通曉。歸國後﹐爲外交部譯官﹐保爲道員。先尙諱言家世﹐今共和告成﹐五族不分等差﹐縉紳大夫樂與訂交。予聞之而喜。

◎童謠

童謠無端而起﹐往往有應。聞數百年前﹐山東有童謠曰「刮大風﹐摟豆葉﹐摟著花大姐。」果有新城王某業農﹐貧未娶﹐在野遇大風﹐從風中墮一女﹐自言爲登州人﹐爲風所飄﹐瞬息千里。鄕人爲之說合﹐成爲夫婦﹐子孫昌盛﹐科第綿延﹐爲一邑巨室。王文簡公卽其裔孫﹐文簡《池北偶談》自言不諱也。文簡且辧傳言者女爲外國人之非﹐實登州人也。又濰邑學者曾譏識訛字者之可笑﹐言一人出門遇雨﹐作信使人歸家取傘﹐傘字訛寫命字﹐信云「家中有命拿命來﹐沒命拿錢來買命。」近日土匪綁人勒贖之事﹐層見疊出﹐卽「拿錢來買命」之讖﹐爲之先兆也。又小說載廣西有謠曰「石乳及地﹐三元及第。」一年石乳長至地﹐陳繼昌果中三元。吾濰丙子年天大旱﹐忽街巷有童謠云「天大旱﹐出狀元。」是歲旱﹐曹仲帥果中狀元。鄕人又言「若要不旱﹐其母討飯。」曹太夫人聞之曰「吾何惜作半日之乞丐﹐救一方之生靈﹖」乃易鶉結之衣﹐扶杖沿門托缽﹐家家爭以干餱相饋﹐天乃雨﹐晚谷布種﹐民乃安。濰自明至淸乾隆﹐三百餘年來﹐未有翰林。榦隆末﹐鄭板橋宰濰﹐以城南護城河入白狼河之處﹐人多病涉﹐乃相度地勢﹐導引風脈﹐築一長橋。橋成﹐名之曰「狀元橋」。父老竊笑曰「賢宰厚愛吾濰耳﹐蕞爾一小縣﹐僻在海濱﹐翰林迄未得見﹐焉能盼得狀元﹖」然自板橋培植各處風脈以後﹐科名漸盛﹐竟出兩狀元﹐此外翰林十八人。謠出人口﹐誠動天心﹐天人相應﹐可知矣。

◎經解

著書者畱名與否﹐實有幸有不幸焉。《通誌堂經解》一書﹐本爲徐乾學所輯﹐同官納蘭成徳慕之﹐央友與徐關說﹐言此書卷帙浩繁﹐鋟工頗費﹐願出貲鐫印﹐署其姓名。徐曰「但願傳薪於後學﹐豈吝纖芥之浮名﹖」慨然允諾。閱者知爲納蘭氏﹐不知出徐氏手也。後阮元又輯《皇淸經解》﹐集漢學之書匯爲一部﹐與通誌堂不同軌﹐蓋通誌堂專釋經義﹐《皇淸經解》專講考據。維時講漢學者﹐相繼而起。至同﹑光之世﹐科場文字多重博雅﹐士風靡然相尙﹐於是人知有阮氏﹐不復知有納蘭氏矣。今科舉已停﹐廢經不讀﹐日夜占嗶﹐惟此教科之書﹐不復知有阮氏矣。

◎毀廟

聞鄰縣新學界有劉歌丞者﹐不講聲光化電之事﹐亦不講經濟法政之學﹐但聞外國不供神像﹐破除迷信﹐卽可自由﹐乃將門外關帝廟神像毀碎﹐思爲一邑之倡。不數月﹐疽發於項而死。死後無敢繩其武者。忽有同邑文士李慈垣﹐奮然而興﹐曰「愚夫愚婦﹐燒香拜廟﹐殆爲劉歌丞之死﹐故信神益虔與﹖吾爲邑中文學士﹐當有以祛其惑。」遂將邑中大小廟宇神像﹐率數十工人全毀之﹐不畱根株﹐頗覺快心。聞鄕人將羣毆之﹐抉其目而斷其腕﹐大懼﹐夜奔境外﹐數月不敢歸。其子往尋之。不數旬﹐其子扶父柩而歸﹐言其無疾而終﹐事可異矣。予曰「是不爲異。傳曰『眾怒難犯』﹐宜其死也。」按塑像之始﹐原於三代祭先﹐以其孫爲屍。祖孫一脈相傳﹐形多相肖﹐以相肖者爲屍﹐具有深意。故民間欲奉某神﹐先塑像以肖之。其肖之也﹐亦想象而爲之﹐如塑菩薩﹐則肖其慈善之容﹐塑閻羅﹐則肖其威嚴之容﹐均原於古人祭而爲尸之義﹐敬而遠之可也﹐何必毀之﹖難之者曰「外洋不立神像﹐是必有道。」予曰「外國莫古於埃及﹐五千年王后石像﹐土人敬奉之﹐無敢毀。謂予不信﹐中國出使大臣曾拓而見贈﹐懸之書齋﹐請往觀之﹐其上題跋數百字﹐𨿽似虫篆不能識﹐定爲贊美之辭﹐頌其有功徳於民也。記曰『有功徳於民則祀之』﹐舉凡載在祀典者﹐又何必盡毀之﹖」難之者又曰「廟中皆僧道住持﹐異端害正﹐故毀廟而逐之。」予曰「獨不閱《東華錄》﹐康熙時﹐有言官條陳﹐驅逐僧道﹐以杜異端。上曰﹕『今日僧道﹐絕不解虛無淸淨之說﹐於人心風俗無關﹐畱作詩料可耳。』」故予聞近日毀廟逐僧之事﹐有句云「傷心奪我吟詩料﹐不見僧敲月下門。」

◎朱太守

明末﹐孔有徳爲登州鎭﹐率師作亂﹐圍攻萊州。時太守爲朱萬年﹐貴州黎平人﹐攖城固守。賊攻益急﹐城內糧將絕﹐救兵又不至﹐太守告眾曰「縋予下城作詐降計﹐引孔有徳至城下﹐守城者以炮石擊之﹐勿卹予。予願與賊同死﹐以救全城生命。」眾不忍﹐彊而後可。下城見孔賊曰「眾願降﹐從予至城下﹐門則啟。」已而果至城下﹐城上炮石飛擊﹐孔賊遁﹐命其黨縛太守斃之﹐城終不守。西竄至濰縣﹐圍困一月。邑紳郭﹑張兩督堂竭力堅守﹐大炮壞城﹐隨壞隨堵﹐萬眾一心﹐爭先恐後。實因督率有方﹐毀家紓難﹐炮矢以千百計﹐故能擊賊宵遁。兩督堂功徳﹐載在縣誌及鄕土志﹐無待贅言。朱太守殉難後﹐邑人立廟祀之。泥塑神像﹐須不及寸﹐尙爲生時之須﹐年不過四旬也。相傳太守蒞任之時﹐入城門﹐門內有關帝廟﹐太守車過﹐關帝木像爲之起立。秉心忠貞﹐人神咸敬﹐理固有之。光緒間﹐髙密王星瑞以進士部郎出守黎平﹐聞有朱太守祠﹐急往謁之。閱視丰碑﹐始知發逆之亂﹐黎平府城瀕於危﹐夜間賊於城外放火﹐光焰燭天﹐仰見城上千百神兵﹐身髙文余﹐弓矢在握﹐中立一將﹐身更偉大﹐紅袍紗帽﹐持刀怒視﹐大纛上書金字曰「朱某」。賊驚駭奔竄﹐城得無恙。邑人感之﹐爲之立廟﹐春秋致祭。王君扌其碑文﹐呈於曹仲帥﹐仲帥正開府黔南也。仲帥復合在萊殉難一事﹐撰爲碑文﹐親書而鐫之﹐立之黎平廟中。墨扌一張﹐寄京萊屬同鄕官﹐將立碑於萊州﹐俾鄕人咸知朱太守生而爲英﹐死而爲靈﹐萊州一廟﹐益當敬謹奉祀﹐必當呵護全府七屬數百萬生民也。誰謂關壯繆以後﹐無繼而爲神者﹗

◎說鬼

《避暑錄》﹕東坡在黃州及嶺表﹐所與遊者﹐各隨其髙下﹐詼諧放蕩﹐不復爲畛畦。有不能談者﹐則彊之說鬼。予謂愛與東坡遊者﹐定是雅人﹐雅人卽說雅鬼。宋代以前﹐鬼之雅者恆有之﹐必先說晉阮瞻事。瞻執無鬼之論﹐忽有客詣瞻﹐與之言鬼神之事﹐反覆甚苦﹐客作色曰「鬼神古今聖賢所共傳﹐君何得獨言無﹖卽僕便是鬼。」於是變爲異形﹐須臾消滅。此鬼之雅者也。東坡應試時﹐文字難完其說﹐又苦無典故可引﹐乃僞作一典曰「臯陶曰殺之三﹐堯曰宥之三。」登第後﹐主司歐陽公詢此典出自何處﹐曰「想當然耳。」維時場中必有俊鬼﹐暗觸其靈機。查《淸異錄》﹕釋種令超遊南嶽﹐將至祝融峯﹐逢赤幘紫衣人﹐密語超曰「吾豈人也﹖」凡舉子入試﹐天命俊鬼三番旁護之﹐欲以振發其聰明。東坡之客﹐不知說此事否﹖惜淸朝有似鬼而爲雅鬼者﹐東坡未之得聞。紀文達公曾言﹕一老儒素執無鬼之論﹐一少年儒生﹐與之辯論﹐不能屈﹐退而恨恨。夜聞老儒臥牀﹐以沙土擊其窗。老儒曰「何人﹖」外應曰「二气之良能也。」老儒骨栗﹐齒振振有聲﹐急呼人相伴。因此抱病﹐杖而後能行﹐食不下咽者數日。或告之曰「前夜二气之良能﹐實某少年也。」病乃愈。若東坡聞之﹐必大笑。登府蓬萊閣有東坡像﹐予曾瞻仰。再遊其地﹐當書此事﹐贊而告之。垂垂長髯﹐必風動若笑。

◎詼諧

或云「言語恢諧﹐聖人所不爲﹐學者宜戒之。」予曰﹕不然。讀聖人書﹐宜詳味之。如「道不行﹐乘桴浮於海」﹐聖人豈不知浩瀚汪洋之大海﹐非一筏所能渡﹖大如艟艨ゴサ﹐往往觸浪而沈﹐況乘桴乎﹖此言蓋與及門講學之餘﹐慨憤時事﹐故作此恢諧之語。子路以聖人一生不妄言﹐信以爲眞﹐故踴躍而喜。揆其意﹐必將請問夫子何日啟行﹐弟子必往﹐不懼也。故下文有「好勇過我」之句﹐末云「無所取材」﹐以其率爾狂喜﹐才欠靈悟﹐不能聲入心通﹐不可與作詼諧語耳。至朱子一生﹐正言莊論﹐不喜詼諧﹐立志食文廟冷豬肉﹐故不作此注解。予更推而言之﹐其時未有輪船﹐若輪船日日開駛﹐子路一聞夫子之言﹐必一躍登輪﹐先往彼岸﹐恭候師駕矣。若去而不返﹐庶免幹孔悝之難﹐惜哉﹗

善詼諧者﹐亦可食文廟冷豬肉。明王陽明一生講學﹐大著致良知之論﹐弟子眾多。一弟子問曰「良知是紅色﹐是黑色﹖」陽明曰「知識初開﹐良心未喪﹐是紅色。若人欲錮蔽﹐良心全變﹐良知已失﹐則色黑。如初嫁女子下體落紅﹐此後則間色矣。」此大詼諧語。及平宸濠之亂﹐以功封新建伯爵。明制有爵者﹐朝冠異於眾官﹐冠旁有帛垂於耳下。陽明冠此冠入朝謝恩﹐同僚戲之曰「耳上垂帛﹐殆耳冷歟﹖」陽明曰「非我耳冷﹐諸君眼熱耳。」其詼諧如此。在文廟西廡喫冷豬肉﹐二百餘年矣。

◎湯文正

淸湯文正公爲諸生時﹐讀書廟中。時逢大雪﹐登樓眺望﹐遠見一人倒地不起﹐急遣人往扶之﹐延入廟。詢此人爲徐姓﹐京兆人﹐因貧投親未遇﹐饑寒難忍﹐故中途倒臥。乃予之食﹐火暖之。畱數日﹐薄贈以貲﹐使其歸家。一年鄕試﹐文正以河南鄕闈額少難中﹐擬納貢入北闈。至京後﹐在菜館購食。有乘髙車大馬而過者﹐正值車馬擁擠﹐髙車不能前進。車中人忽下車入館﹐與文正握手﹐言「尙相識否﹖」文正沈思片刻﹐言曰「君非在廟中相見之徐公乎﹖」曰「然。」遂共坐啜飲﹐問﹕「相公來京何事﹖」曰「應鄕試。」徐曰「京兆須貢監入闈﹐君捐貢監乎﹖」曰「正擬納捐。」徐曰「昨已有旨﹐捐例停止。相公速回河南﹐計期尙不誤﹐敬送資斧百金﹐明日速行。」文正嫌所贈太丰﹐徐曰「吾家道不似往昔﹐數萬家財尙有之。此綿薄之儀﹐不成敬耳。今科必中﹐明歲入都﹐尙尋我於某胡同﹐吾可作東道主也。」文正遂行。時有權相當道﹐穢聲著聞。徐姓有女﹐美而艷﹐送相府爲妾﹐爲專房之寵﹐故徐姓暴富。徐遇文正後﹐人府告其女﹐爲文正求一關節。女夜告相國﹐言湯秀才爲其父恩人﹐今尙困於諸生﹐求設法謀一舉人。相國曰「盍早言之﹖昨日河南主考已出京矣。」女婉求不已。和曰「取紙筆來。」女尋紙不得﹐剪紅緞一尺﹐大書「湯斌」二字於其上﹐封固遣騎兼程﹐賫交兩主考。主考至闈﹐卽交大監臨﹐將湯斌一卷暗記之。閱其文﹐甲於諸生﹐定爲解元。文正自謂文有定價﹐不知內有關節也。及上春官﹐謁主考﹐主考問與相國有何交誼﹐答曰「無之。」主考乃道其詳。文正卽潛行出京﹐數次不上公車。迨權相旣敗﹐乃會試中式。人讀其元作﹐卽無關節﹐亦不作第二人想。後有人暑月夜臥村外﹐見兩鬼相語曰「此村患疫者大半矣﹐盍往前村散疫﹖」一鬼曰「昨偶至前村﹐聞書塾中讀湯文正公元作﹐正气沖天﹐不敢再往。」予謂非文正之文能驅邪﹐實文正之爲徳驅邪。服官日﹐驅五通﹐毀淫祠﹐毅然爲之而不怯。作外吏則澤惠及人﹐立朝則侃侃正直﹐大節昭然。身後喫文廟冷豬肉﹐誠不愧哉﹗

◎敲門磚

科場時代﹐俗謂八股文爲「敲門磚」﹐門開則磚拋而不用。然予廁身朝列後﹐日日與磚爲緣﹕釋褐入工部﹐專司國家修工事﹔主稿行文﹐則行取臨淸州之澄泥磚﹐蓋宮殿所用﹐皆見方一尺二寸之澄泥磚﹐堅致光澤﹐鋪之殿上﹐如大理石然。故每逢召對人殿﹐必徐徐而行﹐步武若速﹐則滑倒失儀。故工部有諺云「金鑾殿上倒栽蔥﹐一生只怕三折肱。」卽謂此也。此外﹐修庭院皇墻城垣﹐則用寬五寸﹑長一尺二寸之大磚﹐每墻一文﹐計磚若干﹐司員一一核之﹔修河工﹐則堵口拋磚﹐共價若干﹐事後呈工部奏銷。予計與磚爲緣﹐十有五年。漢時劉公斡危坐磨磚﹐其得過由於曹公使甄妃出見諸臣﹐以誇其美貌﹐諸臣皆俯首而立﹐劉公則平視﹐以飽眼福﹐因此罰爲匠作。予謂同僚曰「𨿽與磚有緣﹐乃渴想漢時甄妃﹐而不得一見﹐始知才不足耳。」公爲建安七子之一﹐詩句至今流傳。再如曹子建才有八斗﹐故李義山有「宓妃畱枕魏王才」之句。予知玉溪生吟此﹐亦想象甄妃而不置。予在工部十五年後﹐乃拋磚落地﹐轉升西臺。部中俗例﹐升轉後必再入舊部﹐一拜舊友﹐謂之回門﹐亦曰回娘家。舊友見予到部﹐咸曰「新人來矣。身披金貂﹐美不亞於甄妃。」予曰「來此覓甄妃耳。」

◎綁票

綁人勒贖﹐古無此事。《字匯》云「綁字古無此字﹐今作綁笞之綁。」字典卽引此。以是知古時人情惇厚﹐不解此術﹐故無此名稱。蓋起於東三省胡匪﹐俗名紅胡子。先只綁富有家財者﹐以後遞降而下﹐卽家有十畝二十畝之田﹐亦綁去以勒贖﹐所謂細大不捐也。其始只綁民人﹐未聞有綁官員者。有之﹐自丁已年始。山東土匪蜂起﹐無地無之﹐鄒縣縣長赴鄕公幹﹐乘肩輿﹐帶護勇出城二十里﹐突出匪徒數百﹐揮轎夫﹑護勇使去﹐縣長乃束手以待。隨後匪首策馬而至﹐問其徒所綁何人﹐曰「縣長。」匪首急下馬﹐與縣長爲禮﹐曰「黨徒粗率﹐得罪長官﹐予之過也。正有言稟告﹐今日相過﹐一罄衷懷。予爲王徳鄰﹐先爲匪﹐後投誠﹐爲防營營長。有同營季玉霖者﹐本有夙嫌﹐又羨慕小妾姿首﹐乃造蜚語﹐謂予通匪。統帥不察﹐將置於法。予聞而竊逃﹐棲身無地﹐仍入匪夥。季玉霖竟霸吾妾。縣長如爲昭雪﹐逐季而還予妾﹐則終身爲國家效力﹐弗敢有貳。」縣長曰「此事予一力擔任﹐不出一旬﹐定有以報命。」匪首乃傳集轎夫﹑護勇﹐送歸署。至縣長如何辦理﹐不得而知。近來土匪愈聚愈眾﹐勒價漸見低落﹐家有十畝二十畝之田﹐出數十千可贖回。惟大戶被綁﹐索價尙昂。日言同胞﹐而同胞相害﹐一至於此﹐傷哉﹗或問於予曰「有何法以除之﹖」予曰「查戶淸鄕﹐地無藏窩﹐是爲良法。然地方官謀利之不暇﹐何暇爲此﹖此外尙有一法﹐土匪𨿽多﹐不敢綁洋人﹐凡大戶主人﹐住教堂﹐服洋裝﹐須髮染黃﹐目睛染綠﹐與洋人毫無區別。手拄短杖﹐昂然而行﹐一生無患。」此法非予妄言﹐張勛潛逃出京﹑逍遙海外﹐卽用此法。不然﹐復辟未成﹐綁付法庭矣。

◎稅糞

經典所著「王者體國經野」﹐國與野並揭之﹐重農事也。蓋民以食爲天﹐無民則無國。欲勸農力耕﹐必先糞田。孟子言「凶年糞其田而不足」﹐是田之待糞﹐自古已然。不謂民國成立﹐理財之官﹐百計掘羅﹐卽糞亦重稅之。王者制稅之法﹐井田則取什一﹐日用之貨﹐稅亦不過什一。其有猾商營巧以博財者﹐則稅什二﹐重其稅以杜流獘﹐用意至深。乃今之官府﹐見窮黎之擔糞者﹐熙攘往來﹐買之者則田可沃膏﹐賣之者則家可糊口﹐官府忌之﹐必欲令其餓且死﹐舉凡擔挑肩負﹐流沫汗血﹐所賣臭穢難近之物﹐而鞭笞以稅之﹐是可忍﹐孰不可忍﹖客有自靑州來者﹐言琴堂之上﹐未聞五弦之音﹐但見糞筐累累堆於公案之前﹐鳩首鵠面身帶糞汁之百姓﹐垂涕環跪﹐哀求免稅﹐而官長不允也。隸執板﹐吏持鞭﹐官掩鼻而出厲聲曰「政府有煌煌明令﹐敢不遵乎﹖」嗚呼﹗是可忍﹐孰不可忍﹖

◎徵稅禍

客問於予曰「今日土匪之多﹐是何故﹖」予曰「非土匪﹐流民耳。昔桑弘羊爲府庫斂財﹐天下大亂﹐世謂之紅羊劫。王安石行新法﹐稅靑苗﹐而流民徧野。民國成立﹐一變淸法﹐徵地丁則附加之外﹐又有附加﹐已加至十之五六﹐且有新學在位者﹐貢獻妙策﹐淸丈地畝﹐多一分地卽增一分之糧。萊蕪縣聚眾毆官﹐案尙未結﹐官尙而行﹐傷未全痊。子見之﹐尙傴僂不能爲禮﹐如巡警官之趙一琴者是也。斂財之法﹐又百出不窮。淸廷禪讓﹐迥異亡國。舜禹繼位﹐未攺堯典。至民國紅白房地契﹐重令繳驗取稅﹐一紙一元未足也。猾吏又令其一畝一紙﹐稍有抗違者﹐則鞭笞繼之。更可笑者﹐縣官能繳驗稅十萬八萬者﹐則分潤之﹐且記功超升。政府課吏之法﹐亙占未聞﹐必欲使通國官吏﹐長國家而務財用﹐吾不知今之巍然爲官者﹐是大人乎﹖小人乎﹖吾不敢謂之小人﹐謂之曰『以利爲利』。於是臨朐有戕官之事﹐泰安有爲已去之官﹐方鑄秦檜之像。長此以往﹐民窮財盡﹐難免不盡爲土匪。尢可異者﹐今之人一朝服官﹐則良心喪盡。日昨鄰縣稅務分局設於城外﹐被匪搶掠﹐司事五六人﹐刃傷僕地﹐屋盡焚﹐銀失﹐此視孔子廏焚之災爲尢重。有走相告者﹐局長但問『傷財乎』﹖『傷財乎』﹖到底不問人。蓋人死𨿽多﹐局長例不問抵﹐若少解一分之款﹐則遲升一日之官﹐是可慮也。」予言未畢﹐客已垂頭而睡﹐蓋客亦亟欲得官以生財者。童子欲呼之﹐予謂﹕「不可﹐彼黃粱之夢未熟也。」

◎樹上開花

淸時﹐福州將軍滿員充之﹐兼管閩海關﹐歲入甚丰。有穆將軍營謀此缺﹐由內監爲之向某妃關說﹐須繳內費七十萬﹐先交十萬﹐到任後再陸續呈繳﹐名曰「樹上開花」。凡先買缺後交銀者﹐統謂之「樹上開花」。予曰「此四字﹐用之他處﹐不甚切題﹔用之穆將軍﹐則切合典故﹐古有大樹將軍也。」聞者捧腹。維時穆將軍貧甚﹐應交之十萬﹐亦無之﹐乃乞貸於親朋。予師錫尙書﹐一生官囊只有四萬金﹐性情慷慨。穆將軍問之借貸﹐言借用兩三月﹐卽歸還﹐亦不明言其事。吾師素與之相契﹐卽盡付之。穆於各處借湊﹐呈進十萬﹐得旨簡放。到任後﹐數月病故﹐身後蕭然。尙蒙特恩﹐著入城治喪﹐殊典也。人謂之「樹上開花」四字﹐易得「入城治喪」四字﹐字數相符﹐可以無憾。而吾師因此貧窘﹐懊悔難言﹐抱病而逝。遺妾出一子﹐方八歲。家中度日﹐先典衣﹐後典屋。尙書府邸﹐淒涼不堪﹐與予寓相近。師母乃屬予爲之籌畫﹐時年未滿四旬﹐舉止嫻雅﹐有大家風範。其呼予也﹐若婢僕之呼其主人。予謝弗敢當﹐曰「如師母﹐乃世兄之母也﹐向後當呼予之字。」嗣後相見﹐乃呼以字。子集合同年﹐歲有所助。迨世兄成人﹐同年徐東海乃委之一差﹐家中稍可支持。

◎湯相國

江南湯金釗相國爲諸生時﹐聞鄰有貧而鬻女者﹐恐其墜於煙花﹐以金贖之。女之父無賴也﹐又轉鬻於京師﹐輾轉入和┞府中。女貌美麗﹐和相寵之。女念湯秀才之恩﹐日言於和相。和相乃專函致江督﹐招致湯生。湯生聞而潛逃。江督覓之不得﹐乃復信和相﹐言此生不受提拔﹐逃匿遠方﹐鄕試亦不復至。迨嘉慶時﹐和┞得罪查抄﹐抄得此信﹐呈進於上。上曰「窮諸生﹐乃有此骨格﹐可嘉也。」乃密囑鄕會試官﹐暗記其捲﹐必中之。湯聞和┞旣敗﹐乃歸應試。連捷入翰林﹐不數年位至宰輔﹐眷遇極隆。可見士子立身﹐窮且益堅﹐一日登位﹐方能建立事業﹐如湯相國也。

◎素某

內務府大臣素姓者﹐先爲內務府郎中﹐正逢大婚典禮﹐一切器皿陳設﹐歸內務府采辦﹐至奏銷之日﹐先造艸冊﹐其中浮冒已多。素某閱畢﹐問同僚曰「此中浮冒之數﹐諸君得之﹐可敷一生享用乎﹖」咸曰「足矣。」素某曰「君等足﹐吾不足也。請將十字上加一撇﹐攺爲千字﹐此項歸我。有罪吾一人當之﹐與君等無干。」因此富甲京師﹐且由郎中氵存升內務府大臣。日後風聲漸露﹐有人奏參﹐行將查抄﹐乃以巨款賄要路得免﹐僅予革職。家居無事﹐乃起樓閣﹐修園林﹐以大理石鋪地﹐紫肝碎石疊花徑。一切器皿﹐皆以銀爲之﹐至竈上之溫水鐐子﹐亦以銀爲之。吸鴉片則專購鹿作圖﹝煙之至香美者﹞﹐煙槍飾以寶石翡翠。每飯後﹐吸二十口﹐用槍二十枝。都中極美優伶﹐爲之燒煙﹐燒成﹐插於架上﹐牀頭橫列﹐如綠營之槍架焉。夜則與羣優同寢﹐所最寵之優﹐王姓﹐美秀如處女﹐爲之娶妻建大房。無何﹐風流病因之大作﹐小便一滴不能下。予論之曰「愛龍陽﹐必傷其陽﹐此一定之理也。」醫者又誤投以燥烈之劑﹐用上等肉桂﹐一兩值五十金﹐煎成﹐其香盈室。服至一月﹐其病益劇。有徐小香者﹐名優也﹐往視其病﹐勸之曰「行善則病愈。現京中米珠薪桂﹐饑民流離載道﹐胡弗發慈悲以濟之﹖」乃予以銀券兩萬﹐俾其路逢貧民則施之。小香懷之﹐甫出大門﹐聞宅內哭聲已作﹐知其棄龍陽而歸天矣﹐年才五十餘歲。小香懷款急走﹐棄其業而歸姑蘇故里﹐易名畱須﹐爲其子捐一武職﹐而身爲封翁矣。聞素某歿於書齋﹐諸優伶繞榻而哭。予贊之曰「偉哉素某﹐不死於婦人女子之手﹗」

◎查三

查三﹐山西人。攜巨金至京﹐人呼爲三子﹝京師揮金如土者爲子﹞。自山西入京西便門﹐寓旅捨﹐迹足未入正陽門﹐一日之間﹐而功名頂戴﹐車馬衣服﹐人爲之料理妥協。蓋京師捐官﹐則西河沿金店司之﹐ㄢ街之車﹐有大鞍﹐有頂馬大騾﹐瓜子店胡同衣店﹐無衣不備﹐入京者腰纏旣富﹐咄嗟立致。查三捐一部主事﹐擇日到部﹐綽綽然爲闊京官矣。連日宴同僚﹐宴同鄕﹐傳優侑酒﹐駝峯猩唇﹐山珍雜錯﹐爲方丈之席。絲竹管弦﹐雅歌盈耳﹐爲卜夜之樂。客有傍晚入城者﹐則畱之﹐暗使司門者隨到隨開﹐一次子十金。司門兵月餉不過二金﹐得此重賄﹐無不樂爲。新年燈節﹐菜館甫開張﹐在龍源樓宴客。時有初生小雞曰看燈雞﹐大如瓦雀。欲嘗其腦﹐館廚加工烹之﹐曰美﹐再嘗一碗。食畢﹐謂館廚曰「是或豬腦﹐謂之雞腦﹐贗也。」館廚曰「請三爺驗之。」果見廚中所割小雞﹐盈兩案矣。眾曰「慘哉﹗」而三爺則大樂。時有優旦曰彩珠﹐美秀無匹。前數年﹐紈絝爭風﹐幾成大獄。三爺愛之﹐一日暱語曰「三爺靑花大騾﹐爲京中第一﹐可羨也。」乃並車贈之﹐無吝色。於是子之名大振﹐都中王公子弟﹐皆退讓弗敢抗。十年後﹐家業蕩然﹐金盡裘敝﹐常徒行街衢﹐乞貸於人﹐咸弗顧。惟彩珠憐之﹐送以小騾車﹐及衣帽數事。又數年﹐困窘而死。予曰「如彩珠者﹐綈袍贈範叔﹐尙有人心。美優多老而無依﹐此伶定有厚福。」生有一女﹐貌亦美﹐木商呂姓富有貲﹐購爲妾﹐並養彩珠終其身。彩珠尙有義子﹐木商亦養之﹐羣呼爲「勇爺」﹐以勇字形似舅字。予曰「彩珠當爲兵丈。」以兵字形似嶽字也。

◎書吏

六部書吏之富﹐莫如戶部銀庫之經承。有史松泉者﹐家貲數十萬。其取利之法﹐每月外省解餉﹐必有費﹐兼有解匯票莊銀券者﹐則仍暗存票莊生利。經承一任六年﹐則富甚。史松泉未滿六年﹐以過被革﹐禁羈一年。釋出後﹐豪富自如﹐房屋連亙﹐院落數層﹐皆四面廊廂﹐雨雪不須張蓋。日日有美伶爲之燒煙。其酒食之美﹐尢異尋常。紹酒每壇百斤﹐或五十斤﹐陳過十年而後開﹐醇如膠﹐甘如醴﹐飲至十杯﹐則醉如泥﹐而不作酒惡。酲解時﹐喉潤如酥。都中沿街酒簾飄揚﹐門牌華麗者﹐無此佳釀。饌有白宮燕﹐以燒鴨絲加靑嫩竹筍和炒之﹐以餉老饕﹐予可食一簋。又有自造南豆腐﹐鴨湯煨之﹐上加金華火腿細末﹐作紅壽字﹐鮮明不忍下箸。侑酒者以匙送予口﹐乃食之。松泉旣脫書吏籍﹐日與吾鄰往來予嘗見之﹐故相識。其門外安上馬石兩大方﹐巡街禦史逼其拆去﹐丐予爲之緩頰﹐認修正陽門外石橋一丈﹐事乃解﹐故以盛饌相餉。且爲人慷慨﹐有倪太史淡園與之交﹐簡放廣西知府﹐貧不能成行﹐得其資助﹐乃之任。予以此重之。每逢投柬邀飲﹐則欣然而往。又有國子監經承李秋賓者﹐自捐例開﹐捐官者必先捐貢監﹐每年照費計數萬金﹐官得其半﹐經承得其半﹐家故大富。予初不識之﹐一日與郭虞琴表兄在戲園觀劇﹐開戲半日後﹐忽見有僕數人﹐攜豹皮坐褥﹑細磁茶壺﹑白銅光亮水煙袋﹐尙有二三優伶﹐擁一肥胖老者登樓。少頃﹐年少名優﹐相繼上樓陪侍。園主人周旋殷勤﹐送茶點者絡繹不絕。虞琴瞪目視之﹐問予﹕「此何人也﹖」曰「不知。」數日後﹐鄰家演戲邀客﹐此人在座﹐始知其詳。飯後吸洋煙﹐優伶代燒﹐彼則坐而吸之。詢之優伶﹐皆曰「此人老而好色﹐有姬妾數人﹐疲於奔命﹐患喘不能臥吸。」予潛告優伶解詩者李靈芝﹑朱素云曰「我有句贈此人﹕『龐然壓到羣花上﹐恰似吳卒喘月時』。」兩人笑不能仰。

◎言儉

人能惜物﹐一生必可飽暖。鄕農背荷糞籃﹐遇糞則拾之﹐遇一艸一木則拾之﹐其家必兩餐能給。又見秋後收後﹐種陸擠穗﹐俱在場矣﹐秋風蕭颯﹐樹葉紛飛﹐農子之勤者﹐編竹爲大笆﹐徧野拖笆而行。須臾盈笆﹐盛之以筐﹐負至家﹐積於茅檐之下﹐如櫛如邱﹐爲炊飯之需﹐爲冬烘之計﹐而以所獲秉桿鬻諸市﹐得錢以購布棉爲禦冬之衣﹐三冬熙然﹐一家宴如也。紳之家﹐有能惜一絲一縷者﹐其享用必久。予見郭寅生外表兄﹐父爲中丞﹐簪纓累世。性極儉﹐一羊皮服數十年。家居著舊履﹐出門始易新者﹐一雙新履﹐予計其著十年矣。冬月燃煤鑪﹐上有鐵蓋﹐不令火熾費煤﹐子弟亦謹聽命。曹殿撰未第時﹐課讀其家﹐生徒受戒責甫畢﹐曹公撥鑪蓋吸煙﹐生徒一手拭淚﹐一手蓋鑪﹐其家教可知矣。以故良田千頃﹐大廈千間﹐子爲翰林﹐作一邑巨室﹐蓋其家法流傳﹐已閱二百餘年矣。世亦有儉不中禮者﹐吾不取焉。平度王宗丞保之﹐京寓客屋﹐冬日窗無片紙﹐涼風颼颼﹐頭戴風帽﹐終日不脫。且曰「人各有風帽﹐無須糊窗。」予誚之曰「吾年嫂及如夫人均常戴風帽﹐雲鬢撩亂﹐粉黛半掩﹐金釵翠花插於何處﹖且飯後偶啜熱粥﹐香汗淋漓﹐定與君之風流汗相浹洽矣。」相與大笑。京師人聞之﹐無不絕倒。

◎自誇

羊公自誇其鶴能舞﹐邀客觀之﹐而鶴不舞。王勃之父王福﹐四子皆有文名﹐每對人誇之。韓思彥曰「王武子有譽馬癖﹐君有譽兒癖﹐王家癖何多也﹖」嘗有自誇其闈作者﹐對人誦之﹐刺刺不休。若蒲畱仙遇之﹐必謂之曰「此等文字﹐只好向牀頭對婆子讀之。」又有自誇其妻者。如安邱李侍郎﹐誇其繼室之賢達明敏﹐在婦人中所罕見。然不令其前妻之子入門﹐侍郎亦聽之。前妻子在家﹐安分守己﹐自食其力。一日入京省視父母﹐不得入門。同鄕婉解無效﹐其子痛哭而返。此婦生有數子﹐皆夭折。日後侍郎夫婦老死都中﹐尙賴其長子扶櫬歸裏。又有自誇其妾者。黃芝珊爲濟南太守﹐納一妾﹐對幕賓誇其美。幕賓入見﹐貌僅中人﹐而蓮船幾盈尺﹐咸退而贊曰「美人也﹐惟蓮船稍大耳。」太守詫曰「不大。」已而自悟﹐曰「是矣﹐予手掌太大﹐每覺纖不盈握耳。」太守本翰林出身﹐從此人呼爲「大手筆」。有自誇其繪事者。吾邑於襄黼爲內庭畫師﹐爲人繪人物芭蕉﹐頗得意。予觀之曰「君所繪女子﹐貌似不貞﹔男子則心似不正。知君胸中有祕戲圖也。惟蕉葉片片﹐吾愛之。吾久不得歸家鄕﹐今日得見山東白菜矣。」有自誇其字者。王侍郎覺生素有善書名﹐一日爲人作字﹐書畢頗得意﹐請予觀之﹐見其字體極長﹐予曰「吾鄕有一優旦﹐面極長﹐幾盈尺﹐羣評之曰﹕『將其面從中一割﹐恰好兩个長臉。』君之字似之。」有自誇其收藏者。端午帥好古碑﹐得六朝墓志銘二三十方﹐列於書齋階前﹐森矗如林。予曰「君違制矣﹐禦城之內﹐不得立墓﹐胡有叢葬於此者﹖」有自誇其道學者。山東傅五星以進士爲京官﹐侃侃然講程朱之學。一日爲其壽辰﹐同寓者賀之﹐並索酒食。傅公曰「凡人子生日﹐卽父母苦日﹐吾逢此日﹐不飲酒﹐不茹葷。」同寓者默然而退。迨日將西落﹐聞其命僕駕車﹐著新衣冠﹐登車而行。同人尾其後﹐見其車徑入韓家潭胡同﹝優伶所居﹞優伶家。同人闖門直入﹐已華筵橫陳﹐羣優團坐。相見大笑﹐痛飲而歸。又直隸一儒者曰王錫可﹐章甫縫掖﹐規行矩步﹐自稱大儒。設帳於家﹐生徒濟濟﹐口講宋儒躬行實踐之學﹐並自言深明《易》教。一日正講乾坤二卦﹐曰「乾道正則坤道自順。」其夫人自內出﹐至窗下詈之曰「王錫可﹐我看你今日敢喫飯否﹖我席後有錢一串﹐你竊去﹐私與大丫頭﹐幹得好事﹗」大儒面﹐猶低聲語諸生曰「婦人之言﹐未可盡信。」此事與國初毛西河懼內正相同。西河講漢學。得博學鴻詞後﹐授徒於京寓﹐生徒數十人。一日正在博證遠引﹐其夫人出至窗外曰「學生們勿信毛大可之言﹐昨日爲此一節書﹐陳書一榻﹐翻閱半夜﹐今日又充博學。」西河曰「考據之學﹐全在查書。婦人之言﹐不可聽也。」兩事相類。

◎蔥姑娘

◎都中羊肉極肥嫩﹐宰羊者皆回民﹐不敢自宰﹐必待老師父宰訖﹐予以貲數十文﹐乃自行體解而鬻之。其教規至嚴﹐篤信甚深。回教不食豬肉﹐京師閭巷﹐羊豬兩鋪﹐相間而設﹐卽不比鄰﹐亦隔咫尺﹐若有意相逼﹐回漢不和以此。冬月多喜食烤羊肉﹑炮羊肉﹐或火鍋攢羊肉﹐皆美。戶部街有五香醬羊肉﹐以盒盛之﹐行千里不敗。夏日則燒羊肉﹐其湯濃腴。大抵皆食綿羊﹐不食山羊。其白煮者曰羊膏﹐亦有羊雜﹐以深溝胡同所鬻爲美。櫻桃斜街妓寮有妓曰富琴﹐善作羊肉包﹐中插蔥一段﹐將登筵則拔去﹐不見蔥而蔥香自在﹐人號此妓爲蔥姑娘。有葉員外暱之﹐納爲妾。予尙至葉家飲酒﹐飽啖一次﹐戲撰一聯﹐以葉與蔥作對云「才子一身輕似葉﹐佳人十指細於蔥。」趙殿撰爲書之﹐送入內房。此聯大蒙佳人賞鑑。過數日﹐又饋羊肉包一盤﹐以餉老饕。

◎紅玉

紅玉者﹐京師歌妓。美姿容﹐名噪一時﹐善歌又善謔﹐工部同僚常聚飲其家。臨淸孫主政藍田﹐同僚呼爲「藍田哥」﹐紅玉則呼爲「爛甜瓜」﹐因之此名大振。曹縣曹郎中曉巒﹐紅玉則呼爲「曹搗亂」﹐名亦遂振。曹公一日下署﹐偕友至其家﹐脫官衣於其榻上。他人所佩荷包等件﹐皆以玉爲墜﹐曹則用博山料貨。紅玉指之曰「你們看曹搗亂這塊料。」眾大笑之。蓋「這塊料」三字﹐京師謔語也。工部書吏王維寅雄於財﹐以二千金買爲妾﹐同僚大失所望﹐與予相商曰「王書吏維寅﹐爲吾輩屬員﹐奪眾人之所好﹐可恨也。君能令其暫讓我輩一見紅玉乎﹖」予曰「有一故事﹐與君言之。膠州髙南阜夜夢司馬相如來拜﹐第二日得漢印一方曰『司馬相如』﹐祕藏之﹐不以示人。時南阜爲揚州鹽大使﹐徳州田山姜爲運司﹐索觀此印﹐意欲奪之。南阜曰﹕『生平不能與人共者﹐山荊與此印耳。』若王書吏以此言相答﹐可柰何﹖諸君只好各抱單思病而已。」一年後﹐聞紅玉孿生二子﹐予曰「小杜詩云『狂風落盡深紅色﹐綠葉成陰子滿枝』﹐諸君單思病愈否﹖」咸曰「愈矣。」

◎詩鐘

張文襄以宰相入樞廷﹐寓十剎海樓房。夏日湖水澄綠﹐荷花萬朵﹐日集諸名士作詩鐘。所傳詩鐘﹐勾心鬥角﹐巧妙無倫。時正手定學堂章程﹐刪訂五經﹐人謂之孔子復生。予曰「孔子及張公﹐亦可爲詩鐘。詩曰﹕『心傾東魯三千士﹐首解南皮二八年』。」﹝張﹐南皮人﹐十六歲中解元﹞。泰安傅主政庚和以禦史﹑十剎海作詩鐘﹕「五夜寒燈焚諫艸﹐一湖明月照荷花。」亦覺自然。又記孫茂才玉相以欽天監﹑優孟爲詩鐘﹕「能尊舊曆爲新曆﹐還以今人作古人。」又李生飴蓀以鴉片煙﹑詩鐘兩題相對﹕「異香每向燈前撲﹐佳句還須飯後成。」靑州童於王達成以風及火車相對﹕「飄飄無影更無臭﹐軋軋見輪不見蹄。」幼稚吐屬﹐亦有意致。又歷下張右庭孝廉詠孔明﹑鹽車云「三分漢室龍猶臥﹐十里太行馬不前。」又詠虫豸﹑妓女云「蛺蝶頻來花似錦﹐鴛鴦並臥樹搖錢。」又詠石頭﹑弟妹云「人在山頭夫可望﹐艸生池上婦同遊。」又詠團魚﹑美人云「蹣跚出水全身綠﹐窈窕迎風兩頰紅。」又詠蘇東坡﹑鶯鶯云「月白風淸遊赤壁﹐佳期幽會仗紅娘。」又詠洋人曁共和剪髮云「彊寇眞如長尾蠍﹐華人半是禿頭驢。」予阻之曰「罵到自家﹐可以已矣。乞罷詠。」張孝廉曰「尙有難題﹐請君詠之﹐以二喬姊妹對頭髮。」予詠曰「遙望三吳懷二美﹐全憑一縷引千鈞。」

◎鼉蛟龍

戊辰冬﹐於學使建章﹐吾師也﹐按試萊府。試濰縣﹑卽墨之日﹐題爲「鼉蛟龍」﹐ト場士子窘甚。予在堂號﹐艸艸完捲﹐日尙未西。將交卷﹐後有牽予衣者。回顧之﹐其人以捲面示予﹐乃衛案首江姓﹐低聲曰「次篇詩皆有﹐惟首篇下字難著。若被黜﹐有死而已。君盍救我﹖」予惻然﹐乃急爲作三百字一篇﹐亦不佳。予與江皆入泮。歲丁巳﹐兩人皆年屆古稀﹐彼此相見﹐各道闊別。江之親我﹐如我老妻﹐可笑也。戲占一絕云「前生總是訂因緣﹐鎖院相逢笑囅然。倩我捉刀三百字﹐爲君延算七旬年。」此次曹殿撰以縣案首入泮﹐彼此相戲曰「同案後得科第者﹐爲蛟龍。不然﹐則鼉矣。」予幸不爲鼉。此外劉伯興﹑劉蘭陔登賢書﹐予嘗呼爲蛟。及試膠﹑髙諸縣﹐題爲「鱉生焉」﹐濰新生相慶曰「幸而免。」予曰「『幸而免』﹐原有此諺﹐王姓行七者曰『幾幾乎』﹐王姓行九者曰『幸而免』。恭喜諸君﹐皆爲王老七﹑王老九矣。」

◎京察記名

京官凡得京察一等記名者﹐無不簡放府道。惟旗員之目不識丁者﹐軍機大臣皆知之﹐不得簡放。每遇道府缺出﹐軍機呈單請簡﹐太后皆詢應放何人﹐大臣卽口奏曰「某人可放。」常有部院候補者﹐久不得補京官實缺﹐堂官卽與軍機大臣抗爭曰「吾部中胡不速放一二人﹖」不數日﹐見缺卽放﹐其效如神。予記名時﹐首蒙簡放。此後或一日放一人﹐或數日又放數人。予對曹殿撰曰「今日京察外放﹐如吾濰所云『開了蟹子包』」。曹曰「君是頭蟹。」予曰「頂甲是頭蟹。」

◎鉆營

有一翰林善鉆營﹐冀由京察放美缺﹐先拜許相國爲義父﹔許故後﹐又拜梁相國爲義父。翰林之妻貌甚美﹐時出入相府。值梁相國壽辰﹐親饋朝珠﹐蔥指纖纖﹐由懷中攜出﹐爲相國掛於項上。都人爲詠七律一首云「當年相府拜干娘﹐今日干爹又姓梁。赫煊門庭新吏部﹐淒涼宅第舊中堂。郎如有貌何須妾﹐妾不害羞只爲郎。百八牟尼親手掛﹐朝衣猶帶乳花香。」又一翰林先拜陳相爲義父﹐相國之母死於京﹐翰林晝夜襄喪﹔後又拜許相國爲義父﹐遣其妻時入相府請安﹐一住數日。都人爲撰一聯曰「昔歲入陳﹐寢苫枕塊﹔昭玆來許﹐抱衾與。」誠雅謔也。

◎滿漢歧異

京師各衙門三年一屆京察﹐每實缺七人﹐例保一等一人。翰林院編檢﹐惟南上兩齋行走者﹐及淸祕堂撰文者﹐充國史館差者﹐得保一等﹐此外則論資格。以故屆京察之年﹐或編檢有在家者﹐則在京之編檢與有交誼戚誼﹐飛函召之入京銷假﹐冀人數多則一等多。六部滿漢員缺﹐吏戶禮兵刑五部人數大略相等﹐惟工部則滿缺九十餘﹐漢缺只十八﹐正途到部﹐須十五年後﹐方得補缺。而主稿行文﹐則漢人任其勞﹐漢人之向隅久矣。有四川趙亮熙以進士分工部﹐十八年補主事﹐人謂之「苦守寒窯王寶釧」。趙公寫作俱佳﹐放試差二次﹐六七年不得升員外郎。尙書潘文勤﹐乃與趙公同出重貲予一年老員外郎﹐請其告休﹐乃讓一缺﹐趙公始得一等﹐簡放知府。而滿員以二百金捐一筆帖式﹐不數年氵存升工部郎中員外﹐外放府道﹐氵存升撫藩矣。滿漢之不和以此。查光緒間﹐各省府道滿人居大半﹐督撫亦滿多於漢﹐且滿占優缺﹐漢則瘠缺﹐此革命之所由起也。然滿人以不多識字之故﹐而性情篤實﹐予在京二十餘年﹐吾家相第原在太液池西﹐四面皆滿人﹐比鄰往來﹐相交至洽﹐相信甚深﹐男女相見﹐如一家人﹐不若漢人之隔閡也。賀年必入內宅﹐祭桿子必請喫肉﹐喫肉時入閨內正房﹐上炕盤膝﹐婦女捧肉而進﹐坦坦焉無嫌疑也。此殆滿洲古風歟﹗今日淸廷讓位﹐滿人無產﹐新學在位﹐淸語人不得濫竽﹐窘困之狀﹐殆不堪言。翹首北望﹐爲之黯然。

◎師生

旗人作官﹐必聽門政指揮﹐其發財亦賴門政。卽罷官歸來﹐所有家私﹐統歸門政掌握。門政吞剝﹐富於主人。吾師嵩文恪故後﹐子尙幼﹐數年後漸患貧。馮夢華偕諸同年爲之淸查﹐勒令門政獻出帳簿﹐一一稽核﹐計應存二十萬金之產﹐不令門政管理﹐存案於順天府﹐交帳簿與如師母﹐按月由某當店某票莊支用﹐母子賴以存活﹐至今府第及半畝園﹝《鴻雪因緣》所載﹞猶巋然存也。又宗尙書故後﹐家業漸落。寥仲山尙書﹐其門生也﹐率同年爲之淸理﹐至今產業尙多。緣漢人得科名綦難﹐知遇之感﹐終身不忘。年節必公宴老師﹐且送酒席於師母。三節皆往拜節﹐且有節敬。門生外放﹐歲有炭敬。師有過﹐則規勸﹐未見有相奏參者。有淸一代﹐師生之誼獨厚﹐此亦科名之佳事也。

◎黑手套

共和以來﹐馬蹄袖如海龍貂皮等物﹐不得著矣。老年手冷﹐苦無善策。見舶來貨有絨手套﹐分白黑兩色﹐友人贈以白色者﹐予謝之曰「手似春蔥者﹐應著白色。老夫非纖纖﹐不宜著此。」乃購黑色者著之。十指大如椎﹐又復黝黑﹐人皆笑之。予曰「我題以詩句﹐可以掩醜。」詩云「數載含仇志可哀﹐曾聞三晉有奇才。昂然一士橋邊立﹐握手才知豫讓來。」此仿唐張祜詠黑婦人之義。其詩云「黃昏不語不知行﹐鼻似煙窗耳似鐺。獨把象牙梳插鬢﹐昆侖山上﹝山石皆黑﹞月初生。」形容黑字﹐可謂工妙。其詠白美人曰「一朵能行白牡丹」﹐尙覺尋常。

◎翟文泉

吾萊府翟文泉云升先生﹐學問淵博﹐字學尢精﹐所著《隸篇》一書﹐考據精詳﹐堪爲後學法守。其收藏之富﹐誠不可及。又撰《韻字鑑》一書﹐實爲山東末學之津梁。大抵山東口音太重﹐讀平上去人﹐不能盡葉﹐詩句每多失占。自有此書﹐一翻閱而自知。予主陵縣三泉書院時﹐其縣六十年無科第﹐生員文字有極佳者﹐惟詩多失占﹐乃令其各購《韻字鑑》一部﹐教之翻檢。秋遇鄕試﹐遽髙中周遇盛一人﹐ト縣狂喜。文泉八分書﹐筆力健勁﹐山東桂未谷爲第一﹐文泉當爲第二。何以知之﹖京師琉璃廠所賣桂書聯值十金﹐翟書聯值四金。至鄧頑伯字﹐非山東人﹐應作別論。文泉下款「云升」二字﹐遠視似「三叔」﹐故吾鄕羣呼爲「翟三叔」﹐予不敢也。人問故﹐予曰「文泉與先伯祖文愨公同案入泮﹐相契至深﹐其《隸篇》一書﹐先文愨在京序之刻之﹐風行海內矣﹐予當稱文泉爲太世叔。」人多解頤。

◎文人標榜

剃頭匠亦有解文義者。濰郭宅街有一剃頭鋪﹐乞予撰聯﹐且送宣紙來。予書曰「職贊共和﹐學佛門祝發﹔名爲待詔﹐代文士修容。」此聯一懸﹐文士咸來剃頭﹐日不暇給。予笑曰「此亦如唐張祜聞妓女端端大名﹐往訪﹐不見禮遇﹐乃作黑婦人詩以貶之﹐從此門前冷落車馬稀。端端大悔﹐急延之﹐款畱數日﹐張復作一詩﹕「新得驊驑跨繡鞍﹐善和坊裏取端端。揚州今日渾成錯﹐一朵能行白牡丹。」此詩亦尋常﹐而車馬又盈門矣﹐乃一時文人互相標榜之風耳。

◎同胞

共和以來﹐咸曰五族同胞。五族者﹐今所謂漢﹑滿﹑蒙﹑藏﹑回也。同胞二字﹐由於《北史》齊昭帝詔曰「長廣王湛﹐人雄之望。海內瞻仰﹐同胞共气﹐國家所憑。」又《西銘》﹕「民吾同胞﹐物吾與。」查親若同胞﹐濰人自昔有之。明初﹐濰邑兵燹後孑余無幾﹐乃遷他省之人﹐俾居濰邑。其同村遷來者﹐人口無多﹐彼此相依爲命﹐親如骨肉。舊傳崔﹑蔣﹑唐﹑田爲一家﹐苟﹑陳爲一家﹐𨿽各仍其姓﹐而親如同胞﹐數世不結婚姻﹐古風之厚也。吾先人則官畱濰邑﹐自爲一陳姓﹐非苟﹑陳也。然閻邑陳姓實繁﹐有自昌樂遷來﹐曰「房氏陳」﹐有願連宗者曰「附支陳」﹐皆世有輩次﹐爲兄弟爲叔侄﹐釐然不紊﹐二百餘年矣。且同姓不爲婚﹐吾濰謹守此禮。此外各縣﹐「王王氏」﹑「李李氏」者多矣。合肥李家﹐原系寒微﹐李李氏居多﹐旣有貴人﹐刻朱卷時﹐乃避此嫌﹐攺爲李季氏﹐人皆謂賞其外家戴花翎矣。予曰「統兵大員﹐以五品頂翎印札賞人﹐屢見也﹐奚足怪﹖」舊例巡城禦史尙有此權﹐其緝捕勤奮之武弁﹐予特賞之﹐旋見其帽戴水晶頂藍翎﹐前來謝獎。

◎五城

巡城分五城﹐曰中﹑東﹑南﹑西﹑北。自禁城外﹐劃界至大﹑宛兩縣之外郊﹐專管緝捕盜賊﹑戶婚﹑田產﹑錢債等案。京師諺云「中城曰子女玉帛﹐東城曰布麻絲粟﹐南城曰商賈行旅﹐西城曰衣冠文物﹐北城曰姦盜邪淫。」予巡中城﹐非如《左傳》所云「子女玉帛﹐則君有之」﹐並非美缺也。其地多珠玉綢緞等肆﹐且有如唐時之教坊優妓﹐以故旣奉命巡城﹐遂不得冶遊﹐岸然以道學自居。然亦有可施之徳政。戲館妓寮最懼者﹐因爭鬥封門。封門後﹐車馬冷落﹐姑不待言﹔迨訟事畢﹐呈請啟封﹐吏役需索無饜。予則懲其爭鬥之人﹐而不封其門﹐恐此輩一日不得食﹐則濫而爲匪。以故優孟衣冠輩﹐樽前窈窕頌余徳政不置﹐抑可笑也。

◎念秧

京師盜賊﹐尙可緝獲﹐惟小侶﹝卽念秧﹞無從捉摸﹐蹤迹詭祕﹐巧術百變。其師教至嚴﹐得物先呈其師。如割辮繩﹐不準割人發﹔竊眼鏡﹐不準割眼鏡盒。遇有勢之人失物﹐向捕頭嚴索﹐則原物歸還。竊物後必靜聽數日﹐方敢變賣。一日﹐眾小侶謂其師曰「師之術精矣﹐某中堂面戴墨晶眼鏡﹐能竊之乎﹖」曰「能竊之﹐又能還之。」一日﹐中堂退朝至宅﹐甫下車﹐小侶師上前小跪請安﹐掇其眼鏡﹐飛行無蹤。中堂震怒﹐諭捕頭﹕「還我原物﹐尙欲一見其人﹐不之責也﹐勿懼。」第二日黎明﹐方辧色﹐中堂至東華門外下車﹐其人又上前請安曰「送還眼鏡。」中堂方將細視其人﹐第見眼鏡在車前褥上﹐其人已入人叢中﹐人多如鯽﹐不能辧矣。此特顯其手法之敏捷耳﹐非欲發財也。小侶在人後﹐惟同行朋友﹐可以衛護﹐若塗人多言﹐必思報之。一日有鄕人騎驢過西長安街﹐驢上褥套儲重物﹐小侶隨後﹐摸之。官宅大門前立一女僕﹐見之曰「騎驢者小心。」一回顧間﹐小侶已遁。過數日﹐女僕告假回家﹐頭戴銀首飾﹐手攜衣包﹐小侶於宣武門外叢人中﹐將女僕捉住﹐大聲曰「此吾妻也﹐久尋不見﹐不知淫奔何處﹖」拳揮之﹐足踢之﹐拔去首飾﹐奪其衣包﹐恨恨曰「不要此婦矣。」僕婦受驚﹐急不能辯﹐而小侶已逃遁。僕婦乃向塗人泣訴﹐咸曰「汝早不明言。」咸以爲丈夫打其淫婦﹐外人不便多事也。

◎民軍之難

自共和告成﹐五年於玆﹐袁世凱復稱帝於燕京﹐攺元洪憲。不逾月﹐滇省獨立﹐蔡鍔率義師北伐﹐袁氏遣兵禦之。丙辰春﹐黔﹑桂﹑浙﹑粵響應滇軍。孫文遣居正﹑朱霽靑率東北軍赴山東﹐將至濰。有賈人如鄭弦髙者﹐自靑島歸﹐密告陸軍﹐言東北軍與日人勾結﹐將乘火車至濰。陸軍乃戒嚴。初三日夜﹐民軍下車﹐先攻南門﹐陸軍登陴禦之﹐互相轟擊。民軍遣一隊入東關﹐陸軍之駐城外者﹐馳往巷戰﹐民軍敗走﹐蟄伏於火車站旁。初四日夜﹐城上下鏖戰如昨﹐黎明炮聲頓息。有日本兵官岡田﹐叩關而入﹐密與陸軍關說﹐息戰讓城﹐風傳行將立約議和﹐自此以後﹐無戰事。關約定民軍入城﹐不勒捐﹐不擾民。此約終未宣布﹐而城門屯塞﹐將近一月﹐無論米糧難得﹐卽河水亦不得汲飲。故予有句云「城外河流甘似蜜﹐街頭井水苦如瓜。四門嚴閉交通斷﹐一月詩人不飲茶。」卽謂此也。斯時邑人窘困難言﹐聞有議和之信﹐喜甚。至廿四日﹔陸軍全隊出城﹐駐北鄙闕莊﹐縣官隨之而去。邑父老乃歡迎民軍入城﹐計其人數﹐不過四五百耳。只有洋槍﹐並無大炮。入城之後﹐又恐陸軍之聚而殲之﹐乃募兵自衛。於是遊手好閒之人﹐盡入營伍而爲兵﹐所需糧餉槍枝馬匹器皿﹐責濰紳出貲供給﹐稍有遲誤﹐則綁票以彊索。閱八九月﹐已勒去百餘萬元。省憲知濰人之不堪命也﹐乃委曲同丰前來編練﹐由省給餉二十萬元。而居正懷之而去﹐仍仰給於濰。其僞旅長王貫忱尢凶惡貪婪﹐先以兵力攻趙仲玉而奪其旅長﹐繼又縶押紳士﹐勒索巨款。奉調將行﹐縱兵搶掠焚燒﹐然後西行。至省後﹐卽嚴拿槍斃。省僞帥朱霽靑﹐亦被監禁。此亂事之大略也。

◎撚匪

咸豐辛酉﹐撚匪任柱﹑賴汶光擾及濰縣。先聞匪在曹﹑兗一帶﹐濰卽練勇備戰。四隅四關﹐各有團長﹐吾家中丞公雲谷爲總團長。二月二十二日﹐匪逼負郭近村﹐傾城練勇出禦之﹐鏖戰於三里莊。計城關之勇﹐約四千餘人﹐賊匪十萬餘人﹐寡不敵眾﹐交綏半日而敗。邑人陣亡者四百餘人﹐傷賊亦數百人﹐匪之銳气少挫。蓋入山東以來﹐橫行無阻﹐官兵尾其後﹐不敢擊﹐及受濰人之猛攻﹐實出意外。羣匪不敢久停﹐恐濰人再與續戰﹐乘夜東竄﹐而濰城關得以無恙。是役也﹐吾三胞叔叔康公﹑吾堂伯綏卿太守公以領隊爲前鋒﹐皆死焉。事後﹐濱州杜侍郎翮奉命來濰督辦團練﹐奏請優卹陣亡將士﹐均蒙飭建專祠或給予世職。祠在文廟之右﹐地方官歲時致祭。綏卿公諱介眉﹐原任歸徳府知府﹐卹贈大僕寺卿﹐世襲騎都尉。叔康公諱介﹐封卹贈國子監學錄﹐世襲云騎尉。

◎老蹣

濰縣東關九曲巷相傳有一物﹐夜則出﹐蹣跚而行﹐或當道蠢然而臥﹐體大如盎﹐有毛似刺﹐不傷人﹐不爲祟﹐俗名之曰老蹣。予曰﹕此匯也。匯卽蝟﹐《晉書﹖桓溫傳》﹕「面如紫石稜﹐須作蝟毛磔。」又《爾雅》﹕「匯﹐毛刺。」注﹕「今謂之蝟。」狀如鼠﹐毛似鍼。今京師謂之財神。九曲巷貨棧比櫛﹐爲一縣財物所聚﹐前數年明火大盜入則迷﹐賴有此多年神物耳。然則白晝藏於何處﹖曰﹕此必有窟﹐窟亦不必大﹐蝟善縮。《西京雜記》﹕「元丰二年大寒﹐雪深五尺﹐鳥獸皆死﹐卒馬皆蜷縮如蝟。」蝟縮其身﹐伏於窟﹐故白晝不見。爰告鄕人﹕夜或遇之﹐切勿傷害。京師以蝟爲財神﹐極有靈驗﹐前已詳紀之。

◎狐

《聊齋》《閱微艸堂》多言狐﹐濰不多見。惟城上文昌閣旁建有炮臺﹐深數丈﹐太平日久﹐無彊寇攻城之事﹐故久不啟用。廟祝鞏姓﹐言狐穴其中﹐不見形﹐不擾人﹐夜靜月明﹐間聞作人言。爰加敬禮﹐朔望則焚香奠茶。閣內儲火藥極多﹐五十餘年﹐未曾炸燃﹐或賴其保護歟﹖鞏姓貧寒﹐以割雞爲生﹐歲蓄數十隻﹐未曾被啖。間有邑人赴廟燒香﹐亦以燒雞﹑熟雞子供於洞﹐夜則饗之。或小兒竊食﹐夜必隔窗告其家長﹐故無敢竊食者。鞏姓子孫眾多﹐坐食無策﹐擬入京入省謀生計﹐爲文祈狐判示。文置於案﹐翌晨視之﹐見「京」字上加一「東」字﹐乃羣赴東京﹐學日本言語文字。歸國後﹐在靑島日署掌文牘﹐由是家計饒裕。歲久生育漸繁﹐洞不能容﹐城下有閒房一所﹐狐分居之。丙辰年﹐東北軍踞城﹐兵士七八人﹐夏日寢其內﹐藉乘涼爽。夜則互相手擊﹐若顚癇然﹐面目盡腫﹐曉則鼠竄矣。以匪軍之彊悍﹐而見懲於狐﹐狐殆爲濰人作不平之舉哉﹗

◎楊孝廉

濰邑楊蘊軒玉相﹐予姻丈也。爲名孝廉﹐不求無仕。家貲鉅萬﹐慷慨施濟﹐鄕黨稱爲善人。邑中讀書者眾﹐童試逾千人﹐縣署不能容﹐乃捐萬金建試院﹐規模宏大。別置市房數十間﹐以租金爲歲修之費。士子歌頌﹐至今不忘。又創牛痘局﹐每屆春日﹐在宅內開施種場﹐𦇤負而至者﹐日以百計。邑人得其傳﹐相沿至今﹐歲歲有施種者﹐實先生爲之倡也。先生享年七十有三﹐歿後﹐ト邑吁請入祀鄕賢祠﹐私謚文惠。至今子孫猶安居樂業﹐無蕩佚敗家者。先生在日﹐予年十餘歲﹐以姻戚時至其家。見其身僅中人﹐白須下垂﹐和藹可親。攜予手﹐徧觀園中﹐梅花鹿七八頭﹐仙鶴三四雙﹐鹿濯濯﹐白鳥鶴鶴﹐飛走於茂林修竹之間。園門常啟﹐遊者不分賓主﹐始恍然於《靈臺》一詩之微旨焉。

◎學禮

文武生入泮﹐俗例有饋教官學禮﹐卽古束之義。其後相沿﹐失其眞意﹐有勒索至千百緡者。予家三世爲教官﹐仍守古禮﹐聽其自行束而已。濰邑文武學額最廣﹐每逢院試以後﹐教官勒索學禮﹐擇肥而噬﹐欲壑難盈﹐笑柄綦多。邑人丁六齋善寶﹐宮中書舍人﹐予姑丈也﹐極傷世風之不古﹐常思有以維持之﹐將慨捐二萬緡﹐發當生息﹐以三年息金﹐六千餘緡﹐爲入泮生饋教官學禮﹐一以保司鐸之體制﹐一以爲寒士之資助。蓿盤之滋味不薄﹐芹宮之淸徳常存﹐誠美意也。六齋詩云「不惜金錢倡大義」﹐殆卽謂此。未及舉辦﹐六齋捐館。哲嗣星甫中表﹐竟成其先人之志﹐士論翕然。迨科舉停止﹐乃以此二萬緡子息移辦繼志學校﹐養士百餘人﹐成材甚眾。近年民國官吏﹐多藉創辦實業爲名﹐檄提各縣學款﹐以爲資本。不數年﹐旋報歇業﹐幹沒自肥。如濟南之造紙廠﹑機器磨房﹐煙臺之商業銀行﹐其獘不可勝言。去年有官立華丰公司紡紗局﹐來提此二萬緡﹐聲言照當店加息。邑人竭力抗阻﹐幸未掇去。人謂官場多貪吏﹐吾謂官場多念秧。如《聊齋》所記之念秧﹐不惜自獻其身以媚人而騙財﹐惟不好淫者不墜其術中也。噫﹗

◎姜侍禦

姜侍禦續娶爲王氏﹐有嫁貲鉅萬。入門以來﹐用度浩繁﹐數年貲罄。王氏不能食貧﹐不免詬誶其夫﹐反目者日數次。侍禦聞樞廷王爺有百萬之款﹐存匯丰洋行。洋行司事與侍禦相契﹐乃祕商一計﹐令侍禦奏參王爺貪婪﹐存儲洋行者數百萬。上命大臣率侍禦往查﹐洋司事乃暗攺帳簿﹐將款支出﹐入於私囊﹐王爺敢怒而不敢言。迨查無實據﹐侍禦以誣參革職﹐洋司事分給侍禦二十萬。驟得鉅貲﹐乃新市房﹐設庖廚﹐以悅婦人。予見《閱微艸堂》記有家貧年荒﹐婦人自鬻其身以養其夫﹐今侍禦自鬻以養其妻﹐正作對比。都人贈一聯云「辭卻柏臺﹐衣無獬豸﹐安居華屋﹔家有牝雞。」夜以洋色寫於磚壁﹐洗之不能去。予曰「此如竊賊面上之刺字也。」然刺字一事﹐亦須有仁心。予審竊賊﹐只令刺「竊」字﹐不刺「竊」字﹐俾少受疼楚﹐殆亦古哀矜勿喜之義也。曾見兩城滿漢禦史爲此「竊」字相與爭論﹐此曰宜正寫﹐彼曰俗寫亦可﹐爭論不已﹐復刮賊之肉而攺刺之。迂儒任事﹐貽害蒼生﹐一旦秉國之鈞﹐必將言封建﹑復井田﹐或創新法以亂天下﹐如王安石其人者。

◎南人北人

地限南北﹐風气各判﹐人物亦殊﹐蓋山川鐘毓有不同也。嘗見公車北上時﹐南人則輕舟揚帆﹐導江達汶。舟中明窗淨幾﹐筆硯燦陳。其人安靜如處女﹐淡雅如尼姑。北人見之﹐惟恐浼之。北人則坐大車﹐下鋪山東棉布十餘捆﹐席棚髙捲﹐驢騾齊駕﹐風塵僕僕﹐輾轉馳驅。其人則身髙八尺﹐南人見之﹐惕栗生畏。長安道上﹐運糧河邊﹐心焉數之﹐熙來攘往者如繪也。至論文字﹐北人不遜於南人。王夢樓以江南名元﹐志在會元﹐則三元可操左券。會試榜發﹐其時關防嚴密﹐必待榜發而後知之。夢樓奔至榜下﹐急欲先看榜首。前有一人﹐身體巍然﹐髙與榜齊。夢樓身僅中人﹐爲此人所蔽。急呼曰「吾兄定是山東人﹐請往後看﹐或有尊名。」其人曰「兄弟是第一名。」夢樓嗒然若失。蓋會元爲諸城王克疇也﹐夢樓僅得中式而已。又光緒丙子殿試﹐浙江馮文蔚素有善書名﹐大捲白摺﹐字如美人簪花﹐自命不作第二人想。洎鴻臚髙唱﹐第一人爲濰縣曹仲銘﹐南人心頗不服。及殿試策懸出﹐見其筆力健拔﹐一气貫注﹐南人舌撟不下﹐嘆曰「是眞山東喫饅頭者﹐吾輩瞠乎後矣。」是科馮以第三人及第﹐能作楷書﹐不能作大字﹐視仲銘有大巫小巫之別。予謂仲銘作擘窠大字﹐筆力之健﹐精神之充﹐爲有淸狀元第一人。南服人所書﹐如少婦出門﹐盡力妝飾而已。淸代南北不和以文字﹔今爲民國﹐南北不和則用武力。共和云乎哉﹗

◎爆竹

濰邑善制爆竹﹐其聯而長者曰「鞭」﹐其單響者曰「爆仗」。冬至後陳於市﹐遠近來購者﹐車載擔負﹐絡繹於道﹐歲入資二三萬緡。鄕農耕作餘暇﹐掘地室以向陽﹐集婦孺而制造。冬間鬻出﹐以備禦寒度歲之衣﹐兼爲春日儲糧之計。千萬戶不虞凍餒﹐賴有此耳。自洋人麇居濰邑﹐此項生意大減。蓋爆竹一物﹐藉以驅邪祟﹐驚厲鬼﹐除夕用之﹐以祓除不祥﹐所謂「爆竹聲中一歲除」﹐自古已然。洋人入中國﹐中國文人達官以友誼相交﹐呼之曰外國人。至鄕民無知者﹐羣呼爲「鬼子」。愚民旣多﹐「鬼子」之名徧天下。於是官吏腦中印有「鬼子」二字﹐畏之如虎﹐恐爆竹之驚鬼也﹐嚴禁然放﹐市中寂寂者數載矣。然其響𨿽絕﹐其物仍列於肆。考其燃料﹐系以硫黃﹑硝炭碾細﹐裹以堅厚之紙。前數年硝﹑黃之來﹐商人販之﹐領官照采運﹐貿易頗盛。自入民國﹐匪黨四起﹐陸軍部恐鄕民竊以硝﹑黃接濟﹐乃歸官局專售。濰邑於是設硝黃官局﹐總辦督其事。總辦閻君煦丹﹐予同鄕也。喜作詩﹐屬予作硝﹑黃兩題。此題頗難著筆﹐勉應之。詩不能佳﹐藉以講考據之學可也。硫黃詩云「坤陰夏至便包陽﹐《博物》《淮南》記最詳。應向華淸池畔采﹐溫泉下有熟硫黃。」硝詩云「硝出河東澮水濱﹐明如鹽屑白如銀。陽光一射隨風化﹐香粉和脂贈美人。」

◎水仙

水仙花出於閩地。相傳兄弟分爨﹐兄彊弟弱﹐盡以不毛之地與其弟。此地忽生水仙﹐一年一著花﹐畱其本不再著花﹐由此致富﹐天相之也。其兄嫂移植之﹐則不生﹔以膏壤易其地﹐亦不生﹐一鄕嘆爲奇事。今不知此地屬誰矣。凡花木皆有種﹐惟水仙獨異﹐謂之仙﹐宜哉﹗有戲栽於盎內﹐貯水浸之﹐置之唐花之室﹐或春暖曬之﹐葉髙一尺﹐花大如掌﹐香霏盈室﹐三四日卽敗﹐苦不能久﹐由催花太急也。宛平梅孝廉潤畬﹐性愛花﹐尢愛水仙﹐冬日培養千餘頭﹐置之廳事。春初花開時﹐燦爛一室。其式有如螃蟹者﹐有如傘如扇者。夜臥廳中﹐時夢有仙女如雲﹐風鬟螺黛﹐縞袂湘裙﹐旋繞花叢﹐笑而不語﹐亦不近孝廉之榻。醒則不見﹐但聞衣香馥鬱﹐與花香相氤氳﹐夜夜如是。若與友人同室而睡﹐則不復夢見。孝廉向人言之﹐人多不信。一日﹐有一羽士與孝廉相契﹐同室而臥﹐夢適相同。羽士道行本髙﹐人始信其言之不妄。羣謂孝廉身有仙骨﹐故湘妃﹑洛神惠然肯來也。予在京時﹐友與予言之﹐始信陳思王渡洛水而見神女﹐非子虛烏有之事也。

◎說餅

吳均《餅說》﹕五代宋公至長安﹐約程季﹐公曰「今日之食何先﹖」季曰「臣當此景﹐惟能說餅。」蓋北方人家日食﹐以餅爲先。有客到門﹐畱與共食﹐惟餅易熟。故北方諺云「餅兮單袷皮棉紗」。單餅薄如紙﹐面一斤可作餅十六七枚﹐其大徑尺。若再薄﹐則上有小孔如紗﹐又多出數枚矣。皮棉袷者﹐須油拌幹面﹐和而爲餅﹐取其形似而已。此外﹐如東坡春菜詩「碎點靑蒿涼餅滑」﹐似北方之菜餅。《荊楚歲時記》﹕「人日﹐食煎餅於庭﹐謂之薰天。」煎餅北方亦有之﹐不專用面﹐磨雜糧爲之。又東坡赴人家食餅﹐極酥而香。翌日﹐又自至索食此餅。食畢﹐問此餅何名﹐對曰「無名。」東坡笑曰「名之蘇餅可耳。」撮酥爲餅﹐北方人常食之。老年齒落﹐食之尢宜。

◎肝

《世說補》﹕閔仲叔家貧﹐不能買肉﹐日食豬肝一片。屠者或不肯多與﹐蓋肝爲美味。惟馬肝不可食。《史記》﹕「文成食馬死耳。」又《漢書﹖轅固生傳》﹕「食肉勿食馬肝﹐未爲不知味。」羊肝最美。京師冬月﹐炮羊肝下酒﹐一人可食一全肝。古人亦有嗜之者﹐《魏書﹖辛少雍傳》﹕祖父「紹先性嗜羊肝﹐常呼少雍共食。及紹先卒﹐少雍終身不食」。豬肝﹐濰邑以之煮湯﹐其味淸醇。京師則豬肝﹑豬腸兩項合烹。或以作天官賜福﹐乃以豬肝﹑腸肚加江瑤柱﹐帶湯蒸之﹐爲下飯之饌。吏部廚所作爲美﹐故名。閔仲叔爲安邑人﹐屠者不肯多與﹐安邑令又欲日日饋之﹐或其地所煮豬肝﹐更有異味歟﹖仰止髙人﹐兼流饞涎。

◎桂

北方桂花﹐都非原本﹐皆以柚根於夏日接之。柚非橘柚之柚。北方有小樹﹐葉似桂﹐本粗如拳。接後﹐三五年卽成叢﹐髙可與人齊﹐瓦盎不能容﹐以大木桶實土栽之。濟南家家有之。當科舉時代﹐以登賢書比蟾宮折桂﹐此事蓋起於晉詵「對策﹐爲天下第一﹐猶桂林一枝﹐」及張比詩﹕「鄕俗稀攀桂﹐爭來問月宮。」予見濟上士子家﹐大比之秋﹐月輪將圓﹐桂花正開﹐秀才提籃出場﹐行至家門﹐剝啄一聲﹐內有嬌聲問曰「出場乎﹖」外應曰「出矣。」少婦開門﹐先將桂花一枝﹐親遞郎君手﹐嫣然同笑﹐而後入室。婦爲手斟狀元紅酒﹐滿飲一杯。外府舉子寓其院中者﹐第艷羨而已。每屆榜發﹐歷城中式者﹐獨占多數。予故戲謂友人曰「應試者須帶家眷。」友人笑不能仰。濰邑遠年桂花爲珍品﹐咸同以來﹐家家金粟盈庭﹐鄕榜中式亦最多﹕咸豐辛亥﹐中十三人﹔迨光緒壬寅﹐中五人。蟾窟霏香﹐幾徧濰陽城闕矣。今科舉已停﹐桂花𨿽多﹐正如淸代進士﹑舉人﹐付諸無用之地﹐存之以備一邑花樣而已。此段寫畢﹐被講學家見之﹐曰「科場視文字之優劣﹐彼艸木烏有靈哉」﹖應之曰「自古柳汁染衣﹐芙蓉及第﹐李固夢生松而爲相﹐邵武視結橊而紀祥﹝邵武郡庭有橊一株﹐視實之多少以占登科。出《通誌》﹞﹐此豈虛語哉﹗況芝艸挺生﹐麥穗雙秀﹐爲國家之瑞。胡謂艸木無靈乎﹖」

◎李香君

孔云亭所撰《桃花扇》﹐末言侯朝宗﹑李香君在金陵棲霞山被祖師指引﹐分男觀﹑女觀以修道。論者咸謂﹕云亭托虛無寂滅之詞﹐作爲完結全書。以朝宗爲紈挎子弟﹐以香君爲煙花女流﹐烏能淸淨修眞﹐成白日飛升之仙哉﹗予謂不然﹐非世人再見於百年後﹐必不信也。一歲﹐河南鄕試﹐房官午夜假寐﹐夢一縞袂湘裙美人搴簾而入﹐向作道家禮。舉袂時仙風補面﹐精神一爽。急問何人﹐曰「妾李香君也。『桂花香』一卷﹐千萬畱意。」房官本喜閱朝宗文集﹐正欲詢之﹐倏不見人。乃檢試卷中詩句﹐果有桂花香句﹐文亦淸通。急呈薦得中。揭曉﹐乃知爲朝宗之孫。房官乃詳言其夢﹐見人輒誇曾見李香君﹐若爲生平第一得意事。予謂朝宗爲河南文章巨手﹐明社已覆﹐入山悟道﹐旣聰明絕頂﹐自能參透仙機。香君身居靑樓﹐只識侯生一人﹐破面濺血﹐毀容保貞﹐定情之扇﹐手持弗捐﹐天性烈﹐迥異恆泛。一旦投入空門﹐守眞悟偈﹐身爲列仙﹐夫復何疑﹖此事小說﹑詩話有紀之者﹐予乃藉以抒論而已。

◎賈侍郎

黃縣賈侍郎允升﹐文端相國之父也﹐與予家爲姻戚。侍郎入東闈應試﹐夜靜垂簾﹐向外構思。忽一婦人搴簾一望﹐曰「差矣。」侍郎膽大﹐自問無愧心事﹐坦然不懼。急出追之﹐曰「爾尋何人﹖必告我﹐能爲爾排解。」婦人曰「尋我夫﹐將索其命。」問﹕「有何仇﹖」曰「吾父母無子﹐彼贅於吾家。數年﹐父母俱故﹐我亦病亡。彼得我家萬貫之財﹐以薄殮死者﹐埋於河濱。水浸枯骨﹐殆將漂沒。彼又不爲父母立後﹐占我家產﹐娶妻納妾﹐安然坐享﹐有是理乎﹖」侍郎曰「爾且勿輕動﹐吾試與彼言之。」問明第幾號﹐逕往告之﹐曰「汝亡妻來索汝命﹐誤入予號。今在外﹐汝敢見之乎﹖」其人驚惶失措﹐面色如土﹐曰「吾誠負心﹐請君解說﹐無不從命。」侍郎命其卜地厚葬﹐立嗣承產﹐手書筆據﹐「吾與婉言之」。婦人果允諾﹐請焚字據﹐以爲冥證。旣而斂衽拜謝﹐且道喜曰「君髙中矣。彼亦中式。場中凡應中式者﹐號檐有紅燈。此號只中二人﹐吾爲紅燈所誤也。」問﹕「何以此次方來復仇﹖」曰「彼如中式﹐則爲貴人﹐不易報復矣。」倏而逝。是科二人皆中式。相傳士子入闈﹐其家亡親皆隨入。吾濰徐徵君金相﹐闈中大病﹐吐瀉不止。夢其亡親爲之調藥灌之﹐醒而病愈。𨿽未中式﹐得保生命。癸酉﹐予同邑同年郎大令卓庵﹐闈中垂簾向外。夜深﹐見亡妻隔窗內視。生前本極和睦﹐知非惡意﹐曰「何不入坐﹖」旋不見。是科得雋。蓋士子得博科名﹐則存亡俱喜。今日科舉停止﹐數千年之盛典﹐一旦化爲烏有。士子之能文者﹐心如死灰﹐則幽冥之鬼﹐亦死而爲漸矣。

◎木解元

萊州木秀才有文譽﹐與藍秀才齊名。兩人皆望掄元﹐不作第二人想。每逢大比年﹐彼往應試﹐此則不往﹐果然前後相繼掄元。文章有定價﹐信哉﹗木秀才﹐寒土也﹐徒行西上應試。一日早起趁涼﹐半途遇雨﹐暫在村農茆檐避雨。此家農夫尙酣睡﹐夢一跛腳鳳凰立於門外﹐急起視之。且詢之﹐則一秀才也。木原跛一足﹐農夫大異之。延入內﹐具雞黍﹐問其已婚否。曰「斷弦未續也。」農夫爲丁姓﹐有及笄女﹐欲以配之。乃與相商﹐木允之﹐卽拜嶽丈嶽母﹐並見此女。𨿽荊釵布裙﹐端莊秀美﹐樂甚。因場期尙遠﹐爰卜吉贅於其家。臨行﹐言試後在省候榜﹐無論中與不中﹐歸途經此﹐攜婦同歸。榜發﹐果中解元。鄕農聞之﹐喜可知也。木則悔焉﹐自以爲巍科髙掇﹐侯門佳麗垂手可得。乃繞道而歸﹐置諸度外。鄕農聞其歸也﹐乃以鹿車送女至解元家。拒弗納﹐並聲言無媒妁﹐又無婚柬﹐是妄言也。女聞之﹐觸墻腦裂而死。鄕農委屍痛哭而去。邑人哀之﹐爲棺殮以葬之。於其死處立一石碑﹐曰「烈婦丁氏盡節處」。其時邑中尙無節烈祠﹐邑人乃鳩工創建﹐中供此女神位。此節烈祠中第一位也﹐馨香不絕﹐名譽流傳﹐予謂不亞於解元。解元從此不齒於人﹐徧國中無與立談者。又屢上春官不第﹐於是赴省就館。其父貧餓無依﹐晉省尋之。乃使其父爲館中僕﹐爲之執役。𨿽不明以告人﹐人皆知之。失館後﹐困頓以死。蓋棺之日﹐論者曰「不義不孝之中﹐亦第一人也。」

◎異人

天地生人﹐形體大小﹐彊半相同。間有迥異尋常者﹐殆不可測。身矮者爲侏儒﹐自古有之﹐不足異也。至如隋蘇世長之驢面﹐晉元載之獐頭﹐防風之骨專車﹐車鄰國之男女皆長八丈八尺﹝見《魏略》﹞又《前秦錄》。有申香者﹐身長一丈八尺﹐食飯一石﹐肉三十斤﹐腹大能容﹐可異也。濰邑有周七者﹐業儒﹐食無飽時。人匪魁梧﹐家本貧寒﹐親友與之食﹐麵餅可食六七斤。一日在家﹐其妻磨雜糧爲煎餅﹐旁立食之。煎成一餅﹐卽食之﹐計雜糧將盡半斗。其妻呵之曰「畱此餘糧﹐兒女尙待食也。」乃似飽未飽﹐而退。食旣多﹐當力大如牛﹐羣呼周七「野牛」。予曰「此人不宜業儒﹐若入軍營﹐能舉千鈞﹐誠國家幹城也。餓死牖下﹐可惜哉﹗」濰有李某﹐商人也。與人同浴﹐見其陽物長盈尺﹐嘩然異之。自言與其妻交媾時﹐只用哥舒翰槍半段﹐不敢全用。其妻已受創﹐不能行﹐十餘日方愈。自謂天生奇物﹐必無天配耦。間與鄰女祕會﹐一陰一陽﹐其大正相吻合。兩人暢適之情﹐殆不可言。鄰女嫁後﹐久不相見。一日遇於途﹐女告之曰「某日吾丈夫出門貿易﹐汝旁晚在門外相候﹐當引子入室。」是日女告其舅姑曰「土炕久不掃﹐今當掃之。」乃拖席於門外。李某適至﹐女拖席捲以入室﹐一家人不知也。賊人多計﹐姦人亦多計﹐信然哉﹗此後﹐鄰女奸夫不止一人﹐多夜深逾墻相從。李某一夜極思鄰女﹐乃登垣探之。月光正明﹐騎墻顧影﹐影則有身無頭﹐懼而自登自家之墻﹐則有頭﹐乃決意不往。是夜鄰夫歸家捉姦﹐斃二命。李某自此安分守己﹐不敢恃其利器﹐妄有覬覦。予戲謂李某曰「爾陽物大﹐故陽壽亦大。爾殆似驢而有六腎者。記曰﹕『男女居室﹐人之大倫。』爾與妻則不可『惇倫』﹐勸爾廢此一倫可也。」李某笑曰「廢之亦可﹐吾之妻原廢物耳。」

◎相馬

相騾馬無須相齒﹐視其眼珠﹐能照人全身者﹐其齒稚﹔照半身者﹐中年以上﹔照人面頸者﹐則近老。此法較驗齒尢易。

◎關外

山海關外錦州府城中﹐有塔髙於城。明末﹐淸攝政王攻城時﹐於山上置炮擊之﹐卽此塔也。春日燕子巢於塔﹐其數盈千。與尋常燕子不同﹐紅頷﹐綠尾﹐短腿。終日繞塔而飛﹐未嘗棲於他處。其邑文風爲關東冠﹐仕宦顯達者亦多。文中丞格﹑徳中丞銘﹐皆錦州人。大淩河﹑小淩河﹑醫巫閭山﹐均在境內。小淩河繞城而流﹐水淸而甘﹐關東茶市萃於此。以水試茶﹐眞味乃出。若遼河之水﹐則不及遠甚。關外風寒﹐相傳牡丹﹑蘭花﹐不過大淩河。光緒間﹐何潤夫太史爲奉天府丞﹐攜蘭花二盆往焉﹐土人方見之。土人謂牡丹花大如盤﹐乃繪事者故意爲之﹐豈眞有此花哉﹗及火車南北交通﹐姚黃魏紫﹐與千頃罌粟爭艷﹝其時種罌粟花最多﹞。予猶及見其地罌粟花﹐皆重臺﹐與他處異。問之土人﹐皆云「夫妻同種﹐或兩手布種﹐則花開重臺。」及查《羣芳譜》﹐果有此說。山東人獨不知﹐緣無文人博覽羣書以教之也。予曾教之﹐亦不肯聽。故有句云「釵荊裙布飠盍南畝﹐底事夫妻不種花﹖」

◎玉枝

平原二十里堡﹐向多妓寮。光緒初年﹐予主講徳州徳衛書院。臘初解館回家﹐路經其地。一雛妓抱琵琶入門﹐見其明眸皓齒﹐秀色可餐。詢其名曰玉枝﹐畱與飲酒。坐間言語委婉﹐應酬周至。予曰「以上等資質﹐困於茅店土屋﹐殊覺可惜。若到濟南﹐定當首屈一指。」數年後﹐予仕京師﹐有自濟上來者﹐詢以邇來花魁爲誰﹐曰「玉枝。」予誠賞鑑不謬哉﹗有旗友懷君﹐賚泰山香貢至濟﹐以二千金購爲室。予請見之﹐珠翠滿頭﹐綺羅飾體﹐儼然侯門貴姬﹐光艷不敢逼視。予曰「當年旅捨一燈相對而飲﹐勸汝晉省﹐猶記憶否﹖」笑對云「尙記君是近視眼﹐此言亦頗有味。」予戲懷君曰「小君原鄕村女子﹐今日身到京華﹐上林春媚﹐樂而忘歸。膚凝脂矣﹐眉畫蛾矣。予之力也﹐君何力之有焉﹗」

◎女議員

某外國﹐前六年政府聲言立憲﹐選舉國會議員﹐兩院共八百人。皆韶年婦女﹐美麗如花。靑年喜事﹐又以丰姿可誇﹐羣思出頭露面﹐招搖於京華之市﹐故不惜重資運動而來。及開院議事﹐先議議員月薪﹐羣言每人月需千金。議長自顧風韻𨿽在﹐秋娘將老﹐深恐無出此身價者﹐曰「八百金可矣。」請大眾讓步﹐眾皆允諾。議員得此八百金﹐皆不安其室﹐遊蕩往返。日已向午﹐尙陪人髙臥﹐呼之不起。數月之間﹐議場不足法定人數﹐政府憂之。乃使數十人舁一大木梆﹐一大鑼﹐沿街擊之﹐以警春夢。於是午時以後﹐議員麇集。每議一事﹐反目者多。蓋各有配耦﹐黨見分歧。甚至撕鬢抓面﹐流血殷殷﹐哭啼號叫﹐滿室詬誶之聲﹐達於巷衢。政府怒之﹐下令解散﹐驅之大歸。臨行﹐尙索例定川費﹐如娼女索夜合之貲﹐一文不能少也。無何﹐大總統告逝﹐新大總統繼任﹐思見好於議員﹐復下令招集。於於而來者﹐如狗之趨食﹐蟻之慕膻。政府以國帑匱乏﹐減爲月五百金。議長告大眾曰「時事艱難﹐應從節儉。獨不聞鄕村人家﹐荊釵布裙以度日者乎﹖」眾乃相安。月薪旣少﹐不敷浪費﹐議員多有掩門暗賣者﹐醜聲四溢﹐列國笑之。政府怒﹐又遣散之。議員之不知恥者﹐乃獻媚於前臨時總統﹐霸占一城﹐開非常國會。其地曰廈坡黃木日﹐要區也。於是煽動亂黨﹐肆擾各處。各處不勝其擾﹐乃昌言獨立﹐或曰自主﹐或曰中立。正紛紜間﹐海外突來一將﹐率勁旅數萬﹐逐非常國會出境。非常國會議員不暇膏沐﹐首如飛蓬﹐辟辟而行。羣集於十口水工之地﹐要求政府並行召回﹐以期破鏡重圓。政府正擬遣兵捕之﹐有處士上言曰「勿庸動兵﹐吾能說之。」處士航海至十口水工﹐作羽士裝﹐說之曰「吾一生無他術﹐惟精於批命﹐請批諸君之命。」憬然曰「諸君貴造﹐皆犯七出。卽再招集﹐仍當遣散﹐不如其已也。」議員乃嗒然各歸﹐大亂乃平。人咸稱處士爲魯仲連。

◎復辟

丁巳夏四月﹐國會與政府意見不合﹐北五省督軍會師北上﹐萃於津門﹐將以重兵解散國會。張勛由徐州率兵五千馳至津﹐聲言願作調人。調和未成﹐直入京師﹐國會乃散。五省督軍率師各歸。張勛在京﹐酒食徵逐無虛日。祕招康有爲入都﹐居其寓中﹐日畫復辟之策。張之幕友親戚﹐咸謂不可。其內兄聞其大計已決﹐入內告張夫人。時張在江西會館觀劇飲燕﹐命名伶梅蘭芳演《新茶花記》﹐繡幕璀璨﹐電燈輝煌﹐一麗人登場歌舞﹐座客爲之目炫。主人勸張滿飲大觥﹐酒已醺矣。時張夫人以電話請其歸寓﹐言有要事﹐乃策馬而歸。夫人及親戚同聲勸阻﹐謂復辟之事﹐萬不可爲。張酒气上衝﹐勃然大怒曰「孺子毋敗乃公事。」時辮子軍全駐城外天壇﹐乃率親兵數十人直入大內。司宮門者堅閉不啟。辮兵曰「張大帥請皇上升殿。若不啟﹐將以炮攻。」門乃啟。張升乾淸宮﹐傳內侍請皇上升殿。太妃聞之﹐大哭曰「是害吾一家人也。」少頃﹐皇上出。張擁之登寶座﹐向行三跪九叩禮。命康有爲艸詔布天下﹐派輔政大臣數人及十部尙書﹐遣官至總統府﹐逼其下令退位。黎總統以死拒之。張乃命康有爲爲僞令宣之中外。輔政大臣及尙書之在京者﹐俱進內謝恩。所有詔旨﹐由康一手爲之。下筆千言﹐殆如夙構。時段棋瑞總理久辭職﹐閒居津門私寓﹐乃赴馬廠誓師北伐。段爲陸軍總長有年﹐師皆聽命﹐率陸軍萬人討之。張遣辮軍五千﹐禦於丰臺﹐眾寡不敵﹐敗北回京。段軍直薄京城﹐大戰於宣武門外。段軍登城﹐以大炮射擊張之南河沿私宅﹐墻垣均毀。辮兵見勢不支﹐繳械投誠。張攜眷逃入和國使館﹐剪須髮爲洋裝。募能文者爲撰復辟記。蓋屢次徐州會議﹐簽字隨同復辟者﹐已有十餘省省長﹑督軍﹐今見事敗﹐皆不承認。將來復辟記成﹐必有先睹爲快者。予年老眼昏﹐囑京友勿爲代購﹐雅不欲再睹驚心動魄之事耳。苦無言爲論斷﹐只得以模稜語斷之﹕張勛者﹐爲淸代之忠臣﹐民國之叛將。

◎井田

予所謂井田﹐非講學家所謂古之井田也。北方近年每患旱。濰邑平疇沃壤﹐無山嶺﹐無鹵碱﹐丰年畝收二三石。一遇幹﹐束手無策﹐因無井也。或曰「天旱井亦涸。」此大不然。一宿井泉卽出﹐夜气所養﹐必不能竭。至天旱無泉﹐此乃大變﹐人類絕矣。一畝一井固好﹐或二三畝一井﹐挑掘溪溝﹐使順流而下﹐稍潤之﹐則苗不槁﹐以待甘澍﹐便可丰收。乃大戶地多﹐不論旱潦﹐皆能自給﹐不肯出掘井之費﹔小戶僅有數畝﹐衣食不足﹐則作小貿易以糊口。相習旣久﹐惟知貪天之功。縱官家勸諭﹐農會講說﹐弗能諭也。是在官長與政府﹐董之以威﹐下一令曰「縣有社﹐一社計有地若干﹐限定三畝之中備一井﹐以一年爲限。其不遵者﹐罰令每畝納錢糧雙分﹐俟其有井﹐則糧額復舊。無論大戶小戶﹐必肅然照辦。若應罰雙分錢糧抗不納者﹐以抗糧論罪。上憲或慮縣官不肯得罪於巨室﹐則歲派髙級委員詳查﹐有違抗者﹐則逮之至省。此爲愛民之政﹐非虐民之政也。計掘一井﹐以洋灰抹之﹐較磚石之工爲省。汲水時﹐或用轆轤﹐或用水車﹐以騾馬推之﹐聽其自便。吾知一年之後﹐桔橰歷歷之響﹐水車軋軋之聲﹐徧於北海阡陌矣。收獲歲丰﹐閭閻殷富﹐畜牛馬﹐制鐵輪﹐全用水車﹐而桔橰不復再用﹐焉有饑饉之虞哉﹗彼苟安畏事之農會長﹐不卹民瘼之縣知事﹐得欲薰心之大官﹐烏足以語此﹗

◎煙捲

自洋舶入中國﹐煙捲之風盛行﹐光緒間始見之。或以紙卷煙葉﹐或以煙葉捲成。王漁洋《池北偶談》云出自呂宋國﹐名曰淡巴菇。其國與東三省相近﹐淸代在關外時﹐人多吸之。仍將煙葉拈碎﹐以煙袋吸之。有明禁之﹐無敢吸者。相傳吳三桂聞李白成破京師﹐其時三桂鎭山海關﹐乃赴淸攝政王營﹐請兵復仇。王壯之﹐賜之坐﹐令兵役燃煙與之吸。三桂接而倒吸﹐火灼其唇﹐淸人笑之。晉時有客入石崇家宴筵﹐宴畢入廁。廁中有兩侍女﹐以晶盤盛香棗數枚﹐原備塞鼻之物﹐客接而食之﹐侍女大笑。三桂倒吸淡巴菇﹐得毋類是﹖予初入京師﹐至洋行購物﹐洋人以煙捲餉我﹐吸之而香﹐竟至灼唇。又恐被洋人所笑﹐乃攜物急走﹐從此不敢再吸。今日文明新進﹐以及婦女僕婢﹐無不吸之。予則比之火判官。京中演火判一劇﹐口含紙捲﹐內捲硫黃﹐然之而噴﹐濃煙自口出﹐火星迸散﹐跳躍而舞﹐非老伶黃三﹐不能爲之。近見老成之人﹐須髯滿口﹐亦學吸之。唐李之然須﹐殆將不免。現歐洲列國酣戰不休﹐農務停止﹐業煙捲者攜其種﹐教中土人植之﹐幾徧北海。秋初冒雨挺生﹐葉大如掌﹐靑蔥連陌﹐蔽芾於禾黍之間。一畝所獲﹐得利百緡﹐恐趨者若鶩。不殖有用之糧﹐而栽無用之物﹐罌粟之害旣除﹐煙葉之害又至矣。官府因其利厚而重稅之﹐以裕財政。猶之京中警廳﹐取娼妓夜合之稅﹐以供警官兩餐。人謂其饌精而美﹐予謂其饌臭而臊。

◎某茂才

濰邑某茂才﹐頗有文譽。歲科試﹐屢擢優等。又當英年雋發﹐咸謂其陟步靑雲﹐在指顧間耳。是年以一等第一應選拔試﹐自以爲如操左券。家人亦掃除門庭﹐以待喜音。布衣之家﹐婦女猶尙朴素﹐平日荊釵而已。其家長曰「數日後﹐泥金報到﹐則家有貴人。舊日門風﹐不可不攺。」急爲之制錦衣彩裙﹐銀簪翠鐺。屈指屆報喜之日﹐ト門靜俟之。俟至夜深﹐尙無消息。更者過﹐聞門內尙有嗽聲﹐知其候報未睡﹐隔門呼曰「報喜者入於前街大門﹐已酒醉飯飽而去﹐君事休矣。」予曰「更夫誠仁人哉﹐不欲癡心人徒勞無功也。」大凡好勝之人﹐操一必得之勢﹐往往失意。此事吾不歸咎於茂才﹐應歸咎於家長。事末至而鋪張﹐子孫果有暴貴者﹐頓易舊規而攺家風﹐亦不祥之兆也。

◎養水仙

冬日養水仙者﹐皆午間置之庭院﹐曝於日中﹐晚則收入室內﹐以茅藏之。終日搬運﹐事忙或忘﹐一夜受凍﹐則十曝一寒﹐未有能生者也。卽勤如陶侃運甓﹐恐蘇峻擾亂﹐士行有不暇時也。予則置水仙於向陽玻璃窗內﹐隔三五日以水潤之﹐不須動移。十月葉生﹐十一月則蕾苞如箭﹐十二月則花開矣。故有句云「嘉平望日水仙開﹐生意何須臘鼓催。愛與詩人常結伴﹐玻璃窗下暗香來。」適遊洋人園圃﹐見有三面玻璃小屋﹐冬日蓄養羣花﹐已先得我心矣。

◎印書

自同﹑光以來﹐外洋傳有活字板刷印書籍。淸國初﹐武英殿亦有鐫銅活字﹐如《圖書集成》《佩文韻府》《四庫全書》﹐皆銅字所印。後毀於火﹐字多銷融﹐書多被焚。外洋活字﹐以鉛爲之。用藥水書字﹐粘於鉛上。復有機器摩礱﹐無墨處則鉛削﹐卽成字矣。將印書時﹐排嵌之法與中國同。惟刷墨壓紙﹐皆機器爲之﹐敏捷靈活﹐出人意外。計購活字全分﹐須二千元﹐可用數十年不壞。今日書局﹐千卷萬卷之書﹐價廉工精﹐如《圖書集成》萬卷﹐當淸初時﹐惟王府曁總裁是書者﹐獲蒙頒賞。此外﹐獻書最多者﹐如馬氏﹑範氏﹑錢氏諸家﹐得有恩賜。再鎭江﹑浙江﹑江寧三閣﹐各存一部﹐以供眾覽。發匪之亂﹐烈於秦火﹐民間不復見此書矣。今則人家稍丰裕者﹐皆可向書局入股印之﹐一股才百餘金。外洋石印之法﹐尢爲精美﹐雇善書者作端正楷字﹐印出如朝殿卷字式﹐銀鉤鐵畫﹐毫不失神﹐可愛也。石印廿四史全部﹐才百金。中板《韻府》﹐不過二十元。插架萬卷﹐縹緗盈室﹐殆如東坡所云「气壓鄴侯三萬簽」也。惟《韻府》一書﹐典故尙有遺漏。傳聞當時纂修臣工﹐懶於檢書﹐傳知都下士子﹐獻一條酬以百錢。十年之中﹐士子不慮失館﹐酒食徵逐﹐日以爲常。沿街曳裙而行者﹐懷挾書卷﹐蓋輾轉相借而來也。人謂之開賑濟科。猶之京中開實錄﹑玉牒﹑會典諸館﹐館中雇人抄寫﹐擇善書者恭寫進呈冊本﹐一人日可得二金﹐亦間接之皇恩也﹐予爲之詠少陵句云「大庇天下寒士皆歡顏」。

◎錢

道光以前﹐外洋未與我國通商﹐金錢銀錢不恆見。自海禁大開﹐金錢偶見﹐銀錢大行矣。金錢古亦有之。《孟子疏》﹕「西施﹐越之美女。勾踐以之獻夫差﹐大幸之。每入市﹐人願見者﹐先輸金錢一文。」是春秋時已有金錢矣。銀錢始自漢﹐《漢書﹖西域傳》﹕「以金銀爲錢﹐銀錢十當金錢一。」至鑄銅爲錢﹐夏殷以前未詳。《周禮》﹕「外府掌邦布之入出﹐以供百物﹐而待邦之用。」《泉府注》﹕「泉卽錢也﹐言其流通如泉也。」當卽銅錢所自。今世尙有王莽刀錢﹐及五銖﹑四銖﹑三銖錢﹐然皆有孔可穿﹐故《史記﹖平準書》有緡錢也。自淸末仿外洋幣制﹐鑄銅錢而無孔﹐謂之銅元﹐十枚重二兩﹐較舊制錢輕十之七八﹐彊抑民間﹐令其通用。於是舊制錢半入東洋﹐銷爲銅﹐轉售與中國。大利外溢﹐害何可言﹗官府畏之﹐佯作聾。濰向用制錢﹐自民國六年春﹐官家逼用銅元﹐因以制錢不復見﹐錢緡亦置之無用之地。緡﹐吾濰名曰錢繩﹐婦女晝夜辟糸盧﹐上市鬻之﹐以謀升斗。今已矣﹐洋綫充斥﹐婦女紡績之業失﹔銅元無孔﹐婦女擗麻之事停。茆屋寒燈﹐相對咨嗟﹐閭閻生計窘甚。因思錢緡一物﹐沿用數千百年﹐一日廢之﹐不可無詩以紀之﹐爰賦《濰陽竹枝》一絕云「銅元流轉到濰城﹐上市村婆有怨聲。懷抱錢繩無處賣﹐人間不見孔方兄。」

◎瑞澄

辛亥八月﹐武漢起事。制軍瑞棄城先遁﹐蓋其家傳之法﹐其先人卽賣攬江鎖﹐使英人長驅北上者也。其名人咸知之。瑞之兄瑞麟﹐以開坊翰林﹐奏請折漕廢運﹐京師爲撰一聯痛詈之。聯曰「我我我﹐曾賣攬江鎖﹔你你你﹐又折漕運米。」瑞麟充邊疆大臣﹐以吞餉被逮﹐監禁數年﹐繳款得釋。瑞當聯軍入京﹐爲日本問案官。事後﹐以外人之力簡放道員﹐氵存升鄂督。其人卑小如侏儒﹐吸鴉片煙無算。讀書不多﹐不明大義。若在武漢先事預防﹐無釁可乘﹐革命黨何由煽亂哉﹖敗事之始﹐實由於庸碌無能之旗員。淸國以十萬之雄兵﹐不能挽百六之厄運。停戰議和﹐此則由於覬覦大器之漢姦。自九月議和﹐至於十二月﹐革命黨堅逼淸廷遜位﹐有姦臣斡旋其間。隆裕太后知事不可爲﹐乃下詔遜位。姦雄之陰謀適成禪讓之隆禮﹐而姦雄之霸圖終以自敗而死﹐宜哉﹗淸祖宗垂訓﹐親貴不預政事。適逢幼主臨朝﹐親貴攫取權利﹐開夤緣之門﹐受苞苴之饋。予仕京師﹐聞之咋舌。梁鼎芬之直言﹐江春霖之陳奏﹐所論皆一字不妄﹐竟至開缺罷官。由此親貴專擅﹐以杜眾口﹐使不敢再言﹐致使大勢已去。京旗十餘萬人﹐窮困莫救。大城以內﹐旗男多爲人僕隸﹐旗婦多倚門賣姦﹐吾不忍往觀矣。近有旗員在吾鄕管理稅局﹐囊橐頗富。性好冶遊﹐將入都﹐予戲謂之曰「汝住大城內﹐切勿喚妓侑酒。恐窈窕而來者﹐爲君之親戚。」數月後﹐由京旋﹐告予曰「悔不聽君言。一日同人歡飲﹐喚四妓﹐中有二人﹐確系親戚。竟有嶽父之侄女﹐一見卽贈以六元﹐請其速歸而已。」予曰「歐陽永叔續弦娶其小姨﹐羣戲之曰『大姨夫今作小姨夫』﹐君盍與彼成佳事哉﹗」

◎油雞

濰有肥雞﹐無肥鴨。巨室亦儉朴度日﹐食雞肉豬羊肉﹐卽爲美味。塡鴨一法﹐所弗講也。偶有自濟南饋送者﹐必邀親戚朋友﹐各嘗一臠﹐視爲美品﹐逢人輒誇。然肥雞之美﹐不亞於鴨。京師之雞不能及。蓋雞食糠秕﹐則不生肥脂﹔日食糧米﹐則肥脂滿結於腹。肥脂旣結﹐則不能孕卵。依然雌雄相交﹐孕卵如黃栗﹐卽爲肥脂所化。割肥雞時﹐每見小卵累累﹐有黃有白﹐更無硬殼。烹小卵而食之﹐亦美味也。雞肥不育卵﹐亦猶婦人身體肥重﹐多不生育。楊玉環﹐肥者也﹐未聞生子。當時盼望綦切﹐故有金錢洗兒之事﹐將以爲生子之兆也。後人爲之解曰「《唐書》新舊分明在﹐那有金錢洗祿兒﹖」《唐書》諱言之耳。彼雞之餓而瘦者﹐亦不能孕卵。割而驗之﹐並無小卵﹐亦猶婦人腰細如柳﹑迎風裊娜者﹐往往一生不孕﹐大異於九子魔母。古有趙飛燕﹐瘦者也﹐漢成帝納之﹐久不生子。飛燕綦盼有子便爲皇儲﹐乃薦其妹合徳於帝。帝嬖之﹐晝夜不離﹐飛燕乃募集牡而多男之民夫﹐與之交合﹐迄未得子。此事載在《飛燕外傳》﹐人皆知之。濰邑當糧貴之時﹐村婦抱雞上市鬻之﹐以謀升斗﹐大抵不能孕卵之雞。以故濰東門外橋邊有雞市﹐村婦提籃而來﹐翦其翅﹐縶其足﹐咿唔之音﹐與橋下水聲潺﹐接響互答。人頭攢攢﹐爲一哄之市。予有竹枝詞紀之云「二月春寒雪壓堤﹐麥苗才與艸根齊。靑黃不接糧昂貴﹐上市村婆賣母雞。」

◎老婆市

濰邑有老婆市﹐聞者駭然﹐疑如東坡所詠「粵女市無常﹐所至輒成區﹐」以爲此鬻婦女之市也。否則如《北史﹖龜玆國傳》﹕「俗性多淫﹐置女市﹐收男子錢以入官。」然濰市不爾也。每逢市期﹐老婦攜衣服﹑器皿﹑字畫﹑書籍陳於市﹐物各有主﹐代售而分其餘利。但書籍之旁﹐雜以女舄女襪﹐中衣腿帶﹐亦不雅觀。然利市莫如女舄﹐男舄蓋有專肆﹐女舄無之﹐予取予求﹐必入此市。且花樣纖巧﹐錯金爲緣﹐刺繡成紋﹐五光十色。當嫁女期迫﹐靑蚨飛來﹐便可攜去﹐入之妝奩﹐王化所被﹐В梅無怨矣。然予有深憂焉﹕一旦盡攺天足﹐班斕而陳者﹐售之何人﹖人笑予似杞人憂天。

◎解紛

於觀臣與陳蘭爲郎舅。陳蘭乳名敏子﹐覲臣戲呼之﹐輒怒。予曰「唐開成中﹐楊汝士以戶部檢校尙書鎭東川。白樂天其妹婿也﹐時以太子少傅分洛﹐戲代內子賀兄嫂詩曰﹕『劉剛與婦共升仙﹐弄玉隨夫亦上天。何似沙哥領崔嫂﹐碧油幢引向東川。』沙哥﹐汝士乳名也。沙哥得詩﹐三復誦之﹐不怒也。」濰有李星南行九﹐長者見之﹐呼曰李九﹔少者見之﹐亦戲呼李九。李九怒甚。予爲之解紛曰「宋名臣歐陽文忠公﹐爵位功業﹐煊赫一時。當其幼年﹐羣戲之曰﹕『好个歐九﹐可惜不讀書。』歐曰﹕『歐九書已讀熟矣﹐莫笑我歐九也。』文忠且自稱歐九﹐人呼李九﹐又何傷﹖」於是李九之名大震。元人句云「能以古人爲此例﹐全憑妙語息紛爭。」非曰能之﹐願學焉。

◎恆府姬

靑州恆王府﹐池中埋銀十萬兩﹐漁洋《池北偶談》記之。府中鬼姬之事﹐《聊齋》記之。此外﹐尙有佚事。府中一姬﹐年逾不惑。恆王敗後﹐姬逃於民間。有老秀才匿之﹐納爲妾。自言在府中司廚﹐專司炒雞腦一味。秀才曰「試爲我作之﹐以餉老饕。」姬曰「府中蓄活雞若干頭﹐吾相其雌雄相等﹑毛羽全丰者割而烹之﹐故色﹑香﹑味皆備。君一寒士﹐焉得活雞若干﹖」一日﹐門生髙中祭祖﹐饋活雞十隻。告姬曰「能擇其美者﹐而烹之乎﹖」姬周視之﹐曰「尙有可食者。」乃取爲烹飪。秀才坐而食之。食畢﹐不能動﹐不能言。家人視之﹐見其舌縮八寸餘。急爲捶其項背﹐舌乃下。問何故﹐曰「吾食之極香美﹐生平未嘗此味。食之不足﹐則吮其餘汁﹐而舌縮矣。古人捨命喫河豚﹐吾捨命喫雞腦也。」淸初﹐有食年大將軍廚姬之炒肉者﹐正相同。予聞舌縮者以男子尿一杯灌之則愈﹐蓋陽气發舒之理。聞有四人共食河豚﹐食之𨿽甘﹐心惴惴焉。一人忽僕地﹐手足亂彈﹐牙齒緊閉。咸曰「此中毒矣。」凡中河豚毒者﹐飲糞淸則解。三人各飽飲糞淸﹐臭臊入咽﹐殆不可言。飲畢﹐而僕者自起﹐曰「吾夙有羊癇風耳。」三人乃大嘔。然糞淸入腹﹐如珠還合浦﹐不能再自其口出矣。彼縮舌之老秀才﹐幸未飲尿。若有明醫在旁﹐必以其口爲溺器焉。

◎晝候

《閱微艸堂筆記》用「晝候」二字﹐門生郭自芳不解﹐問予。查《輟耕錄》﹐浙江晝夜二潮﹐甚信﹐土人括以數語云「午未未未申﹐二卯卯卯辰。巳巳巳午午﹐朔堂一般輪。」此晝候也。初一日午未﹐初二日未初﹐十五日如初一。夜候則六時對衝﹐子午丑未之類。予謂婦人月信﹐應期而至﹐亦宜括以數語﹐作爲閨房之歌﹐以爲趨避。同僚孫藍田有二姬﹐一名采姐﹐一名福元。藍田屬爲一詩括之﹐詩云「采姐初三經脈行﹐福元癸水十三生。會逢洞口桃花泛﹐傍岸漁篙不許撐。」爲書彩箋﹐貼之閨房。京師不以爲異﹐蓋求人擇娶婦吉日﹐必先問明也。至於女閭靑樓之中﹐亦應人括以詩﹐張之於壁﹐俾尋花宿柳者﹐一望曉然﹐何須含羞自道﹐女伴代達﹖不潔之語出自口中﹐更勝於滿壁字幀﹐上書唐人熟爛之句﹐如「從此不知蘭麝貴﹐夜來新染桂枝香」﹐幾處處雷同也。予嘗有句嘲之云「靑樓接近長安市﹐滿壁唐詩署翰林。」

◎象

國初時﹐緬甸歸化﹐常以象進貢。於宣武門內城根設像房以育之。逢朝賀大典﹐象背被以黃毯﹐脊上安寶瓶﹐陳於午門玉輅金輦之前﹐以備方物。其身髙一文﹐首至尾亦一丈餘。鼻長四五尺﹐與腿齊﹐遠望若五腿然。眼如鼠﹐尾如驢。鼻能拾艸而食。牙露於吻外﹐左右各一﹐長尺餘。此牙不能食物﹐食物乃用口中小牙。朝賀畢﹐有官役牽之﹐以索貫其鼻孔。欲騎之﹐則以利鉤勾其皮以登。鉤出﹐皮孔自合﹐不見血痕。《論衡》云「長仞之象﹐爲越童所鉤﹐象皮不畏刀刺。」誠然。象房中﹐每象一屋。屋壁有洞﹐能容人。遇象怒時﹐官役入洞以避之。養之三四年﹐則漸馴﹐能曉人言。婦孺來觀者﹐官役諭之曰「請安。」卽曲一膝。諭之曰「打水槍。」置水桶於其前﹐以鼻吸盡﹐朝天一噴﹐水散落如雨。唐徳宗之馴象善舞﹐定非虛語。馴之有年﹐具有仁心。一日﹐有象至通衢﹐有荷擔鬻鮮菜者﹐象以鼻捲之﹐頃刻食盡。賣者哀訴曰「一家人生計﹐賴此一擔﹐柰何﹖」象回顧旁有大肆﹐門面輝煌﹐以鼻拉其楹﹐屋瓦震震有聲。官役告肆主﹐速代爲償菜價。償畢﹐象乃去。其靈敏可知矣。每屆六月六日﹐在禦河洗象。見水則淫﹐牝牡相交﹐一仰一俯﹐一時許方畢。故聚而觀者﹐有男子﹐無婦人也。《說文》云三年一乳﹐亦不盡然。計壽不過五六十年。自緬甸外屬﹐貢獻停而象房廢。從前生有小象﹐惟育不得其法﹐未及長成﹐卽斃。斃後﹐官役烹食其鼻﹐尙稱肥美。以此知《嶺表異錄》所載士人爭食其鼻﹐洵非虛誕也。

◎團焦

《閱傲艸堂筆記》及《聊齋》﹐每用「團焦」二字。或云「焦」應作「蕉」﹐非也。查《北齊書﹖神武帝紀》﹕「抵揚州﹐邑人龐蒼鷹﹐止團焦中。每從外歸﹐主人遙聞有響動地。蒼鷹母數見團焦中赤气赫然屬天。」蓋守瓜菜之棚﹐以木架之﹐其形圓﹐上覆以艸席﹐日炙則焦。然每當暑日遠行﹐息閉汗流﹐遙望團焦﹐棲止暫憩﹐不啻入涼廳﹑服淸涼散也。聞曹仲帥言﹕典試江南﹐炎天遠徵﹐肩輿似蒸籠﹐病欲嘔吐。入人家團焦﹐少飲溫水﹐病乃霍然。予曰「熱中之人﹐行遇炎暑﹐焉能不病﹖鄕農胼胝服勞﹐未有中暑者﹐扶犁至地盡處﹐卽有樹蔭敷地﹐淸溪繞之﹐赤臂乘風﹐爽然自得﹐勝於衣冠被體﹐組帶纏身者多矣。陶淵明之歸來﹐正爲此耳。

◎李進士

章邱進士李肇基爲鹽城令。鄕村有娶婦者﹐入夜夫妻同寢﹐晨不啟門﹐呼之不應﹐穴窗紙窺之﹐牀上無人﹐一人臥於地。羣壞門入﹐視新郎受刀傷而死﹐新婦有頭無身﹐頭被火炙﹐模糊不能辧。報案後﹐李公往驗。周視其室﹐壁有活門﹐閉而未關。曰「是矣﹐必有奸夫偕新婦潛逃。婦之頭﹐乃僞者也。」乃微服於婦母家左近﹐探詢有少年男子﹐無故逃走者否﹖果近村長老言﹕有王應思者﹐年二十餘﹐夜間出外未歸。又於附近墓地查勘﹐見有新土之墳﹐卽問墳主何時葬埋。果見有新土一墳﹐墳主曰「葬亡媳﹐已三月矣。久不到此﹐何墳土似新哉﹗」李公令與其媳母家相商﹐姑開墳視之。兩家見土翻新﹐本有疑心﹐遵諭開驗。果棺木被劈﹐屍則有身無頭。以被燒之頭按其上﹐骨縫皮縫恰相合。李公乃令差役多人﹐四出訪尋。兩月後﹐有老役率兩壯役行至一山壑間﹐四無居人﹐惟聞雞鳴聲。循聲而往﹐山坡有土屋二間﹐障以柴籬。排籬而入﹐言渴甚﹐乞水漿。一少婦在室﹐問役從何處來。答曰「從鹽山來。」婦曰「系同鄕也。我與丈夫荒年逃此。」問﹕「汝丈夫何往﹖」曰「進城賣柴﹐卽歸也。」婦爲役炊釜溫水。少頃﹐王應思歸。役有識之者﹐出傳票示之。王不肯行﹐縶之﹐並其婦同回鹽山。堂訊時﹐王供先與婦有姦﹐兩人愛情難斷﹐故殺其夫而竊以逃。王乃論抵。婦堅供未與同謀﹐逃時因被逼脇﹐乃永監以斃之。

◎定命

文人學士作小說﹐有應說者﹐有不應說者。昔紀文達公作筆記﹐言有一舉子﹐文學著名已久﹐而屢躓場屋﹐乃乞神示夢。神告之曰「功名有命﹐文字奚足憑﹖」文達之父見之﹐斥曰「此等話﹐舉子言之則可。汝輩屢掌文衡﹐若作此言﹐上無以酬朝廷開科之意﹐下無以勵士子讀書之心。」文達奉教維謹﹐以後不作此說。然王公大臣﹐亦有專言命者。淸代舉人赴大挑場﹐王公大臣司之。舉人身軀偉大者﹐挑一等﹐作知縣﹔中人者﹐挑二等﹐作教職﹔其身體卑瑣者﹐則落挑。此顯而易見者也。某年大挑時﹐有山東某舉人﹐人如曹交﹐竟落大挑。其人憤甚﹐俟大臣事畢登輿時﹐攔輿詰之曰「大挑以何者爲憑﹖」大臣知其爲落挑負屈者﹐髙聲應之曰「我挑命也。」舉人無言而退。

◎京師茶館

燕京通衢之中﹐必有茶館數處。蓋旗人晨起﹐盥漱後則飲茶﹐富貴者則在家中﹐閒散者多赴茶館。以故每晨相見﹐必問曰「喝茶否﹖」茶館中有壺茶﹐有碗茶﹐有點心﹐有隨意小喫﹐兼可沽酒。自辰至巳﹐館中髙朋滿座﹐街談巷議﹐殊可聽也。有提畫眉﹑白翎﹑鸚鵡諸鳥而至者﹐置之案上﹐令其學鳴學語﹐鳴則齊鳴﹐語則皆語﹐如一犬吠而百犬應也。鳥性最靈﹐人盡知之。不意虫豸之性亦靈。秋冬之間﹐有攜胡盧若干而至者﹐內盛蟈蟈﹑油胡盧。油胡盧如蟈蟈而微大﹐亦以翼鳴﹐一虫鳴則皆鳴。此種虫鳥有爲本人所蓄﹐有爲世家大族所蓄﹐令其僕人帶至茶館以誇耀於人者﹐名曰「把扯」﹐專司其事。可見滿人之富貴者﹐養尊處優﹐娛悅耳目﹐以消歲月﹐恆宴如也。下等者月支錢糧﹐妻孥坐食﹐不務農﹐不從商﹐遊手好閒﹐比比皆是。至中秋節前後﹐鬥蟋蟀之局﹐輸贏至鉅。鬥罷記之帳簿﹐不敢寫錢﹐寫月餅幾斤﹐按上等月餅算錢。世家大族﹐皆有「把扯」。蟋蟀之盆﹐以國初趙文玉所作爲上﹐每具值十金。陳蟋蟀於庭﹐午時日烈﹐則以蝦須小簾冪之﹐使其略見風日﹐則體彊健。鬥時以小戥稱其輕重﹐輕重相等﹐乃使之斗。計養費賭費﹐一年在千金上下矣。至養金魚一物﹐另有「把扯」。若紅魚帶絨球﹐及純色藍魚一尾﹐須五六金。以有用之財﹐養無用之物﹐當時滿人生計之裕可知。

◎六項

滿洲大家﹐車馬衣服之外﹐有必備者六項。京諺云「天棚魚缸石橊樹﹐先生肥狗大丫頭。」伏日自大門至內宅﹐皆搭以天棚﹐駕屋而過。棚檐以雕欄飾之﹐彩繩系之。魚缸石橊﹐列於照墻之前﹐以壯觀瞻。先生乃教讀者也﹐訓子弟讀書之外﹐兼可代寫信函。所延者﹐山東秀才居多。蓋旗人皆與山東老米兌房相交易﹐可以代領俸米﹐可以預借銀錢﹐兌房司事﹐出入王府相邸﹐若一家人也。以故教讀先生﹐皆其所薦。八尺之獒﹐大足之婢﹐或三或五。入其門者﹐目所共睹也。最奇者﹐凡官至一品﹐則乘轎﹐轎及轎夫不須主人費錢﹐轎夫備之。計頭夫擡夫十餘人﹐開一賭局﹐左近來博者﹐其數甚夥﹐晝夜呼盧﹐主人若弗聞也者。主人出門﹐四人舁之﹐兩人扶之﹐健步如飛。冬日頭戴紅纓皮帽﹐大如箕﹐毛長數寸。舁行三里﹐則換班。後有雙套大車載之。詩云「車鸞鑣﹐載獫歇驕。」朱注云「休其足力也。」情形似之。其雙套大車之行﹐風馳電掣﹐不避行人。一日某相國之大車﹐隨轎至正陽門大街。適趙侍禦炳麟乘車進署﹐驄馬已老﹐不及回避﹐大車之驂掛其車帷﹐裂去半幅﹐禦大車者不顧而馳。翌日﹐相國知爲趙侍禦之車﹐瞰其亡也而往拜之。至門﹐直入客室﹐向北行三叩禮而去。趙侍禦亦瞰其亡也而往拜之﹐直入廳﹐向北行三叩禮而去。都下傳爲笑柄。

◎月賓

漁洋山人歸老後﹐新城有名妓曰月賓﹐時至漁洋家﹐乞作詩題扇﹐以增聲價。其詩載在《閱微艸堂筆記》﹐人盡見之。維摩丈室﹐偶畱天女散花﹐如東坡之於琴操耳﹐然必須如東坡之淸髙而後可。晉時阮步兵放浪形骸之外﹐恃其多財﹐羣妓沓至。致使子孫淫瘡徧體﹐傳染數世﹐此大不可也。再不然﹐如參寥和尙之淸髙﹐亦能目中有妓﹐心中無妓。故其贈妓詩云「禪心已作沾泥絮﹐肯逐東風上下狂﹖」予則謂其以柳絮沾泥自比﹐心𨿽不動﹐亦不潔矣﹐不如拙句云「柳絮隨風不著泥。」

◎煙癮

人之煙癮﹐有詭異而莫可擬議者。安邱王氏家﹐有一老僕﹐伺候來賓。賓在室內﹐聞簾外老僕﹐飯後必作哽噎聲。問之﹐對曰「夙有煙癮﹐今不吸矣。主人賞煙灰一包﹐飯後吞之﹐其苦難下﹐故作此聲。」賓曰「何不以茶送下﹖」對曰「若以茶下﹐則喉中不苦﹐便不解癮﹐故須漧咽之。」時正夏日﹐未著褂﹐以手摸其胸﹐尙簌簌有聲。昔邑有開煙館者﹐購煙土一兩﹐以鍋熬之。適有衣服襤縷之友﹐蒙袂而來。館主人曰「汝代熬之﹐吾家有事﹐暫去卽來。」片時旋館﹐見鍋內之煙已空﹐其友蹲於墻隅﹐目瞪不能言﹐口流煙水﹐知其盡吞之矣。大驚曰「汝將死於此地﹐可柰何﹖」其友搖手﹐以示無妨。半日﹐起立謝曰「今日大過癮﹐君之恩也。」飛奔而去。又有老者﹐家僅中資﹐日吸煙二兩﹐計費十餘金。自思曰「一兒一兒婦﹐安分度日﹐不忍令其餓死。我老矣﹐死不足惜。」乃以煙膏二兩﹐和燒酒吞之﹐一日一夜未死﹐平復如常。自此不再吸煙﹐須以煙灰攪酒飲之。其子甚孝﹐日備煙灰一包。一日大雨﹐未爲備也﹐其婦以餑餑炒黑﹐碎爲末﹐裹綫予之。老者飲之﹐安睡一夕。自此以餑餑黑末予之。老者不知﹐至今猶健存也。予戚郭七素有癮﹐其子日具煙炮十餘包呈之﹐乃以遠志熬成者﹐並無煙土﹑煙灰﹑嗎啡等物﹐吸之忻然。予故以詩贊之云「男兒遠志行千里﹐從此椿庭有贗煙。」用《禮記》「男子志在四方」之義。考罌粟花自古有之﹐蘇子由詩「罌小如﹐粟細如粟」是也。一曰米囊﹐一曰米殼。陶雍詩「萬里客愁今日散﹐馬前初見米囊花」。今日禁種罌粟﹐遂使藥店無眞米殼。米殼止瀉﹐河魚腹疾柰何﹐恐如左氏所云矣。

◎色癮

《閱微艸堂筆記》曾言有富商﹐行賈西域﹐蓄豬十餘頭﹐閉門而沓淫之﹐此不足怪。人言有淫羊者﹐並言溫暖異常。以故牧羊者行淫過度﹐多患癆癥。聞蒙古喇嘛﹐多與羊淫。若果有此事﹐則豬與羊卽其妾也。客至則宰以供之﹐是殺妾饗士之張睢陽也﹐偉人也。

◎裹足

裹足之害莫甚於山陜。婦人女子﹐行走街衢﹐皆扶杖徐步﹐或扶髙粱稭而行。傭人之女僕﹐令其掃地﹐須跪而執帚。然其足非眞蓮瓣纖纖也﹐皆墊以髙底耳。住戶晚飯後﹐婦女皆攜小杌﹐坐於門前﹐翹其足於閾外﹐以誇示路人。路人緩行細視則可﹐若回頭再看﹐則必被詈。𨿽極貧之家﹐亦隔日換著新履。其地婦女﹐皆成廢物﹐不若南方務農之家﹐天然之足﹐服勞作苦﹐能爲男子助力。粵東亦然﹐富家纏足﹐貧家則否﹔太太纏足﹐婢妾則否﹐貧富貴賤之分判然也。然亦以纖足誇示於人。大戶新婦初來﹐親朋滿座﹐新婦出見﹐自牽其裙﹐露其纖足。處女在閨﹐終年不敢下樓﹐因足不健壯﹐恐致傾跌﹐失其眞紅﹐而新婚之夕﹐新郎驗時﹐無以自白。予作幕於東海關道時﹐見粵東幕賓之妻﹐每入署﹐有大足女僕負之以行。苦哉﹗今吾山左風气大開﹐女校林立﹐抱書女子﹐天足自如矣。

◎京師戲園菜館

京師戲園非一人一家自建也。其始醵金建之﹐各有地段﹐如樓上下池子﹐各有主﹐若地畝然。日後或轉買典於他家﹐開戲時派人收票。緣京中居人﹐無地可種﹐故以此爲業。最懼者﹐因鬧事封門﹐則有若荒年矣。予巡中城﹐𨿽遇爭鬥之事﹐向不封園門﹐判責而已﹐恐賴此業者﹐失所望也。且一園之中﹐每逢演戲﹐賣茶果者﹐賣點心者﹐送戲單者﹐送手巾拭面者﹐皆貧民藉以糊口﹐烏可斷其生計﹖惟陸軍兵土﹐不免恃彊滋事。其時姜軍門桂題統兵﹐予婉告之﹐時加約束。數年間﹐竟晏然無事。俗傳園中正面樓一間﹐爲備巡城禦史觀劇﹐非也。淸例官員不得入戲園酒館﹐處分綦嚴。如遇團拜﹐在會館觀堂會戲則可﹐宴集在飯館莊則可。飯莊皆名某堂﹐招牌上書「包辦筵席」四字。昔毛尙書愛喫太升館之饌﹐命攺曰太升堂﹐並掛「包辦筵席」招牌。李文忠公愛喫聚丰堂之荷包魚翅﹐及鱖魚片﹐因系飯莊﹐故常偕友前往。至正陽樓之炮烤羊肉﹐其薄如紙﹔太和樓之蒸螃蟹﹐其大如盤﹐均系小館﹐大員不能前往﹐喚至宅中宴客則可耳。自交涉日多﹐出使大臣絡繹回國﹐沾染洋習﹐遇有宴飲﹐多在洋飯店中﹐予時得追陪。以鄕村糲食之腐儒﹐亦能大嚼洋味﹐痛飲洋酒。習俗移人﹐殆不能免﹐殊可笑也。

◎酒量

蘇東坡以不能飲酒爲憾﹐勉習多年﹐才能飲三蕉葉。淸代紀文達公亦不能飲。其座師常誚之曰「作詩文可學東坡﹐奚必效東坡之不能飲﹖」文達每引以爲恨。予自幼能飲﹐苦不得酒﹐亦不自知其量之何如。癸酉中鄕榜後﹐得權署館陶縣訓導。館陶令倉公爾爽爲世兄弟﹐畱予飲﹐且自誇曰「宰館陶數年﹐無能對飲者。」予曰「試相陪一次。」彼飲紹酒十茶杯﹐予亦然。再飲五杯﹐彼玉山頹矣﹐予竟未醉。自此日日招飲﹐且曰「君署中只帶一僕﹐未有眷屬﹐不必起炊﹐蚤起卽來可耳。」計權署一載﹐其署中廊下﹐空酒壇累累然。晚間歸署﹐則對燈吟詩。當年先祖資政公大挑二等﹐曾任館陶訓導十八年﹐方升臨淸學正。故予有詩云「繩繩祖武一官閒﹐今日幼孫折桂還。惠澤常畱傳石硯﹐才華敢詡比瑤環。橫披枝葉松將老﹐謹護庭除艸不刪。冷署揣摩錐刺骨﹐何年射策立朝班。」

◎劉文淸公

諸城劉文淸公﹐爲吾濰郭家之甥。自京回籍﹐必經濰城﹐在外家盤桓數日﹐故濰人藏其墨迹甚多。其姊妹亦有歸濰紳者﹐亦解詩善書。曾見文淸由京書一扇與其妹﹐扇尾書云「請看愚兄字長進否﹖」此扇尙在濰﹐詩與字皆佳﹐而文淸若不敢自信者﹐老輩之謙沖如此。郭宅有一老僕﹐呼文淸曰大相公﹐猶爲文淸少年之稱謂。人皆曰「今作宰相﹐呼爲大相公﹐更相宜﹐不必攺也。」時濰令有貪得一款﹐人皆知之。令赴郭宅謁見﹐不得入。老僕告文淸曰「僕老矣﹐一旦先犬馬而死﹐苦無棺木。濰知縣許出其贓款﹐以濟我窮。明日再來﹐大相公可見之。」文淸首肯﹐濰令乃得見。老僕於是買房屋﹐置田產﹐蓋所得不菲矣。以本邑之財﹐濟本邑之人﹐故文淸樂爲之。

◎濰城隍

咸豐年間﹐撚匪擾山東時﹐王侍郎次屏在籍﹐住城隍廟街。一夕醉歸﹐徒步過廟前﹐有隸役延之入廟。曰「城隍知君爲翰林善書﹐請寫一冊。」乃入見城隍。行主賓禮畢﹐出一黃冊﹐一名單﹐請其楷書。單上第一名﹐爲先伯太僕公﹐時正總辦團練﹐將與撚匪決戰。二月廿二日﹐在城外酣戰﹐陣亡。始知城隍屬書之冊﹐卽應陣亡將士也。忠義捐軀﹐故令以黃冊恭楷﹐達諸天庭。可知事由前定﹐神先知之。相傳郭家有女及笄﹐夢城隍聘爲正妻﹐女遂無疾而死。於是肖塑其像於後寢﹐香火益盛。衣服衾枕﹐邑人歲歲更易。街談巷議﹐未敢深信。正直之神﹐未必出此也。

◎東西廟

京師每逢月之三﹑八日﹐東廟﹑西廟輪流開市。百貨雜陳﹐男女羣集﹐珠寶玩物﹐燦然並列。凡寓京者﹐皆目睹之﹐無待贅述。惟泥人肖像之工﹐𨿽元代劉蘭之藝不能比﹝京師有廟碑﹐云劉蘭塑﹞。嘗見一不倒翁﹐髙三尺﹐眉目口鼻﹐栩栩欲活。陳於市上﹐久未出售。詢其故﹐肆主曰「自《子不語》曾言不倒翁爲妖﹐彼此相傳﹐無敢購者。此物作成﹐已十年矣。」予自關外歸老﹐路過京師﹐見此物猶在。乃賦一絕﹕「誰向天街挹軟紅﹐泥人塑就仗人工。我今歸老扶鳩杖﹐慚對皤然不倒翁。」

◎銅首飾

自洋白銅入中國以來﹐制首飾之工﹐濰匠殆擅其長。其始先制手鐲。其白似銀﹐質於典庫﹐典庫不能辧﹐被其欺蒙。以後人漸知之﹐乃按銅價出售。今濰城業此者﹐不下百餘家。花紋之細﹐窮工極巧。外省商人﹐年來坐收。鄕村婦女﹐喜其價廉﹐購而插之鬢髮。每逢戲場﹐粉黛羣集﹐日光映射﹐炫耀奪目﹐不復見有釵荊者矣。商人運往都門﹐陳列通衢﹐日見暢銷。蓋滿洲大戶﹐遇有喪事﹐主人須賞女僕丫頭銀首飾﹐不得戴包金緣牙之物。自有洋白銅所制﹐費錢不及銀物十分之一﹐卽以此物賞之。此亦裕八旗生計之一策也﹐政府其奚以酬吾濰匠。

◎南北不和

近年南北不和﹐人事也﹐實天運也。膠東數縣﹐南縣與北縣不和。一縣之中﹐南鄕與北鄕不和。至濰縣﹐則更有甚焉者。街南人家與街北人家不和。吁﹐可畏也。近聞鄰縣有某富商﹐先娶一妻﹐住北城﹔後娶一妻﹐住南城。一日﹐北妻聞之﹐乃效南康公主之故事﹐持械尋南妻﹐將與決戰。戰敗而歸﹐發鬢傷損﹐衣履遺失﹐恨不欲生。乃集母家男女若干人﹐將往報復。南妻聞之﹐亦集母家男女若干人﹐列陣以待。里人恐釀大禍﹐爲之調處﹐暫請停戰數日﹐必有和平解決之法。裏中輕薄子謂當如戲劇中之雙搖會﹐乃可解決。稍知事體者謂爲不雅﹐乃振筆爲文﹐勸諭兩妻母家男女。大意謂若責某富商以停妻再娶﹐系淸代之例﹐此例只禁官員﹐不禁商民。中華民國並無此例﹐不能控於官府。莫若勻分財產﹐各占一方﹐个人有个人之權利。當年漢室尙可三分﹐今兩分之﹐不愈於蜀魏吳爭漢鼎哉﹗北妻年漸長﹐風情略淡﹐似有允意。南妻靑年多欲﹐所望甚奢﹐曰「財可平分﹐丈夫歸我一人。」北妻又不肯退讓﹐事不能解﹐將有宣戰之勢。予曰「此事應請爾鄕舊議員﹑新議員﹐開會議之﹐或有髙論。」若以南北共和爲題﹐屬予作文﹐予眞閣筆矣。

◎太史公

吾鄕於太史大門﹐新年對聯曰「求雨何如掘井好﹐大人不失赤子心。」予曰「用意至善﹐予將假借赤子二字﹐作一對聯﹐曰「八載退隱抱赤子﹐十年進士如白丁。」蓋鄕諺云「不作官﹐回家抱娃子。」又云「老進士﹐不識字。」用此義也。至老進士不識字﹐不自令日始。唐人詩云「佩玉曳裾新進士﹐回顧詩書等閒事。」此可見一旦登第﹐拋書不讀書。大槪科場時代﹐專肄帖括﹐讀書者甚鮮。相傳有老翰林林下閒步﹐聞人家塾中有讀書聲﹐乃昂然而入。問學生讀何書。答曰「《史記》。」又問曰「何人所作﹖」答曰「太史公。」又問曰「是某科太史﹖」答曰「是漢之太史﹐非今之太史。」遂就其書而觀之。觀數行而置之﹐曰「亦不見佳。」乃扶杖履﹐聲橐橐而去。

◎海錯

生長海濱者﹐愛食海錯。今人宴客﹐以魚翅爲美味。考魚翅未見典籍﹐惟《漢制考》臘人幹肉注﹕「大物解肆幹之﹐謂之幹肉﹐今鳥翅也。」或是此物歟﹖嘗見海中釣鯊魚者﹐魚大如卒﹐來則波濤墳起﹐漁人以油灼雞掛於利鉤﹐上系以大絲繩﹐拋之浪中。鯊魚吞鉤不能去﹐乃徐徐引至海濱。魚行則小船隨之﹐沿岸而行﹐半日魚無力﹐乃連數船曳於岸上屠之。肉粗不適口﹐村農買其肉﹐價至廉。將翅與皮曬漧﹐可得善價。魚皮之上﹐堅硬如甲﹐鱗細似粟米。以甲飾刀鞘器皿﹐斑斑然有文彩。甲下之肥肉﹐厚半寸﹐幹爲臘。頭上肥肉更厚而美。翅以脊上爲美﹐所謂荷包翅﹑肉翅是也。至分水翅﹑尾翅則次之。文人皆謂肉翅爲蚩尢翅﹐《考古器圖》言飛獸有肉翅曰蚩尢﹐非魚也。海參亦未見於典籍。《本艸》有水參﹐生於地﹐非生於海。蓋後人以海參爲滋養之品﹐故名曰參。芝罘島海濱多有之﹐以伏日取者爲佳。漁人赤身入水﹐以長繩系一大胡壺﹐胡壺浮於海面。人入水﹐帶一利鏟﹐腰系布袋﹐口能吸水吐水﹐如魚﹐目能瞪視不迷。海參皆粘石上而生﹐以鏟取下﹐入於布袋。一鏟不能下﹐再取則破碎﹐便棄之。布袋皆滿﹐人乃泳上水面﹐臥胡盧上以喘息。喘息旣定﹐方尋船而上。其人在海底時﹐若聞鮏气﹐見天昏地暗﹐是入於大魚之腹﹐急以鏟刺之。大魚腹疼則吐出﹐性命無恙﹐而耳鼻多融化矣﹐鮮血淋漓。急上船敷以藥﹐數日結痂。海參之大者盈尺。鮮者不能食﹐須以灰培之曬漧﹐較江中之參肥而腴。前數年﹐李道臺山農在煙臺練水師﹐募海參戶充兵﹐能行海底﹐半日方出。賞以十兩銀錁﹐能從海底拾取。徳國潛水艇﹐此兵定能毀之。今將赴歐助戰﹐何不募之偕往﹖海中魚以時上﹐供人食用。誠有大魚如山嶽﹐驅之而來﹐漁人多目睹之。取黃花魚﹑嘉其魚之時﹐网大數十丈﹐雜海濱十餘里﹐數十船共張一网﹐得魚千萬尾﹐得錢數百千。緣島上無地可種﹐賴此爲生。所懼者﹐颶風突來﹐逃歸不及﹐船沈人死﹐不可勝計。間有善浮水而得生者﹐十人中一二人耳。以故遇此烈風﹐島中家家穿孝衣哭於海灘。然其父死於海﹐其子仍繼其業﹐聽天命而已。至蛤蜊等物﹐不用网罟。海潮退時﹐婦女提籃赴灘拾取﹐可以易升斗﹐可以爲菹醢。殆如彼有遺秉﹐此有樨穗﹐伊寡婦之利﹐人各得其養﹐滄海猶畎畝也。東海所產鯗魚﹐咸云由海入江﹐變爲鰣魚。其形相似﹐理載有之。古無「鯗」字﹐始於吳王闔閭﹐航海阻風﹐數日無可食之物﹐忽聞隔舟烹魚之香﹐取而嘗之﹐曰美。問何名﹐曰無名。因名之曰「鯗」。《康熙字典》收此字﹐且加詳注。海魚有人形者﹐有狗形者﹐予未敢嘗。其似命字者﹐頗可食。有浮海面而吐墨者﹐曰墨魚。漁洋山人記之﹐謂爲文吏沈海所化。有鏡魚﹐圓似鏡﹐肉細可餐。此魚一名娼魚﹐爲眾魚之妻﹐聞之可笑。海魚種類﹐予皆詠以詩﹐多不佳﹐惟鏡魚絕句﹐差堪告人。詩云「夷吾霸業女名閭﹐臨水靑樓繞綠蕖。人物風情部謔浪﹐相思畱鏡化爲魚。」此少年時作幕煙臺﹐題妓扇者。自煙臺而西﹐至萊州﹐所產之魚﹐不盡相同。巴魚無鱗﹐長數尺﹐肉堅子大。食其肉﹐曬其子﹐得價倍之。曬子之法﹐腌以鹽﹐以磚石壓曬。萊人以諸魚之腸腌菹﹐食時去其腸而取其菹﹐味殊香腴。夏秋間多出刀魚﹐寬而長﹐如刀形﹐無鱗﹐肉細。此魚上海﹐婦女取其子﹐漁人不禁。腌爲醬﹐冬日食之﹐以之炒肉尢香。海中亦有河豚﹐長盈尺﹐网得之﹐去其腸埋於地﹐恐鳥雀食之受毒。其肉則無毒﹐人皆食之。海螃蟹﹐有大如徑尺盎者。剝其肉﹐數人食不盡。並循海而西至濰縣﹐以梭魚爲美。四月間﹐有嘉其﹑母豬蝦﹑白蝦﹐費錢無多﹐便可飽餐。從前靑魚﹐淸明卽至﹐其味最良﹐今不然矣。皆言日本人嗜此魚﹐驅至東瀛﹐與其魚相配﹐遂至亂種。及運至濰邑﹐則其味不美。吁﹐海禁大開﹐洋華亂種﹐殆所不免。初夏時﹐對蝦最多。脂紅肉白﹐一雙可下酒十大杯。其紅脂在頭上。曾見劉石庵行書說帖﹐以對蝦贈友﹐囑以食此蝦勿棄其頭﹐紅脂全在頭上﹐言之津津有味。行書則宛轉如秋蚓﹐室藏數年﹐被端午帥索去。此蝦與柳葉魚同時上市。魚小如葉﹐火烤之﹐卽可食﹐不須油烹﹐自有腴味。故予有句云「魚名柳葉堪浮白﹐蝦似桃花正染紅。」同時比目魚正鮮﹐身薄﹐一面有鱗﹐一牝一牡﹐兩目相比。似其形者爲偏口魚﹐肉不及比目魚之細膩﹐此如東施效西施之顰﹐捧其心不掩其口﹐亦可醜也。此見龍宮之中﹐宮娥侍女﹐未必盡美。惟蛤蜊名西施舌者﹐白肉如舌﹐纖細可愛﹐吞之入口﹐令人骨軟。予曰「𨿽美不可言美﹐恐範蠡見嫉。」濰以南海上﹐最多鮮鰒魚﹐尢爲珍物。一面蛤殼﹐一面軟殼﹐出水數日不死﹐冬月有之。不宜向寒﹐以綿蓋之﹐不至凍斃。大者曰馬蹄﹐小者曰金錢。京師所用﹐皆幹臘無味﹐惟以之燉肉則合味﹐京廚不能作。曾食王殿撰可莊家廚一次﹐極得烹飪之法。冬月吾鄕有銀魚﹐亦曰冰魚﹐與京師無異。此魚《萊州府誌》曰仙胎魚﹐因其無骨無刺﹐故名。出平度新河者佳。螃蟹﹐濰曰毛蟹﹐以其螯上有毛。養之得法﹐可食數月。其法掘一淺井﹐餵以秫殼﹐常以水洗其甲﹐則結黃滿殼矣。有小魚曰鵓鴿郎﹐肥如鵓鴿﹐有牡無牝﹐似乎化生﹐故曰「郎」。較鵓鴿郎微大者﹐曰豸花魚﹐花如繡豸﹐肉細而骨鯁﹐猶豸之以角觸邪人也。銅蟹﹐色如靑銅﹐以鹽腌之﹐可生食﹐紅黃滿殼﹐鮮味難狀。京中人不識之﹐有自濰寄京者﹐京廚則蒸之﹐極似焚琴煮鶴之事。海畔偶見大魚﹐長數丈﹐目無睛﹐奄然待斃。人言爲有罪被驅逐者﹐魚大如此﹐睛必成珠﹐故不令人間得之。遠近村氓﹐分食其肉。其骨可制爲棟梁﹐萊州海廟之魚骨殿﹐今尙巋然。其餘之骨﹐可作器皿﹐堅致耐久。煮以綠色﹐卽海秋角﹔煮以紅色﹐卽爲假珊瑚﹔以藥粉煮之白﹐可充象牙。一得此魚﹐則一村如遇丰年。海之可珍如此。因知陳明允娶龍女﹐富可敵國﹐贈其友一珠﹐可購美妾﹐事或不誣。近者每見龍兵整隊而過﹐領隊者爲炮魚﹐頂上有孔﹐噴水上激﹐隆隆有聲﹐如鳴炮然。見之則漁舟遠避﹐一日不敢取魚。此之外﹐海物尢奇﹐水母不似魚形﹐遠望白沫一片﹐蝦引其前﹐所謂水母目蝦是也。漁人以長繩系鉤﹐裂其一片﹐尙聞喞喞有聲﹐其餘半片﹐仍浮游而逝。昔人云巢吉腹蟹﹐海鄕尢多。潮退後﹐拾取白蛤﹐如錢大﹐剖之中有小蟹﹐究不知小蟹其所孕耶﹐抑如漁人所云﹕此蛤不能覓食﹐恃蟹取食以養耶﹖此不可解矣。海虎似虎形而小﹐四足有皮﹐無鱗。皮如膜﹐揭去其膜﹐方見毛。毛微黃色﹐享極厚。故此項皮衣﹐𨿽暖而分量太重﹐京師名之曰海龍。其光黑者﹐薰染而成。王大臣冬月赴蒙古地﹐多著之。寒冽之風不能透﹐一褂值千金。其帶白鍼者﹐價尢昂。海浮石似石而輕﹐玲瓏有孔﹐人漁得之﹐售之藥店。海白菜與海帶同類﹐無根而生﹐曬漧可食。海帶之細者﹐曰淸帶艸。海鄕用以葺屋﹐不漏雨﹐不畏火﹐遠望之﹐白如堆云。海洞石子﹐浪激成圓形。以之砌墻﹐如豹之斑﹐如魚之鱗。豆棚瓜架﹐蔓延其上。燈光外徹﹐婦女宵織﹐機鳴軋軋之聲﹐與潮聲互答。久宦歸來者﹐重睹此景﹐蓋徘徊不能去。

◎乩詩

光緒壬午科會試﹐濰縣舉人四五人﹐同寓呂祖閣。揭曉前十日﹐扶乩請呂仙降壇﹐問得失。先問者爲彭大令竹泉﹐乩書「狀元歸去馬如飛」一句。時於太史航亦應試﹐見乩詩﹐心不謂然。以彭文字𨿽佳﹐書法平常﹐萬無得狀元之理﹐是扶乩者故作吉語耳﹐遂不問。適田介臣太史智枚自城外至﹐亦應試者﹐羣使叩首問乩﹐乩書一詩曰「此中消息有誰知﹐霖雨應符十日期。待到文章傳眾口﹐聲名還向木天馳。」是科田中式﹐入翰林。同寓者皆未中。予與彭遲一科﹐方登第。事後細繹乩詩﹐詩中有「十」字「口」字「知」字「文」「木」字﹐合之爲田智枚。其未中式者﹐隨同下科狀元歸去而已﹐呂仙不妄語也。人或疑於航順口爲此詩﹐以戲田介臣。但是科同寓者未中﹐惟適來之田介臣中式﹐則謂於之詩﹐神默使之作可耳﹐復何疑﹖

◎買鄰

《南史》季雅買宅﹐與呂僧珍爲鄰。呂問宅價﹐季曰「一萬一千。」呂怪其價昂。季曰「一萬買鄰﹐一千買宅耳。」予家與田介臣家同住來章莊﹐比鄰而居﹐閱數十年。咸豐辛酉﹐撚匪東擾﹐兩家先人相約避居城中﹐蓋有年矣。今日濰城宅價極貴﹐而兩家買宅﹐又復望衡對宇﹐亦如季﹑呂買鄰之故事。爰賦二絕云「鄕村風景四時新﹐三十年來作比鄰。相約避兵城闕住﹐望衡對宇是田陳。」「相約辭官學隱淪﹐靑氈傳世數田陳﹝兩家先人皆官廣文﹞。追懷季呂淸譚日﹐不惜千金共買鄰。」詩句不佳﹐因恰與季﹑呂事相符﹐故以俚句志之。予不敢比古人﹐而介臣則雅人也。此詩成﹐介臣喜爲書之﹐以光蓬蓽。《南史》又記僧珍生子﹐季雅往賀﹐函書錢一文。閽人怪之﹐不爲通﹐乃彊入。僧珍拜受﹐拆視之﹐乃金錢也。聞介臣將得孫﹐予無金錢﹐當以銀錢一文賀之。

◎爭婚

濰邑譚紳爲其子聘定秦怡堂之女爲媳﹐娶有日矣。秦姓貧窶無賴﹐又圖張姓財禮之丰﹐復受其聘。張姓賤役也﹐爲長班﹐微有貲財﹐竟迎去爲童養媳。譚姓聞之﹐遂啟訟。縣官判案尙明晰﹐堂訊譚﹑張兩家﹐誰先聘﹐誰後聘。兩家皆言先聘。詢之秦姓﹐秦姓旣多受張姓聘禮﹐詭言「張先聘﹐譚後聘。予窮極無聊﹐甘受笞責。」縣官乃急傳張女到堂﹐爲其年稚﹐定吐實情。女年十六﹐在張家一月矣。見張氏子翩翩年少﹐𨿽未合巹﹐耳鬢廝摩﹐兩情相洽。供曰「譚家聘我﹐我不知﹐我在張家—月。」知縣官言「譚姓供汝被張姓劫去﹐有此事否﹖」女供云「未曾被劫。新年已過﹐我回母家拜年﹐張家尙送我去﹐接我來﹐何言劫也﹖」蓋譚氏之婿﹐女未曾見﹐所習見而心喜之者﹐張氏婿耳。年已二八﹐獨無人情乎﹖縣官竟斷歸張姓。譚姓貴﹐張姓賤﹐譚不甘心﹐仍糾人私鬧。譚住南關﹐張住北關﹐予曰「此如天下大局南北不和也。」爰括而詠之曰「平等由來無貴賤﹐共和那復有君臣。」良以共和以後﹐君臣二字﹐不敢再言。且蓽門圭竇之人﹐而皆陵其上﹐難矣哉。

◎王妻

丙辰駐濰國民軍旅長王貫忱﹐搶劫多家﹐在省槍斃。其妻微有姿﹐回濰與輕薄少年私通。有郭七者慕其色﹐屢調之。王妻嫌其多須﹐堅不納。郭七多貲財﹐乃賃屋與王妻同院﹐思以財誘之。且雇優伶演劇﹐多系淫蕩戲文。予聞之曰「此與令尹子元欲蠱丈夫人事相同。」文人講考據者﹐皆言文夫人卽息夫人﹐美麗異常﹐故令尹子元欲蠱之。唐人有《息夫人不言賦》﹐傳云「夫人聞之泣曰」﹐以下振振有辭。夫人人楚以來﹐先向楚子明其不言之故﹐此又泣而言焉﹐是兩次有言也。唐人作賦﹐乃云「華如桃李﹐𨿽結子而無言」。世豈有枕席與共﹐生男育女﹐長此默默耶﹗

◎學綁票

人見綁票得財甚易﹐目下爲此術者﹐日益夥﹐非盡匪黨爲之。各處出校學生﹐遊手好閒﹐亦三五爲羣四出生財。訪明學校小學生之家有貲財者﹐誘之外出﹐則縶畱一室﹐以膏藥糊其目﹐拋擲信函於其家﹐令其家人夜間赴某河崖某灣崖帶洋元來贖。暗中交易﹐恐人識其面貌也。一日﹐被鄕人偵知﹐通信於官府。官府遣兵士往捕。入其窩﹐見結夥者﹐皆少年翩翩﹐且跪而獻賄﹐兵士不忍加刃﹐與之戲謔。戲謔畢﹐只將被綁者索出﹐使彼黨遠逸。此亦若輩之幸也。

◎料量

一日至戚家﹐見其夫妻反目。詢其故﹐戚告曰「余吸洋煙﹐拙荊爲我煎煙不善﹐故至反目。」予曰「賢哉﹗此司炊之主婦也。居中饋有人矣﹐胡反目爲﹖」戚曰「目下煙土價昂﹐不敢浪費﹐令其酌量攙和煙料。乃彼不善調和﹐或攙入太多﹐不能過癮﹔太少﹐則多費煙土。訓之不服﹐以是反目。」予曰「攙和勻停﹐此須有料量之學。孔子爲委吏﹐料量平。此聖人之學也﹐婦人烏能之﹖」戚大笑﹐其妻亦掩口而笑﹐和好如故。

◎下气怡色

子女與老親言事﹐須從容不迫。若有急遽之色﹐恐致老人驚心。猶記予外祖郎奉政公中進士日﹐家中已得報矣﹐予外曾祖母年髙聞之﹐甚喜。突又來報喜者﹐予外叔祖又中矣。家中婦女﹐羣赴萱幃﹐拍手而言曰「了不得﹐了不得。」是欲報喜﹐喜極而不能遽言也。太夫人一驚﹐從此口不能言。故記云「與父母言﹐下气怡色。」此婦女不讀書之過也。

◎貞婢

先母郎太夫人有隨房婢二﹐一曰桃兒﹐一曰蠻子。及長皆嫁之。桃兒嫁成衣人張姓爲妻﹐生有子女﹐暖飽終身。蠻子嫁予遠族人﹐亦生有子。遠族人入行伍爲兵﹐食錢糧有年﹐告假回籍。值洪楊起事﹐營官又檄其充兵南徵﹐驚悸而癡。家中無以爲生﹐蠻子復入吾家爲僕。一日因事至城外﹐天將黃昏﹐有無賴子見其中年韶秀﹐尾其後﹐以語調之。蠻子回身﹐直批其頰。無賴子乃抱頭鼠竄。回家向予言之。予時十餘歲﹐聞之稱快﹐爲有此貞堅之性﹐天必佑之。後其子以銀匠爲生﹐蠻子得飽暖以終天年。

◎戒淫

大凡越禮行淫者﹐或夭其天年﹐或困躓終身﹐天道不爽﹐昭昭然也。嘗見有世家子弟﹐誘通其婢﹐始亂之﹐終棄之。以先世恩蔭﹐賜進士﹐入翰林﹐以其財賄通良家孀婦﹐始以爲獨得之奇。孀婦因此亂交﹐與之通者﹐皆沾染淫瘡﹐不治而死。又有見女尼之美者﹐必百般設法﹐誘之失身。以靑年翩翩之士﹐窮窘夭折﹐予見之屢矣。乃新學子不以此論爲然﹐曰「吾在學校﹐𨿽不讀詩書﹐卻多閱典故。宋範文正公守饒州﹐喜妓籍中一小鬟。旣去﹐以詩寄魏介曰﹕『慶朔堂前花自栽﹐便移官去未曾開。年年常有別離恨﹐爲托春風漧當來。』介遂買以送公。文正公人品學問﹐爲宋代偉人﹐尙有風流之事﹐何害哉﹗」予曰「『大徳不逾閒﹐小徳出入可也』﹐此乃子夏之言﹐聖人必不作此語。爾宜學文正之大徳﹐勿第學其小徳。」

◎花園

吾鄕盛時﹐花園尙有多處﹐如陳氏園在小於河﹐田氏園在髙家莊﹐郭氏園在北關外。少時遊覽數次﹐臺榭池亭﹐布置有法。自咸豐辛酉遭撚匪之亂﹐大戶凋落﹐園林荒廢﹐只餘西園一處而已。園亦有主﹐日啟園門﹐不禁遊人﹐謂之公園可也。來遊者﹐園丁備茶﹐予以茶資少許﹐不敢多索﹐主人有命也。予退隱無事﹐時往消遣歲月﹐爰詳紀其勝槪。園在城東南二里許﹐爲吾鄕先達韓理堂大令所築。後賢葺而修之﹐復擴充其地﹐爲假山﹐植花木﹐添建亭榭﹐Э然煥然。每當春暄之日﹐楊柳含煙﹐桃李吐葩﹐環映於粉垣茅亭間。正室額曰「西園艸堂」。堂之北﹐假山壁立﹐蜂巒起伏。旁有陟山之樓﹐拾級而上﹐孤山程符山﹐近在咫尺。下樓穿山而過﹐深溪橫亙﹐石梁通之。左右老樹權椏﹐修篁搖曳﹐「柳暗花明又一村」﹐此景似之。春暮夏初﹐繞砌牡丹數百株﹐經雨怒放﹐花大如盆。綠樹圍之﹐翠巒映之﹐透來日光一綫﹐其艷奪目﹐其香撲鼻。予題壁有句云「綠樹翠巒圍四面﹐羨他富貴入山林。」形容牡丹﹐意在切合園主人也。主人見之﹐酬我一大白。溪邊有艸亭一間﹐削石爲座﹐遊者可坐而少憩。出亭西行﹐入花磚圓門﹐曠然一區﹐牡丹尢盛。繚以藤蘿荊花﹐相與競艷。更有異花滿地﹐蓓蕾可愛。問名於園丁﹐園丁不知﹐蓋白海外來者。牡丹開罷﹐芍藥繼芳﹐紅白相間﹐當階而翻﹐金帶呈瑞﹐歲歲有之﹐和气致祥﹐可以知園主人之爲人。西南爲書齋三四間﹐庭院雅潔﹐幾榻無塵。夏日納涼其中﹐不卸城市之在邇。秋冬之際﹐紅葉在樹﹐黃葉在地﹐淸爽之』气﹐沁人脾腑。每當夕陽在山﹐遊人徘徊不能去。曲折至艸堂之東﹐怪石虎臥﹐如浪湧出﹐恍若東至萊府﹐路經呆村之浪石。予三十年未東遊﹐至此神往矣。堂壁之間﹐多懸吾桑梓遺墨﹐如桂未谷之隸書及所繪之佛像梅幀﹐髙南阜之左手書﹐劉石庵之行書﹐前萊州太守張船山之楹聯﹐至濰令鄭板橋所畱字畫﹐不可勝紀。主人亦不惜小費﹐所藏眞迹﹐均勾摹上石﹐嵌諸廊壁﹐任人拓賣。而南方之劉園﹑張園﹐購得之以文飾其室﹐尙不知從何處來也。園主人行善而不務名﹐故不著其姓字。

◎杜文正公

吾鄕杜文正公及劉文正公﹐大節相同﹐潔己奉公﹐立言有禮﹐鞠躬盡瘁﹐存心無私。杜文正爲文宗之師﹐倚若柱石。某歲淸江大饑﹐頒帑施賑。有人奏督賑大員有不實不盡之獘﹐文宗命文正與一滿大臣往查。至其地﹐有昏夜請謁者﹐示意通賄﹐文正斥之而退。突患感冒﹐一藥而亡。時兩子皆任學差﹐未曾侍側﹐隨侍者猶子一人﹐視藥未必盡心﹐此中情竇﹐不無可疑。文正故後﹐傳言滿大臣得賄鉅萬。文宗聞文正噩耗﹐震悼異常﹐特旨命入京治喪﹐靈柩停於宣武門內太平街賜第。文宗親往哭奠﹐哀動左右。文正之父侍郎公已致仕閒居﹐尙在京第﹐特恩加宮銜以慰之。文正之孤﹝庭琛字蕓髙﹞賞給舉人進士﹐一體殿試﹐入翰苑。卹恩之隆﹐尢在潘文恭公之上。蕓髙太史少年淸俊﹐其夫人有大家風範。凡同鄕官有喜慶事﹐皆請其夫妻爲提調﹐一主外﹐一主內。夫妻對語﹐布事井井﹐出言朗朗﹐望之殆如天人﹐惜皆不永其年。至光緒間﹐杜氏子孫﹐尙有登第者。

◎大戶

吾鄕丰厚之家﹐近年多半凋零。先是濟寧州孫文定公家﹐仕宦相繼﹐田畝連阡﹐開設玉堂醬園﹐醬菹及酒﹐馳名遐方。予在濟寧時﹐吾師萊山先生丁母憂憂居﹐時偕友登城上太白樓宴飲﹐飲量甚豪﹐無能敵者。至腹不能容﹐以指探喉﹐出而哇之﹐入座再飲。玉堂所蓄之百斤五十分大壇紹酒﹐多有過十年者﹐濃厚如膠﹐甘潤香冽。吾師服闋後﹐以船由運河載至京。每食﹐席前方丈﹐飲酒數大觥﹐年老濕气下注﹐兩腿作疼。時直樞密﹐幸賜有坐輿﹐可至景運門。及下輿﹐至直房﹐二三十弓之地﹐步履已覺艱難。日日延醫鍼治。數年後﹐兩腿鍼孔﹐密如撒粟。夜不能臥牀﹐躺於大洋椅之上﹐腿垂於下﹐方得交睫。花甲甫周﹐卽告逝。有二子﹐仲子蚤死無後﹐長子仕京數年亦故﹐無後。聞玉堂一肆﹐業經易主﹐孤寡度日﹐不免爲彊奴侵蝕也。聊城楊漕帥家﹐富甲一鄕﹐藏書最富﹐宋板卷帙﹐插架而列﹐有友專司簿記。後裔只鳳阿農部一人﹐久寓京師﹐聞其書有竊而出售者。鳳阿故後﹐亦無子﹐覓繼於遠族﹐遠族人丁亦寥寥﹐家業恐難保守。黃縣丁氏以商富﹐質庫二三十處﹐貲本丰厚﹐自辛亥革命﹐民軍入城勒索﹐至四五百萬元﹐精華殆盡﹐各處質庫﹐大半歇業﹐所存者一二處。章邱舊郡鎭孟氏亦以商富﹐其字號均有祥字﹐在京者四五處。拳匪之變﹐稍有損失﹐未傷元气﹐經營數年﹐生意猶盛。惟共和以後﹐所存八團花袍褂料﹐不合時宜﹐乃以八成價出售。亦猶明代鼎革後﹐所有烏帽紅袍﹐鬻爲優孟衣冠﹐攺玉攺步﹐同遭一劫。迄今孟氏尙富﹐舊郡花園三四所﹐省垣花園二三所。近以事至省垣﹐邀予寓半弓園﹐園內茉莉數千株﹐繡球百餘盎﹐廳事雅潔﹐酒饌精美﹐幾樂而忘返。

◎賈文端公

吾鄕賈文端公立朝大節﹐與祁文端公相同。淸代賜謚﹐可謂得其實矣。賈文端身後蕭然﹐其生平淸操﹐隱然可想。祁文端爲軍機大臣﹐力杜包苴﹐淸代一人而已。賈文端爲予姻文。予告以後﹐年已八旬。臥牀時﹐予趨候﹐方見其家購覓棺木﹐房屋隘窄﹐門不容車﹐視公孫弘之布被不異。賈文端之父﹑侍郎公諱允升﹐與先文愨公同時﹐爲登﹑萊創建寶應寺﹐作兩府同鄕停厝之所﹐置義地數頃。至今賈氏停柩寺中不能歸葬者﹐計四五柩﹐其家貧可知。孀婦無貲度日﹐賴寶應寺接濟之。賈文端之子沾田爲外官﹐自道至藩﹐積有宦囊。無子﹐在其女手。女嫁宋伯魯同年。宋本寒土﹐一旦富擁妻財﹐車馬衣服﹐煥然赫然。同年數人﹐伏日往訪﹐西瓜冰碗﹐供客解暑﹐同年心羨之。予竊語曰「此錢賈方伯積累錙銖﹐殆天所賜﹐被天孫出嫁攫去矣。」後宋被譴﹐上命陜撫圈禁﹐不得歸家。予又曰「犴狴一墻﹐似銀河相隔﹐天孫何時相會哉﹗」賈女鬱鬱﹐數年而故。今不知宋同年尙在否也。

◎張文襄

傳說張文襄公香濤系猴精轉世。蜀地山上有洞﹐洞中蓄老猴﹐百餘年矣。文襄父仕蜀﹐偕夫人遊山。夫人欲觀此猴﹐老和尙答言「久不出洞﹐不必觀。」夫人彊之﹐乃舁出。猴向夫人坐化﹐遂生文襄。少嗜棗栗。讀書過目不忘﹐經史而外﹐一切雜書﹐閱之卽記某事在某卷。十六歲領解。惟登第稍遲﹐緣本族親戚﹐以科甲爲京員者綦多﹐考試時往往回避﹐閱三四科而後得鼎甲。及開府山右﹐常函告友人曰「地小不足回旋。」及督湖廣﹐督兩江﹐大才﹐方能開展。性喜睡﹐亦易醒。宴客時﹐所邀多僚屬。一饌甫上﹐則已坐睡。片刻睡醒﹐饌已冰。僚屬又不便先嘗﹐故一饌重溫者數次。是與猴性無異。其身體相貌﹐極似吾邑王侍郎次屏。王殿試居二甲第二名﹐相差貳名耳。王先故。予初見文襄時﹐神爲之驚。解元文字﹐題爲「中庸之爲徳也」一章。後學套濫﹐殊可笑也。其獘由於徐太史季和套之中會元﹐京師傳爲笑柄。後學再套此文﹐無不落第者。

◎王五先生

科場時代﹐先輩精心揣摩﹐擬題作文﹐窮思會神﹐誠則通靈。吾聞王五先生諱延﹐後攺爲延年﹐因鄕闈中式﹐寫榜書吏將卷首履歷「年若干歲」「年」字連上「延」字﹐遂易名。旋中會榜第二名﹐設帳於濰。先祖資政公受業門墻﹐得中鄕榜。有拜門者﹐先生先閱其八字。利於科名者﹐方受其贄禮。道光己亥鄕試﹐先生夜夢首題爲「君子懷徳」四句﹐醒而擬文﹐急寄其子次屏。闈中果出此題﹐得髙標焉。但八字不盡可憑﹐先外祖郎奉政公執贄請業﹐先生閱其八字﹐卻之。奉政公乃閉門攻苦﹐讀書作文時﹐至不識家中人﹐竟成進士﹐作知縣﹐老年告歸﹐福壽以終。王五先生之孫菊人﹐紹其心傳﹐獲雋鄕榜。先祖資政公以先生之學﹐教授先父資政公﹐得中舉人。伏讀先生之文﹐以六經爲根柢﹐精義奧旨﹐耐人尋思﹐非浮掠剽竊者所可同日語也。

◎告逝

淸代大臣在京告逝﹐第二日淩晨﹐遺摺呈遞。先賞給陀羅經被。被系黑綾﹐書滿洲字﹐蓋棺時﹐加於身上。接被時﹐孝子向北三跪九叩。若第二日或遇初一十五﹐爲補褂期﹐或遇大典﹐則遺摺不能呈遞﹐先行蓋棺。至陀羅經被賜下﹐焚之而已。蓋棺後﹐上遣王公貝子帶領侍衛﹐前往奠。用髙桌設酒池香案﹐謂之髙奠。奠酒進香﹐不行禮﹐不著素服。襄禮者及侍衛等﹐亦著吉服。至賜祭之日﹐皆禮部堂官恭代﹐有祭文祭品﹐亦著吉服。請謚時﹐由禮部開單擬謚請圈﹐單上不敢列「文正」二字。若謚文正﹐特謚也。亦或有禮部請謚而不予謚者。蓋易名之典﹐不濫施也。

◎衍聖公府

衍聖公府極富而用錢不便。有地畝將近萬頃﹐其規制與帝王家相同。地各有佃戶耕種﹐以供府用。有專供豬羊魚雞者﹐有專供綢緞布帛者﹐有專司修理宮室者﹐有專司梨園戲劇者﹐歲有定例。若欲隨意揮霍﹐則須別行籌畫。其地畝不能出售﹐出售亦無敢受者。但佃戶耕種年久﹐不免隱沒自肥。某年衍聖公至京﹐屬吾鄕王文敏公奏請飭下東撫﹐按冊詳查﹐計查出三百餘頃。地畝中﹐尙有湖田若干頃﹐蓄水以閘﹐在運河左近。若天庾正供﹐糧舶北上﹐運河水淺﹐漕督則行文向公府借水﹐卽行啟閘。其湖田與汶水分流之處相近﹐一水分南北而流﹐亦爲奇觀。予在濟寧時﹐親往觀之。見汶水與運河相交處﹐兩河分南北而流﹐所謂「三分朝天子﹐七分下江南」是也。蓋汶水自西來﹐注於運河﹐其地北微髙﹐南微低﹐汶水力彊﹐故三分逼運河北注﹐七分逼運河南注。登龍王廟髙樓﹐憑檻俯視﹐盡在目中矣。自此赴曲阜﹐一日可到。孔林﹑文廟﹑公府﹑陋巷﹑顏廟﹐再盡一日之力﹐可以徧贍。山東士子﹐大槪靡不親往仰止者。

◎京官外官

唐宋時﹐服官者重內輕外﹐故倪若水自外內遷﹐僚友送行者﹐望之若登仙。淸代京官﹐皆盼外放。緣京官俸薄﹐外官俸多﹐盼外放者﹐思濟其貧耳。除貧富不論外﹐外官多借重於京官。外官之簋不飭﹑辦事荒謬者﹐多被京官參撤。以故外官任優缺者﹐歲時饋送京官﹐曰「冰敬」﹐曰「炭敬」。陛見後出京者﹐尙畱別敬。致送者多由匯銀之票莊﹐按門呈交。故京官一見票莊商人名片投謁﹐則倒屐相迎。京官相遇﹐尙考詢銀數之多寡﹐直言不諱﹐殊可笑也。漸至主上亦知之。當年髙宗與大臣言「爾宰相俸一年不過三百金﹐而車馬衣服﹐無不皆備﹐朕亦不能一一問其所從來。」是可見外邊之事﹐宮內無不知之也。若外放苦缺﹐則無力應酬京官。各省苦缺﹐莫苦於廣西思恩府﹐且引以危事。其地瘴癘極惡。至其地者﹐九死一生。太守蒞任拜印後﹐書吏請拜一室﹐室內牌位林立﹐皆在此病故之前守﹐此可令人心惡。仰首而觀閣﹐上有長木板﹐皆庋置前故幕賓之箱籠﹐書曰「某縣某人」﹐是死於此而旅櫬不返者﹐見之更覺心惡﹐焉能不病﹖予仕京廿餘年﹐知死於其地者不下三四人。因之記名候簡之京官﹐日夜禱祝﹐勿放此缺。以後偶有得此缺者﹐多告歸不再仕。此人不往﹐則再請簡。樞密大臣嘗笑曰「旣皆不願往﹐何必請簡﹖」予怪大臣等奚不奏明其地情形﹐攺爲外補之缺﹐以久仕粵西﹑習慣水土之人任之﹐何必置京官於煙瘴之地哉﹗淸代不攺置﹐民國則攺之﹐廢此府城爲墟﹐以武鳴縣遙控之而已。

◎查抄

查抄官員一事﹐《石頭記》曾言之﹐而未盡詳。光緒間﹐查抄內務府銀庫郎中慶寬時﹐予正在京﹐知之甚悉。是日晨﹐福相國箴廷奉密旨﹐前往查抄﹐帶領提督衙門司員吏役﹐直入慶寬家。先封大門﹐其家男丁則禁之於外空屋﹐女眷則禁之於內空屋。福相國則坐於廳事﹐飭司員帶吏役﹐按房查抄。抄出貴重之物﹐則堆積於廳事院中。至女舄兒﹐及器皿等物﹐棄之弗顧。檢查各房已畢﹐又飭役赤身縋入井底探之。役恐滅頂﹐甫入水﹐則髙聲報曰「無物。」卽縋而上之。更可笑者﹐復入其廁﹐司員掩鼻﹐飭役以桿略探之﹐報言無物﹐皆出至廳事﹐將貴重之物一一登記。福相國乃進內覆命。吏役督守物件﹐監視大門﹐不敢遠離。凡查抄之事﹐皆派九門提督前往。福相國正兼此職﹐並充內務府大臣。人極忠厚﹐且素喜慶寬之當差明敏。其得罪之由﹐由於內監冒領物件﹐嚴禁弗予﹐內監恨之﹐爲造蜚語。福相國奉命之後﹐已暗通消息於慶寬﹐先將銀券契約細軟等件﹐自後門運出矣。相國覆命後﹐奉旨慶寬赦免﹐單開之物﹐由官變價﹐房屋入官而已。又遲數年﹐復慶寬官職﹐且外放道員﹐旋升臬司﹐家富如舊。

◎福相國

福相國爲近支宗室﹐由翰林出身﹐屢掌文衡﹐所得多佳士。性情惇厚﹐聖眷優隆。慈禧皇太后時﹐傳其繼娶夫人入內。夫人爲大家嬌女﹐不能理家﹐每逢入內之時﹐衣服矜纓屣履﹐亦相國爲之檢點。一日﹐相國將入署﹐告夫人曰「空屋中有人所贈火腿不少﹐久懸於壁﹐恐腐敗﹐應蒸者則蒸之。」意欲其蒸數條以備食。迨歸宅﹐則一室火腿全蒸矣。相國無柰﹐乃分饋友人。友人在朝房詢其故﹐乃言之﹐相與大笑﹐且曰「此非中堂之惠﹐乃中堂夫人之大惠也。」

◎海灘

自昌﹑壽﹑濰城北行六十餘里。卽見眾河入海之處﹐匯爲一灘﹐寬廣﹐計地數百頃。灘皆淡水﹐夏日荷花一望無際﹐葉大如車輪﹐花大如盤﹐香聞數里。其下藕肥如臂﹐間有跪如梨者。其不脆者﹐煮食之﹐如蒸栗然﹐可以充饑。蓮子飽綻堅實﹐幹之鬻於藥店﹐或鬻於果子店。荷葉陰漧﹐鬻於醬園。藕則上市如山堆﹐業主獲利﹐倍於稼穡。灘邊則植蘆葦﹐連亙數里。初茁時﹐如筍如筆。秋日長成﹐葦粗如竹﹐刈之可以織席。婦女手藝之敏捷者﹐一日可成方丈席一具﹐值銀一錢。葦之細者﹐用以葺屋﹐閱三十年不腐朽。蘆花如棉﹐收而藏之﹐冬月以之蓋韭畦。春初早韭﹐賴此而生。若天气較暖﹐不待春初﹐節逾冬至﹐二寸黃韭已登市矣。灘水淺處則植蒲﹐蒲筍潔白﹐鮮嫩可食。冬初刈蒲編爲暖鞋﹐編爲包囊﹐或編爲蒲團﹐皆婦女手爲之。蘆與蒲﹐無須布種﹐畱其根則自生。灘中亦有稻田﹐插秧之時﹐赤足露半體﹐入於泥淖者﹐皆男子。農家婦女﹐亦復裹足﹐不似南方村婦﹐能服胼胝之勞也。稻多紅色﹐其味香﹐其性黏﹐名曰「香稻」。較禦田香稻﹐粒微小。離京千餘里﹐苦不得其帶皮之種耳。由此北行﹐漸入漁港。港中細艸靑蔥﹐魚小如葉﹐蝦小如粟。鄕村稚子﹐以節取之﹐或供日食﹐或作菹醢。而二三分之活蝦曰魚蝦子﹐尙提之入城市﹐以易錢文。港之較深處﹐夏秋之際﹐則多蟹。不須网取﹐夜間以荊籠然燈其中﹐則有大蟹引羣蟹而入﹐故名大蟹曰「頭蟹」。節屆仲秋﹐則團臍黃滿。重九持螫﹐尖者亦腦滿腸肥矣。有蟹之處﹐卽有蝦﹐水漸深則蝦漸大。長一二寸﹐白殼銀須﹐名曰白蝦。去殼烹熟﹐其肉尙白。晾漧去皮﹐便爲蝦米。鬻之遠方﹐不脛而走﹐殆徧寰區。循港而行﹐卽至海濱。依海濱取魚者﹐或以网﹐或以釣鉤。一舟小如瓜皮﹐艙中儲水﹐得魚卽入水蓄之。若入海十里以外﹐則舟長如三間屋﹐海浪躍舟而過﹐漁人坦然不懼﹐遊人不能從也。

◎艸帽辮

自昌﹑濰循海而東﹐至萊府。其鄕村婦女﹐多業艸帽辮。地畝植小麥者﹐多加糞力﹐再遇雨水調和﹐麥莛可髙三四尺。刈獲後﹐以木梳去其皮﹐水潤之﹐以刀劈之。刀雙層有口﹐口有大小。初學編者﹐用大口刀劈之﹐辮微粗。手藝精熟者﹐用小口刀﹐辮極細。路過其鄕﹐見靑年婦女或坐於門前﹐或在樹林蔭翳之下﹐信手拈來﹐顧盼自如﹐談笑自若﹐而辮則條理不紊﹐絲毫不差﹐較紡織之利﹐多至倍蓰。外來海舶捆載而去﹐亦挽回利權之一端也。猶記甲辰年﹐予蒙召對﹐皇太后詢問山東婦女所編艸帽辮﹐系用何艸。予對曰「用麥稭編成。」麥稭者﹐山東土語。皇太后遲疑片刻﹐曰「麥莛耳。」對曰「這這者﹐華言是也。」《元史》有這字一語。

◎柯太史

柯太史鳳蓀﹐詩古文淵源家學﹐別有心傳。故兄弟皆成進士﹐太史文名馳天下。封翁佩韋𨿽未得科名﹐經史之學﹐具有根柢。太夫人長霞﹐爲掖縣李長白先生之女﹐詩學三唐。稿中《亂後憶書》一律﹐京師傳誦殆徧。詩云「插架五千卷﹐竟教一炬亡。斯民同浩劫﹐此意敢言傷。業廢憑兒懶﹐窗閒覺日長。吟詩憐弱女﹐空復說三唐。」太史原籍膠州﹐因撚匪之亂﹐避居濰邑。李長白先生後人﹐亦居濰邑﹐由李季侯丰綸始遷也。季侯爲予癸酉同年﹐太史爲予丙戌同年。甲戌會試後﹐柯﹑李皆下第﹐同赴河南禹州投親。已入豫境﹐離禹城僅九十里﹐坐車行至深溝。其地兩面懸崖﹐中爲大道。雨後山水陡下﹐季侯淹斃﹐同死者車夫三四人﹐騾馬十餘頭。鳳蓀踞車蓋之上﹐浪衝車倒行﹐其後懸崖崩塌﹐車乃止﹐乃呼救。崖上人縋而上之﹐竟得生。此行也﹐得生者鳳蓀一人﹐亦云幸矣。太史自言﹕得生固幸﹐水退後﹐一面雇人尋屍﹐一面雇人赴禹州署送信。夜間屍體在野﹐一人守之﹐與羣犬酣戰﹐殆竭盡生平之力矣。太史元配於氏﹐爲予表妹。繼配爲吳贄甫先生之女﹐過門後﹐囑太守帶往寺內前室靈前行禮。見太史所作挽言﹐懸於壁間﹐嗤其語句多疵。則夫人學問﹐又加太史一等矣。

◎靴包

滿洲某相國﹐本寒微出身。先爲筆帖式﹐京師所謂提靴子包者。蓋家貧無車﹐入署以布袱包靴﹐足穿履﹐頭戴官帽﹐帽上有罩身穿外褂﹐將長袍扌及於腰帶﹐下與外褂相齊﹐以便行走。至署門﹐再著靴﹐去帽罩﹐伸長袍。天衢之上﹐熙來攘往﹐多此人也。而筆帖式當差勤奮﹐其升轉亦最速。不數年﹐可至郎中。某相國升郎中後﹐充粵海關監督。到任數月﹐先寄二十萬金與其兄。兄生平未見此巨款﹐無術安頓。欲開典肆﹐則恐人欺蒙﹔欲存票莊﹐又恐倒閉。左思右想﹐寢食弗安﹐因此遘疾﹐旋亡。相國三年差滿回京﹐起華屋﹐營園林﹐置姬妾。年近六旬無子﹐乃以其兄子爲子。此子浪費無度﹐相國訓之﹐此子卽指而言曰「汝死後﹐家財盡屬於我﹐汝能管我乎﹖」相國怒而逐之。年近八旬﹐拜相已久﹐入朝聽宣﹐每骨軟而自倒於榻。友人勸其告休﹐乃退居。一日﹐忽喧傳其得子。王仁和相國﹐善謔者也﹐搖首曰「我不信﹐我不信。」其語殆有疑義焉。鈍人不解此語﹐急詰仁和相國。相國曰「不談此事﹐別說一笑話。有一外國王﹐年老無子﹐乃多置嬪妃﹐且日服何首烏以養身﹐果得一子。羣臣進賀﹐稱頌王存心慈善﹐功徳蓋世﹐應有後嗣。王曰﹕『非也﹐此何首烏之力也。』適其臣有名何首烏者﹐乃力白其非﹐曰﹕『君之力也﹐臣何力之有焉。』」

◎惡謔

旗友有好謔者﹐然胸無墨汁﹐語多惡劣。見有郎舅相謔者﹐郎詈其舅爲龜﹐此猶可也﹔舅亦詈其郎爲龜﹐郎應曰「是也﹐吾妻在爾家﹐未出嫁時﹐爾兄弟本是畜類﹐早與吾妻通矣。使吾爲龜﹐爾之罪也。」予聞之﹐掩耳而走。出告人曰「果如其郎之言﹐其舅卽爲齊襄公﹐不圖今日又見古人。」言甫畢﹐適此家廏中逸出一豕﹐僕人執鞭追之。予曰「此豕將人立而啼﹐公子彭生也。」一友曰「君亦知旗人家中之稱謂﹐有大可異者乎﹖兄之妻不曰嫂﹐而曰姐﹐或曰大姐二姐﹔弟之妻不曰弟婦﹐而曰妹﹐或曰三妹四妹﹐此大可異者。」予曰「此尙似古人之膠執者。嫂溺不得援之以手﹐呼爲姊妹﹐則無嫌矣。」

◎膠執

世之膠執不達權者﹐多讀書不化之儒。吾鄕有王進士﹐文章秀雅﹐飄飄欲仙。鄕試中魁選﹐其房師喜曰「今得一翩翩門生。」及謁見﹐乃一黑醜麻面者。登第後﹐自知不宜宦途﹐歸而設帳於家﹐從學者數十人。每至月盡﹐必告生徒曰「每人一月應若干束﹐明日務須帶交。」旣交錢﹐先生親手數之。鵝眼糸延環之錢﹐則一一挑出。以後學生皆以康熙﹑乾隆之錢呈之。年𨿽老﹐尙有風情。目近視﹐一日入內室﹐見老僕婦蹲而洗衣﹐以爲其夫人也﹐自後抱之。僕婦急呼曰「予某人也。」乃釋之﹐深以爲慚。乃爲文告天以自懺悔。文內有「誤用情於一抱﹐應偕老於百年」﹐「養之以終身﹐待之如結髮」﹐「予所否者﹐天厭之」等語。又一老儒﹐當鴉片煙盛行之時﹐深知其爲害至烈。一日訪其族弟﹐族弟在廳事西偏牀上吸煙。老儒乃循東壁而行﹐坐而呼曰「老弟與我一火﹐我吸旱煙。」弟曰「有煙燈可吸旱煙。」老儒曰「了不得﹐向煙燈呼吸﹐恐從此有癮矣。」又一大儒﹐事親至孝﹐其親暑日思食瓜﹐大儒急至後圃摘瓜﹐其弟婦隨往接瓜。大儒曰「男女授受不親﹐吾擲之﹐爾以衣襟接之。」用力太猛﹐傷其弟婦之乳﹐創甚。又一大儒﹐終日正顏厲色﹐學程朱之面目﹐與其妻亦無戲言。每逢交媾﹐必髙聲曰「來﹐吾爲國家造人才﹐爲祖宗畱後嗣。」第二日﹐必大書筆記曰「與妻倫惇一次。」學者迂拘如此﹐亦如《閱微艸堂》所記﹕一儒者見其友之妻門前坐睡﹐赤子匍匐將入井﹐乃矩步方行﹐尋其友而告之曰「尊嫂坐睡﹐赤子在井旁﹐吾以男女有別﹐不便驚動尊嫂﹐其往視之。」旣至﹐則婦人俯井哭子矣。事正相類。

