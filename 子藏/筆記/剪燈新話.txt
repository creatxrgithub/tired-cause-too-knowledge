剪燈新話明瞿佑撰

瞿佑﹐字宗吉﹐號存齋﹐錢塘﹝今浙江杭州﹞人﹐明初著名文學家。少時卽有詩名﹐但終生懷才不遇﹐僅在洪武年間任教諭﹑訓導﹑長史之類小官。永樂年間因寫詩蒙禍﹐被貶謫十年。有小說集《剪燈新話》等著作。

《剪燈新話》序一

余旣編輯古今怪奇之事。以爲《剪燈錄》﹐凡四十卷矣。好事者每以近事相聞﹐遠不出百年﹐近止在數載﹐襞積於中﹐日新月盛﹐習气所溺﹐欲罷不能﹐乃援筆爲文以紀之。其事皆可喜可悲﹐可驚可怪者。所惜筆路荒蕪﹐詞源淺狹﹐無嵬目鴻耳之論以發揚之耳。旣成﹐又自以爲涉於語怪﹐近於海淫﹐藏之書笥﹐不欲傳出。客聞而求觀者眾﹐不能盡卻之﹐則又自解曰﹕《詩》《書》《易》《春秋》﹑皆聖筆之所述作﹐以爲萬世大經大法者也﹔然而《易》言龍戰於野﹐《書》載雉雊於鼎﹐《國風》取淫奔之詩﹐《春秋》紀亂賊之事﹐是又不可執一論也。今余此編﹐𨿽於世教民彜﹐莫之或補﹐而勸善懲惡﹐哀窮悼屈﹐其亦庶乎言者無罪﹐聞者足以戒之一義云爾。客以餘言有理﹐故書之卷首。

洪武十一年歲次戊午六月朔日﹐山陽瞿佑書於吳山大隱堂

《剪燈新活》序二

昔陳鴻作《長恨傳》並《東城老父傳》﹐時人稱其史才﹐咸推許之。及觀牛憎孺之《幽怪錄》﹐劉斧之《靑瑣集》﹐則又述奇紀異﹐其事之有無不必論﹐而其制作之體﹐則亦工矣。鄕友瞿宗吉氏著《剪燈新話》﹐無乃類是乎﹖宗吉之志確而勤﹐故其學也博﹐具才充而敏﹐故其文也贍。是編𨿽稗官之流﹐而勸善懲惡﹐動存鑑戒﹐不可謂無補於世。矧夫造意之奇﹐措詞之妙﹐粲然自成一家言﹐讀之使人喜而手舞足蹈﹐悲而掩卷墮淚者﹐蓋亦有之。自非好古博雅﹐工於文而審於事﹐曷能臻此哉﹗至於《秋香亭記》之作﹐則猶元稹之《鶯鶯傳》也﹐余將質之宗吉﹐不知果然否﹖

洪武三十年夏四月﹐錢塘淩雲翰序

《剪燈新話》序三

余觀宗吉先生《剪燈新活》﹐其詞則傳奇之流。其意則子氏之寓言也。宗吉家學淵源﹐博及羣集﹐屢薦明經﹐母老不仕﹐得肆力於文學。余嘗接其論議﹐觀其著述﹐如開武庫。如遊寶坊﹐無非驚人之奇﹐希世之珍﹔是編特武庫﹑室坊中之一耳。然則觀是編者﹐於宗吉之學之博﹐尙有愆也。

洪武十四年秋八月﹐吳植書於錢塘邑庠進徳齋

《剪燈新話》序四

余觀昌黎韓子作《毛穎傳》﹐柳子厚讀而奇之﹐謂若捕龍蛇﹐搏虎豹﹐急與之角﹐而力不敢暇﹔古之文人﹐其相推獎類若此。及子厚作《謫龍說》與《河間傳》等﹐後之人亦未聞有以妄且淫病子厚者﹐豈前輩所見﹐有不逮今耶﹖亦忠厚之志焉耳矣。余友瞿宗吉之爲《剪燈新話》﹐其所誌怪﹐有過於馬孺子所言﹐而淫則無若河間之甚者。而或者猶沾沾然置噱於其間﹐何俗之不古也如是﹗蓋宗吉以褒善貶惡之學﹐訓導之間﹐遊其耳目於詞翰之場﹐聞見旣多﹐積累益富。恐其久而記憶之或忘也﹐故取其事之尢可以感發﹑可以懲創者﹐匯次成編﹐藏之篋笥﹐以自恰悅﹐此宗吉之志也。餘下敏﹐則旣不知其是﹐亦不知其非﹐不知何者爲可取﹐何者爲可譏。伏而觀之﹐但見其有文﹑有詩﹑有歇﹑有詞﹑有可喜﹑有可悲﹑有可駭﹑有可嗤。信宗吉於文學而又有餘力於他著者也。宗吉索余題﹐故爲賦古體一首以復之云。

山陽才人疇與侶﹖開口爲今闔爲古﹗

春以桃花染性情﹐秋將桂子燻言語。

感離撫遇心怦怦﹐道是無憑還有憑。

沈沈帳底晝吹笛。煦煦窗前宵剪燈。

倏而晴兮忽而雨﹐悲欲啼兮喜欲舞﹐

玉蕭倚月吹鳳凰﹐金柵和煙鎖鸚鵡。

造化有迹屍者誰﹖一念才蔭方寸移﹐

善善惡惡苟無失﹐怪怪奇奇將有之。

丈夫未達虎爲狗﹐濯足滄浪泥數斗﹐

气寒骨聳錚有聲﹐脫幘目光如電走。

道人靑蛇天動搖﹐下斬尋常花月妖﹐

茫茫塵海漚萬點﹐落落雲松酒半瓢。

世間萬事幻泡耳﹐往往有情能不死﹐

十二巫山誰道深﹐雲母屏鳳薄如紙。

鶯鶯宅前芳享述﹐燕燕樓中明月低﹐

從來松柏有孤操﹐不獨鴛鴦能並棲。

久在錢塘江上住﹐厭見潮來又潮去﹐

燕子銜春幾度回﹖斷夢殘魂落何處﹖

還君此編長嘯歌﹐便欲酌以金叵羅﹐

醉來呼枕睡一覺﹐髙車駟馬遊南柯。

洪武己巳六月六日﹐睦人桂衡書於紫薇深處

目錄

剪燈新話卷一

水宮慶會錄

三山福地誌

華亭逢故人記

金鳳釵記

聯芳樓記

剪燈新話卷二

令狐生冥夢錄

天臺訪隱錄

滕穆醉遊聚景園記

牡丹燈記

渭塘奇遇記



剪燈新話卷三



富貴發迹司志

永州野廟記

申陽洞記

愛卿傳

翠翠傳

剪燈新話卷四

龍堂靈會錄

太虛司法傳

修文舍人傳

鑑湖夜泛記

綠衣人傳

附錄

秋香亭記

寄梅記

剪燈新話卷一

水宮慶會錄

至正甲申歲﹐潮州士人余善文於所居白晝閒坐﹐忽有力士二人﹐黃巾繡祆﹐自外而入﹐致敬於前曰「廣利王奉邀。」善文驚曰「廣利洋海之神﹐善文塵世之士﹐幽顯路殊﹐安得相及﹖」二人曰「君但請行﹐毋用辭阻。」遂與之偕出南門外﹐見大紅船泊於江滸。登船﹐有兩黃龍挾之而行﹐速如鳳雨﹐瞬息已至。止於門下﹐二人入報。頃之﹐請入。廣利降階而接曰「久仰聲華﹐坐屈冠蓋﹐幸勿見訝。」遂延之上階﹐與之對坐。

善文局蹐退遜。廣利曰「君居陽界﹐寡人處水府﹐不相統攝﹐可毋辭也。」善文曰「大王貴重﹐僕乃一介寒儒﹐敢當盛禮﹗」固辭。廣利左右有二臣曰黿參軍﹑鱉主簿者﹐趨出奏曰「客言是也﹐王可從其所請﹐不宜自損威徳﹐有失觀視。」廣利乃居中而坐﹐別設一榻於右﹐命善文坐。乃言曰「敝居僻陋﹐蛟鱷之與鄰﹐魚蟹之與居﹐無以昭示神威﹐闡揚帝命。今欲別構一殿﹐命名靈徳﹐工匠已舉﹐木石咸具﹐所乏者惟上梁文爾。側聞君子負不世之才﹐蘊濟時之略﹐故特奉邀至此﹐幸爲寞人制之。」卽命近侍取白玉之硯﹐捧文犀之管﹐井鮫綃丈許﹐置善文前。善文俯首聽命﹐一揮而就﹐文不加點。其詞曰﹕

伏以天壤之間﹐海爲最大﹔人物之內﹐神爲最靈。旣屬香火之依歸﹐可乏廟堂之壯麗﹖是用重營寶殿﹐新揭華名﹔掛龍骨以爲梁﹐靈光耀日﹔緝魚鱗而作瓦﹐瑞气蟠空。列明珠白璧之簾櫳﹐接靑雀黃龍之舸艦。瑣窗啟而海色在戶﹐繡闥開而云影臨軒。雨順風調﹐鎭南溟八千餘里﹔天髙地厚﹐垂後世億萬斯年。通江漢之朝宗﹐受溪湖之獻納。天吳紫鳳﹐紛紜而到﹔鬼國羅剎﹐次第而來。巋然著魯靈光﹐美哉如漢景福。控蠻荊而引甌越﹐永壯宏觀﹔叫閭闔而呈瑯玕﹐宜興善頌。遂爲短唱﹐助舉修梁。

拋梁東﹐方丈蓬萊指顧中。笑看扶桑三百尺﹐金雞啼罷日輪紅。

拋粱西﹐弱水流沙路不迷。後衣瑤池王母降﹐一雙靑鳥向人啼。

拋梁南﹐巨浸漫漫萬族涵。要識封疆寬幾許﹖大鵬飛盡水如藍。

拋梁北﹐眾星絢爛環辰極。遙瞻何處是中原﹖一發靑山浮翠色。

拋梁上﹐乘龍夜去陪天仗。袖中奏罷一封書﹐盡與蒼生除禍瘴。

拋梁下﹐水族紛綸承徳化。淸曉頻聞贊拜聲﹐江坤河伯朝靈駕。

伏願上粱之後﹐萬族歸仁﹐百靈仰徳。珠宮貝闕﹐應無上之三光﹐衮衣繡裳﹐備人間之五福。

書罷﹐進呈。廣利大喜。卜日落戍﹐發使詣東西北三海﹐請其王赴慶殿之會。翌日﹐三神皆至﹐從者千乘萬騎﹐神鮫毒蜃﹐踴躍後先﹐長鯨大鯤﹐奔馳左右﹐魚頭鬼面之卒﹐執旌旄而操戈戟者﹐又不知其幾多也。是日﹐廣利頂通天之冠﹐禦繹紗之袍﹐秉碧玉之圭﹐趨迎於門﹐其禮甚肅。三神亦各盛其冠冕﹐嚴其劍佩﹐威儀極儼恪﹐但所服之袍﹐各隨其方而色不同焉。敍暄涼畢﹐揖讓而坐。善文亦以白衣坐於殿角﹐方欲與三神敍禮﹐忽東海廣淵王座後有一從臣﹐鐵冠而長髭者﹐號赤餫公﹐躍出廣利前而請曰「今玆貴殿落成﹐特爲三王而設斯會﹐𨿽江漢之長﹐川澤之君﹐咸不得預席﹐其禮可謂嚴矣。彼白衣而末坐者爲何人斯﹖乃敢於此唐突也﹗」廣利曰「此乃潮陽秀士余君善文也﹐吾構靈徳殿﹐請其作上梁文﹐故畱之在此爾。」廣淵遽言曰「文士在座﹐汝烏得多言﹖姑退﹗」赤餫公乃赧然而下。已而酒進樂作﹐有美女二十人﹐搖明璫﹐曳輕裾﹐於筵前舞淩波之隊﹐歌淩波之詞曰﹕

若有人兮波之中﹐折楊柳兮采芙蓉。振瑤環兮瓊佩﹐璆鏘嗚兮玲瓏。衣翩翩兮若驚鴻﹐身矯矯兮如遊龍。輕塵生兮羅襪﹐斜日照兮芳容。蹇獨立兮西復東﹐羌可遏兮不可從。忽飄然而長往﹐禦泠泠之輕鳳。

舞竟﹐復有歌童四十輩﹐倚新妝﹐飄香袖﹐於庭下舞采蓮之隊﹐歌采蓮之曲曰﹕

桂棹兮蘭舟﹐泛波光兮遠遊。捐予玦兮別浦﹐解予佩兮芳洲。波搖搖兮舟不定﹐折荷花兮斷荷柄。露何爲兮沾裳﹖風何爲兮吹鬢﹖棹歌起兮彩袖揮﹐翡翠散兮鴛鴦飛。張蓮葉兮爲蓋﹐緝藕絲兮爲衣。日欲落兮風更急﹐微煙生兮澹月出。早歸來兮難久畱﹐對芳華兮樂不可以終極。

二舞旣畢﹐然後擊靈鼉之鼓﹐吹玉龍之笛﹐眾樂畢陳﹐觥籌交錯。於是東西北三神﹐共捧一觥﹐致善文前曰「吾等僻處遐陬﹐不聞典禮﹐今日之會﹐獲睹盛儀﹐而又幸遇大君子在座﹐光采倍增﹐願爲一詩以記之﹐使流傳於龍官水府﹐抑亦一勝事也。不知可乎﹖」善文不可辭﹐遂獻水宮慶會詩二十韻﹕

帝徳乾坤大﹐神功嶺海安。

淵宮舟棟宇﹐水路息波瀾。

列爵王侯貴﹐分符地界寬。

威靈聞赫羿﹐事業保全完。

南極常通奏﹐炎方永授官。

登堂朝玉帛﹐設宴會衣冠。

鳳舞三檐盞﹐龍馱七寶鞍。

傳書雙鯉躍﹐扶輦六鰲蟠。

王母調金鼎﹐天妃捧玉盤。

杯凝紅琥珀﹐袖拂碧瑯玕。

座上湘靈舞﹐頻將錦瑟彈。

曲終漢女至﹐忙把翠旗看。

瑞霧迷珠箔﹐祥煙繞畫欄。

屏開雲母瑩﹐簾捲水晶寒。

共飲三危露﹐同餐九轉丹。

良辰宜酩酊﹐樂事稱盤桓。

異昧充喉舌﹐靈光照肺肝。

渾如到兜率﹐又似夢邯鄲。

獻酢陪髙臺﹐歌呼得盡歡。

題詩傳勝事﹐春色滿毫端。

詩進﹐座間大悅。已而﹐日落咸池﹐月生東谷﹐諸神大醉﹐傾扶而出﹐各歸其國﹐車馬駢闐之聲﹐猶逾時不絕。明日﹐廣利特沒一宴﹐以謝善文。宴罷﹐以玻璃盤盛照夜之珠十﹐通天之犀二﹐爲潤筆之資﹐復命二使送之還郡。善文到家﹐攜所得於波斯寶肆鬻焉﹐獲財憶萬計﹐遂爲富族。後亦不以功名爲意﹐棄家修道﹐徧遊名山﹐不知所終。

三山福地誌

元自實﹐山東人也。生而質鈍﹐不通詩書。家頗丰殖﹐以田莊爲業。同裏有繆君者﹐除得閩中一官﹐缺少路費﹐於自實處假銀二百兩。自實以鄕黨相處之厚﹐不問其文券﹐如數貸之。至正末﹐山東大亂﹐自實爲羣盜聽劫﹐家計一空。時陳有定據守福建﹐七閩頗安。自實乃挈奏子由海道趨福州﹐將訪繆君而投托焉。至則繆君果在有定幕下﹐當道用事﹐威權隆重﹐門戶赫弈。自實大喜﹐然而患難之餘﹐跋涉道途﹐衣裳襤縷﹐客貌憔粹﹐未敢遽見也。乃於城中僦屋﹐安頓其妻孥﹐整飾其冠服﹐卜日而往。適值繆君之出﹐拜於馬首。初似不相識﹐及敍鄕井﹐通姓名﹐方始驚謝。卽延之入室﹐待以賓主之禮。良久﹐啜茶而罷。明日﹐再往﹐酒果三杯而已﹐落落無顧念之意﹐亦不言銀兩之事。自實還家﹐旅寓荒涼﹐妻孥怨詈曰「汝萬里投人﹐聽幹何事﹖今爲三杯薄酒所賣﹐卽便不出一言﹐吾等何所望也﹗」自實不得已﹐又明日﹐再往訪焉﹐則似已厭之矣。自實方欲啟口﹐繆君遽曰「向者承借路費﹐銘心不忘﹐但一宦蕭條﹐俸入微薄﹐故人遠至﹐豈敢辜恩﹐望以文券付還﹐則當如數陸續酬納也。」自實悚然曰「與君共同鄕裏﹐自少交契深密﹐承命周急﹐素無文券﹐今日何以出此言也﹖」繆君正色曰「文券承有之﹐但恐兵火之後﹐君失之耳。然券之有無﹐某亦不較﹐惟望寬其程限﹐使得致力焉。」自實唯唯而出﹐怪其言辭矯妄﹐負徳若此﹐羝羊觸藩﹐進退維谷。半月之後﹐再登其門﹐惟以溫言接之﹐終無一錢之惠。展轉推托﹐遂及半年。市中有一小庵﹐自實往繆君之居﹐適當其中路﹐每於門下憩息。庵主軒轅翁者﹐有道之士也﹐見其往來頗久﹐與之敍話﹐因而情熟。時值季冬﹐已迫新歲﹐自實窮居無聊﹐詣繆君之居﹐拜且泣曰「新正在邇﹐妻子饑寒﹐囊乏一錢﹐瓶無儲粟。向者銀兩﹐今不敢求﹐但願捐斗水而活涸轍之枯﹐下壺饗而救翳桑之餓﹐此則故人之賜也。伏望憐之憫之﹐哀之卹之﹗」遂匍匐於地。繆君扶之起﹐屈指計日之數﹐而告之曰「更及一旬﹐當是除夕﹐君可於家專待﹐吾分祿米二右及銀二錠﹐令人馳送於宅﹐以爲過歲之資﹐幸勿以少爲怪。」且又再三丁寧。毋用他出以候之。自實感謝而退。歸以繆君之言慰其妻子。至日﹐舉家懸望﹐自實端坐於牀﹐令椎子於裏門覘之。須臾﹐奔入曰「有人負米至矣。」急出俟焉﹐則越其廬而不顧。自實猶謂來人不識其家﹐趨往問之﹐則曰「張員外之饋館賓者也。」默然而返。頃之﹐稚子又入告曰「有人攜錢來矣。」急出迓焉﹐則過其門而不入。再住扣之﹐則曰「李縣令之贐遊客者也。」憮然而慚。如是者凡數度。至晚﹐竟絕影響。明日﹐歲旦矣﹐反爲所誤﹐粒米束薪﹐俱不及辦﹐妻子相向而哭。自實不勝其憤﹐陰礪白刃﹐坐以待旦。雞鳴鼓絕﹐徑投繆君之門﹐將俟其出而刺之。是時﹐晨方未啟﹐道無行人﹐惟小庵中軒轅翁方明燭轉經﹐當門而坐﹐見自實前行﹐有奇形異狀之鬼數十輩從之﹐或握刀劍﹐或執椎鑿﹐披頭露體﹐勢甚凶惡﹔一飯之頃﹐則自實復回﹐有金冠玉佩之士百餘人隨之﹐或擊幢蓋﹐或舉旌幡﹐和容婉色﹐意甚安閒。軒轅翁叵測﹐謂其已死矣。誦經已罷﹐急往訪之﹐則自實固無恙。坐定﹐軒轅翁問曰「今日之晨﹐子將奚適﹖何其去之匆匆﹐而回之緩緩也﹖願得一聞。」自實不敢隱﹐具言「繆君之不義﹐令我狼狽﹗今早實礪霜刃於懷﹐將往殺之以快意﹐及至其門﹐忽自思曰﹕『彼實得罪於吾﹐妻子何尢焉。且又有老母在堂﹐今若殺之﹐其家何所依﹖寧人負我﹐毋我負人也。』遂隱忍而歸耳。」

軒轅翁聞之﹐稽首而賀曰「吾子將有後祿﹐神明已知之矣。」自實問其故。翁曰「子一念之惡﹐而凶鬼至﹔一念之善﹐而福神臨。如影之隨形﹐如聲之應響﹐固知暗室之內﹐造次之間﹐不可蔭心而爲惡﹐不可造罪而損徳也。」因具言其所見而慰撫之﹐且以錢米少許周其急。然而自實終鬱鬱不樂。至晚﹐自投於三神山下八角井中。其水忽然開辟﹐兩岸皆石壁如削﹐中有狹徑﹐僅通行履。自實捫壁而行﹐將數百步﹐壁盡路窮﹐出一弄口﹐則天地明朗﹐日月照臨﹐儼然別一世界也。見大宮殿﹐金書其榜曰「三山福地。」自實瞻仰而入﹐長廊晝靜﹐古殿煙消﹐徘徊四顧﹐闃無人蹤﹐惟聞鐘盤之聲﹐隱隱於云外。饑餒頗甚﹐行末能前﹐困臥石壇之側。忽一道土﹐曳靑霞之裾﹐振明月之佩﹐至前呼起之﹐笑而問曰「翰林識旅遊滋味乎﹖」自實拱而對曰「旅遊滋味﹐則盡足矣。翰林之稱﹐一何誤乎﹖」道士曰「子不憶艸西蕃詔於興聖殿乎﹖」自實曰「某山東鄙人﹐布衣賤士﹐生歲四十﹐目不知書﹐平生未嘗遊覽京國﹐何有艸詔之說乎﹖」道士曰「子應爲饑火所惱﹐不暇記前事耳。」乃於袖中出梨棗數枚令食之﹐曰「此謂交梨火棗也。食之當知過去未來事。」

自實食訖﹐惺然明悟﹐因記爲學士時﹐艸西蕃沼於大都興聖殿側﹐如昨日焉。遂請於道士曰「某前世造何罪而今受此報耶﹖」道士曰「子亦無罪﹐但在職之時﹐以文學自髙﹐不肯汲引後進﹐故今世令君愚懵而不識字﹔以爵位自尊﹐不肯接納遊士﹐故今世令君漂泊而無所依耳。」自實因指當世達官而問之曰「某人爲丞相。而貪饕不止﹐賄賂公行﹐異日當受何報﹖」道士曰「彼乃無厭鬼王﹐地下有十鑪以鑄其橫財﹐今亦福滿矣﹐當受幽囚之禍。」又問曰「某人爲平章﹐而不戢軍士﹐殺害良民﹐異日當受何報﹖」道士曰「彼乃多殺鬼王﹐有陰兵三百﹐皆銅頭鐵額﹐輔之以助其虐﹐今亦命衰矣﹐當受割截之殃。」又問﹕「某人爲監司﹐而刑罰不振﹔某人爲郡守﹐而賦役不均﹔某人爲宣慰﹐不聞所宣之何事﹔某人爲經略﹐不聞所略之何方﹐然則當受何報也﹖」道士曰「此等皆已杻械加其身﹐縲紲系其頸﹐腐肉穢骨﹐待戮余魂﹐何足算也﹗」自實因舉繆君負債之事。道士曰「彼乃王將軍之庫子﹐財物豈得妄動耶﹖」道士因言「不出三年﹐世運變革﹐大禍將至﹐甚可畏也。汝宜擇地而居﹐否則恐預池魚之殃。」自實乞指避兵之地。道士曰「福淸可矣。」又曰「不若福寧。」言訖﹐謂自實曰「汝到此久﹐家人懸望﹐今可歸矣。」自實告以無路﹐道士指一徑令其去﹐遂再拜而別。行二里許﹐於山後得一穴出﹐到家﹐則已半月矣。急攜妻子徑往福寧村中﹐墾田治圃而居。揮鐝之際﹐錚然作聲﹐獲癱銀四錠﹐家遂稍康。其後張氏奪印﹐達丞相被拘﹐大軍臨城﹐陳平章遭擄﹐其餘官吏多不保其首領﹐而繆君爲王將軍者所殺﹐家資皆歸之焉。以歲月記之﹐僅及三載﹐而道士之言悉驗矣。

華亭逢故人記

松江士人有全﹑賈二子者﹐皆富有文學﹐豪放自得﹐嗜酒落魄﹐不拘小節﹐每以遊俠自任。至正末﹐張氏居有浙西﹐松江爲屬郡。二子來往其間﹐大言雄辯﹐旁若無人。豪門叵族﹐望風承接﹐惟恐居後。全有詩曰﹕

華發衝冠感二毛﹐西風涼透鶼鸘袍。

仰天不敢長噓气﹐化作虹霓萬丈髙。

賈亦有詩曰﹕

四海干戈未息肩﹐書生豈合老林泉﹗

袖中一把龍泉劍﹐撐拄東南半壁天。

其詩大率類是﹐人益信其自負。吳元年﹐國兵圍姑蘇﹐未撥。上洋人錢鶴臯起兵援張氏﹐二子自以嚴莊﹑尙讓爲比﹐杖策登門﹐參其謀議﹐遂陷嘉興等郡。未幾﹐師潰﹐皆赴水死。洪武四年。華亭士人石若虛﹐有故出近郊。素與二子友善﹐忽遇之於途﹐隨行僮僕救人﹐气象宛如平昔。迎謂若虛曰「石君無恙乎﹖」若虛忘其已死﹐與之揖讓﹐班荊而坐子野﹐談論逾時。全忽慨然長嘆曰「諸葛長民有言﹕『貧賤長思富貴﹐富貴復履危機。』此語非確論。苟慕富貴﹐危機豈能避﹖世間寧有揚州鶴耶﹖丈夫不能流芳百世﹐亦當遺臭萬年。劉黑闥旣立爲漢東王﹐臨死乃云﹕『我本在家鋤萊﹐爲髙雅賢輩所誤至此﹗』陋哉斯言﹐足以發千古一笑也﹗」賈曰「黑闥何足道﹗如漢之田橫﹐唐之李密﹐亦可謂鐵中錚錚者也。橫始與漢祖俱南面稱孤﹐恥更稱臣﹐逃居誨島﹐可以死矣﹐乃眩於大王小侯之語﹐行至東都而死。密之起兵﹐唐祖以書賀之﹐推爲盟主﹐及兵敗入關﹐乃望以臺司見處﹐其無知識如此﹗大丈夫死卽死矣﹐何忍向人喉下取气耶﹖夫韓信建炎漢之業﹐卒受誅夷﹔劉文靜啟晉陽之祚﹐終加戮辱。彼之功臣尙爾﹐於他人何有哉﹗」全曰「駱賓王佐李敬業起兵﹐檄武氏之惡﹐及兵敗也﹐復能優遊靈隱﹐詠桂子天香之句。黃巢擾亂唐室﹐罪下容誅﹐至於事敗﹐乃削髮被緇﹐逃遁蹤迹﹐題詩云﹕『鐵衣著盡著僧衣。』若二人者﹐身爲首惡﹐而終能脫禍﹐可謂智術之深矣。」賈笑曰「審如此﹐吾輩當愧之矣﹗」全遽曰「故人在墜﹐不必閒論他事﹐徒增傷感爾。」因解所禦綠裘﹐令僕於近村質酒而飲。酒至﹐飲數巡﹐若虛請於二子曰「二公平日篇什﹐播在人口﹐今日之會﹐可無佳制以記之乎﹖」於是籌思移時﹐全詩先成﹐卽吟曰﹕

幾年兵火接天涯﹐白骨叢中度歲華。

杜宇有冤能泣血﹐鄧攸無子可傳家。

當時自詫遼東豕﹐今日翻成井底蛙。

一片春光誰是主﹐野花開滿蒺藜沙。

賈繼詩曰﹕

漠漠荒郊鳥亂飛﹐人民城郭嘆都非。

沙沈枯骨何須葬﹐血污遊魂不得歸。

麥飯無人作寒食﹐綈袍有淚哭斜暉。

生存零落皆如此﹐惟恨平生壯志違。

吟已﹐若虛駭曰「二公平日吟詠極宕﹐今日之作﹐何其哀傷之過﹐與疇昔大不類耶﹖」二人相顧無語﹐但愀然長嘯數聲。須臾﹐酒罄﹐告別而去。行及十數步﹐闃無所見。若虛大驚﹐始悟其死久矣。但見林梢煙瞑﹐嶺首日沈﹐烏啼鵲噪於叢薄之間而已。急投前村酒家﹐訪其歷以取質酒之裘視之﹐則觸手紛紛而碎﹐若蝶翅之摶風焉。若虛借宿酒家﹐明早急回。其後再下敢經由是路矣。

金鳳釵記

大徳中﹐揚州富人吳防禦居春風樓側﹐與宦族崔君爲鄰﹐交契甚厚。崔有子曰興哥﹐防禦有女曰興娘﹐俱在𦇤褓。崔君因求女爲興哥婦﹐防禦許之﹐以金鳳釵一隻爲約。旣而崔君遊宦遠方﹐凡一十五載﹐並無一字相聞。女處閨闈﹐年十九矣。其母謂防禦曰「崔家郎君一去十五載﹐不通音耗﹐興娘長成矣﹐不可執守前言﹐令其挫失時節也。」防禦曰「吾已許吾故人矣﹐況成約已定﹐吾豈食言者也。」女亦望生不至﹐因而感疾﹐沈綿枕席﹐半歲而終。父母哭之慟。臨斂﹐母持金鳳釵撫屍而泣曰「此汝夫家物也﹐今汝已矣﹐吾畱此安用﹗」遂簪於其髻而殯焉。殯之兩月﹐而崔生至。防禦延接之﹐訪問其故﹐則曰「父爲宣徳府理官而卒﹐母亦先逝數年矣﹐今已服除﹐故不遠千里而至此。」防禦下淚曰「興娘薄命﹐爲念君故﹐得疾﹐於兩月前飲恨而終﹐今已殯之矣。」因引生入室﹐至其靈幾前﹐焚楮錢以告之﹐舉家號慟。防禦謂生曰「郎君父母旣歿﹐到途又遠﹐今旣來此﹐可便於吾家宿食。故人之子﹐卽吾子也﹐勿以興娘歿故﹐自同外人。」

卽令搬挈行李﹐於門側小齋安泊。將及半月。時值淸明﹐防禦以女歿之故﹐舉家上冢。興娘有妹曰慶娘﹐年十七矣﹐是日亦同往。惟畱生在家看守。至暮而歸﹐天已曛黑﹐生於門左迎接﹔有轎二乘﹐前轎已入﹐後轎至生前﹐似有物墮地﹐鏗然作聲﹐生俟其過﹐急往拾之﹐乃金鳳釵一隻也。欲納還於內﹐則中門已闔﹐不可得而入矣。遂還小齋﹐明燭獨坐。自念婚事不成﹐隻身孤苦﹐寄迹人入門﹐亦非久計﹐長嘆數聲。方欲就枕﹐忽聞剝啄扣門聲﹐問之不答﹐斯須復扣﹐如是者三度。乃啟關視之﹐則一美姝立於門外﹐見戶開﹐遽搴裙而入。生大驚。女低容斂气﹐向生細語曰「郎不識妾耶﹖妾卽興娘之妹慶娘也。向者投釵轎下﹐郎拾得否﹖」卽挽生就寢。生以其父待之厚﹐辭曰「不敢。」拒之甚厲﹐至於再三。女忽赬爾怒曰「吾父以子侄之禮待汝﹐置汝門下﹐汝乃於深夜誘我至此﹐將欲何爲﹖我將訴之於父﹐訟汝於官﹐必不捨汝矣。」生懼﹐不得已而從焉。至曉﹐乃去。自是暮隱而入﹐朝隱而出﹐往來於門側小齋﹐凡及一月有半。一夕﹐謂生曰「妾處深閨﹐君居外館﹐今日之事﹐幸而無人知覺。誠恐好事多魔﹐佳期易阻﹐一旦聲迹彰露﹐親庭罪責﹐閉籠而鎖鸚鵡﹐打鴨而驚鴛鴦﹐在妾固所甘心﹐於君誠恐累徳。莫若先事而發﹐懷璧而逃﹐或晦迹深村﹐或藏蹤異郡﹐庶得優遊偕老﹐不致睽離也。」生頗然其計﹐曰「卿言亦自有理﹐吾方思之。」因自念零丁孤苦﹐素質親知﹐𨿽欲逃亡﹐竟將焉往﹖嘗聞父言﹕有舊僕金榮者﹐信義人也﹐居鎭江呂城﹐以耕種爲業。今往投之﹐庶不我拒。至明夜五鼓﹐與女輕裝而出﹐買船過瓜州﹐奔丹陽﹐訪於村氓﹐果有金榮者﹐家甚殷富﹐見爲本村保正。生大喜﹐直造其門﹐至則初不相識也﹐生言其父姓名爵裏及己乳名﹐方始記認﹐則設位而哭其主﹐捧生而拜於座﹐曰「此吾家郎君也。」生具告以故﹐乃虛正堂而處之﹐事之如事舊主﹐衣食之需﹐供給甚至。生處榮家﹐將及一年。女告生曰「始也懼父母之責﹐故與君爲卓氏之逃﹐蓋出於不獲已也。今則舊谷旣沒﹐新谷旣登﹐歲月如流﹐已及期矣。且愛子之心﹐人皆有之﹐今而自歸﹐喜於再見﹐必不我罪。況父母生我﹐恩莫大焉﹐豈有終絕之理﹖盍往見之乎﹖」生從其言﹐與之渡江入城。將及其家﹐謂生曰「妾逃竄一年﹐今遽與君同往﹐或恐逢彼之怒﹐君宜先往覘之﹐妾艤舟於此以俟。」臨行﹐復呼生回﹐以金鳳釵授之﹐曰「如或疑拒﹐當出此以示之﹐可也。」生至門﹐防禦聞之﹐欣然出見﹐反致謝曰「日昨顧待不周﹐致君不安其所﹐而有他適﹐老夫之罪也。幸勿見怪﹗」生拜伏在地﹐不敢仰視﹐但稱「死罪」﹐口不絕聲。防禦曰「有何罪過﹖遽出此言。願賜開陳﹐釋我疑慮。」生乃作而言曰「曩者房帷事密﹐兒女情多﹐負不義之名﹐犯私通之律﹐不告而娶﹐竊負而逃﹐竄伏村墟﹐遷延歲月﹐音容久阻﹐書問莫傳﹐情𨿽篤於夫妻﹐恩敢忘乎父母﹗今則謹攜令愛﹐同此歸寧﹐伏望察其深情﹐恕其重罪﹐使得終能偕老﹐永遂又於飛。大人有溺愛之恩﹐小子有宜家之樂﹐是所望也﹐惟翼憫焉。」防禦聞之﹐驚曰「吾女臥病在牀﹐今及一歲﹐饘粥不進﹐轉側需人﹐豈有是事耶﹖」

生謂其恐爲門戶之辱﹐故飾詞以拒之﹐乃曰「目今慶娘在於舟中﹐可令人舁取之來。」防禦𨿽不信﹐然且令家僮馳往視之﹐至則無所見。方詰怒崔生﹐責其妖妄﹐生於袖中﹐出金鳳釵以進。防禦見﹐始大驚曰「此吾亡女興娘殉葬之物也﹐胡爲而至此哉﹖」疑惑之際﹐慶娘忽於牀上欻然而起﹐直至堂前﹐拜其父曰「興娘不幸﹐早辭嚴侍﹐遠棄荒郊﹐然與崔家郎君緣分未斷﹐今之來此﹐意亦無他﹐特欲以愛妹慶娘﹐續其婚耳。如所請肯從﹐則病患當卽痊除﹔不用妾言﹐命盡此矣。」舉家驚駭﹐視其身則慶娘﹐而言詞舉止則興娘也。父詰之曰「汝旣死矣﹐安得復於人世爲此亂惑也﹖」對曰「妾之死也﹐冥司以妾無罪﹐不復拘禁﹐得隸後士夫人帳下﹐掌傳箋奏。妾以世緣未盡﹐故特給假一年﹐來與崔郎了此一段因緣爾。」

父聞其語切﹐乃許之﹐卽斂容拜謝﹐又與崔生執手歔欷爲別。且曰「父母許我矣﹗汝好作嬌客﹐愼毋以新人而忘故人也。」言訖﹐慟哭而僕於地﹐視之﹐死矣。急以湯藥灌之﹐移時乃蘇﹐疾病已去﹐行動如常﹐問其前事﹐並不知之﹐殆如夢覺。遂涓吉續崔生之婚。生感興娘之情﹐以釵貨於市﹐得鈔二十錠﹐盡買香燭楮幣﹐賚詣瓊花觀﹐命道士建醮三晝夜以報之。復見夢於生曰「蒙君薦拔﹐尙有餘情﹐𨿽隔幽明﹐實深感佩。小妹柔和﹐宜善視之。」生驚悼而覺。從此遂絕。嗚呼異哉﹗

聯芳樓記

吳郡富室有姓薛者﹐至正初﹐居於閶闔門外﹐以糶米爲業。有二女﹐長曰蘭英﹐次曰蕙英﹐皆聰明秀麗﹐能爲詩賦。遂於宅後建一樓以處之﹐名曰蘭蕙聯芳之樓。適承天寺僧雪窗﹐善以水墨寫蘭蕙﹐乃以粉塗四壁﹐邀其繪畫於上﹐登之者藹然如入春風之室矣。二女日夕於其間吟詠不輟﹐有詩數百首﹐號《聯芳集》﹐好事者往往傳誦。時會稽楊鐵崖制西湖《竹枝曲》﹐和者百餘家﹐鏤版書肆。二女見之﹐笑曰「西湖有《竹枝曲》﹐東吳獨無《竹枝曲》乎﹖」乃效其體﹐作蘇臺《竹枝曲》十章曰﹕

姑蘇臺上月團團﹐姑蘇臺下水潺潺。

月落西邊有時出﹐水流東去幾時還﹖

館娃宮中麋鹿遊﹐西施去泛五湖舟。

香魂玉骨歸何處﹖不及眞娘葬虎丘。

虎丘山上塔層層﹐夜靜分明見佛燈。

約伴燒香寺中去﹐自將釵釧施山僧。

門泊東吳萬里船﹐烏啼月落水如煙。

寒山寺裏鐘聲早﹐漁火江楓惱客眠。

洞庭金柑三寸黃﹐笠澤銀魚一尺長。

東南佳味人知少﹐玉食無由進尙方。

荻芽抽筍楝花開﹐不見河豚石首來。

早起腥風滿城市﹐郎從海口販鮮回。

楊柳靑靑楊柳黃﹐靑黃變色過年光。

妾似柳絲易憔悴﹐郎如柳絮太顚狂。

翡翠雙飛不待呼﹐鴛鴦並宿幾曾孤﹗

生憎寶帶橋頭水﹐半入吳江半太湖。

一綱鳳髻綠於云﹐八字牙梳白似銀。

斜倚朱門翹首立﹐往來多少斷腸人。

百尺髙樓倚碧天﹐闌干曲曲畫屏連。

儂家自有蘇臺曲﹐不去西湖唱采蓮。

他作亦皆稱是﹐其才可知矣。鐵崖見其稿﹐手寫二詩於後曰﹕

錦江只說薛濤箋﹐吳郡今傳蘭蕙篇。

文采風流知有自﹐聯珠合璧照華筵。

難弟難兄並有名﹐英英端不讓瓊瓊。

好將筆底春風句﹐譜作瑤箏弦上聲。

由是名播遠邇﹐咸以爲班姬﹑蔡女復出﹐易安﹑淑眞而下不論也。其樓下瞰官河﹐舟楫皆經過焉。昆山有鄭生者﹐亦甲族﹐其父與薛素厚﹐乃令生興販於郡。至則泊舟樓下﹐依薛爲主。薛以其父之故﹐待以通家子弟﹐往來無間也。生以靑年﹐气韻溫和﹐性質俊雅。夏月於船首澡浴﹐二女於窗隙窺見之﹐以荔枝一雙投下。生𨿽會其意﹐然仰視飛甍峻宇﹐縹緲於霄漢﹐自非身俱羽翼﹐莫能至也。旣而更深漏靜﹐月墮河傾﹐萬籟俱寂﹐企立船舷﹐如有所俟。忽聞樓窗啞然有聲﹐顧盼之頃﹐則二女以秋千絨索﹐垂一竹兜﹐墜於其前﹐生乃乘之而上。旣見﹐喜極不能言﹐相攜入寢﹐盡繾綣之意焉。長女口占一詩贈生曰﹕

玉砌雕欄花兩枝﹐相逢恰是未開時。

妖姿未慣風和雨﹐吩咐東君好護持。

次女亦吟曰﹕

寶篆煙消燭影低﹐枕屏搖動鎭幃犀。

風流好似魚游水﹐才過東來又向西。

至曉﹐復乘之而下﹐自是無夕而不會。二女吟詠頗多﹐不能盡記。生恥無以答﹐一夕﹐見案有剡溪玉葉箋﹐遂濡筆題一詩於上曰﹕

誤入蓬山頂上來﹐芙蓉芍藥兩邊開。

此身得似偸香蝶﹐遊戲花叢日幾回。

二女得詩﹐喜甚﹐藏之篋笥。已而就枕﹐生復索其吟詠。長女卽唱曰﹕

連理枝頭並蒂花﹐明珠無價玉無瑕。

次女續曰﹕

合歡幸得逢蕭史﹐乘興難同訪戴家。

長女又續曰﹕

羅襪生塵魂蕩漾﹐瑤釵墜枕鬢。

次女結之曰﹕

他時泄漏春消息﹐不悔今宵一念差。

遂足成律詩一篇。又一夕﹐中夜之後﹐生忽悵然曰「我本羈旅﹐托迹門下﹔今日之事﹐尊人惘知。一旦事迹彰聞﹐恩情間阻﹐則樂昌之鏡﹐或恐從此而遂分﹔延平之劍﹐不知何時而再合也。」因哽咽泣下。二女曰「妾之鄙陋﹐自知甚明。久處閨闈﹐粗通經史﹐非不知鉆穴之可醜﹐韞櫝之可佳也。然而秋月春花﹐每傷虛度﹐雲情水性﹐失於自持。曩者偸窺宋玉之墻﹐自獻汴和之璧。感君不棄﹐特賜俯從﹐𨿽六禮之未行﹐諒一言之已定。方欲同歡衽席﹐永奉衣巾﹐柰何遽出此言﹐自生疑阻﹖鄭君鄭君﹐妾𨿽女子﹐計之審矣﹗他日機事彰聞﹐親庭譴責﹐若從妾所請﹐則終奉箕帚於君家﹔如不遂所圖﹐則求我於黃泉之下﹐必不再登他門也。一日﹐登樓﹐於篋中得生所爲詩﹐大駭。然事已如此﹐無可柰何﹐顧生亦少年標致﹐門戶亦正相敵﹐乃以書抵生之父﹐諭其意。生父如其所請。仍命媒氏通二姓之好﹐問名納彩﹐贅以爲婿。是時生年二十有二﹐長女年二十﹐幼女年十八矣。吳下人多知之﹐或傳之爲掌記云。

剪燈新話卷二

令狐生冥夢錄

令狐譔者﹐剛直之士也﹐生而不信神靈﹐傲誕自得。有言及鬼神變化幽冥果報之事﹐必大言折之。所居鄰近﹐右烏老者﹐家貲巨宮﹐貪求不止﹐敢爲不義﹐凶惡著聞。一夕﹐病卒﹔卒之三日而再蘇。人問其故﹐則曰「吾歿之後﹐家人廣爲佛事﹐多焚楮幣﹐冥官喜之﹐因是得遠。」譔聞之﹐尢其不忿﹐曰「始吾謂世間貪官污吏受財曲法﹐富者納賄而得圭﹐貧者無貲而抵罪﹐豈意冥府乃更甚焉﹗」因賦詩曰﹕

一陌金錢便返魂﹐公私隨處可通門﹗

鬼神有徳開生路﹐日月無光照覆盆。

貧者何緣蒙佛力﹖富家容易受天恩。

早知善惡都無報﹐多積黃金遺子孫﹗

詩成﹐朗吟數過。是夜﹐四燭獨坐﹐忽有二鬼使﹐狀貌獰惡﹐徑至其前﹐曰「地府奉追。」譔大驚﹐方欲辭避﹐一人執其衣﹐一人挽其帶﹐驅迫出門﹐足不履地﹐須臾已至。見大官府若世間臺﹑省之狀。二使將譔入門﹐遙望殿上有王者被冕據案而坐。二使挾譔伏於階下﹐上殿致命曰「奉命追令狐譔已至。」卽聞王者厲聲曰「旣讀儒書﹐不知自檢﹐敢爲狂辭﹐誣我官府﹗合付犁舌獄。」遂有鬼卒數人﹐牽捽令去。譔大懼﹐攀挽檻楣不得去﹐俄而檻折﹐乃大呼曰「令狐譔人間儒士﹐無罪受刑﹐皇天有知﹐乞賜昭鑑﹗」見殿上有一綠袍秉笏者﹐號稱明法﹐稟於王曰「此人好訐﹐遽爾加罪﹐必不肯伏﹐不若令其供責所犯﹐明正其罪﹐當無詞也。」王曰「善﹗」乃有一吏﹐操紙筆置於譔前﹐逼其供狀。譔固稱無罪﹐不知所供。忽聞殿上曰「汝言無罪﹐所謂『一陌金錢便返魂﹐公私隨處可通門』﹐誰所作也﹖」譔始大悟﹐卽下筆大書以供曰﹕伏以混淪二气﹐初分天地之形﹔髙下三才﹐不列鬼神之數。降自中古﹐始肇多端。焚幣帛以通神﹐誦經文以諂佛。於是名山大澤﹐咸有靈焉﹔古廟叢祠﹐亦多主者。蓋以羣生昏憒﹐眾類冥頑﹐或長惡以不悛﹐或行凶而自恣。以彊淩弱﹐恃富欺貧。上不孝於君親﹐下不睦於宗黨。貪財悖義﹐見利忘恩。天門髙而九重莫知﹐地府深而十殿是列﹐立銼燒舂磨之狀﹐具輪回報應之科﹐使爲善者勸而益勤﹐爲惡者懲而知戒﹐可謂法之至密﹐道之至公。然而威令所行﹐旣前瞻而後仰﹔聰明所及﹐反小察而大遺。貧者入獄而受殃。宮者轉經而兔罪。惟取傷弓之鳥﹐每漏吞舟之魚。賞罰之條﹐不宜如是。至如譔者﹐三生賤士﹐一介窮儒。左枝右梧﹐未免兒啼女哭﹐東塗西抹﹐不救命蹇時乖。偶以不平而鳴﹐遽獲多言之咎。悔噬臍而莫及﹐恥搖尾而乞憐。今蒙責其罪名﹐逼其狀伏。批龍鱗﹐探尢頷﹐豈敢求生﹔料虎頭﹐編虎須﹐固知受禍。言止此矣﹐伏乞鑑之﹗王覽畢﹐批曰「令狐譔持論頗正﹐難以罪加﹐秉志不回﹐非可威屈。今觀所陳﹐實爲有理﹐可特放還﹐以彰遺直。」仍命復追烏老﹐置之於獄。復遣二使送譔還家。譔懇二使曰「僕在人間﹐以儒爲業﹐𨿽聞地獄之事﹐不以爲然﹐今旣到此﹐可一觀否﹖」二使曰「欲觀亦不難﹐但稟知刑曹錄事耳。」卽引譔循西廊而行﹐別至一廳﹐文簿山積﹐錄事中坐﹐二使以譔入白﹐錄事以朱筆批一帖付之﹐其文若篆籒不可識。譔出府門﹐投北行裏余﹐見鐵城巍巍﹐黑霧漲天﹐守衛者甚眾﹐皆牛頭曳面﹐靑體紺髮﹐各執戈戟之屬﹐或坐或立於門左右。二使以批帖示之﹐卽放之入﹐見罪人無數﹐被剝皮刺血﹐剔心剜目。叫呼怨痛﹐宛轉其間﹐楚毒之聲動地。至一處﹐見銅柱二﹐縛男女二人於上﹐有夜叉以刃剖其胸﹐腸胃流出﹐以沸湯沃之﹐名爲洗滌。譔問其故。曰「此人在世爲醫。因療此婦之夫﹐遂與婦通。已而其夫病卒﹐𨿽非二人殺之﹐原情定罪﹐與殺同也﹐故受此報。」又至一處﹐見僧尼裸體﹐諸鬼以牛馬之皮覆之﹐皆成畜類。有趦趄未肯就者﹐卽以鐵鞭擊之﹐流血狼藉。譔又問其故。曰「此徒在世﹐不耕而食﹐不織而衣﹐而乃不守戒律﹐貪淫茹葷﹐故令化爲異類﹐出力以報人耳。」最後至一處﹐榜曰「誤國之門。」見數十人坐鐵牀上﹐身俱桎梏﹐以靑石爲枷壓之。二使指一人示譔曰「此卽宋朝秦檜也。謀害忠良﹐迷誤其主﹐故受重罪。其餘亦皆歷代誤國之臣也。每一朝革命﹐卽驅之出﹐令毒虺噬其肉﹐饑鷹啄其髓﹐骨肉糜爛至盡﹐復以神水灑之﹐業風吹之﹐仍復本形。此輩𨿽歷億萬劫﹐不可出世矣。」譔觀畢﹐求回。二使送之至家。譔顧謂曰「勞君相送﹐無以爲報。」二使笑曰「報則不敢望﹐但請君勿更爲詩以累我耳。」譔亦大笑。欠伸而覺﹐乃一夢也。及旦﹐叩烏老之家而問焉﹐則於是夜三更逝矣。

天臺訪隱錄

臺人徐逸﹐粗通書史﹐以端午日入無臺山采藥。同行數人﹐憚於涉險﹐中道而返。惟逸愛其山明水秀﹐樹木陰翳﹐進不知止﹐且誦孫興公之賦而贊其妙曰「赤城震起而建標﹐瀑布泉流而界道。」誠非虛語也。」更前數里﹐則斜陽在嶺﹐飛鳥投林﹐進無所抵﹐退不及還矣。躊躇之間﹐忽澗水中有巨瓢流出﹐喜曰「此豈有居人乎﹖否則必琳宮梵宇也。」遂沿澗而行﹐不裏余﹐至一弄口﹐以巨石爲門﹐入數十步。則豁然寬敞﹐有居民四五十家﹐衣冠古朴﹐气質淳厚﹐石田茅屋﹐竹戶荊扉﹐犬吠雞鳴﹐桑麻掩映﹐儼然一村落也。見逸壘﹐驚問曰「客何爲者﹖焉得而涉吾境﹖」逸告以入山采藥﹐失路至此﹐遂相顧不語﹐漠然無延接之意。惟一老人﹐衣冠若儒者﹐扶藜而前﹐自稱太學陶上捨﹐揖逸而言曰「山澤深險﹐豺狼之所嗥﹐魑魅之所遊﹐日又晚矣﹐若固相拒﹐是見溺而不援也。」乃邀逸歸其室。坐定﹐逸起問曰「僕生於斯﹐長於斯﹐遊於斯久矣﹐未聞有此村落也。敢問。」上捨顰蹙而答曰「避世之士﹐逃難之人﹐若述往事﹐徒增傷感耳﹗」逸固請其故。始曰「吾自宋朝已卜居於此矣。」逸大驚。上捨乃具述曰「僕生於理宗嘉熙丁酉之歲﹐旣長﹐寓名太學﹐居率履齋﹐以講《周易》爲眾所推。度宗朝﹐兩冠堂試﹐一登省薦﹐方欲立身揚名﹐以顯於世﹐不幸度皇晏駕﹐太后臨朗﹐北兵渡江﹐時事大變。嗣君攺元徳佑之歲﹐則挈家逃難於此。其餘諸人﹐亦皆同時避難者也。年深歲久﹐因遂安焉。種田得粟﹐采山得薪﹐鑿井而飲﹐架屋而息。寒往暑來﹐日居月諸﹐但見花開爲春﹐葉脫爲秋﹐不知今日是何朝代﹐是何甲子也。」逸曰「今天子聖神文武﹐繼元啟運﹐混一華夏﹐國號大明﹐太歲在閼逢攝提格﹐攺元洪武之七載也」上捨曰「噫﹐吾止知有宋﹐不知有元﹐安知今日爲大明之世也﹗願客爲我略陳三代興亡之故﹐使得聞之。」逸乃曰「宋徳佑丙子歲﹐元兵入臨安﹐三宮遷北。是歲﹐廣王卽位於海上﹐攺元景炎。未幾而崩﹐謚端宗。益王繼立﹐爲元兵所迫﹐赴水而死﹐宋祚遂亡﹐實元朝戊寅之歲也。元旣並宋﹐奄有南北﹐逋至正丁未﹐歷甲予一周有半而滅。今則大明肇統﹐洪武萬年之七年也。蓋自徳佑丙子至今﹐上下已及百歲矣。」上捨聞之﹐不覺流涕。已而山空夜靜﹐方籟寂然﹐逸宿於其室﹐土牀石枕﹐亦甚整潔﹐但神淸骨冷﹐不能成寐耳。明日﹐殺雞爲黍﹐以瓦盎盛松醪飲逸。上捨自制《金縷詞》一闕﹐歌以侑觴曰﹕

夢覺黃粱熟。怪人間﹑曲吹別調﹐棋翻新局。一片殘山並剩水﹐幾度英雄爭鹿﹗算到了誰榮誰辱﹖白髮書生差耐久﹐向林間嘯傲山閭宿。耕綠野﹐飯黃犢。市朝遷變成陵谷。問東鳳﹑舊家燕子﹐飛歸誰屋﹖前度劉郎今尙在﹐不帶看花之福﹐但燕麥兔葵盈目。羊胛光陰容尾過。嘆浮生待足何時足﹖樽有酒。且相屬。歌罷﹐復與逸話前宋舊事﹐疊疊不厭﹐乃言。「寶佑丙辰﹐親策進士﹐文天樣捲在四﹐而理皇易爲舉首。賈似道當國﹐造第於葛嶺﹐當時有『朝中無宰相﹐湖上有平章』。之句。一宗室任嶺南縣令﹐獻孔雀二﹐置之圃中﹐見其馴擾可愛﹐卽除其人爲本郡守。襄陽之圍﹐呂文煥募人以蠟書告急於朝﹐其人懇於似道曰﹕『襄陽之圍六年矣﹐易子而食﹐析骸而爨﹐亡在朝夕。而師相方且鋪張太平﹐迷惑主聽﹐一旦虜馬飲江﹐家國傾覆﹐師相亦安得久有此富貴耶﹖』遂扼吭而死。謝堂乃太后之侄﹐殷富無比﹐嘗夜宴客﹐設水晶簾﹐燒沈香火﹐以徑尺瑪璃盤﹐盛大珠四顆﹐光照一室﹐不用燈燭﹔優人獻誦樂語﹐有黃金七寶酒甕﹐重十數斤﹐卽於座上賜之不吝。謝後臨朝﹐夢天傾東南。一人擎之﹐力若不勝﹐蹶而復起者三。己而一日墜地﹐傍有一人捧之而奔﹐覺而徧訪於朝﹐得二人焉﹐厥狀極肖﹐擎天者文天祥﹐捧日者陸秀夫也﹐遂不次用之。江萬里去國﹐都民送之郭外者以千計﹐攀轅忍捨去﹐城門旣闔﹐多宿於野。賈似道出督﹐禦白銀鎧﹐眞珠馬鞍﹔千里馬二﹐一馱督府之印﹐一載制書並隨軍賞格﹐以黃帕覆之﹐都民罷市而觀。出師之盛﹐末之有也。」又論當時諸臣曰「陳宜中謀而不斷﹐家鉉翁節而不通﹐張世傑勇而不果﹐李庭芝智而不達﹐其最優者﹐文天祥乎﹗」如是者凡數百言﹐皆歷歷可聽。

是夕﹐逸又宿焉。明旦﹐告歸﹐上捨復爲古風一篇以餞行﹐曰﹕

建炎南渡多翻覆﹐泥馬逃來禦黃屋。

盡將舊物付他人。江南自作龜玆國。

可憐行酒兩靑衣﹐萬恨千愁誰得知﹗

五國城中寒月照﹐黃龍塞上朔風吹。

東窗計就通和好﹐鄂王賜死蘄王老。

酒中不見劉四廂﹐湖上須尋宋五嫂。

累世內禪罷言兵﹐八十餘年稱太平。

度皇晏駕弓劍遠﹐賈相出師茄鼓驚。

攜家避世逃空谷﹐西望端門捧頭哭。

毀車殺馬斷來蹤﹐鑿井耕田聊自足。

南鄰北捨自成婚﹐遺風彷佛朱陳村。

不向城中供賦役﹐只從屋底長兒孫。

喜君涉險來相訪﹐問舊頻扶九節杖。

時移事變太匆忙﹐物是人非愈怊悵。

感君爲我暫相畱﹐野蔌山肴借獻酬。

舍下雞肥何用買﹐牀頭酒熟不須蒭。

君到人間煩致語﹐今遇升平樂安處。

相逢不用苦相疑﹐我輩非仙亦非鬼。

遂送逸出路口﹐揮袂而別。逸沿途每五十步插一竹枝以記之。到家數日﹐乃具酒醴﹐攜肴饌﹐率家僮輩賫往訪之﹐則重岡疊蟑﹐不復可尋﹐丰艸喬林﹐絕無蹤迹。往來於樵蹊牧徑之間﹐但聞谷鳥悲鳴﹐嶺猿哀嘯而己﹐竟惆悵而歸。逸念上捨自言生於嘉熙丁酉﹐至今則百有四十歲矣﹐而顏貌不衰﹐言動詳雅﹐止若五六十者﹐豈有道之流歟﹖

滕穆醉遊聚景園記

延佑初﹐永嘉滕生名穆﹐年二十六﹐美風調﹐善吟詠﹐爲眾所推許。素聞臨安山水之勝﹐思一遊焉。甲寅歲﹐科舉之詔興﹐遂以鄕書赴薦。至則僑居湧金門外﹐無日不往於南北二山及湖上諸剎﹐靈隱﹑天竺﹑淨慈﹑寶石之類﹐以至玉泉﹑虎跑﹑天龍﹑靈鷲。石屋之洞﹐冷泉之亭﹐幽澗深林﹐懸崖絕壁﹐足迹殆將徧焉。七月之望﹐於曲院賞蓮﹐因而宿湖﹐泊雷峯塔下。

是夜﹐月色如晝﹐荷香滿身﹐時聞大魚跳擲於波間﹐宿鳥飛鳴於岸際。生已大醉﹐寢不能寐﹐披襟而起﹐繞堤觀望。行至聚景園﹐信步而入。時宋亡已四十年﹐園中臺館﹐如會芳殿﹑淸輝閣﹑翠光亭皆已頹毀。惟瑤津西軒巋然然獨存。生至軒下﹐倚欄少憩。俄見一美人先行﹐一侍女隨之﹐自外而入。風鬟霧鬢﹐綽約多姿﹐望之殊若神仙。生於軒下屏息以觀其所爲。美人言曰「湖山如故﹐風景不殊﹐但時移世換﹐令人有《黍離》之悲爾﹗」行至園北太湖石畔﹐遂詠詩曰﹕

湖上園林好﹐重來憶舊遊。

徵歌調《玉樹》﹐閱舞按《梁州》。

徑狹花迎輦﹐池深柳拂舟。

昔人皆已歿﹐誰與話風流﹗

生放逸者﹐初見其貌﹐已不能定情。及聞此作﹐技癢不可復禁﹐卽於軒下續吟曰﹕

湖上園亭好﹐相逢絕代人。

嫦娥辭月殿﹐織女下天津。

未會心中意﹐渾疑夢裏身。

願吹鄒子律﹐幽谷發陽春。

吟已。趨出赴之。美人亦不驚訝﹐但徐言曰「固知郎君在此﹐特來尋訪耳。」生問其姓名﹐美人曰「妾棄人間已久﹐欲自陳敍﹐誠恐驚動郎君。」生聞此言﹐審其爲鬼﹐亦無所懼。固問之﹐乃曰「芳華姓衛﹐故宋理宗朝宮人也。年二十三而歿﹐殯於此園之側。今晚因往演福訪賈貴妃﹐蒙延久坐﹐不覺歸遲﹐致令郎君於此久待。」卽命侍女曰「翹翹﹐可於捨中取裀席酒果來﹐今夜月色如此﹐郎君又至﹐不可虛度﹐可便於此賞月也。」翹翹應命而去。須臾﹐攜紫氍毹﹐設白玉碾花樽﹐碧琉璃盞﹐醪醴馨香﹐非世所有﹐與生笑謔笑詠﹐詞旨淸婉。復命翹翹歌以侑酒。翹翹請歌柳耆卿《望海潮》詞﹐美人曰「對新人不宜歌舊曲。」卽於席上自制《木蘭花慢》一闋﹐令翹翹歌之曰﹕

記前朝舊事﹐曾此地﹐會神仙。向月砌云階﹐重攜翠袖﹐來拾花鈿。繁華總隨流水﹐嘆一場春夢杳難圓。廢港芙渠滴露﹐斷堤楊柳垂煙。兩峯南北只依然﹐輦路艸芊芊。恨別館離宮﹐煙銷鳳蓋﹐波浸龍船。平時銀屏金屋﹐對漆燈無焰夜如年。落日牛羊壠上﹐西風燕雀林邊。

歌竟﹐美人潛然垂淚﹐生以言尉解﹐仍微詞挑之﹐以觀其意。卽起謝曰「殂謝之人﹐久爲塵土﹐若得奉侍巾櫛﹐𨿽死不朽。且郎君適間詩句﹐固已許之矣。願吹鄒子之律﹐而一發幽谷之春也。」生曰「向者之詩﹐率口而成﹐實本無意﹐豈料便爲語讖。」良久﹐月隱西垣﹐河傾東嶺﹐卽命翹翹撤席。美人曰「敝居僻陋﹐非郎君之所處﹐只此西軒可也。」遂攜手而入﹐假寢軒下。交會之事﹐一如人間。將旦﹐揮涕而別。

至晝﹐往訪於園側﹐果有宋宮人衛芳華之墓。墓左一小丘﹐卽翹翹瘞也。生感嘆逾時。迨暮﹐又赴西軒﹐則美人已先至矣。迎謂生曰「日間感君相訪﹐然而妾止卜其夜﹐未卜其晝﹐故不敢奉見。數日之後﹐當得無間矣。」自是﹐無夕而不會。經旬之後﹐白晝亦見。生遂攜歸所寓安焉。已而生下第東歸﹐美人願隨之去。生問﹕「翹翹何以不從﹖」曰「妾旣奉侍君子﹐舊宅無人﹐畱其看守耳。」生與之同回鄕裏﹐見親識﹐紿之曰「娶於杭郡之良家。」眾見其舉止溫柔﹐言詞慧利﹐信且悅之。美人處生之室﹐奉長上以禮﹐待婢僕以恩﹐左右鄰里﹐俱得其歡心。且又勤於治家﹐潔於守己﹐𨿽中門之外﹐未嘗輕出。眾咸賀生得內助。

荏苒三歲﹐當丁巳年之初秋﹐生又治裝赴浙省鄕試。行有日矣﹐美人請於生曰「臨安﹐妾鄕也。從君至此﹐已閱三秋﹐今願得偕行﹐以顧視翹翹。」生許諾﹐遂賃舟同載﹐直抵錢塘﹐僦屋居焉。至之明日﹐適值七月之望﹐美人謂生曰「三年前曾於此夕與君相會﹐今適當其期﹐欲與君同赴聚景﹐再續舊遊可乎﹖」生如其言﹐載酒而往。

至晚﹐月上東垣﹐蓮開南浦﹐露柳煙篁﹐動搖堤岸﹐宛然若昔時之景。行至園前﹐則翹翹迎拜於路首曰「娘子陪侍郎君﹐遨遊城郭﹐首尾三年﹐已極人間之歡﹐獨不記念舊居乎﹖」三人入園﹐同至西軒而坐。美人忽涕淚而告生曰「感君不棄﹐侍奉房帷﹐未遂深歡﹐又當永別。」生曰「何故﹖」對曰「妾本幽陰之質﹐久戚陽明之世﹐甚非所宜。特以與君有夙世之緣﹐故冒犯條律以相從耳。今而緣盡﹐自當奉辭。」生驚問曰「然則何時﹖」對曰「止在今夕耳。」生淒惶不忍。美人曰「妾非不欲終事君子﹐永奉歡娛。然而程命有限﹐不可違越。若更遲畱﹐須當獲戾。非止有損於妾﹐亦將不利於君。豈不見越娘之事乎﹖」生意稍悟﹐然亦悲傷感愴﹐徹曉不寐。及山寺鐘鳴﹐水村雞唱﹐急起與生爲別﹐解所禦玉指環系於生之衣帶﹐曰「異日見此﹐無忘舊情。」遂分袂而去﹐然猶頻頻而顧﹐良久始滅。生大慟而返。

翌日具肴醴﹐焚鏹楮於墓下﹐作文以弔祭之曰﹕

惟靈生而淑美﹐出類超羣。稟奇姿於仙聖﹐鍾秀气於乾坤。粲然如花之麗﹐粹然如玉之溫。達則天上之金屋﹐窮則路左之荒墳。托松楸而共處﹐對狐兔之羣奔。落花流水﹐斷雨殘雲﹐中原多事﹐故國無君。撫光陰之過隙﹐視日月之奔輪。然而精靈不泯﹐性識長存。不必仗少翁之奇術﹐自能返倩女之芳魂。玉匣驂鸞之扇﹐金泥簇蝶之裙。聲泠泠兮環佩﹐香藹藹兮蘭蓀。方欲同歡而偕老﹐柰何旣合而復分﹗步洛妃淩波之襪﹐赴王母瑤池之樽。卽之而無所睹﹐扣之而不復聞。悵後會之莫續﹐傷前事之誰論。鎖楊柳春風之院﹐閉梨花夜雨之門。恩情斷兮天漠漠﹐哀怨結兮云昏昏。音容杳而靡接﹐心緒亂而紛紜。謹含哀而奉弔﹐庶有感於斯文。嗚呼哀哉﹐尙饗﹗

從此遂絕矣。生獨居旅邸﹐如喪配耦。試期旣迫﹐亦無心入院﹐惆悵而歸。

親黨問其故﹐始具述之﹐眾咸嘆異。生後終身不娶﹐入雁蕩山采藥﹐遂不復還。

牡丹燈記

方氏之據浙東也﹐每歲元夕﹐於明州張燈五夜﹐傾城士女﹐皆得縱觀。至正庚子之歲﹐有喬生者﹐居鎭明嶺下﹐初喪其耦﹐鰥居無聊﹐不復出遊﹐但倚門佇立而已。十五夜﹐三更盡﹐遊人漸稀﹐見一丫鬟﹐挑雙頭牡丹燈前導﹐一美人隨後﹐約年十七八﹐紅裙翠袖﹐婷婷裊裊﹐迆邐投西而去。生於月下視之﹐韶顏稚齒﹐眞國色也。神魂飄蕩﹐不能自抑﹐乃尾之而去﹐或先之﹐或後之。行數十步﹐女忽回顧而微哂曰「初無桑中之期﹐乃有月下之遇﹐似非偶然也。」生卽趨前揖之曰「敝居咫尺﹐佳人可能回顧否﹖」女無難意﹐卽呼丫鬟曰「金蓬﹐可挑燈同往也。」於是金蓮復回。生與女攜手至家﹐極其歡暱﹐自以爲巫山洛浦之遇﹐不是過也。生問其姓名居址﹐女曰「姓符﹐麗卿其字﹐漱芳其名﹐故奉化州判女也。先人旣歿﹐家事零替﹐旣無弟兄﹐仍鮮族黨﹐止妾一身﹐遂與金蓮僑居湖西耳。」生畱之宿﹐態度妖妍﹐詞气婉媚﹐低幃暱枕﹐甚極歡愛。天明﹐辭別而去﹐暮則又至。如是者將半月﹐鄰翁疑焉﹐穴壁窺之﹐則見一粉骷髏與生並坐於燈下﹐大駭。明旦﹐詰之﹐祕不肯言。鄰翁曰「嘻﹗子禍矣﹗人乃至盛之純陽﹐鬼乃幽陰之邪穢。今子與幽陰之魅同處而不知﹐邪穢之物共宿而不悟﹐一旦眞元耗盡﹐災眚來臨﹐惜乎以靑春之年﹐而遂爲黃壤之容也﹐可不悲夫﹗」生始驚懼﹐備述厥由。鄰翁曰「彼言僑居湖西﹐當往物色之﹐則可知矣。」生如其教﹐徑投月湖之西﹐往來於長堤之上﹑髙橋之下﹐訪於居人﹐詢於過客﹐並言無有。日將夕矣﹐乃入湖心寺少憩﹐行徧東廊﹐復轉西廊﹐廊盡處得一暗室﹐則有旅櫬﹐白紙題其上曰「故奉化符州判女麗卿之柩。」柩前懸一雙頭牡丹燈﹐燈下立一明器婢子﹐背上有二字曰金蓮。生見之﹐毛髮盡豎﹐寒栗徧體﹐奔走出寺﹐不敢回顧。是夜借宿鄰翁之家﹐憂怖之色可掬。鄰翁曰「玄妙觀魏法師﹐故開府王眞人弟子﹐符籙爲當今第一﹐汝宜急往求焉。」明旦﹐生詣觀內。法師望見其至﹐驚曰「妖气甚濃﹐何爲來此﹖」生拜於座下﹐具述其事。法師以朱符二道授之﹐令其—置於門﹐一置於榻﹐仍戒不得再往湖心寺。生受符而歸﹐如法安頓﹐自此果不來矣。一月有餘﹐往衮繡橋訪友。畱飲至醉﹐都忘法師之戒﹐徑取湖心寺路以回。將及寺門﹐則見金蓮迎拜於前曰「娘子久待﹐何一向薄情如是﹗」遂與生俱入西廊﹐直抵室中。女宛然在坐﹐數之曰「妾與君素非相識﹐偶於燈下一見﹐感君之意﹐遂以全體事君﹐暮往朝來﹐於君不薄。柰何信妖道士之言﹐遽生疑惑﹐便欲永絕﹖薄幸如是﹐妾恨君深矣﹗今幸得見﹐豈能相捨﹖」卽握生手﹐至柩前﹐柩忽自開﹐擁之同入﹐隨卽閉矣﹐生遂死於柩中。鄰翁怪其不歸﹐遠近尋問﹐及至寺中停柩之室﹐見生之衣裾微露於柩外﹐請於寺僧而發之﹐死已久矣﹐與女之屍俯仰臥於內﹐女貌如生焉。寺僧嘆曰「此奉化州判符君之女也﹐死時年十七﹐權厝於此﹐舉家赴北﹐竟絕音耗﹐至今十二年矣。不意作怪如是﹗」遂以屍柩及生殯於西門之外。自後云陰之晝﹐月黑之宵﹐往往見生與女攜手同行﹐一丫鬟挑雙頭壯丹燈前導﹐遇之者輒得重疾﹐寒熱交作﹔薦以功徳﹐祭以牢醴﹐庶獲痊可﹐杏則不起矣。居人大懼﹐競往玄妙觀謁魏法師而訴焉。法師曰「吾之符籙﹐止能治其未然﹐今祟成矣﹐非吾之所知也。聞有鐵冠道人者﹐居四明山頂﹐考劾鬼神﹐法術靈驗﹐汝輩宜往求之。」眾遂至山﹐攀緣藤艸﹐驀越溪澗﹐直上絕頂﹐果有艸庵一所﹐道人憑幾而坐﹐方看童子調鶴。眾羅拜庵下﹐告以來故。道人曰「山林隱士﹐旦暮且死﹐烏有奇術﹗君輩過聽矣。」拒之甚嚴。眾曰「某本不知﹐蓋玄妙魏師所指教耳。」始釋然曰「老夫不下山已六十年﹐小子饒舌﹐煩吾一行。」卽與童子下山﹐步履輕捷﹐徑至西門外﹐結方丈之壇﹐踞席端坐﹐書符焚之。忽見符吏數輩﹐黃巾錦祆﹐金甲雕戈﹐皆長丈餘﹐屹立壇下﹐鞠躬請命﹐貌甚虔肅。道人曰「此間有邪祟爲禍﹐驚擾生民﹐妝輩豈不知耶﹖宜疾驅之至。」受命而往﹐不移時﹐以枷鎖押女與生並金蓮俱到﹐鞭菙揮撲﹐流血淋漓。道人呵責良久﹐令其供狀。將吏以紙筆授之﹐遂各供數百言。今錄其略於此。

喬生供曰﹕

伏念某喪室鰥居﹐倚門獨立﹐犯在色之戒﹐動多欲之求。不能效孫生見兩頭蛇而決斷﹐乃致如鄭子運九尾狐而愛憐。事旣莫追﹐侮將奚及﹗

符女供曰﹕

伏念某靑年棄世﹐白晝無鄰﹐六魄𨿽離﹐一靈未混。燈前月下﹐逢五百年歡喜冤家﹔世上民間﹐作千萬人風流話本。迷不知返﹐罪安可逃﹗

金蓮供曰﹕

伏念某殺靑爲骨﹐染素成胎﹐墳壠埋藏﹐是誰作俑而用﹖面目機發﹐比人具體而微。旣有名字之稱﹐可乏精靈之異﹗因而得計﹐豈敢爲妖﹗

供畢﹐將吏取呈。道人以巨筆判曰﹕

蓋聞大禹鑄鼎﹐而神姦鬼祕莫得逃其形﹔溫嶠燃犀﹐而水府龍宮俱得現其狀。惟幽明之異趣﹐乃詭怪之多端。遇之者不利於人﹐遭之者有害於物。故大厲入門而晉景歿﹐妖豕啼野而齊裹殂。降禍爲妖﹐興災作孽。是以九天設斬邪之使﹐十地列罰惡之司﹐使魑魅魍魎﹐無以容其姦﹐夜叉羅剎﹐不得肆其暴。矧此淸平之世﹐坦蕩之時﹐而乃變幻形軀﹐依附艸木﹐天陰雨濕之夜﹐月落參橫之晨﹐嘯於梁而有聲﹐窺其室而無睹﹐蠅營狗苟﹐牛狠狼貪﹐疾如飄風﹐烈若猛火。喬家子生猶不悟﹐死何卹焉。符氏女死尙貪淫﹐生可知矣﹗況金蓮之怪誕﹐假明器而矯誣。惑世誣民﹐違條犯法。狐綏綏而有蕩﹐鶉奔奔而無良。惡貫已盈﹐罪名不宥。陷人坑從今塡滿﹐迷魂陣自此打開。燒毀雙明之燈﹐押赴九幽之獄。判詞已具﹐主者奉行急急如律令。卽見三人悲啼躑躅﹐爲將吏驅捽而去。道人拂袖入山。明日﹐眾往謝之﹐不復可見﹐止有艸庵存焉。急往玄妙觀訪魏法師而審之﹐則病瘖不能言矣。

渭塘奇遇記

至順中﹐有王生者﹐本士族子﹐居於金陵。貌瑩寒玉﹐神凝秋水﹐姿狀甚美﹐眾以奇俊王家郎稱之。年二十﹐未娶。有田在松江﹐因往收秋租﹐回舟過渭塘﹐見一酒肆﹐靑旗出於檐外﹔朱欄曲檻﹐縹緲如畫﹔髙柳古槐﹐黃葉交墜﹔芙蓉十數株﹐顏色或深或淺﹐紅葩綠水﹐上下相映﹔白鵝一羣﹐游泳其間。生泊舟岸側﹐登肆沽酒而飲﹐斫巨螯之蟹﹐燴細鱗之鱸﹐果則綠橘黃橙﹐蓮塘之藕﹐松坡之栗﹐以花磁盞酌眞珠紅酒而飲之。肆主亦富家﹐其女年十八﹐知音識字﹐態度不凡﹐見生在座﹐頻於幕下窺之﹐或出半面﹐或露全體﹐去而復來﹐終莫能捨。生亦畱神注意﹐彼此目成久之。已而酒盡出肆﹐怏怏登舟﹐如有所失。是夜遂夢至肆中﹐入門數重﹐直抵捨後﹐始至女室﹐乃一小軒也。軒之前有葡萄架﹐架下鑿池﹐方圓盈丈﹐甃以文石﹐養金鯽其中﹔池左右植垂絲檜二株﹐綠蔭婆娑﹐靠墻結一翠柏屏﹐屏下設石假山三峯﹐岌然競秀﹔艸則金錢繡墩之屬﹐霜露不變色。窗間掛一雕花籠﹐籠內畜一綠鸚鵡﹐見人能言。軒下垂小木鶴二隻﹐銜綫香焚之。案上立一古銅瓶﹐插孔雀尾數莖﹐其傍設筆硯之類﹐皆極濟楚。架上橫一碧玉簫﹐女所吹也。壁下貼金花箋四幅﹐題詩於上﹐詩體則效東坡四時詞﹐字畫則師趙松雪﹐不知何人所作也。

第一幅云﹕

春風吹花落紅雪﹐楊柳蔭濃啼百舌。

東家蝴蝶西家飛﹐前歲櫻桃今歲結。

秋千蹴罷鬢鬖髿﹐粉汗凝香沁綠紗。

侍女亦知心內事﹐銀瓶汲水煮新茶。

第二幅云﹕

芭蕉葉展靑鸞尾﹐萱艸花含金鳳嘴。

一雙乳燕出雕梁﹐數點新荷浮綠水。

困人天气日長時﹐鍼綫慵拈午漏遲。

起向石橊陰畔立﹐戲將梅子打鶯兒。

第三幅云﹕

鐵馬聲喧風力緊﹐云窗夢破鴛鴦冷。

玉鑪燒麝有餘香﹐羅扇撲螢無定影。

洞簫一曲是誰家﹖河漢西流月半斜。

要染纖纖紅指甲﹐金盆夜搗鳳仙花。

第四幅云﹕

山茶未開梅半吐﹐風動簾旌雪花舞。

金盤冒冷塑狻猊﹐繡幕圍春護鸚鵡。

倩人呵筆劃雙眉﹐脂水凝寒上臉遲。

妝罷扶頭重照鏡﹐鳳釵斜壓瑞香枝。

女見生至﹐與之承迎﹐執手入室﹐極其歡謔﹐會宿於寢。雞鳴始覺﹐乃困臥篷窗底耳。

自後歸家﹐無夕而不夢焉。一夕﹐見架上玉簫﹐索女吹之。女爲吹《落梅風》數闋﹐音調嘹亮﹐響徹雲際。一夕﹐女於燈下繡紅羅鞋﹐生剔燈花﹐誤落於上﹐遂成油暈。一夕﹐女以紫金碧甸指環贈生﹐生解水晶雙魚扇墜酬之﹐旣覺﹐則指環宛然在手﹐扇墜視之無有矣。生大爲奇﹐遂效元稹體﹐賦會眞詩三十韻以記其事。詩曰﹕

有美閨房秀﹐天人謫降來。風流元有種﹐慧黠更多才。

碾玉成仙骨﹐調脂作艷胎。腰肢風外柳﹐標格雪中梅。

合置千金屋﹐宜登七寶臺。妖姿應自許﹐妙質孰能陪﹖

小小乘油壁﹐眞眞醉彩灰。輕塵生洛浦﹐遠道接天臺。

放燕簾髙捲﹐迎人戶半開。菖蒲難見面﹐荳蔻易含胎。

不待金屏射﹐何勞玉手栽。偸香渾似賈﹐待月又如崔。

箏許秦宮奪﹐琴從卓氏猜。簫聲傳縹緲﹐燭影照徘徊。

窗薄涵魚魫﹐鑪深噴麝煤。眉橫靑岫遠﹐鬢嚲綠云堆。

釵玉輕輕制﹐衫羅窄窄裁。文鴛遊浩蕩﹐瑞鳳舞毰毶。

恨積鮫綃帕﹐歡傳琥珀杯。孤眠憐月姊﹐多忌笑河魁。

化蝶能通夢﹐遊蜂浪作媒。雕欄行共倚﹐繡褥坐相偎。

啖蔗逢佳境﹐畱環得異財。綠蔭鶯並宿﹐紫气劍雙埋。

良夜難虛度﹐芳心未肯摧。殘妝猶在臂﹐別淚已凝腮。

漏滴何須促﹐鐘聲且莫催。峽中行雨過﹐陌上看花回。

才子能知爾﹐愚夫可語哉﹗鯫生曾種福﹐親得到逢萊。

詩訖﹐好事者多傳誦之。明歲﹐復往收租﹐再過其處﹐則肆翁甚喜﹐延之入內。生不解意﹐逡巡辭避。坐定﹐翁以誠告之曰「老拙惟一女﹐未曾適人﹐去歲﹐君子所至﹐於此飲酒﹐偶有所睹﹐不能定情﹐因遂染疾﹐長眠獨語﹐如醉如癡﹐餌藥無效﹐昨夕忽語曰﹕『明日郎君至矣﹐宜往侯之。』初以爲妄﹐固未之信﹐今而君子果涉吾地﹐是天假其靈而賜之便也。」因問生婚娶未曾﹐又問其門閥氏族﹐甚喜。肆翁卽握生手﹐入於內室﹐至女所居軒下﹐門窗戶闥﹐則皆夢中所歷也﹔艸木臺沼﹑器用什物﹐又皆夢中所識也。女聞生至﹐盛妝而出﹐衣服之麗﹐簪餌之華﹐又皆夢中所識也。女言「去歲自君去後﹐思念切至﹐每夜夢中與君相會﹐不知何故。」生曰「吾夢亦如之耳。」女歷敍吹簫之曲﹐繡鞋之事﹐無不吻合者。又出水晶雙魚扇墜示生﹐生亦舉紫金碧甸指環以問之。彼此大驚﹐以爲神契。遂與生爲夫婦﹐於飛而還﹐終以偕老﹐可謂奇遇矣﹗

剪燈新話卷三

富貴發迹司志

至正丙戌﹐泰州士人何友仁﹐爲貧寠所迫﹐不能聊生。因謁城隍祠﹐過東廡﹐見一案﹐榜曰「富貴發迹司。」友仁禱於神像之前曰「某生世四十有五﹐寒一裘﹐暑一葛﹐朝﹑晡粥飯一盂﹐初無過用妄爲之事。然而遑遑汲汲﹐常有不足之憂﹐冬暖而愁寒﹐年丰而苦饑﹐出無知已之投﹐處無蓄積之守。妻孥賤棄﹐鄕黨絕交﹐困阨艱難﹐無所告訴。側聞大神主富貴之案﹐掌發迹之權﹐叩之卽有聞﹐求之無不獲。是以不避呵責﹐冒瀆威嚴﹐屏息庭前﹐鞠躬戶下。伏望告以倘來之事﹐諭以未至之機﹐指示迷途﹐提攜晦迹﹐俾枯魚蒙斗水之活﹐困鳥托一枝之安﹐敢不拜賜﹐深仰於洪造﹗如或前事有定﹐後事無由﹐大數旣已難移﹐薄命終於不遇﹐亦望明彰報應﹐使得預知。」禱畢﹐跧伏案幕之下。是夜﹐東西兩廊﹐左右諸曹﹐皆燈燭熒煌﹐人物駢雜﹐惟友仁所禱之司﹐不見一人﹐亦無燈火。獨處暗中﹐將及畢夜﹐忽聞呵殿之音﹐初遠漸近﹐將及廟門﹐諸司判官﹐皆趨出迎之。及入﹐紗籠兩行﹐儀衛甚嚴。府君朝服端簡﹐登正殿而坐﹐判官輩參見旣畢﹐皆回局治事。發迹司主者亦自殿上而來﹐蓋適從府君朝天使回爾。坐定﹐有判官數人﹐皆襆頭角帶﹐服緋綠之衣﹐入戶相見﹐各述所理之事。一人曰「某縣某戶藏米二千石﹐近因旱蝗相繼﹐米價倍增﹐鄰境閉糴﹐野有餓莩﹐而乃開倉以賑之﹐但取原價﹐不求厚利﹐又爲饘粥以濟貧乏﹐蒙活者甚眾。昨縣神申上於本司﹐呈於府君﹐聞已奏知天庭﹐延壽三紀﹐賜祿萬鍾矣。」一人曰「某村某氏奉姑甚孝﹐其夫在外﹐而姑得重痼﹐醫巫無效﹐乃齋沐焚香祝天﹐願以身代﹐割股以進﹐固遂得愈。昨天符行下云﹕某氏孝通天地﹐誠格鬼神﹐令生貴子二人﹐皆食君祿﹐光顯其門﹐終爲命婦以報之。府君下於本司﹐今已著之福籍矣。」一人曰「某姓某官﹐爵位已崇。俸祿亦厚﹐不思報國﹐惟務貪饕﹐受鈔三百錠﹐枉法斷公事﹐取銀五百兩﹐非理害良民。府君奏於天庭﹐卽欲加其罪﹐緣本人頗有頑福﹐故稽延數年﹐使罹滅族之禍。今早奉命﹐記注惡簿﹐惟俟時至爾。」一人曰「某鄕某甲﹐有田數十頃﹐而貪縱無厭﹐務爲兼並。鄰田之接墳者﹐欺其勢孤無援﹐賤價售之﹐又不還其值﹐令其含忿而死。冥府帖本司勾攝入獄﹐聞已兒身爲牛﹐托生鄰家﹐償其所負矣。」諸人言敍旣畢﹐發迹司判官忽揚眉盱目﹐咄嗟長嘆而謂眾賓日﹕「諸公各守其職﹐各治其事﹐褒善罰罪﹐可謂至矣。然而無地運行之數﹐生靈厄會之期﹐國統浙衰﹐大難將作﹐𨿽諸公之善理﹐其如之柰何﹗」眾問曰「何謂也﹖」對曰「吾適從府君上朝帝閽﹐所聞眾聖推論將來之事﹐數年之後﹐兵戎大起﹐巨河之南﹐長江之北﹐合屠戮人民三十餘萬﹐當是時也﹐自非積善累仁﹐忠孝純至者﹐不克免焉。豈生靈寡福﹐當此塗炭乎﹖抑運數已定﹐莫之可逃乎﹖」眾皆顰蹙相顧曰「非所知也。」遂各散去。友仁始於案下匍匐而出﹐拜述厥由。判官熟視良久﹐命小吏取簿籍至﹐親自檢閱﹐謂友仁曰「君後大有福祿﹐非久於貪困者﹐自玆以往﹐當日勝一日﹐脫晦向明矣。」友仁願示眞詳﹐乃取朱筆﹐大書一十六字以授友仁曰「遇日而康﹐遇月而發﹐遇云而衰﹐遇電而沒。」友仁聽訖﹐以所授置之於懷﹐因再拜辭出。行及廟門外﹐天色已曙。急探懷中﹐則無有矣。歸而話於妻子以自慰。不數日﹐郡有大姓傅日英者﹐延之以訓子弟﹐月奉束脩五錠﹐家遂稍康。凡居其館數歲。已而髙郵張氏兵起﹐元朝命丞相脫脫統兵討之﹐太師達理月沙頗知書好士﹐友仁獻策於馬首﹐稱其意﹐薦於脫公﹐署隨軍參謀﹐車馬僕從﹐一旦赫然。及脫公徵還﹐友仁遂仕於朝﹐踐歷館閣﹐翺翔省部﹐可渭貴矣。未幾﹐授文林郎﹑內臺禦史﹐同列有云石不花者﹐與之不相能﹐構於大官﹐黜爲雷州錄事。友仁憶判官之言﹐日月云三字﹐皆已驗矣﹐深自戒懼﹐不敢爲非。到任二年﹐有事申總府﹐吏具牘以進﹐友仁自署其銜曰﹕雷州路錄事何某。揮筆之際﹐風吹紙起﹐於雷字之下﹐曳出一尾﹐宛然成一電字﹐大惡之﹐亟命易去。是夜感疾﹐自知不起﹐處置家事﹐訣別妻子而終。因詳判官所述眾聖之語﹐將來之事。蓋至正辛卯之後﹐張氏起兵淮東﹐國朝創業淮西﹐攻鬥爭奪﹐干戈相尋﹐沿淮諸郡﹐多被其禍﹐死於兵者何止三十萬焉。是以知普夭之下﹐率土之濱﹐小而一身之榮悴通寒﹐大而一國之興衰治亂﹐皆有定數﹐不可轉移﹐而妄庸者乃欲輒施智術於其間﹐徒自取困爾。

永州野廟記

永州之野﹐有神廟﹐背山臨流﹐川澤深險﹐黃茅綠艸﹐一望無際﹐大木參天而蔽日者﹐不知其數﹐風雨往住生其上﹐人皆畏而事之﹐過者必以牲牢獻於殿下﹐始克前往﹐如或不然﹐則風雨暴至﹐雲霧晦冥﹐咫尺不辯﹐人物行李﹐皆隨失之。如是者有年矣。大徳間﹐書生畢應詳﹐有事適衡州﹐道由廟下﹐囊橐貧匱﹐不能設奠﹐但致敬而行。未及數里﹐大風振作﹐吹沙走石﹐玄雲黑霧﹐自後隱至。回顧﹐見甲兵甚眾﹐追者可千乘萬騎﹐自分必死﹐平日能誦《玉樞經》﹐事勢旣危﹐且行且誦﹐不絕於口。須臾﹐則云收風止﹐天地開朗。所迫兵騎。不復有矣。僅而獲全﹐得達衡州﹐過祝融峯﹐謁南嶽祠﹐思憶前事﹐具狀焚訴。是夜﹐夢駃卒來追﹐與之偕行﹐至大宮殿﹐侍衛羅列﹐曹局分市。駃卒引立大庭下﹐望殿上掛玉柵簾﹐簾內設黃羅帳﹐燈燭輝煌﹐光若白晝﹐嚴邃整肅﹐寂而不嘩。應祥屏息俟命。俄一吏朱農角帶﹐自內而出﹐傳呼曰「得旨問與何人有訟﹖」伏而對曰「身爲寒儒﹐性又愚拙。不知名利之可求﹐豈有田宅之足競﹗布衣蔬食﹐守分而巳。且又未嘗一入公門﹐無以仰答威問。」吏曰「日間投狀﹐理會何事﹖」應祥始悟﹐稽首而白曰「實以貧故﹐出境投人﹐道由永州﹐過神祠下﹐行囊罄竭﹐不能以牲醴祭事﹐觸神之怒﹐風雨暴起﹐兵甲追逐﹐狼狽顚踣﹐幾爲所及﹐驚怖急迫﹐無處申訴﹐以致唐突聖靈﹐誠非得已。」吏入﹐少頃復出﹐曰「得旨追對。」卽見吏士數人﹐騰空而去。俄頃﹐押一白須老人﹐烏巾道服﹐跪於階下。吏宣旨詰之曰「汝爲一方神祗﹐眾所敬奉﹐柰何輒以威禍恐人﹐求其祀饗﹐迫此儒士﹐幾陷死地﹐貪婪苦虐﹐何所逃刑﹗」老人拜而對曰「某實永州野廟之神也﹐然而廟爲妖蟒所據﹐已有年矣﹐力不能制﹐曠職已久。向者驅駕風雨﹐邀求奠酹﹐皆此物所爲。非某之過。」吏責之曰「事旣如此﹐何不早陳﹖」對曰「此物在世已久﹐興妖作孽﹐無與爲比。社鬼祠靈﹐承其約束﹔神蛟毒虺﹐受其指揮。每欲奔訴﹐多方抵截﹐終莫能達。今者非神使來追﹐亦焉得到此﹗」卽聞殿上宣旨﹐令士吏追勘。老人拜懇曰「妖孽已成﹐輔之者眾﹐吏士𨿽往﹐終恐無益﹐非自神兵剿捕﹐不可得也。」殿上如其言﹐命一神將領兵五千而往。久之﹐見數十鬼卒﹐以大木舁其首而至﹐乃一朱冠白蛇也。置於庭下﹐若五石缸焉。吏顧應祥令還﹐欠伸而覺﹐汗流浹背。事訖回途﹐再經其處﹐則殿宇偶像﹐蕩然無遺。問於村甿﹐皆曰「某夜三更後﹐雷霆風火大作﹐惟聞殺伐之聲﹐驚咳叵測。旦往視之﹐則神廟已爲煨燼﹐一巨白蛇長數十丈﹐死於林木之下﹐而喪其元。其餘蚺虺螣蝮之屬無數﹐腥穢之气﹐至今未息。」考其日﹐正感夢時也。應祥還家﹐白晝閒坐﹐忽見二鬼使至前曰「地府屈君對事。」卽挽其臂以往。及至﹐見王者坐大廳上﹐以鐵籠罩一白衣繹幘丈夫﹐形狀甚偉。自陳﹕「在世無罪﹐爲書生畢應祥枉告於南嶽﹐以致神兵降代﹐舉族殲夷﹐巢穴傾蕩﹐冤苦實甚。」應祥聞言﹐知爲蛇妖挾仇捏訴﹐乃具陳其害人禍物﹑興妖作怪之事﹐對辯於鐵籠之下﹐往返甚苦﹐終不肯服。王者乃命吏牒南嶽衡山府及帖永州城隍司徵驗其事。己而﹐衡山府及永州城隍司回文﹐與畢應祥所言實事相同﹐方始詞塞。王者殿上大怒﹐叱之曰「生旣爲妖﹐死猶妄訴﹐將白衣妖孽押赴酆都﹐永不出世﹗」卽有鬼卒數人驅押之去﹐受其果報。王謂應祥曰「勞君一行﹐無以相報」命吏取畢姓薄籍來﹐於應祥名下﹐批八字云「除妖去害﹐延壽一紀。」應祥拜謝而返。及門而寤﹐乃曲肱幾上爾。

申陽洞記

隴西李生﹐名徳逢﹐年二十五﹐善騎射﹐馳騁弓馬﹐以膽勇稱﹐然而不事生產﹐爲鄕黨賤棄。天歷間﹐父友有任桂州監郡者﹐因往投焉。至則其人已歿﹐流落不能歸。郡多名山﹐日以獵射爲事﹐出沒其間﹐末嘗休息﹐自以爲得所樂。有大姓錢翁者﹐以貲產雄於郡﹐止有一女﹐年及十七﹐甚所鐘愛﹐未嘗窺門﹐𨿽姻親鄰里﹐亦罕見之。一夕﹐風雨晦冥﹐失女所在﹐門窗戶闥﹐扃鐍如故﹐莫知所從往。聞於官﹐禱於伸﹐訪於四境﹐悄無蹤迹。翁念女切至﹐設誓曰「有能知女所在者﹐願以家財—半給之﹐並以女事焉。」𨿽求尋之意甚切﹐而荏苒將及半載﹐竟絕音響。生一日挾鏃持弧出城﹐遇一麞﹐逐之不捨﹐遂越岡巒﹐深入澗谷﹐終莫能及。日巳曛黑﹐又迷來路﹐彷徨於壠阪之側﹐莫知所適。已而煙昏云瞑﹐虎嘯猿啼﹐遠近黯然﹐若一更之後。遙望山頂﹐見一古廟﹐委身投之。至則塵埃堆積﹐墻壁傾頹﹐獸蹄鳥迹﹐交雜於中。生𨿽甚怖﹐然無可柰何﹐少憩廡下﹐將以待旦。未及瞑目﹐忽聞傳導之聲﹐自遠而至。生念深山靜夜﹐安得有此﹖疑其爲鬼神﹐又恐爲盜劫﹐乃攀緣檻楣﹐伏於梁間﹐以窺其所爲。須臾﹐及門﹐有二紅燈前導﹐爲首者頂三山冠﹐絳帕首﹐披淡黃袍﹐束玉帶﹐徑據神案而坐。從者十餘輩﹐各執器仗﹐羅列階下﹐儀衛𨿽甚整肅﹐而狀貌則皆豭貜之類也。生知爲邪魅﹐取腰間箭﹐持滿一發﹐正中坐者之臂﹐失聲而走﹐羣黨一時潰散﹐莫知所之。久之﹐寂然﹐乃假寐待旦。則見神座邊鮮血點點﹐從大門而出﹐沿路不絕﹐循山而南﹐將及五里﹐得—大穴﹐血蹤由此而入。生往來穴口﹐顧盼之際﹐艸根柔滑﹐不覺失足而墜。乃深坑萬仞﹐仰不見天﹐自分必死。旁邊微覺有路﹐尋路而行﹐轉入幽遽﹐咫尺不辧。更前百步﹐豁然開朗﹐見一石室﹐榜曰﹕申陽之洞。守門者數人﹐裝束如昨夕廟中所睹。見生﹐驚曰「子爲何人﹐而遽至此﹖」生磬折作禮而答曰「下界凡氓﹐久居城府﹐以醫爲業。因乏藥材﹐入山采拾﹐貪多務得﹐進不知止。不覺失足﹐誤墜於斯。觸冒尊靈﹐乞垂覓宥。」守門者聞言﹐似有喜色﹐問之曰「汝旣業醫﹐能爲人治療乎﹖」生曰「此分內事也。」守門者大喜﹐以手加額曰「天也﹗」生請其故。曰「吾君申陽侯﹐昨因出遊﹐爲流矢所中﹐臥病在牀﹐而汝惠然來斯﹐是天以神醫見貺也。」乃邀生坐於門下﹐踉蹌趨入﹐以告於內。頃之﹐出而傳其主之命曰「僕不善攝生﹐自貽伊戚﹐禍及股肱﹐毒流骨髓﹐厄運莫逃﹐殘生待盡。今而幸值神醫﹐獲賜良劑﹐是受病者有再生之樂﹐而治病者有全生之恩也。敢不忍死以待﹗」生遂攝衣而入﹐度重門﹐及曲房﹐帷幄衾褥﹐極其華麗。見一老獼猴﹐偃臥石榻之上﹐呻吟之聲不絕。美人侍側者三﹐皆絕色也。生診其脈﹐撫其瘡﹐詭曰「無傷也﹐予有仙藥﹐非徒治病﹐兼可度世﹐服之則能後天不老﹐而凋三光矣。今之相遇﹐蓋亦有緣耳。」遂傾囊出藥﹐令其服之。羣妖聞度世之說﹐喜得長生﹐皆羅拜於前曰「尊官信是神人﹐今幸相遇﹗吾君旣獲仙丹永命﹐吾等獨不得沾刀圭之賜乎﹖」生遂罄其所賫﹐徧賜之﹐皆踴躍爭奪﹐惟恐不預。其藥蓋毒之尢者﹐用以淬箭鏃而射鷙獸﹐無不應弦而倒。有頃﹐羣妖一時僕地﹐昏眩無知矣。生顧寶劍懸於石壁﹐取而悉斬之﹐凡戳猴大小三十六頭。疑三女爲妖﹐欲並除之。皆泣而言曰「妾等皆人﹐非魅也。不幸爲妖猴所攝﹐沈陷坑阱﹐求死不得。今君能爲妾除害﹐卽妾再生之主也﹐敢不惟命是聽﹗」問其姓名居址﹐其—卽錢翁之女﹐其二亦皆近邑良家也。生𨿽能除去羣妖﹐然無計以出。憤悶之際﹐忽有老父數人﹐不知自何來﹐皆身被褐裘﹐長須烏喙﹐推一白衣者居前﹐向生列拜曰「吾等虛星之精﹐久有此土﹐近爲妖猴所據﹐力弗能敵﹐屏避他方﹐俟其便而圖之。不意君能爲我掃除仇怨﹐蕩滌凶邪﹐敢不致謝﹗」各於袖中出金珠之屬﹐置於生前。生曰「若等旣具神通﹐何乃見欺於彼﹐自伏孱劣耶﹖」白衣者曰「吾壽止五百歲﹐彼已八百歲﹐是以不敵。然吾等居此﹐與人無害也﹐功成行滿﹐當得飛遊諸天﹐出入自在耳。非若彼之貪淫肆暴﹐害人禍物。今其稔惡不已﹐舉族夷滅﹐蓋亦獲咎於天﹐假手於君耳。不然﹐彼之凶邪﹐豈君所能制耶﹖」生曰「洞名申陽﹐其義安在﹖」曰「猴乃申屬﹐故假之以美名﹐非吾土之舊號也。」生曰「此地旣爲若等故居﹐予乃世人﹐誤陷於此﹐但得指引歸途﹐謝物不用也。」曰「果如是﹐亦何難哉﹗但請閉目半晌﹐卽得遂願。」生如其言﹐耳畔惟聞疾風暴雨之聲。聲止﹐開目﹐見一大白鼠在前﹐羣鼠如豕者數輩從之﹐旁穿一穴﹐達於路口。生挈摯三女以出﹐徑叩錢翁之門而歸焉。翁大驚喜﹐卽納爲婿﹐其二女之家﹐亦願從焉。生一娶三女﹐富貴赫然。復至其處﹐求訪路口﹐則丰艸喬林﹐遠近如一﹐無復舊蹤焉。

愛卿傳

羅愛愛﹐嘉興名娼也﹐色貌才藝﹐獨步一時。而又性識通敏﹐工於侍詞﹐以是人皆敬而慕之﹐稱爲愛卿。佳篇麗什﹐傳播人口。風流之士﹐咸修飾以求狎﹐懵學之輩﹐自視缺然。郡中名士﹐嘗以季夏望日﹐會於鴛湖淩虛閣避暑﹐玩月賦詩。愛卿先成四首﹐座間皆擱筆。詩曰﹕

畫閣東頭納晚涼﹐紅蓮不似白蓮香。

一輪明月天如水﹐何處吹蕭引鳳凰﹖

月出天邊水在湖﹐微瀾倒浸玉浮圖。

搴簾欲共姮娥語﹐肯教霓裳一曲無﹖

手弄雙頭茉莉枝﹐曲終不覺鬢云欹。

佩環響處飛仙過﹐願偕靑鸞一隻騎。

曲曲欄幹正正屏﹐六銖衣薄懶來憑。

夜深風露涼如許﹐身在瑤臺第一層。

同郡有趙氏子者﹐第六﹐亦簪纓族﹐父亡母存﹐家貲巨萬﹐慕其才色﹐納禮聘焉。愛卿入門﹐婦道甚修﹐家法甚飭﹐擇言而發﹐非禮不行。趙子嬖而重之。未久﹐趙子有父黨爲吏部尙書﹐以書自大都召之﹐許授以江南一宮。趙子欲往﹐則恐貽母妻之憂﹐不往。則又失功名之會﹐躊躇未決。愛卿謂之曰「妾聞男子生而桑弧蓬矢以射四方﹐丈夫壯而立身揚名以顯父母﹐豈可以恩情之篤﹐而誤功名之期乎﹖君母在堂﹐溫凊之奉﹐甘旨之供﹐妾任其責有餘矣。但年髙多病﹐而君有萬里之行﹐昔人所渭事主之日多﹐報親之日少﹐君宜常以此爲念。望太行之孤云﹐撫西山之頹日﹐不可不早歸耳。」趙子遂卜日爲京都之行﹐置酒酌別於中堂。酒三行﹐愛卿請趙子捧觴爲太大人壽﹐自制《齊天樂》一闋﹐歌以侑之。其詞曰﹕

恩情不把功名誤﹐離筵又歌金縷。白髮慈親﹐紅顏幼婦﹐君去有誰爲主﹖流年幾許﹖況悶悶愁愁﹐風風雨雨。鳳折鸞分﹐未知何日更相聚﹗蒙君再三分付﹕向堂前侍奉﹐休辭辛苦。官誥蟠花﹐宮袍制錦﹐待要封妻拜母。君須聽取﹕怕日薄西山﹐易生愁阻。早促歸程﹐彩衣相對舞。

歌罷﹐坐中皆垂淚。趙子乘醉﹐解纜而行。至都﹐則尙書以病免﹐無所投托﹐遷延旅邸﹐久不能歸。太夫人以憶子之故﹐感病沈重﹐伏枕在牀。愛卿事之甚謹﹐湯藥必親嘗﹐饘粥必親煮。求神禮佛﹐以逭其災﹔虛辭詭說﹐以寬其意。纏綿半載﹐因遂不起。臨終﹐呼愛卿而告之曰「吾子以功名之故﹐遠赴皇都﹐遂絕昔耗。吾又下幸罹疾﹐新婦事我至矣﹗今而命殂﹐無以相報。但願吾子早歸﹐新婦異日有子有孫﹐皆如新婦之孝敬。蒼天有知﹐必不相負﹗」言訖而歿。愛卿哀毀如禮﹐親造棺槨。葬於白薴村。旣葬﹐旦夕哭臨靈幾前﹐悲傷過度﹐爲之瘦痟。

至正十六年﹐張士誠陷平江﹐十七年﹐達丞相檄苗軍師楊完者爲江浙參政﹐拒之於嘉興。不戢軍士。大掠居民。趙子之居﹐爲劉萬戶者所據﹐見愛卿之姿色﹐欲逼納之。愛卿以甘言給之﹐沐浴入合﹐以羅巾自縊而死。萬戶奔救之﹐已無及矣。乃以繡褥裹屍﹐瘞於後圃銀杏樹下。未幾﹐張氏通款﹐浙省楊參政爲所害﹐麾下皆星散。趙子始間關海道﹐由太倉登岸﹐徑回嘉興﹐則城郭人民皆非舊矣。投其故宅﹐荒廢無人居﹐但見鼠竄於梁﹐鴞鳴於樹﹐蒼苔碧艸﹐掩映階庭而已。求其母妻﹐不知去向﹐惟中堂巋然獨存﹐乃灑掃而息焉。明日﹐行出東門外﹐至紅橋倒﹐遇舊使老蒼頭於道﹐呼而問之﹐備述其詳﹕則老母辭堂﹐生妻去世矣。遂引趙子至白薴村其母葬處﹐指松柏而告之曰「此皆六娘子之所種植也。」指塋壠而告之曰「此皆六娘子之所經理也。太夫人以郎君不歸﹐感念成疾﹐娘子奉之至矣﹐下幸而死﹐卜葬於此。娘子身被衰麻﹐手扶棺櫬﹐親自負土﹐號哭墓下。葬之三月﹐而苗軍入城﹐宅舍被占。有劉萬戶者﹐欲以非禮犯之﹐娘子不從﹐卽遂縊死﹐就於後圃瘞之矣。」趙子大傷感﹐卽至銀杏村下發視之﹐顏貌如生﹐肌膚不攺。趙子撫屍大慟﹐絕而復蘇。乃沐以香湯﹐被以華服﹐買棺附葬於母墳之側﹐哭之曰「娘子平日聰明才慧﹐流輩不及。今𨿽死矣﹐豈可混同凡人﹐使絕音晌。九原有知﹐願賜一見。𨿽顯晦殊途﹐人皆忌憚﹐而恩情切至﹐實所不疑。」於是出則禱於墓下﹐歸則哭於圃中。將及一旬﹐月晦之夕﹐趙子獨坐中堂﹐寢不能寐﹐忽聞暗中哭聲﹐初遠漸近﹐覺其有異﹐卽起祝之曰「倘是六娘子之靈﹐何吝一見而敍舊也﹖」卽聞言曰「妾卽羅氏也﹐感君想念﹐𨿽在幽冥﹐實所惻愴﹐是以今夕與君知聞耳。」言訖﹐如有人行﹐冉冉而至﹐五六步許﹐卽可辧其狀貌﹐果愛卿也。淡妝素服﹐一如其舊﹐惟以羅巾擁其項。見趙子﹐施禮畢﹐泣而歌《沁園春》一闋﹐其所自制也。詞曰﹕

一別三年﹐一日空秋﹐君何不歸﹖記尊嫜抱病﹐親供藥餌﹐髙塋埋葬﹐親曳麻衣。夜卜燈花﹐晨占鵲喜﹐雨打梨花晝掩扉。誰知道﹐把恩情永隔﹐書信全稀﹗於戈滿目交揮﹐柰命薄時乖履禍機。向銷金帳裏﹐猿驚鶴怨﹐香羅巾下﹐玉碎花飛。要學三貞﹐須拼一死﹐免被旁人話是非。君相念﹕算除非畫裏﹐重見崔徽﹗

每歌一句﹐則悲啼數聲﹐淒惶怨咽﹐殆不成腔。趙子延之入室﹐謝其奉母之孝﹐瑩墓之勞﹐殺身之節﹐感愧不已。乃收淚而自敍曰「妾本倡流﹐素非良族。山雞野騖﹐家莫能馴﹔路柳墻花。人皆可折。惟知倚門而獻笑﹐豈解舉案以齊眉。令色巧言﹐迎新送舊。東家食而酉家宿。久習遺鳳﹔張郎婦而李郎妻﹐本無定性。幸蒙君子﹐求爲室家﹐卽便棄其舊染之污﹐革其前事之失。操持井臼﹐采掇蘋蘩。嚴祀祖之儀﹐篤奉姑之道。事以禮﹐葬以禮﹐無愧於心﹔歌於斯﹐哭於斯﹐未嘗窺戶。豈料昊天不弔﹐大患來臨﹗毒手老拳﹐交爭於四境﹔長槍大劍﹐耀武於三軍。旣據李崧之居﹐又奪韓翃之婦。良人萬里﹐賤妾一身。豈不知偸生之可安﹐忍辱之耐久。而乃甘心玉略﹐決意珠沈。若飛蛾之撲燈﹐似赤子之入井﹐乃己之自取﹐非人之不容。蓋所以愧夫爲人妻妾而背主棄家﹐受人爵祿而忘君負國者也。」趙子撫慰良久﹐因問太夫人安在﹖曰「尊姑在世無罪﹐聞已受生於人間矣。」趙子曰「然則﹐君何以猶墮鬼趣﹖」對曰「妾之死也﹐冥司以妾貞烈﹐卽令往無錫宋家。托爲男子。妾以與君情緣之重﹐必欲俟君一見﹐以敍懷抱﹐故遲之歲月耳。今旣見君矣﹐明日卽往降生也。君如不棄舊情﹐可往彼家見訪﹐當以一笑爲驗。」遂與趙子入室歡會﹐款若平生。雞鳴而起﹐下階斂步﹐復回顧拭淚云「趙郎珍重﹐從此永別矣﹗」因哽咽佇立。夭色漸明﹐欻然而逝﹐不復有睹。但空室俏然﹐寒燈半滅而己。趙子起而促裝﹐徑赴無錫﹐尋宋氏之居而叩焉﹐則果得一男子﹐懷妊二十月矣。然自降生之後﹐至今哭不輟聲。趙子具述其事﹐願請見之﹐果一笑而哭止﹐其家遂名之曰羅生。趙子求爲親屬﹐自此往來饋遺﹐音問不絕云。

翠翠傳

翠翠﹐姓劉氏﹐淮安民家女也。生而穎悟﹐能通詩書﹐父母不奪其志﹐就令入學。同學有金氏子者﹐名定﹐與之同歲﹐亦聰明俊雅。諸生戲之曰「同歲者當爲夫婦。」二人亦私以此自許。金生贈翠翠詩曰﹕

十二闌干七寶臺﹐春風到處艷陽開。

東園桃樹西園柳﹐何不移教一處栽﹖

翠翠和曰﹕

平生每恨祝英臺﹐淒抱何爲不肯開﹖

我願東君勤用意﹐早移花樹向陽栽。

已而翠翠年長﹐不復至學。年及十六﹐父母爲其議親﹐輒悲泣不食。以情問之﹐初不肯言﹐久乃曰「必西家金定﹐妾已許之矣。若不相從﹐有死而已﹐誓不登他門也﹗」父母不得已﹐聽焉。然而劉富而金貧﹐其子𨿽聰俊﹐門戶甚不敵。及媒氏至其家﹐果以貧辭﹐慚愧不敢當。媒氏曰「劉家小娘子﹐必欲得金生﹐父母亦許之矣。若以貧辭﹐是負其誠志﹐而失此一好姻緣也。今當語之曰﹕『寒家有子﹐粗知詩禮﹐貴宅見求﹐敢不從命。但生自蓬篳﹐安於貧賤久矣﹐若責其聘問之儀﹐婚娶之禮﹐終恐無從而致。』彼以愛女之故﹐當不較也。」其家從之。媒氏復命﹐父母果曰「婚姻論財﹐夷虜之道﹐吾知擇婿而已﹐不計其它。但彼不足而我有餘﹐我女到彼﹐必不能堪﹐莫若贅之入門可矣。」媒氏傳命再往﹐其家幸甚。遂涓日結親﹐凡幣帛之類﹐羔雁之屬﹐皆女家自備。過門交拜﹐二人相見﹐喜可知矣﹗是夕﹐翠翠於枕上作《臨江仙》一闋贈生曰﹕

曾向書齋同筆硯﹐故人今作新人。洞房花燭十分春﹗汗沾蝴蝶粉﹐身惹麝香塵。殢雨尢雲渾未慣﹐枕邊眉黛羞顰﹐輕憐痛惜莫嫌頻。願郎從此始﹐日近日相親。

邀生繼和。生遂次韻曰﹕

記得書齋同講習﹐新人不是他人。扁舟來訪武陵春﹕仙居鄰紫府﹐人世隔紅塵。誓海盟山心已許﹐幾番淺笑輕顰﹐向人猶自語頻頻。意中無別意﹐來後有誰親﹖

二人相得之樂﹐𨿽孔翠之在赤霄﹐鴛鴦之遊綠水﹐未足諭也。未及一載﹐張士誠兄弟起兵髙郵﹐盡陷沿淮諸郡﹐女爲其部將李將軍者所擄。至正末﹐士誠辟土益廣﹐跨江南北﹐奄有浙西﹐乃通款元朝﹐願奉正朔﹐道途始通﹐行旅無阻。生於是辭別內﹑外父母﹐求訪其妻﹐誓不見則不復還。行至平江﹐則聞李將軍見爲紹興守禦﹔及至紹興﹐則又調屯兵安丰矣﹔復至安丰﹐則回湖州駐紮矣。

生來往江淮﹐備經險阻﹐星霜屢移﹐囊囊又竭﹐然此心終不少懈﹔艸行露宿﹐丐乞於人﹐僅而得達湖州。則李將軍方貴重用事﹐威焰赫奕。生佇立門墻﹐躊躇窺俟﹐將進而未能﹐欲言而不敢。閽者怪而問焉。生曰「僕﹐淮安人也﹐喪亂以來﹐聞有一妹在於貴府﹐是以不遠千里至此﹐欲求一見耳。」閽者曰「然則汝何姓名﹖汝妹年貌若干﹖願得詳言﹐以審其實。」生曰「僕姓劉﹐名金定﹐妹名翠翠﹐識字能文。當失去之時﹐年始十七﹐以歲月計之﹐今則二十有四矣。」閽者聞之﹐曰「府中果有劉氏者﹐淮安人﹐其齒如汝所言﹐識字﹑善爲詩﹐性又通慧﹐本使寵之專房。汝信不妄﹐吾將告於內﹐汝且止此以待。」遂奔趨入告。須臾﹐復出﹐領生入見。將軍坐於廳上﹐生再拜而起﹐具述厥由。將軍﹐武人也﹐信之不疑﹐卽命內豎告於翠翠曰「汝兄自鄕中來此﹐當出見之。」翠翠承命而出﹐以兄妹之禮見於廳前﹐動問父母外﹐不能措一辭﹐但相對悲咽而已。將軍曰「汝旣遠來﹐道途跋涉﹐心力疲困﹐可且於吾門下休息﹐吾當徐爲之所。」卽出新衣一襲﹐令服之﹐並以帷帳衾席之屬設於門西小齋﹐令生處焉。翌日﹐謂生曰「汝妹能識字﹐汝亦通書否﹖」生曰「僕在鄕中﹐以儒爲業﹐以書爲本﹐凡經史子集﹐涉獵盡矣﹐蓋素所習也﹐又何疑焉﹖」將軍喜曰「吾自少失學﹐乘亂崛起。方響用於時﹐趨從者眾﹐賓客盈門﹐無人延款﹐書啟堆案﹐無人裁答。汝便處吾門下﹐足充一記室矣。」

生﹐聰敏者也﹐性旣溫和﹐才又秀發﹐處於其門﹐益自檢束﹐承上接下﹐咸得其歡﹐代書回簡﹐曲盡其意。將軍大以爲得人﹐待之甚厚。然生本爲求妻而來﹐自廳前一見之後﹐不可再得﹐閨閣深邃﹐內外隔絕﹐但欲一達其意﹐而終無便可乘。荏苒數月﹐時及授衣﹐西風夕起﹐白露爲霜﹐獨處空齋﹐終夜不寐﹐乃成一詩曰﹕

好花移入玉闌干﹐春色無緣得再看。

樂處豈知愁處苦﹐別時𨿽易見時難。

何年塞上重歸馬﹖此夜庭中獨舞鸞。

霧閣云窗深幾許﹖可憐辜負月團圓。

詩成﹐書於片紙﹐拆布裘之領而縫之﹐以百錢納於小豎﹐而告曰「天气已寒﹐吾衣甚薄﹐乞擠入付吾妹﹐令浣濯而縫紉之﹐將以禦寒耳。」小豎如言持入。翠翠解其意﹐拆衣而詩見﹐大加傷感﹐吞聲而泣﹐別爲一詩﹐亦縫於內﹐以付生。詩曰﹕

一自鄕關動戰鋒﹐舊愁新恨幾重重﹗

腸𨿽已斷情難斷﹐生不相從死亦從。

長使徳言藏破鏡﹐終教子建賦遊龍。

綠珠碧玉心中事﹐今日誰知也到儂﹗

生得詩﹐知其以死許之﹐無復致望﹐愈加抑鬱﹐遂感沈痼。翠翠請於將軍﹐始得一至牀前問候﹐而生病已亟矣。翠翠以臂扶生而起﹐生引首側視﹐凝淚滿眶﹐長吁一聲﹐奄然命盡。將軍憐之﹐葬於道場山麓。翠翠送殯而歸﹐是夜得疾﹐不復飲藥﹐展轉衾席﹐將及兩月。一旦﹐告於將軍曰「妾棄家相從﹐已得八載。流離外境﹐舉目無親﹐止有一兄﹐今又死矣。妾病必不起﹐乞埋骨兄側﹐黃泉之下﹐庶有依托﹐免於他鄕作孤魂也。」言盡而卒。將軍不違其志﹐竟附葬於生之墳左﹐宛然東西二丘焉。

洪武初﹐張氏旣滅﹐翠翠家有一舊僕﹐以商販爲業﹐路經湖州﹐過道場山下﹐見朱門華屋﹐槐柳掩映﹐翠翠與金生方憑肩而立。遽呼之入﹐訪問父母存歿﹐及鄕井舊事。僕曰「娘子與郎安得在此﹖」翠翠曰「始因兵亂﹐我爲李將軍所擄﹐郎君遠來尋訪﹐將軍不阻﹐以我歸焉﹐因遂僑居於此耳。」僕曰「予今還淮安﹐娘子可修一書以報父母也。」翠翠畱之宿﹐飯吳興之香糯﹐羹苕溪之鮮鯽﹐以烏程酒出飲之。明旦﹐遂修啟以上父母曰﹕

伏以父生母育﹐難酬罔極之恩﹔夫唱婦隨﹐夙著三從之義。在人倫而已定﹐何時事之多艱﹗﹔曩者漢日將頹﹐楚氛甚惡﹐倒持太阿之柄﹐擅弄潢池之兵。豕長蛇﹐互相吞並﹔雄蜂雌蝶﹐各自逃生。不能玉碎於亂離﹐乃至瓦全於倉卒。驅馳戰馬﹐隨逐徵鞍。望髙天而八翼莫飛﹐思故國而三魂屢散。良辰易邁﹐傷靑鸞之伴木雞﹔怨偶爲仇﹐懼烏鴉之打丹鳳。𨿽應酬而爲樂﹐終感激而生悲。夜月杜鵑之啼﹐春風蝴蝶之夢。時移事往﹐苦盡甘來。今則楊素覽鏡而歸妻﹐王惇開合而放妓﹐蓬島踐當時之約﹐瀟湘有故人之逢。自憐賦命之屯﹐不恨尋春之晚。章臺之柳﹐𨿽已折於他人﹔玄都之花﹐尙不攺於前度。將謂瓶沈而簪折﹐豈期壁返而珠還。殆同玉蕭女兩世姻緣﹐難比紅拂妓一時配合。天與其便﹐事非偶然。煎鸞膠而續斷弦﹐重諧繾綣﹔托魚腹而傳尺素﹐謹致丁寧。未奉甘旨﹐先此申復。父母得之﹐甚喜。其父卽賃舟與僕自淮䢐浙﹐徑奔吳興。至道場山下疇昔畱宿之處﹐則荒煙野艸﹐狐兔之迹交道﹐前所見屋宇﹐乃東西兩墳耳。方疑訪間﹐適有野僧扶錫而過﹐叩而問焉。則曰「此故李將軍所葬金生與翠娘之墳耳﹐豈有人居乎﹖」大驚。取其書而視之﹐則白紙一幅也。

時李將軍爲國朝所戮﹐無從詰問其詳。父哭於墳下曰「汝以書賺我﹐令我千里至此﹐本欲與我一見也。今我至此﹐而汝藏蹤祕迹﹐匿影潛形。我與汝﹐生爲父子﹐死何間焉﹖妝如有靈﹐毋齊一見﹐以釋我疑慮也。」是夜﹐宿於墳。以三更後﹐翠翠與金生拜跪於前﹐悲號宛轉。父泣而撫問之﹐乃具述其始末曰「往者禍起蕭墻﹐兵興屬郡。不能效竇氏女之烈﹐乃致爲沙吒利之軀。忍恥偸生﹐離鄕去國。恨以惠蘭之弱質﹐配玆駔儈之下材。惟知奪石家買笑之姬﹐豈暇憐息國不言之婦。叫九閽而無路﹐度一日而三秋。良人不棄舊恩﹐特勤遠訪﹐托兄妹之名﹐而僅獲一見﹐隔伉儷之情﹐而終遂不通。彼感疾而先殂﹐妾含冤而繼殞。欲求袝葬﹐幸得同歸。大略如斯﹐微言莫盡。」父曰「我之來此﹐本欲取汝還家﹐以奉我耳。今汝已矣﹐將取汝骨遷於先壠﹐亦不虛行一遭也。」復泣而言曰「妾生而不幸﹐不得視膳庭闈﹔歿且無緣﹐不得首丘塋壠。然而地道尙靜﹐神理宜安﹐若更遷移﹐反成勞擾。況溪山秀麗﹐艸木榮華﹐旣已安焉﹐非所願也。」因抱持其父而大哭。父遂驚覺﹐乃一夢也。明日﹐以牲酒奠於墳下﹐與僕返棹而歸。

至今過者指爲金﹑翠墓云。

剪燈新話卷四

龍堂靈會錄

吳江有龍王堂﹐堂﹐蓋廟也﹐所以奉事香火﹐故謂之堂。或以爲右崖陡出﹐若塘岸焉﹐故又謂之龍王塘。其地左吳淞而右太湖﹐風濤險惡﹐眾水聽匯﹐過者必致敬於廟庭而後行﹐夙著靈異﹐具載於範石湖所編《吳郡誌》。元統間﹐聞生子述者﹐以歌詩鳴於吳下。因過其處﹐適值龍掛﹐乃白龍也﹐毊鬣下垂﹐如一玉住﹐鱗甲照耀﹐如明鏡數百片﹔轉側於烏雲之內﹐良久而沒。子述自以爲平生奇觀﹐莫之能及。雨止﹐登廟﹐周覽旣畢﹐乃題古風一章於廡下曰﹕

龍王之堂龍作主﹐棟宇靑紅照江渚﹐歲時奉事孰敢違﹐求晴得晴雨得雨。平生好奇無與侔﹐訪水尋山徧吳楚﹐扁舟一葉過垂虹﹐濯足滄浪浣塵土。神龍有心慰勞苦﹐變化鳳云快觀睹﹐毊尾蜿蜒玉柱垂﹐鱗甲光芒銀鏡舞。村中稽首朝翁姥﹐船上燃香拜商賈﹐共說神龍素有靈﹐降福除災敢輕侮﹗我登龍堂共龍語﹐至誠感格龍應許。汲挽湖波作酒漿﹐采掇江花當肴脯。大字淋漓寫庭戶﹐過者驚疑居者怒。世間不識謫仙人﹐笑別神龍指歸路。

題畢﹐回舟﹐臥於蓬下。忽有魚頭鬼身者﹐自廟而來﹐施禮於前曰「龍王奉邀。」子述曰「龍玉處於水府﹐賤子遊於塵世﹐風馬牛之不相及也。𨿽有嚴命﹐何以能至﹗」魚頭者曰「君毋苦﹐但請瞑目﹐少頃卽當至矣。」子述如言﹐但聞風水聲﹐久之﹐慚止﹐開目﹐則見殿宇崢嶸﹐儀衛森列﹐寒光逼人﹐不可睇視﹐眞所謂水晶宮也。王聞其至﹐冠眼劍佩而出﹐延之上階﹐致謝曰「日間蒙惠髙作﹐伺旨旣佳﹐筆勢又妙﹐廟庭得此﹐光彩倍增。是以屈君至此﹐欲得奉酬。」坐未定﹐閽者傳言客至﹐王遽出門迎接。見有三人同入﹐其一髙冠巨履﹐威儀簡重﹔其一烏帽靑裘﹐風度瀟灑﹔其—則葛巾野服而已。分次而坐。王謂子迷曰「君不識三客乎﹖乃越範相國﹐晉張使君﹐唐陸處士耳﹐世所渭吳地三髙是也。」王對三客言子述題詩之事﹐俱各傳觀﹐稱贊不已。王曰「詩人遠臨﹐貴客偕至﹐賞心樂事﹐不期而同。」卽命左右設宴於中堂﹐凡鋪陳之物﹐飲饌之味﹐皆非人世所有。酒至﹐方欲飲﹐閽者奔入曰「吳大夫伍君在門。」王急起迎之。旣入﹐範相國猶據首席﹐不能謙避。伍君勃然變色而謂王曰「此地乃吳國之境﹐王乃吳地之神﹐吾乃吳國之忠臣﹐彼乃吳國之仇人也。吳俗無知﹐妄以三髙爲目﹐立亭館以奉之。王又延之入室﹐置之上座﹐曩日吞吳之恨﹐寧忍忘之耶﹖」卽數範相國﹕「汝有三大罪﹐而人罔知﹐故千載之下﹐得以欺世而盜名。吾今爲汝一白之﹐使大姦無所容﹐大惡不得隱矣﹗」相國默然﹐請聞其說。乃曰「昔勾踐志於復仇﹐臥薪嘗膽﹐十年生聚﹐十年教訓。以此戰伐﹐孰能禦之﹖何至假負薪之女﹐爲誨淫之事﹐出此鄙計﹐不以爲慚。吳旣已亡﹐又不能除去尢物﹐反與共載而去。昔太公蒙面以斬妲己﹐髙熲違令而誅麗華﹐以此方之﹐孰得孰失﹖是謀國之不臧也。旣已滅吳﹐以勾踐爲人﹐長頸鳥喙﹐可與共患難﹐不可與同逸樂﹐浮海而去﹐以書遺大夫種云﹕『蜚鳥盡﹐良弓藏﹔狡兔死﹐走狗烹﹐子可以去矣。』夫自不能事君﹐又誘其臣與之偕去﹐令其主孤立於上﹐國空無人﹐於心安乎﹖昔鮑叔之薦管仲﹐蕭何之追韓信﹐以此方之﹐軌是孰非﹖是事君之不忠也。旣已去位﹐本求髙蹈。何乃聚斂積實。耕於海濱﹐父子力作﹐以營千金﹐屢散而復積﹐此欲何爲哉﹖昔魯仲連辭金而不受﹐張於房辟穀而遠引﹐以此方之﹐孰賢孰愚﹖是持身之不廉也。負此三大罪﹐安得居吾之上乎﹖」相國面色如土﹐不敢出聲。久之﹐乃曰「子之罪我則然矣﹗願聞子之所事。」伍君曰「吾以家族之不幸。徧遊諸國﹐不避艱險﹐終能用吳以復父兄之仇﹐又能爲夫蓋復父之仇﹐則孝爲有餘矣。事吳至死不去﹐以畢志於其君﹐𨿽遭屬鏤之慘﹐終無怨詞﹐則忠爲有餘矣。君不終用﹐至於臨死﹐又能逆料沼吳之禍﹐而爲身後之憂﹐則智爲有餘矣。使吾尙在﹐則會稽之棲﹐下可以復振﹔欈李之戰﹐不可以詭勝﹔而越之君臣將不暇於朝食﹐又焉能得志於吾國乎﹖蓋嘗論之﹐吳之亡不在於西子之進﹐而在於吾之被讒﹐越之霸不在於種﹑蠡之用﹐而在於吾之受戮。吾若不死﹐則薴蘿之妹﹐適足爲後宮之娛﹔榮楯之華﹐適足爲前殿之誇﹐姑蘇之臺﹐麋鹿豈可得遊﹔至徳之廟﹐禾黍豈至於遽生哉﹗惟自殘其骨鯁﹐自害其股肱﹐故仇人得以乘其機﹐敵國得以投其隙﹐蓋有幸而然耳。豈子代國之功﹐謀國之策乎﹖」相國辭塞﹐乃虛位以讓之。伍君遂據其上﹐相國居第二位﹐第三﹑第四位則張使君﹑陸處士﹐子述居第五﹐王坐於末席。已而酒行樂作。王請坐客各賦詩歌以爲樂。伍君乃左撫劍﹐右擊盆﹐朗朗而作歌曰﹕

駕艅艎之長舟兮﹐覽吳會之故都。悵館娃之無人兮﹐麋鹿遊於姑蘇。憶吳子之驟彊兮﹐蓋得人以爲任。戰柏舉而入楚兮﹐盟黃池而服晉。何用賢之不終兮﹐乃自壞其長城。洎雨東而乞死兮﹐始躑躅而哀鳴。泛鴟夷於江中兮﹐驅白馬於潮頭。眄胥山之舊廟兮﹐挾天風而遠遊。龍宮郁其嵯峨兮﹐水殿開而宴會。日旣吉而辰良兮﹐接賓朋之冠佩。莫椒漿而酌桂醑兮﹐擊金鐘而戛鳴球。湘妃漢女出歌舞兮﹐瑞霧靄而祥煙浮。夜迢迢而未央兮﹐心搖搖而易醉。撫忙劍而作歌兮﹐聊以泄千古不平之气。

歌竟﹐範相國持杯而詠詩曰﹕

霸越平吳﹐扁舟五湖﹐昂昂之鶴﹐泛泛之鳬。

功成身退﹐辭榮避位﹐良弓旣藏﹐黃金曷鑄﹖

萬歲千秋﹐魂魄來遊﹐今夕何夕﹐於此淹畱﹗

吹笙擊鼓﹐羅列樽俎﹐妙女嬌娃﹐載歌載舞﹐

有酒如河﹐有肉如坡﹐相對不樂﹐日月幾何﹖

金樽翠爵﹐爲君斟酌﹐後會未期﹐且此歡謔。

張使君亦倚席而吟侍曰﹕

驅車適故國﹐掛席來東吳。西風旦夕起﹐飛塵滿皇都。

人生在世間﹐貴乎得所圖。問佢華亭鶴﹐何似松江鱸﹖

豈意千年後﹐髙名猶不孤。鬱鬱神靈府﹐濟濟英俊徒。

華筵列玳瑁﹐美醞傾醍醐。妙舞躡珠履﹐狂吟扣金壺。

顧余復何人﹖亦得同歌呼。作詩記勝事﹐流傳徧江湖。

陸處士遂離席而陳詩曰﹕

生計蕭條具一船﹐筆牀茶竈共周旋。

但籠甫裏能言鴨﹐不釣襄江縮項鯿。

鼓瑟吹笙傳盛事﹐倒冠落佩預華筵。

何須溫嶠燃犀照﹐已被旁人作話傳。

子述乃制長短句一篇﹐獻於座間曰﹕

江湖之淵﹐神物所居﹐

珠宮貝闕﹐與世不殊。

黃金作屋瓦﹐白玉爲門樞﹐

屏開玳瑁甲﹐檻植珊瑚珠。

祥雲瑞靄相扶輿﹐上通三光下八區﹐

自非馮夷與海若﹐孰得於此久躊躇﹗

髙堂開宴羅賓主﹐禮數繁多冠冕聚﹐

忙呼玉女捧牙盤﹐催喚神娥調翠釜。

長鯨鳴﹐巨蛟舞﹐鱉吹笙﹐鼉擊鼓。

驪頷之珠照樽俎﹐蝦須之簾掛廊廡。

八音疊奏雜仙韶﹐宮商響切逼雲霄﹐

湘妃姊妹撫瑤瑟﹐秦家公主來吹蕭。

麻姑碎擘麒麟脯﹐洛妃斜拂鳳凰翹﹐

天吳紫鳳顚倒而奔走﹐金支翠旗縹緲而動搖。

胥山之神余所慕﹐曾謁神祠拜神墓。

相國不攺古衣冠﹐使君猶存晉風度。

座中更有天隨生﹐口食杞菊骨骼淸﹐

平生夢想不可見﹐豈期一旦皆相迎。

主人靈聖尢難測﹐驅駕風雲歸頃刻﹐

周遊八極隘四溟﹐固知不是池中物。

鯫生何幸得遭逢﹐坐令槁朽生華風﹗

待以天廚八珍之異饌﹐飲以仙府九醞之深鍾。

唾壺缺﹐麇柄折﹐醉眼生花雙耳熱。

不來洲畔采明珠﹐不去波間摸明月﹐

但將詩旬寫鮫綃﹐畱向龍宮記奇絕。

歌詠俱畢﹐觥籌交錯。但聞水村喔喔晨雞鳴﹐山寺隆隆曉鐘擊。伍君先別﹐三髙繼往。王以紅珀盤捧照乘之珠﹐碧瑤箱盛開水之角﹐饋贈於子述﹐命使送還。抵舟﹐則東方洞然﹐水路明朗﹐乃於中流稽首廟堂而去。

太虛司法傳

馮大異﹐名奇﹐吳﹑楚之狂士也。恃才傲物﹐不信鬼神﹐凡依艸附木之妖﹐驚世而駭俗者﹐必攘臂當之﹐至則淩慢毀辱而後巳﹐或火其祠﹐或沈其像﹐勇往不顧﹐以是人亦以膽气許之。

至元丁丑﹐僑居上蔡之東門有故之近村﹐時兵燹之後﹐蕩無人居﹐黃沙白骨﹐一望極目。未至而斜日西沈﹐愁雲四起﹐旣無旅店﹐何以安泊。道旁有一古柏林﹐卽投身而入﹐倚樹少憩。鵂鷸鳴其前﹐豺狐嗥其後。頃之﹐有羣鴉接翅而下﹐或跂一足而啼﹐或鼓雙翼而舞﹐叫噪怪惡﹐循環作陣。復有八九死屍﹐僵臥左右﹐陰鳳颯颯﹐飛雨驟至﹐疾雷一聲﹐羣屍環起﹐見大異在樹下﹐踴躍趨附。大異急攀緣上樹以避之﹐羣屍環繞其下﹐或嘯或詈﹐或坐或立﹐相與大言曰「今夜必取此人﹗不然﹐吾屬將有咎」已而雲收雨止﹐月光穿漏﹐見一夜叉自遠而至﹐頭有二角﹐舉體靑色﹐大呼闊步﹐徑至林下﹐以手撮死屍﹐摘其頭而食之﹐如啖瓜之狀﹔食訖﹐飽臥﹐鼾睡之聲動地。大異度不可久畱﹐乘其熟寐﹐下樹迸逸﹐行不百步﹐則夜叉已在後矣﹐捨命而奔﹐幾爲所及。遇一廢寺﹐急入投之﹐東西廊皆傾倒﹐惟毆上有佛像一軀﹐其狀甚偉。見佛背有一穴﹐大異計窮﹐竄身入穴﹐潛於腹中﹐自渭得所托﹐可無虞矣。忽聞佛像鼓腹而笑曰「彼求之而不得﹐吾不求而自至﹐今夜好頓點心﹐不用食齋也﹗」卽振迅而起﹐其行甚重﹐將十步許﹐爲門限所礙。蹴然僕地﹐土木狼籍﹐胎骨糜碎矣。大異得出﹐猶太言曰「胡鬼弄汝公﹐反自掇其禍矣﹗」卽出寺而行。遙望野中﹐燈燭熒煌﹐諸人揖讓而坐。喜甚﹐弛往赴之。及至﹐則皆無頭者也﹐有頭者則無一臂﹐或缺一足。大異不顧而走。諸鬼怒曰「吾輩方此酣暢﹐此人大膽﹐敢來衝突﹗正當執之以爲脯胾耳。」卽踉蹡哮吼﹐或搏牛糞而擲﹐或攫人骨而投﹐無頭者則提頭以趁之。前阻一永﹐大異亂流而渡﹐諸鬼至永。則不敢越。驀及半里﹐大異回顧﹐猶聞喧嘩之聲﹐靡靡不已。須臾﹐月墮﹐不辧蹊徑﹐失足墜一坑中﹐其深無底﹐乃鬼谷也。寒沙瞇目﹐陰气徹骨﹐羣鬼萃焉。有赤髮而雙角者﹐綠毛而兩翼者﹐鳥喙而獠牙者﹐牛頭而獸面者﹐皆身如藍靛﹐口吐火焰﹐見大異至﹐相賀曰「仇人至矣﹗」卽以鐵紐系其頸﹐皮繂拴其腰﹐驅至鬼王之座下﹐告曰「此卽在世不信鬼神﹐淩辱吾徒之狂土也。」鬼玉怒責之曰「汝具五體而有知識。豈不聞鬼神之徳其盛矣乎﹖孔子聖人也﹐猶曰敬而遠之。大《易》所謂載鬼一車﹐《小雅》聽謂爲鬼爲蜮。他如《左傳》所紀﹐晉景之夢﹐伯有之事﹐皆是物也。汝爲河人﹐猶言其無﹖吾受汝侮久矣﹗今幸相遇﹐吾烏得而甘心焉。」卽命眾鬼卸其冠裳﹐加以箠楚﹐流血淋漓﹐求死不得。鬼王乃謂之曰「汝欲調泥成醬乎﹖汝欲身長三丈乎﹖」大異念泥豈可爲醬﹐因願身長三丈。眾鬼卽捽之於石牀之上﹐如搓粉之狀﹐眾手反復而按摩之﹐不覺漸長﹐已而扶起﹐果三丈矣﹐裊裊如竹竿焉。眾笑辱之﹐呼爲長竿怪。王又謂之曰「汝欲煮右成汁乎﹖汝欲身矮一尺乎﹖」大異方苦其長﹐不能自立。卽願身矮一尺。眾鬼又驅至石牀上﹐如按面之狀﹐極力一捺﹐骨節磔磔有聲﹐乃擁支起﹐果一尺矣﹐團圞如巨蟹焉。眾又笑辱之﹐呼爲蟛蜞怪。大異蹣跚於地﹐不勝其苦。旁有一老鬼﹐撫掌大笑曰「足下平日不信鬼怪﹐今日何故作此形骸﹖」乃請於眾曰「彼𨿽無禮﹐毖遭辱亦甚矣﹐可憐許﹐請宥之﹗」卽以兩手提挈大異而抖擻之﹐須曳復故。大異求還﹐諸鬼曰「汝旣到此﹐不可徒返﹐吾等各有一物相贈﹐所貴人間知有我輩耳。」老鬼曰「然則﹐以何物贈之﹖」一鬼曰「吾贈以撥云之角。」卽以兩角置於大異之額﹐岌然相向。一鬼曰「吾贈以哨風之嘴。」卽以一鐵嘴加於其唇﹐尖銳如鳥喙焉。一鬼曰「吾贈以朱華之發。」卽以赤水染其發﹐皆鬅鬙而上指﹐其色如火。一鬼曰「吾贈以碧光之睛。」卽以二靑珠嵌於其目﹐湛湛而碧色矣。老鬼遂送之出坑曰「善自珍重﹐向者羣小混瀆﹐幸勿記懷也。」大異𨿽得出﹐然而頂撥云之角﹐戴哨風之嘴﹐被朱華之發﹐含碧光之睛﹐儼然成一奇鬼。到家﹐妻孥不敢認﹔出市﹐眾共聚觀。以爲怪物﹐小兒則驚啼而逃避。遂閉戶不食﹐憤懣而死。臨死﹐謂其家曰「我爲諸鬼所困﹐今其死矣﹗可多以紙筆置柩中﹐我將訟之於天。數日之內﹐蔡州有一奇事﹐是我得理之時也﹐可瀝酒而賀我矣。」言訖而逝。過三日﹐白晝風雨大作﹐去霧四塞﹐雷霆霹靂﹐聲振寰宇﹐屋瓦皆飛﹐大木盡拔﹐經宿始霽。則所墮之坑﹐陷爲一巨澤﹐彌漫數里﹐其水皆赤。忽聞柩中作語曰「訟已得理﹗諸鬼皆夷滅無遺﹗無府以吾正直﹐命爲太虛殿司法﹐職任隆重﹐不復再來人世矣。」其家祭而葬之﹐肸蠁之間﹐如有靈焉。

修文舍人傳

夏顏﹐字希賢﹐吳之震澤人也。博學多聞﹐性气英邁﹐幅巾布裘﹐遊於東西兩浙間。喜慷慨論事﹐疊疊不厭﹐人每傾下之。然而命分甚薄﹐日不暇給﹐嘗喟然長嘆曰「夏顏﹐汝修身謹行﹐柰何不能潤其家乎﹖」則又自解曰「顏淵困於陋巷﹐豈道義之不足也﹖賈誼屈於長沙﹐豈文章之不贍也﹖校尉封拜而李廣不侯﹐豈智勇之不逮也﹖侏儒飽死而方朔苦饑﹐豈才藝之不敏也﹖蓋有命焉﹐不可幸而致。吾知順受而已﹐豈敢非理妄求哉﹗」

至正初﹐客死潤州﹐葬於北固山下。友人有與之契厚者﹐忽遇之於途。見顏驅髙車﹐擁大蓋﹐峨冠曳佩﹐如侯伯狀﹐從者各執其物﹐呵殿而隨護﹐風采揚揚﹐非復住日﹐投北而去。友人不敢呼之。

一日﹐早作﹐復遇之於裏門﹐顏遽搴帷下車而施揖曰「故人安否﹖」友人遂與敍舊﹐執手款語﹐不異平生。乃問之曰「與君隔別未久﹐而能自致靑雲﹐立身要路。車馬僕從﹐如此之盛﹔衣服冠帶﹐如此之華﹐可謂大丈夫得志之秋矣﹗不勝健羨之至﹗」顏曰「吾今隸職冥司﹐頗極淸要。故人下問﹐何敢有隱﹐但途路之次﹐未暇備述﹐如不相棄﹐可於後夕會於甘露寺多景樓﹐庶得從容時頃﹐少敍間闊﹐不知可乎﹖望勿以幽冥爲訝﹐而負此誠約也。」友人許之。告別而去。是夕﹐攜灑而往﹐則顏已先在﹐見其至﹐喜甚﹐迎謂曰「故人眞信士﹐可謂死生之交矣﹗」乃言曰「地下之樂﹐不減人間﹐吾今爲修文舍人﹐顏淵﹑卜商舊職也。冥司用人﹐選擢甚精﹐必當其才﹐必稱其職﹐然後官位可居﹐爵祿可致﹐非若人間可以賄賂而通﹐可以門第而進﹐可以外貌而濫充﹐可以虛名而攫取也。試與君論之﹕今夫人世之上﹐仕路之間﹐秉筆中書者﹐豈盡蕭﹑曹﹑丙﹑魏之徒乎﹖提兵閫外者﹐豈盡韓﹑彭﹑衛﹑霍之流乎﹖館閣擒文者﹐豈皆班﹑揚﹑董﹑馬之輩乎﹖郡邑牧民者﹐豈皆龔﹑黃﹑召﹐杜之儔乎﹖騏驥服鹽車而駑駘厭芻豆﹐鳳凰棲枳棘而鴟鴞鳴戶庭﹐賢者槁項黃馘而死於下﹐不賢者比肩接迹而顯於世﹐故治日常少﹐亂日常多﹐正坐此也。冥司則不然﹑黜陟必明﹐賞罰必公﹐昔日負君之賊﹐敗國之臣﹐受穹爵而享厚祿者﹐至此必妥其殃﹐昔日積善之家﹐修徳之士﹐阨下位而困窮途者﹐至此必蒙其福。蓋輪口之數﹐報應之條﹐至此而莫逃矣。」遂引滿而飲﹐連舉數觥﹐憑欄觀眺﹐口占律詩二章﹐吟贈友人曰﹕

笑拍闌干扣玉壺﹐林鴉驚散渚禽呼。

一江流水三更月﹐兩岸靑山六代都。

富貴不來吾老矣﹐幽明無間子知乎﹖

旁人若問前程事﹐積善行仁是坦途。

滿身風露夜茫茫﹐一片山光與水光。

鐵甕城邊人玩月﹐鬼門關外客還鄕。

功名不博詩千首﹐生死何殊夢一場﹗

賴有故人知此意﹐淸談終夕據藤牀。

吟訖﹐搔首而言曰「太上立徳﹐其次立功。其次立言。僕在世之日﹐無徳可稱﹐無功可述﹐然而著成集錄﹐不下數百卷。作爲文章﹐將及千餘篇﹐皆極深研幾﹐盡意而爲之者。奄忽以來﹐家事零替﹐內無應門之童﹐外絕知音之士﹐盜賊之所攘竊﹐虫鼠之所毀傷﹐十不存一﹐甚可惜也。伏望故人以憐才爲念﹐卹交爲心﹐捐季子之寶劍﹐付堯夫之麥舟﹐用財於當行﹐施徳於不報﹐刻之桐梓﹐傳於好事﹐庶幾不與艸木同腐此則故人之賜也。興言及此﹐慚愧何勝﹗」友人許諾。顏大喜﹐捧觴拜獻﹐以致丁寧之意。已而﹐東方漸曙﹐告別而去。友人吳中﹐訪其家﹐除散亡零落外﹐猶得遺文數百篇﹐並所薯《汲古錄》《通玄志》等書﹐亟命工鏤版﹐鬻之予肆﹐以廣其傳。顏復到門致渤。自此往來無間﹐其家吉凶禍福﹐皆前期報之。三年之啟﹐友人感疾﹐顏來訪問﹐因謂曰「僕備員修文府﹐日月已滿﹐當得舉代。冥間最重此職﹐得之甚難。君若不欲﹐則不敢彊﹔萬一欲之﹐當與盡力。所以汲汲於此者﹐蓋欲報君鏤版之恩耳。人生會當有死﹐縱復彊延數年﹐何可得居此地也﹖」友人欣然許之﹐遂處置家事﹐不復治療﹐數日而終。

鑑湖夜泛記

處士成令言﹐不求聞達﹐素愛會稽山水。天歷間﹐卜居鑑湖之濱﹐誦「千巖競秀﹐萬壑爭流」之句﹐終日遨遊不輟。常乘一葉小舟﹐不施篙櫓﹐風帆浪揖﹐任其所之﹐或觀魚水涯﹐或盟鷗沙際﹐或蘋洲狎鷺﹐或柳岸聞鴛。沿湖三十里﹐飛者走者﹐浮者躍者﹐皆熟其狀貌﹐與之相忘﹐自去自來﹐不復疑俱。而樵翁﹑耕叟﹑漁童﹑牧豎遇之﹐不問老幼﹐俱得其歡心焉。初秋之夕﹐泊舟千秋觀下﹐金鳳乍起﹐白露未零﹐星斗交輝﹐水天一色﹐時聞菱歌蓮唱﹐應答於洲渚之間。令言臥舟中﹐仰視天漢﹐如白練萬丈﹐橫亙於南北﹐纖雲掃迹﹐一塵不起。乃扣船舷﹐歌宋之問明河之篇﹐飄飄然有遺世獨立﹐羽化登仙之意。舟忽自動﹐其行甚速﹐風水俱駃﹐一瞬千里﹐若有物引之者。令言莫測。須臾﹐至—處﹐寒气襲入﹐淸光奪目﹐如玉田湛湛﹐琪花瑤艸生其中﹐如銀海洋洋﹐異獸神魚泳其內。烏鴉羣鳴﹐白楡亂植。令言度非人間﹐披衣而起﹐見珠宮岌然﹐宮闕髙聳。有一仙娥﹐自內而出﹐被冰綃之衣﹐曳霜紈之帔﹐戴翠鳳步搖之冠﹐躡瓊紋九章之履。侍女二人﹐一執金柄障扇﹐一捧玉環如意﹐星眸月貌﹐光彩照人。至岸側﹐謂令言曰「處士來何遲﹖」令言拱而對曰「僕晦迹江湖﹐忘形魚鳥﹐素乏誠約﹐又昧平生﹐何以有來遲之問﹖」仙娥笑曰「卿安得而識我乎﹖所以奉邀至此者﹐蓋以卿夙負髙義﹐久存碩徳﹐將有誠悃﹐籍卿傳之於世耳。」乃請令言登岸﹐邀之入門﹐行數十步﹐見一大殿﹐榜曰﹕天章之殿。殿後有一髙閣﹐題曰﹕靈光之閣。內設雲母屏﹐鋪玉華簞﹐四面皆水晶簾﹐以珊瑚鉤掛之﹐通明如白晝。梁間懸香球二枚﹐蘭麝之气﹐芬芳觸鼻。請令言對席坐而語之曰「卿識此地乎﹖卽人世所謂天河﹐妾乃織女之神也。此去塵間﹐已八萬餘里矣。」令言離席而言曰「下界愚民﹐甘與艸木同腐。今夕何幸﹐身遊天府﹐足踐仙宮﹐獲福無量﹐受恩過望。然未知尊神欲托以何事﹐授以何言﹖願得詳聞﹐以釋塵慮。」仙娥乃低首斂躬﹐端肅而致詞曰「妾乃天帝之孫﹐靈星之女﹐夙稟貞性﹐離羣索居。豈意下土無知﹐愚民好誕﹐妄傳秋夕之期﹐指作牽牛之配﹐致令淸潔之操﹐受此污辱之名。開其源者﹐齊諧多詐之書﹔鼓其波者﹐楚俗不經之語﹔傅會其說而倡之者﹐柳宗元乞巧之文﹐鋪賬其事而和之者。張文潛七夕之詠。彊詞雄辯﹐無以自明﹔鄙語邪言﹐何所不至﹗往往形諸簡牘﹐播於篇章﹐有曰﹕『北斗佳人雙淚流﹐眼穿腸斷爲牽牛。』又曰﹕『莫言天上稀相見﹐猶勝人間去不回﹗』有曰﹕『未會牽牛意若何﹐須邀織玄弄金梭。』又曰﹕『時人下用穿鍼待﹐沒得心情送巧來。』似此者不一而足﹐褻侮神靈。罔知忌憚﹐是可忍也﹐孰不可忍﹗」令言對曰「鵲橋之會﹐牛渚之遊﹐今聽神言﹐審其妄矣。然如嫦娥月殿之奔﹐神女髙唐之會﹐后土靈佑之事﹐湘靈冥會之詩﹐果有之乎﹐抑未然乎﹖」仙娥憮然曰「嫦娥者﹐月宮仙女﹔后土者﹐地祗貴神﹔大禹開峽之功。巫神實佐之﹔而湘靈者﹐堯女舜妃。是皆聖賢之裔﹐貞烈之倫﹐烏有如世俗所謂哉﹗非若上元之降封陟﹐雲英之遇裴航﹐蘭香之嫁張碩﹐彩鸞之配文簫﹐情欲易生﹐事迹難掩者也。世人詠月之詩曰﹕『嫦娥應悔偸靈藥﹐碧海靑天夜夜心。』題峽之句曰﹕『一自髙唐賦成後﹐楚他天雲雨盡堪疑。』夫日月兩曜。混淪之際﹐開辟之初﹐旣已具矣﹐豈有羿妻之說﹐竊藥之事﹐而妄以孤眠霜宿侮之乎﹖云者﹐山川靈气﹐雨者﹐天地沛澤﹐柰何因宋玉之謬﹐輒指爲房帷之樂﹐譬之衽席之歡﹖慢伸瀆天﹐莫此爲甚﹗湘君夫人﹐帝舜之配﹐陟方之日﹐蓋已老矣。李羣玉者﹐果何人歟﹖敢以淫邪之詞﹐混於黃陵之廟曰﹕『不知精爽落何處﹐疑是行雲秋色中。』自述奇遇。引歸其身﹐誕妄矯誣﹐名檢掃地﹗后土之傳﹐唐人不敢明斥則天之惡﹐故假此以諷之耳。世俗不識﹐便謂誠然﹐至有『韋郎年少眈閒事﹐案上休看《太白經》』之句。夫欲界諸天﹐皆有配耦﹐其無耦者﹐則無欲者也。士君子於名教中自有樂地﹐何至造述鄙猥﹐誣謗髙明﹐旣以欺其心﹐又以惑於世﹐而自處於有過之域哉﹗幸卿至世﹐悉爲白之﹐毋令雲霄之上﹐星漢之間﹐久受黃口之讒﹐靑蠅之玷也。」令言又問曰「世俗之多誑﹐仙眞之被誣﹐今聽神言﹐知其僞矣。然如張騫之乘槎﹐君平之辧石﹐將信然歟﹖抑妄談歟﹖」仙娥曰「此事則誠然矣﹗夫博望侯乃金門宜吏﹐嚴先生乃玉府仙曹﹐暫謫人間﹐靈性具在﹐故能周遊八極﹐辧識異物。豈常人之可比乎﹖卿非三生有緣﹐今夕亦烏得至此﹗」遂出瑞錦二端以贈之﹐曰「卿可歸矣﹐所托之事﹐幸勿相忘。」令盲拜辭登舟﹐但覺風露髙寒﹐濤瀾洶湧﹐一飯之頃﹐卻回舊所﹐則淡霧初生﹐大星漸落﹐雞三鳴而更五點矣。取錦視之﹐與世間所織不甚相異﹐藏之篋笥﹐以待博物者辧之。後遇西域賈胡﹐試出示焉﹐撫玩移時﹐攺容言曰「此天上至寶﹐非人間物也。」令言問﹕「何以知之﹖」曰「吾見其文順而不亂﹐色純而不雜。以日映之﹐瑞气蔥蔥而起﹐以塵掩之﹐自然飛揚而去。以爲幄帳﹐蚊蚋不敢入﹐以爲衣帔﹐雨雪不能濡。隆冬禦之﹐不必挾纊而燠﹔盛夏張之﹐不必乘風而涼。其蠶蓋扶桑之葉所飼﹐其絲則天河之水所濯﹐豈非織女機中之物乎﹖君何從得此﹖」令言祕之﹐不肯述其故。遂輕舟短棹﹐長遊不返。後二十年﹐有遇之於玉笥峯者﹐顏貌紅澤﹐雙瞳湛然﹐黃冠布裘﹐不巾不帶。揖而問之﹐則禦鳳而去﹐其疾如飛﹐追之不能及矣。

綠衣人傳

天水趙源﹐早喪父母﹐未有妻室。延佑間﹐遊學至於錢塘﹐僑居西湖葛嶺之上﹐其側卽宋賈秋壑舊宅也。源獨居無聊﹐嘗日晚徙倚門外﹐見一女子﹐從東來﹐綠衣雙鬟﹐年可十五六﹐𨿽不盛妝濃飾﹐而姿色過人﹐源注目久之。明日出門﹐又見﹐如此凡數度﹐日晚輒來。源戲問之曰「家居何處﹐暮暮來此﹖」女笑而拜曰「兒家與君爲鄰﹐君自不識耳。」源試挑之﹐女欣然而應﹐因遂畱宿﹐甚相親暱。明旦﹐辭去﹐夜則復來。如此凡月餘﹐情愛甚至。源問其姓氏居址﹐女曰「君但得美婦而已﹐何用彊知。」問之不已﹐則曰「兒常衣綠﹐但呼我爲綠衣人可矣。」終不告以居址所在。源意其爲巨室妾媵﹐夜出私奔﹐或恐事迹彰聞﹐故不肯言耳﹐信之不疑﹐寵念轉密。

一夕﹐源被酒﹐戲指其衣曰「此眞可謂『綠兮衣兮﹐綠衣黃裳者也。」女有慚色﹐數夕不至。及再來﹐源叩之﹐乃曰「本欲相與偕老﹐柰何以婢妾待之﹐令人忸怩而不安﹐故數日不敢侍君之側。然君已知矣﹐今不復隱﹐請得備言之。兒與君﹐舊相識也﹐今非至情相感﹐莫能及此。」源問其故﹐女慘然曰「得無相難乎﹖兒實非今世人﹐亦非有禍於君者﹐蓋冥數當然﹐夙緣未盡耳。」源大驚曰「願聞其詳。」女曰「兒故宋秋壑平章之侍女也。本臨安良家子﹐少善弈棋﹐年十五﹐以棋童入侍﹐每秋壑朝回﹐宴坐半閒堂﹐必召兒侍弈﹐備見寵愛。是時君爲其家蒼頭﹐職主煎茶﹐每因供進茶甌﹐得至後堂。君時年少﹐美姿容﹐兒見而慕之﹐嘗以繡羅錢篋﹐乘暗投君。君亦以玳瑁脂盒爲贈﹐彼此𨿽各有意﹐而內外嚴密﹐莫能得其便。後爲同輩所覺﹐讒於秋壑﹐遂與君同賜死於西湖斷橋之下。君今已再世爲人﹐而兒猶在鬼籙﹐得非命歟﹖」言訖﹐嗚咽泣下。源亦爲之動容。久之﹐乃曰「審若是﹐則吾與汝乃再世因緣也﹐當更加親愛﹐以償疇昔之願。」自是遂畱宿源捨﹐不復更去。源素不善奕﹐教之弈﹐盡傳其妙﹐凡平日以棋稱者﹐皆不能敵也。

每說秋壑舊事﹐其所目擊者﹐歷歷甚詳。嘗言﹕秋壑一日倚樓閒望﹐諸姬皆侍﹐適二人烏巾素服﹐乘小舟由湖登岸。一姬曰「美哉﹐二少年﹗」秋壑曰「汝願事之耶﹖當令納聘。」姬笑而無言。逾時﹐令人捧一盒﹐呼諸姬至前曰「適爲某姬納聘。」啟視之﹐則姬之首也﹐諸姬皆戰栗而退。又嘗販鹽數百艘至都市貨之。太學有詩曰﹕

昨夜江頭湧碧波﹐滿船都載相公鹺﹔

𨿽然要作調羹用﹐未必調羹用許多﹗

秋壑聞之﹐遂以士人付獄﹐論以誹謗罪。又嘗於浙西行公田法﹐民受其苦﹐或題詩於路左云﹕

襄陽累歲困孤城﹐豢養湖山不出徵。

不識咽喉形勢地﹐公田枉自害蒼生。

秋壑見之﹐捕得﹐遭遠竄。又嘗齋雲水千人﹐其數已足﹐末有一道士﹐衣裾襤褸﹐至門求齋。主者以數足﹐不肯引入﹐道士堅求不去﹐不得已於門側齋焉。齋罷﹐覆其缽於案而去﹐眾悉力舉之﹐不動。啟於秋壑﹐自往舉之﹐乃有詩二句云「得好休時便好休﹐收花結子在漳州。」始知眞仙降臨而不識也。然終不諭「漳州」之意﹐嗟乎﹗孰知有漳州木綿庵之厄也﹗又嘗有艄人泊舟蘇堤﹐時方盛暑﹐臥於舟尾﹐終夜不寐﹐見三人長不盈尺﹐集於沙際﹐一曰「張公至矣﹐如之柰何﹖」一曰「賈平章非仁者﹐決不相恕﹗」一曰「我則已矣﹐公等及見其敗也﹗」相與哭入水中。次日﹐漁者張公獲一鱉﹐徑二尺餘﹐納之府第。不三年而禍作。蓋物亦先知﹐數而不可逃也。源曰「吾今日與汝相遇﹐抑豈非數乎﹖」女曰「是誠不妄矣﹗」源曰「汝之精气﹐能久存於世耶﹖」女曰「數至則散矣。」源曰「然則何時﹖」女曰「三年耳。」源固未之信。

及期﹐臥病不起。源爲之迎醫﹐女不欲﹐曰「曩固已與君言矣﹐因緣之契﹐夫婦之情﹐盡於此矣。」卽以手握源臂﹐而與之訣曰「兒以幽陰之質﹐得事君子﹐荷蒙不棄﹐周旋許時。往者一念之私﹐俱陷不測之禍﹐然而海枯石爛﹐此恨難消﹐地老天荒﹐此情不泯﹗今幸得續前生之好﹐踐往世之盟﹐三載於玆﹐志願已足﹐請從此辭﹐毋更以爲念也﹗」言訖﹐面壁而臥﹐呼之不應矣。源大傷慟﹐爲治棺櫬而殮之。將葬﹐怪其柩甚輕﹐啟而視之﹐惟衣衾釵珥在耳。乃虛葬於北山之麓。源感其情﹐不復再娶﹐投靈隱寺出家爲僧﹐終其身云。

附錄

秋香亭記

至正間﹐有商生者﹐隨父宦遊姑蘇﹐僑居烏鵲橋﹐其鄰則弘農楊氏第也。楊氏乃延佑大詩人浦城公之裔。浦城娶於商﹐其孫女名采采﹐與生中表兄妹也。浦城已歿﹐商氏尙存。生少年﹐气稟淸淑﹐性質溫粹﹐與采采俱在童卯。商氏﹐卽生之祖姑也。每讀書之暇﹐與采采共戲於庭﹐爲商氏所鐘愛﹐嘗撫生指采采謂曰「汝宜益加進修﹐吾孫女誓不適他族﹐當令事汝﹐以續二姓之親﹐永以爲好也。」女父母樂聞此言﹐卽欲歸之﹐而生嚴親以生年幼﹐恐其怠於學業﹐請俟他日。生﹑女因商氏之言﹐倍相憐愛。

數歲﹐遇中秋月夕﹐家人會飲沾醉﹐遂同遊於生宅秋香亭上﹐有二桂樹﹐垂蔭婆娑﹐花方盛開﹐月色團圓﹐香气濃馥﹐生﹑女私於其下語心焉。是後﹐女年稍長﹐不復過宅﹐每歲節伏臘﹐僅以兄妹禮見於中堂而已。閨閣深邃﹐莫能致其情。後一歲﹐亭前桂花始開﹐女以折花爲名﹐以碧瑤箋書絕句二首﹐令侍婢秀香持以授生﹐囑生繼和﹐詩曰﹕

秋香亭上桂花芳﹐幾度風吹到繡房。

自恨人生不如樹﹐朝朝腸斷屋西墻﹗

秋香亭上桂花舒﹐用意殷勤種兩株。

願得他年如此樹﹐錦裁步障護明珠。

生得之﹐驚喜﹐遂口占二首﹐書以奉答﹐付婢持去。詩曰﹕

深盟密約兩情勞﹐猶有餘香在舊袍。

記得去年攜手處﹐秋香亭上月輪髙。

髙栽翠柳隔芳園﹐牢織金籠貯彩鴛。

忽有書來傳好語﹐秋香亭上鵲聲喧。

生始慕其色而已﹐不知其才之若是也﹐旣見二詩﹐大喜欲狂。但翹首企足﹐以待結褵之期﹐不計其它也。女後以多情致疾﹐恐生不知其眷戀之情﹐乃以吳綾帕題絕句於上﹐令婢持以贈生。詩曰﹕

羅帕燻香病裹頭﹐眼波嬌澑滿眶秋。

風流不與愁相約﹐才到風流便有愁。

生感嘆再三﹐未及酬和。適髙郵張氏兵起﹐三吳擾亂﹐生父挈家南歸臨安﹐展轉會稽﹑四明以避亂﹔女家亦北徙金陵。音耗不通者十載。吳元年﹐國朝混一﹐道路始通。時生父已歿﹐獨奉母居錢塘故址﹐遣舊使老蒼頭往金陵物色之﹐則女以甲辰年適太原王氏﹐有子矣。蒼頭回報﹐生𨿽悵然絕望﹐然終欲一致款曲於女﹐以導達其情﹐遂市剪彩花二盝﹐紫綿脂百餅﹐遣蒼頭賫往遺之。恨其負約﹐不復致書﹐但以蒼頭己意﹐托交親之故﹐求一見以覘其情。王氏亦金陵巨室﹐開彩帛鋪於市﹐適女垂簾獨立﹐見蒼頭趦趄於門﹐遽呼之曰「得非商兄家舊人耶﹖」卽命之入﹐詢問動靜﹐顏色慘怛。蒼頭以二物進﹐女怪其無書﹐具述生意以告。女吁嗟抑塞﹐不能致辭﹐以酒饌待之。約其明日再來敍話。蒼頭如命而往。女剪烏絲襕﹐修簡遺生曰﹕伏承來使﹐具述前因。天不成全﹐事多間阻。蓋自前朝失政﹐列郡受兵﹐大傷小亡﹐弱肉彊食﹐薦遭禍亂﹐十載於此。偶獲生存﹐一身非故﹐東西奔竄﹐左右逃逋﹔祖母辭堂﹐先君捐館﹔避終風之狂暴﹐慮行露之沾濡。欲終守前盟﹐則鱗鴻永絕﹔欲徑行小諒﹐則溝瀆莫知。不幸委身從人﹐延命度日。顧伶俜之弱質﹐值屯蹇之衰年﹐往往對景關情﹐逢時起恨。𨿽應酬之際﹐勉爲笑歡﹔而岑寂之中﹐不勝傷感。追思舊事﹐如在昨朝。華翰銘心﹐佳音屬耳。半衾未暖﹐幽夢難通﹐一枕才欹﹐驚魂又散。視容光之減舊﹐知憔悴之因郎﹔悵後會之無由﹐嘆今生之虛度﹗豈意髙明不棄﹐撫念過深﹐加沛澤以滂施﹐回餘光以返照﹐采葑菲之下體﹐記蘿蔦之微蹤﹔復致耀首之華﹐膏唇之飾﹐衰容頓攺﹐厚惠何施﹗𨿽荷恩私﹐愈增慚愧﹗而況邇來形銷體削﹐食減心煩﹐知來日之無多﹐念此身之如寄。兄若見之﹐亦當賤惡而棄去﹐尙何矜卹之有焉﹗倘恩情未盡﹐當結伉儷於來生﹐續婚姻於後世耳﹗臨楮嗚咽﹐悲不能禁。復制五十六字﹐上瀆淸覽﹐苟或察其辭而恕其意﹐使篋扇懷恩﹐綈袍戀徳﹐則𨿽死之日﹐猶生之年也。詩云﹕

好姻緣是惡姻緣﹐只怨干戈不怨天。

兩世玉簫猶再合﹐何時金鏡得重圓﹖

彩鸞舞後腸空斷﹐靑雀飛來信不傳。

安得神靈如倩女﹖芳魂容易到君邊﹗

生得書﹐𨿽無復致望﹐猶和其韻以自遣云﹕

秋香亭上舊姻緣﹐長記中秋半夜天。

鴛枕沁紅妝淚濕﹐鳳衫凝碧睡花圓。

斷弦無復鸞膠續﹐舊盒空勞蝶使傳。

惟有當時端正月﹐淸光能照兩人邊。

並其書藏巾笥中﹐每一覽之﹐輒寢食俱廢者累日﹐蓋終不能忘情焉耳。生之友山陽瞿佑備知其詳﹐旣以理諭之﹐復制《滿庭芳》一闋﹐以著其事。詞曰﹕月老難憑﹐星期易阻﹐禦溝紅葉堪燒。辛勤種玉﹐擬弄鳳凰簫。可惜國香無主﹐零落盡露蕊煙條。尋春晚﹐綠陰靑子﹐鶗鴂已無聊。藍橋𨿽不遠﹐世無磨勒﹐誰盜紅綃﹖悵歡蹤永隔﹐離恨難消﹗回首秋香亭上﹐雙桂老﹐落葉飄颻。相思債﹐還他未了﹐腸斷可憐宵﹗仍記其始末﹐以附於古今傳奇之後﹐使多情者覽之﹐則章臺柳折﹐佳人之恨無窮﹔仗義者聞之﹐則茅山藥成﹐俠士之心有在。又安知其終如此而已也﹗

寄梅記

朱端朝﹐字廷之﹐宋南渡後﹐肄業上庠﹐與妓女馬瓊瓊者善﹐久之﹐情愛稠密。端朝文華富贍﹐瓊瓊識其非白屋久居之人﹐遂傾心焉﹐凡百資用﹐皆悉力給之。屢以終身爲托。端朝𨿽口從﹐而心不之許﹐蓋以其妻性嚴﹐非薄幸也。值秋試﹐端朝獲捷﹐瓊瓊喜而勞之。端朝乃益淬勵﹐省業春闈﹐揭報果復中優等。及對策﹐失之太激﹐遂置下甲。初注授南昌尉。瓊瓊力致懇曰「妾風塵卑賤﹐荷君不棄。今幸榮登仕版﹐行將云泥隔絕﹐無復奉承枕席。妾之一身﹐終淪溺矣﹗誠可憐憫﹗欲望君與謀脫籍﹐永執箕帚。𨿽君內政謹嚴﹐妾當委曲遵奉﹐無敢唐突。萬一脫此業緣﹐受賜於君﹐實非淺淺。且妾之箱篋稍充﹐若與力圖﹐去籍猶不甚難。」端朝曰「去籍之謀固易﹐但恐不能使家人無妒。吾計之亦久矣。盛意旣濃﹐沮之則近無情﹐從之則虞有辱﹐柰何﹗然旣出汝心﹐當徐爲調護﹐使其柔順﹐庶得相安﹐否則計無所措也。」一夕﹐端朝因間﹐謂其妻曰「我久居學捨﹐𨿽近得一官﹐家貧﹐急於幹祿﹐豈得待數年之闕﹖且所得官﹐實出妓子馬瓊瓊之賜。今彼欲傾箱篋﹐求托於我。彼亦小心﹐能迎合人意﹐誠能脫彼於風塵﹐亦仁人之恩也。」其妻曰「君意旣決﹐亦復何辭。」端朝喜謂瓊瓊曰「初畏不從﹐吾試叩之﹐乃忻然相許。」端朝於是宛轉求脫﹐而瓊瓊花籍亦得除去﹐遂運橐與端朝俱歸。旣至﹐妻妾怡然。端朝得瓊瓊之所攜﹐家遂稍丰。因辟一區﹐爲二閣﹐以東﹑西名﹐東閣以居其妻﹐令瓊瓊處於西閣。闕期旣滿﹐迓吏前至。端朝以路遠俸薄﹐不欲攜累﹐乃單騎赴任。將行﹐置酒相別﹐因矚曰「凡有家信﹐二閣合書一緘﹐吾覆亦如之。」

端朝旣至南昌﹐半載方得家人消息﹐而止東閣一書。端朝亦不介意。旣栽覆﹐西閣亦不及見﹐索之﹐頗遭忌嫉﹐乃密遣一僕﹐厚給裹足﹐授以書﹐囑之曰「勿令孺人知之。」書至﹐端朝發閱﹐無一宇。乃所畫梅雪扇面而已。反復觀玩﹐後寫一《減字木蘭花》詞云﹕

雪梅妒色﹐雪把梅花相抑勒。梅性溫柔﹐雪壓梅花怎起頭﹖芳心欲破﹐全仗東君來作主。傳語東君﹐早與梅花作主人。

端朝自是坐臥不安﹐日夜思欲休官。蓋以僥幸一官﹐皆瓊瓊之力﹐不忘本也。尋竟托疾棄歸。旣至家﹐妻妾出迎﹐怪其未及盡考﹐忽作歸計﹐叩之不答。旣而設酒﹐會二閣而言曰﹕」我羈縻千里﹐所望家人和順﹐使我少安。昨見西閣所寄梅扇詞﹐讀之使人不遑寢食﹐吾安得不歸哉﹗」東閣乃曰「君今已仕﹐試與判此孰是。」端朝曰「此非口舌可盡﹐可取紙筆書之。」遂作《浣溪沙》一闋云﹕

梅正開時雪正狂﹐兩般幽韻孰優長﹖且宜持酒細端詳。

梅比雪花輸一白﹐雪如梅蕊少些香﹐無公非是不思量。

自後二閣歡會如初﹐而端朝亦不復仕矣。

