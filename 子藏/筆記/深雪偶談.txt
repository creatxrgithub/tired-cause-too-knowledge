深雪偶談宋方嶽

西山公云「近世評詩者曰淵明之辭甚髙﹐而其旨出於老莊﹔康節之辭若卑﹐其旨則原於六經。以予觀之﹐淵明之學正自經術中來﹐故形於詩﹐自不可掩。榮木之奄﹐憂逝川之嘆也﹔貧士之泳﹐簞瓢之樂也。《飲酒》末章有曰﹕『羲農去我久﹐舉世少復眞。汲汲魯中叟﹐彌縫使之淳。』淵明之智足以及此﹐豈玄虛之士所能望耶﹖」其說誠是矣。余謂淵明﹑康節二公之作﹐辭近指遠。至如淵明﹐能言之士莫不愛而慕之﹐況西山公乎﹖然榮木﹑貧士方之逝川﹑簞瓢﹐幾於牽合之論﹐眞知淵明不必視此。若夫食薇飲水之言﹐銜木塡海之諭﹐眷眷王室﹐實有乃祖。長沙公之心﹐惜其力不得爲而止。此則西山發微之論﹐非獨義熙以後不著年號爲恥﹐事二姓之驗而已。淵明詩﹐有謂其詞彩精拔﹐斯言得之。而後山顧謂其切於事情﹐而失之不文。後山體裁旣變﹐音節已殊﹐將自外於淵明者﹐非耶。然於康節又何以評之﹖淵明《飲酒》詩云「客養千金軀﹐臨化消其寶。」以寶諭軀﹐軀失則寶亡矣。坡公云「人言靖節不知道﹐吾不信也。」範石湖《田園雜詩》驗物切近﹐但句律太憑力气﹐於唐人之藩尙窘步焉﹐然絕句中有「可憐世上金和寶﹐借爾閒看七十年」。唐人所無﹐可謂砭流俗之膏盲矣。以軀爲寶﹐殆與斯言對壘。人謂石湖未知道﹐余亦不之信也。賈閬仙﹐燕人﹐產寒苦地﹐故立心亦然﹐誠不欲以才力气勢掩奪情性﹐特於事物理態毫忽體認﹐深者寂入仙源﹐峻者迥出靈嶽。古今人口數聯固於劫灰之上﹐冷然獨存矣。至以其全集經歲逾紀沈咀﹐細繹如芊蔥﹐佳气瘦隱﹐秀脈徐露﹐其妙令人首肯﹐無一可以厭ル。三折肱爲良醫﹐豈不信然。同時諭鳧﹑顧非熊繼此﹐張喬﹑張﹑李頻﹑劉得仁﹐凡唐晚諸子皆於紙上北面﹐隨其所得淺深﹐皆足以發其身而名後世﹐獨李洞佛名閬仙﹐所謂瓣香之師﹐執而不弘﹐捧心過甚﹐空�蕭散之气不復少有﹐豈非不善學下惠者耶﹖司空表聖﹐後輩也﹐本用其機﹐反以閬仙非附寒澀﹐無所置才。坡公不細考﹐亦然其言﹐獨非叛道者歟﹖不然則隸者不力﹐其文擠而實﹐予則歸敬閬仙也﹐亦至矣。四言自韋孟﹑司馬遷﹑相如﹑班固﹑束皙﹑陶潛﹑韓愈﹑柳宗元﹑梅堯臣﹑歐陽修﹑王安石﹑蘇軾﹐工拙略見。嘗怪五言而上﹐世人往往極其才之所至﹐而四言𨿽文辭﹐巨伯輒不能工﹐水心有是言矣。後村﹑劉潛夫亦以四言尢難﹐三百五篇在前之故。韋氏云「誰謂華髙企其齊﹐而誰謂徳難厲其庶。而使經聖筆﹐亦不能刪。」餘思四言如律以三百五篇﹐則韋氏爲工﹐世殊體異。後之銘詩﹐莫非四言也。安石以上諸公﹐未暇深論。如蘇公所撰《範蜀公志銘》云「君實之用﹐出而時施﹐如彼水火﹐寧除渴饑。公𨿽不用﹐亦相其行﹐如彼山川﹐出云相望。」余每展捲﹐輒爲擊節。在儋耳﹐作《觀棋詩》記廬山白鶴觀﹐觀中人皆閹戶晝睡﹐獨聞棋聲﹐云「五老峯前﹐白鶴遺址﹐長松蔭庭﹐風日淸美。我時獨遊﹐不聞一士﹐誰歟棋者﹐戶外屨二。不聞人聲﹐惟聞落子。」其寂寞冷落之味可以想見。坡公四言於古近體中﹐句語無適而不髙妙也。杜牧之《赤壁詩》﹕「折戟沈沙鐵未消﹐細將磨洗認前朝。東風不借周郎便﹐銅雀春深鎖二喬。」許彥周不諭此﹐老以滑稽弄翰﹐每每反用其鋒﹐輒雌黃之﹐謂孫氏霸業系此一戰﹐宗廟丘墟皆置不問﹐乃獨含情妓女﹐豈非與癡人言不應及於夢也。劉禹錫《題蜀主廟》云「淒涼蜀故妓﹐歌舞魏宮前。」亦是此意﹐惟增淒感﹐卻不主於滑稽耳。本朝諸公喜爲論議﹐往往不深諭﹐唐人主於性情﹐使雋永有味﹐然後爲勝。牧之處唐人中﹐本是好爲論議﹐大槪出奇立異﹐如《四皓廟》﹕「南軍不袒左邊袖﹐四皓安劉是滅劉。」如《烏江亭》﹕「勝敗兵家未可期﹐包羞忍恥是男兒。江東子弟多才俊﹐捲土重來未可知。」要之﹐「東風」「借便」與「春深」﹐數个字含蓄深窈﹐則與後二詩遼絕矣。皮日休《館娃懷古》﹕「綺閣飄香下太湖﹐亂兵侵曉上姑蘇。越王大有堪羞處﹐只把西施賺得吳。」亦是好以議論爲詩者。余最愛竇庠《新入諫院喜內子至》一絕﹕「一旦悲歡見孟光﹐十年辛苦伴滄浪。不知筆硯綠封事﹐猶問傭書日幾行。」使彥周評此﹐則以竇氏內爲不解事婦人矣。所謂癡人前說夢也。牧之五言云「欲識爲詩苦﹐秋霜若在心。」𨿽格力不齊﹐各自成家﹐然無有不自苦思而得也。山谷《中秋詩》云「寒藤老木被光景﹐深山大澤皆龍蛇。」蓋本尢氏「深山大澤﹐實生龍蛇」。用事誠有據﹐景趣似差乏爾﹐然未失爲佳。坡公《月夜與客飲酒杏花下詩》﹕「杏花飛簾散餘春﹐明月入戶尋幽人。褰衣步月踏花影﹐炯如流水涵靑。」流水﹑靑之諭﹐景趣盡矣﹐前人未嘗道也。獨杏花影下﹑洞蕭聲中著此句﹐辱爾。及《志林》所記﹕「徐州時﹐冬夜解衣欲睡。月色入戶﹐欣然起行﹐念無與樂者﹐遂至承天寺尋張懷民﹐亦未寢﹐相與步於中庭。庭下如積水﹐空明水中﹐藻交橫﹐蓋竹柏影也。何夜無月﹐何處無竹柏﹐但少閒人如吾兩人爾。」使施前句於斯時﹐豈非稱歟。淳初﹐僧友自南嘗從天竺歸﹐隱溪之南岡。餘冬夕踏葉訪之﹐小迎吠。時佛燈猶在﹐啟關煮茗。旣而侶行溪間﹐篙小舟自拜龍巖順流東下﹐誦坡谷詩﹐徘徊久之﹐捨舟登岸﹐借僧裘禦寒而返﹐縷指二十霜矣。嘗感舊有詩﹕「昔年訪月寒溪頭﹐霜髙酒劣稜生裘。溪僧輟寢從吾幽﹐共移不系漁人舟。斷崖老木紛金虯﹐又如藻涵淸流。鶴骨浸煩風露憂﹐妙語滿地無人收。」蓋指二公詩與。自南師旣亡﹐余亦就老﹐悵前遊之不能踐也。梅花單題難工尙矣。至以梅花二字置之五七言中﹐隨其景趣﹐足而成律﹐尢爲難工﹐不爾不謂之得句。唐人凡數百家﹐本朝江西社中不翅數十公﹐亦孰不寤寐斯花附爲不朽﹐卒之無所容力﹐傳不傳﹐可以槪見矣。近世杜小山子野「尋常一夜窗前月﹐才有梅花便不同。」殊�人意﹐律之唐人﹐似非本色。天樂趙公「放了吏人無一事﹐坐看山鳥喫梅花。」端是秀語﹐然不過絕詩﹐非有琢對之艱也。秋壑賈公《送朝客》頸聯云「梅花見處多畱句﹐諫艸藏來定得名。」圓妥優遊﹐方之天樂《冬夜》頷聯﹕「禽翻竹葉霜初下﹐人立梅花月正髙。」𨿽靜獨有境﹐或者以其短气﹐其它捲什一無可摘。「自從和靖先生死﹐見說梅花不要詩。」斯語𨿽鄙﹐要未得爲謔諭。鄭都官《海棠詩》﹕「麗最宜新著雨﹐妖嬈全在欲開時。」歐公謂其格卑。鄭詩如「睡輕可忍風敲竹﹐飲散那逢月在花。」格卑甚矣。《復齋漫錄》云「近世陳去非嘗用鄭意云﹕『海棠默默要催詩﹐日暮紫綿無數開。欲識此花奇絕處﹐明朝有雨試重來。』」余謂去非格力猶去鄭詩未遠﹐豈如吳融「雪綻霞鋪錦水頭﹐占春顏色最風流。若教更近天街種﹐馬上應逢醉五侯。」唐人𨿽從事苦吟﹐題賦此花﹐要須放些風措﹐不近寒乞。坡公詩﹕「東風裊裊泛崇光﹐香霧空月轉廊。只恐夜深花睡去﹐故燒銀燭照紅妝。」不爲事使﹐居然可愛。「渭城朝雨輕塵﹐客捨靑靑柳色新。勸君更盡一杯酒﹐西出陽關無故人。」此摩詰《送元二使安西》詩也。世傳《陽關圖》亦摩詰手﹐遂稱二妙。惜別詩要須道路臨岐繾綣﹐畫態亦然。「相看臨野水﹐獨自上孤舟。長因送人處﹐憶得別家時」。外此曾未多見。徐道暉「不來相送處﹐恐有獨歸時。」脫胎語爾。余往歲嘗從貴遊﹐觀畫卷首題云「長江風送客﹐空館雨畱人。」因慨古今詩意無窮﹐語出唐人必矣。建中靖國中﹐坡公自儋北歸﹐卜居陽羨。陽羨士大夫猶畏而不敢與遊﹐獨士人邵民瞻從學於坡﹐坡公亦喜其人﹐時時相與杖策過長橋﹐訪山水爲樂。邵爲坡買一宅﹐爲緡五百。坡傾囊僅能償之。卜吉入居﹐旣得日矣。夜與邵步月偶至村落﹐聞婦人哭聲極哀﹐坡徙倚聽之﹐曰「異哉﹗何其悲也﹖豈有大難割之愛﹐觸於其心歟﹖吾將問之。」遂與邵推扉而入﹐則一老嫗﹐見坡泣自若。坡公問嫗何爲哀傷至是。嫗曰「吾有一居﹐相傳百年﹐保守不動以至於此。吾子不肖﹐舉以售人。吾今日遷徙﹐來歲百年﹐舊居一旦訣別﹐此吾所以泣也。」坡亦爲之愴然﹐問其故居所在﹐則坡以五百緡所得者也。因再三慰撫﹐謂曰「嫗之故居乃吾所售也﹐不必深悲﹐當以是居還嫗。」卽命取屋券對嫗焚之﹐呼其子﹐命翌日迎母還舊居﹐不索其直。坡自是遂還毗陵﹐不復買宅﹐借顧塘橋孫氏居暫住焉。是歲七月﹐坡竟歿於借居。余兒在孫﹐年方二九﹐彊記知文﹐人謂吾家異時千里駒也。不幸爲十四侄婦陳氏貪利余產﹐在兒血气未定﹐墮其危機﹐旣而恚恨愧悔﹐輒輕其生﹐丙寅三月十三日也。余垂老夫依﹐且思在兒姿貌气度﹐眞有大難割之愛﹐哭泣送日﹐天爲苦陰﹐而族裏聞若不聞﹐未知炎涼休戚之上微有一公論存歟﹖否耶﹖孤猿憶子﹐抱樹酸號﹐途旅之人聞三聲而下淚。余𨿽負譴﹐神人豈料其無告之至於斯歟﹖豈以爲余爲善哭﹐徒有類於唐衢者歟﹖感坡公事﹐重爲之涕咽﹐因書以自責﹐且告世之仁人君子﹐共知前輩行事槪如此云。林廬暇日﹐花蝶怡情﹐宜有見於篇章者﹐往往精睨﹐始能逼眞。而閒澹之气易至偏失﹐要在不相謀而兩得也。詠蝶如唐僧可朋﹕「乍當暖景飛仍慢﹐欲就芳叢舞更髙。」僧懷古﹕「霧開離艸迥﹐風逆到花遲」﹐俱未若「陌上斜飛去﹐花間倒翅回」尢精。余曩憩吳山﹐偶吳僧舉似四韻﹐歲久忘其首句﹐「一叢浮動戲蘭芽。裁成碧玉搔頭樣﹐畫作黃金便面花。閒過樓臺飛盡日﹐又因風雨宿誰家。兒童愛把プ撲﹐驚起雙雙貼彩霞。」惜俱忘爲誰氏聽作。閱《和靖集》亦有之﹐「細眉雙聳敵秋毫﹐荏苒芳園日幾遭。淸宿露花應自得﹐暖風和絮欲爭髙。情人歿久魂猶在﹐傲吏齊來夢亦勞。閒掩遺編苦堪恨﹐不並香艸入《離騷》。」精致不減唐人﹐閒澹有之﹐獨恐非晚年作耳。詩無不本於性情﹐目詩之體﹐隨代變更﹐由是性情或隱或見﹑若存若亡﹐深者過之﹐淺者不及也。昔坡公云「蘇﹑李之天成﹐曹﹑劉之自得﹐陶﹑謝之超然﹐固已至矣。李﹑杜以英偉絕世之姿﹐淩跨百代﹐古之詩人盡廢然﹐魏晉以來髙風絕塵亦少衰矣。」坡公本不以詩專門﹐使非上下漢魏晉唐﹐出入蘇李曹劉陶謝李杜﹐潛窺沈玩﹐實領懸悟﹐能自信其折衷如是之的乎﹖醫和之目﹐無復遁疚﹐理固然也。如天成﹑如自得﹑如超然﹐則夫詩之���。坡公所評亦宜窺玩領悟﹐毋忽焉可也。坡公獨以柳子厚﹑韋應物發纖於簡古﹐寄至味於淡泊﹐蓋韋﹑柳皆以靖節翁爲指歸﹐而卒之齊足並驅也。坡公海表《和陶》諸篇﹐可以見其所趣無不及焉。𨿽然﹐漢魏晉曷嘗捨去性情﹐別出意見﹐而習爲髙遠之言哉。當其代殊體變﹐性與情之隱見﹑存亡﹑淺深﹐𨿽其一時之名﹐能詩者亦不能自必其所至之然也。唐風旣昌﹐一聯一句﹐滿聽淸圓﹐流液雋永﹐首肯變踔﹐性情信在是矣。然詞藻勝則糟粕﹐律度嚴則拘窘﹐能不脂韋於二蔽之間而脫穎奇焉﹐則天成自得超然﹐何得無之至於作。止雍容聲容惋穆﹐視溫柔惇厚之教庶幾。無論漢魏﹐顧晉以後諸人﹐自靖節翁之外似未諭也。太常博士凡全先生王公﹐名澡﹐字身甫﹐有落梅小詞﹕「疏明瘦直﹐不受東皇識﹐畱與伴春﹐終肯千紅底。怎著得夜色何處笛。曉寒無柰力﹐若在壽陽宮院﹐一點點﹐有人惜。」劉公潛夫愛之﹐已附此詞於《後村集詩話》中﹐予亦亻替附之拙稿。𨿽然先生文行表表﹐一詞固何足爲先生軒輊也。子少卽登門﹐以先公同生丙戍且相友善之故﹐遂辱撰先公墓銘志﹐中有「文不逮嶽﹐而嶽彊以銘」之語﹐當知前輩獎掖後進有如此也。「一盤消夜江南果﹐喫果看書﹐只淸坐。罪過梅花料理我﹐一年心事﹐半生牢落﹐盡向今宵過。此身本是山中今﹐才出山來﹐便希差。手種靑松應是大﹐縛茅深處﹐抱琴歸去﹐又是明年話。」此薛沫沂叔客中守歲詞也。沂叔久客江湖﹐瀕老懷歸﹐遂賦此詞﹐晚於溪上小築扁水竹居﹐迄就窆焉。其所爲詩如《新堤小泛》﹕「柳斷橋方出﹐煙深寺欲浮。」《早秋歸興》﹕「歸心如病葉﹐一片落江城。」《鎭江逢尹惟曉》﹕「欲說事都忘﹐相看心自知。」皆去唐人思致不遠。應次遽﹐字正子﹐嗜酒疏曠﹐嘗自賞其梅詞正﹕「雪意嬌春臘前﹐妝點春風面﹐粉痕冰片﹐一笑重相見。倚竹偎松﹐誰道羅浮遠。寒更轉﹐楚騷爲伴﹐韻繞香篝暖。」語意細潤﹐似不類其爲人。別去二十餘年﹐一見傾倒。予戲謂﹕「正子君他文未必盡傳﹐異時容以梅闋賁子刊稿否乎﹖」正子起謝﹐且喜以語之他友。後不知其蹤迹何在﹐殆亡久矣。予𨿽戲言﹐厚不謂之然諾﹐況何可藏項斯善也。吾鄕許左之﹑右之二公兄弟﹐落筆皆不凡。左之公一夕寓飲妓坊﹐醉欲狎之﹐妓密有所歡在矣。公捷筆賦詞而起雲﹕「誰知花有主﹐誤入花深處。」放直下酒杯﹐幹便歸去。又代他妓小詞﹕「憶你當初﹐惜我不去。傷我如今﹐畱你不住。」去客聽此﹐戀戀逾時﹐妓迄後謝。如「月在柳稍頭﹐人約黃昏後」一詞﹐正歐陽居士所作。要之前輩多一時美翰﹐要不容以浮薄議左之公也。因思唐多才妓﹐有贈新第士人絕句﹕「從此不知蘭麝貴﹐夜來新惹桂枝香。」殊有風味﹐怛從假倩﹐當不傳載矣。二許公紹興間同歲籍學﹐前二詞蓋休浣日漫遊酒邊作也。

