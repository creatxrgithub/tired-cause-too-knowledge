

經籍會通

﹝明﹞胡應麟撰

●經籍會通一

﹝四庫全書子部雜家類雜編之屬少室山房筆叢正集卷一﹞

墳籍之始肇自羲黃盛扵周漢衍扵梁晉極扵隋唐一燼扵秦再厄扵莽三災扵繹四蕩扵巢宋氏旁求力倍功半元人不緝事軼言湮聚散廢興槪可見矣述源流第一

六經刪修尼父授受孔門卷軸篇章類崇簡要三墳邱索湮沒不傳以大易尙書較之其體制居可識也蓋古文峻潔迥異浮靡聖筆淵玄亡資藻飾故捲之不盈篋笥而擴之函冒乾坤春秋而降諸子百家興而道術離楚漢以還騷人才士作而文學盛此其盈縮之大都也然泰山封禪文字萬家合雒禪通沿洄十紀槪徵此例則古人文籍不必盡減今時顧世類弗傳者良由洪荒始判楮墨未遑竹簡韋編旣非易致靈文祕檢又率難窺重以祖龍烈焰煨燼之中僅存一綫漢世諸儒稍加掇拾劉氏七略遂至三萬餘卷考諸班氏藝文西京制作才十二三耳世以臯夔稷契何書可讀然乎否耶

歷朝諸史誌藝文者五家前漢也舊唐也新唐也隋也宋也班氏規模七略劉昫沿襲隋書新唐損益舊唐而宋史所因則崇文四庫等目也中壘父子奕葉靑緗紀例編摩故應邃宻第遺書絕寡考訂靡從隋志簡編亦多散佚而類次可觀論辯多美舊唐之錄本朝大爲疏略新書間增所缺頗自精詳歐陽宋志紊亂錯雜元人制作亡足深譏大率史氏精神全寓紀傳論序次之表志之流便落二義至扵經籍尢匪所先且人靡博極業謝専門聊具故事而已

自余正史之外奉命纂修類例足徵卷軸可考若劉歆之略荀朂之部王儉之志孝緒之錄並軼不傳宋自慶曆淳熙嘉定諸目外薦紳文士宋尢李葉並富靑緗今惟文簡目存亦多闕漏鄭氏藝文一略該括甚巨剖核彌精良堪省閱第通誌前朝失標本代有無多寡混爲一途番陽通考以四部分門實因舊史而支流派別條理井然且究極旨歸推眀得失百代墳籍燎如指掌倘更因當時所有創及亡篇咸著品題稍存故實則庶幾盡善矣

歷朝墳籍畜聚之多亡如隋世篇目之盛僅見唐時按向歆七略卷三萬餘班氏東京僅覩其半莽卓之亂尺簡不存晉荀朂李充洊加鳩集宋元嘉中謝靈運挍讎至六萬卷齊王儉王亮謝朏梁殷鈞任昉阮孝緒等繼造目錄率不過三萬卷蓋宋初祕閣所藏重復相糅靈運槪加裒錄諸人頗事芟除𨿽其數僅半扵前或其實反增扵舊隋文父子篤尙斯文訪輯搜求不遺餘力名山奧壁捆載盈庭嘉則殿書遂至三十七萬餘卷書契以來特爲浩瀚尋其正本亦止三萬七千隋志近九萬卷至開元中累葉承平異書間出一時纂集及唐學者自著八萬餘卷古今藏書莫盛於此趙宋諸帝雅意文墨慶曆間崇文總目所載三萬餘卷累朝增益捲不盈萬宣和北狩散亡略盡至淳熙嘉定間書目乃得五萬餘卷蓋歷代帝王圖籍興廢聚散之由大都具矣夫以萬乘南面之尊石渠東觀之富通都大邑之購求故家野老之獻納而古今輯錄不過如此蓋後人述作日益繁興則前代流傳寖微寖滅增減乘除適得此數理勢之自然也

舊唐書經籍志序云貞觀中令狐徳棻魏徵相次爲祕書監上言經籍亡逸請行購募並奏引學士校定羣書大備開元三年散騎常侍禇無量馬懷素侍宴言及經籍玄宗曰內庫皆是太宗髙宗先代舊書常令宮人主掌所有殘缺未遑補緝篇卷錯亂難扵檢閱卿試爲朕整比之至七年詔公卿士庶之家所有異書官借繕冩及四部書成上令百官入乾元殿東廊觀之無不駭其廣九年十一月殷踐猷王愜韋述余欽毋煚劉彥貞王灣劉仲等重修成羣書四部錄二百卷右散騎常侍元行衝奏上之自後毋煚又略爲四十卷名爲古今書錄大凡五萬一千八百五十二卷祿山之亂兩都覆沒乾元舊籍亡散殆盡肅宗代宗崇重儒術屢詔購募文宗時鄭覃侍講禁中以經籍道喪屢以爲言詔令祕閣捜訪遺文四部書至五萬六千四百七十二卷及廣眀初黃巢干紀尺簡無存昭宗卽位志弘文雅收合餘燼尙二萬餘遷都洛陽遂靡孑遺右劉昫所紀唐經籍事頗詳以端臨通考不載節錄扵此﹝龍城錄雲開元文籍最盛至七萬卷當時司典籍者學士四十七人張說鄭覃裴煜之侯行果康子玄皆與焉﹞

太宗初卽位卽置弘文館聚書二十餘萬卷選天下文學之士虞世南褚亮姚思廉歐陽詢蔡允恭蕭徳言等以本官兼學士更日宿直至夜分乃罷又取三品以上子孫充弘文館學生據是時尙未攺武徳年號也太宗甫定內難卽畱意經籍如此而馬氏通考獨逸玆事故詳載之按弘文館書至二十萬卷則自隋三十七萬外僅再覩耳唐藝文志序稱武徳中收隋遺書僅八萬餘卷蓋一時裒益之書校其正本當兵火劻勷之後決不能過三萬也﹝此條載資治通鑑陸氏所序通考亦不收蓋但據經籍考也﹞

文皇初年亦似畱意經籍貞觀中魏徵虞世南顏師古繼爲祕監請購天下書選五品以上子孫工書者繕寫藏扵內庫俾宮人掌之以文皇總之扵上虞魏董之於下應者宜響然迄貞觀中未聞增益諸臣亦絕無目錄之修何也蓋太宗所騁志文詞所鍾嗜翰墨扵經籍蓋浮慕焉未必如隋宋之竭力搜訪也故貞觀中百事超越前代此反愧焉文思博要至千二百卷歐虞又各自有類書而祕府二王之迹獨冠千古當時君臣所用力者可見矣﹝續考新書元行衝傳虞魏等竟編緝未成顯慶中諸員役並罷去云﹞

舊唐書志後序云三代之書經秦殆盡漢武帝河間王始重儒術扵灰燼之餘拾纂亡散篇卷僅而復存劉歆七略在漢藝文志者才三萬三千九百卷後漢蘭臺石室東觀南宮諸儒撰集部帙漸增董卓遷都載舟西上因罹寇盜沈之河存者數船而已及魏武父子采掇遺亡至晉總括羣書才二萬七千九百四十五卷及永嘉之亂洛都覆沒靡有孑遺江表所存官書凡三千一十四卷至宋謝靈運造四部書目錄凡四千五百八十二卷其後王儉復造書目凡一萬八千一十卷齊宋兵火延燒祕閣書籍煨燼梁元帝克平侯景收公私經籍歸扵江陵凡七萬餘卷蓋佛老之書雜扵其間及周師入郢咸自焚蕩周武保定之中才盈萬卷平齊所得數止五千及隋氏平陳南北一統袐書監牛弘奏請捜訪遺逸著定書目凡三萬餘卷按此序記累世藏書卷軸多與隋書不同槪當從此爲正通考於諸史藝文序目纂輯靡遺獨此不錄蓋舊唐書或宋少傳端臨所未覩也﹝通考諸部之首亦但錄漢隋新唐俱不及舊唐﹞

雲間陸子淵家多藏書所著別集中有統論一則云自古典籍興廢隋牛弘謂仲尼之後凡有五厄大約謂秦火爲一厄王莽之亂爲一厄漢末爲一厄永嘉南渡爲一厄周師入郢爲一厄𨿽然經史具存與孔壁汲冡之復出見扵劉向父子之所輯略者爲書凡三萬三千九十卷孔氏之舊蓋未嘗亡也至隋嘉則殿乃有書三十七萬卷可謂富矣栁顧言等之所校定才七萬七千餘卷則是重復猥雜張其數耳七略之外所增才倍之而諸史羣撰具焉南朝盛時梁武之世公私典籍七萬餘卷尙有重本則傳世之書惟存舊數而已散亡之極猶不失萬卷唐世分爲四庫開元著錄者五萬三千九百一十五卷魏晉所增與釋老之編雜出其間亦不過三萬餘卷而唐之學者自爲之書又二萬八千四百六十九卷自是日有所益矣安史亂後備加捜采而四庫之書復完黃巢之禍兩京蕩然宋建隆初三館有書萬二千餘卷自後削平諸國盡收圖籍重以購募太平興國初六庫書籍正副本凡八萬卷固半實爾慶曆崇文總目之書三萬六百六十九卷較之七略顧有不及參互乘除所亡益者何等書耶洪容齋謂禦覽引用一千六百九十種書十亡八九而姚鉉所類文集亦多不存因以爲嘆然經史子集之舊宋亦未嘗闕焉宣和訪求一日之內三詔並下四方奇書由此間出見扵著錄者溢出二萬五千二百五十四卷以充館閣髙宗渡江書籍散逸加意訪求淳熙間類次見書凡四萬四千四百八十六卷其數𨿽過扵崇文而新籍兼之至扵紹定之災而書復闕矣右子淵所紀古今書籍梗槪頗爲簡眀大都本馬氏通考所載而節略之然隋書三十七萬栁顧言等除去猥復止得三萬七千見通考甚詳而此以爲七萬餘卷梁任昉阮孝緒等目錄大約不過三萬𨿽云釋典在外要不過二萬餘元帝收集煨燼乃得七萬未必無重復也唐志開元書著錄者五萬三千九百一十五卷唐學者自爲二萬八千四百六十九卷共八萬餘陸所言釋老之編雜出者三萬餘迄不詳何所指考新舊唐書咸不合宋嘉定中續得一萬八千餘卷陸亦未及載也漫識其後

牛弘所論五厄皆六代前事隋開皇之盛極矣未幾皆燼扵廣陵唐開元之盛極矣俄頃悉灰扵安史肅代二宗洊加鳩集黃巢之亂復致蕩然宋世圖史一盛扵慶曆再盛扵宣和而金人之禍成矣三盛扵淳熙四盛扵嘉定而元季之師至矣然則書自六朝之後復有五厄大業一也天寶二也廣眀三也靖康四也紹定五也通前爲十厄矣﹝廣陵事見通考葉少蘊所引杜寶大業幸江都記此外他無所考﹞

篤而論之則古今書籍盛聚之時大厄之會各有八焉春秋也西漢也蕭梁也隋文也開元也太和也慶曆也淳熈也皆盛聚之時也祖龍也新莽也蕭繹也隋煬也安史也黃巢也金人也元季也皆大厄之會也東京之季篹輯無聞﹝班志率西漢東京甚希他無校集者﹞魏晉之間采摭未備卓曜諸凶摧頹餘燼扵聚扵厄俱未足云

夫古今墳籍之厄秦固誅首莽卽次之蓋秦所焚率三代上書西漢稍稍鳩集莽又繼之故靡尺簡也唐之厄厄扵叛賊宋之厄厄扵播遷彼非有意扵焚兵燹所經玉石俱毀況書宜火物也獨湘東以文士甘心焉罪浮政矣煬𨿽雅尙卒以不道禍延薄乎云爾

大抵歷朝墳籍自唐以前槪見隋志宋興而後通考爲詳第其卷帙之數往往異同緣諸家輯錄或但紀當時或通誌一代或因仍重復或節略猥凡故劉班接迹繁簡頓殊王謝並興多寡懸絕卽博洽之流勤扵論核而疑似之迹未易精詳今紬繹羣言旁參各代推尋事勢考定異同錄其灼然者扵左

西漢三萬三千九十卷劉歆七略總目舊唐書九十作九百非是據班志所省十家三百餘篇而所增又數十篇僅得後數與此不合然他無可考

東漢一萬三千二百六十九卷班固藝文志本劉氏七略入劉向揚雄等儒術三家此﹝據原注然尙有杜林並蹴鞠二三家﹞省伊尹墨子兵類十家﹝亦據原注然所省又有劉向太史公及淮南王數家﹞東漢無增者

晉二萬九千九百四十五卷荀朂四部總目書不存見隋志序舊唐書作二萬七千九百四十五卷

東晉三千一十四卷李充校定止此恵懷之亂故也

東晉孝武增益三萬餘卷徐廣校定見崇文總目序

宋萬四千五百八十二卷謝靈運所校隋志以爲六萬按六代間書尙難得晉渡江才得三千孝武時三萬恐亦重復宋初何遽能爾當以舊唐書爲正阮氏七錄數同

齊萬五千七十四卷至王儉校修隋志作一萬五千七百四卷﹝阮作宋元徽目與舊書齊目正同﹞

齊永眀增益一萬八千一十卷謝朏王亮修諸家皆仝

梁二萬三千一百六卷任昉部集凡釋氏書不與

梁晉通增集三萬餘卷阮孝緒七錄總目蓋梁世薦紳家藏並在其中祕書則或因任昉之舊然釋道二典並存其間則所增亦才數千而梁世之書盡此矣﹝此據隋志按阮本錄四萬四千五百二十六卷釋道與焉然亦非七萬也見弘眀集﹞

隋初一萬五千餘卷見牛弘進書表此時合正副本僅三萬餘湘東煨燼所存並平陳所得也

隋大業中三萬七千餘卷栁■﹝巬﹐言代夫﹞等校定總三十七萬卷正本進禦僅此然隋志總目八萬九千餘卷蓋栁氏校定之後或有所增或唐諸人據前代舊目芟除猥雜會爲此編也諸史藝文皆艸艸惟隋志盛欲備一家言追劉王阮氏諸書序意可見大都

唐開元中八萬二千三百八十四卷新唐書序總舊唐書止五萬六千四百七十六卷蓋釋道二家不與及唐人自著不全入也

唐開成中五萬六千四百七十六卷舊唐志序所載是時捜錄未必如前之盛蓋釋道本朝具錄矣

宋慶曆中三萬六百六十九卷王堯臣崇文總目後屢增至四萬餘卷

宋淳熙中四萬四千四百八十六卷陳騤等四庫書目後屢增益至五萬九千餘卷

考諸史藝文志往往與當時書目相左隋三萬七千而志八萬九千六百六十六卷唐八萬二千而舊唐後序十二萬五千九百六卷宋崇文目四萬中興目五萬而史十一萬九千九百七十二卷蓋史或會萃一代志但紀錄一時故不無異同而宋史則深可疑也

前代書但計卷帙重復未分者隋嘉則殿三十七萬唐弘文館二十萬開元中一十二萬唐武徳初宋興國初各八萬梁湘東王所收者七萬宋謝康樂所校者六萬薦紳先生惟葉少蘊稱十萬餘則皆爲實錄矣

古今書籍人知其厄扵火而不知其厄扵水者二焉隋嘉則殿書冦亂亡軼武徳初尙八萬卷王世充平命司農少卿宋遵貴以舟載之行經砥柱漂沒風浪十僅二三見隋志及舊唐書經籍志後序俱云存者無幾新唐志以盡亡其書蓋信筆不考之過也次則漢蘭臺石室諸書董卓遷都載舟西上因罹寇盜沈溺河中僅數船存此一事他書不載獨舊唐經籍志後序記此考光武遷都書籍二千餘兩諸家以爲三倍於前固非實錄而時無篹輯尺簡不傳惜哉

凡前代書籍之厄史皆備書獨隋世篇籍最盛而諸志不言所終考隋世諸書咸在東都煬幸廣陵東都守禦獨完自王世充降唐唐盡收其圖史僅八萬卷中間未嘗被火向之藏蓄之盛竟何在耶惟杜寶大業江都記云隋書籍三十七萬悉焚扵廣陵當是實錄蓋隋煬酷嗜經典旣欲徙都廣陵必盡載諸書自從洛陽八萬意當時副本耳宋書籍紹定間復災所存者尙眾徳佑航海蒙古之難又蕩然矣觀此則圖籍廢興大槪闗系國家气運豈小小哉

世共傳劉氏七略王儉七志阮孝緒七錄荀謝任殷四部外諸史藝文所載又有晉義熙已來新舊目錄三卷梁天監六年四部書目四卷梁東宮四部目錄四卷梁文徳殿四部目錄四卷陳天嘉六年壽安殿四部目錄四卷陳徳教殿四部目錄四卷陳承香殿五經史記目錄二卷隋開皇四年四部目錄四卷開皇八年四部目錄四卷開皇二十年書目四卷香廚四部目錄四卷隋大業正禦書目錄九卷唐羣書四錄二百卷古今書目四十卷唐集賢書目一卷唐四庫捜訪圖書目一卷開元四庫書目四十卷唐祕閣書目四卷僞蜀王建書目一卷紫微樓書目一卷崇文總目六十六卷祕閣四庫書目十卷史館書目二卷太學書目一卷據此則前代目錄甚多不止盛唐一二今並不傳然前史所載惟謝王任阮諸錄尙存全數其餘多寡槪不可得詳矣

前代懸購遺書咸著條目隋有闕書目唐有訪書錄宋有求書錄異時人主畱意若此隋文父子所以能致三十七萬扵一時者蓋民間獻書無所不納也

書目第記書名卷軸槪不能廣唐羣書四錄乃至二百餘卷何以浩繁若此蓋各書之下必有論列若歆向所編者宋王堯臣總目六十六卷亦然然但經史二部子集則闕如也董逌廣川書跋則又特主說經而已自余諸家僅存卷數尢氏書目則並卷數不存文簡在宋頗負博洽稱疎略乃爾或陶氏說郛所節也唐毋煚有古今書錄四十卷又節略羣書四錄而成卽體制居然可見惜並不存鄭略有劉歆七略七卷又七略別錄二十卷豈七卷者目別錄乃論列與

累朝中祕所畜外薦紳文獻名藏書家代有其人漢則劉向桓譚晉則張華束晳齊則王儉陸澄梁則任昉沈約唐則李泌蘇弁皆灼灼者自余尙眾而世不甚稱宋則李淑宋綬尢袤董逌葉夢得晁公武等大率人間所藏卷軸不過三萬若任昉四萬極矣宋又有濡須秦氏莆田鄭氏漳南吳氏荊州田氏並著目錄盛扵前朝蓋由印本易得故儲畜者多其數故不能溢也通誌有吳兢西齋杜信東齋等目則唐世非無編錄但不存爾﹝通誌又蔣彧目錄都氏目錄各一卷亦當唐人又李正議沈少卿吳良嗣李衛公歐陽參政俱有目錄則皆宋人也﹞

葉少蘊云本朝公卿名藏書家如宋宣獻李邯鄲四方士民如亳州祁氏饒州吳氏荊州田氏等吾皆見其目多止四萬餘卷其間頗有不必觀者惟宋宣獻家擇之甚精止二萬許捲而校讎詳審皆勝諸家吾舊所藏僅與宋氏等而宋氏好書人所未見者吾不能盡得也按葉所紀諸家俱有書目行世載文獻通考今並不存觀此梗槪可見其論諸家所藏多猥雜不務銓擇切中歷朝館閣之病不特宋世而已余語咸實錄錄之

揮麈錄云承平士大夫藏書如南都戚氏歷陽沈氏廬山李氏九江陳氏鄱陽吳氏俱有名當世今皆散逸近所至郡府多藏文籍且易得本傳錄仕宦稍顯者家必有書數千卷然多失扵讎校也按此則葉氏論列外又有此五家宋時文獻之盛乃爾揮麈錄又云葉少蘊少年貴盛平生好收書逾十萬卷置霅川山居建書樓以處之極爲華煥丁卯年其宅與書俱蕩一燎李泰發家舊有萬餘卷亦以是歲火豈厄運所遘耶﹝廬山李氏卽子瞻作記者藏書僅九千卷則余所列未必皆書家倚頓惟葉語可憑﹞

唐馮贄云仙散錄序稱家藏九世之書二十餘萬卷按唐時雕本甚稀故蘇弁家藏二萬侔扵祕閣開元之盛僅八萬卷文皇二十萬卷自是重復然唐時卽重復之書亦不易得贄何人乃能有此世稱云仙多誕此開卷一大噱也﹝宋元世欲致此卽不爲難然必不計重復乃可若正本𨿽三萬而下可易得乎唐世士民藏書迄無過三萬者﹞

玉堂逢辰錄云祥符八年四月榮王宮火一日二夜所焚屋宇二千餘間三館圖籍一時俱盡大風或飄至汴水之南惟演獻禮賢宅以處諸王陳振孫曰唐末五代書籍之僅存者又厄扵此火可爲太息也

魏了翁跋遂初堂書目云江元叔合江南吳越之藏凡數萬卷爲藏僕竊去市人裂之以藉物其入扵安陸張氏者傳之未幾一篋之畜僅供一炊王文康李文正廬山劉莊輿南陽井氏皆藏書者俱未久而失之宋宣獻兼有畢文簡楊文莊二家之書不減中祕而元符中蕩爲煙埃晁文元累世所藏自中原無事時已有火厄至政和甲午之災尺素不存斯理也殆有不可曉者按此記宋世諸藏書家尢詳而皆不能久有良足慨也

齊東埜語云世間凡萬物未有聚而不散者而書爲甚隋牛弘疏請開獻書之路極論廢興述五厄之說則書之厄也久矣今姑摭其槪言之梁元帝江陵蓄古今圖書十四萬卷隋嘉則殿書三十七萬卷唐惟貞觀開元最勝兩都各聚書四部至七萬卷宋宣和殿太淸樓龍圖閣禦府所儲尢盛扵前代今可考者崇文總目四十六類三萬六百六十九卷史館一萬五千餘卷予不能具數南渡以來復加集錄館閣書目五十二類四萬四千四百八十六卷續目一萬四千九百餘卷是皆藏扵官府耳若士大夫之家所藏在前世如張華載書三十車杜兼聚書萬卷韋述蓄書二萬卷鄴侯挿架三萬卷金樓子聚書八萬卷唐吳兢西齋一萬三千四百餘卷宋承平時如南都戚氏歷陽沈氏廬山李氏九江陳氏鄱陽吳氏王文康李文正宋宣獻晁以道劉莊輿皆號藏書之富邯鄲李淑五十七類二萬三千一百八十餘卷田鎬三萬卷昭徳晁氏二萬四千五百卷南都王仲至四萬三千餘卷而類書浩博若太平禦覽之類復不與焉次如曽南丰及李氏山房亦皆一二萬卷然鮮有不厄扵兵火者至若吾鄕故家如石林葉氏賀氏皆號藏書之多至十萬卷其後齊齋倪氏月河莫氏竹齋沈氏程氏賀氏皆號藏書之家各不下數萬餘卷亦皆散失無餘近年惟直齋陳氏書最多蓋嘗仕扵莆傳錄夾漈鄭氏方氏林氏吳氏舊書至五萬一千一百八十餘卷且仿讀書志作解題極其精詳近亦散失至如秀巖東窓鳯山三李髙氏牟氏皆蜀人號爲史家所藏僻書尢多今亦已無餘矣吾家三世積累先君子酷嗜至鬻負郭之田以供筆札之用冥捜極討不憚勞費凡有書四萬二千餘卷及三代以來金石之刻一千五百餘種度置書種志雅二堂日事校讎居然籯金之富餘小子遭時多故不善保藏善和之書一旦掃地因考今昔有感斯文爲之流涕因書以識吾過且以示子孫云右周宻所紀宋諸藏書家最爲詳盡續考得之因全錄以見宋世民間文獻逺過漢唐總之板本易得故也昭徳晁氏直齋陳氏卽通考所引二家而不及載其總目僅此足徵云

豫章漫抄云元至正初史館遣屬官馳驛求書東南異書頗出時有蜀帥紐鄰之孫盡出其家貲徧逰江南四五年間得書三十萬卷遡峽歸蜀可謂富矣今江西與江南號稱文獻故邦予來訪之藏書甚少間有一二往往新自北方載至亦無甚奇書而浙中猶爲彼善若吾吳中則有羣集有精美者矣按此及端臨通考序則元世亦嘗屢有求書之詔第一代典籍邈然無聞何也子淵謂越中視江右差善蓋子淵扵越中未嘗久寓且世變陵谷或當時頗異扵今故耳若精美則今猶最吳中也其謂江右書皆自北方攜至都下昔固多書矣﹝陶宗儀說郛錄雜談數百家今傳僅十二三則宋世書勝國尙多於今然古書出於今者元未必盡有也﹞

隋文父子以天下之力收書僅三十七萬遂冠古今元邊帥子罄一家之產驟得三十萬卷亦宇宙奇事然但欲其多而不計重復則在今甚不難顧正本不知幾何耳古今書籍統計一代前後之藏往往無過十萬統計一朝公私之蓄往往不能十萬所謂天之生財止有此數也況元時板本尙希又非文眀之世紐氏子三十萬卷芟其重復政恐不能三萬耳

按唐以前藏書之籍惟史誌中得諸祕閣者可徵自餘民間薦紳所儲槪不可考如漢梁子初楊子林手錄萬卷梁任昉四萬唐蘇弁二萬李泌三萬﹝梁楊二氏並見桓譚新論今載困學紀聞紀聞又云鄴侯之書乃其父所蓄非泌始有之﹞皆僅存總目獨阮孝緒之四萬類例足徵然非必家藏也宋世藏書家至眾目率不存尢延之遂初堂目今傳余閱之亦多不備推之宋葉諸家當亦爾爾惟晁陳二氏最有條理可觀陳所藏至五萬餘足爲宋世藏書第一家據野語乃宦中盡得五姓之書故能至是豈易易哉

濮安懿王之子宗綽蓄書七萬卷始與英宗偕學扵邸每得異書必轉以相付宗綽家本有嶽陽記者皆所賜也此國史本傳所載宣和中其子淮安郡王仲糜進目錄三卷忠宣公在燕得其中帙云除監本外寫本印本書籍計二萬二千八百三十六卷觀一帙之目如是所謂七萬卷者爲不誣矣三館祕府所未有也盛哉右見洪景盧隨筆第宋世三館所藏不過四萬以上況英宗時尙在宋初其時板本未盛卽重復通計亦未能遽至此隨筆所計謬無疑

輟耕錄雲莊蓼塘住松江府上海縣靑龍鎭嘗爲宋祕書小史其家蓄書數萬卷且多手鈔者經史子集山經地誌醫卜方伎稗官小說靡所不具書目以甲乙分十門蓼塘旣沒子孫不知保惜或爲虫鼠蝕囓或爲鄰識盜竊或供飲博之需或應糊覆之用編帙散亂所存無幾至正六年朝廷開局修宋遼金三史詔求遺書有以書獻者予一官江南藏書多者止三家莊其一也繼命某學士一人選取其家其家恐兵遁圖讖干犯禁條悉付祝融氏及收拾燼余存者又無幾矣其孫羣玉悉載入京覬領恩澤宿畱日久仍布衣歸書之不幸如此按元世諸藏書家傳記罕載據陶所稱江南藏書三家其二不著姓氏惜亡從考其何人然莊氏旣沒後人隨復失之古今藏書同一慨也

馬端臨文獻通考經籍類甚詳核必富扵家藏廷鸞傳末不著端臨固以其入元故乃元史亦不爲立傳以若人撰述之勤有功千古冺沒若斯良可扼腕然此書自足永久何藉史臣也

凡書籍時代近者勢易流傳而人多棄擲時代逺者迹多湮沒而世率珍藏然夷考昔人書目參以余所校讎往往漢多扵周唐多扵漢而宋多扵唐何耶周尙韋編漢始側理唐猶傳錄宋則印摹難易之辧也其詳具末卷中

少室山房筆叢卷一

●經籍會通二

﹝四庫全書子部雜家類雜編之屬少室山房筆叢正集卷二﹞

經史子集區分爲四九流百氏咸類附焉一定之體也第時代盛衰制作繁簡分門建例往往各殊唐宋以還始定扵一今稍掇拾諸家撮其大略以著扵篇述類例第二

夏商以前經卽史也尙書春秋是已至漢而人不任經矣於是乎作史繼之魏晉其業浸微而其書浸盛史遂析而別扵經而經之名禪扵佛老矣周秦之際子卽集也孟軻荀況是已至漢而人不専子矣扵是乎有集繼之唐宋其體愈備而其制愈繁子遂析而入扵集而子之體夷扵詩騷矣

尙書經之史也春秋史之經也中庸孟氏子也而其理經故陟而經也道徳沖虛經也而其理子故降而子也三者皆可以互名惟其實也集則迥不同矣

史之體逺矣董狐南史其人也晉乘楚檮杌其撰也然而弗傳焉春秋之前左國﹝國語國策﹞三家而已集之名昉於楚乎屈宋唐景皆楚也非騷賦無以有集

屢朝書目若謝客王亮謝朏任昉諸人史但言篹修而不錄其類例其大數尙存也至李充殷鈞祖暅蕭繹輩則並其卷數皆不得而知矣惟劉氏七略大槪存漢書中荀朂王儉阮孝緒類例並載諸史差可考焉觀其類例而四部之盛衰始末亦可以槪見矣

劉歆七略一曰六藝一曰諸子一曰詩賦一曰兵書一曰術數一曰方伎而首之輯略以總集諸書之要則分列品題實六略耳班固藝文志增入五家而省其十家共三十八種五百九十六家萬三千二百六十九卷歆原數三萬三千九十卷固節其猥冗僅得十之三四大槪新莽之亂焚軼之餘故也然七略原書二十卷班氏藝文僅一卷者固但存其目耳向歆每校一書則撮其指意錄而奏之近世所傳列禦冦戰國策皆向題辭余可槪見因以論奏之言附載各書之下若馬氏通考之類以故篇帙頗繁惜今漫無所考詳其義例六藝經也諸子兵書術數方伎四略皆子也詩賦一略則集之名所由昉而司馬氏書尙附春秋之未此時史籍甚微未足成類也﹝鄭以史記不當入經蓋未深考此耳﹞

王儉七志一經典二諸子三文翰四軍書五陰陽六術藝七圖譜前六志咸本劉氏六略但易其名而益以圖譜及佛道二家名𨿽曰七實九志也然非述作者之意但扵書名之下每立一傳而又作九篇條例編扵卷首蓋亦輯略之意按經不曰六藝而曰經典則史固漸備矣隋志謂其文義淺近逺非歆向倫余謂儉齊相佐命百事塡委故無暇此浮剽其名耳

阮孝緒七錄一經典二紀傳三子兵四文集五伎術六佛七道又本王氏而加紀傳並諸子兵書爲子兵陰陽術藝爲伎術又益以佛道二家史書至是漸盛與經子並列而佛道二家之言大行中國矣

書之分四部也實魏荀朂始之一曰甲部紀六藝小學等書一曰乙部紀諸子兵術等書一曰丙部紀史記皇覧等書一曰丁部紀詩賦圖贊等書此時史集二部尙希故王阮二目更從劉氏分七類至唐大盛扵是史居子上次經佛老附子次史而終之以集定爲四部宋氏以還逓相沿襲而作者之意未有所眀馬氏始仿劉向前規論其大旨體制駸駸備矣

馬懷素傳雲開元中祕書省典籍散落條流無敍懷素上疏曰南齊以前墳典舊編王儉七志已後著述其數盈多隋志所書亦未詳悉或古書近出前志闕而未編或近人相傳浮詞鄙而猶記若無編錄難辧淄澠望括檢近書篇目幷前志所遺續王儉七志藏之祕府上扵是召涉學之士尹知章等分部撰錄又禇無量傳云無量以舊庫內書自髙宗代卽藏在宮中漸致遺逸奏請繕冩刋校以弘經籍之道玄宗令扵東都乾元殿前施架排次引公卿已下入殿前令縱觀焉開元六年駕還又勅無量扵麗正殿以續成前功又元行衝傳云祕書監馬懷素集學者續王儉七志右散騎常侍褚無量扵麗正殿校寫四部書事未就而懷素無量卒詔行衝總代其職扵是行衝表請通撰古今書目名爲羣書四錄命學士毋煚韋述殷踐猷余欽等分部修檢歲餘書成奏上之右三則俱舊唐書通考所未載夫以一目錄之微更三賢之手積十載之勤始就豈易易哉﹝其類例諸傳不載考唐藝文志皆以經史子集爲次云﹞

前史所述魏晉諸家書目條流僅舉銓次靡詳惟阮氏七錄始末備載弘眀集中余覩其分門創義損益前規綜核之功勤且力矣隋唐志率沿此因節錄之經典錄﹝一﹞易﹝二﹞書﹝三﹞詩﹝四﹞禮﹝五﹞樂﹝六﹞春秋﹝七﹞論語﹝八﹞孝經﹝九﹞小學﹝凡四千七百一十卷﹞紀傳錄﹝一﹞國史﹝二﹞注歷﹝三﹞舊事﹝四﹞職官﹝五﹞儀典﹝六﹞法制﹝七﹞僞史﹝八﹞雜傳﹝九﹞鬼神﹝十﹞土地﹝十一﹞譜狀﹝十二﹞簿錄﹝凡一萬四千八百八十八卷﹞子兵錄﹝一﹞儒道﹝二﹞陰陽﹝三﹞法﹝四﹞名﹝五﹞墨﹝六﹞縱橫﹝七﹞雜﹝八﹞農家﹝九﹞小說﹝十﹞兵家﹝十一﹞﹝凡三千八百九十四卷﹞文集錄﹝一﹞楚辭﹝二﹞別集﹝三﹞總集﹝四﹞雜文﹝凡萬七百五十五卷﹞伎術錄﹝一﹞天文﹝二﹞緯讖﹝三﹞歷算﹝四﹞五行﹝五﹞卜筮﹝六﹞雜占﹝七﹞刑法﹝八﹞醫經﹝九﹞經方﹝十﹞雜藝﹝凡三千七百五十六卷﹞佛法錄﹝一﹞戒律﹝二﹞禪定﹝三﹞智慧﹝四﹞疑似﹝五﹞論記﹝五凡五千四百卷﹞仙道錄﹝一﹞經戒﹝二﹞服餌﹝二﹞房中﹝四﹞符圖﹝凡一千一百三十八卷﹞

右分類大槪與通考合惟析伎術置四部外而兵家尙半諸子蓋秦漢軍書最盛故劉王特列兵家而術數方伎條流繁衍至析爲二梁世稍減因以子兵同條伎術共貫唐宋以後益微遂皆統於子矣﹝隋唐宋志具諸史中不詳錄﹞

宋世諸家𨿽咸有書目載扵文獻通考其類例悉不能詳卽通考亦第據晁陳二志未必盡自端臨也惟邯鄲之李莆田之鄭二家類例大略可考並識下方李淑獻臣邯鄲圖書志載其家所藏圖書五十七類經史子集通計一千八百三十六部二萬三千三百八十六卷其外又有藝術志道書誌書志畫志通爲八目十卷號圖書十志按李氏類例扵四部之外更列四目亦阮氏外篇之意然書畫一類分爲二門有道書而無釋典不可曉也

鄭氏書目七卷莆田鄭寅子敬列所藏書爲七錄曰經曰史曰子曰藝曰方伎曰文曰類按唐以後不分四部而仍七錄之名惟鄭氏一家然伎術阮氏已合而鄭仍分之大率李鄭二家但據所藏多寡爲類不求合前人也﹝宋公垂葉少蘊並篤好而無書目蓋皆聚而弗讀葉於經學最精博此外未聞﹞

尢延之遂初堂書目凡經九類史十八類子十二類集六類今全載陶宗儀說郛晁陳馬氏三家義例大抵同此第尢時失之疎而三家較精密耳晁讀書志陳書錄解題並全載馬通考中持論各有可觀

鄭漁仲藝文略凡十二類一經類九家八十八種二禮類七家五十四種三樂類十一種四小學十二種五史類十三家九十種六諸子十一家四十八種七星數三家十五種八五行三十家三十三種九藝術一家十七種十醫方一家二十六種十一類書一家二種十二文三家六十六種共一百家四百六十二種一十二萬餘卷按鄭之析類頗極苦心第自唐以後四部卷數相當總之經史子集而細分之乃爲得體今藝術等書僅數百卷亦爲一類可乎

馬氏經籍考經史子集仍分四部經十二類一易二書三詩四禮五春秋六論語七孟子八孝經九樂十讖緯十一儀注十二小學史十三類一正史二編年三起居注四雜史五傳記六故事七職官八地理九刑法十時令十一譜錄十二史鈔十三史評子二十類一儒家二道家三法家四名家五墨家六縱橫家七雜家八小說家九農家十天文家十一歷算家十二五行十三占筮十四刑法十五兵書十六醫家十七神仙十八佛家十九類書二十雜藝集四類一別集二詩集三歌集四總集

陸文裕藏書目序云余家學時喜收書然覼覼屑屑不能舉羣有也壯逰兩都多見載籍然限扵力不能舉羣聚也間有殘本不售者往往亷取之故余之書多斷闕闕少者或手自補綴多者幸他日之偶完而未可知也正徳戊辰夏六月寓安福裏宿痾新起命僮出曝旣乃次第扵寓樓數年之積與一時長老朋舊所遺歷歷在目顧而樂焉餘四方人也又慮放失是故錄而存之各系所得倘後益焉將以類續入耳深識

夫書莫尙扵經經聖人之書也後有作焉凡切扵經咸得附矣故錄經第一理性之書倡扵宋而盛之然經之流亞也故錄理性第二語曰經載道史載事故錄史第三書作扵經史間而非經史可附者槪曰古書故錄古書第四聖轍旣逝諸子競馳故錄諸子第五質漸趨華而文集興焉故錄文集第六四詩旣刪體裁益衍按厥世代考髙下焉故錄詩集第七山包海匯各適厥用然妍媸錯焉類書之謂也故錄類書第八紀見聞次時事而掌不在官通謂之史可也故錄雜史第九山經地誌具險易敍貢賦寓王政矣故錄諸志第十聲音之道與天地通而禮樂所由出也故錄韻書第十一不幼教者不懋成不早醫者不速起其道一也故錄小學醫藥第十二方藝伎術故有成書者孔子曰𨿽小道必有可觀者焉故錄雜流第十三聖作物覩一代彰矣宣聖從周遵一統故也特爲一錄以次宸章令甲示不敢瀆云目曰制書﹝陸所類書諸家略備惟不及二典豈類置諸子中耶考文裕目雜史尙別正史決不以二典置諸子中或此時尙未得故也﹞

按子淵之目亦以經史子集爲次而特尊本朝聖制分門另敍亦似合宜但宋世理性之書自有儒術類列扵子家諸志皆史也雜技皆子也韻書卽經也似不應更爲類小學卽韻類也醫學卽伎類也二者絕不相蒙尢不應混列一塗惜餘生晚不獲起前軰而質之惟類書另錄最當與余山房書目同

子淵別錄古書不過三墳汲冢之流當析而附之經史子下眞者以作之時爲次僞者以出之時爲次似不必別類也余生平好鳩集經子而限扵力收殘掇軼大類扵淵序中所云文裕貴人也且猶若是況餘寒士哉然良工苦心非同好不易識也

陰符之文髙簡非先秦漢人莫能爲也三墳之文淺陋非晚唐宋人莫能爲也鄭氏以三墳列六籍之首固大可笑諸家以陰符李筌出之而列扵唐則亦不詳其體矣況陰符言或類兵或類道三墳體或類易或類書尢難定例余意欲取此類及緯候等書亢倉鶡冠等子總爲僞書一類另附四部之末亦千古經籍家一快第前人絕無此目恐好古之士或不免扵顧惜耳逸周書穆天子等𨿽多誇誕然文字殊古且未嘗有所依托自當入傳注中﹝穆傳舊列起居注中﹞

凡著述最忌成心成心著扵胸中則顚倒是非𨿽丘山之巨目睫之近有蓛不自知者鄭漁仲平生不喜班固其論已過不已則訾其古今人表可矣至謂其胸中全無倫類不當取揚雄太玄法言樂箴三書總列儒家余考固藝文志雄之前劉向六十七篇則七略舊目也下注新序世說說苑列女傳四家亦不分析固正沿其舊耳乃以固步趨劉氏尙可攙入七略所無便失之然則向書新序說苑子類也世說列女史類也必訾其失當歸扵歆固何與耶

凡經籍緣起皆至簡也而其卒歸扵至繁經解昉自毛韓馬融鄭玄浸盛至梁武三禮質疑一千卷極矣編年昉自春秋荀悅袁宏浸盛至李燾長編一千六十三卷極矣世史昉自尙書司馬班固浸盛至托克托宋史五百卷極矣實錄昉自周穆魏晉浸盛至開元起居注三千六百八十二卷極矣譜牒昉自世本梁唐浸盛至王僧孺十八州譜七百十二卷極矣地誌昉自山海陸澄任昉浸盛至蕭徳言等五百五十五卷極矣字學昉自三倉許愼周研浸盛至顏眞卿字海鏡源三百六十五卷極矣字法昉自四體晉衛恆撰周越袁昻浸盛至唐文皇晉人書迹一千五百一十卷極矣方書昉自張機葛洪褚澄浸盛至隋煬帝類聚方二千六百卷極矣文選昉自摯虞孔逭虞綽浸盛至許敬宗文館詞林一千卷極矣文集昉自屈原蕭衍沈約浸盛至樊宗師總集二百九十三卷極矣小說昉自燕丹東方朔郭憲浸盛至洪邁夷堅志四百二十多卷極矣類書昉自皇覽歐陽虞氏浸盛至孟利貞碧玉芳林四千五十卷極矣﹝孟書舊唐志作四百五十爲近今從通誌然三教珠英仝時亦一千三百也﹞

凡道家之書始扵周盛扵漢極扵晉唐凡釋氏之書始扵漢盛扵梁極於隋唐而皆少殺於宋之南渡而釋氏之教復極盛扵元道亦庶焉至眀又皆左次矣劉歆七略無所謂釋氏王儉任昉釋典皆自爲類阮孝緒七錄亦另錄釋道二家隋誌略同惟新唐志附子家未通考因之蓋以道家本列九流釋典不宜更出余意二藏篇帙旣多且本方外之說分門另錄似無不可第如唐志通考亦未爲不宜也﹝舊唐書釋典不錄﹞

唐開元中道藏共三千七百四十四卷其後殘缺宋王欽若等刋補洞眞部六百二十卷洞元部一千一十三卷洞神部一百七十二卷太眞部一千四百七卷太平部一百九十二卷太淸部五百七十六卷正一部三百七十卷凡四千三百五十卷﹝七部三百一十一帙﹞

釋藏唐開元中五千四十八卷嗣後屢增幾千餘卷陸子淵謂今藏不應尙仍舊數蓋其間或有所裒益也然以西天經目較之才千百之一耳第隋志六千餘卷今反數減扵前足徵釋教盛扵六朝至唐宋間禪說勝而經典稍左次矣﹝二藏余所無僅單行釋道書數千卷因通考例附子家末子淵書目亦似未得二書﹞

古今書籍盛衰絕不侔班氏所錄九流曰儒曰道曰墨曰名曰法曰雜曰農曰陰陽曰縱橫曰小說而道家外別出神仙房中陰陽外別出天文五行縱橫外別出兵家而兵家又自分四類蓋漢時數家極盛致然實則一也後世雜家及神仙小說日繁故神仙自與釋典並列小說雜家幾半九流儒道二家逓相增減不失舊物兵家漸寡遂合扵縱橫視舊不能十三陰陽與五行天文並合扵伎術視舊不能什七名法間見一二墨遂絕矣

神仙本道家似不應別出然老闗莊列皆譚理之書自張道陵寇謙之杜光庭軰盛演其教欲與釋藏相抗故以柱下爲道君又創立元始天尊而姓之曰樂名之曰靜信亡論太始以前卽漢秦間姓名絕少此類蓋魏晉六朝假托宛然今讀度人大洞靈寶太淸等經大槪規模釋氏之形骸以誕誑流俗玄旨眇論邈如也道徳沖虛南華而外言煉養服食黃庭參同足充案祖他如稚川貞白尙難盡信況謙之光庭輩耶

爲典章經制之學者唐杜氏宋鄭氏元馬氏三書皆與經史相出入非他類書比也然通典僅唐以前未爲詳備通誌殊有絕到而持論過當力不副言通考旣該且核規模意制足稱完書而掛漏出入時或不免世代逺涉獵廣良未易也作者固自苦心

鄭藝文略外另有圖譜一略蓋因王儉七志而廣之其論亦精到可喜謂隋家書籍富扵古今而圖譜無所系遂至蕩然圖譜自難傳非以無所系也宋世一二尙存今漫無可考矣馬氏通考以譜錄入子類圖存者間亦系焉似未爲不可也

鄭漁仲誚班孟堅漢武以前盡竊司馬遷書不以爲慚此不足爲班病子長扵左傳國策固有全錄舊文者要在各成厥體耳鄭作通誌禮略全襲通典藝文略率本唐書亦以來後人之訕第中間考索精到處眞有漢唐議論未及者不可誣也

通考譏漁仲鈔謄杜氏原書而唐中葉後事不復增入按宋初李宗諤等嘗奉旨續此書二百卷起唐至徳止周顯徳末通誌尙有此目今不傳杜鄭馬三書或以列典故類然音韻經籍等皆類書也﹝通典鄭以入類書馬以入典故陳仝﹞

鄭漁仲扵文史考核最精經籍略後別著校讎略一卷皆前人未發後學當熟參者然其失往往多自蹈之如詩集類崔曙以盛唐置之晚唐許渾以晚唐置初唐此例不一又段成式酉陽雜俎有玉格一卷所記鬼神祥異而類之譜錄中蓋以爲品玉之書元撰樹萱錄一卷入艸木類蓋以爲種樹之書皆可絕倒其過在槪錄前志原文不復精核故爾端臨通考𨿽多襲晁陳而持論折衷咸自中的間有重出或類例未精然大體得之篇首會萃諸錄統論尢詳密可喜也

晏子墨之宗也而劉氏七略列扵儒之首董子儒之傑也而鄭氏通誌列於墨之終皆類例之大病也又通誌有崔光百國詩四十三卷檢光傳乃知光答李彪百三郡國詩國爲一卷通誌書名卷數皆誤此或因仍前史然光傳失考亦鄭之疎也

鄭又有羣書會記三十六卷今不傳陳振孫云會記大略世間所有之書非必盡出其家余以爲或卽藝文略艸本則宋世亦未必皆有也如子書儒家一類唐志僅存曽子子思公孫尼而通誌仍有宓子等可見

阮氏古今書錄記漢藝文誌書五百九十六家僅四十四家存據今傳漢以前書大約五十餘家然鶡冠子等後世僞爲撰雜其中不下十餘則所存之數政與阮合蓋漢以前書盡喪扵東京之末梁后未嘗亡也

阮錄又有後漢藝文志目若干捲第云八十七家亡而不著存數按範志無藝文一類蓋謝承書也晉中經簿一千百十九家僅七百六十家存亡三之一至宋以後書不紀亡數蓋世近大槪存也

凡書唐以前皆爲卷軸蓋今所謂一卷卽古之一軸至裝輯成帙疑皆出於雕板之後然六朝已有之阮孝緒七錄大抵五卷以上爲一帙前代書帙之制僅此足徵因錄於左𨿽頗無闗涉亦博雅所必知也

經典錄﹝七百二十帙﹞紀傳錄﹝二千二百四十八帙﹞子兵錄﹝五百五十三帙﹞佛法錄﹝四百五十九帙﹞文集錄﹝一千三百七十五帙﹞伎術錄﹝六百六帙﹞仙道錄﹝二千五百九十五帙﹞共八千五百五十六帙四萬四千五百餘卷

阮自著書二十一帙一百八十二卷附七錄末今無一傳惜其用力之勤並識此余見隋志詳具弘眀集中﹝文字集略正史削繁髙隱傳古今世代錄雜文聲緯並諸序錄序例共七種合所編七錄共八種﹞

宋王堯臣崇文總目今世當有傳本余求之尙未獲第觀黃長睿辧駁一十七條如張萬福中唐名將陸修靜東晉髙流徳山靑原冢嫡臨濟仝時皆灼灼世人覩記總目至謂不詳何人又以文選李善注在五臣後其疎淺不學幾於王侍書題閣帖矣然長睿所駁亦有可議葛仙公道家舊稱葛玄非稚川眀甚黃正駁之可也乃自狐疑其說豈二子稱謂尙未洞然耶謂蔡融來鵬皆唐人見丹陽集按二子俱晚唐人融集見通誌略鵬集今世尙傳丹陽集殷璠所輯一十八人皆盛唐髙岑先後編次之時二子蓋未生也長睿書家者流詩人譜系故非所悉第玆僅數十條耳余考證碑帖甚夥𨿽辧論多美未必一一中程也黃又謂酈炎集不當置後余嘗閱鄭通誌見五代有酈炎集一卷大謂鄭誤然漢人集中又有酈炎三卷或五代姓名同者不可知又五代王仁裕有西江集百卷鄭志及通考俱不收見陸子淵外集今仁裕所著玉堂閒話等又間載其詩𨿽卑弱頗自淸旨陸謂西江集詩萬首古今恐無此盛惟宋陸放翁亦然

書之有目體制𨿽仝詳厥品流實分三種吳尢諸氏但錄一官之藏者也隋唐諸史通誌一代之有者也古今書錄羣書會記並收往籍之遺者也薦紳雅士鳩集以廣見聞館閣詞臣讎校以存故實目錄之篹例不可無第中祕盡籠天下之書故匪一家之力而故家上世之傳帳中之祕亦往往內府所無其目可以互稽難扵偏舉鄭氏古今並載本屬大觀而讀者眩扵名實代之有無家之藏畜反不可知然亦各有長也

鄭氏通誌槪徵往籍而昔人著作之旨亡所發明馬氏通考獨紀存書而異時闕逸之篇靡從考究且自勝國而後未之及也余自總丱之歲溺志斯途南北東西訪求餘二十載經史子集類次嬴三萬編誦讀滋深犁然有會間以暇日會萃二書並四代藝文諸家目錄以及儒先月旦文士雌黃續附勝國

皇朝制作稍以己意列其指歸析類分門總爲一集庶千載簡帙之廢興百氏編摩之得失一日可以盡其大都而卷軸繁猥殆至百數尙未能脫稿云

二酉山房記王長公爲余藏書室作者今附錄此云余友人胡元瑞性嗜古書籍少從其父憲使君京師君故宦薄而元瑞以嗜書故有所購訪時時乞月俸不給則脫婦簪珥而酬之又不給則解衣以繼之元瑞之橐無所不罄而獨其載書陸則恵子水則米生蓋十餘歲而盡毀其家以爲書錄其餘貲以治屋而藏焉屋凡三楹上固而下隆其址使避濕而四敞之可就日爲庋二十又四髙皆麗棟尺度若一所藏之書爲部四其四部之一曰經爲類十三爲家三百七十爲卷三千六百六十二曰史爲類十爲家八百二十爲卷萬一千二百四十四三曰子爲類二十二爲家一千四百五十爲卷一萬二千四百四曰集爲類十四爲家一千三百四十六爲卷一萬五千八十合之四萬二千三百八十四卷元瑞自言扵他無所嗜所嗜獨書饑以當食渴以當飲誦之可以當韶濩覽之可以當夷施憂藉以釋忿藉以平病藉以起色而是三楹者無他貯所貯亦獨書書之外一榻一幾一博山一蒲團一筆一研一丹鉛之缶而已性旣畏客客亦見畏門屏之間剝啄都盡亭午深夜坐榻隱幾焚香展捲就筆扵研取丹鉛而讎之倦則鼔琴以抒其思如是而已故人黎惟敬以古隸扁其楣曰二酉藏書山房而屬余爲之記按古所稱小酉山上石穴中有書千卷相傳秦人扵此學因畱之故梁湘東王文有云訪酉陽之逸興見荊州記甚詳一曰藏書之所有大酉小酉二山在楚蜀間今宣撫之所由名而段成式之著書謂之酉陽雜俎者也惟敬之所標當亦云是余因以慨夫七雄之前蓋不惟周之藏史爲老耼之所掌者而名山奧窟如宛委石簣禹穴洞庭之類其靈文祕檢往往有之第旣爲造物之所恡惜而人間之迹困於漆書竹簡而未易廣蓋自七雄而後一燼扵秦火再潰於莽三燹於卓傕四毀扵湘東五佚於巢六竄於宣和𨿽隨散隨聚而周之藏史其所餘能幾何況闤闠之淺而責之守匹夫之力而望之致也夫以劉向之七略僅三萬六千卷任昉又減其三之一隋之嘉則殿名爲三十七萬餘卷而正本亦僅三萬七千而止耳開元之際最爲極盛至八萬卷然亦多一時之所著而宋崇文之目又減其大半後之益者積數十年而增募不過萬卷今元瑞以匹夫之致而闤闠之守僅十餘年而至四萬二千三百八十四卷不亦難哉𨿽然世有勤扵聚而倦扵讀者卽所聚窮天下書猶亡聚也有侈於讀而儉扵辭者卽所讀窮天下書猶亡讀也元瑞旣負髙世之才竭三餘之晷窮四部之籍以勒成乎一家之言上而皇王帝霸之猷賢嚞聖神之蘊下及乎九流百氏亡所不討核以藏之乎名山大川間以餘力逰刄發之乎詩若文又以紙貴乎通邑大都不脛而馳乎四裔之內其爲力之難殆不啻百倍扵前代之藏書者蓋必如元瑞而後可謂之聚如元瑞而後可謂之讀也噫元瑞扵書聚而讀之幾盡矣屠龍之伎殫而世亦無所用子矣盍亦舎而從我逰乎玉京人鳥須彌之頂有祖龍之火不能燔而仲尼之博姑存之弗論者吾將發其一二以窺子焉卽二酉之藏與子讀扵二酉之所得皆糟粕矣弇州老友王世貞撰

少室山房筆叢卷二

●經籍會通三

﹝四庫全書子部雜家類雜編之屬少室山房筆叢正集卷三﹞

古書歷世兵革洊更間有殘編裂簡僅以空名寓於載籍緝錄之家存而不論博雅之流論而不議釣奇之士顧有取焉編摩之暇辧駁誣謬聨絡遺亡與癖古者共之述遺軼第三

甚矣秦火之烈也皇王帝霸之道聖神賢哲之謨蕩爲煙埃所存占卜術數而已漢興六藝始出於屋壁冢墓之中劉向父子掇拾七略孔氏之外無復他編其餘儒墨兵農班史藝文所志大抵春秋戰國之作夏商以前僅數十種率皆誕幻不經當時具悉其僞今俱摘錄類列篇中卽不耳目其書大都可槪見矣至於占卜術數動稱黃農以上反闕秦漢之文蓋以嬴熖所遺故盛相依托其爲誣矯尢不可言世所洞曉不復贅疣云

班藝文志所錄次序頗淆今稍據時代列之漢以兵取天下故論兵書特盛楊僕任宏所輯一百八十二家固取不過數十家其目尙多依托自餘可知

神農二十篇﹝農家﹞又兵法一篇﹝兵家﹞黃帝十六篇﹝兵家﹞又經四篇又銘六篇又君臣十篇又雜五十八篇﹝俱道家﹞又說四十篇﹝小說家﹞蚩尢二篇﹝兵形勢家﹞太乙兵法一篇天乙兵法三十五篇封胡五篇風後十三篇力牧十五篇鵊治子一篇鬼容區三篇﹝俱兵陰陽﹞大禹二十七篇﹝農家﹞天乙三篇﹝謂卽成湯非前太乙也小說家﹞務成子十一篇﹝小說﹞伊尹五十一篇﹝道家﹞又二十七篇﹝小說﹞辛甲二十九篇鬻熊二十二篇太公二百三十七篇﹝俱道家﹞尹佚二篇﹝墨家﹞師曠八篇萇弘十五篇﹝俱兵陰陽家﹞孔甲盤盂二十六篇﹝雜家﹞

凡依托不經之甚者莫如黃帝三王房中二十卷堯舜房中二十三卷湯盤庚房中二十卷皆極野俚褻誕可誅班氏自謂芟除猥雜猥雜孰加此者筆之正史何也第劉氏亦不應收

醫方等錄𨿽亦稱述黃岐然文字古奧語致玄眇蓋周秦之際上士哲人之作其徒欲以驚世竊附黃岐耳今醫方但知內經等考班志有黃帝外經十八卷又扁鵲有內經九卷外經十二卷或卽難經也三皇惟伏羲差免誣蔑而亦有按摩一家大是笑資

王伯厚困學紀聞云漢初去古未逺帝王遺書猶有存者賈誼書修政語引黃帝曰道若川谷之水其出無已其行無止顓頊曰至道不可過也至義不可易也功莫美於去惡而爲善罪莫大於去善而爲惡故非吾善善而已也善緣善也非吾惡惡而已也惡緣惡也吾日愼一日帝嚳曰緣巧者之事而學爲巧行仁者之操而與爲仁也故節仁之噐以修其材而身專其美矣徳莫髙於博愛人政莫髙於博利人故政莫大於信治莫大於仁吾愼此而已矣帝堯曰吾存心於先古﹝凡十餘語多與史記同不錄﹞帝舜曰吾盡吾敬而以事吾上故見謂忠焉吾盡吾敬以接吾敵故見謂信焉吾盡吾敬以使吾下故見謂仁焉吾取之以敬也得之以敬也大禹諸侯會則問於諸侯曰諸侯以寡人爲驕乎朔日朝則問於士曰大夫以寡人爲汰乎又曰民無食也則我弗能使也功成而不利於民我弗能勸也湯曰學聖王之道者其辟如日靜思而獨居其譬若火捨學聖之道而靜思獨居其譬若去日之明於庭而就火之光於室也可以小見而不可以大知得賢而舉之得賢而與之其譬若登山乎得不肖而舉之得不肖而與之其辟若下淵乎是以君子愼其與而聖主愼其舉又曰藥食嘗於卑然後至於貴藥言獻於貴然後聞於卑求道者不以目而以心取道者不以目而以耳致道者以言入道者以忠積道者以信樹道者以人又引周文王武王問鬻子武王問王子旦師尙父淮南人間訓引堯戒曰戰戰栗栗日愼一日人莫蹪於山而蹪於垤此帝王大訓之存於漢者若髙帝能除挾書之律蕭相能收博士之書則倚相所讀者必不墜矣幸而緒言尙在知者鮮焉好古之士尙其盡心於斯按紀聞所載今見賈誼新書中意古必尙有其書紀錄帝王格言者或散見雜家如鬻子之類今其名不可得矣

紀聞又云漢七略所錄若齊論之問王知道孟子之外書四篇今皆亡傳莊子逸篇十有九淮南鴻烈多襲其語唐世司馬彪注猶存後漢書文選世說注藝文類聚太平禦覽間見之斷圭碎璧足爲匣櫝之珍博識君子或有取焉

六經之後擬作者世但知揚王一二然不止是也書亡逸故後無述焉今稍類列於篇

擬易者揚雄太玄經關朗洞極眞經衛元嵩元包張志和太易張弧素履子司馬光濳虛又楊泉太玄經

擬書者孔衍漢尙書後漢尙書魏尙書王通續書陳正卿續尙書﹝漢至唐十二世﹞崔良佐尙書演範宋韓氏續尙書

擬詩者束晳補亡王通續詩擬春秋者王通元經之類

擬論語者揚雄法言張融家語梁武帝孔子正言王通中說王勃次論語宋薛據孔子集語蓋亦正言之類

擬孝經者馬融忠經徐浩廣孝經張上儒演孝經兵書往往有擬六經者郭良輔有武孝經員半千有臨戎孝經無名氏有兵春秋兵家論語農家又有賈充道大農孝經又劉炫酒孝經皆混褻聖典可罪也

職官類又有宋百官春秋五卷王道秀百官春秋五十卷無名氏百官春秋二十卷蓋皆紀傳之屬又包諝河洛春秋李荃閫外春秋俱非編年體其它效編年者詳見下條考其義例如王仲淹元經鄭如幾魏春秋皆以魏爲綂聖人誅叛臣攘夷狄之義安在哉

六經惟春秋纉述尢盛李槪戰國春秋二十卷趙曄吳越春秋十二卷皇甫遵吳越春秋傳十卷楊方吳越春秋削繁五卷孔衍春秋國語十卷春秋後國語十卷劉允濟魯後春秋十卷何承天春秋前傳十卷春秋後傳三十卷春秋雜語十卷陸賈楚漢春秋九卷司馬彪九州島春秋十卷劉孝標九州島春秋抄一卷胡旦漢春秋一百卷漢春秋問答一卷袁曄漢獻春秋十卷孔衍後漢春秋六卷孔舒元漢魏春秋九卷孫盛魏氏春秋二十五卷孫壽魏陽秋異同八卷習鑿齒漢晉陽秋五十四卷孫盛晉陽秋三十卷檀道鸞續晉陽秋二十卷杜延壽晉春秋略二十卷崔鴻十六國春秋一百二十卷十六國春秋略二卷蕭方三十國春秋三十卷三十國春秋鈔二卷武敏之三十國春秋一百卷皇甫謐玄晏春秋三卷王琰宋春秋二十卷魏衡卿宋春秋二十卷吳均齊春秋三十卷臧嚴棲鳳春秋五卷蔡允恭後梁春秋十卷吳競唐春秋三十卷韋述唐春秋二十卷陸長源唐春秋六十卷尹洙五代春秋一卷總之皆漢紀唐歷之類今傳者百無一二而偏記小史若越絕陽說等書輙十傳六七聖神經典卽其名不易當如此況其實哉

又如晏子春秋虞氏春秋呂氏春秋李氏春秋之類今惟晏呂氏傳蓋子書雜家非紀載褒貶也虞李二書當亦此類至如杜嵩有任子春秋辛邕之有博楊春秋俱俳諧文葛立方韻語陽秋是詩話明崔氏文苑春秋是文選並取義而已﹝六朝人棲鳳春秋蓋以配獲麟可笑宋史無玄晏春秋而有皇甫帝王世紀﹞

曹大家有女孝經宋尙宮有女論語今傳女孝經乃唐人借名大家然前志並有曹書今亡逸矣

孔鮒有小爾雅劉伯莊有續爾雅張楫有廣雅曹憲有博雅李商隱有蜀爾雅羌爾雅陸佃有埤雅羅願有爾雅翼林愼思有續孟馮休有刪孟劉軻陸筠並有翼孟司馬光有疑孟余允文有尊孟辧陳方之有削荀吳申有非荀﹝劉李二爾雅今不傳蓋宋末已亡疑孟尊孟二書見朱文公集余並未覩二荀亦亡又宋人有蕃爾雅﹞

陸賈有新語顧譚亦有新語賈誼有新書虞喜亦有新書桓譚有新論夏侯湛華譚劉晝各有新論崔寔有政論王肅亦有政論仲長綂有昌言王滂亦有昌言賈山有至言崔靈亦有至言六朝好學漢類如此

仲尼諸弟子著述傳於漢者漆雕子十三篇﹝漆雕開之後七略至通誌皆仝元龜以卽開著誤也﹞王史氏二十一篇﹝六國時人﹞羋子十八篇﹝名嬰齊人羋姓音彌﹞皆七十子之後也

世子十六篇﹝名碩陳人﹞李克七篇﹝子夏弟子﹞景子十三﹝宓子篇弟子﹞公孫尼子二十八篇皆七十子之徒也

受業仲尼者曾子外宓子十六篇宋景濓諸子辧有言子二卷宋以前目錄皆無元王爚裒集遺言爲此書然猶勝僞撰者余近得顏子三卷亦國朝人裒集𨿽謂有功聖門可也﹝孟子史稱七篇明甚而漢志十一篇蓋七字誤分爲二也﹞

吾夫子世以文事顯而漢髙世蓼侯聚特以軍功封世以經術傳而漢武世太常臧特以詞賦著﹝太常有儒家十篇賦二十篇﹞

先孔氏而著書者黃帝史孔甲盤盂二十六篇漢志居雜家首非陳孔甲也陳博士鮒亦名甲故孔叢子後出宋人以卽黃帝孔甲而又謂一名盤盂蓋盤盂宋世已亡而編目者誤記漢書有此因附會也唐志無孔叢子景濓太史以注者宋咸所篹大槪得之

吾夫子裔傳尙書者安國注尙書者穎達然梁孔衍有漢尙書魏尙書則續書不始文中子也﹝衍所著又有春秋數種夫子二十四世孫也﹞

戰國諸子往往有姓存名缺者西京諸子又往往有名在姓亡者今皆不可考因錄左方該洽之士或旁參曲證得其姓名以慰作者則不啻遇之旦暮矣

景子三篇﹝儒家兵家又十三篇﹞羊子四篇﹝儒家﹞

侔子一篇﹝仝上﹞宮孫子二篇﹝道家﹞

鄭公九篇﹝名家﹞吳子一篇﹝雜家﹞

尹都尉十四篇﹝農家﹞王氏六篇﹝仝上﹞

李子十篇丁子一篇

鮑子十篇苖子五篇

魏氏六篇﹝以上俱兵家﹞白氏三十八篇﹝醫家﹞

臣彭四篇﹝儒家﹞郎中嬰齊十二篇

秦零陵令信一篇伯象先生一篇

臣說三篇﹝又賦九篇﹞臣賢一篇﹝以上雜家﹞

臣饒二十五篇臣安成一篇

臣壽七篇﹝以上小說家﹞倕一篇﹝兵家﹞

臣吾十八篇孺子冰四篇

臣昌市六篇臣義二篇﹝俱詞賦家﹞

臣瓚﹝見漢書注﹞

先秦兩漢間子書名仝者甚眾蓋皆以姓爲稱故爾然其書傳者甚希又非文義所急故往往知其一不知其二𨿽博雅之士或知其二未必知其三四也今據劉氏七略鄭氏通誌及禦覽元龜等類書條載十數類於左自備忘忽云爾非示諸大方也

兩孟子一鄒人孟軻﹝七篇﹞一陰陽家﹝一篇﹞又易孟氏﹝十一篇﹞

兩荀子一趙人荀況﹝三十三篇﹞一荀悅申鑑亦號荀子

兩董子一戰國董無心﹝一篇﹞一漢董仲舒﹝百二十篇﹞

三賈子一賈誼﹝五十八篇﹞一賈山﹝八篇﹞一﹝唐藍田尉賈某撰見通誌一志﹞

兩莊子一莊周﹝五十二篇﹞一莊助﹝四篇﹞又莊安﹝一篇﹞

兩景子一宓子弟子﹝三篇﹞一兵家﹝十三篇﹞

五孫子一道家﹝十六篇﹞一孫武﹝八十二篇﹞一孫臏﹝八十九篇﹞一孫軫﹝九篇﹞又晉孫綽﹝十卷﹞

二吳子一吳起﹝四十八篇﹞一雜家﹝一篇﹞

四李子一李克﹝七篇﹞一李恢﹝三十三篇﹞一李良﹝三篇﹞一兵家﹝十篇﹞

二商子一商鞅﹝二十九篇﹞一商子逸書亦號商子

四鄒子一鄒衍﹝四十九篇五十六篇﹞一鄒奭﹝十二篇﹞一鄒陽﹝七篇﹞

二田子一田駢﹝二十五篇﹞一田俅﹝三篇﹞

二鬻子一道家﹝二十二篇﹞一小說﹝十九篇俱稱熊未必一人也﹞

兩兒子一兒寛﹝九篇儒家﹞一兒良﹝一篇兵家﹞

兩劉子一劉敬﹝三篇儒家﹞一梁劉勰﹝三卷﹞

二桓子一桓寛﹝六十篇鹽鐵論﹞一桓譚﹝新論十七卷﹞

二蘇子一蘇秦﹝縱橫三十一篇兵家十一篇﹞一蘇彥﹝晉參軍見通誌道家﹞

二張子一張儀﹝十篇縱橫﹞一張蒼﹝十六篇陰陽家﹞

二韓子一韓非﹝五十五篇﹞一韓信﹝三篇兵權謀家﹞

二徐子一儒家﹝匹十二篇宋人﹞一徐樂﹝一篇﹞

二墨子一墨家﹝十五卷翟﹞一兵家﹝班志所省卷數未詳﹞

二毛公一毛萇﹝詩訓故三十卷﹞一道家﹝九篇卽趙隠博徒者﹞

七公孫子一公孫尼一公孫固一公孫弘一公孫龍一公孫發一公孫渾邪又汲冢有公孫段

二王孫子一王孫巧心﹝一篇儒家﹞一兵形勢家﹝十六篇﹞

二容成子一陰陽家﹝十四篇﹞一房中﹝二十六卷﹞

二鶡冠子一道家﹝一篇﹞一兵家﹝任宏所錄班氏省之﹞

三務成子一小說﹝十篇﹞一一五行﹝十四卷﹞一房中﹝三十六卷﹞

二尉繚子一雜家﹝三十九篇﹞一兵家﹝三十一篇﹞

二淮南子一雜家﹝五十四篇﹞一兵家﹝班氏芟自容成至此疑皆一人﹞

二平原君一儒家﹝七篇漢朱建撰﹞一戰國﹝趙公子勝﹞

二太玄經一揚雄﹝十九篇﹞一楊泉撰﹝見唐書及通誌略隋藝文志作太元經﹞

先秦子書之名有甚奇怪者其書什九不傳因錄此爲好事談柄後世以奇怪稱者間附焉

我子一篇﹝墨家﹞處子九篇﹝趙人法家﹞

世子二十二篇﹝儒家﹞兒子一篇﹝名良兵家﹞

蜎子十三篇﹝名淵楚人道家﹞尸子二十篇﹝名佼商鞅師雜家﹞

闕子一篇﹝縱橫家梁武有補闕子當補此﹞捷子二篇﹝齊人道家﹞

楚子三篇﹝道家﹞宋子十八篇﹝小說家﹞

羋子十八篇﹝儒家﹞髮子﹝見楊用修集﹞

朝子﹝見禦覽又纒子見意林﹞蹇子﹝道家見藝文略﹞

少子﹝齊張融道家﹞臣君子二篇﹝蜀人道家﹞

將詎子五篇﹝陰陽家六國﹞國筮子十七篇﹝兵陰陽家﹞

乘丘子五篇﹝陰陽家六國人﹞宮孫子二篇﹝道家﹞

長盧子九篇﹝道家楚人﹞鵊治子一篇﹝兵陰陽家﹞

遊棣子一篇﹝法家﹞鄭長者一篇﹝道家六國時鄭人﹞

衛侯官十二篇﹝陰陽家﹞杜文公五篇﹝陰陽家﹞

魁紀公三十卷﹝唐樊宗師﹞猗玕子三卷﹝雜家元結撰﹞

炙轂子五卷﹝唐王叡﹞墨希子﹝唐徐靈府道家﹞

甘■﹝月巽﹞子﹝唐溫庭筠小說家﹞幽求子二十卷﹝杜夷道家﹞

贅隅子﹝宋王晞﹞

史記處子作劇子捷子作接子弭子作吁子蜎淵作環淵並識

庾仲容子鈔今世不傳僅馬總意林行世按宋晁氏讀書志凡百七家三卷余所得本卷五而所引僅六十餘家蓋又亡其半矣其書多裁割前人言語洪景盧據所引疑古孟子與今不仝非也按景盧稱世不傳書三十餘家今意林亦僅存半其書名則諸史藝文諸家目錄往往可徵因錄景盧語而考列其下作者大都亦因槪見云

容齋隨筆云唐世未知尊孟子故意林亦列其書而有差不同者如伊尹不以一介與人亦不取一介於人之類其它所引書如胡非子隨巢子纒子王孫子公孫尼子阮子正部姚信士緯殷興通語牟子周生烈子秦菁子梅子任奕子魏朗子唐滂子鄒子孫氏成敗志蔣子譙子鍾子張儼默記裴氏新書袁準正書袁子正論蘇子陸子張顯析言幹子顧子諸葛子陳子要言苻子諸書今皆不傳於世亦有不知其名者矣﹝考見下條﹞

隨巢子六篇胡非子三篇並見漢藝文志注皆云墨翟弟子也纏子不載漢志而意林引用二條皆與董無心論難語無心戰國人著書辟墨子纏子蓋亦戰國墨之徒也王孫子一篇見漢志儒家注名巧心劉勰雕龍末所稱王孫巧心卽此公孫尼七十子門人其書兩見漢志一儒家二十八篇一雜家一篇今意林所引但有公孫文子而無公孫尼不知其儒家雜家也阮子正部政論魏淸河太守阮武撰姚信書名士緯梁人信又有新書二卷並見鄭氏通誌藝文略阮法家姚名家也通語十卷晉尙書左丞殷興撰正部論八卷後漢侍中王逸撰並見隋志儒家注中﹝凡注皆梁時目錄有者隋世已亡故囚類附之﹞牟子二卷後漢太尉牟融撰鄭志仝列儒家今載弘明集者非也周生烈魏人三國誌有傳隋志作周生子要論亦見儒家﹝濳夫論注中﹞秦子三卷吳秦菁撰見隋志雜家﹝傅子注中﹞梅子一卷中言阮步兵意林以爲晉人或近之隋志作梅子新論﹝附桓譚下﹞魏朗三卷後漢會稽人見隋志儒家唐子十卷吳唐滂撰見隋志道家鄒子漢志有三戰國衍奭漢鄒陽據意林所引百餘言不類戰國或當是陽書也孫氏成敗志三卷吳孫毓撰見隋志﹝儒家正論下﹞蔣子者魏蔣濟萬機論八卷見雜家譙子者蜀譙周法訓八卷見儒家鍾會芻蕘論五卷﹝附蔣濟萬機論下﹞黙記三卷吳大鴻臚張儼撰新言五卷吳大鴻臚裴元撰析言論三十卷晉議郎張顯撰並見隋志雜家﹝傅子注下﹞顯又有古今訓十二卷亦見雜家正論十九卷正書二十五卷並袁凖撰見儒家蘇子者七卷晉徵北參軍蘇彥撰陸子者十卷晉淸河守陸云撰並附道家﹝唐滂子下﹞然雜家又有蘇道立言六卷陸澄政論十三卷不知意林所引果道家雜家也幹子十八卷晉幹寶撰顧子十卷晉揚州主簿顧夷撰並附見儒家﹝志林下﹞然吳太常顧譚有新語十二卷亦稱顧子諸葛子五卷吳太傅諸葛恪撰見雜家然儒家又有武侯集誡二卷亦諸葛也陳子要言十二卷吳豫章太守陳融撰見法家苻子二十卷東晉員外郎苻朗撰見道家惟任奕子未得考而道家有魏河東太守任嘏撰道論十二卷或字之訛也﹝漢志外並見隋志唐史鄭志俱仝﹞

按景盧謂諸書今皆不傳於世此殊失考諸書非至宋始不傳自隋世已湮沒考隋經籍志洪所列三十餘家存者惟魏朗唐滂蔣濟譙周袁凖苻朗顧譚任嘏十餘家隋巢一卷胡非公孫尼亦各一卷蓋不過十之三自餘皆梁世所有隋一不存修史者附見其目列注自明鄭漁仲一槪鈔入不復辧其有亡大誤後學若馬氏意林所錄自是從仲容子鈔篹出諸子本書𨿽亡其引用幹子鈔者唐世故在洪雅名博洽然於諸史藝文志不甚究心故有此誤政與論太平禦覽書目同科

今意林六十家洪所列外尙有一二僻者化淸經十卷蔡洪撰篤論四卷杜恕撰物理論十六卷楊泉撰並隋世已亡附見諸子注中又體論四卷亦杜恕撰傅子百二十卷傅玄撰並隋世尙存者此外有湘東王鴻烈十卷楊偉桑丘先生書二卷陸澄缺文十三卷張顯古今訓十一卷盧辯稱謂五卷桓子一卷何子五卷郭子三卷隋世或存或亡今率湮沒無考大抵唐以前子書僻者略盡此矣

藝文志儒家有董無心一卷注稱難墨子歷朝諸志咸有其目宋吳祕嘗爲注釋見通考晁氏所紀蓋南渡尙存而今不甚傳其言行亦不少槪覩獨馬總意林引纏子云纏子修墨子之業以教於世儒有董無心者其言修而謬其行﹝缺一字﹞而庸言謬則難通行庸則無主欲事纏子纏子曰文言華世不中利民傾危繳繞之辭者並不爲墨子所修勸善兼愛子重之右皆纏子中語蓋二人同時纏墨者蔑董自尊其敎固不足憑余獨慨夫戰國之世釐翟之教大行聲稱積漸至與儒並以莊周之恣橫其敍道術特冠墨於諸家之首而三致意焉自余咸可例見無心生戰國世獨奮然起辟之計其度越當時詎在漢世仲舒之下蓋孟子輿氏後一人而已而後之儒者絕口不道其功鄭漁仲精核藝文至謂無心爲墨氏弟子寃哉余曷能弗詳爲辯也

班氏藝文於戰國諸子亦有不能盡錄者如墨家無纏子而見於意林蓋或出於後世而實戰國之書非僞撰也第今亦亡從考矣

原夫藝文之爲志也𨿽義例仍乎前史實紀述咸本當時往代之書存沒非此無以考今代之蓄多寡非此無以徵故魏晉疊興盛衰迥絕齊梁接踵貯積懸殊且前人制作世日以寡後人著述世日以增徧讀歷朝諸志卷軸簡編靡有同者粵自晉唐而下懿君賢弼亡弗究心考文大典意在斯乎劉知幾史通以爲附贅懸疣雷同一律而大譏隋史之非此疎鹵之譚匪綜核之論卽後漢一書藝文無志而東京一代典籍茫然他可槪矣﹝劉史通論史諸體甚核獨論表志甚疎鄭漁仲所以譏範曄也﹞

甚矣前代之畱神典籍也華嶠漢書軼矣然隋得一十七卷存焉唐得三十一卷存焉卽殘闕僻緩之書弗忍棄也隋十七卷蓋重購所致唐顧倍之則承平日久屋壁之下巖石之中有時而出也蕭子云晉書一百二卷至唐僅得九卷王智深宋書六十一卷至唐僅三十卷幹寶晉書止二十卷朱鳳晉書止十四卷皆不知原數寶則散逸亡緒鳳則編緝未成亦錄之弗忍棄也前代於典籍如此後世非直殘缺者不可得見卽全帙以飽蠧魚可勝嘆哉

陸子淵云宋王景文有詩總聞嘗借鈔於李伯華家其說詩頗與文公異按景文名質蘇子瞻仝時人而此書端臨通考亦載苐卷數不同恐贗作也

一友人云嘉靖中籍沒分宜有晏元獻集一部二十餘帙鈔本也主其事者亦博雅之士當時深欲借鈔慮生謗議遂止余聞深爲惜之因記裏中有元人育嬰圖摹本載元獻跋語幾七百言其文甚莊雅而書法殊有晉唐風世但名元獻詩詞罕知其文翰者

張文濳柯山集一百卷余所得捲僅十三蓋鈔合類書以刻非其舊也余嘗於臨安僻巷中見鈔本書一十六帙閱之乃文濳集卷數正仝書紙半已漶滅而印記奇古裝飾都雅蓋必名流所藏子孫以鬻市人余目之驚喜時方報謁臬長不持一錢顧奚囊有綠羅二匹代羔鴈者私計不足償並解所衣烏絲直綴靑蜀錦半臂罄歸之其人亦苦於書之不售得直慨然適官中以他事勾喚因約明旦余返寓通夕不寐黎明不巾櫛訪之則夜來鄰火延燒此書倐煨燼矣余大悵惋彌月因識此冀博雅君子共訪或更遇云

南渡以還書多端臨通考所未載者余所見小說家如西溪叢語癸辛雜識等不下數十種蓋馬氏所據大率本晁陳二家自余宋末諸人所著或末及行世通考𨿽成於元世其時兵革劻勸無緣掇拾今承平日久故漸出人間不得以爲僞也

永樂中命胡廣王洪等輯大典二萬二千八百七十七卷一萬一千九十五冊目錄六十卷其表文載蟫精集中蓋古今創見書也惜卷帙繁重未傳云﹝見七修類稿﹞

少室山房筆叢卷三

●經籍會通四

﹝四庫全書子部雜家類雜編之屬少室山房筆叢正集卷四﹞

古今墳籍梗槪略陳然率綜核陳編未遑近迹餘九齡入燕往來吳越重三十載涉歷賓遊脞言鄙事時有足存輙綴大都附於簡末後之博雅徵求故實萬一在焉述見聞第四

宋世書千卷不能當唐世百唐世書千卷不能當六朝十六朝書千卷不能當三代一難易之辧也然今世書萬卷亦不能當宋千

魏晉以還藏書家至寡讀南北史但數千卷率載其人傳中至唐書所載稍稍萬卷以上而數萬者尙希宋世驟盛葉石林輩弁山之藏遂至十萬蓋雕本始唐中葉至宋盛行薦紳士民有力之家但篤好則無不可致往往宋世書十卷其直僅可當六朝一至功力難易則六朝之一足以當宋世百矣

終宋世書目無十萬者葉嘗自言備見諸家皆不過四萬而甚多猥雜惟宋宣獻獨精其難者已不能盡致則弁山之藏亦僅可三四萬餘皆重復或猥雜也

今欲購書又差易於宋何也經則一十三家注疏遞梓於諸方史則二十一代類頒於太學合之便可三千餘卷宋初諸大類書合之又可三千餘卷南渡類書十餘合之又可三千餘卷﹝唐及勝國並附﹞則不啻萬卷矣釋藏金陵道藏句曲捐數百金卽吾家物稍益神仙小說諸家合之又不下萬卷矣然猶非今所急也今文人所急者先秦諸書詩流所急者盛唐諸書舉子所急者宋世諸書大約數百家弘雅之流稍加博焉錄經之閏者史之支者子之脞者集之副者又無慮數百家悉世所恆有好而且力則無弗至也然而未也過此則絕不易言矣山巖屋壁之藏牧豎之所間値丹鉛星歷之譜方技之所共珍晉梁隱怪之譚好事之所掇拾唐宋浮沈之業遺裔之所世藏往往鈔錄傳摹人所吝惜間有刻本率寡完篇摧殘市肆蠧嚙民家展轉流亡十九煨燼又如朝署典章都邑簿記地多遐僻用絕迂繁仕宦僅攜商賈希鬻諸家悉備此可缺如又如畸流洽客領異拔新時出一編人所未覩非其知暱餉遺何繇凡此數端皆極難致必多方篤好庻幾逢之不然貲巨程陶權壓梁竇他可力彊此未易云

今宦塗率以書爲贄惟上之人好焉則諸經史類書卷帙叢重者不逾時集矣朝貴達官多有數萬以上者往往猥復相糅芟之不能萬餘精綾錦標連窻委棟朝夕以享羣鼠而異書祕本百無二三蓋殘編短帙筐篚所遺羔鴈弗列位髙責冗者又無暇掇拾之名常有餘而實遠不副也

牛弘之主購書勤矣力矣鄭樵之論求書備矣精矣隋之書籍所以盛絕古今奇章力也漁仲求書之說窮極苦心計鄭藏書必富而通誌所載今古混淆靡從考核甚爲惜之

余自髫歲夙嬰書癖稍長從家大人宦遊諸省徧歷燕吳齊趙魯衛之墟補綴拮據垂三十載近輯山房書目前諸書外自余所獲才二萬餘大率窮搜委巷廣乞名流錄之故家求諸絕域中間解衣縮食衡慮困心體膚筋骨靡所不憊收集僅玆至釋道二藏竟以非力所及未能致也

今海內書凡聚之地有四燕市也金陵也閶闔也臨安也閩楚滇黔則余間得其梓秦晉川洛則余時友其人旁諏閱歷大槪非四方比矣兩都吳越皆余足迹所歷其賈人世業者往往識其姓名聊紀梗槪於後

燕中刻本自希然海內舟車輻輳筐篚走趨巨賈所攜故家之蓄錯出其間故特盛於他處第其直至重諸方所集者毎一當吳中二道遠故也輦下所雕者毎一當越中三紙貴故也

越中刻本亦希而其地適東南之會文獻之衷三吳七閩典籍萃焉諸賈多武林龍丘巧於壠斷毎瞷故家有儲蓄而子姓不才者以術鉤致或就其家獵取之﹝此蓋海內皆然﹞楚蜀交廣便道所攜間得新異關洛燕秦仕宦橐裝所挾往往寄鬻市中省試之歲甚可觀也

吳會金陵擅名文獻刻本至多巨帙類書咸會萃焉海內商賈所資二方十七閩中十三燕越弗與也然自本方所梓外他省至者絕寡𨿽連楹麗棟搜其奇祕百不二三蓋書之所出而非所聚也至薦紳博雅勝士韻流好古之稱藉藉海內其藏蓄當甲諸方矣

凡燕中書肆多在大明門之右及禮部門之外及拱宸門之西毎會試舉子則書肆列於場前毎花朝後三日則移於燈市毎朔望並下澣五日則徙於城隍廟中燈市極東城隍廟極西皆日中貿易所也燈市歲三日城隍廟月三日至期百貨萃焉書其一也

凡徙非徙其肆也輦肆中所有稅地張幕列架而書置焉若綦繡錯也日昃復輦歸肆中惟會試則稅民捨於場前月餘試畢歸地可羅雀矣

凡武林書肆多在鎭海樓之外及湧金門之內及弼敎坊淸河坊皆四達衢也省試則間徙於貢院前花朝後數日則徙於天竺大士誕辰也上已後月餘則徙於嶽墳遊人漸眾也梵書多鬻於昭慶寺書賈皆僧也自余委巷之中奇書祕簡往往遇之然不常有也

凡金陵書肆多在三山街及太學前凡姑蘇書肆多在閶門內外及吳縣前書多精整然率其地梓也餘二方皆未嘗久寓故不能舉其詳他如廣陵晉陵延陵檇李吳興皆間値一二歙中則余未至也

凡刻之地有三吳也越也閩也蜀本宋最稱善近世甚希燕粵秦楚今皆有刻類自可觀而不若三方之盛其精吳爲最其多閩爲最越皆次之其直重吳爲最其直輕閩爲最越皆次之

凡印書永丰綿紙上常山柬紙次之順昌書紙又次之福建竹紙爲下綿貴其白且堅柬貴其潤且厚順昌堅不如錦厚不如柬直以價廉取稱閩中紙短窄黧脆刻又舛訛品最下而直最廉余筐篋所收什九此物卽稍有力者弗屑也

近閩中則不然以素所造法演而精之其厚不異於常而其堅數倍於昔其邊幅寛廣亦遠勝之價直旣廉而卷軸輕省海內利之順昌廢不售矣

余他省各有產紙余弗能備知大率閩越燕吳所用刷書不出此數者燕中自有一種紙理粗龎質擁腫而最弱久則魚爛尢在順昌下惟燕中刷書則用之

惟滇中紙最堅家君宦滇得張愈光楊用修等集其堅乃與絹素敵而色理疎慢蒼雜遠不如越中髙麗蠒絕佳純白滑膩如舒雪如勻粉如鋪玉惟印記用之

凡書之直之等差視其本視其刻視其紙視其裝視其刷視其緩急視其有無本視其鈔刻鈔視其訛正刻視其精粗紙視其美惡裝視其工拙印視其初終緩急視其時又視其用遠近視其代又視其方合此七者參伍而錯綜之天下之書之直之等定矣

凡本刻者十不當鈔一鈔者十不當宋一三者之中自相較則又以精粗久近紙之美惡用之緩急爲差

凡刻閩中十不當越中七越中七不當吳中五吳中五不當燕中三﹝此以地論卽吳越閩書之至燕者非燕中刻﹞也燕中三不當內府一五者之中自相較則又以其紙其印其裝爲差

凡印有朱者有墨者有靛者有雙印者有單印者雙印與朱必貴重用之凡板漶滅則以初印之本爲優凡裝有綾者有錦者有絹者有護以函者有標以號者吳裝最善他處無及焉閩多不裝

有裝印紙刻絕精而十不當凡本一者則不適於用或用而不適於時也有摧殘斷裂而直倍於全者有模糊漶滅而價增於善者必代之所無與地之遠也夫不適於時者遇遇則重不適於用而精焉亦遇也噫

葉少蘊云唐以前凡書籍皆寫本未有摹印之法人以藏書爲貴人不多有而藏書者精於讎對故往往皆有善本學者以傳錄之艱故其誦讀亦精詳五代時馮道始奏請官鏤板印行國朝淳化中復以史記前後漢付有司摹印自是書籍刋鏤者益多士大夫不復以藏書爲意學者易於得書其誦讀亦因滅裂然板本初不是正不無訛誤世旣一以板本爲正而藏本日亡其訛謬者遂不可正甚可惜也此論宋世誠然在今則甚相反蓋當代板本盛行刻者工直重巨必精加讎挍始付梓人卽未必皆善尙得十之六七而鈔錄之本往往非讀者所急好事家以備多聞束之髙閣而已以故謬誤相仍大非刻本之比凡書市之中無刻本則鈔本價十倍刻本一出則鈔本咸廢不售矣﹝今書貴宋本以無訛字故觀葉氏論則宋之刻本患正在此或今之刻本當又訛於宋耶余所見宋本訛者不少以非所習不論﹞

葉又云天下印書以杭爲上蜀次之閩最下余所見當今刻本蘇常爲上金陵次之杭又次之近湖刻歙刻驟精遂與蘇常爭價蜀本行世甚寡閩本最下諸方與宋世同﹝葉以閩本多用柔木故易就而不精今杭本雕刻時義亦用白楊木他方或以烏桕板皆易就之故也﹞

葉少蘊云世言雕板始自馮道此不然但監本始馮道耳柳玭訓序言其在蜀時嘗閱書肆所鬻字書小學率雕本則唐固有之陸子淵豫章漫抄引揮麈錄云毋昭裔貧時嘗借文選不得發憤云異日若貴當板鏤之以遺學者後至宰相遂踐其言子淵以爲與馮道不知孰先要之皆出柳玭後也載閱陸河汾燕閒錄云隋文帝開皇十三年十二月八日勅廢像遺經悉令雕板此印書之始據斯說則印書實自隋朝始又在柳玭先不特先馮道毋昭裔也第尙有可疑者隋世旣有雕本矣唐文皇胡不擴其遺制廣刻諸書復盡選五品以上子弟入弘文館鈔書何耶余意隋世所雕特浮屠經像蓋六朝崇奉釋敎致然未及槪雕他籍也唐至中葉以後始漸以其法雕刻諸書至五代而行至宋而盛於今而極矣﹝活板始宋畢升以藥泥爲之見沈氏筆談十八卷甚詳﹞

徧綜前論則雕本肇自隋時行於唐世擴於五代精於宋人此余參酌諸家確然可信者也然宋盛時刻本尙希蘇長公李氏山房記謂國初薦紳卽史漢二書無刻本揮麈錄謂當時仕宦多傳錄諸書他可見矣

今世欲急於印行者有活字然自宋已兆端筆談云板印書籍唐人尙未盛爲之自馮瀛王始印五經已後典籍皆爲板本慶曆中有布衣畢升又爲活板其法用膠泥刻字薄如錢唇毎字爲一印火燒令堅先設一鐵板其上以松脂蠟和紙灰之類冒之欲印則以一鐵範置鐵板上乃密布字印滿鐵範爲一板待就火煬之藥稍鎔則以一平板按其面則字平如砥若止印三二本未爲簡易若印數十百千本則極爲神速常作二鐵板一板印刷一板巳自布字此印者才畢則第二板已具更互用之瞬息可就毎一字皆有數印如之也等字毎字有二十餘印以備一板內有重複者不用則以紙貼之毎韻爲一貼木格貯之有奇字素無備者旋刻之以艸火燒瞬息可成不以木爲之者木理有疎密沾水則髙下不平兼與藥相粘不可取不若播土用訖再火令藥鎔以手拂之其印自落絕不沾污升死後藥印爲其羣從所得至寶藏之右俱筆談所載今無以藥泥爲之者惟用木稱活字云

今人事事不如古固也亦有事什而功百者書籍是已三代漆文竹簡冗重艱難不可名狀秦漢以還浸知鈔錄楮墨之功簡約輕省數倍前矣然自漢至唐猶用卷軸捲必重裝一紙表裏常兼數番且毎讀一卷或每檢一事紬閱展舒甚爲煩數收集整比彌費辛勤至唐末宋初鈔錄一變而爲印摹卷軸一變而爲書冊易成難毀節費便藏四善具焉遡而上之至於漆書竹簡不但什百而且千萬矣士生三代後此類未爲不厚幸也﹝又前代篆隸與今楷書工亦有難易也﹞

洪景盧云國初承五季亂離之後所在書籍印板至少宜其焚蕩了無孑遺然太平興國中編次禦覽引用一千六百九十種其綱目並載於首卷而雜書古詩賦又不能具錄以今考之無傳者十之七八矣此論未然太平禦覽蓋因襲唐諸類書文思博要三敎珠英等仍其前引書目非必宋初盡存也亦有宋世不存而近時往往疊出者又以鈔拾類書得之此皆余所自驗故知之最眞洪以博洽名而早列淸華或未曉此曲折諸家亦鮮論及漫爾識之

博洽必資記誦記誦必藉詩書然率有富於靑緗而貧於問學勤於訪輯而怠於鑽研者好事家如宋秦田等氏弗論唐李鄴侯何如人天才絕世挿架三萬而史無稱不若賈耽輩之多識也揚雄杜甫詩賦咸徵博極而不聞畜書雄猶挍讎天祿甫僻居艸堂拾橡栗何書可讀當是幼時父祖遺編長笥胸腹耳至家無尺楮藉他人書史成名者甚眾挾累世之藏而弗能讀散爲烏有者又比比皆然可嘆也若劉氏父子張陸諸人庻幾兼之矣

畫家有賞鑑有好事藏書亦有二家列架連窻牙標錦軸務爲觀美觸手如新好事家類也枕席經史沈湎靑緗卻掃閉關蠧魚歲月賞鑑家類也至收羅宋刻一卷數金列於圖繪者雅尙可耳豈所謂藏書哉

陸文裕深著史通會要辧論甚該獨謂經籍不必志於義未盡經籍朝廷之大典累朝人主無不究心豈容無志但作史者當專記本朝所有前人亡逸則宜闕之四代史俱有志余不然者六朝五季偏閏劻勷野史稗官恣爲誕妄不事詩書故應爾爾可爲法哉

鄭漁仲曰古之書籍有上世所無而出於今民間者古文尙書音唐世與宋朝並無今出於漳州之吳氏陸機正訓隋唐二志並無而今出於荊州之田氏三墳自是一種古書至熈丰間始出於野堂村校按漳州吳氏書目算術一家有數件古書皆三館四庫所無者臣已收入求書類矣又師春二卷甘氏星經二卷漢官典儀十卷京房易抄一卷今世之所傳者皆出吳氏應知古書散落人間者不勝計求之未至耳按漁仲之言其意甚美然三墳自是毛漸僞作師春是宋人集左傳卜筮事爲之甘氏星經要亦天官家後人所補正訓自是辛徳源作宋人因其自補之而謬題以陸機蓋藏書者好事之過務多得以侈異聞而僞者得乘隙欺之不可不辯

漁仲論求書之道有八一卽類以求二旁類以求三因地以求四因家以求五曰求之公六曰求之私七因人以求八因代以求可謂曲盡求書之道非沈湎典籍者不能知然可藉以求唐宋以下之書秦漢而上亦難致也今唐人書亦難得宋元差足訪求

中和堂隨筆云隋煬帝命虞世南等四十人選文章自楚辭迄大業共五千卷此恐未然自六朝文選靡過五百卷者非必當時選擇之嚴實以文字尙希故也至唐許敬宗文館詞林一千卷可謂古今極盛宋文苑英華加以唐一代文亦不能過千卷隋煬以前何得如許之多唐類書惟孟利貞碧玉芳林四千五十卷類書事迹本繁非文章比然余猶疑非一人所辦舊唐孟書止四百五十卷蓋鄭氏通誌之誤今世南所選不見諸藝文志中大率紀載之訛也

胡鴻臚侍墅談云近代士大夫積書之富莫過於尢延之嗜書之篤亦莫過於尢延之嘗謂饑讀之以當肉寒讀之以當裘孤寂而讀之以當朋友幽憂而讀之以當金石琴瑟余博雅𨿽遠不及延之而亦酷有嗜書之癖三世之積書頗不少辛未之夏不戒於火皆爲煨燼迄今勤搜徧括尙未半於舊藏關中非無積書之家往往束置庋閣以飽蠧魚旣不假人又不觸目至畀之竈下以代蒸薪余每自恨蠧魚之不若也﹝鴻臚關中人此論積書莫過尢延之蓋尙循世俗之見而所自稱嗜書之篤至發嘆蠧魚亦足占雅尙矣且吾家故事也因錄於此云﹞

司馬溫公獨樂園之讀書堂文史萬餘卷率公晨夕所翻閱者𨿽累數十年皆完好若未觸手嘗謂其子公休曰賈豎藏貨貝儒家惟此耳然當知寶惜吾毎歲以上伏及重陽間視天气淸明日卽設几案於當日所側羣書其上以曝其腦所以年月𨿽深終不損動至於啟捲必先視几案潔淨藉以茵褥然後端坐看之或欲行看卽承以方版未嘗敢空手捧之非惟手汗漬及亦慮觸動其腦毎至看竟一版卽側右手大指面襯其沿而覆以次指面撚而挾過故得不至揉熟其紙毎見汝輩多以指爪撮起甚非吾意今浮屠老氏猶知尊敬其書豈以吾儒反不如乎汝當謹志之趙子昻書跋曰聚書藏書良匪易事善觀書者澄神端慮淨幾焚香勿捲腦勿折角勿以爪侵字勿以唾揭幅勿以作枕勿以夾刺隨損隨修隨開隨掩後之得吾書者並奉贈此法右二公之言眞謂先得我心非良工勝流未易識也因並錄此以貽世之仝余好者涑水語見梁溪漫志趙語蓋祖述之見楊用修集中

國初之博學者無如宋文憲且該通內典自云靑羅山房有書萬餘卷蓋勝國兵火致書故不易也文憲於諸史百家靡不淹貫至虫魚艸木脞說稗官似不甚究心昔茂先景純並以名世此學恐未可全棄也

成弘間館閣巨公頗尙該洽北地諸君嗣起一切掃除詩文之盛光絕前後而博雅之風稍稍淪謝矣中間惟王子衡核經術何子元治子史楊用修特號多聞云多宋元祕籍第不知他書若何陸子淵最爲好古江東藏書目類例可見惜卷軸無從考也

嘉隆間馮汝言輯詩紀甚精詳時李伯華號畜書人有談者馮笑曰是嘗假吾書八部今未歸也陳晦伯亦嘉隆間人所爲正楊殊博核可觀

王長公小酉館在弇州園涼風堂後藏書凡三萬卷二典不與構藏經閣貯焉爾雅樓庋宋刻書皆絕精余毎讀九友歌輙泠然作天際眞人想

次公亦多宋梓一日燕汪司馬盡出堂中並諸古帖畵捲列左右坐客應接不暇司馬謂此山陰道上行也司馬公尢好古彚刻墳雅諸書今盛傳於世云

鄴下宗正灌父最蓄書饒著述賓客傾四方嘗餉余祕籍數種並五言八韻寄余余時尙十五六今廿載余愧不能萬一副也頃聞已逝因錄其詩志余感云﹝北郡詞林冠申楊藝苑英斯人誰繼美之子獨成名气掇香山秀才如瀔水淸鏗然仝謝眺邈矣續商彭綺麗風應逺沈冥思更精建安那用數大歷詎堪評著作千秋事流傳四海情吾慚下裏調焉敢應仝聲﹞

黎惟敬博雅好古嘗罄祕書俸入刻劉夢得集中多是正較他傳本爲精余有元人陳君采柳文肅二集黎過瀫水並攜去約刻成寄余余以二集刻本漶滅因舉贈俾完此舉不三載惟敬下世遂並二書失之

龍丘童子鳴家藏書二萬五千卷余嘗得其目頗多祕帙而猥雜亦十三四至諸大類書則盡缺焉蓋當時未有雕本而鈔帙固非韋布所辦且亦不易遇也

裏中友人祝鳴臯束髮與余仝誌書無弗窺每燕中朔朢日拉余往書市競錄所無賣文錢悉輸賈人諸子啼號凍餒罔顧惜年僅四十而夭每念輒損神也

右四君俱余生平仝志余筐筴所藏往往與互易者今相率遊岱故稍記其略以識餘懷自余交親中雅尙甚眾幸俱匕箸未敢槪及云

國朝開基紹統大綱萬目靡不度越前朝至表章六籍統壹聖眞則巍然上揖夏商埒周而四漢唐以降無足云也惟是儲畜一端前代英君哲弼往往系心似亦右文之世不容後者國初髙皇帝首命頒刻六經繼之文皇帝躬修永樂大典艸創之晨勤思載籍尙爾矧今日綦隆之極耶近年楚試發策以搜集遺書爲問一時雅士多韙其言竊惟我國家奠定山河肇建區宇文明之象際地極天中祕所蓄簡編固應倍蓰往昔重以累朝史局鴻巨肩摩詎乏劉班王魏等輩而藝文一錄尙似缺如是眞有待於今日也況今雕本盛行異書疊出較之漢唐難易萬萬相懸誠略仿前史求書遺意稍示向方事半昔人功必百之俟以三年之力盡括四海之藏然後大出石渠東觀累葉祕書分命儒臣編摩論次勒成一代弘文之典俾百世後知皇朝儲蓄之富冠古絕今實宇宙之極觀生人之殊際也時不可失芹曝之念恆眷眷於斯云

歐陽永叔集古錄序云物常聚於所好而常得於有力之彊有力而不好好之而無力𨿽近且易有不能致之象犀虎豹蠻夷山海殺人之獸然其齒角皮革可聚而有也玉出昆侖流沙萬里之外經十餘譯乃至乎中國珠出南海常生深淵采者腰絙而入水形色非人往往不出則下飽蛟魚金礦於山鑿深而穴遠篝火餱糧而後進其崖崩窟塞則遂塟於中者率常數十百人其遠且難而又多死禍常如此然而金玉珠璣世常兼聚而有也凡物好之而有力則無不至也湯盤孔鼎岐陽之鼓岱山鄒嶧會稽之刻石與夫漢魏以來聖君賢士桓碑彜噐銘詩序記下至古文籀篆分隸諸家之字書皆三代以來至寶怪奇偉麗工妙可喜之物其去人不遠其取之無禍然而風霜兵火湮沒磨滅散棄於山崖墟莽之間未嘗收拾者由世之好者少也幸而有好之者又其力或不足故僅得其一二而不能使其聚也夫力莫如好好莫如一予性顓而嗜古凡世人之所貪者皆無欲於其間故得一其所好於斯好之已篤則力𨿽未足猶能致之故上自周穆王以來下更秦漢隋唐五代外至四海九州島名山大澤窮崖絕谷荒林破冢神僊鬼物詭怪所傳莫不皆有以爲集古錄以謂轉寫失眞故因其石本軸而藏之有卷帙次第而無時世之先後蓋其取多而未已故隨其所得而錄之又以謂聚多而終必散乃撮其大要別爲目錄因並載夫可與史傳正其闕謬者以傳後學庻益於多聞或譏予曰物多則其勢難聚久而無不散何必區區於是哉予對曰足吾所好玩而老焉可也象犀金玉之聚其能果不散乎予固未能以此而易彼也

蘇子瞻李氏山房記略曰象犀珠玉怪珍之物有悅於人之耳目而不適於用金石艸木絲麻五榖六材有適於用而用之則獘取之則竭悅於人之耳目而適於用用之而不獘取之而不竭者惟書乎自孔子聖人其學必始於觀書當是時惟周之柱下史耼爲多書韓宣子適魯然後見易象與春秋季札聘於上國然後得聞詩風雅頌而楚獨有左史倚相能讀三墳五典八索九丘士之生於是時得見六經者蓋無幾其學可謂難矣而皆習於禮樂深於道徳非後世君子所及自秦漢以來作者益眾紙與字畫日趨於簡便而書益多世莫不有然學者益以茍簡何哉余猶及見老儒先生自言其少時欲求史記漢書而不可得幸而得之皆手自書日夜誦讀惟恐不及近歳市人轉相摹刻諸子百家之書日傳萬紙學者之於書多且易致如此其文詞學術當倍蓰於昔人而後生科舉之士皆束書不觀遊談無根此又何也余友李公擇讀書於廬山白石庵之僧捨藏書凡九千餘卷旣以渉其流探其源采剝其華實而咀嚼其膏味以發於文詞見於行事聞名於當世矣而書固自如也余旣衰且病無所用於世而廬山固所願遊而不得者蓋將老焉盡發公擇之藏拾其餘棄以自補庻有益乎公擇求余文以爲記乃爲一言使來者知昔之君子見書之難而今學者有書而不讀爲可惜也

右歐蘇二文皆關渉經籍故錄之永叔謂好而能一則力𨿽不足猶能致之餘竊有深味焉而猶惜公之不以金石之好聚於墳典也子瞻所論較之今則書愈易求而讀者愈寡矣

李易安金石錄後序云予以建中辛巳歸趙氏時徳甫在太學毎月朔望謁告出質衣取半千錢步入相國寺市碑文果實歸相對展玩咀嚼後二年從官便有窮盡天下古文奇字之志傳寫未見書買名人書畵古奇噐有持徐熈牡丹圖求錢二十萬畱宿計無所得捲還之夫婦相向惋悵者數日及連守兩郡竭俸入以事鈆槧毎獲一書卽日勘挍裝輯得名畵彜噐亦摩玩舒捲指摘疵病盡一燭爲率故紙札精致字畫全整冠於諸家毎飯罷坐歸來堂烹茶指堆積書史言某事在某書某卷第幾葉第幾行以中否勝負爲飲茶先後中則舉杯大笑或至茶覆懷中不得飲而起凡書史百家字不刓缺本不誤者輙市之儲作副本靖康丙午京師失守旣長物不能盡載乃先棄書之重大者畵之多幅者噐之無款識者已又棄書之監本者畵之平常者噐之重大者所載尙十五車連艫渡淮江八月徳甫以病不起時六宮往江西予遣二吏部所存書一萬卷金石刻二千先往洪州至冬金陷洪所謂連艫渡江者又散爲雲煙矣獨余輕小卷軸寫本李杜韓柳集世說鹽鐵論石刻數十幅洎鼎鼐十數巋然獨存庚戌春官軍收叛卒悉取去入李將軍家巋然者十失五六猶有五七簏挈家寓越城一夕爲盜穴壁負五簏去盡爲吳說運吏賤價得之僅存不成部帙殘書冊數種忽閱此書如見故人因記始末焉時紹興四年也

右李氏夫婦雅尙具見篇中始余以明誠所癖金石而已讀此乃知其於書無弗聚而亦無弗讀也亡軼之餘尙存萬卷則當其盛時又何如耶李於文稍愧雅馴第其好而能專專而能博博而能讀殆有過於歐蘇兩公所謂者因頗采摭其語著於篇

胡應麟曰夫書好而弗力猶亡好也故錄廬陵集古序夫書聚而弗讀猶無聚也故錄睂山藏書記夫書好而聚聚而必散勢也曲士諱之達人齊之益愈見聚者之弗可亡讀也故錄易安金石志終焉

少室山房筆叢卷四

