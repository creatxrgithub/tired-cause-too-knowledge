韋十一娘傳

﹝明﹞胡汝嘉著

程徳瑜者﹐字符玉﹐徽商賈人也。然性簡默端重﹐有長者風。嘗行貨川陜間﹐卽得利將歸﹐過文階道中﹐飲於逆旅﹐時有一婦人跨驢而至﹐年可三十許﹐頗有色而貌甚武﹐亦投店飯﹐店中無不矚目﹐程獨端坐不瞬。飯旣畢﹐將行﹐婦忽舉其袖﹐憮然曰「適無所攜﹐而已饕主人飯﹐柰何﹖」眾皆訕侮之﹐而店主堅求其值。程遽起以錢酬之﹐曰「此娘子﹐豈乏此數文﹐而君必困之耶。」語畢﹐欲行﹐婦前再拜曰「公誠長者﹐請公姓名﹖當倍酬公耳。」程答曰「錢不足酬﹐姓名亦不足問也。」婦曰「少間﹐有小驚恐﹐妾將有以報公﹐故問公﹐公幸勿隱﹐如欲知妾姓氏﹐而韋十一娘者是也。」程極訝其言不倫﹐漫道姓名而去。婦曰「余於城西探一親﹐少頃﹐亦當東耳。」策驢而去﹐其行如飛。

程且行且疑﹐第以婦人語不足憑﹐又彼一飯資尙不能措﹐卽有驚恐﹐又安能相報也。與其僕驅而前﹐甫過三四里﹐道遇一人﹐荷簽負笈﹐衣體塵暗﹐似遠行者﹐與程並道﹐或前或後﹐程試問之﹐曰「此前當何所抵﹖」其人曰「此去六十里爲楊公鎭﹐鎭有旅鋪可棲泊﹐近則不可得也。」程曰「日暮可得達乎﹖」其人視日影曰「我可耳﹐君不達也。」程曰「我騎﹐爾步﹐何反不相及﹖」其人笑曰「此南有支徑可二十餘里直達河水灣﹐又二十餘里卽鎭耳。公官道迂回﹐故不相及。」程曰「果有支徑﹐卽相指示﹐抵鎭當以酒食丰勞﹐可乎﹖」其人欣然而前﹐程驅而從之﹐果得一徑﹐初入稍平坦﹐里許漸磽確﹐有山陡絕﹐繞岡而行﹐密林如幄﹐仰不見天﹐程惶懼﹐咎其人﹐答曰「前此卽平路矣。」又度一丘﹐則轉崎嶇。程悔﹐欲回馬﹐忽其人呼哨數聲﹐卽有紅巾數輩湧出。程知不可﹐遽前揖曰「寶鏹﹐恣君取之﹐惟鞍馬衣裝畱爲歸途之費耳。」盜果取其鏹而去﹐劻勷中僕馬俱失所在﹐程悵悵莫知所適從﹐登髙望之﹐杳無蹤迹。

忽樹葉窸窣有聲﹐回視之﹐見一女子瞥然而至﹐視其貌甚姝﹐而體特輕便﹐方欲問之﹐遽前致詞曰「兒韋十一娘弟子靑霞也。知公驚恐﹐特此奉慰﹐復約會前岡之側。」程頓悟曩語﹐稍安﹐隨女子行半里許﹐則韋在焉。迎語程曰「公大驚恐﹐不早相接﹐妾之罪也﹐然寶鏹已取﹐卻僕與馬當卽至也。」程唯唯﹐韋曰「公不可前﹐小庵不遠﹐能過一飯否﹖失此處﹐亦無可寄宿也。」程從之﹐過二岡﹐卽見一山陡絕﹐四無連屬﹐髙峯入云。韋以手指之﹐曰「此是也。」引程攀蘿附木而登﹐每陡絕處﹐韋與靑霞扶掖而上﹐數不一休﹐喘呵不已﹐而韋與女子則無異平地。每上望﹐若將入云靄中﹐比中回視﹐則云靄又在下矣。如此行數里許﹐方得石磴﹐磴百級乃有平土﹐則茅堂在焉﹐堂甚雅潔。揖程坐升榻上﹐更命一女曰「縹云﹐具茶果﹑松醪﹑山蔌飲程。」皆甘芳可愛。酒罷﹐命飯﹐意甚勤渠。

程乃請曰「曩不自戒」﹐狼狽在途﹐非藉夫人威力﹐不能出諸泥途﹐然不知夫人以何術能制諸鼠輩也﹖「韋曰﹕」吾劍俠也。適於市肆見公秀雅﹐故相敬。然視公﹐面气滯﹐知有憂虞﹐故爲乏錢﹐以相試耳。「程頗通文讀史鑑﹐因問之曰﹕」劍術始於唐﹐至宋而絕﹐故自元迄國朝竟不聞者﹐夫人自何而學之﹖「韋曰﹕」劍不始於唐﹐亦不絕於宋。自黃帝受符於玄女﹐而此術遂興﹐風後習之﹐因破蚩尢﹐帝以術神奇﹐恐人妄用﹐又上帝之戒甚嚴﹐以是不敢宣言﹐而口授一二誠篤者﹐故其傳未嘗絕﹐而亦未嘗廣也。其後張良募之以擊秦﹐梁王遣之以刺袁盎﹐公孫述之殺來﹑岑﹐李師道之傷武元衡皆此術也。此術旣絕﹐唐之藩鎭有相仿效延致奇異﹐而一時罔利之人﹐皆爲之用﹐故獨見稱耳﹐而不知實犯大戒﹐諸人旋亦就禍﹐無怪也。爾時先師復申前戒﹐大抵不得妄傳人﹑妄殺人﹔不得爲不義使而戕善人﹔不得殺人而居其名﹐此最戒之大也。故元昊所遣不敢殺韓魏公﹐苗劉所遣不敢殺張徳遠﹐蓋猶有畏心顧前戒耳。「程曰﹕」史稱黃帝與蚩尢大戰﹐不言有術﹔張良遣力士﹐亦不言有術﹔梁主﹝﹞﹑公孫述﹑李師道所遣盜耳﹐亦何述之有﹖「韋曰﹕」公誤矣。此正所謂不敢居其名者也。蚩尢生象異形﹐且有奇術﹐豈戰陳﹝﹞可得﹖始皇擁萬乘。僕從之盛可知﹐且秦法甚嚴﹐固無敢擊之﹐亦未有擊之而得脫者。至如袁盎官近侍﹐來﹑岑爲大帥﹐武相位臺衡﹐或取之萬眾之中﹐直戕之輦轂之下﹐非有神術何以臻此﹖且武相之死﹐取其顱骨去﹐何其暇裕哉﹖此在史傳﹐公不詳玩之耳。「程曰﹕」史固有之。如太史公所傳刺客﹐豈非其人乎﹖至荊軻則病其劍術疏﹐豈諸人固有得也﹖「韋又曰﹕」史遷非也。秦誠無道天所命也﹐縱有劍術﹐將安施乎﹖專﹑聶諸人﹐血气雄耳﹐此謂之術﹐則凡世之拼死殺人﹐而以身殉之者﹐孰非術哉﹖「程曰﹕」昆侖摩勒如何﹖「曰﹕」是特粗淺者耳﹐聶隱娘﹑紅綫斯至妙者也。摩勒以形用﹐但能歷險阻試矯健耳。隱娘輩以神用﹐其機玄妙﹐鬼神莫窺﹐鍼孔可度﹐皮郛可藏﹐倏忽千里﹐往來無迹﹐豈得無術﹖「程曰﹕」吾觀虯髯函仇人首而食之也﹐是術之所施﹐固在仇乎﹖「韋曰﹕」不然﹐虯髯之事寓言耳。𨿽仇亦有曲直﹐若我誠負﹐則亦不敢也。「」然則子之所仇﹐孰爲最﹖「曰﹕」世之爲守令﹐而虐使小民﹐貪其賄又戕其命者﹔世之爲監司而張大威權﹐悅奉己而害正直者﹔將帥殖貨不勤戎務﹐而因債國事者﹔宰相樹私黨去異己﹐而使賢不肖倒置者﹕此皆吾術所必誅者也。若夫舞文之吏﹐武斷之豪﹐則有刑宰主之﹔忤逆之子﹐負心之徒﹐則有雷部司之﹐我不與也。「程曰﹕」殺之之狀如何﹐何我未前聞也﹖「韋笑曰﹕」豈可令君知也。凡此之輩﹐重者或徑取其首領及其妻子﹐次者或入其咽斷其喉或傷其心﹐使其家但知其爲暴卒而不得其由﹔或以術攝其魂使之侘傺﹝﹞失志而歿﹔或以術迷其家﹐使之醜穢疊出﹐憤郁而死。其時未至者﹐但假之神異夢寐﹐以驚懼之而已。「程曰﹕」劍可試乎﹖「曰﹕」大者不可妄用﹐且恐怖公﹐小者可也。「乃呼二女子至﹐曰﹕」程公欲觀劍﹐可試爲之﹐卽此懸崖旋掣可也。「女曰﹕」諾。「韋卽出二丸子向空擲之﹐數丈而墜﹐女卽躍登枝梢﹐以手承之﹐不差毫髮。接而拂之﹐皆霜刃也。其枝樛曲倒懸﹐下臨絕壑﹐窅不可測。程觀之﹐神奪體栗﹐毛髮森堅﹐而韋談笑自若。二女運劍爲彼此擊劍之狀﹐初猶可辧﹐久之﹐則但如白練飛逸而已。食頃乃下﹐气不噓﹐色不變﹐程嘆曰﹕」眞神人也。「

時已婚嗨﹐乃就升榻上施衾褥命程臥﹐仍可以鹿裘。韋與二女作禮而退﹐宿其石室中。時方八月﹐程擁裘覆衾﹐猶覺涼﹐涼蓋其居髙寒也。未明﹐韋已興﹐盥櫛畢﹐程亦興﹐韋出拜相慰勞。早膳畢﹐命靑霞操弓矢﹐下山求野鮮饌﹐無所得。復命縹云。坐談未久﹐縹云攜雉﹑兔各一至。韋甚喜﹐命皰治供酌。程曰﹕」雉﹑兔固不易得乎﹖山中何多此﹖「曰﹕」山中誠不乏此﹐彼潛藏難求耳。「程笑曰﹕」子之神術﹐無求不獲﹐何有雉﹑兔﹖「韋曰﹕」公何謬也﹐吾術固可用以傷物命以充口腹乎﹖不惟神理莫容﹐亦不得小用之如此也。固當挾弓矢盡人力取之耳。「程深嘆服。

卽而酒至數行﹐程請曰﹕」夫人家世﹐亦可聞乎﹖「韋躊躇沈吟曰﹕」事多可愧﹐然公長者﹐言之固無效耳。妾故長安人﹐父母貧﹐攜妾取寓平涼﹐以藝營食﹐父亡獨於母居。又二年﹐以妾嫁同裏鄭氏子而母亦適人。鄭子挑無度﹐喜俠遊不事產業數諫之﹐輒至反目﹐因棄余﹐與其徒之塞上立功﹐竟無復耗。而伯氏不良﹐屢以言挑我﹐我峻拒。他日彊卽我﹐我提牀頭劍刺之﹐不殊而走。我自念不得於夫﹐又傷其兄﹐𨿽釁不自我﹐亦何顏立其家。先是有趙道姑者﹐有神術﹐自幼愛我﹐謂可傳其道。制於父母﹐未遂也。次日﹐潛往投之﹐道姑欣然接納﹐曰﹕『此地不可居﹐吾山中有別業。『卽攜我登一峯﹐較此更峻﹐旣上則團瓢止焉。教我以術﹐到暮則徑下山去﹐而畱我獨宿﹐戒之曰﹕『無得飲酒及外淫也。』余意深山之中﹐而是皆非所當有﹐心不然之﹐遂宿其牀。至更次﹐有男子踰垣而入﹐貌絕美﹐余遽驚起﹐問之不答﹐叱之不退。其人遽前﹐將擁抱我﹐我不從﹐彼求益堅。抽劍欲擊之﹐其人亦除劍相刺﹐劍極精﹐我方初學不逮也。乃擲劍哀求之﹐曰﹕『妾命薄﹐久已安﹐誠不忍及亂﹐且師有明戒﹐不敢犯也。『其人不聽﹐力欲加我以劍﹐我引頸受之﹐曰﹕『死卽死耳﹐吾志不可奪也。』其人卻劍而笑曰﹕『可以知子之心矣。'諦視之﹐非男子﹐卽道姑也。因是謂我心堅﹐遂盡授其術﹐術成而遠遊﹐遂居此山耳。「程聽之﹐愈加欽重。

日將午﹐辭韋行。韋出藥一囊﹐授之曰﹕」每歲服一丸﹐可一年無疾。「乃送程下山至大道而別。程行數里﹐則羣盜舉貨及僕馬候矣。程命分半與之﹐不可。舉一金贈之﹐不可。問其故﹐曰﹕」韋家娘子有命﹐𨿽千里不敢違也﹐違則必知之﹐吾不敢以性命博君貨。「程乃嘆惜﹐束裝而行﹐遂不相聞。

又十年﹐程復出蜀﹐行棧道中﹐有少婦從士人行﹐數目程﹐程亦若素相識者﹐忽呼曰﹕」程丈﹐固無恙乎﹖獨不憶靑霞耶﹖「程方悟﹐乃與靑霞及士人相見。霞顧士人曰﹕」此卽吾師所重程丈也。「揖程於樹下﹐相慰。而霞言其師尙如故﹐別程後數年﹐師命嫁此士人。縹云亦以從之﹐師亦復有弟子。」今我輩﹐但歲時省之耳。「問其所之﹐云﹕」有少公事。"意甚倉卒﹐遂別去。後數日﹐傳聞蜀中某官暴卒﹐程心疑霞之爲然。某人者﹐好詭激飾名﹐陰擠人而奪之位耳。是後更不復相聞矣。

