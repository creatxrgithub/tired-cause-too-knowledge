

樵香小記

《樵香小記》二卷﹐國朝何琇撰。琇字君琢﹐號勵庵﹐宛平人﹐雍正癸丑進士﹐官至宗人府主事。是編皆考証之文﹐凡一百二十條﹐論經義者居其大半﹐亦頗及字學韻學。其論六書﹐頗與舊說異同﹐如謂「禿」字當從「禾」﹐會意﹐《說文》謂人伏禾下﹐固屬謬妄﹐卽六書正訛攺爲從「木」﹐諧聲﹐亦非確論。謂《說文》訓「爲」字爲母猴﹐本末倒置﹐當是先有「爲」字﹐乃借以名猴。謂「射」字從身﹑從寸爲籕文﹐象手持弓形之訛﹐其說皆未免於獨創。至其解《春秋》「西狩獲麟」﹐解《周禮》「奔者不禁」﹐解《詩》「野有死麕」﹐亦時能發先儒所未發。其學問大旨﹐蓋出入於閻若璩﹑顧炎武﹑朱彜尊﹑毛奇齡諸家﹐故多演其緒論云。

卷上

奔者不禁

《周禮》﹕媒氏掌萬民之判﹐令男三十而娶﹐女二十而嫁。仲春之月會男女於﹐是時也﹐奔者不禁﹐若無故而不用令者罰之。先儒率以「奔者不禁」爲疑﹐今推尋文義﹐「奔者」當指男女﹐「不禁」則指其父母﹐「若」字當訓如《左傳》「請爲靈若厲」之「若」﹐言私奔而父母不禁﹐與不遵嫁娶之制者均罰之耳。先儒不以若字爲連類之文﹐而以爲轉語﹐則其疑宜矣。

春王正月

《春秋》周正﹑夏正﹐紛如聚訟﹐其它證佐姑無論﹐但以《左傳》論之﹐左氏周人也﹐有誤記本朝之正朔者乎﹖卽如程子之說﹐以左氏爲秦人﹐秦去周末爲時無幾﹐有相距數年卽不知勝國之正朔者乎﹖故「春王正月辛亥朔日南至」一條可以息千古之喙也。

西狩獲麟

麟﹐聖王之瑞也。春秋亂極而終﹐以獲麟思治也。謂「書成而麟至」﹐淺矣。

天王

春秋或書「天王」﹐或書「王」﹐正猶史家或書「皇帝」﹑或書「帝」﹐無義例也。先儒以王不書天爲貶﹐然則「春王正月」是亦王不書天矣﹐又何貶乎﹖

元亨利貞

元﹑亨﹑利﹑貞﹐文言傳明曰「四徳」﹐注家則曰「大通而利於至正」﹐然則孔子非歟又覺其異於孔子也﹐則曰﹕有伏羲之易﹐有文王之易﹐有孔子之易。然則文王非演易﹐孔子非贊易﹐直攺定伏羲之易矣。

祭叔來聘

人臣無境外之交﹐爲敵國言之也。若一王在上﹐則畿內畿外皆王土﹐畿內諸侯與畿外諸侯皆王臣﹐正如京畿官與州郡官耳﹐不應禁其信使。以敵國視之﹐說春秋者於畿內諸侯朝聘列國﹐皆以外交爲貶﹐此義殆非末學所知。

有年

春秋桓公﹑宣公書有年﹐皆紀其實事﹐義不闗乎褒貶。說者謂二君弒逆﹐不應有年﹐而有年故孔子特筆以示戒﹐是聖人以降福亂賊咎上帝之失刑矣。呂涇《野說》季孫意如卒謂「書亂賊善﹑終見天道之無知」﹐亦同此繆。

剛柔始交

屯之爲卦﹐剛柔始交而難生﹐夫天下之難未有不始於相交者也﹐聖人知相交之生難而杜漸防微﹐陳紀立綱﹐詰姦禁暴﹐所謂君子以經綸也。老氏知相交之生難﹐而曰「民至老死不相往來」﹐則適成爲老氏之學而已。

山下出泉

水出髙原﹐懸注而莫之遏也。泉出於山下﹐則翳穢沙泥皆足以障塞之﹐猶童子聰明𨿽具﹐而不能自達也。浚之斯出﹐導之斯流﹐猶童子之資啟發矣。故童蒙之象﹐取義於斯。

姓譜

《姓譜》至不可信﹐其所述姓源﹐非神明之冑﹐亦卿大夫之有官﹑有邑者也。然則太古以來﹐黎民不知幾萬萬億﹐皆若敖之鬼乎﹖或曰﹕胙土賜姓﹐別族命氏﹐非有爵者無姓氏。然則無爵者例無子孫乎﹖

捲耳

《詩序》﹕捲耳﹐后妃之徳也。夫采捲耳﹑寘周行﹐非后妃之行遣使臣﹐閔勞苦亦非后妃之事。此必大夫行役其室家念之之詞﹐惟其哀而不傷﹐勞而不怨﹐有發乎情止乎禮義之意﹐知沐浴於宮闈之化者深﹐故曰「后妃之徳云爾」。如曰后妃所自作﹐則采采芣苢﹐亦后妃自擷野艸矣。

鄭風

朱子排詆小序﹐如木瓜諸篇本事可考者﹐亦從廢斥﹐誠不無過當。然余於鄭衛滛詩之說﹐則灼然不疑。夫古人之詩﹐不似後來家有専集輶軒所采﹐特裏閭所歌而已。其所歌者﹐皆忠孝亷節之詞﹐則知其俗之厚﹔其所歌者皆奢麗綺靡之詞﹐則知其俗之偸。故誦詩可以觀政。其間男女狎邪之詩﹐亦如近代之雜曲小令﹐多懸擬想象摹冩艶情﹐不必實有其事。諸儒旣疑聖人不當存滛風﹐是聖人亦不當存變雅也。又疑滛者必不自暴其醜﹐是玉臺香奩諸集﹐皆佚女所自制也。

太極無極

尊徳性道問學﹐朱陸異趍﹐此不得不辧者也。太極無極﹐理在天地﹐去人事逺矣﹐其是﹑其非不闗於善惡得失﹐兩家詰辧﹐動盈萬言﹐吾謂獘精神於無用。

河圖洛書先天後天

凡注易者﹐捲端必推演河圖﹑洛書先天後天﹐動數千萬言﹐以爲作易之本始。夫天下之事﹐理未有離其本始者﹐其詮釋經文﹐乃全不從是生義﹐抑又何歟﹖

卦變

乾坤生六子﹐傳有明文﹐其餘某卦從某卦來者﹐乃後人以卦畫奇偶推其相生之理﹐非先畫某卦﹐然後變某卦也。來瞿塘說《易》﹐純以錯綜爲主﹐是執余義爲本義矣。此如五藏屬五行﹐遞生遞克﹐確有是理﹐以病證驗之﹐並確有是事﹐然五藏實一時俱生﹐非腎生肝﹑肝生心﹑心生脾﹑脾生肺也。

周禮

《禮記》不引周禮﹐《左氏春秋傳》亦不引《周禮》﹐然漢文帝得魏文侯樂工竇公出其本經﹐卽大司樂章﹐此《周禮》不僞之明證矣。蓋國家典制﹐歷朝遞有沿革﹐卽一朝亦自有沿革﹐《周禮》作於西京之初﹐而《禮記》出於東遷以後﹐數百年中﹐其並省攺易不知凡幾。《周禮》爲天子之制﹐而《左傳》記諸侯之事﹐其體例亦各不同﹐未可執以定眞僞也。

孟子誤字

「夫子之設科也」﹐趙岐注本﹕夫子作夫予﹐其注亦爲孟子自道之詞﹐文義顯然。集注蓋偶沿誤﹐本未核趙注觀孟子或問及語類﹐均不辧及此字﹐知朱子所見之本﹐卽作子字矣。

娣侄

古者嫁女﹐必以同姓爲娣侄﹐疑皆以宗女充之﹐否則天王之女﹐有備諸侯下陳者﹐於事理不近。蔡侯稱「息嬀吾姨」﹐荘姜稱「譚公維私」﹐明姊妺不同歸也。《碩人》又稱「庶姜孽孽」﹐明非女公子也。又魯嫁伯姬﹐三國來媵﹐齊人與焉﹐實非同姓。或周衰之變禮歟﹖其或被出﹐娣侄同歸與否﹐禮無明文﹐考《左傳》孔文子使太叔疾出其妻﹐而妻之疾又誘其故妻之娣與之別居﹐是歸則娣侄俱歸﹐故誘而反之矣。

立後

無子立後﹐古禮也﹐然此自爲世官有廟者言﹐非人人立後也。後世人人立後﹐非尊祖収族之本義。孔子庶兄伯皮未聞有後﹐豈非以不主祀歟﹖

不弔不入兆域

《禮》云﹕死而不弔者三﹐曰畏﹑壓﹑溺。又云﹕兵死者不入於兆域。此當指三軍大北﹐潰卒敗將而言。晉趙鞅誓師﹐稱桐棺三寸不入兆域﹐是其事也。若執干戈以衛社稷﹐埋輪紲馬首離而心不懲者﹐是忠臣孝子﹐宜報馨香﹐曽先王制禮而苛爲之罰乎﹖

牛馬

古者牛服箱而不耕﹐然冉耕字伯牛﹐牛字從何起義﹖古者馬駕車而不騎﹐然駕車鉤衡而已﹐不被鞌也。春秋有地名「鞌」﹐《傳》有「據鞌而食」事﹐鞌字從何得名﹖疑其事古皆有之﹐但不似後世爲通例耳。

河圖

伏羲《河圖》﹐先儒以爲馬背旋毛﹐然則顧命東序所陳﹐當爲馬革一具耶﹖兪玉﹐吾疑爲玉類﹐其說無據﹐而石脈成文﹐尙差近理。

洛書

《河圖》曰﹕圖作旋毛狀﹐可也。《洛書》曰﹕書定爲文字﹐漢儒以初一曰五行等六十五字爲書文﹐已爲附會﹐至解爲九宮奇偶﹐則是圖非書矣。且神龜背負經典無文﹐其說皆出於緯候﹐宋人事事駁漢儒﹐惟此事不能正也。

國風

曰邶﹑曰墉﹑曰唐﹑曰檜﹐皆西周之舊名﹐而詩則多在東遷後﹐知周時太史所掌詩有舊目﹐後人弗敢增攺﹐但續采之風以類附入耳。季札觀樂在孔子前﹐曰「爲之歌邶﹑墉﹑衛」﹐曰「爲之歌唐」﹐曰「自檜以下無譏焉」﹐是其證也。然則王風亦必舊目﹐非孔子所定﹐明矣。

劉氏論諸侯無私史

劉原父謂東遷以前諸侯無私史﹐此據《春秋》始平王四十九年臆斷之耳。伯禽費誓﹐首稱公曰﹐此魯史之詞﹐非周史之詞也。

翚帥師

《春秋》書翚帥師會伐鄭﹐慶父帥師伐於余丘﹐胡傳謂﹕「亂臣旣得兵權﹐遂肇弒逆﹐聖人用示履霜之戒」。此全不考校之言。古者兵出於農﹐有事則聚﹐而授甲役竣則散而歸田﹐非有營衛之屯聚﹑方鎭之瓜分可籍之以爲變﹐故公子鮑之取宋﹐陳氏之取齊﹐皆厚施得民﹐非得兵也。況寪氏武闈之事﹐皆一夫之力﹐何嘗擁眾作亂乎﹖

春秋特筆

春秋所載﹐有顯然爲聖人特筆者﹐如鄭伯克段於鄢﹐紀侯大去其國﹐齊髙子來﹐季子來歸﹐鄭棄其師﹐天王狩於河陽﹐及晉處父盟﹑公在幹侯﹑陳亡書陳災﹑趙盾許止書弒﹑吳楚不書塟之類﹐率變文見意﹐其中必有美惡存焉。所謂大義數十﹐炳如日星者也。其餘隨文褒貶﹐大都顯然易見﹐不待穿鑿。至於無功無罪之人﹐非善非惡之事﹐又不可不著於策者﹐則亦以常例書之而已。說者字字生義﹐是聖人治世非賞卽誅﹐不容有一中立之常人也。

杞宋正朔

二王之後﹐得用先朝之正朔﹐此於《傳》無明文。考宋取長葛﹐《春秋》書冬﹐而《傳》稱秋﹐蓋取以九月——周正之冬﹑商正之秋也。此可證宋用商正﹐《禮記》載孔子之杞得小正﹐建寅舊典﹐獨得於杞﹐此可證杞用夏正。

野有死麕

貞靜者守禮﹐尙不足以見聖人之化﹐至於懷春之女﹐幾有越禮之志﹐乃怯於厖吠﹐卒畏人知﹐則亷恥之防﹐明有以遏其邪心也。王柏乃以爲滛奔之詩而黜之﹐烏知刪定之旨哉﹗

古占法

左氏敍事固不免有誣﹐然其所敍占法﹐則必太卜之舊﹐當代所同用﹐譬如今之術數家言其神驗者多誣﹐至其占課﹐論單拆交重﹐推命用五星八字﹐則今世同用之法也。捨左氏而言﹐《易》例吾未之能信。

洛神賦注

李善注《文選》﹐字字必著﹐其出典惟《洛神賦》注感甄事﹐題爲《傳》曰﹐究不知爲何《傳》也。

玉樓銀海

東坡雪詩「凍合玉樓寒起粟﹐光揺銀海炫生花」﹐此正以銀﹑玉比雪耳。說者病其體物太似﹐因托王安石語以「玉樓爲肩﹑銀海爲目」﹐云出《道書》。然迄今無人能注出何道書也。且雪光揺目﹐於義猶通﹐若肩﹐則非埋身雪窖﹐何至凍合哉﹗

說文解爲字

《說文》訓「爲」字爲母猴﹐云﹕此猴多技能﹐故假借爲作「爲」字。竊謂制字之初﹐必先其切於人事者﹐次則物之習見者﹐必無先制一稀僻山獸之名﹐反借爲習用之字者。或因母猴多技能﹐假爲字以名之﹐則或然耳。

俗說

初讀馬縞《中華古今注》﹐稱「俗說」七月七日烏鵲爲橋渡織女﹐以爲縞述流俗之說耳。後讀《隋書經籍志》﹐雜家有沈約《俗說》三卷﹐乃知《俗說》爲書名﹐烏鵲橋事爲約所記也。

漢儒易學

世稱漢易雜讖緯﹐然丁寛﹑田何以來都無是事﹐至孟喜﹑焦延壽﹑京房始別岐一派。《漢書儒林傳》稱孟喜別得占候書﹐托之田王孫﹐而梁丘賀證其誣﹐劉向又稱獨京氏爲異黨﹐其文甚明。此正如宋《易》於周﹑程﹑張外﹐岐出邵子一派耳。槪以京氏之學目漢《易》﹐將槪以邵子之學目宋《易》乎﹖

古字假借

先儒謂古人字少﹐多用假借。余不謂然。大抵古人簡略﹐惟取音同。如歐陽尙書漢碑作「歐羊」﹐望陽家語作「望羊」﹐古字𨿽少﹐豈無陰陽字哉﹖

古無四聲

先儒又謂﹕古無四聲。然如秦始皇帝諱政﹐避諱讀正月爲徵﹐此非以平去爲辧乎﹖劉熙《釋名》言﹕天子有舌頭﹑舌腹之分﹐其區別亦細矣。竊意古人𨿽朴﹐必無東董棟江講絳讀若一音之理﹐惟其詩賦押韻之例﹐則三聲並用耳。如宋詞多上去通押﹐元曲以入聲攤配﹐亦其押韻之例﹐非宋﹑元僅有三聲也。

鐸舞曲

古鐸舞曲﹐聖人制禮樂篇﹐郭茂倩《樂府詩集》所載不可句讀﹐考《宋書樂志》載此篇﹐原每句空一字﹐郭氏連而一之耳。

樂毅論

右軍《樂毅論》﹐或云書扇﹐或云書石﹐今輾轉鉤摹﹐失其筆法則有之﹐必不至竄攺其字句。然《史記》樂毅傳注﹐載其全篇﹐文句乃異同不一。

蘭亭序

《蘭亭序》「後之攬者」句﹐「攬」當爲「覽」。或云通用﹐或云誤筆﹐其實乃自避家諱﹐故加「扌」旁。右軍﹐王覽之後也。

曾子問

「曽子問臨娶遭喪」一條﹐所謂壻免喪﹐後弗取而後嫁者﹐先儒遞有論說。然反復思之﹐不得其理。女未嫁﹐壻未娶﹐忽遭父母之喪﹐喪終成禮﹐禮之當然﹐何以免喪之後﹐久定之盟又有請而弗取﹑請而弗嫁者耶﹖其弗取﹑弗嫁﹐又以何爲詞耶﹖

古無葉音

陳季立稱﹐古無葉音﹐凡今所謂葉者﹐皆其本音﹐其說最確。他姑無論﹐如龜玆國﹐讀丘慈﹐此直譯以同音﹐並無意義﹐是漢時讀「龜」爲「丘」﹐讀「玆」爲慈之明證﹐否則﹐曷不直譯爲「丘﹑慈」字歟﹖

古字訛體

字有訛體﹐非但後世﹐卽古亦然。馬伏波論成臯印文是矣。官制尙爾俗用﹐可知一筆一畫﹐奉漢碑爲典型﹐此好古之過也。且非但八分﹐小篆亦然﹐「射」字籀文象乎持弓形﹐小篆轉弓形爲身字﹐轉乎形爲寸字﹐寸身爲射﹐果何意乎﹖

牡丹

歐陽公謂古人不言牡丹。王楙《野客叢書》引《謝靈運集》及《尙書故實》所載﹐北齊楊子華畫駁之。余謂古人但不言其花耳﹐若其名﹐則《本艸》列爲中品﹐張仲景《金匱要略》已用牡丹皮矣。

大毛公

《漢書》不載大毛公之名﹐陸璣《毛詩艸木虫魚疏》始云﹕毛亨亦不載伏生之名﹐《晉書伏滔傳》始云「逺祖勝」。

金盌

杜工部《諸將詩》第一首「漢朝陵墓對南山」二句﹐言戰爭而陵寢震驚也。「昨日玉魚蒙塟地」﹐用劉明奴事﹐言王公之墓不保也。「早時金盌出人間」﹐用盧充事﹐言士庶之墓不保也。連首二句讀之﹐諸陵亦可危矣。此所謂「臣子之詞﹑立言之體」。注者必附會茂陵玉盌﹐殊失其旨。至戴叔倫詩有「漢陵帝子黃金盌﹑晉代仙人白玉棺」句﹐則似因杜詩而悞用。叔倫﹐徳宗時人﹐在工部後也。

靑史子

賈誼《新書》引靑史氏之記﹐言太子生事﹐其文與《禮經》相表裏。《漢志》靑史子五十七篇﹐乃列小說家﹐疑其它文駁雜也。《筆世》稱蒙恬作筆﹐或引禮史載筆駁之﹐余謂不但此也﹐虞書作會﹐豈能以削竹調漆施五色哉﹖

怨於父母

《太平廣記》載唐劉生夢見帝舜﹐帝舜斥孟子﹐稱「號泣於旻天﹐怨於父母」二語爲誣。此小說妖妄之詞﹐托帝舜以詆孟子﹐不足深詰。然足見唐時《孟子》本作「怨於父母」乃有是說﹐蓋今本誤脫一字也。

六書所無之字

《五國故事》書劉龑之名曰巖﹐以龑字杜撰也。設遇孫休之五子﹐梁武帝之四公﹐將闕其名乎﹖張有書魏國夫人碑﹐「魏」必作「巍」﹐以「魏」字說文所無也。設書諸葛亮碑﹑當作「諸葛諒」﹐書韓愈碑﹑當作「韓愈」乎﹖

王弼老子注

《老子》第三十一章

﹐王弼無注﹐今考其文﹐蓋老子之言「惟夫佳兵者﹐不祥之器物﹐或惡之﹐故有道者不處﹐君子居則貴左﹐用兵則貴右」二十九字以下﹐皆弼之注。「兵者不祥之器」至「樂殺人者則不可以得志於天下矣」﹐此解前三句意也﹐「吉事尙左」至「以喪禮處之」﹐解後二句意也﹐傳冩誤合爲一耳。

曹大家

讀曹大家之「家」作「嘉」音﹐人必咥然以笑。讀陰麗華之「華」作「敷」音﹐人必色。然以駭不知讀陰麗華入麻韻﹐猶讀曹大家入麻韻也﹐讀曹大家入虞韻﹐猶讀陰麗華入虞韻也。此之謂不充其類。

子羽子絲

《史記項羽本紀》稱字羽﹐而自序稱子羽。《漢書袁盎傳》稱字絲﹐而敍傳稱子絲。案古人之字﹐實皆一字﹐但或糸以伯仲叔季﹐或連子字爲二字﹐《左傳》所載可考﹐《論語》顏淵﹑曽晳﹑顏路﹑冉有皆稱一字﹐言「遊過矣﹐堂堂乎張也」﹐亦祇稱一字﹐疑項籍﹑袁盎亦偶稱一字﹐遂相沿呼之爾。

九河碣石

九河故道在滄景間﹐古書鑿鑿。碣石在永平﹐古書亦鑿鑿。惟由滄景而東注﹐去海百餘里耳﹐必使沿海行千餘里﹐委曲以達。碣石何也﹖思其故﹐迄不可解。

焚廩浚井

戰國時雜說繁興﹐一事而傳聞異詞﹐名姓時代互異者﹐諸子之書不知凡幾。孟子當日亦諸子之流﹐惟誦法孔子﹐發明王道﹐得聖學之正﹐超出諸子之上耳。故一切流俗附益之文有斥而辟之者﹐亦有非大綱宏旨所系不及一一辧詰者﹐焚廩浚井之說﹐亦姑與就事論事﹐不必果以爲實迹也。

馬牛其風

馬牛其風﹐與臣妾逋逃相屬﹐自以風逸爲正義。或曰牛走順風﹐馬走逆風﹐核諸物理﹐無此事。或曰牝牡相誘﹐曰風馬牛﹐豈竊妻以逃者耶﹖核諸物理﹐亦無此事。

瓜州

範宣子數駒支稱秦人迫逐其祖於瓜州﹐瓜州在秦西境﹐當迫逐而西﹐不容聴其越秦而東也。推求其理﹐蓋竄入狄地﹐從塞外抵太原而至晉。荀吳敗無終及羣狄於太原﹐無終在北﹐不容越燕至晉﹐蓋亦於塞外相從而至。杜預已有是說。

祧諱

魯武公諱敖﹐廢敖山而魯乃有公孫敖﹐宋翼祖諱敬﹐而南宋張栻字敬夫。又元趙緣督以宋宗室子而名友敬﹐皆祧廟不諱也。然臨文不諱可也﹐以爲名字則可用之字多矣﹐何必是﹖

弦弦

古字多通用﹐故弦弦兩字經典互見。《廣韻》據《五經文字》以弦爲正體﹐弦爲俗書。禮部《韻略》舊本攺弦爲弓弦﹐弦爲八音之絲。開禧元年﹐進士費衮上札子﹐論之始攺通用﹐然制字各從其類﹐琴瑟從弓﹐究於義無取。《韻略》分注不爲無義﹐似不必以經典相難。如謂《說文》有弦無弦﹐則《說文》所無之字亦多矣。

切字等韻譯語之始

《左傳》以鉦爲丁寧﹐以榖丘爲句瀆之丘﹐以寺人勃鞮爲寺人披公榖﹐以鄒爲邾婁﹐《檀弓》以木爲彌牟﹐此切字之始萌。《公羊》以伐人伐於人異讀﹐《釋名》以舌頭﹑舌腹異音﹐此等韻之始萌【據《隋書經籍志》十四字母﹐自漢明帝時與佛經俱入中國﹐以字體不同﹐世不行用】。《說苑》「越人歌後」﹐《漢書》「白狼王唐菆歌」﹐此譯語之始萌。

卷下

十有三祀

《洪範》稱十有三祀﹐說者謂是時周未攺制﹐尙用商名。竊疑古人記載往往通稱﹐如唐虞曰載﹑夏曰歲﹐《堯典》曰「以閠月定四時成歲」﹐又曰「九載績用弗成」﹐又曰「朕在位七十載」﹐《舜典》曰「歲二月東巡守」﹐又曰「三載黜陟幽明」﹐又曰「二十有八載」﹐蓋亦不拘一律也。

宋諱

宋人避諱至嚴﹐然核其遺文﹐似有二例﹕一曰闕筆﹐一曰代字。大抵尋常文句則僅闕筆﹐若人姓名則必代字﹐如殷浩作商浩﹐桓玄作亙靈寶﹐魏徵作魏證﹐愼夫人作謹夫人﹐匡衡作康衡。蓋臨文不諱﹐故僅作字不成﹐若人之姓名﹐則不可使同於祖考﹐此其別也。

五經四書

世謂五經四書試士始明﹐此不考也。《元史選舉志》載延佑科舉法已然﹐其用宋儒傳注﹐亦同一例。又宋元佑制以《周禮》《左氏》《春秋》《禮記》爲大經﹐《易》《詩》《書》《儀禮》《公羊》《榖梁》《春秋》爲中經﹐進士各治一大經﹐兼一中經﹐仍治《論語》《孟子》﹐第一場大經義三道﹐《論語》義一道﹐第二場中經義三道﹐《孟子》義一道﹐則北宋試士已以《論語》《孟子》爲主﹐特無《大學》《中庸》耳。

宋試春秋題

宋貢舉條式﹐論春秋義題﹐聴於《三傳解經》處出﹐蓋以《春秋》經文簡略﹐命題易復﹐故也。此法如行﹐可稍杜治《春秋》者惟記破題之病。

虞夏書

《左傳》引《虞書》多作《夏書》。考《說文》「琨」字注曰﹕《虞書》揚州貢瑤琨蠙﹐字注曰﹕夏書玭從虫賓﹐亦一部之中二名兼出。或謂伏生《尙書大傳》合虞夏爲一傳﹐疑古書總題虞夏﹐引者可以互稱﹐然大傳有「唐傳」﹐未聞有「唐書」﹐則其說亦不盡然﹐闕疑可矣。

時會解

《逸周書》「時會解」所述乃是夏正﹐此不可曉。

廣韻注

《廣韻注》有絕可笑者﹐如「東」字下注﹕「東宮氏﹐齊大夫﹐東宮得臣之後」﹐「刁」字下注﹕「齊豎刁之後」﹐「世子」而云「大夫」﹐「寺人」而云「有後」﹐卽姓氏書有此謬談﹐亦不應漫無考訂至此﹐何博古圖誤說州吁﹐卽傳笑千古也。

經典釋文

經典釋文爲古義之淵藪﹐學者得以考見先儒音訓﹐惟賴是書﹐厥功甚偉。獨怪其不及《孟子》﹐而以《老子》《荘子》俱列經典﹐是居何義也﹖

茗飲

《三國誌韋曜傳》有茗飲之語﹐論者援爲飲茶之始﹐然此語不止韋曜傳﹐陸璣《毛詩艸木虫魚疏》曰﹕椒樹似茱萸有鍼刺﹐蜀人作茶﹐吳人作茗﹐皆合煮其葉以爲香﹐其文尢明。璣﹐亦吳人也。

萬歲木

謝眺詩﹕「風動萬年枝」。宋人以爲冬靑﹐考陸璣詩疏曰﹕杻﹐檍也﹐今官園種之﹐正名曰「萬歲」。旣取名於億萬﹐其葉又好﹐故種之。然則眺所詠者乃杻耳。

毛詩出子夏

陸璣《毛詩疏》末附四家詩源流﹐所說傳毛詩人與經典釋文迥異﹐故王魯齋疑之。余謂《漢書》但云毛萇自謂出子夏﹐已不能舉其授受之系﹐後來何自得之﹖非惟璣說無所本﹐卽陸徳明說﹐亦未見所本也。

晉重

《左傳》稱晉重耳爲晉重﹐終是脫字﹐不可援爲二名稱一之例。二名稱一﹐惟《文選》劉琨表「段匹磾」稱「臣磾」﹐然亦焉知非脫字歟﹖若詩文翦裁名姓以就聲律﹐如幹木﹑葛亮﹑方朔﹑馬卿﹑潘仁之類﹐則自古有之﹐要亦非自稱也。

紙字

或疑古無紙﹐小篆何以有紙字﹖案﹕《說文》紙訓絲滓也。然則蔡倫以敗絮魚网爲紙﹐正絲滓耳﹐故以名之。硯字﹐《說文》訓石滑﹐亦不爲磨墨之器。

昆虫

《禮》昆虫無作﹐鄭注訓昆爲明﹐於義爲迂。《說文》有■﹝虫虫﹞字﹐音正作昆﹐似同聲﹐假借也。

書同文

《中庸》書同文﹐當以字體言之﹐如籀則天下皆用籀﹐篆則天下皆用篆﹐隸則天下皆用隸耳。至其點畫增減﹐則聖人有所不能盡同。今觀古器銘識﹐卽尊彜諸字﹐形狀不知凡幾﹐其餘文字亦十不同五﹐蓋王政持其大綱爾。

諧聲

小篆諧聲﹐疑多因古文之音而配之以字﹐非制字始立音也。如磺字諧黃聲﹐古文乃作丱偏旁﹐無黃字﹐安有黃聲﹖囿字諧有聲﹐古文乃作囗偏旁﹐無有字﹐安有有聲﹖

禿字

禿字﹐《說文》載王育說﹐謂倉頡見禿人伏禾下﹐妄謬殊甚﹐故許愼亦曰﹕未知其審。周伯琦謂﹕上當從木﹐諧聲﹐亦似不然。疑上當從禾﹐會意﹐《說文》禾木之曲頭﹐止不能上也。

說文分爲二部﹐訓艸木﹐華也﹐訓榮也。華之與榮有何區別﹖部收字﹐訓艸木白華﹐然則亦艸木華矣。竊意荂皆之重文﹐《說文》彊分爲二。

轉燭

讀工部佳人詩﹐不解其中「轉燭」字﹐後偶坐佛閣﹐檢大藏﹐乃知富貴貧賤有如轉燭﹐出佛說貧窮老公﹐經此老﹐固無所不讀。

皇極經世

皇極經世﹐殆以六日七分之法引而伸之﹐但漢儒以卦值日﹑邵子以卦值世耳。此無論驗與不驗﹐均非儒者所宜道。如曰「天運一定」﹐是堯舜不能不治﹐桀紂不能不亂﹐非所以立訓。如曰「人事尙可轉移」﹐是當治者不治﹐當亂者不亂﹐數又不確矣。故孔子罕言命也。

鐙燭

「燭」字見《周禮》《禮記》﹐然諸家所說似然木以取明﹐非今之蠟炬。「鐙」字則經典無文﹐《禮記》所云「執鐙」﹐乃豆之跗也。《考古圖》始有「漢雁足鐙」。

準字

郭忠恕佩觿云﹕三蒼作爲尼丘之尼﹐《字林》用準爲平準之準﹐則以準代準﹐始於呂忱﹐宋人謂避冦準名﹑及蔡京父名者﹐猶未溯其源也。

尹氏卒

《春秋》書尹氏卒﹐《左傳》以爲君氏﹐其說支離﹐《公榖》以爲周之尹氏﹐近是。或援劉捲之例﹐謂果爲王朝卿士﹐自必書名﹐然疑爲史佚其名﹐聖人有所不能益﹐姑以尹氏書之。如諸侯之卒例﹐書名宿男不名之例也。齊放崔氏於衛﹐疑亦類此。

春秋古經

馬貴與謂《春秋》古經﹐𨿽《漢藝文志》有之。然夫子所修之《春秋》﹐其本文世所不見﹐自漢以來所編古經﹐則俱自三傳中取出﹐經文名之曰「正經」耳﹐此未考杜預之析《傳》附《經》而誤謂左氏傳中原載經文也。

春秋疑義

隠公攝位而經文適不書正﹐桓公弒立而經文適不書王﹐文姜滛佚而經文適書子同生﹐此諸儒論端所自起也。以主是說者爲是﹐則於例不能盡合﹔以主是說者爲非﹐則其說不爲無因。是亦不食馬肝之類也。孔子曰「多聞﹑闕疑」。

春秋廢傳廢例之漸

「《春秋》甚幽而明﹐無《傳》而顯」﹐董仲舒之言也﹐捨《傳》蘗於此矣。「《春秋》之經紀﹐以善惡爲實﹐不以日月爲例」﹐王充之言也﹐廢例蘗於此矣。據《漢書儒林傳》﹕仲舒學《公羊春秋》者也。據《論衡序》《左傳》始末﹐充主《左氏春秋》者也。後儒各矜心得﹐實皆先儒所已言。

厶地

杜預注《左傳》﹐於不知其地者曰地闕。範寧注《榖梁傳》﹐於不知其地者曰厶地。說者謂厶卽某字之省文﹐竊不謂然。韓子稱於文﹐自環爲私﹐背私爲公﹐厶字卽古私字﹐不得假借爲某。當由武子於原稿空一字﹐作一三角圏記之﹐如《穆天子傳》《逸周書》之作四角圏耳。

疊字

石鼓文於疊字皆作「二」﹐「二」卽「二「字言此字﹐有二文義亦明。秦刻石於「夫」字下作「二」﹐云是大夫鍾繇帖﹔於祖字下作「二」﹐云重「且」字﹐其例𨿽古﹐似未可行。《用印譜》有文三橋所作「努力加餐飯「一印﹐努字下左爲二點云重」力「字﹐右爲二點旁作「口」字﹐云重「力」字合爲「加」字﹐餐字下爲二點﹐旁作反字﹐云重「食」字合爲飯字﹐論者病其太巧﹐不知實祖秦刻石法。

祅祠

杜預注《左傳》「次睢之社」云﹕睢水上有祅祠。此必不然。宋襄公時﹐祅祠何由至中國﹖

種子方

李濓《醫史》謂淳於意及其師公乘陽慶皆無子﹐知醫家無種子方﹐其論甚正。然不可謂古無此說﹐《漢書藝文志》有《三家內房有子法》十七卷。

容成

彭祖得容成禦女術﹐《漢志》房中有容成陰道二十七卷﹐是其說也。張衡《同聲歌》稱素女爲我師天老教軒皇﹐《漢志》房中有天老雜子陰道二十五卷﹐是其說也。《漢志》又有黃帝三王養陽方二十卷﹐是「萬安祕冊」古亦有之矣。

粲者

女三爲粲﹐見於國語。然實亦美女之通稱。《詩》見此粲者﹐《傳》以三女釋之﹐未見其然。古大夫乃有娣侄﹐民庶流離之後﹐幸遂室家﹐匹夫匹婦﹐禮之經也﹐何三女之有﹖

放勲重華

「放勲」見《孟子》﹐「重華」見《離騷》﹐其爲堯舜之號不疑。然必非在位之時以美詞自號﹐殆舜﹑禹所追稱乎﹐此謚法之始萌也。

姚察傳

姚思亷修《陳書》﹐以其父察與江總合傳﹐此眞不可解﹐事若李商隠贈杜牧詩稱「前身應是梁江總」﹐以詞采言之﹐則猶之可也。

譚公

《碩人》詩稱「齊侯之子」﹑「衛侯之妻」﹑「邢侯之姨」﹐皆舉其爵﹐惟「譚公維私」稱公。按﹕《春秋》齊侯滅譚﹐譚子奔莒﹐則譚子爵也﹐其變文之故﹐思之不得。

鈞金束矢

鈞金束矢之制﹐儒者所疑﹐此以後世律三代也。後世以一官治一邑﹐其事必訟乃理﹐故訟恆繁。古者州裏族黨之間﹐各有官以長之﹐卽婚姻財貨之事﹐亦有官以司之﹐其不合理者卽治以法﹐不至於訟。凡其訟者﹐必瑣屑無闗之務﹐曖昧不決之疑﹐吏所不必盡治者。故限以輸官之物﹐俾直者知訟之不易﹐可稍忍而卽於和曲者﹐知所失不償所得﹐亦權其輕重而知所避﹐是化民息爭之道也。儒者乃恐豪彊者易辦﹐貧懦者莫伸。夫聖王之世﹐法制修明﹐豪彊縱暴﹐有舉其官者矣﹐安用訟哉﹖

屠者以骨革納官

《周禮》﹕屠者以骨革納官。此爲屠肆言之。使利薄而民不趍﹐所以抑逐末之業﹐而省無故之殺。若自爲賓祭用牲者﹐𨿽漢唐末造﹐斂不至是﹐況周之盛乎﹖

原蠶

《禮》「禁原蠶」﹐傳有三說﹕一曰蠶馬同气﹐恐其傷馬﹐此理太迂。一曰先王仁及昆虫﹐不欲使一歲之中再罹湯火﹐此爲近之。一曰原蠶絲惡﹐恐妨民用﹐此亦一理。

地動儀

張衡地動儀﹐余終不信有是事。夫設機轉運﹐則其機有定﹐不能測無定﹔設機待發﹐則機不動﹐不發气不至﹐不動气﹐動於數千里外而機應於此﹐萬無此法。蓋葭管之气﹐必至之气也﹐徧乎天下﹐至其時則皆應﹔地動之气﹐偶逆之气也﹐各於其地﹐非其地則不知。

孔鼎

李商隠詩「湯盤孔鼎有述作」﹐今無其器存。其詞如曰「孔悝之鼎銘」﹐此何足道﹖如曰「正考甫之鼎銘」﹐則自孔父嘉以後始以王父字爲氏﹐正考甫非孔氏﹐不得云「孔鼎」。此或唐以前書別有孔子鼎銘﹐今不可見矣。

唐人歌詩

唐人歌詩﹐宋人歌詞﹐其法皆不傳。白香山稱「河滿子一曲四聲歌八疊」﹐今不知八疊謂何﹖又古樂府多長萹﹐而唐人惟歌絕句﹐卽律詩亦僅取半首﹐古詩長萹﹐如李嶠《汾陰行》﹑髙適《哭單父》﹑梁少府詩﹐亦僅取四句。或當時之曲﹐以四聲八疊爲定律歟﹖然陽闗曲又云三疊﹐總不可考。

達摩支曲

溫飛卿集有「達摩支曲」﹐莫曉其義。考段安節《樂府雜錄》﹐載舞曲有「達摩支」﹐飛卿所作﹐蓋當時舞曲也。唐歌皆四句﹐而此曲至十二句﹐殆舞者須閱時稍久﹐乃盡低昻旋轉之態﹐不可驟進驟退﹐故其詞長耶﹖

孔父

《春秋》書宋華督弒其君與夷及其大夫孔父。或以孔父爲名﹐或以孔父爲字。考古者孫以王父字爲氏﹐不聞以名﹐則孔父爲字更無疑義。或謂《春秋》國史﹐夫子不應避家諱不知筆削﹐𨿽因魯史實私修之書﹐藏之於家﹐異乎君前臣名。司馬子長作《史記》﹐諱「談」爲「同」﹐範蔚宗作《後漢書》﹐諱「太」爲「泰」﹐亦以私修也。若史官載筆﹐則有國諱﹑無家諱矣。

誠節傳

隋髙祖父名忠﹐故當時諱「忠」爲「誠」。至修《隋書》時不諱矣﹐而《忠節傳》曰《誠節傳》﹐蓋諸人大抵隋舊臣﹐習慣而不能攺也。微特此也﹐「虎林」曰「武林」﹑「民部」曰「戶部」之類﹐且傳至今而不攺矣。

文選﹑文苑英華

《文選》錄「潘朂魏公九錫文」﹑「阮籍勸進晉王箋」﹐是奨篡也﹔《文苑英華》錄「孔熙先爲彭城王檄徵鎭文」﹑「祖君彥爲李密檄隋文」﹐是奨叛也。若文章正宗﹐則必無此矣。

賀知章栁枝詞

栁枝詞起於中唐﹐故白香山詩稱「聴取新翻楊栁枝」也。《才調集》乃有賀知章栁枝詞。考何光逺《鑑戒錄》稱是篇爲賀祕監知章詠栁﹐是﹐《才調集》悞。

娶妻不娶同姓

《禮》娶妻不娶同姓。鄭注謂爲其近禽獸。此語太甚。《家語》言同姓百世不通婚姻﹐周道﹐然也。則周以前或不拘矣。康成以鳥獸行當之﹐是內亂之說﹐非娶同姓之說也。

傳注誤引經文

《書》「釐降二女於嬀汭」﹐蔡傳引《爾雅》﹕「水北曰汭」。《詩》「騋牝三千」﹐朱傳引記曰「問國之富﹐數馬以對。」禮術有序陳氏集說﹐引《周禮》﹕「鄕大夫春秋以禮會民而射於州序」﹐今本皆無此文。

魯頌春秋不同

《魯頌》閟宮泮宮之作﹐與淮夷獻琛之事﹐皆在僖公時。然《春秋》皆無其事。或謂閟宮﹑泮宮﹐常事不書﹐淮夷之事﹐則史氏之鋪張﹐不爲實錄﹐頌者歌詠之作﹐不妨存臣子之詞。《春秋》者立教之書﹐不可沒是非之實也。是或然歟﹖

女媧補天

《列子》女媧補天事﹐張湛注以五色石爲寓言五常﹐是亦巧爲之詞。戰國諸子多與小說相出入﹐不盡可詰﹐卽以列子而論﹐龍伯釣鰲之事﹐化人擥裾之談﹐又譬何事乎﹖

毛詩

《漢志》毛詩三十卷。《毛詩故訓傳》二十九卷﹐俱不著爲毛亨﹑毛萇。據鄭康成詩譜﹐魯人大毛公爲故訓傳於其家﹐河間獻王得而獻之﹐以小毛公爲博士﹐則《詩傳》爲毛亨作矣。《隋書經籍志》則稱趙人毛萇善詩﹐自云子夏所傳作訓﹐故傳則以詩傳爲毛萇作。然宋以來並云毛萇﹐不云毛亨﹐疑不能明。

五言詩

五言詩世稱始蘓李《玉臺新詠》﹐則題古詩爲枚乘作﹐均漢武帝時人﹐無庸較其先後。惟張守節《史記正義》引楚漢春秋虞姬詩已全作五言﹐此不可曉。卽曰陸賈贗托﹐賈亦虞姬同時人也﹐豈守節所見之本﹐後來又有所竄入歟﹖

文言

梁武帝以《文言》爲文王作﹐此於古無考﹐直以穆姜引《文言》四語在孔子前﹐而文字適合文王謚法﹐以意斷之耳。劉勰《文心雕龍》曰「乾坤二卦﹐獨制文言﹐言之文也﹐天地之心哉」。此又附會於文章之義﹐亦非本旨。

金章

《禮》「圭璧金璋﹐不鬻於市」﹐皇侃注﹕用金爲印章﹐則印章古有之矣。今本作「璋」﹐蓋字之誤。旣曰圭璧﹐足以統璋﹐不煩縷贅﹐且璋不以金作﹐則金自不連璋爲文﹔市不鬻金﹐亦非可行之事【《列子》有攫金於市事】。

百國春秋

《墨子》稱見「百國春秋」﹐所引有周《春秋》杜伯一事﹐燕《春秋》荘子儀一事﹐宋《春秋》■﹝礻後﹞觀辜一事﹐齊《春秋》王裏國中裏徼一事﹐其文皆似傳體。蓋古史官簡書﹑策書之分﹐策書詳其細目﹐如墨子之所稱﹐左氏據以作傳者是也﹔簡書舉其大綱﹐如《汲冡》《竹書》之體﹐孔子所據以作經者也。

晉之乘

《傳》稱羊舌肸習於春秋﹐此晉之《春秋》﹐非魯之《春秋》也。孟子又曰「晉之《乘》」﹐蓋《春秋》爲記事之通名﹐《乘》則一國之專名﹐猶後世舉其總名則曰「史」﹐舉其専名則曰「漢書」﹑「唐書」【古以史爲官名﹐後世以官名其書﹐猶子亦人之美稱﹐後世以人名其書﹐《周禮》稱三皇五帝之書﹐均不謂之史﹐《論語》吾猶及史之闕文﹐亦稱史官﹐不稱史書】。

總集﹑自注﹑注賦﹑注詩

合眾人之作爲一集﹐始於王逸﹐錄總集者不及﹐以楚詞自爲一類也。自錄已作﹐亦始於逸﹐而徐陵《玉臺新詠》﹑芮挺《章園秀集》用其例。自注已作亦始於逸﹐而戴凱之《竹譜》﹑謝靈運《山居賦》用其例【《漢書藝文志》亦自注﹐然寥寥無幾﹐又非發明文義﹐故不以托始】。注賦始薛綜注張衡《両京賦》。注詩始顏延年﹑沈約注阮籍《詠懷詩》。詩中偶用自注﹐始王融。

六朝人誤用古事

六朝以綺麗相髙﹐務求新艶﹐往往不考本事。梁武帝有「代蘓屬國婦詩」﹐極述纒綿思逺之意﹐然武固生妻去惟也。吳均《行路難》稱倡家小女名桃根﹐桃根乃桃葉之妹﹐亦王獻之妾﹐非倡家也【李商隠詩「桃葉桃根雙姊妹」】。

大學

《大學》稱曽子作﹐究不知其所據。《曽子》二卷﹐南宋尙存﹐晁公武《讀書志》稱十篇皆見《大戴禮》﹐髙似《孫子略》亦云見《大戴禮》﹐他又雜見《小戴禮》﹐旣曰雜見﹐則中無全篇﹐《大學》可知矣。

孔叢子

漢人無引《孔叢子》者﹐引「孟子字子居」一條以駁趙岐﹐始於王肅﹐其文與《家語》如一手﹐殆亦肅所僞撰歟﹖

