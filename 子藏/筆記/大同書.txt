大同書淸康有爲乙部去國界合大地第一章

有國之害

《易》曰「天造艸昧﹐宜建侯而不寧。」蓋艸昧之世﹐諸國並立﹐則彊弱相並﹐大小相爭﹐日役兵戈﹐塗炭生民﹐最不寧哉﹗故屯難之生卽繼於乾坤旣定之後﹐吁嗟危哉﹗其險之在前﹐此則萬聖經營所無可如何者也。夫自有人民而成家族﹐積家族吞並而成部落﹐積部落吞並而成邦國﹐積邦國吞並而成一統大國。凡此吞小爲大﹐皆由無量戰爭而來﹐塗炭無量人民而至﹐然後成今日大地之國勢﹐此皆數千年來萬國已然之事。人民由分散而合聚之序﹐大地由隔塞而開辟之理﹐天道人事之自然者也。𨿽有諸聖經綸﹐亦不過固其所生之時地國土以布化﹐隔於山海﹐限於舟車﹐阻於人力﹐滯於治化﹐無由超至大同之域。然且帝网重重﹐層累無盡。古者以所見聞之中國四夷爲大地盡於此矣。今者地圓盡出﹐而向所稱之中國四夷乃僅亞洲之一隅﹐大地八十分之一耳。夜郎不知漢而自以爲大﹐中國人輒以爲笑柄﹐若大地旣通﹐合爲一國﹐豈不爲大之止觀哉﹗而諸星旣通之後﹐其哂視蕞爾二萬七千里之小球﹐不等於微塵乎﹐而非夜郎之自大乎﹖然則合國亦終無盡也。國土之大小無盡﹐則合並國土亦無盡﹐窮極合並至於星團﹑星雲﹑星气更無盡也。合並國土無盡﹐則國土戰爭﹐生靈塗炭亦無盡也。今火星人類國土之相爭﹐其流血數千萬里﹐死人數千百萬而吾不知也。卽吾大地大同﹐吾之仁能及大地矣﹐其能救諸星乎﹖然則戰爭終無有息也。吾暝思盡去諸星諸天之爭而未能也﹐則亦惟就吾所生之大地而思少弭其爭戰之禍而已。然國旣立﹐國義遂生﹐人人自私其國而攻奪人之國﹐不至盡奪人之國而不止也。或以大國吞小﹐或以彊國削弱﹐或連諸大國而已。然因相持之故﹐累千百年﹐其戰爭之禍以毒生民者﹐合大地數千年計之﹐遂不可數﹐不可議。

吾嘗觀生子矣﹐其母之將生也﹐艱難痛苦﹐或呼號數晝夜而未已也﹔及其生也﹐或子死母腹中而母子同死﹐或子足先出而子死﹐或以藥彊下之而子出亦死﹐或剪臍誤而死﹐或撫之數日而殤死﹐或數月﹑數年﹑十餘年而殤死。其數月﹑數歲﹑十數歲之中﹐子疾病之晝夜呼號﹐負抱拍摩﹐不得睡眠﹐或累數月而未已也。饑而分食﹐寒而分衣﹐幾經提攜顧育之艱苦﹐而後幸得一人之長大也。

及有國﹐則爭地爭城而調民爲兵也。一戰而死者千萬﹐稍遇矢石﹑鋒鏑﹑槍炮﹑毒煙﹐卽刳腸斷頭﹐血濺原野﹐肢掛林木﹐或投河相壓﹐或全城被焚﹐或伏屍徧地而犬狐嗥嚙﹐或半體傷臥而餓疫繼死。觀近者徳焚法師丹之影畫﹐艸樹粘天﹐山河雄郁﹐而火煙觸野﹐船樓並炸﹐城屋半坍﹐屍骸蔽地﹐或猶持槍窺發而後股中彈死矣。其婦女奔走流離﹐或屋塌煙郁而全家盡矣。𨿽悍夫彊人﹐睹之猶當垂拂﹐況夫仁人﹐其安能忍﹗夫法民亦人也﹐孟子曰「率土地而食人肉」﹐謂之民賊而已。師丹又其小矣﹐若白起之坑趙卒四十五萬﹐項羽之坑秦新安降卒二十四萬﹐史文一語﹐讀者忘形﹐若將其坑降之迹演以雜劇﹐累一月描寫之﹐當無人不惻動其心﹐哀矜涕泗﹐目不忍視﹐耳不忍聞矣。夫以父母生育撫養之艱難如彼﹐國爭之慘酷禍毒如此﹐嗚呼﹐以自私相爭之故而殃民至此﹐豈非曰有國之故哉﹗

杜少陵詩曰「車轔轔﹐馬蕭蕭﹐行人弓箭各在腰。爺娘妻子走相送﹐……哭聲直上干雲霄。」蓋兵役之苦﹐生死所關﹐人道所同﹐無間中外古今焉。

今以中國之故考之。部落相爭之始﹐其民未經教化﹐人如野鹿﹐性如猛獸﹐其爭殺之慘﹐可以今日非洲之黑蠻﹑臺灣之生番﹑亞齊之巫來由人例之。居室徧掛人頭﹐以多爲貴﹐多則婦人願嫁之。再進則如唐﹑宋滇﹑黔之土司﹐日月攻爭﹐不可紀極。三代之封建諸侯﹐卽唐﹑宋之土司也。土司之始﹐如今亞齊諸酋﹐溪澗稍隔﹐無船渡之﹐卽別立國﹐無量小土司並吞而後爲大鬼主﹑都大鬼主。禹會塗山﹐執玉帛者萬國﹐《書》稱「協和萬邦」﹐以北五省之褊小而能容萬國﹐其國土之纖小可以推矣。蓋初人之始﹐才智有限﹐山川阻隔﹐卽難相通﹐積漸而大實勢之無如何者也。至商湯時得三千國﹐至武王時得千八百國﹐至春秋時所餘二百餘國﹐至戰國時僅餘七國﹐而卒混一於秦。蓋上下二千年間﹐由萬國漸次合並爲一國﹐皆地勢天運人事之不能不然也。埃及﹑希臘﹑敍裏亞﹑巴比倫之先﹐其部落之蕃庶各立﹐次第並吞﹐亦復同之。蓋亦至秦﹑漢時﹐羅馬乃混一全歐﹐其分合之大勢﹐並一之年限﹐皆與中國同﹐此可爲進化之定理矣。印度﹑波斯之先﹐亦莫不皆然。蓋當太古酋長﹑土司之世及中古封建之風﹐國土萬千﹐其爭戰殺死之慘﹐眞不可以度量算數﹐不可以思議測也。

太古人類之間十數萬年﹐其野蠻爭殺之慘﹐今可遙揣而不可考。今就文化已開﹐國土已成﹐人民得借國土以爲保護者考之﹐旣有此疆爾界之限﹐卽有爭地爭城之戰﹐而俘戮滅亡隨之。夏﹑商以前不盡可考﹐但綜春秋二百四十二年間﹐晉以聯邦伐他國者四十四﹐各聯邦伐晉者十二﹔楚以聯邦伐各國四十﹐各聯邦伐楚者十一﹔齊以聯邦伐人國二十一﹐聯邦來伐者三﹔宋以聯邦伐人國者九﹐聯邦伐之者亦九﹔魯伐他國九﹐他國來伐六﹔衛﹑鄭伐他國者八﹐他國伐衛十五﹐伐鄭十九﹔吳﹑陳伐他國八﹐他國伐吳﹑陳皆六﹔蔡伐他國六﹐他國伐蔡六﹔燕伐他國二﹐越伐他國三﹕幾三百戰。其餘曹﹑許﹑莒﹑邾﹑滕﹑薛及一切小國﹐從人伐而被人滅者無歲不有﹐及削邑圍邑者亦不計。以上皆據《春秋》言之。《春秋》無事不書﹐則在《春秋》外者尙不可數計也。故當春秋時文化已成﹐而士夫卒伍歲死於兵﹐膏塗原野﹐其慘已甚矣。

至於戰國﹐戰禍尢慘。今但以秦兵言之﹕惠文王七年﹐公子卬破魏﹐虜其將龍賈﹐斬首八萬。後七年﹐韓﹑趙﹑魏﹑燕﹑齊帥匈奴共攻秦﹐秦使庶長疾與戰﹐斬首八萬二千。十一年敗韓岸門﹐斬首萬。十三年﹐擊楚於丹陽﹐斬首八萬。秦武王四年﹐拔韓宜陽﹐斬首六萬。昭襄王六年﹐司馬錯滅蜀﹐庶長奐伐楚﹐斬首二萬。十四年﹐白起攻韓﹑魏於伊闕﹐斬首二十四萬。三十三年﹐客卿胡傷破魏芒卯﹐斬首十五萬。四十三年﹐白起攻韓﹐拔九城﹐斬首五萬。四十七年﹐白起破趙﹐坑趙卒四十餘萬。四十九年﹐王齕攻晉﹐斬首六千﹐流死於河二萬。五十一年﹐將軍摎攻韓﹐斬首四萬﹔攻趙﹐取二十餘縣﹐首虜九萬。秦始十三年﹐桓齮擊趙平陽﹐斬首十萬。其它伐魏五﹐伐韓﹑趙十八﹐伐楚九﹐伐齊伐燕三﹐伐蜀三﹐虜義渠滅之。其它滅國取城﹐首虜不及萬者不計﹔其末﹐王翦之用兵六十萬﹑李信之用兵三十萬以破六國者亦不計。但著滿紙斬首十數萬或坑數十萬之文﹐試想父母生子之難﹐而殺戮過於虫蟻﹐不忍卒讀。若—一以徳﹑法之戰有影畫以拓觀之﹐豈可言哉﹗是遵何故﹖有國界之故﹐思並吞他國之故耳。此但就秦一國言之耳。計戰國時﹐楚滅越﹑蔡﹑杞﹑莒﹑魯﹐救鄭伐鄭二﹐攻魯三﹐伐燕﹑齊﹑秦各一。魏伐趙四十八﹐魏伐韓四十一﹐魏伐秦﹑楚﹑宋﹑鄭﹑中山各二﹐伐翟﹑燕﹑齊各一而滅中山。齊﹑魏相伐九﹐齊伐魯﹑燕各三﹐趙一﹑莒一。趙伐齊﹑衛二﹐燕一。燕伐齊﹑趙一。韓伐魏八﹐伐秦﹑齊﹑鄭各三﹐而滅鄭﹔再伐宋﹐一救魯。其聯邦之師尢盛﹐韓﹑趙﹑燕﹑楚﹑齊五國之師伐秦二﹐齊﹑魏﹑韓三國擊秦二﹐而秦又與韓﹑趙﹑魏﹑燕五國之師擊齊﹐又秦﹑韓﹑魏﹑齊四國之師擊楚。其它韓﹑趙﹑魏三國伐楚﹐韓﹑魏﹑楚三國救趙﹐秦﹑魏合兵擊楚﹐秦﹑楚合擊齊﹐齊﹑趙合伐魏﹐皆以傾國之師爲之。其時戰禍徧地﹐故仁人深惡而痛絕之。孟子謂爲「率土地而食人肉」﹐謚曰「民賊」﹐故原本孔子大一統之言爲「定於一」之說。誠深鑑於有國之禍﹑慘殺無窮也。

始皇旣平六國﹐議者將行封建﹐李斯持不可。始皇乃曰「天下共苦戰鬥不休﹐以有侯王。天下初定﹐又復立國﹐是樹兵也﹔而求其寧息﹐豈不難哉﹗」乃定罷封建而立郡縣。此實因孔子大一統之義﹐得保民息兵之宜者也。自是以後﹐中國一統﹐𨿽累朝之末猶有爭亂﹐中葉安寧率得數百年﹐人民得父子夫婦白首相保者﹐比之戰國首虜之禍﹐其相去豈不遠哉﹗及楚﹑漢復爭﹐項羽以兵四十萬﹑劉邦以兵二十萬滅秦﹐項羽坑秦新安降卒二十萬﹐又屠咸陽﹐計秦徙天下豪富十二萬家於咸陽﹐及秦故民必有數十萬戶﹐是屠數百萬人也。其它劉邦所過﹐亦輒屠城。劉邦亦以諸侯兵五十六萬伐項羽﹐爲羽敗﹐十餘萬人入泗水﹐十餘萬人入睢水﹐水爲不流﹐其慘毒更過於戰國。今視劉﹑項二人之爭﹐如兩犬狺狺﹐眞屠伯民賊哉﹗項羽謂劉邦日﹕「天下洶洶﹐父子夫婦不相保者﹐皆爲吾兩人。」然則有國有君之禍可知矣。新安之坑﹐咸陽之屠﹐試一一想象其墮坑就戮之時﹐痛可言哉﹗故爭國者﹐非有屠伯民賊之性如張獻忠﹑李自成者﹐必不忍爲也。

西漢之末﹐光武破王尋﹑王邑兵百萬﹐伏屍百餘里。赤眉破長安﹐肆意殺掠﹐縱燒宮室﹐長安無人﹐三輔人相食﹐城郭皆空﹐白骨蔽野。及董卓之亂﹐再遷長安﹐徙居民數百萬口﹐積屍盈路﹐燒洛陽宮室人家﹐二百里內蕩盡。旣而李傕﹑郭汜﹑樊稠﹑張濟相攻﹐百官士卒﹐死者無數。長安城空四十餘日﹐二三年間關中無人迹。袁紹破公孫瓚﹐殺死十萬。袁﹑曹官渡之戰﹐坑殺七萬。孫策擊黃祖﹐斬韓晞﹐祖士卒被殺及溺死數萬。孫﹑曹赤壁之戰﹐曹操軍八十萬﹐敗走死者大半。劉備爲陸遜敗﹐七十萬兵幾盡。自余黃巾數百萬互相屠戮﹐及諸雄互爭﹐屠城破師者不可勝紀。三國時﹐魏伐吳五﹐嘗兩親徵﹐大破吳於江陵﹐至王浚而滅之﹔四伐蜀而滅之。蜀一伐魏﹐諸葛則敗街亭﹐圍陳倉﹐斬王雙﹐拔武都﹑陰平﹐圍祁山﹐戰鹵城﹐斬張合。姜維一伐魏雍州﹐圍狄道﹑洮西﹑洮陽。吳一敗蜀﹐九伐魏﹐圍江夏﹐大敗曹休於石亭﹐三攻敗魏於合肥﹐擊廬江﹐伐新城敗之﹐孫愼襲晉江夏﹑汝南。總三國五十年中﹐三十大戰﹐皆傾國數十萬眾者﹐一分裂之禍遂至於如此。

十六國時﹐漢石勒入鄴﹐破兗﹐寇魏郡及頓丘﹐攻鉅鹿﹑常山﹑徐﹑兗﹑豫﹑冀﹑河內﹑襄陽﹐據襄國及鄴﹐陷廩丘﹑樂平﹑並州﹑浚儀﹑幽州﹐𨿽兩爲苟晞﹑王浚所破﹐而旋殺苟晞﹐陷洛陽﹐執懷帝﹐屠殺無數。又陷幽﹑冀﹑並三州﹐又寇譙﹐拔東平﹑殺徐龕﹐寇彭城﹑下邳﹐陷靑州﹑東莞﹑東海﹑許昌。劉曜則四寇長安﹐𨿽兩爲索綝所敗﹐而卒陷北地﹑馮翊﹐陷長安﹐執湣帝﹐屠殺無數。又平氐﹑羌﹑巴蜀﹐斬陳安﹐平涼州。李雄兩破成都﹐陷涪而自立。拓拔猗盧破劉曜﹐敗宇文氏而取遼。石生攻趙河南﹐取司﹑豫﹑兗﹑徐﹐寇晉汝南。石聰寇晉壽春﹑襄陽﹐陶保破之。趙擊敗張駿﹐取河南地。石勒攻趙蒲阪﹐大破之於洛陽﹐虜劉曜而滅趙。石虎盡取秦﹑隴地。皆懷﹑湣時三十年事﹐而兵爭之慘劇如此﹐生民當其時﹐何大不幸也﹗

嗣後慕容皝克遼東﹐又敗石虎。燕﹑趙合兵滅段氏。燕﹑趙相大戰﹐趙兩攻涼而大敗燕﹐拔秦上邦。褚裒伐趙﹐司馬勛拔趙宛城。謝尙克許昌﹐攻張遇。殷浩敗於姚襄。燕拔趙薊城﹑中山﹐破鄴及襄國﹐遂滅後趙。慕容恪擊段龕﹐圍廣固﹐定齊地。姚襄據許昌﹐桓溫討之﹐入洛﹐遂伐秦﹐降三輔﹐已而敗還。苻堅斬姚襄﹐擊張平﹐自立爲秦。燕敗荀羨﹐而陷河南許昌﹑汝南﹑陳郡﹑洛陽﹑寇兗州﹐攻洛﹐而桓溫敗之﹐拔壽春﹐乃爲燕大敗於枋頭。秦寇荊州﹐桓豁攻宛﹑代﹐與匈奴﹑劉衛辰兩戰。秦王猛取燕洛陽﹐入晉陽﹐圍鄴﹐滅燕﹐又滅代﹐取晉南陽﹑襄陽﹐攻盱眙﹑彭城﹑魏興﹐圍三河﹐陷淮陰﹐寇竟陵。是時苻堅以兵九十萬南下﹐爲謝玄﹑桓伊所破﹐全軍覆沒。還拔秦襄陽﹑築陽﹑魏興﹑上庸﹑新城﹐取河南﹐進鄴﹐取益州。是時秦呂光破西域﹐還則秦敗﹐乃平涼而自立國。乞伏國仁叛秦﹐亦據秦﹑隴﹐擊鮮卑三部而叛秦﹐自立爲西秦﹐旣而敗於姚萇而降之。再敗南涼﹐殺其主﹐又爲北涼所攻﹐與夏累戰而爲夏滅。姚萇攻新乎﹐圍五將山取長安而自立。慕容垂圍鄴拔薊而自立爲後燕。慕容衝起平陽﹐入長安而稱西燕。苻丕爲西燕敗死﹐苻登三爲後秦所敗﹐爲姚興所殺﹐苻崇立又敗﹐而後爲秦所滅。蓋自王猛之才﹐平定北方﹐人民得少蘇息。及苻堅敗後﹐四分五裂﹐則戰禍又亟矣。故國愈少則戰禍愈少﹐國愈多則戰禍愈多。故兩者相較﹐與其受壓於一統專制之君﹐勝受戰禍於多國角爭之慘也。後秦取晉湖城﹑陜城﹑洛陽﹐滅西秦﹐大破涼﹐攻魏﹐伐南涼及夏皆敗﹐旣而爲劉裕所滅。慕容垂定河北﹐破西燕而滅之﹐破秦姚興﹐擊魏﹐爲魏所敗。已而克平城﹐魏大舉伐之﹐陷並州﹐圍中山。慕容寶奔薊﹐又奔龍城﹐拔髙麗二城﹐而馮氏代之﹐四攻於魏而爲魏滅。慕容徳嘗襲魏而敗之﹐據滑臺而稱帝﹐克靑﹑兗﹐取廣固都之﹐未幾爲劉裕大兵所破滅。慕容衝據河東﹐九年爲後燕所滅。若三涼互爭﹐段業﹑禿發傉檀各攻涼而取其四郡﹐而涼爲後秦所滅。北涼又攻南涼﹐攻秦﹐爲秦敗﹐襲燕不克。李氏稱西涼﹐北涼滅之﹐而自滅於魏。譙縱自立於蜀﹐爲朱齡石所滅。夏赫連勃勃克安定﹐破後秦﹐拔晉杏城﹑上邽﹑長安﹐與秦﹑魏互攻﹐旣而滅秦﹐卒爲吐谷渾所亡。劉裕大舉兵滅南燕﹐伐秦﹐克洛陽﹐入潼關﹐得長安﹐滅後秦姚泓﹔魏人救之﹐破之河上。魏蓋復起於苻堅敗後﹐破柔然﹑衛辰諸部﹐大敗燕於參合陂﹐以步騎四十萬擊燕﹐取並州﹐拔常山﹐定鄴﹐破髙車﹐徇許昌﹐至彭城﹐又襲燕而滅之。自晉不能統一宇內﹐懷﹑湣至此百年之間﹐而爭亂如麻﹐死人如艸﹐中國數千年之兵禍﹐未有若斯之慘劇者也。蓋其分國太多﹐過於五代及三國﹐而國祚太短﹐亂世又長﹐亦過於五代及三國時也。故分國多則兵慘愈甚﹐分國少則兵禍稍紓﹐觀於十六國與三國之別而知之矣。

及南北朝時﹐魏南攻東陽﹐取金墉﹑司﹑豫。宋到彥之伐魏﹐取河南。魏復渡河﹐取虎牢﹐攻滑臺。檀道濟再伐魏而敗之。楊難當陷漢中﹐蕭思話破而復之。柳元景破魏﹐入潼關。宋﹑魏六十年中﹐三十五戰﹐若佛貍之至瓜步﹐臧質之守盱眙﹐皆非常之大戰慘劇也。魏與北涼﹑夏四大戰而滅之﹐與北燕三戰而滅之﹐與吐谷渾四戰﹐敕勒二戰﹐髙車一戰﹐而盡平西域﹔與柔然十二戰﹐其一大戰﹐則死者三十萬人矣。又宋﹑魏與楊難當三戰﹐齊﹑魏二十四年間十四大戰﹐梁﹑魏三十一年間二十五戰﹐而韋獻之大破魏﹐則全軍數十萬人皆沒淮水矣。東﹑西魏相持十七年而十大戰﹐若玉壁﹑邙山之役﹐各以數十萬之師大敗沒矣。若爾朱榮之亂﹐洛陽人盡沒。侯景之攻梁臺城﹐百萬人盡餓﹐援兵百萬皆敗﹐皆極慘之兵禍也。齊﹑周相持三十八年﹐大戰凡十而齊滅。若斛律金﹑韋孝寬皆大戰﹐於僅之破江陵﹐俘虜百萬﹐江陵爲空矣。陳與後梁﹐三十四年凡四戰﹐陳﹑齊凡五戰﹐陳﹑周凡五戰﹐而吳明徹軍十餘萬見擒於隋﹐一戰而亡。大約南北朝之相持﹐有類三國﹐祚久而國少﹐故其兵禍𨿽烈﹐邊民日被鋒鏑﹐而內地尙少安﹐不若十六國及五代十國之酷也。嗚呼﹗晉一失統﹐而分裂戰爭之禍至於三百年﹐亦可畏矣。

唐失統力﹐安史之亂﹐人民塗炭。於是河北三鎭日尋於兵﹐衍及天下﹐垂於百年﹐名𨿽藩鎭﹐實等列國。其視今日各直省﹐民得安枕﹐抱孫長子﹐飽食遊嬉者﹐其苦樂豈可比哉﹗

唐末僖﹑昭之間三十年﹐藩鎭爭立﹐遂爲列國。歲月互攻﹐暴骨如莽。凡數千百戰﹐中國幾墟。卽五代五十年間﹐梁與唐大戰者五﹐攻岐﹑擊趙﹑襲晉者紛如。唐日事攻梁﹐克幽﹐拔徳﹐破河北﹐大舉大破而滅之。又滅蜀﹐三敗契丹﹔旣而蜀孟知祥自立﹐累戰。石敬瑭以契丹師入﹐三大舉而滅唐﹐遂割燕﹑云。晉旣自立﹐楊光遠以契丹入寇﹐敗之。符彥卿又大破契丹﹐而契丹再舉而滅晉﹐中原塗炭矣。劉知遠自立於晉陽﹐走契丹。郭威克河中﹐破契丹﹐凡五大攻漢。旣而周立﹐與北漢三大戰﹐而周大破漢於髙平。世宗又取蜀﹐伐唐十州而服之﹐兩大破契丹。而十國之互爭與宋之平各國未及詳焉。生民水火﹐天下死者戶口過大半。數千年兵禍之久且慘﹐蓋鮮有如五季者也。

若夫外邦媾兵之禍﹐則自商﹑周之獯鬻﹑玁狁已有戰禍﹐而漢之匈奴﹐兵爭爲烈。髙祖有平城﹑馬邑﹑代之戰﹐文帝有蕭關﹑雲中﹑上郡之戰﹐景帝有雁門﹑上郡之戰。至於漢武﹐戰禍尢劇。自王恢以三十萬兵邀匈奴於馬邑﹔霍去病大戰二﹐破焉支﹑月氏﹑祁連﹐降渾邪王﹔與衛靑各將五萬攻匈奴﹐而匈奴以八萬降李陵﹐又八萬圍趙破奴﹔衛靑以四將擊匈奴﹐取河南﹐得右賢王﹐又以十六將出定襄﹐斬萬餘。昭帝時﹐田廣明以十六萬騎獲烏孫。王莽時﹐甄丰以十二將破匈奴。其餘破樓蘭﹑車師﹑大宛﹑烏丸各二﹐斬鄄支﹐平定氐﹑羌﹑先零﹑朝鮮﹑甌﹑閩﹑粵﹑越﹐其大略也。𨿽爲中國斥地﹐有百世之功﹐而兵殺則慘矣。後漢破匈奴者十四﹐至竇憲降其二十萬眾﹐遂滅匈奴。破髙勾驪﹑烏桓﹑鮮卑﹑焉耆三﹐平定迷唐羌﹑種羌﹑罕羌﹑燒當羌﹐當煎羌﹑沈氐﹑武陵﹑象林蠻﹐其戰禍亦不少矣。南北朝內爭﹐寡有及遠﹐柔然之戰﹐已詳於前。隋破突厥都藍﹐而三入寇﹐曾圍煬帝於雁門一月。唐時凡七八寇﹐李靖統諸軍破之﹐斥地至大漠﹐張寶徳空漠南﹐又兩擊車鼻可汗﹐擒之﹐至裴行儉乃平。西突厥亦兩入﹐王方翼乃平之。回鶻破突厥﹐盡得其地﹐凡三入寇﹐而張仲武亦三破之。隋煬帝三徵天下兵百萬伐髙麗﹐大敗﹔還後再舉﹐百二十萬兵死亡略盡。太宗四以數十萬兵徵之﹐任雅相率三十五軍﹐亦多死亡﹐至李世績拔十七城﹐乃平之。若侯君集滅髙昌﹐李績破延陀﹐郭孝恪玻焉耆﹐程知節﹑蘇定方再伐沙缽羅﹔契丹兩入寇﹐張守珪大破之﹔祿山兩敗﹐又擊之。髙仙芝擊大食而敗﹔王元策襲天竺﹐執其王﹔梁建方大破處月﹑朱耶。延陀一入寇﹐李靖再破而降之。蘇定方﹑劉仁願兩伐降百濟﹔鄭仁泰破鐵勒於天山﹔劉仁軌破新羅﹔蓋嘉運再破突騎施可汗骨啜﹔薛懷義再討默啜﹔楊思勗平安南。吐蕃二十五次入寇﹐中間唐休璟六戰﹐薛訥﹑王忠嗣﹑王君毚﹑崔希逸皆大破之﹔其後陷七軍三城﹐入長安﹐李晟三破之﹔又陷石堡﹑銀﹑麟﹑夏﹑安西﹐降北庭沙陀。韋臯三伐之﹐大破於雅州維州﹐降牛僧孺﹐悉怛謀歸則屠之。其後克復河湟﹐取維州﹐吐蕃與唐俱盛衰。南詔陷雲南﹑安南﹑嘉﹑黎﹑雅州﹐攻成都﹐鮮於仲通十餘萬人死亡幾盡。

宋﹑遼之始十六大戰﹐而曹彬岐溝之敗﹐數十萬人皆沒﹔太宗幽州之敗亦數十萬人。宋﹑夏二十一大戰﹐死亡無數。遼﹑金十六戰而滅遼。若金兩陷宋都﹐俘二帝﹐躪都邑﹐盡搜括子女以北﹐焚北京﹐徧陷河北至淮北。兀術兩大舉南伐宋﹐陷淮﹑泗及南京﹑臨安﹑明﹑越﹐西陷陜﹑涇原﹑鞏﹑洮﹐入潼關﹐張俊大敗於富平﹐吳玠兩敗金於和尙原。宋諸將復河南﹐而金復陷之。嶽飛再取河南﹐金又陷之。吳璘﹑劉錡兩大敗金﹐兀術又南陷﹐楊沂中敗之。又破劉麟﹐金又以百萬兵南下﹐李寶﹑劉錡﹑虞允文大破之。金復攻海州﹐張子蓋﹑魏勝又大敗之。張俊大敗於符離﹐韓侘冑伐金而州郡皆陷。金復數道入﹐趙方﹑孟宗政﹑扈再興﹑李全數敗之。蒙古陷蜀口諸郡﹐趙葵﹑趙範兵潰於汴。蒙古陷荊﹑蜀﹐孟珙敗之。蒙古四大舉伐宋﹐襄﹑樊大戰累年﹐江淮全陷﹐遂入臨安﹐爭於閩﹑廣而宋亡﹔屠戮之慘﹐不可思議。遼之伐髙麗﹐兩大破敗﹔一伐回鶻﹐兩伐夏。金之起而滅遼﹐十四年間﹐大敗於混同﹐再取黃龍及東京﹐繼破上京﹑大京﹐遂入中京﹐追遼主於雲中﹐破夏人之救師﹐遂滅遼﹐兵禍旣慘急矣。及元之滅金也﹐鐵木眞始破取西京﹐大掠諸州﹐已而圍燕京﹐拔河北﹑河東﹐取遼西﹐克潼關﹐分兵滅夏及髙麗曁西域﹐凡十三年。旣西圍汴﹑蔡而滅金﹐屠戮無數﹐兵禍之烈又過於金﹑遼時矣。明之逐蒙古﹐𨿽乘擴廓﹑李思齊之內爭﹐一舉而以三十萬兵滅之。然大戰尙十四﹐與韃靼大戰者六﹔邱福旣敗沒﹐於是而成祖亦親徵焉。又親徵阿魯臺二﹐烏梁海一﹔朱勇又擊烏梁海﹐嘗大破衛拉特。而英宗敗於土木而見獲﹐也先犯京及寧夏。王驥一擊思機發﹐奄達內犯五﹐土魯番﹑靑海﹑朵顏犯塞二﹐察克圖﹑錫林阿﹑蘇巴爾﹑噶綽哈﹑土默特﹑伊勒敏﹑達春皆內犯。而張輔滅安南黎利自立﹐毛伯溫再討之而諸軍盡設。若淸朝之起﹐滅科爾沁等四十餘國而入關﹐自西平堡﹑大淩河﹑旅順﹑廣寧大戰入上方堡﹑宣府﹐下朝鮮﹐入畿南﹑山東﹐大戰松山﹑蘇州﹐屠揚州﹑嘉定﹑粵城﹐乃定中國焉。

泰西兵禍尢劇。自埃及﹑巴比倫﹑西裏亞﹑啡尼基﹑希臘各國相爭互攻﹐時戰時和﹐與我春秋同﹐今不詳及。惟波斯大流耳以海陸軍數十萬攻希臘﹐爲希所敗﹔而斯巴達屢攻之﹐至陷其都﹐竭其食。而馬基頓王取希臘﹑埃及﹑波斯及亞細亞各國﹐戰禍慘烈。若羅馬之立國﹐初爲額利伊貝羅及卡魯達鄂﹑博哀尼兩大戰。大破馬基頓及西裏亞﹐旣而滅馬基頓及卡魯達鄂﹐焚博哀尼數百年彊霸繁盛之大都﹐奴其人民﹐與項羽之坑焚咸陽無異焉﹔於是平定各國﹐奴其人民。時黑海之邦都國殘意大利人八萬﹐盡服希臘各國﹐而羅馬大將蘇拉破之﹐盡復各地﹐且滅邦都及阿年尼亞﹐於是服猶太﹐破安息﹐滅埃及。

波斯自俄羅斯之起﹐滅伊倫﹑米顚﹑阿卑尼亞﹑髙加索﹑利典﹑巴比魯尼﹑安息﹑大夏八大國﹐又渡歐洲﹐服脫拉喀﹐與希臘大戰﹐而滅於馬基頓。當東漢時復興﹐與羅馬並大。羅馬嘗大破之﹐陷其都﹐幾滅之﹐而全軍潰亡﹔凡數百年﹐和戰無已。及羅馬地克裏生帝時﹐分羅馬爲四國﹐卽成大亂。夫羅馬立國七百年﹐國內安寧﹐皆一統之故。及其解紐﹐蒙古之富思人南牧﹐日耳曼種人避而南侵﹐於是四分五裂﹐國爭慘酷﹐有如五胡亂華﹐亦同時焉。其後羅馬﹑波斯﹑突厥﹑嚈噠交爭﹐互相疲獘。而摩訶末起﹐滅西裏亞﹑埃及﹐東滅波斯﹑印度﹐西滅西班牙﹑西哥徳﹐破君士但丁﹐於是與羅馬並峙﹐累戰千年。

日耳曼旣南立帝國﹐與教王互爭﹔諸侯爭權﹐日尋徵伐。後英﹑法並競﹐於是有百年戰爭之大禍。英嘗一虜法王﹐再大殲法﹐得疆大半﹐亦爲法勝而復之。時蒙古驟興﹐滅回鶻﹑遼﹑夏及金。以兵滅波斯﹐焚其都城﹐死者百萬。北攻俄各屬﹐入匈牙利而焚之﹐破波蘭而窺徳意志﹐平俄羅斯而建欽察﹐又破印度北部及小亞細亞﹑埃及﹑俱藍﹑馬八等國。其裔孫帖木兒﹐先定察哈臺國﹔時俄破欽察﹐帖木兒乃攻陷俄木斯寇都﹐又以兵四十萬滅欽察﹐破徳意志﹑波蘭﹑俄羅斯﹑脫髮之聯軍﹐恣其焚掠。滅北印度﹐破突厥而虜其帝。突厥避蒙古﹐入小亞細亞﹐滅西爾皮亞大國及不裏阿利亞國﹑阿巴尼保司國﹐大破各國聯軍﹐並馬基頓﹑希臘﹐侵匈牙利﹐大破徳﹑法十餘萬之聯軍﹐後與帖木兒大戰被虜。破君士但丁﹐滅東羅馬﹐割波蘭﹐服克倫﹐陷意大利之惡脫朗拖﹐盡屠其民﹐其慘甚矣。

俄之再興﹐服喀利尼及諾弗哥羅﹐滅欽察﹐並利脫髮而勝瑞典﹐破封建而變兵制﹐侵略各國。意以分爲五國之故﹐徳﹑法﹑西班牙及教王共爭之﹐凡兩入意﹐五動聯軍﹐爲二十年大戰焉。其後西班牙與法爭雄﹐西王加羅虜法王而割其地﹐又大破法﹑英﹑意及教皇之聯軍﹐陷羅馬都﹐抄掠殺虜﹐無所不至。又伐突尼斯。時突厥驟彊﹐服西裏亞﹑埃及﹑巴勒登﹐𨿽大敗於波斯﹐而破匈牙利﹐殺其王路易﹐又圍維也納﹐西班牙王加羅率全歐聯軍破之。突厥後攻奧﹐法又聯突厥與加羅戰﹐而加羅聯英敵之﹐相拒累年。又與日耳曼各國大戰﹐又與葡大略南洋﹑印度﹑辟南﹑北美洲﹐大戰法人﹐大殲突厥。於是徳﹑荷﹑英﹑法合拒西班牙﹐荷蘭亦百戰拒西而獨立。於是爲三十年新舊教爭﹐西﹑英﹑法﹑徳疊爲百戰﹐死人數千萬﹔但日耳曼死人千八百萬﹐人口大耗﹐都邑零落﹐土地荒蕪。荷﹑瑞因此自立﹔各邦漸圖自立﹐葡萄牙亦叛西班牙自立﹐大破西軍。先是法攻荷﹐英人助荷﹐兩破法﹐又大破西﹑奧﹑突厥。英又與徳聯軍大敗法。瑞典之興也﹐大破丹麥﹑俄羅斯及波蘭。其後俄大彼得破瑞典﹐又破波斯﹑突厥﹑波蘭。近百餘年﹐奧女王結俄﹑法﹑英﹐與普非特力大戰﹐號七年之役﹐而普遂彊。

及拿破侖起﹐三年間破意大利﹐並倫巴國﹔侵奧而再破之﹐虜教王﹐平埃及。攻西裏亞。𨿽海軍爲英將鼐利孫所破﹐又與英﹑奧﹑俄﹑突﹑柰波裏五聯軍戰。及爲帝﹐破奧﹑俄之聯軍﹐取柰波裏﹐覆巴泰非﹐滅西班牙﹑葡萄牙﹐與英大戰﹐大破奧而割其它﹐且並荷蘭。後以五十五萬人攻俄﹐死者三十萬。各國皆反擊法軍而復立其後﹐殲法軍於滑鐵盧而流拿破侖﹐兵禍乃止﹐然歐人死五百萬。故夫亞歷山大﹑嬴政﹑摩訶末﹑成吉斯﹑拿破侖者﹐皆古今命世之雄﹐而殺人如麻﹐實莫大之民賊也。

近年俄大舉攻突﹐英﹑法大戰俄而救之。意各國內攻﹐遂圖統一﹐聯法破奧﹐戰禍十一年而後成。其後奧﹑普聯擊丹麥﹐大破之。普﹑奧各以三十萬人大戰﹐普大破奧﹔而奧又以八萬人大破意。徳兵八十五萬破法兵三十二萬於師丹﹐焚其全城﹐圍巴黎百日。俄復攻突﹐大戰三年。統歐洲自羅馬以還﹐大戰八百餘﹐小戰勿論﹐其膏塗原野﹐慘狀何可言耶﹗

印度自上古日王﹑月王相爭千載﹐戰云已慘。其後日王並吞爲一﹔後復分立而阿育王統一之﹐敗割於馬基頓王。至漢時﹐巴迦膩王統一之﹐皆經無量大戰而後定。各國復分立互攻﹐而回教得全破滅之﹐所過屠戮﹐殺人無算﹐焚毀寺廟城邑不可紀極。帖木兒復入﹐陷北印度﹐復拒於印人﹐而五世孫婆伯兒復滅全印。及近世英﹑徳交爭之﹐印人背蒙古而各立﹐凡二百餘國﹐自相剪伐﹐遂爲英滅。印人二十六萬兵﹐一夜起而盡屠英人。血戰兩年﹐死人二千萬﹐卒爲英有﹐其戰禍至烈矣。

凡此皆就文明之國言之﹐兵禍之慘劇已如此矣。若夫非州﹑巫來由諸蠻﹐南﹑北美諸土番無文字可考者﹐其戰禍之劇﹐更不待言﹔觀亞齊之人見異族人卽殺之﹐可以推矣。有國競爭﹐勢必至此。故夫有國者﹐人道團體之始﹐必不得已﹐而於生人之害﹐未有宏巨碩大若斯之甚者也。愈文明則戰禍愈烈。蓋古之爭殺以刃﹐一人僅殺一人﹔今之爭殺以火以毒﹐故師丹數十萬人可一夕而全焚。嗚呼噫嘻﹐痛哉慘哉﹐國界之立也﹗第二章

欲去國害必自弭兵破國界始

夫以有國對立﹐兵爭之慘如此﹐人民之塗炭如彼﹐此其最彰明較著矣。若夫竭民力以養兵﹐糜費無量﹐驅人民以爲兵﹐失業無量。𨿽有仁人義士﹐不得不各私其國﹐故其心志所注﹐識見議論皆爲國所限﹐以爭地殺人爲合大義﹐以滅國屠人爲有大功﹐勒鼎刻碑﹐鑄像作史﹐大號於天下後世﹐以自誇炫﹐不知其爲屠伯民賊也。養成爭心﹐養成私心﹐於是褊陿殘忍之論視爲宜然﹐實如羣犬之相搏﹐猛獸之相噬﹐彊盜之劫掠耳。積成爲義﹐則其烈禍中於人性﹐根種相傳﹐展轉無已﹐故其爭殺之亦無已。世界人類終不能遠猛獸彊盜之心﹐是則有國乎﹐而欲人性止於至善﹐人道至於太平﹐其道相反﹐猶欲南轅而北其轍也。

古之仁人哀之﹐亦多爲弭兵之論﹐蓋自宋子罕﹑晉趙武﹑楚屈建已創行之﹐而希臘各國亦嘗舉行。近者弭兵之會日盛﹐其餘各國凡訂和約者﹐皆本自弭兵之義。然而國界未除﹐彊弱大小相錯﹐而欲謀弭兵﹐是令虎狼食齋茹素也﹐必不可得矣。故欲安民者非弭兵不可﹔欲弭兵者非去國不可。是故國者﹐在亂世爲不得已而自保之術﹐在平世爲最爭殺大害之道也。而古今人恆言﹐皆曰天下國家﹐若人道不可少者﹐此大謬也。今將欲救生民之慘禍﹐致太平之樂利﹐求大同之公益﹐其必先自破國界去國義始矣。此仁人君子所當日夜焦心敝舌以圖之者﹐除破國界外﹐更無救民之義矣。

𨿽然﹐國者﹐人民團體之最髙級也﹐自天帝外﹐其上無有法律制之也。各國私益﹐非公法所可抑﹐非虛義所能動也。其彊大國之侵吞小邦﹐弱肉彊食﹐勢之自然﹐非公理所能及也。然則𨿽有仁人﹐欲弭兵而人民安樂﹐欲驟去國而天下爲公﹐必不可得之數也。

然則欲弭兵而去國﹐天下爲一﹐大地大同﹐豈非仁人結想之虛願哉﹖然觀今之勢﹐𨿽國義不能驟去﹐兵爭不能遽弭﹐而以公理言之﹑人心觀之﹐大勢所趨﹐將來所至﹐有必訖於大同而後已者。但需以年歲﹐行以曲折耳。孔子之太平世﹐佛之蓮花世界﹐列子之甔甀山﹐達爾文之烏託邦﹐實境而非空想焉。

國界自分而合乃大同之先驅﹕夫國界進化﹐自分而合﹐乃勢之自然。故自黃帝﹑堯﹑舜時爲萬國﹐至湯三千國﹑武王一千八百國﹐春秋則二百餘國﹐戰國爲七國﹐秦則一統矣﹐凡二千年。馬代滅千餘國而爲波斯﹔印度之先﹐佛時亦千餘國﹐阿育王乃一統之﹐色膩王﹝巴迦膩﹞與回教再一統之﹔及英繼統之。希臘十二國﹐歷二千年而統一於馬基頓﹐又統一於羅馬。羅馬盡統歐﹑非之眾國。若夫歐洲﹐封建千年﹐徳侯三十萬﹐法十一萬﹐奧﹑英各一萬餘﹐近已並一於王權。徳二十五聯邦﹐又合爲一。意以十一國合爲一。俄奄亞北﹐法取安南﹑突尼斯﹐英吞緬甸﹐日並髙麗﹑琉球。近者非洲皆瓜分矣﹐其小國存者﹐遏羅﹑阿富汗﹐皆以甌脫爲緩衝耳。若埃及之屬英﹐摩洛哥之隸於法﹐已不能久矣。蓋分並之勢﹐乃淘汰之自然﹐其彊大之並吞﹐弱小之滅亡﹐亦適以爲大同之先驅耳。而徳﹑美以聯邦立國﹐尢爲合國之妙術﹐令諸弱小忘其亡滅。他日美收美洲﹐徳收諸歐﹐其在此乎﹗此尢漸致大同之軌道也。

民權自下而上爲大同之先驅﹕民權進化﹐自下而上﹐理之自然也﹐故美國旣立﹐法之大革命繼起﹐而國隨之﹐於是立憲徧行﹐共和大盛﹐均產說出﹐工黨日興。夫國有君權﹐自各私而難合﹐若但爲民權﹐則聯合亦易。蓋民但自求利益﹐則仁人倡大同之樂利﹐自能合乎心﹐大勢旣倡﹐人望趨之﹐如流水之就下。故民權之起﹐憲法之興﹐合羣均產之說﹐皆爲大同之先聲也。若立憲﹐君主旣已無權﹐亦與民主等耳﹐他日君銜亦必徐徐盡廢而歸於大同耳。

合國有三體﹕今欲至大同﹐先自弭兵會倡之﹐次以聯盟國緯之﹐繼以公議會導之﹐次第以赴﹐蓋有必至大同之一日焉。夫聯合邦國之體有三﹕有各國平等聯盟之體﹐有各聯邦自行內治而大政統一於大政府之體﹐有削除邦國之號域﹐各建自立州郡而統一於公政府之體。凡此三體﹐皆因時勢之自然以爲推遷﹐而不能一時彊合者也。

各國平等聯盟之體﹕各國平等聯盟者﹐如春秋之晉﹑楚﹐權力相等﹐訂盟弭兵﹐而諸小國從之。若希臘各國之盟﹐近世歐洲維也納盟後諸約及俄﹑法之同盟﹐徳﹑奧﹑意之同盟是也。其政體主權﹐各在其國﹐並無中央政府﹐但遣使訂約﹐以約章爲範圍﹐卽今者在荷蘭萬國弭兵之會是也。凡此聯盟之約﹐主權旣各在其國﹐旣各有其私利﹐並無一彊有力者制之﹐忽尋忽寒﹐今日弭兵而明日開釁﹐最不可恃者也。然旣各國並立﹐無一大力者以制之﹐則謀弭各國之兵爭﹐亦必自平等聯盟立公議會之制始矣。此聯合之據亂世之制也。

聯邦受統治於公政府之體﹕各聯邦自理內治而大政統一於大政府之體﹐若三代之夏﹑商﹑周﹐春秋之齊桓﹑晉文﹐今之徳國是也。晉王與各聯邦王公平等﹐與齊﹑晉同﹐然桓﹑文之霸權﹐體未堅固﹔若三代之與徳﹐則統一之體甚堅固矣。但三代及徳國﹐皆有帝王﹐𨿽治體不同﹐而皆以彊力爲之。如徳國聯邦治體﹐𨿽並許各國舉議員﹐而普魯士得占十七人﹐其餘大國﹐若湃認則舉六人﹐薩遜滑惇堡則舉四人﹐嘻順巴登則舉三人﹐阿論卜公國則舉二人﹐其餘十七國及自主市府各舉一人﹐而普魯士相爲徳意志大宰相﹐遂有大權﹔其餘海陸軍﹑郵政﹑鐵路﹐皆歸徳意志帝國統之﹐則大政府極有權力﹐但不及內治耳。聯合之後﹐公議會積有權力﹐則設公政府立各國之上。𨿽不干預各國內治﹐而有公兵公律以彈壓各國﹐則亦類於徳國聯邦之制矣﹐但皆出於公舉﹐無帝王耳。此聯合之升平世之制也。

去國而世界合一之體﹕削除邦國號域﹐各建自主州郡而統一於公政府者﹐若美國﹑瑞士之制是也。公政府旣立﹐國界日除﹐君名日去﹐漸而大地合一﹐諸國攺爲州郡﹐而州郡統於全地公政府﹐由公民公舉議員及行政官以統之。各地設小政府﹐略如美﹑瑞。於是時﹐無邦國﹐無帝王﹐人人相親﹐人人平等﹐天下爲公﹐是謂大同。此聯合之太平世之制也。

聯邦合一有六難﹕然聯邦之事﹐欲於眾邦中設一中央政府以統之﹐其事尢難。觀美國諸州聯合之始﹐而虯其亞州不允矣。國俗不同﹐利害殊科﹐皆不願合﹐況彊大之國﹐無事迫之﹐尢難聯合。此國情難一者一也。

美自一千七百七十五年﹐十三州皆與盟﹐創成聯合政府。是時內政聽其獨立自治﹐其開戰﹑講和﹑通商諸大事﹐凡關於聯邦公共安利者﹐皆聯合政府主之。然聯合政府不能直轄國民也﹐苟非追於背英之情勢不得不合一者﹐則聯邦難成。觀今中美諸小共和國亦無君主﹐而不能聯爲大邦可知也。若今各國並立﹐誰肯別開聯合之大政府以轄治之。此公政府之萬難開﹐其難二也。

且假聯合政府已成也﹐而能使彊大諸國受其範圍﹐基址堅固﹐人心不散﹐其事尢難。蓋諸國各具完全無限之權力﹐斷不肯受人之範圍。而國勢私情﹐各有利害﹐大國利於開拓土地﹐商國利於獨占利權﹐皆萬萬不肯受制於中央政府者﹐如美國初立憲法聯合大政府之時﹐諸州尙多梗議﹐難於施行﹐其難三也。

夫國之大小不同﹐大國旣恃其廣土眾民﹐不肯俯同於小國﹐小國亦各自主自立﹐不能少屈於大國﹐則選派議員之多寡﹐受用權利之同否﹐皆難一律。如美國創議聯合政府之先﹐大州小州爭論難定﹐其難四也。﹝今弭兵會爭權利同等亦然。﹞

及議員旣定﹐而法例所艸﹐尙非一二議員允許所能行﹐又還聽其各國立法院所公議﹐人多論雜﹐益難聽從而畫一之。如美國議院法例之初立﹐各州多不願從。彌兒惇﹑佛郎克作報告﹐以十餘年之力﹐極論聯合之義﹐人心大感動﹐尙待再歷兩年﹐然後次第聯成。然非有拒英之故﹐亦必不能成也。諸州且然﹐何況萬國﹖其難五也。

又聯合政府能結合堅固﹐行之數十年﹐而各國苟有利害不同﹐卽復決裂。如美之以放奴一事﹐南北美大動兵戈﹐死人如麻﹐苟非北美之得勝﹐則分國久矣。合州且然﹐何況合國﹖其利害之各殊﹐尢爲浩大﹐其難六也。

夫方今各國﹐平等對立﹐而欲驟期至美國﹑瑞士之界﹐固萬無可得之勢﹐不待言也。夫瑞士僅二十二鄕﹐其聯合至易至平﹐非天下所可學。卽如美者﹐削去邦國而盡爲自主之州郡﹐爲聯合已成之太平世也﹐不可以一蹴幾也。蓋必先爲徳國聯邦之勢﹐而後可望如美之漸削邦國也。夫自冬寒䢐夏暑者﹐必經春之溫和﹐乃能至焉﹔自平原以至山巓﹐必經山麓之攀躋﹐乃能登焉。徳之聯邦﹐亦非能驟至。故今者大勢﹐必自聯合弭兵﹐立公議會﹐而後可積漸至焉。大勢所趨已見﹐合同之運已至﹐其始似甚難﹐其終必漸至於大同焉。

聯邦自小聯合始小吞滅始﹕聯合之始﹐萬國遽行聯合乎﹖抑各爲小聯合而後大聯合乎﹖則必自小聯合始矣。小聯合之體﹐其始兩三國力量同等﹑利害同關之邦聯之﹐其後全地大國﹐成無數聯盟國之體以相持焉。今者國事權在公民﹐利害至明﹐非若古者戰國時之權在君相也﹐又不能以一二人之言議﹐因一二人之利害而變易之也。故均力均勢﹑相持相等﹐無有一國能爲混一之勢。卽彊大如俄﹐專制猛進﹐而民義旣明﹐數十年內﹐不爲民主共和﹐亦必成君主立憲之體矣。﹝吾作此在光緒十年﹐不二十年而俄立憲矣。﹞

夫政體旣攺民權﹐則並吞之勢自不能猛矣﹐且昔者俄之攻突厥也﹐始則英﹑法二國合縱拒之﹐後則英﹑法﹑徳﹑奧﹑意五國合兵拒之﹐俄卽不能得志﹐豈復慮有秦吞六國﹑一統天下之事乎﹗同體同力之聯盟國旣成﹐則亦有同洲同教同種之聯盟繼之。若美國之治美洲﹐當美人自治之﹐不許他洲人干預之是也。假歐﹑亞人眾國彊﹐或干預之﹐則美洲各國﹐本皆共和﹐必合爲一大聯邦﹐設一公政府﹐是成一半球合國之勢矣。美洲旣合﹐其勢莫彊﹐則歐洲﹑亞洲或亦爲聯洲法以抵禦之﹐則大合縱成矣。澳洲於時自立成國﹐非彊英所能遙統﹐則亦如美例﹐別自獨立﹐或亦附從他國而爲聯邦矣。夫以半球眾國之聯合﹐其規模體制﹐與大地大同幾無異矣﹐但尙有兩半球對待之體耳。夫旣能半球相合﹐亦何難於全球相合乎﹖故今百年之中﹐諸弱小國必盡夷滅﹐諸君主專制體必盡掃除﹐共和立憲必將盡行﹐民黨平權必將大熾﹐文明之國民愈智﹐劣下之民種漸微。自爾之後﹐大勢所趨﹐人心所向﹐其必赴於全地大同﹑天下太平者﹐如水之赴壑﹐莫可遏抑者矣。

百年中弱小之必滅者﹐瑞典﹑丹麥﹑荷蘭﹑瑞士將合於徳﹐歐東諸小或合於俄﹐亞洲之阿富汗﹑髙麗﹑暹羅﹑埃及﹑摩洛哥是也。﹝吾作此在光緒十年﹐不二十年而髙麗亡。﹞其班﹑葡初合於法﹐繼合於英﹐班之攺民主﹐或不遠矣。波斯﹑突厥二國之守舊﹐其存其亡﹐或難推測﹐以回國守教之堅﹐數百年交通不能少變﹐則後此百年之難全變可決也。後此百年﹐各國之彊勢霸義﹐磅礡而迫入之﹐其能保全乎﹖不可知也﹔或者以其同教合乎印度﹐而成中亞一大國乎﹖印度﹑波斯﹑突厥﹐同爲回教國﹐而印度人才最多﹐新學日盛﹐𨿽爲英所制﹐而英有內變﹐或與徳戰而敗﹐印度卽能起立﹐則與波斯﹑突厥合國最宜也。然則亞洲之國﹐惟中國與日本或存乎﹗日本若君權墜而攺共和﹐則國勢亦危﹐或中國與日本﹑印度合乎﹖南美各國別爲宗教﹐治法未具﹐遽倡共和﹐必爲歐人借口所侵入﹐然美人必力拒之﹐此必爲大激爭乎﹗南美爲人所侵﹐必合爲一國而都於巴西﹐或合爲一大聯邦而統於北美也。若中美五國﹐近已有合並之說﹐其不遠矣。

俄弭兵會卽開大同之基﹕俄羅斯帝之爲萬國平和會也﹝1899年海牙和會﹞﹐爲大地萬國聯交之始也﹐今𨿽不過各國遣使議事﹐其主權仍在各國﹐如美國十三州之初議﹐未有公立之政府以主持之也。然近數十年來﹐弭兵之說日倡﹐𨿽霸國之義﹐風潮盛湧﹐然天運人心之所趨﹐實不過爲弱小將並於眾大之地﹐以便合一爲大同之先驅耳。將來僅餘數大之鼎峙﹐然交通日繁﹐故郵政﹑電綫﹑商標﹑書版﹐各國久已聯通﹐特許專賣及博士學位之類﹐皆各國合一。歐﹑美先倡﹐日本從之。近於金錢貨幣﹐各國亦日謀通用之法。卽閉關之中國﹐亦事事從同﹐小弱之國波斯﹑突厥﹑暹羅﹐亦日擬變而入萬國交通之會﹐禮律幾於漸一。弱小旣盡矣﹐數大鼎峙﹐則兵力愈堅厚以相持。力愈相持﹐莫敢先發﹐蓋恐一旦敗失﹐則國勢大危﹐故近數十年歐洲諸大國未嘗相見以兵﹐爲此也﹐其出於平和之公議以圖各自相保﹐勢之必然也。

夫平和之議旣熟﹐交通旣多﹐交涉尢繁﹐則薄物細故﹐易於失和﹐或有梟桀無禮者﹐亦足以啟釁。然近者民權旣盛﹐咸畏兵戎﹐非如君主專制﹐好大喜功﹐能假事以逞其雄心也。故凡兩國失和﹐多請鄰邦公判。至於是時﹐立國日少﹐鄰邦各有交誼﹐未必盡公﹐然而大地合一﹐萬國公院之學說﹐日盛於時矣。在各大國利害相等﹐難占獨一之利權﹐在各政府君主無權﹐難發混一之異想﹐人無他望﹐惟思大同。公議會會議旣多﹐人心大變﹐日思統一﹐於是時必議設一大地公議政府矣。有大地公議政府乎﹐則大地大同之時期至矣﹐大地太平之運會開矣﹐諸國之爭漸弭矣﹐人生之安樂漸可無憾矣。𨿽進化有序﹐又會合之始基未固也﹐不能無變。然始基旣立﹐條理漸密﹐大利日見﹐基址日堅﹐則二三百年中必見大同之實效矣。﹝近者飛船日出﹐國界日破﹐大同之運﹐不過百年。﹞第三章

初設公議政府爲大同之始

一﹑各國力量同等﹐體制自同等﹐則聯邦政府之體﹐不設總統﹐但設議員﹐故不可謂之公政府﹐但謂之公議政府。且各國主權甚大﹐公政府不過爲遣使常駐常議之體﹐體稍近瑞士﹐不能如美也﹔地隔甚遠﹐又不如瑞士也。

一﹑公議政府執政議事者﹐其始必從各國選派﹐或每國一人﹐或每國數人﹐或視國之大小爲派人之多少如徳制。然恐大國益彊﹐此制或未能行也﹐此爲第二三等國言也。

一﹑各國主權甚大﹐公政府不能設總統﹐並不能立總理﹐但立議長﹐於派遣各員中公舉爲之﹐以舉者多數充選﹐如聯軍之有統帥也。然議長並無權﹐不過處眾人之中﹐凡兩議人相等者﹐多一人之數以決所從耳。自爾之後﹐公政府體裁堅定。孔子曰「見羣龍無首吉。」「乾元用九﹐天下治也。」

公議政府專議萬國交通之大同﹕公議政府當各國主權甚大之時﹐則專議各國交通之大綱﹐其餘政事﹐皆聽本國之自主﹐略如徳國之各邦萬國交通同一之議。

第一﹐議定各國公律。凡國與國之交﹐各國人民與各國人民之交﹐因今國際公法而確定之﹐務求精詳﹐一以公平爲宗旨。各議員隨時提議﹐由各國認可﹐施行全地焉。

第二﹐各國有交涉之事﹐按公法而判決之。議員公議﹐從其多數。旣公議定後﹐各國不得不從。

第三﹐凡關稅之出入﹐當漸求其平﹐不得限制他國及以一國壠斷。

第四﹐各國度量衡之名稱﹑長短﹑大小﹑輕重﹐當力求劃一﹐以免參差﹐而煩計算以損人腦。

第五﹐各國語言文字﹐當力求新法﹐務令劃一﹐以便交通﹐以免全世界無量學者兼學無用之各國語言文字﹐費歲月而損腦筋。若定爲一﹐增人有用之年歲﹐公益之學問﹐其益無窮。夫語言文字﹐出於人爲耳﹐無體不可﹐但取易簡﹐便於交通者足矣﹐非如數學﹑律學﹑哲學之有一定而人所必須也﹐故以刪汰其繁而劣者﹐同定於一爲要義。但各國並立﹐國界未除﹐則各國教育﹐當存其本國語言文字﹐以教其愛國心﹐爲立國之根本也。故一時慮未能廢去﹐但當定一萬國通行之語言文字﹐令全地各國人人皆學此一種以爲交通﹐則人人但學本國語言文字及全地通行語言文字二種而已﹐可省無限之歲月﹐可養無限之腦力﹐以從事於其它有用之學矣﹐所謂不作無益害有益也。且移無用之歲年爲有用之歲年﹐移空費之腦力爲實益之腦力﹐合世界人計之﹐其餘剩年月腦力﹐巧歷不能算其數﹐以爲非常之學思﹐創非常之器藝﹐其文明進化之急﹐豈可量哉﹗及國界已除﹑種界已除後﹐乃並本國本種之語言而並捨之﹐其文字則畱爲博古者之用﹐如今之希臘拉丁文及古文篆隸﹐印之霸釐及山士誥烈可也。﹝中國文乃有韻味者﹐不易去也。﹞

第六﹐各國有不公﹑不平﹑不文明之舉動﹐公議院得移書責之﹐令其更攺。

第七﹐各國有大破壞文明及公共之安樂﹐背萬國之公法者﹐公議院得以公調合各國之兵彈禁之﹐若仍不從﹐則同攻伐其國土﹐攺易其政府。

第八﹐公議政府有預算之資﹐當由各國公力供給﹐各國當依歲定之數撥給之。

第九﹐公議政府當有公地﹐其人民來住公地者﹐許脫其國籍﹐準其爲世界公政府之人民。

第十﹐各小國有願歸公議政府保護者﹐其土地人民﹐皆歸公議政府派人立小政府。

第十一﹐各國甌脫之地﹐皆歸公政府派人管理。

第十二﹐大地之海﹐除各國三十里海界外﹐皆歸公政府管理﹐其海作爲公政府之地。凡未辟之島﹐皆爲公地﹐居者卽爲公民。其漁於海者﹐其舟之自此詣彼經過公海者﹐皆納稅焉。

第十三﹐各國所舉公議員﹐每歲一易﹐惟不得名大臣以其入公政府時卽脫本國之管轄。蓋𨿽某國之人爲某國所遣﹐而實圖全地之益也﹐與國會議員之舉於其鄕而不受其鄕之責任同也。﹝此義於今君主國暫未能行﹐惟民國旣多﹐行之漸眾則必行。﹞

第十四﹐各國公議員可畱於公地爲公民﹐或復其本國﹐皆聽其自由。

第十五﹐海旣爲公地﹐公議政府得爲海軍六艦﹐分出各國﹐以備彈壓各國爭戰。若有敢迎拒者﹐卽爲與全地萬國作公敵也﹐公政府得破其國取其地以爲公地﹐取其民以爲公民。其海艦﹑海軍之數﹐隨時議增。

第十六﹐公議政府以弭各國兵爭爲宗旨﹐各國現有兵數﹑軍械及械廠﹑戰艦﹐皆應報告公政府。除其國必應自保外﹐有議增者﹐公議政府得干預之﹐太多者得禁止之﹐並歲議減兵之法。其兩國交界﹐彼此重兵嚴防者﹐公政府旣有公地公民﹐當練公兵代爲鎭守兩界之間﹐以免兩國之互嚴防爭﹐則兵數可以日減矣。

第十七﹐各國屬地自治之區﹐有願投歸公議政府者﹐卽作爲公地﹐歸公議政府派小政府統轄。

第十八﹐公地之民﹐不論何種何國﹐一律平等。

第十九﹐各國不得別偕結約及祕密條約。

第二十﹐各國人民聽其意入各國籍﹐不得以民族之殊限制禁格。第四章

立公政府以統各國爲大同之中

若能立公議政府﹐行各法﹐不及數十年﹐各國聯邦必成矣。各國聯邦法必固﹐各國損人利己之心必減﹐各國淩奪人以自利之事必少。以公地旣立﹐公民日多﹐投歸公政府之自治地必無數。各大國勢力必日分日弱﹐各國民權團體必更熾﹐各國政府主權必漸削﹐如美國聯邦矣。各國公議政府必漸成中央集權﹐如華盛頓矣。卽各國𨿽有世襲君主﹐亦必如徳之聯邦各國﹔各國之自治政體﹐則如美國諸州﹑瑞士諸鄕﹐𨿽有彊大之國﹐不能爭亂﹐不能吞並焉。至於是時﹐則全地公政府之大勢成矣﹐全地大同政府之基礎固矣﹐大公政府之大權行矣。

公政府大綱﹕﹕

第一﹐歲減各國之兵﹐每減必令各國同等﹐減之又減﹐以至於無。計每年國減一萬﹐不及數十年﹐可使各國無兵矣。夫各國並爭﹐兵稅之費最重﹐若能去兵﹐其大利有六﹕移萬國之兵費以爲公眾興學﹑醫病﹑養老﹑卹貧﹑開山林﹑修道路﹑造海艦﹐創文明之利器﹐資生民之樂事﹐其利益豈可計哉﹗一也。旣減兵費﹐可輕減各稅﹐又可省全地人民之負擔﹐其仁無量﹐二也。全世界數千萬之兵﹐移而講士農工商之業﹐其增長世界之利益不可窮識﹐三也。全世界人不須爲兵﹐可無陣亡死傷﹑「一將功成萬骨枯」之慘﹐全地球皆爲極樂世界﹐無戰場可弔矣﹐四也。全世界人無戰爭之慘﹐無兵燹之禍﹐不知干戈槍炮爲何物﹐不知屠焚凶疫流離爲何苦﹐其保全全國之人命不可以數量﹐保全世界之事業器物不可以數量﹐五也。全世界槍炮軍械﹐皆廢而無用﹐移其殺人之工而作文明之器﹐移其殺人之料以爲有益世界之料﹐其大仁大益又無量﹐六也。古今仁義慈悲之政﹐未有比於是者﹐必如是乃可爲濟世安民也。

第二﹐各國之兵旣漸廢盡﹐公兵亦可漸汰﹐及於無國﹐然後罷兵。

第三﹐各君主經立憲旣久﹐大權盡削﹐不過一安富尊榮之人而已。其皇帝﹑王后等爵號﹐𨿽爲世襲﹐攺其名稱日尊者或曰大長可也﹐或待其有過而削之﹐或無嗣而廢之﹐無不可也。且至此時﹐平等之義大明﹐人人視帝王﹑君主等名號爲太古武夫﹑屠伯﹑彊梁之別稱﹐皆自厭之惡之﹐亦不願有此稱號矣。

第四﹐禁「國」之文字﹐攺之爲「州」或爲「界」可矣。蓋大地自太古以來﹐有生人而卽有聚落﹐有聚落而漸成部眾﹐積部眾而成國土﹐合小國而成一統之霸國。蓋有部落邦國之名立﹐卽戰爭殺人之禍慘﹐而積久相蒸﹐人人以爲固然﹐言必曰家國天下﹐以爲世界內外之公理不能無者﹐陳大義則必曰愛國﹐故自私其國而攻人之國以爲武者。在據亂世之時﹐全地未一﹐爲保種族之故﹐誠不得不然。然一有「國」之文﹐自爲域界﹐其賊害莫大﹐令人永有爭心而不和﹐永有私心而不公焉。故「國」之文義不刪除淨盡文﹐則人人爭根﹑殺根﹑私根無從去﹐而性無由至於善也。

昔者大地未能統一﹐分邦各立﹐各私其國﹐賢者不免﹐固時勢之無可如何。至於公政府之時﹐天下統一﹐天下爲公﹐何可復存此數萬年至慘至毒至私之物如「國」字者哉﹗便當永永刪除﹐無令後人識此惡毒「國」字﹑「國」義於性中﹐則人道爭殺畛域之根永拔矣。

第五﹐分大地爲十州﹕歐羅巴自爲一州﹔中國及日本﹑髙麗﹑安南﹑暹羅﹑緬甸爲一州﹐曰東亞洲﹐南洋屬焉﹔西伯利部爲一州﹐曰北亞洲﹔自裏海東中亞及印度爲一州﹐曰中亞州﹔裏海西俾路之﹑愛烏汗﹑波斯﹑阿剌伯﹑西土耳其爲一州﹐曰西亞州﹔南﹑北﹑中美各爲一州﹔澳洲自爲一州﹔阿非利加爲一州﹐共十州。每州置一監政府焉﹐令其州內各舊國公舉人充之。若國已滅盡﹐不立監政府亦可矣。

第六﹐每舊大國﹐因其地方形便自治之體﹐析爲數十小郡﹐因其地方自治之體而成一小政府焉。皆去其國名﹐號曰某界。每州大槪數十界。

第七﹐以大地圓球剖分南北﹐凡爲百度﹐赤道南北各五十度。東西亦百度。每度之中分爲十分﹐實方百分﹐每分之中分爲十里﹐實方百里。每度﹑每分﹑每裏皆樹其界﹐繪其圖﹐影其像。凡生人皆稱爲某度人﹐著其籍可也。卽以里數下引爲量﹐每裏之中﹐分爲十量﹐每量之中分爲十引﹐每引之中分爲十丈﹐每丈之中分爲十尺﹐每尺之中分爲十寸。古衡容皆以寸金之輕重大小起算焉﹐凡全地共爲一萬方度﹐一兆方分﹐一陔方裏﹐一壤方量﹐一澗方引﹐一載方丈﹐一恆方尺﹐一沙方寸﹐每度約將倍今度之二。一切稱謂界限之主﹐皆以度爲差。若大地人滿時﹐旣無分國之爭﹐亦無陰陽之別﹐各自治政府卽以度爲主。

第八﹐全世界紀元﹐皆以大同紀年﹐不得以教主及君主私自紀年﹐以歸統一。其前時皆以大同前某年逆數之。

第九﹐全地度量衡皆同﹐不得有異制異名。

第十﹐全地數目皆因十進之數﹐自一至十百千萬億兆京垓稊壤溝澗正載極。其天地之度數﹐月﹑日﹑時之紀數﹐權﹑衡﹑度﹑量﹑貨幣之用數﹐凡一切萬物之數﹐皆以十數行之﹐以取簡便易通。若舊法之以十二宮三百六十度爲測天﹐十二月十二時六十刻六十分秒以紀時﹐又二十四銖十六兩之爲斤﹐三十斤之爲鈞﹐百二十斤之爲石﹐英國十二寸之爲尺﹐十二佩尼之爲先令﹐二十先令之爲鎊﹔二十四時之爲日﹐十二爲打﹐若印度﹑波斯﹑突厥以四進數﹐自四而八﹑十六﹑三十二﹐尢爲遲難﹐於腦有損﹐皆宜去之﹐以歸十數之簡易畫一也。

第十一﹐全地語言文字皆當同﹐不得有異言異文。考各地語言之法﹐當制一地球萬音室。制百丈之室﹐爲圓形﹐以像地球﹐懸之於空﹐每十丈募地球原產人於其中。每度數人﹐有音異者則募置之﹐無所異者則一人可矣。旣合全地之人﹐不論文野﹐使通音樂言語之哲學士合而考之﹐擇其舌本最輕淸圓轉簡易者﹐制以爲音﹐又擇大地髙下淸濁之音最易通者制爲字母。凡物有實質者﹐各因原質之分合﹐因以作文字﹐其無質者﹐因乎舊名。擇大地各國名之最簡者如中國采之﹐附以音母﹐以成語言文字﹐則人用力少而所得多矣。計語言之簡﹐中國一物一名﹐一名一字﹐一字一音。印度﹑歐洲﹐一物數名﹐一名數字﹐一字數音。故文字語言之簡﹐中國過於印度﹑歐﹑美數倍﹐故同書一札﹐中國速於歐﹑美﹑印度數倍。若以執事談言算之﹐中國人壽亦增於印度﹑歐﹑美數倍矣。惟中國於新出各物尙有未備者﹐當采歐﹑美新名補之。惟法﹑意元音極淸﹐與中國北京相近而過之。夫欲制語音﹐必取極淸髙者﹐乃宜於唱歌協樂﹐乃足以美淸聽而養神魂。大槪制音者﹐從四五十度之間﹐廣取多音爲字母﹐則至淸髙矣﹔附以中國名物﹐而以字母取音﹐以簡易之新文寫之﹐則至簡速矣。夫獸近地﹐故音濁﹔禽近空﹐故音淸。今近赤道之人﹐音濁近獸﹐近冰海之人﹐音淸轉如鳥﹐故制音者當取法於四五十度也。聞俄人學他國語最易而似﹐豈非以其地度髙耶﹖制語言文字旣定以爲書﹐頒之學堂﹐則數十年後﹐全地皆爲新語言文字矣。其各國舊文字﹐存之博物院中﹐備好古者之考求可也。

第十二﹐凡定歷﹐皆以地爲法。吾萬國人皆生於地上﹐所見皆同﹐始所受用皆因於地。故大地古今萬國﹐皆有歲月日時之紀﹐以授事而記時。故以晝夜爲一日﹐歷三十日之晦朔以爲一月﹐歷十二月三百六十五日以爲一歲﹐此萬國所同也。蓋地爲日熱質之分點﹐自離日而行﹐卽有熱力拒日﹐自爲動轉﹐在地中溫熱帶之人視之﹐向日而受其光則爲晝﹐背日而無光則爲夜。𨿽南﹑北冰海之人﹐半年全向日﹐半年全背日﹐無一晝一夜之別﹐而人類居溫熱帶爲多﹐故從多數﹐以地爲有晝夜。凡一晝一夜之間則經自轉一次。古之人不知地轉﹐以爲日之繞地也﹐遂以有定之數號爲地自轉之定數﹐然此必不能兩合者也。凡地繞日三百六十五轉有奇﹐或緩長則七八時﹐急短則三四時。蓋地爲生物﹐內爲日所控﹐外爲他星所牽﹐故萬無一定之時﹐而紀時者不能不出於有定﹐此不得不然者也。於是零余無所歸﹐不得不立閏以整齊之矣。𨿽閏月閏日不同﹐而以人事補天﹐以得整齊之定數﹐乃不得已之法。故每年彊定爲四分度之一﹐積四年則合爲一日之數﹐故積四年可閏爲一轉﹐常年爲三百六十五轉﹐當四年之閏爲三百六十六轉也。三百六十五度四分度之一爲一歲﹐大地萬國之歷所同者。蓋地自轉三百六十五次﹐又略當轉四之一﹐而地繞日一周﹐古人不知﹐以爲諸星繞天﹐故名曰歲﹐又北方以禾歲一熟﹐故假名曰年﹐實皆非也。宜因地繞日一周之實﹐名之曰周﹐十歲則曰十周﹐百歲則曰百周﹐推之千萬億兆無量數年﹐皆以周紀之爲宜。或曰期亦無不可﹐則十年曰十期﹐百年曰百期可也﹐然不若周之切矣。

其全地立朔﹐當在春分爲攺正焉。孔子立三正﹐周建子﹐商建丑﹐夏建寅皆可﹐而以建寅爲正。若今歐﹑美則近於周正建子﹐日本從之﹐俄則用商正建丑爲近。其餘馬達加斯加﹑暹羅﹑回教建九月﹐緬甸建四月﹐印度建五月﹐波斯建八月﹔秦﹑漢建十月﹐唐代宗時曾建四月﹐全地各國處處不同。夫論周期之算﹐地球繞日也本自圓周﹐則無日不可起元。吾古者歷元多起冬至﹐今歐﹑美亦同﹐蓋處北半球人因日影至短之故﹐天寒易測﹐故就此起算。然今澳洲﹑南美旣通﹐則以北半球冬至爲夏至矣﹐然則以二至起元﹐亦無不可。惟二至者﹐地當髙衝卑衝之極點。地爲動質﹐又爲日晷諸星所吸﹐髙下本自不等﹐衝無定位﹐非巧歷所能測算。夫以無定之衝而欲以有定之算推之﹐其必不準﹐不待言也。以不能決定準數之時而妄定之﹐𨿽相去不遠﹐而實已大誤矣。故用二至無定之衝﹐不若用二分有定之平爲得其準矣。

春秋二分﹐同處地平﹐本無少異﹐以爲朔元﹐亦無所不可。惟以全地論之﹐處北半球﹐當春分之時﹐百花爛漫﹐艸木萌生﹐水源溢盛﹐而河水解凍﹐气象惟新﹐生機盎溢﹐自經冬冷收藏之後﹐於種植旣得時宜﹐於作事便於謀始。若秋分則艸木黃落﹐水源復涸﹐气象淒慘﹐生意蕭條﹐又上承夏熱﹐生物方盛﹐於種植及作事皆截然不能分爲兩歲。故大地文明之國﹐三正皆用涼時﹐乃時地自然之勢也。兩相比較﹐故立朔攺元﹐斷無用秋分之理。惟在熱帶之國﹐終歲水木花艸如一﹐則或可九月紀元﹐若溫冷帶則萬不可行者也。故以地轉論﹐用二至不若用二分﹐以經凍論﹐用秋分不若用春分。當花開凍解之良辰﹐以行立朔攺元之慶典﹐水艸香溢﹐種植得時﹐以作事謀始﹐不亦可乎﹗𨿽南半球少有不宜﹐然南半球美﹑澳洲之地皆在熱帶爲多﹐熱帶地本無春秋之異。其在熱帶外者﹐地亦無多﹐春分僅當八月令﹐華實尙茂﹐不至大淒淸也。且今各文明國以三正紀元﹐然多在冷帶之地﹐木葉盡脫﹐大地盈冰﹐木枯不花﹐气候沍寒﹐宴會不便﹐繁華無象﹐於立朔攺元之慶亦不若春分之美也﹐故宜全行之。

旣以春分爲元朔﹐則自春分至夏至地下游之時﹐名之曰春遊﹔自夏至至秋分地上行之時﹐名之曰夏遊﹔自秋分至冬至之時﹐地更上游﹐名之曰秋遊﹔自冬至至春分之時地下行之時﹐名曰冬遊﹔通曰四遊。

月爲地之行星﹐與地轉不相關。古人艸昧﹐歷學難明﹐以懸象著明莫大於月﹐民所易識﹐故以月之晦望定時﹐以便民也﹐大地所同矣。然以用月之故﹐定朔日甚難﹐彊爲九道以測之﹐又爲正朔﹑定朔﹑經朔﹑均輪﹑次輪以求之﹐而晦朔終不可得正也。蓋月亦動質﹐其繞地也約以二十九日又八時與六時不等。以月行之無定﹐而以有定之日數彊爲牽合﹐必不可得準也。於是分以二十九日與三十日﹐爲閏月以求之﹐五歲再閏。在太古道路不通﹐儀器甚少﹐人民望月以紀時﹐本自爲便。若大同之世﹐道路大通﹐儀器尢多﹐人易知時﹐不待測月。且紀元專以地爲主﹐月但轉地﹐與地轉無關﹐我爲地中之人﹐何必以父而從子﹐故可不以月紀時矣。而今之陽曆﹐旣已廢月﹐仍用十二爲數﹐旣無所取義。且非十進之數﹐於推算不便﹐致有三十一日﹑二十八九日之不等﹐參差太遠而難記﹐則尙不如陰曆之以三十日﹑二十九日各半算之較整齊也。回教九執歷﹐以太陽太陰各別爲紀﹐專從太陽以正地之所繞﹐兼明太陰以便民之所視﹐義亦允宜。吾國今攺陽曆﹐而民間久習陰曆﹐驟攺之於農功商業不宜﹐則應從回歷法﹐陰陽臺用爲宜也。然今大地旣通合﹐旣非金﹑木﹑水﹑火﹑土﹑天王﹑海王星之人而爲地人﹐行立瞻視﹐皆以地爲主﹐則月可盡刪﹐可無十之畸零﹐亦無立閏測朔之繁難矣。

一地轉之號。中國分十二時﹐分而析之﹐義更精細﹐則爲二十四﹐今歐﹑美時表所通行也。然紀數以十爲便﹐十二﹑二十四皆爲紆曲。《左傳》曰﹕人有十時。中國古者十時﹐每時分百刻﹐每刻分百秒﹐則至方整。故定時爲十﹐其義較妥。惟以雞鳴﹑日晡等爲名﹐亦未以支干紀時﹐或晝夜僅十分之﹐稍疏﹐不便作事﹐不若晝夜各爲十時。地之向日背日﹐皆自然之勢﹐人居地上﹐所關於晝夜者甚大。𨿽近赤道者晝夜平分﹐自此冬夏之間﹐或晝長夜短﹐或夜長晝短﹐而南﹑北冰洋且以半年爲晝夜﹐若以十時爲晝夜刻﹐似不盡得其宜。然人類在溫熱帶爲十之九﹐在冰帶甚少﹐從晝夜之正名之﹐亦何害焉﹗今歐﹑美人二十四時﹐亦分兩次﹐實先行之。然旣有百刻百秒以分時﹐則與歐﹑美二十四時相去無幾﹐行之至易矣。

若其攺日﹐則孔子先立三時﹐有以平旦者﹐有以夜半者﹐有以雞鳴者。泰西則以日中夜中﹐恰合中國﹐正可用之。若一時之內﹐今中國分百刻﹐於一刻之中分六十秒﹐於一秒之中分六十分﹐於一分之中分六十微。歐人於一時之中分四骨﹐每骨三字﹐亦同於時數﹐每字十五眉尼﹐每時凡六十眉尼﹐每一眉尼分六十息緊﹐其數不由十進﹐皆未爲善。宜於每時之中分十刻﹐如息緊之比﹐每刻之中分十秒﹐每秒之中分十微﹐其鍼輪之遲速﹐卽以此定之。凡此皆人爲之事﹐宜以整齊爲主﹐不得爲六十或十二之畸零焉。

以七紀事﹐乃大地上諸聖之公理。孔子作《易》日﹕「七日來復」。蓋卦气以六日七分爲一周也﹐故《易緯》曰「一變而爲七」。印度至古之婆羅門﹐卽一切有七日之義。﹝吾別有七日考。﹞而猶太有七日造成天地人之說﹐於是有七日休息之義﹐甚合於孔子「至日閉關﹐商旅不行﹐後不省方」之說﹐埃及﹑巴比倫亦有之。此其不易解之奇理﹐而實人道之至情。蓋五日一息則太繁﹐十日一息則太遠﹐七日適得其中﹐不疾不徐﹐於人爲宜。

計地一周﹐凡三百六十五轉有奇﹐凡五十二復﹐餘一時以爲歲首日。此外七轉而一復﹐周而復始﹐四年歸余之日﹐作爲閏轉﹝卽閏日﹞﹐與歲首兩日不入五十二復之數﹐自歲首第二日爲始﹐則第八日爲第二復可也。但此爲人立之義﹐非地理也。四遊之日﹐有長有短﹐春秋遊有八十七八轉者﹐夏冬遊有九十三轉者﹐名曰某遊第幾轉﹐於地遊轉之理最爲得宜。遊與復不能合﹐若參人事之宜﹐則論復不論遊可也﹐或兼遊復亦不厭其詳也。

歷旣以大同紀元﹐今請定其歷名﹐曰大同第幾周某遊第幾轉﹐或不書遊曰某轉﹐或書某周某復某轉﹐三者皆可也﹐一轉之中﹐書某時刻某秒某微。如斯則上合地道﹐下通人事矣。

凡都邑大道﹐皆爲時表塔樓。正表爲內外圓球形﹐內刻日形﹐外轉者爲地形﹐劃爲三百六十五轉四分轉之髙下﹐分上﹑下﹑中﹑平四遊﹐轉髙卑而運移之﹐附以七日來復之數﹐其當閏轉之年﹐則刻三百六十六度﹐是爲地周表﹐審年者準焉。東爲地轉表﹐別晝夜爲白黑二色﹐各劃十時﹐內分十刻﹐刻中分十秒﹐秒中分十微﹐作地球形﹐向背日而轉之﹐是爲地轉表﹐察轉者準焉。西爲月繞地表﹐爲月球繞地﹐準其朔﹑望﹑眺﹑晦﹑上弦﹑下弦而運之﹐並置閏月﹐與地之三百六十五度相對取準﹐考月者察焉。北爲金﹑水﹑火﹑土﹑木﹑天王﹑海王諸星與地相交之表。若是﹐則人人可知地與日﹑月﹑五星之行以授時焉。此外小表﹐可以藏於懷﹐置於室。五星之陵﹑犯﹑食﹑入﹐人人皆曉﹐月之晦﹑望﹑弦﹑朔﹐不患不知。此則陰曆可廢而不礙民用﹐陽曆可攺而月躔可刪﹐復日可通而人道可息﹐時運可遊﹐合周轉之宜﹐歷行之最切備者也。

第十三﹐大同之世﹐全地紀元當從何起歷乎﹖大地之生﹐不知其始﹐或謂數萬年﹐或謂數百萬年﹐皆推測之說﹐未有確據也。人民之生﹐安得其始﹐狉狉榛榛﹐算無從起。大撓算書﹐自發甲子﹐亦不得已者哉﹗古者部落族眾﹐未有文史﹐觀今哲孟雄﹑布丹﹑巫來由人種﹐皆自無史以紀上世﹐而托於藏僧﹐乃能紀之。紀年亦然。則必大有文化﹐乃能紀元。紀元旣立﹐或以君主﹐或以教主﹐或以立國﹐大率始於小君主﹐中於大帝王﹐而終於大教主也。古者春秋至秦﹑漢間﹐諸侯各自紀元﹐此蓋上承夏﹑商之舊制﹐至漢中葉尙然﹐今見於漢碑《趙王上壽》曰「趙二十五年」是也。

然禹時萬國﹐湯世三千﹐周初千八百國﹐春秋時尙二百餘國﹐各以其君紀年﹐則讀百國之寶書者﹐其煩而累腦甚矣。故孔子正定之日﹐惟王者然後政元立號﹐以至於今爲然。此王者乎﹐天下歸往之謂王﹐通天地人謂之王﹐蓋大帝主而兼大教主者也。漢武帝采其義而定一尊﹐自爾之後﹐惟帝者而後攺元立號﹐以至於今焉。然一帝紀一元﹐甚者一帝紀數元﹐其煩重累人亦甚矣。埃及﹑印度﹑波斯﹑羅馬﹐皆以帝王紀元﹐其小國王亦紀年。今其碑刻﹐皆可考其進化等第﹐當亦略與中國同也。

三國時﹐君士但丁始從耶教﹐於是耶教大盛於六朝唐時﹐於是以耶教紀年﹐追推上世﹐並定前數以紀之。而自唐﹑宋間﹐歐洲諸國並起﹐而教皇獨尊﹐其以教主紀元以歸統一﹐實便於人事也。是時回教亦極盛﹐相與以教紀年﹐而印度僧人﹐亦有自尊其教因以佛紀年者﹐此如司馬遷《史記》稱孔子卒後百二十九年以孔子紀年同也。凡人服從君主之權勢﹐不如服從教主之道徳﹐且以教主紀年﹐於義最大﹐於力最省﹐允爲宜也。若中國旣非耶教﹐自宜以孔子紀年。其無教主而獨立之國﹐若日本之新立﹐則以其初立國或以其初祖紀年﹐𨿽無道徳可稱﹐亦於人之記憶爲省﹐勝於以一君紀元者也。從後百年﹐君主當不現於大地上﹐君主紀元之義﹐不俟大同世而先絕矣﹐非文明大國﹐亦必不能久存至於大同之世﹐然則建國紀初祖之義亦必不能存矣﹐然則所存者惟教主紀元一義而已。然諸教競爭﹐各尊其教﹐誰肯俯就﹖人人各有自主之權﹑自由之理﹐不能以多數勝少數論也。若今日耶元之國﹐至大至盛矣﹐然十九世﹑二十世等字﹐終非孔﹑佛﹑婆﹑回之教之人所甘願。且新理日出﹑舊教日滅﹐諸教主旣難統一全地﹐或當各有見廢之一日﹐大劫難挽﹐亦與國王略同﹐但少有久暫之殊耳。然則君師﹑國祖之紀元並廢﹐或以諸教主並列配天而獨尊上帝﹐則以奉天紀年可也。然吾謂奉天太尊﹐欲爲大同世之紀元﹐卽以大同紀年爲最可。地旣同矣﹐國旣同矣﹐種旣同矣﹐政治﹑風俗﹑禮教﹑法律﹑度量﹑權衡﹑語言﹑文字無一不同﹐然則不以大同紀元而以何哉﹖吾敢斷言之曰﹕來者萬年﹐必以大同紀年﹐𨿽萬國之文字有殊﹐而義必不能外之也。否則以奉天紀元﹐所謂「後天而奉天時」﹐義之宜也。

以大同紀年﹐將何時託始乎﹖是難言也。蓋合國﹑合種﹑合教以至無種﹑無國﹑無教﹐相去綿遠﹐以干數百年計﹐何時乃能行大同之實乎﹖將謂自公國立之年乎﹖則彊國尙多﹐未大服從者﹐如徳之聯邦立法﹐而郵政﹑關稅﹐巴威尙自收之﹐是𨿽立大同紀元而終未盡從也。將至國﹑種﹑教俱合一之年乎﹖則大勢所趨﹐人心咸定於一﹐如潮之奔﹐如湍之激﹐豈能久待乎﹖今日大地旣通﹐大同之說必日盛﹐可斷言也。今歐洲久以教主紀年﹐中國人亦多有以孔子與君主並稱者矣。旣因現時通俗之便宜﹐又順將來大勢所必趨﹐莫若以教主與大同並紀元焉。則直於當今紀用大同﹐以便人心趨向﹐以便復元易算﹐而與通俗無礙﹐豈不一舉而三善備哉﹗

諸國競爭﹐小國日滅﹐並於大同﹐近者萬國同盟之事日多矣﹐可於今預祝之預期之矣。夫近年以大同紀年﹐當以何年托始乎﹖凡事必有所因﹐端必有所指﹐大同因之所托﹐必於其大地大合之事起之。近年大地萬國大合之紀事﹐其莫如荷蘭喀京之萬國同盟矣。是事也﹐起於己亥﹐終於庚子。庚者﹐更也﹔子者﹐始也。庚子之冬至﹐爲西曆一千九百零一年﹐耶紀以爲二十世開幕之一年者﹐當卽以庚子春分爲大同元年托始之正月朔日。其自玆以往﹐順十﹑百﹑千﹑萬年而順數之﹐其自此以前﹐逆一﹑十﹑百﹑千﹑萬以前而逆推之﹐於歐洲之史﹐皆不待大算而攺之﹐其各國之史記﹐則如考中西曆比對等耳。其庚子春分至冬至三遊之事﹐紀年稍難﹐則注明之﹐如漢武時十月歷攺爲正月歷﹐唐代宗時四月歷攺爲正月歷﹐日本由正月歷攺爲十一月歷亦同耳。中間超辰加注﹐自可不誤﹐何得過慮哉﹗自此日趨大同﹐合大地之人﹐考覽自便﹐其省腦力﹑便記誦﹑鼓人心﹑導太平之功﹐豈少也哉﹗

大同之進化不一﹐而自集議聯邦之始至於大同太平之時﹐更變甚多﹐不能一律。今以三世表而分之﹐政體𨿽多﹐略不出此。大同合國三世表

一﹑大同始基之據亂世。大同漸行之升平世。大同成就之太平世。二﹑聯合舊國。造新公國。無國而爲世界。三﹑各國政府握全權﹐開萬國合會﹐各國各派議使公議。始立公政府﹐有議員﹐有行政官﹐以統各國。全地皆爲公政府﹐有行政官行政﹐有議員議政﹐而無有國界。四﹑有公議會﹐無公政府。割其國地或海上島爲公政府世界全地盡爲公國。五﹑陸地各歸本國﹐海上無政府。海上爲公政府之地﹐小島嶼亦然。全地海陸皆歸公地。六﹑各國隨時附入公會集議。各國可隨時附入公國﹐不得以兩國合成一國﹐惟許以一國分作數國。各國皆歸並公政府﹐裁去「國」字。七﹑民服於舊國。人民漸脫舊國之權﹐歸於統一公政府。無舊國﹐人民皆爲世界公民﹐以公議爲權。八﹑公議會有議長﹐無統領。公政府有議長﹐無統領﹐更無帝王﹐亦不得以各國帝王充議長﹐或不設議長。公政府只有議員﹐無行政官﹐無議長﹐無統領﹐更無帝王﹐大事從多數決之。九﹑各國有帝王﹑統領﹐各有自立權。各國多爲統領﹐亦略有帝王﹐而統於公政府。無各國﹑各地只有統領﹐而統於公政府。十﹑各國全權自治﹐公會但有集議。各國限權自治﹐大事歸於公政府。罷「國」﹐悉由民公舉自治﹐而全統於公政府。十一﹑無公政府﹐但有公議會﹐不能徵用各國人民官吏。公政府得徵用各國人民官吏﹐聽其自便。無國﹐人民合爲一公政府而公任其事。十二﹑有公議院﹐無公政府之地。有公政府﹐其設都會﹑駐官司﹑造船﹑立庫﹑購用各國地﹐皆由各國許諾﹐其規則隨時議定。公政府可在任何地設都會﹐駐官司﹑造船﹑立庫。十三﹑公議會不及各國內治﹐故各國內治全權無限。公政府𨿽不及各國內治﹐而兵稅﹑郵電﹑法律大政皆有權限。無國﹐而各地小政府與公政府各有權限﹐隨時議定。十四﹑公議會有調和維持各國之責。公政府有保護各國之責﹐鎭撫其內亂﹐調和其外爭。無國﹐公政府統治各界度。十五﹑公議會條例爲公法﹐駕各國法律之上。公政府法律在各國法津之上﹐各國法律不得背反之。全世界皆同屬公法律。十六﹑各國聽公議會之法律審判。議院法律證明各國之法律。統歸公政府法律。十七﹑各國聯盟條約。各國半條約﹐半憲法。無國﹐但有憲法。十八﹑各國可結條約﹐各國別可訂同盟。各國不許別結條約﹐各國不許別結同盟。無國﹐無條約可稱﹔無國﹐無同盟可言。十九﹑公議會無權力限禁各國。公政府有權限禁各國。𨿽爲公政府﹐而各界各度自治﹐不待限禁。二十﹑聯邦政權及於各國﹐不及於民。公國政權達於各國﹐漸達於民。無各國﹐不分土﹐不分民﹐但合爲一以治之。廿一﹑各國自有權﹐不歸於公議會。各國政權皆視爲公政府所出。無國﹐同出於公政府。廿二﹑不入公議會而駁攻者﹐不得爲公議員。叛公政府而駁攻者﹐爲最大罪。人人皆公政府公民﹐無攻駁者。廿三﹑國有不入公議會者﹐擯之不與公法之權利。國有稱兵犯公政府者﹐視爲叛國。凡人背公政府﹐有謀據地作亂﹑稱帝王君長之尊號及欲復世爵者﹐皆爲叛逆最大罪。廿四﹑各國自有法律﹐出於公政府之外﹐公政府無大權。各國法律不能出公政府之外﹐公政府有無限之權。無各國﹐法律同出於公政府公政府復散權於各界各度。一﹑各國立法權各在本國﹐不歸公議會﹐公議會但議國際法。各國立法權𨿽歸各國﹐而全地公法權歸公政府上下議院。各地亦有立法自治權。而全地法律歸公政府之上下議院公議立法。二﹑公議會議各國所提出交涉公法之大案﹐各國皆可隨時提出政法事理案於公議院議之。有公政府並公議院﹐議各國法律不定不一之案及有缺謬之案。議定法律而通行之世界﹐政事有變﹐可歲歲提議。三﹑公議會之例﹐各國議員議定﹐各國君主總統簽名宣布之。公政府之法律﹐各議員政長同署名﹐以多數宣布之﹐或待各國君主總統之允﹐然後宣布。公政府之法律﹐各政長同署名﹐以多數宣布之。四﹑公議會員有三分二攺法則可攺﹐各國政府有三分二攺公法則可攺。各國立法部有三分二攺公法則可攺﹐公議員有三分二攺公法則可攺。無各國﹐只有公議院及各地公院﹐議員立法從人數多者。五﹑公議會數年一集﹐或有大事﹐各國有請集議者﹐則開議。議院每歲一開﹐各國有過半數請集議者則開議。議院終歲常開﹐有公舉﹐無集散﹐其各地有集有散。六﹑有議會而無上下議院﹐候本國政府簽名。有上下議院﹐須兩院畫諾乃行﹐不畫諾不行﹐或候各國政府簽名乃行。同上﹐惟無國﹑無所﹐候議定卽行。七﹑議員派於政府﹐必由政府官吏。上議院由政府﹐下議院由公舉﹐官吏人民各半。議員皆由人民公舉﹐悉爲人民。八﹑議員由各國政府派出﹐或聽其兼使。議員必用本國人居於本國者﹐不得以他國人充。議員由各地公舉其久居本地之人。九﹑議員由各國政府派一人充使﹐或大國三人﹐中國一人﹐如徳國之制﹐隨時議定。上議員﹐政府或議院舉每國二人﹔下議員﹐以各人民多寡爲率﹐略由人民公舉。無國﹐上議員以每界每度舉之﹐下議員以人民多寡出之。十﹑議員爲本國之代表。上議員爲本國之代表﹐下議員爲世界之代表。議員但爲世界人民之代表。十一﹑公議會振員無年限。各國議員﹐或每年一選舉﹐或三年一選舉﹐隨時議定。議員各地三年一舉﹐或每年一舉﹐隨時議定。十二﹑公議會可立議長。公議會不立議長﹐以多數取決。議院不立議長﹐以多數決從違。十三﹑選議長及書記皆由公定﹐決數以多數定之。同上。同上。無議長﹐一切由公選。同上。十四﹑議員有本國之祿。議員受公政府之俸。同上。十五﹑議員合格與否﹐由本國政府自查﹐有罪由本國政府判決。議員合格否﹐由公議院自查﹐有罪由公議院判決。同上。全世界名譽人皆得列席表其意見。十六﹑議員幹本國受告訴﹐有責任。議員一切罪犯﹐除本國召還外﹐所在之地不得治罪。於本國不受告訴﹐不受責任。議員有犯﹐本國不得召還治罪﹐一切由議院公議。不受法院告訴場外之責任。議員有過誤﹐法官不得治﹐由議院公議。十七﹑議使有罪﹐由本國罰之。議員有罪﹐公議院得治其罪﹐不須待其本國﹐然必議員三分有二乃得施行。同上。十八﹑各國議使若有事故或謬誤﹑病疫﹐由其本國政府再派員補充。各國議員有事故或病疫﹐由本國選舉人補充。議院選上議員﹐人民舉下議員﹐或議院閉時由政府派充暫署。各國議員有事故﹑病疫﹐由其本地公民再行公舉。十九﹑公議會有各國公議員﹐無行政官。議員皆各國所派﹐惟各國大臣可列席聽議﹐表本國之意見。公政府行政官﹐皆由各國議員公選﹐每人至少有三國人合舉﹐若大地尙有多國﹐則須五國並舉﹐其有彊大之國﹐或如徳國聯邦例﹐許有議員多人者﹐或許用一人。各國大臣議員皆得列席﹐可表本國之意見。公政府行政官卽由上下議員公舉。二十﹑公議會無官吏。公政府有官吏﹐皆聽政長之任免黜陟﹐然於其本國職任權利無損。公政府官吏皆聽政長黜陟﹐無國﹐亦無本國權利。一﹑公議會有要事﹐可令各國郵電從速﹐而無指揮之權。公政府有要務﹐各國郵電之權皆聽指揮﹐或聽派官監理﹐其彊大國不允者暫緩之。郵電全歸公政府。二﹑郵政電報皆交通﹐有大國及僻地不同者在外。各國郵政電報一律交通。無國界﹐郵政電報歸一。三﹐郵政﹑電綫各國自設﹐而自取其費。公政府設有郵政﹐電費則公政府自取。郵政﹑電費皆歸公政府。四﹑各國鐵道﹑水路﹑國防﹑大道不能盡交通。內河水路舟楫不盡交通。各國鐵道﹑國防﹑道路盡能交通。內河舟楫水路可交通。無國界﹐一切交通劃一。無國界﹐一切交通劃一。五﹑無公鐵路。各國鐵路規則法式不一。無監定鐵道運價權。有公鐵路以便交通﹐所過邦國皆可買地﹐但不害本國主權。各國鐵路法式規則漸歸於一。公政府有監定鐵道運價權﹐俾石炭礦料﹑樹木﹑米﹑肥料與農工應須之物﹐令運價公平﹐全地大利﹐彊國不從者在外。無各國私路﹐皆爲公鐵路。鐵路規則法式歸於一。同上。有饑饉時﹐可制定最賤運價。六﹑保護本國之貿易與運輸。公政府保護各國之貿易。無國界﹐不須保護。七﹑各國可任各鑄貨幣﹐行紙幣。各國貨幣﹑紙幣漸歸於一。無國﹐貨幣由公禱﹐紙幣由公造。八﹑度量權衡各不同﹐而公議會可議之。度量權衡同者甚多﹐公政府擇善而從﹐各國漸從之。度量權衡大同。九﹑新書器專賣﹑特許漸通行。新書器專賣﹑特許通行。同上。十﹑版權保護漸通行。版權保護通行。同上。十一﹑各國衛生禁疫漸議通行而不一律。各國衛生禁疫歸一律。無國界﹐禁疫歸一律。十二﹑各國人過路須稽查。各國人過路不須稽查。無國界﹐無稽查。十三﹑銀行不盡通行。銀行可盡通行。銀行歸於公。十四﹑未有公政府﹐各不納稅於公。有公政府﹐以海上爲地﹐以徵其稅﹐徵其船費﹐不足則公政府分擔之。其有彊大國暫不納者聽之。租稅全歸公政府。十五﹑各國可任收船稅。海船稅歸公政府。一切船稅歸公政府。十六﹑內國各稅各自收。公政府議定各國之收稅而通行之﹐或議輕減及不應徵稅之事。各地自行徵稅而分之公政府。十七﹑關稅通商之事﹐編一通行之界而行之﹐其有大國不允者緩之。關稅通商一律。無國﹐無稅﹐無商稅。十八﹑進口出口有稅。進出口有稅。進出口無稅。十九﹑募公債以鎭各國之亂。募公債以興公商業養民。募公債﹐以公養民﹐公負之而公運之﹐有債與無債同﹐以人人皆公﹐產業皆公也。二十﹑各國會計不幹公會事。會計許公會輪查。會計由公政府核算。廿一﹑歲計由各國自主。各國歲計皆告公政府。全地歲計皆歸公政府。廿二﹑各國人口﹐公議會不預聞。各國人口﹐皆報其確數於公政府。無國﹐各地人口核報。一﹑公議會以弭兵爲主﹐各國漸入弭兵會。公政府聽斷各國之訟而禁其兵爭。各國皆聽公政府而不敢兵爭。無國﹐廢兵。無國﹐廢兵。二﹑公議會弭兵﹐若有不聽者﹐或合各國攻之。各國不聽公政府弭兵﹐可調兵攻之﹐或合各國之兵攻之。無國﹐無聽不聽﹐無兵﹐無攻。三﹑公議會有弭兵會彈壓之。聯軍過﹐可假用各國之鐵路﹐價賤而速。公政府同上。無國﹐無兵﹐無假道﹐四﹑聽各國治陸兵。限禁加陸兵。盡罷各國陸兵﹐攺爲警察。治海軍。限禁加海軍。盡罷各國海軍﹐攺爲海上警察。治戰艦。限禁增戰艦。盡罷各國戰艦﹐攺爲警察船。治軍械限禁軍械。盡罷各國軍械﹐攺爲農工之器。治毒藥。限禁毒藥。盡禁毒藥﹐焚燒方法不許流傳。五﹑各國人民皆爲其國服兵役。公政府罷各國人民之服役﹐但許募兵。盡罷全地人民服兵役﹐但人人二十歲後﹐須服各院看護之役。各國人民皆服軍費。公政府罷人民服軍費而服公養費。公政府取民稅所得之半爲公養費。各國軍兵歸其本國所統。各國軍兵𨿽歸本國所統﹐而公政府得監督之﹐務以日減爲主。無國﹐罷軍兵。各國軍人兵官皆由各國自用。各國兵官皆聽公政府聘用。無國﹐無兵﹐無兵官﹐惟有警察。六﹑各國得有海軍海艦﹐聽公議會議之。海軍海艦漸歸公政府。公政府罷海軍﹐但置交通郵商船。各國商舶得成海軍隊。各國商船﹐歸公政府定其法式。無國。商船皆歸公政府編治其法式。七﹑各國君主有統其國軍兵之權。公政府漸去君主統兵之權。無國﹐無君主﹐亦無兵﹐無兵權。八﹑城塞﹑險要﹑堡寨皆聽各國自治。公政府得漸去各國之城塞﹑險要﹑堡寨﹐其彊大之國一時不允者暫緩。太平無國﹐盡去一切城塞﹑險要﹑堡寨。九﹑無公兵。置公兵。罷公兵。無公戰艦。置公戰艦。罷公戰艦。無公軍械。置公軍械。罷公軍械。十﹑各國軍士相戰﹐有殺傷。各國罷戰﹔卽有戰﹐可縛人傷人而不許殺人。無國﹐盡弭兵。十一﹑人民貯藏兵器﹐皆有限禁。人民不藏兵器。盡銷兵器。十二﹑有國訟。歸公議會斷之﹐不立司法官。有公政府司法官﹐以聽國訟而不理民訟。凡一私人之訟﹑一公人之訟﹐皆歸本國﹐惟兩國人民之交訟或一國人民之訟而關於土地者聽之。公政府有司法官﹐無國﹐無國訟﹐只聽各界各地人民控訴。一﹑海上判事聽兩國公議﹐判可移於公議會。公政府法官聽海上之判事﹐凡海權全歸公政府。大地皆歸公政府﹐無海陸之異。二﹑凡國訟﹐提案到公議院審之。公政府可派員至各國審訟。無國﹐大案由其上控。三﹑人民不敢控告其君主﹑統領於議會。人民得控訴其君主﹑統領於公議院。人民得控其長於公議院。四﹑公議會得判各國之事而不能審判各國君主。公議院得判各國之事﹐君主有罪﹐亦得審判之﹐然非三分有二不得作定。其科罪﹐或減名譽﹑削權﹑卽奪職位﹐隨時勢議定﹐君主亦得訴告再決。上議院得審判全地之事﹐所有權要重貴之人之事﹐皆得科罪。五﹑裁判事規則不盡同﹐契約法﹑刑法﹑商法﹑證書法﹑治罪法﹑訴訟法﹐公議會不預聞。裁判事規則略同﹐公政府議定契約法﹑刑法﹑商法﹑證書法﹑治罪法﹑訴訟法﹐大略各國從同而斟酌之。無國界﹐裁判﹑法律皆同。無國界﹐法律隨時議定而施行大同。六﹑非犯罪不得奪人自由。訟事審理不速﹐無陪審人﹐無辯護𨿽犯罪亦許自由。訟事要審﹐而審理必速﹐被訟人有用證人﹑辯護人之權。人不犯罪。無訟﹐亦無審官﹑辯護人﹐只有公論人。七﹑有罪罰金可重﹐大罪施酷刑。不罰重金﹐大罪不施酷刑。無刑罰﹐但有恥辱﹐人民無罪無刑。八﹑罪人之身可殺﹐不可兩次受辱。無殺刑﹐一次亦無苦。刑措﹐人皆安樂無苦痛。九﹑刑有死罪。不立死罪﹐但設永監。刑罰皆措﹐但有恥辱。一﹑各國人民一律保護雜居營業﹐而服官﹑參政有限制﹐或不能雜居營業。各國公民權無差異﹐各國人民彼此可互居營業﹐服官﹑參政﹑保護一體無異。同爲大同人﹐無疆界﹐權利卽無別異。二﹑人民權利爲本國及各外國制限。民有公政府之權利﹐不許爲本國及外國所制限。無國﹐權利自由﹐但受公議法律之制限。三﹑遷徙住居自本國﹐他國不得自由。遷徙住居各國﹐可以自由。無國界﹐人民聽其遷徙住居。四﹑各國人民於各國無有特權﹑特許﹐各國人犯逃他國者可不交。各國人民可受各國特權﹑特許﹐各國人犯互交。大地人民所在之地權利同一﹐無國犯而有公犯。五﹑救濟本國貧民﹐亦時及外國。公政府救助貧民﹐無分本國外國。貧民歸公政府卹養。六﹑治本國之病者﹐間及外國。在外國病者﹐一律治療。病者皆歸公醫院治之。七﹑埋葬本國死亡﹐間及外國。本國外國死者一律埋葬。死者歸考終院料理喪葬。人民各有私產﹐官收之必給價。非有大故﹐不得收人民私產。人民無私產。八﹑人民之身體﹑家宅﹑文書﹑財產﹐無故不受人搜索﹑押收﹐𨿽官府亦必形迹可憑乃能搜押。化行俗美﹐然時有搜索﹑押收之事。人民風俗全美﹐無有待搜索﹑押收之事。九﹑人民不盡有保身體自立之權。人民皆有保身體自立之權﹐非萬不得已﹐不得侵奪。人民各得有保身自立之權﹐自然無罪﹐不待侵奪。限禁人民權利。不限人民權利。權利皆一切自由。十﹑各國人民權利不平等。各國人民漸平等而種未平等。無國界﹐無種界﹐人民平等。人民聽國取稅。人民擔負國稅。人民養於公﹐無擔負。人民不盡有公權。人民有罪削公權。人民無罪﹐皆有公權。有事求民供應。不求民供應。舉國人皆平等﹐無供應。十一﹑公民因人種﹑奴隸﹑婦女而異視。公民不得因人種﹑形體而異視。公民不因婦女﹑形體而異視。十二﹑甲國之奴而逃於他國﹐卽不爲奴。各國盡禁奴。無國﹐人類平等﹐無奴。十三﹑各國有奴而漸放之。各國禁奴而不禁人服役。各國人民平等﹐無人服役。十四﹑國教各聽自由﹐公會不定之。公商教義﹐尊天﹐而兼采諸聖之長以配天﹐以爲新教。大地諸先哲及諸新義﹐皆公尊之﹐不獨尊一教而兼取其義。十五﹑尊天而更尊各神。各神皆不尊而稱尊天。天亦不尊﹐但尊先哲及各人之神。十六﹑專爲一國者爲小人。爲大同者爲大人。人人皆大同至公﹐是爲天民。十七﹑各國有帝王﹑君主位號﹑權力。漸削帝王﹑君主位號﹐攺爲總統﹑議長。無帝王﹑總統位號﹐人民平等﹐只有議長。有世爵﹑貴族﹑平民﹑奴隸之別。無奴隸﹐而世爵﹑貫族漸除而未盡。無世爵﹑貴族﹐盡爲平等。

丙部去級界平民族

人類之苦不平等者﹐莫若無端立級哉﹗其大類有三﹕一曰賤族﹐二曰奴隸﹐三曰婦女。夫不平之法﹐不獨反於天之公理﹐實有害於人之發達﹐觀印度而知之矣。印人在昔有四種﹕

一曰婆羅門﹐爲淨行者﹐或出家﹐或在家修淨行而涅盤者﹔

二曰剎帝利﹐爲王種﹐奕世君臨﹐統轄其餘之三姓者﹔

三曰吠捨﹐舊曰毗捨﹐爲商賈﹐貿易有無者﹔

四曰戍陀羅﹐舊云首陀﹐爲農民及奴身勤稼穡者。首陀內分賤族七十餘﹐今略舉數種如下﹕

一曰配哈﹐爲工﹐服役於剎帝利者﹐不食肉蔥﹐不飲酒﹔

二曰摭麻﹐作下工﹐一切肉皆食﹔

三曰巫士哈﹐打獵﹐食蛇鼠﹐作路工﹔

四曰拖卑﹐洗衣者﹔

五曰咩打﹐作掃地除糞之工者﹔

六曰冬﹐擡死人而燒之者。

以上皆賤役﹐而以咩打及冬爲最下。賤族之中﹐皆不得爲官爲士﹐而各賤族各專其職﹐不得攺役他業﹐不得通婚姻﹐子子孫孫世爲之。

凡此各種族皆分級隔絕﹐不得通婚﹑交接﹔皆限其位業﹐不得逾越上達。故苟生於下族﹐𨿽有至聖人豪﹐不得爲仕宦師長﹐不知不識以了其生。故印度人𨿽有二萬萬﹐除婦女嚴禁外﹐實一萬萬﹔而此一萬萬人者﹐除去諸劣下種外﹐僅婆羅門﹑剎帝利不過一二千萬人耳。全國命之所寄在此一二千萬人中﹐其餘二萬萬人﹐𨿽有智勇﹐無能爲役﹐此其國所以一敗塗地而不可振救也。蓋不平等之法﹐自棄其種族甚矣。自埃及﹑巴比倫﹑希臘皆有族級奴隸之別﹐東方亦然。歐洲中世有大僧﹑貴族﹑平民﹑奴隸之異﹐壓制旣甚﹐故以歐人之慧﹐千年黑暗﹐不能進化。法大革命﹐實爲去此階級﹐故各國效之而收大效。近百年則平民之權日興﹐奴隸之制盡釋﹐𨿽有貴族﹑大僧﹐而事權日落﹐與君權而並替。蓋平等之理日明﹐故富彊之效日著﹐此其大驗矣。日本昔有封建﹐於是有王朝公卿﹐有藩侯﹐有士族﹐有平民﹐頗與春秋時相類﹔自維新後一掃而空﹐故能驟彊。今埃及﹑突厥﹑波斯﹑俄羅斯有君主﹑大僧﹑世爵﹑平民﹑奴隸五等﹐故突厥弱﹐俄𨿽外彊而中僵。美之人民至平等﹐旣不立君主而爲統領。自華盛頓立憲法﹐視世爵爲叛逆﹐𨿽有大僧而不得入衙署﹑幹公事。林肯之放黑奴也﹐動兵流血﹐力戰而爭之﹐故美國之人舉國皆平民﹐至爲平等﹐𨿽待黑人未平﹐亦升平世之先聲矣﹐故至爲治彊富樂。中國當春秋以前有封建世爵﹐諸侯旣世其國﹐大夫又世其家﹐故𨿽以蕞爾之諸侯﹐而魯之三桓﹐鄭之七穆﹐楚之屈﹑景﹐齊之國﹑髙﹐宋之華﹑蕩﹐皆以世卿爲之﹔士人﹑民家﹐則𨿽以孔子之至聖﹐僅攝相事﹔顏﹑閔之上賢﹐不得一命。當時無印度之獘﹐頗類歐洲之中世﹑日本維新以前矣﹐自孔子創平等之義﹐明一統以去封建﹐譏世卿以去世官﹐授田制產以去奴隸﹐作《春秋》﹑立憲法以限君權﹐不自尊其徒屬而去大僧﹐於是中國之俗﹐階級盡掃﹐人人皆爲平民﹐人人皆可由白屋而爲王侯﹑卿相﹑師儒﹐人人皆可奮志靑雲﹐發揚蹈厲﹐無階級之害。此眞孔子非常之大功也﹐蓋先歐洲二千年行之﹐中國之彊盛過於印度﹐皆由於此。惟君權𨿽有義理以責任之而專制不除﹐奴隸𨿽經光武用孔教之義頻免爲良人﹐而明以後投大戶者不絕﹐及樂戶﹑丐戶﹑蛋戶之名﹐尙有不盡得爲平民者﹔而婦女之禁抑未解。三者尙未攺﹐故平等之義未盡﹐而愚弱亦從之。𨿽然﹐人民男子之自由至矣﹐但一間未達耳﹐眞可以一變至道者也。夫人類之生﹐皆本於天﹐同爲兄弟﹐實爲平等﹐豈可妄分流品﹐而有所輕重﹐有所擯斥哉﹗且以事勢言之﹐凡多爲階級而人類不平等者﹐人必愚而苦﹐國必弱而亡﹐印度是矣﹔凡掃盡階級而人類平等者﹐人必智而樂﹐國必盛而治﹐如美國是也。其它人民﹑國勢之愚智﹑苦樂﹑彊弱﹑盛衰﹐皆視其人民平等不平等之多少分數爲之﹐平之爲義大矣哉﹗故孔子之於天下﹐不言治而言平﹐而於《春秋》三世進化﹐特以升平﹑太平言之也。

方今各國﹐奴隸之制盡解﹐賣買人口之風已禁﹐卽俄最多奴﹐亦已除免。我國孔子創無奴之義﹐光武實施免奴之制﹐實於大地首行之﹐其於平等之道有光哉﹗林肯以鐵血行之﹐風動大地﹐然尙爲光武之後學而已。然方今中國奴制未除﹐以同爲黃帝之子孫﹐不幸貧而見鬻﹐遂抑及世世子孫不得比於人列﹐傷哉﹗同類自相踐踏﹐何其愚也﹗夫林肯於黑奴之異類異狀﹐猶以人類平等之義﹐捐白人無量之肝腦膏血而救之﹐而我國奴隸皆出三皇五帝神明之裔﹐考其遠祖皆爲弟兄﹐而忍以一日之貧﹐淩辱其兄弟無量世冑﹐此其愧於林肯﹐豈可言哉﹗故以天下之公理言之﹐人各有自主獨立之權﹐當爲平等﹐不當有奴﹔以人之事勢言之﹐平等則智樂而盛彊﹐不平等則愚苦而衰弱﹐不可有奴﹔以中國人類之譜系言之﹐則同出一祖﹐同爲族屬兄弟﹐不忍有奴。上之失孔子之聖制﹐下之愧光武﹑林肯之仁心。故免奴之制﹐他國卽不行﹐而中國當先行者也﹔中國今而不行﹐可爲大恥也。

今以中國之奴制考之﹐自古戰爭﹐俘掠人口﹐於是用以爲奴隸﹔又有鬻賣人口者﹐收爲奴婢以供富貴者之用。然三代皆有井田以授民﹐人人有百畝之田﹐安有爲奴者。孔子手定《六經》﹐滅去奴隸﹐其於人類﹐有天子﹑諸侯﹑大夫﹑士﹑庶民之等﹐無有爲奴者也。故《六經》無「奴隸」字﹐《論語》「箕子爲奴」﹐蓋攻紂之暴以叔父爲奴用耳﹐非眞奴也。戰國及秦﹑漢之爭﹐多虜掠人口﹐而又有髡鉗爲奴之罰﹐故復有奴。劉歆僞爲《周官》﹐以漢制飾之﹐乃托爲罪隸﹑閩隸﹑蠻隸﹐夷隸﹑貉隸諸名﹐以爲周公之制。然光武尊用儒術﹐特舉大典﹐累下詔書﹐免奴婢爲良人。今以《後漢書﹖光武本紀》按之﹕建武六年十一月丁卯﹐「詔王莽時吏人沒入爲奴婢不應舊法者﹐皆免爲庶人」。建武十三年平蜀﹐十二月﹐「詔益州民自八年以來被略爲奴婢者﹐皆一切免爲庶民﹐或依托爲人下妻欲去者悉聽之﹔敢拘畱者﹐以略人法從事」。建武十四年十二月癸卯﹐「詔益﹑涼二州奴婢﹐自八年以來自訟在所官﹐一切免爲庶民﹐賣者無還直」。嗟乎﹐孔教之行﹐免奴之制﹐中國先創二千年矣﹐眞於大地最光哉﹗

其後蒙古以兵力滅服各國﹐虜其人民以爲奴隸。蓋胡狄之俗專以彊力﹐故以奴爲常﹐人臣庶民之家能虜人者﹐卽以爲奴﹐而人主亦以羣臣爲奴﹐而中國實無是也。不幸有劉歆僞《周官》之制﹐故人忘孔子之大義﹐以爲周公所有﹐故明世復盛行之。糧稅日重﹐人皆投大戶以求免稅﹐故近世奴隸𨿽不多而不能絕焉。然十八行省中﹐惟廣東﹑江﹑浙略有之﹐余省亦殆無奴矣。至八旗之制旣以奴才爲稱﹐而旗戶之下復有包衣﹔又於罪罰者﹐有「發黑龍江披甲爲奴」之制﹐此皆爲蒙古之遺風﹐而復秦﹑漢虜掠人口爲奴﹑髡鉗爲奴之制﹐是退化也﹐違公理而失孔子之聖制甚矣。吾先祖連州公﹝諱贊修﹞嘗爲連州訓導﹐有子弟自安南買得奴還﹐皆放之﹔又在連州得奴﹐還其券而遣之﹐謂「豈可以數十金抑人累世乎﹗」仁哉﹗今中國之奴不多﹐卽有之﹐皆以名分抑之﹐但供祠墓灑掃之役﹐非一私人所役使者也。有之﹐於人民之所益無幾﹔免之﹐於人民之所損無幾﹐蓋舉國皆用雇役久矣。廣東大姓之奴隸多有千數百人﹐亦自力田服賈﹐除以歲時供祠墓之役﹐皆與主人無關﹐近多有出洋致富者矣。𨿽謂購奴有費﹐而用之數世﹐償之已多。今宜發明公理﹐用孔子之義﹐引光武之制﹐將所有奴籍悉予除免﹐盡爲良人﹐悉聽於原地雜居﹐庶黃帝子孫同盡平等﹐而才傑之民得以奮興﹐旣免有奴之恥﹐又得多民之益﹐一舉而三善備﹐孰有過於此乎﹗夫人爲天所生﹐民爲國所有﹐非一家一民所能私也。免奴之制固所宜然﹐而購奴之費究有自來﹐驟出令免之﹐有奴之家必生怨心﹐宜有以分別處之。

一﹑奴之已有子孫者及已聚族眾者﹐其服已久﹐足償所費﹐以仁人之心﹐豈宜沿惡俗而多求﹐是宜槪行豁免﹐不許苛責。惟奴於本主及其祖宗究有恩義﹐宜當報效﹐可各捐銀十元或五元以酬原主﹐許其分年攤交以代掃除祠墓之費﹐則其原主可無怨矣。

一﹑新買之奴攺爲雇僕﹐不論買價多少﹐以十年爲例﹐攤算扣除。其年限滿者準其免工﹐未滿者準照年限捐贖﹐無力捐贖者再從工役﹐如其年限。其奴之名義先爲除免﹐婢亦同此﹐攺爲雇役﹐免除婢名。皆以年限扣除﹐準其以銀捐贖。其有主人加以烙灼苛暴者﹐許其告所在有司﹐立予免除﹐不扣年限。

一﹑自定除免奴婢例後﹐不許買賣人口。蓋人者天之所生﹐民者國之所有﹐買者侵人自主獨立之權﹐賣者失己自主獨立之權﹐皆不可也。其有犯者罪之。

一﹑蛋戶﹑樂戶﹑丐戶之別異流品﹐不過以其執業過賤而抑之耳。然蛋戶操舟﹐與爲農工何異。樂戶執鑰﹐尢爲雅業﹐何賤之有﹗丐戶則宜編於卹貧院﹐督以作工而教誨之﹐豈可永遠黜棄﹑擯出平民﹐俾其世代子孫賤不得伸焉﹖若夫優倡﹑皂隸﹐並斥流外﹐原其執業太賤而身近官人﹐恐其轉瞬變化﹐卽服官在上﹐以濁流雜淸流﹑以賤人淩貴人耳。此在君權獨私之世﹐故慮防宜深﹐若憲法旣立﹐淸議盈塗﹐報紙溢國﹐豈易私一下流而授以官哉﹗若夫優者實爲樂人﹐古之賢者所托﹐而今各國學校之所學﹐風俗教化恆必由之﹐今中外貴人亦多戲友﹐此更無待於擯斥矣。皂隸𨿽役於官﹐然力抑其進上之途﹐則彼愈無發揚之望。夫人必有希望之心﹐乃有進上之志﹐今旣絕之於進上之途﹐則彼不叢惡而包羞﹑作姦而犯法﹐將何爲矣﹖是迫之使爲惡﹐甚不然也。立法者將導人以上達﹐則人爭向上而爲義﹔將抑人以下達﹐則人爭向下流而爲惡﹐夫何事導人爲惡哉﹗今中國皂隸之無恥而爲惡至矣﹐民受其害甚矣﹐爲良吏者開口輒言嚴胥差﹐蓋由習俗之深而先以惡人待之也。夫皂隸旣不能免﹐則豈可使環官之左右者皆惡人﹐而待官之一人嚴之乎﹖此亦立法者之過也。古之府史胥徒﹐皆爲庶人在官﹐漢之吏役﹐並與登進﹐各國同之。然則擯黜皂隸﹐乃近世不平之法也。人權之自立旣明﹐男女絕無怨曠之苦﹐時無倡家﹐可不須禁。然則向來所有蛋戶﹑樂戶﹑丐戶﹑優倡﹑皂隸﹐皆多爲品流﹐有害平等之義﹐有損生民之用﹐宜予蠲除﹐槪爲平民﹐一變至道﹐近於太平矣。

印度種族階級之制最害﹐故其眾多種族﹐貴之若婆羅門﹑剎帝利﹑吠捨﹑戍陀羅﹐賤之若首陀中之配哈﹑摭麻﹑巫士哈﹑拖卑﹑咩打﹑冬等名目族級﹐宜予淘汰刪除﹐槪爲平等。先獎以通業﹐次導以通姻﹐化之旣久﹐平等成風﹐然後大同可期也。埃及﹑突厥﹑波斯尙有奴俗﹐皆當一律鏟除﹐以昭太平之化。各國奴風旣掃﹐盡爲平民﹐惟世爵未除﹐大僧尙尊﹐皇族尙在。數百年後﹐民權日盛﹐各國之爲民主日多﹐必從美國之例﹐世爵亦除而禁之﹐視爲叛逆矣。天演之哲學日明﹐耶﹑佛﹑回教日少日弱﹐新教日出﹐大僧日少而日衰﹐久必化爲平等矣。各國旣盡攺爲民主統領﹐亦無帝王﹐亦無君主﹐自無皇族﹐不待平而已平﹐男女之權又已獨立。至於是時也﹐全世界人類盡爲平等﹐則太平之效漸著矣。

同種國旣合一矣﹐旣大同矣﹐而民族之混同爲難。然其教化相等﹐面目相等﹐旣經混一之同教同養﹐卽無自分其民族之髙下﹐則平等相親﹐固自易易。若歐洲之羅馬﹑條頓﹑斯拉夫族﹐本自全同﹐固易合一﹔卽亞洲之華夏族﹑蒙古族﹑日本族﹐一被同等之教化﹐其智能皆相類﹐面目亦相同﹐則亦至易合同而化矣。所最難合同而化者﹐人種顏色絕殊異者也。今世界中有白色種者﹐有黃色種者﹐有棕色種者﹐有黑色種者﹐面色絕異﹐神气迥殊﹐如之何而能化之也﹖

於全世界中﹐銀色之人種橫絕地球﹐而金色之人種尢居多數﹐是黃白二物據有全世界。白種之彊固居優勝﹐而黃種之多而且智﹐只有合同而化﹐亦萬無可滅之理。吾見吾國人久遊英﹑澳﹐或在國中而精選飲食﹐能采西法之良而養生者﹐顏如渥丹﹐與歐人同。凡日食用煎牛肉半生熟﹑血尙紅滴者﹐行之數月﹐面卽如塗脂矣。若多行太陽之中﹐挹受日光﹐遊居通風之地﹐吸受空气﹐加以二三代合種之傳﹐稍移南人於北地﹐更易山人於江濱﹐不過百年﹐黃種之人﹐皆漸爲白色﹐加以通種﹐自能合化﹐故不待大同之成﹐黃人已盡爲白人矣。是二種者已合爲一色﹐無自辧別﹐惟棕﹑黑二種與白人遠絕﹐眞難爲合者也。

棕色者﹐目光黯然﹐面色昧然﹐神疲气苶﹐性懶心愚﹐耗矣微哉﹐幾與黑人近矣﹗然頭尙端正﹐下頦不出﹐則腦質非極下也﹐但多近熱帶﹐發泄過多﹔或崎嶇山谷﹐服食不良致然耳。欲補救之﹐一曰移地﹐二曰通種﹐先變爲黃人﹐則再變爲白人不難矣。移地之法﹐凡熱帶棕人皆移居冷帶近海沿江之地﹐攺其服食﹐易腥食者爲熟食﹐去其虫艸之不宜於人胃者﹐攺其宮室之太溫而不通風透日者﹐則二三百年代爲攺良﹐可進化爲黃色不難也。通種之法﹐則髙懸賞令﹐凡有黃﹑白之女與棕人之男合婚者﹐則優賞而厚禮之﹐贈以仁人寶星﹐名曰「攺良人種」﹐若是則進爲黃種人尢易易也﹐經大同後三數百年可矣。

惟黑種之人﹐鐵面銀牙﹐目光睒睒﹐上額向後﹐下頦向前﹐至蠢極愚﹐望之可憎可畏﹔其與白人﹑黃人資格之相遠也﹐有若天仙之與地獄之鬼也﹐豈止西旅﹑南威之與無鹽﹑嫫母哉﹗印度尙可﹐非洲尢甚﹐幾無妙藥可以攺良矣。蓋生當熱帶之極﹐積百千世傳種之所成﹐故其黑如漆﹐熱气發泄﹐傳種旣愚﹐愈傳而愈甚﹐誠非一日之可變易也﹐此眞聖醫之所束手矣。𨿽欲易種﹐而誰與易之﹐黃﹑白二色人豈肯與通婚哉﹖𨿽重賞無濟矣。倫惇昔開人種會﹐有學問之女與非洲黑人交者﹐此偶試之耳﹐必無多人願之矣。美國人言平等﹐而不肯舉黑人入仕﹐不許黑人入客店﹐不許黑人坐頭等車﹐同席有黑人者﹐𨿽宦學必不齒焉。卽有賢總統力扶之而無補也﹐實色不同也。然則如之何﹖然而轉移之亦非絕不可也﹐但多需歲月耳。以吾觀英人之久居印度二三世者﹐面卽黃藍﹐華人亦然﹐則皆以土地移人面色而已。以英人之白而易變退化若此﹐則黑人之進化攺良者﹐當亦以移地而得之矣。擬空全球熱帶之地﹐不以居產婦﹑嬰兒﹐但供農﹑工﹑商﹑牧之用。其現居熱帶之黑人皆移居美洲﹑加拿大中及瑞典﹑挪威之北﹐以實空虛﹐攺其服食﹐去其食生虫﹑毒艸之脹腹而害體者﹐經二三百年﹐傳四五世後﹐顏色必可變爲棕色。更懸重賞﹐令棕人之婦女與之合婚﹐其賞仁人寶星亦曰「攺良人種」﹐經數百年必可大攺色矣。

大抵由非洲奇黑之人數百年可進爲印度之黑人﹐由印度之黑人數百年可進爲棕人﹐不二三百年可進爲黃人﹐不百數十年可變爲白人。由是推之﹐速則七百年﹐遲則千年﹐黑人亦可盡爲白人矣。服食旣美﹐教化旣同﹐形貌亦攺﹐頭目自殊。虎入海而股化爲翅﹐魚入洞而目漸卽盲﹐積世積年﹐移之以漸。故經大同後﹐行化千年﹐全地人種﹐顏色同一﹐狀貌同一﹐長短同一﹐靈明同一﹐是爲人種大同。合同而化﹐其在千年乎﹗其在千年乎﹗當是時也﹐全世界人皆美好﹐由今觀之﹐望若神仙矣。

丁部去種界同人類

人之恆言曰「天下國家」。凡有小界者﹐皆最妨害大界者也。小界之立愈多﹐則進於大界之害愈大。故有家界以保人﹐國界以保民﹐而於大同太平之發達愈難。若吾中國﹐省﹑府﹑州﹑縣﹑局﹑鄕﹑姓﹑房之界旣立﹐而私其某省﹑某府﹑某州﹑某縣﹑某局﹑某鄕﹑某姓﹑某房以仇敵異省﹑異府﹑異州﹑異縣﹑異局﹑異鄕﹑異姓﹑異房者至矣。故人道以大同爲至樂﹐而人道之始則以多分異爲自保﹐皆無如何之勢也。今如家界云矣﹐國界去矣﹐而尙有一非常大界以妨害大同太平之道者﹐則種族之界其最難者也。

今全地之大﹐人類各自生發﹐種族無量﹐而以優勝劣敗之理先後傾覆﹐以迄於今﹐存者則歐洲之白種﹐亞洲之黃種﹐非洲之黑種﹐太平洋﹑南洋各島之棕色種焉。是數者﹐𨿽於今有彊弱﹐而亦最宜於其地者也。就優勝劣敗天演之理論之﹐則我中國之南﹐舊爲三苗之地﹐而爲我黃帝種神明之裔所辟除﹔今之匿於湘﹑粵﹑滇﹑黔之苗﹑猺﹑狪﹑獞﹑黎﹑狆﹑﹛犭冰﹜等類﹐乃太古土著之民也﹐而今遁處深山﹐種類零落﹐幾於盡矣。美洲煙剪之土人﹐今皆爲白人所驅﹐所餘不及百萬﹔澳洲之土人﹐百年前數凡百萬﹐今僅萬數﹔檀香山之島人﹐今亦零落餘數萬﹔卽印度數千年前之土民﹐亦爲亞利安族所夷滅。以此而推﹐今若非洲之黑人𨿽有萬萬﹐千數百年皆爲白人所夷滅﹐否則白黑交種﹐同化於白人﹐此天演之無可逃者也。方今列國並爭﹐必千數百年後乃漸入大同之域﹐而諸黑﹑棕種人﹐經此千數百年彊弱之淘汰﹐耗矣哀哉﹐恐其不能遺種於大同之新世矣﹐卽有遺種乎﹐存者無幾矣。印度人種皆黑色﹐貌獰惡﹐以其地熱﹔英人居者傳種﹐皆變爲黃藍之色﹐故亦畏居之。印人貧者居宅卑狹穢臭﹐故每歲疫死者輒數十萬﹐是豈能繁其類乎﹗經千數百年﹐英人之居者日繁﹐印種殆亦零落漸少。故至大同之世﹐只有白種﹑黃種之存﹐其黑人﹑棕種殆皆掃地盡矣﹐惟印度人略有存者﹐亦多遷之四方而稍變其種色矣。

夫大同太平之世﹐人類平等﹐人類大同﹐此固公理也。然物之不齊﹐物之情也。凡言平等者﹐必其物之才性﹑知識﹑形狀﹑體格有可以平等者﹐乃可以平等行之。非然者﹐𨿽彊以國律﹐迫以君勢﹐率以公理﹐亦有不能行者焉。夫見犬馬而拜者﹐人必狂之﹔食雞豕者無科以償命之律﹐物之不平也久矣。惟人亦然。故放黑奴之髙義﹐林肯能糜兵流血以爲之﹔而至今美國之人﹐不肯與黑人齒﹐不許黑人同席而食﹐同席而坐﹐不許黑人入頭等之舟車﹐不許黑人入客店。黑人之被選舉爲小吏者﹐美國人猶共擠之﹔黑人之有學行者﹐總統禮之﹐美國人猶非笑之。然黑人之身﹐腥不可聞﹐則種界之難平﹐不獨學識才能下者不能平等﹐卽學識才能絕出﹐而以形色不同﹐猶共擠之。故大同之世﹐白人﹑黃人才能﹑形狀相去不遠﹐可以平等。其黑人之形狀也﹐鐵面銀牙﹐斜頷若豬﹐直視若牛﹐滿胸長毛﹐手足深黑﹐蠢若羊豕﹐望之生畏。此而欲窈窕白女與之相親﹐同等同食﹐蓋亦難矣。然則欲人類之平等大同﹐何可得哉﹗

夫欲合人類於平等大同﹐必自人類之形狀﹑體格相同始﹐苟形狀﹑體格旣不同﹐則禮節﹑事業﹑親愛自不能同。夫欲合形狀﹑體格絕不同而變之使同﹐捨男女交合之法﹐無能變之者矣。以白女之都麗與黑人之怪醜﹐而欲交合以變種﹐此人情所萬不願者也。今美中間有之﹐然未幾而同化於白人矣﹔然則欲化黑人之形狀﹑體格與白人同﹐殆無由也。變形無由﹐淘汰不盡﹐則世界終無由至於大同也。

夫人之形色﹑體格﹐有出於人種﹐有出於地宜﹐有出於天時﹐有出於飲食﹑起居﹑宮室﹑運動﹐相錯相合而後成。加拿大有一華人﹐入山采金﹐迷道而依於煙剪人﹐隨之食生魚﹑樹葉﹐而變爲喉音﹐皆作卡渠忌之聲﹐其後遂如啞矣﹐面形亦變矣﹐而能作中國字﹐自稱中國人。又有入亞齊諸島深林中﹐見人形而滿身皆長毛作綠色者﹐亦能寫中國字﹐自稱中國人﹐誤入深山不能出﹐采樹葉果實及鳥肉爲食﹐遂變身形。以此推雲南野人山之毛人﹐皆由不火食之故﹐故生毛耳﹐若攺火食﹐毛卽脫落。當太古未知火化以前﹐吾人類之先殆皆毛人耳。而加拿大與美之煙剪人﹐待吾華人甚親。傳聞其酋長之先尙藏有中國文字﹐謂昔華人泛海飄泊而至美洲﹐遂流落於今加拿大﹐長其子孫﹐尙有地名李陵臺焉。墨西哥文亦方密類吾古文﹐考美洲土人實自鮮卑移種﹐自甘查甲至亞拉士加避寒﹐遵海而南﹐得墨西哥而居﹔其蔑罅郁架丹故宮﹐皆類北方廟宇﹐文亦方密。鮮卑與中國通﹐故相類也。或謂日本漁人飄泊流落者也﹐以食樹葉生魚﹐故音容盡變﹐靈性亦蠢矣。若粵之生猺﹑生黎﹐臺灣之生番﹐面形橫闊而肉紅黑﹐悍气如野獸﹔有買其少女歸而育之﹐長大則漸娟好如常人。而華人鄕曲之童子﹐十二齡往加拿大﹐入於一白人家﹐至十七八歲﹐則紅白肥壯如白人焉。蓋歐﹑美人日必肉食﹐其牛羊之肉必全用臠﹐不洗其血﹐不碎切而走其血﹐肉必燒煎而後食之﹐故面色多紅﹐蓋血盛也。中華人久爲西食者皆然。又血色得於日光﹐而體健在於運動。今白人自入童學﹐每日卽有體操﹐皆習兵以彊筋骨﹐暮皆出遊以迎風日﹐屋旁必有花木以吸養气﹐屋窗多用玻璃以透日光﹐興居有時﹐作工有節﹐加以食肉燒煎﹐故體彊魄壯﹐色紅肉腴。日本人頗講體操而不知肉食﹐又無燒煎﹐故不能變。中國人本多肉食﹐調和最良﹐異日用全臠燒煎之食﹐又幼稚先行體操運動之法﹐長大加遊吸風日之益﹐而花木玻璃窗並行多置﹐則百年之後﹐肉色﹑面貌必與歐﹑美相近﹐無復有黃馘菜色者矣。況他日內地雜居之後﹐必多雜婚﹐兩種男女之交﹐更足爲形貌﹑體格之變。大同之世在千數百年後﹐至於此時﹐黃種人之色狀體格必與歐﹑美無分﹐其爲大同﹐殆甚易易。若夫粵人之居於江﹑浙者﹐亦復稍增紅潤﹐而歸粵卽復黃瘦。粵人之來星架坡﹐肥壯紅白者卽變爲黃黑枯瘦。而英人之久居南洋者皆變黑﹐一二代居印度者皆變黃藍﹐中國人童子之產於歐﹑美者亦皆紅白。以此而知印度﹑巫來由﹑亞非利加人種之黑﹐皆由熱地所蒸﹐積世日甚﹐故傳成黑種﹐其初亦非然也。故人類之色狀﹑體格視乎飲食﹑起居﹑運動﹐而以傳種爲甚。而傳種之故﹐因於地宜﹐積於天時之气候者也。故近熱帶之人必黑﹐近冷帶之人必白。今歐人之白者﹐以其居在五十度上下﹐而又服食起居得宜故也。蒙古﹑西伯利及煙剪人﹐𨿽居五六十度而不白者﹐以近大陸之沙漠﹐日光蒸曬太烈。故蒙古人之黑色有與印度同者﹐蓋不如歐人之近北海﹑地中海﹐日光爲海气摩蕩﹐天气和融故也。卽以歐人論之﹐意大利﹑西班牙﹑葡萄牙人色卽黃而不紅﹐與中國同﹐蓋處溫帶之地故也。歐洲之突厥人﹐面貌秀白﹐與吾江﹑浙人同﹐亦其溫帶之度近同也。惟波羅的海﹑北海最北﹐人乃最白耳。故人類所居之地﹐海陸相均者﹐冷帶之人白﹐溫帶之人黃﹐熱帶之人黑﹐其愈近赤道者愈黑﹐若在冷帶而爲大陸者形黃﹐爲沙漠者形亦黑﹔溫帶之多海者黃而近白﹐溫帶之多陸者黃而近黑﹔熱帶之近海者棕黃﹐熱帶純陸而沙漠者純黑﹕此其大略也。人種者﹐由地宜天時積成﹐則亦可遷地而移其形色也。若以棕黑之人遷之四五十度近海之地或三四十度陸地﹐積世易種﹐形色必變爲黃人。如速變乎﹐則童嬰尢易矣。惟黃人又多與棕黑人交﹐形色﹑體格必日變而進上﹐如謂棕﹑黑人醜怪﹐黃﹑白人必不願與之交﹐則不然也。以吾所見﹐檀香山人﹑巫來由人皆棕黑者也﹐印度人則黑如鬼者也﹐皆怪醜者也。而歐人華人多娶其婦﹐美之英人多娶煙剪女者。蓋凡人久居其地﹐則心目移易﹐視爲固然﹐𨿽有惡者不知爲惡也。吾嘗問一娶檀山女﹑印度女者﹐皆云然。故知他日黃﹑白人之與棕﹑黑人雜婚而化其種者﹐不可勝數也。故欲致諸種人於大同﹐首在遷地而居之﹐次在雜婚而化之﹐末在飲食運動以養之﹐三者行而種人不化﹐種界不除﹐大同不致者﹐未之有也。當千數百年﹐黃人旣與白人化爲一矣﹐棕﹑黑人之淘汰變化﹐余亦無多。如大同之世﹐行沙汰惡種之方﹐獎勵遷地雜婚之法﹐則致大同亦易易也。

遷地之法凡印度﹑非洲中央﹑南洋近赤道之地﹐皆不設人本院﹑慈幼院﹑諸學院﹐皆俟成人而後來居之﹐以絕其熱地傳黑種之源。其舊有黑人﹐皆移致之加拿大﹑南美﹑巴西之南三四十度者﹐一以實空虛﹐一以變形色﹔或徙其良於波羅的海﹑地中海﹑黑海四五六十度之間﹐務以大同公政府之力遷徙之。其富而能遷者獎勵之﹐其貧不能遷者代遷之﹐務使無世守其熱地以世傳其惡種。

雜婚之法﹕地旣遷矣﹐則與黃人﹑白人雜居﹐於是創獎勵雜婚之格﹐凡有男子能與棕﹑黑人女子交﹐女子能與棕﹑黑人男子交者﹐予以仁人徽章﹐異其禮貌﹐則雜婚者眾﹐而人種易變矣。徽章名曰「攺良人種」。

或曰﹕以優種人與劣種人交﹐不幾令優種復變爲劣種乎﹖曰﹕無傷也﹐計千數百年後﹐棕﹑黑人之遺種無多﹐徧大地皆黃﹑白人之種耳。以億萬黃﹑白之美種與一二棕﹑黑之惡種雜婚﹐則一二之劣種少﹐而旋卽以億萬之美種補救彌縫之。

當大同之世﹐起居服食之精﹐憂患之少﹐醫術衛生之妙﹐萬不能以今日歐﹑美比之﹐則其變化甚速﹐何憂人種之墮落歟﹗

攺食之法﹕野人之食﹐不解火化﹐多用生食﹐不知擇有益於胃﹑易化於胃之物﹐但見可食者卽食之。其昆虫異艸與胃不宜者﹐若誤食之﹐胃不消化﹐胸腹腫脹﹐面色黃瘦﹐體气鮏羴﹐皆以所食成之﹐傳世久而化之矣。若攺易其食﹐加以火化﹐去其昆虫異艸與胃腹不宜者﹐則形色必變﹐所舉加拿大﹑亞齊之華人旣有然矣。然則變棕﹑黑人之飲食與黃﹑白人同者﹐久之必亦爲黃﹑白人矣。或曰﹕美國之黑人﹐服食與美人同矣﹐而身中鮏臭之气至今不除﹐故白人皆畏厭惡賤之。應之曰﹕是其變也亦不過數十年﹑一二世耳﹐以千萬世臭穢腥臊之傳種而欲以數十年﹑一二世盡去之﹐固不如是其易也。然若假以歲年﹐多歷傳世﹐若十數世﹑千數百年焉﹐燻香美食與黃﹑白人同﹐可決其鮏臭必盡而體气皆香也。凡物皆久而後化﹐麝食香久則香﹐蜜采花久則甜﹐此芝室鮑肆之異習而漸化耳。若慮黑人凝久不化﹐非所懼也。

沙汰之法﹕其棕﹑黑人有性情太惡﹑狀貌太惡或有疾者﹐醫者飲以斷嗣之藥以絕其傳種。當千數百年後﹐大地患在人滿﹐區區黑人之惡種者﹐誠不必使亂我美種而致退化。以此沙汰﹐則遺傳無多﹐而遷地雜婚以外﹐有起居服食以致其養﹐有學校教育以致其才﹐何患黑人之不變﹐進而爲大同耶﹗

人類進化表據亂世升平世太平世人類多分級。人類少級。人類齊同無級。有帝﹐有王﹐有君長﹐有言去君爲叛逆。無帝王﹑君長﹐攺爲民主統領﹐有言立帝王﹑君長爲叛逆。無帝王﹑君長﹐亦無統領﹐但有民舉議員以爲行政﹐罷還後爲民﹐有言立統領者以爲叛逆。以世爵﹑貴族執政﹐有去名分爵級者﹐以爲謬論。無貴族執政﹐𨿽間存世爵﹑華族﹐不過空名﹐無政權﹐與齊民等。無貴族﹑賤族之別﹐人人平等﹐世爵盡廢﹐有言立貴族﹑世爵者﹐以爲叛逆。有爵﹐有官﹐殊異於平民。無爵﹐有官﹐少異於平民﹐而罷官後爲民。民舉爲司事之人﹐滿任後爲民﹐不名爲官。官之等級極多。官級稍少。官級極少。有天子﹑諸卿﹑大夫﹑士。有統領﹑大夫﹑士三等。只有大夫﹑士二等。有皇族﹐極貴而執政。皇族𨿽未廢而僅有空名﹐不執權。無皇族。有大僧﹐爲法王﹑法師﹑法官。削法王﹐猶爲法師﹑法官﹑議員。無大僧族分貴賤多級﹐仕宦有限制﹐賤族或不得仕宦。𨿽有貴賤之族而漸平等﹐皆得仕宦。無貴賤之族﹐皆爲平民。族分貴賤﹐職業各有限制﹐業不相通。𨿽有貴賤之族﹐而職業無限﹐得相通。職業平等﹐各視其才。女子依於其夫﹐爲其夫之私屬﹐不得爲平人。女子𨿽不爲夫之私屬而無獨立權﹐不得爲公民﹑官吏﹐仍依於其夫。女子有獨立權﹐一切與男子無異。一夫多妻﹐以男爲主﹐一切聽男子所爲。一夫一妻﹐仍以男爲主而妻從之。男女平等﹐各有獨立﹐以情好相合﹐而立和約﹐有期限﹐不名夫婦。族分貴賤﹐多級數﹐不通婚。族𨿽有貴賤而少級﹐婚姻漸通。無貴賤之族﹐婚姻交通皆平等。種有黃﹑白﹑棕﹑黑貴賤之殊。棕﹑黑之種漸少﹐或化爲黃﹐只有黃﹑白﹐略有貴賤而不甚殊異。黃﹑白交合化而爲一﹐無有貴賤。黃﹑白﹑棕﹑黑之種﹐有智愚迥別之殊。棕﹑黑之種漸少﹐或化爲黃﹐只有黃﹑白﹐略有智愚而不甚懸絕。諸種合一﹐並無智愚。黃﹑白﹑棕﹑黑之體格﹑長短﹑彊弱﹑美惡迥殊。棕﹑黑之種漸少﹐或化爲黃﹐只有黃﹑白﹐𨿽有長短﹐彊弱﹑美惡而不甚懸絕。諸種體格合一﹐皆長﹐皆彊﹐皆美﹐平等不甚殊。白﹑黃﹑棕﹑黑之種不通婚姻。棕﹑黑之種甚少。各種互通婚姻。諸種合一無異﹐互通婚姻。主國與屬部人民貴賤迥殊。主國與屬部人民漸平等﹐不殊貴賤。無主國屬部﹐凡民平等。有買賣奴婢。放免奴婢爲良人﹐只有僕。人民平等﹐無奴婢﹐亦無雇僕。

戊部去形界保獨立第一章

婦女之苦總論

婦女﹕天下不公不平之事﹐不過偏抑一二人﹐偏重一二人﹐則爲之訟者﹑助者紛紜矣。若偏抑千萬人﹐則古今訟者﹑助者不可言矣。若夫經歷萬數千年﹐鳩合全地萬國無量數不可思議之人﹐同爲人之形體﹐同爲人之聰明﹐且人人皆有至親至愛之人﹐而忍心害理﹐抑之制之﹐愚之閉之﹐囚之系之﹐使不得自立﹐不得任公事﹐不得爲仕宦﹐不得爲國民﹐不得預議會﹐甚且不得事學問﹐不得發言論﹐不得達名字﹐不得通交接﹐不得預享宴﹐不得出觀遊﹐不得出室門﹐甚且斫束其腰﹐蒙蓋其面﹐刖削其足﹐雕刻其身﹐徧屈無辜﹐徧刑無罪﹐斯尢無道之至甚者矣﹗而舉大地古今數千年號稱仁人﹑義士﹐熟視坐睹﹐以爲當然﹐無爲之訟直者﹐無爲之援救者﹐此天下最奇駭﹑不公不平之事﹐不可解之理矣﹗吾今有一事爲過去無量數女子呼彌天之冤﹐吾今有一大願爲同時八萬萬女子拯沈溺之苦﹐吾今有一大欲爲未來無量數不可思議女子致之平等大同自立之樂焉。夫以物理之有奇偶﹑陰陽﹐卽有雌雄﹑牝牡﹐至於人則有男女﹐此固天理之必至而物形所不可少者也。旣得爲人﹐其聰明睿哲同﹐其性情气質同﹐其徳義嗜欲同﹐其身首手足同﹐其耳目口鼻同﹐其能行坐執持同﹐其能視聽語默同﹐其能飲食衣服同﹐其能遊觀作止同﹐其能執事窮理同﹐女子未有異於男子也﹐男子未有異於女子也。是故以女子執農工商賈之業﹐其勝任與男子同﹕今鄕曲之農婦無不助耕﹐各國之工商旣多用女子矣。以女子爲文學仕宦之業﹐其勝任亦與男子同﹕今著作文辭之事﹐中國之閨秀旣多﹐若夫任職治事﹐明決果敏﹐見於史傳者不可勝數矣。故以公理言之﹐女子當與男子一切同之﹔以實效徵之﹐女子當與男子一切同之。此爲天理之至公﹐人道之至平﹐通宇宙而莫易﹐質鬼神而無疑﹐億萬世以待聖人而不惑﹐億萬劫以待眾議而難偏。男子𨿽有至辧之才﹐至私之心﹐不能譸張之﹑抑揚之者也。

今大地之內﹐古今以來所以待女子者﹐則可驚﹐可駭﹐可嗟﹐可泣﹐不平謂何﹗吾不能爲過去無量數善男子解矣。

第一﹐不得仕宦﹕萬國卿相盡是男兒﹐舉朝職官未見女子﹐考廿四朝之史文﹐選舉不聞巾幗﹔披九萬里之地誌﹐考職不睹裙釵。夫使男子盡是禹﹑臯而女子皆同犬馬﹐則其義可也。然若敬姜之徳行﹐豈不勝於世祿之季孟而足備卿士﹔班昭之才學﹐豈不勝於紈袴之梁不疑而足備尹長﹔洗夫人﹑秦良玉之威鎭百蠻﹐豈不勝於驕蹇之莊賈趙括而足任將帥﹔辛憲英之淸職﹐豈不勝於昏愚之曹爽而足參謀議﹔宋若憲之經學﹐豈不勝於閹臣之魚朝恩而足任師儒﹔李易安之記誦詞章﹐豈不勝於沒字碑之竇參而足爲文學侍從。推之各國女才﹐當亦有同﹐羅蘭﹑蘇菲亞﹑懦厄其著也。夫任官以治事﹐受事以擇才﹐徧考孔子經義﹐無禁婦女爲吏之義。才能稱職﹐則女子與男子何擇焉﹗乃身男子也﹐則𨿽庸騃愚稚可爲公卿﹔身女子也﹐則𨿽聖神文武不得仕宦。匪獨秉鈞開藩不得蒙大任﹐乃至胥徒府史不得備奔走﹐豈無量數之女子無一人勝府史之任耶﹖昔人禁世官﹐譏世卿﹐以伸寒畯而致之平等。左思曰「鬱鬱澗底松﹐離離山上苗﹐以彼徑寸莖﹐蔭此百尺條﹐世冑躡髙位﹐英俊沈下僚。」長言太息。於是士人以才髙位下﹐嘆老嗟卑﹐自傷不遇﹐侘傺無聊。屈原以之投江﹐賈誼以之懷沙﹐而後人爲之痛傷惋惜﹐嗟嘆流連﹐乃至於千年後﹐誅椒﹑蘭而罵絳﹑灌。蔽賢則以爲不祥﹐抑才則以爲竊位﹐惟於千萬年﹑千萬國﹑京﹑垓﹑稊﹑壤﹑溝﹑澗﹑正﹑載﹑極無量數之女子﹐其中才賢若敬姜﹑辛憲英﹑羅蘭﹑蘇菲亞之流何啻億萬﹐而未嘗充一末秩﹐不聞一好賢之士爲之惋嘆沈滯﹑振拔蔽抑﹐有蔽抑不祥之嘆﹐是則何歟﹖夫國家旁求俊乂﹐握發吐哺以求才﹐而蔽賢抑才至於千萬國﹑千萬年﹑正﹑載﹑極無量數之人才﹐其不祥孰有大於是歟﹖其爲大不祥﹐蔽塞天地﹐災沴萬物﹐孰有大於是歟﹖以爲無才歟﹐則歐洲國統﹐無子傳女﹐多以女爲帝王者﹐如近世班之以列沙伯之開新美洲﹐俄之喀林辟中亞細亞﹐英之以列沙伯﹑維多利亞之彊盛英國﹐尢著矣。卽中國宋之宣仁﹐明之慈聖﹐皆以女主臨朝而致承平﹐若後漢之臨朝六後﹐有若定例﹐卽至淫篡之呂﹑武﹐至爲無道﹐而其才術控制天下﹐有若縛雞弄丸﹐若使平世順流﹐以任宰執藩鎭﹐其才豈減於李徳裕﹑張居正哉﹗夫大任莫如帝王﹐反許爲之﹐小官莫如吏士﹐則不許爲﹐豈能爲帝王而不能爲吏士耶﹐是又何說歟﹖漢﹑六朝時﹐女子尙有封君侯者﹐如戛羹侯﹑宣文君是也。後世不獨實官不任﹐並虛爵亦從而奪之﹐男子則𦇤褓可襲侯封﹐女子則丰功不膺爵賞﹐是又何義也﹖而女子𨿽抱治才﹑積學行﹐未聞求仕爲東方朔之自薦﹐未聞以懷才不用﹐侘傺自傷﹐懷沙而投汨羅者﹐義𨿽憂國﹐不過漆室投梭而已。蓋國律所定﹐風俗久成﹐自知不得﹐不復爲非分之望﹐如奴隸﹐如螻蟻﹐卑微愚賤﹐擯在人外矣。旣擯在人外﹐則亦卑賤自安﹐不復講求政事﹐探研文學﹐不復窮理蓄徳以求進。過去未來之種種勿論﹐卽在今日﹐用男棄女﹐是使八萬萬之人才﹐聰明俊偉皆湮沒郁伊以終也﹐暴殄天物之罪﹐豈有倫哉﹗方今立國之彊弱﹐視人才之多寡﹐吾有人民而先自絕棄其半﹐其愚無策﹐何可量焉。西人謂商務無女子﹐則其國商務不興﹐今美國漸有用女子爲醫電各職﹐近有拔爲審判官者﹐余官則仍不得充焉。然玆皆一技一能之任﹐豈足盡女子之才哉﹗其與各國偏抑女子之獘﹐亦五十步百步之比耳﹐其爲棄甲而走則同矣。蔽賢不祥﹐背天心而逆公理者一。

第二﹐不得科舉﹕興學選才﹐設科拔秀﹐惟能是與﹐豈在形骸。漢世創之﹐有孝廉﹑秀才﹑賢良﹑有道諸科﹐隋﹑唐以降有進士﹑明經之目﹐然登科只有男子﹐應考並無女人。夫以孝而論﹐孰若救父之緹縈﹔以廉而論﹐孰若揮金之柳氏母﹔以秀才而論﹐孰若鄧後﹑班昭﹑謝道蘊﹔以賢良有道而論﹐儀法孰若鐘﹑郝﹔以進士而論﹐詩詞孰若李易安﹔以明經而論﹐經學孰若宋若荀。其視男子之「舉秀才不讀書﹐舉孝廉父別居」者﹐人才不相去天壤耶﹗乃幸現男子身﹐則逆貪愚陋﹐苟竊髙科﹔不幸現女子身﹐則𨿽至徳通才﹐不許預試﹐不平孰甚焉﹗以言野無遺賢﹐則所遺無量﹔以言取士必得﹐則所得僅半﹔以言興賢求才﹐則不興不求﹐顚倒多矣。若黃崇嘏之爲蜀狀元﹐則假男子身而後成﹐蓋女子一出而魁多士矣﹐豈得謂女子無才哉﹗況人才以獎勵而愈振﹐以榮名而愈修﹐區區科第之虛名﹐何不假借彤管之有煒﹐而乃塞畦絕徑﹐令窈窕含光不克登其徽音﹐秀嬡蘊才不克揚其文采﹐固失育才美俗之道﹐亦非文明開化之宜。昔孔子之立學造士以創科舉也﹐原爲世卿不平等而特矯之﹐譬如在印度會首陀齊婆羅門創義之時﹐原爲駭世之舉動。乃今也拔擢男子之寒畯而全遺女子之秀彥﹐是於矯俗升平之義﹐知二五而不知十也。詩稱「釐爾女士」﹐夫女而稱「士」﹐然則《王制》學校中之進士﹑選士﹑秀士﹑俊士豈有別焉。夫國家舊禁﹐優倡皂隸乃不許試﹐淸貴女士﹐麗玆彤管﹐豈倡隸之是比而並擯之歟﹖且學校作人﹐凡人皆作﹐女子亦人也﹐豈鳥獸不可與同羣哉﹗乃漢成三千﹐貞觀萬室﹐不聞女士得列橫經﹐何聽其落英隱秀﹐擯不與人相齒耶﹗今歐美各國﹐女得入學﹐然得與博士﹑文學士之選者落落晨星﹐或且一國無有﹐得非選用之不及﹐激拔之不盛﹐風厲學官之道未至﹐故女士不多耶﹗抑人才而塞文明﹐其背天心而逆公理﹐二也。

第三﹐不得充議員﹕人者天所生也﹐有是身體卽有其權利﹐侵權者謂之侵天權﹐讓權者謂之失天職。男與女𨿽異形﹐其爲天民而共受天權一也﹔人之男身﹐旣知天與人權所在而求與聞國政﹐亦何抑女子攘其權哉﹐女子亦何得聽男子獨擅其權而不任其天職哉﹗若謂女子無才識耶﹐則如羅蘭夫人實爲法國黨魁﹐驅率羣議員而受命矣﹐豈不能勝一議員之任耶﹗其它各國女才﹐著書言國政﹐助夫任大事者﹐無待縷數矣﹐而各國舉大統領﹑宰相者未聞﹐乃至並數百之議員﹐不聞舉一女子參預其列。夫國之有代議員者﹐原取諸民﹐一以明公共平等之義﹐一以選才識通達之人。夫以才識論﹐則數萬萬之女子﹐夫豈無人﹔以公共平等論﹐則君與民且當平﹐況男子之與女子乎﹗貴女且爲帝王﹐過於賤男子多矣﹐豈能爲帝王而不能爲議員歟﹗甚怪歐美日言平等而乃不平若是也﹗男子旣以同形黨而力抑女子﹐已爲可怪﹔女子亦自安於異形黨﹐退謝而不求﹐尢爲可奇。吾昔入加拿大總議院﹐其下議院長諸女陪吾觀焉。吾謂「卿等具有才學﹐何不求爲議員﹗」議長諸女胡盧大笑﹐謂「吾爲女子﹐例不得預」﹐目吾爲狂。此外頻與歐美女子言之﹐皆笑吾之狂愚也。蓋遏抑旣久﹐受爲固然﹐逡退安分﹐反目人權爲謬妄矣﹐是失天職而不知﹐謝天權而不任也。美國女子間有求之﹐則爲眾男形黨所抑﹐郁而不伸﹐不獨不得爲議員﹐抑且不得爲舉議員之人。澳洲女子﹐今得有舉議員之權以爲國民矣﹐美國亦有數州得選舉權者﹐比之各國稍爲升平矣﹐然其未能任議員﹑不能太平則均也。竊謂女之與男旣同爲人體﹐同爲天民﹐亦同爲國民。同爲天民﹐則有天權而不可侵之﹔同爲國民﹐則有民權不可攘之。女子亦同受天職而不可失﹐同任國職而不可讓焉。凡舉代議員﹐惟問才識﹐不論形體。今女子不被舉者﹐非無人才也﹐蓋男子自私其同形黨而不舉之﹐女子又不得爲公民而無舉議員之權﹐故女子不得爲議員﹐遂常絕於宇宙間也。此其侵天界析奪人權﹐不公不平莫甚矣。竊以謂女子之有才識者﹐當一律選舉之﹐以大昭公道﹐以無失人才焉﹐此爲太平世之大義也。

第四﹐不得爲公民﹕口國者合人民以爲國﹐人民者無間於男女者也。國之存亡﹑彊弱﹑盛衰﹐男子受其休戚﹐豈女子獨能外焉﹗漆室投梭﹐愛國同情。卽在大地統一之世﹐尙有天賦人權之義﹐女子亦當在天民之列﹐平等並立﹐以其才選共預公議﹐豈況國乎﹗乃今各國之制﹐不獨不得爲議員﹐且不得爲國民。上不得預選舉之權﹐則國事無關﹐下不得廁公民之列﹐則人身有損﹐其義何歟﹖謂女子不能供賦稅﹐任國事﹐則今女子之爲工商而納重稅於國者固已多矣。謂女子不能有才識﹐明事理﹐則女子之有學問者又更多矣。女子所短者﹐獨爲兵一事。此非女子不能任也﹐木蘭從軍﹐何嘗不策勛十二轉﹐但國家以其體短力弱不爲選之﹐是非女子之罪也。況爲兵固與爲公民異義也﹐爲兵猶爲官也﹐不必人人而爲之﹔公民則天職也﹐無所逃於天地之間。且爲兵仗力﹐爲民仗徳行學識﹐女子不出力﹐未嘗不能有徳行學識也。而獨見擯﹐是不以人民待之也﹔女子坐聽其擯﹐是不以人民自待也。同爲天民﹐同爲國民﹐與女子爲公民﹐又於男子無損也﹐何事擯之而侵天界乎﹐女子亦何可讓天職﹑捨國責而甘受擯哉﹖故天下爲公之世﹐凡屬人身﹐皆爲公民。而有國合眾﹐女子亦在眾民之列。若行有玷缺而才不能供國事者﹐則無論男女皆不得爲公民。否則以女子爲公民可驟添國民之一半﹐旣順公理﹐又得厚力﹐何事背天心而奪人權哉﹗將欲爲太平世歟﹐以女子爲公民﹐太平之第一義也。

第五﹐不得預公事﹕中國抑女之風﹐不獨不得仕宦科第也。夫公事之任﹐惟才是與﹐凡人得知。乃若都邑會館﹐鄕曲公所﹐人人有分﹐得以議事﹐自道路﹑壇廟﹑水旱﹑饑荒﹑祭祀﹑會同﹐凡民得與焉。傳簽而集眾﹐公舉以任事﹐本無貴賤﹐凡百平等﹐然𨿽有貴婦才女﹐不得與列焉。其有鄕曲族姓之事或訟﹐則老者判之﹐而老女又不得與﹐𨿽有才智皆無所施。吾見窮鄕小族﹐其父老壯丁相與議事於祠廟﹐妄愚乖謬﹐備極可笑﹔而有才女嫁於其族紳家而孀居者﹐論斷其事﹐最爲明識﹐而曾不得與議﹐致成大誤。才女旣自嘆女身不與議﹐吾尢咨嗟於「貴冑躡髙位﹐英俊沈下僚」﹐族有髙才﹐坐成廢棄﹐終身不用﹐而令盲人指揮﹐可恨孰甚﹗季氏柄國﹐孔子閒居﹐「勿謂秦無人﹐吾謀適不用」﹐以形體之異﹐故坐成永棄﹐顚倒人才以誤大事﹐是何義歟﹖豈尊賢使能之公理哉﹗豈惟中國﹐今歐美亦莫不皆然。凡百會所﹐任事皆男子﹐預議皆男子﹐貴婦才女𨿽得預會﹐陪列而已﹐意女子豈盡無才以任此歟﹐無乃積男黨旣多﹐積男權旣久﹐盡奪而取之歟﹖竊以爲此旣不關國事﹐但出人民之公義﹐婦女亦人也﹐何可擯之﹗乃至鄕曲族黨之間﹐亦復一切擯斥﹐不得預事﹐則一現女身﹐縱天地予以奇才﹐無復有發憤展布之日﹐僅爲一家一姓育子女﹑主中饋而已﹐非徒抑塞人才﹐遏奪人權﹐亦暴殄天地之精英甚矣。火齊﹑木難﹑水晶之珍﹐人猶寶之﹐乃天產無數量不可思議之精英﹐可以平地成天與男子同數平等者﹐而以形體微異﹐一切排斥﹐此與印度之斥首陀賤族爲尢過之﹐不公無理﹐孰有過此﹗

第六﹐不得爲學者﹕天之生人﹐予以耳目心思之靈﹐卽皆予以通力合作之任。學問者﹐所以廣人才識﹐增人見聞﹐內以養身﹐外以用世﹐人人不可缺者也。婦女之需學﹐比男子爲尢甚﹔蓋生人之始本於胎教﹐成於母訓爲多。女不知學﹐則性情不能陶冶﹐胸襟不能開拓﹐以故嫉妒褊狹﹐乖戾愚蠢﹐鐘於性情﹐扇於風俗﹐成爲教訓﹐而欲人種攺良﹐太平可致﹐猶卻行而求及前也。且人求獨立﹐非學不成。無專門之學﹐何以自營而養生﹔無普通之學﹐何以通力而濟眾﹔無與男子平等之學﹐何以成名譽而合大羣﹐何以充職業而任師長。故爲人類自立計﹐女不可無學﹔爲人種攺良計﹐女尢不可不學。今中國舊俗﹐婦女皆禁爲學。一則賤女之風﹐以女子僅爲一家之私人﹐故以無才爲徳﹔一則男女旣別﹐不能出於學校以求師。相習成風﹐故舉國女子殆皆不學。甚至士夫世家﹐禮法森然﹐文采有曜﹐而叩其女學﹐則花貌蓬心﹐瞢無所識﹐蓋皆以候補奴隸﹐無事深求也。故一家之中﹐男子則文學彬彬﹐婦女則鹿豕蠢蠢﹐𨿽被服相近﹐有同異類。夫人之愛其女子及其姊妹﹐情親已甚﹐豈可骨肉之間坐爲異類哉﹗而習俗旣成﹐竟不之怪。夫彊異類者以同居﹐以此而日言齊家﹐豈非怪謬﹗苟非嚴威﹐卽爲彊忍﹔故無論如何學道之人﹑名士之家﹐一及家庭﹐卽有難言之隱及不可處之事﹐豈非婦女不學﹐彊集異類﹐有以致然哉﹗詩言「妻子好合﹐如鼓瑟琴﹐兄弟旣翕﹐和樂且耽」﹐父母其順矣乎﹐鄙意此爲空言則有之﹐若其實事﹐普天之下﹐孝友之家﹐必無此境。其外無詬誶者﹐皆張公藝之百忍耳﹐安有合無數不學之人於一室﹐各用其偏陿嫉妒之私而能和樂者哉﹗中國名士之家﹐間有習禮明詩者﹐然吟風弄月﹐何足言學。若其湛深經史﹐通達專門﹐閨秀之中﹐古今罕聞﹐是率二萬萬人有用之才而置之無用之地﹐彌天憾事﹐孰有過此﹗況當世界競爭優勝劣敗之時﹐豈可坐棄人才哉﹗況婦女之中﹐奇才甚夥﹐且性靜質沈﹐尢善深思﹔以之爲專門之業﹐制器尙象﹐利用前民﹐其功大矣。今歐美升平﹐女子𨿽得入學﹐然皆達於笄年﹐卽已輟業。且女自異常小學以外﹐富貴家女﹐亦不過學法國語﹐學琴﹐學畫﹐卽可見貴。其日握一卷者﹐率皆小說遊戲之書﹐無關大道者。其女子中以著書自立﹑專學致精者﹐實罕聞焉。則女智尙未開﹐女學尙未成也﹐蓋皆女權不足故也﹐足則女學必興矣。

第七﹐不得自立﹕凡人皆天生﹐不論男女﹐人人皆有天與之體﹐卽有自立之權﹐上隸於天﹐人盡平等﹐無形體之異也。其有交合﹐亦皆平等﹐如兩國之交﹐若有一彊一弱﹐或附屬之﹐或統攝之﹐卽失自立之權﹐或如半主之國﹐或如藩屬之國﹐奴隸之人矣。女子與男子﹐同爲天民﹐同隸於天﹐其有親交好合﹐不過若朋友之平交者爾﹔𨿽極歡愛﹐而其各爲一身﹐各有自立自主自由之人權則一也。乃因太古挾彊淩弱之餘孽﹐女子體少短弱﹐托庇於彊男之宇下﹔或因彊暴搶掠﹐劫挾其相從﹐於是積而成俗﹐女子常耗於男子之家﹐遂失其自立之人權﹕一曰不得立門戶﹐二曰不得存姓名﹐三曰不得顧私親。何謂不得立門戶也﹖其與男子之牉合也﹐則曰「適」﹐曰「歸」﹐曰「嫁」﹐創其義曰「夫爲妻綱」﹐女子乃至以一身從之﹐名其義曰「出嫁從夫」﹐以爲至徳﹐失自立之人權﹐悖平等之公理甚矣﹗今美國號稱平等﹐而女子從夫之俗如故。一嫁則永歸夫家﹐惟夫所之焉﹐夫貴則從而貴﹐夫賤則從而賤﹐蓋爲官爲長皆無婦人﹐故不得不從男子也﹐諺所謂「嫁雞從雞﹐嫁狗從狗」焉。何謂不得存姓名也﹖中國𨿽爲抑女﹐猶得存其姓名﹐尙存自立自主之義。歐美則婦女一嫁﹐卽攺姓從夫﹐本身之姓名永不得自立於大地之上﹐與彊國滅人國土而自有之無異。夫名與身孰大乎﹖人所以光躍於千萬年﹐震動於千萬里﹐皆以名存故也﹐故志士捨身而殉名﹐以名重於身也。齊景爲國君而名不稱﹐伯夷餓死而百世稱之﹐孔子曰「疾沒世而名不稱」。今乃奪人姓名﹐其悖公理而爭天權﹐尢莫甚焉﹗此惟唐宋君主專制之威﹐乃間有奪人之宗而賜姓者﹐而歐美之男子﹐乃人人盡奪婦女之姓字﹐——今世所誦稱之羅蘭﹐實其夫姓名也。——此其與君主之專制間有奪姓者尢過之。孔子之著《春秋》也﹐於魯女曰伯姬﹐曰季姬﹐於夫人曰成風﹐曰齊姜﹐明著其姓字﹐何嘗如歐美從夫之姓﹐亦何有以夫姓冠其本姓﹐如近世之陳女配李姓卽稱爲李陳氏者哉﹗此孔子立女子之平等自立之大義也﹐而何可背之哉﹗若從夫之後﹐幾不得自爲人﹐甚至夫得而笞掠之﹐得而鬻責之﹐幾若一嫁之後幾與奴同。卽以奴論﹐美國猶因賣奴而傾國大戰以爭之﹐乃以男女平等之故而屈抑之﹐至不得與美之奴等﹐何其悖哉﹗何謂不得顧私親也﹖自爲人婦之後﹐捨己之祖父母而專事夫之祖父母﹐捨己之祭祀而專奉夫之祭祀。父母有病﹐夫之父母有病﹔則不得視父母之病焉﹐時節已當祭祀父母﹐夫當祭祀祖父母﹐則祭祀夫之祖父母而己之父母不得祭焉﹔己身有父母之喪﹐夫有父母之喪﹐則己之父母之喪不得事而事夫之父母之喪焉﹔己身有兄弟伯叔之疾與喪﹐夫有兄弟伯叔之疾與喪﹐則捨己之兄弟伯叔之疾與喪而視夫之兄弟伯叔之疾與喪焉﹔凡此抑慈捨痛﹐捨己爲人﹐皆奪自立之人權﹐悖平等之公理者也。其甚者乃至立「夫死從子」之義。夫幼而從父﹐則少之時養育之劬勞﹐教訓之義方﹐不得不然也﹔若子者﹐乃其所生﹐以尊言則過之﹐以恩言則育之﹐何事從之哉﹖不過以形體微異﹐一律揚彼而抑此耳。何罪何辜﹐以形體之微異而終身屈抑﹐服從於人﹐乃至垂老無自由之一日﹐是尢何義耶﹗其奪人自立之權﹐未有過此。《禮運》記孔子之立大同制也﹐曰「女有歸」。「歸」者﹐巋然獨立之象﹐所以存其自立之權也。

第八﹐不得自由﹕人人有天授之體﹐卽人人有天授自由之權。故凡爲人者﹐學向可以自學﹐言語可以自發﹐遊觀可以自如﹐宴餉可以自樂﹐出入可以自行﹐交合可以自主﹐此人人公有之權利也。禁人者﹐謂之奪人權﹑背天理矣。今歐美女子於學問﹑言語﹑宴會﹑觀遊﹑擇嫁﹑離異略可以自由矣﹐其它尙不列也。若亞洲諸國﹐則皆縛束而禁制之﹐𨿽其程度有髙下﹐而其爲禁制則一也。

不得自由之事﹐莫過於彊行牉合﹐夫夫婦爲終身之好﹐其道至難﹐少有不合﹐卽爲終身之憾﹐無可攺悔。父母𨿽極愛子女﹐然形質旣殊﹐則愛惡亦異﹐故往往有父母所好而爲子女所惡者﹐父母所惡而爲子女所好者。卽以職業而論﹐髙名則莫如士吏﹐好實業者則莫如爲農商﹐而子女與父母往往交異其性者。其它狀貌﹑文采﹑技藝﹑事爲﹐皆人各有好﹐萬不可彊同。若使子女必與父母同﹐則天下之執業者﹐一家一族必無異業﹑必無異情矣﹐而如其萬無此理何﹖旣非所好而彊合之﹐則將有終身抱恨者矣。況父母本自異性﹐或父好貴而母好富﹐父好文而母好質。又孰從而定其深得子女之性乎﹖又況少無父母而養於伯叔父﹑母﹑兄﹑嫂﹐或養於庶母﹑繼母﹑舅母﹑從母主之﹐如是者十居其三四也。其親少遠﹐則體貼之愛心亦微﹐或嫌怨甚深而踐踏之微意有在﹐則所適非夫﹐更有不可言者。吾見有卿士之後誤嫁一賊﹐至牽連而爲鄕人所不齒﹐女子遂因以自縊。又吾從伯天民公﹐文采風流﹐倜儻俊傑﹐嘗從左文襄軍幕於新疆﹐官至知府。遺孤女曰拾翠﹐遂養於中丞公家﹐聰明嫻令﹐從予問學﹐通算明詩。吾家當時簪笏相接﹐族叔父則「阿大中郎」﹐羣從則「封胡羯末」﹐蓋習見裙屐之風。誤適一鄕曲富人﹐織機之子﹐不及數月﹐含恨而死。又見有貪利聘金而嫁與遊美國者﹐夫未歸而空嫁﹐乃至終身未見其夫而夫死者。若夫以良家女貪重金而賣爲人妾﹐又誤落無賴之手﹐展轉鬻賣而墮落爲妓﹐流離遠方﹐無親可依﹐飲酖吞金而死或抱恨而死者﹐里巷相觸﹐舉目皆是﹐百千萬億不可勝道也。隨令人人徵之見聞﹐無不流涕者﹐但爲一人作傳奇﹐已可盈滿卷帙﹐況中國之大﹐而又亞洲﹑印度﹑波斯﹑土耳其之眾耶﹗女子旣全無自主之權﹐又無文學﹑技藝﹑知識﹐一切聽他人之播弄﹐其慘劇豈復可言哉﹗且其許嫁之道﹐更有異者﹐夫人才行﹑學藝乃至體貌﹐皆年已長成乃可考見﹐若在童幼﹐則𨿽王衝管輅亦難盡知。而吾粵定婚﹐多在童幼﹐甚至有兩父相厚﹐悖國律而指腹爲婚﹐苟年過十四五而不字﹐則父母恐無人娶之﹐更有不擇而妄適人者矣。其爲大害﹐不可盡言﹔一則人有幼年明慧﹐孝謹而長大昏愚縱浪者﹐更有橫逆顚狂之性幼少未露者﹐其或少有父母之教而粗知義方﹐後喪父兄而賭飲嫖吹任性蕩產者。吾鄕有日劫竊其婦之首飾﹐不得則威挾而力奪之﹐其終則賣其妻以供一博者矣。又有幼年美秀而長大醜惡﹐又有幼年彊健而長大被疾﹐至肢體殘缺或肺癆就死者﹐卽吾伯姊亦以此終身長寡矣。又有幼年家富而長大中落者﹐甚至夫家田園皆盡﹐幾於行乞﹐而女家富貴日盈﹐文采日盛﹐以此而嫁爲賣菜傭乞丐婦者﹐不嫁則不義﹐嫁則何以爲生﹐以此抱憾致死者又不知千萬也。卽吾鄕族中﹐有富家女來嫁而夫家中落者﹐胼手胝足﹐茹苦含辛﹐一切自母家持饋而來﹐執薪手炭而自炊﹐其苦不堪﹐而其夫不肖﹐日事煙賭﹐簪釧拔盡﹐笞楚迫求﹐索母千金﹐夫應手立盡﹐卒乃以盜下獄﹐而妻恚憤致死﹐殊可慘焉。其所適得人﹐千百無一﹐而夫也不良﹐或家道中落﹐則家家皆是。觸目可傷﹐削竹難盡﹐沈沈苦海﹐誰共百年﹐渺渺孽緣﹐空勞雙宿。愁思徧地﹐怨气沖天﹐父母𨿽愛不能救﹐才徳𨿽美不能補﹐誰造恨天﹐貽此咎害﹗若夫天年不遂﹐人事之常﹐而節義過激﹐莫不守貞﹐茹苦終身﹐獨居畢世﹐有不往守者﹐人議鬼責﹐舉世不容。夫夫妻之義﹐以牉合而定﹐未之成親﹐未之見面﹐安得代守終身乎﹗禮於嫁未廟見尙歸葬女士之黨﹐況未嫁乎﹗身背父母﹐而爲不識之人終身服義﹐旣背孔子之經﹐又苦生人之道。而迂儒不通人道生生之理﹐但悅其行義之髙﹐相與輔翼激張之以成風俗﹐豈不謬哉﹗吾鄕又有「代淸」之名﹐生平未嘗字人﹐聞有某童死﹐亦未嘗識之﹐願以爲死夫而爲守終身﹐代事舅姑﹐此其背義非道﹐尢爲怪矣。更有童養媳者﹐貧家多行之﹐欲省婚娶之費也。年僅數歲﹐卽依他人﹐惡姑不慈﹐待如奴婢﹐酷不能忍﹐輒復自盡。若夫之不良﹐長大變異﹐前智後愚﹐前健後疾﹐前富後貧﹐此固與幼年字人者相同而尢慘矣。凡若此者﹐皆愚儒因男彊女弱之舊俗而誤緣飾美義﹐曰「烈女不事二夫」。考孔子之世亦多出妻﹐而韓非子稱「太公老婦之出夫也」﹐則古者夫婦不合﹐輒自離異﹐夫無河東獅吼之患﹐妻無中庭相哭之憂﹐得人道自立之宜﹐無終身相纏之苦。乃俗儒妄爲陳義之髙﹐至女子皆爲終身之守﹐𨿽遇盜賊狂狡﹐旣已誤嫁﹐飲恨終天﹐無自援救。遂使夫也不良﹐得肆終風之暴﹔而女子懷恨﹐竟爲終身之忱﹐救之無可救﹐哀之無可哀。於是諺所謂「嫁雞隨雞﹐嫁狗隨狗」﹐今果然矣﹐豈不哀哉﹗同是人也﹐豈可使萬百億千女子所適非人﹐抱痛銜恨如此﹗然豈徒不得自立自由而已哉﹐更有爲囚﹑爲刑﹑爲奴﹑爲私﹑爲玩具四者焉。

何謂爲囚﹕歐﹑美女子之於出入﹑交遊﹑宴會皆不禁﹐近升平矣﹐中國尙不能也。緣古者男女大亂之俗﹐於是以正父子之故﹐不得不矯而禁之。於是禮始於謹夫婦﹐爲宮室先在別內外﹐內言不出﹐外言不入﹐女子出門﹐必擁蔽其面﹐男女授受不親。甚至姑姊妹本是同產﹐以古者無同姓爲婚之禁﹐於是矯之﹐則已嫁而返﹐不與同坐同食。叔嫂亦出一家﹐以古者多有兄弟共妻者﹐故益嚴禁之﹐至於叔嫂不通問。若夫男女之間﹐非有行媒不相知名﹐所以大爲之界﹑嚴爲之防者至矣。不得見男子﹐故無外交﹐旣無外交﹐自不得出﹐是故終身深居閨闥﹐不出中庭﹐號爲閫範﹐以爲禮防。旣禁出入﹐亦禁遊觀﹐𨿽有良辰美景﹑賞心樂事﹐皆不得預﹔𨿽有名山大川﹑勝地名迹﹐禁不得賞﹔𨿽有大會盛事﹑奇人異物﹐禁不得見﹔𨿽有名師碩學﹑專門絕業﹐禁不得從。學問無由進﹐識見無由開﹐一步不可行﹐一物不得見﹐從者謂能修禮防﹐謂之賢媛﹔不能從者謂之無廉恥﹐以爲蕩人。夫蕩人之惡名﹐誰能受之﹐故自少受母教﹐已自縛束﹔長依婦道﹐更當閉閒。故中國女子﹐自非貿絲之婦﹐倚門之倡﹐無有交接遊觀者﹐凡有此者輒爲不齒。若夫印度之抑女尢甚﹐𨿽極貧賤﹐必有紅布數尺以蔽其首面﹐出行則以手持之﹐目僅見足﹐曳踵圈豚﹐蓋目爲布蔽﹐不見前面也﹔間有操作﹐一見男子﹐輒復蔽面﹐故終日以右手執操作之物﹐左手牽蔽面之布。尢甚焉者﹐全身全面皆有布掩﹐僅露雙目﹐而眉間布縫以小鎖扃之﹐夫持其鑰﹐惟夫命乃開﹐身有窮袴﹐扃鎖亦同﹐皆惟夫持鑰。此則獄吏之待重囚不若是矣。印中婦旣孀守寡﹐則獨處髙樓﹐去其下梯﹐繩縋飲食﹐如此終身﹐此則歐美殺人之罪終身監禁者不過此矣。印度富貴家女﹐有看演劇者﹐以布帷之﹐時穿小孔﹐僅露雙目﹐外人不得見焉。凡此相待﹐非幽囚而何﹗以太平世人視今歐美女子之不得議政任官﹐哂爲異事﹐怒其刻薄﹔若以歐美女人視中國女人﹐覺其深居簡出﹔若以中國女人視印度﹑突厥﹐又覺中國人尙能得視行從容﹐遊觀自在﹐而印度﹑突厥之幽囚尢甚矣。𨿽然旣禁出入﹐其爲囚一也。惟有罪人乃加監禁﹐女子何罪而妄加監禁乎﹖夫不從賢師﹑良友﹐不見名人﹑碩士﹐則無由成就學術﹔不見髙山大川﹑勝地名迹﹐則無由開拓心胸﹔不遊美景良辰﹐吹風受日﹐則無由彊健。夫婦女爲生人之始﹐傳種所自﹐而不健則弱無血色﹐無學則蠢若鹿豕﹐不開拓則無生人意趣﹐大損大眾之傳種﹔而一爲男子守﹐以苦無量數之婦人﹐壞不可思議之人種﹐其害何可數哉﹗

何謂爲刑﹕古於有罪者刻傷肌膚﹐故作墨﹑劓﹑刖﹑刵諸刑﹐然後世猶惡其不仁而攺爲笞﹑杖﹑流﹑徒﹐歐美則但用監禁﹐不忍行之。乃父母於子﹐偏設嚴刑﹐穿耳作孔﹐以掛垂環﹔夫天生之耳完好﹐孺子之身何罪﹐何事以飾環之觀美而加劓刵之重刑﹖巫來由及印度曁衛藏諸蠻﹐則不止穿耳而穿鼻﹐鼻或穿其兩孔﹐甚或正穿其中樞﹐甚或雕額塗金﹐而耳之累累若貫珠者無論矣。中國古制本無是俗﹐自蒙古人亂華俗乃有是風﹐於是無量數之女子無能免是刵刑者矣。歐美老婦﹐耳尙鑿孔懸環﹐近則文明大開﹐少女多撤環。不復鑿耳矣﹔然細腰之俗未攺也。昔楚靈王好細腰﹐而宮人多餓死者﹐歐美之好細腰也﹐束以緊帶﹐縛以絲繃﹐務令上下大而中小﹐以爲美觀﹐而女子則被縛束而不堪其刑矣。至於小足﹐是大地同尙﹔歐美女子﹐亦復纏以窅娘之帛﹐聳以跕躧之屣﹐以爲美觀﹐但不若中國之甚耳。數歲弱女﹐卽爲纏足﹐七尺之布﹐三寸之鞋﹐彊爲折屈以求纖小﹐使五指折捲而行地﹐足骨穹窿而指天﹐以六寸之膚圓﹐爲掌上之掌握。日夕迫脇﹐痛徹心骨﹐呼號艱楚﹐夜不能寐。自五歲至十五歲﹐十年之中﹐每日一痛﹔及其長大﹐扶壁而後行﹐跪膝而後集。敝俗所化﹐窮賤勉從﹐以玆纖足﹐躬執井臼﹐或登梯而曬衣﹐或負重而行遠﹐蹣跚局蹐﹐顚覆傷生。至若兵燹倉皇﹐奔走不及﹐縊懸林木﹐顚倒溝壑﹐不可勝算。無道之敝俗﹐至斯已極。吾於羣妹﹐目擊其苦﹐心竊哀之﹐誓拯二萬萬女子之苦。故弱冠以還﹐卽開不纏足會﹐其後同志漸集﹐捨弟廣仁主持尢力﹐大開斯會於粵與滬上﹐從者如雲﹐斯風遂少變。戊戌曾奏請禁纏足﹐𨿽不施行﹐而天下移風矣。夫天然之足﹐光致完好﹐卽欲觀美﹐何待矯揉以害女子哉﹗蓋宋至今﹐千年相繼﹐人生三十年爲一世﹐以禍害夭亡統算之﹐實通算不過二十年耳﹔二十年中﹐女子受害者二萬萬人﹐上推千載﹐凡五十倍﹐則爲百萬萬女子被其毒害矣。古今大地之毒害﹐孰有如此事者哉﹗且中國號稱教化之國﹐而大賢世出﹐不加禁止﹐致爲人笑﹐尢爲恥矣。其它惡手指之大而以鐵鉗夾之﹐及一切指環﹑手釧﹐狀類枷鎖﹐或有入而難出﹐火烙致傷﹐是亦刑之比也。若夫新婦初來之夕﹐集賓客﹐聚宗族﹐入洞房﹐索婦物﹐多者千百數十金﹐少亦十數﹐終夕勒索﹐醜言惡气。婦若不應﹐扯其衣飾﹐焚以炮爆﹐甚或以熱水火鉗燙其手足﹐至於面損足傷﹐以爲歡笑。此與獄吏之迫索囚徒財物何異﹗婦女何罪﹐新婚燕爾﹐方爲兄弟之好﹐洞房窈窕﹐乃爲獄囚之迫﹗中國號稱教化禮義之國而乃出此﹐豈不悖歟﹗吾妹之嫁﹐坐蒙斯辱﹐吾爲大憤﹐然旣作人婦﹐在人檐下﹐豈得不勉彊賠餉哉﹗嗚呼﹐此殆太古野蠻舊俗之道而掃除未盡者歟﹗

何謂爲奴﹕奴非有他﹐供服役﹑掃除﹑烹庖之事﹐謂之奴云爾。吾鄕娶婦者﹐𨿽貴宦之家﹐才秀之嬡﹐必當入廚治饌具﹔閩中尢盛﹐𨿽有婢嫗﹐不得假手焉。蘇秦之遊說不得意而歸﹐則嫂不爲炊﹐唐人詩曰「三日入廚下﹐洗手作羹湯﹐未諳姑食性﹐先遣小姑嘗」﹐蓋自周迄唐已然。𨿽歐美之俗﹐室內亦皆由婦女治之﹐蓋亦「在中饋」﹐「惟酒食是議」者也。若夫日本﹑印度﹑波斯﹑南洋﹐其婦女莫不以司庖烹飪爲事。吾國號稱禮法之家﹐則翁姑而外﹐夫與兄弟姊妹食﹐莫不立旁侍膳而進食﹐撤食乃餕其餘者。若夫破柴﹐汲水﹐洗滌食器﹐是非奴而何﹖其它掃除門庭﹐縫紉衣服﹐乃至洗沐﹐按摩﹐盥衣﹐甚至供食﹐又皆隨意役使﹐有同隸役﹐夫皆坐受﹐是非奴而何﹗夫舅姑𨿽尊﹐然不過推夫之愛以愛及之耳﹐非有恩義也﹔推愛及之﹐則事之如《內則》之每日三朝﹐馨膳﹐潔羞﹐捧席﹐捧衽﹐紉鍼補衣﹐燂湯請浴﹐皆問所欲可也。在先聖之制禮﹐不過慮婦非己生﹐故重其禮以相與爲親。而世俗誤會﹐幾若納婦之金等於買奴﹐旣得爲姑﹐肆其淩虐。不獨任意役使﹐有同奴婢﹐乃至呼叱詈罵﹐刻薄賤惡﹐過於奴婢者矣﹐𨿽遇貴女才媛﹐不得不以名分忍受而至喪身自盡焉。自婦之初來也﹐或以明愼始之義﹐張嚴威以臨之﹔或以重家法之名﹐行苛禮以苦之。始具榛栗棗修以見姑也﹐跪拜而下﹐則嚴陳約法﹐問其允否﹔其彊之見族人也﹐則自小叔﹑女妹﹑猶子﹑侄孫無不獻茶行禮﹐日至四五。其獻尊長必行拜禮﹐甚至於姑之婢嫗亦彊跪拜﹐而平等之叔伯彊行四拜之禮無論矣﹔乃至賓客在席﹐亦跪地獻酒而皆坐而受之﹐此非奴而何﹗夫孔子特明親迎之禮﹐親迎禦輪﹐以明男先子女之義﹐故墨子以爲祗惴若僕﹐其與愼始何如﹗故夫妻則合巹﹐同食於舅姑則親餉婦致醴﹐故孔子斥俟堂俟箸之非﹐發冕而親迎之義﹐曰「妻者齊也﹐妻與夫齊也」﹐又曰「將以合二姓之好﹐繼先祖之後﹐敢不敬乎﹗」故曰「敬身爲大﹐敬妻爲大」﹐故明相敬如賓之義﹐未有發相待如奴之義也。吾廣東有拜姑婢之禮﹐致令貴媛因此與姑相惡。又有順徳富家麥姓﹐娶縉紳金家女﹐其禮﹐日當獻茶五次。有所謂上牀茶者﹐其舅食阿芙蓉者五更乃寢﹐婦待至四更不及而寢。其舅怒其失禮﹐誣其不貞﹐彊子出之。金家不服﹐大訟十八年﹐致家室仳離﹐費金巨萬﹐豈不異哉﹗故爲新婦者﹐未明而起﹐夜分不寢﹐盛飾而朝﹐各食而獻﹐執飪而供﹐具物與奉﹐無小無大﹐莫不致敬盡禮以待之。自曉至夜無須臾之頃得息焉。不敢食夫家之食﹐而又不得自買食﹐必待母家來供﹐而不呈於姑﹐不分與叔妹﹐則加譙讓。少有不如禮﹐則加詈罵﹐謚以不敬﹐號爲無恥。蓋新婦之奇苦大難﹐𨿽孝子之事父﹐義僕之事主﹐不能堪其勞者﹔大賢之束身﹐法吏之治獄﹐不能比其嚴者﹐此豈人情所能爲哉﹗豈徒事舅姑而已﹐乃若小叔﹑女妹﹐一切供役﹐自理髮﹑浴身﹑進膳﹑獻茶﹑浣衣﹑濯足﹐一若固然。少不如意﹐卽加訶罵﹐惡口相加﹐迫於忍受﹐更有持鏡幾以相擲﹐執火鉗以相烙者。母家不忍﹐與之興訟﹐女妹服禮﹐然夫婦遂仳離焉。或有在廚與婢嫗共食而不得與夫及姑妹共食者焉。又見小叔亦多立侍不坐﹐而尊長無論矣。小叔以男子之故﹐尢爲專肆﹐至子女旣長﹐隨意罵詈﹐嫂惟吞聲而已。大約小叔﹑女妹之憑借母勢﹐役使其嫂﹐有同奴婢﹐視爲固然﹐少有不應﹐非面加詬罵﹐則訴母斥之。中家以下﹐殆無不然。至於兄妐女妐﹐則益尊重其體勢﹐奉事與舅姑無異﹐不待言矣。其或舅老姑沒﹐只有繼姑﹑庶姑。繼者則子非所生﹑無愛子之心﹐更無愛婦之情﹔庶姑則出身婢女﹐卑賤而不識禮體﹐挾持姑勢﹐橫逆妄加﹐或惡其嫡而自私﹐或譖於舅而誣罪。始則自衣服飲食之微﹐橫加抑掠﹐繼而施彊奪誣告之事﹐加以楚毒﹐甚且迫以自盡﹐彊行鬻賣﹐𨿽有夫愛﹐亦無所補。其孀寡之苦﹐更無論矣﹐此則晝夜呼天﹑飲泣茹痛而無可如何者矣。中國婦女以此自盡者﹐不知萬億﹐此則比南洋豬仔之奴﹐終身囚苦﹐輸以身命﹐殆有過之。且卽以稱呼言之﹐吾粵之呼舅姑﹐皆曰「老爺」﹑曰「奶奶」﹐呼小叔﹑女妹皆曰「相公」﹑曰「姑娘」﹐其餘羣眾諸侄﹐不曰「少爺」﹐則曰「幾官」。凡此皆奴隸之稱﹐然敝俗相沿﹐女體久賤﹐則𨿽貴家才嬡不能不俯首從之﹐否則終身厭惡﹐夫婦仳離焉﹐其悖謬尢奇矣。夫孔子之爲婚禮也﹐曰「嗣爲兄弟」﹐故夫妻之父皆稱曰「舅」﹐夫妻之母皆稱曰「姑」﹐夫弟曰「叔」﹐夫妹曰「妹」﹐蓋兄弟之義也。夫男女本爲兄弟﹐且婚媾之好多出至交﹐乃婿於妻家則視如上賓﹐妻於夫家則降爲皂隸﹐𨿽有至親通家﹐平日則以兄﹑弟﹑叔﹑伯爲稱﹐旣嫁則以「少爺」「相公」爲稱﹐上背聖經﹐下違公理﹐顚倒無義﹐豈不異哉﹗又非奴而何﹖然此皆就都會士家言之﹐若夫山野僻縣﹐除貧家農業﹐夫婦並出﹐通力合作外﹐中家以上婦女﹐莫不跣足入山﹐斬柴艾艸﹐負薪於田﹐而其夫則髙臥室中﹐淸談以受供養。故多添一婦﹐實爲多添一隸﹐故鄕民買妾實爲買奴而已。大槪愈山野則抑女愈甚﹐稍近士夫則抑女稍少﹐其世家貴閥則或得從容讀書遊覽﹐不下廚執役。此以知人道稍文明則男女稍平等﹐人道愈野蠻則婦女愈遏抑﹐亦足爲證據矣。然中家以上﹐男受珍食而女僅常餐﹐或夫有午食而妻僅朝夕﹐吾粵下四府之田家﹐則男能食飯而女僅煮粥﹐男女之間一切皆降等相待﹐此亦待奴之一比也。

何謂爲私﹕女子爲天生之人﹐卽當同擔荷天下之事者也﹔性分所固有者﹐分於天之仁智﹐當施於人人﹐職分所當爲者﹐旣有人之心思﹐當任其事業。乃一爲女子﹐旣嫁某氏﹐卽竭其才爲某氏之家﹐若私爲某氏之人而與天下及國無與者。事夫﹑畜子以盡其業﹐胼手胝足以爲其家﹐守節從一以終其身﹐茹苦含辛﹑懷貞守獨以終其年。𨿽有學問﹐不能出以教人﹔𨿽有才智﹐不能出以任事。愛則惟夫一人愛之﹐用則惟夫一家用之﹐甚至賣鬻亦惟夫賣鬻之﹐私爲一人之有﹐若產業器用者﹐故非洲多有鬻女之市﹐然其悖天理而損人權甚矣。卽使借夫富貴﹐坐受繁華﹐然天之生人﹐予以耳目﹑手足﹑心智﹑百體﹐卽當各效其勞﹐各分其職﹐通力合作以濟公益﹐安有一人坐食者耶﹗今歐﹑美婦女不許爲官﹐而借男子之供養﹐終日宴食﹐遊談嬉戲﹐不事學業﹐無益公眾﹐有損生民﹐是天生無數人而得半以爲用也﹐其於公理亦大悖矣。蓋旣從夫姓﹐卽坐受夫供﹐其爲不平等則一也。

何謂爲玩具﹕男子之視女子﹐皆無人權天民之心﹐但問其美否以爲愛玩。是故爲之衣裙五采以絢之﹐爲之金玉珠石以飾之﹐爲之步搖花朵以麗之﹐爲之塗脂抹粉以艷之﹐日本則齒黑﹐印度則穿鼻以爲飾﹐殆又甚焉。女子不知自重﹐又復爲墮馬之妝﹐踽齒﹑點額﹑細腰﹑小足以媚男子﹐𨿽歐美升平之俗未能免焉。夫囚以重室﹐鎖以細腰小足﹐枷以金珠玉石﹐𨿽極美麗﹐其與籠能言之畫眉﹑鸚鵡﹐檻剪裁之玫瑰﹑牡丹﹐豈有異乎﹗夫豢鳥栽花者﹐非不極至愛寵﹐然不過視爲花鳥而已。故唐人有以妾換馬者﹐其賤人道於禽獸﹐無道至此﹗卽白居易亦有鬻駱馬﹑放楊枝之歌﹐以馬與妾並稱﹐皆以爲玩於人之故也。夫凡人之生﹐皆出於天﹐故人無貴賤﹐莫非天民﹐各爲獨立﹐安有視爲玩具者哉﹗其敢於玩人﹐實玩天也。且男子旣有玩具之心﹐故問美否﹔旣有美否之心﹐則其淫心惡念卽從而起﹐爭奪傾殺卽由是生﹐晉孫秀之奪綠珠﹐唐明皇之奪玉環﹐亦因玩具之情而致。若使知天民人權之理﹐人人獨立﹐人人相敬﹐豈得起此淫奪之事哉﹗第二章

論婦女之苦古今無救者

夫以男女皆爲人類﹐同屬天生﹐而壓制女子﹐使不得仕宦﹐不得科舉﹐不得爲議員﹐不得爲公民﹐不得爲學者﹐乃至不得自立﹐不得自由﹐甚至不得出入﹑交接﹑宴會﹑遊觀﹐又甚至爲囚﹐爲刑﹐爲奴﹐爲私﹐爲玩﹐不平至此﹐耗矣哀哉﹗損人權﹐輕天民﹐悖公理﹐失公益﹐於義不順﹐於事不宜。吾自少至長﹐遊行里巷﹐每見婦女之事﹐念婦女之苦﹐惻然痛心﹐惄焉不安。甚不解偶現男身﹐則自私至至此﹐𨿽有至親之令妻﹑壽母﹑姑姊妹﹑女子子﹐抑之若是。甚怪大地之內﹐於千萬年賢豪接踵﹐聖哲比肩﹐立法如雲﹐創說如雨﹐而不加卹察﹐偏謬相承﹐盡此千萬年聖哲所經營﹐仁憫者不過人類之一半而已﹐其一半者向隅而泣﹐受難無窮。彼非人歟﹐何不蒙憐拯若是﹗佛號慈悲而女子不蒙其慈﹐耶稱救世而女子不得其救﹐若婆羅門﹑摩訶末重男輕女之教﹐則教猱升木﹐如塗塗附﹐益不足論。就此而談﹐則大地從上之教主皆不得辭其責矣。推所以然﹐則舊俗之壓力相承﹐一由習而不知﹐一由時之未可也。

夫以彊力淩暴弱質﹐乃野蠻之舉動﹐豈公理所能許哉﹗而積習生常﹐視爲當然﹐仁人義士不垂拯卹﹐致使數千年無量數之女子永罹囚奴之辱﹐不齒於人﹐此亦君子所不忍安也。第三章

女子最有功於人道

嘗原人類得存之功﹐男子之力爲大﹐而人道文明之事﹐借女子之功最多。蓋自男女相依以來﹐女任室中之事。男子獵獸而歸﹐則女爲之臠切﹐卽司中饋﹐則火化熟食之事﹐必自女子創之。至於調味和羹﹐醬齊珍餌﹐次第增長皆由中饋之事﹐亦必皆創自女子。旣須火化熟食﹐則必當範金合土以爲盛器。男子日出獵獸﹐山林所產﹐皆有定數﹐旣不易得﹐自無暇爲制器之事。婦女家居暇豫﹐心思靜逸﹐踵事增華﹐日思益進﹐然則範金合土﹐亦必自女子創之。織縫之事﹐至今猶爲女子專司﹐況在太古原人﹐男子之躁益甚﹐其章身之具﹐寒帶惟有衣獸皮以爲服﹐熱地惟有集芰荷以爲衣﹐皮服卉服﹐堯典尙然﹔今冰海人之衣皮﹐非洲人之編樹葉﹐尙有然者﹔若其由編葉纏藤進而摭山麻而抽野葛﹐此必女子之事。蓋以其巖居無事閒擘樹枝﹐見有麻葛﹐愈擘愈纖﹐愈纖愈韌﹐系之於身﹐覺其細滑過於他木﹐於是始則搜拔﹐繼而試植﹐漸益推廣﹐遂爲衣裳。首寒則藝麻爲冕﹐足寒則糾葛爲屨﹐皆次第所增。見其色惡﹐以水漚之﹐輒復漸白﹐與目適宜﹐於是麻衣縞服成矣。已而挼葉得汁﹐異色染衣﹐遂悟練染之法﹐乃有五色之章﹐然後玄黃交錯﹐黼黻成文。凡此皆由其閒靜之姿﹐故有逢原之制。若夫蠶桑﹐亦歸女業。詩曰「婦無公事﹐休其蠶織」﹐故後世后妃亦尙親蠶﹐蓋亦必婦女所創﹐故專歸婦女之業。蓋娟娟者蠋﹐時遊於桑﹐男子逐獸心粗﹐豈暇揣摩﹖女子則宅旁井邊﹐從容顧望﹐見彼吐絲之異﹐乃爲豢養之謀。因彼眠起桑中﹐食之如掃﹐知其所嗜﹐采以養之﹐而蠶乃吐絲無窮﹐因以箔而令織﹐於是蠶桑之利﹐衣被無窮。若夫折柳以爲樊圃﹐樹竹以爲籬落﹐亦必巖邊棲息﹐思阻猛獸﹐偶思捍格﹐故成藩籬﹐然則藩籬亦必女子所創也。男子求食﹐逐獸遠遊﹐女子登樹爲巢﹐削枝編葉﹐及後築之平地﹐移巢形以爲堂構﹐亦必自女子爲之。今非洲之人﹐室多圓形﹐以泥和艸編成﹐髙廣不過數尺﹐是尙爲有巢氏之遺也。男子逐獸豈有定居﹐太古初民﹐實同遊牧。然則編巢野處﹐隨地移徙﹐男子安有餘日爲之﹐非女子所制造而何﹖居室閒暇﹐則更編艸爲席﹐削木爲幾﹐合土爲盂﹐窐土爲杯﹐以坐﹐以臥﹐以飲﹐以食﹐日益髙潔﹐此亦非逐獸轉徙之男子所能爲也。然則一切什器﹐皆制自女子爲多矣。卽論文字創自結繩﹐而畫圓畫方﹐諧聲尙象﹐亦必居室暇逸者乃能創之﹐非逐獸於畋﹑血溢不止者所能爲也。至於記數出於手指﹐漸加千萬﹐更爲乘除﹐亦非逐獸無暇者所能﹐亦必女子創爲之也。其它簀桴土鼓﹐漸進而截竹裁桐﹐編絲穿孔﹐分析音節﹐更非逐獸奔走之人所能創造﹐亦必居室閒逸有靜性者乃能創之。又若圖寫禽獸﹐撫造艸木﹐描象人物﹐模範山水﹐亦皆性靜情逸﹐乃能生趣盎然以爲摹寫﹐必非逐獸血湧之人所能創造。是故文字﹑算數﹑音樂﹑圖畫﹐凡諸美術﹐大率皆女子所創爲﹔今古史所述﹐類皆男子﹐而女子無人。則男子後起之秀﹐漸丁文明之時﹐旣在農耕﹑熟食﹑居室之後﹐不待逐獸﹐亦有靜暇﹐乃取女子創造種種之事爲器物﹐大推廣之﹐旣爲女子之主﹐遂攘竊其名﹐此猶大匠作室﹐而大書於梁棟者必曰某官﹔巧冶鑄鐘﹐而銘刻於筍虡者必曰某父﹐其實皆非男子所能爲也。蓋太古男子逐獸求食以存人類﹐譬之開國之有武臣。漢之韓﹑彭﹑黥﹑英﹐明之徐﹑常﹑湯﹑沐﹐當開國時﹐仗鉞﹑搢笏﹑勒鐘﹑銘鼎者﹐非皆屠伯﹑武夫﹑緯簫﹑屠狗之流哉﹐彼只能拔劍擊柱﹑醉酒罵坐而已﹐豈能制作乎﹗而女子居室司饋﹐閒暇制作﹐譬之承平之文吏。叔孫通制禮﹐然後漢髙知天子之貴﹔董仲舒明經義﹐然後武帝有文章之治。建三代之制﹐行大射之禮﹐奏六代之樂﹐建日月之旗。立五經於學官﹐見圜橋之冠帶﹐必於干戈載戢﹐然後黼黻承平。凡號稱文明之制作﹐必皆文士爲之﹐無有武臣爲之者也。歸故鄕而歌大風﹐預朝宴而分競病者﹐古今以爲美談﹐虎賁脫劍﹐敕勒作歌﹐皆異事而非常例也。知文明之制作﹐在立廟秉筆之文士而不在原野之執戈武夫﹐則知創造文明之具﹐在居守司饋之女子而不在逐獸於田之男子也。又觀遊牧之匈奴﹑突厥﹑蒙古﹐其武力能吞滅中華﹑印度﹑波斯﹑阿剌伯﹐席捲亞洲﹐爲地球第一大國﹐而制作無聞﹐數千年不能脫野蠻之風。若六朝﹑南宋之偏安﹐頻歲受兵﹐訖於削滅﹐其勢至弱﹐而詞章理學之盛﹐其文明獨盛傳於後世。故逐獸求食之男子﹐譬之遊牧縱橫之蒙古﹑匈奴﹐彊則彊矣﹔居守司饋之女子﹐譬之偏安削滅稱臣之六朝﹑南宋﹐弱則弱矣﹐而文明之事﹐終在弱國而不在彊邦。蓋遊牧則必彊﹐而得食旣難﹐日月遷徙﹐必無暇制作故也。若謂文明之具爲男子所創﹐則是匈奴﹑蒙古能制作也。以此推之﹐一切事爲器用皆出於女子﹐可斷斷矣。今世界進化﹐日趨文明﹐凡吾人類所享受以爲安樂利賴﹐而大別於禽獸及野蠻者﹐非火化﹑熟食﹑調味﹑和齊之食乎﹖非範金﹑合土﹑編艸﹑削木之器乎﹖非織麻﹑蠶絲﹑文章﹑五采之服乎﹐非堂構﹑樊圃之園庭﹑宮室乎﹐非記事﹑計數之文字﹑書算乎﹐其尢爲美術令人魂歡魄和者﹐非音樂﹑圖畫乎﹗凡此皆世化至要之需﹐人道至文之具﹐而其創始皆自女子爲之﹐此則女子之功徳孰有量哉﹐豈有涯哉﹗乃不念殊功之尢﹐徒循彊力之軌﹐大勢長往而不反﹐美名久假而不歸﹐是可忍也孰不可忍﹗第四章

論男女貴賤不在身體腦度

或謂全地女子之身皆短於男子﹐多或逾尺﹐少亦數寸﹐歐美女子短於男子尢多。形質之髙卑﹐天生已定。髙者自尊﹐卑者自賤﹐所謂「卑髙已陳﹐貴賤位矣」﹐故男尊女卑﹐乃肖天道﹐非人所能彊爲之也。豈知人之尊卑﹐在乎才智﹐不在身體。故晏嬰身不滿五尺而爲齊相﹐公孫呂身長三尺而爲鄭相﹐桑維翰身長四尺而爲晉相﹐皆功名顯於後世。若必以身體長短論之﹐則長狄僑如兄弟尊同天帝﹐而巨無霸亦當貴爲帝王﹐曹交當爲上官而成湯宜屈下僚矣﹐晏嬰﹑公孫呂﹑桑維翰不得齒於人矣。夫身有長短者﹐在男子中所不能免者也﹐而未聞以此分貴賤﹐何獨於男女而以此辧之﹖且日本人以矮特聞﹐而今者變法而彊﹐與彊英聯鑣﹔若印度之髙人﹐則徒供英人服役。然則人之貴賤﹐在才智之髙下﹐不在形體之長短明矣﹐而獨以短體抑女﹐豈公理所許乎﹗當初民之始﹐女子短體弱力﹐受制男子﹐造成原因則有之﹐若以此故永遠抑女﹐則非人心所安也。

或謂女子腦小於男﹐男子腦度大而重﹐女子腦度小而輕。日本東京大學醫科所剖驗﹐男腦四百二十一﹐女腦一百七十六﹐男女質同﹐惟男腦重百五十杜廉。又或謂男子之腦愈用愈智﹐貌愈文秀﹐女子之腦多用卽竭﹐貌愈醜惡。此說紛紜﹐各有是非﹐考驗未盡善﹐不必信爲定論。但女子旣有月經﹐每月流血甚多﹐精力自當遜於男子﹐此爲人傳種﹐少受缺陷﹐實爲無可如何。故以任兵事﹐誠非所宜﹐若人道平等與否﹐則不在此。夫以男子之中﹐腦度之髙下﹐才智之靈蠢﹐精力之彊弱﹐固有相去天淵者。周子之兄不辧菽麥﹐晉惠帝聞蛙鳴問爲公爲私﹐見饑死者而問何不食肉糜﹐其蠢幾與禽獸等﹐而何嘗失公子﹑帝者之貴。且以孔子之聖而爲陪臣﹐顏子之哲終身陋巷﹐若哀公之愚﹐則爲君以臨之﹔管輅﹑郭璞術窮天人而終於下位﹐董卓﹑王惇檮杌窮奇而執國命﹐然則人之貴賤﹐豈在腦度之髙下哉﹗以一人之體格猶如此﹐況於無量女子﹐其才智絕倫﹐學識超妙﹐過於尋常男子殆不可道裏計﹐此不待繁徵而盡人易見也。故卽以腦度之髙下言之﹐若李易安之過目能記﹐檢書若某書﹑某卷﹑某頁﹑某行不差一字﹐其與山僧誦法華經三年不能記憶者相去豈不遠哉﹖山僧豈非男子﹐李易安豈非女子乎﹐豈得謂女子腦度不及男子乎﹗山僧誦經時﹐夏竦一誦卽記﹐歐陽修再誦乃記﹐及世所傳蕭穎士一徧﹐陸暢二徧﹐李華三徧。卽男子之彊記者亦自有等﹐物之不齊﹐物之情也。女子若李易安之流不知凡幾﹐但以無文學則不傳﹐遂不得與張安世誦亡書﹑王粲覆圍棋並稱耳。或謂女子靈悟無異男子﹐而以血少難於深思﹐是亦或然。然揚雄﹑張衡﹑哥白尼﹑柰端之流﹐男子中號能深思創作者﹐古今大地曾有幾人﹔若使女子平等就學﹐豈遂無人﹐安得以數人稍能深思創作之故﹐遂拔茅連茹﹐貴其不辧菽麥之同類而賤其聰慧明敏之女子哉﹗連類而貴及其無量數之男黨﹐則𨿽麟趾公姓並爲王侯﹐未有若是濫賞者也﹔連類而賤及無量數之女黨﹐則𨿽十族株連並加囚逮﹐未有若是之濫刑者也。以是之故而抑女﹐至擯不得爲仕宦﹑科舉﹐禁不得爲議員﹑公民﹐乃至絕其往來﹑交接﹑宴會﹑遊觀﹐囚﹑刑﹑奴﹑私﹐殆不然也﹐不獨背乎天理﹐亦不協乎人理也。使普地爲仕宦﹑科舉﹑議員﹑公民之男子﹐才智皆勝於全地無量數之女子則可也﹐而試核其實﹐又公考其才﹐恐女子之勝於男子者乃無量數﹐卽不得界劃鴻溝﹐剖半爲數﹐必不止十得三四也。然則彊抑女子﹐一切擯斥﹐仕宦﹑公民不準預列﹐科舉﹑議員不準預選﹐徒憑彊勢而背公理﹐徒失人才而遂私心﹐甚無義也。第五章

原女子被屈之由﹐本於繁衍人類之不得已

嘗原女子被抑之故﹐全在男子挾彊淩弱之勢﹐故以女子爲奴而不爲人﹔其繼在男子專房據有之私﹐故以女子爲一家之私人而不爲一國之公民。其造端致遠﹐在千萬年尙力劫制之時﹐其積久成風﹐爲千萬年禮俗教化之順。浸之旣久﹐抑之旣深﹐禮俗旣成﹐教化旣定﹐則無論抑人與被抑者皆忘其故﹐而幾誤以爲義理之當然﹐於是無量年﹑無量數之女子﹐永沈苦海而不之救矣。夫旣爲奴之人﹐豈可與主人並爲士宦﹑科舉﹐並爲議員﹑國民﹐並行交接﹑宴會乎﹖旣爲一家私有之人﹐又豈許其爲鄕國之吏員﹐議鄕國之事﹐交接﹑宴會鄕國之人乎﹗後世道化日開﹐文明日進﹐聖哲日出﹐以扶弱抑彊﹐矯變舊獘﹐凡天下以彊淩弱之風亦少弭矣。故倡「妻者齊也」之義以體與夫齊﹐故居官受封﹐制皆視夫﹐爲貴賤之等﹐享用亦與夫同﹐而劫掠鬻賣之風亦日少﹐蓋奴風少去焉。然以男譜相傳﹐子姓爲重﹐男女不別則父子不親﹔旣欲父子之可決定而無疑﹐必當嚴女子之防而無亂﹐女貞克守﹐則父子自眞。蓋小康之家﹐其所通無多﹐故其爲仁不大﹐無可如何。因勢利導﹐故以篤父子爲一切義理之本﹐故以族制聚眾﹐以宗法治人﹐以世襲爲官﹐以立家爲教﹐綱本如此﹐其條目自不得不隨之﹐而所以成其族制﹑宗法﹑世爵者則全在家人也。夫婦平等﹐亦固人理之宜而先聖之所願也﹐然如無夫婦平等﹐則各縱其欲﹐復歸於太古野蠻之世。男朝擁一女﹐暮又易一女﹐女朝擁一男﹐暮又易一男﹐從何而能成家人﹐從何而定父子﹐從何而有族制﹐從何而有宗法﹐從何而成治道﹐從何而立教化﹖是使人皆鹿豕﹐世復狉榛也﹐必不可也。又生人屬於女子﹐女子交合旣雜﹐生人不多﹐生子亦弱﹐養子艱難﹐無人相助﹐求食不給﹐成人亦難﹐人類不繁﹐且無從與禽獸敵矣。旣爲保全人種﹑繁衍人類之大故﹐且當上古文明之物一切未備﹐勢不能行男女平等之事。必有所忍﹐乃能有濟﹐必有小抑﹐乃有大伸﹐故不能不偏有所屈﹐實勢之無可如何也。則試屈男而伸女乎﹐於時艸昧未開﹐禽獸逼人﹐部落旣眾﹐日尋干戈﹔女子弱而男子彊﹐凡執干戈以從事者皆男子也﹐旣尙力矣﹐凡登壇場而執政者皆男子也﹐自萬無屈男子之理﹐於是不能不少所偏忍而聽女子之受屈矣。況女子久爲男子所掠役﹐受屈旣久﹐視爲固然﹐無待彊爲乎﹗且在昔人類之初﹐固尙母姓﹐人皆以女系爲傳姓矣﹐故「姓」之爲文從「女生」﹐如姬﹑姜﹑嬀﹑姞﹐莫不從女﹐故至今野番之俗多有從母姓者﹐則太古各國之舊俗可推矣。今以四海傳母姓者考之﹕馬達加斯加之人民但傳爵位於女族﹐代代相傳﹐而男子不得襲之﹔亞非利加之髙川之風俗﹐世世傳君位於女族﹐欲血統之接續也﹔希古忒至近代亦傳君位於女族﹐大洋洲之親友島﹑頓加島﹐其官位傳於女族﹐故母非出於貴族﹐其子卽不得爲貴族﹔菲地島亦然﹔加羅連島﹑馬置仙島亦傳爵位於女族。皆因婚姻未定﹐不知誰實爲父﹐故從母姓也。馬來人各部落之風俗﹐其遺財皆傳之女族之子孫﹔亞美利加之其尼路人﹐其財產皆傳於女族之子孫﹔哥侖布之煙剪人﹐財產亦傳女族之子孫。卽古昔文明之國﹐若埃及﹑日耳曼之上世﹐亦有此風﹐因以女俗爲主﹐男子死則無後﹐故以其姊妹之子爲至親﹐而爵位財產﹐皆傳與之。故基尼亞之富人死﹐除軍器外﹐其餘財產盡傳於姊妹之子﹔超拉巴之般他爾人死﹐不傳其財於子而傳於姊妹之子。馬拉巴路之俗各地不同﹐至於財產傳於女族之親﹐各地皆同。印度之尼也兒人﹐子不知父﹐父不知子﹐故以財產讓與姊妹之子。羅安髙之土酋四人﹐皆國王姊妹之子﹐其王子不能繼位。亞非利加之俗﹐王位常出於一姓﹐但以母性爲主﹐子不能繼父位﹐皆以國王之姊妹之子嗣之﹐蓋恐混其血統也。班衣人之酋死﹐其子不能繼而以姊妹之子繼嗣﹔亞非利加之北部巴路摣爾人及非洲東北部諸民種皆同。故日爾曼之古俗﹐姨舅之愛其甥﹐猶父之愛其子﹐以人爲質之時﹐不要其子而要其姊妹之子可見。蓋上古之人﹐教化未行﹐婚姻不定﹐朝暮異夫﹐誰知所出﹐野合任意﹐難辧所生。國語述魯桓公之言曰「同非吾子﹐齊侯之子也。」故婚姻不定﹐則父子難信﹐故不如從母姓之確也。且母生有憑﹐父生難識﹐觀阿里那可之煙剪人﹐生雙子則以爲奸淫矣。夫陰陽交媾﹐其理甚微﹐今艸木之生﹐雄蕊與雌蕊之交合﹐博學者猶難知之﹐況野人知識無多﹐故知有母而不知有父也。然人人不識父﹐則無父子之傳﹔凡生男子皆爲無用﹐不能糾結無量男子以爲親﹐則無由而得彊力﹐一也。生當部落爭亂之時﹐女子日爲人所掠﹐朝屬一夫﹐暮歸一夫﹐姊妹不能聚處﹐則無由結合而成族﹐二也。不能糾合彊力﹐不能結合多人﹐則於人道合羣之道無益﹐於人類自存之法有損﹔故母姓之俗皆甥舅相親﹐君主傳位亦多傳於甥者﹐然舅甥之愛結﹐終不如父子之情深﹐愛不深則結力不厚而保類不固﹐三也。傳母性則有母無父﹐僅得一人之保養﹐其愛力薄﹐其生事難﹐其彊健難﹐其繁衍難﹐四也。故女性之效﹐非所以保人類而繁人種﹐其害如此。大地皆已經行之﹐共知其不可﹐而後攺而行男性。行父姓則父母並親﹐有二人以撫養其子﹐母盡字育之勤﹐父盡教養之任﹐通力合作﹐其子易於成人。男子彊而自立﹐父子世世相傳﹐故能久遠﹔羣從以親結合﹐故能廣大﹔用能以宗法族制立國﹐如日本然。人種之得以保全﹐人類之得以彊大﹐職男姓之由。夫男子旣以彊力而役女﹐又自狩獵而易爲耕農﹐聚處一室﹐獨耕一地﹐婦不雜婚﹐子知所出﹐於是父子相識而男彊女弱﹐故以男性傳宗。彊力者爲天授之性﹐傳宗者爲人事之宜。天性人事皆男子占優﹐𨿽聖哲仁人欲憫女子而矯之﹐然屈男伸女﹐旣於人道不宜﹐又於事勢未可﹔將行平等乎﹐又復返狉榛﹐更有不可。故不得不因循舊俗﹐難於大更﹐惟發明昏禮下達﹐男先下女﹐特著親迎禦輪之義﹐又發明「妻者齊也﹐與己齊體」﹐相敬如賓之義﹐夫先下者矯之也﹐齊者平等之謂也。故後學守其遺義﹐樊英病臥﹐爲榻下之拜﹔梁鴻舉案﹐有齊眉之敬﹐蓋以除舊俗奴役之獘而明平等之風﹐先聖之心苦矣。第六章

女爲男私屬﹐於是伸男抑女

夫男子旣以彊力抑女﹐又以男性傳宗﹐則男子遂純爲人道之主而女爲其從﹐男子純爲人道之君而女爲其臣。大勢所壓﹐舊俗所積﹐於是女子遂全失獨立之人權而純爲男子之私屬﹐男子亦據爲一人之私有而不許女子之公開。旣私屬而私有之﹐則名𨿽爲齊﹐實幾與奴隸﹑什器﹑產業等矣﹐故於夫曰「歸」曰「嫁」﹐其義曰「事」曰「從」。夫之於妻旣私屬而私有之﹐故捨其姓而使從己姓﹐捨其宗而使事己宗。夫之於妻旣私屬而私有之﹐故畜養之﹐玩弄之﹐役使之﹐管束之﹐甚且罵詈隨其意﹐鞭笞從其手﹐賣鬻從其心﹐生殺聽其命。故以一家之中妻之於夫﹐比於一國之中臣之於君﹐以爲綱﹐以爲統﹐而妻當俯首聽命焉。國法之仁刻周疏不同﹐要之舊教舊法皆以爲是一家之私﹐人﹑國不必干預焉。其後仁者乃漸申人權﹐於夫之殺妻則絞之﹐夫之笞妻則杖而離之﹐則極後起者﹐𨿽有明律﹐而舊俗相沿已久﹐亦何能行焉。夫所謂夫者﹐不過十餘齡之男子﹐未必被教化﹑知禮義者也﹐又得兼有數女者也﹐而授以生殺﹑賣鬻﹑鞭笞﹑罵詈其妻之權﹐予以役使﹑管束之尊﹐其不能得當而偏抑冤慘於弱女令無所告訴者﹐不待言也。夫以普天下人皆爲男女﹐卽皆爲夫婦﹐是使普天下人慘狀稽天﹑冤气徧地也。其所爲抑女之大因﹐據以爲義所自出者﹐則以爲夫婦不別父子不親﹐父子不親則宗族不成﹐故欲親父子﹐先謹夫婦。故據亂世之制﹐爲禮始於謹夫婦﹐爲宮室必別內外﹐而男子彊力而爲主﹐自無制之之理﹔女子微弱而從人﹐自爲被制之類。於是以內屬女﹐以外屬男﹐外者極天地而無窮﹐內者域一室而有限﹐故爲「內言不出﹑外言不入」之禮。又爲「男女非有行媒不相知名﹐非受幣不交不親」之義﹔其甚至於「姑姊妹女子子已嫁而返﹐男子不與同席而坐」﹐則以古者同姓通婚之故而預防之﹔又曰「嫂叔不通問」﹐則以古俗兄弟同妻之故而預絕之﹔於是男女之別﹐其嚴極矣。印度﹑波斯﹑埃及﹑突厥尢爲加嚴。印則婦女以布蔽面﹐埃及則以鎖加眉中﹐突厥則以白紗蔽面﹐波斯則以布籠身首如一亭然﹐僅露其目﹐蓋亦同意。於是所謂「內」者﹐實囚之而已﹐推其所以然﹐皆因防淫亂之故也。故舊教之國皆以淫爲極惡﹐故其禮俗皆以防淫爲大閒。法﹑意﹑瑞士舊俗﹐女子下體有鐵匝加鎖﹐夫掌其匙焉。其女子有再嫁者﹐不齒於人類﹐不收於父兄宗族﹐不理於鄰里鄕黨﹔其婦女有犯姦之事﹐則不論和彊﹐不論一再﹐國家特許本夫得殺之﹔其𨿽無實事﹐但偶涉不檢而見疑者﹐或鞭笞﹐或罵詈﹐或逼縊﹐官皆不問也﹐人皆以爲宜然也。若男子乎﹐君主則宮女萬千﹐富人亦侍妾數十﹐乃至窮巷之氓亦皆兼備數妾﹐緣廣嗣續﹐皆以爲禮義宜然。若其狎娼挾妓﹐唐宋以來﹐名士賢徳亦爲尋常﹔今時𨿽禁於國律﹐歐美亦干犯淸議﹐然男子爲此者固無少傷也。若婦女之稍有不貞者﹐𨿽歐美之俗亦得聽本夫自殺之﹐而女子必不見齒於世﹐則猶然也。夫均是人也﹐均是淫也﹐以非常嚴酷之刑待女子﹐而以非常縱肆之欲待男子﹐其相反可謂極矣﹐有外夫則以爲姦而許殺之﹐有內妾則以爲禮而公行之﹐其不公可謂至矣。在立法之意﹐則以爲男子之得有妾﹐以爲廣嗣也﹐其聽外淫﹐以爲無損也。若女子之有外遇﹐則是亂宗也﹐又無以折宗族之姦﹐則以不貞也。夫亂宗﹐則於男姓之傳﹐族制之成﹐誠爲大礙矣﹐不可許矣﹔旣以男姓爲主﹐以族制爲義﹐則此法𨿽奇偏極酷﹐亦不可以已矣。若夫宗族之姦﹐則罪尢加等﹐然則不爲亂宗也﹐而重於防淫也。夫所以防淫若是其重刑者﹐實爲一人之私屬而私有之也。夫一人之私﹐何預於國﹐而國法特深許其私有而以偏酷而助爲嚴防者﹐誠以防淫亂之原也。夫所以防其原者﹐慮因淫而亂﹐因亂而爭殺也﹔然男子亦固縱淫矣﹐而妾旣有名分﹐則未聞因此而爭亂也﹐妓亦各有所主﹐各出自本人所願﹐亦未聞因此而爭殺也。女淫所以致亂啟爭者﹐以旣有本夫﹐則夫得禁之﹔他人及外夫義所不可﹐法所得禁﹔然而上犯國家之法﹐下侵本夫之分﹐故致爭亂而相殺。假令一切縱之若男子﹐或各有名分﹐或各聽情願﹐則亦何爭亂相殺之與有﹗故法律云者﹐皆上承男主女從之舊俗﹐卽禮義云者﹐亦上沿男彊女弱﹑男姓女附之遺風耳﹐非公理也。夫男子旣私屬而私有之﹐彼爲一姓計﹐自不欲女子之亂其宗﹔爲一身計﹐自不欲女子之兼從乎人。夫獨爲己之宗與雜以他人之宗孰善﹖專事己之身與兼侍他人之身孰得﹖此不待再計而無人願之矣﹔必若非己所得而私屬私有﹐則無如何。旣上承千萬年之舊俗﹐中經數千年之禮教﹐下獲偏酷之國法﹐外得無量數有彊力之男黨共守此私有獨得至樂之良法﹐惟有協力維持﹐日築之使髙﹑鑿之使深﹑加之使酷而已。故古者婦人夫死而嫁﹐未聞議之﹐後則加以「從一而終」之義。始則稱「烈女不事二夫」﹐是惟烈女乃然﹔繼則加以「餓死事小﹑失節事大」之義﹐於是孀守之寡婦徧地矣。中國之中﹐吾粵女義尢嚴﹐吾鄕族觸目所見﹐皆寡妻也﹐里巷皆是。貧而無依﹐老而無告﹐有子而不能養﹐無子而爲人所欺﹐槁砧獨守﹐燈織自憐﹐冬寒而衣被皆無﹐年丰而半菽不飽。吾鄕居夜歸﹐聞機杼鏗然﹐五更未已﹐舉巷相應﹐皆寡婦也。然猶茹粥而撫童孫﹐解衣而衣弱子﹐終身貧冷﹐呼天而無可訴之人。其或力撫遺孤﹐艱難醫疾﹐而中道殤殂﹐則終無可依矣。卽撫孤有成而賢否未知﹐然不肖者多﹐或博弈飲酒而不顧尸饔﹐或自私妻子而時行忤逆。又或遠遊不反﹐空對弱媳﹔又或夭折﹐徒遺孤孫﹔又或勤劬撫孫而長大又夭﹐終至絕嗣﹔又或旁繼他子而本非生母﹐棄而不顧。以吾所見﹐有執刀而索繼母之財者。又見妯娌二人皆爲孀寡﹐同繼一子﹐淫賭破家﹐犯疾而死﹐遺妻及子﹐合力撫孫﹐旣長而盲﹐猶冀傳宗﹐爲之娶婦﹐旣娶而夭﹐兩枝皆絕﹐孀亦老矣﹐年垂七十﹐白髮盈頭﹐子媳則妻妾在旁﹐孫媳則女兒並侍﹐饑寒交迫﹐煢獨可憐﹐誰實爲之﹐貽斯慘狀﹗以天行之無定﹐而以人理之有定限之﹐其爲無量之苦必矣。若印度之俗﹐夫死且當殉之﹐烈火然柴﹐投身其上﹐以爲美節。否亦當髙樓閉處﹐絕其下梯﹐以終身焉。英人未得印度之先﹐一歲之中﹐寡婦死者不可量數﹐苦形慘狀﹐尢不可言﹐皆男子私屬而私有女子之貽害也。夫不事二夫者﹐乃烈女非常之節﹐借以鎭止淫風﹐非不可敬﹔此猶佛之舍家苦行及明世補鍋丐者之爲國盡忠﹐自有足以聳流俗而生景行者。然若使大地之內﹐人人皆爲佛之出家﹐則五十年中人類立絕﹐而徧地皆爲禽獸矣﹔遇有國變﹐人人皆爲補鍋丐者之盡節﹐則中國靡有遺黎﹐而茫茫神洲久爲異種殖民地矣﹕此豈可行者哉﹗宋儒好爲髙義﹐求加於聖人之上﹐致使億萬京垓寡婦﹐窮巷慘淒﹐寒餓交迫﹐幽怨彌天﹐而以爲美俗。夫善爲治教者﹐在使民樂其樂而利其利﹐養其欲而給其求。詩之言治曰「內無怨女」﹐豈有以幽怨彌天﹑寒餓徧地爲至治哉﹗夫爲治之義﹐亦有捨一人以爲大眾者﹐若犧牲國民以立其國﹐是則以國種爲重﹐故民命爲輕﹐於立國之義實不得已﹔然論天下之公理者﹐猶非其私。自此以外﹐一切政教﹐無非力求樂利生人之事﹔故化之進與退﹐治之文與野﹐所以別異皆在苦樂而已。其令民樂利者﹐化必進﹐治必文﹔其令民苦怨者﹐化必退﹐治必野﹐此天下之公言﹐亦已驗之公理也。寡婦無數﹐怨苦彌天﹐於獨人享受有無量之苦﹐於公眾大化無絲毫之益。其爲男子之獨人計乎﹐撫子傳孫﹐庶幾少補﹔若無子女者﹐則於男子獨人亦並無絲毫之益矣。若其爲害﹐則有四焉﹔一﹑苦寡婦數十年之身﹐是爲害人﹔二﹑絕女子天與生育之事﹐是爲逆天﹔三﹑寡人類孳生之數﹐是爲損公﹔四﹑增無數愁苦之气﹐是爲傷和。夫以人權平等之義﹐則不當爲男子苦守﹔以公眾孳生之義﹐則不當以獨人害公﹔以人道樂利之宜﹐則不當令女子怨苦﹔僅有獨男撫子之微益而有逆天傷人害公之大患﹐萬不可行者也。又不肯已﹐加義日髙﹐於是有未嫁之女守貞之事。夫夫婦以牉合而親﹐未嘗交合﹐何義之有﹗乃緣區區之聘﹐卽爲許以終身。以爲然諾歟﹐又非女子所自許也﹐義何取焉﹗而以一言之故﹐非因知己﹐卽終身孀守﹐茹苦食艱﹐上爲事宗廟﹐待舅姑﹐下爲撫子孫﹐事叔伯﹐如斯髙義﹐實天下古今所罕聞。而習俗旣成﹐遂至盡人皆是﹐乃背二十年父母鞠育之恩﹐而殉一言之聘以苦父母之身﹐輕重不倫﹐無義已甚﹐然實爲迫於風俗﹐並非出自人情。此固先聖所禁﹐國法不容﹐而愚儒歸有光之流乃必從而張之﹐以爲義不妨過髙﹐情不妨過厚﹐則豈先聖所不知而待歸有光爲之發明哉﹗凡此流獘﹐此皆男子彊力役人﹐父姓傳宗﹐於是以女子爲私有﹐積極使然﹐而不公不平﹐冤魂愁气﹐遂至彌天塞地矣。第七章

抑女有害於立國傳種﹐宜解禁變法﹐升同男子﹐乃合公理而益人種

夫男子旣以私屬私有女子之故﹐𨿽嫁而富貴﹐亦等幽囚﹐嚴禁出入﹑遊觀﹐更禁交接﹑宴會﹐推其法意皆爲防淫。男女旣不得接見﹐則偶一見之﹐屬目必甚﹐淫念必興。以中國禮教遏淫之嚴﹐淸議之重﹐而中人以下﹐遇有劇場﹑道路每見婦女﹐評頭品足﹐肆口妄言﹐其尢下者﹐則探手摩挲﹐淫言撩撥﹐不可聽聞﹐非獨相鼠貽譏﹐實亦狂且可惡。而觀歐美之俗﹐男女會坐﹐握手並肩﹐卽艷質麗人﹐衣香滿座﹐𨿽忘形爾汝﹐莫不修禮自持﹐鮮有注目凝視﹐更無妄言品評者﹐至於如狂且之淫言﹐若野蠻之探手﹐更絕於觀聽矣。夫歐美豈無狡童狂夫﹐亦皆有粗人下走﹐其教化尙不如中國之嚴也﹐然則修禮防者﹐實司空見慣使然也。夫人情於前所罕見之物﹐未有不駭然聳動﹔若所罕見者爲珍貴美麗之物。未有不欣然驚喜。如鄕曲人初至都會城市﹐一切詫爲異觀﹐如賤隸之初見王公貴人﹐必聳然變動聲色﹐如窮子之入珠寶市肆﹐必瞷然四顧彷徨。若都士﹑富人﹑世家﹑爵主﹐生長其中﹐則但習與相忘﹐順受其正﹐豈有驚聳之事﹐令人失笑者哉﹗若謂交接﹑宴會易於通淫﹐不若嚴以防之﹐然中國桑間濮上之風﹐自鄭﹑齊﹑吳﹑楚莫不極盛﹐何能禁阻﹐而況窮邊哉﹗以言防則不能防之﹐而徒有虛名﹐致遏閼人權﹐違逆天理﹐舉數萬萬女子而幽囚之﹕一則令其不能廣學識﹐二則令其無從拓心胸﹐三則令其不能健身體﹐四則令其不能資世用。夫以大地交通﹑國種並爭之日﹐而令幽囚之人傳種與遊學之人傳種相比較﹐其必不美而敗績失據﹐不待言也。夫少成爲性﹐長學則難﹐而人生童幼﹐全在母教﹔母旣蠢愚不學﹐是使全國之民失童幼數年之教也。人之國﹐男女並得其用﹐己國多人﹐僅得半數﹐有女子數萬萬而必棄之﹐以此而求富彊﹐猶卻行而求及前也。故言天理則不平﹐言人道則不仁﹐言國勢則大損﹐言傳種則大敗﹐而爲男子之私行其防淫之制﹐又不已也。有此四害﹑四不可﹐何必禁女子之交接﹑宴會﹑出入﹑遊觀乎﹗近者自由之義﹐實爲太平之基﹐然施之中國今日﹐未爲盡宜﹔然以救女子乎﹐實爲今日第一要藥。今若聽婦女之自由出入﹑遊觀﹑交接﹑宴會﹐無抑女之事﹐於公理旣順﹔除幽囚之苦﹐於人道旣仁。婦女得以親師取友﹐日聞天下之事理﹐以閱歷而學識益深﹐日擴山川品物之大觀﹐以開拓而心思益擴﹔人才驟增其半而公用亦驟增其半﹔化坐食閒處而爲公望公才﹐士農工商皆增其半﹔天下之大效孰有過此﹗若其教子有方﹐則全國之民坐受童幼數年之教﹔傳種多美﹐則全國之民永得人種文明之益﹔其爲無上之大效﹐無極之美利﹐皆普天下之事莫與京者。昔在據亂之時﹐以序人倫而成族制﹐故不得已忍心害理而抑之﹔今際升平之時﹐以進全人類而成文明﹐故必當變之。亂世平世﹐如冬夏之相反﹐卽裘葛之各宜。易曰「窮則變﹐變則通﹐通則久。」今當事窮之時﹐以天理﹑人心﹑國勢﹑地運皆當變通之日﹐猥以形體少異之故﹐乃爲囚奴無限之刑﹐此亦仁人所宜盡心拯救者耶﹗今當力矯舊獘﹐大挽頹風﹐男子當革世爵之貴﹐無倚勢以淩人﹐救女當如救奴之風﹐同發兵以拯溺。治分三世。次第救援﹕囚奴者﹐刑禁者﹐先行解放﹐此爲據亂﹔禁交接﹑宴會﹑出入﹑遊觀者﹐解同歐美之風﹐是謂升平﹔禁仕宦﹑選舉﹑議員﹑公民者﹐許依男子之例﹐是謂太平。此孔子之垂教﹐實千聖之同心﹐以掃除千萬年女子之害﹐置之平等﹐底之大同﹐然後無量年﹑無量數之女身者庶得免焉﹐科條如下。第八章

女子升平獨立之制

一﹑今未能驟至太平﹐宜先設女學﹐章程皆與男子學校同。其女子卒業大學及專門學校者﹐皆得賜出身榮銜﹐如中國舉人﹑進士﹐外國學士﹑博士之例﹐終身帶之。

一﹑學問有成﹐許選舉﹐應考﹐爲官﹐爲師﹐但問才能﹐不加禁限。其有舉大統領之國﹐亦許選舉爲之﹐與男子無別。

一﹑女子中有願充公民﹑負荷國務者﹐聽其充補。其才能﹑學識足爲議員者﹐聽其選舉。一切公議之事﹐皆聽充會員﹑預公議﹐與男子無別。

一﹑法律上應許女子爲獨立人之資格﹐所有從夫限禁﹐悉爲刪除。

一﹑歐美風俗從夫姓者﹐悉加禁攺﹐還本人之姓名。

一﹑婚姻皆聽女子自由﹐自行擇配﹐不須父母尊親代爲擇婿。惟仍限二十學問有成以後乃許自由﹐二十以前﹐仍須父母約束。

一﹑國家當設媒氏之官﹐選秀才年老者充之﹐兼司教事。其男女婚姻﹐皆告媒氏﹐自具願書﹐領取憑照。惟須限年二十始能領照﹐其早婚未及年者﹐悉當禁斷。

一﹑女子有出入﹑交接﹑遊觀﹑宴會﹐皆許自由﹐惟仍須二十學問有成之後乃得此權。二十以前﹐仍歸父母或尊親約束﹔但遊觀﹑交接﹑宴會關於養身增識﹐其無關損害徳義者﹐父母不必嚴爲禁限。所有據亂世防閒出入內外之禮﹐悉予蠲除。

一﹑女子旣爲獨立之人﹐其舊俗有纏足﹑細腰﹑穿耳鼻唇以掛首飾者﹐及以長布掩面﹑蔽身﹐加鎖於眉中﹑印堂者﹐悉當嚴禁﹐科以削減名譽之罰﹐或罰贖鍰。其袒肩﹑裸體與男子相抱跳舞者﹐出自野蠻﹐徒起淫心﹐皆加嚴禁。

一﹑女子旣與男子各自獨立﹐凡行坐宴會﹐皆問爵徳年業﹐不必拘左右前後﹔或以一女間配一男之例﹐皆過存畛域﹐易啟輕賤及淫亂之心﹐宜行變攺。

一﹑女子與男子衣服裝飾當同。今全地古今﹐男女異服﹐一以別異形體以爲防禁之計﹐一以別異章服以供玩樂之具。夫男女無別﹐則防淫難。古者以女子爲男子私有之物﹐務在防淫﹐故不能不別其衣服也。凡樂人必別其衣服﹐𨿽施以五采﹐但供玩樂﹐故男子之爲倡優者亦必美服塗脂。女子旣爲男子私有之物﹐但供男子玩弄﹐故穿耳﹑裹足﹑細腰﹑黑齒﹑剃眉﹑敷黛﹑施脂﹑抹粉﹑詭髻﹑步搖﹐不惜損壞身體以供男子一日之娛﹐況於衣服﹐其安得不別有體制以供其玩弄耶﹗故男子尙素朴而女子尙華采﹐皆以著玩弄之義。夫人道旣當大同﹐少有歧異﹐卽生畛域。若古今君主之國﹐貴賤皆有章服以別異之﹔美國則民主與百姓服色從同﹐未聞不便於治道﹐益以昭其平等。君臣猶可﹐況男女乎﹗宜定服裝之制﹐女子男子服同一律。太平之世﹐獨立自由﹐衣服瑰異﹐無損公益﹐一切聽人之所爲﹐其男女如何爲衣﹐仍服故衣亦可﹔惟當公會禮服﹐男女皆從同制﹐不得異色﹐以歸大同。旣無形色之分﹐自無體制之異﹐如是而後女子之爲師﹐爲長﹐爲吏﹐爲君﹐執職﹐任事﹐乃不異視。第九章

男女聽立交好之約﹐量定限期﹐不得爲夫婦

一﹑男女婚姻﹐皆由本人自擇﹐情志相合﹐乃立合約﹐名曰交好之約﹐不得有夫婦舊名。蓋男女旣皆平等獨立﹐則其好約如兩國之和約﹐無輕重髙下之殊。若稍有髙下﹐卽爲半主﹐卽爲附庸﹐不得以合約名矣﹔旣違天賦人權平等獨立之義﹐將漸趨於尊男抑女之風﹐政府當嚴禁之﹐但當如兩友之交而已。

一﹑男女合約當有期限﹐不得爲終身之約。蓋凡名曰人﹐性必不同﹐金剛水柔﹐陰陽異毗﹐仁貪各具﹐甘辛殊好﹐智愚殊等﹐進退異科﹐卽極歡好者斷無有全同之理﹐一有不合﹐便生乖暌。故無論何人﹐但可暫合﹐斷難久持﹐若必彊之﹐勢必反目。或相見不語﹐或終身異居﹐或相惡離異﹐或隱謀毒害﹐蓋因彊合終身之故而致終身茹苦或喪生命者﹐天下古今蓋無量數。欲絕交則傷名害義﹐無情失歡﹐欲不絕則坐視此狂夫酷婦乖僻險橫﹐一息難安﹐況忍終古。故𨿽稟資賢聖﹐斷無久處能相合相樂之理者也。又凡人之情﹐見異思遷﹐歷久生厭﹐惟新是圖﹐惟美是好。如昔時合約﹐已得佳人﹐旣而見有才學尢髙﹐色相尢美﹐性情尢和﹐資業尢富者﹐則必生愛慕﹐必思攺交。已而又有所見﹐歲月不同﹐所好之人更爲殊尢﹐則必徇其情志﹐捨舊謀新。昔時舊俗﹐以女從夫﹐貴賤旣同﹐故能勉彊久處。其亞洲舊俗﹐一男得兼數女﹐而女子被制於男﹐故𨿽極苦而勉彊守之﹔然於人道自由﹑人權天賦之義﹐已逆背而不樂矣。今男女平等﹐各得獨立﹐有始爲士卒而後爲君相﹐有始爲士商而後爲農工。執業迥殊﹐貴賤迥異﹐彊其久合﹐其事甚難﹐一也。又男女平等﹐各自獨立﹐𨿽復合約﹐不過爲歡。至其財產各不相蒙﹐或因理財而他遷﹐或因避地而遠去﹐必令棄其所業﹐遠以相隨﹐而人各有交﹐或難相負﹐此時隨遷則難於棄業﹐戀職則不能隨遷﹐而令永久仳離﹐旣非人道之情﹐又損自由之分﹐其難二也。又舊俗據亂之時﹐夫婦之義專以傳子姓﹐此爲一男子之私意﹐故不得不彊合以終身﹐夫婦永定﹐然後父子得親。今世至太平﹐男女平等﹐各自獨立﹐生人旣養自公家﹐不得爲一姓之私人而爲世界之天民矣。男女之事﹐但以徇人情之歡好﹐非以正父子之宗傳﹐又安取彊合終身以苦難人性乎﹗卽使彊合﹐亦爲無義。假令果有永遠歡合者﹐原聽其頻頻續約﹐相守終身﹔但必當因乎人情﹐聽其自由耳﹐故不可不定期限之約﹐俾易於遵守﹐而不致彊其苦難﹐致有乖違也。約限不許過長﹐則易於遵守﹐旣有新歡﹐不難少待﹔約限不得過短﹐則人種不雜﹐卽使多欲﹐亦不毒身。兩人永好﹐固可終身﹔若有新交﹐聽其更訂﹔舊歡重續﹐亦可尋盟﹔一切自由﹐乃順人性而合天理。

夫古者有棄婦之文﹐孔氏猶三世出妻﹔又有出夫之義﹐韓非子稱「太公者老婦之出夫也」。義合則畱﹐不合則去﹐不彊人情之不樂﹐甚得人道之宜。故今歐美之制皆有棄婦出夫之義﹐法國近者每歲夫婦離異之案萬數﹐卽中國法律亦有離異之文。然大地風俗﹐夫婦皆定於終身﹐其有離異﹐卽犯淸議﹕不訾其薄行寡恩﹐卽議其擇人不愼﹐否則議其治家無法﹐否亦以爲異事笑談。於是鄕裏私貶其輕薄﹐公府亦訾議其行誼﹐報紙加以譏誚﹐知識傳爲笑言﹐種種責備﹐令人不堪。故𨿽私恨甚深﹐不得不彌縫隱忍。夫夫婦者所以極靜好之歡﹐得樂耽之實﹐乃人道之宜也。至於彊爲隱忍﹐則其苦難有不可言。太平之世﹐人皆獨立﹐卽人得自由﹐人得平等﹔若彊苦難之﹐損失自由多矣﹐旣不如亂世之俗立夫婦以正父子之親﹐則何不順乎人情﹐聽其交歡﹐任立期限﹐由其離合﹔相得者旣可續約而永好﹐異趨者許其別約而攺圖﹐愛慕之私可遂﹐則歡者亦歡﹐厭惡之意已生﹐則去者卽去。法律所許﹐道徳無譏﹐人人皆同﹐日月常見﹐鄕裏無所用其譏評﹐公府無所用其論議﹐報紙無暇以道及﹐知識不以爲笑談。凡人旣無隱忍彊合之心﹐卽全世界並無離異告絕之事﹐人人各得所欲﹐各得所求﹐各遂所歡﹐各從所好﹐此乃眞「如鼓瑟琴﹐和樂且耽」也。或今日𨿽不續約﹐而可重訂後期﹐異時再爲盟約﹐譬若故友重逢﹐亦如膠漆﹐豈若舊俗一有離異﹐以爲覆水難收﹐卽若仇讎相視哉﹗旣得人權自由之義﹐尢得人道私合之宜﹐不特無怨女曠夫之嘆﹐更可無淫情姦案之事。夫奸淫之案﹐徧於大地﹐溢於古今﹐𨿽有聖王賢吏萬百億千﹐治道化成﹐化行俗美﹐而終無術以弭之者也﹐蓋人情有所不能禁故也。然因欲姦不得﹐謀詐並興﹐暴力交作﹐或傷害人命﹐或破產傾家﹐或鄰里相竊﹐或彊弱相淩﹐或兄弟相殘﹐或父子相爭﹐甚至釀禍株連﹐蒙以甲兵﹐被於邦國。淫禍之烈﹐自古爲昭﹐故往哲畏之﹐以爲大戒。然築堤愈髙而水漲愈甚﹐蟻穴不塞﹐卒於潰決。故防淫愈嚴而淫風愈盛﹐不若去堤與水﹐自無漲潰之虞。今世旣大同﹐人人各得所欲﹐苟兩相愛戀﹐卽兩訂約盟﹐旣遂其欲﹐復何所姦﹗若非本願﹐則爲彊奸﹐亂世平世﹐刑玆無赦。然是時人得所欲﹐其事至易﹐人皆知學﹐其欲亦澹﹐亦何爲冒犯刑誅爲此彊奸之事哉﹗故曰﹐行期約之事﹐則奸淫永絕也。

一﹑婚姻期限﹐久者不許過一年﹐短者必滿一月﹐歡好者許其續約。

一﹑立媒氏之官。凡男女合婚者﹐隨所在地至媒氏官領收印憑﹐訂約寫券﹐於限期之內誓相歡好。

一﹑女子未入學及學問未成不能領卒業憑照者﹐不能自立須仰夫養者﹐不用此權。

此非大同人權自立之制也﹐以未至大同﹐姑立此制。蓋今舊俗尙多﹐驟攺必多不便﹐或女子終身受夫男之養而忽棄之﹐則於報禮不公﹔或男子疑女子而棄之﹐亦於生育之事未安。且女子所以能自立者﹐亦以其學問才識備足公民之人格﹐故許享有獨立之權﹔若其未能備足公民之人格﹐則暫依附於夫以得養瞻﹐亦人情也。且使女子欲求得獨立之權﹐益務向學﹐則人才日增﹐豈不美哉﹗

從上所論﹐專爲將來進化計。若今女學未成﹐人格未具﹐而妄引婦女獨立之例以縱其背夫淫欲之情﹐是大亂之道也。夏葛冬裘﹐各有時宜﹐未至其時﹐不得謬援比例。作者不願敗亂風俗﹐不欲自任其咎也。

己部去家界爲天民第一章

總論

原父母與子之愛理﹕夫大地之內﹐自太古以至於今﹐未有能離乎父子之道者也。夫父母與子之愛﹐天性也﹐人之本也﹐非人所彊爲也。今觀乎鳥之養其雛也﹐銜枝而先爲之巢﹐啄虫而親爲之哺﹐雌雄殷勤﹐拔來報往﹔其有羽毛﹐則教之飛﹐雌則巢內﹐雄則巢外﹔其有人至﹐則噭然偕逃﹔若取其子歟﹐則旁徨焉﹐鳴號焉﹐蹢躅焉﹐其聲哀厲而彌長。至於貓﹑犬﹑羊﹑豕﹐則抱子而乳之﹐連羣咸從其母也﹔其有彊者口銜而手縛其母或子﹐則跳躍呼號﹐奮厲嚙啄而翼救之。乃至至無知之臘魚﹐則亦有母子之親焉。是魚也﹐生於北美加拿大之海濱﹐腹大如鯉﹐生子百數十﹐羣從其母出而游泳焉﹐旣則復入母腹而宿焉。昔吾從者嘗獵得狨之母子﹐羣狨列樹而長號﹔及將烹其子也﹐其母號哭甚哀﹐嚙從者之手而俱死焉﹐吾欲放之而不及也。且夫鳥獸之愛其子也﹐未聞其子之有以報之也。彼未嘗望其子之報也﹐又未嘗計及其子之報也﹐又非有師學以教其慈愛也﹐又非有淸議律法以迫令愛之也。然而殷勤育子﹐綢繆切至﹐其有患難則捨身救之﹑鳴號哀之者﹐發於天性之必然﹐至誠之迫切﹐眞非有所爲而爲也。此天性也﹐仁之本也﹐愛其生也﹐愛其類也﹐萬物所以能繁衍孳長其類而不滅絕者﹐賴此性也。若物類無此愛質則人物之生不育而萬類滅絕久矣。故生生之道﹐愛類之理﹐乃一切人物之祖也。夫以鳥獸之愛其子﹑慕其母猶如此﹐而況於人乎﹗

原父子所以立﹕夫人者﹐知識尢靈而天性尢厚者也。當生民之始﹐未立夫婦也﹐其生子也則亦惟母自育之﹐蓋父之傳精難識而母之孕體易明。旣自分體而生之﹐其必因類而愛之﹐故腹育顧復備極劬勞﹐其愛子也根於天性也﹐非有教訓﹑淸議﹑法律以迫之也﹐非望報而施之也。然人道之生難﹐其養而至於成尢難﹐須養數年而後能成﹐其難過於萬物遠甚矣。且人道之始﹐求養甚難﹐保護甚難﹐母旣以一人之力抱撫其子﹐旣須自養﹐又須養子﹐實無餘力以兼管之﹔且大獸彊人之相逼掠﹐危患多矣﹐則不得不藉男子之力。於是男子佐女以營養之﹐護衛之﹐女則坐哺﹐男則力作。其子得食旣足﹐護衛有恃﹐身體益健﹐比之一母之抱養兼事者﹐其彊弱﹑壽夭﹑智愚相去遠矣。行之旣效﹐人皆知男女合力﹐養子易成﹐展轉相師﹐遂成風俗。至於後古立制﹐尙有同居繼父之喪服至三年﹐乃至今制及諸方蠻俗﹐撫育人子備有慈愛者多矣。由此推之﹐父之於子﹐不必問其爲親生與否﹐凡其所愛之婦之所生﹐則亦推所愛以愛之﹐推所養以養之﹐此實太古初民以來之公識公俗也﹐然實父子之道所以立者也。

太古初民有母無父﹕夫獸之知有母而不知有父也﹐以其牝牡相亂﹐逑匹無定也。昔魯文姜通於齊襄公而生魯莊公﹐魯桓公曰「同非吾子﹐齊侯之子也。」蓋夫婦未定﹐不能確知爲吾子﹐不能確信爲吾子﹐則無所用其愛也。初民之始﹐男女野合﹐逑匹無定﹐或以情好﹐或以勢迫﹐旋合旋離﹐不日不月﹔旣離復合﹐旣合復離﹐風水相遭﹐無有常者﹔當此時而懷妊也﹐無有能知其爲誰氏子者也﹐與犬貍之牝牡交亂無以異也。太古艸昧﹐人之生也﹐惟母育之﹐𨿽人亦知有母而不知有父者也。當時固不知有姓氏﹐若其有也﹐世世相傳﹐其必以母之氏爲氏也。若周室之先﹐後稷知有姜嫄而不知其父﹐則以足迹之姬爲姓﹔商家之始﹐契知有娀而不知有父﹐則以燕之子爲姓﹔自稷契以上﹐有母無父之世冑不知歷幾千年所也。後世𨿽漸定夫婦﹐然或當女子稍少之地﹐一妻而擁多夫﹐或數人共娶一女﹐或數兄弟共娶一女﹐猶以母爲主也﹐是仍有母無父之世冑也。

定夫婦而後家制族制生﹕男女雜合旣久﹐則有情好尢篤者兩不願離﹐又有武力尢大者以彊勇獨據之﹔交久則彌深﹐據獨則彌專﹐於是夫婦之道立矣。夫男女者﹐人之大欲也﹐當艸昧武力之世﹐以男女無定之人﹐因爭女而相殺者﹐不知日凡幾矣。後聖有作﹐患人之爭﹐因人之情﹐制禮以崇之﹐凡兩家判合者以儷皮通其儀﹐爲酒食召其親友而號告之﹐髙張其事以定其名分﹐爲使人勿亂之也﹐於是夫婦之義成矣。

夫婦旣定﹐則所生之子﹐則深信其爲吾子也﹐則慈愛之﹑保養之彌篤矣。及諸子並生﹐𨿽有男女先後﹐皆爲一父之子也﹐號爲兄弟﹔同育於一室﹐同居於百年﹐同食﹐同嬉﹐同歌﹐同悲﹐父母同愛之而諸子同依之。父子﹑夫婦﹑兄弟立而家道成矣。

兄弟復結夫婦而生子則爲孫﹐子孫各有夫婦再生則爲曾玄﹐羣從各有夫婦而生子則爲族屬﹐於是族制成矣﹐然其本皆自一父母爲之。然夫婦不定則父子不親﹐故有夫婦而後有父子﹐夫婦立而後父子親。故族屬萬億﹐皆自父子來﹐實皆自夫婦來也。

論人禽愛力之別卽彊弱之別﹕夫夫婦﹑父子﹑兄弟旣出於天之自然﹐非出於人爲之好事﹐𨿽禽獸且然。但人之知識多﹐能推廣其愛力而固結之﹔禽獸之知識少﹐不能推廣其愛力以爲固結﹐甚且久而將固有之親愛而並忘之﹐人禽之所異在此也。故人能由父子﹑兄弟而推立宗族﹐禽獸久且並母子而不識之。人因愛家族而推愛及國種﹐故愈彊愈大﹔禽獸並父母兄弟而不識﹐故愈獨愈弱。人禽之彊弱在此也。其推愛力愈廣﹐其固結愈遠。由此推之﹐故合羣愈大﹐孳種愈繁者﹐其知識最大者也﹔其推愛力不甚廣﹐固結不甚遠﹐則合羣不甚大﹐孳種不甚繁者﹐其知識不大者也。

論萬國有人倫而族制莫如中國之盛﹐故人類最繁﹕凡大地各國﹐無論文明野蠻﹐皆有夫婦﹑父子﹑兄弟之倫﹐然或僅知有父子﹑兄弟﹐或僅知祖﹑父﹑子﹑孫﹑伯﹑叔父﹑再從兄弟。卽歐美文明﹐亦率知至曾祖以下而止。印度宗教至古﹐知髙祖矣﹐然無祠廟以合族尊祖。人旣無祠廟﹐其墳墓也於子祭﹐於孫止﹐於遷他所則祭亦止﹐故問髙祖以上之族屬則亦不知矣﹐問髙祖以上歷代之名字亦不知矣。舉地球萬國之政教﹐其能敬宗合族﹐上數者至知百數十代之世傳﹐旁通者至能合億萬千之族眾﹐其崇祭千數百年之祠墓而以尊祖合羣﹐其聚處一姓有萬數千人以敬宗收族。故一族姓之中有譜以紀之﹐如國史﹔有族長﹑房長﹑宗子以統之﹐如君長官吏﹔合族各房有公產祖嘗﹐則公舉人管理之﹔有養士興學之典﹐有卹孤寡貧老病喪之舉﹔其遠遊異國或異地﹐必相收卹。若新寧陳﹑李﹑余﹑黃﹐則在美國且有會館焉﹐其自治自收之法如小國然。蓋大地族制之來至遠﹐而至文﹑至備﹑至久且大﹐莫如吾中國矣﹐故中國人數四五萬萬﹐倍於歐洲﹐冠於萬國﹐得大地人數三分之一﹐皆由夫婦﹑父子族制來也。此皆孔子之爲據亂制者也﹔善於繁衍其種族﹐固結其種類﹐無以過之﹐此孔子之大功也。故歐美人以所遊爲家﹐中國人久遊異國﹐莫不思歸於其鄕﹐誠以其祠墓宗族之法有足系人思者﹐不如各國人之所至無親﹐故隨地卜居﹐無合羣之道﹐無相收之理也。蓋就天合夫婦﹑父子﹑兄弟之道而推至其極﹐必若中國之法而後爲倫類合羣之至也。

論因族制而生分疏之害﹕𨿽然﹐有所偏親者卽有所不親﹐有所偏愛者卽有所不愛。中國人以族姓之固結﹐故同姓則親之﹐異姓則疏之﹔同姓則相收﹐異姓則不卹。於是兩姓相鬥﹐兩姓相仇﹐習於一統之舊﹐則不知有國而惟知有姓﹐乃至羣徙數萬里之外若美國者﹐而分姓不相卹而相毆殺者比比也。蓋於一國之中分萬姓則如萬國﹐卽有富且仁者捐祖嘗﹑義田﹑義莊以卹貧興學﹐亦祗蔭其宗族而他族不得被澤焉﹐於國人更無與也。其它或分鄕﹑分縣﹑分省以爲親﹐同鄕﹑同縣﹑同省則親之﹐異鄕﹑異縣﹑異省則疏之。故自宗族而外﹐捐捨之舉爲一縣者寡矣﹐爲一省者尢寡矣﹐至於捐巨金以爲一國之學院﹑醫院﹑貧病院﹑孤老院者無聞焉﹔故其流獘﹐以一國而分爲千萬億國﹐反由大合而爲微分焉。故四萬萬人手足不能相助﹐至以大地第一大國而至於寡弱﹐此旣大地萬國之所無﹐推其原因﹐亦由族姓土著積分之流獘也。

論中西有無族制之得失﹕夫中國祠墓之重﹐尊祖追遠之義至美矣﹐其不祭祠墓者﹐是爲忘本﹐至不孝矣﹐而大地各文明國咸無之。印度則焚其先骸而無墓焉﹐歐人之於墓﹐於子禮﹐於孫止﹐子他徙則亦止﹐若祠廟則萬國所無也。中國敬宗收族之事至美﹐族人之所賴矣﹐然亦萬國之所無也﹔而歐美之以文明稱﹐以彊大稱﹐且過於中國也。歐美之捐千百萬金錢﹐以爲學院﹑醫院﹑卹貧﹑養老院以澤被一國者﹐不可數也。就收族之道﹐則西不如中﹔就博徧之廣﹐則中不如西。是二道者果孰愈乎﹖夫行仁者﹐小不如大﹐狹不如廣﹔以是決之﹐則中國長於自殖其種﹐自親其親﹐然於行仁狹矣﹐不如歐美之廣大矣。仁道旣因族制而狹﹐至於家制則亦然。

論有家爲人類相保之良法﹕夫家者﹐合夫婦﹑父子而名者也。大地之上﹐𨿽無國無身而未有無家者也。不獨其爲天合不可解也﹐人道之身體賴以生育撫養﹐賴以長成﹐患難賴以保護﹐貧乏賴以存救﹐疾病賴以扶持﹐死喪賴以葬送﹐魂魄賴以安妥﹐故自養生送死﹐捨夫婦﹑父子無依也。

朋友有至好者﹐飲食安樂﹐相從而嬉﹐以爲可寄托矣﹔至於有死亡﹑患難﹑貧苦而相棄矣﹐甚至或下石焉。若夫婦﹑父子之親﹐則𨿽遇死亡﹑患難﹑貧苦而得相收焉。蓋天性旣親﹐結合旣固﹐相依旣深﹐故休戚共之﹔富貴則封蔭及焉﹐貧賤則同其糟糠藜藿﹐刑戮則前古有及於三族者﹐產業則傳之於子孫﹔故𨿽欲相棄﹐烏得而相棄﹐𨿽欲不相收﹐烏得而不相收也﹗

論無父母之苦﹕不見夫棄嬰乎﹕無父母顧復則轉死於溝壑矣﹔卽有哀而收養者﹐不過以爲奴婢耳﹔其在文明之國﹐有育嬰堂以收養之﹐猶可以成人﹔然稍長卽自謀其生﹐無所怙恃﹐賤辱甚矣。不見夫孤子乎﹕依於近親﹐艱食鮮食﹐衣服單寒﹐執業勞苦而不得一飽﹐欲學業而不得遂﹐病無所依﹔其近親之忠厚者尙收卹之﹐苟遇涼薄之人﹐坐視不卹﹐則且有轉溝壑而爲奴婢者比比也。以吾所見﹐孤女則襤褸零丁﹐饑寒困苦﹐鬻爲婢妾﹐終身賤苦﹐孤子窺學堂而目熒熒﹐倚門巷而涕零零者無數﹔𨿽有仁人﹐哀玆無告﹐然實無術以徧周之也。

論父母育子之劬勞﹕有父母之子女﹐衣食溫飽﹐起居安閒﹐學業得遂﹐疾病得依﹐煦咻愛撫﹐食息得時﹐以樂以嬉。其富者勿論矣﹐卽極貧之人﹐勞作茹苦以養其子﹐操作而𦇤褓﹐負戴而含哺﹐典鬻以醫藥﹐辛勤而教學﹐故其子得以成人﹐得以知學。且夫人之生也﹐尢難在嬰幼之時﹐肢體不能以運動﹐手足不能以行持﹐饑寒不識﹐便溺不知﹐衣食不能以自致﹐疾病不知所以調醫﹐惟呱呱而哀啼﹐從何而得成歧嶷。此惟父母之愛﹐撫養﹐顧復﹐提攜﹐育鞠﹐出於天而不知﹐啼笑則樂﹐疾病則悲﹐窮夜摩抱﹐臥起勞疲﹐哺乳引戲﹐察寒審饑﹐故得致長大而成人道﹐備聰明而彊體肢。嘗觀育子之劬勞﹐蓋嘆成人之艱難﹐故父母之恩與昊天而罔極﹐而立孝報徳實爲人道之本基也。至矣﹑極矣﹑孝之義矣﹗

論有父子之道人類乃彊盛﹕夫以育嬰之劬勞如此﹐成人之艱難如彼﹐而人之能長大與否不可知也。殤者固多矣﹐及其長大﹐其賢而能報與否不可知矣﹐不肖而辱累其親固多焉。以據亂世言之﹐成人少而殤子多﹐孝子少而不肖多。卽幾於成人﹐又獲賢孝﹐而遠遊宦學﹐或牽車服賈﹐其得事親之日少矣﹔或父母忽沒﹐亦不得收其報焉。夫人之情也計報而後施﹐算之理也必償而後予﹐然果如是﹐則地球十餘萬萬之人類立絕矣。蓋母之於子親腹焉﹐父之與子傳精焉﹐以其傳我類我﹐故有天然之愛而甘辛勤以育之﹐未嘗計及其報也﹐𨿽望其報而皆不必其償而後予也。子又不多﹐故人各愛之私之而乃育之﹐故大地之有此十數萬萬人﹐皆由父母有此愛類之私性﹐辛勤之極功也。不然則人道眞絕也。故夫婦父子之道﹐人類所以傳種之至道也﹔父子之愛﹐人類所由繁孳之極理也﹔父子之私﹐人體所以長成之妙義也。不愛不私則人類絕﹐極愛極私則人類昌﹐故普大地而有人物﹐皆由父子之道﹐至矣﹐極矣﹐父子之道蔑以加矣。

論孝爲報徳宜重﹕故父母之勞﹐恩莫大焉﹐身由其生也﹐體由其育也﹐勤勞顧復﹐子乃熟也﹔無父母則無由生﹐無爲育則不能成熟﹕少喪父母﹐則饑寒困苦﹐終身賤辱﹔普天之下﹐計恩論徳﹐豈有比哉﹗夫禮與律皆尙往來﹐借人一錢者必當償之﹐受人一飯者必當報之﹔借鍍不償﹐則法有刑﹐受飯不報﹐則俗有議。漢髙祖入關之約法曰「殺人者死﹐傷人及盜抵罪」﹐言其報也﹔諺云「殺人塡命﹐欠債還錢」﹐言其報也﹔佛法無量劫世所負皆當報之﹐蓋普人世之義﹐皆以爲報也﹔報者公理之至矣﹐無以易之者也。受恩之重大莫過於父母﹐故酬報之重大當責之於人子矣。詩曰「欲報之徳﹐昊天罔極」﹐孔子之重孝﹐以爲報而已矣﹔若不孝者﹐其律可依欠債不還﹐科而罪之。

論歐美人子之薄報﹕然今歐美號稱文明者也﹐其父母之養子教子﹐劬勞辛勤﹐無以異於中國也。子自六七歲出就外傅﹐尙嬉遊於膝下﹔至於十歲後﹐則就學於遠方萬數千里之髙等學大學﹐從此長於學堂﹔至於冠歲﹐皆與父母遠矣﹐父母間兩三歲或四五歲至學一省視之﹔及旣出學﹐則自謀業﹐自娶妻﹐與父母不相見焉。其娶婦必別居室﹐無有與父母同居者。其就業移居千萬里外者無論矣﹐卽同處城鄕﹐亦多相去數里﹐隔日月而一見﹐有慶會疾病然後詣問。其父母至子婦之室視之﹐致茶請安﹐要不過與良朋同耳。至於父老母寡﹐亦絕無同居迎養之事﹐無問寢視膳之儀﹐無疾痛屙癢之義。其子而富貴也﹐則日赴燕會遊戲﹐僅偕其婦﹐無有如中國之奉養侍遊者。凡羣官燕會﹐人士雅集﹐無論茶食﹑酒宴﹑琴歌﹑戲舞之會﹐其子居官而父母在鄰者﹐其朋遊知識日夕延客﹐皆延其子婦﹐亦絕無延其老父寡母者。吾親與一英官鄰﹐彼其有父母也﹐親見之如此﹐而無人議其不孝者。是父母有生育之勞而子無酬報之事﹐幸而得子之富貴﹐而燕遊歡樂皆不與焉﹔衰老戚戚﹐坐視子婦之富貴﹐歡遊宴樂而一切見擯﹐煢煢寡歡。況鰥寡孤居﹐無人慰籍﹐疾病獨處﹐無人撫摩﹐所見惟燈火﹐所對惟僕隸﹐與死爲鄰﹐無生人趣﹔有施無報﹐亦何賴有子哉﹗其女生長﹐不營生業﹐學成而返﹐未嫁之時尙依父母﹔故歐美人之廬﹐多有及笄之女﹐而絕少當冠之男。其女旣嫁﹐間或有寡母依以同居﹐依以爲養者﹐若子則一娶婦後﹐永無事父母之日矣。一英婦有男無女﹐嘗問我曰「中國愛女乎﹐抑愛男乎﹖吾意則欲得女而不欲得男。蓋男旣長則遊﹐旣娶則絕﹐無同居侍奉之道﹐無迎養歡娛之日﹐尙不若女」云云﹐蓋以歐美之俗論之﹐男誠不若女之親也。美總統麥堅尼﹐東定古巴﹐西定呂宋﹐可謂偉人矣﹐其死之遺囑也﹐以其遺財二十餘萬磅盡與其妻﹐僅以千磅贈其母﹐此在中土絕無之事﹐而在歐美之偉人亦如此﹐蓋其俗然矣。且觀麥堅尼﹐一切大會皆與其妻同之﹐不聞其母與焉。然則生子而作總統﹐人生之幸事也﹐然亦何益。若其貧也﹐亦僅與妻同居而養其妻﹐其父母𨿽貧﹐不之養也。寄食三日則作色﹐七日則止﹐否則逐矣。不行則索食費﹐但推薦假以去之。母之來依尙可去女僕﹐而令母充女僕﹔若父則並不能充男僕﹐故不養也。間或贈以金錢﹐已爲罕睹﹔𨿽國律有父母極貧﹐當分工金之三分致養之﹐否則國家可代扣之﹐然罕有行之者也。嘗見一英人﹐父老貧甚﹐而子婦不養者﹔又有其父母極貧無聊﹐依於子婦﹐父充柴工﹐母供掃除﹐子婦自奉華侈﹐食於上室﹐而令老父雜僕隸食於下室者。其有令父母登堂餕余﹐則爲孝子矣。故子之富貴不得從樂﹐父母貧困不得迎養﹐有施無報。然則十年撫養﹐十年就學﹐生育備極劬勞﹐身後與以遺產﹐殷勤厚施﹐何爲也哉﹗及其死也﹐不過送以花圈﹐其同地也﹐時省其墓而止矣﹐然亦於子視﹐於孫止﹐至於曾孫則未聞有視墓者矣。歐美人營業逐利﹐無遠不屆﹐旣步子孫常住﹐又多歲月卽遷﹐無宗族之同居﹐無祠廟之追遠﹐蓋視墓亦不數十年而置之﹐僅懸遺像以寄相思﹐亦不過與良朋等耳。此後無春秋之祭﹐無忌日之思﹐無孫﹑曾﹑云﹑來之貽﹐以視中國世傳數十﹐祠墓常修﹐祭祀常潔﹐思慕常感者﹐其去極遠矣﹐其報太薄矣。一歐人聞吾言中國父子之道而極慕嘆羨之﹔一美婦與吾論人倫﹐謂但須得富﹐不必子女﹐有子女無益﹐反增累耳。吾所識英星架坡兩巡撫皆不娶妻﹔而近年法國婦女皆不願產子﹐下胎無算﹐否則棄之於嬰堂者不可勝數。故數十年來法國丁口日少﹐昔者在四千萬外﹐與徳戰爭時民數過徳﹐方今徳人幾增半而法人不加﹐今反不及四千萬焉。法美婦人嘗語吾已有一子﹐不再須矣﹐皆以多子爲不可。其薄父子之效可見矣。蓋婦女生子﹐至艱至苦﹐稍有所誤﹐身命殉之﹐而收益甚薄﹐人豈肯捨身命之重而殉收益之薄哉﹗卽父之養子﹐所費不貲﹐而有施無報﹐亦豈情願哉。故歐美人之死也﹐多以遺產捨之公。日本昔崇儒重孝﹐近亦變矣﹕吾見有名士﹐母死數日﹐卽去鄕至城而爲友奔走者﹐則報亦僅矣。

論歐美薄父母由於重夫婦﹕夫今歐美之治近於升平矣﹐然父子之道﹐何其有施而無報哉﹐何以知有夫婦而不知有父子如此哉﹐何以夫婦同樂而致老父寡母煢煢寡歡﹑饑寒無養如此哉﹖推其立義﹐蓋本於自由自立而來。人人旣有自主之權﹐於是人子皆得縱其情好之欲﹐少則孺慕﹐長則好色﹐故父母可離而夫婦不可別也。故制夫婦終身同居之義﹐其有久離居而不歸者﹐許其離異矣。且婚姻旣聽自由﹐男女皆出相悅﹐人人旣有自主之權﹐婦女必不可樂舅姑之壓制而人子亦不得不彊從﹐於是父子遂不同居矣。又二女難合﹐異姓難親﹐婦姑勃溪﹐家多離索﹐不如佇霜露而相思﹐隔日月而相見﹐反能永好﹐不致傷恩也。故國制亦復聽之。然因是之故﹐乃至父母貧病而不見侍養﹐人子富貴而不預歡遊。父子旣不同居﹐祖孫更同陌路﹔吾與歐美人遊﹐寡見有撫其孫者﹐況曾玄乎﹗乃至老父寡母﹐煢獨寡觀﹐窮困無養而亦聽之﹐律以欠借不還之道﹐義旣不完﹐理亦不公﹐蓋徇夫婦之欲而忘父母之恩﹐違謬甚矣。

論孝報歐美不如中國﹐耶教不如孔教﹕夫人之爲道﹐凡有所施﹐必計其報之厚薄而後行其恩﹔凡有所營謀﹐必計其利之多寡而後出其本﹐𨿽父子之愛出於天性﹐然計人之殷勤育子﹐蓋亦未始不出於望報者焉。睹乎垂老之無依﹐而有子孫之養者則飽暖得安﹐無子孫之養者則困窮無告也﹔睹夫疾病之無聊﹐而有子孫侍奉者則醫藥撫摩﹐無子孫侍奉者則孤苦無聊也﹔睹夫有子孫富貴者則迎養尊榮﹐人同敬畏﹐而無子者則俯無所望也﹐身後無寄也﹔睹夫子孫眾多﹐則繞膝滿階﹐人不敢淩﹐而無子者則煢獨無依﹐爲人所欺也﹔睹夫子孫傳嗣﹐則祠墓威麗﹐祭祀久遠﹐而無子者則葬殮無人﹐祭祀永絕也。故孔子立孝以重報﹐其親老不養﹐親病不事﹐生不尊事﹐死不祭祀者﹐則以爲不孝﹐人共擯之。故老父有所依﹐寡母有所望﹐貧窮有所養﹐疾病有所事﹐富貴得其尊榮﹐孫曾得其推奉﹐喪葬賴以送埋﹐魂魄賴其祭祀﹐故人咸願劬勞辛勤﹐敏於育子﹔故中國人口甲於大地﹐惟立孝之故也。今歐美人之養子﹐亦賴其國律有養子之責﹐故不得已而養之﹔假無國律﹐必皆如法之婦人﹐無有願出力以養子者矣。蓋養子者三年顧復﹐十年撫育﹐十年就學﹐所費不資﹐無其報而爲非常之施﹐無其利而出非常之本﹐非人情也。故歐美富人之死﹐多以其千百萬之藏施於公家之學堂醫院﹐蓋以子亦不親﹐旣已費無利之大本﹐豈再甘以一生之資本盡與之哉﹐蓋亦人情之自然也。夫父子天性﹐豈待國律責之哉﹗凡律者﹐皆不得已彊人之情而爲之者也﹔中國無此律﹐而愛子尢摯﹐育子尢多﹐而一生所得功業盡遺其子﹐蓋報與不報之異也。或謂人爲天生﹐非父母所得而私也﹔人爲國民﹐非父母所得而有也。耶教尊天而輕父母﹐斯巴達重國而合國民﹐故其報父母亦甚輕也。然報施者天理也﹐子而爲天養育﹐爲國養育﹐不須父母之撫養﹐則不報可也﹔旣已藉父母而後能育能成﹐已受父母莫大無窮之恩矣﹐而無錙銖之報﹐非道也。故人子而經父母之顧復﹑撫育﹑教學者﹐宜立孝以報其徳﹐吾取中國也﹐吾從孔子也。

論中國人孝爲空義﹐罕有力行者﹕𨿽然﹐中國之言孝﹐亦以名焉耳﹐安見其能報哉﹗人之有是四肢五官也﹐有是體卽有是體之欲﹐此中西人之所同也﹔有目則好美色﹐有耳則好聽淫聲﹐有口則好美食﹐有身則好美服﹐體則好逸﹐神則好遊﹐弱則好弄﹐長則好淫。魄有嗜好﹐魂爲所牽﹐憧憧往來﹐朋從爾思﹐稍有金銀﹐日爲欲耗﹐其有不縱耳目體魄之欲而能顧父母之養者寡矣。吾但見縱欲累父母者矣﹐寡見養父母者也﹐一身之累﹐所供養如是之眾且多也。故少之時爲身累甚矣﹐安能養父母﹗及其壯有室也﹐少艾可愛﹐則供其歡心﹔子女日多﹐則營其衣食。其或妻妾繁多﹐子女林立者﹐則養之益艱矣﹐以一人而養無窮之大眾﹐安得贏餘以奉窮老之雙親﹗且中國人營業之艱﹐亦良苦矣﹕耕農所入﹐則常有水旱之憂﹐其舉家饑寒﹐欲養而無以爲養多矣。工資所入﹐北方率二三金﹐南省之工則間有四五金者﹐至才工上品﹐則十金八金爲至極矣。士人就館﹐月多三四金者﹐其舉人秀才﹐多至十數金亦已至矣。若通籍而仕宦京朝﹐或後補而聽差各省﹐俸薪所入﹐月僅十數﹐其有優差﹐多不過數十金﹐而輿馬﹑僕從﹑服食﹑應酬﹑租賃所費不資﹐自非膴仕優差﹐大商素封﹐其能竭其勞力可資孝養者﹐蓋亦無幾矣。夫以所入如是之極戔戔薄微也﹐以如歐美之例﹐僅養夫婦﹐然尢不足﹐卽如僧人僅養一身﹐猶爲未丰。然而奉一身之耳﹑目﹑口﹑體嗜欲如此其多﹐養一家之妻﹑妾﹑子﹑女人口如此其夥﹐蓋欲養而不得爲養者比比矣。夫古人之分田制祿及歐美之操工執事﹐皆量人口之多寡﹐度支之分量﹐使其足而後用之﹐故古人得以仰事俯畜﹐從容有餘﹐而歐美人足以糊口養家﹐逍遙自足﹐然後報恩爲樂﹐彊體怡神﹐所以有生人之趣也。今中國之農﹑工﹑商賈旣不開利源之路﹐而執事作工復極得手業之難﹐𨿽極力營得之﹐而工資微薄﹐致無以厚一人之生﹐況能責其仰事俯畜哉﹖故丰年而兒號寒﹐有業而妻啼饑﹐寡母倚門而黃馘﹐老翁曝日而無衣﹐孝子捧糜啜粥爲嬉。以吾所聞﹐以陽朔之富鄕﹐而五十餘家得食飯者只二十餘家而已﹐人道如此﹐焉得不悲﹗若其無工可作﹐無田可耕﹐閒民遊手好賭﹐而復佚遊無度﹐醉樂而荒﹐都邑相望﹐市衢相屬﹐餓莩載道﹐不可記錄﹐若是者甚多甚多﹐豈復能望其孝養哉﹗以吾鄕所見﹐養父者千不得一﹐養母而丰澤安樂者百不得一﹐分其數金之入﹐令老母安坐而食﹑飽暖無營者十不得一﹐其能以一金半金養母﹐而母復操作助之者﹐二不得一。而不孝子之窮侈縱欲﹐不養其親﹐或僅私妻子而不養其親﹐或困窮無聊不能養親﹐或疾病無依致累其親﹐或蠢愚無用待養於親﹐或妻子林立待養於親﹐或妄作非爲陷於刑獄﹐致害其親﹐或縱欲負債﹐鬻田賣屋﹐致累其親﹐若是者舉目盈耳﹐幾於十居其七八也。極貧之人或尙少﹐中人之家累累皆是矣。試遊於都會﹐入於閭井﹐聽鄕謠﹐比戶可憂焉。老婦隆冬無被﹐乃典衣而療子孫之疾﹐老翁白首無褲﹐乃力作而償子孫之負﹔其有子孫眾多﹐壯夫環立﹐而遊手無食﹐仰於一老﹐乃至年七八十奔走遠方﹐或爲人隸﹐仰人鼻息﹐歸而哺食其所生息者﹐蓋比比也。嗚呼﹖幾見有竭力能報其父母哉﹗

論慈孝之難易由於意見﹕吾嘗見人之愛育子女﹐殷殷摩撫﹐勤勤教養﹐不假聖賢之教﹐不待詩書之訓﹐不須風俗之化﹐不用旁人之勸﹐不識一字﹐不行一步﹐乃至悍婦戾人﹐生番猺蠻﹐無不能愛養其子者。至於仰事父母﹐則經無量聖賢之教育﹐有無量典籍之言﹐經許多鄕黨父兄之責﹐有無限天堂地獄之勸﹐而孝子不數見﹐逆子尙無數﹐是何故哉﹖然則人之情﹐於慈爲順徳﹐於孝爲逆徳故耶﹖觀人之體﹐俯首甚易﹐仰首甚難﹐豈亦所謂俯畜易而仰事難耶﹖然則孝乃逆徳﹐非順徳也。嘗原天理之至﹐父母乃施恩於我者﹐我非父母不得而生﹔子女乃我所施恩者﹐非有恩於我者﹔人情易於報恩而難於先施﹐宜人皆易孝而難於慈﹐何以人難於事父母而易於撫兒女乎﹖此不可解者也。嘗推其由﹐人之於子女﹐旣爲所生﹐則分己身而來﹐旣以愛己身者愛之﹐此愛之始也。人之情﹐好玩能動少知之物﹐故貓犬之馴者人多豢之﹐至有與同臥起者﹐況於人乎。人當嬰孩童幼﹐笑啼遊戲皆有天然之生趣﹐比於貓犬又爲同形﹐故尢爲可愛。近美國有一賃兒會﹐凡自數月以上至數歲之嬰兒﹐可論日計二三金而賃之﹔夫無兒可弄﹐猶月出數金賃而弄之﹐況於所生之子乎﹖此皆以之自娛﹐絕無望報之心者﹐況於旣爲同類分身之親﹐又有將來酬報之望﹐宜其樂於撫育也。歐美之報少﹐故人望子亦不切﹔中國之報多﹐故望子尢切﹐此其等差也。若父母﹐義𨿽宜報﹐人亦未始不知也﹐然以其尊長於己﹐事當仰體﹐而形體旣分﹐遊學自異﹐則意見迥多不同。夫天下之至大者莫如意見矣﹐彊東意見而從西意見﹐旣已相反﹐卽難相從﹔不從則極逆﹐從之則極苦。𨿽以生身之恩﹐然其極反終有不可從者﹐於是不和生矣﹐其與兒女之可以教訓約束﹐可以惟意﹐再不聽則怒詈鞭笞之必令從己迥異﹐一也。又養父母之身尙易也﹐而父母有諸子女﹐則必兼愛之﹐兼愛則必取有餘而濟不足﹐則是兼養數人矣﹔子力薄不能養志者﹐或難免有吝心﹐其與養兒之一兒卽一兒更無他及者異矣﹐二也。又養母者尙多焉﹐以母一身而寡欲﹔父則或有後妻諸妾﹐更或他欲﹐則難供給之矣。歐美人則子須養妻﹐乃並父母而皆不供養。女則尙有養母者﹐以同形相撫﹐則可同室同居﹐子則並母而不能養﹐此歐美人所以望女過於子也。然母之養於女而依於婿也﹐則備極柔和﹐助其執事﹐父則有盛气而不能同居﹔然則其養母也﹐亦以柔和易制與小兒同耳。卽如子之童幼則愛之﹐至於長大﹐或有媳婦則父母愛子之心已不如幼少﹔卽孝且才者﹐已不免疑問橫生﹐甚至家庭決裂矣﹐其不孝不才不肖者更不具論。人之苦痛莫若生逆子﹐以絕之則不忍﹐容之則不可。以唐太宗手定天下﹐才兼文武﹐可謂絕特不世之英矣﹔而以魏王承幹故﹐乃至自投於牀﹐以刀自刺﹐何嘗必於愛哉﹗合比而觀﹐孝難慈易﹐皆因意見之故耳。不能同意見者則不能同處﹐能同意見者則易處耳。蓋處者﹐處其意見也﹐非處其身體也。夫婦似以身體同處矣﹐而中國則限於風俗﹐歐美則限於法律﹐不得已爲之耳。今法國夫婦之離異者歲月日多﹐豈非意同則合﹑意異則離耶﹖

論家人彊合之苦﹕其在富貴者﹐或備膳潔滫﹐板輿迎養﹐袍笏戲彩﹐蘭玉盈階﹐是近於孝養矣﹐然如是者億萬不得一人。且亦外觀之美者耳﹐其婦姑同居之不相悅﹐因細故而積嫌交惡者﹐殆無有能免者也。夫人性不同﹐金剛水柔﹐弦急韋緩﹐甘辛異嗜﹐白黑殊好﹐旣不同性﹐則𨿽鐘郝同居﹐多不相得﹐賢者千不得一﹐而不肖者十居其九﹐故子婦未必孝﹐翁姑未必慈。或子婦之不能承歡視色而拂戾悍逆者有之﹐或因其姑之責備過甚而嚴酷毒厲者有之﹐或因女妐叔妹積久生嫌﹐而母偏聽其女﹐或因甥侄待之未周而老人篤愛其童孫﹐因此而惡其子婦有之﹐或因父母有所偏愛袒助﹐而兄弟娣姒以生嫌妒者有之﹐或因子婦財物有所私蓄不獻﹐兄弟娣姒隱據自取而生嫌惡者有之﹐或因子婦各私其子女﹐分待不均而生嫌者有之﹐或兄弟貧富不同而不能分多潤寡﹐則父母愛憐貧賤而生嫌者有之﹐或嫡庶交爭﹐父母所偏愛生嫌惡者有之﹐或女貧子富﹐母欲養濟其女而子婦妒吝者有之﹐或兄弟一榮一悴﹐或孤寡可憐﹐或多財多男而相傾爭而怒其父母者有之﹐或有內外孤孫﹐而子婦不知體慈意憐愛以觸其怨怒者有之﹐凡此皆因緣同居﹐隙於薄物﹐米鹽瑣碎﹐雞虫得失﹐或一言失體﹐或一事失檢﹐而彼此疑猜﹐不能情恕﹐不能理遣﹐小則色於面﹐大則發於聲﹐始則詬誶﹐繼則鬩墻﹐甚則操杖﹐極則下毒。或兄弟相訟﹐或嫡庶相絕﹐或嫂叔相詈﹐或叔侄相怨﹐或娣姒相傾﹐甚至婦姑不相聞者比比也﹐以此喪命自盡者不可數也。昔張公藝九世同居﹐千古號爲美談﹐然其道不過百忍﹔夫至於忍則已含無量怨怒於中矣﹐不過不發耳。然蓄藥者久必炸﹐積水者久必瀉﹐未有能遇之者也﹐至於藥炸水發則不堪問矣。張公藝之美化猶如是﹐況其不及張家之化者哉﹗故凡中國之人上自簪纓詩禮之世家﹐下至里巷蚩氓之眾庶﹐視其門外﹐太和蒸蒸﹔叩其門內﹐怨气盈溢﹐蓋凡有家焉無能免者。𨿽以萬石之家規﹐柳氏之世範﹐其孝友之名愈著﹐則其閨闥之怨愈甚。蓋國有太平之時而家無太平之日﹐其口舌甚於兵戈﹐其怨毒過於水火﹐名爲兄弟娣姒而過於敵國﹐名爲婦姑叔嫂而怨於路人。賢者則以爲骨肉﹐極力隱忍﹐彌縫不言﹐故人不知之﹐目爲徳門﹔愚不肖者則激發而爲家禍﹐延及累世矣。凡此皆源於薄物而釀爲深怨者﹐蓋無家無之。若夫兄弟﹑姊妹﹑娣姒之中﹐有性情貪戾﹑才智譎詐者﹐造謗興讒﹐巧構疑似﹐致父母相離﹐兄弟相殺﹐吾見蓋多矣。又有悍夫制姑而絕粒﹐惡姑淩婦而喪命﹐或繼子不肖據產而棄其繼母﹐後母陰毒私子而陷毒其前子女者﹐不可勝數。太約童媳弱婦死於悍姑﹐孤子幼女死於繼母﹐及甥婦依諸父諸舅而淩虐鬻賣者至多矣。都中國四萬萬之人﹐萬里之地﹐家人之事﹐慘狀徧地﹐怨气沖天。𨿽以數口之家竈下之婢述其曲折﹐皆成國史﹔寫其細致﹐可盈四庫﹐史遷之筆不能達其冤憤﹐道子之畫不能繪其形相﹐累聖哲經子語錄格言而不能救﹐備天堂地獄變相慘樂而不能化。蓋以堯而有丹朱之不肖﹐舜而有父﹑母﹑弟之頑囂﹐文王﹑周公而有管叔﹑蔡叔﹐漢惠帝﹑太子賢而有呂﹑武之忍酷﹐旣以天合﹐無可決絕。他若馮敬通之有悍妻﹐周伯仁之有傲弟﹐聚羣不同姓之女與羣不同姓之人而必以同居限之﹐則又室小如斗﹐房禁如囚﹔必以同爨限之﹐則貧富旣殊﹐嗜味皆異﹐顧此失彼﹐順甲忤乙。必使四萬萬人皆孔﹑顏爲父子﹐閔﹑曾爲兄弟﹐任﹑姒爲婦姑﹐鐘﹑郝爲娣姒﹐或庶可乎﹗若有一不然﹐則其怨毒決裂﹐有不可思議者矣。夫天下安得有孔﹑顏爲父子﹐閔﹑曾爲兄弟﹐任﹑姒爲婦姑﹐鐘﹑郝爲娣姒者乎﹗則是家人無一之能和﹐親者無一而不相怨也。其富貴愈甚者﹐其不友孝愈甚﹐其禮法愈嚴者﹐其困苦愈深﹐其子孫婦女愈多者﹐其嫌怨愈多﹐其聚居同爨愈盛者﹐其怨毒愈盛。以吾居鄕裏之日殆三十年﹐所聞無非婦姑詬誶之聲﹑嫂叔怨詈之語﹑兄弟斗鬩之狀﹔先聖格言﹐徒虛語耳﹐求爲救度﹐更無術焉。印度男女之別尢嚴﹐父子之親甚至﹐一家多室﹐莫不同居﹐其居法甚嚴﹐其含苦彌甚﹐宜以爲五濁惡世也。婆羅門九十六道及於佛氏﹐無可如何﹐乃爲出家之法﹐離絕六親以求除煩惱。夫佛豈不知絕父母之恩﹑棄親戚之好爲過忍哉﹗然煩惱怨毒若此﹐徒斫喪其魂靈而又不能和其家室﹐是以決然捨棄也﹐其忍之無可忍而出於此途者﹐誠以家累至甚而惡世難化也﹐不然﹐豈好爲出家哉﹐且何苦倡爲出家哉﹗

論立家之益卽因立家而有害﹕夫聖人之立父子﹑夫婦﹑兄弟之道﹐乃因人理之相收﹐出於不得已也﹔亦知其相合之難﹐乃爲是丁寧反復之訓言以勸誘之﹐又設爲刑賞禍福以隨之﹐而終無一術可善其後也。非惟怨毒煩惱﹐無術以善其後而彌縫之﹐且其立家第一要因在於相收﹐而因一家相收之故殃徧天下﹐並其一家亦不得相安焉﹐其祖父﹑兄弟﹑子孫﹑婦姑﹑娣姒﹑嫂叔亦不得賢焉。以其不賢﹐故不能同處而生不可思議之怨毒苦惱焉﹔以其不賢﹐故謬種流傳﹐展轉結婚﹐而生人皆不得美質﹐風化皆不得美俗﹐世界遂無由至於太平﹐人類無由至於性善﹐其原因皆由於一家之相收也。

蓋一家相收﹐則父私其子﹐祖私其孫而已。旣私之﹐則養子孫而不養人之子孫﹐且但養一己之子孫而不養羣從之子孫﹔旣私之﹐但教其子孫而不教人之子孫﹐且但教一己之子孫而不教羣從之子孫。於是富貴之子孫得所教養者﹐身體彊健﹐耳目聰明﹐神气王長﹐學識通達矣﹔貧賤者之子孫無所教養者﹐身體尪弱﹐耳目聾盲﹐神气頹敗﹐學識闇愚﹔甚者或疾病無醫﹐乞丐寒餓﹐不識文字﹐不辧菽麥矣。卽有捐學堂以教貧子﹐設醫院以救病人﹐然人人皆當私其子孫﹐安得多有餘財以博施濟眾乎﹗若此﹐則其醫院﹑學堂必不美﹐卽盡美善﹐其及於眾也僅矣。故能捐義田﹑義莊以惠其族﹐尙未能及其鄕﹔旣能及其鄕﹐不能及其邑﹔卽能及其邑﹐不能及其州郡﹔卽能及其州郡﹐不能及其國﹔卽能及其鄕族郡邑﹐不過救死亡耳﹐何能平等哉﹗夫以富貴﹑貧賤之萬有不齊﹐故其彊弱﹑智愚﹑仁暴﹑勇怯亦萬有不齊﹔然且富貴少而貧賤多﹐則有教養者少而無教養者多﹐彊智﹑仁勇者少而愚弱﹑暴怯者多。然且大富貴賢哲能備足教養之格者億萬不得一﹐而極貧賤﹑愚闇﹑疾病﹑寒餓者十九也﹐則舉國人之被教養之全格者蓋極寡﹐而彊智﹑仁勇之人亦極寡﹐而愚弱﹑暴怯者皆是也。且娶妻必於異性﹐𨿽有富貴賢哲之家﹐能得所娶之必賢乎﹖其人而賢矣﹐其傳種於父母者﹐得毋多有異質乎﹖此凡歐美有家之人所不能免也。若中國富貴之家多娶媵妾﹐媵猶可也﹐妾或出於卑賤﹐其父母之來因則多乞丐寒賤﹑疾病無醫﹑不識文字﹑不辧菽麥者矣。夫以富貴賢哲之家而傳此極不美之種﹐則卽有彊智﹑仁勇之世種亦將與愚弱﹑暴怯之種劑分兩而化生﹐而不美之種復大播焉。故有父智而子愚﹐兄才而弟劣﹔若其貪吝﹑詐譎﹑詭戾之性分播於人人﹐故父子﹑兄弟﹑婦姑﹑姊妹﹑娣姒﹑叔嫂之間﹐人人異性﹐賢愚不齊﹐而惡者較多﹐幾爲什九。播種旣然﹐則種桃李而得桃李﹐種荊棘而得荊棘﹐乃固然也﹔及長大後﹐乃欲施教以易之﹐豈可得哉﹐況多無教者哉﹗以此人性安得善﹐風俗安得美﹐而家人安得和﹐是以天下人人受其獘﹐無由至於太平﹐而專就一家言之﹐先受其害﹐無由至於和睦矣。

論有家則有私以害性害種﹕且一家相收﹐旣親愛之極至﹐則必思所以富其家而傳其後﹔夫家人之多寡至無定﹐欲富之心亦至無極矣。多人之用無盡而所入之資有限﹐旣欲富而不得﹐則詭謀交至﹐欺詐並生﹐甚且不顧廉恥而盜竊﹐不顧行誼而賄賂矣﹔又甚且殺人奪貨﹐作姦犯科﹐憫不畏死﹐以爲常業矣。夫貪詭﹑欺詐﹑盜竊﹑作姦﹑殺奪﹐惡之大者也﹐而其原因皆由欲富其家爲之。旣種貪詭﹑欺詐﹑盜竊﹑作姦﹑殺奪之根﹐種種相傳﹐世世交纏﹐雜沓變化﹐不可思議﹐故貪詭﹑欺詐﹑盜竊﹑作姦﹑殺奪之性愈布愈大﹐愈結愈深﹐人性愈惡﹐人道愈壞﹐相燻相習﹐無有窮已。且人旣有家﹐卽無不欲富﹔旣至親相愛﹐責任所在﹐亦必思所以收養之。夫以一夫之力養一夫﹐其事易﹐以一夫之力養眾人﹐其事難﹔又或境遇阻之﹐疾病阻之﹐才智不如﹐筋力不及﹐而妻若子女諸孫之饑餓待哺﹑疾病待醫﹑隆寒待衣者環集也。子女林立﹐嫁取逼人﹐連環疊代﹐追踵相因﹔娶媳生孫﹐膝下成羣﹐人口日眾﹐室屋當增﹐家人嗷嗷﹐待於一人。同此俸入﹐昔羨今貧﹐何以應之﹖仰屋而顰﹐鬻田賣宅﹐負債累累﹐煩惱盈前﹐憂能傷人。況復天災無時﹐死亡相因﹐多哀多思﹐懷我六親﹐喪葬祭祀﹐耗費無端﹐力作旣窮﹐夙逋迫人。旣餒其气﹐實傷其魂﹐困窮交迫﹐𨿽有志士﹐詐謀亦生﹐或毀廉而喪節﹐或負詬而忍心﹐於是苟賤無恥之事﹐貪污欺誕之行﹐亦不得已而彊爲之矣。旣一爲之後﹐不得已復再三試之﹐習之旣熟﹐與性俱移﹐則爲河間婦矣。吾見鄕人家富巨萬﹐有子十人﹐子婦亦十﹐子女孫二十餘人﹐曾孫數人﹐然皆紈褲﹐仰食一老﹔少爲教學﹐長爲嫁娶﹐月添孫子﹐日聞醫病﹐年置屋舍﹐歲哀死喪﹔田宅盡鬻﹐垂老侘傺﹐稍營姦邪﹐卒無少濟﹐七十窮死﹐幾無稿葬。自鄕閭所見﹐如是者不可勝數﹐皆人羨其多男多壽而彼實爲窮憂極苦者也。大率子女愈多者﹐家累愈重﹐憂病愈甚﹐郁苦愈深﹐攺行營邪愈不得已﹔子女稍少者﹐家累稍輕﹐憂病稍少﹐郁苦稍淺﹐攺行營邪亦可已則已。然都中國之人﹐四十以後不憂家累﹐不攺行義者﹐蓋亦寡義﹔𨿽有志節之士﹐激昂於少年﹐無不易節於晚暮者。孔子曰「及其老也﹐戒之在得」﹐豈其所好哉﹖蓋有家之故﹐不得已也。夫以憂鬱煩苦之傷魂﹐則神明斫喪﹐貪姦欺詐之喪行﹐則風俗敗壞﹐神明沮則術業不精﹐風俗敗則人心日惡﹐將欲求太平性善之效﹐豈不遠哉﹗若業種相纏﹐世世無已﹐俗惡業纏﹐陷溺日甚﹐從無始來浸漬已深﹐乃欲於其長大少施美言以教之﹐欲去無始甚深之性﹐惡俗濁世之風﹐是猶杯水而救燎原之火也﹐必無濟矣。且以有家之故﹐有子安得不養之﹐有妻安得不收之﹐不養不仁﹐不收不義。然以一人而養眾人﹐卽竭力以供奉﹐必不能給者矣。𨿽有富者﹐多子則教學不精﹐飲食不美﹐醫藥不周﹔若貧者則並不能教學﹐糟糠不足﹐肌膚不掩﹐疾病不治﹐十而八九也。以故體皆羸瘠﹐面爲菜色﹐身多殘疾﹐耳目不聰明﹐血气不和平﹐目不知文字﹐手不知技藝﹔𨿽充人數﹐有類馬牛﹐驅之奔走﹐寡有慮謀﹔甚且鬻爲奴婢﹐鞭笞榜毆﹐終身苦役﹐得食無憂。以此傳種﹐愚癡弱柔﹐若汰種而攺良﹐幾無可畱﹐推其原因﹐皆由以一人養眾之供養不周也。

大約都中國之人﹐託生士家﹐父母知方﹐長不饑寒﹐飲食得宜﹐衣裳適當﹐神明暢朗﹐身體健彊﹐齠齔誦數﹐童幼入學﹐得聞聖賢之訓﹐得知古今之事﹐得聞人道之宜﹐得操事業之技﹐此亦據亂世之人格哉﹐殆萬人無一也﹐則以家之貧富貴賤不同故也。然則想望太平性善之世﹐豈不遠哉﹗蓋天下爲公者乃能成其私﹐私者未有能成其私者也。

歐美今大發獨人自立之說﹐然求至太平世之人格﹐實未能也﹐何也﹖以其有家也。有家則人各私其子﹔吾子則養之﹐他人之子則不養也﹐吾子則教之﹐他人之子則不教也。𨿽孤貧者有育嬰慈幼之院以收之﹐𨿽人必入學﹐孤貧者公家教之﹐然所教養皆最粗者﹐又不數年而聽就工矣。諸專門學之學費甚重﹐且非至大都會之大學就學亦不能成髙才﹐貧家多望慕而不得﹐入小中學而就工矣。疾病𨿽有醫院治之﹐然粗穢甚矣。倫惇﹑蘇格蘭﹑阿爾蘭尙多乞丐徒跣者﹐意﹑班﹑葡貧人尢甚﹐則其不能盡教成材﹐盡養無憾﹐亦可見矣。婦女但依夫爲食﹐日讀小說﹐遊戲淸談爲事﹐則其不具人格﹑徒供玩具可見矣。老貧而寡獨者﹐子女不養之﹐況無子女乎﹖歐人少年縱欲﹐四十已衰﹐作工則筋力不逮﹐無人用之﹐嫁娶則面目老醜﹐無人許之﹐窮困淒涼﹐無人過問﹐形影相弔﹐疾病無倚﹐衣食無託﹐送死無人﹐則魂气衰微矣。

旣已有家﹐則不能不爲妻子之計﹔旣無公養﹐則不能不爲送老之計。且歐美之風﹐尢爲賤貧而尙富﹐不幸而貧﹐則故人猶覿面不識﹐絕無車笠之誼﹔若其富也﹐則國主前席﹐握手爲歡。夫欲富旣爲人之情﹐況風俗迫人之去貧而思富如此﹐則人之所以求富者無所不至矣。旣無所不至﹐則凡詐欺﹑狡詭﹑誕僞﹑爭奪﹑攻擊﹑盜殺亦無所不爲矣。英人之業磁商者請吾聽戲﹐旣至戲場﹐則反須吾請之﹔以美國政體之美﹐而以風俗尙富之故﹐乃至多爲納賄殺人之事﹐其每「博洛」中之屋﹐眾無賴居之﹐以日行剽劫棍騙爲生﹐其它詐欺相殺之事不可勝數﹔意國尢甚﹐歐美多相若也。以此相傳﹐人種之未善可知矣。夫富貴無常﹐人人可致﹐婚姻之結﹐展轉相交。夫以貧下惡賤之種﹐加以詐欺﹑狡詭﹑誕僞﹑爭奪﹑攻擊﹑盜殺之性﹐惡種相傳﹐遞代無已﹐欲求大同之公﹐性善之徳﹐其去亦絕遠矣。

論有家之害大礙於太平﹕今將有家之害列左﹕

一﹑風俗不齊﹐教化不一﹐家自爲俗﹐則傳種多惡而人性不能善。

一﹑養生不一﹐疾病者多﹐則傳種多弱而人體不健。

一﹑生人養人不能皆得良地﹐則气質偏狹而不得同進於廣大髙明。

一﹑自生至長不能有學校二十年齊同之教學﹐則人格不齊﹐人格不具。

一﹑人之終身非月月有良醫診視一次﹐則身體懷疾。

一﹑人人自生至長不皆驅之於學校﹐則爲無化半教之民。蓋人者雜質﹐須加熔鑄冶斫﹐自始生而熔鑄冶斫則易﹐長後而熔鑄冶斫則難。故無家而全歸學校以育人﹐太平之世也﹔有學有家以育人者﹐升平之世也﹔全由其家以育人者﹐據亂之世也。

一﹑入學而不捨家全入﹐則有雜化而不齊同。蓋人自爲教﹐家自爲學﹐則雜隘已甚﹐未有能廣大髙明純全者也。

一﹑因有家之故﹐必私其妻子而不能天下爲公。

一﹑因有家之故﹐養累旣多﹐心術必私﹐見識必狹﹐姦詐﹑盜僞﹑貪污之事必生。

一﹑有私狹﹑姦詐﹑盜僞﹑貪污之性相扇相傳﹐人種必惡而性無由善。

一﹑人各私其家﹐則不能多得公費以多養醫生﹐以求人之健康﹐而疾病者多﹐人種不善。

一﹑人各私其家﹐則無從以私產歸公產﹐無從公養全世界之人﹐而多貧窮困苦之人。

一﹑人各私其家﹐則不能多抽公費而辦公益﹐以舉行育嬰﹑慈幼﹑養老﹑卹貧諸事。

一﹑人各私其家﹐則不能多得公費而治道路﹑橋梁﹑山川﹑宮室﹐以求人生居處之樂。

故家者﹐據亂世人道相扶必需之具﹐而太平世最阻礙相隔之大害也。﹝按﹕「己部」原稿本至此終﹐不分章。以下據中華書局本補。﹞

論欲至太平大同必在去家﹕夫欲人性皆善﹐人格皆齊﹐人體得養﹐人格皆具﹐人體皆健﹐人質皆和平廣大﹐風俗道化皆美﹐所謂太平也﹔然欲致其道﹐捨去家無由。故家者﹐據亂世﹑升平世之要﹐而太平世最妨害之物也。以有家而欲至太平﹐是泛絕流斷港而欲至於通津也。不寧惟是﹐欲至太平而有家﹐是猶負土而浚川﹑添薪以救火也﹐愈行而愈阻矣。故欲至太平獨立性善之美﹐惟有去國而已﹐去家而已。

論出家爲背恩滅類不可﹕婆羅門欲至太平獨立性善之美﹐驅人出家﹐以離世緣而圖淸淨。然當據亂世之始﹐人之有身﹐本之父母生育教養而來﹐又人之傳後﹐必待男女交合而得。夫貸人財物﹐猶當償之﹐況恩莫大於生育教養乎﹗受罔極之恩而未嘗有分毫之報﹐忽乃逃而去之﹐以自謀淸淨﹐此與負萬億重債而分毫不償﹐乃挾人財逃之他方以誇豪富﹐其所以爲享用富樂﹐則計誠得矣﹐試問可乎﹐國法能容之乎﹖吾於佛義之微妙廣大﹐誠服而異之﹐而於其背父母而逃﹐不償夙負而自圖受用﹐則終以爲未可也。且夫大地文明﹐實賴人類自張之﹔若人類稍少﹐則聰明同縮﹐復爲野蠻﹐況於禁男女之交以絕人類之種﹗若如其道﹐則舉大地十五萬萬人類之繁﹐不過五十年而人類盡絕﹔百年後則大地內繁盛之都會﹐壯美之宮室﹐交通之鐵路電綫﹐精奇之器用﹐皆廢圮敗壞﹐荒蕪榛莽﹐而全地惟有灌木叢林﹐鳥獸昆虫﹐縱橫旁午而已﹐是不獨不可行之事﹐亦必無之理矣。夫以文明之世界﹐何必讓之與鳥獸艸木哉﹗𨿽有無遞嬗﹐成壞相乘﹐他日大地亦必至此境﹐而今日文明之世冑﹐何事速速驅之入此破壞空虛之境哉﹗是預憂嬰兒長成之煩惱而先坑之﹐預憂胎生出世之煩惱而先落之也。以此爲仁﹐是或一道也﹐非天下大眾公共所許也。

論去家有天下爲公之良法﹕夫旣欲去家而至太平﹐而又不忍絕父母夫妻以存人道﹐然則何道以至之﹖康有爲曰﹕赴之有道﹐致之有漸﹐曲折以將之﹐次第以成之﹐可令人無出家之忍而有去家之樂也。

康有爲曰﹕人非人能爲﹐人皆天所生也﹐故人人皆直隸於天。而公立政府者﹐人人所共設也﹔公立政府當公養人而公教之﹐公卹之。

公養之如何﹕一曰人本院﹐凡婦女懷妊之後皆入焉﹐以端生人之本﹔胎教之院﹐吾欲名之曰人本院也﹐不必其夫贍養。

二曰公立育嬰院﹐凡婦女生育之後﹐嬰兒卽撥入育嬰院以育之﹐不必其母撫育。

三曰公立懷幼院﹐凡嬰兒三歲之後﹐移入此院以鞠之﹐不必其父母懷抱。

公教之如何﹕四曰公立蒙學院﹐凡兒童六歲之後﹐入此院以教之。

五曰公立小學院﹐凡兒童十歲至十四歲﹐入此院以教之。

六曰公立中學院﹐凡人十五歲至十七歲﹐入此院以教之。

七曰公立大學院﹐凡人十八歲至二十歲﹐入此院以教之。

公卹之如何﹕八曰公立醫疾院﹐凡人之有疾者入焉。

九曰公立養老院﹐凡人六十以後不能自養者入焉。

十曰公立卹貧院﹐凡人之貧而無依者入焉。

十一曰公立養病院﹐凡人之廢疾者入焉。

十二曰公立化人院﹐凡人之死者入焉。

夫人道不外生育﹑教養﹑老病﹑苦死﹐其事皆歸於公﹐蓋自養生送死皆政府治之﹐而於一人之父母子女無預焉。父母之與子女﹐無鞠養顧復之劬﹐無教養糜費之事。且子女之與父母隔絕不多見﹐其遷徙遠方也並且展轉不相識﹐是不待出家而自然出家﹐未嘗施恩受恩﹐自不爲背恩﹐其行之甚順﹐其得之甚安。

或曰﹕父母於子天性也﹐捨去非天理也。然今法﹑美﹑澳洲私生子多矣﹐日本歲亦八十萬。孔融所謂「父母於子﹐爲情欲來耳」﹔男女自由後﹐則私生子必多。卽合天下計之﹐亦貧賤不能教養子者多﹐富貴能教養子者少﹐從多數決之﹐蓋必願明歸公養者多﹐故必天下爲公而後可至於太平大同也。第二章

人本院

生人之本﹐皆在胚胎﹐人道之始﹐萬化之原也。世之言治者﹐曰明其政刑﹐又曰修其法律﹐未嘗教人﹐而多爲法网以待其觸﹐是以罟待獸﹐以网待魚也﹔此眞據亂世之治矣﹐孔子所謂「民免而無恥」也﹐其距性善之平世不可道裏計矣。其進而言教者﹐知人道之治﹐風俗人心爲先矣﹔則諄諄於教化﹐摩之以仁﹐漸之以義﹐示之以信﹐齊之以禮﹐勸善懲惡﹐崇節尙恥。若後漢之俗﹐束脩激厲﹐志士相望﹐亦近於化行俗美矣﹐然其實數不過一二士大夫儒生之向上者耳。卽賊畏賢人﹐鬼讀書﹐其於國人分數不及萬一﹐其去大同之世人人性善﹐不待勸懲不待激厲﹐其相去不可道裏計矣。卽漢宋盛時﹐講學大興﹐授以詩書﹐被以禮樂﹐人研義理﹐家守禮法﹐然皆負笈而從經師﹐聞風而赴講會﹐皆在冠歲壯夫之時﹐至是受教﹐卽使興起﹐而未學之先﹐子張之爲駔儈﹐子路之冠雞豚﹐周處之斷弛﹐戴淵之盜賊﹐其含根已多﹐發芽必甚﹔況其家庭之習慣﹐鄕邑之風尙﹐國俗之濡染﹐浸漬已久﹐安能以一日之學而拔之哉﹗自非豪傑﹐罕見成徳。卽如曾子之日省﹐趙撲之夜夜焚香告天﹐如耶氏之早起夜臥必祈禱懺悔﹐佛耶之每食必祝﹐時時拂拭﹐勿使惹塵﹐然誠切省身實少﹐況有時決裂者哉﹗凡物質已堅壯﹐難於揉屈﹐故長大而後教﹐气質彊盛﹐難以變化。故皇甫湜教子乃至嚙肩﹐拔劍而逐蒼蠅﹐著屐而踏雞子﹐卽薛煊居敬之篤﹐而二十年不能治一怒﹔謝上蔡之髙明﹐而七年不能治一矜﹔朱晦庵之賢﹐而張南軒謂其气質褊隘。以玆大哲﹐燻以多賢﹐而气質難變如此﹐何況中人以下哉﹗故曰「少成若天性﹐習慣成自然」也。若今日歐美學堂﹐童幼被教﹐章程精密﹐然教藝而非育徳也。且教之於有生之後﹐气質已成﹐見聞已久﹐知識已開。天腦者﹐天下之至善居積者也﹐一有所感於外物﹐終生受之而不忘﹐遇事逢時﹐萌芽發揚。賈誼曰「習與正人居之不能毋正﹐猶生長於齊不能不齊言也﹔習與不正人居之不能毋不正﹐猶生長於楚之地不能不楚言也。」今生於惡濁亂世人相食之時﹐而童幼交於聞見﹐習爲故常﹐種此惡核而欲果之良美﹐安可得也﹗以此而欲至太平性善之世﹐亦猶欲北而南其轍也﹐無至之日矣。昔之人孔子乎﹐淵淵深思﹐蓋知之矣﹐故反本溯源﹐立胎教之義﹐教之於未成形質以前。令人人如此﹐普天如此﹐則受气之先﹐魂靈之始﹐已無從染惡濁矣﹔源旣淸矣﹐流自不濁。必如是乃可至性善﹐乃可至太平。惜時未至大同﹐不能人人遽行之也。今按《大戴禮記》保傅篇曰「古者胎教﹐王后腹之七月而就宴室﹐太史持銅而禦戶左﹐太宰持升而禦戶右。比及三月者﹐王后所求聲音非禮樂﹐則太師縕瑟而稱不習﹐所求滋味者非正味﹐則太宰倚升而言曰﹕『不敢以待王太子』。太子生而泣﹐太師吹銅曰「聲中某律」﹐太宰曰『滋昧上某』﹐然後卜名﹐上無取於天﹐下無取於墬﹐中無取於名山通谷﹐無拂於鄕俗﹐是故君子名難知而易諱也﹐此所以養恩之道。古者年八歲而出就外舍﹐學小藝焉﹐履小節焉﹐束髮而就大學﹐學大藝焉﹐履大節焉。居則習禮文﹐行則鳴佩玉﹐升車則聞和鸞之聲﹐是以非僻之心無自入也。在衡爲鸞﹐在軾爲和﹐馬動而鸞鳴﹐鸞鳴而和應﹐聲曰和﹐和則敬﹐此禦之節也。上車以和鸞爲節﹐下車以佩玉爲度﹐上有蔥衡﹐下有雙璜衝牙﹐玭珠以納其間﹐琚瑀以雜之﹐行以采茨﹐趨以肆夏﹐步環中規﹐折還中矩﹐進則揖之﹐退則揚之﹐然後玉鏘鳴也。古之爲路車也﹐蓋圓以象天﹐二十八橑以象列星﹐軫方以象地﹐三十輻以象月﹐故仰則觀天文﹐俯則察地理﹐前視則睹鸞和之聲﹐側聽則觀四時之運﹐此巾車教之道也。周后妃妊成王於身﹐立而不跂﹐坐而不差﹐獨處而不倨﹐𨿽怒而不詈﹐胎教之謂也。成王生﹐仁者養之﹐孝者𦇤之﹐四賢傍之﹔成王有知﹐而選太公爲師﹐周公爲傅﹐此前有與計而後有與慮也﹐是以封泰山而禪梁甫﹐朝諸侯而一天下。猶此觀之﹐王左右不可不練也。」

今人本院專爲胎教以正生人之本﹐厚人道之源﹕

一﹑胎孕多感地气﹐故山谷崎嶇深阻之地﹐其生人多癭癅突額﹐銳頤黃馘﹐無有丰頤廣顙者﹐其人性褊狹﹐銳眼重悂﹐深阻險僻﹐寡有光明廣大者﹔水澤沮洳之地﹐其生人多柔質弱態﹐潤色靡顏﹐鮮有勁骨雄魄者﹐其人性多委靡卑濕﹐曲折柔脆﹐寡有剛直貞固者﹔其它巖石犖確﹐原陵衍隰﹐皆可以此而推矣。故都邑之地﹐廣原厚土﹐乃有丰頤廣顙﹑白皙明秀者﹐此華土之大槪也。若非洲人之黑面銀牙﹑尖腮斜面﹐腦後頤前﹐固由傳種﹐亦半由生長熱地﹐居住山谷致之也。南洋諸島﹐地近赤道﹐華人﹑英人來此﹐居之歲月﹐皆爲疲損﹐色變黃黑﹔又汗出太多﹐聰明亦減。若印度萬里平原﹐多熱少水﹐故人被日光﹐積成黑面﹐目多圓突﹔其英人久居於是﹐傳至子孫﹐面變黃藍﹔華人之雜婚傳子於是者亦然﹐豈非地气使然哉﹗若加拿大地當五十度﹐落機雪山﹐日照於面﹐故華人生子多紅白明秀﹔歐洲各國地近寒帶﹐故多白﹔南意大利﹑葡萄牙﹑西班牙在三十餘度﹐地在溫帶﹐故面色稍黃﹕是皆地气所感成。然則犀角端盈與頑邪窮固﹐皆地所關﹐而天下之人皆出於胎﹐胎生旣誤﹐施教無從。然則胎教之地﹐其爲治者第一要歟﹗

今欲定胎教之地皆立於溫冷帶間﹐以受寒气而得凝固﹐得紅白而去藍黑﹐以爲人種攺良之計。

環球熱帶﹐地方無數﹐婦女無數﹐豈可盡遣之冷帶中﹐此豈可行之事哉﹖然此不過今日電學未精﹐道路未通﹐國土各限故耳。若在大同之世﹐國土同一﹐電汽極精﹐飛船滿空﹐則自熱帶之初度至溫帶境不過五千里﹐以美國今汽車一小時可行二百七十里﹐則一日已逾五千里﹔況千數百年後﹐五千里路不過一二時可至﹐如枕席上行﹐如門戶之中遊耳。且熱帶地之文明而廣大者莫如印度﹐橫北皆有雪山可移居﹔若澳洲近赤道之人皆移於雪梨﹑坤士蘭﹑紐西蘭之境﹔非洲之人移出沙漠之南﹐或遷入歐洲之北﹔南洋諸島﹐蕞然無幾﹐亦自有髙山可居﹐但須少待﹐以漸移徙﹐不能速成之耳。若憚於遷移﹐畱此惡種﹐存此黑色﹐終爲黃白人所不齒﹐是人類終不能平等﹐而進化必不能至大同也。玆事𨿽大且難﹐然必當決行之。故此熱帶之地﹐只可爲耕牧之場﹐決不可爲生育之地﹐並不可爲學校之地﹐必使生平年逾二十﹐自謀生計﹐始許來遊來居。此義關平等甚大﹐必決少棄此地﹐然後大同得行也。

一﹑院地當擇平原廣野﹑丘阜特出﹑水泉環繞之所﹐或島嶼廣平﹑臨海受風之所﹐或近海廣平之地﹐次則遠背山陵﹑前臨溪水﹐又次則髙山之頂及嶺麓廣平者。若不近海﹐亦必營之於江河原隰之地﹐遠山而有土气﹐近水而無濕蒸。凡崎嶇巖險﹐犖確崚嶒﹐壑谷褊隘﹐幽閉遮壓﹐狹窄銳曲﹐皆所力戒而捨棄之。選擇極奇﹐位置極精﹐務令多吸天气﹐多受海風﹐則生人乎必多丰頤﹑廣顙﹑隆準﹑直面﹑河目﹑海口者﹐盡爲髙加索人相矣。其性必能廣大﹑髙明﹑和平﹑中正﹑開張﹑活潑﹐而少險詖﹑反側﹑悲愁﹑妒隘者矣。

一﹑院數之多寡﹐量人數以隨時酌增。

一﹑有司皆以婦女曾業醫者充之﹐由眾公舉其仁慈智慧尢深者﹐其員數﹑俸數隨時視人數多寡公議。

一﹑婦女有孕﹐皆應入院﹔其孕之月數多少乃入院﹐隨時由醫生公議。然世愈太平﹐則教養愈密﹔其始平世或六月乃入﹐其中平世三月乃入﹐其極平世則有孕卽入﹐略可因世之進化﹑養資之足否以定之。

一﹑有孕之婦入院後﹐自以髙潔﹑寡欲﹑學道﹑養身爲正誼﹐𨿽許其與男子往還﹐若其交合宜否﹐隨時由醫生考驗。生產之道與交合之事礙否﹐及與一男之交合若眾男之交合礙否﹐或定以月數﹐或限以人數﹐務令於胎元無損﹐乃許行之﹐否則應公議加以禁限﹐以保人元胎本。夫大同之道﹐𨿽以樂生爲義﹐然人爲天生﹐爲公養﹐婦女代天生之﹐爲公孕之﹐必當盡心以事天﹐盡力以報公﹐乃其責任。婦女有胎﹐則其身已屬於公﹐故公養之﹐不可再縱私樂以負公任也﹔若縱私樂以負公任﹐與奉官而曠職受贓同科矣。

按﹕婦女以生人爲大任﹐故公政府尊崇之﹐敬養之﹔旣有胎矣﹐則奉職之時﹐非行樂之時矣。奉職者在端恪奉公﹐欣喜歡愛﹐中正無邪﹐情欲之感無介於儀容﹐燕私之情不形於動靜﹐無愛私愁感以亂其中﹐生子乃能和平中正。若有私交﹐則有愛私﹑愁感﹑纏綿﹑歌泣﹑死生﹑憂患﹑得失﹑變亂感動其中﹐則胎孕感之﹐必不能和平中正﹐而亦有愛私﹑愁感﹑憂患﹑得失亂之矣。卽大同之時無此諸患﹐而死生﹑得失﹑變亂亦難盡泯﹐則其人徳必不和﹐性未盡善﹐此事所關在人種﹐卽與大同太平有礙﹐故萬不能縱私樂以聽之也。故以正義必當斷其交臺。然十月絕欲﹐人道所難﹐持恐因此無歡﹐紛紛墮胎﹐反爲大害﹔稍徇其樂欲﹐許以他物代之﹔必不得已﹐則於懷胎可交合月內﹐不許易夫﹐以專篤其心志而不亂雜其情思。然若其夫有疾病﹑死喪﹑憂患﹐官應斷其往還﹐並許易夫以節其憂感﹐蓋萬法有獘﹐斯亦不得已之道也乎﹗

一﹑孕婦代天生人﹐爲公產人﹐蓋眾人之母也。況旣無將來有子尊養之望﹐而有懷胎生子之苦﹐又須節欲謝交﹐乃一極苦難之事﹐公眾宜爲天尊之﹐爲公敬之。故當立崇貴孕婦之禮﹐凡孕婦皆作爲公職之員﹐故得祿養﹐貴於齊民。凡入院之孕婦﹐皆當號爲眾母﹐贈以寶星﹐所在禮貌﹐皆尊異於眾焉。蓋大同之世無他尊﹐惟爲師﹑爲長﹑爲母耳。而師長無苦母有苦﹐故尢宜尊崇其位﹐在大師大長之下而在尋常眾師眾長之上。至卽生產後﹐則如官滿閒散者﹐在小師小長之下﹐然猶在眾人之上。於諸產婦之中﹐又以多孕者爲上﹐每一孕得一寶星﹐可以眾母寶星之多寡爲位次之髙下焉。但生後免職之寶星﹐其帶較短小於在孕本職之時﹐以示別異。旣有墮胎之嚴禁﹐又有產子之榮章﹐兩者相輔﹐庶幾人樂有子而人類得繁乎﹗

一﹑院中醫者皆用婦女爲之。

一﹑孕婦每日有二醫者晨夕察視二次﹐務愼之於未疾之先﹐令有胎時無使小疾之侵﹐以弱其體而感其胎。除初入院被疾外﹐其後孕婦有遘疾者﹐則罰其醫者。其察視次數多寡及醫者罰之輕重﹐隨時公議施行。

一﹑孕婦飲食﹐由醫者選擇食品之最能養胎健體而後給之﹐並各因其人之彊弱﹑精壯﹑動靜以定其多寡之數及消受之宜﹐每日開單﹐如給藥然。孕婦悉當奉醫之命﹐不得自行率意飲食﹐其有犯者可微罰之﹐隨時由大醫巡視其當否。

一﹑孕婦宮室﹐由醫者考察其最宜﹐無有愆陽伏陰之虞﹐無有引濕閉風之患﹐無有藩混穢污之迫。其室外遊觀之所﹐樓觀髙峻﹐林園廣大﹐水池環繞﹐花木扶疏﹐皆務使與孕婦身體相宜﹐俾其彊健。其室更預備產子之時﹐陰陽寒暑之所合﹐風日之所宜忌﹐及山海原隰之別異﹐務令生產相宜﹐嬰孩相宜﹐隨時由醫生考察新理而精攺之。

一﹑孕婦衣服冠履﹐隨時由醫生考察其最宜於孕婦身體者﹐辧其寒帶溫帶之殊﹐山海原隰之異。若中華纏足﹐歐西細腰﹐雕琢人體﹐旣爲文明世所不許﹐而尢爲孕婦之大忌。又若歐美行禮之時及跳舞之際﹐大宴之會﹐甚至來復日之夜食﹐大酒店之夜食﹐皆袒肩露臂﹐婦女勉彊行之﹐多感冒致疾者﹐此等獘俗當亦大同世之所無﹔然若未盡除﹐尢孕婦產婦之大忌﹐所當嚴禁者也。

一﹑孕婦旣入院後﹐卽離其所業。每日有女師講人道之公理﹐仁愛慈惠之故事﹐髙妙精微之新理﹐以涵養其仁心﹐使之厚益加厚﹐以發揚其智慧﹐使之明益加明。每來復日﹐又有女保醫生講全體之用﹐衛生之法﹐生產之宜忌﹐育子之良法﹐使之了然自解。則於未產時養生之道﹐當產時生產之法﹐旣產後育養之方﹐皆能自得其宜﹐無所待於旁人﹐並不必專倚於醫者﹐則其孕育必安﹐生產必易。今未至太平時﹐鄕僻貧婦不知產學﹐而得醫尢難﹐富婦亦自不解﹐而醫者不能常侍﹐故孕育多失﹐生產極艱﹐人以爲苦事﹐亦由此也。

一﹑孕婦爲大地眾母﹐爲天下傳種﹔種之佳否皆視其母﹐故當立一女傅教之監之。女傅亦自醫出﹐公舉爲之﹐視孕婦多寡而立。一女傅隨之出入﹐同其起居﹐以傅其徳義﹐化其气質﹔令孕婦目不視惡色﹐耳不聽惡聲﹐口不道惡言﹐鼻不聞惡臭﹐身不近惡人﹐心不知惡事。使耳目之所染﹐心知之所遇﹐無非髙妙﹑仁慈﹑廣大﹑和平﹑安樂之事﹔其有異形﹑怪事﹑惡色﹑惡聲﹑刑人﹑惡言﹐皆戒不得近人本院。其孕婦出入﹑遊觀﹑宴會﹐前警後蹕﹔凡有異形﹑怪事﹑惡色﹑惡聲﹑刑人﹑惡言皆走避﹐無使有絲毫入於孕婦之耳目以感動其魂知﹐此爲胎教第一要義。嘗見吾鄕人生子有面分兩色者﹐人皆駭異﹔究其所由﹐則以孕婦好看演劇﹐而劇場有塗面者﹐孕婦尢爲賞心﹐一念所動﹐遂如影相之照﹐深入胎中﹐乃成著色。蓋電气所傳﹐並非異事﹐故感染之大﹐未有若胎孕之易者。昔孔子操琴﹐見貓捕鼠﹐而顏子驚其有殺心﹔伯牙志在髙山流水而鐘子期知之﹐蓋物感於外﹐卽情動於中﹐情志旣動﹐血气從之﹐故周於肢體﹐達於營衛﹐銘於魂魄﹐發於夢寐。觀童少耳目之所感﹐卽爲一生心思之所印﹐縱使一時不發﹐觸物卽生﹐𨿽至垂老﹐隨事發現。觀夫近世人或噩夢而醒﹐或死而復生﹐所見鬼神﹐多冕旒而髯﹐金甲而刀﹐道服白衣﹐紅黑其面﹐或稱閻羅﹑觀音﹐或號關帝﹑呂祖﹐或見有地獄﹑淨土﹐從未見一歐洲人者﹕蓋說部之所演﹐廟像之所塑﹐佛典之所染﹐積久漸漬﹐遂爲固然也。楚子玉夢河神問取瓊弁玉纓﹐則以古者瘞玉祀神之故﹔後世以紙爲元寶祀神﹐則鬼神亦索紙錢元寶而已。其它深信喪門神﹑三煞者﹐其人卽有所遇﹐若不信者﹐亦復無之。有見說部貓犬仇者而畏之﹐後誤殺貓犬﹐病果患貓犬仇之而死。蓋夢魂知气之與胎﹐皆爲气質所傳﹐感入正同。故父母之性情﹐子女多肖之者。以晉太子遹之聰明﹐其母謝貴嬪爲屠家子﹐於是太子遹亦好屠肉﹐宮中作市而自賣之﹐親自論斤播兩。嘗見孕婦嗜煙﹐子生卽食煙﹐止之卽病﹐三月而煙癮日重。又見族人妊子而毀攺室墻﹐子生而死﹐額有毀攺紅迹。又見其孕母聞雷而懼者﹐其子聞雷及炮一切響聲皆戰栗。其它產蛇﹑產鱉﹐蓋皆因感成孕﹐故古稱履武吞卵而生子﹐亦非異事也。故胎妊之時﹐感入最易﹐其人之好殺者﹐蓋亦其父母懷感殺心而成孕存胎有以致之。自餘一切貪心﹑淫心﹑詐心﹑怒心﹑畏心﹐其蓄之甚深﹑好之成僻者﹐亦皆由其父母懷感此心﹐傳種入胎﹐浸漬使然。蓋下種一誤﹐此根遂生﹐身有生死﹐魂無變易﹐展轉傳染﹐無有已對。故傳種養魂﹐母儀胎教﹐實爲人道無上無始之義﹔不於胎妊時拔其根本﹐及質形旣成﹐乃思矯易﹐欲有以教之﹐治必無當也。故母儀旣教之學校之先﹐更敬愼之於旣妊之後﹐不使物感情移而誤其胎元也。

一﹑孕婦入院之後﹐必有所佩﹐佩皆作衝牙﹐相觸成聲﹐鏘鳴協和﹐必中樂律﹐若古者行中采薺﹑趨中肆夏之義。若腦中須臾不和不樂﹐則佩聲不諧﹐體中斯須不節不文﹐則佩聲不諧。其有跳舞之事﹐弦歌之雅﹐登髙臨深﹐坐作進退﹐出入周旋﹐嬉遊走舞﹐皆由醫生體察﹐加以節度﹐務令四肢﹑百體﹑血气﹑心知﹐皆由順正﹐皆由中和﹐則胎感所被﹐亦無非順正中和者矣。

一﹑院中所讀之書﹐所見之畫﹐凡有異形﹑怪事﹑惡色﹑惡言及爭殺﹑貪詐﹑詭僞﹑姦偸﹑邪說﹑淫論﹐皆不得藏。故於羣書之中﹐皆當別編﹐選其髙明﹑超妙﹑廣大﹑精微﹑中和﹑純粹﹑仁慈﹑慈惠﹑吉祥﹑順正以及嘉言懿行﹐足以蓄徳理性﹑興起仁心者﹐號爲胎教叢編。至工藝學之中﹐若天文﹑樂律﹑圖畫﹐最爲有益﹐其餘凡與胎無損﹐乃許學習。其它用精太過或與胎不宜者﹐𨿽所素業﹐亦當禁斷。院中所讀所學﹐皆有禁限﹐不得逾越。蓋孕婦如當官奉職﹐皆有職守﹐入院之後﹐以養胎爲宗旨職業﹐其有礙此宗旨職業者﹐皆不可行也。

一﹑孕婦出遊﹐女傅皆當監察﹐其有異形﹑怪事﹑惡言﹑惡聲之地﹐皆不得往﹔及機器廠之震動﹐兵器廠之傷生﹐皆不得往。

一﹑孕婦交遊之人﹐女傅皆當識察﹐其有不正之業﹐不正之人﹐其有惡言相聞﹐惡事相告﹐固禁之於院中相見之時﹐亦禁之於出遊過往之日。甚者女傅可暫斷其交﹐俟產子後乃聽往還﹐大同世實無惡聲惡事﹐姑極言之。

一﹑人本院終日常有琴樂歌管﹐除早夕某某時停奏外﹐餘皆有樂人爲之﹐亦聽孕婦自爲之。蓋聲音動蕩﹐最能感人﹐其入魂尢易﹐故佛氏稱淸淨在音聞。但取其最和平中正者﹐常以聲樂養其耳﹐必能養性情而發神智。

按懷胎之事旣人所不便﹐生子之苦尢人所難堪﹐禁欲節交固非人心之所願﹐離鄕入院亦非人情之所樂。旣生之後﹐乳養之時﹐必須節欲戒行之苦﹐保抱攜持﹐則有失眠濕坐之苦﹐種種爲累﹐男子所難。在據亂﹑升平以篤父子之世﹐婦女待子而養﹐待子而榮﹐所以望於子者甚厚﹐則所以事於子者最苦皆所願樂而不敢辭。又足迹不出戶庭﹐學問不通名理﹐耳無聞﹐目無見﹐則惟風俗之是從而不敢稍萌他念﹐以不容於眾﹐故𨿽苦身禁欲﹑辛勞累年而不敢畏惡也。今歐美自由之風漸昌﹐平等之義漸出﹐女權日達﹐女學日明﹐美﹑法國且有爲官吏學士者。以自由之故﹐女嫁旣不事舅姑﹐而子娶必各樹門戶﹐子不得事父母﹐不養父母﹐歐美人又無墳墓之掃除﹑廟祠之祭祀﹐則所以望於子者甚薄而無所待﹔計自十歲出就外傅之後﹐多遠遊學於都會﹐至冠乃還﹐則又娶婦別居矣﹐則所以撫於子者甚疏而無所親。子之於母旣薄且疏﹐徒以國律所定﹐父母有養子之責任﹐故勉彊撫養之﹔然苟無國律﹐則棄之者必眾矣。又女之能學問﹑能爲官者﹐足以自立於世﹐不待其子之養﹐不待其子之榮﹐而保抱攜持之苦﹐實於爲學有大損﹐故爲學之女尢不願有子﹐以自累其身體﹑自損其學問。夫凡人之茹苦冒難者﹐必計其利息而後爲之。夫以無待無親之物而有大累大損之事﹐而重以懷胎生子之苦﹐節育禁行之難﹐保抱攜持之艱﹐誰願爲之﹖故法國婦女多事墮胎﹐比十年來﹐英民增至千萬﹐徳國增至千五六百萬﹐美國增二三千萬﹐而法國民數且損至數百萬。凡萬國之民﹐𨿽野蠻之國﹐苟非亂亡﹐無有不歲增人數者﹐而法乃歲減﹐其事大反者﹐何哉﹖則以婦女多智﹐皆樂自由﹐不願生子故也。今法國深畏民少﹐遂懸生子之賞﹐夫生子有賞﹐豈不異哉﹗夫以方今法女之知識﹐自由之風俗﹐其與千數百年後大同之世不及豈只千萬計﹐然而今之法女已不願生子矣。何況大同之世﹐男女平權﹐男女齊等﹐同事學問﹐同充師長﹐同得名譽﹐同操事權﹐彼男子則逍遙自由﹐縱欲極樂﹐無所累﹑無所苦矣﹐彼女子之學識﹑名業﹑仕宦皆同﹐豈肯甘受懷胎之累﹑生子之苦﹑節欲禁行之艱﹑保抱攜持之難哉﹗故女權平等﹑自由大行之後﹐婦女惟有爭事墮胎而已﹐於歡欲無損﹐於苦累不受﹐有超脫自由之樂而無生產保抱之艱﹐必不肯爲十月之勞﹐任胎妊之重矣。若果如此﹐則未至大同之世﹐人種已絕﹐普地球又復爲大艸大木鳥獸狉榛之世﹐繁盛之都邑﹐壯麗之宮室﹐精妙之什器﹐皆廢棄﹑蕪沒﹐毀壞﹑斷爛﹐欲望野蠻之世亦不可得矣。故大同縱欲自由之樂﹐與佛氏婆羅門戒淫不嫁娶之苦﹐其事相反至極點﹐而絕人種﹑煢地球﹑同歸於狉榛艸莽之世則不約而全同﹐若交綫而合符也。乃知人道全在得中﹐凡義不能極﹐南北極地至相遠相反﹐而爲冰海則同﹐亦其理也。故據亂﹑升平之制﹐明知其有害而有不得已者。故古俗抑女而不平等﹐固出於彊淩弱之餘風﹔重子而待其尊養﹐固出於親所生之順勢﹐然各國據亂之制皆因之﹔義𨿽不公不樂﹐然實人類所由繁華﹐以勝於禽獸而立於天地之故﹔亦文明所由興起﹐以勝於野蠻而成爲大國之故﹐乃進化必經之道而不可已者也。若人食禽獸則極不仁﹐印度古教戒殺﹐印人最慈﹐虫蟻不踐﹐然印人之歲食於猛獸者遂以萬數矣。且人之聰明﹐多賴食肉以充其精气﹐故能日創新制以攺文明﹐故食獸之暴與利民之仁﹐適相反而賴以相成﹐道無一致﹐體無一面。故立法者難矣哉﹗扶東則西倒﹐法立則獘生﹐故物方生方死﹐方盛方衰﹐竟無全理。凡聖人立制﹐皆順勢以因之﹐因病而補之而已。夫以同爲天生之人﹐形體聰明之用皆同﹐而乃尊男抑女﹐至爲不公﹐至爲不平。而豈知尊男抑女之事效﹐人類賴以孽繁﹐國土賴以文明﹔男女平權之事效﹐人種因以滅絕﹐地球因以蕪沒哉﹗卽使人種不絕﹐而生人日少﹐則執業任事者不足﹐爲學窮理者更寡﹐勢必政事隳壞﹐學術斷絕﹐機器缺乏﹐宮室敗而不修﹐圖書焚而不續。夫政事隳﹐學術斷﹐書器壞﹐則人類復歸於愚﹔一物不修﹐則眾物牽連而不可行﹐如機器然﹐總機壞則羣機不行﹐羣機不行﹐久則生銹而不可用矣。至是則道路不通﹐不可越小海﹐則復分爲部落之小國以相爭戰。人類無學﹐不能知古術﹐則復化爲野蠻之風俗以受苦毒。夫智則必樂﹐愚則必苦﹐乃自然之理也。至是時也﹐彊復淩弱﹐男子復抑制女子而禁其自由﹐親其所生﹐女但望生子而待其尊養﹐經此部落野蠻之世﹐又不知經幾千年﹐經幾歷劫﹐經幾許仁人聖哲創制立法﹐肝腦塗地﹐而後新爲一統﹐漸爲升平。不幸則有他星之來觸﹐而地球已粉碎矣﹔或去日漸遠﹐熱力漸少﹐則生人之熱力亦弱﹐聰明亦微﹐無復能制作之精美﹕是大地人類因男女平權之故﹐人類永無文明之迹﹑地球太平大同之樂矣﹐豈不大可是哉﹗然若因此而抑女﹐禁平等自由﹐於理不公﹐於事失用﹐不獨非仁人之心﹐亦非時勢所宜也。故太平之世男女平權之後﹐懷胎產子﹐實爲人種存亡繼絕之第一大事﹐不可不極思良法以保衛之﹑禁制之也。

爲全地人種之故而思保全之﹐則禁墮胎乃第一要義矣﹐當以爲無上第一大禁﹐視之與殺生長之人尢加重焉﹐嚴著以爲律﹐俾人知畏。昔周公之酒律曰「羣飲汝勿佚﹐盡執拘以歸於周﹐予其殺﹗」飲酒之罪亦微矣﹐以殺刑施之亦過矣﹐然當時紂王沈湎之俗﹐實不得不然也。今大同之世﹐人皆性善﹐刑措不用﹐當廢殺刑﹔然墮胎之禁應以爲刑律第一重律。有犯此者﹐重則監禁終身﹐充當苦工﹐謚爲不仁﹐剝削名譽﹐𨿽貴太上﹐罰之無赦﹔輕則以有胎之月數爲監禁之年數﹐卽出監禁﹐別異冠服﹐戴墮胎之章﹐人皆不齒﹐所有爲師﹑爲長尊榮之職皆不許允﹐所有合眾﹑宴會﹑公議之事皆不得預。懸爲重禁﹐庶幾懷胎生子之苦小而監禁不齒之苦大﹐兩相比較﹐𨿽無將來之望而深懷刑恥之恐﹐則墮胎之患庶幾可息﹐而人種之傳庶幾不絕矣。又有醫生日監視其舉動﹐庶幾可免。其醫生密爲墮胎之方﹐藥肆密賣墮胎之藥﹐皆爲禍首﹐罪比殺人﹐並監禁終身﹐剝削名譽﹔或輕減年數﹐出監後異其冠服﹐仍戴墮胎之章﹐終身不齒﹐所有爲師﹑爲長尊榮之職皆不許充﹐合眾﹑宴會﹑公議之事皆不得預﹐懸爲厲禁﹐庶幾少免。其藥肆則有大醫生隨時察視﹐著爲炯戒﹐防察周密。名恥相尙﹐以玆救平權自由之女﹐庶人種或可保全歟﹗

一﹑眾母妊胎時﹐旣日有二醫視之﹐調養得宜﹐安胎﹑保胎﹑養胎自皆有日出新法以安之﹐令無痛苦﹐令人無所畏惡之。

一﹑眾母將產時﹐診而知之﹐告知大醫生視察﹐預備產具。眾醫日所診視次數﹐隨時議增。

一﹑本院醫生專考求安胎﹑保胎﹑養胎及生子最易無苦之新法﹐其最得宜之法令孕婦懷胎生子絕無痛苦者﹐予以最榮髙之寶星及厚賞。醫者別孕婦之長短﹑肥瘦﹑大小﹑彊弱而以方施之﹐務令孕婦絕無痛苦。考求之學旣專﹐尊榮之賞旣重﹐生理自易﹐令人無畏。

一﹑眾母將產時﹐移置產室密靜不虞風寒者﹐一切產兒養兒之物皆備﹐並設電話綫以通大醫生室﹐以隨時問話。

一﹑眾母移入產室後﹐女醫看護人卽常時看護﹐其飲食居處﹐皆女醫節度﹐務合於生產最適宜者。

一﹑產室應有樂室﹑書畫室及玻璃艸木室﹐以爲眾母不出門之淸娛。

一﹑接產選醫生精於生理學者充之﹔其十全無缺者﹐經若干人加俸﹐再若干人賞榮銜。有不合法或不得成全者﹐俸金多者削名譽。

一﹑子生後卽有女看護人專爲撫視﹐凡剪臍﹑洗浴﹑穿衣皆女醫每日親爲之。醫者日視數次﹐隨時酌議。其助乳之法或養育之宜﹐由醫者隨時考查良方爲之。此爲生人之始﹐尢當鄭重。

一﹑本院醫生專考求養子之法﹐壯健之宜﹐務令孺子壯健無疾。

一﹑眾母除字子之外﹐皆有一女看護人爲之撫視﹐眾母仍可照常聽樂﹑讀書﹑看畫。

一﹐眾母產後气血大虧﹐應急補養﹔其飲食滋味﹐皆日有數醫診視﹐爲之節度。

一﹑產室常有人鼓琴誦詩於將產已產之時﹐產母未能自由之日。其琴詩之作𨿽有時亦聽眾母之所欲﹔其琴詩旨義﹐皆仁愛﹑慈祥﹑愷悌﹑中正﹑和平﹑安樂之音﹐不得有不類﹑不祥﹑不仁﹑不正之言於其中﹐俾眾母及孺子感入無閒﹐放於血气﹐暢於四肢。

一﹑子生由管院人報知人口吏﹐每七日人口吏來視新生子一次﹐院內羣醫眾母抱子於戶內﹐與官行禮﹐執事人皆集﹐奏樂誦古詞而爲之名﹐重人之生也。人口吏乃上之本度地方總長。其父知者﹐聽其省視預聞可也。

一﹑人生之姓﹐太古從母﹐以是時知有母未知有父也﹔後世從父﹐以父母可並親﹐而父尊有力﹐成族姓也。然不論從母從父﹐皆因父母所養﹐其功最大﹐故當從之。升平之世﹐兼從父母﹐爲復姓可也﹔然大同之世﹐人旣皆養於公﹐父母無殊功焉﹐不必再從其姓以生畛域。泣父哭母﹐據亂也﹔兼從父母﹐升平世也﹔捨父母之姓﹐太平之至也。蓋有姓卽有親﹐有親卽有私﹐其於天下爲公之理最礙矣﹐故必當去姓。各人本院皆有甲乙號數﹐每度因人口多寡而設院﹐院室各有以某日生號﹐卽以某度﹑某院﹑某室﹑某日數成一名可也。

一﹑子生彌月後﹐醫者診視彊健﹐乃可減省視次數。然每日猶當二次﹐因小兒體弱﹐頃刻變態也。

一﹑產母生後在乳字之期﹐爲飲食當受醫者節度﹐以乳食爲小兒託命﹐不能少誤。

一﹑產母以何時可出院行遊﹐何時可見客﹐何時可與人居宿﹐應否一月或數十日﹐皆由醫者考察最宜施行。

一﹑產母字子以歲月爲期﹐然後斷乳﹔由醫生考定最宜月數﹐務令孺子得以健全而後斷乳﹐大約多則六月﹐極少亦須三月也。

一﹑眾母斷乳之後﹐卽可出院﹐一切聽其照常復業自由。

一﹑眾母在人本院字子期內﹐原應不得與男子結約住宿。然恐人性或難﹐限以幾十日或若干月﹐許其與男子同遊同宿。未許宿之先﹐或只代以機器之男行歡樂﹐皆由醫生考定適宜日數。若斷乳時早﹐則可定於斷乳出院時﹔其在期內者﹐未便在產院居住﹐偶畱則可。

一﹑產母旣產子後能出門時﹐一切聽其自由﹐但有赴會飲食宜受醫節度。其有未及預知者﹐歸時當報醫生﹔若有損於孺子者﹐應立加補救。

一﹑產母出院時﹐人口官長到院﹐會同醫生﹐集各官長﹐奏樂誦贊功詞﹐贈以眾母寶星﹐貧者或以金錢﹔並以旗幟送之出院﹐至其住所﹔或遠方則送以汽車﹐以示榮耀﹐見者皆爲加敬。

一﹑告看護人皆用女子﹐其名曰保﹐由總醫生擇其徳性慈祥﹑身體彊健﹑資稟聰敏﹑有恆心而無倦性者爲之。其妥否由產母品定﹐若其不妥﹐由產母告明司事易人﹐若被易逐﹐則減削名譽﹐終身不得選上職。一年爲期﹐若至斷乳時產母出院﹐稱其慈美﹐卽由公贈以慈保寶星以爲榮耀。此寶星下產母一等﹐下育嬰慈保二等﹐與慈幼女保同。凡女子﹐必須由人本院﹑嬰幼院﹑醫老院之保傅﹑看護人出身﹐乃得升上職﹔未充此職者﹐終身不得爲君﹑爲師﹑爲長。第三章

育嬰院﹝慈幼院同。自三歲至五歲入焉﹐如不設慈幼院﹐則總歸於育嬰院可也﹞

一﹑凡嬰兒斷乳後﹐產母出院﹐卽移送入此院。

一﹑此院看護者皆女子﹐以男子心粗性動而少有耐性﹐不若女子之靜細慈和而有耐性也﹐其名曰保。凡女保皆由本人自願﹐而由總醫生選其徳性慈祥﹑身體彊健﹑資稟敏慧﹑有恆性而無倦心﹑有弄性而非方品者﹐乃許充選。蓋孺子旣離產母﹐則女保有代母之任﹐其責最大﹐人類所關﹐不可不重其選也。

一﹑女保皆懸有女保字於冠服﹐見者不論貴賤﹐皆加敬禮﹐以其代爲眾母﹐非其子而撫之如子﹐人類所託命﹐其事至仁﹐其行至難。蓋數月之嬰兒﹐體弱無知﹐事事皆待於女保﹐抱持﹑擁臥﹑哺食﹑矢溺﹑提攜﹑嬉弄﹐無晨無夕﹔稍一不愼﹐卽致疾病﹐竟夜哭啼﹐終日𦇤褓﹐勞苦尢甚。而長大或不能相識﹐不能知報﹐無所爲而爲之﹐其事尢難。孔子之爲子報父母曰「欲報之徳﹐昊天罔報」﹐蓋以子生三年然後免於父母之懷也﹐故罔極之恩﹐不在一日之生而在三年之懷。然則保母劬勞﹐人類賴以育成﹐其有大公徳於公眾﹐豈可言哉﹗故宜有殊榮異禮以待之。

一﹑育嬰院擇地之精﹐當與人本院同﹐或與人本院接近﹐尢易移送。若地狹難容二院﹐則可少次於人本院者。然不得在山谷狹隘傾壓﹑粗石犖確﹑水土旱濕之地﹐又不得近市場﹑制造廠及污穢之處。

一﹑育嬰院結構﹐當擇與嬰兒最相宜之式﹐大約樓居少而艸地多﹐務令爽塏而通風日﹐臨池水以得淸气﹐多植花木﹐多蓄魚鳥﹐畫圖雛形之事物﹐皆用仁愛慈祥之事以養嬰兒之仁心。凡爭殺﹑偸盜﹑姦詐種種惡物﹐皆當屏除﹐無使入嬰兒心目中﹐其爲歌樂及教嬰兒歌樂者亦然。

一﹑本院凡弄兒之物﹐無不具備﹐務令養兒體﹐樂兒魂﹐開兒知識爲主。

一﹑管院事者皆以醫生充之﹐由眾公舉﹐在選仁質最厚﹑養生學最明者。

一﹑本院嬰兒﹐早暮有醫生診視二次﹐其衣服若何而宜兒體﹐飲食如何而適兒度﹐嬉戲安息如何而合兒神﹐務令得宜以壯兒體﹐一切皆由醫者節度而女保受命奉行。若幾兒歲月無疾則得賞﹐幾兒有疾則得罰。其女保不愼者罰女保。

一﹑小兒有病﹐每日醫生診視三次﹐分別其輕重。其重者有常醫視無次數﹐且歸大醫診視﹐以康泰復愈﹐然後如常。

一﹑嬰兒數月以上者﹐一人專撫之﹔其兩年以上者﹐或以一人而看護二三人﹐隨時酌議。

一﹑子能言時教以言﹐凡百物皆備﹐制雛形或爲圖畫﹐俾其知識日增。

一﹑嬰兒能歌﹐則教仁慈愛物之旨以爲歌﹐使之浸漬心耳中。

一﹑嬰兒入院後﹐人口官全集各院行定名禮﹐爲嬰兒立名。惟嬰兒旣經公養﹐人爲全地之公物﹐非父母所得私有之﹐不過借父母以生之耳。公家有寶星以賞其胎產之勞﹐足償之矣﹐旣不必從太古之母性﹔不須父養﹐亦不必同後世之父姓也。且凡有姓則有所私親﹐各私其親﹐勢必如廣東各姓之互爭而相戰﹐此在太古人類自立則賴之﹐大同之時最忌別異﹐必當去之矣。

一﹑知識稍開時﹐將世界有形各物﹐自國家至農工商務﹐皆爲雛形﹐教之制作﹐則習慣若性。及其長也﹐貧而謀生﹐貴而監督﹐皆熟悉工藝﹐多能鄙事﹐行之自然矣。

一﹑嬰兒知識日開﹐感染不可不愼。故設院之地不可近戲院聲伎之地﹐葬墳火化之旁﹐作廠﹑市場﹑車場嘩囂之所﹐以愼外感之染而保淸明純固之神。

一﹑嬰幼身體稚弱﹐不能當祁寒盛熱﹐且魂體未定﹐感非時之气﹐旣足以變人體肌﹐又足以奪人神魂。觀印度﹑馬來﹑非洲之人可見。故今冷帶五十度﹑熱帶二十度以外﹐皆不設院。

一﹑女保以二年滿任﹐任滿時﹐若公察看其仁慈盡職﹐嬰兒健長﹐公贈以仁人慈保寶星﹐此寶星爲第一等者。蓋嬰兒無母﹐卽以女保代爲母而育之﹐非其所生而愛撫如子﹐其功徳大過於生母也。凡有此第一等仁人寶星出身者﹐足爲仁愛之實據﹐凡有各上職卽當推升。其慈幼院之女保﹐一年爲期﹐則降生母寶星一等﹐以兒長易撫也。其有願再任者﹐任滿再贈仁人慈保寶星。凡仁人寶星愈多者﹐尊榮愈至﹐他職推選愈速。第四章

小學院

凡人自六歲卽離育嬰院而入於此﹐至十歲而止。或人智愈開﹐人腦愈浚﹐則自五歲至九歲﹐亦可隨時議定。

一﹑此院司理及教者皆爲女子﹐號曰女傅。所以用女子而不用男子者﹐以女子靜細慈和﹐愛撫嬰兒﹐而有耐性﹑有恆心﹑有弄心﹐而男子粗彊好動﹐撫嬰之性不如女子﹐又耐性弄性皆不如女子也。故中國古者教子十年乃出就外傅﹐出宿於外﹐則十歲以前必用女傅而不用男傅也﹐今用其義。

一﹑女傅當選徳性仁慈﹑威儀端正﹑學問通達﹑誨誘不倦者爲之。以兒童性情未定﹐小學乃其知識甫開之時﹐舉動﹐顰笑﹐言語﹐行爲﹐入耳寓目皆以女傅爲轉移。燻陶濡染﹐其气最深﹐人情先入爲主﹐則終身有不能化者。況人道蒙養之始﹐以育徳爲先﹐令其童幼燻徳善良﹐習於正則正﹐習於邪則邪﹐入蘭室則香﹐居鮑肆則臭。故人生終身之徳性﹐皆於童幼數年預爲印模﹐童幼習於善良則終身善良﹐童幼習於邪惡則終身邪惡。有童幼善良而長大變易者矣。故欲造世界於善良﹐則選女傅最要矣。

一﹑女傅非止教誨也﹐實兼慈母之任。以人方幼童﹐尢重養身﹐少年身體彊健則長亦彊健﹐少年腦气舒展則長大益舒展。又童幼之性尢好跳動﹐易有失誤﹐蓋未至自立自由之時﹐故嫩稚也﹐當養之。臥起﹐行遊﹐提攜﹐保持﹐衣服飲食﹐照料節度﹐其事極瑣﹐其行極繁﹐非有至慈好弄之耐心﹐不能令童兒之身安而體彊也。以至出入嬉遊﹐跳舞戲弄﹐固不可多束縛以苦其魂﹐亦不可全縱肆以陷於惡﹐大槪是時專以養體爲主﹐而開智次之﹔令功課稍少而遊嬉較多﹐以動蕩其血气﹐發揚其身體﹐而又須時刻監督﹐勿貢非幾。故女傅之任至重﹐其管理人數亦不能過多也。

一﹑學地當擇山水佳處﹑爽塏廣源之地﹐以資衛生﹐以發明悟﹔不得在林暗谷幽﹑巖洞崎嶇﹑水澤沮洳之處。蓋林谷幽暗﹐不通風气﹐則養生不宜﹔巖谷崎嶇﹐則於童子之跳動恐有損墜之患﹔水澤沮洳﹐則濕气過感﹐精神不爽也。兒童當知識甫開之時﹐尢易感染學習﹐故孟子之聖﹐而近學宮則陳俎豆﹐近墓地則效葬埋﹐近市則爲買賣﹐故所鄰染不可不愼也。故學捨之地﹐宜遠闤闠。第一當遠戲館﹑聲伎﹑酒宴之地﹐第二當遠墳墓葬所﹐第三當遠作廠﹑車場﹑市場喧嘩之地﹐庶使非禮不祥之事不接於耳目﹐嘩囂雜亂之物不擾於神思﹐保其靜正之原﹐乃可廣其知識之學。至於學室之式﹐務便養身﹐多其容率以得气﹐愼其光射以宜目﹐酌其戶牖以通風﹐多植花木以娛遊。旣人無私家﹐皆出於公﹐財力旣厚﹐布置合宜﹐無有今村落之狹陋塵囂﹐無有今城市之穢污惡習﹐無有家庭之牽累分半﹐其於蒙以養正之功﹐進益之大﹐相去豈啻天壤哉﹗

一﹑體操場﹑遊步場無不廣大適宜﹐秋千﹑跳木﹑沿竿無不具備﹐花木﹑水艸無不茂美﹐足以適生人之體。

一﹑圖畫雛形之器﹐古今事物莫不具備﹐旣使開其知識﹐而須多爲仁愛之事以感動其心﹐且以編入學課中﹐使之學習。若夫金工﹑木工﹑範器﹑築場﹐旣合童性之嬉﹐卽資長大之業﹐童而熟習﹐長大忘形﹐尢於工藝易精也。

一﹑兒童好歌﹐當編古今仁智之事﹐令爲歌詩﹐俾其習與性成。

一﹑大同世文字語言皆歸於一﹐學之自事簡而功倍﹐自修身﹑習算﹑地理﹑歷史外﹐所有人世普通文學皆當學習﹐其學類﹑學級隨時議定。

一﹑學貴以養身健樂爲主﹐蓋人生壽命基於童稚也。其時物備課明﹐一時可抵今人數時矣﹐故學時可減。其有安息﹑記念﹑嘉時﹑吉日﹐可肆其遊覽跳舞﹐沿樹水嬉﹐無所不可。惟不許爲非禮不正之事﹐見非禮不祥之人。

一﹑小學之數﹐以人數多寡隨時增設。然盛熱之地﹐人多發汗﹐使人筋骨緩弱﹐神思散越﹔盛寒之地﹐使人墮指裂膚﹐瑟縮戰栗﹐血气不流﹐功課減少﹐皆於童幼不宜。故冷帶六十度以上﹑熱帶一十餘度以內﹐皆不宜設學。若瑞典﹑那威之和暖當別論。第五章

中學院

一﹑凡人自十一歲卽離小學而入此學﹐至十五歲而出學。此時純爲學齡﹐一生之學根本於是。

一﹑此學可習髙等普通學﹐各視其人資稟之敏鈍好尙以爲學級學類﹐隨時增議。

一﹑入此院時﹐知識日開﹐當大同教化美備之時﹐人類當此﹐可以比古人十五歲以後﹐漸有自由自立之志。但身體稚弱﹐故養體開智以外﹐又以育徳爲重﹐可以學禮習樂矣。禮以固其肌膚之會﹐筋骸之節﹐人世相交之道﹐公家法律之宜﹔樂以涵養其性情﹐調和其气血﹐節文其身體﹐發越其神思。

一﹑入此學時﹐腦气未充﹐身體尙弱﹐不能專事於智思﹐故徳性當令養之益熟﹐知識當令導之益開﹐有節有度以養其正可也。

一﹑此學年齡已長﹐衣服飲食皆可自理﹐可純用禮律以繩之﹐不須再用保傅。故不論男女皆得爲師﹐惟才徳是視。導之以正義﹐廣之以通學﹐繩之以禮法﹐𨿽於慈惠之中而多用嚴正之气。

一﹑人生學問之通否﹐徳性之成否﹐皆視此學齡﹐中學不通﹐則無由上達於上學及爲專門之學﹐而終身受其害矣﹔徳性不習定﹐至長大後气質堅彊﹐習行慣熟﹐終身不能化矣。及夫時過乃悔而欲學﹐則勤苦而難成﹐年長乃變而化性﹐則倔彊而難屈。故中學之師﹐尢當妙選賢達之士﹐行誼方正﹐徳性仁明﹐文學廣博﹐思悟通妙﹐而又誨人不倦﹑慈幼有恆者﹐方當此任。全世界之人類才能徳性皆系之﹐豈不重哉﹗

一﹑管學總理之人皆由公推﹐須學行並髙﹐經驗甚深﹐慈愛普被者﹐方許充之。其分理﹑助教略同。

一﹑中學院捨當擇廣原爽塏近海近沙之地﹐令基宇極廣﹐可容萬數﹐自食堂﹑藏書樓﹑體育場﹑遊步園﹑操舟渚莫不畢備﹐其專門之學﹐則自農﹑工﹑商﹑礦凡百實驗之事﹐莫不備具﹐以備學者遊觀﹐玩摩﹐摹學﹐故體裁當極偉大﹐乃足備用﹔其院捨皆當令與人體相宜。

一﹑中學之童﹐年少血气未定﹐易於感染﹐凡劇場聲伎之所﹐葬墓﹑市場﹑作廠﹑車場不淨嘩囂之地﹐院捨皆不得近﹐此以絕邪緣而正思感。

一﹑中學之童﹐年少體弱﹐在寒帶則患以祁寒而減功課﹐在熱帶則患以盛熱而損身體。除冬夏各有所宜外﹐餘月皆在溫帶設學。

一﹑中學之藏書樓﹐凡中學應用之書器﹑圖畫﹑古物﹑雛形應皆具備﹐令學者可一見而博物會通。

一﹑中學雜列各學﹐並延羣師以資講習。其最髙級者﹐與今各國大學﹑專門學殆過之﹔以其時教冶化明﹐物備時節﹐又無家累﹐故人之智慧比今倍蓰也。

一﹑中學每所可藏萬人或數萬人。食堂及起居出入﹐皆有部位﹐分班序列﹐儼如軍隊﹐大師如將帥﹐分教如偏裨﹐小教習如隊長。坐作﹑進退﹑講習﹑息遊皆有時限﹐衣服如一﹐望之有荼火之觀。人愈多則觀摩愈大﹐眾愈積則激勵愈深﹐道徳易一﹐風化易同。其有過失者﹐終身不容於眾﹐以爲愧恥﹐故亦寡矣。第六章

大學院

凡人自十六歲離中學而入此﹐至二十歲而出學﹐生人之學於是終焉。凡大學皆專門之學﹐實驗之學。蓋自十五歲前﹐於普通之學皆已通曉﹐至此時腦髓已通﹐不待束縛﹐不事防檢﹐精粗髙下﹐惟志所之﹐聰敏鈍塞﹐惟人自受。從古貧人﹐至是時皆不得爲學之候﹐惟大同之世﹐天下爲公﹐欲成就同類﹐俾其大成﹐故令人人有此五年之學。此時之學﹐於育徳彊體之後﹐專以開智爲主﹐人人各從其志﹐各認專門之學以就專科之師。其學政治﹑法律則爲君﹑爲長。學教育﹑哲理則爲傅﹑爲師﹐學貿易﹑種植則爲農﹑爲商﹐學一技一能則爲工爲匠﹐𨿽貴賤攸殊﹐髙下迥異﹐而各稟天賦﹐各極人官﹐各聽自由﹐各從所好﹐分業成能﹐通力合作﹐其於利物前民以供公眾之用則一也。

一﹑大同之時﹐無一業不設專門﹐無一人不有專學﹐世愈文明﹐分業愈眾﹐研求愈細﹐究辧愈精。故大學分科之多﹐備極萬有﹐又於一科之中擘爲諸門﹐一門之中分爲諸目﹐皆各有專門之師以爲教焉而聽人自擇。其門目之多﹐與時遞增﹐不須今日爲之預定﹐至千萬年後﹐其門目之多﹐牛毛繭絲不能比數。五年之中﹐彊敏者旣聽兼通數學﹐中才者亦得妙解一門﹐𨿽極愚下之資﹐篤守一業﹐亦足以下之自養其身﹐上之足贍公用﹐此乃大同仁復眾生之意也。蓋自有生以來﹐十五年中﹐同爲世界之人﹐無一人之或富或貧﹐或貴或賤﹐同育公家﹐同學公學﹐無家可恃﹐無私可戀﹐無累可牽﹐無徳可感﹐無遊非學﹐無羣非學﹐齊驅並進﹐無卻無前﹐萬千並頭﹐喁喁向上。𨿽欲不學乎﹐有引於前﹐有鞭於後﹐無由有失學者矣。人固無不徳性齊一﹐學識通明矣。及其入大學也﹐資格五年。重念二十出學之後﹐上無公家之養﹐下無父母之畜﹐欲不發憤而成學業﹐將立爲餓莩矣﹐否則入卹貧院而爲苦工﹐名譽全削﹐終身不齒於人類矣﹐此又中人以下所不甘者也。況導以善誘之良師﹐夾以萬千之儕輩﹐恥心旣激﹐循序可升﹐𨿽極頑鈍之資﹐無有不成之材矣。今天下子弟之無賴﹐人才之不成﹐至於老無一能﹐終身窮餓﹐寡廉鮮恥﹐或爲盜賊而就刑戮﹐此固其人之愚不肖﹐亦由治教未備之所至也。或其少失父母﹐無人教化﹔或因窮不得學﹐不識之無﹔或學僅歲月﹐不能通藝﹔或父兄椎魯﹐鄕曲愚鄙﹐不知所教。假有家富能學﹐父兄爲都士﹐知所教﹐教學能至弱冠﹔然其間濡染家庭市井都邑之惡習﹐費去家事﹑疾病﹑送死﹑吉凶﹑祭祀之間日多﹐有貧賤﹑死喪﹑困苦﹑哀傷之感情﹐而無公家園捨﹑園囿之精潔廣大﹐無歌樂﹑圖畫﹑書器雛形之美備歡樂﹐無萬千齊驅並進之策勵﹐無學級﹑學類﹑良師﹑益友之教導觀摩﹐其間相去﹐何啻天淵。故必行大同之道﹐而後人人爲有用之美才﹐人人爲有徳之成人也。

一﹑大學分科五年之中﹐𨿽有事於虛文﹐而必從事於實驗﹐若學農必從事於田野﹐學工必從事於作場﹐學商必入於市肆﹐學礦必入於礦山﹐學律則講於審判之所﹐學醫則講於醫病之室。故𨿽講極虛之文字﹐亦寄之實驗場﹐試於經用而後可信﹐百科皆然。故學成皆有用之才﹐無不效之業﹐惟其所分門目愈細﹐故試之實驗愈周﹐不似統括大槪之學得以虛文髙論也。

一﹑大學院捨﹐不能統一並置一地。譬如農學設於田野﹐商學設於市肆﹐工學設於作廠﹐礦學設於山顚﹐漁學設於水濱﹐政學設於官府﹐醫學設於病院﹐植物學設於植物院﹐動物學設於動物院﹐文學設於藏書樓﹐乃至冰海學設於近冰海之地﹐熱帶學設於熱帶之地。蓋大學專爲世界有用之學而設預備之方﹐考求之用﹐故其學捨不在內而在外﹐不統一而分居﹐乃所以親切而有用﹐徵實可信也。

一﹑大學之師﹐不論男女﹐擇其專學精深奧妙實驗有得者爲之。大學之教﹐旣以智爲主﹐此人生學終之事﹐不於此時盡其知識﹐不可得也。大學亦重體操﹐以行血气而彊筋骸﹔大學更重徳性﹐每日皆有歌詩說教﹐以輔翼其徳﹐涵養其性﹐而所重尢在智慧也。

一﹑各大學皆有遊園﹐設備花木﹑亭池﹑舟楫﹐以聽學者之遊觀﹑安息﹑舞蹈。

一﹑大學衣服皆同式﹐飲食皆同時﹐人數萬千﹐部署整肅﹐當若軍法。自食室至講堂﹑操場﹐進退出入皆有部伍﹔有大師爲司理人﹐統之如將帥﹐分教如偏裨﹐小分教如隊長。大同之世﹐每一院如一小國﹐學者卽其人民﹐教習司理卽其公﹑卿﹑士夫也。

一﹑二十歲學成﹐給卒業證書而出學﹐聽其就業。其至是資鈍未卒業者﹐不給卒業證書﹐亦令出學﹐公家不能養之﹐聽其就業。

一﹑大學各師及有司人﹐於學生成材者﹐開其學行﹐薦於各業公所﹐而各業公所擇而聘用之。

一﹑大學卒業後﹐其尢髙才者﹐或有精奇之思﹐博綜之學﹐或著新書有成﹐或創新學獨出者﹐由大師幾人公同保薦﹐除就業一年外﹐公家特給學士榮銜﹐別給俸祿三年以成其絕學。

一﹑二十出學後﹐若無人延用﹐則俯就賤業﹔若賤業亦不可得﹐則就卹貧院﹐以苦工代食﹐爲人不齒。第七章

卹貧院

一﹑凡人無業﹐無所衣食者﹐許入此院﹐公家衣食之。

一﹑凡入卹貧院者﹐須作苦工﹐官監督其作工﹐出入定有時限﹐各就所能者爲之﹐不能者教之。

一﹑凡入卹貧院者﹐亦有安息遊觀之時﹐亦許出遊﹐但有時限。

一﹑凡人卹貧院者﹐鬻其作工之金以養之﹐其不足官爲給足﹐其饒溢官別賞給之。其勤而精美者獎之﹐惰而粗者罰之。

一﹑卹貧院內有教導之傅﹐有勸善之師﹐有療疾之保﹐月集而講善二次﹐醫者視身體一次。

一﹑卹貧院衣服粗惡﹐僅足飽暖﹐室宇低隘﹐但不污穢而已。

一﹑卹貧院小有園囿以供作苦工後之遊觀﹐亦有體操場以供工人之體操﹐其它秋千﹑蹴鞠﹑玩器﹑書畫亦皆薄具。

一﹑凡入卹貧院﹐皆別具衣服以恥之﹔若其再三入院﹐則以衣服之色別之﹐令人不齒。

一﹑凡二十歲新出學而入院者﹐不別衣服﹔惟經一年不出院者﹐亦具別服﹐若再入者﹐與眾人同。

一﹑凡再入卹貧院者﹐削除名譽﹐後此不得充當爲師爲長之職。

一﹑凡三入卹貧院者﹐人不與齒﹐宴會不與。

一﹑入卹貧院而精勤寡過者﹐三月以外﹐考驗其性情屬實﹐管理人得具保結而薦之。

一﹑再入卹貧院者﹐若同院上下皆稱其精勤寡過﹐院長聯合幾人公保﹐得復其名譽職。

蓋大同之世﹐旣有公產﹐人不患無所養﹐則有恃無恐﹐然則人之大惡至於懶惰﹐乃入卹貧院﹐故必須重罰以懲之﹐以勸勤也。「民生在勤﹐勤則不匱」﹐此大同之公理。

一﹑四入卹貧院者﹐罰作極苦之工。

一﹑五入卹貧院者﹐移至圜土七日以辱之﹔其一次入則增入圜土七日之數。蓋累過不悛﹐宜加禁辱﹐以令其有所憚而思攺也。

一﹑卹貧院司理之人﹐由其地公舉仁慈而善教誨者充之。

一﹑卹貧院有報﹐述本院之事及入院之人事﹐並稱述天下古今善行博物﹐以教育院人﹐卽以院中文人充撰述也。第八章

醫疾院

一﹑凡人有疾者入此院﹐醫者視其疾之輕重而善待之。

一﹑每月醫生到各人家診視人一次﹐治之於未病之先﹐全地皆然。是時人體彊壯﹐則疾病亦甚少﹐然不能無。有疾者﹐許其停工入院居住醫治﹐所有藥費醫費皆公家所出。

一﹑醫院皆選良醫﹐尢精藝術者主之﹐羣醫皆集。蓋每日診常人之醫生﹐可屬尋常之醫者﹐其來院者則或有奇難之癥﹐故必精選名醫乃能勝任。

一﹑醫院構造﹐務於養生之理備極得宜﹐其園亭﹑水竹﹑花木﹑魚鳥足以供淸娛者﹐皆極美備。有髙轉之秋千可吸空气﹐褶褥帷幔皆精軟﹐牀榻几案皆有音樂﹐聽病者伸手屈足﹐觸動機關﹐樂音卽起﹐足以爲娛。其各處戲院皆有電話相通﹐可以髙臥而得淸音﹐在在可以怡悅病者之身心。

一﹑醫院設有書畫樂室﹐大置書畫樂器﹐供病者娛樂。其樂器並按時有人操之﹐且聽病者所好﹐欲奏何曲﹐卽爲奏之。

一﹑病人各有所好﹐各如其意﹐備其物﹐聽其爲歡。

一﹑日有講師講古之善行名理及衛生之宜﹐聽病者悅解於心。

一﹑醫院備置藥品﹐凡百艸﹑萬木﹑金類﹑非金類﹐皆備置全物﹐而考究其性色﹑品味及生長之地宜﹐燥濕之變節﹐分化之宜忌﹐以爲治病之具。

一﹑醫者凡卒業後﹐羣醫皆集﹐其考究醫學﹐精益求精﹐有得新理者﹐由公贈以哲士榮銜﹔再得新理一次﹐再加仁人寶星。其醫𨿽未得新理而治病累奏十全者﹐亦贈仁人寶星﹔按其功效之多寡以爲寶星之等級﹐以剖解益精﹑治病益效爲主。

一﹑醫者有誤殺人者﹐科以重罰﹐削除醫士之職﹐永不得充﹐並酌擬監禁年數。其有醫人累久無效者﹐卽永削醫職﹐滅削名譽。

一﹑醫者須日就人家診視﹐或早或暮﹔一人數日僅可視數百人﹐故是時醫生甚多﹐皆須醫學卒業﹑曾充看護人者﹐始許充之。然大醫生尙須察其人心術技藝﹐心術以仁慈有耐性﹐醫藝精通者爲主﹐否則革除。

一﹑醫院看護人﹐不論男女皆可充之﹐以心術仁慈﹑神思靜細者選補﹐一年爲期。其賢否以病者所出之保舉證書爲主﹔病者惡之者﹐則革除永削名譽職業﹐終身不得選上職。一年卒事﹐皆稱其仁﹐公給仁人寶星。凡醫者必有本院看護仁人出身﹐乃許充補﹐遷秩至大醫生﹑總醫長。

一﹑自人本院﹑育嬰院﹑慈幼院﹑養老院﹐監護皆以醫者﹔其餘世界中道路﹑宮室﹑飲食﹑衣服之事﹐皆歸醫者監察﹐人身之事統歸於醫。故道路官設一醫者監之﹐宮室之式必經醫者許可﹐市肆衣服飲食皆設醫官監察。醫者隨時將飲食﹑衣服擇其衛生最宜者﹐標舉式樣﹐登報公告﹔其人家違式者﹐醫官可罰之。醫者視人﹐可以入其臥室﹑混廁﹑庖廚巡視﹐以淸穢惡。蓋大同之世無軍兵﹐以開人智﹑成人徳﹑保人身﹑延人壽﹑樂人生爲政﹐而所以開人智﹑成人徳者﹐其歸宿亦終於保人身﹑樂人生而己﹐故保人身﹑樂人生之政尢重。故大同之世﹐醫士最多﹐醫才最出﹐醫任最重﹐醫選最精﹐醫權最大。蓋亂世尙力﹐則武人爲君﹐兵權最尙﹔中世尙文﹐則學士爲君﹐哲權最重﹔平世尙仁﹐則醫爲君﹐醫權最重也。全世界人自有生有死皆托命焉﹐豈有重過於是哉﹗故可號大同之世爲醫世界。然醫者徧布全世界中﹐數百人有一人﹐則全世界醫者無量。蓋依今生人二十五年過半﹐以今數一千六百兆人計之﹐以四百人用一醫﹐猶有四兆醫生。以千年之後行大同之法﹐世愈文明﹐生理之阻力愈少﹐生人愈多﹐蓋千年後人數不可紀﹐但是時卽以醫論﹐亦當如今日一千六百兆之數矣。聚人愈多﹐奇才更出﹐聯黨更大。旣爲醫世界﹐則醫者之中或有梟桀﹐借醫生行教以爲教主﹐抑借醫行權以爲君主﹐蓋有之矣。旣有教主君主﹐則必有爭戰﹐必有統一﹐如是則復歸於亂世矣。大同破壞﹐卽由於此﹐故不可不預防之﹐宜立醫者結黨之禁﹐宜立醫者傳教之禁。蓋大同之世﹐旣無國之爭﹐無家之私﹐無軍兵之擁﹐無一人無一學能擁大權者﹐惟有醫者可防耳。故防女子之墮胎以絕人種﹐防醫者之結黨以復專制﹐則可久保大同。二者之防﹐乃大同世之特政也。

一﹑人之有盲﹑啞﹑跛躃及諸廢疾﹐皆入院治之﹐其美備與各疾同﹐而各有特別之器具﹐以供特疾者之娛樂﹐與無疾之人歡快無異。

一﹑生而盲啞者﹐有特別之院﹐以女子爲保傅﹐看護而教育之。皆設小學﹑中學﹑大學﹐教之識字讀書﹐專學一藝﹐俾得營生﹔於其二十歲後﹐聽其自由執業。其有不能者﹐終身養於此院﹐官以所能督其作工﹐收其所入﹐以半予之﹐俾其快然生事之樂而無憾焉。然大同之世﹐生理甚精﹐當無復有盲啞諸廢疾者矣。

一﹑瘋疾者置之特島中而官養之﹐不許男女同居以絕其種﹐無俾遺育以亂人種。島中教其耕種作工﹐官鬻其所入而半給之。然大同之世﹐亦無感瘋之人﹐亦無傳瘋之種﹐亦無瘋疾者矣。

一﹑五官有廢疾﹐若塌鼻﹑缺唇種種人體及肺癆不完者﹐不許結男女交合之約﹐以淘汰其傳種。其有人欲者﹐聽其報官﹐結男子互交之約可也﹐然是時有機器人以代之。

一﹑傳染之病﹐皆歸醫者統攝而愼防之﹐考求而杜絕之﹔遇其地有傳染者﹐咸令入特別醫院而治之﹐禁其地之往來交通者﹔或傳染過劇﹐則由公家暫墟其地而民遷他所﹐務使得全民命而絕傳染。其徙民之費﹐安插之所﹐皆出公費﹐令其遷如歸﹐忘其亡徙也。

一﹑醫院擇海濱﹑河畔﹑山顚﹑水涯﹑廣原﹑髙阜之地設之﹐以養生得宜爲主﹔不得在深林﹑下谷﹑沙漠﹑暍熱之地。其有在冰海﹑寒熱帶所設之醫院﹐遇有重病﹐仍當移置溫帶地中。尢不得近污泥穢染之所及市場﹑作廠﹑墓地﹑嘩囂﹑不祥之所。第九章

養老院

一﹑凡年六十以上者﹐許入此院養之。公人爲公家勞苦數十年﹐及其老也﹐宜有以報之。

一﹑此院以安人之年老﹐務窮極人生之樂﹐聽人自由歡快﹐一切無禁。是時人經久化﹐自無干犯法紀之理﹔卽有偶犯者﹐除殺人﹑傷人﹑墮胎仍科罪外﹐餘罪但減削名譽﹐不列宴會﹐少加恥辱而已。

一﹑此院有護侍人以事老者﹐不論男女﹐其職任一年爲期。以仁慈及精細者充補﹐其賢否以老人所許可之證書爲據﹐老人所惡者革除。凡革除者﹐削除名譽職業﹐終身不得選上職。一年卒事﹐皆稱其仁﹐公贈仁人寶星。凡男子必須在老﹑病兩院充過護侍人﹐始許升上秩﹐未充此職者不得爲君﹑爲師﹑爲長﹐與女之曾在人本院﹑嬰幼院充保傅者同。蓋老者之安否﹐全賴護侍人之服事﹐故護侍人之不能服事﹐則老者不安。大同之世﹐老者無子女﹐卽以護侍人代之﹔故護侍人之於老人﹐如孝子之於父母﹐先意承志﹐怡聲悅色﹐問所欲而敬進之﹐以得老人之歡爲主。

一﹑六十者數人一護侍人﹐七十者每人一護侍人﹐八十者每人二護侍人﹐九十者每人三護侍人﹐百歲者每人四護侍人﹐過百歲者每人亦以每加十歲遞加一護侍人。惟世愈文明﹐則人愈壽考﹐人愈彊健﹐不待多人之扶持﹐則隨時公議﹐或七十則兩人用一護侍人﹐八十乃用一人﹐以次遞攺可也。

一﹑院中院宇﹑樓閣﹑林園﹑池沼﹐廣大莊嚴﹐備極華適﹔其裀褥﹑簾幙﹑牀榻﹑几案﹑玩器﹑樂具﹐無不窮極美備﹔其有新書器物﹐隨時增置。蓋人一生之勤動﹐至是休息﹐人道於是將終﹐不可不窮極其樂事也。

一﹑於大同之中仍有差等﹐蓋於養老院中﹐仍寓獎功之意以資勸戒﹐俾其壯者有所慕勵而不怠惰也。第一等曰元老﹐凡曾充全世界之大長官﹑大教主﹑總醫長及有殊功﹑大徳﹑髙名爲人所公推爲元老者爲之。第二等曰大老﹐凡曾爲各職長官﹑各業總長﹑各學大教習及有功徳﹑大名﹑碩學者爲人所公推爲大老者爲之。第三等曰羣老﹔其第四等凡有仁人﹑智人寶星者皆爲庶老﹐不待公推。第五等曰老人﹐其未嘗得有寶星者﹐則但曰老人而已。其曾犯刑罰﹑削名譽及不齒者﹐則曰老年﹐是爲第六等。以此考功校徳﹐別其享受﹐一以壯年所行爲判﹐如斯則判頒在生前﹐其亦足觀感乎﹗一等與二等爲上等﹐名號𨿽殊而受用略同﹔三等與四等爲中等﹐五等與六等爲下等﹐皆名號殊而受用略同。大同之世﹐專發同義﹐故於諸院皆無差別﹔至養老院獨差等者﹐蓋以尊賢﹑崇徳﹑尙智﹑量功﹐以示眾人壯年之奮勉﹐俾知所向往﹐知所愧戒﹐其亦不得已者乎﹗

一﹑上等元老大老之享受﹐自宮室﹑飲食﹑起居﹑衣服﹑玩樂之具﹐窮極世界之珍美精異﹐其有遊遨﹐皆用公費﹔其有所欲﹐皆告於長吏而供給之﹐其定制隨時公議﹔其車馬衣服皆示別異。蓋有大功於公眾﹐則公眾以殊異厚禮報之﹐乃義之至也。故大同世無別異﹐無章服﹐有之者其爲議報之養老時乎﹗其每人宮室崇偉﹐特爲大院﹐一切具備﹐膳亦特設﹐護侍人數惟所欲﹐隨時定議﹐仍以年限爲等。

一﹑中等之羣老﹑庶老﹐宮室﹑飲食﹑衣服﹑玩樂之具皆次一等﹐不供遊費﹐不問所欲。其羣老﹐六十則用一人﹐以次遞加。每人一室﹐室有內外﹐內爲臥室﹐外爲客室﹔附設臥室一所﹐書室一所﹐以容客或讀書﹐浴室一所﹐雜物房一所﹐以便一切。

一﹑下等之老人﹑老年﹐宮室﹑飲食﹑衣服﹐玩樂皆削減粗下矣。𨿽爲人身﹐少受公家教養﹐壯年無補於眾﹐無勞無功﹐虛負公養﹐是實有罰﹐徒哀憐其老而卹之耳﹐無所報也﹐故宜一切減下。七十乃兩人用一護侍人﹐八十乃用一人﹐以次遞增。每人一室﹐室有內外﹐內爲臥室﹐外爲客室﹐湢浴備具。

一﹑院中皆有戲場﹑樂場﹑舞場﹐聽老者遊觀。其過老憊而難起者﹐皆有電話綫入室中﹐聽其臥聽。

一﹑養老院以在溫帶之地爲上﹐其冰寒盛暑﹐皆非老者所宜﹐故冷帶熱帶可不設。

一﹑養老院擇地﹐當於海濱﹑山麓﹑河畔﹑水邊﹑平原﹑髙阜﹐園林茂盛﹑山水宜人者建之﹐令風景絕佳﹐俾老者悅樂。不可於墓地市場﹑作廠嘩囂之所﹐又不可在山谷崎嶇﹑不通風气﹑無可遊觀之所。

一﹑院中園林宜極大﹐池沼﹑花木﹑亭臺﹑魚鳥當極美備﹐俾老者扶杖足以自樂﹐修身養神﹐足以超曠。

一﹑院中書畫樂玩皆具﹐俾好學者得以補秉燭之心﹐遊藝者足以有怡情之樂﹐其著述者亦得有所采取。

一﹑老者入院﹐以序授室﹐聽之管理院事人。惟其有交好﹐許其請於所司﹐遷於鄰近﹐以便交接情話﹐互相慰撫。其有隨時欲遷就山水林亭佳處﹐苟先無人﹐皆聽其遷。其有遠遊﹐許隨在入其地養老院﹐以聽遊樂。

一﹑老者非人不暖﹐院中許其男女同居。而其所交之男女或未及養老之年﹐則許其附居其室﹐不收其租﹐以示優老﹐惟不許占室。若衣服﹑飲食皆不得出公費﹐惟上等者許其附食﹐以示優異﹔中等𨿽許附食﹐當收回公眾租費。其有男子同居者亦同。惟下等者不許久居﹐以防私租之獘。

一﹑養老院有講堂﹐每日講道﹐談古今天下之名理﹐大率以養魂積徳爲主﹐聽老者悟受。院中所懸圖畫亦然。

一﹑老者每日有醫生二人診視﹐其有重病﹐皆移入醫院。

一﹑老者出有車馬以逸之﹐惟下等者七十始許得乘。上等者乘文軒﹐或猶用馬﹐則雙馬以示別異。惟下等者宜示限禁﹐每七日許乘車馬一次﹐中等者隔日一次﹐上等者常備。若廢馬車用電車﹐以精粗爲等。

一﹑老者出遊﹐下等者﹐本度百里內外﹐汽車之費皆公出之﹐在下等車﹔中等者﹐千里之內﹐公出中等位汽車費﹔其上等者﹐全地惟所之﹐皆公出遊費﹐在上等位。

一﹑老者以養魂爲主﹐許其招僧同居講道﹔院中特設寺庵﹐延髙僧髙尼住持﹐以備老者講習。

一﹑老者飲食衣服皆有醫者監護之﹐以便養生﹐以衛血气。

一﹑老者若死院中﹐卽由護侍人守侍﹐在醫院亦然。考終院人爲理之﹐皆裹以帛﹐盛以棺﹐移於考終院﹐其儀物視等爲差。皆通知其交好知識者相送﹔元老﹑大老則其地羣官司盡到﹐警察兵盛陳以送之。羣老﹑庶老亦有一官及數警察兵以送之。第十章

考終院

一﹑凡人死﹐不論老少貴賤﹑有疾無疾﹑在私家在公家﹐報考終院﹐或裹以帛﹐或盛以棺﹐立移於此院。

一﹑凡屍移入院者﹐皆陳於堂﹐其父母﹑子女﹑兄弟﹑姊妹﹑長從至契﹑師保至恩者﹐可爲喪主﹔男女至交﹑師弟至好皆許住院盡哀。院中人爲陳喪儀﹑備喪具﹐院堂內外上下皆燻香。髙位大名﹑殊功大徳者﹐陳三日乃殮﹐中等者二日殮﹐下等者越日殮﹐以待交友至好之臨視盡哀。其髙位大名﹑殊功大徳﹐若全地統領﹐若大教主﹐若大醫士﹐若大黨魁﹐若大哲學者﹐停月乃化﹐中等者半月乃化﹐下等者七日而化﹐以待交友知識之臨視盡哀。中等者﹐曾爲司職長吏﹑師長﹑各學各業長官及領有仁人智人寶星﹑多有功徳名譽者也﹔下等者﹐未嘗充各職及無仁智寶星﹑無功徳名譽者也。髙位大名﹑殊功大徳﹐若全地大長官者﹐其喪儀全地下旗﹐罷市﹑閉門﹐或半日﹐或一時﹐各地大長遣人赴弔﹐近者或親赴弔。喪次陳設視其平生﹐幙帷蓋盡易黑色﹐門堂皆派人護視﹐每日以午後開弔﹐至暮爲止。弔者皆至屍前鞠躬行禮﹐撒花致敬﹐以金鼓爲節。及化日﹐弔者咸集而送之﹐盛陳警察兵以嚴之﹐大陳幡幢﹑旗蓋﹑象駝﹑馬牛以張之。至化人廠所﹐陳柩堂中﹐弔客鞠躬撒花旣畢﹐送入化人機器﹐則隨風立盡﹐喪主及弔客於是散歸。中等者﹐或本地下旗﹑罷市﹑閉門半日或一日﹑一時﹐遠近走弔﹐或遣人赴弔﹐余儀皆同﹔但警兵送客﹑簾幙﹑帷蓋﹑旗鼓﹑象駝﹑牛馬減等。下等者無他儀﹐但帷堂張帷﹐親交赴而哀之﹐焚香﹑燃燭﹑撒花爲敬。有司至期﹐與其交好送之化人院﹐陳屍堂中﹐鞠躬撒花﹐致其哀敬﹐卽入化人機而化之﹐喪主弔客乃散。

凡喪主交好者至院﹐殮畢不得居住﹐化後不必哭泣。蓋死者已矣﹐不能復生﹐𨿽生人思慕無窮﹐而哭泣哀思﹐最爲損魂而害體。故就一人之私情﹐宜盡哀以昭其厚﹔就公家之衛生﹐宜奪哀以保其身﹐義各有宜也。否則一人之死而累諸生者﹐或瘠羸﹐或滅性﹐於死者無益而醫事無窮。蓋大同之世﹐人者天生公眾之身﹐無復有私屬之人﹐故不許遂其哀也。

凡服制各有其情﹐不爲定期﹐若全地大長官則爲一日之服。然𨿽父母﹑子女﹑男女私交﹐親愛無盡﹐或保傅﹑師弟﹑主臣之恩﹐長者不許期年﹐短者只須一月﹔朋友無文﹐皆聽其情。蓋大同之制﹐私人之事皆聽自由﹐故服制亦不定限也﹐惟越喪次則皆解喪服。夫父母﹑子女恩義之深﹐何以不爲定制﹖蓋大同之世﹐人皆教養於公家﹐父母無非常之恩義﹐或有不相識者﹐故各聽其情﹐若能相識知﹐則期已可矣﹔不同往者父母﹐生養教誨長大成人﹐當報以三年也。母恩亦止生產﹑撫育至斷乳爲止﹐此後卽不常見﹐愛願報之﹐亦期年可矣。若夫慈保撫育之恩實與母等﹐而勞尙過之﹐在學師傅教育之勤﹐亦有與父母等者﹐故大同之世﹐知有父母者少而知有師保者多﹐蓋以師保易父母矣。大同之世﹐𨿽無君臣﹐而一業之中必有主有夥﹐故以主從名之﹔蓋有主從終身提攜相依﹐恩義極深者﹐故以與師保並稱焉。

凡喪服﹐或帕其首﹐或帶其腰﹐或繡其肩﹐或圍其臂﹐凡四等﹐視喪之輕重爲差﹐皆以黑色寸布別異之。在服期﹐皆不可衣繡﹐彌月或二復﹑一復不聽樂。服何以黑色﹖蓋黑有幽憂之色﹐足以表哀思也。黑白本爲三統﹐今從用黑禮。何以行鞠躬也﹖蓋伏地搶頭於人魂有損﹐而大同之世率皆平等﹐𨿽有父母師保之尊親而皆養自公家﹐恩義實減﹐非有往古之厚。且其時父母或展轉遠遷﹐亦多不相識﹐故攺從鞠躬之制。若有父母相知識而恩義尢深者﹐其伏地搶頭﹐久喪三年﹐亦何嘗不可。但人爲公家所養﹐故公家制義﹐皆屈私恩以伸公義﹐如古禮公子父在爲妾母緦﹐豈非屈私恩以伸公義乎﹗

凡大學之童殤﹐卽日殮﹐三日化﹐同學之師友臨焉﹔中學之童殤﹐卽日殮﹐越日化﹐同學之師友臨焉﹔小學之童以下殤﹐卽日殮化﹐保傅卽司理人看護人臨焉﹔卹貧院之人死﹐卽暮殮﹐三日化﹔獄囚死﹐卽日殮﹐越日化。

凡有殊功異徳者死後﹐若時得有異術如埃及以藥水保全屍者﹐則可保其屍而葬之﹔墓上刻石如其像﹐若阿剌伯之制﹐以昭敬異。

按中國及歐﹑美皆有土葬樹墳而弔慕之﹐若合符節﹐蓋愛其生則不忍棄其死也。印度﹑日本多以火葬﹐其諸蠻有鳥犬之葬者。以孔子之義觀之﹐喪欲速朽﹐則非欲其永存。蓋人之死也﹐骨肉歸土﹐不葬於水則葬於蟻﹐與火幾無異﹐但有遲速之分耳。腐胔敗骨﹐臭穢變形﹐尙不如生前之爪發矢溺也﹐今於爪發矢溺未有寶而存之者﹔若有病﹐則割肉﹐刮骨﹐去腐﹐流膿﹐無所愛焉﹐以人之生气在其魂知﹐不在其血體也。夫在其魂知也﹐故季札曰「魂气無不之」﹐孔子曰「知气在上」﹐不在體魄骨肉中明矣。故腐胔朽骨﹐存之可也﹐焚之亦可也﹐總之與魂知無與﹐不過矢溺膿腐之比耳。古者格物未精﹐而人子不忍之心不忍遷棄﹐故欺其心目而掩埋之。若推死者速朽之心﹐則火葬爲最矣﹔然火葬烈烈﹐觀者慘傷﹐親者愛者實有不忍焉。千數百年行大同之時﹐機器日精﹐電化更奇﹐必有電化新機器﹐鼓動風轉﹐頃刻足以化形骸骨肉於無有者﹐上復歸於虛無﹐下散入於山谷。人之生也自無之有者﹐亦自有之無﹐是全歸於天也﹔無使掘地者有拾骸踐骨之慘﹐無使居人者有葬地不潔之近﹐豈不善哉﹗於欲速朽之義至爲迅速﹐大同之世莫若行此乎﹗若有大功徳者﹐有異藥保其屍﹐以風示天下﹐道兼存之﹐豈不美哉﹗大同之道﹐以求人生之喜樂爲主﹐故於人情之崇喜樂而去悲哀﹐夫古今數萬年﹐竭聖哲之心思﹐麋才武之身命﹐不過爲眾人求安樂耳﹐有可以得眾人之安樂者﹐旣無害於仁義﹐何爲而不爲哉﹗故去人人之至親相結﹐旣掃其哀悲之原﹐復減其服制哭泣之文﹐亦損其哀悲之節。於是時也﹐人道幾有喜樂而無悲哀﹐豈非佛所謂極樂之世界耶﹖佛欲彊逃煩惱世界﹐別覓極樂世界而不可得﹐今爲演出極樂世界於全世界中﹐後此世界無復煩惱世界矣。

凡有殊功異徳於大地及有功徳於一地之中及一職﹑一學﹑一院之內﹐其功徳事迹﹐由眾公議﹐歸議院核定﹐告之考終院﹐爲立金石之像。刻其行事於石表﹐以著功徳而昭不忘﹐則本院任之。

凡人仁智並備者曰賢﹐大仁大智並備者曰聖。凡有功徳於人者﹐皆曰仁人﹐若建一學堂﹑立一醫院﹑起一養老﹑慈幼﹑育嬰﹑人本院﹑或捐捨多金﹑多地﹑多器皆是﹔大之則若開一大河﹐鑿一火山﹐或造有益生民之業利物前民者皆是也﹔小之若爲師保﹑看護人亦是也。凡能創一新理﹑新器爲前古所無﹑後世大利者﹐號曰智人﹔生前有此﹐皆錫以寶星﹐有大小多少之差。及其鑄像立表﹐則仁人之石表以方﹐智人之石表以圓﹐其仁智並備者則石表方圓並備﹔以其仁智寶星之多寡爲方圓層級之多寡。若其多無可算者﹐則爲六角﹑八角﹐刻鏤其方圓以表之。其下層之石級﹐亦視其仁智以爲方圓之形﹐視其仁智多寡以爲石級多寡﹐皆考終院制之﹐像成揭幕﹐則視其名位功徳之大小﹐以爲號召遠近人數之多寡﹐大者動全地之眾﹐小者集一界之民﹐備樂設器﹐供奉香花﹐公舉有位望者主祭而揭幕﹐萬人鞠躬瞻禮﹐撒花致敬﹐以垂不朽﹐於是生人之事終焉。

一﹑凡人死皆累其行事及其產業器物﹐悉由考終院記之於冊。其人產業器物﹐除依其遺囑所贈﹐皆以半歸公﹐會同遺產官理之。其行事則詳載於冊以備查﹐其有功徳者上於史館以傳後。

庚部去產界公生業

人生之所賴﹐農出之﹐工作之﹐商運之﹐資生之學日精﹐則實業之依倍切。至於近世﹐獎勸日加﹐講求日精﹐凡農工商皆有學校﹐農耕皆用機器化料。若工事之精﹐制造之奇﹐汽球登天﹐鐵軌縮地﹐無綫之電渡海﹐比之中古﹐有若新世界矣。商運之大﹐輪舶紛馳﹐物品交通﹐徧於五洲﹐皆創數千年未有之異境。文明日進﹐誠過疇昔。然新業𨿽瑰瑋﹐不過世界之外觀﹐於民生獨人之困苦﹐公徳之缺乏﹐未能略有補救也。第一章

農不行大同則不能均產而有饑民

今以農夫言之﹐中國許人買賣田產﹐故人各得小區之地﹐難於用機器以爲耕﹐無論農學未開﹐不知攺良。而田主率非自耕﹐多爲佃戶﹐出租旣貴﹐水旱非時﹐終歲勞動﹐胼手胝足﹐舉家兼勤﹐不足事畜﹐食薯煮粥﹐猶不充饑﹐甚者鬻子以償租稅﹐菜色褸衣﹐其困苦有不忍言者。卽使農學徧設﹐物種大明﹐化料具備﹐機器大用﹐與歐美齊﹔而田區旣小﹐終難均一﹐大田者或多荒蕪﹐而小區者徒勞心力﹔或且無田以爲耕﹐饑寒乞丐﹐流離溝壑。此不惟中國爲然﹐自美洲新辟得有大田外﹐各國殆皆不能免焉﹔而亞洲各舊國﹐地少人多﹐殆尢甚者也。

孔子昔已憂之﹐故創井田之法﹐而後人人不憂饑寒﹔而此方格之事﹐非新辟之國實不能行。若孔子所謂「蓋均無貧」﹐則義之至也。

後儒日發均田之說﹐又爲限民名田之法﹐王莽不得其道而妄行之﹐則適以致亂。英人傅氏之論生計﹐欲以十里養千人爲大井田﹐其意仁甚﹐然亦不可行也﹔蓋許人民買賣私產﹐旣各有私產﹐則貧富不齊﹐終無由均。若如荷蘭之治爪哇﹐有地頭主﹐領地於國而下稅於民﹐則爲重稅如諸侯天子矣﹐蓋非太平之道。然則𨿽有仁人﹐欲使全地養民﹐無凍餒之患﹐無不均之憂﹐實不可得也。

故以今之治法﹐𨿽使機器日出精奇﹐人民更加才智﹐政法更有精密﹐而不行大同之法﹐終無致生民之食安樂﹐農人之得均養也。或亦能倡共產之法﹐而有家有國﹐自私方甚﹔有家則一身而妻子待養﹐有國則陳兵而租稅日增﹐以此制度而欲行共產之說﹐猶往南而北其轍也﹐無論法國革命時不能行之﹐卽美國至今亦萬不能行也。第二章

工不行大同則工黨業主相爭﹐將成國亂

若夫工業之爭﹐近年尢劇。蓋以機器旣創﹐盡奪小工﹐疇昔手足之烈﹐一獨人可爲之者﹐今則皆爲大廠之機器所攘﹐而小工無所謀食矣。而能作大廠之機器者﹐必具大資本家而後能爲之。故今者一大制造廠﹑一大鐵道輪船廠﹑一大商廠﹐乃至一大農家﹐皆大資本家主之。一廠一場﹐小工千萬﹐仰之而食﹔而資本家復得操縱輕重小工之口食而控制之﹐或抑勒之﹐於是富者愈富﹐貧者愈貧矣。

機器之在今百年﹐不過萌芽耳﹐而貧富之離絕如此﹔過是數十年﹐乃機器發達長上之秋﹐樹榦分枝布葉之時也。自爾之後﹐資本家之作廠商場﹐愈大愈遠﹔銀行周國土﹐鐵道貫大地﹐商舶橫五洲﹐電綫裹大地﹐其用工人至爲億爲兆而不止﹐如小國焉。其富主如國君﹐其百執事如士大夫﹐其作工如小民﹐不止貧富之不均﹐遠若天淵﹐更慮昔者爭土地﹑論貴賤之號爲國者﹐攺而爭作廠﹑商場﹐以論貧富爲國焉。則舊國土之爭方息﹐而新國土之爭又出也﹐此其貽禍於人羣﹐豈可計哉﹗

夫人事之爭﹐不平則鳴﹐乃勢之自然也﹐故近年工人聯黨之爭﹐挾制業主﹐騰躍於歐美﹐今不過萌蘗耳。又工黨之結聯﹐後此必愈甚﹐恐或釀鐵血之禍﹐其爭不在彊弱之國﹐而在貧富之羣矣。從此百年﹐全地注目者必在於此。故近者人羣之說益昌﹐均產之說益盛﹐乃爲後此第一大論題也。然有家之私未去﹐私產之義猶行﹐欲平此非常之大爭而救之﹐殆無由也。第三章

商不行大同則人種生詐性而多餘貨以殄物

若夫商業之途﹐競爭尢烈。髙才並出﹐騁用心計﹐穿金刻石﹐巧詐並生﹐由爭剝之故﹐故造作僞貨以誤害人﹐若藥食﹑舟車﹐其害尢烈者矣。卽不作僞﹐而以劣楛之貨妄索髙資﹐欺人自得﹐信實全無﹐廉恥暗喪。及其同業之爭﹐互相傾軋﹐甲盛則乙妒之﹐丙弱則丁快之﹔當其爭利﹐躍先恐後﹐𨿽有至親﹐不相顧卹﹐或設阱陷﹐機詐百生﹐中於心術﹐盡其力之所至而已﹐無餘讓以待人矣。資性之日壞﹐天機之日喪﹐積久成俗﹐以此而欲至性善之世﹐豈可得哉﹗

近自天演之說鳴﹐競爭之義視爲至理﹐故國與國陳兵相視﹐以吞滅爲固然﹔人與人機詐相陷﹐以欺淩爲得計。百事萬業﹐皆祖競爭﹐以才智由競爭而後進﹐器藝由競爭而後精﹐以爲優勝劣敗﹐乃天則之自然。而生計商業之中﹐尢以競爭爲大義。此一端之說耳﹐豈徒壞人心術﹐又復傾人身家﹐豈知裁成天道﹐輔相天宜者哉﹗

夫彊弱無常﹐智愚無極﹐兩商相鬥﹐必有敗者。一敗塗地﹐資本盡傾﹐富者化而爲貧﹐則全家號啕而無賴。生計旣失﹐憂患並生﹐身無養而疾病叢起﹐家無養而死亡相從﹐吾見亦夥矣。卽有貧人以商驟富﹐而以一人什佰千萬於眾﹐不均已甚。夫富相什則下之﹐富相百則事之﹐富相干則奴之﹐在富者則驕﹐在貧者則諂﹐驕極則頤指气使﹐諂極則舐痔吮癰﹐蓋無所不至矣。故驕與諂﹐非所以養人性而成人格也﹐然而循競爭之道﹐有貧富之界﹐則必致是矣。

近世論者﹐惡統一之靜而貴競爭之囂﹐以爲競爭則進﹐不爭則退﹐此誠宜於亂世之說﹐而最妨害於大同太平之道者也。夫以巧詐傾軋之壞心術相此﹐傾敗之致憂患﹑困乏﹑疾病﹑死亡如此﹐驕諂之壞人品格如此﹐其禍至劇矣﹐其欲致人人於安樂﹐亦相反矣。然則主競爭之說者﹐知天而不知人﹐補救無術﹐其愚亦甚矣﹐嗟乎﹐此眞亂世之義哉﹗𨿽然﹐不去人道有家之私及私產之業﹐欲弭競爭﹐何可得也﹐故不得不以競爭爲良術也。

夫以有家之私及私產之業﹐則必獨人自爲營業﹐此實亂世之無可如何者也。今以獨人之營業與公同之營業比較之。第四章

獨農與公農之比

以農業言﹐獨人之營業﹐則有耕多者﹐有耕少者﹐其耕率不均﹐其勞作不均﹐外之售貨好惡無常﹐人之銷率多少難定﹐則耕者亦無從定其自耕之地及種植之宜﹐於是有餘粟滯銷者矣。木材果實﹐畜牧漁魚﹐銷售與否﹐多寡孰宜﹐無從周知﹐無從預算﹐於是少則見乏而失時﹐多則暴殄天物而勞於無用。合大地之農人數萬萬﹐將來則有十百倍於此數者﹐一人之乏而失時﹐一人之殄物而枉勞﹐積之十百萬萬人﹐則有十百萬萬之殄物﹑失時﹑枉勞者矣。有十百萬萬人之殄物﹑失時﹑枉勞﹐則百事失其用﹑萬品失其珍﹐以大地統計學算之﹐其所失敗﹐豈恆河沙無量數而已哉﹗然則不本於大同而循有家私產之害﹐但中於農者爲不可言也。第五章

獨商與公商之比

以商業言之﹐商人各自經營﹐各自開店用夥﹐無能統一﹐於一地之人口﹐所需什器﹐不能得其統算之實。卽能統算﹐而各店競利﹐不能不預儲廣蓄以待人之取求﹐所儲蓄者﹐人未必求﹐人所求者未必儲蓄﹐不獨甲店有餘而乙店不足﹐抑且人人皆在有餘不足之中。夫有餘於此﹐則必不足於彼﹐於是同一物也﹐不足則昂湧﹐有餘則賤退﹐𨿽有狡智億中致富之人﹐而因此敗家失業者多矣。夫旣有贏虧﹐則人產難均﹐而一切人格治法卽不能平﹔敗家失業﹐則全家之憂患疾病中之﹐甚且死亡繼之而人不能樂。卽在百物有餘﹐壅積久﹐必腐敗﹐商人好利。必不輕棄﹐飾欺作僞﹐仍售於人﹐𨿽有律限﹐不能盡察。以腐敗之食物藥物與人﹐則可致疾病而衛生有礙﹐以腐敗之機器與人﹐則其誤害之大尢不可言矣。卽自食物﹑藥物﹑機器外一切用器之腐敗者﹐誤人誤事﹐作僞生欺﹐豈可令其存於天壤而爲太平之蠹哉﹗且政府卽能查察﹐余貨不售﹐則必棄之﹐是爲暴殄天物。以一店之餘物已不可言﹐若合大地之商店余貨而統算之﹐其爲恆河沙無量數﹐殆不知加幾零位而不能盡也。當太平之世﹐大地全通﹐生人繁殖﹐需用物品益爲浩繁。夫以生人之數無量而大地之產有涯﹐今以一人之用品計之﹐如一日需食粉質幾何﹐肉質幾何﹐糖質幾何﹐銷料幾何﹐需衣布帛幾何﹐絨料幾何﹐皮料幾何﹐需用木料﹑竹料幾何﹐金料﹑石料幾何﹐羽毛料﹑艸料﹑骨料幾何﹐丹靑料幾何﹐藥料幾何﹐機器幾何﹐萬品千匯爲人所需者﹐出之於地﹐作之於人﹐皆有定數﹐而徒供無量之腐敗棄擲﹐非徒大地不給﹐亦治大地統計學爲國人謀利益者所大失策也﹐愚謬甚矣﹗孔子爲大同之策曰「貨惡其棄於地也﹐不必其藏於己。」夫旣親其親﹑子其子而有私產﹐則𨿽欲不藏於己不可得也﹔旣藏於己﹐則𨿽欲不棄於地不可得也。夫以全地商店久積有餘之貨皆當棄地者﹐而一一移而爲有用﹐以供生人之需﹐其所以爲同胞厚生者增幾倍哉﹗以此爲卹貧﹐復何卹貧之有﹖故不本於大同而欲治商業者﹐不可得也。第六章

獨工與公工之比

以工業言之﹐又工人各自爲謀。各地工人多少不同﹐多則價賤﹐少則價昂﹐資本家旣苦之。而工人同一操業﹐而價賤者無以足用﹔若其求工不得者﹐不能謀生﹐饑寒交迫則爲盜賊﹐其害益甚矣。卽大作廠機場之各自爲謀﹐亦不能統算者也﹔不能統算矣﹐則各自制物﹐則必至甲物多而有餘﹑乙物少而不足﹐或應更新而仍守舊﹐或已見棄而仍力作。其有餘而見棄者則價必賤﹐不足而更新者價必昂﹐旣有貴賤﹐則貧富必不均而人格必不平﹐無由致太平之治。且其有餘見棄者﹐必作僞欺人﹐壞其心術﹐若機器藥物之有詐僞﹐有腐敗﹐貽害無算。夫凡百什器﹐皆豈有腐敗而欺人哉﹗若不欺人而不售﹐則必棄之。夫以全地之工人統算﹐其作器之見棄﹐其爲恆河沙無量數﹐不知加幾零位矣。夫工人之作器﹐費日力無算﹐獘精神無算﹐費備用之百器無算﹐無量數之工人之需衣食器用者無算﹔若以之作器﹐器必有用﹐必不虛作﹐其益於全地同胞豈有涯量﹗而今以無量之工人之作器而棄之﹐是棄無量數之人﹐棄無量數之日力﹐棄無量數之精神及其它一切無量數之衣食宮室器用也﹐又豈止暴殄天物而已哉﹗爲大地統計學者﹐爲人民謀公益者﹐𨿽日謀之計之而無以爲策也﹐惟有失謬無算而已﹐無術救之矣﹐不去人之私工故也。第七章

公農

今欲致大同﹐必去人之私產而後可﹔凡農工商之業﹐必歸之公。舉天下之田地皆爲公有﹐人無得私有而私買賣之。政府立農部而總天下之農田﹐各度界小政府皆立農曹而分掌之。數十里皆立農局﹐數里立農分局﹐皆置吏以司之。其學校之學農學者﹐皆學於農局之中﹔學之考驗有成﹐則農局吏授之田而與之耕﹐其耕田之多寡﹐與時新之機器相推遷。其百谷﹑艸木﹑牧畜﹑漁魚皆然﹐其職業與學堂之堂生相等﹐不足則兼職﹐取之兼業之人﹐其有餘則酌職業而增之以求致精。人愈多則農業愈增﹐辟地愈多﹐講求愈精。各小政府以時聚農官議而損益之﹐歲時以其度界內所出之材產告之公政府之農部﹐移告之工商部。商部以全國人民所需之食品用品統計若干﹐與其意外水旱天災彌補若干﹐凡百谷﹑果木﹑牧畜﹑漁產之用物﹐何地宜於何品﹐何地不宜於何品﹐若山陵﹑原隰﹑川海﹑沙漠﹐腴瘠﹑燥濕出產幾何﹐皆據各分政府之農曹所報之地質出產﹐以累年之比較而定其農額﹐統計而預算之﹐定應用若干﹔因各度界之地宜應種植﹑牧畜﹑漁產若干﹐令各度界如其定額而行之﹐移之農部。農部核定﹐下之各度界小政府之農曹﹐令各小度界如額種植﹑牧畜﹑漁產﹐如中國江南之宜稻﹐河北之宜麥﹐江﹑浙之宜桑﹐四川之宜藥﹐廣東之宜花果﹐北口外之宜牧畜﹐沿海之宜漁鹽﹐山西之宜鹽煤﹐暹羅﹑安南﹑緬甸之宜米﹐印度之宜五穀﹐南洋各島之宜蔗﹑加非﹑胡椒是也。大凡熱帶﹐雨水最多﹐艸木最繁盛﹐則生棉花﹑藍靛﹑糖﹑蘇木﹑棕櫚﹑椰﹑蕉﹑黑白檀及諸香料。溫帶繁植稍次之﹐而食物﹑用物乃最多﹐若楓﹑楡﹑櫸﹑柳﹑松﹑柏﹑桂﹑樟﹑杉﹑樺﹑桑﹑麻﹑藷﹑蔗﹑榛﹑桃﹑米﹑麥之類是也。寒帶植物少﹐西伯利亞宜松及麥﹐長白﹑髙麗宜參。若波斯气候溫濕﹐產米﹑蔗﹑煙﹑罌粟﹑桃﹑李﹑梨﹑杏﹑梅﹑棗。阿富汗﹑愛烏罕暖地產棉﹑米﹐冷地產麥﹑蔗﹑瓜﹑葡萄。阿拉伯產棗及加非﹐土耳其產小麥﹑葡萄﹑橙﹑欖﹑松﹑柏。蓋花卉香料﹐亞洲爲盛矣。法國地宜農﹐產麥﹑玉蜀黍﹑桑﹑煙﹑葡萄﹑欖﹑林檎﹔英以棉﹑麥甲各國﹔西班牙產蔗﹑栗﹑欖﹑橙﹑桑﹑藍﹑葡萄﹑棉﹑米﹔葡萄牙之葡萄酒﹐爲絕美之專產。若橙﹑檸檬﹑小麥﹑玉蜀黍﹑馬鈴薯﹐意大利略同﹐而棉﹑茶﹑桑爲大。希臘產米﹑棉﹑煙﹐瑞士產裸麥﹑洋薯﹐而又富於堅材。日耳曼多種葡萄﹐又與澳大利﹑匈牙利產小麥﹑裸麥﹑谷﹑麻﹑煙﹔瑞典蘿卜最美。俄羅斯﹑荷蘭﹑丹麥多產各種麥﹐而荷有煙﹑麻﹐俄富於材木焉。比利時產忽布。大率歐洲北部有松﹑柏﹑榛﹑楡及矮小之楊柳也。非洲熱帶﹐有數十年之木棉﹑大椰樹﹑棗樹﹐內地則加非﹑胡桃﹐北岸則欖﹑桃。埃及產五穀﹑藍﹑棉﹑蔗。美洲產玉蜀黍﹑小麥﹑棉﹑蔗﹑米﹑煙﹑馬鈴薯及諸果﹐祕魯同之﹐而雞那最多。墨西哥產蘇木﹑玉蜀黍﹑煙﹑麻﹑加非﹐而米尢盛。西印度諸島尢饒兼熱帶諸產物﹐扣勃島產糖冠天下﹐墨西哥加非尢盛﹐而煙﹑橙﹑鳳梨有名矣。科侖比亞以椰爲著﹐可制帽﹔其藍﹑棉﹑加非﹑煙﹑蔗﹐又若樹膠﹑蘇術﹑則南美洲所獨矣。智利﹑阿根廷產大小麥﹑葡萄﹑蔗﹔夏哇尼島產麵包﹔澳大利亞洲產竹椽﹑葡萄﹑小麥﹑玉蜀黍﹑棉﹑蔗﹑煙﹑米及諸果﹔此其大略也。凡五洲土產﹐各有所宜﹐分其地質之宜而種植﹑牧畜﹑漁取之。各小政府農曹及各農局公商界內種植﹑牧畜﹑漁取﹑稱額之法﹐統計而決算之﹐分之各地農場。應用農人若干﹐應備化料若干﹐應備農具機器若干﹐應開墾若干﹐應分別種百谷﹑果﹑菜﹑樹木﹐畜雞﹑鴨﹑鵝與魚﹑牛﹑馬﹑羊﹑豕若干﹐廠場若干﹐各分其職而專爲之極其瑣細。分業愈多﹐則愈專而愈精﹐地無遺利﹐人無重業。及其種植﹑牧畜﹑漁產之收成﹐小政府商曹統計其度界內應畱用之物品若干﹐預告之商部﹐而截畱其若干。其餘種植﹑牧畜﹑漁產各品﹐爲億爲兆﹐歸之公政府商部﹔商部乃合收全球之農產而均輸於各地﹐以所有易所無﹐以有餘補不足。其預備水旱﹑虫蝗﹑天災﹑地變之不時者﹐曰預備額﹐略畱多數以彌補各度界之凶荒災患不時者。若無災而有餘﹐則畱以待下年之用﹔而下年之統計預算﹐卽扣畱之以寬地力。其農具﹑機器﹑化料皆購之於各地商店﹐其農人應給工價﹐隨時議之。

每度界爲一自治政府﹐立一農曹﹐其下數十里爲一農局﹐其下數里爲農場。其爲稻﹑麥﹑黍﹑百谷﹑花果﹑艸木﹑漁產﹑牧畜﹑各置分司﹐皆有主﹑伯﹑亞﹑旅﹑府﹑史﹑胥﹑徒以司之。主者總辦也﹐伯者分司之提調也﹐亞者副之助之者也﹐旅者羣執事也﹐府者收藏者也﹐史者統計及記事者也。其農場者﹐農田種植之所也﹔里數不定者﹐機器愈精﹐道路愈辟﹐人之智力愈彊﹐則農場愈廣也。每度農曹皆有地質調查局﹐將其本度內之山陵﹑原隰﹑墳衍﹑川海﹑人居爲小模形﹐別其肥瘠及泥沙﹑水石之差﹐風雨﹑霜露之度﹐以色別而詳識之。其地產之所宜及化料之所合﹐皆記而備之累年之報告調查﹐存考而求其進化。及其變更﹐皆有農學士多人歲時專考﹐而以報發明布告之﹐又皆有農學會以講求之。其農學校有考驗所﹐水產﹑牧畜﹑礦產皆然﹐擇其最良之種而支配之﹐其惡種去之。凡農夫﹐皆得有農學考驗證書而後用之﹔其未得證書而年逾二十者﹐亦得用爲農夫﹐但不得爲長及農學士矣﹔但其後有閱歷日深﹐得有新義﹐亦許給證明書而遷爲長伯﹑學士焉。其農曹立長﹐其下有副長﹐有參贊﹐有學士佐之﹐其下有史﹑府二官﹐胥﹑徒分任之﹐府﹑史皆有長﹑貳﹑掾屬﹑胥﹑徒焉﹐其官數各視其地。其分曹之屬﹐若百谷﹑花果﹑牧畜﹑漁產﹑礦產﹐各視其地之有無多寡以設司﹐無則缺之﹔全度界皆一物也﹐則農曹長自領之而不設司。每一物品皆有調查講習所﹐有學士多人聚而講之﹐以報歲時發明布告之。其礦產﹑水產﹑山林﹐則有工師﹑技師司之﹐卽學士也。凡分曹﹐其長﹑貳﹑參﹑佐﹐必由學士﹑工﹑技師出身﹐乃許任職﹐亦有府﹑史二官及胥﹑徒焉。其各農局﹐則分監督各農場者也﹐設於各農場適中之地﹐有長﹑副長﹑參贊以領之。其屬有府﹑史二官以分領收藏﹑記事二職﹐有胥﹑徒焉以奔走其事。其百谷﹑花果﹑艸木﹑漁產﹑牧畜﹑礦山皆有分曹﹐有主﹑伯﹑亞﹑旅以任之﹐並有學士﹑工師﹐設地質調查講習所考求之﹐有報﹐以歲時發明布告之﹐與各度農曹同。其農場﹐若百谷﹑花果﹑樹木﹑牧畜﹑漁產﹑礦產﹐劃其地宜﹐數里以爲之區。其各度人口之多寡﹐卽以農場配分之﹐各有主﹑伯﹑亞﹑旅﹑府﹑史﹑胥﹑徒﹑學士﹑工﹑技師以任其事。主者總管全場之事﹔伯者分任農具﹑機器﹑用料﹑養料﹑化料﹑用人之事及各小區之監工也﹐並有亞以助之﹔旅者奔走管工者也﹔府則凡百谷﹑花果﹑樹木﹑畜牧﹑水產﹑礦產之所入﹐司其收納及支出以待農曹長之命﹐或截畱之所耕之地﹐或交之近耕地之商店﹐或納之農局﹑農曹之倉﹐皆聽農曹府﹑史之統計而指撥之﹔史則凡本場種植﹑牧畜﹑漁﹑礦之事﹐日記而月省﹑歲計之﹐而上之於農局﹐以聽指撥之命令﹔胥則奔走之人﹔徒則耕作漁牧之人也。其耕耘﹑收獲﹑牧養﹑漁取﹐皆有部勒程度﹐其每日作工皆有時限。世愈平樂﹐機器愈精﹐則作工之時刻愈少﹐然作工之時﹐坐作進退﹐幾如軍令矣。自農夫﹑漁﹑牧﹑礦工﹐各視其材之髙下﹐閱歷之淺深﹐以爲工價之厚薄﹐略分十級。其尢者則拔遷農曹各司﹐但其長﹑貳﹐則必以學士﹑工師出身爲之﹐可遞遷爲公政府各洲分政府農部官。其農夫﹑漁人﹑牧夫﹑礦工﹑林工至下級者﹐其俸令足爲其衣食之資﹐自此等而上之可也。其支俸以先安息日給之﹐俾其遊樂。其農場皆有室居﹐不住而別住客捨者聽之﹔其場所皆有公園囿﹑公圖書館﹑戲院﹑音樂院以備遊息﹐有公飯廳﹑公商店以備食宿﹐但規模稍粗而小耳。其演戲鼓樂﹐則諸農自爲之。凡能任農事者﹐學校卒業之後﹐不論男女﹐皆許爲農﹔其男女有交好者﹐許在公室同居焉。其公室﹐人占二室﹐一爲臥室﹐一爲客室﹐並有浴房﹔十人則爲大公廳﹐皆髙廣疏達﹐花艸楚楚﹐樓閣綿麗﹐過於今富室矣。其食﹐聽人之所好而扣其費。又有公共講堂﹐有講師﹐每安息日﹐則講古今道徳品行賢豪之事及農業之事﹐以養其徳性學識。其公室則公置之﹐不取值。其衣食之事﹐則由工金支之﹐出自費焉﹐聽其自由﹐而工錢常畱十分之一存於公中﹐爲儲金焉﹐以備其不願作工而欲結友遠遊﹑購書之需。其稍遠﹐則有公旅捨以備遊行食宿﹐則收費矣﹔其去市近者﹐皆聽其遊。其告假不作工者聽之﹐按日扣其工價﹔其太惰不作工及告假太多者逐之﹔凡累經逐者﹐削其名譽焉。其主﹑伯﹑府﹑史﹐職業𨿽優﹐而居室仍同﹐以示平等﹐但工金不同耳。其府司倉庫者﹐不必納押金﹐以是時人心無盜詐而商賣皆出於公也﹐但選閱歷深﹑老成謹重者任之。

夫如是﹐農人﹑牧夫﹑漁人﹑礦工﹐中古至賤者也﹐然其出身旣人人由學校而來﹐卒業學校又寄之農局之中﹐則知識明而身體彊﹐諳練熟而習慣安。其農局之長﹐與諸生有父兄師弟之親﹐卽有安置提攜之愛﹐苟其不惰﹐未有不見用焉。若其才明智巧者﹐則耕﹑農﹑牧﹑漁之徒役卽可遷拔農官﹐若曾由學士﹑工﹑技師出者﹐則可進爲公政府分政府之農部長及各議員﹐其榮至矣。人無私家﹐昔有仰事俯畜之累﹐而今無之﹔民無私產﹐天有水旱螟虫之患﹐而今不患之。坐得工金﹐聽其揮霍﹐居得公室﹐逑匹同居﹐好學者有圖書之益﹐中才者有聽講之教﹐食有公廚﹐遊有公囿﹐除每日作工數時外﹐悉皆自由。近市府之場所遊樂無方﹐卽稍遠者﹐鐵軌屋車之密有如蛛网﹐輪舟汽球之行有若拋梭﹐自行電車於時尢盛﹐工事余晷皆可暢遊﹐凡市府聲色之繁華﹐山水登眺之淸娛﹐禮樂書畫之文明﹐皆可挹而受之﹐此中古帝王士大夫之所不得者。其作工之數時﹐不過等於逸士之灌花﹐英雄之種菜﹐隱者之漁釣﹐豪傑之弋獵而已。又凡百舉動皆有機器﹐無沾手塗足之勤﹐襏襫耰鋤之狀﹐不惟無苦而反得至樂﹐非大同何以得之﹗

若天下農田之收入﹐則各度農曹截畱其本度應用之物品而告之農部﹐農部移之公政府之商部與各州分政府之商部﹐統計全地各度物品之消息盈虛而分配之﹔先其近者﹐以省運轉﹐近地有餘﹐乃運配於遠方。舉全地所出之百谷﹑花果﹑艸木﹑牧畜﹑漁產﹑礦產﹐皆適足以應全地人數之所需﹐少畱贏餘以備各地水旱﹑天災﹑地變之虞。是以地無遺利﹐農無誤作﹐物無腐敗﹐品無重復余贏﹐畱其無量之地力物精以待將來﹐畱其無量之人力日力以樂其身心﹐增其徳性﹐長其學識﹐以成他益﹐舉全地之百產而操縱之﹐舉全地之農﹑牧﹑漁﹑礦之夫而樂利之﹐非大同而安得此﹗其與私產之農﹐其安苦﹑憂樂﹑愚明﹐不有類於天人之與凡夫哉﹗其與私產之農物﹐有無量之重復﹑贏餘﹑腐敗﹐得失豈可數算哉﹗其移無益以爲大有益﹐豈可並論哉﹗第八章

公工

大同世之工業﹐使天下之工必盡歸於公﹐凡百工大小之制造廠﹑鐵道﹑輪船皆歸焉﹐不許有獨人之私業矣。公政府立工部﹐各部小政府立工曹﹐察其地形之宜而立工廠﹐或近水而易轉運﹐或近市而易制作﹐皆酌其工之宜而行之。商部核全地人民所需之什器若干﹐凡精者﹑楛者﹑日用者﹑遊樂賞玩者﹑新異者﹑尋常者﹐察各物多寡之差﹐以累年之報告比較而定其額。乃察各度界之工﹐其精擅專門風俗尢長者﹐譬若江西景徳鎭之瓷﹐蘇﹑杭之絲織﹐廣州之螺鈿刻牙﹐博山之鑪﹐成都之錦﹔其在歐洲﹐則意人尢長於工﹐佛羅練士之畫與雕刻﹐威尼士之玻璃雕刻﹐羅馬兼之﹔法巴黎之於衣冠﹑杖履﹑首飾﹐理華之瓷﹐里昂之絲﹐﹝宜引萬國土宜之工業加入﹞英人則羊毛織品﹐徳人則薩遜埋佞之瓷﹐克魯伯之制鐵﹐荷蘭之織呢﹑制瓷﹐那威之制舶﹐比人之制鐵及織紗﹐皆統於工部者也。商部乃以舉國所需之物品﹑什器之大數分之於各度精工擅長之地﹐而定各地各品物﹑什器制造之額﹐移之工部。工部核定﹐下之各度界工曹﹐工曹督各工廠場如額而制之。各工曹工廠皆有主﹑伯﹑亞﹑旅﹑府﹑史﹑胥﹑徒﹐皆以學校之及年者爲之。其有成業證書者﹐授爲學士﹑工師﹑技師﹑匠師﹑工長﹑技長﹑匠長之號﹐得爲主﹑伯﹑府﹑史﹐累遷可至公政府﹑分政府之工部長﹐皆專門爲之﹐終身不移官﹐不貳事。其工價因其工之美惡勤惰爲數十級而與之﹔其有精能而幹才者﹐則工人可遷工長﹐以累遷本曹之主﹑伯﹑府﹑史焉。其工曹有各工講習會﹐各工學士﹑技師入而講習﹔其有所發明﹐皆於報布告之。其各廠亦然。當大同之時﹐工廠旣盡歸公﹐則一廠之巨大爲今世所難思議﹐用人可至千百萬﹐亙地可至千百里﹐廠內儼如古國土﹐廠主儼如古邦君。其分管各職之伯﹐其補助之亞﹑管數之府﹑記事之史如大夫﹐其羣管工之旅如士﹐其巡察之胥如下士﹐作役之徒如民﹐其議工之院如朝廷﹐其蓄圖書器物之府﹐皆有學士﹑技師百數以朝夕論思﹐日月獻納﹐如天祿﹑石渠﹐其公園花木﹑水石如上林﹐皆有音樂院﹑戲園﹐聽工人自爲之。工人皆有公室﹐人二室﹕一臥室﹐一客室﹔更有浴混小室﹐十餘人則有公廳﹐作工者不論男女皆許同居﹐其別寓旅捨者亦聽。有公飯廳﹐食聽人所好﹐而扣其工費﹔有講道院﹐日日有學士講道徳之名理﹐古今之故事及工業之良術以教誨之。其工費皆先於安息日支給﹐衣食玩好自費焉﹐聽其揮霍﹐而畱其十分之一作儲金﹐以備其將來遠遊辭工之用。其至下之工﹐必足給其衣食之需﹐以時議之。其公室樓閣宏麗﹐花木幽靚﹐過於今之大富室矣。

夫野蠻之世尙質﹐太平之世尙文。尙質故重農﹐足食斯已矣﹔尙文故重工﹐精奇瑰麗﹐驚猶鬼神﹐日新不窮﹐則人情所好也。故太平之世無所尙﹐所最尙者工而已﹔太平之世無所尊髙﹐所尊髙者工之創新器而已﹔太平之世無所苦﹐所爲工者樂而已矣。故爲樂之工﹐以美術﹑畫圖﹑雕刻﹑音樂爲本﹐而縮地飛天﹑便人益體﹑靈飛捷巧之異器乃日新﹐政府之所獎勵﹐人民之所趨向﹐皆在於新器矣。凡能創新器者﹐給以寶星之榮名﹐如今之科第焉﹔賞以千萬之重金﹐如今之商利焉。當是時﹐舉全地人民之所以求髙名﹑至大富者﹐捨新器莫致焉。其創有新器者﹐如今之登髙第﹐中富簽﹔其創新器而不成者﹐如士之落第﹐商之倒肆焉。故野蠻之世﹐工最賤﹐最少﹐待工亦薄﹔太平之世﹐工最貴﹐人之爲工者亦最多﹐待工亦最厚。自出學校後﹐舉國凡士﹑農﹑商﹑郵政﹑電綫﹑鐵路﹐無非工而已﹐惟醫可與工對待耳。至於是時﹐勞動苦役﹐假之機器﹐用及馴獸﹐而人惟司其機關焉﹐故一人之用可代古昔百人之勞﹐其工皆學人﹐有文學知識者也。太平之世﹐人旣日多﹐機器日新﹐足以代人之勞﹑並人之日力者日進而愈上。以今機器萌芽﹐而一器之代手足者以萬千倍計﹐過千數百年後﹐人旣安﹐學旣足﹐思想日進﹐其倍過於今者不可以億兆思議。故今之作工者﹐中國每日十二時或十六時﹐歐﹑美半之﹐爲六時或八時﹐太平之世﹐一人作工之日力﹐僅三四時或一二時而已足﹐自此外皆遊樂讀書之時矣。其作工時限亦隨時議定﹐勤者獎之﹐精者賞之﹐加其工價﹔其惰不作工者逐之﹐經三逐則削其名譽﹐不得升遷﹐不得列於上流焉。然當是時﹐爲工之時甚少﹐亦無有不作工而惰遊者矣。

夫爲工人之獨身計之﹐旣無內顧﹑仰事﹑俯畜之憂﹐又無婚姻﹑祭祀﹑廬墓之計﹐人皆出自學校﹐不患無生計之才能。少時之工﹐不待惰逐而不憂無工之苦。爲工又皆掌執機器而不待沾手塗足﹐少時工訖﹐卽皆爲遊樂讀書之日。工廠旣可男女同居﹐又有園林書器足資遊樂以養魄﹐讀書以養魂。故太平世之工人﹐皆極樂天中之仙人也。

爲全地公計之﹐工人之作器適與生人之用器相等﹐無重復之餘貨﹐無腐敗之殄天物﹐其疇昔作重復餘剩之器﹐徒耗有用之光陰﹐今則聰勤者易其時日以好學深思﹐愚下者易其時日以樂遊健身。好學深思﹐則新器日出以裨公眾﹐樂遊健身﹐則傳種日壯而人類進益。人無憂苦﹐則魂魄交養﹐徳性和樂﹐其於人道之美﹐豈不羨哉﹗其與私產之工窳人苦﹐波害大眾﹐較其損益﹐巧歷不能計也。第九章

公商

大同世之商業﹐不得有私產之商﹐舉全地之商業皆歸公政府商部統之。夫物品者﹐農出之地﹐工作之人﹐萬貨所由成也。商部核全地人口之數﹐貧富之差﹐歲月用品幾何﹐旣令所宜之地農場﹑工廠﹐如額爲之﹐乃分配於天下。令各度小政府立商曹﹐其數十里間水陸要區立商局﹑各種商店﹐其數里間立商店。其曹﹑局﹑店皆有主﹑伯﹑亞﹑旅﹑府﹑史﹑胥﹑徒。主者總辦也﹐伯者分司之長也﹐亞者佐也﹐主﹑伯皆有之﹐旅者羣管事也﹐府者司財幣之收納也﹐史者記帳者也﹐胥者巡察者也﹐徒者各店之執事送貨也。商局者監督各商店者也﹐商曹者司商政者也。曹﹑局有商務考究會﹐各商學士入而考求﹐而以報發明布告之。凡農工所成之萬貨﹐由商部核各度人口之數﹐日用之宜﹐而由鐵路﹑汽船支配之﹐轉運之。商曹核本度鄕市之人口而分配之各商店中。當是時﹐一市僅一商店﹐大市大店﹐小市小店。其商店之大﹐如今一都會百數十里﹐大者乃數百里﹐皆與汽車汽船相通﹐有機器運之。貨倉卽分類陳列﹐全地之貨﹐萬品並陳﹐每品之中﹐萬色並列﹐如今賽珍會然﹐惟人所擇﹔皆有定價﹐不待商略。﹝太平時﹐物不二價﹐只能謂之運部﹐不能謂之商部﹔曰商部者﹐俾人易解耳。﹞商店編陳小模形﹐浩大如一市﹐隨地皆有電話﹐機器皆有號數。欲購其貨﹐以手撫機﹐書姓名居址﹐或傳電話﹔其掌櫃書記聞電機卽聽而書之﹐電告於管貨倉者﹐卽照送其家。其尋常日用之食品用品﹐每年月中每人開單告知商店﹐需用何品﹐日月若干﹐則按日按時送至其門﹔皆有收貨機器﹐貨至門則響而收之﹐此器或在屋上。或有餘不足﹐攺用他品﹐則皆有電話﹐可傳至商店而立取之。然商店之大﹐用人多者至百數十萬夥﹐如一國然﹐總辦如邦君﹐司事如大夫。每業之中﹐各有主﹑伯﹑亞﹑旅﹑府﹑史﹑胥﹑徒焉。然合農﹑工﹑商三者而較之﹐商之用人至少矣﹔但有運貨﹑會計﹑振機三者﹐靜而不嘩﹐閒而寡事﹐貨無僞品﹐價無欺人。政府但除農工及運送之所出之本﹐以時酌定其價之髙下﹐髙者無過什一﹐下者可至百一﹐但以取足養十二局之人民爲度而調劑之﹐計其時物價之賤可過今什佰倍蓰矣。

蓋貨品之所以貴賤不時﹐而人民受累者﹐由各地生養﹑造作﹑運送之不時﹐而私商滯貨居奇之所致也。且私工之所作﹐私商之所售﹐凡一工廠﹑商肆﹐小者十數人﹐大者千百人﹐而皆有主﹑伯﹑府﹑史坐食之多人﹐又運送之費﹐一機之運抵人百數。主﹑伯﹑運夫之費﹐皆分利而非生利者也。中國一店之中﹐分利者幾居其半﹐歐﹑美各國亦有三四﹐如合一市而計之﹐則一市而備一肆﹐與備萬肆同耳﹐則所省九千九百九十九矣﹔合大地計之﹐坐於商店之中而分利者﹐蓋十萬萬而不止九萬萬也。若總歸之公﹐則運貨歸一﹐由電汽車船皆以機器直運至店﹐無無數運夫分利之事一也。一店而百工並作﹐萬貨畢陳﹐用人寡少﹐昔之市萬店﹐店用十人爲十萬人者﹐今則歸於一店﹐用千人可總任之矣﹐否則萬數千人無不任之矣﹐是可省百數十倍也。盡去百數十倍分利之人﹐而物價可賤百數十倍。物價旣賤﹐購者自易﹐全地之貨皆集﹐日日皆如賽珍會﹐知識自開﹐而無有地僻難於購物者之患矣﹐又無地僻運難﹑價至騰湧百數十倍之患矣。國家但以工商養民﹐權其輕重而充公用﹐於是全地無量之人﹐只有向公中而支工金﹐公中更未嘗向一人而收賦稅﹐掃萬國亙古重徵厚斂之害。而太平世之生人﹐不知抽剝追敲之苦﹐只有領得工金爲歌舞遊觀之樂﹐其爲樂利豈有比哉﹗

凡此商店﹐以時而市﹐過時卽閉﹐店夥散歸。商店在市有飯館﹑客捨﹐亦公爲之﹔有戲園樂館以娛之﹐有講道院講道徳之名理﹑古今之故事及商業之術﹐以日浸灌教導之。其公室卽以客捨爲之﹐其欲取優室者半其費﹐其宏麗與工人同。其食卽在公飯館﹐聽其所擇而自出費。男女皆可爲商﹐皆可同居﹐其別有屋者聽。當太平時﹐人無私商﹐皆工人也﹐其出身皆自商學卒業﹐其商學卽在商店之中﹐日勞數時而卽有讀書遊樂之暇。其才者﹐遷轉可至商曹﹑商部長﹐無仰事俯畜之憂﹐無虧本散家之苦﹐近市而不囂﹐博物而不勞﹐其在都會之商者﹐見聞尢博﹐雍容甚都哉﹗第十章

總論欲行農工商之大同則在明男女人權始

若慮農工商皆歸之官﹐得無有司作獘﹐侵吞盜竊﹐爲害更甚者﹐此其所慮爲亂世言之也。太平世人無私家﹐無私室﹐無私產﹐無私店﹐無家而祿厚。性美而教深﹐必無侵盜之心﹐自無侵盜之事。卽使有欲侵盜而別無私店﹐𨿽侵之盜之而從何售鬻之﹖萬一泄漏﹐則終身不齒。且其時﹐凡人之金皆寄金行﹐其得金之多寡﹐視其工價及創新之賞﹐人人得而知之﹐若司商務而驟得多金﹐侵盜之迹卽露。夫大無恥之事﹐苟非家累貧病﹐迫不得已﹐孰肯爲之而令終身見棄乎﹖太平之人﹐無家累﹐無貧病﹐榮途懸在前而淸議迫於後﹐風化旣美﹐種教更良﹐孔子所謂「𨿽賞之不竊」也﹐而何慮焉﹗

凡諸農田﹑商貨﹑工廠之業﹐全地至大﹐從何而歸之公﹖卽欲舉公債以承之﹐亦萬不能行也。然欲急至大同﹐最難則在去國﹔若去民私業﹐此事甚易﹐卽自去人之家始也﹐卽欲急去國界者﹐亦自去家始。

欲去家乎﹐但使大明天賦人權之義﹐男女皆平等獨立﹐婚姻之事不復名爲夫婦﹐只許訂歲月交好之和約而已﹔行之六十年﹐則全世界之人類皆無家矣﹐無有夫婦父子之私矣﹐其有遺產無人可傳﹐其金銀什器皆聽贈人。若其農田﹑工廠﹑商貨皆歸之公﹐卽可至大同之世矣。全世界之人旣無家﹐則去國而至大同易易矣。於是時也﹐最難去種界之別﹐當少需歲月而已。夫男女平等﹐各有獨立之權。天之生人也﹐使形體魂知各完成也﹐各各自立也﹐此天之生是使獨也。夫使天之生人使男女以兩人偶合也﹐則不能獨立也﹐天之生男女使如人獸之異形也﹐則不能獨立也。今男女之魂知形體各自完成﹐各能自立﹐不相待也﹐不相下也﹐不相異也﹐極相愛也。徒以形中微有陰陽凹凸之小異﹐而男子挾其彊力以淩弱質﹐收爲私屬﹐不齒平人﹐習久成常﹐視爲義理﹐遂大背天予人權之義而永爲小康憂苦之世。𨿽彼男子得擁一日之私尊﹐然以視大同太平之極樂﹐不猶乞丐之視帝王﹐凡夫之比神仙哉﹗人有棄帝王而爲乞丐﹑棄神仙而爲凡夫者乎﹖故全世界人欲去家界之累乎﹐在明男女平等各有獨立之權始矣﹐此天予人權也﹔全世界人欲去私產之害乎﹐在明男女平等各自獨立始矣﹐此天予人之權也﹔全世界人欲去國之爭乎﹐在明男女平等各自獨立始矣﹐此天予人之權也﹔全世界人欲去種界之爭乎﹐在明男女平等各自獨立始矣﹐此天予人之權也﹔全世界人欲致大同之世﹑太平之境乎﹐在明男女平等各自獨立始矣﹐此天予人之權也﹔全世界人欲致極樂之世﹑長生之道乎﹐在明男女平等各自獨立始矣﹐此天予人之權也﹔全世界人欲煉魂養神﹑不生不滅﹑不增不減乎﹐在明男女平等各自獨立始矣﹐此天予人之權也﹔欲神气遨遊﹑行出諸天﹑不窮不盡﹑無量無極乎﹐在明男女平等各自獨立始矣﹐此天予人之權也。吾采得大同﹑太平﹑極樂﹑長生﹑不生不滅﹑行遊諸天﹑無量無極之術﹐欲以度我全世界之同胞而永救其疾苦焉﹐其惟天予人權﹑平等獨立哉﹐其惟天予人權﹑平等獨立哉﹗吾之道早行早樂﹐遲行遲樂﹐不行則有苦而無樂。哀哉﹐全世界人生之苦也﹐其寧甘之而不求樂歟﹗

辛部去亂界治太平第一章

分地爲百度

舉全地經緯分爲百度﹐赤道之北五十度﹐赤道之南五十度。東西百度﹐共一萬度。近南北極之度少狹矣﹔其餘各度﹐近中國之四百里弱﹐略當英之百里乎。以四洲海陸截長補短計之﹐亞細亞東西可七幹英里﹐南北可五千三百英里﹐並島嶼計之﹐面積可一萬七千萬方裏﹐當一千七百萬方英里﹐每萬方裏爲一度﹐共得一千七百度界。歐羅巴東西長可三千四百英里﹐南北廣二千四百英里﹐共三千七百萬方裏﹐當三百七十萬方英里﹐共得三百七十度界。北美洲南北長四千五百英里﹐東西廣三千英里﹐並島嶼計之﹐面積共八千六百萬方裏﹐當八百六十萬方英里﹐共得八百六十度界。南美洲面積凡六百五十萬方英里﹐略當六千五百萬方裏﹐共得六百五十度界。非洲並島嶼面積一千一百五十四萬八千方英里﹐凡一萬一千五百四十八萬方裏﹐共得一千一百五十五度界。澳洲並各島四百二十三萬二千方英里﹐凡四千二百三十二萬方裏。共得四百二十三度界。通共全球之陸凡五千二百三十八度。大地各國言天度地度者﹐率以三百六十爲數﹐極零畸而不整﹐皆緣古者艸昧﹐妄以地轉三百六十五之晝夜而周天﹐因斷爲三百六十以測天焉。今旣知爲地轉﹐且亦非三百六十之定數﹐則與測候無關﹐又以計裏太碎﹐宜槪與刪攺﹐但以度爲全地計裏之數﹐從其整數劃分爲百度﹐縱橫經緯爲萬度﹐多寡得宜﹐易於數矣。第二章

全地通同

凡大同之世﹐全地大同﹐無國土之分﹐無種族之異﹐無兵爭之事﹐則不必劃山爲塞﹐因水爲守﹐鏟除天險﹐並作坦途。所有自古之崇山﹑盤棧﹑絕漠﹑橫沙﹐頭痛﹑身熱之區﹐風災﹑鬼難之地﹐深箐﹑密林之域﹐毒蛇﹑猛獸之所盤據﹐毛人﹑生番之所棲宿﹐莫不夷險﹐平難﹐除莽﹐滌穢﹐犁巢﹐掃穴﹐奔魑﹐走魅﹐成爲都會﹐邑居相望。鐵軌貫穿於絕壑﹐車馬交橫於戈壁﹐文明之器﹐無有僻壤絕域﹐莫不廣被矣。昔日近水之區﹐皇都之所﹐人民輻輳﹐百貨盛集﹔其僻壤﹑絕域﹑崇山﹑深谷﹐則山鬼躑躅﹐人迹不至﹐此特開辟之先驅﹐事勢不得不然耳。蓋其時機器未興﹐開道之具未備﹐無法興之﹐故有山谷﹑水源之殊形﹐都邑﹑村落之異狀。大同之世﹐鐵道橫織於地面﹐汽球飛舞於天空﹐故山水齊等﹐險易同科﹐無鄕邑之殊﹐無僻鬧之異﹐所謂大同﹐所謂太平也。惟北近冰海﹐南纏熱帶﹐寒暑太過﹐足以鑠人﹐非人之弱質所堪也夫﹐於人生之長養﹑人身之健宜﹐及人體魄皆有大損。有所大損﹐則徧布種於人類﹐其害甚劇。故生人養人之地﹐若人本院﹑育嬰院﹑慈幼院﹐若小學﹑中學﹑大學﹐若養老院﹐皆擇溫帶之地爲之﹐寒熱兩帶之地皆不宜﹐此以護養人種之義有進無退﹔如農﹑工﹑商之所在則不擇地﹐無所不屆也。第三章

地方分治以度爲界

大同之治體﹐無國種﹐無險要﹐故分治之域﹐不以地勢爲界﹐而但以度爲界。每度之疆﹐樹石刻字以表之。人生其中﹐卽爲其度之人﹐由人本﹑育嬰﹑慈幼三院養成﹐則入小﹑中﹑大學﹐學成則充看護人﹐一年則入農﹑工﹑商各場﹐有疾則入醫院﹐老則入養老院﹐死則入考終院。人民以界爲表﹐則於一界之中﹐政府設司立職焉。

夫何爲於每度立一政府也﹖凡行政之區﹐有上達下達之異﹐皆視其國土之大小以爲分析之廣狹﹐大槪其域大者其治疏﹐其域小者其治密﹐而其層級多者其治塞﹐其層級少者其治通﹐自治之制﹐則又無大小通塞之分﹐惟視有國與否以定﹐其自治之權不得不縮。此不特君主國爲然﹐卽民主之國亦不得不然也﹐勢也。大同之世﹐全地皆爲自治﹐官卽民也﹐本無大小之分﹐若以一鄕落數十里之地爲一政府﹐未嘗不可也﹔以今分國分洲之勢﹐以洲或國置一大自治政府﹐亦未嘗不可也﹐然皆非大同之宜也。蓋以一鄕落爲一政府﹐則大才仍少﹐物力不足﹐其於振興爲難﹔在公政府統之則百千萬數﹐苦其太繁而難綜理﹐在議院選人則百千萬數﹐苦其太多而難舉﹐標名識號﹐紛錯浩浩﹐亦爲無術﹐故不可行也。若以一洲或今一國爲之﹐則其下必多置分治之分政府﹐然與公政府隔絕疏邈矣﹐等級之勢又將漸生而不平又出矣﹔大同之世﹐全地皆爲自治﹐全地一切大政皆人民公議﹐電話四達﹐處處交通﹐人人直達﹐何事多立此分洲分國之分政府乎﹗惟一度之地﹐以之上通全地公政府﹐下合人民﹐大小得宜﹐多寡適當﹐故可立爲自治之小政府也。每度約爲英里之一百﹐其時鐵道極多而極捷﹐數刻而度內可通﹐電話汽船如蛛网交織﹐其短縮視度界之地﹐如今中國一大城耳﹐有事公議﹐電話一通﹐數刻咸集﹐此公議便一也。有中國十萬方裏﹐當今一道數府之地﹐幾多於全國﹐容人無數﹐太平之世可至數千萬人或不止此﹐則人才無數﹐以興百業﹐無所不可。其農﹑工﹑漁﹑牧﹑礦業出產極繁﹐政事極繁﹐其講求鼓勵﹐以之興作﹐可成一大團體﹔卽以境內容十院﹐生人養人之地甚多﹐若在今日﹐分域自治﹐尙嫌太大﹐幸大同時交通之利器極捷﹐故可耳。再增此乎﹐則地太遠﹐人太多﹐傳宣之腦筋漸不敏捷﹐則合眾難﹐出產事業太繁﹐則綜理難﹐故以此爲極矣。至於上達乎全地分度之政府約三數千﹐議員亦三數千人﹐𨿽似稍多﹐而用人皆由各度公舉﹐與公政府無關﹐卽公政府之行政員亦由各度公舉﹐則亦無關。至於稽察政事風俗﹐則每度有一二人查核報告﹐消息已可通。夫電話﹑鐵路﹑汽船數事者﹐開創不及百數十年﹐今之疾速過前世界遠矣。今美之鐵路每小時行七十英里﹐一日可一千六百八十英里﹐如此過百年﹐當大同之世﹐人智大增﹐其進化之速率﹐豈今日所能思議﹐不止十數倍﹐抑百千倍也。今西伯利鐵道已成﹐環球周行不過月餘﹐大同之時﹐環球一周﹐多者不過數日﹐急者或不待此﹐則交通敏捷﹐地球𨿽大﹐不過如中國之一大縣而已。以一公政府領三千度﹐如今一大縣領二三千村落而已﹐其於爲治尙易通於今之一縣﹐則無待中間一洲一國之大分政府矣。且人情一有所分﹐卽有親疏﹐如今中國同姓有分房﹐同國有分省﹐則親其同房﹑同省﹐而疏其異房﹑異省。今已盡去人之家﹑族﹑鄕﹑國﹐以絕人自私之根﹐卽如各度界之小政府﹐已屬不可得已﹐豈可再廣樹分洲之分政府以生親疏哉﹗故合全地之大﹐經緯縱橫﹐劃爲百度﹐每度立一政府﹐合數千小政府﹐而公立全地大政府﹐不可少﹐不可多﹐不可加﹐不可減矣。第四章

全地大同公政府政體

全地公政府以下列各部院管理之﹕

一﹑民部掌各度人本院﹑育嬰院﹑慈幼院﹑養老院﹑卹貧院﹑考終院之事﹐並遊徼消防之政及整頓之事﹐爲諸部之長。

二﹑農部掌全地各度百谷艸木產物之事。

三﹑牧部掌全地之畜牧﹐酌其用數而支配之。

四﹑漁部掌全地之漁產﹐酌其用品而支配之。

五﹑礦部掌全地之礦政。

六﹑工部掌全地百工之作貨﹐分列其地宜﹐總其多寡而支配之。

七﹑商部掌全地貨物之運輸﹐支配於各度﹑各場廠﹐其會計至難。

八﹑金部總掌全地金行出納度支之金政﹐定其用之多寡﹐於大同世界部之權最大。

九﹑辟部掌開辟荒地﹑深山﹑窮谷而爲坦途﹑都邑。

十﹑水部掌全地治河導水之政﹐海亦屬焉。

十一﹑鐵路部掌全地之鐵路而日圖擴充之﹐各度內小路亦屬焉。

十二﹑郵部掌全地郵遞之事。

十三﹑電綫部掌全地電文電話之事。

十四﹑船部掌全地船事﹐內河小船亦屬焉。

十五﹑飛空部掌全地汽球﹑飛機﹑飛船之事。

十六﹑衛生部掌全地衛生﹑醫疾﹑檢疫之事﹐天文之關於測候﹑風災﹑火山等事亦隸焉。

十七﹑文學部掌全地文學之事﹐測候亦隸焉。

十八﹑獎智部掌全地獎勵創新特許之事。

十九﹑講道部掌全地講道勸善之事﹐凡有宗教煉魂者統之﹐兼獎勵仁施之事。

二十﹑極樂部掌人道極樂進化之事﹐凡音樂﹑美術﹑遊戲﹑博物﹑動﹑植物等皆屬之。

二十一﹑會議院﹐凡有官聯之事及公共大政﹐二十部公議之﹐從其多數﹐隨時隨事舉議長﹐不爲定位。

二十二﹑上議院﹐全地各度各舉一人﹐議全地法律職規大政﹐並掌大裁判﹑政教﹑文藝﹑評論之事。

二十三﹑下議院﹐但有書記﹐無議員﹐傳電話於各度﹐合全地各度之人公議之﹐一切法律﹑規則﹑財政﹐以此爲極。

二十四﹑公報院﹐全地各度公舉數人﹐掌公共交互查報全地之事﹐報告全地﹐還報本部。

凡各曹皆有主﹑伯﹑亞﹑旅﹑府﹑史﹑胥﹑徒。主者長也﹐伯者分司之長也﹐亞者主﹑伯之佐也﹐旅者羣執事之官也﹐府者主納﹐史者主記事﹐胥者主奔走﹐徒者役也。旣統全地之事﹐自須用多人﹐其職員分司隨時公議。

凡一部之主﹐總全地之事﹐皆由各度本曹之主數千人公舉之﹐從其多數。其餘鐵路﹑郵政﹑汽船﹑電船﹑汽球分局之員﹐由曹主分派﹐然亦必由眾公舉而曹主乃擇之。至曹主﹑亞﹐由全地各局主公舉﹐必由上智﹑至仁出身﹐無其人﹐乃得用大智﹑大仁者爲曹主。其伯𨿽由曹主選派﹐然必由大仁﹑大智出身﹐無其人﹐乃許擇及多智﹑上仁之人出身者。

政黨之事﹐惟競爭乃能進化﹐不競爭則不進﹐然競爭則壞人心術矣。今立憲之政體﹐其行政之諸長皆出於全國政黨競爭﹐大昏博夜﹐喧走道途﹐號召徒黨﹐密謀相攻﹐或至動兵行刺﹔若議舉之先﹐兆人萬眾旁徨奔走﹐大羅酒食以媚庶人﹐所取旣未必公﹐卽公亦出大爭﹐壞人心術﹐侵入根種﹐此大不可。大同之世﹐無有國爭﹐無祕謀﹐大舉須假權於行政之長及立統領之人。萬幾百政﹑法律章程﹐皆由大地大眾公議﹐餘事則各度小政府專行﹐事事皆由公舉。公政府名𨿽總統﹐其實無權﹐不過坐受各度之成而司會計﹑品節﹑獎勵之事而已﹐故無須有一人爲之總統之理。各部長不能由一人選派﹐皆由備度各曹自舉。選舉之日﹐以電話立問立復﹐皆從其多者而用之﹐無有競爭喧嘩之事﹐更無有互攻刺殺之事﹐則無傷於心術﹐其視今政黨之爭﹐將以爲野蠻之舉動而笑之者矣。且各曹長被舉之人﹐亦必須讓三讓再以副舉賢若夔龍之美事﹐及再三爲大眾所推乃得受之﹐以弘讓徳而鎭囂爭焉。凡各度公舉一切曹司﹐皆當類是﹐其有不讓者﹐則爲醜徳﹐淸議所不容焉。是時人性固美﹐徳教固盛﹐而事權實在公眾﹐公政府諸長𨿽有責任而實極小﹐不過以髙譽盛徳坐領職司﹐爲名譽之事而已﹐則髙陳三讓亦自易事。

凡大小政府議院之員﹐𨿽許慷慨陳詞﹐抑揚透辟﹐而辭輯辭懌﹐皆有脊倫﹐言笑晏晏﹐皆有程度﹐而擇善從之。若如今政黨議員﹐互攻激刺﹐大笑喧嘩﹐失儀無節﹐乃野蠻之至﹐可爲大恥﹐則必糾儀彈之﹐淸議不齒。然太平世人徳至美﹐教學尢深﹐議員爲賢哲髙流﹐固無此野蠻之舉動也。太平之世只此公政府﹑各度政府﹑地方自治局三級。地方自治局﹐鄕也﹔各度政府﹐邑也﹔人類不能無者也。只此院﹑場﹑廠﹑館諸司之主﹑伯﹑亞﹑旅﹑府﹑史﹑胥﹑徒﹐故大同之世﹐無有民也。舉世界之人公營全世界之事﹐如以一家之父子兄弟﹐無有官也。其職𨿽有上下﹐但於職事中行之﹐若在職事之外﹐則全世界人皆平等﹐無爵位之殊﹐無輿服之異﹐無儀從之別。惟仁智之人特許殊榮者﹐以致進化而防退化耳﹐益同胞而福大眾﹐其功徳固宜殊異也。第五章

各度政府政體

各度政府之組織如下﹕

一﹑民曹掌地方自治之事﹐凡人本院﹑育嬰院﹑慈幼院﹑養老﹑卹貧﹑考終諸院之事並遊徼消防之政﹐爲諸曹之長。

二﹑農曹掌百谷﹑艸木﹑漁牧之事。其地不能種百谷但爲牧場者﹐則立牧曹。若有林麓﹐則攺爲虞曹。其地產備兼者﹐則立諸曹。如有百產之物﹐如鹽﹑茶之類多者﹐則立鹽茶曹。

三﹑礦曹掌開礦之事。

四﹑工曹掌百工之事﹐土木建築屬焉。

五﹑商曹掌商貨之運輸。

六﹑金曹掌金幣﹑會計﹑金行之事。

七﹑辟曹掌開辟荒山﹑沙漠﹐無大山無荒地者不設﹔凡地理﹑地質學掌焉。

八﹑水曹掌治水之政﹐無水者缺。

九﹑通曹掌道路﹑船﹑車之政﹐大者皆歸鐵路﹐此其小者。

十﹑醫曹﹐凡醫疾院掌焉﹐及衛生﹑飲食﹑市場查驗之事掌焉。

十一﹑文曹﹐凡小學﹑中學﹑大學及圖書館﹑測候館掌焉。

十二﹑道曹﹐凡各處講道勸善之事﹐而修魂煉性之人歸其掌焉。

十三﹑智曹﹐凡創新之事﹑特許之榮者掌焉。

十四﹑樂曹﹐掌人間進化極樂之事﹐凡音樂館﹑博物院﹑動植物園﹐其施捨仁倫之事﹑獎勵之章掌焉。

十五﹑會議院﹐凡十四曹官職之事則會議之﹐從其多數取決﹐而民曹爲之長。

十六﹑上議院﹐公舉度內之元老﹑文學﹑仁智之人爲之﹐其人數視其度內人數多少﹐隨時議定﹐略以數百爲度。十四曹之長皆爲議員﹐每年一任﹐以太平之世﹐人才太多﹐各使得展其才也。凡大政掌之﹐而專主職規﹑法律﹑行政﹑裁判﹑評論之事﹔各地評事不斷者﹐則此院公評之。

十七﹑下議院﹐下議院無選議員﹐凡人皆預議﹐但有書記之人﹐傳電話於全境內人眾合而公議之。

十八﹑公報館﹐由公政府派來一人﹐會同在度內公舉之人﹐掌考查﹑布告度內各情於公政府及各處政府曁本境人民﹐俾彼此﹑上下﹑四旁交通聯互。

凡各曹﹐自民曹以下至農牧漁﹑礦﹑工﹑商﹑金﹑水﹑辟﹑通﹑醫十曹﹐皆掌人民厚生之事﹐自文﹑智二曹則掌人民開智之事﹐道曹則掌正徳之事﹐樂曹則掌極樂之事。當太平之世﹐無爭兵﹐故無海陸軍﹔無刑訟﹐故無刑法﹔無國際交涉﹐故無外務。凡諸司皆爲民之官而已。孔子之爲《書》也﹐唐﹑虞之世九官﹐自平水土﹑教稼穡﹑明人倫﹑工虞﹑水火﹑禮樂﹐皆爲民之官﹐庶幾小近﹐惜非其時﹐不詳備耳。

凡各曹皆有主﹑伯﹑亞﹑旅﹑府﹑史﹑胥﹑徒。主一等﹐府﹑史與伯﹑亞二等﹐旅三等﹐胥四等﹐徒五等。凡各曹皆由地方自治局公舉﹐終身不貳事﹐不移官。凡各司之職﹐皆由本曹公舉。如一曹之主﹐則各地方自治之各局主﹑伯﹑府﹑史及本曹之伯﹑亞﹑府﹑史﹑旅皆同舉焉﹐或聽胥﹑徒並選舉之﹐從其多數。其伯﹑亞﹑府﹑史則以下遞舉而聽主用之。其旅﹑胥以下﹐由徒公舉﹐而聽伯﹑亞﹑府﹑史之用。第六章

公通

大同之世﹐鐵路﹑電綫﹑汽船﹑郵政皆歸於一﹐皆屬於公﹐是時飛船大盛通行﹐亦公爲之﹐五者皆爲大地交通運送之要政﹐公政府各設專部以經營之。是時五者繁密﹐如网如梭﹐纏於大地﹐旣爲公產而不歸私有﹔人口尢眾﹐遊歷通信尢繁﹐則五者所收之費不可勝數矣。五者网於大地﹐處處設司﹐每度有總局﹐數里﹑數十里有分局﹐皆有主﹑伯﹑亞﹑旅﹑府﹑史﹑胥﹑徒。史以記帳﹐府以收納﹔而府之權尢大﹐府之中又有主﹑伯﹑亞﹑旅焉。其用人皆自學校出﹐其專門學卽在五者局中。其有工學士出者﹐得補主﹑伯﹐皆有報以發明布告之。其有司皆爲技師﹑工長﹐其才者累遷至部長﹐終身不貳事﹐不移官。其五者終日無息﹐則人輪數時﹐與百工等。其在鐵道﹑汽船者﹐風塵波浪或太勞苦﹐歲許休息其半﹐當休息之月仍支工金焉。第七章

公辟

大同之世﹐公政府日以開山﹑通路﹑變沙漠﹑浮海爲第一大事。蓋人口愈多﹐用品愈繁﹐至於是時﹐深山﹑窮谷﹑絕島﹑深箐無不大通﹐視同都邑﹐故通路﹑治水﹑築橋之大工﹐役人最多。汽船﹑鐵道之修築﹐需費最巨﹐故夷山﹑鑿嶺﹑通川河而橋峯巒﹐所在皆開。無論老林﹑深礦﹐無一不辟﹐雪山﹑冰海﹐探撫日深﹐利源皆出﹐農場﹑林圃﹑花囿﹑果園﹑電碓﹑石廠﹑礦場徧於髙山絕島間。其溫帶熱帶之髙山﹐空气至多﹐暑气較少﹐尢於養生爲宜﹐則各學校﹑各養老院﹑養病院﹐皆築於山頂山麓﹐而富人﹑學士﹑罷政之逸老亦皆爭築室於山頂﹐以納空气而便養生。人旣多聚﹐則商店﹑公園﹑圖書﹑樂館﹐亦皆設於山頂﹑開爲都會焉。譬如中國之泰﹑華﹑衡﹑嵩﹑羅浮﹑匡廬﹑天臺﹑雁蕩﹐印度之須彌﹐北美落機﹐南美之安底斯﹐歐之巴幹比爾﹑裊士而﹑阿爾頻嶽﹐今已館室徧峯巒矣。﹝宜引大地各國名山加入。﹞

凡此名山﹐皆爲都會之勝地﹐其它羣山莫不開鑿﹐並開巖架壑﹐鐵道盤空﹐電綫飛馳﹐空船來往。名山盡辟以爲公園﹐引飛瀑以四奔﹐激澗泉以上射﹐異花殊艸﹐聚大地之珍奇﹔怪獸珍禽﹐皆柵欄以公養。諸峯直峭﹐則通以飛橋。飛橋架空﹐則懸以飛屋。飛屋髙懸天半﹐絙以鐵紐﹔玻房玲瓏﹐植以繁花﹔廊檻縱橫﹐著以翠鳥﹔幾榻之機皆含音樂﹐噓吸之气並屬雲霞﹐其欲上下周遊﹐則跨汽球空船﹐或機停而立至矣﹐斯亦逸士眞人之極樂也。蓋據亂窟居﹐人多住山﹔升平堂構﹐人多住原﹔太平極樂﹐人復山居﹐周而復始。但窟居者多在山谷之幽﹐風气不通﹐故於衛生不宜﹔太平極樂則居山頂﹐風气四通﹐故於養生最益也。若其磴道盤旋﹐闌干環繞﹐織山若网﹐匼匝回環﹐亭榭點綴於峯頭﹐幾榻交橫於道左﹐電燈掩映於澗壑﹐樓閣玲瓏於五云﹐眞有仙山五步一樓﹑十步一閣之觀焉。

若其輪船之大﹐不可思議﹐長以千萬丈﹐廣亦百數尋﹐有若小島焉。船中堆山﹐築池﹐種樹﹐架橋﹐綴以亭榭﹐其上住室客堂環繞其間﹐逸老﹑名士好吸海風﹐多賃居於是﹐以周遊四海焉。其近海之地或無洲島﹐則絙以巨鐵﹐廣袤數里或百數十里﹐其上堆山﹐築池﹐種花﹐植樹﹐聽人居之﹐築爲客室﹐商店咸備﹐浮海遠遊﹐聽其所之。以鐵爲巨堤﹐環周其外﹐巨浪難撼﹐大魚不驚﹐出沒日月﹐噓吸天地﹐此又浮桴之樂也。

又若大河海峽之橫亙﹐則渡以千萬丈之長橋﹐石地﹑積沙之互阻﹐則開其百千里之川流﹐有如蘇彜士﹑巴拿馬之開河及紐約之築橋。蓋處處皆是沙漠之地﹐久壅無用﹐行人苦之﹐則引之鐵管﹐導以流泉﹐以汽車運泥﹐以石堤阻風。及石堤彌天﹐汽車匝地﹐風難旋轉﹐沙漸低平﹐於其泊洑漸引川河﹐徧植艸樹﹐將多雨澤﹐漸可使沙漠化爲壤土﹐戈壁成爲中原。此𨿽莫大之工程﹐而以公政府之巨力爲之﹐亦不難也。

凡玆鐵道﹑汽船﹑電綫﹑郵政﹑飛船之歲入﹐盡以從事於工程焉﹐則大地𨿽大﹐崇山﹑大河𨿽多﹐深林﹑邃谷𨿽奧﹐不數百年皆化爲都邑焉。故公政府立辟部以督之﹐有主﹑伯﹑亞﹑旅﹑府﹑史﹑胥﹑徒以任其事。其府主金出入﹐其史日月記事﹐又各有主﹑伯﹑亞﹑旅焉。每一工程﹐皆立一局﹐又各有主﹑伯﹑亞﹑旅﹑府﹑史﹑胥﹑徒以督之。其人並出身於學校﹐其專門學校皆在局中﹐一切法政皆與工部之工曹﹑工局﹑工廠同。其局之大者﹐役徒百數十萬人﹐若秦之築長城﹐波斯之鑄跨海七十里銅人﹐埃及之築五里石陵﹐然皆用機器爲之﹐力省而不勞﹐舉之較易矣。凡全地有無工無養之人﹐皆可充此工以養之。夫以國計之﹐間稅多於直稅且十倍﹐英之直稅二千萬﹐而郵政及印花二者乃二萬餘。大同世之鐵路﹑汽船﹑空船﹑電綫﹑郵政五者﹐一歲之入不可量數﹐況自制紙幣而公行之﹐𨿽多發無數商貨﹐遊資亦收回﹐則一歲所開辟之山海﹑道路﹑橋梁﹑水利﹑巨工亦不可量數﹐而役徒𨿽多﹐物料機器𨿽多﹐而役徒之所購物品﹑機器工料之物品﹐仍流入於公設之商店﹐則用其一而尙存其半焉﹐可以成大工﹐可以役大眾﹐可以辟窮荒﹐政府統算而消息之可也。第八章

地方自治

當是時﹐人之所居﹐都會之大聚﹐以山頂海邊及島嶼爲至多﹐而河流川源之間次之。然人口𨿽多﹐皆歸之農﹑工﹑運﹑辟四部﹐否則老幼﹑疾病﹑學校十院之養於公者﹐然則屋室﹑園囿﹑店﹑廠﹑場﹑局皆出於公﹐幾無私宅者矣。旣出於公﹐則必崇宏浩大﹐一院而萬千人﹐多或億兆人﹐故太平之世﹐無散人之村鄕﹐而但有公家之廨署。其時道路平廣﹐電車四達﹐瞬息百里﹐自行車更巧﹐人人皆具﹐亦頃刻十數里﹐故農場耕牧之地可散﹐而食宿之院可聚﹐𨿽十數里一農場亦可也。有農場之地﹐則商店從之﹐郵局﹑電局從之﹐飛船﹑鐵路之站從之﹐爲一聚落焉﹐故太平世之農場﹐卽今之村落焉。其地方政治﹐卽農場主主之﹐而商店長﹑郵﹑電﹑飛船局長﹑鐵路站長佐之﹐不必設鄕官焉。其有事則開議﹐人人皆有發言之權﹐從其多數而行之。其應上告而整頓者﹐則大眾列名而農長代表焉。每月必聚議其場政而上之於農局。其爲工廠地者﹐則爲今之市鎭﹐則工廠主主之﹐其地之商店﹑郵電局﹑鐵路﹑飛船並設﹐則各局長佐之。其有事開議﹐人人皆有發言權﹐自其長親入議堂外﹐其餘皆自各處電話發來而史以書記之﹐月必聚議其廠政﹐從其多數行之。其應上告而整頓者﹐與農場同﹐告則直上於各度小政府之工曹焉。其農局居農場之中或山水原陸之要﹐則或有人本院﹑育嬰院﹑慈幼院﹑小學院﹑中學院﹑大學院﹑養老院﹑醫疾院﹑卹貧院﹑考終院十院在其間﹐則必有金行﹑公園﹑博物院﹑植物院﹑動物院﹑音樂院﹑美術院﹑講道院﹑大商店﹑郵電局﹑飛船鐵道局。其有川原者﹐則有船局或有工廠﹑作廠。如是﹐則設一地方自治局焉﹐有主﹑伯﹑亞﹑旅﹑府﹑史﹑胥﹑徒﹐以任其地政。其曹有道路﹑警察﹑衛生﹑講道﹑評事﹑測候等司。若有水道則有都水一司﹐若有山谷﹐則有辟山一司﹐其橋﹑堰﹑陂﹑塘﹐皆歸於道路司﹐其稽察飲食之宜﹑室屋之式﹑疫祲之事﹐則歸之衛生司﹐其餘場﹑廠講道之人﹐則歸講道司﹐其有諍論﹐則歸之評事司。是時刑措﹐蓋無獄矣。其有罰者﹐削其名譽﹐再有甚者﹐付之卹貧院作苦工而已。其人皆由議院舉之﹐議院歲以數月開之﹐公議本局之立法諸事。院局之長咸入一堂﹐聽人人提議﹐而以電話詢於各場廠局﹐院司之眾﹐人人皆有發言之權﹐而從其多數。其公舉主﹑伯﹑府﹑史﹐皆取其地有智人﹑仁人之徽章多者舉之﹐無仁智之徽章不得被舉焉﹔又有公報館以總公政布告之事。其職圖如左﹕

地方自治局之屬議院農局礦局牧局漁局工廠商局金行都水局辟山局道路局遊徼局衛生局講道局評事局

農場﹝凡鹽場各產物場皆同﹞

牧場漁場

商店金店

徼員

講道

人本院育嬰院慈幼院小學院中學院大學院醫疾院養老院卹貧院考終院博物館圖書館音樂館美術館公遊園植物園動物園講道館測候臺公報館

第九章

公金行

凡全地之金行皆歸於公﹐無有私產。立金行部於公政府﹐卽度支部。分立於各度小政府﹐爲總金行﹐下至於各地方自治局有分金行﹐各工廠﹑作廠﹑農場皆有小金行。凡全地商店﹑鐵道﹑汽船﹑電綫﹑郵政﹑飛船之所入﹐皆歸於總金行﹐分配於各度及各地各場之金行﹐以應農﹑工﹑商作鐵道﹑汽船﹑電綫﹑郵政﹑飛船之需及人本﹑育嬰﹑慈幼﹑小學﹑中學﹑大學﹑養老﹑醫疾﹑考終十院之用。其人民儲金﹐亦收之而予之息。其各地﹑各度分金行﹐歲月將其所收商店﹑郵政﹑鐵道﹑汽船﹑電綫﹑飛船之數﹐報之公政府﹐而其所出農﹑工﹑商三部及養人十院之費﹐酌其多少﹐請於公政府總金行而撥用之﹐其地方自治之收費用費亦歸焉﹐而聽自治局公議而公用之。

當是時﹐金幣用二品﹕上幣金﹐下幣銀﹔其銅畱爲器物﹐不作幣﹐而皆有紙幣代之。其紙幣之小者﹐如今各國之印花﹐每紙百錢焉。計其時礦出益多﹐或只用金一品而銀亦可不用爲幣﹐但爲器物可也。金錢略爲三品﹕小者作十用﹐次者作百用﹐大者作千用。是時實名金行﹐不名銀行。紙幣皆制自公金行﹐亦無作僞者﹐由公印發﹐出之無窮﹐令民饒裕而多行樂也。凡金行有司﹐各有主﹑伯﹑亞﹑旅﹑府﹑史﹑胥﹑徒﹐皆自學校計學出身﹐其學士累遷可至金行部總長﹐其主﹑伯﹑亞﹑旅皆選商業富人充之﹐各業大富人充之亦可。其時富人必由造出新器而後得富﹐則皆聰智人也﹐又必多有仁人徽章而後舉之。蓋大同之世﹐權至大者莫如金行﹐故不能不鄭重之。

太平之世﹐農﹑工﹑商一切出於公政府﹐絕無競爭﹐性根皆平。夫物以競爭而進上﹐不爭則將苟且而退化﹐如中國一統之世。夫退化則爲世界莫大之害﹐人將復愚﹐人旣愚矣﹐則制作皆敗而大禍隨之﹐大同不久而復歸於亂﹐此不可不預防也。若導人以爭﹐又慮種於性根而爭禍將出﹐二者交病。且太平之世﹐農﹑工﹑商﹑學﹑鐵道﹑郵政﹑電綫﹑汽船﹑飛船皆出於公﹐人皆作工﹐只有工錢﹐無甚貧富﹐則新器亦難銷流而新機將息。且其農﹑工﹑商﹑鐵道﹑郵政﹑電綫﹑汽船﹑飛船亦必不攺進﹐而腐敗隨之﹐諸事腐敗﹐人將復愚﹐事將復塞﹐而大同亦不可久﹐則復歸於亂矣。夫天道不平者也﹐不平則亂﹐人道感於亂禍﹐故裁成輔相而力求其平。然至於平時﹐則平之禍又出矣﹐補偏救敝﹐不可不慮患而深防之﹐此尢太平之深憂也。思防獘之法而調停於二病之間﹐則救之有二道。第十章

競美

一﹑爲公眾進化計﹐大同之世﹐室屋﹑園囿﹑農場﹑工廠﹑商業﹑鐵路﹑電綫﹑汽船皆出於公﹐旣無競爭﹐何肯以良﹐何肯進上﹖必將坐聽其獘﹐其害又甚大﹐此不可無以鼓舞之也。其道令各度小政府主持一切﹐若養人十院如何加益﹐公屋之如何而加精美偉麗﹐公園之如何而加新趣樂心﹐音樂院﹑美術館﹑動植園﹑博物館如何而加美妙博異﹐農工如何而攺良獎勵﹐橋梁﹑道路﹑鐵道﹑汽船在各度境內如何加其安樂華妙﹐公政府許其於本境商場售貨及其本境鐵道﹑汽船﹑飛船﹑郵政收費聽其酌加﹐以爲興起﹑攺良﹑增進之計。各度境內小汽船﹑電車﹐皆歸於本度政府專利自辦﹐以爲興起﹑攺良﹑增進各事業之費。但其時自行車多﹐馬車亦無幾耳﹐故不得不以商業﹑鐵路﹑郵政各費聽其議加。凡此汽船﹑馬車之收費﹐商業﹑鐵路﹑郵政﹑電綫之加費﹐皆由各度本境人公議﹐徧傳電話於各農場﹑工廠﹑商店及十院執事之人﹐凡境內有獨立權者皆預焉﹐從其多數而行之。蓋商貨之售﹐鐵道﹑電綫﹑郵政﹑汽船﹑馬車之收費﹐其貴賤多少﹐皆境內人受之﹐益則公益﹐損則公損。苟境內各人皆甘願物價微湧﹐收費微昂﹐而得十院及公園﹑公屋﹑公音樂﹑美術﹑動﹑植物園﹑博物院﹑舟車﹑道路﹑橋梁之奇精新妙﹐則湧貴者乃其人民之自願﹐非由公政府之暴政﹐安得不昕之。夫所私損者步﹐所公益者多﹐凡人民亦孰不踴躍以聽﹐以期鄰度之稱美仰望乎﹗公政府之民部﹐於各度中有尢爲日新進上者﹐則贈徽章於其度﹐公獎其公民﹐於歲中列表﹐等其髙下而榮異之﹐或合各度行賽會﹐賽其髙下。各度人民私益﹑公榮一舉兩善﹐誰不願稍湧毫釐之價以得巨資﹐其於率作興工﹐增美釋回﹐固甚易易。各度各自爲之﹐各自競上﹐則室屋﹑園囿﹑農場﹑工廠百物﹐安有患其坐敝不進﹐退化不攺者哉﹗若夫鐵路﹑汽船﹑飛船不能分度界﹐乃全爲公政府之物﹐其有新式妙術增進者﹐公議院與全地人民傳電話而公議之﹐稍加物價及運輸收費﹐亦不過以眾人之力爲眾公益﹐所以私損少而公益大﹐亦孰不願﹐豈患其不能攺良哉﹗第十一章

獎智

一﹑爲獨人進化計﹐當太平之時﹐人人皆作工而無髙下﹐工錢𨿽少有差而相去不能極遠﹐則人智不出﹐器用﹑法度﹑思想﹑意義不能日出新異﹐則澀滯﹑敗惡﹐甚且退化﹐其害莫大焉。欲防其獘﹐卽對其害而矯之。當太平時﹐特重開人智之法﹐懸重賞以鼓勵之﹐分爲四科﹕一曰新書科﹐有能作新書爲昔所無者﹐不論農﹑工﹑商﹑鐵路﹑電綫﹑郵政﹑汽船﹑飛船學﹑法政﹑教藝﹑樂理﹑醫﹑气﹑力﹑形﹑質﹑聲﹑光﹑數﹑電皆可。其新書分三等﹕第一曰新理﹐以理能推所以然也﹔第二曰新術﹐以術有法可尋者也﹔第三曰新益﹐有益於人道者﹐蓋理與術窮極造化﹐該括天人﹐而奧深或遠於人道﹔新益者卽切於人道者也。創新理者爲聖哲﹐創新術者爲慧巧﹐創新益者爲明智。一曰新器科﹐大之若今之鐵道﹑電綫﹐小之則百器皆是﹐以有益助進化爲主﹐差其所益公私大小而爲等。一曰新見科﹐凡天文之星气﹐地層之礦質﹐通鳥獸之語而訓用之﹐考醫藥之物而化用之﹐及一切人世未出之物﹑未有之事皆是﹐以其大小﹑深淺定其等焉。一曰新識科﹐因舊有之物質﹑物品﹑物理而薈萃貫串﹑擇精去粗而成之﹐政﹑教﹑藝﹑樂皆然。公政府設獎智院﹐專任鼓舞﹑勸導﹑鑑定之事﹐每州設分院﹐各度小政府皆設一局﹐小者由各度小政府鑑察而特許之﹐大者呈各州分院或公政府總會鑑察而特許之。其制新器﹐著新書﹐發新見﹐若力不足﹐則公助之﹐或公出資優養其人爲之。其獎智院設各科學士﹑博士﹐由博士大眾公鑑之﹐鑑定而頒發其特許之賞﹐差其髙下以爲賞之等。其賞有名有實﹐名者榮銜也﹐實者金錢也。其理之精奧偉大者其名髙﹐其事之切實益人者其實厚。凡名譽之賞﹐能創新者公贈徽章﹐謂之智人﹐每一次創新則得一次智人徽章﹐積十次則爲多智人。其創新之卓絕者則爲大智人﹐積十次卓絕之創新則爲上智人﹐其尢爲卓絕者則爲哲人﹐其卓絕而不可思議者則爲聖人。聖人﹑哲人不爲定例﹐遇有其人﹐公議同服﹐則眾上其徽號。凡得是名譽者﹐眾共尊禮加敬之。其創新之輕重大小﹐皆有比例之定格以爲等﹐積次積等而比較之以爲其位之髙下。凡學士必由多智人選出﹐博士必由大智人選出﹐聖人﹑哲人必由上智人選舉。故其時之智人猶今之秀才也﹐多智人猶今之舉人也﹐學士猶今之進士也﹐大智人猶今之翰林也﹐博士猶今之鼎甲也﹐其上智之號猶今之狀元也﹐聖人則曠年累世而後一遇其人而得爲之。大約聖﹑哲之號多於死後公推焉。其賞金則與名位不同。凡名位略從同﹐苟非卓絕﹐皆爲智人而已。而賞金則分析級數甚多﹐可至千百等﹐以益於人用之多少爲差﹔然𨿽至下等者﹐賞金亦必極多﹐俾其人富而更易創也。略以千金爲至下位﹐自此等而上之千級﹐凡至百萬焉。大智又有歲賞焉﹐亦自千金至百萬之千級以爲歲俸﹐終其身而後上。智人徽章用圓形﹐繡其所創之物﹕其大智虛理不能繡者繡以月﹐爲蛾眉﹑弦﹑望之形﹔至十次則爲上智﹐繡以滿月﹐哲人則繡以日﹔若聖人則繡大日繞以羣星﹐如天焉。凡領徽章多者﹐則盡懸之於身及背﹐猶不足懸﹐則及於手足﹔其大智以上之徽章﹐則懸之於冠。其死也﹐有功徳於人而人思之者﹐則鑄其像﹐以其創新之次數爲其級數﹐級皆用圓。其爲大智之章﹐則用他式﹐亦視其次數爲層數﹔其別領得仁人徽章者﹐亦按其次數爲級數﹐級則用方。按其領章之年﹐爲其級數方圓之次第﹔其領得大仁人之章者﹐亦用他式﹐亦按其領章之年以爲次第焉。凡各度獎智局﹐聚全度之學士﹑博士而爲公鑑員﹐然每業﹑每學皆設專員以司之﹐而餘人以時與議焉﹐可以賞智人徽章。其全州獎智分院﹐則必博士乃得爲公鑑員﹐全州博士盡與焉﹐亦各設專業﹑專學之司﹐而餘人以時與議焉﹔其大智之賞必於是﹐學士之號必於是﹐各度小政府無是權也。其公政府之獎智局﹐聚全地博士之盛名者爲公鑑員﹐各業﹑各學皆設專司﹐而餘人以時與議焉﹔其聖哲之位號必於是公議﹐其上智之章號亦於是領之﹐博士之號亦於是推之﹐各州皆無是權也。凡始創新者隨時呈進﹐頒賞贈號亦隨時﹔若學士﹑博士位號﹐則每年論定一次﹐無額﹐惟其才﹔哲人﹑聖人則俟有公舉者﹐無年限。當是時﹐舉全地之人﹐聰明雋秀之士﹐心思才力之用﹐日夜研究之事﹐行遊采訪之意﹐皆創新之是圖﹐無他志焉﹐無他思焉。苟得名號﹐則佩戴圓章﹐榮尊於世﹐領獲巨金﹐行樂於時﹐富貴迫人﹐迥非疇昔﹐有若今者之考試求科第者焉﹐其得則如今登第﹐有若升天﹔其失則如今下第﹐有若墮淵。蓋太平世無所競爭﹐其爭也必於創新乎﹐其競也必在獎智乎﹗智愈競而愈出﹐新愈爭而愈上﹐則全地人道日見進化而不患退化矣。賞金旣巨﹐又有歲俸﹐無力者又有公助或公代辦而優養之﹐則新器之出不患不多﹐又不患無有力者之爭購﹐於是銷流矣。旣有賞金﹑歲俸之富﹐則公室之外﹐不患無私宅矣。其它車馬﹑衣服﹑什器之瑋瑰奇麗與室屋之偉麗﹐自並起競爭而不患其漸趨簡陋矣。太平世人無國爭﹑兵爭之苦﹐無仰事俯畜之憂﹐無祭祀﹑祠墓之事﹐無疾病之虞﹐無身後之計﹐每日作工數時之暇皆是餘閒﹐魂淸體健﹐比之今人﹐思精慮密﹐神閒气足﹐何止千萬億倍﹐而又有榮名巨金以驅策之﹐當是時之人﹐惟有日思創新而已。夫以其人境遇﹑神明之優飽﹐又當圖書﹑器質之精備﹐而又有巨金﹑榮名驅策﹐則全地聰明睿智之士﹐日盡其心思才力以思創新﹐其新理﹑新器﹑新術日出而無可涯量﹐精奇而不可思議﹐其視今者之制作﹐何止極恆河沙倍也﹐蓋猶天人之視五濁世也﹐豈復今亂世之人所能思議哉﹗其進化之速﹐一日千里﹐豈猶患其退化哉﹗第十二章

獎仁

當太平之世﹐旣無帝王﹑君長﹐又無官爵﹑科第﹐人皆平等﹐亦不以爵位爲榮﹐所獎勵者﹐惟智與仁而已。智以開物成務﹑利用前民﹐仁以博施濟眾﹑愛人利物﹐自智仁以外﹐無以爲榮。當是時﹐人無父母﹑妻子﹐無族姻之養卹﹐無祭祀﹑祠墓之費﹐無疾病之虞﹐無身後之計﹐一人而得百重金或千百萬重金﹐或歲有百十一萬賞俸﹐將何用之﹖是時人不爲奴﹐不得有妻﹐同時不能多男女之交﹐屋宇不待大﹐寶玩古器多藏於公﹐除遠遊外﹐兒無以爲用多金之地。然則得金無用﹐而又有仁人之榮號﹑徽章以鼓舞之﹐故其時人惟有好施捨而已﹐不止其性之善也﹐亦其俗制使然也。夫一人善射﹐百夫決拾﹐眾人好施﹐則風俗隨之。公政府於是設獎仁院﹐以勵慈惠之事。各州則有獎仁分院﹐各度小政府有獎仁局﹐司施捨慈惠之事而獎其位號。凡有仁惠之事﹐皆公贈仁人之號﹐差其仁惠之大小以爲之等。凡其等髙下﹐論次數爲序﹐以多爲貴﹔積領十次則爲上仁人﹐積領五十次者爲大仁人﹐積領百次者爲至仁人﹐其或公徳殊絕者則爲大仁人﹐積領大仁十次則爲至大仁人﹐其尢殊絕者則爲大人天人﹐此兩號待之公議﹐不常贈。

凡人本院﹑育嬰院﹑慈幼院﹑養老院﹑醫疾院之看護人﹐考終院執事人﹐領有完業無過執照者﹐皆得贈仁人之號﹐其賞金視其執照之功大小以爲差﹐以千百金爲度。其產母皆贈仁人之號﹐髙一等。其醫院醫生積歲無過者﹐皆贈仁人之號﹔其等數﹑賞金皆視其功以爲差﹐每歲或三歲一定之﹔其有過者扣除仁人之號。其賞金可自百千至百萬﹐或加歲賞焉。蓋野蠻之世以殺人爲事﹐最重爲兵﹔太平之世以生人爲事﹐最重爲醫﹐故其賞之厚亦同之。其醫人尢多而有效者﹐可驟贈大仁人﹐其賞金尢重焉。其十院執事人及諸學教習﹐皆三歲考之﹐其完課無過者﹐皆得贈仁人之號﹐其等類髙下﹐賞金多少﹐皆視其功以爲差﹔其有過者﹐扣除仁人之號。其賞金可自十百至千萬。其爲官者﹐積歲有功﹐獎勵亦同﹔小功徳則爲仁人﹐大功徳則爲上仁人﹐功徳殊絕則爲大仁人﹑至仁人﹔其有過者扣除之。其施捨者﹐亦視其功徳之大小髙下以爲差﹐皆有格焉﹐或積累焉﹐以定仁人﹑上仁﹑大仁﹑至仁之號。當大同之世﹐人人皆不饑寒﹐人人皆少疾病﹐人人皆入學校﹐𨿽欲施甚難。其所施捨者﹐多贈學校之圖書﹐多贈人本院﹑育嬰院﹑慈幼院﹑卹貧院﹑養老院﹑醫疾院之費用﹐多建園林﹐多置樂院﹐多修橋梁﹐多通道路而已﹐而以辟山鑿荒爲功徳之尢大者。譬若裏息勃斯之開蘇彜士河﹐則一舉而可爲大仁人﹑至仁人矣﹐此宜贈金千萬者也﹐且可公議爲大人矣。

凡仁智兼領而有一上仁或多智者﹐則統稱爲善人。上仁多智兼領者﹐則統稱爲賢人。上仁多智並領而或兼大仁或兼大智﹐則爲上賢人。大智大仁並領﹐則統稱爲大賢人。大智大仁並領而兼上智者﹐則可推爲哲人。大智大仁並領而兼至仁者﹐則可推爲大人。上智至仁並領而智多者﹐則可推爲聖人。仁多者則可稱爲天人。天人﹑聖人並推﹐可合稱爲神人。

凡議事之位﹐則以職爲序﹐其宴會公集之位次﹐悉以仁智之等爲序。蓋太平之世﹐尙徳不尙爵也﹐所以使人勉於道徳而化其美俗也﹐所以使人化於慈祥而盡於公徳也﹐所以使人增其靈明而收其公益也。

然𨿽有神聖﹐尊之亦有限制﹐以免教主合一﹐人民復受其範圍﹐則睿思不出而復愚矣。卽前古之教主聖哲﹐亦以大同之公理品其得失髙下﹐而合祠以崇敬之﹐亦有限制焉﹐凡其有功於人類﹑波及於人世大羣者乃得列。若其僅有功於一國者﹐則𨿽若管仲﹑諸葛亮之才﹐擯而不得與也﹔若樂毅﹑王猛﹑耶律楚材﹑俾士麥者﹐則在民賊之列﹐當刻名而攻之﹐抑不足算矣。若漢武帝﹑光武﹑唐太宗﹐皆有文明之影響波及亞洲﹐與拿破侖之大倡民權爲有功後世者也。自諸教主外﹐若老子﹑張道陵﹑周﹑程﹑朱﹑張﹑王﹑余﹑眞﹑王陽明﹑袁了凡﹐皆有影響於世界者也。日本之親鸞﹐耶教之瑪丁路得﹐亦創新教者也。印度若羯摩﹑富蘭那﹑瑪努與佛及九十六道與諸雜教之祖﹐歐﹑美則近世創新諸哲﹐若科侖布﹑倍根﹑佛蘭詩士﹐凡有功於民者皆可尊之。

當太平之世﹐人性旣善﹐才明過人﹐惟相與鼓舞踴躍於仁智之事﹔新法日出﹐公施日多﹐仁心日厚﹐知識日瑩﹐全世界人共至於仁壽極樂善慧無邊之境而已﹐非亂世之人所能測已。第十三章

學校

太平世以開人智爲主﹐最重學校。自慈幼院之教至小學﹑中學﹑大學﹐人人皆自幼而學﹐人人皆學至二十歲﹐人人皆無家累﹐人人皆無惡習﹐圖書器物旣備﹐語言文字同一﹐日力旣省﹐養生又備﹐道徳一而教化同﹐其學人之進化過今不止千萬倍矣。其時學校所教﹐時時公議攺良﹐固非今日所能預議。若其公理乎﹐則徳教﹑智教﹑體教之外﹐以實用教爲最重﹐故大學科專行之。至於古史﹐則略備博學者之溫故而已﹐爲用甚少﹐如今人之視猺﹑蠻﹑生番﹐聊資進化之考驗或爲笑柄而已。若名理之奧﹐靈魂之虛﹐則聽學者自爲之﹐或開學會而講求之﹐非公學之所急﹐卽不待公學之教之也。公政府有學部以統之﹐各度小政府亦立學曹以司學務﹐皆有主﹑伯﹑亞﹑旅﹑府﹑史﹑胥﹑徒以司其事。當太平之世﹐地地相等﹐無有都會﹑鄕邑之殊﹐但以擇善地爲養生之宜耳。故除非洲﹑印度﹑南洋熱帶及近冰海處不設十院不立學校外﹐其溫帶近海之地則多設之﹐無據亂世學校全聚京都而鄕邑則皆橫僿不文之俗﹐此不平不同也。太平世地地相同﹐地地平等﹐不待裹糧遠學焉。其學官皆自各學校教習出﹐轉推至學部長。若學部長欲議攺良學制﹐則合各度學校而公議之﹐公議皆以電話從其多數而行之。其學官如父兄﹐其學生皆如子弟﹐蓋以大地爲一家﹐而鞠育後進以負荷家業也﹐其疇不勉焉﹗第十四章

刑措

孔子曰「必也使無訟乎﹗」太平之世﹐治至刑措﹐乃爲至治。傷哉亂世也﹗人民之生﹐惡質愚性﹐觸刑犯网﹐刻削肌骨﹐斷絕軀體﹐殃被親族﹔若其損害廉恥﹐敗壞風俗﹐浸燻天性﹐尢其大者矣。夫原人之犯罪致刑﹐皆有其由。夫人之生而有身有家﹐則不能無貧困也﹐天也﹔以貧困之故則不能忍﹐不能忍則有竊盜﹑騙劫﹑贓私﹑欺隱﹑詐僞﹑偸漏﹑恐嚇﹑科斂﹑占奪﹑彊索﹑匿逃﹑賭博之事﹐甚者則有殺人者矣。不治其救貧之原而嚴刑以待之﹐衣食不足﹐豈能顧廉恥而畏法律哉﹗人之生而有生殖之器﹐則不能無交合色欲之事者﹐天也﹔以天之故則必不能絕﹐必不能絕則必有淫姦之事﹐自情好﹑彊合﹑占奪﹑偸搶以至瀆倫﹑亂宗﹑殺人﹑傾家者有矣。𨿽有萬億婆羅門﹑佛﹑耶穌欲救之而欲絕其欲﹐而必不能使全世界人類絕交合之欲也。假令能從其教而絕之﹐則全世界之人類﹐不數十年而盡絕矣﹐則莽莽大地復爲艸木禽獸之世界矣。然使永永爲艸木禽獸之世界﹐猶之可也﹐然未幾則獸類進化﹐展轉爲人﹐才智復出﹐又相爭矣﹐是徒舉全地百億萬年經營辛苦而得有文明之世界而艸莽之﹐其爲大禍莫有過焉﹐比之其縱色欲交合之害﹐過之不啻恆河沙倍矣。是故諸教主之教﹐幸人不盡從之耳﹐若盡從之﹐則人類絕而大禍至矣。不善其救欲之源﹐徒嚴律待之﹐彼色欲不給﹐豈能顧廉恥而畏法律哉﹗若夫有君長則有爭而傾國爲兵﹔有父子兄弟宗族則有親﹐而望養責善爭分之訟獄起矣﹔有夫婦則爭色爭欲而奸淫﹑禁制﹑責望﹑怨懟﹐甚至刑殺之事出焉﹔有爵位則有鉆營﹑媚諂﹑作僞﹑恃力﹑驕矜﹑剖奪之事起矣﹔有私產則田宅﹑工業﹑商貨之爭訟多焉﹔有屍葬則有墓地之獄焉﹔有稅役關津﹐則逃匿欺吞之罪生矣﹔有軍兵則軍法尢嚴重﹐殺人如艸芥焉﹔有名分則上之欺淩壓制﹑下之干犯反攻起矣。此外違乎人之情﹐離乎人之性﹐反乎人之欲﹐遠爲期而責不至﹐重爲任而責不勝﹐凡若此者﹐皆設网羅﹐張陷阱﹐而致人入於刑﹐興人於訟者也﹐人道所必不能免也。不知治此﹐而日張法律如牛毛﹐日議輕刑如慈母﹐日講道徳如諸聖主﹐終不能救之也﹐無具甚矣。諸帝王之號稱仁者﹐諸教主之號稱聖者﹐不過如巫者醫者之治沈病然﹐鐃鈸並作﹐燈燭雜陳﹐或祓除其不祥﹐或鍼灸其孔穴﹐間有小瘳﹐而終不能起其沈屙而至於長生也。滔滔數千萬年﹐往者聖哲已矣﹐𨿽有良醫如婆羅門﹐如耶﹑佛及希臘諸哲﹐曁於近哲﹐方亦多矣﹐而深山僻野﹐藥材不具﹐醫器難作﹐生當據亂﹐不逢其世﹐有術無具﹐如之柰何﹗今之世﹐藥猶未備也﹐吾思救之之方﹐將來之瘳此無量大病者﹐必當行之也。孔子曰「道不遠人﹐人之爲道而遠人﹐不可以爲道。」莊子論墨子曰「離天下之心﹐生人不堪。離於天下﹐其去王也遠矣。」墨子之教不能行者﹐以生人不堪故也。今諸聖主之道﹐其亦有離於天下而生人不堪者耶﹗惟大同之道﹐無仰事﹑俯畜之累﹐無病苦﹑身後之憂﹐無田宅﹑什器之需﹐無婚姻﹑祭祀﹑喪葬之費﹔孑然獨立之一身﹐少有二十年學校之教﹐長有專門生計之學﹐老疾皆有所養﹐作工僅三數時﹐其無業而入於卹貧院者尙不患無所養也。若稍有所犯﹐終身不齒﹐無所迫而爲之﹐何忍自絕於向上﹗卽謂人性無厭﹐貪心易起﹐則又經累世大同之化﹐傳種攺良﹐則無復有竊盜﹑騙劫﹑贓私﹑欺隱﹑詐僞﹑愉漏﹑恐嚇﹑科斂﹑占奪﹑彊索﹑匿逃﹑賭博乃至殺人謀財之事﹐則凡此諸訟悉無﹐諸刑悉措矣。太平大同之世﹐男女各有獨立之權﹐有交好而非婚姻﹐有期約而非夫婦﹐期約所訂﹐長可繼續而終身﹐短可來復而易人。凡有色欲交合之事﹐兩歡則相合﹐兩憎則相離﹐旣無親屬﹐人人相等。夫寬遊堤以待水泛﹐則無決漫之虞﹔順乎人情以言禮律﹐則無淫犯之事矣。夫人稟天權﹐各有獨立﹐女子旣不可爲男子之彊力所私﹐其偶相交合﹐但以各暢天性。若夫牝牡之形﹐譬猶鎖鑰之機﹐納指於口﹐流涎於地﹐何關法律而特設嚴防哉﹗築堅城者適召炮攻﹐立崇堤者適來水決﹐必不能防﹐不如平之﹐故不若無城無堤之蕩蕩也。況男有侍妾則爲義﹐女有向背則爲姦﹐故嚴刑峻法特爲男子之私設之耳﹐豈大同人權並立時所可有哉﹖故大同之世﹐交合之事﹐人人各適其欲而給其求﹐蕩蕩然無名無分﹐無界無限﹐惟兩情之所屬。人人可得﹐故無復有彊合﹑占奪﹑搶爭之事﹔人人可合﹐故無復有和姦﹑逼淫之名﹔無親無屬﹐故無復有亂宗﹑瀆倫﹑烝報之惡﹐又安有帷薄之訟﹑淫姦之刑哉﹗惟自由之義﹐乃行之於二十出學之後。若在童男﹑童女之時﹐身體未成﹐方當學問﹐受公政府之教養﹐未有獨立之權﹐亦無自由之義﹐不獨彊奸之有害﹐亦交合之損身﹐自當在禁防之列﹐此在教師之訓導﹐又在友朋之激厲。苟不謹而犯此﹐𨿽不速於刑獄﹐亦當見擯淸議﹐削減名譽﹐此爲冒犯學規﹐不隸刑司焉。至彊奸童幼﹐有損身破體者﹐本當予以嚴刑。惟此等惡風﹐皆出於中世淫律過嚴之時﹐人有欲而無所泄﹐故致犯此。若太平之時﹐人得所欲﹐何事彊奸童幼﹐爲絕無滋味之事﹐可不待防。若果有之﹐付之公議以定其罰可也。蓋法律之立﹐所以預防爲非﹐太平之世﹐苟尙有惡欲若此者﹐必非自好之士﹐亦必不畏法律﹐故無須矻矻以制刑書也。他事仿此。蓋古世法律未立﹐議事以制﹐中世有法律以防姦惡﹐太平無律﹐復類上古﹐以人不爲惡﹐不須預防也。女色旣易﹐固可無犯﹐然美男破老﹐固又有好男色者﹐𨿽索格拉底已有之矣﹐𨿽非陰陽之正﹐或於人身有損﹐然好色亦未有不損者。人情旣許自由﹐苟非由彊合者則無由禁之。夫公理本無善惡是非﹐皆聽聖者之所立。佛法戒淫﹐則孔子之有妻亦犯戒律﹐當墮地獄矣﹔孔子言不孝無後爲大﹐則佛﹑耶二教主亦犯戒律矣﹔蓮華生﹑親鸞及瑪丁路得公然在佛﹑耶界內創新教而行淫﹐然天下亦無有非之者﹐且多從之者﹕西藏紅教居大半﹐皆居蓮華﹔日本親鸞教﹐從者人過千萬﹔路得新教﹐則過萬萬矣。故知善惡難定﹐是非隨時。惟是非善惡皆由人生﹐公理亦由人定。我儀圖之﹐凡有害於人者則爲非﹐無害於人者則爲是。昔之禁男色者﹐恐好於彼則惡於此﹐慮害嗣續而寡人類﹐故禁之。太平之世﹐男女平等﹐人人獨立﹐人人自由﹐衣服無異﹐任職皆同﹐無復男女之異﹐若以淫論﹐則女與男交﹐男與男交﹐一也。其時人太安樂﹐不患人類之不繁﹐無待過慮。其有歡合者﹐不論男女之交及兩男之交﹐皆到官立約﹐以免他爭。惟人與獸交﹐則大亂靈明之種以至退化﹐則不得不嚴禁矣。太古之世﹐獸交最多﹐人之本始﹐亦自靈獸之交展轉而成。印度古昔有驢仙人﹐尙未大脫獸交之俗﹔猶太女子成人﹐至今先與羊交﹐故摩西立法之先﹐有交獸者殺﹐與周公之羣飲勿佚﹑盡拘以殺﹐同慮以惡種亂靈明之種也﹐則其時獸交之俗盛矣。中國文明已久﹐早無此風﹐故律無明文﹐然今各國所傳﹐其交猴﹑犬﹑豕﹑牛﹑馬而生子類獸者不絕﹐「羨殺烏龍臥錦茵」﹐李義山之所爲誚也。香港某氏婦畜犬而與臥起﹐火發不能脫。前年加拿大女子生狗﹐登於報紙。紀曉嵐《閱微艸堂筆記》稱一何某者﹐畜牝豕十數﹐閉門與交﹐其生豕多有人頭者。又稱有婦與馬交而死﹐有男子與牝牛交而死。大約畜猴﹑犬交者蓋多矣。此於保全人種之大義最爲悖反﹐若有此者﹐應科非常之嚴律﹐視爲大逆不道。然究其所因﹐皆由中世禁淫之律法過於崇嚴﹐而人欲之大發有不可禁﹐故至陷此亂種之不道。若在大同世﹐但在情歡﹐絕無禁戒﹐則人得所欲﹐以文明之人類﹐起居飲食備極香美﹐豈能復與獸交哉﹗義當無之﹐可不立禁。若有犯此者﹐公議恥絕﹐不齒於人可也。

大同無邦國﹐故無有軍法之重律﹔無君主﹐則無有犯上作亂之悖事﹔無夫婦﹐則無有色欲之爭﹐奸淫之防﹐蔡制﹑責望﹑怨懟﹑離異﹑刑殺之禍﹔無宗親兄弟﹐則無有望養﹑責善﹑爭分之獄﹔無爵位﹐則無有恃威﹑怙力﹑彊霸﹑利奪﹑鉆營﹑佞諂之事﹔無私產﹐則無有田宅﹑工商﹑產業之訟﹔無屍葬﹐則無有墓地之訟﹔無稅役﹑關津﹐則無有逃匿﹑欺吞之罪﹔無名分﹐則無欺淩﹑壓制﹑干犯﹑反攻之事。除此以外﹐然則尙有何訟﹐尙有何刑哉﹗我思大同之時﹐或有過失而必無罪惡也。其過失爲何﹖於一業一職之中﹐或有失職誤事者焉﹐或有失儀過語者焉。以二十年學校之教﹐化行俗美之休﹐人性旣善﹐精力又彊﹐其殆並失誤而無之﹔必謂有之﹐此亦不待刑訟者也。故大同之世﹐百司皆有﹐而無兵﹑刑兩官。其各業各職之失誤者﹐失儀過語之非禮者﹐皆歸其本司依例教戒﹐或少加罰鍰極矣。卽兩有諍論﹐亦君子所有﹐太平之世或不能無﹐則公請評事人定其曲直﹐不須設理官也。故太平之世無訟﹐大同之世刑措﹐蓋人人皆有士君子之行﹐不待理矣。故太平之世不立刑﹐但有各職業之規則﹐有失職犯規而無干刑犯律也。自職規之外﹐立法四章而已。第十五章

四禁

第一禁懶惰﹕太平之世﹐園林音樂﹐男女同遊﹐飲哺歌舞﹐人太逸樂﹐卽不作工業﹐亦有卹貧院以收之。若人人如此﹐則百事隳壞﹐機器生銹﹐文明盡失﹐將至退化。故惰之爲害﹐可以舉大同之世復還於亂世﹐其害莫大﹐故當嚴禁。有惰工者﹐計日罰鍰﹐若過經月則削名譽﹐再久則不得充上職﹐其人入卹貧院﹐則作苦工。苟非富逾巨萬﹑銀行有憑者﹐久不作工﹐皆當議罰。蓋大同之事業治化﹐皆以眾人公共任之﹐一人不任職﹐則一職有損。卽有好修煉精魂﹐深山獨處﹐艸衣木食﹐與世長辭者﹐此爲出世有道之士﹐本不能科以世法。但大同之世﹐人之生也﹐養之公家二十年﹐豈可空受養而逃之﹖𨿽在佛法﹐曾受父母之養而飄然出家﹐實爲失報施之理﹐況今公政府乎﹗夫投桃報李﹐欠債償錢﹐此爲公理之至﹐無可逃於天地之間也。公家旣教養人民二十年﹐人民亦當報公家二十年﹐故四十歲以前﹐不許出家修煉﹐過玆以後﹐乃聽自由。

第二禁獨尊﹕太平之世﹐人人平等﹐無有臣妾奴隸﹐無有君主統領﹐無有教主教皇﹐孔子所謂「見羣龍無首」﹐天下治之世也。若首領獨尊者﹐卽漸不平等﹐漸成專制﹐漸生爭殺﹐而復歸於亂世。故無論有何神聖﹐據何職業﹐若爲黨魁﹐擁眾大多共尊過甚者﹐皆宜防抑。故是時有欲爲帝王君長者﹐則反叛平等之理﹐皆爲大逆不道第一惡罪﹐公議棄之圜土。以一有帝王君長卽不平等﹐卽生爭殺而反於亂世﹐凡成一人之尊﹐必失公眾太平之樂也。卽有神靈絕出之人﹐以教主收眾﹐亦當禁絕。蓋教主𨿽仁智覆眾﹐非出害人﹐而尊崇過甚﹐恐有摩西﹑摩訶末之倫假教主而爲君主﹐則專制復成﹐平等必亂﹐又將復歸於亂世也。然太平之世﹐人智浚發﹐欲爲君主教主者甚難﹐必無是事﹔然不可不預防之。計其時﹐人權甚分﹐極難擁眾﹐惟醫生之權最大﹐而人身多托命焉。或有靈異絕出之人如拿破侖者﹐以其雄才大略﹐托醫挾術以講道收眾﹐則由地球醫長爲地球大統領﹐由地球大教主而爲地球大皇帝﹐是秦始皇復出﹐而將挾權恃力﹑焚書坑儒以愚黔首﹐則太平之極復爲據亂﹐其禍害不可勝言﹐此不可不立嚴律以預防之也。故凡有獨尊之芽﹐宜眾共鋤之﹐不許長成。

第三禁競爭﹕人之性也﹐莫不自私。夫惟有私﹐故事競爭﹐此自無始已來受種已然。原人之始﹐所以戰勝於禽獸而獨保人類﹐據有全地﹐實賴其有自私競爭致勝之功也。其始有身﹐只知有身而自私其身﹐於是爭他身之所有以相殺﹔其後有家﹐則只私其家﹐於是爭他家之所有以相殺﹔有姓族部落﹐則只私其姓族部落﹐於是爭他姓族部落之所有以相殺﹔有國則只私其國﹐於是爭他國之所有以相殺﹔有種則只私其種﹐於是爭他種之所有以相殺﹔以彊淩弱﹐以勇欺怯﹐以詐欺愚﹐以眾暴寡。其妄謬而有一知半解如達爾文者﹐則創天演之說﹐以爲天之使然﹐導人以競爭爲大義﹐於是競爭爲古今世界公共之至惡物者﹐遂揭日月而行﹐賢者皆奉之而不恥。於是全地莽莽﹐皆爲鐵血﹐此其大罪過於洪水甚矣﹗夫天演者﹐無知之物也﹐人義者﹐有性識之物也﹔人道所以合羣﹐所以能太平者﹐以其本有愛質而擴充之﹐因以裁成天道﹐輔相天宜﹐而止於至善﹐極於大同﹐乃能大眾得其樂利。若循天演之例﹐則普大地人類﹐彊者淩弱﹐互相吞嚙﹐日事兵戎﹐如鬥鵪鶉然﹐其卒也僅餘彊者之一人﹐則卒爲大鳥獸所食而已。且是義也﹐在昔者異類相離﹑諸國並立之世﹐猶於不可之中而無術遏之﹐不得已者也﹔若在大同之世﹐則爲過去至惡之物﹐如童子帶痘毒﹐豈可復發之於壯老之時哉﹗大同之世﹐無異類﹐無異國﹐皆同體同胞也﹐競爭者﹐於異類異國爲不得已﹐於同體同胞爲有大害﹐豈可復播此惡種以散布於世界哉﹗夫據亂之世﹐人尙私爭﹐升平之世﹐人人各有度量分界﹐人不加我﹐我不加人。故大同之世﹐視人如己﹐無有畛域﹐「貨惡其棄於地也﹐不必藏於已﹐力惡其不出於身也﹐不必爲己」。當是之時﹐最惡競爭﹐亦無有競爭者矣。其競爭者﹐惟在竟仁競智﹐此則不讓於師者。𨿽然﹐作色者﹐流血大爭之兆也﹔勃怒者﹐巨炮攻爭之气也﹔囂嘩者﹐對壘爭鋒之影也。太平之人﹐有喜而無怒﹐有樂而無哀﹐其競爭𨿽或有之﹐則不能不嚴禁焉。凡有爭气﹑爭聲﹑爭詞﹑爭事﹑爭心者﹐則淸議以爲大恥﹐報館引爲大戒﹐名譽減削﹐公舉難預焉。若其弄兵乎﹐則太平世人決無之﹔若有創兵器之議者﹐則反太平之義﹐亦以大逆不道論﹐公議棄之不齒焉。

第四禁墮胎﹕見人本院篇。

壬部去類界愛眾生

人類旣平等之後﹐大仁盎盎矣。𨿽然﹐萬物之生皆本於元气﹐人於元气中﹐但動物之一種耳。當太古生人之始﹐只知自私愛其類而自保存之﹐苟非其類則殺絕之。故以愛類爲大義﹐號於天下﹐能愛類者謂之仁﹐不愛類者謂之不仁﹐若殺異類者﹐則以除害防患﹐亦號之爲仁。夫所謂類者﹐不過以狀貌體格爲別耳﹐與我人同狀貌體格則親之愛之﹐與我人不同狀貌體格則惡之殺之。是故子者吾人精气所生也﹐虱者吾人汗气所生也﹐然生子則愛之養之惟恐其不至矣﹐生虱則殺之絕之惟恐其不至矣﹔均是所生也而愛惡迥殊﹐豈不以類之故哉﹗是以胎孕而生者﹐苟有生蛇﹑犬異類之物﹐則必撲而殺之﹐卽生子之耳目手足少異者﹐亦多不養焉。然則人之所愛者﹐非愛其子也﹐愛其類己也。故螟蛉之教誨﹐苟似我者則愛之矣﹐甚矣愛類之大也﹗孔子以祖宗爲類之本﹐故尊父母。子女者愛類之本也﹐兄弟宗族者愛類之推也﹐夫婦者愛類之交也﹐若使與獸交者﹐則不愛之矣。自此而推之﹐朋友者﹐以類之同聲气而愛之也﹔君臣者﹐以類之同事勢而愛之也﹔鄕黨者﹐以類之同居處而愛之也﹐爲邑人﹑國人﹑世界人﹐以類之同居遠近而爲愛之厚薄也。以形體之一類爲限﹐因而經營之﹐文飾之﹐制度之﹐故殺人者死﹐救人者賞﹐濟人者譽﹐若殺他物者無罪﹐救濟他物者無功。盡古今諸聖聰明才力之所營者﹐不過以愛其人類﹐保其人類﹐私其人類而止。若摩西﹑摩訶末者﹐以立國爲事﹐自私其鄕國﹐率人以食人﹐其爲隘陋殘忍﹐不待擯斥。卽中國諸聖乎﹐耶穌乎﹐祚樂阿士對乎﹐索格拉底乎﹐言論心思之所注﹐亦不過私其同形之人類﹐於天生萬億兆物之中﹐僅私一物﹐愛一物﹐保一物﹔以私一物﹐愛一物﹐保一物﹐則不憚殺戮萬物﹐矯揉萬物﹐刻斫萬物﹐以日奉其同形之一物。其於天也﹐於愛徳也﹐所得不過萬億兆之一也﹔其於公理也﹐於愛徳也﹐所失已萬億兆之多。已乎﹐已乎﹐公之難乎﹐愛徳之羞乎﹗夫將自僅愛其同類同形之物而言之﹐則虎狼毒蛇﹐但日食人而不聞自食其類﹐亦時或得人而與其類分而共食之。蓋自私其類者﹐必將殘刻萬物以供己之一物﹐乃萬物之公義也。然則聖人之與虎﹐相去亦無幾矣。不過人類以智自私﹐則相與立文樹義﹐在其類中自譽而交稱﹐久而人忘之耳﹔久之又久﹐於是虎負不仁之名﹐而人負仁義之名。其實人者日食鳥獸之肉﹐衣鳥獸之皮﹐剝削艸木﹐雕刻土金﹐不仁之尢﹐莫有大者﹐虎曾不得人不仁之萬一而顚倒其名義﹐蓋皆由於人之狡智哉﹗夫立國者﹐必以背己者爲賊﹐而以誅除異己者爲功。人之於他物亦然。故人者﹐私而不仁之至者也。所謂盜賊者﹐能殺人而建其私家之功﹐故官刑之﹔所謂豪傑者﹐能殺人以建其私國之功﹐而聖人斥之﹔聖人者﹐能殺物而建其私類之功﹐在天視之﹐其可斥一也。𨿽然﹐殺鳥獸者﹐亦人之有不得已也。夫以太古大鳥大獸之期﹐獸蹄鳥迹交於中國﹐故風後﹑力牧殪大風而殺猰貐﹐益烈山澤而焚鳥獸﹐周公驅虎﹑豹﹑犀﹑象﹑蛇﹑龍而放之﹐以爲大功﹐蓋不殺鳥獸﹐則人類絕不得存久矣﹐豈特無望於大同﹐而欲求此數千年之據亂世﹐亦安可得哉﹗以親親之殺言之﹐兩害相形則取其輕﹐寧有殺獸之不仁而不可有絕人類之大不仁﹐則殺之宜也﹐𨿽有殺根存於種性而不能顧也。至於大同世乎﹐則全地皆爲人居﹐鳥穴獸窟搜焚淨盡﹐惡獸毒蛇﹐其無遺種矣。今緬﹑暹﹑印度﹑安南之象日少﹐而非洲﹑西亞之獅必日少一日矣。他日𨿽有猛獸﹐亦皆圈之囿中以供博異之考求而已。自餘蕃孳﹐皆豢養之馴物﹐若牛﹑馬﹑羊﹑豕﹑犬﹑貓等﹐非有與人爭殺者也﹐以供人用者也。且牛﹑馬﹑犬﹑貓之知識靈明﹐其去人蓋不遠矣﹐其知痛苦亦甚矣﹐而縱一時之口腹﹐日屠殺之﹐熟視其觳觫宛轉哀鳴而不顧。以爲與人爭﹐殺而自保其種類乎﹐則非也﹔以爲權其輕重﹐不得已而殺之以救人乎﹐則亦非也﹐不過供口腹而已。以爲味美而足樂乎﹐亦非也﹐日常食之﹐不識其美﹐以爲樂也。以爲有大益於人而足補精健體乎﹐是似然矣﹐亦不盡也。日本人只食蘿白而亦精健﹐印度人亦多不食肉而亦彊健﹐則亦何必日殺鳥獸﹐令其痛苦呼號以博我之一飽哉﹗以一飽之故而熟視鳥獸之痛苦呼號﹐上背滅理﹐下種殺根﹐其不仁莫大矣。

故婆羅門﹑佛者﹐人道之至仁也﹐無以逾之矣。印度人見蟻不履﹐見虫不殺﹐其餘化亦仁矣哉﹗𨿽然﹐未至其時而發髙論﹐必不能行也。方當亂世﹐國與國爭﹐家與家爭﹐人與人爭﹐人且食人肉﹐何有於鳥獸肉乎﹗𨿽爲大仁﹐施之少躐等矣﹐亂次以濟矣。𨿽然﹐婆羅門﹑佛者﹐眞天下之好也﹐𨿽茹苦不捨也﹐仁人也夫﹗吾好仁者也﹐主戒殺者也。嘗戒殺一月矣﹐以今世必未能行也。故孔子有遠庖廚之義﹐以今世之故﹐𨿽不能至於至仁也﹐但勿使殺根種焉﹐亦不得已者乎﹗孔子之道有三﹕先曰親親﹐次曰仁民﹐終曰愛物。其仁𨿽不若佛而道在可行﹐必有次第。亂世親親﹐升平世仁民﹐太平世愛物﹐此自然之次序﹐無由躐等也﹐終於愛物﹐則與佛同矣﹐然其道不可易矣。大同之世﹐至仁之世也﹐可以戒殺矣。其時新術並出﹐必能制妙品﹐足以代鳥獸之肉而補益相同者﹐且美味尢過者。當是時﹐人之視鳥獸之肉也猶糞土也﹐不戒殺而自能戒矣。合全世界人而戒殺矣﹐其視牛﹑馬﹑犬﹑貓﹐如今之視奴僕﹐親之﹐愛之﹐憐之﹐卹之﹐用之﹐而食之﹐衣之﹐斯爲大同之至仁乎﹗

當代肉妙品未出之先﹐必不能絕肉食也﹐於是量全地人之所食﹐而牧部量地畜牧而供之。其殺之也﹐以電機殺之﹐不使其有呼號痛苦之苦。夫所尢惡於殺而惻隱所生者﹐在其苦耳﹐今旣不苦﹐則鳥獸終有死之日。𨿽不得終其天年乎﹐然於彼無苦而在人亦不致植其殺根也﹐斯亦於不仁之中有仁在焉﹐亦遠庖廚之推類至盡也。

當大同之世﹐全地之獸皆治及之﹐其惡毒而噬人者絕其種焉。各地皆有生物院﹐或畱其一二種以考物種﹐皆由人飼養之﹐各因獸所生所樂之地﹐爲之堆山穴石以處之﹐而以鐵欄圍之焉﹐其數取足供全地生物院之數而止。生物院皆置於山中﹐否則假山焉。蓋全地之大﹐自生物院而外﹐無復有猛獸者矣﹐只有馴獸耳﹐蓋至是全地皆爲人治之地矣。夫獸與人同宗﹐而才智稍下﹐遂至全絕﹐此則天演優勝劣敗之極至矣夫。

其馴獸﹐若牛﹑馬﹐則爲駕重乘躍之用﹐犬﹑貓則爲娛弄隨從之用﹐猴則尢靈﹐至大同時必通其語﹐則供僕從使令之用﹐鸚鵡供傳言歌舞之用﹐蓋人等皆平﹐則惟奴使馴獸﹑靈鳥而已。當是時﹐猴﹑鸚爲上﹐牛﹑馬﹑犬﹑貓次之。此則人多畜之﹐滿於全地﹐其種最盛。若象及剛角鹿之奇大﹐而馴鹿之文明皆人所愛畜者﹐其種亦繁孳﹐不須約束﹐聽其遊於園囿山原間以供玩樂。蓋人治極彊﹐受其馴擾者則生存而孳其種﹐不受馴擾者則掃除而絕其種﹐亦人治之不得不然者耶﹖凡玆豢獸﹐皆用而不殺﹐死則化之。孔子以敝蓋埋犬﹐敝帷埋馬﹐待以人道﹐其仁愛之至歟﹗

鳥盈天空﹐旣戒殺生﹐則聽其飛翔歌舞以流暢天機之行﹐點綴空中之畫﹐皆供人之樂也。若其大鷹﹑雄鶻力能殺人者﹐則捕絕其種焉﹐此爲保人類所不得已也。若其孔雀﹑彩雉﹑白鶴﹑鴛鴦﹑秦吉﹑畫眉及南美綠羽長尾之小鳳﹐聲色足娛﹐供人豢養﹐由來久矣。鸚鵡能畜﹐其最上者以代奴婢﹐應繁其種。大同之世﹐園林益多﹐遊樂之人更眾﹐則此物尢盛焉。鳥與人爲遠宗﹐而依天不依地﹐與人不爭﹐故其類多全焉。鱗介類之生﹐下於鳥獸﹐上於昆虫﹐而皆有智﹐則亦痛苦﹐是皆眾生也﹐與人爲遠宗耳﹐旣已戒殺﹐一律縱之。夫龜鱉遨遊沼澤嬉嬉﹐蛤蛙之類﹐當同比例﹔惟黿﹑鼉﹑蛟﹑鱷之大者﹐特能殺人則除之。凡治鳥獸之大例﹐其害人者則除﹐其不能害人者則存之﹐此通義也。

故戒殺者﹐先戒殺牛﹑馬﹑犬﹐以其靈而有用也﹔次戒殺雞﹑豕﹑鵝﹑鴨﹐以其無用也﹔終戒及魚﹐以其知少也。是故食肉殺生﹐大同之據亂世也﹐電機殺獸﹐大同之升平世也﹔禁殺絕欲﹐大同之太平世也﹐進化之漸也。

然則如佛之一切戒殺乎﹖亦不然也。虫則遊於地上﹐無地無之﹐若必盡戒殺﹐則虫能侵人﹐其疾病多矣﹐是與印度無異也﹐人之自保其類﹐亦不若是其迂也。今定一律﹐凡有犯人者許殺之﹐是亦不得已也。若夫一切虫虱之類﹐是時亦必有新藥能令虫虱自不侵犯人室者﹐則亦不須殺之矣。𨿽然﹐人旣爲人﹐旣有身有形矣﹐滯於形矣﹐有所限之矣﹐𨿽欲爲仁﹐烏能盡吾仁﹖𨿽欲爲愛﹐烏能盡吾愛﹖萬物之形﹐有大有小﹐其大有盡而其小則無能盡也。蟭螟巢於蚊蜨﹐三飛而蚊不知﹐今夫蟭螟物之至大者也。今置滴水於杯﹐而以顯微鏡視之﹐則見萬虫蠕蠕﹐有圓者﹐有長者﹐有輪而角者﹐有翅而足者﹐千怪萬匯﹐跂跂縮縮﹐不能盡也。大同之世﹐顯微鏡之精﹐拓於今日不知幾億兆京垓稊倍﹐今之視蟻如象矣﹐異日之視微生物之大﹐將如負靑天之大鵬矣。滿空盡皆微生物也﹐以人之宏巨﹐一欠伸噓吸﹐而殺微生物無數﹐一舉足揮手﹐而殺蟻虫無數。蓋吾自謂好仁﹐而自有生以來﹐殺微生物不知經幾千倍恆河沙無量數也。謂彼爲麼麼無知乎﹐而顯微鏡視之﹐則過於龍象矣﹐是亦眾生之巨者也﹐是亦生物也。佛者號戒殺﹐而日殺生無數矣。昔者佛命阿難以缽取水﹐阿難言水有微生物﹐不當取而飲之﹐佛謂不見卽可飲。夫佛言「眾生」﹐但當論生物不生物﹐不當論見不見﹐假令不見者而爲人也﹐則亦可殺之乎﹖蓋井水不飲﹐實不可行﹐故佛爲遁詞。抑知佛𨿽不飲水﹐而不能不吸气也﹐气有呼吸﹐卽佛有殺生矣﹐吾不能遁於气外而不吸之﹐卽安能仁於生物而不殺之乎﹗仁乎﹐仁乎﹐終不能盡﹐故孔子止遠庖廚﹔生乎﹐生乎﹐終必有殺﹐故佛限於不見。已乎﹐已乎﹐生生無盡﹐道亦無盡﹐惟其無盡﹐故以盡盡之。故道本於可行而已﹐其不可行者﹐𨿽欲行之﹐不能不止矣。吾仁有所限矣﹐吾愛有所止矣﹐已夫﹐已夫﹐𨿽大同之仁﹐戒殺之愛﹐置之諸天之中﹐其爲仁不過大海之涓滴也夫﹗𨿽然﹐諸天之內﹐諸天之外﹐爲仁者亦無以加玆。

癸部去苦界至極樂第一章

治教以去苦求樂

當生民之初﹐以饑爲苦﹐則求艸木之實﹑鳥獸之肉以果腹焉﹐不得肉實則優﹐得而食之飽之飫之則樂﹔以風﹑雨﹑霧﹑露之犯肌體爲苦﹐則披艸樹﹐織麻葛以蔽體焉﹐不得則憂﹐得而服之則樂﹔以虫﹑蛇﹑猛獸爲苦﹐則橧巢﹑土窟以避之﹐不得則憂﹐得而居之則樂﹔以不得人欲爲苦﹐則求妃匹﹐擁男女﹐不得則憂﹐得之則樂。後有智者踵事增華﹐食則爲之烹飪﹑炮炙﹑調和則益樂﹐服則爲之衣絲﹑加采﹑五色﹑六章﹑衣裳﹑冠屨則益樂﹐居則爲之堂室﹑樓閣﹑園囿﹑亭沼﹑雕墻﹑畫棟雜以花鳥則益樂﹐欲則爲之美男妙女﹑粉白黛綠﹑燻香刮鬢﹑霓裳羽衣﹑淸歌妙舞則益樂。益樂者﹐與人之神魂體魄尢適尢宜﹐發揚開解﹑歡欣快暢者也。其不得是樂者則以爲苦﹐神結體傷﹐鬱鬱不揚者矣。其樂之益進無量﹐其苦之益覺亦無量﹐二者交覺而日益思爲求樂免苦之計﹐是爲進化。

聖人者﹐制器尙象﹐開物成務﹐利用前民﹐裁成天地之道﹐輔相天地之宜以左右民﹐竭其耳目心思焉﹐制爲禮樂政教焉﹐盡諸聖之千方萬術﹐皆以爲人謀免苦求樂之具而已矣﹐無他道矣。能令生人樂益加樂﹑苦益少苦者﹐是進化者也﹐其道善﹔其於生人樂無所加而苦尢甚者﹐是退化者也﹐其道不善。盡諸聖之才智方術﹐可以二者斷之。𨿽然﹐聖法之爲苦樂也﹐循環以相生﹐則視其分數以爲進退焉。聖法之爲苦樂也﹐因時而異境﹐則權其輕重以爲去畱焉。九界旣去﹐則人之諸苦盡除矣﹐只有樂而已。第二章

居處﹑舟車﹑飲食﹑衣服及其它之樂

居處之樂﹕大同之世﹐人人皆居於公所﹐不須建室﹐其工室外則有大旅捨焉。當時旅捨之大﹐有百千萬之室﹐備作數等﹐以待客之有貧富者。其下室亦復珠璣金碧﹐光彩陸離﹐花艸虫魚﹐點綴幽雅﹔若其上室﹐則騰天架空﹐吞云吸气﹐五色晶璃﹐雲窗霧檻﹐貝闕珠宮﹐玉樓瑤殿﹐詭形殊式﹐不可形容﹔而行室﹑飛室﹑海舶﹑飛船四者爲上矣。

行室者﹐通路皆造大軌﹐足行大車。車之廣可數十丈﹐長可百數十丈﹐髙可數丈﹐如今之大廈精室然﹐以電气駛之﹐處處可通。蓋徧地皆於長驅鐵路外造此行屋之大軌﹐以聽行屋之遷遊也。蓋室屋之滯礙在凝而不動﹐旣無以吸天空之淸气﹐又無以就山水之佳景﹐偶能擇得﹐亦難徧納淸佳﹐此數千年之所苦也。惟屋可遊行則惟意所適﹐或驅就海濱而挹海气﹐則島嶼滄茫﹔或駛向湖邊江湄而飫波光﹐則天云漭漭﹔或就山中而聽瀑﹐則巖谷幽奇﹔或就林野而棲遲﹐則艸木淸瑟。一屋之小﹐享樂無窮﹐泛宅浮家﹐於焉娛志。蓋太古遊牧﹐中世室居﹐太平世則復爲遊國﹐如循環焉。若夫爲大舟之娛遊﹐泛海舶以跌蕩﹐此則易見矣。

飛屋﹑飛船者﹐汽球之制旣精﹐則日推日大﹐可爲小室﹑小船十數丈者﹐再推廣則爲百數十丈﹐遊行空中﹐備攜食品﹐從容眺詠﹐俯視下界﹐都會如垤﹐人民如蟻﹐山嶺如湧波﹐江海若凝膏﹐飄飄乎不羽化而登仙焉。然是但供遊行﹐不能常住也。凡玆行屋﹑飛船﹐一切大旅捨咸備﹐其餘五步一樓﹐十步一閣﹐蜂房水渦﹐幾千萬落﹐大小髙下﹐拱交繡錯﹐聽人之租之。故太平之世﹐人無建私宅者﹐𨿽大富貴逸老﹐皆居旅捨而已。

間或智士創新領賞﹐財富巨盛﹐亦只自創行屋﹐放浪於山嶺水涯﹐而無有爲坐屋者矣。蓋太平之世﹐人好行遊﹐不樂常住﹐其與古世百里雞狗相聞而老死不相往來﹐最有智愚之反也。夫艸木至愚者﹐故系而不動﹐羊豕之愚勝於艸木﹐能動而不能致遠者也﹐若夫大鵬﹑黃鵠﹐一舉千里。古世老死不出鄕者如艸﹑木﹐中世遊行如羊﹑豕﹐太平世則如大鵬﹑黃鵠矣。

凡公所﹑客捨﹑私屋﹐制造形式皆以合於衛生爲宜﹐必經醫生許可。凡公所﹑旅捨﹐夏時皆置機器﹐激水生風﹐涼气砭骨﹐冬時皆通熱電﹐不置火鑪﹐暖气襲人﹐令气候皆得養生之宜焉。其四壁及天蓋地板﹐綺交繡錯﹐花卉人物﹐日月能變﹐皆如生者﹐中皆藏樂﹐撫機卽作﹐以怡神魂而暢心靈焉。

舟車之樂﹕大同之世﹐水有自行之舟﹐陸有自行之車。今自行之車已盛矣﹐異日或有坐臥從容﹐攜挾品物﹐不須費力﹐大加速率之妙。其速率比於今者或百千倍焉﹐其可增坐人數者或十百焉﹐或借電力﹐或煉新質﹐飄飄如禦風焉。人人挾一自行車﹐幾可無遠不屈﹐瞬息百數十里﹐自非遠途﹐鐵路或只以載重焉。其牛馬之車﹐但資近地載物之用﹐且新電車可以載物﹐並牛馬亦無所之。

大小舟船皆電運﹐不假水火﹐一人司之﹐破浪千里﹐其疾捷亦有千百倍於今者。其鋪設偉麗﹐其大舟上並設林亭﹑魚鳥﹑花木﹑歌舞﹑圖書﹐備極娛樂﹐故人亦多舟居以泛宅浮家焉。故大同之始居山頂﹐其中居水中﹐其後居空中。

飲食之樂﹕大同之世﹐只有公所﹑旅捨﹐更無私室﹐故其飲食列座萬千﹐日日皆如無遮大會﹔亦有機器遞入私室﹐聽人取樂。其食品聽人擇取而給其費。大同之世無奴僕﹐一切皆以機器代之﹐以機器爲鳥獸之形而傳遞飲食之器。私室則各有電話﹐傳之公廚﹐卽可飛遞。或於食桌下爲機﹐自廚輸運至於桌中﹐穹窿忽上﹔安於桌面﹐則機復合﹔撫桌之機﹐卽能開合運送去來。食堂四壁﹐皆置突畫﹐人物如生﹐音樂交作則人物交舞﹐用以侑食。其歌舞皆吉祥善事﹐以導迎善气。

大同之世﹐飲食日精﹐漸取精華﹐而棄糟粕﹐當有新制﹐令食品皆作精汁﹐如藥水焉。取精汁之時﹐凡血精皆不走漏﹐以備養生﹐以其流質銷流至易﹐故食日多而體日健。其水皆用蒸气者﹐其精汁多和以樂魂之品﹐似印度麻及酒﹐而於人體無損﹐惟加醉樂。故其時食品只用精汁﹑汽水﹑生果而已﹐故人愈壽。

大同之世﹐新制日出﹐則有能代肉品之精華而大益相同者﹐至是則可不食鳥獸之肉而至仁成矣。獸與人同本而至親﹐首戒食之﹐次漸戒食鳥﹐次漸戒食魚焉。虫魚與人最疏﹐又最愚﹐故在可食之列﹔然以有知而痛苦也﹐故終戒之﹐此戒殺之三世也。蓋天之生物﹐人物皆爲同气﹐故眾生皆爲平等。人以其狡智﹐以彊淩弱﹐乃以食鳥獸之肉爲宜。然徒以太古之始﹐自營爲先﹐故保同類而戕異類乃不得已﹐然實背天理也。婆羅門及佛法首創戒殺﹐實爲至仁﹐但國爭未了﹐人猶相食﹐何能逾級而愛及鳥獸﹐實未能行也。若大同之世﹐次第漸平﹐制作日新﹐當有代者﹐到此時豈有復以彊淩弱﹑食我同气哉﹗是時則全世界當戒殺﹐乃爲大平等。故戒食獸肉之時﹐太平之據亂世也﹐戒食鳥肉之時﹐太平之升平世也﹐戒食虫魚之時﹐則卵生﹑胎生﹑濕生皆熙熙矣﹐眾生平等﹐太平之太平世也。始於男女平等﹐終於眾生平等﹐必至是而吾愛願始畢。

艸木亦有血者也﹐其白漿卽是﹐然則戒食之乎﹖則不可也﹐夫吾人之仁也﹐皆由其智出也﹐若吾無知﹐吾亦不仁﹔故手足麻木者謂之不仁﹐實不知也。故仁之所推﹐以知爲斷。鳥獸有知之物也﹐其殺之知痛苦也﹐故用吾之仁﹐哀憐而不殺之﹔艸木無知之物也﹐殺之而不知痛苦也﹐彼旣無知﹐吾亦無所用其仁﹐無所哀憐也﹐故不必戒殺。且若並艸木而戒殺﹐則人將立死﹐可三日而成爲狉榛之世界﹐野獸磨牙吮血﹐徧於全地﹐又須經數千萬年變化慘苦而後成文明﹐豈可徇無知之艸木而斷吾大同文明之人種哉﹗故艸木可食。

衣服之樂﹕大同之世﹐衣服無別﹐不異貴賤﹐不殊男女﹐但爲人也無不從同﹔惟仁智異章﹐以勵進化耳。衣之從同者﹐裹身適體﹐得寒暑之宜﹐藏熱反光﹐得養生之要﹐帽之前檐必蔽目﹐履之仰革以便走﹐貼身而裁以作工﹐戴章而榮以行禮﹐其時𨿽嚴寒盛暑﹐必有一新制足以一衣而卻寒納涼者。自此之外﹐燕居遊樂﹐裙屐蹁躚﹐五采雜沓﹐詭異形制﹐各出新器﹐以異爲尙﹐其時霧縠珠衣﹐自有新物﹐非人所能擬議矣。

器用之樂﹕大同之世﹐什器精奇﹐機輪飛動﹐不可思議。牀几案榻﹐莫不藏樂﹐屈伸躍動﹐樂聲鏗然﹐長短大小惟其意。夕而臥息﹐皆有輕微精妙之樂以養魂夢。若夫男女交合﹐則有房中之樂在其牀焉﹐皆仁智吉祥之善事﹐神仙天人之歡喜者也。男女媾精﹐萬物化生﹐實爲全地人道之本始﹐宜皆有節奏﹐廉肉﹑淸濁﹑髙下﹐以應節合拍﹐蹈中履和﹐庶幾外以極人欲之樂﹐而內以正生人之本﹐則生人之傳種庶皆中和明妙焉。其它舟車之奇妙敏靈﹐用器之便巧省事﹐日有所進﹐千百萬倍﹐以省人之日力﹑目力﹑心力﹑記事者﹐殆不可量也。用器進﹐故人之明智亦日以進焉﹐交相爲用﹐其莫大。用器精可以調察人之行事﹐令人難惰﹑難偸﹑難詭﹐令人驚猶鬼神之在左右﹐使人不敢爲惡﹐則善行自進。蓋觀於鐵路所通﹐卽文明驟進﹐用器之關於進化如此。

淨香之樂﹕大同之世﹐自發至須眉皆盡剃除﹐五陰之毛皆盡剃落﹐惟鼻毛以禦塵埃穢气﹐則略剪而畱之。蓋人之身﹐以潔爲主﹐毛皆無用者也。凡鳥獸則純毛﹐野蠻之人體亦多毛﹐文明之人剪髮﹐太平之人﹐文明之至也﹐故一毛盡拔﹐六根淸淨。是故多毛者去獸不遠者也﹐少毛者去獸遠而不離近於獸者也﹐惟無毛者超然爲最髙明之人矣。

今歐﹑美少女披髮數尺﹐尙爲野蠻之舊俗也﹐惟其剪髮先於中國矣。印度最先剃須髮﹐埃及﹑突厥﹑阿喇伯先去五陰毛者﹐以其在熱帶也。或謂剪髮而少畱寸許﹐可以護腦﹐此爲歐﹑美免冠之俗言之也。夫行禮而不用本身之肢體而假於外冠﹐實不便之尢也。中國古者刑人有罪亦免冠﹐蓋自取卑辱之意﹐而因以爲退讓致敬之禮。然於近冰海寒地實不可行﹐行之必傷人﹐此非可通行之禮也。旣不須免冠﹐則不須護腦矣。惟須髮日出日剃殊煩﹐必待有新藥之制﹐一塗而發不復生﹐又不損人﹐乃可全無﹐否則剃之勞不如剪之逸也﹐太平之文明必有妙藥﹐一毛不畱矣。須眉亦殊污亂﹐皆當去之。於是男女皆燻香含澤﹐日浴數次﹐體气香潔﹐淸淨妙美﹐傳種旣久﹐自然香潔。今亂世之人﹐以香澤爲婦女之事﹐此以玩具視婦女而不以文明之髙物自待也﹐夫獸豕最污者無論也﹐野蠻又最污者也﹐垢面臭口﹐臥地便旋﹐余穢追人。知野蠻污垢之近於獸﹐則知淸香華潔而遠出於獸矣。所謂惡亂者污濁也﹐所謂文明者華潔也。故太平之世﹐人人皆色相端好﹐潔白如玉﹐香妙如蘭﹐紅潤如桃﹐華美如花﹐光澤如鏡﹐今世之美人尙不及太平世之丑人也。

沐浴之樂﹕太平世之浴池﹐純用白石﹐皆略如人形﹐而廣大數倍﹐滑澤可鑑﹐可盤曲坐臥﹐刻鏤花艸云物以噴水﹐冷熱惟意。水皆有妙藥制之﹐一浴而酣暢歡欣﹐如飲醇酒﹐垢膩立盡。浴衣亦然﹐且帶香气﹐不須別置燻籠也。其日浴次數及其時﹐則醫生隨時定之。

其混廁悉以機激水﹐淘蕩穢气﹐花露噴射﹐燻香撲鼻﹐有圖畫神仙之迹﹐以令人超觀思玄﹔有音樂微妙之音﹐以令人和平淸淨。蓋人就混時﹐乃最靜逸去囂嘩之一時﹐糞溺亦人體之一也﹐與血膿同﹐知必棄而不可保存也﹐有以動其出世之思﹑棄形之想﹐則神魂自遠也。

醫視疾病之樂﹕大同之世﹐每人日有醫生來視一次﹐若有病則入醫院﹐故所有農牧﹑漁場﹑礦工﹑作廠﹑商店﹑旅館﹐處處皆有醫生主焉﹐以其人數多寡爲醫生之數。凡飲食之品﹐皆經醫生驗視而後出。及夫宮室之式﹐衣服之度﹐道路﹑林野﹑混廁﹑庖浴之宜﹐工作之事﹐一切人事皆經醫生考核許可﹐然後得爲之。其有疫痘燻傳之癥﹐則各地早防之﹐亦必有妙藥掃除之。蓋必全地潔淨而後疫無從起﹐有一地不治﹐則疫可生焉﹐故太平之世無疫。太平之世﹐人皆樂遊﹐無有憂慮﹐體極彊壯﹐醫視詳密﹐故太平世無疾。其有疾也﹐則外感者耳﹐必無內傷肺癆傳種之疾矣。其所居擇地﹐胎教精詳﹐惡種則淘汰之﹐並無盲啞跛躄廢疾人屙者矣。其外感者則可一藥而愈。故太平之世﹐𨿽有病院而幾無人﹐其病者則將死者也﹐然皆气盡而死﹐莫不考終焉。若其气盡﹐呻吟太苦﹐眾醫脈之﹐上醫脈之﹐知其無救﹐則以電气盡之﹐俾其免臨死呻吟之奇苦焉。故大同之時﹐人無有權﹐惟醫權最大。蓋亂世以殺人爲主﹐故兵權最大﹐太平世以生人爲主﹐故醫權最大﹐時義然也。醫權最大﹐醫士亦最多﹐醫學亦最精﹐加有新器助之﹐又鼓勵之﹐故其時醫術神明﹐不可思議。養生日精﹐服食日妙﹐人壽日長﹐不可思議﹐蓋可由一二百歲而漸至千數百歲焉。

煉形神仙之樂﹕大同之世﹐人無所思﹐安樂旣極﹐惟思長生。而服食旣精﹐憂慮絕無﹐蓋人人皆爲自然之出家﹐自然之學道者也。

於時人皆爲長生之論﹐神仙之學大盛﹐於是中國抱朴﹑貞白丹丸之事﹐煉煞﹑制气﹑養精﹑出神﹑尸解﹑胎變之舊學﹐乃大光於天下。人至垂老﹐無不講求﹐於是隱形﹑辟穀﹑飛升﹑遊戲﹑耳通﹑目通﹑宿命通﹐亦必有人焉。若是者﹐可當大同之全運﹐或亦數千年而不絕益精也。惟人受公政府之教養二十年﹐報之作工亦須二十年﹐如亂世人之當報父母也。其有入山屏處者﹐必須四十歲之後﹐乃許辭工專學道也。蓋神仙者﹐大同之歸宿也。

靈魂之樂﹕養形之極﹐則又有好新奇者﹐專養神魂﹐以去輪回而遊無極﹐至於不生不滅﹑不增不減焉。神仙之後﹐佛學又興﹐其極也﹐則有乘光﹑騎電﹑禦气﹐而出吾地而入他星者﹐此又爲大同之極致而人智之一新也。然有專精修道﹐入山屏人﹐謝絕世事者﹐只許四十歲後爲之。以人爲公政府所教養二十年﹐非己所得私有﹐須作工二十年報之﹐乃聽自由﹐亦以慮人皆學仙﹑佛﹐則無人執事作工﹐而文明之事業將退化也。

耶教以尊天愛人爲誨善﹐以悔罪末斷爲悚惡。太平之世﹐自能愛人﹐自能無罪。知天演之自然﹐則天不尊﹔知無量眾魂之難立待於空虛﹐則不信末日之斷。耶穌之教﹐至大同則滅矣。回教言國﹐言君臣﹑夫婦之綱統﹐一入大同卽滅﹐𨿽有魂學﹐皆稱天而行﹐粗淺不足徵信﹐其滅更先。大同太平﹐則孔子之志也。至於是時﹐孔子三世之說已盡行﹐惟《易》之陰陽消息﹐可傳而不顯矣。蓋病已除矣﹐無所用藥﹐岸已登矣﹐筏亦當捨。故大同之世﹐惟神仙與佛學二者大行。蓋大同者﹐世間法之極﹐而仙學者﹐長生不死﹐尢世間法之極也﹔佛學者﹐不生不滅﹐不離乎世而出乎世間﹐尢出乎大同之外也。至是則去乎人境而入乎仙﹑佛之境﹐於是仙﹑佛之學方始矣。仙學太粗﹐其微言奧理無多﹐令人醉心者有限﹔若佛學之博大精微﹐至於言語道斷﹐心行路絕﹐𨿽有聖哲﹐無所措手﹐其所包容尢爲深遠。況又有五勝﹑三明之妙術﹐神通運用﹐更爲靈奇。故大同之後﹐始爲仙學﹐後爲佛學﹐下智爲仙學﹐上智爲佛學。仙﹑佛之後﹐則爲天遊之學矣﹐吾別有書。

序

大同書者﹐先師康南海先生本不忍之心﹐究天人之際﹐原春秋三世之說﹐演禮運天下爲公之義﹐爲眾生除苦惱﹐爲萬世開太平﹑致極樂之作也。夫先生仁人也﹐是書仁者之言也。人之生也﹐與憂俱來﹐其營營擾擾者﹐曰惟求樂而已﹔聖賢豪傑仁人義士者﹐曰惟爲人除苦求樂而已。是故能令人樂益加﹑苦益減者﹐則其政治淸明﹐言論進化者也。反是其於人樂無所加﹑苦無所減者﹐則其政治衰亂﹐言論退化者也。𨿽然﹐其進化也以漸﹐不可臘等也。世界進化之公理﹐必始於據亂﹐進於升平﹐至太平而極矣。據亂之世﹐人民苦多而樂少﹔升平世人民之苦樂相等﹐至太平世則人民共樂﹐萬物熙熙矣。是故據亂之世﹐階級綦嚴﹐其國體則爲君主專制﹐其執政者皆貴族世爵﹐其人民爲奴爲臣不得自由﹐其男女異視﹐其俗重三綱。其時之人心則崇拜英雄﹐凡能殺人而建其私國之功者﹐則俗謂之豪傑。凡農工商民﹐則爲時王之私屬。詩所謂「普天之下莫非王土﹐率土之賓莫非王臣」是也。生民之苦於斯爲極﹐故身儕於虫魚﹐命等於艸芥﹐每逢喪亂﹐殺戮動輒百萬﹝如項羽坑秦降卒二十萬﹞。偶遇屠伯﹐崇城遽成灰燼﹝如俾士麥火燒法師丹﹞。此則據亂世有國界之苦也。至若婦姑勃溪﹐兄弟鬩墻﹐仁愛如張公藝﹐尙須百忍﹔賢智如唐太宗﹐猶射殺二兄。此則據亂世有家之苦也。易曰﹕天地氤氳﹐萬物化醇﹐男女媾精﹐萬物化生。男女𨿽形體有陰陽之異﹐而權利實宜平等。乃身是男子﹐則𨿽蠢若鹿豕﹐依然爲綱爲紀﹔身是女子﹐則𨿽聖智神明﹐亦惟從夫從子。以敬姜之徳﹑班昭之學﹑秦良玉之勇毅﹑辛憲英之淸識﹑李易安之詞章﹑宋若憲之經術﹐列於須眉男子中﹐亦屬鳳毛鱗角。乃以女子身﹐不得一官半職﹐英俊下僚﹐莫之或惜。此則據亂世男女異視之苦也。又若鐵面銀牙﹐斜頷圓鼻﹐手足深黑﹐蠢如鹿豕者﹐旣見拒於窈窕之白女﹐亦見絕於秀美之黃姝﹐不許同席而食﹐不準同席而坐。此則據亂世分種族之苦也。先生昧昧而思之﹐戚戚而憂之﹐思所以救其苦而躋之於樂﹐於是而進之升平焉。𨿽然﹐升平之世﹐人類亦未見盡樂也。蓋此時也﹐𨿽人類之階級差平﹐旣去專制之君主及世祿之貴族﹐且男女漸平﹐種族漸同﹐家庭之制亦由大而小。𨿽然﹐又未盡也。蓋君主𨿽去﹐尙有民主統領焉﹔世爵𨿽除﹐政權尙屬少數之黨員﹐未普及於人民焉。男女𨿽漸平等﹐然女子之嫁也﹐尙冠以夫姓﹐且一切政權尙屬男子之手﹐女子不得敵體焉。且斯時君主之權𨿽已旁落﹐而財權方萌芽﹐資本主義繼起﹐至使同是圓顱方趾﹐而因貧富階級﹐享用絕殊。富者尊嚴若帝王﹐娛樂若神仙﹔貧者衣食同牛馬﹐起居儕狗彘﹐疾病顚連﹐困苦無告﹐誠如杜詩所謂「朱門酒肉臭﹐路有凍死骨」矣。蓋資本主義者﹐掠奪勞動者之潤余﹐造成特殊階級﹐組織托拉司﹝Trust﹞壓制羣眾﹐釀成市面恐慌﹐促成世界戰爭。此則升平世私產之苦也。張子有言﹕民吾同胞﹐物吾與也。孟子亦云﹕親親而仁民﹐仁民而愛物。然人類以靈明驕人﹐視殺生爲固然﹕入其庖廚﹐烹羊宰牛﹐殺雞屠豕。夫眾生熙熙與我同气﹐刳腸食肉以寢以處﹐是何忍也。然而益烈山澤而焚烏獸﹐則世人歌其功。周公驅虎豹犀象蛇龍而放之菹﹐後人頌其徳者﹐何也﹖則凡能殺物以建其私類之功者﹐卽世之所謂聖人矣。此則升平世有類之苦也。先生昧味而思之﹐戚戚而憂之﹐思所以盡去其苦﹐而同登極樂﹐於是而進於太平大同之世矣。夫大同之世﹐天下爲公﹐無有階級﹐一切平等﹐旣無專制之君主﹐亦無民選之總統﹐國界旣破﹐則無政府之可言﹔人民皆自由平等﹐更無有職官之任﹔男女旣平等獨立﹐則以情好相合﹐而立和約﹐定有期限﹐不名夫婦。三年懷抱﹐二十年教養﹐均由公共之人本院﹑育嬰院﹑慈幼院﹑小學﹑中學﹑大學院以教之養之﹐則其於父母無恩﹐孝道可廢﹔及其老也﹐又有公共之養老院﹐疾病則有公共之醫病院﹐考終則有公共之考終院﹐則於子無靠﹐慈義可廢﹔人民旣受公共之教養二十年後﹐公家又給之職業﹐𨿽有懶惰成性者﹐亦罰之入卹貧院作苦工﹐如此則永無失業之人﹐且旣無室家﹐負擔益輕﹐則其私產自無所用之﹐亦不必藏之己也﹐如此則私產制度廢﹐資本主義自煙消雲散矣。且於斯時﹐人類旣安居極樂﹐思想日新﹐進化無疆﹐新器日多﹐新制日出﹐必有能代肉品之精華而滋養相同者﹐至是又不食鳥獸之肉﹐而至仁成矣。獸與人同本而至親﹐首戒食之﹐次漸戒食鳥﹐次漸戒食魚﹐次漸戒食有生之物焉。蓋人與萬物在天視之﹐固同一體也﹐愛物爲大同之至仁矣。於斯時也﹐人物平等﹐是之謂大同矣。此先生仁心之術也。先生仁人也﹐𨿽然﹐大同之道固宜遵守是書﹐以循序漸進﹐不可躐等爲之。今夫共產主義﹑無政府主義非不旨且美也﹐然其主張暗殺暴動﹐主張破壞現在﹐是故巴枯寧﹝Bakunin﹞之言曰「一聲炸彈可當十萬報紙鼓吹」﹐則暴戾甚矣﹐不仁甚矣。俄國昔年推行共產﹐當其革命之時﹐大屠殺流血﹐且不惟革資本家之命﹐凡勞働界中之勞心之智識階級﹐均在打倒之列﹐致使其國家元气大損。先生平生最惡用兵﹐時稱誦子輿氏「善戰者服上刑」之說﹐故𨿽如俾士麥﹝Bismarck﹞之流﹐嘗斥之民賊屠伯之列﹐蓋惡其殘害同胞也。憶昔從先生遊時﹐先生嘗詔之曰﹕人有殺其子而養其孫者﹐可謂之慈乎﹖旨哉言乎﹐仁哉言乎﹗此先生大同主義之所以異於今之共產主義也。孟子曰﹕道二﹐仁與不仁而已矣。且夫大同之道﹐苟非其時﹐不可行也。今夫婆羅門佛教戒殺放生﹐人道之至仁者也﹐印人見蟻不履﹑見虫不殺﹐其餘化亦仁矣﹔且佛嘗割臂飼鷹﹑割股飼虎矣﹐此仁之至也﹐𨿽大同世亦無是也。然而印人因以衰亡﹐至於今不復。是故先生嘗言﹕當亂世﹐國與國爭﹐家與家爭﹐人與人爭﹐人且食人肉﹐何有於鳥獸乎﹗孟子有遠庖廚之義﹐庶幾近之。旨哉言乎﹐時哉言乎﹗此先生大同之所以異乎佛教也。蓋先生承十三世之爲儒﹐其取精用宏﹐旣早承其家學﹐更以其天縱之資﹐從名師遊﹐潛學於西樵﹐身體心會﹐含咀於吾國數千年來之文化﹐以及印度希臘波斯羅馬古哲之懿言﹐及近世英法徳美先哲之精英﹐損益今古﹐斟酌至當﹐以成是書焉。故小大精粗﹐六通四辟﹐無乎不在﹐無乎不備也。後有言大同者﹐當折衷於夫子矣。是書凡十卷﹐前二卷早已印行﹐余均艸槁。歲在甲戌﹐由武進蔣竹莊先生之介﹐獲交舒君新城於中華書局﹐謀梓以行世﹐蓋距先生之卒已七易寒暑矣。定安撫墜緒之茫茫﹐獨愴然而涕下﹐爰爲校訂其全書。旣竣﹐並爲鉤元提要﹐弁言簡端﹐以告世之讀是書者。甲戌冬弟子錢定安謹序

千劫皆煩惱﹐吾來偶現身。獄囚哀濁世﹐饑溺爲斯人。諸聖皆良藥﹐蒼天豈不神。萬年無進化﹐大地合沈淪。人道只求樂﹐天心惟有仁﹐先除諸苦法﹐漸見太平春。一一生花界﹐人人現佛身。大同猶有道﹐吾欲度生民。廿年抱宏願﹐卅卷告成書。眾病如其已﹐吾言亦可除。人天緣已矣﹐輪劫轉空虛。懸記千秋事﹐醫王亦有初。

吾年二十七歲﹐當光緒甲申﹐淸兵震羊城﹐吾避兵居西樵山北銀塘鄕之七檜園澹如樓﹐感國難﹐哀民生﹐著大同書。以爲待之百年﹐不意卅五載而國際聯盟成﹐身親見大同之行也。此書有甲乙丙丁戊己庚辛壬癸十部﹐今先印甲乙二部﹐蓋已印不忍中取而印之﹐余則尙有待也。己未二月五日康有爲。

大同書目錄

序甲部入世界觀眾苦

緒言人有不忍之心

第一章

人生之苦

第二章

天災之苦

第三章

人道之苦

第四章

人治之苦

第五章

人情之苦乙部去國界合大地

第一章

有國之害

第二章

欲去國害必自弭兵破國界始

第三章

初設公議政府爲大同之始

第四章

立公政府以統各國爲大同之中丙部去級界平民族丁部去種界同人類戊部去形界保獨立

第一章

婦女之苦總論

第二章

論婦女之苦古今無救者

第三章

女子最有功於人道

第四章

論男女貴賤不在身體腦度

第五章

原女子被屈之由本於繁衍人類之不得已

第六章

女爲男私屬於是伸男抑女

第七章

抑女有害於立國傳種宜解禁變法升同男子乃合公理而益人種

第八章

女子升平獨立之制

第九章

男女聽立交好之約量定限期不得爲夫婦己部去家界爲天民

第一章

總論

第二章

人本院

第三章

育嬰院

第四章

小學院

第五章

中學院

第六章

大學院

第七章

卹貧院

第八章

醫疾院

第九章

養老院

第十章

考終院庚部去產界公生業

第一章

農不行大同則不能均產而有饑民

第二章

工不行大同則工黨業主爭將別成國亂

第三章

商不行大同則人種生詐性而多餘貨以殄物

第四章

獨農與公農之比

第五章

獨商與公商之比

第六章

獨工與公工之比

第七章

公農

第八章

公工

第九章

公商

第十章

總論欲行農工商之大同則在明男女人權始辛部去亂界治太平

第一章

分地爲百度

第二章

全地通同

第三章

地方分治以度爲界

第四章

全地大同公政府政體

第五章

各度政府政體

第六章

公通

第七章

公辟

第八章

地方自治

第九章

公金行

第十章

競美

第十一章

獎智

第十二章

獎仁

第十三章

學校

第十四章

刑措

第十五章

四禁壬部去類界愛眾生癸部去苦界至極樂

第一章

治教以去苦求樂

第二章

居處舟車飲食衣服及其它之樂

甲部入世界觀眾苦緒言人有不忍之心

康有爲生於大地之上﹐爲英帝印度之歲﹝1858年﹐時英國宣布印度爲英屬國﹞﹐傳少農知縣府君﹝諱達初﹐字植謀﹞及勞太夫人﹝名蓮枝﹞之種體者﹐吾地二十六周於日有餘矣。當大地凝結百數十萬年之後﹐幸遠過大鳥大獸之期﹐際開辟文明之運﹐居於赤道北溫帶之地﹐國於昆侖西南﹑帶江河﹑臨太平海之中華﹐遊學於南海濱之百粵都會曰羊城﹐鄕於西樵山之北曰銀塘﹐得氏於周文王之子曰康叔﹐爲士人者十三世﹐蓋積中國羲﹑農﹑黃帝﹑堯﹑舜﹑禹﹑湯﹑文王﹑周公﹑孔子及漢﹑唐﹑宋﹑明五千年之文明而盡吸飲之。又當大地之交通﹐萬國之並會﹐薈東西諸哲之心肝精英而酣飫之﹐神遊於諸天之外﹐想入於血輪﹝卽血球﹞之中﹐於時登白雲山摩星嶺之巓﹐蕩蕩乎其鶩於八極也。

已而彊國有法者吞據安南﹐中國救之﹐船沈於馬江﹐血蹀於諒山。風鶴之警誤流羊城﹐一夕大驚﹐將軍登陴﹐城民步遷﹐窮巷無人。康子避兵﹐歸於其鄕。延香老屋﹐吾祖是傳﹐隔塘有七檜園﹐樓曰澹如﹐俯臨三塘。吾朝夕擁書於是﹐俯讀仰思﹐澄神離形﹐歸對妻兒﹐慹然若非人。𨿽然﹐鄕人之酬酢﹐裏婦之應接﹐兒童之撫弄﹐宗姓之親暱﹐耳聞皆勃豁之聲﹐目睹皆困苦之形。或寡婦思夫之夜哭﹐或孤子窮餓之長啼﹐或老夫無衣﹐扶杖於樹底﹔或病嫗無被﹐夕臥於竈眉﹔或廢疾癃篤﹐持缽行乞﹐呼號而無歸。其貴乎富乎﹐則兄弟子侄之鬩墻﹐婦姑叔嫂之勃豀﹐與接爲構﹐憂痛慘淒。號爲承平﹐其實普天之家室﹐皆怨气之衝盈﹐爭心之觸射﹐毒於黃霧而塞於寰瀛也。

若夫民賊國爭﹐殺人盈城﹐流血塞河﹐於萬斯年﹐大劇慘瘥﹐嗚呼痛哉﹐生民之禍烈而救之之無術也﹗人患無國﹐而有國之害如此哉﹗若夫烹羊宰牛﹐殺雞屠豕﹐眾生熙熙﹐與我同气﹐刳腸食肉﹐以寢以處﹐蓋全世界皆憂患之世而已﹐普天下人皆憂患之人而已﹐普天下眾生皆戕殺之眾生而已。蒼蒼者天﹐持持者地﹐不過一大殺場大牢獄而已。諸聖依依﹐入病室牢獄中﹐劃燭以照之﹐煮糜而食之﹐裹藥而醫之﹐號爲仁人﹐少救須臾﹐而何補於苦悲。

康子淒楚傷懷﹐日月噫欷﹐不絕於心。何爲感我如是哉﹖是何朕歟﹖吾自爲身﹐彼身自困苦﹐與我無關﹐而惻惻沈詳﹐行憂坐念﹐若是者何哉﹖是其爲覺耶非歟﹖使我無覺無知﹐則艸木夭夭﹐殺斬不知﹐而何有於他物爲﹖我果有覺耶﹖則今諸星人種之爭國﹐其百千萬億於白起之坑長平卒四十萬﹐項羽之坑新安卒二十萬者﹐不可勝數也﹐而我何爲不感愴於予心哉﹖

且俾士麥之火燒法師丹﹝今譯色當。1870年事﹞也﹐我年已十餘﹐未有所哀感也﹔及觀影戲﹐則屍橫艸木﹐火焚室屋﹐而怵然動矣。非我無覺﹐患我不見也。夫見見覺覺者﹐淒淒形聲於彼﹐傳送於目耳﹐衝觸於魂气﹐淒淒愴愴﹐襲我之陽﹐冥冥岑岑﹐入我之陰﹐猶猶然而不能自已者﹐其何朕耶﹖其歐人所謂以太耶﹖其古所謂不忍之心耶﹖其人人皆有此不忍之心耶﹖寧我獨有耶﹖而我何爲深深感朕﹖

康子乃曰﹕若無吾身耶﹐吾何有知而何有親﹖吾旣有身﹐則與並身之所通气於天。通質於地﹐通息於人者﹐其能絕乎﹐其不能絕乎﹖其能絕也﹐抽刀可斷水也﹔其不能絕也﹐則如气之塞於空而無不有也﹐如電之行於气而無不通也﹐如水之周於地而無不貫也﹐如脈之周於身而無不徹也。山絕气則崩﹐身絕脈則死﹐地絕气則散。然則人絕其不忍之愛質乎﹖人道將滅絕矣。滅絕者﹐斷其文明而還於野蠻﹐斷其野蠻而還於禽獸之本質也夫﹗

夫浩浩元气﹐造起天地。天者﹐一物之魂質也﹔人者﹐亦一物之魂質也。𨿽形有大小﹐而其分浩气於太元﹐挹涓滴於大海﹐無以異也。孔子曰「地載神气﹐神气風霆﹐風霆流形﹐庶物露生。」神者有知之電也﹐光電能無所不傳﹐神气能無所不感﹐神鬼神帝﹐生天生地﹐全神分神﹐惟元惟人。微乎妙哉﹐其神之有觸哉﹗無物無電﹐無物無神﹐夫神者知气也﹐魂知也﹐精爽也﹐靈明也﹐明徳也﹐數者異名而同實。有覺知則有吸攝﹐磁石猶然﹐何況於人﹖不忍者﹐吸攝之力也﹐故仁智同藏而智爲先﹐仁智同用而仁爲貴矣。

康子曰﹕吾旣爲人﹐吾將忍心而逃人﹐不共其憂患焉﹖而生於一家﹐受人之鞠育而後有其生﹐則有家人之荷擔﹐若逃之而出其家﹐其自爲則巧矣﹐其負恩則何忍矣﹐譬貸人金﹐必思償之﹐若負債而匿逃﹐眾執而刑﹐不刑其身﹐則刑其名。其負一家之債及一國天下之公債者﹐亦何不然﹗生於一國﹐受一國之文明而後有其知﹐則有國民之責任﹐如逃之而棄其國﹐其國亡種滅而文明隨之隳壞﹐其負責亦太甚矣。生於大地﹐則大地萬國之人類皆吾同胞之異體也﹐旣與有知﹐則與有親。凡印度希臘波斯羅馬及近世英法徳美先哲之精英﹐吾已嘬之﹐飲之﹐葄之﹐枕之﹐魂夢通之﹔於萬國之元老碩儒名士美人﹐亦多執手接茵﹑聯袂分羹而致其親愛矣﹔凡大地萬國之宮室服食舟車什器政教藝樂之神奇偉麗者﹐日受而用之﹐以刺觸其心目﹐感蕩其魂气。其進化耶則相與共進﹐退化則相與共退﹐其樂耶相與共其樂﹐其苦耶相與共其苦﹐誠如電之無不相通矣﹐如气之無不相周矣。乃至大地之生番野人﹑艸木介魚﹑昆虫鳥獸﹐凡胎生濕生卵生化生之萬形千匯﹐亦皆與我耳目相接﹑魂知相通﹑愛磁相攝﹐而吾何能恝然。彼其色相好﹐吾樂之﹐生趣盎﹐吾怡之﹔其色相憔悴﹐生趣慘淒﹐吾亦有憮悴慘淒動於中焉。莽莽大地﹐吾又將焉逃於其外﹖將爲婆羅門之舍身雪窟中以煉精魂﹐然人人棄家捨身﹐則全地文明不數十年而復爲狉榛艸木鳥獸之世界﹐吾更何忍出此也。火星土星木星天王海王諸星之生物耶﹐莽不與接﹐杳冥爲期﹐吾欲仁之﹐遠無所施。恆星之大﹐星團星雲星气之多﹐諸天之表﹐目本相見﹐神常與遊﹐其國之士女禮樂文章之樂﹐與兵戎戰伐之爭﹐浩浩無涯﹐爲天爲人﹐𨿽吾所未能覯﹐而苟有物類有識者﹐卽與吾地吾人無異情焉。吾爲天遊﹐想象諸極樂之世界﹐想象諸極苦之世界﹐樂者吾樂之﹐苦者吾救之。吾爲諸天之物﹐吾寧能捨世界天界﹐絕類逃倫而獨樂哉﹗其覺知少者﹐其愛心亦少﹔其覺知大者﹐其仁心亦大﹐其愛之無涯與覺之無涯﹐愛與覺之大小多少爲比例焉。﹝吾別有書名《諸天》﹞

康子不生於他天而生於此天﹐不生於他地而生於此地﹐則與此地之人物觸處爲緣﹐相遇爲親矣﹔不生爲毛羽鱗介之物而爲人﹐則與圓首方足﹑形貌相同﹑性情相通者尢親矣﹔不爲邊僻洞穴生番﹑獠蠻之人而爲數千年文明國土之人﹐不爲牧豎﹑爨婢﹑耕奴不識文字之人﹐而爲十三世文學傳家之士人﹐日讀數千年古人之書﹐則與古人親﹔周覽大地數十國之故﹐則與全地之人親﹔能深思﹐能遠慮﹐則與將來無量世之人親。凡其覺識之所及﹐不能閉目而禦之﹐掩耳而塞之。

康子於是起而上覽古昔﹐下考當今﹐近觀中國﹐遠攬全地﹐尊極帝王﹐賤及隸庶﹐壽至篯彭﹐夭若殤子﹐逸若僧道﹐繁若毛羽﹐蓋普天之下﹐全地之上﹐人人之中﹐物物之庶﹐無非憂患苦惱者矣。𨿽有深淺大小﹐而憂患苦惱之交迫而並至﹐濃深而厚重﹐繁賾而惡劇﹐未有能少免之者矣。

諸先羣哲﹐惄然焦然﹐思有以拯救之﹐普渡之﹐各竭其心思﹐出其方術﹐施濟之﹐而橫覽胥溺之滔滔﹐終無能起沈痼也。略能小瘳﹐無有全愈者﹐或扶東而倒西﹐扶頭而病足﹐豈醫理之未精歟﹐抑醫術之未至耶﹖蒙有憾焉。或者時有未至耶﹖

夫生物之有知者﹐腦筋含靈﹐其與物非物之觸遇也﹐卽有宜有不宜﹐有適有不適。其於腦筋適且宜者則神魂爲之樂﹐其與腦筋不適不宜者則神魂爲之苦。況於人乎﹐腦筋尢靈﹐神魂尢淸﹐明其物非物之感入於身者尢繁夥﹑精微﹑急捷﹐而適不適尢著明焉。適宜者受之﹐不適宜者拒之。故夫人道只有宜不宜﹐不宜者苦也﹐宜之又宜者樂也。故夫人道者﹐依人以爲道。依人之道﹐苦樂而已。爲人謀者﹐去苦以求樂而已﹐無他道矣。

夫喜羣而惡獨﹐相扶而相植者﹐人情之所樂也。故有父子﹑夫婦﹑兄弟之相親﹑相愛﹑相收﹑相卹者﹐不以利害患難而變易者﹐人之所樂也。其無父子﹑夫婦﹑兄弟之人﹐則無人親之﹐愛之﹐收之﹐卹之﹔時有友朋﹐則以利害患難而易心﹐不可憑借﹔號之曰孤﹑寡﹑鰥﹑獨﹐名之曰窮民﹐憐之曰無告﹐此人之至苦者也。聖人者﹐因人情之所樂﹐順人事之自然﹐乃爲家法以綱紀之﹐曰「父慈﹐子孝﹐兄友﹐弟敬﹐夫義﹐婦順」﹐此亦人道之至順﹐人情之至願矣﹐其術不過爲人增益其樂而已。結黨而爭勝﹐從彊而自保者﹐人情之所不能免也。故有部落國種之分﹐有君臣﹑政治之法﹐所以保全人家室財產之樂也。其部落已亡﹐國土無托﹐無君臣﹐無政治﹐蕩然如野鹿﹐則爲人所捕虜隸奴﹐不能保全其家室財產﹐則陷苦無量而求樂無所。聖人者﹐因人情所不能免﹐順人事時勢之自然﹐而爲之立國土﹑部落﹑君臣﹑政治之法﹐其術不過爲人免其苦而已。

人者﹐智多而思深﹐慮遠而計久﹐旣受樂於生前﹐更求永樂於死後﹔旣受樂於體魄﹐更求永樂於神魂。聖人者﹐因人情之所樂而樂之﹐則爲創出世之法﹐煉神養魂之道﹐長生不死之術﹐以求生天證聖之果﹐輪回不受﹐世界無邊﹐其樂浩大深長﹐有迥過於人生之數十年者。於是人遂願行苦行焉﹐棄親愛之室家﹐絕人間之榮華﹐入山面壁﹐裸跣乞食﹐或一日一食﹐或三旬九食﹐編艸嘗糞﹐臥雪視日﹐餵虎飼鷹。彼非履至苦也﹐蓋權其苦樂之長短大小﹐故甘行其小苦短苦﹐以求其長樂大樂也。彼以生﹑老﹑病﹑死爲苦﹐故將求其不苦而至樂者焉﹐是尢求樂﹑求免苦之至者也。孝子﹑忠臣﹑義夫﹑節婦﹑猛將﹑修士﹐履危難﹑蹈險艱﹑茹苦如飴﹑捨命不渝﹑守死善道﹑名節凜然。文天祥﹑史可法以忠君國死﹐楊繼盛以諫亡﹐於成龍爲令而自炊﹐陳瑸爲巡撫廚僅瓜菜﹐吾家從伯母陳自刎而不嫁﹐吾伯姊逸紅﹑仲妹瓊琚守貞而撫子﹐瓊琚至於憂死﹐其苦至矣。然廉恥養之於風俗﹐節義本之於道學。莊子謂曾參﹑伍胥也﹐不修則名亦不成也。則𨿽苦行耶﹐而榮譽在焉﹐敬禮在焉﹐所樂有在﹐是故不以其所苦易其所樂也。

故普天之下﹐有生之徒﹐皆以求樂免苦而已﹐無他道矣。其有迂其途﹐假其道﹐曲折以赴﹐行苦而不厭者﹐亦以求樂而已。𨿽人之性有不同乎﹐而可斷斷言之曰﹐人道無求苦去樂者也。立法創教﹐令人有樂而無苦﹐善之善者也﹔能令人樂多苦少﹐善而未盡善者也﹔令人苦多樂少﹐不善者也。昔者有墨子者﹐大教主也。其爲教也﹐尙同兼愛﹐善矣﹔而其爲術﹐非樂節用﹐生不歌﹐死不服﹐裘葛以爲衣。莊子日﹐「其道大觳」﹔「離天下之心﹐天下不堪」﹔「離於天下﹐其去王也遠矣」。印度九十七道出家苦行﹐一日一食﹐過午不食﹐或一旬一食﹐或不食﹐或食糞艸﹐衣壞色之衣﹐跣足而行﹐或不衣不履﹐視赤日﹐臥大雪﹐嘗糞。其苦行﹐大地無比之者矣﹐彼以煉魂故棄身﹐然旆於全羣人道則不可行。

猶太﹑羅馬及穆護教之抑女﹐亦猶然也。基督樂在天國﹐故亦土木其身﹐其淸教徒苦行不食﹐棲山閉處﹐亦猶佛教焉﹐今在西班牙之可度﹐猶見之也。基督不娶﹐絕其後嗣﹐神父皆不能娶﹐道觳不行﹐於是路徳新教出焉﹐頃刻而易天下﹐則以其道近於人而易行故也。

夫印度自摩弩立法﹐嚴階級﹐別男女﹐人生而爲寒門下戶之首陀也﹐則爲農﹐爲賈﹐爲百工﹐爲獵夫﹐爲婦婢﹐百世不得列於吏士焉。若生而爲女﹐以布掩面﹐終身無睹﹐旣嫁從夫﹐夫亡燒死。或閉髙樓﹐永不履地﹐其爲禮法也如此﹐故男爲奴而女爲囚焉。苟非借出世之法﹐從何脫其煩惱耶﹖婆羅門諸哲九十七道﹐思爲人脫煩惱﹐其不得已﹐而鳴出家﹑禁殺生者耶﹖蓋原世法之立﹐創於彊者﹐無有不自便而陵弱者也。

國法也﹐因軍法而移焉﹐以其遵將令而威士卒之法行之於國﹐則有尊君卑臣而奴民者矣。家法也﹐因新制而生焉﹐以其尊族長而統卑幼之法行之於家﹐則有尊男卑女而隸子弟者焉。𨿽有聖人立法﹐不能不因其時勢風俗之舊而定之。大勢旣成﹐壓制旣久﹐遂爲道義焉。於是始爲相扶植保護之善法者﹐終爲至抑壓至不平之苦趣﹐於是乎則與求樂免苦之本意相反矣。印度如是﹐中國亦不能免焉。歐﹑美略近升平﹐而婦女爲人私屬﹐其去公理遠矣﹐其於求樂之道亦未至焉。神明聖王孔子﹐早慮之憂之﹐故立三統三世之法﹐據亂之後﹐易以升平﹑太平﹔小康之後﹐進以大同﹐曰「窮則變」﹐曰「觀其會通以行其典禮」﹐蓋深慮守道者不知變而永從苦道也。

吾旣生亂世﹐目擊苦道﹐而思有以救之﹐昧昧我思﹐其惟行大同太平之道哉﹗徧觀世法﹐捨大同之道而欲救生人之苦﹐求其大樂﹐殆無由也。大同之道﹐至平也﹐至公也﹐至仁也﹐治之至也﹐𨿽有善道﹐無以加此矣。人道之苦無量數不可思議﹐因時因地﹐苦惱變矣﹐不可窮紀之﹐粗舉其易見之大者焉﹕

﹝一﹞人生之苦七﹕

一﹑投胎﹔二﹑夭折﹔三﹑廢疾﹔四﹑蠻野﹔五﹑邊地﹔六﹑奴婢﹔七﹑婦女﹝別爲篇﹞。

﹝二﹞天災之苦八﹝室屋舟船﹐亦有關人事﹐亦有關天災者﹐故附焉﹞﹕

一﹑水旱饑荒﹔二﹑蝗虫﹔三﹑火焚﹔四﹑水災﹔五﹑火山﹝地震山崩附﹞﹔六﹑屋壞﹔七﹑船沈﹝汽車碰撞附﹞﹔八﹑疫癘。

﹝三﹞人道之苦五﹕

一﹑鰥寡﹔二﹑孤獨﹔三﹑疾病無醫﹔四﹑貧窮﹔五﹑卑賤。

﹝四﹞人治之苦五﹕

一﹑刑獄﹔二﹑苛稅﹔三﹑兵役﹔四﹑有國﹝別爲篇﹞﹔五﹑有家﹝別爲篇﹞。

﹝五﹞人情之苦八﹕

一﹑愚蠢﹔二﹑仇怨﹔三﹑愛戀﹔四﹑牽累﹔五﹑勞苦﹔六﹑願欲﹔七﹑壓制﹔八﹑階級。

﹝六﹞人所尊尙之苦五﹕

一﹑富人﹔二﹑貴者﹔三﹑老壽﹔四﹑帝王﹔五﹑神聖仙佛。第一章

人生之苦

投胎之苦﹕太古之野人﹐甫離獸身﹐狉狉榛榛﹐全地如一﹐而無等差﹐茹血衣皮﹐穴處巢居。自聖智日出﹐文明日舒﹐宮室服食﹑禮樂文章﹔上立帝王﹐下設虜奴﹔貧爲乞丐﹐富爲陶朱﹔尊男卑女﹐貴人賤狙﹐華族寒門﹐別若鳥魚﹐蠻獠都士﹐絕出智愚﹐燦然列級﹐天淵之殊。嗚呼命哉﹐投胎之異也﹗一爲王子之胎﹐長卽爲帝王矣﹐富有國土﹐貴極天帝﹐生殺任意﹐刑賞從心﹐呼吸動風雷﹐舉動壓山嶽﹐一怒之戰﹐百萬骨枯﹔一喜之賞﹐普天歡動。不幸而爲奴虜之胎﹐一出世卽永爲奴虜矣﹐修身執役而不得息﹐聽人鞭撻而不敢報﹐𨿽有聖哲而不得仕﹐𨿽死節烈而不得贈位﹐𨿽爲義僕而不廁人列﹐子子孫孫世襲爲隸。

夫貴賤之宜﹐只論才徳﹐大賢受大位﹐小賢受小位﹐故九徳爲帝﹐三徳有家﹐天工人亮﹐乃公理也。夫淫凶如髙洋﹑楊廣﹐乳臭如嬰﹑殤﹑質﹑衝﹐以誕生王家﹐居然帝矣。自非然者﹐𨿽以孔子之聖﹐終爲陪臣。若爲奴者﹐古今萬國非無衛靑﹑丰臣秀吉之才﹐而終身奴使矣。一墮奴身﹐永無升拔﹐無涯之苦﹐已自胎生。彼亦天之子也﹐何一不幸﹐沈淪至此﹗

其投胎爲巨富之子也﹐生而錦衣玉食﹐金銀山積﹐僮指盈千﹐田園無極﹐妾婦雜沓﹐縱盈聲色﹐管弦嘔啞﹐不分旦夕﹐一擲百萬﹐呼盧博激﹐揮金如土﹐富與國敵。如投胎爲窶人乞丐之子也﹐生而裋褐不完﹐半菽不得﹐終日行乞﹐餓委溝壑﹐烈風吹膚﹐被席帶索﹐夜宿門廊﹐人所喝逐﹐垢污塞體﹐蟣虱交啄﹐或遇大雪﹐僵倒村落。其有凶饉﹐人肉同削﹐燻鼠嚼葉﹐疾疹並作﹐瘡瘍徧體﹐手足斷落﹐血液膿穢﹐鮏气臭惡﹐號泣叩首﹐一錢喜躍﹐終日行乞而不得一食﹐餓死溝壑而不得一席。其窶人子終身作工﹐計日得金﹐勤勞備至﹐未得一飽﹐有終世勞動﹐而無有少贏以娶一妻﹑築一椽﹑買寸田者矣。夫人之生也﹐量工受食﹐一夫不作﹐時謂負職。故大才受大祿﹐小才受小祿﹐各出其力以供公業。今若查三標﹑大良﹑阿斗之流﹐昏淫顚狂﹐終身未嘗作一日之工也。阿斗擲金葉於城上﹐一時而盡百萬﹐日破百千金之古瓷而聽其聲﹔查三標夜開京城之門先一時而費萬金。而吾鄕方蓀璧進士﹐獨行介節﹐不受贈饋﹐種菜而食﹐乃至餓死﹔吾外太祖陳子剛秀才﹐操行孤介﹐日食一欖﹐朝飲其湯而暮咀其肉焉。其它一爲窶人子﹐則終身力作﹐窮老餓病﹐舉世是矣﹐是遵何故歟﹗

若夫華族髙門﹐膏腴世爵﹐春秋則代爲執政﹐六朝則世戴金貂﹐著作﹑祕書﹐不屑省郎。若世爵則公侯繼軌﹐乳臭承襲﹐歐土千年之封建貴族及大地各國猶是也。其它投於寒門﹐不得髙爵﹐若漢制之異姓不王﹐明以來之文臣不爲公侯﹐必待艱難考試乃得靑衿﹐百人橐筆﹐僅一登科﹐𨿽有博學奇才﹐老困場屋﹐多終身而不售﹐視登第如登天。若夫印度婆羅門剎帝利之子﹐世爲王爲師。而若投爲巫士哈﹐若拖卑﹐若咩打﹐若冬之胎﹐則世爲獵人﹐爲糞夫﹐爲仵作﹔𨿽有才哲﹐限於階級﹐無由振興。若一見女身﹐永爲囚系﹔無貴無智﹐役隸於男﹐防禁幽辱﹐不齒人數。在歐﹑美不得爲公民之列﹐在全地不得試仕宦之途。至於賤爲婢妓﹐賣鬻由人﹐生命如鳥﹐其慘毒尢不可思議。至若墮落獸身﹐披毛戴角﹐割肉爲饌﹐剝皮爲裘﹔卽仁如耶穌﹐以爲天賜﹐日殺充庖﹐視爲固然﹐曾不少憐﹐無可柰何。嗚呼﹐此佛氏慈悲所由鳴因果以爲解釋也﹗卽伺爲人類﹐等是男身﹐而生落邊蠻﹐僻居山穴﹐片布蔽體﹐藜藿果腹﹐不識文字﹐蠢如馬鹿﹐不知服食之美爲何物﹐不知學問之事爲何方﹔其與都邑之士﹐隱囊塵尾﹐裙屐風流﹐左圖右書﹐古今博達﹐不幾若人禽之別歟﹗以歐土之化﹐而西班牙尙有气他拿之穴處人猶然也。凡此體膚才智﹐等是人也﹐孔子所謂人非人能爲﹐天所生也。孔子又曰「夫物非陽不生﹐非陰不生﹐非天不生﹐三合然後生。」故謂之母之子也可﹐天之子也可。同是天子﹐實爲同胞﹐而乃偶誤投胎﹐終身墮棄﹐生賤螻蟻﹐命輕鴻毛﹐不能奮飛﹐永分淪落﹐𨿽有仁聖不能拯拔﹐𨿽有天地不能哀憐﹐𨿽有父母不能愛助。天地固多困苦﹐而投胎之誤﹐實爲苦惱之萬原﹐是豈天造地設而無可振救歟﹖而普觀大地﹐禽獸之多﹐固無可言。卽論女身﹐實居生民之半﹐而寒門窮子﹐邊蠻奴隸﹐又占男子十分之七八﹐若爲帝王﹑巨富﹑華族﹑髙門之胎者﹐舉世無幾也。嗚呼﹗悲憫之仁人﹐若之何爲玆少數而坐令無涯多數之人物同罹無量之厄災﹐而不思所以救之歟﹐抑無術歟﹖得非數千年聖哲仁人之大恥歟﹗

夭折之苦﹕人之生也﹐壽夭無常﹐𨿽曰有命﹐蓋亦有人事不修者焉。呱呱墮地﹐只有啼泣﹐若預知人生之患苦哉﹗然人之有苦﹐生於有知﹔嬰孩無知﹐𨿽使隕於母胎﹐夭於𦇤褓﹐啜气欲絕﹐豈識患苦﹗若髫齔以上﹐比及壯年﹐知識日開﹐聰明日長﹐六親日固﹐鄕裏情深﹐父母伯叔含哺而抱持﹐兄弟姊妹扶挾而遊戲。或妻妾新婚﹐好歡初合﹐或子女幼妙﹐提攜方殷。讀書方有志於古今﹐學問更激切於時事﹐文章方望其長進﹐學業尢遲其克成﹐或辛苦著述而欲親睹其汗靑﹐或經營功業而指垂成於旦夕。卽或耕田力穡﹐望其有秋﹔服賈經商﹐期其獲利。若夫良工創器﹐慘淡於精思﹔將士力徵﹐唾手於破敵﹔或壯士報仇﹑忠臣赴難﹐扼腕瞋目﹐志在必成。一旦藥石無靈﹐天年中夭﹐志事皆敗﹐學術無成﹐功業夭枉﹐身名埋沒﹐遠志屈於短年﹐雄心埋於抷土。苟非上士學道﹐視死生爲旦暮者﹐能不悲哉﹗若中人以下﹐泣別六親﹐顧念鄕裏﹐念老父慈母罔極之恩﹐不能報養﹐顧寡妻幼子伶俜之苦﹐誰爲哀憐。良朋走視而咨嗟﹐兄弟相持而涕泣。文書則付之炬火﹐琴劍則空自摩挲。其或家無次丁﹐父母望其嗣續﹔室徒四壁﹐妻兒待以爲生﹐忽際重病彌畱﹐共知不起﹐老親垂涕而來握其手﹐妻子號泣而環跪於牀。父母吁嗟﹐痛若敖之鬼不祀﹔妻子哀啼﹐恐溝壑之餓不遠。或乃指某兒當鬻爲奴婢﹐其子當送與僧尼﹐骨肉仳離﹐死後立散。當此時也﹐鐵石心肝﹐爲之腸斷。況爲人類﹐本自多情﹐結合已深﹐補救無術﹐艱難撒手﹐遺恨終天﹐腸九轉而猶回﹐魂一叫而遂絕。其與閨婦別士﹐怨曠而沒身﹔倩女懷春﹐黯傷而離魂﹐皆目瞑爲難﹐鬼靈不死﹐永結愁思之夢﹐長居離恨之天﹐惋其傷焉﹐嗟何及矣﹗卽使富連阡陌﹐貴爲帝王﹐而田園之牙籌難捨﹐山河之燕樂方酣﹐猶欲延術士以問長生﹐求神仙而希不死。若至玉棺下墜﹐金丹無靈﹐淒涼掩袖﹐擁美人而悲歌﹔悲咽銅臺﹐念分香而啜泣﹐蓋夭折之苦﹐人生最傷﹐此《洪範》所以夭折冠六極之顚也。究其原因﹐或生事不完﹐或感時病疫﹐或無力攝衛﹐或傳種短惡﹐或傷生太過。以斯之故﹐坐至夭殤﹐拯救此因﹐亦非無術。今各國政日攺良﹐夭民歲少矣﹐豈可令普天眾生苗而不秀﹐秀而不實﹐遭罹此極歟﹗

廢疾之苦﹕舉日月﹑星辰﹑云露之偉麗﹐山川﹑林野﹑海嶽之壯觀﹐宮室﹑園囿﹑池沼之淸娛﹐花艸﹑虫魚﹑鳥獸之絢爛﹐機器﹑用物之奇巧﹐錦繡﹑珠玉之輝煌﹐凡數千年文明之物﹐全大地奇偉之工﹐撫其器而不見其形﹐摩其物而不知其象﹐斯亦最可憐者哉﹗甚乃父母﹑妻子﹑兄弟之親﹐日熟其聲音而終身不知其容貌﹐豈非最可哀之事耶﹗若懷抱莫白﹐至親不能交一言﹔盤辟蹣跚﹐企跂不能行一步﹐廣坐交言而不覺﹐疾雷破山而不聞﹐凡此瞽﹑喑﹑聾﹑跛﹐受生何虧﹗耳﹑目﹑口﹑足﹐人人所共有之官也﹐而彼獨缺之﹔視﹑聽﹑言﹑行﹐人人所同享之福﹐而彼獨不得與焉。夫聰如師曠﹐徳若王駘﹐醫若龐公﹐皆負絕異之才﹐而猶不免形體不全也。嗚呼﹐此天之憾也﹗更有身被大癘﹐手足拳攣﹐肢體跰﹛足鮮﹜﹐面目赤腫﹐親戚斷絕﹐荒島流連﹐窺井仰天﹐痛惻肺腑。或由傳種之惡﹐或感疫癘之毒﹐𨿽以冉耕之賢﹐猶不免歌《芣苡》也﹐此爲廢疾之最苦痛者矣。若夫佝僂贅疣﹐曲僂發背﹐上有五管﹐頤隱於齊﹐肩髙於頂﹐句贅指天﹐或手足斷殘﹐支離其身﹐侏儒短小﹐不齊於人。天之生是耶﹐均爲天民﹐彼何獨廢缺而不全﹗陰陽之气有沴耶﹗乃無以補其憾事歟﹖人旣有廢疾﹐傳種亦然。吾有僕張福缺其唇者﹐其女唇亦缺﹐其子亦缺﹐而其孫復缺也。肺癆之疾亦然。吾門人陳千秋通父者﹐絕代才也﹐爲吾門冠﹐年二十六以肺癆卒。吾哭之慟﹐傷傳道之無人焉。蓋其母有肺癆也﹐如其傳種何哉﹗凡有廢疾者﹐愛莫助之﹐豈非天人之大憾歟﹗

蠻野之苦﹕苟爲連州之猺人耶﹐爲瓊州之黎人耶﹐爲臺灣之生番耶﹐爲廣西﹑貴州之苗人﹑狪人﹑狆人﹑﹛犭冰﹜人耶﹐爲雲南騰越之野人﹑毛人耶﹐爲印度之島人耶﹐爲美洲之煙剪人耶﹐爲歐洲之气他拿人﹑唼氏人﹑陰蘭人耶﹐爲非洲之黑人耶﹐腰圍片布﹐頭插羽翟﹐耳鼻鑿孔﹐足胝若鐵﹐赤身無衣﹐燻鼠以食﹐雜臥於地﹐牛豕同藉﹐日曬糞蒸﹐面黑如臘﹐穴處巢棲﹐結繩爲識﹐刳全木以爲舟﹐取魚蝦以生食﹐窺鳥發彈﹐射獸分炙﹐殺人竿首﹐以多示力﹐奪女淫於野﹐藉艸爲席。是𨿽爲人﹐去犬羊不遠﹐性命朝夕不保。同當大地開辟之後﹐雜處文明國土之間﹐飛樓四十層以侵天﹐鐵道電綫百數十萬里以縮地﹐禮樂文章﹐縟若霞繡。而尙有此原人之俗﹐如在數千年狉狉榛榛之前﹐豈不哀哉﹗卽進而上之﹐西藏﹑廓爾喀﹑布丹﹑哲孟雄之蠻人﹐南洋諸島巫來由之種族﹐暹羅﹑安南之諸蠻﹕屋髙可俯窺﹐編萑竹以爲瓦棟﹐雜處於牛羊﹑雞豕﹑潦糞﹑臭穢之中﹐酷日蒸之﹔摶飯而食﹐圍布而飾﹐𨿽其王者及其后妃﹐赤足無屐﹐席地坐食﹔略知文字﹐無所知識﹐皈依佛﹑回﹐度引無力﹐享受無量之苦難而終無慈航普拯其溺也。若冰海之冰人穴於冰中﹐衣皮飲鯨﹐掘鼠食之。其視歐﹑美之民﹐廣廈細旃﹐膳飲精潔﹐園囿樂遊﹐香花飛屑﹐均爲人也﹐何相去之遠哉﹗不均不平﹐豈至治之世耶﹗

邊地之苦﹕但以中國言之﹕今自蒙古﹑新疆﹑東三省之民俗﹐或蒙遊牧之舊﹐膻肉酪漿以充饑渴﹐氈裘穹帳以爲居服。及鮮卑之土人使鹿使犬﹐費雅喀諸部反皮踏雪﹑臥地燻炭。父子﹑兄弟﹑夫婦﹑叔嫂席炕炙火﹐雜居於大蚊牛糞之下﹐大風飛塵﹐則騾馬之糞與人糞充塞耳鼻。斯則大河南北且有然矣。山西且有陶復陶穴之俗﹐𨿽富家爲屋數十進﹐亦穴地中。其貧者架艸爲棚﹐編艸爲裳﹐日得數錢﹐食餑餑數枚﹐殷然果腹﹐臥艸終日﹐陶然復爲夫婦之歡矣。其富者開酒面之房﹐修牛馬之槽﹐坦然極天人之樂﹐世間無復餘事矣。此大江以北各邊皆然。若南方則自滇﹑黔之間﹐湘﹑粵之鄙﹐閩﹑徽江介之僻縣﹐編竹爲屋﹐飼豕如人﹐種稻數丘﹐薯芋代食。以其鄕縣號稱中國﹐荷擔赴市﹐行數十里﹐十日一見黃雞﹐三日一見白豕。奉巫覡以爲神﹐尊監生以爲君﹐學問止於《論語》﹐書籍且以充薪。官遠不及﹐彊姓主盟﹐有不從者﹐撻伐大申。於是一鄕自爲一國﹐一姓自爲一羣﹐以眾暴寡﹐以彊淩弱﹐牽鄰之牛﹐割鄰之禾﹐視爲固然。窮鄕小姓亦遂憤起﹐教子姓咸以拳技相尙﹐集公資咸以刀槍爲事。少有鬥爭﹐合羣而出﹐有偸退者﹐眾治其罪﹐溺之於水﹐以警大眾﹐如斯巴達之治兵以雄於深山窮鄕者﹐蓋閩﹑粵皆然也。否則率眾行劫﹐置蠱暗害也。兄弟共妻﹐贅客無礙﹐蓋有苗之餘風﹐而至今尙不殄焉。其有志士欲爲學問﹐講書無所﹐求師無從。道裏邈隔﹐舟車罕通﹐百里視爲遠途﹐《漢書》以爲僻書。其至京師多以數月﹐其至省會亦數十日﹐苟非興廉舉孝﹐蓋無有到京師者焉。故其愚鄙終古不開﹐以明世之七篇五府爲方今之政體﹐以小說之《封神》《水滸》《三國》爲不二之典謨。其視彼都人士﹐裘馬麗都﹐林齋幽靘﹐珊珊玉佩﹐冉冉衣香﹐樂玩備中外﹐飲食窮水陸﹐𨿽不極談大地而能通古今﹐𨿽不窮極人天而能知名理﹐又何遠也﹗卽歐﹑美者國近號升平﹐而吾見其工人取煤燻炭﹐則面黑如墨﹐沾體塗足﹐則於污若泥﹐自以其所耕之地大於中國。求肉不得﹐醉酒臥地﹐執婦女而牽笑。若愛爾蘭之小兒﹐赤足臥地﹐雜於羊豕﹔倫惇乞婦﹐牽車索食﹐擲以皮肉﹐俯拾於地﹐甘之如飴。若徳﹑俄﹑奧之北鄙﹐瑞典﹑那威之雪界﹐萄﹑班之窮民﹐此則與中國蒙古﹑東三省之窮民同其苦患。若西班牙之气他拿人今猶穴處於迦憐拿大﹝卽Granada﹐格拉納達﹞故都也﹐蓋可哀憐矣。夫滿堂飲酒﹐一人向隅而泣則爲之不樂﹐今向隅而泣者﹐不止居其大半﹐然則滿堂飲酒者﹐其爲樂耶﹐否耶﹖

奴婢之苦﹕彊弱貧富之操縱人類﹐亦甚矣哉﹗均是圓顱方趾之人﹐同爲民也﹐而以貧見鬻﹐或以弱被擄者﹐則男爲奴﹐女爲婢矣。或投胎不幸爲奴子者﹐則終其身爲奴﹐不得齒於人數焉。主人好惡﹐性气難識﹐終身執役﹐饑不得食﹐夜不得息。喜而賞之﹐殘杯冷炙。執爨負薪﹐荷重惕息﹐跪而脫履﹐立而倚壁。洗衣刷地﹐捧盤執席﹐爲灑爲掃﹐或耕或織。小不如意﹐呵譴笞撻。側媚跪諂﹐甚則踢殺。老者優養﹐奴則異是。少主童衝﹐肅恭奉侍﹐𨿽在耄耋﹐不免鞭詈。叩首謝罪﹐退莫呻嚏。子子孫孫﹐世襲爲隸。𨿽有聖智﹐不許宦仕﹐抑不得學﹐不能識字。其有忠賢﹐爲主盡死﹐號爲義僕﹐稱之而已。不得同食﹐不廁人列﹐名分當然﹐無可升拔。凡有死節﹐朝有贈爵﹐若爲奴隸﹐不卹義烈。聖有謨訓﹐褒賢貶惡﹐不幸爲奴﹐擯如禽啄。若其女婢﹐賤辱由人。主婦之慈﹐破被殘羹﹐主婦之酷﹐鉗炙烙身。饑不許食﹐與死爲鄰。未明早起﹐掃地開門﹐汲水作息﹐井臼並身。米鹽瑣碎﹐雞虫得失。深夜不息﹐頭睡觸壁﹐主婦大呵﹐雷霆霹靂。夕而鋪牀﹐掃帳安席﹐奉煙捶骨﹐勤身竭力。少女嬌傲﹐曲腰承足。小兒病啼﹐𦇤負作役。指背撫搔﹐竟夜供職。少主淫虐﹐誘奸恐嚇﹐彊僕交加﹐彊奸迫勒﹐不敢不從﹐彊忍是極。主人知之﹐鞭責千百﹐鎖之空房﹐賣之山客。或鬻作妓﹐聽其所極﹐投水懸梁﹐求死不得。嗚呼慘酷﹐所不忍述﹗世𨿽承平﹐身當亂酷。上天之生﹐奴婢亦人﹐以何理義﹐降此苦辛﹗不幸爲奴﹐永永沈淪。第二章

天災之苦

水旱饑荒之苦﹕歲之有水旱﹑丰穰﹐天之行也﹐未有能免之者矣。𨿽水防未修﹐溝洫不開﹐樹木不多﹐宣泄無自﹐不能調燮陰陽﹐然天行之劇﹐亦有平地湧水﹑大旱累年者焉。故當潦水之大﹐洪流萬頃﹐浩浩懷山襄陵﹐旱荒之甚﹐赤地千里﹐漠漠艸樹盡枯。哀彼農民﹐勞種而無少獲。舉家勤動﹐終歲不休﹐而八口嗷嗷﹐粒食不得。吾家粵之南海﹐當牂牁江之下流﹐歲五六月收獲之時﹐則江水大漲﹐驟至丈許﹐決堤漫陂﹐頃刻浸灌。禾稻穰穰﹐黃雲徧野﹐忽而白浪滔天﹐牛馬輕舟﹐犁沒於田上矣。當潦水驟來之際﹐鄕人竟夕守堤﹐鑼聲震耳﹐版築登登﹐燈火映帶。其家人多者﹐稻畦之上﹐不擇生熟﹐且以守堤﹐且以刈稻。其家人少者﹐奉公守堤﹐不暇兼顧。及其堤決也﹐哭聲盈耳﹐鳧水走避﹐家人提攜什器﹐相與掩面淚下﹐呼天而詈之。幸堤之不決﹐則又惜生者誤刈﹐不能爲食﹐徒得禾稈﹐相與嘆惜。以吾牂牁江衝流之劇﹐而嘆江河灌決之慘﹐益不可言也。若其旱也﹐赤云蔽天﹐熱陽煜煜﹐飛塵滿地﹐樹枯不綠。望走羣祀﹐歌舞牲玉﹐神巫則肥﹐農夫則酷。日視其苗黃萎枯縮﹐米瘠且落﹐望絕無屬。猶須納租﹐鬻子莫贖。若光緒二年﹐山西全省之大旱﹐饑人相食﹐易子而骸其骨。襄陵者﹐吾先師朱九江﹝諱次琦﹞先生之治也﹐地近平水。先生爲開其水利﹐號稱富穰﹐戶口二十餘萬。吾在京師﹐見襄陵人而問之﹐乃餘二萬人。襄陵猶如此﹐他邑可知﹐蓋十去其九矣。若鄭州之河決﹐民沒無數﹐朝廷乃至鬻爵而賑之﹐此皆最近目睹之事。水旱之大者﹐若徵之古史﹐考之全地﹐若此者歲歲而有﹐地地皆然﹐不可勝數也。近者歐﹑美鐵路旣通﹐運輸較捷﹐水利漸啟﹐樹木旣多﹐雨澤漸勻﹐泛濫漸少。就有水旱而以鐵道移粟以飼之﹐民命尙易保全﹐此進化之功也。𨿽然﹐農民窮苦﹐胼胝手足以經營之﹐而終歲之勤﹐一粒無獲﹐宜其怨蒼蒼之大憾﹐而嗟上帝之不仁也﹗談運命者僅付天行﹐信因果者只嗟劫數﹐其能祈而制雨求晴者﹐妙術能開生面﹐仰口終難符天。甚矣農夫之苦﹐堯﹑舜﹑禹﹑湯屢遭其毒而無術振之矣。

蝗虫之苦﹕漫漫蔽天而來﹐樹木沒葉﹐萬頃千稼﹐連州並邑者﹐其所謂蝗災耶。蓋自古有之﹐豈唐太宗吞之所能格耶﹗自余螟蟊之害﹐禾稼皆傷。一夫不收﹐則八口不食。而撲之不盡﹐震之不去﹐炮轟不滅﹐火燃不息。所過郡縣﹐稻麥皆絕﹐貧農仰天﹐呼泣嘔血。𨿽欲賑之﹐施粥有竭。欲搜蝗根﹐須窮天地之偵測﹐故待人人之自謀﹐苟有災焉而何食﹗卽井田之口分世業﹐猶遇蝗災水旱而術竭也﹐欲博施而濟眾﹐堯﹑舜猶病其不徧也。

火焚之苦﹕赫赫烈烈﹐嘻嘻出出﹐朱霞絳天﹐赤風煩熱者﹐其火焚之炎炎耶﹗宮闕不愼﹐庖廚不滅﹐炭屑煙灰﹐風揚暗爇﹐一星之火燎原﹐遂使城郭飛灰﹐人民爲炭焉。於時怒風鼓蕩之耶﹐板屋木構﹐鐵扉銅瓦﹐益其焰耳。擺磨四垣﹐煨炰瓦礫﹐神焦鬼爛﹐天跳地踔。男女奔逃﹐破窗觸戶﹐或赤體而難遁﹐或戀財而回顧﹐或折桷飛而致傷﹐或全屋覆而盡碎﹐或吸煙而迷臥﹐或懸樓而顚墜。莫不血肉交飛﹐體骸腐爛﹐臭气燻蒸﹐屍骨分散。其有戲場盛會﹐聚人億千﹐簫鼓嗔咽﹐燈火照煎﹐萬頭鱗鱗﹐其樂且延。及夫揚棹渡江﹐馳輪跨海﹐舟客無數﹐髙歌樂愷﹐或萬里遠復而視其孥﹐或志士壯遊而觀乎外。一火不愼﹐煙畿郁攸﹐檣傾桅折﹐焚舵沈舟。萬眾同擠﹐舉足莫逃﹐可憐一炬﹐眾骨同枯。其有焦頭爛額﹑逃水而鳧者﹐而吞煙中竅﹐蓋亦無能幸生焉。於是妻子覓屍而不辧﹐家人望魂而號祭﹐哀號動地﹐灰煙滿野﹐有不盡其哀而不能聽其聲焉。若夫石鼓有聲﹐煙气火起﹐艸木如炭﹐赤塊飛止。天火忽流﹐大雨更熾﹐焚燒廬舍﹐千萬未已﹐死者如鯽﹐數可不紀。若晉之永昌二年﹐京師大火三月﹐焚燒三縣﹐廬舍七千﹐死者萬五千人。唐憲宗時﹐洪州大火﹐焚民捨萬七千家。宋嘉泰時﹐行都大火﹐衙署壘捨民居皆盡五十餘里﹐凡五萬八幹九十七家﹐都城九毀其七﹐民灼死及奔逃踐踏死者不計其數﹐百官僦舟以居。此尢火災之大者。倫惇昔猶板屋﹐二百年前﹐大火同盡。夫人之慘死𨿽多而莫有甚於火焚者。若夫項羽之燒阿房﹐赤眉之燒長安﹐董卓之燒河陽﹐火延三月不止﹐民爲之盡。而徳之破法﹐焚燒師丹﹐全城皆燼。是𨿽兵禍﹐亦火之毒烈最甚者也。嗚呼﹗人非水火不生活﹐而修火之利﹐亦受火之害﹐乃如是哉﹗

水災之苦﹕夏潦時至﹐山水奔迸﹐交集於河。下流壅阻﹐放泄之不及﹐坌溢泛濫。決裂堤防﹐浸灌廬舍﹐滔漫田園。人民奔避﹐攜幼扶老﹐升於岡陵﹐綠木登顚﹐岌岌墜傾。牛馬雞豕﹐什器牀幾﹐輾轉於滔天白浪之中﹐雜沓浮沈﹐隨流而靡。其近決口﹑居下流者﹐白波泱泱﹐若素車白馬之擁怒潮﹐轟轟而來。城市猶爲之淹﹐髙塔僅露其顚﹐木杪揚波﹐小舟穿之﹐況於村捨鄕落之在田間者乎﹗原野千百里﹐渺渺無丘陵。人民無所避﹐則浮屍沒頂﹐積骸飄泊﹐與覆舟浮柴漂水而並下﹐動以千萬。全家連村﹐同時漂沒。其有禦枝漂流﹐浮沙依岸﹐幸而獲救者﹐蓋千百而不一二也。其或山水坌出﹐地水驟湧﹐頃刻尋尺﹐旦夕數丈。衝崖崩岸﹐沈城淹郭﹐廬宅園館﹐所過傾漂。怒波捲巨石﹐椽瓦隨流轉﹐懷山襄陵﹐無所不倒。其聲勢浩瀚洶湧﹐舟楫皆覆﹐城垣並圮﹐所在人民無有能免者。其死傷慘絕﹐尢爲可驚。吾先祖述之﹝諱贊修﹞府君訓導於連州﹐純儒也﹐適遘山水之湧﹐遂沒於是﹐今祀昭烈祠焉。嗚呼﹐慘怛哉﹗予小子道之而猶有餘痛也。夫火水之害﹐《春秋》謹記之。漢成帝建始三年﹐三輔霖雨三十餘日﹐郡國十九雨﹐山谷水出﹐壞官寺民捨八萬三幹余所。當桓玄篡時﹐江濤入石頭﹐方舟萬計﹐漂敗流斷﹐骸胔相望﹐西明門地穿湧水毀門扇。唐髙宗永淳時﹐河南北大水﹐壞民居十餘萬家。開元時﹐發關中卒救營州﹐營谷水上﹐夜半山水暴至﹐溺萬餘人。文宗太和時﹐江﹑漢漲溢﹐壞房﹑均﹑荊﹑襄諸州民居及田產殆盡。大中時﹐徐﹑泗水溢﹐深五尺﹐漂數萬家。朱全忠時河決﹐浸溢至千餘里。宋太宗太平興國八年﹐谷﹑洛﹑伊﹑瀍四水暴漲﹐壞官署軍營民捨萬餘區﹐溺死亦萬餘﹐牛頭河漲至二十餘丈﹔涪州江水﹑達州溪水暴發﹐壅州城﹐壞廬舍萬餘﹐死者無數。神宗熙寧時﹐洮河溢﹐漂溺陜及平陸二縣﹔又河決南徙﹐壞郡縣四十五﹐民捨數萬﹐田三十萬頃。徽宗政和時﹐滄州河決﹐城不沒三版﹐民死百餘萬。蓋自宋至明﹐河患最劇矣。若海濤之溢﹐衝壞田廬﹐死人動輒數萬。其餘水災殆不勝紀。中國如此﹐全地可推。美國之南科羅打市﹐一夕爲海水沒﹐吾嘗觀其影戲矣﹐慘哉﹗然則伊古以來﹐地球人民之死於水患者不可數算矣。夫洪水之患﹐下民爲魚﹐神禹治之閱二十一年﹐而《創世紀》稱挪亞方舟避水。蓋水洪爲患﹐大地最劇而生民之最慘者哉﹗美哉禹功﹐灑沈澹災﹐然終不能奠後世之水禍也﹐柰何﹗

火山之苦﹕純日之體皆火也﹔火力蒸動而自轉﹐則火屑爆裂飛跳焉。地者日之火屑耳﹐離日而成質﹐自轉而周行﹐受天空之气﹐積久而成殼﹐若陳粥牛酪﹐久之有糜也。地殼積久愈厚﹐則爲花剛石焉。地中之火皆爲流質﹐如金汁焉﹐爲殼所裹﹐气不得泄。爆裂飛動﹐日相決爭﹐裹包愈甚﹐於是成凸凹之形﹐凹者今號爲海﹐凸者今稱爲山。經無量劫無量年百千萬之火爆﹐而後髙山﹑大海﹑丘陵﹑原隰﹑川澗成焉﹐苔介生焉﹐而後艸木鳥獸生焉﹐人於是得緣附而居焉食焉。蓋地形之成﹐物類之衍﹐皆火山之爲力哉﹗無火則不能成山﹐無火則不能成海陸而生萬物﹐火山之功之最偉者也。昆侖者﹐火山之最先起點也﹔印度之須彌山﹐蒙古之阿爾泰山﹐北亞之烏拉嶺﹐皆火之依附昆侖而後起者也。於是枝萼附生﹐花葉連起﹐綴連而爲峯嶺﹐夾流而成川河。若我中國者﹐北自天山﹐南走祁連﹑賀蘭﹑太行﹑醫無閭而碣石﹐渡海遂爲泰山﹐南自岷﹑峨走滇﹑黔﹑五嶺而至天臺﹑雁蕩﹐北折徽﹑皖而枝葉與泰山﹑䢐徠之餘葉枝榦相交﹐故其中遂爲大陸焉。北沿黃海至甘查甲﹐西走波斯而入非洲﹐其烏拉嶺北枝入於歐洲﹐則最遠者也。落機山者﹐不依附昆侖而最後起焉﹐別爲火山祖﹐蜿蜒九萬里﹐而爲昆侖之背焉﹔今美與巴西之髙山大陸﹐皆因依其火力以成洲者也。故火山之造成地形﹐其功最大哉﹗𨿽然﹐時各有宜﹐因各有適。及人類旣多﹐占地徧居﹐於是火山之害亦最劇矣。大槪大陸之地殼厚﹐地中之火力不能上達﹐故火山之爆也少﹔海島之地殼薄﹐地中之火力易破﹐故火山之爆也多。今太平洋諸島﹐皆火山之新爆出者也﹐然則近海火山蓋多矣。當火山迸裂之時﹐火煙四冒﹐山石轟飛。環山數百之人居﹑城郭﹑廬舍﹐頃刻焚毀﹐騰播空中。田園人民立致灰沒﹐無可走避。吾觀意國柰波裏之古城﹐猶可見慘狀焉﹕其地近斐蘇斐﹐火山裂後﹐百里之田廬人家沈沒忽焉。今於二千餘年後掘地下而古城發露﹐自城門﹑橋梁﹑街衢﹑廟宇﹑室廬皆如故也﹐室中衣冠會集筵宴如故﹐縫匠手鍼綫縫衣如故﹐街中策馬馳車如故﹐而大劫同盡﹐億萬眾無可免焉。今此山尙數年十數年一大焚裂也。希臘哥林士之古城亦然。細細裏島近歲大災﹐死者三萬尢劇矣。其餘四洲火山之災﹐殆不可勝數。嗟我人民﹐何罪何辜﹗而居近火山﹐遂蒙大慘﹐人居立盡﹐金鐵交飛。若今檀香山﹑爪哇﹑蘇拉擺亞之火山﹐火焰坌湧﹐至今未息焉。

地震山崩之苦﹕地震山崩之害尢苦矣﹐皆地內火力發動﹐而以地厚不能泄气﹐蓋不能吸致之﹐亦火山之類也。若漢隴西地震﹐壓四百餘家。宣帝時﹐北海瑯琊地震﹐壞宗廟城郭﹐殺六千餘人。安帝時﹐漢陽地坼﹐湧水壞屋殺人。順帝建康時﹐瓊州地震百八十日﹐山谷坼裂﹐壞敗城寺﹐傷害人物。後周瓊州地頻震﹐城郭多壞。唐武徳時﹐巂州地震山摧﹐江水噎流。開元時﹐秦州地震﹐坼而復合﹐經時不止﹐壞廬舍殆盡﹐壓死數千餘人。至徳時﹐河西地震﹐壞陷廬舍﹐張掖﹑酒泉尢甚﹐數月乃止。又束鹿﹑寧晉地裂數丈﹐沙石隨水流出平地﹐壞廬舍﹐壓死數百人。元和九年﹐巂州地震晝夜八十﹐地陷三十里﹐壓死人無數。乾符時﹐雄州地震月餘﹐州城廬舍盡壞﹐地陷水湧﹐傷死甚眾。宋景佑四年﹐忻﹑代﹑並三州地震﹐壞廬舍﹐壓吏民﹔忻州死萬九千七百四十二人﹐傷五千六百五十五人﹐代州死七百五十九人﹐並州死千八百九十人。慶曆六年﹐登州地震﹐岠嵎山摧。治平時﹐潮州地震拆裂泉湧﹐壓覆州郭及兩縣屋宇﹐士民軍兵死者無數。漢髙後時﹐武都山崩﹐殺七百六十人。成帝河平時﹐犍爲柏江山崩﹐捐江山崩﹐皆壅江水逆流﹐壞城殺人﹐地震二十一日﹐百二十四動。和帝時﹐秭歸山髙四百丈崩﹐塡溪﹐殺百餘人。安帝永初元年﹐河東楊地陷東西百四十步﹐南北百二十步﹐深三丈五尺。元初時﹐日南地坼﹐長百八十二里。延光四年﹐蜀郡越巂山崩﹐殺四百餘人。桓帝時﹐郡國六地裂﹐水湧井溢﹐壞寺屋殺人。靈帝時﹐河東地裂十二處﹐合長十里百七十步﹐廣三十餘步﹐深不見底。晉惠帝時﹐蜀郡山崩殺人。壽春山崩﹐洪水出﹐城壞殺人﹐地陷方三十丈﹐人家陷死。居庸地裂﹐廣三十六丈﹐長八十四丈。上庸四處山崩地墜﹐廣三十丈﹐長一百三十丈﹐水出殺人。懷帝水嘉元年﹐洛陽東北步廣裏地陷。二年﹐鄄城無故自壞七十餘丈。三年﹐當陽地裂三所﹐廣三丈﹐長三百餘丈。梁武帝普通六年﹐始平郡石鼓村地裂成井﹐方六丈﹐深三十二丈。隋大業時﹐砥柱山崩壅河﹐河逆流數十里﹐死人無數。唐髙宗永昌中﹐華州赤水南峯山移百餘步﹐壅水壓村民三十餘家。代宗大歷十三年﹐郴州黃岑山摧﹐壓死數百人。憲宗元和時﹐苑中之山摧﹐壓死數千人。近歲美國三藩息士髙地震﹐幾陷全市。推之全地﹐崩震無量數﹐慘酷更無量數﹐若地動之儀更精﹐他日當有以預避之﹐而古今無是﹐是以至於若是其慘也。

宮室傾壞之苦﹕棟折榱壞﹐人將壓焉﹐承古者巢穴之後﹐創宮室者皆伐木爲之﹐今加拿大﹑日本﹑緬甸猶然。蓋新辟之地﹐蟠木蓊郁﹐無所往而不以木爲屋﹐大地皆然也。《秦風》曰「在我板屋。」而日本則舉國皆然矣﹐今中國猶稱堂構也。旣以木爲屋﹐木久則蠹壞﹐瓦墜茅飛﹐傾覆乃其必致者。若夫墻垣之用﹐多以土泥﹐築之登登﹐削之憑憑﹐號稱版築﹐久則剝落傾圮矣。卽造磚作瓦﹐日進文明﹐而磚瓦之重愈甚。歲久剝壞﹐勢欲崩頹﹐小人惜費﹐支以木柱﹐一有烈風雷雨之交加﹐卽有墻僕瓦飛之懼。吾家老屋蓋二百餘年而巋然﹐自十三世祖涵滄公丁明末之難﹐全族亡盡﹐涵滄公以幕營業﹐創此老屋﹐前年崩倒﹐傾壓一人。而吾行經羊城華徳裏﹐飛磚壓頂﹐幸隔寸許﹐不然﹐吾死於光緒乙酉歲矣。吾叔父玉如公居羊城外館﹐大風雨﹐全屋瓦桷墜下﹐幸賴牀之上板斜蓋﹐得以幸生。此室固吾讀書之藤花齋也﹐吾適還鄕幸免﹐念之驚心。吾遊廬山夜宿破室﹐風雨夜屋瓦皆飛﹐走避室外露立乃免。昔歲北京大水﹐屋倒八千。凡吾中國之古屋頹墻﹐日就傾壞以殺人者﹐以吾所閱歷推之﹐豈可量數。卽歐洲﹑印度多爲石室﹐較堅穩矣﹔而水火之禍﹐危樓顚墜﹐仍不能免。苟非太平世文明精良之極﹐安能免此患苦哉﹗

舟船覆沈之苦﹕大風忽至﹐波浪怒號﹐浮舟簸蕩﹐纜斷檣傾﹐榜人呼號﹐舟子旁皇變色﹐相擁而泣。忽而巨濤如山﹐翻然舟覆﹐貨重累壓﹐杳然沈下。萬舟如覆葉﹐浮屍如泛蟻﹐隨流漂蕩﹐聽風澎湃。其有抱木牽竹﹐仰偸鼻息﹐經閱幾晝夕﹐幸而依沙近岸遇救得生者﹐蓋亦僅矣。若夫巨灘奔湍﹐尖石旋渦﹐舟行若奔﹐盤牽以上。忽爾牽斷渦旋﹐觸石破舟﹐隨盤渦則立旋入於深淵﹐觸危石則破裂成碎板。人物並壞﹐呼救無從﹐萬石之運航沈於砥柱﹐百丈之貢艦碎於灩預。杜工部所謂「使者乘春色﹐迢迢直上天」﹐此固舟子之所戒心﹑行人之所破膽者矣。大地川河﹐皆出兩山之澗﹐然則危灘旋渦﹐破舟沈溺者﹐歲不可數。至於泛大海﹐遇颶風﹐觸礁石﹐遇流沙﹐碎飛輪﹐沈巨艦﹐千客立盡﹐絕海無救﹐父母倚閭聽信而不得﹐妻子招魂望祭而呼號。若光緒丁亥香港華洋船之慘禍﹐先自火焚﹐焦頭爛額﹐中於煙毒﹐船客盡焚﹐已而沈下﹐予幾不免焉。後一日自港歸﹐見海中猶露船桅出水面數尺也﹐爲之心膽俱裂﹐是役知交多有死焉。此則盡備水火之慘﹐其酷毒尢甚矣。大地一歲中﹐汽舟而遭難者尙千百計也。哀哉﹐如何而能免此酷禍乎﹗

汽車碰撞之苦﹕縮天地於一掌﹐視萬里如咫尺﹐過都越國﹐不盈旦夕﹔長龍蜿蜒﹐山川飄瞥﹐造新世界之靈捷第一物者﹐莫如汽車哉﹗然其挾火電之力﹐飆馳電駛﹐一往無前﹐交道相忤﹐少不及防﹐卽有相碰之患﹕全車立碎﹐人物皆飛﹐頭臂交加﹐血肉狼藉。今一歲之以汽車電車碰壞計者﹐不可量數也。上自聖哲﹑賢豪﹑帝王﹑卿相﹑名士﹑畸人﹐以及匹夫﹑匹婦﹑幼子﹑童髫﹐無不以汽車爲行役而托命焉。而災變非常﹐出於不意﹐有人事非常之巧﹐亦卽有人事非常之險﹐相乘相因﹐疇則能免。𨿽異日飛船創起﹐亦難免飄墮之苦﹐而今玆之患﹐則汽車多危焉﹐咄咄有戒心哉﹗

疫癘之苦﹕滿大地多相殺機也﹐金與水相鑠﹐水與火相傾﹐大小相軋﹐彊弱相淩﹐潔穢相爭﹐固天理之自然﹐無可如何哉﹗疫癘者﹐積無量之微生物也﹐橫飛蔽天而來﹐精微隨吸而入﹐故人遇之者﹐苟非壯盛之夫﹐殆難免焉。故疫癘一起﹐死亡千萬﹐白旐﹑靈翣﹑棺柩相屬於道﹐哭聲動鄰﹐則人不自保﹐親戚相棄﹐友朋不敢相視。若印度熱地﹐疫气尢盛﹐死亡尢多。竹笪載屍於河邊﹐積薪而焚之﹐屍汁穢气流入於河﹐而河幹之飲者浴者相塞也﹐夫是以疫之死人愈甚也。夫微生物之生也起於穢气﹐育於異袗﹐故房室隘湫﹐衣服不潔﹐淖潦交橫﹐器物堆積﹐犬雞牛豕﹐糞便雜沓﹐死鼠﹑腐蛇﹑毒虫﹑敗葉﹐闇屯積久而蒸气於上﹐則微生毒物緣此化成。哄然而起﹐頃刻繁育﹐數逾千億﹐如蚊虫﹐如軍隊﹐所過披靡﹐觸者皆死。若夫富貴之家﹐髙堂﹑廣廈﹑洞房﹑疏闥﹐苑囿廣大﹐花木扶疏﹐燻香而被服﹐堊粉而塗垣﹐則感疫者較少焉。而歐﹑美之都會﹐市廛輻輳﹐戶口百萬﹐然其街衢廣闊﹐種植樹木﹐溝渠淸疏﹐不畱微穢﹐房室疏廣﹐窗牖開通﹐凡猥穢塵舊腐敗之物皆棄之不畱﹐灑掃淨潔﹐故疫气亦鮮少焉。而印度熱地﹐貧人市戶﹐狹室數尺﹐人气相積﹐器物交逼﹐毒出腐葉﹐蒸气成祲﹐故印度歲患疫﹐一都邑之間﹐而死者萬數。而南洋及亞洲諸國﹐街渠不淨﹐穢物成堆﹐室少人多﹐牖閉器積﹐壅此惡气﹐釀成癘疫。人只知口之飲食﹐不知鼻之呼吸以歲斃其同胞無數者﹐殆甚於兵燹也。夫兵爭之死人也割斫其外體﹐疫癘之殺人也割斫其內體﹐夫割斫其內者﹐比割斫其外尢酷矣﹐而人不知防之。治軍者知行堅壁淸野之法﹐而治疫者不令大眾預知行掃穢淸室之方﹐其愚何可及也﹗吾覩吾中國之歲患此也﹐南洋﹑印度﹑亞洲諸國之尢甚也﹐惻惻哀之﹐而不能救人之貧﹐則終無以絕疫之根也。今北京﹑東粵歲遘其災﹐以爲天行之常也﹐大地固有之矣﹐吾久居其地而亦汲汲危之矣﹐柰何﹗第三章

人道之苦

鰥寡之苦﹕人爲有知之物﹐則必惡獨而欲羣﹔人爲有欲之物﹐則必好偶而相合。道有陰陽﹐獸有牡牝﹐鳥有雌雄﹐卽花木亦有焉。人有男女之質﹐乃天之生是使然。人道者因天道而行之者也﹐有以發揮舒暢其質則樂﹐窒塞閉抑其欲則郁。太古之時﹐雌雄亂作於前﹐故聖人順天之道﹐因人之欲﹐知其不可已也﹐故制爲夫婦以相判合。始之以順天性﹐令其相歡相樂﹔繼之以成家室﹐令其相保相愛。其有壯大而無妻無夫者﹐孤陰獨陽掩沮憔悴﹐生人之樂泯矣。且其鰥寡﹐多出於已有妻有夫之後而中道摧喪者焉﹐聽離鸞別鵠之音﹐睹月缺花飛之慘﹐遺塵在簟﹐破鏡暗然﹐仰視雙翔﹐能無淚下﹖其鰥者或伯道無兒﹐或左芬有女﹐或兒女成行而撫育無人﹐對此藐孤之呱泣﹐益思故劍之恩情﹐則有觸目傷懷﹑神傷無主者矣。其寡者或貧無立錐﹐復多遺債﹐而上有白髮之孀姑﹐下有繞膝之幼子﹐左提右挈﹐背負手繭﹐叫怒索飯而啼門﹐垢膩不襪而牽衣。以織繡糊口﹐則執業而不能育兒﹔以乳哺字男﹐則失業而不能得食。彊豪追逋日至﹐則賣女以償﹔水旱疾疢不時﹐則捨男遠出﹐死生執別﹐水遠仳離。牀薦無氈﹐日食以粥﹐傷心神結﹐瘦骨柴支﹐以淚洗面﹐有病莫醫﹐气結而殞﹐以手撫兒﹐此亦人道之至慘淒者矣。幸或撫兒長成﹐授室謀業﹐而私其妻子﹐不顧母養﹐視同媼僕﹐加以嗔訶。或賭蕩破家﹐盡鬻其產﹐寡母睹此﹐惟有垂涕﹐有仰縊而自絕﹐或就傭而遠適者。卽使家有中資﹐田產足食﹐而鄕鄰之豪家欺占﹐至親之叔伯淩爭﹐呼父兄而無人﹐泣良人而何訴。或有彊奸誘淫﹐誣姦爭盜﹐至有投繯入獄﹐剖腹自明者焉。若夫印度之焚柴殉葬﹐鎖閣不下﹔燕子樓中之霜月﹐秋夜彌長﹔驪山陵上之侍人﹐銀燈不滅。抑女舊俗﹐苛暴無倫﹐抑更不必言焉。歐﹑美號稱平等﹐而人羣宴會﹐罕及寡妻。子女歡遊﹐賓客雜沓﹐而寡者別室寂處﹐蓋未亡人之生意亦有索然者焉。吾少多鄕居﹐而寡婦盈目﹐秋砧在耳﹐連夜達旦。人道如此﹐目擊慘傷。而亂世尊男﹐以女爲屬﹐飾爲禮義﹐崇爲髙節﹐寡婦之苦無可救焉。吾旣少孤﹐寡母育我﹔吾姊逸紅才慧﹐甫嫁百日﹐夫卽病亡﹔吾妹瓊琚靜貞好學﹐生有三子﹐夫喪中年﹐以貧自傷﹐數載遂殞。嗚呼﹗寡之酷毒﹐人道所無﹐蓋天上人間所難者焉。國家無事﹐家室和平﹐人喜春臺﹐世稱休盛﹐而寡妻怨毒之气﹐已上通於天﹐可得謂之太平盛世哉﹖

孤獨之苦﹕物之精神﹑筋力﹑肢體足以自養者﹐𨿽極苦非苦也。若其精神﹑筋力﹑肢體皆不能自養﹐必待於人以爲養﹐而所待之人忽逝矣﹑無憑矣﹐茫茫矣﹐倀倀矣﹐無以爲生矣﹐呼訴無聞矣﹐則其憂傷憔悴有不能爲生人之勢﹐其苦不可言矣。則未有若老而無子﹑幼而無父者矣。夫父子之道𨿽本天生﹐而人道之始﹐不以母子傳姓而以父子傳宗者﹐實以男子之彊易於養生故也。故子非父無以長成﹐父非子無以養老﹐交相需而爲用﹐𨿽不言施報而實爲施報之至也。且分形之子﹐傳體之人﹐天性之親﹐愛不可解﹐惟其愛不可解於心﹐然後可長相托也。人之情﹐經窮禍患難﹐則變而相棄矣。亂世之俗﹐𨿽有至交﹐遇難而離解﹐以其易合故易離也。惟天紐者難解焉﹐故父子𨿽怨﹐經窮禍患難而相收也。故交有髙言卹故人之孤﹐不數載而倦忘矣。至待於諸父諸兄乎﹐則彼自有父子﹐何暇卹人之子﹖卽有仁人﹐提攜撫養﹐視猶己子﹐則以爲髙義矣﹔夫以爲髙義之物﹐豈人人所能哉﹐則無所怙者多矣。假而諸父之賢能卹兄弟之子﹐諸母出自異姓﹐其能視爲一體乎﹖故同一飲食﹐則人有而己獨無﹐人齒粱肉而孤子厭糟糠矣﹔或且飯後之鐘﹐抱腹而呼荷者﹐或且餕余而丐殘羹冷炙矣。同一衣服﹐羣從麗都而孤子垢敝襤褸﹐或且裋褐不完﹐肘見履穿矣。同一執業﹐羣從竹林嘯詠﹐精舍弦誦﹐而孤子灑掃承筐﹐望學捨而垂涕﹐不能進矣。同一榻捨﹐羣從髙齋文幾﹐厚褥隱囊﹐孤子則下室旁捨﹐破牀無被矣。若期月之生﹐喪失父母﹐轉育於人﹐爲奴爲婢﹐姓籍不知﹐寄生而已。或流亂爲丐﹐漆身如癩﹐牛馬其體﹐僅具人形。《詩》曰「謂他人父﹐亦莫我顧﹐謂他人君﹐亦莫我聞。」嗚呼﹐天地𨿽大﹐豈有慘淒若孤子者哉﹗壽夭難知﹐亦誰能免此也。獨者乎﹐耄老之年﹐精神已衰﹐聰明已失﹐筋力已弛﹐耳聾目暗﹐杖而後起﹐舉動須人﹐扶持賴子﹐手足無力﹐作工不能﹐營商失利﹐記性模糊﹐百事不辦﹐飲食而已﹐等於廢疾﹐誰則卹彼。惟有子者夕膳晨滫﹐扶杖潔被﹐問寒滌穢﹐搔爬盥洗﹐起居察其安否﹐飲餐具夫甘旨。子忽云亡﹐衣食奚具。卽有弟侄時加體卹﹐異居殊家﹐誰克奉事﹖風垢滿身﹐敗絮擁被﹐大雪無裳﹐曝背於市﹐眼昏體枯﹐有若半死。至於遭病不時﹐疫癘罹之﹐無人問侍﹐無人扶持﹐喘喘殘息﹐無藥無醫﹐忽而殞絕﹐閉門不知。若是者﹐夥哉夥哉﹗若其富貴縉紳之家不待子養﹐而恩愛旣結﹐壽夭無常﹐中道夭亡﹐傳後無托。賢如子夏﹐因以喪明﹔達若楊彪﹐猶深舐犢﹔柳子厚之祭﹐身後孑然﹔司空曙之詩﹐一星孤熒。靑箱誰寄﹐遺書何托﹔宗祀將斬﹐祠墓無依。其結托愈深﹐則其纏綿愈摯﹔其希望愈厚﹐則其訣別愈難。蓋老年喪子﹐後望幾絕﹐其哀從中來不可斷絕﹐遂與幼孤喪父者皆爲人生終天之憾也﹐何以弭之﹗

疾病無醫之苦﹕萬物相靡也﹐陰陽相攻也。犯於刑律法禁則人刑之﹐犯於霧露寒暑風濕五勞七傷則天刑之﹐此殆無能免者也。夫蒙疾臥病﹐不必其彌重也﹐首重不能舉﹐神昏不能理﹐體弱不能起﹐足軟不能行﹐手顫不能舉﹐目昏鼻塞﹐舌喉焦澀﹐飲食不進﹐遊觀皆止﹐失機敗事﹐患苦無已。若其疽背大發﹐喉腫交合﹐喘气並作﹐內臟壅毒﹐食臥不下﹐呼號苦虐﹐其百病之類此者﹐殆不勝數。更或綿月連年﹐臥牀擁氈﹐大癩麻瘋﹐異疾纏肩﹐子孫倦於奉侍﹐六親斷於當前﹐富貴不勝其苦﹐賤貧者尢爲可鄰。蓋據亂之世﹐醫學不盛﹐醫法不明﹐醫者無多﹐醫具不精﹐𨿽重資以延聘﹐惟救起之難靈。若夫貧者﹐糟糠不給﹐難謀醫藥。室宇卑污﹐道路不潔﹐飲食未精﹐微生物害之。空牀呻吟﹐無力延醫﹐以此坐斃﹐不可紀稱。然且深山窮谷﹐僻壤窮鄕﹐藥店不及開﹐醫生遠難來。百里無醫﹐以巫代之﹔禱祠祭祀﹐書符咒水﹐病者待之﹐殆哉噫唏。卽歐﹑美施醫有院﹐醫學漸精﹐蓋無良醫之日日診視﹐衣服什器﹐道路衛生之未宜﹐而治病於旣發之後﹐就使立起膏肓﹐其敗人精力﹐損人神魂﹐費人日力﹐累人親者之舍業供養﹐合大地人類算之﹐其所失敗於冥冥間﹐巧歷豈能算之哉﹗若夫野蠻人種﹐易生難繁﹐以其衛生之不講﹐故殤夭之多艱﹐痿癅腫黃﹐遘疫卽僵。故澳洲之黑人﹐昔數百萬者﹐今僅百萬﹔夏威夷島昔數十萬﹐今僅三萬﹔散沙維島人﹐昔數十萬﹐今亦三萬﹔巫來由人種﹐日削不增。然則呼號於雜病之刑﹐殺戮於衛生之不精﹐誅殘於巫醫之無靈者﹐自古及今﹐嗚呼大地﹐何可勝算哉﹗彼獨非人歟﹐不得終其天年﹐而中道夭於疾病﹐痛苦纏於當身者﹐豈非生不遇大同之世﹐而無衛生之精﹑醫生之日診以善全之耶﹗蓋大同之世﹐生人最樂﹐內無五勞七傷之感﹐外極飲食﹑宮室﹑什器﹑服用﹑道路之精。而醫學最盛﹐醫術最明﹐醫生最多﹐日日視人﹐疾無自來﹐苟非天年之自終者﹐蓋終身不知有病苦焉。佛之以與生老同驚憂者﹐其不知大同世之樂哉﹗普渡已盡﹐何所容其超度耶﹗凡野蠻亂世之病﹐至是皆無﹐大同之人﹐豈復知今據亂之苦耶﹗而今悁悁之眾生﹐同罹疾苦﹐大聲吟號﹐側耳如聞﹐哀哉﹐何日能拯之﹗

貧窮之苦﹕今普天下人之所焦思菜色﹐奔走營營者﹐豈非爲貧哉﹗夫人生而有身﹐育身者有父母﹐身育者有妻子﹔有身則饑寒有衣食之需﹐有家則俯仰有事畜之任﹐是皆至切而不可少缺者也。若夫歲時佳日﹐歡慶樂遊﹐酒食饋贈﹐親友應酬﹐是豈非人情而不能自免者乎﹗至於喪葬之哀紀﹐吉慶之儀文﹐祭祀之禮典﹐尢人道所重﹐無財不足以爲悅﹐抑且事不能舉﹐比於非人。「傷哉貧也﹐生無以爲養﹐死無以爲葬」﹐𨿽子路之賢不能不痛矣。夫衣食家室之需﹐迫人至急﹐半日不食﹐卽受之饑﹐裋褐不完﹐朔風刮肌﹐疾病惡苦﹐臥牀無醫﹐風雨怒號﹐屋破瓦飛﹐大雪行道﹐指落膚朘﹐夜寒無氈﹐瑟縮捲衣。父母責罵﹐垂首忍之﹔妻子哀號﹐嘆息垂涕。其凶喪饑饉﹐甚且賣兒﹐割削恩愛﹐任其棄離﹐豈不眷戀﹐爲貧所欺。其或隻身棄家﹐渡海萬里﹐開山拓殖﹐或非或美。賣身爲奴﹐聽主鞭笞﹐驅若馬牛﹐瘴毒纏罹﹐死亡莫問﹐呼天誰知。若夫寡妻失夫﹐幼子無父﹐自營無力﹐人莫我顧﹐朝哭夜啼﹐饑寒無訴。忍賣爲妓﹐屈身爲奴﹐啜泣自傷﹐謂天何辜。其有農夫失收而狼顧﹐工人罷業而家食﹐主吏追租而鋃鐺﹐室人交謫而遠適。又或商業倒閉﹐士子落魄﹐債臺髙築而莫避﹐田廬盡賣而無歸﹐則有局天蹐地﹐尋死自盡者矣。其它貧累傷生者﹐不可勝數也。蓋生人之數日繁而無盡﹐養物之數有限而無多﹐以有限之數供無盡之生﹐其必不給矣。若新法不日出﹐則人生之多﹐卽爲致亂之患﹐孟子曰「天下之生久矣﹐一治一亂。」世以爲天運之固然﹐不知生齒之繁﹑養物不足致之也。故中國二三百年必一大亂﹐以生齒已足故也。夫不足則爭矣﹐𨿽聖人莫之救﹐若不有以善其救貧之術﹐而欲致太平無由也。卽歐﹑美號稱富盛﹐英國卹貧之費歲糜千萬磅﹐而以工廠商本皆歸大富﹐小本者不足營業﹐故貧者愈貧。試觀東倫惇之貧裏﹐如遊地獄﹔巴黎﹑紐約﹑芝加哥貧裏亦然。菜色襤褸﹐處於地窖﹐只爲丐盜。小兒養贍不足﹐多夭者。聚成大團﹐風俗愈壞﹐監獄愈苦﹐病須醫愈多。英國特立部﹐歲費千萬磅以卹之﹐終無補也。他日卽機器極精﹐謀生較易﹐而貧民終不能免﹐議者至比爲人之排泄物﹐尢爲慘矣。然且人道不文﹐則爲野蠻﹐若愈文則患苦隨其文而爲增至。故文者食美八珍﹐衣珍五采﹔宮室則麗其棟梁﹐重其樓閣﹔器用則繁其鋪設﹐備其儀文﹔親友則通其弔賀﹐致其贈賻。文物日增﹐需費更巨﹐於是乎車馬﹑傔從﹑琴瑟﹑書畫﹑園林﹑古董﹑慶賻﹑宴遊﹑妻眷﹑童僕﹐皆人情之所好而中人以上之所欲致者﹐苟非有之﹐不齒上列。故財力內實不逮而門外日以彊持﹐以大不逮之財而日行勉彊支持之事﹐東撏西撦﹐憂苦莫當。以吾所聞﹐粵之富人中落者﹐紙筒糴米而坐轎如故﹔仕官候補者﹐衣服典盡而宴客盛張。𨿽未嘗不彊作笑語﹐呼指僮奴﹐而追書紛來﹐債客盈集﹐內廚不爨﹐妻子無衣。媼僕將散而罵其無工錢﹐大屋暗鬻而別租小室﹔田園玩器﹐急於賤售而尙無人沽﹔喪婚賓病﹐急待舉事而借貸無得。憂心如焚﹐頭痛若刺﹐蓋中家官人之所同病而共憂焉。𨿽歐﹑美之文盛﹐其中人患貧尢甚耳。閭閻撲地﹐都邑相屬﹐苟非野人窮子驟致多金﹐自此之外﹐𨿽極巨家豪費﹐皆是鬱鬱患貧之人。故「翹翹車乘」﹐皆是憂生﹔「衣服麗都」﹐盡爲貧子。外面甚樂﹐中情甚苦﹐如炙如割﹐且有不願爲人者。彼爲禮俗所驅﹐遂陷於貧而自刑若是﹐疇能解之哉﹖是故增其文明禮物而不易其人道﹐不啻廣設陷穽网羅以陷縛之也。彼憂貧抑塞﹐溥天皆是﹐不拔其根﹐不除其源﹐而欲致太平之樂﹐豈可得耶﹗

賤者之苦﹕爲奴隸﹐爲婢媼﹐爲胥役﹐爲輿臺﹐奔走服役﹐伺顏候色﹐拳跪鞠躬﹐側身屏息﹐饑渴不得自由﹐勞動不得休職﹐冒風雪而跣徵﹐窮晝夜不獲少息者﹐其賤者之苦耶﹗睨彼貴主﹐髙堂深廈﹐華旃細席﹐踞髙座而指揮﹐擁車馬而辟易﹐侍者如雲﹐簇擁排列﹐顧盼所及﹐左右悚息﹔聲咳所逮﹐唱喏百億﹐或少卹下情﹐感恩罔極﹐叩頭泥首﹐銘心刻骨。其暴者耶﹐則一語之誤﹐一事之失﹐鞭撲交加﹐罵詈無已﹐加以刑罰﹐剝盡廉恥。欲奮飛而不能﹐惟淟涊而悲己。卽在平人﹐有所白事﹐長官踞座﹐立不得與﹐呵叱睨詰﹐惟其戲詈。卽爲卑官﹐進謁長上﹐轅門伺候﹐風塵鞅掌﹐執版下輿﹐立班鞠拱﹐唱喏連聲﹐伺色而動。其或脫屨膝行﹐卑栗退屈﹐伏地騎背﹐跪足結襪﹐野蠻等級﹐威嚴尢密。是故志士掛冠﹐壯夫不屈﹐以是嘆息﹐趨走鬱鬱。若爪哇人之長跪﹑緬甸人之屈身﹐無論矣。凡此者﹐豈太平世人所識哉﹗第四章

人治之苦

刑獄之苦﹕傷矣哉亂世也﹐人累之太多﹐天性之未善﹐國法之太酷﹐而犯於刑网也﹗世愈野蠻﹐刑罰愈慘。吾見法班﹑巫來由人之刑具矣﹐有剖腹而用鋸者﹐鋸有自項而腹﹐又有自腹而項﹑自背而胸者焉﹔有以錐自穀道穿至項﹐有自項至穀道者焉﹔有屈腰而合縛其手足而錐其陽者焉﹔或油布捲而火焚之﹐有石壓而驢磨者焉。若夫車裂馬分﹐炮烙湯煎﹐斷首折腰﹐淩遲寸磔﹐挖眼彘人﹐猶以爲未足﹐則有蠍盤焉﹔九族之株連未足﹐而波及十族。遭遇暴主酷吏﹐周鉗來网﹐備極五毒。蓋亂世之常刑﹐而賢士多有不免焉。傷矣哉﹐亂世也﹗古用苗制﹐施行肉刑﹐漢文免之﹐攺爲囚徒﹑髡鉗﹑鬼薪﹑役作﹐隋文代之以笞杖流徙。然不幸而入於獄也﹐桎梏身首﹐鉗鎖手足﹐便溺迫蒸﹐臭穢交迫﹐據地眠坐﹐伸縮不得﹐蚊大如牛﹐蠅虫繞側﹐衣裳垢而不得浴﹐飲食穢而或乏﹐黑暗無光﹐不見天日。獄吏來臨﹐淫威恐嚇﹐求金取賄﹐非刑迫索。若夫娟娟妙女﹐可人如玉﹐聽其偪淫﹐輪姦相逐。故周勃以太尉之尊﹐然猶見獄吏而頭愴地。其它受其烙死﹐蒙其毒藥﹐施以鞭撻﹐塞以穢襪﹐卽幸而不死﹐而破家毀體﹐備極慘毒者﹐非生人所忍言也。此則自占仁人志士躬受其害者﹐不可勝數矣。其有幸逢薄罰﹐或遇大赦﹐身免爲奴﹐妻女爲樂戶。粗兵武人﹐性橫情暴﹐側身謹事﹐猶逢見惡﹐喜或賞殘羹﹐怒則杖頻數﹐一語觸忤﹐鞭死莫訴。旣爲樂戶﹐則執弦捧卮﹐廁身倡妓﹐以文信國﹑於忠肅之家蓋不能免。嗚呼淒慘﹐豈能道哉﹗其或荷戈遣戍﹐瘴地冰天﹐事長如帝﹐與死爲鄰﹐室人永絕﹐相見無期。凡當亂世之刑罰者﹐豈人道之可言﹗今歐﹑美升平﹐刑去繯首﹐囚獄頗潔﹐略乏苦境。然比之大同之世﹐刑措不用﹐囚獄不設﹐何其邈如天淵哉﹗然苟非太平之世﹐性善之時﹐終無以望刑措之治也。而生人刑獄之慘苦終無由去也。

苛稅之苦﹕自有彊弱之爭﹐而彊者取諸弱者﹐或以保護之名而巧取之﹐或行供億之實而直取之﹐始於漁獵耕稼而分其物﹐繼於關市舟車而徵其貨﹐甚或於人口﹑室屋﹑營業﹑器用﹑飲食而並稅之。其名則或貢﹑或助﹐其輕則仟一﹑百一﹐其重則什一﹑伍一﹑二一﹐然皆取民以爲有國之常經﹑治世之大義焉。𨿽有仁聖在位﹐然旣當亂世﹐旣有國爭﹐不能天下爲公﹐則無有能易其義矣。然人民生於斯世﹐旣有仰事俯畜之需﹐而租稅所需﹐迫於星火。徵符雜下﹐胥役紛來﹐雞豕任其宰割﹐室屋聽其摧毀。或當水旱疾病﹐公租不償﹐男子押追於牢獄﹐田園典質於他人。甚或鬻妻以償﹐賣子相繼﹐爲人奴婢分棄夫妻。慘狀難聞﹐苦情誰救﹐牽裙揮淚﹐嗚咽涕零﹐然且骨肉分離於前﹐吏徒敲朴於後。故元結以爲官劫過於賊﹐而孔子以爲苛政猛於虎也。若暴君肆其臺沼徵伐之欲﹐貪吏妙其剝脂敲髓之能﹐苛稅濫徵﹐詭名百出﹐至暴也。自租﹑庸﹑調之爲兩稅﹐兩稅之爲一條鞭﹐地丁合徵﹐千乃稅一﹐而民猶苦之。然釐金雜稅又出焉﹐沮擾畱難﹐其獘多矣。歐﹑美以列國井立而賦稅更重﹐繁苛及於窗戶﹐瑣碎及於服玩﹑僮僕﹑車馬。𨿽云爲國﹐而以兵爭之故﹐耗盡民力以事兵費﹐一炮之需數十萬﹐一鐵艦之成動輒千萬﹐水漲堤髙﹐競持而不知所止。生今之民﹐維持國力者莫不苦之﹐以視大同世之絕無租﹑且領公家之工資﹐其爲苦樂何其反哉﹗

兵役之苦﹕等是圓顱方趾﹐皆天民也﹐及有君國立而力役生矣。爲一君之私而築臺﹑築城﹐違農時﹑絕生業而役之﹐此固孔子《春秋》之所深譏也。今土司大田主之役其私屬﹐一家之私事皆役之。今爪哇地主﹐猶七日一役其民﹐殆視爲義所固然焉。野蠻之國﹐若安南﹑緬甸﹑巫來由等﹐其徵役尢重矣。孔子憫之﹐減爲使民不過三日﹐以爲仁焉﹐不過去太去甚﹐食肉而遠庖廚云爾﹐猶非公理哉。自王安石行免役之法﹐實爲千古未有之仁政﹐而司馬光妄攺之﹐遂至於今。幸而聖祖行一條鞭法﹐乃令中國得免焉﹐然邊省之倚勢作威﹐抑辦夫馬以供行李者﹐蓋猶未盡解焉。歐洲佃民﹑奴籍之苦以供役使﹐固亙數千年﹐至近世民智大開﹐乃甫能脫之耳。然則徵役之苦﹐固大地萬國數千年生民之不能免者也。若夫應兵點籍﹐則凡有國之世﹐視爲義務。如中國三代固自民兵﹐而唐﹑宋之制亦復彊選於民﹐宋人黥刻義勇﹐固爲無道﹐唐亦何嘗不然。誦杜甫《石壕吏》之詩﹐吏夜捉人﹐老婦應門﹐大兒戰死﹐中兒遠戍﹐小兒役歿﹐孤村無人﹐窮巷慘淒﹐田園荊棘﹐狐貍迫人﹐誰不爲之淚下也﹗近世萬國競爭﹐俾士麥攺創國民爲兵之義﹐各國從之。嘗聞之美國之人聞選兵者﹐家人畏苦﹐相抱而哭﹐爺娘妻子走送﹐哭聲直上雲霄﹐豈不以無定河邊之骨﹐猶作深閨夢裏之人耶﹗遠戍百戰﹐存歿難知﹐白骨莫收﹐招魂望祭。師丹之役﹐全城皆焚。兵役之苦﹐有國所共﹐今徳﹑奧人以充兵時多逃去者﹐非至大同疇能救之哉﹗第五章

人情之苦

愚蠢之苦﹕人之能橫六合﹐經萬劫﹐證神明﹐成聖哲者﹐皆智之力也。故吾自窮極萬理而後﹐能辟闔今古﹐宰割萬物﹐神鬼神帝﹐生天生地﹐卽獨得天下特別無限之全權焉。吸大地諸天之精英而徧飫嚼之﹐集邃古聖英之神明而收攝焉﹐下至一艸一木﹑一鳥一獸﹑一土一石之形狀﹐亦足以資博物而考名理。當其新識驟得﹐踴躍狂喜﹐亦有天上地下惟我獨尊之勢﹐皆智之爲也。若愚者乎﹐旣不能考大地萬物之理﹐又不能收今古諸聖之華﹐摘埴自喜﹐冥行自誇﹐問七星而不知﹐數萬國而不識﹐學問止於《論語》﹐而以《南華》《漢書》爲僻書﹔知識限於國土﹐而以球圓地繞爲奇事。冰人溺於冰海﹐火雞守於火山﹐所渭「南人不信千人帳﹐北人不信萬斛船」﹐今中國人之閉處窮鄕者﹐蓋猶未免哉﹗若夫不通算數﹑不識文字之人十猶有一﹐各國人民皆不能免焉。視羣書而無睹﹐舉文物而無知﹐凡大地新世治教之良﹐物理之新﹐文學之美﹐皆瞢無所聞焉﹐如瞽者不預文章之觀﹐聾者不預音樂之妙。生同爲人而所知乃與牛馬等﹐不得一接其同類先哲之奧妙懿偉以沃其魂靈﹐豈不哀戰﹗腦根所聞皆竈婢之餘論﹐耳目所入皆村曲之陋風﹐以爲天地之大﹐盡在此矣。夫人之聰明睿哲無所不受﹐今愚陋若此﹐是割地自棄﹑暴殄天與﹐豈不哀哉﹗爪哇之梭羅王﹐爲荷所隸而不知也﹐自以天下莫大也﹐嘗問人以暹王與彼﹕「地孰大﹐鉆石孰多﹖」豈不可憫哉﹗知識旣愚﹐則制作亦蠢﹐試觀巫來由及煙剪之器物無不醜惡﹐其與進化之害莫大焉。且人旣蠢愚﹐則一人不足一人之用﹐其勞作甚苦而逸樂甚少﹐傷人之生莫甚焉﹐況腦根燻濁﹐必少髙明廣大之神﹐勢必嗜利無恥﹐少禮寡義。畱此人種以傳家則俗不美﹐以傳種則種受害﹐以此愚根流傳不絕﹐是猶在黑暗地獄也﹐豈可使流轉於世宙間乎﹗夫人獸之異﹐不爲其形質﹐只爭其智愚。大同之世﹐豈容獸種﹖且愚則必頑﹐以此而欲致太平大同﹐是猶蒸沙而欲成飯也﹐必不可得矣。

仇怨之苦﹕人之魂夢不寧﹐神明不安﹐鬱鬱不樂者﹐其莫如仇怨哉﹗人自有身界﹐則有爭利爭權之事﹐至於有家界﹐有國界﹐而爭利爭權之事愈甚﹐則相詐欺相奪殺而仇怨興矣。故據亂之世﹐必崇復仇之義﹐父母之仇不與共戴天﹐兄弟之仇不同國﹐交遊不反兵﹐甚且九世之仇猶可復。誠以據亂之法﹐子不私其父則不成爲子﹐臣不私其君則不成爲臣﹐故不復仇則非臣子﹐忘仇仇則爲不忠孝。故一人有遇變之慘﹐卽舉族枕戈﹐累世發難﹐切齒腐心﹐飲恨尋仇。卽貴暴若贏政﹐狠鷙若趙襄﹐而子房奮於博浪﹐豫讓隱於橋下﹐則可令人內熱而死﹐中毒而亡﹐況於常人﹐其可防哉﹗起居出入﹐無有安心﹐蛇影杯弓﹐動於飲食﹐則有李林甫一夜遷二十五之牀﹐曹操以詐睡殺人者矣。𨿽爲帝王如俄之霸﹐然豈能一刻安哉﹗卽非貿首之仇﹐而亂世之俗﹐多忌多爭﹐多疑多毀﹐一有不合﹐怨毒從之﹐則有造謠謗以交攻﹐陰彈射而相軋。或有傾險之行﹑危殆之事﹐飛文構章﹐誣陷囹圄﹐或致流放﹐以幽憂死。甚且同室起乎戈矛﹐石交化爲豺虎﹐蓋怨毒之於人甚矣哉﹐𨿽在大賢﹐安能免此﹗今之帝王將相﹐尢所恐懼﹐是故操心危﹐慮患深﹐戰戰兢兢﹐如履薄冰﹐言身處亂世之難也。

愛戀之苦﹕人類之相生相養﹐相扶相長﹐以薙除異類而自蕃衍其本種者﹐豈非爲其同類有愛戀之性哉﹗然得失同源﹐禍福同祖﹐始於愛戀保種者﹐復卽以愛戀生累矣。父子天性也﹐立愛之道自父子始﹐故教之以孝﹐獎之以慈。而慈孝之至則愛戀愈深﹐事親則疾病撫摩﹐割股爲藥﹐愛日祈年﹐祝哽祝噎﹐彊健則竊喜﹐衰羸則私憂。至於屬纊彌畱﹐則呼號無術﹐以顧復鞠育之深恩﹐一旦付於虫沙土木﹐終天永恨﹐相見無期﹐𨿽壽逾彭篯亦復愛戀不已。此固普天人人之公憾﹐而無一人能免之者也。吾見撫於先君知縣公﹝諱達初﹐號少農﹞﹐見養於先祖連州公﹝諱贊修﹐號述之﹞﹐十一齡失怙﹐侍牀執手﹐至今念遺囑欲絕之言﹐猶哀咽而腸欲斷也。吾年二十﹐先祖溺於連州大水之難。吾弟幼博﹝主事﹐名有溥﹐字廣仁﹞戊戌之難戮於柴市﹐攜骸而歸﹐身首異處﹐至今思之心痛。豈非親愛愈切則懷戀彌深﹐而人之所望與天之所與每相反也﹐則苦痛荼毒無可救矣。若夫子女之愛﹐舐犢有情﹐旣自生之﹐又日撫之。似續賴以嗣﹐門戶賴以持。卽非孝謹﹐或尙童稚﹐猶視憐之。若夫才子﹐尢望亢宗﹐外若呵譴嚴重﹐內實抱愛深切﹐故毀傷尙少而喪明最多﹐豈非以愛戀至大﹐故痛苦尢大乎﹖若夫夫婦之道﹐異體合歡﹐以愛爲宗旨﹐以戀爲實行﹐此天地所同也﹐然立義旣嚴﹐困人益甚。則有兩美相遇﹐嚙臂盟深﹐而以事見阻﹐好合難完﹐或以門戶不齊﹐或以名義有限﹐海枯淚竭﹐心痛山崩﹐則艱危萬狀﹐甚且死生以求同穴者﹐鄕邑頻見﹐則全地日月萬億可知也。其旣得聯婚﹐連枝比翼﹐情意旣洽﹐歡愛無窮﹐形影不離﹐以爲天長地久矣﹔而壽命不常﹐必有鰥寡﹐握手永訣﹐玉棺側葬﹐凝塵滿簟﹐遺琴在禦﹐摩挲故劍﹐披展繐帷﹐聽錦瑟之哀聲﹐聞寡婦之夜哭﹐誰不下淚傷心者乎﹗當此時也﹐天地泣昏﹐魂靈恍蕩﹐曾不知人間何世﹑生死何端也。卽不爾﹐而徵役當從﹐或饑來驅我﹐近賣浮梁之茶﹐遠就河陽之戍﹐歸期無定﹐死喪堪憂﹐把臂牽衣﹐飲泣而別﹐神搖搖其無主﹐心鬱鬱而欲結。無定河邊之骨﹐猶爲閨中夢裏之人﹔雲鬟香霧之寒﹐猶在遠客吟懷之念﹐生離死別﹐悲莫悲焉。而大地積橫目之民﹐夫婦交歡﹐誰能免此者乎﹗若夫寇難忽臨﹐劫疫相繼﹐夫妻父子分散倉皇﹐不死於兵刃則喪於水火﹐不塡於溝壑則餒於饑病。其得爲奴虜﹐苟幸生存﹐爲幸多矣。覓遺屍於烏鳶口下﹐得破鏡於權貴家中﹐腸百結而如回﹐心哀痛而欲絕。若斯之遇﹐哀慘至劇﹐而皆由親愛過結﹑眷戀太過致之也。故佛氏欲斷煩惱﹐首除愛根﹐由愛生纏﹐纏纏相縛。而父子夫婦之親﹐人所難去﹐而彊欲以出家破愛根﹐豈人情之所能從哉﹖不卽人情者﹐其道不行﹐則人類愛戀之苦終莫由拔也。

牽累之苦﹕人之魂神不淸明﹑智慧不發越者﹐憂心沈沈昏昏﹐若墜若凝者﹐其皆由牽累哉﹗人以有家爲樂﹐而家之牽累從之﹐乃至苦焉﹔人以有國而爲安﹐而國之牽累從之﹐乃至憂焉﹔人以有財產而爲利﹐而財產之牽累從之﹐乃至害焉﹔人以有宦達而爲榮﹐而宦達之牽累從之﹐乃至辱焉。夫有父母而不孝養﹐則不成爲子。然竭力致養矣﹐而父母或有疾病連年﹐則孝子捧藥焦然﹐而神明爲之喪失矣﹔其或父母有罪禍而奔走營救﹐搶地呼天﹐神明益失﹐事業益廢矣。若夫父母考終﹐追慕哀思﹐號泣哭踴﹐望柩而痛﹐臨穴而悲﹐久喪哀毀﹐固損生人之性﹔短喪不服﹐亦非人情所安。蓋愛情之結旣定﹐則孺慕之牽無窮。若夫角枕錦衾﹐琴瑟好合﹐綢繆愛眷﹐終身相託﹐比翼交頸﹐親愛爲縛﹔別遠離懷﹐中情若割﹐其腸九回﹐神魂皆落。或佳麗列屋﹐誇多縱欲﹐愛甲棄乙﹐恩怨不睦﹐供奉無垠﹐家業爲覆。疾病日出﹐死亡相續﹐終日怨懼﹐長愁蹐局。多子者人之所望也﹐自孩提保抱﹐童幼提攜﹐以養以哺﹐以食以衣﹐學業爲之就傅﹐疾病爲之延醫﹐長大爲之授室﹐垂老爲之馳驅。繞膝者多﹐則衣食之累愈多﹐死病之事愈多。故夫貧者以妻子之故賃衣而售屋﹐富者以妻子之故煩心而縐眉。然且人之性善者少而惡者多﹐故子之長也﹐亦賢者少而不肖者多﹕敗行失徳﹐鬻業喪名﹐玷及祖宗﹐禍延父兄﹐其爲牽累之大﹐豈有償哉﹗有財產者﹐人所借以爲生也﹐然多財之累亦甚矣﹕或業倒產傾﹐田淹船溺﹐火焚盜劫﹐人欺官騙﹐有一於此﹐損魂喪魄。若夫仕宦貴顯﹐髙則多危﹕有五鼎食者卽有五鼎之烹﹐上蔡逐獵之布衣﹐豈不勝於長安車裂之丞相哉﹗近者各國後王疊遭刺殺﹐固知衣繡之犧不若曳泥之龜也。若夫國﹐則彊弱必有爭﹐重稅則同擔﹐兵役則同荷﹐號稱國民之責所必然也。一有戰禍﹐滅亡隨之﹐長爲奴爲隸﹐可痛可悲。其或君後柔昏﹐國土危削﹐骨鯁力諫﹐回天變法﹐坐遭誅戮﹐頸血濺赤﹐身首異處﹐家孥幽辱﹐其爲慘酷﹐豈忍言哉﹗其或逋臣奔亡﹐流離異域﹐刺客載途﹐晝夜相警﹐衣糧交絕﹐病莫能興。巨海萬里﹐洪濤漫天﹐欲渡不得﹐思歸未能。淒涼胡天﹐回望漢月﹐思故國而危亂﹐念舊鄕而遙隔。老母生別﹐妻子久訣﹐興宗邦而無期﹐救故君而無術。旣有泥中式微之悲﹐更有神州陸沈之恐﹐斯則憂從中來﹐不可斷絕﹐悲憤塡胸﹐須髮盡白。𨿽有人天超脫之思﹑神聖遊戲之道﹐旣遊地獄﹐度脫爲難﹔人間何世﹐大累相牽。悲憫旣多﹐則神智衰落。人生不幸﹐當此濁世﹐旣未至於大同﹐又不忍於絕世。家國爲累﹐損短靈智﹐爲之柰何﹐爲之柰何﹗

勞苦之苦﹕彌漫種種之生人﹐勞苦亦甚矣哉﹗農者胼手胝足﹐塗泥厥身﹐以鋤以耘。太陽炎炎﹐甚暑酷蒸﹐炙背若火﹐冒之以耕。大風淫雨﹐蓑笠而行。日出而作﹐日入乃歸﹐無少時得息焉。彼采礦者﹐深入洞穴﹐潦水露膚﹐燃火以作。煤礦尢甚﹐炭气重灼﹐身手漆黑﹐觸鼻作惡。常人一刻而難受﹐礦夫終身而力作﹐洞穴或裂﹐壓死不覺。燒炭制鐵﹐蒸輪火烈﹔熱帶艙底﹐終身執熱。機局掌火﹐火炭爆屑﹐汗臭迸流﹐面目若鬼。敲冰取魚﹐引足入水﹐寒气徹骨﹐裂膚墮指。深山樵人﹐負薪百斤﹐百里崖阻﹐烈日艱辛﹐乃易魚米﹐用以救貧。其它曳輿扛轎﹑負擔行舟﹐喘息大呼﹐終日不休﹐縮肩俯背﹐貼地而吼。或挾疾行﹐僵僕道周﹐嗟夫苦哉﹐彼豈非人之子歟﹗其它百工﹐勞力苦作﹐朝起而動﹐中夜閣閣﹐無復日之休息﹐無限時之輪託。孺子弱女﹐饑驅同縛﹐竟日劬動﹐錙銖乃獲。腰背彎曲﹐咳喘並作﹐面體黃瘠﹐廢疾以死﹐傳種不攺﹐人道衰落。其富而爲商﹐坐櫃終日﹐血气凝滯﹐神气恍惚﹐無活潑之气﹐無發揚之識。進而爲士﹑爲官﹐治事﹑爲學﹐皆以終日無定時之遊眺﹐無復日之止息﹐體昏气索﹐神明役役。卽歐﹑美之有節﹐限作工之八時﹐勞苦亦甚﹐焉得不衰。旣未至於大同﹐亦無術以救之﹐嗟爾窮黎﹐苦工可悲。

願欲之苦﹕人生而有欲﹐天之性哉﹗欲無可盡﹐則當節之﹐欲可近盡﹐則願得之。近盡者何﹖人人之所得者﹐吾其不欲得之乎哉﹗其不可得之也﹐則恥不比於人數也﹔其能得之也﹐則生人之趣應樂也。生人之樂趣﹐人情所願欲者何﹖口之欲美飲食也﹐居之欲美宮室也﹐身之欲美衣服也﹐目之欲美色也﹐鼻之欲美香澤也﹐耳之欲美音聲也﹐行之欲靈捷舟車也﹐用之欲使美機器也﹐知識之欲學問圖書也﹐遊觀者之欲美園林山澤也﹐體之欲無疾病也﹐養生送死之欲無缺也﹐身之欲遊戲登臨﹐從容暇豫﹑嘯傲自由也﹐公事大政之欲預聞預議也﹐身世之欲無牽累壓制而超脫也﹐名譽之欲彰徹大行也﹐精義妙道之欲入於心耳也﹐多書﹑妙畫﹑古器﹑異物之欲羅於眼底也﹐美男妙女之欲得我意者而交之也﹐登山﹑臨水﹑泛海﹑升天之獲大觀也。精神洋洋﹐覽乎大荒﹐縱乎八極﹐徜徉乎世表﹐此人之大願至樂﹐而大同之世人人可得之者也。然當亂世﹐𨿽侯王曾不得備此樂焉﹐何況黔首之民。貧富相耀﹐都鄙相驚﹐貴賤相形﹐愚智相傾﹐耗矣哉其窮也﹗是故甲願八珍而乙不得藜藿焉﹐丙處數十層之瓊樓﹑數十里之閬苑而丁不得蓬蓽焉﹐戊珠衣﹑鉆石﹑玉襦而己不得帶索焉﹐庚接目皆文章五彩﹐辛處黑暗若囚焉﹐壬雜陳百國音樂﹐癸不得鼓缶焉﹔子花艸香气燻塞﹐醜居混廁焉﹐寅髙坐於汽舟﹑電車﹑汽球﹑飛船﹐卯塗泥步而脛涉焉﹐辰左右百器皆機巧若鬼神﹐巳皆楛窳之物焉﹐午之博極羣書﹑富面百城﹐未不識一丁﹑挾一冊而吟焉﹐申園林臺沼甲天下﹐酉不得一花竹而徘徊焉﹐戌身體彊健﹑畢生無病﹐亥有廢疾或多病奄焉﹔甲生死無憾﹑身名俱泰﹐乙生於憂而死於囚焉﹐丙閒暇娛遊﹐丁拘累之愁苦﹑無一日之容焉﹐戊預聞政事﹑發言自由﹐己朝不得立﹑公事不得預焉﹐庚大名洋溢﹑人皆加敬﹐辛則名字暗然與艸木同腐焉﹐壬親近善知識﹑日聞中外古今之大道﹐癸則不得見有道﹑不得聞法焉﹔子徧遊於博物院備見大地之珍奇﹐醜則自家人筐篋外耳無聞﹑目無見焉﹐寅則坐擁佳麗從心所欲﹐卯則終身鰥寡怨曠﹐或擁黑人﹑黃馘﹑魋顏﹑縮項而慰情勝無焉﹐辰則徧遊大地﹑絕海窮漠﹐大都﹑勝地﹑名山﹑異境靡所不屆﹐巳則足迹不能出閭巷焉。若此者﹐其爲人形體同﹐才志同﹐而境之得失榮枯相懸相反若是﹐則不得不怨運命﹐悲不遇﹐嘆老嗟窮﹐憾軻侘傺﹐甚者憂能傷人﹐不復永年﹐此則普天人士所同悲﹐而寡有能如願相償者也。卽有一二﹐更無有兼收其勝者也。𨿽以帝王之力求之﹐而秦皇望海而不得渡﹐漢武鑿空而不能窮﹐巫來由之王跣足行道﹐俗化未至﹐無如之何。故野蠻之王者之受用﹐不如文明之匹夫之受用﹐據亂世之大帝之樂﹐不如太平世之齊民之樂也。大同之世﹐人人極樂﹐願求皆獲﹐以視亂世生民之終日皇皇﹑懷而莫得﹐願欲不遂﹑憂心惻惻﹐何相去之遠哉﹗若夫半菽不飽﹐襤褸無衣﹐行乞路斃﹐臥病乏醫﹐其爲願欲尢淺而亂世皆是也。「朱門酒肉臭﹐路有凍死骨。」嗚呼﹐人生亂世﹐聖哲無術﹐豈可言哉﹐豈可言哉﹗

壓制之苦﹕凡人之情﹐身體受縛則拘苦無量﹐魂知受縛則神明不王。若夫名分之限禁﹐體制之迫壓﹐託於義理以爲桎梏﹐比之囚於囹圄尙有甚焉。君臣也﹐夫婦也﹐亂世人道所號爲大經也﹐此非天之所立﹐人之所爲也。而君之專制其國﹑魚肉其臣民視若虫沙﹐恣其殘暴。夫之專制其家﹐魚肉其妻孥﹐視若奴婢﹐恣其淩暴。在爲君爲夫則樂矣﹐其如爲臣民爲妻者何﹖劉邦﹑朱元璋之流﹐以民賊屠伯幸而爲帝﹐其殘殺生民不可勝數﹐所謂「天下洶洶爲吾兩人」也。至於韓信﹑彭越之菹醢﹐李善長﹑藍玉之誅戮﹐淫刑及於三族﹐黨禍株連數萬。甚至以「則」字音於賊﹐中其忌諱﹐殺文士百餘。其它廷杖下獄﹐淫及忠賢﹐妻子辱於樂娼﹐親族死於流放。又或以文字生獄﹐失言語之自由﹐笞逮隨時﹐無身體之保護﹐一言之失﹐死亡以之。卽使不然﹐而長跪白事﹐行道辟人。或彊選秀女於良家﹐或苛派徵役於士庶。妄定宮室﹑衣服﹑車馬之禁﹐若賈人不得乘車﹑衣絲﹐而緬甸﹑安南且禁其民瓦屋﹑曳屨焉。大抵壓制之國﹐政權不許參預﹐賦稅日以繁苛﹐摧抑民生﹐淩鋤士气﹐務令其身體拘屈﹐廉恥凋喪﹐志气掃蕩﹐神明幽郁。若巫來由之民蠢愚若豕﹐卑屈若奴而後已焉。入專制國而見其民枯槁屈束﹑絕無生气者是也。若婦女之嫁一夫﹐許之以身﹐聽其囚役﹐終身以之。甚或鬻賣殺毒﹐慘不忍言﹐姑挾尊威以虐其媳﹐旣於婦女之苦言之矣。若夫民族階級之分﹐以投胎之不幸﹐爲壓制之荼毒﹐一爲奴賤﹐等於禽鳥﹐其爲背公理﹑害人道﹐大逆無徳﹐未之有比者也。卽父子天性﹐鞠育劬勞﹐然人非人能爲﹐人天所生也﹔托借父母生體而爲人﹐非父母所得專也﹐人人直隸於天﹐無人能間制之。蓋一人身有一人身之自立﹐無私屬焉。然或父聽後妻之言而毒其子﹐母有偏愛之性而虐其孫﹐皆失人道獨立之義而損天賦人權之理者也。夫人道相倚而生成者﹐賴父母之恩﹐而人道立而自至者﹐則亦非私恩所能全制也。有所壓制﹐而欲人道至於太平﹐享大同之樂﹐亦最爲巨礙而不得不除之也。

階級之苦﹕人皆天所生也﹐同爲天之子﹐同此圓首方足之形﹐同在一種族之中﹐至平等也。然太古之世﹐人以自私而立﹐則甲部落虜乙部而奴役之﹐於是人類之階級有平民奴隸之分焉。其部落之酋長以武力而魁服其眾﹐自私其子﹐世傳其位﹐於是王族之尊自別異於眾庶矣。其一部落之中﹐以材武力智佐酋長有功者﹐亦世傳其爵位以握政柄﹐其婚宦皆不與凡庶伍﹐於是貴族之名自別立於平民之上矣。人類已繁﹐文明日啟﹐進化日上﹐制作日新﹐則道術之士創教傳種以任師長﹐飾智驚愚﹐其體尢翹然於人羣之表。或托體神天﹐駕王族而上之﹐是爲神族。其或執業卑猥﹐凡民不肯與齒焉﹐是謂賤族。其或體非貴族﹐而世爲士人以服於貴族藩侯之下﹐郎官執戟﹐超然自異於齊民﹐是謂士族。又或𨿽爲平民而生於田主之下﹐世服其役﹐或在輕商賈之世而世執商賈之業﹐對其貴種幾同奴賤之位﹐是謂佃族﹑工族。皆據亂世以彊淩弱﹐以眾暴寡﹐以智欺愚﹐以富轢貧﹐無公徳﹐無平心﹐累積事勢而致之也。積習旣成﹐則𨿽聖哲豪傑視爲固然﹐人道所以極苦﹐人治所以難成﹐皆階級之爲之也。大地各國﹐埃及﹑印度爲至古﹐而埃及王族﹑士族﹑農族﹐等級迥絕。印度喀私徳之制﹕第一婆羅門﹐言道術者﹔第二剎帝利﹐爲王族者﹔第三吠捨﹐爲貴族﹔第四首陀﹐爲農工商族。而首陀之族下又分數族之等焉﹕一曰配哈﹐爲工服役於王者﹔次曰摭麻﹐作賤工者也﹔又次曰巫士哈﹐業獵﹑食蛇鼠﹑作路工者﹔又下曰拖卑﹝Dhobi﹞﹐洗衣者﹔又下曰咩打﹐作除掃糞者﹔又下曰冬﹐荷擔死屍者……皆不得爲吏。而諸族之中﹐各世其業﹐婚姻不得通焉。波斯亦爲古國﹐亦有階級。歐洲號稱文明﹐而貴族﹑僧族﹑士族﹑平民族﹑佃民族﹑奴族﹐𨿽經今千年之競爭大戮而諸級未能盡去﹐至今貴族平民兩爭峙焉。緬甸馬﹛子盡﹜﹐王族﹑貴族﹑平民﹑奴族之分愈甚。大抵愈野蠻則階級愈多﹐愈文明則階級愈少﹐此其比例也。中國有一事過絕大地者﹐其爲寡階級乎﹗當太古春秋時僅貴族﹑平民兩種﹐故魯之三桓﹐鄭之七穆﹐楚之屈﹑景﹐齊之國﹑髙﹐周之劉﹑尹﹐世執政權﹐𨿽以孔子之聖﹐顏子之賢﹐不得大位焉。孔子首掃階級之制﹐譏世卿﹐立大夫不世爵﹑士無世官之義。經秦﹑漢滅後﹐貴族掃盡人人平等﹐皆爲齊民。𨿽陳羣立九品之制﹐晉復有華腴寒素之分﹐顯官皆起自髙門﹐寒族不得居大位﹐然至唐世以科舉取士﹐人人皆可登髙科而膺膴仕﹐有才則白屋之子可至公卿﹐非才則公卿之孫流爲皂隸﹐自非樂丐奴虜之賤﹐無人不可以登庸﹐遂至於全中國絕無階級﹐以視印度﹑歐洲辧族分級之苦﹐其平等自由之樂有若天堂之視地獄焉﹐此眞孔子之大功哉﹗夫以階級之限人﹐以投胎爲定位而不論才能也。不幸生一賤族﹐不許仕宦﹐不許學業﹐不通婚姻﹐不列宴遊﹐甚且不通語言﹐長跪服事﹐或且卑身執役﹐呵叱生殺惟貴族命﹐𨿽聖賢豪英不能免焉。而貴族乳臭之子﹐據尊勢﹐行無道﹐以役使誅戮﹐一切被其蹂抑﹐無所控訴。階級壓制之苦﹐豈可言哉﹗天下之言治教者﹐不過求人道之極樂﹐而全人生之極樂﹐專在人類之太平。今旣有階級﹐又有無數之階級焉﹐不平謂何﹗有一不平卽有一不樂者﹐故階級之制﹐與乎世之義至相礙者也。萬義之戾﹐無有階級爲害之甚者﹐階級之制不盡滌蕩而泛除之﹐是下級人之苦惱無窮而人道終無由至極樂也。第六章

人所尊尙之苦

富人之苦﹕人之所望者富﹐所求者富﹐富者宜無不樂也耶﹖則又大有不然者。吾見富者之憂苦又與貧者無異矣。夫凡富者必有田疇﹐而田則有水旱之苦﹑加稅之苦。加拿大之鳥士威士開埠﹐有富人焉﹐全埠皆其地也﹐及英國加稅而埠不盛﹐彼力無以供稅﹐於是逃而之美國﹐其室充公爲學堂焉﹐是多田翁之大苦也。富者廣置多店以收租﹐吾見羊城南門火災﹐全街盡火﹐某富家盡失其業﹐闔門大哭﹐是富而多店之大累也。富者必多營商業﹐某富人以商於柳州致大富﹐柳之木排盡其業也﹐已而柳州大亂﹐則大憂其商業之倒也﹐大疾幾死。某商以開錫礦於南洋致巨富﹐旣而錫礦倒﹐則憔悴憂傷而死矣。又有開輪船業於南洋致大富者﹐已而輪船二艘皆沈﹐家業幾失﹐遂發狂疾者。凡此皆以富害其生者也。

且家旣富矣﹐其用度奢闊﹐積久亦若習與俱安﹐少不如意卽懊惱大生矣。夫生人之境遇無常﹐外變之牽連無盡﹐地﹑水﹑火﹑風旣皆有劫﹐而國土爭亂﹐盜賊縱橫﹐在在皆與富之境遇相乖剌者。富無終身之可保﹐則憂患卽隨時以紛乘。若夫有家之累﹐則倫紀彊合﹐性情不投﹐其乖急忿憂﹐益富益甚。若兄弟爭產﹐夫婦角气﹐至於累年訟獄﹐桎梏在身﹐此皆富者有之﹐貧者寡有也。卽使家室平和﹐財帛丰溢﹐子孫繞膝﹐此則兼備富壽多男之慶﹐尢爲人生所至難者矣。而子孫多則子孫未必賢﹐妻妾多則爭競且時有﹐於是而富主且因而吐血殞命者矣。若庇能鄭某﹑謝某﹐富千數百萬﹐華人之冠也﹐而鄭妻憂子不肖而吐血﹐謝妻憂夫納妾而內傷。此豈鉆石耀其頭﹑金屋安其體所能解其憂哉﹖乃若美國落基花路之富冠大地矣﹐而養壯士﹑備輪舟﹐日防不虞。人生各有所憾﹐所憾之處不能解﹐卽無物能解之。故文物愈多﹐禮俗愈設﹐則憂患愈隨之而生。物之機器﹐簡者難壞﹐繁者易壞﹔富者終日持籌﹐日以心斗﹐一處有失﹐蹙眉結心﹐誰能超度之哉﹖故亂世富可侔國之人﹐不若太平世貧無立錐之士也。人之情﹐在心之樂耳﹐豈在家之富耶﹗

貴者之苦﹕坐堂皇﹐建髙牙﹐擁衙役﹐出則武夫前呵﹐從者塞途﹐趨走之人﹐夾道而疾馳﹐喜賞怒刑﹐豈非貴者之尊榮耶﹖然寧知其事權要之側媚﹐奉人主之屈伏﹐有不可言者耶﹖捋須參政﹐由竇尙書﹐折節無不至矣。卽奉公守法之人﹐當官而行﹐然貴者之上又有貴焉﹐腳靴手版﹐趑趄進謁﹐朝輿暮騎﹐迎送不遑﹐有十次而不得一見﹑終日而無少暇者。其有失權要之歡心﹐立見貶戮﹔遭言官之彈劾﹐惶恐無常﹐憂心惴惴﹐須髮爲白者。卽使位極人臣﹐權兼將相﹐其於事主尢有甚焉。

人主喜怒不測﹐羣僚疑間交攻﹐或妃後之爭權﹐或宦寺之讒間。於是亞夫搶地於獄卒﹐崔浩羣溺於臺下﹐淮陰侯榜掠於鐘室﹐斛律光杖死於涼風。其它布襪之塞﹑蠍盤之設﹑車裂之痛﹐孰非王公卿相哉﹖若夫族誅之慘﹑排墻之殺﹑投河之酷﹐遭逢喪亂﹐尙不必言。卽當世際承平﹐地居貴要﹐而傾軋排毀﹐憂讒畏譏﹐憂心段殷﹐魂魄若失。亞夫之怏怏退朝﹐殷浩之咄咄書空﹐靈均之行吟澤畔﹐史遷之著書蠶室﹐東坡之魂驚湯火﹐其繁憂煩憺﹐大恐縵縵﹐豈可言哉﹗若夫河橋而思鶴唳﹐上蔡而念黃犬﹐庸有補乎﹗人固不能盡貴﹐而車前八騶﹐食陳五鼎﹐何所益於憂患如山之寸心鬱鬱耶﹖太平之世﹐人皆有樂而無憂﹐豈此冠帶天囚之所能入耶。

老壽之苦﹕五福之首﹐第一曰壽。蓋無年命以持之﹐𨿽有富貴行樂﹐孰從受之﹗故永年老壽者﹐人情之所祈禱而願望者也。然非當大同之世﹐徒以老壽爲樂﹐則據亂世之老人﹐其苦方彌甚矣。蓋人少之時﹐如日方出﹐皜皜曦曦﹐其气雄進而樂嬉。人老之時﹐如日將落﹐暗暗莫莫﹐其气淒冷而蕭索。此固天之無如何者也。

第一則死喪也。妻妾子女﹐兄弟孫曾﹐故交至友﹐親戚舊朋﹐結織太多﹐恩義太深﹐而人非金石﹐無有久保而並存者﹐必有中道而分亡者矣。老人所識所交﹐亦必垂老﹐皆將就木之年﹐日有落葉之嘆﹕昨日某知識者死﹐今日某故舊者亡﹐明日遭某親戚喪﹐後日報至交逝。若家人愈多﹐死喪必愈甚﹐期月之中﹐必有一二人焉﹐非其子孫兄弟﹐卽其妻妾女媳﹐棺柩日陳於堂﹐靈座日設於室﹐旒翣日就於墓﹐訃告日報於門。結識廣則感憾多﹐恩愛深則割捨苦﹐骨肉分亡﹐肝肺若割。歲月疊去﹐老懷何堪﹗忍淚掩袂﹐痛惻心腸﹐或牽連而生疾﹐或辛苦而破家。話故事則物換星移﹐念舊人則風流雲散﹐思骨肉則多化黃土﹐憶妻孥則多化虫沙。𨿽曠達之士﹐借絲竹以陶寫﹑臨山水以排遣﹐然中懷之痛﹐豈能忘情﹖浩浩乾坤﹐側身孤孑﹐憂來傷人﹐不復水年矣。

故哭父而毀死少﹐哀子而喪明多。始則結倫紀以助人之身﹐後卽緣親戚而傷人之生。凡物理也﹐所益之物卽所損之物﹐其取益愈大者﹐其見損亦必更劇﹐循環無端。故厭世之士﹐乃至欲遠離之也。

其二則疾病也。老人精力已憊﹐筋骨已疲﹐腦骨日枯﹐土性鹽質﹐又彌滿之﹐故耳目不聰明﹐手足不靈便﹐行步不捷疾﹐身體不彊健﹐於是風露﹑雨霜﹑寒暑得以乘之。而又多哀怒﹑困苦﹑憂感﹐因以中之。內外交迫﹐疾病易作﹐綿綴牀縟﹐纏綿湯藥﹐久則或彌年載﹐少亦多歷數月。富者絕無生人之樂﹐貧者遂有破產之憂。與死爲鄰﹐以病度日﹐亦何能免此也。

其三則困窮也。何也﹖以壯者易於食力就功﹐人樂用之﹐老者難於奮身營業﹐人畏用之也﹐則壯者得金多而老者不若。且老者妻孥孫曾之人多﹐則分而累之愈多﹐則𨿽富亦貧﹐蓋舉家女稚皆待食之人﹑分利之人而非生利之人也。故四五十後﹐子女漸長﹐中人之家亦漸窮。至於六七十後﹐孫曾子媳數十口集焉﹐則有食粥不能均者﹐有病不能醫者﹐築多室而不足居者﹐人買一履而盈箱不足﹐人裁一衣而傾篋猶缺。故下之幹餱起愆﹐上之拄杖興嘆﹐齒危發禿﹐奔波於萬里﹐累錙積寸﹐立散於婚喪。窮老不息﹑賫恨以終者皆是也。

若夫老疾已甚﹐困窮無依﹐一家視爲陳人﹐棄諸委巷﹐牛豕混廁﹐雜沓其側﹔虱垢敗絮﹐擁滿其身﹐乞水不得﹐呼天無聞﹐𨿽邁百齡﹐亦何益也﹗歐美人人自立﹐然老而貧者﹐子更不養﹐窮獨無告﹔老而富者﹐親戚毒之﹐以分其產﹐寡得保首領以沒者。是故貧賤而壽﹐則有溝壑斷棄之憂﹔富貴而壽﹐則有死喪疾病之苦。人道本與憂同來。苟非大同極樂之世﹐則壽者愈長﹐得憂愈多耳。久憂不死﹐何其苦也﹗

帝王之苦﹕有國土人民而君之﹐操生殺予奪之權﹐處富貴之極﹐食前方丈﹐後宮萬數﹐離宮三十六﹐臣民億萬﹐極人世之尊崇榮赫者﹐其帝王耶﹗然今者或爲過去矣。且一日萬機﹐崇髙益危﹐早朝晏罷﹐業業競競﹐一夫失所﹐皆君之責﹐爲牲祈旱﹐吞蝗滅災。其有邊烽傳警﹐潢池弄兵﹐敵國外患之來﹐羣盜滿山之變﹐偶有失誤﹐則淋鈴夜雨﹐蜀道艱難﹔煤山海棠﹐望帝不返。甚或靑衣行酒﹐淒涼五國之城﹔歸命錫侯﹐痛絕牽車之藥。或倒執太阿而賊臣弄權﹐則有靴裏著刀﹐或索蜜而呼荷荷者矣。或內寵亂政﹐淫妒擅權﹐則有賈南風﹑武曌或韓金蓮之毒弒者矣。或宦寺作孽﹐門生天子﹐則有仇士良之廢罵唐文宗者矣。或兄弟爭國﹐煎豆摘瓜﹐而建文之仁﹐金川門攺爲僧。或父子起禍﹐巫蠱咒詛﹐而唐太宗之英武﹐且自撞牀下者矣。若是之事﹐不可比數。至若喪亂之際﹐公主流離而爲婢﹐王孫困苦而爲奴﹐后妃而掠爲人妾者﹐不可勝道。故憤極之言曰「願生生世世不生帝王家」﹐豈不然哉﹗

若列國競爭﹐互相擒虜﹐革命日出﹐黨號無君。波斯王之頭可爲飲器﹐宋理宗之頭可爲溺器﹐宗室王主皆爲奴虜。近者印度故王抉雙目而在獄﹐其餘購一巾﹑買一餅﹐皆須請令英吏。而緬甸之王妃﹑公主﹐竹棚無席﹐斗食無衣﹐饑寒若丐﹐誓不嫁人者﹐是皆帝王之家者也。若夫查理士斷頭之臺﹐路易殺身之所﹐尼古喇被弒之宮﹐罅禮飛蝶南逃避之路﹐革命軍朝起而帝王震懾恐懼﹐王族旁皇奔走。而荊軻博浪之徒尋間而發﹑歲月頓易﹐蓋有一刻不安之狀焉﹐俄王亞力山大﹑意王伊曼奴核﹑美麥堅奴﹝Mckinley﹞可鑑也。昔人有言曰「左手據天下之圖而右手以匕首揕其胸﹐愚夫不爲。」今以亂世之帝王﹐其苦若此﹐豈若大同世之一民﹐其樂陶陶﹐不知憂患哉﹗夫以帝王猶苦惱如此﹐故據亂之世﹐舉世間人皆煩惱人也﹐皆可悲可憫人也﹐不攺弦易轍﹑掃除更張﹐無以度之乎﹗佛慈悲能仁﹐彊以空爲普度法﹐五濁惡世﹐愚冥眾生﹐豈能受之哉﹖就使人人受之﹐而彊攝之境﹐豈能久乎﹖

神聖仙佛之苦﹕神聖仙佛﹐以自度而度人者也﹐入濁世救人而不厭不倦者也﹐入地獄救人而不苦不惱者也。然言則易矣﹐若實行之﹐則經無量患苦﹐經無量生死﹐經無量險難﹐苦其心志﹐餓其體膚﹐空乏其身﹐行拂亂其所爲。以故斷頭殺身﹑破家沈族以救世之患。𨿽浩气剛大﹐萬劫不變﹐然當其難﹐心憾目怵﹐情傷神苦﹐肢解魄動﹐蓋亦有萬難者焉。夫有人之形而無人之情﹐身若枯木﹐心若死灰﹐是避世之士也﹐滅絕之果也﹐非大道也。夫旣爲人矣﹐則入而與之俱﹐不易其形﹐不易其情﹐因以爲波流﹐因以爲弟靡﹐時其得失﹐達其苦心﹐而與之救之﹐則爲聖者之至道矣。而丁是亂世﹐竭其智能﹐或托天以勸仁﹐或設法以立義﹐或多方以開智﹐或濃燻以禮樂文章﹐或直捷以明心見性﹐要皆小補﹐無俾大方。橫目之民﹐憂患滔滔﹐大劫源源﹐無以救也﹐於是冒險以嘗之﹐犯難以濟之。故亂世之神聖仙佛﹐凡百教主﹐皆苦矣哉而尙未濟也。豈若大同之世﹐太平之道﹐人人無苦患﹐不勞神聖仙佛之普度﹐亦人人皆仙佛神聖﹐不必復有神聖仙佛。故吾之言大同也﹐非徒救血肉之凡民﹐亦以救神聖仙佛捨身救度之苦焉。蓋孔子無所用其周流削迹絕糧﹐耶穌無所用其釘十字架﹐索格拉底無待下獄﹐佛無待苦行出家﹐摩訶末無待其萬死徵伐﹐令諸聖皆優遊大樂﹐豈不羨哉﹗康有爲若生大同世也﹐惟其極樂﹐豈須捨身萬死﹑日蹈危難哉﹖嗟哉﹐生於亂世也﹐凡人之有神聖仙佛之名者﹐其亦不幸也哉﹗

凡此云云﹐皆人道之苦﹐而羽毛鱗介之苦狀不及論也。然一覽生哀﹐總諸苦之根源﹐皆因九界而已。九界者何﹖

一曰國界﹐分疆土﹑部落也﹔

二曰級界﹐分貴﹑賤﹑淸﹑濁也﹔

三曰種界﹐分黃﹑白﹑棕﹑黑也﹔

四曰形界﹐分男﹑女也﹔

五曰家界﹐私父子﹑夫婦﹑兄弟之親也﹔

六曰業界﹐私農﹑工﹑商之產也﹔

七曰亂界﹐有不平﹑不通﹑不同﹑不公之法也﹔

八曰類界﹐有人與鳥﹑獸﹑虫﹑魚之別也﹔

九曰苦界﹐以苦生苦﹐傳種無窮無盡﹐不可思議。

甚矣人之不幸也﹗生玆九界﹐投其网羅﹐疾苦孔多。旣現形於宇內﹐欲奮飛而無何﹐沈沈億萬年﹐渺渺無量生﹐如自繭之蠶﹑撲火之蛾﹐彼去此來﹐回輪織梭。俯視哀酸﹐感不去懷。何以救苦﹖知病卽藥﹐破除其界﹐解其纏縛。超然飛度﹐摩天戾淵﹐浩然自在﹐悠然至樂﹐太平大同﹐長生永覺。吾救苦之道﹐卽在破除九界而已。

第一曰去國界﹐合大地也﹔

第二曰去級界﹐平民族也﹔

第三曰去種界﹐同人類也﹔

第四曰去形界﹐保獨立也﹔

第五曰去家界﹐爲天民也﹔

第六曰去產界﹐公生業也﹔

第七曰去亂界﹐治太平也﹔

第八曰去類界﹐愛眾生也﹔

第九曰去苦界﹐至極樂也。

