榮進集卷一

﹝明﹞吳伯宗撰

○鄕試三場

○大學曰「國治而後天下平」。中庸曰「君子篤恭而天下平」。孟子曰「人人親其親﹐長其長而天下平」。又曰「修其身而天下平」。天下平一也﹐所以致天下平有四者之不同﹐何歟﹖

大學言「國治而後天下平」者﹐循其序而言也。孟子言「修身而天下平」者﹐推其本而言也。曰「親其親﹐長其長﹐而天下平」者﹐卽修身國治之事。中庸之言「篤恭而天下平「者﹐則聖人至徳淵微之應﹐中庸之極功也。

何以言之﹖天下之本在國﹐國之本在﹐家家之本在身。是故古之欲明明徳於天下者﹐先治其國﹔欲治其國者﹐先齊其家﹔欲齊其家者﹐先修其身。是修身﹐齊家治國平天下之本。而所施之序不能無先後焉。故循其序而言﹐則自身﹑而家﹑而國﹑而後及於天下。大學之言「國治而後天下平」是也。二書之言各有攸當﹐不可以二觀之矣。況大學旣歷言身修家齊國治。而下文又總結之曰「自天子至於庶人﹐壹是皆以修身爲本」。則本曷嘗不本於修身也哉﹖

若夫孟子言「親其親﹐長其長﹐而天下平」者。蓋親長在人爲甚邇﹐親之長之爲甚易﹐而道初不外是也。身之所以修者此也﹐家之所以齊者此也﹐國之所以治者亦此也。故在已而能親其親﹐長其長﹐則身修矣。一家而能親其親﹐長其長﹐則家齊矣。一國而各親其親﹐各長其長﹐則國治矣。推而達之﹐則天下莫不皆然。是則親親長長﹐卽修身國治之事﹐而非修身國治之外﹐別有所謂「親親長長」也。此其爲意﹐亦不異矣。

至若中庸言「君子篤恭而天下平」者﹐蓋自學者爲已謹獨之事。推而言之﹐以馴致乎聖人﹐不顯之盛。所謂君子者﹐指聖人而言也。篤恭者﹐聖人至徳淵微﹐不顯之妙也。聖人所過者化﹐所存者神﹐上下與天地同流。是以綏之來﹐動之和﹐有莫知其所以然而然者﹐人但見其恭已無爲﹐而天下自平矣。此中庸之極功﹐聖人之能事﹐豈初學之所能及哉。

𨿽然學者茍能從事於格物致知之功﹐誠意正心之學﹐以修其身﹐以齊其家﹐則治國平天下之道不外乎是矣。𨿽聖人之篤恭亦何以異哉。是故大學一書﹐以格物致知﹑誠意正心爲修身之要﹐而中庸復以戒懼謹獨爲下學立心之始。孟子於「盡心知性」之語亦拳拳焉﹐是或一道也。不然何以曰「曽子傳之子思﹐子思傳之孟子」。

○王懋昭大徳﹐建中於民﹐以義制事﹐以禮制心﹐垂裕後昆。

大臣告君以明徳﹐而建中於天下﹐惟內外盡交養之功﹐則可傳於後世矣。

蓋明徳固在於建中﹐建中必由於禮義。禮義備而中道立﹐則天下後世豈有不被其澤者哉﹖昔者成湯伐夏而歸﹐仲虺作書以告焉﹐謂王其勉明大徳﹐立中道於天下﹐而所以明徳建中必有其要也。外焉以義制事﹐則事得其宜﹔內焉以禮制心﹐則心得其正。內外合徳而中道立﹐則非特可以建中於民﹐而傳諸後世亦綽綽乎有餘裕矣。

人君爲天下萬世之主﹐而化今傳後之道孰有要於此哉﹖仲虺歷舉以告成湯﹐而特稱王以啟其聽﹐其忠愛之意至矣甚矣。人君之化今傳後﹐必在於明徳建中﹐必由於禮義也何則﹖人君以一人之身﹐居萬民之上﹐天下於此而取則焉﹐萬世於此而仰賴焉﹐有如已徳之不明﹐中道之不立﹐則無以爲法於天下矣﹐又何以爲法於將來哉﹖此化今傳後﹐必在於明徳建中也。

𨿽然﹐徳之所貴者中﹐而中非一定之可名者。茍徒知明徳建中﹐而不知以禮義爲務﹐則外而應事﹐內而存心﹐皆不得其正矣。中何自而立﹖徳何自而明乎﹖此明徳建中之所以必由於禮義也。

然則中者﹐明徳之凖的﹔禮義者﹐建中之妙用。而天下後世咸被其澤者﹐其明徳建中之極致也歟﹖仲虺以是告湯﹐其深知此道矣。且仲虺告湯而特稱「王」以致告焉者﹐所以聳動其聴也。蓋天下歸往謂之王﹐成湯居夫王之尊﹐必當盡夫王之道﹐而況初革夏之政﹐治化維新之日﹐近而天下之所瞻依﹐逺而萬代之所恃賴。所以化今傳後豈有他道哉﹖曰明徳而已矣﹐建中而已矣。

徳者﹐人心同得之理也﹐而鮮能明之﹔中者﹐事理當然之極也﹐而鮮能立之。懋之云者﹐勉勉而不怠之謂也。昭之謂者明﹐明而不昧之謂也。懋勉而無一息之或間﹔昭明而無一念之或昏﹐則徳之有諸已者﹐信乎其明且大矣。旣有以明諸已﹐必有以及乎民﹐是故不偏不倚之謂中。而建者﹐立之之謂也。植立於此﹐而人自化﹔表正於此﹐而影自隨。君之徳旣無不中﹐則民之視效而取法焉者﹐亦無往而非中矣。人君之明徳建中如此。然其所以明徳建中者﹐豈在於他求哉﹖

義者﹐心之裁制。以義制事﹐則外之所應者﹐無過不及﹐而動無不中矣。非徳之大用以行乎﹖禮者﹐理之節文。以禮制心﹐則內之所存者﹐不偏不倚﹐而靜無不中矣。非徳之全體以立乎﹖存乎中﹐所以應乎外﹔制其外﹐所以養其中。內外之合徳如此﹐則豈特可爲法於天下而已哉﹖將見親賢樂利各得其所﹐不獨當時之民蒙其休﹐而後世之逺﹐亦得以蒙其澤矣﹔禮樂刑政﹐四達不悖。不獨當世享其治﹐而後代之逺亦有以仰其盛矣。

垂之云乎﹐敷遺而無疆之謂也﹔裕之云乎﹐充足而有餘之謂也。非明徳建中之至﹐安能致是哉﹖大抵徳者﹐人心同得之理﹐而虛靈不昧之理者也。中者﹐卽其理之極。而禮義者﹐所以建此中者也。徳而不中﹐則徳非其徳矣。中而不本於禮義﹐則執一以爲中矣。中也﹐禮義也﹐其實一也。而人君之所以爲法於天下後世者﹐何莫由斯道哉﹗抑嘗論之﹐成湯以天錫智勇之資﹐加聖敬日躋之學﹐其於明徳建中之功﹐禮義交修之道﹐蓋已無不極其至矣。仲虺猶拳拳以是爲告者﹐蓋大臣愛君之深﹐忠君之至﹐惟恐君心之自足﹐而欲期望於無窮也。仲虺其賢矣乎。豈特仲虺之告湯爲然哉。吾觀中者﹐聖聖相傳之心法也。前乎堯舜禹之「允執其中」者此也﹐後乎武王之「建其有極」者亦此也﹐前聖後聖其揆一也。此之謂歟。

論

○禮以安上治民

嘗觀易之大象有曰﹕上天下澤﹐履。君子以辧上下﹐定民志﹐然後知禮之爲用大矣。夫自朝廷以至於天下﹐不可一日而無禮。天敍天秩﹐人之所共由也﹔三綱五常﹐萬古之不易也。聖人知其然﹐是故因天地自然之理﹐立爲當然之則﹐本之以恭敬﹐達之以威儀﹐蒞之以端莊﹐而正之以名分。大而朝聘會同﹐小而冠婚鄕飲﹐相見之有時﹐射饗之有節﹐宮室車輿之有其制﹐衣服飲食之殊其分﹐尊卑上下﹐秩然而不可踰等﹐威品秩粲然而不可紊。聖人豈故爲是之繁文哉﹖誠以安上治民而已矣。

蓋君上至尊﹐庶民至眾也。尊者未易安﹐而今也優遊九重之中﹐端拱無爲之化﹐果何道而然哉﹖由禮以安之也﹔眾者未易治﹐而今也各親其親﹐各長其長﹐林林總總各得其所﹐又果何以哉﹖由禮以治之也。措天下於泰山之安﹐躋黎庶於雍熈之治﹐禮之爲用﹐不其大矣乎。

嗟夫﹐天髙地下﹐萬物散殊而禮制行矣。聖人作禮﹐豈私意作爲於其間哉﹖亦順乎天理自然而已。是故齊莊恭敬﹐禮之本也﹔制度品節﹐禮之文也。無本不立﹐無文不行﹐而聖人其兼盡之矣。向使恭敬之不存﹐威儀之不備﹐臨蒞之不莊﹐名分之不正﹐無尊卑隆殺﹐無朝聘往來﹐無鄕飲射饗﹑宮室輿馬無其制﹐衣服飲食無其分﹐君臣上下而無等威﹐則天下蕩然而無紀極矣。上欲安得乎﹖下欲治得乎﹖是故禮達而分定﹐分定而後君臣上下各得其所﹐禮之功用其大如此。聖人之治天下﹐捨禮其何以哉﹖

嗟夫﹐始諸隠微﹐具諸日用﹐本諸身而徵諸庶民﹐建諸天地而不悖﹐放諸四海而無所不凖﹐所守者至約﹐而所施者至博﹐其功用廣太如此﹐治天下何可一日而無禮哉﹖記曰安上治民﹐此之謂也。

策

問﹕古之教者﹐莫先於六藝。而取人之法﹐亦莫切於六藝。故八歲入小學﹐則教之以灑掃應對進退之節﹐禮樂射禦書數之文。而成周三歲大比﹐則大司徒以鄕三物﹐教萬民﹐而賓興之三。曰六藝﹕禮樂射禦書數。斯其所以造文武之才﹐而致治平之效者有由然矣。自今觀之﹐旣曰八歲入小學之事矣﹐而內則謂十歲學幼儀﹐十三學樂﹐成童學射禦﹐二十而後學禮。則禮又爲大學之事﹐何歟﹖又且不及於書﹐何歟﹖

抑五禮﹑六藝﹑五射﹑五禦﹑六書﹑九數之詳且明如是﹐疑非小學之所能盡﹐固當兼爲大學之事歟﹖

孔子之教曰「興於詩﹐立於禮﹐成於樂」。又曰﹕志道﹑據徳﹑依仁﹑而後遊於藝。又將爲成徳之事歟﹖

漢唐以來﹐往往以訓詁爲教﹐以諸科取人﹐其於六藝之學逺矣。間或有書學﹑算學之目﹐而於禮樂射禦之學又置而不講﹐何歟﹖

天佑斯文﹐聖朝肇興。治教之典﹐於學校則以六藝爲教﹐於科目又以六藝爲試士之規。士生斯時﹐何幸涵濡三代之教也。然欲使士之遊於學校者﹐皆能究乎五禮﹑六藝﹑五射﹑五禦﹑六書﹑九數之詳﹐而宜於今日之實學﹐其道安在﹖

三歲大比﹐必以六徳﹑六行﹑爲六藝之文﹐將欲考其實﹐其道何由﹖諸君子講之有素矣﹐其悉著於篇。

嘗謂三代而上﹐六藝之教行﹐而下多文武之才﹔三代而下﹐六藝之學廢﹐而人才終愧於古。此論治教者之所當知也。然教人之法﹐在於酌古今之宜﹔取士之法﹐在於先徳行之本。此又不可不知也。

嗟夫﹗六藝之學﹐其由來也尙矣﹐其廢也亦久矣。寥寥千數百年﹐爲上者﹐不知所以教﹔爲下者﹐不知所以學。於是六藝之文﹐僅存於經耳。

洪惟聖朝創業之初﹐肇興治教之典﹐立學校爲育材之地﹐設科目爲取士之方﹐一是皆以六藝爲務。三代之隆﹐復見於今日﹐豈非天運之一新乎﹖執事發策秋闈﹐下詢承學﹐講求六藝之道﹐所以奉宣徳意﹐而究乎古今之宜也。愚𨿽不敏﹐敢不悉以對。

夫古之教人亦多術矣﹐取人之途亦廣矣。然其所以教之之具﹐取之之方﹐未有不由於六藝者。六藝者何﹖曰﹕禮也﹑樂也﹑射也﹑禦也﹑書也﹑數也。六者皆日用之不可缺﹐而至理之所寓焉者也。唐虞以前遐哉邈矣。周監二代﹐鬱鬱乎文。

考之於經﹐若吉﹑凶﹑軍﹑賓﹑嘉﹐謂之五禮。

雲門﹑咸池﹑大韶﹑大夏﹑大濩﹑大武﹐謂之六樂。

剡注﹑參連﹑白矢﹑井儀﹑襄尺﹐謂之五射。

鳴和鸞﹑逐水曲﹑舞交衢﹑過君表﹑逐禽左﹐謂之五禦。

象形﹑會意﹑指事﹑假借﹑轉注﹑諧聲﹐謂之六書。

方田﹑粟布﹑衰分﹑少廣﹑均輸﹑商功﹑盈朒﹑方程﹑勾股﹐謂之九數。

六者﹐上之所以教﹐下之所以學者也。是故人生八歲﹐則自天子之冑子﹑眾子﹐以至公卿大夫﹑元士之適子﹐與凢民俊秀﹐皆入小學﹐而教之灑掃應對進退之節﹐禮樂射禦書數之文﹐則旣有以習其文矣。

及夫十歲學幼儀﹑十三學樂﹑成童學射禦﹑二十而後學禮﹐則又有以履其事也。習其文於小學之初﹐履其事於大學之日﹐非教人之莫先於六藝乎﹖

其取人之法﹐三歲大比。大司徒以鄕三物﹐教萬民而賓興之。一曰六徳﹕智仁聖義忠和﹔二曰六行﹕孝友睦婣任卹﹔三曰六藝﹕禮樂射禦書數。斯豈非取人之莫切於六藝者乎﹖

夫其教人之具如此﹐取人之法又如此。是以當是之時﹐成人有徳﹐小子有造﹐而人才之盛爲何如也﹖

是故以言乎禮﹐則自灑掃應對﹐以至冠婚喪祭﹐莫不井乎其有條﹐秩乎其有序矣﹔

以言乎樂﹐則聲音足以養其耳﹐采色足以養其目﹐歌詠足以養其性情﹐舞蹈足以養其血脈矣﹔

以言乎射﹐則內志正﹐外體直﹐持弓矢﹐審固而反已之道無愧也﹔

以言乎禦﹐則不失其馳﹐「捨矢如破」﹐而詭遇之行無有也。

至於書﹑數﹐莫不各盡其道。則人才之盛信乎其不可及矣。人才盛於下﹐治效著於上﹐其致雍熈太和之盛﹐豈非有由然哉﹖

厥後﹐孔子之教門弟子﹐有曰「興於詩﹐立於禮﹐成於樂」者﹐則大學終身所得之﹐難易淺深﹐而非小學之傳授兼備也。由小學而至於大學﹐由大學而至於成徳﹐何莫不由其六藝哉﹖

三代而降﹐漢唐疊興﹐非不表章六經也﹐非不尊師重傅也﹐非不大召明儒而增廣生員也。然而遭秦變古之後﹐所習者訓詁而已矣。六藝之學﹐置而不講﹐無有能作而興之者。

故嘗觀之漢之取人﹐有賢良方正﹑直言極諌﹑孝弟力田等科﹐可謂善教。而六藝之學﹐固未講也。

唐之取人有明經﹑有進士﹑有制舉﹑有吏學﹑有律學﹑有書學﹑有算學﹐可謂詳矣。而六藝之事猶未備也。上之取人旣不出於六藝﹐則下之爲學亦不出於六藝矣。是故下焉者狃於固﹐陋漫不知六藝爲何物。上焉者務於髙逺﹐又忽焉而不之講﹐此漢唐之所以爲漢唐﹐而人才治效之不古若者﹐良以此也。薄漢唐而不居﹐追三代而比隆﹐其在我朝今日乎﹗

欽惟聖天子以神武定天下﹐以文徳綏太平﹐當海宇混一之初﹐肇興治教之典。於學校以六藝爲教﹔於科目以六藝爲試士之規。舉百代之曠典而聿興之﹐可謂大有爲之君矣。士之生斯時﹐涵濡三代之教﹐亦何其幸歟﹖

竊嘗論之﹕天下之事﹐有古有今﹐有本有文。狃於今而戾於古﹐不可也﹔合於古而不宜於今﹐可乎﹖有其本而無其文﹐不可也﹔習於文而不先於本﹐可乎﹖方今治定制禮﹐功成作樂﹐聖主論思於上﹐儒臣講求於下﹐編禮樂之成書﹐立昌期之盛典﹐則今日之禮樂﹐固有參酌古今矣。

禦則觀其馳驟便捷﹔射則觀其中數多寡﹔書則觀其筆畫端楷﹔算則觀其乘除明白。

是皆稽乎古而不泥乎古﹐用於今而實宜於今者也。可謂酌古今之宜矣。

學校之教人也﹐先之以孝悌﹑忠信﹑禮義﹑亷恥﹐而又繼之以講明經史焉﹔科目之取人也﹐先之以懷才抱徳﹐文質得中﹐而又試之以經義論策焉。是今日教人取士者﹐亦非徒恃乎六藝之文﹐而有以深探乎徳行之本也。今日之法﹐可謂盡善而盡美矣。然則士之遊於學校﹐而究乎五禮﹑六樂﹑五射﹑五禦﹑六書﹑九數之詳﹐而宜於今日之實﹐其道豈不在於此乎﹖

三歲大比﹐而以六徳﹑六行﹐爲六藝之本﹐而欲考其實﹐其道豈不由於此乎﹖

𨿽然今日之法誠美矣﹑善矣﹐不可以有更矣。惟當執此之法﹐堅如金石﹔行此之令﹐信如四時﹔據此之公﹐無私如天地。持久以要其成﹐積習以待其熟。無狃於近功﹐無務於速化。優而遊之﹐厭而飫之。則將見我朝之人才﹐卽唐虞三代之人才﹔而我朝之治效﹐卽唐虞三代之治效矣。愚也何幸身親見之。

○會試三場文

○四書疑

孟子曰「由堯舜至於湯﹐五百有餘歲﹐若禹﹑臯陶則見而知之﹐若湯則聞而知之」。夫禹﹑臯陶﹑湯﹐於堯舜之道其所以見知﹐聞知者﹐可得而論歟﹖孟子又言「伊尹樂堯舜之道」﹐中庸言「仲尼祖述堯舜」。夫伊尹之樂﹐仲尼之祖述﹐其與見知聞知者抑有同異歟﹖請究其說。

嘗謂堯舜之道﹐中而已矣。見而知之者﹐此道也。聞而知之者﹐亦此道也。樂之者﹐此道也。而述之者﹐亦此道也。道豈二乎哉﹖

孟子曰「由堯舜至於湯﹐五百有餘歲﹐若禹﹑臯陶則見而知之」。同時而同道也。若湯則聞而知之者﹐時不同而道同也。蓋當時堯授舜﹐舜授禹﹐三聖人相授﹐而守一道。觀其「惟精惟一﹐允執厥中」之妙﹐禹固受之。而臯陶之陳謨若「允廸厥徳」﹐「身修思永」之類﹐異辭同旨。則臯陶之見知者﹐可得而論矣。成湯「以義制事﹐以禮制心」﹐而「建中於民」﹐又與「精一」﹑「執中」之語吻合無間﹐則湯之聞知者﹐又可得而論矣。

夫見知者﹐本於同時。而聞知者﹐出於異代。此聞與見之所以分﹐而道則同一中也。又言「伊尹樂堯舜之道」者﹐本心之有徳﹐而窮達同一致也。中庸言「祖述堯舜」者﹐道統之有在﹐而先後同一符也。

夫伊尹處於畎畝之中﹐而心樂堯舜之道。誦其詩﹐讀其書﹐寔其理﹐囂囂自得﹐而卒能輔成商家之治﹐以堯舜其君。民則謂之「樂堯舜之道」﹐信乎其樂之矣。夫子有徳無位﹐而不得行道於當時﹐遂乃埀教後世﹐刪《詩》﹑定《書》﹑正《禮》《樂》﹐序《周易》﹑修《春秋》﹐爲百王不易之大法﹐則謂之「祖述堯舜」﹐信乎其祖述之矣。

觀夫伊尹之告君﹐一則曰「主善爲師」﹐一則曰「恊於克一」﹔夫子之教門弟子﹐一則曰「克已復禮」﹐一則曰「依乎中庸」。其與堯舜之「精一」「執中」者﹐寧有異乎﹖

然則伊尹﹑孔子之於堯舜﹐迹𨿽不同﹐而道無不同﹔時𨿽有異﹐而道無有異。又安有二哉﹖合而觀之﹐臯陶之爲臣﹐固不可與禹湯並稱﹔而伊尹之任﹐亦不可與孔子之集大成例論﹐然其初不異也。故曰百世以俟聖人而不惑。

經

○日宣三徳﹐夙夜浚明有家﹐日嚴祗敬六徳﹐亮采有邦﹐翕受敷施﹐九徳咸事﹐俊乂在官﹐百僚師師﹑百工惟時﹐撫於五辰﹐庶績其凝。

賢者勉於進徳﹐而有以著治效於邦家﹔人君廣於用賢﹐斯有以成治效於天下。蓋家國天下﹐有大小之不同﹔而賢者之徳﹐亦有多寡之異。人君之欲致治﹐安得不廣用賢之道乎﹖

昔者﹐臯陶陳知人之謨於舜﹐謂乎九徳之中有其三﹐而能日宣之者﹐則使之爲大夫。而「夙夜浚明」﹐其有家之事﹔九徳之中有其六﹐而又能「日嚴而祗敬」之者﹐則使之爲諸侯﹐而亮采其有邦之政﹐隨其徳之髙下﹐而稱其職之大小如此。人君惟能合而受之﹐布而用之﹐則九徳之人咸事其事。大而千人之俊﹐小而百人之乂﹐皆在官。使百僚皆相師法﹐百工皆及時以趨事﹐莫不順於爲治﹐而治功無不成矣。

然則量能而任官﹐度徳而定位﹐此所以下無遺才﹐而上無廢事也歟﹖云云以此﹐其所謂九徳者﹐非寛容而莊栗﹐柔順而植立﹐謹願而恭恪﹐有治才而畏敬者乎﹖又非馴擾而果毅﹐勁直而溫和﹐簡異而亷隅﹐剛健而篤實﹐彊勇而好義者乎﹖皆成徳之自然﹐非以彼濟此之謂也。夫九徳在人﹐豈能皆備哉﹖

有三徳者焉﹐有六徳者焉﹐特在人君用之何如爾。茍或賢而必求其備﹐則下無全才。不究其寔﹐則上多廢事﹐如是而欲求治功之成﹐其可得乎﹖是故九徳之中有其三﹐可以爲賢矣﹐然未止此也。又能日日宣明而充廣之﹐使其徳之益以著﹐然後使之爲大夫﹐則必能夙夜匪懈﹐而一家之事﹐其有不粲然而昭明者乎﹖九徳之中有其六﹐又可爲賢矣﹐然亦未止此也﹐又能日日嚴畏而祗敬之﹐使其徳之益以勉﹐如是而使之爲諸侯﹐則必能修政立事﹐而一國之治﹐其有不秩然而修舉者乎﹖

徳有多寡﹐而進修之實同﹐治有大小﹐而明亮之效一。謂之賢者勉於進徳﹐而著治效於家邦者如此。夫進徳者﹐羣賢之事﹐而用賢者﹐人君之道。用賢之道何如﹖必也翕合而受之﹐敷布而用之﹐有一徳之可稱者﹐則受其一徳焉。有三徳六徳者﹐則受其三徳六徳焉。位必稱其才﹐爵必稱其徳。固未嘗責其全備﹐而亦未嘗任乎匪人﹐如是則賢者之徳﹐𨿽未必皆九徳之全﹐而翕受敷施﹐自有以備九徳之用﹐將見不獨寛而栗者有其人﹐柔而立者亦有其人矣﹔不獨直而溫者稱其任﹐而彊而義者亦皆稱其任矣。以天下之賢﹐任天下之治﹐下豈有遺才﹖而上豈有廢事乎﹖是故才徳之出乎千人者謂之俊﹐才徳之出乎百人者謂之乂。今也明明在朝﹐穆穆布列矣。百僚百工﹐皆謂百官。今也同寅恊恭﹐而藹然徳義之相師﹐趨事赴功﹐而翕然事功之畢舉矣。賢才用於上﹐治效成於下﹐斯必然之理也。

是故時之春也﹐則布徳施惠﹐所以順木之辰﹐而春之績成矣﹔時之夏也﹐則勞民勸農﹐所以順火之辰﹐而夏之績成矣﹔時之秋冬﹐則禁暴誅慢﹐謹蓋藏﹐斂積聚﹐所以順金水之辰﹐而秋冬之績有不成者乎﹖木火金水﹐旺於四時﹐而土寄旺於四季。木火金水旣治﹐則土在其中矣。謂之人君廣於用賢﹐而成治效於天下者如此。然則合三徳六徳﹐以成九徳之名﹔合一家一邦﹐以成天下之治。此賢者之有益於天下國家﹐而人君之爲治﹐所以必廣於用賢也歟﹖

由今觀之﹕臯陶陳謨﹐以「知人」「安民」爲一篇之綱領﹐「亦行有九徳」﹐而下知人之事也。「天序有典」﹐而下安民之事也。知人者﹐安民之本。非知人而能安民者﹐未之有也。然九徳者﹐觀人之法﹐而「翕受敷施」一語﹐實用人之要也。臯陶之陳謨﹐何其深切而詳盡也哉﹗

考之當時﹕命九官﹐咨十二牧﹐莫不得人以爲官使﹐用賢之道﹐可謂廣矣。野無遺賢﹐萬邦咸寧﹐治效之成﹐可謂盛矣。然則臯陶之所陳﹐皆帝舜之所已行﹐而猶丁寧若此者﹐聖賢不自滿足之心也。治化在唐虞爲盛﹐其有以夫。

論

○射禮

蓋嘗考於古人之射禮矣﹕可以明尊卑之分焉﹐可以辧貴賤之等焉﹐可以通上下之情焉﹐可以識賢否之辧焉﹐可以觀徳行之備焉﹐可以觀威儀之節焉﹐可以觀揖遜之容焉﹐可以見巧力之盡焉﹐可以見法制之詳焉﹐可以審武備之修焉。有此十義者﹐此射禮之至也。

天子供虎侯﹑熊侯﹑豹侯﹔諸侯供熊侯﹐豹侯﹔卿大夫供麋侯﹔士布侯。此之謂尊卑之分。

天子之樂以騶虞爲節﹔諸侯以貍首爲節﹔卿大夫以采蘋爲節﹔士以采蘩爲節﹔此之謂貴賤之等。天子﹑諸侯射﹐則先行燕禮﹔卿大夫﹑士射﹐則先行鄕飲酒禮。此之謂上下之情。

容體比於禮﹐節奏比於樂﹐而中多者﹐得與於祭﹔容體不比於禮﹐節奏不比於樂﹐而中少者﹐不得與於祭。數與於祭﹐而有賞﹔數不與於祭﹐而有罰。此之謂賢否之辧。

內志正﹐外體直﹐然後持弓矢。審固﹐然後可以言中。此之謂徳行之備。

旣張我弓﹐旣挾我矢﹐周旋中規﹐折旋中矩﹐耦進拾發﹐雍容不迫﹐此之謂威儀之節。

三揖而至階﹐三讓而後升﹐射畢揖降﹐眾耦皆降。勝者揖﹐而不勝者亦不驕﹐不勝者取觶立飲而不怨﹐此之謂揖讓之容。

矢之發也﹐剡剡焉而去﹐曰剡注﹔前後相續﹐三矢疊中﹐曰參﹔連射之貫革﹐鏃見於外﹐曰白矢﹔四矢俱發﹐狀如井字﹐曰井儀﹔臣與君射﹐退立一尺﹐曰襄尺。此之謂巧力之盡。

畫布曰徵﹐棲皮曰鵠。凡侯之制﹐廣與崇方﹐三分其廣﹐而鵠居一焉。凡弓矢之制﹐彊弱必均﹐設乏設中﹐靡不具備。司射司馬﹐各有其人。此之謂法制之詳。

自天子至於庶人﹐莫不習射﹐警戒之志﹐常存於中﹔宴安之情﹐不畱於念。此之謂武備之修。

嗟夫﹗射居六藝之一。其爲禮也備矣﹐其取義也宏矣。聖人制禮﹐豈故爲是之繁文哉﹖其要在觀人之徳行而已。是故古之人始生﹐則以桑弧蓬矢﹐射天地四方﹐所以示男子之所有事也﹔八歲入小學﹐教之以六藝之文﹔十有五歲入大學﹐又教之以六藝之理﹐皆由此其選也。經曰「侯以明之「﹐傳曰﹕」射以觀徳「。其此之謂歟﹖

策

○問古昔帝王﹐繼天出治﹐立經陳紀﹐爲天下後世慮﹐至深且逺也。唐虞之府事﹐成周之典法﹐其來尙矣。自是以下﹐蕭何定律令﹐韓信申軍法﹐張蒼定章程﹐叔孫通立禮儀﹐而論者謂漢大綱正。唐魏徵定新禮﹐祖孝孫奏雅樂﹐房玄齡修律令﹐李衛公明兵法﹐而論者謂唐萬目舉。其果有合於先王之道乎﹖

聖上奉天承運﹐混一天下。干戈載戢﹐紀綱旣正﹐然猶日與二三大臣講求政理﹐詔興科第﹐博采羣言﹐誠二帝三皇之盛心也。今春闈較藝﹐請以立經﹑定紀之事﹐相與講明之。夫禮樂治之本也﹐其創制可得而聞乎﹖政令治之具也﹐其立法可得而論乎﹖學校所以正俗也﹐家塾﹑黨庠﹑術序﹑國學﹐何以臻其效乎﹖農桑所以養民也﹐限田均田﹐口分世業﹐何以定其制乎﹖設官所以蒞政也﹐任法之與任人﹐孰爲經國之逺謀乎﹖取士所以任官也﹐選舉之於資格﹐孰爲銓曹之要法乎﹖鹽鐵國之大利也﹐何以除姦而去獘乎﹖漕運國之大計也﹐何以足國而裕民乎﹖國家惟求實效﹐不尙虛文﹐幸稽諸往古﹐驗之當今﹐使言之必可見於行﹐而行之可爲天下後世法。其悉心以對﹐毋有所隠。

嘗謂有致治之道﹐有爲治之法。

道者﹐歷萬世而無獘。法者﹐與道而兩宜。道固不外乎法之中﹐而法亦未嘗不囿於道之內。

洪惟皇朝創業之艱﹐盛心圗治﹐惟求實效﹐不尙虛文。執事發策春闈﹐下詢承學。講求立經﹑陳紀之事﹐甚盛舉也。夫旣以實效求﹐豈敢以虛文應。謹稽諸往古﹐揆之當今以對。

竊惟執事之問爲綱者一﹐爲目者八。何謂綱﹖曰道是也。何謂目﹖曰禮樂﹑政令﹑學校﹑農桑﹑設官﹑取士﹑鹽鐵﹑漕運是也。綱舉目張﹐道全徳備﹐而治天下之術﹐無踰此也。何者﹖道之大﹐原出於天﹐而聖人修之以爲法於天下。若禮樂﹑刑政﹑綱紀﹑法度﹐無往而非道之所在也。所謂斂之不盈方寸﹐散之彌滿六合﹔所謂天地之常經﹐古今之通義﹔堯以是傳之舜﹐舜以是傳之禹﹐禹以是傳之湯﹐湯以是傳之文武。帝王之繼天出治﹐所以爲天地立心﹐爲生民立命﹐爲萬世開太平﹐何莫由斯道哉﹗

故嘗考之六府三事﹐載之《虞書》六典﹐八法具於《周禮》﹐此唐虞成周之所以立經﹑陳紀也。然有「都」﹑「兪」﹑「吁」﹑「咈」之气象﹐而後有修和序歌之成功﹔有《闗雎》《麟趾》之意﹐而後可以行周官之法度。是豈非堯舜文武之道乎﹖六君之道一也。知堯舜之道﹐則知湯武之道矣。

漢髙祖之有天下也﹐時則有若蕭何﹑韓信﹑張蒼叔﹑孫通之徒﹐定其律令﹐定其軍法﹐定其章程﹐制其禮儀﹐而漢之所以爲治者﹐靡不具矣。

唐太宗之有天下也﹐則有魏徵定新禮﹐祖孝孫奏雅樂﹐房元齡修律令﹐李衛公明兵法。而唐之所以爲治者﹐靡有遺矣。

是𨿽未必合乎先王之道﹐亦未嘗不本於先王之道也。先儒謂漢大綱正﹐唐萬目舉者﹐蓋以漢之規模宏逺﹐而唐之法令詳密爾。然漢承秦後﹐而雜采秦儀﹔唐承隋後﹐而多仍隋制。則其道豈能如先王之純﹖其法豈能如先王之備哉﹖

欽惟聖上奉天承運﹐混一區宇﹐綱紀法度之施﹐禮樂刑政之具﹐固已井乎其有條﹐秩乎其有序矣。猶日與二三大臣勵精圗治﹐講求政理﹐而又詔興科第﹐博采羣言。二帝三王之盛﹐無以加此。豈漢唐之可擬倫也哉﹖

夫天下之事﹐有古有今﹔立經陳紀﹐不在它求。在參酌乎古今而已。古者功成作樂﹐治定制禮﹐三千﹑三百之儀﹐五聲﹑八音之節﹐一皆本之人心﹐合乎人聲﹐是故可以事神人﹐可以通上下﹐誠出治之本也。後世經禮殘缺﹐樂書不存﹐而古之禮樂難以盡考矣。今欲制禮作樂﹐則必稽之三禮之文﹐考之三雅之音。參酌而行之﹐依仿而用之﹐使合於古而宜於今﹐用於今而不悖於古。而又本之以敬﹐恊之以律﹐嚴尊卑上下之分﹐審黃鍾聲气之元。則禮𨿽非先王之有﹐可以義起。而今之樂豈不猶古之樂乎﹖

古者政簡而不煩﹐令嚴而不猛﹐所以防民欲﹐而齊民心﹐誠出治之具也。比者﹐有元之季﹐法度廢弛﹐綱紀不振﹐固宜濟之以嚴矣。今欲立爲經久之法﹐則欲思乎《洪範》八政之孰先﹖文武弛張之何在﹖因時制宜﹐合乎中道﹐則政令其有不修舉者乎﹖

古者家有塾﹐黨有庠﹐術有序﹐國有學。人生八歲﹐則自天子之冑子﹐以至公卿大夫元士之適子﹐與凡民之俊秀﹐皆入小學。而教之灑掃應對之節﹐禮樂射禦書數之文。十有五歲入大學﹐則教之以格物致知之功﹐窮理正心之道﹐此學校之所以興﹐而風俗之所以正也。今欲臻其效﹐必重教官之選﹐嚴守令之責﹐崇禮讓之文﹐行激勸之法。使民知孝弟忠信禮義亷恥﹐則學校其有不興乎﹖

古者制民之產﹐百畝之田﹐一夫耕之﹐足以無饑。五畝之宅﹐樹之以桑﹐足以無寒。至漢唐猶有均田﹑限田﹐口分﹑世業之制。是以民無甚富﹑甚貧之患。此農桑之所以有成﹐而民之所以得其養也。今田不可復井矣﹐口分﹑世業亦不必行矣。莫若行限田之制﹐以止兼並﹔重末作之令﹐以禁遊惰﹔優畎畝之民﹐以勸務本。則民皆得自食其力﹐而不至甚富﹑甚貧﹐不均田之均田矣。其制豈不可定乎﹖

古者設官分職﹐「不惟其官﹐惟其人」。官有一定之法﹐而任人之意爲多﹐所以爲經國之逺謀也。後世任法而不任人。所謂疑諸心﹐而信耳目﹔疑耳目﹐而信簡書。簡書愈明﹐而官方愈亂矣。今欲人法並任﹐莫若擇賢明之正官﹐省閒慢之簿書﹐夫官得其人﹐則法無不舉。非其人﹐則法廢矣。此必然之理也。簿書煩﹐則吏得以售其姦﹔簿書省﹐則官得以展其用。是則人法兼任﹐豈不可以爲經國之逺謀乎﹖古者量能任官﹐度徳定位。爵無不稱其徳﹐才無不稱其位。故小才𨿽累月不害爲小官﹐賢才𨿽未久不害爲輔相﹐所以爲銓曹之要法也。後世循資之格﹐不問賢愚﹐不辧才否﹐一以歲月爲斷﹐則賢者淹於下位﹐而不才者得以幸進矣。今朝廷淸明﹐一掃前獘。往往不次銓擢﹐可謂得銓曹之要法矣。若夫選舉之際﹐先徳行而後文藝﹐明黜陟而讓謬舉﹐則何患取士之不得其人乎﹖至若鹽鐵之制﹐𨿽起於漢﹐然國之大利不可廢也。今鑄山煮海﹐官自發賣﹐固無姦獘之可言。然欲久而無獘﹐必定其額﹐以爲經久之常規。平其直﹐以通商賈之懋遷。則姦獘何由而生乎﹖

漕運之法﹐𨿽盛於唐﹐然國之大計不可不講也。今夏秋兩稅﹐民自輸納﹐可謂利於國﹐而便於民矣。然奇零小戶﹐逺運爲難。莫若立爲定制﹐俾糧多者運赴京城﹐而糧少者就各府輸納。則上下便矣。國豈有不足﹐而民其有不裕者乎﹖欽惟聖天子以二帝三王之心爲心﹐以二帝三王之道爲道。立經陳紀﹐爲天下後世慮﹐至悉至是。命大臣策是數者爲問﹐愚敢不悉心以對。苐愚於往古之事不能周知﹐當今之務不能盡達。謹略陳其梗槪﹐以復明問之萬一而已。執事於篇終又策之曰「使言之必可見於行﹐而行之可爲天下後世法」。是蓋深體聖上之意而爲是言也。然愚之所陳者﹐非特可見於行﹐而亦當今之所已行者也。其間行之未竟﹐守之未一﹐則在聖君賢相﹐舉而行之爾。

𨿽然﹐爲治必有其要﹐爲治不知其要﹐不可以爲治。所謂要者﹐執事之所謂實效是也。實者何﹖信而已矣。孔子曰「主忠信」。又曰「自古皆有死﹐民無信不立」。《中庸》曰「凢﹐爲天下國家﹐有九經。所以行之者一也。一者何﹖曰誠也」。皆甚言爲治之不可不實也。然則欲行先王之道﹐立綱陳紀﹐以爲天下後世法﹐其不在於實乎﹖

抑愚又有說焉。立綱陳紀﹐故不外是數者。而正人心﹐厚風俗﹐尢爲平日所當先務者也。夫人心不正﹐風俗不厚﹐終不可以言治。人心誠正﹐風俗誠厚﹐則廉讓之節興﹔禮遜之俗行﹐人人各親其親﹐各長其長。彊不淩弱﹐眾不暴寡﹐而天下自平矣。將見二帝三王之治﹐復在於今日。而漢唐有不足言矣。愚也何幸身親見之。

○禦試策

臣謹對。臣聞﹕古先帝王之治天下﹐莫不以敬天勤民爲務﹐以明倫厚俗爲急。故汲汲於求賢者﹐凡以爲此也。欽惟陛下進臣等於廷﹐策臣以古先帝王之務。臣愚昧﹐何所通曉﹖然叨奉大對﹐敢不竭心盡知﹐上答聖問之萬一乎﹖謹俯伏以對。

臣伏讀制策曰﹕蓋謂古先帝王之觀人﹐莫不「敷奏以言﹐明試以功」。漢之賢良﹐宋之制舉﹐得人爲盛。朕自臨禦以來﹐屢詔有司﹐搜羅賢俊。然而傑特猶若罕見。故又詳延士大夫於廷﹐而親策之﹐足以庶幾於古先帝王之盛節焉﹐而臣有以見陛下求賢之切也。

臣聞言者﹐心之聲也。人藏其心﹐不可測度。卽其言之得失﹐而心之邪正可見。然言之匪難﹐而行之惟難。固有能言而行不逮者矣。是以古先帝王之觀人﹐必「敷奏以言」而觀其蘊﹐「明試以功」而考其成﹐然後有以得夫賢才之實焉。三代而後﹐若漢﹑若宋﹐其取人之法﹐有賢良﹑制舉﹐是有得於「奏言」﹑「試功」之遺意。故在漢之時﹐若董仲舒天人三策﹐蔚爲醇儒。而宋之諸儒﹐彷佛三代﹐尢爲得人之盛﹐良以此也。

欽惟陛下以神武定區宇﹐以文徳綏太平。屢降徳音﹐廣求賢俊。而又設科目﹐爲取士之方。詳延艸茅之士﹐親策於廷。陛下求賢之心﹐可謂切矣。將見必有傑特之士﹐出而爲邦家之用。而臣則不足以及此也。

伏讀制策曰「歷代之親策﹐往往以敬天勤民爲務。古先帝王之敬天勤民者﹐其孰可爲法歟﹖所謂敬天者﹐果惟於圜丘祭祀之際﹐致其精一者爲敬天歟﹖抑它有其道歟﹖所謂勤民者﹐宜必如自朝至於日昃﹐不遑暇食者矣。其所以不遑暇食者﹐果何爲耶﹖豈勤於庶事之任耶」﹖臣有以見陛下深知爲君之道﹐而後有此言也。

臣聞帝者莫盛於堯舜﹐王者莫盛於禹湯文武。稽之於經﹐若堯之「欽明文思」﹔舜之「溫恭允塞」﹔「兢兢業業」而戒飭於時幾﹔「同寅協恭」而懋勉於政事。此唐堯虞舜之敬天勤民者也。陛下能法堯舜﹐則陛下卽堯舜矣。敬徳以先天下﹐祗肅以「顧諟天之明命」﹐「克勤」﹑「克儉」而盡力乎溝洫﹐「昧爽」﹑「丕顯」而子惠乎困窮﹐此夏禹商湯之敬天勤民者也。陛下能法禹湯﹐則陛下卽禹湯矣。「小心翼翼」﹐而視民如傷﹐「敬事上帝」﹐而作民父母。此文武之敬天勤民者也。陛下能法文武﹐則陛下卽文武矣。夫古先帝王之可爲法者﹐孰有過於堯舜禹湯文武者乎﹖

臣聞天生民而立之君﹐使司而牧之。君﹐所以代天理民者也。古之帝王審知乎此﹐故位曰天位﹐職曰天職﹐祿曰天祿﹐民曰天民。無一事不本於天﹐亦無一事不存乎敬。惇典庸禮﹐君之所以爲教也﹐而必推之天序﹑天秩焉﹐是敬天之心﹐見於施教者然也﹔命徳討罪﹐君之所以爲政也﹐而必歸之於天命﹑天討焉﹐是敬天之心﹐形於施政者然也。一動一靜﹐常若有天在前﹔一語一黙﹐常若有天在中。以至天工之不敢廢﹐天職之不敢曠﹐何往而非敬天之事哉﹖

若夫圜丘郊祀之際﹐以致其精一﹐是特敬天之一事﹐固不專在於是也。制策謂「抑它有其道﹖」可謂深達敬天之道矣。非陛下敬天之至何以及此﹖臣聞民本有饑食渴飲之欲﹐不能以自治﹐必賴君有以養之﹔有秉彜好徳之性﹐不能以自遂﹐必賴君有以教之。君人者﹐兼君師之任者也。是以古之帝王﹐審知乎此﹐旣爲之制其田裏﹐教之樹畜﹐使有以安其生。而設爲庠序之教﹐申之以孝悌之義﹐使民有以遂其性。如文王之「自朝至於日昃﹐不遑暇食」者﹐凡以此而已。故曰「卽康功田功」。康功者﹐安民之功﹔而田功者﹐養民之功也。又曰「懷保小民」﹐曰「惠鮮鰥寡」。蓋欲使天下之民﹐無一不得其安﹐無一不得其養而後已也。聖人之道一也。觀文王「不遑暇食」如此﹐則堯舜禹湯周武之心﹐從可知矣。

臣聞人主能以一心總天下之萬機﹐不能以一身兼天下之眾職。古帝王之勤民者﹐非事事而親之﹐要在責成臣下而已。故曰「勞於求才﹐逸於任賢」﹐此之謂也。

欽惟陛下奉天承運﹐撫臨億兆﹐「嚴恭寅畏」﹐無頃刻不在於天﹔「宵衣旰食」﹐無頃刻不在於民。孜孜勉勉﹐勵精圗治之心﹐卽堯舜禹湯文武之心也。而制策猶以古先帝王之孰爲可法爲問﹐臣有以知陛下不自滿足之心也。臣願陛下常存此心而不已焉﹐則唐虞三代之盛豈能及哉﹖

臣伏讀制策曰「自昔而觀﹐宜莫急於明倫厚俗。倫何由而可明﹖俗何由而可厚耶﹖三代而下﹐惟東漢之士俗﹐趙宋之倫理﹐差少疵議。果何道致然歟﹖蓋必有可言者矣。宜著於篇﹐毋泛毋略」。

臣聞自昔帝王之爲治﹐莫急於明人倫﹐厚風俗。而人倫之所明﹐風俗之所厚者﹐皆由於崇學校﹐以興教化而已。蓋教化行而人心正﹐則倫理明而風俗厚﹐此必然之理也。唐虞三代無以議爲矣。若東漢之士俗﹐趙宋之倫理﹐卓然於三代之後﹐豈無其道而致然哉﹖

臣聞漢光武初定天下﹐首訪求山林遺逸之士﹔明帝尊師重傅﹐臨雍拜老﹐宗戚子弟﹐莫不受學。是以養成一代人心風俗﹐皆知崇尙節義﹐恥於奔競。此漢之士俗所以爲美者﹐以有其教化也。

臣聞宋太祖卽位之後﹐偃息兵革﹐崇尙文治﹐𨿽疆宇之廣不及漢唐﹐而教化之美幾及三代。當時人君無不學﹐而所用無非儒。是以天下翕然以道學爲事。又有濂洛諸儒﹐出而接夫道統之傳﹐以爲學者之宗。斯宋之倫理所以爲美者﹐亦以其有教化也。

方今上自皇都﹐下逮府州若縣﹐亦旣莫不有學。而陛下又躬行於上﹐日召儒臣﹐講求治道。固已論之精﹐而行之當矣。制策稱以「倫何由而可明﹐俗何由而可厚」爲問。臣以謂明倫﹑厚俗﹐惟在於崇學校﹐以興教化也。臣願陛下益重教官之選﹐嚴守令之責﹐使居學校者﹐果能如胡安定之教於蘇湖﹔居府縣者﹐果能爲文翁之化於蜀郡。則人倫不患其不明﹐士俗不患其不厚﹐而唐虞三代之治﹐無以異矣。又豈漢宋之可擬倫也哉﹖臣愚﹐不足以奉大對。謹竭其一得之愚﹐惟陛下裁擇。臣謹對。

