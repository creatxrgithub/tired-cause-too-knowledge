友會談叢

宋上官融

凡例

一﹑《友會談叢》今存版本有《廣四十家小說》《稽古堂叢刻》《宛委別藏》《十萬卷樓叢書》本﹐涵芬樓《說郛》中選錄六條。此次點校以《宛委別藏》爲底本﹐用《十萬卷樓叢書》本作校本。另外參校了涵芬樓《說郛》本等其它數據。

二﹑原書異體字﹑簡體字﹐如往﹑偹﹑嘗﹑答﹑陰﹑�﹑�﹑�﹑�﹑�﹑潛﹑蓋﹑�﹑兩等﹐直接攺爲常見的正體寫法。不一一出校。

三﹑原書在帝王廟號前均有空格﹐現一槪刪除。

友會談叢序

余讀古今小說﹑洎誌怪之書多矣﹐常有跂纂述之意。自幼隨侍南北﹐及長旅進科場﹐每接縉紳先生﹐貢闈名輩﹐劇談正論之暇﹐開樽抵掌之餘﹐或引所聞﹐輒形記錄﹐並諧辭俚語﹐非由臆說﹐亦綜緝之﹐頗盈編簡。今年春策不中﹐掩袂東歸﹐用捨行藏﹐下學上達﹐賴庭闈之蔭﹐無菽水之勞。顧駑駘之已然﹐詎規磨之可益。身閒晝永﹐何以自娛﹖因發篋所記之言百餘紙。始則勤於探綴﹐終則涉乎繁蕪。於是乎筆削芟荑﹐得在人耳目者六十事。不拘詮次﹐但釐爲三卷﹐目之曰《友會談叢》。且念袁郊以步武生疾﹐則《甘澤》之謠興﹔李玟以養病端居﹐乃《纂異》之記作。苟非閒暇﹐曷遂摛毫。彼前輩屬辭﹐不將迎而遇物﹔而小子晞驥﹐甘萋菲以成章。深慚雞肋之微﹐竊懷敝帚之愛。谷梁曰「信以傳信﹐疑以傳疑。」子夏曰「𨿽小道必有可觀者。」博練精識者﹐幸體玆而恕焉。其如杼軸靡工﹐序述非據﹐蓋事質而言鄙﹐學淺而辭荒﹐誠語怪之亂倫﹐匪精神之可補﹐聊貽同志﹐敢冀開顏。天聖五年七月朔華陽上官融序。

友會談叢卷上

華陽上官融撰

太祖初年﹐神降鳳翔府盩厔縣望仙鄕張氏家。張﹐愚民也﹐設神座﹐烹羊豕﹐祀之若巫覡事﹐像則寂爾﹐聲乃冷然﹐辭旨幽深﹐聞者增懼。秦雍之地﹐祈禱畢臻。未幾﹐神謂張曰「吾禺疆之官屬﹐上天之尊神也﹐羊豕之屬﹐固非其物﹐悉宜撤之﹐但設香菓。」蒞府者以事動遠邇﹐驛置上聞。開寶末召張氏於闕下﹐未遑崇奉﹐值有同軌之會。及太宗卽位﹐錫張氏命服道號爲羽人焉﹐令於所降之地置太平宮﹐以旌其事﹐乃俾主之。先是﹐張氏在閭裏不拘小檢﹐使酒忤物﹐鄕人賤之。及天神所憑﹐則詳雅方正﹐眞有道之士。景徳中﹐王人張綸因被命來岐下﹐與府尹語張氏在鄕曲爲人所惡。一時之語﹐不復記憶。適值長安宰魏昌弼亦在府中﹐相拉詣太平宮﹐焚禮﹐方升殿拜﹐神降幃中謂綸曰「卿數日前與鳳翔知府說何事﹖」綸戰汗驚怛﹐罔知所措﹐但俯伏稱不省知。又曰「卿再思。」綸忽悟曰「臣曾與知府說張在鄕曲事。」又曰「鄕曲縱逸﹐不足爲累。自今更不得說。」自陜以右﹐𨿽有見者﹐憚公方嚴﹐不敢妄泄。及公首冠治衡﹐出俸修餙圃田神祠﹐自爲文記﹐始與人言﹐則爛熳於眾口矣。

曹州定陶縣長樂鄕呂煥﹐操心凶險﹐使酒剛暴﹐動作不法﹐閭裏爲患。大中祥符五年春﹐民間太牢瘴疫大起﹐煥家所有皆殞﹐同鄕則十損三四。煥恨已無孑遺而妬他存者﹐常蓄致害之意。問有斃踣﹐以物拽歸﹐剖磔腸胃﹐棄於放牧之地﹐欲令燻染﹐覬令似己。遠近畏之﹐莫敢爲言。是歲夏﹐煥以無力耕鑿﹐亦不播植。復見他人之畝﹐郁然佳苗﹐顧己之田﹐鞠爲茂艸﹐心愈不平。一旦風雹驟至﹐煥亟詣田中﹐仰天祈曰「願風雨更甚﹐雹塊益大﹐擊僕稼穡﹐用快我心。」言未畢﹐陰雲轉濃﹐咫尺不辧。忽見三人﹐衣靑執捶﹐叱煥曰「爾愚賤之人﹐不能勤力自養﹐而乃幸如此。吾雷電之使也﹐殺爾何益﹐然俾世人知有天道﹐欲加小懲。」遂驅之南去。於是持冰片﹐令抱之而行﹐長與身等﹐旋驅旋叱﹐艱苦備極。時於袖中探冰丸使含之﹐仍謂曰「玆爾之自招也。」但覺寒凜徹骨﹐戰栗靡定﹐奔馳百餘里﹐各不少息。相次晴霽﹐煥忽如夢覺﹐復在舊處﹐四肢疲薾﹐若中沈疾﹐家人扶之而歸。厥後﹐疾𨿽平愈而精神恍惚﹐疑奪其魄也。

陜西山川形勝﹐而耀州爲最﹐故唐帝陵多在其境。天聖三年﹐李夕拜防典是郡﹐予自回中入京﹐公以書邀予過郡﹐館於東齊。郡有僧道元者﹐且九十餘﹐耳目不衰﹐予往訪焉。謂予曰「玆郡卽唐京兆府華原縣﹐因溫韜建焉。老僧少年時嘗見一薛將軍說唐末事﹐一一可憶。」薛將軍者卽當時閹監﹐歷事昭宗。相獻議誅宦官﹐薛避難竄身艸莽。及莊宗入汴﹐反星冠羽服爲道士焉。厥後隸名是郡開元觀﹐至太祖受命時尙在﹐亦九十餘﹐但民間仍呼爲將軍焉。溫韜之起兵連邠﹐次梁華內外﹐相結合蟻聚﹐動至數萬。睢盱屈彊﹐法令莫制﹐遂建縣爲郡﹐自頒符節。唐帝諸陵﹐靡不開發﹐金寶之玩﹐取以自資。旣開簡陵﹐內有銀羅漢十八身﹐各髙五尺﹐其山座具備﹐環列於梓宮。每一身以十餘牛撁致﹐方出隧道。載以大車﹐碎之造器﹐他物莫有存者。簡陵乃懿宗也﹐今在州東北山造作﹐側旁有民肆﹐謂之園陵店。其開發之迹﹐依然可尋。予按《唐書》﹐自武宗憤釋氏恣橫﹐思去根本﹐詔令一出﹐掃蕩幾盡。大中已後﹐漸次仍舊。及懿宗湣前朝之致毀﹐乃竭力以興復。故修崇寺宇則又過之﹐羅漢環於梓宮﹐卽其意也。

唐段成式說大歷中有乞兒無兩手﹐以右足夾筆而寫經﹐此誠詭遇也。然今京師有一婦人﹐年四十餘﹐全無兩臂﹐自兩肩如削﹐巡行衙井﹐求丐爲事。每梳頭鬢﹐右足夾櫛﹐左足綰髮。及系衣﹑浣面亦如之。其輕捷便穩﹐匹手無異。人多擲錢贈之﹐亟伸足取﹐貫革繩之上﹐略無凝滯。予爲兒時見之﹐𨿽出處不定﹐時踰一紀。而丰凶寒暑﹐彼且無恙﹐體常充﹐衣亦自蔽﹐又段夕拜曄言﹕景徳中﹐因事到嶽下﹐曾見一婦人。無雙臂﹐但用兩足刺繡鞵片﹐織致與巧手相若﹐服飾頗潔。每止之處﹐觀者如堵﹐人競以錢投之。噫﹗世有無用之人﹐手足完具﹐不能自養﹐乃甘死於溝壑﹐是手臂反不如此二婦人足也﹐悲夫﹗引以驗成式之言﹐信不誣矣。

相國呂公端任補闕﹐與一供奉官被命同往髙麗。旣達其國﹐宣朝命畢﹐以風信未便﹐在髙麗將及半年。未幾風便回楫﹐王加等贈遺奇珍異貨﹐盈載而歸。先是供奉者以公所得置之船底﹐己之所得在公物上﹐慮水气見過也。公亦不問措置﹐委之而行。方至海心﹐風濤四起﹐舟欲傾倒。公神色自若﹐供奉者倉皇失圖。舟子前曰「風濤之由﹐以公等所載奇異﹐海神必惜﹐不欲令到中國﹐但少拋水中﹐風必止矣。」公如其言﹐令左右擲之。才半﹐風息﹐得達登州岸。遂開其載﹐則在下者呂公之物咸在﹐而供奉之物居上者略無孑遺矣﹐校供奉之物已罄矣。諒非海神祕惜﹐蓋罪小人用心姦險也。公以所存者中分入之﹐亦仁厚矣。

邠州靈應廟者﹐景徳中詔修飾﹐內翰楊貳卿億在西掖日﹐被旨述記﹐今揭示於翠﹝玉﹞﹝琰﹞卽其事﹐而州人嚴奉﹐其來久矣。被姦濫之輩﹐互相表裏﹐鼓惑愚民。於殿堂後別起密室﹐室內有巨穴﹐穴上覆繡箔﹐映以旌旛香幾﹐外不得窺。廟祝稱云「神已親享。」但見舉空器而出﹐以是莫敢致辧。大中祥符中﹐故掌武侍中王嗣宗﹐自長安移鎭邠土﹐素聞其事﹐而無迹可究﹐心常怒之。下車將半載﹐會子弟院有娩懷者﹐遂募民婦乳焉。其婦乃廟祝棄妻﹐怨舅姑無恩﹐懷憤頗極。遂言其穴乃羣狐所聚﹐潛兩童子其間﹐俾竊杯柈之薦也。聞者達事於公﹐公喜得其狀。翌日入廟﹐俯覘穴中﹐僞神其事﹐廟祝因而贊之﹐都不知公審其詐。遂令設酒殽於穴側而謂曰「丰潔之祀﹐覬神必享。吾當扃錀其戶﹐慮外物所侵﹐愼無擅開﹐信宿後躬來省視也。」廟祝不諭其意﹐及期公至﹐啟戶則杯柈宛然。據棄妻之言鞠之﹐於是引伏﹐立笞其背﹐盡室遂去。後召騎兵千人﹐執弓矢鷹犬﹐環於廟垣﹐投薪塞穴﹐秉炬燎之。煙湧四出﹐羣狐奔走﹐頃刻擒戮﹐靡有噍類。密以泥緘其門﹐禁絕祭事﹐但春秋旅奠而已。異哉﹗城狐社鼠﹐古昔所嗟﹐未若此飽飫鮮肥﹐憑侍廟貌﹐一旦蕩其窟穴﹐小大無遺。𨿽滿盈而自招﹐亦值王公之毒手。

故滄州節度使米信﹐本銀下部落﹐以軍功累官至加節鉞。纖嗇聚斂﹐爲時所鄙。京師龍和曲築大第﹐外營田園﹐內造邸捨﹐日入月算﹐何啻千緡。其長子任供奉官﹐以信之故﹐不敢自專。但於富室厚利﹐以取錢自用﹐謂之老倒還﹐兼與契券爲約。其詞以若父死鐘聲才絕本利齊到之語﹐蓋謂信才瞑目而亟還也。於是私募僕夫十餘輩﹐飾珍異以袍帶﹐令伺於宅左右。俟其出門﹐擁掖而去。鞍馬服玩﹐備極珍異﹐其黨則京師搖唇鼓舌獵炙之徒﹐日有千數。謂其嬉遊﹐則信陵﹑孟嘗諸公子﹔謂其用度﹐則石崇﹑王濟爲鄙人。諂佞互攻﹐聾駭不悟。而復大言人間之物﹐靡有難致﹐錢去便到﹐其速如神。至於進會﹐有奉其歡心者﹐器皿之具﹐盡傾與之。嘗謂盡此生逸樂﹐惟我而已。至信之卒時﹐已用過十餘萬緡﹐乃約齊交還。及信葬畢﹐籍其餘者比信時十去五六焉。外無官槖﹐內無私帑﹐闔門百口之給不可缺者﹐加以恣縱﹐費蕩更踰於前。以至鬻田園﹐貨邸店﹐未周歲而日入之緡亦絕。其弟方四歲﹐乳母與家人竊議﹐若此不攺﹐我輩皆爲餒鬼。乳母乃抱小兒詣府陳訴。是時眞宗在壽邸﹐尹開封府﹐聞之赫怒﹐具以上言﹐舉餘財與所訴之弟﹐供奉者斥出之﹐一簪不著身﹐仍除其班籍。因玆索然無歸﹐寄迹旅捨﹐乃歷自來遊從之處求衣食﹐人旣數四﹐亦皆厭矣。遂於京師多假代獄卒搖夜鈴於軍巡﹐聊充餬口。素不服勞﹐又以疏怠被逐。京師貨藥者多假弄獅子猢孫爲戲﹐聚集市人。供奉者形質麼麼﹐頤頰尖薄﹐克肖猢猻。復委質於戲場焉﹐韋繩貫頸﹐跳躑不已﹐旁觀爲之掩涙﹐而彼殊無愧色。噫﹗公侯之門﹐一旦如此﹐有其父必生其子﹐何足怪耶。

貝州歷亭縣民李忠﹐爲本郡鄕兵首領。家頗儲蓄﹐雄視門裏。多借貸與人﹐至收獲時必親往聚斂。有石氏兄弟﹐事母不孝﹐最推凶暴。亦嘗舉忠物﹐每怨忠躬來督責。俟忠及門﹐二石潛殺其母﹐曳忠於官﹐誣其殺也。忠以二石所執旁證明白﹐甘心伏法﹐案成棄市。忠家載其柩歸﹐焚之。未幾﹐風雨暴作﹐掣電迅雷﹐擊死二石。頃刻開霽﹐踣屍於戶外﹐背上各有朱字﹐言殺母之由﹐鄕人始知忠之寃也。時鄰村蘇氏被疾亡﹐經信宿﹐忽然而興。鄕人喜其再生﹐競來問訊。遽揮霍將起﹐曰「玆非我家也﹐我本李忠﹐昨爲石氏執稱殺其母﹐致自誣伏法。陰府主者曰﹐爾被枉死﹐其執爾者﹐今已俱至﹐於理甚明﹐爾須卻回。我訴以本身已焚爇﹐回且何依﹖」主者召案吏持薄閱之﹐云恰有李忠近鄰蘇公﹐到方兩日﹐但令托其身以生﹐我是以得歸。蘇家以爲狂言﹐都不之信。因問蘇氏之事情﹐懵然莫省。李氏之家事﹐細微畢知。先是忠少壯而形美﹐蘇則長髯而麄朴。及召忠妻至﹐見其朴貌﹐惡之。忠曰「爾何得棄我﹖我眞爾夫也。」妻問以生平所有﹐乃曰「我有鳥色馬﹐兼有銀數笏﹐埋於東窗壁下。曾與戲﹐竊采桑刀﹐置西屋瓦溝中。」驗之皆然。以至話幃箔之密﹐悉親屬小字﹐妻方果決爲信。其蘇家不肯﹐李氏偕詣郡訴﹐靡能裁剸。其始末聲聞朝廷﹐亦無柰何。但敕本路均輸﹐爲辧析焉。其人後終歸李氏﹐時大中祥符八年也。

班行錢允凝﹐大中祥符末督役於毫州太淸宮。惟采宮中鵓鴿充庖膳﹐多自彈之﹐靡不應弦而落。朝夕不捨﹐棲宿咸稀。或有勉之﹐則曰「天生此物供口腹﹐若而致罪﹐況人乎﹖」采捕之心﹐從玆益�。眾皆怒其輕脫。更一日﹐因彈鐘樓上者﹐繽紛墜地。允凝自往取之﹐忽躍入殿前花欄。允凝遂踰欄而入﹐不覺折栢一枝﹐正穿足心﹐尖上腕露﹐流血斗餘。人掖之置於寢室﹐號呼彌月而卒﹐識者謂其餘誅焉。

友會談叢卷中

華陽上官融撰

定陶髣山﹐按《皇覽冢墓記》云﹐本曹國葬地﹐彷佛似山﹐故名焉。其上有神祠﹐不詳建置﹐境內祈禱﹐頗彰靈應。太平興國三年﹐以地爲廣濟軍﹐其廟備春秋之奠。至五年﹐祕書丞安徳裕出洽軍事﹐下車之明年﹐自首春不雨如仲夏﹐多稼將槁﹐庶民其咨﹐驕陽日熾﹐或言髣山神祠。安備禮詣禱﹐方炷香奠斝﹐神自幃中冉冉而出﹐古服峩冠﹐拱揖而立。安以至誠所感﹐殊不爲懼﹐遂訴愆亢之災。答曰「某堆阜之神﹐久竊鄕人之薦﹐愧無酬答﹐恨力小位卑﹐不能興致雲雨。𨿽則龍司厥職﹐動息由天﹐然上帝亦知旱暵時久﹐將施甘澤。今念公靡憚炎爍﹐俯爲生聚﹐某當至主者室密伺雨信﹐必得先期而報也。」言訖而隱。安詢於左右﹐皆云適無所見﹐惟爵小吏覩焉。安旣歸﹐是夕才寐夢﹐其神曰「雨候甚近﹐只在來早。」安大喜﹐詰旦會僚佐而白之﹐眾以爲誕﹐未有信者。俄而陰雲四塞﹐雷電齊至﹐大澍三日﹐千里告足﹐乃賀曰「此明公之誠感髣山之驗也。」翌日﹐安具牲牢拜謝。

泰州推官滕宗諒有知人之鑑。向侍中﹝珙﹞﹝拱﹞﹐本路下丁操刀者﹐最無行檢。滕布衣日﹐偏與親狎﹐不以刲宰待之。向私一婦人﹐相得頗厚﹐其婦人患厥夫窺伺﹐置堇毒斃之。洎向之來﹐具道其實﹐云「玆後無礙矣。」向聞之大怒﹐捽婦人至市﹐具疏其事而逸﹐人義之﹐而亦不逐。或謂滕曰「向凶穢若此而與之交﹐豈不累盛徳乎﹖」滕曰「似向公者眞奇士也﹐爾輩碌碌﹐焉能知之。」才十數年﹐果奮發遭遇﹐出建旌銊。首辟滕公入幕﹐及保釐西郊﹐隨軒亦至﹐恩顧隆盛﹐終始不衰焉。

戶部張侍郎雍﹐滕之壻也。張本河朔人﹐世作田業﹐值犬戎入寇﹐盡室焉虜。旣達漁陽﹐暮畱張在寺中﹐主僧見之喜﹐令侍左右。將七八年﹐例得剃度。文字欲下﹐張思之曰「若髠首披緇﹐無由逃矣。」是夕潛遁﹐與牧馬者偕行﹐始得達鄕裏。井閭桑麻﹐易之他姓﹐孑然無依。因遊學洛中。滕時退居﹐見張於門側﹐召至而奇之﹐曰「有前程人也﹐吾女可以妻之。」歸告夫人﹐夫人怒曰「嘗謂此女奇相﹐當擇佳壻﹐如何許與丐者﹖是棄之耳。」滕曰「非卿所知﹐況已言約在官﹐法不可移﹐違之必貽咎矣。」夫人信而從焉﹐乃促張定物。張曰「懷無百錢﹐何力可至﹖」滕笑曰「但酒數升足矣。」依而餉之﹐答以襲衣束素﹐延於淸淨院﹐俾勤志焉。來春果明經登科﹐方克備禮成會。厥後歷踐淸顯﹐周旋三紀﹐終於貳卿之祿﹐其子今列閨籍焉。且夫向侍中之居屠肆﹐張戶部之爲囚虜﹐謂張寒餓可也﹐而待之以殊禮﹐妻之以愛女﹐苟非達識﹐曷以臻此乎。今世之人以貧富爲賢愚﹐以炎涼爲去就﹐聞之得不包羞乎。

呂蒙周任江南幕職﹐旣受代﹐與室家婢僕輩泛舟西歸。內一僕患疫未得瘥﹐蒙周以船小暑毒﹐妨於出處﹐又慮相染﹐心頗厭之﹐因江擠於中流。僕者久熱被體﹐忽得水涼﹐兼素善游泳﹐𨿽困憊且甚﹐彊隨波上下﹐相次至岸。有漁叟湣之﹐寘於家﹐身沾席間。聞兩岸喧然﹐僕者扶力出﹐望見蒙周之船傾側波間﹐篙檝莫制﹐移時沈溺。僕者雪涕嗟嘆﹐與漁叟具聞官司﹐俾爲索焉。不數日﹐盡得蒙周及家人之屍﹐而僕者疾已間矣。於是悉心致哀﹐舁置具櫬而焚之﹐辧析立標掩瘞﹐乃踰越險阻﹐白其親屬﹐靡懷擠江之怨焉。夫趨走事人誠爲愚賤﹐蒙周厭其臥疾﹐致之死地﹐是不仁也。及玆傾沒﹐僕當鼓舞而幸災﹐乃不念舊惡﹐力爲主張掩瘞而告其族﹐此世之難能也。則服名教曳縉紳者﹐外貌是﹝人﹞矣﹐其中心未必如斯人也。

柳如京開與處士潘閬爲莫逆交。尙气自任﹐潘常嗤之。端拱中典﹝全﹞州﹐途岀睢陽。潘先卜居在彼﹐迎謁河涘。時正炎酷﹐柳云「可偕往傳捨﹐就淸涼宵話也。」洎到傳捨﹐止於廳事﹐中堂扃鐍甚祕﹐柳怒將笞驛吏﹐吏曰「此非敢靳舊傳捨者﹐多不自安﹐向無人居十稔矣。」柳彊曰「吾文章可以驚鬼神﹐膽气可以詟夷夏﹐縱有凶怪﹐因而屏之。」於是啟門掃除﹐處中坐。閬潛思曰「古人尙不敢欺暗室﹐何紿我之甚﹐豈有人不畏神乎﹖」乃謂柳曰「今夕且歸﹐制少湯餌﹐淩晨用藉手爲別﹐此室虛寂﹐請公卜宵可也。」柳喏之。閬出﹐密謂驛吏曰「柳公我之故人﹐常輕言自衒﹐今作戲怖渠﹐無致訝也。」閬薄暮方來﹐以黛染身﹐衣豹文犢鼻﹐吐牙被髮﹐執巨箠﹐由外垣上﹐正據廳脊﹐俯視堂前。是夜﹐月色晴霽﹐洞鑑毛髮﹐柳尙不寐﹐或斂衣循墻而行。閬忽叱之﹐柳竦然舉目﹐初不甚懼﹐再呵之﹐似覺皇恐﹐遽云「某假道赴任﹐暫息此館﹐非意幹忤﹐幸乞恕之。」閬遂疏柳平生幽隱不法之事﹐揚聲曰「陰府以汝積戾如此﹐俾吾持符追攝﹐便須行也。」柳乃茫然設拜曰「事誠有之﹐其如官署未達﹐家事未了﹐盛年昭代﹐忽便捨焉。倘垂恩庇之﹐誠有厚報。」言訖再拜﹐繼之以泣。閬徐曰「汝識吾否﹖」柳曰「塵下士不識聖者。」乃曰「只吾便是潘閬也。」柳知其所爲﹐不勝慚沮﹐再三邀閬下屋。閬曰「公性躁暴﹐不柰人戲﹐他日必辱我以惡言矣。」於是潛遁。柳亟歸舟解纜便去。聞者爲之絕倒。河東剛毅人皆畏之﹐一旦爲逍遙所怖﹐幾乎泣血。古人云「𨿽能言之而不能行之。」此之謂也﹐況其下者乎。

都官員外郎中師言﹕至道初在京師﹐上元夜與朋立端門下﹐俟車駕以觀。俄頃﹐太宗乘步輦自南來﹐棘闈中宜僚都盧曼延之戲﹐溢目不可紀。其間一人負巨盎膏熖﹐其人迎立於駕前﹐乃揚言曰「大家看臣藏火之戲。」聖君亦爲屬目。負盎者遂褫去余服﹐止披一綈袍﹐向火盎而掩之﹐拉綈袍在兩手團之如無物﹐移時擲於地﹐卽舉而披之﹐襟袖間尙气熖四�﹐仍灼其鬢眉焉。逡巡豁開綈袍﹐火而披之盎﹐盎如故﹐而火猛烈之勢愈甚。太宗駭視久之﹐賜與加等。又說應舉時於天街見弄盞者﹐其盞百隻﹐置於左右手﹐更互擲之。常一半在空﹐遞相拽擊﹐聲皆中節。𨿽覩者如堵﹐但心目眩轉﹐莫測其所學焉。夫技藝駭眾﹐世自有之不經見者﹐以爲妄談。而《列子》所說周穆王時西極之國有化人來﹐入水火﹐貫金石﹐千變萬化﹐不可窮極﹐則藏火之人近之。又宋簡子弄七劍﹐疊而躍之﹐五劍常在空﹐則擲盞者方彼何足異乎。

瀛州團練使李廷渥﹐蒞邊郡日﹐虞人獲子母猢猻爲獻。子甚小﹐系於馬院﹐其子跳躍出院﹐爲鴟所搏。母號呼奮擲﹐晝夜不絕。一旦嚙其繩而逸之﹐捕之莫得。忽於庖中竊肉置瓦溝上﹐潛身屋隙間﹐伺鴟下﹐躩跳而擒之。遽抉雙目﹐次除兩翅﹐乃攜至廐捨﹐緩剖其腹﹐磔裂腸胃﹐陳之於前﹐哀號數聲以祭其子。然後寸寸斷之﹐肉皆析爲縷焉。廐吏驚報廷渥﹐覩而嘆息﹐遂令人送入山中。噫﹗天性之慈﹐由於人也。教彼於質則愛﹐愛生於心﹐周旋而不失其正者﹐厥惟上智乎。橫目蚩蚩﹐識有愚下﹐惑於遠而泥於近﹐捨其本而存其末。猜嫌於是起﹐慈愛以絕之﹐且藥脯之詐﹐黃臺之詩﹐見聞而終弗悟者﹐其心不如禽獸﹐悲夫。

給事中董儼﹐蓄妓妾二十餘人﹐飾珠翠﹑曳紈綺﹑食粱肉﹐自比於王公家。而身沒未浹旬﹐爲壽陽豪民王氏納錢三百萬易之﹐以二犢車載歸。諸妓妾輩悉無戚容﹐欣然而去。見者無不嘆惋。夫生共其樂﹐死忘其哀﹐是董之恩﹐無一日可思﹐而別姓之室﹐喜於再聚矣。此豈女子之心耶﹐豈厥裔貪其直耶﹖

天禧中﹐有丐者莫知姓氏﹐往來闤闠間﹐毎至之處﹐亦不妄取。衣𨿽敝陋﹐形且充澤﹐祁寒暑雨﹐未嘗攺易。人或呵叱﹐俛首便過。如此十餘年﹐率以爲常。市井徒有張生者﹐貨銀爲業﹐設肆於界中。丐者旬歲間淩晨必至﹐生憐之﹐日以五錢贈焉﹐頗懷感激。忽一日﹐生見丐者袍帶巾櫛﹐跨馬引僕而過﹐深以爲訝。丐者曰「某有兄官於交廣﹐連綿數任﹐畱﹝某﹞京師﹐以至貧窶﹐地遠絕信﹐乃丐於人。兄適方歸﹐相見甚歡﹐衣裝僕馬﹐皆兄與也。」生然之。又曰「自十餘年感君之恩多矣﹐思欲報答﹐今得其時。兄於曹門斜街僦得一宅﹐暫邀過門﹐夙令具饌奉俟。」生辭以故。丐者曰「已約數賓﹐不可拒矣。」遂畱僕導生而來﹐丐者躍馬先行。生隨僕出曹門﹐入斜街﹐委曲深巷﹐生心疑惑﹐且曰「此間豈有宅乎﹖」僕出門指曰「更進百步﹐便到也。」及至門﹐但破簾蔽之。及入見﹐丐者卻著蔽衣如故﹐出邀生入一堂中﹐惟破席而已﹐糞穢堆積﹐生愈惡之。復謂僕曰「召諸賓來。」又見數人﹐藍縷更甚﹐從堂後至﹐身皆瘡穢﹐環席而坐。生益不自安。又勅其僕攜一器﹐貯濁水斗餘﹐置之而去。旋又取一盤﹐中有蒸小兒﹐手足具備﹐炎气蓬勃。丐者親加擘折﹐酌水舉肉勸生。生掩口愕懼﹐只欲逃竄。丐者嘆曰「此而不食﹐信是命也。以感恩之厚﹐方有玆設﹐他人固不得預食﹐吾亦無柰。」生惶恐。丐者乃於懷中出藥一貼與生﹐曰「酒肉不食﹐君命也。此藥百粒﹐聊以爲報。」生急寘懷中﹐奔競而回﹐開視之﹐乃眞金也。均約其直﹐與十數年日贈之數﹐恰相酬也。生方悟其神仙﹐悔恨無地﹐尋再詣其處﹐則迷而莫知。

友會談叢卷下

華陽上官融撰

婺州郡署舊傳凶怪﹐後堂尢甚。累年已來﹐但泥封窗戶﹐𨿽白晝亦無人敢至。每二千石到者﹐先詣焚香﹐然後禮上﹐率爲常。景徳中﹐太常博士趙沂出典是郡﹐素聞其事。下車之明日﹐命撤去泥封﹐豁其窗戶。將吏輩驚愕﹐以爲開之必見異物。及啟扉﹐一無所有﹐惟糞壤而已。沂曰「倘使凶怪﹐詎肯白晝而出﹐且久扄之室﹐亦宜預防。」遂令掃除。還選勁卒三十人﹐各持長鎗﹐分坐堂中﹐沿及戶外﹐嚴約曰「惟側聆其間﹐稍有動處﹐便起向空交刺焉。」俄頃﹐相繼而墮。佇伺移時﹐更無飛者﹐亟白燃燭席帽﹐餘者似扇﹐朱目雪爪﹐尢可怖畏﹐悉中鋒刃而斃矣。沂令潔置廳事﹐黎明召僚吏以觀之﹐無不嘆吒。自玆郡署凶怪亦絕。噫﹗造化之含育至大﹐奇形異類﹐世自有之。《神異經》注蝙蝠三百歲化形爲人飛﹐誠有之也。

光祿寺丞劉泳﹐少遊洛下。嘗謂予曰﹕昔天津橋南有一第﹐人稱史公公宅﹐亦傳凶怪﹐閉而不居﹐將三十年。水竹臺榭﹑花木亭館﹐靡不備具。每春時﹐遊人多率其徒﹐挈酒殽攜管弦以就賞﹐實洛下之勝槪也。端拱中﹐有酒徒朱生者﹐使气淩人。一日﹐少年輩邀置於席﹐乃曰「玆宅凶怪﹐公素知之﹐我等願獻一醉﹐可能宵乎﹖」生曰「是吾心也﹐夫人之所畏者死﹐吾死且無畏﹐況凶宅乎﹖」少年以爲然。遂掃除﹐堂前設一塌而去。生酣寢其上。時方首夏﹐竹樹陰薄﹐風聲月色﹐蕭然滿軒。忽見兩廂閣子內門次第而開﹐各有小丫鬟攜燈檠而岀﹐置於階際﹐抽身卻入。未久﹐有數婦人盛餙分坐於燈下紉縫焉。生凝睇訝之。俄頃﹐後堂門一時大啟﹐牀帷器用﹐倏忽皆至﹐然後燭引二婦人﹐靘妝袨服﹐執球杖前驅而出﹐傅語呼云「令公至」。見生﹐不覺驚﹐又言「且住」。中有一人峩帽戎妝﹐據胡牀而坐﹐連叱婦人輩曰「此必盜也﹐舁棄他所。」回顧間至榻前﹐身已在空中﹐被擲於堂西竹林中﹐體爲枯枿所傷流血焉。生憤怒而起﹐徑至中堂﹐戟手大詬曰「爾生前盜名位﹐佞媚於時﹐歿後盜人居室﹐煩擾於世﹐反以吾爲盜﹐不自愧乎﹖」於是舉枕而擊之﹐正中其肩﹐驚惶而散﹐俄失所在。時初五更﹐少年輩持火炬突門而入﹐訝生之無恙﹐競詢其由﹐生具以實對﹐及示爲枯枿所傷﹐眾方服其膽勇焉。玆宅厥後終無人敢居。淳化四年爲洛水所漂﹐但存故基耳。

鄧州廉察長城錢公若水﹐本洛下右族。未第時﹐婦翁殿中丞鄭處升守官大名﹐公往省焉。旣入境﹐道逢故人龐登。登亦有河朔之遊﹐相見甚歡。公先令僮僕驅輜重行﹐與登居後聯騎。方語笑間﹐公所乘馬忽雙蹄踣地而斃﹐公望僮僕已遠﹐別無乘可代﹐又艱於徒行﹐莫能爲計。正相顧嗟呀﹐俄有一人﹐衣短夾衣﹐若王侯家紀綱僕﹐詢以馬斃之由﹐及所詣。告之。笑曰「岐程不遠﹐不足爲慮。」遽探懷中刃﹐當脇剌之﹐舉尾再三呵叱﹐馬振奮如舊。更掖公上馬﹐仍戒公促行﹐今日須達大名。公執鞭揖謝﹐馬行如舊﹐遂不見此人﹐惟各駭懼﹐而靡知其怪。但如其言﹐聳轡而進﹐至暮到大名﹐處升才離鞭下﹐復有獘帷之事﹐亦異矣。

麟府州在黃河西﹐古雲中之地。與蕃漢雜居﹐黃茆土山﹐髙下相屬﹐極目四顧﹐無十步平坦。廨捨廟宇﹐覆之以瓦﹐民居用土﹐止若棚焉﹐架險就平﹐重復不定。上引瓦爲溝﹐𨿽大澍亦不浸潤。其梁柱榱題﹐頗甚華麗﹐在下者方能細窺。城邑之外﹐穹廬窟室而已。人性頑悍﹐不循理法﹐事公惟吏﹐稍識去就﹐降玆而下﹐莫我知也。俗重死輕生﹐侮法忘義。凡育女稍長﹐靡有媒妁﹐暗有期會﹐家不之問。情之至者﹐必相挈奔逸於山巖掩映之處﹐並首而臥﹐繩帶置頭﹐各悉力緊之﹐倐忽雙斃。二族方率親屬尋焉﹐見而不哭﹐謂男女之樂何足悲悼。用繒彩都包其身﹐外裹之以氈﹐椎牛設祭﹐乃條其革﹐密加纒束。然後擇峻嶺架木﹐髙丈餘﹐呼爲女棚。遷屍於上﹐云於飛升天也。二族於其下擊鼓飲酒﹐數日而散。予大中祥符七年隨侍至彼﹐聞他人多言﹐都不之信。是時王師折惟中﹐出巡邊徼﹐拉余偕往。遂深入不毛﹐往往見女棚置於嶺上﹐而新者氈角宛然﹐異俗如此﹐且低幃暱愛又如此。嗚呼﹗州境去京不及二千里﹐而風俗差殊﹐可駭耳目。則邕州溪洞﹐戎瀘之蠻蜑﹐前達名公書其怪﹐以此思彼﹐眞爲實錄。

咸平中﹐家尊任蘭臺佐著﹐出宰建之浦城縣。到官周歲﹐忽有一道士司徒珝具筆札﹐遒婉煥然可愛。家尊素惡人詭譎﹐不甚在意。復值有同僚之會﹐一啜後令兄長延於書室。珝有怏怏之色﹐及見兄長幼齒﹐愈失所望。旣坐乃曰「某昨自汀劍經由貴邑﹐爲閽吏所報﹐須至款關。然則奔走塵埃﹐且非投丐者。適殊不蒙見禮﹐深增慚怍。」乃索酒﹐獨泛五甌﹐自引聲髙歌﹐拂袖而舞。遂以手伸其兩耳﹐頃刻長數寸﹐交於頦上﹐放之仍舊。復令左右伸之﹐俄長尺餘﹐亦不言止﹐人懼而捨之﹐觀者悉異焉。更無語﹐爲求乳香數塊置冠中﹐長揖而去。潛令人隨之﹐云出西門﹐𨿽奔馬莫及也。

舊說馬嵬店嫗收得楊妃襪一隻﹐祕爲奇玩。人欲觀者﹐但賂百錢得一縱目﹐故店嫗致富﹐此其好色不好徳者也。今咸陽元氏財雄陜右﹐家有一古合﹐其大如缶﹐外砌之以雜寶﹐內托之以上金﹐旁有微缺﹐制作特妙。傳雲開元宮中物﹐太眞貯首飾者也。世事悠遠﹐莫能詳悉。尹京兆者下車之後﹐多假以傳玩﹐畱不信宿﹐返卻持去。𨿽與馬嵬之韈輕重不侔﹐而誇人之心歸乎一揆。夫物之奇者﹐賞其古則古矣﹐若謂今之所無則誷。

王校理質言﹕祠部蘇員外耆﹐名徳之裔﹐好古博雅。有寶裝帶十餘條﹐云是陳後主所服者﹐及唐相小許公告身數紙﹐眞希世物也。予侍家尊到回中﹐回中舊稱巨鎭。民間尙有唐時組繡佛像﹐廣袤丈餘﹐奇絕精巧﹐鄰於鬼工。下述贊文﹐末署開元之號。字亦剌出﹐點晝分明﹐而年祀深邈﹐止顏暗故而已。復有西塔院者主僧﹐世傳一袈裟。予假觀焉﹐大爲殊絕。方如寢衣渾﹐背織其面狀山水之類﹐周回作雲气﹐有裏﹐紫色而綾文﹐反復無縫﹐與邊相合﹐四面如之﹐其貼相亦有開處﹐纖致可愛﹐故非紉縫之所及。旁有織出金字﹐云王子年髙麗國王奉爲西天三藏國師造。僧徒寶惜﹐迄今如新。但知流傳﹐亦不省所得之由。予因元氏之合﹐舉玆數事。且金寶之玩則無古今﹐他物易毀而久存者珍之﹐無損於亷矣。昔陸龜蒙記錦裙篇﹐說天后羅裙紼旙﹐皆繡組之妙。信乎﹐古之奇妙有之矣﹐而出於髙麗者尢足異也。

光祿寺丞卞禹﹐在科場日不修邊幅﹐喜酒任達﹐形貌麄率﹐膽气自許。嘗說少年時薄遊曹社﹐寓於客邸﹐一日醉歸﹐夜分酒解寢興﹐欲拳足偃臥﹐但覺有物壓之重不可收。時微有呻吟聲﹐極以爲訝。引顧僕夫﹐又各大鼾。壁燈復熒熒﹐莫測其事。而其聲漸急﹐禹遂蹶身而起﹐見一物橫加於膝﹐色黑而難辧。舉手捫之﹐初不甚懼﹐及持於於燈下細窺﹐乃是人之一臂也。鳥毛茁然覆其上﹐掌大而指巨﹐頗異於常﹐仍呻吟不已。禹汗出大怖﹐亟擲於地﹐嗾呼僕夫﹐燃燭偏覓﹐寂無影響。禹立遷他室﹐後亦無患。及訪於博識者﹐莫窮其怪。

段全者﹐薄有才思﹐不拘細行﹐歷幕席﹐浪迹陜右﹐務嘲誚取悅於人。雷掾濟陽江丁謂﹐好蹴踘﹐旣貴後亦爲之。全撰踘詩二十韻以獻﹐公奇之。內有「斜搊花腳面﹐闊大打亷搋」之句﹐稱爲中的。全旣公同年生也﹐全在長城﹐偶香城院蓋經閣將上梁﹐院僧請全作文。全俾城中少年探摭花柳中所缺之事﹐欲綴於詞﹐以播揚之。時有名妓添蘇者﹐知之大懼﹐遂與羣妓議曰「段推官口吻可長﹐倘遭攻擊所短﹐我輩掃地矣。」乃醵宴作樂﹐召全洎諸少年﹐妓等再拜﹐祈以掩惡之意。全酒酣﹐聆其言﹐甚有得色﹐顧謂諸少年曰「昔仲尼《春秋》成而亂臣賊子懼﹐吾今上梁文作而羣妓哀﹐如是吾於仲尼之門無愧色矣。」聞者莫不大噱。

金部田員外居中說應舉時﹐在京與豪家子張生同科﹐而俱少年﹐情頗相得﹐出處飲食﹐未嘗不同。一日晚﹐攜手閒步﹐經西車子曲﹐覩一大宅﹐旁有看窗。居中與生逼其下行﹐密聆其中贊美聲。洎過百餘步﹐生卻回﹐窗中之人尙在﹐忽擲下金釵一隻﹐生得之﹐亦莫測其意。未旋踵間﹐宅門中有紫衣者趨岀﹐手招生與居中﹐云得釵否﹐此某官第幾子﹐居班籍﹐奉使入蜀﹐久而未回﹐擲釵子者其婦也。約以某日於崇夏寺某院爲期﹐先以此致意爾。居中及生依期而往﹐果見酒殽承迎相次﹐子婦從中而出﹐相與雜坐﹐時復詣之。居中屢勸生﹐生怒不聽﹐居中亦不能苦諫。未幾﹐某官子歸﹐備知其事﹐隱而不問﹐欵曲間謂婦曰「吾昨度險棧﹐顚危萬端﹐願飯百僧﹐庶保無恙﹐爾往尼院與吾償之。」婦諾之而往﹐某官子潛伺其迹﹐值邀生不至。未浹旬﹐又謂婦曰「後過某處﹐其願如初﹐可再往償。」妻不辭而往﹐張生知之﹐遽往會焉。某官子於是率健僕﹐攜利劍入院﹐不問僧尼少長﹐皆殺之。厥婦與生一對就刃之。自拘於有司待罪。太宗皇帝聞之﹐謂執政曰「玆人間最巨蠧者也﹐傷風敗教﹐殺之宜矣﹐況勛臣之裔﹐何必致問。」遽捨之。中外之人莫不慶聖君之獨斷﹐革末俗之污濫也。居中今老矣﹐每想其事﹐亦爲戰栗。

棘丞張亢﹐八九歲時夢皂衣人遺筆一管﹐及寤﹐言與親友間。後因戲於庭樹下﹐有鳥銜筆﹐正落亢前﹐其大小宛如夢中所得﹐人皆奇之。及長﹐果俊敏有文聲﹐愛酒落魄﹐不事檢束。天禧三年科場﹐未嘗以習讀爲意。曾於友人家假得書數冊﹐都不省覽。每醉歸﹐但用榰頭。南省奏名﹐來日殿試﹐猶尙暮回。酒醒初意闌﹐夜深無寐﹐因取榰頭書看﹐乃《尙書》也。燈下披讀﹐頓忘倦怠﹐不覺盡其一編。詰旦禦題﹐有《日宣三徳論》﹐亢恍然大悟﹐乃是夜來詳讀者矣﹐於是一揮成名﹐年方二十。

曹州司吏盧平﹐秉性姦蠧﹐侮文尢甚﹐恃玆酷虐﹐儕伍憚焉。好擿人陰私﹐多岐致害。至道中﹐殿中丞蔣非熊悅之﹐凡有施爲﹐無不信納﹐郡人畏之。間日平謂非熊曰「州界累年薦經荒歉﹐民室逃散﹐閒田且多﹐兼並之家﹐冒恣耕墾﹐縣胥與裏戶之輩﹐交結爲獘﹐掩而不發﹐當爲申明。」非熊諾其請。於是追攝四縣民吏﹐連繋者八百餘人﹐委平推約。平任性拷掠﹐鞠出其妄官稅﹐洎收子價錢十餘萬緡。平喜得實待﹐悉寘於法。會眞宗卽位﹐赦恩宥之﹐平枉法受財﹐是時非熊已替﹐郡政又新﹐平失所倚。復知單坦告訐﹐懼亦潛匿。新守素知始末﹐仍怒平巧詆﹐嚴加搜訪﹐未幾就擒﹐先笞而後鞠。平甘從吏訊﹐情無隱焉。案牘將具﹐平忽瘍生兩髀﹐信宿潰爛﹐呼號苦楚﹐晝夜不息。一夕﹐爲羣鼠食其雙睛及齒唇舌﹐手足桎梏﹐無柰之何﹐頃刻告斃﹐人謂慘毒所召。歲餘﹐告人單坦者﹐因迎官出城﹐至安院陵店﹐俄墜馬﹐奔逸哀祈﹐眾頗訝之﹐逐而致詰﹐則曰「盧平將刃斫我。」眾皆楞懼﹐旋踵間死於井中。平與坦相報之後﹐非熊在闕下愈不自安。朝廷令非熊鞠獄於陶丘﹐毎就食則見平在前﹐必先祭方敢下筯。非熊謂曰「當初之事﹐職汝之由﹐及至其死﹐又是單坦且互聞報讎﹐彼此無寃﹐今卻復來向我﹐何意﹖」平曰「前事𨿽平造意﹐實自殿丞方行﹐陰司辧析甚明﹐須要殿丞爲證﹐更月餘方來追攝也。」後非熊鞠勘畢﹐到曹州果卒。尋火化轊櫝﹐值雷雨大作﹐涉旬不止﹐暴露野外﹐靡能致焚﹐時亦謂其報應焉。

附錄

附錄一

四庫未收書目提要

阮元撰

《揅經室外集》卷二《友會談叢三卷提要》

宋上官融撰。融華陽人﹐其字未詳。陳振孫云不知何人﹐案書中稱其父嘗宰建之浦城縣。是編前有天聖五年自序﹐卷帙與《宋史藝文志》《通誌藝文略》﹑焦竑《經籍志》並同。觀《文獻通考》所載則作一卷﹐疑轉寫之訛。但序稱記在人耳目者六十事﹐此則僅及其半﹐非有缺佚﹐或六爲三之誤字。核其所紀﹐皆宋代故事﹐多言報應﹐示勸戒﹐纖悉臚載﹐間傷猥雜。𨿽然﹐如紀呂端出使髙麗﹐與《宋史端本傳》合﹐紀太平興國三年以定陶地建爲廣濟軍﹐與《宋史地理誌》亦同﹐要非絕無依據者可比也。

附錄二

四庫提要補辧

翁同文撰

友會談叢三卷

阮氏此書提要稱融本末未詳﹐按《四部叢刊》本《範文正公集》卷十三頁二十三有《太子中捨致仕上官君墓志銘》﹐卽爲融撰志。稱其字仲川﹐天聖二年秋廣文館舉進士中第一。入明年春﹐禮部較天下之才﹐別試於太常寺﹐又首薦之﹐後以疾聞。除太子中捨致仕﹐居工曹南郡﹐以慶曆三年不起﹐年四十有九云。

附錄三

刊《友會談叢》敍

陸心源

《友會談叢》三卷﹐宋華陽上官融撰。《宋史蓻文志》﹑鄭夾漈《通誌蓻文略》﹑陳《直齋書錄解題》﹑焦弱侯《國史經籍志》皆著於錄﹐馬貴與《文獻通考》作一卷﹐乃傳寫之誤。《四庫全書》未收﹐阮文達始進呈亦罕見之祕籍也。融仕歷無考﹐書中稱天聖三年李防知耀州﹐邀融過郡﹐館於東齋﹐則天聖時人也。自序云隨侍南北﹐旅進科場。又云春策不中﹐掩袂東歸﹐蓋不得志於科名﹐而思以著述自見者。李防﹐宋之名臣﹐嘗援晏殊於童稚﹐融爲所引重﹐可以想見其人矣。所記𨿽多涉怪異﹐持論頗不軌於正。其纂此書﹐嘗自比袁郊之《甘澤謠》﹑李玫之《纂異記》﹐然袁李遠搜異聞﹐而融近徵實事﹐絜長比短﹐其猶靑出於藍歟。光緒六年歲在上章執徐孟秋之月﹐歸安陸心源敍。

