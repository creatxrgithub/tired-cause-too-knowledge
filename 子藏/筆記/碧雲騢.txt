碧雲騢宋

梅堯臣

碧雲騢者﹐廏馬也。莊憲太后臨朝﹐以賜荊王。王惡其旋毛﹐太后知之﹐曰「旋毛能害人耶﹖吾不信﹐畱以備上閒。」遂爲禦馬第一﹐以其吻肉色碧如霞片﹐故號之。世以旋毛爲醜﹐此以旋毛爲貴﹐𨿽貴矣﹐病可去乎﹖噫吁哉﹗

呂夷簡引用醫官陳巽﹐雜亂士人始也。

張士遜以二女入侍﹐諫官將言﹐乃出之。

盛度以久任泣於上前﹐遂參知政事。王博文仿度泣﹐遂自龍圖學士爲樞密副使。時蕭定基爲殿中侍禦史﹐有士人匿名以《河滿子》嘲之﹐一日奏事﹐上曰「聞外有《河滿子》。」定基曰「臣知之。」上令定基自歌於殿上﹐旣而貶之。時有語曰「殿院一聲《河滿子》﹐龍圖雙淚落君前。」

趙稹納賄中官羅崇勛﹐而引爲樞密副使。任布援稹之迹﹐又因見宰相曰「布昨知魏府﹐經南郊賞給﹐軍人平帖無言。前知府狄樂以南郊賞賜不時﹐軍人喧噪。樂歸﹐今爲美職﹐某不合使軍人平帖﹐歸守給事中。」班人多哂之﹐遂亦緣此爲樞密副使。

鄭戩結中官黃元吉﹐吉左遷外補﹐戩同列戲曰「天休走卻爺矣。」戩笑曰「君不知我更有一爺在。」其不知羞愧如此。

範仲淹妝羣小﹐鼓扇聲勢﹐又籠有名者爲羽翼﹐故虛譽日馳﹐而至參知政事。上自卽位﹐視羣臣多矣﹐知仲淹無所有﹐厭之。而密試以策﹐觀其所蘊﹐策進﹐果無所有。上笑曰「老生常談耳。」因諭令求出﹐遂爲河東陜西宣撫使﹐因不復用﹐後爲鄧﹑靑﹑杭三州﹐專務燕遊﹐其政大可笑。自謂已作執政﹐又知上厭之﹐不復妝羣小﹐籠名士﹐故底裏盡露也。仲淹微時甚貧﹐常結中吏人範仲尹爲族弟。仲淹及第時﹐姓朱名說﹐自朱攺範姓﹐遂與仲尹連名。及爲諫官﹐攻呂許公而得罪﹐仲尹亦遭逐。仲尹自中書錄事出﹐合爲供奉﹐許公怒仲尹刺探事﹐令仲淹知﹐故氐與三班借職﹐自此家破。曩大有貲蓄﹐已爲仲淹取給盡矣。仲尹貧﹐範仲淹略不撫其家。

賈昌朝娶陳堯咨女﹐女嘗逐母夫人入宮﹐遂識朱夫人。昌朝旣貴﹐又因朱夫人而識賈夫人﹐謂之賈婆婆。昌朝在府﹐政事多內相關應﹐故主恩甚隆。昌朝與吳育論事﹐不平而出﹐因賈婆婆獲厚賜﹐然遭新相於上前言賈婆婆﹐上稍厭之。

文彥博相﹐因張貴妃也。貴妃父堯封﹐嘗爲文彥博父洎門客﹐貴妃認堯封爲伯父﹐又欲士大夫爲助﹐於是誘進彥博。彥博知成都﹐貴妃以近上元﹐令織異色錦。彥博遂令工人織金綫燈籠﹐載蓮花﹐中爲錦紋﹐又爲秋遷﹐以備寒食。貴妃始衣之﹐上驚曰「何處有此錦﹖」妃正色曰「昨令成都文彥博織來﹐以嘗與妾父有舊﹐然妾安能使之﹖蓋彥博奉陛下耳。」上色怡﹐自爾屬意彥博。彥博自成都歸﹐不久參知政事。貝州王則叛﹐朝廷以明鎬往取之﹐賊將破﹐上以近京﹐甚憂之。一日﹐宮中語曰「執政大臣無一人爲國家了事者﹐日日上殿﹐無有取賊意﹐何益﹖」貴妃密令人語彥博。明日上殿﹐乞身往破賊。上大喜﹐以彥博往統軍﹐至則鎬已破賊擒矣。捷書至﹐遂就路拜彥博同平章事。後因監察禦史唐介拜疏﹐召彥博殿上面條奇錦事數件﹐質於上﹐皆實事﹐彥博守本官﹐出知許州。明年上元中﹐官有詩曰「無人更進燈籠錦﹐紅粉宮中憶佞臣。」上聞此句亦笑。

髙若訥母兄楊若拙官宮中﹐因之附中官進也。

夏竦𨿽因中官楊懷敏﹐然自東宮﹐主深知矣。龐籍與文彥博爲婚姻﹐遂得譽。後爲悍妻﹐因貪而敗﹐遂出守本官。知鄆州孫沔緣籍親﹐又因中官石全彬而進﹐至樞密副使。沔與妻邊氏俱淫濫﹐世人言沔已爲穢矣﹐籍欲與之地﹐令取南蠻。沔至嶺下﹐稱疾不敢進﹐後因狄靑破賊有功。初﹐沔受秦州﹐而怨諫官彈其穢迹﹐稱疾泊舟南京﹐上章求徐州﹐實以觀朝廷意﹐陰結中官與龐籍相助﹐於是上遣尙醫視疾﹐令中使押往﹐沔厚賂中使及醫官﹐曰「實病。」旣聞儂賊擾南方﹐乃入京去赴秦州。龐籍上言「南方非沔不能成功。」乃南徵。未行﹐沔在大佛寺安下﹐其安曉夕在籍家﹐沔曉夕在南省前陳家﹐通陳之妻。陳氏﹐沔之外生﹐旣受沔奏爲齋郎﹐沔又奏陳子掌南行機宜﹐歸又奏爲職官﹐南方效力﹐有考第者不過得縣令﹐人甚嗟恨之。

狄靑與文彥博同鄕人﹐靑在定州﹐彥博令門客往遊索﹐靑遺之薄。客歸﹐彥博以書責靑﹐再遣客往謁靑﹐於是厚遺之。明年﹐靑建節知延州﹐彥博又令客詣靑﹐曰「延州之行﹐我有力焉。合奏異姓一人﹐當以客爲請。」靑遂奏客爲試校書郎﹐曾伐蠻賊﹐驚走歸洞﹐乃除靑爲樞密使。

劉沆亦因張貴妃而進。

參知政事張觀嘗知開封府﹐府有犯夜巡者﹐捕致之﹐觀據案訊之﹐曰「有證見乎﹖」巡者曰「若有證見﹐亦是犯夜。」左右無不大笑﹐於是京師知其謬﹐時赴上才五日﹐朝廷知之﹐亟罷。觀落知制誥守杭州﹐杭州苦其謬政﹐曰「舍人文字﹐似政事者也。」

梁適始與蘇紳有姦邪之迹﹐時號「艸頭木腳」﹐隱語其姓也。旣同附中官﹐得秉政﹐豪視朝士﹐自三司使揚察而下皆受其謾罵﹐而貨賂公行﹐甚於李林甫﹐除攺輕重欺昧又過之。殿中侍禦史馬遵﹑吳中復﹑呂景初極言其過﹐羣閹於左右或後揚言「禦史掇拾宰相﹐自此誰敢當者﹖」中官傳宣閣門明日隔禦史﹐遵曰「昨日閣門進名﹐已許上殿﹐今日班次至而止之﹐必有蒙蔽聖聰而爲梁適者﹐請中官奏﹐臣不敢退。」中官曰「只知傳宣﹐不管附奏。」遵等曰「某不退。」

閣門人已喧﹐上亦稍知﹐令宰相召禦史卽廬舍﹐問所言何遽﹖遵曰「禦史言宰相過﹐前時不具陳根抵者﹐非謂不知始末﹐蓋言之則宰相不可須臾施面目﹐況此處乎﹖所以未暴露﹐蓋爲朝廷惜體﹐不可使四方聞宰相犯贓﹐今若須陳述根源﹐乞歸臺作文字﹐明日上進。」於是遵等歸﹐條具日月姓名及物多少﹐適守本官知鄭州﹐左右中官尙復揚言﹕主上不聽。然猶恐遵等窮極其事﹐於是亦出禦史遵知宣州﹐景初通判江寧府﹐吳中復通判虔州。俄而﹐適又營求內降爲觀文學士﹐知秦州。內降旣出﹐丞相未見﹐而堂吏李曰宣﹑張永壽切開其緘﹐於是泄漏人知﹐知適之除觀文﹐內降矣。丞相惡之﹐黜曰宣湖南縣令﹐永壽判司禦史﹐皆移官。遵京西轉運使﹐景初知衛州﹐中復知池州。初﹐三禦史之出也﹐中復裏行不可帶出外﹐欲令落裏行字守主客員外郎﹐知制誥蔡襄封回詞頭﹐以中復等出無名﹐不可撰詞﹐乞付他舍人﹐必料亦襄執正﹐無敢當﹐遵以熟狀﹐出敕而除之。

