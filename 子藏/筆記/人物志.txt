《人物志》魏劉邵撰述

序

人性爲之原﹐而情者性之流也。性發於內﹐情導於外﹐而形色隨之。故邪正態度﹐變露莫狀﹐混而莫睹其眞也。惟至哲爲能以材觀情﹑索性﹑尋流﹑照原﹐而善惡之迹判矣。聖人沒﹐諸子之言性者各膠一見﹐以倡惑於後﹑是俾馳辧斗異者得肆其說﹐蔓衍天下。故學者莫要其歸﹐而天理幾乎熄矣。予好閱古書﹐於史部中得劉邵人物志十二篇﹐極數萬言。其述性品之上下﹐材質之兼偏﹐研幽摘微﹐一貫於道﹐若度之長短﹐權之輕重﹐無銖發蔽也。大抵考諸行事﹐而約人於中庸之域﹐誠一家之善志也。由魏至宋歷數百載﹐其用尙晦而鮮有知者。吁﹗可惜哉。矧虫篆淺技﹐無益於教者猶刊鏤以行於世﹐是書也﹐博而暢﹐辧而不肆﹐非眾說之流也。王者得之﹐爲知人之龜鑑﹔士君子得之﹐爲治性修身之檠栝﹐其效不爲小矣。予安得不序而傳之。媲夫良金美玉﹐籝櫝一啟﹐而觀者必知其寶也。

自序

「魏」劉邵撰「涼」劉昞注夫聖賢之所美﹐莫美乎聰明。天以三光著其象﹐人以聰明邵其度。聰明之所貴﹐莫貴乎知人。聰於書計者﹐六藝之一術。明於人物者﹐官材之總司。

知人誠智﹐則眾材得其序﹐而庶績之業興矣。是以聖人著爻象﹐則立君子小人之辭。君子者﹐小人之師。小人者﹐君子之資。師資相成﹐其來尙矣。敍詩志﹐則別風俗雅正之業。九土殊風﹐五方異俗﹐是以聖人立其教不易其方﹐制其政不攺其俗。制禮樂﹐則考六藝祗庸之徳。𨿽不易其方﹐常以詩禮爲首﹐𨿽不攺其俗﹐常以孝友爲本。躬南面﹐則援俊逸輔相之材。皆所以達眾善﹐而成天功也。繼天成物﹐其任至重﹐故求賢舉善﹐常若不及。天功旣成﹐則並受名譽。忠臣竭力而效能﹐明君得賢而髙枕﹐上下忠愛﹐謗毀何從生哉。

是以堯以克明俊徳爲稱﹔舜以登庸二八爲功﹔湯以拔有莘之賢爲名﹔文王以舉渭濱之叟爲貴。由此論之﹐聖人興徳﹐孰不勞聰明於求人﹐獲安逸於任使者哉。采士飯牛﹐秦穆所以霸西戎﹐一則仲父﹐齊桓所以成九合。是故仲尼不試﹐無所援升﹐猶序門人以爲四科﹐泛論眾材以辧三等。舉徳行爲四科之首﹐敍生知爲三等之上﹐明徳行者道義之門﹐質志气者材智之根也。又嘆中庸﹐以殊聖人之徳。中庸之徳其至矣乎﹐人鮮久矣﹐惟聖人能之也。尙徳以勸庶幾之論。顏氏之子﹐其殆庶幾乎﹐三月不違仁﹐乃窺徳行之門。若非志士仁人﹐希邁之性﹐日月至焉者﹐豈能終之。訓六蔽﹐以戒偏材之失。仁者愛物﹐蔽在無斷。信者露誠﹐蔽在無隱﹐此偏材之常失也。思狂狷﹐以通拘抗之材。或進趨於道義﹐或潔已而無爲﹐在上者兩順其所能﹐則拘抗並用。

疾悾悾而無信﹐以明爲似之難保。厚貌深情﹐聖人難之﹐聽其言而觀其所爲﹐則似托不得逃矣。又曰察其所安﹐觀其所由﹐以知居止之行。言必契始以要終﹐行必睹初以求卒﹐則中外之情粗可觀矣。人物之察也﹐如此其祥。不祥察則官材失其序﹐而庶政之業荒矣。是以敢依聖訓﹐志序人物﹐庶以補綴遺忘﹐惟博識君子裁覽其義焉。

九徵第一

人物情性志气不同﹐徵神見貌﹐形驗有九。

蓋人物之本﹐出乎情性。性質稟之自然﹐情變由於染習。是以觀人察物﹐當尋其性質也。情性之理﹐甚微而玄﹐非聖人之察﹐其孰能究之哉﹖知無形狀﹐故常人不能睹﹐惟聖人目擊而照之。凡有血气者﹐莫不含元一以爲質﹐質不至則不能涉寒暑﹐歷四時。稟陰陽以立性﹐性資於陰陽﹐故剛柔之意別矣。體五行而著形。骨勁筋柔﹐皆稟精於金木。苟有形質﹐猶可卽而求之。

由气色外著﹐故相者得其情素也。

凡人之質量﹐中和最貴矣。質白受采﹐味甘受和﹐中和者百行之根本﹐人情之良田也。中和之質必平淡無味﹐惟淡也故五味得和焉﹐若苦則不能甘矣﹐若酸也則不能咸矣。故能調成五材﹐變化應節。平淡無偏﹐羣材必禦﹐致用有宜﹐通變無滯。是故觀人察質﹐必先察其平淡﹐而後求其聰明。譬之驥﹐𨿽超逸絕羣﹐若气性不和﹐必有毀衡碎首決胸之禍也。聰明者﹐陰陽之精。離目﹑坎耳﹐視聽之所由也。陰陽淸和﹐則中睿外明。聖人淳耀﹐能兼二美。知微知章﹐耳目監察﹐通幽達微﹐官材授方﹐舉無遺失。自非聖人莫能兩遂。𨿽得之於目﹐或失之於耳。故明白之士﹐達動之機﹐而暗於玄慮。

達於進趨而暗於止靜﹐以之進趨﹐則欲速而成疾﹐以之深慮﹐則抗奪而不入也。玄慮之人﹐識靜之原﹐而困於速捷。性安沈默﹐而智乏應機。以之閒靜﹐則玄微之道構﹐以之濟世﹐則勁捷而無成。猶火日外照﹐不能內見﹔金水內映﹐不能外光。人各有能﹐物各有性﹐是以聖人任明白以進趨﹐委守成於玄慮﹐然後動止得節﹐出處應宜矣。二者之義﹐蓋陰陽之別也。陽動陰靜﹐乃天地之定性﹐況人物乎。若量其材質﹐稽諸五物。五物之徵﹐亦各著於厥體矣。筋勇色靑﹐血勇色赤﹐中動外形﹐豈可匿也。

其在體也﹐木骨﹑金筋﹑火气﹑土肌﹑水血﹐五物之象也。五性者﹐成形之具。五物爲母﹐故气色從之而具。五物之實﹐各有所濟。五性不同﹐各有所稟﹐稟性多者則偏性生也。是故骨植而柔者﹐謂之弘毅。弘毅也者﹐仁之質也。木則垂蔭﹐爲仁之質。質不弘毅﹐不能成仁。气淸而朗者﹐謂之文理。文理也者﹐禮之本也。火則照察﹐爲禮之本。本無文理﹐不能成禮。體端而實者﹐謂之貞固。貞固也者﹐信之基也。土必吐生﹐爲信之基也。基不貞固﹐不能成信。筋勁而精者﹐謂之勇敢。勇敢也者﹐義之決也。金能斷割﹐爲義之決。決不勇敢﹐不能成義。色平而暢者﹐謂之通微。通微也者﹐智之原也。水流疏達﹐爲智之原。原不通微﹐不能成智。五質恆性﹐故謂之五常矣。五物﹐天地之常气。五徳﹐人物之常行。

五常之別﹐列爲五徳。是故溫直而擾毅﹐木之徳也。溫而不直則懦﹐擾而不毅則剉。剛塞而弘毅﹐金之徳也。剛而不塞則決﹐弘而不毅則缺。願恭而理水之徳也。願而不恭則悖﹐理而不敬則亂。寬栗而柔立﹐土之徳也。

寬而不栗則慢﹐柔而不立則散。簡暢而明砭﹐火之徳也。簡而不暢則滯﹐明而不砭則翳。𨿽體變無窮﹐猶依乎五質。人情萬化﹐不可勝極﹐尋常竟源﹐常在於五。

故其剛柔明暢貞固之徵﹐著乎形容﹐見乎聲色﹐發乎情味﹐各如其象。

自然之理﹐神動形色﹐誠發於中﹐徳輝外耀。故心質亮直﹐其儀勁固。心質休決﹐其儀進猛。心質平理﹐其儀安閒。夫儀動成容﹐各有態度。直容之動﹐矯行行。休容之動﹐業業蹌蹌。徳容之動﹐顒顒卬卬。夫容之動作發乎心气﹐心气於內﹐容見於外。心气之徵﹐則聲變是也。心不系一﹐聲和乃變。夫气合成聲﹐聲應律呂。淸而亮者律﹐和而平者呂。

有和平之聲﹐有淸暢之聲﹐有回衍之聲。心气不同﹐故聲發亦異也。夫聲暢於气﹐則實存貌色。非气無以成聲﹐聲成則貌應。故誠仁﹐必有溫柔之色。

誠勇﹐必有矜奮之色。誠智﹐必有明達之色。聲旣殊管﹐故色亦異狀。夫色見於貌﹐所謂徵神。貌色徐疾﹐爲神之徵驗。徵神見貌﹐則情發於目。目爲心候﹐故應心而發。故仁﹐目之精﹐曄然以端。心不傾倚﹐則視不回邪。勇﹐膽之精﹐曄然以彊。志不怯懦﹐則視不衰悴。然皆偏至之材﹐以勝體爲質者也。未能不厲而威﹐不怒而嚴。故勝質不精﹐則其事不遂﹐能勇而不能怯﹐動必悔吝隨之。是故直而不柔﹐則木。木彊激訐﹐失其正直。勁而不精﹐則力。負鼎絕臏﹐失其正勁。固而不端﹐則愚。專己自是﹐陷於愚戇。气而不淸﹐則越。辭不淸順﹐發越無成。暢而不平﹐則蕩。好智無涯﹐蕩然失絕。

是故中庸之質﹐異於此類。勇而能怯﹐仁而能決﹐其體兩兼﹐故爲眾材之主。

五常旣備﹐包以澹味。旣體鹹酸之量﹐而以無味爲禦。五質內充﹐五精外章。

五質澹凝﹐淳耀外麗。是以目彩五暉之光也。心淸目朗﹐粲然自耀。故曰﹐物生有形﹐形有神精﹐不問賢愚﹐皆受气質之稟性陰陽﹐但智有精粗﹐形有淺深耳。尋其精色﹐視其儀象﹐下至皂隸牧圉﹐皆可想而得之也。能知精神﹐則窮理盡性。聖人有以見天下之動而擬諸形容﹐故能窮理盡性﹐以至於命。

性之所盡﹐九質之徵也。陰陽相生﹐數不過九﹐故性情之變﹐質亦同之。

然則平陂之質在於神。神者質之主也﹐故神平則質平﹐神陂則質陂。明暗之實在於精。精者實之本﹐故精惠則實明﹐精濁則實暗。勇怯之勢在於筋。筋者勢之用﹐故筋勁則勢勇﹐筋弱則勢怯。彊弱之植在於骨。骨者植之基﹐故骨剛則植彊﹐骨柔則植弱。躁靜之決在於气。气者決之地也﹐气盛決於躁﹐气沖決於靜矣。慘懌之情在於色。色者情之候也﹐故色悴由情慘﹐色悅由情懌。衰正之形在於儀。儀者形之表也﹐故儀衰由形殆﹐儀正由形肅。態度之動在於容。容者動之符也﹐故動則容態﹐正動則容度。緩急之狀在於言。

言者心之狀也﹐故心恕則言緩﹐心褊則言急。其爲人也﹐質素平澹﹐中睿外朗﹐筋勁植固﹐聲淸色懌﹐儀正容直﹐則九徵皆至﹐則純粹之徳也。非至徳大人﹐其孰能與於此。九徵有違﹐違﹐爲乖戾也。則偏雜之材也。或聲淸色懌﹐而質不平淡。或筋勁植固﹐而儀不崇直。三度不同﹐其徳異稱。偏材荷一至之名﹐兼材居徳儀之目﹐兼徳體中庸之度。故偏至之材﹐以材自名。猶百工眾伎﹐各有其名也。兼材之人﹐以徳爲目。仁義禮智﹐得其一目。兼徳之人﹐更爲美號。道不可以一體說﹐徳不可以一方待﹐育物而不爲仁﹐齊眾形而不爲徳﹐凝然平淡﹐與物無際﹐誰知其名也。是故兼徳而至﹐謂之中庸。

居中履常﹐故謂之中庸。中庸也者﹐聖人之目也。大仁不可親﹐大義不可報﹐無徳而稱﹐寄名於聖人也。具體而微﹐謂之徳行。徳行也者﹐大雅之稱也。

施仁以親物﹐直義以利仁﹐失道而成徳﹐抑亦其次也。一至謂之偏材。偏材﹐小雅之質也。徒仁而無義﹐徒義而無仁﹐未能兼濟﹐各守一行﹐是以名不及大雅也。一徵謂之依似。依似﹐亂徳之類也。絕訐似直而非直﹐純宕似通而非通。一至一違﹐謂之間雜。間雜﹐無恆之人也。善惡參渾﹐心無定是。無恆之操﹐胡可擬議。無恆﹑依似﹐皆風人末流。其心孔艱者﹐乃有教化之所不受也。末流之質﹐不可勝論﹐是以略而不槪也。蕃徒成羣﹐豈可數哉。

體別第二

稟气陰陽﹐性有剛柔。拘抗文質﹐體越各別。

夫中庸之徳﹐其質無名。泛然不系一貌﹐人無得而稱焉。故咸而不碱﹐謂之咸耶﹐無碱可容﹐公成百鹵﹐也與鹹同。淡而不﹐味之淡耶﹐味復不。質而不縵﹐謂之質耶﹐理不縵素。文而不繢。謂之文耶﹐采不盡繢。能威能懷﹐能辧能納﹐居鹹淡之和﹐處質文之際﹐是以望之儼然﹐卽之而文﹐言滿天下無辭費。變化無方﹐以達爲節。應變適化﹐期於通物。

是以抗者過之﹐勵然抗奮於進趨之途。而拘者不逮。屯然無爲於拘抗之外。夫拘抗違中﹐故善有所章﹐而理有所失。養形至甚﹐則虎食其外﹐髙門懸薄﹐則病攻其內。是故厲直剛毅﹐材在矯正﹐失在激訐。訐刺生於剛厲。

柔順安恕﹐每在寬容﹐失在少決。多疑生於恕懦。雄悍傑健﹐任在膽烈﹐失在多忌。慢法生於桀悍。精良畏愼﹐善在恭謹﹐失在多疑。疑難生於畏愼。

彊楷堅勁﹐用在楨幹﹐失在專固。專己生於堅勁。論辧理繹﹐能在釋結﹐失在流宕。傲宕生於機辧。普博周給﹐弘在覆裕﹐失在混濁。混濁生於周普。

淸介廉潔﹐節在儉固﹐失在拘扃。拘扃生於廉潔。休動磊落﹐業在攀躋﹐失在疏越。疏越生於磊落。沈靜機密﹐精在玄微﹐失在遲緩。遲緩生於沈靜。

朴露徑盡﹐質在中誠﹐失在不微。漏露生於徑盡。多智韜情﹐權在譎略﹐失在依違。隱違生於韜情。及其進徳之日不止﹐揆中庸以戒其材之拘抗﹐抗者自是以奮勵﹐拘者自是以守扃。而指人之所短以益其失﹐拘者愈拘﹐抗者愈抗﹐或負石沈軀﹐或抱木焦死。猶晉楚帶劍遞相詭反也。自晉視楚﹐則笑其在左﹐自楚視晉﹐則笑其在右﹐左右𨿽殊﹐各以其用﹐而不達理者﹐橫相誹謗。拘抗相反﹐皆不異此。

是故彊毅之人﹐狠剛不和。不戒其彊之搪突﹐而以順爲撓﹐厲其抗。以柔順爲撓弱﹐抗其搪突之心。是故可以立法﹐難與入微。狠彊剛戾﹐何機微之能入。柔順之人﹐緩心寬斷。不戒其事之不攝﹐而以抗爲劌﹐安其舒。以猛抗爲劌傷﹐安其恕忍之心。是故可與循常﹐難與權疑。緩心寬斷﹐何疑事之能權。雄悍之人﹐气奮勇決。不戒其勇之毀跌﹐而以順爲恇﹐竭其勢。以順忍爲恇怯﹐而竭其毀跌之勢。是故可與涉難﹐難與居約。奮悍毀跌﹐何約之能居。懼愼之人﹐畏患多忌。不戒其愞於爲義﹐而以勇爲狎﹐增其疑。以勇戇爲輕侮﹐增其疑畏之心。是故可與保全﹐難與立節。畏患多忌﹐何節義之能立。淩楷之人﹐秉意勁特。不戒其情之固護﹐而以辧爲僞﹐彊其專。以辧博爲浮虛﹐而彊其專一之心。是故可以持正﹐難與附眾。執意堅持﹐何人眾之能附。辧博之人﹐論理贍給。不戒其辭之泛濫﹐而以楷爲系﹐遂其流。

以楷正爲系礙﹐而遂其流宕之心。是故可與泛序﹐難與立約。辧博泛濫﹐何質約之能立。弘普之人﹐意愛周洽。不戒其交之混雜﹐而以介爲狷﹐廣其濁﹐以拘介爲狷戾﹐而廣其混雜之心。是故可以撫眾﹐難與厲俗。周洽混雜﹐何風俗之能厲。狷介之人﹐砭甫廉反。淸激濁。不戒其道之隘狹﹐而以普爲穢﹐益其拘。以弘普爲穢雜﹐而益其拘扃之心﹐是故可與守節﹐難以變通。道狹津隘﹐何通途之能涉。休動之人﹐志慕超越。不戒其意之大猥﹐而以靜爲滯﹐果其銳。以沈靜爲滯屈﹐而增果銳之心。是故可以進趨﹐難與持後。志在超越﹐何謙後之能持。沈靜之人﹐道思回復。不戒其靜之遲後﹐而以動爲疏﹐美其愞。以躁動爲粗疏﹐而美其愞弱之心。是故可與深慮﹐難與捷速。思慮回復﹐何機速之能及。朴露之人﹐中疑實。不戒其實之野直﹐而以譎爲誕﹐露其誠。以權譎爲浮誕﹐而露其誠信之心。是故可與立信﹐難與消息。實野直﹐何輕重之能量。韜譎之人﹐原度取容。不戒其術之離正﹐而以盡爲愚﹐貴其虛。以欵盡爲愚直﹐而貴其浮虛之心。是故可與贊善﹐難與矯違。韜譎離正﹐何違邪之能矯。夫學﹐所以成材也。彊毅靜其抗﹐柔順厲其愞。恕﹐所以推情也。推己之情﹐通物之性。偏材之性不可移轉矣。固守性分﹐聞義不徙。𨿽教之以學﹐材成而隨之以失。剛毅之性已成﹐激訐之心彌篤。𨿽訓之以恕﹐推情各從其心。意之所非﹐不肯是之於人。信者逆信﹐推己之信﹐謂人皆信﹐而詐者得容爲僞也。詐者逆詐﹐推己之詐﹐謂人皆詐﹐則信者或受其疑也。故學不入道﹐恕不周物﹐偏材之人﹐各是己能﹐何道之能入﹐何物能周也。此偏材之益失也。材不能兼﹐教之愈失。是以宰物者用人之仁去其貪﹐用人之智去其詐﹐然後羣材畢禦﹐而道周萬物也矣。

流業第三

三材爲源﹐習者爲流。流漸失源﹐其業各異。

蓋人流之業十有二焉。性旣不同﹐染習又異﹐枝流條別﹐各有志業。有淸節家﹐行爲物範。有法家﹐立憲垂制。有術家﹐智慮無方。有國體﹐三材純備。有器能﹐三材而微。有臧否﹐分別是非。有伎倆﹐錯意工巧。有智意﹐能眾疑。有文章﹐屬辭比事。有儒學﹐道藝深明。有口辧﹐應對給捷。有雄傑。膽略過人。

若夫徳行髙妙﹐容止可法﹐是謂淸節之家﹐延陵﹑晏嬰是也。建法立制﹐彊國富人﹐是謂法家﹐管仲﹑商鞅是也。思通道化﹐策謀奇妙﹐是謂術家﹐範蠡﹑張良是也。兼有三材﹐三材皆備﹐徳與法術皆純備也。其徳足以厲風俗﹐其法足以正天下﹐其術足以謀廟勝﹐是謂國體﹐伊尹﹑呂望是也。兼有三材﹐三材皆微﹐不純備也。其徳足以率一國﹐其法足以正鄕邑﹐其術足以權事宜﹐是謂器能﹐子產﹑西門豹是也。兼有三材之別﹐各有一流。三材爲源﹐則習者爲流也。淸節之流﹐不能弘恕﹐以淸爲理﹐何能寬恕。好尙譏訶﹐分別是非﹐已不寬恕﹐則是非生。是謂臧否﹐子夏之徒是也。法家之流﹐不能創思遠圖﹐法制於近﹐思不及遠。而能受一官之任﹐錯意施巧﹐務在功成﹐故巧意生。是謂伎倆﹐張敞﹑趙廣漢是也。術家之流﹐不能創制垂則﹐以術求功﹐故不垂則。而能遭變用權﹐權智有餘﹐公正不足﹐長於權者﹐必短於正。是謂智意﹐陳平﹑韓安國是也。凡此八業﹐皆以三材爲本。非徳無以正法﹐非法無以興術﹐是以八業之建﹐常以三材爲本。故𨿽波流分別﹐皆爲輕事之材也。耳目殊管﹐其用同功。羣材𨿽異﹐成務一致。能屬文著述﹐是謂文章﹐司馬遷﹑班固是也。能傳聖人之業﹐而不能幹事施政﹐是謂儒學﹐毛公﹑貫公是也。辯不入道﹐而應對資給﹐是謂口辯﹐樂毅﹑曹丘生是也。膽力絕眾﹐材略過人﹐是謂驍雄﹐白起﹑韓信是也。凡此十二材﹐皆人臣之任也﹐各抗其材﹐不能兼備﹐保守一官﹐故爲人臣之任也。主徳不預焉。

主徳者﹐聰明平淡﹐總達眾材﹐而不以事自任者也。目不求視﹐耳不參聽﹐各司其官﹐則眾材達。眾材旣達﹐則人主垂拱無爲而理。是故主道立﹐則十二材各得其任也。上無爲﹐則下當任也。淸節之徳﹐師氏之任也。掌以道徳﹐教道冑子。法家之材﹐司寇之任也。掌以刑法﹐禁制姦暴術家之材﹐三孤之任也﹐掌以廟謨﹐佐公論正。三材純備﹐三公之任也。位於三槐﹐坐而論道。三材而微﹐冢宰之任也。天官之卿﹐總禦百官。臧否之材﹐師氏之佐也。分別是非﹐以佐師氏。智意之材﹐冢宰之佐也。師事制宜﹐以佐天官。

伎倆之材﹐司空之任也。錯意施巧﹐故掌冬官。儒學之材﹐安民之任也。掌以徳毅﹐保安其人。文章之材﹐國史之任也。憲章紀述﹐垂之後代。辯給之材﹐行人之任也。掌之應答﹐送迎道路。驍雄之材﹐將帥之任也。掌轄師旅﹐討平不順。是謂主道得而臣道序﹐官不易方﹐而太平用成。太平之所以成﹐由官人之不易方。若使足操物﹐手求行﹐四體何由寧﹐理道何由平。若道不平淡﹐與一材同用好﹐譬大匠善規﹐惟規之用。則一材處權﹐而眾材失任矣。

惟規之用﹐則矩不得立其方﹐繩不得經其直。𨿽目運規矩﹐無由成矣。

材理第四

材旣殊途﹐理亦異趣。故講羣材﹐至理乃定。

夫建事立義﹐莫不須理而定。言前定則不惑﹐事前定則不躓。及其論難﹐鮮能定之。夫何故哉﹖蓋理多品而人材異也。事有萬端﹐人情舛駁﹐誰能定之。夫理多品﹐則難通。人材異﹐則情詭。情詭﹑難通﹐則理失而事違也。

情詭理多﹐何由而得。夫理有四部﹐道義事情﹐各有部也。明有四家明通四部﹐各有其家。情有九偏﹐以情犯明﹐得失有九。流有七似﹐似是而非﹐其流有七。說有三失﹐辭勝理滯﹐所失者三。難有六構﹐彊良競气﹐忿構有六。

通有八能。聰思明達﹐能通者八。

若夫天地气化﹐盈虛損益﹐道之理也。以道化人﹐與時消息。法制正事﹐事之理也。以法理人﹐務在憲制。禮教宜適﹐義之理也。以理教之﹐進止得宜。人情樞機﹐情之理也。觀物之情﹐在於言語。

四理不同﹐其於才也﹐須明而章﹐明待質而行。是故質於理合﹐合而有明﹐明足見理﹐理足成家。道義與事﹐情各有家。是故質性平淡﹐思心玄微容不躁擾﹐其心詳密。能通自然﹐道理之家也﹐以道爲理﹐故能通自然也。

質性警徹﹐權略機捷﹐容不遲鈍﹐則其心機速。能理煩速﹐事理之家也。以事爲理﹐故審於理煩也。質性和平﹐能論禮教﹐容不失適﹐則禮教得中。辯其得失﹐義禮之家也。以義爲禮﹐故明於得失也。質性機解﹐推情原意﹐容不妄動﹐則原物得意。能適其變﹐情理之家也。以情爲理﹐故能極物之變。

四家之明旣異﹐而有九偏之情。以性犯明﹐各有得失。明出於眞﹐情動於性﹐情勝明﹐則蔽﹐故𨿽得而必喪也。剛略之人﹐不能理微。用意麄粗﹐意不玄微。故其論大體﹐則弘博而髙遠﹐性剛剛志遠。歷纖理﹐則宕往而疏越。志遠故疏越。抗厲之人﹐不能回撓。用意猛奮﹐志不旋屈。論法直﹐則括處而公正﹐性厲則理毅。說變通﹐則否戾而不入。理毅則滯礙。堅勁之人﹐好攻其事實。用意端確﹐言不虛徐。指機理﹐則穎灼而徹盡﹐性確則言盡。

涉大道﹐則徑露而單持。言切則義少。辯給之人﹐辭煩而意銳。用意疾急﹐志不在退挫。推人事﹐則精識而窮理﹐性銳則窮理。卽大義﹐則恢愕而不周。

理細故遺大。浮沈之人﹐不能沈思。用意虛廓﹐志不淵密。序疏數﹐則豁達而傲博﹐性浮則志微。立事要﹐則炎而不定。志傲則理疏。淺解之人﹐不能深難。用意淺脕﹐思不深熟。聽辯說﹐則擬鍔而愉悅﹐性淺則易悅。審精理﹐則掉轉而無根。易悅故無根。寬恕之人﹐不能速捷。用意徐緩﹐思不速疾。論仁義﹐則弘詳而長雅﹐性恕則理雅。趨時務﹐則遲緩而不及。徐雅故遲緩。溫柔之人﹐力不休彊。用意溫潤﹐志不美悅。味道理﹐則順適而和暢﹐性和則理順。擬疑難﹐則濡渜而不盡。理順故依違。好奇之人﹐橫逸而求異。

用意奇特﹐志不同物。造權譎﹐則倜儻而瓌壯﹐性奇則尙麗。案淸道﹐則詭常而恢迂。奇逸故恢詭。此所謂性有九偏﹐各從其心之所可以爲理。心之所可以爲理﹐是非相蔽﹐終無休已。

若乃性不精暢﹐則流有七似。有漫談陳說﹐似有流行者。浮漫流雅﹐似若可行。有理少多端﹐似若博意者。辭繁諭博﹐似若弘廣。有回說合意﹐似若贊解者。外佯稱善﹐內實不知。有處後持長﹐從眾所安﹐似能聽斷者。實自無知﹐如不言﹐觀察眾談﹐贊其所安。有避難不應﹐似若有餘﹐而實不知者。實不能知﹐忘徉不應﹐似有所知﹐而不答者。有慕通口解﹐似悅而不懌者。聞言卽說﹐有似於解者﹐心中漫漫不能悟。有因勝情失﹐窮而稱妙﹐辭已窮矣﹐自以爲妙而未盡。跌則掎蹠﹐理已跌矣﹐而彊牽據。實求兩解﹐似理不可屈者。辭窮理屈﹐心樂兩解﹐而言猶不止﹐聽者謂之未屈。凡此七似﹐眾人之所惑也。非明鏡焉能監之。

夫辯有理勝﹐理至不可動。有辭勝。辭巧不可屈。理勝者﹐正白黑以廣論﹐釋微妙而通之。說事分明﹐有如粉黛﹐朗然區別﹐辭不潰雜。辭勝者﹐破正理以求異﹐求異則正失矣。以白馬非白馬﹐一朝而服千人﹐及其至關禁錮﹐直而後過也。夫九偏之材﹐有同﹐有反﹐有雜。同則相解﹐譬水流於水。

反則相非﹐猶火滅於水。雜則相恢。亦不必同﹐又不必異﹐所以恢達。故善接論者﹐度所長而論之。因其所能﹐則其言易曉。歷之不動﹐則不說也。意在杓馬﹐彼俟他日。傍無聽達﹐則不難也。凡相難講﹐爲達者聽。不善接論者﹐說之以雜反。彼意在狗﹐而說以馬﹐彼意大同﹐而說以小異。說之以雜反﹐則不入矣。以方入圓﹐理終不可。善諭者﹐以一言明數事。辭附於理﹐則言寡而事明。不善諭者﹐百言不明一意。辭遠乎理﹐𨿽泛濫多言﹐己不自明﹐況他人乎。百言不明一意﹐則不聽也。自意不明﹐誰聽之。是說之三失也。

善難者﹐務釋事本。每得理而止住。不善難者﹐捨本而理末。逐其言而接之。捨本而理末﹐則辭構矣。不尋其本理﹐而以煩辭相文。善攻彊者﹐下其盛銳﹐對家彊梁﹐始气必盛﹐故善攻彊者﹐避其初鼓也。扶其本指﹐以漸攻之。三鼓气盛﹐衰則攻易。不善攻彊者﹐引其誤辭以挫其銳意。彊者意銳﹐辭或暫誤﹐擊誤挫銳﹐理之難也。挫其銳意﹐則气構矣。非徒羣言交錯﹐遂至動其聲色。善躡失者﹐指其所跌。彼有跌失﹐暫指不逼。不善躡失者﹐因屈而抵其性。陵其屈跌而抵挫之。因屈而抵其性﹐則怨構矣。非徒聲色而已﹐怨恨逆結於心。或常所思求﹐久乃得之。倉卒諭人﹐人不速知﹐則以爲難諭。

已自久思﹐而不恕人。以爲難諭﹐則忿構矣。非徒怨恨﹐遂生忿爭。夫盛難之時﹐其誤難迫。气盛辭誤﹐且當避之。故善難者﹐徵之使還。气折意還﹐自相應接。不善難者﹐淩而激之﹐𨿽欲顧藉﹐其勢無由。棄誤顧藉﹐不聽其言。其勢無由﹐則妄構矣。妄言非訾﹐縱橫恣口。凡人心有所思﹐則耳且不能聽。思心一至﹐不聞雷霆。是故並思俱說﹐競相制止﹐欲人之聽己﹐止他人之言﹐欲使聽己。人亦以其方思之故﹐不了己意﹐則以爲不解。非不解也﹐當己出言﹐由彼方思﹐故人不解。人情莫不諱不解。謂其不解﹐則性諱怒。

諱不解﹐則怒構矣。不顧道理是非﹐於其凶怒忿肆。凡此六構﹐變之所由興也。

然𨿽有變構﹐猶有所得。造事立義﹐當須理定﹐故𨿽有變說小故﹐終於理定功立。若說而不難﹐各陳所見﹐則莫知所由矣。人人競說﹐若不難質﹐則不知何者可用也。由此論之﹐談而定理者﹐眇矣。理多端﹐人情異﹐故發言盈庭﹐莫肯執其咎。必也聰能聽序﹐登髙能賦﹐求物能名﹐如顏回聽哭﹐蒼舒量象。思能造端﹐子展謀侵晉﹐乃得諸侯之盟明能見機﹐臾駢睹目動﹐卽知秦師退。辭能辯意﹐伊藉答吳王﹐一拜一起未足爲勞。捷能攝失﹐郭淮答魏帝曰﹐自知必免防風之誅。守能待攻﹐墨子謂楚人﹐吾弟子已學之於宋。

攻能奪守﹐毛遂進曰﹐今日從爲楚﹐不爲趙也﹐楚王從而謝之。奪能易予。

以子之矛﹐易子之盾﹐則物主辭窮。兼此八者﹐然後乃能通於天下之理。通於天下之理﹐則能通人矣。不能兼有八美﹐適有一能﹐所謂偏材之人。則所達者偏﹐而所有異目矣。各以所通﹐而立其名。是故聰能聽序﹐謂之名物之材。思能造端﹐謂之構架之材。明能見機﹐謂之達識之材。辭能辯意﹐謂之贍給之材。捷能攝失﹐謂之權捷之材。守能待攻﹐謂之持論之材。攻能奪守﹐謂之推徹之材。奪能易予﹐謂之貿說之材。通材之人﹐旣兼此八材﹐行之以道。與通人言﹐則同解而心諭。同卽相是﹐是以心相諭。與眾人言﹐則察色而順性。下有盛色﹐避其所短。𨿽明包眾理﹐不以尙人。恆懷謙下﹐故處物上。聰睿資給﹐不以先人。常懷退後﹐故在物上。善言出己﹐理足則止。通理則止﹐不務煩辭。鄙誤在人﹐過而不迫。見人過跌﹐輒當歷避。寫人之所懷﹐扶人之所能。扶贊人之所能﹐則人人自任矣。不以事類犯人之所婟。胡故反。與盲人言﹐不諱眇瞎之類。不以言例﹐及己之所長。己有武力﹐不與婋虎之倫。說直說變﹐無所畏惡。通材平釋﹐信而後諫﹐𨿽觸龍鱗﹐物無害者。采虫聲之善音﹐不以聲醜﹐棄其善曲。贊愚人之偶得。不以人愚﹐廢其嘉言。奪與有宜﹐去就不畱。方其盛气﹐折謝不。不避銳跌﹐不惜屈撓。

方其勝難﹐勝而不矜。理自勝耳﹐何所矜也。心平志諭﹐無適無莫﹐付是非於道理﹐不貪勝以求名。期於得道而已矣。是可與論經世而理物也。曠然無懷﹐委之至當。是以世務自經﹐萬物自理。

材能第五

材能大小﹐其準不同。量力而授﹐所任乃濟。

或曰﹐人材有能大而不能小﹐猶函牛之鼎不可以烹雞。愚以爲此非名也。

夫人材猶器﹐大小異﹐或者以大鼎不能烹雞﹐諭大材不能治小﹐失其名也。

夫能之爲言﹐已定之稱。先有定質﹐而後能名生焉。豈有能大而不能小乎﹖

凡所謂能大而不能小﹐其語出於性有寬急。寬者弘裕﹐急者急切。性有寬急﹐故宜有大小。寬弘宜治大﹐急切宜治小。寬弘之人﹐宜爲郡國﹐使下得施其功﹐而總成其事。急切則煩碎﹐事不成。急小之人﹐宜理百里﹐使事辦於己。弘裕則网漏﹐庶事荒矣。然則郡之與縣﹐異體之大小者也。明能治大郡﹐則能治小郡﹐能治大縣﹐亦能治小縣。以實理寬急論辧之﹐則當言大小異宜﹐不當言能大不能小也。若能大而不能小﹐仲尼豈不爲季氏臣。若夫雞之與牛﹐亦異體之小大也。鼎能烹牛﹐亦能烹雞﹐銚能烹雞﹐亦能烹犢。

故鼎亦宜有大小。若以烹犢﹐則豈不能烹雞乎﹖但有宜與不宜﹐豈有能與不能。故能治大郡﹐則亦能治小郡矣。推此論之﹐人材各有所宜﹐非獨大小之謂也。文者理百官﹐武者治軍旅。夫人材不同﹐能各有異。有自任之能﹐修己潔身﹐總禦百官。有立法使人從之之能﹐法懸人懼﹐無敢犯也。有消息辧護之能﹐智意辧護﹐周旋得節。有徳教師人之能﹐道術深明﹐動爲物教。有行事使人譴讓之能﹐云爲得理﹐義和於時。有司察糾摘之能﹐督察是非﹐無不區別。有權奇之能﹐務以奇計﹐成事立功。有威猛之能。猛毅昭著﹐振威敵國。

能出於材。材不同量。材能旣殊﹐任政亦異。是故自任之能﹐淸節之材也。故在朝也﹐則冢宰之任﹐爲國則矯直之政。其身正﹐故掌天官而總百揆。

立法之能﹐治家之材也。故在朝也﹐則司寇之任﹐爲國則公正之政。法無私﹐故掌秋官而詰姦暴。計策之能﹐術家之材也。故在朝也﹐則三孤之任﹐爲國則變化之政。計慮明﹐故輔三槐而助論道。人事之能﹐智意之材也。故在朝也﹐則冢宰之佐﹐爲國則諧合之政。智意審﹐故佐天官而諧內外。行事之能﹐譴讓之材也。故在朝也﹐則司寇之任﹐爲國則督責之政。辧眾事﹐故佐秋官而督傲慢。權奇之能﹐伎倆之材也。故在朝也﹐則司空之任﹐爲國則藝事之政。伎能巧﹐故任冬官而成藝事。司察之能﹐臧否之材也。故在朝也﹐則師氏之佐﹐爲國則刻削之政。是非章﹐故佐師氏而察善否。威猛之能﹐豪傑之材也。故在朝也﹐則將帥之任﹐爲國則嚴厲之政。體果毅﹐故總六師而振威武。

凡偏材之人﹐皆一味之美。譬飴以甘爲名﹐酒以苦爲實。故長於辦一官﹐弓工揉材﹐而有餘力。而短於爲一國。兼掌陶冶﹐器不成矣。何者﹖夫一官之任﹐以一味協五味。鹽人調鹽﹐醯人調醯﹐則五味成矣。譬梓里治材﹐土官治墻﹐則廈屋成。一國之政﹐以無味和五味。水以無味﹐故五味得其和。

猶君體平淡﹐則百官施其用。又國有俗化﹐民有劇易﹐五方不同﹐風俗各異﹐土有剛柔﹐民有劇易。而人材不同﹐故政有得失。以簡治易則得﹐治煩則失。

是以王化之政宜於統大﹐易簡而天下之理得矣。以之治小﹐則迂。网疏而吞舟之姦漏。辯護之政宜於治煩﹐事皆辧護﹐煩亂乃理。以之治易﹐則無易。

甚於督促﹐民不便也。策術之政宜於治難﹐權略無方﹐解釋患難。以之治平﹐則無奇。術數煩眾﹐民不安矣。矯抗之政宜於治侈﹐矯枉過正﹐以厲侈靡。

以之治獘﹐則殘。俗獘治嚴﹐則民殘矣。諧和之政宜於治新﹐國新禮殺﹐苟合而已。以之治舊﹐則虛。苟合之教﹐非禮實也。公刻之政宜於糾姦﹐刻削不深﹐姦亂不止。以之治邊﹐則失眾。眾民憚法﹐易逃叛矣。威猛之政宜於討亂﹐亂民桀逆﹐非威不服。以之治善﹐則暴。政猛民殘﹐濫良善矣。伎倆之政宜於治富﹐以國彊民以使。以之治貧﹐則勞而下困。易貨攺鑄﹐民失業矣。故量能授官﹐不可不審也。凡此之能﹐皆偏材之人也。故或能言而不能行﹐或能行而不能言。智勝則能言﹐材勝則能行。至於國體之人﹐能言能行﹐故爲眾材之雋也。

人君之能﹐異於此。平淡無爲﹐以任眾能。故臣以自任爲能﹐竭力致功﹐以取爵位。君以用人爲能﹐任賢使能﹐國家自理。臣以能言爲能﹐各言其能﹐而受其官。君以能聽爲能﹐聽言觀行﹐而授其官。臣以能行爲能﹐必行其所言。君以能賞罰爲能。必當其功過也。所能不同﹐君無爲而臣有事。故能君眾材也。若君以有爲﹐代大匠斫﹐則眾能失巧﹐功不成矣。

利害第六

建法陳術﹐以利國家。及其獘也﹐害歸於已。

蓋人業之流﹐各有利害。流漸失源﹐故利害生。夫節淸之業著於儀容﹐發於徳行﹐心淸意正﹐則徳容外著。未用而章﹐其道順而有化。徳輝昭著﹐故不試而效。效理於人﹐故物無不化。故其未達也﹐爲眾人之所進﹐理順則眾人樂進之。旣達也﹐爲上下之所敬。徳和理順﹐誰能慢之。其功足以激濁揚淸﹐師範僚友。其爲業也無獘而常顯。非徒不獘﹐存而有顯。故爲世之所貴。徳信有常﹐人不能賤。

法家之業﹐本於制度﹐待乎成功而效。法以禁姦﹐姦止乃效。其道前苦而後治﹐嚴而爲眾。初布威嚴﹐是以勞苦﹐終以道化﹐是以民治。故其未達也﹐爲眾人之所忌。姦黨樂亂﹐忌法者眾。已試也﹐爲上下之所憚。憲防肅然﹐內外振悚。其功足以立法成治﹐民不爲非﹐治道乃成。其獘也﹐爲羣枉之所仇法行寵貴﹐終受其害。其爲業也﹐有敝而不常用﹐明君乃能用之彊﹐明不繼世﹐故法不常用。故功大而不終。是以商君車裂﹐吳起支解。

術家之業﹐出於聰思﹐待於謀得而章。斷於未行﹐人無信者﹐功成事效而後乃彰也。其道先微而後著﹐精而且玄。計謀微妙﹐其始至精﹐終始合符﹐是以道著。其未達也﹐爲眾人之所不識。謀在功前﹐眾何由識。其用也﹐爲明主之所珍。暗主昧然。豈能貴之。其功足以運籌通變。變以求通﹐故能成其功。其退也﹐藏於隱微。計出微密﹐是以不露。其爲業也﹐奇而希用﹐主計神奇﹐用之者希也。故或沈微而不章。世希能用﹐道何由章。

智意之業﹐本於原度﹐其道順而不忤。將順時宜﹐何忤之有。故其未達也﹐爲眾人之所容矣。庶事不逆﹐善者來親。已達也﹐爲寵愛之所嘉。與眾同和﹐內外美之。其功足以贊明計慮﹐媚順於時﹐言計是信也。其敝也﹐知進而不退﹐不見忌害﹐是以慕進也。或離正以自全。用心多媚﹐故違於正。

其爲業也﹐諝而難持。韜情諝智﹐非雅正之倫也。故或先利而後害。知進忘退﹐取悔之道。

臧否之業﹐本乎是非。其道廉而且砭。淸而混雜﹐砭去纖芥。故其未達也﹐爲眾人之所識。淸潔不污﹐在幽而明。已達也﹐爲眾人之所稱。業常明白﹐出則受譽。其功足以變察是非。理淸道潔﹐是非不亂。其敝也﹐爲詆訶之所怨。詆訶之徒﹐不樂聞過。其爲業也﹐峭而不裕。峭察於物﹐何能寬裕。

故或先得而後離眾。淸亮爲時所稱﹐理峭爲眾所憚。

伎倆之業﹐本於事能﹐其道辧而且速。伎計如神﹐是以速辧。其未達也﹐爲眾人之所異。伎能出眾﹐故𨿽微而顯。已達也﹐爲官司之所任。遂事成功﹐政之所務。其功足以理煩糾邪。釋煩理邪﹐亦須伎倆。其敝也﹐民勞而下困。

上不端而下困。其爲業也﹐細而不泰﹐故爲治之末也。道不平弘﹐其能太乎。

接識第七

推己接物﹐俱識同體。兼能之士﹐乃達羣材。

夫人初甚難知﹐貌厚情深﹐難得知也。而士無眾寡皆自以爲知人。故以己觀人﹐則以爲可知也。己尙淸節﹐則凡淸節者皆己之所知。觀人之察人﹐則以爲不識也。夫何哉﹖由己之所尙﹐在於淸節﹔人之所好﹐在於利欲。曲直不同於他﹐便謂人不識物也。是故能識同體之善﹐性長思謀﹐則善策略之士。而或失異量之美。遵法者𨿽美﹐乃思謀之所不取。何以論其然﹖夫淸節之人以正直爲度﹐故其歷眾材也能識性行之常﹐度在正直﹐故悅有恆之人。

而或疑法術之詭。謂守正足以致治﹐何以法術爲也。法制之人以分數爲度﹐故能識較方直之量﹐度在法分﹐故悅方直之人。而不貴變化之術。謂法分足以濟業﹐何以術謀爲也。術謀之人以思謨爲度﹐故能成策略之奇﹐度在思謀﹐故貴策略之人。而不識遵法之良。謂思謨足以化民﹐何以法制爲也。器能之人以辧護爲度﹐故能識方略之規﹐度在辧護﹐故悅方計之人。而不知制度之原。謂方計足以立功﹐何以制度爲也。智意之人以原意爲度﹐故能識韜諝之權﹐度在原意﹐故悅韜諝之人。而不貴法教之常。謂原意足以爲正﹐何以法理爲也。伎倆之人以邀功爲度﹐故能識進趣之功﹐度在邀功﹐故悅功能之人。

而不通道徳之化。謂伎能足以成事﹐何以道徳爲也。臧否之人以伺察爲度﹐故能識訶砭之明﹐度在伺察﹐故悅譴訶之人。而不暢倜儻之異。謂譴訶乃成教﹐何以寬弘爲也。言語之人以辧析爲度﹐故能識捷給之惠﹐度在剖析﹐故悅敏給之人。而不知含章之美。謂辧論事乃理﹐何以含章爲也。

是以互相非駁﹐莫肯相是。人皆自以爲是﹐誰肯道人之是。取同體也﹐則接論而相得。性能苟同﹐則𨿽胡越﹐接響而情通。取異體也﹐𨿽歷久而不知。性能苟異﹐則𨿽比肩﹐歷年而逾疏矣。凡此之類﹐皆謂一流之材也。故同體則親﹐異體則疏。若二至已上﹐亦隨其所兼﹐以及異數。法家兼術﹐故能以術輔法。故一流之人﹐能識一流之善。以法治者﹐所以舉不過法。二流之人﹐能識二流之美。體法術者﹐法術兼行。盡有諸流﹐則亦能兼達眾材。

體通八流﹐則八材當位﹐物無不理。故兼材之人與國體同。謂八材之人始進陳言﹐冢宰之官﹐察其所以。

欲觀其一隅﹐則終朝足以識之。將究其詳﹐則三日而後足。何謂三日而後足﹖夫國體之人兼有三材﹐故談不三日不足以盡之。一以論道徳﹐二以論法制﹐三以論策術﹐然後乃能竭其所長﹐而舉之不疑。在上者兼明八材﹐然後乃能盡其所進﹐用而無疑矣。

然則何以知其兼偏﹐而與之言乎﹖察言之時﹐何以識其偏材﹐何以識其兼材也。其爲人也﹐務以流數杼人之所長﹐而爲之名目﹐如是兼也。每因事類﹐杼盡人之所能﹐爲之名目﹐言不容口。如陳以美欲人稱之﹐己之有善﹐因事自說﹐又欲令人言常稱己。不欲知人之所有﹐如是者偏也。人之有善﹐耳不樂聞﹐人稱之﹐口不和也。不欲知人﹐則言無不疑。聞法則疑其刻削﹐聞術則疑其詭詐。是故以深說淺﹐益深益異。淺者意近﹐故聞深理而心逾炫。

是以商君說帝王之道不入﹐則以彊兵之義示之。異則相返﹐反則相非。聞深則心炫﹐焉得而相是﹐是以李兌塞耳而不聽蘇秦之說。是故多陳處直﹐則以爲見美。以其多方疑似見美也。靜聽不言﹐則以爲虛空。待時來語﹐疑其無實。抗爲髙談﹐則爲不遜。辭護理髙﹐疑其淩己。遜讓不盡﹐則以爲淺陋。

卑言寡气﹐疑其淺薄。言稱一善﹐則以爲不博。未敢多陳﹐疑其陋狹。歷發眾奇﹐則以爲多端。偏舉事類﹐則欲以釋之﹐復以爲多端。先意而言﹐則以爲分美。言合其意﹐疑分己美。因失難之﹐則以爲不諭。欲補其失﹐反不諭也。說以對反﹐則以爲較己。欲反其事而明言﹐乃疑其較也。博以異雜﹐則以爲無要。控盡所懷﹐謂之無要。論以同體﹐然後乃悅。弟兄忿肆﹐爲陳管蔡之事﹐則欣暢而和悅。於是乎有親愛之情﹐稱舉之譽﹐苟言之同﹐非徒親愛而已﹐乃至譽而舉之。此偏材之常失。意常婟護﹐欲人同己﹐己不必得﹐何由暫得。

英雄第八

自非平淡﹐能各有名。英爲文昌﹐雄爲武稱。

夫艸之精秀者爲英﹐獸之特羣者爲雄。物尙有之﹐況於人乎。故人之文武茂異﹐取名於此。文以英爲名﹐武以雄爲號。是故聰明秀出謂之英﹐膽力過人謂之雄﹐此其大體之別名也。若校其分數﹐則互相須﹐英得雄分﹐然後成章﹐雄得英分﹐然後成剛。各以二分﹐取彼一分﹐然後乃成。膽者雄之分﹐智者英之分。英有聰明﹐須膽而後成﹔雄有膽力﹐須知而後立。

何以論其然﹖夫聰明者英之分也﹐不得雄之膽﹐則說不行。智而無膽﹐不能正言。膽力者雄之分也﹐不得英之智﹐則事不立。勇而無謀﹐不能立事。

是故英以其聰謀始﹐以其明見機﹐智以謀事之始﹐明以見事之機。待雄之膽行之。不決則不能行。雄以其力服眾﹐以其勇排難﹐非力眾不服﹐非勇難不排。待英之智成之。智以制宜﹐巧乃可成。然後乃能各濟其所長也。譬金待水而成利功﹐物得水然後成養功。若聰能謀始﹐而明不見機﹐乃可以坐論﹐而不可以處事。智能坐論﹐而明不見機﹐何事務之能處。聰能謀始﹐明能見機﹐而勇不能行﹐可以循常﹐而不可以慮變。明能循常﹐勇不能行﹐何應變之能爲。若力能過人﹐而勇不能行﹐可以爲力人﹐未可以爲先登。力𨿽絕羣﹐膽雄不決﹐何先鋒之能爲。力能過人﹐勇能行之﹐而智不能斷事﹐可以爲先登﹐未足以爲將帥。力能先登﹐臨事無謀﹐何將帥之能爲。必聰能謀始﹐明能見機﹐膽能決之﹐然後可以爲英﹐張良是也。气力過人﹐勇能行之﹐智足斷事﹐乃可以爲雄﹐韓信是也。體分不同﹐以多爲目。故英雄異名。張良英智多﹐韓信雄膽勝。然皆偏至之材﹐人臣之任也。故英可以爲相﹐制勝於近。

雄可以爲將。楊威於遠。若一人之身兼有英雄﹐則能長世﹐髙祖﹑項羽是也。

然英之分以多於雄﹐而英不可以少也。英以致智﹐智能役雄﹐何可少也。

英分少﹐則智者去之。故項羽气力蓋世﹐明能合變﹐膽烈無前﹐濟江焚糧。

而不能聽采奇異﹐有一範增不用﹐是以陳平之徒皆亡歸。髙祖英分多﹐故羣雄服之﹐英材歸之﹐兩得其用。雄旣服矣﹐英又歸之。故能吞秦破楚﹐宅有天下。然則英雄多少﹐能自勝之數也。勝在於身﹐則能勝物。徒英而不雄﹐則雄材不服也。內無主於中﹐外物何由入。徒雄而不英﹐則智者不歸往也。

無名以接之﹐智者何由往。故雄能得雄﹐不能得英。兕虎自成羣也。英能得英﹐不能得雄。鸞鳳自相親也。故一人之身兼有英雄﹐乃能役英與雄。能役英與雄﹐故能成大業也。武以服之﹐文以綏之﹐則業隆當年﹐福流後世。

八觀第九

羣才異品﹐志各異歸。觀其通否﹐所格者八。

八觀者﹕一曰﹐觀其奪救﹐以明間雜。或慈欲濟卹而吝奪某人﹐或救濟廣厚而乞醯爲惠。二曰﹐觀其感變﹐以審常度。觀其慍作﹐則常度可審。三曰﹐觀其志質﹐以知其名。徵質相應﹐睹色知名。四曰﹐觀其所由﹐以辧依似。依訐似直﹐倉卒難明。察其所安﹐昭然可辧。五曰﹐觀其愛敬﹐以知通塞。純愛則物親而情通﹐純敬則理疏而情塞。六曰﹐觀其情機﹐以辧恕惑。

得其所欲則恕﹐違其所欲則惑。七曰﹐觀其所短﹐以知所長。訐刺𨿽短﹐而長於爲直。八曰﹐觀其聰明﹐以知所達。𨿽體眾材﹐而材不聰明﹐事事蔽塞﹐其何能達。

何謂觀其奪救﹐以明間雜﹖夫質有至﹑有違﹐剛質無欲﹐所以爲至。貪情或勝﹐所以爲違。若至勝違﹐則惡情奪正。若然而不然。以欲勝剛﹐以此似剛而不剛。故仁出於慈﹐有慈而不仁者。仁必有卹﹐有仁而不卹者。厲必有剛﹐有厲而不剛者。若夫見可憐則流涕﹐慈心發於中。將分與則吝嗇﹐是慈而不仁者。爲仁者必濟卹。睹危急則惻隱﹐仁情動於內。將赴救則畏患﹐是仁而不卹者。爲卹者必赴危。處虛義則色厲﹐精厲見於貌。顧利欲則內荏﹐是厲而不剛者。爲剛者必無欲。然則慈而不仁者﹐則吝奪之也。愛財傷於慈。

仁而不卹者﹐則懼奪之也。恇怯損於仁。厲而不剛者﹐則欲奪之也。利欲害於剛。故曰﹐慈不能勝吝﹐無必其能仁也。愛則不施﹐何於仁之爲能。仁不能勝懼﹐無必其能卹也。畏懦不果﹐何卹之能行。厲不能勝欲﹐無必其能剛也。情存利欲﹐何剛之能成。是故不仁之質勝﹐則伎力爲害器。仁質旣弱而有伎力﹐此害己之器也。貪悖之性勝﹐則彊猛爲禍梯。廉質旣負而性彊猛﹐此禍己之梯也。亦有善情救惡﹐不至爲害﹐惡物宜翦而除﹐純善之人憐而救之﹐此稠厚之人﹐非大害也。愛惠分篤﹐𨿽傲狎不離﹐平生結交情厚分深﹐𨿽原壤夷俟而不相棄﹐無大過也。助善著明﹐𨿽疾惡無害也。如殺無道以就有道﹐疾惡𨿽甚﹐無大非也。救濟過厚﹐𨿽取人﹐不貪也。取人之物以有救濟﹐𨿽譏在乞醯﹐非大貪也。是故觀其奪救﹐而明間雜之情﹐可得知也。或畏吝奪慈仁﹐或救過濟其分﹐而平淡之主順而恕。

何謂觀其感變﹐以審常度﹖夫人厚貌深情﹐將欲求之﹐必觀其辭旨﹐察其應贊。視發言之旨趣﹐觀應和之當否。夫觀其辭旨﹐猶聽音之善醜。音唱而善醜別。察其應贊﹐猶視智之能否也。聲和而能否別。故觀辭察應﹐足以互相別識。彼唱此和﹐是非相舉。然則論顯揚正﹐白也。辭顯唱正﹐是曰明白。不善言應﹐玄也。默而識之﹐是曰玄也。經緯玄白﹐通也。明辧是非﹐可謂通理。移易無正﹐雜也。理不一據﹐言意渾雜。先識未然﹐聖也。追思玄事﹐睿也。見事過人﹐明也。以明爲晦﹐智也。心𨿽明之﹐常若不足。微忽必識﹐妙也。理𨿽至微﹐而能察之。美妙不昧﹐疏也。心致昭然﹐是曰疏朗。測之益深﹐實也。心有實智﹐探之愈精﹐猶泉滋中出﹐測之益深也。假合炫耀﹐虛也。道聽途說﹐久而無實。猶池水無源﹐泄而虛竭。自見其美﹐不足也。智不贍足﹐恐人不知以自伐。不伐其能﹐有餘也。不畏不知。故曰﹐凡事不度﹐必有其故。色貌失實﹐必有憂喜之故。憂患之色﹐乏而且荒。憂患在心﹐故形色荒。疾疢之色﹐亂而垢雜。黃黑色雜﹐理多塵垢。喜色愉然以懌﹐慍色厲然以揚﹔妒惑之色﹐冒昧無常。粗白粗赤﹐憤憤在面。及其動作﹐蓋並言辭。色旣發揚﹐言亦從之。是故其言甚懌﹐而精色不從者﹐中有違也。心恨而言彊和﹐色貌終不相從。其言有違﹐而精色可信者﹐辭不敏也。

言不自盡﹐故辭𨿽違而色貌可信。言未發而怒色先見者﹐意憤溢也。憤怒塡胸者﹐未言而色貌已作。言將發而怒气送之者﹐彊所不然也。欲彊行不然之事﹐故怒气助言。凡此之類﹐徵見於外﹐不可奄違。心歡而怒容﹐意恨而和貌。𨿽欲違之﹐精色不從。心動貌從。感愕以明﹐𨿽變可知。情𨿽在內﹐感愕發外﹐千形萬貌﹐粗可知矣。是故觀其感變而常度之情可知。觀人辭色而知其心﹐物有常度﹐然後審矣。

何謂觀其至質﹐以知其名﹖凡偏材之性﹐二至以上﹐則至質相發﹐而令名生矣。二至﹐質气之謂也。質直气淸﹐則善名生矣。是故骨直气淸﹐則休名生焉。骨气相應﹐名是以美。气淸力勁﹐則烈名生焉。气旣淸矣﹐力勁剛烈。勁智精理﹐則能名生焉。智旣勁矣﹐精理則能稱。智直彊愨﹐則任名生焉。直而又美﹐是以見任。集於端質﹐則令徳濟焉。質徵端和﹐善徳乃成。

加之學﹐則文理灼焉。圭玉有質﹐瑩則成文。是故觀其所至之多少﹐而異名之所生可知也。尋其質气﹐覽其淸濁﹐𨿽有多少之異﹐異狀之名﹐斷可知之。

何謂觀其所由﹐以辧依似﹖夫純訐性違﹐不能公正。質气俱訐﹐何正之有。依訐似直﹐以訐訐善﹐以直之訐﹐計及良善。純宕似流﹐不能通道。質气俱宕﹐何道能通。依宕似通﹐行傲過節。似通之宕﹐容傲無節。故曰﹐直者亦訐﹐訐者亦訐﹐其訐則同﹐其所以爲訐則異。直人之訐﹐訐惡憚非﹐純訐爲訐﹐訐善剌是。通者亦宕﹐宕者亦宕﹐其宕則同﹐其所以爲宕則異。通人之宕﹐簡而達道。純宕﹐傲僻以自恣。然則何以別之﹖直而能溫者﹐徳也﹔溫和爲直﹐所以爲徳。直而好訐者﹐偏也﹔性直過訐﹐所以爲偏。訐而不直者﹐依也﹔純訐似直﹐所以爲依。道而能節者﹐通也。以道自節﹐所以爲通。

通而時過者﹐偏也﹔性通時過﹐所以爲偏。宕而不節者﹐依也。純宕似通﹐所以爲依。偏之與依﹐志同質違﹐所謂似是而非也。質同通直﹐或偏或依。

是故輕諾﹐似烈而寡信。不量己力﹐輕許死人﹐臨難畏怯﹐不能殉命。多易﹐似能而無效。不顧材能﹐日謂能辦﹐受事猖獗﹐作無效驗。進銳﹐似精而去速。精躁之人﹐不能久任。訶者﹐似察而事煩。譴訶之人﹐每多煩亂。訐施﹐似惠而無成。當時似給﹐終無所成。面從﹐似忠而退違﹐阿順目前﹐卻則自是。此似是而非者也。紫色亂朱﹐聖人惡之。亦有似非而是者。事同於非﹐其功實則是。大權﹐似姦而有功。伊去太甲﹐以成其功。大智﹐似愚而內明。

終日不違﹐內實分別。博愛﹐似虛而實厚。泛愛無私﹐似虛而實。正言﹐似訐而情忠。譬帝桀紂﹐至誠忠愛。夫察似明非﹐禦情之反﹐欲察似類審﹐則是非禦﹐取人情反復明之。有似理訟﹐其實難別也。故聖人參訊廣訪﹐與眾共之。非天下之至精﹐其孰能得其實。若其實可得﹐何憂乎﹐何遷乎有苗。是以昧旦晨興﹐揚明仄陋﹐語之三槐﹐詢九棘。故聽言信貌﹐或失其眞。

言訥貌惡﹐仲尼失之子羽。詭情禦反﹐或失其賢。疑非人情﹐公孫失之卜式。

賢否之察﹐實在所依。𨿽其難知﹐卽當尋其所依而察之。是故觀其所依﹐而似類之質可知也。𨿽其不盡得其實﹐然察其所依似﹐身其體气﹐粗可幾矣。

何謂觀其愛敬﹐以知通塞﹖蓋人道之極﹐莫過愛敬。愛生於父子﹐敬立於君臣。是故《孝經》以愛爲至徳﹐起父子之親﹐故爲至徳。以敬爲要道。

終君臣之義﹐故爲道之要。《易》以感爲徳﹐气通生物﹐人得之以利養。以謙爲道。尊卑殊別﹐道之次序。《老子》以無爲徳﹐施化無方﹐徳之則也。

以虛爲道。寂寞無爲﹐道之倫也。《禮》以敬爲本。禮由陰作﹐肅然淸淨。

《樂》以愛爲主。樂由陽來﹐歡然親愛。然則人情之質﹐有愛敬之誠﹐方在哺乳﹐愛敬生矣。則與道徳同體﹐動獲人心﹐而道無不通也。體道修徳﹐故物順理通。然愛不可少於敬。少於敬﹐則廉節者歸之﹐廉人好敬﹐是以歸之。

而眾人不與。眾人樂愛﹐愛少﹐是以不與。愛多於敬﹐則𨿽廉節者不悅﹐而愛接者死之。廉人寡﹐常人眾﹐眾人樂愛致其死﹐則事成業濟。是故愛之爲道﹐不可少矣。何則﹖敬之爲道也﹐嚴而相離﹐其勢難久。動必肅容﹐過之不久。逆旅之人﹐不及溫和而歸也。愛之爲道也﹐情親意厚﹐深而感物。煦渝篤密﹐感物深感﹐是以翳桑之人﹐倒戈報徳。是故觀其愛敬之誠﹐而通塞之理可徳而知也。篤於慈愛﹐則溫和而上下之情通。務在禮敬﹐則嚴肅而外內之情塞。然必愛敬相須﹐不可一時而無。然行其二義者﹐常當務令愛多敬少﹐然後肅穆之風可得希矣。

何謂觀其情機﹐以辧恕惑﹖夫人之情有六機﹐杼其所欲﹐則喜。爲有力者譽烏獲﹐其心莫不忻焉。不杼其所能﹐則怨。爲辧給者稱三緘﹐其心莫不忿然。以自伐歷之﹐則惡。抗己所能以歷眾人﹐眾人所惡。以謙損下之﹐則悅。卑損下人﹐人皆喜悅。犯其所乏﹐則婟。人皆悅己所長﹐惡己所短。故稱其所短﹐則婟戾忿肆。以惡犯婟﹐則妒。自伐其能﹐人皆所惡也﹐稱人之短﹐人所婟也。今伐其所能﹐犯人所婟﹐則妒害生也。此人性之六機也。夫人情莫不欲遂其志。志之所欲﹐欲遂已成。故烈士樂奮力之功﹐遭難而力士奮。善士樂督政之訓﹐政修而善士用。能士樂治亂之事﹐治亂而求賢能。術士樂計策之謀﹐廣算而求其策。辧士樂陵訊之辭﹐賓贊而求辧給。貪者樂貨財之積﹐貨財積﹐則貪者容其求。幸者樂權勢之尢。權勢之尢﹐則幸者竊其柄。苟贊其志﹐則莫不欣然。是所謂杼其所欲﹐則喜也。所欲之心杼盡﹐復何怨乎﹖若不杼其所能﹐則不獲其志。不獲其志﹐則戚。憂己才之不展。是故功力不建﹐則烈士奮。奮﹐憤不能盡其材也。徳行不訓﹐則正人哀。哀﹐哀不得行其化。政亂不治﹐則能者嘆。嘆﹐嘆不得用其能。敵能未弭﹐則術人思。思﹐思不得運其奇。貨財不積﹐則貪者憂。憂﹐憂無所收其利。權勢不尢﹐則幸者悲。悲﹐悲不得弄其權。是所謂不杼其能﹐則怨也。所怨不杼其能悅也。人情莫不欲處前﹐故惡人之自伐。皆欲居物先﹐故惡人之自伐也自伐﹐皆欲勝之類也。是故自伐其善﹐則莫不惡也。惡其有勝己之心。是所謂自伐歷之﹐則惡也。是以達者終不自伐。人情皆欲求勝﹐故悅人之謙。謙所以下之。下有推與之意﹐是故人無賢愚﹐接之以謙﹐則無不色懌。不問能否﹐皆欲勝人。是所謂以謙下之﹐則悅也。是以君子終日謙謙。人情皆欲掩其所短﹐見其所長。稱其所長則悅﹐稱其所短則慍。是故人駁其所短﹐似若物冒之。情之憤悶﹐有若覆冒。是所謂駁其所乏﹐則婟也。覆冒純塞﹐其心婟戾。人情陵上者也。見人勝己皆欲陵之。陵犯其所惡﹐𨿽見憎﹐未害也。

𨿽惡我自伐﹐未甚疾害也。若以長駁短﹐是所謂以惡犯婟﹐則妒惡生矣。以己之長﹐駁人之短﹐而取其害﹐是以達者不爲之也。凡此六機﹐其歸皆欲處上。物之自大﹐人人皆爾。是以君子接物﹐犯而不校。知物情好勝﹐𨿽或以小犯己﹐終不校拒也。不校﹐則無不敬下﹐所以辟其害也。務行謙敬﹐誰害之哉。小人則不然。旣不見機﹐不達妒害之機。而欲人之順己﹐謂欲人無違己。以佯愛敬爲見異﹐孔光逡巡﹐董賢欣喜。以偶邀會爲輕﹐謂非本心忿其輕己。苟犯其機﹐則深以爲怨。小人易悅而難事。是故觀其情機﹐而賢鄙之志可得而知也。賢明志在退下﹐鄙劣志在陵上。是以平淡之主﹐禦之以正﹐訓貪者之所憂﹐戒幸者之所悲。然後物不自伐﹐下不陵上﹐賢否當位﹐治道有序。

何謂觀其所短﹐以知所長﹖夫偏材之人﹐皆有所短。智不能周也。故直之失也﹐訐。刺訐傷於義﹐故其父攘羊﹐其子証之。剛之失也﹐厲。剛切傷於理﹐故諫君不從﹐承之以劍。和之失也﹐愞。愞弱不及道﹐故宮之奇爲人撓﹐不能彊諫。介之失也﹐拘。拘愚不達事﹐尾生守信﹐死於橋下。夫直者不訐﹐無以成其直。旣悅其直﹐不可非其訐。用人之直﹐恕其訐也。訐也者﹐直之徵也。非訐不能爲直。剛者不厲﹐無以濟其剛。旣悅其剛﹐不可非其厲。

用人之剛﹐恕其厲也。厲也者﹐剛之徵也。非厲不能爲剛。和者不愞﹐無以保其和。旣悅其和﹐不可非其懦。用人之和﹐恕其拘也。拘也者﹐和之徵也。

非懦不能爲和。介者不拘﹐無以守其介。旣悅其介﹐不可非其拘。用人之介﹐恕其拘也。拘也者﹐介之徵也。非拘不能爲介。然有短者﹐未必能長也。純訐之人﹐未能正直。有長者﹐必以短爲徵。純和之人﹐徵必愞弱。是故觀其徵之所短﹐而其材之所長可知也。欲用其剛﹐必采之於厲。

何謂觀其聰明﹐以知所達﹖夫仁者﹐徳之基也。載徳而行。義者﹐徳之節也。制徳之所宜也。禮者﹐徳之文也。禮﹐徳之文理也。信者﹐徳之固也。

固﹐徳之所執也。智者﹐徳之帥也。非智不成徳。夫智出於明。明達乃成智。

明之於人﹐猶晝之待白日﹐夜之待燭火。火日所以照晝夜﹐智達所以明物理。

其明益盛者﹐所見及遠。火日愈明﹐所照愈遠﹐智達彌明﹐理通彌深。及遠之明﹐難。聖人猶有不及。是故守業勤學﹐未必及材。生知者上﹐學能者次。

材藝精巧﹐未必及理。因習成巧﹐淺於至理。理義辧給﹐未必及智。理成事業﹐昧於玄智。智能經事﹐未必及道。役智經務﹐去道遠矣。道思玄遠﹐然後乃周道無不載﹐故無不周。是謂學不及材﹐材不及理﹐理不及智﹐智不及道。道智玄微﹐故四變而後及。道也者﹐回復變通。理不系一﹐故變通之。

是故別而論之﹐各自獨行﹐則仁爲勝。仁者濟物之資﹐明者見理而已。合而俱用﹐則明爲將。仁者待明﹐其功乃成。故以明將仁﹐則無不懷。威以使之﹐仁以卹之。以明將義﹐則無不勝。示以斷割之宜。以明將理﹐則無不通。理若明練﹐萬事乃達。然則苟無聰明﹐無以能遂。暗者昧時﹐何能成務成遂。

故好聲而實不克﹐則恢。恢迂遠於實。好辯而理不至﹐則煩。辭煩而無正理。

好法而思不深﹐則刻。刻過於理。好術而計不足﹐則僞。詭誣詐也。是故鈞材而好學﹐明者爲師。比力而爭﹐智者爲雄。等徳而齊﹐達者稱聖。聖之爲稱﹐明智之極明也。是以動而爲天下法﹐言而爲萬世範﹐居上位而不亢﹐在下位而不悶。是以觀其聰明﹐而所達之材可知也。

七繆第十

人物之理﹐妙而難明﹐以情鑑察﹐繆猶有七。

七繆﹕一曰﹐察譽﹐有偏頗之繆。微質不明﹐故聽有偏頗也。二曰﹐接物﹐有愛惡之惑。或情同﹐忘其惡﹐或意異﹐違其善也。三曰﹐度心﹐有小大之誤。或小知而大無成﹐或小暗而大無明。四曰﹐品質﹐有早晚之疑。有早智而速成者有晚智而晚成者。五曰﹐變類﹐有同體之嫌。材同勢均﹐則相競﹐材同勢傾﹐則相敬。六曰﹐論材﹐有申壓之詭。藉富貴則惠施而名申﹐處貧賤則乞求而名壓。七曰﹐觀奇﹐有二尢之失。妙尢含藏﹐直尢虛瑰﹐故察難中也。

夫采訪之要﹐不在多少。事無巨細﹐要在得正。然徵質不明者﹐信耳而不敢信目。目不能察而信於耳。故人以爲是﹐則心隨而明之。人以爲非﹐則意轉而化之。信人毀譽﹐故向之所是﹐化而爲非。𨿽無所嫌﹐意若不疑。信毀譽者心𨿽無嫌﹐意固疑矣。且人察物﹐亦自有誤。愛憎兼之﹐其情萬原。

明旣不察﹐加之愛惡是非﹐是疑豈可勝計。不暢其本﹐胡可必信。去愛憎之情﹐則實理得矣。是故知人者﹐以目正耳。𨿽聽人言﹐常正之以目。不知人者﹐以耳敗目。親見其誠﹐猶信毀而棄之。故州閭之士﹐皆譽皆毀﹐未可爲正也。或眾附阿黨﹐或獨立不羣。交遊之人譽不三周﹐未必信是也。交結致譽﹐不三周﹐色貌取人﹐而行違之。夫實厚之士﹐交遊之間﹐必每所在肩稱。

言忠信﹐行篤敬﹐𨿽蠻貊之邦行矣。上等援之﹐下等推之﹐蠻貊推之﹐況州裏乎。苟不能周﹐必有咎毀。行不篤敬者﹐或諂諛得上而失於下﹐或阿黨得下而失於上。故偏上失下﹐則其終有毀。非之者多﹐故不能終。偏下失上﹐則其進不傑。眾𨿽推之﹐上不信異。故誠能三周﹐則爲國所利。此正直之交也。由其正直﹐故名有利。故皆合而是﹐亦有違比。或違正阿黨﹐故合而是之。皆合而非﹐或在其中。或特立不羣﹐故合而非之。若有奇異之材﹐則非眾所見。奇逸絕眾﹐眾何由識﹐而耳所聽采﹐以多爲信。不能審查其材﹐但信眾人言也。是繆於察譽者也。信言察物﹐必多繆失。是以聖人如有所譽﹐必有所試。

夫愛善疾惡﹐人情所常。不問賢愚﹐情皆同之也。苟不明質﹐或疏善﹐善非。非者見善﹐善者見疏﹐豈故然哉﹐由意不明。何以論之。夫善非者﹐𨿽非猶有所是。旣有百非﹐必有一是。以其所是﹐順己所長﹐惡人一是﹐與己所長同也。則不自覺情通意親﹐忽忘其惡。以與已同﹐忘其百非﹐謂矯駕爲至孝﹐殘桃爲至忠。善人𨿽善﹐猶有所乏。𨿽有百善﹐或有一短。以其所乏﹐不明己長。善人一短﹐與己所長異也。以其所長﹐輕己所短﹐則不自知志乖气違﹐忽忘其善﹐以與己異﹐百善皆棄﹐謂曲杖爲匕首﹐葬楯爲反具耶。

是惑於愛惡者也。徵質暗昧者﹐其於接物常以愛惡惑異其正。

夫精欲深微﹐質欲懿重﹐志欲弘大﹐心欲嗛小。精微﹐所以入神妙也。

愞則失神。懿重﹐所以崇徳宇也。躁則失身。志大﹐所以戡物任也。小則不勝。心小﹐所以愼咎悔也。大則驕陵。故詩詠文王﹐「小心翼翼」﹐「不大聲以色」﹐小心也。言不貪求大名﹐聲見於顏色。「王赫斯怒」﹐「以對於天下」﹐志大也。故能誅紂﹐定天下﹐以致太平。由此論之﹐心小志大者﹐聖賢之倫也。心小﹐故以服事殷﹐志大﹐故三分天下有其二。心大志大者﹐豪傑之雋也。志大而心又大﹐故名豪雋。心大志小者﹐傲蕩之類也。志小而心闊遠﹐故爲傲蕩之流也。心小志小者﹐拘愞之人也。心近志短﹐豈能弘大。

眾人之察﹐或陋其心小﹐見沛公燒絕棧道﹐謂其不能定天下。或壯其志大﹐見項羽號稱彊楚﹐便謂足以匡諸侯。是誤於小大者也。由智不能察其度﹐心常誤於小大。

夫人材不同﹐成有早晚﹐有早智而速成者﹐質淸气朗﹐生則秀異﹐故童烏蒼舒﹐總角曜奇也。有晚智而晚成者﹐質重气遲則久乃成器﹐故公孫含道﹐老而後章。有少無智而終無所成者﹐質濁气暗﹐終老無成﹐故原壤年老﹐聖人叩脛而不能化。有少有令材遂爲雋器者。幼而通理﹐長則愈明﹐故常材發奇於應賓﹐效徳於公相。四者之理﹐不可不察。當察其早晚﹐隨時而用之。

夫幼智之人﹐材智精達﹐然其在童髦皆有端緒。仲尼戲言俎豆﹐鄧艾指圖軍旅。故文本辭繁﹐初辭繁者﹐長必文麗。辯始給口。幼給口者﹐長必辯論也。

仁出慈卹﹐幼慈卹者﹐長必矜人。施發過與。幼過與者﹐長必好施。愼生畏懼﹐幼多畏者﹐長必謹愼。廉起不取。幼不妄取﹐長必淸廉。早智者淺惠而見速﹐見小事則達其形容。晚成者奇識而舒遲﹐智𨿽舒緩﹐能識其妙。終暗者並困於不足﹐事務難易﹐意皆昧然。遂務者周達而有餘。事無大小﹐皆能極之。而眾人之察﹐不慮其變﹐常以一槪﹐責於終始。是疑於早晚者也。或以早成而疑晚智﹐或以晚智而疑早成﹐故於品質﹐常有妙失也。

夫人情莫不趣名利﹐避損害。名利之路﹐在於是得。是得在己﹐名利與之。損害之源﹐在於非失。非失在己﹐損害攻之。故人無賢愚﹐皆欲使是得在己。賢者尙然﹐況愚者乎。能明己是﹐莫過同體。體同於我﹐則能明己。

是以偏材之人﹐交遊進趨之類﹐皆親愛同體而譽之﹐同體能明己﹐是以親而譽之。憎惡對反而毀之。與己體反﹐是以惡而疏之。序異雜而不尙也。不與己同﹐不與己異﹐則𨿽不憎﹐亦不尙之。推而論之﹐無他故焉。夫譽同體﹐毀對反﹐所以證彼非而著己是也。由與己同體﹐故證彼非﹐而著己是也。至於異雜之人﹐於彼無益﹐於己無害﹐則序而不尙。不以彼爲是﹐不以己爲非﹐都無損益﹐何所尙之。是故同體之人﹐常患於過譽﹐譬懼爲力人﹐則力小者慕大﹐力大者提小﹐故其相譽﹐常失其實也。及其名敵﹐則鮮能相下。若俱能負鼎﹐則爭勝之心生﹐故不能相下。是故直者性奮﹐好人行直於人。見人正直﹐則心好之。而不能受人之訐。刺己之非﹐則訐而不受。盡者情露﹐好人行盡於人﹐見人穎露﹐則心好之。而不能納人之徑。說己徑盡﹐則違之不納。務名者樂人之進趨過人﹐見人乘人﹐則悅其進趨。而不能出陵己之後。

人陵於已﹐則忿而不服。是故性同而材傾﹐則相援而相賴也。並有旅力﹐則大能獎小。性同而勢均﹐則相競而相害也。恐彼勝己﹐則妒善之心生。此又同體之變也。故或助直而毀直。人直過於己直﹐則非毀之心生。或與明而毀明。人明過於己明﹐則妒害之心動。而眾人之察不辧其律理﹐是嫌於體同也。

體同尙然﹐況異體乎。

夫人所處異勢﹐勢有申壓。富貴遂達﹐勢之申也。身處富貴﹐物不能屈﹐是以佩六國之印﹐父母迎於百里之外。貧賤窮匱﹐勢之壓也。身在貧賤﹐志何申展﹐是以黑貂之裘獘﹐妻嫂墮於閨門之內。上材之人﹐能行人所不能行。

凡云爲動靜﹐固非眾人之所及。是故達有勞謙之稱﹐窮有著明之節。材出於眾﹐其進則裒多益寡﹐勞謙濟世﹐退則履道坦坦﹐幽人貞吉﹐中材之人﹐則隨世損益。守常之智﹐申壓在時﹐故勢來則益﹐勢去則損。是故籍富貴則貨財充於內﹐施惠周於外。貲材有餘﹐恣意周濟。見贍者﹐求可稱而譽之。感其恩紀﹐匡救其惡﹐是以朱建受金﹐而爲食其畫計。見援者﹐闡小美而大之。

感其引援﹐將順其美﹐是以曹丘見接﹐爲季布揚名。𨿽無異材﹐猶行成而名立。夫富與貴可不欣哉﹐乃至無善而行成。無智而名立。是以富貴妻嫂恭﹐況他人乎。處貧賤﹐則欲施而無財﹐欲援而無勢。有慈心而無以拯﹐識奇材而不能援。親戚不能卹﹐朋友不見濟。內無疏食之饋﹐外無縕袍之贈。分義不復立﹐恩愛浸以離。意气皆空薄﹐分意何由立。怨望者並至﹐歸非者日多。

非徒薄己﹐遂生怨謗之言。𨿽無罪尢﹐猶無故而廢也。夫貧與賤可不懾哉﹐乃至無由而生謗﹐無罪而見廢﹐是故貧賤妻子慢﹐況他人乎。故世有侈儉﹐名由進退。行𨿽在我﹐而名稱在世﹐是以良農能稼﹐未必能穡。天下皆富﹐則淸貧者𨿽苦﹐必無委頓之憂。家給人足﹐路人皆饋之。且有辭施之髙﹐以獲榮名之利。得辭施之髙名﹐受餘光之善利。皆貧﹐則求假無所告﹐家貧戶乏﹐粟成珠玉。而有貧乏之患﹐且生鄙吝之訟。乞假無遺﹐與嫂叔爭糟糠。

是故鈞材而進有與之者﹐則體益而茂遂。己旣自足﹐復須給賜﹐則名美行成﹐所爲遂達。私理卑抑有累之者。己旣不足﹐親戚並困。則微降而稍退。上等不援﹐下等不推。而眾人之觀﹐不理其本﹐各指其所在﹐謂申達者爲材能﹐壓屈者爲愚短。是疑於申壓者也。材智𨿽鈞﹐貴賤殊途﹐申壓之變﹐在乎貧富。

夫淸雅之美﹐著乎形質﹐察之寡失。形色外著﹐故可得而察之。失繆之由﹐恆在二尢。二尢之生﹐與物異列。是故非常人之所見。故尢妙之人﹐含精於內﹐外無飾姿。譬金冰內明而不外朗﹐故馮唐白首屈於郎署。尢虛之人﹐碩言瑰姿﹐內實乖反。猶燭火外照﹐灰燼內暗﹐故主父偃辭麗﹐一歲四遷。

而人之求奇﹐不可以精微測其玄機﹐明異希。其尢奇異﹐非精不察。或以貌少爲不足﹐睹鬷蔑貌惡﹐便疑其淺陋。或以瑰姿爲巨偉。見江充貌麗﹐便謂其巨偉。或以直露爲虛華﹐以其欵盡﹐疑無厚實。或以巧飭爲眞實。巧言如流﹐悅而睹之。是以早拔多誤﹐不如順次。或以甘羅爲早成而用之﹐於早歲﹐或誤復欲順次也。夫順次﹐常度也。苟不察其實﹐亦焉往而不失。徵質不明﹐不能識奇﹐故使順次﹐亦不能得。故遺賢而賢有濟﹐則恨在不早拔。故鄭伯謝之於燭武。拔奇而奇有敗。則患在不素別。故光武悔之於朱浮。任意而獨繆﹐則悔在不廣問。秦穆不從蹇叔﹐𨿽追誓而無及。廣問而誤己﹐則怨己不自信。隗囂心存於漢﹐而爲王元所誤。是以驥子發足﹐眾士乃誤。韓信立功﹐淮陰乃震。夫豈惡奇而好疑哉。乃尢物不世見﹐而奇逸美異也。故非常人之所識也。是以張良體弱﹐而精疆爲眾智之雋也。不以質弱而傷於智。荊叔色平﹐而神勇爲眾勇之傑也。不以色和而傷於勇。然則雋傑者﹐眾人之尢也。

奇逸過於眾人﹐故眾人不能及。聖人者﹐眾尢之尢也。通達過於眾奇﹐故眾奇不能逮。其尢彌出者﹐其道彌遠。非天下之至精﹐其孰能與於此。故一國之雋﹐於州爲輩﹐未得爲第也。郡國之所雋異﹐比於州郡﹐未及其第目。一州之第﹐於天下爲椳。州郡之所第目﹐以比天下之雋﹐椳而不可及。椳﹐一回反﹐樞也。天下之椳﹐世有優劣。英人不世繼﹐是以伊﹐召﹐管﹐齊﹐應運乃出。是故眾人之所貴﹐各貴其出己之尢﹐智材勝己﹐則以爲貴。而不貴尢之所尢。尢之尢者﹐非眾人之所識。是故眾人之明﹐能知輩士之數﹐眾人明者﹐粗知郡國出輩之士而已。而不能知第目之度。乃未識郡國品第之雋。

輩士之明﹐能知第目之度﹐出輩明者﹐粗知郡國第目之良。不能識出尢之良也。未識出尢奇異之理。出尢之人﹐能知聖人之教﹐瞻之在前﹐忽焉在後。

不能究之入室之奧也。如有所立卓爾﹐𨿽欲從之﹐未由也已。由是論之﹐人物之理﹐妙不可得而窮已。爲當擬諸形容﹐象其物宜﹐觀其會通﹐舉其一隅而已。

效難第十一

人材精微﹐實自難知﹐知之難審﹐效薦之難。

蓋知人之效有二難。有難知之難﹐尢奇遊雜﹐是以難知。有知之而無由得效之難。己𨿽知之﹐無由得薦。何謂難知之難﹖人物精微﹐智無形狀﹐奇逸精妙。能神而明﹐欲入其神﹐而明其智。其道甚難﹐固難知之難也。知人則哲﹐惟帝難之﹐況常人乎。是以眾人之察不能盡備。各守其一方而已。故各自立度﹐以相觀采。以己所能﹐歷觀眾才。或相其形容﹐以貌狀取人。或候其動作﹐以進趨取人。或揆其終始﹐以發正取人。或揆其儗象﹐以旨意取人。或推其細微﹐以情理取人。或恐其過誤﹐以簡恕取人。或循其所言﹐以辭旨取人。或稽其行事。以功效取人。八者遊雜﹐各以意之所可爲準﹐是以雜而無紀。故其得者少﹐所失者多。但取其同於己﹐而失其異於己﹐己不必兼﹐故失者多。是故必有艸創信形之誤﹐或色貌取人而行違。又有居止變化之謬。或身在江海﹐心存魏闕。故其接遇觀人也﹐隨行信名﹐失其中情。是以聖人聽言觀行﹐如有所譽﹐必有所試。故淺美揚露﹐則以爲有異。智淺易見狀似異美。深明沈漠﹐則以爲空虛。智深內明﹐狀似無實。分別妙理﹐則以爲離婁。研精至理﹐狀似離婁。口傳甲乙﹐則以爲義理。彊指物類﹐狀似有理。好說是非﹐則以爲臧否。妄說是非﹐似明善否。講目成名﹐則以爲人物。彊議賢愚﹐似明人物。平道政事﹐則以爲國體﹐妄論時事﹐似識國體。

猶聽有聲之類﹐名隨其音。七者不能明﹐物皆隨行而爲之名﹐猶聽貓音而謂之貓﹐聽雀音而謂之雀﹐不知二虫竟謂何名也。世之疑惑﹐皆此類也。是以魯國儒服者﹐眾人皆謂之儒﹐立而問之﹐一人而已。夫名非實﹐用之不效。

南箕不可以簸揚﹐北斗不可挹酒漿。故曰﹐名猶口進﹐而實從事退。眾睹形而名之﹐故用而不驗也。中情之人﹐名不副實﹐用之有效。眞智在中﹐眾不能見﹐故無外名而有內實。故名由眾退﹐而實從事章﹐效立則名章。此艸創之常失也。淺智無終﹐深智無始﹐故眾人之察物﹐常失之於初。故必待居止﹐然後識之﹐視其所止﹐觀其所居﹐而焉不知。故居﹐視其所安。安其舊者﹐惇於仁。達﹐視其所舉。舉剛直者﹐厚於義。富﹐視其所與。與嚴壯者﹐明於禮。窮﹐視其所爲。爲經術者﹐勤於智。貧﹐視其所取。取其分者﹐存於信。然後乃能知賢否。行此者賢﹐反此者否。此又已試﹐非始相也。試而知之﹐豈相也哉。所以知質﹐未足以知其略。略在變通﹐不可常準。且天下之人﹐不可得皆與遊處。故視其外狀﹐可以得一﹐未足盡知。或志趣變易﹐隨物而化。是以世祖失之龐萌﹐曹公失之董卓。或未至而懸欲﹐或已至而易顧。

李軼始專心於光武﹐終攺顧於聖公。或窮約而力行﹐或得志而從欲。王莽初則布衣折節﹐卒則窮奢極侈。此又居止之所失也。情變如此﹐誰能定之。由是論之﹐能兩得其要﹐是難知之難。旣知其情﹐又察其變﹐故非常人之所審。

何謂無由得效之難﹖上材已莫知﹐已難識知。或所識者在幼賤之中﹐未達而喪。未及進達﹐其人已喪。或所識者未拔而先沒。未及拔舉﹐已先沒世。

或曲髙和寡﹐唱不見贊。公叔座薦商鞅﹐而魏王不能用。或身卑力微﹐言不見亮。禽息舉百里奚﹐首足皆碎。或器非時好﹐不見信貴。竇后方好黃老﹐儒者何由見進。或不在其位﹐無由得拔。卞和非因匠﹐所以抱璞泣。或在其位以有所屈迫。何武舉公孫錄﹐而爲王氏所推。是以良材識眞﹐萬不一遇也。

材能𨿽良﹐當遇知己。知己𨿽遇﹐當值明王。三者之遭﹐萬不一會。須識眞在位﹐識百不一有也。𨿽識己直﹐或不在位。以位勢值可薦致之﹐宜十不一合也。識己須在位﹐智達復須宜。或明足識眞﹐有所妨奪﹐不欲貢薦。𨿽識辧賢愚而屈於妨奪﹐故有不欲。或好貢薦﹐而不能識眞。在位之人﹐𨿽心好賢善﹐而明不能識。是故知與不知﹐相與分亂於總猥之中。或好賢而不識﹐或知賢而心妒﹐故用與不用﹐同於眾總﹐紛然淆亂。實知者﹐患於不得達效。

身無位次﹐無由效達。不知者﹐亦自以爲未識。身𨿽在位﹐而不能識。所謂無由得效之難也。故曰知人之效﹐有二難。是以人主常當運其聰智﹐廣其視聽﹐明揚側陋﹐旁求俊乂﹐舉能不避仇讎﹐拔賢不棄幽隱﹐然後國家可得而治﹐功業可得而濟也。

釋爭第十二

賢善不伐﹐況小事乎。釋忿去爭﹐必荷榮福。

蓋善以不伐爲大。爲善而自伐其能﹐眾人之所小。賢以自矜爲損。行賢而去自賢之心﹐何往而不益哉。是故舜讓於徳﹐而顯義登聞。湯降不遲﹐而聖敬日躋。彼二帝𨿽天挺聖徳﹐生而上哲﹐猶懷勞謙﹐疾行退下。然後信義登聞﹐光宅天位。郤至上人﹐而抑下滋甚。王叔好爭﹐而終於出奔。此二大夫矜功陵物﹐或宗移族滅﹐或逃禍出奔。由此觀之﹐爭讓之道﹐豈不懸歟。

然則卑讓降下者﹐茂進之遂路也。江海所以爲百谷王﹐以其處下也。矜奮侵陵者﹐毀塞之險途也。兕虎所以攖牢檻﹐以其性獷噬也。是以君子舉不敢越儀準﹐志不敢陵軌等。足不苟蹈﹐常懷退下。內勤己以自濟﹐外謙讓以敬懼。

獨處不敢爲非﹐出門如見大賓。是以怨難不在於身﹐而榮福通於長久也。外物不見傷﹐子孫賴以免。彼小人則不然。矜功伐能﹐好以陵人﹐初無巨細﹐心發揚以陵物。是以在前者人害之﹐矜能奔縱﹐人情所害。有功者人毀之﹐恃功驕盈﹐人情所毀。毀敗者人幸之。及其覆敗﹐人情所幸。是故並轡爭先﹐而不能相奪。小人競進﹐智不相過﹐並驅爭險﹐更相蹈籍。兩頓俱折﹐而爲後者所趨。中道而斃﹐後者乘之﹐譬兔殛犬疲﹐而田父收其功。由是論之﹐爭讓之途﹐其別明矣。君子尙讓﹐故涉萬里而途淸。小人好爭﹐足未動而路塞。然好勝之人﹐猶謂不然。貪則好勝﹐𨿽聞徳讓之風﹐意猶昧然﹐乃云古人讓以得﹐今人讓以失﹐心之所是﹐起而爭之。以在前爲速銳﹐以處後爲畱滯﹐故行坐汲汲﹐不暇脂車。以下眾爲卑屈﹐以躡等爲異傑﹐苟矜起等﹐不羞負乘。以讓敵爲回辱﹐以陵上爲髙厲。故趙穿不顧元帥彘子以偏師陷。是故抗奮遂往﹐不能自反也。譬虎狼食生物﹐遂有殺人之怒。夫以抗遇賢﹐必見遜下。相如爲廉頗逡巡﹐兩得其利。以抗遇暴﹐必構敵難灌夫不爲田蚡持下﹐兩得其尢。敵難旣構﹐則是非之理必混而難明。俱自是而非彼﹐誰明之耶。混而難明﹐則其與自毀何以異哉﹖兩虎共斗﹐小者死﹐大者傷﹐焉得而兩全。且人之毀己﹐皆發怨憾而變生釁也。若本無憾恨﹐遭事際會﹐亦不致毀害。必依托於事﹐飾成端末。凡相毀謗﹐必因事類而飾成之。其於聽者𨿽不盡信﹐猶半以爲然也。由言有端角﹐故信之者半。己之校報﹐亦又如之。

復當報謗﹐爲生翅尾。終其所歸﹐亦各有半。信著於遠近也。俱有形狀﹐不知其實是以近遠之聽﹐皆半信於此﹐半信於彼。然則交气疾爭者﹐爲易口而自毀也。己說人之瑕﹐人亦說己之穢﹐𨿽詈人﹐自取其詈也。並辭競說者﹐爲貸手以自毆。辭忿則力爭﹐己旣毆人﹐人亦毆己﹐此其爲借手以自毆。爲惑繆豈不甚哉﹖借手自毆﹐借口自詈﹐非惑如何。然原其所由﹐豈有躬自厚責﹐以致變訟者乎﹖己能自責﹐人亦自責﹐兩不言競﹐變訟何由生哉。皆由內恕不足﹐外望不已。所以爭者﹐由內不能恕己自責﹐而外望於人不已也。

或怨彼輕我﹐或疾彼勝己。是故心爭終無休已。夫我薄而彼輕之﹐則由我曲而彼直。曲而見輕﹐固其宜矣。我賢而彼不知﹐則見輕非我咎也。親反傷也﹐固其宜矣。若彼賢而處我前﹐則我徳之未至也。徳輕在彼﹐固所宜也。若徳均而彼先我﹐則我徳之近次也。徳均年次﹐固其常矣。夫何怨哉﹖且兩賢未別﹐則能讓者爲雋矣。材均而不爭優劣﹐眾人善其讓。爭雋未別﹐則用力者爲憊矣。雋等而名未別﹐眾人惡其斗。是故藺相如以回車決勝於廉頗﹐寇恂以不鬥取賢於賈復。此二賢者﹐知爭途不可由﹐故回車退避﹐或酒炙迎送﹐故廉賈肉袒﹐爭尙泯矣。物勢之反﹐乃君子所謂道也。龍蛇之蟄以存身﹐尺蠖之屈以求伸﹐虫微物耳﹐尙知蟠屈﹐況於人乎。是故君子知屈之可以爲伸﹐故含辱而不辭。韓信屈於跨下之辱。知卑讓之可以勝敵﹐故下之而不疑。展喜犒齊師之謂也。及其終極﹐乃轉禍而爲福﹐晉文避楚三捨﹐而有城濮之勛。

屈仇而爲友。相如下廉頗而爲刎頸之交。使怨仇不延於後嗣﹐而美名宣於無窮。子孫荷其榮蔭﹐竹帛紀其髙義。君子之道豈不裕乎。若偏急好爭﹐則身危當年﹐何後來之能福。且君子能受纖微之小嫌﹐故無變斗之大訟。大訟起於纖芥﹐故君子愼其小。小人不能忍小忿之故﹐終有赫赫之敗辱。小人以小惡爲無傷而不去﹐故罪大不可解﹐惡積不可救。怨在微而下之﹐猶可以爲謙徳也。怨在纖微﹐則謙徳可以除之。變在萌而爭之﹐則禍成而不救矣。涓涓不息﹐遂成江河﹐水漏覆舟﹐胡可救哉。是故陳余以張耳之變﹐卒受離身之害。思復須臾之忿﹐忘終身之惡﹐是以身滅而嗣絕也。彭寵以朱浮之郤﹐終有覆亡之禍。恨督責之小故﹐違終始之大計﹐是以宗夷而族覆也。禍福之機﹐可不愼哉﹗二女爭桑﹐吳楚之難作。季郈斗難﹐魯國之釁作。可不畏歟﹐可不畏歟。是故君子之求勝也﹐以推讓爲利銳﹐推讓所往﹐前無堅敵。以自修爲棚櫓。修己以敬﹐物無害者。靜則閉嘿泯之玄門﹐動則由恭順之通路。時可以靜﹐則重閉而玄嘿。時可以動﹐則履正而後進。是以戰勝而爭不形。動靜得節﹐故勝無與爭﹐爭不以力﹐故勝功見耳。敵服而怨不構。干戈不用﹐何怨構之有。若然者悔不存於聲色﹐夫何顯爭之有哉。色貌猶不動﹐況力爭乎。彼顯爭者﹐必自以爲賢人﹐而人以爲險詖者。以己爲賢﹐專固自是﹐是己非人﹐人得不爭乎。實無險徳﹐則無可毀之義。若信有險徳﹐又何可與訟乎﹖險而與之訟﹐是柙兕而攖虎﹐其可乎﹖怒而害人﹐亦必矣。《易》曰「險而違者﹐訟。訟必有眾起。」言險而行違﹐必起眾而成訟矣。《老子》曰「夫惟不爭﹐故天下莫能與之爭」。以謙讓爲務者﹐所往而無爭。是故君子以爭途之不可由也。由於爭途者﹐必覆輪而致禍。

是以越俗乘髙﹐獨行於三等之上。何謂三等﹖大無功而自矜﹐一等。空虛自矜﹐故爲下等也。有功而伐之﹐二等。自伐其能﹐故爲中等。功大而不伐﹐三等。推功於物﹐故爲上等。愚而好勝﹐一等。不自量度﹐故爲下等。

賢而尙人﹐二等。自美其能﹐故爲中等。賢而能讓﹐三等。歸善於物﹐故爲上等。緩己急人﹐一等。性不恕人﹐故爲下等。急己急人﹐二等。褊戾峭刻﹐故爲中等。急己寬人﹐三等。謹身恕物﹐故爲上等。凡此數者﹐皆道之奇﹐物之變也。心不純一﹐是爲奇變。三變而後得之﹐故人莫能遠也。小人安其下等﹐何由能及哉。夫惟知道通變者﹐然後能處之。處上等而不失者也。是故孟之反以不伐﹐獲聖人之譽。不伐其功﹐美譽自生。管叔以辭賞﹐受嘉重之賜。不貪其賞﹐嘉賜自致。夫豈詭遇以求之哉﹐乃純徳自然之所合也。豈故不伐﹐辭賞﹐詭情求名耶﹐乃至直發於中﹐自與理會也。彼君子知自損之爲益﹐故功一而美二。自損而行成名立。小人不知自益之爲損﹐故一伐而並失。自伐而行毀名喪。由此論之﹐則不伐者﹐伐之也。不爭者﹐爭之也。不伐而名章﹐不爭而理得。讓敵者﹐勝之也。下眾者﹐上之也。退讓而敵服﹐謙尊而徳光。君子誠能睹爭途之名險﹐獨乘髙於玄路﹐則光暉煥而日新﹐徳聲倫於古人矣。避忿肆之險途﹐獨逍遙於上等﹐遠燕雀於啁啾﹐疋鳴鳳於玄曠﹐然後徳輝耀於來今﹐淸光侔於往代。

