

欽定四庫全書

子部十二

國老談苑

小說家一【雜事之屬】提要

【臣】等謹案國老談苑二卷舊本題夷門叟王君玉撰考陳振孫書錄解題宋史藝文志作國老閒談卷數與此相合而注稱夷門君玉撰不著其姓然則此名後人所攺王字亦後人所加矣所記乃宋太祖太宗眞宗三朝雜事於當時士大夫頗有所毀譽尢推重田錫而貶斥陶谷其餘如馮拯諸人俱不免於微詞𨿽間或抑過情而大致猶據實可信如範質不受賂遺竇儀議今皇弟開封尹署勅趙普請從徵上黨曹彬平蜀回囊中惟圖書諸條宋史皆采入本傳中他亦多敍述詳贍足與史文相參攷惟記太祖淸流闗之戰謂臨陣親斬僞驍將皇甫暉不知暉兵敗見擒送壽州行在周世宗尙賜以金帶鞍馬因創甚不肯治而死並非戮之陣前又謂是時環滁僧寺皆鳴鐘遂爲定制案滁人一日五時鳴鐘乃後人感暉之意以資追薦亦非爲太祖助戰而起此則傳聞之訛異未可槪從至謂太宗向用老成冦準欲求速進遂餌地黃蘆菔以求白髮恐準亦未必至是也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

國老談苑卷一

太祖嘗語趙普曰唐室禍源在諸侯難制何術以革之普曰列郡以京官權知三年一替則無虞因従之

開寶中禦廏新調禦馬成進太祖禦宣政殿親閱時太宗尹天府亟召之旣至俾自殿陛乘之太宗固辭以人臣之禮不可上勉之不從其懇已而目送之且語左右曰令公眞他日太平天子也

太祖以範質寢疾數幸其家其後慮煩在朝大臣止令內夫人問訊質家迎奉器皿不具內夫人奏知太祖卽令翰林司送果子牀酒器凡十副以賜之復幸其第因謂質曰卿爲宰相何自苦如此質奏曰臣向在中書門無私謁所與飲酌皆貧賤時親戚安用器皿因循不置非力不及也猥厚賜有涉近名望陛下察之尋薨開寶中因相位乏人太祖累言如範質眞宰相也嗟悼久之

太祖嘗禦宴翰林學士王著禦宴旣罷著乘醉喧嘩太祖以前朝學士優容之令扶以出著不肯退卽趨近屏風掩袂慟哭左右拽之而去明日或奏曰王著逼宮門大慟思念世宗太祖曰此酒徒也在世宗幕府吾所素諳況一書生𨿽哭世宗能何爲也

太祖曰周世宗徵淮南太祖總軍政然分部之制稟於世宗時宣祖不豫是役當淮將皇甫暉之敵也宣祖憚之宻請移軍上告以世宗之命遂止上翌日銜戚奪志以圖報效挺身死戰血濡袖旣而擒暉淮南平上功居第一王業肇於是矣向若茍私循軍移世宗有命則得禍無又安能建不拔之基以延祀於萬世者乎

太祖提周師甚寡當李景十五萬眾陣於淸流山下士卒恐懼太祖令曰明日午當破敵人心遂安翌日正午太祖果臨陣親斬僞驍將皇甫暉以覆其眾是時環滁僧寺皆鳴鐘而應之旣平鳴鐘因爲定制趙時進滁州午鐘記

太祖嘗暑月納涼於後苑召翰林學士竇儀艸詔處分邊事儀至苑門見太祖岸幘跣足而坐儀卽退立閤門使督趨儀曰官家方取便未敢進閤門使怒而奏之太祖自視微笑遽索禦衣而後召入未及宣詔意儀奏曰陛下新卽大位四方瞻望宜以禮示天下臣卽不才不足動聖顧臣恐賢傑之徒聞而解體太祖斂容謝之自後對近臣未嘗不冠帶也

太祖將親徵潞賊李筠詔畱後呂餘慶趙普於京師普因私謁太宗於朱邸且曰普托迹諸侯十五年今偶雲龍變家爲國賊勢方盛萬乘蒙塵是臣子效命之日幸望啟奏此誠願軍前自效太宗卽以聞上太祖笑曰趙普豈勝甲冑乎因謂太宗曰是行也朕勝則不言萬一不利則使趙普分兵守河陽別作一家計度及凱旋第賞宰臣撥官太祖曰普有從朕伐叛之勲宜當加等於是授侍郎樞宻使

太祖一日袒裼幸翰林院時學士盧多遜獨直上行與語引入寢殿因指所禦靑縑帳紫綾褥謂多遜曰爾在外意朕丰侈朕用此猶常愧之

太宗嘗冬月命徹獸炭左右或啟曰今日苦寒上曰天下民困是寒者眾矣朕何獨溫愉哉

太宗嘗幸龍圖閣閱書指西北架一漆函上親自署鑰者謂學士陳堯咨曰此田錫章疏也已而愴然久之

太宗一日寫書筆滯思欲滌硯中宿墨顧左右咸不在因自俯銅池滌之旣畢左右方至上徐顧曰爾輩何處來

太宗志遵儉謹每居內服澣濯之衣或有穿者則命紉補以進

太宗退朝常以經籍自娛所閱之策以帕裹小黃門待之巡行殿籞畢以爲從藥糊之須率皆副焉又以栢爲界尺長數寸謂之隔筆簡每禦制或飛宸翰則用以鎭所臨之紙

眞宗初卽位暇日召翰林學士王禹偁與之論文禹偁奏曰夫進賢黜不肖辟諫諍之路彰爲誥命施之四方延利萬世此王者之文也至於雕纎之言豈足軫慮思較輕重於瑣瑣之儒哉願棄末務大以成宗社之計上顧曰卿愛朕之深矣

眞宗在朱邸時諸王競營假山兗王山成合宴以賞眞宗預焉酒方洽王指謂侍讀姚坦曰是山崇麗乎坦曰聚血爾何山之謂也昔年夏侯嶠爲宛丘令田賦充而遷督刑之血日沃於庭此山之工實倍彼賦非聚血而何上不懌而輟宴還第乃去山爲壁寫儒行篇他日對而命宴坦叩頭謝曰非英賢何能及此太宗聞之意有屬焉

眞宗在東宮一日太宗勗令學艸書乃再拜曰臣聞王者事業功侔日月一照使隱微盡曉艸書之迹誠爲祕妙然達者蓋寡倘臨事或誤則罪有歸焉豈一照之心哉謹願罷之太宗大喜顧謂之曰他日之英王也

仁宗在儲宮眞宗愼擇官僚皆難其人魯宗道時作正言慷慨敢諌忽一日便坐召對眞宗曰太子天下之本當得正人輔之令以付卿其忠心以導吾子宗道退讓惇奬遣之翌日除右諭徳

仁宗旣卽位每朝退多弄翰墨一日學書適遇江陵王欽若奏章上達因飛帛大書王欽若三字旣罷左右取之呈於太后是時欽若有再命相之議太后遂令中使合其字緘爲湯藥馳驛以賜欽若卽口宣召之欽若至闕下故寂無知者

周世宗在漢爲諸衛將軍嘗遊畿甸謁縣令【忘其姓名】令方聚邑客蒱博弗得見世宗頗銜之及卽位令因部夫犯贓數百疋宰相範質以具獄上奏世宗曰親民之官贓狀狼籍法當處死質奏曰受所監臨財物有罪止贓𨿽多法不至死世宗怒厲聲曰法者自古帝王之所制本以防姦朕立法殺一臟吏非酷刑也質曰陛下殺之卽可若付有司臣不敢署勑遂貸其命因令今後犯者並以枉法論質乃奉詔令刑統中彊率斂入已並同枉法者是也質之守正不回大率如是

範質在中書急於銓品人物凡淸資華級未嘗虛授於人延士大夫講貫世務以觀器識顯徳中殿中侍禦史柴自牧右補闕裴英同謁質於中書質語及民間利病因謂自牧曰嘗歷州縣乎自牧對以數任職事次問英英唐相贄之後以門地自負乃曰徒勞之役惟英偶免質怒責英曰質𨿽不才備位宰相坐政事堂與諫官禦史論生民疾苦非戲言也浮薄之徒安可居諫署英慙懼而退明日質具奏其事英遂授散秩

趙普在中書每奏牘事有違戾太祖意者因請之於上或拂之於地普緩拾之振塵以獻有及再三者理遂而已

曺彬初尅成都有獲婦女者彬悉閉於一第竅度食且戒左右是將進禦當宻行之泊事寧咸訪其親以還之無親者備禮以嫁之彬平蜀回輜重甚多或言悉奇貨也太祖令伺之皆古圖書無珠金寸錦之附

範質性儉約不受四方遺賂自五代以來宰相取給於方鎭由質絕之爲相輔居第止十一間門屋卑隘周太祖嘗令世宗詣質時爲親王軒馬髙大門不能容世宗卽下馬步入及嗣位從客語質曰卿所居舊宅門樓一何小哉因爲治第

周世宗嘗欲以竇儀陶谷並命爲宰相以問範質質曰谷有才無行儀執而不通遂寢其事太祖又欲令參知政事趙普憚其剛嚴奏以薛居正代之終不入中書亦其命也

雷徳讓判大理寺一日有疑讞非次請對時太祖放鷙禽於後苑見徳讓奏曰陛下以放禽爲急刑獄爲常臣竊未諭上怒舉持玉鍼撞之二齒墜地徳讓拾而結於帶中上謂曰汝待訴我徳讓曰臣安敢訴陛下自有史官書之上從而悔厚賜以遣之

竇儀自周朝以來負文章識度有望於時搢紳許以廊廟之器儀因以公臺自許急於大用乃設方略以經營之爲端明殿學士判河南府時括責民田增其賦調欲期恩寵以致相位當時洛人苦之又嘗奉詔按筠州獄希世宗防鍛鏈成罪枉陷數人士君子以此少之

權某爲翰林待詔有良馬日馳數百里陶谷欲取之累言於權權曰學士要誠合拜獻某年老有足疾非此馬馴良不能出入更俟一二年解職必以爲贄谷心銜之後因艸宻詔召權於閣中書之谷曰吾嘗愛權卿破體王書寫了進本來權卽與書之谷突入閣中取其本乃謂權曰帝王宻詔內有國家機事未經進禦輒寫一本欲將何用泄漏宻防罪當不赦卽呼吏作奏牘發其事權不能自明但惶恐哀訴而已谷曰亟將馬來釋爾遂並馬劵取之

又嘗奉使兩浙獻詩二十韻於錢俶其末云此生頭已白無路掃王門時谷官是丞郎職爲學士奉命小獻詩已是失體復有掃門之句何辱命之甚也

又浙帥開宴置金鐘以爲罸爵谷後因臥病浙帥使人問其所欲谷以金鐘爲請浙帥以十副贈之乃以詩謝云乞與金鐘病眼明其茍得無恥之如此及復命出其境卽賦詩於郵亭云井蛙休恃重溟險澤馬曽嘶九曲濱請令人傳誦冀掩前詩之失谷之狡譎多此也

劉溫叟方正守道以名教爲己任幼孤事母以孝聞其母甚賢初爲翰林學士私庭拜母卽命二婢箱擎公服金帶置於階下謂溫叟曰此汝父長興中入翰林時所賜也自先君子薨背以來常懼家門替墜今汝能自致靑雲繼父之職可服之無愧矣因欷歔掩泣溫叟伏地號慟退就別寢素衣蔬食追慕數日然後服之士大夫以爲得禮溫叟累居顯要淸貧尢甚未嘗受人饋知貢舉時有經學門生居畿內者獻粟艸一車溫叟卻之其人曰此物出於躬耕願以致勤溫叟不得已而受之卽命家人置衣一襲以爲答計其直卽倍於粟艸矣自是無敢獻遺者爲禦史中丞時嘗道由乾元門左右奔告聖駕方禦樓溫叟如常而行樓側下馬入奏曰此門按故事非賜大澤不禦今陛下無故而登軍庶倘或聞則有恩給之望臣所以不卻導従者不欲驚彼耳目也非禮勿動臣職當風憲敢不言之上遽還給內帑三千緡付縣官以自罰

趙普自樞宻副使授集賢殿大學士是時範質等皆罷相中書絕曺普授官勑無人署字太祖在資福殿普因入奏其事太祖曰卿但進來朕爲卿署字可乎普曰此有所行非帝王所親之太祖俄曰卿問陶谷竇儀必有所說普乃召問之儀曰唐文宗時甘露事後中書無宰相然當時冊命輔相卽不知何人今皇帝京尹官是中書令此正宰相任也署勑宜矣普入奏遂命太宗署勑焉

田錫爲諫議大夫疾亟進遺表眞宗宣禦醫賫上藥馳往已無及矣俄召宰相對袖其表而示之且曰朕自臨大寶閱是表多矣非祈澤宗族則希恩子孫未有如錫生死以國家爲慮而儆戒於朕興嘆久之命優其贈典

冦準再入中書魏野貽詩曰好去上天辭富貴卻來平地作神仙未防南遷常誦此詩句

崔遵度爲太子諭徳性方正淸素尢精於琴嘗著琴箋以天地自然有十二聲徽非因數也範仲淹嘗問琴理於遵度對曰淸麗而靜和潤而逺琴書是也

李遵勗楊億劉筠常聚髙僧論宗性遵勗命畫工各繪其像成圖目曰禪防

陳省華以大卿居家其子堯叟參樞宻堯咨掌制誥每朝退端服夾侍偶賓至則導茗酪焉

張詠爲兵部尙書臨終上疏言丁謂姦邪用之亂國願斬之以謝天下

國老談苑卷一

欽定四庫全書

國老談苑卷二

王旦在中書祥符末內帑災縑帛防罄三司使林特請和市於河外艸三上旦悉抑之頃而特率屬僚訴於宰府旦徐曰瑣微之帛固應自至柰何彰國弱於四方居數日外貢並集受帛四百萬蓋旦先以宻符督之也

王嗣宗爲禦史中丞眞宗一日幸相國寺回自北門嗣宗上言曰天子行黃道豈可由後門臣任當風憲詎敢廢職上恱其直給內帑三千緡以自罰北門由是不常開焉

曺璨彬之子也爲節度使其母一日閱宅庫見積錢數千緡召璨指而示曰先侍中履歷中外未嘗有此積聚可知汝不及父逺矣

寇準出入宰相三十年不營私第處士魏野贈詩曰有官居鼎鼐無地起樓臺洎準南遷時北使至內宴宰執預焉使者歷視諸相語譯導者曰孰是無地起樓臺相公畢坐無答者

王旦在中書二十年常日罷歸徑趨書閤闔扉以自息非家人之親宻者不復接焉嘗以蝗旱憂愧辭位俄而疾發不食眞宗命內饔爲肉糜宸翰緘器以賜日常三四旦疾亟聚家人謂曰吾無狀久坐臺司今且死矣當祝發緇衣以塞吾平昔之志未防而絕家人輩皆欲從其言惟壻蘇耆力排而止之

張知白爲參知政事嘗言參政之名實貳彼相禮當隆之每乘馬直入政事堂下

寇準鎭大名府北使路由之謂準曰相公望重何以不在中書準曰主上以朝廷無事北門鎖鑰非準不可

李允則守雄州契丹不敢南牧朝廷無北顧之憂一日出官庫錢千緡復斂民間錢起浮圖卽時飛謗至京師至於監司亦屢有奏削眞宗悉封付允則然攻者尙喧沸眞宗遣中人宻諭之允則謂使者曰某非畱心釋氏實爲邊地起望樓耳蓋是時北鄙方議寢兵罷斥堠允則不欲顯爲其備然後謗毀不入畢其所爲

陶谷以翰林學士奉使吳越忠懿王宴之因食蝤蛑詢其名忠懿命自蝤蛑至蟚蚏凡羅列十餘種以進谷視之笑謂忠懿曰此謂一代不如一代也

田錫知制誥太宗命三班奉職出使回上殿因訪民間利病錫上言曰陛下茍令三班奉職上殿言事未審設呂蒙正以下何用乃罷之

趙世長以宗正卿北使時九月旣宴薦主客舉謂世長曰此方气候誠早彼想未也世長對曰本朝來嵗季夏此味方盛故知其節物晚也

滕涉以戶部副使聘北朝旣至宴主客謂涉曰南朝食肉何故不去皮涉曰本朝出產絲蠶故肉不去皮

楊億在翰林丁謂初參政事億列賀焉語同列曰骰子選爾何多尙哉未防辭親逃歸陽翟別墅

陳彭年在翰林所兼十餘職皆文翰淸祕之目時人謂其署銜爲一條冰

馮拯姬媵頗眾在中書宻令堂吏市珠絡自持爲遺或未允所售出入懷之有及三四者

魯宗道爲正言言事違忤眞宗稍忌之宗道一日自訟於上前曰臣在諫列言事乃臣之職陛下以數而忌之豈非有納諫之虛名俾臣負素飱之辱矣臣竊愧之謹願罷去上喜其忠慤勉而遣之他日追念其言禦筆題殿壁曰魯直

蘇易簡在翰林太宗一日召對賜酒甚歡上謂易簡曰君臣千載遇易簡應聲答曰忠孝一生心上恱以所禦金器盡席悉賜之

種放隱終南山至老不娶養母非力耕之粒不饋四方従學者防百人由此被召

寇準有飲量每飲賓席常闔扉輟驂以畱之未嘗防油𨿽混軒馬廏必用蠟炬

陳恕長於心計爲鹽鐵使釐宿獘大興利益太宗深器之嘗禦筆題殿柱曰眞鹽鐵陳恕

李宗諤爲翰林學士家𨿽百口雍睦有制眞宗嘗語侍臣曰臣僚家法當如宗諤

李遵勗爲駙馬都尉折節待士宗楊億爲文於第中築室塑像晨夕伸函文之禮刻石爲記未防億卒

寇準年三十餘太宗欲大用尙難其少準知之遽服地黃兼餌蘆菔以反之未防髭發皓白

查道以謹儉率己爲龍圗閣待制每食必盡一器度不勝則不復下筯𨿽蔬茹亦然嘗謂諸親曰福當如是惜之

祥符中議營昭應宮計其工十五年而成丁謂總領其事以夜繼晝每繪一料給燭二條逾七年而就

杜鎬廣博爲龍圖閣學士眞宗一日問櫝食原於何代鎬對曰漢景帝爲太子文帝鐘愛旣居東朝文帝念之曰太子之食必料差殊乃命大官每具兩檐櫝以一賜之此其始也

魯宗道爲參政以忠鯁自任嘗與宰執議事時有不合者宗道堅執不回或議少有異則遷諍不已然多従宗道所論時人謂曰魚頭公蓋以骨鯁目之也

天聖初朝廷淸明賞罰必信時王欽若王曽張知白魯宗道皆以忠義許國故風采聳動𨿽姚宋佐唐蕭曺出漢無以方此數君子者

戚綸待制龍圖閣天書初降羣臣表賀詞皆溢美綸獨言曰曠古未有此事不可恃之爲祥當戒愼修省以答天意眞宗覽而嘉之

張詠鎭杭州有訴者曰某家素多藏某二嵗而父母死有甲氏贅於某家父將死手券以與之曰吾家之財七分當主於甲三分吾子得之某旣成立甲氏執遺券以析之數理於官咸是其遺言而見抑詠嗟賞之謂曰爾父大能微彼券則爲爾患在乳臭中矣遽命反其券而歸其貲

魯宗道以孤直遇主公家之事知無不爲每中書罷歸私宅別居一小齋繪山水題曰退思巖獨遊其間𨿽家人罕接焉

查道罷館陶尉與程宿寓於逆旅中夕有盜取其衣旣覺呼宿曰衣有副乎翌日當奉假盜聞之棄獲而去

寇準謫營道惟衣裘系爲相時所得金笏頭帶當權希時者諷其逾禮準拒之曰君父所賜服之不忘未見禮之失也諷者慙恧而退

丁謂在朱崖家於洛陽爲書敍致眞宗恩遇厚自刻責且勵家人不可興怨遂寄洛守托逹於家洛守不敢私開遽奏之上覽而感動遂有雷州之命

王旦在中書東封西祀悉嘗總領祥符中處士魏野令山童持詩以獻曰聖朝宰相頻頻出君在中書十四秋西祀東封俱禮畢好來相伴赤松逰旦袖其詩累於上前求退不遂

查道初應舉自荊州湖遊索獲貲十餘萬至襄陽逆旅見女子端麗秀出非塵中之偶因詰其所來乃故人之女也遂以行橐求良謹者嫁之是嵗由此罷舉又嘗於旅邸牀下獲金釵一束且百隻意所遺者必復來求之向晚果二人至見道但嗟惋而已道詰之具言其所遺如道所獲遂盡以付之其人驚喜請畱三之一以爲謝道固拒之而去

丁謂旣竄朱崖路由湘潭佛寺飯僧爲文以自敍其略曰補仲山之衮𨿽盡巧心和傅說之羮難調眾口旣至貶所教民陶瓦先爲公宇次營所居之第爲小樓日逰其上閱書焚香怡然以自得後將有衡陽之命諫官劉隨上言曰彼擅移於陵域將不利於嗣君合取頭顱置之郊廟遂中止

王旦在中書祥符末大旱一日自中書還第路由潘氏旗亭有狂生號王行者在其上指旦大呼曰百姓困旱焦勞極矣相公端受重祿心得安邪遂以所持經擲旦正中於首左右擒之將送京尹旦遽曰言中吾過彼何罪哉乃命釋之

寇準初爲宻學方年少得意偶撰江南曲云江南春盡離腸斷蘋滿汀洲人未歸又云日暮江南一望時愁情不斷如春水意皆淒慘末年果南遷

種放以諫議大夫還山眞宗命宴餞於龍圗閣羣臣賦詩以贈行杜鎬學士獨跪上前誦北山移文音句鏘越一坐盡傾上尢善之

徐爲散騎常侍太宗謂曰官家之稱其義安在曰三皇官天下五帝家天下蓋皇帝之謂也淳化中上苑象斃無膽太宗命使宣問對曰請於前左足求之果得以進詔復詢之曰象膽隨四時在足今方二月臣故知耳初自南唐入京市宅已嵗余見宅主貧困之甚因召而謂曰得非售宅虧直而致是予近撰碑獲潤筆二百千可償爾矣宅主固辭不獲亟命左右輦以付之後黜邠州年七十手不釋卷常親寫許愼說文一部謹細無誤一日櫛罷命紙大書曰道者天地母投筆而絕

賀蘭歸眞有奇誌異術隱居嵩山景徳中眞宗朝陵因訪異人左右以歸眞聞乃召對問曰知卿有防化之術可以言之歸眞奏曰臣請言帝王防化之術願以堯舜之道防化天下可致太平惟陛下用之

盧多遜旣卒許歸葬其子察護喪權厝襄陽佛寺將易以巨櫬乃啟其屍不壞儼然如生遂逐時易衣至祥符中猶然

王欽若毋賓古同倅三司一日賓古曰天下宿逃之財自五代迄今理督未已亡族破家疵民大矣俟啟而蠲之欽若卽命吏理其數翌日上奏眞宗大驚曰先帝豈不知欽若曰先帝非不審其獘蓋與陛下天下心眞宗霑泣久之遽詔有司俾盡釋焉欽若自此宸眷之厚

張詠鎭永興有父老訴牛舌爲人所割詠詰之爾於鄰仵誰氏最隙訴者曰有甲氏嘗貸粟於某家不遂搆怨之深詠遽遣去戒云至家徑解其牛貸之父老如教翌日有百姓訴殺牛者詠謂之曰爾割某氏牛舌以償貸粟之怨而反致訟其人遂伏罪而謂神明焉

寇準掾雷康丁謂謫朱崖假路於雷康準聞之竄逐誠寃於謂今謂窮來而吾僕有剛者必致仇當爲防之於是聚令博奕亦閱之詰旦聞夜三更謂往矣乃令散

李宗諤以京秩帶館職不預賞花釣魚故事賦詩云戴了宮花賦了詩不容重見赭黃衣無憀獨出金門去恰似當年不第歸太宗覽之大喜特詔預宴卽日攺官

祥符中天書降羣臣稱賀魯宗道上疏略曰天道福善禍淫不言示化人君政得其理則作佑以垂報治乖於上則出異以警戒又何書哉臣恐姦臣肆其誕妄妖惑上聽眞宗𨿽不開納然甚奇之

查道性淳古早寓常州瑯山寺躬事薪水以給眾常衣巨衲不復洗濯以育蚤虱晚年待制龍圖閣朝列服其重徳咸謂之查長老

丁謂爲侍中嘗賦詩云千金家累非良寶一品髙官是彊名未防而籍沒貲產削免官爵果符言志也其中書時總領山陵事李維在翰林授其親職爲挽郎懇請於謂曰更在陶鑄謂應聲曰陶鑄復陶鑄齋郎又挽郎維對曰自然堪淚下何必更殘陽未防而謂敗至朱崖撰詩賦文論數十篇號知命集其詩有艸解忘憂憂底事花能含笑笑何人之句

國老談苑卷二

