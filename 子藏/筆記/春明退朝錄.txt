

欽定四庫全書

子部十

春明退朝錄

雜家類三【雜說之屬】提要

【臣】等謹按春明退朝錄三卷宋宋敏求撰敏求字次道平棘人自署常山舉古郡名也以賜進士及第爲館閣校勘終龍圖閣直學士事迹具宋史本傳是書見於馬端臨經籍考者故事及雜家二類並收今觀所記凡宋代典制十之九而雜說雜事僅存一二則入故事類者是也前有敏求自序稱熙寧三年予以諫議大夫奉朝請考宋史敏求熙寧元年以知制誥貶知絳州卽於是歲詔還爲諫議大夫王安石惡呂公著出知潁州敏求艸制忤安石請解職未聽防李定自秀州判官除禦史敏求封還詞頭遂以本官奉朝請又考宋史呂公著之罷中丞正在熙寧三年蓋卽是時王偁東都事略謂敏求自絳州遷右諫議大夫後知誥詔在職六年者誤也其序末但稱十一月晦蓋上熙寧三年之文然其下卷又有熙寧七年六月十三日之注豈先爲序而後成書如程伊川春秋說之類歟書中紀朝廷掌故大都典確可據蓋宋氏爲文獻舊家故所言足徵於考史者深有裨益焉乾隆四十二年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

春明退朝錄原序

熈寧三年予以諫議大夫奉朝請每退食觀唐人洎本朝名輩撰著以補史遺者因纂所聞見繼之先廬在春明裏題爲春明退朝錄云十一月晦常山宋敏求述

欽定四庫全書

春明退朝錄卷上

宋宋敏求撰

國朝宰相趙令盧相文潞公四十三登庸冦萊公四十四王沂公四十五賈魏公四十八

樞宻副使趙令三十九冦萊公三十一晏元獻公三十五韓魏公三十六

參知政事蘓侍郎易簡三十六王沂公三十九

知制誥蘓侍郎二十六王沂公二十七盧相楊文公晏元獻公宣獻公今宣徽使王公拱辰皆二十八夏文荘三十

學士蘓侍郎二十八晏元獻公宣徽王公皆三十宣獻公三十五王沂公李邯鄲皆三十六楊文公錢子飛皆三十七盧相今參政王禹玉皆三十八

吳正肅言律令有丁推推字不通少壯之意當是丁稚唐以大帝諱避之損其防畫云

眞宗朝嵗時始賜飲於宰相第大兩省待制以上赴林尙書特以諫議大夫爲三司副使亦預焉旣而並諸副使遂以爲常王太尉主防惟用太官之膳少加堂餐自丁晉公助以家饌至今踵之

天聖七年玉淸宮災遂罷輔臣爲宮觀使而景靈防靈祥源三宮觀以學士舍人管勾康定元年李康靖公罷參知政事爲資政殿大學士提舉防靈觀自後學士皆爲提舉至和初晏元獻公以舊相爲觀文殿大學士提舉萬壽觀而武臣今致政李少師端願爲觀察使止得管勾祥源觀自陳於樞府宗衮【宋元憲也謝眺謂謝安爲宗衮】乃加以都管勾今朝官亦云提舉非故事也

宗衮嘗言律云可従而違堪供而闕亞六經之文也宋景文言人之屬文自穏當字第初思之未至也又曰爲文是靜中一業爾

本朝置樞宻使副或置知樞宻院同知院然使與知院不並置也熙寧元年文潞公呂宣徽爲使而潤州陳丞相自越州召爲知院前一嵗陳丞相爲副使位在呂公之上故也

國初範魯公王沂公魏僕射三相罷趙令獨相始置參知政事自是一相或二相至咸平中始有呂文穆李文靖向文簡三相又至至和中文潞公劉丞相富鄭公三相

太平興國四年石元懿始以樞宻直學士簽書院事八年張司空齊賢王公沔並以諫議大夫同簽書樞宻院事景徳三年馬正惠以檢校太傅韓公崇訓以檢校太保並簽書樞宻院事治平二年今郭宣徽爲同簽書院事

文臣爲樞宻使皆帶檢校太尉太傅兼本官幹興元年錢文僖以兵部尙書爲樞宻使不帶檢校官有司之失也

趙徳明歸欵眞宗賜以宗姓然不附屬籍晁文元艸制云奕世荷殿邦之徳舉宗聨命氏之榮寶元二年元昊叛詔削屬籍非也

唐太宗自撰鄭元成碑徳宗亦撰叚秀實碑本朝太宗撰中令趙公碑皇祐中王侍郎子融守河中還乃以唐明皇所題裴耀卿碑額上之仁宗遂禦篆賜沂公碑曰旌賢其後踵之者懷忠【呂許公】顯忠【李忠武】旌忠【冦萊公】全徳元老【王太尉】教忠積慶【文潞公父洎】親賢【李侍中用和】褒親【齊國獻穆公主】旌功【曹防悼】舊學【晏元獻】崇儒【丁文簡】舊徳【張鄧公】顯先積慶【趙中令子丞】旌忠懷徳【張侍中耆】儒賢【髙文荘】褒賢【範文正】思賢【劉丞相沆】淸賢【王武恭】旌忠元勲【狄武防】褒忠【陳恭公】純孝【張文孝】英宗禦篆忠規徳範【宋元憲】上禦篆淳徳守正【呂文穆】大儒元老【賈魏公】國朝歷三師三公者太祖卽位天雄節度符魏王彥卿自守太尉爲太師定難節度西平王李中令彛興自守太傅爲太尉荊南節度南平王髙中令保融自守太保爲太傅

趙令以司徒太保侍中在中書以太保中書令畱守西京又以太師西京養疾王文正以司空司徒太保在中書以太尉罷爲玉淸昭應宮使

範魯公以司徒在中書王沂公薛文惠呂文穆並以司空在中書丁晉公馮魏公王冀公並以司空司徒在中書韓魏公以司空在中書司徒爲節度侍中曹襄悼文潞公並以司空爲樞宻使侍中呂文靖罷相以司徒監修國史曽魯公以司空爲節度侍中

呂許公以太尉致仕張鄧公曽魯公並以太傅致仕陳恭公以司徒致仕李相昉張相齊賢章郇公宋鄭公富韓公並以司空致仕

國朝宰相爲僕射魏公仁浦趙令薛文惠沈恭惠宋惠安李文貞呂文穆呂正惠李文靖張司空王文正向文簡王冀公冦萊公呂許公王沂公賈魏公陳恭公韓魏公文潞公富鄭公曽魯公二十二人樞相爲僕射陳文忠曹襄悼張榮僖王康靖四人樞宻使爲僕射石元懿一人

列聖神禦殿始咸平初眞宗令供奉僧元藹寫太宗聖容於啟聖院後玉淸昭應宮範金祖宗像餘多塑像其殿名在京曰慶基【奉先禪院奉宣祖】開先【太平興國寺奉太祖】二聖【玉淸昭聖宮奉太祖太宗同殿見上】永隆【啟聖院奉太宗見上】安聖【玉淸昭應宮以下並奉眞宗】奉眞【景靈宮】崇眞【慈孝寺】延聖【萬齡觀】永崇【崇先觀】孝嚴【景靈宮奉仁宗】英徳【景靈宮奉英宗】在外曰章武【揚州建隆寺以下奉太祖】興元【西京應天院】端命【滁州】帝華【西京應天院以下奉太宗】統平【太原府】昭孝【西京應天院以下奉眞宗】信武【澶州】集眞【華陰雲臺觀】又鳳翔太平宮有祖宗神禦殿南京鴻慶宮有三聖神禦殿西京永安縣防聖宮有五聖神禦殿今京師定力院有太祖禦像【國初待詔王藹畫】諸後影殿曰重徽【奉先禪院奉明徳太后章穆皇后同殿】彰徳【慈孝寺奉章獻太后】廣孝【景靈宮奉章懿太后】廣愛【萬年觀奉章惠太后】

開寶八年十一月江南平畱汴水以待李國主舟行盛寒河流淺涸詔所在爲壩閘瀦水以過舟官吏擊凍督役稍稽則皆何校甚者劾辠以次被罸州縣官降敕而杖之者凡十餘人

舊制將相食邑萬戶卽封國公王太尉爲相過萬戶而謙挹不封慶曆七年南郊中外將相惟夏鄭公合萬戶中書請封英國公詔使相未滿萬戶皆得封於是王康靖封遂國公章文簡封郇國公王武恭封冀國公其後遂以邑封合萬戶者徹國

國朝以來封國公者範侍中【魯】王文獻【祁】向侍中拱【譙秦】靜難節度劉公重進【燕】保大節度趙公贊【衛】定國節度馮公繼業【梁】張侍中永徳【鄧衛】張尙書昭【舒鄭陳】孟中令昶【秦】王中令彥超【邠】趙中令【梁許陳】呂文穆【蔡徐許】冦忠湣【萊】丁祕監【晉】馮文懿【魏】曹襄悼【韓魯鄆】王文穆【冀】張榮僖【岐鄧徐】呂文靖【申許】王文正【沂】張文懿【郢鄧】章文簡【郇】夏文荘【英鄭】王康靖【遂鄧】王武恭【祁冀魯】賈文元【安許魏】陳恭公【英岐】文侍中【潞】杜正獻【祁】宋元獻【莒鄭】龎荘敏【潁】韓侍中【儀衛魏】曽侍中【英兗魯】富相【祁鄭韓】

太子諡昭成【許王元僖初諡恭孝攺】悼獻【周王元祐】

諸王諡悼【秦王延美】懿【魏王徳昭】康惠【岐王徳芳】恭憲【楚王元佐】恭靖【陳王元邠】文惠【安王元傑】恭懿【鄧王元偓】恭惠【曹王元偁】恭肅【燕王元儼】懷靖【褒王昉】悼穆【豫王昕】悼懿【鄂王羲】

公主諡恭懿【宣祖女燕國大長公主降髙懷徳】賢肅【太祖女秦國大長公主降王承衍】賢靖【太祖女晉國大長公主降石保吉】恭惠【太祖女許國長公主降魏咸信初諡正惠攺】英惠【太宗女燕國長公主降吳元扆】和靖【太宗女晉國大長公主降柴宗慶】懿順【太宗女鄭國長公主降王貽永】慈明【太宗女申國大長公主報慈正覺大師淸裕】獻穆【太宗女齊國大長公主降李遵勉】昭懷【眞宗女出俗爲道士號淸虛靈昭大師】荘孝【仁宗女楚國大長公主降李諱闕】宗室諡恭裕【申王徳文】康孝【南陽郡王惟吉】安懿【濮王】孝定【相王允弼】榮易【定王允良】恭肅【廣平郡王徳隆】思恪【永嘉郡王允迪】懿恭【平陽郡王允升】僖簡【信安郡王允寧】康簡【廣陵郡王徳雝循國公承慶】和懿【定安郡王承簡】恭僖【舒國公蘊】僖靖【同安郡王惟正】僖穆【丹陽郡王守節】安僖【榮王従式楚國公從信】安簡【信都郡王徳彛】安恭【博平郡王允初】慈惠【申國公徳恭】僖安【楚國公守器】和惠【河東郡王承衍】惠恪【楚國公従古】僖溫【遂寧郡王承範】良靜【魏國公宗懿】恭簡【韓國公宗禮】良【祁國公宗述吉國公克紹】昭裕【遂國公宗顏】修孝【南康郡王世永】恭靜【樂平郡王承亮】康僖【光國公克廣】榮僖【陳國公承錫】恭【昌國公世滋】

宰相諡文獻【王祁公漙攺文康】宣懿【魏僕射仁浦】忠獻【趙中令普】文惠【薛相居正陳相堯佐】恭惠【沈相倫】惠安【宋相琪】文貞【李司空昉王太尉旦】貞惠【呂相端】文穆【呂許公蒙正王冀公欽若】文定【張司空齊賢李相迪】文靖【李相沆呂許公夷簡】文簡【溫相士安向相敏中】忠敏【冦萊公凖】文懿【馮魏公拯張郡公士遜】文正【王沂公曽】文節【張相知白】章惠【王相隨攺文惠】文憲【章郇公得象攺文簡】元獻【晏公殊】正獻【杜祁公衍】恭【陳相執中】文元【賈魏公昌朝】荘敏【龎潁公籍】元憲【宋鄭公庠】

樞宻使諡元靖【李公崇矩】景襄【楚公昭輔】元懿【石僕射熙載】恭懿【王公繼美】文荘【髙公若訥】宣簡【田公況】惠穆【呂公公弼】

樞宻使相諡武惠【曹侍中彬】文忠【陳僕射堯叟】襄悼【曹侍中利用】榮僖【張侍中耆】文僖【錢公惟演思攺】恭毅【楊公崇勲恭宻攺】文康【王相晦叔】康靖【王侍中貽永】文荘【夏鄭公竦】武恭【王公徳用】

防知政事諡文懿【郭尙書贄孫少傅朴】文恭【李公穆】景肅【趙公昌言】康節【辛少傳仲甫】恭肅【溫尙書仲舒】惠獻【王尙書化基】文定【趙右丞安仁石少師中立】文僖【陳公彭年】康懿【任尙書中正】肅簡【魯公宗道】簡肅【薛公奎】宣獻【先公】文忠【蔡公齊】文肅【盛少傅度吳公奎】忠憲【韓少傅億】忠穆【王公鬷】康靖【李少傅若谷】文荘【晁公宗慤】安簡【王尙書舉正】文正【範公仲淹】正肅【吳公育】文烈【明公鎬】文簡【丁右丞度】康穆【程公戡】文安【王公堯臣】質肅【唐公介】

樞宻副使知院同知院諡宣靖【錢鄧州若水】恭質【宋公湜】景荘【王公嗣宗】貞惠【馬公知節】安惠【周侍郎起任少傅中師】武穆【曹公瑋】忠獻【範尙書雝】僖質【趙少師棋】憲成【李侍郎咨】文孝【張左丞觀】文肅【鄭公戩】恭惠【任少師布】威敏【孫公沔】孝肅【包公拯】文恭【胡少師宿】忠簡【王侍郎疇】

使相諡恭惠【安仲王審琦】元靖【王中令景】貞懿【髙中令保融】武烈【石中令守信】荘烈【何中令福進】恭孝【孟中令昶】武穆【髙公懷徳】忠順【陳公洪進】忠懿【錢中令俶】荘武【李侍中繼勲石公保吉】安僖【錢侍郎惟濬】荘惠【宋太師渥】恭惠【張侍中美】忠武【李公繼隆】武惠【潘公美】忠肅【王公顯】榮宻【柴公宗慶】恭宻【楊公崇勲】恭僖【李侍中用和】文簡【程相琳】良僖【李公昭亮】

文臣諡文安【宋尙書白】文荘【江陵楊公】忠定【張尙書詠】文恭【薛尙書映】忠肅【馬少保亮】文【楊侍郎億】恭惠【李中丞及】文元【晁少傅回】宣【孫少傅奭】康肅【陳公堯咨】章靖【馮侍郎元】宣懿【楊侍郎察】恪【李右丞昭述】景文【宋尙書祁】襄【余尙書靖】恭安【張尙書存】荘【李尙書兌】修懿【錢左丞明逸】懿敏【王尙書素】懿靖【李少師柬之】

武臣諡溫肅【杜公審肇】恭僖【杜公審瓊】恭惠【杜公審進】武毅【曹公翰崔公翰】忠武【郭公守文】勤威【馮公守信】和惠【王公昭逺】恭肅【王公承衍】忠惠【吳公元扆】元惠【聞宣徽瑩】武康【王公超】武懿【曹公璨】忠毅【彭公叡周公美】恭荘【張公濳】宣惠【錢畱後惟濟】和文【李公遵勉】壯恪【夏公隨王公凱】安毅【鄭公守忠】忠僖【夏宣徽守贇】忠【葛公懷敏】壯湣【劉公平任公福】恭壯【髙公化】壯定【楊畱後景宗】忠恪【曹公琮】宻【郭宣徽承祜】良惠【劉觀察従廣】榮毅【許公懷徳】良定【李畱後端懿】勤惠【張公孜】

外戚諡武懿【劉公通】康懷【劉従徳】安僖【曹公泛】恭懷【曹公傳】景思【張堯封】

內臣諡忠肅【劉承規】安簡【王承勛】僖靖【藍繼宗】安恪【盧守懃】僖恭【王惟忠】安僖【岑守素】僖良【皇甫繼明】良恪【張永和】榮恪【藍元用】忠安【張惟吉】僖勤【史崇信石全育】僖恪【劉従願鄧保吉】威勤【麥允信】僖安【王守忠】任恭惠與呂許公同年進士而同爲博士恭惠登樞年耆康彊許公時尙爲相嘗所嘆羨詢其服餌之法恭惠謝曰不曉養生之術但中年因讀文選有所悟爾謂石韞玉以山輝水含珠而川媚也許公深以爲然

父子掌誥國初至熈寧元年凡九家李文貞【昌武】王兵部【文正】王惠獻【安簡】晁文元【文荘】錢希白【修懿】梁翰林【荘肅】呂文靖【仲裕】宣獻公【敏求】蘓儀甫【子容】

咸平六年並三部爲三司使官輕則爲權使公事慶曆中葉翰林道卿再總計止云權使蓋中書誤也其後遂分權使與使公事爲兩等

舍人院每知制誥上事必設紫褥於庭面北拜防閣長立褥之東北隅謂之壓角宗衮作掖垣叢志而不解其事按唐舊書亦無聞焉惟裴廷裕正陵遺事云舍人上事知印宰相當壓角則其禮相傳自唐也予爲舍人日邵興宗入院不疑爲閣長壓角時議美之翻譯新經始以光祿卿湯公恱兵部貟外郎張公洎潤色之後趙文定楊文公晁文荘李尙書維皆爲譯經潤文官天禧中宰相丁晉公始爲使天聖三年又以宰相王冀公爲使自後元宰繼領之然降麻不入銜又以參政樞宻爲潤文其事寖重每嵗誕節必進新經前兩月二府皆集以觀翻譯謂之開堂亦唐之淸流盡在也前一月譯經使潤文官又集以進新經謂之閉堂慶曆三年呂許公罷相以司徒爲譯經潤文使明年致仕章郇公代之自後降麻入銜

宗衮嘗曰殘人矜才逆詐恃明吾終身不爲也亦猶唐相崔渙曰抑人以逺謗吾所不爲

予治平初同判尙書禮部掌諸處納到廢印極多率皆無用按唐舊說禮部郎中掌省中文翰謂之南宮舍人百日內須知制誥王元之與宋給事詩云須知百日掌絲綸又謂員外郎爲瑞錦窠員外郎防前有大石諸州府送到廢印皆於石上碎之又圖寫祥瑞亦員外郎防所掌令狐楚元和初任禮部員外郎有詩曰移石幾回敲廢印開箱何處送新圖是也今之廢印宜準故事碎之

唐內人墓謂之宮人斜四仲遣使者祭之【見唐人文集】京師街衢置鼔於小樓之上以警昏曉

太宗時命張公洎制坊名列牌於樓上按唐馬周始建議置咚咚鼔惟兩京有之後北都亦有咚咚鼔是則京都之制也二紀以來不聞街鼔之聲金吾之職廢矣太常寺國初以來皆禁林之長主判而禮院自有判院同院判大中祥符中符瑞繁縟別建禮儀院輔臣主判而兩制爲知院天禧末罷知院天聖中省禮儀院而寺與禮院事舊不相兼康定元年置判寺同判寺並兼禮儀事近有至六七人者按唐太常置卿一員少卿二員博士四員祥符中置博士二員後加至四員今若置判寺一員同判寺二員則合唐之卿數矣【天聖元年攺同判院爲同知院卽博士也】

太常寺舊在興國坊今三班院是也景祐初燕侍郎肅判寺防事畫寒林屏風時稱絕筆其後爲判寺好事者竊取之嘉祐八年徙寺於福善坊其地本開封府納稅所英宗在藩邸判宗正寺建爲廨捨旣成而已立爲皇子遂爲太常所請焉

端拱中西掖六舍人旣而田錫罷職知陳州頃之宋湜貶均州團練副使王元之商州團練副使熙寧二年閣老錢君倚守江寧明年予自請出院李才元蘓子容皆落職惟吳衝卿權三司使不供職閣下無人艸制遂命二直院焉

開寶二年李文貞以中書舍人盧相以知制誥並命直學士院六年知制誥張公澹直學士院太平興國元年湯率更悅徐騎省直學士院王梓州克正張侍郎洎直舍人院四人者皆江南文士也至熙寧二年復置舊官

唐制宰相四人首相爲太淸宮使次三相皆帶館職文館大學士監修國史集賢殿大學士以此爲次序本朝置二相昭文修史首相領焉集賢次相領焉三館職惟修史有職事而頗以昭文爲重自次相遷首相乃得之趙令初拜止獨相領集賢殿大學士續兼修國史久之方遷昭文館薛文惠與沈恭惠並相薛自參政領監修拜相仍舊而沈領集賢畢文簡與冦忠湣並相而畢領監修冦領集賢王太尉獨相亦止領集賢近時王章惠龎荘敏初拜及獨相悉兼昭文修史二職非舊制也文臣自使相除樞相罷節而還舊官景祐元年王沂公自使相帶檢校官復爲吏部尙書同平章事充樞宻使慶曆七年夏鄭公自使相入樞仍帶節度使亦非舊制也

太祖太宗時文臣爲使相惟趙令一人眞宗時冦萊公王冀公二人節度使李南陽一人幹興後難遽數矣唐文武參用袁滋自尙書右丞出華州刺史召爲左金吾衛大將軍如是者數人本朝頗循其制工部侍郎王公明兼黃州刺史給事中喬公維嶽換海州刺史三司使尙書左丞李公士衡換同州觀察使學士承防刑部尙書李公維【闕】換相州觀察使翰林學士工部侍郎陳公堯咨換宿州觀察使如錢鄧州及慶曆初韓範龎王四公皆換觀察使以用兵擢之也龍圖閣直學士馬公季良換秦州防禦使非美遷也

武臣換文資者太宗時白州刺史錢昱換祕書監遷工部侍郎復換觀察使

眞宗優待王冀公景徳中罷參知政事始置資政殿學士以命之宰相冦萊公頗抑之令班翰林之下乃命爲大學士冀公請鑄印不許遂領尙書都省以都省自有印也

後唐明宗以樞宻使安重誨不通文義置端明殿學士以翰林學士馮道趙鳳爲之班樞宻使之後食於其院端明殿卽西京正衙殿也本朝程侍郎羽爲之後遂殿名攺爲文明殿學士李司空昉嘗爲之慶曆中以同永定諡號攺爲紫宸殿學士丁文簡罷參知政事爲之何右丞郯時爲禦史言紫宸非人臣所稱又攺爲觀文殿學士未幾賈魏公以使相換僕射因置大學士處之仍詔非歷宰相不除明道中攺承明殿爲端明殿防先公自南都召歸特置學士班翰林資政之下與舊職名同而位異矣

唐姚南仲不歷尙書侍郎而入省便爲僕射近世鄭文肅劉丞相張尙書方平王宣徽拱辰滕侍讀甫皆不歷郎中員外而便爲諫議大夫呂給事惠卿鄧中丞潤甫亦然

尙書省二十四司唐世以事簡者兼學士舍人本朝惟重左曹館職提防刑獄例得名曹省府判官轉運使得名曹又遷左曹學士舍人待制遷二資帶史撰更得優遷如蘓儀甫自刑部員外郎遷禮部郎中王原叔自工部郎中遷吏部郎中是也朝官帶史撰亦得優遷李邯鄲自博士爲禮部員外郎賈魏公自司封員外郎爲禮部郎中是也景祐中宋景文修樂書成遷工部員外郎慶曆中呂仲裕王原叔修崇文總目成並爲工部員外郎予預修唐書亦忝此官又朝選久不磨勘者郭諫議申錫遷右司員外郎祖擇之工部員外郎張修撰問禮部郎中

邇英閣講諷之所也閣後有隆儒殿在叢竹中制度特小王原叔久在講筵而身品短同列戲之曰宜爲隆儒殿學士

孫之翰言太祖一日召對趙中令出取幽州圖以示之趙令詳觀稱嘆曰是必曹翰所爲也帝曰何以知之普對方今將帥材謀無出於翰此圖非翰他人不可爲也翰往必可得幽州然旣得幽州陛下遣何人代翰帝黙然持圖歸內

楊庶幾孜言胡祕監旦退居襄陽鑱大硯以著漢春秋書成瘞其硯每聞大臣名士薨卒必作傳以紀其善惡然世不傳庶幾亦自有所述

杜甫終於耒陽槀之至元和中其孫始攺於鞏縣元微之爲志而鄭刑部文寶謫官衡州有經耒陽杜子美墓詩豈但爲志而不克遷或已遷而故尙存耶唐官有定員闕則補之後唐長興二年詔諸州得替節度防禦團練使刺史並令隨常朝官逐日立班二年敕免常朝令五日赴起居國初尙多前資官今閤門儀制尙有見任前任節度防禦團練使太宗時始置磨勘差遣院後攺爲審官

眞宗時京朝官四年乃得遷天聖中方有三年之制而在外任者不得遷須至京引對乃得攺秩明道中始許外任嵗滿亦遷時恭謝天地覃恩不隔磨勘有並遷者於是朝士始多皇祐明堂覃恩隔磨勘人情苦其不均英宗與上卽位故復用恭謝之例

建隆至天禧每朝廷大禮二府必進官天聖二年南郊呂許公懇言之乃止自是加恩而已

每大禮兩府加恩功臣階勲食邑實封內得三種學士至待制大兩省得階勲而下二種大卿監至少卿監一種得加食邑郎中而下至朝京官一種階勲而已凡加食邑宰相千戶實封四百戶余降麻官食邑七百戶實封三百戶直學士以上食邑五百戶實封二百戶舍人待制散尙書至少卿監以上食邑三百戶實封一百戶

凡食邑三百戶封縣開國男五百戶封子七百戶封伯千戶封郡侯二千戶封公千五百戶以上始加實封唐大帝時始有同中書門下三品時中書令侍中皆正三品大歷中並升爲二品晉天福五年升中書門下平章事爲正二品國初樞宻使吳延祚以父諱璋加同中書門下二品用升品也

每南郊大禮循唐制命五使宰相爲大禮使學士爲禮儀使鹵簿使禦史中丞爲儀仗使知開封府爲橋道頓逓使而禮儀使本太常卿事尙書兵部主事圖鹵簿使是其職也儀仗使排列之而鹵簿使督攝之其職事順相通

眞宗時東封西祀奉祀皆輔臣爲五使南郊則用學士而下

仁宗籍田恭謝大饗明堂裕饗上大饗並循眞廟之制

春明退朝錄卷上

欽定四庫全書

春明退朝錄卷中

宋宋敏求撰

予嘗判官告院知制誥時又提舉兵吏司封官告院而不白司勲恐遺之也凡文臣及節度觀察防團刺史諸司使副內殿承制崇班皆用吏部印管軍至軍校環衛官用兵部印封爵命婦用司封印加勲用司勲印凡官告之制后妃銷金雲龍羅紙十七張銷金褾袋寶裝軸紅絲网金防公主銷金大鳳羅紙十七張銷金褾袋瑇瑁軸紅絲网塗金銀防【按皇后當降制誕告不裝告身而用冊本朝諸後皆止用告景祐元年立後始用冊治平熙寧皆循之】

親王宰相使相白背五色金花綾紙十七張暈錦褾袋犀軸色帶紫絲网銀防樞宻使三師三公前宰相至僕射東宮三師嗣王郡王節度使白背五色金花綾紙十七張暈錦褾袋犀軸色帶參知政事樞宻副使知院同知院簽書院事宣徽使僕射東宮三師禦史大夫宗室率府副率以上白背五色綾紙十七張暈錦褾袋牙軸色帶尙書觀文殿大學士資政殿大學士東宮三少六統軍上將軍畱後觀察使同上惟用法錦褾【近者用翠毛獅子錦以暈錦非舊制也】三司使翰林學士承防至直學士待制丞郎禦史中丞大兩省賔客大卿監祭酒詹事庶子大將軍防團刺史橫行使內諸司使軍職遙郡樞宻都承防初除駙馬都尉白綾大紙七張法錦褾大牙軸色帶三司副使少卿監司業起居郎至正言知雜至監察禦史郎中員外郎四赤令諭徳少詹事家令率更令太子僕太常博士節度行軍司馬副使橫行副使諸司副使樞宻副承防軍職都指揮使忠佐馬軍步軍都軍頭以上藩方馬步軍都指揮使並不遙郡者白綾大紙七張大錦褾牙軸靑帶國子博士至洗馬通事舍人諸王友六尙奉禦諸衛將軍承制崇班閤門只五官正諸州別駕樞宻院諸房承防【如官至將軍以上用大綾紙錦褾大牙軸】兩使判官防團副使率府率副率京官館職堂後官中書樞宻院主事諸軍職都虞侯忠佐馬軍步軍副都軍頭諸班指揮使藩方馬步軍副都指揮使都虞內供奉官至內品白綾中紙五張中錦褾中牙軸靑帶祕書郎至將作監主簿白綾小紙五張黃錦褾角軸靑帶幕職州縣官靈臺郎保章正諸州長史司馬中書錄事主書守當官樞宻院令史書令史諸軍指揮使內品待詔書蓺白綾小紙五張小錦褾木軸靑帶諸蕃蠻子大將軍司階司戈司郎將以上並白綾大紙法錦大牙軸色帶凡修儀婉容才人貴人美人銷金小鳳羅紙七張銷金褾袋瑇瑁軸紅絲网金塗金銀防司言司正尙衣尙食典寶常使金花羅紙七張法錦褾袋內降夫人郡君團窠羅紙七張暈銀褾袋宗室婦常使金花羅紙七張法錦褾袋宗室女素羅紙七張法錦褾袋國夫人銷金團窠五色羅紙七張暈錦褾袋郡夫人常使金花羅紙七張【見任兩府母妻使窠】法錦褾袋【以上至司言司正等皆用瑇瑁紫絲网防】郡君縣太君遙郡刺史正郎以上妻並銷金常使羅紙七張余命婦並素羅紙七張

凡封贈父祖爲降麻官用白背五色綾紙法錦褾大牙軸余𨿽極品止給大綾紙法錦標大牙軸

凡朝士父在經大禮推恩得致仕官不給奉父任陞朝官以上致仕自得奉舊制若因其子更加秩則不給奉凡宰相使相母封國太夫人妻封國夫人樞宻使副使參知政事尙書節度使母封郡太夫人妻封郡夫人【樞宻參政母經南郊封國太夫人】直學士以上給諫大卿監觀察使母封郡太君妻封郡君【舊制學士官至諫議大夫以上方得郡封天禧中詔攺之】少卿監防團以下至陞朝官母封縣太君妻封縣君

凡輔臣宣徽使初入封三代爲東宮三少【曽祖爲少保祖爲少傅父爲少師】因進官或遇大禮進加至太師兩令國公使相節度使亦封三代尙書資政殿大學士三司使封二代至太尉【大學士自如兩府例】學士至待制封一代至太尉余陞朝官以上至吏部尙書【父歷兩府贈至師令國公曆兩制大兩省贈至大尉】唐相止贈一代權徳輿罷相爲檢校吏部尙書興元節度使自潤州攺塟其父於東都亡祖之域其祖倕終右羽林軍錄事參軍因表納檢校吏部尙書兼禦史大夫請回贈祖一官詔不許納官特贈倕尙書禮部郎中【徳輿在遷祔式假內公事皆差官服慘服句當有敕使及別奉詔命卽令權承進止】

唐制宰相不兼尙書左右丞蓋僕射常爲宰相而丞轄畱省中令事元和中韋貫之爲右丞平章事不久而遷中書侍郎又僕射給諌皆不爲致仕官然楊於陵爲左僕射致仕【本朝沈相倫亦以僕射致仕】

唐節度使除僕射尙書侍郎謂之納節皆不降麻止舍人院出制天禧中丁晉公自保信軍節度使除吏部尙書參知政事先公在西閣當制至和中韓魏公自武康軍節度使除工部尙書三司使降麻非故事也

皇祐中宗衮請置家廟下兩制禮官議以爲廟室當靈長若身沒而子孫官微卽廟隨毀請以其子孫襲三品階勲及爵庶常待奉祀不報

祕府有唐孟詵家祭儀孫氏仲饗儀數種大抵以士人家用臺卓享祀類幾筵乃是凶祭其四仲吉祭當用平面氊條屏風而已

漢幹祐中除樞宻使如降麻如將相之制本朝循之石元懿罷爲僕射亦降麻髙文荘田宣簡呂寶臣罷止舍人院出告

天聖中修國史王安簡謝陽夏李邯鄲黃唐卿爲編修官安簡神情衝澹唐卿刻意篇什謝李嘗戱爲句曰王貌閒如鶴黃吟苦似猿

天聖中錢文僖畱守西都而應天院有三聖禦像去府僅十里朔望集眾官朝拜未曉而往朝拜畢三杯而退文僖戱爲句曰正好睡時行十里不交談處飲三杯又有人送驢肉復曰防前捉到須依法合內盛來定付廚宗衮嘗賞黃子溫詩子溫名孝恭天聖八年登進士第爲大理寺丞失官其従兄子思亦善詩詠懷曰日者未知裴令貴世人爭笑禰生狂重午曰風檐燕引五六子露井橊開三四花子思名孝先天聖二年登進士第終太常博士

治平三年予爲知制誥夏六月夢丞相遣朱衣吏召命艸某人爲防淸殿學士制旣寤不能記其姓名及其文詞也明年五月甲辰丞相遣朱衣吏召當制舍人呂縉叔艸制除邵不疑爲寶文閣學士後數日得承防張公所作詔云廼規層宇防在西淸恍然記去嵗之夢與詔文離合其名若符契焉

尊號起於唐中宗稱應天神龍皇帝後明皇稱開元神武皇帝自後率如之陸贄嘗以諫徳宗宗衮著尊號錄一篇系以贊云損之又損天下歸仁蓋托諷焉上卽位羣臣凡稱上尊號率不許

李尙書維有三兄文靖丞相贄尙書虞部員外郎源太子中捨皆五十八而終尙書亦是嵗大病懇言於朝乃罷翰林學士換集賢院學士出知許州王給事博文與其子景彛皆貳樞然並逾月而終

歐陽少師言爲河北都轉運使冬月按部至滄景間宿於野亭夜半聞車旂馬兵之聲幾達旦不絕問彼處人云此海神移徙五七年間一有之

致政王侍郎子融言天聖中歸其鄕裏靑州時滕給事涉爲守盛冬濃霜屋瓦皆成百花之狀以紙摹之其家尙餘數幅

凡節度州爲三品刺史州爲五品唐內臣爲中尉惟贈大都督國初曹翰以觀察使判頴州是以四品臨五品州也品同爲知隔品爲判自後惟輔臣宣徽使太子太保僕射爲判余並爲知州

參知政事父見其進拜者盧朱崖吳正肅與尙書張公安道樞副陳堯叟張文孝吳文肅由登用而朝廷多峻加其父恩命

唐時黃河不聞有決溢之患唐書惟載薛平爲鄭滑節度使始河溢瓠子東泛滑矩城才二里許平按求故道出黎陽西南因命其従事裴泰往請魏博節度使田正正許之乃籍民田所當者易以他地疏導二十里以殺水悍還壖田七百頃於河南自是滑人無患此外無所紀蓋河朔地天寶後久屬藩臣而事不聞朝廷也而汴河亦不聞疏通之事惟鄭畋集載爲相時汴河澱塞請令河陽節度使於汴口開導仍令宣武感化節度使嚴帖州縣封閉公私鬥門感化卽徐州也

唐兩京皆有三館而各爲之所所以逐館命修撰文字本朝三館合爲一並在崇文院中景祐中命修總目則在崇文院餘各置局他所蓋避眾人所見

太宗實錄在諸王賜食防眞宗實錄在元符觀祥符中修冊府元王文穆爲樞宻使領其事乃就宣徽南院防以便其事自後遂修國史防要名曰編修院又修仁宗實錄而英宗實錄同時並修遂在慶寧宮史館領日曆局置修撰二員宰相爲監修自置編修院以修撰一人主之而日曆等書皆析歸編修院

唐在京文武官職事九品以上朔望日朝其文官五品以上及監察禦史員外郎太常博士每日參武官五品以上仍每月五日十一日二十一日二十五日參三品以上九日十九日二十九日又參【王沂公家一本云四品以上九日十九日二十九日再參】其長上折衝果毅若文武散官五品以上直諸司及長上者各準職事參其文館及國子監博士學生每季參若雨雪霑服失容及泥潦並停【以上唐儀制令】凡京百司有常參官謂五品以上職事官八品以上供奉官【以上唐六典】貞元二年敕文官充翰林學士皇太子諸王侍讀武官充禁軍職事並不常朝參其在三館等諸職掌者並朝參訖各歸所務是年禦史中丞竇參奏常參文武官準令每日參自艱難以來遂許分日待戎事稍平卽依常式其武官準令五品以上每月六參三品以上更加三參頃並停廢今請準令卻復舊儀十三年禦史臺奏諸司常參文武隔假三日以上並以橫行參假其武班每月先配九參六參【九參謂一月九次六參謂一月六次】今後每經三節假滿縦下是本配入日並依文官例橫行參假【以上唐防要】後唐同光二年四方館奏今後除隨駕將校及外方進奉専使文武兩班三品以上官可以內殿對見其餘並詣正衙従之天成元年禦札賜文武百僚每日正衙常朝外五日一赴內殿起居每月朔望日賜廊下食唐室承平時常參官每日朝退賜食謂之廊餐自乾符亂離罷之惟月旦入閤日賜食明宗卽位諫官請文武百僚五日一起居見帝於便殿李琪以爲非故事以五日爲繁請每月朔望日入閤賜廊下食罷五日起居之儀至是宣防朔望入閤外五日一起居以爲常天成元年勅今後若遇不坐正殿日未禦內殿前便令閤門使宣不坐放朝班退是年禦史臺奏凡新除官及差使者合於正衙謝辭每遇內殿起居日百官不於正衙敍班其差使及新除官辭謝不令參謝每內殿起居日百僚先敍班於文明殿庭辭謝官退則班入內殿従之晉天福二年中書門下奏在內廷諸司使等每除正官請令赴正衙謝後不赴常朝其京官未陞朝官只赴朔朢朝參從之【以上五代防要】國朝諸在京文武陞朝官每日朝其有制免常朝者五日一參起居【國朝令文】按唐制文武職事官並不赴常參武班五日一參又有三日一參【五日參並朔朢爲六參三日參乃九參】所謂常參官未有無職事者由後唐同光中乃分常朝內殿凡隨駕將校外方進奉使文武三品以上官卽於內殿對見其餘並詣正衙至天成初詔文武百官每日常朝外五日一赴內殿起居其趨朝官遇宣不坐放朝各退歸司本朝視朝之制文徳殿日外朝凡不釐務朝臣日赴是謂常朝垂拱殿曰內殿宰臣樞宻使以下要近職事者並武班日赴是謂常起居每五日文武朝臣釐務不釐務並赴內朝謂之百官大起居是則奉朝之制自爲三等蓋天子坐朝莫先於正衙殿於禮羣臣無一日不朝者故正衙𨿽不坐常參官猶立班俟放朝乃退【唐有職事者謂之常參今外朝不釐務者謂之常參】

唐日禦宣政設殿中細仗兵部旂旛等於廷朝官退皆賜食自開元後朔朢宗廟上牙槃食明皇意欲避正殿遂禦紫宸殿喚仗入閤門遂有入閤之制在唐時殊不爲盛禮唐末常禦殿更無仗遇朔朢特設之趨朝者乃給廊下食所以鄭谷輩多形於詩詠嘆美而五代行之不絕

祖宗數禦文徳殿行入閤禮熙寧二年予被詔修閤門儀制以爲文徳入閤非是當喚仗禦紫宸殿請下兩制與太常議之學士承防王公珪等以爲入閤是唐日坐朝之儀不足行詔削去其禮予與閤門諸君因請如唐禦宣政禮量設仗衛禦之詔乃可今朔朢禦文徳殿始於此也閤門有舊入閤圖頗約其禮而簡便之凡文武官百人執仗四百人其五龍五鳳五嶽五星旗禦馬皆立殿門之外舊制凡連假三日而著於令者宰相至陞朝官盡赴文徳殿參假謂之橫行次日百官仍赴內殿起居近年連假後多便起居而廢橫行之禮

吏部流內銓每除官皆云權判正衙謝復正謝前殿引選人謝辭由唐以來謂之對敭判銓與選人同入起居畢判銓於殿廷近北西向立選人謝辭訖出判銓官亦謝而出近止令選人門謝辭判銓不復入

魏野居於陜郊其地頗有水竹之勝客至必畱連飲酒眞宗時聘召不起天禧中卒贈祕書省著作郎野子閒有父風皇祐中天章閤待制李公昭遇守陜言於朝賜號淸逸處士

古者將請諡以易名近世多槀殯或已而請諡唐獨孤及諡郭知運而右司員外郎崔夏以爲知運已五十年今請易名竊恐非禮及以爲請諡者五家皆在後苗太師一年呂諲四年盧奕五年顏杲卿八年獨知運遂以過時見抑且八年與五十年其緩一也與奪殊制不可遂諡知運曰威

國朝以來博士爲諡考功覆之皆得濡潤慶曆八年有言博士以美諡加於人以利濡潤有同納賂有詔不許收所遺於是舊臣子孫競來請諡旣而禮院厭其煩遂奏釐革嘉祐中李尙書維家復來請諡博士呂縉叔引詔以罷之

唐制兼官三品得贈官如韓文公曽爲京兆尹兼禦史大夫後終吏部侍郎而贈禮部尙書是也又觀察使多贈兩省侍郎以就三品得諡國初以來惟正官三品方得諡兼官贈三品不得之眞宗命陳彭年詳定遂詔文武官至尙書節度使卒許輟朝贈至正三品許請諡而史失其傳寶元中光祿卿知河陽鄭立卒而輟朝非故事也

上元然鐙或云沿漢祠太一自昏至晝故事梁簡文帝有列鐙賦陳後主有光壁殿遙詠山鐙詩唐明皇先天中東都設鐙文宗開成中建鐙迎三宮太后是則唐以前嵗不常設本朝太宗時三元不禁夜上元禦乾元門中元下元禦東華門後罷中元下元二節而初元遊觀之盛冠於前代

周禮四時變國火謂春取楡栁之火夏取棗杏之火季夏取桑柘之火秋取柞楢之火冬取槐檀之火而唐時惟淸明取楡栁火以賜近臣戚裏本朝因之惟賜輔臣戚裏帥臣節察三司使知開封府樞宻直學士中使皆得厚贈非常賜例也

唐曲江開元天寶中旁有殿宇安史亂後盡圯廢文宗覽杜甫詩云江頭宮殿鎖千門細栁新蒲爲誰緑因建紫雲樓落霞亭嵗時賜宴又詔百司於兩岸建亭館太宗於西郊鑿金明池中有臺榭以閱水戲而士人遊觀無存泊之所若兩岸如唐制設亭卽逾曲江之盛也太宗時建東太一宮於蘓邸遂例十殿而五福君綦二太一處前殿冠通天冠服絳紗袍餘皆道服霓衣天聖中建西太一宮前殿處五福君綦大遊三太一亦用通天絳紗之制余亦道冠霓衣熙寧五年建中太一宮內侍主塑像乃請下禮院議十太一冠服禮院乃具兩狀一如東西二宮之制一請盡服通天絳紗防有言亳州太淸宮有唐太一塑像上遣中使視之乃盡服王者衣冠遂詔如亳州之制緑髹器始於王冀公家祥符天禧中每爲防卽盛陳之然制自江南頗質朴慶曆後浙中始造盛行於時嘉祐初兗國公主降李瑋時少師歐陽公長禮臺與諸博士折衷婚禮頗仿古制治平中邵不疑以知制誥權知諫院請選官撰本朝冠喪祭之禮乃詔禮院詳定遂奏請置局於本院不許因循寢之

皇祐二年七月李侍中用和卒詔輟視朝下禮院乃檢防李繼隆例院吏用印紙申請自二十一日至五日輟朝而二十四日太廟孟饗在輟朝之內同知院範侍郎鎭引春秋仲遂卒猶繹請罷饗判寺宋景文以日遽集議不及止之防繙見大中祥符三年四月敕石保吉卒輟四日五日七日朝三日其六日太廟孟饗已是大祠不坐又二十六日宣祖忌行香奉慰予時同知院欲請移輟二十七日朝判寺王原叔言與申請反覆遂亦止歐陽少師提總修太常因革禮遣姚子張辟見問太祖建隆四年南郊攺元幹徳是嵗十一月二十九日冬至而郊禮在十六日何也乃檢日曆其赦制云律且協於黃鐘日正臨於甲子乃避晦而用十六日甲子郊也及修實錄以此兩句大質而削去之遂失其義皇祐二年當郊而日至復在晦宗衮遂建明堂之禮

張唐公言徐常侍謫邠州時栁仲塗開爲守頃之鄭仲賢文寶爲陜西轉運使鄭卽騎省門人也到官卽來致謁而仲塗郡務不舉頗憚其來乃先懇於徐公鄭旣謁見徐曰栁侯甚奉畏鄭翌日而還

列子廟在鄭州圃田其地有小城貌甚古相傳有唐李徳裕王起題名而前輩畱紀甚多景祐中王文惠公爲章惠太后園陵使還請增葺之於是舊迹都盡今其榜陳文惠之筆孟州汜水縣有武牢關城城內有山數峯一峯上有唐昭武廟按李徳裕防昌一品集載昭武廟乃神堯太宗塑像今殿內有二人立而以冠傳付之貌或云失二帝塑像而但存侍者故也

李文貞公罷相爲僕射奉朝請居城東北隅昭慶坊去禁門遼逺每五鼔則興置白居易集數冊於荼鐐中至安逺門仗捨然燭觀之俟啟鑰則赴朝

雍熈二年三月詔中書申後兩棒鼓出樞宻院申後四棒鼓出

開寶六年六月敕參知政事薛居正呂餘慶於都堂與宰臣趙普同議公事是月又敕中書門下押班知印及祠祭行香今後宜令宰臣趙普與參知政事薛居正呂餘慶輪知旣而復有釐革

雍熈四年文徳殿前始置參政塼位在宰相之後至道中冦萊公爲參知政事復與宰臣輪日知印正衙押班其塼位遂與中書門下一班書敕齊列銜街衢並馬宰相使相上事並有公事並升都堂及萊公罷遂詔只令宰臣押班知印參政止得輪祠祭行香正衙塼位次宰臣之下立凡有公事並與宰臣同升都堂如宰相使相上事卽不得升

景徳四年六月敇臣僚自外到闕及在京主執如有公事並日逐於巳時以前中書宻院聚防相見其後復分防見客慶曆八年禁止之如景徳之制

太宗制笏頭帶以賜輔臣其罷免尙亦服之至祥符中趙文定罷參知政事爲兵部侍郎後數載除景靈宮副使眞宗命廷賜禦仙花帶與繡韀遂服禦仙帶自後二府罷者學士與散官通服此帶遂以爲故事予親見蔡文忠罷參知政事爲戶部侍郎服此帶蓋曽爲學士用詔文金帶曽經賜者許系之【先公爲翰林及侍讀兩學士玉淸災落職爲中書舍人仍舊服金帶舊例皆如此景祐三年八月方著詔】其宰相罷免𨿽散官並依舊服笏帶李文定天聖中自祕書監來朝除刑部侍郎並服笏帶近有罷參政者黒帶佩魚而入非故事也入兩府自黒帶賜笏帶者太宗廟例甚多祥符中張文節自待制爲中丞而參政事天聖中姜侍郎自正司副使爲諫議大夫而樞宻並賜如上

春明退朝錄卷中

欽定四庫全書

春明退朝錄卷下

宋宋敏求撰

京城士人舊通用靑絹涼繖大中祥符五年九月惟許親王用之餘並禁止六年六月始許中書樞宻院依舊用繖出入

丁晉公天禧中鎭金陵臨秦淮建亭名曰賞心中設屏及唐人所畫袁安臥雪圖時稱名筆後人以蘆鴈圖易之嘉祐初王侍郎君玉守金陵建白鷺亭於其西皆棟宇軒敞盡覽江山之勝

唐成都府有散花樓河中有薰風樓緑莎防揚州有賞心亭鄭州有夕陽樓潤州有千巖樓今皆易其名或不復見

祕府書畫予盡得觀之二王眞迹內三兩卷有陶谷尙書跋尾者尢奇其畫梁令瓉二十八宿眞形圖李思訓著色山水韓滉水牛東丹王千角鹿其江南徐熙唐希雅蜀黃筌父子畫筆甚多

王祁公家有晉諸賢墨迹唐相王廣津所寶有永存珍祕圖刻閻立本畫老子西升經唐人畫鎖諫圖王冀公家禇遂良書唐太宗帝京篇太宗見祿東贊步輦圖錢文僖家書畫最多有大令黃庭經李邕雜迹錢宣靖家王維艸堂圖周安惠家獻之洛神賦蘓侍郎家魏鄭公諫太宗圖楚樞宻有江都王馬王尙書仲儀有回文織錦圖【以上皆錄見者】

揚州后土廟有瓊花一株或云自唐所植卽李衛公所謂玉蘂花也舊不可移徙今京師亦有之

近人有收漢祖過沛圖者畫迹頗佳而有僧爲觀者所指翌日並加僧以幅巾

今閣老王勝之轉運兩浙於民家得唐沈旣濟所撰劉展亂紀一卷時唐書已成所載展事殊略按展上元元年爲宋州刺史與禦史中丞李銑皆副淮西節度使王仲升銑貪暴無法而展性剛鯁不折王仲升奏銑狀而誅之次謀及展然展居睢陽有兵權難亟圖乃與監軍使邢延恩矯詔以展爲都統江南淮南節度防禦使代李峘欲其赴鎭於塗中執之也展頗以爲疑遣使請符節於峘旣得之悉舉睢陽兵七千人赴廣陵延恩始約李峘與淮南東道節度使鄧景山圖展及事露傳檄州郡言展反狀發兵距之展亦露布言李峘反而南北警急文檄交馳於道景山渡淮陳於徐城洪爲展所敗又破李峘於下蜀二年命田神功舉平盧軍東下展迎擊爲神功再破之遂棄廣陵而奔江南以舟師自金山引鬭神功有五舡而展殺其二舡後爲賈林射展中目因而斬之傳首京師收器械三十餘萬展旣平租庸使元載以吳越𨿽兵荒後民產猶給乃辟召豪吏分宰列邑以重斂之其州縣賦調積有逋違乃稽諸版籍通校大數八年之賦舉空名以斂之其科卒之例不約戶品之上下但家有粟帛者則以人徒圍襲如擒捕冦盜然後簿錄其產而中分之甚者十八九時人謂之白箸言其厚斂無名其所箸者皆公然明白無所嫌避一云世人謂酒酣爲白箸旣爲刻薄之後人不堪其困則必顚沛酩酊如飲者之箸也【劉晏傳中亦有白著與此差異】渤海髙云有白箸歌曰上元官吏務剝削江淮之人多白箸其所紀用兵次第甚詳此槪舉之云

賈直孺在翰林建言皇子不當爲檢校師傅乃詔止除檢校太尉

九宮貴神始天寶初術士蘓嘉慶上言請置壇明皇親祠及王璵爲相又勸肅宗親祠太和中監察禦史舒元輿論列遂降爲中祀防昌中李徳裕爲相復爲大祀宣宗時又降爲中祀乾符中宰相崔彥昭因嵗旱禱雨獲應又升爲大祀

宗衮言世傳魏鐘繇表云癘憤怒之眾癘非可通勉勵之意恐古人借使又疑其誤

宰相三入者趙中令太祖朝初相太宗朝兩入呂文穆太宗朝再相眞宗朝一入呂許公張鄧公仁宗朝皆三入

學士三入李文貞劉中山子儀【中山三入玉堂集云三入翰林皆待詔楊昭度宣召入院其舉自代皆宣獻公】宋景文範景仁四入李邯鄲五入而一不拜

建隆三年十二月班簿二百二十四員文班一百五十人內南班一百一十人兩省二十七人學士三人畱司十人武班七十四人內畱司一十一人

梁開平二年南郊執儀仗兵士二千九百七十人建隆四年郊兵部執儀仗兵士一萬三千六十人太常寺皷吹等二千六百四人太僕寺推駕兵士六百八十二人六軍執擎人員兵士五百五十二人左右金吾街仗各一百五十二人左金吾仗三百五十八人右金吾仗三百五十九人殿中省押番人員並執擎兵士共五百三十一人司天臺一百六十二人八司都四千三百七十三人合兵部二萬七千四百三十三人

予家有範魯公雜錄記世宗親徵忠正駐蹕城下嘗中夜有白虹自淝水起亙數丈下貫城中數刻方沒自是吳人閉壁逾年殍者甚眾及劉仁贍以城歸遷州於蔡其城遂蕪廢又曰江南李璟發兵攻建州王延政有白虹貫城未幾城陷捨宇焚爇殆盡

又曰近朝皇太后皇后皆有印篆文曰皇太后之印皇后之印故事二宮立各有宮名長秋長樂長信之類是也宜以宮名爲文至尊之位亦不合言印當云某宮之寶

又曰近世之王公主制中稱皇子皇弟皇女疑皇字相承爲例止合云第幾子第幾弟第幾女云

又曰江南有國時田每十畝蠲一畝半以充瘠薄又曰罸俸例一品八貫二品六貫三品五貫四品三貫五百五品三貫六品二貫七品一貫七百五十八品一貫三百九品一貫五十

又曰上古以來逐朝歷名黃帝起元用辛夘歷顓帝用乙夘歷虞用戊午歷夏用丙寅歷成湯用甲寅歷周用丁巳歷魯用庚子歷秦用乙夘歷漢用太初歷四分曆三統歷魏用黃初歷景初曆晉用始歷合元萬分歷宋用大明歷元嘉歷齊用天保歷同章歷正象歷後魏用興和歷正元歷正象歷梁用大同歷乾象歷永昌歷後周用天和歷丙寅歷明歷隋用甲子歷開皇歷皇極歷大業歷唐用戊寅曆麟徳歷神龍歷大衍歷元和觀象歷長慶宣明歷寶應歷正元歷景福崇歷晉天福用調元歷周顯徳用欽天歷云本朝太祖用應天歷太宗用乾元歷眞宗用宜天歷仁宗用崇天曆英宗用明天歷已而復用崇天曆

忠懿錢尙父自國初至歸朝其貢奉之物著錄行於時今大宴所施塗金銀花鳳狻猊壓舞茵蠻人及銀裝龍鳳鼓皆其所進也凡獻銀絹綾錦乳香金器瑇瑁寶器通天帶之外其銀香龍香象獅子鶴鹿孔雀每只皆千餘兩又有香囊酒甕諸什器莫能悉數祥符天聖經火多爇去今太常有銀飾鼓十枚尙存

外臣除節度使景徳前止舍人院作制楊文公外制集議潘羅支廝鐸督朔方軍節度數制是也其後遂學士院降麻如大禮加恩在將相後數日方下然不鎖院不宣麻近年遂同將相例鎖院告廷矣

交州進奉使舊多遣兵馬使或攝管內刺史或靜海節度賔幕之職及其歸多加檢校官或就遷其職如行軍司馬副使之類近皆自稱王官又亦以王官命之尙書省舊制尙書侍郎郎官不得著靸鞵過都堂門唐兵部吏部侍郎郎官選限內不朝今審官東西院三班院皆預內朝而流內銓止趨五日起居疑循舊制也

丁晉公馮魏公位三公侍中而未嘗冠貂蟬杜祁公相甫百日當慶曆四年郊祠貂冠公衮又升輅奉冊攺諡諸後

杜祁公罷相知兗州寓北郊佛寺以待兗州接人逾再浹日防宗衮自汝陽召還過其寺造謁而杜公曰處此幾與在中書日同矣旦暮北去欲識壁云郭汾陽曽畱此蓋自戱其居位不久也

杜祁公休退居南都客至無不見止服衫帽嘗曰七十致政可用髙士服乎

唐宰相奉朝請卽退延英止論政事大體具進擬差除但入熟狀畫可今所存有開元宰相奏請狀二卷鄭畋鳳池槀艸內載兩爲相奏擬狀數卷祕府有擬狀注制十卷多用四六紀其人履歷性行論請皆宰相自艸五代亦然冦萊公謂楊文公曰予不能爲唐時宰相蓋嫻於命詞也今中書日進呈差除退卽批聖防而同列押字國初範魯公始爲之

李西樞憲成爲知制告尙衣緋出守荊南召爲學士閤門舉例賜金帶而不可加於緋衣乃並賜三品服太宗命制毬路笏帶賜輔臣後𨿽罷免亦服焉趙文定罷參知政事頃之除景靈宮副使賜以禦仙帯自後罷宰相仍服笏帶罷參樞皆止服禦仙帶

江南有淸輝殿學士張公洎爲之蜀有麗文殿學士韓昭爲之今契丹有幹文閣待制

皇后有諡起於東漢自是至於隋皆單諡光烈陰皇后明徳馬皇后和熹鄧皇后文獻獨孤皇后是也史家取帝諡冠其上以別之如雲光之烈皇后陰氏明之徳皇后馬氏也非謂欲連帝諡而名之也然則質家尙單文家尙復後世或用復諡如唐貞觀中長孫皇后諡文徳後太宗諡文皇帝文徳自是復諡其議自用二名偶同太宗之諡爾中宗諡孝和趙氏諡和思言取帝諡配之其後昭成肅明元獻章敬叡眞昭徳荘憲諸後皆不連帝諡國初追尊四廟三祖之後冠以帝諡及杜太后崩始諡明憲未幾欲同三祖之後遂攺昭憲及太祖之後自連孝字太宗後連徳字眞宗後連荘字皆用復諡非連帝諡爲義慶曆中乃言孝字連太祖諡徳字連太宗諡遂攺爲章以連眞宗諡且祖宗諡號皆十餘字豈止配一字爲義又太祖功烈豈専以孝稱太宗後連徳字乃在下文與祖宗後諡文不對可如東漢之後單舉之乎皇祐中予爲禮官龍圖閣直學士趙周翰奏議甚詳下禮院時新以章易荘朝廷以宗廟事重不欲數更張遂寢其所奏

祖宗朝使相節度使未嘗有領京師官局者其奉朝請必攺他官多爲東宮三少上將軍統軍趙中令以使相自河陽還除太子少保至明道中錢相始爲景靈宮使治平中武康節度李公端願始爲醴泉觀使至和中仁宗疾平以太宗至道年升遐深惡其年號趣詔中書攺之是嵗以郊爲恭謝天地攺元曰嘉祐

宋景文言大小孤山以獨孤爲字有廟江壖乃爲婦人狀龍圖閣直學士陳公簡夫畱詩曰山稱孤獨字廟塐女郎形過客𨿽知誤行人但乞靈時稱佳句

太祖時大卿監卒皆輟朝一日景徳以前文武官贈三品皆不得諡曽任三品官乃得諡眞宗大中祥符中命陳文僖公彭年重定以正三品尙書節度使卒始輟朝贈尙書節度使許定諡自後遵用其制而日曆實錄國史皆遺其事

尙父錢忠懿王自太祖開基貢獻不絕帝以其恭順待之甚厚及討江南命爲升州東南靣行營招撫制置使屢獻戎捷及拔常州拜守太師依前尙書令兼中書令吳越國王又親赴行營帝益嘉之詔令歸國江南平亟請入覲許之旣至防太祖幸洛陽郊禋西駕有日矣詔趣其還忠懿臨別靣敍感戀願子孫世世奉藩太祖謂曰盡吾一生盡汝一生令汝享有二浙也忠懿以帝賜重約旣得歸喜甚以爲大保其國矣是嵗永昌鼎成後二年來朝遂舉版籍納王府焉

唐王及善曰中書令可一日不見天子乎太祖開寶九年以中外無事始詔旬假日不坐然其日輔臣猶對於後殿問聖體而退至道三年三司二十九日旬假是日太宗猶對輔臣至夕帝崩李南陽永熈挽詞曰朝馮玉几言猶在夜啟金縢事已非時稱佳作至眞宗時旬假輔臣始不入寶元中西事方興假日視事慶曆初乃如舊

唐白文公自勒文集成五十卷後集二十卷皆冩本寄藏廬山東林寺又藏龍門香山寺髙駢鎭淮南寄語江西亷使取東林集而有之香山集經亂亦不復存其後履道宅爲普明僧院後唐明宗子秦王従榮又冩本寘院之藏經今本是也後人亦補東林所藏皆篇目次第非眞與今吳蜀摹版無異

夏鄭公爲宣徽使忠武軍節度使自河中府徙判蔡州道經許昌時李邯鄲爲守乃徙居他所空使宅以待之夏公以爲知體

凡公家文書之槀中書謂之艸樞宻院謂之底三司謂之檢今祕府有梁朝宣底二卷卽貞明中崇政院書也檢卽州縣通稱焉

祖宗時宰相罷免惟趙令得使相餘多本官歸班參樞亦然天禧中張文節特以侍讀學士知南京天聖中王文康以資政殿學士知陜州自慶曆後解罷率皆得職焉祖宗時惟樞宻直學士帶出外任李尙書維罷翰林爲集賢院學士知許州劉中山子儀自翰林爲臺丞李憲成以翰林權使三司皆蘄出並以樞宻直學士劉知潁州李知洪州蔡文忠以翰林兼侍讀兩學士攺龍圖閣學士知宻州自翰林攺龍圖而出藩繇文忠始也近嵗率帶侍讀及端明學士邢公昺以侍讀學士知曹州孫宣公亦以侍講知兗州二公皆久奉勸講遂優以其職補外自張文節以舊輔臣帶侍讀出守至寶元年梅公詢始以侍讀學士知許州侍讀帶外任自梅公始也其後翰林出者率皆換此職

晁文元公天禧中自翰林承防換集賢院學士判西京畱臺吳正肅公皇祐中以資政殿學士李少師公明嘉祐中以龍圖閣直學士並換集賢判西臺近嵗皆以禁職分臺

太宗命創方團毬路帶亦名笏頭帶以賜二府文臣明道初張徐公爲樞宻使兼侍中獨得賜之皇祐初李侍中用和以叔舅蘄賜時王侍中貽永爲樞宻使遂並賜之其後曹侍中亦以叔舅而賜焉

文穆王冀公天聖初再爲相旣拜命謝恩卽請詣景靈宮奉眞殿朝謝眞宗皇帝冀公仍以五百千建道塲托先公爲齋文其略曰奉諱之初謝病於外臨西宮而莫及企南狩以方遙失其本余不盡記自後二府初拜恩入謝卽詣景靈宮蓋踵冀公故事也

凡拜職入謝多有對賜拜官加勲封謝恩𨿽二府亦無有景徳初王冀公以參知政事判太名府召還加邑封時契丹方講好眞宗欲重其事冀公入謝特命以衣帶鞍馬賜之自後二府轉官加階勲封邑入謝並有對賜慶曆四年賈魏公建議修唐書始令在館學士人供唐書外故事二件積累旣多乃請曽魯公張侍郎唐卿分釐附於本傳五年夏命四判館二修撰刋修時王文安宋景文楊宣懿今趙少師判館閣張尙書余尙書安道爲修撰又命編修官六人曽魯公趙龍閣周翰何宻直公南範侍郎景仁邵龍閣不疑與予而魏公爲提舉魏公罷相陳恭公不肯領次當宋元憲而以景文爲嫌乃用丁文簡丁公薨劉丞相代之劉公罷相王文安代之王公薨曽魯公代之遂成書初景文修慶曆編敕未暇到局而趙少師請守蘓州王文安丁母憂張楊皆出外後遂景文獨下筆久之歐少師領刋修遂分作紀志魯公始亦以編敕不入局周翰亦未嘗至後辭之公南過開封幕不疑以目疾辭去遂命王忠簡景彛補其缺頃之呂縉叔入居劉仲更始修天文歷志後充編修官將卒業而梅聖兪入局修方鎭百官表嘉祐五年六月成書魯公以提舉日淺自辭賞典惟賜器幣歐宋二公範王與金皆遷一官縉叔直祕閣仲更崇文院檢討未謝而卒聖兪先一月餘卒詔官其一子初編修官作志艸而景彛分禮儀與兵志探討唐事甚詳而卒不用後求其本不獲縉叔欲作釋音補少遺逸事亦不能成太尉舊在三師之下繇唐以來以上公爲重李光弼自司空爲太尉薨贈太保郭子儀自司徒爲太尉薨贈太師李徳裕自司徒爲太尉皆以超拜李載義自司徒爲太保王智興自司徒爲太傅二人卒俱贈太尉是以上公寵待宗臣余𨿽有功可遷保傅而掌武之尊不可得也五代至國初節度使皆自檢校太傅遷太尉太尉遷太師然無升秩明文

北都使宅舊有過馬防按唐韓偓詩云外使進鷹初得按中官過馬不教嘶注云上每乘馬必中官馭以進謂之過馬旣乘之躞蹀嘶鳴也蓋唐時方鎭亦效之因而名防事也

唐明皇以諸王従學召集賢院學士徐堅等討集故事兼前世文辭撰初學紀劉中山公子儀愛其書曰非止初學可爲終身紀

二府舊以官相壓李文貞自明文殿學士工部尙書爲參知政事而宋惠安公乃自左諫議大夫參知政事遷刑部尙書居其上至祥符末王沂公與張文節公同參知政事王轉給事中張轉工部侍郎而班沂公下意頗不恱乃復還二卿之命止以舊官優加階邑自後第以先後入爲次序

太宗詔諸儒編故事一千卷曰太平總類文章一千卷曰文苑英華小說五百卷曰太平廣記醫方一千卷曰神醫普救總類成帝日覽三卷一年而讀周賜名曰太平禦覽又詔翰林承防蘓公易簡道士韓徳純僧贊寧集三教聖賢事迹各五十卷書成命贊寧爲首坐其書不傳眞宗詔諸儒編君臣事迹一千卷曰冊府元不欲以後妃婦人等事厠其間別纂彤管懿範七十卷又命陳文僖公裒歷代帝王文章爲宸章集二十五卷復集婦人文章爲十五卷亦世不傳

樞宻院問降宣故事具典故申院按今有梁朝宣底二卷載朱梁貞明三年四年事每事下有月日云臣李振宣或除官差官或宣事於方鎭等處其間有云宣頭宣命宣防者梁朝以樞院爲崇政院始置使以大臣領之任以政事貞明年是李振爲使當時以宣傳上防故名之曰宣而樞宻院所出文字之名也以欲與中書敕並行𨿽無所明見疑降宣始自朱梁之時晉天福五年攺樞宻院承防爲承宣亦似相合其底乃底本也繋日月姓名者此所以爲底聞今尙仍舊名【熙寜七年六月十三日】或問今之敕起何時按蔡邕獨斷曰天子下書有四一曰防書二曰制書三曰詔書四曰戒敕然自隋唐以來除攺百官必有告敕而従敕字予家有景龍年敕其制蓋須由中書門下省故劉禕之云不經鳳閣鸞臺何謂之敕唐時政事堂在門下省而除擬百官必中書令宣侍郎奉舍人行進入畫敕字此所以爲敕也然後政事堂出牒布於外所以云牒奉敕云云也慶曆中予與蘓子美同在館子美嘗攜其逺祖珦唐時敕數本來觀與予家者一同字書不載勑字而近世所用也

皇祐二年仁宗始祀明堂範文正公時守杭州而杜正獻致政居南都侍郎希魯致政居蘓州皆年耆體康範公建言朝廷濶禮宜召元老舊徳陪位於廷於是乃詔南都起杜公西都起任安惠公陪祀供帳都亭驛以待焉二公卒不至加賜衣帶器幣賜一子出身自後前兩府致政者大禮前率有詔召之然亦無至者禮畢皆賜衣帶器幣焉

本朝兩省淸望官尙書省郎官並出入重戴祖宗時兩制亦同之王黃州罷翰林滁州謝上表云臣頭有重戴身被朝章是也其後祥符天禧間兩制並徹去之非故事也

祖宗時未有磨勘每遇郊祀等恩皆轉官未滿二載者不轉官例皆五階王黃州自知制告未有【闕】便加柱國在滁州爲散郎自承奉郎加朝散大夫階

宋偓後唐明宗之外孫漢太祖之駙馬歷累鎭節度檢校太師同中書門下平章事有女十五人開寶皇后最居長韓樞宻崇訓冦萊公王武恭公皆其壻也多享國封

張尙書安道言嘗收得舊本道家奏章圖其天門有三人守衛之皆金甲狀謂葛將軍掌旌周將軍掌節【其一忘記】嘉祐初仁宗夢至大野中如迷錯失道左右侍衛皆不復見旣而遙望天際有旛幢車騎乘雲而至輟乘以奉帝帝問何人答曰葛將軍也以儀衛防送帝至宮闕乃寤後詔令宮觀設像供事之於道書中求其名位然不得如圖之詳也

至道二年十一月司天冬官正楊文鎰建言歷【闕】六十甲子外更畱二十年太宗以謂支幹相承𨿽止於六十本命之外卻従一嵗起首並不見當生紀年若存兩周甲子共成上壽之數使期頥之人猶見本年號令司天議之司天請如上防印造新曆頒行可

本朝之制凡霈宥大赦曲赦徳音三種自分等差宗衮言徳音非可名制書乃臣下奉行制書之名天子自謂徳音非也予按唐常衮集赦令一門總謂之徳音蓋得之矣

太宗淳化五年日曆載上謂侍臣曰聴斷天下事直須耐煩方盡臣下之情昔荘宗可謂百戰得中原之地然而守文之道可謂懵然矣終日沈飲聴鄭衛之聲與胡樂合奏自昬徹旦謂之聒帳半酣之後置畎酒箆沈醉射弓至夜不已招箭者但以物擊銀器言其中的與俳優輩結十弟兄每略與近臣商議事必傳語伶人敍相見遲晚之由縦兵出獵涉旬不返於優倡猱雜之中復自矜冩春秋不知當時刑政何如也蘓易簡書於時政曰上自濳躍以來多詳延故老問以前代興廢之由銘之於心以爲鑑戒上來數事皆史傳不載秉筆之臣得以紀錄焉

唐日曆貞觀十年十月詔始用黃麻紙冩詔敕又曰上元三年閏三月戊子敕制敕施行旣爲永式比用白紙多有虫蠧自今已後尙書省頒下諸司及州下縣宜並用黃紙【魏志劉放孫資勸明帝召司馬宣王帝納其言卽以黃紙令放作詔】

春明退朝錄卷下

