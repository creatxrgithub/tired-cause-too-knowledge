

欽定四庫全書

子部十二

山居新話

小說家一【雜事之屬】提要

【臣】等謹案山居新話四卷元楊瑀撰瑀元史無楊維楨集有瑀墓碑曰瑀字元誠杭州人天歷間擢中瑞司典簿帝愛其防愼超授奉議大夫太史院判官至正乙未江東浙西盜羣起乃攺建徳路總管瑀蒞郡視之如家民亦視之如父母其像而祠者凡十有四所行省最其功進階中奉大夫云云是書卷末有至正庚子三月瑀自跋結銜題中奉大夫浙東道宣慰使都元帥當成於進階以後而卷首又有維楨序作於是年四月乃稱爲歸田後作殆是年卽已致仕歟其書皆記所見聞多參以神怪之事蓋小說家言然記處州砂糖竹箭記至元六年增糶官米記髙克恭弛火禁記托克托開舊河則有闗於民事記勅令格式四者之別記八府宰相職掌記奎章閣始末記儀鳳司教坊司班次則有資於典故記米夫人陳才人之殉節記髙防女之守義記樊時中之死事則有禆於風教其他嘉言懿行可資勸戒者頗多至於辧正薩都拉元宮詞謂宮車無夜出事不得云深夜宮車出建章擎執宮人紫衣大朝賀於侍儀司法物庫闗用平日則無有不得云紫衣小隊兩三行北地無芙蓉宮中無石欄不得云石欄桿畔銀燈過照見芙蓉葉上霜又辧其京城春日詩謂元制禦溝不得洗手飲馬畱守司差人巡視犯者有罪不得云禦溝飲馬不回首貪看栁花飛過墻則亦頗有助於考證𨿽亦輟耕錄之流而視陶宗儀所記之猥雜則勝之逺矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

山居新話序

經史之外有諸子亦羽翼聖教者而或議之說鈴以不要諸六經之道也漢爲陸生【闕】著書十二篇號曰新語至今之者亦以善著古今存亡之徴繼新語者有說世說他如世語艾說夷堅侯鯖雜爼叢話桯史墨客夜話野語等書𨿽精麤泛約之不同亦可備稽古之萬一若幽冥靑瑣妖詭媱佚君子不道之已吾宗老山居太史歸田後著書名山居新話凡若干焉其備古訓說苑摭拾國史之闕文【闕】語其史斷詩評繩前人之愆天菑人妖垂世俗之警視妖詭媱佚敗世教者逺矣其得以說鈴議之乎好事者梓【闕】書徴予首引余故爲之書至正庚子夏四月十有六日李黼榜第二甲進士今奉訓大夫江西等處儒學提舉會稽楊維楨敍

欽定四庫全書

山居新話卷一

元楊瑀撰

累朝於卽位之初故事須受佛戒九次方登大寶而同受戒者或九人或七人譯語謂之暖答世一日今上入戒壇中見瑪哈爾哈喇前以羊心作供上問實喇卜學士曰此是何物對曰此羊心也上曰曽聞用人心肝爲供果有之乎對曰聞有此說未嘗目擊問之喇嘛可也【拉麻卽帝師】上命往叩之答曰有凡人萌歹心害人者事覺則以其心肝作供耳遂以此言復奏上曰人有歹心故以其心肝爲供此羊曽害何人而以其心爲供耶喇嘛竟無以答實喇卜

太府少監阿嚕奏取金三兩爲禦靴刺花之用上曰不可金豈可以爲靴用者因再奏請易以銀綫裹金上曰亦不可金銀乃首飾也今諸人所用何綫阿魯曰用銅綫上曰可也

至元四年天歷太后命將作院官以紫絨金綫翠毛孔雀翎織一衣段賜巴延太師其直一千三百定亦可謂之服妖矣羅國器總管嘗董其工云

至元四年大都金玉局忽滿地皆現錢文視之如印成者其中居人陶小三嘗以有文之土數塊遺予數年後防之文皆不見今通用銅錢豈非先兆耶

松江府靑村塩塲有林淸之者後至元丁丑空中有蘆口枝在前繼有鈔隨而飛之村中見者皆焚香有乞降之意竟墜於林淸之之家排置於神閣板之上其家迄今溫飽按幽冥錄載海陵黃鄩先貧風雨中飛錢至其家觸園籬誤落無數余處皆拾得後富至十萬擅名江北以此觀之誠有此事

僧格丞相當國擅權之時同僚張左丞董政者二公皆以書生自稱凡事有不便者多沮之僧格欲去之而未能是時都省告狀攛箱乃暗令人作一狀投之箱中至午収狀當日省掾須一一讀而分揀之中有一狀無人名事實但云老書生小書生二書生壞了中書省不言不語張左丞鋪眉搧眼董參政也待學魏徴一般俸【讀作捧】請【讀作倩】僧格佯爲不解其說趣省掾再讀之不已張起身云大家飛上梧桐樹自有傍人話短長一笑而罷語𨿽鄙俚亦一時機變也

聶以道江西人爲【闕】縣尹有一買菜人早往市中買菜半途忽拾鈔一束時天尙未明遂藏身僻處待曙檢視之計壹拾伍定內有五貫者乃取一張買肉二貫米三貫寘之擔中不復買菜而歸其母見無菜乃叩之對曰早於半途拾得此物遂買米肉而回母怒曰是欺我也縱有遺失者不過一二張而已豈有遺一束之理得非盜乎爾果拾得可送還之訓誨再三其子不從母曰若不還我訴之官子曰拾得之物送還何人母曰爾於何處拾得當往原處之伺有失主來尋還之可也又曰吾家一世未嘗有錢置許多米肉一時驟獲必有禍事其子遂防往其處果有尋物者至其買菜者本村夫竟不詰其鈔數止云失錢在此付還與之傍觀者皆令分償失主靳之乃曰我失去三十定今尙欠其半如何可償旣稱鈔數相懸爭閙不已遂聞之官聶尹覆問拾得者其詞頗實因暗喚其母復審之亦同乃令二人各具詰罪文狀失者實失去三十定買菜者實拾得十五定聶尹乃曰如此則所拾之者非是所失之鈔此十五定乃天賜賢母飬老給付母子令去諭失者曰爾所失三十定當在別處可自尋之因叱出聞者莫不稱善

至元間有一禦史分巡民以爭田事告之曰此事連年不已官司每以務停爲詞故遷延之禦史不曉務停之說乃諭之日傳我言語開了務者聞者失笑又至正間松江有一推官提牢至獄中見諸重囚因問曰汝等是正身耶替頭耶獄卒爲之掩口又一知府到任村民告里正把持者怒曰以三十七打罷這廝若此三人者鹵莽如此昔宋仁宗朝張觀知開封府民犯夜禁觀詰之曰有見人否眾以爲笑一語之失書諸史冊百世之恥可不愼歟

至順間余與友人送殯見其銘旌粉書云達爾罕夫人某氏遂叩其家人云所書達爾罕是所封耶是小名耶答曰是夫人之祖世祖皇帝附江南時引大軍至黃河無舟可渡遂駐軍夜夢一老曰汝要河無船當隨我來引之過去隨至岸邊指示曰此處可往遂以物記其岸及明日至其處躊躇間有一人曰此處可往想其夢遂疑其說上曰你可先往我當隨之其人乃先行大軍自後從之果然此一路水特淺可渡旣平定上欲賞其功其人曰我富貴皆不願但得自在足矣遂封之爲達爾罕與五品印撥三百戶以養之今其子孫尙存余每以此事叩人皆未有知者

李多爾濟左丞至元間爲處州路總管本處所產荻蔗每歲供給杭州砂糖局煎熬之用糖官皆主鶻回回富商也需索不一爲害滋甚李公一日遣人來杭果木舗買砂糖十斤取其舗單因計其價比之官費有數十倍之逺遂呈省革罷之又箭竹亦產處州嵗辦常課軍器必資其竹每年定數立限送納杭州軍器提舉司及其到司跋涉勞苦何可勝言而官司頭目箭匠方且刁蹬否則發回換李公到任知有此乃申省云箭竹固是土產爲無匠人可知故不登式乞發遣髙手頭目匠人來此擇起解庶免往返之勞從之迄今無擾此皆仁政之及民者如此左丞唐兀人漢名希謝號賀蘭官至江西左丞余按周世宗時王祚爲隨州刺史漢法禁牛革輦送京師遇暑雨多腐瓌祚請班鎧甲之式於諸州令裁之以輸民甚便之適與二事相同漫書於此觀者或可觸類而長則利民之事足有爲也

北庭王夫人乃額琳特穆爾【珠爾伊實徳濟】大司徒北庭文貞王之妻也一日有以馬鞭獻王制作最精王見而喜之鞭主進云此鞭之內更有物藏其中乃拔靶取之則一鐡簡在焉王益喜持歸以示夫人取鈔酬之夫人大怒曰令亟持去汝平日曾以事害人慮人之必我害也當防護之若無此心則不必用此聞者莫不韙之

額琳特穆爾文貞王一日爲餘言我見說婁師徳唾面自漧爲至徳之事我思之豈獨說人𨿽狗子亦不可惡它且如有一狗自臥於地無故以腳踢之或以磚投之𨿽不致咬人只叫喚幾聲亦有甚好聴處

托克托丞相【卽倚納公】康里人氏延祐間爲江浙丞相有巴延察喇爲左平章咨保寜國路稅務副使耶律舜中爲宣使一日平章諭該吏曰我保此人乃風憲舊人及其才能正當用囑之再三曰汝可丞相前覆說之丞相曰若說用則便用之若說則不必提也只分別用二字言簡而意盡姑書之以備言行錄之采擇焉公又訪知杭州過浙江往來者不便乃開舊河通之此河錢王時古河也因髙宗造徳壽宮湮塞之公相視已定州縣與富豪交通沮以太嵗之說爲疑至日公自持鐝一揮而定往年每行李一擔費腳錢二兩五錢今以一擔之費買舟則十擔一舟能盡其利可謂溥矣

應中甫本錢塘人壯年篤志學道得請仙降筆法甚驗每在杭州萬松嶺上同志家爲之過數日欲設祭將之供適無錢降仙告歸不許漫以借錢叩之乃允降筆云適有壑翁平章【卽賈似道】在此可立借約汝遂寫契以金紙甲馬同焚鑪中復書曰汝二人可往嶺相府故居大銀杏樹下稍西有艸一莖長而秀者就此處掘之可得二人遂買舟過湖至其所不見是艸因以瓦半片祝之曰大仙果有此錢則當引而去之祝畢其瓦卽有動意中甫乃以手扶瓦隨其所往行至樹西靜視之果有長艸在焉遂掘深二尺許惟見麤石屑數塊余無它物因再祝曰恐此卽是瓦卓地應之遂持以回復叩仙曰此石當何爲之仙書曰當用鑪作汁二人因借鑪投石鏈之少頃聞鑪中如淬水聲視之則澑汁下鑪取出皆白銀也往三橋銀鋪貨得鈔三十兩以爲祭物用數月後因別事忽仙書云應生所借之錢免汝還有原約可向鑪中取之如言而往鑪中撥其灰則原約止燒去上下空紙有字者俱在豈謂無仙耶中甫儒者也外貌矍鑠爲人惇篤有膂力能手搏無與敵者所乃劉千和尙之派每欲以此事教人非忠孝者不不得其人遂無焉卒於至正己丑時年七十有八

至正四年七月二十四日松江府上海李君佐偕張四洎同行者六人過上海浦東待渡時日已西矣見一靑色雞朝北立於日上獨不見其足李下馬六人俱拜竚觀至沒而去

吳巽字叔巽嘗應天歷巳巳舉至都對餘言某初兩舉皆不第忽得一夢有一人言黃常得時你便得遂攺名爲黃常亦不中卽復今名至此舉鄕試乃黃常爲本經詩魁省試則黃常與吳巽榜上並列其名其吳黃常解據亦並在篋中夢之驗有如此者

厲周卿婺州人能卜術天歷間逰京師一日余寫一上字卜之厲卽對本抄錄姓名出處之說皆如見後一段云商量更攺事佳防喜金羊寅巳同申主好事喜非常其應果在十年後豈非萬事皆分定也

拉拉巴圖爾乃太平王將佐後至元三年殺騰吉斯大夫於宮中外未之覺也因其餘黨皆在上都東門之外巴延太師慮其生變親領三百餘騎往除之拉拉望其塵起疑有不測乃入帳房中取手刀弓箭之上馬遇諸途短兵相接而以其手刀揮之將近巴延太師之馬而刀頭忽自墜地遂逃以北乃追回殺之且拉拉名將也豈有折刀之說後詢其故乃半月前此刀曽墜地而折家人懼其怒虛裝於鞘中事非偶然豈人力可致徐子方【琰】至元間爲陜西省郎中有一路申解到省內誤漏落一聖字案吏欲問罪指爲不敬徐公攺云照得來解內第一行脫漏第三字今將原文隨此發去仰重別具觧申來前輩存心如此亦可爲吹毛求疵之戒孫子耕者杭人與新城豪民駱長官爲友元統間駱犯罪流尼嚕罕孫以友故送至肇州而回交誼如此誠不減古人也

元統間余爲奎章閣屬官題所寓春帖曰光依東壁圖書府心在西湖山水間時余山爲浙江儒學提舉冩春帖付男【坰】寘於山居則曰官居東壁圖書府家在西湖山水間偶爾相符亦可喜也

韓子中【中】曹州定陶人至正初爲大都路知事乃父在家一日忽移家去河六十里人問其故答曰井水北流則泉脈近矣不久當有水患未及半年定陶之地半爲水矣惟韓公無遺失之患亦可謂先見之明者

陳雲嶠【栢】泗州人陳平章之孫也倜儻不羈人以爲陳顚稱之後至元五年爲余姚州同知因病求醫於杭稍愈值重陽日遂邀張伯雨及餘同登髙是時云嶠寓赤山李叔固丞相先塋餘二人往焉乃扶杖逰水樂洞憩石屋寺前露坐閒談云嶠因自言曰我前生僧也泗州塔寺有住持者皆名之爲老佛齋戒精嚴一日呼侍者令作血髒羮欲食之侍者曰老佛一世持齋何故有此想乃不從遂怒之拂袖而去見陳平章曰我特來索血髒羮喫平章亦以齋戒爲答佛曰原來你也是不了事漢平章遂作此羮噉之卽歸寺乃別大眾而作偈曰撞開平屋三層土破長淮一片冰遂趺坐而逝茶毗之日舁其龕至淮河岸冰合已久舉火之次忽大響一聲則河冰自裂時平章在府中見老佛入於堂問之則後堂報生一子卽某也言畢回飲於寓所而散明日伯雨送登髙詩而頸聫有百年身付黃花酒萬壑松如赤腳冰之句余和韻云方外弟兄存晚節人間富貴似春冰云嶠曰我無冰字且只以長淮一片冰答之不數日云嶠告殂豈非說破話頭而致然也

余家藏竹一乃古人以老竹片所制首尾四足皆他竹外來者竅小兩頭倍大可轉動而不可出故用縱橫之竹紋理顯然背載三截碑牌一兩側有轉軸十亦外來之軸首大腰細不知何法得入徧叩匠者皆莫曉所謂特以工稱之

余爲太史院官時吏云本院庫中有漢髙祖斬白蛇劍藏焉余按晉太康中武庫火已燬此劍何緣更有每欲過目因循未克又聞官庫有昭君琵琶天歷太后以賜巴延太師妻今不知何在又大都鐘樓街富民家藏宣聖履在焉

丹巴師父者河西僧也大徳間朝廷事之與帝師並駕適徳壽太子病防而薨博囉罕皇后遣使致言於師曰我夫婦以師事汝至矣止有一子何不能保防耶師答曰佛法譬若燈籠風雨至則可蔽爾若燭盡則燈籠亦無如之何也可謂善於應對

余家藏石子一塊色靑而質粗大如鵝彈形差匾上天然有兜塵觀音在焉𨿽畫者亦莫能及或加以磨洗則精神愈出誠瑞應也

上海縣士人莊蓼塘者藏書至七萬卷其子欲售之買者積年無有好書者可見其鮮

餘外祖英徳路治中馮公【世安】園中茶花一本其花瓣顏色十三等固𨿽出人爲亦可謂善奪造化之功者余任太史同僉特防令知天事後至元六年七月朔靈臺張某來請甚急及同到院則李院使者肅衿以待曰夜來景星見此祥兆也可卽往奏聞我輩當有厚賜余乃以奏目畫圖考之志書殊異余曰𨿽見於晦日形則少異且景星之現當有醴泉出鳳凰來朱艸生慶雲至而相副之今陜西災疫腹裏盜賊福建反叛恐非所宜何天道相反如是耶李公之意頗堅折之不已余曰今見者惟靈臺監候六人也萬一或有天下共見之凶兆當何如耶遂答曰伺再見卽聞乃止越九日太白經天由是言之凡事不可造次也如此

山居新話卷一

欽定四庫全書

山居新話卷二

元楊瑀撰

余防侍坐於趙子昻學士席間適寫神陳鑑如持趙公影艸來呈公援筆與之自攺且言所以未然之故筆至唇乃曰何以謂之人中若以一身之中言之當在臍腹間指此名之曰中何也蓋自此而上眼耳鼻皆雙竅自此而下口洎二便皆單竅成一泰卦耳由是之故因以此名中也滿座爲之敬服

皇元累朝卽位之初必降詔誕布天下惟西畨一詔用靑紵絲粉書詔文繡以白絨穿珍珠网於其上寶用瑚珠蓋之如此賫至其國張於帝師所居殿下可謂盛哉

銅虎符好事之家多珍藏者不過或左或右止存一邊獨余家所藏全體具在背上各有書某處發兵符一行腹下直書十干惟戊癸二字合全餘八字皆半於腹內作牝牡五竅鬭合之古人關防之密如此余因見河南盜殺省臣之事屢欲以此言之事乃不偶且深藏以待舉行當致諸有司以取制作之度

瞿運使【霆發】上海巨室也嘗有貧士僞作張文質運使書持以干公公得書卽命幹者以鈔三定助行幹者知其僞沮之未與越數日貧士復見公於轎前公乃駐轎命卽取五定加以溫言而遣之幹者白其語於公公曰汝知之乎人何不作書幹你何怪之有聞者咸服其度量云

瑀於至元六年二月十五日夜禦前以牙牌宣入玉徳殿親奉綸音黜逐巴延太師之事瑀首以增糶官米爲言時在側者皆以爲迂瑀曰城門上鑰眀日不開則米價湧貴城中必先哄噪抑且使百姓知聖主卹民之心巴延虐民之迹恩怨判然有何不可上允所奏命世傑班殿中防於省臣增米鋪二十鈔到卽糶都城之人莫不舉手加額以感聖徳

大都長春宮有桃核半个其大如掌至今以爲常住鎭庫之物余嘗觀之誠希有也蟠桃之說寜或有之乎古者王防遇仙與桃核大如斗磨而服之愈疾延年今則未聞也桃核扇之說是其類耳

博囉罕皇后出居東安州日其地多蛙朝夕喧噪不已苦其煩防乃遣人諭防令止之眾蛙爲之屏息迄今蛙不鳴亦異事也

瑀嘗以簡易小日晷進之於上其大不過三寸許可以馬上手提測驗深便於出入上命太史院官重爲校勘比之江浙日晷多半刻再以上都校之又長半刻南北地勢不同者如此

後至元四年因巴延太師稱壽百官塡擁中丞耿煥年邁躓於地踏傷其脇而出

後至元四年間額琳特穆爾大司徒知經筵事乃子實喇卜亦爲奎章閣侍書學士兼經筵官班公以父子辭避之上終不允所請乃並列焉

至正七年社稷署太祝張【從善】都城巨室也方四十卽致仕嘗預營壽室解石版爲穴門石中忽有紋成松石𨿽繪畫者不如也觀者塡門因以爲碑而寘墳墻之中翰林學士歐陽侍講學士掲傒斯皆爲壽松記刻石以表瑞後附致碑本示余求詩漫以一絕賦之曰舉世紛紛名利間達生輕祿古今難天生瑞兆爲君壽寄我山中作畫看

鮮於伯機樞一日宴客呼名妓曹娥秀侑尊伯機因入內典饌未出適娥秀行酒酒畢伯機乃出客曰伯機未飲酒娥秀亦應聲曰伯機未飲座客從而和之曰汝何故亦以伯機見稱可見親愛如是遂佯怒曰小頭焉敢如此無禮娥秀答之曰我稱伯機固不可只許你叫王羲之乎一座爲之稱賞

上海縣農家一老嫗雷擊死少頃復蘇裏中咸往視之問其故嫗云惟聞錯了余無所見時口中有藥一丸尙存因吐出手中示人鄰人兪生者奪而吞之越一年兪生病喉痛數載一日因怒咳痰於地聞有聲乃撥痰尋之內有一物狀如李核光瑩而黃色以斧鑿擊之不碎喉痛遂止

杭州鹽商施生者至正八年其家豬欄中母豬自噉其子餵豬者往箠之忽爲人語曰因你不餵我自食我子幹你何事餵豬者大驚往報施生生往視之傍觀者或曰可殺或曰貨之豬復言曰我只少得你家三十七兩五錢賣我還你便了何必閙遂賣之果得三十七兩五錢而止古有中宵牛語之說誠不誣也

實喇卜學士者乃今上之師也日侍左右一日體倦於便殿之側偃臥因而睡濃上自以所坐都爾伯珍【卽方褥也】親扶其頭而枕之實喇卜嘗於左額上生小上親於合鉢中取佛手膏攤於紙上躬自貼之比調羮之榮可謂至矣

鑌鐵胡不四世所罕有乃回回國中上用之樂制作輕妙余每詢之鐡工皆不能爲也今歸平江巨室曹氏庫庫楚平章之次妻髙麗人也寡居甚謹其子巴勒瑪多爾濟知巴延太師利其家所藏塔納環子遂以爲獻巴延卽與聞之於上乃防令繼之髙麗者款以善言至暮與其親母逾垣削髮而避之巴延怒奏以故違聖防之罪遂命省臺洎侍正府官鞫問之奉命惟務鍛鏈適有侍正府都事特穆爾布哈【漢名劉正卿】者深爲不滿時問事中秉權者庫哩濟蘇國公正卿朝夕造其門委曲致言曰誰無妻子安能相守至死得守節者莫大之幸反坐之罪非盛事也遂悟而止正卿古人亷直寡交家貧至孝平日未嘗嬉笑與余至契公退必過門言所以故知此爲詳至正初拜禦史而卒

至元六年冬仲皇帝親祀太廟期迫創制衮冕猝不能辦適有英廟元制二副已用一副未經用者一副見存皆以舊物爲不宜而沮之惟餘與歐陽學士所言相同解之曰若以此物爲不宜則玉璽宮殿龍牀未嘗更易何獨以此爲忌也眾議遂息乃獨易一中單餘皆就用之

樞密院同知特穆爾達實後至元六年中書左丞缺眾議欲以某人爲之近侍沙克嘉巴勒力以特穆爾達實薦至甚懇切上乃允其請後累遷官至左丞相卒沙克嘉巴勒之舉沙克嘉巴勒亦未嘗齒及之可謂厚徳人也至正七年餘至砂訪舊館於艸堂張梅逸之家因動問梅逸去年得疾之由後服何劑而愈曰始因气而得之方當危困之際忽於淸旦似夢非夢有神語之曰一聞異事其病立差次日壻偕門僧來問疾語及場前龍降一事極其異常聞之矍然疾乃如失予因問所以異有鄕中豪彊之家平日恃富淩貧靡所不爲累挾官勢排陷平人者多矣先一日有佃戶來訴作商爲人所負欲報之其主因呼吏欲誣以在逃竈戶藏於其家而擠陷之吏曰若然必破其家非陰隲事不允因防以利吏亦不從乃遣爪牙名某者往迫之吏不得已許以來日從事是日忽二龍降於豪彊之家凢堂所有牀椅窓戶皆自相奮擊一無完者攝一舟決頥如口銜於爪牙者當門之檻牢不可脫訟者之舟攝覆平地謀訟者壓折左肱幾死龍所過之地作善之家分毫無犯凢平日之彊梁者多破產焉豪彊尋亦遭訟今漸費蕩嗚呼龍之有神古所聞也龍能彰善癉惡古所未聞也愚民自以爲天道防防今觀斯事神豈逺乎哉聞之者足以爲戒也

大徳三年七月十八日中書省奏準禁捕禿鶖蓋因州淮安管內蝗防爲害忽有禿鶖五千餘恬不懼人以翅打落蝗虫爭而食之旣飽吐而再食遂致消弭迄今著於禁令載之至正條格

巴延太師所署官銜曰元徳上輔廣忠宣義正節振武佐運功臣太師開府儀同三司秦王逹爾罕中書右丞相上柱國錄軍國重事監修國史兼徽政院侍正昭功萬戶府都總使虎符威武阿克蘓衛親軍都指揮使司逹嚕噶齊忠翊侍衛親軍都指揮使奎章閣大學士領學士院知經筵事太史院宣政院事伊克千戶哈必齊千戶達嚕噶齊宣忠烏魯斯扈衛親軍都指揮使司逹嚕噶齊提調回回漢人司天監羣牧監廣惠司內史府左都威衛使司事欽察親軍都指揮使司事宮相都總管府領太僖宗禋院兼都典制神禦殿事中政院事宣鎭侍衛親軍都指揮使司達嚕噶齊提調宗仁古侍衛親軍都指揮使司事提調哈喇齊額布根察喇領隆祥使司事計二百四十六字此系至正五年五月所署之銜也

範舜臣【天助】汴人世爲名醫博學多能尢精於天文之書至順間爲永福營膳司令嘗與餘言影堂長明燈每燈一盞嵗用油二十七个此至元間官定料例油一个該一十三斤總計三百五十一斤連年著意攷之乃有餘五十二斤則日晷之差短明矣永福營膳司所掌靑塔寺影堂也天歷初建奎章閣於西宮興聖殿西廊擇髙明者三間爲之南間以爲藏物之所中間學士諸官直之地北間南向中設禦座兩側陳設祕玩之物命羣玉內司掌之閣官署銜初名奎章閣學士階正三品東宮屬官後文宗復位乃陞爲奎章閣學士院階正二品置大學士五員並知經筵事侍書學士二貟承制學士二員供奉學士二員並兼經筵官幕職置參書二員典籖二員並兼經筵參贊官照磨一員內掾二名內二名兼檢討宣使四名知印二名譯史二名典書四名屬官則有羣玉內司階正三品置監羣玉內司一貟司尉一貟亞尉二貟僉司二員典簿一員令史二名典吏二名司鑰二名司繕四名給使八名專掌祕玩古物藝文監階正三品置太監兼撿挍書籍事二員少監同撿挍書籍事二員監丞撿挍書籍事二員或有兼經筵官者典簿一員照磨一貟令史四名典吏二名專掌書籍鑑書博士司階正五品置博士兼經筵參贊官二貟書吏一名專一鑑辧書畫授經郎階正七品置授經郎兼經筵譯文官二貟專一訓教集賽官大臣子孫藝林庫階從六品置提防一員大使一員副使一員司吏二名庫子一名專一貯書籍廣成局階從七品置大使一員副使一員直長二員司吏二名專一印書籍已【闕】書籍乃皇朝祖宗聖訓及畨譯禦史箴大元通制等書特恩剏制牙牌五十於上金書奎章閣三字一面字一面古字輝和爾字令各官懸佩出入無禁學士院凢與諸司往復惟剳送參書行移又命侍書學士虞集撰奎章閣記

文宗禦書刻石禁中先時雅克特穆爾太平王爲丞相系銜署奎章閣大學士領學士院事後巴延秦王爲丞相系銜亦如之

奎章閣記大統旣正海內定一乃稽古右文崇徳樂道以天歷二年三月作奎章之閣備燕閒之居將以淵潛遐思緝熙典學乃置學士員俾頌乎祖宗之成訓毋防乎創業之艱難而守成之不易也又俾陳夫內聖外王之道興亡得失之故而以自儆焉其爲閣也因便殿之西廡擇髙眀而有容不加飾乎采斵不重勞於土木不過啟戶牖以順淸燠樹庋閣以棲圖書而已至於器玩之陳非古制作中法度者不得在列其爲處也跬步戶庭之間而淸嚴邃密非有朝防祠享時巡之事幾無一日而不禦於斯於是宰輔有所奏請宥密有所圗回諍臣有所繩糾侍從有所獻替以次入對從容宻勿蓋終日焉而聲色狗馬不不物者無因而至前矣自古聖眀叡知善於怡心飬神培本浚源泛應萬變而不窮者未有易乎此者也蓋聞天有恆運日月之行不息矣地有恆勢水土之載不匱矣人君有恆居則天地民物有所系屬而不易矣居是閣也靜焉而天爲一動焉而天弗違庶乎有道之福以保我子孫黎民於無窮哉至順辛未孟春三日禦書於奎章閣瑀被賜墨本特以天歷奎章二寶印識於其上

皇朝實保齊【卽飬鷹人也】每嵗以初按海靑獲頭鵝者【卽天鵞也】賞黃金一定

皇朝官桂齊【卽急足快行也】每嵗試其腳力名之曰放走監臨者封記其發以一繩攔定俟齊去防走之大都自河西務起至內中上都自泥河兒起至內中越三時行一百八十里直至禦前稱萬嵗禮拜而止頭名者賞銀一定第二名賞段子四表裏第三名賞二表裏餘者各一表裏

至治二年江西亷訪僉事哈喇書吏畢宗逺奏差陳汝楫巡按至瑞州路一日看捲之際僉事見鼓樓上紅衣人往來問它人皆不見之少頃雷雨大作電光直入事旋繞隨至捲所宗逺亟逾杈欄而出髭悉爲雷火所燎文卷羊角風掣去旋入雲霄竟不知落於何處陳汝楫擊死於地泰定間宗逺侍父畢敬之來松江爲庸田使親言此事

至正七年八月十二日上海浦中午潮退未幾復至人皆異之費子偉萬戶親與餘言

松江府下砂場第四竈鹽丁顧壽五妻王氏始笄適顧生子女五人至大辛亥復有孕及期臨蓐七日不娩仍如故腹亦不加長每囑之家人曰我死後焚我勿待盡必取腹中物視之以明此疾何也至正庚寅十月二十五日動腹痛而死越二日火化家人果取物視之則胞帶束甚剖之乃一男胎其肋骨如鐵之堅計之懷胎四十年矣其婦甲戌生死年七十有七

至正間伯勒齊爾布哈爲江浙丞相盡以本省所管土人不得爲掾吏時左丞佛住公曰若如此回避則都省掾當以外國人爲之

至元間納延叛以其餘黨徙居於慶元之定海縣延祐初倚納托克托公爲江浙丞相其黨人屢以水土不安乞居善地訴之不已公曰汝輩自尋一个不死人的田地來說當爲汝之遂絕其請

掲曼碩學士有題秋鴈詩云寒向江南暖饑向江南飽莫道江南惡須道江南好

新月每見於大二小三之說蓋爲前月小則後月初三見前月大則初二日見至正七年九月小忽十月初二日已見漫識於此以問諸保章恐歷法之差爾

至正七年丁亥十二月朔旦虹見於西北競天至東南少頃微雨是嵗九月二十四日至十月初一日五日驟雨雷電大作初二日大風極冷而止變在嘉興城中未知它郡同否

至正戊子小寒後七日卽十二月朢申正刻四黒龍降於南方雲中取水少頃又一龍降東南方良久而沒俱在嘉興城中見之

至正戊子正月十八日錢塘江潮比之八月中潮倍之數丈防江民捨皆被不測之漂一時移居者甚眾圖畫見聞志載張文懿公有玉畫義余家藏有古玉又一枚是非文懿公之物耶姑識於此

余屢爲灤京之行每宿於李老峪酒肆其家比之它屋稍寛廠焉其屋東大楣中發一靈芝莖長三尺餘斜倚其上人以爲常及余山居寶雲山上不時生芝不以爲奇餘思大成殿瑞芝及宋徽宗時進芝稱賀以此觀之何足爲賀也

湖南益陽州毎有人夜半忽自相打莫曉所謂名之曰沙魘土人知此證者惟以冷水澆潑稍定以湯水飲之徐徐方醒二三日只如醉中不知者殊用驚駭上海縣逹嚕噶齊烏訥罕至正初爲本州同知因造漆器匠者八人一夕作閙親歷此事嘗與餘言之

山居新話卷二﹤子部﹐小說家類﹐雜事之屬﹐山居新話﹥

欽定四庫全書

山居新話卷三

元楊瑀撰

至正辛夘十一月癸酉冬至後三日卽二十七日夜雨至四更時霹雷電大作其雨如注天眀乃止時僑居松江下砂後聞十二月初二日杭州又復雷電大雨徐子方【琰】爲浙西憲使南臺札付爲根捉朱九【卽朱張之子】行移海道府回文言往廣州取藤柂去了以此回憲司再行催發海道府復云已在大都臺復駁前後所申不一取首領官吏招伏申徐公乃云先言逺而後言近逺者虛而近者實依實而申焉敢不一所防取招一節乞賜矜免臺官爲之愧服

李和錢塘貧士也國初時尙在鬻故書爲業尢精於碑刻凡博古之家所藏必使之過目或有贗本求一印識𨿽之酒食惠以錢物則毅然卻之餘生晚矣失記其顏貌先父樞密洎姻家應中父常稱道之漫書於此以礪仕宦者之志云余家藏萬年宮碑陰題名後有李和鑑定石刻印識見存

尙醖蒲萄酒有至元大徳間所進者尙存聞者疑之餘觀西漢大宛富人藏蒲萄酒萬石數十年不敗自古有之矣

圗畫見聞志載唐刺史王倚有筆一管稍粗於常用筆管兩頭各出半寸中間刻從軍行一鋪人馬毛髮亭臺逺水無不精絕每一事刻從軍詩兩句似非人功其畫迹若粉描向眀方可辧之云用防牙雕刻崔鋋文集有王氏筆管記其珍重若此余嘗聞大都鐘樓街富室王氏有玉箭桿圎環一如鉢遮環之狀差小上碾心經一卷及聞先父樞密言曽見竹一枚制作與余所藏相同但其碑牌中以烏木作牌象牙爲字嵌孝經一卷於其上其碑不及一食指大以此觀之二物尢難於筆管多矣人皆以爲工也

酉陽雜俎載齊日升養櫻桃至五月中皮皺如鴻柿不落其味數倍人不測其法今西京每嵗冬至前後進花紅果子色味如新其地酷寒比之內地尢難藏誠可珍也余屢拜賜焉

至正十一年夏餘於松江普照寺僧房見一菷開花僧云此箒已七八年矣今似此者甚多嘉興路儒學閽人陶門者其家磨上木肘忽發靑條開白花時應才爲學正陶持以示其家人吳江州分湖陸孟徳言其鄰鐵匠龎氏者其家一栁樁坫鐵砧十餘年今嵗忽發長條數莖如葦菷開花皆以爲常余觀宋史劉光世光世以枯桔生穗聞於朝帝曰嵗丰人不乏食朝得賢輔佐軍有十萬鐵騎乃可爲瑞此外不足信時建炎三年也以時事觀之豈非艸木之妖與

羅世榮字國器錢塘人後至元丙子爲行金玉府副縂管有匠者慢工案具而恕之同僚詢其故羅曰吾聞其新娶若撻之其舅姑必以婦爲不利口舌之餘則有不測之事存焉姑寘之餘按宋曺彬知徐州日有吏犯罪旣其案逾年而杖之人莫知其故彬曰吾聞此人新娶婦爲不利而朝夕笞詈之使不能自存吾故緩其事然法亦未嘗屈焉二事適相符並識於此抑仁人之用心也

輝和爾僧拉裏嘗爲防福院提舉乃國朝沙津阿古齊【漢名縂統】諾木逹實之子世習二十【卽箜篌也】悉以銅爲余每叩樂工皆不能用也唐人賀懷智以鵾雞筋爲歐陽文忠公詩杜彬皮作後人多疑之以此觀之或者亦可爲爾銅則余親見聞也庸田監司尊逹實哩者乃拉裏之親弟

丁夘進士薩都拉天錫宮詞深夜宮車出建章紫衣小隊兩三行石闌干畔銀燈照見芙蓉葉上霜人莫不膾炙之予以爲擬宋宮詞則可蓋北地無芙蓉宮中無石防幹擎執宮人紫衣大朝賀則於侍儀司法物庫關用平日則無有也宮車夜出恐無此理又京城春日詩燕姬白馬靑絲韁短鞭窄防銀鐙光禦飲馬不回首貪防栁花飛過墻國朝有禁禦不許洗手飲馬畱守司差人巡視犯者有罪故宋顯夫禦詩有行人不敢來飲馬稚子時能坐釣魚之句可謂紀實矣

皇朝設內八府宰相八員悉以勲貴子弟爲之祿秩章服並同二品例不授宣惟奉照防禮上寄位於翰林院官繅琳【卽宮門外防集處也】所職視艸制詞如詔赦之文又非所掌院中法雜行公事則不與也

余山居西瀕湖有養樂園乃賈似道之故居今則江州路同知西域人居之至正九年夏其家生一雞駢首惡而棄之於水十二年紅巾燬其屋殘其家亦妖孽之先兆也歟

大徳間回回富商以紅刺一塊重一兩三錢獻之於官估直十四萬定嵌於帽頂之上累朝每扵正旦與聖節大宴則服用之瑀嘗拜觀焉

至正癸巳冬上海縣十九堡村中雞鳴不鼓翼民謡曰雞啼不拍翅鴉鳴不轉更

漢書中有錄囚唐書中有慮囚集韻載錄音力倨切分曉是錄囚其義且明白蓋北音錄爲慮髙麗人寫私書皆以鄊音作字中國人觀之皆不可知余嘗見絳環二字寫作唾環餘皆類此唐書一時書手誤冩後人因而訛之

延祐間都城有禁不許倒提雞犯者有罪蓋因仁皇乙酉景命也

至元末年尙有火禁髙彥敬【克恭】爲江浙省郎中知杭民借手業以供衣食禁火則小民屋狹夜作防燈必藏隱蔽而爲之是以數致火患甚非所宜遂弛其禁杭民賴之以安事與亷叔度除成都火禁之意一也余固書之俾後人知公之徳政利人者如此

後至元間巴延太師擅權盡出太府監所藏歷代舊璽磨去文以爲鷹墜及攺作押字圖書分賜其黨之大臣獨唐則天一璽玉色瑩白制作一如官印璞僅半寸許不可攺用遂付藝文監之一時閣老諸公皆言則天智者特以其把手髙聳於上璞薄而文深使後人不可攺作因能存之國朝凢官至一品者得防則用玉圗書押字

文皇開奎章閣作二璽一曰天歷之寶一曰奎章閣寶命虞集伯生文今上皇帝作二小璽一曰眀仁殿寶一曰洪禧命瑀文洪禧小璽卽瑀所上進者其璞純白上有一墨色紐觀者以爲二物相聫實一段玉也上頗喜之

王叔能政題一錢太守廟詩云劉寵淸名舉世至今遺廟在江邊近來仕路多能者學得先生要大錢北庭文定王實喇巴爾號山齋字敬臣輝和爾人今上皇帝之師也上嘗禦書山齋二大字賜之至元後庚辰爲中書平章一日公退爲餘言曰今日省中有一江西省咨曽某告封贈者吏胥作將曽字添四防以爲魯字中間亦有只作曽字者欲折咨之餘曰卽照行止簿便可明也簿載曽姓相同吏顯然僚佐執以爲疑公曰爲人在世得生封者幾人何況區區七品虛名又非眞授縱使不是政亦何妨若使往返非一二年不可安知其可待否且教爲父母者生拜君恩不亦悅乎力主其說而行之誠可謂厚徳君子也余觀中興系年錄載魏矼字達爲考功員外郎案不存吏緣爲姦川陜官到部者多以微文沮抑往返輒經年矼請細節不圎處悉先放行人以爲便

教坊司儀鳳司舊例依所受品級列於班行文皇朝令二司官立於班後至正初儀鳳司復舊例教坊司迄今不令入班

古人有能祈雨者輒以石子數枚浸於水盆中玩防口念咒語多獲應驗石子名曰鮓答乃走獸腹中之石大者如雞子小者不一但得牛馬者爲貴恐亦是牛黃狗寶之類

國朝有禁每嵗車駕巡幸上都從駕百官不許騎坐騸馬惟騎達罕馬【達罕二嵗駒也】延祐間拜珠丞相嘗騎騾子出入今則此禁稍緩

至正元年四月十九日杭州火災總計燒官民房屋公寺觀壹萬伍千七百伍十伍間六所七披民房計一萬三千一百八間官房一千四百二十四間六所七披寺觀一千一百三十間功臣祠堂九十三間災人戶一萬七百九十七戶大小三萬八千一百一十六口可以自贍者一千一十三戶大小四千六十七口燒死人口七十四口每口給鈔一定計七十四定實合賑濟者計九千七百八十四戶大口二萬二千九百八十三口每口米二斗計米四千五百八十一石八斗小口一萬一千六十六口每口米一斗計米一千一百六石六斗總計米五千六百八十八石四鬥時江浙行省珠爾噶岱平章移咨都省雲光祿大夫江浙平章政事切念當職荷國榮恩受寄方嶽徳薄才微不能宣上徳意撫玆黎民到任之初適值闕官獨貟署事一月有餘政事未修天變遽至乃四月十九日丑寅之交災起杭城自東南延上西北近二十里官民閭捨焚蕩迨半遂使繁華之地鞠爲蓁蕪之言之痛心孰任其咎衰老之餘甘就廢棄當此重任深愧不堪已嘗移文告代未兪允誠不敢久稽天罰以塞賢路謹守職待罪外乞賜奏聞早爲注代生民幸甚眀年四月一日又復火災宋治平三年正月己夘溫州火燒民屋一萬四千間死者五千人

松江夏義士者乃甲戶也其家房門上有一西畨塔影蓋松江無西畨塔不知此影從何而得人以爲異酉陽雜俎云州東市塔影忽倒老人言海影翻則如此又沈存中以謂大抵塔有影必倒陸放翁云予在福州見萬壽塔成都見正法塔蜀州見天目塔皆有影亦倒也然塔之髙如是而影止三二尺纎悉皆具或自天窓中下或在廊廡間亦未易以理推也以上之說因其塔所見影然松江無此塔而有影見者其理又不可得而究之予嘗逰平江虎丘寺閣上檻窓下裙板中有一節孔閣僧以紙屏照之則一寺殿宇廊廡悉偹見於屏上其影皆倒余山居與保叔塔鄰峯也朔朢防燈之夕遇夜觀之一塔燈光倒揷於段橋湖中大抵塔影皆倒沈存中之說是也

皇朝開科舉以來惟至正戊子舉王宗哲【元舉】鄕試省試殿試皆中第一稱之曰三元宋自仁宗慶曆復眀經科稱三元者王巖叟一人而已

徹辰圖郯王特穆爾巴哈昌王二公被害都人有垂涕者巴延太師被黜都人莫不稱快筆記載張徳逺誅範瓊於建康獄中都人皆鼓舞秦檜殺嶽飛於臨安獄中都人皆涕泣是非之公如此

秦檜孫女封崇國夫人愛一獅貓忽亡之立限令臨安府訪求及期貓不獲府爲捕系鄰居民家且欲劾兵官兵官皇恐步行求貓凡獅貓悉捕致而皆非也乃賂入宅老卒詢其狀圗百本於茶肆張之府尹因嬖人祈懇乃已至正十五年浙憲貼書盧姓者忽失一貓令東北隅官搜捕之權勢所在一至於此可不嘆乎

元統間革去羣玉內司並入藝文監通掌其事監官依集賽日數更直於奎章閣蓋羣玉內司所管寶玩貯於閣內時掲曼碩爲藝文監丞寓居大都雙橋北程雪樓承防故廨到閣中相去十數里之遙掲公無馬每入直必步行以往比之僚吏又且早到晚散都城友人莫不以此爲言一日掲公爲餘言曰我之不敢自慢入直者亦有益也近日在閣下忽太后懿防問閣中有誰復奏有掲監丞再問莫非先帝時掲先生耶遂賜酒焉又一日再問是某以古玉圗書一令辧之詳注其文而進亦賜酒焉是時閣下悄然餘者皆是應故事而已多有累集賽不入直者此公晴雨必到終日而散後十餘年予歸老西湖上每遇同志之友淸談舊事屢及此者莫不以長厚老成稱之餘觀歸田錄載樞密王疇之妻梅鼎臣女也景徳初夫人入朝徳壽宮太后問夫人誰家子對曰梅鼎臣女太后笑曰是聖兪家乎由是始知聖兪名聞於宮禁也掲公之際遇尢可尙矣

士大夫因其聞見之廣反各有所偏致有服丹砂者服涼劑者服丹砂者爲害固不待言余以目擊服涼劑者言之友人柯敬仲陳雲嶠甘允從三人皆服防風通聖散每日須進一服以爲常一日皆無病而卒豈非涼藥過多銷鑠元气殆盡急無所救者歟可不戒之老學庵筆記載石藏用名用之髙醫也嘗言今人稟受怯薄故案古方用藥多不能愈病非獨人也金石艸木之藥亦皆比古力弱非倍用之不能取效故藏用喜用藥得謗至有藏用擔頭三斗火人或畏之惟晁之道悅其說故多服丹藥然亦不爲害後因伏石上書丹爲石冷所逼得陰毒傷寒而死蓋因丹气毒所攻終爲所服丹藥過多之故也視過服涼劑者亦由是歟

範玉壺作上都詩云上都五月雪飛花頃刻銀妝十萬家說與江南人不信只穿皮襖不穿紗余屢爲灤陽之行每嵗七月半郡人傾城出南門外祭奠婦人悉穿金紗謂之賽金紗以爲節序之稱也

平江王漆匠者至正間以牛皮制一舟內外飾以漆折卸作數節載至上都防漾於灤河中可容二十人上都之人未嘗識船觀者無不嘆賞又嘗奉防造混天儀可以折疊便於藏巧思出人意表可謂智能之人今爲管匠提舉

凡有搏刀斧傷者但以帶蔥炒熟搗爛乘盫患處速愈頻換者尢妙

凡有瘋狗毒蛇咬傷者只以人糞塗傷處極妙新糞尢佳諸藥皆不及此

破傷風能死人用桑條如筯長者十數莖閣起中用火燒接兩頭滴下樹汁以酒和而飲之可愈

集賢大學士王彥博【約】爲副樞日有兄弟爭襲萬戶者弟有父命兄不肯譲二十餘年而不能決公曰父命行之一家君命施之天下遂令其兄襲之又英廟爲東宮禮上樞密使例須新制鋪陳事畢工部復欲取發還官回文皆不爲準公爲副樞首回此文曰照得上項鋪陳難同其餘官物本院除已尊嚴安置外行下都事回呈遂絕其事又湖廣省咨蠻洞相殺合調軍馬徵之公回咨云蠻夷相讐中國之幸行下合屬固守邊防毋得妄動軍馬公之所行大槪如此姑識其一二云公泰定天歷間爲三老商議中書省事

後至元間巴延太師擅權諂佞者塡門略舉其尢者三事漫識於此餘者可知矣有一王爵者驛奏云色辰二字往日人皆可爲名自世祖皇帝尊號之後遂不敢稱今巴延太師功徳隆重可以與色辰名字時禦史大夫特穆爾巴哈乃巴延之心腹每陰嗾省臣欲允其奏近侍實喇巴爾學士從容言曰萬一曲從所請大非所宜遂命歐陽學士掲監丞防議以元徳上輔代之加於功臣號首又典瑞院都事建言凡省官提調軍馬者必佩以虎符今太師功髙徳重難與諸人相同宜造龍鳳牌以寵異之遂制龍鳳牌三珠以大塔納嵌之飾以紅刺雅庫特雜寶牌身脫鈒元徳上輔功臣號字嵌以白玉時急無白玉有司督責甚急緝聞一解庫中有典下白玉朝取而磨之此牌計直數萬定事敗毀之卽以其珠物給主蓋厥價尙未酬也又京畿都運尼雅斯拉鼎言太師功勲冠世所授宣命難與百官一體合用金書以尊榮之宛轉數回遂用金書上天眷命皇帝聖防八字余仍墨筆以塞其望眀年黜爲河南左丞相行事之夕𨿽筆亦不經省房取用恐泄其事遂於省前市鋪買剳付紙寫宣與之餘嘗以否泰之理灼然眀白因舉似於用事者可不戒歟梁冀防扈止不過比鄧禹蕭何霍光而已曹操之僣固不容誅色辰之說又過於九錫多矣余家人病瘧鄰家有藏雷斧者借授病人禳之其斧如石口斧狀腦差薄而無孔恐是楔爾正與筆談所說相同

後至元己夘四月黃霧四塞頃刻黒暗對面不見人油坊售之一空餘於都城親歷此事古有晝昏若此也山居新話卷三

欽定四庫全書

山居新話卷四

元楊瑀撰

至正十二年壬辰七月初十日徽賊入冦杭城時樊時中【執敬】爲浙省政亟出禦賊北行至嵗寒橋遇害先浙省以杭州路總管寶格【惟賢】攝政調守禦昆山之太倉領軍而往駐於昆山舊州山寺離太倉州治三十餘里終於不往聞寇至遂遁匿於杭之寓捨適值賊破杭乃挈家潛於西湖舟中越三日鄰居無賴之徒利其所將恐之遂與次妻某氏連結其衣溺水而死時潭州總管魯至道作二詩挽之以寓褒貶之意謾書於後

挽樊時中參政

主將無謀怫眾情賢參有志惜言輕狐羣衝突成妖孽黔首驚惶望太平奮志從軍全節義殺身殉國顯忠誠嵗寒橋下淸泠水亱夜空聞哽咽聲

挽寶格政

香魂俊骨墮深淵無智無謀亦可憐妖冦猖狂如有祟生民凋瘵似無天芳名茍得千年在死節應當二日先欲向西湖酹尊酒淒風冷雨浪無邊

至元十三年丙子正月二十二日巴延丞相入杭城二月二十二日起發宋三宮赴北四月二十七日到上都五月初二日拜見世祖皇帝十一日命幼主爲撿挍大司徒開府儀同三司進封瀛國公十二日內人安康朱夫人安定陳才人又二侍兒失其姓氏浴罷肅襟閉門焚香於地各以抺胸自縊而死解下衣中有淸江紙書一卷云不免辱國幸免辱身不辱父母免辱六親藝祖受命立國以仁中興南渡計三百春身受宋祿羞爲北臣大難旣至刼數回輪妾輩之死守於一貞焚香設誓代書諸紳忠臣義士期以自新丙子五月吉日泣血書十三日奏聞露埋四屍取其首懸於全後寓所以戒其餘在上都時濟門予嘗聞之先父樞密因觀周艸窓日抄亦載此事又得祈請使日記官嚴光大續史所說相同二書皆寫本恨三朝政要錢唐遺事板行於世皆失此一節惜哉若此貞烈可不廣乎因筆之於此

漢成帝時孔光領尙書典樞機十餘年沐日歸休兄弟妻子燕語終日不及朝省政事或問光溫室省中樹皆何木也光黙不應更答以他語其不泄如此予因追憶髙昌沙克嘉巴勒【字彥時】北庭文定王實喇巴爾大司徒之子爲尙輦奉禦元統元年上新制洪禧小璽貯以金函靑嚢命沙克嘉巴勒掌之懸於項寘於袖中經年其母不知親友或叩之內廷之事則答以它說其愼密如此時年十五嵗方之孔光尢可尙矣

皇朝禦膳日用五羊今上皇帝卽位以來日減一羊可見聖徳仁儉也如此

郊祀祭廟天子禦衮冕百官皆法服凢披秉須依歌訣次第則免顚倒之勞謾識歌訣於左襪履中單黃先裙袍蔽膝綬紳連方心曲領藍腰帶玉佩丁當冠笏全至元間行省左丞史公【弼】號紫微老人能寫大字有神力平開二石五斗弓以三指以可懸五十兩銀定七片初攻州有功然心服姜才之忠勇

黃子久【公望】自號大癡吳人博學多能之士閻子靜徐子方趙松雪諸名公莫不友愛之一日與客逰孤山聞湖中笛聲子久曰此鐵笛聲也少頃子久亦以鐡笛自吹下山遊湖者吹笛上山乃吾子行也二公略不相顧笛聲不輟交臂而去一時興趣又過於桓伊也

葉子澄以淸號雪篷吳人也貧而尙義之士與黟縣逹嚕噶齊巴延爲厚交至正壬辰冦起江東浙省調兵守昱嶺關巴延在遣中沒於王事其家舊居嘉興崇徳州訃音至家人招黃冠巖隱者追薦攝召之顏云旦夕杭城受危爾軰宜速往吾弟處逃生母妻以無弟可依再扣之云卽松江葉子澄乃我存日生死交也可往依之其卽偹船東行比至前三日葉夜夢巴延相見以家屬爲托葉卽爲防居供給不怠後杭城果陷此得巴延平日正心不昧故能靈悟若是亦由葉之與人交情不渝眞誠相感之所至也宋仁宗時有托公書之事頗相防合信有之矣巴延字謙齋唐古特人也

江西胡存齋政平日好客四方之人往來無不館谷之慮閽人倦於通報但不出卽於門首掛一本官在宅之牌近年浙間富室無一家不貼卻客之榜較之亦可憐哉

庫庫平章字子山號正齋恕叟又號蓬累叟喀喇人一日與餘論書法及叩有人一日能寫幾字余曰曽聞松雪公言一日冩一萬字巙曰餘一日冩三萬字未嘗輟筆余切敬服之凡學一藝不立志用功可逺乎江浙政哈廸爾公字本初嘗云向任畱守都司事時本司諸先輩同談內苑萬嵗山太液池本非我朝剏建乃亡金之治囿也初聖朝起朔廷絕塞土有一山形勢雄壯峯巒秀異金人望气者言此山有王气當出異人非金之利謀欲傾圮之計無從出時金已衰防因通好托以入貢爲辭願求此山之土爲報眾皆鄙笑而許之金人遂掘其山自偹車馬挽載運至幽州城北積累成山開挑海子栽植花木營搆臺殿以爲防幸之所未幾金亡世祖皇帝登大寶攺築京城山適在禁苑之中至今塞土遺迹尙存其土赤潤艸木不生乃知帝王之宅都防之京興衰之兆天已黙定豈人力之所能爲也公因和萬歲山詩韻有水溯顚崖流自轉山移絕塞勢尢雄之句史冊必載之詳姑錄其略以廣聞見耳

延祐間武神童嘗爲中瑞司典簿善寫小字一粒芝麻上寫天下太平四字江南野史載應用嘗於一粒麻上寫國泰民安四字

法令書其別有四令格式也神宗聖訓曰禁於未然之謂勑禁於已然之謂令設於此以待彼之至謂之格設於此以待彼之效謂之式

律文有賤避貴少避老輕避重去避來之說余以爲去者爲主來者爲客是以避之後有一宋法司老吏云謂如人方去忽有人倉忙自後而來必有急事也故當避之謾識此以俟知者正之

王衍以銅錢爲阿暏物顧長康畫神指眼爲阿暏中二說於理未通今北方人凡指此物皆曰阿的卽阿暏之說眀矣余嘗見周艸窓家藏徽宗在五國城寫歸禦批數十中間有云可付體己人者卽今之所謂梯巳人因方【闕二字】訛書手之誤無疑

江西呂道山師防至元間分析家私作十四分本家十分朝廷一分省官一分每分金貳萬兩銀十萬兩玉帶十八條玉器百餘件布二十萬疋膽礬五甕只此是江州府庫見管鄂州他處者又不預焉以此觀之石崇又何足數也

宋嘉熈庚子嵗大旱杭之西湖爲平陸茂艸生焉李霜涯作謔詞云平湖百頃生芳艸芙蓉不照紅顚倒東坡道波光瀲灔晴偏好管司捕治遂逃避之

唐盧從願爲刑部尙書占良田數百頃時號多田翁松江下砂埸瞿【霆發】嘗爲兩浙運使延祐間以松江府撥屬嘉興路括田定役榜示其家出等上戶有當役民田二千七百頃並佃官田共及萬頃浙西有田之家無出其右者此可謂多田翁矣

讀書訣云生則慢讀眀經句熟則讀貪徧數未熟莫要背念旣倦不如且住

至正十五年浙西科鵝翎爲箭羽督責甚急一羽賣三錢後至五錢者且以集慶一處言之此年杭州一運解一百六十萬根共發三運夲路止有匠人二十名造箭八百該用翎一千六百根周嵗用翎五十七萬六千根如此則一運可供三年蓋此物經過塺蒸皆成無用然而催運不已本路自科者可勝言哉倘肯計防而索之則民無害矣宋王濟爲龍溪主簿時調福建輸翎爲箭羽非常有物有司督責急一羽至直百錢民甚苦之濟輸民取鵝翎代輸仍驛奏其事因詔旁郡悉如濟所陳淳化五年詔曰作坊工官造弓弩用牛筋嵗取於民吏督甚急或殺畊牛供官非務農重谷之意自今後官造弓弩其從理用牛筋悉以羊馬筋代之皆載之史防

都城豪民每遇假日必以酒食招致省憲僚吏翹傑出羣者欵之名之曰撒和凡人有逺行者至己午時以艸料飼驢馬謂之撒和欲其致逺不乏也又江南有新官未任者巨室須逺接以拜見錢與之叩之則答以穿鼻了如江西浙西數大都長官非千定不可間有一二能者詐及三千定者佐貳各等第皆有定價或有於都下應付盤同出就與之管事名之曰苖兒頭余切恨髒污之徒要拜見錢與因一事取受者大不相侔按律文反有終非因事取受之條失之逺矣且以江西蕭劉松江朱管嘉興王氏皆顕戮非拜見錢而致之何以得此所謂負國害民以致於天下不寧詎可言哉因觀江鄰幾雜誌載士陽豪民邵【闕】者指縉紳來借貸者乞與二百緍便可作驢騎腰金拖紫不爲豪子以長耳視之鮮矣余曰若以借貸者便作驢騎取覓者指以撒和穿鼻又何多耶

錢塘韓介石巨室也延祐夏忽風雨驟至令庖僮往樓上閉窓雨過不見此僮樓上尋之則已斃矣因取所帶刀而斂之絳鞘皆如故刀刅則銷鑠過半事爲筆談所載內侍李舜舉家暴雷所震人以爲堂屋已焚紙皆黔有一室刀極鋼堅就刀室中鎔爲汁而室亦儼然二事皆相同此理殊不可彊解也

國朝尙食局上供令磨寘樓上機在樓下驢之蹂踐人之往來皆不相及且逺塵土臭叩之乃巧人瞿氏作也

國朝鎭殿軍將凡請給衣糧名之曰大漢但年過五十者方許出官

因話錄云昔有徳音搜訪懷才抱器不求聞達者有人逢一書生奔馳入京問求何事答曰將應不求聞達科因念延祐間陳伯敷【繹曽】到都每見晦迹丘園者數多遂有詩云處士近來恩例別麻鞋一對當蒲輪之譏余兒時聞先父樞密言嘗於宋官庫中見孟蜀王錦衾其濶一梭徑過被頭作二穴織成云板樣蓋而叩於項下如盤領狀兩側余錦擁覆於肩此之謂鴛衾也至正十七年三月上海縣十九堡往字圍李勝一家雞伏七雛一雛作大雞狀皷翼長鳴余按文獻通考雞禍類無此鳴者姑識於此

至正戊戌正月初三日錢塘盧子眀家白雞伏雛九內一三足二足在前一足在後越三日而死三月間諸曁彥誠家一雛四足二足在翼下時余訪舊到諸曁適見此事咸淳己巳常州雞翼生距

龍廣寒江西人居錢塘挾預知之術逰食於諸公之門一日居佑聖觀陳提防房陳扣以明日飲食之事答曰寫了不可看陳俟其出乃竊觀之書云來日羊肉白老夫亦與其列適有人送活鯽魚者陳囑明日一日以魚爲食諸物不用至五更鐘末住持吳月泉遣人招陳來方丈相陪髙顯卿參政蓋髙公避生日也陳爲吳言房中有活魚取來下飯髙曰我都準偹了也諸物皆不用陳自念龍之語有驗因及龍廣寒者在房中住髙曰我識之可請同坐是日羊肉白亦與其列皆應其說嘗自言我已一百八嵗故貫酸齋贊其象云有客名廣寒自號一百嵗更活二百年恰好三百嵗以此戱之卒於延祐末年嘗聞先父樞密言宋未有富春子能風角鳥占之術名聞賈秋壑一日賈招之叩以來日飲食之事富寫而封之明日賈作宴於西湖舟中至晚賈行立於船頭自歌月明星稀烏鵲南飛之句客廖瑩中言日已晚可拆緘觀之諸事不及惟有月明星稀烏鵲南飛八字眾皆驚賞余按蔣【闕】逸史載李宗回食五般餛飩李棲筠食兩柈糕糜二十碗橘皮湯之事相同萬事莫非前定也歟

帕克斯巴帝師法號皇天之下一人之上開教宣文輔治大聖至徳普覺眞智祐國如意大寶法王西天佛子大元帝師班廸逹帕克斯巴巴克實

杭州開元宮住持覧眞人王眉叟壽衍有銅水滴一具貯水在內遇潮泛則水湧應時欲以此進上後攜至都潮不應遂已之可見气不同浙間凡造醬酣糟淹之物收藏不避潮泛則及時必須湧出至有封瓶甕者亦爲之破裂或取淸明日門上所揷栁條寘之瓶上禳之其湧卽止江北則無此說所以見方貢土物藥材道地之分凡事豈可一槪論之書於此以爲仕宦中固執已見不察地方不順人情者補其聞見之萬一云

朝野僉載云禦史李審請祿米送至宅母遣量之防三石還之其故令史曰禦史例不該償又問腳錢幾何又曰禦史例不該償母怒送賸米及腳錢以責審諸禦史皆有慚色吁賢哉母乎若以當今之世豈無如此母之賢者恨見聞不廣錄此以朂來者而得書之因追憶奉化知州祝居寶嘗爲餘言曰彼爲浙省譯史時屢因公差赴都經鎭江必與其友回回千戶者相見而往一日畱作午飯食罷其妻出見之千戶云今次見伯伯之遲者蓋家貧無人此飯皆媳婦爲之故出遲耳幸勿見罪每嵗賴此婦織綿防三疋賣以助俸之不給者皆此婦之力也本婦拜而責其夫曰何以爲貧我賴汝之貴倘有防處寘我上坐稱之以夫人金綉者皆列之於下未嘗因貧而賤我我或者樂人之金珠錦綉使汝有所犯我安得超然於人上乎祝視之所衣麄布也頭綉上有補頂可謂至貧也操守如此不謂之賢婦可乎輒書此以追配之

文宗好食蛤蜊中有碎破不裂者上焚香祝之俄頃自開中有螺髻瓔珞衣履菡蓞謂之菩薩上置之金粟檀香合賜與善寺令致敬焉余於杭城故家見蚌殻二扇內有十八尊大阿羅像纎粟悉偹後歸之逹爾瑪實廸左丞欲求其理又不可彊言曲解也

唐李景略嘗宴僚佐行酒者誤以醯進判官京兆任廸簡【闕】

性嚴恐行酒者獲罪彊飲之阿琳特穆爾北【闕】

同【闕】

國吉【闕】

長老長老迎之甚喜畱

坐囑侍者【闕】錢後好酒一【闕】

執杯王蓋飲之

長老曰尊客【闕】

進兩杯【闕】

及唇長老大驚乃釅醋也卽以捶侍者王曰酒醋皆米爲者我不厭之何怒耶怒不能釋王曰【闕】畱我坐須勿怒我有佳醖取【闕】飲盡歡而散較以任迪簡尢可重矣【闕】松江曹云西知【闕】善書畫杭士李用之訪之歿於館中云西斂之正堂之善地亦希有也可與範云迎王【闕】防還家營斂之事相同謾識於此以勵薄俗

山居新話卷四

山居新話後序

國家承平日久制度文物禮樂之盛無不著在大典布之成書其底治於我朝實比隆於三代予歸老山中習閱舊捲或友朋淸談舉凢事有古今相符者上至天音之密勿次及名臣之事迹與夫師友之言行陰陽之變異凢有益於世道資於談柄者不論目之所擊耳之所聞悉皆引據而書之積嵗月而成帙名之曰山居新話其不敢飾於文者將欲使後之覧者便於通曉抑且爲他日有補於信史之一助云爾爰是爲序至正三月庚子旣朢中奉大夫浙東道宣慰使都元帥楊瑀識

