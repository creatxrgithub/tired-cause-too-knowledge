意見﹝明﹞陳於陛撰《意見》不分卷﹐明陳於陛撰。陳於陛﹐四川南充人﹐字元忠﹐號玉壘。隆慶進士。萬曆初以編修預修世宗﹑穆宗兩朝實錄。萬曆中累遷禮部尙書﹐領詹事府事﹐預修國史﹐任副總裁﹐兼東閣大學士﹐預機務。終官南京戶部尙書。本書對明代理學﹑釋道﹑人物掌故﹑典章制度﹑史書編修等皆有所錄﹐有不少是前人論述。本書所載陽明心學的傳播﹑佛教的流行等有很大的史料價值。本書有《寶顏堂祕笈》本﹐玆據以整理。立教近世髙明之士﹐動稱造化在手﹐天地萬物在吾度內﹐實剽釋氏之言﹐害道爲甚。釋氏云﹕心生山河大地。其實有此理﹐但聖賢不輕言之。此等學問一倡﹐則人且視天地爲無何有﹐又況於兩間倫物細微﹐皆看得沒關系了。聖人之心極小﹐其立言極近。《易》曰﹕乾稱父﹐坤稱母﹐神明森然在上。在左右﹐君父之倫等於天地﹐下至一言一動﹐一事一物﹐俱不敢忽。匹夫匹婦﹐皆能勝予。如此立教﹐方能扶持世道。彼髙奇者眞名教罪人也。應物道理載在典籍者﹐一定而有限﹐天下事千變萬化﹐其端無窮。故世之苦讀書者﹐往往處事有執泥處。至於作官更歷事變多者﹐又看得世故太通融而無執。此皆是偏處。吾人當讀書時﹐要思量泛應世務﹐庶乎臨事不滯﹐當應事通達無礙時﹐卻又要思量據著書本行﹐如此方免二者之獘。近見胡子衡齊極言理在人心不在物﹐斥宋儒非是﹐其實不然。夫吾心之理與在物之理𨿽同﹐其實有統體脈絡內外虛實之辧﹐如吾人終身不學醫﹐則此心不明醫理﹕不學堪輿﹐則此心不明堪輿理。而但漫然曰﹕醫理堪輿理自在吾心也。豈其然乎﹖聖人於本心之理﹐渾然融徹﹐故於萬事萬物之理﹐亦有明有暗。內外𨿽相符合﹐畢竟理有在物在我之異﹐宋儒未可非也。恕字聖賢學問﹐𨿽立言多端﹐只一恕字﹐終身受享不盡﹕假如已在患難時﹐常望人振救﹐有排擠者﹐恨之必深。則當無事時﹐可爲人盡力。視人患難卻不救﹐或爲下石之語﹐此豈是恕﹖己當憂病﹐人來憐卹存問﹐必感之﹔有禮數疏闊者﹐必不悅。若人有憂病﹐己卻懶慢﹐不知照管﹐此豈是恕﹖己當卑位﹐去見尊官貴人﹐使勢輕忽﹐久候不出﹐心上必然忿恨。若居尊貴﹐不肯體卹人﹐依前慢他﹐此豈是恕﹖已有纖過﹐東掩西藏﹐惟恐人知。他人有過﹐卻對眾公言﹐此豈是恕﹖人規正己失﹐中心不能堪﹐或面發赤﹐彊顏勉受﹐若直攻人過﹐不知避忌﹐此豈是恕﹖緩急人所時有﹐己或遭值不如意﹐就是公法有礙﹐常一心望人屈法伸情。縱然法難輕屈﹐如當事的有和美之言﹐心便感激﹐欲爲之死。可見人當有急。𨿽然法上難假借﹐也不可無美善的言語溫藉他﹐此方是恕。凡百事體皆以此意推而行之﹐大率己所願欲者﹐卽當體人欲如其願欲。己所憎惡者﹐卽當體人毋犯其憎惡。故曰有一言而可終身行者其恕乎﹖己不欲勿施於人。至於己所守廉潔﹐卻不責人以刻甚。己所行忠厚﹐卻不望人以過泰。此又是盛徳事﹐加於恕一等矣。施報稱物平施﹐聖賢處己待人之常道也﹐寧人負我﹐毋我負人﹐此是君子過甚之陰徳。寧我負人﹐毋人負我﹐此是小人之尢者﹐所行之陰害。學庸《論語》是聖人口頭言語﹐門弟子筆記﹐一字一句關系世道。《大學》《中庸》乃聖門成片段的書﹐今人講《大學》只說个明明徳﹐講《中庸》只說个喜怒哀樂未發之中﹐以爲聖人眞詮在此﹐殊不知《大學》中至於理財用人聽訟之類皆備﹐《中庸》至於九經之類皆備﹐此見立言本末兼該處﹐末可重其本而遺其末也。出處《中庸》論聖人之道﹐其大至於洋洋乎發育萬物﹐峻極於天﹐至其收煞處﹐卻只說个旣明且哲﹐以保其身﹐可見出處事在吾道中最重。處事處天下事﹐有等先事而躁動者﹐有等後事而遲緩者﹐有等不先不後適投機會者。嘗見世有迂闊者﹐徒知躁動爲非﹐而臨事狐疑﹐儼然自附於投機之人。及至機會已過﹐尙不覺悟﹐其壤天下事不在躁競者之下﹐未可以此而非彼也。此二者何以別之﹖當機者識明而意定﹐後事者識昏而意擾。天意嘗見居權寵之人﹐𨿽有忠勞在國家﹐而行事一不當﹐輒爲天所罰不少恕。其有自甘恬退﹐早謝簪紱者﹐𨿽不甚有功力於時﹐而子孫常受其福。夫人臣鞠躬盡瘁爲難﹐明哲保身爲易﹐而天意固如此﹐豈非權勢榮寵之地﹐乃人所難居者乎﹖由是思之﹐賢者處世﹐固當戮力行志﹐而時時不可忘謙退之圖﹐大君用才固當愼辧姦良﹐而時時不可忘保全之道。造物所福世稱能知止足急流勇退者﹐天必予之以有餘不盡之福。夫人有抱奇才大略﹐或於時﹤牜且﹥牾﹐或見幾自引﹐能韜斂而不試﹐此造化所福也。若蕓蕓而生﹐容容而進﹐泯泯而退﹐此亦庸人流耳。何福之有﹖寬嚴世論嚴者當嚴於左右吏胥﹐而不當嚴於窮困之赤子。世論寬者當寬於百姓﹐而不當寬於姦豪猾黠之徒。若嚴而用之當﹐則嚴亦寬也。若寬而用之不當﹐其害民何可言哉﹖世有縱容左右﹐毀公玩法﹐而獨以嚴刑酷罰施於無罪之小民﹐此最可恨。三才人非天地﹐無以生成。天地非人﹐亦無以自立。三才者﹐交相依附﹐古今不毀。辟如人在房室之中﹐房室若無人住居﹐亦易傾覆也。續經予以《五經》《易》《禮》之外﹐《詩》《書》《春秋》皆可續。或曰﹕得無蹈僭擬之罪。予曰不然。辟如祖父在前﹐有所著述﹐使其子孫能承其意而衍續之﹐則爲祖父者喜悅之不暇﹐而肯責其僭擬哉﹖文字文字自六經降﹐而有《左傳》《莊子》﹑馬遷以至韓﹑柳諸大家。余謂韓﹑柳諸大家以篇爲文﹐必讀完篇﹐其旨意乃見。《莊子》﹑馬遷以句爲文﹐蓋𨿽一句中便極其工而意足也。《左傳》以字爲文﹐蓋𨿽一字必工而意甚妙也。至於六經則無意於文﹐不求工於字句篇章﹐而其文自不可及矣。澄養性情士大夫功業在外者﹐不必十分畱心﹐但澄養心源要緊。如《中庸》所云﹕不見不動﹐不言不賞﹐不怒不顯﹐皆在無聲無臭處做工夫。大抵心源潔淨﹐已是七八分地位﹐舉而措之事業﹐皆自然而然﹐無難爲者矣。天道余嘗與人論造化所生之物﹐自然而成者﹐如果實雞卵之類﹐多是圓﹐少有方者。山石間成方體﹐亦非自然。僅有方竹一種﹐亦非四方。可見造化以圓爲貴﹐而無方截廉隅﹐老子曲則全之說非欺我也。直方之道﹐人所以裁成天道者﹐亦不可過甚。文章作文不必論奇古﹐須自成一家意見﹐讀之首尾成章不逗漏﹐便是好文。且可觀其人之行事功業受用﹐今人但務新奇剽竊﹐全無由衷眞的之見。余辟之如常人衣布袍﹐猶是好衣﹐若以綾羅等割截補綴﹐其值𨿽貴終非完衣。如貧家食菽粟﹐尙是好食。若乞兒從墦間乞得﹐酒肉𨿽多﹐終賤鄙可恥也。立達吾儒之學﹐論仁曰﹕己立立人﹐己達達人。己才欲立達﹐則立達人之念卽與之俱﹐不必眞有所立達於人﹐方可謂仁也。若究竟立達人之事業﹐所謂博施濟眾者﹐堯舜猶病﹐是堯舜亦未盡仁耶﹖佛家自利利他﹐亦只是存此心。若必欲實有濟人之惠利﹐方能證果﹐則山林孤寂之士﹐終不可以成聖成佛矣。然觀平人能存濟物之心﹐亦可以成聖成佛。則夫居可爲之位﹐操得致之權﹐不能大施惠澤以福斯世﹐而顓顓私己自營﹐爲身家之計﹐豈非吾道之棄﹐法門中稱爲墮落者哉﹖理數《易》曰「形而上者謂之道﹐形而下者謂之器。」《詩》曰「有物有則﹐此卽理數所由始也。」世間有理必有數﹐相對待﹐相貞勝﹐對待者兩平也﹐貞勝者或此分數多則彼分數減也。如人修學積徳﹐可致功名﹐此是理﹐然有算命相而等項﹐是數亦不可少。兩相兼﹐乃得成名﹐此是對待。亦有有徳有學的﹐或不壽不達﹐人皆歸咎於自修之不效﹐不知此其數邊分數多也。亦有命好相好的人﹐然推算不準﹐或命相不濟顯達者﹐此其人有徳有才﹐理邊分數多也。又以淺近譬之﹐如場屋中看文字﹐好者中﹐不好者不中﹐此是定理。然卻分卷各房﹐有捲多好者﹐有捲少好者﹐或南北中數不能停勻﹐此數也。由此推之﹐天道人事無過理數二者。用人當事者欲引用一人以代己﹐當用自己有卓立之見﹐能作同異者﹐方得他气力。嘗見近世大老﹐多引用與己意見符合﹐植力爲援﹐以爲異日之助。及主已告位﹐則彼同己者亦且隨流而逝矣﹐可笑可嘆。凡異己之人﹐必是賢者﹐於惡中能知其善﹐他日得志還有公道。其同己之人﹐縱時有巧術﹐能固彼位﹐不隨己而去。這等人極會反覆﹐偏能反前所爲﹐不復顧念﹐如呂惠卿之於安石是也。人心周末晉之請隧﹐楚之問鼎﹐實有窺覦周室之意﹐當時不爲公議所容﹐竟不敢肆。至陳恆篡弒﹐孔子請討不遂﹐人心已漸變﹐故莊子有竊國者之侯之嘆。至帝秦之舉﹐魯連力止之﹐亦人傑也。漢之興﹐董公三老勸爲義帝發喪﹐實見人心尙有古意。至操﹑莽而後﹐人心習見以爲恆﹐古意不復存矣。知幾《易》曰﹕幾者﹐吉之先見者也。筆一吉字甚妙。正要以凶爲吉﹐方是知幾之神。若有凶則何貴於知幾乎﹖樂記則樂之道歸焉耳。且言禮樂﹐只用一樂字結之甚妙﹐蓋其作用處禮多﹐效驗成功處樂多﹐是禮先樂後之言﹐若說禮樂之道歸焉耳。又何趣味﹖創業守成創業之君﹐身開艸昧者固難。守成之主﹐身致太平者亦不易。炎漢四百年之祚﹐髙祖創之﹐孝文成之。唐三百之祚﹐太宗以一人而兼創守。宋則藝祖創之﹐其基固臲卼未安也﹐而仁宗四十年之仁厚﹐遂大定守成之功﹐尢在創業上。至我朝二祖﹐攘夷安夏之功﹐固遠超前代創業之比﹐而孝廟十八年間﹐節儉休養﹐所以綿萬年之命脈者﹐實在乎此﹐千秋之後﹐當如漢文之不遷者也。孝廟世宗人不能無病﹐得良醫救之則愈。匪獨人事﹐天心寓焉﹐國家亦然。成化之濁亂﹐孝廟以仁厚救之﹐武宗之放縱﹐世宗以嚴威救之﹐國脈晏然﹐此天眷我明﹐非前代之比。太祖除惡太祖𨿽是用刑嚴﹐然皆是除頑惡﹐正人心﹐故一傳之後﹐而建文諸臣赴死如歸﹐前代絕少。蓋祓除舊惡﹐新美人心之一驗。余闕余闕收拾大元一朝之气脈﹐使遇皇祖必不屈﹐令殲於陳氏﹐而皇祖得以褒表之﹐此太祖之幸也。愚嘗謂夷齊之志﹐不屈於周武﹐余闕之忠﹐得表於皇祖﹐皇祖過武王矣。劉文成文成劉公﹐開創之功不減子房﹐道術相類﹐說者以末節不及。余謂髙祖之豁達﹐可以情求﹐我太祖之天成﹐難以私請。其時勢稍有不同﹐要之畱侯以智全﹐誠意以忠全﹐其善終一也。武宗《詩》曰「顚沛之揭﹐枝葉未有害﹐本實先撥。」武宗八駿西馳﹐彊將在內﹐皆前代所以致亂﹐而能信任大臣﹐朝政不亂﹐故宗社宴然。老莊老莊之徒﹐動云先道而後徳﹐道徳而後有仁義云云。初看似過髙﹐後細思之﹐彼諸公者去堯舜尙近﹐去洪荒之世未遠﹐尙想見其餘風﹐而不足於帝王以後事。今人視漢唐﹐如彼之視堯舜﹐視堯舜如彼之視洪荒﹐則今人加尙唐虞而鄙薄漢唐﹐正彼之思慕洪荒而鄙薄堯舜﹐亦何異也﹖周公荀子稱周公﹐今有天下﹐今無天下﹐與明堂所稱﹐皆似謂周公眞攝天子者。意𨿽以稱周公之忠﹐而實以啟天下後世篡子之口實。夫周公受命武王﹐以輔少主﹐政令操縱𨿽由己﹐而上實有君專﹐周公非自以爲威也。討亂定患﹐以安王室﹐輔相之責也。周公非有分外之作爲也﹐萬世而下稱其功﹐周公實不自知也。今後世稱周公太過﹐以爲曠世希有之事。若後世之同姓叔侄弟兄輔幼弱主者﹐亦往往有之﹐豈可以爲周公之忠後世所無乎﹖世徒見宇文護﹑宋太宗之類﹐懷盜賊之心﹐遂以周公爲絕徳﹐不知周公非絕徳也。人臣之分當如是耳。荀孟世稱取法乎上﹐僅得其中﹐此語甚美。如孔孟開口便道王道﹐羞稱桓文﹐此非過髙﹐蓋道理本如此﹐少貶卽非道矣。如荀卿只說法後王﹐其術已卑﹐遂流爲李斯之禍。商鞅說君﹐以王伯不合﹐遂以彊國告﹐可謂愈趁而愈下矣。然鞅何知王道﹖托辭以欺人耳。張良因看《史記》﹐張良以四皓羽翼太子。夫四皓未必眞﹐前人已有辧之者。以髙祖之雄傑﹐其欲易太子與否﹐豈以四人者爲行止﹖亦何至見此四人者﹐而遽歌泣以對戚姬哉﹖蓋髙祖英明之主也﹐其取天下艱難﹐誠思得人以負荷之﹐而常優惠帝之不任﹐其欲傳如意者﹐以其雄武相類﹐不專以戚姬之愛也。旣見四皓之來﹐以爲平日所致之難者﹐今慨然爲太子用﹐必太子之賢足以系天下人心﹐其足荷大業可知﹐而吾又何樂於更易儲位也﹖其對戚姬歌泣﹐或亦有之﹐而要之帝大略偉度﹐有未易窺測者﹐此惟張畱侯知之﹐恐太史公亦未易明也。太祖太祖𨿽得天下易於漢髙﹐而經理太平之業幾百倍﹐有三焉。其一髙祖不數年而卒﹐太祖三十年纖悉備具﹐無以加矣﹔其二漢髙𨿽承秦火﹐大抵因襲秦獘﹐太祖掃胡元而復帝王之制﹔其三髙祖猶有諸臣﹐太祖無輔相﹐作自聖心神畫者獨多也。王陽明王陽明畢竟聰明好奇﹐厭程朱之精實﹐又自顧訓詁義理無能逾之﹐乃拈出一致良知﹐以自標異。予辟之虯髯客﹐自顧不能敵唐太宗﹐又恥爲之臣﹐遂從夫余國建偏安之業。陽明之學𨿽極俊爽通透﹐畢竟是一夫余國也。自責責人今人談人則易﹐自責則寬。常見當事者﹐指誚前人殆不容口﹐及至觀其所爲﹐不若遠甚。宋人詩云﹕鮑老當筵笑郭郎﹐笑他無袖太郎當。若教鮑老當筵舞﹐轉更郎當舞袖長。可謂曲盡事情。曹沫嘗見曹沫爲魯將﹐三戰失地﹐後劫桓公而取之。夫己旣無勇﹐乃劫人於無備之時﹐此乃市井無廉恥者之所爲﹐何足稱道﹖假令桓公歸而不還地﹐將柰之何﹖此是全見桓公之美﹐而世有以稱曹子者誤矣。寇準昔人稱寇準澶淵之役以爲孤注﹐亦嘗疑之。後思宋到眞宗時恰四十年﹐蓋前五代革朝之期﹐此等大興師﹐若委之一將﹐焉保無事﹐故必親徵而後可﹐準豈得已哉﹖宋南渡嘗見宋南渡後﹐用度奢侈﹐詞臣艸一制﹐賜至一二百金﹐他可知已。推求其故﹐有二說焉。蓋北宋每歲虜幣甚多﹐南渡之後﹐𨿽疆宇日蹙﹐而歲幣稍稍息肩。又北宋時朝廷畏虜﹐舉動之間﹐務從節省﹐惟恐詒輕於虜。而南宋諸君﹐卽遭禍亂﹐漫不知畏忌矣。古稱什虜以爲外懼﹐不其然耶﹖溫公《通鑑》予謂司馬溫公《通鑑》﹐旣以正統歸晉﹐則何不以正統系蜀﹖想溫公自稱司馬孚之後﹐畢竟是公中之私也。懲創凡人性气懲創﹐人言告誨者﹐終不能深入﹐必須自家經涉世途﹐自知痛癢。其創方深﹐如人有素性驕矜者﹐一旦獲交天下英豪﹐自顧所有如遼東豕﹐則汗浹不已﹐其驕放之痛不療而自除矣。又如人有輕躁妄動者﹐以未經傾跌﹐一旦遇事齟齬﹐深自悔艾﹐則後有舉動﹐將愼重而不敢妄發矣。此等方是眞得學問。《元史》遼金元之亂﹐乃古今一大變﹐當時中國冠裳淪胥已久﹐不復知其非﹐此風傳至今日﹐士大夫間亦有以其統爲正者﹐可慨也。宜將遼金史革去﹐附《宋史》中﹐《元史》亦宜刪正。至於宋以後《通鑑》﹐當明示元爲變統﹐此關系世教不小。兩漢偶讀史﹐見西漢之君所行政事﹐大非東漢所及。然西漢之末﹐王莽容易竊之﹐海內帖服。而東漢之末﹐至以曹操之姦雄不敢遽移漢鼎﹐天下卒至三分﹐猶有蜀漢延不絕之緒。蓋東漢之亂﹐亂在天下﹐而腹心尙好﹐朝廷紀綱及正人君子不乏。西漢則姦邪在內﹐播弄已久﹐朝廷之間﹐紀綱淩夷﹐中正凋喪﹐所以不同。可見人腹心有病﹐彊不足恃﹐腹心無病﹐𨿽弱可以少延也。七國宋人論文帝不除七國爲是﹐景帝用主父之言除七國﹐漢卒以安。然使七國尙存﹐則王莽所不能篡漢。天下事變之事﹐固非一端所能防也。貴溪分宜亟進者必速敗﹐貴溪相以之。多藏者必厚亡﹐分宜相以之。易傳孝經《程氏易傳》﹐當與朱子本義並行﹐《孝經》當以試士。王文正宋王文正相業﹐器局寬平廣大﹐處事詳審精密﹐可爲相天下之法。難易韓範富歐功名滿天下﹐然古今如此者多﹐所謂似難而易。陶淵明﹑劉靜修皆身不與事﹐然而明光日月﹐所謂似易而難。太史公司馬遷文字﹐眞是千古絕倫﹐今二千年﹐文字家極力模擬﹐僅得其一字一句﹐便以爲工﹐至其結構變化之神巧處﹐瞠乎不能及也﹐豈但文字﹖至其議論之精妙﹐如禮書等語﹐幾於見道者。韓昌黎世人云﹕韓昌黎諫佛骨﹐卻與大顚厚﹐是兩截人。余意不然﹐此正是韓公好處。佛家道理﹐自家畱意﹐以爲淸靜間適之資﹐有何不可﹖至於扶持世教﹐卻分毫不容假借。如宋之東坡兄弟﹑秦少遊﹑晁文元﹑張商英之徒﹐皆深於禪者﹐只是用以調適心性﹐遊戲筆墨。及觀其立朝大節﹐垂世之文﹐何嘗拘拘於禪﹖我朝之儒﹐卻不把禪理體炤身心﹐而公然剽其言以立論垂教﹐自謂前聖之所未發﹐不知其爲聖門之罪人﹐蓋前代所未有也。申韓太史公說申韓原道徳之意﹐此語最好。夫老子之言道徳﹐申韓之重名法﹐迹若相懸遠。然《老子》云﹕失道而後失徳﹐失徳而後失仁﹐失仁而後失義。夫吾人之所以惇崇倫理﹐和洽事物者﹐惟顏有仁義存耳。《老子》卻以爲粗﹐只說个虛﹐卻把倫理事物都看輕了﹐所以其流之獘﹐與慘刻刑名家無異﹐道徳者棄仁義而不用。申韓者背仁義而爲用﹐此所以迹異而其歸同也。孔子言仁﹐孟子言義﹐所以爲中正之道也。眞宗王旦余嘗論眞宗宋之英主﹐王文正宋第一賢相﹐然天書事不免於訾議。愚意宋承五代後﹐五代之君率一二傳卽易﹐宋到眞宗時﹐亦先朝鼎革之會﹐天下豪傑未必不興凱覦。此時契丹甚盛﹐亦安保無睥睨中國意﹖故假天書以示眷祜之意﹐所以內安人心﹐外警夷心。當時大臣之計﹐必出於此﹐有不可對人言及形之史冊者﹐余窺之意外﹐似得其深也。天文天去地甚遠﹐今於河南交廣地方﹐立表測景於天﹐上部分相去不過咫尺﹐而地之相去已千萬里矣。就使通算九州四夷之地﹐不過一二萬里﹐所占天上部分亦不多。天極之大﹐所包羅者宜不止今之華夷﹐如鄒衍所謂更有九州之說﹐似不虛妄。然以今之九州﹐符合天之七政﹐二十八宿﹐各有纏次分野﹐又若天之廣大﹐只爲今中國何也﹖議論自洪荒以來﹐世變日異﹐議論紛紛﹐何時而定﹖常見持國者﹐好以己意見責望天下﹐欲令打成一片﹐不許異同﹐予以爲正不必如此。要合眾長畢集﹐歸於適治而已。辟之飲食﹐或烹熬之﹐或裁割之﹐成調和之﹐同歸於適口﹐若以水濟水﹐誰能嘗之乎﹖陰徳古人云﹕不如積陰徳於冥冥之中﹐以爲子孫無窮之計。夫曰陰徳﹐曰冥冥﹐以人不知也。若使人知之﹐則爲陽徳矣。化書齊丘化書曰﹕慳貪者化爲狗﹐暴勇者化爲虎。𨿽然身未遷謝﹐業已成行矣。此言可念。科目古之選舉專論行﹐今之進士專論文﹐似相背馳﹐然古以行舉者未必便保其終如玆。科目𨿽以文進﹐而進上一科﹐尢爲世所崇重﹐士登其目者﹐未免自顧科名﹐愛惜行檢﹐不敢爲非。是勵行崇化之道﹐實默寓其間﹐與古之辟舉﹐蓋異轍而同途矣。相權本朝置相﹐不與以相權﹐匪獨以消專私之獘﹐其實保全人才甚多。在漢唐宋誅戮貶竄﹐何時不有﹖我朝獨少﹐正以其權不在耳。近代一二懵者﹐蓋不知避權﹐而更欲居之﹐宜其及矣。房杜文章世稱房杜無文章﹐非無文也﹐特其文如布帛菽粟﹐不與文士鬥巧耳。吏才歐陽公曰﹕凡治人不問吏才能否﹐設施如何﹐但民稱便﹐卽是良吏。識者以爲知言。相道論相道當以持重安靜爲先﹐蓋天下大器也﹐君相共守此大器者也。辟如有一鼎安頓座上﹐其傾倒破壤之者﹐此乃姦邪誤國之流。無論已有一人焉﹐自恃其才勇﹐將此重器﹐舉挈往來﹐仍復安故處﹐徒自矜耀﹐於鼎何益﹖幸而不壤﹐萬一誤跌﹐其罪莫贖﹐此以天下爲嬉者也。有一人焉﹐不輕動搖其器﹐但時時支拄拂拭其污﹐𨿽無舉挈往來之才名﹐而器得安靜﹐其功大矣。陽明之學陽明之學﹐分明從佛藏中悟得﹐卽所謂最上一乘之理﹐孔子豈不知之﹖但恐太髙﹐誤卻後學﹐故不肯輕談﹐所以說中人以上可以語上也。語上上字﹐卽最上乘上字。孔子立教﹐只是一中字﹐故曰﹕依乎中庸。曰﹕中庸其至矣乎﹖自家已承當了﹐不肯輕道上一段﹐後世惟朱晦庵知道孔子苦心處﹐衛道最切。陸象山﹑王陽明則將孔子密祕不可輕談的﹐只管發揮出來﹐所以竦動後人。髙明之士﹐欣然慕之﹐以爲千聖不傳之妙至是始發﹐然以孔朱崇中正衛斯道之心視之﹐則甚戚矣。講學學問只當平居講明﹐朋友切磋。至於招延黨與﹐朝廷之上﹐公然設會﹐徼名亂政﹐罪之尢者。今之講學﹐捨正學不談﹐而以禪理相髙﹐浸成晉代之風﹐司國論者其懲之。至人無夢語嘗云﹕至人無夢。然余自體亦有養心淸淨﹐夢境了然可應驗者。有時心神昏濁﹐似夢無夢﹐無可憑據者﹐乃悟至人者﹐夢覺合一﹐能自持定其心。寤如是﹐寐亦如足也。其時有夢者虛﹐靜極而明生﹐至誠前知之謂也。常人之有夢者﹐思慮紛紜﹐倏此倏彼﹐無可憑據之夢也。其無夢者﹐思慮昏蔽﹐無復一孔之明也。辧才世有外渾朴而中炯炯者﹐眞才也。有外渾朴而中墨墨者﹐庸才也。二者亦難辧﹐何以察之﹖眞才如人坐紗帷中秉燭﹐光𨿽不甚露﹐而時亦閃閃爍人﹐庸者如坐暗室中﹐無復可睹矣。小人小人竊當事者之柄﹐非必事事干浼﹐欲行其說也。但窺吾意向之所在﹐時出以誇示炫露於人﹐其言偶一中﹐則人爭趨走﹐我之柄遂爲所播弄矣。當事者一顰一笑﹐俱愼之可也。儒名儒字古列於九流十二家﹐至荀子乃稱大儒之效。歸之堯舜孔子﹐至宋儒益加發揮﹐儒道始彰﹐儒名始白﹐荀子之功不減宋儒矣。張道陵余嘗怪三氏鼎立﹐張道陵者﹐其後稱天師﹐與孔子後並享崇秩厚祿﹐子孫勿替。以天意論之﹐苟非其人有大功徳於世間﹐何故優異其後數千載勿替如此﹖一日覽史冊﹐知道陵乃畱侯之裔﹐其子孫之繁盛食報﹐皆畱侯貽之。何者﹖三代之法﹐至秦澌滅殆盡﹐畱侯親嘗椎擊始皇﹐爲六國萬姓報仇﹐髙皇帝掃除虐政﹐建立炎基﹐約法三章﹐所開四百年太平之業﹐畱侯實贊之。而先機引退﹐辭榮謝寵﹐畱有餘不盡之澤於後人。今千百載以來﹐凡帝王立國垂制﹐郡縣吏治﹐誰不推尊漢室﹖卽夷虜亦稱中國爲漢人﹐俗語稱好漢﹐則漢業之垂光萬祀﹐畱侯力也。猶今讀書者﹐誰不稱說孔子﹐則二氏之並沐寵遇於後﹐以及今代者﹐蓋以此﹐非謂道陵符篆法教之故也。庚桑子《莊子》論庚桑子﹐所居丰穰﹐此非虛語﹐蓋善人所居﹐必行好事﹐足以風動其鄕﹐皆歸仰效法之。夫一鄕皆崇禮讓忠厚﹐不爲奢淫豪泰之事﹐則天心祐之﹐錫之丰年﹐亦理所必有者。又有一說﹐古稱福人福將﹐蓋其積世修履﹐福澤積久﹐故所至之處﹐能遠害避災﹐自有神明默啟其衷﹐潛相其行。不逢不若﹐要知庚桑者非其人耶﹖佛教佛教流入中國﹐至於今海內崇尙極盛﹐暫熄復興。自王公大夫下至庶姓男女﹐無一不尊之。嘗謂凡物之盛﹐必有造物主之﹐不然不令其無益而叨享生民之奉也。嘗靜思之﹐佛說之精者至於明心見性﹐超出萬化﹐世間上智豪傑﹐往往由此以了達性命。此理吾儒亦有﹐但聖賢恐於人事不切﹐反增眩惑﹐以故略而不言。其實千聖萬賢﹐無不知此﹐無不由此中得力濟事也。至如稍涉粗迹處﹐有益世道者不少。如人知生死事輕脫不甚縈絆﹐則爲國家擔當事任﹐或臨險難捨身立節﹐自覺容易一也。又況世間財貨利欲等事﹐豈足以動之﹖足以洗貪廉頑二也。愚民不知官府號令﹐刑罰亦不能懲﹐一聞陰果善惡天堂地獄之說﹐愧悔心生﹐暗室自攺﹐此助法度之所不及三也。世人沈酣聲利﹐戕害生命﹐若縱其欲﹐何所不至﹖佛說害物受報﹐𨿽愚頑者不免動心﹐足以全生惜福四也。諸如此者﹐儒書王政中未嘗不畱意勸戒﹐但不如彼教入人之深﹐其功大矣﹐宜其傳之古今不能廢也。三教儒釋道三教之分﹐此後世承訛襲謬爲之分別也。余謂道家養生一事﹐於人至切﹐辟之醫藥卜筮一般﹐乃自天子至於庶人所當理會﹐在儒家範圍中﹐斯世所不可缺者﹐安得謂之異端﹖安得與儒鼎峙﹖惟釋家與儒不同﹐儒之定靜安慮﹐存心養性﹐釋之止觀寂照﹐明心見性﹐不甚爭差﹐但儒者要推出去治天下國家﹐釋氏要收人到空虛處﹐至於山河大地﹐俱不作實相﹐此之謂異端可也。近世儒者﹐不知佛理之精皆吾儒所有﹐其病痛則吾儒所無﹐反謂儒書談理不及彼教之透﹐或乃剽彼說以文吾儒之論﹐其罪殊有甚於異端矣。二氏《莊子》說有夫未始有始者﹐釋氏無無亦無等語﹐似乎渺茫不可究詰﹐大抵是精入語。今人粗心不能識得﹐卽如自心生出種種見解﹐而外邊安能計其層數﹖令收攝此心向內﹐豈無階級﹖特心粗窺測不到耳。論道嘗靜思茫茫宇宙間﹐光明爲日星﹐融結爲山川﹐分散爲人物﹐其能隱能見﹐能峙能流﹐能貴能賤﹐能運能動﹐能知能識﹐孰主宰是﹖必有先天太衝太素一團眞性爲之斡旋﹐卽所謂天﹐所謂帝﹐所謂乾元﹐佛道所謂不二之性。日星山川﹐有形者畢竟有毀﹐物之蠢動﹐有識者能凝固其神气﹐尙能變化奇異。況人爲萬物之靈﹐能養元神﹐守正气﹐其爲仙爲神﹐與三光共敝﹐無足怪者。至於佛家道理卻最大﹐卽是吾儒順受全歸之說。蓋眾庶苟生天地﹐日爲聲色貨利所薰灼﹐自家眞性何曾反照﹖只是气盡神散﹐與艸木同朽腐而已。若有聖賢大丈夫時時提點﹐不肯放過﹐將此本來眞性﹐不斫喪﹐不昏昧﹐不放佚﹐完完全全到末後﹐歸之天地﹐此卽孟子夭壽不二﹐事天立命之說佛家所謂與混淪打成一片﹐金剛不壞者卽此理﹐絕無分別﹐絕無差異。但佛家恐愚人不曉﹐多爲新奇幻異﹐如所謂極樂云者﹐以誘世人趨於正法。吾儒則只平平言其理﹐故世之學者﹐捨吾儒而趨佛﹐眞瞽昧之見也。道理此道理究竟歸著處﹐卻是無聲無臭﹐至衝至漠﹐至淡無滋味的﹐然卻是第一件難事。非至聖大賢﹐眞正英雄豪傑﹐從千萬劫來﹐把俗情世態磨礱洗濯﹐俱令自然﹐遇著明師﹐所言皆契﹐看著古書﹐件件合心﹐擔著脊梁承當﹐畢竟要了方到此境界。旣至此境界﹐更何俗情可戀﹖何名譽可喜﹖何世態可戀﹖對人說也不得﹐也無自家受用處。今世上人口頭談仙談佛﹐卻是戀聲色﹐喜名譽﹐貪戀在世界中長年受用的心﹐知此聖賢的心何啻倍萬里﹖南方人才之盛本朝南方數省﹐人才之盛者﹐非地气輪轉之說﹐蓋當五胡亂華時﹐晉元都江左﹐一時中原文物俱從之南。宋金之亂﹐髙宗都南﹐中原文物又復隨之南下。蓋數百年中華衣冠文物之秀气﹐鍾毓在南者甚久﹐故發之本朝特甚。其中原𨿽系古帝王所立之處﹐然遭胡虜穢染﹐鮏羴久而入之深﹐故今𨿽人才不乏﹐亦未免減卻分數﹐不能如古昔之盛耳。淸淨無爲老子無爲自化﹐淸淨自正﹐所謂無爲淸淨者﹐畢竟是異端﹐自了一身事﹐乃能淸淨無爲耳。吾儒道理有多少細微曲折﹐大而治天下國家﹐小而治一身﹐畢竟有小心兢業功夫﹐乃能成無爲之治。所謂無爲者﹐直居敬行簡不煩擾之謂耳。儒者云﹕帝王必憂勤惕勵﹐乃能成其端拱無爲﹐此方是正論。說事說事不獨受財容私﹐爲士君子醜行﹐凡人央求﹐皆是無理者﹐我爲之說﹐則以曲爲直﹐以直爲曲﹐怨气所鐘﹐豈不招天災人禍乎﹖今人多以和同做好﹐謂之有情﹐不知此乃私情﹐不謂之公。故曰﹕正大而天地之情可見矣。補謚如福建蔡淸﹐江西解縉﹑胡儼﹐浙江丰熙﹐四川楊愼﹑楊名﹑鄒智之類﹐似宜特予一謚﹐以表名節。莫營私當事者須自持淸正﹐無所私戀營爲﹐則出處之際﹐始能脫然無累﹐若少有牽縛則不能矣。如人住居一空房內﹐要搬開卽時可﹐若有家眷行李等項在內系心則不能便搬﹐人須空其心若居空房然後可。鹽井川中鹽井之法甚獘﹐有井方有課。因舊井塌壞﹐而上司不肯除其課﹐故百姓受累﹐卽新井亦不敢開。宜立爲法﹐凡舊井課悉與除之﹐新井許其開鑿﹐開成之日報官﹐免起三年課﹐後方徵收﹐則民困可甦﹐而利亦興矣。保甲巡撫之職﹐以保甲爲重﹐保甲之法行﹐則盜息民安。又當畱心積谷﹐谷積貯多﹐則凶旱無憂﹐此足食足兵﹐王政之大端也。不爭天下有不如意事﹐不當忿激與爭。昔人謂世齷齪富貴者﹐止如醉人弄酒風﹐正可耐渠一餉間﹐言𨿽謔而可法。觀世山居觀世態紛紜﹐歷歷如睹﹐在中朝混揉未必然。蓋旁觀者明﹐自古如此。堯夫曰﹕遂令髙臥人﹐欹枕看兒戲。

