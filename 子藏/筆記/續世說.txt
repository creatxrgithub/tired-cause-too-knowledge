續世說﹝宋﹞孔平仲

卷一

徳行

梁劉遵爲皇太子中庶子﹐卒﹐太子深悼惜之﹐與其從兄孝儀令曰﹕賢從弟中庶﹐孝友淳深﹐立身貞固﹐內含玉潤﹐外表瀾淸。言行相符﹐終始如一﹐文史該富﹐琬炎爲心﹐辭章該博﹐元黃成采。旣以鳴謙表性﹐又以難進自居﹐益者三友﹐此實其人。及宏道下邑﹐未申善政﹐而能使人結去思。野多馴翟﹐此亦威鳳一羽﹐足以驗其五徳。

梁明山賓性篤實﹐嘗乏困﹐貨所乘牛。旣售錢﹐乃謂買主曰﹕此牛經患漏蹄﹐療差已久﹐恐後脫髮無容不相語。買主遽追取錢。處士阮孝緒聞之﹐嘆曰﹕此言足使還淳反朴﹐激薄停澆矣。

梁庾域母好鶴唳﹐域孜孜營求。一旦雙鶴來下﹐人以爲孝感﹔子子輿亦有孝行﹐父卒於蜀﹐子輿奉喪歸﹐至巴東灩澦石瞿塘大灘﹐秋水猶壯。子輿撫心長號﹐其夜五更水忽退減﹐安流南下。及度﹐水壯如舊。時人爲之語曰﹕灩澦如襆本不通﹐瞿塘水退爲庾公。

梁顧協淸介有志操﹐初爲廷尉﹐正冬服單薄。寺卿蔡法度欲解襦與之﹐憚其淸嚴﹐不敢發口。謂人曰﹕我願解身上襦與顧郎﹐顧郎難衣食者﹐竟不敢以遺之。

宋甄彬有行誼﹐常以一束薴就州長沙寺庫質錢。後贖薴。還於薴束中得金五兩。以手巾裹之。彬送還寺庫﹐寺僧以半與﹐彬堅然不受。曰﹕五月披羊裘而負﹐薪豈受遺金者邪。

宋郭世通於山陰市貨物﹐誤得一千錢。當時不覺﹐分背方悟﹐追還本主。錢主驚嘆﹐以半與之﹐世通委之而去。

唐河間王孝恭次子晦﹐私第有樓﹐下臨酒肆。其人嘗候晦言曰﹕微賤之人。𨿽則禮所不及。然家有長幼﹐不欲外人窺之。家迫明公之樓﹐出入非便﹐請從此辭。晦卽日毀其樓。

溫大雅攺葬祖父﹐筮者曰﹕葬於此地﹐害兄而福弟。大雅曰﹕若得家弟永康﹐我將含笑入地。葬訖歲餘卒。弟彥博官至端揆﹐年六十四﹔大有爲中書侍郎。

陳叔達賜食於禦前﹐得蒲萄﹐執而不食。髙祖問其故﹐對曰﹕臣母患口漧﹐求之不能致﹐欲歸以遺母。髙祖喟然流涕曰﹕卿有母可遺乎。因賜物百段。

霍王元軌﹐髙祖之第十四子。魏徵與之言﹐未嘗不自失也。爲徐州刺史﹐與處士劉元平爲布衣之交。或問元平王之所長﹐答曰﹕無長。人問其故﹐元平曰﹕夫人有短所以見長﹐至於霍王﹐無所不備﹐吾何以稱之哉。

太宗謂虞世南有五絕﹕一徳行二忠直三博學四文詞五書翰。

薛元敬與伯收﹑族兄徳音齊名﹐時人謂之河東三鳳。收爲長離﹐徳音爲鸑鷟﹐元敬年最小﹐爲鵷鶵。天策府參軍兼記室時﹐房杜處腹心之寄﹐深相友托。元敬畏於權勢﹐竟不知狎。如晦常云﹕小記室不可得而親﹐不可得而疏。

崔仁師治靑州逆獄﹐惟坐魁首十餘人﹐餘皆原免敕。使至靑州﹐更訊諸囚。咸曰﹕崔公仁恕﹐皆無異詞。又刑部以賊盜律反逆緣坐兄弟沒官爲輕﹐請攺從死。仁師駁議﹐以爲父子天屬﹐兄弟同气﹐誅其父子﹐足累其心。此而不顧﹐何愛兄弟。竟從仁師之議。

唐臨爲萬泉丞﹐有輕囚十數人。會春暮時雨﹐臨令歸耕種﹐與之約﹐令事已自歸。令爭之﹐臨曰﹕請自當其罪。令在假﹐臨出囚﹐囚皆感恩﹐貸至時畢集詣獄。臨由是知名﹐後爲大理卿﹐髙宗親錄死囚﹐前卿所斷者叫號稱冤﹐臨所入者獨無言。帝怪問狀﹐囚曰﹕唐卿所斷﹐旣非冤濫﹐所以絕意爾。帝嘆曰﹕爲獄者不當如此耶。

張文瓘爲大理卿﹐嘗有疾﹐諸囚相與齋禱﹐願其視事。當時咸稱執法平恕。上元二年﹐文瓘拜侍中﹐諸囚聞攺官﹐一時慟哭。其感人心如此。

徐有功爲蒲州司法吏﹐人感其恩信﹐相約曰﹕若犯徐司法杖﹐眾必斥罰之。由是爭用命﹐終於代滿﹐不戮一人。時周興嗣來俊臣用事﹐有功爲理官﹐以執政枉獄﹐前後三經斷死﹐而執志不渝。酷吏爲之少衰。時人比之於張焉。或曰﹕若獄官皆然﹐刑措何遠。

陸象先淸淨寡欲﹐不以細務介意。言論髙遠﹐雅爲時賢所伏。崔湜每謂人曰﹕陸公加於人一等矣。太平公主用事﹐宰相岑羲蕭志忠崔湜咸傾附之﹐惟象先孤立﹐未嘗造請﹐亦以此免禍。

狄仁傑爲並州法曹﹐有同府法曹鄭崇質﹐母老且病﹐當使絕域。仁傑曰﹕太夫人有疾而公遠使﹐豈可貽親萬里之憂。乃詣長史藺仁基﹐請代崇質行。時仁基與司馬李孝廉不協﹐因謂曰﹕吾等獨無愧耶。相待如初。後爲平章事﹐則天謂曰﹕卿在汝南時﹐有譖卿者﹐欲知其人乎﹖仁傑謝曰﹕陛下以臣爲過﹐臣當攺之。陛下明臣無過﹐臣之幸也。不願知譖者。則天嘆息。

杜暹弱冠便有誓﹐不受親友贈遺﹐以終其身。及卒﹐尙書省及故吏賻贈者﹐其子孝友﹐遵其素約﹐皆拒而不受。

楊綰久積公輔之望﹐及大拜詔下﹐朝野相賀。綰素以徳行著聞﹐質性廉貞﹐車服儉朴﹐居廟堂未數日﹐人心自化。禦史中丞崔寬家富於財﹐有別墅在皇城之南﹐池館臺榭爲當時第一﹐寬卽日毀拆。中書令郭子儀在邠州行營聞綰拜相﹐座內音樂減散五分之四。京兆尹黎幹騶馭百餘﹐亦卽日減損畱十辟而已。其餘望風變奢從儉者﹐不可勝數。其鎭俗移風若此。人以爲在楊震丙吉謝安山濤之上。

郭子儀事上盡誠﹐臨下寬厚。所至之處﹐必得人心。田承嗣方跋扈魏州﹐傲狠無禮﹐子儀嘗遣使至承嗣處﹐承嗣西望拜之曰﹕玆膝不屈於人若干歲矣﹐今爲公拜。李靈曜據汴州﹐公私財賦一皆遏絕﹐獨子儀封幣經境﹐持兵衛送。其爲豺虎所服如此。代宗不名﹐呼爲大臣。天下以其身爲安危者二十年。校中書令者二十四﹐權傾天下而朝不忌﹐功蓋一代而主不疑﹐侈窮人欲而君子不之罪﹐富貴壽考八十﹐繁衍安泰﹐哀榮終始﹐人道之盛此無缺焉。

李勉爲江西觀察使﹐部人有父病﹐以蠱道爲木偶人﹐署勉名位﹐瘞於其壠。或以告勉﹐勉曰﹕爲父禳災﹐亦可矜也。捨之。

權臯爲安祿山從事﹐察祿山有異志﹐欲潛去﹐又慮禍及老母。天寶十四年﹐祿山使臯獻戎俘於京師﹐過福昌﹐福昌尉仲謨﹐臯妹婿也﹐密以計約之。比至河陽﹐詐以疾亟召謨﹐謨至﹐臯示已喑﹐瞪謨而瞑。謨乃勉哀而哭﹐手自唅襲。旣逸臯而葬其棺﹐人無知者。從吏以詔書還。臯母初不知﹐聞臯之死﹐慟哭傷行路。祿山不疑其詐死﹐許其母歸。臯時微服匿迹﹐候母於淇門﹐旣得侍其母﹐乃奉母晝夜南去。及渡江﹐祿山已反矣。由是名聞天下﹐其子徳輿爲相。

涇師作亂﹐駕幸奉天。兵部侍郎劉乃臥疾在私第﹐賊泚遣使以甘言誘之﹐乃稱疾篤。又令其僞宰相蔣鎭日來招誘﹐乃托瘴疾﹐灸灼徧身。鎭再至﹐知不可劫脇﹐嘆息曰﹕鎭亦嘗忝列曹郎﹐苟不能死﹐以至於斯。寧以自辱膻腥﹐復欲污穢賢哲乎。歔欷而退。乃聞駕再幸梁州﹐搏膺呼天﹐絕食而卒。

淮西之師汴帥韓宏﹐驕矜倔彊﹐常倚賊勢索﹐朝廷姑息。惡李光顏力戰﹐陰圖撓屈﹐計無所施﹐遂舉大梁城﹐求得一美婦人﹐教以歌舞弦管六博之藝﹐飾之以珠翠金玉衣服之具﹐計費數百﹐乃命使者送遺光顏。冀光顏一見悅惑﹐而怠於軍政也。使者卽賫書先造光顏壘曰﹕本使令公憂公暴露﹐欲進一妓以慰公徵役之思。光顏曰﹕今日已暮﹐明旦納焉。詰朝﹐光顏乃大宴軍士﹐三軍咸集﹐命使者進妓。妓至﹐則容止端麗﹐殆非人間所有﹐一座皆驚。光顏謂來使曰﹕令公憐光顏離家室久﹐捨美妓見贈﹐誠有以荷徳也。然光顏受國家恩深﹐誓不與逆賊同生日月下。今戰卒數萬﹐皆棄妻子蹈白刃﹐光顏柰何獨以女色爲樂。言訖﹐泣涕嗚咽。堂下兵士數萬皆感激流涕﹐乃厚以縑帛酬其來使﹐俾領其妓自度上而回。自此兵眾彌加激勵。

柳公綽丁母崔夫人之喪﹐三年不沐浴。事繼母薛氏三十年﹐姻戚不知公綽非薛氏所生。

柳仲郢爲牛僧孺辟客﹐李徳裕知其無私﹐奏爲京兆尹。仲郢謝曰﹕下官不期太尉恩獎及此﹐仰報盛徳﹐敢不如奇章公門館。徳裕不以爲嫌。仲郢常感徳裕之知﹐大中朝李氏無祿仕者﹐仲郢領鹽鐵時﹐取徳裕兄子從質爲推官﹐知蘇州院事﹐令以祿利贍南宅。令狐綯爲宰相﹐不悅仲郢﹐與綯書曰﹕任安不去﹐常自愧於昔人﹔吳詠自裁﹐亦何施於今日。李太尉受責旣久﹐其家已空遂絕蒸嘗﹐誠增痛惻。綯深嘆與。從質正員官徐晦爲楊憑所薦﹐憑貶臨賀尉﹐交親無敢祖送者﹐晦遂至藍田。時權徳輿爲相﹐與憑交分最深﹐聞晦之行﹐謂晦曰﹕無乃爲累乎﹖晦曰﹕布衣受楊公之眷﹐方玆流播﹐何忍不送﹖如相公他日爲姦邪所譖﹐失意於外﹐晦安得與相公輕別。徳輿稱之於朝﹐中丞李夷簡請晦爲監察﹐曰﹕聞公送楊臨賀﹐肯負國乎。

任迪簡爲李景略判官﹐性厚重﹐嘗有軍宴行酒者﹐誤以醯進迪簡﹐以景略性嚴﹐勉爲盡之﹐歸而毆血。軍士聞之泣下。及景略卒﹐軍士皆曰﹕判官仁者﹐奉以爲帥。

王義方坐與刑部尙書張亮交通﹐貶儋州吉安丞。貞觀二十三年攺洦水丞。時張亮兄子皎配流在崖州﹐來依義方而卒。臨終托以妻子﹐及致屍還鄕。義方與皎妻自誓於海神﹐使奴負柩﹐令皎妻抱其赤子﹐乘義方之馬﹐徒步而還。先之原武葬皎﹐白告張亮。送皎妻子歸家﹐乃之泊水。

元徳秀字紫芝﹐以不及親在而娶﹐終身不婚。曰﹕兄有子以祀先人矣。先是兄子無乳媼﹐徳秀自乳之﹐數日湩流﹐兄子能食乃止。其後兄子婚娶﹐以家貧無以爲禮﹐求爲魯山令﹐以誠信化﹐秩滿結廬陸渾山﹐有長往之志。屬歲饑﹐庖廚不爨﹐彈琴讀書﹐怡然自得。房管每見徳秀﹐嘆息曰﹕見紫芝眉宇﹐使人名利之心都盡。及卒﹐門人相與謚爲文行先生。

元徳秀爲魯山令﹐有盜系獄﹐會縣界有虎暴﹐盜請殺虎贖罪。徳秀許之。胥史爭曰﹕盜詭計苟免擅放官司囚﹐恐爲累也。徳秀曰﹕吾不欲負約﹐如有累﹐吾自當之。卽破械出之。明日盜負虎而還。

後唐刑部侍郎鄭韜光﹐字龍府﹐自𦇤褓迨於懸車﹐凡事十一君﹐越七十載﹐所任無官謗﹐無私過﹐三持使節﹐不辱君命。士無賢不肖﹐皆恭已接納。晚年背傴﹐時人咸曰﹕鄭傴不迂。平生交友之中無怨隙﹐親族之間無愛憎﹐恬和自如﹐性尙平簡﹐及致政歸洛﹐甚愜終焉之志。卒年八十。

後唐趙光逢幼嗜墳典﹐動守規檢﹐人目爲玉界尺。弟光允爲平章事﹐時謁問於私第語及政事。他日光逢署其戶曰﹕請不言中書事。淸淨寡欲端默如此。光逢兩登廊廟﹐四退邱園﹐百行五常﹐不欺暗室。搢紳咸仰﹐以爲名教主。

呂兗爲滄州節度判官﹐劉守光攻陷滄州﹐兗被擒族誅﹐子琦年十五﹐將就戮。有趙玉者﹐幽薊義士也﹐久遊兗門﹐見琦臨危﹐紿謂監刑者曰﹕此子某之同气也﹐幸無濫焉。乃引之俱去。琦病足﹐玉負之而行﹐逾數百里﹐變姓名乞食於路﹐乃免於禍。琦仕石晉﹐至兵部侍郎。髙祖將以琦爲相﹐忽遇疾而逝。常以玉免已於難﹐欲厚報之。玉遇疾﹐琦親爲扶持﹐供其醫藥。玉卒﹐代其家營葬事。玉之子曰文度﹐旣孤而幼﹐琦誨之甚篤。及其成人登進士第﹐尋升宦路﹐琦之力也。時議者以非玉之義不能存呂氏之嗣﹐非琦之仁不能撫趙氏之孤。惟仁義二公得之。燕趙之士流爲美談。

言語

宋武帝永初二年祀南郊﹐大赦。裴子野論曰﹕夫郊祀天地﹐修歲事也﹔赦彼有罪﹐夫何爲哉。

魏羣臣請增峻京城及修宮室﹐曰﹕易曰王公設險以守其國﹐又蕭何雲天子以四海爲家﹐不壯不麗﹐無以重威。魏主曰﹕古人有言﹐在徳不在險。屈丐蒸土築城﹐而朕滅之。豈在城也。今天下未平﹐方須民力﹐土功之事﹐朕所未爲。蕭何之對非雅言也。

宋孝武奢侈無度﹐多所造立﹐賦調繁嚴﹐徵役過苦。前廢帝卽位﹐悉皆削除。由紫極南北馳道之屬﹐皆被毀壞。自孝建以來至大明末﹐凡諸制度﹐無或存者。蔡興宗於坐﹐慨然謂顏師伯曰﹕先帝𨿽非盛徳﹐要以道終始﹐三年無攺古典所貴。今殯宮始徹﹐山陵未遠﹐而凡諸制度興造﹐不論是非﹐一皆刊削。𨿽復禪代﹐亦不至爾。天下有識者﹐當以此窺人。師伯不能用其言。

周容淸貧寡欲﹐終日食蔬。𨿽有妻子﹐獨處山捨。甚機辯。王儉問曰﹕卿山中何所食﹖答曰﹕赤米白鹽綠葵紫蓼。文惠太子問容﹕菜食何味最勝﹖答曰﹕春初早韭﹐秋末晚菘。

梁何遠言不虛妄﹐蓋其天性。每戲語﹐人云﹕卿能得我一妄語﹐則謝卿一縑。眾共伺之﹐不能記也。

顧歡黨道教﹐袁粲崇佛﹐說張融曰﹕道之與佛﹐遙極無二。吾見道士與道人戰﹐儒墨道人與道士論是非。昔有鴻飛天首﹐積遠難亮﹐越人以爲鳧﹐楚人以爲乙﹐人自楚越﹐鴻常一爾。

周賀若惇以有怨言﹐爲宇文護所殺。臨刑呼子弼﹐謂曰﹕吾欲平江南﹐然心不果。汝當成吾志。吾以舌死﹐汝不可不思。因引錐刺弼舌出血﹐誡以愼口。後弼果平陳。

唐太宗謂侍臣曰﹕君依於國﹐國依於民﹐刻民以奉君﹐猶刻肉以充腹。腹飽而身斃。君富而國亡。故人君之患不自外來﹐常由身出。夫欲盛則費廣﹐費廣則賦重﹐賦重則民愁﹐民愁則國危﹐國危則喪矣。朕常以此思之﹐故不敢縱欲也。／太守時有上書﹐請去佞臣者。上問佞臣爲誰﹐對曰﹕臣居山澤﹐不能的知其人﹐願陛下與羣臣言﹐或陽怒以試之﹐彼執理不屈者﹐直臣也﹔畏威順旨者﹐佞臣也。太宗曰﹕君自爲詐﹐何以責臣下之直乎。朕方以至誠治天下﹐見前世帝王好以權譎小數接其臣下﹐常竊恥之﹐卿策𨿽善﹐朕不取也。／治書侍禦史權萬紀上言﹐宣饒銀礦﹐發辦之可得數百萬緡。上曰﹕朕貴爲天子﹐所乏者非財也﹐但恨無嘉言可以利民爾。與其多得數百萬緡﹐何如得一賢才。卿未嘗進一賢退一不肖﹐而專言稅銀之利。昔堯舜抵璧於山﹐投珠於谷﹐漢之桓靈乃聚錢爲私藏。卿欲以桓靈待我耶。是日黜萬紀﹐使還家。／太宗指殿柱謂侍臣曰﹕治天下如建此屋﹐營構旣成﹐勿數攺易。苟易一榱正一瓦﹐踐履動搖﹐必有所捐。若慕奇功﹐燮法度﹐不常其徳﹐勞費實多。

肅宗欲敇諸將克長安日﹐發李林甫墓﹐焚骨揚灰。李泌曰﹕陛下方定天下﹐柰何仇死者。彼枯骨何知﹖徒示聖徳之不宏爾。且方今從賊者﹐皆陛下之仇也。若聞此舉﹐恐阻其自新之心。上不悅﹐曰﹕此賊昔日百方危朕﹐當是時﹐朕不保朝夕。朕之全﹐天幸爾。林甫亦惡卿﹐但未及害卿而死﹐爾柰何矜之。泌曰﹕臣非不知所以言。上皇有天下向五十年﹐太平娛樂﹐一朝失意﹐遠處巴蜀。南方地惡﹐上皇春秋髙﹐聞陛下此敇﹐意必以爲用韋妃之故。內慚不懌﹐萬一感憤成疾﹐是陛下以天下之大﹐不能安君親。言未畢﹐上流涕被面﹐降階仰天拜曰﹕朕不及此﹐是天使先生言之也。遂抱泌頸泣不已。

太宗幸翠微宮﹐房玄齡在京城畱守。太宗以李緯爲民部尙書﹐有自京師來者﹐太宗問曰﹕玄齡聞李緯拜尙書如何﹖對曰﹕玄齡但云﹐李緯好髭須﹐更無他語。太宗遽攺授緯洛州刺史。其爲當時準的如此。

太宗謂侍臣曰﹕朕每日坐朝﹐欲出一語﹐卽思此言於百姓有利益否﹐所以不能多言。杜止倫進曰﹕君舉必書史﹐記言動﹐臣職當修起居注﹐不敢不盡愚直。若陛下一言乖於道理﹐則千載累於聖徳。非直當今損於百姓﹐願陛下愼之。

魏徵謂太宗曰﹕願陛下使臣爲良臣﹐勿使臣爲忠臣。帝曰﹕忠良有異乎﹖徵曰﹕良臣稷契臯陶是也﹐忠臣龍逢比干是也。良臣使身獲美名﹐君受顯號﹐子孫長世﹐福祿無疆﹔忠臣身陷誅夷﹐君陷大惡﹐家國並喪﹐空有其名。以此而言﹐相去遠矣。帝深納其言。

髙宗責侍臣不進賢良﹐眾皆莫對。李安期對曰﹕天下至廣﹐非無英俊。但比來公卿有所薦引﹐卽遺囂謗以爲朋黨。沈屈者未申﹐而在位者已損﹐所以人思苟免﹐競爲緘默。若陛下虛已招納﹐務於搜訪﹐不忌親仇﹐惟能是用﹐讒毀亦旣不入﹐誰敢不竭忠誠。此事由陛下﹐非臣等所能致也。髙宗深然其言。

髙宗謂侍臣曰﹕朕思養人之道未得其要﹐公等爲朕思之。來濟對曰﹕昔齊桓公出遊﹐見老而饑寒者﹐命賜之食。老人曰﹕願賜一國之饑者。賜之衣﹐曰﹕願賜一國之寒者。公曰﹕寡人之廩府﹐安足以周一國之饑寒﹖老人曰﹕君不奪農時﹐則國人皆有餘食矣﹔君不奪蠶妾﹐則國人皆有餘衣矣。故人君之養人在省其徵役而已。今山東役丁﹐歲則數萬。役之則人太勞﹐取庸則人太費﹐臣願陛下量公家所須外﹐余悉免之。上從之。

尙方監裴匪躬欲鬻苑中果菜收其利﹐蘇良嗣爲西京畱守﹐駁之曰﹕昔公儀相魯﹐拔葵去織。未聞萬乘之主鬻果菜與下人爭利也。

少府監裴匪舒善營利﹐奏賣苑中馬糞﹐歲得錢二十萬緡上。以問劉仁軌﹐對曰﹕利則厚矣﹐恐後代稱唐家賣馬糞﹐非佳名也。乃止。

馬周有機辯﹐能敷奏。太宗曰﹕我於馬周﹐暫不見便思之。岑文本謂所親曰﹕吾見馬君論事多矣﹐援引事類﹐揚搉古今﹐舉要刪蕪﹐會文切理﹐一字不可加一言﹐不可減。聽之靡靡﹐人忘倦。昔蘇張終賈﹐正應此耳。

程名振奏對失旨﹐太宗動色﹐詰之。名振酬對逾辯﹐太宗意解﹐謂左右曰﹕房玄齡常在我前﹐每見別嗔餘人﹐顏色無主。名振平生不見我﹐何來責讓﹐而詞理縱橫﹐亦奇士也。擢爲右驍衛將軍。

劉仁軌平百濟﹐浮海西還。仁軌初行﹐謂人曰﹕天將富貴此公耳。於州司請歷日一卷並七廟諱﹐人怪其故﹐答曰﹕擬削平遼海﹐頒示國家正朔﹐使夷俗遵奉焉。至是皆如其語。

中書舍人徐堅﹐以集賢院學士多非其人﹐所司供膳太原。嘗謂朝列曰﹕此輩於國家何益﹐如此虛費﹐將建議罷。張說曰﹕自古帝王功成﹐則有奢縱之失。或與池臺或玩聲色。今聖王崇儒重道﹐親自講論﹐刊正圖書﹐詳延學者。今麗正書院﹐天子禮樂之司﹐永代規模不易之道也。所費者大﹐徐子之言何其隘哉。元宗知之﹐由是薄堅。

張嘉貞欲杖裴冑先﹐張說爭之﹐嘉貞不悅曰﹕何言事之深也。說曰﹕宰相時來則爲之﹐豈能長據。若貴臣盡當可杖﹐恐吾輩行自及矣。此言非爲冑先﹐乃爲天下士君子也。

鄭元璹謂頡利曰﹕漢與突厥風俗各異﹐漢得突厥旣不能臣﹐突厥得漢復何所用。且抄掠資財﹐皆入將士﹐在於可汗一無所得。不如和好﹐國家必有重賚幣帛﹐皆入可汗﹐坐受利益。頡利納其言﹐卽引還。

唐制財賦皆入左藏庫太府﹐四時以數聞。比部覆其出入﹐上下相轄﹐姦無所容。至第五琦﹐以京師多豪將﹐求取無節﹐乃盡輸大盈庫心﹐天下公賦爲人君私藏中官﹐領事幾三百人﹐有司不能窺其出入者﹐殆二十年矣。楊炎作相﹐頓首於上前論之﹐乞以歸有司度。禁中所費﹐一歲幾何﹐進入不敢虧﹐如此乃可議政。徳宗下詔從之。炎以片言移人主意﹐議者以爲難﹐中外稱之。

崔祐甫爲相﹐淄靑李正已畏徳宗威徳﹐表獻錢三十萬貫。上欲納之﹐慮已反覆﹐欲以計止之﹐又未有其詞。延問宰相﹐祐甫曰﹕請遣使往淄靑宣慰將士﹐便以此錢賜之﹐使將士深荷聖恩﹐又令外藩知朝廷不重財貨。上悅而從之﹐正已大慚﹐心畏服焉。

魚朝恩惡郭子儀﹐使人發其父墓。及自涇陽入﹐朝議者慮其構燮﹐公卿憂之。子儀見﹐帝勞之﹐子儀號泣奏曰﹕臣久主兵﹐不能禁暴。軍士殘人之墓固亦多矣。此臣不忠不孝﹐上獲天譴﹐非人患也。朝廷聞其言乃安。

周墀初作相﹐私謂韋澳曰﹕才小任重﹐何以相救。澳曰﹕願相公無權。墀愕然不諭其旨。澳曰﹕爵賞刑罰非公共欲行者﹐願不以喜怒愛憎行之﹐但令百司羣吏各舉其職﹐則公斂衽於廟堂之上﹐天下自理。何要權也。墀深然之。

崔羣爲翰林學士﹐以讜言正論聞於時。憲宗嘉賞﹐降宣旨云﹕自今後學士進狀﹐並取崔羣連書然後進來。羣以禁密之司﹐動爲故事﹐自爾學士﹐或惡直醜正﹐則具不學﹐士無由上言。羣堅不奉詔﹐三疏論奏方允。

崔羣曰﹕人皆以天寶十五年祿山自範陽起兵是治亂分時﹐臣以爲開元二十年罷賢相張九齡﹐專任姦臣李林甫﹐治亂自此分矣。用人得失﹐所系非小。

殷侑欲捨王廷湊﹐專討李同捷﹐其疏末云﹕伏願以宗社安危爲大計﹐以善師攻心爲神武﹐以含垢安人爲遠圖﹐以网漏吞舟爲至誡。文宗𨿽不納﹐然深嘉其言。李訓之亂﹐上問以治安之策﹐侑極言委任責成﹐宜任朝之耆徳。新進小生﹐無宜輕用。帝深加之﹐賜以錦彩黃金。

文宗召趙宗儒﹐問以理道。對曰﹕堯舜之化慈儉而已。願陛下守而勿失。上嘉納之。

韋溫在朝時﹐與李玨楊嗣復周旋。及楊李禍作﹐嘆曰﹕楊三李七若取我語言至是耶。初溫勸楊李徵用徳裕﹐釋憾解慍﹐二人不能用﹐故及禍。

憲宗季年﹐銳於服餌。裴潾疏曰﹕君之藥臣先嘗之﹐親之藥子先嘗之﹐臣子一也。臣願所有金石煉藥人及所薦之人﹐皆先服一年﹐以考其眞僞﹐則自然明驗矣。

訓注之禍﹐宦者气盛﹐淩轢南司。延英議事﹐中貴語必引訓注以折文臣。李石鄭覃謂之曰﹕京師之亂﹐始自訓注。而訓注之起﹐始自何人﹖仇士良等不能對。其勢稍抑。縉紳賴之。

幽州楊志誠逐李載義﹐自爲帥。文宗聞之驚﹐急召宰相。時牛僧孺先至﹐上曰﹕可柰何﹖僧孺曰﹕此不足煩聖慮。臣被召﹐疾趨气促﹐容臣稍緩息以對。上良久曰﹕卿以爲不足憂﹐何也﹖僧孺對曰﹕陛下以範陽非國家所有﹐前時劉總向化﹐以土地歸闕。朝廷約用錢八十萬貫﹐而未嘗得範陽尺布斗粟上供天府﹐則今日誌誠之得﹐猶前日載義之得也。陛下但因而撫之﹐亦事之宜也。且範陽國家所賴者﹐以其北捍突厥﹐不令南寇。若假志誠節鉞﹐錫其土地﹐必自爲力。則爪牙之用﹐固不計於逆順。上大喜曰﹕如卿之言﹐吾灑然矣。

張公藝鄆州人﹐九代同居。髙宗有事泰山﹐親幸其宅﹐問其義居所以久。其人請紙筆﹐但書百餘忍字。髙宗爲之流涕﹐賜以縑帛。

司馬承禎﹐睿宗問以理國。對曰﹕順物自然而無私焉﹐而天下理。易曰聖人與天地合其徳﹐是知天不言而信﹐不爲而成﹐無爲之旨﹐理國之道也。睿宗嘆息。

元宗問吳筠﹐以道法之精﹐無如五千言﹐其餘枝詞蔓說﹐徒費紙札耳。

元宗幸東都過崤谷﹐道隘不治﹐上欲免河南尹及知頓使﹐宋璟諫曰﹕陛下方事巡幸﹐今以此罪二臣﹐恐將來民受其獘。上遽命釋之。璟曰﹕陛下罪之﹐以臣釋之﹐是代陛下受徳。請令待罪朝堂﹐而後赦之。從之。

憲宗誅李錡﹐有司籍錡家財輸京師。翰林學士裴垍李絳上言﹐以爲李錡僭侈割剝六州之人以富其家﹐或枉殺其身而取其財﹐陛下閔百姓無告﹐故討而誅之。今輦金帛以輸上京﹐恐遠近失望﹐願以逆人資財賜浙西百姓﹐代今年租賦。上嘉嘆久之﹐卽從其言。

憲宗從容問李絳曰﹕諌官多謗訕朝政﹐皆無事實﹐朕欲謫其尢者一二人﹐以儆其餘﹐何如﹖對曰﹕此殆非陛下之意﹐必有邪臣欲壅蔽陛下之聰明也。人臣死生﹐系人主喜怒﹐故敢發口諫者有幾﹖就有諫者﹐皆晝度夜思﹐朝刪暮減﹐比達什無二三。故人主孜孜求諫﹐猶懼不至﹐況罪之乎﹖如此杜天下之口﹐非社稷之福也。上善其言而止。

石晉桑維翰恐與敵失歡﹐上疏曰﹕議者以陛下於契丹有所供億﹐謂之耗蠹﹐有所卑遜﹐謂之屈辱。微臣所見﹐則曰不然。且以漢祖英雄﹐猶輸貨於冒頓﹔神堯武略﹐尙稱臣於可汗。此謂達於權變﹐善於屈伸﹐所損者微﹐所利者大。必若因玆交構﹐遂成釁隙﹐自此歲歲徵發﹐日日轉輸﹐困天下之生靈﹐空國家之府藏﹐此爲耗蠹﹐不亦甚乎﹖兵戈旣起﹐將帥擅權﹐武吏功臣﹐過求姑息﹐邊藩遠郡得以驕矜﹐外剛內柔﹐上淩下替﹐此爲屈辱﹐又非多乎﹖

晉天福初﹐頻有肆赦。張允進駁赦論曰﹕管子云﹐凡赦者小利而大害﹐久而不勝其禍。無赦者小害而大利﹐久而不勝其福。又漢紀云﹐吳漢疾篤﹐帝問所欲言﹐對曰﹕惟願陛下無赦耳。如是何也﹖蓋行赦不以爲恩﹐不行赦亦不以爲無恩。爲赦有罪故也。竊觀自古帝王﹐皆以水旱﹐則降徳音﹐而宥過開狴牢以放囚。假有二人訟﹐一有罪一無罪﹐若有罪者見捨﹐則無罪者銜冤。銜冤者何疏﹐見捨者何親﹖如此乃致災之道﹐非救災之術也。帝覽而嘉之﹐降詔獎飾﹐仍付史館。

江南李昇問道士王棲霞﹕何道可致太平﹖對曰﹕王者治心治身及治家國﹐今陛下尙未能去饑嗔飽喜﹐何論太平﹖昇後自簾中稱嘆﹐以爲至言。

卷二

政事

宋交州刺史杜慧度﹐爲政纖密。一如治家。吏民畏而愛之﹐城門夜開﹐道不拾遺。

武帝以謝方明爲丹陽尹。方明善治郡﹐所至有能名。承代前人﹐不易其政。必宜攺者﹐則以漸移變﹐使無迹可尋。

山陰劇邑三萬戶﹐前後官長﹐晝夜不得休﹐事猶不舉。顧凱之禦繁以約﹐縣用無事。晝日垂簾﹐門階閒寂。宋世爲山陰務﹐簡而事理﹐眾莫及也。

顧憲之爲建康令﹐人號神明。權要請托﹐長吏貪殘﹐據法直繩﹐無所阿縱。性又淸儉﹐彊力爲政﹐甚得人和。故都下飲酒醇者﹐輒號爲顧建康﹐謂其淸且美焉。

梁陸襄爲番陽內史﹐有彭李二家﹐先因忿爭﹐遂相誣告。襄和言解之﹐二人感恩﹐深自悔。乃爲設酒﹐令其歡飲﹐同載而歸。人歌曰﹕陸君政無怨﹐家鬥旣罷仇共車。

梁始興王蕭憺爲荊州刺史﹐有善政﹐被徵還。朝人歌曰﹕始興王﹐人之爹﹝徒我反﹞﹐赴人急﹐如水火﹐何時復來哺乳我。

梁徐勉爲侍中﹐時師方侵魏﹐候驛塡委勉參掌軍書。劬勞夙夜﹐動經數旬﹐乃一歸家﹐羣犬驚吠。勉嘆曰﹕吾憂國忘家﹐乃至於此﹐他日亦是傳中一事。

宋阮長之爲武昌太守﹐時郡田祿以芒種爲限﹐前此去官者﹐一年祿秩﹐皆入後人。長之去武昌郡代人﹐未至﹐以芒種前一日解印綬去。所蒞皆有風政﹐爲後人所思。宋世言善政者咸稱之。

宋傅炎與父僧祐﹐並有政績。炎爲武康山陽令﹐二縣皆謂之傅聖。時云諸傅有理縣譜﹐子孫相傳﹐不以示人。臨淮劉元明亦有吏能﹐政事爲天下第一。炎子翽代元明爲山陰令﹐翽謂元明曰﹕願以舊政告新令。尹元明曰﹕我有奇術﹐卿家譜所不載﹐臨別當以相示。旣而曰﹕作縣令惟日食一升飯﹐而莫飲酒。此第一策也。

齊邱仲孚爲山陰令﹐有聲稱。百姓謠曰﹕二傅沈劉﹐不如一邱。謂傅炎父子﹑沈憲﹑劉元明﹐相繼宰山陰﹐並有政績﹐而仲孚又過之。

齊樂預爲永世令﹐人懷其徳。卒於官﹐有一老媼擔槲蔌葉造市貨之﹐聞預亡﹐大泣棄溪中﹐曰﹕失樂令﹐我輩孤獨老姥﹐政應就死爾。市人皆泣。其惠化如此。

北齊宋世良爲淸河太守﹐獄內穭生桃樹﹐蓬蒿亦滿。每日牙門虛寂﹐無復訴訟者。謂之神門。及代有老人丁金剛曰﹕老人年九十﹐記三十五政府。君非惟善政﹐淸亦徹底。今失賢者﹐人何以濟﹖北齊許惇爲司徒主簿﹐以明斷見知。時人號曰入鐵主簿。後遷平陽太守﹐政爲天下第一。惇美須髯﹐下垂至帶﹐號長鬣公。文宣因酒酣﹐提惇須稱美﹐以刀截之﹐惟畱一握。惇懼﹐因不敢復長﹐又號齊須公。

魏源懷性寬簡﹐不好煩碎﹐常語人曰﹕爲政貴當舉綱﹐何必須太子細﹖譬如爲屋﹐但外望髙顯﹐楹棟平正﹐足矣。斧斤不平﹐非屋病也。

隋庫狄士文爲貝州刺史﹐過爲嚴肅。司馬韋焜﹑淸河令趙達並苛刻﹐惟長史有惠政。時語曰﹕刺史羅剎怒﹐司馬蝮蛇嗔﹐長史含笑判﹐淸河生喫人。

周豆盧績爲渭州刺史﹐有惠政﹐華夏悅服。大致祥瑞﹐鳥鼠山俗呼爲髙武隴﹐其下渭水所出﹐其山絕壁千尋﹐由來乏水。諸羌苦之。績馬足所踐﹐飛泉湧出﹐有白烏翔止。廳前人謠曰﹕我有丹陽﹐山出玉漿﹐濟我人夷﹐神烏來翔。因呼其泉曰玉漿泉。隋趙軌爲齊州別駕﹐文帝令入朝﹐父老將送者各揮涕曰﹕別駕在官水火﹐不與百姓交﹐是以不敢以壺酒相送。公淸如水﹐請酌一杯水奉餞。軌受飲之。

北齊李仲舉爲修武令﹐爲政寬簡﹐吏人號曰寬明。盧昌衡爲平恩令﹐百姓號曰恩明﹐故時稱盧李寬恩之政。

隋於仲文字次武﹐蜀中語曰﹕明斷無雙有於公﹐不避彊禦有次武。

大業五年﹐郡國畢集。帝問納言蘇威﹑吏部尙書牛宏曰﹕其中淸名天下第一者爲誰﹖威等以宏化太守柳儉對。又問其次﹐曰涿郡丞郭絢﹑潁川郡丞敬肅﹐帝賜儉帛二百﹐絢肅各一百。隋劉曠爲平鄕令﹐在職七年﹐風教大洽﹐獄中無系囚﹐爭訟絕息﹐囹圄皆生艸﹐庭可張羅。遷臨潁令﹐淸名善政爲天下第一。唐皇甫無逸爲益州大都督府長史﹐每按部樵采﹐不犯於人。嘗夜宿人家﹐遇燈炷盡﹐主人將續之﹐無逸抽佩刀斷衣帶以爲炷。其廉介如此。

顏遊秦爲廉州刺史﹐撫卹境內﹐敬讓大行。邑裏歌曰﹕廉州顏有道﹐性行同莊老﹐愛人如赤子﹐不殺非時艸。髙祖璽書勞勉之。

王方慶爲廣州都督﹐廉而嚴。境內淸肅。議者以爲有唐以來治廣州者﹐無出方慶之右。則天有制褒之賜﹐雜彩六十段﹐並瑞錦等物﹐以彰善政。郭元振在涼州五年﹐華夏畏慕﹐令行禁止﹐牛羊被野﹐路不拾遺。舊涼州粟麥斛售數千﹐元振置屯田數年﹐丰稔至一匹絹糴數十斛。

盧奐爲南海太守﹐遐隅之地﹐貪吏斂迹。人用安之。開元以來四十年﹐廣府節度淸白者有四﹐謂宋璟﹑裴冑先﹑李朝隱及奐也。

尹思貞爲司府少卿﹐時侯知一爲司府卿﹐亦厲威嚴。吏人爲之語曰﹕不畏侯卿杖﹐惟畏尹卿筆。其爲人所服如此。

裴漼父炎之﹐永徽中爲同州司戶參軍。刺史李崇義以少年輕之。先是州中有積年舊案數百道﹐崇義促炎之便斷之﹐命書史數人連紙進筆﹐斯須剖斷並畢。文翰俱美﹐且盡予奪之理。崇義大驚謝曰﹕公何忍藏鋒﹐以成鄙夫之過﹗由是大知名﹐號爲霹靂手。

天寶十三載﹐連雨六十日。宰臣楊國宗惡京兆尹李峴不附已﹐出爲長沙太守。時京師米麥踴貴﹐百姓謠曰﹕欲得米粟賤﹐無過追李峴。其爲政得人心如此。

裴遵慶判吏部南曹。天寶中海內無事﹐九流輻湊﹐每歲吏部選人﹐動盈萬數。遵慶敏識彊記﹐精核文簿﹐詳而不滯﹐時稱吏事第一。

韋元甫員錫同在韋陟幕中﹐元甫精於簡牘﹐錫詳於訊覆﹐時謂員推韋狀。

賈明觀恃魚朝恩之勢﹐恣行凶忍毒甚豺狼。朝恩旣誅﹐元載納明觀姦計﹐令江西效用。百姓懷磚瓦候之﹐元載護之獲免。在洪二年﹐魏少遊爲觀察使﹐承元載意容之。及路嗣恭代少遊到州﹐卽日杖殺。識者以是減魏之名﹐多路之政。嗣恭本名劍客﹐歷仕郡縣﹐有能名。累至神烏令﹐考績上上﹐爲天下最﹐賜名嗣恭。

劉晏掌計﹐雅得其術﹐賦入丰羨。李巽掌使﹐一年徵課所入﹐類晏之多歲。明年過之﹐又一年加一百八十萬貫。舊例每歲運江淮米五十萬斛抵河陰﹐久不盈其數﹐惟巽三年登焉。

李勉在廣州﹐性廉潔﹐舶船來都不檢閱。先是舶船泛海至者﹐歲才四五。勉之末年﹐至者四十餘。在官累年﹐器用車服無增飾。及代歸至石門停舟﹐悉搜家人所貯南貨犀象諸物﹐投之江中。耆老以爲可繼前朝宋璟﹑盧奐﹑李朝隱之徒。

髙崇文爲長武城使﹐練卒五千﹐常若寇至。永貞元年劉辟據蜀叛﹐杜黃裳薦崇文討辟。中使卯時宣命﹐崇文辰時出師。五千器用無闕。至興元﹐軍中有折逆旅七箸者﹐斬之以徇﹐遂平蜀寇。

魚朝恩以郝廷玉善陣﹐欲觀其教閱﹐廷玉乃於營內列部伍﹐鳴鼓角而出﹐分而爲陣﹐箕張翼舒﹐乍離乍合﹐坐作進退﹐其眾如一。朝恩嘆曰﹕吾在兵間十餘年﹐始見郝將軍之訓練爾。治戎若此﹐豈有前敵耶﹗廷玉淒然謝曰﹕此非末校所能﹐臨淮王李光弼之遺法也。太尉善禦軍﹐賞罰當功過。每校旗之日﹐軍士小不如令﹐必斬之以徇。由是人皆自效﹐而赴蹈馳突﹐有心破膽裂者。太尉薨變以來﹐無復校旗之事矣。

盧坦爲壽安令﹐時河南尹徵賦限窮﹐而縣人訴以機織未就﹐請寬十日。府不許﹐坦令人戶但織而輸﹐勿顧限也﹐違之不過罰令俸爾。旣成而輸﹐坦亦坐罰。由是知名。

馬總惇儒學﹐長於政術。在南海累年﹐淸廉不擾﹐夷獠便之。於漢所立銅柱處﹐以銅一千五百斤特鑄二柱﹐刻書唐徳﹐以繼伏波之迹。

淮西之師柳公綽選卒六千﹐屬李聽。軍旣行﹐公綽時令左右省問其家﹐如疾病養生送死﹐必厚廩給之。士之妻冶容不謹者﹐沈之於江。行卒相感曰﹕中丞爲我輩治家事﹐何以報效﹗故鄂人戰每克捷。

盧鈞爲廣州刺史﹐爲政廉潔﹐請監軍領市舶使﹐已一不干預。自貞元以來﹐衣冠得罪流放嶺表﹐子孫貧悴不能自還﹐鈞減俸錢爲之營槥櫝﹐致醫藥﹐畢婚嫁。凡數百家。山越之俗﹐服其徳義。

張允濟爲武陽命﹐曾有行人候曉先發﹐遺衫於路。行十數里方覺﹐或謂曰﹕我武陽境內路不拾遺﹐但能回取﹐物必當在。如言果得。遠近稱之績政尢異。

薛大鼎爲滄州刺史﹐開無棣河引魚鹽於海。百姓歌之曰﹕新河得通舟楫利﹐直達滄海魚鹽至。昔日徒行今騁駟﹐美哉薛公徳滂被。大鼎與瀛州賈惇頤﹑冀州鄭徳本﹐俱有美政。河北稱爲鐺腳刺史。

賈惇頤爲洛州刺史﹐有異政。百姓樹碑於大市通衢。後弟惇實爲洛州長史﹐又有惠政。百姓復刻石頌美﹐立於兄碑之側。時人號爲棠棣碑。

田仁會爲郢州刺史﹐天旱﹐仁會自曝祈雨﹐竟獲甘澤。其年大熟。百姓歌曰﹕父母育我田使君﹐精誠爲人上天聞。田中致雨山出云﹐倉廩旣實禮義申。但願常在不患貧。

馮元淑則天時爲淸漳令﹐有殊績﹐百姓號爲神明。又歷浚儀﹑始平縣令﹐皆單騎赴職﹐未嘗以妻子之官。所乘馬午後則不與芻﹐云令其作齋﹐身及奴僕。每日一食而已。俸祿之餘﹐皆供公用﹐並給貧士。人或譏其邀名﹐元淑曰﹕此吾本性﹐不爲苦也。袁滋字徳深﹐爲華州刺史﹐以寬易淸簡爲政﹐人甚愛之。徵爲金吾衛大將軍﹐以楊於陵代之﹐百姓遮道不得進﹐於陵宣言曰﹕於陵不敢易袁公之政。然後羅拜而去。

馮立爲廣州都督﹐嘗至貪泉﹐嘆曰﹕此吳隱之所酌泉也﹐飼一杯水何足道哉。吾當汲而爲食﹐豈止一杯﹐卽安能易吾性乎﹖

道州之民多矮﹐每年常配鄕戶貢其男﹐號爲矮奴。陽城爲太守﹐不平其以良爲賤﹐又閔遠氓﹐歲有離異之苦﹐乃抗疏論而免之。自是停歲貢。民皆賴之﹐無不泣荷。

元宗時蒲州刺史陸象先﹐政尙寬簡﹐吏民有罪﹐多曉諭遣之。州錄事言於象先。象先曰﹕人情不遠﹐此屬豈不解吾言耶﹖必欲箠撻以示威﹐當從汝始。錄事慚而退。象先嘗謂人曰﹕天下本無事﹐但庸人擾之爾。苟淸其源﹐何憂不治。

元宗賜酺三日﹐上禦五鳳樓觀者喧隘﹐樂不得奏。金吾白挺如雨﹐不能遏止。上患之。髙力士奏河南丞嚴安之爲理嚴﹐爲人所畏﹐請使止之。上從之。安之至﹐以手板繞場畫地曰﹕犯此者死。於是三日指其畫以相戒﹐無敢犯者。

五代漢劉審交爲汝州防禦使﹐郡人歌之。卒於官﹐郡人聚哭柩所﹐列狀乞畱葬本州界﹐建祠立碑﹐詔贈太尉。馮道聞之曰﹕予嘗爲劉汝州僚佐﹐知其爲人廉平慈善﹐無害之良吏也。民之租稅不能減也﹐徭役不能息也﹐寒者不能衣也﹐餒者不能食也﹐百姓自汲汲然﹐使君何有於我哉﹗然身死之日﹐黎民懷感者﹐誠以不行鞭撲不行刻剝﹐不因公以徇私﹐不容物以利已﹐薄罰宥過﹐謹身節用﹐安俸祿守禮分而已。

劉知遠謂晉髙祖曰﹕願陛下撫將相以恩﹐臣請戢士卒以威。恩威兼著﹐京邑自安。本根安固﹐則枝葉不傷矣。知遠乃嚴設科禁﹐宿衛諸軍無敢犯者。有軍士盜紙錢一襆﹐主者擒之﹐左右請釋之。知遠曰﹕吾誅其情﹐不計其直。竟殺之。由是眾皆畏服。

文學

齊謝眺長於五言詩﹐沈約曰﹕二百年來無此詩也。

宋謝惠連十歲能屬文﹐族兄靈運賞之﹐云﹕每有篇章﹐對惠連輒得佳語。嘗於永嘉西堂思詩﹐竟日不就。忽夢見惠連﹐卽得池塘生春艸﹐園柳變鳴禽。曰﹕此語有神助﹐非吾語也。

宋文帝令羣臣作赤鸚鵡賦。袁淑文魁當時﹐見謝莊賦﹐嘆﹕江東無我﹐卿當獨秀。我若無卿﹐亦一時之傑也。

梁王筠爲詩能用彊韻。沈約嘗啟武帝﹐言晚來名家無先筠者。又謂王志曰﹕賢弟子之文章﹐可謂後來獨步。謝眺嘗見﹐語云﹕好詩圓美﹐流轉如彈丸。近見筠數首﹐方知此言爲實。

王筠字元禮﹐自序云﹕少時抄書﹐老而彌篤。𨿽遇見瞥觀﹐皆卽疏記。後重省覽﹐歡興彌深。習與性成﹐不覺筆倦。

顏延年問鮑昭﹐已與謝靈運優劣。昭曰﹕謝五言如初發芙蓉﹐自然可愛﹔君詩若鋪錦列繡﹐亦雕繢滿眼。延年每薄湯惠休詩﹐謂人曰﹕惠休制作﹐委巷間歌謠爾。方當誤後生。時議者以延年﹑靈運﹐自潘嶽陸機之後﹐文士莫及。江右稱潘陸﹐江左稱顏謝焉。

齊衡陽王鈞嘗手細寫五經一部﹐置於中箱中﹐以備遺忘。侍讀賀玠問曰﹕殿下家有墳索﹐復何須蠅頭細書﹐別藏巾箱中﹖答曰﹕以便檢閱。且一更手寫﹐則永不忘矣。諸王聞而爭效之。巾箱五經自此始也。

梁沈約撰四聲譜﹐以爲在昔﹐詞人累千載而不悟﹐而獨得之胸襟﹐窮其妙旨﹐自謂入神之作。武帝雅不好焉。嘗問周捨曰﹕何謂五聲﹖捨曰﹕天子聖哲是也。然帝竟不甚遵用約也。

江淹以文章顯﹐晚節才思微退。云爲宣城太守時﹐罷歸泊禪靈寺渚。夜夢一人﹐自稱張景陽﹐謂曰﹕前寄一匹錦﹐今可見還。淹探懷中得數尺與之。此人大恚曰﹕那待割截都盡﹗顧見邱遲﹐謂曰余此數尺﹐旣無所用﹐以遺君。自爾淹文章躓矣。又嘗宿於冶亭﹐夢見一丈夫﹐自稱郭璞﹐謂曰﹕吾有筆在卿處多年﹐可以見還。淹乃探懷中得五色筆一以授之﹐爾後爲詩絕無美句。時人謂之才盡。

任昉以文才見知﹐時人云任筆沈詩﹐以昉能爲文﹐約爲詩也。昉聞病之。晚節轉好爲詩﹐欲以傾沈。然用事過多﹐屬辭不得流便。士子慕之﹐轉爲穿鑿。於是有才盡之談矣。

梁鄭灼性精勤﹐尢明三禮。少時嘗夢與皇侃遇於途﹐侃謂曰﹕鄭郎開口。侃因唾灼口中。自後義理益進。多苦心熱﹐瓜時以瓜鎭心﹐起便讀誦。其篤志如此。

陳沈不害通經術﹐善屬文。𨿽博綜經典﹐而家無卷軸。每制文﹐操筆立成﹐曾無尋檢。汝南周宏正稱之曰﹕沈生可謂無意聖人者乎﹖

梁何思澄與宗人遜及何子朗俱擅文名。世人語曰﹕人中爽﹐有子朗。又語曰﹕東海三何﹐子朗最多。思澄聞之曰﹕此言誤矣。如其不然﹐故當歸遜。思澄意謂此已也。

北齊陸乂於五經最精熟﹐館中謂之石經。人語曰﹕五經無對有陸乂。

後魏李謐少好學﹐師事孔璠。數年後璠還﹐就謐請業。時人語曰﹕靑成藍﹐藍謝靑。師何常﹐在明經。謐每曰﹕丈夫擁書萬卷﹐何假南面百城﹗遂絕迹下帷﹐杜門卻掃﹐棄產營書。手自刪削﹐捲無重復者四千有餘矣。

隋薛道衡每構文﹐必隱坐空齋﹐蹋壁而臥。聞戶外有人便怒。其沈思如此。煬帝卽位﹐獻髙祖文皇帝詩。帝覽之不悅﹐曰﹕此魚藻之義也。以事殺之。

唐房玄齡在秦王府十餘年﹐常典管記軍符府檄﹐駐馬立成﹐文約理贍。初無槁艸﹐髙祖嘗謂侍臣曰﹕此人深識機﹐宜足堪委任。每爲吾兒陳事﹐必會人心千里之外﹐猶如面語。

岑文本艸詔誥﹐或眾務繁湊﹐卽命書僮六七人﹐隨口並寫﹐須臾悉成。亦殆盡其妙。

太宗旣平寇亂﹐畱意儒學﹐乃於宮城西起文學館﹐以待四方文士。杜如晦﹑房玄齡﹑於志寧﹑蘇世長﹑薛收﹑褚亮﹑姚思廉﹑陸徳明﹑孔穎達﹑李元道﹑李守素﹑虞世南﹑蔡允恭﹑顏相時﹑許敬宗﹑薛元敬﹑蓋文達﹑蘇勗﹐號十八學士。圖其形狀﹐題其名字爵裏﹐藏之書府﹐以彰禮賢之重也。諸學士並給珍膳﹐分爲三番﹐更直宿於閣下。每軍國務靜﹐參謁歸休。卽便引見﹐討論墳籍﹐商略前載。預入館者﹐時所傾慕﹐謂之登瀛州。李守素尢工譜學﹐自晉宋以降﹐四海士流及諸勛貴華戎閥閱﹐莫不詳究。當時號爲肉譜。虞世南目爲人物志﹐劉褘之以文藻知名。髙宗時與元萬頃﹑範履冰﹑苗楚客﹑周思茂﹑韓楚賓﹐皆召入禁中﹐共撰列女傳。又密令參決﹐以分宰相之權。時人謂之北門學士。

蘇頲機事塡委文誥﹐皆出其手中。書令李嶠嘆曰﹕舍人思如湧泉﹐非吾所及也。

王方慶賞徐堅文章典實﹐常稱曰掌綸誥之選也。楊再思亦曰﹕此鳳閣舍人樣﹐如此才識﹐走避不得。

楊炎與常衮並掌綸誥。衮長於除書﹐炎善爲徳音。自開元以來﹐言制誥之美者﹐時稱常楊焉。

肅宗賞嘆李揆曰﹕卿門地人物文章﹐皆當代所推。故時人稱爲三絕。

李賀之思﹐體勢如崇巖峭壁﹐萬仞崛起。當時文士從而效之﹐無能仿佛者。

張薦祖鷟爲兒童時﹐夢紫色大鳥﹐五采成文﹐降於家庭。其祖謂之曰﹕五色赤文鳳也﹐紫文鸑也﹐爲鳳之佐。吾兒當以文章瑞於明廷﹐因名鷟。蹇味道嘗賞之曰﹕此生天下無雙矣。凡應入舉﹐皆登甲科。員半千曰﹕張子之文﹐如靑錢萬簡選中﹐未聞退時。時因之爲靑錢學士。

權徳輿於述作特盛﹐六經百氏﹐游泳漸漬。其文雅正而宏博﹐王侯將相﹐洎當時名人薨歿﹐以銘紀爲請者十八九。時人爲宗匠焉﹐尢嗜讀書﹐無寸晷暫倦。

自魏晉以還﹐爲文者多拘偶對﹐而經誥之指歸﹐遷雄之气格﹐不復振起。韓愈所爲文﹐務反近體﹐杼意立言﹐自成一家。新語後學之士﹐取爲師法。當時作者甚眾﹐無以過之。故世稱韓文焉。

王起僻於嗜學﹐𨿽官位崇重﹐耽玩無斁﹐夙夜孜孜﹐忘於寢食。無書不覽﹐經目靡遺。

柳璨爲左拾遺﹐公卿朝野托爲箋奏。時譽日洽﹐以其博奧﹐目爲柳篋子。昭宗召爲翰林學士﹐卽以爲相。任人之速﹐古無玆例。

鳳閣舍人王劇﹐勃之弟也。壽春等五王初出閣﹐同日受冊﹐有司志載冊文百寮在列﹐方知闕禮。宰相相顧失色。劇立召書史五人﹐各令執筆﹐口占分寫﹐一時俱畢。詞理典贍﹐人皆嘆服。

文士撰碑頌皆以徐庾爲宗﹐气調漸劣。富嘉謨與吳少微﹐屬詞皆以經典爲本﹐時人欽慕之﹐文體千變﹐稱爲吳富體。

李邕早擅才名﹐尢長碑頌﹐𨿽貶職在外﹐中朝衣冠及天下寺觀﹐多持金帛往求其文。前後所制凡數百首﹐饋遺亦巨萬。時議以自古鬻文獲財﹐未有如邕者。

元稹論杜甫之詩云﹕上薄風騷﹐下該沈宋﹐言奪蘇李﹐气吞曹劉﹐掩顏謝之孤髙﹐雜徐庾之流麗﹐盡得古今之體勢﹐而兼前人之所獨專﹐能所不能﹐無可無不可。詩人以來﹐未有如子美者。

後唐武皇議欲修好於梁祖﹐命李襲吉爲書云﹕毒手尊拳﹐交相於暮夜﹔金戈鐵馬﹐欒踐於明時。梁祖曰﹕李公斗絕一隅﹐安得此文士﹖如吾之智算﹐得襲吉之筆才﹐如虎傅翼矣。

五代周王仁裕年二十五﹐方有意就學。一夕夢剖其腸胃﹐引西江水以浣之﹐又睹水中砂石﹐皆有篆文﹐因取而吞之。及寤﹐心意豁然﹐自是性識日髙﹐有詩萬餘首﹐勒成百卷。目之曰西江集。蓋以嘗夢吞西江文石﹐遂以爲名焉。

卷三

方正

梁徐勉爲吏部尙書﹐嘗與門人夜集。客有虞皓﹐求詹事五官﹐勉正色答云﹕今夕止可談風月﹐不宜及公事。時人服其無私。梁朱異方貴用事﹐賓客輻湊﹐欲引江子一爲助。異﹐子一之姑夫也。子一知異不爲物議所歸﹐未嘗造門。其髙洯如此。

齊禦史中丞顏見遠﹐梁武帝受禪﹐見遠不食﹐發憤數日而卒。武帝聞之曰﹕我自應天從人﹐何豫天下士大夫﹖而顏見遠乃至於此。

陶淵明侃之曾孫﹐自以晉世宰輔﹐恥復屈身後代。自宋武帝王業漸隆﹐不復肯仕。所著文章皆題其年月﹐義熙以前﹐明書晉氏年號。自永初以來﹐惟云甲子而已。

魏髙道穆爲禦史中尉﹐帝姊壽陽公主行﹐犯淸路。執赤棒卒呵之不止﹐道穆令卒棒破其車。公主深恨﹐泣以訴帝。帝曰﹕髙中尉淸直人﹐彼所行者公事﹐豈可以私恨責之也。道穆後見帝﹐帝曰﹕家姊行路相犯﹐深以爲愧。道穆免冠謝。帝曰﹕朕以愧﹐卿反謝朕。

北齊邢峙以經授皇太子﹐方正純厚﹐有儒者風。廚宰進食有邪蒿峙﹐令去之。曰﹕此菜有不正之名﹐非殿下宜食。文宣聞而嘉之﹐賜以被褥縑纊。北齊蘇瓊爲淸河太守﹐性淸愼﹐不發私書。有沙門道研求謁﹐意在理債。瓊每見則談問元理﹐道研無由啟口。弟子問其故﹐研曰﹕每見府君﹐徑將我入靑雲間。何由得論地上事﹖遂焚債券。

陳蕭引爲建康令﹐時宦者李善度蔡脫兒多所請托﹐引一皆不許。或諫曰﹕李蔡之權﹐在位皆憚﹐亦宜少爲身計。引曰﹕吾之立身﹐自有本末﹐亦安能爲李蔡致屈就﹖令不平不過免職爾。

唐髙宗欲立昭儀武氏爲後﹐長孫無忌數言不可。帝乃密遣使賜無忌金銀寶器各一車。

張易之昌宗嘗命畫工圖寫武三思﹑李嶠﹑蘇味道等十八人形像﹐號爲髙士圖﹐引朱敬則預其事﹐固辭不就。史以爲髙潔守正如此。

張易之誣魏元忠有不順之言﹐引張說令証之。說皇惑迫懼﹐宋璟曰﹕名義至重﹐神道難欺。必不可黨邪陷正﹐以求苟免。若緣犯顏流貶﹐芬芳多矣。或至不測﹐吾必叩閽救子﹐與子同死。努力﹐萬代瞻仰在此舉也。說感其言﹐及入﹐乃保明元忠﹐竟得免死。

張昌宗私引相工李宏泰觀占吉凶﹐言涉不順﹐爲飛書所告。宋璟爲中丞﹐請窮究。則天曰﹕昌宗已自首。璟曰﹕昌宗事露自陳﹐且謀反大逆﹐無容首免。請勒就禦史臺勘鞫。則天不悅﹐楊再思遽宣敕﹐令璟出。璟曰﹕天顏咫尺﹐親奉徳音。不煩宰臣﹐擅宣王命。則天意稍解﹐乃收易之等就臺。俄有敕特原之﹐令詣璟謝。璟拒而不見。

宋璟嘗侍宴朝堂﹐張易之兄弟皆爲列卿位。舉箸待璟﹐久之方至。先執酒西向拜謝﹐飲不盡卮﹐遽稱腹痛而歸。

中宗時﹐韋月將告武三思與韋後通﹐三思諷有司論月將大逆不道﹐帝詔殺之。宋璟請付獄﹐帝怒﹐岸幘出側門﹐謂璟曰﹕朕謂已誅之矣﹐更何請也﹖璟曰﹕人言三思亂宮掖﹐陛下不問卽斬之﹐臣恐有竊議者。故請按罪方行刑。帝愈怒﹐璟曰﹕請先誅臣﹐不然終不奉詔。帝乃免月將死﹐流之嶺南。張嘉貞後爲相﹐閱堂案﹐見璟危言切議﹐未嘗不失聲嘆息。

李元紘爲雍州司戶﹐太平公主與僧寺爭碾磑﹐元紘斷還僧寺。豆懷貞爲雍州長史﹐懼太平公主勢﹐促令攺斷。元紘大書判後曰﹕南山或可攺移﹐此終無搖動。懷貞不能奪。

韓休爲相﹐萬年尉李美玉得罪﹐上特令流之嶺外。休進曰﹕美玉位卑﹐所犯又非巨害﹐今朝有大姦尙不能去﹐豈可捨大而取小也﹖臣竊見金吾大將軍程伯獻﹐恃恩貪昌僭擬縱恣﹐臣請先出伯獻﹐而後罪美玉。上初不許之﹐休固爭曰﹕陛下若不出伯獻﹐臣不敢奉詔。上以其切直﹐從之。始蕭嵩以休柔和易制﹐引爲同列。旣知政事峭直﹐多折正嵩。宋璟聞之曰﹕不謂韓休﹐乃能如此仁者之勇也﹗上或宮中宴樂﹐及後苑遊獵﹐小有過差﹐輒謂左右曰﹕韓休知否﹖言終﹐諫疏已至。上嘗臨鏡默然不樂﹐左右曰﹕韓休爲相﹐陛下殊瘦於舊﹐何不逐之﹖上曰﹕吾貌𨿽瘦﹐天下必肥。蕭嵩奏事常順指﹐旣退﹐吾寢不安。韓休常力爭﹐旣退﹐吾寢乃安。吾用韓休﹐爲社稷爾﹐非爲身也。

宦官李輔國專權判行軍司馬﹐潛令官軍於人間聽察是非﹐謂之察事。忠良被誣構者繼有之。有所迫呼﹐諸司莫敢抗仰。禦史臺大理寺重囚推斷未了﹐追去釋放﹐莫有違者。每日就銀臺門決天下事﹐便稱制敕禁中符印﹐悉佩之出入。凡敕輔國押署﹐然後施行。李峴爲相﹐叩頭論輔國之罪﹐上悟﹐賞峴正直。輔國以此讓行軍司馬﹐請歸本官。察事等並停。

崔祐甫性剛直﹐遇事不回。爲中書舍人時﹐中書侍郎闕﹐祐甫知省事﹐與宰相常衮不合。隴州貓鼠同乳﹐衮以爲瑞﹐率百官稱賀。祐甫獨不賀。中官詰之﹐祐甫云﹕此物之失常也﹐可弔不可賀。貓當食鼠﹐今受人養育﹐職旣不修﹐何異法吏不觸邪﹐彊吏不捍敵﹖恐須申僉憲司﹐察聽貪吏﹐戒諸邊吏﹐毋失巡檄﹐使貓能致功﹐鼠不爲害。代宗深嘉之。

興元元年﹐盧杞移知饒州。給事中袁髙論其不可。張獻恭因紫宸殿對言髙所奏至當。徳宗未悟。獻恭復奏曰﹕袁髙是陛下一良臣。徳宗顧謂宰臣李勉曰﹕欲授杞一小州﹐可乎﹖對曰﹕陛下授大州亦可﹐其如士庶失望何﹖獻恭守正不撓如此。

張延賞與柳渾同在相位。延賞怙權矜已﹐而疾渾守正。俾其所厚﹐謂渾曰﹕相公舊徳﹐但節言於廟堂﹐則重位可久。渾曰﹕爲吾謝張相公﹐渾頭可斷﹐而舌不可禁也。竟爲延賞所擠罷相。

朱泚盜據宮闕﹐源休勸泚僞迎鑾駕﹐陰濟逆志。乃遣其將韓旻疾趨奉天。時徳宗蒼黃之中﹐未有武備﹐段秀實陷在賊中﹐以爲宗社之危在頃刻﹐乃倒用司農印印符以追兵。旻至駱驛得符﹐軍人亦莫辧其印文﹐皇遽而回。秀實自度旻之來﹐已必死﹐明日泚召秀實議事﹐語至僭竊﹐秀實勃然﹐奪源休笏﹐唾泚面曰﹕狂賊﹐恨不斬汝萬段﹗遂擊之﹐泚舉臂自捍﹐才中其額﹐流血被面﹐匍匐而走。秀實遇害。

肅宗嘗不豫﹐太卜云祟在山川。王玙作相﹐遣女巫分行天下﹐令中使監之。所至因緣爲姦。有一巫盛年美色﹐以惡少數十自隨﹐宿黃州傳捨。刺史左震晨至驛門﹐扄鐍不可啟﹐震破鎖而入﹐曳女巫階下斬之。所從惡少皆斃。閱其贓賂數十萬﹐震籍以上聞。仍以贓錢代貧民租稅。其中使遣歸京。肅宗不能詰。

肅宗欲大用李勉。會李輔國寵任﹐意欲勉降禮於已﹐勉不爲之屈﹐竟爲所抑﹐出歷汾虢刺史。後爲相﹐盧杞自新州司馬除澧州刺史﹐袁髙奏駁﹐遂授澧州別駕。勉謂徳宗曰﹕眾人皆言盧杞姦邪﹐而陛下獨不知。此所以爲姦邪也。時人多其正直。

杜亞爲東都畱守﹐誣大將令狐運爲盜。朝廷遣禦史楊寧按之。亞以爲不直﹐密表陳之﹐寧遂得罪。上信而不疑﹐宰相以獄大宜審﹐命李元素覆按﹐乃就決之。亞迎路﹐以獄成告元素。元素驗之五日﹐盡釋其囚以還。亞又誣奏元素﹐元素奏未畢﹐上叱出之。元素曰﹕臣一出﹐不得復見陛下。乞容盡詞。上意稍緩﹐元素盡言運冤狀明白﹐上乃悟﹐曰﹕非卿孰能辧之。後數月﹐竟得眞盜。元素由是爲時器重﹐有美官缺﹐人必指元素。

李晟之子聽﹐爲羽林將軍﹐有名馬。穆宗在東宮﹐令近侍諷聽獻之。聽以職總親軍﹐不敢從。及卽位﹐擇太原帥﹐宰臣進擬﹐上皆不允﹐曰﹕李聽不與朕馬﹐是必可任。以爲河東節度使。

杜黃裳爲太常卿﹐方王叔文之盜權﹐黃裳終不造其門。嘗語其子婿韋執誼﹐令率百官請皇太子監國。執誼遽曰﹕丈人才得一官﹐寧可復開口議禁中事耶﹖黃裳勃然曰﹕黃裳受恩王朝﹐豈可以一官見買﹗卽拂衣而出。尋拜平章事。

李藩爲校書郎﹐王紹持權﹐邀藩一相見卽用﹐終不肯。就爲給事中制敕﹐有不可遂﹐於黃敕後批之。吏白﹕宜別連白紙。藩曰﹕別以白紙﹐是文狀。豈曰批敕耶﹖裴垍言於帝﹐以藩有宰相器﹐擢爲平章事﹐與權徳輿同在政府。河東節度使王鍔﹐遺賂權幸﹐有密旨王鍔可兼宰相﹐宜卽擬來。藩遂以筆塗兼宰相字﹐卻奏入﹐云﹕不可。徳輿失色﹐云﹕縱不可﹐宜別作奏﹐豈可以筆塗詔耶﹖藩曰﹕勢迫矣﹐出今日便不可上。日又暮﹐何暇別作奏﹖鍔命果寢。史云藩爲相﹐材能不及裴垍﹐孤峻頗後韋貫之﹐然人物淸整﹐亦其流也。

盧坦爲中丞裴均爲僕射在班逾位坦曰﹕姚南仲爲僕射例如此均曰﹕南仲何人坦曰﹕南仲是守正而不交權幸者也

武儒衡字廷碩﹐气直貌莊﹐言不妄發。相國鄭餘慶不事華潔﹐後進趨其門者多垢衣敗服﹐以望其知。儒衡謁見﹐未嘗輒易所好﹐但與之正言直論。餘慶亦重之。元稹依倚內官﹐得知制誥﹐儒衡深鄙之。會食瓜閣下﹐蠅集於上﹐儒衡以扇揮之曰﹕適從何處來﹐而遽集於此﹖同僚失色﹐儒衡意气自若。

韋貫之爲長安縣丞。徳宗末年﹐京兆尹李實權移宰相﹐言其可否﹐必數日而詔行。有以貫之名薦於實者﹐答曰﹕是與吾同裏﹐極聞其賢﹐但得識其面而薦之上。舉笏示說者曰﹕實已記其名氏矣。說者喜﹐驟以其語告於貫之﹐且曰﹕子今日詣實﹐而明日受賀矣。貫之唯唯﹐終不往﹐亦不遷。後相憲宗。

韋澳﹐貫之子也。兄溫與中丞髙元裕友善﹐溫請用澳爲禦史﹐謂澳曰﹕髙二十九持憲綱﹐欲與汝相面﹐汝必得禦史。澳不答。溫曰﹕髙君端士﹐汝不可輕。澳曰﹕然恐無呈身禦史。竟不詣元裕之門。後爲京兆尹﹐會宰相蕭鄴判度支﹐而戶部缺判使。澳對於延英。宣宗曰﹕戶部缺判使﹐澳對以府事。上言戶部缺判使者三﹐又曰﹕卿意何如﹖澳曰﹕臣近年心力減耗﹐不柰繁劇累。曾陳乞一小鎭﹐聖慈未垂矜允。上默然不樂。甥柳玼曰﹕舅特承聖知﹐延英奏對﹐恐未得中。澳曰﹕吾不爲時相所信﹐忽自宸衷委以使務﹐必以吾他岐得之﹐何以自明﹖我意不錯﹐爾須知。時事漸不佳﹐是吾徒貪爵位所致﹐爾宜志之。後出鎭河陽﹐辭於內殿﹐上曰﹕卿自求便﹐我不去卿。

路隋爲中書舍人﹐翰林學士有以金帛謝除制者﹐必叱而卻之﹐曰﹕吾以公事接私財耶﹖終無所納。

韓愈與人交﹐榮悴不易。而觀諸權門豪士如僕隸焉。瞪然不顧。穆宗以愈爲京兆尹﹐六軍不敢犯法。私相謂曰﹕是尙欲燒佛骨﹐何可犯之﹖

裴度爲元稹所間﹐罷兵權﹐爲東都畱守。過京師朝見﹐先敍朱克融王廷湊暴亂河朔﹐受命討賊﹐無功行陳﹐除職東都﹐許令入覲。辭和气勁﹐感動左右。度伏奏龍墀﹐涕泗嗚咽。穆宗爲之動容。口自諭之曰﹕所謝知朕於延英待卿。初人以度無左右之助﹐爲姦邪排擯﹐𨿽度勛徳﹐恐不能感動人主。及度奏河北事﹐慷慨激切﹐揚於殿廷﹐在位無不聳動。𨿽武夫貴介﹐亦有咨嗟出涕者。

李甘字和鼎﹐大和中爲侍禦史﹐鄭注求入相﹐甘唱言於朝曰﹕宰相者﹐代天理物﹐先徳望而後文藝。注何人﹐敢玆叨竊白麻。若出吾必壞之。會李訓亦惡注所求﹐相注之事竟寢。甘猶貶封州司馬。

崔從少以貞晦恭遜自處﹐不交權利。忠厚方嚴正﹐人多所推仰。階品合立門戟﹐終不之請。四爲大鎭﹐家無妓樂﹐士友多之。

孔緯字化文﹐乾符中爲禦史中丞﹐緯器志方雅﹐疾惡如雦﹐旣總憲綱﹐中外不繩而自肅。僖宗幸蜀﹐百寮以田令孜在上﹐左右意不欲行﹐皆以袍笏不具爲詞。緯召三院禦史謂之曰﹕吾輩世荷國恩﹐身居秋憲﹐𨿽六飛奔迫﹐而咫尺天顏。累詔追徵﹐皆無承稟﹐非臣之義也。凡布衣交舊﹐猶緩急相救﹐況在君親﹖策名委質﹐安可背也。言竟泣下。三院云﹕聊營一日之費﹐俟信宿繼行。緯拂衣起曰﹕吾妻危疾﹐旦不保夕﹐丈夫豈以妻子之故﹐忘君父之急乎﹖公輩善自爲謀﹐吾行決矣。行至褒中作相。孔氏子孫﹐元和後昆仲貴盛﹐至正卿方鎭者六七人﹐未有爲宰輔者。至緯始在鼎司。

李輔國求爲宰相﹐諷僕射聯章薦已。肅宗密謂宰臣蕭華曰﹕輔國欲帶平章事﹐卿等欲有章薦信乎﹖華不對﹐出問裴勉﹐曰﹕初無此事﹐吾臂可截﹐宰相不可得也。華復入奏﹐上喜曰﹕勉固堪大用。

顏杲卿爲安祿山所擒﹐祿山面責之曰﹕汝昨自範陽戶曹﹐我奏爲判官﹐遂得光祿太常二丞﹐便用汝攝常山太守。負汝何事﹐而背我耶﹖杲卿嗔目曰﹕我身爲唐臣﹐常守忠義﹐縱受汝奏署﹐便合從汝反乎﹖且汝本營州一牧羊羯奴爾﹐叨竊恩寵﹐致身及此。天子負汝何事﹐而汝反耶﹖祿山怒甚﹐縛於東都中橋南頭從西第二柱﹐節解之。比气絕﹐大罵不息。杲卿子泉明亦賢。

劉蕡文宗大和二年對制策﹐斥言宦官。考官不敢畱蕡在藉中﹐物論喧然不平。守道正人傳讀其文﹐至有相感泣者。諫官禦史﹐扼腕憤發﹐而執政之臣從而弭之﹐以避黃門之怨。惟登科人李郃曰﹕劉蕡不第﹐我輩登科﹐實厚顏矣。請以所授官讓蕡。事𨿽不行﹐人士多之。

中宗時斜封官皆不由兩省而授﹐兩省莫敢執奏。卽宣示所司。吏部員外郎李朝隱﹐前後執破一千四百餘人﹐怨謗紛然﹐朝隱一無所顧。

順宗時叔文之黨方盛﹐侍禦史豆羣奏屯田員外劉禹錫挾邪亂政﹐不宜在朝。又嘗謁叔文﹐揖之曰﹕事固不可知。叔文曰﹕何謂也﹖羣曰﹕去歲李實怙恩挾貴﹐气蓋一時。公當此時﹐逡巡路旁﹐乃江南一吏爾。今公一旦復據其地﹐安知路旁不復有如君者乎﹖韋執誼以羣素有彊直名﹐止之。

裴垍作相﹐器局峻整﹐人不敢幹以私。嘗有故人子自遠詣之﹐垍資給優厚﹐從容款狎。其人乘間求京兆判司﹐垍曰﹕公才不稱此官﹐不敢以故人之私傷朝廷至公。他日有盲宰相憐公者﹐不妨得之。垍則必不可。

僧鑑虛自貞元以來﹐以財交權幸﹐受方鎭賂遺﹐厚自奉養﹐吏不敢詰。憲宗時﹐於頔以賂求出鎭﹐事發連鑑虛﹐權幸爭爲之言。上欲釋之﹐中丞薛存誠不可。上遣中使詣臺宣旨﹐曰﹕朕欲面詰此僧﹐非釋之也。存誠對曰﹕陛下必欲面釋此僧﹐請先殺臣﹐然後取之。不然臣期不奉詔。上嘉而從之﹐杖殺鑑虛﹐沒其所有之財。

憲宗時柳公綽爲京兆尹﹐公綽初赴府﹐有神策小將躍馬橫衝前導。公綽駐馬﹐杖殺之。明日入對延英﹐上色甚怒﹐詰其專殺之狀。對曰﹕陛下不以臣無似﹐使待罪京兆。京兆爲輦轂師表﹐今視事之初﹐而小將敢爾唐突﹐此乃輕陛下詔令﹐非特慢臣。臣知杖無禮之人﹐不知其爲神策軍將也。上曰﹕何不奏對﹖曰﹕臣職當杖之﹐不當奏。上曰﹕誰當奏者﹖對曰﹕本軍當奏。若死於街衢﹐金吾街使當奏。在坊內﹐左右巡當奏。上無以罪之﹐謂左右曰﹕汝曹須作意﹐此人朕亦畏之。

裴均子持萬縑詣韋貫之﹐求作先銘。貫之曰﹕吾寧餓死﹐豈肯爲此哉﹖

吐突承璀欲立聖徳碑﹐請敕學士撰文﹐且言臣已具萬緡欲酬之。憲宗以命李絳﹐絳力陳立碑爲非﹐詔毀碑樓。

韓公武以財結中外﹐戶部牛侍郎錢千萬﹐不納。穆宗大喜﹐以爲相。乃僧儒也。

憲宗時吐突承璀方貴寵用事﹐爲淮南監軍。李鄘爲節度使﹐性剛嚴﹐與承璀元相敬憚﹐未嘗相失。承璀歸﹐引鄘爲相。鄘恥由宦官進﹐及將佐出祖﹐樂作﹐鄘泣下曰﹕吾老安外鎭﹐宰相非吾任也。旣至京師﹐辭疾不入見﹐不視事﹐百官到門者﹐皆不見。固辭相位。憲宗以爲戶部尙書。

武宗聞揚州倡女善爲酒令﹐敕淮南監軍選十七人獻之。監軍將請節度使杜悰同選﹐且欲更擇良家美女﹐教而獻之。悰曰﹕監軍自受敕﹐悰不敢預聞。監軍再三請之﹐不從。監軍怒﹐具表其狀。上覽表默然。左右請敕節度使同選。上曰﹕敕藩方選倡女入宮﹐豈聖天子所爲。杜悰不徇監軍意﹐得大臣體﹐眞宰相﹐朕甚愧之。遽敕監軍勿復選﹐擢悰爲平章事。悰入謝﹐上勞之曰﹕卿不從監軍之言﹐朕知卿有致君之心。今相卿﹐如得魏徵矣。悰佑之子﹐岐陽公主之夫。

憲宗爲陳宏志所弒﹐宣宗疑郭太后預其謀。又宣宗之母鄭太后﹐本郭后侍兒﹐有宿怨﹐故宣宗卽位﹐待郭太后殊薄。太后意怏怏。一日登勤政樓欲自隕。宣宗聞之﹐大怒。是夕太后崩。外人頗有異論。宣宗以鄭太后故﹐不欲以郭后袝憲宗。有司請葬景陵外園﹐禮院檢討官王皞奏﹕宜合葬景陵﹐神主配憲宗室。奏入﹐宣宗大怒﹐宰相白敏中召皞詰之﹐皞曰﹕太皇太后﹐汾陽王之孫。憲宗在東宮﹐爲正妃。逮事順宗爲婦﹐憲宗厭代之夕。事出曖昧﹐太皇太后母天下﹐歷五朝﹐豈得以曖昧之事﹐遽廢正嫡之禮乎﹖敏中怒甚﹐皞詞气愈厲。諸相會食﹐周墀立於敏中之門以候之。敏中使謝曰﹕方爲一書生所苦﹐公但先行。墀入﹐至敏中廳﹐見皞爭辧方急。墀舉手加額﹐嘆皞孤直。明日﹐皞貶句容令。懿宗時﹐皞還爲禮官﹐申抗前論﹐卒以郭后袝廟。

昭宗在鳳翔﹐韋貽範爲相﹐多受人賂﹐許以官。旣丁母憂﹐日爲債家所噪﹐故急於起復。日遣人詣兩中尉樞密及李茂貞求之。命翰林學士韓渥艸貽範起復制﹐渥曰﹕吾腕可斷﹐此制不可艸。卽上疏論貽範遭憂未數月﹐遽令起復﹐實駭物聽﹐傷國體。學士院二中使怒曰﹕學士勿以死爲戲。渥以疏授之﹐解衣而寢。二使不得已﹐奏之上﹐卽命罷艸。仍賜敕褒美之﹑

後唐李愚﹐行髙學贍﹐有史魚蘧瑗之風。侃然正色﹐不畏彊禦。衡王入朝﹐重臣李振輩皆致拜﹐惟愚長揖。梁末帝責之曰﹕衡王朕之兄﹐朕猶致拜﹐崇政使李振等皆拜﹐爾何傲耶﹖對曰﹕陛下以家人禮兄﹐振等私臣﹐臣居朝列﹐與王無累﹐安敢諂事﹖其剛毅如此。

蜀主心李昊領武信節度使右補闕﹐李起上言﹐故事宰相無領方鎭者。蜀主曰﹕昊家多冗費﹐以厚祿優之爾。起性悻直﹐李昊嘗語之曰﹕以子之才﹐苟能謹默﹐當爲翰林學士。起曰﹕俟無舌﹐乃不言爾。

雅量

宋徐羨之起自布衣﹐又無學術﹐直以局度。一旦居廊廟﹐朝野推服﹐咸謂之有宰臣之望﹐沈密寡言﹐不以憂喜見色。頗工弈棋﹐觀戲常若未解。當世倍以此推之。傅亮蔡郭常言﹕徐公曉萬事﹐安異同常。與傅亮謝晦宴聚﹐亮晦才學辧博﹐羨之風度詳整﹐時然後言。鄭鮮之嘆曰﹕觀徐傅言論﹐不復以學問爲長。

梁武帝開講於同泰寺﹐會者數萬人﹐南越所獻馴象﹐忽狂逸。眾皆駭散﹐惟臧盾裴之禮嶷然不動﹐帝甚嘉焉。

宋明帝賜王景文死﹐敕至之夜﹐景文在江州﹐方與客棋。看敕訖﹐置在局下﹐神色恬然。爭劫竟﹐斂子納奩畢﹐徐謂客曰﹕奉敕見賜以死。方以敕示客。乃默啟答曰﹕敕舉賜鴆﹐謂客此酒不可相勸﹐自仰而飲之卒。

齊蕭鏗左右誤排楠癅屏風倒﹐壓其背。顏色不異﹐言談無輟。隋牛宏弟弼﹐好酒而酗﹐常醉﹐射殺宏駕車牛。宏還宅﹐其妻迎謂曰﹕叔射殺牛。宏聞無所怪﹐問直答曰﹕作脯。其妻又曰﹕叔忽射牛﹐大是異事。宏曰﹕已知。顏色自若﹐讀書不輟。其寬和如此。李元道嘗事李密爲記室﹐密敗﹐官屬爲王世充所虜﹐餘人懼死﹐皆達旦不寢。獨元道起居自若﹐曰﹕死生有命﹐非憂可免。眾服其識量。

唐劉仁軌戴至徳﹐髙宗時同爲僕射﹐更日受牒﹐訴仁軌常以美言悅人﹐至徳必據理詰難。由是譽皆歸仁軌。有嫗陳牒﹐誤詣至徳﹐覽之未終﹐嫗曰﹕本謂是解事僕射﹐乃是不解事僕射。歸我牒。至徳笑而授之。時人稱其長者。

李昭徳婁師徳同秉政﹐俱入朝。師徳體肥行緩﹐昭徳屢待之不至﹐怒罵曰田舍夫。師徳徐笑曰﹕師徳不爲田舍夫﹐誰當爲之﹖其弟除代州刺史﹐將行﹐師徳曰﹕吾備位宰相﹐汝復爲州牧﹐寵榮過盛﹐人所疾也。將何以自免﹖弟長跪曰﹕自今𨿽有人唾其面﹐某拭之而已﹐庶不爲兄憂。師徳愀然曰﹕此所以爲吾憂也。唾汝面﹐怒汝也。汝拭之﹐乃逆其意﹐所以重其怒。夫唾不拭而自幹﹐當笑而受之。後討吐蕃兵敗﹐師徳坐貶原州員外司馬﹐因署移牒。驚曰﹕官爵盡無耶﹖旣而曰﹕亦善亦善。不復介意。

唐許圉師﹐嘗有官吏犯贓事露﹐圉師不令推究﹐但賜淸白﹐詩以激之。犯者愧懼﹐遂攺節爲廉。

河間王孝恭討輔公祏﹐李績等並受孝恭節度。將發﹐與諸將宴集﹐命取水﹐忽變爲血。在坐皆失色﹐孝恭舉止自若﹐徐諭之曰﹕公祏惡積禍盈﹐今承命致討﹐碗中之血﹐授首之徵也。遂盡飲而罷。人服其識度能安眾﹐竟擒公祏。

裴行儉平敵﹐大獲瑰寶﹐蕃酋將士願觀之﹐行儉設宴出之。有瑪瑙盤廣二尺餘﹐文彩殊絕。軍吏王休烈捧盤歷階﹐足跌碎之。休烈皇恐叩頭流血。行儉笑曰﹕非爾故也﹐更不形顏色。有醫人合藥﹐失犀麝而逃。令史試賜馬﹐馬倒毀鞍而竄行﹐儉曰﹕皆失誤爾。遣人招致﹐待之如故。

魏元忠陷周興獄﹐詣市將刑﹐則天以元忠嘗有功﹐特免死配流貴州。承敕者將至市﹐先令傳呼監刑者遽釋元忠令起。元忠曰﹕未知敕虛實﹐豈可造次﹖徐待宣敕﹐然後起謝。觀者咸嘆其臨刑而神色不撓。

狄仁傑未入相時﹐婁師徳薦之。及仁傑爲相﹐不知師徳薦已﹐數排毀之﹐令充外使。則天出薦表示之﹐仁傑大慚。謂人曰﹕吾爲婁公所容如此﹐方知不逮婁公遠矣﹗

郭元振就突厥首領烏質牙帳﹐計議軍事。時大雪﹐元振立於帳前﹐未嘗移足。烏質年老﹐不勝苦寒。會罷而死。其子娑葛以元振故殺其父﹐謀勒兵攻之。或勸元振夜遁﹐元振曰﹕吾以誠信待人﹐何所疑懼﹖且深在寇庭﹐遁將安適﹖乃安臥帳中。明日親入軍帳﹐哭之甚哀。娑葛感其義﹐復與通好。

賈耽在滑州﹐與淄靑李納相鄰。納時𨿽外奉朝旨﹐而常蓄並吞之謀。淄靑歸卒數千人﹐路由滑州。大將請館之城外。耽曰﹕與我鄰道﹐柰何野處﹖其兵遂館之城內。淄靑將士皆心服之。耽善射好獵﹐每出畋不過百騎﹐往往獵於李納之境。納聞之大喜﹐心畏其度量﹐不敢異圖。

汴州節度使李萬榮病甚﹐鄧惟恭自領州事。朝廷以董晉爲汴帥。晉將傔從十餘人赴鎭。至鄭州﹐宣武迎候將吏無至者。官吏皆懼﹐勸晉遲畱以候事勢。晉云﹕準敕赴官﹐何可妄爲逗畱﹖人皆憂其不測﹐晉獨恬然。未至汴州十數里﹐惟恭方來。晉俾其不下馬﹐旣入﹐仍委惟恭以軍政。眾服。晉達於事體機變﹐莫測其深淺也。

陸贄出李吉甫爲明州長史。久之遇赦﹐起爲忠州刺史。時贄以謫在忠州。議者謂吉甫﹐必逞憾於贄﹐重構其罪。及吉甫至部﹐與贄甚歡﹐不以宿嫌介意。

張建封死﹐杜兼誣奏李藩搖動軍中。徳宗大怒﹐密詔杜佑殺之。佑素重藩﹐懷詔旬日不忍發。因引藩﹐論釋氏曰﹕因報之說信有之否﹖藩曰﹕信然。曰﹕審如此﹐君宜遇事無恐。因出詔﹐藩覽之無動色。曰﹕某與兼﹐信爲報也。佑曰﹕愼勿出口。吾已密論持百口保君矣。徳宗怒不解﹐追藩赴闕。及召見﹐望其儀形﹐曰﹕此豈作惡事人耶。除校書郎。

歸登自右拾遺轉右補闕﹐三任十五年。同列常出其下者﹐多以馳騖至顯官。而登與右拾遺蔣武退然自守﹐不以淹退介意。嘗使僮飼馬﹐馬踶僮﹐僮怒擊折馬足。登知而不責。晚年頗好服食﹐有饋金石之藥者﹐且云先嘗之矣登。服之不疑﹐藥發毒幾死﹐方云未之嘗。他人爲之怒﹐登無慍色。常慕陸象先之爲人﹐議者以爲登過之。

錢徽爲禮部侍郎﹐段文昌﹑李紳皆以私書保薦人求名第﹐徽俱黜之。文昌﹑紳大怒。文昌鎭蜀辭日﹐面奏徽所放進士不公。徽坐貶爲江州刺史。或令徽以私書進呈﹐徽曰﹕苟無愧心﹐得喪一致。修身謹行﹐安可以私書相證耶﹖令子弟焚之。人士稱徽長者。

裴度在中書﹐左右忽白失印。聞者失色﹐度飲酒自如。頃之﹐左右白曰﹕復於故處得印。度不應。或問其故﹐度曰﹕此必吏人盜之﹐以印書卷爾。急之則投諸水火。緩之則復還故處。人服其識量。

裴度之平淮西﹐領洄曲降卒萬人。入蔡﹐又以蔡卒爲牙兵。或以爲反側之子﹐其心未安﹐不可自去其備。度笑而答曰﹕吾受命爲彰義軍節度使﹐元惡就擒﹐蔡人卽吾人也。蔡之父老無感泣。申光之民卽時平定。

孔述睿爲史館修撰﹐性謙和退靜﹐與物無競。每親朋集會﹐恂恂似不能言者。人皆敬之。時令狐峘亦充修撰﹐與述睿同職﹐多以細碎之事侵述睿。述睿皆讓之﹐竟不與爭。時人稱爲長者。

陽城召爲諫議大夫﹐見諸諫官紛紜言事﹐細碎無不聞達﹐天子厭苦之。而城方與二弟痛飲﹐人莫窺其涯際。有謁城者﹐城引之與坐﹐輒彊以酒。客辭﹐城輒自飲。客不得已﹐乃與城酬酢。或客先醉僕於席上﹐或城先醉臥客懷中﹐竟不能聽客語。城約其二弟云﹕吾所得月俸﹐汝可度吾家有幾口﹐月食米當幾何﹐貿薪菜鹽凡用幾錢。先具之﹐余悉以送酒家﹐無畱也。

楊行密馳射武伎﹐皆非所長。而寬簡有智略﹐善撫士卒﹐與同甘苦﹐推心待物﹐無所猜忌。嘗早出﹐從者斷馬鞦﹐取其金。行密知而不問。他日復早出如故。人服其度量。

裴度不信術數﹐不好服食。每語人曰﹕雞豬魚蒜﹐逢著則喫。生老病死﹐時至則行。

處士丁重能閱人。觀於琮﹐謂路巖曰﹕某比不熟識於侍郎。今日見之﹐風儀秀整﹐禮貌謙抑﹐如百斛重器﹐所貯尙空其半﹐安使不益於祿位哉﹖苟逾月不居廊廟﹐則某無復更至門下矣。其後浹旬﹐於果登臺鉉。

魏銀槍軍最爲凶悍。唐莊宗爲晉王時﹐張彥作亂﹐引五百人謁王。王斬張彥及其黨七人﹐餘眾股栗。王召諭之曰﹕罪止八人﹐余無所問。自今當竭力爲吾爪牙。眾皆拜伏呼萬歲。明日﹐王緩帶輕裘而進﹐令張彥之卒擐甲執兵﹐翼馬而從﹐仍以爲帳前。銀槍軍眾心由是大服。

石晉安彥威﹐少帝母安氏近屬也。帝以渭陽待之﹐而彥威未嘗掛於齒牙。及卒﹐太妃親至彥威汴京舊第﹐預其喪事﹐人方知爲太妃之親。聞者服其謹重。

後唐明宗時﹐史圭爲右丞判銓事。馮道在中書﹐以堂判衡銓司所注官。圭怒力爭之﹐道亦微有不足之色。圭後罷免。晉髙祖登極﹐徵爲刑部侍郎﹐判監鹽鐵副使﹐皆道之奏請也。圭方愧度量不及道遠矣。

石晉時﹐馮道出鎭同州。胡饒時爲副使﹐道以重臣﹐希於接狎﹐饒忿之。每乘酒於牙門詬道﹐道必延入﹐待以酒肴﹐致敬而退。道謂左右曰﹕此人爲不善﹐自當有報。吾何怒焉﹖後作亂被殺。馮道﹑趙上交﹑王度迎劉贇爲漢嗣。旣而周太祖已副推戴﹐左右知其事變﹐欲殺道等。上交﹑度皇怖不知所爲﹐惟道偃仰自適﹐略無懼色。尋亦獲免焉。道微時常賦詩云﹕終聞海嶽歸明主﹐未省乾坤陷吉人。至是其言驗矣。

五代周鄭仁誨初事唐驍將陳紹光﹐紹光恃勇使酒﹐嘗乘醉抽劍將倳刃於仁誨﹐左右無不奔避。惟仁誨端立以俟﹐略無懼色。紹光擲劍於地﹐曰﹕汝有此器度﹐必當享人間富貴。後至樞極。

錢鏐與羅隱唱和﹐隱好譏諷﹐言鏐微時騎牛操挺之事。鏐怡然不怒﹐其通恕如此。然又有人獻詩於鏐者﹐云﹕一條江水檻前流。鏐以爲譏已﹐殺之。

唐明宗詔張從賓發河南兵數千擊範延光﹐遂與延光同反﹐引兵入洛陽﹐又扼汜水關﹐將逼汴州。時羽檄縱橫﹐從官在大梁者無不惱懼﹐獨桑維翰從容指畫軍事﹐神色自若。接對賓客﹐不攺常度。眾心差安。維翰嘗一制指揮節度使十五人﹐無敢違者﹐時人服其膽略。

石晉以劉知遠爲河東節度使﹐知遠微時﹐爲晉陽李氏贅婿﹐常牧馬犯僧田。僧執而笞之。知遠至晉陽﹐首召其僧﹐命之坐﹐慰諭贈勞。眾心大悅。

石晉髙祖時﹐張彥澤殘虐不法﹐刑部郎中李濤伏閣極論彥澤之罪﹐語甚切至。彥澤削一階降爵一級。及契丹入京師﹐彥澤恣行殺戮﹐士民不寒而栗。濤時爲中書舍人﹐謂曰﹕吾與其逃於溝瀆而不免﹐不若往見之。乃投刺謁彥澤﹐曰﹕上疏請殺太尉人﹐李濤謹來請死。彥澤欣然接之﹐謂濤曰﹕舍人今日懼乎﹖對曰﹕濤今日之懼﹐亦猶足下昔年之懼也。鄕使髙祖用濤之言﹐事安至此﹗彥澤大笑﹐命酒飲之。濤引滿而去。旁若無人。

江南李氏齊王景遂爲皇太弟。嘗與宮僚宴集﹑贊善大夫張易有所規諫﹐景遂方與客傳玩玉杯﹐弗之顧。易怒曰﹕殿下重寶而輕士﹗取杯抵地碎之。眾皆失色﹐景遂斂容謝之。

箴規

齊王儉少時﹐叔父僧虔曰﹕我不患此兒無名﹐政恐名太盛。

王忱嗜酒﹐醉輒累旬。範泰規之﹐以爲酒旣傷生﹐所宜深戒。其言甚切。忱嗟嘆久之﹐曰﹕見規者眾﹐未有若此者也。

隋焬帝時﹐五月五日﹐百僚上饋﹐多以珍玩。蘇威獻尙書一部﹐微以諷帝。帝意不平。

隋煬帝時蘇威見宮中以銀爲幔鉤﹐因盛陳節儉之美﹐以諭上。上爲之攺容。雕飾舊物﹐悉命除毀。

唐劉子翼性不容非。門僚有短﹐常面折之。友人李百藥常稱曰﹕劉四𨿽復罵人﹐人都不恨。

元宗欲討吐蕃﹐張說密奏﹐乞與通和﹐以息邊境。元宗不從。及瓜州失守﹐王君奐計之﹐說因獲嶲州鬥羊表獻之﹐以申諷諭。曰﹕使羊能言﹐必將曰若。斗而不解﹐立有死者。所賴至仁無殘﹐量力取歡焉。元宗深悟其意。

韓滉專政﹐每奏事﹐或日旰他相充位而已。柳渾𨿽滉所引﹐心實惡之。正色議滉曰﹕先相公以狷察爲政﹐不滿歲罷相。今相公杖吏省中至死。省中非刑人之地﹐柰何蹈前非而又甚焉﹖滉感悟愧悔﹐爲霽威焉。

徳宗令王叔文直東宮﹐太子欲言宮市之敝﹐人皆贊美﹐叔文獨無言。罷坐﹐太子謂叔文曰﹕君獨無言﹐何也﹖叔文曰﹕太子視膳問安外﹐不合輒預他事。陛下在位歲久﹐如小人離間﹐謂殿下收取人心﹐則安能自解﹖太子謝之曰﹕苟無先生﹐安得聞此言。

陸贄以受人主殊遇﹐不敢愛身。事有不可﹐極言無隱。朋友規之﹐以爲太峻。

湖南觀察辛京杲﹐嘗以忿怒殺人﹐論合死。徳宗從之。忠臣奏曰﹕京杲合死久矣。上問之﹐對曰﹕渠伯叔某﹐於某處戰死。兄弟某﹐於某處戰死。渠嘗從行﹐特不死﹐是以知渠合死久矣。上亦閔然﹐攺授王傅而已。

蔣文本名武﹐因憲宗召對﹐奏曰﹕陛下已誅羣寇﹐偃武修文。臣名於義未允﹐請攺名文。上忻然從之。時帝方用兵兩河﹐文亦因此諷諭耳。

穆宗問禳災祈福其可必乎﹐韋綬對曰﹕齊景一言﹐而星退三捨。此禳災以徳也。漢文除祝言福﹐不可求致也。如失徳以祈災消﹐媚神以求福至﹐神苟有知﹐當以致譴﹐非其禳之道也。時人主失徳﹐綬因以諷之。

髙宗出獵﹐在途遇雨﹐問油衣若爲得不漏﹐谷那律曰﹕能以瓦爲之﹐必不漏矣。意欲上不畋獵。髙宗悅﹐賜物二百段。

齊髙帝幸華林園宴集﹐使羣臣效伎藝。褚彥回彈琵琶﹐王僧虔柳世隆彈琴﹐沈文季歌子夜來﹐張敬鼠舞。王儉曰﹕臣無所解﹐惟知誦書。因跪上前誦相如封禪書。上笑曰﹕此盛徳之事﹐吾何以堪之。

中宗數引近臣及修文學士﹐與之宴集。令各效伎藝以爲笑樂。張錫爲談容娘舞﹐宗晉卿舞渾脫﹐張洽舞黃獐﹐杜元炎誦婆羅門咒﹐李行言唱駕車西河﹐盧臧用效道士上章。郭山惲獨奏曰﹕臣無所解﹐請誦古詩兩篇。帝從之﹐於是誦鹿鳴蟋蟀之詩。未畢﹐中書令李嶠以其詞有好樂無荒之語﹐恐忤旨﹐遽止之。翌日﹐帝降詔褒美曰﹕志在正時﹐潛申規諷﹐謇謇之誠彌切﹐諤諤之操逾明。賜時服一副。

穆宗見夏州觀察判官枊公權書迹﹐愛之。以爲右拾遺翰林侍書學士。上問公權﹕卿書何能如是之善﹖對曰﹕甩筆在心﹐心正則筆正。上默然攺容。知其以筆諫也。

後唐豆盧革爲中山王處直辟客﹐因牡丹會賦﹐詩諷處直﹐以桑柘爲意﹐言甚古雅

蜀主王衍奢縱﹐嘉州司馬劉贊獻後主三閣圖﹐並作歌以諷。

唐明宗與馮道語及年榖屢登﹐四方無事。道曰﹕臣常記昔在先皇幕府﹐奉使中山﹐歷井陘之險。臣憂馬蹶﹐執轡甚謹﹐幸而無失。逮至平路﹐於轡自逸﹐俄至顚隕。凡爲天下亦猶是也。上深以爲然。上又問今歲𨿽丰﹐百姓贍足否﹐道曰﹕農家歲凶﹐則流於餓殍。歲丰﹐則傷於榖賤。丰凶皆病﹐惟農家爲然。嘗記進士聶夷中詩云﹕二月賣新絲﹐五月糶新榖。醫得眼下瘡﹐剜卻心頭肉。我願君王心﹐化爲光明燭。不照綺羅筵﹐惟照逃亡屋。語𨿽鄙俚﹐曲盡田家之情狀。農於四民之中最爲勤苦﹐人主不可不知也。命左右錄之﹐常諷誦之。石晉和凝爲端明殿學士﹐大署其門﹕不通賓客。前耀州團練推官襄邑張誼﹐致書於凝﹐以爲切近之職﹐爲天之耳目﹐宜周知四方利病﹐柰何拒絕賓客﹖身爲便﹐如負國何﹖凝奇之。

卷四

品藻

齊何點常稱陸慧曉如照鏡﹐遇形觸物﹐無不朗然。王思遠常如懷冰﹐暑月亦有霜气。當時以爲實錄。

劉孝標云劉訏超然越俗﹐如天半朱霞。劉歊矯矯出塵﹐如雲中白鶴。皆儉歲之梁稷﹐寒年之纖纊。

陳武帝嘗與諸將宴﹐杜僧明﹑周文育﹑侯安都各稱功伐。帝曰﹕卿等皆良將也﹐然並有所短。杜公志大而識暗﹐狎於下而驕於尊﹐矜其功不收其拙。周侯交不擇人﹐而推心過差﹐居危履險﹐不設猜防。侯郎傲誕而無厭﹐輕佻而肆志﹐並非全身之道。卒皆如言。

梁邱遲詞采麗逸﹐鐘嶸著詩評云﹕範云婉轉淸便如流風回雪。遲點綴映媚﹐似落花依艸。𨿽取賤文通﹐而秀於敬子。其見稱如此。

北齊李緯﹐梁使來聘﹐問緯安平諸。崔緯曰﹕子玉以還雕龍絕矣﹐崔暹聞之怒﹐緯詣門謝之。暹上馬不顧。

東魏劉晝制六合賦一首﹐言甚古拙﹐自謂絕倫﹐以呈魏收而不拜。收忿之曰﹕賦名六合﹐已是大愚。文又愚於六合﹐君四體又甚於文。晝不忿﹐以示邢子才。子才曰﹕君此賦﹐正似疥駱駝伏而無嫵媚。

唐太宗嘗面談羣臣得失﹐目長孫無忌曰﹕善避嫌疑﹐應對敏速。求之古人﹐亦當無比。而總兵攻戰非所長也。髙士廉涉獵古今﹐心術聰悟﹐臨難旣不攺節﹐爲官亦無明黨。所少者骨鯁規諌爾。唐儉言詞俊利﹐善和解人。酒杯流行﹐發言可喜。事朕二十載﹐遂無一言論國家得失。楊師道性行純善﹐自無愆過﹐而稟性怯懦﹐未甚更事﹐緩急不可得力。岑文本性本惇厚﹐文章論議其所長也﹐謀常經遠﹐自當不負於物。劉洎性最堅正﹐言多有益﹐而不輕然諾於朋友﹐能自補闕﹐亦何以尙。馬周見事敏速﹐性甚貞正。至於論量人物﹐直道而行﹐朕比任使﹐多所稱意。褚遂良學問優長﹐性亦堅正。旣寫忠誠﹐甚親附於朕。譬如飛鳥依人﹐自加憐愛。

太宗與羣臣謂王圭曰﹕卿識鑑淸通﹐尢善談論。自房玄齡等﹐咸宜品藻。又可自量惇與諸子賢。對曰﹕孜孜奉國﹐知無不爲﹐臣不如玄齡。才兼文武﹐出將入相﹐臣不如李靖。敷奏詳明﹐出納惟允﹐臣不如溫彥博。濟繁理劇﹐眾務必舉﹐臣不如戴冑。以諫諍爲心﹐恥君不及堯舜﹐臣不如魏徵。至如激濁揚淸﹐疾惡好善﹐臣於諸子﹐亦有一日之長。太宗深然其言。

穆質兄弟俱有令譽﹐而和粹世以珍味目之。贊少俗而有格爲酪﹐質美而多人爲酥﹐員爲醍醐﹐賞爲乳腐。近代士大夫言家法者﹐以穆氏爲髙。

徐堅問張說文人優劣﹐說曰﹕李嶠崔融薛稷宋之問之文﹐如良金美玉﹐無施不可。富嘉謨之文﹐如孤峯絕岸壁立萬仞﹐濃云郁興震雷俱發﹐誠可畏也。若施於廊廟駭矣。閻朝隱之文﹐如麗服靚妝燕歌趙舞﹐觀者忘疲﹐若類之風雅﹐則罪人矣。問後進優劣﹐曰﹕韓休之文如大羹元酒﹐𨿽有典則而薄於滋味。許景先之文﹐如丰肌膩理﹐𨿽穠華可愛而微少風骨。張九齡之文﹐如輕縑素練﹐實濟時用而微窘邊幅。王翰之文﹐如瓊杯玉斝﹐𨿽爛然可珍而有玷缺。堅以爲然。

後唐命相﹐安重誨欲用崔協﹐任圜欲用李琪。圜曰﹕朝廷有李琪者﹐學際天人﹐奕葉軒冕。論才校藝﹐可敵時輩百人。必捨琪而相協﹐如棄蘇合之丸﹐取蛣蜣之轉也。

後唐張文禮素不知書﹐亦無方略﹐惟於懦兵之中萋菲上將﹐言甲不知進退﹐乙不識軍機﹐以此軍人推爲良將。

識鑑

齊徐勉王融﹐一代才俊﹐特相悅慕。嘗請交焉﹐勉謂所親曰﹕王郎名髙望促﹐難可輕敝衣裾。後果陷法﹐以此見推識鑑。

隋吏部侍郎髙孝基﹐鑑賞機晤﹐淸愼絕倫。然俊爽有餘﹐迹似輕薄。時宰多以此疑之﹐惟牛宏深識其眞﹐推心委任。隋之選舉﹐於斯爲最。時論彌服宏識度之遠。

開皇中﹐平陳之後﹐天下一統。論者咸云將致太平。房彥謙私謂李少通曰﹕主上性多忌克﹐不納諫諍。太子卑弱﹐諸王擅威。在朝惟行苛酷之政﹐未施宏大之體。天下𨿽安﹐方憂危亂。少通初謂不然﹐及仁壽大業之際﹐其言皆驗。

李密爲隋左親衛﹐嘗在仗下。煬帝顧見之﹐謂宇文述曰﹕向者左仗下黑色小兒爲誰﹖對曰﹕故蒲山公李寬子也。帝曰﹕个小兒瞻視異常﹐勿令宿衛。

唐劉文靜察髙祖有四方之志﹐深自結納。竊觀太宗﹐謂裴寂曰﹕非常人也。大度類於漢髙﹐神武同於魏祖。其年𨿽少﹐乃天縱矣。

侯君集平髙昌﹐自負其才﹐潛有異志。江夏王道宗常因侍宴﹐從容言曰﹕君集必爲戎首。太宗曰﹕何以知之﹖道宗曰﹕見其恃有微功﹐深懷矜伐﹐恥在房玄齡李靖之下﹐常有不平之語。太宗曰﹕不可臆度猜貳。俄而君集謀反﹐太宗笑曰﹕果如公所揣。

楊素稱賞封倫﹐每引與論宰相之務。因撫其牀曰﹕封郎必據吾此坐。又善李靖﹐拊其牀曰﹕卿終當坐此。

隋時天下寧晏﹐論者咸以國祚方永。房玄齡密告其父﹐言隋帝本無功徳﹐但誑惑黔黎﹐不爲後嗣長計﹐混諸嫡庶﹐使相侵奪。儲後藩枝﹐競崇淫侈﹐終當內相誅戮﹐不足保全國家。今𨿽淸平﹐其亡可翹足待也。其父彥謙驚而異之。

隋吏部侍郎髙孝基﹐號爲知人。見房玄齡﹐時年十八﹐深相嗟挹。謂裴矩曰﹕僕閱人多矣﹐未見如此郎者。必成偉器。但恨不睹其縱壑淩霄耳。

杜如晦少聰悟﹐好談文史。髙孝基深器重之。曰﹕公有應變之才﹐當爲棟梁之用。願保崇令徳。如晦果爲良相﹐以孝基有知人之鑑﹐爲樹神道碑以紀其徳。

髙宗幸東都﹐時關中饑饉﹐上慮道路多艸竊﹐命監察禦史魏元忠檢校車駕前後。元忠受詔﹐卽閱視赤縣獄﹐得盜一人﹐神采語言異於眾。命釋桎梏﹐襲冠帶﹐乘驛以從﹐與之共食宿﹐托以詰盜。其人笑而許諾。比及東都﹐士馬萬數﹐不亡一錢。髙季輔爲吏部侍郎﹐凡所銓敍﹐時稱允當。太宗賜以金背鏡一面﹐以表其淸鑑。

則天問狄仁傑曰﹕朕要一好漢﹐任使有之乎﹖仁傑曰﹕作何任使﹖則天曰﹕朕欲待以將相。對曰﹕臣料陛下若求文章資歷﹐則今宰臣李嶠蘇味道亦足爲文吏矣。豈非文士齪齪﹐思得奇才用之﹐以成天下之務乎﹖則天悅曰﹕此朕心也。仁傑曰﹕荊州長史張柬之﹐其人𨿽老﹐眞宰相才也。但久不遇﹐若用之﹐必盡節於國家矣。則天乃召拜洛州司馬。他日又求賢﹐仁傑曰﹕臣前言張柬之﹐猶未用也。則天曰﹕已遷之矣。對曰﹕臣薦之爲相﹐今爲洛州司馬﹐非用之也。又遷爲秋官侍郎﹐竟召爲相﹐果能興復中宗。蓋仁傑推薦之力也。

姚崇爲靈武軍使﹐將行﹐則天令舉外司堪爲宰相者。崇亦對曰﹕張柬之沈厚有謀﹐能斷大事。且其人年老﹐惟陛下急用之。則天卽日召見﹐以爲鳳閣鸞臺平章事。

婁師徳爲江都尉﹐揚州長史盧承業奇其才﹐嘗謂之曰﹕吾子臺輔之器﹐當以子孫相托﹐豈可爲官屬常禮待也。

安祿山討奚契丹敗衄﹐張守圭執祿山送京師請行朝典。張九齡奏劾曰﹕穰苴出軍必誅莊賈﹐孫武教戰亦斬宮嬪。守圭軍令必行﹐祿山不宜免死。上特捨之。九齡奏祿山狼子野心﹐面有反相﹐臣請因事戮之﹐冀絕後患。上曰﹕卿勿以王夷甫知石勒故事﹐誤害忠良。遂放歸藩。後祿山反﹐元宗幸蜀。思九齡之先覺﹐下詔褒贈﹐遣使就韶州致祭。

張守圭爲幽州果毅﹐儀形瑰壯﹐善騎射。性慷慨﹐有節義。刺史盧齊卿深禮遇之。常共榻而坐﹐謂曰﹕足下數年外必節度幽涼﹐爲國良將﹐方以子孫相托﹐豈得以寮屬常禮待耶。

於邵一見樊澤曰﹕將相之材也。不十五年﹐澤爲節將。崔元翰年近五十始舉進士﹐邵異其文﹐擢登甲科﹐且曰﹕不十五年﹐當掌誥令。竟如其言。

蕭昕與張鎬友善﹐表薦之曰﹕如鎬者﹐用之則爲王者師﹐不用則幽谷一叟耳。元宗擢鎬爲拾遺。不數年﹐出將入相。及安祿山反﹐昕舉贊善大夫來瑱堪任將帥。思明之亂﹐瑱功居多。

李吉甫拜相﹐詔下之夕﹐感激出涕。謂裴垍曰﹕吉甫自尙書郎流落遠地﹐十餘年方歸﹐便入禁署。今才滿歲﹐後進人物罕所接識﹐宰相之職﹐宜選擢賢俊。卿多精鑑﹐今之才傑﹐爲我言之。垍取筆疏三十餘人。數月之內﹐選用俱盡。人翕然稱之。柳公綽伯父子華﹐有知人之明。公綽生三日﹐子華視之﹐謂其弟子溫曰﹕保惜此兒福气﹐吾兄弟不能及。興吾門者此人也。因以起之爲字。

裴度自蔡州行營宣諭還﹐憲宗問諸將之才。度曰﹕臣觀李光顏見義能勇﹐終有所成。不數日﹐光顏奏大破賊軍於洄曲。帝尢嘆度之知人。

韓滉有知人之鑑。見楊於陵甚悅。滉有愛女方擇佳婿﹐謂其妻柳氏曰﹕吾閱人多矣﹐無如楊生貴而有壽﹐生子必有宰相。於陵自句容尉秩滿﹐寓居揚州﹐而生嗣復。滉見之﹐撫其首曰﹕名位果逾於父﹐楊門之慶也。因字曰慶門。於陵更踐中外﹐以右僕射致仕﹐終年七十八。嗣復作相。

王楊盧駱謂之四傑﹐裴行儉曰﹕士之致遠﹐先器識而後文藝。勃等𨿽有文才﹐而浮躁淺露﹐豈享爵祿之器耶﹖楊子沈靜﹐應至令長。余得令終爲幸。其後勃溺南海﹐照鄰投潁水﹐賓王被誅﹐炯終盈川令﹐皆如行儉之言。

孫逖爲考功員外郎﹐選貢士﹐二年多得俊才。初年則杜鴻漸至宰相﹐顏眞卿爲尙書。後年拔李華蕭潁士趙驊登上第。謂人曰﹕此三人便堪掌綸誥。

李華爲進士﹐著含元殿賦萬餘言。蕭潁士見而賞之曰﹕景福之上﹐靈光之下。華疑其誣詞﹐乃爲祭古戰場文﹐燻污之如故物﹐置於佛書之閣。華與潁士因閱佛書得之﹐華謂潁士曰﹕此文如何﹖潁士曰﹕可矣。華曰﹕當代秉筆者﹐誰及於此﹖潁士曰﹕君稍精思﹐便可及此。華愕然。

路巖初佐崔鉉於淮南﹐爲支使。鉉知其必貴﹐曰﹕路十終須被彼作一官。旣而入爲監察禦史﹐不出長安城十年至宰相。其自監察入翰林也﹐鉉猶在淮南。聞之曰﹕路十今已入翰林﹐如何得老﹖巖竟以流竄賜死。

髙崇文平蜀﹐事無巨細﹐一遵韋南康故事。韋臯參佐請罪﹐崇文皆釋而禮之。艸表薦房式等目﹐段文昌曰﹕君必爲將相﹐未敢奉薦。

後唐莊宗平蜀﹐髙季興方食﹐聞之失箸。梁震曰﹕不足憂也。唐主得蜀﹐益驕亡無日矣。安知不爲吾福﹖及莊宗遇弒﹐季興益重震焉。

後唐閔帝目終易月之制﹐卽召學士讀貞觀政要﹑太宗實錄﹐有致治之意。然不知其要﹐寬柔少斷。李愚私謂同列曰﹕吾君延訪﹐少及吾輩。位髙責重﹐事亦堪憂。眾惕息不敢應。果有潞王之事。

江南李璟爲人謙謹。初卽位﹐不名大臣﹐數延公卿論政體。李建勛謂人曰﹕主上寬仁大度﹐優於先帝。但性習未定﹐苟旁無正人﹐恐不能守先帝之業耳。

江南李氏取湖南﹐百官皆賀。起居郎髙遠曰﹕我乘楚亂﹐取之甚易。觀諸將之才﹐但恐守之甚難爾。以邊鎬守之﹐後果失之。

夙慧

齊王泰年數歲﹐祖母集諸孫侄散棗栗於牀。羣兒競之﹐泰獨不取。問其故﹐曰﹕不取自當得賜。人皆異之。

袁君正年數歲﹐父疾﹐晝夜不眠﹐專侍左右。家人勸令暫臥﹐答曰﹕患旣未瘥﹐眠亦不安。

齊蕭鋒五歲﹐髙帝使學鳳尾諾﹐一學卽工。髙帝大悅﹐以玉麒麟賜之曰﹕麒麟賞鳳尾諾矣。

陳陸從曲八歲﹐讀沈約集﹐見回文硯銘﹐援筆擬之﹐便有佳致。宋王僧孺年五歲﹐便機警。有饋其父冬李者﹐先以一與之﹐僧孺不受﹐曰﹕大人未見﹐不容先嘗。

梁虞荔年九歲﹐候太常陸倕。倕問五經十事﹐荔對無遺失。倕甚異之。弟寄亦聰敏﹐年數歲﹐有造其父﹐遇寄於門﹐嘲﹕郎子姓虞﹐必當無智。寄應聲曰﹕文字不辧﹐豈得非愚。客大慚﹐入謂其父﹕此子非常人﹐文舉之流也。

宋陶季直年四歲﹐祖湣祖常以銀四函列置於前﹐令諸孫各取其一。季直獨不取。曰﹕若有賜﹐當先父伯﹐不應度及諸孫。故不取。湣祖奇之。梁謝貞八歲﹐爲春日閒居詩﹐從舅王筠奇之﹐謂所親曰﹕至如風定花猶落﹐乃追步惠連矣。

梁何妥八歲﹐遊太學。顧良戲之曰﹕汝姓是荷葉之荷﹐爲河水之河﹖妥應聲曰﹕先生姓眷顧之顧﹐爲新故之故﹖眾咸異之。時蕭構亦有雋才﹐住靑楊巷﹐妥住白楊巷﹐時人語曰﹕世有兩雋﹐白楊何妥﹐靑楊蕭構。

隋煬帝子昭三歲﹐時於元武門弄石師子。髙祖與文獻後至其所﹐髙祖適患腰痛﹐舉手馮後﹐昭因避去。如此者再三。髙祖嘆曰﹕天生長者﹐誰復教乎。

陳叔達﹐陳宣帝第十六子也。封義陽王。年十餘歲﹐嘗侍宴賦詩十韻﹐援筆便就。僕射徐陵甚奇之。

唐鄭善果﹐其父諴﹐周大將軍﹐死於王事。善果年九歲襲爵﹐家人以其嬰孺﹐弗之告也。及受冊﹐悲慟擗踴﹐不能自勝。觀者爲之流涕。

李百藥年九歲﹐有讀徐陵文者﹐云﹕旣取成周之禾﹐復刈瑯邪之稻。並不知其事。百藥曰﹕傳稱鄅人藉稻。杜預注云﹐鄅國在瑯邪座間。聞者大驚異之。

蘇世長年十餘歲﹐書於周武帝言事。武帝以其年小﹐召問讀何書。對云﹕讀孝經論語。帝問曰﹕孝經論語何所言﹖對曰﹕孝經云治國者不敢侮於鰥寡﹐論語云爲政以徳。武帝善其對。

狄仁傑兒童時﹐門人有被害者﹐縣吏就詰之。眾皆接對。惟仁傑堅坐讀書。吏責之。仁傑曰﹕黃卷之中聖賢備在﹐猶不能接對﹐何暇偶俗吏而見責耶﹖

蘇晉數歲能屬文﹐作八卦論。王紹宗見而賞嘆﹐曰﹕此後來王粲也。

楊綰年四歲﹐嘗因夜宴親﹐賓客各舉坐中物﹐以四聲呼之。眾皆未言﹐綰應聲指鐵樹曰﹕燈盞柄曲。聞者驚異。

髙定﹐郢之子也。年七歲﹐時讀尙書湯誓﹐問郢曰﹕柰何以臣伐君﹖郢曰﹕應天順人﹐不爲非道。又問曰﹕用命賞於祖﹐不用命戮於社﹐是順人乎﹖郢不能對。

白居易生六七月時﹐乳母抱弄於書屏下﹐直指之字無字示居易。口未能言﹐心已默識。其宿習之緣﹐已在文字中矣。

孫思邈七歲就學﹐日誦千餘言。弱冠善談莊老及百家之說﹐兼好釋典。洛州總管獨孤信見而嘆曰﹕此聖童也。

憲宗皇帝﹐順宗長子也。六七歲時﹐徳宗抱至膝上﹐問曰﹕汝是誰子﹐在吾懷中﹖對曰﹕是第三个天子。徳宗異而憐之。

武后時﹐酷吏橫縱。樂思晦男未十歲﹐沒入司農。上變得召見。太后問狀﹐對曰﹕臣父已死﹐臣家已破﹐但惜陛下法爲來俊臣等所弄﹐陛下不信臣言﹐乞擇朝臣之忠淸﹐陛下素所信任者爲反狀﹐以付俊臣﹐無不承反矣。太后稍悟。

蘇頲年五歲﹐裴談過其父﹐頲方誦庾信枯木賦﹐避談字﹐因易其韻云﹕昔年移柳﹐依依漢陰。今看搖落﹐淒愴江潯。樹猶如此﹐人何以任﹖

後唐明宗時﹐幽州節度使趙徳鈞奏﹕臣孫贊年五歲﹐默念何論孝經。舉童子於汴州﹐取解就試。詔曰﹕都尉之子﹐太尉之孫﹐能念儒書﹐備彰家訓。不勞就試﹐特與成名。宜賜別敕及第﹐附今年春榜。

捷悟

宋文帝令到彥之北伐魏﹐甲兵資實甚盛。及敗還﹐委棄蕩盡﹐府藏武庫爲之一空。一日﹐上與羣臣宴﹐有荒外降人在坐﹐上問庫部郎顧琛﹕庫中仗猶有幾許﹖琛詭對﹕有十萬人仗。上旣問而悔﹐得琛對甚喜。

梁蕭琛醉伏於禦筵﹐武帝以棗投之﹐琛取栗擲上﹐正中面。帝動色﹐琛曰﹕陛下投臣以赤心﹐臣敢不報以戰栗。上大悅。

齊髙帝時﹐魏主至淮而退。帝問﹕何意忽來忽去﹖未有對者。張融從下坐﹐抗聲曰﹕以無道而來﹐見有道而去。公卿咸以爲捷。

齊劉繪爲南康相﹐郡人有姓賴﹐居穢裏﹐剌謁繪。繪嘲之曰﹕君有何穢﹐而居穢裏﹖此人應聲答曰﹕未審孔子何闕﹐而居闕裏﹖

梁時有沙門訟田﹐武帝大署曰﹕貞。有司未辦﹐徧問莫知。劉顯曰﹕貞文字﹐爲與上人。帝忌其能﹐出之。

宋巢尙之甚聰敏﹐時百姓欲爲孝武立寺﹐疑其名。尙之應聲曰﹕宜名天保。詩雲天保下報上也。時服其機速。

隋劉炫眸子精明﹐視日不眩﹐彊記默識﹐莫與爲儔。左畫圓﹐右畫方﹐口誦目數耳聽﹐五事同舉。無所遺失。

隋崔頤從駕往泰山﹐煬帝問何處有羊腸阪﹐頤曰﹕臣按漢書地理誌﹐上黨壺關縣有羊腸阪。帝曰﹕不是。頤曰﹕按皇甫士安撰地書﹐云太原北九十里有羊腸阪。帝曰﹕是也。因謂牛宏曰﹕崔祖浚所謂問一知二。

隋袁充年十歲﹐冬初尙衣葛衫。客戲充曰﹕絺兮綌兮﹐淒其以風。充應聲答曰﹕爲絺爲綌﹐服之無斁。

唐李泌七歲﹐召至禁中。元宗與張說方觀棋﹐使說賦方圓動靜。泌曰﹕願聞其略。說因曰﹕方若棋局﹐圓若棋子。動若棋生﹐靜若棋死。泌卽答曰﹕方若行義﹐圓若運智。動若騁材﹐靜若得意。說賀帝得奇童子。

李忠臣嘗因奏對﹐徳宗謂之曰﹕卿耳甚大﹐眞貴人也。忠臣對曰﹕臣聞驢耳大﹐龍耳卽小。臣耳𨿽大﹐乃驢耳也。上說其言。

孫逖年十五﹐謁雍州長史崔日用。日用小之﹐令爲土火鑪賦。逖握翰卽成﹐詞理典贍。日用覽之駭然﹐遂爲忘年之友。

蕭潁士聰警絕倫﹐嘗與李華陸據同遊洛南龍門。三人共讀路側古碑﹐潁士一閱卽能誦。華再閱﹐據三閱﹐方能記之。議者以三人才格髙下亦如此。

朱梁張策年十二﹐父同嘗浚甘泉井得鼎﹐耳有篆曰魏黃初元年春二月匠吉於。制作奇巧﹐同甚寶之。策時在旁﹐徐言曰﹕建安二十五年﹐曹公攺年爲延康﹐其年十月﹐文帝受漢禪﹐始號黃初元年。無二月明矣。鼎文何繆與﹗同大驚﹐亟遣取魏志展讀﹐果驗。宗族奇之。

梁太祖過內黃﹐問曰﹕此何故名內黃﹖李挺曰﹕河南有外黃小黃﹐故此有內黃。又曰﹕在何處﹖對曰﹕秦有外黃都尉理外黃﹐其故墉今在雍邱。小黃爲髙齊所廢﹐其故墉今在陳畱。太祖稱獎數四。

湖南馬希範﹐唐同光中入貢﹐莊宗問洞庭廣狹﹐希範對曰﹕洞庭至狹﹐若車駕南巡﹐止可飲馬而已。莊宗拊背嘉之。

卷五

賞譽

宋文帝以王華﹑劉湛﹑王曇首﹑殷景仁俱爲侍中﹐風力局幹﹐冠冕一時。上嘗與四人於合殿宴飲甚悅﹐旣罷出﹐上目送良久﹐嘆曰﹕此四賢﹐一時之秀。同管喉唇﹐恐後世難繼也。

河西王蒙遜遣尙書郎宗舒等入貢於魏﹐魏主與之宴﹐執崔浩之手﹐以示舒曰﹕汝所聞崔浩﹐此則是也。才略之美﹐於今無比。朕動止咨之。豫陳成敗﹐若合符契﹐未嘗失也。

宋文帝與蕭思話登鐘山北嶺﹐中道有盤石淸泉﹐上使思話於石上彈琴﹐因賜以銀鐘酒﹐曰﹕相賞有松石間意。

宋武帝引後進二十餘人置酒賦詩﹐臧盾以詩不成罰酒一斗盾﹐飲盡顏色不變﹐言笑自若。蕭介染翰便成文不加點﹐帝兩美之曰﹕臧盾之飲﹐蕭介之文﹐卽席之美也。

謝超宗詣齊髙帝﹐其日風寒。帝曰﹕此客至﹐使人不衣自暖矣。

梁天鑑中張率爲待詔賦奏之﹐帝手敕曰﹕相如工而不敏﹐枚臯速而不工﹐卿可謂兼二子於金馬矣。

裴邃廟在光宅寺西﹐堂宇宏敞﹐松柏郁茂。範云廟在三橋﹐蓬蒿不剪。梁武南郊道經二廟﹐顧而羨曰﹕範爲已死﹐裴爲更生之。禮﹐邃子也。

陳宣帝時﹐張譏爲武陵王記室兼東宮學士。後主在東宮集官僚置宴﹐造玉柄麈尾新成﹐後主親執之曰﹕當今𨿽復多士如林﹐至於堪捉此者﹐獨張譏爾。後主常幸鐘山﹐召從臣坐松林下﹐敕譏豎義﹐時索麈尾未至﹐後主敕取松枝﹐手以屬譏曰﹕可代麈尾。顧羣臣曰﹕此卽張譏後事。

魏陸暐與弟恭之並有譽﹐洛陽令賈禎嘆曰﹕僕以老年﹐更睹雙璧。黃門郎孫惠蔚曰﹕不意二陸﹐復在坐隅。

魏傅永字修期﹐年二十﹐友人與之書不能答﹐請於叔父洪仲。洪仲深讓之﹐而不爲報。永乃發憤讀書﹐涉獵經史﹐兼有才幹。孝文每嘆曰﹕上馬能擊賊﹐下馬作露布﹐惟傅修期爾。

隋李徳林初仕齊﹐周武帝平齊﹐以爲內史。謂羣臣曰﹕我當日惟聞李徳林與齊朝作書檄﹐我正謂其是天上人﹐豈意今日得其驅使﹐復與我作文書﹐極爲大異。神武公紇豆陵毅答曰﹕臣聞明王聖徳得麒麟鳳凰爲瑞﹐是聖徳所感﹐非力能致之。瑞𨿽來﹐不堪使用。如李徳林來受驅策﹐亦是陛下聖徳感致﹐有大才用勝於麒麟鳳凰遠矣。帝大笑曰﹕誠如公言。

隋李穆以太師乞致仕﹐文帝詔曰﹕七十致仕﹐本爲常人。若呂尙以期頤佐周﹐張蒼以華皓相漢﹐髙才命世﹐不拘常禮。公年旣耆舊﹐筋力難煩﹐今勒所司敬蠲朝集。如有大事﹐就第詢訪。

北齊任城王湝稱李徳林云﹕經國大體﹐是賈生晁錯之儔。雕虫小技﹐殆相如子云之輩。吏部郎中陸印云﹕徳林文筆浩浩如長河東注﹐比來所見後生制作﹐乃涓澮之流爾。

李密乘一黃牛﹐被以蒲韉﹐將漢書一帙掛於角上。一手捉牛靷﹐一手翻漢書。尙書令越國公見於道﹐從後按轡躡之﹐旣及﹐問﹕何處生書耽學如此﹖密識越公﹐乃下牛再拜﹐自言姓名。又問所讀書﹐答曰﹕項羽傳。越公奇之﹐與語﹐大悅。謂其子元感等曰﹕吾觀李密識度﹐汝等不及。

唐李靖平蕭銑﹐禽輔公祏。太宗曰﹕李靖是蕭銑輔公祏膏肓﹐古之名將﹐韓白衛霍﹐豈能及也﹗靖年老﹐太宗賜靈壽杖以助足疾。

張行成師事劉炫﹐謂門人曰﹕張子體局﹐方正廊寢﹐與食﹐行衝引與之談﹐貫穿經史﹐事如指掌。又試以綴文﹐操牘便成。行衝大悅﹐引之同榻。曰﹕此吾外家之寶也。

郗純子士美少好學﹐善記覽。父友顏眞卿蕭潁士輩﹐嘗與之討論經傳﹐應對如流。旣而相謂曰﹕吾曹異日﹐當交於二郗之間矣。

武元衡爲禦史中丞﹐因延英對罷。徳宗目送之﹐指示左右曰﹕元衡眞宰相器也。

封敖爲中書舍人﹐艸賜陣傷邊將警句云﹕傷居爾體﹐痛在朕躬。武宗賜之宮錦。封李徳裕爲衛國公守太尉制﹐云﹕遏橫議於風波﹐定奇謀於掌握。逆鎭盜兵﹐壺關晝鎖。造膝嘉話﹐開懷靜思﹐意皆我同﹐言不他惑。制出﹐敖往慶之﹐徳裕口誦此數句﹐謂敖曰﹕陸生有言﹐所恨文不迨意。如卿此語﹐秉筆者豈易得耶﹗解所賜玉帶以遺敖﹐深禮重之。

文宗擢魏徵五代孫謨爲起居舍人﹐曰﹕以卿論事忠切﹐有文貞之風﹐故不循月限﹐授卿此官。又謂之曰﹕卿家有何舊書詔﹖對曰﹕比多失墜﹐惟簪笏見存。上令進來﹐鄭覃曰﹕在人不在笏。上曰﹕鄭覃不會我意﹐此卽甘棠之義﹐非在笏而已。

員半千本名餘慶﹐師事學士王義方。義方嘉重之﹐嘗謂之曰﹕五百年一賢﹐足下當之矣。因攺名半千。義方卒﹐半千制師服喪畢而去。髙宗嘗問三陣﹐半千越次而對﹐以師若時雨爲天陣﹐足食爲地陣﹐得人和爲人陣。髙宗嗟賞之。垂拱中﹐爲宣慰吐蕃使﹐則天曰﹕久聞卿名﹐謂是古人。不意乃在朝列。境外小事﹐不足煩卿﹐宜畱制也。卽日使入閣供奉。

白居易以詩謁顧況﹐況曰﹕米價方貴﹐居亦不易。及見首篇﹕離離原上艸一歲一枯榮﹐野火燒不盡春風吹又生﹐乃曰﹕道得个語﹐居卽易矣。爲之稱譽﹐聲名大振。

裴迪昭宗時爲梁祖賓席轉檢校司徒﹐賜號迎鑾協贊功臣。一日賓佐集謁﹐梁祖目迪曰﹕協贊之名﹐惟司徒獨有之﹐他人濫處也。其知重如此。李珽爲梁祖掌記﹐一日大會﹐將佐指珽曰﹕此眞記室也。

寵禮

宋文帝以惠琳道人善談論﹐因與議朝廷大事﹐遂參權要﹐賓客輻湊﹐門車嘗有數十兩。四方贈賂相系﹐方筵七八座上常滿。琳著髙屐﹐披貂裘﹐置通呈書佐。會稽孔顗嘗詣之﹐遇賓客﹐塡咽暄涼而已。顗慨然曰﹕遂有黑衣宰相﹐可謂冠屨失所矣。

梁陶宏景隱茅山﹐武帝每有徵討﹐吉凶大事﹐無不前以咨詢。月中嘗有數信。時人謂爲山中宰相。

梁孔休源爲晉安王府長史﹐王深相倚仗。嘗於齋中別施一榻﹐云﹕此是孔長史坐﹐人莫得預焉。昭明太子薨﹐有敕夜召休源入宴居殿﹐與羣公參定﹐謀議立晉安王綱爲皇太子。自公卿珥貂﹐插筆奏決於休源前。休源怡然無愧。時人名爲兼天子。

後周寇雋﹐明帝與之同席而坐﹐顧問洛陽故事。雋身長八尺﹐須鬢皓然﹐容止端詳﹐音韻淸朗。帝不覺屢爲之前膝。及雋辭還﹐帝親執其手曰﹕公年徳俱尊﹐朕所欽。向乞言之事﹐所望於公﹐宜數相見﹐以慰虛想。以禦輿令於帝前乘出。

隋髙熲﹐西魏賜姓獨孤氏﹐隋文帝以爲左僕射﹐任寄隆重﹐朝臣莫比﹐呼爲獨孤而不名也。熲每坐朝堂北槐樹下以聽事。其樹不依行列﹐有司將伐之。帝特命勿去﹐以示後人。其見重如此。帝嘗謂曰﹕伐陳后﹐人云公反﹐朕已斬之。君臣道合﹐非靑蠅可間也。將軍盧賁等前後短熲於帝﹐皆被疏絀。因謂熲曰﹕獨孤猶鏡也﹐每被磨瑩皎然益明。

隋李景﹐楊元感之反﹐朝臣子弟多預焉。景獨無關涉。煬帝曰﹕公誠直天然我梁棟也。賜以美女。帝每呼李大將軍而不名﹐見重如此。

隋樊子蓋屢破楊元感﹐煬帝別造玉麟符以代銅獸﹐謂子蓋曰﹕元感之反﹐神明故以彰公赤心爾。折圭進爵﹐宜有令謨。是日進爵爲濟公﹐言其功濟天下﹐特爲立名﹐無此郡國也。

隋李徳林上霸朝集﹐髙祖省讀訖﹐明旦﹐謂徳林曰﹕自古帝王之興﹐必有異人輔佐。我昨讀霸朝集﹐方知感應之理。昨宵恨夜長﹐不能早見公面。必令公貴﹐與國始終。徳林每贊平陳之計。伐陳之役﹐髙祖以馬鞭南指云﹕待平陳訖﹐會以七寶裝嚴公﹐使自山東無及之者。

裴寂於唐有佐命之功。髙祖視朝﹐必引與同坐﹐入閣則引於臥內﹐呼爲裴監而不名也。太宗祠南郊﹐命寂與長孫無忌同升金輅。寂讓﹐太宗曰﹕以公有佐命之勛﹐同載參乘﹐非公而誰﹖髙祖嘗宴寂於含章殿﹐極歡。寂頓首乞骸骨﹐髙祖泣下曰﹕今猶未也。要相與偕老耳。公爲臺司﹐我爲太上﹐逍遙一代﹐豈不快哉。

髙祖以姜謨爲秦州刺史﹐云﹕衣錦還鄕﹐古人所尙。今以本州相授﹐用答元功。

太宗信任長孫無忌﹐或有表密言其權寵過盛者﹐太宗以表示無忌曰﹕朕與卿﹐君臣之間﹐凡事無疑。若各懷所聞而不言﹐則君臣之意無以獲通。因召百寮諭之曰﹕朕今有子皆幼﹐無忌於朕﹐實有大功。今者委之﹐猶子也。疏間親﹐新間舊﹐謂之不順。朕所不取。又作威鳳賦賜無忌﹐命圖無忌形像﹐太宗自作畫贊賜之。

杜如晦沒後﹐太宗食瓜而美﹐遂輟食之半﹐遣使奠於靈座﹐又嘗賜房玄齡黃銀帶﹐顧玄齡曰﹕昔如晦與卿同心輔政﹐今日所賜惟獨見公。因泫然流涕。又云﹕鬼神畏黃錄。命取黃金帶﹐遣玄齡親送於靈所。

李績遇暴疾﹐驗方云﹐惟須灰可療。太宗乃自剪須爲之和藥。績頓首見血﹐帝曰﹕吾爲社稷計﹐不煩深謝。

張公謹卒﹐太宗出次發哀。有司以辰日不可哭﹐太宗曰﹕君臣之義﹐同於父子。情發於中﹐安避辰日。遂哭之。

太宗飛白書賜馬周曰﹕鸞鳳淩雲﹐必資羽翼。股肱之寄﹐誠在忠良。髙宗飛白書以賜近臣﹕戴至徳曰泛洪源﹐俟舟楫。郝處俊曰飛九霄﹐假六翮。李敬元曰咨啟沃﹐罄丹誠。崔知悌曰竭忠節﹐贊皇猷。

岑文本從太宗伐遼﹐至幽州卒。太宗撫視之流涕。其夕聞警鼓之聲﹐曰﹕文本殞逝﹐情深惻怛。今宵夜警﹐所不忍聞。命停之。蘇頲葬日﹐元宗遊咸宜宮﹐將出獵﹐聞頲喪出﹐愴然曰﹕蘇頲今日葬﹐吾寧忍娛遊﹖遂中路還宮。

裴行儉兵不血刃﹐平定西服﹐拜禮部尙書兼檢校右衛大將軍。髙宗謂行儉曰﹕卿文武兼資﹐今故授卿二職。

元宗以蘇頲爲中書侍郎﹐入謝日﹐元宗謂曰﹕常欲用卿﹐每有好官闕﹐卽望宰相論及。宰相皆卿故人﹐卒無言者﹐朕與卿嘆息。中書侍郎﹐朕極重惜﹐自陸象先沒後﹐朕每思之無出卿者。時季乂爲紫微侍郎﹐與頲對掌文誥。他日上曰﹕前朝李嶠蘇味道﹐謂之蘇李。今日亦不讓之。卿所制文誥﹐錄一本封進﹐題云臣某撰要﹐畱宮中披覽。其禮遇如此。

魏元忠爲中書令﹐請歸鄕拜掃。中宗賜錦袍一領﹐銀千兩﹐手敕曰﹕衣錦畫遊﹐在乎玆日。散金敷惠﹐諒屬斯辰。及還﹐帝又幸白馬寺以迎勞之。恩遇如此。﹝元忠至鄕裏﹐自藏其銀﹐無所振施。﹞

元宗寵任張說﹐說爲中書令﹐上親爲詔賜中上考。及薨﹐上自制神道碑文﹐禦筆賜謚曰文貞。

楊綰有疾﹐代宗每引見延英殿﹐特許扶入。釐革舊敝﹐惟綰是恃。恩遇甚厚。旣薨﹐謂侍臣曰﹕天不使朕致太平﹐何奪我楊綰之速也﹗下詔賜謚曰文簡。

太宗以宸扆臺衡二銘賜馬燧。燧至太原﹐乃勒二銘於起義堂﹐帝爲題額。其崇寵如此。

順宗以女樂二人賜張茂昭﹐三表辭讓。及中使押犢車至第﹐茂昭立﹐謂中使曰﹕女樂出自禁中﹐非臣下所宜目睹。昔汾陽﹑咸寧﹑南平﹑北平﹐嘗受此﹐不讓爲宜。茂昭無四賢之功﹐述職入覲﹐亦人臣常禮。柰何當此寵賜。後有功臣﹐陛下何以加賞﹖順宗深嘉禮異﹐允其所讓。

裴垍爲相﹐憲宗在禁中常以官呼垍﹐而不名也。又以杜佑髙年重徳﹐禮重之﹐常呼司徒而不名。憲宗以李絳直諫﹐遽宣宰臣﹐令與攺官﹐乃授中書舍人﹐依前翰林學士。謝日﹐面賜金紫﹐帝親擇良笏賜之。

武后信重狄仁傑﹐羣臣莫及﹐常謂之國老而不名。仁傑好面折廷諍﹐太后每屈意從之。嘗從太后遊幸﹐遇風吹仁傑中墜﹐而馬驚不能止。太后命太子追執其鞚而系之。仁傑屢以老病乞骸骨﹐太后不許﹐入見常止其拜﹐曰﹕每見公拜﹐朕亦身痛。仁傑薨﹐太后泣曰﹕朝堂空矣。

後唐明宗從武皇與葛從周戰﹐徑犯其陣﹐奮擊如神。梁軍退去。明宗四中流矢﹐血流被服。武皇解衣授藥﹐手賜卮酒﹐撫其背曰﹕吾兒神人也。微吾兒﹐幾爲從周所笑。

李存審事後唐武皇﹐性謹厚﹐寵遇日隆。武皇四徵﹐存審常從﹐所至立功。從討赫連鐸﹐冒刃死戰﹐血流盈袖﹐武皇手自封藥﹐日夕臨問。

石晉髙祖委任馮道﹐嘗稱疾求退﹐帝使鄭王重貴詣第省之﹐曰﹕來日不出﹐朕當親往。道乃出視事。當時寵遇﹐羣臣無與爲比。

五代周太祖以髙行周耆年宿將﹐賜詔不名﹐但呼王位而已。錢鏐以尙父薨﹐唐明宗制曰﹕位已極於人臣﹐名素髙於簡冊﹐贈典旣無其官職﹐易名宜示其優崇。賜謚武肅。

周世宗以英武自任﹐有包舉天下之志﹐而計事者多不諭其意。惟王朴神气勁峻﹐剛決有斷﹐凡所謀畫﹐動愜世宗之意。急於登用﹐次爲樞密使﹐卒時年四十五。世宗於柩前﹐以所執玉鉞卓地慟哭者數四。

閩主王昶以師傅之禮待葉翹﹐翹多所禆益﹐宮中謂之國翁。

周太祖時﹐李榖以病臂未愈﹐三表辭位。帝遣中使諭指曰﹕卿所掌至重﹐朕難其人。苟事功克集﹐何以朝禮﹖朕今於便殿待卿﹐可暫入相見。榖見於金祥殿﹐面陳款悃﹐帝不許﹐榖不得已﹐復視事。未能執筆﹐詔以三司務繁﹐令刻名印用之。其後又九表辭位﹐罷守本官﹐令每月肩輿一詣便殿議政事。

任誕

宋謝靈運以文帝不甚任遇﹐意不平﹐多稱疾不朝。出郭遊行﹐或一百六七十里﹐經旬不歸。旣無表聞﹐又不請急﹐被奏免官﹐遂爲山澤之遊。生業甚厚﹐奴僮旣眾﹐門生數百﹐鑿山浚湖﹐功役無已。尋山涉嶺﹐必造幽峻。巖嶂數十重﹐莫不備盡登躡。常著木屐上山﹐則去其前齒。下山去其後齒。嘗自始寧南山伐木開徑﹐直至臨海。從者數百。臨海太守驚駭﹐謂爲山賊﹐知是靈運乃安。

顏延年疏誕﹐不能取容當世。宋文帝傳詔召之﹐頻不見。常日但酒店裸袒挽歌﹐了不應對。他日醉醒﹐乃見帝。嘗問以諸子才能﹐延年曰﹕浚得臣筆﹐測得臣文﹐奐得臣義﹐躍得臣酒。何尙之嘲云﹕誰得卿狂﹖答曰﹕其狂不可及。

劉穆之少時家貧誕節﹐嗜酒食﹐不拘檢﹐好往妻江氏家乞食﹐多見辱﹐不以爲恥。食畢﹐求檳榔。江氏兄弟戲之曰﹕檳榔消食﹐君乃常饑﹐何意須此﹖及穆之貴﹐爲丹陽令﹐召江氏兄弟食﹐令廚人以金柈貯檳榔一斛進之。

謝超宗恃才使酒﹐多所陵忽。爲齊髙帝黃門郎﹐在省常醉。上召見﹐論北方事。超宗曰﹕敵動來二十年矣﹐佛出亦無如之何。以失儀出爲南郡王中軍司馬。人問曰﹕聞有命﹐定是何府﹖超宗答曰﹕不知是何司馬﹐爲是司驢。旣是驢府﹐政應司驢。

齊尙書左丞謝幾卿﹐性通脫﹐不拘朝憲。嘗預樂遊苑﹐宴不得醉而還。因詣道邊酒壚﹐停車褰幔﹐與車前三騶對飲。觀者如堵。幾卿處之自如。

謝譓不妄交﹐接門無雜賓。有時獨醉。曰﹕入吾室者﹐但有淸風。對吾飲者﹐惟當明月。

袁粲爲中書令領丹陽﹐不以事務經心﹐獨步園林﹐詩酒自適。家居負郭﹐每杖策逍遙﹐當其意得﹐悠然忘反。郡南一家頗有竹石﹐粲率爾步往﹐不通主人﹐直造竹所﹐嘯詠自得。主人出﹐語笑款然。俄而車騎羽儀至﹐方知是袁尹也。又嘗步屧白楊郊野﹐間道遇一士大夫﹐便呼與酣飲。明日此人謂被知遇﹐詣門求進﹐粲曰﹕昨日飲酒無偶﹐聊相邀爾。竟不與相見。

梁蕭恭尢好賓友﹐酣宴終日。時元帝勤心著述﹐未嘗妄進卮酒。恭從容謂曰﹕下官歷觀時人﹐多有不好歡興。乃仰眠牀上﹐看屋梁而著書﹐千秋萬歲﹐誰傳此者﹖勞神苦思﹐竟不成名。豈如臨淸風﹐對朗月﹐登山汛水﹐肆意酣歌也。

陶淵明九月九日無酒﹐出宅邊菊叢中坐之﹐逢江州刺史王宏送酒至﹐卽便就酌﹐醉而後歸。潛不解音樂﹐而畜素琴一張﹐每有酒適﹐輒撫弄以寄意。貴賤造之﹐有酒輒設﹐潛若先醉﹐便語客﹕我醉欲眠﹐卿可去。其眞率如此。

北齊王晞爲並州司馬﹐人謂之方外司馬。昭帝欲以晞爲侍中﹐苦辭不受。或勸晞勿自疏﹐晞曰﹕我少年以來﹐閱要人多矣。充詘少時﹐鮮不敗績。且性實疏緩﹐不堪時務。人主恩私﹐何由可保﹖萬一披猖﹐求退無地﹐非不愛作熱官﹐但思之爛熟爾。

北齊韓晉明好酒縱誕﹐招引賓客﹐一席之費﹐動至萬錢﹐猶恨其儉。朝廷欲處之﹐貴要必以疾辭。告人云﹕廢人飲美酒﹐對名勝﹐安能作刀筆吏﹐番故紙乎﹖

東魏侍中王元忠﹐𨿽處要任﹐不以物幹懷﹐惟飲酒自娛。丞相髙歡欲用爲僕射﹐元忠子勸父節酒。元忠曰﹕我言僕射﹐不勝飲酒樂。爾愛僕射﹐宜勿飲酒。

北齊崔瞻在禦史臺﹐常宅中送食﹐備盡珍羞﹐別室獨餐﹐處之自若。有一河東人士姓裴﹐亦爲禦史﹐伺瞻食便往造焉﹐瞻不與交言﹐又不命匙箸﹐裴坐觀瞻食罷而退。明日自攜匙箸﹐恣意飲啖。瞻曰﹕初不喚君食﹐亦不共君語﹐遂能不拘小節。昔劉毅在京口﹐自請鵝炙﹐亦豈異是﹖君定是名士。於是每與之同食。

唐傅奕駁佛教﹐平生遇患﹐未嘗服藥。𨿽究陰陽數術之書﹐而並不知信。嘗醉臥﹐蹶然起曰﹕吾其死矣。因自爲墓志曰﹕傅奕﹐靑山白雲人也﹐因酒醉死。嗚呼哀哉﹗其縱達皆此類。

崔承慶臨終﹐戒子斂以常服﹐不用牲牢。墳髙可認﹐不須廣大﹐事辦卽葬﹐不須卜擇。墓中器物﹐瓷漆而已。有棺無槨﹐務在簡要。碑志但記官號年代﹐不須廣文飾。

路恕私第有佳園林﹐自貞元初李紓包佶輩﹐迄於元和末﹐僅四十年﹐朝之名卿﹐咸從之遊。髙歌縱酒﹐不屑外慮。未嘗問家事﹐人亦以和易稱之。

柳渾好諧謔放達﹐與人交豁然無隱情。不治產業。官至丞相﹐假宅而居。罷相數日﹐則命親族尋勝﹐宴醉方歸﹐陶陶然忘其黜免。時李勉盧翰皆退罷﹐相謂曰﹕吾輩視柳宜城﹐悉爲拘俗之人也。

胡楚賓屬文敏速﹐每飲酒半酣而後操筆。髙宗每令作文﹐必以金銀杯盛酒令飲﹐便以杯賜之。楚賓終日酣宴﹐家無所藏﹐費盡復入﹐待有又出﹐未嘗言禁中事。醉後人或問之﹐答以他事而已。

賀知章晚年尢加縱誕。無復規檢。自號四明狂客﹐又稱祕書外監﹐遨遊里巷﹐醉後屬詞﹐動成卷軸﹐文不加點﹐咸有可觀。又善艸隸書﹐好事者供其箋翰﹐每紙不過數十字﹐共傳寶之。陸象先﹐知章族姑子也﹐與知章相親善。象先常謂人曰﹕賀兄言論調態﹐眞可謂風流之士。吾與子弟離闊﹐都不思之。一日不見賀兄﹐則鄙吝生矣。

李白待詔翰林。白與飲徒醉於酒肆﹐元宗有感﹐欲造樂府新詞﹐亟召白。白已臥於肆中矣。召入以水灑面﹐卽令秉筆﹐頃之成十餘首﹐帝頗嘉之。嘗沈醉﹐令髙力士脫靴﹐由是斥去。乃浪迹江湖﹐終日沈飲。侍禦史崔宗之謫官金陵﹐與白詩酒相歡。嘗月夜乘舟采石﹐達金陵﹐白衣宮錦袍於舟中﹐顧瞻笑傲﹐旁若無人。初賀知章見白﹐賞之曰﹕天上謫仙人也。

杜甫與嚴武世舊。武鎭蜀﹐辟甫爲參謀﹐待遇甚隆。甫馮醉登武之牀﹐瞪視武曰﹕嚴挺之乃有此兒。武𨿽急暴﹐不以爲忤。甫於城都浣花裏﹐種竹植樹﹐結廬枕江﹐縱酒笑詠﹐與田畯野老相狎﹐蕩無拘檢。嚴武過之﹐有時不冠。故武詩云﹕莫倚善爲鸚鵡賦﹐何須不著鵔鸃冠。其傲誕如此。

後唐馬郁事武皇莊宗﹐禮遇甚厚﹐累官至祕書監。監軍張承業權貴任事﹐與賓僚宴集﹐出珍果陳列於前。客無敢先嘗者。當郁前者﹐食之必盡。承業私戒主者曰﹕他日馬監至﹐惟以干藕子置前而已。郁知不可啖﹐異日靴中出一鐵撾﹐碎而食之。承業大笑曰﹕爲公易之﹐勿敗吾案。其俊率如此。

容止

魏崔浩纖妍潔白﹐如美婦人。嘗謂才比張良﹐而稽古過之。

謝晦美風姿﹐善言笑﹐眉目分明﹐鬢髮如墨。時謝混風鑑爲江左第一﹐嘗與晦同在宋武帝前。帝目之曰﹕一時頓有兩玉人。謝覽意气閒雅﹐瞻視聰明。梁武帝目送良久﹐曰﹕覺此坐芳蘭竟體。

王彧字景文﹐風姿爲時之冠。袁粲嘆曰﹕景文非但風流可悅﹐乃哺啜亦復可觀。有客及識謝混者﹐曰﹕景文方謝叔源﹐則爲野父矣。粲惆悵曰﹕恨眼中不見此人。宋孝武選侍中四人﹐並以風貌。王彧謝莊爲一雙﹐阮韜何偃爲一雙。

褚彥回美儀貌﹐善容止﹐俯仰進退﹐咸有風則。宋景和中﹐山陰公主窺見彥回﹐悅之﹐以白帝。帝召彥回西上閣宿十日。公主夜就之﹐備見逼迫。彥回整身而立﹐不爲移志。公主謂曰﹕君鬢髯如戟﹐何無丈夫意﹖彥回曰﹕回𨿽不敏﹐何敢首爲亂階﹖山陰都尉何戢﹐美容儀﹐動止與彥回相慕。時人號爲小褚公。

梁何敬容﹐公廷就列﹐容止出人。武帝𨿽衣浣衣﹐而左右衣必須潔。嘗有侍臣衣帶捲折﹐帝怒曰﹕卿衣帶如繩﹐欲何所縛邪﹗敬容希旨﹐故益鮮明。常以膠淸刷須﹐衣裳不整﹐伏狀熨之。或暑月背爲之焦。

齊張緒吐納風流﹐聽者忘倦。劉悛之爲益州﹐獻蜀柳數株﹐枝條甚長﹐狀若絲縷。時芳林苑始成﹐武帝以植於太昌靈和殿前﹐常賞玩咨嗟曰﹕此柳風流可愛﹐似張緒當年。

齊張融風止詭越﹐坐常危膝行﹐則曳步﹐翹身﹐仰首﹐意制甚多。見者驚異。聚觀成市。而融了無慚色。髙帝常笑曰﹕此人不可無一﹐不可有二。

龔祈風姿端雅﹐容止可觀。中書郎範述見之﹐數曰﹕此荊楚之仙人也。

北齊神武言﹕崔悛應作令僕﹐恨其精神太遒。趙郡李渾將聘梁﹐名輩畢萃﹐詩酒正歡﹐悛後到﹐一坐無復談話。鄭伯猷嘆曰﹕身長八尺﹐面如刻畫﹐謦欬爲洪鐘﹐胸中貯千卷書﹐那得不畏服。

北齊李諧字虔和﹐短小﹐六指因癭而舉頤﹐因跛而緩步﹐因謇而徐言﹐遂爲風流之冠。時人言﹕李諧善用三短。

北齊崔瞻崔子約﹐儀望俱華﹐儼然相法。諸涉門竊窺之﹐以爲二天人也。自天寶以後﹐重吏事﹐謂容止醞籍者爲潦倒﹐而瞻終不攺焉。

隋韋藝容貌瑰瑋﹐每蕃人參謁﹐必整儀衛﹐盛服以見之。獨坐滿一榻﹐蕃人畏懼﹐莫敢仰視。

伐陳之役﹐楊素率外軍東下﹐舳艫被江﹐旌甲曜日﹐素坐平乘大船﹐容貌雄偉。陳人及之﹐懼曰﹕淸河公卽江神也。

馮定爲太常少卿﹐因樂成﹐閱於庭。定立於其間。文宗以端凝若植﹐問其姓氏﹐翰林學士曰﹕此馮定也。文宗喜問曰﹕豈非能爲古章句者耶﹖乃召升階﹐文宗自吟定送客江西詩﹐錫以禁中瑞錦。崔遠文才淸麗﹐風神峻整﹐人皆慕其爲人。當時目爲釘座梨﹐言席上之珍也。

鄭畋文學優深﹐器量宏恕﹐美風儀﹐神彩如玉。

張知謇兄弟五人﹐厲志讀書﹐皆以明經登第。儀質環偉﹐眉目疏朗﹐則天重其才幹﹐又目其狀貌過人﹐命畫工寫之﹐賜以其本曰﹕人或有才﹐未必有貌。卿家兄弟﹐可謂兩絕。

元宗嘗煉藥於勤政樓下﹐垂簾觀之。兵部侍郎盧絢謂上已起﹐垂鞭按轡﹐橫過樓下。絢風標淸粹﹐上目送之﹐深嘆其蘊籍。李林甫以陰計廢之。

朱梁趙凝﹐气貌甚偉﹐好自修檢。每整衣冠﹐必使人持巨鑑﹐前後照之。對客之際﹐烏巾上微覺有塵﹐卽令侍妓持紅拂以去之。

卷六

術解

魏崔浩善占天文﹐嘗置銅鋌於酢器中。夜有見卽以鋌畫紙作字﹐以記其異。魏主每如浩家﹐問以災異﹐或倉卒不及束帶﹐奉進疏食﹐不暇精美。魏主必爲之舉箸﹐或立嘗而還。浩考校漢元以來日星行度﹐譏前史之失﹐別爲魏歷﹐以示髙允。允以漢元年三月﹐五星聚東井﹐非十月。浩初猶疑之﹐後歲餘﹐謂允曰﹕考究果如君言五星﹐乃以前三月聚於東井。

梁沈僧昭少事天竺沙門﹐自云爲泰山錄事﹐幽司中有所收錄﹐必僧昭書名。梁武陵王紀宴坐池亭﹐蛙鳴聒耳﹐王曰﹕殊廢絲竹之聽。僧昭咒厭十數﹐口便息。及日晚﹐王欲其復鳴﹐僧昭曰﹕王歡已闌﹐今恣汝鳴。卽便喧聒。

齊柳世隆善卜筮﹐世祖武皇帝時﹐嘗曰﹕永明九年我亡﹐亡後三年﹐邱山崩﹐齊亦於此季矣。屏人命典簽李黨取筆及髙齒屐﹐題於簾旌曰﹕永明十一年。因流涕謂黨曰﹕汝見吾不見也。十一年﹐武帝崩。

梁韋鼎明陰陽﹐善相術。陳武帝在南徐州﹐鼎望气知其當王﹐遂寄家焉。至徳初﹐盡貨田宅﹐寓居僧寺。毛彪問其故﹐曰﹕江東王气﹐盡於此矣。吾與爾﹐當葬長安。初鼎之聘周也﹐嘗遇隋文帝﹐謂曰﹕觀公容貌﹐不久必大貴。貴則天下一家﹐歲一周天。老夫當委質焉。陳亡﹐驛召授上儀同三司。

宋賀瑒伯祖道養﹐工卜筮﹐有歌工女人病死﹐爲之筮曰﹕此非死也﹐天帝召之歌爾。乃以土塊加其心上﹐俄頃而蘇。

陳章昭達﹐少時遇相者曰﹕卿容貌甚善﹐須小虧﹐則當富貴。梁大同中﹐昭達因醉墜馬﹐鬢角小傷。相者曰﹕未也。侯景之亂﹐爲流矢所中﹐眇其一目。相者曰﹕卿相善矣。後仕陳﹐至三公。

宋庾道湣尢精相木手板。時山陽王休祐屢以言語忤顏色﹐以已板令道湣占之。道湣曰﹕此𨿽甚貴﹐然令人多愆忤。休祐以褚彥回詳密﹐求換其板。他日彥回侍明帝﹐自稱下官。帝多忌﹐甚不悅﹐休祐具以狀言﹐帝意乃解。

宋顧歡通解陰陽書﹐爲數術多效驗。有病邪者問歡﹐歡曰﹕家有何書﹖答曰﹕惟有孝經而已。歡曰﹕可取仲尼居置病人枕邊﹐恭敬之﹐自瘥也。病者如言果愈。問其故﹐答曰﹕善禳惡﹐正勝邪。此病者所以瘥也。

魏晁崇善天文﹐天興五年﹐月暈左角﹐崇以爲角虫多死。是歲天下牛死十七八﹐輿駕馬瞎數百頭﹐日斃於路側。麋鹿亦多死者。

魏徐路知星文﹐坐事系冀州獄﹐別駕崔隆宗就禁慰問之。路曰﹕昨夜驛馬星流赦﹐須臾當到。隆素信之﹐遂遣人出城候焉。俄而赦至。

檀逵師﹐周文召之至岐州。會神武來寇玉璧﹐檀特曰﹕狗豈能至龍門也。神武果不至龍門而還。北齊許遵值文宣無道日甚﹐遵語人曰﹕多折算來﹐吾筮此狂夫何時得死。於是布算滿牀﹐大言云﹕不出冬初﹐我乃不及見。文宣以十月崩﹐遵以九月死。

北齊趙輔和﹐有人父病求筮﹐遇泰﹐云此卦甚吉。是人出。輔和曰﹕乾下坤上﹐乾父道也。坤上則父入土矣。豈得言吉﹖父果卒。北齊賈子儒能相人﹐崔暹令視文襄。子儒曰﹕人有七尺軀﹐不如一尺之面﹐不如一寸之眼。大將軍臉薄眄速﹐非帝王相也。北齊綦母懷文傳﹕有蠕蠕客能算﹐或指庭中一棗樹﹐令其布算﹐卽知其數﹐並瓣若干﹐純赤若干﹐赤白相半。於是剝數之﹐惟少一子。客云﹕必不少﹐但更撼之。果得一實。

隋文帝將遷都﹐夜與髙熲蘇威二人定議。庾李才旦奏﹕臣仰觀元象﹐俯察圖記﹐龜兆允襲﹐必有遷都。且漢營北城﹐經今八百歲﹐水皆碱鹵﹐不甚宜人﹐願爲遷徙計。帝愕然﹐謂熲等曰﹕是何神也﹖遂發詔施行。

楊伯醜好讀易﹐隱於華山。隋開皇初徵入朝﹐見公卿不爲禮﹐無貴賤﹐皆爾汝之。開肆賣卜﹐有人失馬﹐來詣伯醜。爲皇太子所召﹐在途遇之﹐立爲作卦。卦成曰﹕我不遑爲卿說﹐且向西市東壁門第三店﹐爲我買魚作鱠。如言而往﹐須臾有一人牽所失馬來﹐遂擒之。

旋宮之義﹐亡絕已久。唐祖孝孫得毛爽之法﹐以一律生五音十二律﹐而爲六十音。因而六之﹐故有三百六十音﹐以當一歲之日。又以十二月旋相爲六十聲八十四調﹐其法因五音生二變﹐因變徵爲正徵﹐因變宮爲淸宮﹐七音起黃鐘﹐終南呂﹐造爲紀綱。一朝復古﹐自孝孫始也。

太宗之世有祕記云﹕唐三世之後﹐則女主武王﹐代有天下。太宗嘗密召李淳風訪其事﹐淳風曰﹕臣據象推算﹐其人已生﹐在陛下宮內。從今不逾三十年﹐當有天下﹐誅殺唐氏子孫殆盡。帝曰﹕疑似者盡殺之﹐如何﹖淳風曰﹕天之所命﹐王者不死。今已在宮內﹐是陛下眷屬。更三十年﹐又當衰老。老則仁慈﹐𨿽受終易姓﹐其於陛下子孫﹐或不甚損。今若殺之﹐卽當復生少壯嚴毒﹐卽殺戮陛下子孫無遺類矣。太宗善其言而止。

武徳九年五月﹐傅奕奏﹕太白見秦分﹐秦王當有天下。髙祖以狀授太宗。及太宗嗣位﹐召奕賜之食﹐曰﹕汝前所奏﹐幾累於我。然今後但須盡言﹐無以前事爲慮也。

劉仁軌爲陳倉尉﹐相工袁天綱謂曰﹕君終位鄰臺輔﹐年將九十。仁軌爲文昌左相﹐八十四而薨。裴行儉尢曉陰陽之術﹐每制敵摧陣﹐先期捷日。嘗出軍至單於北塞﹐晚下營壕塹方周﹐遽令移就岡上。將士皆以士眾方安不可勞擾﹐行儉促之。比夜風雨暴至﹐前設營處﹐水深丈餘。

蕭嵩與吳郡陸象先爲僚友。宣州相術夏榮謂象先曰﹕陸郎十年內位極人臣﹐然不及蕭郎一門盡貴官﹐髙而有壽。陸果爲相﹐蕭亦爲相﹐尋至八十﹐其子華孫俯仿﹐皆至宰輔。

髙智周少與鄕人蔣子愼善﹐同詣相者。相者曰﹕明公位極人臣﹐然允嗣微弱。蔣侯官職至薄﹐而子孫轉盛。智周果作相﹐子愼爲建安尉﹐卒。其子繪謁智周﹐智周以女妻之。繪子捷爲刺史﹐捷子洌爲左丞﹐洌弟渙爲給事中。髙氏之後殄滅已久。果符相者之言。

太原術士溫彬﹐髙宗時已老﹐臨終封一狀﹐謂其妻曰﹕吾死後﹐年名垂拱﹐卽詣闕獻之。愼勿開也。垂拱初﹐其妻獻之﹐預陳則天革命﹐及突厥至趙定事﹐俱驗。

崔信明以五月五日正中時生﹐有異雀數頭﹐身形甚小﹐五色畢備﹐集於庭樹﹐鳴聲淸宛。隋太史令史良至靑州﹐爲之占曰﹕五月爲火﹐火爲離﹐離爲文采﹐日正中文之盛也。又有雀五色﹐奮翼而鳴﹐兒必文藻煥爛。雀形旣小﹐祿位殆不髙。及長﹐博文彊記﹐下筆成章﹐終於秦州令。

薛頤嘗密謂秦王曰﹕徳星守秦分﹐王當有天下。願王自愛也。太宗朝上表﹐請爲道士。太宗爲置紫府觀。觀中建一淸臺﹐以考元象。

甄權能鍼炙﹐狄嵚苦風患﹐手不能引弓﹐權曰﹕但將弓矢向垛﹐一鍼可愈矣。鍼其肩隅一穴﹐卽時能射。其弟立言﹐亦善醫。杜淹風毒發腫﹐立言曰﹕從今更十一日午時死。如期而死。有尼明律腹脹身瘦﹐立言曰﹕誤食發成虫也。令服雄黃﹐吐一蛇如小指大﹐惟無眼。燒之有發气。尼疾乃愈。

乙佛宏禮能相﹐隋煬帝亦自能之。曰﹕卿相朕終當如何﹖如卿言與朕術不同﹐罪當死。宏禮曰﹕臣所學相術﹐凡人之相有類陛下者﹐不得善終。臣聞聖人不相﹐故知聖人與庶凡不同爾。自是帝常遣使監之﹐不得與人交言。薛大鼎坐事﹐沒爲奴﹐詣宏禮﹐曰﹕君奴也。大鼎有慚色﹐解衣示之。宏禮曰﹕自腰以下﹐當爲方嶽之任。後爲泗州刺史。

袁天罡善相﹐則天初在𦇤褓﹐天罡來至第中﹐謂其母曰﹕夫人骨法﹐必生貴子。示之﹐見元爽元慶﹐曰﹕此二子﹐皆保家之主﹐官至三品。見韓國夫人﹐曰﹕此女亦大貴﹐又利其夫。乳母時抱則天﹐衣男子之服﹐天綱曰﹕此郎君子柙色﹐奧妙不可易知。試令行﹐又令舉目﹐天綱大驚曰﹕龍睛鳳頸﹐貴人之極也。更轉側視之﹐又驚曰﹕若是女﹐當爲天下之主矣。

盧齊卿童﹐幼問孫思邈後之事。思邈曰﹕汝後五十年﹐位登方伯。吾兒當爲屬吏﹐可自保也。後齊卿爲徐州刺史﹐思邈孫溥果爲蕭縣丞。齊卿問時﹐溥猶未生。

張憬藏相蔣儼云﹕自此二年﹐當得東宮掌兵之官﹐柣未終而免職。免職之後﹐厄在三尺土下。據此合死﹐然後有兵位﹐不合中夭﹐至六十一爲蒲州刺史。十月三十日午時祿絕。儼後皆如其言。常奉使髙麗﹐囚地窖中﹐終六年得歸。及在蒲州﹐六十一矣。至期﹐召人吏﹑妻子訣別﹐自云當死。俄有敇﹐許令致仕。

金梁鳳謂祠部郎中裴冕曰﹕半年間﹐公爲宰相﹐大富貴。冕曰﹕公乃狂言﹖冕何至此。梁鳳曰﹕有一日向東京﹐一日入蜀川﹐一日向朔方。此時公作相矣。冕懼其言﹐深絕之。未幾安祿山反﹐冕問三日之說﹐梁鳳曰﹕東京日卽自磨滅﹐蜀川日亦不能久﹐此間日何轉分明。其後祿山僭號﹐元宗幸蜀﹐肅宗卽位於靈武﹐冕果爲中書侍郎平章事。

葉法善少傳符錄﹐尢能厭劾鬼神。嘗於東都淩虛觀設醮﹐城中士女競往觀之。俄頃數十人自投火中。觀者大驚﹐救之而免。法善曰﹕此皆魅病﹐爲吾法懾耳。問之果然。法善悉爲禁劾﹐其病乃愈。

苗晉卿嘗遇老父問曰﹕要知前事乎﹖晉卿曰﹕應舉已久﹐有一第分乎﹖曰﹕大有事。但更問曰﹕晉卿困窮﹐愛一郡寧可及乎﹖曰﹕更向上。曰﹕廉察乎﹖曰﹕更向上。曰﹕將相乎﹖曰﹕更向上。苗怒﹐全不信﹐曰﹕將相向上是天子。曰﹕眞者卽不得﹐假者卽得。晉卿以爲怪誕﹐揖之而去。後果爲將相﹐元宗崩﹐攝蒙宰三日。

朱梁仇殷藝術精密﹐太祖之在長蘆也﹐諸將請攻壁﹐令軍中人負稿二圍﹐置於積﹐俄而雲集。殷曰﹕何用﹖或以所謀告之﹐殷曰﹕我占之矣﹐不見攻壁象﹐無乃自退乎﹖翌日有騎馳報﹐丁會以潞州畔。太祖令盡焚其稿而還。

後唐周元豹有袁許之術﹐大略狀人形貌﹐比諸龜魚禽獸﹐目視臆斷﹐咸造其理。見王都曰﹕形若鯉魚﹐難免刀機﹐都竟被殺。盧程衣道士服﹐與同志二人謁焉﹐元豹曰﹕二君子明年花發﹐俱爲故人。惟道士甚貴。至來歲﹐二子果卒﹐程後登庸。

五代周翟光鄴﹐膚革肥晰﹐善於攝養。仕至樞府。司天監趙延乂﹐有袁許之術。嘗謂人曰﹕翟君外厚而內薄﹐𨿽貴無壽。卒﹐時四十六。

趙延乂淸泰中﹐嘗與樞密直學士呂琦同宿於內庭。琦因從容﹐密問國家運祚﹐延乂曰﹕來年厄會之期﹐俟遇過別論。琦詢之不已﹐延乂乃曰﹕保邦在刑政﹐保祚在福徳。於刑政﹐則術士不敢言。柰際會諸公﹐罕有卓絕福徳者。下官實有卹緯之僭。五代漢隱帝時﹐宮中數有怪﹐大風雨發屋拔木﹐吹破門扇﹐起十餘步而落。震死者六七人。水深平地尺餘。帝召司天監趙延乂﹐問以禳祈之術。對曰﹕臣之業在天文﹐時日禳祈﹐非所習也。然王者欲弭災異﹐莫如修徳。延乂歸﹐帝遣中使問如何爲修徳﹐延乂請讀貞觀政要而法之。

巧藝

宋時能棋﹐王抗第一﹐褚思莊夏赤松第二。赤松思速﹐善於大行﹔思莊思遲﹐功於鬥棋。齊髙帝使思莊與抗交賭﹐自食時至日暮﹐一局始竟。上倦﹐遣還省。至五更方決。抗睡於局後﹐思莊達旦不寐。或云思莊所以品髙﹐緣其思深久﹐人不能對。

王僧虔論書云﹕從祖中書令瑉書子敬曰﹕弟書如騎騾﹐駸駸常欲度驊驑前。

庾徵西翼書﹐少時與右軍齊名。右軍後進﹐庾猶不憤﹐在荊州與都下人書云﹕小兒輩賤家雞﹐皆學逸少書。須吾下當比之。張翼﹐王右軍自書表﹐晉穆帝令翼題後答右軍。當時不別﹐久方悟云﹕小人幾欲亂眞。

齊王彬習篆隸﹐時人語云﹕三眞六艸﹐爲天下寶。

宋桓榮素善彈﹐登西樓見翔鵠雲中﹐謂左右﹕當生取之。於是彈其兩翅﹐毛盡脫﹐墜地不傷。養毛生後飛去。其妙如此。

褚澄能醫﹐李道念有冷疾五年﹐澄曰﹕汝病是食白瀹雞子過多。取蘇一升﹐令煮服之。吐一物如升﹐涎裏之乃是雞雛﹐羽翅爪距皆具﹐凡十三頭。而病愈。

徐秋夫能醫﹐嘗夜有鬼神﹐吟聲甚淒愴。秋夫問﹕何須﹖答言﹕姓某﹐家在東陽﹐患腰痛死。𨿽爲鬼﹐痛猶難忍﹐請療之。秋夫曰﹕云何厝法﹖鬼請爲芻人﹐按孔穴鍼之。秋夫如言﹐爲灸四處﹐又鍼肩井三處﹐設祭埋之。明日見一人謝恩﹐忽然不見。宋文帝云﹕天下有五絕﹐而皆出錢唐。謂杜道鞠彈棋﹑範悅詩﹑褚欣遠模書﹑褚允圍棋﹑徐道度療疾。道度﹐秋夫字也。

薛伯宗善徙癰疽﹐公孫秦患背﹐伯宗爲气封之﹐徙置庭前柳樹上。明旦癰疽消﹐樹邊便起一癅﹐發拳大稍稍長二十餘日﹐癅大膿爛﹐出黃赤汁斗餘。樹爲之痿損。

宋羊欣字敬元﹐尢長隸書。年十二﹐夏月著新絹裙晝寢﹐王獻之書裙數幅而去。欣書不工﹐由此彌善。

宋有嵇元榮羊蓋者﹐善彈琴﹐云傳戴安道法。齊柳惲從之學﹐特窮其妙。竟陵王子良曰﹕卿巧越嵇心﹐妙臻羊體。惲嘗賦詩未就﹐以筆插琴﹐客以箸扣之。惲驚其哀韻﹐乃制爲雅音。後傳擊琴﹐自此始。

齊劉瑱妹爲鄱陽王妃﹐伉儷甚篤﹐王爲明帝所誅﹐妃追傷遂成蛔疾。有陳郡殷舊善畫﹐瑱令畫王形像﹐並圖王所寵姬共照鏡狀﹐如欲偶寢﹐以示妃。唾之﹐因罵云﹕故宜早死。由此病愈。

梁蕭子云善艸隸﹐武帝論其書曰﹕筆力勁峻﹐心手相應﹐巧逾杜度﹐美過崔寔。當與元常並驅爭先爾。子云出爲東陽太守﹐百濟使人求書﹐望船三十許步拜行前﹐子云爲停船三日﹐書三十紙與之﹐得金寶數百萬。

齊蕭鏗善射﹐常以捫的大門﹐曰﹕終日射侯﹐何難之有﹗乃取甘蔗插地﹐百步射之﹐十發十中。

齊蕭爲遙善畫﹐於扇上圖山水﹐咫尺之內﹐便覺萬里爲遙。矜愼不傳﹐自娛而已。

梁宣城王於東府起齋﹐令顧野王畫古賢﹐命王襄書贊﹐時人稱爲二絕。

梁顏協工於艸隸飛白﹐荊楚碑碣﹐皆協所書。時又有會稽謝善﹐能爲八體六文﹐方寸千言。

自漢始有佛象﹐形制未工。宋戴容父子特善其事。宋世子鑄丈六銅像於瓦官寺﹐旣成﹐面瘦﹐乃臂胛肥耳。及減臂胛﹐瘦患卽除。觀者嘆服。

西魏文帝造二欹器﹕一爲二仙人共持一缽﹐同處一盤。缽蓋有山﹐山有香气﹐又一仙人持金瓶以臨器上﹐傾水灌山﹐而注乎器﹐煙气通發山中﹐謂之仙人欹器﹔一爲二荷同處一盤﹐相去盈尺﹐中有蓮下垂器上﹐以水注荷﹐則出於蓮而盈手﹐器爲鳧雁蟾蜍飾之﹐謂之水芝欹器。二器皆置淸徽前﹐形似觥而方﹐滿而平﹐溢則傾。

隋耿詢之巧思若神﹐創意造渾天儀﹐不假人力﹐以水轉之。施於暗室中﹐外候天時動合符契。又作馬上刻漏﹐世稱其妙。

北齊馬嗣明善醫﹐楊愔患背腫﹐嗣明以煉石塗之便瘥。因此爲愔所重。煉石法﹕取粗黃石如鵝鴨卵大﹐猛火燒令赤﹐納醇醋中﹐自有石屑落醋裏﹐頻燒至石盡﹐取石屑曝漧﹐搗﹐下蓰和醋﹐以塗腫上﹐無不愈。

梁姚僧坦﹐武帝常因發熱服大黃﹐增坦曰﹕至尊年髙﹐大黃快藥﹐不宜輕用。帝弗從﹐遂至危篤。梁元帝嘗有心腹疾﹐諸醫皆請用平藥。僧坦曰﹕脈洪﹐實宜用大黃。從之﹐因而疾愈﹐賜錢百萬。

隋許智藏﹐秦王俊有疾﹐文帝馳召之。俊夜夢其亡妃崔氏泣曰﹕本來相迎﹐今召許智藏﹐必當相苦﹐柰何﹖明夜又夢曰﹕妾得計矣﹐當入靈府中避之。智藏至﹐爲俊診脈曰﹕疾已入心。卽死。

隋何稠有巧思﹐煬帝伐遼﹐稠制行殿及六合城。帝於遼左與賊相對﹐夜中施之﹐其城周回八里﹐及女垣合髙千仞﹐上布甲士﹐立仗建旗﹐四隅置闕﹐面列一觀﹐觀下三門。比明而畢﹐髙麗望見﹐謂若神功。

宇文愷爲煬帝造觀風行殿﹐上容侍衛者數百人﹐離合爲之﹐下施輪軸﹐推移倏忽﹐有若神功。人見之者莫不驚駭。

中國久絕琉璃之作﹐匠人無敢厝意。何稠以綠瓷爲之﹐與眞不異。

唐尉遲敬徳善用槊﹐每單騎入賊陣﹐賊槊攢剌﹐終不能傷。又能奪取賊槊還以剌之。齊王元吉亦善馬槊﹐欲與相校﹐凡三奪元吉之槊。元吉𨿽相嘆異﹐然甚以爲恥。

虞世南同郡沙門智永﹐善王羲之書。世南師焉﹐妙得其體。太宗以世南有五絕﹐書翰是其一。

薛稷尢工隸書。自貞觀永徽之際﹐虞世南褚遂良﹐時人宗其書﹐自後罕復能繼者。稷外祖魏徵家富圖藉﹐多有虞褚舊迹。稷銳精模仿﹐筆態遒麗﹐當時無及之者。又善畫博探古迹﹐睿宗在藩﹐畱意小學﹐稷於是時特見招引。

太宗工王羲之書﹐尢善飛白。嘗宴三品於元武門﹐帝操筆作飛白字賜羣臣﹐或乘酒爭取於帝手。劉洎登禦牀﹐引手得之。皆奏曰﹕洎登禦牀﹐罪當死。請付法。帝笑曰﹕昔聞婕妤辭輦﹐今見常侍登牀。

閻立本善畫﹐秦府十八學士圖﹐及貞觀中淩煙閣功臣圖﹐並立本之迹也。時人稱妙。太宗與侍臣學士泛舟於春苑池中﹐有異鳥隨波容與﹐太宗擊賞﹐詔座者賦詩﹐召立本令寫焉。閣外傳呼云畫師。閻立本時已爲主爵郎中﹐奔走流汗﹐俯伏池側﹐手揮丹粉﹐瞻望座賓﹐不勝愧赧。退戒其子曰﹕吾少學讀書﹐今惟以丹靑見知﹐躬廝役之務﹐辱莫甚焉﹗汝宜深戒﹐勿習此末技。

太宗嘗謂魏徵曰﹕虞世南死後﹐無人可與論書。徵曰﹕褚遂良下筆遒勁﹐甚得王逸少體。太宗卽日召令侍書。太宗出金帛購王羲之書﹐天下爭獻。遂良辧認眞僞﹐一無舛誤。

髙宗以裴行儉工艸書﹐以絹素百卷令行儉艸書文選一部﹐帝覽之稱善﹐賜帛五百段。行儉嘗謂人曰﹕褚遂良非精筆佳墨﹐未嘗輒書。不擇筆墨而妍捷者﹐惟餘與虞世南耳。

韓臯生知音律﹐嘗觀彈琴至止﹐嘆息曰﹕妙哉﹗嵇生之爲是曲也。其當晉魏之際乎﹖其音主商﹐商爲秋聲﹐秋也者天將搖落肅殺﹐其歲之晏乎﹗又晉乘金運﹐商金聲﹐此所以知魏之季而晉將代也﹔慢其商弦﹐與宮同音﹐是臣奪君之義也﹐所以知司馬氏之將篡也﹔司馬懿受魏帝顧托後嗣﹐反有篡奪之心﹐自誅曹爽﹐逆節彌露。王淩都督揚州﹐謀立荊王彪﹐母邱儉﹑文欽﹑諸葛誕﹐前後相繼爲揚州都督﹐咸有匡復魏室之謀﹐皆爲懿父子所殺。叔夜以揚州故廣陵之地﹐彼四人者皆魏室文武大臣咸敗﹐散於廣陵也﹔止息者﹐𨿽晉暴興終止息於此也﹗其哀憤躁蹙慘痛迫脇之旨﹐盡在是矣。永嘉之亂其應乎﹖叔夜撰此﹐將貽後代之知音者﹐且避晉魏之禍﹐故托之於鬼神也。

李臯嘗運巧思爲戰艦﹐挾二輪蹈之﹐朔風疾鼓﹐若掛帆席。又造欹器進入﹐內中所造﹐皆省易而久固。

柳公權初學二王書﹐徧閱近代筆法體勢﹐勁媚自成一家。當時公卿大臣﹐碑板不得公權手筆者﹐人以爲不孝。外邦入貢﹐皆別署貨﹐具曰﹕此購柳書。上都西明寺金剛經碑﹐備有鐘王歐虞褚陸之體﹐尢爲得意。文宗夏日與學士聯句﹐帝曰﹕人皆苦炎熱﹐我愛夏日長。公權續曰﹕薰風自南來﹐殿閣生微涼。文宗吟諷﹐以爲詞淸意足﹐令公權題於殿壁﹐方圓五寸﹐帝視之﹐嘆曰﹕鐘王復生﹐何以加焉。大中初﹐轉少師﹐入謝宣宗﹐召升殿禦前﹐書三紙。一紙眞書十字﹐曰﹕衛夫人傳筆法於王右軍﹔一紙書十一字曰﹕永褝師眞艸千字文得家法﹔一紙艸書曰謂語助者焉哉乎也﹐賜銀錦等﹐仍令自書謝狀﹐勿拘眞行。帝尢奇惜之。

懿宗時﹐伶官李可及能轉喉爲新聲﹐音詞曲折﹐聽者忘倦。同昌公主除喪﹐帝與淑妃思念不已﹐可及爲嘆百年舞曲﹕舞人珠璣盛飾者數百人﹐畫魚龍地﹐衣用官絁五千匹。曲終樂闋﹐珠璣覆地。詞語淒惻﹐聞者流涕。可及爲子娶婦﹐帝賜酒二銀樽﹐啟之非酒﹐皆金翠也。僖宗卽位﹐逐死嶺南。

歐陽詢初學王羲之書﹐漸變其體﹐筆力險勁﹐爲一時之絕。人得其尺牘文字﹐咸以爲楷範。髙麗甚重其書﹐嘗遣使求之。髙祖嘆曰﹕不意詢之書名遠播如此。彼觀其迹﹐固謂其形魁梧耶﹖以詢貌寢陋故也。

賀知章善艸隸書﹐時有吳郡張旭﹐亦與知章相善。旭善艸書而好酒﹐每醉後號呼狂走﹐索筆揮灑﹐變化無窮﹐若有神助。時人號爲張顚。

王維書畫特臻其妙﹐筆端措思﹐參於造化。而創意經圖﹐卽有所缺﹐如山水平遠﹐雲峯石色﹐絕迹天機﹐非繪者之所及也。

拂菻卽大秦國也﹐其俗無瓦﹐搗白石爲末羅之塗屋上。其堅密光潤﹐還如玉石。至於盛暑﹐人歊煩﹐乃引水潛流上﹐徧於屋宇。機制巧密﹐人莫知。觀者惟聞屋上泉鳴﹐俄見四檐飛澑﹐懸波如瀑﹐激气成涼風。其巧妙如此。

元宗開元十三年﹐作水運渾天成﹐上具列宿﹐注水激輪﹐令其自轉。晝夜一周。別置二輪絡在天外﹐綴以日月﹐逆天而行﹐淹速合度。置木櫃爲地平﹐令儀半在地下。又立二木人﹐每刻擊鼓﹐每辰擊鐘。機械皆在櫃中。

後唐莊宗與梁人隔河相抗﹐李存進欲造浮橋。軍吏曰﹕河橋須竹索大艑﹐兩岸石倉鐵牛以爲固。今無竹石﹐竊慮難成。存進曰﹕吾成算在心﹐必有所立。乃令軍造葦索﹐維大艦數十艘﹐作土山巨木於岸以纜之。初軍中以爲戲﹐月餘橋成﹐制度條直﹐人皆服其勤智。莊宗舉酒曰﹕存進﹐吾之杜預也。

排調

宋何尙之與顏延年少相好狎﹐二人並短小。尙之嘗謂延年爲猿﹐延年目尙之爲猴。同遊太子西池﹐延年問路人云﹕吾二人誰似猴﹖路人指尙之爲似。延年喜笑。路人云﹕彼似猴爾﹐君乃眞猴。

宋孝武寵姬殷貴妃薨﹐葬畢﹐數與羣臣至墓次﹐謂劉徳願曰﹕卿哭貴妃若悲﹐當加厚賞。徳願應聲便號慟﹐上悅﹐以爲豫州刺史。又令醫人羊志哭﹐志亦嗚咽。他日或問志﹕那得此副急淚﹖志時新喪嬖人﹐答曰﹕我爾日自哭亡妾耳。

謝脁告王敬則反﹐敬則女爲脁妻﹐常懷刃欲報脁。脁不敢相見。及脁當拜吏部郎中﹐謙挹尢甚。尙書郎範縝嘲之曰﹕卿人才無慚小選﹐但恨不可刑於寡妻。

王裕之形狀短小﹐而起坐端方。桓元謂之彈棋發八勢。

梁武帝賞接到漑﹐每與對棋﹐從夕達旦。或復失寢﹐加以低睡。帝以詩嘲之曰﹕狀若喪家狗﹐又似懸風槌。

宋沈昭略逢王約﹐張目視之曰﹕汝是王約邪﹖何乃肥而癡﹖約曰﹕汝是沈昭略邪﹖何乃瘦而狂﹖昭略撫掌大笑曰﹕瘦已勝肥﹐狂又勝癡﹐柰何王約﹐柰爾癡何﹗

齊柳惔甚重其婦﹐頗或畏懼。性愛音樂﹐女妓精麗﹐惔略不敢視。僕射張稷與惔狎密﹐而爲惔妻所敬。稷每詣惔﹐必先通問夫人。惔欲見妓﹐常因稷以請﹐然後惔妻隔幔坐﹐令諸妓出。惔始得寓目焉。

梁劉諒爲湘東王所善﹐王一日嘗遊江濱﹐嘆秋望之美﹐諒曰﹕今日可謂帝子降於北渚。王以爲剌已﹐曰﹕卿言目眇眇而愁予耶﹖由此嫌之。

齊王儉與王敬則同拜三公﹐徐孝嗣於崇禮門候儉﹐因嘲之曰﹕今日可謂連璧。儉曰﹕不意老子﹐遂與韓非同傳。

梁劉之遴嘗夢爲折臂太守﹐後果牛奔墮車折臂﹐爲南郡太守。周捨戲之曰﹕𨿽復並坐﹐可橫﹐政恐陋巷無枕。

齊髙爽詣孫抱﹐了無故人之懷。取筆書鼓﹐云﹕徒有八尺圍﹐腹無一寸腸。面皮如許厚﹐受打未渠央。抱形體肥壯﹐腰帶十圍﹐爽故以此譏之。

王偉﹐侯景之徒也。景敗﹐元帝愛其才﹐將捨之。朝士多忌之﹐曰﹕前日偉作檄文﹐有異詞句。帝求而觀之﹐云﹕項羽重瞳﹐尙有烏江之敗﹔湘東一目﹐寧爲四海所歸。帝大怒﹐以釘釘其舌於柱﹐剜其腸﹐顏色自若。

宋世君臣好以父諱爲戲。王僧虔子慈﹐謝鳳子超宗﹐慈方學書﹐超宗曰﹕卿書何如虔﹖公慈曰﹕慈書比大人﹐猶雞之比鳳。／王彧之子絢﹐何尙之子偃﹐絢五六歲讀書﹐論語至周監於二代鬱鬱乎文哉﹐外祖何尙之戲曰﹕可攺作耶耶乎文哉。絢曰﹕尊者之名﹐安可爲戲﹖寧可道艸上之風必舅﹖／殷淳之子孚﹐何無忌之子勗﹐嘗共食。孚羹盡﹐勗曰﹕益殷蒓羹﹖孚答曰﹕何無忌諱﹖／謝莊之子瀹﹐劉勉之子悛﹐嘗同飲。悛曰﹕謝莊兒不可云不能飲。瀹曰﹕苟得其人﹐自可流湎千日。／蔡興宗之子約﹐王僧虔之子慈﹐同入寺遇沙門懺﹐約曰﹕眾僧今日﹐可謂虔虔。慈應聲曰﹕卿如此﹐何以興蔡氏之宗﹖／張邵小名梨子﹐敷小名樝。文帝戲之曰﹕樝何如梨﹖敷曰﹕梨是百果之宗﹐樝何敢比也。／孝武好詆羣臣﹐並使自相嘲訐﹐以爲歡笑。一日使王僧朗戲其子景文﹐江智深正色曰﹕恐不宜有此戲。上怒曰﹕江僧安癡人﹐癡人自相惜﹖僧安﹐智深之父也。智深避席流涕。／謝鳳之子超宗﹐謝莊之子胐﹐宋明帝敕二人由鳳莊門入。超宗曰﹕君命不可不往。乃趨入。胐曰﹕君處臣以禮。遂不入。

元孚性機辯﹐好酒﹐貌短而禿。周文帝偏所眷顧﹐嘗於室內置酒十缸﹐餘一斛﹐上皆加帽﹐欲戲孚。適入室見﹐卽驚喜云﹕吾兄弟輩甚無禮﹐何爲竊入王家﹐斥坐相對﹖宜早還宅也。因持酒歸。周文拊手大笑。

北齊宋遊道﹐交遊字然諾﹐時人云﹕遊道獼猴面﹐陸操科斗形。意識不關見﹐何謂醜者必無情。李構嘗因遊道會客﹐因戲之云﹕賢從在外﹐宜自迎接。爲之通名﹐稱族弟遊山。遊道出見之﹐乃獼猴而衣帽也。

鄭譯請還治疾﹐隋文帝召見於醴泉宮﹐令內史李徳林立作詔書﹐復爵沛國公上柱國。髙熲戲曰﹕筆幹。譯曰﹕出爲方嶽﹐杖策言歸﹐不得一錢﹐何以潤筆﹖帝大笑。

北齊李庶生而天閹﹐崔諶調之曰﹕教弟種鬢﹐以錐徧剌作孔﹐插以馬尾。庶曰﹕請以此方﹐回施貴族藝眉。世傳諶門有癩疾﹐故庶之言如此。

北齊孫搴學淺行薄﹐邢邵嘗謂曰﹕須臾讀書。搴曰﹕我精騎三千﹐足敵君羸卒數萬。搴嘗服棘丸﹐李諧調之曰﹕卿應自足﹐何假外求﹖坐者皆笑。

柳機柳昂在周朝俱歷顯要﹐至隋受禪﹐並爲外職。時楊素方用事﹐因文帝賜宴﹐素戲機曰﹕二柳俱摧﹐孤楊獨聳。

隋侯白好俳諧﹐楊素與牛宏退朝﹐白曰﹕日之夕矣。素曰﹕以爲我牛羊下來邪﹖

北齊徐之才嘲王昕姓雲﹕有言則誑﹐近犬便狂﹐加頸足而爲馬﹐施角尾而成羊。又嘲盧元明云﹕在上爲虐﹐在邱爲虛﹐生男爲虜﹐配馬成驢。

梁宗如周面狹長﹐蕭察戲之云﹕卿何爲謗經﹖如周曰﹕自來不謗經。察大笑曰﹕君當不謗餘經﹐正應不信法華經爾。蓋法華經云﹕聞經隨喜﹐面不狹長也。如周乃悟。

蘇威之子夔﹐少聰敏。楊素甚奇之﹐戲威曰﹕楊素無兒﹐蘇夔無父。

隋柳調爲侍禦史﹐楊素曰﹕柳條通體弱﹐獨搖不禁風。調斂板正色曰﹕調信無取者﹐公不當以爲侍禦史﹔調信有可取﹐不應發此言。公當具瞻之地﹐樞機何可輕發﹖素甚奇之。

隋麥鐵杖因朝集﹐考功郎豆盧威嘲之曰﹕麥是何姓﹖鐵杖曰﹕麥豆不殊﹐那忽相怪﹖威赧然無以應之。

唐閻立本爲右相﹐姜恪爲左相。恪立功塞外﹐立本尢善圖畫﹐非宰輔之器。時人語曰﹕左相宣威沙漠﹐右相馳譽丹靑。

虞世基﹐世南兄也。許善心﹐敬宗父也。同爲宇文士及所害。封徳彜時爲內史舍人﹐備見其事﹐因謂人曰﹕世基被誅﹐世南匍匐而請代﹔善心之死﹐敬宗舞蹈以求生。人以爲口實。敬宗深銜之。

李昭徳﹐則天時爲相﹐有人於洛水中獲白石﹐有數點赤﹐詣闕進之。諸宰相問其故﹐對曰﹕爲此石赤心﹐所以來進。昭徳叱之曰﹕此石赤心﹐洛水中餘石豈盡反邪﹗左右皆笑。

來俊臣與李昭徳素不協﹐乃誣構昭徳有逆謀﹐因下獄。俊臣以罪﹐同日被誅。是日大雨﹐士庶莫不痛昭徳而慶俊臣也。相謂曰﹕今日天雨﹐可謂一笑一悲矣。

則天時三月雪﹐蘇味道等以爲瑞﹐艸表將賀。王求禮止之曰﹕宰相調燮陰陽﹐而致雪降暮春﹐災也。安得爲瑞﹖如三月雪爲瑞﹐則臘月雷亦爲瑞矣。舉朝嗤笑﹐以爲口實。

苗晉卿爲吏部侍郎﹐禦史中丞張倚男奭參選﹐爲書判之首。眾知奭不讀書﹐議論紛然。元宗親試之﹐奭持紙竟日﹐不下一字﹐時謂之曳白。上怒﹐貶張倚爲淮南太守。敇曰﹕門庭之間﹐不能訓子﹔選調之際﹐仍以托人。時士子皆以爲戲笑。

朱泚僭逆﹐姚令言爲侍中﹐源休同知政事。羣凶宴樂旣醉﹐令言與休論功。令言自比蕭何﹐休曰﹕帷幄之謀﹐成業之業﹐無出子之右者。吾比蕭何﹐子爲曹參可矣。時朝士在賊庭者聞之﹐皆笑謂休爲火迫酇侯。

喬琳好談諧侮謔﹐爲監察禦史﹐與同寮畢耀嘲誚往復﹐因成釁隙。遂以公事﹐互相告訐﹐坐貶巴州司戶。朱泚僭逆﹐琳掌賊中吏部﹐選人前白曰﹕所注某官不穩便。琳答曰﹕足下謂此選竟穩便乎﹖

李泌爲相﹐奏請罷拾遺補闕。上𨿽不從﹐亦不除人。故諫司惟韓臯歸登而已。泌仍命收其署餐錢﹐令登等寓食於中書舍人。故時戲云﹕韓諫議難分左右﹐歸拾遺莫辯存亡。顧況惟妤談諧﹐柳渾李泌與之厚﹐自謂知已秉樞要﹐當得達官。久之遷著作郎﹐況不樂﹐求歸於吳。班列羣官皆有侮玩之目﹐人皆惡嫉之。泌卒﹐況不哭﹐而有調笑之言﹐爲憲司所劾﹐貶饒州司戶。

關播奇重李元平﹐令知汝州禦李希烈﹐至部﹐募人修城﹐希烈令數百人投募﹐縛元平馳去。旣見希烈﹐遣下行地。希烈見其眇小無須﹐戲謂人曰﹕使汝取李元平﹐何故將元平兒來﹖因罵曰﹕瞎宰相使汝當我﹐何侍我淺也。

李實奏不旱﹐由是租稅皆不免。人窮無告﹐乃徹屋瓦﹐賣麥苗﹐以供賦斂。優人成輔端因戲作語云﹕秦地城池二百年﹐何期如此賤田園。一頃麥苗碩五米﹐三間堂捨二千錢。如此語有數十篇﹐實以爲誹謗﹐徳宗遽令杖殺此優。

王士平尙憲宗義成公主﹐縱恣不法﹐士平與之忿爭﹐憲宗幽公主於禁中﹐幽士平於私第。後釋之。時輕薄文士蔡南史﹐爲團雪散雪等曲﹐言遊處離異之狀﹐往往歌於酒席。憲宗聞而惡之﹐欲廢進士科。

於頔爲蘇州刺史暴橫。觀察使王緯奏其事﹐徳宗不省。後頔累遷﹐乃與緯書曰﹕一蒙惡奏﹐三度攺官。

劉禹錫元和十年自武陵召還﹐宰相復欲置之郎署。時禹錫作遊元都觀詠看花君子詩﹐語涉譏刺。執政不悅﹐復出連州。大和二年自和州召還﹐復作遊元都觀詩。前篇云﹕紫陌紅塵拂面來﹐無人不道看花回。元都觀裏桃千樹﹐盡是劉郎去後栽。後篇云﹕百畝庭中半是苔﹐桃花淨盡菜花開﹐種桃道士今何在﹐前度劉郎又到來。人嘉其才而薄其行。

韓退之戲孟郊云﹕公合識安祿山。郊低頭云﹕識卽不識﹐大知有他。

豆盧瑑乾符中作相﹐宣制日﹐大風雷雨拔樹。左丞韋蟾賀之。瑑言及雷雨之異﹐蟾曰﹕此應相公爲霖作解之祥也。瑑笑曰﹕霖何甚耶﹖及巢賊犯京師﹐僖宗出幸﹐瑑死於張直方之第。識者以風雷不令之兆。

鄭綮善爲詩多侮劇刺時﹐故落枝調時號鄭五歇後體。初去廬江﹐與郡人別云﹕惟有兩行公廨淚﹐一時灑向渡頭風。滑稽皆此類也。

姜師度好溝洫﹐所在必發眾穿掘﹐𨿽有不利﹐而成功亦多。先是太史令傅忠孝善占星緯﹐時人語曰﹕傅忠孝兩眼看天﹐姜師度一心穿地。人傳之以爲口實。

酷吏郭霸爲鬼所殺﹐時洛陽橋壞﹐行李病之。至是功畢。則天問羣臣﹕比在外有何好事﹖舍人張元一素滑稽﹐對曰﹕百姓喜洛橋成﹐幸郭霸死﹐此卽好事。

王勃爲沛王府修撰﹐諸王鬥鷄﹐互有勝負。勃戲爲檄英王雞文。髙宗覽之﹐怒曰﹕據此是交構之漸。卽日斥勃﹐不令入府。

鄧元挺爲吏部侍郎﹐旣不稱職﹐甚爲談者所鄙。又患消渴之疾﹐選人目爲鄧渴。爲詩榜於衢路﹐自唐以來﹐掌選之失﹐未有其比也。

薛逢與劉瑑相善﹐而瑑詞藝不逮﹐逢每侮之。至大中末﹐瑑稍歷禁近﹐逢愈不得意﹐自是相怨。瑑作相﹐逢爲郎官﹐有薦逢知制誥者﹐瑑以先朝立制﹐給捨須歷郡縣﹐而逢未嘗治郡﹐出爲巴州剌史。旣而沈詢楊收王鐸﹐自學士相繼作將相﹐皆逢同年進士﹐而逢文藝最優。楊收作相﹐逢有詩云﹕須知金印朝天客﹐同是沙堤避路人﹐威鳳偶時皆瑞聖﹐應龍無水謾通神。收聞而大衘之﹐出爲蓬州刺史。收罷相﹐入爲太常少卿。給事中王鐸作相﹐逢又有詩云﹕昨日鴻毛萬鈞重﹐今朝山嶽一毫輕。鐸亦怨之﹐以恃才褊忿﹐人士鄙之﹐終於祕書監。

崔喜爲爲尙書左丞﹐令史惡其聰察﹐以其短而身傴﹐嘲之曰﹕崔子曲如鉤﹐隨例得封侯﹐膞上全無項﹐胸前別有頭。髙祖購造言者加其罪。

秦宗權爲其愛將申叢所執﹐昭宗禦延喜樓受俘。京兆尹孫楑以組練系之﹐徇於兩市。宗權檻中引頸﹐謂揆曰﹕尙書明鑑﹐宗權豈反者耶﹖但輸忠不效爾。眾大笑。

神龍中﹐每霖雨必開閉坊門穰災。右衛騎曹宋務先上疏雲﹕雨暘或愆﹐貌言爲咎﹐豈有一坊一市﹐遂能感召星靈﹖暫閉暫開﹐便欲發揮神造﹐至令巷議街言﹐共呼坊門爲宰相﹐謂能節宣風雨﹐燮調陰陽。如是則赫赫師尹﹐便爲虛設﹔悠悠蒼生﹐復何所望﹖景龍中﹐東都霖雨百餘日﹐閉坊市北門﹐駕車者甚苦迂遠。街市言曰﹕宰相不能調陰陽﹐致玆恆雨﹐令我迂行。會中書令楊再思過﹐謂之曰﹕於理則然﹐亦卿劣耳。

順宗冊憲宗爲太子﹐中外相賀﹐至有感泣者。王叔文獨有憂色﹐口不敢言﹐但吟杜甫詩云﹕出師未捷身先死﹐長使英雄淚滿襟。聞者哂之。

僖宗善騎射槊法算﹐至於音律捕博﹐無不精妙。好蹴鞠鬥鷄﹐與諸王賭鵝一頭﹐至直五十緡。尢善擊毬﹐嘗謂優人石野豬曰﹕朕若應擊毬進士舉﹐須爲狀元。野豬對曰﹕若遇堯舜作禮部侍郎﹐恐陛下不免駁放。上笑而已。

昭宗時﹐秦裴爲楊行密守昆山。錢鏐使顧全武攻之﹐不下。全武檄裴令降。全武嘗爲僧﹐裴封亟納款﹐全武喜﹐召諸將發亟﹐乃佛經一卷。全武大慚﹐曰﹕裴不憂死﹐何睱戲乎﹗益兵攻城﹐引水灌之。裴乃降。全武勸錢鏐宥之﹐鏐從之。時人稱全武長者。

昭宗時﹐李茂貞劫駕幸鳳翔﹐朱全忠圍城﹐攻城者詬城上人云﹕劫天子賊﹗乘城者詬城下人云﹕奪天子賊﹗

朱梁成汭初作僧﹐後鎭荊南﹐撫緝雕殘。時韓建亦披荊棘以緝華州﹐人號北韓南郭。初澧朗一州本屬荊南﹐乾寧中爲土豪雷滿所據﹐汭奏請割隸。唐宰相徐彥若執而不行﹐汭衘之﹐及彥若出鎭南海﹐路過江陵﹐汭猶怏怏﹐語及前事。彥若曰﹕令公位尊方面﹐自比桓文﹐雷滿者偏州一艸賊爾。令公何不加兵﹐而反怨朝廷乎﹖汭赧然而屈﹐因思嶺外有黃茅瘴﹐患者皆發落﹐乃謂彥若曰﹕黃茅瘴望相公保重。彥若應聲曰﹕廣南黃茅瘴﹐不死成和尙。譏汭曾爲僧也。汭終席慚赧。

後唐莊宗劉后生皇子繼岌﹐後父劉叟以醫爲業﹐詣鄴宮自陳。後方與諸夫人爭寵﹐恥爲寒族﹐笞劉叟於宮門。莊宗好俳優﹐宮中暇日﹐自負藥笈﹐令繼岌攜敝蓋相隨﹐自稱劉山人求訪女﹐後大怒﹐笞繼岌。

後唐僧誠惠云能役使毒龍﹐可致風雨﹐其徒號爲降龍大師。京師旱﹐莊宗迎至洛下親拜之﹐六宮參禮﹐士庶瞻仰﹐謂朝夕可致甘澤。禱祝數旬﹐略無徵應。或謂官以祈雨無驗﹐將加焚燎。誠惠懼而遁去。及卒﹐賜號法雨大師。塔曰慈云之塔。

石晉桑維翰身短面廣﹐每引鑑自嘆曰﹕七尺之身﹐何如一尺之面。登第同榜四人﹐秦王幕客陳保極戲謂人曰﹕今歲二个半人及第。以維翰短陋﹐故謂之半人也。

石晉王松﹐契丹北還。蕭翰立許王從益﹐僞署松爲左丞相。漢祖入洛﹐先降詔諭令受僞命者可並焚毀﹐勿至憂疑。於是臺司悉斂僞署告牒焚之。松以手自指其胸﹐謂同列曰﹕此卽二十四考中書令也。

五代周張可復﹐依晉公霍彥威爲靑州從事。晉公以其滑稽好避事﹐目爲姦兔兒。

唐莊宗趨大梁﹐梁主召宰相謀之。鄭玨請自懷傳國寶﹐詐降以紓難﹐梁主曰﹕今日固不敢愛寶。但如卿此策﹐竟可了否﹖玨俯首久之曰﹕但恐未了。左右皆縮頸而笑。

唐莊宗或自傅粉墨﹐與優人共戲於庭﹐以悅劉夫人﹐名謂之李天下。嘗因爲優﹐自呼曰﹕李天下﹗李天下。優人敬新磨遽前批其頰﹐帝失色﹐羣優亦駭愕。新磨徐曰﹕理天下者只一人﹐豈有兩人耶﹗帝悅厚賜之。

湖南髙從誨﹐時唐晉契丹漢更據中原﹐漢閩吳蜀皆稱帝。從誨利其賜予﹐所向稱臣。諸國賤之﹐號髙無賴。

江南邊鎬克建州﹐凡所俘獲皆全之。建人謂之邊佛子﹔及克潭州﹐市不易肆。潭人謂之邊菩薩﹔旣爲潭帥﹐政無綱紀﹐惟日設齋供盛修佛事﹐潭州人失望﹐謂之邊和尙矣。

周行逢兼總湖南﹐畱心民事﹐悉除馬氏橫賊。自王逵劉言以來﹐屢舉兵將吏積功﹐及所羈縻蠻方檢校官三公者以千數。行逢生日﹐諸道各遣使致賀。行逢有矜色﹐謂徐仲雅曰﹕四鄰亦畏我乎﹖仲雅曰﹕侍中境內﹐彌天太保﹐徧地司空﹐四鄰那得不畏﹖

江南翰林學士常夢錫﹐屢言馮延已等虛誕﹐唐主不聽。夢錫曰﹕姦言似忠﹐陛下不悟﹐亡國必矣。及臣服於周﹐延已之黨相與言﹐有謂周爲大朝者﹐夢錫大笑曰﹕諸公常致君堯舜﹐何意今日爲小朝邪﹖

卷七

自新

齊王洪軌爲晉壽太守﹐多昧贓賄﹐爲州所按﹐大懼﹐棄郡奔建業。後爲靑冀二州刺史﹐悔爲晉壽時貨賕所敗﹐更厲淸節。

宋蕭思話十許歲時﹐未知書﹐好騎屋棟﹐打細腰鼓。侵暴鄰曲﹐莫不患之。自後折節。數年中遂有令譽。

齊張充﹐緒之子也。緒歸吳﹐逢充獵﹐右臂鷹左牽狗﹐曰﹕一身兩役﹐無乃勞乎﹖充拜曰﹕充聞三十而立﹐今充二十九矣﹐請至來歲。緒曰﹕過而能攺﹐顏氏有焉。及明年﹐便修攺﹐多所該通﹐尢明易老﹐能淸言﹐有令譽。

齊髙帝有故吏笁景秀﹐嘗以過系作部。髙帝謂荀伯玉﹕卿比看景秀否﹖答曰﹕數往候之﹐備加責誚﹐云若許某自新﹐則吞刀刮腸﹐飲灰洗胃。帝善其言﹐乃釋之。

梁蕭恪爲雍州刺史﹐委政羣下﹐賄賂公行。客有江仲舉蔡薳王臺卿庾仲容﹐皆有蓄積。人間歌曰﹕江千萬﹐蔡五百﹐王新車﹐庾大宅。武帝續之曰﹕主人憒憒﹐不如客帝。以示恪﹐恪大慚﹐乃折節學問﹐所歷以善政稱。

魏甄琛舉秀才﹐入都頗以弈棋廢日﹐至通夜不止。令蒼頭執燭﹐或時睡﹐頓則杖之。奴曰﹕郎君辭父母仕宦﹐若讀書﹐執燭不敢辭。今乃圍棋﹐日夜不息﹐豈是向京之意乎﹗琛恨然慚感﹐遂詣赤彪﹐假書研習﹐聞見日優。

隋楊汪少凶疏﹐好與人羣斗﹐拳所毆擊﹐無不顚踣。長更折節勤學﹐專精左氏﹐傳通三禮解。謁周冀王侍讀﹐王甚重之﹐每曰﹕楊侍讀徳業優深﹐吾穆生也。

長孫順徳受人饋絹﹐唐太宗於殿廷賜絹數十疋﹐以愧其心。云﹕得絹甚於刑戮﹐如不知愧﹐一禽獸爾。殺之何益﹖順徳後爲澤州刺史﹐折節爲政﹐號爲明肅。先是長吏多受饋餉﹐順徳糾擿﹐一無所容﹐稱爲良牧焉。

太宗以柳亨爲光祿少卿﹐戒之曰﹕與卿舊親情素甚厚﹐卿爲人交遊過名﹐今授此職﹐宜存蕳靜。亨性好射獵﹐有饕湎之名﹐自後頗自飭厲﹐杜絕賓客﹐約身節儉﹐太宗亦以此稱之。

趙武孟初以馳騁田獵爲事﹐嘗獲肥鮮以遺母﹐母泣曰﹕汝不讀書而田獵﹐如是吾無望矣﹗竟不食其膳。武孟感激勤學﹐遂博通經史﹐舉進士﹐官至右臺侍禦史。

程異以王叔文之黨貶﹐元和初﹐李巽薦異曉財谷﹐請棄瑕錄用﹐擢領淮南五道兩稅使。異自悔前非﹐厲已竭節﹐江淮錢榖之敝﹐多所剗革﹐不剝下﹐不浚財﹐經費以贏。人頗便之﹐後爲宰相。

石晉王建立位居方伯﹐爲政嚴烈﹐其刑失於入者不可勝紀。時人目之爲王垛疊﹐言殺人而積其屍也。晚年歸心釋氏﹐飯僧營寺﹐戒殺愼獄﹐民稍安之。

企羨

齊王儉作解散幘斜插簪﹐朝野慕之﹐相與仿效。儉常謂人曰﹕江左風流宰相﹐惟有謝安。以自況也。儉生子﹐字曰元成﹐取仍世作相之義。

梁何思澄終日造謁﹐每宿昔﹐作名紙一束﹐曉便命駕。朝賢無不悉押﹐所在命食。有人方之婁護﹐思澄欣然當之。

北齊李神雋晚年無子﹐見崔瞻才學風流﹐爲後來之秀﹐嘆謂邢邵曰﹕昨見崔校兒﹐便爲後生第一。我遂無此物﹐見此使人傷懷﹗

後魏明帝靈太后﹐嘗宴華林園﹐舉觴謂羣臣曰﹕袁尙書﹐朕之杜預也。欲以此杯敬屬元凱﹐今爲盡之。侍坐者莫不羨仰。

唐李襲譽好寫書﹐謂子孫曰﹕吾近京城有賜田十頃﹐耕之可以充食。河內有賜桑千株﹐蠶之可以充衣。江東所寫之書﹐讀之可以求官。吾沒之後﹐爾曹但勤此三事﹐何羨於人。

唐初選尙多於貴戚﹐或武臣節將之家。憲宗時翰林學士獨孤郁﹐權徳輿之女婿。徳輿作相﹐郁避嫌﹐辭內職。上頗重學士﹐不獲已許之且嘆﹕徳輿有佳婿。遂令宰相於卿士家選文雅之士可居淸列者﹐以尙岐陽公主。人皆辭疾不應﹐惟杜悰願焉﹐仕至三公。

元宗時﹐太平久﹐朝廷尊﹐𨿽自冗官﹐擢居方面﹐皆自謂下遷。倪若水爲汴州刺史﹐見班景倩入爲大理少卿﹐餞於郊﹐謂之登仙﹐恨不得爲騶僕焉。景倩時爲楊州采訪使。

武后時宗楚客坐贓貶﹐太平公主觀其第捨﹐嘆曰﹕見其居處﹐吾輩乃虛生爾。

湖南馬希聲聞梁太祖嗜食雞﹐慕之﹐日殺五十﹐引缶食。雞臛數盤前﹐吏部侍郎潘起譏之曰﹕昔阮藉居喪食蒸豚﹐何代無賢﹖

石晉梁文矩喜淸靜之教﹐聚道書數千卷﹐企慕赤松畱侯之事﹐而尢盡其善。然病風痺﹐五十九終。

簡傲

王瞻字明遠﹐負气傲俗﹐好貶裁人物。仕宋爲王府參軍﹐嘗謁劉彥節﹐直登榻﹐曰﹕君侯是公孫﹐僕是公子。引滿促膝﹐惟餘二人。彥節不悅。

黃門郎路瓊之﹐太后之兄﹐慶之之孫也。與王僧達鄰居﹐盛車服以謁僧達。僧達不與語﹐謂曰﹕身昔門下騶路慶之者﹐是君何親﹖遂焚瓊之所坐牀。太后怒泣涕訴於孝武帝﹐帝曰﹕瓊之年少﹐無事謁王僧達﹐見辱乃其宜爾。

齊蕭子顯自負才气﹐爲吏部尙書﹐見九流賓客﹐不與交言﹐但舉扇一撝而已。衣冠竊恨。

梁張纘性輕傲﹐爲尙書僕射時﹐何敬容方盛賓客輻湊﹐有詣纘者﹐輒拒之﹐曰﹕不能對何敬容殘客。又云﹕不喜與俗人共事。出爲相州刺史。吳興人吳規頗有才學﹐邵陵王綸引爲賓客﹐纘路經郢州﹐綸餞之南浦﹐規在坐﹐纘不平之﹐忽舉杯曰﹕吳規﹐慶汝得陪今宴。規卽時起﹐規子翁孺知父被辱﹐气結便卒。規憤哭亦殞。規妻深痛夫子﹐次日又亡。時人謂張纘一杯酒殺吳氏三人。

陳陳暄乃後主狎客﹐甚見親眤而侮之。嘗倒懸於梁﹐臨之以刃﹐使作賦﹐仍限以晷刻。暄援筆卽成﹐而傲弄轉甚。後主稍不能容﹐遂縛艾爲帽﹐加於其首﹐火以藝之﹐然及於發。垂泣求哀聲聞於外﹐而弗之釋。衛尉卿柳莊在坐﹐遽起撥之﹐拜謝曰﹕陳暄無罪。後主素重莊﹐乃引暄出﹐經數日暄悸而死。

梁朱異輕傲朝賢﹐不避貴戚﹐人或侮之﹐異曰﹕我寒士也﹐遭逢以至今日。諸貴皆恃枯骨見輕﹐我下之﹐則爲蔑尢甚﹐我是以先之。

宋檀超放誕任气﹐爲州西曹﹐蕭惠開爲別駕﹐稍相淩辱﹐而超舉動嘯傲﹐目惠開曰﹕何足以一爵髙人﹖超嗜酒﹐好談詠﹐自比晉郗超。言髙平有二超。又謂人曰﹕猶覺我爲優也。

梁卞彬爲上虞令﹐有剛气。會稽太守孟顗以令長裁之﹐積不能容﹐脫幘投地曰﹕我所以屈者﹐政爲此幘爾。今已投之卿矣﹗卿以一世勛門﹐而傲天下國士﹗拂衣而去。

唐李光弼爲太原尹時﹐節度使王承業軍政不修﹐詔禦史崔眾﹐交兵於河東。眾侮易承業﹐或衷甲持搶﹐突入承業廳事玩謔之。光弼聞之﹐素不平。至是交眾兵於光弼﹐眾以麾下來﹐光弼出迎﹐旌旗相接而不避。光弼怒其無理﹐又不卽交兵﹐令收系之。頃中使至﹐除眾禦史。中丞懷其來問眾所在﹐光弼曰﹕眾有罪﹐系之矣。中使以敕示﹐光弼曰﹕今只斬侍禦史。若宣制令﹐卽斬中丞。若拜宰相﹐亦斬宰相。中使懼﹐遂寢之。翌日以兵仗圍眾﹐至碑堂下斬之。

嚴武爲劍南節度使﹐舊相房管出爲管內刺史﹐管於武有薦道之恩﹐武驕倨﹐見管略無朝禮﹐甚爲時議所貶。

劉贊子弟皆虧庭訓﹐𨿽童年稚齒﹐便能侮易驕人﹐人士鄙之。

於邵爲知制誥﹐號令溫雅﹐合於典謨﹐然性太剛褊簡傲﹐每發言吐論﹐略無阿狥﹐忤執政旨﹐故掌誥二年而官不遷﹐罷爲比部郎中。

鄭仁表文章俊拔﹐然恃才傲物﹐人士薄之。自謂門地人物文章甚美﹐嘗曰﹕天瑞有五色云﹐人瑞有鄭仁表。劉鄴小時﹐投文於其父洎﹐仁表哂之。咸通末﹐鄴爲宰相﹐仁表貶死南荒。

杜審言﹐甫之祖也﹐恃才蹇傲﹐爲時輩所疾。乾封中蘇味道爲天官侍郎﹐審言預選試判訖﹐謂人曰﹕味道必死。人問其故﹐審言曰﹕見吾判﹐自當羞死矣。又嘗謂人曰﹕吾之文章﹐合得屈宋作衙官﹔吾之書迹﹐合得王羲之北面。其矜誕如此。

後唐陳乂爲常山判官日﹐人有造者﹐垂簾深處﹐罕見其面。及爲中書舍人﹐姿態倨傲﹐竟不至公卿。蓋器度促狹者也。

尢悔

魏太武率大眾至瓜步﹐聲欲度江﹐都下震恐﹐內外戒嚴。緣江六七百里﹐舳艫相後始。宋文帝議北侵﹐朝士多有不同。至是﹐帝登烽火樓極望﹐不悅﹐謂江湛曰﹕北伐之計﹐同議者少。今日士庶勞怨﹐不得無慚﹐貽大夫之憂﹐在予過矣。

宋傅亮廢少帝﹐迎立文帝。當亮之方貴﹐兄迪每深戒焉﹐而不能從。及世路屯險﹐著論名曰演愼。及少帝失徳﹐內懷憂懼﹐直宿禁中﹐睹夜蛾赴燭﹐作感物賦以寄意。初奉大駕﹐道路賦詩三首﹐其一篇有悔懼之辭﹐自知傾覆﹐求退無由。又作辛有穆生董仲道贊﹐稱其見微之美云。

唐太宗謂侍臣曰﹕張亮有義兒五百人﹐將何爲也﹐正欲反爾﹖命百寮議其獄﹐多言亮當誅。惟將作少監李道裕言亮反形未具﹐明其無罪。太宗盛怒﹐竟斬於市。歲餘﹐刑部侍郎闕﹐令執政擇人﹐累奏不可。太宗曰﹕朕得其人矣﹗往者李道裕議張亮反形未具﹐此言當矣。𨿽不卽從﹐至今追悔。以道裕爲刑部侍郎。盧祖尙累爲郡守﹐有能名﹐太宗召爲交州都督。祖尙不行﹐太宗大怒﹐斬之於朝。尋悔之﹐復其官蔭。

張元素出自刑部令史﹐仕至三品。太宗問云﹕在隋任何官﹖曰﹕縣尉。又問以前何官﹐曰﹕流外。又問在何曹司﹐元素將出閣門﹐殆不能移步﹐精爽頓盡﹐色類死灰。朝臣見之﹐多所驚怪。褚遂良上疏切諫﹐太宗曰﹕朕亦悔此問。

敬暉與桓彥範張柬之崔元暐袁恕已同誅張易之﹐中宗反正﹐洛州長史薛季昶謂曰﹕二凶𨿽除﹐祿產猶在。請因兵勢﹐誅武三思之屬。暉與柬之屢陳不可﹐季昶嘆曰﹕吾不知死所矣﹗翌日﹐三思因韋後之助﹐潛入宮中﹐又與韋後通﹐內行相事﹐反易國政。封暉等爲五王罷政事。暉等旣失政柄﹐每椎牀嗟惋﹐或彈指出血。柬之嘆曰﹕皇上疇昔爲英王時﹐素號勇烈。吾畱諸武﹐冀自誅鋤爾。今事勢已去﹐知復何道﹗

張蘊古﹐獻大寶箴者也。除大理丞。初河內人李好徳語涉妖妄﹐而素有風癲疾﹐蘊古以爲法不當坐侍禦史﹐權萬紀劾蘊古家住相州﹐好徳之兄厚徳爲相州刺史﹐情在阿縱。太宗大怒﹐斬蘊古東市。尋悔之﹐自是有覆奏之制。

劉黑闥敗﹐斬於洺州。臨刑嘆曰﹕我幸在家鋤菜﹐爲髙雅賢輩所誤﹐以至於此。

太宗令太常卿祖孝孫教宮人音樂﹐不稱旨﹐責之。溫彥博王圭諫﹐上怒﹐以爲附下罔上。彥博拜謝﹐圭不拜﹐曰﹕陛下責臣以忠直。今臣所言﹐豈私曲邪﹖乃陛下負臣﹐非臣負陛下。明日﹐上謂房玄齡云﹕自古帝王納諫誠難﹗朕昨責溫彥博王圭﹐至今悔之。公等勿爲此不盡言也。

太宗遼東之役不能成功﹐深悔之﹐嘆曰﹕魏徵若在﹐不使我有是行也。命驛祀以少牢﹐復立所制碑﹐召其妻子至行在﹐勞賜之。

元宗幸蜀至咸陽望賢宮﹐有老父郭從謹進言曰﹕祿山包藏禍心﹐固非一日。亦有詣闕告其謀者﹐陛下往往誅之﹐使得逞其姦逆﹐致陛下播越。是以先王務延訪忠良﹐以廣聰明﹐蓋爲此也。臣猶記宋璟爲相﹐數進直言﹐天下賴以安平。自頃以來﹐在廷之臣﹐以言爲諱﹐惟阿諛取容﹐是以闕門之外﹐陛下皆不得而知。艸野之臣必知有今日﹐久矣﹗但九重嚴邃﹐區區之心﹐無路上達。事不至此﹐臣亦何由睹陛下之面而訴之乎﹖上曰﹕此朕之不明﹐悔無所及。慰諭而遣之。

肅宗時﹐兩京平﹐受僞官者以六等定罪﹐重者刑之於市﹐次賜自盡﹐次重杖一百﹐次三等流貶。羣臣隨安慶緒在鄴者﹐聞廣平王赦陳希烈等﹐皆悼恨失身賊庭。及聞希烈等誅﹐乃止。上甚悔之。代宗時﹐吐蕃犯京師﹐急起郭子儀。子儀閒廢日久﹐部曲離散﹐至是召募得二千騎﹐而後收復京師。上至長安﹐子儀帥城中百官及諸軍迎於滻水東﹐伏地待罪。上勞之曰﹕用卿不早﹐以至於此。郭子儀以朔方節度副使張曇性剛率﹐謂其以武人輕已禦之﹐孔目官吳曜爲子儀所任﹐因而構之。子儀怒﹐誣奏曇扇動軍眾﹐誅之。掌書記髙郢力爭之﹐子儀不聽﹐奏貶郢猗氏丞。旣而僚佐多以病去﹐子儀悔之﹐悉薦之朝﹐曰﹕吳曜誤我。遂逐之。

哀帝時﹐魏博羅紹威以牙軍之逼﹐召朱全忠。全忠殪八千餘家﹐其餘散在州縣﹐攻討悉平﹐全忠畱魏。半年﹐紹威供億所殺牛羊豕近七十萬資糧﹐稱是所賂遺又近百萬。比全忠之去﹐蓄積爲之一空。紹威𨿽除其逼﹐而魏兵自是衰弱。紹威悔之﹐謂人曰﹕合六州四十三縣鐵﹐不能爲此錯也。

後唐周徳威身長面黑﹐笑不攺容﹐凡對敵列陣﹐凜然有肅殺之風。中興之朝號爲名將。胡柳之役﹐徳威欲以方略制之﹐莊宗迫之出戰﹐徳威謂其子曰﹕吾不知死所矣﹗父子俱戰沒。莊宗慟哭﹐謂諸將曰﹕喪我良將﹐吾之咎也﹗

後唐閔帝殂﹐潞王立諸軍以賞薄怨望﹐謠曰﹕除卻生菩薩﹐扶起一條鐵。以閔帝仁弱﹐潞王剛嚴﹐有悔心也。

後唐張延朗﹐末帝時以宰相判三司。晉髙祖在太原﹐朝廷猜忌﹐不欲令有蓄積。系官貨財﹐畱使之外﹐延朗悉遣取之。髙祖衘之。晉髙祖入洛﹐送臺獄誅之。其後以選求計使﹐難得其人﹐甚追悔焉。

石晉崔棁知貢舉﹐有進士孔英者﹐行醜而才薄﹐宰相桑維翰深惡之。及棁將鎖院來辭﹐維翰曰﹕孔英來也。蓋柅之也。棁性純直﹐因默記之﹐遂放及第。榜出﹐人皆喧嘩﹐維翰舉手自抑其首者數四﹐蓋悔言也。

湖北髙季興﹐唐莊宗平定天下﹐季興來朝。時論多欲畱之﹐郭崇韜以方推信華夏﹐請放歸藩。季興促程而去。至襄州酒酣﹐謂孔勍曰﹕是行有二錯﹐來朝一錯﹐放回一錯。世宗謂江南鐘謨等曰﹕歸語汝主﹐亟來見朕再拜請過﹐則無事矣。不然朕欲往觀金陵城﹐借府庫以勞軍。汝君臣得無悔乎﹖

江南孫晟鐘謨﹐使於周世宗﹐待之甚厚。時召見﹐飲以醇酒﹐問以唐事。晟但言唐主畏陛下神武﹐事陛下無二心。及得唐主蠟書﹐誘邊將李重進﹐皆謗毀反間之詞﹐帝大怒﹐召晟﹐責以所對不實。晟正色抗辭﹐請死而已。問唐虛實﹐默然不對。送軍巡院﹐更使曹翰與之飲酒﹐從容問之﹐終不言。翰乃曰﹕有敕賜相公死。晟神色怡然﹐索袍笏整衣冠﹐南向拜曰﹕臣謹以死報。乃就刑﹐並從者百餘人﹐皆殺之。貶鐘謨擢州司馬。旣而帝憐晟忠節﹐悔殺之﹐召謨拜少卿。

周世宗用法太嚴﹐羣臣職事小有不舉﹐往往置之極刑。𨿽素有才幹聲名﹐無所開宥。尋亦悔之。末年浸寬。登遐之日﹐遠近哀慕焉。

卷八

棲逸

宋王宏之不赴辟召﹐性好釣。上虞江有一處名三石頭﹐宏之常垂綸於此。經過者不識之﹐或問﹕漁師得魚賣否﹖宏之曰﹕亦自不得﹐得亦不賣。日久﹐載魚入上虞﹐經郭視故門﹐各以一兩頭置門而去。

宋何鑠心疾﹐無故害其妻王氏﹐坐法死。三子求﹐點﹐允﹐點以家禍絕婚宦﹐求隱虎邱山﹐允居若邪山雲門寺。世論以點爲孝隱﹐允爲小隱。又號點爲大山﹐允爲小山。亦曰東山兄弟﹐又曰何氏三髙。

齊孔稚圭字徳璋﹐不樂世務﹐居宅盛營山水﹐憑幾獨酌﹐傍無雜事。門庭之內﹐艸萊不剪﹐中有蛙鳴。或問之曰﹕欲爲陳蕃乎﹖圭笑曰﹕我以此當兩部鼓吹﹐何必效蕃。王晏常鳴鼓吹候之﹐聞蛙鳴﹐曰﹕殊聒人耳。圭曰﹕我聽鼓吹﹐殆不及此。

陶淵明爲彭澤令﹐郡遣督郵兒至縣﹐吏白應束帶見之﹐潛曰﹕我不能爲五斗米﹐折腰向鄕裏小兒。遂賦歸去來以遂志﹐嘗言﹕五六月北窗下﹐遇涼風暫至﹐自謂是羲皇上人。

宋宗少文好山水﹐愛遠遊﹐西陟荊巫﹐南登衡嶽﹐因結宇衡山﹐懷向平之志。有疾還江陵﹐嘆曰﹕老疾俱至﹐恐難徧睹名山。惟澄懷觀道﹐臥以遊之。凡所遊履﹐皆圖之於室﹐謂之曰﹕撫琴動操﹐欲令眾山皆響。古有金石弄﹐爲諸桓所重。桓氏亡﹐其聲遂絕﹐惟少文傳焉。子測亦隱廬山﹐魚復侯子響厚遣贈遺﹐測曰﹕少有狂疾﹐尋山采藥﹐遠來至此。量腹而進松水﹐度形而衣薜蘿﹐淡然已足﹐豈容當此橫施﹖侍中王秀之尢欽慕之﹐乃令陸探微畫其形﹐與已相對。王儉雅重之﹐贈以蒲褥筍席。

宋周續之通五經五緯﹐號曰十經。入廬山事沙門釋慧遠﹐時彭城劉遺民遁迹廬山﹐陶淵明亦不應徵命﹐謂之潯陽三隱。關康之世居京口﹐顏延年等十許人﹐當時名士﹐入山候之﹐見其散發被黃布帊﹐席松葉﹐枕一塊白石而臥﹐了不相眄。延年等咨嗟而退﹐不敢幹也。臧榮緒亦隱京口﹐時號爲二隱。臧自號被褐先生。

宋褚伯王字元璩﹐有隱操﹐寡嗜欲﹐年十八﹐父爲之娶婦﹐入前門﹐伯玉從後門出﹐遂往剡居瀑布山﹐性耐寒暑。時人比之三仲。都在山三十餘年﹐隔絕人物。王僧達爲吳郡﹐苦要致之﹐邱珍孫與僧達書云﹕卻粒之輩﹐飡霞之人﹐乃可暫致﹐不宜久羈。僧達答云﹕褚先生從白雲遊舊矣﹐古之逸人﹐或畱慮兒女﹐或使華陰城市﹐而此子索然﹐惟朋松石﹐介於孤峯絕嶺者積數十載。近故要其來此﹐冀慰日夜。比談討芝桂﹐借訪薜蘿﹐若已窺煙液﹐臨滄洲矣。

盧度隱居廬陵西昌三顧山居﹐前有池養魚﹐皆名呼之﹐次第來取食乃去。後又會稽鐘山有姓蔡不知名隱山中﹐養鼠數千頭﹐呼來卽來遣去卽去﹐言語狂易﹐時謂之謫仙﹐不知所終。梁阮孝緒著髙隱傳﹐上自炎黃﹐終於天監末﹐分爲三品﹐言行超逸﹑名氏弗傳爲上篇﹐始終不耗﹑姓名可錄爲中篇﹐掛冠人世﹑棲心塵表爲下篇。南平元襄王聞其名要之﹐不赴﹐曰﹕非志驕富貴﹐但性畏廟堂。若使麇麚可驂﹐何以異夫驥騄﹖

南嶽鄧先生名郁﹐斷榖三十餘年﹐惟以澗水服雲母屑。白日神仙魏夫人忽來臨降﹐乘雲而至﹐從少姬三十﹐並著絳紫羅繡袿裾﹐年皆十七八﹐色艷桃李﹐質勝瓊瑤。謂郁曰﹕君有仙分﹐故來相尋。天監十四年﹐忽見二靑鳥悉如鶴大﹐鼓翼鳴舞﹐移晷方去。郁曰﹕期會至矣。是日無疾而終。山內惟聞香气。武帝令作鄧元傳敍其事。

陶宏景字通明﹐幼有異操﹐終身不娶。得葛洪神仙傳﹐晝夜研尋﹐便有養生之志。謂人曰﹕仰靑雲﹐觀白日﹐不爲遠矣。以茅山爲金陵華陽之天﹐乃中山立館﹐自號華陽陶隱居。人間書札﹐以隱居代名。特愛松風﹐庭院皆植松﹐每聞其響﹐欣然爲樂。梁武帝手敕招之﹐不出﹐惟畫兩牛﹐一牛散放水艸之間﹐一牛著金籠頭有人執繩以杖驅之。

梁劉慧斐張孝秀居東林寺﹐慧斐於山北構一園﹐名離垢園﹐時人號爲離垢先生。論者自遠法師後將二百年﹐始有張劉之盛矣。

周韋瓊所居之宅﹐環帶林泉﹐對玩琴書﹐蕭然自逸。文帝貽之以詩﹐敕有司曰﹕給河東酒一升。號之曰逍遙公﹐時人號爲居士焉。

唐時蜀人朱桃椎隱居不仕﹐沈浮人間。竇軌在益州召見﹐遺以衣服﹐逼爲卿正。桃椎口竟無言﹐棄衣於地而走﹐逃入山中﹐結庵澗曲。夏則裸形﹐冬則緝樹皮自覆。每爲芒履﹐置之於路﹐人見之者曰﹕朱居士之履也。爲鬻米置本處。桃椎至夕取之﹐不與人相見。髙士廉鎭蜀以禮致之﹐及至降階與語﹐桃椎不答﹐直視而去。士廉每令存問﹐桃椎見使者﹐輒入林自匿。

郤純爲諫議大夫﹐與元載不合﹐退歸東洛﹐自號伊川田父。淸名髙節﹐傳於天下。

孔巢父韓準裴政李白張叔明陶沔同隱䢐徠山﹐號竹溪六逸。白又與道士吳筠隱於剡中。

王龜字大年﹐起之子也。起第在永福裏﹐龜意在人外﹐倦接朋遊﹐乃於永達裏園林深僻處創書齋﹐吟嘯其間﹐號半隱亭。從起河中﹐於中條山谷中起艸堂﹐與山人道士遊﹐朔望一還府第﹐後人目爲郎君谷。起保釐東周﹐龜於龍門西谷構松齋棲息。起鎭興元﹐龜於漢陽之龍山立隱捨﹐每浮舟而往。其閒逸如此﹐後爲浙東觀察使﹐爲賊所害。

武氏熾盛﹐惟安平郡王武攸緒棄官隱嵩山﹐以琴書藥餌爲務。中宗卽位﹐以安車備禮徵之﹐攸緒應召至都﹐又歸山中。及三思延秀構逆諸武﹐多坐誅戮﹐惟攸緒不預其禍。睿宗卽位﹐又令人安慰之。開元二年﹐攸緒請居廬山﹐制不許﹐敕州縣數加存問﹐勿令外人侵擾。十一年卒﹐年六十九。

崔咸﹐銳之子也。銳在澤潞﹐有道人自稱盧老﹐銳館之於家﹐一旦辭去﹐且曰﹕我死當爲君子。因指口下黑子爲志。及生咸﹐果有黑子﹐其形神卽盧老也。銳以盧老字之。咸旣冠﹐棲心髙尙﹐志於林壑﹐往往獨遊南山﹐經時方還。尢長於歌詩﹐或風景晴明﹐花朝月夕﹐朗吟意愜﹐必淒愴沾襟。旨趣髙奇﹐名流嗟悒。

司空圖﹐唐昭宗時見紀綱大壞﹐深惟出不如處﹐乃稱疾不起。梁將篡唐﹐柳璨希賊旨陷害舊族﹐詔圖入朝。圖懼誅﹐力疾至洛陽﹐指趣山野﹐墜笏失儀﹐得放還山。圖墅在中條山王官谷﹐泉石林亭﹐頗稱幽棲之志。日與名僧髙士遊詠其中﹐作休休亭記。又爲耐辱居士歌﹐題於東北楹。旣脫柳璨之禍﹐乃預爲壽藏﹐故人來引之壙中﹐賦詩飲酒﹐曰﹕非止暫遊此中也。布衣鳩杖出﹐則以女僕鸞臺自隨。歲時村社雩賽祠禱圖﹐必造之﹐與野老同席﹐曾無傲色。

張果隱於中條山﹐元宗召至禁中﹐邢和璞推之﹐懵然不知其甲子。師夜光善視鬼﹐與果並坐﹐而不能見。元宗謂髙力士曰﹕吾聞飲堇汁無苦者﹐眞奇士也。會天寒﹐以堇汁飲果﹐果引三卮﹐醺然如醉﹐曰﹕非佳酒也。引鏡視齒焦黑矣。以鐵如意擊齒﹐藏於帶中﹐乃以紅藥傅斷就寢。良久﹐齒皆生﹐粲然潔白。後入恆山﹐不知所之。

田遊巖﹐母妻俱有方外之志﹐入箕山﹐就許由廟東築室而居﹐自稱許由東鄰。髙宗幸嵩山﹐親勞之。遊巖曰﹕臣泉石膏肓﹐煙霞痼疾。旣逢聖代﹐幸得逍遙。出仕宦﹐坐與裴炎交結﹐放還山。

咸亨初﹐史徳義隱居虎邱山﹐以琴書自適﹐或騎牛帶瓢出入東市﹐號爲逸人。文昌左丞周興薦之﹐徵爲朝散大夫。周興被誅﹐亦放歸邱壑。

王遠知﹐其母晝寢﹐夢靈鳳集其身﹐因而有娠﹐又聞腹中啼聲﹐寶志曰﹕生子當爲神仙宗伯也。遠知初入茅山﹐師陶宏景。煬帝爲晉王﹐召見之﹐斯須鬢髮變爲須﹐晉王懼而遣之。太宗平王世充﹐與房玄齡微服謁之﹐遠知迎謂曰﹕此中有聖人﹐得非秦王乎﹖太宗以實告﹐遠知曰﹕方作太平天子﹐願自惜也。太宗登極﹐將加重位﹐固請還茅山。謂弟子潘師正曰﹕吾見仙格﹐以吾小時誤損一童子吻﹐不得白日升天。見署少室伯。翌日卒﹐年一百二十六歲。

潘師正召嵩山逍遙谷服松葉飲水而已。髙宗召見﹐問山中所須﹐師正對曰﹕所須松樹淸泉﹐山中不乏。

楊國忠方盛﹐或勸陜郡進士張彖謁國忠﹐曰﹕見之﹐富貴立可圖。彖曰﹕君輩倚楊右相如泰山﹐吾以爲冰山爾﹗若皎日旣出﹐君輩得無失所恃乎﹖遂隱居嵩山。

後唐許寂字閒之﹐棲四明山﹐不幹時譽。莊宗召對於內殿﹐方與伶人調品觱篥﹐事訖方命坐﹐賜湯果﹐問易義。寂退謂人曰﹕君好淫聲﹐不在政矣。尋請還山﹐寓居江陵﹐茹芝絕粒。後爲蜀相﹐與王衍俱徙於東。致政居洛﹐時叔已年髙﹐精彩猶健。沖漠寡言﹐時獨語云﹕可怪可怪。人莫知其際。

石晉鄭雲叟本名遨﹐棄家入少室山。聞西嶽有玉粒松脂淪入地﹐千歲化爲藥﹐能去三尸﹐因居華陰﹐與李道殷羅隱之友善。時人目爲三髙士。道殷有釣魚之術﹐鉤而不餌﹐又能化石爲金﹐無所不至。雲叟目擊其事﹐而不求。

輕詆

宋何偃同顏延年從武帝南郊﹐偃於路中﹐呼延年曰﹕顏公﹗延年曰﹕身非三公之公﹐又非田舍之公﹐又非君家阿公﹐何以見呼爲﹖公偃羞而退。

齊劉祥於朝士多所貶忽。王奐爲尙書僕射﹐祥與奐子融同載﹐行至中堂﹐見路人驅驢﹐祥曰﹕驢好爲之﹐如汝人才﹐皆已作令僕矣。

劉祥性頗剛疏﹐輕言肆行。褚彥回輔齊受禪﹐入朝以腰扇障日﹐祥從側過﹐曰﹕作如此事﹐羞面見人﹐扇障何益﹖彥回曰﹕寒士不遜﹗祥曰﹕不能殺袁劉﹐安得免寒士。

王僧達性好鷹犬﹐何尙之致仕復起﹐於宅設八關齋﹐大集朝士。行杳次至僧達曰﹕願郎解於鷹犬﹐勿復遊獵。僧達答曰﹕家養一老狗﹐放之去已復還。尙之失色。

王融初爲司徒法曹﹐詣王僧祐﹐因遇沈昭略。未相識﹐昭略屢顧眄﹐謂主人曰﹕是何年少﹖融殊不意﹐謂曰﹕僕出於扶桑﹐入於暘谷﹐照耀天下﹐云誰不知﹖昭略曰﹕不知許事﹐且食蛤蜊。融曰﹕方以類聚﹐物以羣分﹐君生長東隅﹐居然應嗜此族。

梁到漑掌吏部尙書時﹐何敬容以令參選。事有不允﹐漑輒相執﹐敬容謂人曰﹕到漑尙有餘臭﹐遂學作貴人。蓋以漑祖彥之嘗擔糞自給譏之也。梁柳津人或勸之﹐聚書津曰﹕吾常請道士上章驅鬼﹐安用此鬼名邪。

韋黯爲太僕卿﹐而兄子粲已爲右率衛﹐黯常怏怏。謂人曰﹕韋粲已落驊驑前﹐朝廷是能用才否﹖識者頗以此窺之。

齊邱靈鞠好飲酒﹐臧否人物。在沈深坐﹐見王儉詩﹐深曰﹕王令文章大進。靈鞠曰﹕何如我未進時﹖此言達儉。靈鞠宋時文名甚盛﹐入齊頗減。蓬頭弛縱﹐無形儀﹐不事家業。王儉謂人曰﹕公仕宦不進﹐才亦退矣。

齊卞彬爲禽獸決錄云﹕羊性狠而淫﹐指呂文顯﹔豬性卑而率﹐指朱隆之﹔鵝性頑而傲﹐指潘敞﹔狗性險而狂﹐指呂文度。又爲蝦蟆賦云﹕紆靑拖紫﹐名爲蛤魚。比令僕也﹔又云﹕科斗唯唯﹐羣浮暗水﹐惟朝繼夕﹐聿役如鬼。比令史咨事也。彬自稱卞田居﹐謂其妻爲傳蠶室。或曰﹕卿都不持操名器﹐何由得升﹖彬曰﹕擲五木子﹐十擲輒鞬﹐豈復是擲子之拙﹖吾好擲政﹐極此爾。

梁謝善勛飲酒至數斗﹐醉後輒張眼大罵。𨿽於貴賤親疏﹐無所擇也。時謂之謝方眼。

北齊文襄嗣位﹐崔悛竊言﹕黃頷小兒﹐堪當重任否﹗文襄知此言﹐欲殺之﹐賴人救解乃止。悛進謁奉謝﹐文襄猶怒曰﹕金石可銷﹐此言難滅。

隋元善以髙熲有宰相之具﹐嘗言於文帝曰﹕楊素粗疏﹐蘇威怯懦﹐元冑元旻正似鴨爾。可以付社稷者﹐惟有髙熲。上初然之﹐及熲得罪﹐上以元善之言爲熲遊說﹐深責望之。善之先患消渴﹐以憂懼卒。

朱粲作賊﹐好取嬰兒蒸而啖之﹐乃令軍士曰﹕食之美者﹐寧有過於人肉乎﹖但令宅內有人﹐我何所慮﹗乃稅諸城堡取小弱男女以益兵糧。隋著作佐郎陸從典﹑通事舍人顏湣楚左遷在南陽﹐粲悉引之以爲賓客﹐後遭饑餒﹐合家俱爲所啖。粲敗乞降﹐唐髙祖遣常侍段確迎勞之﹐確因醉﹐侮粲曰﹕聞卿啖人﹐作何滋味﹖粲曰﹕若啖嗜酒之人﹐正似糟煨豬肉。

唐溫彥博爲吏部侍郎﹐有意沙汰﹐多所損益。而退者不伏﹐囂訟盈廷。彥博惟騁雄辧﹐與人相語﹐終日喧擾﹐頗爲識者所嗤。

李義府先補門下省典儀﹐黃門侍郎劉洎﹑侍書禦史馬周稱薦之。其後義府爲宰相﹐爲侍禦史王義方所劾﹐言初以容貌爲劉洎馬周所幸﹐由此得進。言詞猥褻﹐帝怒﹐出義方爲萊州司戶。

張嘉貞與張說不相能﹐嘉貞弟嘉祐髒污事發﹐說勸嘉貞素服待罪﹐不得入謁。出爲幽州刺史﹐說遂代爲中書令。嘉貞惋恨﹐謂人曰﹕中書令幸有二員﹐何相迫之甚也﹗明年移益州都督﹐來就中書省﹐與宰相會宴。嘉貞恨說﹐因攘袂勃罵﹐源乾曜王晙共和解之。

張九齡爲相性頗躁急﹐動處輒忿詈﹐議者以此少之。

京兆尹黎幹﹐戎州人也﹐白事於宰相王縉﹐縉曰﹕尹南方君子也﹐安知朝禮﹖慢而侮人如此。

劉昫唐書謂韓退之恃才肆意﹐亦有盩孔孟之旨。若南人妄以柳宗元爲羅池神﹐而愈撰碑以實之。李賀父名晉﹐而愈爲賀作諱辧﹐令舉進士。又爲毛穎傳﹐譏戲不近人情。此文章之甚紕繆者。又云﹕至若抑揚墨排釋老﹐𨿽於道未宏﹐亦端士之用心也。此史氏之輕詆。

穆宗時李景儉爲諫議大夫﹐淩蔑公卿大臣﹐使酒尢甚。蕭俯段文昌相次輔政﹐景儉輕之﹐形於談謔。二人俱訴之﹐貶建州刺史。元稹用事﹐又召爲諫議大夫。景儉朝退﹐與馮宿楊嗣復溫造李肇王鎰同謁史官獨孤朗﹐乃於史館飲酒。景儉乘醉詣中書謁宰相﹐呼王播崔植杜元穎名﹐面疏其失﹐詞頗悖慢。宰相遜言上之旋奏﹐貶漳州刺史。

鄭世翼﹐人號輕薄。時崔信明自謂文章獨步﹐多所陵轢。世翼遇諸江中﹐謂之曰﹕嘗聞楓落吳江冷。信明欣然示以余篇﹐世翼覽之未終﹐曰﹕所見不如所聞。投之於江。信明不能詰﹐擁接而去。

李林甫聞蕭穎士名﹐欲拔用之。穎士在廣陵居母喪﹐縗麻而詣京師﹐徑謁林甫於政事省。林甫大惡之﹐卽令斥去。穎士大忿﹐乃爲伐櫻桃賦﹐以刺林甫。云﹕擢無庸之瑣質﹐因本支而自庇。洎枝榦而非據﹐專朝廷之右地。𨿽先寢而或薦﹐豈和羹之正味﹖其狂率不遜如此。

劉總以河朔歸朝﹐穆宗命張宏靖鎭之。宏靖莊默自尊﹐所辟韋雍輩﹐多少年輕薄之士﹐數以反虜詬責吏卒。謂軍士曰﹕今天下太平﹐汝曹能挽兩石弓﹐不若識一个字。由是軍中人人怨怒。

朱梁王彥章嘗輕唐莊宗﹐曰﹕李亞子鬥鷄小兒﹐何足可畏﹗後戰敗﹐夏魯奇識其語音﹐曰﹕王鐵槍也。揮槊刺之﹐馬踣被禽。莊宗曰﹕爾嘗以孺子待我﹐今日服未﹖彥章曰﹕大事已去﹐非臣智力所及。

石晉劉處讓以除執金吾有所不足﹐覃恩之際﹐又未擢用﹐一日至中書﹐宰臣馮道趙瑩李崧和凝在列﹐處讓因酒酣﹐歷詆諸相。道笑而不答。

五代漢史宏肇曰﹕安朝廷定禍亂﹐直須長槍大劍。至如毛錐子﹐何足用哉﹗王章曰﹕𨿽有長槍大劍若無毛錐子﹐贍軍財賦自何而集﹖宏肇默然。章尢輕視文士﹐曰﹕此等若與一把算子﹐未知顚倒﹐何益於國邪﹖

漢賈緯文筆未能過人﹐而議論剛彊﹐儕類不平之﹐目之爲賈鐵觜。受詔修髙祖實錄﹐誣桑維翰身沒之日有白金八千鋌﹐又以所撰日曆示監修王峻﹐皆媒孽豆貞固蘇禹圭之短﹐歷詆朝士之先達者。峻惡之﹐謂同列曰﹕賈給事家有子﹐亦要門閥無玷。今滿朝並遭非毀﹐教士子何以進身﹖乃於太祖前言之﹐出爲平盧行軍司馬。

賢媛

宋蕭矯妻某氏﹐字淑禕﹐母嘗有疾﹐淑禕於中夜祈禱﹐忽見神人在燈下﹐自稱枯桑君﹐曰﹕若人無患﹐今泄气在亥﹐西南求白石鎭之。言訖不見﹐明日如言﹐而疾愈。

陶淵明賦歸去來以遂志﹐其妻翟氏志趣亦同﹐能安勤苦。夫耕於前﹐妻耘於後云。

朱百年妻孔氏﹐百年卒於山中﹐蔡興宗爲會稽太守﹐餉孔氏米百斛。孔氏遣婢詣郡固辭。時人美之﹐以比梁鴻。

隋許善心不肯從宇文化及被害﹐母範氏年九十三﹐臨喪不哭﹐撫柩曰﹕能死國難﹐我有兒矣﹗因臥不食﹐後十餘日亦終。

唐髙祖竇后﹐隋總管毅之女也。毅謂此女才貌如此﹐不可妄許人。乃於門屏畫二孔雀﹐有求婚者與兩箭射之﹐潛約中目者許之。前後數十輩﹐皆莫能中。髙祖後至﹐兩發各中一目。毅大悅﹐遂歸髙祖。後善書字﹐類髙祖之書﹐人不能辧。工篇章﹐好規戒。

太宗長孫後﹐太宗常與後論及賞罰之事﹐後曰﹕牝雞司晨﹐惟家之索。妾以婦人﹐豈敢願聞政事﹖太宗固與之言﹐竟不答。後所生長樂公主﹐太宗特所鐘愛﹐及將出﹐降敕所司﹐資送倍於長公主。魏徵諫曰﹕昔漢明帝將封皇子﹐帝曰朕子安得同於先帝子乎﹐若今公主之禮有過長主﹐理恐不可。太宗以徵言告後﹐嘆曰﹕能以義制主之情﹐可謂正直社稷之臣矣。因請遣中使賫帛五百匹﹐詣徵宅賜之。後嘗著論﹐誚漢馬后﹐以爲不能抑退外戚﹐令其貴盛﹐乃戒其車如流水馬如龍﹐此乃開其禍端﹐而防其事爾。

太宗徐賢妃諫伐遼云﹕運有盡之農功﹐塡無窮之巨浪﹐圖未獲之他眾﹐喪已成之我軍。諫造宮室云﹕終以茅茨示約﹐猶興木石之疲﹐假使和雇取人﹐不無煩擾之敝。又云﹕有道之君以逸逸人﹐無道之君以樂樂身。諫服玩纖靡云﹕作法於儉﹐猶恐其奢。作法於奢﹐何以制後。

貝州宋廷芬五女﹐若華若昭若倫若憲若荀﹐皆有詞學。徳宗俱召入﹐試以詩賦﹐問經史﹐中大義。深加賞嘆。徳宗能詩﹐若華姊妹應制屬和﹐每進禦無不稱善。徳宗嘉其節﹐槪不以宮妾遇之﹐呼爲學士先生。

唐髙祖第三女微時嫁柴紹﹐髙祖起義兵﹐紹與妻謀曰﹕尊公欲掃淸多難﹐紹欲迎接義旗﹐同去則不可﹐獨行恐懼後害﹐爲計若何﹖妻曰﹕公宜速去﹐我一婦人﹐臨時別自爲計。紹卽間行赴太原﹐妻乃歸鄠縣﹐散家貲﹐起兵以應髙祖﹐得兵七萬人﹐與太宗俱圍京城。號曰娘子軍。京城平﹐封平陽公主。葬時特用鼓吹﹐以賞軍功。

鄭善果母翟氏﹐賢明曉政道﹐每善果理務﹐翟氏常於閣內聽之。聞其剖斷合理﹐歸則大悅。處事不允﹐母則不與之言。善果伏於牀前﹐終日不敢食。善果由此厲已爲淸吏。

崔元暐母盧氏嘗戒子曰﹕吾見姨兄辛元馭雲﹐兒子從宦者﹐有人來云貧乏不能存﹐此是好消息。若聞貲貨充足﹐衣馬輕肥﹐此是惡消息。吾重此言﹐以爲確論。比見親表中仕宦者﹐多將物上其父母﹐父母但知喜悅﹐竟不問物所從來。若是俸祿餘資﹐誠亦善事。如其非理所得﹐此與盜賊何殊﹖陶母不受魚鮓之饋﹐蓋爲此也。汝等坐食俸祿﹐榮辛已多﹐若不忠淸﹐何以戴天履地﹖元暐遵奉母戒﹐以淸謹見稱。

李光弼母�氏有須髯數十莖﹐長五六寸﹐以子貴﹐封韓國太夫人。弟光進亦一品節制。雙旌在門﹐鼎味就養﹐極一時之榮。

薛元曖妻林氏有母儀令徳﹐博涉五經﹐善屬文。所爲篇章﹐人多諷詠之。元曖卒﹐其子彥輔等皆林氏訓導﹐登科者凡七十人﹐衣冠榮之。

於琮尙廣徳公主﹐黃巢犯闕﹐僖宗出幸﹐琮病不能從。賊起爲相﹐琮以疾辭﹐爲賊所害。而赦公主視琮受禍﹐曰﹕妾李氏女也﹐義不獨存﹐願與於公並命。賊不許﹐公主入室自縊而卒。

令狐峘爲吉州刺史﹐齊映廉察江西。故事刺史始見觀察使﹐皆戎服庭趨。峘以前輩﹐恥爲此禮﹐入告其妻韋氏。韋氏亦以抺首庭謁爲非﹐謂峘曰﹕卿自視何如人頭白走小卿生前﹐如不以此禮見映﹐便𨿽黜死﹐我亦無恨。峘曰﹕諾。乃以客禮見映﹐深以爲憾。以事奏貶峘爲衢州別駕。

李拯迫於襄王熅僞署內相﹐心不自安。嘗退朝駐馬國門﹐望南山而吟曰﹕紫宸朝罷綴鴛鸞﹐丹鳳樓前駐馬看﹐惟有南山煙色在﹐晴明依舊滿長安。吟已涕下。後死於亂兵﹐妻盧氏知書能文﹐有姿色﹐伏拯屍慟哭。賊逼之﹐至斷一臂﹐終不顧。竟爲賊所害。

李徳武妻裴淑英﹐裴矩之女也。徳武坐事徙嶺表﹐矩奏請離婚﹐煬帝許之。徳武將與裴別﹐謂曰﹕嬿婉始爾﹐便事分離﹐遠投瘴癘﹐恐無還理。尊君奏畱﹐必欲攺嫁爾﹐於此卽事長訣矣。裴泣下﹐欲操刀割耳﹐誓無他志。裴與夫別後﹐常誦佛經﹐不禦膏澤。因讀列女傳﹐見稱述不攺嫁者﹐乃謂所親曰﹕不踐二庭﹐婦人常理。何爲以此載於傳記乎。十餘年間﹐與徳武音信斷絕﹐時有柳直求婚許之﹐期有定日﹐裴以刀斷髮﹐悲泣絕糧﹐矩不能奪。徳武已於嶺表娶朱氏爲妻﹐及遇赦得還﹐至襄州聞裴守節﹐乃出其後妻﹐重與裴合。生三男四女。貞觀中﹐徳武終鹿城令﹐裴歲餘亦卒。

樊彥琛妻魏氏﹐彥琛卒﹐屬李敬業之亂﹐爲賊所獲﹐逼令彈箏。魏嘆曰﹕我夫不幸亡沒﹐未能自盡﹐今復見逼弦管﹐豈非禍從手發耶﹗乃引刀斬指﹐棄之於地。賊黨又欲妻之﹐以刀加頸脇之﹐大罵被殺。

武后時越王貞謀興復﹐惟紀王愼不預謀﹐乃亦坐死。女東光縣主楚媛﹐幼以孝稱﹐適裴仲將﹐相敬如賓。時宗室諸主﹐皆以驕奢相尙﹐誚楚媛獨尙儉素﹐曰﹕所貴於富貴者﹐得適志也。今獨守勤苦﹐將何所求﹖楚媛曰﹕幼而好禮﹐今而行之﹐非適志歟﹖愼凶問至﹐楚媛嘔血數升。免喪﹐不禦膏沐﹐垂二十年。

憲宗以杜悰尙岐陽公主﹐公主有賢行。杜氏大族﹐尊行不啻數十人﹐公主卑委怡順﹐一同家人禮。度二十餘年﹐人未嘗以絲髮間指爲貴驕。始至﹐則與悰謀曰﹕上所賜奴婢﹐卒不肯窮屈﹐奏請納之﹐悉自市寒賤可制者。自是閨門落然﹐不聞人聲。

穆宗大漸﹐命太子監國﹐宦官欲請郭太后臨朝稱制﹐太后曰﹕武氏稱制﹐幾傾社稷。我家世守忠義﹐非武氏之比也。太子𨿽少﹐但得賢宰相輔之﹐卿輩勿預朝政﹐何患國家不安﹖自古豈有女子爲天下主而能致唐虞之理乎﹖取制書手裂之。太后兄太常卿釗聞有是議﹐密上箋曰﹕若果徇其請﹐臣請先帥諸子納官爵歸田裏。太后泣曰﹕祖考之慶﹐鐘於吾兄。

長孫皇后侍太宗疾﹐累年晝夜不離側﹐常系毒藥於衣帶﹐曰﹕若有不諱﹐義不獨生。貞觀十年皇后疾篤﹐因取衣帶之藥以上曰﹕妾於陛下不豫之日﹐誓以死從乘輿﹐不能當呂后之地爾。

唐常侍李景讓母鄭氏﹐性嚴明。早寡家貧﹐居於東都。諸子皆幼母自教之﹐宅後石墻因雨隤陷﹐得錢盈缸﹐奴婢喜﹐走奔告母﹐往焚香祝之曰﹕吾聞無勞而獲﹐身之災也。天必以先君餘慶﹐矜其貧而賜之﹐則願諸孤他日學問有成﹐乃其志也。此不敢取。遽命掩而築之。三子皆進士及第﹐景讓爲浙西觀察使﹐左者押衙忤意﹐杖殺之。軍中憤怒將變﹐景讓方視事﹐母出坐聽事﹐立景讓於庭而責之曰﹕天子付汝以方面﹐豈得妄殺﹗萬一致一方不寧﹐豈惟上負天子﹐使垂老之母銜羞入地﹐何以見汝之先人乎﹗命左右褫其衣坐之﹐將撻其背。將佐皆爲之請拜且泣﹐久乃釋之。軍中遂安。

潘炎﹐徳宗時爲翰林學士﹐恩渥極異。其妻劉晏女也。京尹有故伺侯﹐炎累日不得見﹐乃遺閽者三百縑。夫人知之﹐謂炎曰﹕豈有京尹願一見遺奴三百縑﹐其危可知也。遽勸炎避位。子孟陽初爲戶部侍郎﹐夫人憂惕曰﹕以爾人材而在丞郎之位﹐吾懼禍之必至。孟陽解論再三﹐乃曰﹕不然試會爾同列﹐吾將觀之。因徧召深熟者客曰﹕夫人垂簾觀之。旣罷會﹐喜曰﹕皆爾之儔也﹐不足憂矣。末坐慘綠少年何人也﹖曰﹕補闕杜黃裳。夫人曰﹕此人全別﹐必是有名卿相。

朱梁朱延壽守壽州﹐爲楊行密所破。妻王氏聞之﹐乃部分家僕﹐悉授兵器﹐遽闔中州之扉﹐而捕騎已至。遂集愛屬﹐出私帑發百僚﹐合州一廨焚之。旣而稽首上告曰﹕妾誓不以皎然之軀﹐爲仇者所辱。乃投火而死。

石晉李從溫在兗州﹐多創乘輿器服﹐爲宗族切戒﹐從溫弗聽。其妻關氏素耿介﹐一日厲聲於牙門曰﹕李從溫欲爲亂﹐擅造天子法物。從溫驚謝﹐悉命焚之。家無禍敗﹐關氏之力也。

湖南馬希範以廖匡戰死﹐遣弔其母﹐不哭﹐謂使者曰﹕廖氏三百口﹐受王溫飽之賜。舉族效死﹐未足以報﹐況一子乎﹗願王無以爲念。王以母爲賢﹐厚卹之。

卷九

惑溺

宋顏延年有愛姬﹐非姬食不飽寢不安﹐姬憑寵﹐嘗蕩延年墜牀致損﹐子峻殺之。延年痛惜甚至﹐常於寢坐上哭曰﹕貴人殺汝﹐非我殺汝。以冬日臨哭﹐忽見妾排屏風以壓延年﹐延年懼墜地﹐因病卒。孝武時﹐峻貴用事﹐稱六貴人。

北齊武成見空中五色物﹐稍近變成一婦人﹐去地數丈﹐亭亭而立。食頃變成觀世音﹐徐之才曰﹕此色欲多大虛所致。卽處湯﹐方服一劑﹐便覺稍遠。又服﹐還變成五色物﹐數劑遂愈。

唐中宗韋後﹐帝在房州時﹐常謂後曰﹕一朝見天日﹐誓不相禁忌。及得志﹐受上官昭容邪說﹐引武三思入宮中﹐升禦牀﹐與後雙陸。帝爲點籌﹐以爲歡笑。

姜皎﹐元宗在藩﹐見而悅之﹐皎亦委心焉。及卽位﹐召爲殿中少監﹐數召入臥內命之舍敬曲侍宴﹐私與后妃連榻間。以擊毬鬥鷄﹐常呼爲姜七而不名也。賜以宮女名馬珍物不可勝數。嘗與皎在殿庭玩一嘉樹﹐皎稱其美﹐遽令徙植於其家。後爲太常卿楚國公﹐又爲之下敕辧謗云﹕悠悠之談﹐嗷嗷妄作﹐醜正惡直﹐竊生謗言。

天后時張昌宗得幸﹐又薦其兄易之﹐由是兄弟俱侍禁中﹐傅粉施朱﹐衣錦繡衣﹐詔置奉宸府﹐以易之爲令。令選美少年爲左右奉宸供奉。右補闕朱敬則上疏云﹕陛下內寵有薛懷義易之兄弟足矣﹐尙捨奉禦。柳模自言子良賓潔白美髯﹐左監門衛長史侯祥自云過於懷義﹐專欲自進﹐堪奉宸內供奉。無禮無儀﹐溢於朝聽。則天勞之曰﹕非卿直言﹐朕不知此。賜彩百段。

元宗時﹐張暐王琚王毛仲﹐皆鄧通閎孺之流也。毛仲本髙麗人﹐官至開封儀同三司﹐每入侍宴﹐與諸王姜皎等禦幄前連榻而坐。元宗或時不見毛仲﹐則悄然思之﹐如有所失。見之則歡洽連宵﹐有鎭日宴。

徐浩嬖其妾侯莫陳氏﹐以妾弟冒選﹐托侍郎薛邕注授京尉﹐爲禦史大夫李棲筠所彈。自吏部侍郎集賢殿學士貶明州別駕。

喬知之有侍婢曰窈娘﹐美麗歌舞﹐爲武承嗣所奪﹐知之怨惜﹐因作綠珠篇以寄情﹐密送與婢。婢感憤自殺﹐承嗣大怒﹐因諷酷吏羅織知之下獄﹐死。

太宗俘敵天竺國人﹐就其中得方士那羅邇娑婆寐﹐自言二百歲﹐云有長生之術。太宗深加禮敬﹐館之於金飆門內﹐造延年之藥﹐令兵部尙書崔惇禮監主之﹐發使天下采諸奇藥異石﹐不可勝數。延歷歲月﹐藥成﹐服竟不效﹐放還本國。

武宗奉道﹐寵道士趙歸眞等﹐築望仙臺於南郊﹐尊號中令﹐增明道字﹐毀天下釋教﹐以銅像鐘磬鑄錢。上餌金丹﹐性加急躁﹐喜怒不常。會昌五年秋冬以來﹐覺有疾﹐而以爲換骨。上祕其事﹐外人但怪上希復遊獵。宰相奏事者亦不敢久畱。明年上仙﹐宣宗卽位﹐誅趙歸眞﹐流軒轅集於嶺南。旣而自受籙於劉元靜﹐迎軒轅集於禁中﹐餌方士藥﹐日覺躁渴﹐疽發於背﹐遂棄天下。

閩主王曦納金吾使尙保殷之女﹐立爲賢妃﹐有殊色﹐曦嬖之。醉中妃所欲殺則殺之﹐所欲宥則宥之。

黜免

宋徐羨之不悅顏延年﹐出爲始安太守﹐謝晦謂延年曰﹕昔荀最忌阮咸﹐斥爲始平郡。今卿又爲始安﹐可謂二始。延年後又爲劉湛所出﹐爲永嘉太守﹐甚怨憤﹐作五君詠。其詠阮咸云﹕屢薦不入官﹐一麾乃出守。蓋自序也。

宋袁淑不附劉湛﹐大相乘忤。淑乃賦詩曰﹕種蘭忌當門﹐懷璧莫向楚。楚少別玉人﹐門非種蘭所。尋乃以久疾免官。

隋文帝寵任髙熲﹐後坐事免﹐以公就第。文帝謂侍臣曰﹕我於髙熲勝兒子﹐𨿽或不見﹐常似目前。自其解落﹐瞑然忘之。如本無熲﹐不可以身要君﹐自云第一也。

唐蕭瑀以房玄齡杜如晦新用事﹐親封倫而見疏﹐心不能平﹐上封事論之﹐而辭旨寥落。由是忤旨﹐廢於家。其後又超知政事﹐累獨奏云﹕玄齡以下相與執權﹐有同膠漆﹐但未反爾。太宗爲之信誓﹐積久銜之﹐因瑀請出家﹐許之。又云﹕不能出家。下詔切責﹐出牧小藩﹐仍除其封。

顏籀字師古﹐爲祕書少監﹐多引後進之士爲郎校﹐抑素疏﹐先貴勢﹐𨿽富商大賈亦引進之人。言其納賄﹐由是出爲郴州刺史。未行﹐太宗惜其才﹐謂之曰﹕卿之學識良有可稱﹐但事親居官﹐未爲淸論。所許今日此授﹐卿自取之。朕以卿曩經任使﹐不忍遐棄﹐宜深自戒勵也。師古父名思魯。

文徳皇后崩﹐百官縗絰﹐率更令歐陽詢狀貌醜異﹐眾咸指之。中書舍人許敬宗見而大笑﹐爲禦史所劾﹐左授洪州司馬。

李義府作相﹐罪惡貫盈。陰陽占候人杜元紀爲義府望气云﹕所居宅有獄气﹐積錢二千萬乃可厭勝。義府信之﹐聚斂更急﹐爲人所發﹐除名﹐長流雋州。朝野稱慶﹐爲之語曰﹕今日似唐年﹐還誅四凶族。司刑太常伯劉祥道推鞫其事﹐或作河間道行軍元帥劉祥道破銅山大賊李義府﹐露布榜之通衢。義府先多取人奴婢﹐及敗﹐一時奔散﹐各歸其家。露布有云﹕混奴婢而亂放﹐各識家而競入。謂此也。

李繁無行﹐父泌與梁肅友善。肅卒﹐繁亂其配。士論嘆駭﹐繁坐此積年委棄﹐起爲太常博士。太常卿權徳輿奏斥之﹐後除大理少卿﹐諫官禦史章疏相繼﹐出爲亳州刺史。

潘孟陽以廣支副使巡江淮﹐但務遊賞﹐與婦女爲夜飲。及歸﹐大失人望﹐罷爲大理卿。憲宗令鄭敬宣慰江淮﹐戒之曰﹕朕宮中用度﹐一匹以上皆有簿籍﹐惟賑卹貧民﹐無所計算。卿今登車傳命﹐宜體吾懷﹐勿學潘孟陽﹐所至但務酣飲遊山寺而已。其爲人主﹐所薄如此。

張仲方﹐九齡之族也﹐爲度支郎中太常。謚李吉甫爲恭懿﹐仲方駁之曰﹕通敏資性﹐便媚取容﹐故載踐樞衡﹐疊致臺衮大權在已﹐沈謀罕成﹐好惡徇情﹐輕脫寡信﹐謟淚在臉。遇便則流﹐巧言如簧﹐應機必發。憲宗貶仲方爲遂州司馬。自駁謚之後﹐爲裕之黨擯斥﹐坎軻而沒。

楊虞卿能朋比唱和﹐李宗閔待之如骨肉﹐時號黨魁。京師訛言﹐鄭注爲上合金丹﹐須小兒心肝﹐密旨捕小兒無算。民間相告語﹐扄鎖小兒甚密﹐街市恟恟。上聞之不說﹐鄭注不自安﹐禦史大夫李固素疾虞卿朋黨﹐乃言此語出於虞卿之從人﹐上怒﹐收虞卿下獄﹐其家稱冤。自京兆尹再貶虔州司戶。

李邕貶欽州遵化縣尉﹐後爲滑州刺史﹐上計京師。邕素負美名﹐頻被貶斥﹐皆以邕能文﹐養士賈生信陵之流﹐執政忌勝﹐剝落在外﹐人間素有聲稱。後進不識京洛阡陌聚觀﹐以爲古人或將眉目有異﹐衣冠望風﹐尋訪門巷。

元和初﹐韋執誼貶崖州司戶參軍﹐刺史李申憐其羈旅﹐乃舉牒云﹕前件官久在相廷﹐頗諳公事﹐幸期佐理﹐勿憚縻賢事﹐須請攝軍事衙推。

朱全忠弒昭宗﹐以裴樞朝廷宿望﹐全忠奏以伶人張廷範爲太常卿﹐樞以爲必非元帥之旨﹐持之不下。全忠曰﹕吾常以裴十四器識眞淳﹐不入浮薄之黨﹐觀此議論﹐本態露矣。李振言於全忠曰﹕朝廷所以不理﹐皆由浮薄之徒紊亂紀綱﹐不若盡去之。全忠以爲然﹐有以名檢自處聲迹稍著者﹐皆指爲浮薄﹐貶逐無虛日﹐搢紳爲之一空。

五代李知損仕晉﹐以受賂謫均州。仕漢﹐以使江淮﹐行止穢雜﹐謫棣州司馬。至周徵還﹐又上章求爲過海使﹐世宗怒除名﹐配沙門島。知損將行﹐謂所親曰﹕余嘗遇善相者﹐言我三逐之後﹐當居相位。余自此而三矣。後才歲餘﹐卒於海中。

傷逝

梁王規字威明﹐卒﹐皇太子與湘東王繹書曰﹕王威明風韻遒正﹐神峯標映﹐千里絕迹﹐百尺無枝﹐實俊人也。一逝過隙﹐永歸長夜。金刀掩鋩﹐長淮絕涸。

宋範曄謀逆﹐子藹連坐﹐就刑於市。曄醉﹐藹亦醉﹐藹取土及果皮以擲曄﹐呼爲別駕數十聲。曄問曰﹕汝嗔我耶﹖藹曰﹕今日何緣復嗔﹐但父子同在﹐不能不悲爾﹗曄妻來別﹐先撫藹﹐回罵曄曰﹕君不爲百歲阿家﹐不感天子恩遇﹐身死固不足塞罪﹐柰何枉殺子孫﹗曄漧笑而已。藹幼而整潔衣服﹐竟歲未嘗有塵點﹐死時年二十。

齊豫章王嶷薨﹐武帝哀痛﹐敕王融作銘曰﹕半嶽摧峯﹐中河墜月。帝流涕曰﹕此正吾所欲言也。

陳魯廣達爲將陣亡被執﹐憤慨而卒。江總撫柩慟哭﹐乃命筆題棺頭曰﹕黃泉𨿽抱恨﹐白日自畱名。悲君感義死﹐不作負恩生。

宋孝武殷淑妃卒﹐邱靈鞠獻挽詞三首云﹕雲橫廣階暗﹐霜深髙殿寒。帝摘句嗟賞。

唐明皇西幸至馬嵬驛﹐楊貴妃縊死﹐瘞於驛西道側。上皇自蜀還﹐密令中使攺葬於他所。初瘞時﹐以紫褥裹之﹐肌膚已壞﹐而香囊猶在。內官以獻上皇﹐視之淒惋﹐令圖其形於別殿﹐朝夕視之。元宗楊皇后﹐肅宗之母也。元宗命張說爲埋銘云﹕石獸澀兮綠苔粘﹐宿艸殘兮白露沾﹐園有梅兮脂粉膩﹐不知何年開鏡奩。

朱梁末帝﹐唐莊宗納其妃郭氏﹐許收葬末帝。殷鵬作志文警句云﹕七月有期﹐不見望陵之妾。九嶷無色﹐空餘泣竹之妃。聞者爲之淒然。

汰侈

梁賀琛言於武帝云﹕今之宴喜﹐相競誇豪﹐積果如邱陵﹐列肴同綺繡﹐習以成俗﹐日見滋甚。宜嚴爲禁制﹐導以節儉。紏奏繁華﹐變其耳目。夫失節之嗟﹐亦民所自患﹐正恥不能及羣﹐故勉彊而爲之。苟以純素爲先﹐足正雕流之敝。

宋武帝時﹐嶺南獻入筒細布﹐一端八丈。帝惡其精麗勞人﹐卽以付有司彈太守﹐以布還之﹐並制嶺南禁作此布。

夏世祖性豪侈﹐築統萬城﹐髙十仞﹐基厚三十步﹐上廣十步﹐宮墻髙伍仞﹐其堅可以厲刀斧。臺榭壯大﹐皆雕鏤圖畫﹐被以綺繡﹐窮極文采。魏主入其城﹐顧謂左右曰﹕蕞爾之國﹐而用民如此﹐欲不亡得乎﹗

魏河間王琛﹐駿馬十餘匹﹐以銀爲槽﹐窗戶之上﹐玉鳳銜鈴﹐金龍吐旆。

徐湛之產業甚厚﹐室宇園池伎樂之妙﹐冠於一時。門生千餘﹐皆三吳富人子﹐資質端美﹐衣服鮮麗﹐每出入行遊﹐塗巷盈滿。雨日悉以後車載之。文帝每嫌其侈縱。時安成公何勗﹐無忌之子。臨汝公孟靈﹐休昶之子也﹐並名奢豪﹐與湛之以肴膳器服車馬相尙﹐都下語曰﹕安成食﹐臨汝飾﹐湛之兼何孟之美。湛之孫緄﹐字君倩﹐仕梁爲湘東王鎭西咨議參軍﹐頗好聲色﹐侍妾數十﹐皆佩金翠曳羅綺﹐時襄陽魚宏亦以豪侈稱﹐府中謠曰﹕北路魚﹐南路徐。

宋謝靈運性豪侈﹐車服鮮麗﹐衣物多攺舊形制﹐世共宗之﹐咸稱謝康樂也。

梁蕭宏奢侈過度﹐修第擬於帝宮﹐後房數百餘人﹐皆極天下之選。所幸江無畏服玩﹐侔於東昏潘妃﹐寶屧直千萬。豫章王綜以宏貪吝﹐遂作錢愚論。

魚宏嘗謂人曰﹕我爲郡有四盡﹕水中魚鰲盡﹐山中獐鹿盡﹐田中米榖盡﹐村里人庶盡。大丈夫生如輕塵棲弱艸﹐白駒之過隙﹐人生但歡樂。富貴在何時﹗於是恣意酣賞﹐侍妾百餘人﹐不勝金翠服玩車馬﹐皆一時之驚絕。有眠牀一張﹐皆是蹙柏﹐四面周匝﹐無一有異﹐用銀鏤金花壽福兩字爲腳。

陳孫瑒居家﹐頗失於侈。家庭穿築﹐極林泉之致。歌童舞女﹐當世罕儔。及出鎭郢州﹐乃十餘舡爲大舫﹐於中立亭池﹐植荷芰﹐良辰美景﹐賓僚並集﹐泛長江而置酒﹐亦一時之勝賞焉。

隋文帝子秦王俊﹐盛修宮室﹐窮極侈麗﹐爲妃作七寶罩籬車﹐不可載以馬﹐負之而行。又爲水殿香粉塗童﹐玉砌金階﹐梁柱榱棟之間﹐周以明鏡﹐間以寶珠﹐極瑩飾之美。每與賓客妓女弦歌於上。隋虞孝仁性奢華﹐伐遼之役﹐以駱駝負函﹐盛水養魚以自給。

煬帝作西苑﹐其內爲海﹐海北有龍鱗渠﹐作十六院﹐門皆臨渠。每院以四品夫人主人﹐剪彩爲芰荷﹐乘輿臨幸則去水﹐而布之上。好以月夜﹐從宮女數千﹐騎遊西苑﹐作淸夜遊曲﹐馬上奏之。

唐太宗盛飾宮掖﹐明然燈燭﹐與蕭后同觀之﹐謂曰﹕朕施設﹐孰與隋主﹖蕭后笑而不答。因問之﹐曰﹕彼乃亡國之君﹐陛下開基之主﹐奢儉之事﹐固不同爾。帝曰﹕隋主何如﹖蕭后曰﹕每至除夜﹐殿前諸位設火山數十﹐盡沈水香根﹐每一山焚沈香數車﹐以甲煎簇之﹐焰起數丈﹐香聞數十里﹐一夜之中﹐用沈香二百餘乘﹐甲煎二百餘石。房中不然膏火﹐懸寶珠一百二十以照之﹐光比白日。妾觀陛下殿前所焚是柴木﹐殿內所爇是膏油﹐但覺煙气薰人。太宗良久不言﹐口刺其奢﹐心服其盛。

元宗以風俗奢靡﹐開元二年秋七月制乘輿服禦﹐金銀器玩﹐宜令有司銷毀﹐以供軍國之用。其珠玉錦繡焚於殿前﹐后妃以下﹐皆無得服珠玉錦繡。

楊銛楊錡韓虢秦三夫人﹐競開第捨﹐極其壯麗。一堂之成﹐動逾千萬。旣成﹐見他人有勝已者﹐輒毀而攺爲。虢國尢爲豪蕩﹐一旦﹐帥二徒突入韋嗣立宅﹐卽撤去舊屋﹐自爲新第﹐但授韋氏以隙地十畝而已。中堂旣成﹐召工圬墁﹐約錢二百萬﹐復求賞技。虢國以絳羅五百段賞之﹐嗤而不顧﹐曰﹕請取螻蟻蜥蝪記數置堂中﹐苟失一物﹐不敢受直。

元宗每十月幸華淸宮﹐五家扈從﹐每家爲一隊﹐著一色衣。五家合隊﹐照映如百花之煥發﹐遺鈿墜舄瑟瑟﹐珠翠燦爛﹐芳馥於路。

天寶九載﹐諸貴戚競以進食相尙﹐元宗命官姚思藝爲司校進食﹐使水陸珍羞數千盤﹐一盤費中人十家之產。

元宗爲安祿山起第於親仁坊﹐敕令但窮極壯麗﹐不限財力。旣成﹐具幄幕﹐器皿充牣其中。布帖白檀牀二﹐皆長一丈﹐闊六尺﹐銀平脫屏風帳﹐一方一丈八尺。於廚廏之物﹐皆飾以金銀金飯甕一﹐銀淘盆二﹐皆受五斗織銀絲筐及箍籬各一﹐他物稱是𨿽禁中服禦之物﹐殆不及也。上令中使護役﹐常戒之曰﹕彼眼大﹐勿令笑我。

郭孝恪性奢侈﹐僕妾器玩﹐務極鮮華。𨿽在軍中﹐牀帳完具。嘗以遺行軍大總管阿史那社爾﹐社爾一無所受。太宗聞之曰﹕二將優劣之不同也。郭孝恪爲敵所屠﹐可謂自貽伊咎耳。

韋陟﹐安石之子﹐門地豪華﹐早踐淸列﹐侍兒閹閽列侍左右者千數。衣書藥石﹐咸有掌典。輿馬僮奴﹐勢逾王家主第。

裴冕性奢侈﹐名馬在櫪﹐直數百金者常十數。自創巾子號僕射巾。初代杜鴻漸爲相﹐小吏以俸錢文簿白之﹐冕顧視喜見於色。其嗜利若此。

元宗幸蜀﹐所居後以爲道觀。節度至﹐皆先拜而後視事。郭英乂鎭蜀﹐移去元宗鑄金眞容﹐自居之﹐頗恣狂蕩﹐取女人騎驢擊毬﹐制鈿驢鞍及諸服﹐用皆侈靡﹐裝飾日費數萬﹐以爲笑樂。眾畔而奔﹐爲人所殺。

江南風俗﹐春中有競渡之戲﹐方舟並進﹐以急趨疾進者爲勝。杜亞在淮南﹐乃令以漆塗船底﹐貴其速進。又爲綺羅之服﹐塗之以油﹐令舟子衣﹐入水不濡。亞本書生﹐奢縱如此。

安史大亂之後﹐法度隳弛﹐內臣戎帥競務豪奢﹐亭館第宅力窮乃止。時謂水妖。馬璘之第經始中堂﹐費錢二十萬貫。及璘卒﹐京師士庶觀其中堂﹐或假稱故吏﹐爭往赴第者數十百人。徳宗卽位﹐詔毀璘中堂。及中官劉忠翼之第﹐仍命馬氏獻其園﹐謂之湊成園。

潘孟陽气尙豪俊﹐不拘小節﹐居第頗極華峻。憲宗微行至樂遊原﹐見其宏敞工猶未已﹐問之左右﹐以孟陽對。孟陽懼而罷工作。

王起富於文學﹐而理家無法。俸料入門﹐卽爲僕妾所有。文宗以師友之恩﹐卹其家貧﹐持詔每月割仙韶院月料錢三百千添給﹐議者以與伶官分給﹐可爲恥之。

段文昌布素之時﹐所向不偶。及其達也﹐揚歷顯重﹐出入將相﹐洎二十年。其服飾玩好﹐歌童妓女﹐苟說於心﹐無所愛惜。乃至奢侈過度﹐物議貶之。文宗素恭儉﹐謂宰臣曰﹕朕聞前時內庫惟二錦袍飾以金烏﹐一袍元宗幸溫泉禦之﹐一卽與貴妃。當時貴重如此﹐今奢靡豈復貴之﹗料今富家往往皆可有。左衛副使張元昌用金唾壺﹐昨因李訓已誅之矣。

中宗安樂公主與長寧公主﹐競起第捨﹐以侈麗相髙。擬於宮掖而精巧過之。安樂公主請昆明池上﹐以百姓蒲魚所資﹐不許﹐公主不悅﹐乃更奪民田作定昆池﹐廣袤數里﹐累石象華山﹐引水象天津﹐欲以勝昆明﹐故名定昆。安樂有織成裙﹐直錢一億。花卉鳥獸﹐皆如粟粒﹐正視旁視﹐日月影中﹐各爲一色。

懿宗咸通十年﹐以同昌公主適拾遺韋保衡。公主郭淑妃之女﹐上特愛之﹐傾宮中珍玩以爲資送﹐賜第於廣化裏﹐窗戶皆飾之以雜寶﹐並杵藥臼﹐槽櫃亦以金銀爲之﹐編金縷爲箕筐﹐賜五百萬緡。他物稱是。十一年以保衡爲相﹐是年公主薨﹐明年葬。韋氏之人爭取庭祭之灰﹐汰其金銀。凡服玩每服皆百二十輿﹐以錦繡珠玉爲儀衛﹐明器輝煥三十餘里。賜酒百斛﹐餅餡四十橐駝﹐以飼幸夫。上與郭淑妃思公主不已﹐樂工李可及作嘆百年曲舞者﹐數百人發內庫雜寶爲首飾﹐以綾八百匹爲地衣。舞罷﹐珠璣覆地。十四年秋﹐懿宗上仙。是冬﹐保衡賜自盡。

後唐李存審﹐近代良將也。常謂諸子曰﹕予本寒家﹐少小攜一劍而違鄕裏。四十年間位極將帥﹐其間屯危患難﹐履鋒冒刃﹐入萬死而博一生。身方及此。前後中矢僅百餘﹐乃出鏃以示諸子。因以奢侈爲戒。

淮南楊渥居喪﹐晝夜酣飲作樂﹐然十圍之燭以擊毬﹐一燭費錢數萬。

朱梁朱瑾有所乘名馬﹐冬以錦帳貯之﹐夏以羅幬護之。

石晉張篯在雍州﹐因春景舒和﹐出遊近郊﹐憩於大冢之上﹐忽有黃雀銜一銅錢置於前而去。歸復於衙院﹐晝臥見二燕相鬥畢﹐各銜一錢落於篯首。前後所獲三錢﹐常祕於中箱﹐識者以爲大富之兆。篯後爲富家﹐積白金萬縊﹐藏之窟室﹐出入以庖者十餘人從行﹐食皆水陸之珍鮮﹐厚自奉養﹐無與爲比。

孫晟仕江南二十年間﹐財貨邸第頗適其意﹐以家妓甚眾﹐每食不設食機﹐令眾妓各執一食器﹐周侍於其側﹐謂之肉臺盤﹐其自奉養如此。

蜀主王衍奢縱無度﹐常列錦步障﹐擊毬其中。往往遠適而外人不知﹐爇諸香晝夜不絕。久而厭之﹐更爇皂莢以亂其气。結繒爲山及宮殿樓﹐觀於其上﹐或爲風雨所敗﹐則更以新者易之。或樂飲繒山﹐經旬不下。山前穿渠通禁中﹐或乘船夜歸﹐令宮女秉燭炬千餘居前船卻立﹐照之水面如晝。或酣飲禁中﹐鼓吹沸騰﹐以至達旦。以是爲常。自度歌曲云﹕者邊走﹐那邊走﹐只是尋花柳。那邊走﹐者邊走﹐莫厭金杯酒。

湖南馬希範奢欲無厭﹐宮室園囿服用之物﹐務窮侈靡。作九龍殿﹐刻沈香爲八龍﹐飾以金寶﹐長十餘丈﹐抱柱相向。希範居其中﹐自爲一龍﹐其朴頭腳長丈餘﹐以象龍角。

石晉吐谷渾酋長白承福﹐家甚富﹐飼馬用銀槽。

卷十

直諫

魏主畋於河西﹐尙書令古弼畱守﹐詔以肥馬給獵騎﹐弼悉以弱馬給之。帝大怒曰﹕筆頭奴﹐敢裁量朕﹗朕還臺先斬此奴﹗弼頭銳﹐故帝常以筆目之。弼官屬皇怖恐並坐誅﹐弼曰﹕吾爲人臣﹐不使人主盤於遊田﹐其罪小。不備不虞乏軍國之用﹐其罪大。今蠕蠕方彊﹐南寇未滅﹐吾以肥馬供軍﹐弱馬供獵﹐爲國遠慮﹐𨿽死何傷﹖帝聞之嘆息﹐賜之以裘馬。他日魏主復畋於山北﹐獲麋鹿數千頭﹐詔尙書發牛車五百乘載之。詔使已去﹐魏主謂左右曰﹕筆公必不與我﹐汝輩不如自以馬運之。遂還行百餘里﹐得弼表曰﹕今秋谷懸黃﹐麻菽布野﹐豬鹿竊食﹐鳥雁侵費﹐風雨所耗﹐朝夕三倍。乞賜矜緩﹐使得收載。帝曰﹕筆公可謂社稷之臣矣。

齊文惠太子幸東田﹐觀獲稻﹐謂範云曰﹕此割甚快。云曰﹕三時之務﹐亦其勤勞。願知稼穡之艱難﹐無徇一朝之宴逸。文惠攺容謝之。侍中蕭緬先不相識﹐就車握云手曰﹕不謂今日﹐復聞讜言﹗

傅縡諫陳後主曰﹕夫人君者﹐恭事上帝﹐子愛黔黎。省嗜欲﹐遠諂佞﹐未明求衣﹐日旰忘食﹐是以澤被區宇﹐慶流子孫。陛下頃來酒色過度﹐不虔郊廟之神﹐專媚淫昏之鬼。小人在側﹐宦豎弄權﹐惡忠直若仇仇﹐視百姓如艸芥﹐後宮曳綺羅﹐廏馬余菽粟﹐兆庶流離﹐僵屍蔽野﹐賄賂公行﹐帑藏虛耗﹐神怒人怨﹐眾叛親離。恐東南王气﹐因玆而盡。後主大怒﹐竟被賜死。

章華諫後主曰﹕陛下卽位於今五年﹐不思先帝之艱難﹐不知天命之可畏﹐溺於嬖寵﹐惑於酒色﹐祠七廟而不出﹐拜妃嬪而臨軒。老臣宿將棄之艸莽﹐諂佞讒邪升之朝廷。今疆場日蹙﹐隋軍壓境﹐陛下如不攺弦易轍﹐臣見麋鹿復遊姑蘇矣。後主大怒﹐卽日斬之。

宋明帝起湘宮寺﹐曰﹕此寺是大功徳。虞願曰﹕陛下起此寺﹐皆是百姓賣兒鬻婦。佛若有知﹐當悲哭哀湣罪髙﹐佛圖有何功徳﹗袁粲在坐﹐爲之失色。帝大怒﹐使人馳曳下殿。願徐去﹐無異容。

後周宣帝徳政不修﹐數行赦宥。樂運上疏曰﹕臣案周官﹐國君過市刑人赦﹐此謂市者交利之所﹐君子無故不遊觀焉。則施惠以悅之也。尙書曰眚災肆赦﹐此謂過誤爲害𨿽大﹐當緩赦之。謹尋經典﹐未有罪無輕重﹐溥天大赦之文。故管仲曰﹐有赦者奔馬之委轡﹐不赦者痤疽之礪石﹐又曰惠者人之仇仇﹐法者人之父母。吳漢遺言猶云﹐惟願無赦。王符著論﹐亦云赦者非明世之所宜有。至尊豈可數施非常之惠﹐以肆姦宄之惡乎﹖

隋蘇威﹐髙祖嘗怒一人﹐欲殺之。威伏閣進諫﹐不納。上怒甚﹐將自出斬之。威當上前不去﹐上避之而出。威又遮止。上拂衣而入﹐良久乃解﹐召威謝曰﹕公能若是﹐吾無憂矣。賜馬二匹錢十餘萬。

隋劉行本﹐髙祖嘗怒一郎﹐於殿前笞之。行本曰﹕此人素淸﹐其過又小﹐願陛下少寬假之。上不顧﹐行本於是正當上前﹐曰﹕陛下不以臣不肖﹐置臣左右。臣言是﹐陛下安得不聽﹖臣言若非﹐當致之於理﹐以明國法﹐豈得輕臣言而不顧也﹖臣所言非私。因置笏於地而退﹐上斂容謝之。

刑部侍郎辛亶﹐常衣緋褲﹐俗云利於官。隋髙祖以爲厭蠱﹐將斬之。刑部侍郎趙綽曰﹕據法不當死。臣不敢奉詔。上怒甚﹐謂綽曰﹕卿惜辛亶而不自惜也﹖命左僕射髙熲將綽斬之。綽曰﹕陛下寧可殺臣﹐不得殺辛亶。至朝堂﹐解衣當斬。上使人謂綽曰﹕竟如何﹖對曰﹕執法一心﹐不敢惜死。上拂衣而入﹐良久釋之。明日謝綽﹐勞勉之﹐賜物三百段。

魏鄭公容貌不逾中人﹐而有膽略﹐善回人主意。每犯顏苦諫﹐或逢上怒甚﹐鄭公神色不移。太宗亦爲之霽威。嘗謁告上冢﹐還言於上曰﹕人言陛下欲幸南山﹐外皆嚴裝已畢﹐而竟不行﹐何也﹖上笑曰﹕初實有此心﹐畏卿嗔﹐故中輟爾。上嘗得佳鷂﹐自臂之﹐望見徵來﹐匿懷中。徵論事故久不已﹐鷂死懷中。太宗嘗罷朝怒曰﹕會須殺此田舍翁﹗後問爲誰﹐上曰﹕魏徵每廷辱我。後退﹐具朝服立於庭上。驚問其故﹐後曰﹕主明臣直﹐由陛下之明。故妾敢不賀﹖上乃悅。魏王泰有寵於上﹐或言三品以上多輕魏王﹐上怒﹐引三品以上作色讓之曰﹕隋文時一品以下皆爲諸王所頓躓﹐彼豈非天子兒耶﹖朕但不聽諸子縱橫耳。聞三品以上皆輕之﹐我若縱之﹐豈不能折辱公輩邪﹖房玄齡等皆皇恐﹐流汗拜謝。魏徵獨正色曰﹕臣竊計當今羣臣﹐必無敢輕魏王者。在禮﹐臣子一也。春秋﹕王人𨿽微﹐序於諸侯之上。三品以上皆公卿﹐陛下所尊禮﹐若紀綱大壞﹐固所不論。聖明在上﹐魏王必無頓辱羣臣之理。隋文驕其諸子﹐使多行無禮﹐卒皆夷滅﹐又足法乎﹖上悅曰﹕理到之語﹐不得不服。朕以私愛忘公義﹐及聞徵言﹐方知理屈。

唐儉從太宗幸洛陽苑射﹐猛獸羣豕突出林中﹐太宗引弓﹐四發殪四豕。有雄彘突其馬鐙﹐儉投馬搏之﹐太宗拔劍斷豕首﹐顧笑曰﹕天策長史﹐不見上將擊賊耶﹖何懼之甚﹗儉曰﹕漢祖以馬上得之﹐不以馬上治。陛下以神武定四方﹐豈復逞雄必於一獸﹖太宗納之﹐爲之罷獵。

隋文帝遣屈突通往隴西檢覆羣牧﹐得隱藏馬二萬匹。帝盛怒﹐欲斬太僕卿以下一千五百人。通諫曰﹕豈容以畜產之故戮千有餘人﹖敢以死請。帝嗔目叱之﹐通頓首曰﹕臣一身就死﹐望免千餘人。帝悟曰﹕朕之不明﹐以至於此。今從所請。以旌練諍諸人﹐竟得減死論。

李大亮爲涼州都督﹐有臺使到州﹐見有名鷹﹐諷大亮獻之。亮密表言之﹐太宗下書嘉嘆云﹕古人稱一言之重比於千金﹐今賜卿故瓶一枚﹐𨿽無千鎰之重﹐是朕自用之物也。

太宗卽位﹐務止姦吏。遣人以財物試之有司﹐門吏受絹一疋﹐太宗怒將殺之。裴矩諫曰﹕此人受賂﹐誠合重誅﹐但陛下不應以物試之﹐卽行極法。所謂陷人以罪﹐恐非道徳齊禮之義。太宗從之﹐因召百寮謂曰﹕裴矩遂能庭折﹐不肯面從。每事如此﹐天下何憂不治。

房玄齡病篤﹐謂諸子曰﹕當今天下淸謐﹐咸得其宜。惟東討髙麗﹐方爲國患。主上含怒意決﹐臣下莫敢犯顏。吾知而不言﹐則銜恨入地。遂抗表切諫﹐云﹕陛下決一死囚﹐必令三覆五奏﹐進素食﹐停音樂。今兵士之徒﹐無罪乃驅之行陣之間﹐委之鋒鏑之下﹐使肝腦塗地﹐魂魄無歸﹐令其老父孤兒寡妻慈母﹐望轊車而掩泣﹐抱枯木以摧心﹐足以變動陰陽﹐感傷和气。且兵者凶器﹐不得已而用之。向使髙麗違失臣節﹐誅之可也。侵擾百姓﹐滅之可也。久長能爲國患﹐除之可也。今無此三者﹐乃坐敝中國﹐所存者小﹐所損者大。謹罄殘魂餘息﹐預代結艸之誠。太宗省表曰﹕此人危惙如此﹐尙能憂我國事。

太宗閒居﹐與王圭宴語。時有美人侍側﹐本廬江王媛之姬。媛敗藉沒入宮。太宗指示之曰﹕廬江不道﹐賊殺其夫而納其室。圭避席曰﹕陛下以廬江取此婦人爲﹐是邪非邪﹖太宗曰﹕殺人而取其妻﹐卿乃問朕是非﹐何也﹖圭曰﹕齊桓公之郭﹐問其父老曰﹕郭何故亡﹖父老曰﹕以其善善而惡惡也。桓公曰﹕若子之言﹐乃賢君也﹐何至於亡﹖父老曰﹕善善不能用﹐惡惡不能去﹐所以亡也。今此婦人尙在左右﹐竊以聖心爲是之。陛下若以爲非﹐此所謂知惡而不能去也。太宗𨿽不去此美人﹐而心甚重之。太常少卿祖孝孫以教宮人聲樂不稱旨﹐爲太宗所讓﹐王圭溫彥博諫曰﹕孝孫雅士﹐陛下忽爲教女樂而怪之。臣恐天下懾愕。太宗怒曰﹕卿皆我之腹心﹐當進忠獻直﹐何乃附下罔上﹐反爲孝孫言也﹖彥博拜謝﹐圭獨不拜﹐曰﹕臣本事前宮﹐罪已當死﹐陛下置之樞廷﹐待以忠直。今臣所言﹐豈是爲私﹖不意陛下忽以疑事誚臣﹐是陛下負臣﹐臣不負陛下。帝默然而罷。明日﹐帝謂房玄齡曰﹕昨日責彥博王圭﹐朕甚悔之。

太宗遣使詣西域立葉護可汗﹐未還﹐又遣使歷諸國市馬。魏徵諫曰﹕今以立可汗爲名﹐可汗未定﹐又往市馬。彼必以爲意在市馬﹐不爲專立可汗。可汗得立﹐則不甚懷惠﹐諸蕃聞之﹐以中國薄義重利﹐未必得馬而已失義矣。昔漢文時有獻千里馬者﹐曰吾吉行五十﹐凶行三十﹐鑾輿在前﹐屬車在後﹐吾獨乘千里馬﹐將安之﹖乃償其道路所費之直而遣之。漢光武有獻千里馬及寶劍者﹐以馬駕鼓車﹐劍賜騎士。凡陛下所爲﹐皆邈逾三王之上﹐柰何此事欲爲孝文光武之下乎﹗魏文帝欲求市西域之大珠﹐蘇則曰﹕若陛下惠及四海﹐則不求自至。求而得之﹐不足貴也。陛下縱不能慕漢帝之髙行﹐可不畏蘇則之言乎﹖太宗乃止。

劉洎竦峻敢言﹐太宗每與公卿持論﹐必詰難往復。洎諫曰﹕以至愚對至聖﹐以極卑對至尊﹐陛下降恩旨﹐假慈顏﹐凝旒以聽其言﹐虛襟以納其說﹐猶恐羣下未敢對揚﹐況動神機﹐縱天辯﹐飾詞以折其理﹐援古以排其義﹐欲令凡庶何皆應答﹖今日升平﹐皆陛下力行所致﹐欲其長久﹐匪由辯博。但當忘彼愛憎﹐愼玆取捨﹐每事惇朴﹐無非至公﹐若貞觀之初則可矣。

馬周上疏云﹕古語云動人以行﹐不以言應天。以實不以文。以陛下之明﹐誠欲勵精爲政﹐不煩遠采上古之術﹐但及貞觀之初﹐則天下幸甚。

太宗走馬射帖﹐娛悅近臣。孫伏伽諫以爲此秪是少年諸王之事爾。太宗覽之大悅。

馬周上疏﹐以太上皇居城外﹐宮宇卑小﹐四方觀者有不足焉。又云﹕車駕欲幸九成宮避暑﹐而太上皇尙畱熱所。溫淸之道﹐竊所未安。又諫踐祚以來﹐未嘗親享宗廟。又諫騶子倡人﹐鳴玉曳履﹐與朝賢比肩。太宗深納之。

髙祖幸涇陽校獵﹐顧謂朝臣曰﹕今日畋樂乎﹖蘇世長進曰﹕陛下游獵﹐薄廢萬幾﹐不滿十旬﹐未爲大樂。髙祖色變曰﹕狂態發耶﹗世長曰﹕爲私計則狂﹐爲國計則忠。

髙宗遣宦者緣江采異竹﹐欲植苑中。宦者科舟所在縱暴﹐蘇良嗣在荊州﹐囚宦者﹐上疏切諫。髙宗下詔慰勉﹐令棄竹江中。

孫伏伽諫髙祖曰﹕陛下二十日龍飛﹐二十一日有獻鷂鶵者﹐又聞相國參軍蘆牟子獻琵琶﹐長安縣丞張安道獻弓箭﹐及太常官司於民間借婦女裙襦五百餘具﹐充散妓之服。髙祖大悅﹐下詔褒賜。

貞觀四年詔﹐發卒修洛陽宮幹陽殿以備巡幸。張元素上書極諫云﹕阿房成﹐秦人散。章華就﹐楚眾離。乾陽畢功﹐隋人解體。且以陛下今時功力﹐何如隋日役瘡痍之人。襲亡隋之敝﹐恐甚於煬帝。太宗曰﹕卿謂我不如煬帝﹐何如桀紂﹖對曰﹕若此殿卒興﹐所謂同歸於亂。太宗嘆曰﹕我不思量﹐遂至於此。所有作役﹐宜卽停之。魏徵嘆曰﹕張公論事﹐遂有回天之力。可謂仁人之言﹐其利溥哉﹗

柳範爲侍禦史﹐吳王恪好田獵﹐損居人。範奏彈之﹐太宗因謂侍臣曰﹕權萬紀不能匡正我兒﹐罪當死。範進曰﹕房玄齡事陛下﹐猶不能諫止田獵。豈可獨罪萬紀。太宗大怒﹐拂衣而起﹐久之引範﹐謂曰﹕何得逆折我﹖範曰﹕臣聞主聖臣直。陛下仁明。臣敢不盡愚直﹖太宗乃解。

睿宗時﹐姚宋秉政。奏停中宗朝斜封官數千員﹐及姚宋出爲刺史﹐太平公主又特爲之言﹐有敕總令復舊。柳澤上疏諫﹐以爲科官封授﹐皆是僕妾汲引﹐迷謬先帝。今又令敍之﹐將謂斜封之人不忍棄也。先帝之意不可違也。內外咸稱太平公主﹐令胡僧慧範曲引此輩﹐將有誤於陛下矣。故語曰﹕姚宋爲相﹐邪不如正。太平用事﹐正不如邪。臣恐積小成大﹐累微起髙﹐勿謂何傷﹐其禍將長。勿謂何害﹐其禍將大。

髙季輔嘗切諫時政得失﹐太宗持賜鐘乳一劑﹐曰﹕進藥石之言﹐故以藥石相報。

太宗嘗言及山東關中人﹐意有異同。張行成跪奏曰﹕臣聞天子以四海爲家﹐不當以東西爲限﹐示人以隘。太宗又言﹐我爲人主﹐兼行將相事。行成上疏﹐以爲汝惟不矜﹐天下莫與汝爭能。太宗深納之。

太宗平髙昌﹐每歲調發千餘人防遏其地。褚遂良諫曰﹕歲遣千人遠事屯戍﹐終年離別﹐萬里思歸。去者資裝自須營辦﹐旣貴菽栗﹐又傾機杼。經途死亡﹐復在其外。設令張掖塵飛﹐酒泉烽起﹐陛下豈能得髙昌一人而及事乎﹖

髙宗欲廢王后立武氏﹐褚遂良諫曰﹕先帝不豫﹐執陛下手以語臣曰﹐我好兒好婦﹐今將付卿。陛下親承徳旨﹐言猶在耳﹐皇后自此未聞有愆﹐恐不可廢。遂良置笏於殿陛﹐曰﹕還陛下此笏。仍解巾﹐叩頭流血。帝大怒﹐令引出。

貞觀十四年﹐太宗將幸同州校獵﹐時收獲未畢﹐櫟陽丞劉仁軌上疏諫曰﹕今年甘雨應時﹐秋稼極盛﹐元黃亙野﹐十分才收一二﹐盡力刈獲﹐月半猶未訖功。貧家無力﹐禾下始擬種麥﹐今供承獵事﹐兼之修理橋道﹐縱大簡略動費一二萬工﹐百姓收斂﹐實爲狼狽。願退旬日﹐收刈總了﹐則人盡暇豫﹐公私交泰。太宗降璽書嘉之。

則天臨朝﹐劉仁軌陳呂后禍敗之事以申規諫。則天璽書慰諭之曰﹕卿云呂后見嗤於後代﹐祿產貽禍於漢朝。初聞此語﹐寧不惘然﹖靜而思之﹐是爲龜鏡。

髙宗風疾﹐欲遜位武后﹐郝處俊諫﹐以爲帝之與後﹐猶日之與月﹐陽之與陰﹐各有所主守也。昔魏文帝著令身崩後﹐尙不許皇后臨朝。今陛下柰何遂欲躬自傳位於天后﹖帝乃止。

髙宗旣封泰山﹐欲徧封五嶽﹐作奉天宮於嵩南。監察禦史裏行李善感諫上﹐𨿽不納﹐亦優容之。自褚遂良韓瑗之死﹐中外以言爲諱幾二十年﹐及善感始諫﹐天下皆喜﹐謂之鳳鳴朝陽。

韋思謙爲監察禦史﹐曰﹕大丈夫當正色之地﹐必明目張膽以報國恩﹐終不爲碌碌之臣保妻子耳。又云﹕禦史出都﹐若不動搖山嶽﹐震懾州縣﹐誠曠職也。思謙在憲司﹐每見王公不拜﹐云﹕鵬鶚鷹鸇﹐豈眾禽之偶﹖柰何設拜以狎之﹖

狄仁傑以百姓西戍疏勤等四鎭﹐極爲雕敝﹐上疏曰﹕自典籍所紀﹐聲教所及﹐三代不能至者﹐國家盡兼之矣。此則今日之西境﹐已逾於夏殷者也。詩人矜薄伐於太原﹐美化行乎江漢﹐則是前代之遠裔﹐而國家之域中。至前漢時﹐匈奴無歲不陷邊殺略吏人﹐後漢則西羌侵軼漢中﹐東寇三輔﹐入河東上黨﹐幾至洛陽。由此言之﹐則陛下今日土宇過於漢朝遠矣﹐若其用武荒外﹐邀功絕域﹐竭府庫之實﹐以爭磽確不毛之地﹐得其人不足以增賦﹐獲其土不足以耕織﹐苟求冠帶遠裔之稱﹐不務固本安人之術﹐此秦皇漢武之所行﹐非二帝三王之事業也。以臣所見﹐請損四鎭﹐以肥中國。罷安東以實遼西﹐省軍費於遠方﹐並甲兵於塞上﹐則恆代之鎭重﹐而邊州之備實矣。

朱敬則以則天初臨朝稱制﹐天下頗多流言﹐異議至是稍寧﹐宜絕告密羅織之徒。云﹕自文明艸昧﹐天地屯蒙﹐二叔流言﹐四凶構難﹐不設鉤距﹐無以應天順人。不切刑名﹐不可摧姦息暴。故置神器﹐開言端﹐故能計不下席﹐聽不出闈﹐蒼生晏然﹐紫宸易位。豈造攻鳴條﹐大戰牧野﹐血變艸木﹐頭折不周﹐可同年語乎﹖然急趨無善迹﹐促柱少和聲﹐拯溺不規行﹐療饑非鼎食﹐卽向時之妙策﹐乃當今之芻狗也。伏願去萋菲之牙角﹐頓姦險之鋒鋩﹐窒羅織之原﹐掃朋黨之迹﹐使天下蒼生坦然大悅﹐豈不樂哉﹗則天甚善之。

中宗宴侍臣﹐酒酣﹐令各爲回波詞。眾多爲諂佞﹐或要榮位。次至諫議大夫楊景白﹐曰﹕回波爾時酒卮﹐微臣職在箴規。侍宴旣過三爵﹐諠嘩竊恐非儀。中宗不悅﹐中書令蕭至忠進曰﹕此眞諫官也。則天時﹐張易之引蜀商宋霸子等數人﹐於內宴上前博戲。宰相韋安石跪奏曰﹕蜀商賤類﹐不合至此。因顧左右逐出之。在座者皆爲失色。則天以安石詞直﹐深慰勉之。陸元方謂人曰﹕此眞宰相﹐非吾等所及也。

武后幸三陽宮避暑﹐有北僧邀車駕觀葬舍利﹐太后許之。狄仁傑跪於馬前曰﹕佛者戎狄之神﹐不足以屈天下之主。彼北僧詭譎﹐直欲邀致萬乘﹐以惑遠近之人爾。山路險狹﹐不容侍衛﹐非萬乘所宜臨也。太后中道而還﹐曰﹕以成吾直臣之气也。

盧懷愼上疏言三事﹐一事乞郡縣未經四考﹐不得遷除。二事乞省官﹐三事乞贓吏削迹簪裾﹐十數年間不許齒錄。

郭子儀婿趙縱爲奴當千所告﹐貶循州司馬﹐畱當千於內侍省。張鎰上疏﹐以爲太宗之法﹐奴告主者皆不受﹐盡令斬決。頃者長安令李濟得罪因奴告﹐萬年令霍晏得罪因婢告﹐愚賊之輩﹐悖慢成風﹐主反畏之。動遭誣構﹐準律奴婢﹐告主非謀反以上者同自首法。今趙縱所犯非叛逆﹐而奴實姦凶。奴在禁中﹐縱獨下獄。且將帥之功莫大於子儀﹐墳土未幹﹐兩婿先已當辜﹐趙縱今又下獄﹐陛下方誅羣賊﹐大用武臣﹐𨿽見寵於當時﹐恐息望於他日矣。徳宗深納之﹐杖殺當千。鎰乃召子儀家僮數百﹐以死奴示之。

裴諝爲河東租庸等使﹐時關輔大旱﹐請入奏計。代宗召見便殿﹐問諝榷酒之利﹐一歲出入幾何。久之不對﹐上復問﹐對曰﹕臣有所思。上曰﹕何思﹖對曰﹕臣自河東來﹐其間所歷三百里﹐見農人愁嘆谷菽未種﹐誠謂陛下先問人之疾苦﹐乃責臣以利。孟子曰治國者亦以仁義而已矣﹐何必曰利。上前坐曰﹕微公不聞此言。

元載爲宰相﹐建白凡論事者皆須先白長官﹐長官白宰相﹐宰相定可否﹐然後奏聞。顏眞卿上疏﹐以爲是自蔽其耳目也。太宗著門司式云其有無門籍﹐人有急奏者﹐皆令監門司與仗家引奏﹐不許關礙﹐所以防壅蔽也。並置立仗馬二匹﹐須有乘騎便往﹐所以平治天下﹐正用此道。天寶以後﹐李林甫威權日盛﹐羣臣不白宰相輒奏事者﹐托以他故中傷﹐猶不敢明約百司先白宰相。然潼關之禍﹐起於下情不得上通﹐陵替至於今日。天下之敝萃於聖躬﹐所從來者漸矣。陛下方當日聞讜言﹐以廣視聽﹐而頓欲隔絕﹐𨿽李林甫楊國忠﹐猶不敢公然如此。陛下不早覺悟﹐漸成孤立﹐危殆之期﹐翹足而至也。臣誠知忤大臣者﹐罪在不測﹐不忍辜負陛下﹐無任懇迫之至。元載構於代宗﹐貶眞卿峽州別駕。

肅宗以王玙爲相﹐信妖祠﹐道士李國禎請建大地婆婦等祠。昭應縣令梁鎭上表﹐極言其不可。曰﹕大地婆婦﹐祀典無文﹐言甚不經﹐義無可取。若陛下特與大地建祖宗之廟﹐必上天貽向背之責﹐陛下又何以爲祠哉﹖

李晟在鳳翔謂賓介曰﹕魏徵能直言極諫﹐致太宗於堯舜之上﹐眞忠臣也。僕竊慕之。行軍司馬李叔度曰﹕縉紳儒者之事﹐非勛徳所宜。晟斂容曰﹕行軍失言邦有道危言危行。今休明之期﹐晟幸得備位將相﹐必有不可忍而不言﹐豈可謂有犯無隱﹐知無不爲耶﹖是非在人主所擇爾。叔度慚而退。故晟爲相﹐每當上所顧問﹐必極言匪躬﹐盡大臣之節。

憲宗以皇甫鏄爲相﹐裴度上疏﹐以爲﹕陛下引一市肆商徒﹐與臣同列﹐在臣亦有何損﹖但於陛下﹐實有所傷。憲宗以度爲朋黨﹐竟不省。

李晟收京城﹐徳宗令中使宣付翰林院﹐具錄先散失宮人名字﹐令艸詔賜渾瑊於奉天尋訪﹐以得爲限。陸贄不奉詔﹐進狀論之﹐以爲淸廟震驚﹐三時乏祀﹐宜先迎復神主﹐修整郊壇﹐然後弔卹死義﹐慰犒有功。至如巾櫛之侍﹐宜後不宜先也。內人散失﹐已經累月﹐旣當亂離之際﹐必爲將士所私。一聞搜索﹐必皆懷懼。昔人所以掩絕纓而飲盜馬﹐蓋知爲君之體然也。帝遂不降詔﹐但遣使而已。

奉天圍解﹐從臣稱慶。賈隱抃舞畢﹐奏曰﹕賊泚奔遁﹐臣下大慶。此皆社稷無疆之休﹐然陛下性靈太急﹐不能容忍。若舊性未攺﹐賊𨿽奔亡﹐臣恐憂未艾也。上不以爲忤﹐甚稱之。

歸登爲右拾遺﹐時裴延齡姦佞﹐有恩欲爲相﹐諫議大夫陽城上疏切直﹐徳宗赫怒。右補闕熊執易等亦以危言忤旨。初執易艸疏成﹐示登﹐登愕然曰﹕願寄一名雷霆之下﹐安忍令足下獨當﹖自是同列切諫。登每連署﹐無所回避﹐時人稱重。後爲散騎常侍﹐因中謝憲宗﹐問時所切﹐登以納諫爲對﹐時論美之。

敬宗時少列陳佑進注維摩經﹐得濠州剌史。劉寬夫與同列﹐因對論之﹐言佑因供奉僧進經以圖郡牧﹐敬宗怒﹐謂宰相曰﹕陳佑不因僧得郡﹐諫官安得此言﹖須推排頭首來。寬夫奏曰﹕昨論陳佑之時﹐不記發言前後﹐惟握筆艸狀。卽是微臣今論事不當﹐臣合當罪。若尋究推排﹐恐傷事體。帝嘉其引過﹐欣然釋之。

薛廷老與同寮入合奏事曰﹕近日除拜﹐往往不由中書進擬或是宣出﹐伏恐紀綱漸壞﹐姦邪恣行。敬宗厲聲曰﹕更諫何事﹖舒元褒進曰﹕近日宮中修造太多。上色變曰﹕何處修造﹖元褒不能對﹐廷老進曰﹕臣等職是諫官﹐凡有所聞﹐卽合論奏﹐莫知修造之所﹐但見運瓦木極多﹐卽知有用。乞陛下勿罪人言。帝曰﹕已論。

敬宗荒恣﹐屢出畋遊﹐每月坐朝不三四日。韋處厚從容奏曰﹕臣有大罪﹐伏乞面首。帝曰﹕何也﹖處厚曰﹕臣前爲諫官﹐不能先朝死諫﹐縱先聖好田及色﹐以至不壽。臣合當誅然。所以不死諫者﹐亦爲陛下此時在春宮﹐年已十五。今則陛下皇子始一歲矣﹐臣安得更避死亡之誅﹖上深感悟﹐賜以銀彩。

韓愈始爲監察禦史﹐徳宗時也。極論宮中之敝﹐貶連州陽山令。後爲刑部侍郎﹐憲宗時也。力言佛骨之事﹐貶潮州剌史。

李絳因浴堂北廊奏對﹐極論中官縱恣﹐方鎭進獻之事。憲宗怒﹐厲聲曰﹕卿論太過。絳前論不已﹐曰﹕臣所諫論﹐於臣無利﹐是國家之利。陛下不以臣愚﹐使處腹心之地﹐豈可見事虧或徳致損淸時﹐而惜身不言﹖仰屋竊嘆﹐是臣負陛下也。若不顧患禍﹐盡誠奏論﹐旁忤幸臣﹐上犯聖旨﹐以此獲罪﹐是陛下負臣也。且臣與宦官素不相識﹐又無嫌隙﹐只是威福大盛﹐上損聖明。臣所以不敢不論耳。使臣緘默﹐非社稷之福也。憲宗見其誠切﹐攺容慰諭之。

李絳作相時﹐教坊忽稱密旨取良家士女及衣冠別第妓人﹐京師囂然。絳謂同列曰﹕此事大虧損聖徳﹐須有論諫。或云﹕此嗜欲間事﹐自有諫官論列。絳曰﹕居常病諫官不論事﹐此難事﹐卽推與諫官﹐可乎﹖乃極言論奏。翌日延英﹐憲宗舉手諭絳﹐曰﹕昨見卿狀所論采擇事﹐非卿盡忠於朕﹐何以及此﹖朕都不知向外事﹐此是教坊罪過﹐不諭朕意﹐以至於此。朕緣丹王以下四人﹐院中都無侍者﹐朕令於樂工中及閭裏有情願者﹐厚其錢帛﹐只取四人﹐王各與一人。伊不會朕意﹐便如此生事﹐朕已令科罪。其所取人﹐並已放歸。若非卿言﹐朕寧知此過。

文宗便殿對六學士﹐語及漢文恭儉﹐帝舉袂曰﹕此浣濯者三矣。學士皆贊詠帝之儉徳﹐惟柳公權無言。帝畱而問之﹐對曰﹕人主當進賢退不肖﹐納諫明賞罰﹐服浣濯之衣﹐乃小節爾。時周墀同對﹐爲之股栗。公權詞气不可奪。

溫璋爲京兆尹﹐懿宗以同昌公主薨﹐怒殺醫官其家屬﹐下獄者三百人。璋上疏切諫﹐以爲刑法太深。帝怒貶振州司馬。制出﹐璋嘆曰﹕生不逢時﹐死何足惜﹖是夕自縊卒。

元稹爲東臺禦史﹐召還京﹐宿敷水驛。內官劉士元後至爭廳﹐士元怒排其戶﹐稹襪而走廳後。士元追之﹐以箠擊傷稹面﹐執政以稹年少後輩務作威福﹐貶爲江陵府士曹參軍。白居易爲拾遺﹐上疏云﹕況聞士元躅破驛門﹐奪將鞍馬﹐仍索弓箭﹐嚇辱朝臣。承前已來未有此事。今中官有罪﹐未聞處置﹐禦史無過﹐卻先貶官。遠近聞知﹐實損聖徳。

白居易爲翰林學士﹐嘗因論事﹐言﹕陛下錯。憲宗色莊而罷﹐密召承旨李絳﹐謂曰﹕居易小臣不遜﹐須令出院。絳曰﹕陛下容納直言﹐故羣臣敢竭誠無隱。居易言𨿽少思﹐志在納忠。陛下若罪之﹐臣恐天下各思鉗口﹐非所以廣聰明昭聖徳也。上悅﹐待居易如初。

裴度作相﹐五坊使楊朝汶﹐以賈人張陟負錢逃匿﹐於陟家得私簿﹐有負錢人盧載初﹐云是故西川節度使盧坦書迹﹐卽捕坦家人拘之。坦男不敢申理﹐卽以私錢償之。及徵驗書迹﹐乃故鄭滑節度使盧羣手書也。坦男理其事﹐朝汶曰﹕錢已進過﹐不可復得。臺諫上疏﹐陳其暴橫。度與崔羣因延英對﹐極言之。憲宗曰﹕且欲與卿商量東軍﹐此小事﹐我自處置。度曰﹕用兵小事也﹐五坊追捕平人﹐大事也。兵事不理﹐只憂山東五坊﹐使暴橫恐亂輦轂。上不悅﹐良久方省悟﹐召朝汶數之曰﹕向者爲爾﹐使我羞見宰相。遽命誅之。

李渤爲諫大夫﹐長慶寶歷中政出多門﹐事歸邪幸。渤不顧患難﹐章疏論列﹐曾無虛日。敬宗𨿽昏縱﹐亦爲之感悟。寶歷中肆赦﹐先是鄠杜令崔發﹐以捕五坊內官被系﹐立在雞竿下﹐內官五十餘人持杖毆之。是日系囚皆釋﹐發獨不免。渤疏論之﹐云﹕縣令所犯在恩前﹐中人所犯在恩後。中人橫暴﹐一至於此。上以爲朋黨﹐出渤桂管。

大和中﹐李中敏爲司馬員外郎。時王守澄方寵鄭注﹐及誣構宋申錫後﹐人側目畏之。上以久旱﹐詔求致雨之方。中敏上言曰﹕仍歲大旱﹐非聖旨不至﹐直以宋申錫之冤﹐濫鄭注之姦蔽。今致雨之方﹐莫若斬鄭注而雪申錫。士大夫皆危之﹐疏畱中不下。

穆宗不卹政事﹐喜遊宴。卽位之始﹐吐蕃寇邊﹐諫議大夫鄭覃與崔元亮廷奏﹕陛下宴樂過多﹐畋遊無度﹐蕃寇在境﹐緩急奏報﹐不知乘輿所在。又云﹕娼優近習﹐賞賜太厚﹐況金銀貨幣﹐皆生靈膏血﹐不可使無功之人濫沾賜與。帝初不悅其言﹐顧宰相蕭俯曰﹕此輩何人﹖俯對曰﹕諫官也。帝意稍解﹐乃曰﹕朕之過失﹐臣下盡規忠也。乃謂覃曰﹕合中奏事殊不從容﹐今後有事面陳﹐朕與卿延英相見。時久無合中奏事﹐覃等抗論﹐人皆相賀。

憲宗時王承宗叛﹐以吐突承璀爲招討使﹐諫官禦史上疏相屬﹐皆言自古無中貴人爲兵馬統帥者。補闕獨孤郁段平仲尢激切﹐憲宗不獲已﹐罷爲招撫處置等﹐使師出無功。平仲抗疏﹐論承璀輕謀獘賦﹐請斬之以謝天下。憲宗不獲已﹐降承璀爲軍器使。

蘇安恆諫則天曰﹕陛下蔽太子之元良﹐枉太子之神器﹐何以教天下母慈子孝焉﹖能使天下移風易俗﹐惟陛下思之﹐將何聖顏以見唐家宗廟﹐將何誥命以謁大帝墳陵﹖陛下何故日夜積憂﹐不知鐘鳴漏盡﹖臣愚以天意人事﹐還歸李家﹐陛下𨿽安天位﹐殊不知物極則反﹐器滿則傾。則天不納其言﹐亦能容之。

則天時新丰因風雷山移﹐乃攺縣名曰慶山。四方畢賀﹐兪文俊詣闕上書曰﹕天气不和而寒暑並﹐人气不和而疣贅生﹐地气不和而堆阜生。今陛下以女主處陽位﹐反易剛柔故也。气隔塞而山變爲災﹐陛下謂之慶山﹐臣以爲非慶也。則天大怒﹐流於嶺外﹐後爲六道使所殺。

徳宗時裴延齡李齊運韋渠年等以姦佞相次進用﹐誣譖時宰﹐毀詆大臣。陸贄等咸遭枉絀﹐無敢救者。諫議大夫陽城伏合上疏﹐與拾遺王仲舒共論延齡姦佞﹐贄等無罪。徳宗大怒﹐召宰相入議﹐將加城等罪。順宗在東宮爲城開解之﹐城賴以免。時朝夕欲相延齡﹐城曰﹕脫以延齡爲相﹐城當取白麻壞之。

元宗東封徵突厥大臣扈從﹐突厥遣阿史徳頡利發入朝。元宗發都下﹐至嘉會頓﹐引頡利發及諸蕃酋長入仗﹐仍與之弓箭持﹐有兔起於禦馬之前﹐上引弓旁射﹐捨拔獲之﹐頡利發下馬捧兔蹈舞曰﹕聖人神武超絕若天上﹐則不知人間無也。上因令問饑否﹐對曰﹕仰觀聖武如此﹐十日不食﹐猶爲飽也。自是常令突厥入仗馳射。起居舍人呂向上疏諫曰﹕鴟梟不鳴﹐未爲瑞鳥。猛虎𨿽伏﹐豈齊仁獸﹖突厥安忍殘賊﹐賜以弓箭﹐同逐獸之樂﹐若荊卿詭動﹐何羅竊發﹐暫逼嚴蹕﹐仰犯淸塵。縱殪元方墟幽土單於爲醢﹐穹廬爲污。何塞過責﹖上納其言﹐遂令諸蕃先發。

太宗平髙昌﹐將以爲郡縣﹐魏徵諫曰﹕未若撫其人而立其子﹐所謂弔民伐罪﹐今若利其土﹐壞以爲州縣﹐常須千餘人鎭守。數年一易﹐每往交番﹐死者十有三四。十年之後﹐隴右空匱﹐陛下終不得髙昌撮谷尺布以助中國。所謂散有用以事無用﹐未見其可。太宗不從﹐後亦悔之。

憲宗謂宰臣曰﹕朕覽國書﹐見文皇帝行事﹐少有過差﹐諫官論諍﹐往復數四。況朕之寡昧﹐涉道未明。令後事或未當﹐卿等每事十論﹐不可一二而止。

開元五年﹐太廟四室壞﹐上素服避正殿。時將幸東都﹐元宗以問宋璟。璟陳天戒﹐請輟行。又問姚崇﹐曰﹕太廟屋材皆符堅時物﹐歲久朽壞﹐適與時會。上大喜﹐右散騎常侍褚無量上言﹐隋文富有天下﹐遷都之日﹐豈取符氏舊材以立太廟乎﹖此特諛臣之言耳。願陛下克謹天戒﹐納忠諫﹐遠諂佞。上弗聽。

代宗時程元振專權自恣﹐天下畏之。吐蕃入寇﹐元振不以時奏﹐致上狼狽出幸。上發詔徵諸道兵﹐李光弼等皆忌元振居中﹐莫有至者。中外切齒﹐莫敢發言。太常博士柳伉上疏﹐以爲兵戎犯關度隴﹐不血刃而入京師﹐劫宮闈﹐焚陵寢﹐武士無一人力戰者﹐此將帥叛陛下也。陛下疏元功﹐委近習﹐日引月長﹐以成大禍。羣臣在廷﹐無一人犯顏回慮者﹐此公卿叛陛下也。陛下始出都﹐百姓塡然﹐奪府庫﹐相殺戮﹐此三輔叛陛下也。自十月朔召諸道兵﹐盡四十日無隻輪入關﹐此四方叛陛下也。內外離叛﹐陛下以今日之勢爲安耶危耶﹖若以爲危﹐豈得髙枕﹐不爲天下討罪人乎﹖陛下視今日之病﹐何由至此乎﹖必欲存宗廟社稷﹐獨斬元振首馳告天下﹐悉出內使﹐逮諸州持神策兵付大臣﹐然後削尊號﹐下詔引咎﹐曰天下其許朕自新攺過﹐宜卽募士西赴朝廷。若以朕惡未悛﹐則帝王大器﹐敢妨聖賢﹐其聽天下所往。如此而兵不至﹐人不感﹐天下不服﹐臣請闔門並斬以謝陛下。帝以元振嘗有保護功﹐但削官爵放歸田裏。

後唐明宗時﹐大理少卿康澄上疏﹕國家有不足懼者五﹐深可畏者六﹐陰陽不調不足懼﹐三辰失行不足懼﹐小人訛言不足懼﹐山崩川涸不足懼﹐水旱虫蝗不足懼﹐此不足懼五也。賢人藏匿深可畏﹐四民遷業深可畏﹐上下相徇深可畏﹐廉恥道消深可畏﹐毀譽亂眞深可畏﹐直言蔑聞深可畏。此深可畏六也。優詔獎之。澄言可畏六事﹐實中當時之病。

後唐明宗時﹐太常丞史在徳上疏言事﹐其略曰﹕朝廷任人﹐率多濫進。稱武士者不閒計策﹐窮則背軍。稱文士者鮮有藝能﹐多無士行。問謀略則杜口﹐作文字則倩人﹐虛設具員﹐枉費國力。又欲一一考試。羣臣宰相見其奏﹐不悅﹐班行亦多憤悱。諫官劉濤楊昭儉乞出﹐在徳疏辧可否﹐帝召學士馬裔孫﹐謂曰﹕在徳語太凶﹐其實難容。朕初臨天下﹐須開言路。若朝士以言獲罪﹐誰敢言者爾﹖代朕作詔﹐勿加在徳之罪也。於是詔引貞觀中陜縣令皇甫徳參上書謗訕魏徵奏曰﹕陛下思聞得失﹐只得恣其所陳。若所言不中﹐亦何損於國家﹖又云﹕昔魏徵則請賞徳參﹐今濤等請黜。在徳事同言異﹐何相遠哉。

石晉髙祖時﹐髙行周奏修洛陽宮。諫議大夫薛融諫曰﹕今宮室𨿽經焚毀﹐猶侈於帝堯之茅茨﹐所費𨿽寡﹐猶多於漢文之露臺。況魏城未下﹐公私窘困﹐誠非陛下修宮室之日﹐請俟海內平寧﹐營之未晚。上納其言﹐仍賜詔褒之。

湖南馬希範用孔目官周陟﹐議常稅之外﹐別令人輸米。天策學士拓跋恆上書諫曰﹕殿下居深宮之中﹐藉已成之業﹐身不知稼穡之勞﹐耳不聞鼓鼙之音﹐馳騁遨遊﹐雕墻玉食。府庫盡矣﹐而浮費益甚。百姓困矣﹐而厚斂不息。今淮南爲仇仇之國﹐番禺懷吞噬之心﹐荊渚日圖窺伺﹐洞待我姑息。諺曰﹕足寒傷心﹐民怨傷國。願罷輸米之令﹐誅周陟以謝郡縣﹐去不急之務﹐減興作之役﹐無令一旦禍敗﹐爲四方所笑。希範覽之大怒﹐以先王舊臣﹐爲隱忍之。

唐莊宗患宮中暑濕﹐思得髙樓避暑。宦官進曰﹕臣見長安全盛時﹐大明興慶宮樓閣百數﹐今大內不及故時卿相家。莊宗曰﹕吾富有天下﹐豈不能作一樓﹖乃遣宮苑使王允平營之。宦官曰﹕郭崇韜眉頭不伸﹐常爲租庸惜才用。陛下𨿽欲有作﹐其可得乎﹖崇韜時爲侍中樞密使﹐莊宗乃問崇韜曰﹕昔吾與梁對壘於河上﹐𨿽祁寒盛暑﹐披甲跨馬﹐不以爲勞。今居深宮﹐蔭廣廈﹐不勝其熱﹐何也﹖崇韜對曰﹕陛下昔以天下爲心﹐今以一身爲意。艱難逸豫﹐爲慮不同﹐勢自然也。願陛下無忘創業之難﹐常如河上﹐則可使繁暑坐變淸涼。莊宗默然。終遣允平起樓。崇韜果切諫﹐宦官曰﹕崇韜之第無異皇居﹐安知陛下之熱﹖由是讒間愈入﹐後崇韜破蜀﹐竟以誣死﹐宦者爲之也。

周世宗深怒翰林學士竇儀﹐欲殺之。宰相範質入奏事﹐帝望見知其意﹐卽起避之。質趨前伏地叩頭﹐諫曰﹕儀罪不至死﹐臣爲宰相﹐致陛下枉殺近臣﹐罪皆在臣。繼之以泣﹐帝意解﹐乃釋之。

卷十一

忿狷

宋謝宏微性本寬博﹐無喜慍。末年嘗與友人棋﹐西南有死勢﹐一客曰﹕西南風急﹐或有覆舟者。友悟﹐乃救之。宏微大怒﹐投局於地。識者知其暮年之事﹐果次歲終。

劉瑀與何偃不相得﹐瑀位本在偃上﹐孝武時偃遷吏部尙書﹐瑀猶爲右衛將軍司。從郊祀﹐偃乘車在前﹐瑀策駟在後。瑀追偃及之﹐曰﹕君轡何疾﹗偃曰﹕牛駿禦精﹐所以疾耳。偃曰﹕君馬何遲﹖曰﹕騏驥罹於羈絆﹐所以居後。偃曰﹕何不著鞭﹐使致千里﹖答曰﹕一蹴自造靑雲﹐何至與駑馬爭路﹖瑀偃同發背疽﹐瑀疾方篤﹐聞偃之亡﹐歡躍叫呼﹐於是亦卒。

蕭惠開除少府﹐加給事中﹐不得志﹐曰﹕大丈夫入管喉舌﹐出蒞方面﹐乃復低頭人中耶﹖寺內所住齋花艸甚美惠開悉剗除﹐別種白楊﹐每謂人曰﹕人生不得行胸懷﹐𨿽壽百歲﹐猶爲夭也。發病嘔血﹐吐物如肺肝卒。

陳傅縡負才使气﹐淩侮人物﹐毒惡傲慢﹐爲人所疾﹐以彊諫後主賜死。死後有屈尾惡蛇來上靈牀﹐當前受祭酹﹐去而復來者百餘日。時時有彈指聲。

齊邱靈鞠領驍騎將軍﹐不樂武位﹐謂人曰﹕我應還東掘顧榮冢。江南地方數千里﹐士子風流皆出其中﹐顧榮忽引諸傖至﹐要妨我輩塗轍﹐死有餘罪。

隋賀若弼旣平陳﹐自謂功名出朝臣之右﹐每以宰相自許。旣而楊素爲右僕射﹐弼仍爲將軍﹐甚不平﹐形於言色。由是免官居。弼怨望愈甚﹐後數載下獄﹐文帝曰﹕我以髙熲楊素爲宰相﹐汝每言此二人惟堪啖飯﹐爾是何意也﹖弼曰﹕熲臣之故人﹐素臣之舅子﹐臣並知其爲人﹐誠有此語。上數之曰﹕公有三太猛﹐疾妒心太猛﹐自是非人心太猛﹐無上心太猛。至煬帝竟殺之。

蘇夔少有盛名﹐士大夫多歸之。後議樂事﹐夔與何妥各有所持﹐於是夔妥俱爲一議﹐使百寮署其所同。時夔父威方用事﹐朝廷多附威同夔者﹐十八九。妥恚曰﹕吾席間亟丈四十餘年﹐反爲昨暮兒之所屈也。遂奏威等朋黨之罪。文帝令雜治之事﹐皆驗﹐上以宋書謝晦傳中朋黨事﹐令威讀之。威皇恐免冠頓首謝﹐上曰﹕謝已晚矣。

唐蕭瑀嘗稱房玄齡以下朋黨比周﹐但未反爾。太宗爲之信誓。瑀請出家﹐太宗曰﹕甚知公愛桑門﹐今者不能違意。瑀旋踵奏曰﹕臣頃思量﹐不能出家。太宗心不能平﹐於詔切責﹐出爲商州剌史。後薨謚曰褊公。

尉遲敬徳與執政不平﹐嘗侍宴慶善宮﹐有班在其上者﹐敬徳怒曰﹕汝有何功﹐合坐我上﹗任城王道宗次其下﹐因解諭之。敬徳勃然拳驅道宗﹐目幾至眇﹐太宗不懌而罷。

於公異吳人也﹐應舉時已與陸贄不協﹐贄在翰苑﹐聞徳宗稱公異露布之文﹐尢不悅。及爲相﹐乃摭公異不爲後母所容事﹐下詔放歸田裏。公異竟名位不振﹐憾恨而卒。人惜其才﹐惡贄之褊急焉。

李翺自負詞藝﹐以爲合知制誥﹐以久未如志﹐鬱鬱不樂。因入中書謁宰相﹐面數李逢吉之過失。逢吉不之校﹐翺心不自安﹐乃請告百日。有司準例停官。逢吉奏授廬州刺史。

王遂爲沂兗海觀察使﹐性狷急﹐不存大體﹐而軍州民吏﹐久染污俗﹐率多獷戾﹐而遂詈將卒曰反虜﹐將卒不勝其忿﹐遂被害。

李逢吉欲逐李紳﹐以紳爲中丞﹐以韓愈爲京兆尹兼禦史大夫﹐知紳剛褊﹐必與韓愈忿爭。制出﹐果移牒往來論臺府事體﹐而愈復性訐﹐言詞不遜﹐大喧物論﹐乃兩罷之。

吳越王錢宏淙﹐民有殺牛者﹐吏按之﹐引人所市肉近千斤。宏悰問內牙統軍使胡進思﹕牛大者肉幾何﹖對曰﹕不過三百斤。宏悰曰﹕然則吏妄也。命按其罪。進思拜賀其明﹐宏悰曰﹕公何以知其詳﹖進思踧踖對曰﹕臣昔未從軍﹐亦嘗從事於此。進思以宏悰知其素業故辱之﹐益恨怨。

仇隙

劉毅家在京口﹐酷貧﹐嘗與鄕曲士大夫往東堂共射﹐時庾悅爲司徒右長史﹐要州府僚佐亦來東堂。毅以先至﹐進白悅曰﹕身貧並躓﹐營一遊甚難﹐君如意人﹐何處不可爲適﹐豈不能以此堂見讓﹖悅素豪﹐徑前不答。毅客並避﹐惟毅畱射如故。悅廚饌甚丰﹐不以及毅。毅旣不去﹐悅甚不歡﹐毅曰﹕今年未食子鵝﹐請以殘灸見惠。悅又不答。後毅貴用事﹐悅不得志﹐疽發背卒。

梁鐘嶸爲古今詩評﹐其論沈約云﹕觀休文眾制﹐五言最優。永平中相王愛文﹐王融等皆宗附約﹐常曰﹕謝眺未遒﹐江淹才盡﹐範云名級𨿽微﹐故稱獨步。謂其詞密於範﹐意淺於江。嶸嘗求譽於約﹐約拒之﹐故追宿憾﹐以此爲報也。

北齊崔悛素與魏收不協﹐收後專典國史﹐悛恐被惡言﹐乃悅之曰﹕昔有班固﹐今則魏子。收縮鼻笑之﹐憾不釋。

魏毛修之曰﹕昔在蜀中﹐聞長老言﹐陳壽曾爲諸葛門下書佐﹐得撻百下﹐故其論武侯﹐云應變非其所長。

北齊文宣崩﹐當時文士各作挽詞十首﹐擇其善者用之。魏收陽休之祖孝徵不過得一二首﹐惟盧思道獨得八首﹐時號八采。盧郎劉逖亦只二首中選。中書郎李愔戲逖云﹕盧八問許劉二。逖衘之。武成時逖典機密﹐以事中愔﹐武成怒﹐大加鞭撲。逖喜﹐復前憾曰﹕髙捶兩下﹐執鞭一百﹐何如呼劉二時﹖

唐劉文靜裴寂俱從髙祖起義﹐文靜自以才能幹﹐用在裴寂之右﹐又屢有軍功而位居其下﹐意甚不平。每廷議多相違戻﹐由是有隙。文靜酒後出言怨望﹐拔刀擊柱曰﹕必當斬裴寂爾。

劉晏爲吏部尙書﹐楊炎爲侍郎﹐各恃權使气﹐兩不相下。炎坐元載貶﹐晏快之﹐昌言於朝。人以爲載之得罪﹐晏有力焉。及炎入相﹐追怒前事﹐且以晏與元載隙憾﹐爲載復仇。言晏嘗請代宗立獨孤妃爲後﹐有奪宗之計。賴崔祐甫救解﹐猶出晏爲忠州刺史。又誣晏與朱泚通書﹐乞誅之。方下詔暴言其罪﹐李正己上書表訟晏之冤﹐炎懼﹐乃遣五使往諸道﹐聲言宣慰﹐而實推過於上。徳宗知而惡之﹐遂賜炎死。

豆參爲相﹐不悅李巽。巽自左司郎中出爲常州刺史﹐仍促其行。巽不平之。不數日﹐參貶郴州司馬﹐巽爲湖南觀察使﹐誣參與藩鎭交通﹐徳宗怒﹐遂賜參死。

李揆秉政﹐苗晉卿薦元載。揆自恃門望﹐以載地寒﹐意甚輕之﹐曰﹕龍章鳳姿之士﹐不見用獐頭鼠目之子。乃求官邪﹖載衘恨頗深。及載登相位﹐揆已先貶﹐因揆徙職﹐奏爲試祕書監﹐江淮養疾。揆旣無俸﹐家復貧乏﹐孀孤百口丐食﹐取給萍泛諸州者凡十五六年。牧守稍薄﹐則又移居。故其遷徙去者蓋十餘州。

大歷末﹐李晟戍劍南禦吐蕃﹐及師回﹐以成都官妓髙氏隨行。張延賞爲成都尹追取之﹐晟頗衘之﹐形於詞色。貞元初徳宗以延賞爲相﹐晟表論延賞過惡﹐徳宗重違之﹐攺授延賞左僕射。上亦忌晟功名﹐因吐蕃有離間之言﹐延賞騰謗於朝﹐無所不至。晟聞之晝夜泣﹐目爲之腫。上詔延賞與晟釋憾﹐同飲極歡。晟薦延賞爲相﹐遂加中書門下平章事。晟請以一子娉延賞女﹐延賞不許﹐晟謂人曰﹕武人性快﹐釋舊惡於杯酒之間。文生難犯﹐今不許婚﹐釁未忘也﹐得無懼焉﹖後延賞竟罷晟兵柄﹐由此武臣不附。

韋執誼因王叔文以得宰相﹐時時立異﹐蓋欲矛盾以掩其迹。密令人詐叔文曰﹕不敢負約﹐欲共成國家之事故也。叔文詬怒﹐遂成仇怨。

趙憬與陸贄同作相﹐贄恃久在禁庭﹐特承恩顧﹐以國政爲已任。才周歲﹐轉憬爲門下侍郎﹐憬深衘之。數以目疾請告不堪當政事﹐因不相協。贄約憬同論裴延齡之姦﹐旣至﹐上前贄極言延齡誑誕之狀不可任用﹐徳宗不悅﹐形於顏色。憬默然無言﹐贄由是罷相。

鮑防爲禮部侍郎﹐嘗遇知雜侍禦史豆參﹐不時引避﹐僕人爲參所鞭。及參秉政﹐令防致仕。防謂親友曰﹕吾與蕭昕之子齒﹐而與昕同日﹐致仕非朽邁所致﹐以余忿見廢耳。防竟以憤終﹐參亦尋敗。

韋處厚曰﹕楊炎爲元載復仇﹐盧杞與劉晏報怨﹐兵連禍結﹐天下不平。

令狐楚因皇甫鏄作相而逐裴度﹐羣情共怒﹐楚再貶衡州刺史。時元稹初得幸爲學士﹐素惡楚﹐與鎛膠固希寵。稹艸制曰﹕楚早以文藝﹐得踐班資﹐憲宗念才﹐擢居禁近。異端斯害﹐獨見不明。密隳討代之謀﹐潛附姦邪之黨﹐因緣得地﹐進士多門﹐遂忝臺階﹐實妨賢路。楚深恨之。

牛李之黨﹐皆挾邪取權﹐兩相傾軋﹐紛紜傾陷﹐垂四十年。文宗繩之不能去﹐嘗謂侍臣曰﹕去河北賊非難﹐去此朋黨實難。楊嗣復李玨鄭覃作相﹐屢爭論於上前。李玨曰﹕比來朋黨亦漸消弭。覃曰﹕近有小朋黨生。覃又曰﹕近日事亦漸好﹐未免些些不公然。嗣復玨牛黨也﹐覃李黨也。徳裕爲相﹐指摭僧孺﹐欲加之深罪﹐但以僧孺貞方有素﹐無以伺其隙。徳裕南遷﹐所著窮愁志﹐引裏俗犢子之讖以斥僧孺﹐又曰爲太牢公。其相憎如此。

懿宗令韋保衡尙同昌公主﹐公主薨﹐懿宗殺醫官二十餘人﹐收捕其親族三百餘人﹐系京兆獄中。宰相劉瞻召諫官吏言之﹐莫敢言者﹐乃自上言。上不悅﹐又面諫。上大怒﹐叱出之。瞻爲荊南節度使﹐保衡又譖瞻與醫官通謀﹐進投毒藥﹐貶瞻康州刺史。路巖作相﹐素與瞻議論不協﹐旣貶康州﹐巖猶不快﹐閱十道圖﹐以歡州去長安萬里﹐再貶瞻歡州司馬。僖宗卽位﹐韋路賜死﹐瞻自虢州刺史召爲刑部尙書。瞻之貶也﹐人無賢愚﹐莫不痛惜。及其還也﹐長安兩市人率錢雇百戲迎之。瞻聞之﹐攺期由他道而入。未幾復作相。初瞻南遷﹐劉鄴附於韋路共短之﹐及瞻大用﹐鄴內懼﹐召瞻置酒。瞻暴薨﹐時人皆以爲鄴鴆之也。

後唐崔協父彥融﹐素與崔蕘善。融爲萬年令﹐蕘謁之﹐彥融未出﹐蕘見按上尺題﹐皆賂遺中貴人﹐蕘知其由徑﹐始惡其爲人。及彥融除司勛郎中﹐蕘爲左丞﹐通札不見﹐曰﹕郎中行止鄙雜﹐故未敢見。宰相知之﹐攺彥融爲楚州刺史﹐卒於任。誡其子曰﹕世世無忘蕘。故其子弟嘗云崔仇。

石晉桑維翰與馮玉同在中書會﹐舍人盧檟秩滿﹐玉乃下筆除檟工部侍郎。維翰曰﹕詞臣除此官稍慢﹐恐外有所議。因不署名。屬維翰休段玉﹐竟除之。由此尢不相協。玉以語激少帝﹐出維翰爲開封尹。或謂玉﹕桑公元老﹐柰何使之尹京﹐親細猥之事﹖玉曰﹕恐其反爾。曰﹕儒生安得反﹖曰﹕縱不自反﹐恐其教人爾。

五代漢王章置酒﹐會諸朝貴爲手勢令﹐史宏肇不閒其事﹐客省使閻晉卿坐次﹐宏肇屢教之。蘇逢吉戲之曰﹕坐有姓閻人﹐何憂罰爵。宏肇妻閻氏本酒家倡也﹐意逢吉譏之﹐大怒﹐以醜語詬逢吉。逢吉不應﹐宏肇欲毆之﹐逢吉起去。宏肇索劍欲追﹐楊邠泣止之曰﹕蘇公宰相﹐公若殺之﹐置天子何地﹗願熟思之。宏肇卽上馬去。邠與之聯鑣送至其第而還﹐於是將相如水火矣。

紪漏

謝鳳子超宗﹐宋帝賞其文謂謝莊曰﹕超宗殊有鳳毛﹐靈運復出矣。時右衛將軍劉道隆聞此語﹐出候超宗曰﹕聞君有異物﹐可得見乎﹖超宗曰﹕懸磬之室﹐安有異物﹖道隆曰﹕侍宴至尊云君有鳳毛。超宗聞諱﹐徒跣還內。道隆謂檢覓鳳毛﹐達暮停待不去。

梁何敬容作宰相﹐淺於學術。嘗有客姓吉﹐敬容問﹕卿與丙吉遠近。客答曰﹕如明公之與蕭何。

侯景篡﹐梁王偉請立七廟。景曰﹕何謂七廟﹖偉曰﹕天子祭七世祖考﹐故置七廟。並請諱。景曰﹕前世吾不復憶﹐惟阿爺名摽﹐且在朔州。伊那得來啖是﹖眾聞咸笑之。

北齊王皓從文宣北徵﹐乘赤馬﹐旦蒙霜气﹐遂不復識。自言失馬。虞侯爲求覓不得﹐須臾日出﹐馬體霜盡﹐系在幕前﹐方云﹕我馬尙在。

北齊源師攝祠部﹐屬孟夏以龍見請雩。時髙阿那肱爲錄尙書事﹐謂爲眞龍出見﹐大驚問龍所載六經何顏色﹐師曰﹕此是龍星﹐非眞龍也。阿那肱忿然作色曰﹕漢兒多事﹐彊知星宿。

隋劉臻爲儀同﹐有劉訥者亦爲儀同。俱爲太子學士﹐情好甚密。臻住城南﹐訥住城東﹐臻嘗欲訪訥﹐謂從者曰﹕汝知劉儀同家乎﹖從者不知欲訪訥也﹐謂欲歸本家﹐旣扣門。臻猶未悟﹐謂是訥家﹐據鞍大呼曰﹕劉儀同可出矣。其子迎門﹐臻驚曰﹕汝亦來耶﹖其子答曰﹕此是大人家。於是顧眄久之方悟﹐怒叱從者曰﹕吾欲造劉訥爾。

隋蘇威爲僕射﹐立條章﹐每歲責民間五品不遜。或答者﹐乃云管內無五品之家﹐不相應領。類如此。

隋王劭爰自志學﹐至乎暮齒﹐篤好經史﹐遺落世事。用心旣專﹐性頗恍惚。每至對食﹐閉目凝思﹐盤中之肉輒爲僕從所啖。劭弗之覺﹐惟肉少數罰廚人﹐廚人以情白劭﹐劭依前閉目﹐伺而獲之。

唐王君廊爲幽州都督﹐李元道爲長史。君廊屢爲非法﹐元道數裁正之。後君廊入朝房玄齡﹐卽元道之從甥也﹐元道附書﹐君廊私發之﹐不識艸字﹐疑其謀已﹐懼而奔叛。

舊史唐紹傳云﹐先天二年冬﹐今上講武於驪山﹐紹以修儀注不合旨坐斬。此元宗事也。修史者劉煦﹐後唐人也。乃謂之今上﹐蓋只用舊史﹐失於刪潤爾。

李林甫典選﹐選人嚴迥判語用杕杜二字﹐林甫不識杕字﹐謂吏部侍郎韋陟曰﹕此云杖杜﹐何也﹖陟俯首不敢言。

李林甫引蕭炅爲戶部侍郎﹐炅嘗與嚴挺之同行慶弔﹐客次有禮記﹐炅讀之曰﹕蒸嘗伏獵。挺之戲問﹐炅對如初。

太常少卿姜度生子﹐李林甫手書慶之曰﹕聞有弄獐之慶。客視之掩口。

崔敬嗣爲房州刺史﹐供給中宗﹐深徳之。及登位﹐有益州長史崔敬嗣﹐每進擬官﹐皆禦筆超轉者數四。後引與語﹐乃同姓名人也。爲房州刺史者死矣。

第五琦爲相﹐貶忠州長史﹐旣在道﹐有人告琦受人黃金二百兩者﹐遣禦史劉期先追按之。琦對曰﹕二百兩金十三斤重﹐忝爲宰相﹐不可自恃。若其付受有憑﹐伏請準法科罪。期光以爲此是琦伏罪也﹐遽奏之請除名﹐配流夷州。馳驛發遣﹐仍差綱領送至彼。

李克寧初封隴西郡公﹐進武威郡王﹐每上疏﹐連稱二封﹐頗爲時人所哂。

來子珣爲禦史時﹐有朝士不帶靴而朝者﹐子珣彈之曰﹕臣聞束帶立於朝。舉朝大噱。

李績徵髙麗﹐令元萬頃作檄﹐其語有﹕不知守鴨淥之險。莫離支報云﹕謹聞命矣。遂移兵固守鴨淥。官軍不得入。萬頃坐是流於嶺外。

李克用擒劉仁恭父子﹐命掌書記王緘艸露布﹐緘不知故事﹐書之於布﹐遣人曳之。

石晉康福鎭天水日﹐嘗有疾。幕客謁問﹐福擁錦衾而坐。客有退謂同列曰﹕錦衾爛兮。福聞之﹐遽召言者﹐怒視曰﹕吾𨿽生於塞下﹐乃唐人也﹐何得以爲爛奚﹖因叱出之。

石晉盧質爲翰林學士承旨﹐賜論思注佐功臣﹐會覆試進士﹐質以後從諫則聖爲題﹐堯舜禹湯傾心求過爲韻。舊例賦韻四平四側﹐質乃五平三側﹐大爲識者所誚。

梁朝宰相李琪以文章自許﹐唐明宗平中山王都﹐琪賀表云﹕收契丹之凶黨﹐破眞定之逆城。馮道讓琪曰﹕昨來收復定州﹐非眞定也。詔曰﹕契丹旣無凶黨﹐眞定不是逆城。李琪罰俸一月。

唐明宗時﹐國子司業張溥奏請復入館以廣生徒。按六典監有六學﹐國子太學四門﹐律學﹐書算學是也﹐而溥云入館﹐謬矣。石晉馮玉爲宰相﹐嘗以姑息字問於人﹐人以辜負字教玉﹐玉乃然之。

儉嗇

魏司空長孫道生性淸儉﹐一熊皮障泥﹐數年不易。魏主使歌工歷頌羣臣﹐曰﹕智入崔浩﹐廉若道生。

宋武帝狎侮羣臣﹐各有稱目。多須者謂之羊顏﹐師伯缺齒謂之齴﹐劉秀之儉吝﹐呼爲老慳。

梁王筠爲臨海太守﹐在郡侵刻﹐還﹐資有芒屩兩舫﹐家累千金。性儉嗇﹐外服粗敝﹐所乘牛常飼以靑艸。及遇亂﹐爲盜所攻﹐墜井卒。家人十三口同遇害。棄屍空井中。

王琨儉於用財﹐設酒不過兩碗﹐輒云﹕此酒難遇。鹽豉姜桂之屬﹐並掛屏風﹐酒漿悉置牀下。內外有求﹐琨手自賦之。

梁到漑性率儉﹐不好聲色﹐虛室單牀﹐旁無姬侍。冠履十年一易﹐朝服或至穿補﹐傳呼淸路﹐示有朝章而已。

齊髙帝鎭東府﹐虞玩之爲少府﹐猶躡屐造席。髙帝取屐視之﹐訛黑斜銳齒斷以芒接之﹐問曰﹕卿此履已幾載﹖玩之曰﹕初釋褐拜徵北﹐行佐買之﹐著已三十年矣。

宋庾杲之淸貧自業﹐食惟有韭菹韭茹生韭。任昉常戲之曰﹕誰謂庾郎貧﹐食常有二十七種。

魏李崇家富而儉﹐食常無肉﹐止有韭茹韭菹。其客李元祐曰﹕李令公一食十八種。人問其故﹐元祐曰﹕二韭十八。

梁沈眾性吝嗇﹐財帛億計﹐無所分遺﹐自奉甚薄。每朝會﹐衣裳中裂﹐或自提冠履。起爲工部尙書﹐監起太極殿﹐常臥布袍芒屩﹐以麻繩爲帶﹐又囊麥飯﹐饑則啖之。朝士共誚其所爲。

梁朱異﹐四方饋遺﹐財貨充積﹐性吝嗇﹐未嘗有所散施。廚下珍羞常腐爛﹐每月常棄數十車。𨿽諸子別房﹐亦不分贍。

梁陰子春𨿽無他才﹐而臨人以廉潔稱。閨門混雜﹐而身服垢。汗腳數年一洗﹐言每洗則失財敗事。

北齊封述厚積財產﹐一無分饋。𨿽親友貧病﹐亦絕拯濟。朝野鄙之。一子娶隴西李士元女﹐大輸娉財。及將成禮猶競﹐述忽取所供養像對士元﹐打像爲誓。士元笑曰﹕封公何處常得應急像須誓便用﹖一子娶範陽盧莊之女﹐述又經府訴﹐云送騾乃嫌腳跛﹐許田則云咸薄﹐銅器又嫌古廢。皆緣吝嗇﹐致此糾紛。

北齊庫狄伏連鄙吝﹐其妻病﹐以百錢買藥﹐每自恨之。家百餘口﹐盛夏人料倉米二升﹐不給鹽菜﹐常有饑色。冬至日親表稱賀﹐其妻爲設豆餅﹐問豆從來﹐云於馬豆中分減。伏連大怒﹐典馬掌食人並加杖罰。積年賜物藏在別庫﹐遣一婢專掌管鑰。每入庫檢閱﹐必語妻子﹕此官物﹐不可輒用。至死惟著敝褲﹐而積絹至二萬匹。被誅藉沒﹐並歸天府。

唐王圭通貴漸久﹐而不營私廟﹐四時蒸嘗猶祭於寢坐﹐爲法司所劾。太宗優容﹐弗之譴也。因爲立廟﹐以愧其心。圭旣儉不中禮﹐時論少之。

徐岱吝嗇頗甚﹐倉庫管鑰皆自執掌﹐獲譏於時。文宗大和三年﹐敕兩軍諸司內官不得著紗縠綾羅等衣服。帝性儉素﹐不喜華侈。駙馬韋處仁戴夾羅巾﹐帝謂之曰﹕比慕卿門地淸素﹐以之選尙。如此巾服﹐從他諸戚爲之﹐惟卿非所宜也。

後唐李克修爲昭義節度使﹐武皇撫封於上黨。克修性儉嗇﹐不事華侈﹐供帳饔膳﹐品數簡陋。武皇怒其菲薄﹐笞而詬之﹐克修慚憤﹐發疾卒。

石晉袁正辭善治生﹐𨿽承父舊基﹐亦自能營構﹐故家益富。嘗於積鏹之室有吼聲聞於外﹐人勸其散施以穰災。正辭曰﹕此必喝其同輩﹐宜更增之。其庸暗多此類也。

石晉陳保極性鄙吝﹐所得利祿﹐未嘗奉身﹐但蔬食而已。每與人弈棋﹐敗則手亂其局﹐蓋懼所賭金錢﹐不欲償也。及卒﹐室無妻兒﹐惟貯白金十錠﹐爲他人所有。

五代漢韋思在上黨五年﹐無令譽可稱﹐惟以聚斂爲事。性又鄙吝﹐未嘗與賓佐有酒食之會。有從事欲求謁見者﹐思覽札而怒曰﹕必是來獵酒也。命典客者飲而遣之。其鄙吝如此。

江南李升性節儉﹐常躡蒲屨﹐盥颒用鐵盎。暑則寢於靑葛。𨿽左右使令﹐惟老丑宮人﹐服飾粗略。

五代漢隱帝時吏部侍郎張允家貲萬計﹐而性吝。𨿽妻子不之委﹐常自系眾鑰於衣下﹐而行如環佩。郭威入京師﹐允匿於佛殿藻井之上﹐登者浸多﹐板壞而墜。軍士掠其衣﹐遂以凍卒。

周太祖戒世宗以儉葬﹐令刻石置陵前﹐云周天子平生好儉約。遺令用紙衣瓦棺﹐嗣天子不敢違也。

卷十二

假譎

宋檀道濟代魏﹐糧盡而還。軍士有亡降魏者﹐具告之。魏人追之﹐眾惱懼將潰﹐道濟夜唱籌量沙﹐以所餘少米覆其上。及旦魏軍見之﹐謂資糧有餘﹐以降者爲妄而斬之。

魏劉仁之外示長者﹐內多矯詐。其對賓客﹐破牀敝席﹐粗飯冷菜﹐衣服敝惡﹐乃過遇下善候當塗﹐能爲詭激。

唐文宗蕭太后﹐福建人﹐云有母弟一人。文宗詔於故里求訪﹐有戶部茶綱役夫蕭洪﹐詐稱國舅﹐十數年間兩授旄鉞。事發賜死。閩人蕭本又稱太后弟﹐賜予巨萬﹐官至金吾將軍﹐事聞除名﹐長流愛州。泉州晉江縣令蕭宏又自稱太后弟﹐按問僞妄﹐配流儋州。

李密初從楊元感﹐元感敗﹐逃避至淮陽﹐隱姓名﹐自稱劉智遠﹐聚徒教授﹐郁不得志。爲五言詩曰﹕金風蕩初節﹐玉露雕晚林。此夕窮途士﹐郁陶傷寸心。野平葭葦合﹐村荒藜藿深。眺聽良多感﹐徙倚獨沾襟。沾襟何所爲﹐悵然懷古意﹐秦俗猶未平﹐漢道將何冀。樊噲市井徒﹐蕭何刀筆吏﹐一朝時運來﹐千古傳名謚。寄言世上雄﹐虛生眞可愧。

蘇世長在陜州﹐部內多犯法﹐世長莫能禁﹐乃責躬引咎﹐自撻於都街五百﹐疾其詭。鞭之見血﹐世長不勝痛﹐大呼而走﹐觀者盛以爲笑﹐議者方知其詐。

許敬宗掌知國史﹐虛美隱惡。爲子娶尉遲敬徳孫女﹐多得賂遺。及爲敬徳傳﹐隱諸過咎。太宗作威鳳賦賜長孫無忌﹐敬宗攺爲賜敬徳焉。

杜淹與韋嗣福爲莫逆之交﹐相與謀曰﹕上好嘉遁﹐蘇威以幽人見徵﹐擢居美職。遂共入太白山﹐揚言隱逸﹐實欲邀求時譽。隋文帝聞而惡之﹐謫戍江表。

範處訥﹐武三思寮婿也﹐爲太府卿。中宗以榖貴召處訥﹐問其故﹐三思諷太史奏其夜攝提星入太微﹐至帝座﹐此則王者與大臣私相接﹐大臣能納忠﹐故有所應。中宗降詔褒述。

崔日知見事敏速﹐每朝廷有事﹐轉禍爲福﹐以取富貴。常謂人曰﹕吾一生行事﹐皆臨時制變﹐不必專守始謀。每一念之不覺﹐芒刺在於背也。

陳少遊爲揚州觀察使﹐李希烈陷汴州﹐聲言欲襲江淮﹐少遊懼﹐乃送款於希烈﹐曰﹕濠壽舒廬﹐尋令罷壘﹐韜戈捲甲﹐佇候指揮。然人不知其送款也。劉洽收汴州﹐得希烈僞起居注﹕某月日陳少遊上表歸順。少遊聞之﹐慚而卒。

李抱眞晚節好長生之術﹐有方士孫季長者爲抱眞煉金丹﹐紿抱眞曰﹕服之當升仙﹐遂署爲賓寮﹐數謂參佐曰﹕此丹秦皇漢武皆不能得﹐惟我遇之。他日朝上淸﹐不復遇公輩矣。復夢駕鶴衝天﹐寤而刻木鶴﹐衣道士衣﹐以習乘之。凡服丹二萬丸﹐腹堅不食﹐將死不知人者數日矣。道士牛洞元以豬肪榖漆下之殆盡﹐病少間。季長復曰﹕垂上仙﹐何自棄也﹖益服三千丸﹐頃之卒。

裴延齡每奏討除﹐皆恣騁詭慳虛妄﹐他人莫敢言者。延齡言之不疑﹐亦人之所未嘗聞﹐因討料造神龍寺﹐須長五丈松木。延齡奏曰﹕臣近於同州檢得一谷木數千條﹐皆長八十尺。上曰﹕人言開元天寶中﹐側近求覓長五六十尺木尙未易得﹐須於嵐勝州采市﹐如今何爲近處便有此木﹖延齡奏曰﹕臣聞賢材珍寶異物﹐皆在處常有﹐但遇聖君卽出見。今此木生關輔﹐蓋爲聖君﹐豈開元天寶合得有也﹖又奏近於左藏庫檢閱﹐乃於糞土之中收得十三萬兩銀﹐其段匹雜貨又百萬有餘﹐以充別庫羨余。太府卿韋少華抗疏﹐以爲皆是正數物。陸贄上書﹐以爲延齡險猾售姦﹐詭譎求媚。

柳泌爲憲宗合長生藥﹐自云壽四百歲。憲宗服藥多躁﹐爲宦官所弒。泌系獄府﹐吏防虞周密﹐恐其隱化。及解衣就誅﹐一無變易﹐但炙灼之瘢浹身而已。

王鍔代杜佑鎭淮南﹐善小數﹐嘗有投匿名書者﹐左右取以授鍔。鍔內之靴中﹐靴中先有他書矣。鍔忽然探取焚之﹐而匿名在也。異日乃以他事連其所告者按驗之﹐以譎眾人。人以爲神明。

劉君良累代義居﹐尺布尺粟無私焉。大業末天下饑饉﹐君良妻勸其分析﹐乃竊取庭樹上鳥鶵﹐交置諸巢中﹐令羣鳥斗競﹐舉家怪之。其妻曰﹕方今天下大亂﹐爭鬥之秋﹐禽鳥尙不能相容﹐況於人乎﹖君良從之分別。後月餘﹐方知其計﹐中夜攬妻發﹐大呼曰﹕此卽破家賊爾﹗召諸昆弟﹐哭以告之。於是棄其妻﹐與兄弟如初。

髙駢好神仙﹐有方士呂用之﹐引其黨張守一﹑諸葛殷同蠱惑之。殷始自鄱陽來﹐用之先言於駢曰﹕玉皇以公職事繁重﹐輟左右尊神一人佐公。明日殷謁見﹐詭辧風生﹐駢以爲神。殷病風疽﹐駢有畜犬﹐聞其腥穢﹐多來近之。駢怪之﹐殷笑曰﹕殷常於玉皇前見之﹐別來數百年﹐猶相識也。有蕭勝者﹐賂用之求鹽城監﹐駢有難色﹐用之曰﹕用之非爲勝也﹐近得上仙書云﹐有寶劍在鹽城井中﹐須一靈官取之﹐以勝上仙。左右之人欲使取劍爾。駢乃許之。勝至鹽城數月﹐匣一匕首以獻用之﹐見稽首曰﹕此北帝所佩﹐得之則百里之內五兵不能犯。駢乃飾以珠玉﹐常置坐隅。用之又刻靑石爲奇字﹐云玉皇授白雲先生髙駢﹐密令左右置道院香案﹐駢得之驚喜。用之曰﹕玉皇以公焚修功著﹐將補眞官﹐計鸞鶴不日當降此際﹐用之謫限亦滿﹐必得侍幢節同歸上淸爾。用之每對駢訶叱風雨﹐仰揖空際﹐云有神仙過云表﹐駢輒隨而拜之。後用之爲楊行密所誅﹐發其中堂﹐得桐人書駢姓名﹐桎梏而釘之。

李寰鎭晉州﹐表兄武恭好道而誕妄。寰生日﹐恭送一故皂襖子﹐曰﹕此李西平收復京師時所服也。恭生日﹐寰以一破襆頭遺之曰﹕此洪崖先生初得道時襆頭也。

朱全忠嘗與寮佐及遊客坐於大柳之下﹐全忠獨言曰﹕此木宜爲車轂。眾莫有應。有遊客數人起應曰﹕宜爲車轂。全忠敖然厲聲曰﹕書生輩好順口玩人﹐皆此類也。車轂須用夾楡﹐柳木豈可爲之﹖顧左右曰﹕更何待﹖左右數十人捽言宜爲車轂者﹐悉撲殺之。

朱梁雷滿鎭灃朗﹐於府中浚一深潭﹐構一大亭於其上﹐每鄰道使車經由﹐必召燕於中﹐且言此水府也﹐中有蛟龍﹐奇怪萬態﹐惟餘能遊焉。或酒酣對客﹐卽取筵中寶器﹐亂擲於潭中﹐因自禠其衣﹐裸露其身文﹐遽躍入水徧取所擲寶器﹐戲玩於水面﹐久之方出﹐復整衣冠就坐。其詭誕如此。

後唐莊宗與梁相抗﹐劉鄩軍於宗城。初鄩在洹水數日不出﹐寂無人聲﹐莊宗遣騎覘之﹐無斥候者﹐城中亦無煙火﹐但有烏止壘上﹐時見旗幟循環往來。莊宗曰﹕我聞劉鄩用兵﹐一日百變﹐必以詭計誤我。使視城中﹐乃縛旗於芻偶之上﹐使驢負之﹐循環而行。而鄩去二日矣。

慕容彥超﹐漢隱帝時鎭鄆州﹐嘗召富僧數輩就食﹐日晏不進饌﹐大餒而回。如是者累日。他日復召之食﹐遣庖人致蠅虫於饌中﹐諸僧立嘔。彥超使人驗之﹐則皆已肉食矣。大責其賂﹐乃釋之。

邪謟

梁武帝時﹐朱雀門災。帝曰﹕此門制狹﹐我欲攺造﹐遂遭天火。羣臣相顧未對﹐何敬容曰﹕所謂先天而天弗違。

永元中任昉紆意於梅虫兒﹐東昏中旨﹐用爲中書郎。昉謝尙書令王亮﹐亮曰﹕卿宜謝梅﹐那忽謝我。昉慚而退。

北齊和士開用事﹐人多附之。有一人名曾參﹐士開病﹐醫者云須服黃龍湯。士開有難色﹐參曰﹕此物甚易﹐王不須疑惑﹐請先嘗之。一舉而盡。士開深感其意﹐爲之彊服﹐遂得汗﹐病愈。

隋郭衍能揣煬帝意﹐阿諛順旨。帝每謂人曰﹕惟有郭衍﹐心與朕同。又常勸帝取樂﹐五日一視事﹐無效髙祖空自劬勞。帝從之﹐益稱其孝順。

隋太史令李充言﹕隋興以後﹐日景漸長﹐太平曰行上道。文帝曰﹕景長之慶﹐天之祐也。攺元仁壽。百工役作﹐並加程課﹐以日長也。丁匠苦之。

唐侯君集馬病蚛顙﹐行軍總管趙元楷親以指沾其膿而嗅之。禦史劾奏其諂﹐左遷括州刺史。

有薦山人範知浚文學﹐並獻其所爲文﹐宋璟判曰﹕觀其良宰論﹐頗涉佞諛。山人宜極言讜議﹐豈宜偸合苟容﹖抑而不奏。

中宗朝﹐韋後亂政﹐右驍衛將軍迦葉志忠上表曰﹕昔髙祖未受命時﹐天下歌桃李子。太宗未受命時﹐天下歌秦王破陣樂。髙宗未受命時﹐天下歌桃堂堂天。後未受命時﹐天下歌武媚娘。伏惟皇帝未受命時﹐天下歌英王石州。皇后未受命時﹐天下歌桑條韋也。謹進桑條歌十二篇。宗楚客又諷補闕趙延禧﹐表陳符命解桑﹐以爲十八代之符。

張易之兄弟嬖幸﹐武三思武懿等宗楚客宗晉卿﹐候其門庭﹐爭執鞭轡﹐呼易之爲五郎﹐昌宗爲六郎。

裴幹祐先爲禦史大夫﹐出爲外郡刺史﹐𨿽彊直有器幹﹐而暱於小人。旣典外郡﹐與令史結友﹐書疏往反﹐令伺朝廷事。俄爲友生所發﹐坐流愛州。

長壽中﹐明堂災﹐則天欲避正殿﹐宰相姚璹言﹕成周宣謝﹐卜代愈隆。漢武建寧﹐盛徳彌永。彌勒下生經云﹐當彌勒成佛之時﹐七寶臺須臾散壞。睹此無常之相﹐遂成正覺之因。則天依璹奏﹐遂不避正殿。

姚璹在桂州時﹐則天雅好符瑞﹐璹訪嶺南諸山川艸木名號﹐有武字者皆以爲上符國姓﹐列奏其事。則天大悅﹐召爲天官侍郎。

楊再思知政十餘年﹐未嘗有所薦達。爲人巧佞邪媚﹐能得人主微旨。主意所不欲﹐因而毀之。主意所欲﹐因而譽之。左補闕戴令言作兩腳狐賦譏之。時張易之兄弟請公卿大臣宴集﹐或戲曰﹕楊內史面似髙麗。再思欣然翦紙自帖於巾﹐卻披紫袍﹐爲髙麗舞。縈頭舒手﹐舉動合節﹐滿坐嗤笑。易之弟昌宗以姿貌﹐有辟陽之寵﹐再思又諛之曰﹕人言六郎面似蓮花﹐再思言蓮花似六郎﹐非六郎似蓮花也。其傾側如此。

韋巨源爲宰相韋後云﹕衣箱中裙﹐上有五色云﹐起久而方歇。巨源以爲非常佳瑞﹐請布告天下。訴之中宗﹐又令畫工圖其狀﹐以示百寮﹐大赦天下。巨源贊成妖妄﹐是歲星墜如雷﹐野雞皆雊﹐咎徵若此﹐不聞巨源有言﹐蓋與後通屬籍﹐固祿位爾。

張嘉貞被召﹐則天垂簾見之。嘉貞曰﹕以臣艸萊﹐得入謁九重﹐是千載一遇也。咫尺之間﹐如隔雲霧﹐竟不睹日月﹐恐君臣之道有所未盡。則天遽捲簾見之﹐與語大悅﹐擢拜監察禦史。又嘗奏元宗曰﹕今志力方壯﹐是效命之秋。更三數年﹐卽衰老無能爲也。惟陛下早垂任使﹐死且不憚。

來俊臣羅告裴宣禮七族反﹐武后薄其罪。殿中侍禦史霍獻可﹐宣禮之甥也﹐言於太后曰﹕陛下不殺裴宣禮﹐臣請殞命於前。以頭觸殿階﹐血流沾地﹐以示爲人臣﹐不私其親。太后不聽﹐獻可常以綠帛裹其傷﹐微露之於襆頭下﹐冀太后見之以爲忠。

武后時朱前疑上書云﹕臣夢陛下壽滿八百。卽拜拾遺。又言﹕夢陛下發白再黑﹐齒落再生。遷駕部郎中。出使還﹐上書云﹕聞嵩髙呼萬歲﹐賜以緋魚袋。時未五品﹐於綠衫上佩之。

韋堅廣運潭成﹐陜縣尉崔成甫作得寶歌詞﹐自衣缺胯綠衫錦﹐半臂偏袒﹐膊紅羅抹額﹐於第一船作號頭唱之﹐婦人百餘人和之。

陳少遊除桂州﹐畏遠官覬近郡﹐時中官董秀用事﹐少遊乃宿於其裏﹐候其下直際晚謁之﹐從容曰﹕七郎家中幾口﹐月費幾何﹖秀曰﹕久霟近職﹐然家累甚重﹐又屬時物騰貴﹐月費僅千餘緡。少遊曰﹕據此費用﹐俸錢不足﹐須求外人﹐方可取濟。少遊𨿽不才﹐請以一身獨供七郎之費。每歲請獻錢五萬貫。今先輸大半﹐余到官續送﹐免貴人勞慮﹐不亦可乎﹖秀忻然逾望﹐厚相結納。少遊言訖﹐泣曰﹕南方炎瘴﹐深愴違辭﹐恐不生還﹐再睹顏色。秀遽曰﹕中丞美才﹐不當遠去。請從容旬日﹐冀竭蹇分。時少遊又已納財於元載子仲武矣。秀爲之內﹐載爲之外﹐數日攺拜宣州觀察使。後移越州﹐又徙揚州。十餘年間﹐三總大藩﹐皆天下殷厚處也。徵求貿易﹐且無虛日﹐斂積財寶累巨億萬。初結元載﹐每歲饋金帛約十萬貫﹐又納賄於用事中官駱奉仙劉淸潭吳承倩等﹐由是美聲達於禁中﹐累加官至同平章事。

韓滉判度支﹐秋霖彌月﹐壞人廬舍﹐鹽池爲潦水﹐所入其味多苦。滉慮鹽戶乞減稅﹐乃詐奏雨不壞池﹐池生瑞鹽。上疑之﹐遣諫議大夫蔣鎭馳驛驗之﹐鎭與滉仍同上表賀﹐請宣副史館﹐置神祠﹐錫嘉號。

齊映爲江西觀察使﹐自以須爲輔相﹐無大過而罷﹐冀復進用。乃倍斂貢奉﹐及大爲金銀器以希旨。先是銀瓶髙者五尺餘﹐李兼在江西進六尺者。至是映因徳宗誕日端五﹐爲瓶髙八尺者﹐以獻嚴綬﹐爲左僕射司空。嘗預百寮廊下食﹐上令中使馬江朝賜櫻桃﹐綬爲兩班之首﹐舊識江朝﹐敍語次不覺屈膝而拜。江朝答拜。禦史大夫髙郢亦從而拜﹐爲卿史所劾﹐綬出鎭荊南﹐江朝降一官。

李逢吉與翰林學士李紳不協﹐逐之嶺外﹐知制誥龐嚴蔣防坐紳黨左遷。於敖封還詔書﹐時人皆以敖素與嚴善﹐訴其非罪﹐曰﹕於給事犯宰相之怒﹐伸龐蔣之屈﹐不亦仁乎﹖及駁奏出﹐乃是論龐嚴貶黜太輕﹐中外無不大噱。

王彥威以戶部侍郎判度支﹐旣掌利權﹐心希大用。時內官仇士良魚宏志禁中用事﹐先是左右神策軍多以所賜衣物於度支中估判﹐使曲從厚給其價﹐開成初有詔禁止﹐然趨利者猶希意從其請托。至是彥威大結恩私﹐凡內官請托﹐無不如意。物議鄙之。

中書主簿滑渙與內官典樞密劉光琦相通﹐宰相議事﹐與光琦異同者﹐令渙達意﹐未嘗不遂所欲。宰相杜佑鄭絪皆姑息之﹐佑呼爲滑八。

孟簡佞佛﹐鎭襄陽﹐以腹心吏陸翰如上都進奏﹐委以關通中貴。翰持簡陰事﹐漸不可制。簡怒﹐追至州﹐以土囊殺之以滅口。翰子弟詣闕訴冤﹐且告簡贓狀。禦史臺按驗獲簡賂吐突承璀錢帛﹐共計七千餘貫匹﹐再貶簡吉州司馬。

崔元略戶部侍郎﹐出於宣授。時諫官有疏﹐指言內侍崔潭峻方有權寵﹐元略以諸父事之。元略上章自辯﹐上詔答云﹕朕所命官﹐奚卹人言﹖然終不能逃父事內官之名。

竇懷貞爲禦史大夫﹐時韋後安樂公主亂政﹐懷貞諂順委曲﹐攺名以避後父之諱。娶韋後乳母王氏爲妻﹐自稱皇后阿奢﹐時人或以爲國奢﹐懷貞處之不怍。宦官用權﹐懷貞尢所畏敬﹐見無須者或誤接之﹐又附會太平公主﹐爲左僕射。時人語曰﹕竇僕射前爲韋氏國奢﹐後作公主邑丞。言懷貞伏事公主﹐同於邑官也。奢唐韻音遮﹐吳人呼父也。

髙力士作寶壽寺鐘成﹐力士齋慶之﹐舉朝畢至。凡擊鐘者一擊百千﹐有規其媚者﹐擊至二十杵﹐少尙十杵。金吾大將軍程百獻﹐與力士約爲兄弟。力士母麥氏卒﹐百獻被髮受弔﹐擗踴哭泣﹐過於已親。

李輔國權盛﹐宰相李揆﹐山東甲族﹐位居臺輔﹐見輔國執子弟之禮﹐謂之五父。

郭霸爲右臺禦史﹐初召見﹐於則天前自陳忠鯁﹐云﹕往年徵徐敬業﹐臣願抽其筋食其肉飲其血食其髓。則天悅﹐故時人號爲四其禦史。禦史大夫魏元忠臥疾﹐諸禦史盡往省之﹐霸獨居後﹐請示便液﹐曰﹕大夫糞味甘﹐或不瘳。今味苦﹐當卽愈矣。元忠剛直﹐殊惡之﹐以其事露於朝士。

則天不豫﹐令閻朝隱往少室山祈禱。朝隱乃曲申悅媚﹐以身爲犧牲﹐請代上所苦。

敬宗時﹐裴度自興元入覲。旣至﹐李逢吉不欲度復入中書﹐京兆尹劉棲楚﹐逢吉黨也﹐棲楚等十餘人駕肩排度﹐而朝士持兩端者﹐日擁度門。一日度畱飲酒﹐棲楚矯求度之歡曲﹐躬附度耳而語。崔咸疾其諂僞﹐舉觴罰度曰﹕丞相不當許所屬官囁嚅耳語。度笑而飲之。棲楚不自安﹐趨出。坐客皆快之。

中宗宴近臣﹐國子祭酒祝欽明自請作八風舞﹐搖頭轉目﹐備諸醜態﹐上笑。欽明素以儒學著名﹐吏部郎中盧藏用私謂諸學士曰﹕祝公五經﹐掃地盡矣。

中宗時﹐司農卿趙履溫﹐傾家資以奉安樂公主﹐爲之起第捨築臺穿池無休已﹐掀紫衫於項﹐挽公主犢車。公主與韋後作亂被殺﹐履溫馳詣安福樓下﹐舞蹈稱萬歲。聲未絕﹐相王命斬之。

後唐郭崇韜父名宏﹐豆盧革諂奉之﹐上言請依六典﹐攺宏文館爲崇文館。

後唐蘇循﹐莊宗將卽位﹐張承業意未欲﹐莊宗遽稱尊號﹐人亦無敢贊成者。循自河中來入衙城﹐見府廨卽拜﹐謂之拜殿。見莊宗卽呼萬歲﹐舞抃泣而稱臣。翌日又獻大筆三十管﹐謂之畫日。筆莊宗大悅﹐承業深惡之。

後唐梁翹爲給事中﹐因轉對上言以星辰合度﹐風雨應時﹐請禦前香一合﹐帝親爇一炷﹐余令於塔廟中焚之。貴表精至。

何澤爲吏部郎中﹐史館修撰。嘗因起居退﹐獨自遲畱﹐以笏扣頭﹐北望而呼曰明主明主。明宗知其佞﹐亦不責之。

讒險

梁徐摛﹐武帝問以五經大義﹐歷代史百家雜書﹐末論釋教。摛商較縱橫﹐應答如響。帝加稱異﹐寵遇日隆。朱異不悅﹐謂所親曰﹕徐叟出入兩宮﹐漸來見逼﹐我須早爲之所。遂乘間白帝曰﹕摛年老﹐又愛泉石﹐意在一郡。帝謂摛欲之﹐乃召摛曰﹕新安大好山水﹐任昉等並經爲之﹐卿爲我臨此郡。遂出爲新安太守。

隋諸葛潁﹐煬帝所親幸﹐出入臥內﹐帝每賜之﹐曲宴輒與皇后嬪禦連席共榻。潁因閒隙多所譖毀﹐時人謂之冶葛。

唐髙祖校獵城外﹐太子建成秦王世民齊王元吉皆從﹐上命三子馳射角勝﹐建成有北馬肥壯而善蹶﹐以授世民曰﹕此馬甚駿﹐能超數丈澗。弟善騎﹐試乘之。世民乘以逐鹿﹐馬蹶﹐世民躍立於數步之外。馬起復乘之。如是者三。顧謂宇文士及曰﹕彼欲以此見殺﹐死生有命﹐庸何傷乎﹗建成因令妃嬪譖之於上曰﹕秦王自言我有天命﹐方爲天下主﹐豈有浪死。上大怒﹐責世民曰﹕天子自有天命﹐非智力可求。汝求之一何急邪﹗世民免冠頓首﹐乞下法司案驗﹐上怒不解。

唐宗室吳國公孝逸有破徐敬業之功﹐時望益重。武承嗣深忌之﹐使人誣告孝逸自云逐走兔者常在月中﹐月旣近天﹐合有天分。則天以孝逸常有功﹐減死配徙儋州﹐尋卒。

蕭瑀薦封倫於髙祖﹐髙祖以爲中書令。太宗嗣位﹐瑀爲左僕射﹐倫爲右僕射。倫素險詖﹐與瑀商量可奏者﹐至太宗前盡變易之。

許敬宗旣助立武后﹐遂謀陷長孫無忌﹐遣人上封事﹐稱無忌謀反。帝令敬宗鞫之。敬宗云﹕無忌與先朝謀取天下﹐眾人服其智。作宰相三十年﹐百姓畏其威。攘袂一呼嘯命同惡﹐必爲宗廟深憂。又引漢文帝簿昭事﹐帝竟不親問﹐惟聽敬宗讒構之說﹐遂流黔州。敬宗又遣大理正袁公瑜就黔州﹐重鞫無忌反狀。公瑜逼無忌﹐令自縊。

李靖破突厥擒頡利﹐溫彥博害其功﹐奏靖軍無綱紀﹐致令虜中奇寶散於亂兵之手。太宗大加責讓。未幾﹐太宗謂靖曰﹕前有人讒公﹐今朕意已悟﹐公勿以爲懷。

太宗自遼東還﹐發定州﹐在道不康。左庶子兼民部尙書劉洎﹐與中書令馬周入謁。洎周出﹐褚遂良傳問起居﹐洎泣曰﹕聖體患癱極可憂惶。遂良誣奏曰﹕洎云國家之事不足慮﹐正當傅少主行伊霍故事。大臣有異意者誅之。太宗疾愈﹐詰問其事﹐洎以實對。又引馬周以自明﹐周對與洎同﹐遂良又執證不已﹐乃賜洎自盡。

李義府狀貌溫恭﹐與人語必嬉怡微笑﹐而褊忌陰賊。旣處權要﹐欲人附己﹐微忤意者必加傾陷。故時人言義府笑中有刀。又以其柔而害物﹐謂之李貓。髙宗知其罪﹐從容戒之。義府勃然變色﹐腮頸俱起﹐徐曰﹕誰向陛下道此﹖上曰﹕但我言如是﹐何須問我所從得耶﹖義府殊不引咎﹐緩步而去。

李林甫爲相﹐好陷人。世謂林甫口有蜜腹有劍﹐以其陽與人善﹐啖以甘言而陰擠之也。與李適之爭權不協﹐適之性疏﹐林甫陰中之。林甫嘗謂適之曰﹕華山有金礦﹐采之可以富國﹐上未之知。適之心善其言﹐他日從容奏之﹐元宗大悅﹐顧問林甫。林甫對曰﹕臣知之久矣。然華山陛下本命王气所在﹐不可穿掘﹐臣故不敢上言。帝以爲愛已薄適之言﹐疏之。適之懼﹐求爲散職﹐由此罷相﹐竟貶宜春太守﹐又脇殺之。

嚴挺之爲絳郡太守﹐元宗欲進用之。李林甫忌嫉﹐召挺之弟損之至門敍故舊﹐云當以子爲員外郎。又云﹕聖人待賢兄極深﹐須作一計入京。旣見當有大用。令損之取絳郡一狀﹐云有少風气﹐乞入京師就醫。林甫持狀奏云﹕挺之年髙﹐近患風气﹐且授與一閒官。元宗嘆吒久之。林甫奏授員外詹事﹐便令東京養疾。

李林甫忌楊愼矜受元宗恩遇﹐誣以愼矜是隋家子孫﹐欲復隋室。愼矜愼余愼名俱賜死﹐令禦史盧鋐收拷太府少卿張瑄﹐使誣證愼矜之罪。瑄不肯答﹐絆其足以木。按其足間。撇其枷柄向前。挽其身長校數尺。腰細欲絕。眼鼻皆血出。謂之驢駒跋蹶﹑瑄竟不答。杖六十﹐長流臨封郡。瑄被杖而死。

王珙與楊愼矜親且情厚﹐愼矜頗汲引之。及貴盛爭權﹐珙附李林甫﹐構成愼矜之罪﹐闔門誅滅。旣而王珙亦赤族﹐史云豈天道歟。

朱泚之亂﹐徳宗卒迫行幸。後數日﹐崔寧來。上喜甚﹐寧私謂所親曰﹕聖人聰明爽邁﹐從善如轉規﹐但爲盧杞所惑﹐以至於此。澘然出涕。或以告杞﹐杞謀陷之﹐誣告寧爲泚內應﹐俯伏歔欷。上信之﹐使中人引寧於幕後﹐二力士縊殺之。中外以爲冤。

盧杞忌張鎰名重道直﹐無以陷之。以方用兵西邊﹐僞自請行。上固以爲不可﹐乃薦鎰爲隴右節度使﹐鎰竟爲亂兵所殺。

盧杞字子良﹐貌陋而色如藍﹐人皆鬼視之。初爲禦史中丞。尙父子儀病﹐百官造問﹐皆不屏姬侍。聞杞至﹐悉令屏去﹐獨隱幾以待之。杞去﹐家人問其故﹐子儀曰﹕杞貌陋而心險﹐左右見之必笑。此人得權﹐則吾族無類矣。杞居相位﹐忌能妒賢﹐迎吠陰害。小不附者必致之於死。楊炎崔寧顏眞卿皆杞所殺也。又激怒李懷光﹐使與朱泚連衡。袁髙奏其惡云﹕將校願食其肉﹐卿士嫉之若仇。

李逢吉惡李紳﹐張又新李續之劉棲楚爲之鷹犬同旗﹐紳貶瑞州司馬﹐朝臣表賀。又至中書﹐賀宰相及門。門者止之﹐云﹕張補闕在相公齋內。俄而又新揮汗而出﹐旅揖羣官曰﹕端溪之事﹐又新不敢多讓。人皆辟易憚之﹐與續之等時號八關十六子。

姚南仲爲鄭滑節度使﹐監軍薛盈珍讒毀之。徳宗頗疑。貞元十六年﹐盈珍遣小使程務盈馳驛奉表﹐誣奏南仲陰事。南仲禆將曹文給亦入奏事﹐京師伺知盈珍表中語﹐文給私懷憤怒﹐遂晨夜兼程追務盈至長樂驛。及之﹐與同捨宿中﹐夜殺務盈﹐泥盈珍表於廁中﹐乃自殺。日旰驛吏辟門﹐見血流塗地﹐旁得文給二緘﹐一告於南仲﹐一表理南仲之冤﹐且陳首殺務盈事。上聞其事﹐頗駭異之。南仲慮其釁深﹐遂乞入朝。徳宗曰﹕盈珍擾軍政耶﹖南仲對曰﹕盈珍不擾軍政﹐臣自隳陛下法爾。如盈珍輩﹐所在有之。𨿽羊杜復生﹐必不能成。豈弟父母之政﹐師律善陳之制矣。上默然久之。

李逢吉字虛舟﹐天與姦回﹐妒賢傷善。結朝臣之不逞者﹐造作謗言﹐百端中傷。裴度賴李紳韋處厚救解﹐逢吉結王守澄﹐守澄言於敬宗﹐誣紳曾請立深王爲太子﹐乃貶紳端州司馬。朝士代逢吉鳴吠者﹐張又新李續之張權輿劉棲楚李虞程昔範姜給李仲言﹐時號八關十六子。又新等八人居要劇﹐而胥附者又八人。敬宗知裴度之賢﹐因中使往興元﹐卽令問訊。度亦自請入覲﹐逢吉之黨坐不安席﹐如矢攢身。張權輿尢出死力﹐遂撰謠言云﹕非衣小兒坦其腹﹐天上有口被驅逐。言度有天分。上疏以度名應圖讖﹐宅據乾綱﹐不召自來﹐其心可見。而韋處厚又解析於上前﹐竟不能沮。度自漢中來﹐復知政事﹐逢吉出鎭襄陽。

唐次無故貶斥﹐久滯蠻荒﹐孤心抑鬱﹐乃采自古忠賢﹐遭罹放逐𨿽至殺身而君猶不悟﹐著書三篇﹐謂之辧謗略上之。徳宗省之﹐猶怒謂左右曰﹕唐次乃方吾古之昏主。憲宗卽位召還﹐累官至中書舍人。憲宗因閱書﹐禁中得次所上三篇﹐善之﹐謂學士沈傳師曰﹕唐次所上辧謗書﹐人君宜時觀覽。朕疑編錄未盡﹐命傳師廣爲十卷﹐號元和辧謗略﹐其序曰﹕聖慮先辧﹐謗何由興。

武后禁屠殺﹐右拾遺張徳生男三日﹐私殺羊會同僚。補闕杜肅懷一餤上表告之。明日太后對仗﹐謂徳曰﹕聞卿生男甚喜。徳拜謝﹐太后曰﹕何從得肉﹖徳叩頭服罪。太后曰﹕朕禁屠宰﹐吉凶不預。然卿自今召客﹐亦須擇人。出肅表示之。肅大慚﹐舉朝欲唾其面。

盧杞惡顏眞卿﹐欲出之於外。眞卿謂杞曰﹕先中丞弈也﹐傳首至平原。眞卿以舌舐面血﹐今相公忍不相容乎﹖杞矍然起拜﹐心甚怒之。李希烈叛﹐徳宗問計於杞﹐杞曰﹕誠得重臣﹐爲陳逆順﹐希烈必革心悔過﹐可不勞軍旅而服。顏眞卿三朝舊臣﹐忠直剛決﹐名重海內﹐人所信服。眞其人也。上以爲然﹐命眞卿詣許州宣慰。詔下﹐舉朝失色。李勉表言﹕失一元老﹐爲朝廷羞。眞卿竟爲希烈所殺。

宣宗令白敏中爲萬壽公主選佳婿﹐敏中薦鄭顥。時顥已婚盧氏﹐行至鄭州﹐堂帖追還。顥甚衘之。由是數毀敏中於上。敏中自相府除邠寧節度使﹐將赴鎭﹐言於上曰﹕鄭顥不樂尙主﹐怨臣深入骨髓。臣在政府﹐無如臣何。今臣出外﹐顥必中傷﹐臣死無日矣。上曰﹕朕知之久矣﹐卿何言之晚也。命左右於禁中取小檉函以授敏中﹐曰﹕此皆鄭郎譖卿之書也。朕若信之﹐豈任卿以至今日﹖敏中置檉函於佛前﹐焚香事之。

朱梁李振唐﹐自昭宗遷都之後﹐王室微弱﹐朝廷班行備員而已。振皆頤指气使﹐旁若無人﹐朋附者非次獎升﹐私惡者數日沈棄。每自汴入洛﹐朝中必有貶竄﹐故唐朝士人目爲鴟梟耳。

閩王王延鈞好鬼神巫﹐盛韜有寵薛文傑﹐惡樞密使吳昂。昂有疾﹐文傑省之曰﹕主上以公久疾﹐欲罷公近密。僕言公但小苦頭痛爾﹐將愈矣﹐主上或遣使來問﹐愼勿以他疾對也。昂許諾﹐明日文傑使韜言於閩主以告﹐文傑曰﹕未可信也。遣使問之﹐果以頭痛對﹐卽收下獄﹐遣文傑及獄吏雜治之。昂自誣服﹐並妻子誅之。

五代漢時陶榖先爲李崧所引用﹐榖從而譖之﹐崧爲蘇逢吉所殺。他日祕書郎李昉詣榖﹐榖曰﹕君於李侍中遠近﹖昉曰﹕族叔父。榖曰﹕李氏之禍﹐榖有力焉。昉聞之汗出。

姦佞

宋鄭鮮之事宋武帝﹐帝時或談論﹐人皆依違﹐不敢難。鮮之難必切至﹐未嘗寬假。與帝言要﹐須帝理屈然後置之。帝有時慚恧變色﹐亦感其輸情。時人謂之格佞。

魏瑯邪公主名玉儀﹐北齊文襄遇諸塗﹐悅而納之﹐遂被殊寵。秦魏帝封焉﹐文襄謂崔季舒曰﹕爾由來爲我求色﹐不如我自得一絕異者。崔暹必當諌我﹐亦有以待之。及暹咨事﹐文襄不復假以顏色。居三日﹐暹懷札墜之於前﹐文襄問何用﹐暹竦然曰﹕未得通公主。文襄大悅﹐把暹臂入見焉。季舒語人曰﹕崔暹常忿吾佞﹐在大將軍前每言叔父合殺﹐及其自作體佞﹐乃佞過於吾。

北齊趙長仁參預朝政﹐酈孝裕陸仁惠盧元亮厚相結托﹐屏人和語﹐停廢公事﹐人號爲三佞。

北齊和士開說武成云﹕自古帝王盡爲灰土﹐堯舜桀紂竟復何異﹖陛下宜及少壯﹐恣意作樂﹐縱橫行之。卽是一日快活敵千年。國事分付大臣﹐何患不辦﹐無爲自勤約也。帝大悅﹐三四日一坐朝﹐書數字而已﹐略無言。須臾罷入。

李軌遣鄧曉使於唐﹐聞軌被執﹐舞蹈稱慶。髙祖數之曰﹕汝委質於人﹐爲使來此﹐聞軌淪陷﹐曾無戚容。苟悅朕情妄爲慶躍﹐旣不能畱心於李軌﹐何能盡節於朕乎﹖竟廢而不齒。

封倫素從太宗徵討﹐特蒙顧遇﹐以建成元吉之故﹐數進忠款。太宗以爲至誠。倫又潛持兩端﹐陰附建成。髙祖將謀廢立﹐倫故諫而止。後數年﹐太宗方知其事﹐治書侍禦史唐劉追劾之﹐攺謚謬﹐黜贈官﹐削實封。

崔湜﹐神龍初桓彥範敬暉知國政﹐懼武三思讒間﹐引湜爲耳目﹐使伺其動靜。俄而中宗疏忌功臣﹐於三思寵漸厚﹐湜反以桓敬等計議潛告三思。桓敬等徙嶺外。湜又說三思宜盡殺之﹐三思問誰可使者﹐湜表兄周利貞先爲桓敬所惡而絀﹐湜乃舉充此行﹐桓敬等聞利貞至﹐多自殺。

蘇味道爲宰相﹐云﹕處事不欲決斷明白﹐若有錯誤﹐必貽咎譴。但摸稜持兩端可矣。時人號爲蘇摸稜。

盧藏用初隱居時﹐往來少室終南二山﹐時人稱爲隨駕處士。及登朝﹐趑趄詭佞﹐專俟權貴。奢靡淫縱﹐獲譏於世。

李林甫面柔而有狡計﹐能伺候人主意。故驟歷淸列﹐爲時委任。中官妃家皆厚結托﹐伺上動靜﹐皆預知之。故出言進奏﹐動必稱旨。而猜忌陰中人﹐不見於詞色。朝廷受主恩顧不由其門﹐則構成其罪。與之善者﹐𨿽廝養下士﹐盡至寵榮。元宗欲罪太子瑛鄂王瑤光王琚﹐張九齡曰﹕陛下有三个成人兒不可得柰何﹐忍欲廢之﹖臣不敢奉詔。元宗不悅。林甫惘然而退﹐初無一言﹐旣而謂中貴人曰﹕家事何須謀及於人﹖元宗欲加牛仙客實封兼以爲尙書九齡執不可﹐林甫密告仙客﹐仙客泣訴帝後變色謂九齡曰﹕事總由卿﹗九齡頓首謝﹐帝曰﹕卿以仙客無門藉耶﹖卿有何門閥﹖九齡對曰﹕臣荒徼微賤﹐仙客中華之士。然陛下擢臣踐臺閣﹐掌綸誥﹐仙客本河湟一使﹐兩目不識字﹐若大用之﹐恐非所宜。林甫又退而言曰﹕但有才識﹐何必詞學﹖天子用人﹐有何不可。元宗竟相仙客﹐逐九齡﹐林甫代九齡爲中書令。

元載附李輔國﹐已得宰相。輔國死﹐又結內侍董秀﹐多與之金帛﹐令探密旨。上有所欲﹐載必知之﹐承意會合﹐上益信任。後敗賜死﹐毀載父母及祖墳﹐斷棺棄柩﹐焚家廟木主。

李道古便佞巧官﹐早升朝籍﹐常以酒肴棋博遊公卿門。角賭之際﹐僞爲不勝而厚償之﹐故得一時虛名﹐而嗜利者悉與之狎。

徳宗崩﹐順宗寢疾﹐深居簾帷。閹官李忠言美人牛昭容侍左右﹐王叔文因王伾﹐伾因李忠言﹐忠言因牛昭容﹐轉相結構。事下﹐翰林王叔文定可否﹐宣於中書﹐擢吏部郎中韋執誼爲宰相﹐俾執誼承奏於外﹐以韓泰柳宗元劉禹錫陳諫淩準韓煜唱和﹐曰管曰葛曰伊周﹐凡其黨僩然自得﹐謂天下無人。

熊望性儉薄﹐大言詭意﹐務進不已。時京兆尹劉棲楚以不次驟居淸貴﹐廣樹朋黨﹐門庭無晝夜﹐塡委不息。望出入棲楚之門﹐有同密戚陰計密畫﹐人無知者。文宗卽位﹐貶漳州司戶。

元稹爲江陵府士曹﹐爲監軍崔潭峻所厚。長慶初﹐潭峻歸朝﹐出稹連昌宮詞等百餘首奏禦﹐穆宗大悅﹐問稹安在。對曰﹕今爲南宮散郎。卽日轉祠部郎中知制誥。朝廷以書命不由相府﹐甚鄙之。無何﹐爲翰林承旨學士。中人以潭峻之故﹐爭與稹交。樞密魏宏簡尢與稹相善。穆宗愈深嘉重。河東節度使裴度上疏﹐言稹與宏簡爲刎頸之交﹐謀亂朝政。言甚激切。長慶二年﹐稹拜相。詔下﹐朝野嗤笑。

鄭注本姓魚﹐人目之爲水族。以藥術遊長安權豪之家﹐李愬鎭襄陽﹐得其藥力移鎭徐州﹐以注參決軍政。注詭辯陰狡﹐善探人意﹐然專作威福﹐軍府患之。監軍王守澄怒以軍情白愬﹐愬曰﹕彼實奇才也﹐將軍試與之語。或不如旨﹐去之未爲晚也。愬令謁守澄﹐守澄初有難色﹐及與語﹐機辧縱橫﹐盡中其意﹐遂恨相見之晚。守澄入知樞密﹐注大用事。禦史李款奏彈注內通敕使﹐外連朝士﹐請付法司。旬日之間﹐章數十上﹐守澄匿於右軍。左軍中尉韋元素等皆惡注﹐左軍將李宏楚說元素曰﹕鄭注姦猾無雙﹐卵殼不除﹐使成羽翼﹐必爲國患。今因禦史所劾匿軍中﹐宏楚請以中尉意注僞有疾﹐召使治之﹐因而擒之。元素以爲然﹐召之。注至﹐蠖屈鼠伏﹐佞詞泉湧﹐元素不覺執手款曲﹐諦聽之忘倦﹐厚遺金帛而遣之。太和八年﹐守澄引注見文宗於浴堂門﹐賜錦彩。是夕彗星出東方﹐長三尺﹐光芒甚緊。

崔允召朱全忠自助﹐全忠自岐下還河中﹐允謁於渭橋﹐捧卮上壽﹐持板爲全忠唱歌詞﹐贊其功業。史以爲自古與盜合從﹐覆亡宗社﹐未有如允之甚也。

江南李璟取湖南﹐遂謂諸國指麾可定。魏岑侍宴﹐言﹕臣少遊元城﹐樂其土風。俟陛下定中原﹐乞魏博節度使。唐主許之。岑趨下拜謝。其主驕臣佞如此。

蜀右補闕章九齡﹐見蜀主言﹕政不治﹐由姦佞在朝。蜀王問姦佞爲誰﹐九齡指李昊王昭遠以對。蜀主以詆毀大臣﹐貶九齡維州錄事參軍。

