記事珠

﹝唐﹞馮贄撰

●讀書數眞珠以記

於授幼時﹐家以綠眞珠勝爲簾押。授讀書﹐數眞珠以記﹐日輒一徧。

●玉女進食

嵩髙山下有石室﹐名謨觴﹐內有仙書無數﹐昔之人方曰「讀書於內﹐玉女進以飲食」。

●馬嵬錦襪

楊貴妃死之日﹐馬嵬媼得錦袎襪一隻﹐遇過客一玩百錢﹐前後獲錢無數。

●續骨膏

武帝以金彈彈鳥﹐破其白光琉璃馬鞍﹐甚悔恨之。李少君取續骨和稀膏接之﹐映日而視﹐初無損處。

●自然簾

徐福爲始皇作自然之簾﹐懸於宮門。始皇抱文珠置膝上﹐其簾便下﹐去之則簾自捲。不事鉤﹐故又名「不鉤」。

●無字碑

趙崇凝重淸介﹐門無雜賓﹐慕王濛﹑劉眞長之風也﹐標格淸峻﹐不爲文章﹐號曰「無字碑」。

●安石橊

李漢碎胡瑪瑙盤﹐盛送王莒曰「安石橊」。莒見之不疑﹐旣食﹐乃覺。

●香尉

漢雍仲子進南海香物﹐拜涪陽尉﹐人謂之「香尉」。

●蒲桃髻

小兒發初生﹐爲小髻十數﹐其父母爲兒女相勝之辭。曰「蒲桃髻﹐十穗勝五穗。」

●魚脊出金釵

寶歷中﹐酉陽人見釣魚師有魚腦貫黃文﹐愛而買歸。食至脊上﹐出金釵一隻﹐長六寸。

●惜春禦史

穆宗每宮中花開﹐則以重項帳蒙蔽欄檻﹐置惜春禦史掌之。號曰「括香」。

●曲部尙書

汝陽王取云夢石甕﹐泛春渠以置酒﹐作金銀龜魚浮沈其中﹐爲酌酒具﹐自稱釀王﹐兼曲部尙書。

●糠市

洛陽振徳坊皆貧民﹐例享糟糠之薄﹐賀知章目爲糠市。

●碧落侍郎

沈義爲仙人所迎﹐見老人以金按玉盤賜之。後授官爲碧落侍郎。

●獵蠅記室

盧靈記室多作脯脂﹐夏則委人於十步內﹐扇上塗血以撲蠅﹐脯以靑紗障隔塵土。時人呼爲「獵蠅記室」。

●噴墨

班孟嚼墨一噴﹐皆成字在紙﹐各有意義。

●九花虯

代宗時﹐範陽貢馬﹐額髙九斗﹐眞虯龍也。身被五花紋﹐號「九花虯」。後以賜郭子儀。

●茗戰

建人鬥茶爲「茗戰」。

●溫柔鄕

成帝謂合徳爲溫柔鄕﹐曰「吾老是鄕足矣。不能效武帝求白雲鄕也。」

●狐穴詩人

唐末有喬子曠者﹐能詩﹐喜用僻事。時人謂之「狐穴詩人」。

●寶井

範蠡收四方難得之貨﹐或藏之井塹﹐謂之「寶井」。麗色溢於閨房﹐謂之「遊宮」。

●瓊廚金穴

光武皇后弟郭況家﹐工治之聲不絕。人謂之「郭氏之室﹐不雨而雷」。東京謂況家爲「瓊廚金穴」。

●妝點芳艸

午橋莊小兒坡﹐茂艸盈裏。晉公每使數羣羊散於坡上。曰「芳艸多情﹐賴此妝點也」。

●貴家棋子

開成中﹐貴家以紫擅心﹐瑞龍朏爲棋子。

●桃花醋

唐世風俗﹐貴重葫蘆醬﹑桃花醋﹑照水油。

●眉目如畫

馬援眉目如畫。

●篪聲

齊世祖於南康郡作樂﹐有絲無管﹐空中聞有篪聲﹐調節相應。

●鮫人淚

鮫人之淚﹐圓者成明珠﹐長者成玉箸。

●歌兩曲

絳樹一聲能歌兩曲。一人相聽﹐各聞一曲﹐一字不亂。人疑其一聲在鼻。

●沈約集

謝祕書平生不嗜書﹐獨愛沈約集。行立坐臥﹐靡不諷詠。

●女郎請書

貞元中﹐許商舟行湖中。靑衣迎入一府﹐女郎請書《江海賦》﹐碧玉硯﹐銀水玻黎爲匣。

●恨不讀書

沈攸之晚好讀書﹐手不釋卷。嘗嘆曰「早知窮達有命﹐恨不十年讀書」。

●聚芳圖百帶

宗測春遊山谷﹐見奇花瑞艸﹐則系於帶上﹐歸而圖其形狀﹐名「聚芳圖」﹑「百花帶」。人多效之。

●沈休文

沈休文多病﹐六月猶錦帽溫鑪﹐食姜椒飯。不爾則委頓。

●鶴識字

衛濟川養六鶴﹐日以粥飯啖之﹐三年識字。濟川檢書﹐皆使鶴銜﹐取之無差。

●梨花洗妝

洛陽梨花時﹐人多攜酒其下。曰「爲梨花洗妝」﹐或至買樹。

●怯夜幡

胡陽白檀寺幡剎﹐日中有影﹐月中無影﹐不知何故。因號「怯夜幡」。

●田水聲

淵明嘗聞田水聲﹐倚杖久聽。嘆曰「秋稻已秀﹐翠色染人。時剖胸襟﹐一洗荊棘。此水過吾師丈人矣」。

●臥蛇

傅咸掌有臥蛇文﹐指甲上隱起花艸如雕刻﹐是以文章過人。

●桃花紙

楊炎在中書﹐後間糊窗用桃花紙﹐塗以水油﹐取其明甚。

●得意田

云陽攺氏﹐值丰年則盡取金錢埋之﹐九里皆滿。曰「有得意田﹐遂可棄無用金」。

●一醉六日

張麟一醉六日﹐嚙柱幾半。

●裙幄

長安士女遊春野步﹐遇名花則藉艸而坐﹐解裙四圍﹐遮繞如奕棋﹐謂之「裙幄」。

●貯蘭蕙

王維以黃磁斗貯蘭蕙﹐養以綺石﹐累年彌盛。

●春艸

白樂天有姬善舞﹐名春艸。

●犀如意

虞世南以犀如意爬癢﹐久之嘆曰「妨吾聲律半工夫。」

●洗筆

白傅每一詩﹐輒洗其筆。

●杜蘭香

神女杜蘭香降張碩﹐碩問禱何如﹖香曰「消摩自可愈疾﹐淫祀無益」。

●夢神

夢神曰趾離﹐呼之而寢﹐夢淸而吉。

●書倉

曹曾積石爲倉﹐以藏書。名「曹氏書倉」。

●長七寸

李子筇長七寸。

●自負書劍

淩倚隱衡山﹐往來自負書劍﹐削竹爲擔﹐裹以烏氈。倚旣死﹐山僧取以供事。

●支琴

白傅用胡松節支琴。

●詩成裁窗紙

段九章詩成無紙﹐就窗裁故紙﹐連綴用之。九章﹐字惠文。

●弄葫蘆成詩

王筠好弄葫蘆。每吟詠則注水於葫蘆﹐傾已復注﹐若擲之於地﹐則詩成矣。

●昆侖玉盞

宇文卓方執昆侖玉盞﹐聽左丞檀超髙譚﹐不覺墜地。

