筠廊二筆

序

余老而失學﹐欲繼炳燭之勤﹐而靈源翳塞﹐明童昏如。嘗竊自笑吞紙可以果腹﹐食字可以飽蠹﹐世卽有之﹐吾弗能已。然以結習驅使不能自休﹐輒欲效海南宗人﹐晨夕陳五經拜之。冀以略識字於萬一者﹐而匆匆塵塊中﹐亦不暇以爲。以是之故﹐凡以文字見遺者多至累帙﹐少至尺幅寸箋﹐謹拜而受之﹐𨿽不能卒業﹐心竊敬愛向往焉。牧仲先生見示《筠廊二筆》﹐本天咫﹐極民彜﹐朝章國是﹐前言往行具焉。余獨能讀之終篇﹐忘其老而倦也。先生以學術爲吏治﹐兩開府於東南﹐所至事集民和﹐以其暇則益覃精古學﹐著書滿家﹐《筠廊偶筆》其一也。今玆晉冢卿﹐總百官﹐任大事繁﹐而誦詩讀書爲文章益不衰﹐此余之所以尢愛敬而向往者也。先生方以聖主眷遇之隆﹐出其胸中萬卷書﹐盡展底蘊﹐以贊襄太平無疆之大業﹐而余且遊優卒歲於山巓水涯﹐得先生所爲《筠廊》之三筆及四﹑五筆不已者﹐坐臥讀之﹐拋午枕之書﹐飽殘年之飯﹐樂雨忘憂﹐不知其老之至也﹐則余所得於先生者不其多哉﹗康熙四十又五年四月十三日﹐澤州同學弟陳廷敬書。

筠廊二筆卷上

王文成題開先寺壁云「中丞不解了公事﹐到處看山復尋寺。尙爲妻孥守俸錢﹐至今未得休官去。三月開花兩度來﹐寺僧倦客門未開。山靈似嫌俗士駕﹐溪風攔路吹人回。君不見富貴中人如中酒﹐折腰解酲須五斗。未妨適意山水間﹐浮名於我亦何有。」余每諷此詩﹐棖觸不少。

金明昌有七印﹕一曰「內府葫蘆印」﹐二曰「羣玉祕珍」﹐三曰「明昌寶玩」﹐四曰「明昌禦覽」﹐五曰「禦府寶繪」﹐六曰「明昌中祕」﹐七曰「明昌禦府」。又宋宣和天水雙龍印﹐有方圓二樣﹐法書用圓﹐名畫用方。宣和﹑明昌二帝題簽﹐法書用墨﹐名畫用泥金。又宋髙宗禦府手卷畫前上白引縫間用乾卦圓印﹐其下用「希世藏」方印﹐畫卷盡處下方用「紹興」二字印﹐墨迹不用卷上合縫卦印﹐止用其下「希世」小印﹐其後仍用「紹興」小璽。見秀水汪玉水《珊瑚网》。

曩於京師擬同阮亭尙書選古今二十五家詩﹐爲曹子建﹑阮嗣宗﹑陶淵明﹑謝康樂﹑玄暉﹑陳伯玉﹑張子壽﹑王摩詰﹑孟浩然﹑杜子美﹑李太白﹑韓退之﹑韋蘇州﹑柳子厚﹑蘇子瞻﹑黃魯直﹑陸放翁﹑元遺山﹑髙季迪﹑何大復﹑徐昌轂﹑髙蘇門﹑皇甫子安﹑子循﹑郟繼之﹐惜未能卒業。

《晉書﹟徐邈傳》云「豫章太守範寧﹐欲遣十五議曹下屬城采求風政﹐並吏假還﹐訊問官長得失。邈與寧書曰﹕『知足下遣十五議曹各之一縣﹐又吏假歸﹐白所聞見﹐誠是畱心百姓﹐故廣其視聽。吾謂勸導以實不以文﹐足下日昃省覽﹐庶事無滯﹐則吏愼其負而人聽不惑﹐豈須邑至裏詣﹐飾其遊聲哉﹖非徒不足致益﹐乃是蠶漁之所資﹐又不可縱小吏爲耳日也。自古以來欲爲左右耳目者無非小人﹐皆先因小忠而成其大不忠﹐藉小信而成其大不信﹐遂使君子道消﹐善人輿屍﹐前史所書﹐可謂遠識。況大丈夫而不能免此乎﹖」此論深得大體﹐余所服膺﹐然伺察之風不可開﹐而壅蔽之害亦宜去。必也公聽並觀﹐如舜之明目達聰﹐乃爲善治耳。

先文康起家陽曲令﹐常云「前生不善﹐今生知縣﹔前生作惡﹐知縣附郭﹔惡貫滿盈﹐附郭省城。」𨿽雅謔﹐亦官箴也。白樂天《有感》詩云「莫養瘦馬駒﹐莫教小妓女。後事在目前﹐不信君看取。馬肥快行走﹐妓長能歌舞。三年五歲間﹐已閣換一主。借問新舊主﹐誰樂誰辛苦。請君大帶上﹐把筆書此語。」俗稱揚州養女者爲養瘦馬﹐當本諸此。

李崆峒﹑康對山身後皆遭發掘之慘。李墓在禹州大陽山﹐順治間被髮﹐爲盧龍韓子新收葬。康墓在武功近郊﹐數年前亦被髮。形已消化﹐而雙目炯炯如生﹐與陳武帝須生白骨大相類。余有詩紀其事。

邵靑門長蘅云「詠物詩最難﹐卽少陵詠物亦非至處。」余云詠物有二種﹕一種刻畫﹐如畫家李小將軍﹐則李義山﹑鄭谷﹑曹唐諸人是也﹔一種寫意﹐工者頗多﹐要以少陵爲正宗。必如靑門言詠物非少陵至處﹐豈《房兵曹馬》《蕃劍》《螢火》諸什猶有所不足乎﹖靑門又云「《畫鷹》一首﹐句句是畫鷹。杜之佳處不在此。所謂詩不必太貼切也。」余於此下一轉語﹐當在切與不切之間。偶記元明人數詩﹐淸麗可喜﹐附錄於後。

虞道園《蛾眉豆種》﹕

種豆南山憶故鄕﹐蛾眉分種喜封囊。

底須飛鵠能銜子﹐來許蹲鴟共瀹湯。

玉碗茶香分瑟瑟﹐瑛盤櫻顆間煌煌。

燃箕煮釜催詩句﹐更約鄰翁共佛珠。

王秋硐《瓦甒》﹕

老雨崩崖爲爾開﹐野人攜贈入蕓齋。

埏陶有意存三代﹐奠獻曾經備兩階。

上擁圓吭蹲野鶴﹐中橫皤腹怒池蛙。

釣深免汝居危地﹐時插秋香慰老懷。

《糟魚》﹕

霜刀截斷玉腴芳﹐暖貯銀罌釀粉漿。

錦尾帶赬傳內品﹐金盤堆雪喜初嘗。

解醒未減黃柑美﹐雋味能欺紫蟹香。

一箸厭余成醉臥﹐夢橫滄海聽鳴榔。

江右董蘿石《豆芽》﹕

蕪蔞亭後得褒封﹐金甲銀鉤奪化工。

濾盡宿泉冰有骨﹐種成深盎土無功。

秋涵素質瓊絲脆﹐水泛殘衣黛粒空。

野蔌紛紛登俎豆﹐憑誰爲薦玉玲瓏。

萬茂先《黃牡丹》﹕

石欄行處亂聞香﹐紅紫光中別有妝。

側面檀痕搖翡翠﹐重樓瓦色照鴛鴦。

鄧通鼓棹臨花陣﹐豪客輕衫過粉墻。

金帶圍開淸賞後﹐廣陵嘉事屬姚黃。

淺碧深紅處處逢﹐靑皇何意漏秋容。

鶯身近戶光相照﹐蝶翅驚丸蠟自封。

影伴轂城憐石瘦﹐愁連古磧覺沙濃。

遙知九錫東風候﹐獨立宣麻近九重。

三千隊裏斗春暉﹐獨洗閒妝見自稀。

步月故披君後服﹐行春偸著聖人衣。

野花過蝶風深淺﹐鬥酒聽鸝色是非。

爲裏爲裳君莫問﹐六宮齊拜上皇妃。

丙辰﹑丁巳間﹐遇吳門薛東濱芬於長安﹐頗極文酒之樂。其《感懷和阮亭尙書》諸什﹐大有少陵風格。別去將三十年﹐訪其蹤迹不可得﹐卽吳下亦無一人知者。

附詩﹕春風變原艸﹐鄕思入南湖。戶罥虫絲网﹐田拋蟹捨租。展詩憶宗武﹐檢帖寄官奴。愁聽邊笳入﹐誰堪揖豎儒。近得歸鄕夢﹐端居讀反騷。歌聲調昔昔﹐亭子望勞勞。王濬西風利﹐哥舒北斗髙。於時豈無事﹐懶癖耐爬搔。已判長種菜﹐焉用嘆無車。七日立春後﹐兩行揮淚書。星浮項籍劍﹐艸誤子云居。好在門前柳﹐靑歸繞碧渠。四校橫䢐處﹐蕭條虎豹村。靑袍來魏地﹐白練約花門。駐日銜新酒﹐尋河失故源。全應隨夢蝶﹐半已化窮猿。

順治朝平涼府修城﹐掘地得石碣。一刻唐張說《錢本艸》﹐樊厚書﹐書類《聖教序》。一刻皮日休《座中銘》﹐書類顏魯公《多寶帖》。《錢本艸》云「錢﹐味甘﹐大熱有毒﹐偏能駐顏﹐彩澤流潤。善療饑寒困厄之患﹐立驗。能利邦國﹐惡賢達﹐畏淸廉。貪婪者服之以均平爲良﹐如不均平則冷熱相激﹐令人霍亂。其藥采無時﹐采至非理則味臭﹐及旣流行﹐能役神靈通鬼气。如積而不散﹐則有水火盜賊之災生﹔如散而不積﹐則有饑寒困厄之患至。一積一散謂之道﹐不以爲珍謂之徳﹐取與合宜謂之義﹐使無非分謂之禮﹐博施濟眾謂之仁﹐出不失期謂之信﹐入不妨己謂之智。以此七術精銖﹐方可久而服之﹐令人長壽。若服之非理﹐則溺志傷神﹐切須忌之。」

《座中銘》云「恃道輕於人道﹐果不足貴。誇藝傲於俗藝﹐果能害己。怨寧失乎忘﹐惠寧失乎施﹐謙寧失乎過﹐敵寧失乎避。譽髙不足樂﹐譽中必有毀。名髙不足榮﹐名中必有議。不足防乎濫﹐有餘戒之侈。無行纖巧機﹐無用姦欺智。奪權思已權﹐奪位思己位。謗人思己過﹐危人思己墜。藿食想饑夫﹐其食卽飽矣。粗衣思凍民﹐其衣卽溫矣。何以拒佞人﹐無信己之美。何以處權門﹐無徇己之意。勿爲仁義詐﹐勿作貞廉僞﹐勿爲矯俗髙﹐勿取要君利。一敬思眾侮﹐一愛思百忌。傷是人之非﹐傷非己之是。在貧若思富﹐富者思季氏。在賤若思貴﹐貴者思宰嚭。稍盈念撲滿﹐稍溢念欹器。吾道諒如斯﹐何憂復何恥。」

益都相國孫文定公廷銓有《與麯生絕交詩序》云「麯生者﹐市井人。族大蕃衍﹐居滿天下﹐如靑蠅集止﹐有人處則來如。聞其先興於夏后氏時﹐嘗困左右幹夏后﹐將挾媚道以沈溺惑蠱王心﹐王覺而疏之﹐故五子之歌﹑妹邦之誥﹑賓筵之詩﹐皆咨咨致儆焉。至於春秋爲禍彌篤﹐若齊慶氏﹑鄭良宵氏﹑楚令尹子玉﹑邾夷射姑﹐追惟禍本﹐亦罔非厥辜。所不廢絕者﹐以材近祝史﹐能事鬼神﹐又善爲人居間侑客﹐可優俳畜耳。漢髙帝微時﹐與其支孫遇武媼家歡甚﹐數顧之。及有天下﹐嘗因朝集引入未央宮謁太上﹐太上爲之怡顏﹐殿上皆稱萬歲﹐自是遂得出入禁中﹐不復呵止。孝惠帝時﹐齊悼惠王來朝坐帝上﹐太后怒甚﹐令於宮中伏甲刺王﹐賴帝覺之﹐未發逸去。城陽景王時尙少﹐忿其如此﹐及爲朱虛侯人宿衛﹐陽尊事生﹐爲斬諸呂亡命一人﹐卒誅鋤之﹐自後諸麯散在人間。知人陰事﹑爲作刺客姦人者亦少瞿瞿焉。元狩以來﹐其待詔掖庭﹐及與朝士遊者﹐猥雜多故﹐不可悉紀﹐蓋嘗扼於東方朔﹐踣於灌夫﹐憎於班伯﹐嘲弄於揚雄﹐而晉魏之際﹐人主尙通﹐流俗放誕﹐嵇阮諸賢扇其餘風﹐與生處者皆昏酣廢事﹐爾後益不可制﹐官方爲益荒矣。惟往來陶家者朗朗有節﹐人不厭之。向余鄕諸麯﹐或在平原﹐或在靑州﹐自稱督郵從事﹐聞之未接。後一遇之親串間﹐主人或稱其賢﹐固以屬余﹐匆匆爲一握手而去﹐然猶且慚顏斂眉﹐惘惘不自得也。頃之有故人自遠方來﹐貧家無歡﹐以生名爲好客﹐適停閭左﹐飛竹索招之不至﹐會姓名已達客所﹐從室人之謀﹐倒頓橐囊﹐得百錢爲贄﹐復往招之﹐然後逡巡徐來﹐來又不盡歡。客覺其意﹐辭去不顧﹐余始意生豈養虛近利﹐意气非眞﹐將由交淺意不展耶﹗旣余經營四方﹐南北旗亭﹐時一交臂﹐𨿽情雜楚越﹐風味略同﹐惟在燕市傍金臺居者﹐遊最久。每佳日淸涼則至﹐疲暑則不至。退食閒暇﹐髙朋在坐則至﹐公庭吏人簿書塡委則不至。顧苦性不擇人﹐好行小惠﹐甚乃佻佻。捨上客不順﹐與僮儓下走酬酢款語於壚間﹐傞傞屢舞﹐此尢狂且故態爲可憎也。余在統均歷一考也﹐賀者在門﹐又有兩生承制牽羊布幣而至者﹐客延與語﹐皆嘆曰﹕『天家使溫茂有醇行君子人也﹐市气盡矣﹐惜晚得之。』嗟乎﹐自余投林臥屙﹐故舊凋零﹐扶衰破寂﹐不免以舊意望生﹐不謂挾持兩端﹐每於眾中遭其侮弄﹐使人目眩心煩不可向邇。春朝秋夕﹐觸事恨人。昔人有云『貞女不以家貧攺節﹐石交不以失勢隕懷』﹐如生所爲﹐寧堪酬對﹐裴徊顧戀﹐受侮將多。作爲此詩絕之云爾。」

詩曰「馭沓來何許﹐前席有麯生。參持淸濁意﹐謬得賢聖名。舉世悅滑澤﹐執手意易傾。初爲禮法設﹐轉與淫蝶並。區區挾瓶智﹐修飾益驕盈。令人發狂疾﹐舉動禍羅嬰。昔我窮讀日﹐憔悴世人輕。感君時一顧﹐風雨聽雞鳴。𨿽來不須臾﹐澹澹見交情。旣蒙提攜力﹐追我於上京。招邀羣貴門﹐所至得逢迎。披服或金玉﹐旅進多琴箏。嘉賓四面會﹐親之如弟兄。騰歡心所願﹐意得智縱橫。俯仰登光祿﹐翺翔人紫庭。一朝見天子﹐左顧列前楹。時余亦臺府﹐公宴侍承明。龍舸昆池賞﹐鷹臺九日登。君王賜顏色﹐飛騰藉徳馨。歡娛一以散﹐投老返柴荊。親戚羅故園﹐桃李布南榮。常思嘉節會﹐爲君調玉笙。寧知初意易﹐非復少年行。臭味變中腸﹐差池暗自驚。弦歌未及已﹐頭岑意不寧。芳菲空滿堂﹐與誰而目成。四座俱歡暢﹐衰鬢獨惺惺。憑君侮老意﹐吹人斷腸聲。疇復堪潦倒﹐爛熳盡平生。逝當永離絕﹐行矣莫畱停。」

代答詩曰「麯生避席對﹐主人一何愚。賤子𨿽薄劣﹐家世頗有餘。含醇修令徳﹐仿佛類玄初。馨香從風發﹐顏色日敷腴。處爲韞匵玉﹐行爲待價沽。一爲君子使﹐三人承明廬。薦璧鳴前導﹐招賢托後車。何以酬嘉徳﹐絲繩絮玉壺。何以陪﹖燕﹐炰鱉曁烹魚。逢君騰達日﹐燕市顧當壚。黽勉自雕飾﹐因風托賤軀。盈盈席上待﹐冉冉府中趨。殷勤惟我有﹐斟酌自誰無。何意平原客﹐中遭遇讒諛。瓶罍皆成恥﹐醉飽亦惟辜。羣迷還自困﹐遺恨在狂且。百壺隨顯父﹐一石侍淳於。但恢江海量﹐吾焉爲禍樞。請借席前地﹐再一試馳驅。髙堂陳寶瑟﹐香閤泛金鳧。君其憑軾坐﹐觀我戲前除。越席遙賜爵﹐促坐對騰觚。曲調先心變﹐投瓊當而呼。短長嘲陛楯﹐饑飽弄侏儒。悲者爲之喜﹐慘者爲之舒。霍然病良已﹐何必讀素書。嘈嘈逐客令﹐作計太迂疏。坐客聞此言﹐雄辯驚四隅。麾之不能去﹐顰蹙將何如。沈吟復沈吟﹐請君甕中居。」

康熙二十一年六月初三日上諭部院諸臣﹕「朕因天气炎熱﹐特奉兩宮避暑瀛臺。今幸天下少安﹐四方無事﹐然每日侵晨﹐禦門聽政﹐未嘗暫輟﹐卿等各勤職掌﹐時來啟奏﹐曾記《宋史》所載賜諸臣於後苑﹐賞花釣魚﹐傳爲美談。今於橋畔懸設罾网﹐以待卿等遊釣﹐可於奏事之暇﹐各就水次﹐舉网得魚﹐隨其大小多寡﹐攜歸邸捨﹐以見朕一體燕適之意。誰謂東方曼倩割肉之事不可見於今日也。特諭。」時臣犖官刑部郎中﹐躬逢其盛﹐謹稽首錄此。

嘗見一斧硯﹐銘曰「立武以形﹐含英以理。李帷晝開﹐鄴塵秋起。濡墨渟毫﹐壯心不已。」

南昌徐巨源世溥《友評》云﹕久客他山﹐不復聆佳人謦欬。今夏一入郭門﹐東西瞻盼﹐眞如傖父﹐至於拱揖倔彊﹐應對疏略﹐其所以異於田舍翁者幾希。自笑比之蘇耽﹐幸不爲市兒彈擊耳。乍見仲韶﹐握談竟日。旣暑且雨﹐畱滯街南﹐自覺可賤﹐幸子莊寓樓可坐﹐時來憩語﹐筆墨之事﹐無不共之﹐主人亦不以爲厭也。因雜取詩話書品評所遇同人﹐爲子莊一笑。十七日見仲韶以後﹐故友新交漸遇多矣﹐或見其詩與文者一並及之。朱仲韶本自僻奧﹐理性孤微﹐涉亂﹐貌悴而神益淵﹐乍見如卜肆中所畫鬼穀子。初似頑拙﹐然愈傳愈怪﹐古意終不可磨沒也。康小範神气暄揚﹐於摧折後﹐刻自和光﹐如古器出土﹐爲吳中好事者摩挲﹐錦袱檀函﹐但見光采﹐不復可尋斑剝。劉子山行步歷落﹐肩膊沓拖﹐然自有士云初年風气。昔人謂嵇紹如雞羣野鶴﹐樂令曰「君獨未見其父耳﹗」於子山亦云。周羽聰好奇﹐其質固自閒秀﹐如拗性女郎﹐厭惡時妝﹐別欲自出簪制髻式﹐殊不知體貌本佳﹐反爲膏沐自攖勞累。楊依依詩畫字畫﹐舉體皆輕﹐如初春絲絮蘸水舞風﹐初無著處。劉建公刻意矜尙﹐句詠點畫﹐纖毫不苟﹐而不肯著璀璨處﹐如名妓入道﹐其淡泊矜飭皆非本色﹐可愛處乃在人人俱欲近之耳。鄧君胤不事邊幅﹐固自父風﹐尙有一種﹐如雨後樹木欲晴未得時﹐秀色皆爲塵霧所蔽。黎耆爾詩有陳伯玉之風﹐作字立意爲險﹐如猛獸奇鬼。初非正則﹐然要是間气。昔劉玄徳見孫伯符﹐從阼階上行﹐步殆不能復前﹐此君其吾目中伯符與。饒林上細理緩性﹐自制義外毫髮不以分力﹐如修煉道士﹐望月吸日﹐只想飛升﹐更無餘事。朱居六風气奕奕﹐觸事玲瓏﹐棋如韓信木罌度井陘而不作背水計﹐畫如韋伯將懸空書榜而了無怖色﹐支道林所謂愛其神駿者也。子莊如名山遠峙﹐其中樹木水石﹐寺觀橋亭﹐色色有之﹐而初不自表見﹐遊者至則隨所欲求﹐一一得之。余不佞如折本舊賈﹐重入寶山﹐物物能辧而不能買﹐亦復無可售者﹐而舊時相好者作謔及聞者探奇﹐不知此人已一無所有﹐而只摳破衲敗絮結縛處終日索寶。辛卯秋爲子莊書﹐世溥。

徐巨源﹐眞南州髙士﹐所爲文章﹐取適已意﹐若他人不過唱蓮花落。意在乞錢而止耳﹐然未免口角太峻﹐遂得奇禍﹐其著作必傳無疑也。記丁酉入三山﹐攜巨源新稿見周櫟園先生﹐先生閱不兩三葉﹐嘆之再四﹐謂巨源生气已盡﹐恐不久人世。當時以爲懸擬太過﹐及歸途次建武﹐果得巨源惡信﹐此自周公法眼﹐知之在筆墨之外也。巨源老而窮﹐窮且不得其死﹐天旣生之而更磨折頓挫以盡其意﹐不識生者何意。李商隱序李長吉﹐謂其抉澑性情﹐故不得壽得貴﹐則巨源之死宜矣。癸卯春正月廿四燈下偶檢巨源舊稿﹐不勝憮然﹐同朱子莊共爲嘆息﹐黎士弘跋。

余到南州三載﹐求徐巨源文翰甚渴﹐自陳伯璣所刻《楡溪集》外﹐卽片紙不可得。今歲春聞羅飯牛誦巨源贈詩云「靑山已是無常主﹐更寫靑山賣與誰。」又云「記得扁舟初過訪﹐艸堂門外水齊天。」令人諷嘆不已。玆又從朱子莊得巨源《友評》一卷﹐手書六百八十九字﹐文旣散朗冷雋﹐字復本色。其引諭玲瓏超脫﹐直是晉人風味。米海嶽雲﹕「前賢徵引迂遠﹐如龍跳天門﹐虎臥鳳闕。」是何等語。吾所論要在入人﹐不爲溢辭﹐知此者可與讀巨源此卷。辛未閏七月四日綿津山人犖跋。

徐巨源評友九人﹐合已得十則。句法疏宕﹐引諭處似嘲似謔﹐𨿽不必識其人﹐而其人之才與藝宛在目也。昔太史公作小贊一二語﹐逼肖其人﹐此評有之。第其中有剌謬者二。按《魏史》﹐韋誕字仲將﹐善楷書﹐明帝立淩霄觀﹐誤先安榜﹐乃籠盛誕﹐轆轤長垣引上﹐使就題之﹐去地二十五丈﹐誕甚危懼﹐旣下頭鬢皓然﹐是懸空書榜者﹐乃仲將非伯將也。又《世說》云﹐人有語王戎曰「嵇延祖卓卓﹐如野鶴之在雞羣。」戎曰「君未見其父耳﹗」今謂樂廣語﹐亦非。𨿽然﹐巨源特信手行文﹐興到筆落﹐豈暇屑屑考據﹐作村學究說故事耶。支道林善標宗會﹐而章句或有所遺﹐謝太傅曰「此九方歅之相馬﹐略其玄黃﹐取其神駿。」予於巨源亦云。錢塘吳允嘉跋。

祥符周雪客在浚《晉稗》載二事﹐其一正統朝於忠肅謙巡撫太原﹐有《憫農》《采桑婦》二詩﹐先文康於天啟朝令陽曲﹐手書刻縣治屏上﹐至今猶存。《憫農》云「無雨農怨嗟﹐有雨農辛苦。老夫出門荷犁鋤﹐村婦看家事縫補。可憐小女年十餘﹐赤腳蓬頭衣藍縷。提筐朝去暮始歸﹐靑菜挑來半粘土。茅檐風急火難炊﹐旋爇山柴帶根煮。夜歸夫婦聊充饑﹐食罷相看淚如雨。將柰何﹐有口難論辛苦多﹐嗟爾縣官當撫摩。」《采桑婦》云「低樹采桑易﹐髙樹采桑難。日出采桑去﹐日暮采桑還。歸來餵葉上蠶薄﹐誰問花開與花落。二眠才起近三眠﹐此際只愁風雨惡。割雞裂紙祀蠶神﹐蠶若成時忘苦辛。但願公家租賦給﹐一絲不望上儂身。丁男幸免官府責﹐脂粉何須事顏色。收蠶猶未是閒時﹐卻與兒夫勤稼穡。」其一陽曲縣治有先文康詩版云「黃口兒依母﹐賣兒完母錢。分明割己肉﹐何待別人憐。」此詩家集未載﹐敬爲補入﹐知公詩文散佚者多矣。

偶得蒲州朱牧所撰關侯祖墓碑﹐事奇而文不雅馴﹐以示吾友馮子山公。山公走筆作《記》一篇﹐庶足與侯並不朽矣。

附《記》﹕天之生聖賢也﹐必鐘祥於世徳之家﹐故大孝尊親﹐成思貽父母令名。予嘗慨漢壽亭候﹐生而忠貞﹐沒爲明神﹐廟貌徧宇內﹐血食綿千古﹐而其祖若考名氏獨闕軼無考﹐侯在天之靈必有﹖然隱痛者。予每遇河東博聞之士﹐必周咨之﹐不可得。康熙十七年戊午﹐解州有常平士於昌者﹐讀書塔廟。塔廟﹐侯故居也。昌晝夢侯授以「易碑」二大字﹐驚而寤﹐見浚井者得巨磚碎之﹐磚上有字﹐昌急合讀﹐乃紀侯之祖考兩世﹐諱字生卒甲子大略﹐循山而求得墓道焉﹐遂奔告解州守王朱旦。朱旦作《關侯祖墓碑記》﹐記中載候祖石磐公諱審﹐字問之﹐和帝永元二年庚寅生﹐居解州常平村寶池裏。公衝穆好道﹐以《易》《春秋》訓其子。卒於桓帝永壽三年丁酉﹐享年六十八。子諱毅﹐字道遠﹐性至孝﹐父沒廬墓三年﹐旣免喪。於桓帝延熹三年庚子六月二十四日生侯﹐侯長娶胡氏﹐於靈帝光和元年戊午五月十三日生子平﹐其大略如此。昔趙宋時劉廷翰官貴﹐當追封三代﹐少孤﹐其大父以上皆不逮事﹐忘其家諱﹐太宗爲撰名﹐親書賜之﹐載在《宋史》﹐以爲美談﹐亦以教孝也。而況侯之祖若考皆有名氏載壙石﹐章章可考者﹐顧忍軼之哉﹖朱旦又言桃園結義之俗說宜辟﹐伏魔大帝之稱號宜更﹐其論甚正。商丘宋公嘗言壯繆惡謚﹐當易以嘉名﹐候旣殺身成仁矣﹐尙可以成敗論乎﹗予並存斯盲也﹐以俟議禮君子。錢塘馮景敬記。

古今事有相類者。北魏長孫子彥嘗墜馬折臂﹐肘上骨起寸餘﹐命開肉鋸骨﹐流血數升﹐言笑自若﹐時以爲逾於關侯。楚熊渠子夜見寢石以爲虎也﹐射之沒鏃﹐及知其爲石﹐再射之不入矣。此事已開李將軍之先。又北周李遠獵於莎柵﹐見石於叢薄中﹐以爲伏兔﹐射之鏃入寸許﹐視之乃石。文帝聞而異之﹐賜書曰「昔李將軍有此事﹐公今復爾﹐可謂世載其徳矣。」隋元冑﹐文帝托以腹心。當帝爲周丞相﹐趙王招謀害帝﹐帝將酒肴詣王宅﹐王引帝人寢室﹐冑坐於戶側﹐王令其二子進瓜﹐因將刺帝。及酒酣﹐王欲生變﹐以佩刀子刺瓜﹐連啖帝﹐將爲不利﹐冑進曰「相府有事﹐不可久畱。」王叱之曰「我與丞相言﹐汝何爲者。」叱之使卻﹐冑嗔目憤气﹐抽刀入衛。王問其姓名﹐冑以實對﹐王曰「汝非昔事齊王者乎﹐誠壯士也﹗」賜之酒﹐曰「吾豈有不善之意耶﹐卿何猜警如是。」王僞吐﹐將入後閣﹐冑恐其爲變﹐扶令上座﹐如此者再三。王稱喉幹﹐命冑就廚取飲﹐冑不動﹐會滕王逌後至﹐帝降階迎之﹐冑耳語勸帝速去﹐帝不悟曰「彼無兵馬﹐何能爲﹖」冑曰「兵馬悉他家物﹐一先下手﹐大事便去﹐冑不辭死﹐死何益耶﹗」復入座﹐冑聞室後有被甲聲﹐遽請曰「相府事殷﹐公何得如此﹖」因扶帝下牀趨而去﹐趙王將追帝﹐冑以身蔽戶﹐王不得出﹐趙王恨不時發﹐彈指出血。及誅趙王﹐帝受禪﹐曰「保護朕躬成此基業﹐元冑功也。」此事與鴻門樊將軍何以異耶﹗

北魏李崇奉詔封蠕蠕﹐戎服武飾﹐志气奮揚﹐時年六十九﹐幹力如少。又傅永年逾八十『﹐盤馬奮稍﹐常諱言老﹐每自稱六十九。余今年政七十矣﹐念之惘然。

四明周屺公斯盛語余曰﹐曾於友人處見盂內水貯一螺﹐主人日﹕「此異物也。」另取水一盂﹐入鹽少許﹐置螺其內﹐螺殼開﹐飛出一蜂﹐髙尺許﹐蜂尾一綫綴殼內。飛舞良久﹐以螺還原盂﹐蜂遂縮入。其理殆不可解。

泰州宮紫陽中明崇禎癸未榜十八名﹐爲詩四房李翰林士淳首卷。紫陽孫懋言巾今癸未榜十八名﹐亦爲詩四房李編修鳳翥首卷。當懋言公車北上﹐夢祖與之履﹐喜曰「是繩祖武之兆也。」果符其言。

余分巡通永時﹐以公事過上谷﹐倡修楊忠湣遺祠﹐其四世孫聰福﹐以公《壽徐華亭文貞序稿》一紙見贈﹐文筆嚴正﹐具至大至剛之气﹐如其爲人﹐書法亦大似文信國。裝池寶弆﹐不啻魯惇周彜。當時從聰福求閱《劾分宜疏稿》﹐以途中被竊對﹐惋惜數年。後﹐聰福之侄運條來吳﹐語及此事﹐運條曰﹐此疏實未失﹐今與《諫馬市疏》並存祠中﹐其伯聰福所言﹐蓋恐余畱而不歸耳。噫﹐柰何以鄙夫視我耶﹗快慰之餘﹐因並紀之。

附文稿﹕君子之壽﹐當圖不朽之眞﹐而所以壽之者﹐貴有懇懇相勉﹐倦倦相成之義﹐瑣瑣年數之末﹐頌祝之私﹐皆所不取也。世之言壽者﹐不過曰享年有永而已﹐然命稟自然﹐固一定不易﹐年歲自積﹐於人之賢不肖無與焉。若以此爲壽﹐則夫簾肆崛巖翁伯張裏哆顣冥蠢懷殘秉賦者﹐龐皓威蕤﹐不可勝數﹐且多不逾百年耳。過此以往﹐卽絕景吞響﹐堙滅無聞﹐𨿽謂之不壽亦可也。惟夫修諸已者﹐道徳卓犖﹐建諸用者﹐勛業赫耀﹐垂諸後者﹐典謨煒曄﹐則邈無紀極﹐可與天地相終始﹐夫是之謂不朽而壽之所以爲眞也。今夫言壽之至者奠天地若﹐然天地之所以爲壽者﹐非謂其形體不毀已也﹐以覆載之徳﹐生成之功﹐無聲無臭之教﹐足以父母萬物無窮耳﹐否則亦冥然翕聚之气﹐塊然凝結之質而已﹐非所以悠久無疆億載不朽者也。是故人知壽於年者爲壽﹐而不知壽於理者斯壽之眞﹔知壽於身者爲壽﹐而不知壽於天下者斯壽之大﹔知壽於目前者爲壽﹐而不知壽於身後者斯壽之永。非深達始終之故﹐善權修短之算者﹐孰能論壽於命數之外﹐而不求壽於年數之間乎﹖恭惟我夫子﹐黃閣元老﹐黑頭相公﹐以年言之似尙未可以壽之者﹐然觀諸所修爲者﹐所建立者﹐所垂後者﹐半生積累﹐已足垂萬年不朽。視世之昏耄罔生﹑無所寄付者﹐修短之相絕也﹔亦猶蕭艾夕枯之與松柏久茂也﹐榮辱之相背也﹐亦猶衣赭輿臺之與危軒華衰也﹐已不可同年語﹐況由此而進焉。其所爲不朽者﹐當益宏遠峻懋﹐謂不可以壽之乎﹗昔丙年歲﹐二三子稱壽於三槐堂﹐嘗記夫子舉爵爲令曰「太上立徳﹐其次立功﹐其次立言﹐其次言壽。」再令曰「立徳要知似徳之非﹐立功要知貪功之戒﹐立言要知尙口之窮﹐言壽要知罔生之辱。夫徳﹐壽之基也﹔功﹐壽之輿也﹔言﹐壽之華也。」卽樽酒教令之間而不朽之道備矣。然三者見其始而未見其終﹐著其端而未究其極﹐則誠門弟子之深懼。繼自今上之果能永肩一徳﹐不惕威攺節以悅俗固寵﹔次之果能以身殉國﹐事專報主﹐建掀揭非常之功﹔次之果能崇正論﹐主國是﹐排邪議﹐黜枝葉﹐有格非反經﹐垂教範世之益﹔終之能居之以恆﹐至老不變﹐不先貞後黷﹐蹈所謂似徳貪功﹑尙口罔生之愆。則可以輝名昆鼎﹐勒伐金冊。三者垂萬年不朽﹐壽卽享萬年不窮﹐而瑣瑣年數之末﹐誠不足言矣。使或較齡算之短長﹐略行誼之臧否﹐急一身之利害﹐視天下之治亂若秦越然﹐則已往之行隳於垂成﹐將來之年俱爲虛假﹐斯不善自壽者之爲﹐固知夫子必不爾爲也。噫﹐夫子一身任天下之重﹐則所以圖不朽者不得不持之以有終﹐天以天下之責付於夫子之身﹐則所以壽平格者不得不錫之以有永﹐又何俟門弟子瑣瑣勸勉頌祝之乎哉﹗

右明贈太常少卿謚忠湣椒山楊公所饌壽序﹐原稿一紙﹐乃以壽其師徐少湖者﹐文見集中。忠湣平時以浩然剛大﹑誠正義烈之气﹐發爲文章﹐爲心畫﹐𨿽翰墨間有未工﹐猶當歿世寶若拱璧﹐況字與文俱淸勁不苟﹐如其爲人乎﹐眞可與顏平原﹑文文山兩公所作鼎峙並傳者也。少湖系徐文貞公無疑﹐蓋世廟時別無他徐爲閣臣者﹐文貞入內閣﹐年尙未及六十﹐《序》云黑頭相公是也。忠湣气節旣自不朽﹐序中又以此期文貞﹐後來東樓伏法﹐皆出文貞之力﹐輔相兩朝﹐勛名爛然﹐是師是弟信乎其能不相負矣。稿藏於忠湣裔孫家﹐因感牧仲先生重葺椒山廢祠之誼﹐攜此爲贈。聞又有忠湣劾分宜二十四大罪疏﹐其原稿裝潢成捲﹐前賢題識甚夥﹐並攜置驢背上﹐欲以示牧翁﹐中道不知爲何人竊去﹐牧翁痛加惋惜。琬謂公英爽在天﹐至今存想其風采猶凜然若生﹐決不令此卷湮沒塵埃中﹐盍姑少俟之。康熙二十七年端午日﹐長洲後學汪琬拜觀並盥手敬題於捲尾﹐時年六十有五。

是捲𨿽無歲月款識﹐然忠湣之裔酬恩牧仲先生者﹐鈍庵先生斷以爲壽華亭相稿。讀其言﹐剛大之气塞天地﹐貫古今﹐信忠湣筆也。華亭與忠湣﹑瑯琊皆嘗膽吞肝東樓﹐而兩先生又華亭門下士﹐瑯琊壽華亭憤發於酌者之詞﹐纚纚激昂﹐與忠湣相表裏。而余又見楚郭文毅壽歸徳沈公八十序﹐述患難﹐列讒構﹐亦復如之。古人不屑松柏岡陵其師如此。忠湣稿載本集未及見﹐見於牧翁先生署中。憂危刻厲﹐如睹其心﹐至大節日月懸之不贅也。戊辰十月抄梅川後學張仁熙謹識﹐時年七十有九。

按東樓罪狀成﹐或問於華亭﹐當入椒山一段否。華亭曰「不可。明主不爲人臣受過﹐果若是﹐嚴公子詰朝騎款段出都門矣。」攜印挾吏定律﹐俄頃而忠湣之气伸。其不入忠湣者﹐乃所以大慰忠湣者乎。兩公炯炯﹖眸﹐相視莫逆。仁熙再識。

明世宗時楊忠湣劾分宜有十罪五姦疏﹐熹宗時楊忠烈劾魏璫有二十四大罪疏﹐兩疏並垂國史﹐可與日月爭光也。鈍翁跋中誤以二十四大罪疏屬忠湣﹐當是一時訛筆﹐或老人健忘耶﹖漫堂夫子偶出示此卷﹐因爲正之。康熙甲戌夏五毗陵郡長蘅。

淄川髙念東先生官刑侍時﹐余爲郎﹐受知於公﹐倡和恆至丙夜。公衝口而出﹐皆香山﹑放翁髙致。其《瓊花觀詩》云「錦帆千里赴雷塘﹐小杜風流事亦荒。何處瓊花歸劫火﹐蕭蕭鴨腳滿長廊。」又《京師淸明》云「故園小圃又東風﹐杏子櫻桃次第紅。明日春明門外路﹐淸明消遣馬蹄中。」又《馮易齋相國博過松云庵見訪》云「戶倚雙藤禪宇開﹐無人知是相公來。相看一笑忘朝市﹐風味依然兩秀才。」記冬夜於徳州謝方山重輝寓齋﹐見公爲五禽之戲﹐先脫去重裘﹐須臾赤身引頸﹐汗霪霪如雨下﹐座客爲之驚嘆。當其致政歸﹐一對祖餞如雲﹐湯潛庵斌適使竣還朝﹐迫送國門外﹐語余曰「僕生平以未識髙公爲恨﹐今親其言論丰采﹐令人塵心都盡﹐抑何幸耶。」王尙書阮亭常述公三事﹕一公少宰家居時﹐夏月獨行郊外﹐於堤邊柳陰中乘涼﹐一人車載瓦器抵堤下﹐屢擁不得上﹐招公挽其車﹐公欣然從之。適縣尉張蓋至﹐驚曰「此髙公﹐何乃爾﹖」公笑而去﹔一達官遣役來候公﹐公方與羣兒浴河內﹐役亦就浴﹐呼公爲洗背﹐問髙侍郎家何在﹐一兒笑指公曰「此卽是。」役於水中跪謝﹐公亦於水中答之﹔一公賦詩兀坐齋中﹐一無賴子與公族人相角﹐走訴公﹐且以頭撞公﹐家人奔赴勸之去﹐公徐問曰「此爲誰﹐所言何事﹖」蓋公方酣吟毫不掛念﹐其胸次爲何等耶。湘潭王山長送公還山詩甚佳。

附山長詩﹕晴郊風雨斬然新﹐端爲臨歧嘯詠人。亭畔柳枝先帶綠﹐隴頭梅信已含春。有根慧業多生種﹐上聲。無系輕裝五嶽身。不比墮驢猶戀世﹐逍遙眞覺遠埃塵。聚散如萍渾不期﹐行藏有道更何疑。宦情自是懷來少﹐公事非固欲了癡。撒手懸巖皆坦步﹐衝腸嬉笑總新詩。辯才無礙圓通在﹐豈僅猶龍柱下師。千古冠裳舊帝畿﹐幾人談笑詠歌歸。抽簪便戴鶡冠子﹐解縵旋更大布衣。﹝公行時著布袍﹞。入蟄神蛟藏爪鬣﹐行空天馬卸街機。等閒俟命能居易﹐不待行年始悟非。相依不厭話頻頻﹐爲喜天機爛熳眞。道廣豈能無泛愛﹐機忘自可歷風塵。文人結習由多識﹐上座機鋒欲現身。笑指寒巖枯木語﹐三冬暖气又回春。

王荊公《百家唐詩選》二十卷﹐淪沒已久﹐余曩得殘帙八卷﹐付山陽丘邇求迥刻行﹐近復得乾道間盤谷倪仲傅舊本﹐所亡十二卷皆在﹐更屬邇求續刻﹐稱全書矣。按荊公此選﹐唐賢遺棄最多﹐殊不滿人意。或疑此非眞本﹐不知荊公凡事孤行一意﹐全不猶人﹐此選出公手訂無疑﹐但未盡善耳。嚴滄浪《詩話》云「荊公《百家詩選》﹐如沈﹑宋﹑王﹑楊﹑盧﹑駱﹑陳拾遺﹑張燕公﹑張曲江﹑賈至﹑王維﹑獨孤及﹑韋應物﹑孫逖﹑祖詠﹑劉眘虛﹑綦毋潛﹑劉長卿﹑李長吉﹐皆大名家﹐均未入選。李﹑杜﹑韓﹑柳以家有其集故不載。荊公當時似但據宋次道所有者選之。

乃序言﹕『觀唐詩者觀此足矣。』豈不誣哉﹗」近王阮亭尙書亦云「三復荊公此選﹐不解其意義所在﹐以爲古物寶惜之則可﹐以爲佳選則未也。」

山東臬司廳事前一靑石白紋﹐宛然七級浮圖﹐曾爲一署官竊去﹐司役追取﹐署官怒而擲之地﹐裂爲兩段﹐今仍安舊處。同裏沈文端公鯉爲明神宗朝名相﹐居鄕有萬石家風﹐余藏公家書一通﹐字字皆省身克己之學﹐每一展閱﹐如聞晨鐘﹐發人深省。王阮亭尙書已采入《續名臣言行錄》﹐今載識於此。

附文端家書﹕本府糧廳魏公祖有書禮寄到京上﹐家下備賀禮並書送去。學道考試畢﹐速寄信來。王父母賜扁﹐曾央大哥往謝否﹖爾此後只以不相見爲主﹐寧可禮上差些﹐勿要開了此端。出入公門﹐招惹是非﹐且受勞苦﹐拜客只可騎馬﹐不可乘輿。家下凡百儉素恬淡﹐不要做出富貴的气象﹐不惟俗樣﹐且不可長久。大抵盛極則衰﹐月滿則虧﹐日中則昃﹐一定之理﹐那移不得。惟有自處退步﹐不張气焰﹐不過享用﹐不作威福﹐𨿽處盛時﹐可以保守。近者江陵張老先生一敗塗地﹐只爲其榮寵至極﹐而不能自抑﹐反張气焰﹐以致有此﹐可爲明鑑。我今𨿽做熱官﹐自處常在冷處﹐必不宜多積財貨﹑廣置田宅﹐使身終之日﹐畱下爭端﹐自取辱名。爾能體我此意﹐凡百學好﹐已知持滿之道﹐只愁爾一向來做得門面大了﹐無富之實﹐有富之名﹐日後子孫不免受累。爲今之計﹐要損些田土﹐減些受用﹐衣服勿大華美﹐器用寧可欠缺﹐畱些福量﹐遺與後人﹐此至理也。畱意﹗畱意﹗秋夏糧要委定馮運﹐及早上納﹐多加與些火耗。各莊上人常約束他﹐莫要生事。捨與窮人綿襖一百个﹐趁早預備。親戚中貧者孤寡者﹐﹝此下缺數行﹞旣糊塗到此田地﹐你與之辯論何益﹖此後只任他胡說﹐任他疑惑﹐不必發一言﹐不必生閒气﹐暮年光景﹐頃刻可過﹐何苦如此﹐只圖灑落爲快也。文姐有娠﹐臨生產時﹐尋一个省事的收生婆看。鐘老速打發來罷﹐他有八十餘老母。周務本急欲回去﹐王魁且畱他跟我﹐九月間要隨駕上陵。我求歸之意已與申老先生說過﹐尙未見許﹐過日再圖。沈埭近日頗知讀書﹑講書﹑作文與處家之事﹐都曉的些﹐可寄信與尹中峯宅上﹐說明年親迎。粟庵不知幾時起身﹐房已替他尋下。八月廿一日書。書中所云多至言格論﹐除隨時一二事外﹐其餘宜不時觀覽﹐自有益處。坊牌旣不能止﹐隨府縣建在那處﹐只不可妨礙人家。旣有自備木料﹐官木料不必用他的。吾年近九旬﹐官居極品﹐百凡與人應酬體貌﹐自宜簡重﹐若上司與本處公祖父母禮必不可少者﹐不得不與相見﹐閒常枉顧只可以居鄕辭謝之而已﹐僕僕往來﹐不無太褻。出門如見賓﹐入虛如有人。獨立不愧影﹐獨寢不愧衾。

右歸徳沈文端公家書一通﹐字字聖賢忠恕之旨﹐予方欲續《名臣言行錄》﹐因從牧仲判院借歸﹐手錄藏之。然以文端公敬愼如此﹐而猶不免四明之忌﹑妖書之獄﹐震動天下。吁﹐可畏哉﹗康熙十六年夏五新城後學王士稹謹跋。

明神廟中緘退廉恪﹐尙有古遺風﹐文端翼翼拜牌﹐出於悱惻﹐豈僞哉﹗而四明構之﹐黨議實始﹐究之妖書之獄久而愈白﹐過不在文端也。文端細行必謹﹐嘗聞之牧仲先生。文端壽﹐族子聚祝﹐喜而嘩﹐箸碗皆聲。文端從容言「吾家不下宋栗庵﹐然亦有一事不及。」眾駭問﹐文端曰「栗庵族食﹐碗箸無聲耳。」眾凜凜。今讀先生家報﹐肅如萬石風規﹐乃知從容一訓亦家政之餘也。先生又云年近九旬﹐官居極品﹐其言若此﹐如坐抑戒武公其上而恍惚遇之。康熙戊辰十月杪梅川後學張仁熙謹識﹑時年七十有九。

余康熙庚戌撰《筠廊偶筆》﹐載宋拓《淳化帖》第九卷

事﹐中多繆誤。後二十八年丁醜得原石﹐始爲正之﹐刻跋其後。

附跋﹕宋郡南有幸山堂﹐爲宋髙宗駐蹕之所﹐明崇禎中沈氏浚池得石一片﹐兩面刻字﹐乃《淳化帖》九卷﹑第一二兩版王獻之書也﹐旁有「陳懷玉鐫」四楷字﹐董文敏見而愛之﹐後寇亂失去。康熙丁丑﹐余侄﹝土壽﹞偶掘地復得﹐拓以寄余﹐筆畫道勁﹐精采奕奕﹐爲北宋刻無疑。按《閣帖》祖本用棗版﹐而陳簡齋云「太宗刻石﹐寵錫下方。」則《閣本》固有石刻也。南渡後摹刻者紛紛﹐曹士冕《法帖譜系》云「襄州刻本第九卷

《大令帖》﹐毀於王旻之變。」余曩撰《筠廊偶筆》﹐卽以此石爲襄州所失﹐不知旻變在理宗端平三年﹐以地以時﹐相去遠甚。且旣毀矣﹐安得復出﹖今爲正之﹐別刻一石附帖後﹐俾旻﹝土壽﹞永寶焉。余曩以西江詩派論課士豫章﹐率昧於題旨﹐鮮當人意者。新建張吏部扶長泰來致政家居﹐耄年好學﹐撰《江西詩派圖錄》﹐首述呂居仁所定宗派﹐次總論﹐次小傳﹐次與客問答﹐甚盛舉也﹐暇日摘錄於此。

黃山谷以下凡二十五人﹕陳師道﹑潘大臨﹑謝逸﹑洪朋﹑洪芻﹑饒節﹑祖可﹑徐俯﹑林敏修﹑洪炎﹑汪革﹑李﹝釒享﹞﹑韓駒﹑李彭﹑晁衝之﹑江端本﹑楊符﹑謝﹝上艸下過﹞﹑夏倪﹑林敏功﹑潘大觀﹑王直方﹑善權﹑髙荷﹑呂本中。此浚儀王伯厚《小學紺珠》定本也。胡氏《苕溪漁隱》與《山堂肆考》有何﹝豈頁﹞而無髙荷﹐且列洪朋於徐俯之後。《豫章志》有髙荷﹑何顒而無何﹝豈頁﹞﹐呂本中復不在二十五人之中。恐傳鈔有誤﹐今並記之。

附扶長《論略》﹕說者謂居仁作圖﹐旣推山谷爲宗派之祖﹐二十五人皆嗣公法者。今圖中所載﹐或師老杜﹐或師儲﹑韋﹐或師二蘇﹐師承非一家也。詩派獨宗江西﹐惟江西得而有之﹐何以或產於揚﹐或產於兗﹐或產於豫﹐或產於荊梁﹖似風土又不得而限之矣。或謂三百五篇而後﹐作詩者原有江西一派﹐自淵明已然﹐至山谷而衣缽始傳﹐似宗派盡於二十五人也。及考紹興初晁仲石嘗與範顧言﹑曾裘父同學詩於居仁﹐後湖居士蘇養直歌詩淸腴﹐蓋江西之派別。坡公謂秦少章句法本黃子﹐夏均父亦稱張彥實詩出江西諸人。範元實曾從山谷學詩﹐山谷又有贈晁無咎詩﹕「執持荊山玉﹐要我雕琢之。」彼數子者﹐宗派旣同﹐而不得與於後山之列﹐何也﹖呂公嘗撰《紫薇詩話》﹐見諸篇什者﹐僅八九人而止﹐余悉無聞焉﹐抑又何也﹖聞公尙有《師友淵源》一書﹐惜未之見。大抵宗派一說﹐其來已久﹐實不昉自呂公也。嚴滄浪論詩體始於《風》《雅》﹐建安而後﹐體固不一﹐逮宋有元祐體﹑江西體﹐注云元祐體卽江西派﹐乃黃山谷﹑蘇東坡﹑陳后山﹑劉后邨﹑戴石屏之詩﹐是諸家已開風气之先矣。居仁因而結社﹐一時壇蟬所及﹐遂有二十五人﹐爰作圖以記之﹐詎必溯其人之師承﹐計其地之遠近歟。觀呂公自序﹐有云「同作並和﹐𨿽體制或異﹐要皆所傳者一。」其崖略殆可睹矣。宋大中丞牧仲先生采風﹐以此命題﹐友人有過蓬戶而下問者﹐聊書此意以答之。猶恐世遠言湮﹐卽舉二十五人之姓氏﹐索其詳而不可得﹐乃紀厥爵裏﹐徧覽羣籍﹐摭拾遺事﹐錄其有關於宗派圉者﹐人各立一小傳﹐編次成帙﹐名曰《江西詩社宗派圖錄》﹐俾後之學詩者得以覽焉。

蘄州顧黃公景星有《後哭曹石霞詩》﹐載石霞歸柩事甚奇﹐可哀亦可敬也。

附詩並序﹕胤昌字石霞﹐麻城人﹐崇禎十二年鄕試第一﹐十六年進士﹐授嘉定知縣﹐不事吏治﹐左遷福建照磨﹐轉入雲南。順治八年﹐潛歸裏﹐內院洪檄致軍中﹐佯狂謾語﹐醉吐污洪茵﹐又以詩誚之﹐遣歸﹐益放浪﹐托於佛仙。父某﹐前永昌府判﹐卒於官﹐順治十七年雲南始八版圖﹐胤昌扶病奔喪﹐甫入境﹐有文氏四歲兒迎呼胤昌名﹐誦其闈牘曰「我汝師也﹐己卯主試章正宸﹐我是也﹐與君同行矣。」無何兒殤。胤昌奉父母之喪﹐並挈明滇南督學黃岡何閎中樞﹐至昆明病劇卒。家人慮道遠﹐寄置何柩﹐胤昌輕重不發。其弟曰「兄爲何公柩也邪。」舁何柩至﹐數步又止。其弟曰「兄爲何公先輩且客也。」前何柩乃發。

予聞其事﹐作《後哭石霞詩》﹐康熙九年七月二十七日記。紫府韓蘇未足疑﹐九泉杜鄭盡交期。君親恩重生難背﹐滇嶺跳還死較遲。白馬望中猶待友﹐黃泉歸去亦尋師。孤臣墓志知誰托﹐卽事還堪野史題。東坡見夢於莫養正爲紫府押衍﹐韓魏公紫府眞人也﹐石霞亦降乩云與章先生皆紫府判事﹐事畢當生山東云。

康熙十年五月十八日﹐鎭江府迅雷烈風﹐晝晦如夜﹐掣去漕船一隻﹑民船二隻﹐不知去向。月河鎭地方﹐隕酒數十壇﹐平置河側。四面山地方﹐掣去鄕民莊建源房屋百間﹐瓦礫無存﹐傷死男婦無算。遠見四龍鬥於雲中。是日也﹐楚中亦大雨﹐寒凓如冬。顧黃公有《龍蠥詩》。

附詩﹕虎頭沈寒湫﹐乖龍驅不起。玄黃斗何事﹐去簸江海水。生靈與息壤﹐上帝愛莫比。誰怒錢塘君﹐作蠥萬人死。連年淮泗溢﹐更苦黃河徙。幽豫連荊揚﹐赤地幾千里。米粟民之天﹐所重非酒醴。汝龍寓何意﹐奪彼而與此。糟﹝米離﹞可醊﹐醉鄕難與理。恐此復偶然﹐天心敢揆揣。

