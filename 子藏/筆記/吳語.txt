《吳語》一卷﹐戴延年撰。延年字壽愷﹐號藥坪﹐淸蘇州府長洲縣人。善度曲﹐工古文詞。《皇淸書史》卷二十八又稱其「工書法」。一生多旅於外﹐乾隆三十七年前旅居北京﹐四十九年自粵西還﹐五十二年又自北京旅居武昌﹐晚居吳江。與蔣培﹑楊復吉﹑朱﹝上大下廾﹞等交往。沈楙惠《搏沙錄》跋曰「藥坪先生﹐茂苑名流﹐客遊燕粵﹐縞紵最廣。晚歲戢影楓江﹐回首故交﹐渺焉天末﹐杜陵落月之懷﹐玉局寒燈之憶﹐胥於此錄寄之。至文筆之風流雋永﹐如啖側生果﹐色香味俱絕。先生其移我情矣。」其以詩文鳴世﹐由此可見一斑。著有《搏沙錄》《吳語》《秋燈叢話》《飲石軒詩》《叢桂山房詩》《問花詞鈔》。楊復吉《吳語》跋有曰「《吳語》二十餘條﹐辛亥出都時臯以贈餘者﹐久藏篋衍。今手爲校錄編次﹐聊寄暮云春樹之感云爾。」又《秋燈叢話》跋曰「藥坪別餘二十年矣﹐今夏自粵西旋裏﹐僑居松陵﹐空谷聞跫﹐得快讀別後等身著作﹐《叢話》亦其一也。憶乙未歲校錄瀕行所贈《吳話》﹐不勝暮云春樹之感。玆得數心晨夕欣賞慰藉﹐奚似『何當共翦西窗燭﹐卸憶巴山夜雨時』﹐玉溪生良非欺我。」可見本書撰於乾隆三十七年前﹐四十年經楊復吉校訂﹐收入《昭代叢書》丁集﹐道光二十四年沈楙惠刊印﹐後又收入《古紅梅閣叢鈔》《小方壺齋輿地叢鈔》第六帙。今據《昭代叢書》本標點排印。吳語蠶豆﹐一日蠶時熟﹐故名﹔一曰以其形似也﹐二說未知孰是。破莢出之﹐鮮翠可愛﹐小兒女輩每以指甲鏤刻方勝連錢之屬﹐襯以艷色花瓣﹐極其工巧﹐余戲名之曰豆盒云。李鶴峯督學江左時﹐吳縣曹宗楷入泮﹐年已七十八﹐試刻卷首自篆小印曰「六十年前十八郎」﹐人傳以爲佳話。杜玉奇以湯若士《離魂》出擅名﹐年六十餘登場﹐宛是亭亭倩女﹐絕可憐人也。昆石佳者﹐一拳之多價累兼金﹐有葡萄紋﹑麻雀斑﹑雞爪紋之別。安慶廣文顧舜年﹐自言少時讀書鳳鳴山中﹐所居室一楹﹐夜分靜坐﹐忽聞窗後聲如霹靂﹐冷風襲人﹐急回頭視之﹐軒欞洞豁﹐有一靑手大如葵扇﹐招搖若舞﹐隨掣牀頭掛劍揮之﹐倏忽不見。俗以牛乳煮令百沸﹐靑鹽鹵點凝成餅﹐佐香粳米粥﹐絕佳。復有以蔗鍚法﹐制其形如螺﹐甘潔異常﹐始於鮑氏﹐故名鮑螺﹐亦名鮑酪。銀杏葉汁以之洗眼﹐滿四十九日﹐能見鬼物。他處每以楡錢和面蒸食之﹐頗淸香有味。宋陳克家詞云「聞得簸錢聲﹐緣窗春夢輕。」國朝宋荔裳觀察詞云「欲付新丰舊酒樓﹐少个開元字。」卽恐王夷甫見之﹐亦不能矯情撤箸也。惜此韻事﹐尙闕吾蘇。余友暱一妓﹐曰喬秀﹐雪膚藕腕﹐婉媚可人﹐雅愛螺盤雙髻﹐作佛鬘妝﹐故又字鬘奴。梳樓寢閣﹐淨不容唾。客至不供茗﹐以玫瑰﹑薔薇﹑蘭桂諸花露手自調注碧甌﹐稍溫以進﹐甘香沁腑﹐令人作玉液想。一日﹐曉妝甫畢﹐緩試新裙﹐綠羅八幅﹐絳色作腰。余奇其制問之﹐曰「君不讀唐句乎﹖『一渠春水赤欄橋』﹐此仿其意也。」其黠慧如此。餘贈詩有「桃花本是仙家種﹐謫作人間薄命來」之句﹐後爲一豪貴所嬲﹐憤郁而死。國初﹐某撫軍有寵姬劉碧鬟﹐頗通文翰﹐專掌內記。一日﹐發某縣檄﹐誤墜一鏤金簪於外函﹐及縣開函﹐訝不敢隱﹐卽遣人馳繳。適令與姬同鄕﹐撫軍故多疑﹐竟以是奪寵﹐遂鬱鬱而死。逾年﹐嗣任幕客有能乩術者﹐書符降仙示詩﹐淒惋動人﹐叩之﹐則碧鬟也。因叔始末頗詳﹐且云「生旣不辰﹐死何足惜。承諸君子不棄﹐得了生前慧業﹐感何如之。但柔魂弱腕﹐不柰頑沙蠢木何。」眾因以水沈香木縷管裝毫﹐懸於空中﹐花晨月夕﹐輒磨小糜丸以待﹐至則箑頭幀尾﹐爭求題詠﹐濡墨落紙﹐不假構思﹐但覺珠光粉澤繚繞筆端也。如是者載余﹐欲辭去﹐云爲太乙眞人所度矣﹐並示瘞玉之地﹐囑徙葬眞娘墓側﹐當不忘銜結耳。眾惘惘若有失﹐遲明至其地發之﹐果見香骨一函縈縈如玉﹐共醵錢遷葬﹐並裒其詩歌付梓﹐曰《瘦蘭艸》。城東三十里有惟亭鎭﹐海潮過此﹐預卜大魁﹐諺云「潮過惟亭出狀元。」屢驗。彭尙書芝庭家﹐門臨葑溪﹐雍正丁未有人於溪頭罾得一石首魚﹐魚系海產﹐乘潮而至也﹐是年彭果魁天下。棹歌以吳江第一﹐大約不出男女相慕悅之詞﹐而發情止義﹐好色不淫﹐頗得風人之旨。夜程水驛﹐月落篷窗﹐每與柔櫓一聲相問答﹐動人鄕思﹐淒其欲絕。郡城相傳是一龍形﹐北寺塔爲尾﹐臥龍街爲身﹐郡學爲首﹐故學旁地可畝許﹐所產薄荷﹐有龍腦之名﹐以手搓之﹐香透手背者眞。虎丘山塘自酒務茶棚﹑花房竹塢之外﹐大半皆以紗櫥檀匣粉飾土偶﹐剪繒綴彩﹐光艷如生﹐四方爭觀﹐殆無虛日。吳江潘廷塤有句云「問渠那得嬌如許﹐分取眞娘土一抔。」饒有風趣。羊山白龍娘娘廟﹐禱雨輒應。舊傳村女浣衣﹐河濱大卵浮至﹐懷歸感孕﹐及產﹐雷雨交作﹐一白龍破屋而去﹐女怖死﹐眾以爲神﹐立廟祀之。後見殿庭檜柏雲气籠罩﹐每有神物蜿蜒其上﹐殆卽孝龍朝其母云。姜貞女桂﹐余師南學之妹。幼許字某氏子﹐未嫁而寡﹐父母欲更爲擇配﹐女泣示志﹐遂不之彊。至老不出戶限﹐組紉之餘﹐兼及繪事﹐翎毛花艸﹐無一不工。余家藏一幀﹐畫荔柿兩枝﹐題曰《利市圖》﹐以爲珍玩焉。虞山拂水崖﹐澗泉飛落﹐回激而成﹐形如麈拂﹐故名。近聞一胡僧於阻激之處鑿取片石﹐勢濺半矣。康熙中﹐閶門內居民於唐六如讀書之準提庵西掘得一碑﹐大書「唐解元墓」﹐郡守胡纘宗書也。時商丘宋漫堂撫吳﹐亟臨祭之﹐爲構才子亭於其旁﹐韓慕廬宗伯記以詩﹐曰「鯉仙贈墨妙江東﹐倀倀詞成千載空。埋玉如聞禪榻畔﹐銜杯不語雨聲中。荒丘翁媼秋前稅﹐才子牛羊笛裹風。花艸不知身後妒﹐年年抔土襯殘紅。中丞當代振詞源﹐弔古憑將風騅論。誰昔唐衢惟解哭﹐只今宋玉與招魂。人歸黃土三生石﹐時過淸明一酒尊﹐更辟桃花舊蘭若﹐鐘聲鼓月伴黃昏。」然唐墓實在橫塘﹐當時未詳考爾。虎丘劍池﹐其深莫測。數年前忽浮圜木一枝﹐有人取之以歸﹐中夜忽然光明滿室﹐異而斧之。後詢諸山中老僧﹐是名夜光木﹐吳王殉葬時有夜光木二枝﹐今浮出者﹐其一也。其人爲之慨然而去。然重泉之下﹐不知何以浮出於外﹐而殉葬之物﹐傳記不載﹐老僧不知其何所據也。東禪寺紅豆樹﹐舊傳白鴿禪師所種﹐老而朽﹐復萌新枝。惠研溪移一枝植階前﹐生意郁然﹐因自號紅豆主人﹐目存上人爲作《紅豆新居圖》﹐惠自題《紅豆詞》十首﹐屬和者二百餘家。四方名士過吳門﹐必停舟輿訪焉。六十年來﹐鐵幹霜皮﹐有參天之勢矣。碧螺春產洞庭西山﹐以谷雨前爲貴。唐皮陸各有茶塢詩。宋時水月院僧所制尢美﹐號水月茶﹐近易玆名色玉香蘭﹐人爭購之﹐洵茗荈中尢物也。《簪花圖》﹐吳中名姬張憶娘小影﹐裏中蔣氏倩名手所繪﹐一時題者毋慮數十﹐裝潢成巨幅﹐珍藏祕閣﹐不輕示人﹐遇盛筵佳客出以索題﹐至今不攺。

楊復吉跋菊砰﹐工詩古文辭﹐工度曲﹐工書法﹐而秉性蕭冷﹐旅寓長安﹐閉戶枯坐﹐如深山老衲﹐聲華富貴埸中不可無一﹐不能有二者也。《吳語》二十餘條﹐辛卯出都時舉以贈餘者﹐久藏篋衍。今手爲校錄編次﹐聊寄暮云春樹之感云爾。乙未夏日同郡楊復吉識。

