百家姓考略

瑯琊王相晉升箋注

《百家姓》出《兔園集》﹐乃宋初錢唐老儒所作。時錢俶據浙﹐故首趙次錢﹐孫乃俶妃﹐李謂南唐主也。次則國之大族。隨口叶韻﹐掛漏實多﹐識者訾之。然傳播至今﹐童蒙誦習﹐奉爲典冊。乃就其所載﹐粗爲箋注﹔方諸古今《姓苑》《氏族》諸書。其猶射者之嗃矢也夫﹗瑯琊王相題。

趙錢孫李周吳鄭王

﹝趙﹞角音。天水郡。伯益裔孫。造父事周穆王﹐以功封於趙城﹐子孫因氏焉。其後叔帶仕晉﹐至趙夙世爲晉卿﹔傳趙籍﹐始滅晉爲諸侯。漢有趙廣漢﹐爲京兆尹﹐宋太祖之遠祖。

﹝錢﹞徵音。彭城郡。系山篯氏。彭祖姓篯名鏗。支子去竹而爲錢氏。○篯﹐音尖。鏗﹐音坑。

﹝孫﹞宮音。樂安郡。系出姬姓。衛武公子惠孫之孫﹐以祖字爲氏﹐世爲衛卿。又楚有孫氏。蒍姓之後。孫叔敖爲楚相。又齊有孫氏﹐陳姓之後﹐陳無宇子子占有功﹐賜姓孫氏。其後有孫武子。爲吳將。武子之裔﹐世居富春。漢末有孫權﹐爲吳帝﹐武子之裔也。○蒍﹐音委。

﹝李﹞徵音。隴西郡。系出理氏。臯陶之後﹐代爲理官﹐子孫以官爲氏。有理利貞避紂居李樹下﹐攺爲李氏﹐老子之祖也。其後李牧仕趙﹐李廣仕漢。唐祖李淵﹐廣之裔也。又晉有裏克﹐衛有禮至﹐皆理氏之後﹐與李同源。

﹝周﹞角音。汝南郡。系出姬姓。周平王少子烈之後﹐以國爲氏。周有周任﹐戰國有周霄。

﹝吳﹞羽音。延陵郡。系出姬姓﹐武王封太伯弟仲雍曾孫於吳﹐其後子孫以國爲氏。戰國有吳起﹔漢有吳芮﹐世爲長沙王。

﹝鄭﹞徵音。滎陽郡。系出姬姓。周厲王少子友封於鄭。支子以國爲氏。孔子弟子有鄭國﹐秦有鄭安平。漢有鄭子眞﹐裔孫鄭露﹐避晉亂﹐徙閩莆﹐興立學校﹐化行七閩。宋鄭樵﹑鄭俠皆其後。

﹝王﹞商音。太原郡。系出姬姓。周靈王太子晉之後。周有王詡﹐齊有王蠋。秦將王翦子賁生離﹐離子元﹐居瑯琊郡﹔元弟威﹐居太原郡。又田齊之後﹐避難攺爲王氏。又魏信陵君子孫攺姓王氏。又殷王子比干後亦曰王氏。凡二十一望。惟太原﹑瑯琊二郡最著。

馮陳褚衛蔣沈韓楊

﹝馮﹞宮音。始平郡。系出姬姓。文王子畢公髙支子﹐食采於馮阝﹐子孫去邑爲馮氏。戰國有馮亭。漢有馮異。馮阝﹐音馮。

﹝陳﹞徵音。潁川郡。虞舜之後胡公滿封於陳﹐子孫以國爲氏。孔子弟子陳亢。漢有陳寔﹐爲太丘長﹐裔孫陳霸先﹐代齊有天下﹐國號陳。

﹝褚﹞羽音。河南郡。系出子姓。宋共公子段食采於褚﹐號曰褚師﹐子孫因以爲氏。漢有褚少孫﹐補《史記》。

﹝衛﹞羽音。河東郡。系出姬姓。文王子康叔封封於衛﹐其後以國爲氏。漢有大將軍衛靑﹐丞相衛綰。

﹝蔣﹞商音。樂安郡。系出姬姓。周公子伯齡封於蔣﹐子孫以國爲氏。漢有蔣詡﹐吳有蔣子文﹑蔣欽。

﹝沈﹞宮音。吳興郡。系出姬姓。文王子聃季食采於沈﹐其後以邑爲氏。楚有沈尹戍子沈諸梁﹐爲今尹﹐封於葉﹐號葉公。

﹝韓﹞商音。南陽郡。系出姬姓。武王少子封於韓﹐晉滅之﹐封桓叔子萬於韓原﹐世爲韓氏。至韓虔分晉國爲諸侯。漢有韓信。

﹝楊﹞商音。弘農郡。系出姬姓。周宣王子尙父﹐封於楊﹐晉滅之。晉武公子伯僑﹐食采於羊舌﹐後爲羊舌氏。至叔向更封於楊﹐子孫爲楊氏。戰國有楊朱。漢有楊喜﹐封赤泉侯﹐孫楊敞爲丞相﹔後裔楊寶生震﹐震生秉﹐秉生賜﹐賜生彪﹐四世爲三公﹐隋文帝楊堅之遠祖也。又有揚氏﹐從手不從木。周有揚侯﹐失國後爲揚氏。漢有揚雄﹐是也。

朱秦尢許何呂施張

﹝朱﹞角音。沛郡。顓頊之後。周武王封曹挾於邾﹐其後子孫去邑爲朱氏。戰國有朱亥。漢有朱買臣﹑朱云。

﹝秦﹞徵音。天水郡。系出嬴姓。伯益之後﹐有嬴非子仕周孝王﹐牧馬於汧﹑渭﹐有功﹐封附庸之國於秦﹔至孫秦仲﹐始列爲諸侯﹐支子以國爲氏。孔子弟子有秦祖﹑秦非。周有醫師秦緩﹐字越人。

﹝尢﹞徵音。吳興郡。系出沈氏。五代王審知稱閩王﹐國人姓沈者避審音﹐去水爲尢。宋有尙書尢袤。

﹝許﹞羽音。髙陽郡。系出姜姓﹐神農之裔。周武王封文叔於許﹐以主大嶽之祀﹐其後以國爲氏。

﹝何﹞角音。廬江郡。系出韓姓。韓王安爲秦所滅﹐其子孫避難﹐轉音爲何氏。漢有何休﹑何進。

﹝呂﹞羽音。河東郡。系出姜姓。神農後伯夷仕堯掌禮﹐佐禹治水﹐封於呂﹐世主太嶽祀。周有呂尙﹐封齊。秦有呂不韋﹐其妾有娠﹐獻莊襄王而生始皇帝。

﹝施﹞徵音。吳興郡。系出姬姓。魯惠公子施父之後。五代孫施伯﹐以髙祖字爲氏。孔子弟子施子常。

﹝張﹞商音。淸河郡。黃帝第五子靑陽生揮﹐觀弧星﹐始制弓矢﹐爲弓正﹐主祀弧﹐遂爲張氏。周有張仲﹐漢有張良。

孔曹嚴華金魏陶姜

﹝孔﹞角音。魯郡。系出子姓。武王封商微子於宋﹐至閔公捷生弗父何﹐何玄孫嘉字孔父。孔父孫睪夷父以祖字爲孔氏。夷父子防叔仕於魯國。防叔孫叔梁紇生孔子。又衛有大夫孔文字圉。○睪﹐音亦。圉﹐音語。

﹝曹﹞角音。譙郡。顓頊五世孫陸終第五子安﹐大禹賜爲曹姓。邾國﹑黎﹑郳皆其後也。又姬姓。文王子曹叔振鐸封國於曹﹐其後以國爲氏。魯有曹劌。邾國之曹﹐世居譙郡。漢有曹參﹐後裔曹騰爲中常侍﹐養甥夏侯氏之子嵩爲子﹐生操﹐爲漢相﹔子丕﹐代漢爲魏文帝。○顓﹐音專。頊﹐音旭。劌﹐音貴。

﹝嚴﹞宮音。天水郡。楚莊王庶孫﹐以王父謚爲氏。後避漢明帝諱﹐攺莊爲嚴。凡《漢書》嚴靑翟﹑嚴助﹑嚴遵﹑嚴光﹐皆生時姓莊﹐死後史官攺其姓爲嚴也。

﹝華﹞角音。武陵郡。系出子姓。宋戴公孫督食采於華﹐以邑爲氏。世爲宋卿。齊有華周﹐漢有華佗﹑華歆。

﹝金﹞角音。彭城郡。少昊金天氏之後。又漢滅休屠國﹐以王子日磾入侍大庭﹐後以功封侯﹐賜姓金氏。○休屠﹐音朽除。日磾﹐音密低。

﹝魏﹞宮音。巨鹿郡。系出畢公髙。裔孫畢萬﹐仕晉爲大夫﹐食采於魏﹐世爲晉卿﹔至魏斯分晉爲諸曌﹐以國爲氏。秦有魏冉﹔漢有魏無知﹑魏相。

﹝陶﹞徵音。濟陽郡。系出陶唐氏。唐堯始封於陶﹐支子因氏。周有陶答子﹐漢有陶靑。

﹝姜﹞商音。天水郡。系出神農氏。神農生於薑水﹐因姓姜氏。黃帝時﹐神農氏子孫﹐世主太嶽之祀。周武王封呂望於齊﹐以主太嶽﹐復賜姓姜氏。漢有姜詩﹑姜維。

戚謝鄒諭柏水竇章

﹝戚﹞商音。東海郡。衛大夫孫林父食采於戚﹐支子以邑爲氏。漢有戚鰓﹐髙祖戚夫人父﹐封臨轅侯。

﹝謝﹞商音。陳畱郡。周宣王封舅申伯於謝﹐支子以地爲氏。晉有謝安。

﹝鄒﹞商音。範陽郡。周曹挾封於邾﹐戰國時攺國號鄒﹐支子以國爲氏。周有鄒衍﹐齊有鄒忌﹐漢有鄒陽。

﹝諭﹞羽音。江夏郡。鄭之公族。漢蒼梧守諭猛﹐攺姓諭氏。

﹝柏﹞商音。魏郡。系出柏皇氏。上古有柏招。爲炎帝師﹔柏同﹐爲帝嚳師﹐封國於柏。漢有大鴻臚柏英。

﹝水﹞宮音。吳興郡。系出姒姓。明鄞縣有水甦民﹐其先世以禹王庶孫畱居會稽。以水爲氏﹐科第甚蕃。又有水丘氏。復姓。

﹝竇﹞徵音。扶風郡。系出姒姓。夏帝相後有仍氏﹐遭寒浞之難﹐逃出自竇。而生少康。少康次子龍畱。居有仍。以竇爲氏。晉有竇鳴犢﹐漢有竇嬰。

﹝章﹞商音。河間郡。系出姜氏。齊太公支子﹐封於鄣﹐子孫去邑爲章氏。齊有章子﹐秦有章邯。

云蘇潘葛奚範彭郎

﹝云﹞徵音。瑯琊郡。系出云陽氏。隋有云定興。

﹝蘇﹞羽音。武功郡。顓頊裔孫陸終子樊﹐封於昆吾﹐世爲夏伯﹐支子封於蘇。蘇公忿生﹐爲周司寇。戰國有蘇秦﹐漢有蘇武。

﹝潘﹞羽音。滎陽郡。周畢公髙支子食采於潘﹐以邑爲氏。楚有潘崇﹐吳有潘璋。

﹝葛﹞商音。頓丘郡。系出嬴姓。顓頊之後﹐封於葛。其後以國爲氏。秦有葛嬰﹐晉有葛洪仙翁。

﹝奚﹞商音。譙郡。黃帝子禺陽封於任﹐裔孫仲爲夏車正﹐食采於奚﹐故曰奚仲。支子以邑爲氏。孔子弟子奚容箴﹐漢功臣奚涓。○箴﹐音點。

﹝範﹞宮音。髙平郡。堯後劉累裔孫杜隰﹐仕晉爲士師﹐子蒍以官姓士氏。後食采於範﹐世爲晉卿﹐以邑爲氏。秦有範雎﹐楚有範增。

﹝彭﹞宮音。隴西郡。系出篯氏。顓頊裔孫陸終氏第三子篯鏗﹐封於彭﹐是爲彭祖。歷唐﹑虞﹑夏﹑商﹐壽八百歲﹐子孫世爲諸侯﹐卽大彭氏與豕韋氏﹐作商二伯。其後孟子弟子彭更。漢有彭越﹐封梁王。

﹝郎﹞商音。中山郡。魯懿公孫費伯﹐城郎邑以居﹐子孫因氏焉。漢有郎﹤豈頁﹥﹐唐有郎士元。

魯韋昌馬苗鳳花方

﹝魯﹞羽音。扶風郡。系出姬姓。周公元子魯公伯禽封於魯﹐支子以國爲氏。戰國有魯仲連﹐漢有魯恭。

﹝韋﹞羽音。京兆郡。系出豕韋氏。世爲夏﹑商侯伯﹐子孫以國爲氏。漢有韋賢﹑韋玄成﹐父子皆爲丞相。

﹝昌﹞商音。汝南郡。系出有熊氏。黃帝子昌意﹐昌意子帝顓頊髙陽氏﹐髙陽支子以王父字爲氏。漢有昌豨。

﹝馬﹞羽音。扶風郡。系出趙姓。趙王子趙奢﹐封馬服君﹐子孫以爲氏。漢有馬援。

﹝苗﹞羽音。東陽郡。楚令尹斗椒之子賁皇仕晉﹐食采於苗﹐因氏焉。漢有苗﹔唐有苗晉卿﹐相肅宗。

﹝鳳﹞宮音。邰陽郡。系出蒙氏。南召主閣羅鳳之裔。唐南召國君姓蒙氏。尋羅閣生閣羅鳳﹐閣羅鳳生鳳迦異﹐鳳迦異生異牟尋。其長子名重父下一字﹐其支子卽以父名下一字爲姓。故閣羅鳳庶子卽姓鳳氏。滇﹑黔之人多有此姓。

﹝花﹞宮音。東平郡。系出華氏。古無花字﹐通作華﹐後專用花爲花艸之花﹐故華姓亦有攺爲花者。唐有花驚定﹐蜀大將﹔明有花云。

﹝方﹞商音。河南郡。系出方雷氏。周有方叔﹐爲宣王卿士。

兪任袁柳丰鮑史唐

﹝兪﹞角音。河間郡。黃帝臣兪伯名跗﹐注《素問》。周有兪伯牙。

﹝任﹞宮音。東安郡。系出有熊氏。黃帝子禺陽封於有任﹐以國爲氏。文王妃太任﹐任國之女。魏有任座﹐秦有任囂。

﹝袁﹞羽音。汝南郡。系出嬀姓。陳大夫莊伯轅孫濤塗﹐以祖字爲氏﹐後世去車爲袁﹐或作爰﹐實同出一源也。漢有袁盎。○嬀﹐音圭。

﹝柳﹞商音。河東郡。系出展氏。魯公子夷伯孫無駭子展獲﹐字禽﹐食邑柳下﹐後世以爲氏。戰國有柳莊﹔漢有柳隗﹐爲齊王相。

﹝鮑﹞宮音。上黨郡。系出姒姓。禹王之後﹐有敬叔﹐仕齊﹐食邑於鮑。後有鮑叔牙。

﹝史﹞徵音。京兆郡。系出史皇氏。倉頡之後史佚﹐爲周太史。漢有史髙。

﹝唐﹞徵音。晉昌郡。系出陶唐氏。舜封堯子丹朱於唐﹐其後子孫以國爲氏。漢有東園公唐宣明﹐四皓之一。

費廉岑薛雷賀倪湯

﹝費﹞羽音。江夏郡。系出嬴姓。伯益治水封於大費﹐裔孫昌仕商﹐以國爲氏。紂臣有費仲﹐魯有費伯。○費﹐音祕。

﹝廉﹞角音。河東郡。顓頊曾孫﹐大廉之後。以祖字爲氏。趙有廉頗。

﹝岑﹞宮音。南陽郡。系出姬姓。周武王封叔耀子渠於岑﹐子孫以國爲氏。後漢有岑彭﹐封武陽侯。

﹝薛﹞徵音。河東郡。系出任姓。黃帝裔孫奚仲封於薛﹐歷夏﹑商﹑周﹐世爲諸侯。後世子孫以國爲氏。宋有薛居州﹐趙有薛公。

﹝雷﹞商音。馮翊郡。系出黃帝子雷公之後。漢有雷義﹐晉有雷煥。

﹝賀﹞商音。廣平郡。系出慶氏。齊公子慶父之後。漢侍中慶純﹐避安帝父淸河王諱﹐攺賀氏。晉有賀循﹐唐有賀知章。

﹝倪﹞宮音。千乘郡。周有黎﹑郳﹐附庸小國﹐後號小邾﹐子孫去邑爲皃氏。漢有皃寬﹐後加人爲倪。

﹝湯﹞商音。中山郡。系出子姓。宋公子蕩意諸。後去艸爲湯氏。晉有湯休。

滕殷羅畢郝鄔安常

﹝滕﹞宮音。南陽郡。系出姬姓。武王封弟叔繡於滕﹐其後以國爲氏。戰國有滕更﹐漢有滕嬰。

﹝殷﹞宮音。汝南郡。系出子姓。商自盤庚遷國﹐攺號曰殷﹐其後以國爲氏。晉有殷浩﹐唐有殷開山。

﹝羅﹞徵音。豫章郡。系出祝融氏。春秋有羅國﹐子孫以國爲氏。晉有羅結﹐唐有羅藝。

﹝畢﹞徵音。河南郡。系出姬姓。周文王子畢公髙之後﹐以國爲氏。晉國有畢萬﹐晉朝有畢卓。

﹝郝﹞徵音。太原郡。系出太昊氏。太昊弟郝省封於郝。漢有郝賢﹐晉有郝隆。

﹝鄔﹞商音。太原郡。晉大夫鄔藏之後。孔子弟子有鄔單。

﹝安﹞商音。武陵郡。系出有熊氏。昌意子安。居於西戎﹐是爲安息國。後魏時﹐世子入侍﹐賜姓名安同。唐有安金藏。

﹝常﹞商音。平原郡。黃帝相常先之後。漢有常惠﹐晉有常璩﹐明有開平忠武王常遇春。

樂於時傅皮卞齊康

﹝樂﹞角音。南陽郡。系出子姓。宋戴公子衍字樂父﹐其後以王父字爲氏。燕有樂毅。又有樂正﹑樂羊﹐皆復姓。又藥姓出河內郡。漢有藥崧。

﹝於﹞羽音。河內郡。系出姬姓。武王子封於邘﹐後世去邑爲於氏。漢有於定國﹐相宣帝。

﹝時﹞徵音。隴西郡。宋大夫公子來﹐食采於時。齊有時子﹐漢有時苗。

﹝傅﹞商音。淸河郡。商有傅說﹐爲武丁相﹔漢有傅介子。

﹝皮﹞羽音。天水郡。周卿士樊仲皮之後﹐以字爲氏。北齊有皮景和﹐唐有皮日休。

﹝卞﹞羽音。濟陽郡。曹叔振鐸之後﹐仕魯爲卞邑大夫。有卞莊子。楚有卞和﹐東晉有卞壺。

﹝齊﹞徵音。汝南郡。系出姜姓。太公封齊。其後以國爲氏。唐有齊映﹑齊抗。族兄弟同時爲相。

﹝康﹞商音。京兆郡。衛康叔之後﹐以謚爲氏。漢有康衡﹑康穆。

伍余元卜顧孟平黃

﹝伍﹞羽音。安定郡。系出芊姓。楚公族有伍氏。伍舉﹑伍奢世爲楚卿。伍員之祖與父也。

﹝余﹞商音。下邳郡。秦穆公伐西戎﹐獲其臣由余以爲上卿。其後以王父字爲氏。宋有餘靖﹑余玠。

﹝元﹞商音。河南郡。衛大夫元咺之後。又出北魏拓拔氏。孝文帝攺姓元氏。唐有元稹。○咺﹐音喧﹐上聲。

﹝卜﹞羽音。西河郡。周有太卜之官﹐其後以官爲氏。晉有卜偃﹐孔子弟子卜商﹐漢有卜式。

﹝顧﹞羽音。武陵郡。夏有顧國。後以爲氏。吳有顧雍﹐晉有顧愷之。

﹝孟﹞羽音。平陸郡。系出姬姓。魯桓公子慶父﹐世爲卿﹐號孟孫氏﹐孟子其裔也。漢有孟敏﹑孟嘗。

﹝平﹞商音。河內郡。韓哀侯少子婼﹐食采於平﹐後以邑爲氏。漢有丞相平當。○婼﹐音綽。

﹝黃﹞商音。江夏郡。顓帝曾孫陸終之後﹐封於黃﹐子孫以國爲氏。楚有春申君黃歇﹐漢有丞相黃霸﹐孝子黃香。

和穆蕭尹姚邵湛汪

﹝和﹞商音。汝南郡。堯臣和仲後﹐以官爲氏。北齊有和士開﹐五代有和凝。

﹝穆﹞羽音。河南郡。系出子姓。宋穆公支孫﹐以謚爲氏。漢有穆生。

﹝蕭﹞角音。蘭陵郡。系出子姓。微子支孫封於蕭。爲宋附庸﹐子孫以國爲氏。漢有丞相蕭何﹐裔孫道成爲南齊髙帝﹐傳七世﹔道成族孫衍﹐受齊禪﹐爲梁武帝﹐傳四世。

﹝尹﹞徵音。天水郡。系出少昊裔孫尹壽﹐爲帝堯師。周有尹吉甫﹐老子弟子尹喜﹐漢有尹賞。

﹝姚﹞商音。吳興郡。系出有虞氏。瞽瞍生舜於姚墟﹐故姓姚氏。帝堯降二女於舜﹐賜姓嬀氏﹔禹封商均與虞城﹔武王封虞舜之後胡公滿爲陳國﹕皆以國爲氏。又胡公支子姓胡氏﹔陳敬仲奔齊﹐子孫姓田氏﹔田齊失國﹐居元城﹐又姓王氏﹕凡七姓﹐皆舜之後。

﹝邵﹞商音。博陵郡。系出姬姓。召康公封於燕﹐其次子世爲畿內諸侯﹐作王卿士﹐號曰召公﹐因爲召氏。後世子孫﹐增邑爲邵氏。秦有邵平﹐漢有召信臣﹐同出一祖。

﹝湛﹞商音。豫章郡。系出姒姓。夏同姓諸侯斟灌氏﹐其後子孫去鬥去雚﹐合二字爲湛氏。漢有湛重﹐明有湛若水。

﹝汪﹞商音。平陽郡。汪茫氏之後。又魯桓公庶子滿食采於汪﹐因邑爲氏。魯有汪錡﹐唐有汪華﹐封越公﹐世居於歙。

祁毛禹狄米貝明臧

﹝祁﹞徵音。太原郡。帝堯伊祁之後。晉有祁彌明﹑祁奚。

﹝毛﹞羽音。西河郡。系出姬姓。文王子毛伯之後﹐世爲周卿士﹐因國爲氏。趙有毛公﹐漢有毛萇。

﹝禹﹞羽音。隴西郡。系出妘姓。云﹑夢之間有鄅國﹐爲楚附庸﹐後去邑爲氏。○妘﹐音云。鄅﹐音禹。

﹝狄﹞徵音﹐天水郡。系出姬姓。周康王封弟孝伯於狄城﹐其後以地爲氏。唐有狄仁傑﹐宋有狄靑。

﹝米﹞徵音。京兆郡。系出西域米國。漢有米楷﹐宋有米芾。○芾﹐音費。

﹝貝﹞宮音。淸河郡。系出姬氏。召康公支子﹐食采於巨野之浿水﹐後爲郥國﹐子孫去邑爲貝氏。漢有貝瑗。

﹝明﹞宮音。吳興郡。系出譙明氏。其後明由爲燧人相。南齊有明僧紹﹐唐有明崇儼﹐元有明玉珍。

﹝臧﹞商音。東海郡。系出姬姓。魯孝公子彄食采於臧﹐其後僖伯﹑哀伯﹑文仲﹑武仲﹑世爲魯卿﹐漢有臧宮﹑臧洪。○彄﹐口平聲。

計伏成戴談宋茅龐

﹝計﹞商音。京兆郡。系出姒姓。越大夫計倪﹑計然﹐越之公族也。

﹝伏﹞商音。太原郡。系出風姓。伏羲子孫﹐因號爲氏。漢有伏勝﹑伏湛。

﹝成﹞商音。上谷郡。系出姬姓。文王子郕叔武之後﹐去邑爲成氏。齊有成覸。○郕﹐音成。

﹝戴﹞徵音。譙郡。系出子姓。宋戴公支孫﹐以謚爲氏。宋有戴盈之﹑戴不勝﹐漢有戴徳﹑戴聖。

﹝談﹞徵音。廣平郡。系出籍氏。周大夫籍談之後﹐避項籍諱﹐爲談氏。

﹝宋﹞宮音。京兆郡。系出子姓。周武王封紂庶兄微子啟於宋﹐後世子孫﹐以國爲氏。楚有宋玉﹑宋義。漢有宋昌。

﹝茅﹞商音。東海郡。系出姬姓。周公支子封於茅﹐其後以國爲氏。秦有茅焦。

﹝龐﹞宮音。始平郡。系出髙陽氏。髙陽才子龐降之後。魏有龐涓。漢有龐徳公。

熊紀舒屈項祝董梁

﹝熊﹞宮音。江陵郡。系出髙陽氏。顓頊孫陸終第六子季連爲芊姓﹐子附敍封於熊。後有鬻熊﹐爲文王師。武王封其曾孫熊繹於楚。至熊渠僣稱王﹐更姓熊氏。漢有熊喬﹑熊尙。

﹝紀﹞徵音。平陽郡。姜姓。四嶽之後﹐封國於紀﹐後以國爲氏。楚有紀昌﹐漢有紀信。

﹝舒﹞徵音。京兆郡。顓頊之後﹐封於舒﹐後以國爲氏。唐有舒元輿。

﹝屈﹞宮音。臨淮郡。系出芊姓。楚武王子瑕封於屈﹐後以爲氏。楚有屈原。又有屈突﹐復姓也。

﹝項﹞商音。遼西郡。系出芊姓。楚公子燕﹐封項城﹐姓項氏。又姬姓。齊桓公滅項﹐子孫以國爲氏。楚有項羽。

﹝祝﹞商音。太原郡。系出有熊氏。周武王封黃帝之後於祝﹐後以國爲氏。衛有祝鮀﹐鄭有祝聃。○聃﹐音耽。

﹝董﹞角音。隴西郡。系出有熊氏。黃帝孫飂叔安子董父之後。晉有董狐﹐漢有董仲舒。○飂﹐音畱。

﹝梁﹞商音。安定郡。顓頊之後﹐封於梁﹐後以國爲氏。漢有梁松。又梁丘復姓也。

杜阮藍閔席季麻彊

﹝杜﹞商音。京兆郡。帝堯之後﹐封於唐﹐周滅之﹐處其族於唐﹑杜之間﹐居杜者姓杜氏。周有杜伯﹐晉有杜原款﹐漢有杜延年。

﹝阮﹞角音。陳畱郡。商有阮國﹐後以國爲氏。魏有阮籍。

﹝藍﹞徵音。汝南郡。系出芊姓。楚公子亹封於藍﹐謂之藍尹﹐後以邑爲氏。○亹﹐音尾。

﹝閔﹞宮音。隴西郡。系出姬姓。魯公族閔馬父封於閔鄕﹐因以爲氏。後有閔子騫。

﹝席﹞商音。安定郡。系出籍氏。晉大夫籍談後世避項籍名﹐攺姓席氏﹑談氏。

﹝季﹞徵音。渤海郡。系出姬姓。魯桓公子季友之後。又隨國大夫季梁。漢有李布。

﹝麻﹞商音。上谷郡。系出熊姓。楚公族熊嬰奔齊﹐更姓麻氏。隋有麻叔謀。

﹝彊﹞商音。天水郡。系出姜姓。齊大夫公孫疆之後。疆與彊相近﹐後以爲氏。鄭有大夫彊鉏。○鉏﹐音䢐。

賈路婁危江童顏郭

﹝賈﹞商音。武威郡。系出姬姓。唐叔虞少子封於賈﹐後以爲氏。晉有賈華﹐漢有賈誼﹑賈復。

﹝路﹞商音。內黃郡。系出髙辛氏。封於路﹐其後以國爲氏。漢有路博徳。

﹝婁﹞商音。譙郡。系出姒姓。杞東樓公後﹐去木爲婁。漢有婁敬﹐唐有婁師徳。

﹝危﹞宮音。汝南郡。系出三危氏。唐有危仔昌﹐後賜姓元氏。

﹝江﹞商音。濟陽郡。系出嬴姓﹐。國於江﹑漢之間﹐支子以國爲氏﹐漢有江革。

﹝童﹞宮音。雁門郡。系出胥氏。晉大夫胥童後﹐以王父字爲氏。漢有童恢。

﹝顏﹞商音。魯郡。系出姬姓。魯公柏禽少子顏之後﹐以字爲氏。有顏路﹑顏淵。

﹝郭﹞商音。太原郡。系出姬姓。武王封王季次子虢仲於東虢﹐虢叔爲西虢﹐召曰二虢。後虢叔之國攺號郭﹐支子以國爲氏。漢有郭解﹑郭泰﹔唐有郭子儀﹔五代有郭威﹐爲周太祖。

梅盛林刁鐘徐丘駱

﹝梅﹞羽音。汝南郡。系出子姓。殷王太丁封弟於梅﹐是爲梅伯﹐後以國爲氏。漢有梅鋗﹑梅福。

﹝盛﹞羽音。汝南郡。系出姬姓。召公奭支孫封於盛﹐爲燕附庸﹐姓奭氏。後避漢元帝諱﹐更以國爲盛氏。

﹝林﹞宮音。西河郡。系出子姓。王子比干子堅﹐避亂居長林山﹐因姓林氏。魯有林放﹐孔子弟子。

﹝刁﹞徵音。弘農郡。系出姬姓。文王同姓有雕國﹐後更爲刁氏。齊有豎刁﹐晉有刁協。

﹝鐘﹞角音。穎川郡。系出芊氏。楚公族鐘建封於鐘吾﹐其後爲鐘吾氏﹐或爲鐘氏。楚有鐘儀﹑鐘期﹐魏有鐘繇

﹝徐﹞商音。東海郡。系出嬴姓。伯益子若木生調﹐封於徐﹐歷夏﹑商﹑周爲諸侯﹐後以國爲氏。漢有徐遲﹐吳有徐盛。

﹝丘﹞宮音。河南郡。系出姜姓。太公封於營丘﹐支子以地爲丘氏。又有閭丘﹑梁丘﹐俱復姓也。

﹝駱﹞商音。內黃郡。系出嬴姓。非子父大駱﹐大駱長子成世居太丘﹐國號大駱﹔厲王時滅於西戎﹐餘子以國爲氏。唐有駱賓王。

髙夏蔡田樊胡淩霍

﹝髙﹞角音。渤海郡。系出姜姓。齊文公子子髙後﹐以字爲氏。髙徯世爲齊卿﹐孔子弟子髙柴﹐漢有髙鳳。

﹝夏﹞羽音。會稽郡。系出姒姓夏后氏﹐子孫以國爲氏。又陳公子夏徵舒﹐秦有夏無且。

﹝蔡﹞徵音。濟陽郡。系出姬姓。文王子叔度封蔡﹐後以國爲氏。晉有蔡墨﹐秦有蔡澤﹐漢有丞相蔡義。

﹝田﹞徵音。雁門郡。系出陳氏。陳桓公子完﹐仕齊爲卿﹐姓陳氏。至陳恆更姓田氏﹐孫田和代有齊國。漢有田延年。

﹝樊﹞商音。上黨郡。系出仲氏。仲山甫封樊侯﹐以國爲氏。孔子弟子樊遲﹐漢有樊噲。

﹝胡﹞羽音。安定郡。系出嬀姓。陳胡公滿支子﹐以謚爲氏。齊有胡齕﹐漢有胡廣。

﹝淩﹞徵音。河間郡。系出姬姓。衛公子仕於周﹐爲淩人﹐以官爲氏。吳有淩統。

﹝霍﹞羽音。太原郡。系出姬姓。文王子霍叔之後﹐以國爲氏。漢有霍光。

虞萬支柯昝管盧莫

﹝虞﹞商音。陳畱郡。系出嬀姓。舜後封虞﹐以國爲氏。又姬姓。太伯弟虞仲雍之後。魏有虞丘子。漢胡虞詡。

﹝萬﹞商音。扶風郡。畢萬之後。孟子弟子萬章。

﹝支﹞徵音。邰陽郡。漢宣帝時郅支單於世子入侍﹐其裔畱於京師﹐遂姓支氏。漢有支雄﹐晉有支遁。

﹝柯﹞商音。濟陽郡。系出姬姓。吳王柯盧之後。

﹝昝﹞徵音。太原郡。系出咎氏。商相咎單之後。咎﹐古音髙﹐又音災咎之咎。故增一畫爲昝氏。

﹝管﹞徵音。晉昌郡。系出姬姓。文王第三子管叔鮮後。齊有管仲﹐漢有管寧。

﹝盧﹞商音。範陽郡。系出姜姓。齊文公子子髙之孫﹐食采於盧﹐因氏焉。漢有盧綰。

﹝莫﹞商音。巨鹿郡。系出髙陽氏。封於鄚﹐子孫去邑爲氏。漢有莫藏用。○鄚﹐音莫。

經房裘繆幹解應宗

﹝經﹞徵音。滎陽郡。系出京氏。鄭公子京﹑叔段之後﹐有京氏。漢京房子孫﹐避仇攺經氏。

﹝房﹞商音。淸河郡。系出陶唐氏。舜封丹朱於房陵﹐國號唐﹔又封支子於房竹﹐其後以國爲氏。漢有房植﹐唐有房玄齡。

﹝裘﹞角音。渤海郡。衛大夫食采於裘﹐後以邑爲氏。漢有裘仲友。

﹝繆﹞羽音。蘭陵郡。系出嬴氏。秦繆公之後﹐以謚爲氏。漢有繆彤。

﹝幹﹞徵音。潁川郡。系出子姓。宋大夫幹犨之後。晉有幹寶。又段幹氏支子﹐亦爲幹氏。○犨﹐音抽。

﹝解﹞商音。平陽郡。唐叔虞子良食采於解﹐因氏焉。後有解揚。

﹝應﹞宮音。汝南郡。系出姬姓。武王第四子封於應﹐其後以國爲氏。漢有應劭。○應。平聲。

﹝宗﹞宮音。京兆郡。周大夫宗伯之後﹐以官爲氏。漢有宗資。

丁宣賁鄧郁單杭洪

﹝丁﹞徵音。濟陽郡。系出姜姓。齊太公子丁公之後﹐以謚爲氏。漢有丁公﹑丁固。

﹝宣﹞徵音。始平郡。系出姬姓。魯大夫宣伯之後﹐以謚爲氏。漢有宣秉。

﹝賁﹞徵音。宣城郡。系出苗氏。晉大夫苗賁皇之後。以祖字爲氏。

﹝鄧﹞徵音。南陽郡。商武丁封叔曼季於鄧﹐後以國爲氏。漢有鄧彭祖﹑鄧禹。

﹝郁﹞宮音。黎陽郡。魯相郁黃之後。

﹝單﹞徵音。南安郡。系出姬姓。周成王封少子臻於單。爲畿內諸侯﹐世相王室﹐號單伯。

﹝杭﹞商音。余杭郡。系出姒姓。禹王治水﹐所餘舟航﹐以支子統之﹐因封國爲余航﹐其後去舟加木爲杭氏。

﹝洪﹞角音。豫章郡。舊傳共工之後避仇攺爲洪。又云﹕衛大夫弘演之後﹐至唐始避髙宗子弘之諱爲洪氏。三國有洪矩﹐宋有洪皓。

包諸左石崔吉鈕龔

﹝包﹞羽音。上黨郡。楚大夫申包胥後﹐以祖字爲氏。漢有包咸。

﹝諸﹞徵音。瑯琊郡。系出姒姓。越國之裔閩粵王無諸之後﹐因祖字爲氏。

﹝左﹞商音。濟陽郡。系出熊氏。鬻熊之後倚相﹐爲楚威王左史﹐後爲左氏。魯有左丘明﹐漢有左雄﹐晉有左思。

﹝石﹞徵音。武威郡。系出姬姓。衛公族大夫石碏之後。漢有石建。○碏﹐音鵲。

﹝崔﹞角音。博陵郡。系出姜姓。齊丁公子居崔﹐因氏焉。後有崔杼﹐漢有崔寔﹐魏有崔皓。

﹝吉﹞徵音。馮翊郡。周尹吉甫之後﹐以王父字爲氏。漢有吉平。

﹝鈕﹞宮音。吳興郡。世系未詳。晉有鈕滔。

﹝龔﹞羽音。武陵郡。系出共工氏。黃帝臣共工司水土﹐子句龍繼其職﹐其後爲龔氏。漢有龔遂。

程嵇邢滑裴陸榮翁

﹝程﹞商音。安定郡。系出髙陽氏。顓頊孫重黎爲堯南正司火之官﹐世封程伯。周有程伯休父﹐晉有程嬰。

﹝嵇﹞商音。譙郡。夏少康封子於會稽﹐遂爲稽氏﹔漢初徙譙﹐攺爲嵇氏。晉有嵇康。

﹝邢﹞商音。河間郡。系出姬姓。周公第四子封於邢。以國爲氏。齊有邢子才。

﹝滑﹞商音。下邳郡。系出姬姓。滑國之後。漢有滑興。

﹝裴﹞商音。河東郡。系出嬴姓。伯益之裔蜚廉之後﹐封於﹛非邑﹜邑。後嗣裴陵﹐去邑從衣爲裴氏。漢有裴潛﹐宋有裴松之。○﹛非邑﹜﹐音裴。

﹝陸﹞角音。河南郡。齊宣王封少子季逵於平陸﹐卽古陸終氏之墟﹐其後以陸爲氏。漢有陸賈﹐晉有陸機﹑陸云。

﹝榮﹞商音。上谷郡。周文王臣榮公之後。孔子弟子有榮旂﹐魯有榮啟期。

﹝翁﹞商音。錢塘郡。周昭王庶子食翁山﹐因氏焉。漢有翁君﹑翁伯。

荀羊於惠甄麹家封

﹝荀﹞徵音。河內郡。系出姬姓。文王子郇伯之後﹐去邑加艸爲荀氏。晉荀寅世爲卿﹐周有荀卿﹐漢有荀淑。○郇﹐音荀。

﹝羊﹞商音。京兆郡。系出祁氏。晉大夫祁盈之後﹐封於羊舌﹐其嗣去舌爲羊氏。漢有羊仲﹐晉有羊祜。

﹝於﹞羽音。京兆郡。系出有熊氏。黃帝孫封於商於﹐其後爲於氏。

﹝惠﹞商音。扶風郡。系出姬姓。周惠王之後﹐有周大夫惠施。

﹝甄﹞徵音。中山郡。系出庭堅氏。臯陶少子仲甄﹐仕夏﹐封於鄄﹐後以王父字爲氏。漢有甄邯。○鄄﹐音堅。

﹝麹﹞宮音。汝南郡。系出周官麹氏﹐以官爲氏。漢有麹義。

﹝家﹞角音。京兆郡。系出姬姓。周孝王子家父之後﹐世爲周卿﹐姓家氏。宋有家鉉翁。

﹝封﹞宮音。渤海郡。系出姜姓。炎帝裔孫封巨﹐爲黃帝師﹐後爲封氏。漢有封芨﹐唐有封倫。

芮羿儲靳汲邴糜松

﹝芮﹞徵音。平原郡。周司徒芮伯之後﹐有芮良夫。

﹝羿﹞羽音。齊郡。系出有窮后羿之裔。

﹝儲﹞羽音。河東郡。齊儲子之後。

﹝靳﹞徵音。西河郡。系出芊姓。楚公族大夫靳尙之後。漢有靳歙。

﹝汲﹞羽音。淸河郡。系出姬姓。衛宣公太子汲之後﹐姓汲氏。漢有汲黯。

﹝邴﹞商音。平陽郡。晉大夫食采於邴﹐因氏焉。漢有邴原。

﹝糜﹞宮音。汝南郡。夏同姓諸侯有糜氏之後。漢有糜竺。

﹝松﹞宮音。東莞郡。世系未詳。隋有松贇。

井段富巫烏焦巴弓

﹝井﹞徵音。扶風郡。虞大夫井伯之後﹐以字爲氏。晉滅虞﹐以井奚入秦﹐秦穆公以爲大夫﹐封邑於百里﹐號百里奚﹐支子爲井氏。

﹝段﹞徵音。京兆郡。系出李氏。老子孫李宗仕晉﹐食邑於段幹﹐世爲段幹氏。魏有段幹木﹐子孫爲段氏。又爲幹氏。晉有段匹磾﹐唐有段文昌。

﹝富﹞羽音。齊郡。系出姬姓。周同姓大夫富父後有富辰﹐世爲周卿。宋有富弼。

﹝巫﹞宮音。平陽郡。系出髙辛氏。髙辛支子巫人封於巫﹐姓巫氏。商巫咸﹑巫賢﹐父子爲相。

﹝烏﹞商音。潁川郡。系出金天氏。少昊以鳥名官﹐有烏鳥氏﹐主山陵﹐其後爲烏氏。周有烏獲﹐唐有烏承玼。

﹝焦﹞角音。中山郡。系出神農氏。周武王封神農之後於焦﹐後以國爲氏。漢有焦先。

﹝巴﹞徵音。髙平郡。系出姬姓。楚附庸國﹐後爲巴氏。

﹝弓﹞羽音。太原郡。魯大夫叔弓之後﹐以王父字爲氏。漢有光祿勛弓阯。

牧隗山谷車侯宓蓬

﹝牧﹞商音。弘農郡。黃帝相力牧之後﹐以字爲氏。周有牧仲﹑牧皮。

﹝隗﹞宮音。余杭郡。系出夏侯氏﹐商封桀後於隗國﹐其後白翟﹑赤狄皆隗姓也。漢有隗囂。

﹝山﹞商音。河南郡。系出列山氏。周山師掌山林之官﹐以官爲氏。晉有山濤。

﹝谷﹞羽音。上谷郡。系山夾谷氏。齊公子尾孫﹐封於夾谷﹐後姓谷氏。漢有谷永。又有谷那﹐復姓也。

﹝車﹞角音。京兆郡。系出子車氏。秦公族子車仲行之後爲車氏。又漢丞相田千秋﹐乘車入朝﹐人號車丞相﹐因氏焉。

﹝侯﹞角音。上谷郡。系出史皇氏。倉帝史皇﹐姓侯﹐名岡﹐字頡﹐後爲侯氏。魏有侯嬴﹐漢有侯霸。

﹝宓﹞角音。平昌郡。系出太昊氏。伏羲字古作宓犧﹐宓與伏﹐古同音。孔子弟子宓子賤。

﹝蓬﹞宮音。長樂郡。周封支子於蓬州﹐因以爲氏。漢有蓬球。

全郗班仰秋仲伊宮

﹝全﹞商音。京兆郡。系出泉氏。《周官》泉府掌錢﹐後攺全氏。吳有全琮。

﹝郗﹞角音。山陽郡。系出己姓。少昊之後封於郗。晉有郗詵﹑郗鑑。

﹝班﹞商音。扶風郡。系出斗氏。楚公族斗穀於菟之後令尹子文﹐少棄於野﹐有虎乳之。楚人謂虎爲於菟﹐謂乳爲穀﹐故名穀於菟。字子文。文者﹐虎之斑﹐後姓斑﹐又姓班氏。漢有班彪﹐長子固﹐次超。

﹝仰﹞宮音。汝南郡。系出嬴姓。秦惠文王子公子卬之後。卬古仰字。子孫以祖字增人爲仰氏。唐有仰仁詮。

﹝秋﹞商音。天水郡。系出姬姓。魯大夫仲孫湫之孫有名胡者。仕於陳。以祖字去水爲秋氏。

﹝仲﹞宮音。中山郡。系出任氏。湯左相仲虺之後。周有樊侯仲山甫。魯仲孫支子亦姓仲氏。孔子弟子仲由。

﹝伊﹞宮音。陳畱郡﹐系出陶唐氏。堯生於伊水﹐故姓伊祁氏。其後支子爲伊氏。商有伊尹﹑伊摯﹐漢有伊籍。

﹝宮﹞宮音。太原郡。系出姬姓。魯孟僖子之子韜﹐食邑南宮﹐卽孔子弟子南宮適﹐其後支子爲宮氏。又虞仲支子封於上宮﹐其後有宮之奇。

寧仇欒暴甘鈄厲戎

﹝寧﹞徵音。齊郡。系出姬姓。衛武公子季亹食采於寧﹐世爲衛卿。後有寧兪。

﹝仇﹞宮音。平陽郡。系出仇吾氏﹐夏諸侯。在商爲九國。紂殺九侯﹐其後爲仇氏。宋有仇牧﹐漢有仇香。

﹝欒﹞徵音。西河郡。急出姬姓。晉靖侯孫賓封於欒﹐世爲晉卿。漢有欒布﹑欒巴。

﹝暴﹞商音。魏郡。系出姬姓。周公族有暴公﹐世爲王卿。其後姓暴氏。漢有暴勝。

﹝甘﹞宮音。渤海郡。夏有甘國﹐其後甘盤爲武丁師。又周惠王弟叔帶封於甘﹐後以爲氏。秦有甘羅﹐漢有甘延壽。

﹝鈄﹞宮音。遼西郡。系出姜姓。田和篡齊﹐遷康公於海上﹐穴居野食﹐以鈄爲釜﹐支子別姓鈄氏。○鈄﹐音偸﹐上聲。

﹝厲﹞角音。南陽郡。系出姜姓。齊厲公之後。

﹝戎﹞羽音。江陵郡。周有戎國﹐姜姓。又山戎﹐允姓。其後俱爲戎氏。唐有戎昱。

祖武符劉景詹束龍

﹝祖﹞羽音。範陽郡。系出任姓。奚仲之後﹐別姓祖氏。祖己﹑祖伊皆商相。晉有祖逖。

﹝武﹞羽音。太原郡。系出姬姓。周平王少子有文在手曰武。遂賜武氏。世爲周卿。秦有武沙﹐唐有武士彟﹐武后之父也。

﹝符﹞羽音。瑯琊郡。系出姬姓。魯頃公孫﹐掌秦符璽﹐以官爲氏。漢有符融。又氐王蒲洪攺孫堅姓爲符氏﹐從艸不從竹﹐號後秦﹐別一族也。

﹝劉﹞宮音。彭城郡。系出陶唐氏。堯後有劉累﹐至周爲唐杜氏﹐杜隰仕晉爲士師﹐又爲士氏。士氏之後﹐復姓劉氏。又周定王母弟劉康公之後﹐亦爲劉氏。漢髙祖乃士會之後也。

﹝景﹞角音。晉陽郡。系出芊姓。楚公族斗﹑蒍﹑昭﹑屈﹑莊﹑景﹐皆芊姓之後。有景差﹑景醜。○蒍﹐音委。

﹝詹﹞羽音。河間郡。系出姬氏。周宣王支子封於詹﹐世爲周大夫。楚有詹尹。

﹝束﹞羽音。南陽郡。系出田氏。齊之疏族﹐自爲疏氏。漢有疏廣﹐廣之裔又去足別爲束氏。晉有束晳。

﹝龍﹞羽音。武陵郡。黃帝孫飂叔安子董父﹐好畜龍﹐爲豢龍氏。其後以官爲氏。項羽將有龍且。

葉幸司韶郜黎薊薄

﹝葉﹞羽音。南陽郡。系出沈氏。楚沈諸梁封於葉﹐號葉公﹐子孫以邑爲氏。

﹝幸﹞宮音。雁門郡。世系未詳。晉有幸靈。

﹝司﹞宮音。頓丘郡。鄭司臣之後。宋有司超﹐明有司韜。

﹝韶﹞宮音。太原郡。系出有虞氏。舜之樂官﹐後以爲氏。

﹝郜﹞角音。京兆郡。系出姬姓。文王子封於郜﹐後以國爲氏。

﹝黎﹞徵音。京兆郡。系出髙陽氏顓頊孫北正黎之後﹐封黎陽爲黎國。子孫以國爲氏。又有黎丘氏。

﹝薊﹞宮音。內黃郡。系出有熊氏。周封黃帝之後於薊﹐以國爲氏。

﹝薄﹞宮音。雁門郡。系出古薄姑氏。漢有薄昭。

印宿白懷蒲邰從鄂

﹝印﹞角音。馮翊郡。系出姬姓。鄭穆公子印段之後爲印氏。

﹝宿﹞徵音。東平郡。系出風姓。宿國之後﹐以國爲氏。

﹝白﹞商音。南陽郡。系出嬴姓。秦文公子白之後﹐有白乙丙。又楚平王孫勝封白公﹐後亦有白氏。唐有白居易。

﹝懷﹞角音。河內郡。無懷氏之後。又系出姬姓。唐叔虞初食采於懷﹐後封晉國﹐支子別姓懷氏。

﹝蒲﹞角音。河東郡。系出有虞氏。夏封舜後於州蒲﹐後以爲氏。晉有蒲洪﹐別一族。

﹝邰﹞商音。平盧郡。堯封后稷於邰。其後居邠號周﹐支子以舊國爲氏。

﹝從﹞角音。東莞郡。系出姬姓。周平王封少子精英爲樅侯﹐後爲樅姓。漢有樅公﹐子孫攺從氏。

﹝鄂﹞商音。武昌郡。系出姬姓。晉侯光居於鄂﹐號鄂侯﹐子孫以爲氏。又楚子熊紅僣稱鄂王﹐後爲鄂氏。

索咸籍賴卓藺屠蒙

﹝索﹞商音。武威郡。系出子姓。殷之公族也。世居於魯。晉有索靖。

﹝咸﹞徵音。汝南郡。系出髙陽氏。髙辛臣咸丘黑之後﹐後姓咸氏。

﹝籍﹞商音。廣平郡。系出伯氏。晉大夫世司典籍﹐以官爲氏。後有籍談。

﹝賴﹞宮音。潁川郡。系出姜姓。周有賴國﹐後以國爲氏。漢有賴宣。

﹝卓﹞徵音。西河郡。系出芊姓。楚威王子公子卓後。漢有卓茂。

﹝藺﹞商音。中山郡。晉韓厥支孫康封於藺﹐以邑爲氏。趙有藺相如。

﹝屠﹞宮音。陳畱郡。系出子姓。商有屠阝國﹐去邑爲氏。晉公族﹐又有屠岸氏。○屠阝﹐音屠。

﹝蒙﹞宮音。安定郡。系出東蒙氏。秦有蒙括﹐世爲上將。

池喬陰鬱胥能蒼雙

﹝池﹞徵音。西河郡。系出嬴姓。秦司馬公子池之後。漢有池仲魚。

﹝喬﹞角音。梁郡。系出有熊氏。黃帝葬於橋山。支子守陵者爲橋氏。漢有橋元。後去木爲喬氏。唐有喬知之。

﹝陰﹞宮音。始興郡。系出陶唐氏。唐有陰國﹐後以國爲氏﹐漢有陰子方。

﹝郁﹞宮音。太原郡。系出郁林氏。楚伐郁林﹐遷其民於郢﹐爲郁氏。

﹝胥﹞羽音。瑯琊郡。系出華胥氏。晉有胥臣。

﹝能﹞商音。太原郡。系出熊姓。熊渠子摯封於夔﹐支子別姓能氏。○能﹐音柰。

﹝蒼﹞商音。武陵郡。系出史皇氏。倉帝之後﹐爲蒼氏。

﹝雙﹞宮音。天水郡。顓頊之後﹐封於雙蒙城﹐因以命氏。晉有雙漸。

聞莘黨翟譚貢勞逄

﹝聞﹞宮音。吳興郡。系出聞人氏。攺聞氏。

﹝莘﹞徵音。天水郡。系出髙辛氏。夏啟封帝摯之後於有莘﹐後以國爲氏。

﹝黨﹞商音。馮翊郡。夏后氏之後﹐支裔世居黨項﹐遂姓黨氏。宋有黨進。

﹝翟﹞徵音。南陽郡。黃帝之後。居於翟。以地爲氏。漢有翟方進。

﹝譚﹞角音。齊郡。系出嬴姓。顓頊之後。周有譚國﹐後以爲氏。

﹝貢﹞宮音。廣平郡。系出端木氏。孔子弟子子貢之後﹐因財避亂﹐以祖字爲氏。漢有貢禹。

﹝勞﹞徵音。武陽郡。東海勞山之民﹐至漢始通中國﹐賜姓勞氏。

﹝逄﹞宮音。譙郡。系出姜姓。炎帝孫逄伯陵始封於齊地﹐爲逄國﹐武王滅之﹐以封太公。逄伯之後﹐以國爲氏。漢有逄萌。逄﹐從夅音龐﹐不音馮。音馮者﹐從丰﹐爲相逢之逢。

姬申扶堵冉宰酈雍

﹝姬﹞徵音。南陽郡。系出有熊氏。黃帝之先姓公孫﹐生於姬水﹐故姓姬氏。髙辛氏立﹐以長子后稷繼黃帝之後﹐賜姓姬氏﹐爲周始祖。漢有姬嘉﹐周公之裔﹐封周子南君。

﹝申﹞商音。瑯琊郡。系出姜姓。太嶽之後﹐封於申﹐以國爲氏。周有申不害﹐漢有申公。

﹝扶﹞羽音。京兆郡。系出巫氏。漢有巫嘉﹐事髙祖﹐善禱祀﹐所求輒應。帝以嘉能感召神祇﹐扶翊漢室﹐賜姓扶氏。

﹝堵﹞羽音。河東郡。系出姬姓。鄭大夫堵叔師之後爲堵氏。楚堵敖之後。亦有堵氏。

﹝冉﹞宮音。武陵郡。系出姬姓。文王少子冉阝季載封於冉阝﹐後世去邑爲冉氏。孔子弟子冉雍﹑冉耕﹑冉有。

﹝宰﹞徵音。西河郡。系出姬姓。周大夫宰孔之後﹐以官爲氏。孔子弟子宰我。

﹝酈﹞徵音。新蔡郡。系出姜姓。古國名﹐以國爲氏。漢有酈食其﹐魏有酈道元。○酈食其﹐音酈異基。

﹝雍﹞角音。京兆郡。系出姞姓。雍糾仕鄭﹐封於雍﹐以邑爲氏。齊有雍巫﹔漢有雍齒﹐封什邡侯。姞﹐音吉。

郤璩桑桂濮牛壽通

﹝郤﹞商音。濟陰郡。系出姬氏。晉大夫郤獻子之後。本封於郤﹐遂以爲氏。世爲晉卿。漢有郤正。郤﹐音隙﹐與郗字通。

﹝璩﹞羽音。豫章郡。世系未詳。唐有璩瑗﹐宋有璩重。

﹝桑﹞商音。黎陽郡。系出嬴姓。秦大夫公孫枝﹐字子桑﹐後以字爲氏。晉有桑欽。

﹝桂﹞羽音。天水郡。系出炅氏。漢城陽炅橫四子避難﹐一子居幽州﹐攺姓桂氏。

﹝濮﹞商音。魯郡。系出陸終氏。陸終之後﹐別居於濮﹐姓濮氏。

﹝牛﹞宮音。隴西郡。宋微子之後﹐司冠牛父﹐以字爲氏。晉有牛金﹐唐有牛僧孺。

﹝壽﹞商音。京兆郡。系出姬姓。吳王壽夢之後。漢有壽良。

﹝通﹞商音。西河郡。系出姬姓。巴國之裔﹐邑於通江﹐因姓通氏。又有轍氏﹐避漢武諱﹐攺通氏。

邊扈燕冀郟浦尙農

﹝邊﹞徵音。隴西郡。系出子姓。商有邊國。周大夫邊伯其後也。漢有邊韶。

﹝扈﹞羽音。京兆郡。系出有扈氏。夏有扈國﹐以國爲氏。吳有扈稽。

﹝燕﹞羽音。範陽郡。系出姬姓。召公封於燕﹐支子以國爲氏。隋有燕榮。

﹝冀﹞角音。渤海郡。晉郤芮之子缺﹐封於冀﹐支子以邑爲氏。

﹝郟﹞徽音。武陵郡。系出姬姓。文王定鼎於郟鄏﹐支子以地爲氏。○鄏﹐音肉。

﹝浦﹞羽音。京兆郡。晉大夫浦躒之後。

﹝尙﹞商音。上黨郡。系出姜姓。周太師尙父之後﹐或又與向氏相混。秦有尙平﹐亦曰向平。

﹝農﹞宮音。雁門郡。系出神農氏。

溫別莊晏柴瞿閻充

﹝溫﹞商音。平原郡。系出姬姓。周畿內諸侯﹐以國爲氏。晉有溫嶠。

﹝別﹞徵音。京兆郡。世系未詳。古諸侯卿大夫長子﹐世爲宗子﹔宗子之次子﹐世爲小宗﹔小宗之次子﹐爲別子。不敢姓祖父之姓﹐而別爲一族之祖﹐以祖父之官爵字謚﹐別爲姓氏。此別氏之義﹐但不知其所出耳。

﹝莊﹞徵音。天水郡。系出芊姓。楚莊王之裔﹐以謚爲氏。後有莊周﹑莊蹻﹐齊有莊賈。

﹝晏﹞宮音。齊郡。系出陸終氏。陸終子晏安之後。髙﹑國﹑鮑﹑晏四姓﹐世爲齊卿。齊有晏嬰。

﹝柴﹞商音。平陽郡。系出姜姓。齊之公族。孔子弟子有柴髙﹐漢有柴武。

﹝瞿﹞徵音。松陽郡﹐系出子姓。商大夫瞿父之後。漢有瞿茂。

﹝閻﹞宮音。太原郡。系出姬姓。太伯曾孫仲燮﹐封於閻鄕﹐以邑爲氏。漢有閻未央。

﹝充﹞宮音。太原郡。系出姜姓。劉公族大夫充閭之後。齊有充虞﹐孟子弟子。

慕連茹習宦艾魚容

﹝慕﹞商音。惇煌郡。系出慕容氏。慕容廆公族有慕輿根﹐別爲慕氏。

﹝連﹞徵音。上黨郡。系出姜姓。齊公族大夫連稱之後。

﹝茹﹞羽音。河內郡。系出如氏。魏有如姬﹐漢有如淳﹐其後加艸爲茹氏。南齊有茹法珍。

﹝習﹞商音。東陽郡。系出西梁氏。西梁州有笮爨﹑筇脂﹑宕竺﹑髳習﹐皆巴蜀之民也。又漢息夫躬之後﹐攺爲習氏。晉有習鑿齒。○笮﹐音謫。筇﹐音窮。宕﹐音蕩。髳﹐音謀。

﹝宦﹞商音。東陽郡。世系未詳。

﹝艾﹞商音。天水郡。系出夏后氏。少康臣女艾之後。田齊有艾子﹐封於艾山﹐亦姓艾氏。

﹝魚﹞羽音。雁門郡。系出子姓。宋司馬子魚之後﹐以王父字爲氏。唐有魚朝恩。

﹝容﹞宮音。惇煌郡。系出大容氏。黃帝臣容援作鐘﹐容成作樂。

向古易愼戈廖庾終

﹝向﹞宮音。河南郡。系出子姓。宋桓公後﹐食采於向﹐遂爲向氏。世爲宋卿﹐向魋又稱桓氏﹐弟向犁字牛﹐又別姓司馬氏。孔子弟子。又姜姓之國﹐以國爲氏。向本音尙﹐訛音作曩。

﹝古﹞羽音。新安郡。系出古皇氏之後。魏有古弼。

﹝易﹞徵音。太原郡。系出雍氏。齊嬖臣雍巫﹐字牙﹐食采於易﹐故稱易牙。後爲易氏。

﹝愼﹞徵音。天水郡。系出芊姓。白公勝之後﹐封於愼﹐爲愼氏。魯有愼子。宋孝宗諱愼﹐愼徳秀攺爲眞氏。

﹝戈﹞宮音。臨海郡。系出古寒國。伯明子浞篡夏﹐封子犭壹於戈﹐後爲戈氏。○浞﹐音觸。犭壹﹐音戲。

﹝廖﹞角音。汝南郡。系出有熊氏。黃帝孫飂叔安之裔。飂古廖字﹐後爲廖氏。漢有廖化。

﹝庾﹞羽音。濟陽郡。周有司倉﹑庫﹑庾﹑廩之官﹐世司其職。遂以倉氏﹑庫氏﹑廩氏﹑庾氏爲姓。衛有庾公之斯。晉有庾亮。

﹝終﹞徵音。南陽郡。系出陸終氏。陸終支孫﹐別爲終氏。漢有終軍。

曁居衡步都耿滿弘

﹝曁﹞宮音。渤海郡。越大夫諸曁郢之後。漢有曁艷。

﹝居﹞宮音。渤海郡。晉公族大夫先且居之後。以祖字爲氏。○且﹐平聲。

﹝衡﹞商音。雁門郡。系出伊氏。伊尹爲商阿衡﹐後以官以氏。

﹝步﹞羽音。平陽郡。系出郤氏。晉大夫郤步揚之後。吳有步騭。

﹝都﹞宮音。黎陽郡。系出公都氏。齊公族大夫公都子之後﹐爲都氏。鄭公子閼﹐字子都﹐後亦爲都氏。○閼﹐音惡。

﹝耿﹞宮音。髙陽郡。系出姬姓。周有耿國﹐晉趙氏滅耿以爲邑﹐後以國爲氏。漢有耿弇。

﹝滿﹞宮音。河東郡。荊蠻有瞞氏﹐攺爲滿氏。又王孫滿之後亦姓滿氏。漢有滿寵。

﹝弘﹞角音。太原郡。衛公族大夫弘演之後。漢有弘恭。

匡國文寇廣祿闕東

﹝匡﹞角音。晉陽郡。系出子姓。宋大夫封於匡﹐後以邑氏。漢有匡衡。

﹝國﹞角音。下邳郡。系出姬姓。鄭公子子國之後。有國僑卽鄭子產。又齊有世卿國姓。

﹝文﹞商音。雁門郡。系出姜姓。許文叔之後。別爲文氏。越有文種﹐魏有文聘。又宋初諱敬﹐攺爲文。文彥博﹑文天祥﹐其先皆敬氏。

﹝寇﹞宮音。上谷郡。系出己姓。昆吾之後﹐封蘇﹐蘇公忿生爲周司寇﹐支子以官爲氏。漢有寇恂。

﹝廣﹞宮音。丹陽郡。廣成子之後。

﹝祿﹞徵音。扶風郡。系出子姓。紂子武庚字祿父﹐後以祖字爲氏。

﹝闕﹞宮音。下邳郡。系出闕裏氏。魯有闕黨邑﹐封於是者﹐以邑爲氏。

﹝東﹞徵音。平原郡。系出東戶氏。虞有東不訾﹐爲舜之友。

歐殳沃利蔚越夔隆

﹝歐﹞商音。平陽郡。系出歐冶氏。歐冶﹑歐陽﹐皆復姓。後又攺爲歐氏。

﹝殳﹞羽音。武功郡。系出有虞氏。舜臣殳斨之後。

﹝沃﹞羽音。太原郡。系出子姓。商王沃丁之後。

﹝利﹞徵音。河南郡。系出理性。理利貞之後﹐以祖字爲氏。

﹝蔚﹞羽音。瑯琊郡。系出姬姓。鄭公子翩﹐封邑於蔚﹐後以邑爲氏。

﹝越﹞羽音。晉陽郡。系出姒姓。夏后少康少子季余之後﹐封國於越﹐後以國爲氏。

﹝夔﹞羽音。京兆郡。系出熊氏。楚熊摯之後﹐封於夔﹐子孫以國爲氏。

﹝隆﹞宮音。南陽郡。世系未詳。

師鞏厙聶晁勾敖融

﹝師﹞徵音。太原郡。系出姬姓。周師尹之後。又晉公族大夫師服之後。

﹝鞏﹞宮音。山陽郡。系出姬姓。周公族大夫鞏伯之後。

﹝厙﹞商音。括蒼郡。系出庫狄氏。宇文周有庫狄部長﹐其後單姓厙氏。○厙﹐音捨。

﹝聶﹞徽音。河東郡。系出姜姓。齊丁公封支子於聶城﹐爲齊附庸﹐後以國爲氏。韓有聶政。

﹝晁﹞角音。京兆郡。系出姬姓。晁﹐古作鼌﹐卽朝暮之朝。周景王子朝之後爲晁氏。漢有晁錯。

﹝勾﹞宮音。平陽郡。系出勾芒氏。金天之後。勾芒主靑陽﹐行春令﹐世爲勾芒氏。後單姓勾氏。又攺爲句氏﹐又攺爲鉤氏﹑絢氏﹑苟氏。又增爲句龍氏。累世之後﹐不復別矣。

﹝敖﹞宮音。譙郡。顓頊師大敖之後。又系出芊姓。楚國之君﹐凡被廢弒不成君者曰敖。如若敖﹑堵敖之類﹐其後爲敖氏。

﹝融﹞宮音。南康郡。系出祝融氏之後。

冷訾辛闞那簡饒空

﹝冷﹞徵音。京兆郡。黃帝臣伶倫氏之後﹐攺爲冷氏。周有冷州鳩﹐漢有冷苞。

﹝訾﹞徵音。渤海郡。系出訾陬氏。帝嚳妃家之後。漢有訾順﹐宋有訾虎。○嚳﹐音哭。

﹝辛﹞徵音。隴西郡。系出姒姓。夏大夫辛甲﹐周大夫辛有﹐漢將軍辛武賢﹑辛慶忌。

﹝闞﹞商音。天水郡。系出姞姓。南燕伯之裔﹐封於闞﹐後以邑爲氏。又齊卿闞止之後。吳有闞澤。

﹝那﹞商音。天水郡。系出子姓。權國之後。楚滅權﹐遷其族於那處之邑﹐後以邑爲那氏。音那移之那。

﹝簡﹞宮音。範陽郡。系出狐氏。晉大夫續簡伯狐鞠居之後﹐以謚爲氏。漢有簡雍。

﹝饒﹞羽音。平陽郡。系出嬀姓。商均支子封於饒﹐後以國爲氏。漢有饒威。

﹝空﹞宮音。孔丘郡。系出古空侯氏﹐以國爲姓。

曾毋沙乜養鞠須丰

﹝曾﹞徵音。魯郡。系出姒姓。夏少康少子成烈封於鄫﹐宋滅鄫﹐子孫去邑爲曾氏。孔子弟子有曾參。

﹝毋﹞羽音。巨鹿郡。系出田氏。齊宣王封弟於毋丘﹐以紹胡公子祀﹐賜姓胡毋氏。其後分三姓。一曰胡毋﹐一曰毋丘﹐一曰毋氏。○毋﹐音無。

﹝沙﹞宮音。汝南郡。系出沙隨氏﹐古諸侯公爵﹐後失國爲公沙氏。漢有公沙穆。子孫去公爲沙氏。

﹝乜﹞宮音。晉昌郡。系出宇文部。後周賜部族費乜頭爲乜氏。乜﹐音滅﹐平聲。

﹝養﹞羽音。山陽郡。系出姬姓。鄧大夫養甥之後。楚有養由基。

﹝鞠﹞宮音。汝南郡。系出姬姓。燕公族大夫鞠武之後。

﹝須﹞羽音。渤海郡。系出密須氏。燕附庸國﹐以國爲氏。魏有須賈。

﹝丰﹞宮音。松陽郡。系出姬姓。文王子封於酆﹐後去邑爲氏。

巢關蒯相查後荊紅

﹝巢﹞商音。彭城郡。系出有巢氏。楚滅巢﹐後以國爲氏。

﹝關﹞商音。隴西郡。系出龍氏。夏龍逢封於關﹐後爲關氏。

﹝蒯﹞商音。襄陽郡。系出姬姓。衛莊公蒯聵之後﹐以字爲氏。漢有蒯通。又古國名﹐以國爲氏。

﹝相﹞商音。西河郡。系出子姓。夏后帝相所都爲相裏﹐商河亶甲都於相﹐宗族畱居於相裏﹐因氏。梁有相裏金。○相﹐去聲。

﹝查﹞商音。齊郡。系出姜姓。齊頃公子食采於楂﹐後以邑爲氏。○楂﹐古查字。

﹝後﹞羽音。東海郡。系出太史氏。齊太史敫之女﹐爲襄王后。後族賜姓後氏。後﹐古後字通用。齊有後勝﹐亦曰後勝。

﹝荊﹞角音。廣陵郡。系出芊姓。楚國之後﹐以國爲氏。避秦莊襄王諱攺荊氏。荊州﹐楚之分也。燕有荊軻。

﹝紅﹞宮音。平昌郡。系出熊氏。楚子熊渠長子熊摯紅爲鄂王﹐其支子以父字爲氏。

遊竺權逯蓋益桓公

﹝遊﹞宮音。廣平郡。系出姬姓。鄭穆公子遊吉之後。又晉桓莊之族﹐亦爲遊氏。

﹝竺﹞徵音。東海郡。系出天竺。其人入中國稱竺氏。漢有竺晏。

﹝權﹞徵音。天水郡。顓頊之後﹐封於權﹐楚武王滅之﹐子孫以國爲氏。又楚若敖之孫斗緍尹權﹐其後以邑爲氏。唐相權徳輿。

﹝逯﹞徵音。廣平郡。系出嬴姓。秦公族大夫封於逯﹐因以爲氏。漢有逯石﹑逯並。○逯﹐音祿。

﹝蓋﹞商音。汝南郡。齊蓋邑大夫之後﹐以邑爲氏。音盍﹐不音槪。漢有蓋寬饒。

﹝益﹞商音。馮翊郡。系出庭堅氏。臯陶子伯益支子以祖字爲氏。

﹝桓﹞宮音。譙郡。系出子姓。宋桓公之後﹐以謚爲氏﹐後有桓魋。漢有桓榮。

﹝公﹞羽音。括陽郡。諸公族如公西﹑公子﹑公孫﹑公叔之類。其後單以公字爲氏。今不可考其世系矣。

萬俟司馬上官歐陽

﹝萬俟﹞商音。蘭陵郡。系出拓拔氏。後魏獻帝兄之後﹐賜姓萬俟氏。○萬俟﹐音木齊。

﹝司馬﹞徵音。河內郡。周程伯休父爲周司馬﹐以官爲氏。秦有司馬卬﹐漢有司馬遷。

﹝上官﹞羽音。天水郡。系出芊姓。楚公族大夫上官子蘭之後。漢有上官桀。

﹝歐陽﹞宮音。渤海郡。系出姒姓。越王無疆孫﹐封於歐余山之陽﹐後爲歐陽氏。漢有歐陽生。

夏侯諸葛聞人東方

﹝夏侯﹞商音。譙郡。系出姒姓。楚滅杞國﹐其後奔魯﹐以杞侯爲夏后氏之後﹐故以夏侯爲姓。漢有夏侯嬰。東漢曹騰﹐以甥夏侯氏之子爲嗣﹐其孫是爲魏武帝曹操。

﹝諸葛﹞徵音。瑯琊郡。系出夏殷時葛國。漢葛丰始居瑯琊﹐自稱諸葛氏﹐以別同姓。後有諸葛謹﹑諸葛亮。

﹝聞人﹞商音。河南郡。左丘明古之聞人也。後以爲氏。又《風俗通》云「少正卯魯之聞人﹐後以聞人爲氏。」未知孰是﹖

﹝東方﹞羽音。河南郡。系出太昊氏。其裔義仲﹐世掌東方靑陽之令﹐後爲東方氏。漢有東方朔。

赫連皇甫尉遲公羊

﹝赫連﹞商音。渤海郡。系出南匈奴右賢王劉豹子後劉勃勃﹐據統萬稱夏帝﹐自制姓爲赫連氏﹐曰「王者輝赫﹐與天相連。」

﹝皇甫﹞羽音。京兆郡。宋戴公之子名充若﹐字皇父﹐子孫以祖字爲氏。又周卿士皇父封於向﹐後亦稱皇父氏。父與甫通。漢有皇甫嵩﹑皇甫規。

﹝尉遲﹞徵音。太原郡。魏孝文時賜尉遲部之後爲氏。又系出萬俟氏。宇文周氏功臣萬俟兜﹐賜姓尉遲氏。後有尉遲迥﹐唐有尉遲恭。

﹝公羊﹞宮音。頓丘郡。系出姬姓。魯公孫羊孺之後爲公羊氏。子夏弟子有公羊髙。

澹臺公冶宗政濮陽

﹝澹臺﹞商音。太原郡。孔子弟子滅明﹐居澹臺﹐爲澹臺氏。澹﹐音談。

﹝公冶﹞宮音。魯郡。系出姬姓。魯大夫季公冶後﹐以字爲氏。孔子弟子公冶長。

﹝宗政﹞羽音。彭城郡。系出劉氏。漢劉徳﹑楚元王后爲宗正﹐子孫以官爲宗正氏。後攺作宗政。

﹝濮陽﹞商音。博陵郡。系出姬姓。鄭公族大夫居濮水之陽﹐以濮陽爲氏。吳有濮陽興。

淳於單於太叔申屠

﹝淳於﹞羽音。河內郡。系出姜姓。州國公寔失國﹐居於淳於﹐號淳於公﹐後爲淳於氏。齊有淳於髡﹐漢有淳於意。

﹝單於﹞羽音。千乘郡。系出東戎。左賢王去卑單於降漢爲單於氏。○單﹐音蟾。

﹝太叔﹞宮音。東平郡。系出姬姓。鄭穆公孫太叔儀後﹐姓太叔氏。○太﹐音泰。

﹝申屠﹞徵音。京兆郡。系出姜姓。四嶽之後﹐始封於申﹔夏時申侯封弟於屠原﹐別姓申屠氏。商有申屠狄﹐漢有申屠嘉。

公孫仲孫軒轅令狐

﹝公孫﹞宮音。髙陽郡。系出公族。春秋之時﹐諸侯之子爲公子﹐公子之子爲公孫﹐公孫之諸子無封邑爵號者﹐皆以公孫爲氏。如周﹑吳﹑越﹑楚及戰國諸王子孫。以王子﹑王孫爲氏之例。秦有公孫枝。漢有公孫淵。

﹝仲孫﹞商音。髙陽郡。系出姬姓。魯桓公子慶父之後。慶父曰共仲﹐稱爲孟孫氏﹐又號爲仲孫氏。

﹝軒轅﹞商音。邰陽郡。系出有熊氏。黃帝子孫別爲軒轅氏。唐有軒轅彌明。

﹝令狐﹞商音。太原郡。系出姬姓。周文王子畢公髙之後畢萬仕晉﹐其孫魏犨子顆﹐別封令狐﹐其孫文子頡因爲令狐氏。漢有令狐邁﹐唐有令狐楚。

鐘離宇文長孫慕容

﹝鐘離﹞商音。會稽郡。系出伯氏。楚大夫伯宛封於鐘離﹐後以邑爲氏。漢有鐘離意﹑鐘離權。

﹝宇文﹞商音。越郡。系出鮮卑氏。東戎鮮卑單於葛烏菟﹐得玉璽於河﹐國人稱天爲宇﹐謂天賜文璽也。其後宇文泰子孫﹐號後周﹐凡四世。

﹝長孫﹞商音。濟陽郡。系出拓拔氏。後魏太武帝賜什翼犍長兄沙漠雄子嵩姓長孫氏。唐有長孫無忌。○長﹐上聲。

﹝慕容﹞羽音。燉煌郡。系出鮮卑氏。沙歸單於自稱慕容氏。謂「慕二儀之徳﹐繼三光之容」也。其子慕容廆﹐自稱燕王。凡四燕﹐十二主。後漢有慕容延釗。

司徒司空百家姓終

﹝司徙﹞徵音。趙郡。契爲司徙﹐支子以官爲氏。

﹝司空﹞徵音。頓丘郡。禹爲司空﹐平水土﹐治山川﹐支子以官爲氏。唐有司空曙。

