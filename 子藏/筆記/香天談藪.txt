香天談藪淸吳雷發撰

洛陽人梨花開時﹐攜酒其下﹐曰爲梨花洗妝。惜洗妝詩﹐未有出羣之才﹐足以稱此。余嘗於花落時﹐聚而瘞之。襲以破硯﹐作葬花詩曰﹕蝶拍鶯簧當挽歌﹐蜂房釀酒酬髙坡。蓬窠埋後無人賞﹐負卻春光柰爾何。幽香絕艷本難知﹐無限荒榛又蔽之。開亦枉然何況落﹐誰吟楚些弔湘累。加袂成行覓斧斤﹐描空射影聚飛虻。勞君百計戕佳麗﹐難損靑山與白雲。

黃山谷曰﹕蘭似君子﹐蕙似士大夫。其一干一花而香有餘者蘭也。一干五七花而香不足者蕙也。愚觀前人﹐皆謂蘭優蕙絀。然蘇郡鬻蘭甚賤﹐而蕙價有加。若所謂建蘭者﹐乃漳之蕙也﹐其值較蘭何啻數十倍。然則向所云果不足憑耶﹐抑古今或有不同耶﹖實則漳之﹐其香無以加也。

余少喜植花。蘭最易培﹐而勞莫甚於菊。然猶易得其性﹐惟蕙爲至難。

人於蘭蕙總稱曰蘭﹐其香微有不同﹐而實則二而一也。山谷比蘭於君子﹐而以蕙爲士大夫。余謂二花先不當分﹐且士大夫獨不可爲君子乎。大抵蘭蕙皆可比於君子﹐或在茅舍﹐或在玉堂﹐出處𨿽殊﹐而其品之髙不攺也。

香不在煙也﹐然煙自不可無。若憎煙而欲去之﹐香亦何從生乎﹖世有植蘭蕙者﹐剪除其葉﹐而獨畱花﹐豈得謂之愛花者﹖大抵諸花皆以葉爲助﹐惟梅開時無葉﹐正是無可如何耳。

暑易傷人﹐李笠翁謂中元旣過﹐當舉家相慶復生。余謂寒之中人﹐亦可畏也。過花朝亦當如是。

王荊公讀《孟嘗君傳》一篇﹐余嘗論之曰「責人易﹐責己難。」荊公以南面制秦責孟嘗君﹐不知爾時諸侯﹐不能同心﹐其勢愈弱﹐將何以制彊秦。若雞鳴狗盜﹐能救人主於危﹐方見平時待客之厚﹐一朝食報也。雞鳴狗盜﹐乃能報主﹐而人君委任之專﹐幾於壞有宋天下。且以全宋不能制一元昊﹐尙欲責人無己乎﹖

或曰﹕以一笑欲殺趙之美人﹐此者﹐亦非庸庸者矣。愚謂觀人者﹐必於其樹立如何﹖假使者果感平原君之意﹐而有以報之﹐猶有說也。乃不聞其於邯鄲之圍﹐合縱之議﹐或致其身﹐或建一策﹐是其人不過知平原之惟恐失一士﹐而有挾以來言耳。縱肆狡獪﹐以成其殘忍之心﹐其罪不可勝誅﹐而毫無功之可贖﹐乃猶贊美之乎。美人之笑﹐斷無死罪﹐而平原君輕以所愛之頭﹐謝一庸惡之人﹐亦惟恐士心之不得而已。者之妄﹐生於相脇。平原之殘﹐成於相畏。此皆可爲之痛恨者﹐而何足取之有。

晝間之境﹐紛紜變化﹐不能豫料﹐不堪追憶﹐至夢尢甚﹐豈天之顚倒生人﹐抑人之自爲顚倒乎﹖然余謂夢乃不可無者﹐所思之人﹐千里可以咫尺。客遊於外﹐有術可以遄歸﹐皆夢之功也。唐李昌符有中宵多夢晝多眠之句﹐余有句云﹕避愁尋夢夢偏稀﹔又云﹕昨宵夢斷今堪續﹔又云﹕夢爲蝴尋花。此𨿽晝閒所得﹐然安知非夢也。

夢每昏於醒時﹐此其常也。甚而晝間必不爲之事﹐夢中爲之矣。然夢有淸於醒時者﹐晝或多欺﹐夢中則自覺其心而不欺也。人之一生﹐睡醒各半﹐是半生在夢中過也。若余之多病者﹐又豈止半生乎。半生之事﹐必有神司之。夢中亦有丰嗇悲歡﹐一切所值之地﹐所接之人﹐各有不同﹐不可謂非半生之命也。若徒曰想曰因﹐竟有毫無所想絕無所因者。夢之所包﹐亦大矣哉。

夢飲花下﹐有舞者索詩。口吟應之﹐舉座叫絕。一碧衫少年﹐令舞者捧巨觥以進曰﹕此乃紅玉杯也。聊潤詩腸﹐飲畢復斟﹐辭以不能。旁有美人衣繡綠者﹐曰﹕吾當代飲。爾卽歌此詞以侑觴。舞者揚袂而歌﹐少年執板﹐美人緩飲﹐舉座歡然。少年攀一花大如斗﹐簪余帽上﹐兩美人大笑﹐余遂醒﹐憶此詩猶未嘗忘也﹐追想夢境﹐花傍一亭﹐額曰思舊居﹐或曰此卽吾子所書﹐亦紀其歲月乎﹖余惝恍不能答。遼懿徳蕭皇后﹐抱千古之沈冤﹐令覽古者﹐人人悲憤﹐終不能解其故。𨿽乙辛孝傑﹐後皆誅戮﹐然何補於香消玉碎乎﹖世有以輪回劫運解之者﹐吾仍欲搔首問天也。得後人憑弔﹐庶幾稍白萬一。姑以慰其幽魂﹐特恐彈入瑤琴﹐適令隳淚者﹐欲添江漲耳。余嘗有題回心院詞後曰﹕象牀翠被燻鑪﹐頻剔銀缸影尙孤。不用黃金遙買賦﹐淸弦彈出付宮奴。又題十香詞後曰﹕羣小焚芝更刈蘭﹐倩誰芳艷吐毫端。喪心偏屬文人事﹐千載還應按劍看。

同一魚也﹐入釜鬻者無數﹐而金魚則畜之。同一鳥也﹐調酸鹹者無數﹐而鶴則置之園中。畫眉這屬﹐則藏之籠內而日飼之。然則文采聲音﹐其可忽乎﹖靖節之宰彭澤﹐左司之守蘇州。未聞明記其善政﹐而共信其惠澤及民者。信之於其詩也﹐大抵鐘情山水﹐寄懷翰墨。其人處則必非俗人﹐出則必非俗吏。乩仙詩曰﹕蓼岸蕩蘭橈﹐花深人未遇。鴛鴦正熟眠﹐回舟更尋路。此情仙也。常熟馮定遠﹝班﹞《燈花》句云﹕閨中有喜深深拜﹐旅邸無眠淺淺挑。顧粟園述昆山吳修齡﹝殳﹞《泥美人》句云﹕公如反國甘爲塊﹐郎若封關定作泥。顧柳村述﹐二顧皆昆山人﹐能詩。

余嘗有閨情小詩雲﹕雨滴梧桐小院涼﹐稱鑪畱住一簾香。夜深還候月光到﹐添得羅衣立畫郎。志葵弟在楚嘗書此詩於一童紈扇上。後此童來志葵處﹐屢索作者詩﹐復書閨情於小箋云﹕懶看燈花吐復蔫﹐鸚哥不語繡簾前。夜深枕上頻驚起﹐小婢無端夢語顚。童子持去。報以繡囊曰﹕金閨以贈作者。志葵叩以姓氏﹐再三﹐不答。曰屬不許言也。

香奩艷體﹐至王次回疑雨集而極。實度越溫李﹐耳食者每諱言之。且故譏其纖巧﹐有傷大雅﹐直登徒子耳。余酷愛其不由熟徑﹐仍入人心坎中﹐悉評跋之﹐丹鉛不啻再四。嗜痂之癖﹐恐莫餘同矣。

李夏寧枚﹝煜﹞著《海外遊艸》有綠茉莉說云﹕嶺南多茉莉﹐色白﹐獨瓊地色綠﹐綽約鮮妍﹐土人呼爲多情花。有中州人攜牡丹求售至瓊者﹐花葉卽凋落。故土人歌有不求富貴愛多情之句。又云綠珠博白人﹐花所以變色爲綠﹐瓊種亦自博移來者。語非無徵﹐附記於此以俟解人。

汪研村﹝沃﹞有《桃葉渡書》所見云﹕楊花萬點因風起﹐畫船搖蕩春風裏。波回吹動綺羅香﹐有女如花隔窗紙。自研螺黛硯痕新﹐含睇拈毫笑忽顰。潤玉豈傳王逸少﹐簪花擬學衛夫人。卻笑舟人歸去速﹐回頭簾幕藏深綠。錦纜日系柳陰中﹐沈吟自制秦淮曲。王漁洋評﹕余小時有句云﹕不知何事牽儂意﹐欲疊紅箋賦。

康熙庚寅秋﹐客遊西湖。月夜﹐至斷橋﹐不禁慟哭而返。余生平畏言斷橋﹐謂境遇情緒無非此耳﹐因賦一絕﹕六橋楊柳飄零候﹐更有消魂是斷橋。行到此橋原不斷﹐斷腸人看淚如潮。抱病昭慶寺﹐有友人攜靑樓以詩招飲次韻謝之曰﹕遊半西湖興未饒﹐一燈秋雨臥僧寮。雲遮寶塔貪看影﹐夢繞錢塘怯聽潮。半臂借君涼亦暖﹐六橋招我近偏遙。秦箏趙瑟心難動﹐況復河陽恨未消。

同邑姚魯望﹝岱﹞長貧工詩﹐以客授老。而弱女﹝棲霞﹞細嫻吟詠﹐十七而夭﹐著有《剪愁吟》。臨終數日前寒夜不寐﹐口占云﹕半庭殘雪峭寒生﹐榻近梅花病亦淸。冷夢未成燈自滅﹐疏鐘畫角一聲聲。夜永紗窗月下遲﹐無眠起坐彊支持。意中多少難言事﹐盡在低聲喚母時。讀之殊堪腸斷。

《在園雜誌》云﹕余守括州時﹐十二月下旬﹐雜花作蕊﹐梅花盛開﹐立春詩有「插瓶花影一蜂過」之句﹐同人以爲太早。豈知四方風气不同﹐無足爲異。至溫州十月小春﹐桃花杜鵑山凹如火﹐則早而又早矣。

《文心雕龍》﹕竹有生日﹐卽五月十三日。四民月令﹐是日謂之竹醉。栽竹多盛。山谷詩﹕夏栽醉竹餘千个。注是日竹醉宜栽竹。﹝古今類傳﹞又月令﹐潮日種竹易活﹐潮日八月十八日也。﹝同上﹞案兩日自應栽竹﹐而雨過卽移﹐記向南枝二語﹐尢貴知之。

竹種甚多﹐有見於書者﹐有未傳者。後各以其意名之﹐或略沿古﹐或從時﹐或隨地﹐不可勝計矣。愚謂可玩而兼可用可食﹐植物之美﹐無逾於竹。欲尋其倫﹐其蓮與菊乎。

《珍珠船》云﹕世稱三友﹐竹有節而嗇華﹐梅有花而嗇葉﹐松有葉而嗇香﹐惟蘭獨並有之。

愛才有上施者﹐如任華之於供奉拾遺﹐繁知一之於忠州刺史是也。有下施者﹐如茂孝之於子遷﹐逋翁之於香山是也。總之皆是具眼﹐皆是婆心。

範昭逵《從西紀略》曰﹕五月十九日蚤行至捨勒烏孫少歇﹐前次黑河沿地卽靑冢也。冢髙二十丈餘﹐闊數十畝。冢前石虎二﹐石獅一。享殿遺址﹐尙有琉璃碧瓦狼藉道左。頂有室﹐碎石砌其外﹐磁甕貫其中。云是喇嘛所爲也。冢旁有古柳﹐橫臥道中﹐老幹上伸﹐蔥鬱舒秀。噫﹗靑天碧海﹐塞外斜陽。白艸黃沙﹐魂歸何處。徵人短歌﹐用當長嘆。炎漢寧無出使臣﹐卻教紅粉去蒙塵琵琶不盡當年恨﹐萬里長城倚婦人。余爲和曰﹕運籌決勝足才臣﹐誰遣蛾眉靖塞塵。咫尺昭陽猶未識﹐那能遙選薴蘿人。

才女不年﹐古今最痛。余所見《湘碧遺艸》﹐乃長洲袁雁亭刻其亡婦所著。

婦郭氏﹐名文蛾﹐字瓊媚。其遺艸淡中帶艷﹐粉翠欲飛。康熙庚辰鶴棲老人﹐爲作傳及序。而老易軒主人亦序其事﹐附以雁亭悼亡﹐並諸家誄挽之作。余觀紅顏薄命﹐或遇人不淑﹐及得所耦而復嗇其壽﹐其可悲悼﹐與才士之不遇將母同。每欲搜其類而匯之﹐以傳於後﹐聊補域中缺陷。而撫躬嗟嘆﹐殘紅碎錦﹐叢榛掩之﹐靑衫如故﹐惟有淚灑蓉裳耳。

丁已春杪遊靈芝庵﹐庵后土邱﹐呼曰小娘墳。俗傳沈萬三葬其女﹐穿冢甚多﹐欲後世莫辧眞葬處。此乃其一冢耳。古樹斜陽﹐令人不勝憑弔之感。因賦二絕﹕點點棲鴉樹影寒﹐鐘聲聊醒斷魂酸。玉魚珠鳳藏何巧﹐疑冢累累似阿瞞。金穀無人弔季倫﹐蘭堂繡戶久飄塵。荒墳有女招堤畔﹐誰解尋芳獨愴神。

明崇正中揚州名妓沈隱字素瓊﹐偕母遊西湖﹐卜居於樓外樓。樓本宋人所建﹐歌舞舊地也。嘗語人曰﹕但得一眞才士﹐不復爲樓中人矣。一日尋蘇墓﹐見西冷橋上﹐一才子獨坐縱飲﹐狂歌自得﹐訊之﹐爲新安夏子龍也。負才使气﹐傲岸不羈﹐瓊竟歸之。夏故揮霍﹐家赤貧﹐瓊甘焉。未幾﹐夏以痛飲傷卒。瓊視斂盡哀﹐遂盛妝飾﹐自序平生詩稿﹐題曰《幽憤言》﹐復成絕命詞三首﹐以紅絲自經於柩旁。余友鈕滄亭賦《念奴嬌》詞弔之曰﹕憑髙長嘯﹐喚起耐雪梅魂。酬他紅友﹐檻外奇峯畱古色。一任癡云浪走﹐靑眼杯邊﹐白頭字裏﹐月濯章臺柳。秋風太慘﹐花銷並蒂香藕﹐不堪破鏡尋鸞。縞衣拭淚﹐仍是描蛾手。三尺紅絲知我意﹐綰住黃壚佳耦。野冢雙鴛﹐遙天孤鶴﹐環佩西湖口。問今歌舞還學得素瓊否﹖余讀之有感﹐爰題二絕於其端曰﹕煙月蕭蕭柳枝﹐錢塘還記舊遊時。怨紅愁綠情誰寄﹐卻見西湖挽玉詞。懷古無端有淚飄﹐靑蛾化土不堪招。南屏鐘響風篁和﹐欲醒芳魂在六橋。

《南雅》一書﹐苕溪董江屏﹝耒﹞所輯諸詩僧詩也。後附江屏之兄裘夏﹝樵﹞及江屏詩。其序而跋之者﹐江屏父漏霜禪人﹝南潛﹞也。漏霜未出家時﹐著《丰艸庵詩集》。而《寶云詩集》﹐則皆爲僧以後詩。其中叩寂寞而求音﹐乃世俗所未能搜索者。

明萬曆中有官於浙者﹝忘其名﹞﹐貪虐自縱﹐托其子捆載而歸。選勇士數人﹐督役夫而行。至苕中見一翁策蹇至﹐相與談甚洽。抵暮﹐過長林﹐翁忽曰「公子裝歸之物﹐皆非理所得。曷不假我以爲娛老之具﹖」公子怒﹐諸勇士厲聲呼之﹐翁加鞭而前。行約半里許﹐飛一彈﹐中一勇士之指。諸勇士皆持兵欲與角﹐又數彈徧中其指。復躍至謂役夫曰「隨我行則生若。」諸勇士悉投兵而拜。公子乃揮役夫去﹐悵然自失﹐反走訴於其父﹐乃令人廣捕。逾月﹐公子訪求技勇﹐偕遊西湖。見此翁行堤上﹐兩少年從之。公子命從者突出擒之﹐翁大笑。一少年略舉手﹐而僕者三人﹐餘人遂不敢動。翁謂公子曰「姑至我舟中小酌可乎﹖」則畫舫泊於九溪﹐揖公子及羣從登焉。灑肴之陳﹐非人世所易有。所言者﹐皆述生平賑貧卹困﹐鋤抑彊暴之事。公子欲啟口﹐輒獻巨觥。酒酣﹐翁掀髯曰「爲我達尊公﹐無相覓也。」呼童設筆硯﹐疾掃數行﹐攜公子手登岸﹐共覽十八澗之勝﹐坐石上聽瀑聲。笑謂公子宜勉爲賢人﹐乾父之蠱﹐我欲將此水滌爾塵襟也。出一緘與別﹐謂一二日間﹐消息可到。勿以微物瑣瑣長者爲。公子歸語其父﹐開緘視之﹐則歷數其罪狀也。翼日﹐父子晨起﹐各云所臥之枕﹐截而爲兩。旁有白絹大書曰﹕官攺前非﹐子攺父惡。以枕代爾﹐尙其戒之。自此召還捕者﹐竦然自戢﹐父子俱得令名。

葉虞部仲韶有自撰《年譜》﹐吾黨葉庭方攜來見示﹐此書始於明神宗之己丑﹐終於懷宗之癸未﹐乃未刻之書也。可以見虞部生平大略。爲儒者﹐爲俠士﹐爲詞客﹐爲情種﹐歷歷在目﹐栩栩欲生。而總之當以二字槪之曰「愁人」而已。其敍四十八歲之春云﹐苕華盡白﹐靈腑恆摧﹐春花秋月﹐畫卷宵燈。靡非惝恍之端﹐只是淒瘳之緒﹐如韋蘇州云。暄涼同寡趣﹐朗晦俱無理矣。有二婢﹐一素韋時年十九﹔一紅於﹐時年十八。𨿽周旋屏幃之間﹐有分感傷﹐無心消遣﹐並令及時適人。復聽其父自嫁﹐余不惟不取其值﹐凡平日鑪奩具﹐余貧士故非華美者﹐亦悉與之攜去。各嫁士人爲妾云。

九月《午夢堂集》成﹐《鸝吹》二卷﹑《愁言》一卷﹑《返生香》一卷﹑《窈聞》二卷﹑《伊人思》一卷﹑《秦齋怨》一卷﹑《屺雁哀》一卷﹑《彤奩續》些一卷﹑《百》一卷﹐共九種。其《鴛鴦構》一卷﹐後易之以《靈護集》爲十種云。

《窈聞》載於《買愁集》﹐余童時卽見之。惟瓊花鏡之板﹐已敝﹐近始得見。古今靈異﹐殆少其倫。其略云﹐朱生名懋﹐字熙哲﹐淮陰人。善李少君之術﹐能招魂。如生人﹐繪以金粟影華法﹐當其磅礡丹靑時﹐人皆得以目寓也。其法裝白幣於壁﹐以鏡對幣﹐凝神屏气﹐先視鏡中﹐恍惚若睹﹐卽現幣上。又云﹐瓊章﹐從境中仿佛露形﹐卽紙上儼然在焉。隨二靑衣女侍亦爲冶麗﹐但寫瓊章方已﹐卽如遊絲隨風飛散﹐不及運管矣。

《瓊花鏡》又云﹐瓊章今在緱山仙府﹐前身爲月府侍書﹐名寒簧。最初則軒轅時王屋山小有淸虛洞天侍女名成﹐淮陰人。朱生則藉靈於圖錄﹐摭實於表象﹐舉其在世內遷流者言之﹐或亦一道不妨互參爾。

鏡內朱書有云﹐葉瓊章前身曹大家﹐天帝嘉其才藻﹐重其貞淑﹐召爲廣寒執節侍史。偶以節墜﹐誤碎玉笙﹐遂於唐時謫凡間。竹雙氏曰﹕在人間爲曹大家﹐在天上僅爲執節侍史﹐何異蘇子卿爲典屬國也。此已爲理之不可解者。

《續窈聞》中﹐有乞泐庵大師寫瓊章影神而師甚難之之語。余覽至此﹐深痛惜之。及觀《瓊花鏡》所載﹐則方士朱生招入鏡中而寫其貌﹐庶稍慰耳。然具壇建醮﹐焚章書符﹐至四五次﹐乃得之。其亦難矣﹗

瓊章姊妹芳藻﹐聚於一家。昭齊所著《愁言》及蕙綢所作《鴛鴦夢》﹐皆擅才韻。世只盛傳瓊章﹐實鸞鳳也。然小紈之名﹐遜於紈紈小鸞者﹐則以昭齊瓊章之夭﹐而後世尢惜之耳。不幸之幸﹐是亦可以慰千古之悲者矣。

《百遺艸》﹐虞部仲子世稱字聲期者﹐年十八而沒﹐所存詩文甚少﹐稱聘昆山願咸建室女﹐聞訃守志﹐有奇節之褒。其附刻挽詞﹐兄世﹑弟世亻容﹑世侗﹑世儋﹐姊蕙綢也。

《靈護集》虞部第三子世亻容字威期者﹐以金陵鄕試不得志﹐郁而成疾﹐未半載卒﹐年二十二。著述之存﹐較《百艸》爲多﹐所列挽什﹐婦沈憲英字蘭枝﹐姊小紈字蕙綢﹐妹小繁字千瓔。時年十五﹐兄世字云期﹐弟世侗字開期﹐世儋字遐期﹐世綰字星期。時年十四﹐世錘字工期。時年十二﹐玉香珠唾﹐萃集一門。要皆足以墮千秋之淚者。

○跋

夜鐘先生著述甚富﹐身沒無後﹐日就散佚﹐玆編曁《說詩菅蒯》﹐皆其髙足弟陸丈研覃。於易簀前授予者﹐吉光片羽﹐巋然僅存﹐良足寶貴已。甲午夏日同邑楊復吉識

