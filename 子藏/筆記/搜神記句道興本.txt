

搜神記句道興本淸

句道興

昔有樊寮至孝﹐內親早亡﹐繼事後母。後母乃患惡腫﹐內結成癰﹐楚毒難忍﹐風﹝夙﹞夜不寐。寮卽愁煩﹐衣冠不解﹐一月餘日﹐刑﹝形﹞體羸瘦﹐人皆不識。寮欲喚師鍼灸﹐恐痛﹐與口於母腫上吮之﹐卽得小差。以膿務數口流出﹐其母至夜﹐便得眠臥安穩。夜中夢見兒﹝鬼﹞來語母曰「其瘡上復得鯉魚哺之﹐後得無病﹐壽命延長。若不得鯉魚食之﹐卽應死矣。」寮聞此語﹐憂心恐懼﹐仰面向天而嘆曰「我之不孝﹐今乃如此﹐十一月冬冰結凝之時﹐何由得此魚食﹖」卽抱母頭而別﹐出入行哭﹐悲啼泣淚﹐仰天而嘆曰「天若憐我﹐願魚感出﹐無神休也。」寮乃脫衣覆冰之上﹐不得魚﹐遂赤體臥冰上。天知至孝﹐當寮背下﹐感出鯉魚一雙﹐心生歡悅﹐將歸與母食之﹐及哺之於瘡上﹐卽得差矣。命得長遠﹐延年益壽﹐乃得一百一十而終也。樊寮至孝﹐松柏終不攺易。昔有張嵩者﹐隴西人也﹐有至孝心。年始八歲﹐母患臥在牀﹐忽思堇菜而食之。嵩聞此語﹐蒼﹝倉﹞忙而走﹐向地覓堇菜﹐全無所得﹐遂乃發聲大哭云「哀哀父母﹐生我劬勞﹐今得患﹐何時得差﹖天若憐我﹐願堇菜化生。」從旦至午﹐哭聲不絕。天感至孝﹐非時爲生堇菜。遂將歸家﹐奉母食之。因食堇菜﹐母得痊愈。嵩後長大成人﹐母患命終﹐家中富貴。所造棺槨墳墓﹐並自手作﹐不役奴僕之力。葬送亦不用車牛人力﹐惟夫婦二人﹐身自負上母棺﹐已﹝以﹞力擎於車上推之﹐遣妻牽挽而向墓所。其時日有卒風暴雨﹐泥塗沒膝﹐然葬送道上﹐淸塵而﹝不﹞起。嵩葬旣訖﹐於墓所三年親自負土培墳﹐哭聲不絕﹐頭髮落盡﹐哭聲不止。天知至孝﹐於墓所直北起雷之聲﹐忽有一道風雲而來到嵩邊﹐抱嵩置墓東八十步﹐然始霹靂冢開﹐出其棺﹐棺額上云「張嵩至孝﹐通於神明﹐今日孝感至誠﹐放母卻活延命﹐更得三十二年。任將歸奶侍奉。」聞者無不嗟嘆斯事﹐自至今﹐未聞斯事。天子遂拜嵩爲今﹝金﹞城太守﹐後遷爲尙左僕射。事出《織終傳》。昔有焦華﹝者﹞至孝﹐長安人也﹐漢末時﹝爲﹞尙書左僕射。其父身上患�﹐焦華甚有孝心﹐侍養父母﹐衣冠不解﹐晝夜憂心﹐恐懼所及。其父困患﹐華歸家曰「兄弟二人﹐父若不差﹐身死地下﹐誰當事父﹖」父曰「當身長嬌能非輕﹐不可絕其後嗣﹐汝更勿言。比來夢惡﹐定知不活﹐聞我精好之時﹐汝等卽報內外諸親﹐在近者喚取﹐將與分別。」華問父曰「患來夢惡何事﹖」父曰「吾夢見天人下來取我﹐語曰﹕『汝欲得活﹐時得瓜﹝苽﹞食之一頓﹐卽活君也。而不得瓜食之﹐不經旬日﹐終須死矣。『今十二月非時﹐何由可得苽食﹖是故知死。」華聞中气咽含悲﹐食飲不下﹐聲塞頓絕﹐乃至十日﹐後始更蘇。夢見神喚焦華﹕「汝有孝心﹐上感於天﹐天使我送苽一雙與汝來﹐君宜領取﹐與父充藥。」華逐夢中跪拜而受苽。夢覺﹐卽於手中有苽一雙﹐香气滿室﹐而奉其父﹐父得苽食﹐其病得差。故語云「仲冬思苽告焦華﹐父得食之。」凡人須有善心﹐孝者天自吉之。事出《史記》。昔皇﹝黃﹞帝時﹐有楡﹝兪﹞附者﹐善好良醫﹐能回喪車起死人。楡附死後﹐更有良醫。至六國之時﹐更有扁鵲。漢末﹐開膓﹐洗五臟﹐劈腦出虫﹐乃爲魏武帝所殺。昔有扁鵲﹐善好良醫﹐遊行於國。聞虎﹝虢﹞君太子患病﹐死已經八日﹐扁鵲遂請入見之﹐還出語人曰「太子須﹝𨿽﹞死﹐猶故可活之。」虢君聞之﹐遂喚扁鵲入活太子﹐遂還得活。虢君大悅﹐卽賜金銀寶璧與鵲﹐鵲辭而不受﹐虢君曰「今活吾子﹐卽事不違﹐乃不取受者﹐何也﹖」鵲曰「太子命故未盡﹐非臣卒能活得。」遂不受之去也。昔有管輅﹐字公明﹐善好良才。爾時六時中旬﹐行過平原﹐見一年少始可十八九矣﹐在道南刈麥然﹐管輅嗟嘆而過。其年少問老人曰「何以嗟嘆﹖」管輅復問年少曰「汝何字誰﹖」年少對曰「姓趙﹐名顏子。」﹝公明﹞曰「向者更無餘事﹐直以憐卿好年少﹐明日午時忽然猝死﹐是故嗟嘆也。」顏子問曰「丈人豈非管輅﹖」曰「我是。」顏子卽叩頭﹐隨逐乞命﹐管輅曰「命在於天﹐非我能活。﹝卿且去﹞﹐宜急告父母知﹐莫令忩忩﹝匆匆﹞。」顏子於是歸家﹐速告父母﹐父母得此語已﹐遂卽乘馬奔趁﹐行至十里趁及﹐遂拜管輅﹐諮請之曰「﹝小﹞兒明日午時將死﹐﹝管聖如﹞何憂憐﹐方可救命。」管輅曰「君但且還家﹐備覓麋鹿脯一合﹐淸酒一﹐明日午時克﹝刻﹞到君家﹐方始救之﹐未知得否﹖」其父遂卽還﹐備覓酒脯而待之。管輅明日於期卽至﹐語顏子曰「卿昨日刈麥地南頭大﹝桑﹞樹下﹐有二人樗蒲博戲﹐今﹝卿﹞將酒脯往其處﹐酌合裏置酒脯﹐往其處酌﹐他自取之。若借問於卿﹐嗔怒﹐﹝但向拜之﹐愼鐵勿言﹐其中有一人救卿﹞﹐吾在此專待卿消息。」顏子行管輅之言﹐卽將酒脯到大桑樹下﹐乃見二人博戲﹐前後欲休﹐侍從非常。顏子遂酌酒與之﹐其人得酒卽飲﹐貪博戲不看。飲酒欲盡﹐博戲欲休﹐北邊坐人舉頭見顏子﹐忽然大恕﹝怒﹞曰「小人﹐我遣你早去﹐因何違他期日﹖如午時不去﹐何由態﹝能﹞仍酌我酒來。」顏子再拜﹐不敢更言。南邊坐人語北邊坐人曰「凡喫人一食﹐慚人一色﹐喫人兩食﹐與人著力。朝來飲他酒脯﹐豈可能活取此人﹖」北邊坐人曰「文案已定﹐何由可攺﹗」南邊坐人曰「暫借文書看之。。。。。。。﹝此年始十九﹐易可攺之﹞。」把筆顚倒句著﹐語顏子曰「你合壽十九卽死﹐今放你九十合終也。」﹝自爾已來﹐世間有行文書顚倒者﹐卽乙復﹞﹐因斯而起。回到家﹐見管輅﹐始語顏子曰「北邊坐人是北斗﹐南邊坐人是南斗﹐凡人受胎皆從南鬥過﹐見一人生﹐無量歡喜。北斗注殺﹐見一人死﹐皆大歡喜﹐此之是也。」﹝事出《異勿﹝物﹞志》﹞。昔齊景公夜夢見病鬼二虫﹝豎﹞得病﹐著人遂向外國請醫人秦瑗﹝緩﹞至齊國境內。景公夜夢﹐見病鬼作二枚虫﹐﹝豎﹞從景公鼻出﹐化作二童子﹐並著靑衣﹐於景公牀前而立﹐﹝﹣巾﹞相言語﹕「秦緩者﹐大好良醫﹐今來入齊境內﹐必殺我二人﹐共作逃避之計。」有一童子不肯﹐﹝曰﹞﹕「天遣我等取景公﹐如何走去﹖你居膏﹝肓﹞之上﹐我居膏肓之下﹐鍼灸所不能及﹐醫藥所不能至﹐此是禁穴﹐縱秦緩至﹐能柰我何﹗」其二童子﹐還化作二虫﹐從景公口入腸中。夢覺﹐卽知死矣。不經旬日﹐秦緩到來﹐遂與景公體﹝候﹞脈﹐良久﹐語景公曰「病不可治也。」「何爲﹖」「緣病鬼在膏肓之上﹐膏肓之下﹐此是禁穴﹐鍼灸所不能及﹐醫藥所不能至﹐必死矣﹐無知﹝可﹞柰何。」景公曰「一如朕夢。」遂不治之。後加重贈﹐以禮發遣。秦緩去後﹐經三日便死。事出《史記》。昔有劉安者﹐河間人也﹐年少時得病死﹐經七日而乃復蘇。帝命然得歸﹐遂能善卜﹐與人占之﹐上﹝尙﹞猶﹝尢﹞知未來之事﹐萬不失一。河間有一家﹐姓趙名廣﹐櫪上有一白馬﹐忽然變作人面﹐其家大驚怕﹐往問先生劉安。安曰「此怪大惡﹐君須急速還家﹐去捨三里﹐披髮大哭。」其家人大小聞哭聲﹐並悉驚怖﹐一時走出往看。合家出後﹐四合瓦捨忽然大崩落。其不出者﹐合家總死。廣於後更問﹝劉安曰「是何災異也﹖」安曰「無他﹞﹐公堂捨西頭壁下深入三尺﹐有三个石龍﹐今日災禍已過﹐愼莫發看﹐發看必令人貧矣。若不發看﹐後克富貴﹐此是神龍﹝也。」而﹞廣不用劉安之言﹐遂發看之﹐有一赤物大如屋椽﹐衝突出去上天。其後廣家大貧困﹐終日常行乞食而活生命。事出《地理誌》。昔有辛道度者﹐隴西人也。在外遊學﹐來至雍州城西五里﹐望見四合瓦捨赤壁白柱﹐有靑衣女郎在門外而行。道度糧食乏盡﹐饑渴不濟﹐遂至門前乞食﹐語女郎曰「我是隴西辛道度﹐遊學他方﹐糧食乏盡﹐希望娘子爲道度向主人傳語﹐乞覓一餐。」女子遂入告女郎﹐且說度語﹐報知女郎。女郎曰「此人旣遠方學問﹐必是賢才﹐語客入來﹐我須見之。」女子還出迎來﹐然道度趨蹡而入﹐已至合門外﹐覺非生人﹐辭欲卻出﹐遂不敢還﹐卽卻入見秦女。女郎相拜訖﹐度遂令西牀上坐﹐女卽東牀上坐﹐遂卽供給食飲。女郎卽諮度曰「我是﹝秦﹞文王女﹐小遭不幸﹐無夫獨居﹐經今廿三年﹐在此棺壙之中。今乃與君相逢﹐希爲夫婦﹐情意如何﹖」度遂乃數辭相問﹐卽爲夫婦之禮。宿經三日﹐女郎語度曰「君是生人﹐我是死鬼﹐共君生死路殊﹐宜早歸去﹐不能久住。」度曰「再宿一夜而稠﹝綢﹞繆﹐今日以何分別﹖將何憑爲信記﹖」女郎遂於後牀上﹐取九子鹿﹝簏﹞中開取繡花枕﹐價值千金﹐與度爲信。其簏中更有一金枕﹐﹝度是生人﹐貪心金枕﹐乃不肯取繡枕﹐欲得金枕﹞。女郎曰「金枕是我母遺贈之物﹐不忍與君。」度再三從乞金枕﹐女郎遂不能違﹐卽與金枕爲信。還遣靑衣女子二人﹐送度出門外﹐忽然不見瓦捨﹐惟見大墳巍巍﹐松柏參天。度慌怕﹐衝林走出墓外﹐看之﹐懷中金枕仍在﹐遂將詣﹝秦﹞市賣之。其時正見秦文王夫人乘車入市觀看﹐遂見金枕﹐識之﹐問度曰「何處得之﹖」度與實言答之﹐夫人遂卽悲泣﹐哽咽不能﹝自﹞勝﹐發使遂告秦王。王曰不信﹐遂遣兵士開墓發棺看之﹐送葬之物﹐事事總在﹐惟少金枕。解縛看之﹐遂有夫婦行禮之處﹐秦王夫婦然後歡喜﹐嘆曰「我女有聖徳通於神明﹐乃能與生人通婚﹐眞是我女夫。」遂封度爲駙馬都尉﹐勞賜以玉帛車馬侍從﹐令還本鄕。因此已來﹐後人學之﹐國王女夫名爲「駙馬」﹐萬代流傳不絕。事出《史記》昔有侯霍﹐﹝白馬縣人也﹞﹐在田營作﹐聞有哭聲﹐不見其形﹐經餘六十日。秋間因行田﹐露濕難入﹐乃從畔上褰衣而入至地中﹐遂近畔邊有一死人髑髏﹐半在地上﹐半在地中﹐當眼匡裏一枝禾生﹐早以欲秀。霍湣之﹐拔卻﹐其髑髏與土擁之﹐遂成小墳﹐從此已後﹐哭聲遂卽絕矣。後至八月﹐侯霍在田刈禾﹐至暮還家﹐覺有一人﹐從霍后行﹐霍急行﹐人亦急行﹐霍遲行﹐人亦遲行。霍怪之﹐問曰「君是何人﹐從我而行﹖」答曰「我是死鬼也。」霍曰「我是生人﹐你是死鬼﹐共你異路鄕﹐因何從我而行﹖」鬼曰「我蒙君鋤禾之時﹐恩之厚重﹐無物相報。知君未取妻室﹐所以我明年十一月一日﹐克定爲君取妻﹐君宜以生人禮待之。」霍得此語﹐卽忍而不言。遂至十一月一日﹐聚集親情眷屬﹐槌牛釀酒﹐只道取妻﹐本不知迎處。父母兄弟親情怪之﹐借問﹐亦不言委由﹐常在村南候望不住。欲至晡時﹐從西方黃塵風雲及卒雨來﹐直至霍門前﹐雲霧闇黑﹐不相覩見。霍遂入房中﹐有一女子﹐年可十八九矣﹐並牀褥氈被﹐隨身資妝﹐不可稱說﹐見霍入來﹐女郎語霍曰「你是何人﹐入我房中﹖」霍語女郎曰「娘子是何人﹐入我房中﹖」女郎復語霍曰「我是遼西太守梁合龍女﹐今嫁與遼東太守毛伯達兒爲婦。今日迎車在門前﹐因大風﹐我漸出來看風﹐卽還家入房中﹐其房此﹝不﹞是君房﹗」霍曰「遼西去此五千餘里﹐女郎因何共我爭房﹖如其不信﹐請出門看之。」女郎﹝驚起﹞﹐出門看之﹐全非己之舍宅。遂於牀後﹐取九子簏開看﹐遂有一玉版﹐上有金字分明﹐云「天付應合與侯霍爲妻。」因爾已來﹐後人學之﹐作迎親版通婚書出﹐因此而起。死尙自報恩﹐何況生人。事出《史記》。昔有侯光﹑侯周兄弟二人﹐親是同堂﹐相隨多將財物遠方興易。侯光貨易多利﹐侯周遂乃損抑﹐卽生惡心﹐在於郭歡地邊殺兄﹐拋著叢林之中﹐遂先還家。光父母借問周﹕「汝早到來﹐兄在何處﹖」周答曰「兄更廿年﹐方可到來。」郭歡在田營作此地頭﹐林中鳥鵲遼亂而鳴﹐郭歡怪之﹐往看﹐乃見一死人﹐心生哀湣﹐遂卽歸家﹐將鍬鑃則爲埋藏﹐營作休罷﹐中間每日家人送食飯來祭之。經九十餘日﹐粟麥收了﹐欲擬歸家﹐遂辭死人﹐咒願曰「我乃埋你死屍靈在此﹐每日祭祀﹐經三个月﹐不知汝姓何字誰﹐從今已後﹝不﹞祭汝﹐汝自努力。」卽相分別。後年四月﹐歡在田鋤禾﹐乃有一人忽然在前頭而立﹐問曰「君是何人﹐乃在我前而立﹖」此人答曰「我是鬼。」歡曰「我是生人﹐你是死鬼﹐共你異路別鄕﹐何由來也﹖」鬼曰「蒙君前時恩情厚重﹐無物報恩。今日我家大有飲食﹐故迎君來﹐兼有報上之物﹐終不相違。」歡疑﹐遂共相隨而去。神鬼覆蔭﹐生人不見﹐須臾之間﹐引入靈牀上坐。其祭盤上具有飲食﹐侯光共歡卽喫直淨盡﹐諸親驚怪﹐皆道神異。須臾之間﹐弟侯周入來﹐向兄家檢校﹐兄忽然見弟﹐語歡曰「殺我者﹐此人也﹐生時被殺﹐死亦怕他。」便卽畏懼走出。郭歡無神靈覆蔭﹐遂卽現身﹐從靈牀上起來﹐具說委由向侯光父母兄弟﹐遂卽將侯周送縣﹐一問卽口承如法。侯光父母賜歡錢物車馬侍從﹐相隨取兒神歸來葬之。故曰﹕侯光作鬼﹐尙自報恩﹐何況生人。事出《史記》。昔有王景伯者﹐會稽人也﹐乘船向遼水興易。時會稽太守劉惠明當官孝滿﹐遂將死女屍靈歸來﹐共景伯一處。上宿憂思﹐月明夜靜﹐取琴撫弄﹐發聲哀切。時太守死女聞琴聲哀怨﹐起屍聽之﹐來景伯船外﹐發弄釵釧。聞其笑聲﹐景伯停琴曰「似有人聲﹐何不入船來﹖」鬼女曰「聞琴聲哀切﹐故來聽之﹐不敢輒入。」景伯曰「但入有何所疑。」向前便入﹐並將二婢﹐形容端正﹐或﹝惑﹞亂似生人。便卽賜坐﹐溫涼以﹝已﹞訖﹐景伯問曰「女郎因何單夜來至此間﹖」女曰「聞君獨弄哀琴﹐故來看之。女亦小解撫弄。」卽遣二婢取其氈被﹐並將酒肉飲食來﹐共景伯宴會。旣訖﹐景伯還琴撫弄﹐出聲數曲﹐卽授與鬼女。鬼女得琴﹐卽嘆哀聲甚妙。二更向盡﹐亦可綢繆﹐鬼女歌訖還琴﹐景伯遂與彈﹐作詩曰「今夜嘆孤愁﹐哀怨復難休。嗟娘有聖徳﹐單夜共綢繆。」女郎云「實若愁妾恩﹐當別報道得。」停琴煞﹝然﹞燭﹐遣婢出船﹐二人盡飲﹐不異生人。向至四更﹐其女遂起梳頭﹐悲傷泣淚﹐更亦不言。景伯問曰「女郎是誰家之女﹖姓何字誰﹖何時更來相見﹖」女曰「妾今泉壤﹐不覩已來﹐今經七載。聞君獨弄哀琴﹐故來解釋。如今一去﹐後會難期。」執手分別﹐忽然不見。景伯雙淚衝目﹐慷慨畏辭﹐思憶花容﹐悲情哽咽﹐良久嘆訖﹐卽入船中而坐。漸欲天明﹐惠女屍邊遂失衣裳雜物﹐尋覓搜求﹐遂向景伯船上得﹐卽欲論官。景伯曰「昨夜孤愁夜靜﹐月下撫弄﹐忽有一女郎並將二婢來入我船﹐鼓琴戲樂﹐四更辭去。卽與我行帳一具﹐縷繩一雙﹐錦被一張﹐與我爲信。我與他牙梳一枚﹐白骨籠子一具﹐金釧一雙﹐銀指環一雙﹐願女屍邊檢看﹐如無此物﹐一任論官。」惠明聞夫婦之禮﹐於後吉凶逆牙相追﹐聞者皆稱「異哉」。昔秦時韓陵守太守趙子元出遊城外﹐見一女子﹐姿容甚美﹐年可十五六矣﹐問﹕「何處女子﹐獨遊無伴﹖」女子答曰「女是客人﹐寄在城外﹐是以無伴。」太守不知是鬼﹐乃問之曰「女能作衣以否﹖我家雇作衣。」女子曰「善能作衣也。」卽將女子至家。太守卽將彩帛遣作衣裳﹐與錢五百文。三年之中﹐每來太守家內﹐爲太守憐湣﹐恆多與價。﹝臨欲去時﹐復重到太守家念﹐復﹞賜金一枝﹐金釵兩雙﹐絹兩疋﹐﹝女郎﹞再拜辭太守曰「女明日日中卽還鄕裏﹐不得來也。」﹞太守遣﹝人﹞送出門外﹐辭別而去。﹝明日﹐城南一百五十步乃有一冢﹐女死在下﹞﹐女父母﹝路還家﹞迎喪靈還家墳葬﹐在冢中發出棺木裏得金釵無數﹐並金鋌﹑絹兩疋。其父母驚愕怪之﹐推尋此理﹐女庸﹝傭﹞力﹐﹝太守與之﹞。女死有此變異﹐計非通化﹐不可得知矣。﹝事出《晉傳》﹞。昔劉泉﹝淵﹞時﹐梁元皓﹑段子京並是平陽人也﹐小少相愛﹐對門居﹐出入同遊﹐甚相敬重﹐契爲朋友﹐誓不相遺。後至長大﹐皆有英藝之風﹐俱事劉泉﹐元皓爲尙書左丞相﹐子京爲黃門侍郎。𨿽卽官職有異﹐二人相愛﹐曉夜不相離別﹐天子已下﹐咸悉知之。於後劉泉拜元皓爲京州刺史﹐子京爲秦州刺史﹐二人始相分別﹐各赴所任。經三年﹐元皓在京州卒﹐患失音而死﹐然元皓未送報之間﹐心憶子京﹐欲囑後事﹐今爲失音﹐無處申說﹐停經一旬﹐神靈見身﹐不許殯葬﹐須待子京﹐妻子驚怕﹐莫知爲計。元皓神靈﹐遂往秦州通夢與子京語曰「因患命終﹐與弟面別﹐今得見弟。遺語妻子﹐不解吾語﹐方欲葬我﹐我未共弟別﹐停畱在家﹐弟宜速去埋我。」子京睡中﹐忽然夢覺﹐而坐嘆曰「元皓何意死也﹐平生神靈與我殊別﹐計此夢中之言﹐必不虛也。」子京忽起﹐動表奏馳﹐驛馬奔走﹐往到京州﹐具如夢中不虛也。失聲大哭﹐死後再蘇﹐欲至晡時﹐煩怨嗟嘆。忽出門看﹐遂見元皓來至子京前﹐還似平生無異。元皓曰「弟埋我﹐死將甘別﹐我臥處牀西頭函子中﹐有子書七卷﹐彈琴玉爪一枚﹐此法檀如意杖一所﹐與弟爲信﹐願弟領取﹐若相憶﹐取如﹝而﹞習之。」子京曰「北來蒼﹝倉﹞忙﹐身更無餘物﹐遂乃解靴絳一雙﹐奉上兄爲信。」二人殷懃﹐遂相分別。子京還入﹐向元皓妻子具論斯事﹐元皓遂將子京奉上之絳作同心結﹐而系自身兩腳﹐家人皆見云異哉。於是送葬已訖﹐子京乃還秦州。後經一年﹐云地下太山主薄崩﹐閻羅王六十日選擇不得好人。皓憶子京﹐遂至王前﹐稱秦州刺史段子京神志精勤﹐甚有實行﹐堪任爲主薄﹐王可召而授之。王曰「其人壽命長短﹖」卽令鬼使檢子京賬壽命﹐合得九十七﹐今﹝者始年﹞卅二﹐王曰「𨿽是好人﹐年命未合死﹐不可中夭﹐追來驅使。」皓重啟王曰「以子京小來親交﹐情同魚水﹐若非實是好人﹐何敢詮舉。皓往自喚取去﹐請與侍從﹐子京必當歡喜而來。」於是王卽給皓行從並手力精騎﹐往秦州喚子京。皓遂變成生人﹐威儀隊仗﹐乘馬而行﹐眾人見者﹐皆避道而過﹐欲至秦州﹐先遣人通報。子京忽然驚愕﹐元皓已終﹐因何得向此來﹖遂出走迎﹐引入廳共坐。良久﹐供食酒脯訖﹐州縣諸子及子京家口兒子﹐並言好客都來﹐不知元皓是鬼。酒食﹝訖﹞﹐二人相將入房而坐﹐元皓乃云「王遣我喚弟來﹐擬與太山主薄﹐今弟須去。」子京心情不樂﹐忽然瀝淚而言曰「大丈夫秦州刺史﹐坊州牧伯﹐卻爲太山主薄﹐官位不可卑小﹖」元皓﹝曰﹞﹕「不然﹐生官賤﹐死官位不得相望。」元皓恐子京不肯去﹐遂起拔刀﹐卽欲殺之﹐以見威力而逼。子京自知不免﹐卽從乞假一年﹐元皓曰「閻羅大王今見停選待弟﹐弟須去﹐更不得延遲。」子京曰「若如兄言﹐豈敢違命﹐﹝可不放弟共妻兒取別﹞﹖」皓曰「弟卽雲從命﹐且放弟再宿三日﹐日中克取弟來﹐﹝弟須﹞嚴備裝束侍我。」於是二人相送而別。別後﹐子京卽喚親眷辭別﹐卽令遣造棺木衣衾被褥所是送葬之具﹐事事嚴備。內外諸親及州縣官寮﹐悉皆怪之﹐卽問曰「使君家內﹐安然無事﹐造作凶具﹐擬將何用﹖」子京曰「我共見梁元皓爲朋友﹐其人先死﹐今已奏聞閻羅王遣喚我來﹐共他爲期﹐不可失時。」子京則香湯沐浴﹐裝束已了﹐出門遙望﹐正見梁元皓鞍馬隊仗到來。卽語妻子眷屬曰「我今死矣。使君到門來﹐我不得久住﹐汝等共我辭別。﹝別訖﹞﹐取衣衾覆我面上。」遂卽命終。子京死後一年﹐方來歸舍﹐檢校住三个月﹐還卻去﹐見者並言異哉﹐方知子京爲太山主薄非虛也。故語云﹕梁元皓命終夭段子京。吉凶之利﹐事有萬途﹐王子眞﹝珍﹞得鬼力﹐段子京得﹝鬼﹞殃。故曰﹕爲力不同科﹐此之是也。﹝事凶﹝出﹞《妖言傳》﹞。昔有段孝眞者﹐京兆人也﹐漢景帝時﹐舉孝眞爲長安縣令。孝眞志性淸勤﹐歌揚聲於遐外﹐孝眞以所乘之馬甚快﹐日行五百餘里。雍州刺史梁元緯以帝連婚﹐倚恃形勢﹐見眞馬好﹐遂索眞馬﹐眞曰「此馬已老不堪﹐又是父所乘之馬﹐不忍捨離﹐不敢輒奉使君。」賜廳而坐。緯恨嫌﹐卽私遣人言道眞取物﹐付獄禁身﹐不聽家人往看。眞知枉死﹐密使人私報其子﹕「刺史今爲此馬﹐欲殺我﹐恨汝等幼小﹐未得官府﹐汝等但買﹝細好﹞紙三百張﹐筆五管﹐墨十挺﹐埋我之時著於我前頭﹐我自申論。」刺史於獄中自令棒殺。經一月餘日﹐漢景帝大會羣臣政朝之次﹐眞卽將表而詣殿前﹐將使君梁元緯事條。眞卽變爲生人見身﹐道緯貪濁被枉殺臣﹐臣今錄梁元緯罪狀條目如右﹐伏願陛下爲臣究問。景帝收表訖﹐忽然不見孝眞﹐景帝驚怪曰「宇宙之內﹐未見此事。」遂捉梁元緯依狀究問﹐其事是實。帝知枉殺孝眞﹐卽將梁元緯等罪人於眞墓前斬之訖﹐遂拜眞男爲長安縣令。莫言鬼無神異﹐段孝眞神通感也。出《博物傳》。昔有秦始皇時﹐王道憑者﹐九縣人也。小少之時﹐共同村人唐叔諧女文楡花色相知﹐共爲夫婦。道憑乃被徵討﹐沒落南蕃﹐九年不歸。文楡父母見憑不還﹐欲娉與劉元祥爲妻。其女先與王憑志重﹐不肯攺嫁﹐父母憶逼﹐遂適與劉元祥爲妻﹐已經三年﹐女卽恚死。死後三年﹐王憑遂卻還家﹐借問此女在否﹐村人曰「其女適與劉元祥爲妻﹐已早死來三年。」憑遂訪知墳墓﹝處﹐往到墓﹞前三喚女名﹐悲哭哽噎﹐良久乃蘇﹐達﹝遶﹞墳三匝﹐遂啟言曰「本存終始﹐生死契不相違。吾爲公事牽纏﹐遂使許時離隔。望同昔日﹐暫往相看。若有神靈﹐使吾覩見﹐若也無神﹐從此永別。」其女郎遂卽見身﹐一如生存之時﹐問誶﹝訊﹞起居﹕「本情契要至重﹐以緣父母憶逼﹐爲君永世不來﹐遂適與劉氏爲妻﹐已經三年。日夕相憶情深﹐恚怨而死。今卽來還﹐遂爲夫婦﹐速掘墓破棺﹐我必活矣。」憑曰「審如此語﹐實是精靈通感﹐天地希有。一人信者﹐立身之本。」憑遂卽發冢破棺﹐女郎卽起結束﹐隨憑還家。其後夫劉元祥驚怪﹐深悵異哉。經州下辭﹐言王憑﹐州縣無文可斷﹐遂奏秦始皇﹐始皇判與王道憑爲妻﹐得一百十年而命終也。昔有劉寄者﹐馮翊人也。將牛一頭﹐向瀛州市賣﹐得絹二十三疋﹐回還向家。至城一百九十里﹐投主人王僧家止宿。王僧兄弟三人﹐遂殺劉寄﹐拋屍靈在東園﹝枯井﹞裏埋之。然寄精靈通感﹐卽夜向家屬夢與兄云「﹝昨向﹞瀛州賣牛﹐得絹二十三疋。回還去州﹐行至城南一百九十里裏﹐﹝投寄主人王僧世家宿﹐爲主人煞我﹐埋在捨東園裏枯井中﹐取絹東行南頭屋裏﹞櫃子中藏之。」然兄夢覺驚恐﹐今有斯事﹐煩怨思慕﹐其弟今被賊所殺﹐夜來夢屬之言﹐必應有實也。遂卽訪問王僧家衣﹝之﹞捨﹐東園裏﹝枯井﹞捉獲弟屍靈﹐屋裏南頭櫃中得本絹二十三疋﹐一如神夢之言。卽捉王僧送州推勘﹐事事依實﹐都市﹝是﹞思尋鬼語﹐大有所憑﹐如此通於神明﹐坐作立報。事出《南妖皇﹝異﹞記》。昔有周宣王﹐信讒言﹐枉殺忠臣杜伯。杜伯臨死之時﹐仰面向天曰「﹝杜伯無罪﹞﹐王曲取讒佞之言﹐枉殺臣。﹝今死矣﹐無罪知復何言。如其當先天下﹞﹐經三年﹐必殺王﹐王莫不知。」王知之﹐大怒曰「我是萬乘之主﹐縱枉殺三五人﹐有何罪過﹗」遂殺之。後更至三年﹐宣王遂出城田獵﹐行至城南﹝門外﹞﹐見杜伯前後侍從鬼兵隊仗﹐乘赤馬﹐朱籠冠﹐赫奕﹐手執弓箭﹐當路向宣王射之。﹝王﹞走退無路﹐百寮已下﹐咸而﹝面﹞見之。政射著王心﹐﹝王心痛﹞﹐便卽還宮﹐不經三日﹐宣王死矣。古詩云﹕凡人不可枉殺﹐立當得報。事出《太史》。昔有劉義狄者﹐中山人也﹐甚能善造千日之酒﹐飲者醉不亦千日。時靑州劉玄石善能飲酒﹐故來就狄飲千日之酒﹐狄語玄石曰「酒沸未定﹐不堪君喫。」玄石再三求乞取嘗﹐狄自取一盞與嘗。飲盡﹐玄石更索﹐狄知克醉﹐語玄石曰「今君已醉﹐待醒再來﹐當共君同飲。」玄石嗔而遂去。玄石至家﹐乃醉死﹐家人不知來由﹐遂卽埋之。至三年﹐狄往訪之玄石家﹐借問玄石﹐家人驚怪﹐玄石死來今見三載﹐服滿以除脫訖﹐於今始覓。狄具言曰「本共君飲酒之時﹐計應始醒﹐但往發冢破棺﹐看之的不死尒。」家人卽知狄語﹐開冢看之﹐玄石面上白汗流出﹐開眼而臥﹐遂起而言曰「你等是甚人﹐向我前頭﹖飲酒醉臥﹐今始得醒。」冢上人看來﹐得醉气﹐猶三日不醒﹐是人見者﹐皆云異哉。昔有吳王孫權時﹐有李純者﹐襄陽紀南人也。有一犬﹐字烏龍﹐純甚憐愛﹐行坐之處﹐每將隨。後純婦家飲酒醉﹐乃在路前野田艸中倒臥。其時襄陽太守劉遐出獵﹐見此地中艸木至深﹐不知李純在艸醉臥﹐遂遣人放火燒之。然純犬見火來逼﹐與口曳純牽脫﹐不能得勝﹐遂於臥處直北相去六十餘步﹐有一水澗﹐其犬乃入水中﹐腕﹝宛﹞轉欲濕其體﹐來向純臥處四邊艸上﹐周徧臥﹝處﹞合﹝令﹞艸濕。火至濕艸邊遂卽滅矣﹐純得免難﹐犬燃死。太守及鄕人等與造棺木墳墓﹐髙千餘尺﹐以禮葬之﹐今紀南有義犬冢﹐卽此是也。聞之者皆云﹕異哉﹐狗犬猶能報主之恩﹐何況人乎﹗昔有李信者﹐陳畱信義人也﹐爲人慈孝﹐善事父母。年三十八﹐夜中夢見伺命鬼來取﹐將信向閻羅王前過﹐卽判付司依法處分。信卽經王訴云「信與老母偏苦﹐小失父蔭﹐今旣命盡豈敢有違。但信母年老孤獨﹐信今來後﹐更無人看侍﹐伏願大王慈恩﹐乞命於後。」問信母年命合幾許﹐鬼使曰「檢信母籍年壽命﹐合得九十﹐更餘二十七年未盡。」王曰「少在二十七年﹐亦矜放之。」鬼使更奏曰「如信之徒﹐天下何限﹐今若放之﹐恐獲例者眾。」王聞此語﹐還判從死。鬼眾嗔信越訴﹐遂截頭手﹐拋著鑊中煮之。於時大王使人喚來﹐卻欲放信還家﹐侍養老母﹐鬼使曰「你頭手已入鑊中煮損﹐無由可得。可借你別頭手﹐著過王了﹐卻來至此﹐與你好頭手將歸﹐愼勿私去。今緣事逼﹐且與你胡頭﹐王且放歸家侍養老母。」信聞放歸﹐心生歡喜﹐便卽來還﹐忘卻放鬼使邊取好頭手。﹝忽﹞然夢覺﹐其頭手並是胡人﹐信卽煩惱﹐語其妻曰「卿識我語聲否﹖」妻曰「語聲一眾﹐有何異也﹖」信曰「我昨夜夢見異事﹐卿若曉起時﹐將被覆我頭面。若欲送食至牀前﹐閉門而去﹐自取食之。」其妻卽依夫語﹐捉被覆之而去。及送食來﹐語其夫曰「有何異事﹖」忽卽發聲被看之﹐乃有一胡牀上而臥﹐其婦驚懼﹐走告姑曰「阿家兒昨夜有何變怪﹐今有一婆羅門胡﹐在新婦牀上而臥。」姑聞此語﹐卽將棒杖亂打信頭面﹐不聽分疏。鄰里聞聲者走來﹐問其事由﹐信方始得說委曲﹐始知是兒﹐遂抱悲哭。漢帝聞之﹐怪而問曰「自古至今﹐未聞此事﹐𨿽則假托胡頭﹐孝道之至﹐通於神明。」卽拜信爲孝義大夫。神夢之威乃至如此﹐異哉﹗昔王子珍者﹐太原人也﹐父母憐愛﹐嘆曰「我兒一身未得好學。」遂﹝遣﹞向定州博士邊孝先生下入學。先生是陳畱信義人也﹐其先生廣涉稽古﹐問對無窮﹐自孔子歿後﹐惟有邊先生一人﹐領徒三千﹐莫如歸伏﹐天下之人﹐無有勝者﹐是以四海之內﹐皆就邊先生學問。子珍行至定州境內三十里﹐在路側槐樹下止息。有一鬼變作生人﹐復如此樹下止息﹐子珍信爲生人﹐不知是鬼。珍﹝因而問﹞曰「君從何處來﹖」鬼復問珍曰「年少從何處來﹖」珍答曰「父母以珍學問淺薄﹐故遣我向定州邊先生處入學﹐更無餘事。」鬼復問珍曰「年少姓何字誰﹖」珍曰「姓王字子珍﹐太原人也。」鬼曰「我是勃海人也﹐姓李名玄﹐父母早亡﹐兄弟義居﹐兄以我未學﹐遣我往於邊先生處入學﹐於今已後﹐共卿同學。」珍見其年長﹐遂起拜玄爲兄弟。同行至定州主人家﹐飲酒契爲朋友﹐生死貴賤﹐誓不可相違。李玄在學三年中﹐才藝過於邊先生﹐先生問李玄﹕「非是聖人乎﹐何故神明甚異於眾﹖先自多能﹐今者不如李生也。更有何術﹖願爾一法﹝說﹞。」李玄於是再拜邊先生曰「弟子宿會有緣﹐得先生教授﹐不知何意如此。」邊先生卽用玄爲助教授﹐教授諸徒。皆威玄﹐感得學內﹐並皆無有非法﹐如有非法者﹐卽當決罪。仍於私房﹐教子珍解義﹐如不得﹐卽決罪。珍事玄諭如師父﹐更不自專﹐珍﹝之﹞學問﹐因此得成。後有太子舍人王仲祥﹐太原人也﹐先與子珍微親﹐遂來過學﹐一夜同宿﹐乃覺李玄是鬼。明日路上﹐共珍執手取別﹐遂語珍曰「我與弟親故﹐今見異事﹐不可不道。弟今朋友﹐不得好人。」珍曰「李玄今日若論學問﹐卽是儒士君子﹐至容貌﹐世間希有﹐更嫌何事﹐云不得好人﹖」﹝祥曰﹞﹕「我之所論﹐非言﹝人事容貌。弟是生人﹐李玄是鬼﹞﹐生死有別﹐焉爲朋友﹖弟若不信﹐今夜取新艸一束﹐鋪之而臥﹐弟與別頭而臥﹐早起看之﹐弟臥處艸實﹐鬼臥處艸虛。」然後檢艸鋪之﹐明日起看﹐果如仲祥之言﹐子珍始知是鬼。方便語玄曰「外有風言﹐云兄是鬼﹐未審實否﹖」玄曰「我是鬼也﹐昨﹝夜﹞王仲祥來﹐覺我是鬼﹐故語弟知。何人知我變化﹖但閻羅王見我年少﹐用我爲省事﹐王以我學問不廣﹐故遣我就邊先生處學問。若三年卽達﹐卽與我太山主薄﹐如其不達﹐退入平人。蒙邊先生教誨﹐不經周年﹐學問得達﹐以任太山主薄﹐已經二年﹐直爲弟未還家﹐情恩眷戀﹐爲此未去。弟今知我是鬼﹐私情畏懼﹐我亦不共弟同遊﹐我宜還矣。我前者患背痛之時﹐直爲言弟父之人道我阿黨﹐不與判斷﹐王不問委由﹐直決痛杖一百﹐是以背痛也。王更近來親自執問判事﹐弟父今見身﹐實欲斷入死薄。弟須急去家﹐父若猶生气﹐直將酒脯於交道祭我﹐三喚我名﹐卽來救之﹐必得活矣。若气已絕﹐無可救濟﹐知復柰何﹗知復柰何﹗弟今學問﹐應得成也﹐但好努力﹐立身愼行﹐我能與弟延年益壽﹐諮請上帝﹐與弟太原郡太守﹑光州刺史。」子珍遂與分別。去至家內﹐見父猶有气存﹐卽將淸酒鹿脯﹐往至交道祭之﹐三喚其名﹐應時而至﹐乘白馬﹐朱衣籠冠﹐前後騎從無數﹐非常赫奕。別有靑衣﹝童子﹞二人﹝前頭﹞引道。與珍相見﹐還﹝如﹞同學之時﹐卽問珍父患狀如何﹐珍答曰「父今失音不語﹐少有聲气見存﹐願兄救命。」卽語珍曰「﹝弟且合眼﹐將弟見父。」珍卽合眼。須臾之間﹐玄將珍至閻羅王府門前﹐並向北。玄復語珍曰﹞﹕「向者欲將弟見父﹐父在獄中禁身﹐形容顦顇﹐不可看之﹐弟無勞見之。今有一人著白袴﹐徒跣﹐戴紫錦帽子﹐手把文書一卷﹐是言弟父之人﹐卽將後衙﹐向我前來。今與弟取弓箭在此專待專待﹐遙見來時﹐便射殺之﹐父患差矣。如不殺之﹐父入死薄﹐終不得活。」一言未絕之間﹐其人卽來﹐玄卽指示子珍﹕「此人是也﹐宜好射之。我須向衙頭判事去﹐不得在此久住﹐他人怪我。」﹝玄﹞上衙去後﹐所言之人直來接近珍邊過﹐﹝珍﹞便卽挽弓而射之﹐乃看著左眼﹐失落文書﹐掩眼走出。珍卽檢取文書讀看﹐文書兩紙﹐並是父名。玄語珍曰「﹝羅﹞王聞生人之臰﹐弟須早去﹐不得久住在此﹐怨家人射著何處﹖」珍答曰「射著左眼。」玄曰「乃不見著要處﹐眼差還來相害。弟父今得片時將息﹐弟到家訪覓怨家殺卻﹐然得免其難。」珍﹝曰﹞﹕「實不知﹝怨家﹞何人是也﹖」﹝玄﹞又語珍曰「但與弟舊怨者殺之。」當時煩惱與別﹐更審借問怨家姓名﹐弟但到家思維。珍卽至家﹐與舊怨者亦無﹐惟失白公鷄﹐不鳴已經七日﹐不知何處在﹐東西求覓﹐乃在籠中見之﹐瞎左眼而臥。珍曰「我怨家者﹐卽此是也。所射左眼﹑著白袴者﹐是雞身﹐徒跣者﹐雞足也﹔著紫錦帽子者﹐頭上冠也﹐此是我怨家。」遂殺作羹﹐與父食之﹐因此病差也。子珍爲太原郡太守。漢景帝時﹐拜子珍光州刺史﹐壽命得一百三十八年而終矣。天下得鬼力﹐無過子珍﹐故語曰﹕白公鷄不得畜﹐畜卽害家長。白狗不得養﹐養卽妨主人。此之爲﹝謂﹞也。﹝事出《幽名﹝冥﹞錄》﹞。昔有田昆侖者﹐其家甚貧﹐未娶妻室。當家地內﹐有一水池﹐極深淸妙。至禾熟之時﹐昆侖向田行﹐乃見有三个美女洗浴﹐其昆侖欲就看之﹐遙見去百步﹐卽變爲三个白鶴﹐兩个飛行向池邊樹頭而坐﹐一个在池洗垢中間。遂入谷﹝茇﹞底﹐匍匐而前﹐往來看之﹐其美女者乃是天女﹐其兩个大者抱得天衣乘空而去﹐小女遂於池內不敢出池﹐其天女遂吐實情﹐向昆侖道﹕「天女當共三个姊妹﹐出來暫於池中遊戲﹐被池主見之﹐兩个阿姊當時收得天衣而去﹐小女一身邂逅中間﹐天衣乃被池主收將﹐不得露形出池。幸願池主寬恩﹐還其天衣﹐用蓋形體出池﹐共池主爲夫妻。」昆侖進退思量﹐若與此天衣恐卽飛去。昆侖報天女曰「娘子若索天衣者﹐終不可得矣﹐若非吾脫衫﹐與且蓋形﹐得不﹖」其天女初時不肯出池﹐口稱至暗而去。其女延引﹐索天衣不得﹐形勢不似﹐始語昆侖﹕「亦聽君脫衫﹐將來蓋我著出池﹐共君爲夫妻。」其昆侖心中喜悅﹐急捲天衣﹐卽深藏之﹐遂脫衫與天女﹐被之出池﹐語昆侖曰「君畏去時﹐你急捉我著還我天衣﹐共君相隨。」昆侖生死不肯與天女﹐卽共天女相將歸家見母。母實喜歡﹐卽造設席﹐聚諸親情眷﹐屬之言曰呼新婦。𨿽則是天女﹐在於世情﹐色欲交合﹐一種同居﹐日往月來﹐遂產一子﹐形容端正﹐名曰田章。其昆侖點著西行﹐一去不還﹐其天女曰﹝自﹞夫之去後﹐養子三歲﹐遂啟阿婆曰「新婦身是天女﹐當來之時﹐身緣幼小﹐阿耶與女造天衣﹐乘空而來。今見天衣﹐不知大小﹐暫借看之﹐死將甘美。」其昆侖當行去之日﹐殷勤屬告母言「此是天女之衣﹐爲深舉﹝弆﹞﹐勿令新婦見之﹐必是乘空而去﹐不可更見。」其母告昆侖曰「天衣向何處藏之﹐時得安穩﹖」昆侖共母作計﹐其房自外﹐更無牢處﹐惟只阿娘牀腳下作孔﹐盛著中央﹐恆在頭上臥之﹐豈更取得。遂藏弆訖﹐昆侖遂卽西行。去後天女憶念天衣﹐肝腸寸斷﹐胡至意日無歡喜﹐語阿婆曰「暫借天衣著看。」頻被新婦咬齒﹐不違其意﹐卽遣新婦且出門外小時﹐安庠入來﹐新婦應聲卽出。其阿婆乃於牀腳下取天衣﹐遂乃視之。其新婦見此天衣﹐心懷愴切﹐淚落如雨﹐拂模形容﹐卽欲乘空而去﹐爲未得方便﹐卻還付與阿婆藏著。於後不經旬日﹐復語阿婆曰「更借天衣暫看。」阿婆語新婦曰「你若著天衣棄我飛去。」新婦曰「先是天衣﹐今與阿婆兒爲夫妻﹐又產一子﹐豈容離背而去﹐必無此事。」阿婆恐畏新婦飛去﹐但令牢守堂門。其天女著衣訖﹐卽騰空從屋窻而出﹐其老母搥胸懊惱﹐急走出門看之﹐乃見騰空而去。姑憶念新婦﹐聲徹黃天﹐淚下如雨﹐不自捨死﹐痛切心腸﹐終朝不食。其天女在於閻浮提經五年已上﹐天上始經兩日。其天女得脫到家﹐被兩个阿姊皆罵老﹝﹣土﹢扌﹞﹐你共他閻浮眾生爲夫妻﹐乃此悲泣啼泣淚其公母。乃兩个阿姊語小女曰「你不須幹啼濕哭﹐我明日共姊妹三人﹐更去遊戲﹐定見你兒。」其田章年始五歲﹐乃於家啼哭﹐喚歌歌娘娘﹐乃於野田悲哭不休。其時乃有董仲先生來賢行﹐知是天女之男﹐又知天女欲來下界﹐卽語小兒曰「恰日中時﹐你卽向池邊看﹐有婦人著白練裙﹐三个來﹐兩个舉頭看你﹐一个低頭佯不看你者﹐卽是母也。」田章卽用董仲之言﹐恰日中時﹐遂見池內相有三个天女﹐並白練裙衫﹐於池邊割菜。田章向前看之﹐其天女等遙見﹐知是兒來﹐兩个阿姊語小妹曰「你兒來也。」卽啼哭喚言「阿娘。」其妹𨿽然慚恥不看﹐不那腸中而出﹐遂卽悲啼泣淚。三个姊妹遂將天衣﹐共乘此小兒上天而去。天公見來﹐知是﹝外﹞甥﹐遂卽心腸憐湣﹐乃教習學方術伎藝能。至四五日間﹐小兒到天上﹐狀如下界人間﹐經十五年已上學問﹐公語小兒曰「汝將我文書八卷去﹐汝得一世榮華富貴﹐儻若入朝﹐惟須愼語。」小兒選﹝旋﹞卽下來﹐天下所有聞者﹐皆得知之﹐三才俱曉﹐天子知聞﹐卽召爲宰相。於後殿內犯事﹐遂以配流西荒之地。於後﹐官眾遊獵﹐在野田之中﹐射得一鶴﹐分付廚家烹之﹐廚家破割其鶴嗉中﹐乃得一小兒﹐身長三寸二分﹐帶甲頭牟﹐罵辱不休。廚家以事奏上官家﹐當時卽召集諸羣臣百寮﹑及左右問之﹐並言不識。王又遊獵野田之中﹐復得一板齒﹐長三寸二分﹐賷﹝賫﹞將歸回﹐搗之不碎﹐又問諸羣臣百官﹐皆言不識。遂卽官家出勑﹐頒宣天下﹐誰能識此二事﹐賜金千斤﹐封邑萬戶﹐官職任選﹐盡無能識者。時諸羣臣百官﹐遂共商議﹐惟有田章一人識之﹐餘者並皆不辯。官家遂發驛馬走使﹐急追田章到來﹐問曰「比來聞君聰明廣識﹐其﹝甚﹞事皆知﹐今問卿天下有大人不﹖」田章答曰「有。」「有者誰也﹖」「昔有秦故彥是皇帝之子﹐當爲昔魯家鬥戰﹐被損落一板齒﹐不知所在。有人得者﹐驗之官家﹐自知身得。」更款問曰「天下有小人不﹖」田章答曰「有。」「有者是誰也﹖」「昔有李子敖身長三寸二分﹐帶甲頭牟﹐在於野田之中﹐被鳴鶴吞之﹐猶在鶴嗉中遊戲﹐非有一人獵得者﹐驗之卽知。」官家道好。又問﹕「天下之中有大聲不﹖」章答曰「有。」「有者何也﹖」「雷震七百里﹐霹靂一百七十里﹐皆是大聲。」「天下有小聲不﹖」章答曰「有。」「有者何也﹖」「三人並行﹐一人耳聲鳴﹐二人不聞﹐此是小聲。」又問﹕「天下之中﹐有大鳥不﹖」田章答曰「有。」「有者何也﹖」「大鵬一翼起西王母﹐舉翅一萬九千里﹐然始食﹐此是也。」又問﹕「天下有小鳥不﹖」曰「有。」「有﹝者﹞何是也﹖」「小鳥無過鷦鷯之鳥﹐其鳥常在蚊子角上養七子﹐猶嫌土廣人稀﹐其蚊子亦不知頭上有鳥﹐此是小鳥也。」帝王遂拜田章爲僕射。因此以來﹐帝王及天下人民﹐始知田章是天女之子也。《史記》曰﹕孫元覺者﹐陳畱人也﹐年始十五﹐心愛孝順。其父不孝﹐元覺祖父年老﹐病瘦漸弱﹐其父憎嫌﹐遂縛筐轝舁棄深山。元覺悲泣諫父﹐父曰「阿翁年老﹐𨿽有人狀﹐惛耄如此﹐老而不死﹐化成狐魅。」遂卽舁父棄之深山。元覺悲啼大哭﹐隨祖父歸去於深山﹐苦諫其父﹐父不從。元覺於是仰天大哭﹐又將輿歸來。父謂覺曰「此凶物﹐更將何用﹖」覺曰「此是成熟之物﹐後若送父﹐更不別造。」父得此語﹐甚大驚愕﹕「汝是吾子﹐何得棄我。」元覺曰「父之化子﹐如水之下流﹐旣承父訓﹐豈敢違之。」父便得感悟﹐遂卽卻將祖父歸來﹐精勤孝養﹐倍於常日。孔子嘆曰「孝子不違其親﹐此之爲也。」《英才論》云「鄭弘仁義﹐與車馬衣物讓弟﹐不自著衣﹐名流天下﹐舉爲郡﹐位至司徒也。」昔有郭巨者﹐字文气﹐河內人也﹐家貧﹐養母至孝。巨有一子﹐年始兩歲﹐巨語妻曰「今饑貧如此﹐老母年髙﹐供懃孝養﹐恐不安存。所有美味﹐每減與子﹐令母饑羸﹐乃由此小兒。兒可再有﹐母難重見﹐今共卿殺子﹐而存母命。」妻從夫言﹐不敢有違。其妻抱子往向後園樹下﹐欲致子命﹐巨身掘地﹐欲擬埋之﹐語其妻曰「子命盡未﹖」妻不忍卽害﹐必稱已死。巨掘地得一尺﹐乃得黃金一釜﹐釜上有銘曰「天賜孝子之金﹐郭巨殺子存母命﹐遂賜黃金一釜﹐官不得奪﹐私不得取。」見金驚怪﹐以呼其妻﹐妻乃抱子往看﹐子得平存未死﹐妻乃喜悅。遂卽將送縣﹐縣牒上州﹐州送上臺省﹐天子下制﹐金還郭巨﹐供養其母﹐標其門閭﹐以立孝行﹐流傳萬代﹐後漢人也。昔有丁蘭者﹐河內人也。早失二親﹐遂乃刻木爲母﹐供養過於所生之母。其妻曰「木母有何所知之﹐今我辛勤﹐日夜侍奉﹖」見夫不在﹐以火燒之。蘭卽夜中夢見亡母語蘭曰「新婦燒我面痛。」寢寐心惶﹐往走來歸家﹐至木母前﹐倒臥在地﹐面被火燒之處。蘭卽泣淚悲啼﹐究問不知事由﹐妻當巨諱﹐抵死不招。其時妻面上瘡出﹐狀如火燒﹐疼痛非常﹐後乃求哀伏首﹐始得差也。昔劉向《孝子圖》曰﹕有董永者﹐千乘人也﹐小失其母﹐獨養老父﹐家貧困苦﹐至於農月﹐與轆車推父於田頭樹蔭下﹐與人客作﹐供養不闕。其父亡歿﹐無物葬送﹐遂從主人家典田﹐貸錢十萬文﹐語主人曰「後無錢還主人時﹐求與歿身主人爲奴一世常﹝償﹞力。」葬父已了﹐欲向主人家去。在路逢一女﹐願與永爲妻﹐永曰「孤窮如此﹐身復與他人爲奴﹐恐屈娘子。」女曰「不嫌君貧﹐心相願矣﹐不爲恥也。」永遂共到主人家。主人曰「本期一人﹐今二人來﹐何也﹖」主人問曰「女有何伎能﹖」女曰「我解織。」主人曰「與我織絹三百疋﹐放汝夫妻歸家。」女織經一旬﹐得絹三百疋﹐主人驚怪﹐遂放夫妻歸還。行至本相見之處﹐女辭永曰「我是天女﹐見君行孝﹐天遣我借君償債。今旣償了﹐不得久住。」語訖﹐遂飛上天﹐前漢人也。昔有楚王夫鄭袖﹐年老不共同牀席﹐王遂遣之。有一美妾﹐憐愛非常﹐袖心恨怨﹐不出其口﹐遂於私處語妾曰「王看你大好﹐惟憎你鼻大。」其妾因此已後﹐見王掩鼻。楚王私處問袖曰「妾近來見我﹐掩其鼻﹐何也﹖」袖對曰「王身體鮏臭﹐是以掩鼻。」更不思慮﹐遂遣人入割卻其鼻﹐由不慮也。《史記》曰﹕孔嵩者﹐山陽人也﹐共鄕人範巨卿爲友。二人同行﹐於路見金一段﹐各自相讓﹐不取遂去。前行百步﹐逢鋤人語曰「我等二人見金一段﹐相讓不取﹐今與君。」其人往看﹐惟見一死蛇在地﹐遂卽與鋤琢之兩段﹐卻語嵩曰「此是蛇也﹐何言金乎﹖」二人往看﹐變爲兩段之金﹐遂相語曰「天之與我此金也。」二人各取一段﹐遂結段金之交。《史記》曰﹕楚莊王夜夢共後宮美女並諸羣臣飲酒﹐燭滅未至之間﹐有一臣來逼於女﹐女卽告王﹕「有一臣無禮逼妾﹐妾則挽其冠纓而斷。」王遂遣左右且止其燭﹐莫交而入。遂令諸臣悉挽纓而斷﹐始聽燭入﹐莫知誰過也。王曰「飲人枉藥﹝狂樂﹞﹐何得責人具禮。」其後數年﹐晉國兵馬數百萬眾來攻楚﹐楚人疋馬單槍﹐不惜身命﹐直來左右衝突﹐晉軍兵馬百萬餘眾﹐並皆退走無路﹐遂令晉軍大敗﹐收軍而還。楚王曰「在陣沒身救朕者﹐誰也﹖」喚來。帝問曰「君是何人﹐能濟寡人之難﹖」仕曰「臣是昔有﹝者﹞斷纓之人也﹐當見王赦罪﹐每思報君恩也。」王曰「善哉﹗善哉﹗不可償也。」昔孔子遊行﹐見一老人在路﹐吟歌而行﹐孔子問曰「驗﹝臉﹞有饑色﹐有何樂哉﹖」老人答曰「吾眾事已畢﹐何不樂乎﹖」孔子曰「何名眾事畢也﹖」老人報曰「黃金已藏﹐五馬與絆﹐滯貨已盡﹐是以畢也。」孔子曰「請解其語。」老人報曰「父母生時行供養﹐死得葬埋﹐此名黃金已藏。男已娶婦﹐此名五馬與絆。女並嫁盡﹐此名滯貨已盡。」孔子嘆曰「善哉﹗善哉﹗此皆是也。」昔周國有一人空車向魯國﹐魯國有一人負父逐糧﹐疲困不得前進。齊人遂與魯人載父﹐行六十里﹐始分別路而去。後齊人遭事楚身獄中﹐婦來送食﹐語其夫曰「君從小已來﹐豈可無施恩之處﹖不見有一人來救君之難。」其夫語妻曰「卿向魯市上唱聲大喚言曰﹕『齊人空車﹐魯人負父。齊人遭難﹐魯在何處﹖』如此必應有人救我命也。」其婦遂用夫言﹐往至魯市中喚曰「齊人空車﹐魯人負父。齊人遭難﹐魯在何處﹖」唱聲未了﹐卽有一人不識姓名﹐來唾婦耳中﹐更無言語﹐遂還去也。妻至暮間﹐更送食來﹐其夫問妻曰「卿魯市上得何消息﹖」妻對夫曰「惟有一人密來唾新婦耳中﹐卽去也﹐更無餘語﹐不得姓名。」其夫曰「出口入耳﹐必是好事﹐應有一人救矣。」卽至其夜﹐乃來穿地作孔﹐直向牢裏取得齊子﹐遂免死也。時人云﹕齊人空車﹐魯人負父﹐此之爲﹝謂﹞也。昔有楚王共羣臣坐食﹐葅中布﹝有﹞水蛭﹐惠王欲擊出﹐恐法廚官﹐遂卽裹而食之。惠王先患冷病﹐因食蛭﹐病遂吐。﹝底本原文至此已完﹞昔有隨侯國使﹐路由漢水邊轉頭��出﹐隨侯憐湣下馬﹐水中而去﹐達到齊國。經餘一﹐見一小兒﹐形容端正﹐手﹝抱﹞之而問曰「卿今是何處﹖」小�﹝﹞兒�答曰「我是漢水神龍﹐蹔出��破。當爾之時﹐性命轉然﹐蒙君��﹐將此珠以報大恩。」侯曰「我本�頭上血流﹐我心憐湣﹐以杖撥����身﹐何敢取君珠也。」小﹝下缺﹞羊角哀得左伯桃神夢曰「昔日恩義甚大﹐生死救之。」遂卽將兵於墓大戰﹐以﹝擊﹞鼓動剱﹐大叫揮之﹐以助伯桃之戰。角哀情不能自勝﹐遂拔剱自刎而死﹐願於黃泉相助﹐以報並糧之恩。楚王曰「朋有﹝友﹞之重﹐自刎其身﹐其﹝奇﹞哉﹐奇哉也﹗」

