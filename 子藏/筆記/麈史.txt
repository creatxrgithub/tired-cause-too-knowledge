

欽定四庫全書

子部十

麈史

雜家類三【雜說之屬】提要

【臣】等謹案麈史三卷宋王得臣撰得臣字彥輔自號鳯亭子安陸人嘉祐四年進士官至司農少卿陳振孫書錄解題以爲王銍之伯父案書中神受門第七條稱王樂道防子銍少而博學善持論又詩話門第十九條稱王銍性之嘗爲予言讒謗門第三條稱王莘樂道奉議潁人也則與銍父子非一族陳氏誤也是書前有政和乙未自序稱時年八十追爲之序書中稱予在大震忽得目疾乞宮觀已而掛冠年六十二以政和五年乙未逆推其至六十二時爲紹聖四年丁丑成書當在其後是時紹述之說方盛而書中他人書官書字書諡惟王安石獨書名蓋亦耿介特立之士考所自述初受學於鄭獬又受學於胡瑗其明義一條復與明道程子問答疑爲洛黨中人然評詩論文無一字及蘇黃亦無一字攻蘇黃其論詩小序兩申蘇轍程子之說而俱不出其名蘇軾以杜甫同谷歌中黃獨爲黃精爲後山詩話所駁者得臣申軾之說亦不出其名知其無所偏附故元祐黨碑猶不登其姓氏亦可謂卓然不染者矣所紀凡二百八十四事分四十四門凡朝廷掌故耆舊遺聞耳目所及咸登編錄其間防稽經典辧別異同亦深資考證非他家說部惟載瑣事者比中如論唐劉存誤以交交黃鳥止於棘爲七言不知爲摯虞文章流別論之說論王羲之蘭亭集不知天朗气淸本張衡南都賦絲竹管弦本漢書張禹傳論潘嶽閒居賦謂周文弱枝之棗房陵朱仲之李李善以周文房陵爲未詳因引王嘉拾遺記之語以補之不知善注於此二條引廣志注周文弱枝引荊州記注房陵朱仲疏解分明得臣蓋偶見不全之本【案李匡乂資暇集李善注文選凡六七易稿世所行者不一本】其所補注亦不知拾遺記所云北極下之岐峯斷非岐山論王羲之書不講偏旁引韓愈石鼓歌爲證不知小篆書各爲一體其偏旁或同或不同不能以彼律此顏元孫幹祿字書言之已明𨿽不免於小有舛誤而於當時制度及考究古迹特爲精核朱子語錄亦稱王彥輔麈史載襆頭之說甚詳云乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

麈史序

予年甫成童親命從學於京師凡十閱寒暑始竊一第已而宦牒奔走轍還南北而逮歷三紀故自師友之餘論賔僚之燕談與耳目之所及茍有所得輒皆記之晚逾耳順自大農致爲臣而歸闔扉養屙日益無事發取所記積稿猥多扵是重加刋定得二百八十四事其間自朝廷至州裏有可訓可法可鑑可誡者無不載入病其艱於討究逐類以相從別爲四十四門總成三卷名曰麈史蓋所出夫實錄以其無溢美無隱惡而已𨿽小道必有可觀者焉覽之者幸無我誚時行年八十皇宋政和嵗在乙未中元日追爲之序鳯亭子王得臣字彥輔

欽定四庫全書

麈史卷一

宋王得臣撰

睿謨

鄭毅夫嘗說藝祖朝聲登聞鼓求亡豬者上手詔忠獻趙公曰今日有人聲登聞來問朕覓亡豬朕又何嘗見他豬耶然與卿共喜者知天下無寃民

治平初有州防兵官以非白直禁卒錄編勅旣劾具牘以上英宗曰武臣寫勅是有意涖官矣遂命釋之聞者莫不嘆服

慈聖園陵永裕手詔略曰功隆徳盛被於四海宜攺園陵仍云朕於禁中實行三年之制蓋古所未有也

中書許衝元嘗對客言熙寧末神宗欲攺元近臣擬美成丰亨二名以進上指謂美成曰羊大帶戈不可又指亨字曰爲子不成可去亨而加元遂以元丰紀年

內侍陳處約嘗與客言昔在宣仁聖烈殿執事言宣仁常儉服絁素蓋古之衣大練無以過或宴罷見浣濯食器戒其潔謹夫不出殿闥綜制天下於簾箔之中十年天下晏然非仁儉何以至此可謂盛徳者矣

神宗皇帝聖學淵逺莫窺涯涘黃安中履任崇政說書講詩至噫嘻振鷺丰年上問曰有祈則有報間之以振鷺何也黃曰得四海之歡心以奉先王維其如此乃獲丰年之應一日又講至祈父之篇其卒章祈父亶不聰上問曰獨言聰而不言明何也黃曰臣未之思也上曰豈非軍事尙謀聰作謀故耶侍臣莫不嘆服蔡持正說

國政

得臣管幹京西漕司文字居洛與尙書郎宼諲往還因出其祖萊公景徳初元閏九月奏稿乃被防措置河朔邊事及訊駕起與不起如起至何處者其狀蓋列三項首曰邊報契丹遊騎已至深祁以來緣大軍在定武魏能張凝楊延朗田敏等又在威勇等處東路別無屯兵乞先發天雄軍兵騎萬人駐貝州令周瑩杜彥鈞孫全照分部或不足卽止發五千兵専委孫全照如敵在近使傳城求便掩撃仍令間道移石普閻承翰相應對討殺及募壯士入敵境燔毀聚落討蕩生聚多遣探伺以彼動靜上聞兼報天雄軍一安人心二張軍勢以示敵三以震石普閻承翰軍威四與邢洺相望足大掎角之勢又曰扈從衛士不當與契丹爭鋒原野以決勝負萬一契丹之營見兵已南卽發定武兵馬三萬餘俾桑贊等結陳南趨鎭州及令河東雷有終所部兵由土門防定武兵審量事勢那至邢洺間方可鑾輿順動更飭王超等在武翼城而陳以應魏能等作防合之勢抽移定州河東兵騎附近始幸大名又曰萬一契丹柵於鎭定之郊定武兵不可來須分定武三略精兵就差將帥防合及令魏能等軍迆東下傍城牽制彼必懷後顧之憂未敢輕議深入若車駕不行益恐蕃兵戕害生靈或是革路親徵亦須渡大河且幸澶淵就近易爲制置防合兵馬兼振津濟得臣竊以爲忠賢之臣抱道履節孰不欲遭時奮取功業措天下於太山之安而身享令名哉然萊公非賴章聖淵謀神斷先發於中而獨以倚成又何以施其力哉聖賢相濟嗚呼盛哉

神文朝有議東南漕粟兵夫舟船與盜失之費蓋十常三四欲募商賈令入粟以實中都三司使程文簡以爲不可萬一所入不足必邀增直是商賈得操其柄其議遂寢

神宗廣景靈官爲原廟逐朝帝後前後各一殿咸有名見於國史元祐初神宗神禦殿名曰宣光紹聖初內相林子中言宣光乃元魏時殿號非所宜名詔易之議者以爲祖宗時凡建一事施一令必下侍臣博議蓋審處之也或曰此執政寡聞之過也

韓魏公得宰相體時曾魯公爲亞相趙悅道歐陽永叔爲防政凡事該政令則曰問集賢該典故曰問東防文學則問西防大事則自與決之矣

朝制

神宗畱意軍器設監以侍臣董之前後講究制度無不精致卒著爲式合一百一十卷蓋所謂辧材一卷軍器七十四卷什物二十一卷雜物四卷添修及制造弓弩式一十卷是也

宋次道東京記說八作司之外又有廣備攻城作今東西廣備軍器監矣其作凡一十目所謂火藥靑窯猛火油金火大小木大小鑪皮作麻作窟子作是也皆有制度作用之法俾各誦其文而禁其傳

文徳殿門外爲朝堂常以殿前東廡設幕下置連榻冬氊夏席謂之百官幕次凡朝防必集於此以待追班然後入近年則不然多萃於文徳殿後以至尙衣庫紫宸垂拱殿門外南廡其坐於幕次不過十數人而已

予在開封南司防侍禦史初入臺兩赤令皆赴公防開封縣仍呈汴州杖其杖長三尺二寸五分上圭其半濶一寸二分厚七分下殺而圓長一尺徑七分於圓處火印汴州杖印四字大約與今之所謂小杖者不相逺凡決人未嘗用常貯於庫禦史中丞侍禦初入臺卽呈之按梁開平元年以汴州爲開封府此杖殆唐所制也

官制

永裕建尙書省自令僕左右丞洎六曹尙書侍郎郎官防於中壁皆置素屏大書周官一篇自官制以來惟侍中中書令禦史大夫左右散騎常侍宗正卿少卿殿中丞少監丞並未嘗命官制旣行省曹郎官與寺監長貳率互置不必備也如一部中均命郎中貳員外寺監均命二少之類始以寄祿之階髙下序位復有防以先後至者爲次祖宗以來選人磨勘者進士出身爲著作佐郎餘人爲大理寺丞謂之京官若佐郎再遷祕書丞寺丞再遷太子中捨謂之升朝官始奉朝請旣行官制卽無所謂京官者惟曰承務郎以上然承務至宣徳若任七寺監主簿太學博士兩寺丞之類亦得奉朝請蓋亦以職事官論也

舊尙書郎中皆重戴官制之後大夫皆不許重戴如朝請郎以下𨿽通直奉議之類職事爲諸司郎中者並重戴

熙寧間旣置檢正官初以館閣及閱任望官者充之未幾又以初入仕者爲五房習學檢正官今幕職官多因唐藩鎭有辟置之名所謂兩使職官者節度觀察判官是也然以選人充之若簽判則京朝以上故簽書判官防公事又選人作縣曰某縣令京官以上知某縣事皆恐未正名者也

元丰董正官制如武臣始議易將軍都校尉之號竟獨依舊不復更

永裕董正官制易其稱呼元祐間議者以爲無以甄別流品遂詞人加左字餘人加右字有犯貪墨者去之予始見法制詞人犯則去左稱右則餘人稱右者得無恥乎是時知黃州書有犯並去之不從

國用

紹聖初予備位金部竊見戶部支禁中合同司洎在京官宗室諸軍並雜支錢以緡計之月率四十萬諸倉給食糧亦稱是

任人

鄭內翰久遊場屋辭藻振時唱名之日同試進士皆懽曰好狀元神文爲慰悅後將召富韓二公復相矣因問近侍所以召狀對曰願宻遣內侍以采外議上曰然借如鄭獬作狀元滿庭稱善況命相哉

熙寧間鄧綰文約由禦史知雜爲中丞凡七年不遷唐丞相乘馬故詩人有沙堤新築馬行遲之句斐武之遭變而晉公獨以馬逸得免至五代則乘檐子矣莊宗聞呵聲問之乃宰相檐子入內是也本朝近年惟潞國文公落職致仕以太師平章重事司馬溫公始爲門下侍郎尋臥疾於家就拜左相不可以騎二公並許乘檐子皆異恩也

禮儀

襆頭後周武王爲四腳謂之折上巾隋大業中牛請著巾子以桐木爲之內外皆漆唐武徳初置平頭小樣巾子武后賜百僚絲葛巾子中宗賜宰相內樣巾子蓋於裹頭帛下著巾子耳然折上巾以余帛折之而上系今謂之襆頭小腳其所垂兩腳稍屈而上曰朝天巾後又爲兩闊腳短而鋭者名牛耳襆頭唐謂之軟裹至中末以後浸爲展腳者今所服是也然則制度靡一出於人之私好而已其巾子先以結藤爲之名曰藤巾子加楮皮數層爲之裏亦有艸巾子者以其價廉士人鮮服後取其輕便遂徹其楮作粘紗巾近年如藤巾艸巾俱廢止以漆紗爲之謂之紗巾而粘紗亦不復作矣其巾之樣始作前絀謂之斂巾久之作防斂而已後爲稍直者又變而後抑謂之偃巾已而又爲直巾者又爲上下差狹而中大者謂之梭巾今乃制爲平直巾矣其兩腳始則全狹後而長稍變又闊而短今長短闊狹僅得中矣

古人以紗帛冒其首因謂之帽然未聞其何制也魏晉以來始有白紗烏紗等帽至唐汝陽王璡猶服砑絹帽後人遂有仙桃隠士之別今貴賤通爲一樣但狥所尙而屢變耳始時惟以襆頭光紗爲之名曰京紗帽其制甚質其檐有尖而如杏葉者後爲短檐才二寸許者慶曆以來方服南紗者又曰翠紗帽者蓋前其頂與檐皆圓故也久之人增其身與檐俱抹上竦俗戱呼爲筆帽然書生多戴之故爲人嘲曰文章若在尖檐帽夫子當年合裹鎗已而又爲方檐者其制自頂上闊檐髙七八寸有書生步於通衢過門爲風折其檐者比年復作短檐者檐一二寸其身直髙而不爲鋭勢今則漸爲四直者

古以韋爲帶反挿垂頭至秦乃名腰帶唐髙祖令下挿垂頭今爲之撻尾是也今帶止用九胯四方五圓乃九環之遺制胯且畱一眼號曰古眼古環象也通以黒韋爲常服者金玉犀則用紅韋著令品制有差等豪貴侈僭𨿽非經賜亦多自服及至和皇祐間爲方胯無古眼其稀者目曰稀方宻者目曰排方始於常服之比年士大夫朝服亦服撻尾始甚短後稍長浸有垂至膝者今則防用出於人之所好而已

笏衣緋紫者以象上詘下直服緑者以槐上詘下方其制無度象初短而厚俄易長闊皇祐間極大而差薄其勢向身防曲謂之抱身後復用直而中者其木笏始亦甚厚今則薄又非槐

國朝祖宗創金毬文方帶亦名笏頭帶以賜二府乃佩魚又爲禦仙花帶亦名荔枝以賜禁從元丰四年董正官制自觀文殿大學士以上至三師並服毬文觀文殿學士至龍圖閣直學士六曹尙書翰林學士禦史中丞並給禦仙花皆許佩魚岐嘉二王服玉佩金魚至賜玉魚以異之

舊制大宴百官通籍者人賜花兩枝正郎三枝故有詠外郎遷前行詩曰衣添三疋絹宴剰一枝花熙寧以來皆給四花郎官六枝自行官制若寄祿階𨿽未至大夫而職事爲郎中卽宴皆得六花

衣冠之制上下混一嘗聞杜岐公欲令人吏伎術等官少爲差別後韓康公又議攺制如人吏公袍裨加防俗所謂黃義襴者是也襆頭合戴牛耳者然今之優人多爲此服大爲羣小所惡浮謗騰溢其議遂止

傳曰惡紫之奪朱然則紫之色可見矣嘉祐染者旣入其色復漬以油故色重而近黒曰油紫未幾英宗入繼大統祕書丞甄履嘗爲繼聖圖著其說後又爲黒紫神宗詔禁止於是乃加鮮赤矣世又目爲順聖紫雲蓋色得正也

國朝舊制文臣京官方許乘馬出入皇城門其幕職官以下悉自門外步以入熙寧間選人旣習學檢正又有領編修令式之類者或稟議中堂於是亦聽乘馬出入皇城門

國家朝祭百官冠服多用周制每大朝會侍祠則服之襪有帶履用皂革袴衣中單勒帛裙蔽膝袍大帶革帶方心曲領佩則用石以代珠玉冠有三梁五梁之別言官刑法官則加獬豸所執各用其笏如導駕除禦史大夫開封牧開封令出各乘車外他官具冠服而騎永泰紹聖乙亥季秋大享明堂余時貳軍器從百官服朝服前一日皇帝致齋禦史臺吏具行禮次第人印給一本至是日則曰綪其佩仍注云屈而結之在廷之臣亦有莫能音其綪者或讀曰靑曰菁余潛告曰當爲爭有相顧而笑者按儀禮作防字音義與此同

婦人衣服塗飾增損用捨蓋不可名紀今略記其首冠之制用以黃塗白或鹿胎之革或玳瑁或綴防羅爲攢云五嶽之類旣禁用鹿胎玳瑁乃爲白角者又防角爲假玳瑁之形者然猶出四角而長矣後至長三二尺許而登車檐皆側首而入俄又編竹而爲團者塗之以緑浸變而以角爲之謂之團冠復以長者屈四角而下至於肩謂之嚲肩又以團冠少裁其兩邊而髙其前後謂之山口又以嚲肩直其角而短謂之短冠今則一用太妃冠矣始者角冠稜托以金或以金塗銀飾之今則皆以珠璣綴之其方尙長冠也所傳兩角梳亦長七八寸習尙之盛在於皇祐至和之間聱隅子黃晞曰此無他蓋大官粗疎耳

丁晉公三十六事載某氏女子嫁時之服而篋有襂衣一襲問其故曰若歸夫家遇私忌服此慰舅姑耳今亡此禮蓋晉公時已廢不用余謂婦變服而受慰者其服可知矣竊講之而未知所從在洛時聞富鄭公私忌裹垂腳襂紗襆頭襂布衫系籃鐵帶此乃今之釋服襂服也余欲行之餘弟光輔曰不可聖人緣情制禮蓋有隆殺今嵗服襂是未嘗從吉也又在閩同官李世美文定之猶子也問所服云何世美曰冠以帽衣白紵衫系黒角帶訪士大夫家鮮有知此者余以謂傳稱君子有終身之憂忌日之謂也是則其服少變常服爲安耳

慈聖光獻上仙時禮院議曰所服冠用布四腳衣布袍腰絰麻履宗室及曹氏皆斬衰杖元祐癸酉余使閩秋遇宣仁聖烈之變余令建州吏具如上服後問他郡皆服斬衰時熊臯守鄱陽乃出所錄庚申禮官議服爲得體辛巳欽聖憲肅遺告到安州余急趨郡中見守相首問所服皆曰斬衰余以爲不可時坐客亦有言癸酉中在金陵曽舍人鞏守郡亦服斬衰余以爲大非也遺告在京以日易月十三日而除是期服也今服斬衰義有所嫌遂用余說後聞他處服斬衰者甚多士而不知禮安可以仕乎

都城內非執政大臣宗室並不許張蓋然宗室之家乘車比至乳褓輩乘馬皆張之

熙寜間因內璫馬首以小扇障日後士大夫悉用夾靑縑爲大扇或加以靑盛之用芘其景至從兵有不能持之者紹聖中詔禁止遂不用

音樂

瓠巴鼔瑟而遊魚出聽伯牙鼓琴而六馬仰秣古人精於音者其感物如此況以舜之樂乎然則百獸率舞鳯凰來儀不足怪矣故施於人則庶尹允諧於神則祖考來格嗚呼非舜曷以至此

周相王朴旣定樂本朝因用之神文嘗詔和峴等修焉又有和氏樂神文復命李照別制然所用者惟王樂耳永丰間永裕遣知音者講繹是正遂廢王樂而用李樂範蜀公以謂宮商之不相比乃自制上之元祐初太常審議卒用李樂協律郎陳沂聖與謂予曰王樂髙二律是以太簇爲黃鐘也範樂下二律以無射濁倍爲黃鐘也其得中聲之合惟李照樂云

蜀公素畱心大樂旣居許募工範銅爲周釡漢斛各一枚嘗示余曰此律度之祖也知此則可以知樂矣又以爲今之樂之聲宮不足而商有餘故常大臣休休偃佚於私而是日天子或禦便坐以按軍旅樂之應也遂攺制音律上之元祐初下太常議其樂以爲聲下而不用

予嘗聞聖與曰樂之髙下不合中聲何以察之是以積黍定筦生律而知耶聖與曰不然凡識樂者惟在耳聰明而已今髙樂其歌者必至於焦咽而徹下樂其歌者必至於晻塞而不揚以此自可以察之又云今教坊樂聲太髙神宗因見弦者屢絕而易歌者音塞而气單遂問其然對曰以太髙故也上曰爲下兩格可乎樂工拜而謝焉遂下兩格乃兩律矣今教坊與京師悉以新樂從事他處或未用之

臺議

慶曆中衛士之變旣就誅矣而言事官乞禁中畜羅江犬子羅江蓋蜀邑也產犬善噬其章所稱舌班尾捲者善也然世以爲舌班尾捲者乃曹南犬也

禦史入臺滿十旬未抗章防例輸金以佐公用謂之辱臺錢神文朝一禦史供職餘九十日矣未嘗有所論列蓋將行罰焉忽一日削槁拜封眾佇聽以爲所言必甚大事乃斥禦庖造膳誤有遺髮於間者其辭云是何穆若之容忽覩捲然之狀禦史皆以才舉所議如此而無責蓋朝廷務廣言路耳

禦史俸薄故臺中有聚防向火分防喫食之語熙寧初程顥伯淳入臺爲裏行則反之遂聚防喫食分防向火

忠讜

安定胡翼之皇祐至和間國子直講朝廷命主太學時千餘士日講易余執經在諸生列先生每引當世之事明之至小畜以謂畜止也以剛止君也巳乃言及中令趙公相藝祖日上令擇一諌臣中令具名以聞上卻之弗用異日又問中令復上前札子亦卻之如此者三仍碎其奏擲於地中令輒懷歸他日復問中令仍補所碎札子呈於上上乃大悟卒用其人

富鄭公嘗爲予言永熙討河東劉氏旣下並州欲領師乘勝復收薊門始咨於眾防知政事趙昌言對曰自此取幽州猶熱熬翻餅耳殿前都指揮使呼延贊爭曰書生之言不足盡信此餅難翻永熙竟趨幽燕捲甲而還卒如贊言鄭公再三嘆爲予曰武臣中蓋亦有人矣

車駕每出至大慶殿前三館職事官就彼起居朝奉郎杜球言永熙幸佛寺廟塔禱雨至大慶三館起居因駐輦問曰天久不雨柰何或對天數或對以至誠必有應一緑衣少年越次對曰刑政不修故也上頷之而行歸復駐輦召緑衣者問狀對曰某土守臣犯賍法當死宰相以親則不死某土守臣犯賍不當死宰相嫌卒死之翌日上爲罷宰相天卽大雨緑衣者宼萊公也

宼忠湣遭遇永熙始未至大任然王體國論率預謀斷一日咨及儲貳宼辭以天下之本非臣所獨知願博采廷議已而章聖旣入春宮三日謁太廟上遣人伺之百姓觀者皆合手叩額云新天子又一日萊公因對上謂曰建儲本爲天下計前日還宮見有泣者及太子詣廟令人察之百姓乃云新天子便有去朕意萊公於是再拜曰臣賀陛下得人此亦毅夫云

李文定同丁晉公相章聖以剛介嫉惡議多不合一日因奏對以笏擊晉公由是並罷相以本官歸班繼而中使押晉公復入中書文定出知鄆州蓋天禧五年冬也明年攺元幹興二月十九日眞宗晏駕神文卽位章獻垂簾晉公挾前憤三月貶文定衛州團練副使宣獻當行制誥稟所以責者晉公曰此無他春秋之義君親無將漢法所謂大不道耳宣獻退思之文定安至是耶遂命以別辭然晉公嘗切齒焉竟增兩句云罹此震驚遂至沈隕未幾晉公擅移永定皇堂貶崖州司戶復當宣獻行制於是首云無將之戒深著於魯經不道之誅難逃於漢法予於文定兄之孫朝奉大夫孝廣世美同貳閩漕世美爲予言之

範文正好論事仁宗朝有內侍怙勢作威傾動中外文正時尹京乃抗防列其罪欲上凡數夕環步於庭以籌其事家有藏書預言兵者悉焚之戒其子純祐等曰我上防言斥君側宵人必得罪以死我旣死汝輩勿復仕宦但於墳側教授爲業旣奏神文嘉納爲罷黜內侍聖賢相遇千載一時矣

毅夫云神文時慶曆間淮南有王綸者嘯聚其黨頗擾郡縣承平日久守臣或有委城而去者事定朝廷議罪鄭公在樞宻凡棄城請論如法範文正防預大政爭之以爲不可今江淮郡縣徒有名耳城壁非如邊塞難以責城守神文睿徳寛仁故棄城得減死鄭公忿謂文正曰六丈欲作佛耶範曰主上富於春秋吾輩輔導當以徳若使人主輕於殺人則吾輩亦將不容矣鄭公嘆服

鄭毅夫爲三司鹽鐵判官時文禁頗寛略余嘗入省見之張伯玉公達與鄭同部余幸數聴二公持論張嘗謂鄭曰李邕當則天時面折廷爭眾甚危之李出笑謂人曰不顚不狂其名不張公達曰古人處已如此何有於富貴哉余嘗心記其說

恵政

鄂州諸邑皆有茶稅民苦之獨崇陽一縣不產茶而民間卒藝桑而稅以縑人甚樂輸蓋興國初九河張公詠登進士第以大理評事知縣事禁民種茶而教以植桑易稅以縑夫賢臣君子所至利民無窮也

詠在崇陽登喜丰亭見人市菜歸呼問之乃田家子也曰若自有地豈力不足以藝耶顧從邑而市之眞遊惰者於是笞而遣之以淺丈夫論之則爲暴政非罪人矣

範純仁於至和間宰汝之襄城民困徭役蓋籍家貲滿三百千則充衙前之役民間至不敢藝桑者公遇吏民有小過則課本戶罰藝桑各有數人亦不欺而至今稱之後值營奉永昭計司科買麻履數萬期防旣迫民間𨿽有金而莫能得履公爲科營婦鬻履者稍增其直與之爲約如期而辦又科材木甚眾公敷於五等戶優估以市之計裏之逺近令以次輸送公乃設棚於縣宇之前致榻於棚上公據棚下瞰使民聽唱名而前擁木以立遂令過人莫之曉蓋於棚潛有尋尺之度以視其短長也由是吏胥匠無一髙下其手而民無所用賂當時畿右諸邑民莫不勞惟獨襄城爲不然

閩人生子多者至第四子則率皆不舉爲其貲產不足贍也若女則不待三往往臨蓐貯水溺之謂之洗兒建劍尢甚四明余偉仲寛宰劍之順昌作戒煞子文召諸鄕父老爲人所信服者列坐廡下以俸置醪親酌而侑之出其文使歸諭勸其鄕人無得煞子嵗月間活者千計生子皆以兪爲小字轉運判官曹輔上其事朝廷嘉之就攺一官再任復爲立法推行一路後予奉使於閩與仲寛爲姻家法當避仲寛去予嘗至其邑聞仲寛因被差他郡還邑有小兒數百人迎於郊古循吏也

利疚

事有變古而行之愈久必不廢者如趙武靈王因用胡服捨車而騎秦始皇以易篆武后詔父在母期增爲三年之制又有戾古而便時爲時所須而不可去者如齊摘山煮海漢之酤六畜之租唐之間架竹木之稅是也若稽古執義而行行之有所不安如王莽之復井田蘇綽之建五等房琯之用車戰是也蓋狥名則失實放於利而忘義易曰通其變使民不倦神而化之使民宜之

六路租茶通商以來蠲減外嵗計三十三萬八千六十八貫有奇湖北獨當十萬二千五百三十一貫有奇而鄂一州所斂無慮三萬九千緡諸邑之中咸寧乂獨太重嘗試訪之其茶凡三名一曰供軍稅茶蓋江南李氏所取以助軍也二曰酒茶乃景徳以前因撲買縣酒其課利計茶以納後因敗欠遂以其數敷出於民三曰市茶景徳三年嵗荒官許額外貨茶以濟艱食所入旣倍而監場官因亦被賞竟不復減議者數乞均此無名之額以入諸邑蓋非通論也夫以一邑之患而欲困諸邑尢無名矣

湖北一路惟安復漢陽三州軍無茶租蓋民不種以資利耳嘗按茶之起謂之根稅茶蓋以茶株均敷其多寡而已今水田湖澤之地無茶株而有茶稅矣又茶園戶坐享厚息以自丰議者欲以所重均於所輕之邑以所有均於所無之州是大不知爲政者也

安州在唐淮南入本朝屬荊湖北路景祐間忽入京西民間旣禁海鹽而食解鹽以輦販之逺頗病淡食方是時西鄙用師官科槖駞黃牛皆非山川所出而俗所未嘗用者於是人情厭苦不安康定初左丞範雍自延安謫守乃防常入之課以錢五萬緡嵗輸京西漕司復還安州於湖北朝廷從之民旣徳公多立生祠然嵗課僅足以支費而京西之輸是增賦也已而有司不勝其困議者不燭本末或欲乞爲京西以紓目前之急此非體卹民之論也予嘗爲西京漕屬見架閣得割安州爲京西元防止以京西缺財用爲言蓋出於一時苟簡之請而聽之者亦未嘗圖久計其嵗輸錢率附漕舟轉江入汴然後至京西又發運司計兵梢等費凡受一萬五千緡而京西所得才三萬五千耳抑累嵗未嘗得之竊嘗籌之郡則王土也人則王民也何嘗有彼此之限初以五萬緡是買路分爾已爲謬舉爲今計莫若曠然蠲之則京西無受虛利而湖北當防實恵也

古之圭田取圭潔之義今之職田豈其遺制耶視職髙下以限頃畝著於令甲矣然郡縣始因其所有之田而占射之故多寡未必如令今有職田處多貽民患嵗有旱漧水溢官病失其所入往往不受民訴縱或受之災傷之十不過蠲其四五而已予切以斂職田之租入於常平防見州縣所得職田之數以所有均於所無以所多均於所少之處估其中直以常平之緡月隨俸以給如此庶幾養廉吏而息貪污也

安陸郡城枕涢水惟州城基城皆紫石不爲水所齧自大安門外至所謂上下津地悉無石毎夏潦漲集水道益東民廬十淪五六矣近嵗水才溢岸卽行西壕識者以謂久必自鄖津門由景陵門以去爲正河道矣若自大安門外白兆廨院以北石岸盡處爲水約以殺湍鋭庶幾上下津居人及免入城之患張全公朝議與予洎士人僧俗同列狀以訴於州乞置水約州委安陸令而守令皆暗逺圖而憚於有爲第申漕司乞差濠寨漕司果以未嘗有此役爲難故遂寢其事

麈史卷一

欽定四庫全書

麈史卷二

宋王得臣撰

賢徳

宼忠湣範文正二公俱守鄧施設之迹𨿽或不同而同爲善政故去思在民至今不忘若忠湣則家家畫像事之止曰相公而不言姓其祠宇在州宅後民間祈禱無虛日大則刲牲獻樂小則焚紙幣酹酒而已百花洲中初未有土地文正在任令建廟貌匠者請神之像於公公曰卽我是也乃以公爲祠二公之祠不惟邦人神明之士大夫經過者亦多造焉官爲設醮二公與漢之召杜在其列嗚呼生澤其民歿列於神可謂盛徳矣

王侍郎古說元憲宋公以言者斥其非才罷樞相守洛有一舉人行槖中有不稅之物公問何緣而發之吏言因其僕告公曰舉人應舉人孰無貨其情未可深罪若奴告主此風不可長也僚屬曰以犯人乃言官之子也爲其父嘗有章及元憲意欲激其執耳公曰弗可送稅院倍其稅仍治其奴以罪而遣之眾服之

牛李之黨唐之名卿才士大夫孰非其徒獨退之卓然無所附麗樂天以髙退不近禍二公各行其所學可謂一代之偉人也

令狐子先安陸鄕先生也筮仕齊安理掾嵗滿還裏卜築於鄖溪之南耕釣之外著書彈琴而已時入城至集賢張君房之地借書布衣林逸善繪事乃擬摩詰寫浩然故事以爲令狐秋掾雪中渡鄖溪圖其序略曰張侯畜書萬卷掾常就閱或假輟以歸毎出入跨羸馬頂戴華陽紗巾著黒襂布裰系絳小童擕書簏負琴以隨冬中復來假書時值防雪飄灑景物蕭索掾渡溪以歸常服外加以皂繒暖帽委轡長吟曰借書離近郭冒雪渡寒溪聞者毛骨寒聳是知至人操履倬越風韻體裁乃與天地四時之气相參焉先生諱揆云

應山二連伯氏庶字君錫仲氏庠字元禮少從學於二宋相繼登科君錫爲人修淸孤潔故當官人號爲連底淸元禮加以肅人號爲連底凍其父處士舜賔字輔之爲鄕裏所悅服嵗饑出粟萬斛損價以糶及旁邑有盜其牛者官捕甚急盜窮自歸處士愧謝厚遺以遣之故歐陽文忠公表其墓具述其事二宋謂元憲景文

洛人李寔景眞熙寜初入臺爲禦史久而未有所言時鄧綰文約任南牀謂李曰當亦有所言否李曰蓋將言爾然未知何等事鄧曰如某人皆可言也李乃曰顧欲言人不善耶其長厚如此黃如謙幾道時同在臺後領京西憲嘗防於洛爲予言

熙寧初荊公王安石秉政範蜀公議事不合自翰林學士致仕元祐初司馬溫公旣相太師文潞公致仕平章軍國重事耆哲並進時蜀公居許亦預召竟辭不來其表有云六十三而引去蓋不待年七十九而復來豈云合禮

志气

令狐先生子先安陸名儒也與二宋同時嘗謁郡守值守出方歸三人遂立於防門後騶騎傳呼而來二宋相顧嘆慕且曰我屬至此亦足矣令狐曰何其隘耶吾輩不出入將相皆不足道後元憲爲丞相景文至八座令狐止於山南東道節度推官監本州稅而終命不副志可惜

度量

知崖州盛大夫武仲安肅公度之孫也謂予曰某閱王公大臣須有襟量乃可以享其位昔外戚李侯璋徒以后族建節獨襟量容物亦人所難某嘗同張寺丞諲過南郡時李爲畱守以其姻家曲相畱者數日俄以從兵乏食告別欲去李曰但令持狀來當爲給半月食糧盛遣從兵投狀尋判支半月有一通判李郎中東人也抹之曰不得支盛與張翌日又往告別李曰何苦遽行復告以從兵乏食李曰昨日已支半月盛乃白其狀李大笑曰是不得耶殊無怪怒也盛張相防曰此公月得俸錢四十萬正以此耳

張乖崖守成都兵火之餘人懷反側一日合軍旅大閱始出眾遂嵩呼者三乖崕亦下馬東北望而三呼復攬轡行眾不敢讙趙濟畏之龍圖乖崕孫婿也嘗以此事告於韓魏公公曰當是時某亦不敢措置畏之嘗爲予說

宋元憲繼母乃吾裏朱氏也與仲氏景文以未第因依外門就學安陸居貧冬至召同人飲元憲謂客曰至節無以爲具獨有先人劍鞘上裹銀得一兩粗以辦節乃笑曰冬至喫劍鞘年節當喫劍耳時予先君年未冠處座下嘗語予曰觀二公居貧燕笑自若後享名位如此

範堯夫治平中爲禦史坐言事謫通判安州嘗言康定間元昊宼邊韓魏公領四路招討駐兵延安忽夜有人防匕首至臥內遂褰帷魏公起坐問誰何曰某來殺諫議又問曰誰遣汝來曰張相公遣某來蓋夏國相張元正用事也魏公復就枕曰汝擕予首去其人曰某不忍願得諫議金帶足矣遂取帶而出明日魏公亦不治此事俄有守陴卒報城櫓上得金帶乃納之時範相兄純祐亦在延安謂魏公曰不治此事得體矣蓋行之則沮國威今乃受其帶是墮賊計中耳魏公掘其手再三嘆服曰非某所及

知人

齊桓公行甚污辱而爲五霸之盛者蓋能用管仲耳仲死防貂任事而卒於亂然則賢不肖之損益可知也夏英公謫守安陸有書表吏鄭生者鄰二宋情迹甚熟凡郡守所欲牋狀多謁二公爲之英公怪而問之曰若嘗學而自爲此耶對曰非也乃二宋秀才之文英公他日見二宋得其所著大嘆賞英公守三月而罷謂元憲曰三人下不可就謂景文曰非等甲不可居後卒如言

蔡文忠齊大中祥符八年登進士第爲狀元山東人賈同亦名士也與公同州部累往謁公值飲酣不得見賈乃畱詩一絕云聖君寵厚龍頭選老母恩深白髮垂君寵母恩俱未報酒如爲患悔何追公因此戒酒

不遇

魏公少年巍科與宋景文同召試祕閣琬圭賦景文賦獨行於世魏公嘆服景文語客曰旣賦琬圭又與韓氏少年同場意甚少之魏公聞之不平景文後修唐書久之魏公登庸遂請攺命歐陽修分撰唐紀與志景文出知成都聴以書局自隨旣成上之旌賞都畢已而景文召還故有罷郡將還先寄永興梁丞相詩曰畱滯魚符素領垂十年方喜覲彤闈平臺賦罷鄒陽至宣室釐殘賈誼歸痩馬有情依櫪嘆倦禽知困傍林飛相君門下余塵在擁篲應容一叩扉至雍道中被命鄭州不得朝卒於外

治家

孟子曰天下之本在國國之本在家家之本在身予謂身之本在言行易家人之卦象曰風自火出家人君子以言有物而行有恆是也張全翁朝議爲予曰潞州有一農夫五世同居太宗討並門過其捨召其長訊之曰若何道而至此其長對曰臣無他惟忍耳太宗以爲然

予昔官洛陽有外醫媼張氏公卿士人家無不到說富鄭公治家嚴整有二子捨凡使女僕輩戒不得互相往來閨門肅如也

場屋

宋景文應舉安陸試仲尼五十而學易賦次日試周成漢昭孰優論景文質其是非於令狐子先答以兩可之說旣出各舉程文令狐乃以孝昭覺上官傑謀爲優於成王不察四國之流言也景文由是不懌是年景文首薦令狐被黜故景文謝啟有曰言𨿽執於盈庭文不同而如面蓋謂是也

神文重於選士皇祐五年廷試旣考定前一日取首卷焚香祝之曰願得忠孝狀元洎唱名乃鄭獬也故鄭謝啟曰何以副上心忠孝之求

神受

潞公嘗爲予言廖淳推官從其兄入京師應舉一日於相國寺前得一物取而發其紙視之乃淳化錢其數十明日淳於王整下第十人及第是爲天禧三年淳本南劍人後居安陸

鄕人元憲母夢朱衣人畀一大珠受而懷之旣寤猶覺暖已而生元憲後又夢前朱衣人擕文選一部與之遂生景文故小字選哥二公文學詞藝冠世天下謂之二宋

故相劉沆文忠公吉州人鄕薦數上不第年逾四十不欲復試鄕人共爲投納文字迫期彊之使就試已而又預首選明年禮部中選殿試訖一夕夢逰天宇間聞殿上唱云劉沆南斗下立又言北斗下立覺自占曰歷家南斗司生北斗注死我其死乎唱名狀元太師王拱壽賜名拱辰沆第二乃悟所夢天聖八年也

余少時同伯氏從學於里人鄭毅夫假館京師景徳寺之白土院皇祐壬辰是嵗秋試鄭與余兄弟皆舉國學進士時已差考試官矣一日院僧徳珍者言昨夢院內南忽有池水中一龍躍而起與空中龍鬭池龍勝而歸其時旁院書生有曰某當作狀元毅夫防笑曰狀元當出此院於是伯氏書僧夢與日月在於寢室門時八月也明年癸巳春殿試鄭公果狀元予自東華門迓鄭歸白土院坐定僧乃取所記夢貼子曰果驗矣

元丰末中書檢正官王陟臣希叔一夕輒夢東華門外有天部儀衛一金朱車訊云宋朝第四宰相再訊之云丁丑人希叔蓋生丁丑喜而前瞻見車上一金字牌乃淸源蔡確持正也固生丁丑熙寧己未入防大政辛酉登防揆乙丑爲首臺元祐戊辰以謫官守安陸嘗吟詩言者以爲謗訕貶英州別駕新州安置竟不還識者以本朝宰相南行者自盧寇丁至蔡第四矣

予嘉祐四年防賜第初行間嵗取士第一榜也南省放合格二百人殿試由考落三十五人比前後累牓最爲人少後蒙朝廷顯擢亦累榜所罕故蔡持正劉萃老章子厚並拜相安厚卿兩至樞府一爲門下侍郎胡完夫作右轄出守成都還爲吏部尙書以卒如持正萃老並謫死新州子厚近自雷州司戶得散官徙居桐廬亦卒厚卿以散官居沔又遷建昌後得還洛復大中大夫其次至侍從者亦數人若兪公達吳子中李奉世皆先亡張正甫姚暉中盛中聖亦以責死丰相之王明叟今俱貶奪丰居臺王居南安蓋寵利保功名自古所難哉

王樂道幼子銍少而博學善持論嘗謂予說李邦直作門下侍郎日忽夢一石室有石牀李披髮坐於上旁有人曰此王陵捨也夢中因爲一詞旣覺書之因示韓治循之其詞曰楊花落燕子穿髙閣長恨春醪如水薄閒愁無處著去年今日王陵捨鼓角秋風千嵗遼東回首人間萬事空後李出北都逾年而卒王陵捨乃近北都地名也

體分

蔡邕獨斷曰羣臣與天子言不敢指斥故呼在陛下者而告之因卑逹尊之意也及羣臣士庶相與言曰殿下閣下執事之屬皆此類也叚成式酉陽雜俎云秦漢以來於天子言陛下皇太子言殿下將言麾下使者言節下轂下二千石長史言閣下父母言膝下通類相與言足下比蔡所言蓋已詳而有等矣然予觀秦漢間卑對尊者亦稱足下如史謂大王足下者是也則非特通類相與者之言也

朕古者上下通稱如臯陶對禹曰朕言恵可底績屈平曰敖朕辭而不聴是也蔡中郎以爲至秦天子獨稱之予嘗以爲漢以後臣之稱亦止施於君前而相與言猶或卿之若蔡邕謂顧雍曰卿必成逺致孫楚防石苞驃騎軍事初至長揖曰天子遣我防卿軍事陶淵明曰我醉欲眠卿且去矣如此之類甚眾隋以來不復相卿惟人主呼其臣則卿之分上下定矣

秦漢時人自稱猶曰臣天子呼公呼亦曰君後則不然惟對君則稱臣然今之人呼他人猶曰某君云者以君之稱加於人非不恭也今世人見稱公則以爲重己見稱爲君則爲輕己不知何謂

古人有曰僕馬走者稱謙損也夫自況曰僕非不卑也稱人曰君又斥云足下非不恭也嘗觀唐賢如韓退之凡與人書遇尊者則曰閣下與在下者多雲某君足下而又稱曰僕以退之之才識所言宜不茍者豈習俗之變不能易耶

舊制凡入兩府許薦館職試出身任監司者各一員樞相王公徳用自圃田復召入長宥宻有幹薦館職者王曰以君進士登科所薦應格矣然某武人素不閱書若奉薦則色叫矣世以爲知言蓋令人以事理不相當爲色叫

學術

大舜有大焉善與人同禹聞善言則拜子路人告之以有過則喜夫充季路喜過之心則可以爲禹充拜言之心則可以爲舜聖人何逺哉善充其所爲而已矣

荀卿子曰人之性惡其善者僞也故常以謂禮義出於聖人之僞能僞然後能爲聖人能爲君子嗚呼卿所論以治人者獨曰禮義是以僞教人也又使知性之本惡若恬於性而恥乎學僞則柰何是禍天下之言也至於非十二子則子思孟軻在焉此韓愈氏醇疵之辧與然可謂大疵小醇也

莊周號爲達觀故能齊萬物一死生至於妻亡則鼓盆而歌夫哀樂均出於七情周未能忘情彊歌以遣之其累一也奚爲是紛紛與揚子云云蕩而不法信知言哉

歐陽文忠公答李翊性書性非學者之所急而聖人之所罕言也或因而及焉非爲性而言也文忠𨿽有是說然大約謹所習與所惑及率之者以孟荀楊之說皆爲不悖此其大略也臨卭計都官用章謂予曰性學者之所當先聖人之所致言吾知永叔卒貽後世之誚者其在此書矣

予防時先君日課令誦文選甚苦其詞與字難通也先君因曰我見小宋說手抄文選三過方見佳處汝等安得不誦由是知前輩名公爲學大率如此

集賢張君房字尹方壯始從學逮遊場屋甚有時名登第時年已四十餘以校道書得館職後知隨郢信陽三郡年六十三分司歸安陸年六月九致仕嘗撰乘異記三編科名定分錄七卷儆戒防最五十事麗情集十二卷又潮說野語各三篇洎退居又撰脞說二十卷年七十六仍著詩賦雜文其子百藥嘗纂爲慶曆集三十卷予惟防最麗情外昔嘗見之富哉所聞也

令狐先生嘗讀書萬卷自有萬卷錄余嘗見之乃知先生於世間書無所不見先生所著易說精義晉年統緯世惣樂要注黙書讒髓琴譜兵途要轄予爲兒童時先君令暴書見世惣統緯等書後又從同堂兄聲伯芑假所傳易說琴譜讒髓以觀焉自余訪諸里人蓋鮮有知者

經義

書之爲書也本諸君臣而已然治內之政存焉詩之爲書也本諸夫婦而已然治外之事備焉周之興也始於太任太姒而已詩曰太姒嗣徽音又曰文王刑於寡妻至於兄弟以禦於家邦及其亡也滅於褒姒而已詩曰亂匪降自天生自婦人又曰赫赫宗周褒姒滅之方后妃之賢也莫不知臣下之勤勞求賢審官如此而已方艷妻之煽也上自卿士司徒下至於宰膳趣馬皆其黨也嗚呼治亂之來何以察哉

厲王之詩無小雅何也曰以監謗而民不敢作也何以知之今大雅所載四篇而已皆凡伯召穆衛武芮伯之作也當是時詩未正也民畏監謗不敢作故也

詩多識艸木之名者也然花不及杏果不及棃橘艸不及蕙木不及槐易之象近取諸身爻辭說卦防不該矣而獨不言眉與領

傳曰政有小大故有小雅焉有大雅焉是則二雅見王政之序也幽王之時小雅盡廢則四夷交侵中國防矣當是時也女謁內盛讒邪外興政教不行先王之澤幾息故予觀賓之初筵匏葉作則鹿鳴廢矣頍弁角弓作則常棣廢矣谷風作則伐木廢矣桑扈作則天保廢矣漸漸之石何艸不黃作則采出車杕杜廢矣無將大車作則南有嘉魚廢矣隰桑作則南山有臺廢矣鴛鴦作則由庚廢矣采菽作則湛露廢矣黍苗作則蓼蕭廢矣瞻彼洛矣作則彤弓廢矣苕之華作則六月采芑廢矣大田作則鴻鴈廢矣蓼莪北山作則南陔廢矣楚茨作則華黍廢矣若厲王則尢變其大者故子觀民勞作則公劉靈臺廢矣桑柔作則行葦廢矣瞻卬作則綿文王有聲廢矣召旻作則棫朴捲阿廢矣孟子曰王者之迹熄而詩亡予於幽厲見之文武先王之遺烈蓋掃地矣

世之說詩者以序子夏所爲蓋始於毛公耳班固漢書曰晚有毛公者自以爲子夏所傳河間王好之未得立是也則子夏序詩獨出於毛公而已後漢衛宏亦以爲子夏序蓋襲毛說耳毛承秦火之餘去古道爲近必有所本但今無以考焉或曰孔子言商賜可與言詩於子夏獨曰起予者商也是說者之所本與予以爲序非出於子夏且聖人刪次風雅頌其所題曰美曰刺曰閔曰惡曰規曰誨曰誘曰懼之類蓋出於孔子非門弟子之所能與也然若闗雎后妃之徳也葛覃后妃之本也此一句孔子所題其下乃毛公發明之言耳詳於逐篇自可以見何以知之夫篇之下云有其義而亡其詞康成以爲出於毛公之言此可以知矣故詩序止存一句者若召南則艸虫邶風燕燕及式防王采葛檜之素冠小雅出車杕杜等二十九篇大雅文王大明等一十篇周頌維淸等二十四篇魯頌泮水閟宮烈相三篇商頌鳥長髮商武三篇皆止於元題一句蓋非孔子不能作也其餘篇序察其文勢反復相明自是二公之作明矣抑予見於史傳齊魯解詩以闗雎本於衽席又曰佩玉不鳴闗雎刺之若韓詩則以汝墳爲思親之詩三家者蓋皆不得孔子眞獨毛公得之其自以謂子夏所傳必有傳受之自惜乎世逺莫得而見也

野有死麕之詩曰舒而脫脫兮無感我帨兮無使厖也吠婦人服飾獨言帨何也曰按內則注云帨蓋婦人拭物之巾也故居則設之於門右佩之則分之於左常以自潔之用也古者女子嫁則母結帨而戒之皇甫謐女怨詩曰婚禮臨成施衽結帨三命丁寧是也

易卦陽爻稱九陰爻稱六孔穎逹以謂九爲老陽七爲少陽進陽之道也六爲老陰八爲少陰逆陰之謂也此乃不然夫大衍不虛一則四十九數不可用惟用四十九揲之則七八九六之數故以純者爲老九六得純數以雜者爲少七八得雜數此自然之理也

唐李翺作易銓論八卦之性古今說易者未嘗及自古小人在上最爲難去蓋得位得權而勢不能搖奪以四凶尙歷堯至舜而後能去嘗玩易之夬夫一陰在上五陽並進以剛決柔宜若易然然爻辭俱險而肆蓋一小人在上故繇曰剛長乃終是也

道生一一生二二生三三生萬物故自道而下數至於三則天地人之道備矣聖人畫卦始止於三謂三才之道因而重之乃可以觀變予觀重卦之內至於三位則有小成變革之理如幹之九四則曰乾道乃革革之九三曰革言三就是也推此而求其變則可以思過半矣

泰山孫復明先生治春秋著尊王發防大得聖人之防防學者多宗之以謂凡經所書皆變古亂常則書之故曰春秋無褒蓋與谷梁氏所謂常事不書之義同

臨卭都官外郎計用章博學著書有遷遺希通二編尢専於左氏春秋以謂凡傳所稱禮也者非禮之經乃禮之變也方春秋時當捨經而用變以權宜從事蓋左氏親授於聖人者如此密學陳襄當有書辧其非是云

詩話

梁鐘嶸作詩評掎摭本根總核華實收昭明之所遺可謂至矣其序云夏歌曰郁陶乎予心楚詞曰名余曰正則𨿽詩體未全然略是五言之濫觴予以爲不然虞書載賡歌之詞曰元首叢脞哉至周詩三百篇其五字甚多不可悉舉如行露曰誰謂雀無角何以穿我屋誰謂女無家何以速我獄小旻曰匪先民是程匪大猶是經維邇言是爭至於四月之篇其下三章率皆五字又十畝之間則全篇五字耳然則始於虞衍於周逮漢専爲全體矣

劉氏傳記載隋煬帝旣誅薛道衡乃云尙能道空梁落燕泥否蓋楊文公談苑載詩僧希畫北宮書云花露虫穴梁塵墮燕泥予以謂鏈句𨿽工而致思不逮薛也

杜審言子美祖也則天時以詩擅名與宋之問唱和有綰霧靑條弱牽風紫蔓長又寄語洛城風與月年年春色倍還人子美林花著雨胭脂落水荇牽風翠帶長又云傳語風光共流轉暫時相賞莫相違𨿽不襲取其意而語脈蓋有家風矣

杜子美善於用事及常語多離析或倒句則語峻而體健意亦深穏如露從今夜白月是故鄕明是也白樂天工於對屬寄元防之曰白頭吟處變靑眼望中穿然不若杜云別來頭並白相見眼終靑尢佳

古善詩者善用人語渾然若已出惟李杜顏延年赭白馬賦云旦刷幽燕晝秣荊越子美驄馬行曰晝洗須騰涇渭深夕趨可刷幽並夜太白天馬歌曰雞鳴刷燕晡秣越蓋皆出於顏賦也退之曰李杜文章在光焰萬丈長信哉

莊子曰鵬之徙南溟也摶扶搖而上者九萬里去以六月息者也爾雅釋風上下曰扶搖老杜下峽詩曰五云髙太甲六月曠摶扶恐別有他出

逸史載唐李適之罷相詩曰避賢初罷相樂聖且銜杯試問門前客今朝幾个來適之飲中八仙之一也子美詩曰左相日興費萬錢飲如長鯨吸百川銜杯樂聖稱世賢蓋用其詩也

白傅自九江赴忠州過江夏有與盧侍禦於黃鶴樓宴罷同望詩曰白花浪濺頭陀寺紅葉林籠鸚鵡洲句則美矣然頭陀寺在郡城之東絕頂處西去大江最逺風濤𨿽惡何由及之或曰甚之之辭如峻極於天之謂也予以謂世稱子美爲詩史蓋實錄也

說文以瓊爲赤玉比見人詠白物多用之韓愈雪詩曰若非燖鵠鷺定是屑瓊瑰又云馬蹄踏作瓊瑤迹爲有詩仙鳯沼來將別有所稽耶豈用之不審也

僧贊寧爲筍譜甚詳掎摭古人詩詠自梁元帝至唐楊師道皆詩中言及筍者惟孟蜀時學士徐光等二人絕句亦可爲勤篤然未盡也如退之和侯協律詠筍二十六韻不收何耶豈寧忿其排釋氏而私懷去取與抑文公集當時未出乎不可知也

鄭工部文寶將漕陜西經畫靈武后謫監郢州京山縣稅過信陽軍白雪驛作絕句久而湮沒莫有知者先君皇祐間尉是邑重書於牌後亦亡郢刋工部詩集亦無之曰得罪前朝出粉圍五原功業有誰知年餘放逐無人識白雪闗頭一望時

工部在京山又有寒食日經秀上人房詩云花時懶看花來訪野僧家芳師擊新火勸我雨前茶其詩篆書刻石在縣多寶寺中甘棠魏野亦有詩云城裏爭看城外花獨來城裏訪僧家辛勤旋覓新鉆火爲我親烹嶽麓茶蓋詩人寓興多同

仁宋嘉祐末宴羣臣賦賞花釣魚詩羣臣奉和丞相韓魏公詩雲輕雲閣雨迎天仗寒色畱春送壽杯唐羅鄴詩云春排北極迎仙馭日捧南山入壽杯

鄭武仲侍郎嘗從劉賔學賔有父猶善於詩嘗云人從別浦經年去天向平蕪盡眼低鄭詩有江橫塞外悠悠去天落秋邊處處低語句驚人蓋出於藍矣

慶曆間宋景文諸公在館嘗評唐人之詩云太白仙才長吉鬼才其餘不盡記也然長吉才力奔放不驚眾絕俗不下筆有鴈門太守詩曰黒云壓城城欲摧甲光向日金鱗開王安石曰是兒言不相副也方黒云防此安得向日之甲光乎

王安石作桃源行雲望夷宮中鹿爲馬秦人半死長城下避世不獨商山翁亦有桃源種桃者詞意淸拔髙出古人議者謂二世致齋望夷宮在鹿馬之後又長城之役在始皇時似未盡善或曰槪言秦亂而己不以辭害意也

王安石集四家詩不取韓公符讀書城南何也予曰是詩教子以取富貴宜荊公之不取也有子賢與愚何其掛懷抱淵明獨不免子美之譏況示以取富貴哉樂道以爲然

閩中鮮食最珍者所謂子魚者也長七八寸濶三二寸許剖之子滿腹冬月正其佳時莆田迎仙鎭乃其出處予按部過之驛左有祠謂之通應祠下有水曰通應溪潮汐上下土人以鹹淡水不相入處魚最美比見士人詩多曰通印安石送元厚之知福州詩曰長魚俎上通三印新茗齋中試一旗閩人謂茶芽未展爲槍展則爲旗至二旗則老矣

王銍性之嘗爲予言曰王荊公當集四家詩蔡天啟嘗問何爲下太白安石曰才髙而識卑其中言酒色蓋什八九

鼎州武陵縣北二十里有甘泉寺行人多謁焉寇萊公往雷州凡題三十字曰庚申年秋九月平仲南行至甘泉院僧以詩板視予徵途不暇吟詠代記年月後丁晉公謫朱崖過寺題雲翠影疏疏度波光瑟瑟凝帝家金掌露仙府玉壺冰曉鉢浸星汲宵廚向月澄豈惟蠲肺渴灌頂助三乘因而至寺者多所賦詠如殿中丞範諷詩云平仲酌泉曾頓轡謂之禮佛向南行山堂下瞰炎蒸路轉使髙僧薄寵榮又刑部郎中崔嶧詩云二相南行至道初記名畱詠在精廬甘泉不洗天涯恨畱與行人鑑覆車可謂言婉而意達矣

穆伯長爲巨盜詩斥故相丁謂也予因舉於史驤思逺思逺曰此於伯長之道有累矣

令狐先生曰唐白傅以丞相李徳裕貶崖州爲三絕句便不免世人訾毀予以謂詩三百皆出聖賢發憤而爲又何傷哉後嘗語於客防安陸令李楚老翹叟在坐上曰非白公之詩也白公卒於李貶之前予因按唐史防昌六年白公卒是嵗宣宗卽位明年攺元大中又明年李貶蓋當時疾李者托名爲之附於集詩曰樂天當任蘇州日要勒須教用禮儀從此結成千萬恨今朝果中白家詩昨夜新生黃雀兒飛來直上紫藤枝擺頭撼腦花園裏將謂春光總屬伊田園不解栽桃李滿地惟聞種蒺藜萬里崖州君自去臨行怊悵欲寃誰予觀其詞意鄙淺白爲雜律詩譏世人故人得以輕效之

慈聖光獻皇后以元丰庚申十月二十日上僊是夕永裕召執政近臣入侍聖容其年春上幸西池慈聖以珠盤蹙馬鞍遺上上自池乘以歸慈聖好植花多乘小輦遊苑中上嘗扶侍之所居殿曰慶壽在福寧之東是夜毀香閣垣爲百官入聴遺告庭中有二小亭金書牌曰賞蟠桃賞大椿明年三月將奉山陵詔百官各進挽詞二首故相王珪曰誰知老臣淚曾泣見珠王存時爲從官曰珠韉錫禦恩猶在玉輦親扶事已空予亦例進曰春風三月暮寂寞大椿庭百官有云東朝蓋斥慶壽也

永叔早朝詩雲月在蒼龍闕角西甚美然予按漢之四闕南曰朱雀北曰武東曰蒼龍西曰白虎今永叔詩意蓋以當前門闕狀蒼龍故雲月在西也蓋不用漢闕耳

南丰曾阜子山嘗宰蘄之黃梅數十里有烏牙山甚髙而上有僧捨堂宇宏壯梁間見小詩曰李太白也夜宿烏牙寺舉手捫星辰不敢髙聲語恐驚天上人布衣李白但不知其字太白所書耶其牌歸於丞相吳正憲公李集中無之如安陸石巖寺詩亦不載

權文公多用州縣日辰之類爲詩近見人亦爲藥名詩者如訶子縮紗等語不惟直致兼是假借太不工耳里人史思逺善詩用藥名則析而用之如夜坐句曰坐來夜半天河轉挑盡寒燈心自知此乃魯望離合格也思逺幼孤從令狐先生學詩有唐人風格贈恵秀云坐禪猿鳥看談易鬼神聴又題朱氏園云花分先後畱春久地帶東南見月多故壽陽朱炎節判嘗贈詩曰古人不到處吾子獨畱心

吾友頓隆師嘗言顏延年五君詠至阮始平曰屢薦不入官一麾乃出守麾去也咸爲山濤麾出杜牧之首把一麾江上去卽旄也蓋誤矣予以爲麾卽旄也子美亦曰持旌麾之句杜牧不合用一麾耳

朱元瑜長官好爲詩餘少時聞人誦嚼梅香襲齒攀栁緑藏巾余欲纂鄕人詩恨無朱詩廖獻卿大夫謂余曰某少嘗同筆硯得其詩二百餘篇當錄以奉獻卿別未幾不幸且卒自予還裏屢訪諸廖所謂朱令詩者莫得之

世言七言詩肇於栢梁而盛於建安考之豈獨栢梁哉鄘風曰送我乎淇之上矣王風曰知我者謂我心憂鄭風曰還予授子之粲兮齊風曰遭我乎峱之間兮又曰尙之以瓊華乎而魏風曰胡取禾三百防兮豳風曰二之日鑿冰衝衝三之日納於淩陰小雅曰以宴樂嘉賔之心又曰如彼築室於道謀大雅曰維昔之富不如時維今之疚不如玆昔也日辟國百里今也日蹙國百里頌曰學有緝熙於光明又曰予其懲而毖後患儀式刑文王之典又曰自今以始嵗其有君子有谷詔孫子楚狂接輿歌曰今之從政者殆而項籍歌曰力拔山兮气蓋世時不利兮騅不逝漢髙歌曰大風起兮雲飛揚皆七字之濫觴也然則栢梁之作亦有所祖襲矣唐劉存乃以交交黃鳥止於棘七言之始蓋合兩句以言誤也

予熙寜初調官泊報慈寺同院陽翟徐秀才出其父屯田忘名所爲詩見其淸苦平淡有古人風不能傳抄其過杜工部墳一詩曰未與汨羅接天心深有存逺移工部死來伴大夫魂流落同千古風騷共一源江山不受弔寒日下西原

唐元防之何處春深好二十篇用家花車斜韻夢得亦和焉予亦和之寄黃雲叟以書古人用韻未盡知白樂天春深貧賤家荒涼三徑艸冷落四鄰花又如妻愁出賃車之語烏足稱哉

張頌公美潁昌人舉進士不第嘗館於吾家義方齋畏謹自律讀書外口不及他事然好吟詩曰人散秋千閒掛月露零蝴蝶冷眠風全不類其爲人嘗詠唐君臣得失之迹與其治亂之辧可爲世鑑者凡百篇元末未至京師欲上之防永裕不豫其書歸有志而不達惜哉

余弟光輔鄰臣郡以經行應詔元祐丁卯賜第歸未幾因出墜馬傷甚十一日而卒年四十八王公亮明道挽詞曰足谷醫還驗占桑夢已靈眾咸推服

論文

楚辭招魂大招其中盛稱洞房翠帷之飾美顏秀領之列瓊漿胾羮之烹新歌鄭衛之娛日夜沈湎與象棋六博之樂夫所以訾楚者深矣其卒云魂兮歸來正始昆只言往者旣不可以正尙或以解於後耳又曰賞罸當只尙進士只國家爲只尙三王只皆思其來而反其政者也

王羲之蘭亭三日序世言昭明不以入選者以其天朗气淸或曰楚辭秋之爲气也天髙而气淸似非淸明之時然管弦絲竹之病語衍而復爲逸少之累矣

梁任昉集秦漢以來文章名之始目曰文章緣起自詩賦離騷至於藝約八十五題可謂博矣旣載相如諭蜀不錄揚雄劇美錄解嘲而不收韓非說難取劉向列女傳而遺陳壽三國誌評至韓栁元結孫樵又作原如原道原性之類又作讀如讀儀禮讀鶡冠之類又作書如書段太尉逸事訟如訟風伯訂如訂樂等篇嗚呼文之體可謂拯矣今略防之續彥升之志也

任昉以三言詩起晉夏侯湛唐劉存以爲始於鷺於飛醉言歸任以頌起漢之王褒劉以始於周公時邁任以檄起漢陳琳檄曹操劉以始於張儀檄楚任以碑起於漢恵帝作四皓碑劉以管子謂無懷氏封太山刻石紀功爲碑任以銘起於始皇登防稽山劉以蔡邕銘論皇帝有金幾之銘其始也若此者尙十餘條或討其事名之因或具成篇而論𨿽有不同然不害其多聞之益

顏氏家訓亦足以爲良至論文章以遊夏孟荀枚乘張衡左思爲狂而又詆忤子云吾不取焉

李善注文選最爲該洽然潘嶽閒居賦曰周文弱枝之棗房陵朱仲之李善以周文房陵未詳予嘗讀王子年拾遺曰北極有岐峯之陰多棗木百尋其枝莖皆空其實長尺核細而柔百嵗一實夫岐乃周文所居又棗枝莖皆空核細而柔任昉述異志曰房陵定山有朱仲李園三十八所李尢果賦云三十六園朱李是也由是知嶽賦所用蓋出此

吳興姚集唐人所爲古賦樂章歌詩贊頌碑銘文論箴表傳錄書序凡百卷名文粹予在開封時長渝遊相國寺得唐漳州刺史張登文集一策六卷權文公爲之序其略曰所著詩賦之外書啟志記序述銘誄合爲一百二十篇又曰如求居寄別懷人三賦與證相一篇意有所激鏘然玉振倘有繼梁昭明太子之爲者斯不可遺者也然所得書肆鏤本才六十六篇蓋已亡其半抑觀文萃並不編載由是知姚亦有未見者予續文粹之外登之文以至金石所傳裒而錄之以廣前集今病矣不酬其志

唐栁冕嘗言文章當以气爲主而世以謂賦者古詩之流亦足以觀其志如王沂公作狀元殿試有物混成賦其間曰得我之小者散而爲艸木得我之大者聚而爲山川此有陶鎔品物之度果爲相範文正賦金在鎔曰者令區別妍蚩願爲軒鑑倘使削平禍亂請就幹將人以爲有出將入相之器果爲名臣

里人傳宋景文未第時爲學於永陽僧捨赫連處士因問曰君好讀何書答曰予最好大誥故景文率多嚴謹至修唐書其言艱其思苦蓋自有所自與

宋景文公始獨撰史嵗月𨿽久而書蓋將成後文忠分撰紀志今與景文所撰列傳共行於世是也然景文亦自撰唐紀與志家藏其稿世莫得見

範蜀公旣謝事家居亦著東齊記事大意見序

王勃滕王閣序世以爲精絕曰落霞與孤鶩齊飛秋水共長天一色予以爲唐初綴文襲尙南朝徐庾體故駱賔王亦有如此等句庾子山三月三日華林園馬射賦序云落花與芝蓋齊飛楊栁共春旗一色則知勃文蓋出於此

李遇泰伯臨川人以文學名於時晚年著李氏常語大斥孟子以謂教諸侯叛若孔子猶不免莊周之論況孟子哉

嘉祐中海南貢一角獸髙大如吳牛身皆肉鱗傍置一羊每擊其羊聞其聲則方飲齕彼蓋以麒麟進也神文目爲異獸然世謂山犀士有賦麒麟者以示鄭獬內相其詞曰挺一角於額上毅夫爲予曰此正如班固書張蒼晚年口中無齒也

碑碣

安陸之東三十里乃唐許氏之塋域俗謂之相公林舊有孝昌公碑髙六七尺濶三尺餘白石也吾聞石白者不泐村民輒異之或遇水旱則就禱焉治平中縣令張墪言於太守周君燮且以爲玉碑輦而示之非玉也委鄕校之南廡已而欲有用方磨去十餘字防鄭獬以內相還裏卜遽止之得不盡滅其文字後余遊宦歸見其碑悉爲人磨治惟其額有書大唐孝昌公許公墓碑九字甚恨無墨本以藏親友朱乂叔見予屢嘆乃出一本以遺予所存者序四百字銘二百六十八字耳又多缺落於序爲甚其可讀者有曰先王宅土仗懿親而建侯我後得人功闗河而作牧七年入朝加授大中大夫使持節冀州刺史云云履直道於朱繩照全刑於白璧抑貪競之俗恩浹二天屏權右之門威加重撩又曰行趨露冕之襜坐列交衢之棘二年有詔追遷太僕少卿又曰長史公以儀鳯三年正月日薨於汾州之官舍春秋六十二又曰嗣孫崇藝易州司馬五回軍使英姿外發靈鑑內融又曰趨毅梓之鄕闗用標幽壠何止韋孟之光緒祖徳垂裕後昆劉寛之傳芳故吏式昭往烈崇藝崇述崇烈云云銘曰炎圖括地姜防天融斤孕大太嶽飛煙緝詣帝若業冠象賢潁澨涵珍箕山韞寶儀刑邦經綸天造華陽啟國襄城訪道漢劍舒蓮周珪映藻運移赤野威懷楚望八翼飛正三刀集貺英蕤早舉仁風曉暢丹水擢圖黃星昭亮恩狎聖齒績恭龍躍錦斾云道實亨天爵靑蒲奏頤赤野馳英陸剸柙兕水斮奔鯨閩區恩暴夏口先鳴晉俗康阜軒轡澄淸金根按禁訏謨鶴省蘭錡晝嚴鉤陳夜警軍容甚泰王功載靖地軸東鉅天津南渡狼望云云得臣按唐書許紹唐初爲峽州刺史封安陸郡公以破蕭銑功擢其子智仁爲溫州刺史智仁初以勲封孝昌縣公紹卒繼守夷陵終涼州都督用是考之此碑乃智仁之墓碑也

郝處俊安陸人也相唐髙宗嘗爲中書侍郎旣終於州西南三十里慶曆中太守校理孫公甫之翰嘗命令狐子先爲文將鑱石立於涢津之側以表之防溫成張氏方以修媛寵貴之翰畏讒終不立議者或譏其太忌元丰中滕甫元發守是邦將罷任又爲文刋石以遺安陸令俾建諸道左未幾故相淸源公蔡確謫知州事暇日有十絕云矯矯名臣郝甑山忠言直節上元間釣臺蕪沒知何處嘆息思公俯碧灣是時宣仁聖烈皇后垂簾坐是訕上竄嶺表以卒其滕公所刋之石今尙委於令廨之門

治平中予令嶽州巴陵州有嶽陽樓樓上有石刻倒謝仙火三字其序述慶曆中華容縣一日晦防震雷已而殿柱有此太守滕公宗亮子京問永州何仙姑答以雷部中神昆弟二人並長三尺鐵筆書之然予在江湖間人多以仙爲名又其字類世所間者孫載積中宰吳興徳淸新市鎭覺海寺殿宇宏壯其碑云皆唐時所建巨材髹漆積久剝落見倒書迹曰謝均李約收利火十餘字去地三二尺以紙墨搨之與嶽陽字大小一同積中因曰夫伐木於山者其火隊旣眾則各刻其名以爲別耳凡記木必刻於木本營建法本在下故倒書由是知仙姑之妄也

嶽陽西瀕大江夏秋洞庭水平望與天際而州步無艤舟之所人甚病之慶曆間滕子京謫守是邦嘗欲起巨堤以捍怒濤使爲弭楫之便先名曰堰虹堤求文於歐陽永叔故述堤之利詳且博矣碑刻傳於世甚多治平末予宰巴陵首訪是堤郡人曰滕未及作而去

予元祐丁卯假守唐州唐時治今比陽縣後徙泌陽今治是也按開元間李適之嘗爲唐州刺史旣去有徳政碑乃張九臯之文九臯蓋九齡弟其碑先自比陽輦置今之都防予嘗閱之因求其新舊史皆不載適之爲是州刺史不知何也適之其字也名適之宗室之賢者也

令狐先生旣卒門人史驤思逺謁太子中允勾諶信道銘其壙又求屯曹外郎阮逸天隠爲文以表之天隠與令狐同年福唐林逸書襄陽孟逸篆額史號爲三逸碑

書畫

王右軍書多不講偏旁此退之所謂羲之俗書趂姿媚者也

武功蘇祕進之子美子也任湖北運判按行至鄂予時守郡蘇出其曽王父國老所收杜牧之村捨門屝之墨迹隠然突起良可怪也其所書曰暮春因遊明月峽故畱題前霅糺史杜牧從前聞說眞仙景今日追遊始有因滿眼山川流水在古來靈迹必通神國老雲杜罷牧吳興遊吳興之明月峽畱字於村居門扉至今二百年予壬子嵗宰烏程聞此詩托陳驤往彼得之字體遒媚隠出木間眞希世之墨寶也予按唐史牧之未嘗爲湖州督郵藩鎭拔授之官予奉使閩部建安北郊一吉祥寺前有軒東楹之柱慶曆間蔡君謨題之其字隠然而起因思段成式說文身事有得髑髏湼文墨入骨者豈松煤所漬能然乎

郭忠恕僑寓安陸郡守求其畫莫得陰以縑屬所館之寺僧時俟其飲酣請之乃令濃爲墨汁悉以潑漬其上函防就澗水滌之徐以筆隨其濃淡爲山水之形勢此與封氏聞見所說江南吳生畫同但彼尢怪耳

辧誤

論語子路從夫子而後遇荷篠丈人止子路宿殺雞爲黍而食之見其二子焉此一句當在至則行矣之下簡編差誤而然也蓋子路旣不見其丈人因告二子以不仕無義云云也不然豈無人而與言哉孟子最爲全書然滕文公問爲國此篇宜有簡防之誤蓋與畢戰問井地參雜而然也若夏后氏五十而貢商人七十而助周人百畝而徹當與國中什一使自賦爲相比若詩雲雨我公田至𨿽周亦助也當與方裏而井至所以別野人也爲相比若鄕田同井至百姓親睦當與設爲庠序至小民親於下爲相比若世祿滕固行之矣當以卿以下必有圭田爲相比而其間察其文義頗有脫略使三代之法不得全見於後世良可惜哉

陳相見孟子道許行之言云雲從許子之道則市價不二從字上蓋脫一曰字讀者可考而知也匡章謂陳仲子爲廉士孟子曰充仲子之操蚓而後可又曰夫蚓上食槁壤下飲黃泉繼之曰仲子所居之室伯夷之所築與以謂黃泉字下當有脫句子弟讀焉當詳考之

荀子仲尼篇曰可立而待也可炊而傹也楊氏注云炊與吹同傹當爲僵可以气吹之則僵予以爲非也傹與竟同炊乃防也以爲危辱之事可立而待也炊防而盡猶之所謂一餉間耳

予守官洛中聞伊陽熊耳山在洛河南去數十里不知禹貢何以謂導洛自熊耳君實曰昔有兄子主簿虢州盧氏縣邑中自有熊耳山正洛水所出也予因考水經雲洛水出京兆上洛縣驤舉山東北過盧氏縣南酈善長注雲路出家嶺山東北經獲興川又東經熊耳山北禹貢所謂導洛自熊耳博物志曰洛出熊耳蓋開導其滯者是也按此卽洛亦非正出於熊耳蓋禹始導於此耳予按伊陽之熊耳乃山同名者更始敗赤眉積甲與熊耳齊者卽此山也在洛矣

職方氏正南曰荊州其川江漢其侵潁湛鄭氏云潁出陽城宜屬豫州在此非也杜子春云湛或爲淮得臣按酈善長汝水注雲湛水出犨縣北歷魚鹵山下爲湛浦春秋襄公十六年晉伐楚敗績遂侵方城之外今湛水之北有長阪卽湛水以名也周禮荊州其浸潁湛鄭元未聞蓋偶有不照也今考地則不乖其土言水則有符經文矣

汝水又東南經定陵縣水右則滍水左則溝水出矣自定陵北通潁水於襄城縣鎭潁盛則南播汝泆則北注得臣以爲九州之荊乃今襄陽也方城蓋其北境矣二水之泛濫其浸則在荊猶之江出於岷山漢源於嶓冡其川盛於楚也

吳松江有洞庭山韋蘇州詩皮陸唱和所言洞庭及近時子美詩曰笠澤魚肥人膾玉洞庭橘熟客分金皆在吳江矣今嶽州之南所謂洞庭者卽善長注水經云洞庭之陂乃湘水非江水蓋斥此湖耳比見嶽州集古今題詠刻石龕於嶽陽樓如蘇州皮陸子美之屬皆在焉乃知地誌不可不考也

竟陵荊渚間繚漢江築堤以障泛水彼人謂堤曰提說者以爲自髙氏據其地俗避其姓所諱故不曰堤爾予嘗疑其不然比見李肇國史補乃云今襄陽人呼堤爲提闗中人呼稲爲討皆訛謬所習也由是知諱姓之說爲妄矣

今郢州地名石城乃晉石城戍也予按之宋武帝孝建元年分荊州之江夏竟陵武陵天門湘州之巴陵江州之武昌豫州之西陽七郡立郢州治江夏南史孝建以來稱郢州者卽江夏也今秦鳯憲校理張舜民蕓叟先謫監郴州鹽稅過鄂書與通判吳子勉防壁詩云但見石城多艸木蕓叟邠人博學有文蓋邠去鄂秦楚之異遂以鄂爲今郢矣其詩並錄於此曰汀洲露白葉畨黃獨上南樓寫興長但見石城多艸木足知江夏有興亡朱只解悲流水黃鶴猶能返故鄕莫道楚魂招不得試將蕪累過三湘

京師謂人神識不穎者呼曰幹予因詢一書生厥義云何曰幹陽數九九者不滿足耳後予見揚子方言稱齊人爲賊曰防固知幹乃防傳曰防劉我疆鄙蓋殺賊之義也然則世俗俚語多有所本但不能究譯耳

呂氏春秋白圭曰新與恵子相見恵子說之以彊恵子出白圭告人曰有新娶婦者孺子操蕉火而鉅新婦曰蕉火太鉅今恵子遇我尙新其說我太甚者恵子聞之曰何事比我於新婦乎按今之尊者斥卑者之婦曰新婦卑對尊稱其妻及婦人凡自稱者則亦然則世人之語豈盡無稽哉而不學者輒易之曰媳婦又曰室婦不知何也

凡言木之巨細者始曰拱把大曰圍引而增之曰合抱蓋拱把之間才數寸耳圍則尺也合抱則五尺也莊子曰櫟社木其大蔽牛挈之百圍防云以繩束之圍麤百尺是也今人以兩手指合而環之適周一尺杜子美武侯廟栢詩云霜皮澑雨四十圍黛色防天二千尺是大四丈沈存中內翰云四十圍乃是徑七尺無乃太細長也然沈精於算數者不知何法以凖之若徑七尺卽圍當二丈一尺傳曰孔子身大十圍夫以其大也故記之如沈之言才今之三尺七寸有奇耳何足以爲異耶周之尺當今之七寸五分

陜州靈寶縣之西有澗曰洪澑自東南直注西北入於河平時可涉遇漲湍暴不可以舟予預修本州役書洪澑澗水手四然不知其名之因也比見水經云按上洛有鴻臚圍池是水津渠沿注故謂斯川爲鴻臚澗於是知洪澑語之訛也

白兆山最安陸之勝處郡西三十里頗多靈迹中有揩師嵓世傳揩師防維摩經有白气之異山因得名故賦詠之士未嘗不爲言若令狐子先請善光長老住白兆寺書曰髙宗朝揩師作維摩防於嵓下感白气之兆上屬於天因而得名亦習傳聞失之討論也周書於翼傳建徳二年出爲安州總管屬大旱涢水絕流舊俗亢陽禱白兆山祈雨翼遣主簿祭之卽日注雨用是知白兆之名舊矣

安州應城縣有五茄山寰宇記與圖經並作茄字俗作加字竊疑之訪居人其山起於平地袤可二里髙可數仞無峯巒特兀之勢皇甫子固謂予曰五當作伍伍蓋楚之著姓此山蓋伍氏所居當作伍家山今亦有伍落伍家聚落也孝昌東北有大伍小伍山寰宇記以爲兩山疊障逺望若行伍然恐亦俗傳也

予使閩自江西之建昌遂抵昭武乃閩部其所謂飛猿嶺者昭武之西北境也過是嶺卽至於硝石鋪嘗按謝靈運詩曰朝發悲猿嶠暮宿落消石謂其山髙日落而消也今爲飛猿峭石蓋嵗久俗傳之訛耳

世俗言唐以張萬嵗久任牧馬之政故圉人輩辧馬之老小不曰嵗而以齒目之蓋避萬嵗名也夫豈然哉按周禮馬質之書其齒毛與其價又曲禮曰齒輅馬者有誅谷梁曰晉獻公以屈產之乘假道於虞以伐虢荀息牽馬曰齒加長矣戰國策曰夫驥之齒至矣由是知自古言馬嵗必以齒非自唐有所諱也

禹貢曰熊耳外方桐栢至於陪尾孔安國云亭淮出桐栢經陪尾班固地理誌亦如此而顏師古乃曰陪尾在安陸東北今按安陸部石村之西俗號爲橫山者陪尾也自在郡西北一捨之外班固之言東北誤也

杜子美李潮八分歌曰苦縣光和尙骨立筆法痩硬方通神按神仙傳老子苦縣瀬鄕人又讀漢書稱威帝夢見老子命中常侍左綰於瀬鄕致祭詔陳相邊韶立祠兼刻石卽蔡邕書也今考威帝紀年乃建和其光和蓋靈帝時年號豈杜詩後人傳寫之誤耶或者以謂今毫有太淸殘缺碑猶有光和二字又不知太淸之名始於何代兼譙去苦縣尙兩捨卽非邊韶所刻石也

子美同谷七歌曰黃精無苖山雪盛短衣數挽不掩脛或曰以黃精當作黃獨遂援本艸赭魁注注釋以爲正此皆惑於多聞好奇之過也藥錄云黃精止饑杜以窮冬采此無所獲必遷就黃獨耶又以山雪爲春雪此尢爲乖繆杜自十月發秦州十一月至同谷十二月一日離同谷入蜀詩中歷可考蓋未嘗涉春也

世言子美卒於衡之耒陽故寰宇記亦載其墳在縣北二里不知何緣得此唐新書稱耒陽令遺白酒黃牛一夕而死予觀子美僑寄巴峽三嵗大歷三年二月始下峽流寓荊南徙泊公安久之方次嶽陽卽四年冬末也旣過洞庭入長沙乃五年之春四月遇臧玠之亂倉皇往衡陽至耒陽舟中伏枕又畏瘴復沿湘而下故有回櫂之作末云舟師煩爾送朱夏及寒泉又登舟將適漢陽云春色棄汝去秋帆催客歸蓋回櫂在夏末此篇已入秋矣繼之以暮秋將歸秦畱別湖南幕府親友云北歸衝雨雪誰憫貂裘則子美北還之迹見此三篇安得卒於耒陽耶要其卒當在潭嶽之間秋冬之際按元防之子美墓志稱子美孫嗣業啟子美柩襄祔事於偃師途次於荊拜余爲志辭不能絕其系略曰嚴武狀爲工部員外郎防謀軍事旋又棄去扁舟下荊楚竟以寓卒旅殯嶽陽近時故丞相呂公爲杜詩年譜云大歷五年辛亥是年還襄漢卒於嶽陽以前詩及防之之志考之爲不妄但言是年夏非也

退之有讀皇甫湜公安園池詩書其後此篇嘗病難讀蓋多脫漏予親家季勉之收永叔王原叔宋子京三公所傳韓文最爲全本悉多是正於是知此篇乃脫八字如湜也困公安不自閒蓋閒下脫其閒二字又掎摭糞壤下脫一間字間字下又脫糞壤足三字其後豈有臧字下脫不臧二字讀之者可以考焉至於他詩亦多是正此不悉也

明義

可以死可以無死死傷勇人之於死也何以知可不可哉蓋古人之視義以爲去就耳予嘗曰死生之際惟義所在則義所以對死者也程伯淳聞而謂予曰義無對

麈史卷二

欽定四庫全書

麈史卷三

宋王得臣撰

姓氏

譜牒不修也久矣晉東渡五部亂中原衣冠流離而致然也夫京房之先李姓也牛洪之先尞姓也疏之後乃爲束民之後乃爲氏閩中人避主審知而沈氏去水而姓尢南中多危氏有惡其稱者或攺爲元如此類甚多況元魏據洛彼有喜中原之姓擇而冒之者益眾則譜不可以不知也

古人凢著文集其末多載系世次一篇亦子長孟堅敍傳之比也唐時尙多姓譜之學今或罕言之歐陽文忠公蘇洵明允各爲世譜文忠依漢年表明允放禮以大宗小宗爲次𨿽例不同皆足以考其世次也竊怪文忠以謂不知姓之所自而昧昭穆之敍則禽獸不若也其譏呵亦至矣然歐陽氏得姓凢幾年其間文學之士蓋亦多矣文忠公始爲之譜斯言恐未爲得也

古器

應山平靖關之南澗水盤紆隨山而行忽一日瀑雨村民得小鼎於澗側銅爲之色如塗金兩耳三趾趾皆空中可受五升甚輕民言山肋有鼎痕十數皆爲水所漂止得此耳連庶君錫得之甚愛以爲華而不侈質而不陋後歸永叔

予友郭惟濟君澤居孝昌之靑林暑雨後斜日射溪磧焰有光牧童捂取之得一陶噐體圓色白中虛徑六七寸一端隆起下生輪郭一端繞邊列以齒齒仍缺十六以爲枕也不可用忽得所安齒距地酌水於輪郭間隆起處可磨墨甚良方知古硯容有陶者君澤嘗爲予曰桞公權云某州磁硯爲最佳予時年少不能盡記今追憶書之

安陸石嵓村耕夫得宿藏一鏡光明瑩然不爲土所蝕視之可見十餘里外艸木人物三人者互欲得之遂破三段猶照數里不知何世物云夣縣楚王城左右人時得編鐘佩印刁鬥鼎鏡之屬不可勝記

風俗

仕非爲貧有時爲貧今不然爲貧者多也予初仕聞仕宦者相與告語曰某所有職田某所供給厚可仕也後沗通籍朝堂之論亦然用是知爲貧多也

洛人凢花不曰花獨牡丹曰花晉人凢果不言果獨林禽曰果荊人獨橘亦曰果

朱亥墓在都城南過所謂四里橋之道左旁有祠垣宇甚全木亦茂呼爲屠兒墓園淸明則眾屠具酒肴祠之出於人情也

四方不同風甚者京師尢可笑古者婚禮合也以雙杯防絲連足夫婦傳飲謂之交杯媒氏祝之擲杯於地驗其俯仰以爲男女多寡之卜媒卽懷之而去喪事貧不能具服則賃以衣之家人之寡者當其送終卽假倩媼婦使服其服同哭諸途聲甚淒惋仍時自言曰非預我事

閩中呼梯爲陔陔階之訛也鞵爲腳腳屩之訛也世言閩蜀同風孫光憲作比夣言以謂不同風略引蜀有不仕之類以爲異孫蓋蜀人也故主其鄕風今讀書應舉爲浮屠氏並多於他所一路𨿽不同相逢則曰鄕人情好倍宻至於親在堂兄弟異防民間好蠱毒者此其所同者則知古語之傳蓋不虛耳

閩中生子旣多不舉而無後者則養他人子以爲息異日族人或出嫁女爭訟其訟財無虛日予漕夲路決其獄日不下數人夫殺己子至後世獄訟不已豈非天戒歟

汶上多士族有雌黃人物防於州吏茶肆過者必有惡名以加之初但相顧舉吻而已在仕者到任三日已得一名矣號曰豬觜闗推其巧能名者爲闗使次有判官幹當公事

奇異

冦萊公貶死雷州詔還洛陽過荊之公安民迎祭哭挿竹標紙錢竹盡活成林邦人神之號相公竹劉敞原父王陶樂道各爲文刻石志其事

安陸有念佛鳥小於鴝鵒色靑黑常言一切諸佛張齊賢相謫守郡日作古詩二篇元憲宋郊詩曰鳥解佛經言予少時聞之近時罕聞矣豈夫造物亦有時耶

盛事

國史補載苖夫人近代婦人無比今晏夫人丞相元獻公之子富鄭公之室馮太尉之外姑馬夫人父尙書也夫丞相司空申公呂端也四子長侍讀次樞宻次丞相司空次戶部尙書魯夫人父太師簡肅公也其舅呂申公也夫丞相司空也子希純中書舍人壻翰林學士範祖禹也蘇子容言士大夫三世登科者蓋有之未有一朝者獨劉沆天聖八年其子待制瑾皇祐五年其孫俌治平元年並及第皆在仁宗朝安厚鄕言張文孝之孫保常鎖防不第然應舉時家狀內三代皆具慶亦世所無也

世言國初史館王丞相作相日在具慶下安厚卿爲樞宻亦然蓋繼母也

予裏集賢張君房年六十三分司六十九致仕光祿卿張君靖年六十六致仕其子朝請大夫璹任京東提刑年六十九致仕三人皆康寜無疾

趙孝亷令畸景旣言皇祐元年同廖獻卿赴試春闈一日獻卿謂孝亷曰某必不利於南宮昨夢榜出上有先人名氏景貺賀曰獻卿必登甲科繼先君矣未幾省榜出獻卿乃第十人獻卿名子孟淳之長子也淳天禧三年第十人及第今校理君正一乃獻卿第三子元丰戊午國學苐十人薦三世之間及第過省取解並同名次亦世罕有也

戒殺

予少時季秋末於艸際得一小蛺蝶怪其非時取視之則斃於掌中久則栩栩然飛去蓋其詐死以逃生也孝昌成若衝天益江行防際見小蝦防無數天益呼僕抱雞令食旣而並無所見天益去蝦防復躍入水蓋聞雞聲率伏地不動人莫見也

鑑戒

李廣之不侯史氏以爲殺己降余謂非特此其殺防陵尉亦甚哉廣自抵陰譴豈止不侯而已哉至陵身臣虜而李氏夷滅亦顯報矣

鄭屯田建中其先雍人五季時徙家安陸貲鏹巨萬居人多捨客也每大雨過則載瓦以竹問有漏則補之若捨客自爲之屋亦爲繕全隆冬苦寒放房緍盈月屯田君晚年得一子卽侍郎公紓也有五孫長曰彌皇祐元年至朝奉大夫次侍讀毅夫也皇祐五年大魁三子與孫皆任官不由選調世祿不絕

王文正沂公仕章獻朝發晉公竄海上天下稱之然卒以嗣子不蕃暮年謂所知曰予行已無慊而獲此報何耶但一事有恨初出守鄆爲監司相輕後秉政遷除本官略無寧嵗竟死於道路此必爲報也

予同年黃靖國元弼剛直明決初調蜀中主簿亡其縣名令缺攝縣事有巡卒宋貴�罵本官眾不忍聞元弼械之笞二百死後十五年元弼爲沅州軍事判官沿牒至寧州暴卒入防與宋貴辧其事元弼具陳�罵之語冥官亦憤之已而追閱案牘語元弼曰罪卽當死終是死不以法元弼復生西州士人往往作傳亦多抵牾予屢詰其本末語及死不以法斯言有理可畏

安陸醫生宋氏視疾不問貧賤乃載粟棗乏者遺之宋二子曰應善論說好馳騁上下能冷熟人人多畏之後爲醫博士謁之者貧則絕蓋弗肯繼矣未六十中風而卒三子長犯盜流他所得還卒於鄕次初就學舉進士自放不返日逰市井間因刺一婦人不著墜井死防者終於凍餒應之弟曰效畏謹有常年逾七十而亡一孫習醫業自足

眞僞

子聞洛衣冠子弟不肖者鬻祖誥與右宗大賈冒以庇其族比年聞安陸亦有蓋譜不明耳

劉夢得讀張曲江集詩其序略曰世稱曲江爲相建言放臣不宜與善地今讀其文自內職牧始安有瘴癘之嘆自退相守荊門有拘囚之思嗟夫身出於遐陬一失意而不能堪矧華人士族必致丑地然後快意哉議者以曲江識安祿山有反相羞與同列屢啟廷爭𨿽古哲人不及而燕翼無似終爲餒魂豈忮心失恕陰謫最大𨿽二美莫贖耶故其詩云寂寞韶陽廟魂歸不見人按唐書曲江有子拯而不見其他子孫者近有朝請張君唐輔來守安州蓋曲江人也自稱九齡十世孫皇祐間儂智髙亂嶺南朝廷推恩凡名舉人者悉官之無慮七百人唐輔在其中後稍遷至牧守當塗諸公往往以名相之後稱薦之夫以夣得去曲江才五六十年乃言燕翼無嗣豈知數百年後有十世孫耶豈夣得因遷謫有所激而言也是皆不可知也

山中人說獵者常取麝糞日幹之每得麝裁四肘皮剖臍香雜幹糞以實之最大所謂當門子者卽預采飛蝱去首足翅日幹以用之是一麝獲五臍之利蝱之性不良可知也醫者司徒生嘗言市麝臍宜置諸懷中以气溫之久而視之手指按之柔軟者眞也堅實者僞也

防謗

蜀人龍昌期爲禮論以爲周公金縢之請以代武王蓋其詐也予謂方周公之時近則王不知逺則四國流言至於後世猶有仁智未盡之說蓋聖人誠爲難知嗚呼不如是不足以爲周公

元憲宋公始名郊字伯庠文價振天下旣入翰林有愬於上者以姓名於朝廷非便神文乃間諭元憲令易之遂名庠字一日因具奏札先書臣庠時李獻臣爲翰長見奏指宋公名曰此何人耶吏具以事對已而白宋宋乃書一絕云紙尾何勞問姓名禁林依舊玷華纓欲知七略稱臣向便是當年劉更生元憲旣大政朝廷無事廟堂之上日閱文史今觀紀年通譜楊文公談苑等序及繹山碑防尾亦知其略矣元憲雍雍然有徳之君子後旣登庸天下承平日久尢務淸淨無所作爲有爲者病之後爲人言排詆出知河南攺許及河陽歸京判都督久之卒於私第公嘗自謂時賢多以不才誚我因爲詩曰我本無心士終非濟世才虛舟人莫怨疑虎石曽開蚊負愁山重葵傾喜日來欲將嘲彊解眞意轉悠哉

張師正倦遊錄說潁上常夷甫防士自經而卒王莘樂道奉議潁人也從學於常具道處士得病而卒師正進士第後換西班官至諸司使守郡守亦有才此倦防乃襄漢間士人爲托名以行

占驗

舜治天下彈五琴而歌南風之詩蓋長養之音也詩亦曰凱風自南吹彼棘心今解梁盛夏以池水入畦謂之種鹽不得南風則鹽不成俗謂之鹽風荊湖間夏有大風朝起夕止連日如此土人曰風音諒有則旱故陂澤立涸稻田多裂又名杓風如杓勺水也

安陸地宜稻春雨不足則謂之打幹種蓋人牛種子倍費元符己卯大旱嵗暮農夫告曰來年又打幹矣蓋臈日牛泥中則然明年果然

京師槐放花盛則多河魚疾北人蕎麥熟則早晚霜降有差焉

江湖間人常於嵗除汲江水秤與元日又秤重則大水顏氏家訓曰何名五更曰正月建寅斗柄昏在寅中曉則午中矣歷五辰也更歷也

予夜不寐問直宿兵夜如何曰幾更明日問何以知曰毎轉更則棲鳥多動嘗出戍率多用是爲驗因遣人聼戍鼓皆然

熈寧初予爲嶽之巴陵令春月忽天雨白毛長二三尺許取而焚之臭如馬鬃是嵗戊申也然京房亦有占上巳日蛙鳴則蠶善也

安陸農視稻穗多者七八十粒少者五六十粒下有細白花叢出幹花以上則米貴花多則賤

大觀戊子仲夏安陸雁自北而南羣燕委雛而去不知何祥也

戊子五月五日夏至安陸老農相謂曰夏至連端午家家賣男女秋稼不登至冬艱食果賣子以自給至有委於路隅者明年己丑大旱人相食棄子不可勝數

傳曰鳥春分至秋分去故世言燕往來不見社大觀己丑仲春社前數日燕已來

語防

前廣西漕李朝奉湜江寧人言昔日內相葉淸臣道卿守金陵爲江南好十闋有云丞相有才禆造化聖皇寛詔養疏頑贏取十年閒意以爲𨿽補郡不越十年必復任矣去金陵十年而卒

治平間李尉廣徳錢公輔君倚守郡一日召李登城亭問及郡事簡得暇山川行樂昔葉道卿云贏得十年閒某止得五年亦足矣自謂不越五年復入至五年錢卒

予仲氏光輔元祐丁邜應詔季道輔餞於郊舉光輔舊詩曰仲舒窺圃三年廢東野看花一日多輔光笑曰我尙能爲此語耶明年失意防有詔經行士未得黜落具名以聞於是有防令與特奏名唱名第一賜同五經出身予時自唐易守邠待次光輔榮歸爲學尙不輟八月未爲往州北視亡妻孫氏塋地還次近郊馬逸而墜內傷殊甚十日而卒看花一日多遂成其防耶

博奕

摴蒱經曰凢近關及後一子謂之塹近關及前一子謂之坑落坑塹非貴采不出凢一馬打一馬如遇退六踏馬則一馬可踏五馬故世指不循理者謂之踏坑塹

世之糾帥蒱博者謂之公子家又謂之囊家摴蒱經一有賭若兩人以上須置囊合依條檢文書乃投錢入囊家亦謂之錄事

鄭都官詩有能消永日是摴蒱坑塹由來似宦途之句蓋所難者在過閒以前後爲坑塹也

諧謔

神文時京師旱上閔雨形於寤嘆宰相請下畿內徧禱祠廟陳畱有張子房廟縣尉亦才雅但好謔分命詣廟爲二十字詩文成侯壁曰今人不如古肉身不如土我來漢相廟爲民祈零雨石齊老說

元憲宋公應舉再上及第初任通判襄州景文一上第初任復州推官元憲謂曰某多幸才入仕不識州縣況味景文答曰某亦多幸才應舉便不知下第況味兄弟相與笑謔而罷

長林尉石夷吾齊老嘗遊廬山爲予言簡寂觀天尊銅像制範精致然本乃佛像唐防昌中廢毀浮屠有惜其像者遂加冠於首衣以羽衣以爲天尊像夷吾作詩曰赤土坡頭一寺基天尊原是一年尼時難只得同香火莫聼閒人說是非

熈寧間王拱辰卽洛之道徳坊營苐甚侈中堂起屋三層上曰朝元閣時司馬光亦居洛於私居穿地丈餘作壤室邵堯夫見富鄭公問新事堯夫曰近有一巢居一穴處者遂以二公對富大笑

寧中遣使諸路察訪呂升卿明甫奉使京東身爲職官許薦部吏攺官者十貟戱語人曰可輟其半爲身攺官

龍圖閣學士世謂之大龍直龍圖爲假龍直學士爲小龍或有得直閣久之不遷而卒因曰死龍

七寺閒不同大府爲忙卿司農爲走卿光祿爲飽卿鴻臚爲睡卿蓋忙卿所塲務走卿倉庾飽卿祠祭數頒胙醴睡卿掌四夷賔貢之事

百官赴政事堂議事謂之巡白侍從卽空吏至客次請某官旣相見讚曰聚防請不拜就座則揖座又揖免笏茶湯乃退余官則堂下引聲曰屈不啜湯耳若同從官則待湯京官自下聲喏而升立白事訖退或有久次無差遣者聞堂吏聲屈乃曰不於此叫屈更俟何所耶

官制行將作監薄易爲承務郎或曰遷官則爲迎霜兔矣又判大理寺崔諫議臺符換太中大夫前呵曰太中來人不知皆笑曰大虫來

丞相呂大防性凝重寡言逮秉政客多幹祈但危坐相對終不發一談時人謂之鉄蛤蜊

禮有引年傳稱陳力就列不能者止今則不然至於病耄猶不能去多爲貧而然或有一乞致仕者親戚相怪且痛其死矣予同年仇伯玉粹夫爲戶部侍郎一日報乞致仕未幾逢於朝路因訊之曰未嘗有疾亦未嘗告老不知何爲也粹夫善詼諧乃告曰前日兒子亦自馮翊奔而來以爲死矣且來艸閱躃踴一巡

都城相國寺最據衝防每月朔望三八日卽開技巧百工列肆罔有不集四方珍異之物悉萃其間因號相國寺破贓所

余長子渝嘗爲壽春令邑有淮南王安廟春秋朝廷祀之邑人思劉仁贍之功徳欲立廟不可得也遂共爲劉令公像於淮南廟中嵗時享焉傳捨有詩曰淮南據險逆西京仁贍輸忠保一城今日鄕人聊合祭未應同食便同情

淮南廟有八仙公洎梅福等像守臣或被防祈焉邑人說往時有姓梅爲守見廟像泣而祭之云其祖也回郡至郗家嶺伶人郗生登嶺大慟守怪問之對曰此嶺乃祖先之冢也守怒杖之

異時執政在私第皆僦居熈寧初撤南北作坊起東西二府八位又廢俸日一營建武學隙地創小宅數十收賃以充學費號鬼八位

雜誌

神宗旣大原廟取祖宗以來將相功名像各繪於兩廡因推恩官其後予在開封南司閱牘見黨進家狀云私家無祖像今城南什物庫土地像乃是遂取圗之

哲宗陵曰永泰京師永泰門福州永泰縣皆以他名避之龍圖閣待制丰稷亦曰四明有永泰神乞攺廟額奏攺之

狄梁公墓在洛陽東白馬寺後予逰寺見其像在廡舍下僧云其裔孫侍禁自陜右輦置欲建祠堂於此不果

盛武仲知夔州過江夏予宴之其祖天聖間爲翰林學士宰相丁謂去不附己者十人盛其一也落學士工部郎中知光州到任未幾又謫知和州團練副使宦者押去才行一日使者不少止食盛苦之夜問左右曰使者何不食耶五更食訖盛市裂餅十餘枚貫以緍貯水一葫蘆掛於鞍行則啖之餘十里使者顧見驚問曰何從得此物答以早令市之使者撫掌大笑蓋盛善飯常兼數人欲以困之也

應山縣連處士舜賔命二子從二宋學二子庶及庠也請二公居於邑之法興寺今尙有二公手植松柏有縣令經主者怒二公不出謁屢形言色連勸二公彊謁之已而令恚尢甚連特詢其情令怒不以襴鞹也二公復如言而往明年元憲狀元景文苐十人南歸令馳謁道左

唐僧能詩者如晝字皎然之類甚多古人生子三日父名之二十而冠父字之所以表徳也今僧頭童而不櫛不可冠何字之有縉紳亦從而呼之何也

熈寧初予官陜郊時初復十鑄錢監兵聞錫气久而病瘠以至不起惟以蒸豚啖之可以銷釋所支率分錢內充買均給後予所至多令如此給肉惟建州丰國監役兵仍多病手弱之疾

近時士大夫多因病篤致仕予在大農忽得目疾乞宮觀已而掛冠年六十二矣恐四方親友驚嘆乃自削奏牘敍頗詳其末云乞骸以去敢希漢傅之髙風鼓腹而嬉願遂堯民之至樂

老醫少卜老取其閱少取其決鄭毅夫內相再黜於有司已而病傷寒忽一夣化爲龍而無角浴於池中鱗甲皆水出蓋汗也展轉間張大夫問曰君已安否曰我不是龍張以爲占言旣覺猶若曳尾不收夣中但聞池上人皆曰白龍公來也士大夫於內相挽詞多用白龍公者蓋本此耳

古人一飯之恩必償睚眥之怨必報者後世不然報恩略而報讐必詳詩曰忘我大徳思我小怨孔子曰以徳報徳以直報怨退之贈劉師命詩云往取將相酧恩讐得時得位無不如意

暑月疿子𨿽蛤粉陳粟塗之不差豫章黃元明曰止用經夕熟水濯灌之卽愈果然

京師賃驢途之人相逢無非驢也熈寧以來皆乘馬也按古今之驛亦給驢物之用捨亦有時

謬

元憲宋公畱守西都同年爲河南令好述利便以農家蓻麥費耕耨攺用長錐刺地下種以一畝試之自旦至暮不能徧又值蝗災科民畜一雞云不惟去蝗之害亦可字養令民悉呈所蓄雞旣集紛然而鬭莫能間止邑前百姓喧闐塞路共觀而罷

安陸𨿽號節鎭當南北一統實僻左無事之地往者守臣或以遷謫而來率多時之聞人嵗久皆吏部擬授往往厚重而無作爲者熙寧間一太守防檢淸酒務校量缸酒數少怒甚監官對曰陶器滲漏又校一缸亦然太守作色曰君子居之何漏之有遂不復問

元祐中民家晝日火作先是數日前太守令畫闔子城南門不得啟民莫曉也已而火作居者不得出救者不得入民屋盡焚余詰守對曰某以久旱用仲舒閉縱之術耳

人有言曰良田畏七月蓋百谷秀實之際正須雨也安陸郡一嵗禾稼甚茂而七月不雨一日見當職者告以祈雨但言他而不答八月又見之乃召日者占雨期日者告以將雨其人乃曰是不用宰鵝也余觀朝廷頒祈雨雪文三卷藏於郡縣如宰鵝皆有次第豈至八月尙可爲之

有一卿列任京西憲按行一邑尉蔡人張伯豪也始迓於郊憲令步從又數其所爲至邑入傳捨更衣虞白提刑適罵者是中丞壻憲矍然曰何不早道於是召尉坐謂曰聞君有才聊相沮耳君辭色不變豈易量耶爲發薦章而去

諌議大夫賈昌衡君洛日予管幹文字賈防使者予亦與坐未賈因言一相知任憲至一郡有防戎年髙因料兵曰防戎老不任事何可容也太守黙然戎乃抗

聲曰我本不欲來爲小兒子所彊今果受辱憲問小兒子爲誰曰外甥復問爲誰曰章得象也蓋郇公方爲丞相憲曰𨿽年髙精神不減不知何餌戎曰無餌憲曰好个健老兒恵酒而去

麈史卷三

