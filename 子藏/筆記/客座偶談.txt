客座偶談淸何剛徳

●序壬戌之冬﹐余撰《家言》﹐而有《春明夢錄》之刻。次歲﹐復將《郡齋影事》《西江贅語》刊成。其時甫賦遂初﹐略摭舊聞﹐本有語焉弗詳之憾﹐擬作《客座偶談》﹐補其罅漏。乃遲遲十年﹐屢屢易稿﹔兼以世變日新﹐聞見益夥﹐遂復裒然成帙。而事關國故﹐居多不忍棄置﹐因就舊稿。重加編輯﹐錄而存之。蓋自辛丑舉辦新政之後﹐又三十年矣。三十年爲一世﹐世事變幻﹐長安一局﹐古往今來﹐不過如是﹐轉若無足深悲者。蓋曠觀大勢﹐不能無所悟也。甲戌冬至﹐平齋何剛徳。●卷一官制隨時變更。淸初不置相﹐後乃設軍機大臣﹐行相之事。不定額缺﹐所謂官不必備﹐惟其人也。兩宮垂簾聽政﹐則軍機必以親王領班﹐下以數大臣輔之﹐所謂軍機王大臣是也。凡事由親王作主﹐商之大臣而定。每日上班﹐必由領班之親王開口請旨。所請何旨﹐卽未上班時所商定者﹐𨿽偶有更動亦罕矣。是合外國君主﹑內閣之制而參用之也。惟辟作福﹐惟辟作威﹐殆不盡然歟。淸制﹐京官滿漢分設員缺﹐而滿缺每多於漢缺。然員缺𨿽滿漢並設﹐而辦事多以漢員主之。事務之繁﹐惟六部爲甚。六部之中﹐尢以戶﹑刑二部爲甚。戶﹑刑二部分十八司﹐其餘四部皆四司。除堂官外﹐司員辦事者﹐實缺之員或不敷用﹐以候補之人充之﹐其餘事簡而職之閒散者﹐不過備員而已。二百餘年﹐未聞事有不舉者。外省督撫司道府縣﹐各有專官﹐每省定額不及百缺。其附屬之丞ヘ雜職﹐大省不過二三倍﹐小省亦求其稱而已。前淸宮俸之薄﹐亙古未有。或曰﹕洪承疇有意爲之﹐以激怒漢人。而不盡然也。一因滿人占額太多﹐不敷支配﹔一因人心厭亂﹐容易服從也。今試以京官言之﹕正一品大學士﹐春秋二季﹐每季俸一百八十兩﹐一年三百六十兩﹔是每月只三十兩。遞減而至於七品翰林院﹐每季只四十五兩﹐每月不及八兩也。至於六部﹐全部公費及官吏廉俸薪工﹐姑以吏部言之﹐每季二萬三千餘兩﹐以數百人分之。其餘小九卿十數衙門﹐十不及一二焉。外官另有養廉﹐比京官爲優﹐今舉其略言之﹕邊省督撫獨優﹐年支二萬。東三省新制﹐加至三萬。其餘大小省﹐均在二萬以下﹑一萬以上。藩﹑臬一萬﹐以下遞降。府則三千﹐縣則一千二百﹐亦以次遞減。外官俸與京官同﹐且皆坐罰不領。其餘丞ヘ雜職﹐統計不過數千而已。此爲取於國庫言也。此外﹐藩司糧道及知府﹐有公費﹐取於州縣平余﹐其餘特別差務﹐亦皆由此項供給錢糧﹐少則數千﹐多則竟將十萬。糧有多少﹐卽平余有盈絀﹐盈者年所入可數萬計。此外別無所謂政費名目。至若督撫﹐則有關稅﹑鹽務之津貼﹐然非有明文﹐受與不受﹐亦視夫其人耳。惟收糧﹑收稅之機關﹐由道迄縣﹐不得謂之非獘。凡公款應甲月解者﹐遲至兩三月始解。則此兩三月﹐可以發商生息。公款以關道爲多﹐此項息金亦頗可觀。然商欠危險﹐則責其自理﹐與庫款無出入也。若一歸庫﹐則成爲庫款。藩庫道庫﹐皆由首府隨時查點﹐現銀向不能輕動。實缺外官支領庫款之實數﹐一省之中﹐無論如何﹐大省年不過二十萬﹐中小省可知已。此外﹐則候補供差各員薪水﹐皆由各局支管﹐而以藩司總其成﹐大槪道員知府百數十金﹐州縣以次遞減。每班只寥寥數人﹐歸諸二十萬之內﹐亦綽綽有餘。是此項支出﹐二十二行省﹐四百四十萬括之矣。京官自光宣年間﹐風气漸濫﹐員缺推廣﹐部用漸繁﹐然尙不失之遠。而外省則依然支絀也。官俸旣薄﹐而庶人之在官者﹐薪工亦隨之而薄。祿不足以代耕無論矣﹐而紙張之給價﹐幾於有名無實。論者所以有以獘養人之說。而不知獘之徇於私者﹐謂之獘﹔逼於勢者﹐不得謂之獘。明人筆記﹐於吏部制簽﹐尙有微詞﹐似吏之有獘﹐莫吏部若也。余官吏部十九年﹐明知部吏領照有費﹐引見有費﹐補缺有費﹐皆有其不得已之故。然吏之對官不得言費﹐一言費卽以作獘論罪。且費自費﹐公事自公事﹐毫不相涉也。至於錢糧之獘﹐人言全在書差。凡串票零數﹐固不免沾潤﹐然口口聲聲﹐必抱定錢糧絲毫爲重一語﹐謂之尙有忌憚則可﹐謂其潔己奉公則未然也。總之﹐官明則獘少﹐官昧則獘滋﹐一言蔽之矣﹐亦不得歸咎於立法之不善也。前淸官俸薄﹐而吏之祿徒有其名。今日者﹐吏裁而官獨存﹐官存而俸獨重﹐是以常苦不足也。然今日患官多﹐而專任之官卻少。每一事﹐必使數人分任之﹔而分任之人﹐又各有其分任。如科員﹑股員﹑辦事員﹐似官非官﹐其實化吏爲官。皆食官祿者也﹐卽《周禮》所謂府史胥徒之類也。《周禮》府史胥徒未曾實行﹐而今則已實行矣。議減政費者﹐競言裁官﹐不知今之習爲官者﹐皆名爲士者也。官多則養士多。然則士可不養乎﹖報載法國減政﹐裁官八萬人。法國正患失業人多﹐今又增此八萬人﹐豈不更多乎﹖此事近成爲環球通病﹐各國方共謀救濟﹐所當擇善而從也。有淸入關之初﹐文字之獄滋熾。康乾以降﹐崇尙儒術﹐滿漢之見漸融。道光中葉﹐滿人柄政﹐又復排斥漢才。迨洪﹑楊變亟﹐起用林文忠﹐中道星隕﹐行省糜爛殆半﹐ㄈ擾逾十稔。曾﹑胡﹑左﹑李諸公﹐以儒將風流﹐削平大難。朝廷懲前毖後﹐知漢人之有造中國﹐復壹意向用之。同光之際﹐外省大吏﹐滿人所占特二三耳。寶文靖師相嘗告余曰「滿洲一部人材﹐安能與漢人之十八省比﹖」蓋滿人之達者﹐固不以排漢爲然也。光緒末造﹐舉錯漸歧﹐旋而親貴用事﹐不特排漢﹐竟且排滿焉﹐大事遂不可問矣。林文忠於虎門之役﹐焚毀鴉片﹐朝廷以其辦理不善﹐遣戍伊犁。論者謂權相媒孽﹐同僚猜忌﹐致鑄此錯。事後羣引以爲恨。其實不止此也。當日英人挾死力以求貿易﹐不遂其欲不已。文忠僅以一人﹐獨任其艱。而一般之徒﹐布滿中外﹐進退鮮據﹐奔走喘汗﹐釀成五口通商之局。此蓋天禍中國﹐故使之毒癰四海﹐延及百年。中國興敗之機﹐關系甚巨﹐非得以一時一事論也。今者文忠聲名洋溢乎中國矣﹐而流毒未已﹐九原有知﹐當必有無限隱痛者。是豈庸俗人所及見哉﹗文忠仕於道光一朝。其時滿人枋政﹐公適丁其厄﹐備歷艱屯﹐而矢以忠純﹐卒能以功名相終始。蓋其自監司陟疆圻﹐所至有恩﹐每蒞一事﹐不動聲色﹐必挾全副精神以赴之。而生平所致力者﹐尢在農田水利。久辦河工﹐洞悉利獘﹐尢以籌辦畿輔水利﹐爲根本之根本。卽遣戍塞外﹐奉命屯墾﹐猶大興農利於新疆。人第以禁煙之名震之﹐而不知純臣之經濟固別有在也。今者煙毒流行﹐英人尙且知悔﹐而國人之犯癮者﹐效尢不已。事之可痛哭流涕者﹐夫復何言﹗惟當此全球患貧之日﹐中國根本之計﹐還在於農。誠舉東西迆北閒曠之地﹐秉畿輔水利之議而推行之﹐參以大農新法﹐其規劃必有可取﹐庶亦救國之一道也。前淸八旗﹐滿兵隸京營餉較厚﹐各省之駐防旗兵次之﹐漢兵則較薄﹐且於廂正旗色白黃紅藍之外﹐別之曰綠營。或曰洪承疇定制﹐亦具有深意也﹐升平日久而暮气生焉。洪﹑楊起事﹐綠旗各營一敗塗地﹐卽僅存者﹐幾不能成軍﹐竟有互相殘殺者。自湘軍﹑淮軍以鄕勇繼起﹐肅淸海宇﹐而軍制爲之一變。二十年逐漸裁撤﹐而气勢尙雄。余官贛﹑蘇兩省﹐贛則防營湊合約有七千﹐蘇則練添新兵兩標﹐海疆無事﹐亦盡足以資鎭壓也。北洋練兵日有聲色﹐然尙未脫湘淮窠臼。今軍閥失敗﹐諸將𨿽變更面目﹐其意見豈盡銷融哉﹖曾文正率湘中子弟﹐起而平難﹐金陵克復﹐而撚匪尙熾。文正以湘軍漸有暮气﹐器械亦不如淮軍之精﹐且湘中子弟皆有田可耕﹐不若退而歸田﹐而以剿撚責之淮軍﹐蓋讓也﹐非諉也。李文忠起而繼之﹐蓋任也﹐非爭也。厥後﹐卒以淮軍平撚。其時湘軍𨿽未盡消滅﹐其气勢總不如淮軍之盛。余到奉天時﹐過山海關﹐駐防三千﹐鎧甲鮮明﹐身材驃壯﹐恍有臨淮壁壘气象。文忠練兵北洋﹐淮將尙多才﹐然亦間收他省人﹐不過示畛域。袁項城重練新軍﹐仍以北洋爲名﹔而北洋𨿽爲北人口頭所公用﹐其根底則仍不脫淮軍。後直隸諸將踵起﹐遂據北洋爲已有﹐於淮將漸起爭端﹐省界益明﹐而內訌之禍烈矣。聞咸同之際﹐軍務緊急﹐朝廷日盼軍報。遇有勝仗﹐卽用紅旗報捷﹐飛摺八百里驛遞。所謂八百里者﹐眞八百里也。驛站遇軍務時﹐每站必秣馬以待﹐一聞鈴聲﹐卽背鞍上馬接遞。其忙急至於如此。然奏報中所敍戰情﹐委曲詳盡﹐一若好整以暇者。按之事勢﹐種種可疑。後查知其幕府言﹐此等奏稿﹐皆於未戰之前﹐先行擬定﹔一得勝仗﹐卽行發摺﹐馳陳其當日如何衝鋒﹐如何陷陣﹐賊從何地來﹐我從何地追﹐殺賊若干﹐獲戰利品若干﹐皆由幕府以意爲之。將來如有事實太悖謬處﹐只於奏報詳細情形時﹐設法補救﹐亦不必顯爲更正也。然後來所撰﹐平定某地某匪方略﹐皆根據當日奏摺原文﹐酌量刪削﹐不能自贊一辭。今之戰事如此﹐古之戰事何莫不然。讀史者不可不知。同治攺元﹐兩宮垂簾聽政﹐以恭忠親王爲議政王﹐在軍機處行走﹔大學士桂文端﹝良﹞﹑戶部尙書沈文忠﹝兆霖﹞﹑侍郎寶文靖﹝﹞﹑文文忠﹝祥﹞並爲軍機大臣﹔鴻臚寺少卿曹恭愨﹝毓英﹞學習行走。元二年﹐羣盜如毛﹐旋僕旋起﹔諸將爭功﹐互相﹐且有官軍互鬥之事。曾文正能將將﹐不能將兵﹐臨陣屢敗﹐而猶能上秉朝謨﹐制馭諸將。得以決勝疆場者﹐非得軍機諸臣運籌帷幄﹐知人善任﹐極力維持﹐何以得此﹖三年六月﹐南京克復。論功行賞﹐曾文正﹝國藩﹞晉封一等侯﹔曾忠襄﹝國荃﹞一等伯﹐加宮少保銜﹔提督李﹝臣典﹞一等子爵﹐賞黃馬褂﹔蕭﹝孚泗﹞一等男﹔均賞雙眼花翎。按察使劉﹝建捷﹞賞世職。又以各路剿賊功﹐封僧王格林沁子伯彥訥謨詁爲貝勒﹔官文忠﹝文﹞﹑李文忠﹝鴻章﹞一等伯﹔駱文忠﹝秉章﹞一等輕車都尉﹔都興阿﹑富明阿﹑馮子材騎都尉﹔魁玉云騎尉。中興功臣﹐戮力疆場﹐除死亡貶謫外﹐無不叨恩﹐所謂有幸有不幸也。八月﹐復以江南平論功﹐晉封恭邸子載貝勒﹑載入八分輔國公﹐載瀅不入八分鎭國公﹔加文文忠宮太保銜﹔寶文靖﹑李文淸﹝棠階﹞宮少保銜﹔曹侍郎﹝毓瑛﹞賞加頭品頂戴花翎﹔其餘宗親﹑禦前大臣﹑內務大臣﹐各賞賚有差。軍機加恩﹐所以後於諸將帥者﹐意謂軍機特承旨書諭耳﹐無功可言﹐政權固操自上也。不知兩宮初政﹐春秋甚富﹐驟遇盤錯﹐何能過問﹖所承之旨﹐卽軍機之旨﹐所書之諭﹐卽軍機之諭﹐此亦事實之不可掩者也。恭邸𨿽總攬大綱﹐然寶文靖嘗對餘言「恭王𨿽甚漂亮﹐然究系皇子﹐生於深宮之中﹐外事終多隔膜﹔遇有疑難之事﹐還是我們幾个人幫忙。」當戰事喫緊之際﹐可見王大臣同寅協恭﹐艱難宏濟﹐爲煞有關系也。恭邸﹑文靖在直二十餘年﹐可謂得君專而行政久矣。光緒十年﹐軍機全體被劾﹐恭邸家居養疾﹐文靖原品休致﹐蓋皆念其前勞﹐未加降黜也。文靖﹐吾師也。退居八載﹐吾常侍杖履。薨逝之日﹐飾終之典甚厚。及其葬也﹐吾送之﹐見平地一塊﹐掘土二三丈﹐長如之﹐寬稍遜。旁露一舊棺角﹐蓋其夫人葬在先也。下棺後﹐卽將地上原土覆之﹐上築一土坡﹐絕不加一灰石﹐蓋恐一加灰石﹐卽與地气隔絕。余則封樹﹐自稍有規模。北人厚葬﹐不過如此。臥龍躍馬終黃土﹐此黃土實際也。人生若夢﹐此固一熱鬧之夢﹔若未成功而歿﹐或竟遭殺戮﹐尙不知若干夢也。沈文肅嘗言「中外在今日﹐皆有得過一日是一日之勢﹐中國不必遽自餒也。」蓋以當時列彊﹐廣置兵艦槍炮﹐用財如泥沙﹐而暴斂橫徵﹐民力不堪﹐實有岌岌之勢﹐文肅之言非無見也。然文肅此言﹐亦在於光緒初年創辦船政後﹐閱歷漸深。漸有覺悟也。觀其作船署對聯曰「以一簣爲始基﹐自古天下無難事﹔致九譯之新法﹐於今中國有聖人。」當時亦震列彊之彊﹐而毅然爲之﹐後見列彊以科學致富﹐濟彊政策萬不足持久﹐故發此嘆。今乃知其有遠見也。沈文肅任船政大臣時﹐藩司因買銅不報﹐謂與稅款有礙﹐用札駁詰。乃立縛藩吏﹐以「阻撓國是﹐侮慢大臣」八字殺之。當時因紳士在鄕辦事﹐恐滋掣肘﹐閩省風气﹐紳弱官彊﹐故不能不殺之﹐以示威耳。不數時﹐船廠有一小工竊洋匠汗衫。乃執而告之曰「汝偸外國人汗衫﹐太不替中國人做臉。」遂喝令處斬。公餘﹐亦集僚屬作詩鐘。有一日﹐未終唱﹐忽告人曰「我適有事﹐少頃回來再唱。」遣人間之。則坐大堂又殺一人矣。當日船政﹐獘絕風淸﹐洋匠忄伏﹐亦賴有此耳。左文襄由浙赴閩﹐駐節上游﹐寄書到湘﹐說閩奇瘠。前閱其所刻家書﹐大有懊喪之意。且其時各省凋敝。餉源只靠釐金﹐乃以三千金撥款﹐動與人齟齬﹐其困苦情形可想。迨到省城﹐增建正誼書院﹐創桑棉局﹐大有百廢具舉之槪。𨿽當時建設費省﹐究非有款不辦。余少時﹐在老屋門口﹐見其湘勇三人﹐與肩挑賭骰﹐失敗﹐怒擲兩錢﹐拿粳米果五粒而去。此是其部下蠻橫處。此外並未聞有苛索濫徵之舉。足見其經畫之精﹐規模之遠也。光緒甲申﹐法越肇釁﹐講官張佩綸﹑寶廷諸人﹐相約彈劾權貴﹐操縱朝政﹐時人目之爲淸流。且有不聞言官言﹐但見講官講之語。𨿽陰主者固有其人﹐然全體軍機同日罷職﹐懿親如恭邸亦令退居﹐朝端气象爲之一新﹐不得謂非欽後之從諫如流也。厥後﹐法艦闖入馬江﹐海軍以不戰被﹐張坐失機落職。滇越陸軍失利﹐老亦以舉薦主將非人降調。功罪賞罰﹐各加其分﹐在淸流無所爲榮辱也。惟張於罷官後﹐爲李文忠贅婿﹐致招物議﹔寶亦以福建試差歸途﹐娶浙江江山船妓﹐上疏自劾落職。淸流之貽人口實﹐亦不能一味尢人也。近年大亂﹐非人有意爲之也﹐誤在「隨聲附合」四字。一事之起﹐一人倡之﹐百人和之﹔倡之者非盡出於無意﹐而和之者可斷其爲盲從﹐陰錯陽差﹐必鬧到不可收拾而後已。甲申法越﹑甲午中日之役﹐主戰者不過一二人。後和之者日眾﹐竟有明知其不可戰﹐而不敢言和者﹔甚有料其戰之敗﹐先搬眷出京﹐而上摺請戰者。及至割地賠款﹐則鴉鵲無聲﹐瞠目相視而已。此余所親見之事。拳匪之役﹐在余出京之後﹐其倡和情形﹐亦復如是。此又余所熟聞之事。兩事已成隔世﹐追思之﹐尙有餘痛也。淸流之起﹐人多疑其挾私意。然其激於義憤﹐志在救國者﹐往往而是。特流獘所極﹐有當時所不能意料﹐及至事變發生﹐則必瞠目相視﹐而有早知如此悔不當初之嘆。夫論事必須洞燭始終﹐處事必宜熟權利害﹔旁觀論事﹐與當局處事﹐要宜易地而觀。世之訾人者﹐每曰成敗論英雄﹐吾獨以此論爲未允。語云「毫釐之差﹐千里之繆。」爲英雄者﹐苟能毫釐不差﹐卽爲千里不謬﹐必可有成而無敗。此按諸已事﹐無一爽者﹐可不懼哉﹗中華開化數千年﹐中間奇奇怪怪之事無所不備﹐一一皆有蹤迹可尋。承平日久﹐法度修明﹐或因事涉猥褻﹐正史不采﹔或因說近支離﹐正人弗道﹐日久半就消滅。迨紀綱一墜﹐亂象紛﹐世人所驚爲創見者﹐實亦不過故態復萌耳。但如夢如泡﹐依稀恍惚﹐達者觀其通可也。北洋練兵之議興﹐以三十六鎭爲標準。論者卽惴惴焉憂之﹐以爲中國國力﹐萬不能堪此重餉也﹐今日之兵﹐何止五倍三十六鎭之數﹐兵額幾冠全球。然則餉何自出乎﹖官籌之不足﹐只有任其自籌﹐而苛稅雜捐諸獘遂不可制止矣。今之人但苦兵多﹐而亦知兵之所以多乎﹖科學與人工互消長﹐凡興一事業﹐便於多數之民﹐不暇計及少數。且新事業﹐亦未嘗無用人也﹔不知所用之人﹐遠不敵所不用之數也。是今日之兵﹐皆此等失業之民漸積而成也。其不容於兵﹐必趨而爲匪。兵匪交哄﹐民無立足地矣。海國機器流獘﹐工商恐慌﹐其亂未必不與中國相等。國際亟亟開會﹐名曰救濟﹐實則各自爲謀﹐而其意在籌餉﹐則一也。庚子以前﹐中國無警察也。余到蘇後始創辦。端午橋制軍告余曰「以中國地大﹐只求一里有兩个警察﹐年已需五萬萬。以全國歲入﹐辦一警察﹐尙復不彀﹝當時歲入未至四萬萬﹞﹐何論其他﹖」渠倡言立憲﹐喜辦新政﹐所言竟與之相反﹐不知何意。嗣後各縣勉彊興辦﹐小縣二三十人﹐大縣亦不過五六十人。民國成立﹐卻逐漸擴充。今者江西剿匪﹐以警察不足恃﹐又復勸行保甲。可知國土太廣﹐國力太微﹐遽廢舊法不可也。《易》曰「弧矢之利﹐以威天下。」後代則間用火攻。前淸入關﹐猶以騎射取勝﹐可見當時火器尙未甚烈也。咸同時﹐曾文正初見開花炮﹐則曰「此器不仁甚矣。然海疆多事﹐不可不備。」語載《求闕齋弟子記》。文正第言備而已﹐可見當時湘軍並未慣用也。光緒年間﹐薛叔耘駐使﹐作《庸庵筆記》。云「外國科學發明﹐戰器日精﹐將來必有雲間作戰之一日。」當時尙未有飛艇投炸彈也。事未百年﹐戰器名目﹐日新月異﹐不可勝數﹐而軍費奇巨﹐𨿽富彊之國亦感拮據。歐戰之後﹐列彊覺悟﹐疊訂和平之約。然一面訂約﹐一面購械﹐以固國防﹐其費仍不貲﹐無論何國﹐杼軸空矣。故列彊變計﹐而趨於軍縮之一途﹐豈能視爲兒戲哉﹗●卷二古者學古入官﹐謂官必須學古﹐而後可入也。然官有限﹐而學古之人無限﹐學古者必欲人人入官﹐則天下亂矣。故孔子於子張學幹祿﹐則以寡尢寡悔抑之﹔於漆雕開之斯未能信﹐則說之。蓋深知人人做官﹐處於必窮之勢﹐故以謀道不謀食之旨﹐勸弟子以安命也。孟子曰「得之不得曰有命。」聖賢教人﹐無非使人專精於爲學﹐不可急於求官﹐千言萬語﹐意在彌亂而已。科舉時代﹐廣設科目以容之﹐苛持繩尺以厄之﹐使天下聰明才智之士﹐消磨精神於不知不覺之中﹐而拔其一二﹐爲治世之用。勢之所迫﹐蓋不如是﹐不足以彌亂也。有淸時代﹐一科舉時代也。二百餘年﹐粉飾升平﹐禍亂不作者﹐不得謂非科舉之效﹐所謂英雄入吾彀中是也。大抵利祿之途﹐人人爭趨。禦世之術﹐餌之而已。乃疏導無方﹐壅塞之獘﹐無以宣泄﹐其尾閭橫決﹐至不可收拾。末季事變紛歧﹐何一不因科舉直接間接而起﹖而究其始﹐特一著之錯﹐不知不覺耳。科舉時﹐有舉人﹐有進士。從前舉人不中進士﹐卽可截取﹐以知縣按省分科分名次﹐歸部輪選。當時舉人何等活動。乾隆年間﹐以此項選缺尙欠疏通﹐乃加大挑一途。凡舉人三科不中﹐準其赴挑。每挑以十二年爲一次。例於會試之前﹐派王公大臣在內閣驗看﹐由吏部分班帶見。每班二十人之內﹐先剔去八人不用﹐俗謂之「跳八仙。」其餘十二人﹐再挑三人﹐作爲一等﹐帶領引見﹐以知縣分省候補。餘九人作爲二等歸部﹐以教諭訓導卽選。行之數科﹐逐漸擁擠﹐外省知縣﹐非一二十年﹐不能補缺﹐教職亦然。光緒以來﹐其擁擠更不可問。卽如進士分發知縣﹐名曰卽用﹐亦非一二十年﹐不能補缺﹐故時人有以「卽用」攺爲「積用」之謔。因縣缺只有一千九百﹐而歷科所積之人才十倍於此﹐其勢固不能不窮也。舉人於大挑之外﹐且更有教習﹑謄錄﹑議敍各途。種種疏通﹐無非使舉人皆得由知縣﹑教職兩途入官也。秀才則予以五貢升途﹕恩﹑副﹑歲三貢可選教職﹐拔貢﹑優貢許以朝考﹔亦以知縣教職入官﹐拔貢且有小京官之希望。亦未嘗不爲秀才謀出路也。無如源泉混混而宣泄不及﹐當日百計疏導﹐於事終無濟也。當時進士分省之卽用知縣﹐擁擠固如前所述矣。主事一途﹐光緒年間﹐非二十年不能補缺。捐班者補缺無期﹐與此並無影響。餘十四年而得補缺者﹐因在吏部﹐較疏通也。中書一途﹐欲升侍讀﹐與主事之難同。至於補缺後﹐截取同知﹐分省候補者﹐則與卽用知縣等耳。惟翰林一途﹐當時最爲活動﹐每科學政十八人﹐正副主考三十六人﹐鄕會試房考各十八人﹐每科有九十人之差。而當時翰林不過數十人﹐以之分派﹐每科一人竟有得兩差者﹐宜其優勝也。乃至光緒年間﹐長短大小之差﹐仍是此數﹐而館選太濫﹐人才擁擠﹐考差者竟有二百餘人之多。平均牽算﹐每人約須九年可得一差﹐且得一差而若系房差﹐則九年之中﹐只得數百金而已。試問如此養士﹐如何能濟﹖兩次推翻軍機之事﹐亦實相迫而成﹐不得謂非當軸者之過也。進士殿試次晨﹐欽派科甲出身之大臣八人﹐入內閣讀卷。譬如進士三百二十人﹐每人應分四十卷﹐由八大臣各定次序。八大臣中﹐以憲綱爲次序﹐先抽十卷﹐前一日進呈。其第一本卽爲憲綱第一者所定﹐第二本卽爲憲綱第二者所定﹐挨次推到第八本爲止。其九本十本﹐則仍爲憲綱第一第二者所定。是狀元定爲憲綱第一者所取﹐榜眼爲第二者所取﹐探花爲第三者所取﹐傳臚爲第四者所取﹐其餘則同歸二三甲。若進呈十本卷﹐有經禦筆攺定者﹐則又視各人之造化﹐然總不出此十本中也。此種辦法並非例定明文﹐當時必因讀卷屢起爭端﹐故定此標準﹐𨿽曰調停﹐亦逼於勢耳。其實著意只在十本卷﹐其餘則每八本挨次堆疊﹐二甲之爲進士﹐三甲之爲同進士﹐亦歸之於命而已。余字之劣﹐得附二甲﹐卽其證也。且好字不止十本﹐若盡不入憲綱﹐在前四人之手﹐則鼎甲傳臚﹐豈不是盡無好字者﹖此亦極不平之事也。考試試差﹐定例閱卷十人﹐取捲只以八十爲限﹐每人取八卷﹐則落第之捲亦自不少。取定之後﹐由軍機揭彌封﹐開單進呈﹐單便畱中。放差不在此單﹐斷不能放﹐故軍機北屋畱一底單﹐南屋之小軍機不能知﹐禮部不能知﹐卽閱卷者亦不能知也。不過閱卷者記得詩句﹐或在外私言耳。放差之日﹐禮部具題﹐仍照全單列名請旨﹕軍機則檢出底單﹐每差酌定正陪二人﹐請禦筆在禮部題本上圜定一人﹐卽行宣布。考差者不知取不取﹐只論放不放﹐故恩怨不歸閱卷之人﹐而專歸之軍機。軍機於單內擇二人作正陪﹐𨿽於差之肥瘠﹑路之遠近﹐或不無照顧私人﹔至於欲以取低之人放大差﹐取髙之人放小差﹐則單內明白易見﹐豈能當面作獘﹖大槪放大省學差及正主考﹐除大考差之三品以上大員﹐由欽定外﹐其由小考差而得學政﹐非取在前十名不可。其取在中間﹐可以主考﹐可以分房﹔其取在後面者﹐定爲房差無疑。此亦理勢所當然﹐不能任意營私也。乃考差者一遇無差﹐不怨己之不取﹐而怨軍機。且放小差者不怨取之不髙﹐而亦怨軍機。翰林二百餘人﹐得意者十之三﹐失意者十之七﹐爲數不下二百人。怨气所積﹐謂以後種種禍變﹐無不因是釀成﹐亦似武斷﹔而不知發端甚微﹐無形之影響﹐固甚大也。同治初年﹐左文襄克復全浙﹐移師督閩。下車之始﹐百廢具舉。創立正誼書院﹐以課舉貢﹐並選舉貢之髙才者﹐住院校刊《正誼堂全書》。宏開廣廈﹐寒士歡顏﹐影事今猶在目。記院中撰一聯云「靑眼髙歌﹐他日誰爲天下士﹔華陰回首﹐當年共讀古人書」。文章經濟﹐名重一時。而大亂之後﹐亟亟修明文事﹐元老宣猷﹐其魄力之大﹐洵不可及。不謂此事只近在四十年﹐乃竟有人往風微之嘆也。科舉時代﹐每省有書院﹐定考課﹐給膏夥﹐教而兼養﹐意至美也。各省各自爲政﹐而大致不差。今卽以吾閩書院言之。省城舊有三院﹕曰鰲峯﹐曰鳳池﹐曰越山﹐所以課生童也。鰲﹑鳳督撫主之﹐越山則福州府主之﹐謂爲郡書院也。又曰龍光﹐所以課駐防﹐則歸將軍專主。謂爲八旗書院也。外府縣仍各有一二。同治年間﹐左文襄立正誼堂﹐招舉貢校書﹐旋卽設立正誼書院。嗣是王文勤中丞﹝凱泰﹞撫閩﹐創立致用堂﹐旋攺爲致用書院﹐專課經學﹐卻不限課舉貢。其掌教名爲山長﹐皆以鄕先達退宦者爲之﹐𨿽論輩分科分﹐亦必以品學爲重﹐此亦古者祠祿之意也。其束﹕鰲峯八百金﹔鳳池六百﹔越山二百四十﹔正誼八百﹔致用亦然﹐間或一千﹐則記憶不淸矣。其膏夥﹕鰲峯生員內課二千三百﹐外課一千八百﹔童生內課一千三百﹐外課八百。鳳池略遜﹐越山則只數百而已。正誼內課四兩﹐外課三兩﹔致用亦同。每月官課一次﹐另師課兩次﹐應官課不應師課﹐則分扣其膏夥。官課另有獎賞﹐其額數獎銀﹐皆隨官之丰嗇。師課三名前亦有獎賞﹐但出於額定﹐爲數甚微﹔膏獎細數記不甚淸﹐但不失之遠耳。正誼專考舉貢﹐人本無多﹐而大多數之寒士﹐除教讀外﹐皆以各書院爲生計﹔然得之不得曰有命。別無所營謀﹐亦絕不﹤毛冒﹥﹤毛﹥也。世人以顏子爲不學而致﹐吾則以爲當日之書院生﹐未嘗不知簞瓢之樂也。今日追思﹐分明是三十年前事也﹐瑣瑣記之﹐俾後來人知其來歷焉。光緒廿七年七月奉旨﹕著自明年爲始﹐鄕會試攺八股﹐試策論。八月奉旨﹕除京師已設大學堂外﹐各省所有書院﹐於省內均攺設大學堂外﹐府廳直隸州均攺中學堂﹔各州縣均設小學堂﹔並多設蒙養學堂。行之未久﹐又於三十一年八月﹐準直督袁世凱﹑鄂督張之洞﹑江督周馥﹑粵督岑春煊之請﹐謂科舉不停﹐民情觀望﹐著自丙午科爲始﹐所有鄕會試及各省歲科考試一律停止。科舉廢而學堂大興矣。乃奉行者人不一心。規制不能整齊畫一﹐而所云教育普及一語﹐又徒托空言﹐不得謂非始謀不臧也。餘二十七年守撫州﹐於奉詔之先七日﹐卽攺興魯書院爲撫郡學堂﹐置普通精舍﹐以居髙才生。「普通」二字﹐余以意爲之﹐初無所沿襲。後數年﹐乃有普通學﹑專門學之區別。蓋當時艸創﹐學制固未備也。回任建昌﹐新創郡學一所﹐甫落成﹐卽奉諱去任。及到蘇州﹐以他項學堂已多﹐乃創立農學堂。三年﹐有自外洋學農學專門歸者﹐聘爲教習﹐乃告之曰「農學以選種殺虫制肥爲要素﹐宜按程序分淺深教之﹐以資實效」。教習曰「吾所學乃農理化學﹐不能一一實驗也。」余心非之﹐而無可攺聘。開學幾及五年﹐而現象如此。政變後﹐余不復管學務﹐二十年來如何更變﹐則不復與聞矣。𨿽然﹐余豈得謂爲無罪哉﹖當民國元二年﹐機關林立﹐學生得事較易﹐而俸薪皆百數十元不等。今則事少人浮﹐而謀事者仍不肯貶格小就。余告之曰「我初到建昌時﹐於江書院生員膏夥月六百文﹐童生三百文。余嫌其太薄也﹐乃捐廉加倍給之﹔汝們月得千二百文﹐或六百文﹐皆喜形於色﹐優遊過日。今有十餘元館地﹐个个以爲不滿意﹐是何以故﹖且汝們江西省城﹐從前有友教書院﹐山長束年只二百四十金﹐𨿽加以官場津貼﹐爲數亦有限。而爲山長者﹐多系退老督撫。試問﹕當日太平時代﹐讀書人之享用﹐不過如此﹔今者國債累累﹐度支幾竭。必欲每人之得館者﹐非百數十元不可。試問錢從何來﹖後何由繼哉﹗」然此猶爲余在江西時言也。近則累年匪擾﹐流離顚沛﹐情形直不堪問矣。科舉時代﹐懸一格以爲招﹐人人各自延師﹐各教子弟﹐國家亦不必人人爲之延師也。學堂制興﹐官立學堂﹐是官爲之延師也。官力不足﹐失學者多﹐於是合羣力而爲私立學堂﹐是私人代爲之延師也。私人之力又不足﹐失學者仍多﹐於是有力者自費出洋﹐以輔官派出洋之不足。費巨額隘﹐其失學之多﹐仍如故也。中國人民之眾﹐失學之數﹐至少亦在百與五之比例。此九五之數﹐國家欲擴充學堂﹐徐補此闕﹐力必不足﹔若用彊迫手段﹐使此九五之數各自謀學﹐勢更不行。且今日學堂之獘﹐不止在失學人多也﹐卽不失學之人﹐亦無以用其所學也。論者謂宜廣開工廠﹐每廠必開一學堂﹔某廠用何項人才﹐卽招何項學生﹔從前所有畢業生﹐卽按其所長﹐各歸各學堂掌教﹐或補習。如此﹐則已學者無棄材﹐後學者有出路﹐而國家亦可省一無限量之學費﹐一轉移間﹐全神俱振。策無有善於此者。至於法政一門﹐專爲作官吏之用﹐近時旣不重官吏﹐如有願學者﹐卽可照從前科舉之例﹐各自延師﹐聽候官爲考校。如此﹐則從前法政人才﹐亦不至無所安置也。所言亦自成理﹐但所行能否實踐所言﹐所言能否有效﹐則在辦事者之善爲措置耳。今日學堂之獘﹐與學生無與也。而當時興學者﹐急於觀成﹐倉猝定制﹐人不一心﹐適蹈不知輕重之獘也。一在畢業太易。科舉時代﹐三年一會試﹐取進士三百餘人焉。三年一鄕試﹐各省統計﹐取舉人約二千人。五貢並不及此數。進士固卽時任用﹐而得意者尙不及半。舉貢分途﹐消納十不得一﹐日積月累﹐後來已擁擠不堪矣。今攺科舉爲學堂﹐大學畢業視進士﹐中學畢業視舉貢﹐而且無人不可畢業焉。今默揣其數﹐試問何以位置﹖一酬報太丰。前淸大學士﹐年俸三百六十兩。而從前出洋畢業回國﹐當軸極意優待﹐年俸視大學士十倍且有不止﹐其次亦必五倍﹐後難爲繼﹐向隅者多。此二者皆視之太重﹐而勢處必窮也。一備索學費。從前寒士讀書﹐無所謂學費也﹔且書院膏夥﹐尙可略資以津貼家用。今則舉學中田產﹐悉數歸入學堂﹔而學生無論貧富﹐一律取費﹐且膳宿有費﹐購書有費﹐其數且過於學費。其出洋之由於官費者﹐寥寥無幾﹐其自費之費﹐卽千金之家﹐亦必裹足焉﹐是出洋生不得有寒士矣。一不卹生計。學生之棄家產﹐負重債﹐以期畢業者﹐不過求出路以取償耳。今對待學生者﹐則曰「學生之頭角崢嶸者﹐不難自謀其生﹐歷次考試﹐亦有任用。卽不然﹐亦得有學位﹐則亦已矣。不觀當日之秀才乎﹖秀才中舉中進士﹐固有出路﹔若終於秀才﹐則亦有秀才頂戴榮身也。有何不可﹖」不知當日秀才無資﹐本無產可破﹔今之秀才﹐則大半自破產來也。此二者視之太輕﹐勢窮而變﹐不易通也。噫﹗始謀不臧﹐其由來非一朝一夕之故﹐今之辦學之人亦不任咎也﹐無已﹐其仍證諸外國乎﹖外國學生失業﹐亦必恐慌﹐當有補救之法﹐取其所長可也。近來有大政策﹐必合中外謀之﹐此亦時勢所趨﹐無可解免也。●卷三財政前淸由戶部專管。戶部之庫﹐余在京時﹐奉派隨同查過四次﹐出入互有盈絀﹐盈時不過千一百萬以外﹐縮時亦不過九百萬以內。承平時﹐度支有常﹐而典守有制﹐每次查庫﹐必報盈餘少數。此部庫也。至外省亦有省庫。蘇州有藩﹑糧二庫﹐余任首府﹐凡遇巡撫司道交代﹐每年不止查過一次﹐爲數不過數十萬﹐間有過百萬者甚少﹐緘藏嚴密﹐毫無假借。此省庫也。江蘇算是大省﹐而所藏不過如此﹐則小省可知。計部﹑省各庫﹐計算不過三千萬﹐視乾隆時部庫尙存七千萬者﹐殆已不及﹐中國可謂貧矣。今則攺庫藏爲金庫﹐而金庫則由國家銀行代理之﹐有虧無存﹐每況愈下矣。中國自同治元二年之後﹐十年生聚﹐漸復承平。官俸儉薄﹐兵餉節縮﹐取於民者﹐只釐金不能卽除爲獘政﹐此外仍恪守「永不加賦」之祖訓。國用不足﹐推廣捐例以賣官。疆吏有議行屠宰稅者﹐人猶唾罵之。醫瘡挖肉﹐不免拮據﹐然未敢輕易借洋債也。乃甲午一敗﹐賠款二萬萬。當日京官﹐震而驚之曰「此二百兆也﹗」賠款各省分攤﹔攤解不及﹐卽須借債以補之。庚子又一敗﹐賠款四萬萬。於是亟行新政﹐藉新政以取民﹐藉新政以借洋債。京官又推廣登進之路﹐於是富商大賈﹐遂輦載以求仕進﹐官常弛而奢侈之俗興矣。丙午夏﹐余服闋到京﹐葛振卿尙書﹝寶華﹞對餘言曰「君知我國新打一勝仗﹐有人賠我四萬萬乎﹖」余曰「何說﹖」渠曰「若非賠我四萬萬﹐京官之闊﹐何能如此﹖君在外九年﹐豈料世變如此之速耶﹗」其時親貴尙未橫行﹐而禍根已暗長矣。旋而親貴日盛一日﹐京官亦日奢一日﹐不數年而國亡矣。亡國之後﹐項城初到﹐卽定爲京官﹐無論大小﹐每人月俸六十元。然卽如此﹐已較前淸宮俸倍蓰矣。後乃變更平余辦公諸舊制﹐名爲化私爲公﹐實則驟增政費。又有所謂善後借款五千萬﹐以爲挹注﹐而京官又肥馬輕裘﹑狂嫖大賭矣。是河山方以奢終﹐功名復以奢始也。項城在洪憲以前﹐𨿽以洋債爲挹注﹐而尙有眉目﹐至洪憲後﹐大動天下之兵﹐軍費無所底止﹐而政費隨之而濫﹐遂更感拮據矣。光緒末年﹐戶部冊報﹐歲入一萬萬零八百萬。迨項城時﹐逐漸加增﹐歲入已逾四萬萬。或云﹐所增之數﹐外債及學生學費均算在內。實在歲入之數﹐亦總在四萬萬矣。此四萬萬仍由民間所擔負也﹐是人家年用百金﹐今則年需用四百金矣。此余在江西時所言也。今閱財政部報告﹐二十年度﹐歲入已在六萬萬以外﹔且只就國家稅言﹐而地方稅田賦大宗等等﹐尙不在內。𨿽以元易兩﹐而大數已甚可驚。政繁賦重﹐民不堪其憂﹐豈空言已哉。從前內債﹐有所謂徵信股票等名目﹐後以捐照抵還﹐遂失信用。而外債則不然﹐後因屢次展期﹐抵押品有名無實﹐信用亦失。外債途窮﹐仍返而求之內債﹔內債途窮﹐乃減折以招徠之﹐賣時減折﹐還時十足。此飲鴆止渴也。然此法外國實開其先也﹐外國量出爲入﹐借國債爲挹注﹐取便一時﹐今日經濟恐慌﹐勢已將窮矣。中國尢而效之﹐而尙未甚﹐豈可不審愼從事哉﹖從前各國通商﹐我以絲茶出洋﹐獲大利﹔而外洋以鴉片進口﹐亦獲大利。後外人自制絲茶﹐我之絲茶減色﹔而我自種鴉片以抵制之﹐外洋之鴉片亦何嘗不減色。且外洋之制造品進口日新月異﹐而我之天產出口亦日新月異﹐近來之仿造洋貨又復不少﹐特外人進步速﹐而我之進步遲耳。今則外國工商恐慌﹐百計傾銷﹐商情大變﹐成敗不可以道裏計矣。通商以出入貨之盈縮爲利敗﹐此顯然者也。光緒末年﹐與一徳人談﹐則謂﹕通商系兩利﹐比之於水﹐水未有不平﹔所謂盈絀者﹐必有所救濟﹐不能執一而論也。我徳國輸出﹐卽絀於輸入﹐不足爲慮。譬如中國無銀礦﹐市上銀洋流行﹐從何處得來﹖乃證以《海關貿易冊》﹕中外通商﹐惟同治三年﹐出超爲二萬七千萬﹐爲最旺之數﹔同治十一年至光緒三年﹐此五年內﹐出超已降爲一千萬有零﹔自光緒四年以後﹐直至二十六年﹐逐年遞降﹐均入超於出﹐其甚者將及一萬萬。當時徳人坦然言之﹐自必確有所據。今則超入之數﹐竟有七與一之比例﹐則水之不平甚矣。其崩決之勢﹐不大可懼哉﹗田賦按則定稅﹐本有標準﹐乃日久獘生。有淸入關﹐卽欲矯明之獘而行淸丈﹐因循二百餘年﹐而不能行。只以土地太廣﹐糧戶太繁﹐稅則又參錯不一致﹐以致一國之中﹐完欠互異﹐不平已甚。縣中冊報豈能捏飾﹖而綜核殊難一目了然。餘外任廿餘年﹐每到一縣﹐必與縣宰閒談﹐問其所轄田地﹐每畝若干弓﹐完糧多少。皆猝不能對﹔卽對﹐亦言人人殊。迨飭吏開單﹐有數十畝一戶﹐有一畝不止一戶者﹐且畝不一則﹐則不一糧﹐一篇細賬﹐不糊塗而亦糊塗矣。此吾親歷之事。蘇﹑贛錢糧完欠﹐不能平均﹐而深痛整理之不易言也。近日財政會議﹐力求田賦平均﹐可謂知其要矣﹔但望無徒托空言也。古者取民有制﹐田賦之外﹐常稅而已﹔今則無稅不增﹐而田賦轉成爲少數矣。古者理財﹐量入爲出﹔今則量出爲入矣。財政部計算表勉符預算﹐而田賦一項尙歸諸省稅﹐只國稅收入已逾七萬萬矣。財政部專管收支﹐而代財政部而收支者﹐尙無帳可算。錙銖所入﹐何一不取之於民﹖語云「暫累吾民」。民果何時而釋此累乎﹖居今日而言﹐理財非裁兵不可﹐然兵何能遽裁也﹖抑欲裁官乎﹐官亦何能遽裁乎﹖兵與官俱不能遽裁﹐則政費之浮濫者﹐獨不可減乎﹖然所減亦有限矣。且更有一說﹐官場所浪費者﹐仍有利於工商之民﹐正可以資挹注。此說鄕人自鄕來者﹐言之歷歷﹐尙非持之無故﹐然亦何能成理也。司財政者競言無辦法﹐誠哉其無辦法﹐然環顧外國﹐亦何嘗有辦法也。支出無藝﹐國債日增﹐其病皆中於軍備也。列彊乃急急於經濟會議﹐冀欲於商務補苴。旣曰會議﹐則必各得其平﹐非專顧一國也。此議何時可成﹐大抵終歸於各求省縮而已﹐各謀苟全而已﹐勿徒騁髙論﹐而自欺欺人也。米爲民食所資﹐宜流通也。自禁米出口之說起﹐而百獘生焉。余初次到贛﹐在建昌時﹐米價貴過二千﹐紳士以米谷出境太多﹐須厲禁﹐以卹平民﹐余許之。旋有謝﹑梅兩老紳士﹐來言此禁宜弛﹐否則恐米價更貴。余召請禁之紳士詰之﹐乃對曰「謝﹑梅兩富紳米多﹐利得厚價﹐所言全是私意。」余亦頗信之。越數日﹐米價果更貴﹐且河下因攔米鬧事者亦多。查知禁米之令一出﹐刁生劣監卽率人在河下攔米船﹐得錢仍放行﹐有健者不肯出錢﹐卽互相鬥訟﹔且索錢不止一處。米價遂因而加貴。後乃知請禁之紳士﹐卽緣禁作姦之刁劣所指使也。此江西一郡之事也。旋守蘇州﹐省會之地﹐密邇上海。上海有一祕密公司﹐實一大米蠹也﹐有一般人聯洋人買辦爲之。聞其貲本數百萬﹐春間放債與農民﹐秋成收米﹐故全省之米大半盡入此公司之手。米價漲落﹐歸其操縱﹐有時創爲禁米出洋之說﹐或又弛禁﹐皆爲該公司所利用﹐官爲傀儡而已。盛杏蓀未爲尙書時﹐告余曰「中國尙食西貢洋米﹐那復有米出洋﹖」一語可以道破。彼紛紛者﹐殆別有作用歟﹐蓋暗指此公司言也。有一日﹐蘇州米價將漲過十元﹐揚言非漲至十二元不止。余以此獘全在上海﹐乃往上海與紳商籌平價之法﹐告之曰「我在建昌時﹐米價過二千﹐卽鬧饑荒。相隔不過六七年﹐何至世變如此之速﹗蘇州產米之區﹐且今年又非荒歉﹐米貴更無理由。我有一主意﹐今年蘇州米價不許過十元﹐如不遵令﹐苟地方搶米店﹐我官場不負責任。哧詐之言﹐我總不聽﹗」嗣後價亦漸平﹐殆該公司知我已燭其姦也。此蘇州一郡之事﹐亦卽上海一埠之事也。攺革後到江西省城﹐𨿽無上海之大米蠹﹐而米商買賣之大﹐亦爲人所注目。江西產米有餘﹐只臨川一縣﹐年可餘一百萬石﹐勢非出口不可。議會復開﹐乃當日刁劣攔河之故態復萌﹐慫恿由會建議禁米出口﹐官場無可辯論。後米商向議會暗中疏通﹐便復議弛禁。一年至少總有一次開禁﹐一次弛禁。其後軍事疊興﹐金加重﹐上海價低﹐出口無利可圖﹐𨿽不禁而亦不出﹐與禁不禁毫無關涉也﹐此江西一省之事﹐又非徒一省之事也。總之﹐米谷如水之流﹐全國可通。價之貴賤﹐非有特別事故﹐不能過於輕重﹐禁令只助漲價之獘﹐絕無平價之效。此餘外任多年﹐眞知灼見﹐可以斷言者。然後知剖斗折衡之說﹐莊子亦一大政治家也。蘇秦之客於秦﹐米貴如玉﹐薪貴如桂﹐謁者可惡如鬼﹐秦王難見如帝。後見秦王﹐乃曰「臣食玉炊桂﹐因鬼見帝。」訴其作客之苦﹐蘇秦去今已二千餘年﹐猶今日米珠薪桂之窘狀也。厥後治亂相乘﹐物價之低昂﹐人民之苦樂﹐不知經數百變﹐無可殫述。但以吾身親見者言之。南人食米﹐北人食麥﹐此其大較也﹔北人兼食雜糧﹐南人亦有兼食薯芋者。余少時不預家務﹐但聞米一石二三千。光緒三年到京﹐米一包二兩四錢﹐折合一石﹐則爲三兩余。光緒廿三年到建昌﹐米一石不過二千﹐邊縣則只千二百文。乃調南安﹐山多田少﹐地近粵邊﹐米石八元﹐多者十元﹐與內地價幾逾倍。光緒季年到蘇州﹐產米之區﹐價亦七八元﹐間有至十元。甲寅到贛﹐米石以四五元時爲多。壬戌到滬﹐則米十元以外﹐間有近二十元矣。大抵米價之髙低﹐除僻地以丰歉爲轉移﹐其都市之處﹐皆操縱於米商之手。其因禁生姦﹐因稅滋獘﹐皆由米商消納之而入於米價。是米價定於商﹐不定於農也。是亦籌民食者所當知也。礦產布天下﹐所謂地不愛寶也。然開之﹐或得或不得﹐卽或得之﹐或衰或旺﹐或始旺而終衰﹐或始衰而忽大旺。此變化不測﹐殆有天爲之主宰﹐而礦師之明昧﹐特爲天所驅使耳。中國年前﹐山西煤礦中外喧傳﹐謂可采至千年不竭也。隨聲附和﹐哄動一時﹐某巨公乃與外人合貲﹐開采煤油礦。不二年﹐各虧巨本而罷。當初如何合貲及虧本後如何分任﹖事屬旣往﹐不必深求﹐然山西礦名一敗塗地矣。卽漢冶萍煤礦﹐何嘗不虧本﹐特以供給日本﹐取用未卽廢耳。他如漠河金礦﹑南銅礦之類﹐其衰旺情形﹐互有不同。大槪不過養活一時礦工而已。若外國礦主所稱爲大王者﹐百無一二﹐其失敗者亦不少。無他﹐天生田以養農﹐生礦以養工﹔田之利薄﹐故使之長享其利﹐礦之利厚﹐故特爲之限制。其實酌盈劑虛﹐工之利又未嘗不薄也。天道惡盈﹐冥思之﹐適見造化之妙而已。《易》曰「明愼用刑。」歷代𨿽除肉刑而未淨絕。民國新刑律﹐攺大辟爲槍斃﹐卽笞刑亦廢﹐可謂法网宏開矣。𨿽所定刑章﹐間與國情格﹐然苟折獄惟良﹐盡可徐圖補救。惟滯獄貽累﹐已足上於天和﹐所當深戒也。民國法律﹐視前代爲寬。然歷代法律﹐𨿽不免有苛細之處﹐前淸法律亦未嘗不然﹐而臬司及州縣衙門﹐必豎一牌坊﹐書「天理國法人情」六字於其上﹐謂必合天理人情﹐而後成爲國法也。語云「立法嚴﹐行法恕。」又曰「行法須得法外意。」古人之言深遠哉。獄訟之興﹐不外酒色財气四字。民之求理於官者以此﹐官之取信於民者亦以此。而不知四字之中﹐以气爲主﹐而色亦大有關系。淫爲萬惡之首﹐諺曰「色膽包天」。餘外任二十餘年﹐乃知所有命案﹐多系因姦而起﹐謀財害命卻居少數﹐諺所謂「十命九姦」是也。其盜案亦有因姦起者﹐定獄時則從其重者處之﹐而不以姦情牽混也。賭可傾家。無家可傾﹐非出於竊不可﹐竊案所以多賭徒也。盜案亦有因賭者﹐小賭則竊﹐大賭則盜﹐定獄者亦從其重者處之﹐不以犯賭牽混也。至於飲酒亦有滋事者﹐然止於鬥毆而已﹐其涉於命者﹐亦誤殺鬥殺而已﹐非重大命案可比﹔且飲之費究不如賭﹐亦不至遽流爲巨盜也。此亦民情之大可見也。戶婚田土之案﹐從前歸於錢谷﹐今則曰民事訴訟﹐皆爲錢而已。金錢萬惡﹐爭錢必爭气﹐訟案所以易涉貨賄也。錢谷幕友﹐操守每遜於刑名﹐官場輕視錢幕﹐亦卽爲此﹐然而貪吏喜之矣。吏𨿽不貪﹐而有藉之爲傀儡﹐於中取利﹐而吏亦不免貪名。是則貪吏之所喜﹐亦卽廉吏之所懼也。故《牧令全書》謂﹕「錢谷之案不能輕斷﹐斷則必翻﹐不如諉之公親調處﹐而翻者卻少。」此卽《易》象所謂君子以明愼用刑﹐無敢折獄之說也。濰侄旣到彭澤任﹐惡民情之刁﹐訐告之不易防也﹐來書問補救之法。余告之曰「汝自命法政家﹐能斷案耳。殊不知詞訟一判曲直﹐便有一徳一怨。汝斷百案﹐便有百个怨家﹐怨家哪肯說汝好話。吾此言非教汝不斷案也。眞正刑事之案﹐卻宜迅速斷結﹐如果處當其罪﹐而又出以哀矜﹐則民亦何怨﹗所最宜愼者﹐民事之案耳。戶婚田土﹐頭緒紛繁﹐情僞百出﹐人各繪一圖﹐各持一據﹐目迷五色﹐從何處說起﹗是非使之調處不可。《牧令書》曰﹕『公庭之曲直﹐不如鄕黨之是非。』此調人之職﹐所以爲世重也。」《牧令書》𨿽多門面語﹐不必盡合事實﹐然此數語卻可誦。調處不了者﹐官豈能不斷﹖但少斷案﹐總少怨家也。吾生平聽訟頗不讓人﹐今爲此言﹐豈盡滑稽哉﹗亂世官威易行﹐平世官威轉損。官之威﹐亦恃力爲之助耳。亂世官以武助力﹐𨿽甚貪暴﹐民縱智﹐不能與武抗也。平世官以法助力﹐民之智﹐正可緣法生姦。吾平日不喜談禁令者﹐卽是此意。語云「下民易虐。」此亦指良懦者言耳。然民卽良懦﹐而其旁有不良懦者﹐指而導之﹐亦何曾易虐哉﹗蓋民之智多﹐不特廉吏難爲﹐卽貪吏亦何曾易爲﹖不特循吏難爲﹐卽酷吏亦何曾易爲﹖古之稱廉吏﹑循吏者﹐臨行臥轍畱衣﹐旋而立祠立傳﹐何曾非此多智之民操縱其間﹐而運用其智乎﹖《書》曰「民可近﹐不可下」﹐《詩》曰「顧畏民﹛品石﹜」﹐從古民气固不可侮也。自政衰官橫﹐士之黠者﹐挾民气之說與官抗﹐而官敗矣。官不甘於敗也﹐乃挾兵而與民抗﹐而民敗矣。民又不甘於敗也﹐挾匪而與兵抗﹐而兵又敗矣。兵亦不甘於敗也﹐通匪而與民抗﹐則民更大敗而特敗矣。其實官也﹑士也﹑兵也﹑匪也﹐其始皆民也。民之黠者究少數﹐不黠者究多數﹐相持日久而無以了局﹐黠者悔矣﹐不黠者亦悟矣。其始之抗也﹐勢勝而理詘﹔其悔而悟也﹐理勝而勢詘﹐理勝勢詘﹐天下太平矣。此亦古今治亂之機也。孔子曰「道之以政。」以政則不能無禁令﹐禁令愈嚴﹐而緣法作姦者﹐滋獘必愈甚﹐此以政不如以徳之善也。餘外任廿四年﹐除禁煙及禁假命案外﹐絕不懸一禁令。明知佐貳雜職﹐皆藉例以收陋規﹐余只考察僚屬﹐不使濫索﹐絕不容緣法者得以售其姦。此意稍明治體者亦多知之﹐非謂余有特識也。卽以余所禁二端而論﹐禁假命案只在官能廉明﹐權自不至旁落﹔禁煙則以國際關系﹐不得不銳意行之。然不料繼吾後者﹐破壞滅裂﹐一至於是也。中外交涉﹐譯署總其成﹐而教案則地方官之責也。教民播惡﹐魚肉平民﹐余守贛九年﹐適丁其厄。百計鎭壓﹐終未得當﹐抱疚在心。嗣義和團起義﹐仇教號召﹐不無鹵莽。外人以殺使辱國﹐藉保教爲名﹐聯軍入京﹐索賠巨款﹐協定苛約﹐而始退兵。因是而教﹤舀炎﹥愈張﹐民怨愈甚﹐不數年﹐遂有南昌之變。南昌之案﹐外人實無戕官之事﹐兵艦一到﹐自滿所欲而去。然外人從此亦大有覺悟﹐知教民之不可袒也﹐乃隱將教權裁削﹐禁教士不得干預訟事﹐而數十年之教禍息﹐而民脫水火矣。然外人初無明文宣布也﹐余到蘇州時﹐見教士之不入公門﹐後始訁ぁ知其故﹐此誠中國教禍起滅之大轉機也。中國外患內憂相迫而至。然環顧海邦﹐仍各有岌岌自危之勢﹐甚矣紛亂之已造其極也。此何故哉﹖天禍中國﹐天不止禍中國也﹐環球生計均感窮蹙﹐相逼而成也。試問今日何國之民得安居樂業者﹐恐未易言。多難興邦﹐殷憂啟聖﹐有國者所當上下覺悟﹐而謀所以轉禍爲福也。一國一黨之爭﹐皆局部之事﹐無關於大本也。邵堯夫聞杜鵑﹐有南人作相之懼﹔宋髙宗有「南人歸南﹐北人歸北﹐朕何所歸」之憤言。中國人本有南北之意見也﹐當國者持同軌同文之旨﹐極力維持﹐苦心消弭﹐不得謂毫無政策。明淸兩朝﹐各得延祚二三百年者﹐以割據偏安之禍根斬除殆盡也。淸季議立憲﹐又有聯邦自治之說﹔旋以南北爭持﹐又有南北分治之語。不知聯邦自治﹐是須邦邦備兵也﹔南北分治﹐是須南北各備兵也。近世殫一歲之所入以養兵﹐猶且不給﹐況又分之乎﹖北方地廣民貧﹐南方地狹產富﹐以南濟北﹐相安已久。且川之濟滇黔﹐粵之濟桂﹐浙之濟閩﹐所謂受協省份者﹐南之中又相濟焉﹐此理財之關系也。袒護同鄕﹐懸爲厲禁﹐本地人作本地官﹐亦懸爲厲禁﹐故人才相資﹐四海皆爲兄弟﹐無相猜忌。今曰自治﹐是此省之人﹐不能治彼省﹐甚至此郡此縣﹐不能治彼郡彼縣﹐是一郡一縣之外﹐不相來往也。中國一千九百縣﹐是分爲一千九百國矣。外人不來瓜分﹐自己先瓜分矣﹗且一縣爲一國﹐是一千八百九十九國﹐皆敵國也。敵國相侵﹐亂豈有定乎﹖此又用人之關系也。然則中國不統一﹐其可能乎﹗今國難急矣﹐愼勿再搬演名詞﹐徒亂人意也。《詩》曰「旣克有定﹐靡人弗勝。」言天終有定時﹐終有勝人之時﹐且環球並無二天﹐天管中國﹐卽環球各國無不管也。譬如天道惡盈﹐今日各國機器發達極矣﹐而天以工商恐慌警之﹐卽天之惡盈也。天道福善禍淫﹐中國軍閥當日狂嫖爛賭﹐而天以屢次覆敗警之﹐京官當日亦狂嫖爛賭﹐而天以變作災官警之﹐卽天之禍淫也。天之陰騭下民﹐其舒慘遲速之數﹐固有示人不測者。莫謂天网不漏之說之不足信也。黨派紛爭﹐政局不定﹐無他﹐政不在養民而已。然昔之養民也易﹐今之養民也難﹔昔之養民也省﹐今之養民也費。何以謂之費﹖今日之勢﹐非裁兵不可。未裁之兵當養﹐已裁之兵亦當養﹐且未爲兵之人﹐尢不能不養﹐則養之費豈能堪哉﹗捨之不養﹐則戰禍復起﹐廣取民財以養之﹐則流寇亦必起。爲今之計﹐非大借外國之財﹐大舉建設不可。大舉建設﹐則無論舊人新人﹐皆有所安置﹐而小民亦得以沾其利﹐豈不皆大歡喜乎﹗且痛減賦稅﹐以舊日正供爲度﹐專辦舊日之政。如此﹐則政不繁﹐賦不重﹐物價大賤﹐而民不勝其樂矣﹐豈非一舉而數善備哉。然欲借外人之款﹐必先量外人之力﹐欲量外人之力﹐必由大局之定而生。然則大局豈能長不定乎﹖外國亦不能不同負此責也。華僑散處各地甚多﹐而能擁貲成業者﹐究以南洋爲盛﹐而發達亦最先。從前寄款回國﹐絡繹不絕﹐今則外國工商恐慌﹐同受影響。能舉華僑之產﹐而救祖國之貧﹐杯水車薪﹐亦屬無濟。然人數究眾且多﹐不忘祖國﹔其致力於實業﹐經驗亦富﹐國家如果善爲招徠﹐則源源歸國﹐於國力亦不無小補也。入其疆﹐土地辟﹐田地治﹐養老尊賢﹐俊傑在位﹐則有慶﹔入其疆﹐土地荒蕪﹐遺老失賢﹐掊克在位﹐則有讓。慶﹐賞也。讓﹐責也。此古者天子巡狩諸侯之制也。今觀列國﹐其田野荒蕪﹐遺老失賢﹐掊克在位者無論矣。乃有地無曠土﹐野無遊民﹐而且市肆繁盛﹐日用優美﹐其國事則謀之元老﹐庶政則合之羣策﹐不失養老尊賢之意﹐乃觀其國中﹐人心不定﹐仍岌然若不可終日者。此何故哉﹖蓋霸者歡虞之民﹐日久不能相安無事也。然不能相安﹐又何能終於不安哉﹖識者有以知其不然矣。列彊備戰﹐戰機逼矣。子獨言不能戰﹐何也﹖曰「各國皆窮也。」「窮何以猶備戰﹖」曰「半以備國防﹐半以空言威脇﹐而欲以柔道制勝也。」曰「此策不行柰何﹖」曰「逼而再一戰﹐亦暫時事耳。且戰之勝負﹐亦無把握。」「綠气炮極猛烈﹐不卹人言﹐非不可以借一乎﹖」曰「如用綠气炮﹐則人類必絕﹐乾坤毀矣﹐天固不許也。」「然則專用飛艇乎﹖飛艇價省而效速﹐橫空飛翔﹐多多益善﹐不可以一逞乎﹖」「然一利器之出﹐科學家必另制一器以破之。聞近來甲年所造之艇﹐乙年卽不能用。前途危險﹐正未可知。當日奇肱國作飛車矣﹐飛車與飛艇同﹐飛車果可利用﹐可以至今不傳耶﹖戰勝本僥幸之事﹐況勝一無所利﹐敗則必至亡國﹐恐列彊必不爲也。」韓非子說十過﹐九曰「內不量力﹐外恃諸侯﹐則削國之患也。」十曰「國小無禮﹐不用諫臣﹐則絕世之道也。」不量力而徒恃外國之助﹐國必至於削﹐此固然也。而按之近日時勢﹐卻不盡然。歐洲多小國﹐而間於大國﹐卻賴各國聯盟﹐得以均勢﹐而免於削。惟國小必弱﹐卽有禮於大國﹐如非均勢聯盟﹐豈能免於侵侮﹗則諫臣之審時度勢﹐固不宜輕發議論﹐而使臣之禦侮折衝﹐又豈可不愼重其選哉﹗●卷四餘生於咸豐五年﹐正值大亂。至十二歲而各省肅淸﹐廿三歲到京時﹐完全一升乎景象。《傳》云「十年生聚」﹐其期固不爽也。今日各省民生塗炭﹐不亞於咸同之時﹐特不知何日可生聚耳﹖《孟子》言﹕一治一亂。易卦於剝之後﹐繼之以復。今固亂時也﹐亂必有治﹔此固剝時也﹐剝必有復。古人有見於此﹐著經世之書﹐以待將來﹐不以世亂妄自菲薄﹐徒憂傷憔悴以終。語云「天下自亂﹐吾心自太平。」誠非無所見而云然也。局外說閒話﹐天下無難事﹔事後說閒話﹐古今無完人。此四語﹐吾幼時聞之父執楊陶徑學博森藩所言也。其人皓首龐眉﹐丰采煥發﹐議論風生。常到我家﹐所談皆足以動聽﹐惟此四語余牢記在心﹐至今不能忘。後生小子動輒開口罵人﹐亦自成其夭相而已。孫夏峯云「勿系戀旣往﹐勿悠忽現在﹐勿希冀將來。」此三語吾屢屢舉以告人。看似甚淺﹐然苟能力行此語﹐則不知心地要何等漧淨。吾老矣﹐從前所做之官﹐與所用之錢﹐絕不介介﹐卽所謂勿系戀旣往也。目前只守勤儉二字﹐應做事必做﹐應讀書必讀﹐卽所謂勿悠忽現在也。至於後來之功名富貴四字﹐絕不一著夢想﹐卽所謂勿希冀將來也。人以我之頑健﹐謂爲善於養生﹐其實皆得力於此三語也。名不可以太盛﹐盛則易惹是非﹔權不可以太重﹐重則易叢恩怨。周孔之聖尙且不免﹐況其下者乎﹖今而知巢﹑許之淸髙﹐老﹑莊之衝逸﹐亦自有千古也。孔子之美柳下惠也﹐只述其三黜不去之言﹐此外不著一字。所謂欲求其遺議﹐則亦無形﹐諸嘆賞﹐則已贅也。若論孔文子之不恥下問﹐許之爲文﹐稱其一節也。論臧文仲之居蔡﹐明其非﹐知不宥其一眚也。聖人臧否人物﹐且有權衡。今之論古來人物者﹐震其功名﹐便極意揄揚﹐不畱遺議﹔而於其薄眚微瑕﹐不憚曲筆而爲之諱。夫人非聖賢﹐誰能無過﹖如謂建功立業之人﹐無一非循規蹈矩﹐是曲避吹毛之嫌﹐轉失紀事之實﹐何以昭示後人哉﹖夫不矜細行﹐終累大徳﹐律己之嚴﹐隱惡揚善﹐執兩用中﹐察言之知也。而於論世知人之旨﹐固有間也。香山詩曰「胸中無細故。」放翁詩曰「不思明日事。」此語看似平易﹐細按之﹐卽主靜之學也。人到老而閒退﹐則目前之事﹐何一非細故﹖卽非閒退﹐而浮生若夢﹐一生之功名富貴﹐又何一非細故哉﹖明日之事﹐今日豈能預定﹐思之何益﹖苟知此意﹐卽此是學也。王亻禹翁曰「上山則憊﹐下山則快﹐以下山之快﹐償上山之憊﹐不如平地之安也﹔曝日則熱﹐浴水則涼﹐以浴水之涼﹐解曝日之熱﹐不如就陰之爽也。」此平易之言﹐亦卽以靜鎭躁之意也。呂新吾曰「嗟夫﹐吾輩日多而世益苦﹐吾輩日貴而民日窮﹐世何貴而有吾輩哉﹖」此才算是有責任之言。今人動曰「天下安危﹐匹夫有責。」試問比年以來﹐百姓日苦一日﹐日窮一日﹐果誰使之﹐孰令致之﹐試問何以自解﹖語云「𨿽萬不可卻之情﹐求屢亦厭﹔𨿽萬不可抗之勢﹐逼極亦爭。」又曰「有情不可討盡﹐有勢不可用盡。」此等閱歷有得之言﹐求之近今之人﹐似未有見得到說得出者﹐殊不慨也。朱柏廬曰「人有禍患﹐不可生喜幸心。」蓋人有禍患﹐本是自作之孽﹐然安知無冤抑之時﹐若幸災樂禍﹐豈不有傷忠厚乎﹖況生當亂世﹐人之苟全性命者﹐殊非易事﹐其身遭不幸者﹐何可僂指﹖此孔子所以不尢人而憫人之窮也。《大學》曰「爲國者不以利爲利﹐以義爲利。」是利須輔義而行也。今人亦云「有權利﹐須有義務。」亦未嘗惟利是圖也。然利而曰權﹐是利所在﹐卽權所在也。史遷曰「貪夫殉財﹐誇者死權。」曰殉曰死﹐同一死路也﹐是權利直可作權害解也。人之爭權奪利者﹐抑何知害而不知避也。呂新吾曰「且莫論身體力行﹐只聽隨在聚談﹐曾幾个說天下國家﹑身心性命﹑正經道理﹖終日嘵嘵剌剌﹐滿口都是閒談。吾輩試一猛省﹐士君子在天地間﹐可否如此度日﹖」此言誠是也。但今人動以天下興亡匹夫有責一語爲藉口﹐逞臆而談﹐禍人家國﹐卒之黨派紛歧﹐鬧成內亂不已。噫﹗人心世道之憂﹐是豈新吾所及料哉﹗西人謂孔子爲大政治家。吾自外任後讀《論語》﹐便與幼時意境大不相同。新吾《呻吟語》﹐非徒講學也﹐其論治處尢爲眞切有味。陳文恭所著《從政遺規》﹐亦語語著實。呂﹑陳相距百數十年﹐其體悉民情﹐多若合符節﹐然卽證諸《論語》所云﹐亦何嘗不一一吻合。無他﹐同是中國人﹐古今固同此性質也。今日歐風東漸﹐國體更變﹐渭將來人心世道﹐必異於古之所云﹐則亦一種疑案也。人之言曰「天下不患無才。」噫﹐此言繆矣。《書》曰「官不必備﹐惟其人。」此言三公之任事至重大﹐非用當其才不可﹐安得不以無才爲患。若百僚庶尹府史胥徒﹐以無關輕重之事﹐擇無足輕重之人爲之﹐何至有乏才之慮。而不知無足輕重之中﹐亦必有所謂稍足輕重者﹐此其人亦非頭腦稍淸晰﹐事理稍明白者﹐不足以當之。所以臨事用人﹐每有人待事﹑事待人之嘆﹐殆非更事較久者不能知此苦也。人生世上﹐閒忙兩字而已。呂新吾云「耐苦易﹐耐閒難。」吾今日覺閒中大有佳趣﹐無須耐矣。可見人只知有忙﹐不慣有閒也﹐不知忙字害事殊大。語曰「無事忙。」曰「忙中有錯。」又前人詩句﹕「舉世盡從忙裏老。」又﹕「諸公衮衮登臺省。」衮衮二字﹐寫熱官之忙尢爲深刻﹐皆極言忙之無益有損也。吾作閒人久矣﹐每笑世人之忙﹐然不知不覺﹐仍有無事而忙者。稍忍須臾﹐往往事有變化﹐便覺忙之無用。老來隨事體驗﹐每有所得。程明道云「閒來無事不從容。」吾今日亦覺從容之有佳趣也。或曰「民生在勤。」不忙豈非不勤乎﹖不知勤與忙大有區別﹐有當爲者不得不忙﹐忙適以得閒也﹔若司爲可不爲之事﹐無所不用其忙﹐事後思之﹐未有不悔其贅者也。呂新吾言「古人有五省之法。一曰省作書﹐免人厭於酬答。」余固以此說爲然。而平日則又以「案無畱牘﹐家無長物」八字自課。所謂牘者﹐非指官文書言也。在官之時﹐凡親朋之問候﹐及有求於我者﹐無論貴賤貧富﹐皆無所不答。嘗謂﹕人之問候我者﹐與我有情也﹐若不答﹐豈不絕情乎﹖人之有求於我者﹐必其情之迫﹐冀我有以慰其情也﹐我不能盡副所求﹐或安慰之﹐或婉謝之﹐均無不可。若不答之﹐豈不拂人情乎﹖退居之後﹐朋箋亦寥寥矣﹐凡有一紙之書﹐必量其人之平素﹑與其來意之誠否﹐如量應付。如其素心可托﹐談老態﹐數往事﹐亦足以慰寂寞。且窮乏求我者﹐勉彊應之﹐惠而不費﹐亦偶有無心插柳柳成陰之妙。若槪以老嫩自諉﹐是適成一炎涼中人矣。語云「不妄花一文錢﹐便不必妄取一文。」意本以戒貪也﹐其實亦以救貧﹐且可以惇品也。語云「饑寒生盜心。」官有廉俸﹐何至饑寒﹐若非隨意揮霍﹐何至非所取而取哉﹖非所取而取﹐豈非盜乎﹖卽非爲官﹐凡彊占人便宜﹐及借債不還﹐皆謂之非所有而取﹐皆盜也﹐皆妄用所致也。且「一文」二字﹐亦正不容忽過﹐一文可妄用﹐卽千百萬文亦可妄用。且更有一說﹐凡人今日所用之錢﹐明日試思之﹐有必要否﹐有悔否。若其必要﹐能勿悔乎﹖吾平日最惡守財虜﹐且極韙龔藹人方伯財主財奴之言爲漂亮﹐謂能用財則爲主﹐徒守財直奴而已。今忽爲此言﹐亦以國人太奢﹐勢將潰決而成大亂﹐不能無懼也。呂新吾曰「余參政東藩﹐日與年友張督糧臨碧在座。余以朱判封筆濃字大﹐臨碧曰「可惜可惜﹗」余擎筆舉手曰「年兄此一念﹐天下受其福矣。判筆一字﹐所費絲毫朱耳﹐積口積歲﹐省費不知幾萬倍。」充用朱之心﹐萬事皆然﹐天下各衙門﹐積日積歲﹐省費又不知幾萬倍耳。心不侈然自放﹐足以養徳﹔財不侈然浪費﹐足以養福。不但天物不宜暴殄﹐民膏不宜慢棄而已。夫事有重於費者﹐過費不爲奢﹔省有不廢事者﹐過省不爲吝。余在撫院日﹐不儉於紙﹐而戒示吏書﹐片紙皆使有用。比見富貴家子弟﹐用貨財如泥沙﹐長余之惠旣不及人﹐有用之物皆棄於地﹐胸中無不忍一念﹐口中無可惜兩字。或勸之﹐則曰「所值幾何﹖」余嘗號之爲溝壑之鬼﹐而彼方侈然自快﹐以爲大手段﹐不小家勢。痛哉﹗余作課孫艸﹐平日惜紙之事﹐取法於林文忠。其實幼讀《呻吟語》﹐印在腦筋﹐故終身由之﹐初不覺其所以然也。語云「莠言亂政。」莠言非必邪說﹐卽光明正大之言﹐不合國情﹐不應時勢﹐毫釐之差﹐千里之謬﹐皆足以亂政也。泥《周禮》而釀禍變﹐豈非明鑑哉﹗余當官時﹐每欲提拔一人﹐臨時輒無機會﹐不得已﹐而謝卻之。易一時﹐恰有機會﹐而其人又他去﹐不得已﹐而以不甚當意之人充之。又嘗極力薦一人﹐十分注意而總不得當。他日﹐於不甚著意之人﹐隨便薦之﹐而轉如響斯應。屢試不止一事爲然。曾文正晚年篤信運气﹐吾亦不敢謂人力之可勝天也。俗諺云「有意栽花花不發﹐無心插柳柳成陰。」其殆天地無心成化之妙歟。桑維翰言「爲宰相如著新鞋襪﹐外觀甚好﹐自家甚不快活。」看似有責任之言。然宰相任大責重﹐身攖盤錯﹐兢兢業業﹐自無快活可言。若太平宰相﹐憂盛危明﹐亦不能有侈然自放之一日。若說到外面排場﹐則淺之又淺也。漢翟公﹐文帝時爲廷尉﹐賓客塡門。及罷﹐門可設雀羅。後復用﹐門庭又如市。公大署其門曰「一死一牛﹐乃知交情。一貧一富﹐乃知交態。一貴一賤﹐交情乃見。」世態炎涼本屬常事﹐乃積忿於心﹐而又宣之於口﹐稍有學問者必不出此。乃史錄其言﹐幾欲膾炙人口﹐非譽其美也﹐只足表暴其褊耳。放翁《野興》詩曰「舊俗不還誰復念﹐古書𨿽在漸難憑。」此二語自系傷時而發。然舊俗有好者﹐亦有壞者﹐譬如中國往時婚嫁之繁耗婦女﹑應酬之無謂﹐殊可不必追念。至若古書紀載事實﹐時代變遷﹐本屬無憑﹐譬如《朔方備乘》及《瀛寰誌略》等書﹐當時海禁未開﹐談經濟學者均奉爲至寶﹐及今觀之﹐則殊多漏耳。至於說理講學之書﹐則天不變道亦不變﹐𨿽一時難憑﹐終久必有可憑之一日也。陳仲舉「大丈夫當廓淸天下﹐一室安事掃除」之言﹐談气節者多韙之。不知「廓淸天下」﹐平治之事﹐「掃除一室」﹐不得謂之非修齊之事。略修齊而侈平治﹐宜其不善厥終也。宋儒曾議之。大抵漢儒尙气節﹐不免涉於躁﹔宋儒說義理﹐漸近於醇也。人之壽數有定﹐而人之精神不能盡副其壽數。左文襄﹑李文忠晚年時﹐下半日竟異樣糊塗﹐公事皆任幕僚爲之﹐特藉其威望﹐支撐門面耳。蓋其盤根錯節﹐敝精勞神﹐過於常度﹐故頹敗至此。而世之享大年﹐登大位﹐自詡龍馬精神者﹐殆亦善於嗇養﹐否則終日無所用心﹐故得此福歟。俗諺「升官發財」四字﹐誤人不淺。蓋講究做官﹐必不會發財﹐卽不講究做官﹐亦何曾會發財﹖使人人明此理﹐則天下太平矣。憶少時吾師林勿屯阝山長﹐由狀元放知府﹐升至南巡撫。罷官而歸﹐余囊僅有三千金。其時年事已髙﹐謂年用三百金﹐分作十年之用﹐可以就木矣。誰知老而未卽死﹐乃賴正誼書院掌教束脩以度日。官至巡撫﹐不爲小矣﹐其宦囊竟不足以送死。沈文肅自江西巡撫丁憂歸﹐鬻字爲生計﹐每書一聯﹐僅取潤資四百文。及起服後升兩江督﹐始致書友人﹐謂今日皮衣方稍全備。官至總督﹐其衣服亦未能綽有餘裕也。其實貪官污吏﹐丰衣美食﹐ピ赫一時﹐竟有不待子孫敗落﹐及身而窮窶者﹐亦比比皆是也。子謂衛公子荊善居室﹐始有曰「苟合矣」﹐少有曰「苟完矣」﹐富有曰「苟美矣」。苟者﹐將就之意﹔合者﹐聚也。玩「苟合」二字﹐可見未始有之時﹐分應流離轉徙也。今之遊食四方﹐流離轉徙者﹐不可勝數﹐欲求苟合而不可得﹐而偏一一求完求美焉﹐則眞不可解矣。孔子曰「周急不繼富。」人到饑餓﹐不能出門戶﹐死無以爲殮﹐可謂急矣﹐則周之宜也。今之人﹐每以日用不充﹐揮霍不快﹐隨意借貸﹐意以爲取之外府也。及於至再至三﹐手癖慣而供應者亦厭矣。因是而流入窮餓者﹐不一而足。吾嘗謂孔子不曰「周貧」﹐而曰「周急」﹐蓋急固當周﹐若不急以爲急﹐是周之適以害之也。閩人多種蘭花﹐每以蘭花之榮悴卜家運之盛衰。而郭遠堂中丞作言﹐獨其說﹐意謂人家將興﹐其家主勤﹐理家務細﹐至花木亦必不忘灌漑﹐所種蘭花﹐自然茂盛。若敗落人家﹐百務懶惰﹐荒嬉過日﹐何能顧及蘭花﹐是蘭花之榮悴﹐關乎人事﹐不關家運也。人生在勤﹐隨事皆要體驗﹐推此類言之﹐卽修齊之義也。語云「役物而不役於物。」役者﹐奴隸也﹐役於物﹐是爲物之奴隸也。今之講究衣服﹐廣購器具﹐甚至玩古董﹐買字畫﹐是爲物之所役也。孟子曰「人役而恥爲役。」夫爲人之奴隸尙可恥﹐柰何爲物之奴隸﹐而不知恥耶﹖近年景徳鎭瓷器盛行﹐大花瓶﹑大魚缸尢爲人所爭購﹐無理可諭﹐只告之曰「汝買許多大瓷器﹐要想到革命時如何搬運﹖」亦巽與之言﹐非惡謔也。吾刻一小印﹐曰「無長物齋」﹐不特他物無長﹐卽前後在贛十八年﹐家中瓷器﹐何曾彀用﹐此固不能瞞人者也﹐此亦吾性之所近﹐非矯然爲之也。今人有舊家庭﹑新家庭之說。新者自詡開通﹐舊者自重禮教﹐以舊鄙新﹐以新厭舊﹐弄出無數是非。氓之蚩蚩﹐竟有不知適從之意。吾則別有一說以解之。《禮》曰「七十曰老而傳。」當未傳之先﹐家事老者主之﹐子孫不得自專﹐謂之舊家庭可也。及旣傳之後﹐老者不能自理﹐傳之子孫﹐子孫竭其心力﹐支持門戶﹐自謀溫飽﹐謂之新家庭可也。然此非調停之言也。門戶旣須支持﹐則圖新不宜遽捨舊也。其實天道循環﹐新而旋故﹐故而復新﹐猶地球東行﹐不知不覺而變爲西也。新故兩字﹐本無界說可言也。近人言「有飯大家喫。」此亦憤一黨一系壠斷權利﹐故激而爲是言也。其實喫飯二字﹐要大有分別﹐有家常之飯﹐有特別之飯。家常之飯﹐人人自食其力﹐且導其妻子﹐使各養其老﹐此無待多言也。若特別之飯﹐則鐘鳴鼎食﹐非富貴之家不能享有﹐所謂得之不得爲有命﹐分定故也。今不各安分而爭﹐欲破格喫飯﹐是人人皆要玉食萬方也﹐豈不率天下而路耶﹖科舉時代﹐儒官以食苜蓿爲生涯﹐俗語謂之食豆腐白菜﹔秀才訓蒙學﹐資館谷以終身﹐卒未聞大家有鬧飯者。知喫飯之人必須安分﹐否則未聞有不亂者也。曾文正當亂平之後﹐提倡家法﹐注意「書蔬魚豬」。然當文正之時﹐歐風尙未盛行﹐提倡較易。若今日之奢俗靡靡﹐語人以「書﹑蔬﹑魚﹑豬」四字﹐未有不斥其迂謬者。然當此歐風衰落之秋﹐各國失業者動千萬人﹐𨿽欲求「書﹑蔬﹑魚﹑豬」而不可得﹐而猶心醉歐化﹐彊飾門面﹐將何以善其後哉﹖余在江西時﹐江西人每與餘言張勛家產三千萬。余曰「此事君未目見﹐自系耳聞﹐切不可隨聲附和。」我與張勛無一面之交﹐何必爲之剖白﹖但此言一出﹐師長﹑旅長聞之﹐皆想做督軍﹔營﹑排長聞之﹐皆想做師﹑旅長﹐大亂不可收拾﹐大家共受其禍果也。張勛抄家﹐余躬親其事﹐南昌僅得二十二萬﹝合他處所抄﹐卻有百萬﹞﹐果也。軍閥時代﹐師﹑旅長皆督軍矣﹐營﹑排長亦半爲師﹑旅長矣﹐其亂視張勛時將如何哉﹖江西人來滬﹐謂之曰吾在江西所言﹐今日驗矣。試問﹕當時之言張勛者﹐於己利耶﹐抑害耶﹖項城之初登臺也﹐京官無論大小﹐每人月俸限六十元。後有人倡重祿之說﹐一唱百和﹐哄然而起﹐於是一部之中﹐向用十人者﹐漸充至十倍焉﹐月俸十金者﹐漸加至數十倍焉。且有一人而兼十一差焉。肥馬輕裘﹐般樂怠敖﹐而猶以爲窘於揮霍焉。余嘗代爲之憂﹐謂盛極必衰﹐後難爲繼。果也﹐張作霖出京﹐郎曹蕩然﹐而災官之聲洋洋盈耳矣。子貢曰「賜不幸多言而中。」今觀此兩事﹐是使餘多言也。淫祠例所必禁。湯文正時﹐五通神惑民太甚﹐毀之﹐去其太甚耳。後此卽無有繼之者﹐非謂淫祠不應廢也﹐亦以神道設教﹐究可以禁嚇冥頑。且迎神賽會﹐究系以驅疫爲名﹐卽許願求福﹐亦具懺悔之意。而依此爲生者﹐資以飠胡口﹔連日迎賽﹐小販亦得以資挹注。所謂獘未太甚﹐姑示寬大可也。非不知法令爲何物也。推之僧道﹐及星卜巫祝之類﹐其不能不聽其自生自養﹐何一不同此意。今者地廣人眾﹐國家又無大興作以收養許多閒民﹐乃忽令九流三教之人﹐均須各歸正執﹐別謀生計。生計何在﹖又無可確示﹐是徒托空言﹐立而迫之爲匪也。文正亮節淸風﹐死之日僅禦一破葛帳﹐其事之可傳者甚多。若禁毀淫祠﹐系當官應辦之事﹐不必震而驚之也。漢明帝詔曰「昔曾閔奉親﹐竭歡致養﹔仲尼葬子﹐有棺無槨。喪貴致衰﹐禮存寧儉。今百姓送終之制﹐競爲奢靡﹐生者無儋石﹐而財力盡於墳土﹔仗臘慳糟糠﹐而牲牢兼於一奠﹔糜破積世之業﹐以供終朝之費﹔子孫饑寒﹐終命於此﹐豈祖考之意哉﹖」余嘗見北京出大殯﹐上海大出喪﹐其虛耗之費﹐誠有糜破積世之業﹐如漢詔所言者。漢詔亦古矣﹐今何以不異古所云耶﹖王偶翁曰「俗人佞佛者曰『吾無他覬﹐願來生不斷人身耳。』此語最可味﹐全生全歸﹐此謂不斷人身﹐豈修齋誦佛所能到耶﹖惜其習而不察也。蓋隨年盛衰﹐血气也衰極而死﹐則漸盡矣。惟志气不與年盛衰﹐志气則義理之性爲之也﹐年日邁而志气精堅﹐義理昭著﹐其人死爲明神﹐生爲賢傑。夫子云﹕『夕死之可』﹐孟云﹕『立命』﹐老云﹕『不亡』﹐皆是也﹐此不斷人身者也。若恣情作姦者﹐未死而人身先斷矣﹐𨿽佞佛何益﹖」余近作《燈注油》詩﹐推論浩然之气﹐有句云「仙家證長生﹐老彭可竊比。佛傳長明燈﹐其說亦近似。」與此意不侔而合。余生平不看小說﹐十一歲時﹐疹後避風﹐不出房門﹐取《三國演義》讀之﹐看其說神話處﹐卻比正史有趣﹐旋卽棄置﹐不復記憶矣。京中茶館唱大鼓書﹐多講演義﹐走卒﹑販夫無人不知三國。北人好聽戲﹐尢好武戲﹐武戲多演三國也。然凡屬軍人﹐無論南北﹐則談吐間皆演義也﹐甚矣演義魔力之大也。但三國人才多矣﹐而獨注重於關壯繆﹐或稱關公﹐或稱關老爺﹐南人則又稱曰關帝。北人不敢唱關公之戲﹐謂一唱卽攖奇疾。南人則不忌﹐然唱者亦必十分嚴重﹐一不愼亦卽立遘災害。出臺時﹐觀者爲之一肅。北人崇拜者﹐視南人爲甚﹐而關外爲尢甚。憶出關時﹐自沈陽行至吉林﹐八百里間﹐山嶺多以老爺爲名。一日過一老爺嶺﹐樹木千章﹐參天蔽日。嶺約里許﹐車行其中﹐四面陰森﹐赫赫然若有英靈之質旁臨上也﹐心目爲之震悚。歸語濤園曰「我過老爺嶺不止一處﹐惟此處爲最奇﹐儼若四壁皆關帝也。」濤園素豪放﹐亦作色曰「此語摹寫入神﹐關帝信有靈也。」北人言其顯應處﹐無奇不有﹐前門邊有一小廟﹐香火之盛﹐無以復加。傳言崇禎時﹐宮中塑二像﹐令日者卜之﹐曰「一命長﹐一命短。」帝怒﹐偏令命短者供之宮中﹐命長者屏諸前門外。果也﹐不逾年﹐明亡宮毀﹐卽像亦與焉。前門外之像﹐至今香火不絕﹐官員出差﹐必往拈香。又有一次﹐諸名士設一乩壇﹐忽乩書漢壽亭侯臨壇。有一狂生﹐乃書「呂蒙」二字於掌﹐曰「乩如有靈﹐當知我掌中何字﹖」乩書二語曰「漢家天下今如此﹐關羽何須畏呂蒙﹖」眾益驚服。其餘似此者﹐不可殫述。祀典則以前淸爲盛。有淸入關﹐戰時﹐每顯靈助戰﹐以後遇有戰役顯應﹐則必加封號﹐祀典漸隆。他處廟像皆坐像﹐京城官祭之廟則用立像﹐因其廟皇上或親詣祭也。或疑曰「壯繆顯靈助戰﹐如果有其事﹐然不助明而助淸﹐則又何說﹖」應之曰「壯繆助淸﹐亦助明也﹔明不能制闖賊﹐借助於淸﹐以拯民水火﹐謂之助明﹐亦何不可﹖」此說亦言之成理。總之﹐正直之謂神。壯繆一生﹐殆不失「正直」二字﹐當其始從昭烈﹐旋爲魏武所羅致﹐嗣覺魏武不軌於正﹐以昭烈爲彼善於此﹐復從而爲之戮力。伐吳之役﹐亦以其時大局尙紛﹐民生塗炭﹐不得不冀得一當﹐以致太平。秭歸蹉跌﹐則關於天數﹐死有餘恨也。而其浩然之气﹐下爲河嶽﹐上爲日星﹐亙千古而不滅﹐其顯靈助戰也﹐亦以千萬人壯气所鍾﹐遂偶觸之以爲用﹐而其如在其上﹐在如其左右﹐則亦以人心爲之耳。爭地以戰﹐殺人盈野﹐上干天怒﹐爲人心之所不容﹐亦卽正气所不容也。所謂陰陽不測之謂神者﹐亦謂正气千變萬化﹐無方體﹐無定向﹐固難刻舟求劍﹐亦非惝恍無憑也。壯繆之事﹐當以此理斷之﹐不然﹐則數百年之馨香﹐億萬人之意向﹐豈能毫無依據耶﹗同治癸酉科﹐福建舉行鄕試﹐時王文勤撫軍﹝凱泰﹞充監臨﹐查場獘甚嚴﹐適對讀所同考官﹐查出謄錄生私攺墨卷﹐根究得數人﹐余友陳藻丞大令與焉。撫軍大怒﹐令置重典﹐已傳豎坡矣﹝凡督撫殺人﹐必坐大堂﹐排衙鳴鼓﹐將弁鵠立如坡﹐提囚上﹐綁押往法場行刑﹐故閩人呼殺人爲傳豎坡﹐亦土語也﹞。天忽大雷電以風﹐全城晝晦﹐撫署棋桿折焉。撫軍警於天變﹐遂寬此獄﹐而陳藻丞數人免矣。藻丞是科因丁憂不能應試﹐冒充謄錄生入場﹐爲人攺墨卷。定例﹐墨卷添注塗攺﹐有例定字數﹐若犯例﹐不能送謄錄。今所攺竟過三百字﹐明明謄錄舞獘﹐故爲對讀所舉發。藻丞此役﹐固爲貧所迫﹐未始非技癢之故﹐遂忘其所以也。後自應試﹐聯捷成進士﹐而終於一邑﹐人謂其後運未終﹐故天示變以拯之也。余殊以爲不然。王撫軍執法以懲場獘﹐是也﹔警天變而緩獄﹐亦是也。科場條例太苛﹐寒士貧乏可憫﹐法重情輕﹐故特示變以拯之﹐天亦未嘗不是也。謂因一縣令前程﹐預示保全﹐天之降鑑﹐無乃太勞乎﹖然吾獨不能無疑者﹐世之暴戾恣睢﹐殺人如麻者﹐所殺何一非冤﹖抑且兩軍相戰﹐近日炮火之烈﹐一發動輒數百命﹐而視天固夢夢也。獨於此次不夢夢者何哉﹖豈天亦忽明忽昧耶﹖有曲爲之解者﹐科場嚴例﹐除殺一柏後﹐大槪立法皆嚴﹐行法要必以恕﹐所以各省學政﹐考試拿獲槍手﹐只以枷號示懲﹐向不褫笞臀﹐且不窮究眞名姓﹐革其功名﹐所以卹寒士也。此次王撫軍發怒﹐一轉念未嘗不悔﹐故藉一雷雨以解之歟。或又謂王撫軍賢者﹐天以其可與言而與之言耳。若彼暴戾恣睢者﹐示變而彼不悟﹐天亦無可如何也。此二說𨿽亦言之成理﹐而罅漏尙多﹐但當日之事﹐身所目睹﹐間不容髮﹐鄭重如金滕故事﹐儼然明威在上也。民俗之奢儉﹐由於地土之腴瘠﹐而亦有不盡然者。今就吾足迹所至者言之。山海關外﹐三省土脈久未發泄﹐農林之利極富﹐牧畜之產亦足。然過沈陽﹐則百數十里無人煙者甚多﹐中途偶有一二艸屋﹐下而憩息﹐湫隘不堪﹐而屋中必有兩大缸酸白菜。北地獨多白菜﹐冬間腌之﹐一年卽此侑雜糧以爲食。每隔二三百里﹐必有一市鎭﹐商販亦粗笨之幹貨而已。近時火車通行﹐情形自異﹐然土太曠﹐人終不能不稀也。軺車所至﹐不能停畱﹐然大致總在目﹐此北之偏於東者也。入關而西﹐風土只是蕭瑟﹐絕非膏腴。種蔬麥以供食﹐而種稻粱者絕少。西度易水﹐與楡關內地同。及至京都﹐則空空九城門而已。然萬流仰鏡﹐百貨塡溢﹐可謂無美不備矣。居民無土著﹐所居只旗員旗民﹐與各省官商而已。日食之需﹐除朝貴及紈子弟曁南省京官盤餐兼味﹐食用稍丰外﹐其餘上自閒散王公﹐及疏遠之皇親國戚﹑八旗官兵﹐以及北五省京官﹐一日之中﹐上者食麵食﹐下者食雜糧。侑食之饌﹐羊肉雞卵﹐一二品已爲異味﹐下者生嚼蔥蒜﹐若調醬則已丰矣。猶憶昔年於役東陵﹐到店只有面食﹐乃選豕肉雞卵爲饌。旋親王至﹐隔店而住﹐以親王之貴﹐旅行並不帶廚傳﹐乃呼豆腐幹以侑酒。後查之﹐親貴不當權﹐所食不過如此﹐特五王爺尢窮耳。甚矣北人口福之薄﹐遠不及南人也。及到江西﹐贛稱魚米之鄕﹐魚並不佳﹐而米獨足﹐夏布瓷器之產亦獨優。然居家則一月之中只兩日食肉﹐病則以肉爲藥。有一富家﹐熊慕蘧之封翁﹐余問其家食如何﹐則曰「我年將七十﹐每日可食肉四兩。」尋常人家﹐皆以辣椒﹑豆豉佐飯﹐魚亦不能常具也。街上小戶﹐每人捧一大碗飯﹐上加兩箸蔬菜而已。一日出行﹐縣大路上排芥菜大梗數具﹐問何物也﹐曰「芥菜梗也。」問芥菜梗何以如此之大﹐曰「本地種芥菜﹐不肯整根賣﹐先賣旁梗﹐梗隨大隨賣。到明春﹐則菜心大如蘿卜﹐可多賣錢也。」問何以排列於地﹐曰「曬於地上﹐幹而腌之﹐切絲以侑飯也。」余聞之悚然曰「官廚食火腿芥菜腦﹐取其心食之﹐惟嫌不嫩。今民食菜梗﹐尙須切絲﹐則吾輩直暴殄天物矣。」其儉如此﹐其富可知。及到蘇州﹐江南膏腴之地﹐無與倫比﹐米谷之種尢美﹐蠶利與浙共之﹐爲他省冠﹐粵東後起弗及也。且密邇上海﹐商業發達﹐富戶有逾千萬者﹐其一二百萬者﹐竟不足齒數。與浙比鄰﹐富力與浙相競。織貨取之宮中﹐婦女皆穿綢緞﹐然冬衣只以灰鼠條緣邊﹐非人人盡有皮襖。富不必竟遜於粵﹐而儉則殊勝於粵也。吾閩山多田少﹐物產極微。下游漳廈一帶﹐風气近於粵東﹐通洋亦早﹐但僑多而商少﹐僑偶有富者﹐多不敢回國﹐遜粵殊甚。上游𨿽有竹木之利﹐多爲江西人所占﹐蓋上游七成江西人﹐三成土著人﹐土著人最有出息者﹐只開飯店而已。省城一隅﹐自無出產﹐士人毫無發展﹐徒事占嗶而不講求實業。科舉時代﹐省士科名獨盛﹐然科舉而得仕﹐能彀消納幾何﹖則滿城只裝滿窮秀才而已。且濱海海味極美﹐而秀才食性又饞﹐家食茹葷之外﹐暇則往酒館醵飲﹐故中國說老饞者﹐閩粵並稱。富不如人﹐而饞與粵人競﹐豈不敗哉﹖吾到贛﹑蘇兩省﹐見寒士必有數畝之田﹐怪而問其由。贛人曰「我寒士就館﹐館谷所人﹐書院膏夥所人﹐今之學堂薪水所入﹐如有盈餘﹐積銖累寸﹐今年買半畝﹐明年買半畝﹔且婦女搓麻織夏布﹐可資津貼。」蘇人則曰「婦女養蠶之外﹐持四條木棍﹐在門外張架刺繡﹐亦可以資津貼也。」噫﹐吾今乃知吾閩寒士不能一人有田之故矣。平日飯菜不能斷葷﹐閒暇必上酒館﹐𨿽有館谷膏夥薪水之入﹐非隨手輒盡不可﹐而婦女又不能養蠶織麻刺繡﹐又何從津貼以買田哉﹖閩之瘠﹐而奢甚於長江諸省﹐則因下游接近粵東﹐沾染華僑惡習而然﹐其由來亦非一朝一夕矣。統觀全國﹐究竟儉多奢少﹐國奢示儉﹐中國其較易於外國歟。余自中年以後﹐每於睡將醒時﹐能倒影自見眼鼻或半面﹐然必是夜夢境淸平時﹐始有此象﹐月不過三次耳。放翁自謂晚年目光夜能燭物﹐其殆眼藏有力歟﹐究亦莫名其妙。近數年來﹐更有一奇事﹕當將睡或將醒﹐目光蒙瞳時﹐每見仙佛神像﹐衣冠甚偉﹐參列榻前﹐或仙女﹑神卒﹐二三人不等﹔諦視久之﹐遂變成帳幔花紋﹐或爲窗檻花格。此自目眩所致﹐然目眩何必見仙佛﹖其殆以夜寐不成時﹐想遊仙界佛界以引睡﹐積想因而成像歟﹖然積想不入於夢﹐而必接之於目﹐則又何哉﹖其實人世間﹐何事非幻境﹖制之以理﹐斷之以心﹐見怪不怪可也。余少時卽慣遲眠﹐然就枕卽睡﹐尢失眠之苦。七十時作《匏庵壽》詩﹐中有「鰥魚無睡」一語﹐當時亦特戲言耳。詩寄去之後﹐竟夜夜不睡﹐自疑誑語爲神鬼所弄。乃年甚一年﹐後竟非天明不能酣枕。百計引睡無效﹐常服補陰之藥無效﹐乃細檢陸詩﹐見其七十所作之詩﹐皆言不睡﹐乃八十所作者﹐則多言美睡。可知人到七十﹐夜必無睡﹐若到八十﹐則夜睡而晝亦睡。然名𨿽爲睡﹐恐亦只昏睡而已﹐其能得美睡亦甚難事。是睡與不睡乃年齡關系﹐只可任其自然﹐不必引以爲病。醫書失眠之癥﹐特爲少年有病者言之﹐與老年人固無與也。余少時聞人言﹐郭遠堂中丞半夜卽起鈔書﹐點一枝蠟燭﹐見跋及旦﹐日以爲常。沈文肅之封翁丹林先生﹐每晚九點而寢﹐三點而起﹐默坐背誦注疏﹐到八十三時﹐習以爲常﹐蓋其未明而起﹐起後卽不復睡。余則夜間看書﹐旣明而睡﹐睡後仍得有六點鐘酣寢。今年已屆八十﹐秋後卻可未明而睡﹐起時亦較平常爲早﹐𨿽未至如放翁所云。夜睡而晝亦睡境界﹐而衰象已寢尋矣。人言老年人更事多﹐誰知尋常一睡﹐亦煞須閱歷也。鄭稚莘言﹕」齒與胃相表裏﹐齒之咀嚼力有若干度﹐胃之消化量亦有若干度﹔若齒之力彊﹐而胃之量弱﹐未有不受病者。今之補牙﹐是助齒之力﹐而不能助胃之量﹐害事孰甚。況補牙種種不便﹐流獘尢不可勝言乎。」此說煞爲近理。餘六十歲時﹐與華再云太史﹝輝﹞談﹐渠年差長﹐見其須髮雪白﹐問其牙齒無恙否﹐乃曰「十年前﹐謝味余太史﹝佩賢﹞予我擦藥一方﹐保全至今﹐得以無恙。」味余謂齒病。只有風﹑火﹑虫三種﹐而風尢甚。醫家重治火﹑虫﹐而略於風。此方用薄荷八錢治風﹐爲獨得之祕。後味余亦來﹐詳問其方何藥﹐則生熟石膏四兩﹐靑鹽二兩﹐骨碎補六錢﹐薄荷八錢﹐四味而已。余擦之﹐至今二十年﹐前後僅落六齒﹐近復落一齒﹐餘皆無動搖者﹐未始非此藥之力也。凡落齒時﹐𨿽不甚痛苦﹐終覺累贅﹐有人屢勸補牙﹐余終深信稚莘之說爲不可破也。黃陶庵《心醫》一卷﹐言「人之有病﹐皆心爲之﹔心以爲無病﹐便無病矣。」此卽所謂安心是藥方也﹐吾生平頗信其說。今者西醫盛行﹐中醫每與之相左﹕中醫病要忌風﹐而西醫偏要透空气﹔中醫病每忌葷﹐而西醫則必要食雞露。其實同一病也﹐各治之﹐亦各愈﹔其有不治之癥﹐各治之﹐亦各不愈﹐所謂藥醫不死病﹐死病不能醫也。其有奇離之病﹐起死回生﹐中西醫亦各有所能。惟解剖之術﹐西醫似有特長﹐不知當日華陀亦優爲之﹐惟其操術奇妙﹐取快一時﹐於人之壽源有礙﹐故當時禁之﹐其法不傳耳。但中西醫無優劣之別﹐而中西人體气實不同﹐中藥偏於气化﹐而西藥則偏於礦質﹐且藥價亦有貴賤耳。陸賈《新語》曰「君子之爲治也﹐混然無事﹐寂然無聲﹐官府若無人﹐亭落若無吏﹐郵無夜行之卒﹐鄕無夜召之兵﹐犬不夜吠﹐雞不夜鳴﹐耆老甘味於堂﹐丁壯耕耘於野。如是﹐𨿽不言而信誠﹐不怒而威行﹐豈待堅甲利兵﹐深刑刻令﹐朝夕切切而後治哉﹗」所言升平景象﹐直追氵勿穆之風矣。然同光之際﹐亦略得大意焉。余作《憶昔》詩有云「盛極同光際﹐升平二十年。投戈重講藝﹐耕硯漸成田。荊棘途無阻﹐豚魚稅盡蠲。當時人不省﹐憶昔淚潸然。」語系據事直書﹐自無所用其粉飾。外任後﹐時事𨿽稍艱﹐而守建昌五年﹐屬縣只出一盜案。署南安時﹐𨿽遇拳亂影響﹐不三月卽敉平。移攝撫虔兩三年﹐仍晏然無事。所謂荊棘途無阻﹐豚魚稅盡蠲者﹐思之猶神往也。我之想望太平﹐不過如此﹐蓋所求於造化者本甚廉﹐亦卽孔子不怨天之意也。大禹徳冠百王﹐而克儉於家﹐不過菲飲食﹐惡衣服﹐卑宮室而已。此三事尋常日用所易行﹐吾生平兢兢加勉焉。今且以菲飲食言之﹐餘八齡失怙﹐幼而食貧﹐三餐𨿽不至斷葷﹐而夏用冬瓜湯﹑冬用芥菜湯﹐日侑飯以爲常。而平時所酷嗜者﹐隔宿芹菜﹑蒜一味﹐吾母每晨取前日殘羹煨之﹐以侑早餐﹐蓋芹菜與蒜﹐愈煨之而愈得味﹐吾至老食之尙未厭也。逾冠官京師﹐京曹淸苦﹐家食不攺儒素。旋膺外任﹐前後廿餘年﹐官廚𨿽不甚儉﹐而常食終不斷蔬。每到一處﹐必於官廨後鋤地自種﹐蓋蔬非種不適口也。退居海上十餘年﹐無園可鋤﹐市購價昂而味又劣﹐惟晚菘一種極佳﹐一年必食到二度﹐間或購芥於閩以充之。七十非肉不飽﹐吾蓋非蔬不飽也﹐非不食肉﹐腸胃與蔬筍之气相宜﹐若食肥鮮侑飯﹐轉無飯香也。此非有意爲之﹐亦習慣成自然耳。此一事也。若衣服﹐亦非有意求惡也﹐弱冠當秀才時﹐夏衣長衫則用夏布﹐秋天則用漂白布﹐冬季衣絮而尙之以藍布衫。有一日赴考書院﹐前襟爲肩輿所裂﹐歸仍取而紉之﹐未能卽攺造也。迨至釋褐登朝﹐非復布衣之舊矣﹐然仕不去貧﹐官服艱於求備﹐夏天只用半折紗羅﹐終未禦全透紗衣也﹔常服悉系自制。猶憶一履之費只京蚨六千﹐折銅錢六百耳。暑雨驟寒﹐早值進內﹐以三金購羽毛褂以遮寒。於役兩陵﹐載道風霜﹐每假裘而行。出關時﹐制斜紋布缺襟袍以禦塵沙﹐此物尙在笥未朽也。及膺外任﹐狐裘羔裘﹐仍襲京曹所陸續舊置﹔黑貂之裘﹐爲薛外舅所贈送﹐皆逾三十年之物﹐此尙足以傲晏子也。退居後﹐嫁一女﹑一女孫﹐半舉以充奩物。嚴冬禦寒之大裘﹐尙煞費集腋之勞﹐顚倒紫鳳天吳﹐而吾則服之無﹛無志﹜﹐絕不作金盡裘敝之嘆。此又一事也。吾家有老屋﹐本不卑也﹐道光廿九年吾祖所置﹐於今八十餘年矣。子姓漸繁﹐不能同居﹐吾卽作宦﹐將來必須另自購屋。癸卯旋裏﹐鄰右有屋三椽﹐價值一千五百千﹐乃以無貲不能成議﹐卒賃廡以居。意擬積有餘貲﹐於烏山之麓﹐購一有園之小屋﹐以庇風雨。旋集山貲四千以待用﹐乃以地價日髙。嗣又以債務半遭虧損﹐則他日歸山﹐只有仍賃廡矣。旣無宮室﹐何論髙卑﹖此又一事也。孔子曰「奢則不孫﹐儉則固。」與其不孫也﹐寧固吾之儉。吾故不恥爲頑固也﹐但吾年已八十﹐當五十歲以前﹐所交皆舊人﹐所用皆舊物﹐守儉尙易。近三十年來﹐海邦機器益發達﹐衣食住之舶來貨﹐一一盡美﹐且日本貨比國貨爲廉﹐吾不免爲習俗所移。然吾亻亻自守者﹐戒吸香煙﹐以其爲鴉片變相也﹔忌用洋襪﹐以其穿著費事也。汽車盛行﹐下澤﹐車又不適用﹐吾必不得已出門﹐則借車乘之﹐借之不得﹐便不出也。其餘飲食起居﹐隨其所遇﹐惟適之安﹐仍以妄用一文錢爲戒而已。余到上海時﹐人以余之儉爲裝貧﹐然余不輕言貧﹐自耐貧耳。初因亻予疾而遲畱﹐繼因連年家書烽火而阻﹐其實皆以歸未有宅﹐遂致因循至今也。國奢示儉﹐當此歐風狂醉之秋﹐豈不徒費唇舌﹖然海邦經濟恐慌﹐外人迫於大勢﹐不得不力求節縮。吾國沾染奢俗三十年﹐不得謂由奢而儉之果不易也。今且將香煙﹑洋襪之類﹐凡家常之可有可無者﹐悉屏而去之﹐以求免饑餓不能出門戶之一日﹐當亦人所樂從也。若大喫著華美﹐富貴人應享之福﹐各有因緣莫羨人﹐吾亦不必置喙矣。總之﹐三十年爲一世﹐三十年中﹐世變極矣﹐物窮則變﹐變則通。《周易》一書﹐秦火未經燒滅﹐當時殆有天意也。余作此說畢﹐客有難者曰「君此作現身說法﹐竟以神禹自居﹐不已泰乎﹖」余曰「不然。禹一生事業﹐從自身克勤克儉做起﹔余不獲有其事業﹐而但求克儉於家。人皆可以爲堯舜﹐堯舜可爲﹐禹豈不可爲哉﹖」

