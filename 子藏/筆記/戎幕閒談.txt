戎幕閒談唐韋絢○序贊皇公博物好奇﹐尢善語古今異事。當鎭蜀時﹐賓佐宣吐﹐不知倦焉。乃謂絢曰「能題而紀之﹐亦足以資於聞見。」絢遂操觚錄之﹐號爲《戎幕閒談》。大和五年十一月二十三日﹐巡官韋絢引。﹝《說郛》卷七﹞○武士墓碑贊皇公曰﹕予昔爲太原從事﹐睹公牘中文水縣解牒﹐武士墓前有碑﹐元和中忽失龜頭所在。碑上有武字凡十處﹐皆鐫去之。其碑髙大於華嶽碑﹐且非人力拔削所及。不經半年﹐武相遇害。﹝《說郛》卷七﹞○杜元穎公又曰﹕昨循州杜相說在此日﹐異事頗多﹐命書不僚佐。其所言初到蜀年﹐資州有方丈石走行﹐盤礡數畝。新都縣大道觀老君旁泥人須生數寸﹐見者拔之﹐俄頃又出。都下諸處有栗樹﹐樹忽結實﹐食之味如李。鹿頭寺泉水溢出﹐及貓鼠相乳之妖﹐果有蠻寇憑陵。絢尋《魏書》﹐述李勢在蜀欲滅﹐頻有怪異。成都北鄕有人望見女子入艸﹐注視之﹐見物如人身﹐有頭目而無手足﹐能動搖不能言語。又廣漢馬生角﹐長寸半﹐又馬生駒﹐一頭二身六耳無目﹐二陰一牝一牡。又驢無毛﹐飲食數日而死。又江源地生艸七八尺﹐莖葉皆赤﹐子靑如牛角。絢昨又見今副使司馬軍將何令宣說﹐蠻欲圍城﹐城門外有一人﹐見一龍與水牛斗﹐俄頃皆滅。又說李樹上皆生木瓜﹐而空中不實。﹝《說郛》卷七﹞○髙崇文公又曰﹕楊雄《蜀王本紀》言﹐秦相張公子築成都城﹐屢有頹壞﹐時有龜周旋行走﹐巫言依龜行迹築之﹐旣而城果成。予未至郡日﹐嘗聞龜殼猶在城內﹐昨詢方耆舊﹐有軍資庫官宇文遇者﹐言比常在庫中。元和初﹐節度使髙崇文知之﹐命工人截爲腰帶胯具。自張儀至崇文千餘載﹐龜殼尙在﹐而武臣毀之﹐深可惜也。﹝《說郛》卷七﹑《太平廣記》卷四七二﹞○玉魚符公又曰﹕貞元中﹐司勛郎中名迪﹐卽李景侍禦之先人也。徳宗朝﹐以美才頗有恩澤。一日朝下歸第﹐馬上昏昏如﹐醉過其門不入。馭者曰「欲往何處﹖」旣而君寤覺焉。入宅﹐謂其妻曰「適者歸路恍惚﹐如在夢中﹐有二黃衫人﹐引至一戶外﹐且欲人﹐中有人曰﹕『未來須待玉魚符下也。』旣而如醒焉﹐馬首已過於門矣。此非人間也﹐吾其能久乎﹗」後入朝﹐朝堂之地無纖莽之物﹐上龍尾道地上﹐見一玉魚子﹐光瑩奪目﹐雕刻奇麗﹐恐他人先得﹐遽以袍袖裹之。及歸﹐馬上把玩﹐至家與稚兒弄之﹐殊忘須待玉魚符之事。其妻在傍見之﹐頗省其語﹐潛不樂﹐果數日而逝。﹝《說郛》卷七﹞○資州獻龍韋臯鎭蜀末年﹐資州獻一龍﹐長丈餘﹐鱗甲悉具。公以木匣貯之﹐蟠屈於內﹐時屬元日﹐置大慈寺殿上﹐百姓皆傳﹐縱觀二三日﹐爲煙所燻而死。國史缺書﹐是乃何祥也。﹝《類說》卷五二﹑《太平廣記》卷四二二﹞○揚子江白黑气李克孝月夜登北固山﹐有黑气如堤﹐自海門出﹐橫三江中。又有白气如虹﹐自金山出﹐與黑气相交﹐不知是蛟蜃爲復是气。旬日﹐玉緯尙書卒。公又曰﹕韓相自金陵入朝﹐歲餘後﹐於楊子江中有龜鱉滿江浮下﹐而悉無頭。此時韓相在城中薨﹐人莫知其故。﹝《說郛》卷七﹑《類說》卷五二﹞○救世之相姚梁公與崔監司在中書。梁公有子喪﹐在假旬日﹐政事委積﹐處置皆不得。言於玄宗﹐玄宗曰「朕以天下事本付姚崇﹐以卿坐鎭雅俗。」及梁公出﹐頃刻間決遣盡畢。時齊平陽爲舍人﹐在旁見之。梁公自以爲能﹐頗有得色﹐乃問平陽曰「予爲相﹐比何等人﹖」齊未及對。梁公曰「何如管﹑晏﹖」曰「不可比管﹑晏。管﹑晏作法﹐𨿽不及後﹐猶及其身。相公前入相﹐所立法令施未竟﹐今悉更之﹐以此不及。」梁公曰「然則竟如何﹖」曰「相公可謂救時之相也。」梁公投筆曰「救時之相﹐豈易得乎﹖」時齊平陽善知今事﹐髙仲舒善知古事。姚作相﹐凡質疑問難﹐皆此二人﹐因嘆曰「欲知古事問仲舒﹐欲知今事問齊浣﹐卽無敗政矣。」﹝《類說》卷五二﹑《唐語林》卷三﹞○神撼條翰林院有懸鈴﹐以備夜中警急。文書出入則引索﹐以代傳呼。長慶中﹐贊皇爲學士時﹐河北用兵﹐鈴數有聲﹐終不見人﹐聲急則軍事急﹐聲慢則軍事慢﹐曾莫之差。元相亦在院﹐元詩有神撼條是也。﹝《類說》卷五二﹞○先父秉炬貞元中﹐荀尙書在村墅﹐因出夜迷道。忽有一炬火前引而行﹐至門﹐見秉火者乃其先父也。﹝《類說》卷五二﹞○神告休咎竇參爲蒲圻令﹐有神祠﹐前後令宰皆祀之﹐竇至卽欲毀之有日矣。夢神謂己曰「欲毀吾所居﹐吾害公未得者﹐以公他日位宰相﹐幸且相存﹐自知與君往來﹐可以預知休咎。」旣覺﹐乃自入神祠祭﹐酹以兄事。之後有遷命﹐神必先報﹐頗與神交焉。其神欲相見﹐必先具盛饌於虛室內﹐圍以縑幕﹐竇入之後﹐左右聞二人笑語聲。及參謫柳州別駕﹐官舍有空院﹐竇因閉之﹐俄聞有呼聲三四﹐尋之則無人。竇心動﹐乃具服仰問之曰「得非幾兄乎﹖」曰「是也。君宜從理家事﹐三兩日北使到﹐若不免矣。」竇依言處置訖﹐坐待使。不數日﹐王人來果有後命。﹝《類說》卷五二﹑《太平廣記》卷三○五﹞○費雞師蜀川有一費雞師者﹐善知將來之事﹐而亦能爲人禳救﹐多在邛州﹐蜀人皆神之。時有一僧言﹐往者雙流縣保唐寺﹐寺有張二師者﹐因巡行僧房﹐見有空院﹐將欲住持。率家人掃灑之際﹐於柱上得一小瓶子﹐二師觀之﹐見一蛇在瓶內﹐覆瓶出之﹐約長一尺﹐文彩斑駁﹐五色備具﹐以杖觸之﹐隨手而長﹐眾悉驚異。二師令一物挾之﹐送於寺外﹐當攜掇之際﹐隨觸隨大﹐以至丈餘﹐如屋椽矣。二人擔之方舉﹐送者愈懼﹐觀者隨而益多﹐距寺約二三里﹐所在撼動之時﹐增長不已。眾益懼﹐遂擊傷﹐至於死。明日﹐此寺院中有虹﹐亭午時下寺中﹐僧有事至臨邛﹐見雞師說之﹐雞師曰「殺龍女矣。張二師與汝寺之僧徒﹐皆當死乎。」後卒如其言﹐他應驗不可勝紀﹐竟不知是何﹝何字原闕。據陳校本補﹞術。韋絢長兄爲杜元穎從事﹐其弟妹皆識費師﹐於京中已悉知有此事。自到﹐卽詢訪雞師之術。凡有病者來告﹐雞師卽抱一雞而往﹐及其門﹐乃持咒呵其雞﹐令入內﹐抵病者之所﹐雞入而死。病者卽瘥﹐雞出則病者不起矣﹐時人遂號爲費雞師。又以石子置病者腹上﹐作法結印﹐其石子斷者﹐其人亦不起也。又能書符﹐先焚符爲灰﹐和湯水﹐與人吞之﹐俄復吐出﹐其符宛然如不燒。又云﹕城南建昌橋下﹐其南岸先有龍窟﹐歲常損人﹐至有連馬而溺者﹐如有攫拿於水﹐當韋臯時﹐前後運石﹐凡幾萬數。頃之﹐石復失焉﹐後命道士投簡於內﹐以土築之﹐方滿﹐自此之後﹐龍窟移於建昌寺佛殿下﹐與西廊龍井通焉﹐而建昌橋下﹐往往損人而不甚也。詢問吏卒﹐往時人馬溺於其間﹐良久屍浮皆白﹐其血被吮吸已盡﹐而屍乃出焉。﹝《太平廣記》卷四二四﹑《類說》卷五二﹞○顏眞卿顏眞卿字淸臣﹐瑯琊臨沂人也。北齊黃門侍郎之推五代孫。幼而勤學﹐舉進士﹐累登甲科。眞卿年十八九時﹐臥疾百餘日﹐醫不能愈。有道士過其家﹐自稱北山君﹐出丹砂粟許救之﹐頃刻卽愈﹐謂之曰「子有淸簡之名﹐已志金臺﹐可以度世﹐上補仙官﹐不宜自沈於名宦之海。若不能擺脫塵网﹐去世之日﹐可以爾之形煉神陰景﹐然後得道也。」復以丹一粒授之﹐戒之曰「抗節輔主﹐勤儉致身﹐百年外﹐吾期爾於伊洛之間矣。」眞卿亦自負才器﹐將俟大用﹐而吟閱之暇﹐常畱心仙道。旣中科第﹐四命爲監察禦史﹐充河西隴左軍城覆屯交兵使。五原有冤獄﹐久不決﹐眞卿至﹐辧之。天時方旱﹐獄決乃雨﹐郡人呼爲禦史雨。河東有鄭延祚者﹐母卒二十九年﹐殯於僧捨ヂ垣地。眞卿劾奏之﹐兄弟三十年不齒﹐天下聳動。遷殿中侍禦史﹑武部員外。楊國忠怒其不附己﹐出爲平原太守。安祿山逆節頗著﹐眞卿托以霖雨﹐修城浚壕﹐陰料丁壯﹐實儲廩﹐佯命文士泛舟﹐飲酒賦詩。祿山密偵之﹐以爲書生不足虞也。無幾﹐祿山反﹐河朔盡陷﹐惟平原城有備焉。乃使司兵參軍馳奏﹐玄宗喜曰「河北二十四郡﹐惟眞卿一人而已﹐朕恨未識其形狀耳。」祿山旣陷洛陽﹐殺畱守李忄登﹐以其首招降河北。眞卿恐搖人心﹐殺其使者﹐乃謂諸將曰「我識李忄登﹐此首非眞也。」久之﹐爲冠飾﹐以艸續支體﹐棺而葬之。祿山以兵守土門﹐眞卿兄杲卿爲常山太守﹐共破土門﹐十七郡同日歸順。推眞卿爲帥﹐得兵二十萬﹐橫絕燕趙﹐詔加戶部侍郎﹑平原太守。時淸河郡客李萼謁於軍前﹐眞卿與之經略﹐共破祿山黨二萬餘人於堂邑。肅宗幸靈武﹐詔授工部尙書﹑禦史大夫。眞卿間道朝於鳳翔﹐拜憲部尙書﹐尋加禦史大夫。彈奏黜陟﹐朝綱大舉。連典蒲州﹑同州﹐皆有遺愛。爲禦史唐實所構﹐宰臣所忌﹐貶饒州刺史。復拜升州浙西節度使﹐徵爲刑部尙書。又爲李輔國所譖﹐貶蓬州長史。代宗嗣位﹐拜利州刺史。入爲戶部侍郎﹑荊南節度使﹐尋除右丞﹐封魯郡公。宰相元載私樹朋黨﹐懼朝臣言其長短﹐奏令百官凡欲論事﹐皆先白長官﹐長官白宰相﹐然後上聞。眞卿奏疏極言之﹐乃止。後因攝祭太廟﹐以祭器不修言於朝﹐元載以爲誹謗時政﹐貶硤州別駕﹐復爲撫州﹑湖州刺史。元載伏誅﹐拜刑部尙書。代宗崩﹐爲禮儀使。又以髙祖已下七聖謚號繁多﹐上議請取初謚爲定﹐爲宰相楊炎所忌﹐不行。攺太子少傅﹐潛奪其權﹐又攺太子太師。時李希烈陷汝州﹐宰相盧杞素忌其剛正﹐將中害之﹐奏以眞卿重徳﹐四方所瞻﹐使往諭希烈﹐可不血刃而平大寇矣﹐上從之。事行﹐朝野失色﹐李勉聞之﹐以爲失一國老﹐貽朝廷羞﹐密表請畱﹐又遣人逆之於路﹐不及。旣見希烈﹐方宣詔旨﹐希烈養子千餘人﹐雪刃爭前﹐欲殺之。叢繞詬罵﹐神色不動﹐希烈以身蔽之﹐乃就館捨。希烈因宴其黨﹐召眞卿坐觀之﹐使倡優ゥ朝政以爲戲。眞卿怒曰「相公﹐人臣也﹐柰何使小輩如此﹗」遂起。希烈使人問儀制於眞卿﹐答曰「老夫耄矣﹐曾掌國禮﹐所記者諸侯朝覲禮耳。」其後希烈使積薪庭中﹐以油沃之﹐令人謂曰「不能屈節﹐當須自燒。」眞卿投身赴火﹐其逆黨救之。眞卿乃自作遺表﹑墓志﹑祭文﹐示以必死﹐賊黨使縊之﹐興元元年八月三日也﹐年七十七。朝廷聞之﹐輟朝五日﹐謚文忠公。眞卿四朝重徳﹐正直敢言﹐老而彌壯﹐爲盧杞所排﹐身殃於賊﹐天下冤之。《別傳》云﹕眞卿將縊﹐解金帶以遺使者曰「吾嘗修道﹐以形全爲先。吾死之後﹐但割吾支節血﹐爲吾吭血。以紿之﹐則吾死無所恨矣。」縊者如其言。旣死﹐復收瘞之。賊平﹐眞卿家遷喪上京﹐啟殯視之。棺朽敗而屍形儼然﹐肌肉如生﹐手足柔軟﹐髭發靑黑﹐握拳不開﹐爪透手背﹐遠近驚異焉。行及中路﹐旅櫬漸輕﹐後達葬所﹐空棺而已。《開天傳信記》詳而載焉。《別傳》又云﹕眞卿將往蔡州﹐謂其子曰「吾與元載俱服上藥﹐彼爲酒色所敗﹐故不及吾。此去蔡州﹐必爲逆賊所害﹐爾後可迎吾喪於華陰﹐開棺視之﹐必異於眾。」及是開棺﹐果睹其異。道士邢和璞曰「此謂形仙者也。𨿽藏於鐵石之中﹐煉形數滿﹐自當擘裂飛去矣。」其後十餘年﹐顏氏之家自雍遣家僕﹐往鄭州徵莊租。回及洛京﹐此僕偶到同徳寺﹐見魯公衣長白衫﹐張蓋﹐在佛殿上坐。此僕遽欲近前拜之﹐公遂轉身去。仰觀佛壁﹐亦左右隨之﹐終不令僕見其面。乃下佛殿﹐出寺去﹐僕亦步隨之﹐徑歸城東北隅荒菜園中﹐有兩間破屋﹐門上懸箔子﹐公便揭箔而入。僕遂隔箔子唱喏﹐公曰「何人﹖」僕對以名﹐公曰「入來。」僕旣入拜﹐輒擬哭。公遽止之﹐遂略問一二兒侄了﹐公探懷中﹐出金十兩付僕﹐以救家費﹐仍遣速去﹕「歸勿與人說。後家內闕﹐卽再來。」僕還雍﹐其家大驚。貨其金﹐乃眞金也。顏氏子便市鞍馬﹐與向僕疾來省覲。復至前處﹐但滿眼榛蕪﹐一無所有﹐時人皆稱魯公尸解得道焉。﹝《太平廣記》卷三二﹐云出《仙傳拾遺》《戎幕閒談》及《玉堂閒話》﹞○泓師唐張敬之在則天朝﹐每思唐徳﹐謂子冠宗曰「吾今佩服﹐乃莽朝服耳。」累官至春官侍郎﹐當入三品﹐其子將道由歷於天官﹐有僧泓師善陰陽算術﹐與敬之有舊﹐謂敬之曰「侍郎無煩求三品。」敬之曰「弟子無所求﹐此兒子意耳。」敬之弟訥之爲司禮博士﹐時有疾﹐甚危殆﹐指訥之曰「八郎得三品。」敬之曰「憂其疾亟﹐豈望三品也。」曰「八郎今日如臨萬仞淵﹐必不墜矣。」皆如其言。泓復與張燕公說置買永樂東南第一宅﹐有求土者﹐戒之曰「此宅西北隅最是王地﹐愼勿於此取土。」越月﹐泓又至﹐謂燕公﹕「此宅气候忽然索漠甚﹐必恐有取土於西北隅者。」公與泓偕行﹐至宅西北隅﹐果有取土處三數坑﹐皆深丈餘。泓大驚曰「禍事﹐令公富貴止一身而已。更二十年外﹐諸郎君皆不得天年。」燕公大駭曰「塡之可乎﹖」泓曰「客土無气﹐與地脈不相連。今總塡之﹐亦猶人有瘡﹐縱以他肉補之﹐終無益。」燕公子均﹑皆爲祿山委任﹐授賊大官﹐克復後﹐三司定罪﹐肅宗時以減死論﹐太上皇召肅宗謂曰「張均弟兄皆與逆賊作權要官﹐就中張更與賊毀阿奴家事﹐犬彘之不若也﹐其罪無赦﹗」肅宗下殿叩頭再拜曰「臣比在東宮﹐被人誣譖﹐三度合死﹐皆張說保護﹐得全首領﹐以至今日。張說兩男一度合死﹐臣不能力爭﹐脫死者有知﹐臣將何面目見張說於地下。」嗚咽俯伏﹐太上皇命左右曰「扶皇帝起。」乃曰「與阿奴處置﹐張宜長流遠惡處﹐竟終於嶺表。張均宜棄市﹐更不要苦救這个也。」肅宗掩泣奉詔﹐故均遇害﹐皆如其言。﹝《太平廣記》卷七七﹐云出《大唐新語》及《戎幕閒談》﹞○李輔國玄宗爲太上皇﹐在興慶宮居。久雨初晴﹐幸勤政樓﹐樓下市人及街中往來者﹐喜且泫然曰「不期今日再得見太平天子。」傳呼萬歲﹐聲動天地。時肅宗不豫﹐李輔國誣奏云「此皆九仙媛﹑髙力士﹑陳玄禮之異謀也。」下矯詔遷太上皇於西內﹐給﹝明鈔本給作絕﹞其扈從部曲﹐不守老弱三二十人。及中達﹐攢刃曜日﹐輔國統之﹐太上皇驚﹐欲墜馬數四﹐賴左右扶持乃上。髙力士躍馬而前﹐厲聲曰「五十年太平天子﹐李輔國汝舊臣﹐不宜無禮﹗李輔國下馬﹗」輔國不覺失轡而下﹐宣太上皇誥曰「將士各得好生。」﹝明鈔本生作在否二字﹞於是輔國令兵士咸韜刃於鞘中﹐齊聲云「太上皇萬福。」一時拜舞。力士又曰「李輔國攏馬。」輔國遂著靴﹐出行攏馬﹐與兵士等護侍太上皇﹐平安到西內。輔國領眾旣退﹐太上皇泣持力士手曰「微將軍﹐阿瞞已爲兵死鬼矣。」旣而九仙媛﹑力士﹑玄禮。長流遠惡處﹐此皆輔國之矯詔也。時肅宗大漸﹐輔國專朝﹐意西內之復有變故也。﹝《太平廣記》卷一八八﹞○範氏尼天寶中﹐有範氏尼﹐乃衣冠流也﹐知人休咎﹐魯公顏眞卿妻黨之親也。魯公尉於醴泉﹐因詣範氏尼問命曰「某欲就制科﹐再乞師姨一言。」範氏曰「顏郎事必成﹐自後一兩月必朝拜﹐但半年內﹐愼勿與外國人爭競﹐恐有譴謫。」公又曰「某官階盡﹐得及五品否﹖」範笑曰「鄰於一品﹐顏郎所望﹐何其卑耶﹗」魯公曰「官階盡﹐得五品﹐身著緋衣﹐帶銀魚﹐兒子補齋郎﹐某之望滿也。」範尼指坐上紫絲布食單曰「顏郎﹝郎字原闕。據明鈔本補﹞衫色如此﹐其功業名節稱是﹐壽過七十﹐已後不要苦問。」魯公再三窮詰﹐範尼曰「顏郎聰明過人﹐問事不必到底﹐逾月大。」魯公是日登制科髙等﹐授長安尉﹐不數月﹐遷監察禦史。因押班﹐中有喧嘩無度者﹐命吏錄奏次﹐卽哥舒翰也。翰有新破石堡城之功﹐因泣訴玄宗﹐玄宗坐魯公以輕侮功臣﹐貶蒲州司倉﹐驗其事迹﹐歷歷如見。及魯公爲太師﹐奉使於蔡州﹐乃嘆曰「範師姨之言﹐吾命懸於賊必矣。」﹝《太平廣記》卷二二四﹞○鄭仁鈞鄭仁鈞﹐欽說之子也﹐博學多聞﹐有父風﹐洛陽上東門外有別墅﹐與弟某及姑子表弟某同居。弟有妹﹐嫁楊國忠之子。時表弟因時疾喪明﹐眉睫覆目毿毿然﹐又自髮際﹐當鼻準中分﹐至於頷下﹐冷如水而色白﹐其右熱如火而色赤﹐姑與弟皆哀憐之﹐不知其何疾也。時洛中有鄭生者﹐號爲卜祝之士﹐先是禦史大夫崔琳﹐奉使河朔﹐路經洛陽﹐知鄭生有術﹐乃召與俱行。及使回﹐入洛陽﹐鄭生在後﹐至上東門道﹐素知仁鈞莊居在路傍﹐乃詣之。未入裏門﹐而鄭生遽稱死罪﹐或言合死﹐詞色懼懼﹐仁鈞問之﹐鄭生無他言﹐惟云合死。仁鈞固詰之﹐鄭生曰「某才過此﹐不幸饑渴﹐知吾宗在此﹐遂爲不速之客。豈知殊不合來﹐此是合死於今日也。」仁鈞曰「吾與姑及弟在﹐更無異人﹐何畏憚如此﹖」鄭生股栗愈懼。仁鈞初以無目表弟﹐不之比數﹐忽念疾狀冷熱之異﹐安知鄭生不屬意於此乎﹐乃具語表弟之狀﹐鄭生曰「彼天曹判官﹐某冥中胥吏﹐今日偶至此﹐非固有所犯。然謁之亦死﹐不謁亦死﹐禮須謁也。」遂書刺曰「地府法曹吏鄭某再拜謁。」時仁鈞弟與表弟﹐堂上擲錢爲戲﹐仁鈞卽於門屏呼引鄭生﹐讀其刺通之﹐鄭生趨入﹐再拜謝罪而出。表弟再顧﹐長睫颯然﹐如有怒者﹐仁鈞爲謝曰「彼不知弟在此﹐故來﹐願貰其罪可乎﹖」良久朗言曰「爲兄恕之。」復詰之再三﹐終不復言﹐姑聞之﹐召於屏內﹐誘之以母子之情﹐感激使言﹐終不肯述其由。後數年﹐忽謂母曰「促理行裝﹐此地當有兵至﹐兩京皆亂離﹐且拿我入城﹐投揚氏姊。モ三二百千﹐旬日便謀東歸江淮避亂也。此時楊氏百口﹐皆當誅滅﹐惟姊與甥﹐可以免矣。」母居常已異之﹐乃入京﹐館於楊氏﹐其母具以表弟之言告於女﹐其姊素知弟有鄭生之言﹐及見其狀貌﹐益異之﹐密白其夫﹐以啟其父﹐國忠怒曰「姻親須錢﹐何不以直告﹐乃妖言相恐耶。」終無一錢與之。其女告母曰「盡箱篋所有﹐庶可得辦﹐何以彊吾舅。」時母子止楊氏﹐已四五日矣﹐表弟促之曰「無過旬日也。」其女得二三十萬﹐與母去﹐臨別﹐表弟謂其姊曰「別與我一短褐﹝褐原作後。據明鈔本攺﹞之袍。」其姊以紫綾加絮爲短褐﹐與之而別。明年﹐祿山叛﹐駕至馬嵬﹐軍士盡滅楊氏﹐無少長皆死。其姊聞亂﹐竄於旅捨後﹐潛匿艸中得脫﹐及兵去之後﹐出於路隅﹐見楊氏一家﹐枕籍而死﹐於亂屍中﹐得乳兒靑衣﹐已失一臂﹐猶能言﹐姊問﹕「我兒在否﹖」曰「在主人榻上﹐先以比者紫褐覆之。」其姊遽往視之﹐則其兒尙寐﹐於是乃抱之東走。姊初走之次﹐忽顧見一老嫗繼踵而來﹐曰「楊新婦緩行﹐我欲汝偕隱。」姊問爲誰﹐曰「昔日門下賣履嫗也。」兵散後能出及得兒者﹐皆此老嫗導引保護﹐全於艸莽﹐是無目表弟﹐使物保持也。不然者﹐何以滅族之家﹐獨漏此二人哉。﹝《太平廣記》卷三○三﹞○暢璀暢璀自負才气﹐年六十餘﹐始爲河北相衛間一宰。居常慷慨﹐在縣惟尋術士日者﹐問將來窮達﹐而竟不遇﹐或竊言於暢曰「何必遠尋﹐公部下伍伯﹐判冥者也。」暢默喜﹐其日入﹐便具簪笏﹐召伍伯﹐升階答拜﹐命坐設食。伍伯恐聳﹐不知所爲﹐良久謂之曰「某自揣才業不後於人﹐年已六十﹐官爲縣宰﹐不辭碌碌守職﹐但恐終不出下流。要知此後如何﹐苟能晚達﹐卽且守之﹐若其終無﹐卽當解綬入山﹐服餌尋道﹐未能一決﹐知公是幽冥主者﹐爲一言也。」伍伯避席色沮曰「小人蒙公異禮如此﹐是今日有隱於公﹐卽負深恩﹐不隱卽受禍﹐然勢不得已而言也。某非幽明主者﹐所掌亦冥中伍伯耳﹐但於杖數量人之死生﹐凡人將有厄﹐皆先受數杖﹐二十已上皆死﹐二十已下﹐但重病耳。以此斟酌﹐往往誤言於裏中﹐未嘗差也。」暢卽詰之曰「當今主者爲誰﹖」曰「公愼不可泄露﹐鄰縣令某是也。聞卽當來此﹐公自求之﹐必不可言得之於某。」旬日﹐鄰宰果來﹐與暢俱詣州季集﹐暢淩晨遠迎﹐館於縣宅﹐燕勞加等﹐旣至﹐乃一老翁﹐七十餘矣。當時天下承平﹐河北簿尉﹐皆豪貴子弟﹐令長甚選名士﹐老宰謝暢曰「公名望髙﹐某寒賤﹐以明法出身﹐幸因鄰地﹐豈敢當此優禮。」詞色感愧﹐乃與之俱詣郡﹐又與同歸﹐館於縣宅﹐益爲歡洽。明日將別﹐其夜﹐延於深室﹐具簪笏再拜﹐如問伍伯之詞﹐而加懇切﹐老宰厲聲曰「是誰言耶﹖」詞色甚怒﹐曰「不白所言人。」終不爲公言也﹐如是久之﹐暢不得已﹐乃告伍伯之名﹐旣而俯首扌幻怒﹐頃刻﹐吏白曰「伍伯於酒壚間暴卒。」暢聞益敬懼﹐而乞曰轉懇﹐乃徐謂暢曰「愧君意深禮重﹐固不可隱。宜灑掃一院﹐凡有孔隙﹐悉塗塞之﹐嚴戒家人﹐切不得窺﹐違者禍及其身。堂上設一榻﹐置案筆硯紙七八幅。」其夕宰入之﹐令暢躬自扃鎖﹐天明﹐持龠相迓於此﹐暢拂旦秉簡﹐啟戶見之﹐喜色被面而出﹐遙賀暢曰「官祿甚髙﹐不足憂也。」乃遺一書曰「愼不可先覽﹐但經一事﹐初攺一官﹐卽聞之。」後自此縣辟從事﹐拜殿中侍禦史﹐入爲省郎諫議大夫。發其書﹐則除授時日皆不差。及貶辰州司馬﹐取視之曰「爲某事貶也。」徵爲左丞。終工部尙書。所記事無有異詞。﹝《太平廣記》卷三○四﹞○韋安石神龍中﹐相地者僧泓師﹐與韋安石善﹐嘗語安石曰「貧道近於鳳棲原見一地﹐可二十餘畝﹐有龍起伏形勢﹐葬於此地者﹐必累世爲臺座。」安石曰「老夫有別業在城南﹐待閒時﹐陪師往詣地所﹐問其價幾何。同遊林泉﹐又是髙興。」安石妻聞﹐謂曰「公爲天子大臣﹐泓師通陰陽術數﹐柰何一旦潛遊郊野﹐又買墓地﹐恐禍生不測矣。」安石懼﹐遂止﹐泓嘆曰「國夫人識達先見﹐非貧道之所及。公若要買地﹐不必躬親。」夫人曰「欲得了義﹐兼地不要買。」安石曰「捨弟條有中殤男未葬﹐便與買此地。」泓曰「如賢弟得此地﹐卽不得將相﹐位止列卿。」已而條竟買其地﹐葬中殤男。糸舀後爲太常卿禮儀使﹐卒官。﹝《太平廣記》卷三八九﹞○源乾曜泓師自東洛回﹐言於張說﹕「缺門道左有地甚善﹐公試請假三兩日﹐有百僚至者﹐貧道於簾間視其相甚貴者﹐付此地。」說如其言﹐請假兩日﹐朝士畢集。泓云「或已貴﹐大福不再。或不稱此地﹐反以爲禍。」及監察禦史源乾曜至﹐泓謂說曰「此人貴與公等﹐試召之﹐方便授以此。」說召乾曜與語﹐源云「乾曜大塋在缺門﹐先人尙未啟。今請告歸洛﹐赴先遠之期﹐故來拜辭。」說具述泓言﹐必同行尢佳。源辭以家貧不辦此﹐言不敢煩師同行。後泓復經缺門﹐見其地已爲源氏墓矣﹐回謂說曰「天贊源氏者合窪處本髙﹐今則窪矣﹐合髙處本窪﹐今則髙矣。其安墳及山門角缺之所。皆作者﹐問其價﹐乃賒買耳。問其卜葬者﹐村夫耳。問其術﹐乃憑下俚斗書耳。其制度一一自然如此﹐源氏子大貴矣。乾曜自京尹拜相。爲侍中近二十年獲。﹝《太平廣記》卷三八九﹞○李湯唐貞元丁丑歲﹐隴西李公佐泛瀟湘蒼梧﹐偶遇徵南從事弘農楊衡泊舟古岸﹐淹畱佛寺﹐江空月浮﹐徵異話奇﹐楊告公佐云「永泰中﹐李湯任楚州刺史﹐時有漁人﹐夜釣於龜山之下﹐其釣因物所制﹐不復出。漁者健水﹐疾沈於下五十丈﹐見大鐵鎖﹐盤繞山足﹐尋不知極﹐遂告湯。湯命漁人及能水者數十﹐獲其獲﹐力莫能制﹐加以牛五十餘頭﹐鎖乃振動﹐稍稍就岸。時無風濤﹐驚浪翻湧﹐觀者大駭﹐鎖之末﹐見一獸﹐狀有如猿﹐白首長﹐雪牙金爪﹐闖然上岸。髙五丈許﹐蹲踞之狀若猿猴﹐但兩目不能開﹐兀若昏昧﹐目鼻水流如泉﹐涎沫腥穢﹐人不可近。久乃引頸伸欠﹐雙目忽開﹐光彩若電﹐顧視人焉﹐欲發狂怒﹐觀者奔走﹐獸亦徐徐引鎖﹐拽牛入水去﹐竟不復出。時楚多知名士﹐與湯相顧愕栗﹐不知其由﹐爾時﹝時原在者字下。據明鈔本移上﹞乃漁者知鎖所﹐其獸竟不復見。公佐至元和八年冬﹐自常州餞送給事中孟簡至朱方﹐廉使薛公蘋館待禮備﹐時扶風馬植﹑範陽盧簡能﹑河東裴蘧皆同館之﹐環鑪會語終夕焉。公佐復說前事﹐如楊所言。至九年春﹐公佐訪古東吳﹐從太守元公錫泛洞庭﹐登包山﹐宿道者周焦君廬﹐入靈洞﹐探仙書﹐石穴間得《古嶽瀆經》第八卷

﹐文字古奇﹐編次蠹毀﹐不能解﹐公佐與焦君共詳讀之。禹理水﹐三至桐柏山﹐驚風走雷﹐石號木鳴﹐五伯擁川﹐天老肅兵﹐不能興。禹怒﹐召集百靈﹐搜命夔龍﹐桐柏千君長稽首請命﹐禹因囚鴻蒙氏﹑章商氏﹑兜盧氏﹑犁婁氏﹐乃獲淮渦水神﹐名無支祁﹐善應對言語﹐辧江淮之淺深﹑原隰之遠近。形若猿猴﹐縮鼻髙額﹐靑軀白首﹐金目雪牙﹐頸伸百尺﹐力逾九象﹐搏擊騰踔疾奔﹐輕利倏忽﹐聞視不可久﹐禹授之章律﹐不能制﹐授之鳥木由﹐不能制﹐授之庚辰﹐能制。鴟脾桓木魅水靈﹐山妖石怪﹐奔號聚繞﹐以數千載﹐庚辰以戰逐去﹐頸鎖大索﹐鼻穿金鈴﹐徙淮陰之龜山之足下﹐俾淮水永安流注海也。庚辰之後﹐皆圖此形者﹐免淮濤風雨之難﹐卽李湯之見﹐與楊衡之說﹐與嶽瀆經符矣。﹝《太平廣記》卷四六七﹞

