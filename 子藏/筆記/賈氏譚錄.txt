賈氏譚錄﹝南唐﹞張洎撰欽定四庫全書子部十二提要賈氏譚錄一卷

小說家類一雜事之屬

臣等謹案賈氏譚錄一卷宋張洎撰洎字偕仁全椒人初仕南唐爲知制誥中書舍人入宋爲史館修撰翰林學士淳化中官至參知政事是書乃洎爲李煜使宋時錄所聞於賈黃中者故曰賈氏譚錄前有自序題庚午歲爲宋太祖開寶三年宋史賈黃中傳載黃中官左補闕在開寶初與此序合蓋其時爲洎館伴也又序末稱貽諸好事而晁公武讀書志乃稱南唐張洎奉使來朝錄賈黃中所談歸獻其主殆偶未檢此序歟史稱黃中多知臺閣故事談論亹亹聴者忘倦故此錄所述皆唐代軼聞晁氏稱原書凡三十餘事明陶宗儀說郛所載僅九事宋曽慥類說所載亦臣僅十七事惟明永樂大典所載較曽陶二本爲詳今從各韻搜輯參以說郛類說共得六十二事視洎原目蓋已及十之九矣原敍一篇類說及永樂大典皆佚之惟說郛有其全文今仍錄冠卷首以補其闕是書𨿽篇帙無多然如牛李之黨其初肇釁於口語爲史所未及而周秦行紀一書晁公武嘗據此錄以辧韋瓘之誣他如興慶宮華淸宮含元殿之制淡墨題榜之始以及院體書百衲琴澄泥研之類皆足以資考核較他小說固猶爲篤寔近正也

乾隆四十六年九月恭校上

總纂官臣紀昀臣陸錫熊臣孫士毅

總校官臣陸費墀

原序

庚午歲予銜命宋都捨於懷信驛左補闕賈黃中丞相魏公之裔也好古博雅善於談論每款接常益所聞公館多暇偶成編綴凡六條﹝案所記不止六條疑有誤﹞號曰賈氏談論錄貽諸好事者云爾﹝案此條說郛所載謹增入﹞

欽定四庫全書

賈氏譚錄

﹝南唐﹞張洎撰

興慶宮九龍池在大同殿故臺之南西對瀛洲門周環數頃水深廣南北望之渺然東西微狹中有龍潭泉源不竭𨿽歷冬夏未嘗減耗池四岸環植佳木垂柳先之槐次之楡又次之兵革已來多被百姓斫伐今所存者猶有列行焉

驪山華淸宮毀廢已久今所存者惟繚垣而已天寶所植松栢徧滿巖谷望之鬰然𨿽經兵冦而不被斫伐朝元閣在前次南卽長生殿故基東南湯泉一十八所第一所是禦湯周環數丈悉砌以白石瑩澈如玉面背隱起魚龍花鳥之狀千狀萬品不可殫記四面石座階級而下中有雙白石蓮泉眼自甕口中湧出噴注白蓮之上禦湯西南角卽妃子湯湯麵稍狹湯側有紅石盆四所作菡萏於白石之面余湯迆邐相屬下鑿石竇暗透水出東南數十步復立石表水自石表出灌注石盆中賈君云此是後人置也

滑臺城北枕河堤裏民常有昏墊之患貞元中丞相賈公始鑿八角井於城隅道傍以鎭河水自是郡邑無漂溺之禍咸通中刺史李橦具以事聞奏仍立魏公祠堂於河堤之上命從事韋岫紀事迹於碑石白傅葬龍門山河南尹盧眞刻醉吟先生傳立於墓側至今猶存洛陽士庶及四方遊人過其墓者必奠以巵酒故冢前方丈之土常成泥濘﹝案此條說郛所載謹增入﹞

白傅太宗末﹝案唐語林作大中末此作太宗誤﹞曾有諫官獻疏請賜謚上曰何不取醉吟先生墓表耶卒不賜謚弟敏中在相位奏立神道碑其文卽李義山之詞也﹝案說郛亦載此條與此略異云敏中曾任諫官獻疏請叔謚新唐書但云敏中爲相始請謚曰文北夢瑣言亦同存之以備參考﹞

李鄴侯爲相日吳人顧況西遊長安鄴侯一見如故待以殊禮鄴侯卒況作白鷗詩以寄懷曰萬里飛來爲客鳥曾蒙丹鳳借枝柯一朝鳳去梧桐死滿目鴟鳶柰爾何大爲權貴所嫉貶饒州司戶

牛奇章初與李衛公相善嘗因飲會僧孺戱曰綺紈子何預斯坐衛公銜之後衛公再居相位僧孺卒遭譴逐世傳周秦行紀非僧孺所作是徳裕門人韋瓘所撰開成中曾爲憲司所覆文宗覽之笑曰此必假名僧孺是貞元中進士豈敢呼徳宗爲沈婆兒也事遂寢

李贊皇初掌北門奏記有相者謂公他日位極人臣但厄在白馬耳及登相位𨿽親族亦未嘗有畜白馬者會昌初再入廟堂専持國柄平上黨破回鶻立功殊異策拜太尉封衛國公然性多忌刻當途之士有不協者必遭譴逐翰林學士白敏中大懼遂調給事中韋弘景上言相府不合兼領三司錢谷専政太甚武宗由是疑之及宣宗卽位出徳裕爲荊南節度使旋屬淮海李紳有吳汝納之獄命刑部侍郎馬植専鞫其事盡得徳裕黨庇之惡由是坐罪竄南海歿而不返厄在白馬其信乎﹝案此條說郛所載謹增入﹞

王鐸旣解諸道都統乞歸河北養疾肩輿就路妓女數百人擁從前後觀者駭目道出鎭州主帥迎接甚謹初鐸之入朝也李山甫方爲鎭州從事勸主帥刼取之王氏遂亡其族

劉蕡精於儒術讀文中子忿而言曰才非殆庶擬上聖述作不亦過乎客或問曰文中子於六籍如何蕡曰若人望人文中子於六籍猶奴婢之於郎主爾後遂以文中子爲六籍奴婢

貢院所司呼延氏自舉場已來世掌其職迄今不絕此亦異事賈君常問放舉人榜右語及貢院字用淡墨氈書何也對曰聞諸祖公說李紵侍郎將放舉人命筆吏勒紙書未及塡右語貢院字吏得疾暴卒禮部令史王昶者亦善書李侍郎召令終其事適值王昶被酒已醉昏夜之中半酣染筆不能加墨迨明懸榜方始覺悟則修攺無及矣然一榜之內字有二體濃淡相間反致其妍自後榜因模法之遂成故事今因氈書益增奇麗爾

中土士人不工札翰多爲院體院體者貞元中翰林學士吳通微嘗工行艸然體近吏故院中胥徒尢所仿其書大行於世故遺法迄今不冺然其鄙則又甚矣﹝案此條說郛所載謹增入﹞

京兆戶民尙鬥鷄走犬之戱習以爲業罕有勤稼者蓋豪蕩之俗猶存余態爾

賈君云僖昭之時長安士族多避冦南山中𨿽洊經離亂而兵難不及故今衣冠子孫居鄠杜間室廬相比﹝案此條說郛所載謹增入﹞

予問賈君中土人每日火麫而食然不致壅熱之患何也賈君曰夾河風性寒故民多傷風河洛東地咸水性冷故民𨿽哺粟食麥而無熱疾又曰滑臺風水性寒冷尢甚士民共啖附子如啖芋栗﹝案此條說郛所載謹增入﹞

華嶽金天王廟玄宗禦制碑廣明中其石忽自鳴明年巢冦犯闕其廟亦爲賊火所爇

司空圖侍郎舊隱三峯天佑末移居中條山王官谷其谷周回十餘里泉石之美冠於此山北巖之上有瀑水流注谷中漑良田數頃至今爲司空氏之莊宅子孫猶存

李徳裕平原莊怪石名品甚眾各爲洛陽城有力者取去惟禮星石﹝注其石縱廣一丈長丈餘有文理成斗極象﹞獅子石﹝注石髙三四尺孔竅千萬逓相通貫其狀如獅子首尾眼鼻皆具﹞

李徳裕平原莊臺榭百餘所天下奇花異艸珍松怪石靡不畢具自制平原花木記今悉以絕矣惟雁翅檜﹝葉婆娑如鴻雁之翅﹞珠子柏﹝柏實皆如珠子聨生葉上﹞蓮房玉蘂等猶有存者怪石爲洛陽有力者取去石上皆刻有道二字﹝按怪石以下十八字原本誤脫謹據曾慥類說增入﹞

褒斜山谷中有虞美人艸狀如雞冠大而無花葉相對行路人見者或唱虞美人則兩葉漸揺動如人撫掌之狀頗應節拍或唱他辭卽寂然不動也賈君親見之﹝案此條說郛所載謹增入﹞

絳縣人善制澄泥硯縫絹囊置汾水中踰年而後取沙泥之細者已實囊矣陶爲硯水不涸焉

含元殿前龍尾道詰屈七轉由丹鳳北望宛如龍尾下垂﹝案以下五條宋曾慥類說所載謹增入﹞

李贊皇平上黨破回鶻自矜其功平泉莊置構思亭伐叛亭

文中子隋末隱白牛溪北面學者國初多居佐命之列

劉禹錫盛稱王通能明王道以大中立言遊其門者皆天下俊傑士夫擬議及諸史筆未有言及文中子者

李汧公勉百衲琴制度甚古其音淸越無比

華嶽掌其石如人肉色每太陽對照則見之日暮則漸隱不見

