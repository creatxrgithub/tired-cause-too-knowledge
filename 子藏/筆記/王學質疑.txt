王學質疑淸張烈

原序

自陽明王氏倡爲異學以僞亂眞援儒入墨天下學者翕然宗之於是荒經蔑古縱欲敗檢幾至不可收拾此蓋有气數存乎其間非人力所能爲也然當狂瀾橫溢時猶賴有覺世憂道之君子如羅整庵陳淸瀾兩先生先後繼起震聾發聵得以稍稍廓淸顧猶有爲調停兩可之說者叩之則曰學者尊所聞行所知遵朱而不辟王可也何用呶呶焉逞筆鋒舌劍效辧士之所爲嗚呼是何言也夫欲入徳者之必先屏絕淫聲美色也夫人而知之也旣屏絕矣又必日親正人賢士受其箴規藥石磨礲攻錯日久而後底於成亦夫人而知之也今曰尊朱而不辟王是何異欲親正人賢士而復任淫聲美色之日濡染於耳目之前謂可以不拒者拒之也有是理乎嘗考朱子之學居敬以立其本窮理以致其知反躬以踐其實循循畏謹奉前聖之格言佩前賢之遺矩終身悚惕於視聽言動倫物政事之間若無一息可以便安者共爲學固似乎拘苦然上之可以入聖次亦不失爲賢人乃陽明獨敢詆之爲支離影響別立致良知之說以爲卽心是理但求此心之速悟六經任我驅使不必循塗守轍而自合於道學者旣喜其便捷而又可以任吾意之所欲爲於是苟且儇薄之士憑陵睥睨得以恣行其胸臆詆呵聖賢而不顧滅裂綱維而不畏沿至百有餘年而士風不可復問矣豈當時士大夫盡以朱子之學爲非而必欲變亂其成法哉其始不過存一調停兩可之見不能勇於決擇久知其不便於己卒至決然捨去縱恣自適其勢不中立而又轉移之速如此甚可懼也吾烏知夫今之學者不又承其流而襲其獘也耶武承張先生品行卓然不隨流俗初出入於王學者有年旣而翻然自悔洞徹底裏著爲質疑一書以問世蓋眞能勇於決擇者餘一再披閱不禁喟然嘆曰何其憂道之深覺世之切也其大要以朱子之學紹述程張而遠宗孔孟王氏之學紹述象山而遠宗告子就兩家之言直指其抵牾舛錯之處其若何附會牽合而卒相矛盾率天下爲佛老日趨於淪胥而不救者能一一窮其源而救其根蓋其心卽羅陳兩先生衛道之心而抉摘精微則又有前人所不及道者學者果能信其言而熟復玩味不啻暗室一炬中天白日任足所之而不迷於歧途曲徑夫豈譸張詭辧畔道離經之說所能惑溺其志也哉是書爲當湖陸稼書先生所極賞久經敍訂刊行惜乎學者不得多見余故重付諸梓以廣其傳成先生嘉惠後學之志並以明余之非敢好辧云遂書以爲序儀封張伯行書

陸序

余嘗聞髙子景逸之言曰姚江天挺豪傑妙悟良知一洗支離其功甚偉豈可不謂孔子之學然而非孔子之教也今其獘昭昭矣始也埽見聞以明心耳究且任心而廢學於是乎詩書禮樂輕而士鮮實悟始也埽善惡以空念耳究且任空而廢行於是乎名節忠義輕而士鮮實修斯言似乎深知陽明之病者然余不能無疑焉旣曰非孔子之教又可謂孔子之學乎學與教有二道乎陽明之所謂良卽無善無不善之謂也是佛老之糟粕也非孟子之良知也何妙悟之有支離之獘正由見聞未廣善惡未明耳埽見聞埽善惡以洗之支離愈甚矣功安在乎徒見其流之獘而未察其源之謬比之龍溪海門之徒抉陽明之波者𨿽若有間而聖人之道終未明也以髙子之好學篤行充其力豈難登洙泗之堂入程朱之室然猶溺其餘習未能自脫莠之亂苗鄭之亂雅豈不甚哉康熙癸亥余在京師張武承先生示余王學質疑一卷其言良知之害至明至悉不特盡埽龍溪海門之毒而凡梁溪之所含糊未決者一旦如撥雲霧見白日蓋自羅整庵陳淸瀾而後未有言之深切著明如斯者也近年惟吾浙呂子晚村大聲疾呼毅然以辟陽明爲己任先生與之不謀而合如斯信乎徳之不孤而道之不可終晦也矣抑愚又有懼焉當陽明之世其害未見故知之也甚難而其病未深救之也尙易至今日其害已見故知之也似易而其病旣深救之也則難無論顯樹姚江之幟銳與吾角者未易勝也卽聞吾言而唯唯嘆息擊節不敢置一辭而遺毒之潛伏隱藏於肺腑者不知其幾也蕩滌而消融之豈易也哉孟子曰七年之病求三年之艾我未有艾而徒咎人之病非良醫也閱先生之書者其急講蓄艾之術也哉康熙乙丑五月二十五日當湖陸隴其書於新樂道中

後序

余旣序張武承先生王學質疑方謀付梓以公同好而先生已於乙丑十一月捐館捨矣因略述其生平附於書末使學者誦其書知其人蓋非無所本而能爲是書者先生諱烈其先浙江金華府東陽縣人嘉靖時先生之曾祖始自浙遷居大興康熙丙午先生以易中順天舉人庚戌登進士己未舉博學宏詞授翰林院編修充簒修明史官乙丑六月升右春坊右贊善自爲諸生以至立朝始終以淸白自勵不屑世俗榮利純如也其學以程朱爲宗深疾陽儒陰釋之徒以閒邪衛道爲己任晚尢嗜小學近思錄故是書所發明皆從平生學問中流出非苟而已也先生又嘗論道學傳惟宋史宜有之周程紹先聖之遺緒朱子集諸儒之大成以道學立傳宜也余則篤學如蔡西山父子髙明如陸子靜兄弟純粹有用如眞西山僅可列之儒林元儒亦不立道學傳若有明一代純正如曹月川薛文淸不能過眞許而光芒橫肆如陽明者列之道學恐後世以史臣爲無識其修明史分篡孝武兩朝如劉健李東陽王守仁秦竑李成梁金鉉史可法諸傳皆先生手筆嘗曰吾此數傳是非不爽銖兩其論孝宗謂明知閹宦之壞法而不能遠成陰勝之漸是知不至意不誠之故也其論李東陽謂李公文章之士與劉謝同朝則著侃直之風與芳瑾爲伍盡露委蛇之態而聲華素著獎借後進故競爲之掩飾謂東陽若去搢紳之禍不知所底此欺世之論也五年之中冤死者不可勝數搢紳之禍亦已至矣李公拱手而不敢異偶申救一二人遂詫以爲善類賴之則張彩救吳廷舉劉宇救王時中亦得爲保全善類耶又云楊文襄功名之士也以爲將之智用之爲相晚年欲以其術籠絡張桂而卒爲所敗賫恨以沒智巧之不可恃如此議論皆卓然不可磨滅而此書則其綱領也隴其識

自序

良知不講久矣曷爲碼不急之辯曰非敢然也學孔子者捨朱子莫由而王盡翻朱子與之爲水火其說盛行於嘉隆天下講學者莫不以詆朱爲能萬曆之世仙佛雜霸並行士子不復知有儒矣間有髙明特立有志儒術者稍稍知朱子未可厚非而意所專主仍在王陸蓋習气使然也本朝釐正文體朱注復興講者稱周程張朱而仍與王陸並列亦習气未盡也相沿以爲象山尊徳性朱子道問學不知尊徳性而不道問學究失其所爲徳性道問學而不尊徳性則所謂問學者何爲朱子果如是乎夫嗜欲機智之用其心記誦辭章之棼其習不知有學者無論矣幸知有學又爲王陸所撮先入爲主必有好髙矜枝之心無復從容巽順之志其取朱子取其合於王陸者而已非朱子眞面卽非孔子眞面也豈知朱子之言詳密的實中正無瑕若陽明則虛浮飄蕩假借可以禦人按實終非妥確望其藩蘺者皆欲揚眉努目自標宗旨亂儒術而壞人心莫此爲甚此而不知辧明是終無以見孔子之道也夫善惡兩存者總成其爲惡邪正並立者總成其爲邪王霸雜用祗成其爲霸儒佛合一祗成其爲佛譬之白置黑內祗成其爲黑也白不可復見矣毒置食中祗成其爲毒也食不可入口矣愚成童時先人教以程朱之學信之頗篤弱冠始聞王氏之說翻然盡棄其學而學焉沈浸於宗門者十五六年及聞厚庵曹先生講宋儒之學鍾陵熊夫子督學畿內與相應和於時學者皆始畱心傳注愚隨眾觀之追維先人之訓恍如隔世徐徐理之欣然不逆於心久久脫洗乃知王氏之全非蓋與聖門背道而馳也譬之言飛升者立談之頃兩股風生皆虛誑耳若朱子之言如食可致飽衣可禦寒宮室之蔽風雨藥餌之療疾病皆實用也故曰道也者不可須臾離也彼王氏者好髙逞辯導後學以妄誕浮誇而道術爲天下裂如之何其可並存而兩用也輒不自揣按傳習錄中條舉大要而詳繹之用存所疑以待正於君子數十百年之間此道須有煥然光昭之日王學未有不廢者黜眾說而定一尊風同俗美庶幾其可見焉若曰逞臆見毀前人故爲不急之辯也烏乎敢康熙辛酉四月後學張烈識

傳

張烈字武承大興人性至孝事繼母委曲承順人無閒言生平潛心理學毅然以閒邪衛道爲己任所著述皆有關人心世道之言康熙九年成進士授內合中書十八年試博學鴻詞科遷翰林院編修轉春坊贊善修明史典訓及四書講義諸書恪勤厥職編輯精當年六十四卒祀鄕賢﹝大淸一統志﹞

王學質疑附錄目

朱陸同異論

史法質疑

讀史質疑一

讀史質疑二

讀史質疑三

讀史質疑四

讀史質疑五

武承先生旣沒之明年予旣刊其王學質疑先生子升孫復寄朱陸同異論一篇史法質疑一篇讀史質疑五篇皆先生平日開示學者喫緊爲人之言其間有爲王學發者有不爲王學發者然總之與王學相反者也予故並附於王學質疑之後俾學者知先生之學本領旣正而所見髙明篤實如此𨿽未睹其全書亦可慨然興起矣康熙丁卯孟冬隴其又識

朱陸同異論

朱陸同異非其互爲異也乃陸之異於朱耳天下之道不容有二今觀孔子語其弟子博文約禮循循於矩度之內未嘗敢放言髙論啟人以好異之端則後之學孔子者其必準諸此矣秦漢以來學者未覩其要惟朱子之書廣大精深無所不備而要歸於平淡切實雍容詳至不敢爲新奇可喜之論其躬行也養於未發省於方動致謹於威儀言動之間以達於家國天下事物之變一一務得其理服官蒞政莫不竭盡誠意致於君而利其民觀其自贊曰從容乎禮法之場優遊乎仁義之府是予蓋有志焉而力莫能與也佩先聖之格言奉前烈之遺矩惟闇然而日修或庶幾乎斯語嗚呼何其言之似孔子也下學上達髙至於聖神無難而下不失爲經明行修之士天下之欲學孔子者捨是無由矣此非欲私一朱子而道之在天下固如是而已矣使必捨是而求非無新奇徑捷之說使人易知而樂從而其失也猖狂自恣侮聖蔑經未再傳而已不勝其獘陸子是已夫陸子直指人心使人反而求之在己似矣然厭夫世儒之溺章句忘本心者而遂槪舉而屏除之孤守一心自以爲足曰學者學此而已問者問此而已甚至以爲六經皆我腳注嗚呼是何言也求之孔門未嘗有是說也孟子之言心將拯人於功利嗜欲之中而陸子之言心將置人於好古敏求之上故以子靜之髙明已不免於自許太髙自任太過有賬皇遽迫之病況其徒不及子靜之天資徒舉師說而張大之則浮游放蕩僅與末禪之無忌憚者同歸而已矣曾何益哉𨿽然宋元之世天下方尊尙朱子陸氏之學不行故其害末著而艸廬吳氏尙以陸學不顯爲憾及乎明之中葉陸學大行於天下矣何則明之陽明卽宋之象山也陽明以前學者守朱學甚嚴言純師行純法賢者窮理居敬務惇於本實而庸常之流亦毋或自越於彜矩卽閭巷父老往往誦習小學牲理綱目諸書當是時風俗最爲淳質議論一於下紀綱修於上而天下號爲治平則朱學之效也及陽明出而以致良知爲說竊大學孟子之言以文其佛老之實於宋則取象山於明則取白沙藉其怸爽之气詭幻之智俊偉之詞奮然而與朱子爲難蓋世風漸下人將生心天下羣不逞之徒其不便於朱子之教而欲甘心於正人者往往有之矣特未敢有顯言叛之者自陽明操戈樹幟爲天下禍首於是魁桀黠猾之士相助爲波濤而庸愚下士盡從風而靡五經四書悉更面目綱常名教爲之埽地矣故一傳而爲王畿則直言二氏而不諱再傳而爲李贄則盡詆古之聖賢明取夫姦雄淫暴者以爲法𨿽其人已伏辜而天下相與扼腕而嘆慕之當是時以姚江爲聖人誦佛老者爲名士掊擊朱子者爲髙賢訶詆傳注者爲儁傑酗博狎謔者爲風流事自號於天下曰我學禪者也學姚江者也旣顯遁於朱教之外然後可以恣爲濁邪而不愧蓋鄙俗之見不可以敵聖賢惟持髙說以駕之則名教不足束我卽無所不爲而不失爲髙士陽明馳騁異論欲使人人爲聖人而適以便天下之不肖及夫禮義之教澤已盡貪詐之習俗已成日囂競於功利嗜欲之內不惟朱子之說不足以入之卽象山之本心陽明之良知亦視爲浮塵土梗邈乎其不相屬矣髙談妙悟果何益乎王弼何晏罪浮桀紂竊以爲陽明之禍天下卽懷山襄陵未足爲諭陸氏之學不行於宋而行於明此其效然也然則朱陸之辧大是非大利害存焉又非獨同異而已也我朝黜浮屏異曩者譸張爲幻之說學者絕不經於耳惜也士無深志不朱不陸而習爲浮華無用之空言此其尙沿於明末之習不自覺知者也廣厲學宮振興絕學尊朱子爲法俾一返於淳實士心其允正乎是所賴於維皇之作極矣

史法質疑

某鄙儒不知史法嘗以愚見質之識者曰史以紀實也人而一事可傳則書其一事一言可傳則書其一言若名卿將相戡亂致治經緯謨猷必銓次而詳志之俾後人有所考法此經世實用之書也寧朴勿巧寧實勿虛夫文以渾朴爲近古巧妙爲時調況於史乎曰否否史以簡爲貴舉要刪繁安得事事而志之乎不見人身之有脈絡畫家之有主峯乎愚曰旨哉斯言請因而推繹之身有五官四體而脈絡具焉脈絡卽在官體之中捨官體而存脈絡脈絡果安在歟舉五官之一而闕其四舉四體之一而闕其三曰脈絡如是足矣是得爲全人歟文之開合照應宋以後始言之遂流爲格套而不免於俗唐以前未嘗有是名要其比事屬辭水至而渠成乃所謂脈絡也畫家求工於尺幅經營結構顧朌可觀相矜爲能事如使作三邊圖某口某墩某寨某堡一一如其位置安敢以意匠而顚倒刪削之作力州圖某省某府某州縣某衛所某城某驛欲具知其險易遠近脈絡所在缺一區則絕一脈矣又安敢略之然爲此圖者可以備有志經世者之考求而無當於淸齋之雅玩此石田思白所不肯爲亦不能爲而欲求有關於實用則固在此不在彼矣今之爲史將爲尺幅觀歟抑核實考信爲後世經世務者法歟曰此臆說也於前史何據愚曰史遷之敍孔子也必曰襄公某年孔子若干歲昭公某年孔子若干歲定公哀公某年又若干歲適某國遇某人答何語不厭詳也若舉要求簡止當云孔子生知好學周流列國晚仕魯爲司寇而已又如曹參敍次戰功甚詳若舉要則第載其淸靜畫一而已唐書如魏徵郭子儀裴度李徳裕皆獨爲一卷敍其生平歷履獻納前後鱗次有年月可考而陸贄傳載奏議累累舊唐書一萬三千言新唐書亦萬言若厭多而削之諸大賢君子毋乃減色歟考古者止讀通鑑節要數行足矣何貴於全史而讀之曰子後學之寡陋者也史事所關甚重毋妄言卽有所疑姑私志之以待長者教愚曰謹受命遂書之

讀史質疑一

孝宗令主眾君子滿朝而災異疊見爲陰勝之徵其故何也曰咎其在閹宦乎閹宦之禍極於王振汪直以孝宗君臣之賢攺紀新政僅不至如振直而已至於怙寵作威剝民壞法錮習已成科道交章不能勝一蔣琮則時事可知矣在易三陰三陽謂之否夫三陽非不盛也惟其內小人而外君子則小人道長君子道消而勢不可爲國家所依毗者文武大臣今內之司禮操權重於部閣外之守備列銜先於公侯以至倉糧市舶貨利所在莫不以閹宦司之文武若贅疣然天下陰邪之毒已深入於膏肓而諸君子維持補救於肢體之外故弘治之時內小人外君子之時也賢君相方勵精圖治而太子宮中八黨已伏莽於其側一旦得志則毒發而不可制矣至劉瑾之世而後謂之陰勝陽微何見之晚也若天意則蚤已示之矣曰若是則閹宦之勢果不可制耶曰何爲不可也人主操威福以馭天下意向所在人爭赴之孝宗有意罷中官而畏之太甚此知之不至意之不誠之患也天下是非不容並立眞知其非則斷然去之眞知其亂政則斷然誅之采臣民之公論修太祖之舊規擇其謹厚者置之左右斥其陰賊者終身不齒復埽除之役絕與政之門是在眞知而獨斷之耳今明知閹宦之壞法也不曰業已處分矣則曰姑已之知其爲惡臭而弗能遠知其爲蛇蠍而不忍去徘徊顧慮之間吾計未決而小人之毒已發故知不至意不誠人之大患也

讀史質疑二

劉謝去長沙畱愚論其臨事中變君子小人兩敗俱傷已獨不失其富貴可云善宦右長沙者必謂劉謝持之太激不如遵旨遣之南京此其說大誤也夫小人姑以一遣緩君子之攻而君子亦欲姑以一遣散小人之黨此自愚之策也使劉謝允發遣之議旣而中止不遣何以處之遣且復召又何以處之至此時已受小人之餌爭之不可忍之不可求伸不能求屈不能進退無據究歸一去而狼狽則已甚矣何如堅持不下必欲誅之爲光明正大也此時大勢已去請誅不免於禍請遣亦不免於禍何爲不請誅而甘受小人之愚不勝牽制之辱不大可嗤耶劉謝識力蒼老眞可爲萬世法若長沙者保身家享富貴以云善宦則神矣若大臣之這非愚所知也孔子曰所謂大臣者以道事君不可則止孟子曰異姓之卿君有過則諫反復之而不聽則去此大臣律令也捨孔孟之訓無乃爲胡廣之中庸馮道之長樂歟曰否否李公將委曲以濟時也曰此又愚之所未解也昔狄梁公於武后可謂辱身矣然正言侃論於羣小無所讓調護太子武后爲之感動卒能反周爲唐李公能及其萬一否耶實錄謂東陽若去搢紳之禍不知何所底止此又欺世之論也武宗之荒淫劉瑾之凶暴李公何能阻其分毫且此時搢紳之禍自尙書都禦史以下罰米一千二千以至三百五百者數百人矣罄貸不充有至死不宥若運使楊奇鬻孫女不足株累親戚如禦史彭程者矣科道查盤以參官多納賄重者爲稱職否則必遭箠楚械系史謂搢紳自相吞噬衣冠化爲豺狼矣差官校察天下官罪郡縣饋贈少不如意輒怒詈無忌至遭捶撻矣禦史邵淸等杖二十四十無虛月矣有荷枷部院門前若禦史劉寓生郎中劉繹者矣有奉差懼禍自縊於公署如給事中都夔都給事中許天錫者矣五年之中破家冤死者不可勝數搢紳之禍已不知斯底止矣李公拱手坐視而不敢異偶申救一二人遂詫以爲善類賴之則張彩救吳廷舉劉宇救王時中亦得爲保全善類耶至劉瑾欲逮劉健謝遷籍其家東陽徐爲勸解乃止除名夫數十年寮友一言申救亦人情之常何容已且謂逮死籍家足爲劉謝懼耶顧命大臣不能除君側之惡理宜以身殉之若長孫無忌褚遂良之謫死乃其分也卽東陽不在死於謹芳之手劉謝不怨也分之正也而謂免逮免籍爲劉謝稱幸愈益昧於大臣之義矣且劉大夏不謫戍耶秦紘不籍家耶李公又何能一一救之曰否否李公與小人同事此李公所以爲大也磨不燐涅不淄孔子所以爲大也是說也誤人尢甚易曰大人否亨不亂羣也嘉遁貞吉以正志也將謂孔子遂與姦邪共事甘悅取容而坐視其爲亂耶不避陽貨矣終不仕於貨也佛肸召子欲往公山弗擾召子欲往矣卒未嘗往也蓋始之欲往以其猶知有善人或可挽之以入於善旣而審其非我族類則終不往矣知孔子之欲往而不知孔子之不往此其爲害不小也且孟子謂於季桓子見行可之仕是桓子於孔子有汲引之力矣以司寇攝行相事君相待之不可謂不隆矣卽受女樂一事何不委婉開悟姑置此而雜持其餘上不拂魯君季孫之意而已得優遊保位亦可小小有所匡救豈非大聖人作用乃不朝僅三日遽不稅冕而行此特幸而出於孔子耳使出於後人必以爲負君相之思棄可爲之會非迂孰卽褊淺矣學者誦法孔子專稱其獵較而不稱其未嘗三年淹直以同流合污爲無可無不可此其害不細也曰然則李公爲何如人曰李公文章之士也與劉謝同朝則著侃直之風與芳瑾爲伍盡露委蛇之態其不逮王文恪遠甚而聲華素著獎借後學故一時後進競爲之掩飾而且謚文正以欺後人後人安可盡欺哉楊文襄功名之士也以爲將之智用之爲相晚年欲以其術籠絡張桂而卒爲所敗壞賫恨以死智巧之不可恃如此夫

正徳五年十一月南京禦史張芹言東陽謹厚有餘而正直不足儒雅可觀而節義無聞先帝誤以爲賢臨崩以陛下托之義當與陛下同休戚者也劉瑾專權亂政東陽爲顧命大臣若出力與爭彼亦必知所忌或不幸得禍亦不至死東陽依阿順從唯唯聽命瑾謀逆旣成幸賴陛下英明任用得人潛消禍變東陽得冒功以受賞夫東陽受先帝之托乃使瑾荼毒天下謀危社稷就使東陽能誅瑾僅可贖罪耳今賴他人之力以成功又安攘之而受賞乎臣竊見今之大臣正直者多不容於瑾在之時姦邪者多見黜於瑾誅之後惟東陽始終無恙而又屢邀恩賞臣不知其何善爲身謀如此也此疏可爲定論矣

讀史質疑三

宋史有道學傳惟宋史宜有之周程紹先聖之絕緒朱子集諸儒之大成以道學立傳宜也余則篤學如蔡西山父子髙明如陸子靜兄弟純粹有用如眞西山僅列之儒林此爲宋史者有識也元儒如許魯齋劉靜修吳艸廬許白雲金仁山皆有功聖門而許爲最然終不敢比於程朱故不立道學傳此爲元史者有識也若有明一代堪立道學傳者誰乎純正如曹月川薛文淸不能過眞西山許魯齋而光芒橫肄如陽明者假孔孟以文禪宗藉權謀以標道徳破壞程朱之規姬蹂躪聖賢之門庭嘉隆而下講學者徧天下人人各樹宗旨卒之納降於佛老流遁於雜霸總以成其爭名利攘富貴之私辱聖門甚焉而遡其原始陽明實爲首禍如此而列之道學恐天下後世稍知聖人之道者必以史臣爲無識矣愚故疑道學傅可不立也

讀史質疑四

陽明宜立何傳曰功在社稷子孫世封列之功臣傳宜也曰陽明倡明絕學其徒以爲滴血明宗獨得先聖不傳之祕爾何知而妄誹若是曰愚讀論語孟子惟曰文行忠信詩書執禮多聞擇識博文約禮博學詳說未嘗一言及於髙妙其功積力久悟及一貫者一二人而其餘謹守成法誦詩書習禮樂爲孝悌謹信之人天下所以多善人也要之悟一貫者心知性命之妙而不必言卽未悟者自恂恂於出入孝弟之間莫非性命之流行亦不待言也象山陽明必先提所謂本心良知者舉此以致之於事物而以下學講習爲支離無本領其亦外矣蓋象山陽明之說禪門直指人心之說也聖門無是也特以身爲儒者不敢顯然談禪而借孟子之本心良知以附會其說不知孟子所謂本心良知者孩提愛敬惻隱羞惡之類必待察識擴充深造自得學問之事尙多未嘗曰耳本自聰目本自明六經皆我腳注也又未嘗曰致此良知於事物之間不待卽物而窮理也夫無問學積累之力而直提此心爲主以爲施之而無不可其不至偏陂放誕者幾希象山門人今日悟道而明日醉酒罵人正坐此獘而猶曰吾獨得孔子之學誣罔不已甚乎愚謂假孔孟以文禪宗者此也陽明恐人攻己則援古本大學以爲據此挾天子令諸侯之智也著朱子晚年定論此以敵攻敵之術也以行兵之權謀用之於講學其心術險譎而技窮可知愚謂藉權謀以標道徳者此也弘治以前天下謹守程朱之教綱紀肅於上廉隅勵於下風俗號爲淳美無敢一言謗議者至陽明始肆然與之爲難明斥程朱之非四書五經盡攺面目遂若朱子無一言之可存者其徒樂其誕而自便也人人爭爲新奇之論以揚其波而鼓其焰聖門溫良恭讓之气象儒者讀書修身循循善誘之遺矩蕩然無存於是人心乖張發政害事至於崩潰壞爛而後已夫弘正以前尊程朱之教若彼隆萬以下毀程朱之禍若此朱陸得失關乎治亂彰彰較著而說者欲調停而兩存之不亦謬乎弘治己未陽明成進士其年六月孔廟災九月建陽書坊災蓋陽明之出孔朱之厄也天象昭著人不及知耳愚謂破壞程朱之規矩蹂躪聖賢之門庭者此也曰中庸不言性命乎爾何病乎陽明曰聖賢言性命有惕然戒懼勉勉下學之心焉象山陽明言本心言致知則侈然自大侮聖蔑經矣且人心險惡聖人謂之惟危詩書名教防此人心猶懼不足而忽有爲任心之學者爲之誹斥先賢非毀往訓使人皆自任其聰明此甚便於不肖之心而人欲所以橫流也若陽明者亦開阡陌廢封建焚詩書墮名城之徒耳故陽明之出聖道之厄也曰陽明自言其所悟也爾何爲以禪誣之曰陽明言知善知惡是良知是矣謂爲善去惡是格物已牽彊不倫猶未甚害於理也必曰無善無惡心之體其徒遂舉意知物悉以無貫之謂無善惡爲祕旨知善惡爲權教詫爲天機漏泄顏子明道所不敢言何無忌憚之甚也夫無善無惡不過如所謂不思善不思惡是明上座本來面目也非禪而何且陽明之學好髙求勝以爲良知之說髙出程朱之上矣但所謂良知正佛氏所呵爲昭昭靈靈第八識不斷爲生死根本者恐其見嗤於禪人也故又言無善無惡以蓋之而其徒遂顯然言禪言仙謂良知二字足以貫通三教噫此又鄙俚之甚經書傳注所未有也夫竊良知之說以勝諸儒又竊無善無惡之說以敵佛氏此其用心亦勞矣而究爲佛氏所不許徐存齋謂龍溪八十老翁捨不得良知終不濟事欲了生死須看話頭存齋服膺陽明而其言如此正禪家所譏儒門澹泊收拾不住者陽明欲以無善惡屈天下而學佛者終不之許也然則陽明欲爲儒而顯叛夫儒欲竊佛而見嗤於佛兩無所容而邪遁之苦亦已甚矣故隆萬之初天下學者羣然學佛不屑言良知其謹願者受戒持咒禮經懺求西方修比丘之行而黠者掉機鋒恣橫議沿李贄之餘唾不以孔子之是非爲是非其髙者脫略職業以歇睡名庵而卑者日沈迷於酒色名利以爲才情眞率當是時几案有楞嚴南華者爲名士挾妓呼盧裸而夜飲者爲髙致抗官犯上羣噪而不遜者爲气節矯詐嗜殺僥幸苟利者爲眞經濟謹綱常重廉隅者爲宋頭巾舉天下庠序之士如沸如狂入則詬於家出則嘩於朝闖獻之形日積於學士大夫之心術而天下不可爲放髙談必趨於佛老佛老必趨於誇詐誇詐必趨於殺戮陽明一出而盡變天下之學術盡壞天下之人心卒以釀亂亡之禍彼乃以天下崇尙朱學比於崇楊墨指正學爲洪水猛獸欲身起而救之不自知其爲倡亂之首悲夫我朝鼎新文教始有倡明程朱之學者而論者猶曲爲陽明諱欲挽朱陸而一之此不深究其本本徒爲世俗瞻循之態非所語於學也有識者將黜陽明之從祀何道學傳之有

讀史質疑五

神宗之不蚤建東宮也起於一念晏溺之私釀爲數十年水火之禍甚矣人心不可有所偏系也然愚尢有憾於當日之爲臣者凡處人父子之間最爲不易申王二輔委婉密陳宜也諸臣羣然而噪於廷何爲乎諸臣自負忠義謂於太子有翼戴功而未知所以處神宗不思父子天性本不容傷而必欲迫其君以不敢不立故神宗恥於挾制幾至決裂則諸臣貪功之過也且欲忠其子而致仇其父視神宗貴妃福王不啻若敵國然知君臣父子之倫有忠誠肫愛之心者果若是乎自學術不正人心乖張其號爲君子者喜事好爭不復知有惻怛平情之論而所遇者天下國家最難區處之事安望其不至於決裂而糜爛也猶幸而神宗父子天性皆寬厚使神宗爲猜忌之主則諸臣速太子之死太子爲殘忍之性則諸臣起弒廢之端其幸而不至有此禍者神宗光宗慈孝之故也至於名位久定猝有張差之事爲軻政之謀者拙不至此風顚蔽辜深得國體而好事者又從而深文焉果若所云必將執鄭妃於君側廢福王之封滅鄭氏之族然後爲盡春秋之法而太子何以見其父神宗何以安其子諸君子不顧也可謂之愛太子乎夫保護元子不使君有廢長立幼之失而已不居其名此忠臣之用心也以保護元子爲名而必欲彰其君宮闈之私使之父子兄弟不能相保傷人骨肉之恩成己名利之計此忮心所發耳非忠臣所爲也況踵事深文因之爲門戶寧喪國而不悔爲小人者無足怪矣不知當日之君子誠何心也若世移代遠前人之夢已斷而尙論者欲代爲之續夢焉又愚之所未解也

右讀史質疑五篇皆端本澄源之論末一篇言萬曆間爭國本爭挺擊之事謂當日諸君子不免過於深文無以處神宗皆由學術之疏此論亦甚正又論國本以委婉密陳者爲宜論挺擊以風顚蔽辜爲深得國體此則有說焉讀者不可以文害辭先生之意非謂主委婉主風顚者賢於深文諸君子也天下固有議論非而心術光明者有議論是而心術晻昧者自學術旣壞一二正人君子𨿽懷忠義之心而議論偏抝適爲晻昧者借口此所謂五穀不熟不如荑稗也然荑稗豈得遂傲五穀耶彼畱侯之招四叟田叔之燒獄辭皆君子事也非當日諸臣所可附會先生蓋嘆息痛恨於陽明之學是處人材釀成世禍惜五穀之美種不熟豈爲荑稗左袒哉陸隴其跋

﹛同治五年夏月福州正誼書局重校開雕﹜

侯官楊浚雪滄總校

徳化陳煦惺齋復校

閩縣黃則伊子莘侯官馬申宏甫分校

王學質疑卷之一心卽理也

問朱子以爲事事物物皆有定理似與先生之說相戾先生曰於事事物物上求定理是義外也至善是心之本體只是明明徳到至精至一處便是然亦未嘗離事物又曰心卽理也天下有心外之事心外之理乎

愚按事事物物皆有定理所謂有物必有則也如陽明說宜云有心有則豈詩人孔子亦義外歟天下無心外之事故求諸事正所以盡此心無心外之理故求諸理正所以盡此心今直求諸心而欲事理之無不盡𨿽大賢不能也心能知覺發於欲爲人心發於理爲道心故貴乎擇之精焉守之一焉未聞心之卽理也程子曰性卽理也是矣理義悅我心猶芻豢悅我口若曰心卽理是口卽芻豢也目卽色也耳卽聲也

又曰事父非於父上求个孝的理事君非於君上求个忠的理都只在此心此心無私欲之蔽卽是天理以此純乎天理之心發之事父便是孝發之事君便是忠發之交友治民便是信與仁只在此心去人欲存天理上用功

噫此心何以遽無私欲之蔽何以遽能純乎天理欲人去欲而不許卽事卽物以辧驗所謂欲者欲人存理而不許卽事卽物以研究所謂理者第曰去人欲而已存天理而已愚知其難也孝之理不在父忠之理不在君然惟吾生必有父而後此心知孝吾生必有君而後此心知忠且惟其爲父故孝以事之若他人則不得以孝施矣惟其爲君故忠以事之若他人則不得以忠名矣所當忠當孝者在君父而知忠知孝者卽在吾心此所謂無心外之事無心外之理也求之父求之君卽所以求此心所謂合內外之道也今必曰求之心不求之君父則君父爲外矣又有心外之事心外之理矣夫子語仲弓但曰出門宜如何使民宜如何不聞曰以此純乎天理之心發之出門卽仁發之使民卽仁也語樊遲曰居處宜如何執事宜如何與人宜如何不聞曰以此純乎天理之心發之居處卽恭發之執事卽敬發之與人卽忠也語顏淵曰視聽當如何言動當如何不聞曰以此純乎天理之心發之視聽卽無非禮發之言動卽無非禮也王子之言何多現成而不切實也且權能稱物度能量物而物亦自有輕重長短之不可誣使權之輕重與物之輕重不符度之長短與物主長短不合勢必參互考驗以正之不得執權度而抑物以從我也卽心爲理而不卽物以求理恐不虛不公自私自用之獘必不免矣

鄭朝朔問至善亦有須從事物上求者如事親如何焉溫淸之節如何爲奉養之宜須求是當方是至善先生曰若只是溫淸之節奉養之宜可一日二日講之而盡何用學問思辧惟於溫淸時也只要此心純乎天理之極奉養時也只要此心純乎天理之極此則非學問思辧不免於毫釐千里之謬若只是那些儀節是當卽如今戲子扮得許多溫淸奉養的儀節亦可謂之至善矣

溫淸奉養皆要此心純乎天理不然卽爲扮戲之溫淸奉養此語眞切可警夫貌是而心非者但此誠意之事默然內省同一溫淸奉養而此心誠否迥然千里之別此愼獨所以爲要也若學問思辧正講明儀節以求此心之安者

又云此心若純乎天理是个誠於孝親的心冬時自然思量父母的寒便自要去求个溫的道理夏時自然思量父母的熱自要去求个淸的道理

此言是矣但因心之誠自然知寒知熱者自誠而明也聖人如是恆人亦或有之而不能皆然也古人所畱儀節吾人懵然不知粗鄙疏忽者何限惟考求前言往行一一觸動我心方始惻然而思孝者自明而誠學者事也人固有茫然不知何爲天理而示以天理當爲之事亦欣欣有當於心者天理無處不存流行充滿觸處昭著由誠心而生儀節者此理由儀節而動誠心者亦此理刺首血見刺足而血亦見無彼此無內外者道體本然也故聖人教人下學卽物求理多聞多見自能漸達於本心者百不失一蓋資質不同𨿽不悟本心爲人矩度自在也若先語以求心未有不驕矜自大者欲其虛心遜志從事於學問思辧也難矣況其聰明足以拒諫才气足以有爲方將震懾天下而奔走之安望其能自反乎若不善會扮戲之諭勢必舉禮儀威儀三千三百盡等於戲場三綱五常禮樂刑政盡付之蝣戲老莊以爲糟粕釋家以爲幻影皆此見也無惑乎陽明之教流至萬曆舉世化爲佛老雜霸而不可救止也

王學質疑卷之二致知格物

問格物先生曰格者正也正其不正以歸於正也

又曰格如格君心之格意念所在卽要去其不正以全其正卽無時無處不是存天理卽是窮理天理卽是明徳存天理卽是明明徳

又曰知是心之本體心自然會知若良知之發更無私意障礙卽所謂充其惻隱之心而仁不可勝用矣然在常人不能無私意障礙所以須用致知格物之功勝私復理卽心之良知更無障礙便是致其知知致則意誠

愚按去不正以全其正仍然誠意事也以存天理爲窮理使辧別未眞將以何者爲天理所存皆私意耳用好銀者誠也識銀色者知也顧銀色之參雜詭異日新月巧非一一辧驗積累功深不能識也若者行於何所若者造以何術驗之以何據試之以何方吾曰九二斷不得移之九三吾曰九八斷不能移之九九窮至此理如此方爲識銀色方得好銀用矣今曰吾目本明致明於銀去其障明者以全其明卽所用皆好銀矣不幾爲戲語乎治病爲誠也識病原者知也顧證候之變脈理之微千狀萬態古今方書之異同藥性制煉之得失手不勝書口不勝述非一一辧驗積累功深不能識也若者可治必無死法若者不可治必無生理方書某某可用𨿽扁鵲莫能移藥性某某得宜𨿽神農不能易窮至此理如此方爲知病方能治病矣今日吾視自能見病致見於病去礙見者以全其見卽能治病矣不又爲囈語乎夫卽銀色窮銀色所以去障也卽方藥窮方藥所以去礙也不務出此徒曰去其障明者終不識一銀矣徒曰去其礙見者終不識一藥矣徒曰去不正以歸於正而不令其卽物窮理究其如何爲正如何爲不正如何爲欲如柯爲理則有肆意妄行傲然自以爲正自以爲理究爲無忌憚而已矣

曰仁云心猶鏡也聖人心如明鏡常人心如昏鏡近世格物之說如以鏡照物照上用功不知鏡尙昏在何能照先生之格物如磨鏡而使之明磨上用功明了後亦未嘗廢照

此語亦祇可隔壁聽也夫卽事卽物磨礲研辧正在磨上用功也以爲用功於照不亦誣乎

問知至然後可以意誠今天理人欲知之未盡如何用克己工夫先生曰人若眞實切已用功不已則於此心天理之精微日見一日私欲之微細亦日見一日若不用克己工夫終日只是說話而已天理終不自見私欲亦終不自見如人走路走得一段方說得一段走到歧路處有疑便問問了又走方能漸到欲到之處今人於已知之天理不肯存已知之人欲不肯去且只管愁不能盡知只管閒講何益之有且待克得無私可克方愁不能盡知亦未遲

此善問也已無辭可答則曰眞實用功天理人欲自日見一日不知所謂用功者將不辧何者爲理何者爲欲貿貿以存之去之乎夫先辧明理欲而後能存理去欲此一說也用功存理去欲而理欲之見愈眞此亦一說也所謂行路須問問後復行二者不容偏廢也舉一而廢厶則詼辭夫歧路咸疑有疑辦濁非郎物窮理手其日已知之天理萬能存已知之人欲不能去且愁不能盡知此病誠有之但已知者有限未知者無窮將獨用功於已知而未知者任之乎必至未知之理不以爲理未知之欲不以爲欲肆意妄行拒諫飾非之獘自此起矣且不卽物窮理辧別邪正何以無私可克旣已無私可克何又愁不盡也無乃彊詞奪理禦人以口給歟

問專涵養而不講求將認欲作理如之何先生曰人須知學講求亦是涵養不講求只是涵養之志不切學是學存天理體認天理只要自心地無私意曰正恐這些私意認不眞曰總是志未切志切目視耳聽皆在此安有認不眞的道理是非之心人皆有之不假講求講求亦只是體當自心所見不成去心外別有个見

此亦善問也乃一則應之曰涵養之志未切再則曰志未切夫志切卽欲誠其意之欲非格物又在立志也耳能聽目能視然耳所未聞目所未見者多矣聞之不確見之不精者亦多矣乃曰耳聽目視皆在此安有認不眞之理愚不敢信也是非之心有自然而見者亦有顚倒不見者依稀略見者非卽事研求大費磨礲不可第曰是非之心人皆有之不假外求愚不敢信也體求本心固爲切要亦有自心所見偏枯必證諸師友考諸書籍而後悟者乃曰講求只是體當自心所見將必堅執己見深拒人言如所云己心所非𨿽孔子之言亦不以爲是也貽獘甚矣

又曰大學工夫卽是明明徳明明徳只是个誠意誠意工夫只是个格物致知以誠意爲主去用格物工夫卽工夫始有著落如新本先去窮格事物之理卽茫茫蕩蕩都無著落處須用添个敬字方牽扯向身心上來然終是沒根原若須用添个敬字緣何孔門倒將一个最緊要的字落了直待千餘年後要人來補出以誠意爲主卽不須添敬字

致知格物原爲誠意而設今謂窮格事物爲茫茫蕩蕩可謂誣矣以誠意爲主卽不須添敬字不知朱子之學正以誠意爲主者也其言敬者歷聖相傳之心法聖學所以成始而成終故特舉以補小學之闕也人之孜孜格致誠正以至修齊治平無一之敢苟者皆敬也經𨿽不言敬而敬固在其中矣湯顧諟文敬止謂在格物外添出耶孔子曰修己以敬將敬之一字包格致誠正有之耶抑孔子於格致誠正外添出敬字耶中庸不言格物乃言戒懼愼獨戒懼愼獨亦敬也豈子思忘師說又加添出耶總之敬之一字乃立心之主包管全學經書中於格致誠正或各就一事而言卽不必言敬或約舉全體而言則言敬而格致誡正已寓其中何有於添出堯之欽舜禹之克艱兢業湯之聖敬文之翼翼武之敬勝周公之無逸從上諸聖未有外也敬字者數千年來言之不啻諄諄而謂後人添出不亦冤乎夫彊詞奪理作時文小題者用此伎倆以翻案見奇則有之矣用以講學可歟

誠意者眞爲善實去惡也善惡兩端誰不知之但知之不精不盡耳夫不精則誤執不盡則漏遺何從而爲之去之欲知之精盡必隨所遇事物究其眞是眞非其間有一見卽了者有見及一二者亦有所見全非者必考諸詩書質諸師友體諸身心於人情物理究至確然不可移易之地其爲是耶自爲之必勇共爲非耶自去之必決故意可得而誠也是卽物窮理正欲審其眞是眞非以勇爲而決去之也當下卽可用力見在不屬空想何其至緊至切而以爲茫茫蕩蕩是以朱子爲捨棄身心徒騖聞見如世之以博洽爲功者也夫博洽爲功朱子明斥其爲俗儒功倍於小學而無用矣而以是誣朱子乎夫卽物窮理然後誠於爲善彼見之不眞爲之不篤者不卽物窮理之病也今以爲不然而以去私存理爲格物不知所謂私與理者何從而辧別之是無頭學問也是以有先行後知之說

又曰卽物窮理亦是玩物喪志

卽物窮理所以誠意也以爲玩物喪志肆口詆誣至此

又曰鄙人所謂致知格物者致吾心之良知於事事物物也吾心之良知卽所謂天理也致吾心良知之天理於事事物物則事事皆得其理矣致吾心之良知者致知也事事物物皆得其理者格物也

如此是致知於物則物格也不惟虛籠浮沈無用力實地而於文義亦難通

又曰以至字爲義必曰窮至事物之理而後其說始通是其用功之要全在一窮字用功之地全在一理字也若上去一窮下去一理字直曰致知在至物其可通乎

若此則凡經書文句上去一字下去一字皆不成語矣是兒童戲論也

王學質疑卷之三知行合一

先生曰人必有欲食之心然後知食欲食之心卽意意卽行之始矣食味之美惡必待入口而後知豈有不待入口而已先知食味之美惡卽有欲行之心然後知路欲行之心卽意意卽行之始矣路歧之險易必待身親履歷而後知豈有不待親歷而已先知路歧之險易耶

愚按此義皆有兩端必先審明義理然後可措之行先知後行此正說也然所明之羲理必躬行閱歷後愈覺其眞先行後知亦一說也必執後一說廢前一說則偏詖不通費詞多辧𨿽新奇可喜而於實學遠矣欲食卽知食也以欲爲行可乎以欲爲行則凡事第欲之而已何必實事且食味美惡入口後知固也者不先辧明若者養人若者害人一一待入口而後知若神農嘗百艸然則一日而遇數十毒身之死已久矣赤子匍匐遇虫亦食遇穢亦食將亦以爲是不學不慮之良知耶保母指而示之然後知其不可食行之必先知知之必需格物明矣路歧險易親歷乃知固已若不先考明程途幾何由某至某用舟由某至某用馬倀倀前行待親歷而後知則適燕而南其轅適齊而西其轍臨時始知用舟也而舟不具及途始知用馬也而馬不得陷荊棘沒泥淖至是而後知知之已無及矣愚謂其偏詖不通者此也而先生逞其縱橫之筆一往蓋人使人不敢置辦然徐而按之皆非實理也千瘡百罅若此類者不待一一申辧矣

曰知之眞切篤實卽是行行之明覺精察處卽是知

若是則止曰行可矣或止曰知可矣古人何兼設此二字乎兼設二字必確是兩事不可紊淆此易之對待也惟其爲兩必自相生此易之流行也今單執其相生者深斥其兩立者巧爲之說曰知之篤實卽行行之精察卽知此尖新講章小巧時文耳尖新小巧由人心之澆薄以是講學可乎

象山陽明言理皆惡分而喜合不知先生之合合共分者也言合則分在其前矣使其不分先生亦無可合也今執其合諱其分則天地一物也日月一明也男女一身也君臣一位也父子一名也可乎夫是數者感應未嘗不合體統未嘗不分不分無由合也好渾同惡分析深斥卽物窮理恐其太分明無以爲容私之地也是必胡塗混雜爲害不可勝言矣故立言偏詖取快一時遂淫邪離遁生心害政而不可止學術殺天下先生其自言歟

又曰問卽學也卽行也思卽行也辧卽行也非謂學問思辧之後而始措之於行也

若是則中庸列此五句亦支離多事矣又謂擇善卽固執工夫惟精卽惟一工夫博文卽約禮工夫諸若此類古聖人皆成贅語矣不若王子言言句句止提致良知也止提致良知則以此三字驅使經書皆在包羅統括之內眞所謂六經皆我腳注何止朱子格物九條乎但未免爲尖新時文之祖率天下爲無忌憚耳

有不善未嘗不知知之未嘗復行知行先後也知之匪艱行之維艱旣知又須行也故謂知行爲二曉然易見而實是也謂知卽行行卽知費分疏費筆舌而實非也謂臧三耳者幾令人三耳矣究竟非也正此類也

王學質疑卷之四雜論

與人論學書

按來書謂節目事變之詳必須討論是非以爲制事之本然後心體無蔽是也陽明謂節目事變惟於吾心良知一念之微察之亦是也但一念之微天理人欲豈無誤認非讀書討論而徒自爲精察未有不偏蔽者故日思而不學則殆

事事物物討論窮究謂皆以察吾心一念之微可也謂祗察吾心一念之微不必卽物討究則非也其意以卽物窮理爲訓詁爲記誦詞章云爾

來書又云楊墨之爲仁義鄕願之亂忠信堯舜子之之禪讓湯武楚項之放伐周公莽操之攝輔漫無印證又焉適從又謂禮樂名物未嘗考識倘國家興明堂建辟雍制歷律何以致用其言皆是也惟連及艸封禪未免失於檢點陽明遂借此深詆之世俗角口爭勝者往往摘人一字一句之錯肆意醜詆以爲快先生毋乃類是耶我輩後學更宜深省

先生謂堯舜茅茨土階明堂未備不害其爲治幽厲之明堂猶文武之舊無救於其亂又謂學以明人倫非以璧不璧泮不泮爲重輕可謂快論矣然未免於偏也執此則古今制度皆可不考任其鄙謬荒怪皆可托辭曰我但以不忍之心行不忍之政而已率天下以荒經蔑古敢於蕩滅先王之遺迹者非此言啟之歟告朔餼羊孔子惜之如王子之論則當云存此羊無救於亂去此羊無害於治但致良知可矣

先生謂制禮作樂必聲爲律身爲度然後可若器數之末樂工祝史之事君子所不貴羲和歷數曲智小慧之人皆能之堯之歷象重在敬授人時舜之璇璣玉衡重在齊七政似矣夫古人禮樂制度闕遺幾盡間有一二存者對之猶足生人敬重之心諸儒搜討而裒集之𨿽闕略不全猶可識古人用意之精先王立法之善蓋古人之精意卽我意也古人之良法卽我法也所謂此心此理古今無間也今必一切麾棄不知所云不忍人之政者從何措施而捨推步占候何以授人時捨璣衡歷象徒手而齊七政可不可也今擇一最髙名目曰我惟具中和之徳而已聲爲律身爲度而已視講求搜輯者皆玩物喪志增霸者之藩籬執此髙說眞足以暢縱橫之論箝諸儒之口而甚便於荒疏杜撰不學無術之徒引古制以繩之則曰此粗迹耳吾自有良知可信也稱先儒以正之則曰此訓詁耳吾自有良知可證也借此以師心自用借此以畔道離經借此以破滅禮樂名物憑陵睥睨莫敢誰何而後姦私凶狠得以恣肆而不顧鳴呼秦政李斯之滅古劫之以嚴刑近儒之滅道劫之以髙論何禍之酷也

拔本塞源之論甚美然亦驟觀足以攝人耳徐而按之乃儀秦气習鴟張淩厲徒見其气象之虛浮傲誕而已且所斥者詞章記誦於格物窮理之學無與也謂記誦之廣適以長其傲也知識之多適以行其惡也聞見之博適以肆其辧也詞章之富適以飾其僞也不知此四病惟談良知者尢甚鴟張淩厲之際烏暇返而自省乎

答周道通書曰自家痛癢自家須會知得自家須會搔摩得旣自知得痛癢須不能不搔摩得佛家謂之方便法門須自家調停斟酌他人總難與力

按此明明引佛矣

又曰先認聖人气象昔人嘗有是言然亦欠有頭腦聖人气象自是聖人的我從何處識認

在聖人者卽其在我者分聖人與我而二之不知觀聖人气象卽我心之虛明自生非有二也

又曰認自己良知明白卽聖人气象不在聖人而在我

語似直截然大有病聖人气象寬平和厚由從容涵養久而得之自認良知者一時虛浮之見耳遂冒謂聖人气象在我愈資其無忌憚矣

答陸原靜書

首條言妄心照心恆動恆靜等語此皆竟求心之病也古之正心者無此說惟審求義理精爲善實去惡而已孔門正予人以恭寬信敏言訒事賢等法不必直求心心將自正竟求心則愈解愈支愈執持愈乖謬不勝其病

又曰良知一也以其妙用謂之神以其流行謂之气以其凝聚謂之精眞陰之精卽眞陽之气之母眞陽之气卽眞陰之精之父良知之說明此類皆可不言而諭不然則如來書所言三關七返九還之屬尙有無窮可疑者也

此又將良知牽入仙家矣不知論孟中有此議論否孟子始言良知亦言良知卽精气神否師弟講求如此於明倫修道何與於五經四書何與陽明得力原本二氏顯證如此當日只宜專學二氏不必竄入聖門轉換塗抹致使儒不成儒釋不成釋惑人無已也

又曰不思善不思惡時認本來面目此佛氏爲未識本來面目者設此方便本來面目卽吾聖門所謂良知今旣認得良知卽不消如此說矣隨物而格是致知之方卽佛氏之常惺惺亦是常存他本來面目耳但佛氏有个自私自利之心所以便有不同

此又明明供出從佛來矣末乃避諱一語曰但佛有自私自利之心所以不同後又云佛氏之學亦未必將迎意必如此也又曰一念良知無始無終卽是前念不滅後念不生今欲前念易滅後念不生是佛氏所謂斷滅種性先生前旣爲己回護後又爲佛回護展轉閃爍欲蓋彌彰毋乃遁辭之窮歟今且問不滅不生等語論孟中有此否傳注中有此否

答羅整庵少宰書

此書甚美而狂悖尢甚蓋當時諸儒無如整庵篤實者規切直中陽明之病故陽明迫急而爲此書

執事所致疑於格物之說者必謂其是內而非外也必謂其專事於反觀內省而遺棄講習討論之功也必謂其一意於綱領本原之約而脫略於支條節目之詳也必謂其沈溺於枯槁虛寂之偏而不盡於物理人事之變也審如是豈但獲罪於聖門獲罪於朱子是邪說誣民釁道亂正人得而誅之也

嗚呼獲罪聖門獲罪朱子邪說誣民叛道亂正先生果如所云矣𨿽盡力分疏拒人之攻己不知實蹈其罪無由免也

又曰某之所謂格物者於朱子九條之說皆包羅統括於其中但爲之有要作用不同毫釐而有千里之謬

所云爲之有要者以誠意爲主耳朱子正以誠意爲主者王子特欲暢其所得於佛老假借聖門名目破裂文理以彊伸其說耳自大慧以攺頭換面教張子韶直至陽明而其術大展此何等肺腸而可以言學耶

又曰楊墨之說亦豈滅理亂常之甚而其流之獘孟子比於洪水猛獸所謂以學扼殺天下也又曰孟子之時天下尊信楊墨當不下於今日之崇尙朱說而孟子獨以一人呶奴於其間

嗚呼是何言歟隆萬之末士子以詈朱注相髙實自此始可謂喪心病狂矣其始末至滅理亂常之甚而學術殺人比於洪水猛獸此數言者皆先生自道也朱子之道如日月五行經天常在𨿽遭晦蝕而不墜也陽明屢屢比之告子比之楊墨毀訾不遺餘力其人可知其學可知乃引孟子自況何傲誕無忌之甚也蓋因整庵規之太切故反爲大言以相蓋邪離窮遁居之不疑耳此何等肺腸而可以言學耶

又曰今世學術之獘其謂之學仁而過者乎謂之學義而過者乎抑謂之學不仁不義而過者乎吾不知其於洪水猛獸何如也又曰眾方嘻嘻之中而獨出涕沱若舉世恬然以趨而獨疾首蹙額以爲憂此非病狂喪心殆必誠有大苦者隱於其中而非天下之至仁其孰能察之

嗚呼先生痛當時學術之獘乃至此極耶今觀弘正之時人心淳朴賢良眾多天下守朱子之教繩趨矩步𨿽不能如先生之髙妙至於放言髙論肆爲變亂者無有未見所爲洪水猛獸也由其道而不變人心之幸民生無窮之福也先生乃憂苦之深至於出涕沱若疾首蹙額而不容已耶又以爲狂奔盡力以救陷溺不顧人之非笑出於天地萬物一體之誠耶其信然耶抑果病狂喪心捨平常居處之安必鑿奇出險以簧鼓天下而敗亂其心術耶夫學術殺人之禍至萬曆末年之士習而大驗矣先生貽禍如此之酷而及於不必出涕者出涕於無可蹙額者而蹙額耶先生其以欺人耶其爲勝心所便不自覺其言之悖耶噫眞可哀矣

王學質疑卷之五

總論

象山言本心陽明言良知其獘使人喪本心喪良知何也天之道非別有一物寄於聲臭之上時行物生卽所謂無聲無臭上天之載也人之心非別有一物在窈窈冥冥之中視聽言動皆心所在也善治心者治視聽言動卽治心也治倫物政事卽治心也視聽言動倫物政事之間講明一分則心之本明者復一分矣力行一分則心之本善者復一分矣積之久而悟其皆心也天命流行之妙一以貫之無餘卽使不悟要其講求持守於視聽言動倫物政事之間者固有規矩可循心之本明本善者自在也天下由此懼禮法而尙淳朴畏淸議而多善人此聖學所以平穩純正萬萬無獘者也堯舜十六字而外不復言心但與其臣惇典庸禮命徳討罪教稼明倫卹刑熙績卽無非精一不必人人與之言心也成湯若有恆性而外不復言性但惟用人性已攺過不吝顯忠遂良取亂侮亡卽無非建中不必人人與之言性也夫子立教惟是與子言孝與臣言忠寬信敏公知人愛人聞見擇識禮樂詩書卽此人言此人卽此事言此事不必人人與之言一貫也惟朱子善學孔子循循畏謹一字必求其安一事必審其極奉先聖之格言佩前賢之遺矩俛焉日有孳孳死而後已者此聖門家法也學者沿是而謹守之卽使不皆進於髙妙要其恪遵往訓寧愼毋疏敢於逞聰明恣議論蔑經侮聖者無有矣畏名教憚公議寧拘勿肆敢於挾才任詐恣欲敗檢者無有矣此弘正以前所以稱治正學之爲功於天下生民也大矣今詆學朱子者曰支離也玩物也義外也講求制度名物者謂增霸者之藩籬而溫淸定省之儀節等於扮戲以是垂則後學其誰不曰吾自有良知六經任我驅使讀書訓詁可鄙也而窮鑿武斷離經背道之講說顯行於世矣誰不曰吾自有良知制度儀節傀儡具耳而苟且佻薄簡略戲慢之行眾以爲風雅圓融無可無不可矣誰不曰吾自有良知公議皆世俗之論名教特形迹之粗也甚至蹤迹詭祕舉良知以自解曰吾一念自信而已鄕評不許舉良知以自文曰良知自信乃賢者所爲與鄕黨自好者不侔也而貪色好貨爭名角利之習可肆行而無忌矣故單提本心良知者予人以假借掩飾之題挾髙欺人足以陵蔑君子開不肖者方便之路而及其旣爲不肖也並掩飾假借亦可不用此必至之勢也當陽明之世欲前知末流之獘誠有所甚難由今以觀萬曆啟禎之士習前獘彰彰較著矣猶曰朱陸並行不悖也可謂知言乎夫言本心言良知以是救夫專事口耳不治身心者誠良藥也朱子固屢言之矣若以是鄙棄一切長傲恣胸決堤防破崖岸蹈擎拳豎拂呵佛罵祖之餘智則聖門之罪人也言本心言良知使人讀聖經賢傳字字觸其本心動其良知巽順抑畏以聽命於孔孟程朱則聖人之徒也若以是目空千古動稱顏子沒而聖學亡自處甚尊而不過率天下爲佛老功利趨於淪胥而不救則天下之至愚大惑而可悵可痛者也言本心使人喪本心言良知使人喪良知必至之勢已然之徵寧曰過論乎

總之陽明天資雄放其於循循講習循規蹈矩實所不耐及一旦有得於佛老與象山旨合喜其與己便也自私所好亦可矣不宜以此講學獨辟宗旨舉聖賢經書直欲以此意彊貫之眞謂六經注我隨意驅駕何所不可此詖淫之始也及人多不服則借孟子良知二字猶嫌其僅出孟子遂竄入大學致知至於攻者益眾又見象山之學竟爲朱子所掩計以爲勢不兩立非抵死作敵盡滅朱子之道則人猶以朱律我故遂操戈反面盡翻全案而後已朱子如泰山喬嶽何可易搖則以大學古本爲據曰我非背朱失於信孔太過也巧言如此格不訓至則以格其非心爲據曰致良知於事物格其不正以復本體之正也牽彊傅會又如此至究其何以格其不正則曰去人欲存天理也詰其不卽物窮理恐認欲爲理則又曰此志不眞切也夫以格物爲去人欲存天理是欲正心先誠意欲誠意先致知而欲致知又在正心誠意矣說其可過乎況以認欲爲理如此大病不急求所以磨礲辧析之方而竟以立志不眞爲脫卸眞所謂茫茫蕩蕩反以誣朱子乎人曰東則拗而之西人曰西則拗而之東瀾翻泉湧人人被其攝蓋而悅其文詞者尢俛首推服之顧天下良知難泯非之者不已也則又以朱攻朱著爲晚年定論實則以中爲晚以晚爲中與當日情事迥不相涉鍛煉舞文誑詞以欺天下人不可欺則又曰年歲原未深考乃委曲調停不得已之心夫大道如日中天是則是非則非乃亦調停委曲乎卽此一言心術叵測何止遁之又遁乎夫妄稱定論是意不誠也不深考事實是物不格也此之謂物不格知不至故意不誠也使其虛心遜志從容詳審則無是獘矣惟其占題大髙叛道已甚騎虎不得下不得不左支右吾藉筆舌以塞人一時之議而前後矛盾罅漏實多旣曰信孔子太過矣又曰孔子之言亦不以爲是也旣曰生平於朱子有罔極之恩矣又曰天下宗朱如宗楊墨也如狡獪健訟之人逢人卽攀遇事便借口無一定之舌筆無不牽之義以此爲譸張伎倆可矣以此爲戰國縱橫遊說詭辯可矣乃用此以講學乎然則王子之良知安在也

