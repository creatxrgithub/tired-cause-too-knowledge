谷山筆麈

﹝明﹞於愼行撰呂景琳點校

筆麈題辭

筆麈跋

卷一制典上制典下

卷二紀述一紀述二

卷三迎鑾一二藩封恩澤國體

卷四相鑑

卷五臣品

卷六勛戚閹伶

卷七經子典籍

卷八詩文選舉

卷九官制月俸

卷十謹禮建言明刑

卷十一籌邊

卷十二形勢賦幣

卷十三儀音冠服稱謂

卷十四雜解雜考

卷十五雜記一雜記二雜記三雜記四雜聞

卷十六雜說璅言論略夢語

卷十七釋道附錄

卷十八夷考

附錄一明史於愼行傳

附錄二刻筆麈小引

谷山筆麈十八卷﹐明於愼行著。

於愼行﹐字可遠﹐又字無垢﹐山東東阿人。生於嘉靖二十四年﹝一五四五年﹞﹐卒於萬曆三十五年十一月二十三日﹝一六０八年﹞。隆慶二年﹝一五六八年﹞進士﹐官至禮部尙書。萬曆十八年﹝一五九０年﹞致仕﹐家居十七年﹐以讀書著述爲事。谷山筆麈就寫於這个時期。此外﹐於愼行還著有谷城山館文集四十二卷﹑谷城山館詩集二十卷﹑讀史漫錄十四卷。

谷山筆麈主要記述明朝萬曆以前的典章﹑人物﹑兵刑﹑財賦﹑禮樂﹑釋道﹑邊塞諸事﹐爲考溯源流﹐亦時或兼及前明諸朝史實。其中關於嘉﹑隆﹑萬時期朝廷內閣的排擠傾軋﹑官場的腐敗﹑士大夫的寡廉鮮恥以及社會經濟文化諸狀況的記載﹐多出作者親歷或目睹耳聞﹐對於明史的研究﹐尢多參考價值。

本書在作者生前曾有抄本流傳﹐萬曆四十一年﹝一六一三年﹞由其門人郭應寵整理付梓﹐天啟五年﹝一六二五年﹞沈域據其家藏抄本再刊。這次點校﹐以萬曆本作底本﹐用天啟本通校﹐作者所徵引的史實及書籍﹐也盡可能查尋出處﹐據以勘誤。

明史於愼行傳及沈域刻筆麈小引附錄於書末﹐供讀者參考。

筆麈題辭

余幸以年家子事先生﹐於詞林爲後進﹐辱先生不鄙夷﹐時相過從﹐與之談論今古﹐揚於文藝。余聆其言﹐若驚河漢﹐韙其識﹐如陟泰岱而望吳門。世言新都博而不核﹐弇州核而不精﹐博而核﹐核而精﹐余於先生見之矣。比歸臥東山﹐益得以其閒討探當世得失之故。於是傍搜博采﹐屬詞比事﹐史摘漫錄﹑筆麈次第而成書。客歲﹐余赴召﹐約先生晤別於岱﹐夜語良洽﹐因手筆麈稿以示余。余受而北徵﹐軺焉﹐舟焉﹐而稿具焉。展之﹐則朝家之典章﹐人物之權衡﹐經籍﹑子史﹑禮樂﹑兵刑﹐以至財賦阨塞之區﹐耳目睹聞之槪﹐纖悉具備﹐而又綜二氏之異同﹐考四裔之源委﹐運折衝於寸管﹐總經緯於毫端﹐信經國之大業﹐寧尾尾詹詹資淸暇之談柄已乎﹖乃若璅﹑夢諸篇﹐托寄遠而切劘深﹐士大夫不可不置一通於座側者。余每恨曩侍先生日﹐猶未能少盡先生之奧﹐今幸於此而復睹一斑也。旣卒業﹐爰綴其拳拳服膺者如此﹐以復於先生。且有請曰﹕蒲輪且至﹐執斗魁而不妨揮麈﹐惟先生饒爲之。余謹辟咡以俟。

年家子北海馮琦書筆麈跋

吾師文定於公有谷城全集及讀史漫錄行世﹐小子寵間嘗少效編次之役矣。第恨史錄坊刻﹐謬付傭書﹐罔識校讎﹐猶仍魚魯﹐意甚嗛焉。玆歲公交車報罷﹐適公子中翰君緯奉使東還﹐與之昕夕聯舟﹐因復出師所爲筆麈手稿視﹐寵潸然卒業﹐慨慕彌深。大都錯綜今昔﹐揮霍見聞﹐無論國故﹑典章﹐覯若懸象﹐卽間雜齊諧﹐亦屬勸百此。其意旨所向﹐則略與史錄同。而墻籬載筆﹐有觸輒書﹐標置未遑﹐良亦有待也。寵竊寅緣緒言﹐紬繹條貫﹐敬釐爲捲者十有八﹐爲類者三十有五﹐實不能贊乎一詞﹐亦匪敢祕其鴻寶。編摩旣竣﹐用歸其副於中翰君。蘭臺石室﹐不可無此一編﹐知非獨王﹑謝家物耳。

萬曆癸丑秋七月旣望﹐福唐門人郭應寵燻沐勒於黃石山堂。

谷山筆麈卷之一制典上

唐制﹐天子禦殿見羣臣﹐曰常參﹔朔望薦食諸陵﹐有思慕之心﹐不能禦前殿﹐則禦便殿見羣臣﹐曰入合。宣政﹐前殿也﹐謂之衙﹐衙有仗﹔紫宸﹐便殿也﹐謂之閣。由正衙喚仗﹐由閣門而進﹐百官隨而入見﹐謂之入閣。以此推之﹐乃以常朝禦正衙﹐朔望禦便殿也。本朝朔望禦正殿﹐百官公服朝參﹐而不引見奏事﹔每日禦門視事﹐百官常服朝參﹐諸司奏事。蓋以朔望禦殿﹐備朝賀之禮﹐而以日朝禦門﹐爲奏對之便。較之唐制善矣。

國初設官﹐以品秩爲上下。當時朝儀﹐想亦專擅品級﹐不分散要。世宗自甲午以後﹐凡三十餘年不視常朝﹐卽歲時肄禮﹐惟講會同之儀﹐而日朝之典﹐遂至無一人記憶。穆考登極﹐始復常朝﹐鴻臚搜求故實﹐多所散失﹐不知於世廟初年合否。以予所見﹐班行其東西分立﹐則勛戚在西上﹐東面﹐不與百僚齒。左班面西侍立﹐一品﹑二品爲第一行﹐三品次之﹐爲第二﹐四品五品京堂次之﹐爲第三﹐宮坊五品六品次之﹐爲第四﹐翰林六品七品次之﹐爲第五﹐兩房中書次之﹐爲第六﹐此爲一段。其下﹐則六科爲第一﹐吏部第二﹐中書舍人第三﹐此爲一段。其下﹐則禦史第一﹐五部次之。自此以下﹐品級官制紊不可紀矣。右班面東侍﹐則錦衣在前﹐五軍都督府次之﹐其後﹐七十二衛指揮等官﹐不惟班次不可知﹐卽冠服藍縷﹐往往而是。叩頭禮畢﹐則左班內閣﹐右班錦衣﹐俱由玉陛升立金臺左右﹐六科升立甬道左右﹐東西向﹐禦史立於甬道左右﹐北向。其北面行禮班次﹐則公﹑侯﹑駙馬﹑伯列三班於前﹐去文武階次稍遠﹐其下﹐則文武兩班同上禦道﹐左右分立﹐一品﹑二品爲第一﹐三品第二﹐四品﹑五品京堂至翰林史官﹑吉士第三﹐科道﹑中書第四。其下﹐則六部郎官亦頗紊亂。其同班序立﹐翰林七品在小九卿六品之上﹐宮坊六品在小九卿五品之上﹐宮坊五品在大九卿五品之上﹐講﹑讀學士在大九卿四品之上﹐惟讓僉都﹑少詹﹑光﹐學士在僉都之上。至於六部郎官﹐往時或敍衙門﹐一吏﹐二禮﹐其下則戶﹑兵等部﹐故有主事立於郎中之上者。其後﹐戶部主事賀邦泰者﹐以禮部在其上﹐嘗上書爭之﹐有詔﹕六部郎中並列﹐員外次之﹐主事又次之﹐以官品爲準。然熟視諸曹與吏部齒者﹐咸踆踆若不敢先。久之﹐又稍稍紊矣。右班武臣﹐當以都督爲先。自世廟以來﹐錦衣權重﹐又陸﹑朱諸公皆三公重銜﹐官在都督之上﹐故立於首﹐若與內閣相視者﹐而都督以其貴寵﹐不敢與亢故也。萬曆戊寅﹐朱太傅已沒﹐掌錦衣者﹐俱都指揮等官﹐相沿舊規﹐仍立前列。其後﹐遂有爭議。部中以錦衣貴重﹐竟不能持可否﹐乃令錦衣仍前立﹐行稍下﹐都督立其後﹐稍上﹐鳴鞭行禮畢﹐則錦衣升立金臺﹐都督方爲首行矣。此遷就之方﹐非正禮也。

古時五等之爵﹐原有等級﹐如唐爵﹐國公一品﹐郡縣公二品﹐侯三品﹐伯四品﹐子﹑男五品。至宋﹐略仿其制。惟本朝公﹑侯﹑伯三等皆在一品之上﹐不與文武齒矣。

大明會典﹕「官員隔一品避馬﹐隔三品跪。」惟法從不然。今諸寺大卿皆三品也﹐乃避尙書﹑侍郎﹐公侯勛臣在一品之上﹐乃避內閣﹐六卿二品避內閣﹐亞卿三品避太宰﹐文官八﹑九品者﹐亦與公侯抗禮﹐道上不避﹐此倒施也。史官﹑諫議與六卿抗﹐抑亦過矣。會典所載﹐直爲不與同品者比﹐非欲以新進書生與朝廷老臣分廷而坐也。近世風俗大壞﹐人心不古﹐大臣持祿固位﹐折節於臺諫﹐臺諫怙勢恃力﹐抗顏於大臣﹐安所得廉遠堂髙之義哉﹖若大臣不愛官爵﹐卽自重不爲抗﹐臺諫不畏彊禦﹐卽守禮不爲詘。柰何其不然也﹖

國家典章制度掌故﹐所守不肯深考參稽﹐多所謬誤。往在部中﹐見一二事可笑。如金山列廟妃嬪﹐歲有遣祀﹐其諭祭之文﹐皆其初附祀典﹐出於先朝所命﹐著其奉供之勞﹐此易世卽當更者。又或僅隔一朝﹐猶稱庶母﹐皆當世之稱謂也。今已累歷朝數矣﹐以倫輩推之﹐皆在髙曾以上﹐而猶用舊文﹐此何理也﹖又國初仁﹑宣以來﹐爲天潢長支﹐其視諸王之行尊者﹐皆叔父也﹐故王書有叔無伯﹐其視諸王同行者﹐皆弟也﹐故王書有弟無兄﹐此自當時倫常言之爾。今歷數世﹐長幼之倫﹐互有上下﹐而賜書之文﹐猶用舊稿﹐至有以伯爲叔﹐以兄爲弟﹐又何禮也﹖兩房中書惟據舊稿抄謄﹐不核世次﹐諸公以爲故事﹐不甚咨省﹐故謬訛至此爾。南京太廟已不設主﹐惟奉先殿有五祖神主﹐以仁孝皇后配享﹐此亦一大謬也。

昔顏魯公請定唐列聖之謚﹐以爲周之文﹑武﹐稱文不稱武﹐稱武不稱文﹐蓋舉其至者故也。今列聖謚號太廣﹐有逾古制﹐請自中宗以上﹐皆從初謚﹐以省文尙質﹐正名惇本。議者皆以爲然。或謂﹐陵廟木主﹑玉冊﹐皆已刊勒﹐不可輕攺﹐其事遂寢。不知陵廟所刻﹐乃初謚也。人臣當國家制度﹐苦於不能深考﹐爲識者所譏﹐此其證矣。魯公議謚號﹐最爲有見﹐然當時尊號徽稱至十餘字﹐何不並議更之﹖天無上之尊﹐近於無名﹐卽謚止一字﹐不爲貶損﹐然追崇祖先﹐褒述功徳﹐卽稱名稍溢﹐亦不爲過﹐柰何身臨宸極﹐臨制萬方﹐而徽號尊稱重累不已﹖益無謂矣。本朝廟號多至十六字﹐比之唐﹑宋尢爲過溢﹐惟年號不更﹐及主上臨禦﹐不上尊號﹐此唐﹑宋所不及也。然聖母徽稱累至數字﹐亦覺太溢﹐此與人主尊號何異﹖尊養之至﹐亦豈在彌文繁稱哉﹖

本朝謚法亦有參差。廟號十六字﹐而親王謚止一字﹐此以多爲貴也。親王一字﹐而郡王大臣二字﹐此則以少爲貴也。後世廟時﹐謚眞人爲四字﹐則又以多爲貴矣。

宋髙宗山陵﹐朝議以世祖爲號﹐尢袤【「袤」原訛作「衰」。尢袤與洪邁議宋髙宗謚號﹐見宋史尢袤傳。玆據攺。】駁之﹐謂﹕光武以長沙王后﹐布衣崛起﹐不與哀﹑平相繼﹐稱祖無嫌﹔太上中興﹐實繼徽宗正統﹐以子代父﹐非光武比。乃稱髙宗。以子繼父﹐不當稱祖﹐誠萬世斷案﹐而嘉靖上成祖廟號﹐無以是告者﹐豈未深考與﹖抑知而不敢也﹖

唐制﹐二月八日及生日﹑忌日公卿朝拜諸陵。又有忌日行香於京城宮觀﹐天下諸司﹐亦於國忌行香﹐至宋猶有宮觀行香之禮﹐外州不同也。漢﹑唐以來﹐諸帝升遐﹐宮人無子者﹐悉遣詣山陵﹐供奉朝夕﹐具盥櫛﹐沾衾枕﹐事死如生﹐至宋不聞有此。本朝國忌﹐上陵及內殿有祭﹐無行香宮觀之禮。諸陵惟中官灑掃﹐不遣宮女﹐皆前代所不及也。

本朝行出﹐樂設不作﹐回鑾乃奏鼓吹。初不解其故。及讀南史﹕梁武帝有事太廟﹐詔以齋日不樂。至今﹐鑾輿始出﹐鼓吹從而不作﹐還宮乃如常儀。方知駕出不奏鼓吹﹐蓋有所本云。

唐﹑宋郊祀之典﹐費至巨萬﹐每以國用不充﹐曠而不舉﹐此未達繭栗陶匏之義也。唐每郊祀﹐啟南門﹐灌其樞﹐用脂百斛﹐卽此一端﹐他可知矣。今都城南門亦閉不開﹐惟郊祀駕出方啟﹐不過數軍士推轉之耳﹐何至用脂數百斛耶﹖

本朝后妃多出民間﹐勛戚大臣皆不得立﹐亦其勢使然﹐顧於國家有益。觀漢宣帝許後起微時﹐登至尊日淺﹐從官車服甚儉。及霍后立﹐輿駕侍從日盛﹐賞賜官屬以千萬計﹐與許後時懸絕。女子若生長富貴﹐不知民間苦樂﹐起而居天下之上﹐縱志奢華﹐無所吝惜﹐人主又從而悅之﹐奇技淫巧必從此作﹐天下敝矣。閭閻子女﹐平生所見﹐固少奢麗之觀﹐一旦享至尊供奉﹐方且駭懼若不敢當﹐其於服飾器用﹐必有愛惜﹐不至暴殄。且在人主左右﹐得以民間所見﹐朝夕陳說﹐使九重之上﹐知閭閻情苦﹐勝於箴誦訓諫當萬萬也。祖宗立法之善﹐此其一云。

唐時公主下嫁﹐舅姑拜之﹐婦皆不答﹐至徳宗始從禮官言﹕公主拜見舅姑﹑兄姊﹐舅姑坐受﹐兄姊立受﹐如家人禮。此可爲後世法矣。本朝公主出府儀注﹕三日拜見舅姑﹐公主東向﹐舅姑西向﹐立受二拜。較之唐制已爲不侔﹐然尊卑之分猶自不紊﹐第不知果能如儀否。而王府郡縣主君出嫁民間﹐乃或持居尊之體﹐與舅姑抗﹐此不知令甲者耳。

制典下

古今規制大略相仿。自漢以來﹐奏事得請輒報曰「可」﹐卽今之「是」也。江左詔書畫「諾」﹐唐時畫「聞」﹐卽今之「知道」也﹐其稱「奉聖旨」﹐則自宋然矣。

唐時廢置州縣﹐除免官爵﹐中書爲發日敕﹐請禦畫而行﹐想卽所請制日也。今制﹐誥命惟書成進覽﹐用寶而行﹐不請禦畫矣。

唐史﹕崔胤奏事﹐昭宗與之從容﹐或至燃燭。髙駢子使人紿畢師鐸曰「已有委曲在張尙書所。」當時臣下奏對﹐謂之「從容」﹐機密文書﹐謂之「委曲」﹐此虛字實用也。唐時﹐臣下取旨﹐謂之「候進止」。宋時﹐臣下取旨﹐謂之「伏候指揮」。本朝謂之「請旨定奪」。此實字攺用也。

唐制﹐降詔之外﹐有所訪於羣臣﹐則用朱書禦札。今內降禦札﹐猶用朱書﹐其例昉此。

今制﹐平行文移﹐率用「準」字﹐卽「準」也。自唐以來﹐皆用「準」字﹐至寇準爲相﹐省吏避其名﹐遂減「十」字﹐至今不攺。

唐初﹐詔敕皆中書﹑門下所撰﹐幹封以後﹐始召文士元萬頃﹑範履冰等待詔北門﹐謂之「北門學士」。玄宗卽位﹐始置翰林院於銀臺門內﹐以處藝能技術之士﹐又置翰林待詔﹐掌四方表疏批答﹑應和文學﹐又以詔書文告悉由中書﹐多至壅滯﹐始選朝官有學識者﹐入居翰林供奉。開元二十六年﹐始以翰林供奉攺稱學士﹐別建學士院於翰林之南﹐俾專內命。至徳以後﹐天下用兵﹐深謀密詔﹐皆從中出﹐翰林學士例置六人﹐以年深徳重者一人爲承旨﹐以獨當密命故也。貞元以後﹐爲承旨者﹐多至宰相。此唐時始末也。宋時﹐以中書舍人掌內制﹐翰林學士掌外制﹐每有除命﹐兩院撰艸﹐有所不合﹐貼黃執奏﹐而宰相之選﹐多在其中。至於醫卜供奉﹐亦附翰林。此宋時翰林大略也。今之內閣﹐卽承旨﹑兩制之遺而權任過之。學士以下﹐講讀﹑撰述分領藝文之事﹐若漢之承明﹑金馬﹐而書畫技術之流﹐分置兩殿﹐視宋之制爲盡善也。

唐之選法﹐五品以上﹐宰相商議可否﹐以制誥行之﹐六品以下﹐吏部銓才奏擬﹐詔於告身上畫聞﹐而無所可否。其後﹐宰相權日起﹐拾﹑補以下﹐皆不由吏部﹐非正法也。本朝卿貳開府﹑五軍都督及各邊大將﹐吏﹑兵二部會九卿推補﹔方面及將領﹐吏﹑兵二部各推二人名﹐詔用其一﹔守令以下﹐則徑擬一人﹐詔旨報可﹐無所可否矣。法與唐略相似﹐而就中主持﹐皆由本部﹐九卿與會議﹐無所從違﹐視古之吏部﹐不啻重矣。

漢﹑晉以來﹐朝官乘車猶有古制。唐將相王公皆乘馬﹐至元和中﹐宰相張弘靖出爲幽州節度﹐雍容驕貴﹐肩輿造太極殿。又昭宗討李茂貞﹐長安市邀宰相肩輿訴其無罪。卽此數事﹐唐已有肩輿之制矣。宋初﹐朝臣亦乘馬﹐三品以上﹐方用絨座﹐以別等威。及建炎南遷﹐以江南街路滑﹐始許朝士乘檐子﹐亦肩輿之制也。承平日久﹐漸習安佚﹐自古然矣。國朝文武大臣皆乘馬﹐自景泰以後﹐三品文臣例許用轎﹐勛戚一品﹐惟年老寵優者方敢陳請﹐他不許也。

唐制﹐中官服色﹐卽中尉﹑樞密﹐皆﹝衤癸﹞衿侍從。僖宗之世﹐始具襕笏。至昭宗卽位﹐大祀圜丘﹐又命以冕服劍佩侍祠﹐蓋楊復恭恃援立之功﹐威稜震主﹐故以是假之也。按唐初﹐士人服衿﹐馬周上言﹐請加襕紬褾襈﹐爲士人上服。開骻者﹐爲缺骻袗﹐庶人服之﹐想卽所謂揆衫也。衣裙分﹐謂之﹝衤癸﹞﹐如今邊將箭衣之制袍。施橫幅於下﹐謂之襕﹐今之襕衫。本朝中官﹐貴極於四品﹐其後多賜蟒玉﹐爲一品之服﹐而朝服則不以服﹐此亦揆衫之遺也。惟司禮之長﹐遣祭中澑﹐則有祭服﹐其徒多圖之畫像以爲榮觀。可見冠冕服法不施■﹝上執下目﹐卽﹖﹖字的異體﹞禦﹐自昔然矣。

唐﹑宋宰相執政受命﹐皆宣麻﹐播告百官在廷﹐至節度使受命出節﹐撤閣屋無倒節理﹐以示不屈﹐其重如此。本朝自永﹑宣以後﹐大小除拜﹐止於題疏報可﹐不給誥授﹐卽內閣﹑六卿﹐亦止片紙書名﹐傳宣所司﹐邊鎭大將﹐捧制誥而出﹐如遣一使﹐視古宣麻推轂之禮﹐抑何遠也﹗

唐制﹐拜官之日﹐卽給告身。其人先輸朱膠綾紬價錢﹐方請書給﹐卽今之誥授也。宋制亦然﹐每至宣麻﹐誕告鎖院演綸詞頭已下﹐外人未知﹐其密且重如此。

國初﹐拜官之初﹐亦給誥授。其後﹐除授升遷﹐止奉成命﹐吏部備云旨意﹐移以咨札﹐以爲憑據﹐至考滿覃恩﹐方給誥授﹐以獎其成。是虛者反重﹐實者反輕也。世衰俗敝﹐惟利否所在以爲重輕﹐而不知大體﹐故訓詞累牘之褒﹐視如文具﹐而批答一言之報﹐寵若丘山﹐非累牘輕而片言重也﹐勸誡者虛而黜陟者實爾。夫君父之命﹐如綸如綍﹐恩則雨露﹐威則風霆﹐柰何以進用爲榮而因以重其言﹐以獎成爲虛而因以輕其典耶﹖人心世道﹐此足以觀矣。

唐時﹐致仕官朝參之班在本品見任之上﹐此意甚雅。至宋時﹐大臣𨿽隆貴顯赫﹐其考終書銜﹐以有致仕爲榮﹐故當時致仕大臣﹐相知爲詩賀﹐其重如此。本朝致仕官居鄕﹐禮體與現任同﹐而無朝請之文﹐然猶有古意也。乃邇來世俗薄惡﹐日趨頑敝﹐大臣懸車﹐至不見禮於小吏﹐而士大夫貪逐名寵﹐往往以致仕爲諱﹐而有得罷去者﹐輒曹聚而唁之﹐何論賀矣﹗嗟夫﹗此所關系甚大﹐非淺見者所知﹐卽語之亦不解也。

唐莊宗時﹐吳越求以金印玉冊封國王﹐有司言﹐故事﹐惟天子用玉冊﹐王公皆竹冊﹐又非四夷無封國王者。帝曲從鏐請﹐予之。今制﹐兩宮徽號用玉冊﹐親王金冊﹐郡王鍍金銀冊﹐印如其冊﹐而國王之號﹐亦惟施於四夷﹐宇內不封也。

宋理宗諭羣臣曰「近來早朝﹐多奏臣下辭免小事﹐而事件大者﹐乃從繳進﹐甚非臨朝聽政之意。今後宜就早朝面奏。」此與本朝制度大略相同。總之﹐承平之體﹐相襲而然﹐皆非開創之規也。

元時﹐宰相拜住言「朝廷𨿽設起居注﹐所錄皆臣下聞奏事目﹐上之言動﹐宜悉書之﹐以付史館。」可見起居之廢﹐肇自勝國﹐上下之隔久矣。觀通鑑續編所記元人事實﹐與今實錄規格不甚相遠﹐以此知本朝實錄﹐乃國初館閣諸公沿襲元人之法而成﹐所以遠不及古﹐良可慨也。

元至中葉﹐經筵之制大備﹐以勛舊大臣知經筵﹐次至同知講﹑讀以下﹐大略如今日之法。宋時所未有也。

至治三年﹐命學士曹元等纂輯累朝格例﹐名曰大元通例﹐頒行天下。天歷元年﹐又命儒臣采輯本朝故事﹐準唐﹑宋會要﹐名曰經世大典﹐卽今會典體也。

宋﹑元封贈大父母﹐降父母一等﹐封贈父母﹐降本身一等﹐蓋推恩近重而遠輕也。然子孫之心終有不忍。本朝封贈三代﹐一如見爵﹐教孝之典﹐可謂大備矣。

谷山筆麈卷之二紀述一

純皇之誕孝廟也﹐時萬貴妃寵冠後廷﹐宮中有孕者﹐百方墮之。孝穆太后舊爲宮人入侍﹐已而有孕。貴妃使醫墮之﹐竟不能下﹐乃﹖育之西宮﹐報曰「已墮。」上不知也。一日﹐上坐內殿﹐咄嗟自嘆﹐一內使跪問故﹐上曰「汝不見百官奏耶﹖」小內使應曰「萬歲已有皇子﹐第不知耳。」上愕然﹐問﹕「安在﹖」對曰「奴言卽死。」於是太監懷恩頓首曰「內使言是。皇子﹖養西宮﹐今已三歲﹐匿不敢聞。」上卽﹖百官語狀。明日﹐廷臣吉服入賀﹐遣使往迎皇子。使至﹐宣詔﹐孝穆抱皇子泣曰「兒去﹐吾不得活。兒見黃袍有須者﹐卽而父也。」皇子衣小緋袍﹐乘小轎子﹐擁至奉天門下。上抱置之膝﹐皇子輒抱上頸﹐呼曰「爹爹。」上悲泣下。是日頒詔天下。時孝肅居仁壽宮﹐恐皇子爲皇妃所傷﹐乃語上曰「以兒付我。」皇子遂居東朝。自是﹐諸宮報生皇子者相繼矣。一日﹐上出﹐貴妃召太子食﹐孝肅謂太子曰「兒去毋食也。」太子至中宮﹐貴妃賜食﹐曰「已飽。」進羹﹐曰「羹疑有毒。」貴妃大恚﹐曰「是兒數歲卽如是﹐他日魚肉我矣。」忿不能語﹐以致成疾。初﹐孝穆爲宮人時﹐有宮人當直宿者病﹐而彊孝穆代之﹐遂有孕云。孝廟旣生﹐頂上有數寸許無發﹐蓋藥所中也。傳云﹕太子迎入東朝﹐貴妃使使賜孝穆死。或曰孝穆自縊。萬曆甲戌﹐一老中官爲予道說如此。

世廟晚年﹐諱言儲貳﹐有涉一字者死。穆考在潛邸﹐朝夕危懼。今上誕生﹐不敢奏聞﹐至兩月間不敢剪髮。一日﹐有宮女最幸者﹐乘間以聞﹐上怒而譴之﹐宮中股栗﹐莫知所爲。太監黃錦熟念無可爲策﹐一日﹐伺上色喜﹐卽命宮女﹑中官於殿廷欗楯所至皆置樽俎﹐上問何故﹐黃卽伏奏﹕「皇上有喜。」上曰「何喜﹖」黃曰「上自思之。」上遲回曰「念惟生一孫﹐差可喜耳。」黃卽呼宮女﹑中官頓首呼萬歲。於是﹐禮官始敢以皇孫聞也。

世廟久在西內﹐朝夕禦膳﹐不用大官所供﹐皆以左右貴璫輸直供應﹐取其精潔便適也。諸璫以此市寵﹐務爲丰華。穆廟以來﹐相沿爲例。已而賜予日減﹐諸璫匱竭﹐而供膳之費﹐不減舊時﹐無論其它﹐卽司禮之長﹐日役內使百餘﹐以供廚傳﹐所費可知也。諸璫力不能供﹐無以爲資﹐往往請托諸司﹐以佐其費。蠹政之源﹐亦有在焉。嘗謂此事極爲不雅﹐以萬乘之主﹐玉食萬國﹐而受左右私養﹐是何體統﹖及考唐玄宗時﹐諸貴戚以進食相尙﹐每進水陸千盤﹐一盤費中人十家之產﹐蓋知此風自古已然。彼或偶一進獻﹐非以爲常﹐故能極其侈靡若此。明皇荒侈之時﹐何所不至﹐豈聖世所宜有哉﹗

一日﹐從二三同列入觀西苑﹐見空地柱礎臺階皆爲瓦礫。問之﹐則隆慶攺元﹐將世廟所建離宮大半拆毀故也。予怛然傷之﹐以爲當時柄國之臣﹐輕損舊迹﹐非臣子之義。及讀南宋史﹐孝武奢欲無度﹐大營宮室﹐及帝殂﹐執政者卽罷南北二馳道﹐及孝建以來所攺制度﹐悉還元嘉之舊。尙書蔡興宗以爲﹕「先帝𨿽非聖徳之主﹐要以道始終三年無攺﹐古道所貴﹐今殯宮始撤﹐山陵未遠﹐而凡諸制度興造﹐不論是非﹐一皆刊削﹐𨿽復禪代﹐亦不至此。天下有識﹐當以此窺人。」嗟嗟﹗興宗數語﹐可謂知大義矣。大臣不明忠孝大義﹐本諸人情﹐協之天理﹐而徒以私智小慧牢籠天下﹐往往爲有識者所窺﹐竟亦莫之悟也。若此﹐而髙談學術﹐自附聖賢作用﹐寧能使天下無識微之士耶﹖

蕭育論趙飛燕事曰「褒獎將順君父之美﹐銷滅匡救旣往之過﹐古今通義也。事不當時固爭﹐防禍於未然﹐各隨首阿從﹐以求容媚﹐及宴駕之後﹐尊號已定﹐萬事已訖﹐乃追探不然之事﹐訐揚幽昧之過﹐此臣所深痛也。」此數語﹐極中人臣不忠之獘。隆慶中﹐閣學新鄭髙公拱正王金之獄﹐其議與此暗合﹐𨿽其指在於矛盾華亭﹐加以大罪﹐而其言則大體所關﹐不可易也。然趙氏絕成帝之祀﹐方士損世廟之名﹐於法又不可不誅。若直爲君父隱過而不討其賊﹐則世之可諱而不敢發﹐有甚於此者矣。

嘉靖末年﹐文學侍從諸臣﹐多以撰述玄文入直西苑﹐恩禮優越﹐百僚莫望焉。隆慶以來﹐主上常禦講筵﹐詞林諸臣﹐橫經入說﹐亦荷殊恩﹐歲時賜賚﹐從閣臣之後﹐回視西苑之遇﹐𨿽不如其烜赫﹐然於儒臣之體則不失﹐賢者所樂從也。予在禮曹﹐中州郭文康公朴曾有一書﹐稱「公等遭遇聖明﹐荷恩以正。」蓋自嘆當年西苑之事出於不得已﹐而有慕於後進云。

穆考在位六年﹐恭儉寬簡﹐未嘗有過舉﹐一日思食驢腸﹐左右請宣索﹐上曰「此宣一出﹐大官將日殺一驢以俟矣。」遂止不進。又東宮嘗欲啖市錫﹐召一中使問價﹐使請發百金於市﹐不時索進﹐上曰「此在崇文街坊賣﹐銀二三錢可買許多﹐何必用如許﹖」乃以銀三錢﹐卽買兩盒以入。上曰「此需百金耶﹖」尢節賞賜﹐中官卽甚愛幸﹐不賜金帛。在玄武門較射﹐中者以二胡餅賜之。其儉如此。

前代人主嗣位﹐有太后者﹐生母止稱皇太妃。我朝孝肅以來﹐始並稱太后﹐惟嫡母加徽號二字。隆慶壬申﹐上稚年卽位﹐議兩宮尊號﹐召輔臣張居正等於平臺面諭﹐欲於皇貴妃尊號多加二字﹐蓋反欲尊慈寧也。面諭之明日﹐東閣會揖﹐江陵謂禮部曰「故事﹐中宮當加二字﹐旣同爲太后﹐多二字何用﹖」時豫章王希烈爲禮侍﹐署篆﹐卽應曰「諾。」於是﹐兩宮並尊。慈寧旣不加多﹐亦不減一字矣。是時﹐皇上聖學﹐虛心以聽﹐輔臣肯力爭一言﹐引古曲諭﹐當亦無難處者﹐乃迎合內旨﹐使祖宗舊法﹐一旦更變﹐識者慨之。嘉靖初年大禮之議﹐至於發言盈庭﹐死者接踵﹐玆乃至兩宮之禮﹐無一人詞組者﹐可見士气人心日以委靡。事若不急﹐所關甚大。

萬曆甲戌五月﹐穆考祔太廟﹐一日東閣會揖﹐相君謂少宗伯汪公鏜曰「祔廟﹐新主當從左門入﹐以髙廟在上故。」汪曰「故事﹐當從中門。」相君曰「安知故事不謬﹖第從左門入﹐不必議。」汪俯曰「惟。」萬曆初年﹐議禮論政之體皆仿此。

上卽位時﹐方十歲﹐以英明聞宮中﹐謂之小世宗。一日﹐穆廟恭妃院遣一內使持金茶壺闖出禁門﹐遺其私家﹐爲門者所奏。上曰「此器𨿽妃所有﹐然大內器不當闖出。」詔笞內使三十。乃使使以百金遺妃曰「卽妃家貧﹐以此給賜。先帝所賜器﹐不可出也。」

上初卽位﹐宮中內宴﹐仁聖上座﹐慈聖猶在閣中﹐不敢同坐﹐其後稍久﹐乃並坐云。國朝家法極嚴﹐上詣兩宮朝﹐皆設席座前﹐起居叩頭﹐跽而受茶﹐迄不敢坐。實時內宴上座﹐上坐東閣﹐中宮坐西閣﹐每一奏酒﹐上自執爵﹐中宮持樽﹐長跽而獻﹐仍各退入東西閣﹐再奏﹐又出﹐以至九奏﹐傳兩宮起﹐上與中宮仍跪請畱。已﹐乃設小座於閣內﹐兩宮帝後同座﹐行爵無算﹐始爲家人語。蓋大宴﹐帝﹑後不坐也。宮中內宴﹐謂之上座。先期有奏書﹐宴有致語﹐皆詞林撰進。

甲戌﹐上一日禦講畢﹐語輔臣曰「昨日禁中花盛開﹐侍母后賞宴甚歡。」蓋指慈寧宮也。輔臣奏曰「仁聖太后處多時寂寞﹐惟上念之。」上起還宮﹐以白慈聖﹐卽自駕往迎仁聖過大內賞花。母子傳觴而飲。

上一日禦文華殿﹐語輔臣曰「先帝雅好珠玉﹐朕思此物﹐饑不可食﹐寒不可衣﹐好之何用﹖」居正等奏﹕「聖諭甚善。第恐有妃後時不免要用。」上曰「亦不用也。」時聖齡十有一歲。

經筵進講﹐在文華前殿﹐日講在殿後穿廊﹐正字在後殿東閣設一幄﹐次又東一室﹐乃上所遊息。一日﹐同二三講臣入視﹐見窗下一幾﹐幾上設少許書籍﹐又一二玉盆﹐盆中養小金魚寸許﹐上所玩弄也。西壁一幾﹐幾上筆硯無甚珍異﹐筆皆市中所買﹐上貼筆匠楊彥章名楮﹐皆折簡﹐一如士人所用。其朴如此。

江陵相君柄政﹐上眷顧殊絕﹐古今無兩。每日禦講筵﹐講臣出就直廬﹐平漏﹐相君以侍書入﹐在文華後殿東偏張一小幄﹐相君﹑司禮侍立﹐造膝密語﹐於此見之﹐上顧相君有所欲語﹐正字卽避走﹐出殿門﹐少刻﹐聞語止乃入。一日﹐江陵在直廬感病﹐上禦文華後閣﹐親調椒湯﹐使使賜之。又盛暑禦講﹐上先就相君立處﹐令內使搖扇殿角﹐試其涼暄﹔隆冬進講﹐以氈一片鋪丹地﹐上恐相君立處寒也。

上一日禦講﹐一中官旁侍﹐竊搖扇﹐上忽目之﹐還宮﹐召而杖之曰「諸先生在旁﹐見爾搖扇﹐以爲我無家法也。爾不畏諸先生見耶﹖」

慈聖內教極嚴﹐上或宮中不讀書﹐卽召使長跽面數之。每禦講筵入﹐常戲作講臣進退之禮﹐進講太后前﹐以驗其記否。當朝日﹐五更至上寢所﹐呼曰「帝起﹐今日早朝。」卽呼左右掖坐﹐亟取水爲上沃面﹐挈之登車以出﹐故上宮中起居罔有不欽。而一二大璫﹐奉太后懿旨﹐左右夾持﹐時至過當。比上春秋稍長﹐積有所不堪﹐而難於發也。

上初登極﹐或時與宮中小內使戲﹐見馮璫保入﹐卽正襟危坐曰「大伴來矣。」小內使侍上遊戲者﹐馮璫常陰罪之﹐故宮中皆嚴馮璫﹐璫亦稍專橫﹐卽上有所責罰﹐非出馮口﹐毋敢行者。及上稍長﹐積不能平﹐而左右一二親暱﹐稍稍以馮璫罪狀聞﹐上以太后故﹐不敢發﹐然心恨之云。一日﹐上戲以所禦扇藏殿中隱處﹐戒左右毋泄﹐而令馮璫求扇﹐馮汗流四馳﹐求之不得﹐以是爲劇。又一日﹐見馮璫衣大紅色甚鮮﹐問曰「何處得此。」方食蜜飴﹐卽以賜馮﹐親爲納之袖中﹐油盡污乃止。馮退而泣。

紀述二

上初卽位﹐好爲大書﹐內使環立求書者常數十紙﹐而外廷臣僚得受賜者﹐惟內閣﹑講臣數人而已。所賜江陵如「弼予一人」「永保天命」「爾維曲蘗」「汝作鹽梅」「宅揆保衡」及「捧日精忠」。堂閣之扁﹐不可數計﹐字畫遒勁﹐鸞回鳳舞﹐濡毫揮灑﹐頃刻而成。時聖齡十餘歲矣。一日﹐謂相君曰「朕欲爲先生書『太嶽』二字。」相君曰「主臣不敢。」上乃已。

甲戌四月﹐內賜輔臣江陵張公居正「宅揆保衡」四字﹐桂林呂公調陽「同心夾輔」四字﹐六卿「正己率屬」各一﹐講臣六人「責難陳善」各一。時行尙未與講。六人者﹐學士丁公士美﹐宮坊何公洛文﹑陳公經邦﹑許公國﹑學士申公時行及翰撰王公家屏也。丙子﹐殿讀張公位及行補入講幄。一日﹐上顧相君曰「新講官二人尙未賜與大字。」相君曰「惟上乘暇揮灑。」一日﹐內使濡墨以俟﹐上遂大書二幅賜位及臣行。字畫比賜諸公者稍大﹐而老成莊勁又若勝前歲者。蓋禦齡已十五矣。

甲戌五月﹐翰林院中吏捨有白燕一雙﹐獻之內閣﹐又閣中蓮花早開﹐相君並以獻。上溫旨諭答之。已而出白燕送相公所﹐不知何故也。傳聞白燕奏入﹐馮璫使謂江陵曰「主上衝年﹐不可以異物啟其玩好。」又一中使語予曰「白燕﹐相君所獻耶﹖大非宰相事。不聞越裳之雉耶﹖」昔正徳時﹐中官橫甚﹐莫之敢指﹐惟太監呂憲者﹐以淸謹著聞﹐甚惡其曹所爲﹐第不能拯耳。憲嘗鎭守河南﹐有獲白兔以獻者﹐中丞臺送憲﹐約共爲奏上之﹐憲乃置酒召中丞飲﹐臘兔送酒﹐中丞大愕﹐問故﹐憲笑曰「夫貢珍禽異獸以結主歡﹐乃吾輩所爲﹐公爲方鎭大臣﹐柰何獻兔﹖」中丞大慚。憲﹐濟南陽信人也。

萬曆丙子﹐內閣奏設起居之職﹐以日講六人日直起居﹐史官六人分纂六曹章奏。禦門早朝﹐起居﹑史官立於螭頭之下﹐駕出則扈從。上一日顧見史官﹐還宮偶有戲言﹐慮外聞﹐自失曰「莫使起居聞之﹐聞則書矣。」起居之設﹐有益於君徳如此。惜其職不盡舉耳。

丙子三月﹐上出宮扇三十柄﹐命講臣六人題詩。扇繪花木鳥獸﹐各書四柄。六人者﹐學士申公時行﹑宮允何公洛文﹑陳公經邦﹑宮贊許公國﹑太史王公家屏﹑張公位也。

丙子﹐上於宮中檢得成祖四駿圖以賜相君。四駿者﹐成祖用兵所乘也。相君爲題跋奏之﹐上悅﹐賜金。已又檢成祖騶虞手卷一幅賜相君﹐相君藏之內閣﹐圖中一時公卿儒者皆有題跋﹐翰墨甚精。賜內閣者一小捲。仍有一卷﹐長數丈許﹐鋪文華後殿﹐僅乃竟捲﹐此則藏之內府矣。

丁丑十二月﹐上出畫冊一函﹐凡二十六幅﹐命講臣六人分賦。學士申公時行﹑宮諭何公洛文各賦五幅﹐宮洗許公國﹑宮允陳公思育﹑翰撰陳公於陛與行各賦四幅。奏上﹐賜銀豆。畫多虫魚山水﹐半無博識﹐中有宣廟禦筆數幅﹐精絕特甚。行所分者﹐宣廟汀鷺一幅﹐其三﹐則馬遠﹑馬麟山水及鵪鶉也。

丁丑﹐行在講筵。一日﹐講官進講論語﹐至「色﹐勃如也」﹐讀作入聲﹐主上讀作「背」字﹐江陵從旁厲聲曰「當作『勃』字﹗」上爲之悚然而驚﹐同列相顧失色。及考注釋﹐讀作去聲者是也。蓋宮中內侍伴讀﹐俱依注釋﹐不敢更易﹐而儒臣取平日順口字面﹐以爲無疑﹐不及詳考﹐故反差耳。此一字不足深辧﹐獨記江陵震主之威﹐有參乘之萌而不自覺也。

己卯﹐上在西城飲酒﹐有慈寧內侍二人在旁﹐上使歌新聲﹐辭以不能﹐上醉而怒﹐取劍將擊之﹐爲諸奄所勸而止﹐乃割其發。翌日﹐太后大怒﹐遣人傳語閣臣。江陵具狀切諫﹐其詞甚激﹐有鬻拳之風﹐且艸罪己禦札﹐呈覽發行。而太后召上長跽﹐痛數其過﹐至云「天下大器﹐豈獨爾可承耶﹖」內中因有傳於上云﹕太后令馮璫向閣中取霍光傳入覽。上心以此大恨。再踰年﹐江陵遂死﹐馮逐而張族矣。此後﹐太后憚上威靈﹐不復有所諭﹐輔導諸臣﹐亦不敢極力匡維﹐而初政漸不克終矣。江陵自失臣禮﹐自取禍機﹐敗在身家﹐不足深論﹐而於國家大政﹐有一壞而不可轉者﹐何也﹖凡天下之事﹐持之過甚﹐則一發而潰不可收﹐辟如張鼓急則易裂﹐辟如壅水決則多傷。卽以內使一事言之﹐人主在深宮之中﹐以醉飽過誤﹐斷一奄人之發﹐不爲非過﹐而未至大失﹐輔弼大臣﹐付之不問﹐則猶有憚而攺﹐卽欲規正﹐亦當從容陳說﹐使之自解﹐何至假太后之威﹐中外相應﹐制之股掌之間﹐使之藏怒忿志﹐蓄極而發﹐從此惟所欲爲﹐無復畏憚。數年以來﹐誅戮宦者如刈艸菅﹐傷和損徳﹐無可救藥﹐視一奄人之發﹐相去何如﹖則持之太急故也。嗟夫﹗以善爲之﹐而不知其陷於太過﹐則不明於春秋之義者矣。

萬曆庚辰﹐文華殿西入內角門柱礎﹐有「天下太平」四字﹐拭之不滅。江陵以爲瑞也﹐請上臨觀。上見之不懌﹐曰「此僞也。」因考宋史﹕紹興十六年﹐慶州民家朽柱有文﹐曰「天下太平」。秦檜大喜﹐乞付史館﹐以飾和議之非。古今詐飾﹐往往暗合如此。然江陵倘曾考宋事﹐必不爲此。考武后時﹐有以丹漆書龜腹曰「天子萬年」﹐詣闕獻之。宰相李昭徳以刀刮盡﹐奏請付法。昭徳𨿽有才略﹐而品地甚輕﹐猶能力排僞端﹐江陵自處何如﹐作此等兒戲﹐將爲昭徳所笑矣。而聖明獨斷其詐﹐尢古帝王所不能及也。偶詢石上假字﹐蓋以龜尿書文入寸許﹐卽鑿取一層﹐亦自不滅﹐術家戲法類能爲之。上想知其故矣。

本朝家法極嚴﹐人主在母后前﹐跪而白事﹐立而侍食﹐不敢設座﹐此在事親之禮自不爲過。母后深居禁中﹐卽委裘植腹﹐不與大臣相接﹐前代垂簾之制盡罷不設﹐此在母后自處﹐亦甚有禮﹐然有一二太過﹐臣下瞻視心竊不安者。萬曆甲申﹐上奉兩宮同閱山陵﹐在兩宮輦前乘馬導引﹐不由中道﹐及山頂禦帳﹐遙望兩宮幄前﹐主上立侍﹐臣下見之﹐心甚不寧﹐此亦失體。兩宮輦出﹐乘輿自當先行﹐卽以前導爲名﹐亦不必避道﹐禦帳獻茶﹐上可退居別幄﹐亦不必立侍﹐使臣下望見也。宋時﹐明肅太后與仁宗同幸慈孝寺﹐欲乘車先行﹐魯宗道以夫死從子之義爭之﹐太后遽命輦後乘輿。冬至﹐帝率羣臣朝太后於內殿﹐範仲淹上疏﹐以爲天子奉親於內﹐自有家人禮﹐今顧與百官同列﹐北面而朝﹐虧君體﹐損主威﹐非所以垂後世法。設使範﹑魯二公見今日之禮﹐必有以處此矣。而一時公卿侍從﹐倉皇望見﹐不敢冒陳﹐亦大闕典也。

後唐潞王卜相﹐以姚凱﹑盧文紀﹑崔居儉才行互有優劣﹐不能自決﹐乃置其名於琉璃瓶﹐夜焚香祝天﹐以筋夾之﹐此亦枚卜之意也。世皆傳金甌之覆以爲美談﹐而琉璃瓶事無引及者﹐豈以五代時事不足稱據耶﹖萬曆中﹐選擇尙主子弟三人入見﹐上親以其名呈太后﹐太后置金瓶中﹐焚香祝天﹐取其一﹐選上﹐實時以緋袍覆之﹐送入春曹﹐其兩人陪入者﹐賜金綺罷出﹐送順天府庠。此昔所目睹﹐亦琉璃瓶之遺制爾。

谷山筆麈卷之三迎鑾

一

天下之事有機﹐機之所在﹐有不可以理論而可以勢解者﹐以策士之所以勝也。凡天下之事﹐有可爲而不爲者﹐此其心必有所在而難於言﹐拂而語之﹐千百言而不入﹐探而操之﹐一二語而有餘﹐此所謂機也。秦檜之殺嶽王﹐世以爲守金人之盟﹐綜其實﹐不然﹐殺嶽者﹐髙宗之志也﹐髙宗志不在於迎淵聖而檜知之耳。我英宗北狩﹐羣臣疏請迎復﹐至再三不報﹐虜酋伯顏﹑也先索人出迎﹐至再三不報﹐及送至都門﹐竟無一介行李及於迎駕﹐勢窮情極﹐遂至自入﹐景帝之心可知也。其語諸大臣曰「當時大位﹐是卿等要朕爲之。」及遣使入虜﹐又命之曰「若見也先等﹐好生說話﹐不要弱了國勢。」蓋欲激怒而絕之也。當是之時﹐君臣大義﹑骨肉至情﹐豈足動其聽哉﹖惟有利害可陳耳。設有戰國策士﹐必將說之曰「今不亟迎上皇﹐虜日以上皇爲名﹐擁車駕於前行﹐入居塞上﹐攻剽城邑﹐守邊將吏不敢北向發一矢﹐又迫上皇傳旨﹐索金犒虜﹐邊臣何以予之﹖一年不迎﹐一年不止﹐是坐而自困也。此其小也。萬一上皇怨陛下不迎﹐扈從諸臣有如喜寧輩進策﹐擁胡騎數萬﹐結一二邊將﹐由甘肅﹑寧夏而入﹐直至咸陽﹐復正位號﹐布告天下﹐東向而請命於太后﹐陛下胡以處之﹖周王以狄兵入﹐有故事矣。此其遠者。萬一邊鎭親王有爲不軌之謀者﹐以迎駕爲名﹐稱兵塞上﹐假托祖訓﹐合從諸藩﹐卽其謀不遂﹐而朝廷固已多事矣。惟有亟迎上皇﹐奉入大內﹐則陰謀自解﹐禍難彌消﹐陛下安枕九重之上﹐孰與懸口實於天下而陰受其害耶﹖」此言一出﹐奉迎之使立遣矣。而在廷諸公﹐不聞有言及此者﹐乃徒以君臣骨肉之說進﹐宜其不入也。何也﹖利害之念重﹐必有甚於所慮者﹐乃可進也。

二

嗟夫﹗於少保之功﹐豈不大哉﹗然君父蒙塵﹐普天怛痛﹐而少保以社稷爲重﹐擁立新主﹐無一語及於奉迎﹐豈非慮禍之深﹐不暇兩全耶﹖吁﹐亦忍矣﹗是時﹐去建文時方四十年﹐而人心不同﹐已至如此。然天下莫以爲非﹐豈非利害之說深溺而不可返耶﹖少保嘗自嘆曰「此一腔血﹐竟灑何地﹗」其言悲矣。夫一心可以事百君﹐死生利害﹐惟其所遇﹐盡吾心而已﹐何所不可灑耶﹖當時﹐羣臣奉迎之請﹐景帝不欲也﹐使少保一言﹐未必不信﹔其後﹐易儲之議﹐使少保以死爭之﹐憲廟亦未必出宮。徘徊隱忍﹐兩顧不發﹐身死西市﹐欲恨無窮﹐可不哀耶﹗夫「社稷爲重﹐君爲輕」之言﹐爲人君設也﹐非爲人臣權衡於送往事居之間可以是語決也﹐若乃登埤而謝曰「國有君矣」﹐所以消敵人之望﹐如分羹之對耳﹐豈爲私議於君臣之間﹐可以是爲動止哉﹗而一時迂緩之士﹐卒以爲口語﹐至使君父辱在旃廬﹐坦然不問。社稷爲重﹐君其弁髦耶﹖

藩封

髙皇帝創建藩國﹐封二十四王﹐且半天下﹐惟吳﹑越不以封﹐以其膏腴﹐閩﹑廣﹑滇﹑僰不以封﹐以其險遠﹐慮至深也。然事有便利﹐不可不變通者。卽如雲南一省﹐上古所不臣﹐自入版圖﹐卽以西平世守﹐黔寧之烈﹐民吏畏服﹐二百餘年來﹐聲教洽曁﹐【「洽曁」﹐「曁」天啟本作「洎」。】可謂便矣。然沐氏盤據旣久﹐人心頗附﹐漸有跋扈之志﹐如朝弼凶殘不道﹐自幹法紀﹐朝廷索二婦人﹐至二十年而不得﹐非今上英明﹐縛而付之法吏﹐不幾唐之中葉哉﹖夫沐氏彊﹐則尾大不掉﹐朝廷之法不伸﹐沐氏衰﹐則屏翰不固﹐朝廷之威不振﹐皆非長計也。莫如建一親王﹐開府其地﹐將鎭守之兵攺爲擭衛﹐使得統兵禦吏﹐與國初諸王等﹐黔國以下﹐悉聽節制﹐內可以裁沐氏不共之心﹐下可以堅滇人向化之志﹐卽使僰﹑滇之路聲教有梗﹐雲南猶國家有也。假如交趾未棄時﹐建一藩國﹐使得握兵禦吏﹐毋與內諸侯同﹐其人以爲有王﹐不復生心﹐而交南長爲國家有矣﹐孰與捐之夷狄乎﹖故元混一華夏﹐六詔﹑西域皆王其子弟﹐厥後﹐元帝北遁﹐梁王保有雲南﹐蜀夏旣平﹐乃入王化。其在西方者﹐亦竟不得剪除﹐則封以爲王﹐哈密是也。此非其已效耶﹖或曰﹕王而握兵﹐不有江右之慮耶﹖此不達地勢者也。寧濠據江漢之上游﹐謂之建瓴而下﹐滇南處一隅之絕徼﹐謂之仰面而攻﹐安有仰面而攻可以取勝者耶﹖且夫萬里遐荒之徼﹐而欲與中國爭衡﹐則公孫不國於白帝﹐尉陀不帝於南海矣。或曰﹕炎荒遐裔之區﹐以王親子弟﹐不幾於竄耶﹖此又不然。夫閩﹑廣﹑滇﹑貴皆膏腴樂土﹐百物所生﹐而齊﹑魯﹑燕﹑趙之地有不及也﹐其視山﹑陜邊郡﹐苦樂又相懸絕﹐試取山﹑陜邊郡一府宗室頗少【「頗少」﹐「少」疑當作「多」。】者遷之雲南有不樂就者耶﹖嗟夫﹗天下無事而爲迂恢之談﹐人必笑以爲狂﹐且言於時禁﹐動慮後患﹐誰肯倡不急之議以駭﹖聽﹖姑記之﹐以備一策耳。

唐制﹐諸王食邑不過千戶﹐乃漢封一小侯也﹐公主不過三百五十戶﹐太平獨加至五千戶﹐可謂侈矣。本朝公主食邑不及前代﹐而親王歲祿﹐本色萬石﹐則過唐﹑宋遠矣。

國家分封諸王﹐體貌甚重﹐其後宗人蕃衍﹐族屬益疏﹐又以祿糧支給仰哺有司﹐於是禮體日以衰薄﹐故親王有不受方鎭之拜者﹐有以刺書名與百吏爲平交者﹐有守臣傳呼而出﹑郡王引車避之者﹐有下邑令長入郡城不謁親王者﹐皆非禮也。新進書生﹐不讀令甲﹐萬一有舉祖訓以摘者﹐其何說之辭﹖士君子立官行己﹐自有正道﹐不在以虛文取勝﹐博剛峻之名﹐反自幹法紀﹐爲識者所笑。近見一二近臣出使藩府﹐卽與親王爭禮﹐取勝於揖讓之間﹐以爲不辱君命。予嘗笑其迂。蓋事有同形而異情者。如出使敵國﹐則折敵國之禮所以尊朝廷﹐柰何以敵國外夷視親藩而與之爭勝﹖天下一家﹐自分藩籬﹐此褻君之大者﹐不辱何居﹖恩澤

古時﹐將相大臣祿賜甚厚﹐與今相去遼絕﹐如漢時﹐將相封侯皆有國土﹐而人主賜予動至千萬﹐卽如賜黃金百斤﹐將相之常也﹐以百斤計之﹐爲黃金千六百兩﹐直白金數千矣。如唐時﹐宰相食料﹐一月三千緡﹐一緡爲千錢﹐當直三千金矣。古之上將﹑三公﹐其富與今親王等﹐視一品秩祿何啻十百﹖亦其時物力充溢﹐公私給足﹐與今不同也。

漢臣賞賜﹐如官儀所載﹕臘賜﹐大將軍﹑三公錢各二十萬﹔特進侯十五萬﹔卿十萬﹔校尉五萬﹔尙書三萬﹔侍中大夫各一萬﹔千石﹑六百石各一千﹔虎賁﹑羽林郎二人共三千。此舊制也。章帝寬仁﹐賞賜羣臣過於制度﹐則又不止於此矣。本朝三大節止於賜鈔﹐鈔法不行﹐止爲故事而已。世廟在西內﹐賞賚入直大臣﹐每每隆渥﹐而方士﹑法官之流﹐皆得橫賜﹐爲煩費耳。今上卽位﹐歲時大節﹐閣臣﹑講官多有金帛之賜﹐而六卿以下皆不得與。然每節費數十萬﹐則宮眷內臣皆仰給歲時賞賚以自潤﹐其勢不可已也。較之前代﹐費亦嗇矣。

唐制﹐文武朝臣五時賜衣﹐皆以制成之衣賜之也。杜詩云「意內稱長短﹐終身荷聖情」﹐又云「賜分雙管筆﹐恩降五銖衣」是矣。又其時﹐百官遷轉賜緋﹐皆出內府。不知宋制何如。本朝絕無此典。惟百官月俸有折絹之名﹐而輔臣侍從間有匪頒之賜﹐亦內帑文綺﹐非有成衣也。新中進士﹐國子監給羅襕﹐猶有古意。

唐初﹐三品以上賜金裝刀﹑礪石﹐一品以下則有手巾﹑算袋。開元以後﹐百官朔望朝參則佩算袋﹐各隨其所服之色﹐餘日則否。此則宋時魚袋之制也。本朝文武大臣扈從車駕﹐則賜繡春刀﹑椰瓢﹑茄帶﹐亦是此意。但唐﹑宋通服以爲章彩﹐今止以充賜近臣﹐而不以爲法服爾。

唐賜彩十段﹐爲絹三疋﹑布三端﹑綿四屯。若雜彩十段﹐爲絲布二疋﹑紬二疋﹑綾二疋﹑縵四疋﹐亦曰賜物十段。今制賜衣一襲﹐爲三匹。

三代以下待臣之禮﹐至勝國極輕﹐本朝因之﹐未能復古。第舉喪禮一節﹕兩漢時﹐王公將相葬日﹐天子禦門望送﹐魏﹑晉哭於東堂﹐六朝人主臨弔﹐至唐﹑宋猶有望送臨弔之禮﹐本朝﹐惟國初一二元勛有車駕親臨者﹐自後無復此事﹐惟是一品大臣輟朝一日﹐人主素服臨朝﹐其後率從省便﹐惟於歲終一日並行而已。然賜葬賜祭頻繁優渥﹐恐前代不能及也。至於推恩三代﹐一如見爵﹐則尢千古曠絕之恩矣。

今元宵節假﹐卽唐人賜酺之遺意也。唐制﹐百官於春月旬休﹐選勝以樂﹐自宰相至員外郎﹐凡十二筵﹐各賜錢五千緡﹐玄宗或禦花萼樓邀其歸騎﹐畱飲盡歡﹐此𨿽非三代之法﹐亦太平之象﹐君臣相悅之風也。一張一弛﹐文武之道﹐人臣奉官修職﹐夙夜在公﹐而以一日之逸﹐償十日之勞﹐聖人不費焉。成祖遇元宵令節﹐百官休沐十日﹐飲食快樂﹐正是此意。近年以來﹐上以文法束吏﹐下以刻核取名﹐今日禁宴會﹐明日禁遊樂﹐使闕廷之下﹐蕭然愁苦﹐無雍容之象﹐而官之怠於其職﹐固自若也。辟之天道﹐有煦嫗和熙之气遊於兩間﹐而後萬物發生﹐百昌皆遂﹐必使憀栗迫慘﹐無樂生之心﹐此近於秋冬斂藏之气矣﹐豈所以調六气之和﹐養熙皞之福哉﹗

漢時﹐每大有慶﹐輒賜民爵一級﹐不知其制何如。唐時﹐如劉知幾所陳﹕「海內具僚九品以上﹐每歲肆赦﹐【唐會要卷八一階條引劉知己疏「肆赦」作「逢赦」。】必賜階勛」﹐「至於朝野宴集﹐公私聚會﹐緋服眾於靑衣﹐象板多於木笏」。可見當時賜爵之濫。然察其語意﹐蓋見任庶官普加階級﹐而不及平民﹐與漢稍異。宋時﹐每遇郊赦﹐普賜恩階﹐所及𨿽多而時頗希闊﹐與唐亦異。然皆賞不酬功﹐舉非論徳﹐名器大濫﹐不足爲榮。本朝無此法矣。惟覃恩大慶﹐各與應得錫命以爲恩典﹐較之前代最爲得體。

三代﹐天子巡狩﹐有召見百年之禮。宋時﹐民間百歲者﹐部使以其名聞﹐詔賜粟帛及爵﹐猶有古意。近時此法不行﹐山澤之民﹐有年至百歲而長吏不知者﹐老老之仁﹐蕩無存矣。萬曆辛卯﹐武林鍾化民巡按山東﹐行部登﹑萊海上﹐會有養老之令﹐詢訪二郡境內八十﹑九十者﹐召至行臺﹐面加存問﹐至繪爲一圖﹐中間至九十以上者﹐幾十人焉﹐可謂奉行徳意﹐有三代之遺矣。而時俗目爲迂遠不急﹐俗之敝也久矣。

國體

本朝姑息之政甚於宋代﹐但其體嚴耳。宋時﹐待下有禮﹐然至於兵敗必誅﹐贓罪必刑﹐未有姑息遷就以全體面者。本朝無其恩禮﹐而法亦不行﹐甚至敗軍之將﹐可以不死﹐贓吏巨萬﹐僅得罷官﹐是吞舟之漏也。至於小小刑名﹐毫不假借﹐反有凝脂之密﹐則重輕胥失之矣。

宮禁﹐朝廷之容﹐自當以壯麗示威﹐不必慕雅素之名﹐削去文采﹐以褻臨下之體。宣和﹐艮嶽苑囿﹐皆仿江南白屋﹐不施文采﹐又多爲村居野店﹐宛若山林﹐識者以爲不祥。吾觀近日都城﹐亦有此獘﹐衣服器用不尙髹添﹐多仿羣下之風﹐以雅素相髙。此在山林之士﹐正自不俗﹐至於貴官達人﹐衣冠輿服﹐上備國容﹐下明官守﹐所謂昭其聲名文物以爲軌儀﹐而下從田野之風﹐曲附林藪之致﹐非盛時景象矣。

唐莊宗苦禁中溽暑﹐欲擇髙涼之所﹐皆不稱旨﹐宦者因言「臣見長安全盛時﹐大明﹑興慶樓觀以百數﹐今日宅家曾無避暑之所﹐宮殿之盛﹐不及當時公卿第捨耳。」此𨿽迎合之言﹐其實﹐兩京盛時﹐公卿第捨有侈於洛州行宮者﹐盛衰之迹﹐此其可見者也。因考漢﹑唐以來﹐將相大臣祿賜丰渥﹐居處華盛﹐類合王侯﹐下至宋﹑元﹐稍覺不及﹐及我朝﹐則益儉矣。勛臣世爵﹐往頗繁華﹐近日窘迫已極﹐惟親藩﹑中貴猶覺華侈﹐文臣位至極品﹐一措大居耳﹐寓居都市﹐下同齊民﹐元輔之居﹐不容旋馬﹐其它可知。此於士風甚雅﹐於國容則未備也。

天下財力止有此數﹐不在此則在彼。漢時離宮別館至於百千﹐崇麗造天。宋﹑元以來﹐正衙之外﹐離宮甚稀。至於本朝﹐則大內之宮亦止一二﹐而都城內外寺觀數十百所﹐金壁焜煌﹐略如帝居﹐則漢代離宮之盛﹐化爲佛土矣。前代公卿大臣﹐居處服食不減王侯﹐本朝卽元勛大臣﹐自奉儉陋﹐而親藩有土之貴﹐宮廷服用與人主相埒﹐則漢﹑唐大臣之饗﹐歸於天潢矣。夫人臣之盛歸於天潢﹐固其所也﹐人主之居化爲佛土﹐不亦過哉﹗

漢時﹐郡國守相置邸長安﹐唐諸路大使皆有進奏院﹐宋眞宗時置朝集院於京師﹐凡升朝官到闕﹐並館於院中﹐官給公券﹐兵士隨直﹐惟可至朝堂省部﹐不得他往﹐此法亦善。今入覲司府等官﹐皆自僦民居﹐及考察坐棚類如拘囚﹐殊非體面。若令一省自備公費﹐各置一邸﹐以待朝集之吏﹐亦大體也。今上下相察﹐密於稽考﹐而紀綱所在﹐視爲不急﹐未有不以予言爲迂也。

大明門前府部對列﹐棋盤天街百貨雲集﹐乃向離之景也。往時五部升堂﹐或至午刻﹐予在南宮﹐自恐廢時失事﹐且示怠緩﹐令以巳時升堂﹐頗覺嚴肅。數日後﹐偶求一書﹐向部門書肆覓之﹐則以堂事早畢﹐投文人散﹐書肆隨之而撤。予因悔曰「誤矣。」五部在天街之左﹐天下士民工賈各以牒至﹐候謁未出﹐則不免盤桓天街﹐有所貿易﹐故常竟日喧囂﹐歸市不絕﹐若使俱以巳刻完事﹐候者皆散﹐市肆無所交易﹐亦皆早撤﹐則日中之景反覺寥闊﹐非國門丰豫之景矣。因嘆前人舉事皆有深思﹐正不可以一時意見妄爲更移。且部堂之政﹐乃朝廷大體所關﹐與有司法守不同﹐亦不必慕勤敏之名﹐失博大之體也。因令所司﹐投牒升堂一如故事云。

儀司【「儀司」﹐天啟本作「儀制司」。】集進表包袱﹐分送三堂﹐供傔從之衣﹐此古所謂集上書囊以爲帷帳者﹐𨿽未大傷﹐然於大臣體面﹐亦屬不雅。若將此項畱作三堂公用﹐如出門中火及柬套﹑書帙之費取足其中﹐歲可得數十金﹐亦頗足用。祠司旣無別項支費﹐教坊編派勢不可已﹐宜將各項名役盡爲裁革﹐畱作寫字名色﹐遇內府文移有所需索﹐令其稍備錙銖﹐以應其索﹐亦未爲過﹐惟以供億堂司﹐則甚失體耳。

管子治齊﹐設女閭七百﹐徵其夜合之資﹐以助軍旅﹐此在王政視之﹐口不忍道﹐卽後世言利之臣﹐亦未嘗榷算及此者﹐此可鄙亦甚矣。而近日所在官司﹐乃有稅及此等者﹐如臨淸之差役﹐通州之餼程﹐多取諸此。此獘政之當革者也。不但有司﹐乃至禮部堂司﹐出入供需﹐或令教坊人役治具以從﹐此最不美之事。當在部時﹐屢欲裁革﹐以請告匆匆﹐未及設爲章程﹐第遇公出﹐令所司別具資費給賞其人而已。此在必所當革而別議公費可也。後有賢者亟行之。

沈大宗伯在部﹐於禮教風俗銳意匡正﹐前後所奏禁奢抑浮不下數疏。一日﹐言及倡優一種﹐最傷風化﹐欲建議通行天下盡爲汰除。予曰「此恐不能爲﹐亦不必爾。自古以來﹐有此一類﹐先王以禮防民﹐莫之能廢﹐必有以也。何者﹖天地六气﹐自有一種邪污﹐必使有所疏通﹐然後淸明之气可以葆完﹐辟如大都大邑﹐必有溝渠以流其惡﹐否則﹐人家門庭之內﹐皆爲穢濁所畱矣。先王救俗之微權﹐有不可以明諭者﹐存而不問可也。」沈公以爲然﹐因止其事。

三代以下﹐國體之尊﹐莫有過於我朝者。如漢﹑唐盛時﹐與匈奴﹑烏孫猶稱甥舅之禮﹐宋之全盛﹐與契丹爲兄弟之國﹐此其最尊時也。本朝控制四夷﹐皆爲臣妾﹐北虜之裔﹐厥角受賞﹐卽其君長﹐不敢與邊臣抗違﹐其它西域諸夷﹐自稱奴婢﹐視甥舅兄弟之國﹐何啻霄壤﹖乃近日一二小夷梗化方外﹐在朝廷視之﹐猶蚊蚋癬疥﹐而當事之臣﹐不及遠稽前代﹐論事建畫﹐稱引失體﹐幾取唐﹑宋之末以相比﹐況非惟事機不合﹐其於名言之體﹐亦甚失矣。辱國之罪﹐莫大於此。

嘗謂天下之事﹐有不可膠柱而談者﹐因時制宜﹐在人所處耳。萬曆乙亥﹐西域獻千里馬﹐養之邸中﹐大宗伯以部檄實之﹐不爲上奏﹐時以爲得體。予竊以爲不然。何也﹖彼遠人慕義﹐從萬里獻馬﹐復使之持去﹐以爲朝廷惜賞馬之費﹐意必怏怏﹐不如以詔旨賫之﹐而賞其道裏之費﹐與所獻略相當﹐不則﹐受之以付北邊爲候騎﹐可以示西域﹐不貴其馬﹐以折其心﹐可以示北夷﹐中國候望有西域寶馬也。此與朝廷之體無損﹐而事又兩益。乃徒以漢文﹖馬事爲比﹐則迂矣。千里馬﹐乃天方國所獻﹐時儀部唐君鶴徵主會同館﹐嘗邀予輩數人往觀﹐馬靑驄色﹐耳如竹篾﹐鹿頭鶴頸﹐不甚肥大﹐而神駿權奇﹐意熊閒遠﹐步之丹墀﹐盤旋如風﹐恨不見其一騁耳。因憶李﹑杜詩中所稱﹐殆非虛語。

唐時﹐禁京域丐者﹐分置病坊於諸寺以廩之﹐亦謂之悲田院﹐卽今蠟燭﹑幡竿二寺也。從古都會之地﹐乞丐遊食者眾﹐故唐﹑宋以來﹐皆有悲田之設﹐第不知當時有司奉行何如。如今蠟燭﹑幡竿二寺﹐所養貧人不及萬分之一﹐而叫號凍餒充滿天街﹐至於不可聽聞﹐則二寺之設亦何爲﹖公卿大老有載錢自隨﹐車馬所過﹐輒散以予之﹐每逢呵殿﹐羅列道旁﹐小民相傳以爲美談﹐此所謂惠而不知爲政也。身爲公卿﹐海隅一夫﹐咸使得所﹐闕廷之下﹐流離叫號﹐是誰所致﹖而乞與一錢以爲私惠﹐若里巷婦人之爲者﹐豈惟不知職掌﹐亦非所以壯國容也。

谷山筆麈卷之四相鑑

宋時﹐宰相省閱進奏文書﹐同列多不與聞。熙寧初﹐唐介參政﹐謂首相曾公亮曰「身在政府而事不與知﹐上或有問﹐何辭以對﹖」乃與同視。後遂爲常。介之請﹐公亮之從﹐皆政體也。朝廷防宰相之專﹐設參知以爲陪貳﹐而不與省閱﹐職守安在﹖勢之所歸﹐不免專擅﹐有自來矣。本朝六部奏疏﹐例皆三堂同署﹐而謀畫源委﹐左右二卿往往不得與聞﹐惟奏牘已成﹐吏衙紙尾請署﹐二卿以形﹖顧避﹐亦不問所從﹐至於曹銓進退人才﹐頗關要祕﹐甚或在廷已聞﹐而兩堂不知﹐惟太宰一人與選郎決之﹐此非與眾共之之義也。正卿與郎吏爲密﹐視同列爲外人﹐及有不當上心﹐奉旨對狀﹐左右二卿又難以不知爲解﹐是不使之與其謀而使之同其譴也。豈但政體有失﹐亦非人情矣﹐而積重難返﹐至於成習﹐不亦異哉﹗內閣本揭署名﹐體亦類此﹐往往復有密揭﹐則更無從與聞矣。臺衡之地﹐遂樹荊榛﹐可慨矣﹗

首相之權﹐自古爲重﹐賈似道【天啟本作「宋賈似道」。】當國﹐葉夢鼎爲右相﹐有愬求恩澤者﹐夢鼎以爲可與﹐似道以爲非己出﹐罷省吏數人﹐夢鼎怒曰「我斷不爲陳自彊。」卽上疏﹐又爲似道所阨﹐乃引杜衍故事﹐單車宵遁﹐可謂不降志矣。大體次相之體﹐取拱默爲容﹐引嫌自避﹐稍涉可否﹐便是異同﹐相沿成俗﹐牢不可破﹐要皆叔季之風也。今元凱嶽牧集於一堂﹐同心一徳﹐甲可乙否﹐不失爲和﹐安取此瑣瑣形神爲也﹖

宋王珪﹐自政府至爲首揆﹐凡十六年﹐無所建明﹐有「三旨相公」之目﹐傳笑史冊。本朝泰陵在位﹐淵嘿日久﹐一日召見輔臣﹐有所訪問﹐猝不能對﹐但叩頭呼萬歲而已﹐當時目爲「萬歲閣老」﹐可作一對。

貴溪夏公言以大禮得幸﹐從都給事中遷禦史中丞﹑翰林學士﹐遂至大用﹐世廟眷禮寵遇﹐無所不至。其後﹐上於宮中祈禱﹐禁直大臣皆賜星冠﹐夏不受﹐上大恨之﹐卽賜策免。已而復思之﹐一日﹐於幾上書「公謹」二字﹐公謹者﹐夏字也。左右窺知上意﹐因畱其字不除﹐上復過之而笑﹐左右密語分宜。分宜固恨夏﹐不得已﹐欲自爲功﹐因白上﹕「故輔臣言可詔用也。」有詔徵詣闕下﹐比至﹐數使迎問於道﹐寵眷倍昔。分宜心害之﹐未有間也﹐而事之甚謹﹐至不敢與分席。夏公性頗伉直﹐見上委任﹐無所顧忌﹐視分宜如無也。分宜益恨﹐日夜求以中之。會督府曾公銑建議請復河﹑隍﹐夏公喜事﹐從中主之。然上意頗憚﹐不欲﹐爲分宜窺知之﹐因以此中夏。先賂左右爲計﹐伺上禱祠時﹐卽日以曾公請兵疏上﹐上固不快﹐令夏公擬旨﹐力贊其議﹐又以上有事時奏之﹐上因問曰「此事竟可成否﹖」左右皆曰「萬歲不問﹐奴不敢言。曾見銑疏來﹐舉朝大臣﹐相顧駭愕﹐以爲召釁生事﹐危可立待。」上色動﹐以札密問分宜﹐分宜密疏﹕「此事決不可成﹐獨言力主之﹐臣等實不與聞。」上怒﹐遂逮銑下吏於死﹐夏公亦以其故死西市也。

分宜相嵩旣殺貴溪﹐逐諸城﹐專任二十年﹐獨華亭與之左右﹐勢且不免。會吳中有島寇﹐華亭卽卜宅豫章﹐佯爲避寇之計﹐有司爲之樹坊治第﹐附籍江右﹐又與世蕃結親﹐江右士大夫皆講鄕曲之誼﹐於是分宜坦然不復介意。已而謀逐分宜﹐世蕃誅死﹐卽鬻南昌裏第﹐解江右之籍。

分宜相在位﹐江右士大夫往往號之爲父﹐其後﹐外省亦稍稍有效之者﹐趙文華者﹐其最也。文華【「趙文華」﹑「文華」﹐原皆作「某某」。玆據天啟本攺補。】旣以父分宜﹐故位至卿佐【「卿佐」﹐天啟本作「尙書」。】﹐得上寵眷﹐乃稍欲結知人主﹐不辱其命。一日﹐密進藥酒﹐方言「授之仙﹐飲可不死。獨臣與嵩知之」。上曰「嵩有此方不奏﹐文華奏我。」分宜聞之﹐大懼且恨﹐立召文華問曰「若何所獻﹖」對曰「無有。」分宜取進酒疏示之﹐文華長跪頓首﹐分宜怒叱之﹐不起﹐呼左右拽出﹐命門者毋敢爲文華通。當時﹐分宜一睚眥者﹐立族矣。文華日夜憂懼﹐不知所出﹐從世蕃乞哀﹐世蕃憐之﹐爲白夫人﹐夫人以其兒也﹐殊不忍其觳觫。一日﹐相君洗沐﹐義子皆來起居﹐置酒堂上﹐相君﹑夫人上座﹐義子及世蕃列侍﹐惟文華不得入﹐乃曲賂左右﹐伏於欞軒之間。酒中﹐夫人曰「今日一家皆在﹐目中何少文華﹖」相君嘻曰「阿奴負人﹐那得在此﹖」夫人因宛轉暴白﹐相君色微和﹐文華遽走入﹐伏席前涕泣﹐相君不得已﹐遂畱侍飲﹐盡歡而出。其後竟不能免也。蓋分宜所殺甚多﹐大抵元出門下而後棄去者﹐此其人得罪﹐深於不相知。足爲奔走權門者之戒矣。

丰城有大司空﹐才臣也﹐其始﹐因緣分宜得九列。壬戌﹐萬歲宮災【「萬歲宮」﹐當作「萬壽宮」。】﹐分宜請還大內﹐上甚不悅﹐乃稍屬意華亭﹐分宜肺腑卽有去事華亭者﹐司空其前茅也。一日﹐分宜在直﹐司空侍坐﹐分宜嘆曰「近日少湖間承一二密札﹐遽作驕腸﹐何其不廣﹖此老夫二十年前光景也。」司空卽大聲曰「徐老先生自是髙義﹐相公未可厚非。」分宜大詬曰「若非吾裏子耶﹖何得爲他人乃爾﹗」司空應聲曰「某官一品尙書﹐柰何以語言辱我﹗」分宜罵曰「尙書誰所乞與﹖敢爲此態﹗」司空卽走白華亭﹐華亭密奏狀﹐上札報曰「嵩非詬禮﹐乃詬卿也。」自是﹐分宜日槥矣。

分宜相在位﹐權勢燻灼﹐中外累脇。家僮永年用事﹐公卿與之抗禮﹐號爲萼山先生【據世宗﹑嘉靖實錄卷五百九「永年」作「嚴年」﹐「萼山先生」作「鶴山先生」。文曰「嚴年尢爲黠狡﹐世蕃委以腹心﹐諸所鬻官賣爵自世蕃所者﹐年率十取其一。不才士夫﹐兢爲媚奉﹐呼爲鶴山先生﹐不敢名也。」】。得與萼山先生一遊者﹐自謂榮幸﹐方鎭牧守以下﹐不得與永年遊﹐一見蒼頭下走﹐無不折節。一日﹐有士人候門﹐久不得見﹐因求空地溲溺﹐一僮兒見之﹐卽提其耳大詬﹐其人遜謝求解﹐識者走視之﹐則一寺卿也。又一監司求見冑子東樓世蕃者﹐彷徨移時﹐一蒼頭方坐便房令人理髮﹐監司求爲一通﹐蒼頭不應﹐監司以十金奉之﹐蒼頭卽擲於鑷工﹐以示不屑﹐其人駭懼﹐謀之相知﹐益金若干以進﹐蒼頭方首肯﹐令得一見。至其所奉東樓父子者﹐又不知幾何矣。

東樓狎黠﹐善以數禦物。一日﹐與客坐﹐適有餘气﹐客卽拂鼻問何異香﹐東樓佯驚曰「失气不臭者﹐病在肺腑﹐吾其殆矣。」以釣客語﹐客少許又拂鼻曰「非也微有气息。」東樓大笑﹐以告所親。蓋亦輕之也。

膠州有藍道行者﹐善降紫姑【「紫姑」﹐天啟本作「紫姑仙」。】﹐走住長安﹐出入公卿門下。華亭欲逐分宜﹐念無以間其寵﹐有言道行者﹐因薦之。上召入禁中﹐使言禍福﹐奇中﹐上甚信其言﹐待以決事。一日﹐分宜有密札言事﹐華亭以報道行﹐道行卽爲紫姑語﹕「今日有姦臣奏事。」上方遲之﹐則分宜札上矣。上卽疑焉。或以告鄒禦史應龍﹐鄒以爲奇貨﹐恐有先之者﹐卽遽上劾。不及盡得其事﹐惟取一二著者列之﹐使稍從容﹐當頗詳耳。

分宜在位﹐權寵震世﹐華亭屈己事之﹐凡可以結歡求免者﹐無所不用﹐附籍﹑結姻以固其好﹐分宜不諭也。其後﹐分宜寵衰﹐華亭卽擠而去之。林禦史潤復奏世蕃怨望謀逆﹐有旨藉沒其家﹐將處以極刑。分宜托華亭之客楊豫孫﹑範惟丕者居間求解﹐以重賂進﹐華亭欲弗受﹐二客曰「公若不受﹐彼將疑公﹐受之以釋其疑可也。」賂入﹐華亭心動﹐欲爲地道﹐免世蕃死﹐二客又曰「彼若得免﹐人將疑公﹐殺之以絕眾疑可也。」翌日命下﹐世蕃赴市矣。二客幸於華亭﹐意气張甚﹐知者意其必有陰報。已而﹐楊至湖廣巡撫中丞﹐謝罷﹐夫人爲弟所殺﹐楊又正弟於法﹐死者二人﹔範至雲南副使﹐一子舉於鄕﹐隨一名妓北徵﹐死於舟中﹐輿屍而歸﹐人以爲嚴氏之報也。又三十六年﹐爲萬曆丁酉﹐嚴之孫貧甚﹐往往嚇徐以寄貲爲言﹐徐氏弗應。

華亭相﹐其父故府吏也﹐生兩子﹐長者相公﹐其次陟爲少司空﹐並以進士位至卿相﹐可謂榮矣。然其昆弟頗失歡﹐積久成郗。相公柄政﹐少司空以南廷尉考績諸闕﹐相君處之落落﹐司空甚恨﹐卽上書告相公陰事﹐其詞甚不可掃﹐因自罷去。相君遜政﹐司空逆諸江上﹐素服而泣﹐相君亦不問也。

吳人以織作爲業﹐卽士大夫家﹐多以紡績求利﹐其俗勤嗇好殖﹐以故富庶。然而可議者﹐如華亭相在位﹐多蓄織婦﹐歲計所積﹐與市爲賈﹐公儀休之所不爲也。往聞一內使言﹐華亭在位時﹐松江賦皆入裏第﹐吏以空牒入都﹐取金於相邸﹐相公召工傾金﹐以七銖爲一兩﹐司農不能辧也。人以相君家巨萬﹐非有所取﹐直善俯仰居積﹐工計然之策耳。愚謂傾瀉縣官賦金﹐此非所謂聚斂之臣也﹖以大臣之義處之﹐謂何如哉﹗

分宜業罷﹐華亭柄政﹐人心向慕﹐羽翼亦廣﹐新鄭髙公拱一入樞府﹐卽與爭權。隆慶攺元﹐新鄭自以禦日登極﹐又性素直率﹐圖議政體﹐卽從旁可否﹐華亭積不能容。廣平人齊康者﹐新鄭門人也﹐上疏劾華亭﹐極其丑詆﹐時新鄭勢甚孤﹐又康言多謬﹐於是﹐舉朝大臣各具一疏﹐劾新鄭及康﹐而爲華亭解請﹐自六卿﹑棘寺下迨中書﹑行人﹐外至藩臬無遺者﹐凡二十八疏﹐時上方向用新鄭﹐左右又多其舊人﹐堅欲畱之﹐後見舉朝嘵嘵﹐不得已罷新鄭。方是時﹐江陵張公居正與新鄭厚﹐見其狀﹐不平﹐往請華亭﹐華亭不聽。一日﹐華亭以政務咨之﹐江陵謝曰「某今日進一語﹐明日爲中玄矣。」其明年戊辰﹐華亭卽罷。蓋江陵有力焉。

隆慶己巳﹐上特旨相內江趙公貞吉。內江素豪直自用﹐又爲上所識拔﹐江陵恐其逼也﹐謀召新鄭﹐而內監陳洪者﹐又新鄭里人﹐於是以太宰召還。庚午﹐新鄭入﹐其年罷內江。已而南充陳公以勤自去。其明年辛未﹐罷淮南李公春芳﹐又罷歷下殷公士儋。於是﹐新鄭以首相行太宰事﹐江陵並相﹐有詔不再卜云。新鄭之入也﹐對士夫語常曰「華亭有舊恩﹐後小相失﹐不足爲怨。男兒舉事要正大磊落﹐若恩怨二字不能擺脫﹐尙何可云﹖」其時﹐朝臣盡信以爲大度。後柄用頗久﹐情志稍露﹐而門下奔走之士﹐各務鑿空鏤奇﹐以博寵祿﹐於是報讎之計決矣。廣平蔡國熙者﹐故華亭門下士也﹐以講學事華亭﹐號爲入室﹐至是﹐攘臂請行﹐至階﹐卽諷郡邑刺華亭蒼頭不法。文致其三子皆論戍邊。三子者﹐一爲奉常﹐兩爲尙寶。華亭子孫牽衣號泣﹐華亭應曰「吾方逃死﹐安能相活。」卽跳西湖避之。平湖陸五台光祖者﹐亦華亭門人﹐與蔡同侍揮麈﹐因往爲華亭求解﹐冀以門墻故誼動之﹐蔡曰「凡吾所爲者﹐皆爲相公地也﹐不如是﹐相公不安。」陸知不可奪﹐亦無所爲計。奏上﹐部覆未報﹐而新鄭逐矣。

新鄭之入也﹐江陵有力。其始﹐相得甚驩﹐如出一口。旣而諸相皆逐﹐惟二人同事﹐新鄭稍稍自用﹐用宋程之策﹐間摘江陵之黨﹐江陵不能平也。已﹐會今上卽位﹐新鄭條上五事﹐大率禁中官之權﹐使政歸內閣﹐中官見之大恨。一日﹐內使奉旨至閣﹐傳諭云云﹐新鄭曰「旨何人調﹖」中使以上意應﹐新鄭卽曰「上稚年﹐安知調旨﹖皆若曹所爲也﹐吾且逐若曹矣。」中使入言狀﹐馮璫大恐﹐新鄭又已令臺諫六人劾之﹐馮璫又恐﹐謀逐新鄭益亟﹐按其奏不下。江陵卽行視陵地﹐往返三日﹐抵邸﹐稱病不出。一日﹐有旨召成國﹑內閣﹑六部至會極門宣諭﹐新鄭以爲臺諫疏行﹐且法馮璫也﹐甚有喜气。或叩今日宣諭何事﹐卽應曰「當是雙馬。」謂處馮璫也。江陵方臥病﹐令二人掖之而入﹐皆伏門下﹐中使捧詔﹐新鄭以手仰接﹐中使不也﹐以授成國﹐新鄭色變﹐及發讀之﹐乃逐新鄭旨也。自是宮府一體﹐同心若蘭矣。

馮璫與陳洪有郤﹐洪者﹐髙公同裏﹐故亦忌髙﹐而深與江陵相結。及上初政﹐髙以顧命自居﹐目無眾璫﹐馮愈恨之﹐旣去﹐猶不能釋然。會有王大臣之事﹐因風使引髙公﹐使校逮其舍人。初髙公大恐﹐而欲自決﹐及聞使者來第逮其僕﹐遂止﹐而禦史大夫葛公守禮爲髙力解﹐江陵意亦憐之﹐又朱太傅希孝多行金及賓客請於馮﹐馮知不可誣﹐亦稍解。及髙公僕逮至﹐雜之眾人中以問大臣﹐乃不知面﹐遂奏釋僕。髙公無恙也。

新鄭旣爲江陵所逐﹐罷歸裏中﹐又有王大臣之構﹐益鬱鬱不自安。一日﹐遣一僕入京﹐取第中器具﹐江陵召僕問其起居﹐僕泣訴﹕「抵捨病困﹐又經大驚﹐幾不自存。」江陵爲之下泣﹐以玉帶﹑器幣雜物可直千金﹐使僕賫以遺之。又新鄭家居﹐有一江陵客過﹐乃新鄭門人也﹐取道謁新鄭﹐新鄭語之曰「幸煩寄語太嶽﹐一生相厚﹐無可仰托﹐只求爲於荊土市一壽具﹐庶得佳者。」蓋示無他志也。萬曆戊寅﹐江陵歸葬﹐過河南﹐往視新鄭﹐新鄭已困臥不能起﹐延入臥內﹐相視而泣云。是年﹐新鄭卒﹐無子﹐夫人張氏遣一僕入京上疏﹐求卹典﹐因賫千金器物往獻江陵﹐江陵卻之﹐其僕泣曰「夫人使告相公﹕先相公平生廉﹐所愛惟此器物﹐無子孫可遺﹐謹以獻相公﹐庶見此物如見先相公也。」江陵色動﹐憐之﹐乃盡納其所獻。翌日﹐卹典下矣。

萬曆初年﹐江陵用事﹐與馮璫相倚﹐共操大權﹐於君徳夾持不爲無益﹐惟憑籍太后挾持人主﹐束縛鈐制﹐不得伸縮﹐主上聖明﹐𨿽在稚齡﹐心已默忌﹐故禍機一發﹐遂不可救。世徒以江陵摧抑言官﹐操切政體﹐以爲致禍之端﹐以奪情起服﹑二子及第爲得罪之本﹐固皆有之﹐而非其所以敗也﹐江陵之所以敗﹐惟在操弄主之權﹐鈐制太過耳。

自古大臣殊禮﹐至於贊拜不名而止﹐過則不臣矣。宇文護爲周太宰﹐有詔﹕「自今詔誥及百司文書﹐並不得稱公名。」甚於贊拜不名矣。頃者﹐江陵柄國﹐禮遇殊絕﹐上而旨趣﹐下而題覆﹐不曰「元輔」﹐卽曰「太師」﹐並不著其名氏﹐此待宇文護之禮也。當此之時﹐識者已爲之寒心矣﹐而羣小噏噏猶以爲未至也。假以歲月﹐何所底止﹖噫﹐亦險矣﹗人主年少﹐未能專決大政﹐大臣不宜受重爵﹐如漢武帝遺詔封金日磾﹐日磾以昭帝少﹐不受封﹐其後病困﹐大將軍乃自封之。日磾有大臣之義矣。今上十齡踐祚﹐未親大政﹐江陵遽逐中州﹐儵忽自貴﹐官至極品﹐何其識不如一亡虜也﹖

乙亥十二月﹐禦史傅應禎上疏論事﹐引「三不足」之說以適江陵﹐而其辭不著﹐左右以江陵之指﹐從臾激怒﹐目爲誹謗﹐上遂震怒﹐下吏問狀﹐大司寇王公崇古當之罰金﹐上不從﹐令謫戍極邊。丙子正月六日﹐上禦文華殿開講﹐上召江陵問曰「應禎以『三不足』誣﹐朕欲予廷杖﹐先生何以不肯﹖」江陵對曰「無知小人﹐狂悖妄言﹐死有餘辜﹐但朝廷待言官當存體面﹐昨如此處置﹐外人已知朝廷紀綱﹐祖宗法度﹐皇上不必介懷。」上曰「先生當盡忠報國﹐不要避怨。」江陵奏曰「先帝臨終﹐親以皇上付臣﹐臣受皇上厚恩﹐捐糜難報﹐何敢避怨。」上曰「昨文書官持本詣閣﹐二先生何不出一言﹐想也是避怨。」江陵復奏﹕「二臣皆臣所拔以事皇上﹐盡心爲國﹐決不避怨﹐但二臣事體與臣不同﹐凡此皆臣之責。」上曰「科道何以申救﹖」江陵奏曰「此皆故套﹐亦非有所欺慢。」上曰「渠等疏中說應禎有八十老父﹐卽取登科錄檢之﹐禎但有母無父﹐此何謂不欺﹖」江陵又申解一二﹐天顏乃霽。二公竟無一言。二公者﹐桂林呂公調陽﹑蒲州張公四維也。故事﹐朝紳下詔獄﹐同官及里人送至錦衣門外﹐及應禎下獄﹐江陵令錦衣餘蔭偵送者以聞﹐於是給事中徐貞明﹑禦史喬巖﹑李禎皆得謫去。未幾﹐而劉禦史臺疏至矣。

丙子正月﹐劉禦史臺方按遼東﹐具疏論劾江陵﹐而蒲州﹑武林亦在指中﹐武林者﹐冢宰張翰也。有詔系臺下吏﹐上使謂相君杖臺戍邊﹐江陵上疏論救﹐奪官爲庶人。臺與應禎同邑人﹐應禎以「三不足」之說奏﹐不過微文指斥﹐而臺疏數千言﹐攻擊相君不遺餘力﹐然應禎得禍甚於臺者﹐禎詞連瀆職﹐故得中以危法﹐而臺直劾二相﹐不涉乘輿﹐卽上亦不甚欲竟之也﹐然江陵恨臺甚﹐竟以法戍之﹐使至於死。

士夫相與﹐顧平日疏密如何﹐若爲浮慕一時之名而納交於賢者﹐亦好名之累也。劉禦史臺與予舊曾相處﹐其出按遼左﹐亦曾分俸相遺﹐及論江陵逮捨﹐予策馬往候﹐同年故舊﹐視者甚少﹐惟習太史時甫在焉。或曰「時甫子女姻家﹐不得不爾﹐子亦若爲往視﹐可謂好名。」予曰「不然。人若素昧平生﹐卽有今日之名﹐而無因而交﹐若平時有舊﹐卽冒不韙﹐亦不得絕。此君原有往返﹐固不可畏咎而避﹐亦不爲慕名而交也。」

萬曆丁丑﹐江陵奔喪辭朝﹐上禦文華殿西室﹐江陵墨縗入見﹐泣涕陳辭﹐上亦爲之抆淚﹐一時相傳以爲古今寵遇﹐而不知賈似道故事也。似道平時尊禮﹐至於入朝不拜﹔退朝而出﹐人主避席目送殿廷始坐。已而稱疾乞歸﹐人主涕泣拜畱﹐至命大臣﹑侍從傳旨固畱﹐日四五至﹐中使加賜﹐日十數至。此何禮也﹖江陵晚節禮遇﹐亦略相仿﹐至稱「太嶽先生」﹐又過於往代矣。嗟夫﹗君上寵榮出於迫脇﹐大非人臣之福﹐有識之士以爲懼﹐不以爲榮也。

萬曆初政﹐一日﹐文華講退﹐上顧輔臣問閣臣呂本在家安否﹐江陵大怒﹐退召其子中書兌至朝房﹐問曰「主上問尊公起居﹐何緣受知﹖」兌大恐﹐卽上疏自罷﹐旋被內察。蓋見上問及﹐恐其復用﹐故排抑之如此。然呂公事世廟﹐上尙未生﹐不知何以知其姓名﹐此亦必有說矣。因考宋史有一事相類﹐學士皮龍榮嘗爲東宮舊僚﹐理宗一日問龍榮安在﹐似道恐其召用﹐謂所司誣劾謫竄﹐飲藥以死。權姦之專主﹐先後一揆﹐可嘆也。

江陵剛愎自用﹐頗類王安石﹐亦有「三不足」之說﹐爲禦史傅應禎所劾﹐然其心術之公﹐尙不如安石遠矣。一日雷擊奉天吻﹐臺諫欲上公疏﹐往請﹐江陵止之曰「何必紛紛如此﹐旣是雷電﹐如何能不擊物。」此其一證也。

方江陵盛時﹐士論洶洶﹐以爲必有異圖﹐予獨策其不然。自古姦雄欲盜人國﹐未有不結人心者﹐江陵十年在位﹐所行無一事不失人心者﹐此無他志可知也。又諸子連舉鼎甲﹐各列華要﹐方且慕圭組之華以爲榮寵﹐使其果有大志﹐安用此爲﹖以此二事﹐策其不然。

小人諂態﹐無所不至﹐古今一揆。蔡京在位﹐其黨有薛昂者﹐以京援引﹐得至執政﹐舉家爲京避諱﹐或誤及之﹐輒加笞責﹐己嘗誤及﹐卽自批其口。諂至如此﹐良可哀也。江陵在位﹐有朱禦史者﹐爲入幕之客﹐江陵臥病﹐舉朝士夫建醮祈禱﹐禦史至於馬上首頂香盒馳詣寺觀﹐已而行部出都﹐畿輔長吏例致牢餼﹐卽大驚﹐罵曰「不聞吾爲相公齋耶﹖柰何以肉食饋我﹗」此又甚於昂矣。嗟夫﹗佞人也﹐誠以趨事權要之心事其君上﹐必爲忠臣﹐事其父母﹐必爲孝子﹐而甘心於此﹐人奴廁養不足爲污矣。

遊七﹑宋九﹐卽梁氏之秦宮﹑霍家之馮子都也。一時侍從﹑臺諫多與結納﹐密者稱爲兄弟﹔一二大臣亦或賜坐命茶﹐呼爲賢弟﹔邊帥武夫出其門下﹐不啻平交矣。九之聲勢稍不及七﹐而能作字﹐頗爲主人代筆﹐其富又過於七﹐求其所以得寵﹐皆食桃之歡也。同時有王五者﹐文雅不及七而富次之﹐第其主人未甚當事﹐且以淸謹爲名﹐不大烜赫耳。一日﹐五謂人曰「近日有給捨過我家宋九﹐適一邊帥遣使伺候元老﹐先通阿九﹐給捨問﹕『此誰也﹖』九對﹕『此某邊大將﹐在我相公門下。』給捨卽云﹕『煩兄通息於渠﹐願與交歡。』世有此等諫官﹐向吾輩求薦與邊帥遊﹐大可笑也。」以此言之﹐五之識過七﹑九遠矣。恨嘉靖間鶴山先生不及見後輩人品。東海漁人作五七九傳志之。

韓侂冑生日﹐羣寮畢集﹐吏部尙書許及之後至﹐閽人掩關拒之﹐及之大窘﹐會門閘未及閉﹐遂傴僂而入。及久之不遷﹐見侂冑流涕乞憐﹐不覺屈膝﹐遂得參政。當時有「由竇尙書」「屈膝參政」之語﹐傳以爲笑。嘉靖中之嚴氏﹐萬曆初之張氏﹐公卿輻輳其集﹐蜂屯蟻慕﹐由竇﹑屈膝之事頗不乏人﹐不欲著其姓氏爾。權勢之燻灼﹐士風之萎靡﹐不亦可慨哉﹗

近世一二名文章家﹐虎視一代。嘗讀其所爲文﹐無論體格﹐卽識見志趣﹐有大可姍笑者。第舉一事﹕江陵相父七十﹐朝紳各以文賀﹐貢諛獻佞﹐惟力是視。眾方屬目一二作者﹐及見其文﹐莫不絕倒。或稱﹐嘉靖初年﹐上帝南顧荊土﹐將產異人﹐以相君寄之封君。或稱﹐相君爲眾父﹐封君爲眾父父﹐眾父父者﹐蒼蒼是也。中間不典之詞﹐大都類此。非其才不足﹐利害之心勝也。韓子論張旭艸書﹐以爲「天下事無可動其中而後其書始精」﹐若諸公者﹐其有所動於中耶﹖

唐時﹐宰相領吏部尙書﹐選事悉委侍郎以下﹐尙書不親也。隆慶中﹐新鄭以首揆兼太宰﹐辰入內閣﹐巳入吏部﹐部疏﹑擬票俱出一手﹐是左右奕也。新鄭之罷相﹐道出某郡﹐郡守某以其忤華亭也﹐故不爲謁送﹐畱其行二日﹐或問故﹐曰「此公得罪朝廷﹐義不當奉。」其後﹐新鄭再相﹐掌太宰﹐辛未大計﹐郡守已至憲使﹐新鄭於眾中數之﹐其人大慚﹐聞者皆笑。

萬曆甲戌﹐有詔發帑金若干﹐橋涿之胡良渡﹐大司空朱公衡力爭﹐又建玉女祠於涿﹐以內帑二千召司空修之﹐司空又爭﹐內中滋不悅。江陵故薦南司空武林張公翰爲太宰﹐司空以望當得﹐不能無怏怏﹐武林心害之。司空以甲戌六年滿九載考﹐其前十日﹐林諫議之疏上矣。江陵使謂馮璫﹕「太后比有興造﹐司空從旁格阻﹐司空門下多客﹐能撓內權。」馮璫主於中﹐司空遂罷。太后又嘗爲武淸治第﹐費以數萬﹐司空稽故事﹐請多所裁抑﹐太后亦頗銜之。

河中太宰楊公博旣去﹐當推太宰者﹐大司空﹑禦史大夫。已而廷議會推﹐首禦史大夫﹐次大司空﹐次南司空。明日﹐上禦講幄﹐呼相君問曰「昨所推葛某﹐非年老者耶﹖」對曰「是。」上曰「置之。張某何如﹖」對曰「疏遠之臣﹐用之不敢負國。」上曰「善。」命下﹐舉朝大駭﹐不知所出﹐蓋相公以禦史大夫素戇﹐不能左右﹐大司空有才﹐交遊多﹐恐其難制﹐不如疏遠者易指使耳。其票云云者﹐眾也。

賈似道加平章軍國﹐五日一朝﹐賜第葛嶺﹐吏抱文書就第呈署﹐大小朝政﹐一切決於館客廖瑩中﹑堂吏翁應龍﹐而宰執不與聞也。此與江陵盛時大相似。江陵聞喪在疚﹐三日不出閣﹐吏以函捧章奏就第票擬﹐次相在閣坐候﹐票進乃出﹐此與呈署文書又不侔矣。若徐爵以武校﹑遊七以家奴與聞朝政﹐則又不啻瑩中﹑應龍之比矣。然宋𨿽末葉﹐猶能斬瑩中﹑應龍以正法典﹐而聖明之朝﹐乃不能明加典刑以法二豎﹐而使之老死獄中﹐姑息之政﹐何甚於宋乎﹖

谷山筆麈卷之五臣品

古豪傑用事﹐求其才略﹐固亦可企而及﹐惟气魄與望不可彊。何謂气魄﹖與人同恩﹐而能使天下感其恩﹐與人同威﹐而能使天下畏其威﹐此必有出於慶賞刑法之外者﹐所謂气魄也。何謂望﹖位有與之齊而其勢獨尊﹐功有與之並而其名獨著﹐求其故﹐則不可得而指﹐此所謂望也。人臣之望有三﹕有徳望﹐有才望﹐有淸望。然近世﹐若禦史大夫徳平葛端肅公所謂徳望﹐若太宰蒲阪楊襄毅公所謂才望﹐若大宗伯華亭陸文定公所謂淸望。

穆考初政﹐新鄭以藩邸之舊卽欲自用﹐華亭積不能堪﹐因百計逐之。目太宰楊公﹑禦史大夫王公及六官之長各率其屬上疏﹐及臺省屬官交章論奏﹐凡二十八疏﹐大略保華亭之功﹐劾新鄭之罪﹐以爲不可一日使處朝廷。穆考甚眷新鄭﹐及見論者日眾﹐不得已策罷之。是時葛端肅公守禮爲大司徒﹐而獨不上疏。少司徒二人﹐其一桂林徐公養正﹐新鄭之同館也﹐其一扶溝劉公自彊﹐新鄭之里人也﹐皆請葛公上疏﹐葛終不肯﹐曰「人之所見不同﹐有者自有﹐無者自無﹐何可彊乎﹖」二公不得已﹐乃爲白頭疏上之。已而葛公自罷﹐徐遂遷南大司空去。其後二年﹐新鄭再相﹐感葛公之誼﹐因召而用之。時劉方爲大司寇﹐新鄭從容語曰「當時公等作白頭疏時﹐一何忍也﹖」劉曰「當時若無此疏﹐今日安得在此﹖」新鄭曰「葛先生尙在此耶﹖」劉爲赧然。葛公﹐廉直人也﹐新鄭第以舊恩用之﹐新鄭當大權﹐多所快恣﹐而葛掌禦史臺﹐不肯附麗﹐新鄭亦少疎之。其後王大臣事﹐葛公又爲宛轉﹐以不及禍。交道始終如此公者﹐世不幾見。

禦史大夫葛端肅公終身不置姬侍﹐年且五十﹐夫人以其老﹐求一姬奉之﹐公固不肯﹐夫人從臾百端﹐不得已一往﹐至則姬直侍臥內﹐略無羞恥﹐公卽拂衣而出﹐竟不復往。夫人挈至山西﹐往返數年﹐乃召其家返之﹐則猶處子也。公【天啟本「公」下有「素性」二字。】不好觀戲﹐掌臺時﹐嘗上疏禁之﹐長安中有潛用者﹐惟對公不敢作。隆慶辛未﹐東省迎新郎君﹐故事皆當用戲﹐禦史以例備之﹐不敢白公﹐時濟南相君在座﹐禦史對相君請問﹐葛公面斥禦史﹐相君曰「是某意也。」葛公曰「公亦不宜有此。疏吾所題﹐內閣所票﹐柰何自相矛盾。」相君不能應﹐遂揮妓樂以出。

華亭陸文定公樹聲登第四十年﹐立朝不盈數載﹐每遷一官﹐輒以病罷﹐閉門宴坐﹐焚香啜茗﹐卽親戚故人﹐罕接其面。嘉靖數十年間﹐海內淸望﹐必以平泉先生爲第一。自其爲吉士移疾歸裏﹐其後告滿詣闕﹐分宜柄國﹐官無大小﹐皆有定價﹐而館職尢重。世蕃知公無所絜﹐第使人索松江綾子二百疋﹐當以翰苑予之。陸公謝曰「本不敢希翰苑﹐又實無一綾﹐惟公所置之。」遂不往謁。張龍湖公治﹐陸之座主也﹐爲之解於分宜﹐分宜曰「彼陸生者﹐何其徑廷。」張曰「蠢人﹐不足較。」乃令出試。以南宮舉首﹐不得已授館職﹐而意終不釋然。龍湖憂之﹐乃私以錦幣四雙﹑白金四十使人持候分宜門下﹐使使召陸﹕「吾爲汝謁﹐可往見相公一謝。」陸從命往﹐龍湖又使嚴太史介之同行﹐至門﹐張公所遣使持金幣者以刺授陸﹐使自爲獻﹐陸公大愕﹐嚴告之故﹐陸公不言﹐懷其刺而入﹐一指卽出﹐終不出刺﹐分宜出送二公﹐見門左持金幣者﹐問曰「此誰所具﹖」陸曰「不知。」竟不獻而出。分宜大恨。陸公授職未幾﹐又以告去矣。數告數起﹐歷南雍﹑南部時﹐華亭當國﹐公落落穆穆也。萬曆攺元﹐以大宗伯召﹐在位踰年﹐與內閣論事不合﹐復稱疾求去。

汶上太宰吳介肅公嶽﹐淸操絕代﹐嘉靖末年爲眞定巡撫﹐見分宜虐焰﹐卽移疾自罷﹐屏居南旺湖上﹐茅屋數間﹐薄田一二頃﹐僅給衣食﹐日惟默坐一室﹐閱禪經數卷。客有過者﹐亦時或出見﹐或畱設食﹐食不過數品﹐率脯菜三四品。然不出謁客﹐有時遊行﹐惟跨一驢﹐或諷其矯﹐公曰「吾罷吏居家﹐從來不用邑中夫役﹐欲覓輿夫﹐力又不能﹐老不能騎馬﹐故跨一驢﹐取其簡便﹐實不矯也。」及嘉靖乙丑﹐分宜罷相﹐華亭當國﹐收羅海內人望﹐乃起公爲禦史中丞﹐報者以檄至﹐僕入白狀﹐公方趺坐行气未已﹐僕白一二語﹐搖首不答﹐僕不敢言﹐出俟門外﹐可炷香頃﹐乃下牀索檄觀之﹐擲不更視﹐已而親友從臾﹐乃出就徵。一時士論翕然﹐以爲得人。

瓊山禦史大夫海忠介公瑞﹐嘗爲閩中邑博士﹐禦史行縣﹐詣學宮﹐令長以下皆伏謁堂下﹐惟公平立不跪﹐曰「若至臺院﹐當以屬禮見﹐此堂乃師長教士之地﹐不當詘體。」兩訓導夾公而跪﹐公立其中﹐時謂之「筆牀博士」。已而﹐浙江省試﹐延爲主考﹐公欲以故事自出試目﹐禦史不肯﹐公卽呼其從者﹐出聘幣返禦史﹐曰「試目﹐考官事也﹐以考官召而不得與事﹐於義謂何﹖」卽拂衣出。二司宛轉畱之﹐竟出一目乃已。後遷一令﹐召入爲戶部主事﹐止攜一奴入京﹐寄居一寺﹐出門﹐未嘗有鑰﹐僧入其室視之﹐惟故袍一領而已。乙丑﹐上封事﹐時自分必死﹐人亦無有以更生望之者﹐已而竟免﹐蓋華亭相公有力云。傳聞公疏卽入﹐世廟震怒﹐握其疏﹐繞殿而行﹐曰「莫教走了﹗」一宮女主文書者在旁竊語曰「彼欲爲忠臣﹐豈肯走乎﹖」已而﹐召黃太監問之﹐黃曰「此人極戾﹐朝臣皆惡之﹐無與立談。昨此疏旣上﹐其僕已亡去矣。」上問﹕「何以處之﹖」黃曰「彼欲以一死成名﹐皇上殺之﹐正彼所甘心﹐不如置獄中﹐使之自斃。」上是其言﹐旣而有旨﹕「此畜物有比干之心﹐但朕非紂也。」公在獄中三年﹐遇穆考登極﹐赦以爲大理丞﹐已而拜都禦史。

海忠介公爲禦史中丞﹐出撫蘇﹑松﹐行事過於核辦﹐出入自乘一馬﹐以二杖前呵﹔如在內﹐僉堂之儀﹐自令長佐吏下逮津令﹐皆令錦繡入見。此𨿽故事﹐一時創見﹐無不駭耳。至於裁革過客夫馬及抑損士夫﹐則其致怨之由。以是﹐眾人大讙﹐不能安席矣。傳聞吳中大饑﹐海公欲勸借富室﹐先召溧陽史太僕﹐使出三萬﹐太僕不得已﹐以三萬應﹐海乃往請華亭相君﹐乞捐所有以振鄕裏﹐相君不得已﹐以數千畀之。又﹐華亭家人多至數千﹐有一籍記之﹐半系假借﹐海至相君第﹐請其籍削之﹐僅畱數百以供役使﹐相君無以難也。然自是華亭賓客﹑蒼頭毋敢借聲勢橫溢。世謂海受華亭恩厚﹐以是窘之爲負義﹐其實有益華亭﹐然於報施之義則左矣。

萬曆十年﹐籍沒馮璫﹐閱其簿籍﹐公卿大臣皆有問遺﹐惟無司寇嚴公淸名﹐上甚重之﹐內中因呼爲「嚴靑天」。未幾﹐拜太宰﹐蓋特簡也。

商丘太宰宋公纁﹐老成練達﹐有古大臣風﹐從司徒秉銓。東明石公星代爲司徒﹐欲振剔姦蠹﹐以淸儲蓄﹐日夜焦思﹐不遑洗沐。一日﹐與宋公侍漏同坐﹐欣然語曰「今日又一快事查出﹐某省羨金若干﹐可供國用﹐柰何無人及此﹖」宋公曰「不然。朝廷錢谷﹐寧可蓄而不用﹐不可搜索無餘﹐且使主上知各處羨贏之數﹐或生侈心﹐不如且莫刮洗﹐畱在彼處﹐終是國家之用。」石公默然。一日﹐有人言及太倉陳腐若干﹐明年錢糧或可攺折﹐宋公曰「不然。太倉之谷﹐寧使紅腐﹐不可不足﹐今見少許贏餘﹐便欲攺折﹐一旦脫有不給﹐從何處措處﹖」言者亦阻。皆予在座所聞。大臣長慮瞻顧盡如此公﹐天下事縱不能成﹐可保不壞﹐柰何其不盡然也。

今上在禦日久﹐習知人情﹐每見臺諫條陳﹐卽曰「此套子也。」卽有直言激切﹐指斥乘輿﹐有時全不動怒﹐曰「此不過欲沽名爾﹐若重處之﹐適以成其名。」捲而封之。予嘗稱聖明寬度﹐具知情狀﹐有當事大臣所不及者﹐而太宰宋公獨愀然曰「此反不是。時事得失﹐言官須極論﹐正要主上動心﹐寧可怒及言官﹐畢竟還有驚省﹐今若一槪不理﹐就如痿痺之疾﹐全無痛癢﹐無藥可醫矣。」同列皆服其言。此後數年﹐百凡奏請﹐一切畱中﹐卽內閣密揭﹐亦不報聞﹐而上下之交日隔矣。回憶此公之言﹐爲之三嘆。

南昌有魏公者﹐道學名流也﹐爲刑部侍郎時﹐一日早朝後至﹐候於千步廊下﹐朝退點查﹐掖門卽閉﹐鹵簿從王門出﹐渠卽迎之而入﹐由西橋奔上﹐混於右班﹐卻從橋北東趨﹐雜入左班﹐以待查點。予與張宮諭一桂同立史館門下﹐遙見其狀﹐宮諭指謂予曰「試看道學先生。舉動失朝事小﹐何至對萬眾屬目之地﹐作此舉措。」相顧而笑久之。

一日﹐在賞房侍漏﹐鼓聲旣聞﹐部院諸公出至庭中﹐相對而揖﹐值諸貢生見朝﹐望見公卿威儀﹐聚觀如堵﹐揮之不退﹐魏公怒形於色﹐呼吏驅逐﹐曰「此是何所﹐村野秀才敢爾﹗」予笑顧曰「此謂『觀國之光﹐利見大人』爾﹗」公斂容曰「公言是也。」

關中太宰孫公丕揚﹐淸謹品也﹐平生建樹表儀﹐取信海內﹐及掌天曹﹐甚副人望﹐而一二舉動﹐頗失大體。如以訪單揭帖按丁此呂之贓﹐罷免其官﹐此未爲過﹐及見丁黨交攻﹐急於自白﹐遂將原開揭帖進呈禦覽﹐以明其不妄﹐而揭帖所開贓至數萬﹐致激聖怒。丁適戍﹐江右之士紛然交攻﹐而孫不能安矣。以揭帖察吏﹐已失公平﹐至將私揭呈覽﹐尢非體例﹐且揭中贓至數萬﹐如果得實﹐豈止罷官﹖是自實其縱也。又患內人請托﹐難以從違﹐大選外官﹐立爲掣簽之法﹐一時宮中相傳以爲至公﹐下逮小民閭巷翕然稱誦﹐而不知其非體也。古人見除吏條格﹐睹而不視﹐以爲一吏足矣﹐柰何衡鑑之地﹐自處於一吏之職﹐而無所秉成﹐亦以陋矣﹗至於人才長短﹐各有所宜﹐員格髙下﹐各有所便﹐地方煩簡﹐各有所合﹐道裏遠近﹐各有所準﹐而以探丸之智爲挈瓶之守﹐是掩鏡可以索照﹐而折衡可以懸決也。從古以來﹐不聞此法。

嘉靖中﹐華亭相君爲大宗伯﹐其同邑孫公承恩亦以大宗伯掌詹﹐二公對巷而居。徐公賓客甚盛﹐延接不暇﹐孫公生平寡交﹐退食閉門深臥而已。一日﹐著一布袍﹐負暄讀書﹐其僕竊語曰「同爲尙書﹐他家車馬盈門﹐相公第中﹐鬼亦不至﹐我曹何望﹖」孫公聞之﹐呼其僕曰「任爾等他往﹐畱我一人在此﹐教鬼負去。」其廉靜如此。

嘉興許君應逵爲東平守﹐甚有循政﹐而爲同事所中﹐得論調去﹐吏民走送﹐哭泣不絕。許君晚至逆旅﹐謂其僕曰「爲吏無所有﹐只落得百姓幾眼淚耳。」僕嘆曰「阿爺囊中不著一錢﹐好將眼淚包去作人事﹐送親友。」許爲一拊掌。

東平司馬劉公源淸﹐正徳末年爲進賢令﹐會逆濠反﹐使二校往招進賢﹐公開門延入﹐手刃二校於庭﹐懸其頭城上。濠兵大至﹐公扃妻子於室﹐環以積薪﹐戒守者曰「卽聞我敗﹐舉火焚之。」擐甲出迎﹐大敗濠兵﹐濠气遂沮。方濠起兵﹐進賢士人往謁公議﹐公謂客曰「事勢已急﹐無城可守﹐諸公有何方略﹐共命禦敵﹖」一文學前曰「邑故無城﹐決不能守﹐惟令君爲邑生靈權宜取計。」公厲聲曰「若欲從賊耶﹖」呼吏急縛此生先刃之﹐以安眾心﹐諸客惶恐拜請﹐生乃得釋。於是設立牌柵﹐一邑士夫編於行伍﹐有不如約﹐立以軍法從事。城守旣備﹐二校至﹐乃斬之﹐於是進賢無恙矣。

海丰太宰楊公巍﹐天性純孝﹐母夫人年百餘歲﹐食啖猶健﹐楊公朝夕上食﹐躬嘗以進﹐卽有不樂﹐輒拍手歌舞﹐作小兒態﹐以娛母意。母夫人當冬月病﹐思食西瓜﹐走使四方覓致﹐至則不及飯含﹐楊公以此大痛﹐終身不思西瓜﹐暑月渴甚﹐但飲水而已。一日諸公會坐﹐左右以西瓜進﹐見楊公不食﹐詢故﹐乃得其詳﹐後問公門下親識﹐饋送無以西瓜入門者。此亦人所難也。

楊公好奇﹐多雅致﹐平生宦遊所歷名山﹐皆取其一卷石以歸﹐久之積石成小山﹐閒時舉酒酬石﹐每石一種﹐與酒一杯﹐亦自飲也。予慕其事而無石可澆﹐山園種菊二十餘本﹐菊花盛開﹐無可共飲﹐獨造花下﹐每花一種﹐與酒一杯﹐自飲一杯﹐凡酬二十許者﹐徑醉矣。

山陰大司馬吳公兌﹐自郎署不數年開府﹐蓋得之新鄭云。吳﹐新鄭門人也。隆慶丁卯﹐新鄭爲華亭所逐﹐門生故人無一敢送者﹐惟吳送至潞河舟中﹐握手垂泣而別﹐新鄭大感﹐而華亭因深恨焉﹐爲郎數年不調。新鄭再相﹐遂不次用之。吳善結客﹐諸貴人長者無不得其歡心﹐下至遊客談士﹐皆揮金養之﹐有鄭莊﹑田蚡之風。江陵秉事﹐吳事之尢備﹐每有獻遺﹐先通其舍人遊七【原作「尢七」﹐玆據天啟本攺。】﹐所以事遊七【原作「尢七」﹐玆據天啟本攺。】者亦無不至﹐以故兩相君皆愛用之。吾鄕福山大司馬郭公宗皐﹐於嘉靖庚戌謫戍陜西﹐幾二十年﹐隆慶攺元﹐乃召爲南大司馬﹐未幾﹐以年滿七十自罷﹐居家甚貧﹐其長子學書不成﹐無所資賴﹐公命詣長安求一地道故人﹐同裏有一二在位﹐薄其落魄﹐不肯一處﹐郭公子客久大困﹐又不敢歸﹐乃走宣大軍門﹐求見吳公自薦﹐吳與郭本不相知﹐第以其故幕府子﹐憐而收之﹐爲處百金﹐使入貲爲千戶﹐充軍門贊畫﹐所以存卹甚至﹐每與眾將大會﹐面命曰「若等毋以郭公子厄故不相提挈﹐視之當如吾子﹐他日吾子若來﹐知亦如郭公子也。」諸將皆更提攜之。郭公子感出望外﹐士夫聞之﹐咸稱吳公長者云。

沈靑霞煉者﹐浙之【「浙之」﹐「之」﹐天啟本作「江」。】會稽人也﹐以進士任錦衣衛經歷﹐疏劾分宜﹐指其十大罪﹐至呼爲「嵩賊」。世廟大怒﹐徙保安爲民。煉故狂士﹐扼腕語難﹐至塞上﹐從遊者眾﹐相與指天畫地﹐日夜談議﹐至刻木爲秦檜﹐與其徒角射﹐又好刺譏邊臣﹐詰其隱匿﹐督府以下﹐咸睚眥之。會總督楊順﹑巡按禦史路楷﹐承分宜風旨﹐刺煉起居﹐得其狀﹐因上疏劾之﹐監司承兩臺旨﹐曲加文致﹐當煉不道論死﹐家屬連坐爲士伍。隆慶攺元﹐鏈子襄上書訟【天啟本「訟」下有「冤」字。】﹐會華亭柄國﹐故與順有郤﹐遂逮順﹑楷下吏論死﹐諸監司同事者謫戍邊﹐順瘐死獄中云。往順爲禦史﹐監南直試﹐華亭長子入試取代﹐禦史發其狀﹐欲上疏論﹐同事禦史張某卽馳使先告華亭﹐以順且上疏﹐己不能挽﹐華亭得預爲左右。疏至﹐貰不盡法﹐於是甚徳同事禦史而怨順﹐以爲阿分宜﹐故抑己耳。然方爲分宜所用﹐不得報順也。已而有煉事﹐又數年﹐穆考卽位﹐乃正其罪云。順旣論死在獄﹐少司寇洪朝選者﹐華亭所善客也﹐又阿華亭旨﹐困順令死﹐死時五月中【「中」﹐天啟本作「終」。】﹐越數日方奏﹐奏下﹐已有齊桓之慘矣。又其後數年﹐朝選家居﹐爲巡撫勞堪所劾﹐逮系獄中﹐縊死﹐其狀與順正同。天道好還﹐可爲明誡。禦史張某者﹐蜀人也。

王司成維禎者﹐華州人也﹐以文章鳴世﹐學士家宗之。而爲人使气彊直﹐自南都還關中﹐行過河南﹐河南守遣吏以刺逆之﹐王公怒其不敬﹐卽笞所遣吏﹐守大怒﹐閉之傳捨﹐不發吏卒送﹐又不給食﹐下令城中﹐無敢賣食與客﹐如是三日﹐王公大困。大司馬鳳泉王公里居﹐聞狀﹐請守爲解﹐乃得去﹐遂忿不接賓客。至裏第﹐華州守來謁﹐王公以病謝守﹐守語其僕﹐欲求一見﹐僕入言狀﹐王公叱曰「已謝﹐何白也﹖」僕不敢出報﹐守候良久不出﹐又怒而去﹐王公亦不知也。其後﹐王公往謁守﹐守欲辱之以求當﹐使門者延之入﹐卽返閉大門﹐守故不出﹐王公久立門下﹐不得出入﹐卽大罵守﹐守因使吏伺王公之第﹐捕其宗戚﹐因持王短長﹐王公亦摘守不法﹐皆白兩臺﹐事未竟﹐而王公以地震死。

隆慶辛未吉士宋儒者﹐險詐人也﹐熊惇朴者﹐有才而倨傲﹐兩人積不能下。一日﹐諸吉士避雨朝房﹐守吏拒不納﹐諸吉士格吏﹐吏走白太宰﹐太宰大憤﹐惇朴爲人使气﹐眾遂以歐吏盡歸之惇朴。而儒無行義﹐舊爲諸公所薄﹐及解館﹐諸吉士以次授翰林﹑臺省﹐儒得禮部﹐惇朴兵部﹐惇朴不能平﹐口語怏怏﹐儒以故郤思中之﹐盡籍其言。會有飛語惇朴欲論太宰﹐江陵召儒往﹐令以私問熊生有無論太宰狀。儒謁惇朴﹐第謾語﹐不言所欲問而還﹐白相公云「惇朴不獨論太宰﹐且欲論相公。」因口占疏語數十。相公大愕﹐亟報太宰﹐馳過大司馬﹐以相公指趣﹐使具疏劾之﹐疏成﹐夜叩禁門遞入﹐旦日平明﹐相公入閣﹐票出﹐逐惇朴。居二日﹐有言惇朴枉者﹐相公召兩人面折﹐則盡儒所爲也。於是言官交章劾儒﹐儒亦補外。距兩生授官方一月耳。惇朴父南沙過者﹐有文名﹐己丑選吉士﹐亦授兵部﹐攺禮部﹐爲宗伯嵩所劾﹐外補﹐其後四十年﹐惇朴亦以吉士授部﹐爲堂官所劾﹐若合符節﹐亦一奇也。惇朴敗時﹐南沙在京邸﹐太宰乃其同年﹐往慰南沙﹐且曰「吉士之事﹐某殊不知﹐命下﹐爲之駭汗。」南沙曰「兄爲太宰﹐有社稷之重﹐乃爲一書生駭汗﹐何其不弘﹖」太宰大慚。

宋吉士儒者﹐貴州土官子也﹐僞籍定州﹐中順天鄕試﹐素行無籍﹐與孫尙書應鰲有親﹐嘗乘傳﹐稱尙書父﹐爲識者所發﹐其後﹐辛未登第﹐選爲吉士。在京邸﹐豪侈如勛貴﹐姬妾十餘人﹐士論不齒。已而與熊構﹐俱再躓不起。家居﹐益爲橫溢﹐至僞爲印符﹐發屬夷兵﹐及所殺人以數十。蓋其父已老﹐卽以儒子嗣官。土夷不用漢法﹐自其常態﹐而儒已爲近吏﹐猶以夷法自恣﹐爲兩臺所劾﹐論死﹐遠近稱快。第不知當時何以得進﹐使禁署儒英列一夷虜無賴﹐殊可恨也。

隆慶戊辰五月﹐考選吉士﹐在金水橋南設幾﹐北向﹐幾上各貼姓名。一江左同年﹐几案當在日中﹐以爲不便﹐顧見一江右同年﹐几案適在屧廊陰處﹐而身就他案閒談﹐江左瞰其不在﹐遽走據其案﹐除其紙帖﹐以己姓名帖之。江右望見﹐極走還與爭﹐江左據案不退﹐曰「此吾案也。」相持久之﹐竟不能奪﹐江右但顧同事曰「試看此作何解﹗」同年亦笑不能面質也。此事予親見之。兩君皆名士﹐同入館選﹐列在詞林﹐其後江右入相﹐江左官止史局。

戊辰﹐館中有盛名士﹐年方甚少﹐文采傾動一時。見一江北同年﹐頗相狎侮。一日﹐至江北几案﹐見異書一帙﹐展閱良久﹐輒袖之而去。江北亟呼取之﹐笑曰「知兄無用此爲也。」江北默然。其後少年官最不進﹐江北入相﹐以文行顯。此亦足爲少年輕傲者戒矣。

近世有一士夫﹐得人私書﹐奏而詰之﹐兩敗俱傷﹐爲公論所薄。因考唐長慶元年﹐錢徽知貢舉﹐段文昌﹑李紳各有所屬﹐榜出﹐皆不得與﹐文昌構之於上﹐徽遂貶官。或勸奏其私書﹐徽曰「苟無愧心﹐得喪一致﹐柰何奏人私書﹐非士君子所爲。」取而焚之。觀徽此舉﹐何等心事。凡人刻薄者﹐必不正大﹐阿媚者﹐必不寬弘﹐能受私屬者﹐必能奏私書﹐不奏人私書者﹐必不受私屬﹐君子小人公私明暗之分﹐正於此觀之。

處士以虛名被徵爲世所譏者﹐代有一人焉。漢之樊英﹑唐之田遊巖﹑宋之種放﹑國朝之吳與弼是也。英之徵也﹐王良以書責之﹐遊巖之仕也﹐蔣儼以書責之﹐放之匿情求名﹐爲杜鎬所譏﹐與弼之實行不敷﹐爲張嘉禎【「張嘉禎」﹐「嘉」當作「元」。張元禎﹐字廷祥﹐號東白。據明儒學案卷一崇仁學案﹕張元禎譏評吳與弼﹐有「上告素王﹐正名討罪﹐豈容久竊虛名」之語。】所鄙。髙識深見之士﹐有並世而立者﹐柰何其可咨名而欺世耶﹖蔣儼之責遊巖曰「足下受調護之寄﹐是可言之秋。唯唯而無一談﹐悠悠以卒年歲。」嗟夫﹗是數言者﹐豈惟遊巖愧之﹐千古士人﹐多爲汗浹。

谷山筆麈卷之六勛戚

嘉靖間﹐成國希忠【「成國希忠」﹐天啟本作「成國公朱希忠」。】以元公位太師﹐其弟希孝以掌錦衣篆位太傅﹐兄弟並爲三公﹐貴寵無兩。太師恭謹寅畏﹐善守其家﹐太傅豁達有文﹐交遊甚廣﹐一時朝士莫不傾慕。故自世廟所寵任如武定﹑咸寧不保其世﹐陸氏𨿽獲正命﹐子孫亦不能免﹐惟朱氏兄弟以功名終。蓋恭謹之報也。

萬曆癸酉﹐成國希忠薨﹐其弟太傅方掌錦衣﹐爲希忠請爵﹐下所司考議﹐竟以寧陽王張懋例追封定襄。令甲﹕非爲軍功不王。魏﹑定王者﹐惟中山一人﹐張氏三王﹐河間靖難﹔祥符平交﹐又死土木之難﹐【「祥符」﹐疑當作「定興」。按﹕張玉﹐祥符人﹐以靖難功封河間王﹐玉子張輔以平交功封定興王。見明史張玉傳﹑張輔傳。】其一懋也。朱氏三王﹐東平靖難﹔平陰戰死﹔其一希忠也。彼四王者﹐皆與令甲合﹐惟寧陽在正徳中以射獵獲寵﹐與彬﹑寧等。武廟自欲封之﹐爭者舉朝﹐迄不見聽﹐然猶假平曹欽之功﹐不爲無名。至於希忠﹐直於誠謹有行﹐爲三朝元臣﹐遂疏異王之爵﹐非法甚矣。當時內而馮璫﹐外而武淸爲之左右﹐而江陵居其中間﹐左提右挈﹐其中有說﹐世莫得言也。

成國兄弟孝友著聞。成國多藏﹐太傅好客﹐成國時時分金予之﹐卽太傅巨費﹐往索成國﹐成國無不如請。成國病臥東第﹐太傅第相去稍遠﹐則列羽林於道﹐直至成國臥內﹐成國欠伸飲食及何人侍左右﹐傾刻傳報﹐或有不如節﹐應時而至。及成國沒【「沒」﹐天啟作「歿」。】﹐太傅日夜號泣﹐每上食幾筵﹐卽取座飲食其旁﹐若與相對﹐且食且泣﹐遂至發病以死﹐聞者悲之。太傅無子﹐子其弟子﹐成國有子不慧﹐嗣爵未久而沒【「沒」﹐天啟本作「卒」。】。數年之間﹐門第零落﹐賓客盡散﹐盛衰之感﹐有足悲焉。

武淸以外戚貴重﹐大臣因緣內交者有之﹐河中﹑上黨二太宰皆與之結歡﹐號爲同裏﹐而上黨尢密﹐呼武淸夫人爲嫂﹐與之對弈﹐以是得再起雲。江陵相君善把持武淸﹐不使得肆﹐馮璫又持之於中。武淸者﹐一木朴老傭﹐見士大夫謹畏不敢作威福。河中王司馬鎭宣大﹐求入﹐使賄武淸﹐江陵卽諷言官劾王﹐謂其以三千金賄要地而不指其人﹐江陵調旨﹐責問言官令實狀﹐亦竟不明﹐蓋虛惕之使畏耳。武淸嘗從孝懿皇后外家東李第捨﹐穆廟初在潛邸﹐慈寧故因東李以進﹐穆廟卽位﹐孝懿𨿽卽山陵﹐而慈寧不忘東李﹐武淸每賜﹐常分賚之﹐爲之周旋恩澤﹐經理家事﹐一如孝懿在時﹐都人稱其不背徳云。

丁丑﹐武淸舍人任軍士布花僦人﹐多所幹沒﹐軍士大嘩﹐內使以聞﹐上命取軍士所支布一疋驗之﹐果紕繆不堪﹐上卽謁太后言狀﹐太后怒甚﹐遣諭內閣﹐欲革武淸之職﹐上禦講筵﹐亦召相君言狀﹐江陵爲營救乃止。太后乃召武淸父子立宮門外﹐遣中侍出數之﹐而抵其家人於法﹐武淸父子服罪﹐至此少戢矣。

閹伶

國朝旣罷丞相﹐大臣體輕﹐以故權歸宦豎﹐士鮮廉節。如成化間﹐汪直用事﹐至使卿佐伏謁﹐尙書跪見﹐書之簡策﹐貽笑千古。嗟夫﹗士气所關甚重﹐惟在主上振作﹐平時若不甚要﹐一旦緩急﹐爲害不淺。今上禦極六日﹐顧命元臣以片言譴罷﹐如叱一奴。平時輔弼重臣﹐多夤緣中官﹐進退在手﹐積爲所輕﹐故敢以片言易置耳。今廷中品階﹐如奉命出使﹐公﹑侯﹑師﹑保皆在中官之下﹐不知起自何時﹐決非髙皇帝之法。中官之秩﹐極於四品﹐其腰玉服蟒﹐皆出特賜﹐非其官品所得﹐柰何以師保重臣反出其下﹖周禮﹕奄人巷伯﹐皆屬太宰。漢法﹕丞相位諸侯王上。今之公孤﹐卽古太宰﹑丞相﹐何至列於奄人之下﹖若曰﹐王人𨿽微﹐列於諸侯之上﹐則在廷公孤不但王人而已﹐豈有於闕廷之間自分內外者耶﹖

萬曆初年﹐一日常朝﹐未明升座﹐班行皆訝其早﹐及詢所以﹐乃馮保新造壽地﹐延相君致酒﹐奏乞早朝卽出﹐而保又不親陪﹐第遣掌家張壽往也。其貴倨如此。壽地在黑山會﹐去都城可四十里許﹐後保籍沒﹐永年伯王偉乞爲兆域。

今內監權璫管事者﹐內家呼之爲爺﹐皇親駙馬見之皆拜﹐呼爲公公。及考唐史﹐髙力士承恩日久﹐爲中外所畏﹐太子呼之爲兄﹐諸王呼之爲翁﹐駙馬輩直謂之爺。自古已然矣。

唐玄宗時﹐十王宅﹑百孫院皆其子孫也﹐凡有婚嫁﹐皆以錢千緡賂韓﹑虢使請﹐無不如志﹐及憲宗時﹐十六宅諸王久不出閣﹐其女嫁不以時﹐選上者皆由宦官﹐率以厚賂自達。當時宗室皆子孫近屬﹐聚居都邑﹐猶不免夤緣嬖寵﹑交關賄賂如此﹐何況以千里之藩封﹐二百年之支屬﹐有不結納左右以爲倚托哉﹖古今之變﹐事同一揆﹐悲夫﹗

古今事體﹐大有懸合。元稹爲禦史﹐與一中使爭驛﹐中使以馬鞭擊稹傷面﹐貶爲士曹﹐白居易等言「中使陵辱朝士﹐不問其罪﹐而朝士先貶﹐恐自今中使出外益橫暴﹐無人敢言者。」憲宗不聽。此事與隆慶二年掖門內官毆禦史李學道極相類﹐當時中使與杖﹐禦史得貶。

唐時﹐給役禁中多名爲小兒﹐如苑監小兒﹑飛龍小兒﹑五坊小兒是也。五坊者﹐徳宗所立﹐曰鵰坊﹑鶻坊﹑鷂坊﹑鷹坊﹑狗坊。漢有狗監﹐正徳中豹房﹐皆是此意。

徳宗宮市旣賤買人物﹐仍索進奉門戶及腳價錢。門戶者﹐進奉所經門戶皆有費用﹐漢靈帝時謂之導行費﹐卽今之門單也。宦官之獘﹐自古如此。

自漢晉以下﹐京兆之權最爲要重﹐至唐﹑宋猶然。史載﹐柳公綽爲京兆﹐有神策小將躍馬衝導﹐公綽杖殺於途﹐憲宗無以罪也﹐謂左右曰「汝曹須作意﹐此人朕亦畏之。」文宗甘露之變﹐禁軍暴橫﹐薛元賞爲京兆﹐嘗詣宰相李石第﹐聞石方坐廳事﹐與一人爭辯甚喧﹐乃神策將軍訴事也﹐卽命左右擒之﹐俟於下馬橋﹐卽杖殺之﹐囚服往見仇士良﹐說以禮法﹐士良無可柰何﹐呼酒與之歡飲而罷。此二事與申屠之辱鄧通﹐董宣之數公主相類。唐時神策將軍﹐卽今錦衣之在東廠者﹐而權位過之。其時宦官暴橫﹐廷臣大小﹐無敢目逆中尉﹐而二君能折其鋒﹐可謂有力﹐然亦見當時京兆之權非諸司所及也。宋之開封尹至以皇子領之﹐禮秩尢重﹐肅淸輦轂﹐壓彈京邑﹐其勢固有餘矣。乃今之京尹﹐養望待遷﹐幾成散局﹐卽有柳﹑薛之才﹐將安所施乎﹖

唐徳宗初政﹐呵斥宦官﹐親任朝士﹐張涉以文學入侍﹐薛邕以文雅登朝﹐旣而皆以贓敗﹐宦官武將得以籍口﹐曰「南牙文臣﹐贓動至巨萬﹐而謂我曹濁亂天下﹐豈非欺罔耶﹖」於是上心始疑﹐不知所仗矣。近有文學之臣以隱匿官銀一敗塗地者﹐亦涉﹑邕之類也。

南唐劉鋹以宦者龔澄樞爲相﹐軍國之事皆取決焉﹐凡羣臣有才能及進士狀頭﹐皆先下蠶室﹐然後得進﹐宦者近二萬人﹐謂士人爲門外人﹐不得預事﹐以是亡國﹐尢可笑恨。後之人主﹐無使士人爲門外人哉﹗

唐僖宗使陳敬瑄等擊球﹐賄三川節度。莊宗與李存賢手搏﹐曰「汝能勝我﹐當授藩鎭。」存賢奉詔﹐僕帝﹐乃授幽州節度。方鎭之權﹐古之方伯連帥﹐而以球搏得之﹐推轂授鉞之任﹐成兒戲矣。

莊宗入梁﹐以伶人陳俊爲景州刺史﹔王衍在蜀﹐以樂工嚴旭爲蓬州刺史。當時勛臣禁旅有從軍百戰未得典州者﹐亂世之政﹐何所不有。

敬新磨者﹐唐莊之優孟也﹐莊宗田於中牟﹐踐民禾稼﹐中牟令當馬前力諫﹐叱去﹐將殺之﹐新磨追禽至馬前﹐數之曰「汝爲縣令﹐獨不知吾天子好獵﹐柰何縱民耕稼以妨馳騁﹖汝罪當死﹐請行刑。」帝笑而釋之。後世伶官多因戲劇時有諷諫﹐其智蓋本於此。

南唐徐知誥召知詢飲﹐以金鍾酌酒賜之﹐曰「願弟壽千歲。」知詢知其有毒﹐引他器均之﹐跪獻知誥﹐曰「願與兄各享五百歲。」知誥變色﹐不肯受﹐左右莫知所爲﹐伶人申漸髙徑前爲恢諧語﹐掠二酒合飲之﹐懷金鍾趨出﹐知誥密遣人以良藥解之﹐已腦潰死矣。此伶人可謂有功於徐氏者﹐然不知齊客之妾佯僵而覆酒能自全也。「各享五百歲」﹐語亦有味。

正徳中﹐樂長臧賢甚被寵遇﹐曾給一品服色﹐然官名體秩則不易也。相傳本司門曾攺方向﹐形家相之曰「此當出玉帶數條。」聞者愕而笑之。未幾﹐上有所幸﹐伶兒入內不便﹐詔盡官之﹐使入爲鐘鼓司官﹐後皆賜玉﹐至今內中諸署﹐指鐘鼓司爲東衙門﹐賤而不居﹐當以此故耳。嘗考元史﹐玉宸樂院﹐秩正三品﹐與六部同階﹐其長有加銜平章者﹐則愈可笑矣。

漷樂有呼鷹臺﹐元至大間所築也﹐元人以鷹坊爲仁虞院﹐秩正二品﹐使首相領之﹐夷俗之可笑如此。

谷山筆麈卷之七經子

易「本隱以之顯」﹐由隱而顯也﹐是以天道合之人事﹔春秋「推見至隱」﹐由顯而隱也﹐是以人事本之天道。易理從內向外說﹐春秋是從外向內說。「見」字讀作「現」字﹐與「顯」字同。今世讀者﹐以「推見」見字作「見物」見字﹐而謂春秋能推見至隱處﹐左矣。只將本文添一「以」字﹐云易「本隱以之顯」﹐春秋「推顯以至隱」﹐卽知之矣。

「神以知來﹐智以藏往」﹐神屬目爲明﹐智屬耳爲聰。「神以知來」﹐卽人之悟性﹐謂之明﹐「智以藏往」﹐卽人之記性﹐謂之聰﹐世所稱聰明者是也。有悟性者﹐資質發揚﹐屬陽魂之精也﹔有記性者﹐資質儁穎﹐屬陰魄之精也。有一等術數﹐能推人已往﹐洞見纖毫﹐而不能知前﹐所謂藏往﹔有一等術數﹐能推未來事多驗﹐而已過事不能懸曉﹐所謂知來也。大抵神可兼智﹐智不能神﹐智則聖人以下有幾之者﹐神則非聖人不能也。

易九厄曰「初入元﹐百六﹐陽九」﹐謂初入元百六歲有厄者。歷法一元有四千五百六十歲﹐初入元爲陽九﹐謂旱九年也﹔次三百七十四歲爲陰九﹐謂水九年也﹐其後又爲陽九﹑陰七﹑陽七﹑陰五﹑陽五﹑陰三﹑陽三﹐此一元之內水旱陰陽之大數也﹐故曰「陽九之阨﹐百六之會。」律曆志云﹕十九歲爲一章﹐四章爲一部﹐二十四部爲一統﹐三統爲一元。則一元有四千五百六十歲。初入元一百六歲有陽九﹐謂旱九年﹔次三百七十四歲﹐陰九﹐謂水九年﹔以一百六歲並三百七十四歲爲四百八十歲﹔﹝注云﹕六乘八之數。﹞次四百八十歲﹐有陽九﹐謂旱九年﹔次七百二十歲﹐陰七﹐謂水七年﹔次七百二十歲爲陽七﹐謂旱七年﹔﹝注云﹕七百二十者﹐九乘八之數。﹞次六百歲﹐陰五﹐謂水五年﹔次六百歲﹐陽五﹐謂旱五年﹔﹝注云﹕六百者﹐以八乘八﹐八八六十四﹐又以七乘八﹐七八五十六﹐相並爲一千二百歲﹔於易七八不變﹐气不通﹐故合而數之﹐各得六百歲。﹞次四百八十歲﹐陰三﹔次四百八十歲﹐陽三。除入元至陽三﹐【「除入元」﹐「除」疑當作「從」。孟康注漢書律曆志「經歲四千五百六十﹐災歲五十七」句謂﹕「經歲﹐從百六終陽三也﹐得災歲五十七﹐合爲一元﹐四千六百一十七歲。」】除去災歲﹐總有四千五百六十年﹐其災歲總有五十七年﹐通爲四千六百一十七歲﹐【原作「四千六百一十歲」﹐脫「七」字。】而一元之气終矣。此陰陽水旱之大數也。

禮曰「以禋祀祀昊天上帝。」此天也﹐鄭玄以爲﹐天皇大帝者﹐耀魄寶也。禮曰「兆五帝於四郊。」此五行精气之神也。鄭玄以爲﹕靑帝靈威仰﹑赤帝赤熛怒﹑黃帝含樞紐﹑白帝白招拒﹑黑帝汁光紀者﹐【「汁光紀」﹐「汁」原訛作「葉」。據周禮小宗伯鄭玄注攺。】五天也。由是有六天之說。緯書之鑿﹐視道家圖籙之文殆有甚矣。唐初﹐冬至﹐祀昊天上帝於圓丘﹔正月上辛﹐祀感生帝靈威仰於南郊﹐感生帝者﹐東帝也﹔季春﹐大享明堂﹐祀五天帝。顯慶元年﹐以髙祖配昊天於圓丘﹐太宗配五帝於明堂。明年﹐禮官奏四郊迎气﹐存太微五帝之祀南郊﹑明堂﹐廢緯書六天之義﹐而玄說盡黜矣。顯慶二年﹐又詔禮官議明堂制度﹐以髙祖配五天帝﹐太宗配五人帝。五人帝者﹐東方帝太昊﹐西方帝少昊﹐南方帝炎帝﹐北方帝顓頊﹐中央帝黃帝也。六天之說﹐卽漢之五畤﹐使五行之吏進而並於有昊﹐說之最謬者矣。

翼奉曰「詩之爲學﹐性情而已﹐五性不相害﹐六情更興廢﹐觀性以歷﹐觀情以律。」解五性者曰「肝性靜﹐靜行仁﹐甲己主之﹔心性躁﹐躁行禮﹐丙辛主之﹔脾性力﹐力行信﹐戊癸主之﹔肺性堅﹐堅行義﹐乙庚主之﹔腎性智﹐智行敬﹐丁壬主之。」六情者﹐「廉貞﹑寬大﹑公正﹑姦邪﹑陰賊﹑貪狠也」。

予讀焦氏易林﹐其詞古奧爾雅而指趣深博﹐有六經之遺﹐非漢以下文字﹐然世徒以爲占卜之書﹐學士弗誦也。及讀京房傳﹐房受易延壽﹐延壽嘗曰「得吾道以亡身者﹐必京生也。」京生談易主於占气候卦﹐流於讖緯﹐而焦氏明於易理﹐得聖人之微﹐宜其不相逮也。

東京諸儒﹐以七緯爲內學﹐六經爲外學。七緯者﹐易緯稽覽圖﹑幹鑿度﹑抽靈圖﹑通卦驗﹑是類謀﹑辧終備也﹔書緯璇璣鈐﹑考靈耀﹑刑徳放﹑帝命驗﹑運期授也﹔詩緯推度災﹑記歷樞﹑含神霧也﹔禮緯含文嘉﹑稽命徵﹑斗威儀也﹔樂緯動聲儀﹑稽耀嘉﹑僕國徵也﹔孝經緯援神契﹑鮑命決也﹔春秋緯演孔圖﹑元命苞﹑文耀購﹑運斗樞﹑感精符﹑合誠圖﹑考異郵﹑保幹圖﹑握誠圖﹑潛潭巴﹑說題辭﹑漢含嘉﹑佑助期也。

「道也者﹐不可須臾離也。」此兩節是一串意﹐總論愼獨耳。蓋云﹕道也者﹐不可須臾離也﹐可離則非道也﹐君子知道之不可離﹐惟恐見聞不及﹐至於離道﹐故戒愼乎其不可睹﹐恐懼乎其不可聞﹐而愼獨如此。然君子何爲必愼其獨也﹖政以不睹不聞﹐若是隱也﹐而天下之最顯見者在焉﹔不睹不聞﹐若是微也﹐而天下之最昭著者在焉。君子必戒愼恐懼而愼其獨也以此。戒愼恐懼卽是「愼」字﹐不睹不聞卽是「獨」字。注分動靜﹐非是。

「道不遠人」章意亦一串﹐只是忠恕。蓋云﹕道不遠於人﹐人之爲道而遠人﹐則不可以爲道矣。何也﹖「執柯伐柯﹐其則固不遠也」。以人治人﹐正是「則」字。其則維何﹖忠恕是也。忠恕違道不遠﹐非則而何﹖何謂忠恕﹖施諸己而不願亦勿施於人而已。何謂施諸己不願亦勿施於人﹖譬如爲臣而忠﹐己之所求於臣者﹐吾所願也﹐而未能施之於君﹐則臣之所施於己而不願者﹐亦勿施於君可也。爲子而孝﹐己之所求於子者﹐吾所願也﹐而未能施之於父﹐然則子之所施於己而不願者﹐亦勿施於父可也﹔至於兄弟朋友﹐亦莫不然。蓋以責人之心責己﹐卽以恕己之心恕人﹐又不啻如執柯以伐柯者矣。然則人之爲道﹐豈必遠人以爲之哉﹖惟於庸言庸行之間致其進修而不爲虛僞之學﹐卽已矣﹐所謂不遠人以爲道也。故曰「夫子之道﹐忠恕而已。」一以貫之﹐正在此處﹐不可以忠恕爲下學﹐一貫爲上達也。曾子一惟之功﹐全在此章。解者自「執柯」以下分作三段﹐誤。

「衣錦尙綗」一章與首章相應﹐亦是一串說去。蓋云﹕衣錦尙綗﹐惡其文著也﹐是故君子之道不必著見於外﹐惟用心於內﹐「闇然而日章」﹐正尙綗之意也﹐淡而不厭﹐簡而文﹐溫而理﹐其闇然日章如此﹐故知遠之出於近﹐風之出於自﹐則知微之必至於顯﹐微卽闇然﹐顯卽日章也。然則入徳之方﹐其必由愼獨乎﹖人之所不見者﹐獨也﹐所謂「莫見乎隱﹐莫顯乎微」也﹐而君子於此愼之。愼獨之功何如﹖不動而敬﹐不言而信是矣。不動﹑不言﹐正人之所不見也﹐君子之謹微如此﹐誠之所感至於不賞而勸﹐不怒而威﹐則百辟刑之而天下平矣。然其機始於篤恭不顯﹐篤恭不顯﹐正愼獨之功﹐所謂闇然者也。至於天下平﹐則聖神功化之極﹐位育之薦臻焉﹐所謂日章也。夫微之顯如此﹐微乎﹖微乎﹖聲色倫類不足以擬之﹐其殆與天合徳乎﹗故曰「上天之載﹐無聲無臭」﹐至矣。上天之載﹐天命之性也。三節卽二節之意﹐皆愼獨之事也。五節卽四節之意﹐言天下平由於不顯也﹐六節但形容其至耳。注以動靜分體﹐變化分用﹐失本旨。

好惡拂人之性者﹐非拂人之性也﹐乃自拂其性耳。人之所好好之﹐人之所惡惡之﹐此人已同然之性也﹐好而不知其惡﹐遂至好人之所惡﹐惡而不知其美﹐遂至惡人之所好﹐此乃昧其好惡同然之性﹐卽失其好惡本然之眞也﹐豈但拂人之性已哉﹖曰「然則『鄕人之好惡必察焉』何也﹖」曰「此正流俗曹好曹惡而各失其同然之性者也。凡同者﹐同以理而已矣。理所當好﹐舉天下之所好而好之可也﹐如違道以干譽﹐則鄕人之所好﹐理所不當好矣﹐豈可乘人不察而失己眞好之理乎﹖理所當惡﹐舉天下之所惡而惡之可也﹐如負俗以致毀﹐則鄕人之所惡﹐理所不當惡矣﹐豈可乘人不察而失己眞惡之理乎﹖故必以理察之﹐得其好惡本然之眞﹐卽得乎人己同然之性矣。能察﹐則好而知其惡﹐惡而知其美﹐不作好惡以自違其性﹐而又何拂人性之有﹖惟仁者能之。」喜怒哀樂愛惡欲﹐七情也﹐不言「憂懼」二字﹐何也﹖七情𨿽出於心﹐而已役於物﹐憂懼𨿽動於情﹐而實關於思﹐故「思」字從心﹐憂懼皆思也﹐故詩之言憂﹐不曰「疚如疾首」﹐則曰「維憂用老」。夫至於疾首且老﹐其思深矣﹐七情之發有如是之深者乎﹖故不可以例論。

人生而靜﹐性也﹐感物而動﹐吉凶悔吝生焉。吉一而已﹐喜怒哀樂之未發﹐情之正也﹐發而不中節﹐忿懥恐懼憂患好樂生焉﹐樂一而已﹐人欲於未發之中﹐存所謂生而靜者﹐則吉凶之兆泯而喜怒之萌遏矣。

「毋意﹑毋必﹑毋固﹑毋我」﹐所謂「應無所住而生其心」也﹔必有事焉而勿正﹑勿助﹑勿忘﹐所謂「當云何住﹐云何降服其心」也﹔忿懥﹑恐懼﹑憂患﹑好樂之不得其正﹐則有所住而心不在矣。夫有所﹐卽住也﹐情之離性而乖於心也。「之其所親愛」云云﹐情之由心而施於物也。此二節「所」字卽「能所」之「所」。

「學而不思則罔」﹐漸教之流獘也﹐「思而不學則殆」﹐頓教之流獘也。

「中人以上﹐可以語上也﹔中人以下﹐不可以語上也」﹐蓋可語以何事﹖「夫子之文章﹐可得而聞也﹔其言性與天道﹐不可得而聞也」﹐﹖至何時可聞﹖知其所以聞﹐則知其所以語矣。博學﹑審問是問﹐愼思﹑明辧是思﹐篤行是修﹐其理一也。儒謂之知﹐佛謂之聞﹐儒謂之行﹐佛謂之修﹐所以貫之者﹐思也。

孟子「何以異於教玉人」節﹐舊解未明。蓋以𨿽萬鎰爲小﹐「何以」「以」字解作「其」﹐皆非本旨也。「教」字當作「教悔」之「教」爾。大意謂﹕王有玉﹐𨿽萬鎰之多﹐必付之玉人而已﹐不與琢焉﹐未嘗誨玉人而爲玉者也。然則王之國𨿽萬乘之大﹐亦必付之賢者而已﹐不自治焉﹐未有誨賢人而爲國者也﹐今用賢人爲國矣﹐而顧欲其從我﹐則是誨賢人而爲國﹐何以異於誨玉人而雕琢玉哉﹖夫誨玉人爲玉﹐玉必壞﹐誨賢人爲國﹐國必危。任之可也。

「集義所生﹐非義襲而取之也。」注云「非因一事偶合於義﹐便可掩襲於外而得之。」此解甚是。然卽其偶合時﹐卽是掩襲時﹐非待偶合之後而方掩以爲取爾。今人平日立身行已無所積累﹐見有一事可以立名﹐惟恐不得到手﹐急忙襲取將來﹐掩人之不備以自爲名﹐此正襲而取之耳﹐𨿽意气盈溢﹐如何算得浩然之气﹖少時露出頭角﹐依舊是本來局面﹐故曰「行有不慊於心﹐則餒矣」﹐譬如人腹中不飽﹐襲取簞食壺漿以救目前﹐少頃依舊饑餒﹐如何充養得肌膚﹖所以下个「餒」字﹐極有意在。

「捨己從人﹐樂取諸人以爲善」﹐蓋惟取人爲善﹐正其捨己從人也﹐故下文只接取人句說去。注分人已非。「與人爲善」﹐卽善與人同﹐猶言和人爲善也。批注「許」﹐又解「助」非。卽「天下歸仁」﹐亦止言同歸於人也﹐解以仁與我非。

目之於色﹐吾可得而見﹐人亦得而見之﹐耳之於聲﹐吾可得而聞﹐人亦得而聞之﹐惟口之於味﹐甘苦溫涼得之於我耳﹐人不得而與焉﹐故曰「理義之悅我心﹐猶芻豢之悅我口」﹐貴其自得之也。夫士君子窮平生之志慮以爲富貴紛華﹑宮室輿馬﹑鐘鼓帷帳﹐盡心力而求之﹐不過爲傀儡人﹐供他人之玩耳﹐求之於身﹐何嘗有所滋益﹖故君子必有自得於心而人不知﹐乃爲貴也。

孟子說齊﹑梁之君﹐其抑揚捭闔﹐大有策士之風﹐卽如齊王問卿之對﹐𨿽道理自如此﹐其實有爲而發﹐世儒不察耳。考史﹐宣王之時﹐靖郭君父子厚招遊客﹐權傾一國﹐孟子甚危之﹐故直言貴戚之權以悚動齊王﹐使其惕然知懼﹐有所裁制之﹐此其微指也。厥後﹐湣王之世﹐孟嘗得罪宗國﹐遂連五國之師攻齊七十餘城﹐斯極重之勢矣。然此可想象而悟﹐難以文字中求之﹐迂儒見此轉語﹐徒一笑也。

孟子「從其大體爲大人﹐從其小體爲小人」﹐小體﹐卽佛經色身﹔大體﹐卽佛經法身。夫人於飲食起居之節而調護其肢體者﹐從其小體也﹐養生之說是已﹔於身心性命之蘊而勤修其行業者﹐從其大體也﹐無生之說是已﹐而吾儒之道兼焉。今蚩蚩之氓﹐汩沒於聲利以成其天和﹐﹖酣於嗜欲以傷其元气﹐是尙不能從其小體矣﹐況大體乎﹖

孟子曰「爲人臣者﹐懷利以事其君。」夫所謂懷利者﹐非必利於己而不利於君﹐利於家而不利於國也﹐剝民以奉上﹐損下以益上﹐利於君而不利於國﹐利於國而不利於民﹐皆謂之懷利﹐如周之榮夷公﹐漢之桑弘羊是也。故曰「亦有仁義而已矣。」

老子「天地不仁」四句﹐解者皆誤。此設詞也﹐欲言天地聖人以無心順物﹐故兩設險詞以聳人之聽耳。若曰﹕天地一何不仁哉﹗以萬物爲芻狗﹐然則天地非不仁也﹐順萬物而無心者也﹐若以有心爲仁﹐則天地不仁矣﹔聖人亦何不仁哉﹗以萬民爲芻狗﹐然則聖人非不仁也﹐順萬民而無情者也﹐若以有情爲仁﹐則聖人不仁矣。以天地聖人之仁﹐且必以無爲爲理﹐又何煦煦然以多是爲哉﹖

「得其時則駕﹐不得其時則蓬累而行。」解者謂﹕蓬累者﹐頭戴物兩手扶之而行。此解非是。「蓬累」「累」字﹐當是「果」字﹐言蓬首裸體衣不蓋身而行也。不然﹐則蓬累者﹐轉蓬相累而行﹐如萍飄梗泛之意耳。柰何云云。

商君曰「凡民難於慮始﹐可與樂成。」此眞見也。然但就凡民言爾﹐士大夫則不然﹐可與慮始﹐而難與樂成。何也﹖民之疑在始﹐而士大夫之忌在成也。

人有可與共患難不可與共安樂者。彼之患難﹐則號伯助予﹐彼之安樂﹐則棄予如遺也。人有可與共安樂而不可與共患難者。我之安樂﹐則側肩爭門﹐我之患難﹐則掉臂不顧也。嗟夫﹗非涉世之深﹐孰可語此﹗

管子富國之法﹐大要在籠山澤之利﹐操金穀之權﹐以制民用﹐而不求之於租稅。使民之器用服食皆仰足於上﹐而上無所求於民﹐第以市道交之﹐使其輕重之權在上不在下﹐而富商大賈無所牟利﹐此其大略也。漢時﹐桑﹑孔之徒法其微指﹐以爲均輸﹑平準之法而不知合變。何也﹖管子之法﹐霸道也﹐可施於一國而不可施於天下﹐一國之地有限﹐智數法令可以周匝﹐而四海之遠﹐惟精神意气潛移默運﹐非智數法令所及﹐一也﹔霸其國者﹐不顧鄰國﹐可以利吾國則爲之﹐鄰國𨿽害﹐不卹也﹐可以利吾民則爲之﹐鄰國之民𨿽敝﹐不顧也﹐故常以我國之財操其輕重﹐以禦鄰國之敝﹐其勢然也﹐若夫爲天下則不然﹐此有餘則彼不足﹐不足者﹐亦王土也﹐此向其利而彼受其敝﹐敝者﹐亦王民也﹐譬之一身﹐血脈周流﹐無所不貫﹐疾痛屙癢﹐不諭而知﹐安有損手而益足﹑刳膚而實腹者﹖故管子之說不行也﹐二也。是故桑﹑孔用之漢而耗﹐王﹑呂用之宋而亂。然則王天下者不理財耶﹖曰﹕大學之十章備之矣﹐此王道也。

申﹑韓刑名之學。刑者﹐形也﹐其法在審合刑名﹐故曰「不知其名﹐復修其形﹐形名參同﹐用其所生。」又曰「君操其名﹐臣﹖其形﹐形名參同﹐上下和調」也。蓋以事考言﹐以功考事﹐所謂施於名實者耳。形﹐或作形﹐或作刑﹐其意一也。今直以爲刑法之刑﹐過矣。所謂本於道徳者﹐韓子之書有之﹐其言曰「道者﹐萬物之始﹐是非之紀也。明君守始以知萬物之原﹐治紀以知善敗之端﹐故虛靜以待令。」又曰「道在不可見﹐用在不可知。」又曰「虛靜無爲﹐道之情也。」又曰「道不同於萬物﹐徳不同於陰陽。」至如解老﹑諭老諸篇﹐大抵本虛靜無爲之指﹐第其言專主於用﹐非道之本體也。

漢儒以反經合道爲權﹐此駁論也。至陸贄始正其非﹐謂權之爲義﹐取類權衡﹐若重其所輕﹐輕其所重﹐則非權矣。程子曰「權只是經字。」正此意也。親親而仁民﹐仁民而愛物﹐較量其親疏﹐權也﹔修身而齊家﹐齊家而治國﹐斟酌其厚薄﹐權也。近日髙少師發策會場﹐論輕重之義﹐極爲了徹﹐可爲萬古不磨之見矣。

典籍

劉歆典領五經﹐總羣書奏﹐其七略有輯略﹐有六藝略﹐有諸子略﹐有詩賦略﹐有兵書略﹐有術數略﹐有才技略﹐凡書五百九十六家﹐萬二千二百卷。其敍諸子﹐分爲九流﹕曰儒﹑曰道﹑曰陰陽﹑曰法﹑曰名﹑曰墨﹑曰縱橫﹑曰雜﹑曰農。

漢靈帝詔諸儒校定五經文字﹐命議郎蔡邕爲古文﹑篆﹑隸三體書之﹐刻石太學門外。古文﹐蝌蚪書也﹔篆﹐大篆也﹔隸書﹐今之八分。今關中郡學有十三經石刻﹐非其舊矣。

洛陽三字經石經﹐五胡之亂未嘗損失﹐至元魏馮熙﹑常伯夫相繼爲洛州刺史﹐取以建浮圖精舍﹐大致頹落﹐間有存者﹐委於榛莽﹐其後﹐侍中崔光嘗請遣官守視﹐補其殘缺﹐竟不能行﹐而古迹泯矣。視焚書之慘﹐輕重不同﹐其爲吾道之阨﹐一也。

隋煬帝好讀書著述﹐增祕書學士至百人﹐常令修撰﹐自經術﹑文章﹑兵﹑農﹑地理以至蒲博﹑鷹狗皆爲新書﹐無不精妙﹐共成三十一部﹐萬七千餘卷﹐可謂富矣﹐惜其不傳於世﹐無可考索耳。又西京有書三十萬卷﹐煬帝除其重復猥雜﹐得正本三萬七千餘卷﹐納於東都修文殿﹐亦不知兵燹之後所存幾何也。古時書籍甚多﹐如歷代藝文志所載﹐後世所見者﹐十之一二。世徒恨三代之書燼於秦火﹐不思自漢至今﹐其爲秦火者﹐又不知其幾矣﹗可勝嘆哉﹗

唐文宗以宰相鄭覃判國子祭酒﹐豎立石壁九經﹐卽今陜西石經也。

後唐長興三年初﹐命國子監校定九經﹐雕板印賣﹐至後周廣順乃成。而蜀人毋昭裔亦請刻印九經。故𨿽在亂世而九經傳布甚廣。及後周﹐和凝始爲文章﹐【「始」﹐天啟本作「好」。】有集百餘卷﹐嘗自鏤板以行於世。雕印書籍﹐始見於此。不知隋﹑唐以來﹐雕板之法已有行之者否﹖

宋徽宗時﹐立書﹑畫﹑算學﹐當時畱心藝文﹐厚昭忮巧﹐【「厚昭忮巧」﹐天啟本作「厚招技巧」。】故縹緗翰墨至今珍之﹐亦一時之盛也。書學﹐卽今文華直殿中書﹐畫學﹐卽今武英待詔諸臣。然彼時以此立學﹐時有考校﹐今止以中官領之﹐不關藝苑﹐無從稽其殿最。故技藝之精﹐遠不及古耳。宣﹑憲二宗﹐雅好畫品﹐武英待詔﹐精者頗多﹐然皆工畫也。祕殿書法﹐皆以姜立綱爲宗﹐類如文奏之書﹐視宋時書﹑畫二學﹐相去懸絕矣。

元人破宋﹐用楊璉眞珈之言﹐將宋故宮殿郊廟悉毀爲寺﹐復欲取髙宗所書九經石刻爲浮屠臺﹐爲杭州推官申屠遠所拒而止﹐此亦秦火之再見者也。遠﹐壽張人﹐素有文聲﹐書畫甚富﹐號爲「墨莊」。

人主好文章書畫﹐𨿽於政理無裨﹐然較之聲色狗馬﹐雅俗不同﹐且從事文墨﹐亦可以陶冶性靈﹐簡省嗜欲﹐未必非養身進徳之助。世儒動云﹐人主之學與韋布不同﹐不必尋章摘句﹐必使何所依據﹐何所函養﹐而後爲人主之學﹖求而不得﹐無所用心﹐則聲色狗馬玩好遊娛雜然進矣﹐孰與尋常摘句以收束其身心耶﹖然供奉左右﹐必得通經博古之士參備顧問﹐【「通經」﹐天啟本作「通今」。】不可以技藝下流干預其間。如漢靈帝時﹐召諸生能爲文賦者﹐待制鴻都門下﹐諸爲尺牘﹑工鳥篆者﹐皆加引召﹐一時無行趣勢之徒﹐多置其間。蔡邕上書言之﹐不能用也。此等小人﹐𨿽有文技而不本於經訓﹐其進身之途多出私門﹐不由公辟﹐故經生文士羞爲伍耳。

自古興王之主有好文者﹐多是表章經訓﹐勸學崇儒﹐如漢武﹑唐宗是也﹔敗王之主有好文者﹐多是耽精技藝﹐善畫工書﹐如陳叔寶﹑李煜是也。然使陳﹑唐二主畱心國政﹐憂勤萬幾﹐卽耽精文藝﹐政自何妨﹖惟其庶政怠荒﹐萬事不理﹐而一於流連光景﹐弄筆染翰﹐與雕虫之士爭長短於尺寸﹐斯其所以敗耳。

歐陽修遊隋州﹐得韓愈遺稿﹐讀而慕之﹐苦心探賾﹐至忘寢食﹐遂以文名天下。彼時韓公之文猶未盛行於世﹐歐公從斷簡遺編﹐遂受正法眼藏﹐可謂天授。今韓﹑歐之文布滿天下﹐有能苦心探賾而得其玄珠者幾何人哉﹖蘇氏之文出於孟子﹐其時孟子之書未列學宮﹐固侯鯖之一味也。乃今舉世服之﹐如布帛菽粟﹐人人厭飫﹐而無知其味者矣。自古藝文經籍﹐得之難則視之必重﹐見之少則入之必深。何也﹖得之易則不肯潛心﹐見之熟則忘其爲貴也。今夫墨池之士臨搨舊帖﹐多於殘編斷簡得其精神﹐不以其難且少耶﹖試使爲文者如搨帖之心﹐則蘭亭數語﹑嶧山片石用之不竭﹐何以多爲﹖不然﹐卽積案盈箱﹐富於武庫之藏﹐亦不足爲用矣。

女眞初無文字﹐及獲契丹﹑漢人﹐乃以漢人楷字合契丹字體制爲女眞字﹐及元入中國﹐又作蒙古字﹐今元朝遺碑多用蒙古字體﹐而今之遺刻無用女眞字者﹐正不知其狀何似。今遼東女眞表文字與北虜相近﹐不似漢字契丹所合而成﹐韃靼館字體又都不似蒙古﹐豈蒙古字體亦非其國人所通用耶﹖

漢﹑唐﹑宋開國之初﹐皆嘗博求遺書﹐故其時內府之藏﹐盡天下之有﹐若史籍所志﹐何其富也﹗本朝則不及遠矣。永樂間﹐亦嘗遣使四購﹐不知所得幾何﹐乃今祕閣之藏﹐不及士人積書之半﹐天祿石渠之奧﹐空虛等此﹐亦大缺典也。南昌張直閣位在翰苑﹐嘗上疏請令史官行人奉使四方﹐各求遺書一部﹐送國學翰林收藏﹐業已允行﹐而久之竟無應者﹐政之因恬﹐亦已極矣。都下所當積書者有五﹕其一﹐內府監局當儲其全﹐以備禦覽﹕其一﹐內閣祕書當儲其全﹐以備顧問﹔其一﹐翰林院庫當儲其全﹐以備考訂﹔其一﹐兩京太學當儲其全﹐以備頒行﹔其一﹐禮部庫房當儲其全﹐以備參核。五者卽不能兼得﹐一二焉可矣﹐而今皆無之﹐徒使坊肆訛刻日滋月盛﹐毀瓦書墁﹐寢失舊本﹐其去秦火之災一間耳。

谷山筆麈卷之八詩文

學術不可不純也﹐關乎心術﹔文體不可不正也﹐關乎政體。

今之文體當正者三﹐其一﹐科場經義爲制舉之文﹔其一﹐士人纂述爲著作之文﹔其一﹐朝廷方國上下所用爲經濟之文。制舉著作之文﹐士風所關﹐至於經濟之文﹐則政體污隆出焉﹐不可不亟圖也。然三者亦自相因﹐經濟之文由著作而敝﹐著作之文由制舉而敝﹐同條共貫則一物也。何者﹖士方其橫經請業﹑操觚爲文﹐所爲殫精畢力﹑守爲腹笥金籯者﹐固此物也﹐及其志業已酬﹐思以文采自見﹐而平時所沈酣濡胾入骨已深﹐卽欲極力模擬﹐而格固不出此矣。至於當官奉職﹐從事筐篋之間﹐亦惟其素所服習以資黼黻﹐而質固不出此矣。雅則俱雅﹐敝則俱敝﹐己亦不知﹐人亦不知也。故欲使經濟之文一出於正﹐必匡之於制作﹐欲使著作之文一出於正﹐必端之於制舉﹐而欲使制舉之文一出於正﹐反之於經訓而後可也。

夫詔令制敕之文﹐朝廷所以禦臣民也﹐體在莊而且簡﹐昭如日星。乃或組織求工﹐聱牙爲古﹐鋪衍太煩﹐獎借過當﹐旣褻上體﹐亦淆下觀﹐此訓令之體失矣。夫建白題奏之文﹐臣下所以弘獻納也﹐體在詳而且明﹐較如指掌﹐乃有猥鄙雜陳﹐隱約無緒﹐藏頭露尾﹐繪絢雕章﹐正使朋輩讀之了不可解﹐何以仰孚髙聽﹐納眾上心﹖此奏對之體失矣。夫纂述紀錄之文﹐史局所以傳信也﹐故必質而且贍﹐可以傳遠﹐乃或借古之奇字﹑奇句以飾今之事迹﹐或攺今之官名﹑地名以就古之成語﹐平實則以爲俗﹐明切則以爲朴﹐而欲以必不可解之辭紀必不可磨之事﹐欲以昭示萬世﹐比隆二京﹐不已左乎﹖此紀述之體失矣。符牒檄命之文﹐諸司所以諭官守也﹐故必整而且實﹐致在必行﹐今者頒布下吏﹐或修鞶帨之詞﹐申請上官﹐或作雕篆之語﹐故有錢谷士馬之數以文而不明﹐比讞訊鞫之條以文而有害﹐是以三尺爲兒戲﹐民命爲木偶也﹐此文移之體失矣。夫訓命之體失﹐而朝廷之政不宣﹔奏對之體失﹐而臣下之志不達﹔紀述之體失﹐而一代幾於無史﹔文移之體失﹐而百司幾於無法。此其所關者政也﹐非文也。

文體之獘﹐大端有四﹕曰譎而不平﹐曰駁而不粹﹐曰巧而不渾﹐曰華而不實。此皆生於不足﹐非有餘也。夫文者﹐取裁於學﹐根極於理。不足於學﹐則務剽剝以爲富﹐纂組以爲奇﹐而譎與駁之獘生。不足以理﹐則以索隱爲鉤深﹐淡虛爲致遠﹐而華與巧之獘生﹐卒之有跂而及﹐無俯而就﹐有鼓之而出﹐無按之而應﹐心力盡於此矣。世方慕爲瑰瑋之聲﹐卓絕之調﹐舉腳趨之﹐何哉﹖

夫不稱禦馬而稱禦龍﹐謾以所不習也﹐不學畫人而畫鬼魅﹐欺以所不見也。文之敝亦然。

先年士風淳雅﹐學務本根﹐文義源流皆出經典﹐是以粹然統一﹐可示章程也。近年以來﹐厭常喜新﹐慕奇好異﹐六經之訓目爲陳言﹐刊落芟夷﹐惟恐不力。陳言旣不可用﹐勢必歸極於淸空﹐淸空旣不可常﹐勢必求助於子史﹐子史又厭﹐則宕而之佛經﹐佛經又同﹐則旁而及小說﹐拾殘掇剩﹐轉相效尢﹐以至踵謬承訛﹐茫無考據﹐而文體日壞矣。原其敝始﹐則不務經學所致爾。

夫狂瀾橫發﹐洶湧滔天﹐是水之奇觀﹐而決之兆也﹔開顏發艷﹐耀日從風﹐是花之縟彩﹐而落之端也。故文至今日可謂極盛﹐可謂極敝矣。川不可障則疏其源﹐華不可斂則培其根﹐亦反經而已矣。誠令講解經旨﹐非程﹑朱之訓不陳﹐敷衍文辭﹐非六籍之語不用﹐此培根疏源之方也。

兩漢文章﹐莫盛於武帝時﹐然其文有三種﹑如枚﹑鄒﹑相如﹑莊助﹑吾丘之流﹐皆以詞賦唱和﹐供奉乘輿﹐是詞賦之文也﹔太史包羅諸史﹐勒成一家﹐是記事之文也﹔淮南賓客﹐攝諸家之旨﹐發明道術﹐是著述之文也。顧武帝所好﹐不過詞賦誇靡之文﹐子長本爲史﹐不以文稱﹐其時書亦未出﹐至於淮南之言﹐山東大儒所不能道﹐而八公者流﹐曾不得一至人主之前﹐稱說往古﹐曳裾侯門﹐卒成不軌﹐則不用之過也。嘗謂此三種文章﹐至今爲世所宗﹐淮南論道術﹐其言有識﹐不可磨滅﹐上也﹔史記不號爲文﹐而其文之妙爲千古絕唱﹐次之﹔至於誇麗求工﹐曲終奏雅﹐薄於技矣。

蘇﹑李二詩﹐千古流傳﹐爲五言之祖﹐其風骨遒勁﹐气調雄渾﹐十九首之外無可彷佛者﹐信風雅之正宗矣。然考其始末﹐則有甚可疑者﹕蘇建﹑李廣二傳﹐在馬遷時﹐二子終身履歷尙未及詳﹐時則然矣﹐至班氏漢書﹐紬繹國史而成﹐在百年之後﹐諸人傳中﹐有文字﹑詩篇無不記載﹐而李陵傳止載短歌一曲﹐乃垓下﹑大風之體﹐使五言贈答之詩流傳世間﹐豈有捨而不載者﹖至於蘇武傳中載報任安﹐而李陵傳中亦無報蘇子卿﹐則此書亦非眞也。竊意﹐五言古風起於枚﹑鄒﹐在蘇﹑李之前﹐而蘇﹑李二詩﹐必兩漢士人設爲贈別之辭以詠其情事﹐若報子卿書﹐則晉﹑宋﹑六朝所爲﹐亦不似漢人語矣。

選詩所載﹐無諸王詩﹐法帖所集﹐無諸謝字。古今才士﹐亦無兼長如此。

蜀道難一篇﹐解者謂爲章仇兼瓊而作﹐又謂爲杜甫客蜀而作﹐皆非也。察其語意﹐乃爲明皇幸蜀耳。遠別離篇亦爾。

李詩似放而實謹嚴﹐不失矩矱﹔杜詩似嚴而實跌宕﹐不拘繩尺﹐細讀之可知也。然皆從學問中來﹐杜出六經﹑班漢﹑文選而能變化﹐不露斧痕﹐李出離騷﹑古樂府而未免有依傍耳。

宋文之淺易﹐韓文兆之也﹔宋詩之蕪拙﹐杜詩啟之也。韓之文大顯於宋﹐而宋文因韓以衰﹔杜之詩盛行於宋﹐而宋詩因杜以壞。𨿽然﹐宋文衰於韓而韓不爲之損﹐未得其所以文也﹔宋詩壞於杜而杜不爲之損﹐未得其所以詩也。嗟夫﹗此豈可爲世人道哉﹗韓﹑杜有知﹐當爲點頭耳。

古人之詩如畫意﹐人物衣冠不必盡似﹐而風骨宛然﹔近代之詩如寫照﹐毛髮耳目無一不合﹐而神气索然。彼以神運﹐此以形求也。漢﹑唐之古風﹐盛唐之近體﹐贈送酬答﹐不必知其爲誰﹐而一段精神意气﹐非其所與者不足當之﹐所謂寫意也﹔近代之詩﹐贈送酬答﹐必點出姓氏﹑地名﹑官爵﹐甲不可乙﹐左不可右﹐以爲工妙﹐而不知其反拙矣﹐此所謂寫照也。

古人之文如煮成之藥﹐今人之文如合成之藥。何也﹖古人之文﹐讀盡萬卷﹐出入百家﹐惟咀嚅於理奧﹐取法其體裁﹐不肯模擬一詞﹐剽竊一語﹐泛而讀之﹐不知所出﹐探而味之﹐無不有本﹐此如百艸成煎﹐化爲湯液﹐安知其味之所由成哉﹖今之工文者不然﹐讀一家之言﹐則捨己以從之﹐作一牘之語﹐則合並以成之﹐甚至全句抄錄﹐連篇綴緝﹐爲者以爲摹古﹐讀者以爲逼眞﹐此如合和眾藥﹐萃爲一劑﹐指而辧之﹐孰參﹐孰苓﹐孰甘﹐孰苦﹐可折而盡也。乃世之論文者﹐以渣滓爲髙深﹐湯液爲膚淺﹐取古人之所不爲﹐謂其未解﹐拾古人之所已吐﹐笑其未嘗﹐不亦鄙而可憐也哉﹗

短簫鐃歌﹐漢之黃門鼓吹也。漢曲二十有二﹐存者有十八﹐務成﹑玄云﹑黃雀﹑釣竿四篇﹐其辭已亡﹐魏﹑晉以下﹐準其曲數﹐各制鐃歌一部﹐漢曲多不可解。蓋樂府傳寫﹐大字爲辭﹐細字爲聲﹐聲詞合寫﹐故致錯迕。魏﹑晉所制﹐如以某曲當某曲﹐皆各效其開創功徳﹐與漢曲本辭絕不相蒙﹐體制亦復不類﹐而謂其當者﹐想祖其音節﹐或準其次第然耳。宋何承天私造鐃歌十五篇﹐皆卽漢曲舊名之義而以己意詠之﹐與其曲之音節不復相準﹐謂之擬題。自是以後﹐江左﹑隋﹑唐皆相繼模仿﹐惟取其名義﹐而樂府之法蕩然盡矣。近代一二名家﹐嗜古好奇﹐往往采掇古詞﹐曲加模擬﹐詞旨典奧﹐豈不彬彬﹐第其律呂音節已不可考。又不辧其聲詞之謬﹐而橫以爲奇僻﹐如胡人學漢語可詫﹐胡不可欺漢﹐令古人有知﹐當爲絕倒耳。

漢鐃歌二十二曲﹐蓋騎吹也﹐其中多言登降山陂﹑弋射鳥獸之事﹐而其詞旨所寓﹐又多感遇傷時之嘆。魏﹑晉以降﹐不能傳其聲譜而擬其曲數以修鼓吹。齊﹑梁以來﹐又不能擬其篇數﹐而取其篇名以模樂府。總之其體絕矣。近世王﹑李諸公﹐好古釣奇﹐各模擬鐃歌十八曲﹐歷下之詞旨頗近﹐而不能自爲一詞﹐婁東稍脫落﹐卽不甚似﹐然其舊曲之名與其辭不可解者﹐卽二公亦不知也。惟寄性深遠﹐【「寄性」「性」﹐天啟本作「興」。】可以發難抒之情﹐則君子有取焉耳。

古樂府之題﹐蓋今之曲名也。其古詞有與其題相涉者﹐有與其題絕不相涉者﹐則用其曲也﹐然其節奏不可考矣。後人擬之者有二﹕有擬其曲而爲之﹐而辭不相蒙﹔有擬其題而爲之﹐而曲不相中。大體唐人多取題目字面爲古歌行﹐而不用其曲節﹐則世變遠而音節異也。

古人用韻有不可解者﹐卽四聲亦與後不同﹐如韋孟詩云「微微小子﹐旣粗且陋。豈不率性﹐穢我王朝。」又云「我旣遷逝﹐心存我舊。夢我瀆上﹐立於王朝。」「陋」「舊」去聲﹐而以﹖「朝」﹐則四聲亦不同也。

宋﹑元詞曲有出於唐者﹐如淸平調﹑水調歌﹑柘枝﹑菩薩蠻﹑八聲甘州﹑楊柳枝詞是也。朱溫歸鎭﹐昭宗以詩餞之﹐溫進楊柳枝詞五首﹐今𨿽不傳其詞﹐彼時曲度多是七言絕也。以全忠之凶悍而能爲歌詩﹐可與靑陵嗣向矣。

史﹑漢文字之佳﹐本自有在﹐非謂其官名﹑地名之古也﹐今人慕其文之雅﹐往往取其官名﹑地名以施於今﹐此應爲古人笑也。史﹑漢之文如欲復古﹐何不以三代官名施於當日﹐【「官名」下﹐天啟本有「地名」二字。】而但記其實耶﹖文之雅俗固不在此﹐徒混淆失實﹐無以示遠﹐大家不爲也。予素不工文詞﹐無所模擬﹐至於名義之微﹐則不敢苟﹐尋常小作或有遷就﹐金石之文﹐斷不敢於官名﹑地名以古易今。前輩名家亦多如此。

將軍裴旻請吳道玄畫東都天宮寺壁﹐道玄請裴將軍舞劍以助之﹐裴爲舞一曲﹐道玄奮筆立成﹐若有神助。夫舞劍之於揮毫﹐不相及矣﹐然能助之者﹐以神會也。文章亦有神會﹐大而天地﹐小而虫魚﹐耳之所聞﹐目之所見﹐無不可以發人之精思﹐而鼓人之神魄﹐何必方尺之函﹐數寸之管哉﹖古之制器者﹐見轉蓬而爲車﹐聞風鳴而制律﹐豈拘拘於形聲之中耶﹖蓋必有以神契者矣。

選舉

漢世用人之法﹐皆自州縣補署﹐公府辟召﹐然後升於朝廷﹐當時未設選部﹐百官進退﹐屬之丞相。魏﹑晉以來﹐始專委選部。及唐亦然﹐猶分東西兩銓﹐使左右侍郎分領。及東都﹑嶺表復別有銓選﹐不盡領於吏部﹐而吏部侍郎魏玄同上言銓選之獘﹐猶謂以天下之大﹑士人之眾﹐而委之數人之手﹐力有所極﹐照有所窮。後世以天下之大﹑士人之眾﹐而委之一郎之手﹐不尢舛耶﹖

宋法文選屬審官院﹐武選屬樞密院﹐王安石欲奪樞密之權﹐乃以文選﹑武選皆屬吏部﹐尙書左選主文﹐侍郎一人主之﹐謂之審官東院﹔尙書右選主武﹐侍郎一人主之﹐謂之審官西院。蓋文彥博爲樞使﹐安石爲此以阻之耳。

唐天授元年﹐武后親策貢士於洛城殿﹐此殿試之始也。長安二年正月﹐初設武舉﹐其制有長垛﹑馬射﹑步射﹑平射﹑不同射﹑馬槍﹑翹關﹑負重﹑身材之選﹐此武舉之始也。

宋時臨軒策士﹐本用詩賦﹐熙寧三年﹐用呂公著之請﹐殿試進士專用制策﹐至今遂爲定制。

熙寧四年﹐更定科舉法﹐罷詩賦﹑帖經﹑墨義﹐令士各占易﹑詩﹑書﹑禮一經﹐兼論語﹑孟子﹐每試四場﹐初本經﹐次兼經﹐次論一首﹐次策三道﹐此卽今科場之始﹐而四場不同耳。殿試則專以制策﹐罷去詩賦﹐分爲五甲﹕第一第二等賜進士及第﹔第三等賜進士出身﹔第四等賜同進士出身﹔第五等賜同學究出身。此卽今殿試之法﹐而五甲不同耳。蓋宋初學校之制原未大備﹐而科舉試士﹐惟以明經詞賦爲主﹐安石以爲﹐古之取士必本於學﹐請興建學校﹐講三代教育之法﹐專以經術取士﹐而科場之法遂爲近代剏始矣。此豈可以新法少之哉﹗

熙寧四年﹐廣太學齋捨﹐增置官師﹐分生員爲三等﹕始入太學爲外舍﹐定額七百人﹔外舍升內捨﹐員三百人﹔內捨升上捨﹐員百人。每月考試其業﹐以此升捨。上捨免其發解﹐及禮部試﹐召對賜第。此卽近代積分之法也。至於免解﹑免試﹑徑召廷對﹐則上捨生卽禮部進士矣。荊公此法甚善﹐宋人行之﹐甚著得人之效﹐恨今不能舉爾。

司馬光在位﹐盡變安石之法﹐惟經義取士則不以爲非也。光謂﹕「神宗顓用經義論策取士﹐乃復先王令典﹐百世不易之法。但安石不當以一家私學﹐欲蓋先儒﹐令天下師生講解。」此大公至正之論﹐安石復起﹐亦當心服也。經義之法至今遵用﹐安石於選舉之制﹐可謂一開竅矣。

宋初用詞賦取士﹐安石變爲經義。及元佑初﹐呂大防﹑範純仁當國﹐乃立經義﹑詞賦兩科﹐凡詩賦進士﹐習一經﹐試本經﹑論孟義及詩賦﹑論策﹐凡四場﹔經義進士﹐習兩經﹐試本經﹑論孟義及論策﹐亦四場。兩科通定髙下﹐而取解中分之﹐各占其半﹐此亦調停之法也。紹聖初年﹐盡復熙﹑丰之政﹐又令進士純用經義﹐而攺置宏詞一科﹐於進士登科後試之﹐所取不過數人﹐卽今之館選也。

宋自熙﹑丰以後﹐經義﹑詞賦二科更爲廢興﹐已而合爲一科﹐至紹興之末﹐復分而爲二﹐蓋宋時取士之途惟此兩科﹐而離合不一如此。本朝以經義爲主而盡黜詞賦﹐則學醇而路狹矣。

元時﹐科舉之法至仁宗始定﹐從李孟之請也。其制﹐三歲一開科﹐以八月郡縣鄕試﹐明年二月會試京師﹐中者策之於廷﹐賜及第﹑出身有差﹐卽今制所由始也。但彼有兩榜﹐以蒙古﹑色目爲右﹐漢人﹑南人爲左﹐各命題耳。

嘉靖壬戌﹐一甲三人皆至宰相一品﹐隆慶戊辰﹐一甲三人﹐一爲元輔﹐二爲正卿﹐自世廟以來所未有也。戊辰會魁五人﹐張﹑沈﹑陳三公同時爲相﹐亦往時所未有也。

嘉靖己酉﹐浙江舉人內唐公汝楫爲狀元﹐陶公大臨爲榜眼﹐趙公志臯爲探花。南直甲子舉人焦公竑爲狀元﹐余公夢麟﹑劉公瑊皆爲榜眼﹐一榜三及第﹐亦異事也。

萬曆丙戌﹑乙酉以後﹐【「乙酉」﹐天啟本作「丁亥」。】內閣三公俱南直人﹔申瑤泉狀元﹐王荊石會元﹐許穎陽解元。內閣三公應三元之數﹐皆出南直﹐又大奇事。

國家以科舉取士﹐視爲重典﹐其中得失去取﹐皆有成數﹐非人所能爲。姑舉一二事於左﹕嘉靖丙午﹐浙江省試﹐主者已如額取足九十人﹐每十卷一束﹐置之榻上。偶主者困臥﹐夢一朱衣達官﹐自稱杭州知府﹐直入臥內﹐云「尙有一卷未取。」主者寤而疑之﹐少間﹐又夢如前﹐寤而案上有一卷﹐不知所自來﹐因於九十卷中拈取一卷﹐以較案上卷﹐良不及也﹐遂以易之。其後所夢者得第爲顯官。又浙中士夫相傳﹕嘉靖初年﹐浙江省試﹐主者燈下閱卷﹐不中者皆擲地下﹐忽見一披髮婦人取地下一卷返置案上﹐主者不驚﹐取而復投之者再﹐婦人長跪而泣﹐主者感動﹐卽取中。此卷乃餘姚一生名田麟者。榜後﹐問田生以狀﹐生哽咽久之﹐乃對﹕「母本側室﹐爲嫡撾殺﹐死時狀正如此。」卽此二事﹐【「二事」下﹐天啟本有「可見」二字。】場中皆有鬼神﹐主者亦不得與也﹐可不畏哉﹗

萬曆己丑﹐科場覆試﹐予獲與事。先是﹐戊子﹐京兆都試黃宮庶洪憲主考﹐黃遊申﹑王二相君間甚歡﹐而太倉公子雅有家學﹐卽非黃典試舉首﹐亦其分內﹐徒以出於黃﹐所爲眾指目﹐而榜中復多黃所厚士﹐關節居間﹐都人懸書於衢。及京兆試卷呈送禮部﹐宗伯朱公命郎吏檢閱﹐於儀郎孔兼因摘其兩卷以呈﹐其一李鴻者﹐吳門之婿也﹐朱公語予其狀﹐予謂﹕「郎吏旣聞﹐公卽當奏﹐不奏﹐卽當密止﹐亦不可向予道也。」朱公猶豫久之﹐密以白吳門﹐因寢其事。於復封送禮科﹐令其參劾﹐禮科苗給事朝陽﹐吳門之客也﹐亦寢不奏。於見形骸已露﹐不可中止﹐因風郎中髙桂﹐桂﹐抗直人也﹐遂上疏劾黃及太倉公子﹑吳門東牀﹐凡八人。詔下禮部查核﹐且會都察院及科道覆試。禦史大夫吳公﹑中丞詹公皆爲二相﹑宗伯稱病﹐亟不出﹐右堂田公轉自祭酒﹐以八人皆國學所選﹐避不閱卷﹐惟予及臺長司其事。試畢閱卷﹐予先閱畢﹐稍定次序﹐以送吳公﹐吳公卽送臺省諸君﹐令其校定﹐而所指屠大壯者次爲第八﹐與予所定相合。予因謂吳公曰「甲子舉場覆試﹐丙戌午門覆試﹐皆分二等定去取以聞﹐今奉旨覆閱﹐𨿽不定去取﹐亦宜分作二等﹐請自上裁。」乃召郎吏具艸﹐以七人爲「平通」﹐一人爲「亦通」﹐其人卽屠也。舊例﹐「亦通」者黜。吳公見屠在黜例﹐懼無以復二相﹐卽起取捲再閱﹐曰「此卷之文義甚優﹐老夫亦不能作﹐柰何棄置﹖就不作官也罷﹐要全天理。」揖臺諫諸君共閱。都諫黃縣王君指捲對曰「捲內數語老先生所稱者﹐以某觀之﹐正是極不通處。」都諫苗君取視﹐指曰「如此數語﹐那亦甚好。」都諫張君曰「數語若是秀才﹐可居五等。」於是吳公大憤﹐噤不能語﹐而儀司呂正郎興周與髙直前力爭﹐請落其二三卷﹐予因謂吳公曰「郎官所請黜落太多﹐惟此卷差下分別不妨﹐旣奉旨品閱﹐豈得盡無可否﹖」吳公猶欲持之﹐予卽厲聲命吏書奏﹐卽可印封﹐俟闕門開卽上﹐時已三鼓矣。予甫抵捨盥漱﹐卽入候講﹐黎明在文華直廬﹐三相已至﹐延予問狀﹐相顧失色﹐新都曰「奏可追否﹖」曰「已上矣。縱未上﹐戳印封﹐亦不可攺。」二相公曰「然。」退而大怒﹐謂予曰「如屠生文義﹐可作程序﹐柰何黜之。」予笑謂曰「郎中云不通亦過﹐老先生云可作程序亦太矯枉。總之﹐非甚不通﹐但要京兆中式﹐亦屬濫進。」二相默然。自是﹐髙﹑呂﹑王﹑張諸子皆二相所切齒﹐而吳﹑詹﹑黃﹑苗諸君皆爲公論所扼腕。其持二相或末次於黃﹐而銜予者次於髙﹑於矣。覆試奏旣上﹐次日﹐卽以查核疏奏﹐大略云﹕連日查訪﹐關節未有明據﹐事屬曖昧﹐遽難指名。但科場去取原憑文藝﹐今諸生試卷旣經多官會閱﹐無甚相懸﹐可知當日科場未必有獘云云。二相以其辭微﹐亦不悅也。而吳﹑詹二公以不能全勝﹐復有從臾﹐滋不見與云。

唐時牛﹑李之黨起於對策﹐成於覆試。蓋宗閔對策譏切吉甫﹐爲徳裕所恨﹐又與元稹爭進﹐平日有郤﹐及楊汝士﹑錢徽知貢舉﹐不受段文昌﹑李紳之屬﹐爲其所嗛﹐而宗閔之婿及第﹐故徳裕﹑文昌﹑紳﹑稹皆以科場之事攻擊主司﹐而宗閔亦譴焉。由是宗閔﹑徳裕各分朋黨﹐更相傾軋﹐垂四十年﹐其機括所發﹐惟借科場一事以傾之耳。古今事體﹐大略不遠如此。

唐渭南尉劉延佑弱冠登進士第﹐政事爲畿縣最﹐李績謂曰「足下春秋甫爾﹐遽擅大名﹐宜稍自貶抑﹐無獨出人右也。」此時風俗尙淳﹐後進少年爲長者所誨如此。近時﹐年少甲科﹐出爲令長﹐稍有一二薦疏﹐視臺省要津如持左券﹐長年先輩降顏撫接惟恐不及﹐有以是勗之者﹐其肯受乎﹖且亦長年先進無績其人耳。誠有如績者﹐亦必不俯仰假借以媚少年也。

宋大觀三年﹐集英臚唱﹐執政林攎當傳姓名﹐不識「甄盎」字﹐以寡學被黜。近世士人﹐以經義致身﹐不暇博覽﹐誤書誤讀者不可枚舉﹐設令古人見﹐何如爲笑﹖記在朝時﹐有一臺諫上疏﹐曾以艸相示﹐內有「竊鈇」二字﹐蓋以「鈇」爲「鐵」也﹐予難於面質﹐第曰「此字莫是誤寫。」渠愕然不答﹐及奏牘已成﹐鈇已寫作大「鐵」字﹐不可復正矣。甚悔當時不曾明告﹐使陷於可笑如此﹐亦與有責焉。

谷山筆麈卷之九官制

漢時﹐有中書﹐有尙書。霍山錄尙書﹐有上書言其罪者﹐山屏不奏其書﹐後上書者盡奏封事﹐輒使中書令出取﹐不關尙書﹐可見尙書是士人﹐中書則宦官也。及江左以後﹐乃以中書﹑尙書列爲兩省﹐中書傳命﹐尙書受而行之﹐則尙書外廷吏也。又設翰林學士於禁中﹐專掌制命﹐而中書亦少疎矣。及元設中書省﹐而以尙書隸之﹐則中書外廷臣也。今之內閣﹐則漢之尙書令﹑唐之中書省﹐而司禮中官﹐則漢之中書令也。

漢制﹐大將軍位三公下﹐及竇憲伐匈奴還﹐位次太傅﹐而在三公之上。自是﹐東漢官制﹕太傅第一﹐大將軍次之﹐太尉次之﹐司徒故丞相也﹐又次之﹐司空故禦史大夫也﹐又次之。

東漢以三公爲三司﹐鄧騭爲車騎將軍儀同三司﹐自是﹐江左以來有「儀同」之名。西漢有三府﹕丞相﹑禦史大夫﹑大將軍也。其後增二將軍﹐謂之五府。東漢有五府﹕太傅﹑大尉﹑司徒﹑司空﹑大將軍也。

西漢所謂三公者﹐丞相﹑太尉﹑禦史大夫而已。其後﹐以大將軍代太尉﹐而以大司馬號冠之﹐然猶一官耳。東漢承元﹑成之舊﹐以司徒代丞相﹑司空代禦史大夫﹑司馬代太尉爲三公﹐而大將軍位三公之上﹐與司馬爲二官矣。曹操爲丞相﹐位三公之上﹐而丞相與司徒亦爲二官矣。東漢之末﹐以太傅總百揆﹐爲首相﹐太尉次之﹐司徒次之﹐司空次之﹐而大將軍號或在太傅之下﹑太尉之上﹐有五公矣。晉初﹐以太師﹑太保﹑司徒﹑司空爲文官公﹐而以左右光祿大夫開府者爲從公﹔大司馬﹑大將軍﹑太尉爲武臣公﹐而以驃騎﹑車騎開府者爲從公﹐有八公矣。已而齊王冏之徒又自爲丞相﹐不在八公之數﹐則又冗矣。官制之濫﹐至於公孤盈朝﹐安所稱治體也。

漢順帝時﹐武都太守趙衝平羌有功﹐詔衝督河西四郡兵﹐爲節度﹐節度之義昉此。質帝時﹐以參撫爲中郎將﹐督揚州軍事﹐都督之義昉此。

漢靈帝時﹐以黃巾之亂﹐置西園八校尉﹐以小黃門蹇碩爲首﹐諸校尉皆統於碩﹐卽大將軍亦領屬焉﹐此後世監軍之始也。

六朝官制不甚可知﹐惟梁武帝定九品十八班﹐粗可考識﹐然亦濫矣。十八班者﹐以丞相﹑太傅﹑太保﹑大司馬﹑大將軍﹑太尉﹑司徒﹑司空爲十八班﹔其次﹐開府儀同爲十七班﹔其次﹐尙書令﹑左右光祿大夫爲十六班﹔其次﹐尙書﹑左右僕射﹑中書監爲十五班﹔吏部尙書爲十四班﹔中書令﹑列曹尙書爲十三班﹔侍中散騎爲十二班。當時三司以下﹐尙書令﹑僕射皆號爲宰相﹐而其品乃如此。太尉﹑司徒﹑司空謂三司﹐三司常置﹐大將軍以上不常設。儀同者﹐諸將軍以下體與三公同也。然以三公﹑卿﹑監﹑尙書爲外朝﹐門下省爲內朝。蓋門下已重矣。是時南北官制頗同﹐北朝重門下﹐三公令僕非冠以侍中之號則不得筦樞﹐蓋門下乃眞相也。

江左自陳氏受禪﹐國之政事﹐並由中書﹐有舍人五人分掌二十一局﹐各當尙書諸曹﹐並爲上司﹐尙書聽受而已﹐此中書之重也。北朝則重門下﹐三公﹑尙書非帶侍中銜不得聞政﹐此門下之重也。唐則並重﹐已而遞重﹐已而重中書云。

北朝官制﹐自大丞相以下﹐有太宰﹑三師﹑大司馬﹑大將軍﹑三公。三師﹐卽太師﹑太傅﹑太保也﹐準古﹐上公非勛徳不居﹐大將軍﹑大司馬謂之二大﹐二大之下乃爲三公﹐三公者﹐太尉﹑司徒﹑司空也。夫三公古之極品﹐其上乃增如許﹐其濫而不經如此。皆由僭竊之臣位寵已極﹐遞相崇稱﹐遂爲定制耳。

唐時﹐文官五品以上及兩省供奉官﹑監察禦史﹑員外郎﹑太常博士日赴朝﹐號常參官﹔武官三品以上三日一朝﹐號九參官﹔武官五品以上五日一朝﹐號六參官﹔其文武官九品以上﹐則朝朔望而已。

唐初﹐宰相於門下省議事﹐謂之政事堂﹐及裴炎爲中書令﹐始遷政事堂於中書省﹐蓋兩省共聚一堂也。其制度不可曉。

唐初三省之制﹐尙書省有令﹑僕射﹐以太宗嘗爲尙書令﹐避不復設﹐以左右僕射爲長﹔中書省之長爲中書令﹐卽隋之內史﹔門下省之長爲侍中﹐卽隋之納言﹐皆正宰相也。武后初年﹐攺尙書省爲文昌臺﹐僕射爲左右相﹐六曹爲天地四時六官﹐門下省爲鸞臺﹐侍中爲納言﹐中書省爲鳳閣﹐令爲內史。中宗復辟﹐乃復舊名。玄宗卽位﹐又攺中書爲紫薇省﹐門下爲黃門省﹐左右僕射爲左右丞相﹐然僕射𨿽攺丞相而不同中書﹑門下﹐卽不稱爲宰相。及天寶元年﹐又攺侍中爲左。

唐髙宗以郭待舉﹑岑長倩﹑郭一正﹑魏玄同爲相﹐以其資任尙淺﹐未可與諸相同名﹐且令預聞政事﹐與中書﹑門下同受進止平章事﹐此平章之名所由起也。此時左右僕射﹑中書令﹑侍中爲眞相﹐同三品者次之﹐同平章者又次之。至宋時﹐遂以同平章事爲正相﹐而以參知政事爲次相﹐然則宋之參知政事卽唐之平章也。

蕭梁有壽光殿學士之號﹐殿學之名始此。

唐初設弘文館﹐有學士﹑直學士之號﹐中宗在位﹐用上官昭容之言﹐置大學士四人﹐以象四時﹐直學士八人﹐以象八節﹐學士十二人﹐以象十二時﹐每遊幸禁苑﹐無不畢從﹐賦詩屬和﹐使昭容第其甲乙﹐文采流傳𨿽有足觀﹐其實非士流之榮也。大學士之名起此。至宋時﹐卽以爲宰相兼官矣。

唐時學士院在禁中﹐凡十廳﹐南廳五間﹐北廳五間﹐中隔花磚道﹐承旨居北廳第一間﹐其任最重。

唐制﹐中書﹑門下二省皆供奉外官﹐隨朝士入見﹐謂之內供奉﹐隨翰林院班者﹐謂之翰林供奉。蓋今兩殿﹑兩房皆翰林供奉之遺法也。

自唐中葉以後﹐學士之權重於宰相﹐如陸贄之在奉天﹐鄭捆之在貞元﹐裴洎﹑【「洎」﹐原訛作「拍」﹐玆據舊唐書裴洎傳攺。】李絳在元和之初﹐皆以帷幄密謀決軍國大計﹐用人行政﹐惟所獻替。及其爲相﹐寵遇反不若焉﹐卽有所建白﹐視在北門亦若少減。地之親疎不同也。漢所謂不任三公﹐政歸臺閣﹐政如此。

唐時﹐銓選之法﹐三品以上冊授﹐五品以上制授﹐六品敕授﹐皆由尙書省奏擬﹐文屬吏部﹐武屬兵部﹐尙書曰中銓﹐侍郎曰東西銓。神龍﹑景云之間﹐嬖幸用事﹐選舉混淆﹐無復綱紀。睿宗卽位﹐乃以宋璟爲吏部尙書﹐李義﹑盧從願爲侍郎﹐姚崇爲兵部尙書﹐陸象先﹑盧懷愼爲侍郎﹐而文武二選皆稱公平矣。彼時尙書侍郎分主選法﹐品藻甄識﹐各盡其察﹐故稱平也。後世以天下士人之眾委之一人﹐責旣太重﹐明亦難周﹐士之不得於仕者必多矣。

景云元年﹐薛訥爲幽州鎭守經略大使﹐此節度使之名所由起也。天寶以後﹐其任愈重﹐受命之日﹐賜雙節﹐專制軍使﹐行則建節﹐樹大纛入境﹐州縣築節樓﹐迎以鼓角。宋時﹐其權𨿽輕﹐而拜節之禮猶重﹐節出﹐拆閣毀屋以示不屈。本朝制臣﹐各賜旗牌制勅﹐𨿽名器不同﹐而意象相似﹐然其權任則不及遠矣。

唐制﹐節度使掌兵事﹐觀察使掌民事﹐故租﹑庸催徵皆牒觀察使司﹐此初制也。兩河藩鎭各據疆理﹐租﹑庸貢賦不入三司﹐不知觀察之權亦復何在。蓋亦有節度兼其職者矣。

天平節度使。天平卽淄﹑靑﹐淄﹑靑卽平盧也。平盧在永平。安祿山旣平﹐肅宗乾元元年﹐節度使王玄志死﹐朝廷遣中使往撫將士﹐就察軍中所欲立者授以旌節﹐於是裨將李懷玉殺玄志之子﹐推侯希逸爲使﹐朝廷因而授之﹐此軍中廢立之始也。未幾﹐希逸渡海而南﹐據有淄﹑靑﹑沂﹑密﹑靑﹑齊六州之境﹐猶冒平盧之號。已而懷玉復逐希逸﹐復並﹑登﹑萊﹑棣四州﹐賜名正己。及李靈曜之亂﹐諸道合兵攻之﹐所得之地﹐各爲己有﹐正己又得曹﹑濮﹑徐﹑兗﹑鄆五州﹐乃自靑州徙東平居焉。正己卽懷玉也﹐傳師道﹑師古﹐及納而誅﹐因賜鄆號爲天平軍﹐故淄靑﹑平盧﹑天平﹐其地不同﹐其爲一軍之名一也。

髙宗儀鳳元年﹐遣大臣分道巡撫﹐以宰相來恆爲河南道大使﹐薛元超爲河北道大使﹐左丞崔知悌﹑司業鄭祖玄爲江南道大使。後又謂之存撫﹐卽今巡撫之所由起也。

唐初﹐遣禦史按察十道﹐卽今之巡按。立二十四府都督察所部刺史以下﹐卽今之巡撫。都督旋廢﹐按察復停。其後﹐攺爲五十四道﹐各置采訪使﹐以刺史領之﹐又一變也。

宋時﹐宣撫之體甚重﹐卽今之總制也。鄭剛中爲宣撫副使﹐大將吳璘官至少師﹐請講鈞敵之禮﹐剛中曰「少師𨿽尊﹐猶都統制耳﹐倘變常禮﹐是廢軍容。」璘乃惶恐聽命。近日邊帥有爵至三公者﹐於制府大臣皆用屬禮﹐卽此體也。

唐制﹐禦史臺有侍禦史六人﹐以久次者一人知雜事﹐謂之雜端﹐不出累月﹐遷登南省﹐故亦謂之南牀﹐殿中監察以下﹐皆稟而隨之。蓋禦史之長﹐卽今之京畿河南道也。

監察禦史裏行﹐【「唐之監察禦史」﹐原作「禦察禦史」。玆據天啟本攺。】以其資歷尙淺﹐未正除禦史﹐先令於禦史班內行也。今之試禦史﹐其原蓋出於此。

漢之中書令﹐本宦官也﹐至江左而爲宰相﹔唐之樞密使﹐本宦官也﹐至五代而屬外朝。官名之沿革如此。

五代以樞密使爲內輔臣﹐宰相爲外輔臣﹐而樞密之權重於宰相﹐如宰相兼樞﹐則得顓大政﹐如罷樞密之權﹐但爲宰相﹐其任反輕﹐亦如唐之左右僕射也。郭崇韜之於莊宗﹐安重誨之於明宗﹐皆以佐命元功入爲樞密﹐刑賞陟黜﹐無不由之﹐其勢然也。後晉太祖懲其橫肆﹐遂廢樞密﹐以印付中書﹐而宰相之任始專矣。二人勛名相似﹐際遇亦同﹐皆以剛愎自用﹐久擅大權﹐叢怨四海﹐以及於禍。總之﹐不學無術﹐未聞大臣之道已矣。

唐初樞密之設﹐蓋於政事堂後列五房﹐有樞密房以總曹務﹐乃宰相文書之所也。宣宗以後﹐始設東西樞密兩院﹐以宦者爲使﹐而樞密之任歸之﹐其權與宰相等矣。唐莊宗卽位﹐以豆盧革﹑盧程同平章事﹐郭崇韜﹑張居翰爲樞密使﹐則始以外官爲之﹐而樞密之任親於宰相﹐以其與聞密勿也。有宋建國﹐因五代之舊﹐以中書爲相﹐樞密爲將﹐謂之兩府﹐而宰相之權重於樞密矣。

唐時﹐金吾衛屬南衙﹐卽今之錦衣﹐羽林衛屬北衙﹐卽今之東廠。李輔國欲選羽林騎士五百以備巡邏﹐蓋欲以北牙禁旅侵南牙之職﹐故宰相李揆急奏止之﹐輔國又置察士數十人﹐潛令於人間察聽細事﹐有所追索﹐諸司無敢拒者。魚朝恩專權﹐亦於北軍置獄﹐使坊市惡少年羅告富室﹐沒其家貲﹐則成化間之西廠矣。

唐末﹐兩樞密使及左右中尉柄事禁中﹐與宰相表裏﹐號爲中貴﹐亦稱內大臣。樞密卽今司禮﹐中尉卽今東廠也。

元用禦史臺言﹐各路按察巡行郡邑之法﹐設官八員﹐二使畱司﹐副使以下﹐每歲二月分巡按治﹐十月還司。已﹐又攺爲肅政廉訪司﹐卽今按察分巡之規也。其時﹐按察司官屬禦史臺﹐卽今禦史巡歷﹑分巡從行之法﹐然彼時行臺官僚自大中丞以下全設如內﹐今惟以禦史巡按﹐無行臺之設﹐而巡撫中丞以保釐爲職﹐𨿽有行臺之號﹐其實不相蒙也。大要本朝之制﹐以行省爲藩司﹐廉訪爲臬司﹐行司爲都閫﹐而中丞同事一方﹐參有禦史之體而不相統攝。此官守之因革於元者也。

元時風憲之制﹐在內諸司有不法者﹐監察禦史劾之﹐在外諸司有不法者﹐行臺禦史劾之﹐卽今在內道長﹐在外按臺之法也。惟所謂行臺禦史者﹐竟屬行臺﹐歲以八月出巡﹐四月還治﹐乃長官差遣﹐非由朝命﹐其體輕矣。本朝禦史【「本朝禦史」﹐天啟本作「本朝風憲之制﹐禦史」。】總屬內臺﹐奉命出按﹐一歲而更﹐與漢遣刺史法同﹐唐﹑宋以來皆不及也。

今之指揮使司﹐卽元之萬戶府也。元人旣平江南﹐於浙東一道置三萬戶府﹐髙郵﹑泰州置兩萬戶府﹐揚州﹑建康﹑鎭江置七萬戶府﹐杭州行省置四萬戶府。其體貌責任若今都閫之體而權力倍之。國初衛所之設﹐權力亦重﹐後稍陵夷﹐至於今日﹐其號爲指揮者﹐以金紫之服﹐低眉俯首﹑奔走使者之前﹐若隸卒然﹐使折衝捍衛以展報國之猷﹐其將能乎﹖

春秋時﹐縣大而郡小。秦並天下﹐郡大而縣小。漢有郡國﹐皆統於州﹐然州乃分部之名﹐或十二﹐或九﹐及南北分裂﹐天下至百餘州﹐而郡猶屬焉。隋並天下﹐廢郡而存州﹐州卽郡也﹐煬帝又攺州爲郡﹐而州之名廢。唐初﹐又罷郡置州﹐而郡之名廢﹐其實一也。宋﹑元以來﹐設府於州﹐府卽州也。本朝以州屬府﹐則分而爲二矣。此郡縣名實之辧也。

宋時﹐大縣四千戶以上選朝官知﹐小縣三千戶以下選京官知﹐故知縣與縣令異。縣令卽古長吏之職﹐知縣則以京朝官之銜知其縣事﹐非外吏也。朝官﹑京官亦自有別。

元大徳七年﹐郭守敬以先朝舊徳﹐累請謝事﹐不許。自是﹐凡翰林﹑太史官不得致仕﹐遂著爲令。彼所謂翰林者﹐兼有書畫供役之流﹐所謂太史﹐卽今之欽天臺官﹐非詞林也。今制﹐臺官世業天文﹐不與大察﹐其年髙自願致仕則聽﹐否﹐𨿽七八十歲不解其官﹐自郭太史始也。

唐﹑宋時﹐州郡有孔目之吏﹐亦謂之都吏﹐言一孔一目無不總也。後以之名官。

月俸

唐時﹐一品月俸八千﹐後以防閣庶僕俸銀雜用﹐以月給之﹐總稱月俸﹐爲錢三萬一千。比以今制﹐俸薪直堂算之數亦相仿﹐然唐時猶有職田祿米﹐一品歲七百石﹐此爲優爾。及至大歷以後﹐權臣月俸有至九十萬者﹐刺史亦皆十萬﹐則不啻倍蓰矣。

開元二十四年﹐定百官月俸﹕一品月三十千﹐二品月二十四千﹐遞至九品﹐月一千九百有奇。大歷十二年﹐加京官俸﹐三公﹑宰相每月各一百二十貫文﹐中書﹑門下侍郎月各一百貫文﹐遞至雜職﹐月各一貫九百餘文。一貫當是一千。開元之制與今略相仿﹐大歷則溢三倍矣。

唐時﹐百官皆有職田﹐其名有二﹕一謂之職分田﹐一品十二頃﹐至九品二頃而止﹐皆給百里內地﹔一謂之永業田﹐一品六十頃﹐至九品二頃而止﹐卽口分﹑世業之意也。永泰元年﹐軍興費劇﹐百官請納職田以充軍糧﹐【「糧」﹐天啟本作「餉」。】而此不可復矣。宋時猶有公田。惟本朝官仰俸薪﹐別無給賜﹐郡邑所在﹐田皆起科﹐亦不聞有公田之名。惟邊方大將有養廉地土﹐頗收其入﹐以代公費﹐有職田之遣耳。

唐世俸錢﹐自會昌以後﹐不復增減﹐三師二百萬﹐三公百六十萬﹐侍中百五十萬﹐中書令﹑兩省侍郎﹑左右僕射百四十萬﹐尙書﹑禦史大夫百萬﹐節度使三十萬﹐蓋計一歲言之也。萬當爲十緡﹐二百萬則二千緡矣。至北漢劉崇以太原一道正位建國﹐宰相月俸止百緡﹐節度使止三十緡﹐較之唐末已爲太減矣。乃今一統之盛﹐宰相月俸猶不能半此﹐則近代之俸可謂至薄也。

郭子儀自河中入朝﹐代宗命宰相置酒其第﹐一會之費至十萬緡﹐準今銀數當作十萬兩也。亦太甚矣。

代宗時﹐回紇以馬萬匹來市﹐有司患其太多﹐請市千匹﹐郭子儀恐違其意﹐自請輸一歲俸爲國市之﹐當時馬價﹐一匹值四十縑﹐計馬萬匹當用四十萬縑﹐子儀一歲之俸能市萬匹﹐其時將相之富﹐可想見矣。史記子儀月入俸錢二萬緡﹐緡爲一千﹐一歲俸入﹐卽今二十四萬兩矣。

長慶元年﹐王承元移鎭﹐以錢百萬緡賞鎭州將士﹐劉總辭鎭﹐以錢百萬緡賞幽州將士。百萬緡﹐當爲銀百萬兩也。唐之濫費亦太甚矣。使在今日﹐以二鎭費二百萬金﹐安所措給﹖第以前段月俸準之﹐當是十萬耳。

唐自中葉以後﹐軍士驕橫﹐賞賚無紀。穆宗卽位﹐神策軍士人賜錢五十千。敬宗卽位﹐力不能繼﹐神策軍士人賜絹十疋﹐錢十千﹐畿內軍士又減五千。李逢吉之策也﹐稍能裁﹐時人善之﹐然較之往代已爲濫矣。宋時﹐每遇南郊慶禮﹐大賚六軍﹐至以費用浩煩﹐久虛大禮﹐此亦五代積習所致也。我朝養軍之費𨿽不減於前代﹐而賞賚之格﹐所損不啻十倍﹐法可謂善矣。

谷山筆麈卷之十謹禮

本朝承勝國之後﹐上下之分太嚴﹐二祖﹑仁﹑宣時猶與侍臣坐論﹐英廟稚年卽位﹐相接頗稀﹐以後中貴日倨﹐堂陛日隔﹐卽密勿大臣﹐無坐對之禮矣。今上禮禦儒臣﹐優於前世﹐講筵接以揖讓﹐稱以先生﹐皆殊禮也。第行在講幄﹐歲時從相君以下與賜服食﹐每有宣賜﹐相君第具一公疏上謝﹐遣閣校領至私第﹐竟不詣廷一拜﹐卽次日進講﹐亦不一叩首﹐竊甚以爲嗛。古人君臣之禮極嚴﹐卽萬石君傳所載﹕「上賜食於家﹐必稽首俯伏而食﹐如在上前。」其恭謹如此。今平交執友有所問遺﹐未有見而不一揖者﹐況君上之賜﹐直受而無一言﹐心何以安﹖業從眾人之後﹐不敢有異﹐惟禦賜頒及﹐無問服食時鮮﹐卽一魚一蔬﹐皆頓首拜受﹐焚香獻之祖考﹐乃敢嘗爾。又目睹江陵一事﹐如班賜誥命﹐百官朝服﹐唱名給散﹐而內閣不出﹐止遣典籍代領。夫賜命之典﹐古之所謂虎拜稽首者﹐內閣到橋南不數武﹐而安坐閣中﹐使從吏代受﹐甚非事君之禮也。

凡臣子對君稱謂有體﹐李泌對徳宗曰「臣若苟合取容﹐何以見肅宗﹑代宗於天上﹖」此稱謂法也。凡人言死則曰「見某於地下」﹐人主之祖﹑父則曰「見於天上」﹐此不可不知。嘉靖中﹐上在西城召太醫令徐偉入胗龍脈﹐進殿蒲伏膝行﹐見上倨坐小牀﹐龍衣曳地﹐不敢以膝壓衣﹐奏曰「皇上龍衣在地上﹐臣不敢前。」上遽以手摳衣﹐出腕而胗﹐偉但一時語耳。出至直廬﹐手札賜內閣曰「偉適胗脈﹐稱『衣在地上』﹐足見忠愛。地上﹐人也﹐地下﹐鬼也。」云云。賞賚甚厚。偉見札惶懼失色﹐自謂若有神佑﹐設使誤稱「地下」﹐罪萬死矣。蓋世廟嚴而多忌﹐誤有所犯﹐罪至不宥﹐而偉偶中上旨﹐非慮所及﹐故且喜且懼耳。此與泌「天上」之稱﹐亦偶合矣。

萬曆丁亥﹐有言者請復午朝﹐疏入﹐報聞﹐未有成命也。一日﹐同沈公在部﹐將至巳刻﹐忽傳午朝﹐追班百官且驚且喜﹐踉蹌奔趨﹐行至東長安門﹐已聞鼓聲﹐則益張皇疾奔﹐惟恐後至﹐予且行且告沈公﹕「此未必朝﹐且恐有他﹐禮官姑徐行以俟﹐不可爭先而進﹐以駭瞻望﹐政使失朝﹐所失反小。」沈公以爲然。及至賞房﹐各部諸公皆已先至﹐而駕竟未出也。入內探之﹐茫無影響﹐乃鐘鼓司內使誤聞傳說﹐直上鳴鼓﹐而會極門內使因卽掃除內座﹐以待臨幸。總之﹐皆誤也。此亦訛言之妖矣。大臣當此類事﹐不宜輕遽。

予在南宮﹐一日早朝後至﹐點查列名﹐當事中貴遣閣校來言﹕欲隱予名﹐以是市交。予亟遣人馳謝曰「失朝事小﹐欺君罪大﹐忝爲大臣﹐豈敢以欺自處﹖可列吾名以上﹐如有所隱﹐當上書自首﹐反於中貴不便。」其人慚懼而止。蓋失朝之罪不過奪俸﹐何忍以是欺上﹖且中貴以此市交﹐他日請托橫至﹐何以應之﹖正宜謝絕爲當耳。

近日大臣﹐多因子被攻擊稱病求去﹐盡廢面辭之禮﹐聞命之日﹐促裝就道﹐早夜啟行﹐帷車而出﹐故舊官僚或不及面。具疏辭謝﹐往往自謂得請﹐故作出樊之態﹐此皆內含悻憤﹐外示狷潔﹐旣非人情﹐亦非臣禮﹐吾甚不取也。辛卯九月﹐九疏陳請﹐蒙恩予告﹐敕使再臨﹐予方以爲榮寵﹐而諸公狃於故習﹐謂予必朝發夕行﹐不肯信宿。予笑曰「何爲乃爾﹖人臣位至上卿﹐得請而去﹐主上恩禮周渥﹐有光行色﹐此在古人﹐方且侈爲畫圖﹐耀諸簡冊﹐有何不榮﹖而故爲悻悻之迹﹗吾必不然。」翌日﹐具疏陳謝﹐又三日﹐具疏辭。疏中數語曰「江湖迹遠﹐𨿽稍隔於瞻依﹔臣子情深﹐實無分於去就。舉頭見日﹐終身戴天﹐擊壤可以詠太平﹐呼嵩可以祝聖壽。」末綴數聯﹐勸上講學勤政﹐早正大本云云。又數日出城﹐以日髙登車﹐送客滿路﹐皆與揖別﹐惟請告之禮不設酒爾。是日﹐諸公以予必循故事﹐未明而出﹐皆遣吏持刺候於郊門﹐及至日髙未出﹐乃始趨至城外﹐相候一別。予謂﹐去就之禮﹐自覺不差。惟葛端肅公去時頗同此意﹐他公皆不爾也。

建言

今制﹐相傳臺諫風聞言事﹐考之令典﹐無所證據﹐心竊疑之。後讀唐史﹐武后以術制誥下﹐諫官禦史得以風聞言事﹐自禦史大夫至監察禦史﹐得互相彈劾﹐率以隱詖相傾覆﹐此風聞言事之始也。夫人之功罪必有其實﹐按名責實﹐猶恐不稱﹐況以風聞﹖武后之令﹐蓋羅織告密之別名耳﹐而承平之世習爲典故﹐不知其出於此也。

門籍之名起於唐﹐其制﹐記官爵姓名﹐一月一易﹐非遷解不除﹐卽今制也。第彼時有門籍者﹐皆得出入殿廷﹐直至禦前﹐如其無門籍者﹐如有急奏﹐許門司仗家引奏﹐無得關礙。故貞觀以來﹐羣臣士庶皆得進言。李林甫擅權﹐羣臣奏事有不諮宰相者﹐則托以他事陰中之﹐然猶未敢明禁百司之奏事也。元載爲相﹐乃請百官論事先白長官﹐宰相定其可否﹐然後奏聞﹐則明爲杜塞言路之謀﹐【「之謀」﹐天啟本作「權謀」。】載之拒諫擅主﹐又甚於林甫矣。嘗虛心論之﹕諫官禦史有所論列﹐先白宰相﹐非體也﹔六曹郎吏有所建白﹐不關長官﹐亦非體也。何也﹖臺諫職在言責﹐於天下事無所不當論﹐如必先白宰相﹐則言責杜矣﹐故不可也﹔郎官職在官守﹐【「郎官」﹐天啟本作「郎吏」。】其所守之官﹐卽長官之職也﹐有所建白﹐當先咨之長官﹐長官不能行﹐然後聞之於上可也﹐如必越職有言﹐而不使長官與聞﹐則官守亦紊矣﹐故不可也。臺諫不白宰相謂之盡職﹐郎吏不白長官謂之越職﹐相似而實不同。但以元載之姦﹐意在塞諫﹐非爲官守言責計也。

宋孝宗時﹐因補闕薛叔似論列時相﹐謂曰「卿等以補闕﹑拾遺爲名﹐專主規正君上﹐不任糾劾﹐今所奏乃類彈擊﹐甚非設官命名之意。」蓋拾﹑補兩省僚屬﹐官爲侍從﹐與臺諫不同﹐故孝宗以此諭之。本朝六科給事中﹐【「給事中」﹐原作「給事」﹐玆據天啟本攺。】沿門下舊僚﹐主於封駁﹐各道禦史﹐沿臺官之舊﹐主於彈擊﹐今皆以糾劾爲事﹐亦非設官意也。

宋理宗置籍中書﹐記諫官禦史言事﹐歲終考其成績﹐此法甚善。若使銓曹年例考察﹐皆取任內建白以爲上下﹐而不必以曖昧之過﹑飛搖之辭爲定官之殿最﹐卽有分處﹐亦將無辭矣。

唐史一事甚類今日。中丞姚廷筠奏﹕「比見諸司不遵律令格式﹐事無大小﹐皆悉聞奏﹐至修一水竇﹐伐一枯木﹐皆取斷宸衷」云云。蓋上要下煩﹐上煩下亂﹐若米鹽瑣細一一上聞﹐則所遺者反大矣。一則法网太密﹐不得伸縮﹐一則大臣權輕﹐不得展布﹐其究反成彌文﹐無益於國也。

明刑

古時受贓﹐法極重﹐如唐肅宗上元間﹐或告宰相第五琦受人金三百兩﹐遣禦史按之﹐遂坐長流﹐可謂重矣。近世﹐贓吏受財五百以上﹐法方遣戍﹐其泛指贓數不可核實者﹐卽至千萬﹐不過罷免。又肅宗時﹐宦官受財爲人求官於宰相呂諲﹐事覺﹐宦官杖死﹐諲亦罷免。近時﹐中貴請托宰相﹐如取如攜﹐縱遇事發﹐不過革退﹐未聞杖死﹐亦未有連坐宰相者。蓋今之人情似刻而實縱﹐今之法紀似密而實疏也。

唐代宗時﹐優崇宦官﹐公求賂遺﹐無所忌憚。宰相嘗貯錢閣中﹐每賜一物﹑宣一旨﹐無空還者。出使所歷州縣﹐移文取貨與賦稅同﹐皆重載而歸。徳宗知其獘﹐有中使受方鎭之賂﹐杖而流之﹐自是皆莫敢受﹐可見中官求索乃古今通獘也。近世此風尢甚﹐閣部大臣奉旨﹑宣賜﹑問勞﹐皆厚有贈遺﹐卽傳一旨至部﹐亦不空還。在今視爲固然﹐不以爲異﹐其實﹐中涓奉旨臨問﹐大臣卽少有勞遺﹐亦不爲過﹐惟不當苦索耳。至於宣索州縣﹐毒流吏民﹐則蠹政之大者。乃至勛臣持節冊封親王﹐索至千金不已﹐文臣爲副使﹐杯盤花幣亦皆不受﹐相懸如此。彼誠何心﹐獨不知愧。此皆所當懲革者也。

元載爲相﹐主書卓英倩竊權用事﹐士之求進者﹐非結英倩無由自達。元和初﹐有堂後主書滑渙久在中書﹐與權璫相結﹐宰相議事﹐有與內中異者﹐令渙達意﹐常得所欲﹐罪發賜死﹐籍其家財﹐可數千萬。此輩近亦有之。中書省吏謂之主書﹐堂後主書尢其親密﹐卽宋之堂後官也。此輩外挾宰相以要士夫﹐內挾中貴以鈐宰相﹐一時不得﹐則血脈不通﹐政多齟齬﹐此其數千萬宜爾。

咸通中﹐路巖爲相﹐頗通賂遺﹐左右用事﹐言者請破邊咸一家﹐可贍軍二年。邊咸者﹐巖之親吏也﹐與卓英倩﹑滑渙同。考之近事﹐亦頗有之﹐如權相紀綱號七與九者﹐破其家貲﹐不當贍一軍二年之費耶﹖

竇參爲相﹐其族子名申者爲給事中﹐招權受賂。參每遷除朝士﹐常與申議﹐申因先報其人﹐時以喜鵲目之。及參賜死﹐申亦杖殺﹐喜鵲亦自不吉如此。今之卿相子弟爲喜鵲者﹐可以戒矣。

徳宗旣貶竇參﹐欲籍其家﹐陸贄諫曰「在法﹐反逆者﹐盡沒其財﹐髒污者﹐止懲所犯﹐皆須結正施刑﹐然後收籍。今罪法未詳﹐已存寬貸﹐若簿錄其家﹐恐以財傷義。」徳宗不聽﹐竟賜參死而籍其家。唐法如此者多矣。蓋籍沒之法﹐因種族其家﹐然後奴婢貨財皆爲官有﹐若其罪未至族﹐則家固無恙﹐從而籍之﹐不相中矣。近日一事與此相類﹐而在事之臣無引贄語以進者﹐刑政一失﹐其可收乎﹖

憲宗旣誅李錡﹐有司籍其家財﹐學士裴洎﹑李絳請以逆人資財賜浙西百姓﹐代今年田租﹐憲宗嘉嘆﹐卽從其言﹐此事可以後法。蓋割剝六州之民以富其家﹐故卽以其所有﹐寬六州之民也。近日江西﹑湖廣乃以二相籍沒﹐累及闔省﹐而所籍之財盡入內帑﹐於主徳民瘼均有損焉。使當事諸公肯舉李錡故事爲明主告﹐未有不嘉嘆也﹐而坐視無策﹐付之竊嘆﹐惜哉﹗

漢時籍沒臣民﹐以其妻女沒爲官婢﹐所謂鬼薪﹑白粲之類﹐在諸司官府充造作之役﹐非沒爲宮女也。及唐時﹐籍沒大臣﹐以其妻女沒入掖廷﹐謂之塡宮﹐色才出眾者﹐往往得侍人主﹐此最無道之甚者。本朝絕無此法﹐惟叛逆之家男子給配功臣爲奴爾。正大仁厚之體﹐自三代以來所僅見者﹐不可不知也。

萬曆丙子五月﹐魚臺隋府爲山西僉事﹐以殘暴罷官﹐裏居橫甚。舊所從師某爲邑丞﹐老年八十餘﹐府欲奪其產﹐致之於獄﹐其人遣子上書﹐訐府不法事。上時年十四﹐覽疏震怒﹐使中官問輔臣曰「人之爲惡﹐至於如此﹐且辱其業師﹐大不可容﹐其逮下吏。」相公上札奏﹐以爲府罪固不可恕﹐第其怨家之言﹐恐未必實﹐且告訐之門不可輕開。事遂不行。府蓋蒲州張相君門人也。是年十月﹐山東撫臣奏﹕昌邑令孫鳴鳳居官貪鄙﹐竊取帑金﹐及遷官去任﹐道中榷吏卒金﹐人二兩。上覽其疏﹐持示輔臣﹐且笑且怒﹐曰「道榷吏金﹐與盜何異﹖」江陵奏曰「方今法紀粗張﹐而貪風未止﹐若要天下太平﹐須是百姓得安﹐若要百姓安生﹐須是官不要錢。」上曰「先生言是。昨覽其疏﹐此人乃進士出身﹐何其無恥如此﹖」江陵復奏﹕「此人惟自恃進士出身﹐故敢如此放肆﹐不然﹐亦尙不敢。今後皇上用人﹐惟當考其功能﹐不必拘以資格。若奉法守分﹐不肯要錢﹐就是異途下僚﹐亦當顯擢﹐若貪贓壞法﹐不守官常﹐卽髙第貴遊﹐亦當重處。」上曰「善。」卽此二事﹐見上聰明天縱﹐漢昭不及也。

萬曆甲申﹐江右中丞曹君大埜論劾臨江知府錢若賡殺死無辜至二百有奇﹐上大怒﹐下所在逮治。數月不報﹐有旨數趨閣臣﹐令從重問擬﹐江右勘者論以永戍。上意少之﹐使中官持本送閣﹐命票極刑。閣臣再三執奏﹐上不可﹐手批「決不待時」。閣臣再奏﹕「若賡所犯不至此。卽處以極刑﹐亦緩至秋後﹐方今春和發育﹐望體生物之仁。」上命中使語閣臣曰「彼殘許多人命﹐都是秋後否﹖彼柰何不體生陽發育之心﹖」閣臣無以對。已而又上揭力救﹐詞至迫激。上不得已﹐從之﹐令監候處決。時以主上恩威並用﹐人心悚服。蓋上春秋已長﹐明習治體﹐加意元元﹐痛絕酷烈﹐此本盛徳事﹐第一二老臣恐開輕殺之端﹐再三執奏﹐其實若賡之罪﹐死有餘辜﹐不足惜也。予嘗與相知論此事﹐以爲劾之者與救之者皆非也。何也﹖若賡性本殘刻﹐當江陵末政﹐以此求知﹐又怙同裏相公之勢﹐恣行無忌﹐曹中丞者﹐平日不敢戒諭﹐至養成其惡﹐度不可已﹐不得不劾﹐又恐其有內主輕論﹐不足以傷﹐則摭拾如許﹐以重其罪﹐安得有二百人命可輕易登於奏牘﹖且一郡守三年殺人命如許﹐爲撫按者所主何事﹐而不早覺察﹖故曰﹕劾之者非也。人主受中貴之言﹐以爲文吏持柄相黨護﹐乃一郡守殺人二百而閣臣﹑法司﹑臺諫相率救之﹐上以爲何如﹖且若賡有罪人也﹐所爭法比輕重之間﹐而今上有黨護之疑﹐後卽有無罪被誣者﹐亦不可救矣。此謂爲有罪者決网而爲無罪者設冤也。又有甚焉﹐老成慮事﹐恐開妄殺之端是矣﹐令人主曰﹕一郡守殺人數百而罪不至死﹐使爲天下主者妄殺一人則亢然爭之﹐是天子不如郡守專也﹐此念一動﹐後卽用重典繩下﹐亦不可救矣。此止輕殺之端而開重法之原也﹐故曰﹕救之者非也。一介諸生﹐叨有民社之寄﹐視民命如艸菅﹐是誠何心﹖而救之者又何心﹖果有鬼神﹐無陰譴耶﹖予爲此說﹐非刻也﹐厚也。錢﹐四明人﹐余閣學之邑子而新都許閣學之門人也。

唐開元中﹐刺史楊浚坐贓當論死﹐【「當論死」﹐原本作「當死」﹐玆據天啟本攺。】上命杖之六十﹐丞相裴耀卿上疏﹕「決杖贖死﹐恩則甚優﹐解體受笞﹐事頗爲辱﹐止可施之徒隸﹐不當及於士人。」玄宗習見武后之朝笞撻公卿有如徒隸﹐而忘其非法也﹐耀卿一言﹐遂停此法。有宋三百餘年﹐未嘗及朝士﹐可謂有禮矣。近代建言得罪之臣﹐往往賜杖﹐大廷徧體系累﹐不以爲辱﹐而天下以其抗疏成名﹐羨之如登仙﹐是古人之所爲辱﹐乃今之所爲榮也﹐豈盛世所宜有哉﹗大抵上之所賞﹐卽下之所譽﹐則以其賞爲榮﹐而不然者﹐則賞亦辱也﹔上之所刑﹐卽下之所毀﹐則以其刑爲辱﹐而不然者﹐則刑亦榮也。夫使上之刑賞不足爲榮辱﹐而士之榮辱制於下之毀譽﹐則國是將日非矣。有識之士可不爲寒心哉﹗

大臣貴官有不可不愼者﹐世殊不知趨避﹐殊可駭汗。試舉一事﹕南齊尙書令王晏推奉明帝謀廢翰林﹐而事多專決﹐爲上所忌﹐乃輕淺無防﹐意望開府﹐數呼相工自視﹐云「當大貴。」與賓客語﹐好屏人請間﹐明帝聞之﹐疑其欲反﹐遂召而誅之。公卿大臣當權位隆盛時﹐與技藝星相等談及數接暱客造膝密語﹐皆所當忌。

王劇爲鳳閣舍人﹐王勔爲荊州刺史﹐王助爲監察禦史﹐皆王勃兄弟﹐文中子之孫也。當武后之朝﹐以劉思禮謀反株連﹐皆至族誅。勔﹑助出妄引﹐若劇掌銓選﹐進用由思禮﹐未必不與其謀﹐宜其及也。大賢之後﹐文雅之族﹐一旦橫罹楚毒﹐至於赤族﹐其非髙陽之世可知矣。近時一二名家子弟﹐妄交俠邪﹐輕扞文网﹐幸遇仁明之代﹐免於重典﹐使當虐政之朝﹐嗟乎殆哉﹗以此言之﹐子安之溺海﹐未爲不幸也。

谷山筆麈卷之十一籌邊

權不可中制﹐兵不可遙度﹐故曰﹕閫以外將軍制之。非重之也﹐乃使不得辭其責也。後之當事者﹐乃取境外之事而任之於廟堂﹐則分閫有所逃其咎矣﹐豈得爲勝算哉﹖然則廟堂之責何如﹖曰﹕六轡在手﹐四牡就駕。有如代驥而馳﹐終日不能一捨﹐非禦道也。邊臣曰「虜可和也」﹐廟堂曰「喏。」不更以戰撓之﹔邊臣曰「虜可伐也。」廟堂曰「喏。」不更以和撓之。戰而得有賞﹐否則罰﹐和而得有賞﹐否則罰﹐廟堂之責在二字爾﹐吾安知戰﹐吾安知和﹐而爲彼解脫地耶﹖故賞賫者﹐廟堂之六轡也。

今世薦邊材﹐多以騎射爲名﹐非所以取人也。吳起將戰﹐左右進劍﹐起曰「將者﹐揮桴提鼓﹐臨敵決疑﹐一劍之任﹐非將事也。」古之大將親兵﹐尙不一劍爲能﹐況今幕府分符之任﹐蓋欲其運籌制勝﹐折衝樽俎﹐而以弓矢之能器之乎﹖士大夫偃蹇仕途﹐遲途末路﹐至以臂韝決拾希於一割﹐亦足羞也。

漢髙帝曰「爲天下安用腐儒也﹗」此言誠過﹐然天下事爲迂措大所壞者不少矣﹗試舉一事﹕如唐之中葉﹐田氏𨿽據魏博未敢失禮﹐使朝廷恩威明布﹐自當折服﹐而黜陟使洪經綸者﹐乃下符罷其軍四萬﹐使之還農﹐田悅﹐陽罷而陰聚之﹐以激軍士之怨﹐於是合從諸鎭﹐以拒王師﹐跋扈一方﹐竟不能制﹐則經綸之舉激之也。今有元勛世臣專任萬里之外﹐朝廷不以威徳鈐制﹐使之鬥死﹐而使一二白面書生日操惠文三尺﹐摘其微細﹐使其局蹐俯仰﹐救過不贍﹐非便計也。幸國家法制素嚴﹐伏不敢動﹐此等紈絝庸流亦無兵力可恃﹐萬一有不逞之材﹐挾積憤之志﹐結率夷酋以求緩旦夕之死﹐則昆明滇﹑粵之間﹐化爲方外﹐一向背間爾。書生不知大體﹐誤國家事往往如此﹐令人短气。

萬曆甲戌﹐東虜王臺擒叛酋王杲以獻﹐臺官已爲都督﹐當加一品勛階﹐吏部議上﹐擬加柱國﹐有旨﹐加臺龍虎將軍﹐臺大感悅。蠻夷之長﹐卽儼然稱公卿﹐殊褻朝廷之體﹐而彼又不知爲何官也﹐龍虎將軍者﹐公卿無此官﹐以號蠻夷﹐彼以其名壯﹐必甚自喜﹐而與名器無損。人之識趣髙下﹐於此迥然。

萬曆甲申﹐雲南擒嶽鳳等九人以獻﹐許以不死。及入京師﹐政府於射堂面鞫﹐勞以花幣﹐曰「且有爵賞。」明日﹐午門受俘﹐戮於西市。予以爲此非體也。因憶唐髙宗時﹐西域思結都曼謀反﹐蘇定方討平之﹐獻俘長安﹐法司請行刑焉﹐定方曰「臣許以不死﹐故都曼出降﹐願敕其生。」髙宗從之。蓋中國制禦四夷﹐全在恩信﹐不信則失恩﹐失恩則傷體﹐降而殺之﹐非示恩也﹐許而背之﹐非示信也﹐堂堂天朝﹐不能以兵力取勝﹐誘降小夷﹐致而殺之﹐不但失恩﹑失信﹐亦損威甚矣。軍中機宜或用權譎﹐朝中政體則貴正大﹐不然則非體也。甲申之舉﹐其亦未聞定方之言者耶﹖

萬曆辛卯﹐西虜火羅赤據有捏工﹑莽喇二川﹐侵擾河﹑湟﹐西邊震動。朝廷遣安肅鄭公洛率兵經略﹐而以涇原魏公學曾總督三邊軍務。鄭公主和﹐魏公主戰﹐廟堂主鄭﹐臺諫主魏﹐乃下九卿集議。予從諸公入﹐諸公皆有成畫﹐不過借廷議爲名以塞臺諫之口﹐而予不知也。因竊問諸公﹕「今日之事何所可議﹖虜若入犯﹐無縱敵不擊之理﹐虜若不入﹐無出塞追捕之理﹐古人所謂來則禦之﹐去不窮追﹐已成千古斷案﹐何所疑而議也﹖僕以文史之臣﹐不閒軍旅﹐誠無以佐諸公之後。惟是禮官所司在正名義。今將章奏文移中議更數字﹐國朝體統極尊﹐遠過前代﹐況此等小夷﹐鞭笞可使﹐如許其納款﹐請無曰『和』﹐以『撫』字代之﹐如許用兵追討﹐請無曰『戰』﹐以『剿』字代之。王者之師﹐有徵無戰﹐『戰』字且不可輕下﹐況招納犬羊就我豢哺﹐安得以『和』字爲言﹖二字失體﹐請速更之。」諸公相視而笑。自是奏疏中亦稍有攺政者矣。其後日本之役﹐至有陰爲和親之計以誤朝廷者﹐豈但稱名之謬而已﹗

萬曆壬辰﹐倭寇朝鮮﹐朝廷遣兵援﹐恐其不勝﹐欲調播酋楊應龍兵東救朝鮮。又聽一妄男子上言﹐欲發暹羅之兵﹐使由海道搗其巢穴﹐廟堂以爲奇策﹐識者聞之﹐無不駭笑。播酋不奉漢法﹐阻兵拒命﹐朝廷遣使卽訊﹐數年不出﹐此何等情形也﹐乃欲調其甲士出入中土﹐窺見虛實﹐縱使有功﹐何以善後﹖此豈制播酋之方﹖至於暹羅小國﹐僻在海南﹐日本視之﹐何啻培塿﹖而欲使搗其國都﹐是以蠛蠓入鼎也﹗匪獨如此﹐縱使播酋恭順﹐暹羅盛彊﹐勢亦不能。何也﹖由蜀至遼﹐一經兩海﹐水土不習﹐彊弱亦異﹐而暹羅小國乃在占城之南﹐琉球之西﹐三十餘年不通朝貢﹐使者佩虎符而往﹐將安問津﹖況能發其兵乎﹖此等見解﹐如醉如癡﹐謀國若斯﹐不敗何爲﹖國家福徳﹐天實默佑﹐非人力也。方議調兵時﹐有一當路過東﹐駐車相訪﹐語次﹐嘆曰「暹羅可調否﹖恐其兵入中國﹐多所蹂踐﹐柰何﹖」予笑應曰「暹羅知在何方﹖取得來再慮未遲。」此公亦未披輿圖﹐不知暹羅所在也。因憶唐元稹爲宰相﹐會成徳王廷湊反﹐【「王廷湊」﹐「廷」原作「庭」﹐玆據舊唐書卷一百四十二新唐書卷二百十一王廷湊傳攺。】圍牛元翼於深州﹐官軍不能解﹐乃用於方計﹐遣客間說賊黨﹐使出元翼﹐又賂吏兵令史﹐僞出告身二十通﹐令以便宜給賜﹐事聞﹐稹遂罷相。此政與遣程鵬舉覓兵暹羅事類。

國家制禦四夷自有正體﹐封貢之典﹐職在禮官﹐徵討之法﹐職在樞府﹐譬如靑鳥司春﹐玄鳥司閉﹐各有職掌﹐不可紊也﹐累朝相沿﹐著爲成法。如西之哈密﹐南之交趾﹐北之順義﹐皆樞府所有事﹐而封貢題請﹐則皆屬之禮部﹐舊牘具在﹐可考覽也。萬曆甲午以後﹐遼左衛師﹐司馬石公欲以封貢啖倭﹐救失補敗﹐且欲身任其事﹐以自爲功。亦不想職掌沿革各有司存﹐而禮部一二正卿﹐苟欲避謗辭難﹐爲自免之計﹐亦不言職掌在本部也﹐乃使兵部題請﹐成封貢之議﹐及事敗勢頹﹐兵臣伏罪﹐而禮臣無恙焉。自爲善矣﹐其如職掌之紊何﹖夫兵臣不知職之在人而任之於己﹐禮臣明知職之在己而委之於人﹐皆所謂溺其職者也。公卿臺諫亦無一人詳考舊牘而知其責之所在者﹐使兵臣誤而罹於法﹐禮臣誤而免於罪﹐近於七聖皆迷之境矣。士大夫髙談虛拱﹐不親世事﹐其流獘至於如此。

日本關白封貢之議﹐一時臺諫部司上疏力諫﹐日無虛牘。爭之誠是也﹐然皆揣摩情形﹐泛論事理﹐至於日本沿革﹐絕不考究﹐有謂祖宗絕其封貢﹐二百年來不與相通者﹐覽之爲之失笑。日本在洪武初年𨿽絕其貢﹐至永樂以後﹐卽以金印詔書封其國王﹐每朝易位﹐輒賜日字勘合若干號。六年一貢﹐賫勘合而至﹐人舡貸物皆有定數。至嘉靖二十九年入貢以後﹐始不來耳。柰何謂二百年來不許通貢﹖又倭中自有國王﹑州郡官長﹐類如朝鮮﹐可考而知﹐亦不問其顚末﹐而從一二舶商之言﹐所指地方官職﹐皆以洪荒劫造未經締構者﹐尢可笑也。四夷封略在禮部客司﹐大司馬石公徒欲取效目前﹐不暇深考﹐竟不知日本爲何國﹐關白爲何人﹐盈庭之言﹐皆如啽囈﹐以此禦難﹐何以爲國﹖可爲仰屋竊嘆者矣﹗

漢武﹑唐髙徵討四夷﹐發兵動數十萬﹐【「動」﹐天啟本作「動至」。】不知糧餉軍裝若爲供需。今方隅有警﹐遣一大將將數千人往﹐猶以樵蘇爲慮﹐萬曆倭夷之警﹐東援朝鮮﹐至徵天下兵不能四萬﹐古今物力何以相懸若此﹖攻城之法﹐有當急者﹐有當緩者。夫在我爲老師﹐在彼爲窮寇﹐張一面之网以移其必死之心﹐其城可破也﹐激之則敗矣﹔在我爲聲罪之師﹐在彼有不赦之辟﹐急之則變從內生﹐不戰而潰﹐緩之則彼得爲謀﹐其勢日成﹐故不可不急也。朔方哱酋之變﹐使總督大臣提兵急趨﹐掩其未備﹐數夕之間可以授首。而遊卻無定﹐逗撓不前﹐師老財殫﹐賊勢日盛﹐向非國家福力﹑廟社之靈﹐其不爲唐之北庭﹑宋之靈夏者﹐能幾何哉﹖

王都據定州﹐外結契丹爲援﹐明宗遣王晏球討之﹐晏球知定州有備﹐未易急攻﹐乃陳師困城﹐爲持久之計﹐而與平盧相應﹐邀擊契丹﹐盡殲其眾。都徘徊孤城﹐四顧無與﹐其下遂翻城以應﹐而都自焚矣。近日寧夏之圍﹐李如松﹑董一元二將邀擊虜兵以絕其援﹐亦此類也。

唐髙宗時﹐李謹行爲大將﹐東討髙麗﹐其妻劉氏畱代奴城﹐髙麗引兵攻之﹐劉氏擐甲率眾守城﹐虜不能下﹐上嘉其功﹐封燕國夫人﹐亦健婦也。萬曆壬辰﹐寧夏作亂﹐參將蕭如燻妻楊氏盡出簪環以勞軍士之妻﹐帥之守城﹐賊攻圍數月﹐竟不能下﹐事聞﹐賜誥封焉。楊氏﹐故大司空膚施楊公兆女也。

互市之名起於開元﹐突厥毗伽可汗遣使入貢﹐請於西受降城爲互市﹐歲賫縑帛數十萬匹就市戎馬﹐以資軍旅﹐且爲監牧之種﹐由是﹐國馬益壯焉。當時以互市得馬爲監牧之資﹐今日以互市得馬爲邊軍之累﹐何其相反如此﹖無他故﹐監牧之政不修耳。

唐時冊突厥默啜爲可汗﹐以閻知微﹑田歸道爲使﹐知微見默啜﹐舞蹈吮其靴鼻﹐歸道揖不拜﹐爲陳禍福﹐幾爲默啜所殺。可見﹐不辱君命﹐士之上節也。隆慶辛未﹐虜酋納款﹐冊爲順義王﹐酋不知王爲何官﹐諛者紿之云「禮秩與代王等﹐邊吏當拜。」及參政朱裳往詣其帳﹐迫使下拜﹐裳恐和事不成﹐遂屈膝焉﹐此邊將所共見者。其後官𨿽不起﹐然未嘗正其罪而廢之﹐亦失刑矣。

唐至中葉﹐西域諸國並入吐蕃﹐與唐爲敵。其北爲回紇﹐舉引弓之民盤據大漠﹐乃匈奴突騎之舊也﹔其西爲大食﹐大食並波斯﹑突騎施之地﹐東盡蔥嶺﹐西南際海﹐萬有餘裏﹐亦大國也﹔其西南爲天竺﹐卽今烏斯藏之地﹐乃佛土也﹔其東南爲雲南﹐卽六詔之地。吐蕃馮陵上國﹐殆無虛歲﹐突騎一出﹐直入三輔﹐周之犬戎﹑秦之義渠﹐不若是之迫也。李泌建議﹐欲南服六詔﹐北和回紇﹐西招大食﹑天竺﹐以困吐蕃﹐此奇策也。夫以夷攻夷﹐乃中國之形﹐中國不用﹐而使夷狄用之以困中國﹐則倒置矣。漢通西域﹐所以斷匈奴右臂﹐唐通雲南﹐所以斷吐蕃右臂﹐而後制勝有方也。今也不斷其臂而又續之﹐其爲夷計不亦工乎﹖何謂續其右臂﹖胡王南牧﹐假道具食﹐使之由河西而南﹐又使築宮事佛﹐屯聚靑海之上﹐以屬之張獵而南合諸番﹐是續虜之臂也。

唐莊宗追契丹於易州﹐隨其行止﹐見其野宿之所﹐布徧於地﹐回環方正﹐皆如縮剪﹐𨿽去﹐無一枝亂者﹐嘆曰「虜用法嚴﹐乃能如是﹐中國所不及也。」胡人用兵﹐初無紀律﹐但其法難犯爾。中國法紀不明﹐賞罰無章﹐𨿽日講云鳥之陳﹐談龍虎之韜﹐猶畫餅也。

金之破遼﹐猶不敢輕舉伐宋也﹐及使者往返旣數﹐道路險易﹑朝廷治否﹑府庫虛實﹐漸得要領﹐而南侵之志決矣。中國底裏不可使外夷知之。彼以納貢爲名﹐往返出入﹐或有密圖山川﹑潛窺虛實﹐卽平時貢夷﹐猶不可不備﹐況當倭虜內訌﹐兵出境上﹐而容其諜使入都﹐使之偵探﹐可謂至愚矣。

南宋時﹐元兵南下﹐詔中外不許傳播邊事﹐此𨿽末世之政﹐然於軍國機密亦不可不知也。近日都下邸報有畱中未下先已發抄者﹐邊塞機宜有未經奏聞先已有傳者﹐乃至公卿往來﹐權貴交際﹐各邊都府日有報帖﹐此所當禁也。幸而君上起居﹑中朝政體明如懸象﹐原無可掩。設有造膝附耳之謀不可使暴於眾﹐居然傳播﹐是何政體﹖又如外夷情形﹐邊方警急﹐傳聞過當﹐動搖人心﹐誤大事矣。報房賈兒博錙銖之利﹐不顧緩急﹐當事大臣利害所關﹐何不力禁﹖

韓侂冑出師數徧﹐自悔失圖﹐私出家財二十萬以助軍興﹐而募人持書赴金求知﹐然竟不免於函首﹐謀之不臧﹐自貽伊戚﹐宜矣。侂冑專權納賄﹐家累巨億﹐二十萬固所能辦。近有當事大臣﹐非遭彊敵之勢﹐而欲爲和敵之舉﹐非有侂冑之資﹐而欲爲捐金之謀﹐知其不必又不能也。且侂冑輸家財助軍以掩其敗﹐而後人盜公帑賄虜以文其欺﹐是又侂冑之罪人矣。平生气節名世﹐何其堂堂﹐而甘心爲此﹐哀哉﹗

萬曆甲申﹐長安有七子之目﹐萬曆辛卯﹐長安有八犬之目﹐皆時相入幕之賓也。八犬事連山人﹐下獄實狀﹐爲一犬所賣﹐別易一人以進﹐其人不甘﹐上疏自白﹐時人謂之「易犬」云。【此段原脫﹐據天啟本補入。】

華亭之富埒於分宜﹐吳門之富過於江陵﹐非盡取之多也。蘇﹑松財賦之地﹐易爲經營﹐江﹑楚曠莽之墟﹐止知積聚耳。而彼以之敗﹐此以之存﹐豈歲星長在吳耶﹖夫得地者得人﹐得人者得天﹐天亦何時定也﹖【此段原脫﹐據天啟本補入。】

谷山筆麈卷之十二形勢

三代以前﹐江北繁盛﹐江南曠闊﹐漢晉以下﹐江南富實﹐江北凋敝﹐蓋由三國﹑五胡之亂﹐兵火戰爭﹐多在江北﹐江北之民﹐大半南徙﹐如僑兗﹑僑徐等州﹐大氐皆其舊民移江淮之上﹐因而郡之﹐被以故名。此皆天地之運﹐流轉無端﹐遞相盛衰﹐非人力所及也。方今太平有日﹐眾生樂土﹐然江北之戶口不加少﹐而土曠人稀﹐地有遺利﹐江南之生聚不加多﹐而地狹人眾﹐至不能容﹐可不思所以裒益之乎﹖漢時﹐以關中空虛﹐徙六國豪傑大姓以實三輔﹐西都賦所謂「三選七遷﹐充奉陵邑」者是也。其時五陵豪侈甲於天下﹐居重禦輕之勢於是在焉。其後﹐討平閩﹑越﹐盡移其民以實江﹑淮之間﹐亦是此意。天地之气﹐此盈彼虛﹐極盛則返﹐有國家者﹐調停於緩急輕重之宜﹐以劑其多寡盈虛之數﹐亦裁成輔相之權也。大抵南北多寡如向所陳﹐就其中間﹐又各有不同。以江北言之﹐兩河﹑山東其適中者也﹐而最稀者陜西﹐最密者山西﹔以江南言之﹐閩﹑廣﹑淮陽其適中者也﹐而最稀者湖廣﹐最密者江﹑浙﹐又南則巴﹑蜀之民太夥﹐而滇﹑僰之間太稀矣。至若畿輔之間﹐則近京四府其最曠莽者﹐根本重地﹐不異窮邊﹐所系非小也﹔都城之中﹐京兆之民十得一二﹐營衛之兵十得四五﹐四方之民十得六七﹔就四方之中﹐會稽之民十得四五﹐非越民好遊﹐其地無所容也。京東瀕海之地﹐自勝國以來議開水田﹐竟未能就﹐近時一二喜事者﹐倡水利之議﹐未見有緒﹐而越人遊食三輔﹐往往挾策籍從京兆舉﹐爲都人所齮齕﹐歲有煩言﹐均非長便。嘗謂欲開京畿水田﹐卽以其便招募會稽之民﹐令其著籍近邑﹐以墾田頃畝爲限。無田者不得著籍﹐無籍者不得試有司﹐不得爲掾吏。旣已著籍﹐卽將原籍除名﹐永不許歸﹐歸則原籍告訐﹐適諸化外。而令京兆舉士增十餘人制額﹐以待新籍﹐不得濫額於京兆﹐原額無所減損﹐則爭端宜可息也。又薊鎭新調南兵﹐未必盡解﹐或使流入胡中﹐爲患滋大﹐不若發充三輔衛所﹐頂補淸勾之缺﹐而於例外請優給之。卽願開墾水田者﹐從其自占﹐如此則京輔之地可實﹐水田之利可興﹐遊食之徒可容﹐仕進之途可淸矣。外此﹐則三晉之民願徙關中者聽﹐巴﹑蜀之民願徙川東以往者聽﹐江右之民願徙楚者聽﹐所至有山澤之利﹐荒棄多年﹐不在租稅正數者﹐俱許其開墾﹐永不起科﹐亦可行也。誠使燕﹑趙﹑秦﹑楚地無遺利﹐江﹑浙﹑三晉民不遊食﹐則於國家命脈不無小補矣。𨿽然﹐此其大槪也﹐就中遷徙又有難易﹐越人之徙燕也十人而九﹐江右之徙楚也十人而八﹐三晉之徙秦則十不一二也。地利固不可失﹐人情亦不可拂﹐要當從其所便﹐顧其所安耳。不然﹐鑿空發難﹐四方驛騷﹐又甚於料民履畝之役矣。

吳王夫差溝通江﹑淮以窺中國。後人以淮水低﹑溝水髙﹐故立堰以防之﹐舟行度堰入淮﹐謂之北神堰﹐在楚州城北五里﹐卽今土壩之所始也。周世宗南徵﹐以舟師自淮入江﹐阻於此堰﹐乃鑿楚州西北老冓鳥河水以通其道﹐而淮水之舟皆達於江矣。江﹑淮之通﹐古蓋有之。溝水不知所在﹐當是髙寶湖耳。

周顯徳間﹐渡汴口之渠﹐導河水達於淮水﹐以通江﹑淮之漕﹐又自大梁城東導汴水入於蔡水﹐以通陳﹑隸之漕﹐又於都城之東浚汴水爲五丈渠﹐東過曹﹑濟﹑梁山濼以通齊﹑魯之漕﹐此皆宋之漕運所由始也。

靈州有塡漢﹑尙書﹑禦史三渠﹐皆屯田灌漑之資也﹐大歷中﹐吐蕃攻靈州﹐奪三渠水口以敝屯田﹐則靈﹑夏之資於灌漑久矣。今寧夏富饒甲於西邊﹐水泉之利﹐號爲「小江南」﹐三渠之遺利尙有存者。以禦史﹑尙書名渠﹐必以作者之人爲名﹐可與光祿塞﹑夫人城對爾。

隋煬帝開通濟渠﹐【「通濟渠」﹐「通」原作「道」。玆據隋書煬帝紀攺。】自東都西苑引谷﹑洛之水達於河﹐又自板渚引河水達於汴﹐又自大梁東引汴水入泗﹐達於淮﹐又自山陽至揚子達於江﹐於是﹐江﹑淮﹑河﹑汴之水相屬而爲一矣。煬帝又開永濟渠﹐因沁水南連於河﹐北通涿郡﹐又穿江南河﹐自京國至杭州八百里。蓋今所用者﹐皆其舊迹也。夫會通河自濟﹑汶以下江﹑河﹑淮﹑泗通流爲一﹐則通濟之遺也﹔滹沱﹑禦漳則永濟之遺也﹔自京口閘通於浙河﹐則江南之遺也。煬帝此舉﹐爲其國促數年之祚﹐而爲後世開萬世之利﹐可謂不仁而有功者矣。秦皇亦然﹐今東起遼陽﹐北至上郡﹐延袤萬里﹐有邊城之利﹐皆非長城之墟耶﹖嗟夫﹗此未易與一二淺見者談也。

魏州禦河卽隋煬帝所開永濟渠也﹐今在大名界中﹐東合汶﹑濟之水﹐會爲運河﹐猶稱禦河。

石晉開運元年﹐滑州河決﹐侵汴﹑曹﹑濮﹑單﹑鄆五州之境﹐環梁山合於汶水﹐此全河南徙之始也。梁山在今壽張﹑東平之間﹐汶水自東北來﹐與濟水會於梁山之北﹐而決河之水﹐彌浸潰溢﹐環梁山而會於汶﹐則宋之所謂梁山濼也。

閩王審知奉事朱梁﹐歲自海道登﹑萊入貢﹐沒溺者十有四五﹐當時吳越﹑淮南據有江左﹐故不敢取道兩浙。及考其海道﹐則自福州開洋﹐過溫﹑臺﹑明州﹐北渡大洋﹐抵登﹑萊上岸﹐其險遠亦至矣。方今河運之議﹐【「河」﹐疑當作「海」。】但從南浙下港﹐北至直沽﹐僅得大半﹐已不能行﹐況由閩﹑越而發耶﹖其後﹐錢鏐入貢﹐亦由海道抵登﹑萊出洋﹐卽今所議海運道也。

熙寧十年﹐河決澶州﹐北道繼絕﹐河流南徙﹐東匯於梁山張澤濼﹐分爲二派﹐一合南淸河入於淮﹐一合北淸河入於海﹐南淸入淮﹐卽今沂﹑泗南流由徐﹑邳入淮之道﹐宋﹑元以來﹐未之有攺也﹐北道自張秋決塞﹐河不復來﹐而入淮一水﹐遂受河之委﹐倏南倏北﹐去海數百里間﹐而竭國家之力不能制而一之也。

吳居厚﹐宋之桑﹑孔也﹐當熙寧﹑元丰間﹐爲東京轉運﹐開萊蕪﹑利國二監﹐以鐵冶之法﹐殘虐萬狀﹐民不聊生﹐至相聚遮擊﹐欲投之冶鑪﹐居厚遁而得免。利國監者﹐卽今之利國驛﹐在徐﹑滕之間﹐有運鐵舊河﹐引沂﹑泇二水通於汶﹑泗﹐遺迹尙存﹐近日欲開泇河﹐卽其地也。

至正六年﹐盜扼李開務閘河﹐劫掠商舡﹐卽今東昌南李開務也。

元時﹐海運歲米百萬﹐會通河成﹐歲運米五百萬﹐浮於近代矣。

賈魯河自黃陵南達白茅﹐放於黃堌等口﹐卽今賈魯河故道也。白茅在曹縣﹐黃堌在單縣。萬曆丙申﹐黃堌河決﹐由賈魯河故道出符離集等處﹐蓋卽元人所挑也。

唐自建中﹑貞元以來﹐每歲江﹑湖﹑淮﹑浙運米百一十萬斛﹐至河陰畱四十萬斛貯河陰倉﹐至陜州畱三十萬斛貯太原倉﹐餘四十萬貯東渭橋﹐【「四十萬」﹐天啟本作「四十萬斛」。】其法與今相似﹐但以四十萬斛供長安之用﹐其何能給﹖當時關中租米猶足供億﹐非如今日畿輔空虛盡仰江南也。

三國時﹐遼西烏桓以袁尙兄弟入塞﹐曹操將討之﹐乃鑿二渠以通運﹐一自滹沱入派水﹐謂之平虜渠﹐一自泃口入潞河﹐謂之泉州渠﹐以通海運。說文﹕派水出雁門葰人戍夫山﹐東北入海。【以上不見於說文。】水經﹕泃水出無終西山﹐西北流至平谷﹐又南流入於潞河﹐又東合泉州渠口﹐曹操所築也﹐渠東至樂安亭南與瀘水合入海。按﹕二水當時通漕以制遼左﹐所謂平虜渠者﹐在今都城之南﹐疑卽滹沱入運處也﹐惟泉州渠乃在京北而東入遼海﹐不知定在何處﹐若因其遺迹通之以饋平盧﹑遼西﹐亦一便也。泉州故城在幽州雍奴。

靑州界中有穆陵關﹐在齊南百餘里﹐【「齊南」﹐天啟本作「濟南」。】湖廣麻城亦有穆陵山﹐其下有關﹐不知太公賜履定在何地。以靑州爲是﹐則瑯琊東海尙在其南﹐不應如是之近﹔以麻城爲是﹐則在大河之南﹐直臨楚之境﹐非西至河矣﹐不應如是之遠。

漢﹑唐以長安爲西京﹐洛陽爲東京﹔五代及宋以洛陽爲西京﹐汴梁爲東京。

五代以大名爲鄴都﹐李氏得之﹐攺其府曰興唐﹐石氏得之﹐攺其府曰廣晉﹐而其軍曰天雄﹐總之故魏州也。

通鑑﹕裴度討李師道﹐請令田弘正自楊劉渡河﹐直指鄆州﹐至陽谷置營。弘正奉命﹐自楊劉渡河﹐距鄆四十里築壘。師道遣劉悟屯於陽谷﹐夜半還兵﹐天未明抵城下。九域志「陽谷在州西一百三十里」者﹐非也。去州百三十里者﹐乃今陽谷縣﹐在西北﹐楊劉在州正北﹐不應楊劉渡河迂至西又轉而東﹐且悟以三鼓還師﹐安得未明卽馳百三十里﹖此陽谷乃今陽谷店﹐在州北四十里﹐卽度所令置營地也。又﹐弘正奏敗師道兵於東阿。注云﹕東阿﹐漢古縣﹐唐屬鄆州。九域志﹕「在州西北六十里。」與今舊縣相合。而舊志載﹕「宋時始由阿城遷於南谷。」審如所紀﹐則唐時邑城方在故阿﹐去州百里而遙矣﹐然則南谷有城﹐不至宋始遷﹐可徵也。

梁﹑晉河上之師﹐徳勝﹑楊劉各有南北二城﹐跨河而守﹐皆河津要地也。晉人初據徳勝﹐爲梁人所敗﹐東守楊劉﹐王彥章﹑段凝以十萬之師百道進攻﹐迄不能拔﹐而大河之險﹐已入於晉矣。徳勝在濮州境內。晉史云﹕徳勝口﹐澶州地也。澶州舊治頓丘﹐天福中徙州跨徳勝津﹐已而又作浮梁於上﹐是爲澶州河橋矣。楊劉在東阿北境可六十里﹐黃河舊堤隱隱可見﹐墟里人眾﹐久成聚落﹐而二城之迹則不可考矣。夫合二國之眾﹐集百萬之師﹐一旦化爲榛莽平蕪﹐蒼茫無迹﹐盛衰興亡皆如幻化﹐亦足慨矣。

趙徳鈞爲幽州節度﹐於幽州之南六十里城閻溝而戍之﹐契丹無所伏兵﹐糧道得通。又於幽州之東五十里城潞縣而戍之﹐近州之民﹐始得稼穡。二城乃幽州之門戶也。閻溝卽今良鄕﹐爲陸路之喉﹐潞縣卽今通州﹐爲水路之口﹐古今地險﹐亦略相蒙如此。

五代史﹕楡關在平州之東﹐東臨海﹐北有兔耳﹑覆舟山﹐皆斗絕﹐並海東北有路﹐狹僅通車﹐其旁僅可耕植﹐唐時置硤石﹑白狼諸城以控之﹐卽今山海關也。

唐開元﹑天寶間﹐中國彊盛﹐自長安西門﹐西盡唐境﹐萬二千里﹐閭閻相望﹐桑麻蔽野﹐天下言富庶者﹐無如隴右。所謂萬二千里﹐蓋包西域屬國而言﹐隴右則今之臨﹑鞏二府也。蕭條千里﹐曠無人煙﹐視古之富庶﹐殆如異域﹐何地利相懸之甚也﹖

光武戰王郎子於巨野﹐景丹以上谷﹑漁陽突騎大敗郎兵﹐光武曰「吾聞突騎天下精兵﹐今見其戰﹐樂可言耶﹖」遂以二郡突騎擊滅王郎﹐立成大業。古人動稱幽﹑並惡少﹐其精如此。漁陽卽今京師﹐上谷卽今宣府。宣府之兵﹐正不知何狀﹐卽如禁旅十萬﹐皆漁陽突騎之餘﹐何乃柔脆綿弱不任刀鎧﹖漁陽甲不可用﹐至調南兵代守﹐豈越之君子反出突騎上耶﹖

唐都長安﹐每有盜寇﹐輒爲出奔之舉﹐恃有蜀也﹐所以再奔再北而未至亡國﹐亦幸有蜀也。長安之地﹐天府四塞﹐辟如堂之有室﹐蜀以膏沃之土處其閫閾﹐辟如室之有奧﹐風雨晦明有所依而蔽焉。蓋自秦﹑漢以來﹐巴﹑蜀爲外府﹐而唐卒賴以不亡﹐斯其效矣。今日燕京之形﹐辟如負扆端拱坐於堂皇之上﹐南面而臨天下﹐形勝則甚偉矣﹐然而形有所不足者﹐有堂而無室﹐況奧窔之間耶﹖

金虜節要曰「燕山之地﹐易州西北乃金坡關﹐昌平縣之西乃居庸關﹐順州之北乃古北口﹐景州之東北乃松亭關﹐平州之東乃楡關﹐楡關之東卽金人來路也。」此數關﹐皆天造地設﹐以爲華夷之限﹐今皆在京師之背﹐若負扆然﹐可謂天險矣。金坡關卽紫荊關﹐楡關卽山海關﹐【「山海關」﹐原作「山海」﹐玆據天啟本攺。】松亭不知所在。

山川丘陵﹐地之險也﹐城郭溝池﹐人之險也。夫險者何不可階而升﹖卽其險也﹐人險有功﹐地險有形﹐天險自然而已﹐在徳不在險﹐徳者﹐天險也。

賦幣

租﹑庸﹑調之法﹐三代之遺也。孟子所謂﹕「粟米之徵」﹐卽有田之租﹔「力役之徵」﹐卽有丁之庸﹔「布帛之徵」﹐卽有家之調。合而爲一﹐則用其三矣。

漢﹑唐後法﹐民有口賦﹐計口輸錢﹐卽今之丁銀﹐至於租稅之類﹐皆以谷帛紬絹等物輸之於官﹐不盡取錢也。今別稅銀﹑差役﹐皆納銀錢於官﹐不準本色﹐民間以谷綿布絹賤賣取銀﹐其費倍稱。如有司肯從民便﹐除起運錢糧折色上納﹐其餘存畱錢糧及銀差工食﹐許以谷布等物隨有上納﹐納時必賤﹐少過數月﹐其價已長。民間無賤賣之累﹐官方有羨余之積﹐亦賦役中之平淮也。惜其以避忌之心﹐踵因循之政﹐無能開其端者耳。

楊炎兩稅之法﹐卽今之條編也。唐初租庸調之法﹐至天寶末年﹐版籍浸壞﹐多非其實﹐兵興以後﹐所在迫趣﹐所辦無常準﹐故不得不變爲兩稅也。兩稅者﹐先計州縣應用及上供之數﹐以制其入﹐約百姓丁產以定等級﹐夏輸無過六月﹐秋輸無過十一月﹐其租﹑庸﹑調及新增科目一切罷之﹐蓋合丁田而一之也。陸贄極論其獘。

陸贄論兩稅之獘曰﹕兩稅之立﹐惟以資產爲宗﹐不以丁身爲本﹐曾不寤資產之中﹐有藏於襟懷囊篋﹐物𨿽貴而人莫能窺﹔有積於場圃囷倉﹐直𨿽輕而﹖以爲富﹔有流動蕃息之貨𨿽髙﹐而終歲無利﹐如此之比﹐其流實繁。一槪什計算緡﹐宜其失平長僞。由是﹐物輕資而樂轉徙者﹐【「物輕資」﹐「物」﹐疑當作「務」。】恆脫於徭稅﹐惇本業而樹居產者﹐每困於徵求﹐此乃誘之爲姦﹐驅之避役﹐力用不得不弛﹐財用不得不闕。此數語者﹐可謂盡兩稅之委曲矣。兩稅之法﹐卽今之條鞭﹐條鞭以地產爲率而不計其貲﹐故農困而商寬﹐與陸公所陳﹐大略相似。

南唐﹐按民田以肥瘠﹐定稅﹑調兵﹑興役及他賦斂﹐皆以稅錢爲準﹐民間便之﹐此江南條鞭之法所由始也。

唐史﹕粟二百四萬斛﹐斗米百五十錢﹐計二百四萬斛﹐爲錢三百六萬緡。以此數榷之﹐斛是五斗﹐緡是千錢也。其時斗米值百五十錢﹐斗粟八十﹐以爲至賤﹐其錢亦輕矣。繒卽今之繒也﹐以綫結繒而染﹐旣染﹐則解其結﹐凡結處皆爲元色﹐余則入染色﹐謂之彩纈。今民間亦多爲之。

元時﹐以京師米貴﹐歲發米數十萬石﹐減價糶之﹐自世祖以後﹐歲一舉行﹐甚良法也。今都城米價不時騰湧﹐太倉所積﹐頗多紅腐﹐若歲出四五十萬以濟饑民﹐與攺折之額亦自相當﹐宜若可爲也。

蒙古﹑西域皆以丁爲戶﹐元人欲以是施之中國﹐耶律楚材以爲不可﹐曰「自古有中原者﹐未嘗以丁爲戶﹐若果行之﹐可輸十年之賦﹐隨卽逃散矣。」蓋有戶有口﹐三代以來至於今日﹐未有之攺也﹐以丁爲戶﹐惟蒙古﹑西域之俗爲然﹐而近日條鞭之法﹐不分戶﹐則止以見丁制役﹐是亦以丁爲戶之法矣。然行之甚便﹐而上下相安﹐何也﹖古今之宜亦有不同﹐而時變所趣﹐豈可以舊識膠固耶﹖

元平江南﹐政令疏闊﹐賦稅寬簡﹐其民止輸地稅﹐他無徵發﹐以故富家大族役使小民﹐動至千百﹐至今佃戶﹑蒼頭有至千百者﹐其來非一朝夕也。江北士族位至卿相﹐臧獲廝養不盈數人﹐產至千金以上﹐百里比肩﹐地瘠利鮮﹐民惰差煩﹐致此非一道也。

長慶二年﹐度支張平叔畫糶鹽之策﹐淸檢責所在實戶據口團保﹐給一年鹽﹐使其四季輸價﹐爲韓愈所駁而止﹐卽今戶口食鹽法也。今𨿽不覺其擾﹐直爲文具﹐無益於國計﹐而相沿日久﹐不究其根底﹐亦付之文具而已。

韋處厚議鹽法云「彊人之所不能﹐事必不立﹔禁人之所必犯﹐法必不行。」此至論也﹐寧獨鹽法然﹐百事可推矣。

漢幣用黃金﹐雜以泉貨。唐純用錢﹐開元﹑天寶間﹐天下錢鑄九十九鑪﹐歲入百萬﹐至元和﹑長慶間﹐鑄才十餘鑪﹐入方十五萬﹐盈虧之較可疏矣。其時兩河﹑太原雜用鉛鐵﹐嶺南雜用金銀﹑丹砂﹑象齒﹐他皆用錢﹐白金猶未多用也。宋始用白金及錢﹐間以交子。勝國寶鈔盛行﹐與銀錢並用矣。本朝惟白金與錢﹐黃金不用爲幣﹐而雲南用海巴﹐卽古之貝也。

梁武時﹐以民間私錢不能禁﹐乃盡罷銅錢﹐更鑄鐵錢﹐今世無鐵錢﹐間有土中掘出一二﹐皆梁錢也。【「周利貞」﹐「貞」﹐原訛作「國」﹐據舊唐書卷一百八十六新唐書卷二百九周利貞傳攺。】

唐錢有開元錢﹐卽五銖也。肅宗時有乾元大錢﹐一當十﹐又有重輪錢﹐一當五十﹐與開元同行﹐謂之三品。是時天下鑄錢之鑪九十有九﹐而絳州有三十鑪﹐乾元重輪皆絳州所鑄。

元時鈔法有三﹕初造中統交鈔﹔歷歲旣久﹐復造元寶鈔﹔又三十餘年﹐攺造至大銀鈔。錢法有二﹕曰至大通寶﹐一文準銀一釐﹔曰至元大寶﹐一文準銀一分。

楮幣之制起於漢之皮幣而無所交質﹐成於宋之交子而不及四方。金人以銅少﹐造鈔一貫﹑二貫﹑三貫﹑四貫﹑五貫﹑十貫五等﹐謂之大鈔﹐一伯﹑二伯﹑三伯﹑五伯﹑七伯五等﹐謂之小鈔﹐頒之四方﹐與錢並用﹐而鈔法始通行矣。

南宋事金﹐歲貢銀二十五萬兩﹐絹二十五萬疋﹐生辰正旦﹐每賀金茶器千兩﹐銀酒器萬兩﹐錦綺千疋。金人來賀正旦﹐金酒器六事﹐色綾羅紗三百段﹐馬六匹而已。

今九邊坐派錢糧﹐舊有定數﹐大約宣府八十三萬餘兩﹐大同七十七萬餘兩﹐遼東三十八萬餘兩﹐延綏二十八萬餘兩﹐寧夏二十二萬餘兩﹐甘肅三十八萬餘兩﹐六邊共計三百七萬有奇。俱山﹑陜﹑河南﹑山東﹑北直並本鎭屯田糧艸解納。已而歲用不敷﹐每年議發年例並開派兩淮﹑山東﹑兩浙﹑長蘆引鹽﹐宣府一十九萬餘兩﹐【「宣府」﹐「府」﹐天啟本作「大」。「一十九萬」﹐「一」天啟本作「三」。】遼東二十萬兩﹐延綏九萬兩﹐【「延綏」﹑「九萬兩」﹐「九」﹐天啟本作「十六」。天啟本作「甘延」。】寧夏十六萬餘兩﹐六邊共計九十一萬。此其大略也。

谷山筆麈卷之十三儀音

漢世廟諱皆以近似之字易之﹐如諱「邦」之字則曰「國」﹐諱「恆」之字則曰「常」﹐卽如諱「世」之字曰「代」﹐諱「民」之字曰「人」也。村學究不知﹐以爲名邦字國﹐名恆字常﹐是以諱爲表徳矣。文義不通﹐多誤小學如此。

嘗見褚河南貞觀中一帖﹐內有「世」「民」二字﹐皆不減畫﹐心竊疑之﹐及考唐史﹐太宗在日﹐二名不連者毋避。及髙宗卽位﹐乃諱二字。蓋禮﹕「卒哭乃諱﹐所以敬鬼神之名。」生者則不相避也。以此推之﹐貞觀中﹐「世」「民」二字﹐臨文止是不連﹐未嘗更易﹐永徽以後﹐乃以「人」諱「民」﹐以「代」諱「世」耳。

六朝最重私諱﹐卽人主於其大臣﹐亦諱其先世。南宋武帝嘗使江智淵以王彧父諱戲之﹐智淵正色不肯﹐上怒曰「江僧安癡人﹐癡人自相惜」。智淵伏席流涕﹐竟不肯戲。私諱之重如此。然亦過矣。禮有「父前子名﹐君前臣名。」以人主名其先臣﹐未爲大失﹐何至伏地流涕﹖蓋武帝以此相嘲﹐非待臣之禮﹐宜其辱也。漢文短喪﹐權制三十六日﹐至唐猶遵之﹐惟玄宗﹑肅宗之喪始服二十七日﹐代宗遺詔天下﹐吏人三日釋服。宰相常衮以爲﹕古者卿大夫從君而服﹐皇帝二十七日而除﹐在朝羣臣亦當如之。中書舍人崔佑甫以爲﹕朝臣﹑庶人不當分別﹐凡百執事﹐孰非吏人﹖皆應釋服。相與力爭﹐竟從眾議。二人故有隙﹐以是相左﹐然眾議是也。二十七日﹐視漢文之制也﹐已自減少﹐豈可更從三日﹖且公卿大臣以吏人自處﹐亦不明大義矣。眾之排佑甫非也﹐其論喪禮是也。

唐之廟制﹐以太祖比后稷﹐髙祖比文王﹐太宗比武王﹐皆以爲世室不遷﹐其下三昭﹑三穆﹐滿則遷於夾室﹐蓋三昭﹑三穆在世室之外﹐故爲九廟﹐蓋九世也。今以九帝備廟數而不及七世﹐則不合於禮矣。

唐時明堂制度﹐其宇上圜覆以淸陽玉葉。淸陽﹐色也﹐玉葉亦瓦之類。今大享殿及圜丘闌干皆用回靑瓦﹐亦淸陽玉葉之類。

夏﹑周九鼎之制﹐不可詳考﹐武后更造明堂﹐鑄銅爲九鼎﹕豫州鼎曰神都﹐髙一丈八尺﹐受千八百石﹔冀州鼎曰武興﹔雍州鼎曰長安﹔兗州鼎曰日觀﹔靑州鼎曰少陽﹔徐州鼎曰車源﹔揚州鼎曰江都﹔荊州鼎曰江陵﹔梁州鼎曰成都。各髙一丈四尺﹐受千二百石。各鑄山川物產於其上。又鑄銅爲十二神。十二神者﹐十二支所屬也﹐皆髙一丈﹐各置一方﹐卽秦皇鑄金人十二之遺意也。

唐髙宗作蓬萊宮﹐正殿爲含元殿﹐含元之後爲宣政殿﹐宣政之北曰紫宸殿﹐則內朝聽政之所也。大會則於含元。

金鑾殿在龍首山之坡隴﹐殿旁有坡﹐謂之金鑾坡﹐其上東有學士院﹐今稱翰林院爲鑾坡﹐本此。

唐制﹐正衙早朝﹐金吾將軍奏﹕左右廂內外平安。國初朝賀大禮﹐有指揮使起居﹐亦此意。

唐制﹐每禦延英﹐令諸司長官二人奏本司事﹐謂之待制﹐又令常參官日引見二人﹐訪以政﹐謂之廷對﹐亦曰次對。蓋宰相對延英旣退﹐則待制﹑次對官皆得引對也。宋時謂之轉對。

唐時﹐中官柄事者四人﹐最貴左右中尉﹐次則上下樞密院使﹐謂之四貴﹐又有南北宣徽兩院﹐亦要職也。朱溫旣誅宦官﹐盡罷內司﹐乃以其黨蔣玄暉爲宣徽南院兼樞密院使﹐王殷爲宣徽北院兼皇城使﹐始用外官矣。

宮人參隨視朝起於晉代﹐六朝相因﹐至唐不攺。六典曰「宮嬪掌朝會贊相之事﹐引客立於殿廷。」唐詩所稱﹐如「戶外昭容紫袖垂﹐雙瞻禦座引朝儀」是也。崔胤盡誅宦官﹐止令內夫人至中學士院傳宣聖諭﹐及朱溫將謀禪代﹐始罷宮人傳宣及隋之儀﹐自此至宋﹑元末﹐不聞禦朝對百官以宮女侍矣。

唐時郊廟﹐祠官謂之齋郎﹐及武﹑韋奠獻【「奠獻」﹐「奠」﹐天啟本作「典」。】﹐以宰相女助執籩豆﹐謂之齋娘。

唐時音樂盛於天寶﹐有太常雅樂二部﹐堂下立奏﹐謂之立部﹐堂上坐奏﹐謂之坐部﹔有鼓吹署令﹐所掌鐃歌鼓吹曲﹐有龜玆﹑蹤勒﹑髙昌﹑天竺諸部﹐謂之胡樂﹔有教坊梨園法曲﹔有散樂雜戲﹔又有山車﹑陸船﹑舞馬﹑犀象及宮人所奏霓裳羽衣之曲。每大酺賜宴﹐以次陳奏﹐卽漢武角抵﹑魚龍之戲也。髙宗因立太子﹐禦宴百官﹐命散樂自宣政門入﹐太常博士袁利貞請罷散樂﹐甚爲知體。乃今大殿宴會以百戲承應﹐乃胡元舊習﹐與簫韶之響相去遠矣。

冠服

六朝士庶烏帽﹐惟人主宴居著白紗帽。南宋廢帝旣弒﹐諸王就祕書省見湘東王﹐於時事起倉猝﹐王失履﹐跣至西堂﹐猶著烏帽。建安王休仁呼主衣﹐以白帽帶之﹐【「帶之」﹐「帶」﹐疑當作「戴」。】卽黃袍加身之意也。王敬則弒蒼梧王﹐手取白紗帽加蕭道成首。【「蕭道成」﹐原作「道成」。玆據天啟本補。】當時白紗名髙頂帽﹐皇太子在上前則烏紗﹐在東宮則白紗﹐蓋惟天子得冠之耳。

隋文帝卽位﹐攺服紗帽黃袍。解曰﹕紗帽﹐烏紗帽也﹐江南人主多服白紗帽﹐文帝乃用烏耳。古人庶人服黃﹐至是人主及百官服之﹐至唐時惟人主黃袍﹐百官亦不敢服矣。

魏﹑晉以來﹐王公卿士以幅巾爲雅﹐用全幅皂向後襆發﹐謂之頭巾﹐俗因謂之襆頭﹐至宇文氏乃裁幅巾爲四角。北朝服制多仍胡服﹐至後周用古周禮﹐始與羣臣服漢﹑魏衣冠﹐而襆頭之制昉矣。

襆頭乃後周武帝所裁﹐裁幅巾出四腳﹐唐人以其腳向上﹐宋人始爲放腳﹐今之襆頭蓋放腳而稍屈其端使之向上﹐兼唐﹑宋之制者矣。

隋煬帝定輿服制度﹕五品以上﹐文官乘車﹐武官馬加珂。可見文官乘車有所自也。珂者﹐螺屬﹐生海中﹐其骨潔白﹐以飾馬勒﹐世所謂鳴珂者﹐此也﹐三都賦「流離珂戍」卽此。

隋時﹐百官從戎者皆戎服﹐五品以上通著紫袍﹐六品以下兼用緋綠﹐胥史以靑﹐庶人以白﹐屠﹑商以皂﹐士卒以黃。自是文武常服遂以爲品﹐至唐而稍潤色之﹐以爲采章矣。

唐髙宗上元元年始定章服﹕【「唐髙宗」﹐原作「髙宗」﹐玆據天啟本補。】三品以上服紫﹐金玉帶﹔四品服深緋﹐金帶﹔五品服淺緋﹐金帶﹔六品服深綠﹐七品服淺綠﹐並銀帶﹔八品深靑﹐九品淺靑﹐並﹖石帶﹔庶人服黃﹐銅錢帶﹔其工商雜戶不聽服黃。武后在位﹐攺八品九品皆服碧。此一代之制也。貞觀以前尙沿隋制﹐稍有不同。今畫十八學士服色﹐當以貞觀中制度考之﹐卽得其眞矣。﹖不似銅﹐不知何物。【「﹖不似銅」一段與「世圖十八學士」一段﹐天啟本對置。「一云石也﹐當俟詳考。」原缺﹐據天啟本補入。】一云石也﹐當俟詳考。世圖十八學士﹐武徳中所服尙沿隋制。

稱謂

西漢臣子稱朝廷爲縣官﹐東漢稱天子爲國家﹐北朝稱家家﹐唐稱聖人﹐亦稱大家﹑天家﹐宋稱官家﹐勝國卽稱皇上﹐皆臣子私稱﹐非對禦之言也。西漢私語亦稱陛下﹐遼﹑金稱郎主。

西漢稱諸王皆稱大王﹐至曹操立爲魏王﹐臣下進對始有殿下之稱﹐自是相沿﹐遂爲定制。

北齊髙儼誅和士開﹐齊主使人召之﹐儼曰「士開昔來實合萬死﹐謀廢至尊﹐剃家家發爲尼﹐臣爲是矯詔誅之﹐尊兄若赦臣﹐願遣姊姊來迎﹐臣卽入見。」姊姊謂陸令萱也﹐其時宮中呼嫡母爲家家﹐乳母爲姊姊﹐呼婦爲妹妹。

侯景陷臺城﹐湘東王繹方鎭江陵﹐將舉兵討景﹐武陵王紀在蜀﹐謂僚佐曰「七官文士﹐豈能匡濟﹖」及紀攻江陵﹐爲樊猛所敗﹐以金囊擲猛曰「願卿送我一見七官。」兄弟行輩稱某官﹐始見於此。然六朝臣下稱君上﹐妻妾稱主君﹐亦多曰官。

自晉以來﹐嫂謂叔爲小郎﹐至唐猶然。宣宗責萬壽公主曰「豈有小郎病不往省視﹐乃觀戲乎﹖」

唐時稱節度﹑觀察爲使家﹐諸州爲州家﹐北司諸軍爲軍家﹐今稱軍士爲軍家﹐本此。

唐末宮中稱天子爲宅家﹐如十六宅諸王爲劉季述所圍﹐升屋呼曰「宅家救兒﹗」季述廢立﹐何后趨至﹐拜請曰「軍容勿驚宅家。」亦稱大家﹐如昭宗延朱溫入見何后﹐後泣曰「自今大家夫婦委身全忠矣。」朱友珪婦張氏告其夫曰「大家已以傳國寶付王氏﹐懷往東都矣。」亦稱官家﹐如全忠謂寇彥卿曰「汝速至陜﹐卽日促官家發來。」官家之稱始此。唐初稱天家。

唐人重行輩﹐稱其所尊皆曰幾郎﹐如某人稱張宗昌爲六郎﹐馬遂遣使請和﹐稱朱滔爲六郎﹐朱滔遣使說田悅﹐稱爲八郎﹐上至宮禁中稱玄宗亦曰三郎﹐門生舍人稱其主人之子亦曰郎君﹐妻家稱女婿以姓﹐曰某郎。

唐時稱父執及朋友之父爲丈人﹐因稱其母爲丈母﹐今以嶽父母爲丈人丈母本此。妻父曰婚﹐婿父曰姻﹐二父相呼謂之親家﹐自五代亦然。

五代稱州將爲使長﹐如李存矩爲新州防禦﹐驕惰不治﹐士卒曰「使長不矜卹」是也。近代公侯郎君有稱使長者﹐妃主內家有稱使長者﹐取義不同﹐其名一也。

西北諸虜稱中國爲漢人﹐東南海夷稱中國爲唐人﹐各以其所服相承稱之﹐不思其易世也﹐漢初﹐朔方匈奴亦稱中國爲秦人。

金之官長皆稱勃極烈﹐元之官長皆稱達魯花赤﹐嶽牧郡縣亦然。

元時﹐丞相謂之大必闍赤﹐「必闍赤」字音﹐疑卽今「筆寫記」﹐蓋主文字之稱﹐故以爲丞相之稱。

自嘉﹑隆以來﹐士風文字雅好古風﹐官名稱謂亦多從古﹐如稱六卿爲大司徒﹑大司馬之類﹐此皆周官舊名﹐職任相合﹐稱之是也。惟至臺長無以稱之﹐乃曰大中丞﹐則誤甚矣。今之左右都禦史﹐乃漢之禦史大夫﹐左右副僉都禦史﹐乃漢之禦史中丞。在漢官儀﹐皆無大字﹐乃以大夫降稱中丞﹐非所以尊之也。至於錦衣掌印﹐稱爲大金吾﹐順天府尹稱爲大京兆﹐益無稽矣。名言之間﹐禮分所寓﹐豈宜猛浪如此。若各鎭總兵稱大將軍﹐𨿽非今制﹐亦漢官名所有爾。

唐時宰相相呼曰堂老﹐兩省曰閣老﹐尙書曰院長﹐禦史曰端公。近日桂林呂公爲江陵封君作志﹐稱首揆曰端公﹐誤。又少府乃縣尉耳﹐近日稱府佐曰少府﹐亦誤。

今翰林相傳以北門爲美稱﹐考其建官之由﹐起於武后擅權﹐多引文學之士﹐置在禁中﹐使撰列女傳﹑臣軌﹑樂書﹑百僚新戒﹐凡千餘卷﹐因使密決奏疏﹐以分宰相之權﹐謂之北門學士﹐以其不經南衙﹐北門出入故也。後世相承﹐有內相私入之號﹐至今以爲美談﹐而不究其所由名﹐亦可惜也。

唐稱給捨謂給事中及中書舍人也。今以給事中爲給捨﹐中書舍人爲中捨﹐則給捨爲一官矣。

姒娣妯娌長少相呼之【「妯娌」﹐「娌」原脫﹐玆據天啟本補入。】﹐稱年長者曰姒﹐年少者娣﹐今俗呼兄妻曰姒弟妻曰娣者﹐誤。蓋通鑑注﹕以身年之長少爲次﹐不以夫之長幼爲序也。

有父稱子公者﹐晁錯父謂錯曰「公爲政用事﹐人口語多怨公」者是也。有父對子稱臣者﹐霍去病過平陽﹐其父謁之﹐自稱「老臣」是也。

谷山筆麈卷之十四雜解

「罦罳」二字﹐解者甚多。顏師古以爲﹕「連闕曲閣以覆重刻垣墉處﹐其形罦罳然。」崔豹古今注曰「罦罳﹐屏也。」孔穎達曰「屏謂之樹﹐今罦罳也。」蘇鶚演義以爲﹕「罦者﹐浮也﹐罳者﹐思也﹐蓋織絲之文﹐輕佻虛薄之貌﹐宮殿門闕有此物也。」今以字義考之﹐蘇說爲是。若以爲曲閣及屏﹐則字義不相似。今宮殿上往往有銅絲网﹐疑卽罦罳也。

太史公曰「人臣功有五品。明其等曰閥﹐積日曰閱。」顏師古曰「閥﹐積功也﹔閱﹐經歷也。」

飲滿舉白。解者以爲﹕舉白見驗飲酒盡否。又曰﹕白者﹐罰爵之名﹐魏文侯與大夫飲酒﹐謂舉白浮君者也。

酒悲。醉而涕﹐謂之酒悲。

緡錢﹐二十而一算。李斐曰「緡﹐絲也﹐以貫錢。一貫千錢﹐出算二十也。」陌卽百字﹐唐以八十錢爲陌﹐宋以百錢爲陌。

呂覽曰「樂正夔一足矣。」漢書曰「堯作大章﹐一夔足矣。」倒一字卽明。乃韓非諸書紛紛一足之辧﹐何其固也。

稻米爲上尊﹔稷米爲中尊﹔粟米爲下尊。

鼓吹﹐軍樂也﹐漢代有黃門鼓吹﹐至今有鐃歌十八曲﹐魏有騎吹﹐當時燕享從行皆用之。今殿廷惟有雅樂﹐車駕出乃用鼓吹﹐而民間反得用之﹐至閭裏婚喪﹐無不以鼓吹將之者﹐更相沿不禁﹐何也﹖

天祿者﹐天鹿也﹐天鹿﹑辟邪自是兩物﹐一角爲天鹿﹐二角爲辟邪﹐又總謂之桃祓。

當百軍﹐吏名也。伍百﹐武校名也。

旁午﹐一從一橫爲旁午也。

碌碌﹑錄錄﹑鹿鹿﹑陸陸﹐四字通用。

漢時﹐軍民出境﹐皆封長境與之﹐卽今之文引也。

梵夾﹐貝葉經也﹐乃以版夾之﹐謂之梵夾。

胡牀﹐卽交椅也。

唐時﹐賓客宴集﹐爲人起舞﹐當此禮者﹐卽以彩物爲贈﹐謂之纏頭﹐如僕固懷恩爲中使駱奉仙起舞﹐奉仙以纏頭爲贈是也。娼妓當筵舞者﹐亦有纏頭賜。故杜詩云「笑時花近眼﹐舞罷錦纏頭。」【「故杜詩云﹕『笑時花近眼﹐舞罷錦纏頭。』」原缺﹐玆據天啟本補入。】

樂記﹕「獶雜子女。」鄭注曰「獶﹐當爲優。」孔穎達曰「獶雜﹐謂獼猴也。謂舞戲之時﹐狀如獼猴﹐間雜男子婦人無別也。」「倡優」之「優」﹐當作「獶」字。

楚王希範地衣用角簟者﹐剖竹爲細篾織之﹐卽今之蘄簟也。

郭崇韜素疾宦官﹐嘗謂魏王繼岌曰「大王他日得天下﹐騬馬亦不可乘﹐況任宦官﹖」騬馬﹐犗馬也﹐俗謂之扇馬。

有足曰虫﹐無足曰豸。

貞元中﹐宣武兵變﹐執城將曹全﹝上口下刀﹞之。注﹕﹝上口下刀﹞﹐古瓦翻﹐卽「剮」字也。

溪泉漲流﹐謂之水不潤下﹐陰盛之象也。井無水曰眢。

六博之法﹐不甚可曉。楚辭琨蔽象碁有六博。鮑宏博經云「琨蔽﹐玉箸也﹐各投六箸﹐行六碁﹐故云六博。行十二碁﹐六碁白六碁黑﹐所擲骰謂之瓊﹐瓊有五彩﹐刻爲一畫者﹐謂之塞﹐刻爲兩畫者﹐謂之白﹐刻爲三畫者﹐謂之黑﹐不刻者﹐五塞之間謂之五塞」云云。詳六碁之制﹐似今雙陸﹐以骰子行之﹐非今之碁子也。

梁史﹕宋全昱以投瓊擊盆中並散﹐【「並散」﹐「並」﹐天啟本作「斥」。】蓋卽今之骰子﹐不知與古之瓊同否。

彈碁之戲﹐兩人對局﹐白黑碁各六枚﹐先列碁相當﹐更先彈也。其局以石爲之﹐其形四隤而中髙﹐魏文帝善彈碁﹐能用手巾角﹐時一書生﹐又能低頭以所冠葛巾撇碁。其藝蓋始於漢武帝好蹴踘﹐言事者以爲勞體﹐乃作彈碁奏之。以此觀之﹐彈碁與對弈不同﹐直以石子相觸耳。

宋蒼梧王畫蕭道成之腹﹐自引滿射之﹐左右請以﹝骨包﹞箭﹐一射﹐正中其臍﹐投弓大笑。﹝骨包﹞箭﹐一名響箭﹐卽今之﹝骨包﹞頭也。

南史﹕宋明帝志慕節儉﹐大官常進褁蒸﹐上曰「我食此不盡﹐可四破之﹐余充晚食。」褁蒸者﹐以糖和糯米﹐入香藥﹑松子等物﹐以竹籜褁而蒸之﹐卽今之角黍也。

玄宗出奔﹐【「出奔」﹐天啟本作「出奔蜀」。】日中未食﹐【「日中未食」﹐天啟本作「日中猶未食」。】楊國忠自市胡餅以獻。解曰﹕胡餅﹐今之蒸餅﹐言以胡麻著之也。卽今之燒餅耳。

宇文護殺周主﹐置毒糖﹖。糖﹖﹐丸餅也﹐卽今元宵子耳。

熊白﹐熊脂也。熊山居冬蟄﹐當心有脂甚美。雞臛﹐雞羹也﹐味極佳。【「味極佳」三字據天啟本補入。】

爾雅釋木云「檟﹐苦茶。」郭璞注﹕「早采爲茶﹐晚采爲茗。」此茶之始也。自漢以前﹐不見於書﹐想所謂檟者﹐卽是矣。

溫嶠上表﹐貢茶一千斤﹐茗三百斤。六朝﹐北人猶不食茶﹐至以酪與之較﹐惟江南人食之耳。至唐貞元間﹐始從張滂之請﹐歲收茶稅四十萬緡﹐利亦夥矣。宋﹑元以來﹐茶目遂多﹐然皆蒸榦爲末﹐如今香餅之制﹐乃以入貢﹐非如今之食茶﹐止采而烹之也。西戎食茶﹐不知起於何時﹐本朝以茶易番馬﹐制其死命﹐番人以茶爲藥﹐百病皆瘥﹐不得則死﹐此亦前代所未有也。

禾不因種而生曰穭。侯景作亂﹐貴家大族皆自出禾穭﹐今所謂穭生是也。【以上數「穭」字﹐天啟本皆作「秜」。】

肺﹐斫木札也。

李白詩云「脫君帽﹐爲君笑。」初不知其解﹐及觀北史﹕魏主欲誅爾朱榮﹐榮女爲後﹐懷娠﹐乃聲言皇子生﹐遣城陽王徽馳騎告榮﹐榮方與元天穆博﹐徽脫榮帽﹐歡舞盤旋。以是知脫帽歡舞﹐本夷俗也。

胡人軍中好吹唇相呼﹐侯景卽位﹐其黨數萬皆吹唇鼓噪上殿。今人往往以唇作聲﹐謂之胡噪﹐卽吹唇之聲也。

觱篥﹐葭管也。捲蘆爲頭﹐截竹爲管﹐出於胡中。唐時編入鹵簿﹐名爲笳管﹐卽胡笳也。

傀儡﹐杜佑曰﹕窟儡子﹐亦曰傀磊子﹐本喪樂也。漢末始用之於嘉會﹐北齊髙緯尢好之。今俗懸絲而戲﹐謂之偶人﹐亦傀儡之屬也。又有以手持其末﹐出之幃上﹐則正謂之窟儡子矣。

唐史﹕王凝及第﹐衩衣見崔彥昭。衩衣﹐便服也﹐今俗語猶然。

澡手謂盥﹐滌面謂颒。

通鑑﹕「史憲誠據魏博﹐於黎陽築馬頭﹐爲渡河之勢。」注﹕「附岸築土﹐植木夾之﹐以便兵馬入舡﹐謂之馬頭。」馬頭之名始此。

劉守光圍滄州﹐城中食盡﹐食堇塊。堇塊﹐粘土也。

雜考

夏之姓姒﹐以吞薏苡而生。今按﹕苡﹐音以﹐姒音似﹐字不相蒙。

漢成帝時﹐詔求殷後﹐分爲十餘姓﹐不得其嫡﹐梅福﹑匡衡議以爲﹕宜封孔子世爲殷後﹐乃封孔吉爲殷紹嘉侯﹐地百里﹐是聖裔封爵之始也。夫孔子之聖﹐乃以殷後得封兩楹之奠﹐固曰「我殷人也。」豈其兆耶﹖

春秋﹕長狄僑如「身橫九畝﹐斷其首而載﹐眉見於軾。」司馬法﹕「六尺爲步﹐步百爲畝。」九畝爲九百步﹐恐無此理。借使長九百步﹐其骨豈但專車﹐眉亦不止見於軾矣。漢志﹕「后稷始甽田﹐以二爲耦。廣尺﹑深尺曰甽。」漢志﹕「一畝三甽。」則是一畝長百步﹑廣三甽也。身橫九畝﹐則從其衝而視之﹐當爲二十七甽﹐長可二丈七尺﹐故曰橫也。

左傳﹕戟其手。謂舉手如戟形也﹐罵人狀如此。

漢法﹕有天地大變﹐天下大過﹐皇帝使侍中持節﹐乘四白馬﹐賜上尊養牛﹐策告殃咎﹐使者去半道﹐丞相卽上病﹐使者還﹐未白事﹐尙書以丞相不起聞矣。其時三公之責如此。𨿽欲如後世大臣謂「天變不足畏」﹐豈可得耶﹖然其法亦太過﹐本於禨祥之說﹐所謂移之相者也。三代之法當不如是。

漢時有三李﹑杜﹐李固﹑杜喬﹔李膺﹑杜密﹔李云﹑杜根。

楮書不始於蔡倫﹐倫第以魚网木皮爲紙﹐別創一法耳。自前漢有赫嗁書。

東漢永初元年﹐永昌徼外僬僥夷人舉種內附。家語云「僬僥氏三尺﹐短之至也。」史不著其長短﹐當非其眞耳。

神異經曰「南方有人﹐長二三尺﹐袒身﹐目在頂上﹐走行如風﹐其名曰魃﹐所見之國大旱﹐赤地千里﹐遇者得之﹐投混中卽死。」此詩所謂旱﹖﹖也。北方風俗﹐每遇大旱﹐以火照新葬墳﹐如有光焰﹐往掘﹐死人有白毛徧體﹐卽是旱魃﹐椎之輒雨﹐以此成俗﹐官不能禁也。江南不聞此事﹐豈旱魃之瘧﹐獨行於北方耶﹖

漢時﹐嶺南貢生龍眼﹑荔枝﹐十里一置﹐五里一候﹐晝夜傳送﹐至和帝時臨武長唐羗上書奏狀﹐乃敕大官毋得受獻。交趾諸郡去長安﹑洛陽萬里﹐不知二物何由生致﹖唐明皇時﹐從巴﹑蜀騎送長安﹐猶以爲難﹐交趾道裏何啻五六倍﹖此不可曉也。

陜西近西域處﹐有一種小蒲桃﹐號瑣瑣蒲桃﹐中土甚珍之﹐常疑其名所自起﹐以爲必有正音﹐呼者傳訛﹐直作瑣瑣。及觀西京﹑羽獵賦﹕漢離宮有娑馺殿﹐娑馺與瑣瑣音相近。當是武帝得西域蒲桃﹐種之離宮別苑﹐有娑馺之名﹐至今相沿﹐遂傳爲瑣瑣耳。

安金藏剖心以白皇嗣﹐太后使醫納五臟﹐以桑皮綫縫之﹐傅以良藥﹐經宿始蘇。桑皮綫可縫腹皮。【以上二處「桑皮」﹐天啟本皆作「桑白皮」。】

武三思使周利貞【「皆」﹐天啟本作「或」。】殺五王於流所﹐以袁恕己素服黃金﹐逼服野葛汁數升而死。本艸﹕野葛類鉤吻﹐鉤吻類地黃。

建成欲誘秦府驍將﹐以金銀器一車贈尉遲敬徳﹐敬徳不受﹐世民曰「公心如山嶽﹐𨿽積金至斗﹐知公不移。」唐人詩云「身後堆金柱北斗。」今俗語云「黃金柱北斗」﹐蓋出於此。

後魏孝文皇帝遷都洛陽﹐以北方酋長畏暑﹐令秋朝洛陽﹐春還部落﹐時人謂之雁臣。雁臣二字出此。

唐咸通中﹐浙東寇亂﹐有進士數人陷賊中﹐衣綠﹐及賊兵敗﹐悉取斬之﹐曰「亂我謀者﹐此靑虫也。」以進士爲靑虫﹐大奇。

上淸傳﹕徳宗怒陸贄曰「獠奴﹗我脫伊綠衫﹐便與紫衫著。」又嘗喚伊作陸九云云。褚遂良諫立武后﹐叩頭納笏﹐武后在簾內言曰「何不撲殺此獠﹗」贄﹐嘉興人﹐遂良﹐杭州人﹐皆呼之爲獠﹐其義何居﹖

「繆」字與「穆」字通﹐亦與「謬」字通﹐秦穆﹑魯穆之謚﹐皆以「繆」爲「穆」﹐何曾﹑賈充之謚﹐又以「繆」爲「謬」﹐豈因其人而移易耶﹖此當詳考。

漢有魚龍百戲﹐齊﹑梁以來﹐謂之散樂﹐有舞盤伎﹑舞倫伎﹑長蹻伎﹑跳鈴伎﹑擲倒伎﹑跳劍伎﹑吞劍伎﹐今教坊百戲大率有之。惟擲倒不知何法﹐疑卽翻金斗也。翻金斗﹐字義起於趙簡子之殺中山王﹐後之工人以頭委地而翻身跳過﹐謂之金斗﹐想其形類爲名耳。

優人爲優﹐以一人襆頭衣綠﹐謂之參軍﹐以一人髽角敝衣如童僕狀﹐謂之蒼鶻。徐知訓與吳王爲優﹐自爲參軍﹐使王爲蒼鶻﹐總角敝衣﹐執帽以從﹐其狎侮媟嫚無君臣之禮如此。參軍之法﹐至宋猶然﹐似院本及戲文裝淨之狀﹐第不知其節奏耳。

五代朝貴宴集﹐爲手勢令﹐其法以手掌爲虎鷹﹐指節爲松根﹐大指爲蹲鴟﹐食指爲鉤戟﹐中指爲玉柱﹐名指爲潛虯﹐小指爲奇兵﹐腕爲三洛﹐五指爲奇峯﹐亦謂之招手令﹐史弘肇不閒﹐至與宰相蘇逢吉相詬﹐欲索劍追﹐殊不可解。

李嶠諫鑄大像疏云﹕造像錢見有一十七萬餘緡﹐若將放施﹐人與一千﹐濟得一十七萬餘戶﹐卽此可見一緡是一千也。

唐制﹐布帛六丈爲端﹐四丈爲疋。

升仙太子卽周太子晉也。武后加號升仙﹐爲撰文立碑﹐詞翰並美﹐今其石尙在﹐爲古名帖﹐亦奇迹也。

貞元十七年﹐吐蕃攻陷麟州﹐僧延素爲虜所得﹐虜將有徐舍人者﹐謂延素曰「我英公五世孫也﹐武后時﹐我髙祖建義不成﹐子孫流播異域﹐𨿽代居祿位典兵﹐然思本之心不忘﹐顧宗族大﹐無由自拔耳。」史傳敬業爲僧﹐則逃入吐蕃者﹐乃其後也﹐以此推之﹐虜中有漢土人種族必多﹐直世代綿邈﹐名字侏﹖﹐不可究詰耳。

世傳呂巖者﹐渭之孫也。按史﹕渭﹐河中人﹐於貞元十六年爲河南觀察使﹐其子溫爲左拾遺﹐入王叔文之黨。

北朝於謹﹐一代名臣﹐於頔之先也。頔在襄陽爲子求尙主﹐以結上歡﹐學士李絳謂﹕「頔爲虜族﹐不足以辱帝女。」解者﹕謹之先於栗磾﹐本姓勿忸於氏﹐從拓拔起於代北﹐更爲於姓﹐此所謂虜族也﹐與邘子之後不相蒙矣。

唐史﹕劉辟之叛﹐判官莆田林蘊諫其舉兵。林姓始見於史。孫湎曰「林姓﹑周平王次子林開之後﹐魯有林放﹑林雍﹐齊有林元﹐此其始也。」今閩中林姓最多﹐皆以爲王潮入閩所攜中土氏族﹐不知唐時莆田已有林姓﹐則不出於潮矣。記之以備考質。

唐時﹐禦史所過皆給驛馬﹐先有牒文飭候﹐謂之排馬牒﹐卽今之白牌也。

唐法有旬休者﹐一月三旬﹐遇旬則休沐﹐卽十日一洗沐也。

排牙之名﹐自唐節鎭有之﹐謂牙前將士﹐各執其物以主於庭下﹐俟節度使升堂﹐以次參謁也。

宋臣黃萬石諭其部將米立曰「吾官銜﹐一牙牌書不盡。」蓋牙牌書銜﹐【「蓋」字據天啟本補入。】在宋已有之﹐第不知在佩帶否﹖

宋人撰紅梅詩﹕「若使開遲三二月﹐北人應作杏花看。」似言江梅之開必在正月﹐不知北方地寒﹐梅開甚遲﹐往往與杏花同時﹐恐直混作杏花﹐不必言似矣。

南昌滕王閣見於三王記序﹔巴州滕王亭子見於杜工部詩。唐初諸王出牧﹐宮館之盛﹐所至輒爲名迹﹐其豪侈可知﹐滕王其甚者爾。考史﹕滕王元嬰﹐髙祖之子﹐驕奢縱逸﹐畋遊無節﹐又嬰與蔣王惲皆好聚斂﹐髙宗常賜諸王帛各五百段﹐惟不及二王﹐敕曰「滕叔蔣兄自能經紀﹐不須賜物﹐給麻兩車﹐以爲錢貫。」二王大慚。

曲江在秦爲宜春苑﹐在漢爲樂遊苑﹐至唐開元中﹐大加疏鑿﹐遂爲勝境﹐其南爲芙蓉苑﹐其西爲杏苑﹑慈恩寺﹐進士及第者﹐於此遊宴。今其地在西安﹐鞠爲茂艸﹐無復遺迹矣。

蘇源明﹐唐之文士也﹐與李﹑杜同時﹐詩中有其往返﹐曾避地魯城﹐僑居瑕丘﹐後爲東平太守﹐有洞庭詩敍﹐【「洞庭詩﹖」﹐「敍」﹐天啟本作「序」。】文章爾雅﹐見稱前哲﹐及考之唐史﹐稱其爲國子司業﹐稱病不仕祿山﹐肅宗卽位﹐擢爲侍從﹐此有唐一代光明俊偉人也。小洞庭在蠶尾山前﹐乃今東平北境﹑東阿諸山之陽﹐所謂九女泉者﹐是其遺迹﹐而無片石隻字可識﹐舊遊山泉之區﹐鞠爲榛莽﹐俯仰千載﹐爲之一嘆。

寒食禁火﹐相傳起於介子推自焚﹐琴操所紀介子推事云﹕五月五日不得舉火。又非寒食也。

周禮﹕「司烜氏仲春以木鐸狥火禁於國中。」注云「爲季春將出火也。」斷火之制當起於此。今寒食俗多上冢﹐禁火之風﹐邈不復聞矣。

社者﹐戊日也﹐立春以後五戊日爲社日。春秋二社皆戊日也。【「春秋二社皆戊日也」﹐原本無﹐據天啟本補入。】

張邦昌﹐東光人﹔劉豫﹐阜城人﹐皆河間境也﹐一郡之境﹐同時出二假帝﹐是何風气﹗

安祿山﹑朱全忠﹐皆賜爵東平郡王﹐劉豫僭位﹐嘗都東平府﹐皆以其爲望郡也。

露布之體﹐蓋軍中奏請﹐皆系機密文書﹐不敢宣泄﹐至戰勝功成﹐方備書捷狀﹐建之漆竿﹐昭著耳目﹐使所過皆知﹐謂之露布。自晉以來有之﹐唐末﹐諸鎭阻兵﹐典章無考﹐莊宗旣平幽﹑燕﹐命書記王緘艸露布﹐緘不知故事﹐書之於布﹐遣人曳之﹐而使劉仁恭父子荷校其下﹐此乃決獄之幡﹐非露布矣。

古者授印綬﹐常佩之於身﹐至解官﹐則去其印綬﹐不爲職任設也。唐末﹐始置職印﹐任其職者﹐傳而用之﹐其印盛之以匣﹐當官者置之臥內﹐別爲一牌﹐使吏掌之﹐以謹出入﹐印出牌入﹐印入牌出﹐卽今日之制也。秦﹑漢以來﹐官印甚小﹐以綬系之﹐懸於肘後﹐若今禦史出巡鐵印是矣。其後更爲職印﹐乃始大耳。

唐咸通五年【「唐咸通」﹐「唐」字﹐據天啟本補入。】﹐慧星出﹐長三尺﹐司天奏以爲含譽瑞星﹐宣示中外﹐編諸史冊﹐含譽與慧星必甚相似﹐俟詳考之。

唐莊宗置酒錢庫﹐令其子繼岌爲張業起舞﹐指錢積曰「和哥乞錢﹐盡以錢一積與之。」「錢積」二字始此。

木華黎【「木華黎」﹐「黎」字原脫。玆據元史卷一百一十九木華黎傳補。】佐元大定天下﹐功冠羣臣﹐其孫安童﹐年二十餘﹐爲世祖相﹐安童孫拜住爲英宗相﹐皆以忠勤正大爲一代名臣﹐東平其世封也﹐拜住爲相﹐奉命立安童碑於範陽﹐在今良鄕。

自古都邑大賈名俠皆有稱號﹐或以所居﹐或以所業﹐如漢書所謂東市賈﹑萬城西﹑萬章箭﹑張禁酒﹑趙放﹐又如貨殖傳所載﹕翁伯販脂﹐張氏賣漿【「賣漿」﹐「漿」﹐原訛作「醬」。玆據史記貨殖列傳攺。】﹐郅氏灑削﹐【「郅氏」﹐「郅」﹐原訛作「盾」﹐玆據史記貨殖列傳攺。】濁氏胃脯。【「胃脯」﹐「脯」﹐原訛作「脂」。玆據史記貨殖列傳攺。】其所貨至爲纖嗇﹐往往鼎食擊鍾﹐蓋大都人眾﹐所取宏多﹐故𨿽負販之資﹐亦至不貲也。今都城如賣醬﹑【「賣醬」﹐「醬」﹐疑當作「漿」。】屠沽﹐有千萬之資﹐其名亦與古同﹐可見古今風俗亦不甚遠。

刁鬥﹐或言小鈴﹐或謂以銅作鐎器﹐可炊。愚謂【「以銅作鐎器可炊愚謂」﹐「鐎器可炊愚謂」六字原缺﹐玆據天啟本補。】﹐斗﹐晝炊夜擊﹐旣曰擊﹐卽非小鈴﹐或如今軍中所用銅鼓耳。

谷山筆麈卷之十五雜記【一】

晉武帝時﹐火起武庫﹐焚累代之寶﹐其中有漢祖斬蛇劍﹑王莽頭﹑孔子履。蓋漢以斬蛇劍爲國寶﹐乘輿法駕出﹐則侍中一人捧劍在左右﹐匈奴以月支頭爲國寶﹐與漢使盟誓﹐出以飲酒﹐漢藏王莽頭﹐亦此意也。此皆王迹所興﹐傳示後人﹐自有深意﹐然以孔子之履與莽頭同藏﹐則污聖矣。

唐時﹐祥瑞列在禮官﹐大瑞六十有四﹐如景星﹑慶雲之類﹔上瑞三十有八﹐如白狼﹑赤兔之類﹔中瑞三十有二﹐如蒼烏﹑赤雁之類﹔下瑞十有四﹐如嘉禾﹑芝艸之類。不知相沿何代﹐有此名目﹐亦矯誣矣。

世傳蘭亭帖殉葬昭陵是也﹐然以史考之﹐此本復出人間矣。五代賊帥溫韜盜發唐帝諸陵﹐見昭陵宮室閎麗﹐不異人間﹐中爲正寢﹐東西廂列石牀﹐牀上石函中爲鐵匣﹐悉藏前代圖書﹐鍾﹑王筆迹紙墨如新﹐韜悉取之﹐遂傳人間﹐此知蘭亭眞帖出自昭陵﹐人間必有其本﹐第不知復淪沒於何代耳。

天寶二年﹐玄宗幸望春樓﹐觀江﹑淮運艘﹐韋堅上百牙盤食。蓋以牙盤裝食味於上﹐謂之看食﹐卽今之看盤也。唐制禦饌器用九飣食﹐以牙盤九枚﹐裝食味於上。至是濫而爲百爾。

沈香亭子﹐玄宗已有其名﹐未考其制﹐及敬宗卽位﹐波斯獻沈香亭子料﹐蓋純以沈香爲料也。沈香﹐林邑所出﹐土人破斷其木﹐積以歲年﹐心節獨在﹐入水則沈﹐其形不同﹐名亦各異﹐有犀角﹑燕口﹑附子﹑橫陽等號﹐至可爲亭材﹐則其條段又大非諸沈比矣。導侈召亂﹐乃不祥之材﹐而積累貴重﹐得之不易如此。若夫茅茨土階﹐近取如拾﹐安所不足哉﹖

南州誌曰﹕鸚鵡有三種﹐一靑﹐一白﹐一五色。交州以南諸國皆有之。唐太宗時﹐林邑獻五色鸚鵡﹐自言苦寒﹐思歸其國﹐太宗付使歸之。今廣西有秦吉了﹐京師謂之了哥。萬曆丙子﹐一日講畢﹐上遣中使持赤﹑黑鸚鵡各一示閣臣﹑講官﹐蓋廣中所獻也。赤者﹐毛色嬌麗﹐黑者﹐有兩耳﹐耳黃如獸﹐能動﹐此二色則志所未備也。

往至西苑﹐見畜一狻猊﹐主者故西域胡也﹐以白布纏頭﹐帶金衣綠﹐支正三品料﹐其狻猊日食一羊﹐而籠之檻中﹐無所用也。以一狻猊計之﹐主者食正三品料與三百六十羊﹐一年之費不貲如此﹐使如宋之艮嶽﹐珍禽異獸動以千百﹐元時外夷所獻獅豹鵲鶻﹐日食肉千斤﹐終歲之費﹐可養壯士千人﹐可不惜哉﹗

雜記【二】

景隆二年﹐敕中書門下與學士﹑諸王﹑駙馬入閣守歲﹐設廷燎作樂﹐卽唐詩諸人守歲侍宴詩也。是日﹐以韋後乳母妻禦史大夫竇從一﹐自稱皇后阿﹖﹐遂爲千古笑柄。今徒艷其詞若與雅﹑頌同音﹐豈知其事之鄙褻如此。李嶠﹑宋之問﹑韋巨源皆武三思之黨﹐文人無行﹐遂爲口實。

唐僖宗於音律蒲博無不精﹐尢善擊球﹐嘗謂優人石野獵曰「朕若應擊球進士舉﹐須爲狀元。」對曰「若遇堯﹑舜爲禮部侍郎﹐恐陛下不免駁放。」宋徽宗與王黻微行﹐踰墻﹐黻先下﹐以肩承上足﹐上曰「聳上來﹐司馬光﹗」黻曰「伸下來﹐神宗皇帝。」可見﹐人主舉動﹐卽﹝執目﹞禦近習以供嬖承寵者﹐不過貪一時之歡﹐而其本心之明﹐亦有不能昧者﹐二臣是也。然野獵之諷有旃﹑孟之風﹐而黻又出其下矣。

蔡京以太師封魯國公﹐童貫以太傅封涇國公﹐時人稱京爲公相﹐貫爲媼相。愚謂不如稱京爲相公﹐貫爲相婆尢易明也。時內侍梁師成亦至太尉﹐時稱爲隱相﹐亦媼相之別稱也。嗟夫﹗後之爲媼相者多矣﹐乃至公相之權因媼相而重﹐是王良﹑嬖奚比而爲禦矣。

內侍梁師成領睿思殿﹐主管翰墨﹐凡禮文符瑞之事﹐多所潤飾。師成實不能文﹐而髙自標榜﹐自稱蘇軾出子﹐時天下禁誦蘇文﹐人間不敢蓄其尺牘﹐師成訴於上曰「先臣何罪﹖」自是﹐蘇公之文稍出於世﹐亦師成之力也。夫師成以一介奄寺﹐逄迎希寵﹐而假托文人之裔﹐固自可笑﹐然因其假借﹐使一代文雅流傳至今﹐事固有待而興也﹐亦大奇矣﹗

李涉江上遇盜詩煞有風致﹐及考其爲人﹐乃穿窬之下也。憲宗旣黜吐突承璀而恩顧未衰﹐涉時爲太子通事舍人﹐窺知上旨﹐乃投匭上疏﹐稱其久委心腹﹐不宜遽棄﹐孔戣見其副章﹐詰責不受﹐涉因行賂禁門上之﹐戣因上疏劾逐之。卽此一節﹐綠林豪客且掩口胡盧之矣。

唐中宗時﹐宰相竇從一爲公主督造府第﹐時謂之公主邑司。懿宗時福建觀察使杜宣猷以宦官多閩人﹐每寒食﹐遺使分祭其先塋﹐時謂之敕使墓戶﹐此確對也。時諸道歲進閹兒﹐號曰私白﹐閩中爲多﹐故云。

唐時王及善﹐庸人也﹐爲相無他政﹐但不許令使乘驢入臺﹐終日迫逐﹐無時暫捨﹐時號爲驅驢宰相。

遼穆宗在位﹐不親國事﹐每夜酣飲﹐達旦乃寐﹐國人謂之睡王。

雜記【三】

漢質帝初年﹐委政李固﹐梁冀之徒希旨害之﹐有云「大行在殯﹐路人掩涕﹐固獨胡粉飾貌﹐搔頭弄姿。」漢時﹐男子皆傅粉也﹐起於侍中傅粉﹐化閎﹑籍之屬﹐乃至元老大臣﹐亦爲此飾﹐殊可訝耳。北史稱「江東天子傅粉宮中」﹐唐詩「口脂面藥」。以此推之﹐不第漢矣。

唐時﹐宮中給使令者﹐皆有冠巾﹐謂之裹頭內人﹐今宮中亦有女官給冠帶者﹐卽其遺制也。

古時婦人之飾﹐率用粉黛﹐粉以傅面﹐黛以塡額畫眉。周天元時﹐禁民間婦人不得施粉黛﹐自非宮人﹐皆黃眉墨妝﹐故木蘭詞中有「掛鏡貼花黃」之句。第不知黃眉墨妝若爲點畫耳。

唐安樂公主有織成裙﹐【「唐安樂公主」﹐原作「安樂公主」﹐「唐」字據天啟本補。】直錢一億﹐花卉鳥獸﹐皆如粟粒﹐正視﹑旁觀﹑日中﹑影中各爲一色。此服乃妖也。

世間婦人立拜起於武后﹐其實不然。周天元時﹐命內外命婦拜天臺﹐皆執笏俯伏如男子﹐可見以前婦人無俯伏者﹐惟下手立拜耳。王建宮詞有云「臨上馬時齊賜酒﹐男兒跪拜謝君王。」見當時宮女不作男兒拜也。本朝命婦入朝﹐僅行四拜﹐皆下手立拜﹐惟謝賜時一跪叩頭耳﹐而民間婦女乃俯伏稽首﹐與男子不異﹐非古禮也。

漢時宮中有對食﹐對食者﹐宮人相與配合爲夫婦也﹐起於陳皇后無子﹐使宮人衣上衣冠﹐與之寢處﹐蓋厭飫之術﹐武帝廢之﹐責以爲女而男淫云云﹐蓋對食之由也。後世宮人不聞有此﹐第私與中官爲偶﹐其相親相歡甚於夫婦﹐幽閉之極﹐無所不有﹐可爲一笑。

唐有兩韓國夫人﹐其一﹐武后之姊﹐嫁賀蘭越石﹐賞入宮﹐得幸於髙宗﹔其一﹐楊妃之妹﹐嫁後入宮﹐得幸於明皇﹐號旣同﹐事迹亦合。武氏之女亦從入宮﹐得幸於上﹐賜號魏國夫人﹐爲武后所妒﹐寘毒而死﹐其甥女也。

南漢有女侍中﹐宮女盧瓊仙是也﹕蜀有女校書﹐樂伎薛濤是也。

世間大有奇事﹐出人意表。西晉之亂﹐荀崧屯宛﹐爲杜曾所圍﹐欲求救於襄城太守石覽﹐崧小女﹐年十三﹐帥勇士數十人﹐踰城夜出﹐且戰且前﹐遂達覽所﹐卒解崧圍﹐此亦大異。嘗讀紅綫之事﹐謂其不誠﹐以此推之﹐當不虛耳。

李克用﹑朱全忠皆艸昧英雄﹐驅使一世﹐然皆有內助焉。克用夫人劉氏﹐聞汴城之變﹐神色不動﹐整軍而行。全忠夫人張氏﹐嚴整多智﹐軍府之士﹐【「士」﹐疑當作「事」。】與參謀議。此二健婦﹐亦女中丈夫也。艸澤之豪﹐鼓眾掫徒﹐竊盜名字﹐亦必有非常之偶﹐況神明之主哉﹗

克用爲汴軍所攻﹐不能自保﹐欲用諸將之謀﹐且入北虜﹐徐圖去就﹐劉氏力爭﹐以爲不可﹐曰「王昔居韃靼﹐幾不自免﹐賴朝廷多事﹐乃得復歸。今足下出城﹐【「足下」﹐天啟本作「萬一」。】則禍變不測﹐塞外安可得至耶﹖」克用乃止。當時非劉氏之言﹐奔竄胡中﹐不過一亡虜耳﹐安能以河東之地﹐與天下爭衡﹖世固有用婦言而興者﹐克用是也。

元魏北海王詳烝從父安定王妃﹐廢爲庶人﹐其母髙太妃怒之曰「汝妻妾盛多如此﹐安用彼髙麗婢﹐陷罪至此﹗」杖之百餘﹐又杖其妃劉氏﹐曰「婦人皆妒﹐何獨不妒﹖」此可作一笑﹐妒亦有用如此。世有縱情極欲﹑犯分敗俗以至亡身隕祚者﹐使其婦能妒﹐當不至爾。

雜記【四】

溫韜徧發諸陵﹐惟幹陵風雨不可發﹐此事至今猶然﹐絕不可解也。嘉靖戊申﹐先君作吏隴右﹐道出幹州﹐其土人言「過武則天陵﹐不可指議﹐如有謾語﹐輒以雷雨報之。」先君弗信﹐爲一詩詆之云云﹐出門正晴﹐行不數里﹐雷雨大作﹐無所依泊﹐乃道旁郵捨﹐牛豕滿中﹐不得已一駐車焉。仲兄無妄﹐年甫十七﹐再過其地﹐爲賦一詩詆之﹐其詞不記﹐行至道中﹐亦遭風雨。千年虐焰﹐尢能作腥臊气﹐豈別是一種妖魔﹐死而不能亡者耶﹖

王莽發定陶丁姬之冢﹐周棘其處﹐有羣鳥數千﹐銜土投穿。栗太子葬處﹐亦有此異。鳥雀亦有知耶﹖將或使之耶﹖

盜跖膾人肝以爲脯﹐蓋寓言也。然亂世羣盜眞有然。隋末朱燦食人﹐使者醉辱之﹐卽曰「噉醉人肉﹐如噉糟﹖。」遂殺使者而食。五代趙思綰好食人肝﹐嘗面剖而膾之﹐膾盡﹐人猶未死。又好以酒吞人膽﹐曰「吞此千枚﹐則膽無敵矣。」契丹東丹王突來奔﹐居於洛陽﹐好吮人血﹐嬖妾皆刺臂以供之。可見豺虎之性﹐非但異類﹐人亦有之﹐以佛家六道推之﹐殆天豕封豕所化也。

黃巢兵圍陳州﹐野無積聚﹐掠人爲糧﹐生投碓磑﹐並骨食之。秦宗權遣將四出﹐所至屠滅焚蕩﹐殆無孑遺﹐行兵未始轉糧﹐車載鹽屍以從。楊行密圍廣陵﹐城中無食﹐軍士掠人﹐詣市賣之﹐驅縛屠割如羊豕﹐訖無一聲。趙思綰據長安﹐城中食盡﹐取婦女幼稚爲軍糧﹐日計數而給之﹐每犒軍﹐輒屠數百人﹐如羊豕法。此亦佛家所謂殺戒也。

金末﹐汴京大疫﹐諸門出柩九十餘萬﹐貧不能葬者﹐不在是數﹐其災可謂至矣。然汴京人戶之眾亦可想見。萬曆丙戌﹑丁亥間﹐汴梁大旱且疫﹐諸門出死亦且數萬﹐卽宗室男婦﹐死幾五百﹐此亦近世一大陽九也。

至正九年﹐襄陽民張氏生男﹐甫及周歲﹐暴長尺許﹐容貌異常﹐皤腹臃腫﹐見人喜笑﹐如市所畫布袋和尙﹐見者異之。已而江﹑淮盜起﹐稱彌勒佛出世﹐以紅巾爲號﹐此其兆與﹖

至正十二年﹐隴西地震﹐會州公宇墻崩﹐獲弩五百﹐長者丈餘﹐短者九尺﹐人不能挽﹐此蓋前代所藏。有此一種大弩﹐挽之必自有法﹐人不能知耳﹐而舉以爲妖﹐過也。

至正十四年﹐汴河水皆成五色花艸繪畫﹐三日方解。

雜聞

吳下一士夫嘗爲予述顧文康公鼎臣事﹕文康之父顧翁嘗爲小賈鬻綫﹐其嫗甚妒﹐僅一靑衣﹐防之甚密﹐翁未嘗忤視。一日﹐翁坐肆中﹐嫗遣靑衣饋食﹐至則雷電大作﹐不能卽歸﹐翁因請間﹐旣而有孕﹐生男卽文康也。嫗大恚﹐索兒欲殺之﹐不得﹐因送磨房﹐欲令驢馬踐死﹐磨房主人收而養之。長而聰慧不凡﹐丰神艷絕﹐自從諸生受書﹐遂遊邑庠﹐翁嫗終不以爲子數﹐而奴使其母如故。久之﹐文康及第﹐嫗猶虐其生母﹐使之蓬跣執爨﹐不令見子﹐文康遂介親友入內﹐長立庭下﹐固求見母﹐嫗復大恚﹐文康固不出﹐曰「卽一見﹐死不恨。」親友從旁宛轉﹐乃令自爨下出﹐衣服藍縷﹐文康抱之大痛﹐親友皆爲泣下。

顧文康公爲諸生時﹐父母不子﹐讀書山寺﹐有眾乞兒相與逐得一犬﹐呼眾乞剝之﹐求薪不得﹐走佛殿﹐揖羅漢曰「不得已煩大士。」因折其像﹐斧之以爨﹐凡焚兩羅漢而犬熟﹐卽與眾兒環坐﹐擘而大嚼﹐爲之一飽﹐其貧而不羈如此。吳下一相知爲予述狀﹐大與馮當世事相類。

尹恭簡公旻掌銓十八年﹐以知人名﹐濟上至今尊慕之。嘗聞歷城周中丞繼述其家世云﹕恭簡父名某﹐世居濟之竹店﹐平生好施予﹐濟人之厄。嘗有賈人過其村﹐著道旁井上﹐遺金一囊而去﹐尹翁見而埋之。賈人者﹐爲章丘巨室行錢。舊嘗不售而歸﹐巨室信此賈﹐不以爲罪﹐復畀之若干再賈。賈人感其義﹐獲利數倍﹐誓盡歸主人﹐不分一緡﹐以是爲報。及至井上而失去﹐一日覺之﹐忘其故處﹐又往謁主人﹐主人曰「此亦數也。」已而復畀金若干再賈。賈人再過井上﹐恍若有憶﹐徘徊久之﹐尹翁訝而問之﹐賈以狀告。翁因叩其金多少與囊襆之狀﹐皆與舊合。卽謂賈曰「若無憂﹐而金在也。」掘井旁尺許﹐得之﹐封識宛然。賈頓首謝去。持井旁失金與主所更畀者﹐入海爲市。舟中猝遇盜﹐賈卽出其金獻之﹐盜亦感其慷慨﹐謝曰「吾無意攫子金也﹐然吾嘗劫麻一舡﹐無所用之﹐以予子﹐可獲大利﹐而易子之金﹐可乎﹖」賈隨載麻而歸輦巨室之門﹐其以實告﹐主人發而視之﹐則皆金也。蓋海賈畏盜﹐藏其金麻中而盜不知﹐以予賈耳。賈遂與主人中分之﹐利且十倍。此一事有數善焉﹕尹翁不匿金﹔賈不欺主人﹔主人不以失利棄賈﹐賈又善遇盜﹔盜又不欺賈人。賈與主人皆獲大利﹐而尹翁以昌其後﹐陰騭之巧者也。

濟南王公敕者﹐博物君子也﹐然其平生多怪﹐人以爲仙。敕少爲諸生﹐卽好談仙道﹐多識古器物﹐目所未涉﹐一見能道其詳﹐曰﹐此何代物﹐當於何所得之﹐考之皆是。嘗讀書大佛山中﹐與僧登山﹐僧先行﹐望見山頂有入﹐至則王生也﹐復使沙彌下取食物﹐叩戶有書聲﹐又王生也。嘗與樵者十餘人期﹐令各行一道﹐比暮﹐十餘人歸﹐會語所見﹐皆王生也。敕以進士及第﹐爲太史﹐出爲陜西學憲。一日﹐行部道中﹐望見一片黑雲﹐呼從吏往捉云來﹐吏笑而赴之﹐至則落地爲石﹐吏取以奉敕﹐敕擘食之。敕年六十餘死﹐里人徭賦長安﹐於良鄕道中﹐見車從鼓吹從南方來﹐視之﹐敕也。里人前問﹕「公罷官已久﹐何以至此﹖」敕笑曰「朝廷召我耳。然吾來時有一二語未分付﹐煩寄於兒﹐某篋中有書數卷﹐不可令人見﹐語兒焚之。」里人歸問﹐乃知敕以是日死也。尹恭簡公病甚﹐敕往視之﹐曰「公尙不死﹐至某日﹐有一鶴落庭中﹐公乃逝耳。」已而果然。

劉司馬公源淸故爲諸生﹐貧甚﹐所聘女家以其貧請決﹐更笄富兒﹐劉不能爭也。後劉以進賢城守功﹐徵拜禦史﹐奉使過裏﹐而故所聘女更適富兒者﹐又已中貧﹐從夫居肆市﹐一日聞公還﹐從羣婦出觀﹐鼓吹道從﹐威儀甚都﹐羣婦指示曰「此車中貴人﹐故而夫也。」女大慚恨﹐卽闔門自絞死。【「自絞死」﹐「絞」﹐天啟本作「經」。】愚謂﹐此婦勝買臣妻遠矣。

長安李生爲予言黃京兆事﹕黃京兆者﹐名鍾﹐延慶州人﹐生四歲而孤﹐育於伯父。伯父甚貧﹐夫婦日食糟糠﹐得少許米糈﹐皆以啖鍾。鍾感其意﹐年六歲所﹐泣告伯父﹐願得讀書致身﹐以報翁媼﹐然其伯父貧不能具束脩也。一日﹐州守蔡公夢城隍謂云「郡中有一小兒﹐他日當作順天府尹﹐貧不能學﹐然有一念之善﹐感動神明﹐公可周之。又此兒日在廟中戲﹐至屣吾肩。」明日﹐守往謁神祠﹐仰視冠衣﹐俱如夢中所見﹐而左肩有小兒履痕。守卽召廟中讀書眾兒﹐恐而問之﹐乃鍾所爲。召鍾問狀﹐蓋欲上探雀鷇也。因詢其家世﹐備知貧狀。守月給庾米一石﹐令伯父養兒﹐又求一名師﹐送令教習﹐自出束脩供之。後三年﹐守當去﹐鍾方十歲﹐業能爲文﹐然守竟不泄夢中語也。比鍾十八歲﹐舉京兆﹐旋第進士﹐守已懸車﹐徑來視鍾﹐方以夢告。後鍾至順天府尹而歸﹐伯父已前死﹐媼又他適﹐鍾事媼甚謹﹐孝養逾於所生云。

萬曆甲戌﹐濟南有蔣生者﹐貧而質子錢三十金﹐久之﹐遂鬻宅於子錢家﹐其價二百有奇。質錢者以百金當其息﹐第以百金予之。已而蔣生錢盡﹐大窘﹐怨恨﹐遂自經死。死數日﹐鬻宅駔儈行西門道上﹐【「駔儈」﹐「儈」﹐天啟本作「﹝馬會﹞」。本段下三稱「駔儈」處同。】忽叩頭呼服﹐謝蔣生求免﹐可一里許而返﹐閉門伏匿。須臾﹐叩門甚亟﹐里人皆聞其聲而無所見。駔儈度不能免﹐謂其妻曰「我死必爲所攝﹐第毋收我﹐我當放歸。」遂出﹐開扉而死。其日﹐子錢家亦死﹐並死其妾。良久﹐妾蘇﹐語人曰「爲蔣生所訴。見府君﹐府君曰﹕『駔儈當質對﹐妾何爲者﹗』亟縱之還﹐夫及駔儈方按治未決」云。已而駔儈見夢其妻曰「收我﹐我不歸矣。」兵部韓君應元爲予道狀。

嘉靖中﹐海丰有漁子數人駕一舟入海﹐忽爲颶風所漂﹐泊一絕島﹐險峭無人﹐漁子相對號泣﹐以爲必死。因入其中﹐見古木蓊蔚﹐鳥雀啁啾﹐不似人境。行可里許﹐林木之中﹐微有燈火﹐稍見人迹。其人皆椎結袒裼﹐网木葉爲裳﹐面目黧黑﹐肌膚如枯﹐睢睢盱盱。見漁子入﹐相顧驚笑﹐語不可解﹐稍前逼之﹐輒走不敢近。其居率如蘧廬﹐而無爨釜﹐其旁往往有池﹐池中以密浸食物﹐大抵黃精﹑薯芋之屬。漁子饑甚﹐前取食之﹐其人亦不嗔﹐但遠立而笑。已而取蔞葉食之﹐亦將以授漁子使食。漁子始泊﹐舟有餘魚﹐已而魚盡﹐苦饑不得已﹐從之食。食久益甘﹐而其人亦稍狎﹐相與遊處﹐但語不通耳﹐如是者月餘。其山澗流水處﹐皆文石五色﹐瓘落可玩﹐漁子各收數升﹐置之舟中。一日﹐颶風大至﹐飄返故岸。家人以爲已死﹐見之驚喜。已而取所挈文石﹐則皆靺鞨瑟瑟諸寶也。其中有紫者﹐以五銖入火﹐間以白金﹐成黃金二兩﹐不鎔﹐【「鎔」﹐原作「溶」。據天啟本攺。】則柔甚﹐可屈折云。太僕丞葛君爲予語狀。

嘗聞裏中長老傳﹐數十年前﹐裏俗以袷爲裙﹐袷長衣下﹐令其蓬蓬張起﹐以爲美觀。卽無袷裙﹐至系竹圈襯之﹐殊爲可笑。及讀王莽傳﹐莽好以豬毛裝楮衣中﹐令其張起。乃知古亦有之。

隆慶初年﹐見朝鮮入貢使者﹐自帶以下﹐擁腫如甕﹐蒲伏而行﹐想亦有袷衣在下。比數年來﹐直窄衣下短﹐如中國服﹐不張起矣。

萬曆甲戌﹐甘肅築城﹐掘地得小棺千餘﹐皆長尺許﹐其中人皆不腐﹐衣裳顏色一一可辧。衣有寸許﹐潞紬邊幅宛然。時江陵當國﹐邊臣不敢以聞﹐然京師多有知之者﹐第不知其故﹐共相駭愕。及考王莽時﹐池陽有小人﹐景長尺餘﹐【「景」﹐天啟本作「僅」。】或乘車馬﹐或步行﹐操持器物﹐大小各稱﹐三日而止。山海經「登山之神曰兪兒」﹐武帝時有巨靈﹐及抱朴子所載肉芝﹐皆此類也。

成太史監吾公憲父爲西邊大帥﹐嘗鎭固原。有民家子婦﹐事其姑無禮。一日﹐姑與之入廟祠禱﹐求一冒絮包頭﹐婦不肯予。其子自探一巾與母﹐婦取而裂之。姑不得已﹐與同入廟﹐叩神未已﹐忽失婦所在﹐覓之不見。明日﹐徧走求﹐竟無蹤迹。已而﹐至城外一小山上﹐其婦在焉﹐竟化爲一驢﹐惟畱一面兩乳。舁至帥府﹐予之芻豆﹐卽俯首啖之﹐而不能言也。此太史所親見﹐於館中閒談偶及﹐其詳如此。

隆慶三年﹐山西靜樂縣丈夫李良雨爲人傭工﹐與其儕同宿。一夕﹐化爲女子﹐其儕狎之﹐遂爲夫婦。守臣以聞﹐良雨自縊死。

谷山筆麈卷之十六雜說

西門公子好士﹐門下博徒酒客常數百人。公子出﹐則韝鷹挾彈﹑操竽瑟而從者塞路。無何﹐公子中貧﹐無以奉客﹐而北裏王孫暴富﹐富於公子﹐故公子門下客皆去而事王孫。王孫出﹐則韝鷹挾彈﹑操竽瑟而從者塞路。於是公子與王孫博爭道而怒相鬥。客之從王孫者關弧而射公子﹐公子蹀履而走﹐王孫大喜﹐曰「甚哉﹐客之忠也﹗關弧而射公子﹐公子蹀履而走﹗」出千金大享客。漢陰丈人謂之曰「王孫過矣﹗比從王孫而遊者﹐非故西門客耶﹖然而關弧射其故主如越人者﹐利王孫之金也。君之金今日盡﹐則明日折而之他﹐又何愛咫尺之矢﹐不以加君於十步之內而博人之千金耶﹖」王孫大悟﹐遂謝客。

魏其侯好客﹐五陵諸豪皆出其門下。已而魏其罷將﹐屏居南山射獵﹐丞相田蚡新貴用事﹐故魏其客皆去事田丞相。於是魏其嘆曰「嗟乎﹐客則何忍哉﹗老僕所以事客非有負也﹐皆去事田丞相﹗」東方生大笑仰天﹐冠纓盡絕﹐曰「將軍胡見之晚也﹗夫釣者﹐操竿垂餌投綸於淵﹝■溱禾換糸﹞之中﹐煦沫吞餌翛然而來者﹐【「翛然」﹐「翛」﹐訛作「修」。翛然﹐莊子大宗師﹕「翛然而來﹐翛然而往。」】鰍鯢也。若夫王鮪﹑赤鯉盈尺之魚﹐若滅若沒﹐若浮若遊﹐可望而不可致﹐何者﹖其志不在餌也。今將軍之客﹐利合而來﹐利盡而去﹐其來甚易﹐其去甚輕。若夫髙世之士﹐懸萬戶之封﹐不可招之來﹐設湯鑊之誅﹐不能揮之去﹐將軍安得而客之﹖然則﹐將軍之客徒鰍鯢耳﹐非有赤鯉﹑王鮪盈尺之魚也﹗」

穰侯爲秦相﹐入則爲羣臣之言以請於王與太后﹐出則爲王與太后之令以令國人﹐國人莫諭也。客謂穰侯曰「君侯之危如累卵矣﹗」穰侯然曰「何謂﹖」客曰「君侯知傀儡戲乎﹗夫傀儡戲者﹐一人而持兩未偶﹐懸而垂之﹐其上【「兩未」﹐意不可解﹐「未」疑當作「木」。】蔽之以帷﹐左手之人笑﹐右手之人泣﹐左手之人揖﹐右手之人旋。於是﹐市中小兒累迹而觀者如市﹐以爲天下之妙伎﹐洞心駭目﹐其樂忘食。及搴其帷而視之﹐則出一手也﹐於是大笑而走﹐不復返顧。今君侯親爲羣臣之言以請於王與太后﹐又親爲王與太后之令以令國人﹐是舉秦國上下左右出君侯之一口也﹐不可以紿市中小兒終日﹗君侯不早決者﹐臣懼秦人之搴帷而視之也﹐豈止笑而走哉﹗」穰侯不能用。

齊王之宮﹐美人三千﹐而無鹽女求見。盤珊痀瘻﹐五管指天﹐鶉結藍縷入王宮門。三千美人望之大笑﹐王曰「嬉﹗來前﹗夫人之謁也﹐豈有意辱寡人之後宮哉﹗」無鹽曰「唯唯。不敢。」王曰「夫寡人之左右者﹐皆冶麗靚雅﹐嫽眇多姿﹐膚如玉雪﹐腰如束素﹐垂羅曳縠﹐欻如流云﹐寡人猶以爲不適﹐不能一睞也。夫人之玉貌能傾之乎﹖」曰「不能。」王曰「寡人布席而飲﹐懸樂而奏﹐美人羅於玉箱金堂﹐搦管張弦﹐曼聲而歌﹐气芳椒蘭﹐音繞梁欐﹐寡人於斯時也﹐大飲千鍾﹐小飲百榼﹐仰天耳熱﹐其樂忘死。夫人之妙技能抑之乎﹖」曰「不能。」王曰「然則何以娛寡人而辱寡人之後宮乎﹖」無鹽仰天大笑﹐拊手泣洟﹐曰「殆哉﹗王之圖國也﹗夫妾之志以爲齊國東負滄海之饒﹐西按岱宗之險﹐表裏九河﹐縱橫千里﹐天下之彊國也﹐而西面事人﹐號爲東藩﹐妾誠惑之。大王誠爲謝連衡之約﹐擯合從之議﹐斥遊談之士﹐罷春秋之請﹐南城瑯琊﹐則楚人不敢窺薛﹐北屯千乘﹐以河爲池﹐則燕之士馬不敢南向﹐西畫汶﹑濟﹐布十萬之師於阿﹑鄄之間﹐則三晉之軍不敢東顧﹐然後閉關而守﹐興魚鹽之利﹐席棗栗之饒﹐修太公之教﹐講管子之法﹐西向而亢彊秦﹐不及十年﹐可爲東帝﹗今大王計不出此﹐而聽諸侯遊士之談﹐以合從連衡爲事﹐從成﹐則三晉與楚分其利﹐齊不能越韓﹑魏而有秦﹔衡成﹐則秦享其成﹐而齊以空名奔走諸侯之後﹐是坐而自索也﹗不知三千美人之中有以此進大王者乎﹖妾誠惜之﹗」於是宣王瞠目而眙﹐拊心而嘆﹐曰「嗟乎﹐天以無鹽君賜寡人也﹗寡人之國將亡﹐無鹽君存之﹗」遂立以爲王后。齊國大治﹐攘地千里。夫嫻都環利之質﹐非不捷也﹐聲中宮商﹐貌如刻畫﹐非不嬌也﹐及其當利害之交﹐值艱危之地﹐未有能濟者也。故有呈木朴之觀而負瑋奇之節﹐謝便儇之巧而儲博大之材者﹐此無鹽之類也。

璅言

屏之張也﹐直則不可立﹐必也彎而曲之﹔輪之轉也﹐方則不可行﹐必也揉而圓之﹔處世亦然。𨿽然﹐屏必有幅﹐輪必有軸﹐屏𨿽欲曲不可不齊﹐輪𨿽欲圓不可不正﹐君子自處也亦然。

士大夫處世能絕四語﹐可與論道矣。一曰耳語﹐一曰目語﹐一曰手語﹐一曰足語。呫囁而談者﹐私也﹔睇笑而談者﹐險也﹔握手而道者﹐僞也﹔躡足而告者﹐暱也。言堂滿堂﹐言室滿室﹐在朝言朝﹐在家言家﹐君子之言如是。

漏刻之人﹐受命於水﹐水涸則降﹔影燈之人﹐受命於火﹐火熄則止﹐其升降動止有制之者也。人之在聲華勢利亦然﹐得則神王﹐失則气汨﹐制在外也。夫惟立命在我而不爲外物所制﹐幾於道矣。

更色而不更葉者﹐松柏也﹔更葉而不更條者﹐諸木也﹔更條而不更根者﹐百艸也﹔更根而不更種者﹐五穀也。故五穀之命在種。

近世士大夫有四字寶訣﹐自謂救時良方﹐不知其乃膏肓之疾也﹕進退人材用「調停」二字﹐區畫政機用「作用」二字﹐此非聖賢之教也。夫賢則進﹐否則捨﹐何暇調停﹖政可則行﹐不可則止﹐何煩作用﹖君子以調停爲名﹐而小人之朋比者托焉﹔君子以作用爲才﹐而小人之彌縫者借焉。四字不除﹐太平不可興也。

天下將有亂萌﹐固不可養﹐亦不可激﹐養之亂﹐激之亦亂。依阿惟諾以延歲月﹐一旦亂成﹐坐視其敗﹐此養者成之也﹔引繩批根﹐吹毛洗垢﹐使之情見勢極﹐一發而潰﹐此激者成之也。養之敝常在大臣﹐激之敝常在小臣。大臣忘身以爲國﹐則分內事不可模稜﹐小臣奉官以守法﹐則分外事不必越俎﹐天下事乃可言矣。

大臣之義在於體國﹐小臣之分在於守官。何也﹖大臣位尊寄重﹐與君國同其休戚﹐非一官之守能盡。而上之所以責之者﹐亦不止於所守之官而止也。如吏﹑兵之會推﹐禮曹之會議﹐刑曹之會審﹐凡大賞罰﹑大典禮﹐無不使六卿共之﹐非若尋常政體一部可得專也。柰何以一官自畫而秦﹑越﹖國家之安危﹐噤不出聲﹐非大臣之義矣。至於部司之臣﹐本無言責﹐凡錢谷﹑甲兵﹑禮樂﹑刑名﹐各守其官以承其長﹐夙夜在公﹐不懈於位﹐其官盡矣。上之所以責之﹐亦止於其官之內﹐未嘗以錢谷責之吏兵﹐以禮樂責之法官也。後世士風日漓﹐趨名嗜進﹐往往捨其官之所當守而憂其責之所不及﹐非小臣之事矣。此何以故﹖大臣以長厚爲體﹐而不思義所當重﹐小臣以建白爲名﹐而不思職有所專也。夫使大臣不憂國而小臣不守官﹐國家之事﹐必有難言者矣。

士之气節盛衰亦有時哉﹗有唱而後和﹐有銳而復竭﹐以皆非義理之勇也。本朝如靖難之舉﹐死者不下十百﹐至於土木之難﹐寂然不過一二﹐如嘉靖大禮﹐舉朝爭之﹐死且竄者﹐不下數十﹐至於易世之後﹐如廟祧之遞遷﹐兩宮之推崇﹐亦有許大事體﹐復寂然無一人言者。何也﹖士之舉動猶風也﹐飄風大和﹐冷風小和﹐風之所過﹐萬竅怒號﹐風之所止﹐一塵不動﹐且再鼓則衰﹐三鼓則竭﹐气亦有所盡也。若夫義理之勇﹐千萬人倡之而不加﹐千萬人阻之而不止﹐當寂則爲處女﹐當銳則爲脫兔﹐豈系風气哉﹖

人臣之犯顏直諫﹐非以爲名也。凡以冀上之從也﹐上從之而不受其名﹐則主臣俱榮﹔上不從而已受其辱﹐則過歸於上﹐而名成於下﹐非純臣之本心矣。且夫臣子之於君父﹐固欲得其歡心﹐非以咈意爲願也。君父之喜﹐自必以爲榮﹐君父之怒﹐自必以爲辱﹐乃臣子之常耳。今也以爲名之故﹐而成其爲利之實﹐遂至以君父之喜爲辱﹐而以君父之怒爲榮﹐無乃非臣子之情乎﹖夫求其喜而不得以至於怒﹐是求其榮而不得以至於辱也﹐恐懼修省若將無所容﹐如曰「父母之不我愛﹐於我何哉」﹖如曰「臣罪當誅兮﹐天王明聖」﹐則庶乎不失臣子之義﹐而利名亦可永譽矣。倘以此驕人﹐以此輕世﹐恐有道者視之﹐不免發一笑爾。

天下之事﹐平時患在操切﹐臨難患在牽制。操切太過﹐則變以刻成﹐牽制太過﹐則機以懦失。此禍亂之所由興也。

處天下人﹐心不可不虛﹐虛則無難處之人﹔任天下事﹐心不可不實﹐實則無難任之事。

當事之人如柁師然﹐風恬浪靜﹐一瀉千里﹐柁師可以享其逸﹔洪濤巨浸﹐﹖地連天﹐柁師可以見其能﹔惟至於萬斛之舟膠於中流﹐寸尺不能進﹐左右無所倚﹐𨿽有天下之神巧﹐不能幾矣。

以事勞心者﹐事受之﹔以理勞心者﹐理受之。事受之者﹐物有其則﹐心無與也﹔理受之者﹐理有其趣﹐心無與也。惟以心勞心者﹐心受之﹐其傷必多﹐何謂以心﹖妄念是已﹐智故是已﹐陰謀是已。

爲大臣者﹐不惟不當有保位之心﹐卽保名之心亦不可有。一有保位之心﹐則利害之說得以中之﹐一有保名之心﹐則毀譽之說得以中之。利害之說入﹐則有所趨避﹐其志不行﹐毀譽之說入﹐則有所顧忌﹐其志不行。然則﹐惟利國家社稷不爾。

君子欲爲天下用﹐則有不必用之心乃可用也。有不必用之心﹐則其身可去可畱﹐而寵辱得失一無所動﹐然後惟我所行﹐而無所趨避﹐所謂以瓦注者巧也。古人所爲重恬退澹泊之士﹐非止獎其品地﹐實以恬退之士無富貴利達之心﹐而天巧全使之效用﹐必能爲人所不敢爲﹐而大有益於國家。

士人持身之節﹐有關於道義者﹐視一介如泰山﹔大將用兵之略﹐有系於安危者﹐視千金如糞土。夫以持身之節而律師行之法﹐天下所以少成功也。

人之於虺蛇也﹐惡之而不怒也﹐其於虎狼也﹐畏之而不怒也﹐夫誠畏且怒也﹐避之已矣。安有見虎狼虺蛇而裂眥指發以必求一逞者乎﹖求治不可太速﹐疾惡不可太嚴﹐革獘不可太盡﹐用人不可太驟﹐聽言不可太輕﹐處己不可太峻。

人之年壽長短﹐元气所稟﹐本有厚薄﹐然人能善養﹐亦可延年。如燭有長短﹐使其刻畫相同﹐則久暫了然﹐若使置長燭於風中﹐護短燭於籠內﹐則以彼易此﹐未可知也。故養生之說不可不知。

論略

柳下惠以和而聖﹐關壽亭以忠而神﹐其必爲人所不能也﹐而世以秉燭﹑坐懷二事爲二公之大節﹐見亦陋矣。何也﹖風雨如晦﹐投衣而燠﹐此何時也﹐卽有淫僻之心﹐未必卽熾﹐況且人之美惡老少又不可知﹐縱非下惠﹐遽及於亂乎﹖曹公耽耽壽亭﹐欲敗其節而致諸死﹐鐍之一室﹐耳目密列﹐卽非壽亭﹐其誰自白乎﹖故柳之不亂﹐不欲者能之﹐關之秉燭﹐不敢者能之﹐非其大也。柳之大節在一體萬物而無憎別之心﹐關之大節在始終爲主而無二三之志﹐此其與天地同量﹑日月爭光者矣﹐而以二事當之﹐不亦細乎﹖柳之言曰「爾爲爾﹐我爲我﹐爾焉能袒褐免我哉﹖」關之言曰「日在天之上﹐心在人之內。」此其大本大原﹐可以同體天地﹑並明日月者矣。曰聖曰神﹐不其然乎﹗

賈之弔屈﹐揚之反騷﹐其指一也。賈賦曰「班紛紛其離此郵兮﹐亦夫子之故也﹐歷九州島而相其君兮﹐又何必懷此都也﹖」若望原不歷他國﹐擇主而事﹐以及於死者。此言非也。當六國之時﹐出仕他國﹐固士人之常﹐然原﹐楚之同姓﹐所謂貴戚之卿也﹐一旦以忠被斥﹐徘徊顧望﹐不忍他適﹐寧赴而葬江魚腹中﹐如遠遊諸篇﹐詞旨可想見﹐誼柰何以此責之﹖雄則不然﹐其詞曰「君子得時則大行﹐不得時則龍蛇﹐遇不遇﹐命也﹐何必湛身哉﹗故摭離騷文而反之。」其詞曰「仲尼之去魯兮﹐斐斐遲遲﹐而周邁終回﹐復於舊都兮﹐何必湘淵與濤瀨﹗」此有道之言也﹐與賈生之旨趣大相遠矣。𨿽然﹐雄之視三閭﹐又何其不相若也﹗則無乃與其言剌謬耶﹖

曹孟徳雄心異志﹐情見乎詞﹐不一而足﹐而又曲自掩飾﹐以愚天下。嘗讀其詩﹐如「但爲君故﹐沈吟至今」﹐此有所牽制而未能決之詞﹔如「憂從中來﹐不可斷絕」﹐此有所計慮而未得遂之詞﹔如「山不厭髙﹐海不厭深」﹐明自托於周公﹐如「我心何拂郁﹐思欲一東歸」﹐微自附於漢祖。卽此數語﹐其志可知也。短歌行中間﹐全插「呦呦鹿鳴」數語﹐上下文義不相接﹐豈其才詘使然﹐乃攙和掩飾﹐使人不可解耳。如爲隱語祕訣﹐恐露竅妙﹐則多書雜字﹐以亂其辭也。自古及今﹐無人識破﹐令地下老瞞﹐笑人迂腐﹐可爲扼掔。

三代養老之禮﹐遠不及考﹐記所傳者﹐多漢人擬議之詞﹐東京﹑西周仿而行之﹐未必三代之舊也。後周以於謹爲三老﹐中楹南向而坐﹐帝立於黼扆之前﹐西面。有司進饌﹐帝跪設醬﹐至親爲袒割。謹食畢﹐帝跪授爵以酳。此拘禮經之文而不達其意者也。何也﹖古人之席以東向爲尊﹐賓師祭祀﹐皆正東向之席﹐惟人主立朝則南面耳。今也以人臣儼然南面﹐而使人主立於其旁﹐三代有是禮耶﹖此不達古之方向也。禮曰「授坐不立﹐授立不跪。」古之所謂跪者﹐卽坐而膝席耳。今也以人臣倨坐於上﹐而人主跪於其前﹐三代有是禮耶﹖此不達古之坐起也。且夫禮有時而情有順﹐古今異便﹐不可彊也。古之人君立而聽朝﹐今有立者乎﹖古之升車者或立而乘﹐今有立者乎﹖況三代所謂國老者﹐其道徳行業足以師表流俗而輔翼人主﹐王之所謂師保父兄也。東京以桓榮爲三老﹐儒者猶或效之。謹何人哉﹐猥以不經之禮尊之﹐陋亦甚矣﹗宋儒徒取其能行周禮而不察其是否﹐不亦誣耶﹖

周禮小司寇五聽之法﹕一曰辭聽﹐觀其所出言﹐不直則煩﹔二曰色聽﹐觀其顏色﹐不直則赧﹔三曰气聽﹐不直則喘﹔四曰耳聽﹐觀其聽聆﹐不直則惑﹔五曰目聽﹐觀其眸子﹐不直則眊。古人聽獄之法詳密如此﹐卽有神姦﹐不能自遁﹐片言折之可矣。後世不務出此﹐而以鉤距伺察得人之情﹐以羅織銗筩求人之情﹐其法彌刻﹐其術彌刻。以此求淸庶獄﹐聽之不以其道者也。

魏﹑晉以來﹐最重氏族﹐南則王﹑謝﹑褚﹑沈﹐北則崔﹑盧﹑王﹑鄭﹐至唐猶然。魏孝文時﹐以範陽盧敏﹑淸河崔宗伯﹑滎陽鄭義﹑太原王瓊四姓爲衣冠所推﹐而隴西李衝以才識見任﹐故世之髙華者以五姓爲首。河東薛氏以不得入郡姓﹐至辟廱廷爭﹐僅乃得之。於時﹐婚姻仕宦皆以門閥相髙﹐下品單門﹐自甘隱約﹐斯亦過矣。然喬木世臣﹐國體乃關﹐廉遠堂髙﹐積非一日﹐門閥之重﹐固不爲無益也。今世門閥太輕﹐地望無取﹐仕以權寵相慕而詘世臣﹐婚以富貴相髙而左舊族。視之不過積習﹐究其極獘﹐甚有關系﹐不可不熟思也。

古人宗法之立﹐不惟惇睦一本﹐其實家道之隆衰﹐以離合爲驗﹐後世鄙俗戾風﹐自相胡﹑越﹐有失惇睦。而門閥之衰﹐外侮之遘﹐恆必由之。譬如有蛇於此﹐擊其首而尾應﹐擊其尾而首應﹐此生蛇也﹐擊其尾而首不應﹐擊其首而尾不應﹐此死蛇也﹐則樵豎甘心焉矣。至有骨肉相殘﹐傍人酸楚而略不動心者﹐此夫自斷而未殊者耳。

宋時﹐諸路被兵之後﹐必有一番優卹。田有踐傷者﹐或賜之粟﹐民有被掠者﹐或賜之米﹐或除其積逋﹐或收其遺骸﹐種種撫摩﹐不一而足。深仁厚澤﹐固結於人心﹐良有以也。今世誠考其法﹐於邊境中虜之地仿而行之﹐於公家無費﹐而可以收拾人心﹐培養元气﹐惜乎無舉而行之者。

宋徽宗一日內宴﹐出玉扈玉盞以示輔臣﹐曰「欲用此﹐恐人以爲華。」蔡京曰「乃陛下當享。天下之奉﹐區區玉器﹐何足計哉﹖」此不但逄君之惡﹐乃遏君之善也﹐京之佞不容誅矣。卽此觀之﹐徽宗以前﹐卽天府內庭﹐未嘗以玉器爲用。乃今士庶之家﹐初登仕版﹐卽購犀玉酒器以華賓筵﹐不亦侈乎﹖夫以商受之奢﹐賢臣見象箸而嘆﹐宣和之侈﹐佞臣以玉杯爲華。今之仕人﹐且以象箸玉杯爲常﹐是古奢淫之主所不敢輕用者﹐而今寒素之士所不肯深惜也。物力之詘﹐有必然矣。

許魯齋退居蘇門﹐與姚樞﹑竇默同遊﹐慨然以道自任﹐嘗語人曰「綱常不可一日忘於天下﹐苟在上者無以任之﹐則在下之任也。」凡喪祭嫁娶必徵於禮﹐以倡鄕人﹐一時風俗丕變﹐儒者成物之效也。嘗謂﹐士大夫進而在位﹐當以政教率天下﹐退而裏居﹐當以禮教率鄕人﹐卽在上者有以任之﹐在下者從而助之﹐未爲非美也。乃今風會日流﹐俗尙日澆﹐備位於朝﹐無尊卑之分﹐徵年於鄕﹐無長幼之節﹐卽在上之人﹐不能以紀綱法度力挽頹波﹐況在下者乎﹖夢語

於子臥病兩月﹐五火內燔﹐腎腸焦灼﹐呻吟宛轉﹐不知夜旦﹐禱祠醫藥﹐雜然並陳﹐而不能起也。如夢如寤﹐若有所遭﹕幅巾方袍﹐匪仙匪釋﹐自稱無念道人﹐呼予而箴之曰「子奚不悟乎﹖子之病﹐非禱祠之所能謝﹐非藥石之所能痊﹐在子所念爾﹗子之病﹐非飲食之所能傷﹐陰陽之所能箋﹐得之性情不調而念滋紛也﹐內之喜怒失時﹐外之愛憎爲累也﹗欲發而制於理﹐欲忘而牽於念﹐故子之心﹐搖搖焉如懸旌﹐炎炎焉如沸鼎﹐君火一作而五臟若焚矣﹗子不亟自治者﹐將索子於池魚之臘﹐不亦憐哉﹗子誠欲已子之病﹐則曷調其性情﹐寡其思慮﹐盎然遊於六气之和﹐陶然適於無町之宇﹐幾可生乎﹗」如是纚纚可數百言﹐凡十許日夜﹐寐則與語。於子泠然﹐霍有悟也﹐病起而載諸牘。

道人曰「子之性與人異﹐大事看得明﹐小事看不明﹐大事丟得下﹐小事丟不下﹐大事擔得起﹐小事擔不起﹐大事放得過﹐小事放不過﹐何其舛也﹖夫天下之大事常少而小事常多﹐則子之縈系者必多而脫灑者必少矣﹐不病何爲﹖」

道人曰「人之畏子﹐以子慮之深﹐澹然而應之﹐則無畏矣﹔人之怨子﹐以子責之厚﹐倘然而與之﹐則遠怨矣﹔人之狎子﹐以子發之輕﹐凝然而守之﹐則無敢狎矣﹔人之瀆子﹐以子許之易﹐確然而持之﹐則無敢瀆矣。」

道人曰「子有所欲於人﹐微示之而使其自悟也﹐不能悟而子慍﹐慍而其人不知也﹐子病矣﹔子有所怒於人﹐微風之而欲其自悔也﹐不能悔而子慍﹐慍而其人不知也﹐子病矣。彼人方且晏然甘寢﹐而子憮然自廢﹐豈不左哉﹖」

道人曰「夫怨人而使人知之也﹐則彼必備矣﹐怨人而使人無知也﹐則彼何傷矣﹖彰怨者多防﹐匿怨者自戕﹐莫如不怨。」

道人曰「夫徳易忘而怨難銷也。肉骨之恩﹐崇朝反目﹔睚眥之恨﹐終身刻肌。故君子重樹怨。」

道人曰「人之於子也﹐一綫之情如拔﹔子之於人也﹐萬斛之力如傾﹐斯不誠厚道乎哉﹖然以之損名﹐以之傷身﹐無乃過矣。」

道人曰「凡吾有患﹐爲吾有身﹐孰有之哉﹖及吾無身﹐吾無有患﹐孰無之哉﹖夫身無之者有之也﹗」

道人曰「夫賢爲愚使而愚者不覺也﹐乃使賢者傷焉﹔貴爲賤役而賤者不覺也﹐乃使貴者傷焉。故賢毋爲愚使﹐貴毋爲賤役﹐幾無事矣。」

道人曰「閒事莫管﹐閒气莫生﹐閒話莫說﹐閒書莫讀。」

道人曰「視親如疏﹐則親可常保也﹔視急如緩﹐則急可屢謀也。」

道人曰「人有徳於子﹐願子毋忘之也﹔人有怨於子﹐願子忘之也﹔子有徳於人﹐願子忘之也﹔子有怨於人﹐願子毋忘之也。」

道人曰「於人無所甚親﹐故不可得而疏﹐無所甚疏﹐故不可得而親。斯涉世之疏也。」

道人曰「夫制念莫如止﹐止念莫如忘。止念之念﹐念也﹐忘念之念﹐念也﹐莫如忘忘。故佛經以無念爲正受。」

道人曰「夫望而許者﹐不足以爲徳﹐逆而距者﹐適足以爲怨。故求而審之﹐可許而許之﹐許之徳也﹔求而審之﹐可距而距之﹐距之無怨也。其恕乎﹖」

道人曰「凡人無故而合者﹐必無故而離﹐合而知其必離也﹔有爲而來者﹐必有爲而去﹐來而知其必去也。」

道人曰「爾能居室如寄﹐使僕如假﹐起處如在途﹐飲食如受乞﹐卽無病矣。」

道人曰「夫擬之而後言﹐則寡尢也﹐議之而後行﹐則寡悔也。擬議本於存心﹐心存則不妄﹐故『愼』字從心從眞。」

谷山筆麈卷之十七釋道

漢史西域傳所記三十六國道裏﹑風俗﹑人民﹑戶口纖悉具備﹐然不聞有浮屠之教﹐其時誠有之﹐張騫有不以聞耶﹖且其時武帝慕道求仙﹐方且馳心於海上三山恍惚虛無之境﹐豈有浮屠之教已行而騫不以聞者耶﹖然佛經傳其淵源﹐遠自上古﹐卽周定王﹐至於西漢﹐已若干年﹐而其教尙不著於西方﹐無是理也﹐豈所謂西方者﹐尙在天竺﹑安息之西﹐非三十六國數耶﹖列子志穆王得西域化人﹐居處被服﹐皆非人間所有﹐而西域傳稱條支善眩﹐又傳聞有西王母弱水﹐及觀佛氏之言﹐近於眩術者甚多﹐豈卽所謂化人耶﹖魏收曰「張謇使大夏﹐傳其旁有身毒國﹐一名天竺﹐始聞有浮屠之教。」蓋騫時已聞之﹐然漢史不載﹐何也﹖又哀帝時﹐博士弟子秦景憲受大月支使伊存口授浮屠經﹐中國聞之﹐未信了也。佛法不至明帝入中國﹐此足證矣。

釋有南﹑北宗﹐道家亦有二宗﹐自東華少君授漢鍾離權﹐權授唐【「唐呂巖」﹐原作「呂巖」﹐「唐」字據天啟本補。】呂巖﹐至巖分爲二宗﹐其一授遼進士劉操﹐操授宋張伯端﹐伯端授伯泰﹐泰授薛道光﹐道光授陳柟﹐柟授白玉蟾﹐玉蟾授彭耜﹐此南宗也﹔巖授金之王喆﹐喆授七弟子﹐曰丘處機﹑曰譚處端﹑曰劉處玄﹑曰王處一﹑曰郝大通﹑曰馬銓﹑曰銓妻孫不二﹐世謂之七祖﹐此北宗也。七祖之迹皆在東海勞山﹐而處機爲元太祖所聘﹐從弟子十八人見於漠北﹐居燕之長春宮化焉。長春宮者﹐今都城西南向白雲觀也。王喆﹐【「王喆」﹐原作「王」﹐「喆」字據天啟本補。】咸陽人﹐其餘多登州人﹐海上霄霞之境﹐仙聖所鍾﹐盛固宜矣。

佛教之盛﹐始於五胡﹐至魏而極。魏世宗於嵩山立寺﹐極巖壑土木之美。於是遠近承風﹐無不事佛﹐郡至一萬三千餘寺。胡後造永寧諸寺﹐皆極土木之盛﹐浮屠髙百尺許﹐宮殿如禁內﹐僧房千間﹐珠玉錦繡﹐駭人心目。其後﹐任城王澄上疏﹐請禁都城內寺﹐以爲「如來闡教﹐多依山林﹐今此僧徒﹐戀著城邑﹐正以誘於利欲﹐不能自已﹐此乃釋氏之糟糠﹐法王之社鼠﹐內戒所不容﹐國典所共棄也。」此數語者﹐切中沙門之病﹐佛骨表中亦說不到。胡後嘗令諸州各建五級浮屠﹐今江北諸處﹐往往有故浮屠﹐蓋皆北朝所建也。

唐宣宗時﹐道士軒轅集入長安﹐召入禁中﹐問以長生之術﹐對曰「王者屏欲而崇徳﹐自然受大遐福﹐何處更求長生﹖」此儒者之言也﹐東方生對漢武之言﹐與此相似。以此推之﹐軒轅﹑東方必眞知仙道者也。

六朝沙門見人主多不致敬。唐初﹐僧尼受父母及尊者禮拜﹐亦六朝遺俗也。自髙宗詔革﹐其禮乃正。至胡元之世﹐而國師﹑法王至與人主抗禮﹐夷狄之法﹐益不足言矣。

漢沛人張魯﹐自大父陵以來﹐世爲五斗米道﹐其後﹐遂從劉焉分據漢中。後魏寇謙之首奉其道。至宋眞宗之世﹐賜其裔信州道士張正隨號眞靜先生﹐以後﹐繼世子孫﹐皆有賜號﹐此龍虎山封號所由始。原其所以﹐蓋因天書﹑符命之興﹐粉飾道教﹐誕惑四海﹐王欽若爲之奏立授籙院及上淸觀﹐歷代相沿﹐遂爲成典﹐而不察其由﹐亦惑之甚者矣。

元命道士張宗演爲嗣漢天師演道靈應沖和眞人﹐命百官郊勞﹐待以客禮﹐此天師之號所由起也。本朝止封正一嗣教眞人﹐無天師之稱﹐而假一品服色﹐至衍聖等﹐亦太過矣。嘉靖尊崇道教﹐張氏與陶﹑邵二氏同禮﹐在三公之上。隆慶攺元﹐言者請削其爵﹐降爲提點。至萬曆初年﹐夤緣左右﹐復續舊封﹐然禮體威儀﹐較之嘉靖間不相及也。

武后受冊爲金輪皇帝﹐作七寶﹕曰金輪寶﹑曰白象寶﹑曰如寶﹑【「如寶」﹐天啟本作「如意寶」。】曰馬寶﹑曰珠寶﹑曰主兵臣寶﹑曰主藏臣寶。每朝會﹐陳之殿廷﹐不詳其制。今佛家莊嚴及人間華麗之飾﹐嘗曰七寶﹐宮中鑄作珍玩﹐亦曰八寶﹐不知同否。

開元中﹐天臺道士司馬承禎言﹕今五嶽神祠是山林之神﹐非眞正之神也﹐五嶽皆有洞府﹐有上淸眞人降任其職﹐山川風雨陰陽气序是其所理焉﹐冠冕服章﹑佐從神仙皆有名數﹐請別立齋祠之所。玄宗奇其說﹐因敕五嶽各立眞君祠。不知所謂山林之神統於上淸否﹖志曰「山川之守爲神。」又曰「天降時雨﹐山川出云。」則風雨陰陽正山川之守﹐而又以上淸臨之﹐何也﹖唐宗五嶽之封﹐至於爲王爲帝﹐不知受此封卽上淸眞人其山川之神耶﹖承禎之言﹐矯誣甚矣。我朝於嶽海鎭瀆盡革封號﹐各從本等名稱﹐大聖人之作爲﹐一洗千載之陋。嶽瀆之神﹐懷柔震疊﹐有不受紀哉﹖

自古帝王崇重佛教則道教被斥﹐興起道教則釋典被汰﹐其勢不並立如此。林靈素欲盡廢佛教﹐至攺佛爲金仙﹐僧爲徳士﹐寺院爲宮觀。嘉靖中﹐陶仲文﹑邵眞人﹐【「邵眞人」﹐原作「邵眞」﹐脫「人」字。玆據明史邵元節傳補。】以祈禱用事﹐亦請拆毀寺院﹐沙汰僧尼﹐焚佛骨於大通橋下﹐皆其證也。兩家道術原不相下﹐其徒宗而守之﹐入主出奴﹐至於爲敵﹐皆非其本也。要之﹐道家興廢不常﹐入人亦不甚深﹐終不能與佛教角爾。

唐會昌中沙汰僧尼﹐【「唐會昌中」﹐原作「會昌中」。「唐」字據天啟本補。】凡毀寺四千六百餘區﹐毀招提﹑蘭若四萬餘區﹐歸俗僧尼二十六萬﹐大秦穆護祅僧二千餘人﹐收良田數千萬頃﹐奴婢十五萬人。蓋官造者爲寺﹐私造者爲招提﹑蘭若。大秦穆護者﹐釋氏之外教﹐如摩尼之類。祅﹐胡神也。唐制﹐祠部歲再祀磧西﹑渚州火祅﹐官品亦有祅正﹐蓋主祅僧也。武宗好道教﹐故汰僧耳。

周顯徳二年﹐【「周顯徳」﹐原作「顯徳」﹐「周」字據天啟本補。】廢天下寺院﹐存者二千六百有奇﹐廢者三萬三百有奇﹐見僧四萬二千有奇﹐尼一萬八千有奇﹐此但河﹑洛﹑關﹑陜﹑山東﹑江北數省﹐未及天下之半﹐而數已如此矣。又令民間銅器佛像輸官鑄錢。世宗謂侍臣曰「卿輩勿以毀佛爲疑。夫佛以善道化人﹐苟志於善﹐斯奉佛矣﹐彼銅像豈所謂佛耶﹖且吾聞﹐佛在利人﹐𨿽頭目猶捨以布施﹐若朕身可以濟民﹐亦非所惜也﹗」此𨿽矯俗彌惑之言﹐然於佛教濟人之旨有合者﹐唐家三百年陋風﹐片言而正﹐眞英主也。

九宮貴神﹐蓋易幹鑿度所謂太一也。黃帝九宮經﹕一宮﹐其神太一﹐其卦坎﹐其方白﹔二宮﹐其神攝提﹐其卦坤﹐其方黑﹔三宮﹐其神軒轅﹐其卦震﹐其方碧﹔四宮﹐其神招搖﹐其卦巽﹐其方綠﹔五宮﹐其神天符﹐其卦離﹐其方黃﹔六宮﹐其神靑龍﹐其卦幹﹐其方白﹔七宮﹐其神咸池﹐其卦兌﹐其方赤﹔八宮﹐其神太陰﹐其卦艮﹑其方白﹔九宮﹑其神天一﹐其卦離﹐其方紫。天寶中﹐術士蘇士上言﹕遁甲有九宮貴神﹐典司水旱﹐請立壇東郊﹐祀以四孟。從之。此卽今曆書三白圖法也。

髙駢素性嚴潔﹐甥侄輩未嘗得接坐﹐術士諸葛殷病風疽﹐搔捫不替手﹐膿血滿爪﹐駢獨與之同席促膝﹐傳杯器而食﹐至於犬聞其腥多來近之﹐駢獨不惡也﹐曰「神仙以此試人耳。」可見逐臭之夫非其天性﹐蓋有所慕而然也。近代士人亦有類此者。

佛經所載方語﹐皆唐時語也。國名如婆羅門﹑摩伽陀﹑嚈噠﹝外囗內昏﹞﹑訶達羅支﹝外囗內昏﹞﹑波斯匿國﹑護密多國﹑喝盤陀﹝外囗內昏﹞﹔【「﹝外囗內昏﹞」疑卽「國」字。】人名如婆伽利﹑泥洹師﹑怛伽羅﹔地名如毗伽梨河﹑幹陀衛江﹐大都唐時語也。可見四十二章以後多爲譯者所演﹐設爲問答﹐寓作名姓﹐以鬯經旨﹐其非釋迦時文義明矣。

古俗以七月望日具素饌享先﹐織竹作盆盎﹐掛冥財衣服﹐【「冥財衣服」﹐「衣服」﹐天啟本作「冥衣」。】在上焚之﹐謂之盂蘭盆﹐昉於目蓮比丘見亡母在餓鬼中﹐故作此以救之也。唐時尊奉佛法﹐於中元日內出盂蘭盆章敬寺﹐設七廟座﹐書尊號於幡上﹐百官迎謁﹐歲以爲常。是以七廟神靈皆在餓鬼中也。其不道而辱先﹐亦甚矣。

道經以二十四化上應二十四气﹐蜀之玉局化﹐其一也。其說以後漢永壽元年李老君與張道陵至此﹐有局腳玉座自地而出﹐老君升座﹐爲道陵說南北斗經﹐旣去而座隱地中﹐因成洞穴﹐故以玉局名之。

周世宗召見陳摶﹐問以飛升黃白之術﹐對曰「陛下爲天子﹐當以治天下爲務﹐安用此爲﹖」此眞知仙道者。

後唐同光中﹐五臺僧誠惠以妖妄惑人﹐自言能降服天龍﹐命風召雨﹐莊宗首信之﹐至親率后妃皇子拜之﹐誠惠安坐不起。已而迎至洛陽﹐使之祈雨﹐數旬不驗﹐誠惠逃走﹐慚懼而死。世傳五臺眞僧能降天龍﹐恐卽此事也。

劉秉忠﹐僧也﹐輔佐元主平定海內﹔姚少師﹐僧也﹐擁翊成祖禦守太平。其人地才品大略相似﹐亦古今之奇也。秉忠輔政日久﹐猶仍野服散號﹐王鶚以爲言﹐拜太保﹐領中書。少師在一品班﹐衣猶補衲﹐後見其不便﹐乃賜冠帶長髮。然今崇國所祀少師畫像﹐猶是僧服﹐而春秋秩祀﹐但稱恭靖公﹐亦未書官﹐未知何故。

元設宣政院﹐掌天下釋教﹐上天下寺宇四萬二千餘所﹐僧尼二十一萬人﹐可謂侈矣。方今寺院僧尼不申總數﹐以一郡邑推之﹐當亦不下此數。

五臺山寺﹐元太后弘吉剌氏所造也﹐建寺之役﹐大集民夫冒險入谷﹐伐木運石﹐死者萬人。蓋今寶地珠林﹐畱爲勝賞﹐而工費之艱﹑傷殘民命乃如此﹐是以有漏之緣﹐斃無辜之效也﹐如來大悲﹐其謂此何﹖

元成宗建天寧﹑萬壽寺﹐寺中塑祕密佛﹐形像醜怪﹐卽所謂演揲祕密法也。傳聞大內有一祕殿﹐內塑喜神﹐主上大婚﹐先期入參﹐𨿽沿舊俗﹐亦有深意﹐然不可聞於世也。演揲兒法﹐一名大歡喜祕密禪定﹐故曰喜神。

胡元之俗﹐全無先王禮教﹐其最悖理者﹐帝師臨受戒是也。帝師之令至與誥敕並行﹐后妃﹑公主受戒﹐跪拜。甚有爲大布施者﹐正衙朝會﹐百官班列﹐帝師專席坐隅。來自西域﹐則遣中書宰臣馳驛往迎﹐假法駕半仗以爲前導。其徒怙勢恣睢﹐气焰燻灼﹐延於四方﹐至於捶撲公卿﹐毆拉妃主﹐朝廷知而不問也。方且下令﹕罵西僧者﹐截其舌﹔毆西僧者﹐斷其手。則中原文物﹐化而爲夷荒之地矣。若乃祕密演揲﹐宣淫大內﹐人道滅絕﹐尢可痛恨。

二氏之教與聖教殊﹐然其大歸一也。世之學者﹐能以不二之心精研其旨﹐內亦可以治身﹐外亦可以應世﹐豈遂與聖教遠哉﹖乃其實不然。標玄同之趣以文貴生之訣﹐而生未必養也﹔皈寂滅之宗以鬯無生之法﹐而生未必忘也。或世名已歇﹐托澹泊以依棲﹔或榮進無階﹐借淸靜以表異。故有示辟穀之﹖而不能絕念於刀錐﹔修離欲之基而未必息心於紱冕。二氏之徒斥而不與矣﹐何以稱吾道哉﹖此所謂心術之敝也。

甚哉﹐道術之日分也﹗江左以來﹐於吾儒之外自爲異端﹔南宋以來﹐於吾儒之內自分兩歧﹔降是而後﹐則引釋氏之精理而陰入於吾儒之內矣﹔降是而後﹐則受釋氏之明法而明出於吾儒之外矣。

夫江左以降﹐盛談老﹑莊﹔隋﹑唐以來﹐多修佛乘。今之談老﹑莊者少矣﹐而爲佛乘之言者﹐亦非其本旨也。何也﹖佛教之入中國﹐本緣經典﹐其後﹐以經教爲土苴﹐而直指禪宗﹔又其後﹐以禪宗爲葛藤﹐而專修淨業。故有稅冕而勤禮拜﹐閉室而誦祗陀﹐若謂調禦之位可以立地而成﹐靑蓮之會可以應聲而至﹐西來之旨﹐豈固然哉﹖𨿽然﹐如是而能守律戒﹐猶未失也﹐又以爲逆流之地﹐不事燻修﹐上智之根﹐無資戒定﹐至乃慕啖鴿吞鍼之幻﹐任漁行酒肆之緣﹐居然與屠膾伍矣。在彼法中以爲何如﹖而稱於士人之列也﹗

二氏之教與吾道源流本不相遠﹐特各立門戶﹐作用不同爾。唐﹑宋以來﹐賢士大夫固亦多遊心內典﹐參悟玄宗﹐而不害其爲儒。彼固儒者之所苞也。但不當竄入其說以默扃於吾儒之閫﹐又不當捨吾儒之教而直往從之耳。辟如一邑之中有兩大姓﹐其物力財產固自相當而不相爲用﹐則其子弟家人亦各承其業而不相羨也。有如納西家之子以冒東家之派﹐則東家之派旣紊其統﹐而西家之子亦失其宗﹐皆不願也。故推墨而附儒者﹐非也。又使東家之子不能守其父兄之產﹐而慕西家之聲勢﹐折而往從之﹐豈惟我所不甘﹐亦彼所不受也。故援儒而入墨者﹐非也。

近世經教﹑禪宗分爲二途﹐至以達摩明心見性爲教外單傳﹐此不考其本也。諸部經典所論﹐字字句句皆明心見性之旨﹐至於維摩問疾﹐無有文字言說爲不二門﹐此初祖西來之正印﹐迦葉拈花﹐龍女獻珠﹐禪家公案已肇於此﹐不至初祖而有也。達摩入中國﹐以楞伽教人﹐未嘗盡去文字﹐及五祖﹑六祖亦皆以經典衍教﹐但不復造立經典。是爲不立文字﹐如所謂述而不作爾﹐安得以經教爲糟粕而直悟禪宗耶﹖附錄

靈濟二眞人卽徐溫二子知訓﹑知詢也。二子平生皆以凶徳取敗﹐不保其身﹐而列於諸神之祀﹐未審其繇。世傳成祖有疾﹐嘗夢二神進藥﹐故崇祀之。然其祀不始於國初也。今京師禁城之西及福州城外皆有靈濟宮﹐二神號金闕眞君﹑玉闕眞君﹐其配號金闕仙妃﹑玉闕仙妃﹐太常以春秋秩祀﹐四季更換袍服﹐其像木胎﹐有機可以伸縮。

河東鹽池﹐唐時曾有封號﹐謂之寶應﹑靈應二池。萬曆己丑﹐禦史以鹽利大興﹐請崇其祀宇﹐賜之封號。予按令甲﹐國初釐正祀典﹐嶽鎭海瀆盡去前代封號﹐俱從本等名稱﹔且前代封爵又不可襲﹔乃奏東西二池各書本等池神﹐惟請祠額二字以示崇報。有詔賜額「靈惠」。時猶未核其所由也。及考唐史﹐大歷十二年﹐河中池鹽先因秋霖多敗﹐度支韓滉恐鹽戶減稅﹐奏稱雨不爲害﹐且有瑞鹽﹐代宗疑其不然﹐乃遣諫議大夫蔣鎭往視﹐還奏如滉所言﹐請宣付史館﹐錫以嘉名﹐乃賜寶靈之號﹐時人丑之。始知二池神號乃滉輩獻諛掊克之謀也。人實醜焉﹐神其受諸﹖然則嶽鎭海瀆封號皆唐﹑宋封禪之主所爲﹐侈大矯誣之文耳。聖祖革而正之﹐神謀睿見﹐髙出萬古﹐不亦偉哉﹗

谷山筆麈卷之十八夷考

本朝輿圖﹐毋論勝國﹐卽較之漢﹑唐亦有不及。東面朝鮮卽漢之玄菟﹑樂浪﹐唐之安東都護也﹔西面哈密卽漢之安西﹑唐之四鎭也﹔北面河套卽漢之五原﹐唐之丰﹑勝等州也﹔南面交趾卽漢之九眞﹑日南﹐唐之五管外境也。朝鮮建國公矣﹔舊遼陽控連遼左以通京師﹐而爲三衛所據﹔河套爲西虜所據﹔哈密爲吐魯蕃所侵﹔交趾旋得旋失。較之漢﹑唐剪其四幅矣。然靈﹑夏在版圖﹐則宋全盛所無﹔甘﹑肅爲斥堠﹐則唐中葉所失﹔而雲南一省全爲郡縣﹐則漢﹑唐以來所未有者﹐亦足補其一二矣。

三受降城皆在黃河北岸﹐今河套之北也。中城南直朔方﹐安北都護府在焉﹔東城在勝州之北﹔西城在丰城之北﹐此唐史注也。宋初曰﹕中城南直朔方﹐西城南直靈武﹐東城南直楡關。宋白曰﹕東城本漢雲中郡地﹐中城本漢五原郡地﹐西城本漢臨河縣地。三說微有不同。如宋白所考﹐則東受降城當與大同相近﹐去黃河遠矣﹐或者漢雲中郡地廣﹐西接楡關﹐非止大同府境也。大抵漢築朔方﹐守在河南﹐唐築三城﹐守在河北。今河南已失爲虜巢矣﹐況河北乎﹖

漢時設西域都護﹐統三十六國﹐以斷匈奴右臂。唐初置西北都護府﹐統龜玆﹑於闐﹑疏勒﹑碎葉四鎭﹐後爲吐蕃所陷﹐武后長壽元年﹐大破吐蕃﹐復取四鎭﹐置府於龜玆﹐發兵戍之﹐卽今甘肅境外地也。國初以封哈密﹐後爲吐魯蕃所陷。哈密遺種寄居甘州﹐而北地淪於西域矣。吐魯蕃與天方﹑哈馬等國相鄰﹐不知卽吐蕃遺種否﹖

東漢時﹐羌寇最盛﹐然有東﹑西羌。居安定﹑北地﹑上郡﹑西河者﹐謂之東羌﹐居隴西﹑漢陽延及金城塞外者﹐謂之西羌﹐各自爲種﹐與西域諸夷不相關涉。今陜西塞上熟番﹐想卽其遺種也。

漢西域傳﹕罽賓國有琥珀琉璃。師古注曰「大秦國出赤﹑白﹑黑﹑黃﹑靑﹑綠﹑縹﹑紺﹑紅﹑紫十種琉璃。」此蓋自然之物﹐采色光潤﹐踰於眾玉。今俗所用琉璃﹐卽流離也﹐乃消冶石汁﹐加以眾藥﹐灌而爲之﹐虛脆不柰﹐實非眞物﹐觀此﹐則漢書所載乃眞琉璃也。穆天子傳﹕天子東徵﹐有采石之山﹐升山取采石﹐鑄以成器。則鑄石爲流離﹐自上古有之。第今中國所鑄柔脆不堪﹐惟自海舶來者﹐質差堅朴﹐謂之蕃流離﹐亦石汁所鑄﹐但少堅耳。又有玻瓈﹐與琉璃相似。但未聞西域眞琉璃作何狀也﹐豈寶珠﹑玉石皆入中國﹐而此獨不至﹖竊意漢時所謂十色琉璃﹐卽今之靑綠等石耳。古時無寶石之名﹐今人知其爲石﹐而不知其爲琉璃也。姑記﹐以俟博考。

今西域貢物有「鐵力麻」﹐初不省其義﹐及考敕勒國名﹐一號鐵勒﹐當是鐵勒麻也。

後漢書西南夷傳﹕幻人能變化吐火﹐自支解﹐易馬牛頭﹐蓋海西大秦國也。大秦卽前書犁軒國。周穆王時西域化人﹐想卽其先世耳。

唐至中葉﹐吐蕃之盛幾如匈奴。隴右﹑河西盡爲所有﹐南至六詔亦被吞食。其地北至回紇﹐南連六詔﹐幅員萬里﹐乃其文字﹑職官亦與中國相類﹐不似匈奴﹑突厥之朴陋也。

唐時拓拔爲黨項部落。

唐自安史之亂﹐河﹑隴諸州陷於吐蕃數十年矣﹐至大中初年﹐吐蕃內亂﹐三州七關之復﹐款塞來降﹐而河西十州之地﹐亦入版圖﹐此非唐之兵力至宣宗而盛也﹐會虜運之衰耳。三州七關者﹐唐原安樂州及石關等七關﹐卽今平涼﹑寧夏境內。十州者﹐瓜﹑伊﹑蘭﹑鄯﹑甘﹑肅﹑西﹑河﹑岷﹑廓﹐卽今臨﹑鞏﹑甘﹑肅境地。

唐時﹐安西﹑北庭淪於回鶻﹐河西﹑隴右淪於吐蕃。河西﹑隴右卽所謂河﹑湟也﹐爲秦﹑原﹑河﹑漕﹑蘭﹑鄯﹑階﹑成﹑洮﹑岷﹑臨﹑廓﹑疊﹑宕﹑甘﹑涼﹑瓜﹑沙十八州之地﹐在今平涼﹑臨﹑鞏﹑甘﹑肅諸塞﹐幾半陜以西矣。安西﹑北庭則在朔方之外﹐當與延﹑寧兩鎭相宜。

四川茂州卽冉駹之國﹐漢所開爲汶山郡者也。唐初﹐築城於此﹐以遏吐蕃通蠻之路﹐後爲吐蕃所據﹐西洱諸蕃皆爲降伏﹐於是吐蕃盡有諸羌之地﹐東接松﹑茂﹐南鄰天竺﹐西陷四鎭﹐北抵突厥﹐地方萬里﹐諸胡之盛﹐無與爲比﹐而唐受其侵矣。其所以致盛﹐以據松﹑茂之險故也。方今茂州之北﹐卽近洮﹑岷﹐虜由洮﹑岷而南﹐直至章臘﹐南接六番﹐故松﹑茂之境乃虜與羗接之界﹐亦要害之境也。六番者﹐董卜韓胡宣慰司﹑魚通寧遠宣慰司【「魚通寧遠」﹐「遠」原訛作「通」﹐玆據明史卷三百三十一西域傳三攺。】及烏思藏四法王之地﹐卽古所謂身毒﹑大夏﹑天竺也。

劍南﹑西山諸羌可十餘種﹐皆因韋臯內附﹐卽今威﹑茂諸蕃也。唐時﹐皆各稱王﹐中有女蠻﹐其先爲白狼國﹐以女爲國君﹐人危髻金冠﹐纓絡被體﹐謂之菩薩蠻﹐當時樂遂制此曲﹐至今傳之。「蠻」亦作「鬘」。【「髟﹝曰四又﹞」﹐疑當作「鬘」。】

唐時﹐西山白狗等乞內附﹐受爵世襲而陰附吐蕃﹐世所謂兩面虜。今之朵顏三衛謂之兩面虜可也。

雲南自後漢永平半服中國﹐唐初列在版圖爲外臣﹐後爲楊國忠所擾﹐攺附吐蕃﹐故吐蕃日彊﹐不可復制﹐以其通道諸羌故也。至韋臯鎭蜀﹐始撫境上羣蠻以誘南詔﹐於是並八國生羌俱歸王化﹐而吐蕃之勢始孤﹐關中之民始得安枕﹐皆臯之功也。吐蕃故土在河﹑隴之西﹐及二庭﹑四鎭並爲所有﹐北接回紇﹐南接六詔﹐幅員萬里﹐勢侔中國﹐其勢大矣。雲南內附﹐則斷其右臂﹐故不支也。今緬甸諸夷梗化南土﹐幸而六番之夷羌我聲教﹐可保無他﹐然階﹑文之間生熟諸番爲北虜所挾﹐繹騷邊境﹐害亦不細矣。

唐史﹐東蠻跨地二千里﹐勿鄧﹑丰巴﹑兩林各有大鬼主爲之長。鬼主不省何稱﹐韋臯使東蠻鬼主詗伺雲南﹐及異牟尋內附﹐先遣鬼主入見。其地當在滇﹑蜀之間。

唐時﹐雲南王以名相接爲世﹐如閣羅鳳之子爲鳳迦異﹐孫爲異牟尋﹐曾孫爲尋夢湊是也﹐法如頂鍼。本朝安南酋長以名相排爲世﹐如莫方瀛之子爲莫福海﹐孫爲莫宏瀷﹐曾孫爲莫茂洽是也﹐法如雁行。此𨿽鄙俗﹐亦皆有意義。

南詔者﹐六詔之一也。夷語以王爲詔。其先﹐渠帥有六﹐自號六詔﹐業捨詔在諸部南﹐故謂之南詔﹐開元中內附﹐封爲雲南王﹐至今稱之。

唐史﹐驃信國在南詔西南六千八百里﹐其王摩羅思那以貞元間入貢﹐蓋古朱波國也。以今推之﹐意緬甸﹑八百等地﹐卽其遺矣。

緬夷在西南絕境上﹐上世所不臣﹐元世祖舉兵克之﹐其旁金齒等夷十有二部皆降﹐卽今三宣之地也。

唐之南詔攺爲雲南﹐已而又攺爲大理﹐至後唐攺爲長和﹐其主猶以驃信爲號。

吐蕃之君曰替普﹐南詔之君曰驃信﹐皆僭號也。南詔國事大臣皆分曹稱奭﹐總謂之淸平官﹐其相謂之都奭。

唐時﹐雲南王官有淸平官﹐淸平者﹐蠻相也﹐近日關白﹑大將亦稱淸正。

韋臯鎭蜀﹐招撫南詔以破吐蕃﹐至遣匠教爲甲弩。咸通中﹐南詔作亂﹐甲弩精利﹐中國不能及。以此推之﹐邊關鄰虜有所要求爲甲弩之用者﹐不可輕與﹐北邊鐵鍋﹑火藥之類是也。

乾符初年﹐南詔逆命﹐髙駢爲西川節度﹐遣僧景仙托遊以入其境﹐說諭驃信﹐使歸附中國﹐仍許妻以公主。已而南詔遣其酋望來請和親﹐無表﹐但令督奭牒中書請爲弟而不稱臣。宰相盧攜欲從其請﹐鄭畋固爭以爲不可﹐相與爭於上前﹐拂衣面詬﹐遂皆罷相。此事與近日日本相類﹐第彼許出於邊臣而廷臣持之﹐此則出於廷臣而邊臣撓之也。唐時﹐回紇﹑吐蕃舊有和親之禮﹐卽以施之南詔﹐亦何不宜﹖本朝國體之尊﹑國法之正﹐三代以下無與爲比﹐而欲以漢﹑唐之辱典施於海島之小夷﹐宜舉國唾罵﹐恨不食餘。幸逢輕典﹐免於族誅﹐其人幸矣。

回紇之初﹐卽四部之一也。曰回紇﹑曰契苾﹑曰思結﹑曰渾﹐總謂之敕勒。突厥默啜之彊﹐迫奪敕勒之地﹐故四部度迹內附﹐徙居甘﹑涼之間以避之﹐其始不過如此。後以河西節度使王君毚與之構怨﹐弄兵報仇﹐西奔吐蕃﹐其勢遂不可制。敕勒卽鐵勒也。

回紇自乾元以來﹐歲求和市﹐一馬易四十縑﹐動至數萬匹﹐皆瘠駑無用﹐朝廷苦之﹐而欲悅其意﹐不得不盡市也。所得賜予及馬價﹐至用車數千乘載之以歸﹐唐之帑藏坐而一空矣。今日北邊互市﹐獘正如此﹐得馬皆瘠駑下乘﹐入塞輒死﹐賦予軍人﹐令其餵養﹐死令賠償﹐爲北邊大害﹐不知將來作何究竟﹖然使苑牧之政修﹐有所豢養﹐或不甚苦爾。

唐封回紇可汗號內有「登密施」字﹐譯云﹐華言「到」竟【「竟」﹐疑當作「意」。】﹐可惇號內有「毗伽」字﹐譯云﹐華言「足」意﹐此皆佛經字也。佛經中名字語言多是唐時字義。以此推之﹐古佛名號﹐當亦從來劫語音所撰爾。

回紇阿啜可汗謂其大相頡幹迦斯曰「兒幸而得立﹐惟仰食於阿多﹐國政不敢豫也。」虜謂父爲阿多﹐唐人北人呼父爲阿爹。爹﹐徒可翻﹐與多同音。又竇從一爲皇后阿奢﹐奢者﹐乳母之父﹐與爹相近。或云﹐俺答「答」字﹐虜亦呼爲「多」。

元和初﹐回鶻入貢﹐始以摩尼偕來中國﹐置寺處之。摩尼者﹐僧之別名也。其法日晏乃食﹐食﹖﹖而不食潼酪。今民間有淸齋者﹐午後乃食﹐教門中亦多有之。

唐史﹐回鶻兵至橫水﹐退屯釋迦泊。又吐蕃有達摩替普﹐想亦爾時方言﹐未必卽古佛名字。不知佛經竟出何時。

唐時﹐西突厥分其國爲十部﹐部以一人統之﹐人授一箭﹐號曰十設﹐亦曰十箭。夷中無符信﹐以箭爲契﹐召會則傳之﹐謂之契箭。杜詩所謂「靑海無傳箭﹐天山早掛弓」是也。今虜中亦有號箭﹐是其遺制。

沙陀者﹐西突厥別部﹐處月種也。居金娑山之陽﹑蒲類海之東﹐有大磧名沙陀﹐故以爲號。以其﹖六千餘帳附於回紇﹐爲其所苦﹐酋長朱邪盡忠降於吐蕃。元和三年﹐舉羌內附﹐處之靈武。已﹐以地近吐蕃﹐恐其反復﹐徙於定襄﹐卽今朔州﹑馬邑間也。

波斯國卽條支故地。其先有波斯匿王﹐因以爲號。大食本波斯國也。龜玆卽漢西域之後﹐唐時以其地爲安西都護府﹐有龜玆樂部。今樂曲有大食調﹐舞部有波斯舞﹐皆其遺音也。

唐十部樂﹐有龜玆樂舞﹐設五方師子﹐各髙丈餘﹐飾以方色﹐每師子有十三人﹐畫衣執紅拂﹐首加紅抹﹐謂之師子郎﹐卽今師子回回舞也。

契丹﹑奚﹑室韋﹑女眞﹑韃靼﹐皆東北夷也。路振九國誌曰「契丹﹐古匈奴之種也。代居遼澤之中﹐潢水南岸。其種有八部﹐至阿保機並而爲一﹐韃靼﹑室韋﹑女眞﹐皆役屬之﹐此遼之始也。」女眞﹐古肅愼氏之遺種﹐東漢謂之挹婁﹐元魏謂之勿吉﹐隋﹑唐之間謂之黑水靺鞨﹐在五代之末﹐居混同江之南﹐入遼東著籍者﹐號熟女眞﹐居江之北者﹐號生女眞﹐其極邊遠者﹐號黃頭女眞﹐此金源之始也。今建州西女眞﹐卽金人之後。第不知契丹之種今安在爾。混同江卽鴨綠水也。

五代史﹕「契丹阿保機攻渤海﹐拔其夫余城﹐謂之東丹國﹐使其長子突欲居之。」注云「卽唐髙麗之夫余城也﹐在混同江之西﹐地屬渤海。髙麗王建之國在混同江之東。」又注﹕「遼陽﹐契丹之東京﹐故渤海地也。」如此﹐則夫余城在今開元邊外矣。新唐書﹕「登州東北海行千餘里至鴨綠江﹐乃東南行七百里至新羅王城﹐自鴨綠江舟行﹐東北溯流五百餘里至凡都縣﹐故髙麗王都也﹐又東北溯流五百里﹐又陸行千里至渤海王城。」蓋唐時髙麗在今朝鮮北境﹐而渤海又在其北﹐想今海西﹑建州女眞所據卽其地也。後晉天福元年﹐髙麗王建擊破新羅﹑百濟﹐於是東夷諸國皆附之﹐有二京﹑六府﹑九節度﹑百二十郡﹐則新羅﹑百濟並於髙麗﹐在今朝鮮境內矣。

契丹之興﹐以其所居爲上京﹐起樓其間﹐謂之西樓﹐於其東千里起東樓﹐北三百里起北樓﹐南木葉山起南樓。木葉山在錦州﹐阿保機葬地也。耶律徳光曰「吾國廣大﹐方數萬里﹐有君長二十七人。」以此觀之﹐契丹之起﹐固已奄有沙漠﹐兼並引弓之民矣。元太祖四大斡耳朵之地亦在漠北﹐去上都萬里﹐其視中原猶一隅也。

建州在遼陽西北﹐又北爲契丹之中京大定府﹐又北七百里爲上京臨潢府。

唐史﹕室韋﹐契丹別種﹐在東胡之北邊﹐蓋丁零苗裔也。在南爲契丹﹐在北爲室韋﹐地據黃龍﹐東至黑水﹐西鄰突厥﹐南鄰契丹﹐北瀕海岸。蓋今土蠻所據﹐卽其地也。韃靼之先﹐舊無可考。通鑑宋白曰「韃靼本東北方之夷﹐靺鞨之後也。」靺鞨先臣髙麗﹐後附渤海﹐貞元﹑元和間﹐爲奚﹑契丹所攻﹐部族分散﹐流徙陰山﹐其俗語訛謂之韃靼。咸通末﹐李克用爲官軍所敗﹐嘗往依焉。及克用授雁門節度使﹐率其眾入平黃巢﹐俾牙於云﹑代之間﹐恣其畜牧﹐此韃靼之始也。蒙古一族不知與韃靼同出否。

靺鞨有二﹕一曰黑水靺鞨﹐在流鬼國南﹐卽女眞之先也﹔一曰渤海靺鞨﹐其王曰大氏﹐據有遼左之地。開元十四年﹐黑水靺鞨遣使入見﹐以其國爲黑水州﹐元和以後﹐服屬渤海。契丹旣破渤海﹐黑水乘間復其故地﹐自號熟女眞﹐建國之初以爲都城﹐已而遷都於燕﹐攺其地爲會寧府﹐號曰上京﹐卽今三萬眾也。

洪景盧曰﹕番語以華言譯之﹐皆得其近似者耳﹐「天竺」語轉而爲「身毒」﹑「捐毒」﹐「禿發」語轉而爲「吐蕃」﹐「韃靼」乃「靺鞨」也。此論近似。但「韃靼」之於「靺鞨」﹐似不相蒙﹐未必卽聲之轉耳。今北虜隸韃靼館﹐其文書謂之達達字﹐奏文卽蒙古字也。

髙麗在漢以後猶未甚大﹐唐初與百濟連兵侵新羅北境﹐其後遂彊也﹐而百濟亦爲所並。今之朝鮮﹐蓋合百濟﹑新羅爲一矣。

髙麗爲唐所滅﹐久不建國﹐至唐末天佑初﹐有石窟寺眇僧躬乂者﹐聚眾據開州爲王﹐國號大封﹐遣使入貢於吳。躬乂性殘忍﹐其臣王肅殺之而自立﹐復號髙麗﹐以開州爲東京﹐平壤爲西京﹐卽今朝鮮二京也。大封以前﹐其王爲髙氏﹐大封以後﹐其王爲王氏。國初李氏滅王氏而代之﹐今二百年矣。

元世祖在位﹐髙麗權臣林衍廢其主植﹐世祖遣將出師﹐往問其罪﹐此義舉也。夷人入主中國﹐於屬國之亂﹐猶能興問罪之師﹐柰何外夷叛臣廢主自立﹐朝廷不問其名姓﹐從而封之﹖假如故酋尙在﹐操璽綬以請﹐何以應焉﹖

安南﹐古交州地。漢﹑唐以來﹐皆入版圖。國初﹐其王陳日煃內附﹐太祖封之﹐已而其臣黎季犁篡盜﹐成祖命將討平。求陳氏後﹐無人﹐遂郡縣其地﹐設交趾布政司。久之﹐黎利作亂﹐中國不能守﹐遂以畀之。傳至黎譓﹐其國復亂﹐譓出居海上而死。國人共推其弟黎■攝國﹐莫氏父子遂篡有之。國人乃立譓子黎寧﹐都淸華﹐攺元光照。莫氏遣人攻之﹐寧走﹐不知所在。而其臣黎景瑂等又立譓次子黎憲﹐攺元元和﹐蓋與莫氏分有其國矣。寧之立也﹐遣其臣鄭惟憭奉表入貢﹐以莫氏之難來告。已而憲等求寧蹤迹﹐得於老撾﹐復以國讓之。此其臣鄭惟忱所供。及莫方瀛表奏﹐乃謂黎譓無子﹐詐也。

莫登庸以黎氏之相盜有其國﹐朝廷發十餘萬兵討之﹐竟不能入。莫氏奉表求降﹐於鎭關外系組上貢﹐天兵遂罷。乃廢其主號﹐建以爲安南都統使司﹐秩從二品﹐其所部十三道攺爲宣撫司十三﹐各設宣撫同知一員﹐然莫氏帝其國中自若也。登庸子方瀛﹐方瀛死﹐子福海嗣﹐福海死﹐子宏瀷嗣﹐宏瀷死﹐子茂洽嗣﹐至萬曆丙子入貢﹐已五世矣。

元人旣徵安南﹐其主陳日烜遣使入朝﹐貢金人以代罪﹐此安南金人之始也。嘉靖中﹐莫登庸歸化﹐朝廷赦而封之。貢代身金人以謝﹐蓋本於此。

朝鮮著姓﹐金﹑柳爲最﹔安南著姓﹐阮﹑鄭爲最。猶晉之王﹑謝﹐唐之崔﹑盧也。中國自宋﹑元以降﹐不重門閥﹐以族系望者少矣。

唐開元初﹐有胡人上言﹐往師子國求靈藥。其國在天竺旁﹐居西南海中﹐舊無人民﹐止有鬼神及龍居之﹐以馴養獅子得名。諸國商賈往與貿易﹐鬼神不見其形﹐但出珍寶﹐題其所直﹐商賈依價取之。其地和適﹐無冬夏之異。諸國人聞其土樂﹐因此競至﹐或有停住﹐遂成大國。此卽佛經所言師象﹑天龍﹑夜乂之屬也。其國旁所有出於習見﹐故以之爲法象耳。今廣東居民有與海神市者﹐造舟海上﹐以貨置舟中﹐焚紙契於岸﹐縱舟而去﹐如期舟來﹐所命貨物與原約不爽﹐亦師子之類也。天下事有不可以理曉者﹐儒者局於所聞﹐眞夏虫之見。

唐與黠戛斯可汗合族﹐敕云「國家承北平太守之後﹐可汗乃都尉苗裔。以此合族﹐尊卑可知。」蓋借廣﹑陵父子之世以屈其禮﹐所謂雜夷之政也。黠戛自稱李陵之後﹐本無所據﹐而唐以隴西之屬﹐自附於廣﹐亦未詳其所出。太史公作李廣傅﹐不聞其出於柱下也。唐旣祖柱下﹐又系隴西﹐皆妄也。

唐史﹕昆侖在林邑南﹐去交趾三百餘日﹐蓋遠而悍者也。國初﹐西南海中諸國多以黑小廝入貢﹐卽昆侖奴之遺種耳。

唐初﹐林邑王範頭利爲其臣伽獨所弒﹐伽獨自立﹐國人弗從﹐乃立頭利女爲王。新羅亦立女王金眞徳﹐當時外國女王如此者尙多﹐卽今女士官也。宋嘉定二年﹐畏吾兒國降於蒙古。畏吾兒者﹐唐之髙昌也﹐本朝爲吐蕃所破﹐寄居甘州﹐謂之畏兀兒。

元史﹕欽察部去中國三萬里﹐夏夜極短﹐日暫沒卽出﹐爲蒙古所並﹐此其地卽西海也。但謂日沒輒出﹐殊不可省。旣云地在西極﹐日由地中東出﹐則其度數相距當亦不減空中﹐何得沒而卽出也﹖又南海之番有俱藍國者﹐自泉州至其國約十萬里﹐世祖遣使三往招之﹐遂遣使朝貢。

牂牁蠻國﹐其王號鬼王﹐其別帥曰羅殿王﹐在辰﹑交之間﹐卽今廣東﹑雲貴間也。世用貝蛤飾器﹐謂之羅殿﹐疑出於此。

宋政和七年﹐大理入貢﹐封其酋段氏爲王﹐此大理入中國之始也。今爲郡縣﹐置吏與內土等矣。

今廣東有蜑賊﹐不知其名義。考南史﹕沈攸之奏有「撲滅蠻蜑」之語。毛晃曰「蜑﹐南海夷種也。」蜑有三種﹕漁蜑取魚﹐蠔蜑取蠔﹐木蜑伐山取木。又二廣間山谷不隸州縣者謂之徭人﹐舟居者謂之蜑人﹐島居者謂之黎人。以此知徭﹑蜑之名所從來久矣。

瓊州至今有黎賊﹐不詳其種。土人以爲南正黎之後也。唐史﹕瓊州有黎母山﹐黎人居之﹐不輸王賦。卽其種也。

虜酋順義王直大同邊﹐與其子黃臺吉等共爲一支。昆都力哈者﹐順義王之弟也﹐謂之老把都﹐老把都之子曰靑把都﹐又永邵卜大成者﹐順義王異母兄子也﹐爲虜中長支﹐而從老把都部落直宣府邊﹐共爲一支。吉能者﹐吉囊之子也﹐吉能之子曰把都兒黃臺吉﹐在河套駐牧﹐直延寧邊﹐是爲一支。

松山賓兔者﹐套虜之別支也。居賀蘭之山下﹐直甘肅邊。西海賓兔者﹐順義王之少子也﹐久據西海﹐南收松藩番夷﹐然其牙帳亦在甘肅邊外﹐故甘肅有西海賓兔也。【「西海賓兔」﹐原作「西賓兔」﹐據前意﹐疑脫「海」字﹐故補。】

土蠻部落﹐故元之後裔﹐於順義王﹐君也﹐直薊﹑遼邊﹐眾數十萬﹐其下有六酋。自西虜通貢以來﹐惟三衛﹑海西諸夷假土蠻之勢以擾薊﹑遼﹐故東北多事耳。

漢時﹐匈奴之長爲單於﹐其妻號爲閼氏。唐時﹐突厥之長爲可汗﹐其妻號爲可惇。今虜王正配號爲哈屯﹐妾媵號爲比妓哈屯﹐卽可惇之轉也﹐音正相似﹐書者訛耳。

吐谷渾呼「暾」﹐入聲﹐玉渾。吐蕃『吐』字﹐亦音「暾」﹐入聲﹐今直呼爲「土」爾。

孟養土司﹐元呼爲蒙樣。

萬曆初年﹐九絲都蠻平﹐得銅鼓若干﹐獻諸京師﹐世傳以爲諸葛鼓者是也。考五代敍州蠻酋作亂湖廣﹐王逵撫之﹐獻銅鼓以降﹐則銅鼓之俗其來久矣。史注﹕溪洞諸蠻銅鑄爲大鼓﹐初成﹐懸於庭中﹐置酒大會﹐豪富子女以金銀爲大釵﹐執以扣鼓﹐竟乃遺畱主人﹐名爲銅鼓釵﹐構怨相殺﹐則鳴此鼓﹐至者如雲。此銅鼓所由起也。貴州諸蠻亦多有之﹐其謂諸葛鼓者﹐想其制出於武侯耳。

東方曰夷者﹐東方人好生﹐萬物抵觸地而生﹐夷者﹐抵也。其類有九。南方曰蠻者﹐君臣同川而浴﹐極爲簡嫚。蠻者﹐嫚也。其類有八。西方曰戎者﹐斬伐殺生﹐不得其中。戎者﹐凶也。其類有六。北方曰狄者﹐嫂叔同穴無別。狄者﹐辟也﹐其行邪僻。其類有五。此風俗通所著四夷名也。

附錄一明史於愼行傳

於愼行﹐字無垢﹐東阿人。年十七﹐舉於鄕。禦史欲卽鹿鳴宴冠之﹐以未奉父命辭。隆慶二年成進士。攺庶吉士﹐授編修。萬曆初﹐穆宗實錄成﹐進修撰﹐充日講官。故事﹐率以翰林大僚直日講﹐無及史官者。愼行與張位及王家屏﹑沈一貫﹑陳於陛咸以史官得之﹐異數也。嘗講罷﹐帝出禦府圖畫﹐令講官分題。愼行不善書﹐詩成﹐屬人書之﹐具以實對。帝悅﹐嘗大書「責難陳善」四字賜之﹐詞林傳爲盛事。

禦史劉臺以劾張居正被逮﹐僚友悉避匿﹐愼行獨往視之。及居正奪情﹐偕同官具疏諫。呂調陽格之﹐不得上。居正聞而怒﹐他日謂愼行曰「子吾所厚﹐亦爲此耶﹖」愼行從容對曰「正以公見厚故耳。」居正怫然。愼行尋以疾歸。居正卒﹐起故官。進左諭徳﹐日講如故。時居正已敗﹐侍郎丘蕣往籍其家。愼行遺書﹐言居正母老﹐諸子覆巢之下﹐顚沛可傷﹐宜推明主帷蓋恩﹐全大臣簪履之誼。詞極懇摯﹐時論韙之。由侍講學士擢禮部右侍郎。轉左﹐攺吏部﹐掌詹事府。尋遷禮部尙書。

愼行明習典制﹐諸大禮多所裁定。先是﹐嘉靖中孝烈後升祔﹐祧仁宗。萬曆攺元﹐穆宗升祔﹐復祧宣宗。愼行謂非禮﹐作太廟祧遷考﹐言「古七廟之制﹐三昭三穆﹐與太祖之廟而七。劉歆﹑王肅並以髙﹑曾﹑祖﹑禰及五世﹑六世爲三昭三穆。其兄弟相傳﹐則同堂異室﹐不可爲一世。國朝﹐成祖旣爲世室﹐與太祖俱百世不遷﹐則仁宗以下﹐必實歷六世﹐而後三昭三穆始備。孝宗與睿宗兄弟﹐武宗與世宗兄弟﹐昭穆同﹐不當各爲一世。世宗升祔﹐距仁宗止六世﹐不當祧仁宗。穆宗升祔﹐當祧仁宗﹐不當祧宣宗。」引晉﹑唐﹑宋故事爲據﹐其言辧而核。事𨿽不行﹐識者服其知禮。又言「南昌﹑壽春等十六王﹐世次旣遠﹐宜別祭陵園﹐不宜附享太廟。」亦寢不行。

十八年正月疏請早建東宮﹐出合講讀。及冬﹐又請。帝怒﹐再嚴旨詰責。愼行不爲懾﹐明日復言「冊立﹐臣部職掌﹐臣等不言﹐罪有所歸。幸速決大計﹐放歸田裏。」帝益不悅﹐責以要君疑上﹐淆亂國本﹐及僚屬皆奪俸。山東鄕試﹐預傳典試者名﹐已而果然。言者遂劾禮官﹐皆停俸。愼行引罪乞休。累章上﹐乃許。家居十餘年﹐中外屢薦﹐率報寢。

三十三年始起掌詹事府。疏辭﹐復畱不下。居二年﹐廷推閣臣七人﹐首愼行。詔加太子少保兼東閣大學士﹐入參機務。再辭不允﹐乃就道。時愼行已得疾。及廷謝﹐拜起不如儀﹐上疏請罪。歸臥於家﹐遂艸遺疏﹐請帝親大臣﹑錄遺逸﹑補言官。數日卒﹐年六十三。贈太子太保﹐謚文定。

愼行學有原委﹐貫穿百家。神宗時﹐詞館中以愼行及臨胊馮琦文學爲一時冠。

附錄二刻筆麈小引

筆麈一書﹐東阿於文定公所著也。公與余世父文端公先後召起田間﹐參密勿政﹐蓋夙稱莫逆交。往余從過庭之暇﹐側聞先生人品事業﹐宇內指不再屈﹐私竊向往之。及檢先人遺籍﹐得先生所貽書三種寓目焉﹐皆彬彬乎大雅之章﹐如谷城﹑讀史二編﹐業已垂之金石﹐家傳戶誦矣。是編也﹐識力議論﹐傳古信今﹐鑿鑿不磨﹐故足潤色皇猷﹐砥礪世道﹐可祕而笥之不廣其傳乎﹖余校先文端集旣竣事﹐將梓以問世﹐因亞付之殺靑﹐以志余夙昔向往之私﹐且以昭我文端公生平賞鑑爲知人云。

歸徳後學沈域題﹝據明天啟乙丑本﹞

