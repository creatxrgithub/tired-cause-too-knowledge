樵談宋許棐撰明黃岡樊維城匯編

序

樵身也談心也向月磵云崖和樹聲答泉響髙亦可低亦可繁亦可簡亦可猿鶴不猜鹿豕不忌恐饒舌者語世人世人笑之耳世人不談王道樵亦能笑之

耕堯田者有水慮耕湯田者有旱憂耕心田者無憂無慮日日丰年

擘書覆瓿裂史黏窻誰不惜之士厄窮途落寃穽聞者不憐遇者不顧聽其死生是賢紙上之字仇腹中之文哀哉

與邪佞人交如雪入墨池𨿽融爲水其色愈污與端方人處如炭入燻鑪𨿽化爲灰其香不滅

小人出事剝竊入事燻修是攘雞賽神攫金妝佛神佛其據我乎

逢彼躁忿如塗雪著面而易融逢彼笑怒如隙風侵肌而不覺

子怨父貧兄攘弟富妻妾視丰儉爲悲懼奴僕視盛衰爲勤怠市道不在門外矣

殺人者死定法也酷吏殺人不死謬將殺人不死庸醫殺人不死法定乎

凶人祭祀吉神不饗如君子不受小人之苞苴吉人祭祀凶神不臨如小人不登君子之殂豆

聞君子議論如啜苦茗森嚴之後甘芳溢頰聞小人諂笑如嚼糖冰爽美之後寒沍凝腹

或問優孟學孫叔敖抵掌談笑歲餘與叔敖無辧今人終身學孔顏何百不一如曰心學滑稽易口耳學聖賢難

畫工數筆術者片言僧道一經半咒動得千金文士刳精鉥心不博人一笑吁士也賤何獨在玆

攜魚上砧送蟹入釜無不惻然及坑才陷藝惟恐不深是不忍於細而忍於大

鬮金鬩玉不幸甚矣而先人手澤亦捲分帙散永爲不全之書是遭無焰之秦也哀哉

貴蓄孔鷴賤視賓客肥飼猿鹿瘦役輿臺不義而富貴者之積習也

衣垢不湔器缺不補對人猶有慚色行垢不湔徳缺不補對天豈無愧心

古人嘆未知爲人父之道而有子今人未知爲人子之道而有子

庸匠誤器器可他求庸婦誤衣衣可別制庸師誤子弟子弟可復胚乎

龍有蛇之一鱗不害其爲靈玉有石之一脈不害其爲寶士有百行一行偶違不害其爲君子

自己之僊眞僊也不求眞僊而求繪鍾塑呂惑矣

堯行舜趨周冠孔裳者恐未可以貌定也使其見遺金於曠寂之途遇色婦於空閒之室而一不動心是堯舜返魂周公復肉不然仁義之賊也

或問浮屠氏以身爲旅泊何必殫費金朱華耀土木曰小人性貪非窮奢極侈無以起其信心

君子對靑天而懼聞雷電而不驚履平地而恐涉風波而不疑

讀孔孟之書而不嗜殺人者未爲仁人也讀孫吳之書而不嗜殺人者仁人也

東家富財車馬接踵西家富徳風雪閉門

燕處文梁壘深鶵暖鴆棲弱葦巢折身危蕭曹得其托勛成烈就慶衍後人且增失其托義破忠殘餒貽先世然則劉季豪傑之文梁項羽英雄之弱葦也

上交之難甚矣百諂未必喜一忠刻骨怨之百巧必未錄一拙終身棄之所以古人髙尙其事

虎不食虎人食人虎不食子人食子哀哉

破爪傷膚壞梳摘發色爲之變藂珍瘞身列艷靡骨心爲之安

倚富者貧倚貴者賤倚彊者弱倚巧者拙倚仁義不貧不賤不弱不拙

天不能家訓戶飭賢一人以誨眾人之愚天不能家贍戶給富一人以濟眾人之貧非以賢私一身富私一家也

