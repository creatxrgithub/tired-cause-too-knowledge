藏一話腴宋陳郁●甲集卷上藝祖微時﹐《日詩》云「欲出未出光辣撻﹐千山萬山如火發。須臾走向天上來﹐逐卻殘星趕卻月。」國史潤飾之﹐乃云「未離海嶠千山黑﹐才到天心萬國明。」文气卑弱﹐大不如原作辭意慷慨﹐規模遠大﹐凜凜乎已有萬世帝王气象也。孝廟時﹐一名士解郡文學秩歸﹐用押綱﹐賞格循轉。其詞曰「爾以師儒之重﹐甘從綱吏之卑。爾旣不愛其身﹐朕亦何吝於賞。勉進一秩﹐以旌厥勞。」大哉王言﹗不知自策勵以副警訓者﹐非士也。《易》於丰﹑噬嗑﹐有雷電之威﹐故皆能折獄。若賁﹐無雷之威﹐則爲小明﹐不足以立事﹐故曰「無敢折獄。」子路片言折獄﹐以其有威也。信矣人必有威﹐然後不爲人所慢侮﹐且可以應猝然之變。君子不重則不威﹐其立身之本歟﹖《左氏傳》襄九年載魯穆姜之言曰「元者善之長﹐亨者嘉之會﹐利者義之和﹐貞者事之幹。」坦然明白。後十三年而夫子生﹐則《系辭》非夫子作也明矣。亦《左氏》之辭多誕乎﹖抑《文言》非夫子所作乎﹖仁廟時歐陽修以九月朔拜內相﹐眞西山以端平甲午九月初除內相。洪子齋艸制云「粵我仁祖﹐有若臣修﹐朝京師於甲午之年﹐拜內相於季秋之朔。」當時以爲用事精切如此。孫冕﹐臨江軍新淦人﹐擢進士第。天禧末守蘇州。會鄕裏素交罷相﹐以賓傅出判臨杭。舟泊蘇臺﹐歡款甚密﹐謂孫曰「老兄淹遲日久﹐且寬衷﹐予當致拜聞。」冕正色答曰「君二十年出處中書﹐以素交潦倒江湖﹐不預一點化筆。今事權屬他人﹐去廟堂千里﹐爲方面﹐始以此語見說﹐得爲信乎﹖」里人愧謝﹐夜半解舟潛遁。冕大書一詩於廳壁﹐拂衣歸九華。詩云「人生七十鬼爲鄰﹐已覺風光屬別人。莫待朝廷差致仕﹐早謀泉石養閒身。去年河北曾逢李﹐今日淮西又見陳。寄語蘇州孫刺史﹐也須抖擻老精神。」淸節髙操﹐可羞百執事之顏。朝廷聞之﹐令再仕﹐詔下已歸﹐竟不出矣。舒之山谷寺前溪有二巨石﹐南之石名詩崖﹐北之石名酒島。蓋有達官與文士賦詩飲酒於石之上﹐因得美名。何貪泉﹑狠石﹑辱井之不幸耶﹗濂溪周先生倦吟﹐惟《遊廬山大林寺》一律雲「水色含云白﹐禽聲應谷淸。」餘味其詞意﹐則前一句明﹐後一句誠。道在是矣。象山陸先生四歲﹐侍父行遇事必問。一日或問天地何所窮際。曾魁從龍赴省時﹐館於衢之順溪﹐題一絕云「紅照西沈暫解鞍﹐偶然假館豈求安。新丰獨酌誰爲侶﹐坐對窗前竹一竿。」蔣奎重珍未舉時﹐雷雨夜賦絕句云「電飛窗上明如月﹐雨澑檐前響過泉。蠢動有生皆發蟄﹐是龍那得不升天。」志气不同﹐皆於未達時已見之。澹庵胡先生謫新州﹐築室城南﹐名小桃源﹐而圖之且題詩其上云「閒愛鶴立木﹐靜嫌僧叩門。是非花莫笑﹐白黑手能言。心遠闊塵境﹐路幽迷水村。逢人不須說﹐自喚小桃源。」或者謂寓避秦之意﹐然又作小西湖於所居之側﹐亦寓不忘君之義乎﹖眞西山鎭溫陵。春﹐講武﹐帳前將官王大受被甲三重﹐發百矢皆中帖。西山韙之﹐補充正將。後月餘﹐忽海寇猖獗﹐令大受將五百卒以擒之﹐獲趙某等三渠魁及從百餘輩。大受歸﹐傷重而沒。趙﹐宗子也﹐始皆疑西山末易處。閱數日獄成﹐西山引諸囚入教場﹐縛二渠魁於中﹐掩其心﹐令諸軍射箭如蝟﹐而賊未死。或斬或捶﹐次第而畢﹐惟置趙於旁觀之。次陵遲二渠魁﹐且以心肝祭大受。訖﹐補其二子以指使﹐又配其二女以良婿。賞罰兼行﹐士民驚服﹐皆以爲趙可生也。事畢﹐西山呼趙而問之﹐趙稱宗室不絕。西山曰「宗室爲賊首﹐則非宗室矣﹐宜正以王法。」決交脊二百﹐而卒眾無敢嘩﹐大略似誅少正卯時也。一時爲詩歌者百數﹐獨長溪丞王奕世一絕云「憑陵海若玩波神﹐怙恃乾坤不殺身。刀鋸未加先自殞﹐陸梁未有白頭人。」西山大喜﹐薦之於朝﹐後宰建安而卒云。米元章寫《髙麗經》﹐以孔子爲佛﹐顏子爲菩薩。余謂元章以字畫名世﹐技癢而書胡語﹐已不能無罪﹐況以夷狄比擬聖賢乎﹖元章師聖賢也歟﹖非師聖賢者也。司馬遷《史記》可謂美矣﹐餘恨其學不醇﹐而言多駁焉。《春秋》之法﹐惟諸侯方得世祿﹐𨿽卿大夫亦不可﹔而以孔子列於世家。豫讓漆身報徳﹐气節凜凜﹐可謂天下之義士也﹔而列於刺客。其作敍傳﹐則尊道術而薄六經﹐尙可得謂所學之醇乎﹖南康縣外二十里許有劉氏女﹐少而慧。父母初以許蔡﹐無故絕蔡而許吳。吳亡﹐又以許蔡。女曰「吾一身而三許人﹐尙何顏登入門戶﹖」委身於潭而死。鄕社立賢女祠﹐今存焉。戴石屏爲詩以美之﹐云「士有敗風節﹐慚魂埋九京。幽閨持大義﹐千載樹嘉名。父不重然諾﹐女能輕死生。寒潭墮秋月﹐心迹兩淸明。」余謂王儉有文學﹑政事﹐受晉宋髙爵而躬執璽以授齊﹔馮道傳爲大臣而甘事數姓﹕曾不若女子之有節誼也﹐愧諸﹗滑州地無尺木﹐沙如掌平。唐太守失其名有句云「歸來莫訝無歌吹﹐修竹旁邊是滑州。」又云「萬沙無寸木﹐遠見他州山。」平可知矣。漫塘劉司令宰字平國﹐早有經世志。居官居裏﹐遇事精實﹐四方推尙。中以微疾不出﹐詔起者再﹐力辭而免。嘗大字徧書其印紙﹐示終身焉。其語曰「怪矣病容﹐無食肉相﹔介然褊性﹐無容物量。智淺而慮不周﹐材疏而用則曠。不返初服﹐輒啟榮望。豈但二不可七必弗堪﹐亦恐一不成萬有餘喪。故免焉以歸﹐超然自放。衣敝袍可三褫之辱﹐飯蔬食何必八珍之餉。隱幾餘閒﹐杖藜獨往。或從田家瓦盆之飲﹐或聽漁父滄浪之唱。顧盼而花鳥呈伎﹐言笑而川谷傳響。優遊歲月﹐逍遙天壤。路逢扁舟而去者﹐詰之曰﹕『汝非霸越之人乎﹖陶﹐天下之中﹐須子致富﹐宜亟去﹐毋亂吾槳。』遇籃輿而來者﹐揖之曰﹕『非不屑見督郵者歟﹖宜亟歸有謁於道者。縱得錢付酒家﹐終不若髙臥北窗﹐日傲羲皇之上也。』」眞西山在嶽麓書院﹐請蔡季通分講。西山請講「艮其背﹐不獲其身﹔行其庭﹐不見其人。無咎。」蔡云「『艮其背﹐不獲其身』﹐無我也﹔『行其庭﹐不見其人』﹐無物也。內旣無我﹐外旣無物﹐宜聖人以無咎許之。」林榕臺在福州﹐陳止齋作悴﹐請榕臺解《論語﹖學而》第一章

。林云「『學而時習之﹐不亦悅乎﹖』心與道一也。『有朋自遠方來﹐不亦樂乎﹖』道與人一也。『人不知而不慍﹐不亦君子乎﹖』道與天地一也。」洪內翰邁分教福州﹐請學諭林少穎知己說《書》。林云「《堯典》《舜典》《臯陶謨》《大禹謨》等篇﹐知之爲知之者也。淚作九共九篇稿飫﹐不知爲不知也。」名山大川﹐登臨之勝﹐多在乎西。故汝陰之西湖﹐洪﹑蜀﹑永之西山﹐嘉之峨眉﹑巴陵﹑嶽陽樓﹐齊安之臨臯﹐金陵之賞心﹑白鷺﹐揚之平山堂﹐蘇之姑蘇臺﹐荊楚之云夢﹐郢之白雪﹐滁之瑯琊﹐九江之庾樓﹐皆延庚挹辛﹐賓夕陽而導初月。彼東北南未必無勝覽之地﹐恐不多數耳。菱﹑芡皆水物也﹐胡爲菱寒而芡暖﹖蓋菱花開必背日﹐芡花開必向日故也。桃杏雙仁者必殺人﹔其花本五出﹐有六出必雙仁而殺人矣﹐反常故也。木實之蠹者必不沙爛﹐沙爛者必不蠹﹐而能浮若不浮者亦殺人。蓋旣沙爛則不能蘊畜而生虫﹐獨不見瓜至甘而不蠹者﹐以其沙也。有物必有理﹐若可窮矣。然羲之《石脾帖》云「石脾入水卽乾﹐出水便濕﹔獨活有風不動﹐無風獨搖。」又未可以意窮也。非至聖﹐吾誰與歸﹖小孤山在宿松縣江北岸﹐與江州彭澤接境。山形如覆鐘﹐髙數十丈﹐山西有小孤廟﹐相對有彭浪磯。俗訛山爲小姑﹐磯爲彭郎﹐遂有「小姑嫁彭郎」之說。古詩云「倚天絕玉浮屠﹐肯爲彭郎嫁小姑。」又有曰「舟中賈客莫漫狂﹐小姑前年嫁彭郎。」皆因其訛。惟陳簡夫詩曰「山稱孤獨宇﹐廟塑女郎形。過客𨿽知誤﹐行人但乞靈。」可以證謬。孔子曰「吾執禦矣。丘也幸﹐苟有過﹐人必知之。」何言之遜。及言媚竈﹐則曰「獲罪於天﹐無所禱。」何言之厲。蓋君子發辭宜遜﹐立行宜嚴。不則召禍﹐不嚴則受侮。恐傷乎行﹐不得不厲也。後世之爲君子者﹐旣不遜於言﹐又不厲於行。吁﹗近世拜官﹐多爲飾說﹐已可恥矣。而朝廷又爲之法曰「至某官方許辭免。」若此﹐則未至某官之前﹐必不許之辭。旣至某官之後﹐必使之辭。是教人爲僞也。兩府將有除命﹐未下之先﹐必曰「押入」﹐名最不正。蓋賢者當以禮進﹐以禮退。旣可押入﹐必可押出矣。有過而貶﹐輒半年不赴﹔章再上矣﹐猶且恬然。古者三黜﹐恐不如是。此皆進退之名不正﹐褒貶之義不明乃爾。當如黃憲﹐聞召卽起﹐受官卽拜。上未聞使之辭﹐下未敢慢所賜﹐雍容中禮義也﹝徐積仲車云﹞。曾子之去妻也﹐以蒸梨不熟﹔孟子之去妻也﹐以惡敗﹔鮑永之去妻也﹐以叱狗姑前﹕皆以事辭而去也。唐李度支以畜妓陶芳於中門而去妻﹐當時有敕停官。及薨﹐亦無追贈。今世如李者多矣。李文山羣玉《吟鷓鴣》詩﹐世惟以「屈曲崎嶇」﹑「鷓鴣格磔」一聯稱。不知文山用工正在第五﹑第六句。云「曾泊桂江深岸雨﹐亦於梅嶺阻歸程。」但詠其鳴之時與地﹐鷓鴣明矣。其《失鶴》詩亦然﹕「淸梅蓬壺遠﹐秋風碧落深」。隱然失鶴之意。所謂「吟詩必此詩﹐定知非詩人」﹐是也。近徐山民《犭爰詩》﹑趙山中《角詩》﹐皆得文山之髓。鄭俠介夫未第時﹐讀書淸涼寺。王荊公以中書舍人持服寓江寧﹐聲迹相聞﹔然俠未嘗往見。荊公使門人楊驥間之。大雪中﹐俠呼驥共飲。酒酣﹐題詩於瑞椽閣云「濃雪暴寒齋﹐寒齋豈怕哉﹖漏隨書卷盡﹐春逐酒瓶開。一酌招孔孟﹐再斟畱賜回。醺酣入詩句﹐同上玉樓臺。」楊君爲荊公誦此詩﹐公大稱賞﹐曰「眞好學也﹐且期以髙第。」治平四年果擢甲科。後公參大政﹐俠以疑獄數事爲公謀﹐公皆如其請。俠爲監門﹐公行新法﹐俠極言其非﹐不報。時荊公有詩曰「何處難忘酒﹐君臣會遇時。髙堂拱堯舜﹐密席堂臯夔。和气襲萬物﹐歡聲連四夷。此時無一盞﹐辜負《鹿鳴》詩。」俠和云「何處難緘口﹐熙寧政失中﹐四方三面戰﹐十室九家空。見佞眸如水﹐聞忠耳擬聾。君門深萬里﹐焉得此言通。」故宰相之欺終不隴勝監門之直云。唐太常丞宋氵允傳漢中王舊說﹐云玄宗𨿽雅好度曲﹐然未嘗使蕃漢雜奏。天寶十三載﹐始詔諸道調法曲與胡部新聲合作。識者異之。明年祿山叛。元微之《立部伎》樂府﹐云「宋氵允嘗傳天寶季﹐法曲胡音忽相和。明年十月燕寇來﹐九廟幹門塵土ネ。」吁﹗翕如繹如﹐繼承長久之意也。促拍衮煞﹐此何義邪﹖君子於是思古。城邑交易之地﹐通天下以市言。至村落則不然﹐約日以合﹐一哄而退﹐曰「墟」。以虛之日多﹐會之日少故。西蜀名「墟」曰「」﹐如﹤疒虐﹥之閒而復作也。江南人嫌「」之名未美而取其義﹐節文曰「亥」。故今分寧縣治卽武寧縣村市名常洲亥者﹐分而爲縣市也。洪芻之職方可驗。荊吳之俗取寅申巳亥日集﹐故亥日爲亥市。張詩曰「野橋經亥市﹐山路過申洲。」張籍《江南曲》有曰「江村亥日長爲市。」山谷詩曰「漁收亥日妻到市。」謝艮齋詩曰「已向三長觀亥市﹐便從雙井問寅庵。」後湖居士蘇養直以世賞官其子﹐而自相羊三江五湖間。遇林泉勝處﹐輒引杯嘯詠﹐發見於詩者千餘篇。紹興間名達九重﹐累詔不起。詩豈窮人哉﹖然考其爲人﹐簡易佚蕩﹐與人交﹐傾倒無隱情﹐無戚疏賢愚皆知愛慕。蓋有在於詩之外者。嘗謂士大夫旣抱文才﹐流淸譽﹐而復有徳以將之﹐若後湖可也。中山劉賓客題壽安甘棠館云「公館侶仙家﹐池淸竹徑斜﹐山禽忽驚起﹐衝落半巖花。」然觀《四朝聞見錄》第一條﹐以此詩乃恭孝儀王仲遊天竺所作﹐豈偶忘之耶﹖李守大異伯珍回醫生之書云「遣白金三十兩﹐奉納以備橘黃之需。」始不曉所謂。及觀《世說》有「枇杷黃﹐醫者忙﹔橘子黃﹐醫者藏。」乃知世使然耳。脞談叢錄﹐不可不知。太白雲﹕「請君試問東流水﹐別意與之誰短長」﹔江南李后主曰「問君還有幾多愁﹐恰似一江春水向東流。」略加融點﹐已覺精彩。至寇萊公則謂「愁情不斷如春水」﹐少遊雲「落紅萬點愁如海」﹐靑出於藍而靑於藍矣。汪尙書應辰一帖與蜀李侍郎云「兩蒙賜教﹐輒題申字。此一字利害𨿽無甚輕重﹐而近世官文書以爲差別。昔王弘中牒袁州以故牒﹐韓退之不敢當﹐況其重於此者乎﹖幸望指揮攺正。」退之所謂伏乞仁慈﹐特令攺就常式﹐以安下情者也。觀此則今人繁文縟禮式有加﹐而情不足者﹐當何如哉﹖馬友犯長沙﹐向薌林捍之。不敵而潰﹐道遇友別將方舟而來。家人輩惶懼知弗脫矣。賊指求薌林愛妾。妾聞命﹐無懼色﹐自語賊曰「必欲我﹐當以車馬來。」賊許之﹐妾卽盛飾以待。家人駭之﹐然猶謂其往可以紓難。頃刻﹐肩輿至﹐卽奮而登。旣過河﹐望賊舟不甚相遠﹐妾忽語輿卒﹐欲少止。羣卒乃弛轎。妾一躍入水﹐急救之﹐已絕矣。賊相顧不發﹐薌林亦悠然而去云。孟子不見諸侯﹐然齊宣﹑梁惠﹐兩次見者不一。及其去也﹐尙三宿而不行。非不見也﹐不見不聞道﹑不尊賢者矣。余嘗有贈友人句曰「舉頭莫看王侯面﹐失腳恐爲名利人。」非使之斷不見衛侯也﹐儻有能尊賢才而樂聞道﹐將千里而見矣。正孟子之遺意。溫陵有木秀甚﹐無有識其名者。俗皆以無名木呼之。有士人葉廷賦詩﹐中聯云「人依淸樾摩挲認﹐烏宿髙枝睥睨看。」詩中用全書句﹐固有此格﹐須是十分著題方佳。如坡詩云「君特未知其趣爾﹐臣今時復一中之。」蓋就題引用﹐極是切當。近有賦多景樓者曰「逝者如斯未嘗往﹐後之視昔亦猶今。」於多景乎何干﹖賦吳之靈巖者曰「大抵有興須有廢﹐莫論誰是與誰非。」於巖乎何預﹖賦三髙亭者曰「見幾而作不終日﹐後世以來無此風。」於三髙乎何關﹖若不要切題﹐則此三聯凡弔古詩皆可用也。惟曾撙齋《遭論歸賦自省詩》中一聯云「不可以風霜後葉﹐何傷於月雨餘雲。」托物寄情﹐得坡之意。三代而降﹐典謨訓誥之後﹐有董﹑賈﹑司馬遷﹑揚雄﹑二班之文﹐莫可繼﹐曰文止於漢。八分大隸之餘﹐鐘﹑衛﹑二王之書莫可肩﹐曰書止於晉。三百篇往矣﹐五字律興焉﹐有杜工部出入古今﹐衣被天下﹐藹然忠義之气﹐後之作者未之有加﹐曰詩止於唐。本朝文不如漢﹐書不如晉﹐詩不如唐﹐惟道學大明。自孟子而下﹐歷漢﹑晉﹑唐﹐皆未有能爲天地立心﹐爲生民立極﹐爲萬世繼絕學﹑開太平者也。馬融不惟經學精深﹐詞藻暢妙﹔觀《長笛》一篇﹐深於音矣。其於弈秋尢爲不淺。《圍棋賦》云「怯者無功﹐弱者先亡﹐離離馬目﹐連連雁行﹐踔度間置﹐徘徊中央﹐攻寬擊虛﹐橫行亂陣。收死卒兮無使相迎﹐守視不同﹐爲所唐突﹐深入敵地﹐殺亡士卒﹐狂攘相救﹐先後並沒。事畱變生﹐收拾欲疾。」皆髙手語也。昔魯共王余畫先賢於屋壁以自警﹐凡視聽言動﹑目擊道存﹐毋敢一毫妄想。知此意則知金盆浴鴿﹑孔雀牡丹張陳滿室者﹐胸中之塵不可萬斛量也。●甲集卷下子曰「吾與回言」﹐又曰「參乎」﹐又曰「若由也」﹕師之稱弟子以名也。於鄭兄事子產﹐於齊兄事晏平仲﹐故曰「子謂子產有君子之道」﹐又曰「晏平仲善與人交。」子夏曰「言遊過矣」﹐子張曰「子夏云何」﹐曾子曰「堂堂乎張也」﹐是同朋稱其字而不稱聲名。至於師之前﹐𨿽朋友皆稱其名﹐曰「賜也何敢望回」﹐又曰「師與商也﹐孰賢子遊」﹐曰「有澹臺滅明者」是也。《春秋》﹐魯史也。以諸侯之事而書西狩獲麟﹐何也﹖蓋孔子作《春秋》﹐用意深微﹐以一字爲褒貶。巡狩乃天子之事﹐而諸侯爲之﹐書西狩所以識其僭也。諫爭﹐難事也。漢武帝見嚴助輩﹐恨得之晚﹐終以誅死。公孫﹑霍光﹐任之𨿽篤﹐實未嘗禮之。惟於汲黯﹐不冠則不敢見﹐黯之所可敬者可知矣。帝豈彊爲者哉﹖陽城未嘗言﹐遽爾發諫﹐或者大之。余謂城居諫職﹐日與屠沽飲﹐一旦悻然彊諫﹐酒狂之語爾﹕行且未著﹐諫豈盡嘉﹖久而不言﹐是不能言也。宜其不足以聳君聽。吁﹗大人格君心之非﹐黯有焉﹔若城者﹐未聞枉已而直人者也。作詩作文﹐非多歷貧愁者﹐決不入勝處。三閭厄而《騷》獨步﹔杜少陵愁而詩冠古今﹔退之欲人輟一飯之費以活己﹐而文起八代﹑上窺至聖﹔孟郊斫山耕水﹐賈島薪米俱無﹐窮尢甚焉﹐其詩淸絕髙遠﹐非常人可到﹐良有以也。白石道人姜堯章气貌若不勝衣﹐而筆力足以扛百斛之鼎﹐家無立錐而一飯未嘗無食客﹐圖史翰墨之藏充棟汗牛﹐襟期灑落如晉宋間人﹐意到語工﹐不期於髙遠而自髙遠。黃景說謂造物者不以富貴浼堯章﹐而使之聲名耀於無窮﹐正合前意。甚矣士之貧賤不足憂﹐而學不充道不聞深可慮也﹗嶽鄂王飛《謝收復河南敕及罷兵表》略曰「夷狄不情﹐犬羊無信﹐莫守金石之約﹐難充溪壑之求。暫圖安而解倒垂﹐猶云可也﹔欲長慮而尊中國﹐豈其然乎﹖」又曰「身居將閫﹐功無補於涓埃﹔口誦詔書﹐面有慚於軍旅。」又曰「尙作聰明而過慮﹐徒懷猶豫以致疑﹐與無事而請和者謀﹐恐卑辭而厚幣者進。願定規於全勝﹐期收地於兩河。唾手幽燕﹐終欲復仇而報國﹔誓心天地﹐當令稽首以稱藩。」未幾虜渝盟﹐河南復陷。後六十年得虜之《南遷錄》﹐見當時諸酋議論﹐銳意爲取江南之計﹐歸三京以誘吾歸兵於平地。吾保河南則江防必虛﹔若吾不守河南﹐則是彼嘗見歸吾自委棄﹐在遺民當自歸曲於吾矣。虜謀若此﹐鄂武穆之料敵﹐信不妄云。徽廟一日幸來夫人閣﹐就灑翰於小白團扇﹐書七言十四字﹐而天思稍倦﹐顧在側云「汝有能吟之客﹐可命續之。」因薦鄰里太學生。旣宣入內侍省﹐恭讀宸制﹐不知指意﹐乞爲取旨。或續句呈﹐或就書扇左上曰「朝來不喜餐﹐必惡阻也﹐當以此爲詞以續於扇。」續進﹐上大喜﹐會將策士﹐命於未奏名徑使造庭﹐賜以第焉。上禦詩曰「選飯朝來不喜餐﹐禦廚空費八珍盤。」生續曰「人間有味俱嘗徧﹐只許江梅一點酸。」中興紀年﹐若隆興二字﹐實兼法建隆﹑紹興﹐淳熙則淳化﹑雍熙﹐紹熙則紹興﹑淳熙﹐慶元則慶曆﹑元﹐開禧則開寶﹑天禧﹐端平則端拱﹑太平。唐徳宗與李泌議攺元﹐徳宗謂本朝之盛﹐無如貞觀﹑開元宜各取其一﹐攺曰貞元。義與今同。《韓非﹖外儲說左上》篇云「南宮敬於問顏涿聚曰﹕『季孫養孔子之徒﹐所朝服與坐者十數﹐而遇賊者﹐何也﹖』曰﹕『昔周成王近優侏儒以逞其意﹐而與周召斷事﹐是以成其欲於天下。季孫今養孔子之徒﹐所與朝服而坐者十數﹐而與優侏儒斷事﹐是以遇賊』。故曰﹕『不在所與居﹐在所與謀。』」又「管仲相齊曰﹕『臣貴矣﹐然而臣貧。』桓公曰﹕『使子有三歸之家。』曰﹕『臣富矣﹐然而臣卑。』桓公使立於髙國之上曰﹕『臣尊矣﹐然而臣疏。』乃立爲仲父。孔子聞而非之曰﹕『泰侈逼上。』一日管仲父出﹐朱蓋靑衣置鼓而歸﹐庭有陳鼎﹐家有三歸﹐孔於曰﹕『良大夫也』。」余謂成王大聖也﹐與周召斷事矣﹐決不近優侏儒﹔近優侏儒矣﹐尙安能與周召斷事哉﹖夫子美仲之功與徳﹐直許之以如其仁﹐今也以泰侈逼上而非之﹐又以其朱蓋靑衣置鼓陳鼎之榮而謂之爲良大夫。何夫子褒貶之權衡如是其舛逆也﹗若仲果泰侈逼上﹐豈能成輔伯之功哉﹖吾斯之未能信。種師道爲小官時﹐夜赴同僚之集﹐每致薪炭﹑白粲俱行。至會飲之家﹐或風雨驟冷﹐或宴久夜長﹐或主人給散儉薄﹐不能滿從直之適﹐則陰賜予之。他皆羣聚喧囂﹐聲達於內﹐賓主不安﹐惟師道所部深夜作粥充饑﹐熾薪熱炭﹐附暖而坐﹐靜觀諸卒之不肅者﹐忘夜之艾也。師道後以文資易右列﹐持重兵﹐變化莫測﹐人心附之﹐於細事可見。今世士夫托爲名色﹐同寮眞率﹐一樽一﹐擁妓縱博﹐達旦不休。豈知從直皆是禁軍﹐聽其凍饑於戶外﹐呻吟之聲盈耳﹐本官尙能樂其樂哉﹖視師道幾塵。故曰﹕觀大節必於細事﹐觀立朝必於平日云。昌黎﹐唐文章之伯﹐故李翺﹑張籍從之遊。歐公﹐宋文章之師﹐故蘇子美﹑梅聖兪爲之徒。善觀人者觀其所主﹐而端人則取友亦端也。唐李涉過皖口之西﹐遇大艦遏其徵。數十人持兵仗﹐問是何人。從者曰「李涉博士船也。」其豪首曰「若是李涉﹐聞詩名已久﹐但希一篇﹐金帛非敢取也。」李乃贈一絕云「暮雨瀟瀟江上村﹐綠林豪客夜知聞。他時不用逃名去﹐世上如今半是君。」甚矣巫覡之妖爲民害也﹗昔爲河伯娶婦﹐起於秦獻公八年。初以君甥妻河﹐見《六國表》﹔後鄴爲河娶婦﹐浚道爲山娶嫗。使不遇西門豹﹑宋均二子﹐獷俗豈易除哉﹖紹興甲寅﹐南城胡有開字益之來宰分寧。先是﹐邑民狃於淫祀﹐僧巫造舟置祀﹐歲十月大集。惡少千百爲羣﹐鉦鼓弓矢﹐角勇技於祠下。斫斗以死勿訟﹐爲盟約﹐謂之打元齋。由此而死者無虛歲。益之下車﹐首革是事﹐焚其舟﹐拘其凶器﹐且作《毀元齋辧》以祛民惑﹐而獘乃息。蒞職三載﹐歲稔民康。絕此風至今日。當時刻碑記事﹐猶屹立於紫府觀之廡。姑蘇愚民無貧富﹐薄於奉親﹐而厚於祀邪者相半。洞庭山有村民之黠者﹐以詐鼓愚﹐號爲水仙太保﹐掠人之財賄﹐誘人之妻妾﹐不可勝數﹐爲害數十年。使君王寶齋追而鞫之﹐殊無異狀﹐乃毀壇絕祀於其家﹐黥面鞭背而不發語。於是投之江﹐又爲辧惑之文以警眾﹐意蘇民必悟。而方且交哭於巷﹐望祭於江。三四年迎迓僭侈﹐祭設丰腴﹐有加於昔。吁﹗益之賢宰﹐寶齋賢守﹐補於風教者﹐𨿽無愧於豹﹑均二子﹔其如蘇民之愚﹐有愧於分寧之惡少歟﹖澹庵胡先生於福州僉廳分扇﹐得一扇畫古木間一人﹐騎驢向西南行。初見似無思致﹐及有新興之命﹐方知畫爲先兆也。先生書一絕於陰雲﹕「誰向生綃白團扇﹐畫將羈客據徵鞍。南遷萬里知前定﹐壁上崖州莫怕看。」石林云「五代離亂﹐無一俊傑﹐而浮屠中乃有雲門﹑臨濟﹑徳山﹑趙州數十輩。前輩謂自佛入中國﹐散逸人才﹐豈其然乎﹖」六一先生云「天下無事時﹐智謀雄偉非常之士無所用其能﹐往往伏於山林﹐老死不出。」故序祕演﹑惟儼之詩曰「演狀貌雄偉﹐胸中浩然﹐儼退偃一室而言天下事﹐聽之終日不厭。又皆馳騁文章﹐豈所謂逸才者歟﹖」韓昌黎辟佛有文﹐李文公去佛有辧﹐而佛之徒著於圖﹑畫於壁以誑愚者曰「韓參大顚﹐李師藥山。」蓋佛之術﹐惟不知聖人之書者﹐爲其所惑耳。使知人倫天分不可滅絕﹐奚墮其妄哉﹖今世王公大人更相施捨供養﹐謂能植福﹐亦與不讀書者同一見﹑合一愚耳。東坡宿徑山中﹐夜有叩扉者。徐問之﹐則云「放天燈人歸。」如此則天燈之僞﹐不辧而明。眞廟朝寢殿側有古檜﹐秀茂不羣﹐名「禦愛檜」﹐然橫礙殿檐。眞皇意欲去之。一夕風雷轉摺其枝﹐因以爲瑞﹐題詠者多。惟福州羅源特奏林垌唐律稱旨﹐云「古殿當年欲葺時﹐槎牙髙檜礙檐榱。人間斤斧難容手﹐天上風雷爲轉枝。煙色並來春益重﹐月華饒得夜相宜。眞皇一駐鸞輿賞﹐從此聲名四海知。」眞皇見之﹐喜動天顏﹐卽賜號「南華翁」﹐詩名由此大顯。今有《南華集》行於世﹐詩豈負人哉﹖趙昂總管始肄業臨安府學﹐困躓無聊賴﹐遂脫儒冠﹐從禁弁升禦前應對。一日侍阜陵蹕之徳壽宮。髙廟宴席間問今應制之臣﹐張掄之後爲誰﹖阜陵以昂對。髙廟俯睞久之﹐知其嘗爲諸生﹐命賦《拒霜詞》。昂奏所用腔﹐令綴《婆羅門引》﹔又奏所用意﹐詔自述其梗槪。卽進呈云「暮霞照水﹐水邊無數木芙蓉。曉來露濕輕紅﹐十里錦絲步障﹐日轉影重重。向楚天空迥﹐人立西風夕陽道中。嘆秋色與愁濃﹐寂寞三千紛黛﹐臨鑑妝慵。施朱太赤﹐空惆悵教妾若爲容﹖花易老﹐煙水無窮。」髙廟喜之﹐賜銀絹加等﹐仍俾阜陵與之轉官。我朝之獎勵文人也如此。藺相如避廉頗﹐卒爲刎頸交。蓋人臣之有私怨﹐國家之禍也。私怨之成﹐其人無賢不肖﹐理無曲直﹐皆當被不忠之刑。何者﹖彼誠賢直﹐則必心存國家﹐無事於爭矣。凡怨仇必肇於交相勝﹐吾能忘己以下之﹐彼豈有終怒而不吾釋者邪﹖相如下廉頗﹐而趙國彊﹔寇恂避賈復﹐而漢業成﹔郭子儀善李光弼﹐而唐室興。此萬世人臣之法也。蘄州林敏功字子仁﹐學旣髙明﹐而服膺中庸。故發於言行﹐不爲險怪奇靡﹐守節令終﹐圭璧無玷﹐杜門不出二十年。呂居仁錄能詩者二十六人號「江西宗派」﹐昆仲咸在選中。名達九重﹐璽書嘉獎﹐賜號「髙隱處士」。視朝散大夫告詞曰「爾好學博古﹐遂志山林﹐蕭然無爲﹐恬不願仕﹐朕所嘉尙。賁以令名﹐前輩髙尙之士。豈如今之朝吳暮越﹑隨馬叩門者﹐逐逐勢利之場以爲榮﹐而言與行大相遼絕哉﹖」因作一絕云「柳綿輕薄事狂遊﹐長被東風舞未休。秋桂邃然居月府﹐世間何地不香浮。」《尙書》﹐天子之事也。終以《文侯之命》﹐可矣。定於夫子﹐乃以《費》《秦》二誓系於後﹐蓋所以戒周﹐所以警後世也。《詩》有頌﹐蓋明徳而告成功太平之事也。刪於夫子﹐乃以《商頌》十二篇終之﹐豈以是盛徳事邪﹖蓋不欲絕一代之事﹐因而附之耳。故序曰「得《商頌》十二篇。」非與周室之盛例論也。《松漠紀聞》云﹕有外國人來廣東﹐必重譯而後辧其語。頃有索逋來投有司者﹐譯入受債家囑﹕時適久旱﹐有僧焚身而禱﹐就誣來投者以爲例欲捨身。太守不察其所以﹐竟叱諸卒推而焚之。終不能辧生死之機﹐發於譯者之口。今人秉僉擬之筆﹐專鞫勘之權﹐長史不審而判照卽行也﹐何異外人視譯之言而生死哉﹖諸葛武侯薦馬超於先主﹐關羽恐其出己右﹐移書問之。武侯曰「可與翼徳並驅馳衡﹐然非髯將軍比也。」羽聞而喜。余謂武侯此語﹐旣不掩超之美﹐又有結羽之心﹐深沈大略﹐可涯邪﹖當其兵數敗衄而時下教曰「今非將不善﹑兵不眾而敗﹐蓋亮未聞過耳。諸君攻亮之過﹐則兵決可勝。」夫人有失﹐誰不懷忌﹖而武侯獨願聞其過﹐豈不誠大丈夫哉﹗故其殞也﹐𨿽廖立輩乃素所黜﹐而感泣至於嘔血。蓋如武侯之才固不乏﹐而武侯之徳可以服人心﹐爲間見耳。其次謝安見識度量可仿佛相似﹐然安有期服而不廢樂﹐於徳有損。彼崔浩者輒非武侯。浩何人哉﹖敢爾邪﹗《荊楚歲時記》云「黃姑織女時相見」﹐太白雲「黃姑與織女﹐相去不盈尺」﹐皆以牽牛爲黃姑﹐明矣。及讀李后主詩﹐乃云「迢迢牽牛星﹐杳在河之陽。粲粲黃姑女﹐耿耿遙相望。」如此則以織女爲黃姑矣。宗坦又云﹐黃姑卽河鼓。未知孰是。甲午歲端平元年七月八日﹐我師克復彭城﹐麾下洪福得亡金人手鈔詩冊。王貴叔之客卽彭城舊歸朝人﹑漣水教官孟格承之也。見之曰「某鄕友趙禎仲祥之筆澤。」承之因言詩家名字﹑爵裏。余於其中得一二篇﹐乃知河朔幽燕渾厚之气﹐至此散矣。因錄於後。李國棟夏卿《感懷》云「東金西木兩睽違﹐由此生男不足依。但願相忘不相顧﹐莫言誰是復誰非。幾家能用三牲養﹐千古空傳五彩衣。一把殘骸著無處﹐不歸溝壑欲誰歸。」自注云「珞錄子曰﹕東金西木定生五逆之男﹐僕命庚申日甲申時﹐政爲此爾。」梁詢誼仲經甫絳州人﹐《哀遼東》一首云「守臣肉食頭如雪﹐夜半羣胡登雉堞。十萬人家靡孑遺﹐馬蹄殷染衣冠血。珠玉盈車宮殿焚﹐娟娟少女嬪葷。路逢人語辛酸事﹐骨痛心摧不忍聞。我今來作遼陽客﹐入境臨風弔冤魄。遼水無聲遼地空﹐蕭蕭暮雨天垂泣。靑綾慣睡直承明﹐偏縵胡不稱情。見說豺狼當路立﹐自憐烏鵲繞枝驚。安邊計策無何有﹐憂國形骸太瘦生。何日凱還思舊職﹐不才猶可薦咸英。」史舜元《哀王旦》一首云「八月風髙胡馬壯﹐胡兒彎弓向南望。鐵門不守犯孤城﹐失我堂堂仁勇將。將軍之起本儒臣﹐緯武經文才過人。墨磨鼻埽千字﹐箭射戟牙驚六軍。憶昔同時初上疏﹐明日東華聽宣諭。我從金轂東巡邏﹐公總干戈練徵戍。三月和兵好始修﹐胡兵一夜襲通州。練衣出郭𨿽頻戰﹐氈帳沿河未肯休。將軍盡出兵如水﹐燒胡之車破胡壘。倒戈棄甲十萬人﹐亂轍靡旗三百里。金甲煌煌金印光﹐詔書命我守昆陽。然知人有百夫勇﹐可柰倉無一日糧。叛臣暗作開門策﹐一虎翻爲羣犬獲。胸中气憤爆雷聲﹐頷下須張蝟毛磔。將軍𨿽死尙如生﹐萬里遙傳忠義名。昔聞陜右段忠烈﹐今見常山顏杲卿。棟折榱崩人短气﹐平生況切同年義。試歌慷慨一篇詞﹐定灑英雄千古淚。」王旦者﹐昆陽守王子明也。余於《感懷》篇著其無父子之道﹐亡國之本也﹔於《哀遼東》《哀王旦》篇著其敗亡之迹﹐以見天道之好還也。因名集曰《文俘》而歸之云。湯立賢無方﹐立者舉而建之於民上。然獨稱於湯者﹐唐虞以來所用大臣皆世家巨族﹐未有如湯自畎畝中起伊尹爲師臣者也。景中﹐梅中丞知昭州﹐嘗爲《瘴說》。其略云「仕有五瘴﹐急催暴斂。剝下奉上﹐此租賦之瘴也﹔深文以逞﹐良惡不白﹐此刑獄之瘴也﹔昏晨酣宴﹐弛廢王事﹐此飲食之瘴也﹔侵牟民利﹐以實私儲﹐此貨財之瘴也﹔盛陳姬妾﹐以娛聲色﹐此帷薄之瘴也。有一於此﹐民怨神怒﹐安者必疾﹐疾者必殞﹐𨿽在輦下﹐亦不可免﹐何但遠方而已。仕者不知﹐而歸咎於土瘴﹐不亦謬乎﹖」此說深中士大夫之疾﹐道鄕鄒公志完爲詩以美之云「市門隱去不知年﹐蔽芾甘棠蔭藥川。五瘴作時𨿽不染﹐一篇畱誡豈其然。直須鏤板人皆與﹐庶使綿軀病可痊。更有奇方公末說﹐上醫醫國許心傳。」虎丘之劍池不流﹐天竺之石橋下無泉﹐麓山之力不副天奇靈鷲﹐擁前山不可視遠﹐峽山亦少平地﹐泉出山無深潭。乃知物之全能難也﹐況求友擇人而欲責全邪﹖蕭注字巖夫﹐臨江新諭人。少有志气﹐年十二﹐侍父之官康州。過悅城五龍廟﹐題詩云「五龍兄弟古英明﹐今日拿舟過悅城。莫向茅茨久盤屈﹐早施霖雨活蒼生。」禦史孔道輔謫官經從﹐見其詩﹐嘆曰「此子他日未可量也﹗」後登慶曆六年第。皇四年五月﹐作番禺令﹐爲儂智髙所困﹐遂突圍出。募海上彊壯二千人與賊戰鬥﹐焚其舟﹐斬首五千級。諸道援兵入城﹐竟共殄渠魁。九月丙辰﹐注爲廣南東路都監﹐盜賊悉平﹐可謂詩言志矣。李易安工造語﹐故《如夢令》「綠肥紅瘦」之句﹐天下稱之。余愛趙彥若《翦彩花》詩云「花隨紅意發﹐葉就綠情新。」綠情紅意似尢勝於李云。●乙集卷上呂東萊先生在麗澤書院與諸生講《詩》。至《南山》前一日﹐諸生欲覘其師立言之旨。及東萊次日升堂誦《南山》之詩﹐終其篇﹐然後斷之曰「《關睢》樂而不淫﹐若《南山》﹐樂而過於淫者也。」人皆以爲得體。晉重耳少好士﹐年十七有士五人﹐曰趙衰﹑狐僵﹑顚頡﹑司空季子﹑魏武子。驪姬之禍﹐遁於狄時﹐年四十三。又十二年﹐乃去。之衛﹑之齊﹐又五年﹐之曹﹑之楚﹐自秦而反﹐凡十九年。時年六十二矣。其流離逋竄﹐濱於死者數﹐然志不少衰。過楚時﹐成王饗之厚﹐曰「子卽反國﹐何以報寡人﹖」曰「羽毛齒革﹑子女玉帛﹐卽君土所餘﹐未知所以報。」曰「𨿽然﹐必報不。」曰「不得已與君王以兵會平原廣澤﹐請避王三捨。」其後卒能威諸侯﹐正中國﹐顯名於天下後世。此非獨得天也﹐實得人也﹐實不失所以立己也。故君子不患不得乎天﹐患失人﹔不患不得人﹐患不能自立。晉文之事𨿽無足道者﹐以其好士而進之云。髙祖入咸陽﹐王陵聚黨數千居南陽﹐不肯從沛公。及漢王還擊項籍﹐陵乃以兵屬漢。項羽取陵母置軍中。陵使者至﹐東向坐陵母﹐欲以招陵﹐陵母私使者曰「願爲老妾語陵﹐善事漢。漢王長者﹐無以妾持二心。」遂伏劍而死。母閭巷之賤﹐知存亡去就之大義﹐決死如歸﹐其視不嫁之共姜﹐可無愧。範增爲羽上客﹐豈不知羽殘忍多忌﹐非人君之度﹐而從之與漢王爭。至其言皆不用﹐乃曰「孺子不可與謀﹐奪天下者必沛公也。」其後疑間一行﹐竟以疽死。何覺之晚耶﹗不及一婦人遠矣。周少隱責範之詩曰「西楚興王亦有人﹐半扶炎祚作謀臣。老生不解歸明主﹐事去方知是失身。」彭門左泗右汴﹐負抱齊楚﹐古今豪傑登眺﹐寄慷慨於詩歌者﹐不可悉數。惟範司諫一首稍紀其全﹐云「徐方舊鎭多興廢﹐懷古觀今思莫收。地勢北來連海岱﹐天文南轉接奎婁。亂華或見稱戎國﹐列號元聞屬禹州。官紀雲龍夫子學﹐水憑忠信丈人遊。田文故邑髙臺盡﹐靖節荒墳蔓艸稠。楚漢定雄分沛郡﹐姬任爭長遜滕侯。館平石氏荊榛合﹐都廢韓王雉堞秋。劍斷白蛇終滅項﹐書傳黃石願封畱。萬重山勢通河過﹐十里灘聲繞郭流。宮殿雲中分等級﹐笙歌空裏鬧哇謳。薛能愛上臺頭寺﹐白傅曾題燕子樓。若向彭門訪遺事﹐我詩吟誦當曾遊。」朱文濟升人善琴﹐入翰林待詔。舊琴七弦﹐阮五弦﹐太宗詔文濟與蔡裔皆益二弦。文濟以爲非是。上曰「古琴弦五﹐增文武爲七﹐今孰曰不可﹖」文濟曰「五弦猶有遺音﹐益之二已足。」上怒叱之。裔益弦如詔。又俾文濟鼓之﹐文濟辭不能。上益怒﹐獨賜裔緋。裔益富﹐文濟甚貧。上間以金帛置於文濟旁﹐以新琴阮命之﹐辭如初。復使中貴送二人詣相府﹐詔近臣同聽。文濟第以琴阮中七弦作古《風入松操》。上以爲有守﹐終亦賜緋。文濟風骨爽秀﹐如神仙中人﹐上令供奉僧元藹寫其眞畱禁中﹐聖眷如此。余謂文濟以藝進守其所學﹐震之以威而不懾﹐引之以利而不動﹐可謂有常者矣。今世假仁義之言﹐作慷慨之色﹐不肯在古人後﹔及臨威見利﹐外眩中喪﹐以失其身﹕此文濟之狗彘也。明之象山士子史本有木犀﹐忽變紅色異香﹐因接本以獻闕下。髙廟雅愛之﹐曾畫爲扇面﹐仍制詩以賜從臣榮云「月宮移就日宮栽﹐引得輕紅入面來。好向煙霄承雨露﹐丹心一一爲君開。」復古殿又題云「秋入幽巖桂影團﹐香深粟粟照林丹。應隨王母瑤池宴﹐染得朝霞下廣寒。」自是四方爭傳其本﹐歲接數百﹐史氏由此昌焉。蓋史本色深而香冽﹐移之外境﹐則香色俱殺故也。廬陵胡公榘嘗攝像山宰﹐賦詩云「碎瓊揉香作肌骨﹐霽日吹紅染膚色。人間何處有此葩﹐一種風流初未識。東隅月戶編三千﹐夜修玉闕瀛洲前。拂搖桂子偶墜地﹐雨露培植開華筵。史翁移根出蔥茜﹐雕斛持歸紫微殿。一朝麗質冠百昌﹐禦墨分題落團扇。何年流轉江南鄕﹐一本奚翅千金償。分枝接葉色已淺﹐縱有此花無此香。絕愛西山佳麗地﹐藹藹修林倚淸吹。寧論斜日杏花酣﹐未許熙春海棠睡。是時含气初髙明﹐宇宙軒豁澄埃氛。靑霞絳雪互點綴﹐濃芳剩馥飄氤氳。鷲峯繁黃今不數﹐破械山僧練裙女。試看香禦擁紅雲﹐肅奉虛星遊碧宇。攜持寶鏡吹波金﹐寒光萬頃空人心。煩君控取紅鸞住﹐便恐香魂夜飛去。」一卉之微﹐香色稍異﹐能動至尊入品題﹐且昌其主。可以人而不如木乎﹖孔子曰「不知命﹐無以爲君子。」蓋夫子之謂命﹐修己以俟天﹐而已非今日推算之謂也。唐李虛中始以人初生歲月日時﹐測其十母十二子相生相克﹐以逆知人之貴賤休咎﹐若脈診疾﹐鑑燭形﹐無一毫錯。世由此遂以推算爲天命。本朝壽春馮貫道亦以年月日時逆勘禍福﹐鄒道鄕誦其驗有若離婁之分白黑﹐師曠之聽鼓鐘﹐以故車馬常滿門。虛中﹑貫道﹐士大夫也﹐不能講明修己以俟天之說﹐而未免爲推算之歸﹔況有如今日售術之徒﹐如洪盤洲所謂瀲灩顏間﹑誇誕足佞乎﹖余謂孔子於羣弟子中﹐惟於顏淵曰「不幸短命死矣。」於冉伯牛曰「亡之命矣。」夫可以言命也。若仲由之行行若不得其死﹐然猶不足以言命。今世之推算者﹐當如何﹖《太公兵法》所謂十二節者﹐有曰「養其亂臣以速之﹐進美女淫聲以惑之。」余謂太公老遇文王﹐孟子比之聖人夷考﹐當時相文武之兵﹐曰戡黎﹐曰侵阮﹐曰肆伐大商﹐不過戎車虎賁三百﹐五伐六伐而止耳﹐曷嘗窮兵黷武﹑爭殺變詐如後世行詭道哉﹖況亂臣美女之計乎﹖今好兵者必以太公藉口﹐又以權衡機策著而爲書﹐是污文武﹐是累太公﹐是侮聖人。吁﹗余未之盡信。髙沙甓社湖產徑寸珠﹐爲淮至寶。龔文伯炳世居湄之南焉。文伯手鈔經史﹐心苦學問﹐一話一言悉主乎正。世傳其詩一聯云「萬事無心閒日月﹐一杯有味小公侯。」其輕富貴﹐賤名利﹐立志已可尙。然篇不得其全﹐近乃見之﹐云「年逾八秩雪蒙頭﹐時對親朋話舊遊。萬事無心閒日月﹐一杯有味小公侯。癡兒粗爾逃譏議﹐家訓從來戒刻掊。世道漸艱宜勇退﹐爲吾閒早理松楸。」味之則持身教子﹐居易俟命﹐於道尢深。知今有子基先入上庠﹐登進士第﹐出入中外﹐持節把麾﹐將大有爲於世。文伯教忠之所致歟﹖亦地靈而人傑也。洪覺範於《猩猩筆》詩中「平生幾兩屐﹐身後五車書」﹐謂魯直本用阮孚「人生能著幾兩屐」之句﹐以下句非全﹐攺人生爲平生﹐且曰「若以人生對身後﹐豈不佳哉﹖」余謂山谷豈不知「人生」﹑「身後」是佳對﹐蓋猩猩不可言人﹐故攺之耳。「老妻畫紙爲棋局﹐稚子敲鍼作釣鉤」﹐此蓋言士君子宜以直道事君﹐而當時小人反以直爲曲故也。覺範今以妻比臣﹐稚子比君﹐如此則臣爲母﹐君爲子﹐可乎﹖何不察物理人倫至此耶﹖人言覺範爲僧中龍﹐恐非。史越王浩隆興元年拜平章事兼樞密使﹐都督江淮軍馬。張浚與浩俱在上前議邊事﹐浚請上幸建康﹐上顧浩﹐浩曰「萬乘一動﹐有名則可。以臣觀之﹐曰親徵乎﹖曰勞軍乎﹖曰移蹕乎﹖今日兵力未盛﹐民力未蘇﹐財力未足﹐三者俱未可。謂之親徵而動大軍﹐則虜必以大軍應我﹐是無故而招數十萬人寇邊。謂之勞軍﹐則用度當如上皇時。當時費緡錢數百千萬﹐其他可知﹐六軍聞之必喜﹔所賜不如前日﹐必怨望矣。若曰移蹕﹐未審陛下自與六宮以往乎﹖借曰上皇欲往﹐則未有徳壽宮﹐且未知上皇意向。臣料上皇未必行也。上皇不行﹐陛下安得與六宮往乎﹖上皇不行﹐乃是親徵﹐卽非移蹕。若曰親徵﹐則有功乃歸乎﹖不待有功而歸乎﹖三者皆未可也。陛下父慈子孝﹐今日豈可跬步相離耶﹖」上始悟﹐謂浚曰「都督先臨邊﹐俟有功﹐朕何憚行﹖」浚又欲取山東﹐又欲取費於民﹐如燕山錢﹐免夫錢。浩力爭之。浚自請於上﹐由是三省樞密院徑以金字牌自命。諸將出兵﹐外廷莫之知也。五月戊戌﹐浩得邵宏淵狀﹐準禦前金字牌﹐奉聖旨擇日進兵。始知四月甲午﹐師已渡淮矣。浩大驚﹐謂康伯曰「今出兵數日﹐吾人俱以宰相兼樞密使﹐而不得與聞焉﹐焉用相﹖」上表力辭﹐乃除浩提舉洞霄宮。十有四日﹐符離失利﹔大軍十三萬一夕奔潰。上降詔哀痛罪己﹐六月﹐浚上表自劾。余謂浚非不忠也﹐特太急耳。浩可謂責難於君者矣﹐可謂見遠識微之士矣﹐可謂得鎭撫四夷之體矣。是可爲師出無名之戒云。周邦彥字美成﹐自號淸眞﹐二百年來以樂府獨步。貴人學士市儇妓女知美成詞爲可愛﹐而能知美成爲何如人者﹐百無一二也。蓋公少爲太學內捨選﹐年未三十作《汴都賦》﹐鋪張揚厲﹐凡七千言﹐奏之天子。命近臣讀於邇英閣﹐遂由諸生擢太學正。聲名一日震耀海內。神宗上賓﹐哲宗置之文館﹐徽宗列之郎曹﹐皆自文章而得。至於詩歌﹐自經史中流出﹐當時以詩名家如晁﹑張﹐皆自嘆以爲不及。姑以一二篇言之。如《薛侯馬》云「薛侯河東土豪也﹐以戰功累官左侍禁﹐西方罷兵﹐薛歸吏部﹐授官帶。所乘駱馬寓武城坊﹐經年不得調。羈馬庳屋下﹐馬怒﹐敗主人屋﹐時時蹄碎市販盎器。薛悉賣裝以償。傷己厄屈﹐因對馬以泣。鄰居李文士因之爲薛作傳﹐同捨賦詩者十一人﹐僕與其一﹕薛侯俊健如生猱﹐不識中原生土豪。蛇矛丈八常在手﹐駱馬蕃鞍云錦袍。往屬嫖姚探虎穴﹐狐鳴蕭蕭風立發。短韉淋血斬胡歸﹐夜斷堅冰濡馬渴。中都久住武城坊﹐屋頭養駱如養羊。枯萁不飽籬壁盡﹐狹巷怒蹄盆盎傷。只今棲棲守環堵﹐五月濕風柔巨黍。千金夜出酬市兒﹐客帳晝眠聽戲鼓。邊人視死亦尋常﹐笑裏辭家登戰場。銓勞定次屈壯士﹐兩眼熒熒收淚光。齒堅食肉何曾老﹐騙馬身輕飛一鳥。焉知不將萬人行﹐橫槊秋風賀蘭道。」如《天賜白》云「永樂城陷﹐獨王湛曲眞夜縋以出﹐眞持木爲兵﹐且走且戰﹐前陷大澤中﹐顧其旁有馬而白﹐暫騰上馳去﹐五鼓達米脂城﹐因以得脫。眞名其馬爲天賜白。蔡天啟得其事於西人﹐邀餘同賦﹕君不見書生鐫羌勒兵入﹐羌來薄城束練急。蠟丸飛出辭大家﹐帳下健兒紛雨泣。鑿沙糾石終無水﹐擾擾萬人如渴蟻。挽ㄌ竊出兩將軍﹐虜箭隨來風掠耳。道旁神馬白雪毛﹐噤口不嘶深夜逃。忽聞漢語米脂下﹐黑霧壓城風怒號。脫身歸來對刀筆﹐短衣射虎朝朝出。自椎雜寶塗箭創﹐心折骨驚如昨日。谷城魯公天下雄﹐陰陵一跌兵力窮。艤舟不渡謝亭長﹐有何面目歸江東。將軍偶生名己弱﹐鐵花暗澀龍文鍔。縞帳肥芻酬馬恩﹐閒望旄頭向西落。」若此凡數百篇﹐豈區區學晚唐者可及耶﹖樓攻娩謂其聲鏡烏幾之銘可與鄭圃漆園相周旋﹐而禱神之文則《送窮》《乞巧》之流亞﹐不爲溢美矣。擬淸眞者又當於樂府之外求之。《沈約傳》云「性不飲酒﹐𨿽時遇隆重而居處儉素。老病數旬﹐革帶常移孔﹔以手握臂﹐率計月小半分。」今世歌詠者﹐必曰沈腰憔悴﹐皆多欲所致。以星歷考之﹐牽牛去織女隔銀河七十二度﹐古詩云「盈盈一水間﹐脈脈不得語」。又附會以爲淫﹐吾未見好徳如好色者也。《振鷺》載於《詩》﹐杜樊川以「風標公子」目之﹐丰度非凡禽比﹐可見矣。入詩人之詠者多。如文與可兩絕﹐淸拔可喜﹕「頸細銀鉤淺曲﹐腳髙綠玉深翹。岸上水禽無數﹐有誰似汝風標﹖」又云「避雨竹間點點﹐迎風柳下翩翩。靜依寒蓼如畫﹐獨立晴沙可憐。」近今寧海方元善嶽一絕云「聳兩吟肩似我愁﹐菇浦葉下一身秋。溪風昨夜吹魚落﹐飛過前灘看水流。」亦佳甚。嘗著《梅史》﹐行於世云。《蠱》之上九「不事王侯﹐髙尙其志。」象曰「不事王侯﹐志可則也。」夫道義之士﹐獨立萬物之軋若不可以一毫外物動其心。然豈恝然忘天下﹐不與世同其憂哉﹖蓋隱居所以求其志耳。伊尹三聘而成各天之功﹐孔明三顧而定興漢之計﹐重道義乃若是。令百世而下﹐聞其風者﹐莫不興起其志﹐豈不可爲世剛﹖大抵富貴功名先入其心者﹐不可與圖天下之事也。戴石屏之父東臯子平生喜吟﹐身後無遺稿。石屏能昌其詩﹐遂搜羅﹐僅得《題小園》一律云「小園無事日徘徊﹐頻報家人送酒來。惜樹不磨修月斧﹐愛花須築避風臺。引些渠水添池滿﹐移个柴門傍竹開。多謝有情雙白鷺﹐暫時飛去又飛回。」乃刊於《石屏集》之首。宋西園之父厲齋居士平生好吟﹐亦無遺稿。西園能續父燈﹐因旁搜﹐亦僅得二絕。賦食米倉云「陋巷顏回獨屢空﹐生涯惟在一瓢中。太倉腐粟𨿽山積﹐非義寧甘君子窮」。賦養蠶云「男必耕耘女必蠶﹐古人尙爾我何貪。浴沂時候成春服﹐歌詠來歸道味甘。」亦刊於《西園集》之首。二君之詩﹐雅正同﹐遺篇之多寡同﹐二君之子能傳其業同﹐而發揮前人之美亦同。使二君之子而弗肯堂二君﹐豈能流芳哉﹖近日詩家子弟失其業者不可數﹐故李梅亭云「宗文阿買輩﹐於是有愧。」信然。熙寧末年旱﹐詔議攺元。執政初似「美成」﹐上曰「羊大帶戈﹐不可。」又擬「丰亨」﹐上曰「亨字爲子﹐不成﹐惟丰字可用。」攺元元丰。因考《字說》云﹕止戈爲武﹔花者艸木之化﹔人者﹐專於孝而有文者﹐謂之教焉﹔元者﹐太初之中气﹐能固其元﹐則爲完固之完﹐殘其所完則爲寇矣﹕昔人有是說也。今言命者有曰﹐醜爲破田﹐戌爲負戈﹐丙丁爲平頭﹐辛卯甲申爲懸鍼﹐亦取《字說》。常以滕彊恕命考之﹐丙戌﹑丙申﹑丙戌﹑丙申平頭矣﹐官至侍從而無子﹔金輝命考之﹐甲午﹑辛卯﹑甲午﹑辛卯懸鍼矣﹐故初爲海寇﹐三遭決配﹐後爲都統制﹐贈武義大夫。二官人之命且若是﹐況朝廷一年號之重乎﹖《字說》亦不可不考。昌黎伯《和裴晉公東徵》詩云「旗穿曉日雲霞雜﹐山倚秋空劍戟明。」蓋以我之旗況彼雲霞﹐以彼之山況我劍戟﹐回鸞舞鳳格也。王勃《滕王閣記》云「物華天寶﹐龍光射牛斗之墟﹔人傑地靈﹐徐孺下陳蕃之榻。」蓋一句之中﹐物華天寶﹑龍光牛斗自爲對﹐謂之帖身對也。鄭谷《弔僧詩》云「幾思聞靜話﹐夜雨對禪牀。未得重相見﹐秋燈照影堂。」以後二句對前二句﹐扇對也。《月中桂》詩云「根非生下土﹐葉不墜秋風。」《山行》云「閒尋樵子徑﹐偶到葛洪家。」《僧遷居》云「住山今十載﹐明日又遷居。」蓋以下土﹑秋風﹑樵子﹑葛洪﹑遷居﹑十載﹐假對也。《懷古》云「經來白馬寺﹐僧到赤烏年」﹐借對也。趙紫芝云「近方辭地肺﹐本自住天臺」﹐及子午谷﹑丁卯橋﹑琴心﹑帶眼之類﹐的對也。余嘗因是以糟甲對蜜丁﹔山龜對軒鶴﹔瓶儲縣令原無粟﹐紙裹書生不識錢﹔赤幟城邊生廣武﹐白書樹下死龐涓﹔日晷覺都無卯酉﹐書徧看不到辛壬。蓋不但的對﹐而人品事類亦相當。體格不止此﹐觸類而長之可也。王晉公創第京師曹門外﹐手植三槐於庭曰「子孫必有登第爲三公者。」已而魏公果爲太保。歐陽文忠公作《魏公神道碑》﹐首載此語﹐人因以「三槐王氏」稱之。韓漕使元吉祖居京師之惠政坊﹐植桐於門﹐歲久﹐木大且異。人遂以「桐木韓氏」稱之。後著《桐陰舊話》十卷。王氏有別族居建康馬糞巷﹐人俱號爲「馬糞王」。子曰「擇不處仁﹐焉得智信君子﹖」所居不得不擇也。今槐桐之美﹐馬糞之污﹐厥監不遠。李華《弔古戰場文》本於庾信《哀江南賦》﹐韓愈《送窮文》本於揚雄《逐貧賦》﹐李白《大鵬賦》本於司馬相如《大人賦》﹐而相如《大人賦》又本於屈原之《遠遊》﹐皮日休《桃花賦》殆出於舒元輿《牡丹賦》﹐若柳宗元之《乞巧文》﹑劉禹錫之《問大鈞》﹐則同時而暗合者也。●乙集卷下地上有水﹐比先王以建萬國﹑親諸侯。蓋天下之至相比而無間可入者﹐莫如水之與地。先王之民所以親其上﹐死其長﹐歷數百年不可亂者﹐其上下之相比﹐蓋如此其至也。然其所以能如此者﹐亦豈徒善而已哉﹖必有法焉。封建是也。夫建萬國﹐則萬國之民各比於其君﹔親諸侯﹐則萬國合爲一以比於天子。此其所以相維相附﹑若网在綱﹐深根固蒂不可動搖而後此道成也。後世之郡縣異於是矣。聖人於比之象特發其義﹐而儒者多以封建爲聖人不得已﹐且自附於柳宗元之說﹐夫豈未之思乎﹖世論多以阮籍爲放曠不羈之士﹐守禮法者羞言之。蓋以迹觀而不以心察之也。余見其沈湎不理﹐若與世違﹔然觀漢楚戰場﹐則曰「時無英雄﹐使稚子成名。」豈忘慮於世變哉﹖口不臧否﹐然待人以靑白眼﹐豈無意於人物哉﹖居喪飲酒食肉﹐然慟哭則嘔血數斗﹐豈不情於哀戚哉﹖當其王室不競﹐彊臣擅威﹐戮大臣如刺犬豕﹐故張華﹑衛以淸直死﹐嵇康以髙簡死﹐王衍以淸談死﹐陸機﹑陸云以俊才死。至文帝將求婚﹐鐘會欲詢以時事致之罪﹐而籍終皆以沈湎避。其察微見遠﹐寄托保身﹐非髙出數子之上﹐其能脫屣於禍阱哉﹖吁﹗善觀人者當考其迹而逆察其心乃可也。四明昌國縣東有泄潭﹐依據山腰﹐深淺不可測。宣和中旱甚﹐簿尉劉泌投詩於潭曰「未躍天衢臥寂寥﹐碧潭流溢海山腰。埋藏頭角𨿽多日﹐鼓動風雷在一朝。旣若有心成變化﹐豈能無意澤枯焦。神蹤許爲蒼生起﹐願奮威靈上九霄。」詩沈而雨作﹐時人異之。詩能動天地﹑感鬼神﹐其此之謂歟﹖唐元次山承詔詣京師﹐至汝上﹐逢山龜亦承詔詣京師﹐遂與山龜一例乘郵而至。因上書韋陟尙書﹐願不以結齒於山龜﹑而以士君子之禮見。吁﹗在次山進退則甚輕﹐軒鶴之禍所稔則甚重﹐可不鑑諸﹖樊噲起屠狗﹐一健將耳﹐而其諫畱秦宮﹐誚責項羽﹐鴻門排闥見帝﹐以彊髙祖之暮气﹐當時諸公所不能者﹐亦豈易薄哉﹖還軍灞上﹐此最髙祖全身以得天下之機。微噲之諫﹐子房之助﹐吾知其不免矣。方項羽降章邯於河北﹐意輕沛公﹐豈謂能先入關哉﹖及關而關閉﹐然後乃知沛公已得秦而拒之﹐此其追恨懷王﹐忿忿於沛公者﹐毒矣﹗有如復先據其宮室﹐貨寶子女而一無推遜之形﹐可以自解說﹐則旦日合戰之禍﹐𨿽有子房﹑項伯﹐誰能救之﹖故觀秦之富貴而勿之顧﹐而秦人信其廉﹐封府庫足以自解﹐而項羽亮其誠﹐宜取不取聽命於項氏﹐使項氏私之而天下多其直﹐此吾所謂全身以得天下之機﹐特發於噲之一言。孰謂市屠之子﹐智反若是耶﹖《金城記》黎常舉云「欲令梅聘海棠﹐棖子臣櫻桃﹐以芥嫁筍﹐但恨時不同耳。若牡丹﹑荼コ﹑楊梅﹑枇杷盡可以爲友。」爲此說者如或有用﹐吾知其必善銓量人物也。洪盤洲《海棠》詩雲「雨濯吳妝膩﹐風催蜀錦裁。自嫌生較晚﹐不得聘寒梅。」正用前語。讀《四牡》之詩﹐當思君臣之義﹔讀《棠棣》之詩﹐當思兄弟之義﹔讀《伐木》之詩﹐思朋友之義﹔讀《采薇》之詩﹐思徵伐之義。有爲者亦若是﹐乃可也。師曰﹕未讀《論語》是這般人﹐讀了《論語》尙只是這般人﹐便是不曾讀《論語》﹑學《詩》者﹐豈晚唐五字云乎哉﹖羊叔子登峴山﹐慨息謂鄒湛曰「由來賢達勝士登此遠望﹐如我與卿者多矣﹐皆湮沒無聞﹐使人悲傷。」湛曰「公徳冠四海﹐道嗣前哲﹐令聞令望必與此山俱傳。」若湛輩乃當如公言耳。余觀叔子﹐當時扌金吳之功未就﹐難得之歲易流﹐登臨有感﹐恐事不成而名無聞。叔子之嘆﹐豈兒女子之嘆耶﹖湛不能於此時壯其辭气以激昂叔子之志﹐相與發憤戮力共事﹐而進濫美之辭以求容悅。安知叔子之嘆在彼而不在此也﹖道士林靈素以方術顯於時﹐有附之而得美官者﹐頗自矜驕。或有作靈素畫像﹐詩云「當日先生在市廛﹐世人那識是神仙﹖只因學得飛升後﹐雞犬相隨也上天。」曲帥端統兵日﹐有叔父必欲居將列﹐以功名自見﹔力止之﹐不聽﹐遂以偏將出戰﹐後竟敗歸。端勞傷撫殘之餘﹐軍正以將叔敗告﹐謂當伏誅。不免委諸法。旣誅矣﹐端乃成服發喪﹐其祭文曰「嗚呼﹗斬叔者﹐涇原統制﹔祭叔者﹐侄兒曲端。尙享﹗」士莫不畏服。又方秦丞相殺諸公時﹐趙公鼎薨於謫所﹐有名士大夫遣祭於道間。秦聞而索之﹐將羅織以罪﹔而其文止敍年月日具位姓名致祭於某官之靈﹑嗚呼哀哉﹑尙享而已﹐秦竟不得而罪焉。李龍眠有別墅﹐堰流繞之﹐名曰「璇淵館」﹔館有亭曰「讀眞」﹐蓋取龍安山主懷嵩曾於此日讀《太眞經》也。林和靖題詩其上云「僧廬荒落背秋城﹐百尺寒梢子滿庭。俗客不來髙睡足﹐焚香應讀《太眞經》」。此絕今集所遺。蘭亭之茂林修竹足以益右軍之美﹐而平泉之艸木不足以貸贊皇之辜﹔午橋之燠館涼臺足以佚晉公之老﹐而金穀之池亭不足以蓋季倫之愆。信乎園池臺沼儻無淸徳以將之﹐而不知所以樂其樂﹐則自簪芳醉Ο之外無它適﹐自梏安攖惰之餘無異趣﹐鮮不贊皇﹑季倫若也﹗建炎樞密聶昌﹐臨川人也。上庠釋褐出身﹐原名山﹐禦筆攺今名。朝廷令往河北割地﹐粘罕須昌撤傘而後見。昌云「彼此皆王臣也﹐平交耳﹐安有撤傘之禮﹖」竟不從。粘罕亦莫之屈。當時河北百姓不肯割土﹐昌因與虜爭戰﹐死河北。聖恩軫其忠﹐謚曰「榮湣」。見《東都事略》。昌死未幾﹐於東京相國寺廊壁題詩云「星流一箭五心摧﹐電掣戈矛兩脇開。車馬亂中顱項碎﹐烏鳶啄後骨成灰。有身報國今償志﹐無訃歸家謾舉哀。寂寞孤魂何處托﹐冥冥空築望鄕臺。」字畫儼然如昌親染。見者皆憫之。昌子爲湖北帥司參議﹐孫周臣爲市舶提舉﹐曾孫濟爲髙郵主簿。忠魂英气﹐已死猶生﹐而聖朝賞延不絕﹐豈負人也哉﹖《春秋》桓公十一年十二月﹐鄭師伐宋﹔丁未﹐戰於宋。杜氏云「旣書伐宋﹐又書戰於宋者﹐以見宋之無信也。」余謂不然﹐蓋宋諱敗耳。《春秋》爲魯諱則可﹐若居將帥之任﹐受閫外之寄﹐小勝則告捷而邀功﹐大敗則不言﹐諱過而避罪﹐是欺君也。孰謂君可欺乎﹖行都城北五十四里﹐臨平湖岸有山﹐山有景星觀﹐觀有丘眞人祠﹐祠有丹鑪。丘本唐人﹐仕嘗爲郎﹐棄官學道﹐於此飛升。顧況訪之﹐有詩曰「五月五日日正午﹐獨自騎驢入山塢。來到君家不見君﹐下驢倚杖叩君戶。驚起山童開竹扉﹐黃犬搖尾銜人衣。試問先生往何處﹐云入山中采紫薇。平明一去今未歸﹐引我池中看釣磯。池中數个白鷗兒﹐見人慣後癡不飛。待君歸來君未歸﹐卻復騎驢下翠微。」句句可圖繪也。孟子聞樂正子爲政﹐喜而不寐。門人間其所以喜﹐則曰「正子好善﹐優於天下。一不好善﹐讒諂面諛之人至﹐國欲治﹐可得乎﹖」蓋小而郡守﹐大而監司﹐上而宰相﹐有直諒多聞之士爲司幕﹐僚屬相與咨諏﹐相與扶持﹐相與講明﹐相與贊助﹐是所以爲善也。若日坐於僉廳者﹐惟固寵是謀﹐奉承上意﹐書擬遷就﹐是不好善﹐是讒諂面諛之人矣。範文正公曰「僉幕須得可爲我師者爲之。」正孟子之意也。有號楚客者﹐以能詞居淮東。余嘗於馮深居寓館見十數解﹐皆淫麗不則之句﹐初無止於禮義者。其死也﹐淮安守些之云「一從楚客死﹐淮山無顏色。」吁﹗長淮富英奇﹐其來尙矣。蒙衝一炬﹐老瞞褫魄﹐非廬江周瑜而誰﹖正色一叱﹐六館震驚﹐非歷陽何蕃而孰﹖相楚三月﹐吏無姦邪﹐期思叔敖也﹔守蜀數年﹐俗好文雅﹐舒人文翁也。桐鄕嗇夫治行稱最﹐居巢阝亞父計謀多奇﹐河南二程道學宗師而生黃岡﹐包﹑馬二公人物冠冕而生肥水。它如山陽徐積﹑淮海秦觀﹐或以孝節稱﹐或以才學顯﹐不可悉數。近世如龔先﹑董槐﹑邱﹑章﹑陳夢斗﹑焦炳炎﹐皆以次能謀國者又層見疊出。皆山川孕秀﹐神祗祥符﹐奚獨以楚客之存亡而爲輕重耶﹖因賦一絕云「淮邦產寶皆奇士﹐楚客能詞只小夫。些語淒涼君自感﹐未應山色獨關渠。」郴之桂陽縣東有廟曰「九江王」﹐所祀之鬼乃英布﹑吳芮﹑共敖也。紹興間劉頡爲守﹐乃謂九江王項羽所僞封﹐芮﹑敖追義帝而布殺之﹔放弒之賊﹐豈容廟食﹐遂毀之。荊門有伍子胥廟﹐南軒張先生首平之。蓋子胥﹐吳視之爲忠﹐楚視之爲仇﹐尙安得血食於眾惡之地耶﹖劉張所見﹐前後契合﹐偉哉﹗明之慈溪縣西北有慶安寺﹐寺之前有古松夾道﹐綿亙數里﹐望之如蒼云。其一最巨而奇﹐蜿蜒若龍﹐飛偃如蓋﹐臨池之上。寺後有泉﹐出於深谷﹐僧以巨竹連簡引行數里﹐支分於松下石池﹐溢入於溪。舒龍圖有詩云「門前屏障繞潺﹐付與林僧夜定還。松蓋作雲遮十里﹐竹龍行雨出千山。白公香火蓮開後﹐謝氏池塘艸夢間。我亦鳳皇臺上客﹐圖閒卻笑未能閒。」其後邑長沈時升有造舟之役﹐睥睨玆松﹐將斤焉。裏士馮文學銳作詩以遺沈﹐賴以不伐﹐松因詩而壽焉。曰「寒松一干老蒼蒼﹐古寺門前歲月長。匠伯偶圖舟楫利﹐禪翁方患斧斤傷。得全此日同齊櫟﹐勿翦他年比召棠。可但與君期久遠﹐相將俱列大夫行。」元初﹐起範蜀公於家。辭表云「六十三而致仕﹐固不待年﹔七十九而造朝﹐豈云知禮。」史越王有表中自序云「逡巡歲月﹐七十有三﹔補報乾坤﹐萬分無一。」語意相類。白石姜堯章奇聲逸響﹐率多天然﹐自成一家﹐不隨近體﹐有詩說行於世。三數十年來﹐曾景建﹑劉攺之﹑張韓伯﹑翁靈舒﹑趙紫芝﹑徐無競﹑髙菊硐諸公俱已矣。自余以詩鳴者﹐皆非能專傳白石之燈﹐惟番陽張東澤受訣白石﹐攻研澄潔﹐欲溯太白而上之。余嘗謂東澤﹐家本二千石而瓶不儲粟﹐身本貴遊子而臒如不勝衣﹐舉世阿附而日夜延騷人韻士論說古今﹐客退吟余寄趣徽軫﹐曾不一毫預塵世事﹐蓋所養相似﹐所吟亦不相違。信詩人之不得不尙友師也。司馬遷謂袁盎仁心爲質﹐引義慷慨﹔余謂盎陰持變詐﹐陽爲忠直之人耳。盎與晁錯有隙﹐七國之變﹐盎獨宣言於廷曰「不足憂也。」疑若有必勝之策。及景帝屏人語﹐但言斬錯以謝七國﹐則兵可不血刃而罷。及旣斬錯而七國之兵亦不退﹐是假天子之威以報私怨耳。豈仁心耶﹖安祿山之亂﹐哥舒翰與賊將崔乾祜戰潼關﹐見黃旗軍數百隊﹐官軍以爲賊﹐賊以爲官軍﹔相持久之﹐忽不知所在。當時昭陵奏﹐陵內是日石馬皆汗流。故李義山美李晟平朱Г詩云「天教李令心如日﹐可待昭陵石馬來。」余謂詩固佳矣﹐豈可待石馬來耶﹖嘗在京口﹐有客傳《賀新郎》一曲﹐乃爲東閫趙先生壽者﹐奇甚﹕「天意扶炎宋﹐爲吾皇﹐維衡嶽孕﹐長沙星夢。社稷勛庸天地窄﹐不數智名功勇。要自有﹑胸中妙用﹐擎著東南天一柱﹐看邊民﹑買犢歸耕種。官職易﹐此身重。黃封已見傳宣送﹐恰春來﹑洪鈞初轉﹐紫樞歸拱。歲歲玉樓春巽處﹐慧質明妝環擁﹐正弟勸兄酬歡動。一寸丹心堅似鐵﹐待磨崖﹑勒就浯溪頌。龍尾道﹐接天踵。」余謂奇則奇矣﹐然當今九重奠枕東閫﹐坐鎭淮右﹐豈宜更待勒浯溪之頌耶﹖《傳》曰「盡美矣﹐未盡善也。」此詩此詞之謂歟﹖《容齋隨筆》云「今之州縣﹐移徙攺割﹐往往或失其故名﹐或州異而縣不同者。如建昌軍在江西﹐而建昌縣乃隸南康﹔南康軍在江東﹐而南康縣乃隸南安﹔南安軍在江西﹐而南安縣乃隸泉州﹔郁林爲州﹐郁林縣隸貴州﹔桂陽爲軍﹐桂陽縣隸郴州。」余因考之西漢《地理誌》﹐所載縣名重復亦多。如淸河﹑臨淮之兩東陽﹐東海﹑臨淮之兩開陽﹐齊及東萊之兩臨朐﹐濟南﹑南陽之兩朝陽﹐穎川﹑汝南之兩定陵﹐平原﹑瑯琊之兩平昌﹐臨淮﹑東萊之兩昌陽﹐武都﹑五原之兩武都﹐鉅鹿﹑常山之兩曲陽﹐五原﹑代郡之兩安陽﹐山陽﹑泰山之兩平陽﹐代郡﹑勃海之兩平舒﹐淸河﹑定襄之兩武城﹐以至泰山﹑東郡﹑東海﹑犍爲之爲武陽者四﹐又不可不知也。黃東浦題二十四字於寓居壁間云「气韻間曠﹐言詞精省。威儀端潤﹐動作詳雅。酬應溫恪﹐接納謙洽。」字畫宏楷﹐每訪之一見﹐使人肅然加敬。前輩踐履蓋如此。寫照非畫科比﹐蓋寫形不難﹐寫心惟難﹐寫之人尢其難者也。夫帝堯秀眉﹐魯僖司馬亦秀眉﹐舜目重瞳﹐項羽朱友敬亦重瞳﹐沛公龍顏﹐嵇叔夜亦龍顏﹐世祖日角﹐唐髙祖亦日角﹐文皇鳳姿﹐李相國亦鳳姿﹐尼父如蒙陽虎亦如蒙﹐竇將軍鳶肩﹐馬賓王亦鳶肩﹐楊食我熊虎之狀﹐班定遠乃虎頭﹐司馬懿狼顧﹐周嵩乃狼抗﹐若此者﹐寫之似足矣。故曰寫形不難。夫寫屈原之形而肖矣﹐儻筆無行吟澤畔﹑懷忠不平之意﹐亦非靈均﹔寫少陵之貌而是矣﹐儻不能筆其風騷衝澹之趣﹐忠義傑特之气﹐峻潔藻麗之姿﹐奇僻贍博之學﹐離寓放曠之懷﹐亦非浣花翁。蓋寫其形﹐必傳其神﹐傳其神﹐必寫其心﹐否則君子小人貌同心異﹐貴賤忠惡奚自而刖﹖形𨿽似﹐何益﹖故曰寫心惟難。夫善論寫心者﹐當觀其人﹐必胸次廣﹐識鑑髙﹐討論博﹐知其人則筆下流出﹐間不容髮矣。儻秉筆而無胸次﹐無識鑑﹐不察其人﹐不觀其行﹐彼目大舜而性項羽﹐心陽虎而貌仲尼﹐違其人遠矣。故曰寫之人尢其難。本朝士大夫遊戲筆墨者﹐自坡仙﹑叔黨﹑文與可﹑楊補之﹑米元暉﹑廉宣仲而次﹐遺墨皆爲世寶。二十年來﹐徐抱獨﹑蘇希亮﹑髙菊間﹑趙子固﹑周肖白亦各寄興於畫﹐世亦爭傳。惟寫照入神今僅葉苔磯一人而已。蓋苔磯讀唐詩數百家﹐落筆有驚人句﹐日與褒鄂人物遊﹐凡江湖吟人未識則討論之﹐旣識則寫之今積數卷。每一卷舒﹐如親與諸吟人談笑觴詠﹐窮達夷險﹐洞見肺肝﹐皆不能隱﹐眞寫心者矣。唐摩詰詩人也﹐前輩謂其畫中有詩﹐詩中有畫﹐其與苔磯同一志趣歟﹖故曰寫照非畫科比﹐寫形不難﹐寫心惟難﹐寫之人尢其難者﹐良有以也。《詩》云「涇以渭濁」﹔東坡云「涇水一石﹐其泥數斗」。是涇不自知其濁﹐而反以渭爲濁也。惟杜少陵曰「回首淸渭濱」﹐深得其旨。馮深居題道士鄭渭濱詩卷云「江湖曾是飲淸波﹐筆染霜華秋最多﹐夢裏誦君新句好﹐覺來無柰月明何。」竹爲植物﹐出地不膚寸﹐與凡艸木同﹔及解籜﹐柯葉橫出﹐幹三四丈﹐畸焉﹗蓋凡卉﹐秋受霜﹐冬被雪﹐槁折毀裂如無生﹐獨此君方嬋娟整秀﹐坐視霜雪而自若﹐豈凡艸木比哉﹖故君子亦若是﹐平居應接交遊﹐詡詡怡怡﹐若庸人也﹐倏事有不可於心﹐人皆戚戚我獨愕愕﹐物悉流矣身獨止焉﹐是亦此君之不以霜雪而攺柯易葉也。子猷曰「不可一日無此君」﹐蘇長公曰「無竹令人俗」﹐豈爲觀美耶﹖借竹以養性不爲俗子之歸耳。古今詩人﹐風流意度﹐淸節髙趣﹐政自不凡﹐如竹可愛﹐使人一見﹐灑然意消。余得俗子之詩曰「俗子俗到骨﹐一揖已混人。」不知此曹面何得有許塵﹖正子猷﹑長公之所畏避者也。《顏氏家訓》云「江南閭裏間﹐士大夫有不學者﹐羞爲鄙朴﹐道聽塗說﹐彊事飾辭﹐呼徵質爲周鄭﹐謂霍光爲博陸﹐上荊州必稱峽西﹐下楊都要雲海郡﹐言食則糊口﹐道錢則孔方﹐問移則楚丘﹐論婚則燕爾﹐及王則無不仲宣﹐語劉則無不公幹﹐若此之類﹐轉相祖述﹐訛以傳訛﹐問之則不知源流﹐施之則時復失所﹐殊可笑而不可化也。」平江里巷傳習呼營妓之首曰丁魁﹑朱魁﹐謂城之門曰閶關﹑齊關。若然﹐則黃魁﹑衛魁﹐貴賤不分﹐雌雄莫別﹔而湧金關﹑候潮關與函谷關﹑大散關雜稱之﹐亦莫知是何地頭矣﹕是亦可笑而不可化者矣。

