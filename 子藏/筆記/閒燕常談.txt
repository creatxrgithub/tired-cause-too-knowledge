閒燕常談宋董弅

張昌言初與種世衡善﹐及持父喪﹐世衡遺以汝州田十頃。辭﹐弗受。使者在塗而世衡卒﹐乃以還其子詁。詁遵父命不承田﹐遂蕪廢者三十年。元丰中﹐鄰人告官。移文二家﹐皆弗取。郡守劉斐言諸朝﹐願以田給州學﹐朝廷嘉之﹐卒還種氏。昌言名聞﹐位至給事中。夫世有爭鄰畔蹞步之田﹐至相紛競。甚者﹐兄弟宗族鬥訟﹐諦不肯已﹐遂爲世仇者﹐亦聞種張之事乎﹖

政和中﹐何執中爲首臺﹐廣殖貲產。邸店之多﹐甲於京師。時有以舊印行吉觀國所試「爲君難」小經義﹐稱爲上皇禦制者﹐人競傳誦。會大宴﹐伶官爲優戲相謂曰「官家萬幾之暇﹐何所爲﹖」曰「不過燕樂爾﹗」曰「不然﹐亦如舉子作文義。」問﹕「何以知之﹖」遂舉「爲君難」義﹐誦一過﹐乃以手加額﹐北向贊嘆說﹕「聖意匪獨俯同韋布之士畱神經術。仰見競競圖治﹐不安持守之深意﹐天下幸甚。」又問﹕「宰相退朝之暇何所爲﹖」曰「亦作文義。」問﹕「何義﹖」曰「爲臣不易義。」乃批其頰曰「日掠百二十貫房錢﹐猶自不易﹖」■蓋俚語以貧■﹝宀婁﹞爲不易也。

紹興乙卯﹐夏大旱。車駕在臨安府﹐詔禁屠宰﹐以禱雨。諫議大夫趙霈上言曰「自來斷屠﹐止禁豬羊﹐而不及鵝鴨。請並禁止。」中書舍人胡寅曰「一疏無二百言﹐而用字以十數。況諫議乃及此乎﹖聞虜中統兵者號龍虎大王。脫或入寇﹐宜以鵝鴨。」諫議拒之﹐時人以爲名對。

《歸田錄》載﹐梅舜兪受敕修《唐書》。語其妻曰「吾之修書﹐可謂胡孫入布袋矣。」妻應聲對曰「君於仕宦﹐可謂鮎魚上竹竿耶﹖」聞者以爲善對。大觀中﹐薛肇明知上皇禦制詩有曰「歡聲似鳳來銜詔﹐喜气如雞去揭竿。」韓子倉戲爲更之曰「窘如老鼠入牛角﹐難似鮎魚上竹竿。」時謂的對﹐尢勝於梅。

李端行﹐字聖達﹐毗陵人。崇寧間﹐太學屢中魁選﹐聲名籍甚。大觀丁亥歲﹐與諸路質士羣試﹐李士英作魁﹐聖達第二。意不中之。嘗曰「天下淸气無南北之異﹐但吳中淸气十分鐘於人。河朔淸气爲鵝梨占了八分。」以士英河內人故也。士英■﹝口禦﹞之。其後士英拜相﹐聖達方爲太傅﹐坐小累罷﹐坎凜失志而死。

薛肇明謹事蔡元長。至戒家人避其名。宣和未﹐有朝士新買一婢﹐頗熟事。因會客﹐命出侑尊。一客語及京字﹐婢遽請罰酒。問其故﹐曰「犯太師諱。」一座駭愕。婢具述先在薛太尉家﹐每見與賓客會飲﹐有犯京字者﹐必舉罰。平日家人輩﹐誤犯必加叱詈﹐太尉脫或自犯﹐則自批其頰﹐以示戒。

王將明作《賀復燕云表》﹐以「昆夷維其喙矣﹗」對﹕「燕民悅則取之。」鄭達夫特爲領樞密院事﹐亦用上句﹐而以「周公方且膺之」爲對語。王曰「相公屬對甚的。」因舉己對曰「此是當家者。」

王荊公在蔣山。一日﹐有傳東坡所作表《忠觀碑》至。介甫反覆讀數過﹐以示坐客﹐且云「古有此體否﹖」葉致遠曰「古無之。要是奇作。」蔡元慶曰「直是錄奏狀耳﹐何名奇作﹖」介甫笑曰「諸公未之知爾﹐此司馬遷二五世家體。」

章聖朝﹐馮守信爲步軍指揮使﹐遇郊禮。其弟欲以己子冒爲守信子﹐以助髙蔭。守信不可﹐曰「吾自行伍﹐蒙上拔擢至此﹐愧無以報稱﹐柰何欺君﹖」是歲﹐並其子不蔭﹐以明於弗無所愛。予近見士大夫﹐仕至通顯﹐以兄弟之子冒己子﹐而受髙蔭者多矣﹗恬不爲非﹐人亦不以爲怪訝也。甚者﹐以他人而爲己之有服親﹐以冒異姓恩澤者﹐聞守信之風﹐盍知愧乎﹖

杜祁公爲守。兗州石守道卒於郡﹐惡之者謂介僞死而北走胡。以詔核實。祁公會僚屬﹐語之。眾不敢當。時龔輔之爲掌書記﹐抗言曰「介平生遒諒﹐有是耶﹖願以闔族保其必死﹗」祁公悚然探懷中奏稿﹐示之曰「老夫旣保介矣﹐君年少﹐見義必爲﹐豈可量哉﹗」今世居下位而能執義抗言如輔之者固難﹐其人﹐而爲郡守獎人之言以成就其美名如祁公者﹐未之見也。

張乖崖公常言﹐見事有三難﹕能﹐一也﹔見而欲行﹐二也﹔當行必果﹐三也。前輩於事﹐精思如此﹐是所以大過人也。又云﹕事無大小﹐皆須用智。智如水也﹐不流則腐。若凡一日不用智﹐臨大事之際﹐寧有智來﹖予每佩服斯言。

歐陽文忠公謂謝希深曰「吾平生作文章﹐多在三上﹕馬上﹑枕上﹑廁上也。蓋惟此可以屬思耳﹗」

《因話錄》載﹕韓僕射臯﹐病小瘡﹐令醫傅膏藥。藥不濡。公問之。醫云「天寒﹐膏硬。」

近歲﹐許衝元將知西京。有一屬稟事云﹕某預錢若干﹐已有指揮許將來春充預買錢。衝元厲聲叱之曰「許將如何作﹝則故切﹞得預買錢﹗」其人始悟觸諱﹐跟踖謝過而退。又元厚之知杭州﹐一吏呈公事云﹕合依元降指揮。厚之徐拱手﹐緩聲曰「元降何嘗指揮﹖」吏惶恐。厚之曰「爾誤也。」不之罪。

錢中道帥太原。一日﹐武官謁見﹐敍舊﹐累數百言而退。錢語坐客曰「適來官人﹐口不稱名﹐但稱賤迹不已。欲面折之﹐便是要人避己名也。」客問﹕似乎門下有舊。錢曰﹕舊識其公。客曰﹕某亦識之﹐佳士也。錢曰「只那老賤迹。」一坐皆笑。

太宗朝﹐王濟主漳州龍溪簿。時福建諸郡輸鸛翎爲箭羽。旣非常有之物﹐而官司督責甚急﹐民間苦之。濟輒以便宜諭郡民﹐用鵝翎代之。因附驛以聞詔。可其請﹐施及旁郡﹐民咸徳之。

宋汝霖澤政和初知萊州掖縣。時戶部下提舉司科﹐買牛黃以供在京惠民和劑局合藥用。督責急如星火﹐州縣百姓競屠牛以取黃。旣不登所科之數﹐則相與斂錢﹐以賂上下胥吏丐免。汝霖獨以狀申提舉司﹐言牛遇歲疫﹐則多病﹐有黃。今太平之久﹐和气充塞縣境﹐牛皆充腯﹐無黃可取。使者不能詰﹐一縣獲免。無不歡呼感戴者。

裴諝爲史思明所得﹐僞授禦史中丞。時思明殘殺宗室﹐諝陰緩之﹐全活者數十百人﹐此事見《談賓錄》。靖康之變﹐金人盡欲得京城宗室。有獻計者﹐謂宗正寺玉牒取有籍﹐可據以取﹐則無遺矣。虜酋立命取籍。蒼黃間﹐玉牒所有吏已持至南薰門亭子矣。會虜使以事暫還﹐此夜惟監交物官數人在焉。戶部邵澤民溥其一也﹐遽索視之﹐每揭三二板則掣取一板﹐投之火鑪中。嘆曰「力不能徧存之﹐得預名被燕者可以免。計一籍中掣取而者亡慮十二三。俄頃﹐虜使至。吏舉籍以授之﹐遂按籍以取﹐凡京城宗室獲免者皆澤民之力也。而人多不知﹐予因閱裴諝事故志之。

京城旣陷﹐虜遣使籍帑藏﹐至軍器庫﹐點閱兵仗﹐時莫壽明以內相爲館伴。因白﹕自念兩朝和好﹐當載戢干戈﹐載櫜弓矢。虜使應聲曰「我曹腳轉後不請云左屬櫜鞭右執鞭弭與君周旋。」﹝此處疑有脫漏﹞

呂汲公在相位﹐其兄進伯﹐自外郡代還。相與坐東府堂上。夫人自廊下降階趨眾﹐以二婢掖侍而前。進伯遽曰「宰相夫人不須拜﹗」微仲解其意﹐叱二婢使去。夫人獨拜於赤日中﹐盡禮而退。進伯略不顧勞。聞者嘆服其家法之嚴。

何■當京城已陷﹐虜人入視帑藏﹑倉庚。時有胡思者爲司農卿﹐其諸倉米麥數白■。旣復﹐■送至廳事傍﹐遽屬言曰「大卿切勿令亂量。」思應曰「諾。」至客次﹐方悟其戲。蓋語有「胡思亂量」也。時謂宰相如此﹐何以服百僚。

