《義盜記》﹝淸﹞吳沃堯

山東向多劇盜﹐《水滸傳》載宋江等駐梁山泊﹔𨿽小說家言﹐而宋江名在正史﹐非虛構也。曹州一帶﹐至今仍爲盜藪﹐表兄祥符王幼安學曾﹐曾遊其地﹐歸爲予言﹐曹州民盜無可區別﹔蓋無一人非盜﹐亦無一人非民也。耕作隴畔﹐儼然農夫也﹐有孤客過﹐則輟耕揮刀殺人﹐以取其財﹐槁覆死者﹐而耕作如故﹔蓋相習成風矣。嗚呼﹗豈民盡甘爲盜耶﹖教育之不及﹐殆屍其咎矣﹗𨿽然﹐盜亦有可傳者。

江陰張笙繁直刺文鳳﹐於乙巳之冬﹐歸自山左。余於武進湯禹臣大令誥座中遇之﹐笙繁知予有小說之作﹐爲予言一事﹐人名地名年月﹐纖悉具詳。年來爲衣食囚﹐楮墨勞形﹐記憶力盡失﹐已都遺怠矣﹐僅記其厓略而已﹐爰先記之如左方。姓氏裏居﹐俟函詢笙繁﹐當再補錄。非亟亟也﹐將記之以愧今之士大夫也。

山左某邑﹐獲一盜﹐旣遞案﹐卽直供無所隱﹐縣令例詳省會。時漢軍尙會臣方伯其亨﹐陳臬山東﹐得詳﹐檄笙繁往覆勘。笙繁奉檄往﹐與邑令會訊﹐盜曰「某同母兄弟凡三人﹐某其次也。兄某犯案屢屢﹐於某年月日﹐由某案破獲﹐已正法矣。弟某犯案屢屢﹐於某年月日﹐由某案破獲﹐亦正法矣。某今始遞案﹐蓋已晚矣。吾某年殺某人﹐某年劫某家﹐得財若干﹔某死猶有餘罪﹐乞速正法可也﹗」笙繁廉知其爲積年劇盜﹐若使之爲眼綫﹐破獲必多﹔因謂之曰「若反正﹐當充練勇﹐以緝盜自效﹐非獨免罪﹐且可立功﹐汝願乎﹗」則泥首曰「敬謝公﹐凡盜皆吾兄弟也﹐賣兄弟以求富貴﹐某寧死不爲。」笙繁曰「盜﹐民患也﹐法當誅﹐誅有罪而立功﹐何不爲﹖」又泣曰「盜罪固當誅﹐然某非誅盜之人﹐賣兄弟﹐不仁﹐貪功以偸生﹐不義﹐僞爲投誠而無可破獲﹐不信﹐某寧死不爲也。某明知行多不法﹐終當顯戮﹐故就案卽供﹐不敢煩長官刑訊﹐乞明公速決之﹗」而笙繁益重其義﹐反覆譬解﹐至再至三﹐矢口不移﹐惟求速死。及夜覆訊﹐燭盡見跋﹐供如前。明日遂定讞﹐當就地正法。傳至案下﹐語以就死﹐則頓首泣曰「死吾罪也﹐小人有母﹐年八十餘矣﹐乞公施法外仁﹐得歸別母﹐死無憾矣。」笙繁將許之﹐邑令不可﹐曰「慮其遁也。」笙繁曰「是豈圖遁者之所爲耶﹖若遁罪在我。」邑令不得已﹐以干役二人﹐嚴其桎梏﹐押使往。盜歸﹐見母﹐拜於堂下曰「兒不肖﹐不能奉母天年﹐今就法矣﹐謹辭。」母笑曰「汝兄弟所爲﹐吾固知必有今日﹐汝所遺﹐足以供吾終老﹐速往就汝法﹐毋以我爲念。」再拜曰「母不悲戚﹐兒心慰矣。後院某處有窖藏金﹐乞母取五百以畀兒也。」母聞言﹐入內﹐少頃﹐復出曰「窖藏不少哉﹐前此何以不語我﹐取五百金何爲﹖」曰「兒別有所用﹐余以爲母天年之奉可也。」母曰「老身年八十有一矣﹐謾藏誨盜﹐須多金何爲﹖汝其以千金去﹐吾當別以百金酬二役也。汝好往就法﹐毋以我爲念。」盜泣謝。以百金酬二役﹐懷千金復至案﹐呈於官﹐啟曰「盜之物﹐皆贓物也﹐贓獲案﹐例歸主人﹔𨿽然﹐小人此贓﹐積有年矣﹐不復憶記從來﹐無主可歸﹐僅以呈案﹐以表區區報效之忱﹐望明公速以此創設警察。警察嚴則盜自匿迹﹐無煩緝捕矣。數年前﹐官捕小人急﹐乃孑身逃之南洋﹐以爲天地之大﹐何處不足以試吾技者﹖詎至其地﹐巡邏者無間晝夜﹐技不得展﹐乃廢然返﹔然後知警察之足以弭盜也。東省捕務廢弛﹐於平日則漠不關心﹐迨出一案﹐然後簽差焉﹐購綫焉﹐而所獲不無冤者﹐似非愷悌君子愛民之道﹐明公苟以小人之言爲然﹐舉行警察﹐使民憚於法网之嚴﹐相率攺行﹐東民受賜多矣。人之將死﹐其言也善﹐惟明公鑑之﹗」笙繁大感動﹐仍勸之反正﹐開導再三。盜瞋目曰「公猶以狗彘目我耶﹖」自是不復再語﹐乃揮涕斬之。

趼人氏曰﹕叔季之世﹐道徳淪亡﹐富貴熱中﹐朋友道喪﹐以吾所見﹐蓋多多矣﹗如此盜者﹐吾嘗求之於士大夫中而不可得﹐不圖於綠林豪客中見之﹐天壤間其猶有人乎﹖何以艸莽中崛起此義俠爽快之人也﹖吾記此篇﹐不覺又有所感焉﹖吾感夫近日上海範髙頭之遞案﹐獲範者爲範之同盟也。夫範罪當死﹐而同盟者非可死範之人﹐則此同盟者視彼山左之盜爲何如也﹖𨿽然﹐若此者吾於冠裳中轉屢見之矣﹐又烏能獨責此同盟者哉﹖君子讀此﹐當亦爲世道人心一慟﹐而表我之同情也。

