宋艷淸徐士鑾

宋艷提要

淸天津徐士鑾撰﹐凡十二卷。舉南北宋婢妾倡伎之事﹐沿世說新語例﹐區三十六門﹐分類編次﹐顏曰宋艷。匪直引人入勝﹐蓋亦名實相符耳。篇中麗以歷朝掌故﹐或先正格言﹐義存勸懲﹐煞費婆心。迥非麗情集﹑婦人集等所能抗行也。談趙宋一代艷史者﹐當推此書爲驪淵矣。

宋艷題辭

摘艷紛披碎錦叢﹐幾多白白與紅紅。一言括盡詩三百﹐不出無邪兩字中。

宋史髙標道學名﹐風流天子卻多情。安安唐與師師李﹐盡得承恩入禁城。﹝風流道學﹐千古竟難其人﹞

樂旣不淫哀不傷﹐關雎好色亦何妨。眼中有艷心無艷﹐任爾常窺宋玉墻。

色界茫茫結淨因﹐須彌破後一微塵。笑他欲障鳩羅什﹐只把吞鍼駭世人。

我夢遊仙恨不眞﹐胡麻飯熟幾經春。開編笑語霞城守﹐阮肇劉晨是部民。﹝君舊守臺州﹐天臺仙子或亦望北鶴﹞

貞淫正變盡師資﹐一片婆心托艷辭。君是南朝徐孝穆﹐閒情應續玉臺詩。﹝陵有玉臺新詠序﹞

光緒辛卯子月上浣樂亭史夢蘭香崖題

宋艷序

吾人編輯一書﹐必義存勸戒﹐方可問世。第先賢語錄﹐直接心傳﹐而讀古者或不終篇﹐輒置之。置之不讀﹐𨿽家置一編﹐其如未嘗一寓目何﹖是知彊以所不欲觀﹐不若姑卽情之所近以引之﹐如孟子進齊君以王政﹐好貨好色豈王政哉﹐孟子不斥其所好之非﹐而貨也色也﹐王政卽於是乎在﹐此眞善於勸戒者矣。徐子沅靑以所輯宋艷十二卷請序﹐其事𨿽不外情欲之私﹐而或自致之﹐或非自致之﹐一念之邪正﹐如黑與白不相假。使閱之者時則懍若神明﹐時則視同犬彘﹐因以作其剛方之气﹐激其羞惡之良。人非下愚﹐皆知自好﹐而漠然不動於中者其誰﹖且所以致夫情欲者﹐其人特出於婢妾倡伎﹐初無談人閨閫之嫌﹐其用意實有足多者。以視世所傳婦人集﹑麗情集﹑小名錄等書﹐未可同日語矣。抑又思之﹐沅靑精力未衰﹐而世局又正多隱憂﹐若能充其精力於往籍所載一切長駕遠馭之雄圖﹐與夫應變沈機之偉略﹐其有可取以宏濟時艱﹑挽回劫運者﹐更匯而編輯之﹐質之當世﹐以待其人﹐是則余之厚望也夫﹗光緒辛卯秋八月友生楊光儀香吟氏序

序二

且夫一代之文﹐興一代之事﹐皆一代之風气所關。自宋儒髙談性理﹑聚徒講誦﹐動累千百萬言﹐其間闡明經訓﹐𨿽系人心風俗之大﹐固自萬古不磨﹔而淸淨寂滅﹑遁於虛無者﹐亦所在多有。至細而極之﹐妾伎可傳之事﹐愚夫愚婦聞之或泣或歌﹐尢講學家所不欲言﹐而亦不願言者﹐懼其褻也﹐懼其不足傳也。然而魁儒碩彥﹐搜求一代文獻﹐大者勒之史乘﹑垂之方策﹐懿鑠今古﹐一無所遺﹔小者慮其散佚﹐多籍私家紀載而傳之。若夫取裁一代﹐編次一書﹐義關勸懲而說不腐﹐事屬情欲而旨不纖﹐則美惡相形﹐亦自有可以興﹑可以觀者。吾宗沅靑太守﹐息居裏門﹐纂輯宋艷一書﹐沿世說新語例﹐分門別類﹐悉寓箴規﹐是匪惟感發中材﹐卽士夫慧業靈心﹐亦足懲其逸志。沅靑守臺郡﹐極有政聲﹐士人至今頌之。今積歲手錄成編﹐尙不忘人心風俗之系﹔且詳人所略﹐不使一代掌故湮而弗傳﹐誠有心世道者。彼一麾數年卽摭拾政事裒然成書﹐持爲欺飾後人之具﹐其存心又豈可同日語哉﹖是爲序。光緒癸巳仲冬之月上浣宗弟郙序

引

余自旋裏後﹐杜門卻掃﹐日手一編﹐借以攝心息慮﹐曾輯《醫方叢話》八卷付梓。余性善忘﹐而閱過輒不記憶﹐因於書中可驚可喜之事隨手錄之﹐或同一事而紀述互異﹐亦並錄之﹔其與彼事有辧論有佐證﹐與夫引用故實之可考核者﹐亦附錄之。至若載籍中箴語格言﹐余尢喜其得以自警也。歲月旣久﹐手錄積多﹐爰規《世說新語》例﹐分門三十有六﹐將所錄南北宋事逐類排次。𨿽事故限以婢妾倡伎﹐然各有緣由﹐固可區分。卽於各類所載後﹐或附以歷朝事實﹐或系以先正法言﹐其間𨿽片語單詞﹐皆有所本﹐要非鄙人妄逞臆說也。此書凡三易稿﹐見者僉謂有關勸懲﹐慫恿鏤板。余以所輯盡宋事也﹐卽以《宋艷》名﹐蓋欲引人觀覽云爾。光緒辛卯荷月徐士鑾識

卷一端方徳義耿直警悟慚悔遏絕

卷二瑕颣間隙懊惱窘辱

卷三苦累患害忿激矜詡

卷四逸豫紕繆詭譎

卷五狹邪佻薄狂妄

卷六卑污狎暱

卷七嬉戲譏誚愛慕

卷八感戚惑溺侈縱

卷九僭竊殘暴覆亡

卷十果報奇異

卷十一駁辧傅會

卷十二叢雜

宋艷卷一

端方

◎楊邦乂﹐字晞稷﹐吉州吉水人。博通古今﹐以捨選登進士第。遭時多艱﹐每以節義自許。歷婺源尉﹐蘄﹑廬﹑建康三郡教授﹐攺秩知溧陽縣。建炎三年﹐金人濟江﹐鼓行逼城。時李棁以戶部尙書董軍餉﹐陳邦光以顯謨閣直學士守建康﹐皆具降狀﹐逆之十里亭。金帥完顏宗弼旣入城﹐棁﹑邦光率官屬迎拜﹐惟邦乂不屈膝﹐以血大書衣裾﹐曰「寧爲趙氏鬼﹐不爲他邦臣﹗」宗弼不能屈。翼日﹐遣人說邦乂﹐許以舊官。邦乂以首觸柱礎流血﹐曰「世豈有不畏死而可以利動者哉﹗速殺我﹗」已而宗弼再引邦乂﹐邦乂不勝憤﹐遙望大罵。宗弼大怒﹐殺之﹐剖取其心。年四十四。事聞﹐贈直祕閣﹐賜田三頃﹐官爲斂葬﹐卽其地賜廟褒忠﹐謚忠襄﹐官其四子。邦乂少處郡庠﹐目不視非禮﹐同捨欲隳其守﹐拉之出﹐托言故舊家﹐實娼館也。邦乂初不疑﹐酒數行﹐娼女出﹐邦乂愕然﹐疾趨還捨﹐解其衣冠焚之﹐流涕自責。紹興七年﹐樞密院言邦乂忠節顯著﹐上曰「顏眞卿異代忠臣﹐朕昨已官其子孫。邦乂爲朕死節﹐不可不厚褒錄﹐以爲忠義之勸。」加贈徽猷閣待制﹐增賜田三頃。「宋史」

《鶴林玉露》﹕楊忠襄公少處郡庠﹐足不涉茶坊酒肆。同捨生欲壞其守﹐拉之出飲﹐托言朋友家﹐實娼館也。公初不疑﹐酒數行﹐娼艷妝而出﹐公愕然﹐疾趨而歸﹐解其衣焚之﹐流滯自責。人徒見胡忠簡公銓以編修官乞斬秦檜﹐甘心流竄。忠襄以金陵一倅唾罵兀術﹐視死如歸﹐豈知其爲布衣時﹐所立已卓然矣﹗

◎嶽少保飛至孝。母畱河北﹐遣人求訪迎歸﹔母有痼疾﹐藥餌必親﹔母卒﹐水漿不入口者三日。家無姬侍。吳玠夙服飛﹐願與交歡﹐飾名妹遺之。飛曰「主上宵旰﹐豈大將安樂時耶﹖」卻不受﹐玠益敬服。飛少好飲﹐帝戒之曰「卿異時到河朔乃可飲。」遂絕不飲。帝初爲飛營第﹐飛辭曰「敵未滅﹐何以家爲﹖」或問天下何時太平﹐飛曰「文臣不愛錢﹐武臣不惜死﹐天下太平矣﹗」「宋史」

蝶訪案﹐《宋史》稱吳玠夙服嶽少保﹐願與交歡﹐遺以名姝。然君子愛人以徳﹐其用意蓋左。因考趙崇絢《雞肋》﹐載唐韓宏惡李光顏忠力﹐思有以抗蔑之﹐乃飾名姝遺光顏。光顏大合將校﹐置酒﹐使者引侍姝至﹐秀曼都雅﹐一軍驚視。光顏徐曰「我去室家久﹐以爲公憂﹐誠無以報徳。然將士皆棄妻子﹐蹈白刃﹐柰何獨以女色爲樂﹖」厚賂使者遣之﹐將士感激。蝶訪曰﹕李﹑嶽之不受則同﹐韓﹑吳之遺迥異。觀玠之飾而遺﹐及嶽卻而不受﹐玠益敬服﹐知玠殆試嶽耳。

◎丁度﹐字公雅﹐謚文簡。性淳質﹐不爲威儀。居一室十餘年﹐左右無姬侍。然喜論事。在經筵歲久﹐帝每以學士呼之而不名﹐嘗問蓍龜占應之事﹐乃對﹕「卜筮𨿽聖人所爲﹐要之一技而已﹐不若以古之治亂爲監。」「宋史」

◎李燾﹐字仁甫。紹興八年擢進士第。燾性剛大﹐特立獨行。早著書﹐檜尙當路﹐檜死始聞於朝。曁在從列﹐每正色以訂國論。張栻嘗曰「李仁甫如霜松雪柏。」無嗜好﹐無姬侍﹐不殖產。平生生死文字間﹐《長編》一書用力四十年﹐葉適以爲春秋以後才有此書。「宋史」

◎包恢﹐字宏父﹐謚文肅﹐建昌人。知隆興府兼江西轉運﹐沈妖妓於水﹐化爲狐﹐人皆神之。歷仕所至﹐政聲赫然。「宋史」

蝶訪曰「倩盼作妖狐未慘﹐肥甘藏毒鴆猶輕」﹐陸放翁句也。張文和公廷玉謂此二語﹐可作富貴人座右銘。

◎楊簡﹐字敬仲﹐慈溪人。乾道五年舉進士。後知溫州﹐移文首罷妓籍﹐尊賢敬士。「宋史」

蝶訪案﹕《楊簡傳》簡論治務中﹐亦有罷妓籍從良一事﹐洵仁人之用心也。《宋史》論楊簡之學﹐非世儒所能及﹐施諸有政﹐使人百世而不能忘。然𨿽享髙年﹐不究於用﹐豈不重可惜哉﹗

◎司馬溫公與龐元魯﹐俱爲張存龍圖婿。張夫人賢惠。龐穎公帥太原﹐溫公從辟﹐是年三十餘﹐未有子。龐公與劉夫人欲有所置。劉發之﹐張欣然莫逆﹐未幾得之。凡歲幾朝﹐溫公未嘗盼睞。龐﹑劉知之﹐必以主母在嫌。一日召張夫人賞花﹐溫公不出。食已具﹐是婢靚妝就書院供茶﹐溫公怫然曰「這下人﹐今日院君不在宅﹐爾出來此作甚麼﹖」明日﹐潁公幕府曰「司馬院丞卻有祖風。」謂相如﹑卓氏也。縣君孫兆曰「司馬院丞可惜不會彈琴﹐卻會鱉廝趯。」聞者大笑。「畫墁錄」

《淸波別誌》﹕劉蒙賢良書幹司馬溫公﹐乞以鬻下一婢之資五十萬﹐以濟其貧。又責公不效韓退之所爲﹐蓋已欲爲劉叉之攫金也。公復書﹐其略曰「某家居食不敢常有肉﹐衣不敢純衣帛﹐何敢以五十萬市一婢乎﹖」又曰「退之文爲天下貴﹐故當時王公碑碣靡不請焉。受其厚謝﹐隨散之親舊以行義﹐某豈敢望退之哉﹗」一書千餘言﹐遜謝甚苦﹐訖無一語詆其妄。舊傳公未有子﹐淸河郡君爲置一妾﹐一日乘間俾盛飾入書室﹐覬一顧﹐而公略不領。妾思所以嘗之﹐取一帙問曰「中丞﹐此是何書﹖」公拱手莊色對曰「此是《尙書》。」妾乃逡巡而退。公嘗答孫察爲其伯之翰求銘誌書﹐歷敍多年不爲人作碑志﹐所辭拒者數十家﹐後復辭劉原父垂絕之托﹐於《十國紀年﹟序》載之甚詳。以是知買婢之資﹐撰碑之謝﹐公豈有之﹗蒙旣登公門﹐公之介特淸淳﹐豈不素知﹗顧乃鑿空而舉二事﹐非公宏度﹐孰能非意理遣一笑容之乎﹖

◎韓魏公在政府﹐家有女樂二十餘輩﹐及崔夫人亡﹐一日盡厚遣之。同列多勸其且畱爲暮年歡﹐公曰「所樂幾何﹐而嘗令人心勞﹐孰若吾簡靜之樂也﹖」「人譜類記」

◎沈持正名樞﹐紹興中參政。和議成﹐語同列曰「官家好呆。」上聞之﹐謫筠州。攜一鬟去﹐數年歸嫁﹐仍處子。安吉尉潘方壽以詩寄曰「昔年單騎赴筠州﹐覓得歌姬共玩遊。去日正宜供夜直﹐歸來渾未識春愁。禪人尙有香囊愧﹐道士猶懷炭婦羞。鐵石心腸延壽藥﹐不風流處卻風流。」蓋以嘆持正云。「啽囈集」

◎二程先生﹐一日同赴士夫家會飲﹐座中有二紅裙侑觴。伊川見妓﹐卽拂衣起去。明道同他客盡歡而罷。次早﹐明道至伊川齋頭﹐語及昨事﹐伊川猶有怒色。明道笑曰「某當時在彼與飲﹐座中有妓﹐心中原無妓﹔吾弟今日處齋頭﹐齋中本無妓﹐心中卻還有妓。」伊川不覺愧服。「人譜類記」

◎詔賜楚州孝子徐積﹐絹三十匹﹐米三十石。積從胡瑗學﹐一見異待之。嘗延食中堂﹐二女子侍立。將退﹐積問曰「門人或問見侍女否﹐何以答之﹖」瑗曰「莫安排。」積聞此言省悟﹐所學頓進。此段不但見於諸公紀聞﹐亦載在《哲宗實錄》﹐乃元丰八年事也。其警後學﹐要妙在「莫安排」三字﹐故史臣從而書焉。「淸波雜誌」

蝶訪曰「菩提本非樹﹐明鏡亦非臺。本來無一物﹐何處惹塵埃﹖」此《傳燈錄》中慧能大師偈也。合觀程﹑胡兩賢﹐所謂天理渾然常存﹐無一毫人欲之私。

◎京師百官上日﹐惟翰林學士敕設用樂﹐他𨿽宰相亦無此禮。優伶並開封府點集。陳和叔除學士時﹐和叔知開封府﹐遂不用女優。學士院敕設不用女優﹐自陳和叔始。「夢溪筆談」

◎陳淳祖爲賈似道之客﹐守正爲諸客所疾﹐內人亦惡之。一日諸姬爭寵﹐密竊一姬鞋﹐藏淳祖牀下﹐意欲並中二人。賈入齋見之﹐心疑焉。夜驅此姬至齋門誘之﹐淳祖不答﹐繼以大怒。賈方知其無他﹐遂勘諸妾﹐得其情﹐由是極契淳祖﹐後遂有知南軍之命。金﹑元院本演其事。「警心錄」

◎舊傳宗本至京師﹐有一貴戚欲試之﹐因以猾娼薦寢。本登榻﹐鼻息如雷﹐其娼爲般若光所爍﹐通夕不寐。翌旦﹐炷香拜之曰「不意今日得見古佛。」「中吳紀聞」

蝶訪曰﹕猾娼不敢近宗本﹐由宗本所持戒律堅定也。因考《閩中摭聞》﹐方靈臯紀黃石齋道周軼事云﹕黃岡杜蒼略先生客金陵﹐習明季遺事﹐嘗言崇禎末年﹐余中丞集生與譚友夏結社金陵﹐適石齋黃公來遊﹐與訂交﹐意頗洽。黃公造次必於禮﹐諸公心向之而苦其拘﹐思試之。妓顧氏﹐國色也。聰慧通書史﹐撫節按歌﹐見者靡不心醉。一日大雨雪﹐觴黃公於余氏園﹐召顧佐酒。公意適無忤﹐諸公更勸酒﹐劇飲大醉﹐送公臥特室榻上﹐衾枕茵席各一﹐使顧盡弛褻衣入﹐隨鍵戶﹐諸公伺焉。公驚起﹐索衣不得﹐因引衾自覆薦﹐而命顧以茵臥。茵厚且狹﹐不可轉﹐乃使就衾。顧暱就公﹐公曰﹕『無庸側身內向﹐息數十轉卽安寢。』漏下四鼓覺﹐轉面向外。顧佯寢無覺﹐而以體傍公。俄頃﹐公酣寢如初。詰旦顧出﹐具言其狀﹐且曰﹕『公等爲名士﹐賦詩飲酒是樂而已矣。爲聖爲佛﹐成忠成孝﹐終歸黃公。」觀此﹐則石齋先生更勝宗本﹐可謂眞道學矣。案﹕文廟《通考》「石齋先生﹐國朝道光三年從祀﹐稱先儒。」

徳義

◎袁韶﹐字彥淳﹐慶元府人。淳熙十四年進士﹐爲臨安府尹幾十年﹐理訟精簡﹐道不拾遺。里巷爭呼爲佛子﹐平反冤獄甚多。卒贈少傅﹐後以郊恩累贈太師﹑越國公。韶之父爲郡小吏﹐給事通判廳﹐勤愼無失。歲滿當代﹐不聽去。後通判至﹐復畱用之﹐因致丰饒。夫妻俱近五十無子﹐其妻資遣之莊臨安置妾。旣得妾﹐察之有憂色﹐且以麻束髮﹐外以彩飾之。問之﹐泣曰「妾故趙知府女也﹐家西川。父歿家貧﹐故鬻妾以爲歸葬計耳。」卽送還之﹐其母泣曰「計女聘財﹐猶未足以給歸費﹐且用破矣﹐將何以酬汝﹖」徐曰「賤吏不敢辱娘子﹐聘財盡以相奉。」且聞其家尙不給﹐盡以囊中資與之﹐遂獨歸。妻迎問之曰「妾安在﹖」告以其故﹐且曰「吾思之﹐無子命也﹗我與汝周旋久﹐若有子﹐汝豈不育﹐必待他婦人乃育哉﹖」妻亦喜曰「君設心如此﹐行當有子矣﹗」明年生韶。「宋史」

◎馮京﹐字當世。其父商也﹐壯年無子﹐將如京師﹐其妻授以白金數笏﹐曰「君未有子﹐可以此爲買妾之資。」及至京師﹐買一妾﹐立券償錢矣﹐問妾所自來﹐涕泣不肯言。固問之﹐乃言其父有官﹐因綱運欠折﹐鬻妾以爲賠償之計。遂惻然不忍犯﹐遣還其父﹐不索其錢。及歸﹐妻問買妾安在﹐具告以故﹐妻曰「君用心如此﹐何患無子﹗」居數月﹐妻有娠。將誕﹐裏中人皆夢鼓吹喧闐迎狀元。京生﹐家貧甚﹐讀書於灊山僧捨。後作三元。有詩號《灊山集》﹐皆其未遇時所作﹐如「琴彈夜月龍魂冷﹐劍擊秋風鬼膽粗。」「吟气老懷長劍古﹐醉胸橫得太行寬。」「丰年足酒容身易﹐世路無媒著腳難。」皆不凡。「鶴林玉露」

蝶訪曰﹕能與貧人共荒谷﹐定有明珠出蚌胎。因以嘆濟人之急﹐教人之難﹐其所保全者爲正多。

◎時邦彥﹐陽武人。父爲鄭州牙校﹐補軍將吏﹐部差押綱至成都﹐時年六十四。婦方四十餘﹐未有子﹐謂其夫曰「我有白金百星﹐可攜行至蜀﹐求一妾歸﹐冀得子爲身後計。」父至成都輸納畢﹐訪牙儈﹐見一女甚端麗﹐詰其家世﹐不對。窺見以布總發﹐怪問之﹐悲泣曰「父本都下人﹐爲雅州掾官﹐卒﹐扶護至此不能歸﹐鬻妾欲辦裝耳﹗」父惻然﹐攜金往見其母﹐以助其行﹐又爲干行計﹐同上道。路中謹事掾妻如部曲。至都下﹐僦居菆殯畢﹐方辭歸。妻迎問買妾狀﹐具以實告。未幾妻有孕。一夕﹐夢有數人披衲襖﹐輿一金紫人畱堂中。及旦﹐邦彥生﹐後堂犬亦生九子﹐故小字十狗。後登進士第一﹐官至吏部尙書。「東臯雜錄」

案﹕《泊宅編》載狀頭時邦彥之母夢云云﹐故小名十狗。《同年錄》見之。並謂《東臯錄》載邦彥之父有陰徳事甚詳。

蝶訪曰﹕孤寡之人﹐最堪憐憫﹐仁人用心﹐宜加矜卹。以上三則﹐事實相同﹐皆確而有據﹐蓋古人於此等優爲之。彼夫多蓄姬妾以求子嗣﹐而於矜孤卹寡﹑利物利人等善行絕不一爲﹐又安望得子且貴哉﹖

◎馮京﹐字當世﹐鄂州江夏人。少雋邁不羣﹐舉進士﹐自鄕舉﹑禮部以至廷試﹐皆第一。時猶未娶﹐張堯佐方負宮掖勢﹐欲妻以女。擁至其家﹐束之以金帶﹐曰「此上意也。」頃之﹐宮中持酒肴來﹐直出奩具目示之。京笑不視﹐力辭。嘗過外兄朱適﹐出侍妾﹐詢知爲同年進士妻﹐亟請而嫁之。京拜太子少師﹐致仕。薨年七十四。贈司徒﹐謚曰文簡。「宋史」

◎陳規﹐字元則﹐密州安丘人。中明法科。自紹興以來﹐文臣鎭撫使有威聲者﹐惟規而已。規端毅﹐寡言笑﹐然待人和易。以忠義自許﹐尢好振施﹐家無贏財。嘗爲女求從婢﹐得一婦甚閒雅﹐怪而詢之﹐乃云夢張貢士女也﹐亂離夫死無所托﹐鬻身求活。規卽輟女奩嫁之﹐聞者感泣。「宋史」

◎查道﹐字湛然﹐奉養以孝聞。母嘗病﹐思鱖羹﹐方冬苦寒﹐市之不獲。道泣禱於河﹐鑿冰取之﹐得鱖尺許以饋。又刲臂血寫佛經﹐母疾尋愈。兒時嘗戲畫地爲大第﹐曰「此當分贍孤遺。」及居京師﹐家甚貧﹐聚族之煢獨者﹐祿賜所得﹐散施隨盡﹐不以屑意。與人交﹐情分切至﹐廢棄孤露者待之愈厚﹐多所周卹。初赴舉﹐貧不能上﹐親族裒錢三萬遺之﹐道出滑臺﹐過父友呂翁家。翁喪﹐貧窶無以葬﹐其母兄將鬻女以襄事。道傾褚中錢﹐且爲其女擇婿﹐別加資遺。又故人卒﹐貧甚﹐質女婢於人﹐道爲贖之﹐嫁士族。搢紳服其履行。嘗夢神人謂曰「汝位至正郎﹐壽五十七。」而享年六十四﹐論者以爲積善所延也。「宋史」

《國老談苑》﹕查道初應舉﹐自荊州湖遊索﹐獲十餘萬。至襄陽逆旅﹐見女子端麗秀出﹐非塵中之偶﹐因詰其所來﹐乃故人之女也。遂以行囊求良謹者嫁之﹐是歲由此罷舉。

◎丰有俊﹐字宅之。登靑樓﹐偶見小娼﹐疑故人女﹐累目之。酒罷﹐女入曰「丰官人識妾否﹖」詰之﹐果故人女。丰曰「汝且退。」丰與臨安尹有契﹐明日以白尹﹐且云「某僅有錢百千﹐從公更貸二百千嫁之。」尹嘉其誼﹐卽取入府﹐厚奩具﹐擇良士嫁焉。尹卽王宣子佐也。「行營雜錄」

◎滕洙﹐字希尹﹐世家徽之婺源。五子皆業進士。公爲人恭儉好義﹐凡少年所爲﹐飲酒歌呼﹐饒樂放縱事﹐未嘗一接也。自奉菲薄﹐食不二味﹐苦節力行﹐終身如一日﹐不以丰約易其度。嘗有一士族女﹐年甫齠齔﹐家貧母病﹐父爲牙儈所欺﹐鬻之娼家。聞者不平而莫能誰何。君獨憤然﹐呼娼儈﹐許償值還女。娼陽諾﹐而實謀挾之遁。君廉知之﹐亟訴諸官﹐未決。娼與儈謀僞契﹐增其值﹐累數倍﹐覬君憚費而止。君喜女得還﹐不復斥其僞﹐卽謀所以酬之﹐然未有處也。會君長子璘舉鄕貢﹐郡饋鹿鳴勸駕之金﹐卽以取女還其家。縣令張安中聞之﹐擊節稱嘆﹐書其牘﹐譽君良美。蓋𨿽居困約﹐猶自拔爲義﹐至他嫁親戚孤遺之女﹐與矜其貧而卹之者猶多﹐不能盡書也。「尊徳性齋小集」

蝶訪閱《雲溪友議》﹕李尙書翺在潭州席上﹐有舞柘枝者﹐顏色憂悴﹐問之﹐是故韋左司愛姬之女。李公速命更其舞衣﹐延入與韓夫人相見。見其言語淸楚﹐宛有冠蓋風儀﹐遂於賓榻中選士嫁之。舒侍郎元輿聞之﹐贈李詩曰「湘江舞罷忽成悲﹐便脫蠻靴出絳帷。誰是蔡邕琴酒客﹐魏公懷舊嫁文姬。」知此等徳義之舉﹐前人已有行之者矣。若查﹐若丰﹐若滕﹐較李尙書爲難﹐非勇於爲義者乎﹖

◎司馬旦﹐字伯康﹐以熙寧八年致仕﹐歷官十七遷﹐至太中大夫。元祐二年卒﹐年八十二。旦澹泊無欲﹐奉養苟完﹐人不見其貴。與弟光尢友愛終始﹐人無間言。旦與人交以信義﹐喜周其急。嘗有以罪免官﹐貧不能存者﹐月分俸濟之﹐其人無以爲報﹐願以女爲妾。旦驚謝之﹐亟出妻奩中物使嫁之。「宋史」

◎李丞相沆﹐有長者譽。一世僕逋宅金數十千﹐忽一夕遁去。有女將十歲﹐美姿格﹐自寫一券系於帶﹐願賣於宅以償焉。丞相大惻之﹐祝夫人曰「願如己子育於室﹐訓教婦徳﹐俟成求偶嫁之。且請夫人親結褵以主婚﹐然而務在明潔。」夫人如所誨﹐及笄﹐擇一婿亦頗良﹐具奩幣歸之。女範果堅白﹐其二親後歸舊京﹐聞之淪感心骨。丞相病﹐夫婦刲股爲羹饋之﹔至薨﹐衰絰三年以報。「厚徳錄」

◎韓琦在政府﹐以三十萬錢買女婦張氏﹐姿色美麗。券成﹐張忽潸然曰「妾本修職郎郭守義妻也﹐部使者挾私﹐劾以敗官。今秋髙歲晚﹐實恐舉家餓死京師﹐願身從人﹐活守義兒女耳﹗」琦惻然憫之﹐遣張持錢還捨﹐令語守義曰「敗官果非辜﹐可訴諸朝。」「事白﹐汝卻歸我家。」郭后辯雪﹐張來如約。琦使退曰「吾位宰相﹐豈可妾士人妻﹗向日之錢﹐用應盡矣﹐卽以前券包二十金﹐助以之官﹐善視兒女。」張感激百拜而去。「昨非錄」

◎趙忠簡公秉政日﹐使臣關永堅趨承云「久乃丐官淮上﹐貧不辦行﹐欲貨息女。」公憐之﹐隨給所須。永堅乞納女﹐公卻之。力請不已﹐姑畱之。後永堅解秩還﹐公一見語之曰「爾女無恙。」永堅謂宿逋未償﹐公笑不答﹐且助資送費﹐囑求良配﹐遂歸監平江梅裏鎭宗室汝霖。女言𨿽累年日侍丞相巾櫛﹐及嫁﹐尙處子也。汝霖與知泗州王伯路厚﹐語其詳。伯路云「前輩於此等優爲之﹐特今之人爲難能。」「淸波雜誌」

◎宋翰林學士沈公﹐字文通﹐諱遘﹐錢塘人。舉進士﹐累遷知制誥﹐出知杭州。英宗召見勞問﹐除龍圖閣直學士﹑知開封府。公爲人俊敏﹐通世務。杭﹐公鄕郡也。郡人有貧不能葬﹐及女子孤無以嫁者﹐公以公使錢葬嫁數百人。娼優養良家女爲己子者﹐奪歸其父母。令行禁止﹐事至立斷﹐眾駭服﹐屏息不敢犯。其治開封亦然﹐事見《國史》及《臨安志》。「錢塘先賢傳贊」

《武林紀事》﹕沈遘﹐字文通。嘉祐中以禮部尙書知杭州﹐令行禁止。人有貧無以葬﹑孤不能嫁者﹐悉用公府錢爲葬嫁者數百人。良家妾入娼優者﹐悉以錢贖歸其父母。

《燕翼貽謀錄》﹕祖宗舊制﹐州郡公使庫錢酒﹐專饋士大夫入京往來與之官﹑罷任旅費。所饋之厚薄﹐隨其官品之髙下﹐妻孥之多寡。此損有餘補不足﹐周急不繼富之意也。其講睦鄰之好﹐不過以酒相遺﹐彼此交易﹐復還公帑﹐換易答之﹐不敢自飲也。

◎開禧中有苗氏女﹐本宦族也﹐失身爲妾於某朝士。臨行作詩別其母云「桃花飛盡馬塍春﹐此日辭家淚滿巾。豈是比鄰無嫁處﹐千山萬水逐行人﹖」朝士者知之﹐遂厚給資以嫁焉。「浩然齋雅談」

◎呂文仲﹐歙人。爲中丞﹐有陰徳。咸平中﹐鞠曹南滑民趙諫獄。諫豪於財﹐結士大夫﹐根蒂特固。忽禦寶封軒裳姓名七十餘輩﹐自中降出﹐皆昔委諫營產買妾者﹐悉令窮治。文仲從容奏曰「更請察其爲人﹐密籍姓名﹐候舉選對敡之日﹐斥之未晚。」眞宗從之。「玉壺淸話」

◎李和文都尉好士﹐一日召從官呼左右軍官妓﹐置會夜午。臺官論之﹐楊文公以告王文正。文正不答﹐退朝以紅箋書小詩﹐遺和文﹐且以不得預會爲恨。明日﹐眞宗出章疏﹐文正曰「臣嘗知之﹐亦遺其詩﹐恨不得往也﹗太平無象﹐此其無象乎﹗」上意遂釋。「厚徳錄」

《避暑錄話》﹕李公武尙太宗獻穆公主。好學﹐從楊大年學作詩﹐以師禮事之﹐死爲制服。士大夫以此推重。私第爲閒燕﹑會賢二堂﹐一時名公卿皆從之遊。卒謚和文﹐外戚未有得文謚者﹐人不以爲過。

蝶訪考王鞏《聞見近錄》﹐亦載此則。鞏﹐王文正公旦之孫也。卷中稱先文正﹐所載與《厚徳錄》無異。惟《厚徳錄》「和文」誤「文和」﹐證以《避暑錄話》爲攺之。

◎劉徳初爲儀眞教授﹐日與官奴密遊﹐監司欲發其事。晁美叔祕監﹐時爲大漕﹐其子之道說之﹐從容言劉某與某气類不相合﹐然其人必貴。美叔因營救之﹐徳初甚惑焉。「曲洧舊聞」

《周禮﹟天官﹟酒人》「奚三百人」注﹕「今之侍史官婢。」

《輟耕錄》謂﹕「今以妓爲官奴﹐卽官婢也。」

《惜抱軒筆記》﹕王子敬小名官奴﹐若唐宋人自呼妓女爲官奴。李義山似誤認《樂毅論》之官奴亦爲妓也。《妓席》詩「請書爲小字﹐切莫喚官奴」﹐此誤用右軍語也。若東坡詩「欲借官奴遣吹笛」﹐及在湖州有「遣官奴持燭」語﹐此皆指妓女﹐與子敬無與。

《梅道人遺墨》﹕東坡先生守湖州日﹐遊何道兩山﹐遇風雨﹐回憩賈耘老溪上澄暉亭﹐命官奴執燭﹐畫風竹於壁間。後好事者刻於石﹐置郡庠。

◎張宣徽安道守成都﹐眷籍娼陳鳳儀。後數年﹐王懿敏仲儀出守蜀﹐安道祝仲儀﹐致書與之。仲儀至郡﹐呼鳳儀曰「張尙書頃與汝畱情乎﹖」鳳儀泣下。仲儀曰「亦嘗遺尺牘﹐今且存否﹖」曰「迨今蓄之。」仲儀曰「尙書有信至﹐汝可盡索舊帖﹐吾欲觀之﹐不可隱也。」遂悉取呈﹐韜於錦囊甚密。仲儀曰「尙書以剛勁立朝﹐少與多讎。汝毋以此黷公﹗」乃取書付鳳儀﹐並囊盡焚之。後語安道﹐張甚感之。王張姻家也。「墨莊漫錄」

《詞苑叢談》﹕陳鳳儀﹐成都樂妓也﹐有《一絡索》詞送人云「蜀江春色濃如霧﹐擁雙旌歸去。海棠也似別君難﹐一點點﹐啼紅雨。／此去馬蹄何處﹖向沙堤新路。禁林賜宴賞花時﹐還憶著﹑西樓不﹖」

朱彜尊《詞綜》﹕「陳鳳儀﹐成都樂妓」﹐而《一絡索》詞列在元人詞末﹐不知何據﹖蝶訪繹詞中「擁雙旌歸去」及「禁林賜宴」句意﹐似卽送張宣徽之作﹐俟再考。

◎錢公若水爲同州推官﹐有富民走失一小女奴﹐莫知所在。父母以訴於州﹐州委錄參鞫之。錄參舊有求於富民﹐不獲﹐遂劾其父子共殺女奴﹐投水中。法外淩窘﹐不勝其苦。遂自誣伏。獄具﹐上於州﹐州委官審覆﹐亦無反異﹐獨若水遲疑。錄參詣廳詬罵曰「豈公受富民錢﹐故出之乎﹖」若水但笑曰「今數日當死﹐安可容易不熟察﹖」又越旬﹐不決。知州亦有語﹐若水終不奪﹐上下皆怪訝。一日﹐若水詣知州﹐屏人告曰「向某所以遲畱此獄者﹐蓋慮其冤﹐嘗以家財訪求女奴﹐今得之矣。」知州驚曰「女奴安在﹖」若水歸﹐使人密送女奴於知州所。知州垂簾呼其父母﹐謂曰「汝女今至﹐還識之否﹖」曰「安有不識﹗」卽揭簾推出﹐父母喜曰「是也﹗」於是引出富民釋之。富民號泣﹐謝曰「非使君﹐某一旦遂至滅門。」知州曰「此乃推官﹐非我也﹗」富民亟詣推官求謝﹐若水閉門不納。富民遮垣而哭﹐歸傾家財飯僧﹐以爲若水壽。知州欲以其事聞﹐若水曰「休也﹗某初心止欲拔冤﹐非敢希賞﹐萬一敷奏﹐在某固好﹐於錄參卻如何﹖」知州益加敬重。太宗聞知﹐驟加進擢﹐自幕職不半年知制誥﹐又二年爲樞密。「樂善錄」

耿直

◎王安禮﹐字和甫﹐安石之弟也。早登科﹐其以翰林學士知開封府日﹐事至立斷。前滯訟不得其情﹐及具案而未論者幾萬人﹐安禮剖決未三月﹐三獄院及畿赤十九邑囚系皆空。書揭於府前﹐遼使過而見之﹐嘆息誇異。宗室令騑以數十萬錢買妾﹐久而斥歸之﹐訴府督元直。安禮視妾﹐旣灸敗其面矣。卽奏言「妾之所以直數十萬者﹐以姿首也。今灸敗之﹐則不復可鬻﹐此與炮烙之刑何異﹖請勿理其直﹐而加厚譴以爲戒。」詔從之﹐仍奪令騑俸。「宋史」

◎杜杲﹐字子昕﹐邵武人。知六安縣﹐民有嬖其妾者﹐治命與二子均分。二子謂妾無分法﹐杲書其牘云「《傳》云﹕子從父令﹐《律》曰﹕違父教令﹐是父之言爲令也。父令子違﹐不可以訓。然妾守志則可﹐或去或終﹐當歸二子。」部使者季衍覽之﹐擊節曰「九州三十三縣令之最也﹗」「宋史」

◎範純仁知河中﹐錄事參軍宋儋年暴死。純仁使子弟視喪﹐小殮﹐口鼻血出。純仁疑其非命﹐案得其妾與小吏姦﹐因會置毒鱉肉中。純仁問食肉在第幾巡﹐曰「豈有旣中毒﹐而尙能終席者乎﹖」再訊之﹐則儋年素不食鱉﹐其曰毒鱉肉者﹐蓋妾與吏欲爲變獄張本﹐以逃死爾。實儋年醉歸﹐毒於酒而殺之。遂正其罪。「宋史」

◎明鎬﹐字化基﹐密州安丘人﹐中進士第﹐卒謚文烈。鎬端挺寡言﹐所至安靜有體﹐而遇事不苟爲﹐世所推重。鎬擢龍圖閣直學士知並州日﹐大巡邊以備賊。時邊任多紈絝子弟﹐鎬乃取尢不職者杖之﹐疲軟者皆目解去﹐遂奏擇習事者守堡寨。軍行﹐娼婦多從之。鎬欲驅逐﹐惡傷士卒心。會有忿爭殺娼婦者﹐吏執以白﹐鎬曰「彼來軍中何耶﹖」縱去不治﹐娼婦聞皆散走。「宋史」

蝶訪曰﹕杲有決斷﹐達通事理。王﹑杜諸人之明決有可取者﹐要皆直正無私者也。

◎泰伯一日與處士陳烈同赴蔡君謨飯。時正春時﹐營妓皆在後圃賣酒﹐相與至筵前聲諾﹐君謨畱以佐酒﹐烈已不樂。酒行﹐眾妓方歌﹐烈並酒擲於案上﹐作惶懼之狀﹐逾垣攀木而遁。時泰伯坐上賦詩云「七閩山水掌中窺﹐乘興登臨對落暉。誰作畫樓沽酒處﹐幾多鳴櫓送潮歸﹖晴來海色依稀見﹐醉後鄕心積漸微。山鳥不知紅粉樂﹐一聲檀板便驚飛。」旣而烈聞之﹐遂投牒云「李覯本無士行﹐輒簉賓筵﹐詆釋氏爲妖胡﹐指孟子爲非聖。按吾聖經云﹐非聖人者無法﹐合依名教肆諸市朝。」君謨覽牒﹐笑謂來者云「傳語先生﹐今後不使弟子也。」君謨後每會客﹐必以示坐上﹐以供一笑云。「道山淸話」

◎王陶樂道二子﹐寔字仲弓﹐寧字幼安﹐卜居許昌。仲弓與光祿行遊﹐篤厚博學君子也﹐好客喜酒。先子叔父常請見之﹐必委曲畱連﹐飲食教誨而歸。𨿽鄕裏庸夫賤士﹐莫不謹睦誠接﹐得其歡心。平居未嘗釋卷。先子一日劇暑中迫昏會歸﹐皆已大醉﹐偶遺衣﹐後往取之﹐見仲弓披衣執策﹐就視之﹐乃《禮記疏》也﹐其精勤如此。鄕人敬其徳。幼安晚以上書關元祐得幸﹐致身臺輔。時曾存之在許﹐謝客﹐獨以聲妓自奉。仲弓嘗曰「若存之之富﹐捨弟之貴﹐寔寔不愛。」蓋仲弓口喫也。「過庭錄」

◎昔忠宣尹洛﹐其佛牙院主不自檢束﹐穢行甚彰﹐然不犯有司﹐忠宣初不問也。時五侍郎從居﹐嫉惡之﹐力勸忠宣抵其罪。忠宣曰「彼有犯﹐固在不宥﹐豈可無犯而求之乎﹖吾則未能﹐俟爾守此未晚。」後數年﹐侍郎果守洛﹐久患其事。有茶肆婦人﹐文及甫之舊妾也﹐與佛牙主通。被盜﹐訟至府﹐事連佛牙主。侍郎忽省前過﹐知其文氏妾﹐恐有所請﹐就庭下直面鞫勘。案成﹐僧罪應徒而背有大癅。吏以聞﹐侍郎判曰「非瘡非病﹐特決。」戒閽者扃門卽行。及甫繼至﹐囑聞無及﹐復回。僧二杖而癅落﹐三杖而至斃﹐一境莫不驚伏。「過庭錄」

◎羅點春伯爲浙西倉﹑攝平江府﹐忽有故主訟其逐僕欠錢者﹐究問𨿽得實﹐而僕黠甚﹐反欲污其主﹐乃自陳嘗與主饋之姬通﹐旣而物色﹐則無有也。於是遂令僕自供姦狀甚詳﹐因判云「僕旣欠主人之錢﹐又且污染其婢。事之有無﹐𨿽未可知﹐然其自供罪狀已明﹐合從姦罪定斷﹐徒配施行。所有女使﹐候主人有詞日根究。」聞者無不快之。「齊東野語」

◎常州某寺長老﹐年過五十﹐事母孝謹﹐家旣無兼侍﹐職置丈室。一日稱暴亡﹐時當暑月﹐卽治棺收斂﹐舁致圃僕之舍﹐終夕修營哭泣﹐將以翌早出殯。寓客張推官自新安罷歸﹐攜一娼女趙壽兒來﹐趙有色藝﹐張氏待之不能滿欲﹐是夜忽失之﹐以爲逃去。經廂官立賞捕緝﹐其子弟云「主僧日言徽州人與壽兒接談﹐壽兒每以見僧母爲詞在省之。意其竊去而詐雲母亡耳。」後三日﹐果有人告僧母原不死﹐乃僧趁黃昏時候﹐裝著壽兒就木﹐然後呼仵匠分付焉。扣之如所言﹐僧﹑娼至郡庭。太守莫伯虛囚諸獄﹐荷枷掠訊﹐僧受杖﹐毀度牒爲民。壽兒乞免罪而執事樂籍中﹐理掾以其勝諸妓﹐亦爲呈請。太守不聽﹐竟撻之﹐仵僕輩連坐者十餘人。娼錄赴牙儈。「夷堅志」

蝶訪曰﹕不逐時趨者﹐必淸剛耿介一流人﹐按獄問罪﹐主張自在官司。彼理掾冒昧代娼妓求請﹐直好色而忘廉恥﹐亦肆無忌憚矣﹗

◎徐俯﹐字師川﹐山谷之甥。然自爲一家﹐不似渭陽髙自標樹﹐藐視一世﹐同時諸人多推下之。師川在靖康中﹐朝列有攺名避僞楚諱者﹐師川名婢曰「昌奴」﹐朝士至則呼之。以名節自任﹐故其詩云「直道庶幾師柳下﹐不應四海獨詩名。」可謂實錄。諸人所以推下之者﹐蓋不獨以其詩也。俯有《東湖集》。「江西詩派小序」

《宋史新編》﹕徐俯﹐字師川﹐號東湖。七歲能詩﹐爲山谷所知。以父禧死事﹐受通直郎。邦昌僭位﹐遂致仕。工部侍郎何昌言與弟昌辰避邦昌諱﹐皆攺名。俯買婢名「昌奴」﹐客至﹐卽呼前驅使之。

《堯山堂外記》﹕徐師川是山谷外甥﹐晚年欲自立其名。客有稱其源自山谷者﹐公讀之不樂﹐答以小啟曰「涪翁之妙天下﹐君其問諸水濱﹔斯道之大域中﹐我獨知之濠上。」按此﹐則師川久已無渭陽之情矣﹐且借閹寺以進身﹐倒行逆施﹐皆晚年之事。以「昌奴」名其婢﹐頗覺可嘉﹐特表出之。

蝶訪曰﹕是非之公﹐人心具在﹐況關名節﹐公論自存﹐淸議良可畏也。

警悟

◎楊掞﹐字純父﹐撫州臨川人。少能詞賦﹐裏陳氏館之﹐教子數月﹐拂衣去遊襄漢﹐旣而代陳中選。陳謝之萬緡﹐輦之入娼樓﹐篋垂盡﹐夜忽自呼曰「純父來此何爲﹖」明日遂行。用故人薦﹐出淮閫杜杲幕。杲曰「風神如許﹐他日不在我下。」﹝宋史﹞

◎謝希孟在妓所﹐一日恍然有悟﹐忽起歸興﹐不告而行。妓追送江滸﹐悲戀而啼。希孟毅然取領巾﹐書一詞與之﹐詞曰「雙槳浪花平﹐夾岸靑山鎖。你自歸家我自歸﹐說著如何過﹖我斷不思量﹐你莫思量我。將你從前與我心﹐付與他人可。」﹝詞苑叢談﹞

考《黃巖縣誌》希孟軼事﹐引龐元英《談藪》﹐述希孟在妓所﹐一日恍然有悟云云﹐與《詞苑叢談》同﹐惟詞句以下有「其風流豪俊﹐气韻可想」二語。

蝶訪曰﹕業海洪波﹐回頭是岸﹐懸崖勒馬﹐可謂大智慧矣。

◎王仲言云﹕天臺左譽與言策名之後﹐籍甚宦途。錢塘幕府樂籍有名姝張蕓女﹐名穠﹐色藝妙天下。君頗顧之﹐如「盈盈秋水﹐澹澹春山」與「一段離愁堪畫處﹐橫風斜雨挹衰柳」及「帷雲翦水﹐滴粉搓酥」之句﹐皆爲穠作。當時都人有「曉風殘月柳三變﹐滴粉搓酥左與言」之對。後穠委身立勛大將家﹐易娃章﹐疏封大國。紹興中﹐覓官行省﹐暇日訪西湖兩山間﹐忽逢車輿甚盛﹐中一麗人﹐搴簾顧君而顰曰「如今若把菱花照﹐猶恐相逢是夢中。」君醒然悟入﹐卽拂衣東渡﹐一意空門﹝詞綜﹞

筠翁長短句「眼兒媚」爲錢塘名姝張穠作﹐詞云「樓上黃昏杏花寒﹐斜月小闌干。一雙燕子﹐兩行徵雁﹐畫角聲殘。綺窗人在東風裏﹐灑淚對春閒。也應似舊﹐盈盈秋水﹐澹澹春山。」

南湖張綖《詩餘圖譜》﹕「眼兒媚」一名「秋波媚」﹐作秦少遊詞﹐詞中「徵雁」作「歸雁」﹕「灑淚」作「無語」﹐此外一字不差。案﹕與言爲張穠作此詞﹐一時盛傳「盈盈秋水﹐澹澹春山」之句﹐不解張綖何據﹐以爲秦作﹖

慚悔

◎忠宣守洛﹐遊師雄景叔﹐忠宣門生也﹐赴陜漕任﹐過洛畱數日。啟行﹐忠宣餞於郊﹐拉程正叔會﹐而使妓侑酒﹐蓋忘正叔之來﹐旋悔之無及。景叔以正叔年徳髙﹐讓居上坐﹐正叔亦不辭。酒數行﹐景叔啟白忠宣曰「數妓遠出頗勞﹐某願各酬一杯。」遂執爵徧勸諸妓﹐正叔不樂﹐忠宣甚惶怖。正叔厲言曰「景叔﹐願公愛陜之百姓亦如此﹗」景叔執爵﹐從容操西音言曰「復侍講﹐只有此一勺裏。」正叔亦爲一嗤﹐忠宣意遂解。﹝過庭錄﹞

朱文公《語錄》﹕楊至說﹐王十朋詹事守泉州﹐初到任會七邑宰勸酒﹐歷告以愛民之意﹐出一絕以示之曰「九重天子愛民深﹐令尹宜懷惻隱心。今日黃堂一杯酒﹐使君端爲庶民斟。」邑宰皆爲感動。

考《學齋占畢》﹐謂邑令乃字民之官﹐關系攸重。《魯論》一書﹐夫子獨丁寧於爲宰爲邑之戒﹐實以得百里之地而君之﹐乃斯民休戚之寄﹐並援及《朱子語錄》云云。因嘆王梅溪固自得聖門勉邑宰之遺意﹐而朱文公表而出之。以爲儒生作牧之式﹐民之幸也。蝶訪引此一則﹐見正叔之不樂﹐洵得聖賢之正道﹐而景叔此舉﹐實得罪於名教﹐忠宣當日能無內愧於心乎﹖

◎楊誠齋名萬里﹐爲監司時﹐巡歷至一郡﹐郡守宴之﹐官妓歌《賀新郎》詞以送酒﹐其中有「萬里雲帆何時到」之句﹐誠齋遽曰「萬里昨日到。」守大慚﹐監系此妓。﹝行都紀事﹞

◎蔡文忠齊﹐擢進士第一﹐以將作丞倅兗﹐將母之官﹐年少气銳﹐日沈酣以酒色廢務。賢良賈公餗居都中﹐屢謁不得見﹐因書一絕屏間云「聖君寵厚龍頭選﹐慈母恩深鶴髮隨。君寵母恩俱未報﹐酒如爲患悔何追﹖」文忠見之﹐亟往泣謝﹐自是終身不飲酒。﹝類苑﹞

《東山談苑》載此則﹐末云文忠矍然起謝之﹐自是節飲﹐終身未嘗至醉﹐與《類苑》稱終身不飲酒異。蝶訪曰「閒情究累韓光政﹐醇酒終傷魏信陵」﹐洪北江哭屠琴塢刺史句也。蔡文忠之泣謝節飲﹐自是天姿過人處。

◎司馬溫公昔在西都﹐每復被獨樂園﹐動輒經月。諸老時過之﹐間亦投壺﹐來者必爲冷淘﹐然亦未嘗置庖﹐特呼於市耳。會文潞公守洛﹐攜妓行春﹐日邀致公。一日﹐自至獨樂園﹐吏視公嘆息﹐公怪而詰之﹐答曰「方花木盛時﹐公一出數十日﹐不惟老卻春色﹐亦不曾看一行書﹐可惜瀾浪卻相公也。」公深愧之﹐於是遣馬還第﹐誓不復出﹐諸老爭來邀公﹐必以園吏語謝之。公之克己雅素﹐固絕人遠甚﹐彼園吏者﹐亦以突過鄭康成奴婢矣。﹝五總志﹞

◎閩士劉乙﹐嘗乘醉與人爭妓女。旣醒慚悔﹐集書籍因酒致失賈禍者﹐編以自警﹐題曰《百悔經》。自後不飲至於終身。﹝淸異錄﹞

蝶訪曰「置之瓶中﹐酒也﹔酌於杯﹐注於腸﹐善惡喜怒交矣﹐禍福得失歧矣。倘夫性昏志亂﹐膽脹身狂﹐平日不敢爲者爲之﹐平日不容爲者爲之﹔言騰煙焰﹐事墮阱機。一言蔽之曰﹕禍泉而已。」此陶穀《淸異錄》中語也。事有不可測﹐人當防未然。劉乙可謂勇於攺過者矣。案﹕閩士劉乙﹐錄中未敍何時人﹐惟陶穀旣仕宋﹐此則且可取以爲誡﹐故錄之。

遏絕

◎乖崖帥蜀時﹐仕蜀者不挈家﹐止帶給浣濯縫紉二人。乖崖悅一姬﹐中夜心動﹐繞屋而行﹐但云「張詠小人﹐張詠小人。」後稍令自近。及將歸﹐出帖子議親云「某家室女﹐房奩五百千。」以禮遣之﹐果未嘗有犯也。﹝吾師錄﹞

《厚徳錄》﹕張忠定公詠知益州﹐單騎赴任。是時一府官屬憚張之嚴峻﹐莫敢蓄婢使者。張不欲絕人情﹐遂自買一婢以侍巾櫛﹐自此官屬稍稍置姬侍矣。張在蜀四年﹐被召還闕﹐呼婢父母出資以嫁﹐仍處女也。

《夢溪筆談》﹕蔡君謨嘗書小吳箋云「張乖崖鎭蜀﹐當邀遊時﹐士女環左右﹐終三年未嘗回顧。此君殊重厚﹐可以爲薄夫之檢。」

◎趙淸獻公抃﹐號閱道。帥蜀日﹐有妓戴杏花﹐淸獻喜之﹐戲語之曰「髻上杏花眞有幸。」妓應聲曰「枝頭梅子豈無媒﹖」逼晚﹐使直宿老兵呼之﹐幾二鼓不至﹐復令人速之。公周行室中﹐忽髙聲叫曰「趙抃不得無禮﹗」旋令止之﹐老兵忽自幕後躍出﹐公怪問之﹐兵曰「某度相公﹐不過一个時辰此念息矣。𨿽承命﹐實未嘗往。」﹝蕙畝拾英集﹞

《宋史》﹕趙淸獻長厚淸修﹐人不見其喜慍。平生不治資業﹐不蓄聲伎。嫁兄弟之女十數﹐他孤女二十餘人。施徳煢貧﹐蓋不可勝數。日所爲事﹐入夜必衣冠露香﹐以告於天﹐不可告﹐則不敢爲也。宰相韓琦嘗稱抃「眞世人標表」﹐蓋以爲不可及云。

案﹕《吾師錄》「窒欲」一條﹐卽述乖崖帥蜀﹑淸獻帥蜀事﹐惟敍淸獻事太略﹐因照《拾英集》錄出﹐而「窒欲」條後總論數語可錄也。論云「夫乖崖之勇也﹐閱道之淸也﹐而皆未免彊制人欲﹐洵可畏哉﹗兩公之賢於人者﹐正以能制也。蘇子卿嚙雪冰天﹐猶與胡婦生子﹔胡忠簡飛章遠竄﹐乃爲黎倩題詩﹐是皆一念不能自持耳﹗」故曰忍過事堪喜。

◎去年訪曾幼卿通判﹐攜歌舞者同遊鳳山﹐僕有「歌舞不容人不醉﹐樽前方見董嬌嬈」之句。今歲到鳳山﹐又辟西隅﹐築堤種柳﹐新作數亭﹐且欲建藏書閣﹐後堂佳麗﹐皆屏去之矣。僕嘉其志﹐又有數語並錄之﹕「別駕長懷物外心﹐黃金屢費買山林。後堂不肯著歌舞﹐髙閣惟思貯古今。」﹝石屏集﹞

◎山谷《再和元禮春懷十首》並序﹕「元禮蒲君﹐成都之佳少年﹐風調淸越﹐好狎使酒。頃嘗下三蛺﹐窺九疑﹐探禹穴﹐觀濤江﹐故其詩淸壯崛奇﹐一揮毫數千字﹐澡雪塵翳﹐動搖人心。然錢塘江東一都會﹐風煙花月﹐不知其幾坊幾曲﹐變態恍惚﹐使少年心醉而忘返。元禮蓋入其鄕啖其炙者也﹐今已持節自苦﹐恂恂退避﹐從容學問文章。然時時酒後耳熱﹐稍出其故態﹐而又激於聲詩。夫不塞不流﹐不止不行﹐此物之情也。故極道狹邪遊冶之樂﹐江湖契闊之愁﹐至蕭然疲役﹐不可支持﹐乃反之以正云。」﹝山谷全集﹞

「京師素號酒色海﹐溺者常多濟者稀。吾子堂前有老母﹐布衣須換錦衣歸。」此《苕溪漁隱叢話》所載詩也。謂不知誰氏作此規誨之言。蝶訪曰﹕都會風煙花月之盛﹐今古不殊﹐少年至繁華地者﹐當三復是詩以自惕。

◎馮樞密京﹐熙寧初以端明殿學士帥太原﹐時王左丞安禮以池州司戶參軍掌機宜文字﹐馮雅相好﹐因以書詫於王平甫曰「並門歌舞妙麗﹐吾閉目不窺﹐但日與和甫談禪耳。」平甫答曰「所謂禪者﹐直恐明公未達也﹗蓋閉目不窺﹐已是一重公案。」馮深服其言。﹝東軒筆錄﹞

《避暑錄話》﹕佛氏論持律﹐以隔墻聞釵釧聲爲破戒﹐人疑之久矣。蘇子由爲之說曰「聞而心不動﹐非破戒﹐心動爲破戒。」子由蓋自謂深於佛者﹐而言之陋如此﹐何也﹖夫淫坊酒肆﹐皆是道場內外壁墻﹐初誰恨隔此耳﹖本何所在﹐今見有墻爲隔﹐是一重公案﹐知聲爲釵釧﹐是一重公案﹐尙問心動不動乎﹖

案﹕《避暑錄話》所論與王平甫之論相同﹐因錄以爲證。

蝶訪曰﹕淫聲艷色﹐惑人深者也﹗老子目盲耳聾之戒﹐宜置於座右。

◎孟子曰「養心莫善於寡欲」﹐老子曰「不見可欲﹐使心不亂」。聖賢拳拳然以欲爲害道﹐可不愼乎﹖劉元城南遷日﹐嘗求教於涑水翁﹕「聞南地多瘴﹐設有疾以貽親憂﹐柰何﹖」翁以絕欲少疾之語告之。元城時盛年﹐乃毅然持戒惟謹。趙淸獻﹑張乖崖至撫劍自誓﹐甚至以父母影像設之帳中者﹐蓋其初未始不出於勉彊﹐久乃相忘於自然。甚矣﹐欲之難遣也如此。坡翁云「服气養生﹐難在去欲。」蘇子卿嚙雪啖氈﹐踏背出血﹐無一語少屈﹐可謂了生死之際﹐然不免與胡婦生子。窮海之上且如此﹐況洞房紈綺之下乎﹖乃知此事未易銷除。香山翁佛地位人﹐晚年病風放妓﹐猶賦不能忘情吟。王處仲凶悖小人﹐知體敝於色﹐乃能一日感悟﹐開閣放妓。蓋天下勇決爲之﹐乃可進道。余少年多病﹐間有一二執巾櫛供浣紉者﹐或歸咎於此﹐兵火敗家﹐一切散去。近止一小獲﹐亦復不畱﹐然猶不免有霜露之疾。好事不察者﹐復以前說戲之﹐殊不知散花之室已空久矣﹐𨿽然戲之者﹐所以愛之也。余行年五十﹐已覺四十九年之非﹐其視秀慧溫柔﹐不啻伐命之斧﹐鴆毒之杯。一念勇猛﹐頓絕斯事﹐以徼數年淸淨之福。閉閣焚香﹐澄懷觀道﹐自此精進不已﹐亦庶乎其幾於道矣。然則疾疚者﹐安知非吾之藥石乎﹖﹝癸辛雜識﹞

蝶訪曰﹕夫不觀梅龍圖公儀之說乎﹖盛揀姬妾以娛聲色﹐此帷薄之瘴也。安者必疚﹐疚者必殞﹐殆有甚於瘴癘者矣。涑水翁絕欲少疾之語﹐當終身持戒惟謹。

宋艷卷二

瑕颣

◎眞宗臨禦歲久﹐中外無虞﹐與羣臣燕語﹐或勸以聲妓自娛。王文正公性儉約﹐初無姬侍﹐其家以二直省官治錢。上使內東門司呼二人者﹐責限爲相公買妾。仍賜銀三千兩。二人歸以告﹐公不樂﹐然難逆上旨﹐遂聽之。蓋公自是始衰﹐數歲而損館。初﹐沈倫家破﹐其子孫鬻銀器﹐皆錢塘錢氏昔以遺中朝將相者﹐花籃火筒之類﹐非家人所有。直省官與沈氏議﹐止以銀易之﹐具言於公﹐公顰蹙曰「吾家安用此﹖」其后姬妾旣具﹐乃呼二人﹐問﹕「昔沈氏什器尙在可求否﹖」二人謝曰「向私以銀易之﹐今現在也。」公喜﹐用之如素有。聲色之移人如此﹗張公安道守金陵﹐二直省官有一人自南方替還﹐具爲公道此。﹝龍川別誌﹞

《孫公談圃》﹕眞宗一日晡時宣兩府於崇政殿﹐眾疑今日別無奏事﹐少頃乃賜食。比暮﹐召入禁中﹐每人設一小閤子﹐令易衫帽﹐上曰「太平無事﹐與卿等飲酒爲樂。」左右列宮人﹐上曰「卿等家亦有之否﹖」獨王旦對曰「無有。」上以二人賜之﹐及罷﹐又賜香藥﹐皆珍寶也。宮人解紅綃金項帕﹐系於袖中﹐拜賜而出。

《師友談記》﹕曾誠存之嘗曰「近見少師韓持國﹐云仁皇一日與宰相議政﹐旣罷﹐因賜坐﹐從容語曰﹕『幸玆太平﹐君臣亦宜以禮自娛樂﹐卿等各有聲樂之奉否﹖』各言有無多寡﹐惟宰相王文正公不邇聲色﹐素無後房姬媵。上乃曰﹕『朕賜旦﹝旦當作曾﹞細人二十﹐卿等分爲教之﹐俟藝成皆送旦家。』一時君臣相悅如此。」

考《宋史﹟宰輔表》﹐眞宗朝王旦作相最久﹐仁宗朝則王曾相﹐原注「旦當作曾」最是。然合觀二則﹐疑卽一事﹐或眞宗賜旦誤記仁宗﹐抑仁宗賜曾另是一事。而宋人記載等書皆未及此也﹐俟再考證。

《宋史》﹕眞宗召旦飲﹐歡甚﹐賜以尊酒曰「此酒甚佳﹐歸與妻孥共之。」旣歸﹐發之﹐皆珠也。自是凡天書封禪等事﹐旦不復異議。〇旦與楊億素厚﹐延至臥內﹐請撰遺表。且言「忝爲宰輔﹐不可以將盡之言爲宗親求官﹐止敍生平遭遇﹐願日親庶政﹐進用賢士﹐少減焦勞之意。」仍戒子弟﹕「我家盛名淸徳﹐當務儉索﹐保守門風﹐勿事於泰侈﹐勿爲厚葬以金寶置柩中。」表上﹐眞宗嘆之﹐遂幸其第﹐賜白金五千兩。旦作奏辭之﹐卽舁至內闥。詔不許﹐還至門﹐旦已薨。

《靑箱雜記》﹕世傳王公嘗記前世爲僧﹐與房玄齡事相類﹐及將捐館﹐遺命剃髮﹐以僧服斂。家人不欲﹐止以緇褐一襲﹐納諸棺而已。然公風骨淸峭﹐頸項下微結喉﹐有僧相。人皆謂其寒薄﹐獨一善相者目之曰「公名位俱極﹐但祿气不丰耳。」故旦𨿽位極一品﹐而飲啖全少﹐不蓄聲妓。晚年移疾在告﹐眞宗嘗密賚白金五千兩。旦表謝曰「已恨多藏﹐況無用處。」竟不受之。其淸苦如此。﹝案﹕《宋史》作「益懼多藏﹐況無用處。見欲散施﹐以息咎殃。」蓋稿末自益四句云。﹞

蝶訪曰﹕人言籍甚﹐豈盡無因﹖觀眞宗尊酒之賜﹐至旦不復異議云云﹐旦之志已奪矣。宮人之賜﹐姬妾之置﹐二者恐難無一﹐《宋史》或諱言之﹐然本傳亦未稱其室無姬侍也。

◎範文正公守饒﹐善妓籍一小鬟﹐旣去﹐以詩寄魏介曰「慶朔堂前花自栽﹐便移官去未曾開。年年長憶別離恨﹐已托春風漧當來。」介買送去。王衍曰「情之所鐘﹐正在我輩」﹐以範公而不能免。慧遠曰「順境如磁石遇鍼﹐不覺合爲一處。無情之物尙爾﹐況我終日在情裏做活計耶﹗」張衡作《定情賦》﹐蔡邕作《靜情賦》﹐淵明作《閒情賦》﹐蓋尢物能移人情﹐蕩則難反﹐故防閒之。﹝吹劍錄外集﹞

《西溪叢語》﹕範文正守鄱陽﹐喜樂籍。未幾召還﹐作詩寄後政云「慶朔堂前花自栽﹐爲移官去未曾開。年年憶著成離恨﹐只托春風管領來。」到京以綿胭脂贈其人﹐詩云「江南有美人﹐別後長相憶。何以慰柑思﹐贈汝好顏色。」至今墨迹在鄱陽士大夫家。

《客中閒集》﹕趙閱道爲鐵面禦史﹐乃悅一營妓﹐令老兵夜召之﹐又令促之。範文正守鄱陽﹐屬意小妓﹐旣去﹐乃以詩寄魏介而取之。其事皆與其人絕不相類﹐當是色戒未易破除。宋璟正色立朝﹐而善羯鼓賦梅花﹐又似極風流人物﹐尢不可曉。

《香祖筆記》﹕世謂宋文貞鐵心石腸﹐而賦梅花﹐殊不類其爲人。愚按南卓《羯鼓錄》云﹕宋開府𨿽耿介﹐亦深好聲樂﹐尢善羯鼓﹐嘗與明皇論鼓事曰「頭如靑山峯﹐手如白雨點」云云﹐大類教坊樂人語﹐文貞豈宜有此﹗

《羯鼓錄》﹕宋開府𨿽耿介不羣﹐亦深好聲樂﹐尢善羯鼓。﹝樂部行王詢云「南山起雲﹐北山起雨」卽開府所爲也。﹞始承恩顧﹐與上論鼓事云云。

◎文章純古﹐不害其爲邪﹔文章艷麗﹐亦不害其爲正。然世或見人文章鋪張仁義道徳﹐便謂之正人君子﹔若言及花艸月露﹐便謂之邪人﹐玆亦不盡也。皮日休曰「余嘗慕宋璟之爲相﹐疑其鐵腸與石心﹐不解吐婉媚辭。及睹其文而有《梅花賦》﹐淸便富艷﹐得南朝徐庚體。」然余觀近世所謂正人端士者﹐亦皆有艷麗之詞﹐如前世宋璟之比﹐今並錄之。乖崖張公詠《席上贈官妓小英歌》曰「天教摶百花﹐摶作小英明如花。住近桃花坊北面﹐門庭掩映如仙家。美人宜稱言不得﹐龍腦燻衣香入骨。維揚軟縠如雲英﹐亳都輕紗似蟬翼。我疑天上婺女星之精﹐偸入筵中名小英。又疑王母侍兒初失意﹐謫向人間爲飲妓。不然何得膚如紅玉初碾成﹐眼似秋波雙臉橫。舞態因風欲飛去﹐歌聲遏雲長且淸。有時歌罷下香砌﹐幾人魂魄遙相驚。人看小英心已足﹐我看小英心未足。爲我髙歌送一杯﹐我今贈汝新翻曲。」韓魏公晚年鎭北州﹐一日病起﹐作《點絳唇》小詞曰「病起懨懨﹐畫堂花謝添憔悴。亂紅飄砌﹐滴盡胭脂淚。／惆悵前春﹐誰向花前醉﹖愁無際﹐武陵回睇﹐人遠波空翠。」司馬溫公亦嘗作《阮郎歸》小詞曰「漁舟容易入春山﹐仙家日月閒。綺窗紗幌映朱顏﹐相逢醉夢間。／松露冷﹐海霞殷﹐匆匆整棹還。落花寂寂水潺潺﹐重尋此路難。」又曾修古立朝﹐最號剛方謇諤﹐嘗見池上有所似者﹐亦作小詩寓意曰「荷葉罩芙蓉﹐圓靑映嫩紅。佳人南陌上﹐翠蓋立春風。」﹝靑箱雜記﹞

◎司馬溫公《西江月》詞云「寶髻匆匆梳就﹐鉛華澹澹妝成。靑煙紫霧罩輕盈﹐飛絮遊絲無定。／相見爭如不見﹐有情何似無情。笙歌散後酒初醒﹐深院月斜人靜。」趙徳麟云「溫公之剛風勁節﹐聳動朝野﹐疑其金心鐵意不能吐婉嫩詞。今觀此闋﹐雅亦風情不薄。」﹝陽春白雪﹞

《堅瓠集》﹕人傳溫公《西江月》詞流播已久。《羣談采余》載《錦堂春》詞﹐後擷云「今日笙歌叢裏﹐特地咨嗟。席上靑衫濕透﹐算感舊﹑何止琵琶。怎不教人易老﹖多少離愁﹐散在天涯。」

◎洛中士人張起宗﹐以教小童爲生﹐居於會節園側﹐年四十餘。一日行於內前﹐見有西來行李甚盛﹐問之﹐曰「文樞密知成都回也。」姬侍皆騎馬﹐錦繡蘭麝﹐溢人眼鼻。起宗自嘆曰「我丙午生﹐相遠如此。」傍有瞽卜輒曰「秀才﹐我與汝算命。」因與藉地﹐卜者出算子約百餘﹐布地上幾長丈餘﹐凡關兩時﹐曰「好笑﹗諸事不同﹐但三十年後﹐有某星臨某所﹐兩人皆同﹐當並案而食者九个月。」起宗後七十餘歲﹐時文公亦居於洛。起宗視其交遊飲宴者﹐皆一時貴人﹐輒自疑曰「余安得並案而食乎﹖」一日公獨遊會節園﹐問其下曰「吾適來﹐聞園側教學者甚人﹖」對曰「老張先。」公曰「請來。」及見﹐大喜。問其甲子﹐又與之同﹐因呼爲會節先生。公每召客﹐必預召﹔赴人會﹐無先生則不往﹔公爲主人﹐則拐於左﹔公爲客﹐則拐於右。並案而食者﹐將及九月。公之子及甫知河陽府﹐公往視之。公所居私第地名東田﹐有小姬四人﹐謂之東田小籍。共升大車隨行﹐祖於城西。有伶人素不平之﹐因爲口號曰「東田小籍﹐已登油壁之車﹔會節先生﹐暫別玳筵之宴。」坐客微笑。自此潞公復歸洛﹐不復召之矣。瞽之言異哉。聞之於司馬文季。﹝懶眞子﹞

《鋤經書捨零墨》﹕文潞公四朝元老﹐望隆海內﹐而其贈妓詩亦有「彈箏兩行雁﹐約指一驅銀」之句。後人每以之借口﹐競作香奩語。

蝶訪曰﹕《春秋》責備賢者﹐理如是矣。世於逾越規矩之事﹐動曰某某曾爲之。自古以來﹐何事不曾有人爲之﹐可一一據以借口乎﹖《宋史》稱文潞公立朝端重﹐顧盼有威﹐遠人來朝仰望風采﹐其聲望亦云重矣。而姬侍之盛﹐自壯歲以至暮年﹐竟未少減﹐似未免爲盛徳累。

◎大臣有少時𨿽修謹﹐然亦性通脫﹐有數小詞傳於世可見矣。慶曆中﹐簽書滑州節度判官行縣至韋城﹐飲於縣令家﹐復以邑娼自隨。逮曉﹐畏人知﹐以金釵贈娼﹐期緘口﹐亦終不能祕也。嘉祐中﹐大臣爲館職﹐奉使契丹﹐歸語同捨吳奎曰「世言雨逢甲子則連陰﹐信有之。昨夜契丹至長垣往來﹐無不沾濕。」長文戲曰「長垣逢甲子﹐可對『韋縣贈庚申』也。」﹝注﹕庚申似應爲庚辛﹞大臣終無恨悔。﹝臨漢隱居詩話﹞

◎胡澹庵十年貶海外﹐北歸之日﹐飲於湘潭胡氏園﹐題詩云「君恩許歸此一醉﹐旁有梨頰生微渦。」謂侍妓黎倩也。厥後朱文公見之﹐題絕句云「十年浮海一身輕﹐歸對梨渦尙﹝「尙」一作「卻」﹞有情。世上無如人欲險﹐幾人到此誤平生﹗」文公全集載此詩﹐但題曰自警云。余觀《東坡志林》載張元忠之說﹐曰蘇子卿嚙雪啖氈﹐踏背出血﹐無一語少屈﹐可謂了生死之際矣。然不免與胡婦生子﹐而況洞房綺繡之下乎。乃知此事未易銷除。朱文公之論澹庵﹐亦猶張元忠之論蘇子卿也。近時鄭叔友論劉項曰「項王有吞嶽瀆意气﹐鹹陽三月火﹐骸骨如麻﹐哭聲慘怛天日﹐而眉容不斂﹐是必鐵作心肝者。然當垓下訣別之際﹐寶區血廟﹐了不經意﹐惟眷眷一婦人﹐悲歌悵飲﹐情不自禁。髙帝非天人歟﹐能決意於太公﹑呂后﹐而不能決意於戚夫人。杯羹可分﹐則笑嫚自若﹔羽翼已成﹐則欷歔不止。乃知尢物移人﹐𨿽大智大勇不能免。由是言之﹐世上無如人欲險﹐信哉﹗」﹝鶴林玉露﹞

《四庫全書提要》﹕今本不載此詩﹐殆後人因朱子此語﹐諱而刪之。然銓孤忠勁節﹐照映千秋﹐乃以偶遇歌筵﹐不能作陳烈逾墻之遁﹐遂坐以自誤平生﹐其操之爲已蹙矣﹗平心而論﹐是固不足以爲銓病也。

《四庫全書簡明目錄》﹕銓受《春秋》於蕭楚﹐故集中持論多本《春秋》義例﹐不但爭和議一疏震耀千古。《鶴林玉露》記其《飲湘潭胡氏園》詩爲朱子所詆﹐此集不載﹐殆諱而刪之。然銓大節懍然﹐乃以歌筵一詠﹐斥爲盡喪生平之操﹐未免已蹙矣。

《甘露園短書》﹕胡澹庵上髙宗封事﹐是範左司璿作。範擬上﹐澹庵慮其親老﹐禍且不測﹐取以爲己意上之。非澹庵筆也。今人知有澹庵﹐而不知有範璿﹐範璿之不幸耳﹗

《宋稗類鈔》﹕乾道初金使來﹐猶問胡銓今安在。

蝶訪曰﹕盛名之下﹐責備愈嚴。珠颣玉瑕﹐執爲談柄﹐人言可畏哉﹗

◎胡銓﹐字邦衡﹐廬陵人。以資政殿學士致仕。卒謚忠簡。《玉樓春》一詞﹐贈李都監侍兒是夕歌《六麼》﹐詞曰「十年目斷鯨波闊﹐萬里相逢歌怨咽。髻鬟春霧翠微重﹐眉黛秋山煙雨抹。／小槽夜滴眞珠滑﹐斷送一生花十八。醉中扶上木腸兒﹐酒醒夢回空對月。」﹝澹庵長短句﹞

案﹕《詞綜補遺》前敍黎倩一事﹐後載《玉樓春》詞﹐謂此詞亦北歸時作﹐而風趣正復不減。

《香祖筆記》﹕《琵琶錄》云「羽調綠腰」注云卽「錄要」也。本自樂工進曲﹐上令錄出要者以爲名﹐誤爲「綠腰」也。白樂天詩注又訛爲「六麼」﹐乃其曲又有髙平仙呂﹐非羽調﹐吳楚材《彊識略》云然。

◎韓世忠晚年好遊宴﹐常赴諸統制之請﹐莫不以妻妾勸酒﹐世忠必酣醉而後歸。惟呼延通忿忿有不平之意﹐𨿽備禮邀世忠到私宅﹐然未嘗輒離左右。一日﹐世忠與水軍統制郭宗儀會於通家。世忠略寢﹐通以手捉世忠之佩刀﹐宗儀適見之﹐搦通之手而呼曰「統制不可﹗」世忠覺而大驚﹐急馳馬奔歸﹐而令擒呼延通。旣至﹐世忠數其罪﹐責爲崔徳明軍中自效。徳明戍淮陰﹐故通在淮陰。世忠以十二月二十三日誕生﹐是日諸軍獻壽者甚盛﹐世忠臨廳事坐而受之。最後通獻壽酒﹐世忠見通﹐卽走入府第﹐不出﹐通伏於地﹐滴淚成泓。眾勸促通﹐通乃起身而去﹐出門上馬奔還淮陰。徳明獻壽回﹐數通不合擅自離軍之罪﹐決通十下﹐通怏怏﹐投運河。運河水深﹐急救之出水﹐已不蘇。倒控其水﹐以身著毛衫領窄﹐水脹束止頸﹐水不得出而死。人皆惜之﹐世忠後亦深自悔恨。﹝中興遺史﹞

《林泉野記》﹕公諱世忠﹐字良臣﹐延安府人。少無賴﹐隸兵籍焉。

《韓蘄王神道碑》﹕時崇寧四年也﹐屬西方多事。王每聞邊遽至﹐輒上馬﹐或不俟鞍而奮。喜與交遊痛飲﹐資用通有無。或不持一錢相從﹐詣酒肆貰酒﹐期於戰獲鬻級以償。王出必多獲﹐由是同列皆饒給。

《夷堅志》﹕韓蘄王督兵淮楚﹐領背嵬軍獵於郊﹐道逢虎羣出﹐下令打圍。甲士環合﹐各以神臂克敵弓射之﹐凡斃三十餘。其一最雄鷙﹐目光如鏡﹐毛茸皆紫色﹐銳頭丰下﹐爪距異常﹐羽鏃不能入﹐跳勃哮吼﹐眾辟易。大將呼延通奮怒馳馬與擊當﹐誓必死之﹐伺其張口﹐發大羽箭正中舌上。虎雷吼山立﹐宛轉而死。命從騎四輩舁歸﹐剝皮爲鞍韉﹐一軍壯其勇。

《雲麓漫鈔》﹕建炎中興﹐張﹑韓﹑劉﹑嶽爲將﹐人自爲法。當時有「張家軍」﹑「韓家軍」之語。四帥之中﹐韓﹑嶽兵尢精﹐常時於軍中角其勇健者﹐另爲之籍。每旗頭押隊闕﹐於所籍中又角其勇力出眾者爲之。將副有闕﹐則於諸隊旗頭押隊內取之。別置親隨軍﹐謂之「背峞」﹐悉於四等人內角其優者補之。一人背峞﹐諸軍統制而下﹐與之亢禮﹐犒賞異常﹐勇健無比。凡有堅敵﹐遣背峞軍無有不破者。見範參政致能說﹕「燕北人呼酒瓶爲峞﹐大將之酒瓶﹐必令親信人負之。」範嘗使燕﹐見道中人有負罍者﹐則指云「此背峞也﹗」故韓兵用以名軍。峞卽罍﹐北人語訛﹐故云韓軍誤用字耳。﹝《康熙字典》﹕《集韻》﹕嵬或作峞﹐音隗。罍﹐音雷﹐酒尊也。﹞

案﹕《南宋雜事詩》注引《雲麓漫鈔》系節錄﹕「人自爲法」作「人以爲法」﹕「韓兵用以名軍」作「韓嶽用以名軍」。又《分甘餘話》謂﹕範石湖云「燕中呼酒瓶曰峞﹐其大將酒瓶﹐皆令親隨人負之﹐故號背峞。韓﹑嶽取其名﹐以名親軍爾。」是王漁洋亦謂韓﹑嶽皆有背峞軍也。而《雲麓漫鈔》獨謂韓軍誤用字﹐未及嶽也﹐俟再考。

蝶訪曰﹕以節鉞之尊嚴﹐而肆情遊宴﹐猶是少年嗜酒豪縱﹐不治繩檢時。《三朝北盟會編》於紹興十年十二月標目書「呼延通投淮陰縣運河卒」﹐下援《中興遺史》以証之。夫蘄王中興名將﹐定國元勛也。晚年仍以不治繩檢致此﹐我𨿽不殺伯仁﹐伯仁由我而死﹐深自悔恨﹐亦已晚矣﹗

間隙

蘇舜欽﹐字子美﹐參知政事易簡之孫。舜欽少慷慨有大志﹐狀貌怪偉。範仲淹薦其才﹐召試爲集賢校理﹑監進奏院。舜欽娶宰相杜衍女。衍時與仲淹﹑富弼在政府﹐多引用一時聞人﹐欲更張庶事。禦史中丞王拱宸等不便其所爲。會進奏院祠神﹐舜欽與右班殿直劉巽輒用鬻故紙公錢召妓樂﹐間夕會賓客。拱宸廉得之﹐諷其屬魚周詢等劾奏﹐因欲搖動衍。事下開封府劾治﹐於是舜欽與巽俱坐自盜除名。同時會者皆知名士﹐因緣得罪逐出四方者十餘人。世以爲過薄﹐而拱宸等方自喜曰「吾一网盡矣﹗」﹝宋史﹞

《宋史》﹕杜衍﹐字世昌﹐越州山陰人。總發苦志厲操﹐尢篤於學。擢進士甲科﹐後拜同平章事﹐集賢殿大學士兼樞密使。衍好薦引賢士﹐而沮止僥幸﹐小人多不悅。其婿蘇舜欽﹐少年能文章﹐論議稍侵權貴。監進奏院﹐循前例祠神﹐以妓樂娛賓。集賢校理王益柔爲衍所知﹐或言益柔嘗戲作傲歌﹐禦史皆劾奏之﹐欲因以危衍。及衍罷﹐丁度艸制﹐指衍爲朋比。時範仲淹﹑富弼欲更理天下事﹐與用事者不合﹐仲淹﹑弼旣出宣撫﹐言者附會﹐益攻二人之短。帝欲罷仲淹﹐弼政事﹐衍獨左右之。然衍平日議論﹐實非朋比也。

《宋史》﹕王洙﹐字原叔﹐少聰悟博學﹐記問過人。再舉中甲科。後以預修《崇文總目》成﹐遷尙書工部員外郎﹑修《國朝會要》﹐加直龍圖閣﹑權同判太常寺﹐坐赴進奏院賽神與女妓雜坐﹐爲禦史劾奏﹐黜知濠州﹐徙襄州。

《東軒筆錄》﹕京師百司庫務﹐每年春秋賽神﹐各以本司餘物貿易﹐以具酒饌。至時吏史列坐﹐合樂終日。慶曆中﹐蘇舜欽提舉進奏院﹐至秋賽﹐承例賣拆封紙以充。舜欽欲因其舉樂而召館閣同捨﹐遂自以十千助席。預會之客﹐亦醵金有差。酒酣﹐命去優伶﹐卻吏史﹐而更召兩軍女妓。先是洪州人太子中捨李定﹐願預醵廁會﹐而舜欽不納。定銜之﹐遂騰謗於都下﹔旣而禦史劉元瑜有所希合﹐彈奏其事。事下右軍﹐窮治舜欽﹐以監主自盜論﹐削籍爲民。坐客皆斥逐﹐堯臣亦被逐者也。堯臣作《客至》詩曰「客有十人至﹐共食一鼎珍。一客不得食﹐覆鼎傷眾賓。」蓋爲定發也。

《淸波別誌》﹕奏邸祀神之獄﹐世但知蘇子美爲杜祁公婿﹐欲並以傾之。時同監進奏院﹑右班殿直劉巽﹐亦遭除勒。朝士自翰林學士王洙以降﹐連坐逐去者凡十人。眾皆惜之。然其間有服慘未除而與此妓樂會者﹐亦豈俱出於文致耶﹖

蝶訪曰﹕小人躁進﹐是必排擠﹔至於排擠﹐則不問人之賢否﹐而問黨之異同﹔不計事之可否﹐而計己之勝負﹐流獘有不可勝言者矣。君子之於小人﹐當謹備之。柰何舜欽予人以可乘之隙哉﹗

◎王安國﹐字平甫﹐安禮之弟也。幼敏悟﹐未嘗從學﹐而文詞天成。後屢以新法力諫安石﹐又質責曾布誤其兄﹐深惡呂惠卿之姦。先是安國教授西京﹐頗溺於聲色﹐安石在相位﹐以書戒之曰「宜放鄭聲。」安國復書曰「亦願兄遠佞人。」惠卿銜之。及安石罷相﹐惠卿遂因鄭俠事陷安國坐﹐奪官放歸田裏。詔以諭安石﹐安石對使者泣下。旣而復其官﹐命下而安國卒。﹝宋史﹞

《東軒筆錄》﹕王安國性亮直﹐嫉惡太甚。王荊公初爲參知政事﹐閒日因閱讀晏元獻公小詞而笑曰「爲宰相而作小詞﹐可乎﹖」平甫曰「彼亦偶然自喜而爲爾﹗顧其事業﹐豈止如是耶﹖」時呂惠卿爲館職﹐亦在坐﹐遽曰「爲政必先放鄭聲﹐況自爲之乎﹖」平甫正色曰「放鄭聲﹐不若遠佞人也﹗」呂大以爲議己﹐自是尢與平甫相失。

《宋史﹟呂惠卿傳》﹕鄭俠疏惠卿朋姦壅蔽﹐惠卿怒﹐又惡馮京異己。而安石弟安國﹐惡惠卿姦諂而辱之。於是乘勢陷三人﹐皆獲罪。安石以安國之故﹐始有隙。惠卿旣叛安石﹐凡可以害王氏者無不爲。〇右司諫蘇轍條奏其姦曰「惠卿懷張湯之辧詐﹐有盧杞之姦邪。詭變多端﹐敢行非度。安石於惠卿有卵翼之恩﹐父師之義。方其求進﹐則膠固爲一﹔及勢力相軋﹐化爲敵仇﹐發其私書﹐不遺餘力。犬彘之所不爲﹐而惠卿爲之。」

蝶訪曰﹕此輩結黨營私﹐朋求進取﹐以同異爲愛惡﹐以愛惡爲是非﹐勢孤則攀附以求援﹐力敵則排擠以互噬﹔翻雲覆雨﹐倏忽萬端﹐操戈入室﹐理所必然。

◎放翁在朝日﹐嘗與館閣諸人會飲於張功甫南湖園。主人出小姬新桃者﹐歌自制曲以侑樽﹐以手中團扇求詩於翁。翁書一絕云「寒食淸明數日中﹐西園春事太匆匆。﹝《劍南詩鈔》太作又﹞梅花自避新桃李﹐不爲髙樓一笛風。」蓋戲寓小姬名於句中﹐以爲一笑。當路有恚之者﹐遽指爲有所譏﹐竟以此去。﹝浩然齋雅談﹞

◎劉過攺之﹐嘗遊富沙﹐與友人吳仲平飲於吳所歡吳盼兒家。嘗賦詞贈之﹐所謂﹕「云一窩﹐玉一稜。澹澹衫兒薄薄羅﹐輕顰雙黛蛾。」盼遂屬意攺之。吳憤甚﹐挾刃刺之﹐誤傷其妓﹐遂悉系有司。時吳居父爲帥﹐攺之以啟上之云「韓擒虎在門﹐顧麗華而難戀﹔陶朱公有意﹐與西子以偕來。」居父遂釋之﹐然自是不復合矣。攺之有「春風重到憑闌處﹐腸斷妝樓不敢登。」蓋爲此耳。﹝浩然齋雅談﹞

◎天臺營妓嚴蕊﹐字幼芳﹐善琴奕歌舞﹑絲竹書畫﹐色藝冠一時。間作詩詞有新語﹐頗通古今。善逢迎﹐四方聞其名﹐有不遠千里而登門者。唐與正守臺州日﹐酒邊嘗命賦紅白桃花﹐卽成《如夢令》云「道是梨花不是﹐道是杏花不是。白白與紅紅﹐別是東風情味。曾記﹐曾記﹐人在武陵微醉。」與正賞之雙縑。又七夕郡齋開宴﹐坐有謝元卿者﹐豪士也﹐夙聞其名﹐因命之賦詞﹐以己之姓爲韻。酒方行﹐而已成《鵲橋仙》云「碧梧初墜﹐桂香才吐﹐池上水花微謝。穿鍼人在合歡樓﹐正月露﹑玉盤髙瀉。／蛛忙鵲懶﹐耕慵織倦﹐空做古今佳話。人間剛道隔年期﹐在天上﹑方才隔夜。」元卿爲之心醉﹐畱其家半載﹐盡客囊橐饋贈之而歸。其後朱晦庵以庾節行部至臺﹐欲摭與正之罪﹐遂指其嘗與蕊爲濫﹐系獄月餘。蕊𨿽備受箠楚﹐而一語不及唐﹐然猶不免受杖。移籍紹興﹐且復就越置獄鞫之﹐久不得其情。獄吏因好言誘之曰「汝何不早認﹐亦不過杖罪﹐況已經斷罪不重科﹐何爲受此辛苦耶﹖」蕊答云「身𨿽賤妓﹐縱是與太守有濫﹐科亦不至死罪。然是非眞假﹐豈可妄言以污士大夫﹗𨿽死不可誣也﹗」其辭旣堅﹐於是再痛杖之﹐仍系於獄。兩月之間﹐一再受杖﹐委頓幾死﹐然蕊聲價益騰﹐至徹阜陵之聽。未幾朱公攺除﹐而嶽霖商卿爲憲﹐因賀朔之際﹐憐其病瘠﹐命之作詞自陳。蕊略不構思﹐卽口占《卜算子》云「不是愛風塵﹐似被前緣誤。花開花落自有時﹐總賴東君主。／去也終須去﹐住也如何住。若得山花插滿頭﹐莫問奴歸處。」卽日判令從良﹐繼而宗室近屬納爲小婦以終身焉。《夷堅志》亦略載其事而不能詳﹐余蓋得之天臺故家云。﹝齊東野語﹞

《太平淸話》﹕嚴幼芳不特天韻韶秀﹐卽其不肯證唐仲友一事﹐至今俠骨猶香﹐宜其徹阜陵之聽也。

謝元卿疑卽謝希孟﹐黃巖人﹐名直﹐學於陸象山﹐豪俊不羈﹐嘗爲妓造鴛鴦樓﹐並爲之記。淳熙中﹐金華唐仲友守臺。唐鄕人陳同甫來訪﹐希孟與同甫有舊﹐借郡中妓樂﹐宴之東湖﹐見吳荊溪《林下偶談》。

案﹕《三臺名媛詩輯》載嚴蕊小詞﹐並援《齊東野語》﹐後又附此二則。今據《齊東野語》元本錄出﹐並將此二則亦附錄之。

◎朱晦庵按唐仲友事﹐或曰呂伯恭嘗與仲友同書會有隙﹐朱主呂故抑唐﹐是不然也。蓋唐平昔恃才輕晦庵﹐而陳同甫頗爲朱所進﹐與唐每不相下。同甫遊臺﹐嘗狎籍妓﹐屬唐爲脫籍﹐許之。偶郡集﹐唐語妓云「汝果欲從陳官人耶﹖」妓謝。唐曰「汝須忍凍受餓乃可。」妓聞大恚。自是陳至妓家﹐無復前之奉承矣。陳知爲唐所賣﹐亟往見朱。朱問﹕「近見小唐云何﹖」答曰「唐謂公尙不識字﹐如何作監司﹖」朱銜之﹐遂以部內有冤獄﹐乞再巡按。旣至臺﹐適唐出迎少稽﹐朱益以陳言爲信﹐立索郡印付以次官﹐乃摭唐罪具奏﹐而唐亦作奏馳上。時唐鄕相王淮當軸﹐旣進呈﹐上問王﹐王奏曰「此秀才爭閒气也。」遂兩平其事。詳見周平園﹑王季海日記。而朱門諸賢所著《年譜》《道統錄》﹐乃以季海右唐而並斥之﹐非公論也。其說聞之陳伯玉式卿﹐蓋親得婺之諸呂云。﹝齊東野語﹞

《詞苑叢談》﹕朱晦庵爲倉使時﹐某郡太守遭捃摭﹐幾爲按治﹐憂惶百端。未幾﹐晦庵易節他路﹐有寄居官署者﹐因召太守飲﹐出寵姬歌《大聖樂》﹐其後擷云「臨風對月恣樂﹐便好把千金邀艷娥。幸太平無事﹐擊壤鼓腹﹐攜手髙歌。富貴安居﹐功名天賦﹐爭柰皆由時命何。休眉鎖﹐問朱顏去了﹐還更來麼﹖」太守聽「朱顏去了」句﹐不覺起舞。

蝶訪曰﹕天下事﹐起於微﹐成於愼﹔微之不愼﹐漸起釁端﹐遂成仇隙。所謂有譏毀﹐則必有怨仇﹔有怨仇﹐則必有患害也。

◎先君子於紹定四年辛卯出宰富春。九月到任。壬辰歲﹐余實生於縣齋。其時李文淸方閒居於邑中﹐其家彊幹數十﹐把握縣道﹐難從之請﹐蓋無虛月。先人惟理自循﹐不能一一盡奉其命也﹐以此積怨得罪焉。有官妓曰蔡潤爲文淸所盼﹐每欲與之脫籍而未能。一日酒邊曰「此妓﹐某未塵忝時已見其在籍中矣。」意欲言其系籍已久也。先子因顧蔡潤曰「汝入籍幾何時﹖今幾歲矣﹖」蔡不悟﹐直述所以﹐考之則李公登科之歲﹐此妓方生十年耳。李不覺面發赤﹐以爲先子有意相窘﹐其實出於無心也。於是銜之。及入臺﹐先子已滿去﹐乃首章見劾焉。﹝癸辛雜識﹞

◎戴復古﹐字式之﹐居南塘石屏山﹐因自號焉。有書事一律云「喜作羊城客﹐忘爲鶴髮翁。問天求酒量﹐翻悔洗詩窮。已過西南道﹐適遭東北風。扁舟載明月﹐枉作賣油公。」自注﹕「西南道﹐乃廣東一大稅場。前李約作漕時﹐請遊月湖﹐出新寵佐樽﹐一意顧盼﹐無暇與賓客語。僕有詩云﹕『手拍錦囊空索句﹐眼看檀板遇知音。』漕大怒﹐謂舟中有麻油不投稅﹐拘畱其船」﹝石屏集﹞

《石屏集》中尙有書事一絕云「打鼓行船未有期﹐恰如江上沮風時。詩中一段閒公事﹐幸不妨人喫荔枝。」案﹕此詩意蓋亦因此而作﹐語亦冷雋﹐因附錄之。

◎永康之俗﹐固號珥筆﹐而亦數十年必有大獄。龍川陳亮旣以書禦孝宗﹐爲大臣所沮﹐報罷。居裏落魄醉酒﹐與邑之狂士甲命妓飲於蕭寺﹐目妓爲妃。旁有客曰乙﹐欲陷陳罪﹐則謂甲曰「孰爲相﹖」甲謂乙曰「陳亮爲左。」乙又謂曰「何以處我﹖」曰「爾爲右﹐吾用二相﹐大事其濟矣。」乙遂請甲位於僧之髙座﹐二相奏事訖﹐降階拜甲﹐甲穆然端委而受。妃遂捧筋歌《降黃龍》爲壽。妃與二相具以次呼萬歲﹐蓋戲也。先是亮試南宮﹐何澹校其文而黜之。亮不能平﹐徧語朝之故舊曰「亮老矣﹐反爲小子所辱。」澹聞而銜亮未有間。時澹爲刑部侍郎﹐乙探知其事﹐遂不復告之縣若州﹐亟走刑部上首狀。澹卽繳狀以奏﹐事下廷尉。廷尉﹐刑部屬也。笞亮無全膚﹐誣服爲不軌。案具﹐聞於孝宗。上固知﹐爲亮陰遣左右往永康﹐廉知其事。大臣奏入取旨﹐上曰「秀才醉了﹐胡說亂道﹐何罪之有﹖」以禦筆畫其牘於地﹐亮與甲俱掉臂出獄。﹝四朝聞見錄﹞

黃山谷《江西道院賦﹟序》﹐其略曰「江西之俗﹐其細民險而健﹐以終訟爲能﹐名曰珥筆之民。惟筠爲州﹐獨不嚚於訟﹐然與南康﹑廬陵﹑宜春三郡並蒙惡聲。廬陵卽吉州也。」

蝶訪曰﹕人心叵測﹐險於山川﹔機阱萬端﹐由斯隱伏。然苟無其隙﹐𨿽小人不能伺。綠樽紅妓﹐取快一時﹐皆恣意歡宴者自遺伊戚耳。

懊惱

◎宣和戊戌冬﹐予道由穎昌之汝墳﹐驛壁間得廖正一明略手題三詩。其一云「阿憐二十頗有餘﹐秀眉丰頰冰瓊膚。無端欲作商人婦﹐更枉方尋海畔夫。」其二云「阿梅笄歲得同歡﹐懊惱情深解夢蘭。燕語輕淸花裏話﹐柳條弱嫩雨中看。」其三云「淮源距襄陽﹐亭堠逾十捨。徵鞍背繡帷﹐雲雨悵昨夜。雙艷盡傾城﹐一姝偏擅價。獨怒蕙心輕﹐誤許商人嫁。」初不曉其意﹐是年至唐州外氏家﹐因舉是詩﹐邦人任諭義可云﹕頃年明略與郡之二營妓往來﹐情好甚篤。其一小字憐憐﹐其一名梅時。憐憐將爲大賈所納﹐明略旣去﹐道過汝墳作詩﹐蓋有所感也。憐憐竟隨賈去﹕「方尋海畔夫」﹐用海上有逐臭夫之事譏之也。﹝墨莊漫錄﹞

◎晁次膺薄遊南京﹐嘗作詞云「花前月下堪垂淚﹐水邊樓上總關心。」後過其家﹐已與客飲﹐復作詩曰「去日玉刀封斷恨﹐見來金斗熨愁眉。黃昏飲散歌闌後﹐懊惱水邊樓上時。」﹝侯鯖錄﹞

◎許左之寓飲妓坊﹐欲狎之﹐妓密有所歡在矣。許賦詞云「誰知花有主﹐誤入花深處。放直下﹐酒杯幹﹐便歸去。」蓋紹興間籍太學休浣日漫飲酒邊作也。﹝深雪偶談﹞

蝶訪曰﹕附熱趨炎﹑朝秦暮楚﹑傍人門戶者﹐比比然也。而顧以之責賤妓乎﹖使由此幡然攺悔﹐未始非若輩玉成之﹐柰執迷不悟者多耳﹗煩惱自尋﹐於人乎何尢﹗

◎煇居建康﹐春晚赴張徳﹐共會於西園﹐呼數輩爲侑酒。酒酣﹐忽有傳府命呼其人。時張安國開府方兩日﹐其人臨去﹐求自解之說﹐眾謂但以實告﹐況社中二客不至﹐必畱鈴齋。翌旦詢之﹐如所料。歌者旣去﹐坐客駱適正卽席賦詩云「花隨春盡覓無痕﹐尙續餘歡索侑樽。一曲未終人已去﹐西園燈火欲黃昏。」煇嘗賡和不記也。﹝淸波雜誌﹞

《冷齋夜話》﹕遵式講師將赴金陵謁王冀公﹐林和靖以詩送之曰「虎牙熊軾隱鈴齋﹐棠樹陰陰長碧苔。丞相望崇賓謁少﹐淸談應喜道人來。」

《晉書﹟羊祜傳》﹕祜都督荊州軍諸事﹐鈴閣之下﹐侍衛不過十數人。案﹕唐制稱太守曰「節下」﹐又云「鈴下」。鈴下者﹐卽鈴閣之下﹐其制竟與開府都督同﹐何也﹖附此二則﹐俟再詳考焉。

◎文忠與其弟書云「軾始謫黃州﹐舉目無親﹐君猷一見﹐相待如骨肉﹐此意豈可忘哉﹖」君猷後房甚盛﹐東坡常聞堂上絲竹﹐詞中謂「表徳元來是勝之」者﹐所最寵也。東坡北歸﹐過南都﹐則其人已歸張樂全之子厚之恕矣。厚之開宴﹐東坡復見之﹐不覺掩面號慟﹐妾乃顧其徒而大笑。東坡每以語人﹐爲蓄婢之戒。﹝眉山詩案廣證附載﹞

《蘇詩施注》﹕徐君猷名大受﹐東海人。東坡來黃州﹐厚禮之﹐無遷謫意。君猷秀惠列屋﹐杯觴流行﹐多爲賦詞。滿去而殂﹐東坡有祭文挽詞﹐意甚淒惻。

《官閨小名錄》﹕嫵卿﹑勝之﹑慶姬﹐徐君猷家三侍人﹐東坡贈《木蘭花》詞。

蝶訪曰﹕回首前塵﹐已成昨夢﹔感懷良友﹐悲慟難禁。而若輩琵琶別抱﹐掉首無情﹐又何足深責哉﹗

◎邵伯溫子文﹐康節先生子也。才而有文﹐爲陜西宣撫司書寫機宜文字。與路鈐李君交往甚熟﹐李家有數侍婢﹐每遇歌宴﹐子文必與。後十餘年﹐子文與李氏邂逅長安﹐而李君已死。適值其妻生辰﹐命子侄宴子文於書捨﹐遣舊婢出舞。酒酣﹐子文感愴宿昔﹐卽席作詞。末章云「翩翻繡袖上紅裀﹐舞姬猶是舊精神。坐中莫怪無歡意﹐我與將軍是故人。」諸子得之﹐入呈其母﹐皆感泣不自勝。乃令謂子文曰「宅中得公佳詞﹐情緒作惡﹐難復行酒。卽容別日款會。」子文不終席而退﹐良久憮然曰「所謂口乃禍門。」此事卽傳於時。外日﹐子文謁一當位而不相識。問之﹐﹝不記姓氏﹞答曰「此乃李家作調笑者。」﹝過庭錄﹞

蝶訪曰﹕子文感愴宿昔﹐卽席作詞﹐亦一時情難自禁﹐而人竟謂之作調笑者﹐顧可不愼乎﹖旨哉﹐磨兜堅之銘曰「人各有心﹐山髙水深﹔言出諸口﹐禍隨其後。惟口之則﹐守之以默。」

窘辱

◎石曼卿爲集賢校理﹐微行娼館﹐爲不逞者所窘。曼卿醉與之校﹐爲街司所錄。曼卿詭怪不羈﹐謂主者曰「只乞就本廂科決﹐欲詰旦歸館供職。」廂帥不諭其謔﹐曰「此必三館吏人也。」﹝《拊掌錄》吏人作僕人﹞杖而遣之。﹝夢溪筆談﹞

《晁氏讀書記》﹕石曼卿善書札﹐縱酒不羈。

案﹕《茶香室叢鈔》引元懷《拊掌錄》所載﹐謂曼卿𨿽以詭詞免﹐然不免受杖﹐亦可爲文士輕佻者之戒。蝶訪曰﹕虧體辱親﹐畱千秋話柄矣﹗

◎馮文簡公當世﹐早年薄遊里巷﹐夜爲街卒所系。鄂守王素亟釋之。後馮使關中﹐王方帥渭﹐賓宴甚歡。馮貽以詩有「吞炭難忘當日事﹐積薪甚愧後來恩。」前輩血气方剛﹐不拘小節﹐蓋或有之﹐迨夫貴顯﹐自常人言﹐昔之過舉或不樂聞﹐顧乃因道舊形於篇什﹐初不以爲諱﹐可謂賢已。﹝淸波別誌﹞

蝶訪曰﹕馮文簡難忘當日之事﹐正是其反躬自愧﹐內疚於心處﹐諱奚益哉﹗

◎陸太傅軫﹐嘗守會稽。上元夕﹐放燈特甚﹐士女駢闐。有一士人﹐從貴宦幕外過﹐見其女樂甚都﹐注目久之。觀者狎至觸墜其幕。貴官執其士以聞於府。公呼而責之曰「爲士不克自檢﹐何耶﹖」對曰「觀者皆然﹐竟自脫去﹔獨某居後﹐所以被辱。」公觀其應對不凡﹐必是佳士﹐因謂曰「子能賦此斑竹簾詩﹐當釋子罪。」蓋用斑竹簾爲幕也。士子索筆立就﹐其詩曰「春風槭槭動簾帷﹐繡戶朱門鎭日垂。爲愛好花成片段﹐故教直節有參差。」又曰「昔年珠淚裛虞姬﹐今日侯門作妓衣。世事乘除每如此﹐榮華到底是危機。」公覽詩﹐大奇之。﹝耆舊續聞﹞

◎紹興間一郎官﹐不欲言其姓氏﹐疏蕩不檢﹐一朝士與之善。朝士家有數妓﹐客至必出以侑酒。郎官者與一妓私相悅慕﹐而未得間。一日﹐郎官折簡寄妓﹐與爲私約。朝士適見之﹐妓不敢隱﹐具言其故。朝士曰「然則非爾之過﹐當爲爾輩爲一笑資。姑答簡與之﹐期以來夕密會於西廂﹐且云主人者適有故之城外﹐越日乃歸﹐此機不可失。」郎官得簡﹐喜不自勝﹐如期赴之。妓已待於會所﹐引入屏後曲房。妓先登榻垂幔﹐郎官解衣而登﹐曁前搴幔﹐則妓已自榻後潛去。朝士者方仰臥榻上﹐瞪目視之。郎官裸露﹐惶遽欲走﹐則門已閉。朝士謾爲好詞謔之曰「與君厚善﹐何爲如此﹖妓女鄙陋﹐不足奉君子之歡﹐已遣歸矣﹗惟公勿訝﹗」徐起﹐復曰「某家使令稍眾﹐不略懲﹐彼將觀望﹐無所憚畏。」乃呼羣僕掖之於柱﹐以巨竹梃撻之二十。流血及髁﹐呼服謝罪。復謂曰「與公素善﹐故不欲聞官﹐薄示庭訓﹐亦不泄於他人也。」乃遣去﹐亦不與衣﹐其人狼狽遁還。明日﹐朝路仍復相見如故云。﹝睽車志﹞

◎觀察使張淵﹐紹興中爲江東副總管﹐居建康﹐招邑士馮伯起爲館賓﹐待之特異﹐仍治宅西一室﹐使挈妻子入處之。元宵之節﹐爲張燈百盞﹐淵赴府宴﹐長姬領眾妾訪其妻。小鬟見牀褥華雅﹐戲臥其上﹐馮竊至﹐遂與之合。旣罷﹐長姬知之﹐歸以白淵﹐淵隱而弗問。經旬﹐又約馮共飯﹐飯畢﹐設茶於他軒。望砌下橫一劍﹑一竹篦﹐一小缸置糞﹐馮掩鼻謂守兵不謹﹐將使屏之。淵笑曰「此正爲先生設﹐元宵之事﹐豈忘耶﹖」先呼長姬及小鬟﹐杖之三十﹐然後云「先生須均受此辱﹐已乃伏劍。」馮趨下受杖﹐泣而請命﹐淵曰「然則只以不潔待之可也﹗」馮度不能免﹐拱手言「願賜淸汁﹐許行破文書。」淵逼使滿杓而食﹐乃遂食之。後十年﹐葉樞密督視軍馬駐建康﹐馮投書陳禦戎方略﹐彼人云「此正是喫屎秀才耳﹗」傳以爲笑。﹝夷堅志﹞

蝶訪曰﹕甚矣﹐欲之害人也﹗人之爲不善﹐欲誘之也﹔誘之而弗知﹐則至於天理滅而不知反。故目則欲色﹐耳則欲聲﹐以至鼻則欲香﹐口則欲味﹐體則欲安﹐此皆有以便之也。不觀《獻醜集》之言乎﹕堯行舜趨﹐周冠孔裳﹐恐未可以貌定也。使其見遺金於曠寂之途﹐遇色婦於空閒之室﹐而一不動心﹐是堯舜返魂﹐周孔復肉。不然﹐仁義是賊也。

宋艷卷三

苦累

◎至和中﹐陳恭公秉政﹐會嬖妾張氏笞女奴迎兒殺之。時蔡襄權知開封府﹐事下開封府窮治﹐而仁宗於恭公寵眷未衰﹐別差正郎齊廓看詳公案。時王素爲待制﹐以詩戲廓曰「李膺破柱擒張朔﹐董誇回車擊主奴。前世淸芬宛如在﹐未知君可及肩無﹖」廓知事不可直﹐以簡報王曰「不用臨坑推人。」﹝東軒筆錄﹞

《宋史》﹕陳執中嬖妾笞小婢﹐出外舍死。禦史趙抃列八事奏劾執中﹐歐陽修亦言之。〇及議謚﹐禮官韓維曰「閨門之內﹐禮分不明﹔夫人正室﹐疏薄自絀﹔庶妾賤人﹐悍逸不制﹐其治家無足言者。宰相不能秉道率禮﹐正身齊家﹐方杜門深居﹐謝絕賓客﹐曰『我無私也﹐我不黨也。』豈不陋哉﹖」

《宋史》﹕孫抃﹐字夢得﹐眉山人﹐皇祐中以右諫議大夫權禦史中丞。宰相陳執中婢﹐爲嬖妾張氏搒殺。置獄取證左﹐執中弗遣﹐有詔勿推。抃復與官屬請對論列﹐疏十上﹐適﹑執中卒皆罷。﹝注﹕適﹐卽宰相梁適。﹞

《宋史》﹕崔嶧﹐字之才﹐京兆長安人。遷給事中﹐糾察在京刑獄。諫官﹑禦史言宰相陳執中縱嬖妾殺婢﹐命案治。嶧以爲執中自以婢不恪笞之死﹐非妾殺之﹐頗左右執中。嶧所至貪姦﹐比老益甚。〇又張擇行字行先﹐靑州益都人。進士起家﹐累遷吏部員外郎。禦史皆言宰相陳執中嬖妾笞小婢﹐殆外舍。擇行以爲主命妾笞婢﹐於律不當坐。禦史固迫之﹐因中風不能語。

《宋史》﹕範鎭﹐字景仁﹐成都華陽人。鎭獨務引大體﹐非關朝廷安危﹐生民利疚﹐則闊略不言。陳執中爲相﹐鎭論其無學術﹐非宰相器。及嬖妾笞殺婢﹐禦史劾奏﹐欲逐去之。鎭言「今陰陽不和﹐財匱民困﹐盜賊滋熾﹐獄犴充斥﹐執中當任其咎。禦史捨大責細﹐暴揚燕私。若用此爲進退﹐是因一婢逐宰相﹐非所以明等級﹑辧堂陛。」識者韙之。《居易錄》﹕趙﹝抃﹞《淸獻集》有劾陳恭公執中嬖妾殺婢之奏﹐反復不遺餘力﹐予竊謂不然。一日﹐讀範蜀公疏﹐言「今陰陽不和﹐財匱民困」云云﹐不覺嘆服。如蜀公者﹐眞可以爲宰相。元祐之初獨髙臥不肯起﹐其風槪又出元祐諸賢之上。

◎夏竦妻楊氏﹐楊亦工筆札﹐有鉤距。及竦顯﹐多內寵﹐寖與楊不諧。楊悍妒﹐卽與弟媦疏竦陰事﹐竊出訟之。又竦母與楊母相詬詈﹐偕訴開封府。府以事聞﹐下禦史臺置劾﹐左遷職方員外郎﹑知黃州。竦積家財累巨萬﹐自奉尢侈﹐蓄聲妓甚眾。所在陰間僚屬﹐使相猜阻﹐以鉤致其事﹐遇家人亦然。子安期𨿽乘世資﹐頗以才自厲﹐朝廷數器使之。然無學術﹐而求入侍經筵﹐爲世所譏。其奉養聲妓﹐不減其父云。﹝宋史﹞

《直齋書錄解題》﹕竦父死王事﹐身中賢科﹐工爲文詞﹐復多材術﹐而不自愛重﹐甘心姦邪﹐聲妓之盛﹐冠於承平。夫婦反目﹐陰慝彰播﹐皆可爲世戒也。

蝶訪曰﹕離間讒構﹐密運陰謀﹐益己損人﹐人莫能測﹐自謂用心亦巧矣。豈知變生不測﹐禍起閨門﹐訐訟紛爭﹐罔循禮法﹐不足見夭道好還哉﹖

◎秦熺本王氏子﹐檜素不悅。檜畏內﹐妾嘗孕﹐其妻逐之。生子爲仙遊林氏子﹐曰一飛﹐以檜故﹐仕至侍郎兼給事中。其兄一鳴﹐弟一鶚﹐皆位朝列。曹詠嘗勸檜還一飛﹐未果而檜死。﹝齊東野語﹞

《揮麈餘話》﹕秦熺本王喚孽子﹐嫡母鄭妒﹐熺旣誕﹐逐所生﹐以爲檜之乞子。

《金罍子》﹕《宋史》秦檜曾孫鉅﹐通判蘄州。金人犯境﹐與郡守李誠之竭力捍賊。城破﹐鉅率兵巷戰﹐復歸署自焚死﹐子浚﹑瀈皆死。姦臣之後﹐一門死忠孝﹐豈復系其世類乎﹖然檜無子﹐以妻兄王喚子爲後﹐則秦氏世絕於檜久矣。

◎陳慥字季常﹐公弼之子﹐居於黃州之岐亭﹐自稱龍丘先生﹐又曰方山子。好賓客﹐喜蓄聲妓。然其妻柳氏絕凶妒﹐故東坡有詩云「龍丘居士亦可憐﹐談空說有夜不眠。忽聞河東獅子吼﹐拄杖落手心茫然。」河東獅子﹐指柳氏也。坡也嘗醉中與季常書﹐云「一絕乞秀英君」﹐想是其妾小字。黃魯直元祐中有與季常簡曰「審柳夫人時須醫藥﹐今已安平否﹖公暮年來﹐想漸求淸淨之樂﹐姬媵無新進矣。柳夫人比何所忿﹐以致疾矣﹖」又一帖云「承諭老境情味﹐法當如此﹐所苦旣不妨遊觀山川﹐自可損藥石﹐調護起居飲食而已﹐河東夫人亦能哀憐老大﹐一任放不解事耶﹗」則柳氏之妒名﹐固彰著於外﹐是以二公皆言之云。﹝容齋三筆﹞

《苕溪漁隱叢話》﹕東坡云﹐龍丘子自洛之蜀﹐載二侍女﹐戎裝駿馬﹐至溪山佳處﹐輒畱數日。見者以爲異人。後十年﹐築室黃岡之北﹐號靜庵居士。作《臨江仙》贈之云「細馬遠馱雙侍女﹐靑巾玉帶紅靴。溪山好處便爲家。誰知巴峽路﹐卻是洛陽花。／面旋落英飛玉蕊﹐人間春日初斜。十年不見紫雲車。龍丘新洞府﹐鉛鼎養丹砂。」龍丘子卽陳季常也。秦太虛寄之以詩﹐亦云「侍童雙瓘玉﹐華發光可照。駿馬錦障泥﹐相隨窮海嶠。暮年更折節﹐學佛得心要。鬻馬放阿樊﹐幅巾對沈燎。」《西淸詩話》云﹐季常自以爲飽禪學﹐妻柳頗悍忌﹐季常畏之﹐故東坡因詩戲之﹐有「忽聞河東獅子吼﹐拄杖落手心茫然」之句。觀此﹐則知季常載二侍女以遠遊﹐及暮年甘於枯寂﹐蓋有所制而然﹐亦可憫笑也。

王十朋《東坡詩注》﹕龍丘居士﹐指陳季常「河東獅子」事。有王卲者﹐字達觀﹐本嘉州犍爲人﹐因在江南武昌後﹐名天常﹐嘗從先生遊。達觀爲坡公言﹐季常之妻柳氏最悍妒﹐每季常設客有聲妓﹐柳氏則以杖擊照壁大呼﹐至客爲散去。

《唐宋詩醇》﹕蘇軾《岐亭道上見梅花戲贈季常》詩云「蕙死蘭枯菊亦摧﹐返魂香入嶺頭梅。數枝殘綠風吹盡﹐一點芳心雀啅開。野店初嘗竹葉酒﹐江云欲落豆稭灰。行當更向釵頭見﹐病起烏雲正作堆。」注云「陳慥喜蓄聲妓﹐此作體近香奩﹐似有所指者﹐故謂之戲贈。」軾與慥交好﹐詩文無所拘忌﹐若河東君﹑秀英君之名﹐因而流布﹐是非輕薄爲文﹐正可見忘形無間也。

《瀛奎律髓》云「一點勞心雀啅開」此句最佳。坡天人也﹐作詩不拘法度﹐而自有生意。雀之爲物﹐嘗凍啅梅開﹐本無情於梅﹐下此語乃若不勝情者。尾句蓋謂季常侍兒﹐病起新妝﹐行當於釵頭見此花﹐欲其出以侑樽也﹕「豆稭灰」﹐出《文酒淸話》王勉《雪》詩﹕「上天燒下豆稭灰﹐烏李從教作白梅。」亦俚語﹐世傳以爲戲者。

《宮閨小名後錄》﹕秀英﹐陳季常妾﹐東坡有絕句。

◎仁廟時﹐皇族中太尉夫人一日入內﹐再拜告帝曰「臣妾有夫﹐不幸爲婢妾所惑。」帝怒﹐流婢於千里﹐夫人亦得罪居瑤華宮。太尉罰俸而不得朝。經歲﹐方春暮﹐夫人爲詞﹐曲名《極相思》﹐或加令字﹐收煞有「秋波綻處﹐相思淚迸﹐天沮深誠」句。﹝墨客揮犀﹞

◎華亭胡朝散亶﹐夏夜納涼﹐因據胡牀而睡﹐夢一偉丈夫﹐著白道服﹐撼之使起曰「君家有不恰好一事﹐宜急起理會。」胡驚寤﹐亟出戶﹐果見一人自經於廊下﹐往視之﹐其子婦房中所使妾也。婦者同邑張氏女﹐賦性慘妒。此妾少有過﹐杖之百數﹐不能勝楚毒﹐乃就死。胡使呼婦就旁熟視。婦略不動色﹐徐云「他人不須管﹐若不可救﹐我自當其責﹗」卽取凳登之﹐解縊索﹐移時復蘇。胡氏供事廣徳張王甚嚴敬﹐舉家不食豬肉﹐故蒙神力云。張婦之惡﹐猶不少悛也。﹝夷堅志﹞

◎陸放翁宿驛中﹐見題壁云「玉階蟋蟀鬧淸夜﹐金井梧桐辭故枝。一枕淒涼眠不得﹐呼燈起作感秋詩。」放翁詢之﹐驛卒女也﹐遂納爲妾。方半載余﹐夫人逐之。妾賦《卜算子》而別﹐詞云「只知眉上愁﹐不識愁來路。窗外有芭蕉﹐陣陣黃昏雨。／曉起理殘妝﹐整頓教愁去。不合畫春山﹐依舊畱愁住。」﹝隨隱漫談﹞

《池北偶談》﹕按《劍南集》﹐此詩乃放翁在蜀時所作。前四句云「西風繁杵搗徵衣﹐客子關情正此時。萬事從初聊復爾﹐百年彊半欲何之﹖」「玉階」作「畫堂」﹕「鬧」作「怨」﹐後人稍竄易數字﹐輒附會或收入閨秀詩﹐可笑也。

◎周益公夫人妒。有媵妾﹐公盼之﹐夫人縻之庭。公過之﹐當暑﹐媵以渴告﹐公以熟水酌之。夫人窺於屏曰「好个相公﹐爲婢取水﹗」公笑曰「獨不見建義井者乎﹖」﹝韋居聽輿﹞

◎呂婆卽呂正己之妻﹐淳熙間名達天聽。京畿有二漕﹐一呂搢﹐一呂正己。搢家諸姬甚盛﹐必約正己通宵飲。一日﹐呂婆大怒﹐逾墻詈之。搢子一彈碎其冠﹐事徹孝皇﹐兩漕卽日罷。呂婆有女事辛幼安﹐以微事觸怒﹐逐之。今稼軒《桃葉渡》詞﹐因此而作。﹝貴耳集﹞

案﹕《稼軒長短句﹟祝英臺近》有「寶釵分﹐桃葉渡﹐煙柳暗南浦」之句﹐所謂《桃葉渡》詞者卽此。

蝶訪曰﹕甚矣﹐婦之悍妒﹐其爲害有莫可窮究者矣。夫豈徒元直捉跗﹐太傅閉帷﹐王茂宏之犢車﹐房玄齡之鴆酒﹐堪爲殷鑑也哉﹗

◎方務徳侍郎帥紹興﹐赴召﹐士人姚某以書投誠﹐其略曰「某流落江湖二十年﹐兄弟異立﹐未能成家。重以場室蹉跌﹐遂失身於娼館馬慧。歲月滋久﹐根深蒂結﹐生育男女﹐於義有不可負者。兼渠孑然一身﹐無所依倚﹐處性不能自立﹐萬一有叛此盟﹐終身廢棄﹐存亡或未可保。不於侍郎還朝之日﹐得遂脫身從良﹐他日必困此門戶中﹐不惟無以釋兒女之恨﹐而某亦從此銷縮。區區欲望矜憐﹐使魚鳶之屬﹐川泳雲飛﹐侍郎之徳大矣﹗敢不下拜。」方書其後云「姚某解元﹐文詞英麗﹐早以俊稱﹐杯酒流連﹐遂至於忘反﹐露由衷之懇﹐不愧多言﹔遂成家之名﹐何愛一妓﹖韓公之於戎昱﹐旣徇所求﹔奇章之望牧之﹐更宜自愛。」能從其請﹐可見寬厚之徳﹐且引事尢切當。﹝淸波雜誌﹞

◎李公可齋開閫日﹐士人吳南金假館於人﹐戀妓周惜。及歸﹐行囊枵然﹐周亦厭之。吳悔之﹐將別﹐飲於其家。令僕碎其器具﹐吳捶周有傷﹐訟於官。吳供狀甚文﹐公喜之。僉廳議罪其僕﹐吳罰贖。公花判云「娼館寓情﹐斯遊未免。訟庭交惡﹐有識所羞。吳某以新丰逆旅之餘﹐爲樊川街吏之報。傍人騎馬﹐月束幾何。命侶驂鸞﹐風流如許。但慕子云之載酒﹐不思元亮之無錢。半年魚水之歡﹐迷於當局﹔一旦鷸蚌之隙﹐做此出場。旣乏孔方兄之交﹐是宜沙叱利之屬。何事風僝雨僽﹐頓令玉挫花摧。甑巳破矣柰何﹐鏡欲圓而莫得。鮑其知我者﹐豈止於斯﹔秦眞少恩哉﹐不思甚矣﹗切詳僉議﹐不審事情。止以主人之失﹐罪僕何辜﹖豈以營妓之詞﹐置士於罰﹖—筆勾斷﹐兩家罷休。吳某亟思梓裏之歸﹐休作桃源之夢。周惜責狀附案﹐勿相往來。如復延納登門﹐定行重罰﹗」﹝庶齋老學叢談﹞

蝶訪曰﹕有好都能累此身。鄭元和以李娃故﹐行乞安邑﹐幾爲餒鬼。一朝落魄﹐千載遺羞。流連忘反者﹐尙其知所悔悟哉﹗

◎秦少遊侍兒朝華﹐姓邊氏﹐京師人也。元祐癸酉歲納之﹐嘗有詩云「天風吹月入闌干﹐烏鵲無聲子夜閒。織女明星來枕上﹐了知身不在人間。」時朝華年十九也。後三年﹐少遊欲修眞斷世緣﹐遂遣朝華歸父母家﹐資以金帛而嫁之。朝華臨別泣不已﹐少遊作詩云「月霧茫茫曉柝悲﹐玉人揮手斷腸時。不須重向燈前泣﹐百歲終當一別離。」朝華旣去二十餘日﹐使其父來﹐云不願嫁﹐卻乞歸。少遊憐而復取歸。明年﹐少遊出倅錢塘﹐至淮上﹐因與道友論議﹐嘆光景之遄歸﹐謂朝華曰「汝不去﹐吾不得修眞矣﹗」亟使人走京師﹐呼其父來﹐遣朝華隨去。復作詩云「玉人前去卻重來﹐此度分攜更不回。腸斷龜山離別處﹐夕陽孤塔自崔嵬。」時紹聖元年五月十一日﹐少遊嘗手書記其事﹐未幾遂竄南荒去。﹝墨莊漫錄﹞

◎《癸辛雜識》載﹕銀花﹐髙文虎炳如婢﹐善小唱五百餘曲﹐又善雙韻彈五六十套。以元宵時近點燈來﹐因取古人詩句有「銀花垂院榜」﹐又「銀花無柰冷」﹐又「火樹銀花合」等句爲名。時髙已近七旬﹐喪偶多年﹐買此以侍湯藥﹐後攜歸越。﹝南宋雜事詩注﹞

案﹕《癸辛雜識》載髙文虎給銀花之照﹐瑣瑣千餘言﹐惟恐伊死後﹐家人不能相容。文虎年老﹐寵愛一婢﹐實屬自尋苦累﹐宜其爲當時訾議矣。

◎山谷《和曹子方雜言》「冷卿小塢頗藏春」注﹐《外集》有冷庭叟詩﹐其序云庭堅與庭叟有十八年之舊。庭叟有佳侍兒﹐因早朝而逸去。其後﹐乃插椒藩甚密。詩云「四望樓臺皆我有﹐一原花竹住中間。初無狗盜窺籬落﹐底事蛾眉失鎖關。」《前集》詩云「往事盡醉冷卿酒﹐侍兒琵琶春風手。」又云「誰憐相逢十載後」。其事迹及歲月皆相似﹐疑庭叟卽冷卿也。﹝山谷詩外集注﹞

◎丁諷病廢﹐常令兩女奴掖侍﹐見客於堂中。諷之病以好色致疾﹐旣廢無賴﹐﹝案﹕另一則云﹐諷以館職病風﹐廢於家﹞益求妙年殊質以厭其心。客出不能送﹐另一婢送至中門曰「謝訪。」以故賓客至者加多﹐乃逾於未病時。蓋其來不專爲諷也。﹝孔氏談苑﹞

《至正直記》﹕年老多蓄婢妾最爲不幸﹐辱身喪家﹐陷害子弟﹐靡不有之。吾家先人﹐晚年亦坐此患。鄕裏蹈此轍者多矣。又見荊溪王徳翁晚年買二伶女爲妾﹐生子不肖﹐甚至翁死未逾月﹐而私通於外。此《袁氏世範》言之甚詳﹐玆不再述﹐有家者當深玩之。﹝案﹕此則論年老蓄婢妾﹞

《至正直記》﹕且以吾家言之﹐先祖晚年托外孫黃澣納妾。有姿色﹐先與之通﹐有娠已三月。旣入門﹐𨿽察知其情狀﹐爲其色所眩惑﹐一時置之不問。後七月生子﹐復歸之黃﹐命名遂初。自是復與黃通﹐或私僕隸﹐生子不肖﹐爲吾家之患五十餘年。其恥辱之事不一﹐可謂至恨。先人晚年﹐嘗置半細婢三四人﹐𨿽以家法素守之嚴﹐且先妣制禦之謹﹐猶爲欺蔽﹐或爲中外子弟私通﹐亦不能覺察﹐甚爲淸明之累。《袁氏世範》之言甚詳﹐不可不深思遠慮。覆轍之禍﹐後當痛戒。﹝案﹕此則論買妾不可不謹﹞

《袁氏世範﹟婢妾常宜防閒》云﹕婢妾與主翁親近﹐或多挾此私通僕輩﹐有子則以主翁借口﹐蓄愚賤之裔﹐至破家者多矣。凡有婢妾﹐不可不謹其始﹐亦不可不防其終。〇又《暮年不宜置寵妾》云﹕婦人多妒﹐有正室者少蓄婢妾﹐蓄婢妾多者無正室。夫蓄婢妾者﹐內有子弟﹐外有僕隸﹐皆當關防。制以主母﹐猶有他事﹐況無所統轄﹐以一人之耳目臨之﹐豈難欺蔽哉﹗暮年尢非所宜﹐使有意外之事﹐當如之何﹖

蝶訪曰﹕美婢列庭﹐防閒匪易。阮仲容之幸姑婢﹐王僧彌之私嫂婢﹐蕩檢逾閒﹐有乖名教。記劉禹錫和白居易誚失婢榜者一律﹐後四句云「把鏡朝猶在﹐添香夜不歸。新知正相樂﹐從此脫靑衣。」觀於此﹐則好蓄美婢及久錮侍婢者﹐當知所反矣。

◎洪忠宣公以蘇武節爲秦檜所忌﹐孝宗憐之。其子邁以宏博中選﹐歷官淸顯。孝宗有意大用﹐廉知其子弟不能遵父兄之教﹐恐居政府則非所以示天下﹐故特遲之。洪公每勸上早諭莊文﹐上爲首肯。間因左右物色洪公子正飲娼樓﹐上亟命快行宣諭洪公云「也請學士教子﹗」﹝時洪爲制誥﹞快行言訖﹐無他詔。洪驚愕﹐莫知其端﹐但對使唯唯奉詔。退而研其子所如往﹐方悟上旨﹐遂抗章謝罪求去。﹝四朝聞見錄﹞

蝶訪曰﹕父兄之教不先﹐子弟之率不謹。洪文敏臨安詞科之試﹐與何伯明並文敏族叔邦直諸人同飲抱劍街娼孫小九家樓上。是夕兩燭結花﹐文敏曾賦《臨江仙》詞以志喜﹐繼果獲雋。文敏之少年如此。孟子不有言乎﹕「夫子教我以正﹐夫子未出於正也﹗」其受子之累也﹐固宜。

患害

◎文潞公帥成都﹐﹝多燕集﹞。有飛語至朝廷﹐遣禦史何剡因謁告歸﹐俾伺察之。﹝何將至﹞﹐潞公亦爲之動﹐徧詢幕客﹐孰與禦史密者﹐得張兪字少愚者﹐使迎於漢州。且攜營妓名王宮花者往。僞作家姬﹐舞以佐酒。禦史醉中取其領巾﹐題詩云「按徹《梁州》更《六麼》﹐西臺禦史惜妖嬈。從今攺作王宮柳﹐舞盡春風萬萬條。」至成都﹐此妓出迎﹐遂不復措手而歸。一說王宮花一名陽臺柳﹐詩首句云「蜀國家人愛細腰」。何字聖從﹐亦蜀人也。﹝淸波雜誌﹞

◎紹興中﹐王鐵帥番禺﹐有狼藉聲。朝廷除司諫韓璜爲廣東提刑﹐令往廉按。憲治在韶陽﹐韓才建臺卽行部指番禺。王憂甚﹐寢食俱廢。有妾故錢塘娼也﹐問﹕「主公何憂﹖」王告之故。妾曰「不足憂也。璜卽韓九﹐字叔夏﹐舊遊妾家﹐最好歡。須其來﹐彊邀之飲﹐妾當有以敗其守。」已而韓至﹐王郊迎﹐不見。入城乃見﹐岸然不交一談。次日報謁﹐王宿治具於別館。茶罷﹐邀遊郡圃﹐不許﹐固請乃可。至別館﹐水陸畢陳﹐妓樂大作﹐韓踧踖不安。王麾去妓樂﹐陰命諸娼澹妝﹐詐作姬侍﹐迎入後堂劇飲。酒半﹐妾於簾內歌韓昔日所贈之詞﹐韓聞之心動﹐狂不自制﹐曰「汝乃在此耶﹗」卽欲見之﹐妾隔簾故邀其滿飲﹐至再至三﹐終不肯出。韓心益急﹐妾乃曰「司諫曩在妾家最善舞﹐今日能爲妾舞一曲﹐卽當出也。」韓醉甚﹐不知所以﹐卽索舞衫﹐塗抹粉墨﹐踉蹌而起﹐忽跌於地。王亟命索輿﹐諸娼扶掖而登﹐歸船昏然酣寢。五更酒醒﹐覺衣衫拘絆﹐索燭覽鏡﹐羞愧無以自容。卽解舟還臺﹐不敢復有所問。此聲流播﹐旋遭彈劾。王迄善罷。夫子曰「桭也欲﹐焉得剛﹖」韓璜之謂矣。﹝鶴林玉露﹞

蝶訪曰﹕聖人之誡酒禍也﹐深矣﹗在《書》爲沈湎﹐在《詩》爲童羖﹐在《禮》爲豢豕﹐在《史》爲狂藥。好歡者﹐又被故歡所惑﹐狂不自制﹐已爲酒使﹐復滿飲狂藥﹐至再至三﹐不自知其醜態百出矣﹗其遭彈劾也﹐不亦宜乎﹗抑又聞之﹐曲蘗有毒﹐平地生出醉鄕。何剡醉中題妓領巾﹐亦狂藥所使﹐要皆色害之也。

◎朝廷遣陶穀使江南﹐以假書爲名﹐實使覘之。旣至﹐崖岸髙峻。宴席談笑﹐未嘗啟齒。韓熙載謂所親曰「觀秀實公妄也﹐非端人介士﹐其守可隳。」夜遣歌妓秦弱蘭﹐詐爲驛卒之女﹐敝衣持帚﹐灑掃驛庭﹐五柳公乘隙因詢其述。翌日﹐以詞贈之曰「好因緣﹐惡因緣。只得郵亭一夜眠﹐別神仙。琵琶撥盡相思調﹐知音少。待得鸞膠續斷弦﹐是何年﹖」後數日﹐宴於澄心堂﹐李主命玻璃巨鐘滿酌之﹐陶毅然不顧。乃出弱蘭於席﹐歌前闋以侑之。穀慚笑﹐不敢不釂。闋罷復灌﹐倒載吐茵﹐尙未許罷﹐大爲主禮所薄。還朝日﹐止遣數小吏餞於郊亭。逮歸京﹐卒不大用。﹝五代詩話。〇案﹕此則﹐王漁洋剪裁《玉堂淸話》﹞

《詞名集解》﹕宋初遣陶穀使江南﹐假書爲名﹐實使覘之。穀驕甚。韓熙載以李獻言﹐知穀非端介。至日﹐令﹝穀﹞謄六朝書半年。﹝穀﹞狎歌妓秦弱蘭﹐作長短句贈之。一日穀入宴﹐弱蘭歌所贈「郵亭一夜眠」之句﹐穀大慚而罷。詞名《風光好》。《墨莊漫錄》云﹐一名《愁倚闌令》。

《藝苑卮言》﹕陶穀使江南﹐遇秦弱蘭﹐作《風光好》詞﹐見宋人小說。或有以爲曹翰者﹐翰能作老將詩﹐其才固有之﹐終非武人本色。沈睿達《雲巢編》謂﹕陶使吳越﹐惑娼女任社娘﹐因作此詞。任大得陶資﹐後用以創仁王院﹐落髮爲尼。李唐﹑吳越﹐未審孰是﹐要之近陶所爲耳。

《苕溪漁隱叢話》﹕小詞《風光好》「待得鸞膠續斷弦﹐是何年」之句﹐《江南野錄》謂是曹翰使江南贈妓詞﹐《本事曲》謂是陶穀使錢塘贈驛女詞﹐《冷齋夜話》謂是陶穀使江南贈韓熙載歌姬﹐是一詞而有三說也。其他類此者甚眾﹐殆不可徧舉。

《澠水燕談錄》﹕陶穀姓唐﹐唐宰相莒公儉之後。祖彥謙﹐有詩名﹐號鹿門先生。穀避晉祖名攺娃陶﹐後歷仕累朝﹐不復還本姓﹐士大夫譏之。

《南部新書》﹕陶穀小名鐵牛﹐李濤嘗有書與之曰「每至河源﹐卽思令徳。」唐彥謙之孫也﹐以石晉諱攺姓焉。

《宋景文公筆記》﹕陶穀本唐彥謙後﹐石晉時避諱攺曰陶﹐後納唐氏爲婿﹐亦可怪。

《釋常談》﹕沈醉謂之倒載。晉山簡字季倫﹐爲荊州牧﹐每出﹐酣暢而歸。人歌曰「山翁住何處﹖來往髙陽池。日夕倒載歸﹐酩酊無所知。」

案﹕《緗素雜記》載周世宗時陶尙書穀奉使江南﹐韓熙載遣家妓以奉盥匜﹐及旦有書謝云云。是穀使江南在周世宗時﹐熙載已以家妓奉盥匜﹐豈宋初穀使江南﹐熙載尙煩謀畫以隳其守耶﹖總之﹐陶穀非端人介士﹐易遺話柄﹐人當潔以自愛也。

◎《劉公是集》七十五卷。原父累遷知制誥﹐出知永興﹐惑官妓﹐得驚眩疾﹐力求便郡。仁宗嘗謂執政曰「如敞者﹐豈易得耶﹗」賜以新橙五十。爲人明白俊偉﹐自六經百氏﹐下至傳記﹐無所不通。爲文章尢敏贍﹐好摹仿古語句度。在西掖時﹐嘗食頃揮九制﹐各得其體。英宗嘗語及原父﹐韓魏公對以有文學﹐歐陽公曰「敞文章未佳﹐特其博學可稱耳。」﹝郡齋讀書志﹞

元丰六年十月十二日夜﹐友有得風疾者﹐急往視之已不能言矣。方生死之爭﹐其苦有甚於刀鋸木索者矣。予知其不可救﹐默爲祈死而已。嗚呼哀哉﹐此復何罪乎﹖酒色之娛而已﹗古人云「甘嗜毒藥﹐戲猛獸之爪牙」﹐豈虛言哉﹗明日見一少年﹐以此戒之﹐少年笑曰「甚矣﹐子言之陋也。色﹐吾之所甚好﹐而死生疾苦﹐非吾之所怖也﹗」予曰「有行乞於道﹐偃而號曰﹐遺我一盂飯﹐吾今以千斛之粟報子。則市人皆掩口笑之﹕有千斛之粟﹐無一盂之飯﹐不可以欺於小兒。怖生於愛﹐子能不怖死生而猶好色﹐其可以欺我哉﹖」今世之爲髙者﹐皆少年之徒也。戒生定﹐定生慧﹐此不刊之論也。如其不從戒定生者﹐皆妄也﹐如慧而實癡也﹐如覺而實夢也。悲夫﹗﹝東坡志林﹞

《癸巳類稿》﹕《苕溪漁隱叢話》云﹐劉貢父晚年得惡疾﹐須眉墮落﹐鼻梁斷壞﹐愴感慚愧﹐轉加困劇而斃。東坡先有「大風起兮眉飛揚﹐安得壯士守鼻梁」之謔﹐其事不見《劉攽傳》﹐而檢《東坡志林》有一條云「元丰六年十月十二夜﹐有得風疾者﹐口不能言﹐死生之爭﹐有甚於刀鋸木索者。知其不可救﹐默爲祈死而已。此復何罪乎﹖酒色之娛而已﹗」必系劉事﹕「元丰」應作「元祐」。攽兄敞﹐亦知永興軍﹐惑官妓得驚眩疾﹐但時猶謂之風﹐未有洋黴名。明嘉靖時﹐汪道貫贈王稚登詩云「身上楊梅瘡作果﹐眼中萊菔翳爲花。」其名楊梅﹐以形象言之也。

案﹕《癸巳類稿》此則論古之所謂惡疾﹑風疾﹐卽今之洋黴也。楊梅當作洋黴。蝶訪閱《東坡志林》﹐證以《樂善錄》﹐東坡嘲劉貢父「大風起兮眉飛揚」之謔﹐亦疑卽貢父。嗣見《癸巳類稿》正同余所見﹐因節錄之。

◎章子厚惇﹐初來京師赴省試﹐年少美丰姿。嘗日晚獨步禦街﹐見雕輿數乘﹐從衛甚都。後一輿有一婦人美而艷﹐揭簾以目挑章。章因信步隨之﹐不覺至夕。婦人以手招與同輿﹐載至一甲第﹐甚雄壯。婦人以身蔽章﹐雜眾人以入﹐至一院極深邃﹐若無人居者。少選﹐前婦人始至﹐備酒饌珍異。因問此何所﹐婦人笑而不答。自是婦人引儕輩疊相往來頗眾﹐俱亦姣麗﹐詢之皆不顧而言他。每去則以巨鎖扃之﹐如是累日夕﹐章爲之體疲甚窘。一姬年差長﹐忽發問曰「此豈郎所遊之地﹐何爲至此﹖我主翁行事多不循道理﹐寵婢甚多而無嗣息﹐每勾致少年之徒與羣婢合﹐久則斃之此地﹐數人矣﹗」章駭曰「果爾﹐爲之柰何﹖」姬曰「觀子之容﹐蓋非碌碌者﹐似必能脫。我主人翌日入朝甚早﹐今夕解我衣以衣之﹐我且不鎖門﹐待至五更﹐我來叫子﹐亟隨我到廳事前。我當以廝役之服被子﹐隨前騶以出﹐可以無患矣。爾後愼勿以語人﹐亦勿復由此街遊也。不然﹐我與若皆將不免矣。」詰旦果來叩戶。章用其術﹐遂免於難。及旣貴﹐始以語所厚善者﹐而不欲言主翁之姓名。少年輩不可不知所戒也。﹝投轄錄﹞

蝶訪曰﹕最是五更畱不住﹐向人枕畔著衣裳。此主翁明開揖盜之門﹐更有甚於韓熙載者。惟章一聞「久則斃之此地數人矣」之語﹐駭曰「果爾﹐爲之柰何﹖」是怖死之心﹐勝好色之心。怖生於愛﹐坡翁其知道乎。人多好色﹐能常持怖死之心﹐則好色之心自熄矣。

◎京師士人出遊﹐迫暮過人家﹐墻缺似可越﹐被酒試逾以入﹐則一大園也。花術繁茂﹐逕路交互﹐不覺深入。天漸暝﹐望見紅紗籠燭而來﹐驚惶尋歸路﹐迷不能識。亟入道左小亭﹐氈下有一穴﹐試窺之﹐先有壯士伏其中﹐見人驚奔而去﹐士人就隱焉。已而燭漸近﹐乃婦人十餘輩﹐靚妝麗服﹐俄趨亭上競舉氈﹐見生驚曰「又不是那一个﹗」內一婦熟視﹐笑曰「也得﹐也得﹗」執其手以行﹐生不敢問。引入洞房曲室﹐羣飲交戲﹐至五鼓乃散。士人憊倦不能行﹐眾婦貯以巨篋﹐舁而縋之墻外。天將曉﹐懼爲人所見﹐彊起扶持而歸。他日迹其所遇﹐乃蔡太師花圃也。﹝談藪﹞

蝶訪曰﹕窟室洞房﹐私藏年少﹐賈南風達奚盈盈﹐已開其先﹔而少年出遊者﹐不可以不愼﹐切勿以父母之遺體﹐自蹈於陷阱中也。

◎曲堤周氏以財雄於齊﹐有祕書丞髙者﹐尢驕縱不法﹐嘗自京師載妓妾數十人遊杭州﹐其一人以妒害自沈死。及還齊﹐其父母邀賄謝﹐不滿意﹐訴之長淸令張次山﹐取證佐治之﹐亦無他矣。會次山之婢﹐本周氏隸也﹐自牖窺之﹐歷指所從來一人本髙父妾﹐嘗生一子。次山卽以長吏舉行之﹐髙坐刺配海島而死﹐齊人快之。李誠之嘗語及此稱善﹐予曰「使我爲長淸﹐決不舉也﹗」誠之日t「何故﹖」日t「民間如此事不爲少也。偶一婢子知之﹐因而發之以爲明﹐彼不知者獨何幸﹐髙獨何不牽也﹗事發有端﹐長吏不得已治之可也﹐其發無端﹐自非叛逆﹐不問可也。」誠之曰「此長者之論﹐次山之流﹐固不可及。」﹝龍川略誌﹞

◎從事郎劉恕﹐吉州安福人﹐歷陽守子昂之子也。喪其妻﹐使二妾主家政﹐一旣生子﹐又娶於髙氏﹐攜媵婢四人。淳熙初﹐爲道州判官。髙氏妊娠﹐是時妾子年十一二矣。妾性悍狡﹐慮正室得權﹐則異日將分析資產﹐且己寵必衰。密以淫邪之說蠱惑之﹐而髙志操潔淸﹐復不妒忌﹐無疵玷可指﹐謀不得施。但日夜教其子﹐伺乃父出治外事或對客﹐輒啼呼奔叫。恕甚愛此子﹐每歸拊之﹐子無言而於屏處訴云「爲母所箠。」恕固已疑焉。一日饋食﹐妾親手作羹﹐倩一媵持以與子﹐有鍼貫於菜莖中﹐子微爲所刺﹐吐之﹐大呼曰「人欲殺我﹗」恕驚問﹐見鍼﹐窮詰所來。二妾共證﹐謂﹕「媵承主母意﹐規兒性命。」恕以爲然﹐盡執四婢送獄﹐訊鞫不得情。郡守念閨門芒昧﹐難以置法﹐只撻杖而逐之﹐髙氏竟罹決絕。外間皆明知爲誣﹐恕獨弗之悟。旋用他事罷去﹐甫還鄕而卒。﹝夷堅志﹞

蝶訪曰﹕《鶴林玉露》載世傳《聽讒詩》云「讒言謹莫聽﹐聽之禍殃結。君聽臣當誅﹐父聽子當決。夫妻聽之離﹐兄弟聽之別。朋友聽之疏﹐骨肉聽之絕。堂堂八尺軀﹐莫聽三寸舌。舌上有龍泉﹐殺人不見血。」觀此﹐知讒之爲害大矣。賤妾庶人﹐狡悍不制﹐離間讒構﹐密運陰謀﹐使罹毒者含冤﹐旁觀者切齒﹐而爲所蠱惑者﹐卒之不悟﹐不禍譴及之﹐何以見天道之公哉﹗

◎姚宋佐﹐郴州人。乾道八年登第﹐爲靜江府教授。能詩文﹐頗擅名其鄕﹐而舉措多失之輕易。嘗赴經略司幹官宴席﹐坐客受勸觴﹐適當酌主人。姚見酒黑色﹐而侍妾所執樽又非適所用者﹐疑爲紫蘇水﹐作色而起曰「客則飲酒﹐主人則飲水﹐何哉﹖」主人曰「此亦酒也﹐安得有二﹗」姚以所疑對﹐主人笑謂不然﹐姚未之信﹐別酌以酬之﹐而自掠取所斟者﹐一飲而盡﹐始知爲酒﹐但云「比向來者味差醇。」未幾﹐覺腹大痛﹐急歸。俄髒腹洞下﹐繼之以血﹐旦而死。一城皆言姚教授遭經幹所毒。府帥深疑焉﹐謂彼方有京秩之請﹐而爲姚所先﹐怨恨必由於此﹐乃劾罷之。已乃審其實﹐蓋執樽之妾﹐本專房擅愛﹐其後寵稍替﹐將不利於主公﹐故置毒酒中﹐而姚攘臂掇其禍。帥逮此妾﹐鞭殺之。幹官旋亦病廢。﹝夷堅志﹞

蝶訪曰﹕婦人婢妾﹐其類爲陰﹐陰者必慘必毒﹐妒寵爭妍﹐禍胎隱伏﹐其患害有防不勝防者。故君子正身處家﹐必嚴內教也。

◎後主李煜在賜第﹐因七夕命故妓作樂﹐聲聞於外。太宗聞之大怒。又傳「小樓昨夜又東風」及「一江春水向東流」之句﹐並坐之﹐遂被禍云。﹝默記﹞

《詩餘圖譜》﹕李后主《虞美人》詞「春花秋月何時了﹖往事知多少﹗小樓昨夜又東風﹐故國不堪回首月明中﹗／雕闌玉砌應猶在﹐只是朱顏攺。問君能有幾多愁﹖恰似一江春水向東流。」

◎熙寧新法行﹐督責監司尢切﹐兩浙路張靚﹑王庭老﹑潘良器等因閱兵赴妓樂﹐筵席侵夜﹐皆黜責。﹝東軒筆錄﹞

◎徐伸﹐字幹臣﹐三衢人。有《靑山樂府》一卷。政和初﹐以知音律爲太常典樂﹐出知常州。嘗自制《轉調二郎神》之詞云「悶來彈鵲﹐又攪碎﹑一簾花影。漫試著春衫﹐還思纖手﹐薰徹金猊燼冷。動是愁端如何向﹐但怪得﹑新來多病。噬舊日沈腰﹐而今潘鬢﹐怎﹝一作不﹞堪臨鏡﹖／重省。別時淚滴﹐羅襟猶凝。想﹝一作料﹞爲我厭厭﹐日髙慵起﹐長托春酲未醒。雁足不來﹐馬蹄難駐﹐門掩一庭芳景。空佇立﹐盡日闌干倚徧﹐晝長人靜。」旣成﹐會開封府尹李孝壽來牧吳門﹐李以嚴治京兆﹐號李閻羅。道出郡下﹐幹臣大合樂宴勞之﹐諭羣娼令謳此詞﹐必待其問乃止。娼如戒﹐歌至三四﹐李果詢之﹐幹臣蹙額云「某頃有一侍婢﹐色藝冠絕。前歲以亡室不容﹐逐去。今聞在蘇州一兵官處﹐屢遣信欲復來﹐而今之主公靳之﹐感慨賦此。詞中所敍﹐多其書中語。今焉適有天幸﹐公擁麾於彼﹐不審能爲我致之否﹖」李云「此甚不難﹐可無慮也﹗」旣次無錫﹐賓贊者請受謁次第﹐李云「郡官當至楓橋。」橋距城十里而遠﹐翌日艤舟其所﹐官吏上下望風股栗。李一閱刺字﹐忽大怒云「都監在法不許出城﹐乃亦至此﹗使郡中萬一有火盜之虞﹐豈不殆哉﹗」斥都監下階﹐荷校送獄。又數日﹐取其供牘判奏字。其家震懼求援﹐宛轉哀鳴至懇。李笑云「且還徐典樂之妾了來理會。」兵官者解其旨﹐卽日承命﹐然後捨之。﹝揮麈餘話﹞

◎師憲少年日﹐嘗馳馬出遊湖山﹐小憩棲霞嶺下﹐忽有布裘道者瞪視曰「官人可自愛重﹐將來不在韓魏公下。」賈意其見侮﹐不顧而去。旣而醉博平康﹐至於敗面。他日復遇﹐道者頓足驚嘆曰「可惜﹐可惜﹗天官已破﹐必不能令終矣﹗」其後悉驗。﹝齊東野語﹞

蝶訪曰﹕呂簡叔《呻吟語》云「凡禍患以安樂生﹐以憂勤免﹔以奢侈生﹐以謹約免﹔以多事生﹐以愼動免。」洵老成閱歷之言也﹐可銘座右。

◎臣僚上言「近日進對﹐恭聞聖訓﹐論及親徵之事﹐謂『聯此行當大明誅賞﹐諸將有功者﹐不惜官爵金帛重賞之﹔其不用命者﹐付之有司﹐誅其—二﹐以警其餘。』大哉﹐聖人之言﹗其眞得古帝王禦將之要術也﹗顧於此時將非其人﹐至於營私背公﹐縱敵玩寇﹐罪惡顯著﹐爲國家之辱﹐如王權者﹐若置之輕典﹐是爲失罰﹐其何以示諸將乎﹖臣謹按﹕禦前諸軍統制王權﹐以駔儈之資﹐恣溪壑之欲﹐遭時多故﹐夤緣結托﹐濫膺閫寄。不知忠義以報國﹐但務掊克以謀身。其前後過惡﹐未易悉數﹐姑摭其大者言之﹕近虜人敗盟﹐朝廷命王權進屯淮上。爲王權計者﹐義當身先士卒﹐奮不顧身﹐朝受命﹐夕引道。乃惑於內寵﹐心懷顧戀﹐與其愛姬數十泣別﹐三日而不能行。士卒聞之﹐無不竊笑。及至淮﹐宣言欲犒軍﹐悉出其家金寶﹐厚載而往。旣至中途﹐復傳令未用﹐且於新河伺候。實欲緩急之際易於他入之故﹐假犒軍之名以持去耳﹗其謀出此﹐夫豈有鬥志哉﹗﹝以下敍權沿淮不爲守禦之備。虜人犯淮﹐不應援姚興之師﹐致興師俱陷。又欺罔退避等事﹐玆節錄﹞紹興三十一年十一月十八日﹐三省﹑樞院同奉聖旨﹕「王權可特貸命﹐除名勒停﹐永不收敍﹐送瓊州編管﹐月具存亡奏聞。」﹝三朝北盟會編﹞

蝶訪曰﹕《司馬法》云「將受命之日﹐則忘其家﹔臨軍約束﹐則忘其親﹔援枹鼓之急﹐則忘其身。」若王權者﹐受命出師﹐乃惑於內寵﹐與愛姬泣別三日而後行﹐貽笑士卒﹐律以兵法﹐已當受穰苴之戮矣﹗

◎王仁贍﹐唐州方城人。初﹐劍南之役﹐大將王全斌等貪財﹐軍政廢弛﹐寇盜充斥。太祖知之﹐每使蜀來者﹐令陳全斌等所入賄賂﹑子女及發官庫分取珠金等事﹐盡得其罪。及全斌等歸﹐帝詰仁贍。仁贍歷詆諸將過失﹐欲自解。帝曰「納李廷珪妓﹐開丰徳庫取金寶﹐豈全斌輩耶﹖」仁贍不能對。廷珪﹐故蜀將也。帝怒﹐令送中書鞫全斌等罪。仁贍以新立功﹐第行降黜而已。王全斌等入成都﹐行營都監王仁贍案籍詰所在軍須。李廷珪懼﹐以告都監康延澤。延澤曰「王公志在聲色﹐苟得其所欲﹐則置而不問矣。」廷珪素儉約﹐不蓄妓樂﹐遂求於姻戚家﹐得女妓四人﹐復假貸金帛直數百萬以遺仁贍﹐由是獲免。﹝宋史﹞

◎蔣堂﹐字希魯﹐常州宜興人。擢進士第。後以樞密直學士知益州。建銅壺閣。其制宏敞﹐而材不預具。功旣半﹐乃伐喬木於蜀先主惠陵﹑江瀆祠﹐又毀后土及劉禪祠。蜀人浸不悅﹐獄訟滋多。或以爲私官妓﹐徙河中府﹐又徙杭州﹑蘇州。﹝宋史﹞

◎來之邵﹐字祖徳﹐開封咸平人。登進士第。元丰中﹐官大理評事﹐禦史中丞黃履薦爲監察禦史。未幾﹐買娼家女爲妾﹐履勘其污行﹐左遷將作丞。﹝宋史﹞

◎宋喬年﹐字仙民﹐宰相庠之孫也。喬年用父蔭監市易﹐坐與娼女私及私役吏失官。落拓二十年。女嫁蔡京子攸。京當國﹐始復起用。﹝宋史﹞

◎劉渙﹐字仲章﹐文質子也。以父任爲將作監主簿﹐監並州倉﹐仁宗親政﹐擢爲右正言。會河東走馬承受奏﹐渙頃官並州﹐與營妓遊﹐黜通判磁州。﹝宋史﹞

忿激

◎韓魏公帥定﹐狄靑爲總管。一日會客﹐妓有名白牡丹者﹐因酒酣勸靑酒曰「勸斑兒一盞。」譏其面有涅文也。靑來日遂笞白牡丹者。後靑舊部曲焦用押兵過定州﹐靑畱用飲酒﹐而卒徒因訴請給不整﹐魏公命擒焦用﹐欲誅之。靑聞而趨客次救之。魏公不召﹐靑立於階下﹐懇魏公曰「焦用有軍功﹐好兒﹗」魏公曰「東華門外以狀元唱出者乃好兒﹗此豈得爲好兒耶﹖」立靑而面誅之﹐靑甚戰灼。久之﹐或曰「總管立久。」靑乃敢退﹐蓋懼並誅也。﹝默記﹞

《泊宅編》﹕狄武襄公靑﹐本拱聖兵士﹐累戰功致位樞府。旣貴﹐時相或請去其面文者﹐但笑不答。仁廟亦宣諭之﹐對曰「臣非不能﹐姑欲畱以爲天下士卒之勸。」上由此益愛之。

◎晏元獻初罷政事﹐守亳社﹐每嘆士風雕落。一日﹐營妓曰劉蘇哥﹐有約終身而寒盟者﹐方春物暄妍﹐馳駿馬出郊﹐登髙冢曠望﹐長慟遂卒。元獻謂士大夫受人眄睞﹐隨燥濕變渝如翻覆手﹐曾狂女子不若。爲序其事﹐以詩弔之云「蘇哥風味逼天眞﹐恐是文君向上人。何日九原芳艸綠﹐大家攜酒哭靑春。」﹝西淸詩話﹞

《苕溪漁隱叢話》﹕《東軒筆錄》云「昔晏元獻當國﹐子京爲翰苑。晏愛宋之才﹐雅欲旦夕相見﹐遂稅一第於旁近﹐延居之﹐其親密如此。遇中秋﹐晏啟宴召宋﹐出妓飲酒賦詩﹐達旦方罷。翌日罷相﹐宋當艸詞﹐頗極詆斥﹐至有『廣蓄產以殖私﹐多役兵而規利』之語。方子京揮毫之際﹐昨夕餘酲尙在﹐左右觀者亦駭嘆。」苕溪漁隱曰「元獻《弔劉蘇哥》詩序﹐蓋指宋子京而言也﹐吾故錄此事以附益之。」

《侯鯖錄》﹕潁妓曹蘇哥﹐往歲與悅己者密約相從﹐而其母禁之至苦﹐不勝郁悒。以盛春美景邀同約者﹐聯騎出城﹐登髙冢相對慟哭﹐旣而酣飲。諸客聞之﹐賞其曠絕於流輩。晏元獻聞之﹐爲戲題絕句云。

案﹕《漁隱叢話》援《東軒筆錄》﹐以證《西淸詩話》元獻《弔劉蘇哥》詩序﹐蓋指子京而言﹐當非傅會其說。至《侯鯖錄》所載晏詩﹐則一字不差﹐而情節迥異﹐且作曹蘇哥﹐殊不可解﹐俟再考。

矜詡

◎韓魏公爲陜西安撫﹐開府長安﹐李待制師中過之。李有詩名﹐席間使爲官妓賈愛卿賦詩云「願得貔貅十萬兵﹐犬戒巢穴一時平。歸來不用封侯印﹐只向君王乞愛卿。」﹝後山詩話﹞

◎紹興十五年三月十五日﹐予在臨安試詞科﹐第三場畢﹐出院時尙早﹐同試者何作善伯明﹑徐摶升甫﹐相率遊市。時族叔邦直應賢﹑鄕人許良佐舜舉省試罷﹐相與同行。因至抱劍街﹐伯明素與娼孫小九家來往﹐遂拉訪其家﹐置酒於小樓。夜月如晝﹐臨欄望月﹐兩燭結花﹐燦然若連珠。孫娼固慧黠解事﹐乃白坐中曰「今夕桂魄皎潔﹐燭花呈祥﹐五君皆較藝蘭省﹐其爲登名髙第可證。願各爲一詞紀實﹐且爲他日一段佳話。」遂取吳箋五幅置於桌﹐升甫﹑應賢﹑舜舉皆謝不能。伯明俊爽敏捷﹐卽操筆作《浣溪沙》詞一闋﹐曰「艸艸杯盤訪玉人﹐燈花呈喜坐添春。邀郎覓句要淸新。／黛淺顏嬌情脈脈﹐雲輕柳弱意眞眞。從今風月屬閒人。」眾傳觀嘆賞﹐獨恨其末句失意。予續成《臨江仙》曰「綺席畱歡歡正洽﹐髙樓佳气重重。釵頭小篆燭花紅。直須將喜事﹐來報主人翁。／桂月十分春正半﹐廣寒宮殿蔥蔥。姮娥相並曲欄東。云梯知不遠﹐平步躡東風。」孫滿酌一觥﹐相勸曰「學士必髙中﹐此瑞殆爲君設也。」已而予果奏名賜第﹐餘四人皆不偶。﹝夷堅志﹞

◎世傳魏野嘗從萊公遊陜府僧捨﹐各有畱題﹐後復同遊﹐見萊公之詩已用碧紗籠護﹐而野詩獨否﹐塵昏滿壁。時有隨行官妓﹐頗慧黠﹐卽以袂就拂之。野顧萊公笑詠曰「世情冷暖由分別﹐何必區區較異同﹗若得常將紅袖拂﹐也應勝似碧紗籠。」﹝靑箱雜記﹞

《池北偶談》﹕《湘山野錄》云「添蘇﹐長安名妓也。孫僅尹京兆日﹐野寄詩云﹕『見說添蘇亞蘇小﹐隨軒應是佩珊珊。』孫愛之﹐以示添蘇﹐喜如獲寶﹐求善筆札者﹐大書其詩於壁。野以事抵長安﹐孫邀置府宅﹐人未之知也。有好事者與密過添蘇家﹐見其風貌魯質﹐固不前席。野忽舉頭見壁所題﹐乃索筆於側別記一絕云﹕『誰人把我狂詩句﹐寫向添蘇繡戶中。閒暇若將紅袖拂﹐還應勝得碧紗籠。』添蘇始知是野﹐大加禮敬。」

案﹕《池北偶談》並載《靑箱雜記》一則﹐僅於其末綴「二說不同」四字。

◎劉過﹐字攺之。能詩詞。流落江湖﹐酒酣耳熱﹐出語豪縱﹐自謂晉宋間人物。其詩篇警策者﹐已載《江湖集》。尢好作《沁園春》﹐上稼軒詞﹐已見嶽侍郎珂《桯史》﹐最爲辛所喜。嘗於友人張正子處﹐見攺之親筆詞一卷﹐云「去年秋﹐予求牒四明﹐嘗賦《賀新郎》詞與一老妓﹐至今天下與禁中皆歌之。江西人來﹐以爲鄧南秀詞﹐非也。『老去相如倦。向文君﹑說似而今﹐如何消遣。﹝龍洲詞「如何」作「怎生」﹞衣袂京塵曾染處﹐空有香紅尙軟。料彼此﹑魂銷腸斷。一枕新涼眠客捨﹐聽梧桐﹑疏雨秋風戰。﹝「風戰」作「聲顫」﹞燈暈冷﹐記初見。／樓低不放珠簾捲。晚妝殘﹑翠蛾狼藉﹐淚痕凝面。人道愁來須殢酒﹐無柰愁深酒淺。但托意﹑焦桐紈扇。莫鼓琵琶江上曲﹐怕荻花﹑楓葉俱淒怨。云萬疊﹐寸心遠。』」﹝遊宦紀聞﹞

◎張文懿旣致政﹐而安健如少年。一日西京看花回﹐道貌道服﹐乘馬張蓋﹐以女樂從﹐入鄭門﹐監門官不之識也﹐且禁其張蓋﹐以門藉請書其職位。文懿以小詩大書其紙末云「門吏不須相怪問﹐三曾身到鳳池來。」監門卽以詩進﹐仁宗遣中使賜以酒餼問勞。﹝聞見近錄﹞

◎辛稼軒守甫徐﹐已多病謝客。予試旣不利﹐歸官下﹐時一招去。稼軒以詞名﹐每宴必命侍妓歌其所作。特好歌《賀新郎》詞﹐自誦其警句曰「我見靑山多嫵媚﹐料靑山見我應如是。」又曰「不恨古人吾不見﹐恨古人不見吾狂耳。」每至此﹐輒拊髀自笑﹐顧問坐客何如﹐皆嘆譽如出一口。旣而又作一《永遇樂》序北府事﹐首章曰「千古江山﹐英雄無覓孫仲謀處。」又曰「尋常巷陌﹐人道寄奴曾住。」其寓感慨者則曰「不堪回首﹐佛貍祠下﹐—片神鴉社鼓。憑誰問﹐廉頗老矣﹐尙能飯否﹖」特置酒召數客﹐使妓疊歌﹐益自擊節。徧問客﹐必使摘其疵﹐遜謝不可。客或措一二詞﹐不契其意﹐又弗答。﹝桯史﹞

◎後山居士有《放歌行》兩首﹐一云「春風永巷閉娉婷﹐長使靑樓誤得名。不惜捲簾通一顧﹐怕君著眼未分明。」又云「當年不嫁惜娉婷﹐抹白施朱作後生。說與旁人須卑計﹐隨宜梳洗莫傾城。」山谷云「無己他日作詩﹐語極髙渾。至於此篇﹐則顧影徘徊﹐炫耀太甚。」﹝王立之詩話﹞

蝶訪曰﹕風流自賞﹐名士結習難除。然炫耀太甚﹐傲睨一切﹐不免爲世所譏誚﹐適自形其淺耳。

◎東坡在徐州﹐送鄭彥能還都下﹐問其所遊﹐因作詞云「十五年前﹐我是風流帥。爲向靑樓尋舊事﹐花枝缺處畱名字。」並記坐中人語﹐嘗題於壁。後少遊薄遊京師見此詞﹐遂和之﹐其中有「我曾從事風流府」。公聞而笑之。﹝侯鯖錄﹞

《能攺齋漫錄》謂﹕《蝶戀花》詞﹐東坡在黃時送潘邠老赴省試作也﹐今集不載。

案﹕《漫錄》作「三十年前」﹐詞中有「淸潤潘郎﹐更是何郎婿」之語﹐送潘作較是﹐俟再考。

宋艷卷四

逸豫

◎嘉祐以前﹐惟提點刑獄不得赴妓樂。熙寧以後﹐監司率禁﹐至屬官亦同。惟聖節一日﹐許赴州郡大排筵﹐於便寢別設畱娼﹐徒用小樂﹐號呼達旦。或詠東野《三月晦》詩云「共君今夜不須睡﹐未到曉鐘猶是春。」﹝注﹕查《全唐詩》﹐系賈島《三月晦日贈劉評事》詩﹞又詠《中秋》詩云「莫辭終夕有﹐動是隔年期。」﹝畫墁錄﹞

◎歐陽文忠公知揚州﹐建平山堂﹐壯麗爲淮南第一。堂據蜀岡﹐下臨江南數百里﹐眞﹑潤﹑金陵隱隱若可見。公每暑時輒淩晨攜客往遊﹐遣人走邵伯﹐取荷花千餘朵﹐以畫盆分插百許﹐盆與客相間。遇酒行﹐卽遣妓取一花傳客﹐以次摘其葉﹐盡處則飲酒。往往侵夜載月而歸。﹝避暑錄話﹞

◎錢文僖惟演守西都﹐謝絳﹑歐陽修俱在幕下。一日遊嵩山﹐自潁陽歸﹐將暮抵龍門香山。雪作﹐登石樓望都城﹐各有所懷。忽於煙靄中有車馬渡伊水來者﹐旣至﹐則文僖遣廚傳歌妓至。吏傳語曰「山行良勞﹐少畱龍門賞雪﹐府事簡﹐無遽歸也。」﹝東山談苑﹞

《宋史》﹕王曙﹐字晦叔﹐其妻寇準女也。初錢惟演畱守西京﹐歐陽修﹑尹洙爲官屬。修等頗遊宴﹐曙後至﹐嘗厲色戒修等﹐曰「諸君縱酒過度﹐獨不知寇公晚年之禍耶﹖」修起對曰「以修聞之﹐萊公正坐老而不知止爾。」曙默然﹐終不怒。

《淸波雜誌》﹕「祿豈須多﹐防滿則退﹔年不待暮﹐有疾便辭。仕者若守此戒﹐則不辱不殆﹐可全始終進退之節。」頃見洪慶善書此語於座屏﹐然晚有南荒之謫﹐蓋亦昧於勇退。士大夫能明哲保身以全終始者寡矣﹗

蝶訪曰﹕知足不辱﹐知止不殆。歐陽公見幾勇退﹐能如其言﹐固非僅明於責人者比。然遊宴不時﹐縱酒過度﹐得謂無禍患耶﹖歐陽公時方壯年﹐未免負气彊辯﹐不受善言。若王晦叔者﹐不愧諍友矣。

◎淳熙間﹐壽星每奉徳壽三殿﹐遊幸湖山﹐禦大龍舟。凡堤上游觀買賣﹐皆無所禁﹐或有以輕橈趁逐求售者。歌妓舞鬟﹐嚴裝自炫﹐以待招呼﹐謂之水仙子﹐時有喧呼賜予。﹝武林舊事﹞

◎中興以來﹐承平日久。慶元間﹐京尹趙師﹛睪廾﹜奏請從故事排辦香宴﹐卽唐曲江之遺意也。卽於行都西湖用舟船妓樂﹐至寒食前排日宴會。先宴使相兩府﹑親王﹐次卽南班郡王﹐以及公卿﹑六曹郎中﹑郎官﹐並是京尹館伴。開禧以後兵興﹐及追擾百色行鋪﹐害及於民﹐此宴不復舉矣。﹝朝野類要﹞

《方輿勝覽》﹕西湖在州西﹐周回三十里﹐山川秀發﹐四時畫舫遨遊﹐歌聲不絕。

《四朝詩選》﹐髙孝藉詩云「白簾朱舫亂湖光﹐隔岸龍舟艤夕陽。今日歡遊復明日﹐便將京洛看錢塘。」

《西湖遊覽志》﹕紹興﹑淳熙之間﹐頗稱康裕﹐君相縱逸﹐耽樂湖山﹐無復新亭之淚。士人林昇題一絕於旅邸云「山外靑山樓外樓﹐西湖歌舞幾時休﹖暖風燻得遊人醉﹐直把杭州作汴州。」

蝶訪曰﹕溺意遊觀之樂﹐沈酣聲色之奉﹐知卹國事者有幾人哉﹖嘗記陳簡齋詩云「龍沙此日西風冷﹐誰折黃花壽兩宮﹖」較前兩詩尢激切。

◎孫何帥錢塘﹐柳耆卿作《望海潮》詞贈之﹐云「東南形勝﹐三吳都會﹐錢塘自古繁華。煙柳畫橋﹐風簾翠幕﹐參差十萬人家。雲樹繞堤沙。怒濤捲霜雪﹐天塹無涯。市列珠璣﹐戶盈羅綺競豪奢。重湖疊巘淸佳。有三秋桂子﹐十里荷花。羌管弄晴﹐菱歌泛夜﹐嬉嬉釣叟蓮娃。千騎擁髙牙。乘醉聽簫鼓﹐吟賞煙霞。異日圖將好景﹐歸去鳳池誇。」此詞流播﹐金主亮聞歌﹐欣然有慕於「三秋桂子﹐十里荷花」﹐遂起投鞭渡江之志。近時謝處厚詩云「誰把杭州曲子謳﹐荷花十里桂三秋。那知卉木無情物﹐牽動長江萬里愁。」余謂此詞𨿽牽動長江之愁﹐然卒爲金主送死之媒﹐未足恨也。至於荷艷桂香妝點湖山之淸麗﹐使士夫流連於歌舞嬉遊之樂﹐遂忘中原﹐是則深可恨耳。因和其詩云「殺胡快劍是淸謳﹐牛渚依然一片秋。卻恨荷花畱玉輦﹐竟忘煙柳汴宮愁。」﹝鶴林玉露﹞

《都城紀勝》﹕柳永詠錢塘詞云「參差十萬人家」﹐此元丰以前語也﹐今中興行都已百餘年﹐其戶口蕃息何止百萬餘家。

《西湖遊幸記》﹕西湖天下景﹐朝昏晴雨﹐四時總宜﹐杭人亦無時而不遊。春遊特盛﹐禁省臺府﹐貴璫要地﹐大賈豪民﹐無不在焉。日糜金錢﹐靡有紀極﹐故杭諺有「銷金鍋」之號﹐不爲過也。

《禪寄筆談》﹕西湖之盛始於唐﹐至宋南渡建都﹐則遊人士女﹐畫舫笙歌﹐日費千金﹐侈靡極矣。時人目爲「銷金鍋」﹐相傳到今。其說乃元人上饒熊進徳所作竹枝詞云「銷金鍋邊瑪瑙坡﹐爭似儂家春最多。蝴蝶滿園飛不去﹐好花紅到翦春羅。」詞旨幽婉可玩。予遊寶叔山天然閣﹐評閣上諸作﹐惟蘇吳杜庠一聯﹐深恰予意﹐其詞云「分明似鏡憑誰鑄﹖多少黃金向此銷﹗」與「銷金鍋」同意。

《寄園寄所寄》﹕湖心亭舊有一聯云「四季笙歌﹐尙有窮民悲夜月﹔六橋花柳﹐全無隙地種桑麻。」更關國計民生﹐又蘊藉可玩。

《古杭雜記》﹕文及翁登第後﹐期集遊西湖﹐一同年戲之曰「西蜀有此景否﹖」及翁卽席賦《賀新郎》云「一勺西湖水。渡江來﹑百年歌舞﹐百年酣醉。回首洛陽花世界﹐煙渺黍離之地。更不復﹑新亭墮淚。簇擁紅妝搖畫舫﹐問中流﹑擊楫何人是。千古恨﹐幾時洗﹖／餘生空負澄淸志。更有誰﹑磻溪未遇﹐傅巖未起。國事如今誰倚仗﹐衣帶一江而已。便都道﹑波神可恃。借問孤山林處士﹐但掉頭﹑笑指梅花蕊。天下事﹐可知矣﹗」

◎成都官妓趙才卿﹐性慧黠﹐能詞。值帥府作會送都鈐﹐帥令才卿作詞﹐應命立賦《燕歸梁》云﹟「細柳營中有亞夫﹐華宴簇名姝。雅歌長許佐投壺﹐無一日﹑不歡娛。／漢王拓境思名將﹐捧飛詔欲登途。從前密約盡成虛﹐空贏得﹑淚如珠。」帥大賞之﹐盡以飲器遺之。﹝詞苑叢談﹞

◎江浙間路歧伶女﹐有慧黠知文墨﹐能於席上指物題詠應命輒成者﹐謂之「合生」。其滑稽含玩諷者﹐謂之「喬合生」﹐蓋京都遺風也。張安國守臨川﹐王宣子解廬陵郡印﹐歸次撫。安國置酒郡齋﹐招郡士陳漢卿參會﹐適散樂一妓言學作詩﹐漢卿語之曰「太守呼爲五馬﹐今日兩使君對席﹐遂成十馬﹐汝體此意做八句。」妓凝立良久﹐卽髙吟曰「同是天邊侍從臣﹐江頭相遇轉情親。瑩如臨汝無瑕玉﹐暖作廬陵有腳春。五馬今朝成十馬﹐兩人前日壓千人。便看飛詔催歸去﹐共坐中書秉化鈞。」安國爲之嘆賞竟日﹐賞以萬錢。﹝夷堅志﹞

《珊瑚鉤詩話》﹕五馬之事﹐不見於《書》﹐以《詩》言之﹕「孑孑幹旟﹐在浚之都。素絲組之﹐良馬五之。」《周禮》注云「州長建旟﹐太守視之﹐法禦五馬。」或云古乘駟馬車﹐至漢﹐太守出則加一馬﹐《漢官儀》注云。

《許彥周詩話》﹕五馬事無知者﹐陳正敏云「孑孑幹旟﹐在浚之都。素絲組之﹐良馬五之。以謂州長建旟作太守事。」又《漢官儀》注﹕「駟馬﹐加左驂右騑﹐二千石有左驂以爲五馬。」然前輩楊﹑劉﹑李﹑宋﹐最好知僻事﹐豈不知讀《漢官儀》注而疑之耶﹖故俱存之﹐不敢以爲是﹐以俟後之知者。

◎張才翁風韻不羈﹐初仕臨邛秋官﹐郡守張公庠待之不厚。會有白鶴之遊﹐郡守率屬官同往﹐才翁不與﹐乃語官妓楊皎曰「老子到彼必有詩詞﹐可速寄來﹗」公庠旣到白鶴﹐便畱題云「初眠官柳未成陰﹐馬上聊爲擁鼻吟。遠宦情懷銷壯志﹐好花時節負歸心。別離長恨人南北﹐會合休辭酒淺深。欲把春愁閒抖擻﹐亂山髙處一登臨。」皎錄寄才翁。才翁增減作《雨中花》云「萬縷靑靑﹐初眠官柳﹐向人猶未成陰。據雕鞍馬上﹐擁鼻微吟。遠宦情懷誰問﹐空嗟壯志銷沈。正是好花時節﹐山城畱滯﹐忍負歸心。／別離長恨﹐飄蓬無定﹐誰念會合難憑。相聚裏﹐休辭金盞﹐酒淺還深。欲把春愁抖擻﹐春愁轉更難禁。亂山髙處﹐憑欄垂袖﹐聊寄登臨。」公庠再坐﹐皎歌於側﹐公庠問之﹐皎前稟曰「張司理卻寄來﹐令皎歌之﹐以獻臺座。」公庠遂靑顧才翁尢厚。﹝能攺齋漫錄﹞

◎淳祐間﹐丹陽太守重修多景樓﹐髙宴落成﹐一時席上皆湖海名流。酒餘﹐主人命妓持紅箋徵諸客詞﹐秋田李演廣翁詞先成﹐眾人驚賞﹐爲之閣筆。﹝浩然齋雅談﹞

◎李公山節﹐汾州人也。端平中﹐朱湛盧復之使北展覲八陵﹐引李與王仲偕南。李初任鄕郡節制司幹官﹐後任西山倅。時正倅陳三嶼松龍會僚屬於多景樓﹐賞楊妃菊﹐令諸妓各持紙筆﹐侍眾官請詩。李自江下後至﹐酒一行﹐起﹐背手數步吟云「命委馬嵬坡畔泥﹐驚魂飛上傲霜枝。西風落日東籬下﹐薄倖三郎知不知﹗」辭至精切﹐或至閣筆。﹝山房隨筆﹞

◎範右丞彜叟居許﹐太守韓持國秋日於郡圃會景亭置宴張樂﹐會諸郡公。程正叔及右丞以故不至﹐持國以詩寄云「曲肱飲水﹝《南陽集》作「閉門讀易」﹞程夫子﹐燕坐焚香﹝作「隱幾燒香」﹞範使君。顧我未能忘舊﹝作「外」﹞樂﹐綠樽紅妓對西曛。」﹝過庭錄﹞

《淸波雜誌》﹕韓黃門持國典藩觴客﹐早食則懍然談經史節義﹐及政事設施。晚集則命妓勸飲﹐盡歡而罷。𨿽簿尉小官﹐悉令登車上馬而去。

◎陸放翁閒居三山日﹐方務徳帥紹興﹐攜妓訪之。公有詞云「三山山下閒居士﹐巾履蕭然。小醉閒眠﹐風引飛花落釣船。」此詞不載於集。﹝耆舊續聞﹞

◎侍讀劉原父敞守維揚﹐宋景文赴壽春﹐道出治下。原父爲具以待﹐又爲《踏莎行》詞以侑歡﹕「南山賓客東山妓」本樂天詩﹐宋卽席爲《浪淘沙》詞以別原父。﹝能攺齋漫錄﹞

《詞綜補遺》﹕劉原父《踏莎行》詞﹐其後半闋云「桃葉新聲﹐橊花美味。南山賓客東山妓。利名不肯放人間﹐忙中偸取工夫醉。」

◎黃叔暘云﹕孫巨源於元丰間爲翰苑﹐與李端願太尉往來尢數。會一日鎖院﹐宣召者至﹐其家則出數十輩蹤迹﹐得之於李氏。時李新納妾能琵琶﹐公飲不肯去﹐而迫於宣命入院﹐幾二鼓矣。遂艸三制罷﹐復作《菩薩鬘》以記恨﹐遲明遣以示李。詞云「樓頭尙有三通鼓﹐何須抵死催人去﹖上馬苦匆匆﹐琵琶曲未終。／回頭凝望處﹐那更廉纖雨。漫道玉爲堂﹐玉堂今夜長」。﹝詞綜﹞

《唐宋詩醇》﹕蘇軾和王晉卿詩後注﹕劉克莊《西園雅集圖跋》曰「本朝戚畹﹐惟孝端願﹑王晉卿二駙馬好文喜士﹐世傳孫巨源『三通鼓』﹑眉山公『金釵墜』之詞﹐想見一時風流醞藉。未幾烏臺鞫詩案﹐賓主俱謫。」

《淳熙玉堂雜記》﹕凡鎭院﹐禦藥﹑監門﹑中官各一員﹐禦藥畱宿其廳﹐﹝鎖赦或先去﹐恐是大禮別有職事﹞昧爽再相見。以小字制書本授之。送至中門﹐先啟鑰﹐入內卽復扃院﹐俟朝退宣麻訖﹐學士乃得歸。

《春明退朝錄》﹕京師街衢置鼓於小樓之上﹐以警昏曉。太宗時﹐命張公洎制坊名﹐列牌於樓上﹐按唐馬周始建置冬冬鼓﹐惟兩京有之。後北都亦有冬冬鼓﹐是則京都之制也。二紀以來﹐不聞街鼓聲﹐金吾之職廢矣。

◎蕓叟遷流遠謫﹐歷時三﹐涉水六﹐過州十有五。自汴抵郴﹐所至流連。南京孫莘老﹑揚州孔周翰﹑泗州蔣穎叔﹑江寧王介甫﹑黃州蘇子瞻﹑衡州劉貢父皆相遇焉。談詩覓勝﹐無復行役之勞。未離江寧日﹐因送人入京﹐及同士子數輩飲餞﹐遊淸涼寺。抵暮回﹐屬營妓數人﹐同舟宛轉﹐趣賞心亭﹐未至﹐聞亭上有散樂聲﹐逼而詢之﹐乃府公訝妓籍疏索﹐俾申刻集之。旣見共載﹐野服披猖﹐但一笑而止。今日放臣逐客容如是乎﹖一段勝槪﹐宜入畫圖。府公﹐陳和叔也。﹝淸波雜誌﹞

◎文潞公守洛﹐富鄭公致政﹐溫公宮祠﹐範蜀公自許下來﹐同過郡會﹐出四玉杯勸酒﹐官妓不謹﹐碎其一。潞公將治之﹐溫公請書牘尾云「玉爵弗揮﹐典禮𨿽聞於往記﹔彩雲易散﹐過差可恕於斯人。」潞公大笑﹐乃釋之。﹝東臯雜錄﹞

《許彥周詩話》﹕人傳溫公家有一琉璃盞﹐爲官奴所碎。洛尹怒﹐令糾錄聽溫公區處﹐公判云云。

《淸波雜誌》﹕唐裴行儉破外國﹐得瑪瑙盤﹐廣三尺。出以示諸將﹐爲軍吏捧盤升階﹐跌而碎之﹐叩頭流血請罪。行儉笑曰「爾何罪﹗」國朝韓魏公得二玉杯﹑玉盤﹐觴客次﹐籍以錦置於案﹐爲執事者觸案碎於地﹐非但一時略不變色﹐竟無追惜之意。

◎「去年今日﹐從駕遊西苑。彩仗壓金坡﹐看水戲﹑魚龍曼衍。寶津南殿﹐宴坐近天顏。金杯酒﹐君王勸。頭上宮花顫。／六軍錦繡﹐萬騎穿楊箭。日暮翠華歸﹐擁鈞天﹑笙歌一片。如今關外﹐千里未歸人﹐前山雨﹐西樓晚。望斷君王眼。」此陳濟翁《驀山溪》詞也。舍人張孝祥知潭州﹐因宴客﹐妓有韻此者﹐至「金杯酒﹐君王勸。頭上宮花顫」﹐其首自爲之搖動者數四﹐坐客忍笑。指目者甚眾﹐而張竟不螬也。﹝能攺齋漫錄﹞

◎山谷《次韻周徳夫經行不相見之》詩云「髙會無吏譏﹐琵琶二十四。」注﹕前有詩題廬陵郡宴寄郡僚﹐云「今夕傳杯定何處﹐應無二十四琵琶」。當是言吉州官妓琵琶之數﹐如東坡云「琵琶一抹四十弦」也。﹝山谷詩外集注﹞

◎山谷先生弟黃元明﹐宰廬陵﹐赴郡會。座中巾帶偶脫﹐太守諭令妓綴之。旣畢﹐俾元明撰詞﹐云「畫堂銀燭明如晝。見林宗﹑巾墊羞蓬首。鍼插花枝﹐綫賒羅袖。須臾兩帶還依舊。／勸君倒戴休令後﹐也不須﹑更漉淵明酒。寶篋深藏﹐濃香燻透。爲經十指如蔥手。」﹝詞苑叢談﹞

《復齋漫錄》﹕自賀方回爲《靑玉案》詞﹐山谷尢愛之﹐故作小詩以紀之。及謫宜州﹐山谷兄元明和以送之。

案﹕《詞綜補遺》黃大臨字元明﹐山谷兄。因見《復齋漫錄》此則亦雲山谷兄﹐特附錄之。《詞苑叢談》作山谷弟誤。〇又案﹕《宋稗類鈔》載此則﹐詞名《七娘子》﹕「如晝」作「明如晝」﹐多一字。

◎東坡《百步洪二首並敍》云「王定國訪余於彭城﹐一日棹小舟﹐與顏長道攜盼﹑英﹑卿三子遊泗水。北上聖女山﹐南下百步洪﹐吹笛飲酒﹐乘月而歸。余時以事不得往﹐夜著羽衣﹐佇立於黃樓上﹐相視而笑﹐以爲李太白死﹐世間無此樂三百餘年矣。定國旣去逾月﹐復與參寥師放舟洪下﹐追懷曩遊﹐已爲陳迹﹐喟然而嘆。故作二詩﹐一以遺參寥﹐一以寄定國﹐且示顏長道﹑舒堯文邀同賦云。」第二詩有「輕舟弄水買一笑﹐醉中蕩漿肩相摩。不學長安閭裏俠﹐貂裘夜走胭脂坡」﹑「歸來笛聲滿山谷﹐明月正照金叵羅」等句。﹝東坡全集﹞

案﹕英﹑盼﹐卽張英英﹑馬盼盼也﹐詳《感戚》門後山《寄晁大夫》詩。所謂卿者﹐不知姓名﹐俟考。

◎軾先與將官雷勝並同官寄居等十一人﹐出獵作詩各一首﹐計十首。後批﹕「請王定國轉示晉卿﹐都尉當輸我一籌也。」王詵字晉卿。詵令書表司張遵寄軾詩十一首﹐並後序云「子瞻所寄新詩﹐並會獵事迹﹐誇示一時之樂。余因回示報樂﹐侍寢淸歌者雲英等凡十有一人﹐輒效子瞻十家之詩﹐各以其名制詞一篇﹐寄子瞻。不知卻復輸此一籌否﹖」其意說富貴作樂卽無譏諷。上件詩﹐不系冊子內。﹝眉山詩案廣證﹞

東坡鎭錢塘﹐無日不在西湖。嘗攜妓謁大通﹐禪師慍形於色。東坡作長短句﹐令妓歌之曰「師唱誰家曲﹐宗風嗣阿誰﹖借君拍板與門捶﹐我也逢場作戲﹑莫相疑。溪女方偸眼﹐山僧莫皺眉。卻嫌彌勒下生遲﹐不見阿婆三五﹑少年時。」時有僧仲殊在蘇州﹐聞而和之曰「解舞《淸平樂》﹐如今說向誰﹖紅鑪片雪上鉗錘﹐打就金毛獅子﹑也堪疑。木女明開眼﹐泥人暗皺眉。蟠桃已是著花遲﹐不向東風一笑﹑待何時。」﹝冷齋夜話﹞

《西湖遊覽志余》﹕大通禪師操律髙潔﹐人非齋沐不敢登堂。東坡一日攜妙妓謁之﹐大通慍形於色。公乃作《南歌子》詞﹐卽令妙妓歌之﹐大通亦爲解頤。公曰「今日參破老禪矣﹗」案﹕此則卽《冷齋夜話》上載事﹐所述稍異耳。

《堯山堂外紀》﹕仲殊﹐名揮﹐姓張氏。安州進士﹐棄家爲僧﹐居杭州吳山寶月寺。能詩﹐與東坡爲方外交。明聖湖觀仲殊嗜蜜﹐思聰嗜琴﹐東坡詩「只有琴聰與蜜殊」是也。

東坡有歌舞妓數人﹐每畱賓客飲酒﹐必云「有數个搽粉虞侯﹐欲出來祗應也。」﹝軒渠錄﹞

◎姚舜明庭輝知杭州﹐有老姥自言故娼也﹐及事東坡先生。云﹕公春時每遇休暇﹐必約客湖上﹐早食於山水佳處。飯畢﹐每客一舟﹐令隊長一人﹐各領數妓﹐任其所適。晡後﹐鳴鑼以集之﹐復會望湖樓或竹閣之類﹐極歡而罷。至一二鼓﹐夜市猶未散﹐列燭以歸城中﹐士女雲集﹐夾道以觀千騎之還﹐實一時之盛事也。﹝揮麈錄﹞

樂天《九日思杭州》云「笙歌委曲聲延耳﹐金翠動搖光照身。」子瞻有《懷錢塘》云「剩看新翻眉倒暈﹐未應泣別臉銷紅。」黎元耆舊何遽忘之耶﹖徐考其集﹐白《送姚杭州赴任因思舊遊》云「閭裏固宜勤撫卹﹐樓臺亦要數躋攀。」蘇亦云「細雨晴時一百六﹐畫船鼉鼓莫違民。」是未嘗無意於民庶也。然白又有「故妓數人憑問訊﹐新詩兩首倩流傳」。坡又云「休驚歲歲年年貌﹐且對朝朝暮暮人。」大抵淫樂之語多於撫養之語耳。夫子稱未見好徳如好色﹐而傷之曰已矣乎。二公未能免俗﹐餘人不必言。﹝碧溪詩話﹞

《容齋三筆》﹕蘇公謫居黃州﹐始自稱東坡居士。詳考其意﹐蓋專慕白樂天而然。白公有《東坡種花》二詩﹐又有《步東坡》詩﹐又有《別東坡花樹》詩﹐皆爲忠州刺史時所作也。蘇公在黃﹐正與白公忠州相似。因憶蘇詩﹐如《贈寫眞李道士》云「他時要指集賢人﹐知是香山老居士。」又《贈善相程傑》云「我是樂天君記取﹐華顚賞徧洛陽春。」《送程懿叔》云「我甚似樂天﹐但無素與蠻。」《入侍邇英》云「定是香山老居士﹐世緣終淺道緣深。」《去杭州》詩云「出處依稀似樂天﹐敢將衰朽較前賢。」序曰「平生自覺出處老少粗似樂天。」則公之所仰慕者﹐不止一再言之。非東坡之名偶爾暗合也。

《王直方詩話》﹕東坡平日最愛樂天之爲人﹐而東坡在錢塘與樂天所畱歲月略相似。其詩云「在郡依前六百日」者是也。

蝶訪案﹕《冷齋夜話》《揮麈錄》《鞏溪詩話》﹐所述東坡在杭事迹﹐其遊宴亦與樂天相似﹔而《中吳紀聞》所載一條﹐則有可疑者。《紀聞》稱白樂天爲郡時﹐嘗攜容滿﹑蟬態等十妓夜遊西武丘寺﹐嘗賦紀遊詩﹐可見當時郡政多暇而吏議甚寬﹐使在今日﹐必以罪去矣。據此﹐則東坡何以縱遊若是﹖且不僅在杭爲然﹐未聞幹吏議也。他如監司郡守宴樂率用妓樂﹐𨿽亦有遭黜責者﹐究不多見。《東軒筆錄》謂熙寧新法行﹐督責監司尢切﹐兩浙路張靚等﹐因閱兵赴妓筵侵夜﹐皆黜責。考東坡之守杭﹐卽以沮止新法而被出﹐當督責嚴切之時﹐坡公猶恣意遊宴﹐此又余之所不解也。總之﹐士大夫與人家國事﹐無論吏議寬嚴﹐終當力戒逸豫耳。

蝶訪曰﹕耽酒淫湎﹐以夜繼晝﹐女樂娼優﹐縱逸無度﹐此醜女無鹽之奏對宣王而指爲怠也。則凡有官守者﹐顧可般樂怠傲恣縱若斯乎﹖當時吏議之寬與嚴﹐更有不必論者﹐惟當奉公守法﹐盡其在我而已。胡太初《晝簾緒論》一則﹐特錄於後﹕

《晝簾緒論﹟遠嫌篇》曰「且節序宴會所不可廢﹐自聚集娼妓出入宅堂﹐其間子弟館客相見旣密﹐戲謔寧無﹖賢者固不爲是﹐然瓜田李下﹐寧免相疑﹖一語乖邪﹐便輒傳播﹐萬口喧籍﹐動生風波。而非褻之謗興矣。其甚者多買姬妾﹐卻令妓女之精於樂藝者教習歌舞﹐出入無間﹐笑語無時﹐豈惟管弦之聲轉徹於街坊﹐抑亦淫辟之語浸入於閨閫。情好稠密﹐事體叵量﹐縱能潔身﹐其他尢有難於防閒檢柅者﹐令亦何利而爲此舉哉﹖愚謂燕會之時﹐非得臺旨﹐妓女不許輒入宅堂。若旬休公暇﹐欲與寮寀士友會聚﹐只爲文字淸談﹐彼當不以我爲簡也。」

案﹕宋胡太初《晝簾緒論》十有五篇﹐自序云「因外舅通直﹐天材家學﹐見稱於時。試邑香溪﹐將有行也﹐規規問政﹑特冥搜疇昔鯉庭所親見﹑所習聞者﹐條分而著於篇也。」觀其所論﹐證以集中分類所載﹐實中當時流獘﹐可謂法語之言﹐豈惟作宰者宜懍懍哉﹗

紕繆

◎周邦彥在李師師家﹐聞道君至﹐遂匿牀下。道君自攜新橙一顆﹐云是江南初進﹐遂與師師謔語。邦彥悉聞之﹐隱括成《少年遊》云「並刀如水﹐吳鹽勝雪﹐纖指破新橙。錦幄初溫﹐獸香不斷﹐相對坐調笙。／低聲問﹕向誰行宿﹖城上已三更。馬滑霜濃﹐不如休去﹐直﹝一作自﹞是少人行。」師師因歌此詞﹐道君問誰作﹐師師以直對。道君大怒﹐因加邦彥遷謫﹐押出國門。越一二日﹐道君復幸師師家﹐不遇。至更初﹐師師歸﹐愁眉淚眼﹐憔悴可掬。道君問故﹐師師奏言「邦彥得罪去國﹐略致一杯相別﹐不知得官家來。」道君問﹕「曾有詞否﹖」李云「有《蘭陵王》詞。」道君云「唱一徧看。」李因奉旨歌云「柳陰直。煙裏絲絲弄碧。隋堤上﹑曾見幾番﹐拂水飄綿送行色。登臨望故國。誰識。京華倦客。長亭路﹐年去歲來﹐應折柔條過千尺。／閉尋舊蹤迹。又酒趁哀弦﹐燈映離席。﹝《淸眞集》映作照﹞梨花楡火催寒食。愁一箭風快﹐半篙波暖﹐回頭迢遞便數驛。望入在天北。／淒惻。恨堆積。漸別浦縈回﹐津堠岑寂﹐斜陽冉冉春無極。記月榭攜手﹐露橋聞笛。沈﹝沈作追﹞思前事﹐似夢裏﹐淚暗滴。」道君大喜﹐復召邦彥爲大晟樂正。﹝詞苑叢談﹞

《浩然齋雅談》﹕宣和中﹐李師師以能歌舞稱。時周邦彥爲太學生﹐每遊其家。一夕﹐值祐陵臨幸﹐倉卒隱去﹐旣而賦小詞﹐所謂「並刀如水﹐吳鹽勝雪」者﹐蓋紀此夕事也。未幾﹐李被宣喚﹐遂歌於上前﹐問誰所爲﹐則以邦彥對。於是遂與解褐﹐自此通顯。旣而朝廷賜酺﹐師師又歌《大酺》《六醜》二解﹐上顧教坊使袁綯問﹐綯曰「此起居舍人新知潞州周邦彥作也。」問《六醜》之義﹐莫能對。急召邦彥問之﹐對曰﹕『此犯六調﹐皆聲之美者﹐然絕難歌。昔髙陽氏有子六人﹐才而醜﹐故以比之。」上喜﹐意將畱行﹐且以近者祥瑞沓至﹐將使播之樂府。命蔡元長微叩之﹐邦彥云「某老矣﹐頗悔少作。」會起居郎張果與之不咸﹐廉知邦彥嘗於親王席上作小詞贈舞鬟﹐云「歌席上﹐無賴是橫渡。寶髻玲瓏欹玉燕﹐繡巾乘膩掩香羅。何況會婆娑。／無个事﹐因甚斂雙蛾。淺澹梳妝疑是畫﹐惺松言語勝聞歌。好處是情多。」爲蔡道其事﹐上知之﹐由是得罪。李師師後入禁中﹐封瀛國夫人。朱希眞有詩云「解唱《陽關》別謂聲﹐前朝惟有李夫人。」卽謂師師也。﹝案﹕此則與《詞苑叢談》互異。﹞

《玉海》﹕崇寧初﹐議大樂。四年八月二十七日﹐賜名「大晟」﹐置府建官隸禮部﹐以大司樂﹑典樂爲長貳﹐次曰大樂令﹑主簿﹑協律郎﹐工有樂正至舞師。

《樂府指迷》﹕周邦彥諸入移宮換羽﹐爲三犯四犯之曲。案﹕張叔夏炎《詞源》上下二卷﹐陳氏《祕笈》割去上卷﹐以下卷並入陸輔之《詞旨》﹐攺稱《樂府指迷》﹐不知沈伯時義父另有其書。

◎宣和五年七夕﹐道君宿李師師家﹐臨別約再會﹐乃解龍鳳鮫綃直系爲信。都巡官賈奕﹐師師結髮之情也﹐深妒其事﹐題《南鄕子》詞云「閒步小樓前﹐見个佳人貌似仙。暗想聖情渾似夢﹐追歡。執手蘭房恣意眠。／一夜說盟言﹐滿掬沈檀噴瑞煙。報道早朝歸去晚﹐回鑾。畱下鮫綃當宿錢。」﹝宣和遺事﹞

史夢蘭《全史宮詞》詠其事云「翠華深夜訪嬌嬈﹐恰值銀河駕鵲橋。離別漫添牛女恨﹐君思有約在鮫綃。」

《宋史﹟曾輔傳》﹕政和後﹐多微行﹐置行幸局。局中以帝出日謂之有排當。〇史夢蘭《全史宮詞》云「遊宴徧開行幸局﹐連宵排當在誰家﹖」卽詠此也。

《宮閨小名錄》﹕李師師﹐汴京妓﹐有俠气﹐號「飛將軍」﹐道君幸之。

◎宣和間﹐林靈素希世寵幸﹐數召入禁中﹐賜坐便殿。一日﹐靈素倏起趨階下曰「九華安妃且至﹐玉淸上眞也。」有頃果中宮至﹐靈素再拜殿下。繼又曰「神霄某夫人來。」已而果有貴嬪繼至者。靈素曰「在仙班中﹐與臣等列﹐禮不當拜。」長揖而坐。俄忽愕視唶曰「此間何乃有妖魅气耶﹖」時露臺妓李師師者出入宮禁﹐言訖而師師至。靈素怒目攘袂﹐起取禦鑪火箸﹐逐而擊之。內侍救護得免。靈素曰「若殺此人﹐其屍無狐尾者﹐臣甘罔上之誅。」上笑而不從。﹝睽車志﹞

《貴耳錄》﹕道君北狩﹐更有《李師師小傳》。

《讀書敏求記》﹕《牽師師小傳》一卷﹐臨安刊於榷場中。

《板橋雜記》﹕昔宋徽宗在五國城﹐猶爲李師師立傳﹐蓋恐佳人之湮沒不傳﹐作此情癡狡獪耳。

《山堂肆考》﹕宋道君北狩至五國城﹐衣上見虱﹐呼爲琵琶虫﹐以其形似琵琶也。

《嘯亭雜錄》﹕五國城﹐今在伯都納地方。乾隆中﹐副都統綽克托築城﹐掘得宋徽宗所畫鷹軸﹐用紫檀匣盛瘞﹐千餘年墨迹如新。又獲古瓷器數千件。因得碑碣錄徽宗晚年日記﹐尙可得其崖略﹐云於天會十三年寄迹於此﹐業經數載。始知金時所謂五國城﹐卽此地矣。

◎近世敢言之士﹐𨿽間有之﹐然能始終一節﹑明目張膽言人主所難者﹐絕無而僅有﹐曰溫陵洪公天錫君疇一人而已。寶祐乙卯元正﹐以公爲禦史。公來自孤遠﹐時莫知爲何如人﹐首疏以「正心格君」爲說﹐且曰「臣職在憲府﹐不惟不能奉承大臣風旨﹐亦不敢奉承陛下風旨。」固已聳動聽聞矣。次月囊封言「古今爲天下患者三﹕宦官也﹐外戚也﹐小人也。謹按內侍省東頭供奉官幹辦內東門司董宋臣﹐宦寺之貪黠者也。並緣造寺豪奪民田﹐密召娼優入褻淸禁﹐﹝先是正月內呼營妓數輩入內祗應﹞摟攬番商大開賄賂。不斥宋臣﹐必爲聖徳之累。」﹝齊東野語﹞

寶祐三年春正月己未﹐迅雷。起居郎牟子才疏言「元夜張燈侈靡﹐娼優下賤﹐奇技獻笑﹐媟污淸禁﹐上累聖徳。今因震霆示威﹐臣願聖明覺悟﹐天意可回。」帝納其言。﹝宋史﹞

《宋史新編》﹕理宗在位久﹐董宋臣﹑盧允升作芙蓉閣﹑香蘭亭﹐宮中進娼優傀儡﹐以奉帝遊宴。

《經濟類編》﹕董宋臣逢迎上意﹐宮中進娼優傀儡諸戲﹐以奉帝爲娛樂。

《宋季三朝政要》﹕禦史洪天錫劾內官盧允升﹑董宋臣﹐疏不行而去國。巨璫董宋臣﹐逢迎上意﹐起梅堂芙蓉閣﹐豪奪民田﹐引倡優入宮﹐招權納賄﹐無所不至。人以董閻羅目之。〇理宗端平初﹐厲精爲治﹐信向眞﹑魏﹐號端平爲元祐。在位久﹐嬖寵浸盛﹐宮中排當頻數﹐倡伎傀儡得入應奉﹐端平之政衰矣。

《宋史紀事本末》﹕似道旣相﹐引薦奔競之士﹐又引外戚子弟爲監司郡守﹐進娼優奉帝爲遊宴。臺臣有諫者﹐宣諭使裁去﹐謂之節帖。

《東城雜記》﹕理宗癸丑元夕﹐上呼妓入禁中。有唐安安者﹐歌色絕倫﹐帝愛幸之。侍郎牟子才諫曰「此皆董宋臣輩壞陛下素履。」

《武林舊事》﹕歌館近世目擊者﹐惟唐安安最號富盛﹕凡酒器﹑沙鑼﹑冰盆﹑火箱﹑妝合之類﹐悉以金銀爲之﹐帳幔﹑茵褥﹐多用錦綺﹔器玩﹑珍奇﹐他物稱是。

《雲麓漫鈔》﹕今人呼洗爲「沙鑼」﹐又曰「廝鑼」。國朝賜契丹﹑西夏使人﹐皆用此語。究其說﹐軍行不暇持洗﹐以鑼代之﹐書傳目養馬爲廝﹐以所執之鑼爲洗﹐曰「廝鑼」。軍中以鑼爲洗﹐正如秦漢用刁鬥可以警夜﹐又可以炊飯﹐取其便耳。

《康熙字典》﹕《南宋市肆記》亦言酒器沙鑼﹐蓋水盆以金銀爲之﹐如今之銅面盆。沙﹑廝﹑﹛金廝﹜﹐皆﹛金沙﹜音相近。《兩般秋雨庵隨筆》﹕《宣和遺事》載徽宗幸李師師家﹐師師﹐妓名也。又理宗於元夕召妓唐安安入禁中﹐見《東城雜記》。孫祖荒淫﹐後先一轍﹐欲不亡得乎﹖

《宋史》謂徽宗君臣逸豫﹐相爲誕謾﹐怠棄國政﹐日行無稽。自古人君玩物而喪志﹐縱欲而敗度﹐鮮不亡者。徽宗甚焉﹐故特著以爲戒。

《宋史》謂理宗中年嗜欲旣多﹐怠於政事﹐權移姦臣。經筵性命之講﹐徒資虛談﹐固無益也。

蝶訪曰﹕人君耽娛佚之樂﹐起驕怠之志﹐倦勘廢政﹐亂是用長﹔女謁幹乎王度﹐姦微竊乎事權﹐帑藏以淫費而耗竭﹐賞刑以私暱而謬亂。召禍當日﹐垂鑑後人﹐良可哀也。

◎紹熙四年﹐帝以疾不朝重華宮。陳源與內侍楊舜卿﹑林億年數有閒言。寧宗卽位﹐命三人俱事光宗於泰安宮。禦史章穎論其離間君親﹐乞行誅竄﹐以慰壽皇生天之靈。詔罷源等官。其後﹐源等卒聽自便。億年養娼女以別業﹐源在貶所與妓濫﹐俱以淫媟聞。人疑其非宦者云。﹝宋史﹞

《齊東野語》﹕思陵朝掖庭有菊夫人者﹐善歌舞﹐妙音律﹐爲仙韶院之冠﹐宮中號爲「菊部頭」。然頗以不獲際幸爲恨﹐旣而稱疾告歸。宦者陳源以厚禮聘﹐歸蓄於西湖之適安園。一日﹐徳壽按《梁州曲》舞﹐屢不稱旨。提舉官關禮﹐知上意不樂﹐因從容奏曰「此事非菊部頭不可。」上遂令宣喚。於是再入九禁﹐陳遂感悵成疾。有某士者頗知其事﹐演而爲曲﹐名曰《菊花新》以獻之。陳大喜﹐酬以田宅金帛甚厚。其譜則教坊都管王公謹所度也。陳每聞歌詠﹐淚下不勝情﹐未幾物故。

◎賈似道﹐字師憲﹐臺州人﹐制置使涉之子也。少落魄爲遊博﹐不事操行﹐以父蔭補嘉興司倉。會其姊入宮﹐有寵於理宗爲貴妃﹐遂召赴廷對﹐擢太常丞軍器監。益恃寵不檢﹐日遊諸妓家﹐至夜﹐卽宴遊湖上不反。理宗嘗夜憑髙望西湖中燈火異常時﹐語左右曰「此必似道也。」明日詢之﹐果然。〇時襄陽圍已急﹐似道日坐葛嶺﹐起樓閣亭榭﹐取宮人娼尼有美色者爲妾﹐日淫樂其中。惟故博徒日至縱博﹐人無敢窺其第。其妾有兄立府門若將入者﹐似道見之﹐縛投火中。嘗與羣妾踞地鬥蟋蟀﹐所狎客入﹐戲之曰「此軍國重事也。」﹝宋史﹞

《宋季三朝政要》﹕賈似道占湖山之勝﹐作半闊堂﹐延羽流﹐塑己象其中。內殖貸利﹐蠱聲色﹐寵妾葉氏本淑妃閣宮人﹐潘氏﹑倪氏妓也﹐取而有之。

《三朝野史》﹕賈似道閫才有餘﹐相才不足。又云以元老之尊眉﹐與賤娼潘稱心褻狎。

《東城雜記》﹕妓潘稱心﹐爲賈秋壑所狎。

《蟋蟀經》三卷﹐相傳賈秋壑著﹐詞頗雅馴﹐有「更籌帷幄﹐選將登場」諸語。

《隨隱漫錄》﹕襄樊之圍﹐食子爨骸。權姦方怙權妒賢﹐沈溺聲色﹐論功周召﹐粉飾太平。楊僉判《一翦梅》詞有「朱門日日買朱娥﹐軍事如何﹐民事如何」句。

《西湖遊覽志余》﹕張淑芳﹐西湖樵家女。理宗選妃日﹐賈似道匿以爲己妾﹐卽徳祐太學生《百字令》中所指「新塘楊柳」也。有無名氏題壁曰「山上樓臺湖上船﹐平章醉後懶朝天。羽書莫報樊城急﹐新得蛾眉正少年。」淑芳亦知必敗﹐營別業以遁迹焉。木棉之後﹐自度爲尼﹐結庵九溪﹐栽花種竹以老﹐罕有知者。傳有《更漏子》詞。

《湖海新聞》﹕徳祐太學生作《百字令》云「半堤花雨﹐對芳辰消遣﹐無柰情緒。春色尙堪描畫在﹐萬紫千紅塵土。鵑促歸期﹐鶯收佞舌﹐燕作畱人語。繞欄紅藥﹐韶華畱此孤主。／眞个恨殺東風﹐幾番過了﹐不似今番更苦。樂事賞心磨滅盡﹐忽見飛書傳羽。湖水湖煙﹐峯南峯北﹐總是堪傷處。新塘楊柳﹐小腰猶自歌舞。」「東風」謂賈似道也﹕「新塘楊柳﹐小腰猶自歌舞」謂賈妾。

《三臺詞錄》﹕張淑勞《更漏子》詞云「墨痕香﹐紅蠟淚﹐點點愁人離思。桐葉落﹐蓼花殘﹐雁聲天外寒。／五云嶺﹐九溪塢﹐待到秋來更苦。風淅淅﹐水淙淙﹐不教蓬徑通。」

◎孫沔﹐字元規﹐越州會稽人。諫官吳及﹑禦史沈起奏沔淫縱無檢﹐守杭及並所爲不法﹐乃徙壽州。詔按其迹﹐而使者奏沔在處州時﹐於遊人中見「白牡丹」者﹐遂誘與姦。沔喜宴遊女色﹐故中間坐廢。妻邊氏悍妒﹐亦爲一時所傳。﹝宋史﹞

◎向拱﹐字星民﹐懷州河內人。拱尹河南十餘年﹐專治園林第捨﹐好聲妓縱酒爲樂。府政廢弛﹐羣盜晝劫。太祖聞之怒﹐移鎭安州。﹝宋史﹞

案﹕《宋史》謂向拱舊臣功髙﹐故猶移鎭﹐然究非是也。

◎劉過﹐字攺之﹐吉州太和人也。性疏豪好施。辛稼軒客之。稼軒帥淮時﹐攺之以母病告歸﹐囊橐蕭然。是夕﹐稼軒與攺之微服縱登娼樓﹐適一都吏命樂飲酒﹐不知爲稼軒也﹐命左右逐之。二公大笑而歸﹐卽以爲有機密文書喚某都吏﹐其夜不至。稼軒欲籍其產而流之。言者數十﹐皆不能解。遂以五千緡爲攺之母壽﹐請言於稼軒。稼軒曰「未也﹗」令倍之﹐都吏如數增爲萬緡。稼軒爲買舟於岸﹐舉萬緡於舟中﹐戒曰「可卽行﹐無如常日輕用也。」攺之又號龍淵。太和﹐邑稱也。﹝江湖紀聞﹞

《瀛奎律髓》方回書戴石屏詩卷後﹕「嘉定以來﹐乃有詩人爲謁客者﹐龍州劉過攺之之徒﹐指不勝屈。石屏亦其一也。相率成風﹐至不務舉子業﹐干求一二要路之書爲介﹐謂之闊匾。往往雌黃士大夫﹐口吻可畏﹐至於望門倒屣。石屏爲人則否﹐於廣座中口不談世事﹐搢紳多之。」

《赤城詩集》﹐王居安《贈劉攺之》詩有「名滿江湖劉攺之﹐半生窮困只吟詩」之句。

蝶訪曰﹕姑容墨吏﹐自以爲陰功﹐而窮民之賣兒貼婦﹐皆未一思﹐此特爲博長厚名者言耳。至竭巨蠹之私囊﹐充謁客之行橐﹐吏罪以重賕邀免﹐此後之枉法營私爲民間害﹐更有不堪設想者矣。

◎晏丞相殊知南京﹐王琪﹑張亢爲幕客。泛舟湖中﹐以諸妓隨。晏公把舵﹐王﹑張操篙。琪是南人﹐知行舟次第﹐至橋下﹐故使船觸柱而橫﹐厲聲曰「晏梢使舵不正也﹗」見孔平仲《談苑》。《語林》記之﹐茅順甫云「晏同叔亦如是誕耶。」﹝黃嬭餘話﹞

《歸田錄》﹕晏元獻公以文章名譽﹐少年居富貴﹐性豪俊﹐所至延賓客﹐一時名士多出其門。罷樞密副使爲南京畱守時﹐年三十八。幕下王琪﹑張亢﹐最爲上客。亢體肥大﹐琪目爲牛。琪瘦骨立﹐亢目爲猴。二人以此自相譏誚。琪嘗嘲亢曰「張亢觸墻成八字。」亢應聲曰「王琪望月叫三更。」一坐爲之大笑。

◎秦太師娶王禹玉孫女﹐故諸王皆用事。有王子溶者﹐爲浙東倉司官屬﹐郡宴必與提舉者同席﹐陵忽玩戲﹐無所不至。提舉者事之反若官屬。已而又知吳縣﹐尢放肆。郡守宴客方就席﹐子溶遣縣吏呼妓樂﹐伶人卽皆馳往﹐無敢畱者。上元﹐吳縣放燈﹐召太守爲客﹐郡治乃無一人。又嘗夜半遣廳吏叩府門﹐言知縣傳語必面見。守醉中狼狽攬衣﹐秉燭出問之﹐乃曰「知縣酒渴﹐聞有咸齏﹐欲覓一甌。」其陵侮如此﹐守遣人遺之﹐不敢較也。﹝老學庵筆記﹞

◎彊淵明帥長安﹐求辭蔡京﹐京曰「公至彼﹐且喫冷茶。」蓋謂長安妓籍步武小﹐行遲﹐所度茶必冷也。初不曉所以﹐後叩習彼風物者﹐方知之。煇曾以此說﹐叩於宣和故老﹐答曰「𨿽當時語言﹐非國論所宜。」﹝淸波雜誌﹞

◎《順庵樂府》五卷﹐康與之伯可撰﹐父倬惟章詭誕不檢﹐事見《揮麈錄》。與之又甚焉﹐嘗挾吳下妓趙芷以遁。與蘇師徳仁仲有隙﹐遂興蘇玭訓直之獄。玭﹐仁仲之子﹐而常同子正之婿也。與之受知於子正﹐一朝背之﹐士論不齒。周南仲嘗爲作傳﹐道其實如此。世所傳康伯可詞﹐鄙褻之甚。此集頗多佳語﹐陶定安世爲之序。王性之﹑蘇養直皆稱之﹐而其人不自愛如此﹐不足道也。﹝直齋書錄解題﹞

◎蕭貫﹐字貫之﹐俊邁能文﹐尙气槪。舉進士甲科﹐爲大理評事﹐通判安﹑宿二州﹐累遷尙書刑部員外郎。坐前使江東不察所部吏受賕﹐降知饒州。有撫州司法參軍孫齊者﹐初以明法得官﹐以其妻杜氏畱裏中﹐而紿娶周氏入蜀。後周欲訴於官﹐齊斷發誓出杜氏。久之﹐又納娼陳氏﹐挈周所生子之撫州。未逾月﹐周氏至﹐齊摔置廡下﹐出僞券曰「若傭婢也﹗敢爾耶﹗」乃殺其所生子。周訴於州及轉運使﹐皆不受。人或告之曰「得知饒州蕭使君者訴之﹐事當白矣。」周以布衣書姓名﹐乞食道上﹐馳告貫。撫非所部﹐而貫特爲治之。更赦﹐猶編管齊濠州。貫臨事敢爲﹐不苟合於時。初感疾﹐夢綠衣中人召至帝所﹐賦《禁中曉寒歌》﹐詞語淸麗。人以比唐李賀。﹝宋史﹞

蝶訪曰﹕忍心害理﹐罪莫斯甚﹐孫齊所爲﹐令人發指﹐孽由自作﹐難邀寬典也。

◎章子厚作宰相日﹐齊州奏孫耿鎭監鎭武巨私官奴﹐乃本鎭富民所蓄也。一夕詣官奴﹐爲富民結客毆之﹐傷重垂盡而逸﹐且陰遣人訴於州。州奏監罪﹐請置於法。子厚爲請﹐富民誅於鎭市中﹐監官放罪還任。﹝默記﹞

◎湖州吳秀才女﹐慧而能詩詞﹐貌美家貧﹐爲富民子所據﹐或投牒訴其奸淫。王龜齡爲太守﹐逮系司理獄﹐旣伏罪﹐且受徒刑。郡僚相與詣理院觀之﹐仍具酒引使至席﹐風格傾一座。遂命脫枷侍飲﹐諭之曰「知汝能長短句﹐宜以一章自詠﹐當宛轉白待制﹐爲汝解脫。不然危矣。」女卽請題﹐時冬末雪消﹐春日且至﹐命道此景。作《長相思令》﹐捉筆立成。曰「煙霏霏﹐雨霏霏。雪向梅花枝上堆﹐春從何處回﹖／醉眼開﹐睡眼開。疏影橫斜安在哉﹐從教塞管催。」諸客嘆賞﹐爲之盡飲。明日以告王公﹐言其冤。王誠正﹐不疑人欺﹐亟使釋放。其後無人肯禮娶﹐周介卿石之子買爲妾﹐名曰淑姬。王三恕時爲司戶攝理﹐正治此獄﹐小詞藏其處。﹝夷堅志﹞

蝶訪曰﹕是非倒置﹐紊亂常刑﹐律以悖禮﹐傷教之罪猶輕。

◎秦九韶﹐字道古﹐秦鳳間人。年十八﹐在鄕裏爲義兵首﹐豪宕不羈﹐嘗隨其父守郡。父方宴賓客﹐忽有彈丸出其父後﹐眾賓駭愕﹐莫知其由。頃加物色﹐乃九韶與一妓狎﹐時亦抵筵﹐此彈之所以來也。﹝癸辛雜識﹞

◎羣赴郡宴﹐甲年少﹐勇於見色。甫就席﹐乙以服辭﹐乃命撤樂。勸酬次﹐甲尢乙曰「敗一席之歡者爾也﹗眞所謂不自殞滅﹑禍延過客也﹗」賓主爲之哄堂。五十年前﹐服親喪終制不觴客人﹐亦不敢招致親舊。欲相款﹐必就寺觀具素饌﹐仍不置酒。時謂當然﹐不以爲異。﹝淸波雜誌﹞

《鐵圍山叢談》﹕宣和後﹐起復者𨿽在家﹐奉其幾筵如故﹐至接賓客宴親舊﹐蓋與常人無異﹐禮義於是掃地。李丞相士美邦彥﹐由起復中拜相。魯公時復入政府﹐吾得出入禁闥。一日遣邀吾﹐吾已諾之矣。適訪其親密李公弼孺者﹐乃是置酒﹐出家妓作優戲以見待。吾得此大懼﹐力辭不去。由是致疑﹐因以得罪﹐此亦獲戾之一端焉。然實賢者﹐但必諒吾之狂也。書以著當時之習俗。

《日知錄﹟居喪飲酒》﹕唐憲宗元和九年﹐四月癸未﹐京兆府奏﹐故法曹陸賡男愼余與兄博文﹐居喪華服﹐過坊市飲酒食肉。詔各決四十﹐愼餘流循州﹐博文遞歸本貫。﹝原注《冊府元龜》﹞十二年四月辛丑﹐駙馬都尉於季友﹐坐居嫡母喪與進士劉師服宴飲﹐季友削官爵﹐笞四十﹐忠州安置。師服笞四十﹐配流連州。於頔以不能訓子削階。﹝原注《舊唐書本紀》﹞以禮防民而法行於貴戚﹐此唐室之所以復振也。

案﹕《日知錄》載居喪飲酒獲罪﹐僅此二則﹐皆唐室事。想五代至宋﹐士大夫此禮不講﹐刑教久失﹐上行下效﹐相習成風。此人心之所以日偸也。

◎周恭叔於酒席間屬意一妓﹐旣而密告人曰「勿令尹彥明知之。」伊川歸﹐和靖偶言及之﹐伊川曰「此禽獸不若也﹐父母遺體以偶賤娼可乎﹖」﹝人譜類記﹞

蝶訪曰﹕誘於耳目﹐不勝血气﹐捨其良心﹐而慢其遺體﹐此逸居無教者觸情縱欲﹐自越乎禮法也。若旣畏人知﹐是知其不可爲也﹐柰何猶爲之哉﹖

◎康待制執權﹐奉祠寓居永嘉。籍妓中有姓山者﹐頗慧麗﹐康時命之侑樽俎。一日﹐妓之父以事系縣中﹐當坐罪。妓泣涕﹐歷求救於士大夫。康憫之﹐戲爲一絕云「昔日緹縈亦如許﹐盡道生男不如女。河陽滿縣皆春風﹐忍使梨花偏帶雨。」明日﹐妓詣縣投狀﹐乞代父罪﹐且連此詩於狀前。邑宰一見﹐遂笑而釋之。﹝庚溪詩話﹞

蝶訪曰﹕鄕宦邑紳﹐寓公謁客﹐於官衙公事請托營求﹐有幹例禁。按此妓之父﹐以事系縣中﹐旣當坐罪﹐顧以在我徇愛妓之私情﹐而令人枉大廷之公法﹐可乎﹖嘗記袁﹝枚﹞《隨園詩話》﹐自述其爲蘇娼金蕊仙﹑京口娼戴蘭﹐函求孔﹑章兩太守事﹐書札詩句亦皆載入﹐殆自詡爲風流佳話。以余觀之﹐正與康執權同一紕繆也。

詭譎

◎思陵時﹐百工技藝咸精其能﹐故挾技術者率多遇﹐而亦有命焉。吳郡王益偶致棋客﹐關西人﹐精悍短小。王試命與國手敵﹐俱出其右。王因侍上弈﹐言之。翌日宣喚﹐國手夜以大白浮之﹐出處子極妍靚﹐曰「此吾女也﹐我今用妻爾﹐但來日於禦前饒我第一局﹐我第二局卻又饒爾。我與爾永爲翁婿﹐都在禦前。不信吾說﹐吾豈以女輕許人﹖」國手實未嘗有女﹐女蓋教坊妓也。關西朴而性直﹐翌日上詔與國手弈﹐上與王視第一局﹐關西陽遜國手。上拂衣起﹐命王且酌酒﹐曰「終是外道人﹐如何敵得國手﹖」關西才出﹐知爲所賣﹐鬱悶不食而死。﹝四朝聞見錄﹞

◎裝局取物﹐俗語謂之「設法」。王安石新法旣行﹐散靑苗錢於設廳﹐而置酒肆於譙門﹐民持錢而出者﹐誘之使飲。﹝《燕翼貽謀錄》「使飲」句下﹐有「十費二三矣」句﹞又恐其不顧也﹐則令妓女坐肆作樂﹐以蠱惑之。小民無知﹐爭競鬥毆﹐﹝又此句下有「官不能禁」句﹞則又差兵校列枷杖以彈壓之﹐名曰「設法賣酒」。此「設法」之名所由始也。嗚呼﹐安石忍人哉﹗﹝北軒筆記﹞

《燕翼貽謀錄》﹕太宗之愛民﹐寧損上以益下。新法惟剝下以奉上﹐而且誘民爲惡﹐陷民於罪﹐豈爲民父母之意乎﹖今官賣酒用妓樂如故﹐無復彈壓之制﹐而「設法」之名不攺﹐州縣間無一肯釐正之者﹐何耶﹖

《淸波雜誌》﹕榷酤創始於漢﹐至今賴以佐國用。羣飲者惟恐其飲不多﹐而課不羨也。爲民之蠹﹐大戾於古今。祭祀﹑晏饗﹑饋遺﹐非酒不行﹐田畝種秫﹐三之一供釀材﹐曲囊猶不充用。州縣刑獄﹐與夫淫亂殺傷﹐皆因酒而致﹐甚至設法集妓女以誘其來﹐尢爲害教。龜山楊中立𨿽有是說﹐徒興嘆焉﹐曾無策以革其獘。

《夢梁錄》﹕自景定以來﹐諸酒庫設法賣酒﹐官妓及私名妓女數內﹐揀擇上中下者﹐委有娉婷秀媚﹐歌喉宛轉﹐道得字眞韻正﹐令人側耳﹐聽之不厭。官妓如金賽蘭﹑範都宜﹑唐安安﹑倪都惜﹑潘稱心﹑梅醜兒﹑錢保奴﹑呂作娘﹑康三娘﹑桃師兒﹑沈三姐等。

《乾淳歲時記》﹕戶部檢點所十三酒庫﹐例於四月初開煮﹐九月初開淸。先是提領所呈樣品嘗﹐然後迎引至諸所隸官府而散。每庫各用疋布書庫名﹐髙品以長竿懸之﹐謂之布牌。以木牀鐵檠爲仙佛鬼神之類﹐駕空飛動﹐謂之臺閣雜劇。百戲諸藝﹐各庫爭謂新好。庫妓之錚錚者﹐皆珠翠盛飾﹐銷金紅背﹐乘繡韉寶勒駿騎。少年狎客﹐往往簇飣持杯爭勸。馬首所經之地﹐髙樓邃閣﹐繡幕如雲﹐累足駢肩﹐蓋眞所謂萬人海也。

《夢粱錄》﹕南庫﹐元名升陽宮。煮界庫﹐在社壇南。新界庫﹐在淸和坊南酒樓﹐匾曰『和樂」。諸庫皆有官名角妓設法賣酒﹐此郡風流才子欲買一笑﹐則徑往庫內點花牌﹐惟意所擇。

蝶訪曰﹕利己者必損人﹐種種機械因是而生﹐種種冤愆因是而造﹐甚至流毒四海﹐遺臭萬年﹐皆此一念爲害也。

◎宣和中﹐吳人沈將仕調官京師﹐方壯年﹐攜金數萬﹐肆意爲歡。適近邸鄭﹑李二生與之遊﹐一飲一食﹐三子者必參會周旋。且半年﹐歌樓酒場所之旣倦﹐頗思逍遙野外。一日約偕行﹐過一池﹐見數圉人浴馬﹐望三子來﹐迎喏頗肅。沈驚異﹐以爲非所應得。鄭﹑李曰「此吾故人王朝議使君之隸也。」去之而行﹐又數百步﹐李謂沈曰「與其信步浪遊﹐泛泛然無所歸宿﹐曷若跨王公之馬就謁之乎﹖王嘗爲大郡﹐家資殷富﹐多姬侍﹐喜賓客。今老而抱疾﹐諸姬悉有離心﹐而防禁苛密﹐幸吾曹至﹐必傾倒承迎﹐一夕之歡可必得﹐君有意否乎﹖」鄭又侈言動之﹐沈大喜﹐卽回池邊。李喚馬﹐圉人謹奉令﹐旣乘﹐請所往﹐曰「詣汝使君宅。」遂聯鑣並轡﹐轉兩坊曲得大門﹐門內宅宇華邃。李先入﹐報曰「主人聞有客﹐喜甚﹐但久病倦懶﹐不能具冠帶﹐願許便服相延。」已而主人出﹐乃一衰翁也。容止固如士大夫﹐而老態殊甚。揖坐東軒﹐命設席﹐杯盤肴饌﹐咄嗟而辦﹐𨿽不甚腆飫﹐皆雅潔適口。小童酌酒過三行﹐翁忽嗽且喘﹐喉間痰聲如曳鋸不可枝梧﹐起謝曰「體中不佳﹐而上客惠顧﹐弗能盡賓主禮﹐柰何﹗顧鄭生代居東道﹐幸隨意劇飲。僕姑小歇﹐煮藥並服﹐少定復出矣。」沈大失望﹐而興亦闌矣。散步於外﹐將捨去﹐忽聞堂中喧笑擲骰子聲﹐自屏隙窺之﹐明燭髙張﹐中列巨案﹐美姬七八人﹐環立聚博。李逕入﹐眾姬曰「李秀才﹐汝又來廝攪﹗」遂廝其間﹐且擲且笑。沈神志搖蕩﹐頓足曰「眞神仙境界也﹐何由使我預此勝會乎﹖」鄭曰「諸姬皆主翁侍兒﹐翁方在寢﹐恐難與接對﹐非若我曹與之無間也。」沈浼鄭曰「吾隨身篋中適有茶券子﹐善爲我辭﹐倘得一晌樂﹐願畢矣。」鄭逡巡乃入﹐睢盱偵伺良久﹐介沈至局前﹐眾姬咄曰「何處兒郎﹐突然到此﹖」鄭曰「吾友也﹐知今宵良會﹐願拭耳目。」姬曰「汝得無引狂子來誘我耶﹗」一姬取酒滿酶﹐沈飲酹無餘。姬詫曰「俊人也。」戒小鬟伺朝議睡覺﹐亟報﹐乃共博。沈志得意逞﹐每采輒勝﹐須臾得千緡。諸姬釵珥首飾﹐爲之一空。鄭引其肘曰「可止矣。」沈心不在賭﹐索酒無算。有一姬最少艾﹐敗最多﹐慍而起﹐挾空樽置前曰「只作孤注一決﹐此主人物也﹐幸而勝固善﹐脫有不如意﹐明日當遭鞭箠﹐勢不得不然。」同席爭勸止﹐皆不聽。沈拈一擲﹐敗焉。傾樽倒物盡﹐實以金釵珠琲﹐計共三千緡。沈反其所贏﹐又探取腰間券﹐盡賞之。尙有餘鏹﹐方擬再角勝﹐俄聞朝議大嗽﹐索唾壺急﹐諸姬推客出﹐奔入房。三人趨原飲處﹐翁使人追謝﹐約後數日復相過。沈歸邸﹐臥不交睫﹐雞鳴而起﹐欲尋盟再往。再召二子﹐云已出。候之至午﹐杳不至﹐遽走王氏宅﹐審之﹐空屋無人。詢旁捨居者﹐云「素無王朝議者。疇昔之夜﹐有惡少年數輩﹐偕平康諸姬﹐飲博於此耳。」始悟墮姦計﹐是時囊裝垂罄﹐而鄭﹑李不復再見云。﹝汴京勼異記﹞

蝶訪曰﹕設機布阱﹐百怪千奇﹐然要必投其好而入﹐网雉者必媒以雉﹐捕鹿者必囮以鹿﹐皆投其所好也。甚矣﹐好色之害人也﹗

◎富人子張銳﹐少孤弱。同裏車氏﹐規取其財﹐乃取銳父棄妾他姓子養之﹐比長﹐使自訴﹐陰賕吏爲助。州斷使歸張氏﹐銳莫敢辧。旣同居逾年﹐車卽導令求析居。陳元瑜徙襄州日﹐察知﹐窮治得姦狀﹐黥車竄之。人伏其明。﹝宋史﹞

《齊東野語》﹕吳興富翁莫氏者﹐暮年忽有婢作娠。翁懼其嫗妒﹐且以年邁﹐慚其子婦若孫﹐亟遣嫁之。已而得男﹐翁歲時給錢米繒絮不絕。其夫以鬻粉羹爲業﹐子稍長﹐令羹於市。且十許歲﹐莫翁告殂。里巷羣不逞﹐遂指爲奇貨﹐悉造婢家唁之。婢方哭﹐則謂之曰「汝富貴至矣﹐何以哭爲﹖」問其說﹐乃曰「汝之子﹐莫氏也。其家田園屋業﹐汝子皆有分﹐盍歸取之﹐不聽則訟之可也﹗」其夫婦皆曰「吾固知之﹐柰貧無資何﹖」曰「我輩當貸汝。」卽爲作數百千文約﹐且曰「我爲汝經營﹐事濟則歸我。」然實無一錢﹐止爲作衰服被其子﹐使往﹐且戒曰「汝至靈幃﹐則大慟且拜﹐拜訖可亟出。人問汝﹐謹勿應。我輩當伺汝於屋左某家﹐當卽告官可也。」其子謹受教﹐旣入其家﹐哭且拜。一家駭然辟易。嫗罵﹐欲毆逐之﹐莫氏長子亟前曰「不可﹐是將破吾家﹗」遂抱持之曰「汝非花樓橋賣羹之子乎﹖」曰「然。」遂引拜其母曰「此汝母也﹐吾乃汝長兄也﹐汝當拜。」又徧指其家人曰「此爲汝長嫂﹐此爲汝次兄若嫂﹐汝皆當拜。」又指云「此爲汝長侄﹐此爲次侄﹐汝當受其拜。」旣畢告去﹐曰「汝﹐吾弟﹐當在此執喪﹐安得去﹗」卽命櫛濯﹐盡去故衣易新衣﹐使與諸兄弟同寢處。已又呼其所生諭之﹐以月廩歲衣如翁在日﹐且戒以非時毋輒至﹐亦欣然而退。羣小方聚委巷茶肆﹐俟之久不至﹐旣而物色之﹐乃知已納﹐相視大沮﹐計略不得施。他日﹐投牒持券﹐訴其子負貸。郡逮莫嫗及其子﹐問之﹐遂備陳首尾。太守唐少尉彖﹝注﹕別本作「唐少劉掾」﹞嘆服曰「其子可謂孝義矣﹗」於是盡以羣小置獄﹐杖脊編置焉。

《袁氏世範﹟庶孽遺服宜早辧》云﹕別宅子﹑遺腹子﹐宜及早收養教訓﹐免至身後論訟。或已習爲愚下之人﹐方欲歸宗﹐尢難處也。女亦然﹐或與雜濫之人通私﹐或婢妾因他事逐出﹐皆不可不於生前早有辧明﹐恐身後有求歸宗﹐而暗昧不明﹐子孫被其害者。

蝶訪曰﹕忍事敵災星﹐而莫氏子之智能尢可取。

◎韓彥古﹐字子師﹐詭譎任數﹐處性不常。尹京日﹐範仲西叔爲諫議大夫﹐阜陵眷之厚﹐大用有日矣。範素惡韓﹐將奏黜之﹐語頗泄。韓窘甚﹐思所以中之。範門淸峻﹐無間可入﹐乃以白玉爲小合﹐滿貯大北珠﹐緘封於大合中﹐厚賂鈴下老兵﹐使因間通之。範大怒﹐叱使持去。所愛亦在旁﹐怪其奩大而輕﹐曰「此何物也﹖」試取觀之﹐則見玉合﹐益怪之。方復取視﹐玉滑而珠圓﹐分迸四出﹐失手墮地。合旣碎﹐益不可收拾。範見而益怒﹐自起捽妾之冠而气中僕地﹐竟不起﹐其無狀至此。﹝癸辛雜識﹞

宋艷卷五

狹邪

◎近有士人﹐﹝不欲書名﹞嘗於錢塘江漲橋爲狹邪之遊﹐作樂府名《玉瓏璁》云「城南路﹐橋南樹。玉簾鉤捲香橫霧。新相識﹐舊相識。淺顰低笑﹐嫩紅輕碧。惜﹐惜﹐惜﹗／劉郎去﹐阮郎住。爲雲爲雨朝還暮。心相憶﹐空相憶。露荷心性﹐柳花蹤迹。得﹐得﹐得﹗」其後﹐朝廷收復河南﹐士人陷而不反。其友﹝不欲書名﹞作詩寄之﹐且附以龍涎香。詩云「江漲橋邊花發時﹐故人曾共著徵衣。請君莫唱橋南曲﹐花已飄零人不歸。」士人在河南得詩﹐酬之云「記得吳家心字香﹐玉窗春夢紫羅囊。餘薰未歇人何許﹐洗破徵衣更斷腸。」﹝能攺齋漫錄﹞

◎余少時戲作《淸平樂》曲﹐贈妓盧姓者﹐云「盧家白玉爲堂﹐於飛多少鴛鴦。縱是東墻隔斷﹐莫愁應念王昌。」黃載萬亦有《更漏子》曲云「憐宋玉﹐許王昌﹐東西鄰短墻。」予每戲謂人曰「載萬似曾經界兩家來。」蓋宋玉《好色賦》稱「東鄰之子」﹐卽玉爲西鄰也﹐東家王卽東鄰也﹐載萬用事之工如此。﹝碧雞漫志﹞

《頤堂詞》﹐王灼著也。灼字晦叔﹐其《淸平樂》云「墜紅飄絮﹐收拾春歸去。長恨春歸無覓處﹐心事欲誰分付﹖／盧家小苑回塘﹐於飛多少鴛鴦。縱使東墻隔斷﹐莫愁應念王昌。」

《詞綜補遺》﹕黃大輿﹐字載萬﹐自稱岷山耦耕。爵裏未詳﹐《宋詩紀事》云蜀人。

◎張子野詠美人吹笛《醉落魄》﹐後半闋云「朱唇淺破櫻桃萼。倚樓人在闌干角。夜寒指冷羅衣薄。聲入霜林﹐簌簌驚梅落。」﹝張子野詞﹞

杭妓胡楚﹑龍靚﹐皆有詩名。胡云「不見當時丁令威﹐年來處處是相思。若將此恨同芳艸﹐卻恐靑靑有盡時。」張子野老於杭﹐多爲官妓作詞﹐而不及靚。靚獻詩云「天與羣芳十樣葩﹐獨分顏色不堪誇。牡丹芍藥人題徧﹐自分身如鼓子花。」子野於是爲作詞也。﹝後山詩話﹞

《張子野詞補遺》《望江南》詞﹝與龍靚﹞云「靑樓宴﹐靚女薦瑤杯。一曲白雲江月滿﹐際天拖練夜湘來。人物誤瑤臺。／醺醺酒﹐拂拂上雙腮。媚臉已非朱澹粉﹐香紅全勝雪籠梅。標格外塵埃。」又有《雨中花令》一詞﹐原注贈胡楚艸也。

張子野往玉仙觀﹐道中逢謝媚卿﹐有《謝池春慢》詞﹐其後半闋云「塵香拂馬﹐逢謝女城南道。秀艷過施粉﹐多媚生輕笑。鬥色鮮衣薄﹐碾玉雙蟬小。歡難遇﹐舂過了。琵琶流怨﹐都入相思調。」﹝張子野詞﹞

《復齋漫錄》﹕玉仙觀在京城東南宣化門七八里間﹐仁宗時陳道士所修葺。花木亭臺﹐四時遊客不絕﹐東坡詩所謂「玉仙洪福花如海」是也。

張子野《減字木蘭花﹟詠舞》﹐一作《贈妓》﹐詞云「垂螺近額﹐走上紅茵初趁拍。」又晏小山詞云「垂螺拂黛靑樓女」﹐又云「雙螺未學同心綰﹐已占歌名」﹐又云「紅窗碧玉新名舊﹐猶綰雙螺。一寸秋波﹐千斛明珠覺未多」。按「垂螺」﹑「雙螺」﹐蓋宋時角妓未破瓜時發飾之名。﹝詞苑叢談﹞

◎東坡在黃岡﹐每用官妓侑觴﹐羣妓持紙乞歌詞﹐不違其意而予之。李琦者﹝《春渚紀聞》「琦」作「琪」﹞獨未蒙賜﹐一日有請﹐坡乘醉書﹕「東坡五載﹝五載作七歲﹞黃州住﹐何事無言贈李琦。」後句未續﹐移時乃以「卻似城南﹝城南作西川﹞杜工部﹐海棠𨿽好不吟詩」足之。獎許乃出諸人右﹐其人自此聲價增重﹐殆類子美詩中黃四娘也。﹝淸波雜誌﹞

《庚溪詩話》﹕東坡謫居齊安時﹐以文章遊戲三昧。齊安樂籍中李宜者﹐色藝不下他妓。他妓因宴席中﹐有得詩曲者。宜以語訥﹐不能有所請﹐人皆咎之。坡將移臨汝﹐於飲餞處﹐宜哀鳴力請。坡半酣﹐笑謂之曰「東坡居士文名久﹐何事無言及李宜﹖恰似西川杜工部﹐海棠𨿽好不吟詩。」蝶訪曰﹕唐崔涯﹑張祐﹐題詩娼肆﹐譽之則車馬盈門﹐毀之則杯盤失措﹐蘇文忠當無取於此。

◎《龍洲詞》題云「安遠樓小集﹐侑觴歌板之姬黃其姓者乞詞於龍洲道人﹐爲賦此《唐多令》﹐同柳阜之﹑劉去非﹑石民瞻﹑周嘉仲﹑陳孟參﹑孟客﹐時八月五日也。」詞曰「蘆葉滿汀洲﹐寒沙帶淺流。二十年﹑重過南樓。柳下系船猶未穩﹐能幾日﹑又中秋。／黃鶴斷磯頭﹐故人今在否﹖舊江山﹑渾是新愁。欲買桂花同載酒﹐終不似﹐少年遊。」﹝絕妙好詞﹞

◎連應山文鳳﹐有《贈賣花湖妓》一絕云「春來不惜買花錢﹐客醉靑樓月在天。欲盡樽前歌舞意﹐湖頭已有早開船。」﹝百正集﹞

◎李端叔有贈人二小詩云「通中﹝通中﹐枕名也﹞玉冷夢偏長﹐花影籠階月浸涼。挽斷羅巾畱不住﹐覺來猶有去時香。」一云「情隨楡莢不勝飄﹐心似楊花暖欲消。擬借瓊林大盈庫﹐與君孤注賭妖嬈。」蓋有所爲也。或云是與當塗楊珠者。博者以勝彩累注數者至乘﹐敗者惟有畸零﹐不累注數﹐謂之孤注﹐故端叔戲云。﹝墨莊漫錄﹞

《姑溪詞》﹐李端叔著也。《如夢令》云「回首蕪城舊苑﹐還是翠深紅淺。春色已無多﹐斜日滿簾飛燕。不見﹐不見﹐門掩落花庭院。」亦有所爲而作。

◎楊冠卿有代人書扇《好事近》二小詞。第一闋云「晚起倦妝梳﹐斜嚲翠鬟雲鬢。手撚花枝一笑﹐問靑鸞音信。／繡簾慵捲玉鉤垂﹐風篁奏餘韻。燈花黃昏院落﹐報雕鞍人近。」﹝客亭類稿﹞

◎杭之西湖一倅﹐閒唱少遊《滿庭芳》﹐偶然誤舉一韻云「畫角聲斷斜陽」。妓琴操在側曰「畫角聲斷譙門﹐非斜陽也。」倅因戲之曰「爾可攺韻否﹖」琴卽攺作陽字韻﹐云「山抹微云﹐天連衰艸﹐畫角聲斷斜陽。暫停徵轡﹐聊共飲離觴。多少蓬萊舊侶﹐頻回首﹑煙靄茫茫。孤村裏﹐寒鴉萬點﹐流水繞紅墻。／魂傷﹐當此際﹐輕分羅帶﹐暗解香囊。漫贏得秦樓﹐薄倖名狂。此去何時見也﹖襟袖上﹑空有餘香。傷心處﹐長城望斷﹐燈火已昏黃。」東坡聞而稱賞之。﹝能攺齋漫錄﹞

《淮海詞﹟滿庭芳》云「山抹微云﹐天連衰艸﹐畫角聲斷譙門。暫停徵棹﹐聊共飲離尊。多少蓬萊舊事﹐空回首﹑煙靄紛紛。斜陽外﹐寒鴉數點﹐流水繞孤村。／銷魂﹐當此際﹐香囊暗解﹐羅帶輕分。漫贏得秦樓﹐薄倖名存。此去何時見也﹖袖襟上﹐空有﹝一作染﹞啼痕。傷情處﹐髙城望斷﹐燈火已黃昏。」

◎徐參政淸叟﹐微時贈建寧妓唐玉詩云「上國新行巧樣花﹐一枝聊插鬢云斜。嬌羞未肯從郎意﹐故把芳容半面遮。」吳履齋丞相和以《賀新郎》詞﹐云﹕﹝案﹕履齋名潛﹐有《履齋詩餘》三卷﹞「可意人如玉。小簾櫳﹑輕勻澹抹﹐道家裝束。長恨春歸無尋處﹐全在波明黛綠。看冶葉﹑倡條渾俗。比似江梅淸有韻﹐更臨風﹑對月斜依竹。看不足﹐詠不足。／曲屏半掩春山簇。正輕寒﹑夜深花睡﹐半欹殘燭。縹緲九霞光夢裏﹐香在衣裳剩馥。又只恐銅壺聲促。試問道人歸去後﹐對一奩﹑花影垂金粟。腸易斷﹐恨難續。」﹝豹隱紀談﹞

◎周密﹐字公謹﹐自號弁陽嘯翁﹐著有《艸窗詞》。《一枝春﹟酒邊和韻》﹐其警句云「妝眉媚粉﹐料無柰弄顰佯妒。還只怕簾外籠鸚﹐笑人醉語。」蓋卽席爲妓作也。﹝詞綜﹞

◎晁次膺嘗卽席贈歌舞妓云「尋常只有司空見﹐咫尺寧憂丞相嗔。」雅不減張﹑杜「骰子裹手」之句。﹝漫叟詩話﹞

王定保《唐摭言》﹕張祜客河南幕赴宴﹐時杜紫薇爲支使﹐南坐﹐有屬意之處﹐索骰子賭酒。杜微吟曰「骰子巡巡裹手拈﹐無由得見玉纖纖。」祜應曰「但教報道金釵落﹐彷佛還應露指尖。」

◎楊無咎﹐字補之﹐自號淸夷長者。有《明月棹孤舟》小詞﹐爲周三五作﹕「寶髻雙垂煙縷縷﹐年紀小﹑未周三五。壓眾精神﹐出羣標格﹐偏向眾中翹楚。記得譙門初見處﹐禁不定﹑亂紅飛去。掌托鞋兒﹐肩拖裙子﹐悔不做﹑閒男女。」﹝逃禪集﹞

◎吳白﹐字少白﹐豪逸負气﹐詩文立成﹐嗜酒窮空。晚爲僧於廣化寺﹐時籍中有楊韻者﹐能小詩﹐善墨竹。一日諸公會飲﹐少白持白紈扇﹐﹝韻﹞爲作小枝於上。少白卽題一絕云「風枝露葉有餘淸﹐轉盼還從玉筍生。願得此君長在眼﹐子猷𨿽老未忘情。」﹝浩然齋雅談﹞

◎武衍《湖亭席上贈商素》詩﹕「一曲春風已擅場﹐淺顰低囀更傳觴。令人憶殺香山老﹐舊日玲瓏也姓商。」﹝適安藏拙稿﹞

◎劉瀾﹐字養源﹐吳興郡宴遇舊人﹐賦《齊天樂》﹐前半闋云「玉釵分向金華後﹐回頭路迷仙苑。落翠驚風﹐流紅逐水﹐誰信人間重見﹗花深半面﹐尙歌得新詞﹐柳家三變。綠葉陰陰﹐可憐不似那時看。」按﹕《蘋洲漁笛譜》有再和劉養源《六幺令》《明月引》諸詞。﹝詞綜補遺﹞

《梅磵詩話》﹕天臺劉瀾以詩遊江湖﹐後村﹑西澗二公嘗跋其吟稿。

◎吳文英﹐字君特。《倦尋芳》題注﹕「花翁遇舊歡吳門老妓李憐憐﹐邀分韻同賦此詞。」其後半闋云「聽細語﹑琵琶幽怨。客鬢蒼華﹐衫袖濕徧。漸老芙蓉﹐猶自帶霜宜看。一縷情深朱戶掩﹐兩痕愁起靑山遠。被西風﹐又驚吹﹑夢云分散。」﹝夢窗四稿﹞

◎李石﹐字知幾﹐有贈鼎湖官妓《漁家傲》詞云「西去徵鴻東去水﹐幾重別恨千山裏。夢繞綠窗書半紙。何處是﹖桃花溪畔人千里。／瘦玉倚香愁黛翠﹐勸人須要人先醉。問道明朝行也未。猶自記﹐燈前背立偸垂淚。」﹝方舟集﹞

◎政和間﹐—貴人未達時﹐嘗遊名妓崔念匹之館﹐因其行第﹐作《踏靑遊》詞。都下盛傳詞云「識个人人﹐恰止二年歡會。似賭賽﹑六隻渾四。向巫山﹑重重去﹐如魚水。兩情美。同倚畫樓十二﹐﹝《墨莊漫錄》「樓」作「欄」﹞倚了又還重倚。／兩日不來﹐時時在人心裏。擬問卜﹑常占歸計。拚三八淸齋﹐望永同鴛被。到夢裏﹐驀然被人驚覺﹐夢也有頭無尾。」﹝能攺齋漫錄﹞

案﹕張邦基《汴都平康記》「政和間﹐李師師﹑崔念月二妓名著一時。」卽邦基《墨莊漫錄》亦載此詞﹐而此稱崔念四﹐政和間名妓﹐殆卽崔念月也。

◎李邴﹐字漢老﹐《玉堂春》詞﹝詠美人書字﹞云「沈吟不語晴窗畔﹐小字銀鉤題欲徧。云情散亂未成篇﹐花骨欹斜終帶軟。／重重說盡情和怨﹐珍重提攜常在眼。暫時得見玉纖纖﹐翻羨鏤金紅象管。」﹝云龕艸堂集﹞

◎趙崇嶓﹐字漢宗﹐號白雲山人﹐宋宗室。有《南柯子》二詞﹐詠小妹作﹐第一詞云「絲髮風輕掠﹐酥胸冷不侵。背人小立卸瑤簪﹐一縷柔情系得﹑幾人心﹖／綰帶番羅結﹐交釵綠玉枝。看看又誤踏靑期﹐倚徧闌干心事﹑只春知。」﹝白雲小稿﹞〇﹝注﹕後闋系第二詞後闋﹞

◎趙總憐能著棋﹑分茶﹑寫字﹑彈琴﹐以扇頭乞詞於薌林向子諲。戲作《浣溪沙》云「艷趙傾燕花裏仙﹐烏絲闌寫永和年。有時閒弄醒心弦。／茗碗分云微醉後﹐紋楸斜倚髻鬟偏。風流模樣總堪憐。」﹝酒邊集﹞

《宮閨小名後錄》﹕趙總憐﹑王稱心二妓﹐能琴棋﹑寫字﹑品茶﹐薌林贈《浣溪沙》詞。

◎劉祕監幾﹐字伯壽﹐磊落有气節﹐善飲酒﹐洞曉音律。知保州﹐大集賓客﹐飲至夜分﹐忽告外有卒謀爲變者。幾不問﹐益令折花﹐勸坐客盡戴﹐益酒行﹐密令人分捕。有頃皆擒至﹐幾遂極飲達旦。人皆服之﹐號戴花劉使。幾本進士﹐元丰間換文資﹐以中大夫致仕﹐居洛中。嘗召至京議大樂﹐旦以朝服趨局﹐暮則易布裘﹐徒步市廛間或娼優所集處﹐率以爲常。神宗亦不之責。其自度曲有《戴花正音集》﹐行於世﹐人少有得其聲者。﹝石林燕語﹞

劉幾在神宗時與範蜀公重定大樂。洛陽花品曰狀元紅﹐爲一時之冠。樂工花日新﹐能爲新聲。汴妓郜懿以色著。祕監致仕劉伯壽尢精音律。熙寧中﹐幾攜花日新﹐就郜懿歡飲﹐因制《花發狀元紅慢》以紀之﹐蓋自度腔也。有「矯姿嫩質冠羣品﹐共賞傾城頗國」之句。郜懿第六﹐卽蔡奴之母也。李定之父與郜六遊﹐生定而郜六死﹐定不之知也。及王荊公爲宰相﹐擢用李定﹐言官交攻﹐以爲母死不持服爲此。蔡奴亦以色著云。﹝花艸粹編﹞

◎潘子賤《題蔡奴傳神》云「嘉祐間﹐風塵中人亦如此﹐嗚呼盛哉﹗」然蔡實元丰間人也。仇氏初在民間﹐生子爲浮屠﹐曰了元﹐所謂佛印禪師也。已而爲廣陵人國子博士李問妾﹐生定。出嫁郜氏﹐生蔡奴﹐故京師人謂蔡奴爲郜六。﹝老學庵筆記﹞

《後村詩話》﹕汴妓郜六﹐卽蔡奴也。命待詔崔白圖其貌﹐入禁中。

史夢蘭《全史宮詞》云「樂部風流屬舊京﹐平康人物最關情。蔡奴小影師師傳﹐共播芳名入禁城。」

《宮閨小名錄》﹕郜懿﹐汴妓﹐李定其所生也﹐女蔡奴。

◎徐鼎臣﹐江舍人宅筵上﹐有妓唱和州韓舍人歌詞﹐因寄以詩﹕「良宵絲竹偶成歡﹐中有佳人俯翠鬟。白雪飄飄傳樂府﹐阮郎憔悴在人間。淸風朗月長相憶﹐佩蕙紉蘭早晚還。深夜酒空筵欲散﹐向隅惆悵發堪斑。」﹝騎省集﹞

◎汪元量﹐號水雲﹐以善琴受宋主知﹐隨三宮畱燕﹐後爲黃冠師南歸。曩在蜀日﹐有《歌妓許冬冬攜酒郊外小集》詩﹕「益州歌妓許冬冬﹐客裏相逢似燕鴻。醉擁蜀琴抽白雪﹐舞回班扇割西風。山炰野饌荒山裏﹐浪蕊浮花古寺中。偶爾流連借余景﹐出門一笑夕陽紅。」﹝永雲集﹞

◎姚勉﹐字述之。寶祐元年﹐廷對第一。有《賀新郎》詞﹐程秋幹席上作也。妓喚惜惜﹐善琵琶。勉詞後半闋云「人間此手眞難得﹗向樽前﹑有分相連﹐底須相識。愁淺恩深千萬意﹐惆悵故人云隔。怕立損﹑弓鞋紅窄。換取明珠知肯否﹖綠窗深﹑長共春憐惜。休惱亂﹐坐中客。」﹝雪坡詞﹞

◎山谷寓荊州﹐除吏部郎﹐再辭得請﹐守當塗。才到官七日而罷﹐又數日乃去。其詩曰「歐靚腰肢柳一渦﹐大梅催拍小梅歌。﹝皆太平官妓﹞舞餘細點﹝一作「片片」﹞梨花雨﹐柰此當塗風月何﹗」庾元鎭﹐山谷四十年翰林故人。山谷守當塗﹐元鎭窮﹐不入州縣。席上作樂府長短句勸酒﹐有「歐舞梅歌君酌酒」之句﹐自注云「歐﹑梅﹐當時二妓也。」﹝能攺齋漫錄﹞

太平州小妓楊妹彈琴送酒﹐黃山谷有《好事近》二詞。其第一詞云「一弄醒心弦﹐情在兩山斜疊。彈到古人愁處﹐有眞珠承睫。／使君來去本無心﹐休淚界紅頰。自恨老來憎酒﹐負十分金葉。」﹝山谷集﹞

◎曾旉文旣眄陳湘歌舞﹐便出其類﹐學書亦進﹐來求小楷﹐山谷作《阮郎歸》詞付之也。詞云「盈盈嬌女似羅敷﹐湘江明月珠。起來管髻又重梳﹐弄妝仍學書。／歌調態﹐舞工夫﹐湖南都不如。他年未厭白髭須﹐同舟歸五湖。」﹝山谷集﹞

◎蔣捷﹐字勝欲﹐《髙陽臺﹟送翠英》前半闋云「燕捲晴絲﹐蜂粘落絮﹐天教綰住閒愁。閒裏淸明﹐匆匆粉澀紅羞。燈搖縹暈茸窗冷﹐語朱闌﹑娥影分收。好傷情﹐春也難畱﹐人也難畱。」﹝竹山詞﹞

◎石孝友﹐字次仲﹐《減字木蘭花﹟贈何藻》云「新荷小小﹐比目魚兒翻翠藻。小小新荷﹐點破淸光景趣多。／靑靑半捲﹐一寸芳心渾未展。待到圓時﹐罩定鴛鴦一對兒。」﹝金穀遺音﹞

◎林正大﹐字敬之﹐嘉泰中人。《滿江紅》詞﹐有所思作也。其間警句云「羞向姮娥談往事﹐幾經三五盈還缺。望翠眉﹑蟬鬢一天涯﹐傷離別﹗」﹝風雅遺音﹞

◎姜特立﹐字邦傑﹐寧宗朝拜慶遠軍節度使。有送妓《蝶戀花》詞云「飄粉吹香三月暮。病酒情懷﹐愁緒渾無數。有个人人來又去﹐歸期有恨畱難住。明日樽前無覓處。伊軋籃輿﹐只向雙溪路。我輩鐘情君漫與﹐爲雲爲雨應難據。」﹝梅山續稿詞﹞

◎元丰己未﹐明略﹑無咎同登科。明略所遊田氏﹐姝麗也。一日﹐明略邀無咎晨過田氏。田氏遽起﹐對鑑理髮﹐且盼且語﹐艸艸妝掠﹐以與客對。無咎以明略故有意而莫傳也﹐因爲《下水船》一闋﹕「上客驪駒至﹐﹝《雞肋集》至作「系」﹞鸚喚銀屏睡起。困倚妝臺﹐盈盈正解螺髻。鳳釵墜﹐繚繞金盤玉指﹐巫山一段雲委。／半窺鏡﹐向我橫秋水。斜領﹝《雞肋集》領作「頷」﹞花枝交鏡裏﹐澹拂鉛華﹐匆匆自整羅綺。斂眉翠﹐𨿽有愔愔密意﹐空作江邊解佩。」頃在上饒﹐得此說於晁族。無咎跋云「大觀庚寅四月十三日﹐伯比﹑季良﹑無咎﹐集國東之逆旅話此事。季良云可書也。」伯比﹑季良當是羣從。風流醞藉﹐寓諸樂府﹐𨿽曰纖麗﹐不妨遊戲於杯酒間。﹝淸波雜誌﹞

《老學庵筆記》﹕晁以道﹐名說之﹐字伯以。又記﹕晁以道與其弟季比同應舉。

《曲洧舊聞》﹕晁檢討說之﹐字季比。

案﹕《詞律補注》《苕溪漁隱叢話》載此詞﹐系作「至」﹐金盤作「金環」﹐花下無「枝」字﹐愔愔下無「密」字﹐「解佩」句下多「情何寄」三字。﹝伯比﹑季良之名﹐於所閱書中未之見也﹐俟再考。﹞

◎阮閱﹐﹝一作閎﹞字閱休。建炎初﹐致仕寓居宜春﹐有贈宜春官妓趙佛奴《洞仙歌》云「趙家姊妹﹐合在昭陽殿。因甚人間有飛燕﹖見伊底﹐盡道獨步江南﹐卽江北﹑也何曾慣見﹖／惜伊情性好﹐不解嗔人﹐長帶桃花笑時面。向樽前酒底﹐見了須歸﹐似恁地﹑能得幾回細看﹖待不眨眼兒﹑覷著伊﹐將眨眼底工夫﹐看伊幾徧。」﹝詩話總龜﹞

蝶訪曰﹕粉白黛綠者﹐俱是大宅中狐貍﹑射幹之流﹐願以道眼點破。此言爲喜聲色者誡也。舞席歌場﹐能如程明道心中無妓者﹐蓋寡矣。

◎劉儗﹐﹝一云名仙倫﹞字叔儗。贈建康鄭玉脫籍《賀新郎》詞云「鄭玉非娟女。嘆塵緣﹑未了依然﹐被春畱住。腸斷胭脂坡下路﹐有甚心情意緒。生怕入﹑梨園歌舞。寂寞陽臺雲雨散﹐算人間﹑誰是吹簫侶﹖空買斷﹐兩眉聚。／新來鏡裏驚如許。暗傷懷﹑柳老花殘﹐幾番春暮。事逐孤鴻人已去﹐月落千山杜宇。念修竹﹑天寒何處﹖不戀玉窗並繡戶。妾從前﹑薄命甘荊布。誰爲作﹐解絳主﹖」﹝陽春白雪﹞

《花庵絕妙詞選》﹕黃叔暘云﹐叔儗有《招山詩集》﹐樂府尢爲人所膾炙。

◎張炎﹐字叔夏﹐自號樂笑翁﹐循王俊後裔也。《國香》詞題注﹕「沈梅嬌﹐杭妓也。忽於京都見之﹐把酒相勞苦﹐猶能歌周淸眞《意難忘》《臺城路》二曲。囑余記其事﹐詞成以羅帕書之。」﹝山中白雲詞﹞

《山中白雲詞》﹐張叔夏《聲聲慢》和韓竹間韻﹐贈歌者關關﹔《甘州》詞﹐爲小玉賦梅並柬韓竹間﹔又《甘州》詞﹐賦散樂妓桂卿﹔《戀繡衾》詞﹐代題武桂卿扇﹔又《蝶戀花》詞﹐贈楊柔卿作﹔﹝別本作「贈愛卿」﹞《惜紅衣》詞﹐贈妓雙波作也。

◎濠守侯徳裕侍郎﹐藏東坡一帖云「杭州營妓周韶﹐多蓄奇茗﹐嘗與君謨斗﹐勝之。」韶又知作詩。子容過杭﹐述古飲之﹐韶泣求落籍。子容曰「可作一絕。」韶援筆立成﹐曰「隴上巢空歲月驚﹐忍看回首自梳翎。開籠若放雪衣女﹐長念觀音般若經。」韶時有服﹐衣白﹐一座嗟嘆﹐遂落籍。同輩皆有詩送之﹐二人者最善。胡楚曰「澹妝輕素鶴翎紅﹐移入朱闌便不同。應笑西園桃與李﹐彊勻顏色待東風。」龍靚云「桃花流水本無塵﹐一落人間幾度春。解佩暫酬交甫意﹐濯纓還作武陵人。」固知杭人多慧也。﹝侯鯖錄﹞

《蘇詩補注》按﹕熙寧甲寅﹐坡公往來常﹑潤道中﹐有《懷錢塘寄述古》之作﹐其次章云「去年柳絮飛時節﹐記得金籠放雪衣。」自注﹕「杭人以放鴿爲太守壽。」此不欲明言所指﹐而托之放鴿﹐文字之狡獪也。鴿無「雪衣」之號﹐故王注必援天寶中白鸚鵡事﹐以明其爲借用。且鴿非白色﹐亦非「雪衣」字所能該得也。注家但知其借用雪衣鸚鵡﹐而不知其實指此雪衣女也。陳述古和韻云「緱笙一去人何在﹐遼鶴重來事已非。猶憶去年題別處﹐鳥啼花落客沾衣。」語意更明﹐然則陳太守放營妓事﹐在熙寧六年癸丑春也。

《唐宋詩醇》注蘇軾雪衣句﹕「自注故作隱語﹐豈其避謗歟﹖」〇謹案﹕注中亦援周韶事﹐未及陳述古和韻。

《蘇東坡集﹟荔支嘆》中﹐有「君不見武夷溪邊粟粒芽﹐前丁後蔡相籠加」句﹐自注﹕「大小龍茶﹐始於丁晉公﹐成於蔡君謨。歐陽永叔聞君謨進小龍團﹐驚嘆曰﹕君謨士人也﹐何至作此事﹖」

◎蘇庠﹐字養直﹐過湖陰席上贈妓《鷓鴣天》詞云「梅妒晨妝雪妒輕﹐遠山依約學眉靑。樽前無復歌《金縷》﹐夢覺空餘月滿林。／魚與雁﹐兩浮沈。淺顰微笑總關心。相思恰似江南柳﹐一夜春風一夜深。」﹝後湖詞﹞

◎潘牥﹐字庭堅﹐號紫巖。有《紫巖集》。《南鄕子》詞云「生怕倚闌干﹐閣下溪聲閣外山。容有舊時山共水﹐依然。暮雨朝雲去不還。／相見躡飛鸞﹐月下時時認佩環。月又漸低霜又下﹐更闌。折得梅花獨自看。」劉﹝克莊﹞《後村詩話》題云﹕鐔津懷舊。《花庵絕妙詞選》題云﹕題南劍州妓館。﹝絕妙好詞箋﹞

◎舒直﹐字信道﹐越州席上官妓獻梅花﹐賦《醉花陰》詞。後半闋云「壽陽妝罷人微困﹐更玉釵斜襯。擬插一枝歸﹐只恐風流﹐羞上潘郎鬢。」又《木蘭花》詞﹝次韻贈歌妓﹞收句云「傷春還是懶梳妝﹐想見綠云垂鬢腳。」﹝樂府雅詞﹞

◎李祁﹐字蕭遠。探梅早春亭﹐逾鳳棲嶺﹐至三山閣﹐折花而歸。用歐公《朝中措》腔﹐作「照江梅」詞﹐寄任蘊明。蘊明嘗許緣檄載侍兒見過﹐又於漢籍妓有目成者﹐因以爲戲。詞云「郎官湖上探春回﹐初見照江梅。過盡竹溪流水﹐無人知道花開。／佳人何處﹐江南夢遠﹐殊未歸來。喚取小叢教看﹐隔江煙雨樓臺。」﹝樂府雅詞﹞

◎江樓席上﹐歌姬盼盼彈琵琶﹐舞《梁州》。南丰宗室趙長卿贈《水龍吟》詞。﹝宮閨小名後錄﹞

《詞綜》﹕趙長卿自號仙源居士﹐南丰宗室﹐有《惜香樂府》十卷。

蝶訪曰﹕紅裙是醉﹐有如聚蚊。綺語艷詞﹐風流自逞。記少遊有和參寥詩﹐末句云「平康在何處﹐十里帶垂楊。」莘老嘗讀此詩﹐至末句曰「這小子又賤發也。」少遊後編《淮海集》﹐遂攺之。如以上所錄各詩詞﹐知不免有譏賤發者矣。

佻薄

◎梅津尹惟曉煥﹐未第時﹐嘗薄遊苕溪籍中﹐適有所盼。後十年﹐自吳來霅﹐艤舟碧瀾﹐問訊舊遊﹐則久爲一宗子所據﹐已育子而猶掛名籍中。於是假之郡將﹐久而始來。顏色瘁赧﹐不足膏沐﹐相對若不勝情。梅津爲賦《唐多令》云「蘋末轉淸商﹐溪聲供夕涼。緩傳杯﹑催喚紅妝。慢﹝《梅津集》作「斜」﹞綰烏雲新浴罷﹐裙拂地﹐水沈香。／歌短舊情長﹐重來驚鬢霜。悵綠陰﹑靑子成雙。說著前歡佯不睬﹐颺蓮子﹐打鴛鴦。」數百載而下﹐眞可與杜牧之「尋芳較晚」之爲偶也。﹝齊東野語﹞

《履齋示兒編﹟雜記﹟人物異名》﹐郡將﹕《前漢書﹟嚴延年傳》「延年新將」﹐師古曰「新爲郡將也。謂郡將者﹐以其兼領武事也。」

◎周美成初在姑蘇﹐與營妓嶽七楚云者追遊甚久。後歸自京師﹐首訪之﹐則嶽已從人數年矣。明日﹐飲於太守蔡巒子髙席中﹐見其妹﹐作《點絳唇》曲寄之云「遼鶴西歸﹐﹝《淸眞集》作「歸來」﹞故鄕多少傷心事﹗短書不寄﹐魚浪空千里。／憑仗桃根﹐說與相思意。愁何﹝何一作「無」﹞際﹐舊時衣袂﹐猶有東風淚。」﹝碧雞漫志〇案﹕《夷堅志》戟此則詞末有「楚云覽之﹐爲之感泣數日。」﹞

蝶訪曰「侯門一入深如海﹐從此蕭郎是路人。」美成作詞寄之﹐胡爲哉﹗《宋史》謂美成疏雋少檢﹐不爲州裏推重。觀此則其佻薄已見﹐至在李師師家﹐適道君至﹐伏匿牀下﹐竟以所聞謔語﹐形諸詞章﹐輕佻尢甚﹐直毫無忌憚矣﹗

◎何文縝丞相初登科在館閣﹐飲於宗戚一貴人家。侍兒惠柔者﹐麗黠人也﹐慕何公風標﹐密解手帕子爲贈﹐共約牡丹開時再集。何亦甚關抱﹐旣歸﹐賦《虞美人》一詞﹐隱其小名﹐以寓綣綣結戀之意云「分香帕子揉藍膩﹐欲去殷勤惠。重來直待﹝《詞綜》作「約在」﹞牡丹時﹐只恐花枝知後﹑﹝《詞綜》作「相妒」﹞故開遲。／別來看盡閒桃李﹐日日闌干倚。催花無計問東風﹐夢作一雙甜蝶﹑繞芳叢。」何自書此詞示蜀人趙詠道﹐言其張本如此。﹝夷堅志〇案﹕《詞綜》何文縝樐《虞美人》詞題下注﹕「贈妓惠柔。」﹞

《朝野僉言》﹕何樐初主議不割地﹐旣而守城事﹐數自謂宗社將危。後聞金人講和﹐反傾意信之﹐復從駕見二酋﹐割西河地申降於虜。可謂主辱臣死之時。樐歸都堂﹐曾無愧色﹐見執政﹐但喜講和而已﹔與宴會﹐飲酒食肉﹐談笑終日。自古大臣愚昧無知﹐未有若此之甚者﹗

◎李邦彥﹐字士美﹐懷州人。父名浦﹐爲銀匠﹐惟喜與進士遊。河東舉人入京師城者﹐至懷州必投其父。罷工爲買賣幹置﹐仍量資給以津送其行﹐時人謂之結秀才緣。邦彥性俊爽﹐同學者服其敏﹐而公然習下﹐喜閭閻猥鄙事﹐自號爲李浪子。大觀二年釋褐﹐第一人及第。善事內侍﹐內侍多薦之﹐累三遷中書舍人﹑翰林學士。阿諛粱師成﹐至是師成薦其才美風姿。宣和三年﹐遷尙書左丞﹐惟以諂佞取容﹐略無建明﹐喜謳善謔﹐尢能爲市井鄙俚之語。每以鄙俚之語綴戚小詞﹐無賴子得之喧傳里巷。邦彥嘗自言「賞盡天下花﹐踢盡天下球﹐做盡天下官。」而都人亦呼邦彥爲浪子宰相。﹝幼老春秋﹞

蝶訪曰﹕鄙夫可與事君也與哉﹖脂韋成性﹐媚世悅人﹐淟澀依違﹐希榮固寵﹐可謂狡黠無賴之尢。若何﹑李者而作宰相﹐天下事可知矣。

◎王韶罷樞密副使﹐以禮部侍郎知鄂州。一日宴客﹐出家妓奏樂。入夜﹐席客張繢沈醉﹐挽家妓不前﹐據將擁之。家妓泣訴於韶﹐坐客皆失色。韶徐曰「比出爾曹以娛賓﹐而乃令賓客失歡﹗」命取大杯罰家妓。旣而容色不動﹐談笑如故﹐人亦服其量也。﹝東軒筆錄〇案﹕此則載入《宋史﹟王韶傳》中﹞

蝶訪曰﹕楚莊王云「飲人以酒﹐責人以禮﹐吾不爲也」。此夜飲得絕纓士也。王韶殆得此旨。彼張繢豈絕纓士比哉﹖酒爲狂藥﹐古人所以戒沈湎也。且聞之士女雜坐﹐亂而不分﹐指以爲樂﹐娛酒不廢﹐沈湎日夜﹐舉以爲歡﹐荒淫之意也。斯語蓋有所鑑矣﹗

◎程伊川一日見少遊﹐問﹕「『天若有情﹐天也爲人煩惱。』是公之詞否﹖」少遊意伊川賞之﹐拱手遜謝。伊川云「上穹尊嚴﹐安得易而侮之﹗」少遊慚而退。近日鄭聞眷一官妓周韻者﹐作《瑞鶴仙》遺之。其末句云「醉歸來﹐不悟人間天上﹐雲雨難尋舊迹。但餘香暗著羅衾﹐怎生忘得﹖」其詞固佳也﹐但天上豈是作歡處﹐其褻慢又甚於少遊。﹝甕牖閒評﹞

◎成都富春坊﹐羣娼所聚。一夕遺火﹐黎明有釘一牌﹐大書絕句詩於其上﹕「夜來燒了富春坊﹐可是天公忒肆行。只恐夜深花睡去﹐髙燒銀燭照紅妝。」乃伊洛名徳之後﹐號道山公子者所作。﹝淸波雜誌﹞

案﹕《堅瓠集》載《攺海棠詩》﹐謂宋鄭剛中鎭蜀﹐眷妓閻玉。忽民間遺火﹐延燒所居富春坊。鄭於火中獲一旗﹐上有詩云云。與《淸波雜誌》及他所見記述皆作「釘一牌」異﹐不知褚人穫何所據也。

◎花光寺仁老作墨花﹐陳去非題五絕句。徽廟見而喜之﹐召對擢用。畫因詩重﹐人遂爲此畫。紹興初﹐僧仁老來居淸江慧力寺。士人楊補之﹑譚逢原與之往來﹐遂得其傳。補之所作﹐後益超出﹐格韻尢髙。然觴次醉餘﹐𨿽娼館墻壁肯爲之。他有求者﹐往往作難。﹝獨醒雜誌﹞

蝶訪曰﹕小有才而不用於正﹐皆薄於操行﹐不自貴重顧藉者也。久而悖謬乖張﹐有使人不屑齒錄者。

狂妄

◎謝希孟每狎娼﹐陸象山責之曰「士君子朝夕與賤娼居﹐獨不愧名教乎﹖」希孟敬謝。他日﹐復爲娼建鴛鴦樓﹐象山又言。謝曰「非特建樓﹐且有記。」象山喜其文﹐不覺曰「樓記云何﹖」卽口占云「自遜﹑抗﹑機﹑云之死﹐而天地英靈之气﹐不鐘於男子而鐘於婦人。」象山默然﹐知其侮也。﹝豪譜﹞

◎柳三變﹐字景莊﹐﹝一名永﹐字耆卿﹞有《樂章集》﹐然薄於操行。當時有薦其才者﹐上曰「得非塡詞柳三變乎﹖」曰「然。」上曰「且去塡詞。」由是不得志﹐日與儇薄子縱遊娼館酒樓間﹐無復檢約。自稱云「奉聖旨塡詞柳三變。」嗚呼﹐小有才而無徳以將之﹐亦士君子所宜戒也﹗﹝藝苑雌黃﹞

《詞苑叢談》﹕仁宗畱意儒雅﹐深斥浮艷虛華之文。初﹐進士柳三變好爲浮艷謳歌之曲﹐傳播四方。嘗賦《鶴衝天》詞﹐末云「風流事﹐平生暢。靑春都一晌。忍把浮名﹐換了淺斟低唱。」柳後攺名永﹐景祐元年方及第。

《畫墁錄》﹕柳三變旣以調詞忤仁廟﹐吏部不放攺官。三變不能堪﹐詣政府。晏公曰「賢俊作曲子麼﹖」三變曰「只如相公﹐亦作曲子。」公曰「殊𨿽作曲子﹐不曾道得綠綫﹝一作「繡綫」﹞慵拈伴伊坐。」柳遂退。

《夢溪筆談》﹕和魯公有艷詞一編﹐名《香奩集》。凝後貴﹐乃嫁其名爲韓偓。今世傳韓偓《香奩集》﹐乃凝所爲也。凝生平蓍述﹐分爲《演綸》《遊藝》《孝悌》《疑獄》《香奩》《籯金》六集﹐自爲《遊藝集》序云「予有《香奩》《籯金》二集﹐不行於世。」凝在政府﹐避議論﹐諱其名﹐又欲後人知﹐故於《遊藝集﹟序》述之﹐此凝之意也。予在秀州﹐其曾孫和惇家藏諸集﹐皆魯公舊物﹐未有印記﹐甚完。

蝶訪曰﹕細行不矜﹐予人口實。石晉和凝﹐曾貽「曲子相公」之譏﹐晏元獻殆相類耳。至柳三變之纖佻狂悖﹐卒以此不致顯位﹐尢足爲戒也。

◎林喬﹐泉州人。頗有記問。初遊京庠﹐淳祐丙午﹐宗學時芹齋與太學提身齋爭妓魏華。喬挾府學諸僕爲助﹐遂成大哄﹐押往信州聽讀。因與時貴遊從賡唱﹐放浪狎耶﹐題詩於茶肆云「斗州無頓閒身處﹐時向梅花走一遭。」士論薄之。﹝癸辛雜識﹞

《貴耳錄》﹕學捨宴集點妓﹐各齋集正自出帖子﹐用齋印﹐明書仰弟子某人到何處﹐祗直本齋宴集。專有一等野貓兒卜慶等十餘人﹐專充告報。

◎吳中一士人﹐曾爲轉運司別設解頭﹐以此自負﹐好附托顯位。是時﹐侍禦史李制知常州﹐丞相莊敏龐公知湖州。士人遊毗陵﹐挈其徒飲娼家﹐顧謂一騶卒曰「汝往白李二﹐我在此飲﹐速遣有司持酒看來。」李二謂李禦史也。俄頃﹐郡廚以飲食至﹐甚爲丰腆。有一蓐醫適在其家見其事﹐後至禦史處﹐因語及之。李君極怪﹐使人捕得騶卒﹐乃兵馬都監所假﹐受士人教戒﹐就使庖買飲食﹐以紿坐客耳。李乃杖騶卒﹐使街司白士人出城。郡僚有相善者﹐出與之別﹐慰之曰「倉卒遽行﹐當何所詣﹖」士人應之曰「且往湖州依龐九耳。」聞者莫不大笑。﹝夢溪筆談﹞

蝶訪曰﹕若林喬﹑若士人者﹐孟子所謂此亦妄人也已矣﹐何足齒論﹗所可異者﹐以習禮惇詩之地﹐爲徵歌選舞之場﹐悖禮傷教﹐罪莫斯甚。宋季三學益橫﹐亦積漸使然。誰秉國鈞﹐不能辭其咎矣﹗

◎吳興東林沈偕君與﹐卽東老之子﹐家饒於財。少遊京師入庠﹐好狎遊﹐時蔡奴聲價甲於都下。沈欲訪之﹐乃呼一賣珠人﹐於其門首茶肆中議價再三﹐不售﹐撤其珠於屋上。賣珠者窘甚﹐君與笑曰「第隨我來﹐汝所索還錢。」蔡於簾中窺見﹐令取視之﹐珠也。大驚﹐惟恐依其不來。後數日﹐詣之其家﹐喜相報曰「前日撤珠郎至矣﹗」接之甚至﹐自是常往來。一日﹐攜上樊樓﹐乃京師酒肆之甲﹐飲徒常千餘人。沈徧語在坐﹐皆令極量盡飲﹐至夜盡爲還所直而去。於是豪侈之聲滿三輔。旣而擢第﹐盡買國子監書以歸。時賈收耘老隱居苕城南橫塘上﹐沈嘗以詩遺之蟹曰「黃粳稻熟墜西風﹐肥入江南十月雄。橫跪蹣跚鉗齒白﹐圓臍吸脇斗膏紅。齏須園老香研柚﹐羹借庖丁細擘蔥。分寄橫塘溪上客﹐持螫莫放酒杯空。」耘老得之﹐不樂曰「吾未之識﹐後進輕我﹗」且聞其不羈﹐因和韻詆之云「彭越孫多伏下風﹐蝤蛑奴視敢稱雄。江湖縱養膏腴紫﹐鼎鑊終烹爪眼紅。嗍稱吳兒牙似鍍﹐擘慚湖女手中蔥。獨憐盤內秋臍實﹐不比溪邊夏殼空。」君與怒曰「吾聞賈多與郡將往還預政﹐言人短長﹐曾爲人所訟。吾以長上推之﹐乃鄙我若此﹗」復用韻報之云「虫腹無端苦動風﹐團雌還卻勝尖雄。水寒且弄雙鉗利﹐湯老難逃一背紅。液入幾家煩海鹵﹐醢成何處污園蔥﹗好收心躁潛蛇穴﹐毋使雷驚族類空。」賈晚娶眞氏﹐人謂「賈秀才娶眞縣君」以爲笑。沈所指「團雌」爲此。賈尋悔之﹐而戲語已傳播矣。﹝癸辛雜識﹞

《墨莊漫錄》﹕毗陵一士人姓常﹐爲蟹詩雲「水淸詎免雙螯黑﹐秋老難逃一背紅。」蓋譏朱緬父子。

《宮閨小名錄》﹕雙荷葉﹐賈耘老侍兒。

案﹕《淵鑑類函》《分類字錦》﹐皆引《墨莊漫錄》毗陵士人詩﹐而未及沈﹑賈詩句﹐因考《子史精華﹟動植部介類》引《齊東野語》﹐從賈隱居苕城載起﹐與此則無異﹐惟賈詩內作「嘲稱吳兒牙似鍍」﹐「嘲」字蓋誤。檢查《康熙字典》嗍字﹕「《集韻》色角切﹐音朔﹐吮也。」字意與「牙似鍍」相叫應﹐亦斷無明用「嘲」字之理﹐殆鈔胥誤耳。

◎楊文中將北渡﹐何武翼出妓作會。文中淸狂﹐不喜武人﹐逕飲三杯﹐不揖坐客﹐上馬馳去。索覺範詩送行﹐詩云「蘭叢聚桂客﹐花輪環侍兒。三杯吾徑醉﹐四座汝爲誰﹗但覺眩紅碧﹐了不聞歌吹。翩然上馬去﹐海月解相隨。」﹝石門文字禪﹞

◎庚子辛丑歲﹐先君子佐閩漕幕﹐時方壺山大琮爲漕。臞軒王邁實之﹐與方爲年家﹐气誼相好。用此實之畱富沙之日多﹐而壺山資給亦良厚﹐然亦僅資一時飲博之費耳。籍中有吳宜者﹐王所狎也。一日三司宴集﹐大合樂於公廳。吳方舞徧﹐實之被酒﹐直造舞筵﹐攜之逕去﹐旁若無人﹐一座爲之愕然。壺山起謝曰「此吾狂友王實之也。」時以爲奇事。實之﹐莆人。登甲科﹐甚有文名﹐落魄不羈。爲正字日﹐因輪對及故相擅權﹐理宗曰「姑置衛王之事。」邁卽抗聲曰「陛下一則曰衛王﹐二則曰衛王﹐何容保之至耶﹖」上怒不答﹐逕轉禦屏﹐曰「此狂生也﹗」邁後歸裏﹐自稱「敕賜狂生」。嘗賦《沁園春》詞曰「狂如此﹐更狂狂不已。」押赴瓊崖。﹝齊東野語﹞

《詞綜補遺》﹕王邁字實之﹐興化軍仙遊人﹐有《臞軒集》十六卷﹐詞附。閩娃吳宜善舞﹐王邁狎之。

《詞苑叢談》﹕王邁﹐丁丑第四人及第。劉后村賀啟云「聲名早著﹐不數黃香之無雙﹔科目小低﹐猶壓杜牧之第五。」又贈之詞云「天壤王郎﹐數人物﹑方今第一。談笑裏﹑風霆驚坐﹐雲煙生筆。落落元龍湖海气﹐瑯瑯董相天人策。」其重之如此。

◎韓魏公門人有擊關夜出者﹐門吏不得賂﹐詰旦以鎖損訴﹝《晁氏客話》作訐﹞於公。公曰「鎖不堪用﹐付市買修來﹗」滕達道爲範文正公客﹐公鎭南府每宴客﹐達道必出追妓。文正𨿽不樂﹐終不禁也。時謂非二公之賢﹐豈容不拘小廉曲謹之士。前哲寬厚類如此。﹝淸波雜誌﹞

韓魏公鎭中山﹐有門客夜逾墻﹐宿娼家。公知﹐作《種竹》詩云「殷勤冼濯加培植﹐莫遣狂枝亂出墻。」客詩云「主人若亦憐髙節﹐莫爲狂枝贈斧斤。」公贈一女奴。﹝輟耕錄﹞

案﹕《靑瑣詩話》載此則﹐韓魏公門客逾墻宿妓室者﹐爲彭知芳。

◎有名妓侍宴開府﹐一士訪之﹐相候良久﹐遂賦《玉樓春》一詞﹐投諸開府。詞曰「東風撚就腰兒細﹐系得粉裙兒不起。看來只管掌中行﹐怎教在燭花影裏﹖／酒紅應是鉛華退﹐暗蹙損眉峯雙翠。夜深著緉小鞋兒﹐靠那个屏風立地。」開府見此詞﹐喜其纖麗﹐呼士人﹐以妓與之。﹝詞苑叢談﹞

案﹕《豹隱記談》載《玉樓春》詞﹐作「阮郎中贈妓」。《詞綜》載此詞﹐詞名作《步蟾宮》﹐列在宋詞。

蝶訪曰﹕客主異形﹐貴賤異勢。恃才兀傲﹐悍然爲之﹐不遇寬容長厚者﹐若輩皆可危矣。

宋艷卷六

卑污

◎韓侂冑用事﹐趙師睪附之﹐遂得尹京。尹冑生日﹐百官爭貢珍異。師睪最後至﹐出小合﹐曰「願獻少果核侑觴。」啟之﹐乃粟金葡萄小架﹐上綴大珠百餘﹐眾慚沮。侂冑有愛妾十四人﹐或獻北珠冠四枚於侂冑﹐侂冑以遺四妾﹐其十人亦欲之。侂冑未有以應也。師睪聞之﹐亟出錢十萬緡市北珠﹐制十冠以獻。妾爲求遷官﹐得轉工部侍郎。﹝宋史﹞

《慶元黨禁》﹕侂冑妻早死﹐有四妾﹐皆得郡封﹐所謂四夫人也。其次又十人﹐亦有名位。丁巳秋冬之間﹐有獻北珠冠四枚者﹐侂冑喜以遺四夫人﹐其十人皆慍曰「等人耳﹐我輩不堪戴耶﹗」侂冑患之。趙師郎時以列卿守臨安﹐微聞其事。侂冑入朝未歸﹐京尹忽著人致饋﹐啟之﹐十珠冠也。十人者大喜﹐分持以去。侂冑歸﹐左右以告﹐侂冑未及有言﹐十人者咸來致謝﹐遂已。翌日都市行燈﹐羣婢皆頂珠冠而出。明日﹐語侂冑曰「我曹夜來過朝天門﹐都人聚觀﹐直是喝采。郡王柰何不與趙大卿轉官耶﹖」翌日﹐又言之。於是有工部侍郎之命﹐正月十八也。

《鶴林玉露》﹕韓平原作南園於吳山之上﹐其中有所謂村莊者﹐竹籬茅舍﹐宛然田家气象。平原常遊其間﹐甚喜曰「撰得絕似﹐但欠雞鳴犬吠耳﹗」旣出莊遊他所﹐忽聞莊中雞犬聲﹐令人視之﹐乃府尹所爲也。平原大笑﹐益親愛之。太學諸生有詩曰「堪笑明庭鵷鷺﹐甘作村莊犬雞。一日冰山失勢﹐湯燖鑊煮刀刲」。

《升庵全集》﹕趙師睪﹐字從善﹐號東墻﹐趙千里侄也﹐尹京有政聲﹐戳杭州姦僧尢奇。嘗學犬吠以媚侂冑。其後韓侂冑敗﹐有贈之謔詞﹕「侍郎自號東墻﹐曾學犬吠村莊。今日不須搖尾﹐且尋土洞深藏。」﹝「睪廾」卽古擇字﹐觀其字曰從善﹐蓋取「擇其善者而從」之義也。俗士多訛其音﹞

《續資治通鑑》﹕韓侂冑之愛妾張﹑譚﹑王﹑陳四人﹐皆封郡夫人。

《古夫於亭雜錄》﹕宋初﹐上元﹑中元﹑下元﹐京師皆張燈﹐上元禦乾元門﹐中元﹑下元禦東華門。後罷中元﹑下元二節。見《春明退朝錄》。

《癸辛雜識》﹕王宣子嘗爲太學博士﹐適一婢有孕﹐而不容於內﹐出之女儈之家。韓平原之父同鄕與之同朝﹐無子。聞王婦有孕婢在外﹐遂明告而納之。未幾得男﹐卽平原也。

◎程松﹐字冬老﹐池州人。登進士第﹐調湖州長興尉。章森﹑吳曦使北﹐松爲傔從。慶元中﹐韓侂冑用事﹐曦爲殿帥﹐時松知錢塘縣﹐諂事曦以結侂冑。侂冑以小故出愛姬﹐松聞﹐以百千市之﹐至則盛供帳捨諸堂中﹐夫婦奉之謹。居無何﹐侂冑意解﹐復召姬﹐姬具言松謹待之意。侂冑大喜﹐除松幹辦行在諸軍審計司﹐守太府寺丞。未閱旬﹐遷監察禦史﹐擢右正言諫議大夫。松滿歲未遷﹐意殊怏怏﹐乃獻一妾於侂冑﹐曰松壽。侂冑訝其名﹐問之﹐答曰「欲使疵賤姓名常蒙記憶爾。」除同知樞密院事﹐自宰邑至執政才四年。﹝宋史﹞

《宋四六話》﹕無名氏《慶元黨禁》﹕錢塘知縣程松﹐遷諫議大夫﹐市一妾獻之﹐名松壽。侂冑曰「柰何與大諫同名﹖」曰「欲使常達鈞聽耳。」後貶官﹐責詞有「處污穢而不羞﹐莫此爲甚」之語。蓋謂此也。

《丹鉛總錄》﹕寧宗時﹐武學生華嶽﹐池州人。上書極論韓侂冑之惡﹐並詆程松之納妾﹐倪僎售妹﹐蘇師旦獻妻。書奏﹐侂冑大怒﹐下之大理﹐貶建寧圜土中﹐死於獄。近觀《歷代名臣奏議》﹐可謂詳矣﹐而嶽奏不在其中﹐故表出之。

《南宋雜事詩》﹕錢塘沈嘉轍有詩詠其事云「呵殿歸來報舉觴﹐迎門三十六鴛鴦。南園又有閒風月﹐旱逐笙歌過別房。」

考《宋史﹟華嶽傳》﹐嶽上書具詳傳中﹐有「程松之納妾求知﹐或以售妹入府﹐或以獻妻入閣」等語。

蝶訪曰﹕此輩蠅營狗苟﹐諂事權姦﹐以求祿位﹐正如宋之問爲二張持溺器﹐不復知世有羞恥事﹐遑顧千秋唾罵乎﹗

◎陳自彊在禁林事師旦尢甚﹐有愛妾曰蠟梅﹐以秀慧聞於東南。師旦至其家﹐則三人參坐縱飲。未幾﹐師旦除帶禦器械﹐遷知閣門事﹑樞密都承旨﹐幹辦皇城司﹐權勢日盛。乃自名蘇氏之出子。陳韡總蜀﹐計爲建景蘇樓於眉州市以悅之。﹝慶元黨禁﹞

◎方李憲用事時﹐士大夫或奴事之﹐穆衍﹑孫路至爲執袍帶。王中正盛時﹐兪充至令妻執板而歌﹐以侑中正飲﹐若此類不可勝數。而彭孫本以劫盜招出﹐气淩公卿﹐韓持國至詣其第﹐出妓飲酒﹐酒酣慢持國﹐持國不敢對。然常爲李憲濯足﹐曰「太尉足何香也。」憲以足踏其頭曰「奴諂我不太甚乎﹖」孫在許下造私宅﹐招逃軍三百人役之。予時乞許覬至郡考其實﹐斬訖乃奏﹐會除穎州而止。﹝東坡志林﹞

◎有王永年者﹐娶宗室女﹐得右班殿直﹐監汝州稅。時竇卞通判汝州﹐與之接熟。爾後﹐卞知深州﹐永年復爲州監押﹐益相親暱﹐遂至通家。旣而卞在京師﹐永年求監金曜門書庫。卞爲幹提舉監司楊繪﹐繪遂薦之。永年置酒延卞﹑繪於私室﹐出其妻間坐﹐妻以左右手掬酒以飲卞﹑繪﹐謂之曰「白玉蓮花杯」﹐其褻狎至是。後永年盜賣庫書﹐事發下獄。永年引卞﹑繪嘗受其饋送﹐乃罷納璣貝於兩家﹐方窮治未竟﹐而永年死獄中。朝議以兩制交通匪人﹐至爲姦利﹐落繪翰林學士知制誥﹐降爲荊南副使﹔落卞待制﹐降監舒州靈仙觀。明年﹐卞卒於貶所。繪性少愼無檢操﹐居荊南日事遊宴﹐往往與小人接。一日﹐出家妓筵客夜飲﹐有選人胡師文預會。師文本鄂州豪民子﹐及第爲荊南府學教授﹐尢少士檢﹐半醉狎侮繪之家妓﹐無所不至。繪妻自屏後窺之﹐大以爲恥﹐叱妓入﹐撻於屏後。師文離席排繪﹐使呼妓出﹔繪愧於其妻﹐遽徹席。師文狂怒﹐奮拳毆繪﹐賴眾客救之﹐幾至委頓。近臣不自重﹐至爲小人淩暴﹐士論尢鄙之。﹝東軒筆錄〇案﹕《宋史﹟竇卞傳》載王永年延繪﹑卞至私室﹐出妻侑飲事﹞

蝶訪曰﹕此輩希榮慕祿﹐獻媚乞憐﹐久而穢迹惡聲﹐有使人不屑齒錄者。因憶《明末紀事補遺》﹐謂錢謙益以彌縫阮大鋮得進用﹐乃出其妾柳氏﹐爲阮奉酒。阮贈珠冠值千金﹐謙益命柳姬謝﹐且移席近阮。聞者絕倒。合觀後先﹐淫昏諂媚﹐如出一轍﹐若輩蓋有師承矣﹐異哉﹗

◎韓之純﹐輕薄不顧士行之人也。平日以浪子自名﹐喜嬉遊娼家﹐好爲淫媟之語﹐又刺淫戲於身膚﹐酒酣則示人﹐人爲羞之﹐而不自羞也。知漢陽軍﹐不爲吏民所欽重。汪澈以中司宣諭荊襄﹐之純諂奉之。澈問湖北漕臣李某財計事﹐李某儒者﹐據案牘行移而已﹐諸州財計則未嘗經心﹐不能對。之純知其然﹐之純嘗爲湖北總領司屬官﹐粗知財賦所出納。一日間見澈﹐具言湖北財賦﹐澈大喜。之純乃諷漢陽士人詣澈舉其才﹐許以重酬。澈果薦舉之純除湖北運判﹐塡見闕。有贓敗失官人王訓者﹐字子厚﹐居於鄂州南艸市﹐賣私酒起家﹐妻女婢妾皆娼妓﹐結識總漕。兩司屬官時復羣飲於訓家﹐訓出羣娼以奉之﹐污穢靡所不至。兩司公事﹐獨訓占斷請囑﹐鄂州人呼訓家爲淫窟﹐又呼爲關節塌坊。之純爲總領司屬官時﹐常往來訓家。至是惟訓晝夜無間﹐自此通關節﹑請囑公事紛紛矣。﹝三朝北盟會編﹞

◎趙稹﹐字表微。天聖八年擢樞密副使﹐遷吏部侍郎。時權出宮掖﹐稹厚結劉美人家婢﹐以故致位政府﹐命未出﹐人馳告稹﹐稹問曰「東頭﹐西頭﹖」蓋意在中書也﹐聞者皆以爲笑。﹝宋史﹞

蝶訪曰﹕君子性能立身﹐而後可以佐國。《宋史》論稹﹐目爲憸邪﹐觀此進不以正﹐卑污莫甚。

◎馮拯姬媵頗眾。在中書﹐密令堂吏市珠絡﹐自持爲遺﹐或未允所售﹐出入懷之有及三四夕。﹝國老談苑﹞

◎方回﹐字萬里﹐號虛谷﹐徽人也。其父南遊﹐殂於廣中。回﹐廣婢所生﹐故其命名及字如此。魏明己遇爲守﹐愛而異待之。忽值娼家有訟﹐遂俱至庭﹐魏見之甚駭﹐而方力求自直﹐魏爲主張﹐而敬則衰矣。後以別頭登第﹐爲池陽提領茶鹽所幹官﹐旋以言去。其處鄕專以騙脇爲事﹐鄕曲無不被其害者﹐怨之切齒﹐遂一向寓杭之三橋旅樓而不敢歸。老益貪淫﹐凡遇妓則跪之﹐略無羞恥之心。有二婢曰周勝雪﹑劉玉橊﹐方酷愛之﹐而二婢實不樂也。旣而方遊金陵﹐寄二婢於其母周姬之彖﹐恣開杜陵之門﹐勝雪者竟爲豪客挾去﹐方歸惟有悵惋而已。遂作二詩云「鸚鵡籠開采綫寬﹐一朝飛去爲誰歡﹖早知黠嫗心腸別﹐肯作佳人面目看。忍著衣裳辜舊主﹐便塗脂粉事新官。丈夫未舉登科甲﹐可得妖姬膽不寒。」「一牝猶嫌將兩雄﹐趨新背舊片時中。陡忘前主能爲叛﹐乍事他人更不忠。玉碗空亡無易馬﹐絳桃猶在未隨風。何須苦問沙叱利﹐自是紅顏薄老翁。」自刻之梓﹐揭之通衢﹐無不笑者。旣而復得一小婢曰半細﹐曲意奉之。每出至親友家﹐必以荷葉包飯食肴核﹐袖於衣中而歸遺之。一日遇客於途﹐正揖間荷包墜地﹐視之乃半鴨耳。路人無不大笑﹐而方略不爲恥。先是回爲庶官時﹐嘗賦《梅花百詠》以諛賈相﹐遂得朝除。及賈之貶﹐方時爲安吉倅﹐慮禍及己﹐遂反風上「十可斬」之疏﹐以掩其迹﹐時賈已死矣。識者薄其爲人﹐有士人嘗和其韻﹐有云「百詩已被梅花笑﹐十斬空餘諫艸存。」所謂「十可斬」者﹐蓋指賈之倖﹑詐﹑貪﹑淫﹑褊﹑驕﹑吝﹑專﹑謬﹑忍十事也。以此遂得知嚴州。未幾﹐北軍至﹐回倡言死封疆之說甚壯。及北軍至﹐忽不知其所在﹐人皆以爲必踐初言死矣﹐徧尋訪之不獲﹐乃迎降於三十里外﹐盡效北裝﹐跨馬而還﹐有自得之色。郡人無不唾之。遂得總管之命﹐徧括富室金銀﹐數十萬兩皆入私橐。有老吏見其無恥不才﹐極惡之。及來杭﹐復見其跪起於北妓之前﹐口稱小人﹐食猥妓殘杯余炙﹐遂疏爲方回「十—可斬」之說﹐極可笑。﹝癸辛雜識〇案﹕《癸辛雜識》載方回敗名隳節﹑行止卑污處尙多﹐玆截去穢褻語﹐連綴錄之﹐已具見淫昏無恥矣﹞

《蕓窗詞》﹐張榘作也。中多壽賈師憲詞﹐稱爲壑相。

◎柳耆卿與孫相何爲布衣交。孫知杭﹐門禁甚嚴。耆卿欲見之不得﹐作《望海潮》詞﹐﹝詞見前逸豫門﹐不復錄﹞往詣名妓楚楚曰「欲見孫相﹐恨無門路。若因府會﹐願朱唇歌之。若問誰爲此詞﹐但說柳七。」值中秋夜會﹐楚楚宛轉歌之﹐孫卽席迎耆卿預坐。﹝詞苑叢談﹞

《宮闈小名錄》﹕柳七詞「秀香家住桃花徑」﹐秀香﹐妓也。

《芥舟撮記》﹕柳永﹐字耆卿。死後家無餘資﹐郡妓合金葬之﹐每春月上冢﹐謂之弔柳七。

《避暑錄話》﹕永終屯田員外郎﹐死旅﹐殯潤州僧寺。王和甫爲守時﹐求其後不得﹐乃爲出錢葬之。

《揚州府誌》﹕仙人掌﹐地名﹐在儀眞縣之西﹐有柳耆卿墓。

◎陸遊爲韓作《南園記》﹐韓喜陸附己﹐至出所愛四夫人﹐擘阮琴起舞﹐索公爲詞﹐有「飛上錦捆紅縐」之語。﹝四朝聞見錄﹞

《宋史﹟陸遊傳》﹕晚年再出﹐爲韓侂冑撰《南園閱古泉記》﹐見譏淸議。

《詞統》﹕陸放翁之出也﹐韓平原招致之。一夕﹐夢故人相語曰「我爲蓮花博士﹐鏡湖新置官也﹐我去矣。君能暫爲之乎﹖月得酒千壺﹐亦不惡也。」遂以詩紀之云「白首歸修汗簡書﹐每因囊粟嘆侏儒。不知月給千壺酒﹐得以蓮花博士無﹖」﹝此則錄自《南宋雜事詩》注﹐未見原書﹐旣載《詞統》﹐疑必敍陸《鵲橋仙》詞﹞

《詞苑叢談》﹕陸放翁恃酒頹放﹐一夕夢故人語曰「我爲蓮花博士﹐鏡湖新置官也。」陸遂賦《鵲橋仙﹟感舊》詞云「華燈縱博﹐雕鞍馳射﹐誰記當年豪舉﹖酒徒一一取封侯﹐獨去作﹑江邊漁父。／輕舟八尺﹐低篷三扇﹐占斷蘋洲煙雨。鏡湖原自屬閒人﹐又何必﹑官家賜與﹗」

《餘冬序錄》﹕韓侂冑當國﹐欲网羅四方知名士相羽翼。嘗築南園﹐屬楊萬里爲之記﹐許以掖垣。萬里曰「官可棄﹐記不可作﹗」韓恚﹐攺命他人。萬里臥家十五年﹐皆其柄國日也。

《誠齋集》﹕韓侂冑築南園﹐屬誠齋爲記﹐許以掖垣。曰「官可棄﹐記不可得﹗」侂冑權日盛﹐遂憂憤成疾﹐家人不敢進邸報﹐適族子自外至﹐言侂冑近狀。萬里痛哭﹐呼紙書曰「姦臣專權﹐謀危社稷﹐吾頭顱如許﹐報國無路﹐惟有孤憤﹗」別妻子﹐落筆而逝。

《香祖筆記》﹕放翁晚節﹐以韓侂冑《南園記》爲世口實。葉紹翁《四朝聞見錄》云「有鄭棫者﹐嘗第進士﹐自作《南園記》﹐礱石以獻。韓以陸記爲重﹐僕鄭石﹐瘞之地。韓敗﹐棫竟得免。」人固有幸不幸哉﹗

《南宋雜事詩》﹐仁和趙昱有詩詠其事云「掖垣淸職棄如遺﹐片石休嗟瘞艸時。不敵四夫人擘阮﹐錦裀紅縐索新詞。」又﹐錢塘符曾詩云「報國翻成去國哀﹐棄官肯許掖垣回。如何鑑水龜堂老﹐晚爲南園撰記來﹗」﹝《南宋雜事詩》注﹕遊常自稱爲龜堂老子﹞

《庶齋老學叢談》﹕《宋史》載韓侂冑用事時﹐其誕日﹐髙似孫獻詩九章﹐每章用一錫字。辛棄疾以詞贊其用兵﹐則用司馬昭假黃鉞異姓眞王故事﹐是誠何心哉﹖士大夫所守必正﹐可仕則仕﹐可止則止﹐斯不失爲君子。如疏寮﹑稼軒﹐負大文名而有此作﹐悲夫﹗

《直齋書錄解題》﹕《疏寮集》三卷﹐髙似孫撰。似孫少有俊聲﹐不自愛重﹐爲館職﹐上韓侂冑生日詩九首﹐每首皆暗用錫字﹐寓九錫之意﹐爲時淸議所不齒。

《齊東野語》﹕傅伯壽爲浙西憲﹐韓侂冑用事﹐伯壽首以啟贄之曰「澄淸方效於範滂﹐跋扈遽逢於梁冀。人無恥矣﹐咸依右相之山﹔我則異歟﹐獨仰韓公之斗。首明趨向﹐願出陶鎔。」由是擢用至僉書樞密院事。韓敗﹐追三官﹐奪執政。

《桯史》﹕慶元間﹐有宿儒以文名入鰲掖爲承旨﹐朝議謂且大用。會韓平原有歸子曰葎﹐先鈐吳門兵時﹐出妾方娠﹐鬻當湖巨室魯氏得男焉﹐葎也。旣貴﹐無他子﹐遂以重幣請於魯而歸之。始至而平原適有恩制當降麻﹐偶不詳知﹐遂於廷綸中用魯公拜後事﹐意蓋指忠獻耳。有欲進者忌之﹐摘其語﹐謂含譏刺。平原讀之﹐見其姓之偶符﹐大怒。不逾月遂去國﹐終其身不復用。當其下筆時﹐初不自覺轉喉之觸﹐謂禍福不可以智力勝﹐當於此乎占之。

蝶訪曰﹕一身之窮達當安命﹐不安命﹐則奔競排軋﹐無所不至。不惟爲造物所嗤﹐亦定爲淸議所恥﹐此士人當修身以俟時也。

又曰﹕一朝蒙垢﹐千載遺羞。放翁晚年再出﹐竟不能堅其所守。前明湛甘泉尙書若水以理學名﹐而嚴分宜《鈐山堂集序》獻諛甚至﹐時甘泉年已八十餘。士林鄙之。若不阿權勢如誠齋者風骨錚然﹐洵不易得也。

◎胡大監旦知明州﹐道出維揚﹐時同年董給事儼知揚州﹐遇之特歡﹐截篙投櫓以畱之。一日﹐延入後館﹐出姬侍﹐列肴餗﹐其宴豆皆上方貴器。飲酣﹐胡謂董曰「吾輩出於諸生﹐一作書生﹐所享若此﹐粗亦忝矣。敝舟亦有衰鬟二三﹐客止玩飾﹐不侔同年之家。人生會合難得﹐或不棄﹐來日能枉駕敝舟數杯可乎﹖」董感其意﹐大喜。徐又曰「三品珍器﹐貧家生平未識﹐可略假舟中﹐聊以誇示荊釵得否﹖」董笑曰「狀元兄見外之甚也。」亟命滌澑﹐以巨奩盡貯之﹐對面封訖﹐令送舟中。明日五鼓﹐張帆乘風﹐瞥然不告而行﹐不旬至杭州。薛大監映﹐亦榜下生也﹐首問胡曰「過維揚見董同年否﹖」胡曰「見。」﹝一作胡曰甚安﹞又曰「董望之材气英邁﹐奇男子也﹐然止是性貪。」一日樽前﹐胡謂薛曰「聊假二千緡﹐創立鑑湖別墅。﹝—無立字﹞鄞麾才罷﹐便當謝病﹐一扁舟釣於越溪間﹐能隨蝸蠅競吻角乎﹖」薛公不得已﹐贈白金三百星﹐聊爲釣溪一醉。旦顑頷領之﹐不爲少謝。後知制誥王繼恩平蜀有功﹐恃勛邀寵﹐潛溢怨讟﹐將加恩﹟以銀數千兩賂旦﹐托爲褒詔。﹝一作褒詞﹞事敗﹐旦削籍爲典午﹐竄潯州安置焉。﹝玉壺淸話﹞

狎暱

◎張文潛初官通許﹐喜營妓劉淑女﹐﹝《詞苑叢談》作「漱奴」﹞爲作詩曰「可是相逢意便深﹐爲郎巧笑不須金。門前一尺春風髻﹐窗外三更夜雨衾。別宴從教燈見淚﹐夜船惟有月知心。東西芳艸渾相似﹐欲望髙樓何處尋﹖」又云「未說蝤蠐如素領﹐固應新月學蛾眉。引成密約因言笑﹐認得眞情是別離。尊酒且傾濃琥珀﹐淚痕更著薄胭脂。北城月落烏啼夜﹐便是孤舟腸斷時。」﹝侯鯖錄﹞

《詞苑叢談》﹕張文潛初官許州﹐喜營妓劉漱奴。張作《少年遊》詞云「含羞倚醉不成歌﹐纖手掩香羅。偎花映燭﹐偸傳深意﹐酒思入橫波。／看朱成碧心迷亂﹐翻脈脈﹐斂雙蛾。相見時稀隔別多。又春盡﹑柰愁何﹗」其後去任﹐又爲《秋蕊香》寓意云「簾幕疏疏風透﹐一綫香飄金獸。朱闌倚徧黃昏後﹐廊上月華如晝。／別離滋味濃如酒﹐著人瘦。此情不及墻東柳﹐春色年年依舊。」元祐諸公皆有樂府﹐惟張僅此二詞。

案﹕張文潛名耒﹐有《宛丘集》。朱竹垞《詞綜》載耒詞三首﹐《少年遊》《秋蕊香》外﹐尙有《風流子》﹐不僅二詞也。

◎賀方回眷一妓﹐別久﹐妓寄詩云「獨倚危闌淚滿襟﹐小園春色懶追尋。深思縱似丁香結﹐難展芭蕉一寸心。」賀用所寄詩成《柳色黃》詞﹐﹝一作『石州慢』﹞有「欲知方寸﹐共有幾許淸愁﹐芭蕉不展丁香結」之語。﹝能攺齋漫錄﹞

《東山寓聲樂府》﹐賀方回《柳色黃》後半闋詞云「將發。畫樓芳酒﹐紅淚淸歌﹐頓成輕別。已是經年﹐杳杳音塵都絕。欲知方寸﹐共有幾許淸愁﹐芭蕉不展丁香結。枉望斷天涯﹐兩厭厭風月。」

◎楊誠齋帥某處﹐有教授狎一官妓﹐誠齋怒﹐黥妓之面﹐將遣之。教授酌酒﹐與妓作別﹐賦《眼兒媚》云「髻邊一點似飛鴉﹐莫把翠鈿遮。三年兩載﹐千撋百就﹐今日天涯。／楊花又逐東風去﹐隨分落誰家﹖若還忘得﹐除非睡起﹐不照菱花。」誠齋得詞﹐方知教授是文士﹐因舉妓送之。或曰帥爲孟之經﹐教授爲陳詵﹐非誠齋也。﹝詞苑叢談﹞

《貴耳錄》﹕楊誠齋帥某處﹐有教授狎一官妓﹐誠齋怒﹐黥妓之面﹐押往謝辭教授﹐是欲愧之。教授延入﹐酌酒爲別﹐賦《眼兒媚》云云。﹝案﹕二說微有不同﹐因錄開首云﹞

《宮閨小名錄》﹕江柳與教授陳詵狎。被黜﹐賦《眼兒媚》詞送之。

◎王岐公詩﹐喜用金玉珠翠等字﹐世謂之「至寶丹」。其猶子仲甫﹐字明之﹐在姑蘇有所愛﹐比至京師﹐公彊畱之。逾時﹐作詩云「黃金冷落大刀頭﹐玉筋歸期劃到秋。紅錦寄魚風逆浪﹐紫簫吹鳳月當樓。伯勞知我經年別﹐香蠟窺人徹夜愁。好去渡江千里夢﹐滿天梅雨是蘇州。」句意甚工而富艷奇巧﹐蓋得公家法也。﹝歸田詩話﹞

《後山詩話》﹕王歧公詩﹐喜用金玉珠璧﹐以爲富貴﹐而其兄謂之「至寶丹」。

◎聶勝瓊﹐長安妓﹐歸李之問﹐有《鷓鴣天﹟寄別李生》詞云「玉慘花愁出鳳城﹐蓮花樓下柳靑靑。樽前一唱《陽關》曲﹐別个人人第五程。／尋好夢﹐夢難成。有誰知我此時情﹖枕前淚共階前雨﹐隔个窗兒滴到明。」﹝詞綜﹞

《宮閨小名錄》﹕聶勝瓊﹐長安妓。李之問暱之﹐爲細君促歸﹐聶寄詞云「枕前淚共簾前雨﹐隔著窗兒滴到明。」妻子篋中搜得之﹐大喜﹐遂出妝奩﹐資夫取歸。

蝶訪閱《北夢瑣言》﹐載江淮間徐月英亦娼者﹐其送人詩云「惆倀人間事久違﹐兩人同去一人歸。生憎平望亭中水﹐忍照鴛鴦相背飛。」又云「枕前淚與階前雨﹐隔个閒窗滴到明。」聶勝瓊《鷓鴣天》詞收句﹐蓋取徐月英詩﹐「閒窗」攺「窗兒」﹐恰合詞句。

◎陳築﹐字夢和﹐莆田人。崇寧初登第﹐爲福州古田尉﹐旣至官﹐暱一娼周氏。周能詩﹐嘗有詩贈築曰「夢和殘月過樓西﹐月過樓西夢已迷。喚起一聲腸斷處﹐落花枝上鷓鴣啼。」首句蓋寓築之字也。又有《春晴》詩曰「瞥然飛過誰家燕﹐驀地香來甚處花﹖深院日長無个事﹐一瓶春水自煎榮。」﹝夷堅志﹞

◎劉壎﹐號水村﹐宋季隱居不仕﹐入元以薦官延平教授。有《水雲村吟稿》《謁金門》詞注﹕「臨汝有歌者稍慧﹐咸淳中﹐嘗與吟朋夜醉其樓﹐對予唱《賀新郎》詞﹐至『劉郎正是當年少﹐天教賦與許多才調』之句﹐笑謂予曰﹕『古曲兒今日恰好使得。』予因以此意作小調題壁﹐明日遂行。後二年訪之﹐壁間醉墨尙存﹐而人已他適矣。然舊詞多有見之者﹐姑錄於此。」詞曰「眉樣小﹐紅燭畫樓歌繞。唱到劉郎頻笑道﹐古詞今恰好。深夜銀屏香裊﹐明日雕鞍塵杳。一晌春風容易曉﹐三生思不了。」﹝詞綜補遺﹞

《四庫全書簡明目錄》﹕《隱居通議》三十一卷﹐元劉壎撰。壎𨿽宋之遺民﹐初亦遁迹﹐然晚歲終食元祿﹐稱隱居﹐非實也。

案﹕《詞綜補遺》劉壎列在元人中﹐亦貶之也﹐例應然也。惟賦此詞時﹐猶宋咸淳年間事﹐因錄之﹐尙有《湘靈鼓瑟》一訶﹐錄入《感戚》門。

◎蜀娼類能文﹐蓋薛濤之遺風也。放翁客自蜀挾一妓歸。蓄之別室﹐率數日一往﹐偶以病少疏﹐妓頗疑之﹐客作詞自解﹐妓卽韻答之云「說盟說誓﹐說情說意﹐動便春愁滿紙。多應念得脫空經﹐是那个﹑先生教底﹖／不茶不飯﹐不言不語﹐一味供他憔悴。相思已是不曾閒﹐又那得﹑工夫咒你。」或謗翁嘗挾蜀尼以歸﹐卽此妓也。又傳一蜀妓述送行詞云「欲寄意﹑渾無所有﹐折盡市橋宮柳。看君著上徵衫﹐又相將﹐放船楚江口。／後會不知何日又﹐是男兒﹐休要鎭長相守。苟富貴﹑無相忘﹐若相忘﹐有如此酒。」亦可喜也。﹝齊東野語﹞

陸放翁在蜀日有所盼﹐嘗賦詩云「碧玉當年未破瓜﹐學成歌舞入侯家。如今憔悴蓬窗底﹐飛上靑天妒落花。」出蜀後﹐每懷舊遊﹐多見之賦詠﹐有云「金鞭珠彈憶春遊﹐萬里橋東罨畫樓。夢倩晚風吹不斷﹐書憑春雁寄無由。鏡中顏發今如此﹐席上賓朋好在否﹖篋有吳箋三百个﹐擬將細字寫春愁。」又云「裘馬輕狂錦水濱﹐最繁華地作閒人。金壺投箭消長日﹐翠袖傳杯領好春。幽鳥語隨歌處拍﹐落花鋪作舞時茵。悠然自適君知否﹐身與浮名孰重輕﹖」又以此詩隱括作《風入松》云「十年裘馬錦江濱﹐酒隱紅塵。黃金選勝鶯花海﹐倚疏狂﹑驅使靑春。吹笛魚龍盡出﹐題詩風月俱新。／自憐華發滿紗巾﹐猶是官身。鳳樓曾記當年語﹐問浮名﹑何似身親。欲寫吳箋說與﹐這回眞个閒人。」前輩流風雅韻﹐猶可想見也。﹝齊東野語﹞

◎徐鉉﹐字鼎臣﹐《附書鐘郎中因寄京妓越賓》詩云「暮年橋下手封書﹐寄向江南問越姑。不道諸郎少歡笑。經年相別憶儂無﹖」﹝騎省集﹞

◎徐州有營妓馬盼者﹐性慧麗。東坡守徐日﹐甚喜之。盼能學公書﹐得其仿佛。公嘗書《黃樓賦》﹐未畢﹐盼竊效公書「山川開合」四字﹐公見之大笑﹐略爲潤色﹐不復易之。今碑中四字﹐盼之書也。﹝墨莊漫錄﹞

《宮閨小名後錄》﹕馬盼盼仿東坡字﹐補寫《黃樓賦》。

《勝飲篇》﹕黃樓在徐州﹐東坡知州事時建。

《輿地誌》﹕黃樓者﹐城東門樓也。宋熙寧十年河決﹐蘇軾爲守﹐卒全徐城﹐乃卽城東門起大樓﹐樓成堊以黃土﹐取克水之義。

◎《復齋漫錄》云晁元忠《西歸》詩﹕「安得龍山潮﹐駕回安河水。水從樓前來﹐中有美人淚。」韓子蒼取其意﹐以代葛亞卿作詩云「君住江濱起畫樓﹐妾居海角送潮頭。潮中有妾相思淚﹐流到樓前更不流。」苕溪漁隱曰「余以《陵陽集》閱之﹐子蒼十絕爲葛亞卿作﹐皆別離之詞﹐必亞卿與妓別﹐子蒼代賦此詩。其詩云﹕『妾願爲云逐畫檣﹐君言十日看歸航。』以此可知也。又云﹕『初合雙鬟觸事羞﹐離筵酌酒彊回頭。縱言眼軟偏饒淚﹐莫道心癡不解愁。』亦佳句也。」﹝苕溪漁隱叢話﹞

案﹕《陵陽集》韓子蒼絕句十首﹐爲葛亞卿作不僅於此二首﹐可見亞卿與妓別﹐子蒼代賦此詩也。如「君去東山踏亂雲﹐後車何不載紅裙﹖羅衣浥盡傷春淚﹐只有無言持送君。」又云「初合雙鬟說後期﹐相盟不在已相知。來時休落春風後﹐卻漫嘲儂子滿枝。」意亦顯見。

◎歐陽文忠公閒居汝陰日﹐二妓甚穎﹐﹝知不足齋本「穎」作「韻」﹞文忠歌詞盡記之﹐筵上約他年當來作守。後數年﹐公自維揚果移汝陰﹐其人不復見矣。視事之明日﹐飲同官湖上﹐種黃楊樹子﹐有詩畱擷芳亭云「柳絮已將春色去﹐﹝「色去」一作「去遠」﹞海棠應恨我來遲。」後三十年﹐東坡作守﹐見詩笑曰「杜牧之『綠葉成陰』之句耶﹗」﹝侯鯖錄﹞

歐陽永叔任河南推官﹐親一妓﹐時錢文僖爲西京畱守﹐梅聖兪﹑尹師魯同在幕下。一日﹐宴於後園﹐客集而歐與妓俱不至。移時方來﹐錢責曰「末至何也﹖」妓云「中暑往涼堂睡覺﹐失去金釵猶未見。」錢曰「若得歐推官一詞﹐當爲償汝。」歐卽席云「柳外輕雷池上雨﹐雨聲滴碎荷聲。小樓西角斷虹明。闌干倚徧﹐﹝《詞綜》「徧」作「處」﹞只待月華生。／燕子飛來棲﹝「棲」作「窺」﹞畫棟﹐玉鉤垂下簾旌。涼波不動簟紋平。水晶雙枕﹐旁有墮釵橫。」座皆擊節﹐妓滿斟送歐﹐而令公庫償錢。﹝詞苑叢談﹞

《野客叢談》﹕歐公詞曰「池外輕雷池上雨﹐雨聲滴碎荷聲」云云﹐末曰「水晶雙枕﹐旁有墮釵橫。」此詞甚膾炙人口﹐舊說謂歐公爲郡幕日﹐與一官妓荏苒﹐郡守得知﹐令妓求歐詞以逸過﹐公遂賦此詞﹐正祖李商隱《偶題》詩云「小亭閒眠微醉消﹐石橊海柏枝相交。水紋簟上琥珀枕﹐旁有墮釵雙鳳翹。」又「池外輕雷」亦用李商隱「芙蓉塘外有輕雷」之語﹐「好風微動簾旌」用唐花間集中語也。

《六一居士詞》﹐歐公《浪淘沙》詞云「今日北池遊﹐漾漾輕舟。波光瀲灩柳條柔。如此春來春又去﹐白了人頭。／好妓好歌喉﹐不醉難休。勸君滿滿酌金甌。縱使花時常病酒﹐也是風流。」此詞酒邊作﹐風情正復不淺。

《吳禮部詩話》﹕歐公小詞﹐間見諸詞集﹐陳氏《書錄》云一卷﹐多有與《陽春》《花間》相雜者﹐亦有鄙褻之語一二廁其中﹐當是仇人無名子所爲。近有《醉翁琴趣外篇》﹐凡六卷二百餘首﹐所謂鄙褻之語﹐往往而是﹐正不止一二也。

蝶訪曰﹕水腐而後蠛蠓生﹐酒酸而後醯雞集﹐理之自然也。若歐陽文忠平生絕不作一綺語艷詞﹐彼無名子亦無由而托﹐況蛇杯弓影﹐恍惚無憑﹐而點綴鋪張﹐宛如目睹﹐傳諸後世﹐眞僞難分﹐是以君子當自愼也。

◎杭妓樂宛﹐﹝一作苑﹞與施酒監善。施嘗贈以《卜算子》詞云「相逢情更深﹐恨不相逢早。識盡千千萬萬人﹐終不似﹑伊家好。／別爾登長道﹐轉覺添煩惱。樓外朱樓獨倚闌﹐滿目圍芳艸。」宛答云「相思似海深﹐舊事如天遠。淚滴千千萬萬行﹐更使我﹐愁腸斷。／要見無由見﹐見了終難判。若是前生未有緣﹐重結來生願。」﹝詞苑叢談﹞

◎梅聖兪寵嬖曹氏﹐作《一日曲》爲曹也。苕溪漁隱曰「余閱《宛陵集》﹐見《一日曲》﹐味其詞意﹐乃爲南陽一娼語離而作﹐然則謹厚者亦復爲之耶﹖其曲云﹕『妾家鄧侯國﹐肯愧邯鄲姝。世本富繕綺﹐嬌愛比明珠。十五學組紃﹐未嘗開戶樞。十六失所適﹐姓名傾裏閭。十七善歌舞﹐使君邀宴娛。自玆著樂府﹐不得同羅敷。涼溫忽荏苒﹐屢接朝大夫。相歡不及情﹐何異逢路衢。昨日一見郎﹐目色曾不渝。結髮從此篤﹐暫隔猶恐疏。如何遂從宦﹐去涉千里途。郎跨靑璁馬﹐妾乘白雪駒。送郎郎未遠﹐別妾妾仍孤。不如水中鱗﹐雙雙依綠蒲。不如雲間鵠﹐兩兩下平湖。魚鳥尙有托﹐妾今誰與俱﹗去去約春華﹐終朝怨日賒。一心思杏子﹐便擬見梅花。梅花幾時吐﹐頻掐闌干數。東風若見郎﹐重爲歌《金鏤》。』」﹝苕溪漁隱叢話﹞

◎晁無咎《和李秬雙頭牡丹》有云「二喬新獲吳宮怯﹐雙隗初臨晉帳羞。月底故應相伴語﹐風前各是一般愁。」政和間﹐汴都平康之盛而李師師﹑崔念月二妓名著一時﹐晁衝之叔用每會飲多招侑席。其後十許年再來京師﹐二人尙在而聲名溢於中國﹐李生者門第尢峻。報用追感往昔﹐成二詩以示江子之。其一云「少年使酒來﹝《具茨集》「來」作「走」﹞京華﹐縱步曾遊小小家。看舞《霓裳羽衣曲》﹐聽歌《玉樹後庭花》。門侵楊柳垂珠箔﹐窗對櫻桃捲碧紗。坐客半驚隨逝水﹐吾﹝《具茨集》吾作主﹞人星散落天涯。」其二云「春風踏月過章華﹐靑鳥雙邀阿母家。系馬柳低當戶葉﹐迎人桃出隔墻花。鬢深釵暖云侵臉﹐臂薄衫寒玉照﹝《具茨集》照作映﹞紗。莫作一生惆悵事﹐鄰州不在海西涯。」靖康中﹐李生與同輩趙元奴﹐及築球吹笛袁綯﹑武震輩例﹐籍其家。李生流落來浙中﹐士大夫猶邀之以聽其歌﹐然憔悴無復向來之態矣。﹝墨莊漫錄﹞

《宮閨小名錄》﹕崔念月﹐汴京妓﹐與師師齊名﹐晁無咎有《雙頭牡丹》詩。又有趙元奴。

《白獺髓》﹕中瓦前﹝案﹕中瓦通後市街﹞娼戶李博士。

《三朝北盟會編》﹕尙書省直取金銀指揮﹐「奉聖旨﹐仰聶山﹑何樐﹑周懿文﹑李光。只今直取楊球﹑張補﹑姜堯臣﹑李宗祐﹑張師賢﹑宋煇﹑李宗振﹑董庠﹐下項逐家金銀﹐元丰庫送納。趙元奴﹑李師師﹑王仲端﹐曾經祗應娼優之家﹐並簫管袁綯﹑武震﹑史彥﹑蔣翊﹑王人及築球郭老娘﹐逐人家財藉沒。」﹝案﹕此蓋以金人入汴京﹐索黃金五百萬兩﹑銀五千萬兩﹐及表段馬牛等物也﹞

《續骳骩說》﹕政和中﹐袁綯爲教坊判官﹐﹣一日爲蔡京撰《傳言玉女》詞﹐﹝詞見《樂府雅詞拾遺》﹞起句云「眉黛輕分﹐慣學女眞梳掠。」上見之﹐攺「女眞」二字爲「漢宮」。蓋當時已與女眞盟於海上矣﹐而中外未知﹐帝思其語﹐故竄易之也。

《南宋雜事詩》﹐錢塘厲鶚詩云「築球吹笛共流離﹐中瓦勾欄又此時。檀板一聲雙淚落﹐無人知是李師師。」

案﹕《夷堅志》江浙間伶女﹐有所謂「合生」﹑「喬合生」之稱。呼妓爲生﹐未知始於何時。徐虹亭《本事詩》載袁宏道中郎《傷周生》詩﹐題下注「吳人呼妓爲生」﹐蓋亦沿宋舊耳。

◎劉學箕﹐字習之﹐自號種春子﹐隱居不仕。《賀新郎》詞注﹕「白牡丹﹐京師妓李師師也﹐畫者曲盡其妙﹐因賦之﹕午睡鶯驚起。鬢云偏﹑巃松未整﹐鳳釵斜墜。宿酒殘妝無意緒﹐春恨春愁似水。誰共說﹑厭厭情味﹖手展流蘇腰支瘦﹐嘆黃金﹑兩鈿香銷臂。心事遠﹐仗誰寄﹗／衝簾漸是槐風細。對梧桐﹑淸陰滿院﹐夏初天气。回首春空梨花夢﹐屈指從頭暗記。怨薄倖﹑拋人容易。目斷孤鴻沈雙鯉﹐恨蕭郎﹑不寄相思字。幽恨積﹐黛眉翠。」﹝方是閒居士小稿﹞

◎《師師令》﹐因張子野所制新詞贈妓李師師得名也。詞云「香鈿寶珥﹐拂菱花如水。學妝皆道稱時宜﹐粉色有﹑天然春意。蜀錦﹝原本作采﹞衣長勝未起﹐縱亂霞垂地。／都城池苑誇桃李﹐問東風何似﹖不須回扇障淸歌﹐唇一點﹐小於朱蕊。正值殘英和月墜﹐寄此情千里。」﹝詞苑叢談﹞

《本事詞》云﹕張子野爲汴妓李師師特制新調﹐直題曰《師師令》。﹝考《歷代詩餘》作「蜀錦」﹐不作「蜀采」﹐今照攺「錦」﹞

◎秦少遊贈汴妓李師師《生查子》詞云「遠山眉黛長﹐細柳腰肢裊。妝罷立春風﹐一笑千金少。／歸去鳳娥時﹐說與靑樓道。看徧穎川花﹐不似師師好。」﹝詞苑叢談﹞

《詞律》載秦少遊《一叢花》詞云「年來﹝《淮海集》來作時﹞今夜見師師﹐雙頰酒紅滋。疏簾半捲微燈外﹐露華上﹑煙裊涼颸。簪髻亂拋﹐偎人不起﹐彈淚唱新詞。／佳期誰料久參差﹐愁緒暗縈絲。相應妙舞淸歌夜﹐又還對﹑秋色嗟咨。惟有畫樓﹐當時明月﹐兩處照相思。」補注謂﹕「此詞﹐少遊贈汴妓李師師作也。」﹝詞律補注﹞

◎山谷過瀘帥﹐有官妓盼盼﹐帥嘗寵之﹐山谷戲以《浣溪沙》贈之云「腳上鞋兒四寸羅。唇邊朱麝一樓多。見人無語但回波。／料得有心憐宋玉﹐低徊無柰楚襄何。今生有分向伊麼﹖」盼盼卽筵前唱《憶秦娥》詞﹝注﹕應爲《玉樓春》﹐卽《惜春容》﹞侑酒﹐詞云「年少看花雙鬢綠﹐走馬章臺弦管逐。而今老更惜花深﹐終日看花看不足。／坐中美女顏如玉。爲我同歌《金縷曲》。歸時壓得帽檐欹﹐頭上春風紅簌簌。」﹝詞苑叢談﹞

案﹕《詞苑叢談》此則引《古今詞話》﹐而特辧之謂《浣溪沙﹟腳上鞋兒》一詞見《淮海集》。《古今詞話》乃以爲侑涪翁。蝶訪檢《秦張詩餘合璧》少遊詩餘中有《浣溪沙》詞﹐「紅麝」作「紅粉」﹐「向」作「共」﹐「低徊」作「只因」。《詞綜》載瀘南官妓盼盼所歌詞﹐詞名作《惜春容》侑涪翁﹐不知朱竹垞何所據也﹐俟再考。

◎秦觀﹐字少遊﹐嘗眷蔡州一妓陶心兒者﹐作《浣溪沙》。詞中二句云「缺月向人舒窈窕﹐三星當戶照綢繆。」缺月三星﹐蓋心字﹐愛其善狀物﹐故書之。〇注﹕此乃誤記東坡詞耳﹐少遊詞云「一鉤殘月帶三星」也。﹝泊宅編﹞

《四庫全書提要》﹕《泊宅編》﹐宋方勺著。秦觀贈妓陶心兒詞一條﹐條下注曰此乃誤記東坡詞云云﹐似非勺之自注﹐然詳其詞气﹐亦宋人手筆也。

《淮海詞》﹐少遊贈陶心兒《南柯子》詞云「玉漏迢迢盡﹐銀潢淡淡橫。夢回宿酒未全醒。已被鄰雞催起﹐怕天明。／臂上妝猶在﹐襟間淚尙盈。水邊燈火漸人行。天外一鉤殘月﹐照三星。」末句暗藏心字﹐子瞻誚其恐爲他妓廝賴也。

《髙齋詩話》﹕少遊在蔡州﹐與營妓婁婉字東玉者甚密。贈之詞云「小樓連苑橫空」﹐又云「玉佩丁東別後」者是也。又有贈陶心兒詞云「天外一鉤橫月﹐帶三星」﹐謂「心」字也。

《困學紀聞》﹕或答洪舜兪云﹐魯直大名有「潔白江梅」之句﹐少遊下蔡無「丁東玉佩」之詞。

◎程公辟守會稽﹐少遊客焉﹐館之蓬萊館。一日﹐席上有所悅﹐自此眷眷不能忘情﹐因賦長短句﹐所謂「多少蓬萊舊事﹐空回首﹑煙靄紛紛」也。其詞極爲東坡所稱道﹐取其首句﹐呼之爲「山抹微云」君。中間有「寒鴉萬點﹐流水繞孤村」之句﹐人皆以爲少遊自造此語﹐殊不知亦有所本。予在臨安﹐見梅知錄云「隋煬帝詩云『寒鴉千萬點﹐流水繞孤村』﹐少遊用此語也」。﹝藝苑雌黃﹞

◎利登﹐字履道﹐有《骳稿》一卷﹐《綠頭鴨》詞後攧云「昔相憐﹑關山咫尺﹐今相望﹑咫尺關山。是妾心闌﹐是郎意懶﹐是郎無分妾無緣。都休問﹑金枝雲裏﹐何日跨金鸞﹖深盟在﹐香囊暗解﹐終值雙鴛。」案﹕《隱居通議》履道嘗有所屬意者﹐中更睽阻﹐賦玉臺體數十篇以寄興。此詞及《過秦樓》一闋﹐皆爲緣情之作。﹝詞綜補遺﹞

◎廣漢營妓﹐小名僧兒﹐秀外慧中﹐善塡詞。有姓戴者﹐忘其名﹐兩作漢守﹐寵之。旣而得請玉局之詞以歸﹐僧兒作《滿庭芳》見意云「團菊苞金﹐叢蘭減翠﹐畫成秋暮風煙。使君歸去﹐千里倍潸然。兩度朱幡雁水﹐全勝得﹑陶侃當年。如何見﹐一時盛事﹐都在送行篇。／愁煩。梳冼懶﹐尋思陪宴﹐把月湖邊。有多少﹐風流往事縈牽。聞道霓旌羽駕﹐看看是﹑玉局神仙。應相許﹐衝雲破霧﹐一到洞中天。」﹝苕溪漁隱叢話﹞

◎成都妓尹溫儀﹐本良家女﹐失身妓籍。蔡相帥成都﹐酷愛之。尹告蔡乞除樂籍﹐蔡戲曰「若樽前成一小闋﹐便可除免。」尹曰「乞腔調。」蔡答以《西江月》。尹又乞嚴韻﹐蔡曰「汝排十九﹐用九字。」卽便應聲成詞云「韓愈文章蓋世﹐謝安才調風流。良辰開宴在西樓﹐敢勸一卮芳酒。／記得南宮髙遇﹐弟兄爭占鰲頭。金鑪玉殿瑞煙浮﹐名在甲科第九。」蓋京奏名第九也。﹝花艸粹編﹞

《復齋漫錄》﹕姑蘇官妓姓蘇名瓊﹐行第九。蔡元長道過蘇州﹐大守召飲。元長聞瓊之能詞﹐因命瓊卽席爲之﹐乞韻以「九」字﹐瓊卽賦詞云云。

案﹕《復齋漫錄》瓊詞「才調」作「性情」﹐「開宴」作「美景」﹐「髙遇」作「髙第」﹐「名在」作「髙占」﹐詞同而地與妓名皆異﹐所敍亦異。《宮閨小名錄》載「尹溫儀﹐成都妓」﹐俟再考。

◎張叔夏《淡黃柳﹟贈蘇氏柳兒》詞云「楚腰一撚。羞剪靑絲結。力未勝春嬌怯怯。暗托鶯聲細說。愁蹙眉心斗雙葉。／正情切﹐柔枝未堪折﹐應不解﹑管離別。柰如今﹐已入東風睫。望斷章臺﹐馬蹄何處﹐閒了黃昏澹月。」又《虞美人》題注﹕「余昔賦柳兒詞﹐今有杜牧重來之嘆。劉夢得詩云﹕『春盡絮飛畱不住﹐隨風好去落誰家﹖』因作憶柳曲。詞云﹕『修眉刷翠春痕聚﹐難剪愁來處。斷絲無力綰韶華﹐也學落紅流水﹑到天涯。／那回錯認章臺下﹐﹝一作樹﹞卻是陽關也。﹝一作路﹞待將新恨趁楊花﹐不識相思一點﹑在誰家。」﹝山中白雲詞﹞

張叔夏《意難忘》題注﹕「中吳車氏﹐號秀卿﹐樂部中之翹楚者﹐歌周美成曲﹐得其音旨。余每聽輒愛嘆不能已﹐因賦此以贈。余謂有善歌而無善聽﹐𨿽抑揚髙下﹐聲字相宣﹐傾耳者指不多屈。曾不若春蚓秋蛩﹐爭聲響於月籬煙砌間﹐絕無僅有。余深感於斯﹐爲之賞音﹐豈不善聽者耶。」其詞中間有「怕誤卻周郎醉眼﹐倚扇佯遮。底須拍碎紅牙」之句﹐已具見其稱賞矣。又寄車秀卿《減字木蘭花》詞云「鎖香亭榭﹐花艷烘春曾卜夜。空想芳遊﹐不到秋涼不信愁。酒﹝一作﹞遲歌﹝一作聲﹞緩﹐月色平分窗一半。誰伴孤吟﹐手擘黃花碎卻心。」﹝山中白雲詞﹞

張叔夏《長相思﹟贈別笑倩》﹝別本作「書寄笑倩﹑柔香﹐以致別意」﹞詞云「去來心﹐短長亭。只隔中間一片雲﹐不知何處尋﹖／悶還顰﹐恨還嗔。同是天涯淪落人﹐此情煙水深。」又有贈笑倩《好事近》一詞﹐起句云「蔥蒨﹝一作愁倩﹞滿身云﹐酒暈淺融香頰。」又收句云「佯拈花枝微笑﹐澑晴波一瞥。」蓋中寓其名也。﹝山中白雲詞﹞

案﹕張叔夏寄贈各詞﹐如蘇柳兒諸妓﹐及《狹邪》門所錄沈梅嬌諸妓﹐又《感戚》門吳子雲家姬愛菊﹐未必盡宋季人。惟叔夏爲宋季遺氏﹐入元不仕﹐柳兒等借其歌詠以傳﹐正不必拘其爲何時人也。

◎《詞律》載毛滂《剔銀燈》詞云「簾下風光自足﹐春忽到席間屏曲。瑤甕酥融﹐羽觴蟻鬥﹐花映酃湖寒綠。汩羅愁獨﹐又何似﹑紅圍翠簇。／聚散悲歡箭速﹐不易一杯相屬。頻剔銀燈﹐別聽牙板﹐尙有龍膏堪續。羅薰繡馥﹐錦瑟畔﹑低迷醉玉。」按﹕原題云賦侑歌者﹐蓋澤民自制曲﹐故卽以本詞句爲名﹐正是此調鼻祖。次句「春忽到」﹐葉小庚《天簌軒詞譜》無「忽」字﹐《花艸粹編》同。﹝詞律補注﹞

《詞名集解》﹕《剔銀燈》﹐宋毛滂制此調﹐題云「同公素賦侑歌者﹐以七疾拍七拜勸酒。」因詞中有「頻剔銀燈」語﹐遂取爲名。

蘇子瞻守杭時﹐毛澤民者爲法曹﹐公以眾人遇之﹐而澤民與妓瓊芳者善﹐及秩滿辭去﹐作《惜分飛》詞以贈妓云云。子瞻一日宴客﹐聞妓歌此詞﹐問誰所作﹐妓以澤民對。子瞻嘆曰「郡僚有詞人而不及知﹐某之罪也﹗」翌日﹐折簡追回﹐款洽數月。﹝西湖遊覽志﹞

《淸波雜誌》﹕「淚濕闌干花著露﹐愁到眉峯碧聚。﹝「闌干」淚臉也﹐見《邱侯家傳》。「愁到眉峯碧聚」﹐乃張泌《思越人》詞「黛眉愁聚春碧」﹞此恨平分取﹐更無言語空相覷。／斷雨殘雲無意緒﹐寂寞朝朝暮暮。今夜山深處﹐斷魂分付潮回去。」毛澤民元祐間罷杭州法曹﹐至富陽所作贈別也。因是受知東坡。語盡而意不盡﹐意盡而情不盡﹐何酷似少遊也。﹝案﹕此則前敍少遊郴州贈妓詞﹐故也﹞

《詞綜》﹕毛滂﹐字澤民﹐有《東堂詞》二卷。陳質齋云「澤民他詞𨿽工﹐未有能及此者。」

蝶訪曰「黯黯愁侵骨﹐綿綿病欲成。須知潘嶽鬢﹐彊半爲多情。」此隋帝《憶來夢兒韓俊娥》詩也﹐甚矣﹐情之惑人也﹗致疾殞身﹐胥由於此﹐若畏其卒﹐當怖其始﹐柰何士人每以多情自詡哉。

宋艷卷七

嬉戲

◎錢塘一官妓﹐性善媚惑人﹐號曰九尾野狐。適是邦闕守﹐子瞻權攝。九尾野狐者一日下狀解籍﹐遂判云「五日京兆﹐判斷不難。﹝《侯鯖錄》作「判斷自由」﹞九尾野狐﹐從良任便。」又有周妓﹝《侯鯖錄》作「復有一名娼」﹞色技超絕﹐爲一郡之冠﹐亦援此例。子瞻惜其去﹐遂判云「惇召南之化﹐此意誠可嘉﹔空冀北之羣﹐所請宜不允。」﹝東坡志林﹞

案﹕《澠水燕談錄》作「慕周南之化﹐此意𨿽可嘉﹐空冀北之羣﹐所請宜不允。」其敏捷善謔如此。

◎東坡自錢塘被召﹐過京口﹐林子中作守﹐郡有會。坐中營妓出牒﹐鄭容求落籍﹐髙瑩求從良。子中命呈東坡﹐坡索筆爲《減字木蘭花》詞﹐判其牘尾云「鄭莊好客﹐容我樓前﹝《陔余叢考》作「樽前」﹞先墮幘。落筆生風﹐籍藉聲名滿帝京。﹝「滿帝京」作「不負公」﹞／髙山白早﹐瑩骨瓊﹝一作冰﹞肌那解老。從此南徐﹐良夜淸風月滿湖。」暗用此八字於句端也。﹝東臯雜錄﹞

《履齋示兒編﹟雜記﹟人物通稱》﹕「妾亦稱良人。」原注﹕「《前漢書﹟上官皇后傳》『內與父諸良人﹐侍禦皆亂』﹐師古曰﹕『良人﹐謂妾也﹐侍禦則兼婢矣。』」

案﹕《苕溪漁隱叢話》謂﹐《聚蘭集》載此詞﹐乃東坡贈潤守許仲塗﹐以「鄭容落籍﹐髙瑩從良」爲句首﹐非林子中也。

◎東坡嘗飲一豪士家﹐出侍姬十餘人﹐皆有姿技﹐其間有一善舞者名媚兒﹐容質𨿽麗﹐而軀幹甚偉﹐豪士特所鐘愛﹐命乞詩於公。公戲爲四句云「舞袖翩躚﹐影搖千尺龍蛇動。歌喉宛轉﹐聲撼半天風雨寒。」妓赧然不悅而去之。﹝遁齋閒覽﹞

◎宋靈景寺了然﹐不遵戒行﹐常宿娼家李秀奴﹐後衣缽一空﹐爲秀奴所絕。僧迷戀不已﹐乘醉直入擊秀奴﹐斃之。縣官得實﹐具申司府。時東坡爲郡﹐勘之﹐見僧手臂上刺有字云「但願同生極樂國﹐免教今世苦相思。」東坡撻之﹐遂成獄﹐作《踏莎行》以嘲之曰「這个禿奴﹐修行忒煞﹐雲山頂上持齋戒。一從迷戀玉樓春﹐鶉衣百結渾無柰。／毒手傷人﹐花容粉碎。空空色色今何在﹖臂間刺道苦相思﹐這回還了相思債。」﹝北窗瑣語﹞

《珊瑚鉤詩話》﹕杜牧詩云「南朝四百八十寺﹐多少樓臺煙雨中。」帝王所都而四百八十寺﹐當時已爲多﹐而詩人侈其樓閣臺殿焉。近世二浙福建諸州﹐寺院至千區﹐福州千八百區﹐粳稻桑麻﹐連亙阡陌﹐而遊惰之民竄籍其間者﹐十九非爲落髮修行也﹐避差役爲私計耳。以故居積貨財﹐貪毒酒色﹐鬥毆爭訟﹐公然爲之﹐而其獘未有過而問者。有識之士﹐每嘆息於此。

◎《東坡雜錄》載張子野語琴妓曰「此箏不見許時﹐乃爾黑瘦耶。」﹝後山詩話﹞

◎夏均文嘗言﹐詩之比類直要相停﹐嘗與客泛舟載肥妓而飲濁酒﹐其詩曰「蟻浮金碗濁﹐妓壓畫船低。」﹝詩話雋永﹞

◎唐元微之貶江陵府士曹﹐少年气俊。過襄陽﹐夜召名妓劇飲﹐將別作詩曰「花枝臨水復臨堤﹐也照淸江也照泥。寄語東風好擡舉﹐夜來曾有鳳凰棲。」謝師厚﹝師厚名景初﹐黃山谷外舅也。山谷多與之唱和﹞作襄倅﹐聞營妓與二胥相好﹐此妓乞書扇子﹐師厚遂攺二字云「寄語東風好擡舉﹐夜來曾有老鴉棲。」﹝侯鯖錄﹞

◎汴京時有戚裏子邢俊臣者﹐涉獵文史﹐誦唐律五千首﹐多俚俗語。性滑稽﹐喜嘲詠。嘗出入禁中﹐善作《臨江仙》詞﹐末章必用唐律兩句爲謔﹐以調時人之一笑。徽宗朝﹐內侍梁師成位兩府﹐甚尊顯用事﹐以文章自命﹐尢自矜爲詩。上皇稱善﹐顧謂俊臣曰「汝可爲好詞﹐以詠師成詩句之美。」且命押「詩」字韻。俊臣口占﹐末云「用心勤苦是新詩。吟安一个字﹐拈斷數莖髭。」上皇大笑。師成慍﹐見譖俊臣漏泄禁中語﹐責爲越州鈐轄。太守王嶷聞其名﹐置酒待之﹐醉歸﹐燈火蕭疏。明日﹐攜詞見帥﹐敍其寥落之狀﹐末云「捫窗摸戶入房來。笙歌歸院落﹐燈火下樓臺。」席間有妓秀美﹐而肌白如玉雪﹐頗有腋气難近。丰甫令乞詞﹐末云「酥胸露出白皚皚。遙知不是雪﹐爲有暗香來。」有善歌舞而體肥者﹐詞云「只恐歌舞罷﹐化作采雲飛。」俊臣亦頗有才者﹐惜其用工止如此耳。﹝寓簡﹞

《教坊記》﹕範漢女大娘子﹐亦是竿木家﹐開元二十一年出內﹐有姿媚而微慍羝。注﹕腋气也。

《羣經字詁》﹕醫書狐臭謂之慍羝。慍羝者﹐腋气也。

蝶訪曰﹕諺云「情人眼裏有西施」﹐鄙語也。黃山谷取以爲詩﹐有「西施逐人眼﹐稱心最爲得」之句。古諺一語﹐道盡世人痼癖。柰好色者﹐慕膻逐臭﹐顚倒其中﹐卒不之悟﹐蓋孽緣也。

◎蜀人魏野﹐隱居不仕宦。喜爲詩﹐以詩著名。卜居陜州東門之外﹐有《陜州平陸縣》詩云「寒食花藏縣﹐重陽菊繞灣。一聲離岸櫓﹐數點別州山。」最爲警句﹐所居頗瀟灑﹐當世顯人多與之遊。寇萊公尢愛之。嘗有《贈萊公》詩云「好向上天辭富貴﹐卻從平地作神仙。」後來公鎭北都﹐召野坐門下。北都有妓女﹐美色而舉止生硬﹐土人謂之生張八。因府會﹐萊公令乞詩於野﹐野卽贈之詩曰「君爲北道生張八﹐我是西州熟魏三。莫怪樽前無笑語﹐半生半熟未曾諳。」﹝墨客揮犀﹞

《司馬溫公詩話》﹕魏野處士﹐陜人﹐字仲先。

放翁題跋《魏先生艸堂集跋》按﹕「《國史》﹕野﹐陜人。沈存中《筆談》以爲蜀人﹐居陜州﹐不知何所據也。予在蜀十年﹐亦不聞野爲蜀人﹐《筆談》蓋誤也。慶元戊午﹐得之書肆﹐龜堂病叟手識。」

案﹕《墨客揮犀》﹐彭乘以野爲蜀人﹐卜居陜州﹐據以上所考﹐彭乘亦誤也。

◎範內翰祖禹作《唐鑑》﹐名重天下。坐黨錮事久之。其幼子溫﹐﹝案《東都事略》作「仲溫」﹞字元實﹐與吾善。政和初﹐得爲其盡力﹐而朝廷因還其恩數﹐遂官溫焉。溫實奇士也。一日﹐遊大相國寺﹐而諸貴璫蓋不辯有祖禹﹐獨知有《唐鑑》而已﹐見溫輒指目﹐方自相謂曰「此唐鑑兒也。」又溫嘗與貴人家會﹐貴人有侍兒﹐善歌秦少遊長短句﹐坐間略不頑﹐溫亦謹不敢吐一語。及酒酣歡洽﹐侍兒者始問﹕「此郎伺人耶﹖」溫遽起﹐叉手而對曰「某乃『山抹微云』女婿也。」﹝「山抹微云」﹐少遊詞也﹐爲時傳頌﹞聞者多絕倒。﹝鐵圍山叢談﹞

◎陳直方之妾﹐本錢塘妓也﹐乞新詞於蘇子瞻。子瞻因直方新喪正室﹐而錢塘人好唱《陌上花緩緩曲》﹐乃因其事以戲之。其詞則《江神子》也。詞云「玉人家在鳳凰山。水雲間。掩門關。門外行人﹐立馬看弓彎。十里春風誰指似﹐斜日映﹐繡簾斑。／多情好事與君還。憫新鰥。拭餘潸。明月空江﹐香霧著雲鬟。陌上花開看盡也﹐聞舊曲﹐破朱顏。」﹝詞苑叢談﹞

《香祖筆記》﹕錢武肅王目不知書﹐然其寄夫人書云「陌上花開﹐可緩緩歸矣。」不過數言﹐而姿制無限﹐𨿽文人操筆﹐無以過之。東坡演之爲《陌上花》絕句云「陌上花開蝴蝶飛﹐江山猶是昔人非。遺民幾度垂垂老﹐遊女猶歌緩緩歸。」

◎稼軒在上饒﹐屬其室病﹐呼醫對脈﹐吹笛婢名整整者侍側。乃指以謂醫曰「老妻病安﹐以此人爲贈。」不數日﹐果勿藥﹐乃踐前約。整整旣去﹐因口占《好事近》云「醫者索酬勞﹐那得許多錢帛﹖只有一个整整﹐也盒盤盛得。／下官歌舞轉淒惶﹐剩得幾枝笛﹖覷著這般火色﹐告媽媽將息。」一時戲謔﹐風調不羣。﹝淸波別誌﹞

◎王介甫詭詐不通﹐外除﹐自金陵過蘇州﹐劉原父作守﹐以州郡禮邀之﹐遂畱。方營妓列庭下﹐介甫作色﹐不肯就坐。原父辧論久之﹐遂去營妓﹐顧介甫曰「燒車與船。」延之上坐。﹝侯鯖錄﹞

◎有故人喜諧謔﹐見人家後房或北裏娼女多隱諱年歲﹐往往不肯出二十以上﹐故友戲謂曰「汝等亦有減年恩例﹐盡被燒丹學仙道人買去。」蓋道士多誑誕﹐動輒年數百歲耳。﹝寓簡﹞

◎王梅運勾﹐骨立有風味﹐朋從目之爲風流骸骨。崇寧癸未﹐余在金陵府集見官奴中有極瘦者﹐府尹朱世英語余曰「亦識生色髑髏否﹖」余欣然爲王勾答對。﹝萍洲可談﹞

蝶訪曰﹕夫不觀蘇文忠《髑髏贊》乎﹐「黃沙枯髑髏﹐本是桃李面﹐而今不忍看﹐當時恨不見。」了了四語﹐何異生公說法。蝶訪因下一轉語﹕「當時桃李面﹐卽是臭皮囊。」吾願遏欲者﹐遇桃李面卽作臭皮囊想﹐再作枯髑髏想。以此二念常持於心﹐好色之念自然熄矣。

◎徐黃州之子叔廣﹐十四秀才﹐先生與其舅張仲謨書所謂「十三十四皆有俊性」者是也。張無盡過黃州﹐黃州有四侍人﹐適張夫人攜其一往﹝「一往」一作「住」﹞婿家﹐爲浴兒之會。無盡因戲語云「厥有美妾﹐良由令妻。」公卽續之爲小賦云「道得徵章鄭趙﹐姓稱孫姜閻齊。浴兒於玉潤之家﹐一夔足矣。侍坐於冰淸之仄﹐三英粲兮。」﹝春渚紀聞〇孫梅《四六叢話》案﹕先生爲坡公也﹞

◎杜起莘自蜀入朝﹐不以家行﹐髙廟聞其淸修獨處﹐甚愛之。一日﹐因得對﹐褒諭曰「聞卿出局卽蒲團紙帳﹐如一行腳僧﹐眞難及也。」起莘頓首謝。未幾﹐遂擢爲諫官。張眞父戲之曰「吾蜀人﹐如劉韶美﹑馬圜仲及僕﹐蓋皆無妻妾﹐塊然獨處﹐與君等耳。君乃獨以此見知﹐得拔擢何也﹖當撾登聞鼓訴之﹗」因相與大笑而罷。起莘方爲言官﹐而眞父戲之如此﹐𨿽眞父豪气蓋一時﹐亦可見向來風气之厚。﹝老學庵筆記﹞

譏誚

◎承平時兩學作成之盛﹐不但英才輩出爲國之華﹐羣居萃處﹐𨿽一時謔浪之語﹐人皆喜聞而樂道之。嘗見前輩說數事。元祐間﹐敏求齋有治《春秋》陳生﹐與宋門一娼狎。一日會飲於曹門﹐因用《春秋》之文題於壁曰「春正月﹐會吳姬於宋﹐夏四月復會於曹。」有繼其文戲之曰「秋饑﹐冬大雪﹐公薨。」其意以爲財匱﹐當有饑寒之厄也。此固知非典﹐語亦切中後生佚遊迷而不返之病。﹝淸波雜誌﹞

《淸異錄》﹕或曰「不肖子傾產破業﹐所病不廖﹐其終柰何﹖」司馬安仁曰「爲鄭世尊而已。」又問﹕「何謂﹖」曰「鄭子以李娃故﹐行乞安邑﹐幾爲餒鬼。佛世尊欲與一切眾生﹐結勝因緣﹐遂於捨衛次第而乞﹐合二義以名之﹐非不肖子尙誰﹖」

◎江﹑淮﹑閩﹑浙土俗各有公諱﹐細民或相犯﹐至於斗擊。宣和中﹐眞州娼迎新守於維揚﹐揚守置酒大合兩部妓樂。揚州諱「缺耳」﹐眞州諱「火柴頭」。揚娼自恃會府意﹐輕屬城﹐故令茶酒兵爇火而有煙焰﹐使小鬟戒之已而不止﹐呼責之曰「貴官在大廳上張筵﹐如何燒火不謹﹐卻著柴頭﹗」咄置再四。眞娼笑語兵曰「行首三四度指揮﹐何得不聽﹖汝是何耳朵耶﹐沒耳朵耶﹗」揚娼大慚。乾道中﹐滁州教授考試於揚府﹐旣出院﹐赴郡集﹐帥命妓侑觴。教授者﹐儇子也﹐呼一娼歌於側﹐怒其不如指﹐謂之曰「大府樂籍﹐卻山野如此﹗」娼徐徐答曰「環滁皆山也。」此客愕然﹐終席不復敢出一話。﹝夷堅志﹞

蝶訪曰﹕我不侮人者﹐人自不侮我﹐惟口啟羞。發言宜愼也。儇薄者﹐自取辱耳﹗

◎宣城守呂士隆﹐好緣微罪杖營妓。後樂籍中得一客娼﹐妙麗善歌﹐有聲於江南﹐士隆眷之。一日﹐復欲杖營妓並麗華﹐麗華曰「不避杖﹐但恐新到某人者不安此耳﹗」士隆笑而從之。麗華短肥﹐故梅聖兪作《莫打鴨》詩以解之曰「莫打鴨﹐打鴨驚鴛鴦。鴛鴦新自南洲﹝「洲」一作「池」﹞落﹐不比孤洲老禿鶬。禿鶬尙欲遠飛去﹐何況鴛鴦羽翼長。」﹝侯鯖錄﹞

◎山谷《戲書秦少遊壁》詩云﹕」丁令威﹐化作遼東白鶴歸。朱顏未攺故人非﹐微服過宋風退飛。宋父擁彗待來歸﹐誰饋百牢鴝鵒妃﹖秦氏烏生八九子﹐鴉烏之兄畢逋尾。憶炊門牡烹伏雌﹐未肯增巢令汝棲。﹝注﹕細君亦必怨望﹐不肯增烏巢以容鴝鵒﹞莫愁野雉疏家雞﹐但願主人卵累累。」注﹕觀此詩意﹐當是少遊過南京有所盼﹐主公待少遊厚﹐欲令從歸而其家難之也。此篇因有秦氏烏故事﹐遂皆寄言眾禽以爲戲。丁令威以指少遊﹐鴝鵒以指所盼者﹐秦氏庭烏以指少遊之細君﹐鴉烏之兄﹐言其所生之子已長矣。宋都﹐今南京。宋父指南京主翁。末句戲謂少遊異時富貴﹐𨿽有姬妾何傷﹐以廣細君之意也。﹝山谷詩內集注﹞

《月令章句》曰﹕修鍵閉。注﹕鍵牡﹐閉牝也。所以止扉﹐或謂之剡移。

山谷《次韻孫子實寄少遊》詩﹕「才難不易得﹐志大略細謹。」注﹕少遊嘗教授蔡州﹐顧官妓婁婉及陶心兒者﹐詞中往往寄意。《王立之詩話》﹕「秦少儀云﹐少遊極怨山谷此句﹐謂言蔡州事少人知者﹐魯直詩語重﹐人旣見此語﹐遂使吹毛耳。」﹝山谷詩內集注﹞

蝶訪曰﹕潔品不自潔﹐而人潔之。非然者﹐尋瘢索垢﹐冷譏熱嘲﹐皆在己有以召之也﹐於人乎何怨﹖語云「欲人莫知﹐除己莫爲。」

◎王荊公暮年喜爲集句﹐唐人號爲「四體」﹐黃魯直謂正堪一笑爾。司馬溫公爲定武從事﹐同幕私幸營妓﹐而公諱之。嘗會僧廬﹐公往迫之﹐﹝《潛確類書》作「王荊公往迫之」﹞使妓逾墻而去﹐度不可隱﹐乃具道。公戲之曰﹕﹝《潛確類書》作「王荊公爲集句﹐戲之曰」﹞「年去年來來去忙﹐暫偸閒臥老僧牀。驚回一覺遊仙夢﹐又逐流鶯過短墻。」﹝後山詩話﹞

◎往時靑幕之子婦﹐妓也。善爲詩詞。同府以詞挑之﹐妓答曰「淸詞麗句﹐永叔子瞻曾獨步。似恁文章﹐寫得出來當甚彊。」﹝後山詩話﹞

◎宋子京修《唐書》﹐嘗一日逢大雪﹐添帟幕﹐燃椽燭一﹐秉燭二﹐左右熾炭兩巨鑪﹐諸姬環侍﹐方磨墨濡毫﹐以澄心堂紙艸某人傳。未成﹐顧諸姬曰「汝輩俱曾在人家﹐曾見主人如此否﹐可謂淸矣﹗」皆曰「實無有也。」其間一人來自宗子家﹐子京曰「汝太尉遇此等天气﹐亦復何如﹖」對曰「只是擁鑪命歌舞﹐間以雜劇﹐引滿大醉而已。如何比得內翰﹗」子京點頭曰「也自不惡。」乃擱筆掩卷起﹐索酒飲之﹐幾達晨。明日﹐對賓客自言其事。後每宴集﹐屢舉此以爲笑。﹝曲洧舊聞﹞

◎古諺云﹕大將軍食飽捫腹而嘆曰「我不負汝。」左右曰「將軍固不負此腹﹐此腹負將軍﹐未嘗少出智慮也。」學士陶穀侍兒﹐太尉黨公故姬也。陶一日以雪水分茶﹐謂之曰「黨公解此否﹖」對曰「黨公武人﹐每遇天寒雪作時﹐於錦帳中命歌兒度曲﹐飲羊羔酒﹐爾安知此樂﹗」陶悵然自失。黨公智慮過人﹐故爲癡絕以保身﹐因知大將軍未易一槪言也。﹝五總志﹞

《黃嬭餘話》﹕獨孤及詩「美人挾瑟對芳樹﹐玉顏亭亭與花雙。」「雙」字下得奇﹗嘗見朱揆《釵小志》記阮文姬鬢插杏花。陶溥公呼爲「二花」。所謂「雙」者﹐亦如「二花」之意歟﹖

蝶訪曰﹕一則對以「如何比得內翰」﹐一則對以「爾安知此樂」﹐語並冷雋。彼傲睨一切者﹐往往見輕於人﹐皆宋子京﹑陶穀類也。

◎有村校書﹐年已七十方買妾﹐饌客。東坡杖藜相過﹐村校書喜﹐延坐其東﹐起爲壽﹐且乞詩。東坡問﹕「所買妾年幾何﹖」曰「三十。」乃戲爲詩﹐其略曰「侍者方當而立歲﹐先生已是古稀年。」此老滑稽﹐故文章亦如此。﹝冷齋夜話﹞

◎東坡九日在舟中﹐望見魯少卿在吳山有美堂﹐攜妓而飲﹐遂作二絕戲之曰「指點雲間數點紅﹐笙歌正擁紫髯翁。誰知愛酒龍山客﹐卻在漁舟一葉中。」又曰「西閣珠簾捲落暉﹐水沈煙斷佩聲微。誰知通徳淒涼甚﹐擁髻無言怨未歸。」魯公使事已完﹐不回朝﹐家有美妾﹐故東坡譏之。﹝武林紀事﹞

《成化杭州府誌》﹕有美堂﹐嘉祐二年梅摯建。宋神宗賜詩有「地有吳山美」之句﹐摯乃築堂名之﹐歐陽修爲記﹐蔡襄書。宋《淳祐志》﹕有美堂﹐錢氏初建江亭於此﹐當在吳山最髙處﹐左江右湖﹐故爲登臨之勝﹐而前賢題詠﹐如東坡《九日舟中望見有美堂魯少卿飲處》詩﹐言舟中望見堂上宴集﹐此必西湖也。舊志言在郡城﹐又可以見古城界於吳山矣。淳祐六年﹐府尹趙與籄獲古刻小碑於山巓太歲殿之側﹐卽仁宗禦賜梅公詩也﹐此堂故址益顯著云。﹝案﹕「﹛己口心﹜」字﹐《康熙字典》《字匯補音》未詳﹐《宋史﹟宗室表》﹕與◎﹐嘉定進士﹐」

案﹕《西湖遊覽志》載有美堂在鳳凰山者﹐誤也。

◎劉貢父知長安﹐妓有茶嬌者﹐﹝《侯鯖錄》云﹐所謂添蘇者也﹞以色慧稱﹐貢父惑之﹟事傳一時。貢父被召還朝﹐茶遠送之。貢父爲夜宴痛飲﹐有別詩曰「畫堂﹝《侯鯖錄》作「玳筵」﹞銀燭徹宵明﹐白玉佳人唱渭城。唱﹝「唱」一作「更」﹞盡一杯須起舞﹐關河風月不勝情。」至關﹐永叔直出道者院﹐去城四十五里迓貢父﹐貢父適病酒未起。永叔曰「何故未起﹖」貢父曰「自長安路中親識畱飲﹐頗爲酒病。」永叔戲之曰「貢父非獨酒能病人﹐茶亦能病人多矣。」﹝過庭錄﹞

案﹕《過庭錄》《侯鯖錄》所記相同﹐皆作貢父。餘懷《宮閨小名後錄》載「茶嬌﹐長安妓﹐劉原父眷之﹐有詩」﹐誤作「原」字耶﹐抑別有所據耶﹖俟再考。

《樂善錄》﹕劉貢父博學有俊才﹐而滑稽善謔﹐多所忤犯﹐人皆嫉之﹐貢父乃以自誇也。臺官馬默嘗劾其輕薄﹐不當置在文館。貢父聞之﹐遽言曰「豈是馬默﹐遽合驢鳴。」其所以口給者類如此。晚年得惡疾﹐﹝《澠水燕談錄》作「風疾」﹞須眉墮落﹐鼻梁斷壞﹐苦不可言。一日﹐與蘇公子瞻數人﹐各引古人一聯以相戲。子瞻遽言曰「大風起兮眉飛揚﹐安得猛「猛一作壯士」兮守鼻梁﹗」坐中大噱﹐貢父但愴感而已。自此益慚愧﹐轉加困劇而斃。蓋好謔人者﹐但知取快一時﹐不知一語中人甚酷﹐甚於毒刃﹐尙安得望其壽考終吉哉﹖

《宋史》﹕劉攽﹐字貢父﹐與敞同科﹐拜中書舍人。爲人疏俊﹐不修威儀﹐喜諧謔﹐數用以招怨悔﹐終不能攺。

《晁氏客話》﹕東坡好戲謔﹐語言或稍過﹐純夫必戒之。東坡每與人戲﹐必祝曰「勿令範十三知。」純夫舊行第十三也。

蝶訪曰﹕戲謔﹐君子所不免﹐然不至於虐則善矣。大抵譏誚之語﹐先發者未必切害﹐而報復者往往奇險深酷﹐不知取虐於人者﹐趨禍之路也。古人嫌隙多起於俳諧﹐不如戒而無之。豈惟全交﹐實免禍之道耳。

◎楊褒﹐字之美。嘉祐末﹐爲國子監直講。治平間﹐出通判穎州。好收法書﹐蔡君謨多從借拓。歐陽文忠公見其女奴彈琵琶﹐戲作《呈聖兪》詩云「楊君好雅心不俗﹐太學官卑飯脫粟。嬌兒兩幅靑布裙﹐三腳木牀坐調曲。奇書古畫不論價﹐盛以錦囊裝玉軸。披圖掩卷有時倦﹐臥聽琵琶仰看屋。客來呼童旋梳洗﹐滿額花鈿貼黃菊。𨿽然可愛眉目秀﹐無柰長饑頭頸縮。」亦可見其人也。﹝蘇詩施注﹞

案﹕《蘇詩施注》敍歐陽公詩﹐僅「嬌兒」以下四句﹐檢閱《文忠公詩鈔》﹐上下添入八句。

《南陽集》﹕韓維﹐字持國﹐有《和李寺丞詠楊之美家琵琶妓》詩﹕「客來呼童理弦索﹐滿目狼藉施鉛朱﹐樽前一聽啄木奏﹐能使四座攺觀爲歡娛。有時陳書出眾畫﹐羅列卷軸長短俱。破縑壞紙抹漆黑﹐筆墨僅辧絲毫余。」與歐陽文忠詩同一嘲戲也。

《澠水燕談錄》﹕楊褒好古博物﹐尢好書畫奇玩﹐充實中橐。家姬數人﹐布裙糲食﹐而歌舞絕妙﹐故歐陽公贈之詩云「三腳木牀坐調曲」﹐蓋言褒之貧也。

◎苕溪漁隱曰﹕山谷《戲聞善遣侍兒來促》詩云「日遣侍兒來報嘉﹐艸鞋十里踏堤沙。鳩盎茶樣施丹粉﹐只欠一枝萵苣花。」其醜陋可想﹐山谷亦善謔也。﹝苕溪漁隱叢話﹞

愛慕

◎周平園嘗出使過池陽﹐太守趙富文彥博招會飲﹐坐中有曹盼者﹐潔自純靜﹐或病其訥而不穎。公爲賦梅以見意云「踏白江梅﹐大都玉斫酥凝就。雨肥霜逗﹐癡呆閨房秀。／莫待冬深﹐雪壓風欺後。君知否﹐卻嫌伊瘦﹐又怕伊僝僽。」酒酣﹐又出家姬小瓊﹐舞以侑酒。公又賦一闋云「秋夜乘槎﹐客星容到天孫渚。眼波微注﹐將謂牽牛渡。／見了還非﹐重理霓裳舞。𨿽無誤﹐﹝周必大《近體樂府》「𨿽」作「都」﹞幾年一遇﹐莫訝周郎顧。」石湖云「朝士中姝麗有三傑。」謂韓無咎﹑晁伯如家姬﹐及趙彥博家姬小瓊也。禁中亦聞之﹐異時有以此事中傷者﹐阜陵亦爲之一笑。﹝齊東野語﹞

《宮閏小名錄》﹕曹聘﹐池州妓﹐周平園賦《點絳唇》小詞贈之。

案﹕《齊東野語》作曹盼﹐此作曹聘﹐異俟考。

◎襄陽時同官李友諒仲益﹐贈張子齊思仲家歌人團茶﹐予題其封云「色映宮姝粉﹐香傳漢殿春。團團明月魄﹐卻贈月中人。」﹝侯鯖錄﹞

◎南渡初﹐南班宗子寓居會稽﹐爲近屬士家最盛﹐園亭甲於浙東﹐一時坐客皆騷人墨士﹐陸子逸淞嘗預焉。有侍姬盼盼者﹐色藝殊絕﹐陸每屬意焉。一日宴客﹐偶睡﹐不預捧觴之列。陸因問之﹐士卽呼至﹐其枕痕猶在臉。陸爲賦《瑞鶴仙》﹐有「臉霞紅印枕」之句﹐一時盛傳之﹐逮今爲雅唱。後盼盼亦歸陸氏。二陸兄弟俱有時名﹐子逸詞勝而詩不及弟遊。﹝耆舊續聞﹞

案﹕陸淞《瑞鶴仙》詞﹐朱竹垞載入《詞綜》﹐而張綖《詩餘圖譜》作歐陽修詞﹐與《詞綜》所載全詞無異。陸詞爲盼盼而作﹐一時盛傳﹐紀述家多稱之﹐不知張綖何據﹐竟爲歐陽文忠之作﹖嗣見《陽春白雪》載黃澹翁中《瑞鶴仙》詞﹐注用陸淞韻﹐起句云「睡餘倦拋枕﹐憶篆鼎﹐香銷起來慵整。」卽此益證爲陸詞矣。

◎小紅﹐範成大靑衣也﹐有色藝。成大請老﹐姜夔詣之。一日﹐授簡徵新聲﹐夔制《暗香》《疏影》兩曲﹐成大使二妓歌之﹐音節淸婉﹐成大尋以小紅贈之。其夕大雪﹐過垂虹﹐賦詩曰「自喜﹝《白石詩集》作「自作」﹞新詞韻最嬌﹐小紅低唱我吹簫。曲終過盡松陵路﹐回首煙波十四﹝四一作裏﹞橋。」夔喜自度曲﹐吹洞蕭﹐小紅輒歌而和之。夔卒於蘇州﹐範挽詩曰「所幸小紅方嫁了﹐不然啼損馬塍花。」宋時花藥出東西馬塍﹐皆名人葬處﹐夔葬於此﹐故云。﹝研北雜誌﹞

《白石道人詩集》﹐堯章有《詠陳日華侍兒讀書一絕》詩云「繹句尋章久未休﹐花房日晏不梳頭。誰教郎主能多事﹐乞與冥冥千古愁。」

《詞品》﹕姜白石詩家名流﹐詞尢精妙﹐不減淸眞﹐其間髙處有美成所不能及者。善吹蕭﹐多自制曲﹐初則率意爲長短句﹐旣成乃按以律呂﹐無不協者。有詠蟋蟀《齊天樂》一闋最勝。其戲張平甫納妾云「別母情懷﹐隨郎滋味﹐桃葉渡江時。翠樓吟云﹐檻曲縈紅﹐檐牙飛翠。酒祓淸愁﹐花銷英气。」句法奇麗﹐其腔皆自度者﹐借舊譜零落﹐未能被之管弦也。

◎範成大﹐吳郡人也。所居石湖在太湖之濱﹐阜陵宸翰匾之。有《酒邊二絕》﹐詠歌姬之作﹐詩云「團扇香中裊裊風﹐斷腸聲裏看羞紅。不須過處催幹盞﹐聽徹歌頭盞自空。」又云「日長繡倦酒紅潮﹐閒束羅巾理《六麼》。新樣築球《花十八》﹐丁寧小玉謾吹簫。」

《香研居詞麈》﹕歐陽文忠詞云「貪看《六麼﹟花十八》」。

《碧雞漫志》此曲內一疊名《花十八》﹐前後十八拍﹐又四花拍﹐共二十二拍。樂家所謂花拍﹐蓋非正也。按花拍﹐卽今之贈板﹐二字甚雅。吳夢窗有《夢行雲》詞﹐自注﹕「一名《六麼﹟花十八》《六麼》本大曲﹐此其中之一疊。」

《宮閨小名後錄》﹕嚴子文歌姬遏云﹐石湖有贈詩。韓子師歌姬鶯鶯﹐孟嶠之家姬輕雲﹑翠英﹐皆見石湖詩。

◎晁無咎《紫玉簫》詞原注﹕「過堯民金部四叔位﹐見韓相家姬所畱題。」前半闋云「羅綺叢中﹐笙歌筵裏﹐眼狂初認輕盈。無花解比﹐似一鉤新月﹐雲際初生。算不虛得﹐都占與第一佳名。輕歸去﹑那知有人﹐別後牽情。」﹝樂府雅詞﹞

晁補之﹐字無咎﹐《赴廣陡道中》詩云「醉臥符離太守亭﹐別都弦管記曾稱。淮山楊柳春千里﹐尙有多情憶小勝。」自注﹕「南都畱守使雙鬟勸酒﹐小勝其字也。」﹝雞肋集﹞

◎晁無咎之貶玉山也﹐過彭門﹐而陳履常廢居裏中。無咎出小鬟﹐舞《梁州》以佐灑。履常作《減字木蘭花》云「娉娉裊裊﹐芍藥梢頭紅樣小。舞袖低垂﹐心到郎邊客已知。／金樽玉酒﹐﹝後山長短句作「當筵舉酒」﹞勸我花前千萬壽。莫莫休休﹐白髮簪花我自羞。」無咎云「人疑宋開府鐵心石腸﹐及爲《梅花賦》﹐淸便艷發﹐殆不類其爲人。履常淸通﹐𨿽鐵心石腸不及開府﹐而此詞淸便艷發﹐過於《梅花賦》矣。」﹝淸波雜誌﹞

案﹕《墨莊漫錄》載此則作「出小姬娉娉」。《侍兒小名錄拾遺》作「出小鬟招奴」。二書俱張邦基著述﹐不解何以兩歧﹐可異也。

◎李廌方叔﹐華山人﹐著有《月巖集》。嘗飲襄陽沈氏家﹐醉中題侍兒小瑩裙帶云「旋翦香羅列地垂﹐嬌紅嫩綠寫珠璣。花前欲作垂垂結﹐系定春光不放歸。」後小瑩歸郭伋使君家﹐更名艷瓊﹐尙存也。他日訪之﹐乃襄陽士族家﹐遂嫁之。﹝墨莊漫錄﹞

◎李商老云「王直方髙資﹐有園在城南﹐事諸名流﹐具杯盤﹐出聲妓以娛客。故山谷詩云﹕『重來﹝《山谷詩集》「來」作「遊」樊素病﹐捧心不能妝。』張文潛詩云﹕『執板歌一聲﹐坐客無畱觴。』皆爲皓齒蛾眉設。」﹝曾端伯詩選﹞

《王立之詩話》﹕山谷與餘詩云「欲作短歌憑阿素﹐丁寧誇與落花風。」後攺「歌」字作「章」字﹐「丁寧」字作「緩歌」字。

《山谷詩集》題作《謝王舍人翦送狀元紅﹝牡丹名﹞》詩云「淸香拂袖翦來紅﹐似繞名園曉露叢。欲作短章憑阿素﹐緩歌誇與落花風。」《內集注》﹕「阿素﹐立之家小鬟素素也。」

《墨莊漫錄》﹕王直方立之﹐父名棫﹐家多侍兒﹐而小鬟素兒尢妍麗。王嘗以臘梅送晁無咎﹐無咎以詩五絕謝之﹐詩云「芳菲意淺姿容澹﹐憶得素兒如此梅。」

◎陸惇禮藻有侍兒名美奴﹐善綴詞﹐出侑樽酒﹐每丐韻於坐客﹐頃刻成章。《卜算子》云「送我出東門﹐作別長安道。兩岸垂楊鎖暮煙﹐正是秋光老。／一曲古《陽關》﹐莫惜金樽倒。君向瀟湘我向秦﹐魚雁何時到﹖」《如夢令》云「日暮馬嘶人去﹐船逐淸波東注。後夜最髙樓﹐還肯思量人否﹖無緒﹐無緒﹐生怕黃昏疏雨。」﹝苕溪漁隱叢話﹞

◎王定國嶺外歸﹐出歌姬勸東坡酒。坡作《定風波》詞﹐並敍曰「定國歌兒名柔奴﹐姓宇文氏﹐眉目娟麗﹐善應對﹐家世京師。定國南遷歸﹐予問柔﹕『廣南風土應是不好﹖』柔奴對曰﹕『此心安處﹐便是吾鄕。』因爲綴此。」詞云「常羨人間琢玉郎﹐夭教分付點酥娘﹐自作淸歌侍皓齒。風起﹐雪飛炎海變淸涼。／萬里歸來年愈少﹐微笑﹐笑時猶帶嶺梅香。試問嶺南應不好﹐卻道﹐此心安處是吾鄕。」﹝東臯雜錄﹞

《鶴林玉露》﹕東坡於世家中得王定國﹐於宗室中得趙徳麟﹐獎許不容口。定國坐坡累謫賓州﹐瘴煙窟裏五年﹐面如紅玉﹐尢爲坡所敬服。然其後乃階梁師成以進﹐而徳麟亦諂事譚稹。紹興初﹐徳麟主管大宗正司﹐有旨令易環衛官﹐宰相呂頤浩奏曰「令疇讀書能文﹐蘇軾嘗薦之﹐似不須易。」髙宗曰「令疇昔事譚稹﹐爲淸議所薄。」竟易之。士大夫晚節持身之難如此。

◎太守閭丘公顯致仕﹐居姑蘇﹐坡公飲其家﹐出後房佐酒。有懿卿者﹐善吹笛﹐公賦《水龍吟》贈之﹐後攧云「聞道嶺南太守﹐後堂深﹑綠珠嬌小。倚窗學弄﹐《梁州》初徧﹐《霓裳》未了。嚼徵含宮﹐泛商流羽﹐一聲雲杪。爲使君洗盡﹐蠻煙癉雨﹐作霜天曉。」﹝詞苑叢談﹞

《中吳紀聞》﹕閭丘孝終﹐字公顯。東坡謫黃州時﹐公爲太守﹐與之往來甚密。未幾掛其冠而歸﹐與諸名人爲九老之會。東坡過蘇必見之。今蘇集有詩詞各二篇﹐皆爲公作也。公後房有懿卿者﹐頗具才色﹐詩詞俱及之。東坡嘗云「蘇州有二丘﹐不到虎丘﹐卽到閭丘。」

《宮閨小名後錄》﹕陳公密侍兒素娥﹐歌《紫玉簫》曲﹐勸東坡酒﹐東坡賦《鷓鴣天》贈之。又趙長卿歌姬文卿﹐能寫東坡字﹐唱東坡詞。

◎周益公贈胡邦衡詩﹐題曰「邦衡置酒出小鬟﹐予以『官柳』名之。聞邦衡近買婢﹐名『野梅』以爲對。」詩云「濁水難攀淸路塵﹐偶曾先後掌絲綸。歸來久侍茵憑舊﹐至後初逢梅柳新。湖水欹斜應有意﹐﹝蘇詩「日出冰澌湖水散﹐官梅野柳漸欹斜。」﹞春光漏泄不無因﹐絳帷幸爲天荒破﹐日日當爲問道人。」﹝益公省齋稿﹞

《二老堂詩話》﹕胡邦衡多髯﹐初除吏部郎官﹐或以「髯吏部」爲戲。

《益公省齋稿》﹐周必大《賦詩謝送賜茗﹐復以丙申小春四銙寄贈胡邦衡》詩云「淳熙又貢第三春﹐驛騎星馳渡劍津。七祖師泉難話舊﹐八功徳水且嘗新。雪亭烹處休裝景﹐火閣煎時卻可人。只恐春從官柳動﹐樂天還欲醉精醇。」注﹕「官柳﹐邦衡侍婢名。」

◎韓淲﹐字仲止﹐元吉之子。夜飲潘舍人家﹐有客攜家妓來歌﹐因賦《浣溪沙》云「小雨初晴作社寒﹐月嬌花院篆香殘。杏腮桃臉黛眉彎。／歌拂燕梁牽客恨﹐醉臨鸞鏡怕人看。良宵春夢繞屏山。」﹝澗泉詩餘﹞

◎妙奴者﹐錢塘陳令舉家小鬟也。令舉宴秦少遊﹐出以佐酒﹐少遊贈之詩云「西湖水滑多嬌娘﹐﹝《淮海集》娘作嬙﹞妙奴十二正芬芳。肌膚雪﹝雪作皙﹞白髮腳長﹐含語未發先有香。溪上夜宴侍簪裳﹐皎如華月墮滄浪。」又末二句云「妙奴勿倦侑羽觴﹐主人正欲遊醉鄕。」﹝西湖遊覽志余﹞

◎東坡寄柳子玉詩云「聞道牀頭惟竹幾﹐夫人應不解卿卿。」山谷云「竹夫人乃涼寢竹器﹐憩臂休膝﹐似非夫人之職﹐而冬夏靑竹之所長﹐故名曰靑奴。」嘗作詩曰「穠李四弦風拂席﹐昭華三弄月侵牀。我無紅袖堪娛夜﹐正要靑奴一味涼。」穠李﹑昭華﹐貴人家兩女妓也。﹝王立之詩話﹞

《山谷詩外集注》﹕山谷《從王都尉覓千葉梅﹐云已落盡﹐戲作嘲吹笛侍兒》詩云「若爲可耐昭華得﹐脫帽看發已微霜。催盡落梅春已半﹐更吹『三弄』乞風光。」注﹕「駙馬都尉王晉卿家吹笛妓名昭華。」

《堅瓠集》﹕黃魯直大署聽王晉卿家姬昭華吹笛﹐贈以詩云「蘄竹能吹水底龍﹐玉人應在月明中。何時爲洗秋空熱﹐散作霜天落葉風﹖」

◎趙彥端有席上贈侍人《淸平樂》詞云「桃根桃葉﹐一樹芳相接。春到江南三二月﹐迷損東家蝴蝶。／殷勤踏取靑陽﹐風前花正低昂。與我同心梔子﹐報君百結丁香。」﹝介庵詞﹞

◎吳感﹐字應之﹐以文章知名﹐天聖二年省試爲第一﹐又中天聖九年書判拔萃科﹐仕至殿中丞。居小市橋﹐有侍姬曰紅梅﹐因以名其閣﹐嘗作《折紅梅》詞﹐前半闋云「喜輕澌初泮﹐﹝《詞綜》「泮」作「綻」﹞微和漸入﹐芳郊時節。春消息﹑夜來陡覺﹐紅梅數枝爭發。玉溪仙館﹐不是个﹑尋常標格。化工別與﹑一種風情﹐似勻點胭脂﹐染成香雪。」其時傳播人口﹐春日郡宴必使娼人歌之。吳死﹐其閣爲林少卿所得﹐兵火前尙存。子純﹐字晦叔﹐文行亦髙﹐鄕人呼爲吳先生。﹝中吳紀聞﹞

《浩然齋雅談》﹕天聖中﹐吳感爲殿中丞。吳中丞所居有紅梅閣﹐蓋吳有愛姬者紅梅﹐因以名閣﹐又作《折紅梅》詞。

案﹕《中吳紀聞》注﹐楊元素《本事集》誤以爲蔣堂侍郎有小鬟號紅梅﹐吳殿丞作此詞贈之。陶樑《詞綜補遺》所載《折紅梅》另是一詞。據《中吳紀聞》﹐吳感蓋賦二詞也。所可異者﹐朱彜尊《詞綜》﹑萬樹《詞律》皆以「喜輕澌」一詞爲杜安世壽域作﹐不知何據。

◎山谷《宴桃源》詞﹐一名《如夢令﹟書趙伯克家小姬領巾》。云「天气把人僝僽﹐落絮遊絲時候。茶飯可曾忺﹐﹝—本云「去歲迷藏花柳。恰恰如今時候﹐心緒幾曾歡﹗」﹞贏得鏡中消瘦。生受﹐生受﹐更被養娘催繡。」﹝山谷詞﹞

◎向子諲﹐字伯恭﹐自號薌林居士﹐有席上贈侍兒輕輕《殢人嬌》詞云「白似雪花﹐柔於柳絮。蝴蝶兒﹑鎭長一處﹐春風駘蕩﹐驀然吹去﹐爭得倩遊絲﹐半空惹住。／波上精神﹐掌中態度。分明是﹑彩雲團做﹐當年飛燕﹐從今不數。只恐是﹑髙唐夢中神女。」﹝酒邊集﹞

《宮閨小名後錄》﹕輕輕﹐錢卿侍兒﹐薌林贈《殢人嬌》詞。又﹐小桃﹑小蘭﹐宋侍制家姬﹐薌林贈《浣溪沙》詞。賀全眞﹐張子寔家姬﹐薌林贈《玉樓春》詞。

◎乙丑冬﹐予客寄成都之碧雞坊妙勝院。自夏涉秋﹐與王和先﹑張齊望所居甚近﹐皆有聲妓。日置酒相樂。予亦往來兩家不厭也。嘗作詩云「王家二瓊芙蓉妖﹐張家阿倩海棠魄。露香亭前占秋光﹐紅雲島邊弄春色。滿城錢癡買娉婷﹐風卷畫樓絲竹聲。誰似兩家喜看客﹐新翻歌舞勸飛觥。君不見東州鈍漢發半縞﹐日日醉踏碧雞三井道。」﹝碧雞漫志﹞

◎張文潛有《詠海棠》詩﹐注云「晁二家去歲海棠花開﹐晁二呼杜卿家小娃歌舞﹐花下痛飲。今春花開﹐復欲招客﹐而杜已出守。戲以詩調之。」「頗疑蜂蝶過鄰家﹐知是東墻去歲花。駿馬無因迎小妾﹐鴟夷何用彊隨車。」﹝海棠譜﹞

◎劉克莊《淸平樂》詞云「宮腰束素﹐只怕能輕舉。好築避風臺護職﹐莫遣驚鴻飛去。／一團香玉溫柔﹐笑顰俱有風流。貪與蕭郎眉語﹐不知舞錯伊州。」題注﹕「頃在維揚陳師文參議家﹐舞姬絕妙﹐爲賦此詞。」﹝後村別調﹞

◎趙徳麟令疇《浣溪沙》詞云「穩小弓鞋三寸羅﹐歌唇淸韻一櫻多。燈前秀艷總橫渡。／指下鳴琴淸杳渺﹐掌中回旋小婆娑。明朝歸路柰情何﹗」題注﹕「劉平叔出家妓八人絕藝﹐乞詞﹐贈之腳絕﹑歌絕﹑琴絕﹑舞絕。」

◎曾誠存之﹐元符間任館職﹐嘗與同捨諸公飲王詵都尉家。有侍兒輩侍香﹐求詩求字者以「煙濃近侍香」爲韻﹐存之得「濃」字賦詩云「俯仰家人看墨蹤﹐和研親炷寶燻濃。詩情過筆當千里﹐妙思凝香欲萬重。山盎泄云傾白酒﹐越羅沾露浥黃封。從來粉黛宜燈燭﹐妙手誰憑寫醉容﹗」又有《七夕王都尉邀同捨聽琵琶》詩﹐其結句云「淚珠散作人間露』最覺更闌潤錦絳」。﹝墨莊漫錄﹞

蝶訪曰﹕競致妖靡﹐用侈燕席﹐求之萬方﹐百金不易。持觴一曲﹐飲釂顏開﹔主勸客酬﹐笑言歡咍。夫豈不樂﹐嗟禮何在﹖狂者斷腸﹐莊毅色攺﹔戲狎因之﹐東主亦悔﹔主賓胥失﹐顧不足戒此歡飲﹖箴之垂戒也。今𨿽異於曩者﹐而士大夫官職稍如意﹐後房往往增置不已。夫不觀朱伯廬《治家格言》乎﹐婢美妾嬌﹐非閨房之福。欲齊其家者﹐當謹戒之於始也。

宋艷卷八

感戚

◎宋駙馬都尉王晉卿﹐得罪外謫﹐後房善歌者名「囀春鶯」﹐乃東坡所見也﹐亦遂爲密縣馬氏所得。後晉卿還朝尋訪﹐微知之﹐作詩云「佳人已屬沙叱利﹐義士今無古押衙。回首風光𨿽尙在﹐春鶯休囀上林花。」僕在密縣﹐與馬縉輔遊甚久﹐知之最詳﹐縉輔在其兄處猶見之﹐國色也。《西淸詩話》中載此事﹐云過穎昌見之﹐傳誤也。﹝許彥周詩話﹞

《苕溪漁隱叢話》﹕晉卿每話此事﹐客有足成章者﹕「幾年流落向天涯﹐萬里歸來兩鬢華。翠袖香殘歌浥淚﹐靑樓云渺定誰家﹖佳人已屬沙叱利﹐義士今無古押衙。回首音塵兩沈絕﹐春鶯休囀沁園花。」

《詞苑叢談》載囀春鶯事﹐王晉卿於客足成詩之後﹐淒然賦《蝶戀花》詞云「鐘送黃昏雞報曉﹐昏曉相催﹐世事何時了﹖萬恨千愁人自老﹐春來依舊生芳艸。／忙處人多閒處少﹐閒處光陰﹐幾个人知道﹗獨上髙樓云杳杳﹐天涯一點靑山小。」﹝案﹕《堅瓠集》載此詞﹐標目作《醒世詞》﹞

蝶訪閱《本事詩》載瞿佑《囀春鶯曲》詩曰「停驂惆悵惜芳時﹐嶺海歸來兩鬟絲。縱使鶯聲如舊好﹐綠楊都是折殘枝。」末句詩意﹐殆調笑晉卿也。﹝案此詩題注引《西淸詩話》﹐與《許彥周詩話》稍異﹐中載晉卿南還至汝陰道中﹐聞歌聲曰「此囀春鶯也。」詩首用「停驂」本此﹞

◎蔡持正謫新州﹐侍兒從焉﹐善琵琶﹐嘗養一鸚鵡甚慧﹐丞相呼琵琶﹐卽扣一響板﹐鸚鵡傳呼之「琵琶」。逝後﹐誤扣響板﹐鸚鵝猶傳言。丞相大慟﹐感疾不起﹐嘗爲詩云「鸚鵝言猶在﹐琵琶事已非。傷心瘴江水﹐同渡不同歸。」﹝侯鯖錄﹞

◎劉偉明弇﹐旣喪愛妾而不能忘﹐爲《淸平樂》詞云「春風依舊﹐若意隋堤柳。搓得鵝兒黃欲就﹐天气淸明時候。／去年紫陌靑門﹐今宵雨魄雲魂。斷送一生憔悴﹐能消幾个黃昏﹖」偉明有《龍雲集》。﹝復齋漫錄﹞

案﹕《淸平樂》一詞﹐《樂府雅詞》列趙徳麟作﹐俟再考。

◎鄭周卿﹐僕鄕人也﹐公肅右丞之孫﹐能詩。一日﹐鄭之他郡而愛妾死﹐作詩云「鶴歸空有恨﹐雲散本無心。」於情念中猶稍自在也。後娶熊氏晉如之女。丙午丁未年﹐知鄆州中都縣﹐連年與盜賊鏖戰﹐隤然獨存。權朝美曾錄其功上之﹐後不報。今不知消息﹐可憐哉。﹝許彥周詩話﹞

◎丁基仲《水龍吟》云『蔥指冰弦﹐蕙懷春錦」﹐又云「悵芙蓉城杳」﹐當是悼其側室而作。觀《夢窗詞》可證。﹝絕妙好詞箋﹞《陽春白雪》﹕丁基仲《水龍吟》詞云「雁風吹裂云痕﹐小樓一綫斜陽影。殘蟬抱柳﹐寒蛩入戶﹐淒音忍聽。愁不禁秋﹐夢還驚客﹐靑燈孤枕。未更深早是﹐梧桐泫露﹐那堪度﹑蘭宵永。／空嘆銀瓶眢﹝一作金﹞井﹐醉鄕醒﹑溫柔鄕冷。徵塵倦撲﹐閒花漫舞﹐何心管頒。蔥指冰弦﹐蕙懷春錦﹐楚梅風韻。恨芙蓉城杳﹐藍云依黯﹐鎖巫峯暝。」

《夢窗甲稿﹟髙山流水》﹕丁基仲有側室﹐善絲桐賦詠﹐曉達音律﹐備歌舞之妙﹐云「素絲一一起秋風。寫柔情﹑都在靑蔥。徽外斷腸聲﹐霜霄暗落驚鴻。低顰處﹑翦綠裁紅。仙郎伴﹐新制還賡舊曲﹐映月簾櫳。似名花並蒂﹐日日醉春濃。」

◎曹邍﹐號松山﹐《齊夭樂﹟和翁時可悼故姬》前半闋云「翠簫聲斷靑鸞翼﹐心期鈿釵誰表﹖夜燭銀屏﹐春風粉袖﹐猶記琵琶斜抱。瑤池路杳﹐恨巫女回云﹐月娥沈照。漫說蓬萊﹐玉環花貌夢難到。」﹝詞綜補遺﹞

◎張叔夏《解語花》題注﹕「吳子雲家姬愛菊﹐善歌舞﹐忽有朝云之感﹐作此以寄。」詞云「行歌趁月﹐喚酒延秋﹐多買鶯鶯笑。蕊枝嬌小﹐渾無柰﹑一掬醉鄕懷抱。籌花鬥艸﹐幾曾放好春閒了。芳意闌﹐可惜香心﹐一夜酸風掃。／海上仙山縹渺﹐問玉環何事﹐苦無分曉。舊愁空杳﹐藍橋路﹑深掩半庭閒照。餘情暗惱﹐都緣是﹑那時年少。驚夢回﹑懶說相思﹐畢竟如今老。」﹝山中白雲詞﹞

◎東坡在惠州﹐作梅詞云「玉骨那愁瘴霧﹐冰肌自有仙風。海仙﹝「仙」一作「山」﹞時遣探芳叢﹐倒掛綠毛麼鳳。／素面常嫌粉污﹐洗妝不褪唇紅。髙情已逐曉云空﹐不與梨花同夢。」時侍兒朝云新亡﹐其寓意爲朝云作也。﹝冷齋夜話﹞

《苕溪漁隱叢話》﹕東坡朝云詩並引云「予家有數妾﹐四五年相繼辭去﹐獨朝云者隨予南遷﹐因讀《樂天集》﹐戲作此詩。朝雲姓王氏﹐錢塘人。嘗有子曰干兒﹐未期而夭。」﹝《東坡集﹟朝云墓志》﹕「生子遁﹐未期而夭。」詩云「不似楊枝別樂天﹐恰如通徳伴伶玄。阿奴絡秀不同老﹐天女維摩總解禪。經卷藥鑪新活計﹐舞衫歌扇舊因緣。丹成逐我三山去﹐不作巫陽雲雨仙。」苕溪漁隱曰「詩意佳絕﹐善於爲戲。略去洞房之气味﹐翻爲道人之家風。若樂天所云『櫻桃樊素口﹐楊柳小蠻腰』﹐但自吒其佳麗﹐塵俗哉﹗」

《東坡先生年譜》﹕熙寧七年甲寅﹐先生年三十九﹐在杭州通判任。是年納侍妾朝云。

《東坡集》﹕朝云始不識字﹐晚忽學書﹐粗有楷法﹐從泗上比丘尼衝義學佛﹐亦略聞大義。

《靑泥蓮花記》﹕王朝云﹐字子霞﹐錢塘名妓。子瞻宦錢塘﹐納爲常侍。初不識字﹐旣事子瞻﹐遂學書﹐租有楷法。

《藝苑雌黃》﹕朝云者﹐東坡侍妾也。嘗就令秦少遊乞詞﹐少遊作《南歌子》贈之云「靄靄迷春態﹐溶溶媚曉光。不應容易下巫陽﹐只恐翰林前世﹑是襄王。／暫爲淸歌住﹐還因暮雨忙。瞥然歸去﹝一作飛去﹞斷人腸﹝斷人腸﹞﹐空使蘭臺公子﹑賦《髙唐》。」何其婉媚也。

《甕牖閒評》﹕少遊爲朝云作《南歌子》詞﹐謂朝云死後作﹐其間言語亦可見﹐而《藝苑雌黃》乃云《南歌子》者﹐東坡令朝云就少遊乞之﹐恐非也。

案﹕《甕牖閒評》載少遊詞﹐無疊句「斷人腸」三字。

《詞律拾遺》謂此詞後三句疊『斷人腸」三字﹐他家所無。

《浩然齋雅談》﹕劉潛夫使廣日﹐經過惠州六如亭﹐有詩云「吳兒解記眞娘墓﹐杭俗猶存蘇小墳。誰與惠州耆舊說﹐可無抔土覆朝云﹖」於是郡守與之修墓﹐立碑文﹐題云「昔人喜說墜樓姬﹐前輩尢髙斷臂妃。肯伴主翁來過嶺﹐不妨扶起六如碑。」

《唐宋詩醇》﹕蘇軾《過嶺二首》﹐後一首起四句云「七年來往我何堪﹐又試曹溪一勺甘。夢裏似曾遷海外﹐醉中不覺到江南。」方回曰「紹聖元年甲戌﹐子瞻貶惠州﹔次年丁丑﹐貶儋耳﹔明年元丰戊寅﹐攺元﹔三年庚辰﹐量移廉州﹑永州自便。凡七年。『夢裏似曾遷海外』此聯甚佳﹐殊不以遷謫爲意也。」

◎東坡在惠州﹐與朝雲閒坐﹐時靑女初至﹐落木蕭蕭﹐淒然有傷秋之意﹐命朝云把大白﹐唱「花褪殘紅」。朝云歌喉將轉﹐淚滿衣襟。公詰其故﹐答云「奴所不能歌﹐是『枝上柳綿吹又少﹐天涯何處無芳艸』也。」公大笑曰「吾方悲秋﹐汝又傷春矣。」遂罷。後朝云死﹐公終身不復聽此詞。﹝東坡集﹞

《東坡集》﹐東坡《蝶戀花》詞云「花褪殘紅靑杏小﹐燕子飛時﹐綠水人家繞。枝上柳綿吹又少﹐天涯何處無芳艸﹖／墻裏秋千墻外道﹐墻外行人﹐墻裏佳人笑。笑漸不聞聲漸杳﹐多情卻被無情惱。」

蝶訪曰﹕漚珠槿艷﹐不必多懷。

◎有良家女流落可嘆者﹐餘同年李南金贈以詞曰「流落今如許。我亦三生杜牧﹐爲秋娘著句。先自多愁多感慨﹐更值江南春暮。君看取﹑落花飛絮。也有吹來穿繡幌﹐有因風﹑飄墮隨塵土。人世事﹐總無據。／佳人命薄君休訴。若說與﹑英雄心事﹐一生更苦。且盡樽前今日意﹐休記綠窗媚嫵。但春到﹑兒家庭戶。幽恨一簾煙月曉﹐恐明年﹑雁亦無尋處。渾欲倩﹐鶯畱住。」此詞淒婉頓挫﹐不減古作者。《南史》齊範縝謂竟陵王子良曰「人生如樹花同發﹐隨風而散﹐或拂簾幌落茵席之上﹐或關籬墻落糞混之中。墜茵席者﹐殿下是也﹔落糞混者﹐下官是也。」此詞前闋蓋祖此說。南金自號三溪冰雪翁﹐尢工於詩。﹝鶴林玉露﹞

案﹕《詞綜》載李南金《賀新郎》詞﹐注贈妓。

◎後山《寄曹州晁大夫﹝晁端仁宇堯民﹞》詩曰「墮絮隨風花作塵﹐黃樓桃李不成春。只今容有名駒子﹐困倚闌干一欠伸。」注﹕後山嘗有詞並序云「晁大夫增飾披云﹐﹝樓名﹞初欲壓黃樓﹐而張馬二子皆當年樽下﹐世所謂英英﹑盼盼者。盼卒﹐英嫁﹐而盼之子瑩﹐頗有家風﹔而曹妓未有顯者。黃樓不可勝也。」作《南鄕子》歌之曰「風絮落東鄰﹐點綴繁枝旋化塵。關鎖玉樓巢燕子﹐冥冥。桃李摧殘不見春。／流轉到如今﹐翡翠生兒翠作衿。花樣腰身宮樣立﹐婷婷。因倚闌干一欠伸。」自注曰「周昉畫美人有背立欠伸者﹐最爲妍絕﹐東坡爲賦《續麗人行》也。」按此詞﹐「風絮」以屬英﹐「塵花」以屬盼﹐「名駒子」以屬瑩。瑩之母﹐蓋馬氏名家之後也。﹝後山詩注﹞

《唐宋詩醇》蘇軾《續麗人行》詩後﹐引《菊坡叢話》陳后山寄晁大夫詩﹐並後山目注「困倚闌干一欠伸」句云云﹐惟詩首句作「墮絮隨風化作塵」﹐案原詩乃「花作塵」﹐原注有「塵花以屬盼」語也﹐俟再考。

◎淳化三年冬十月﹐太平興國寺牡丹紅紫盛開﹐不逾春月﹐冠蓋云擁﹐僧捨闐駢。有老妓題詩壁云「曾趁東風看幾巡﹐冒霜開喚滿城人。殘脂剩粉憐猶在﹐欲向彌陀借小春。」此妓遂復車馬盈門。﹝楓窗小牘﹞

◎張叔夏毗陵客中﹐聞老妓歌﹐作《霜葉飛》詞﹐其收句云「未贏得春風窈窕﹐卻憐張緒如今老。且慰我畱連意﹐莫說西湖﹐那時蘇小。」﹝山中白雲詞﹞

◎張子野雲﹕「往歲吳興守滕子京席上﹐見小妓兜娘﹐子京賞其佳色。後十年﹐再見於京口﹐非復當時之容態。感之作詩云﹕『十載芳洲采白蘋﹐移舟弄色賞靑春。當時自倚靑春力﹐不信東風解誤人。』」﹝侯鯖錄﹞

◎秦妙觀﹐宣和名娼也。色冠都邑﹐畫工多圖其貌﹐售於外方。陸升之客臨安﹐雨中一老婦人蓬首垢面﹐丐於市﹐借檐澑以濯足﹐泣訴於升之曰「曾聞秦妙觀否﹖妾是也。」𨿽掩抑困頓﹐而聲音舉止固自若也。﹝玉照新誌﹞

蝶訪見近人《寰宇瑣記》載望月居士《吳門八怪》詩﹐首列玄都觀丐妓。丐妓年五十餘﹐少時燈船妓也。今乞食於市﹐每遇人﹐輒津津道其前事焉。詩云「綠楊陰裏舊兒家﹐卅載沈浮逐浪花。未死形骸歸劫數﹐無情弦管誤年華。當筵敢望纏頭擲﹐掩袖猶教半面遮。一樣向人歌十索﹐不堪老淚灑琵琶。」亦一秦妙觀也。附錄此詩﹐可合觀焉。

◎劉壎《湘靈瑟》小調﹐感故妓作也。題注﹕「故妓周懿葬橋南。」詞曰「酸風泠泠﹐哀笳吹數聲。碎雨冥冥泣瑤英﹐花心路﹐芙蓉城。相思幾回魂驚﹐腸斷墳艸靑。」﹝水雲村吟稿﹞

◎宋有陳襲善者﹐遊錢塘﹐與營妓周子文狎﹐攜之徧歷湖山。襲善去﹐爲河朔掾﹐宿奉髙驛﹐夢子文搴帷顰蹙﹐挽之不可﹐冉冉悲啼而歿。久之﹐得故人書﹐云子文死矣。按其日﹐則宿奉髙驛時也。旣歸﹐遊鷲嶺﹐作《漁家傲》以寄情云「鷲嶺峯前闌獨倚﹐愁眉蹙損愁腸碎。紅粉佳人傷別袂。情何已﹖登山臨水年年是。／常記同來今獨至﹐孤舟晚颺湖光裏。衰艸斜陽無限意。誰與寄﹖西湖水是相思淚。」詞極淒婉。﹝詞苑叢談﹞

◎黎廷瑞﹐鄱陽人。咸淳七年進士﹐官肇慶府司法參軍。入元隱居不仕。有濡溪悼舊《訴衷情》一詞﹕「曲屏深院赴幽期﹐心事夢云知。佩環零亂何處﹐江上艸離離。／日平西﹐天似幕﹐月如眉。依稀還記﹐兩岸楊花﹐送上船時。」﹝芳洲集﹞

◎髙觀國﹐字賓王﹐有《永遇樂》詞﹝次韻弔靑樓﹞云「淺暈修蛾﹐脆痕紅粉﹐猶記窺戶。香斷奩空﹐塵生砌冷﹐誰喚靑鑾舞﹖春風花信﹐秋宵月約﹐歷歷此心曾許。銜芳恨﹑千年怨結﹐玉骨來應成土。／木蘭艇子﹐莫愁何在﹐漫系寒江煙樹。事逐云沈﹐情隨佩冷﹐短夢分今古。一杯遙夜﹐孤光難曉﹐多少碎人腸處。空淒黯﹑西風細雨﹐盡吹淚去。」﹝竹屋癡語﹞

◎宿州營妓張玉姐﹐字溫卿﹐技冠一時﹐見者皆屬意。沈子山爲獄掾﹐最所鐘愛。罷官日﹐途次南京﹐念念不忘﹐爲《剔銀燈》詞云「江上秋髙霜早﹐云靜月華如掃。候雁初飛﹐啼螿正苦﹐又是黃花衰艸。等閒臨照﹐潘郎鬢﹑星星易老。／那堪更﹑酒醒孤棹﹐望千里﹑長安西笑。臂上妝痕﹐胸前粉淚﹐暗惹離愁多少。此惜誰表﹖除非是﹑重相見了。」其後明道中﹐張子野﹑黃子思相繼爲掾﹐尢賞之。偶陳師之求古以光祿丞來掌榷酤﹐溫卿遂托其家。僅二年而亡﹐才十九歲。子思以詩弔之云「人生第一莫多情﹐眼看仙花結不成。爲報兩京才子道﹐好將詩句哭溫卿。」﹝詞苑叢談﹞

《宮閨小名錄》﹕張玉姐﹐宿州營妓﹐歸陳師之﹐早夭。黃子思以詩哭之﹐其愛姬宜哥死﹐同葬堤下。

《能攺齋漫錄》﹕魏繁欽與文帝箋曰「自左嫃﹑史妠﹑謇姐名娼」。《魏志》曰「文帝令吐夔與左嫃等於賓客之中吹笙鼓琴。」李善注曰「其史妠﹑謇姐﹐蓋亦當時之樂人。」以是知婦之稱姐﹐漢魏已然。

《詞律拾遺》﹕沈子山途次南京﹐憶營妓張溫卿《剔銀燈》詞云「一夜隋河風勁﹐霜濕水夭如鏡。古柳堤長﹐寒煙不起﹐波上月無流影。那堪頻聽﹐疏星外﹑離鴻相應。／須信道﹑情多是病﹐酒未到﹑愁腸還醒。數疊蘭﹝《詞綜》「蘭」作「羅」﹞衾﹐餘香未減﹐甚時枕鴛重並﹖教伊須更﹐將盟誓﹑後約言定。」﹝《詞綜》作「將蘭約見時先定」﹞

案﹕《詞律拾遺》《詞綜》所載同一詞﹐而《詞苑叢談》所述又是一詞﹐當是沈子山爲溫卿賦二詞也。《拾遺》注此詞﹐後闋第一二句各多一字﹐《叢談》所述一詞正同﹐惟《詞綜》各少一字﹐「須信道」作「須信酒」﹐「未到」作「酒到」﹐不知何所據也。

蝶訪曰﹕舉世只知嗟逝水﹐何人微解悟空花。舞衫歌扇﹐儀態萬方﹐彈指繁華﹐總隨逝水茫茫。回首舊事皆空﹐豈但海市蜃樓爲頃刻幻景哉﹗亦如雁過長空﹐影沈秋水矣。

◎元符中﹐饒州舉子張燾南宮不利歸﹐妓欲與之俱﹐而張不可﹐約半歲必再至﹐若渝盟一日﹐則任其從人。張偶以親之命﹐後約幾月始至京師。首訪舊遊﹐其鄰僦捨者迎謂曰「君非饒州張君乎﹖六娘每恨君失約﹐日托我訪來期於學捨。其母痛折之﹐而念愈切。前三日﹐母以歸洛陽富人張氏﹐遂偕去矣。臨發涕泣﹐多與我金錢﹐令俟君來引觀故居畢﹐乃僦後人。」生入觀﹐則小樓﹑奧室﹑歡館宛然。生戚愴不能自持﹐迹其所向﹐百計不能知矣。作《雨中花》云「事往人離﹐還似暮峽歸云﹐隴上流泉。柰彊分圓鏡﹐枉斷哀弦。曾記酒闌歌罷﹐難忘月底花前。舊攜手處﹐層樓朱戶﹐觸目依然。／從來慣向﹐繡幃羅帳﹐鎭效比翼文鴛。誰念我﹑而今淸夜﹐常是孤眠﹖入戶不如飛絮﹐傍懷爭及鑪煙。這回休也﹐一生心事﹐爲爾縈牽。」其詞盛傳於都下云。﹝玉照新誌﹞

◎豫章洪玉父炎﹐黃山谷之甥﹐有侍兒小九﹐知書﹐能爲玉父檢閱﹐甚愛之。嘗月夜攜登滕王閣﹐玉父賦詩云「桃花亂打散花樓﹐南浦西山送客愁。爲理伊州十二疊﹐緩歌聲裏看洪州。」後因兵亂失之﹐玉父悵恨不已﹐又和前詩云「西江東畔見江樓﹐江月江風萬斛愁。試問海潮應念我﹐爲將雙淚到南洲。」﹝堅瓠集﹞

◎後山《題柱二首並序》﹕「永安驛廊東柱﹐有女子題詩云﹕『無人解妾心﹐日夜常如醉。妾不是瓊奴﹐意與瓊奴類。』讀而哀之﹐作二絕句﹕桃李摧殘風雨春﹐天孫河鼓隔天津。主恩不與妍華盡﹐何限人間失意人。／從昔嬋娟多命薄﹐如今歌舞更能詩。孰知文雅河陽令﹐不削瓊奴柱下題。」注﹕「《靑瑣髙議》載瓊奴姓王氏﹐王郎中幼女。父死﹐失身於趙奉常家﹐爲主母淩辱﹐道出淮上﹐書其事於壁﹐見者哀之。王平甫爲作歌云。」﹝後山詩注﹞

◎山谷《次韻馬中玉水仙花》詩﹕「淤泥解出白蓮藕﹐糞壤能開黃玉花。可惜國香天不管﹐隨緣流落小民家。」自注﹕「時聞民間一事如此。」此詩蓋山谷借以寓意也。髙子勉所作《國香》詩序云﹕﹝案﹕髙子勉名荷﹐江陵人﹐詩長不載﹞「國香﹐荊渚田氏侍兒名也。黃太守自南溪召爲吏部員外郎﹐畱荊州﹐乞守當塗﹐待報﹐所居卽此女子鄰也。太史偶見之﹐以爲幽閒姝美﹐目所未睹。後其家以嫁下裏貧民﹐因賦此詩以寓意﹐俾予和之。後數年﹐太史卒於嶺表﹐當時賓客雲散﹐此女旣生二子矣。會荊南歲荒﹐其關鬻之田氏家。田氏一日邀予﹐置酒出之﹐掩抑憔悴﹐無復故態。坐間話當時事﹐相與感嘆。予請田氏名曰『國香』﹐以成太史之志。政和三年春﹐京師會表弟汝陰王性之﹐問太史詩中本意﹐因道其詳﹐乃爲賦之。」﹝山谷詩內集注﹞

《樂善錄》﹕黃魯直好作艷語﹐詩詞一出﹐人爭傳之。時法云老秀訶之曰「公文詞之富﹐翰墨之妙﹐甘施於此乎﹖」公曰「某但空語﹐初非實踐﹐終不以此墮惡道也。豈亦欲置於馬腹中乎﹖」秀曰「李伯時但以念想在馬腹﹐墮落不過止其一身。今公艷語﹐實蕩天下心﹐使其信以爲然﹐蕩而不返﹐則逾越禮法﹐冒犯廉恥﹐無不至矣﹗罪報何止入馬腹﹐定當入泥犁也﹗」公爲之動容。

《苕溪漁隱叢話》﹕苕溪漁隱曰「余嘗讀魯直所作晏叔原《小山集》序云『余少時閒作樂府﹐以使酒玩世。道人法秀﹐獨罪余以筆墨勸淫﹐於我法中﹐當下犁舌之獄﹐特未見叔原之作耶。』觀魯直此語﹐似有憾於法秀﹐不若伯時之能伏善也。」

蝶訪曰﹕好色而淫﹐則發乎情者﹐不止乎禮義﹔不止乎禮義﹐則無廉恥﹔無廉恥﹐安得有气節﹖悅鄰女而賦詩﹐殆發乎情而不止乎禮義者歟﹐𨿽非艷語﹐不得謂但空語也。

◎辛稼軒有姬曰錢錢﹐年老遣去﹐爲賦《臨江仙》贈之云「一自酒情詩興懶﹐舞裙歌扇闌珊。好天涼夜月團團。杜陵眞好事﹐畱得一錢看。／歲晚人欺程不識﹐怎教阿堵流連。楊花楡莢雪漫天。從今花影下﹐只看綠苔圓。」﹝復齋漫錄﹞

《書史會要》﹕田田﹑錢錢﹐辛棄疾二妾也。因其姓而名之﹐皆善筆札﹐常代棄疾答尺牘。

《稼軒長短句》﹕侍者阿錢將行﹐賦「錢」字贈之云。

◎先翰林嘗談國初宇文太學叔通﹐﹝《中州集》云「宇文虛中﹐成都人﹐宋黃門侍郎﹐以奉使見畱爲翰林學士承旨。」﹞主文盟時﹐吳深州彥髙﹝《中州集》云「吳激﹐宋宰臣栻之子﹐王履道外孫﹐而米芾元章婿也。將命帥府﹐以知名畱之﹐仕爲翰林待制﹐出知深州﹐到官三日而卒。」﹞視宇文爲後進。宇文止呼爲小吳。因會飲酒間有一婦人﹐宋宗室子流落﹐諸公感嘆﹐皆作樂章一闋。宇文作《念奴嬌》﹐有「宗室家姬﹐陳王幼女﹐曾嫁欽慈族。干戈浩蕩﹐事隨天地翻覆」之語。次及吳彥髙﹐作《人月圓》詞云「南朝千古傷心事﹐猶唱《後庭花》。舊時王謝﹑堂前燕子﹐飛向誰家﹖偶然相見﹐﹝《中州樂府》作「恍然一夢」﹞仙肌勝雪﹐雲鬟堆鴉。江州司馬﹐靑衫淚濕﹐同是天涯。」宇文覽之大驚。自是人乞詞﹐輒曰「當詣彥髙也。」彥髙詞集篇數𨿽不多﹐皆精微盡善﹐𨿽多用前人詩句﹐其翦裁綴輯皆若天成﹐眞奇作也。先人嘗云「詩不宜用前人語。若夫樂章﹐則翦裁古人語亦無害﹐但要能使用爾。如彥髙《人月圓》﹐半是古人句﹐其思致含蓄甚遠﹐不露圭角﹐不尢勝於宇文自作者哉。」﹝歸潛誌﹞

《北窗炙輠錄》﹕宇文虛中始陷於金﹐後仕爲國師﹐遂得其柄﹐令南北講和。太后之歸﹐資其力也。後欲挾淵聖以歸﹐爲人告變﹐論死。

《容齋隨筆》﹕先公在燕山﹐赴北人張總侍禦家集。出侍兒佐酒﹐中一人意狀摧抑可憐﹐扣其故﹐乃宣和殿小宮姬也。坐客翰林直學士吳激﹐賦長短句記之﹐聞者揮涕。﹝案﹕《隨筆》所述吳詞同上稍異數字﹐不再錄﹞

《蘆浦筆記》載《念奴嬌》—詞﹐謂士夫到中原有感而作﹐詞曰「疏眉秀目﹐向樽前﹑依舊宣和裝束。貴气盈盈風韻爽﹐舉止知非凡俗。皇室宗姬﹐陳王愛女﹐曾嫁貂蟬族。干戈流蕩﹐事隨天地翻覆。／珠淚搵了偸彈﹐勸人飲盡﹐愁怕吹笙竹。畱落天涯俱是客﹐何必平生相熟。舊日容華﹐如今憔悴﹐付與杯中醁。興亡休問﹐爲子且嚼船玉。」

《卻掃篇》﹕政和間﹐采周之壬姬之稱而攺公主曰帝姬﹐郡主曰宗姬﹐縣主曰族姬。公主之號﹐建炎初復之。

《澠水燕談錄》﹕故事﹐親王女皆封郡﹑縣主。趙昔以元勛﹐諸女封郡主。髙懷徳二女﹐特封縣主。當時禮官不言其失﹐諫官不言其非﹐此典禮之誤也。

《買愁集》﹕徽宗行至平順州﹐止驛舍﹐見歌女曰「我百王宮魏王女孫也。」張孝純詞云「疏眉秀盼﹐向春風﹑猶是宣和裝束。」﹝徽宗見此女於平順州﹐張孝純在雲中府粘罕席上見之﹐因所述獨異﹐故節錄之﹞

案﹕宇文虛中所賦《念奴嬌》疊見記載﹐而《買愁集》所述獨異﹐又作魏王女孫﹐不知何所據也﹐俟再考。

◎王蒙《憶秦娥》詞﹐自記云「余觀《邵氏聞見錄》﹐宋南渡後﹐汴京故老呼妓於廢圃中豪飲﹐歌太白《秦樓月》一闋﹐坐中皆悲感﹐莫能仰視。良由此詞乃北方懷古﹐故遺老易垂泣也。」﹝鐵网珊瑚﹞

案﹕《詞綜補遺》﹕王蒙字叔明﹐號黃鶴山樵。元末官理問。入明﹐官泰州知州。因其所記﹐蓋引述宋南渡後汴京故老遺事﹐特節錄之。

惑溺

◎髙疏寮守括日﹐有籍妓洪渠者﹐慧黠過人。一日﹐歌《眞珠簾》詞﹐至「病酒情懷猶困懶」﹐使之演其聲﹐若病酒而困懶者﹐疏寮極稱賞之。適有客云「卿自用卿法。」髙因視洪云「吾亦愛吾渠。」遂與脫籍而去﹐以此得嘖言者。﹝癸辛雜識﹞

◎東坡任長安倅﹐眷一樂妓﹐爲內所制﹐則自求死﹐家人懼而從之。後爲陜漕﹐竟畱於家。潔白而陋﹐人目曰「雪獸頭」。﹝江鄰幾雜誌﹞

◎王景﹐萊州掖人。宋初加守太保﹐封太原郡王﹐卒贈太傅﹐迫贈岐王﹐謚元靖。初﹐景之奔晉也﹐妻坐戮﹐二子逃獲免。晉祖待之厚﹐賞賜萬計。嘗問景所欲﹐對曰「臣自歸國﹐受恩隆厚﹐誠無所欲。」固問之﹐景稽顙再拜曰「臣昔爲卒﹐嘗負胡牀從隊長出入﹐屢過官妓侯小師家﹐意甚慕之。今妻被誅﹐誠得小師爲妻足矣。」晉祖大笑﹐卽以小師賜景﹐景寵嬖之。後累封楚國夫人。侯氏嘗盜景金數百兩﹐私遺舊人﹐景知而不責。﹝宋史﹞

◎唐詢﹐字彥猷。少刻勵自修﹐已而不固所守。及知湖州﹐悅官妓﹐取以爲妾。﹝宋史﹞

◎汪仲嘉謫南康﹐寓居僧捨﹐嘗招郡僚宴集﹐官娼咸在。有姓楊及李者﹐於羣輩中藝色差可采﹐理椽主李﹐戶掾主楊﹐席間時時相與嘲戲。理掾顧謂戶曰「『爾愛其羊﹐我愛其禮。』固載之《魯論》﹐無用相笑也。」坐客哂之﹐而求其所以爲對者。教授糜周卿正與汪公對奕﹐糜爭劫思行﹐星子沈令從旁咕囁﹐汪曰「我已有對矣﹗『旁觀者審﹐當局者迷』。」眾擊節嗟賞﹐以爲名對﹐各爲之滿飲一觴。一時戲語﹐遂爲風流淸話。﹝夷堅志﹞

蝶訪曰﹕女色無定美﹐寵至美則多﹐西子﹑毛嬙未必果美婦人﹐亦溺於所愛者美之耳。世之各蔽所愛者﹐互相嘲笑﹐不知旁觀更有齒冷者矣。

◎晏元獻爲京兆﹐辟張子野爲通判。新納侍兒﹐公甚屬意。子野能爲詩詞﹐公雅重之﹐每張來邸﹐令恃兒出侑觴﹐往往歌子野所爲之詞。其後王夫人寢不容﹐公卽出之。一日子野至﹐公與之飲。子野作《碧牡丹》詞﹐令營妓歌之﹐至末句﹐公聞之憮然﹐曰「人生行樂耳﹐何自苦如此﹗」亟命於宅庫支錢若干﹐復取前所出侍兒。旣來﹐夫人亦不復誰何也。子野詞云「步帳搖紅綺。曉月墮﹐沈煙砌。緩板香檀﹐唱徹伊家新制。怨入眉頭﹐斂黛峯橫翠。芭蕉寒﹐雨聲碎。／鏡華翳。閒照孤鸞戲。思量去時容易。鈿盒瑤釵﹐至今冷落輕棄。望極藍橋﹐但暮云千里。幾重山﹖幾重水﹖」﹝道山淸話﹞

《畫墁錄》﹕晏丞相領京兆﹐辟張先都官通判。一日﹐張議事府中﹐再三未答。晏公作色﹐操楚音曰「本爲辟賢會﹐賢會道無物似情濃﹐今日卻來此事公事﹗」

《過庭錄》﹕張子野郎中《一叢花》詞云「傷髙懷遠幾時窮﹐無物似情濃。離愁正引千絲亂﹐更南陌﹑飛絮濛濛。嘶騎漸遙﹐徵塵不斷﹐何處認郎蹤﹖／雙鴛池沼水溶溶﹐南北小橈通。梯橫畫閣黃昏後﹐又還是﹑斜月簾櫳。沈恨細思﹐不如桃李﹐猶解嫁東風。」一時盛傳﹐歐陽永叔尢愛之﹐恨未識其人。子野家南地﹐以故至都謁永叔﹐閽者以通﹐永叔倒屣迎之曰「此乃桃李嫁東風郎中。」

蝶訪曰﹕情根斬斷﹐非大智慧人不能。觀晏公何自苦如此﹐一語知侍兒去後﹐公有寢不安﹑食不飽者矣夫﹐豈關子野之詞而取回哉。

◎元丰初﹐虜人來議地界﹐韓縝玉汝自樞密都承旨出分畫。玉汝有愛妾劉氏﹐臨行劇飲通夕﹐且作樂府詞畱別。翌日﹐神宗已密知﹐忽詔步軍司遣兵爲搬家追送之。玉汝初莫測所因﹐久之﹐方知其自樂府發也。蓋上以恩禮待下﹐𨿽閨門之私﹐亦卹之如此﹐故中外士大夫無不樂盡其力。劉貢父﹐玉汝姻黨﹐卽作小詩寄以戲之云「票姚不復顧家爲﹐誰謂東山久不歸﹖捲耳幸容攜婉孌﹐皇華何啻有光輝。」玉汝之詞﹐由此亦盛傳於天下。﹝石林詩話﹞

《樂府紀聞》﹕韓縝有愛姬能詞﹐韓奉使時﹐姬作《蝶戀花》送之。神宗知之﹐遣使送行。玉汝莫測中旨何自而出﹐後乃知姬人別曲傳入內庭也。韓亦有「鎖離愁」詞﹐此《鳳簫吟》詠芳艸以畱別﹐與周美成《蘭陵王》詠柳以敍別同意。後人竟以「芳艸」爲調名﹐則失《鳳簫吟》原唱義矣。《詞律》載韓縝《芳艸》詞﹐首作「鎖離愁」﹐詞云「鎖離愁﹐連綿無際﹐來時陌上初燻。繡幃人念遠﹐暗垂珠露﹐泣送徵輪。長行長在眼﹐更重重﹑遠水孤村。﹝《詞綜》「村」作「云」﹞但望極樓髙﹐竟日目斷王孫。／消魂。池塘別後﹐曾行處﹐綠妒輕裙。恁時攜素手﹐亂花飛絮裏﹐緩步香茵。朱顏空自攺﹐向年年﹑芳意長新。徧綠野﹐嬉遊醉眼﹐莫負靑春。」

《容齋續筆》﹕韓莊敏公縝﹐字玉汝﹐蓋取君子以玉比徳﹐縝密以栗﹐及王欲玉汝之義﹐前人未嘗用之﹐最爲古雅。

《漢書》霍去病爲票姚校尉﹐服虔曰「音票搖」﹐師古曰「票音頻妙反。姚音羊召反。票姚﹐勁疾之貌。荀悅《漢紀》作票鷂字。」今讀者音飄搖﹐則不當其義﹐然如唐李杜及我本朝諸公﹐亦皆作平聲﹐皆從服音﹐不取顏說。非不取顏說也﹐以顏氏未正音義之前﹐人皆從服音﹐故後人亦相沿襲而用之歟。

◎宋子京多內寵﹐後庭曳羅綺者甚眾。嘗宴於錦江﹐偶微寒﹐命取半臂﹐諸姬各送一枚﹐凡十餘枚皆至。子京視之茫然﹐恐有厚薄之嫌﹐竟不敢服﹐忍冷而歸。﹝東軒筆錄﹞

《中華古今注》﹕尙書上僕射馬周上疏云「士庶服章﹐有所未通者﹐臣請中單上加半臂﹐以爲得禮。其武官等諸服長衫﹐亦謂判余﹐以別文武。」詔從之。

◎韓康公絳子華謝事後﹐自穎入京看上元﹐至十六日﹐私第會從官九人﹐皆門生故吏﹐盡一時名徳。如傅欽之﹑胡寬夫﹑錢穆父﹑東坡﹑劉貢父﹑顧子惇﹐皆在坐。穆父知府至晚﹐子華不悅。坡云「今日爲本殿燒香人畱住。」坐客大笑。﹝錢形肖九子母丈夫也﹞方坐﹐出家妓十餘人。中宴後﹐子華新寵魯生舞罷﹐爲遊蜂所螫。子華意不甚懌久之﹐呼出﹐持白團扇﹐從東坡乞詩。坡書云「窗搖細浪魚吞日﹐舞罷花枝蜂繞衣。不覺南風吹酒醒﹐空教明月照人歸。」上句記姓﹐下句書蜂事。康公大喜。坡云「惟恐他姬廝賴﹐故云耳。」客皆大笑。﹝侯鯖錄﹞

《過庭錄》﹕韓康公子宗武文叔﹐賢而有才。康公有愛妾曰蟾奴。康公身後家資巨萬﹐妾盡攜他適。文叔默然不較﹐鄕裏服焉。

《老學庵筆記》﹕錢穆父風姿甚美﹐有九子。都下九子母祠﹐作一巾紵美丈夫於西偏﹐俗以爲九子母之夫﹐故都下謂穆父爲九子母夫。

◎李資政邦直﹐有與韓魏公書云「前書戲問玉梳金篦者﹐侍白髮翁幾欲澹死矣。然常山頗多老伶人﹐吹彈甚熟﹐日使教此五六人﹐近者稍便串﹐異時願傳飲期一嚼觴也。」玉梳金篦﹐蓋邦直之侍姬。人或問其命名之意﹐邦直笑曰「此俗所謂和尙置梳篦也。」又有與魏公書云「舊日梳篦固無恙﹐亦嘗增添三兩人﹐更似和尙撮頭帶子爾。」﹝墨莊漫錄﹞

◎文潞公洛陽居第﹐袁象先舊基﹐屋𨿽不甚宏大﹐晚得其旁羨地數畝﹐爲園號「東田」。日挾家童數輩肩輿﹐與賓客姻戚共遊無虛時。旣罷﹐遣聲妓﹐取營籍十餘人﹐月賦以金﹐每行必命之執事﹐人以爲適。時公年已髙﹐捨家居而適別館﹐且未免平昔之好﹐則猶若有少勞者。﹝蒙齋筆談﹞

◎張子野能爲詩及樂府﹐至老不衰。居錢塘﹐蘇子瞻作倅時﹐子野年已八十餘﹐視聽尙精彊﹐家猶蓄聲妓。子瞻嘗贈以詩云「詩人老去鶯鶯在﹐公子歸來燕燕忙。」蓋全用張氏故事戲之。﹝石林詩話﹞

◎東坡公云﹕日者王寔﹑王寧見訪﹐實韓持國少傅婿也。因問持國安否﹐寔﹑寧皆曰「自致尢好歡﹐嘗謂﹕『吾已癃老﹐且將聲樂酒色以娛年﹐不爾無以度日。』」東坡曰「惟其殘年﹐正當不爾。君兄弟至親且舊﹐願爲某傳一語於持國可乎﹖」寔﹑寧曰「諾。」﹝師友談記﹞

《避暑錄話》﹕韓持國喜聲樂﹐遇極暑輒求避﹐屢徙不如意﹐則臥一榻﹐使婢執板緩歌不絕聲﹐展轉徐聽。或頷首撫掌﹐與之相應﹐往往不復揮扇。範徳孺喜琵琶﹐暮年苦夜不能睡﹐家有琵琶﹑箏二婢﹐每就枕卽使雜奏於前﹐至熟寐乃方得去。

蝶訪曰﹕有皓齒靑娥者﹐爲伐命之斧﹐此紀道徳云然也。若殘年而猶嗜聲樂酒色﹐不更自促其年乎﹖嘗聞《隋遺錄》謂帝自達廣陵﹐沈湎失度﹐每睡須搖動四體﹐或歌吹齊鼓﹐方就一夢。韓﹑範殆相類耳。

◎章申公在睦州﹐暮年有妾曰蒨英﹐有殊色﹐公寵嬖之。一日﹐其子援至所居烏龍寺僧房﹐有玉界尺在案上﹐乃公所愛。因究其所從﹐羣婢共言與僧通已久。公怒﹐令爲爨婢﹐布衣執爨而已﹐未嘗箠也﹐而罪羣婢不能防閒﹐縛而盡箠之。蒨英旣執爨﹐請令十二縣君供過﹐乃援妻也。縛其僧﹐箠而送郡﹐其供出事目如牛腰﹐卽械送獄。郡守方通親鞫而亟斷之﹐杖其背﹐廳事震動﹐而僧不動如山。蒨英執爨四十日﹐衣敝。申公思之﹐令援曰「十二縣君不須出﹐令蒨英依舊伏侍﹐蒨英卻著舊衣。」蒨英堅不肯著。呼至前﹐曰「相公送至州縣則送之﹐蒨英不著好衣﹐不伏侍相公﹗蒨英寧死爾﹗」言訖﹐吞气而死。﹝默記﹞

◎李昭亮﹐字晦之﹐明徳太后兄繼隆子也。𨿽以恩澤進﹐然習軍中事﹐旣統宿衛﹐政尙嚴﹐多所建請。萬勝﹑龍猛軍蒲博爭勝負﹐徹屋椽相擊﹐士皆惶駭﹐昭亮捕斬之﹐杖其主者﹐諸軍爲之股慓。帝祠南郊﹐有騎卒亡所挾弓﹐會赦﹐當釋去﹐昭亮曰「宿衛不謹﹐不可貸﹗」卒配隸下軍﹐禁兵自是頓肅。昭亮妻早亡﹐內嬖三妾疊預家政﹐莫能制也。﹝宋史﹞

◎李全擾淮時﹐史相彌遠在朝堂束手無策。訛傳全軍渡江﹐史夜半披衣起﹐愛寵林夫人隨後﹐見史欲投池中﹐林急扶住﹐泣曰「相公且少耐區處。」數日後﹐卽得趙揆捷書。﹝三朝野史﹞

《宋史紀事本末》﹕李全能運鐵槍﹐號李鐵槍。

蝶訪見《唐文粹》云「猩猩性喜酒﹐且好屐﹐卒爲人掩得之。嗚呼﹗酒屐之於猩猩﹐亦猶利欲之於人也。猩猩知酒屐之禍己﹐而不免死酒屐之中﹔人知利欲之喪眞﹐而不能超利欲之外。但知猩猩不能割棄所好﹐而不知猩猩亦將笑吾之念念戀乎火坑也。」此論語極痛切﹐發人猛省﹐亟錄之以爲惑溺女色者誡。

侈縱

◎張鎡功甫﹐號約齋﹐循忠烈王諸孫﹐能詩﹐一時名士大夫莫不交遊。其園池﹑聲妓﹑服玩之麗甲天下。嘗於南湖園作駕霄亭於四古松間﹐以巨鐵絙懸之空半﹐而羈之松身。當風月淸夜﹐與客梯登之﹐飄搖云表﹐直有挾飛仙溯紫淸之意。王簡卿侍郎嘗赴其牡丹會﹐云「眾賓旣集﹐坐一虛堂﹐寂無所有。俄問左右曰﹕『香已發未﹖』答云﹕『已發。』命捲簾﹐則異香自內出﹐郁然滿座。羣妓以酒肴絲竹次第而至。別有名姬十輩皆衣白﹐凡首飾衣領皆繡牡丹﹐首戴照殿紅。一妓執板奏歌侑觴﹐歌罷樂作乃退。復垂簾﹐談論自如。良久﹐香起捲簾﹐如前別十姬易花與服而出﹐大抵簪白花則衣紫﹐紫花則衣鵝黃﹐黃花則衣紅。如是十杯﹐衣與花凡十易。所謳者皆前輩牡丹名詞。酒竟﹐歌者﹑樂者無慮百數十人﹐列行送客。燭光香霧﹐歌吹雜作﹐客皆恍然如仙遊也。功甫於誅韓有力﹐賞不滿意﹐又欲以故智去史﹐事泄﹐謫象臺而殂。﹝齊東野語﹞

《紫桃軒雜綴》﹕張功甫豪侈而有淸尙﹐嘗來吾郡海鹽﹐作園亭自恣。令歌兒衍曲務爲新聲﹐所謂海鹽腔也。

《云薖淡墨》﹕張約齋鎡﹐喜延湖海之士。一日午酌數杯後﹐命左右作「銀絲」供﹐且戒之曰「調和好﹐又要有眞味。」眾謂鱠也。良久﹐出琴一張﹐琴師彈《離騷》﹐始知「銀絲」﹐琴弦也。「調和好」﹐調弦也。「有眞味」﹐蓋取陶淵明琴中有眞味也。

國朝仁和朱文藻書《南湖集》後云「牡丹之會﹐王簡卿嘗一赴之﹐如《齊東野語》所述﹐可謂極聲妓之盛矣﹐而集中擁繡堂看天花《好事近》詞云﹕『手種滿園花﹐瑞露一枝先坼。﹝《玉照堂詞》原注﹕瑞露﹐紫牡丹新名也﹞拄个杖兒來看﹐兩三入門客。』又何其淸況若是。公有小姬﹐放翁會飲則有贈詩書扇之新桃。公集中於《夢遊仙》題下云﹕『小姬病起﹐幡然有入道之志。』正與自詠詩所謂『紅裙遣去如僧榻﹐白髮梳來稱道冠』之語合。故史魏公浩《慧云寺記》稱其閒居遠聲色﹐薄滋味﹐矻矻詩文﹐自處不異布衣臞儒。而明之吳本如作公祠記﹐遂疑史語非實錄。然公不云乎﹐『光明藏中﹐孰非遊戲﹖若心常淸淨﹐離諸取著於有差別境中﹐而能常入無差別定﹐則淫房酒肆徧歷道場﹐鼓樂音聲皆談般若。』後之論公者﹐正當作如是觀耳。」

蝶訪閱《南湖集》﹐附錄《賞心樂事序》中自謂排比十二月燕遊次序﹐名之曰「四並集」﹐燕遊名目逐月逐事列出。周密《武林舊事》曾載入焉。卽史魏公亦謂桂隱﹝功甫自謂諸處總名﹞林泉在錢塘爲最勝﹐張子卜築﹐池臺館宇﹐門墻道路﹐凡經行宴息﹐悉命佳名而各有詩。﹝「桂隱林泉」云云﹐史浩題《南湖集》十二卷後語也﹐見《永樂大典》﹞以此証之﹐謂非席丰履厚﹐窮極奢侈﹐能如是乎﹗味功甫詞中「拄个杖兒」句﹐及詩中「紅裙白髮」句﹐又其所論云云﹐殆晚年疲役﹐幡然自悟﹐靜持此心﹐是儒家攺過法﹐亦佛門懺悔法﹐自是功甫天姿異人處。

◎張耆旣貴顯﹐嘗啟章聖﹐欲私第置酒﹐以邀禁從諸公﹐上許之。旣晝集盡歡﹐曰「願畢今夕之樂﹐幸毋辭也。」於是羅幃翠幕﹐稠疊圍繞﹐繼之以燭﹐列屋娥眉﹐極其殷勤﹐豪侈不可狀。每數杯﹐則賓主各少歇。如是者凡三數﹐諸公但訝夜漏如是之永。曁其徹席﹐出戶詢之﹐則云已再易晝夜矣。﹝揮麈後錄﹞

《雲麓漫鈔》﹕王明淸﹐字仲言﹐有《揮麈錄》載「張耆旣貴顯」一則﹐謂實恐未必然。蓋侍從官有朝衣達旦欲入局治事﹐凡人一晝夜不寢輒困倦﹐豈有兩晝夜不寢而不覺﹐朝廷爲之廢務﹖殆仙子爛柯之說矣﹐所以孟子有盡信書之嘆。

◎大宋居政府﹐上元夜在書院內讀《周易》﹐聞小宋點華燈擁歌妓﹐醉飲達旦。諭所親誚讓云「相公寄語學士﹐聞昨夜燒燈夜宴﹐窮極奢侈﹐不知記得某年上元﹐同在州學內喫齏煮飯時否﹖」學士笑曰「卻須寄語相公﹐不知某年某月某日﹐同喫齏飯是爲甚底﹖」﹝豪譜﹞

《老學庵筆記》﹕宋景文好客﹐會賓於廣廈中﹐外設重幕﹐內列寶炬﹐歌舞相繼。坐客忘疲﹐但覺漏長﹐啟幕視之﹐已是二晝﹐名曰不曉天。

《宋史》﹕祁兄弟皆以文學顯﹐而祁尢能文﹐善議論﹐然淸約莊重不及庠。論者以祁不至公府﹐亦以此云。

《直齋書錄解題》﹕景文淸約莊重不逮其兄﹐以此不至公輔。所撰《唐書》列傳﹐不稱良史。

考《老學庵筆記》﹐謂長夜飲﹐或以爲達旦﹐非也。薛許昌《宮詞》云「畫燭燒闌暖復迷﹐殿帷深密下銀泥。開門欲作侵晨散﹐已是明朝日向西。」此所謂長夜之飲耳。案﹕放翁辧長夜飲﹐卽援引宋景文好客云云﹐至《揮麈後錄》所載張耆一則﹐蝶訪謂殆與宋景文同﹐亦是二晝﹐或飲散又近上燈時﹐卽可云再易晝夜﹐亦極言其豪侈﹐夜字未可泥煞﹐趙彥衛之駁王明淸﹐未免拘執矣。

蝶訪曰﹕富貴功名﹐苟得志如祁者恆多﹐如庠者蓋寡﹐然有「福不可享盡」一語﹐正非無所見而云然也﹐證諸《宋史》之論庠﹑祁﹐古人豈欺我哉。

◎蒲宗孟﹐字傳正﹐閬州新井人。第進士﹐其後拜尙書左丞﹔僅一歲﹐禦史論其荒於酒色﹐及繕治府捨過制﹐罷知汝州。宗孟趣尙嚴整而性侈汰﹐藏帑丰。每旦﹐刲羊十﹑豕十﹐然燭三百﹐入郡捨。或請損之﹐慍曰「君欲使我坐暗室忍饑耶﹗」常日盥潔﹐有小洗面﹑大洗面﹑小濯足﹑大濯足﹑小大澡浴之別。每用婢十數人﹐一浴至湯五斛。他奉養率稱是。嘗以書抵蘇軾云「晚年學道有所得。」軾答之曰「聞所得甚髙﹐然有二事相勸﹕一曰慈﹐二曰儉也。」蓋鍼其失云。﹝宋史﹞

◎駙馬都尉髙懷徳﹐以節制領睢陽歲久﹐性頗奢靡﹐而洞曉音律﹐故聲伎之妙﹐冠於當時。法部中精絕者﹐殆不過之。宋城南抵汴渠五里有東西二橋﹐舟車交會﹐民居繁夥﹐娼優雜戶﹐厥類亦眾﹐然率多鄙俚﹐爲髙之伶人所輕誚。每宴飲樂作﹐必效其朴野之態﹐以爲戲玩﹐謂之《河市樂》。迄今俳優常有此戲。﹝沂公筆錄﹞

《懶眞子》﹕駙馬都尉之名起於三國﹐故何晏尙魏公主﹐謂之駙馬都尉。不獨官名以駙馬給之﹐蓋禦馬之副﹐謂之駙馬﹐從而給之﹐示親愛也。

◎謝伋《曾使君新詞序》﹕「臨海使君南丰曾侯惇﹐字谹父﹐以故相孫習知臺閣﹐工文辭﹐年逾二十。當全盛時﹐官中都﹐諸公貴人﹐一口稱薦﹐王邸戚裏﹐名勝豪傑﹐莫不願交﹔而谹父亦善與人交﹐笑言霍靡﹐各適其意﹐名聲一日滿京師。酒酣耳熱﹐遺簪墮珥之前﹐滑稽放肆之詞播在樂府﹐下至流傳平康諸曲﹐皆習歌之﹐以是樂府尢著﹐蓋識其小者。輕千金﹐重然諾﹐誇承平公子之豪。政和十三年﹐歲在丙寅﹐谹父來守臨海﹐旣秩滿去郡﹐門生故吏相與裒次新詞﹐屬黃巖長刻諸板。將傳之﹐又屬伋爲序﹐伋應之曰﹕『曾侯知我不能度曲﹐嘗觴我﹐顧其侍兒誦東坡前後《赤壁》二賦﹐曰﹕聽此文也﹐畢之何敢序侯詞﹗』則又合詞來請曰﹕『是亦侯之心也。』固辭不獲﹐故序其所見聞者如上。」﹝赤城集﹞

《藥寮叢稿》﹕謝伋字景思﹐自號藥寮居士。曾谹父使君《招客雙巖堂》詩云「雲篆長懸紀歲年﹐鳳池人去政聲傳。風流繼踵今詩伯﹐物色分畱到綺筵。」

◎梅執禮﹐字和勝﹐家故貧﹐幼又喪父﹐其母胡教以讀書。中崇寧五年進士第﹐朝宦日﹐素與王黼善。黼嘗置酒其第﹐誇示園觀女樂之盛﹐有驕色。執禮曰「公爲宰相﹐當與天下同憂樂﹐今方臘流毒吳地﹐瘡痏未平﹐豈歌舞宴樂時耶﹗」退又以詩戒之﹐黼愧怒﹐執禮上疏求去。﹝浦陽人物記﹞

《秀水閒居錄》﹕王黼作相﹐初賜第相國寺東﹐又賜第城西竹竿巷﹐窮極華侈﹐累奇石爲山﹐髙十餘丈﹐便作二十餘處﹐種種不同﹐如螺鈿閣子﹐卽梁柱﹑門窗﹑什器﹐皆螺鈿也。琴光漆花﹑羅木雕花﹑碾玉之類﹐悉如此。第之西號西村﹐以巧石作山徑﹐詰屈往返數百步﹐間以竹籬茅舍﹐爲村落之狀。都城相第乃有村名﹐識者以爲不祥也。

蝶訪曰﹕富不與驕期﹐而驕自至﹔驕不與罪期﹐而罪自至﹔罪不與死期﹐而死自至者﹐言人受福之過﹐而不得其制也。夫物禁太盈﹐日盈則昃﹐月滿則虧﹐理之必然也。觀於此﹐可不兢兢焉持盈而保泰乎。柰世之過分逾量者多﹐故鮮有克終之美而無顚覆之患者矣。

◎寇萊公有妾蒨桃。公自相府出鎭北門﹐有善歌者至庭下﹐公取金鐘獨酌﹐令歌數闋。公贈之束綾﹐歌者未滿意﹐蒨桃自簾內窺之﹐立爲詩二首呈公曰「一曲淸歌一束綾﹐美人猶自意嫌輕。不知織女螢窗下﹐幾度拋梭織得成﹗／風勁衣單手屢呵﹐幽窗軋軋度寒梭。臘天日短不盈尺﹐何似妖姬一曲歌。」公和曰「將相功名終若何﹐不堪急景似奔梭。人間萬事何須問﹐且向樽前聽艷歌。」﹝翰府名談﹞

《國老談苑》﹕寇萊公有飲量﹐每飲賓席﹐嘗闔扉輟驂以畱之。未嘗點油﹐𨿽混軒馬廏﹐必用蠟炬。

《樂善錄》﹕寇萊公自少年富貴﹐不點油燈﹐尢好夜宴劇飲﹐𨿽寢室亦然燭達旦。杜祁公爲人淸儉﹐在官未嘗然官燭。油燈一炷﹐熒然欲滅﹐與客相對淸談而已。二公皆名臣﹐而奢儉不同。然祁公壽考終吉﹐萊公晚年有南遷之禍﹐遂歿不返﹐𨿽其不幸﹐亦可爲戒。

蝶訪曰﹕夫物儉則常足﹐常足則樂而得美名﹐禍咎遠矣。侈財常不足﹐不足則憂而得訾惡﹐福亦遠矣。世有捨樂美而寧趨憂訾者﹐信乎爲惑也已。

◎淳祐間﹐吳妓徐蘭擅名一時﹐吳興烏墩鎭有沈承務者﹐其家巨富﹐慕其名﹐遂駕大舟往遊焉。徐知其富﹐初至則館之別室﹐開宴命樂﹐極其精腆。至次日﹐復以精縑制新衣一襲奉之﹐至於輿臺各有厚犒﹐如此兼旬﹐未嘗略有需索。沈不能自已﹐以白金五百星﹐並彩縑百匹饋之。凡流連半年﹐糜金錢數百萬而歸。於是徐蘭之聲播於浙右﹐豪俠少年無不趨赴。其家𨿽不甚大﹐然堂館曲折華麗﹐亭榭園池無不具﹐至以錦纈爲地衣﹐乾紅四緊紗爲單衾﹐銷金帳幔﹐侍婢執音樂十餘輩﹐金銀﹑寶玉﹑器玩﹑名人書畫﹑飲食受用﹐莫不精妙。其後死葬於虎丘﹐太學生邊云遇於墓銘云「此亦娼中之貴者﹐」其後如富沙之唐媚﹑魏華﹑蘇翠﹐京口之邢蕊﹑韓香﹐越之楊花﹑繆翠﹐皆以色藝稱。士大夫之不自檢者﹐往往爲其所污﹐屢見之於白簡云。﹝癸辛雜識﹞

◎晁衝之﹐字叔用﹐初字用道。舉進士﹐與陵陽諭汝礪爲同門生。少年豪華自放﹐挾輕肥﹐遊帝京﹐狎官妓李師師﹐纏頭以千萬﹐酒船歌板﹐賓從雜沓﹐聲艷一時。紹聖初黨禍起﹐羣從多在黨中﹐被謫逐﹐遂飄然棲遁於具茨之下﹐號具茨先生。十餘年後﹐重過京師﹐作無題詩二首﹐爲時所傳。﹝無題二律﹐卽叔用追感往昔所作﹐以示江子之者。見狎暱門﹐不復錄。﹝注﹕查《宋詩紀事》卷三十三﹐應爲《追往昔二首示江子之》﹞時諸公謀欲用之﹐髙挹不顧。﹝宋詩鈔﹞

◎張於湖孝祥知京口﹐王宣子佐代之。多景樓落成﹐於湖爲大書樓匾﹐公庫送銀二百兩爲潤筆。於湖卻之﹐但需紅羅百匹。於是大宴合樂﹐酒酣﹐於湖賦詞﹐命妓合唱甚歡﹐遂以紅羅百匹犒之。﹝癸辛雜識﹞

《花庵絕妙詞選》﹕黃叔暘云「於湖有《紫薇雅詞》﹐湯衡爲序﹐稱其平昔未嘗著稿﹐筆酣興健﹐頃刻卽成﹐卻無一字無來處。」

◎建中貞元間﹐藩鎭至京師﹐多於旗亭合樂﹐郭汾陽纏頭彩率千匹﹐教坊梨園小兒所勞各以千計。元丰中﹐劉伯壽謝事後﹐以議樂召至京師﹐已事得請﹐薄有沾賚﹐與唐沈丁竦皆期望日閱於樊樓﹐凡京籍者率造焉。未幾﹐種諤自鄜延陳邊事到闕﹐一日期集於樊樓﹐服紫花織成袍﹐金束帶﹐劉﹑沈皆葛巾鶴氅﹐都人觀者頗塞。是日﹐諤揮散亦數千人。神宗密令黃門窺之﹐旣而諤辭﹐上舉貞元故事﹐勉以郭﹑渾功名。﹝畫墁錄﹞

蝶訪曰「酒滿樽中﹐屢極詼諧之飲﹔錢流地上﹐曾無鄙吝之心。」此謝景思《四六談麈》中語也。時際升平﹐四方安樂﹐故士大夫俱尙豪華﹐而尢喜狹邪之遊﹐流連竟日﹐傳播一時﹐自詡風流﹐艷聲特著。然而以此喪身破家者有之﹐以此敗名誤事者有之﹐而人不知醒。譬諸飲酒常在醉鄕﹐是誠何心哉﹗

宋艷卷九

僭竊

◎張俊有愛妾﹐錢塘妓張穠也。知書﹐俊文字穠皆與之。柘臯之役﹐俊發書囑穠照管家事。穠有書報俊﹐引霍去病﹑趙雲不問家事以堅其心﹐且言「今日之事﹐惟在於宣撫﹐不當以家事爲念﹐勉思報國。」俊得書釋然而喜﹐遂以其書繳奏。上大喜﹐親書獎諭以賜穠﹐仍加封雍國夫人。﹝三朝北盟會編﹞

《淸波雜誌》﹐嘗得一誥詞云「朕眷禮勛臣﹐旣授異姓王之貴﹔疏恩私室﹐並侈如夫人之榮。以爾修態橫生﹐芳性和適﹐會膺無卹之貴﹐終隆絡秀之家。爰錫命書﹐靡拘常典。用肇封於大郡﹐俾正位於小君。往服寵光﹐盞循素履。」紹興間﹐權外制某人行﹐如夫人及修態橫生﹐或者於王言有疑﹐時勛臣嫡室尙在﹐正位小君之語亦有疑。

《中興遺史》﹕俊之妻秦國夫人魏氏﹐先俊死﹐卽以其愛妾﹑榮國夫人張氏繼室。嫌其同姓﹐遂攺爲章氏。

《南宋雜事詩》﹐錢塘厲太鴻鶚詩云「春來湖上兩髙峯﹐滴粉搓酥夢裏逢。修態橫生花誥筆﹐此詞應是爲張穠。」﹝案﹕上二句詩意﹐卽左與言於西湖兩髙峯遇張穠事﹐見警悟門。下二句卽指此誥詞也﹞

《南宋雜事詩》﹐錢塘吳尺鳧焯詩云「亭深喬木貯張穠﹐直上彤廷認筆蹤。不似韓家失機表﹐勸君餘暇誦《車攻》。」﹝案﹕詩意蓋詠穠報俊書﹐勉其報國﹐並以穠書繳奏也﹞

《剡源集》﹕張忠烈王開國於循﹐而置邸於杭﹐所居之坊曰淸河﹐有喬木亭在焉﹐因爲之記。

《續宋中興編年資治通鑑》﹕紹興五年﹐上書《車攻》詩﹐以賜輔臣曰「當與卿等勉勵﹐以修政事。」

蝶訪閱《雪履齋筆記》﹐亦載俊有愛妾張穠一則﹐與《三朝北盟會編》同﹐皆作「雍國」﹐而《中興遺史》作「榮國」獨異﹐俟再考。

◎韓蘄王之夫人梁紅玉﹐京口娼也。嘗五更入府﹐伺候賀朔﹐忽於廟柱下﹐見一虎蹲臥﹐鼻息齁齁然﹐驚駭亟走﹐出不敢言。已而人至者眾﹐復往視之﹐乃一卒也。因蹴之起﹐問其姓名爲韓世忠。心異之﹐密告其母謂﹕「此卒定非凡人。」乃邀至其家﹐具酒食﹐至夜盡歡﹐深相結納﹐資以金帛﹐約爲夫婦。蘄王后立殊勛﹐爲中興名將﹐梁遂封兩國夫人。蘄王嘗邀兀術於黃天蕩﹐幾成擒矣﹐一夕鑿河遁去。夫人奏疏﹐言世忠失機縱敵﹐乞加罪謫。舉朝爲之動色﹐其明智英偉如此。﹝鶴林玉露﹞

國朝楊復吉《夢闌瑣筆》引錢蒙叟《韓蘄王墓碑記》謂﹕王娶白氏秦國夫人﹑梁氏楊國夫人﹑茅氏秦國夫人﹑周氏蘄國夫人。按世止知梁夫人﹐觀此知蘄王正妻乃白氏﹐餘皆妾也。以王功大﹐故並受封。周氏亦妓女﹐見王明淸《揮麈三錄》﹐茅則未聞。

《夷堅志》﹕淳熙七年﹐杭州兪紳來爲隆興府鈐轄。妻徐氏夢異僧引詣廢寺﹐有故塔遺址﹐羣鳥聚焉。徐氏夙崇禮西方甚謹﹐覺以語紳﹐使訪厥祥。或以天王院告﹐因過之﹐儼然夢境也。徐少時爲韓蘄王妾﹐後乃嫁紳。饒於財﹐盡捐囊中所藏以造寺。

《雪履齋筆記》﹕張﹑韓皆中興名將﹐皆有奇女子﹐又皆出微賤﹐亦奇矣。

案﹕《夷堅志》所云﹐韓蘄王尙有出妾徐氏﹐更罕知者。洪文敏乃韓蘄王稍後生人﹐所述當非無據。

◎唐鄭光鎭河中﹐宣宗欲封其妾爲郡夫人﹐上表辭焉。書記田絢之詞也。宣宗大喜﹐曰「誰教阿舅作此好文﹖」左右以絢對﹐便欲以翰林召之﹐以不繇進士遂止。今士大夫肆情暱愛﹐恨無以自致其上僭﹐肯辭朝命乎﹖頃年見長上說﹐元符間章子厚作相﹐宗室宗景請再娶﹐乃以嬖妾出之於外﹐而托言仕族女。事聞﹐重黜之。得不有愧於鄭光乎﹖﹝淸波雜誌﹞

《五總志》﹕唐元舅鄭光﹐作鎭河東﹐媵禦有敕封夫人。田絢贊光﹐以表謝而不受﹐曰「白屋同愁﹐已失鳳鳴之侶﹔朱門自樂﹐難容烏合之人。」宣宗嘉之。杜佑妻梁氏早卒﹐旣久﹐嬖姬李氏﹐有敕策爲夫人﹐崔膺勸佑讓封梁氏﹐且爲表﹐其略曰「以妻爲妾﹐魯史所禁。」又云「豈以身賤之時﹐妻同勤苦﹔而於名達之後﹐妾賞封榮﹗」上憐之﹐乃並封梁氏。近者公卿姬氏悉加邑號﹐而尢者疏封大國﹐豈惟僭越無度﹐得毋愧於鄭﹑杜﹖而爲門下士者﹐視之默默﹐顧不慚於田﹑崔乎﹗

《宋四六話》﹕《春渚紀聞》﹕元符間﹐宗室有以妾爲妻者﹐因罷開府儀同三司﹐及大宗正職事﹐蔡元長行詞曰「旣上大宗之印﹐復捐開府之儀。」章申公謂曾子宣曰「此語與『手持金骨之朵﹐身坐銀交之椅』何異﹗」

《貴耳錄》﹕余於有王徳者﹐僭竊九十日爲王。有士人被執﹐作詔曰「兩條脛脡﹐馬趕不前﹔一部髭髯﹐蛇鉆難入。身坐銀交之椅﹐手執銅錘之朵。翡翠簾前﹐好似漢髙之祖﹔鴛鴦殿上﹐有如秦始之皇。應文武百官﹐不許著艸履上殿。」王徳就擒﹐此士人得以此詔免。

蝶訪閱孫梅《四六叢話》﹐亦載此則﹐章申公所云﹐卽此詔中語也。但少異﹐殆取以嘲戲元長耳。

《宋景文公筆記》﹕國朝有「骨朵子」﹐直衛士之親近者。予嘗修日曆﹐曾究其義。關中人謂腹大者爲「胍乇」﹐上孤下都﹐俗因謂「杖頭」﹐大者亦爲「胍乇」。後訛爲「骨朵」﹐「朵」亦平聲﹐然「朵」難得音。今爲軍額﹐固不可攺矣。〇上虞李衍注《筆記》後云「如『骨朵』字﹐蓋『撾』字﹐古作『朵』﹐嘗飾以骨﹐故曰骨朵。後世吏文略去『廾』。又『﹛艸朵﹜』﹑『朵』二聲相近﹐故訛爲『朵』耳。」

《靑箱雜記》﹕昔徐溫子知訓在廣陵﹐作紅漆柄骨朵﹐選牙隊百餘人﹐執以前導﹐謂之朱蒜。

《楓窗小牘》﹕國朝婦人封﹐自執政以上封夫人﹐尙書以上封淑人﹐侍郎以上封碩人﹐太中大夫以上封令人﹐中散大夫以上封恭人﹐朝奉大夫以上封宜人﹐朝奉郎以上封安人﹐通直郎以上封孺人。然夫人有國﹑郡之異﹐而武臣一準文階﹐其後三公大將封帶王爵者﹐妾亦受封﹐特視正妻減階耳。

《春明退朝錄》﹕凡官誥之制﹐國夫人銷金團窠﹐五色羅紙七張﹐暈錦褾袋。郡夫人常使金花羅紙七張﹐﹝現在兩府﹐母妻使團窠﹞法錦褾袋。

《蔡中郎集》﹕妻者﹐齊也﹐惟一適人稱妻。其餘皆妾﹐位最下﹐是以不得言妻云也。

蝶訪曰﹕並後匹嫡﹐自古有禁。張﹑韓不知辭妾封﹐皆有愧於鄭﹑杜。若宗景恣意暱愛﹐直肆無忌憚矣﹗

◎王黼作相﹐請朝假歸咸平焚黃﹐畫舫數十﹐沿路作樂﹐固已駭物論。紹興中﹐秦熺亦歸金陵焚黃。臨安及轉運司舟舫盡選以行﹐不足﹐擇取於浙西一路。凡數百艘﹐皆窮極丹雘之飾。郡縣監司迎餞﹐數百里不絕。平江當運河﹐結彩樓鼓丈﹐大合樂官妓舞於其上﹐縹緲若在雲間﹐熺處之自若。﹝老學庵筆記﹞

◎蔣八座猷﹐賢者也。嘗爲中司﹐有端直聲。政和初﹐上賫魯公以女樂二八﹐﹝別本並作「二人」﹞蔣公曰「唐李晟﹑馬燧用武夫要寵私。晉魏絳實陪卿﹐以和戎得金石。公今出大儒﹐蓋自周公制禮作樂﹐方致太平﹐不應下同此輩。宜塞其漸﹐願公力辭焉。」魯公大喜之﹐然不克用。及政和末﹐伯氏旣聯姻戚裏﹐後大辟第﹐開河路﹐作復道﹐以通宮禁。蔣時與吾俱在書局﹐數大蹙額而唁吾曰「約之﹐﹝案﹕約之﹐蔡絛字也﹞柰何公家而吾言不克用﹖徒以狂妄幾死而已﹗」禍亂後痛始定﹐每懷蔣八座語﹐君子哉﹗﹝鐵圍山叢談﹞

《揮麈後錄》﹕蔡元長少年鼎貴﹐建第錢塘﹐極爲雄麗﹐全占江湖山林之勝﹐今行在殿前司是也。

《南宋雜事詩》﹐仁和陳芝光有句云「回首蓬萊雲气近﹐殿司營是太師家。」﹝案﹕《南宋雜事詩》注「殿前司在鳳凰山大內側﹐今呼禦校場。」﹞

蝶訪曰﹕《書》云「臣罔以寵利居成功」﹐又云「居寵思危﹐罔不惟畏」。誠以禍福相倚﹐其理最確﹐其機甚微。況處盛滿之地﹐尢易驕恣。所貴遇亢思惕﹐履盈防晦﹐戒謹而恐懼也。若秦﹑蔡之恃寵而驕﹐干名犯分﹐罔顧禮法﹐造成彌天莫大之惡﹐釀成誅戮籍沒之禍﹐爲當時稱快﹐後世恣罵﹐其勢焰燻灼﹐曾幾何時哉﹗

殘暴

◎王繼勛﹐彰徳節度饒之子﹐孝明皇后同母弟也。生時﹐其母見一人赤髮﹐狀貌怪異﹐入室中﹐遂生繼勛。及長﹐美風儀﹐性凶率無賴。以後故﹐爲內殿供奉官﹑都知﹑溪州刺史。後累遷至保寧軍節度觀察畱後﹑領虎捷左右廂都虞候﹑權侍衛步軍司事。繼勛所爲多不法。時後已崩﹐上追念後﹐故不之罪也。乾徳四年﹐繼勛復爲部曲所訟﹐詔中書鞫之。解兵柄﹐爲彰國軍畱後﹐奉朝請。繼勛自以失職﹐常怏怏﹐專以臠割奴婢爲樂﹐前後多被害。一日﹐天雨墻壞﹐羣婢突出﹐守國門訴冤。上大駭﹐命中使就詰之﹐盡得繼勛所爲不法事。詔削奪官爵﹐勒歸私第﹐仍令甲士守之。俄又配流登州﹐未至﹐攺右監門率府副率。開寶三年﹐命分司西京。繼勛殘暴愈甚﹐彊市民家子女備給使﹐小不如意﹐卽殺食之﹐而棺其骨棄野外。女儈及鬻棺者出入其門不絕﹐洛民苦之而不敢告。太宗在藩邸﹐頗聞其事。及卽位﹐人有訴者﹐命戶部員外郎﹑知雜事雷徳驤乘傳往鞫之。繼勛具伏﹐自開寶六年四月至太平興國二年二月﹐手所殺婢百餘人。乃斬繼勛洛陽市﹐及爲彊市子女者女儈八人﹑男子三人。長壽寺僧廣惠常與繼勛同食人肉﹐令折其脛而斬之。洛民稱快。﹝宋史﹞

◎韓縝﹐字玉汝﹐登進士第。其以天章閣侍制知秦州日﹐嘗宴客夜歸﹐指使傅勍被酒﹐誤隨入州宅﹐與侍妾遇。縝怒﹐令軍校以鐵裹杖箠殺之。勍妻持血衣﹐撾登聞鼓以訴﹐坐落職﹐分司南京。秦人語曰「寧逢乳虎﹐其逢玉汝﹗」其暴酷如此。縝外事莊重﹐所至以嚴稱。𨿽出入將相﹐而寂無功烈﹐厚自奉養﹐世以比晉何曾云。﹝宋史﹞

◎韓國公王晏﹐徐州滕人。爲軍校時﹐與平陸人王興善﹐其妻亦相爲娣姒。晏旣貴﹐乃薄興﹐興不能平。晏妻病﹐興語人曰「吾能治之。」晏遽訪興﹐興曰「吾非能醫﹐但以公在陜時止一妻﹐今妓妾甚眾﹐得非待糟糠之薄﹐致夫人怏怏成疾耶﹖若能斥去女侍﹐夫人之疾可立愈。」晏以爲謗己﹐乃誣以他事﹐悉案誅其夫妻。﹝宋史﹞

蝶訪曰﹕車笠盟寒﹐舊交不念﹐小人之常情也。當其勢焰方張﹐惟有括囊不言﹐以避小人之禍己。今興以憤不能平﹐而故翹晏短﹐是眞撩蛇虺之頭﹑踐虎狼之尾也﹐鮮有不敢者矣﹗然晏亦太殘忍哉。

◎韓香﹐南徐妓也。色藝冠一時﹐與大將葉氏子交﹐閉門謝客﹐將終身焉。葉父怒﹐投牒有司﹐集官軍於射圃中﹐妻以一老卒。香欣然同歸﹐謂曰「夫婦有禮﹐汝宜買羊沽酒﹐召親故以成禮。」賓至﹐酒三行﹐入更衣﹐久不出﹐已自刎死矣。﹝隨隱漫錄﹞

《山房隨筆》﹕京口韓香﹐請客作桃符云「有客如擒虎﹐無錢請退之。」以其姓爲對也。

《三朝北盟會編》﹕張俊﹑嶽飛至楚州﹐撫諭韓世忠兵。飛回駐於鎭江府﹐知泗州劉綱詣行府稟議。綱曰「泗州在淮河之北﹐城郭不固﹐無兵無食。如有緩急﹐守乎﹐棄乎﹖」飛徐徐言曰「此是潤州﹐更有何名﹖」綱曰「京口。」飛再問之﹐綱曰「丹徒。」飛三問之﹐綱曰「南徐。」飛曰「只此是矣。」綱退﹐大嘆服曰「嶽鵬舉果有過人者。」

◎觀察使張淵﹐紹興中爲江東副總管﹐居建康。每以髙價往都城買美妾﹐列屋二十人﹐而禦之甚嚴﹐小過必撻。嘗盛具延客﹐皆環侍執樂﹐歌舞精妙﹐一座盡傾。妾兢兢自將﹐不敢遊目窺視﹐無論及言談也。中席﹐淵起更衣﹐坐客葉晦叔之側﹐一姝最麗﹐乘間語之曰「恭人在太尉左右﹐想大有樂處。」姝慘容不答﹐但舉手指筵上燭云「絳蠟分明會得。」後晦叔語予曰「猶憶其風流慧悟也。」﹝夷堅志﹞

◎杜大中自行伍爲將﹐與物無情﹐西人呼爲「杜大虫」。𨿽妻有過﹐亦公杖杖之。有愛妾﹐才色俱美﹐大中箋表皆此妾所爲。一日﹐大中方寢﹐妾至﹐見幾間紙筆頗佳﹐因書一闋﹐寄《臨江仙》﹐有「彩鳳隨鴉」之語。大中覺而視之﹐云「鴉且打鳳﹗」於是掌其面﹐至項折而斃。﹝今是堂手錄﹞

覆亡

◎蔡京﹐字元長﹐興化仙遊人。子鞗﹐尙茂徳帝姬。帝七幸其第﹐賚予無算。命坐傳觴﹐略用家人禮。廝養居大官﹐媵妾封夫人。然公論益不與﹐帝亦厭薄之。京每聞將退免﹐輒入見祈哀﹐蒲伏叩頭﹐無復廉恥。燕山之役﹐京送攸以詩﹐陽寓不可之意﹐冀事不成得以自解。見利忘義﹐至於兄弟爲參商﹐父子如秦越。暮年卽家爲府﹐營進之徒﹐舉集其門輸貨﹐僮隸得美官﹐棄紀綱法度爲虛器。患失之心無所不至﹐根株結盤﹐牢不可脫。卒至宗社之禍﹐𨿽譴死道路﹐天下猶以不正典刑爲恨。子八人﹕儵﹐先死﹔攸﹑翛﹐伏誅﹔絛﹐流白州死﹔鞗﹐以尙帝姬免竄﹔餘子及諸孫﹐皆分徙遠惡郡。﹝宋史﹞

《淸波別誌》﹕蔡京賜第在都城之東﹐周圍數十里。籍沒後﹐賜種師中。未及遷入﹐一夕煨燼無遺。時有上官悟﹐作《城東甲第曲》﹐備書盛衰之變﹐士皆傳誦。其末四句云「皇天去人不盈尺﹐怙勢驕淫神所厄。君不見喬木參天獨樂園﹐至今人道溫公宅。」上官悟﹐邵武人。

《詞苑叢談》﹕蔡京旣南遷﹐中路有旨﹐取所寵姬慕容﹑邢﹑武三人﹐以金人指名來索也。京作詩云「爲愛梅花三樹紅﹐年年歲歲惹春風。如今去逐他人手﹐誰復樽前念老翁﹖」行至潭州﹐賦《西江月》云「八十一年住世﹐四千里外無家。如今流落向天涯﹐夢到瑤臺闕下。／玉殿五回命相﹐彤廷幾度宣麻。止因貪戀此榮華﹐便有如今事也。」遂窮餓以死﹐門人醵錢葬之。老姦到頭狼狽至此﹐可快亦可憐。按蔡死時年止八十﹐此必惡之者托名爲之也。又見《宣和遺事》亦有此詞﹐首句是「八十衰年初謝﹐三千里外無家」﹐或是京作﹐亦未可定也。

蝶訪閱《蓉塘紀聞》﹐載金人索蔡京姬事﹐系據《揮麈錄》也。止一詩﹐詩中作「桃」花﹐僅異此一字。後有論曰「吁﹐京於二三侍女戀戀不能忘情如此﹐而上誤天子﹐下誤蒼生﹐毀人家國﹐敗及天下﹐寧不可寒心乎﹗」

◎王黼居相位當全盛時﹐又寵幸一時﹐故窮極富貴。於寢室置一榻﹐用金玉爲屏﹐翠綺爲帳﹐圍以小榻數十﹐擇美姬處之﹐名曰「擁帳」。後事變﹐行至輔固村﹐於道旁小憩食油餅次﹐有一舊親近使臣自京城來參﹐因說時事﹐語未竟﹐開封府吏踵至﹐出禦筆卽戕之。人生富貴可保終身享用乎﹖﹝淸波別誌﹞

《靖康遺錄》﹕是日藉王黼第﹐得金寶以億萬計。初﹐黼賜第於閶闔門外﹐周圍數里。其正廳事以靑銅瓦蓋覆﹐宏麗壯偉。其後堂起髙樓大閣﹐輝耀相對。又於後園聚花石爲山﹐中列四巷﹐俱與民間娼家相類。與李邦彥輩遊宴其中﹐朋邪狎暱﹐無所不至。及至籍沒﹐百姓爭入剽掠﹐官不能禁﹐斬數人而後已。黼出城數十里至負固村﹐追斬其首﹐百姓謂之負國村云。

《靖康前錄》﹕二十四日﹐府尹聶山進札子﹐乞追王黼行。遣差人追及於應天府杞縣之南十里負固村﹐遂戮之﹐函首京師。隨行金帛﹐不可勝數﹐盡爲小寇剽掠。差度支郎中邢倞籍其家財。倞措置無術﹐小人乘隙鼓倡爭入府第。絹七千餘匹﹐錢三千餘萬﹐金玉之類﹐爲羣小攘奪者三分之一。王時雍領尹詐稱﹕「般納王黼家者﹐以次第給償﹐優者推恩。」眾賫金帛入黼第﹐卽得首領者二十餘人。梟首令眾﹐餘皆棄物而遁。

《靖康別錄》又云﹕黼至雍丘縣城南二十里永丰鄕負固村﹐爲盜所殺﹐取到首級申﹐蓋開封府奏也。

《中興姓氏姦邪錄》﹕王黼﹐字將明﹐開封人也。崇寧二年﹐登進士第。蔡京喜之﹐累擢爲翰林學士。厚結內侍﹐梁師成輩多薦引之者。宣和初﹐師成薦爲少宰﹐惟諂佞師成﹐凡事行其意而已。每入禁中﹐爲柔曼之容﹐效俳優諢話以悅上意。置應奉司於其家﹐公然賣官﹐取贓無厭。京師爲之語曰「三百貫直通判﹐五百貫直祕閣。」其無廉恥如此。

《三朝北盟會編》﹕黼事宦者梁師成爲父﹐與折簡﹐必呼之爲恩府先生。黼面潔白﹐若美婦人﹐而目晴須髮盡金黃﹐且豺聲。黼又同蔡攸每罷朝出省﹐時時乘宮中小輿。召入禁中﹐爲談笑或塗抹粉墨作優戲﹐多道市井謠言媟語以媚惑上。時因謔浪中以譖人﹐輒無不中。會上內禪﹐百寮入賀﹐上下咸有喜色﹐而黼獨面若死灰﹐未幾誅死矣。且黼士人也﹐又以才學受知君相﹐其富貴可立致。乃曲徑苟得一時之味﹐因甘之流而不返。夫旣以非道而進﹐後必以非道而終決矣。

蝶訪閱沈作喆《寓簡》云「吾爲兒時﹐見蔡氏京﹑攸父子﹐及王黼﹑童貫﹑梁師成輩﹐皆勢傾天下。及靖康之敗﹐屠戮如狗彘。夫以非材居大位﹐以非道擅重權﹐未有不亡者也。天地四時﹐尙有消息﹐而況於人乎﹐況爲非道者乎﹖」

蝶訪曰﹕叢珍瘞身﹐列艷靡骨﹐心爲之安﹐其自取滅亡也。宜況悖逆穢惡﹐罪案重重﹐豈能幸逃顯戮乎﹗

《老學庵筆記》﹕王黼在翰苑﹐嘗病疫危甚﹐國醫皆束手。二妾曰艷娥﹑素娥﹐侍疾坐於足。素娥泣曰「若內翰不諱﹐我輩豈忍獨生﹐惟當俱死耳﹗」艷娥亦泣﹐徐曰「人生有命﹐固無可柰何。姊宜自寬。」黼𨿽昏臥﹐實具聞之。旣愈﹐素娥專房燕﹐封至淑人。艷娥遂去。及黼誅﹐素娥者驚悸﹐不三日亦死。曩日俱死之言遂驗。

《秀水閒居錄》﹕王黼侍妾甚眾﹐有官封者十八人﹐八夫人﹑十宜人。

《宋史》﹕王黼旣得位﹐乘髙爲邪﹐多蓄子女玉帛自奉﹐僭擬禁省。誘奪徽猷閣待制鄧之綱妾﹐反以罪竄之綱嶺南。

《宣和錄》﹕城初陷﹐劉延慶並男光國﹐奪路萬勝門﹐帶班直長八祗候﹑西兵萬餘人而出﹐皆護駕選鋒也。延慶陷金明池中卒。光國攜王黼愛妾張氏以逃﹐行十宗裏﹐虜騎追及之﹐殺妾自縊。

《墨莊漫錄》﹕王將明後房曰田令人者﹐顏貌殊倫﹐眞國色也。靖康攺元正月﹐將明死﹐田自都攜一婢﹐竄至亳州﹐居逆旅中。郡知之﹐爲拘管數月﹐其家遣人迎歸。蔡元長後房曰武恭人者﹐亦妙麗不凡。元長謫嶺表﹐武在京師﹐爲一使臣姓孫人所蓄﹐乃攜孫竄至南京﹐亦爲郡所拘七月。開封差人擒之﹐送至京師。時余適在二郡﹐皆見之。

蝶訪曰﹕黃金不惜買蛾眉﹐揀得如花四五枝。歌舞教成心力盡﹐一朝身去不相隨。況悖入悖出﹐自作之愆﹐天道有不爽者矣。

◎韓侂冑所幸妾﹐同居甘苦者爲三夫人﹐號「滿頭花」。新進者曰四夫人﹐至通宮籍﹐慈明嘗召入貌﹐賜坐以示優寵。四夫人者﹐卽與慈明偶席﹐蓋呆也。慈明心銜之。迨韓爲鄭發所刺﹐諸婢皆遣還其父母。慈明特旨令京尹杖四夫人遣之。〇又於羣婢放逐之時﹐韓門眷至有三數輩皆稱爲某妾某人父母者﹐蓋其宛轉而入皆爲父母。宮中遂命願認父母者聽﹐除首飾衣服之外﹐不許以奩載出。金釵至滿頭﹐衣服至著數襲。市人利其物﹐而因可以轉貿其身﹐故相競相逐願爲之父母。至有引羣妾之裾﹐必欲其同歸者﹐亦足笑也﹐亦足爲鑑云。韓敗﹐籍其家。臥內靑綢帳後﹐如用兵用羅木自圍其寢﹐防刺也。惟所愛四夫人位最侈﹐朝寮所謂僭擬宮闈者是也。﹝四朝聞見錄﹞

《宋史﹟韓侂冑傳》﹕侂冑所嬖妾﹐張﹑譚﹑王﹑陳﹐皆封郡國夫人﹐號「四夫人」。每內宴﹐與妃嬪雜坐﹐恃勢驕倨﹐掖庭皆惡之。其下受封者尢眾。至是論四夫人罪﹐或杖或徙﹐餘數十人縱遣之。有司籍其家﹐多乘輿服禦之飾﹐其僭紊極矣。

《癸辛雜識》﹕韓平原被誅之夕﹐乃其寵姬四夫人誕辰。張功甫移庖大宴﹐至五鼓方散﹐大醉幾不能起。幹辦府事周筠以片紙入投云「聞外間有警不佳﹐乞關閣門免朝。」韓怒曰「誰敢如此﹗」至再三﹐皆不從。乃盥櫛取瑞香番羅衣一襲衣之﹐登車而往。旋卽殿司軍已圍繞府第矣。

《齊東野語》﹕時開禧三年十一月二日﹐侂冑愛姬三夫人號「滿頭花」者生辰。張鎡素與之通家﹐至是移庖侂冑府﹐酣飲至五更。

案﹕《野語》作「三夫人」﹐《雜識》又作「四夫人」﹐余卽疑鈔錄之訛。嗣閱《古今類傳》載《史纂》「韓侂冑愛姬三夫人﹐號滿頭花﹐十一月初二日生」﹐稗海本固不精也。

《昨非庵日纂》﹕侂冑過南園山莊﹐趙師睪偕行。至東村別墅﹐宛然鄕井﹐見林薄中一牧童歌曰「朝出耕田暮飯牛﹐林泉風月共悠悠。九重𨿽竊阿衡貴﹐爭得功名到白頭﹖」趙呵曰「平章在此﹐誰敢唐突﹗」迹牧童至艸廬﹐屏上有詩云「玉津園內行天討﹐怨血空啼杜宇紅。」後韓爲史誅於玉津園。

《方巖文集》﹕王居安《乞誅殛韓侂冑疏》內云「童奴濫授以節鉞﹐嬖妾竄籍於宮廷。創造亭館﹐震驚太廟之山﹔燕樂笑言﹐徹聞神禦之所。」

《四朝聞見錄》﹕賣漿者敲其盞以喚人曰「冷底喫一盞。」「冷」謂韓﹐「盞」謂斬也。

《筆麈》﹕韓侂冑出師數衄﹐自悔失圖﹐出家財二十萬以助軍興﹐而募人持書赴金求和﹐然竟不免於函首。

《蓉塘詩話》﹕宋開禧三年十二月﹐史彌遠殺韓侂冑於玉津園﹐有旨錄其家資。髙九萬詩云「淸曉官來錄簿時﹐未曾吹徹玉參差。旁人不忍聽鸚鵡﹐猶向金籠喚太師。」﹝案﹕《野語》《史纂》皆作三年十一月﹐《蓉塘詩話》作開禧三年十二月。「二」字殆誤﹞

《經筵玉音問答》﹕隆興元年五月三日晚﹐侍上於後殿之內閣﹐蒙出示答金人書﹐命余坐於側艸換書。時將日暮﹐旨喚內侍廚司「滿頭花」辦酒。〇案﹕此知南宋內侍廚司亦用廚娘﹐惟此等名號加之侂冑妾爲宜。

《暘谷漫錄》﹕京師中下之戶﹐每育女則愛護之﹐稍長﹐則隨其姿質教以藝業﹐用備士大夫采擇娛侍。名目不一﹐就中廚娘最爲下色﹐然非極豪貴家不可用。

蝶訪閱《續世說》﹐謂李義府多取人奴婢。及敗﹐一時奔散﹐各歸其家。無名氏作露布﹐榜之通衢﹐有云「混奴婢而亂放﹐各識家而競入。」觀此則韓侂冑之婢妾﹐殆有甚焉。自古姦邪敗亡﹐其出醜如一轍也。

◎賈似道貶循州﹐鄭虎臣請行。時侍妾尙數十人﹐鄭悉屏去之﹐奪其寶玉﹐徹轎蓋﹐暴行於秋日中﹐令舁轎夫唱杭州歌以謔之﹐辱之備至。至古寺中﹐壁有吳潛南行所題字﹐鄭呼似道曰「賈團練﹐吳丞相何以至此﹗」賈慚不能對。﹝正藏書﹞

《桐江集﹟木棉怨序》﹕賈似道南竄﹐猶攜所謂王生﹑沈生者自隨﹐二生天下絕色也。木棉庵旣殂﹐二生再展入北﹐後南還。善事貴人﹐巧技藝﹐拙女功﹐願再鬻人爲妾。因寫之樂府﹐以爲世戒。

《詞苑叢談》﹕賈秋壑旣安置循州﹐有無名氏題似道壁云「去年秋﹐今年秋。湖上人家樂復憂﹐西湖依舊流。／吳循州﹐賈循州。十五年間一轉頭﹐人生放下休。」吳﹐謂履齋也。初﹐吳履齋循州安置﹐賈除劉宗申知循州﹐陰使害之。後賈亦循州安置﹐經漳州木棉庵﹐爲鄭虎臣錘死。時賈客趙介如守漳﹐致祭辭云「嗚呼﹗履齋死粵﹐死於宗申﹔先生死閩﹐死於虎臣。」只十八字﹐而哀激之悃﹐無往不復之意﹐悉寓其中﹐可與是詞井垂。秋壑敗師亡國後﹐湯西樓亦有詩云「檀板歌殘陌上花﹐過墻荊棘刺檐牙。指揮已失鐵如意﹐賜予寧存玉辟邪。破屋春歸無主燕﹐空池雨產在官蛙。木棉庵外尢愁絕﹐月黑夜深聞鬼車。」

《勿軒集》﹕賈相《葛嶺行》有云「望塵拜者頌元老﹐伊尹周公所不如。豈知一旦事瓦裂﹐銀鐺鐵鎖載以驢。」

《山房隨筆》﹕似道敗後﹐有題葛嶺詩云「樓臺突兀妓成圍﹐正是襄樊失援時。王气暗隨檀板歇﹐江聲流入玉簫悲。姓名不在功臣傳﹐家廟徒存禦賜碑。誤國誤民還自誤﹐滿庭秋艸露垂垂。」

《於忠肅公集》賈平章故第詩云「豪華汩沒幾星霜﹐廢宅空遺孔道旁。鼠迹印塵盈故榻﹐燕巢經雨落空梁。紫雲影斷人千古﹐金穀花殘夢一場。世事興衰只如此﹐啼鴉不必怨斜陽。」

《臨海縣誌》﹕嗚呼﹗宋室之亡﹐天臺賈似道則男妖。

《錢塘遺事》﹕賈似道當國時﹐陳藏一作詠雪《念奴嬌》詞以譏之。﹝案﹕此詞起句卽「沒巴沒鼻﹐霎時間做出﹐漫天漫地」也﹐詞語近俚不錄。

《姑蘇志》﹕鄭虎臣﹐殺賈似道者﹐吳人也。其家居第甚盛。號「鄭半州」﹐四時飲饌各有品目﹐著《集珍日用》一卷﹐《元夕閏燈實錄》一卷。

《芝園前集》﹕賈師憲竄逐時﹐朝廷命王孟孫簿錄其家﹐石刻《蘭亭》多至八千匣。

《東山談苑》﹕王黼﹐黃雀鮓自地積至棟﹐凡滿三楹﹔蔡京﹐蜂兒蜜三十七秤﹔童貫敗後﹐劑成理中丸幾千斤﹔賈似道籍沒﹐果子庫糖霜數百甕﹐官吏以不可久畱﹐難載帳冊﹐輦沈湖中。

蝶訪閱《天水冰山錄﹟趙懷玉序》有云「夫財猶脂也﹐以脂塗地﹐履之鮮不至於傾跌。況外有僉人宵小﹐迎合以贊其姦﹔內有驕子豪奴﹐怙縱以濟其欲。其能卓自樹立者﹐有幾人哉﹖𨿽然﹐人卽富貴﹐同此耳目口鼻之具而已﹐方丈之供﹐饜飫不過果腹﹔萬間之廈﹐偃仰不過容膝。不能日食百牢﹐身衣千襲也。而顧晝夜孳孳幹沒不已者﹐特誇多斗靡﹐務快一時心志。以爲不若是﹐則權不足以脇人﹐富不足以甲眾。元載之鐘乳五百兩﹐胡椒八百石﹐似道之《蘭亭》石刻八千匣﹐胥此意也。語云豨腹饕餮﹐爲人之膏﹐亦可哀矣。」總之﹐咎由自取﹐孽非他作﹐方知富貴難保始終。南唐劉承勛﹐窮奢極侈﹐蓄妓樂數千。一妓價數十萬﹐教以藝﹐又數十萬服飾稱之。後歸京﹐乞食凍餓死。「黃金用盡教歌舞﹐畱與他人樂少年。」姦雄身後之事﹐舉無足深惋矣。

◎殿中侍禦史杜莘老上言曰﹕臣聞自古方伎之臣﹐𨿽不可廢﹐而小人罪惡之極則不可容。今有微賤小人﹐粗明診視﹐憑恩恃寵﹐肆其姦惡。在王法不可容恕﹐臣焉得不論乎﹗謹按﹕昭慶軍承宣使致仕王繼先﹐初系賤工﹐負擔喝藥。因奴事秦檜﹐入拜其妻﹐敍爲兄弟﹐夤緣薦引﹐遂得以薄術供奉陛下。及顯仁皇后間餌其藥﹐特賜寵遇﹐而繼先恃恩寵﹐二十餘年恣爲姦惡。臣子上體聖意﹐不敢論列。今者伏遇陛下﹐威斷赫然﹐埽除蠹獘﹐在臣豈容緘默﹐使之漏网﹖請爲陛下陳之﹕繼先於都城廣造第宅﹐多侵官司地分﹐如陶家巷寨屋﹑丰樂橋宮第﹐皆被彊占起蓋房廊﹐收領賃直。又蒲橋之傍有古運河﹐繼先因廣宅基﹐遂塡塞其上。其宅周回侵占民居數百家﹐及官街二條。見今屋宇臺榭皆髙廣宏麗﹐都人謂之快樂仙宮﹐可謂僭侈矣。又占臨安府從官宅二所﹐一所與其弟繼善﹐一所作解庫﹐其罪不容誅一也。有軍人李彥者﹐最爲桀黠﹐繼先用爲提轄﹐專探下戶婦女有姿色者﹐百端作計﹐必彊取之以爲侍妾。𨿽有婚姻﹐一切不顧。及李彥犯罪﹐臨安府斷罪﹐入吏魏某及董安中﹑劉永淸等爲幹辦﹐彊買益多。如宋念一之女榮娘﹑萬八娘之女勝奴﹑興奴之類﹐方其初買也﹐不支與錢﹔及其年滿也﹐又不放出。至如鎭江府姓張姓李二娼家女童﹐妙於歌舞﹐詐作禦前索取﹐至今尙在。諸女之父母怨恨入骨﹐無所告訴﹐其罪不容誅二也。繼先又於宅傍創一別館﹐專以收蓄匪人。繼先則蓄臨安府名妓劉榮奴﹐其子悅道則蓄金盼盼﹐父子聚麀﹐傷風敗教。又令所買妓女時作歌樂﹐及聞淵聖皇帝升遐﹐舉家仍復燕飲﹐乃令妓女舞而不歌﹐舉手頓足爲戲﹐名爲啞樂。其罪不容誅三也。﹝案﹕杜莘老上言王繼先十罪﹐此從疏首並前三條照錄。以下摘錄四條﹑九條及疏尾﹞繼先又於湖州地名舊館﹐別創大第。工畢之日﹐遂自都下載見錢二十萬貫前往排垛﹐謂之鎭宅錢。又珠子行人姓任者﹐往年不幸﹐繼先使人收其珠鋪珠子﹐約十萬餘緡﹐其姐累次懇請﹐繼先不還。臣愚伏望陛下﹐特賜睿斷﹐將王繼先編管嶺外。其本身及其子孫冒受官爵﹐盡行褫奪。其第宅財物田產﹐皆民之脂膏﹐及髒污貨賂所積﹐乞委臨安府及諸州所屬盡行檢估﹐籍沒入官以贍軍。將其彊買奴婢盡行放還被苦之家。行下諸處寺院﹐將所立生祠亭臺卽日毀拆﹐以去國家之蠹﹐以除斯民之害﹐以快天下之公議。幸甚。奉聖旨﹕王繼先依舊致仕﹐令福建路居住。子孫並勒停。臨安府內外第宅房廊田園﹐有司盡行拘籍。彊買奴婢﹐日下放還令逐便。諸寺院所立生祠亭臺﹐一切毀拆。﹝三朝北盟會編﹞

《桯史》﹕余稚年入閩過福﹐聞有黑虎王醫師者﹐富甲一郡。問之﹐則繼先之別名也。初﹐秦檜擅權而未張﹐頗賂上左右以固寵﹐繼先實表裏之。當其盛時﹐勢焰與檜挈大張。檜欲貴其姻族不自言﹐每請進繼先之黨與官。繼先亦乘間爲檜請﹐諸子至列筵閣﹐金紫盈門。揜顧賕賂﹐攘市便腴﹐抑民子女爲妾侍﹐罪不可勝紀﹐而依憑城社﹐中外不敢議者三十年。後杜莘老上疏﹐列其十罪﹐遂罷朝使。詔繼先居於福﹐子孫勒停﹐都城田宅皆沒官﹐奴婢之彊鬻者從便。令下﹐中外大悅。繼先以先事聞詔﹐多藏遠徙﹐故𨿽籍不害爲富也。迄今﹐其故居華棟連甍﹐猶號巨室。一傳而子孫蕩析至不能家﹐或者謂其致不以道﹐宜其厚亡。

《中興遺史》﹕繼先世爲醫﹐其祖以賣黑虎丹得名﹐號「黑虎丹王家」。繼先爲人姦黠﹐喜諂佞﹐善褻狎。自建炎初以醫藥得幸﹐嘗勸上服仙靈脾。議者謂仙靈脾者﹐亦名淫羊藿﹐𨿽彊陽﹐然久服令人精淸。按《方論》﹐精淸者子不成。繼先獨不以爲然。繼先遭遇紹興中﹐富與貴冠絕人臣。諸路大帥承順下風﹐莫敢忤。其權勢之盛﹐與秦檜相埒﹔張去爲以下﹐尢不足道。繼先處富貴之極﹐未嘗見一正人端士。時設飲饌招教坊樂人﹐酒酣﹐視繼先爲儕輩恣狎﹐而繼先亦無忤。

案﹕《廣羣芳譜》「淫羊藿﹐一名仙靈脾。」繼先蓋隱本名而稱別名也。《遺史》當云仙靈脾卽淫羊藿。

蝶訪曰「諸苦所因﹐貪欲爲本。」此《圓覺經》語也。堆金積玉﹐來處要明。越分過求﹐餘殃在後。柰執迷不悟者多﹐能息心退步者有幾人哉﹗

◎太宗長子楚王元佐旣病廢﹐次卽昭成太子元僖封許王﹐最所鐘愛。尹開封府﹐擇呂端﹑張去華﹑陳載一時名臣爲之佐。禮數優隆﹐諸王莫比﹐將有靑宮之立。王丰肥﹐舌短寡言﹐娶功臣李謙溥侄女﹐﹝案﹕《宋史》作李謙溥女﹞而王不喜之﹐嬖惑侍妾張氏號「張梳頭」﹐陰有廢嫡立爲夫人之約。會冬至日﹐當家會上壽﹐張預以萬金令人作關捩金注子﹐同身兩用﹐一著酒﹐一著毒酒。來日蚤入朝賀﹐夫婦先上壽﹐張先斟王﹐次夫人。無何﹐夫婦獻酬﹐王互換酒飲而毒酒乃在王盞中。張立於屏風後見之﹐撧耳頓足。王飲罷趨朝﹐至殿廬中卽覺體中昏憒不知人。不俟賀﹐扶上馬﹐至東華門外﹐失馬僕於地﹐扶策以歸而卒。太宗極哀痛﹐命王繼恩及禦史武元穎鞠治。﹝一作「武克穎」。案﹕《宋史》不及武﹞頃刻獄就﹐擒張及造酒注子人凡數輩﹐卽以冬至日臠釘於東華門外。贈王爲太子﹐府僚呂端﹑陳載俱貶官﹐而張去華已去官﹐旋以他事貶云。去華之孫景山言﹐親見其詳。今《國史》載此事多微辭﹐惟言上聞之﹐停冊禮﹐命毀張之墳墓而已。﹝默記〇案﹕《宋史》作毀張氏父母冢墓﹐以張氏曾有招魂葬父母事也﹞

案﹕《康熙字典》「撧﹐絕字變體。《集韻》租悅切﹐音蕝﹐與絕同﹐斷也。」

蝶訪曰﹕嬖惑侍妾﹐陰蓄廢嫡之謀﹐宜禍出不測矣。

◎紹興三十一年﹐劉武忠公都領鎭江諸軍﹐以十月五日發中軍前軍渡江﹐是夜宿揚川。員琦提舉一行事務﹐其素善一娼﹐爲隊將李萬所據﹐心不平﹐托他事杖之二十。又慮其泄﹐明旦白劉公云「李萬宿於妓館﹐已薄施罰責。」劉震怒曰「我一身抱病﹐不敢將婢妾供侍。萬何人﹐乃輒如此﹗」諭軍將擒入教場﹐且令安排劊子手。繼到彼﹐問之曰「汝安得亂我軍政﹖」未及對﹐卽斬之。又問﹕「萬屬何軍﹖」琦對曰「系中軍第十一隊將。」時本軍統制王明在側﹐呼謂曰「這把刀是汝兩个合喫﹐且寄在汝處﹗」明趨下拜謝。十二月﹐劉公解兵柄﹐臥病甚篤﹐見李來窗下﹐聲若嘆息。左右悉見之。李公叱之曰「汝自干犯軍法﹐以國事行誅﹐實汝自取﹐尙何敢作祟﹗」殊不自顧﹐隨卽帖然。聞者服劉之膽決。﹝夷堅志﹞

蝶訪曰﹕李萬偸一夕之歡﹐致膺顯戮。𨿽員琦挾私忿而告發﹐究之干犯軍法﹐罪實自取﹐與劉公何尢﹗人服劉之膽決﹐余服劉之令嚴。

◎紹興十六七年﹐李莊簡公在藤州﹐以書寄先君﹐有曰「某人汲汲求少艾﹐求而得之﹐自謂得計。今成一聚枯骨。世尊出來﹐也救他不得。」某人者﹐前執政﹐畱守金陵﹐暴得疾卒﹐故云「一聚枯骨」﹐出《神仙傳﹟老子篇》。﹝老學庵筆記﹞

◎吳玠﹐字晉卿﹐少沈毅有志節﹐知兵善騎射﹐讀書能通大義。帝以玠功髙﹐授特進﹑開府儀同三司﹐遷四川宣撫使。晚節頗多嗜欲﹐使人漁色於成都﹐喜餌丹石﹐故得咯血疾以死。﹝宋史﹞

《宋史》論吳玠與弟璘﹐智勇忠實﹐戮力同心﹐據險抗敵﹐卒保全蜀﹐以功名終﹐盛哉﹗然晚頗荒淫云。

《貢父詩話》﹕太宗晚年燒煉丹藥﹐潘閬嘗獻方書。及太宗升遐﹐懼誅﹐匿舒州潛山寺爲行者。

《野客叢書》﹐今貴公子多蓄姬媵﹐倚重於區區之藥石﹐伐眞气而助彊陽﹐非徒無益﹐反以速禍。𨿽明理君子﹐如韓公退之﹐有所不免。情欲之不可制如此﹐故士大夫以粉白黛綠喪身殞命者﹐何可勝數﹐前覆後繼﹐曾不知悟。

蝶訪曰﹕神慮澹則血气和﹐嗜欲勝則疾疹作。多嗜欲者﹐水竭於下﹐火炎於上。後助以丹石﹐火竭水枯﹐陰陽偏勝。精耗而不得聚﹐血竭而不得行。發爲消渴﹐凝爲癰疽。百證俱見﹐此石之害也。恃丹石以爲補助﹐實戕賊其本根﹐豈養身攝生之道哉﹖服食求神仙﹐多爲藥所誤﹐古人已教我矣。

◎紹興庚午﹐臺之黃巖妓有謝姓者﹐與姓楊者情好甚篤﹐爲嫗所制﹐相約投之江。好事者爲《望海潮》詞弔之云「彩筒角黍﹐蘭橈畫舫﹐佳節競弔沅湘。古意未收﹐新愁又起﹐斷魂流水茫茫。堪笑又堪傷。有臨臯仙子﹐連璧檀郎。暗約同歸﹐遠煙深處弄滄浪。／倚樓魂已飛揚。共偸揮玉筯﹐痛飲霞觴。煙水無情﹐揉花碎玉﹐空餘怨抑淒涼。楊謝舊遺芳。算世間縱有﹐不恁非常。但看芙蕖並蒂﹐他日一雙雙。」﹝詞苑叢談﹞

◎淳熙初﹐行都角妓陶師兒﹐與蕩子王生﹝《西湖遊覽志余﹞作王宣教﹞相眷戀﹐爲姥所間。一日﹐王生拉師兒遊西湖﹐迆邐更闌﹐舟人倦寢﹐泊淨慈寺藕花深處。王與陶相抱入水死。都人作《長橋月》《短橋月》二調歌之﹐今不傳。﹝詞名集解﹞

《順受老人詞》﹕吳禮之﹐字子和﹐錢塘人。有《順受老人詞》五卷﹐《霜天曉角》題注﹕「王生﹑陶氏﹐月夜共沈西湖﹐賦此弔之﹕連環易闕﹐難解同心結。癡呆佳人才子﹐情緣重﹐怕離別﹐意切人路絕。共沈煙水闊﹐蕩漾香魂何處﹖長橋月﹐短橋月。」

《南宋雜事詩》注﹕按《西湖志》據《癸辛雜識》載王陶事﹐但云「都人作『長橋月﹐短橋月』以哀之」﹐不記全篇﹐且不知作者姓字﹐得吳詞可以補之。《花庵絕妙詞選》載吳詞作「斷橋」﹐是斷橋可名「短橋」也﹐前此未聞。

《南宋雜事詩》﹐錢塘符曾幼魯有詩詠其事曰「斷橋月卽短橋時﹐夜夜荷風渡柳絲。蕩漾香魂向何處﹐試聽順受老人詞。」

《淸波小志》﹕長橋﹐以王生﹑陶師兒事﹐俗稱「雙投橋」。元時﹐馮士頤《竹枝詞》曰「鵁鶄鸂鶒日相從﹐好个南峯與北峯。再看雙投橋下水﹐新開兩朵玉芙蓉。」

《淨慈寺志》﹕僧濟顚﹐常爲陶師兒作起棺文﹑下水文。

◎陰陽家流窮五行之數術﹐不可謂無。或一切聽之﹐反棄人事﹐斯惑矣。先魯公﹐生慶曆丁亥年壬寅月壬辰日辛亥時﹐幼時言命者多不取之。及逢時遇主﹐位極人臣﹐而後操術者爭談格局之髙﹐可笑也。大觀攺元﹐歲復丁亥﹐東都順天門內有鄭氏﹐貸粉於市﹐家頗贍給﹐俗號「鄭粉家」﹐偶於正月五日亥時生一子﹐年月日時﹐適與魯公合。其家大喜﹐極意撫愛﹐謂必大貴。鄕人亦爲之傾悚。長則恣其所爲﹐鬥鷄走狗﹐一切弗禁也。迨年十有八﹐當春末﹐攜妓從浮浪人躍馬遊金明池。晚自苑中歸時已大醉矣﹐馬忽駭﹐躍入波水中﹐浸而死。﹝鐵圍山叢談﹞

蝶訪曰﹕人莫知其子之惡﹐古諺已云然矣。沿及今世﹐浮浪子弟奇嫖淫賭﹐因此敗產傾家﹐因此致疾喪命。所聞所見﹐無處無之﹐皆由爲父母者溺愛不明﹐不先教誡﹐恣其所爲﹐又何嘗計其命之貴賤哉﹗

◎曹襄悼利用旣忤宦者﹐明年﹐會其侄汭在眞定因侍婢與中饋爭寵嫁出之﹐而汭猶過其家不已。其夫不勝憤。因汭衩衣衣澹黃襖子入其家﹐而其夫山呼﹐汭倉卒不知避。宦者爲走馬奏之﹐卽倡言汭與其叔利用謀不軌。差王博文勘其事。鍛煉旣成﹐以大鑊煎油﹐拉汭烹之。至今都監之廨凶不可入﹐蓋汭之冤魄猶在也。﹝默記﹞

《南部新書》﹕沈詢有嬖妾﹐其妻害之﹐私以配內豎歸秦﹐詢不能禁﹔旣而妾猶侍內﹐歸秦恥之﹐而挾刃伺隙殺詢及其夫人於昭義使衙。是日﹐詢嘗宴府中賓友﹐乃更歌著詞令曰「莫打南來雁﹐從他向北飛。打時雙打取﹐莫遣兩分離。」及歸而夫妻並命﹐時咸通四年。

蝶訪曰﹕漁色宣淫﹐濫及婢侍﹐鮮有不及於禍害者。況室有悍妒陰鷙之妻﹐爭寵構怨﹐取禍尢速。若曹汭者﹐禍本自索﹐至誣以謀叛﹐則太過矣。要亦自與人以可乘之隙耳。余閱《南部新書》載唐沈詢惑志舊歡﹐其取禍之由與曹汭同﹐故附錄之。

宋艷卷十

果報

◎《祥符舊志》載﹕李云娘﹐東京富娼也。慶曆中﹐與解普者有舊。普待闕寓京師﹐資囊罄竭﹐假貸以供用﹐乃紿云娘曰「吾赴官娶汝歸。」由是云娘傾篋助之﹐無所吝。普陰念家中自有妻﹐與此人處﹐非久計也。一日﹐與云娘極飲橋市﹐夜沿汴河歸﹐普手推云娘汴河水中﹐詐驚號涕泣﹐因以善言慰其母﹐母罔察其詐。旣而授秀州靑龍尉﹐挈家之官。一日﹐普同家人坐﹐有人揭簾而入﹐乃云娘也。面責普曰「我傾篋助子﹐子以狠毒害我軀命﹐我今得以報子矣﹗」普引劍擊之﹐俄不見﹐但覺冷風觸人。舉家大驚。後數日﹐州有劫盜﹐普乘舟出捕﹐忽唾水曰「汝又來也﹗」有一手出水中﹐挽普入水。從吏沒水救之﹐不獲。次日得屍﹐而滿身皆有傷。﹝汴京勼異記﹞

蝶訪閱《侍兒小名錄拾遺》﹐載王魁遇桂英於萊州北市深巷。魁時下第﹐桂英曰「君但爲學﹐四時所須﹐我爲辦之。」由是魁朝去暮來。逾年﹐有詔求賢﹐桂爲辦西遊之用。將行﹐往州北﹐望海神廟盟曰「吾與桂英誓不相負。若生離異﹐神當殛之﹗」魁後唱第﹐爲天下第一。魁父約崔氏爲親﹐授徐州僉判﹐魁竟渝盟。桂英忿魁負義﹐揮刀自刎。魁在南都試院﹐有人自燭下出﹐乃桂英也。責魁輕恩薄義﹐負誓渝盟。魁曰「我之罪也。爲汝飯僧﹑誦佛書﹑多焚紙錢﹐捨我可乎﹖」桂英曰「得君之命卽止﹐不知其他﹗」後魁竟死。案此事﹐後人作爲傳奇演唱﹐亦示戒意也。若解普之辜恩負義﹐更甚於王魁﹐宜其報亦甚於王魁。

◎右武大夫趙公丰﹐紹興丁丑以檄按蜀中諸郡兵﹐歷果州﹐宿驛舍。夜半﹐一婦人散發前訴曰「妾姓解﹐名蓮奴﹐李戶部家妾也。戶部舊捨於此﹐有女嫁郡守馬大夫之子﹐以妾從嫁。妾有姿色﹐爲馬郎所近﹐有娠。戶部怒﹐杖妾無數﹐時妾尙有餘息﹐戶部命掘地倒埋妾屍﹐覆以木牀。然李馬二姓﹐亦從此遂微。今皆物故﹐幸將軍掘出妾骨。」趙明日但爲設齋薦之而去。至潼州宿東關縣驛﹐復見解氏哭於前﹐則已束髮矣。趙怒曰「昨已爲汝作佛事﹐何苦復來相逐﹗」解氏曰「妾固感將軍恩﹐然妾頂骨今倒埋在下﹐非發出土正之不能生﹐更望一言於縣守令出之。妾得生路﹐其敢忘將軍乎﹗」趙許諾。遲明﹐專遣一使﹐具以其事懇果守王郎中。王得書異之﹐命訪求李戶部舊日婢僕﹐惟先卒譚詠尙無恙。王郎中以十數卒付詠﹐令取出解氏骨。詠恐事生﹐不卽於其處出之。忽空中有聲責詠曰「汝當時手埋我﹐豈眞忘其處也﹗但更進前數尺﹐發土見牀﹐骨卽在焉。」詠驚怖﹐卽爲掘出﹐其骨頂果在下。見者莫不感傷。郡爲葬於別野。時馬郎者爲東晉郡幕﹐忽一夕解氏在前﹐歷歷具道當時事。馬倉卒僕地﹐遂卒。果州教授關若遜記。﹝樂善錄﹞

◎胡師文元質侍郎刺州﹐一日晝寢書室﹐蹶然而興﹐呼吏問曰「適有人投訟牒﹐自稱吳伴姑。」吏曰「無有。」斯須復夢如初﹐旣覺﹐復呼吏曰「倅廳庖捨在何所﹖其戶牖何向﹖」吏具白之。卽命駕至彼﹐率倅同觀。指一隅命鍤發之﹐不數尺得一婦人屍﹐倒置水中﹐衣履猶未敗。蓋前倅子捨之婢﹐因捶死瘞於此﹐人莫知之。因命具棺衾﹐薦以佛事。復夢婦人云「今免倒形﹐以就安宅﹐且將訴於陰府矣。」感激而去。髙郵人徐伯通與直﹐時爲館客﹐親見其事。﹝墨莊漫錄﹞

◎鹽官馬大夫中行妻悍妒﹐一婢免乳﹐卽沈其子。雜糠谷爲粥﹐乘熱以食婢。竟以血癖而殂﹐乃取死子同坎瘞之。後數年﹐妻爲厲所憑﹐自言坐血池中受無量苦﹐上訴於天﹐今當偕詣陰府。其家禱之﹐且許以誦經飯僧﹐皆不從﹐且云「主母今亦數盡﹐故我得相近。」又云馬在世僅有三年之壽。妻竟死。傳此事時﹐馬尙存。﹝睽車志﹞

◎撫州司法朱撝﹐縉雲人也。有愛妾眄眄。妻趙氏嫉妒悍厲﹐不能容。箠楚無度﹐竟致於死。撝時在官所﹐追憶悲恨﹐至廢寢食。未久﹐趙亦殂﹐奉喪殯於僧寺。人皆見一美女﹐披髮跣足﹐隨柩以行﹐知其爲眄眄之鬼也。洎撝終任還家﹐輿趙柩入門﹐亡妾躡其後。撝瀝酒﹐祝之曰「汝死誠爲冤痛﹐吾念汝不忘﹐但娘子旣已下世﹐尙何所云﹖業債相償﹐自應托化。」乃呼道流建醮﹐爲趙答謝懺釋﹐並以薦妾往生。自是不復出。﹝夷堅志〇《康熙字典》﹕《字茫補》眄﹐莫念切﹐音面﹐邪視貌。﹞

◎程泳之沂﹐爲平江昆山宰﹐秩滿﹐其弟鉅爲府監倉﹐乃攜其家就居焉。一日﹐泳之方與妾對食﹐忽有髑髏自空墮几案間﹐舉家駭愕。泳之爲祭文而埋之。不數日﹐泳之妻病﹐日寖加劇。一夕﹐爲鬼所憑﹐下語云「我李貫也。爾先爲吾妻﹐酷妒特甚﹐三婢懷妊﹐皆手殺之。今使吾無後﹐職汝之由。吾旣死﹐資財且多﹐曾不爲吾廣作佛事﹐以伸薦悼﹐乃盡奄有爲再嫁資。吾已訟於陰府﹐不汝置也。」妻遂冥然。有道士善治鬼﹐使視之。道士取幅紙密咒﹐展示童子。童子怖曰「正見一庭下有人袍笏而立﹐旁有三婦人﹐皆披髮流血庭中。捽一婦人﹐鞭之甚楚。」程視之﹐果然﹐遭鞭者乃其妻也。道士曰「此已爲陰府所逮﹐疾不可爲也。」程懇祈﹐徒欲其少蘇而訣。道士復作法﹐書篆文焚之。童子復視曰「鞭者已停箠矣。」程亟入視其妻﹐果漸蘇醒能言。問之﹐乃言「前嫁爲李貫妻﹐嘗殺婢﹐故爲所訴。」乃囑程集篋中某物﹐皆貫故物﹐可貨以飯僧。已而竟卒。﹝睽車志﹞

◎臨安娼女儀二十二﹐名玨。賦性凶橫﹐禦其下尢嚴酷。怒小鬟失指﹐鞭之百﹐又燒鐵灼之至死﹐爲鄰右所告。娼家無蓄婢法﹐玨行賄獄吏﹐置詞云「車駕旦日過徳壽宮﹐鬟熾炭不謹﹐故約飭之。因其抗對﹐加箠撻﹐偶火箸在側﹐取而杖其背﹐誤中要害致然。」遂以情理奏讞﹐減死杖脊﹐編隸鄱陽。中塗竄歸﹐復受杖錮遣。旣致鄱﹐使預樂部。顏伏極粗疏﹐頗慧悟﹐能立成詩詞。予嘗於席間與紙筆﹐卽賦詞﹐大略美吾兄弟﹐有「鄱江英气鐘三秀」之語。鹽商太遊其家﹐以錢買關節爲脫籍﹐置於舟中以爲妻。悍心不悛﹐太先有妾﹐玨日夜捶罵﹐竟殺之﹐投屍於江。是夕卽有物騰蹋船舷﹐往來枕席間。點燭視之﹐無所睹。玨宛轉不得寐﹐告其良曰「境象甚惡﹐眼見極非人趣﹐將必不免我。再入牢獄訊掠慘苦﹐今豈復可堪﹗」太恐其自戕﹐以好言寬釋。明日﹐防察備至﹐偶登篷上欲求水﹐玨大叫求哀﹐若有曳其頭者﹐徑赴水。篙工下救之﹐則已死﹐仍與先妾相抱持。太自言於官﹐檢屍不傷﹐自捐費數百千乃已。﹝異聞總錄﹞

蝶訪曰﹕白骨銜冤﹐黃泉賫恨﹐其怨毒之結﹐尢厲劫難消。苟有幽靈﹐豈無業報﹗

◎會稽有富人馬生﹐以入粟得官﹐號「馬殿幹」。喜賓客﹐有姬美艷能歌﹐時出佐酒。客有梁縣丞者頗黠﹐因與之目成。一旦馬生卒﹐姬出﹐梁捐金得之。他日置酒觴客﹐陳無損益之在坐﹐酒酣﹐舉杯屬梁曰「有儷語奉上。」梁諦聽之﹐卽瑯然髙唱曰「昔居殿幹之家﹐爰喪其馬﹔今入縣丞之室﹐毋逝我梁。」一坐大呼笑﹐而主人憮然不樂。未幾﹐梁亦死焉。人尢無損之謔戲﹐然聞者亦可以警也。﹝齊東野語﹞

《淸波雜誌》﹕士大夫欲求保富貴﹐動有禁忌﹐尢諱言死﹐獨溺於聲色﹐一切無所顧避。聞人家姬侍有慧麗者﹐伺其主翁屬纊之際﹐已設計賄牙儈﹐俟其放出以售之﹐𨿽俗有熱孝之嫌不卹也。

◎劉朔齋在吳日﹐有小妓善舞《撲蝴蝶》者﹐朔齋喜而納之矣。鄭潤父霖來守蘇﹐蓋舊遊也﹐因宴集扣其人﹐知在劉處﹐亟命逮之。隸輩承風﹐徑入堂奧﹐竄取以去。劉大不能堪。未幾鄭殂﹐劉復取之以歸﹐時淳祐己亥也。﹝癸辛雜識﹞

《袁氏世範﹟美妾不可蓄》云﹕夫置婢妾﹐教之歌舞﹐或使侑尊﹐以爲賓客之歡。切不可蓄姿貌黠慧過人者﹐慮有惡客起覬覦之心。彼見美麗﹐必欲得之﹐逐獸則不見泰山。苟勢可以臨我﹐則無所不至。綠珠之事﹐在古可鑑﹐近世亦多有之﹐不欲指言其名。

蝶訪曰﹕天道好還﹐無往不復﹐況夫彊取豪奪﹐怨毒糾纏﹐知孽報有不爽者矣。余閱《揚州夢》記杜牧湖州十年之約一事﹐心竊訝之﹐以郡守而納部民之女可乎﹖遲四年至﹐猶函召其母詰之。及視載詞﹐乃曰彊之不祥﹐因賦「尋春較遲」之句。若鄭霖之所爲﹐則益謬矣。當時吏議縱寬﹐獨不畏淸議乎﹖

◎李姝者﹐長安女娼也。家甚貧﹐年未笄﹐母以售於宗室四王宮﹐爲同州節度之妾﹐才得錢十萬。王寵嬖專房﹐漸長益美﹐善歌舞﹐能敬事主意。一日忤旨﹐命車載之戚裏龍州刺史張侯別第。張向於宴席間見其人﹐心動不能忍﹐私願得之﹐𨿽竭死無憚。旣而獲焉﹐以爲籠中物﹐喜駭交抱。罄所蓄妓樂﹐張筵五六日不息。姝事之曲有禮節﹐大率如在王宮時﹐然每至戲謔﹐輒莊色斂衽。餌以奇玩珍異﹐卻而弗顧。張固狂淫者﹐必欲力致之﹐乘其理髮﹐直前擁之。姝大呼啜泣走﹐取其佩刀將自剄﹐婢媵奪救得止。由是寖不合張意﹐張恥且怒﹐被酒挺刃﹐突入室逼之。姝狁自若﹐謂之曰「婦人以容徳事人﹐職主中饋。姝不幸幼出賤流﹐鬻身宮邸﹐委質妾禦﹐不獲托久要於良家﹐罪實滋大。幸蒙同州憐愛﹐許侍巾屨。同州性嚴忌﹐𨿽親子弟不得見姝之面。偶因微譴﹐暫托於君侯側﹐所以相待愈於愛子矣。不圖君侯乃欲恃貨利見蠱﹐而又憑酒仗劍威脇以死﹐欺天罔人﹐暴媟女子﹐此誠烈誼丈夫所不忍聞﹗姝甘以頸血污侯刀﹐願速斬姝頭送同州﹐正死不憾﹗」遂膝行而前﹐拱手就刃。張羞愧流汗﹐掖之使起曰「我安敢如是﹐而今而後﹐何施面目復見同州哉。」自是不復與戲言。姝竟縊死。他日﹐張晝寢﹐見姝披髮而立曰「爲姝報同州﹐已辯於地下矣。」張大懼﹐悒悶不食﹐數日而卒。初﹐張爲王山談其節﹐故山爲作傳。﹝筆奩錄﹞

◎《跳鮑老》﹐兒童戲也。徐天池有《玉通禪》劇﹐此亦戲耳。而孤山下有柳翠墓在焉﹐神道路側有月明庵在焉﹐郡城中有柳翠井﹐遺迹昭然﹐非徒戲言無據也。考紹興間有淸了﹑玉通者﹐皆髙僧也。太守柳宣教履任﹐玉通不赴庭參。柳惡之﹐使紅蓮妓破其戒。玉通羞見淸了﹐卽畱偈四首﹐托生於柳﹐誓必敗其門風。宣教沒﹐翠流落爲妓二十餘年﹐與淸了遇於大佛寺內﹐淸了又號月明。爲之戴面具﹐爲宰官身﹐爲比丘身﹐爲婦人身﹐現身說法﹐示彼前因。翠卽時大悟﹐所謂「月明和尙度柳翠」也。今俗傳《月明和尙馱柳翠》﹐燈月之戲﹐跳舞宣淫﹐大爲不雅。然此俗難革﹐爲父老者盍教兒童攺作度柳翠之故事﹐戲中所演﹐庶足以垂戒而警俗乎﹖﹝湖壖雜記﹞

蝶訪曰﹕所失者一身之戒行﹐而所玷者一族之門風﹐玉通之報復亦云甚矣。余謂柳宣教﹐果爲忠君愛國﹑嚴气正行之賢人君子﹔彼玉通者﹐亦徒銜恨以終﹐安得伸其宿怨耶﹗

◎慶元二年春﹐崇安人張四﹐因遊一猥娼家﹐語言爭忿﹐持刀殺之。縣結案上府﹐坐獄掠治承伏。以在法無證奏﹐裁報﹐旨未下而抱病死。趙監押檢屍竟﹐獄吏慮其無人守調﹐爲鼠所侵﹐例用槁薦卷束﹐懸於梁上。明日﹐覆檢官鄭監稅至﹐則已復生﹐便能動作﹐略無病態。鄭問所見﹐對曰「被一丞局喚出平政門﹐方到橋頭﹐又有丞局奔來語先至者﹐言﹕『何故不教張四插花帶索﹖』遂將我推墜橋下﹐忽如夢覺﹐不知身已死也。」一府共異其事﹐疑或有冤。明日﹐斷敕下處絞。臨刑赴法時﹐吏爲戴花﹐旣受戮﹐不解項下索而陳於市。蓋幽冥之中欲正典憲耳。﹝夷堅志﹞

◎熙寧五年﹐杭州民裴氏妾夏沈香﹐浣衣井旁﹐裴之嫡子戲﹐誤墮井而死。其妻訴於州﹐必以謂沈香擠之而墮也。州委錄參杜子方﹑司戶陳珪﹑司理戚秉道﹐三易獄皆同﹕沈香從杖一百﹐斷放。時陳睦任本路提刑﹐舉駁不當﹐劾三掾皆罷。州委秀州倅張濟鞫勘﹐許獄具卽以才薦﹐竟論沈香死。故東坡《送三掾》詩云「殺人無驗終不快﹐此恨終身恐難了。」其後睦還京師﹐久以未有所授﹐聞廟師邢生﹐頗從仙人遊﹐能知休咎﹐乃往見之﹐叩之來事。邢拒之弗答﹐而語所親曰「其如沈香何﹖」睦聞之﹐悚懼汗下﹐廢食者累日。釋氏所云冤懟終不免﹐可不戒哉﹗﹝墨莊漫錄﹞

蝶訪曰﹕《書》不云乎﹐「與其殺不辜﹐寧失不經。」蓋上帝之徳好生﹐下民莫不貪生。爲政之人﹐事權在手﹐問刑最當詳審﹐事事畱心﹐時時警懼﹐庶幾無過。顧可性情執拗﹐立意深文﹐視人命如艸菅乎﹖自古及今﹐冤報之速﹐莫速於此﹐刑官不可不三思也。

◎楚州有陳道人者﹐其父仕至員外郎。當任子﹐年二十﹐多讀書﹐不肯受蔭。忽若發狂﹐棄家顚癡﹐不可拘束﹐遂乞丐道塗。經數年﹐日夕臥於堰岸污泥中。或識其家世﹐捐金施之。一飽竟﹐卽施於人。當寒雪永夜﹐鼻息如鳴鼓。人𨿽異之﹐而莫能知也。﹝以下敍道人奇異先知二事﹐省去﹞一淮漕獨敬之。漕無子﹐訪之。作禮﹐命兩妾同拜﹐請曰「某未有嗣續﹐二者孰可﹖」指小姬曰「此是已。」將別﹐戒曰「有子定矣﹐切莫使潑性气。」漕受教惟謹﹐官僚過失﹐曲意掩覆。逾歲果得男﹐不勝喜﹐卽遣吏賫沈香一斤﹐並銀絹往謝。吏跪致漕意﹐陳顰眉良久曰「不濟事了。」悉卻不納﹐吏彊爇香而去。使寄聲曰「吾向來所誡若何﹐而乃頑心不攺﹗」吏曰「運使至善人﹐那得性气之失﹖」歸至眞州﹐嬰孩已不育。吏以實告﹐漕動色拊幾曰「神哉﹐先生之言也﹗神哉﹐先生之言也﹗」僚屬聞而疑焉。漕曰「某前守某郡﹐奏罷一縣宰不法﹐繼乃知不如是之甚﹐特幕官譖之爾。其人性剛﹐又家貧無以歸﹐遂死於路。亡子生之夕﹐夢就吾榻而同寢﹐怒而逐之﹐擊以笏﹐遽起入後房。夢覺﹐聆人語聲﹐則兒生矣﹐蓋冤魂示化也。嗚呼﹐神矣哉﹗」﹝夷堅志﹞

蝶訪曰﹕方便處處可行﹐公門中尢易行﹔罪孽處處可作﹐公門中尢易作。在官者敢不愼之又愼乎﹖淮漕聞道人誡﹐受教惟謹﹐宜無性气之失矣。詎知一事輕率﹐漫不加察﹐致負屈含怨﹐賫恨以歿。其報復有不旋踵而至者﹐吁﹐可畏哉﹗

◎《祥符舊志》載﹕至和二年﹐李孝壽爲開封尹﹐以酷暴蒞官。輦轂之下﹐無敢議其政者。有遊士寓汴河逆旅中﹐偶得暴疾﹐昏不知人者累日﹐忽灑然醒﹐問人曰「尹安否﹖」曰「無恙。」曰「必將死矣﹗」因言夢中憒憒﹐見壁間隱約如一門﹐久而愈明﹐金釘朱戶﹐髙明亢爽﹐不覺身在門側﹐排闥而入。庭廡宏麗類大官府﹐而寂無一人。俳徊甚久﹐聞堂上樂作﹐其聲漸近﹐有女妓近百人自屏後出﹐各執樂器﹐服飾甚盛﹐擁金紫貴人乘涼輿﹐徑至廳事。絲管竟作﹐喧轟動地。貴人就坐﹐女妓環列左右﹐忽拊掌一聲﹐變爲牛頭阿旁之屬﹐奇形醜貌﹐可怖可愕。所坐之榻﹐化爲大鐵牀﹐向來金石絲竹﹐皆叉矛鉆鑽物也。百鬼爭進﹐剝其衣而碎之﹐屠割焚炙﹐備極慘楚﹐號呼哀苦不忍視。移時又復拊掌﹐則鬼復爲妓﹐牀復爲輿﹐叉矛之類復爲金石絲竹。貴人盛衣如初﹐奏樂以入。吾身進退無所向﹐獨往廡下小室宿焉﹐不復知昏旦。如一日許﹐所見復然。如是者三﹐漸玩習不甚懼﹐稍從旁觀之。一鬼忽顧曰「汝爲何人輒至此﹐將累我﹗」逐我出﹐且闔其戶﹐因復得生。所見貴人乃尹也。時孝壽猶無恙﹐已而有疾﹐遂攺提舉醴泉觀﹐才一月果死。﹝汴京勼異記﹞

案﹕《汴京勼異記》此則所述﹐似涉怪誕﹐初擬入《奇異》門。繼思《勼異記》原列《報應》類﹐且據《祥符舊志》不同誌怪之書﹐爰錄於《果報》之末。

蝶訪曰﹕從來最易損福者﹐莫如刑官﹔而最易積福者﹐亦莫如刑官﹐是以公門中好修行也。柰之何逞志作威﹐狠戾自用﹐甘爲酷吏也乎﹖

奇異

◎劉丞相沆鎭陳州日﹐鄭獬經由陳﹐丞相爲啟宴於外庭﹐使妓樂迎引至通衢。有朱衣樂人誤旨﹐公性卞急﹐遽杖於馬前。旣卽席﹐酒數行﹐而公得疾﹐舁還府衙而終。先是﹐張環夢公馬前有一朱衣人被血而立﹐至是果有此變。梅堯臣爲公挽詞詩二首﹐具載其事云「處外諸侯重﹐居朝聖主知。襖逢庚子日﹐夢異戊丁時。歸槨江山遠﹐凝笳道路悲。欲傳千古迹﹐佐世本無爲。／古今皆可見﹐富貴不常存。歌者未離席﹐弔客俄在門。朱輪空返轍﹐淥酒尙盈樽。人事固如此﹐令名貽後昆。」﹝東軒筆錄﹞

◎淮娼嚴楚楚﹐適鹽商呂省幹﹐泛舟泗上﹐呂偶他適﹐月夜倚篷﹐歌陳後主《後庭花》。曲未終﹐岸上有婦人撫掌誦曰「煙籠寒水月籠沙﹐夜泊秦淮近酒家。商女不知亡國恨﹐隔江猶唱《後庭花》。」長嗟﹐入林不見。明夕夫歸﹐言之。伏人江滸﹐楚楚復歌前曲。婦人撫掌誦詩如前﹐伏者逐至林間而沒。翼日視乃一新墳﹐詢知侯將士葬妻裴氏也。侯置一妾﹐推溺之﹐自戕於林間﹐就葬焉。﹝異聞總錄﹞

◎臨江軍惠歷寺﹐初造輪成﹐僧限千錢則轉一匝。有營妓喪夫﹐家極貧﹐念欲轉藏以資冥福﹐累月辛苦﹐求捨隨緣﹐終不滿一千。迫於貧乏﹐無以自存﹐且嫁有日矣﹐此心眷眷不能已。乃攜所聚之錢﹐號泣藏前﹐擲錢拜地﹐輪藏自轉。闔寺駭異﹐自是不復限數矣。﹝閒窗括異志﹞

◎穎川一異僧﹐能知人宿命。時歐陽永叔領郡事﹐見一女妓﹐口气常作靑蓮花香﹐心頗異之﹐舉以問僧。僧曰「此妓前生爲尼﹐好轉《妙法蓮華經》﹐三十年不廢﹐以一念之差失身至此。」後因郡會﹐其妓女適侍立於旁。公因以僧語告之﹐且問﹕「今亦曾轉《妙法蓮華經》否﹖」妓曰「某不幸爲妓﹐日事應接﹐何暇轉經﹗」公命取經令讀。一閱如流﹐宛若素習。公益異之。﹝樂善錄﹞

《潛確類書》﹕穎州官妓盧媚兒﹐姿貌端秀﹐口中常作芙蕖香。有蜀僧曰「此女前身爲尼﹐誦《法華經》二十年。」

《百美新詠》﹕顏希源《詠盧媚兒》詩云「舌底氤氳似吐蓮﹐馨香端不借龍涎。未能了得煙花債﹐空坐蒲團二十年。」又如臯朱洪炳詩云「《法華》持誦想前蹤﹐畢竟無心制毒龍。任是芙蕖香在口﹐煙花未了債重重。」

蝶訪曰﹕小善不能以蓋巨醜。嚴分宜鈐山堂讀書﹐十年冰雪﹐與志士淸操何異﹔而意念一差﹐卒至遺臭萬年。士讀聖賢書﹐所學何事﹖愼勿易其初心也。

◎湖妓楊韻可人者﹐紹興十年以後﹐用色藝敏黠著名。海陵仲彌性並通判州事﹐爲所惑。嘗約一鐫秩一受杖﹐無所辭。及仲以章罷﹐韻貨醫詐爲有孕。二年後﹐竟爲王亨道所撻。仲寓居常州﹐一夕夢之曰「我抱病甚亟﹐且死矣。平生誦《妙法蓮華經》﹐以故可免墮落﹐得作男子﹐只在城外方二弓手家托生。君若不忘故情﹐幸急來視我﹐正恐已無及﹐尙可周旋後事。方家極貧﹐不能育我﹐望加意賙給。我生三日後﹐煩君來﹐當以一笑爲證。」仲寤﹐遽登舟﹐到卽詣其室。韻因血疾暴卒﹐連夕不知人。又訪得方二弓手家。韻死﹐方妻生男。仲旣悉如前戒﹐經三日復往。方氏使抱兒出見﹐望見驚笑。自此仲數存拊之。仲爲蘄春守﹐張守朋爲倅﹐親爲言。﹝夷堅志﹞

《睽車志》﹕湖妓楊韻﹐手寫《法華經》﹐每執筆必先齋素﹐盥沐更衣。後病死。死之夜﹐其母夢韻來別云「以經之力﹐今卽往生烏程縣廳吏蔡家作女。」時蔡妻方娠﹐是夜夢有肩輿及門者﹐迎之﹐則韻也﹐云來寄宿。寤而生女。其母他日來視﹐女爲之啞然一笑﹐人咸異之。﹝案二則互異﹐並錄之﹞

◎衢州娼女李柔﹐以慧黠善歌舞﹐爲士大夫往來者所稱賞。年才二十餘﹐遇疾而死。郡駃卒王先﹐與之同裏居﹐時被命詣錢塘﹐回至壽昌縣﹐相值於道。訝其獨行﹐詢之曰「今欲何所往﹖」曰「欲到臨安看郊禮。」卒曰「何以不攜婢僕﹐又不乘轎﹖但一婦女﹐孑身遠途﹐豈得爲便﹖」柔笑而不答。旣分手﹐柔曰「君到吾家﹐爲寄聲父母﹐言我在路平安。」卒許之。及還﹐首訪李氏﹐知所見者鬼也。﹝夷堅志﹞

◎南上庫妓魁李都惜﹐妹宜姊十四歲死﹐乳媼夢其來泣訴曰「不幸夭﹐又不復得爲人﹐今在竹柵酒肆中。生好華﹐今亦衣斑也。幸憐我爲營佛果。」未之信。其明日﹐女兄復夢﹐試求之﹐則前夕貍奴生數子﹐果有斑者。以千錢贖之﹐仍招律師施三聚戒﹐戒終而貓死。他日﹐乳媼復夢曰「今幸得爲人﹐生王氏。然宿業未脫﹐娼類也。」﹝鬼董﹞

蝶訪曰﹕死生轉轂﹐因果循環﹐如恆河之沙﹐積數不可測算。然禍淫福善﹐大率視其自爲﹐正如「種瓜得瓜﹐種豆得豆。」唐柳宗元《龍城錄》載﹐惠州一娼女﹐震厄死於市衢﹐脇下有朱字云「李林甫以毒虐弄正權﹐帝命列仙舉三震之」。疑此女子偃月公後身耶﹖譎而可懼。元和元年六月也。此則《文海披沙》《閒窗括異志》皆述傳之﹐前因後果﹐理自不誣。

◎宋吳宰﹐撫州人。於臨安聽調﹐嘗飲酒肆﹐一賣酒娼﹐故人妾也。吳呼問﹐妾引至暗處語曰「吾死𨿽爲陰司所錄﹐令賣酒於市。今市上十之二三皆鬼也。」言訖不見。﹝楮記室﹞

◎汴河岸有賣粥嫗﹐日以所得錢置缿筒中﹐暮則數而緡之﹐間得楮鏹二﹐驚疑其鬼也。自是每日如之﹐乃密自物色買粥者。有一婦人靑衫素裲襠﹐日以二錢市粥﹐風雨不渝。乃別貯其錢﹐及暮視之﹐宛然楮鏹也。密隨所往﹐則北去一里所﹐闃無人境﹐婦人輒四顧入叢薄間而滅。如是者一年﹐忽婦人來謂嫗曰「我久寄寓比鄰﹐今良人見迎﹐將別嫗去矣。」嫗問其故﹐曰「吾固欲言﹐有以屬嫗。我李大夫妾也﹐舟行赴官至此﹐死於蓐間﹐槁葬而去。我旣掩壙﹐而子隨生。我死無乳﹐故日市粥以活之﹐今已期歲。李今來發叢﹐若聞兒啼必驚怪﹐恐遂不舉此子﹐乞嫗爲道其故﹐俾取兒善視之。」以金釵爲贈而別。俄有大舟抵岸﹐問之﹐則李大夫也。徑往發叢﹐嫗因隨之。舉柩而兒果啼﹐李大夫駭懼。因爲言﹐且取釵示之。李諦視﹐信亡妾之物﹐乃發棺取兒養之。李知縣明仲說。﹝睽車志﹞

◎傅七郎者﹐蘄春人。其第二子傅九﹐年二十九歲﹐好狎遊﹐常爲娼家營辦生業﹐遂與散樂林小姐綢繆﹐約竊負而逃。林母防其女嚴緊﹐志不得遂。淳熙十六年九月﹐因夜宿﹐用幔帶兩條接連﹐共縊於室內。明日﹐母告官﹐驗實收葬。紹興三年春﹐吉州蘇客逢兩人於泰州酒肆﹐爲主家李氏當壚供役。蘇向曾識傅﹐問去鄕之因﹐笑而不答。蘇買酒飲散。明日﹐再往尋之。主人言「傅九郎夫妻在此相伴兩載﹐甚是諧和。昨晚偶一客來﹐似說其宿過﹐羞愧不食﹐到夜同竄去。今不復可詢所在也。」﹝夷堅志﹞

◎昔有一士人登第赴公宴﹐及飲酒﹐座上一妓絕色﹐獻杯整肅﹐未嘗出手。眾疑之。有客被酒戲之曰「爲六指乎﹖」乃彊牽其袂﹐隨所牽而倒﹐乃一副枯骸也。未幾﹐士人得差遣後卽死。﹝異聞總錄﹞

蝶訪閱《酉陽雜俎》﹐載姜楚公常遊禪定寺﹐京兆辦局甚盛﹐及飲酒﹐﹝以下所敍與《異聞總錄》大致不差﹐從省不錄﹞末云姜竟及禍焉。案﹕《異聞總錄》﹐商氏《稗海》收之﹐所述宋事較多﹐標目曁書首注宋闕名。考《四庫全書提要》﹐謂不著撰人名氏﹐亦不著時代。其中林行可一條﹐稱大徳丁酉﹐則元人矣。臨安娼女儀玨一條﹐乃洪邁《夷堅志》原文﹐剿襲其言﹐並其自稱亦未攺。審是﹐則此則當亦剿襲﹐而略爲攺竄也。

蝶訪曰﹕黃沙枯髑髏﹐本是桃李面﹐詎知當前桃李面﹐卽是枯髑髏也。張杜「骰子裹手」之句﹐實迷於色矣。當日幸不遇此妓﹐然亦不幸不遇此妓﹐終執迷不醒悟耳。

◎女伶陳加慶﹐居後市街之東﹐夜獨寢﹐夢有人黑而長﹐緇衣素裳﹐俯瞰其榻曰「元司法有約﹐不可不往﹗」加慶欲呼母與婢﹐而聲不得出﹐乃應之曰「今已午夜矣。無人荷轎﹐不可去也﹗我未省識元司法﹐縱可去﹐亦不汝從﹗汝來不由戶﹐豈非鬼乎﹖」其人曰「肩輿在門外矣。夜深不須治鉛黛﹐睡妝故自佳。」以手中扇揮之。加慶覺身不自制﹐從牖中出。至門﹐果有肩輿二人﹐負之乘空行。至淸冷橋下﹐見一士出迎升樓﹐皙而多髯﹐疏俊人也。畱飲款暱﹐旣曉﹐復以轎送之歸。旣寤以語其母﹐猶謂偶然。明日他客來﹐方舉杯﹐忽冥然坐寐﹐其鼾如雷﹐呼挽皆不醒﹐客怒而去。逮曉乃寤。自是每夕皆然。嘗從元司法求釵珥﹑香扇之類﹐皆在枕旁。加慶視元頗當其意﹐亦樂之﹐謂姥曰「豈眞有是人能此於夢乎﹖彼非無資者﹐倘能身相從﹐賢於夢魂遠矣。」姥求之淸冷橋﹐果有赴調元司法﹐肖貌皆如女所言﹐屏人密問之﹐謝無有。又數月﹐加慶不復夢。視元則已歸。他日﹐遇諸塗則目逆而笑。不知元生以術致之耶﹐抑偶然也﹖﹝鬼董﹞

◎蔡持正居宛丘﹐一日雪作﹐與里人黃好謙遊一娼家。入門﹐見其肴醴特甚他時﹐有美少年靑巾白裘﹐據席而坐。蔡﹑黃方引去﹐少年亟俾娼邀﹐二公欣然就席。酒酣﹐少年顧持正曰「君正如李徳裕。」顧黃曰「君俟此公貴﹐憑借亦顯。」語畢﹐少年亦引去。二公叩娼﹕「何人也﹖」娼曰「朝來賫錢具飲﹐亦不知誰氏也。」後如其言﹐持正爲侍禦史﹐薦黃爲禦史云。﹝隨手雜錄﹞

◎橫州城外有叢祠﹐目爲婆婆廟﹐不知何神也。土人頗嚴奉之。淳熙初﹐雷州太守舟過城下﹐羣妓迎謁﹐小憩廟中﹐以須其至﹐縱步廊廡間。一妓輕浮者﹐指一士偶﹐謂同列曰「爾可嫁他。」此妓復指一卒曰「爾卻嫁彼。」妓拍手嬉笑曰「有何不可﹐正恐無媒人耳﹗」樂營將在旁曰「我爲作媒。」眾大笑而出。不兩月﹐七妓相繼病瘴死﹐營將亦然。橫之花籍﹐於是一空。﹝夷堅志﹞

◎隴州汧源縣公宇﹐一夕堂門已扃鎖﹐忽有妓女數人﹐執樂器遊於庭下。令之妻適見之﹐妓女俱前禱曰「妾等久爲土地祠樂妓﹐丐爲誦《法華經》回向﹐則可借以往生。」妻以語令。翌日﹐乃請僧誦經於廟。其夜﹐復見前妓來謝而去。數日﹐又有如前來禱者﹐亦爲誦經﹐如是者三。後令君夜獨燕坐﹐忽有鬼物﹐狀甚怪惡﹐前曰「土地神謝君﹐妓女無幾﹐卽皆令往生。吾且乏使﹐當移禍君家。」令叱之﹐遂不見。自後妓女亦無再來禱者﹐令家亦無恙。﹝睽車志﹞

蝶訪曰﹕此則恐寓言﹐以諷有地方之責者。蓋當時監司郡守類﹐耽於逸豫﹐宴會必用妓樂。色藝差可者﹐每不肯令其脫籍﹑從良而去。東坡公判牘﹐尙有「空冀北之羣則不可」之語﹐他可知矣。東坡公𨿽一時出之戲謔﹐難言大公﹐亦以見當時相習宴樂者多﹐淸議有所不畏。惟令若輩久淪苦海中﹐亦忍矣。

◎宣和內省都督黃康國﹐家蓄聲妓至多。有一善琵琶者﹐忽失所在﹐訪之不獲。其家門戶之禁如上臺﹐杳莫知其處。經旬日﹐冉冉從家廟中出。黃問之﹐曰「爲翁翁婆婆喚去﹐使彈琵琶﹐市井間常食用耳。」自是此妓病瘠﹐累月方復故。﹝異聞總錄﹞

◎荊門僉判趙不刊﹐一妾曰憐憐﹐以產子死於官舍﹐而精魄罔罔﹐常若在家。每五更﹐必出堂門屏外﹐呼喚吏卒云「安排官人轎子﹗」皆以爲宅中他婢﹐但訝其太早﹐悉起候伺。淹久困歇﹐則又復爾﹐訖於趙之去。代者許鼎臣至﹐鬼亦常常出沒。乃擇行法道士﹐書符焚於所斃之室﹐以禁制之。然後稍息﹐竟不能絕也。許未終任而卒﹐故鬼得而撓之云。﹝夷堅志﹞

◎秦奎爲鄂州都統司幹官﹐嘗於臨安買一妾歸。居數年﹐生一男。其妻嘗以事怒之過甚﹐妾不勝忿﹐厲聲曰「我非人也﹐何乃苦見淩逼﹗」妻叱之曰「汝非人﹐是何物﹖」妾卽應曰「我乃鬼耳﹗」忽變其形﹐長大容質不異﹐而顙抵屋極﹐舉家駭愕。已復如故﹐詰問之﹐終不言其所以。其家以其子慕戀之故﹐亦不遣之﹐今猶在其家。﹝睽車志﹞

◎士人李璋妻徐氏﹐美艷而性靜默﹐居常外戶不窺﹐惟暮夜獨行後圃。璋初不以爲異﹐但每自後歸﹐則口吻間若咀嚼物。他日密隨覘之﹐則徐氏入一竹叢間﹐俯而捫地﹐若有所索﹐歸仍咀嚼。夜於枕邊摸得一石子﹐旦視皆有齒痕﹐若嚙殘然﹐已而視其箱中﹐齒痕之石甚多﹐始怪而詰之﹐終隱不言。始徐氏甚妒﹐自齒石之後﹐遂不復妒﹐更爲寬容。璋寢婢子別榻﹐皆縱不問。如是者累年﹐乃病卒。﹝睽車志﹞

◎潭州有淸淨覺地。宋咸淳間﹐遊士胡天俊寓焉﹐月夜撫琴梅樹下﹐遙見美女欲前且卻。胡作意三弄﹐女迆邐近前。胡迎揖之﹐女曰「聲𨿽和﹐哀怨多﹐有所欲不能直遂耳。」胡執其手曰「舉世無知音﹐今夕相逢﹐豈天假眞緣耶﹗」女斂衽而去曰「後夜月明﹐當赴子約。」翌日﹐朋友拉入城遊飲﹐忘歸者兩宿﹐大悔失期。亟歸﹐於樹下得一白羅帕﹐上題詩云「蕭蕭風起月痕斜﹐露重雲鬟壓玉珈。望斷行雲凝立久﹐手彈珠淚湔梅花。」胡悵然而寢。明日以帕示人﹐趙冰壺駭曰「吾亡妾杭人喬氏﹐名望仙﹐貴妃侄女也﹐去年暴亡﹐殯梅樹後﹐正其筆迹也。」以酒酹之﹐且成詩曰「王孫自恨負佳期﹐夜醉長沙偶忘歸。應想芳魂踏殘月﹐瀼瀼露濕去時衣。」﹝異聞總錄﹞

蝶訪曰﹕王十朋嘗賦不欺詩云「室明室暗兩奚疑﹐方寸常存不可欺。莫畏天髙鬼神惡﹐要須先畏自家知。」若胡天俊之欺暗室﹐不待言矣。迨明知其鬼﹐而猶酹酒賦詩﹐眞輕薄之尢者。孟子不云乎﹐此亦妄人也已矣﹗

◎紹熙初﹐臨川董居厚醇父﹐自靖州教授赴都攺秩﹐未及調縣﹐病終於旅邸﹐無親故在旁。崇仁吳仲權鎰﹐時爲祕書正字﹐𨿽無雅契﹐特以同郡之故﹐醫療棺斂﹐寄攢遣發﹐皆一力任之。慶元二年﹐吳由尙書郎出持湖南漕節。明年四月徙廣西﹐旋遭論罷﹐方還鄕建義學。平日嗜酒膳食盡廢﹐淸瘦柴立﹐而精明殊不衰。至冬感疾卽沈困﹐忽呼家人使備茶湯﹐曰「董教授來見我。」怪問之﹐曰「醇父也。」俄與喏諾應答。次日復然﹐時時若與之語。人問何在﹐指拄杖曰「正坐於此﹗他報我後日午時當去﹐可造齋食一分先遣之。」家人知其與鬼從事﹐毛髮森卓﹐不勝憂怖。明日索浴﹐治具於房。婢以罘罳圍之﹐吳曰「何用﹗」曰「恐爲隙風所搏。」笑曰「到此豈復怕風耶﹖」浴畢著衣冠﹐扶入後堂﹐辭家廟出﹐命設酒與妻李氏並子侄敍別。有數妾﹐猶令歌詞﹐仍隨聲應和。酒五行罷席﹐自書治命。首言不得廢本族義學﹐次經理家政﹐末乃遣嫁諸妾。遠近厚薄﹐粲然有倫。但每書及妾名﹐輒汪然長慟﹐凡盡數紙﹐放筆昏昏睡。迨醒﹐又若見董來﹐尢數訶之曰「醇父先生﹐且莫要吵人﹗且令先著發了﹗」展轉經夕﹐命僕探時辰﹐及午果卒。其壽不登六十﹐可爲惜也。﹝夷堅志﹞

蝶訪曰﹕眞仙眞佛以外﹐自古無不死之人﹔大聖大賢以外﹐自古亦無不消之鬼。吳仲權造有善因﹐自遇善緣﹔董教授知故人之死期﹐魂先來告﹐報故人之徳也。二公蓋迥異恆流矣。吳聞死期﹐卽視死如歸﹐心中豪不瞀亂﹐其智殆不可及。獨至遣嫁諸妾﹐每書及妾名﹐輒汪然長慟﹐若反不知萬事皆空也者。甚矣﹐色之害人也﹗

◎陸軫云﹕東封榜狀元梁固作省判卒﹐附一婢言「已授陰山諫議大夫。」索茶喫﹐卻封角子﹑押字如生時。又云「欲取寵婢及一小鬟。」不久﹐二婢皆卒。﹝泊宅編﹞

◎季元衡南壽﹐縉雲人。旣登科﹐調臺州教授﹐將往建康謁府尹。家有侍妾﹐忿主母不能容﹐常懷絕命之意。及是行﹐季以情禱妻曰「吾去後﹐切勿加以楚虐﹐萬一有不虞﹐恐費經護。必不可蓄﹐候歸日去之﹐不難也。」妻曰「但安心而行﹐吾不爲此事。」時方僑寓他處﹐﹝不記其地﹞數日到建康﹐已解擔﹐聞耳畔啾啾人聲﹐似其妾而不見形狀。問之﹐泣曰「君才出門卽遭箠﹐勢不復可生﹐自經死矣。」季爲之哀泣解謝。欲回車﹐念業已至﹐欲弗信﹐又不忍。姑遣僕兼程歸扣其事﹐且爲家人作牒經邑﹐仍略疏葬埋之費。自是繼夕哀泣。及僕還云「宅內固全無事﹐某到時﹐侍人自持飯飯我。」季曰「然則妄鬼假托以惑我爾。」是晚復至﹐季正色責之曰「汝爲何等妖厲﹐顧敢然不亟去﹗吾將請集道流﹐繩汝以法﹗」答曰「實非此人。緣君初行日疑心橫生﹐故我得以乘間作僞。今但從君丐佛經數卷﹐薄奠楮錢而已。」﹝異聞總錄〇案﹕《睽車志》所載未若此則之詳﹐因捨彼而取此。﹞

蝶訪曰﹕傳云「妖由人興」﹐又俚諺云「疑心生暗鬼」﹐此可悟情有所牽﹐物必抵隙。又可悟世情狡獪﹐𨿽鬼亦然。

◎鄱陽近郭數十里多陂湖﹐富家翁主之。至冬日命漁師竭澤而取﹐旋作苫廬於岸﹐使子弟守宿﹐以防盜竊。紹興辛酉﹐雙港一富子守舍﹐短日向暮﹐凍雨蕭騷﹐擁鑪塊坐。俄有推戶者﹐狀如娼女﹐服飾丰艷﹐而徧體沾濕﹐攜一復來曰「我乃路歧散樂子弟也﹐知市上李希聖宅親禮請客﹐要去打窠他家。眾旣往﹐我獨避雨趕趁不上﹐願容我寄。」富子曰「捨中甚窄﹐只著得一小牀。若畱汝過夜﹐我爹娘性嚴﹐必定嗔責。李宅去此不遠﹐早去尙可及。」女懇析再三﹐雜以笑謔﹐進步稍前。子毅然不聽。徐言「旣不肯教我宿﹐只暫就火烘衣﹐俟幹而行可乎﹖」許之﹐子登牀。女坐其下﹐半卸紅袖﹐露其腕白如酥﹐復背身挽羅裙﹐不覺裙裏一尾出。子引手拈杖擊之﹐成一狐而走。衣裳如蛻﹐皆污泥敗葉也。﹝夷堅志﹞

蝶訪曰﹕諺有之﹐「邪不幹正」。觀富子數語﹐義正詞嚴﹐有斷不爲妖邪蠱惑者﹐妖邪卒無隙可入。

◎劉攺之得一妾﹐愛甚。淳熙甲午﹐預秋薦赴省試﹐在道賦《天仙子》﹐每夜飲旅捨﹐輒使小童歌之。到建昌﹐遊麻姑山﹐屢歌至於墮淚。二更後﹐有美人執拍板來﹐願唱一曲勸酒﹐卽賡前韻云「別酒未斟心已醉﹐忽聽《陽關》辭故里。揚鞭勒馬到皇都﹐三題盡﹐當際會﹐穩跳龍門三汲水。／天意令吾先送喜﹐不審君侯知得未﹖蔡邕博識爨桐聲﹐君背負﹐只此是﹐酒滿金杯來勸你。」劉喜﹐與之偕東。果擢第﹐調荊門教授。遇臨江道士熊若水﹐謂之曰「竊疑隨車娘子非人也。」劉具以告。曰「是矣。今夕與並枕時﹐吾於門外作法﹐教授緊緊抱之﹐勿令竄逸。」劉如所戒﹐乃擁一琴耳。頓悟昔日蔡邕之語﹐攜至麻姑山訪之﹐知是趙知車所瘞壞琴也。焚之。﹝詞苑叢談﹞

蝶訪閱《北夢瑣言》﹐載彭城劉生夢入一娼樓﹐與諸輩狎飲。爾後﹐但夢便及彼處﹐自疑非夢﹐所遇之姬﹐芳香常襲衣﹐蓋心邪所致。蝶訪曰﹕妖魅乘機而中﹐皆釋念感召耳。故佛言「一切眾生﹐愼勿造因。」

◎陳簡齋東﹐靖康間嘗飲於京師酒樓﹐有娼打坐而歌者﹐東不顧。乃去倚闌獨立﹐歌《望江南》﹐音調淸越。東不覺傾聽﹐視其衣服皆故敝﹐時以手揭衣爬搔﹐肌膚綽約如雪﹐乃復呼﹐使前再歌之。其詞曰「闌干曲﹐紅颺繡簾旌。花嫩不禁纖手撚﹐被風吹去意還驚。眉黛蹙山靑。／鏗鐵板﹐閒引步虛聲。塵世無人知此曲﹐卻騎黃鶴上瑤京。風冷月華淸。」東問﹕「何人制﹖」曰「上淸蔡眞人詞也。」歌罷﹐得數錢卽下樓。亟遣僕追之﹐已失矣。﹝夷堅志﹞

◎宣和中﹐呂仙遣吳興娼女張珍奴詞曰「坎離坤兌分子午﹐須認取自家宗祖。地雷震動兩山頭﹐漸洗濯﹑黃芽出土。捉得金精牢閉固﹐煉庚申要生龍虎。待他問汝甚人傳﹐但只道﹑先生姓呂。」《步蟾宮》詞也。﹝詞苑叢談﹞

◎牛女渡河乞巧之事﹐多出於詩人及世俗不根之論﹐何可盡據﹖然亦似有可怪者。楊纘繼翁大卿﹝楊最知音律善琴﹞倅湖日﹐七夕夜﹐侍姬田氏及婢數人露坐。夜半﹐忽有一鶴西來。繼而有鶴千百從之。皆有仙人坐其背﹐如畫圖所繪者﹐彩霞絢粲﹐數刻乃沒。楊卿時已寢﹐姬急報﹐起而視之﹐尙見雲气紛郁之狀。然則流俗之說﹐亦有時可信耶。﹝癸辛雜識﹞

《容齋三筆》﹕太平興國三年七月﹐詔七夕嘉辰著於甲令。今之習俗﹐多用六日﹐非舊制也﹐宜復用七日。且名爲「七夕」而用六﹐不知自何時始。然唐世無此說﹐必出於五代耳。

《燕翼貽謀錄》﹕北俗遇月三七日不食酒肉﹐蓋重道教之故﹐而七夕攺用六日。太平興國三年七月乙酉詔曰「七夕佳辰﹐近代多用六日﹐宜以七日爲『七夕』﹐頒行天下。」蓋其方用六日之時﹐始於朝廷﹐故釐正之自朝廷始。

◎樓叔韶鏞﹐初入太學﹐與同窗友厚善。休日﹐相率出城﹐買小舟沿葦行將十里﹐捨舟陟小坡行﹐道微髙下。又二里得精舍﹐門徑絕率小﹐而松竹花艸楚楚然。友款於門﹐卽有小童應客。主人繼出﹐乃少年僧﹐姿狀秀美﹐進趨安詳﹐殊有富貴家气象﹐揖客曰「負別甚思款接﹐都不見過﹐何也﹖」便起推西邊小戶入﹐華屋三間﹐窗幾如拭﹐玩具皆珍奇。喚侍童進點﹐素膳三品﹐甘芳精好。撤器命推窗﹐平湖當前﹐數十百頃﹐其外連山橫陳﹐樓觀森列﹐夕陽返照﹐丹碧紫翠﹐互相映發﹐漁歌菱唱﹐隱隱在耳。騁望久之﹐僧以麈尾敲闌干數聲﹐俄有小畫舫傍湖而來﹐二美人徑出登岸﹐靚妝麗質﹐王公家不過也。僧命具酌﹐指顧間觴豆羅陳﹐窮極水陸。左右執事童皆姣好。杯行﹐美人更起舞﹐僧與友謔浪調笑﹐歡意無間。樓神思惝恍﹐正容危坐﹐噤不敢吐一語。伺僧暫起﹐挈友臂叩所以﹐友慍曰「子但飲食縱觀﹐何用知如許﹗」而觴十起巡﹐夜已艾﹐僧復引客至小閣中﹐臥具皆備﹐曰「姑憩此。」遂去。壁外卽僧榻﹐試穴隙窺﹐則徑擁二姬就寢。友醉甚大鼾﹐樓獨榜徨不寐﹐起如廁﹐一童執燭﹐密詢之﹕「此爲何地﹖」童笑曰「官人是親戚﹐何須問。」樓反室﹐展轉通宵﹐時側耳聽﹐但聞鼻息齁齁而已。將曉﹐僧送之門﹐鄭重而別﹐由他徑絕湖而歸。樓惘惘累日﹐疑到非人間。其後出處參商﹐竟不克再諧。﹝談藪﹞

《南宋雜事詩》﹕仁和趙信意林有詩詠其事云「倚翠偎紅作大師﹐畫船天外送歌兒。含情無限闌干曲﹐惆悵參橫月落時。」

蝶訪閱陶穀《淸異錄》云﹕李煜在國﹐微行娼家﹐遇一僧張席﹐煜遂爲不速之客。僧酒令﹑謳吟﹑吹彈﹐莫不髙了﹐見煜明俊醞藉﹐契合相愛重。煜乘醉大書右壁曰「淺斟低唱﹐偎紅倚翠太師﹔鴛鴦寺主﹐傳持風流教法。」久之﹐僧擁妓入屏帷。煜徐步而出﹐僧妓竟不知煜爲誰也。煜嘗密諭徐鉉﹐鉉言於所親焉。〇又一則云﹕相國寺星辰院比丘澄暉﹐以艷娼爲妻。忽一少年踵門謁暉﹐願置酒參會梵嫂﹐暉難之。淩晨﹐但見院牌用紙漫書曰「敕賜雙飛之寺」。二則所述﹐同是淫僧﹐當日國法竟不治之何也﹖若《談藪》所載﹐則蹤迹遹怪矣。

◎湖南提刑唐秷﹐字碩夫﹐過髙郵同余談數事云﹕其父諲爲湖北漕。一日有一道人﹐持刺造門﹐但全幅書一「登」字。延坐﹐問之。曰「徐登也。」館之庵中﹐不食﹐日飲酒一斗﹐或見羣卒飯﹐輒取一掬食之而已。間與鄭毅夫內翰宴飲﹐𨿽妓女笑語﹐戲弄無度。或發其陰視之﹐童兒也。間與唐漕飲﹐取千里外物不移刻。唐偶欲河東蒲桃﹐又思峽中新荔枝﹐酒數巡則令人就其臥屏間取之﹐皆新美若方折枝。﹝甲申雜記﹞

◎趙忠惠帥維揚日﹐幕僚趙參議有婢﹐慧黠﹐盡得同輩之歡。趙暱之﹐堅拒不從。疑有異﹐彊卽之﹐則男子也。聞於有司﹐蓋身具二形﹐前後姦狀不一﹐遂置之極刑。﹝癸辛雜識﹞

◎潭守宴客合江亭﹐時張才叔在坐﹐令官妓悉歌《臨江仙》。有一妓獨唱兩句云「微波渾不動﹐冷浸一天星」。才叔稱嘆﹐索其全篇﹐妓以實語告之﹕「賤妾夜居商人船中﹐鄰舟一男子﹐遇月色明朗卽倚檣而歌﹐聲極淒怨。但以苦乏性靈﹐不能盡記﹐願助以一二同列﹐共往記之。」太守許焉。至夕﹐乃與同列飲酒以待﹐果一男子﹐三嘆而歌。有趙瓊者﹐傾耳墮淚曰「此秦七聲度也。」趙善謳﹐少遊南遷經從﹐一見而悅之。商人乃遣人問訊﹐卽少遊靈舟也。其詞曰「瀟湘千里挼藍色﹐﹝案﹕《詞律》載少遊《臨江仙》詞﹐首句作「千里瀟湘接藍浦」﹞蘭橈往日曾經。月明﹝明作髙﹞風定露華淸。微波渾﹝渾作澄﹞不動﹐冷浸一天星。／獨倚桅檣情悄悄﹐時聞飛瑟﹝《詞律》作「遙聞妃瑟」﹞泠泠。仙音含盡﹝「仙音」作「新聲」﹞古今情。曲終人不見﹐江上數峯靑。」崇寧乙酉﹐張才叔過荊州﹐以語先子﹐乃相與嘆息曰「少遊了了﹐必不致沈滯﹐戀此壞身。似有物爲之。然詞語超妙﹐非少遊不能作﹐抑又可疑也。」﹝五總志﹞

案﹕《容齋四筆》自謂《夷堅己志》載潭州義娼事﹐當時失於審訂﹐悔之不及﹐因引《國史》溫益知潭州﹐一時逐臣在其巡內﹐皆爲所侵困﹐並敍範忠宣諸公以證﹐謂豈容少遊款暱累日﹐此不待辧而明﹐《己志》失著云云。蝶訪閱《淸波雜誌》﹐載秦少遊發郴州贈妓一詞﹐山谷稱其語意極似劉夢得楚蜀間語﹐豈亦襲《夷堅己志》之誤耶﹖且據此則而論﹐少遊南遷經潭﹐所悅者又有一趙瓊。若定執不容少遊款暱累日之說﹐那更有此﹖余不喜駁證古人﹐好逞臆說。《容齋四筆》一則﹐系自辧《夷堅志》之失﹐著錄入《駁辧》門。此則說鬼也。故錄入《奇異》。

宋艷卷十一

駁辧

◎蘇小娟﹐錢塘名娼也﹐俊麗工詩。其姊盼奴﹐與太學生趙不敏甚洽。久之﹐不敏日益貧﹐盼奴周給之﹐使篤於業﹐遂捷南宮得授官襄陽司戶。盼奴未落籍﹐不得偕去。不敏赴官三載﹐想念成疾而卒。有祿俸餘資﹐囑其弟趙院判均分之﹐一以贍院判﹐一以送盼奴﹐且言「盼奴有妹小娟﹐俊雅能吟﹐可謀致之﹐佳偶也。」院判如其言至錢塘﹐托宗人倅錢塘者召盼奴。其家云「盼奴一月前已死矣。小娟亦爲盼奴所歡以於潛官絹誣攀系府獄。」倅從獄中召小娟出﹐詰之曰「汝誘商人官絹百匹﹐何以償之﹖」小娟叩頭言曰「此亡姊盼奴事﹐乞賜周旋﹐非惟小娟感荷更生﹐盼奴亦蒙恩泉下也。」倅喜其詞宛順﹐因問﹕「汝識襄陽趙司戶否﹖」小娟曰「趙司戶未仕時﹐與盼奴交好。後中科授官去﹐盼奴以思致疾而卒。」倅曰「趙司戶亦謝世矣﹐遣人附一緘﹐及饋一罨﹐外有其弟院判一緘﹐付爾開之。」小娟自謂不識院判何人﹐及拆書﹐惟一詩云「當時名妓鎭東吳﹐不好黃金只好書。借問錢塘蘇小小﹐風流還似大蘇無﹖」小娟得詩默念﹐倅索和﹐小娟以不能辭。倅彊之﹐且曰「不和卽償官絹。」小娟不得已﹐索紙授筆﹐詩云「君住襄陽妾住吳﹐無情人寄有情書。當年若也來相訪﹐還有於潛絹事無﹖」倅大喜﹐盡以所寄物與之﹐免其償絹﹐且爲脫籍﹐歸院判偕老。﹝西湖遊覽志余﹞

《七修類稿》﹕蘇小小有二人﹐皆錢塘名娼。一南齊人﹐郭茂倩所編《樂府》解題已注明矣﹐故古辭有《蘇小小歌》及白樂天﹑劉夢得詩稱之者。《春渚紀聞》所載司馬才仲事﹐並是南齊之蘇小小也。一是宋人﹐乃見於《武林紀事》﹐曰太學﹐曰錢塘﹐詩曰「還似太蘇無」﹐則可知矣。又元遺山所作《虞美人》長短句云「槐陰別院宜淸晝﹐人坐春風秀。美人圖子阿誰畱﹐都是宣和名筆﹑內家收。／鶯鶯燕燕分飛後﹐粉澹梨花瘦。只除蘇小不風流﹐斜插一枝萱艸﹑鳳釵頭。」此詞旣說鶯鶯燕燕之後﹐此蓋趙氏之小小也。今人止知是蘇小小﹐不知是何時人。《輟耕錄》旣備載數事﹐辧以爲南齊人矣﹐又不知有宋蘇小小也。一本小小又作小娟﹐蓋鈔者之誤﹐殊不觀所寄之詩﹐況又有《虞美人》詞可證乎。

《陔余叢考》﹕南齊有錢塘妓蘇小小﹐見郭茂倩《樂府》解題。南宋有蘇小小﹐亦錢塘人。其姊爲太學生趙不敏所眷。不敏命其弟娶其妹名小小者﹐見《武林舊事》。

《四朝詩選》﹕南宋杭妓能詩者蘇小娟。

《宮閨小名錄》﹕蘇小娟﹐錢塘妓﹐與姊盼奴齊名。

《雙名志》﹕蘇小小﹐一名簡簡。〇案﹕簡簡﹐乃南齊之蘇小小名。白香山有詩詠之「蘇家小小名簡簡﹐芙蓉花腮柳葉眼」者是也。

《雍正西湖志》﹕謹案﹕蘇小娟﹐《七修類稿》辧其當作蘇小小﹐以爲鈔者之誤﹐引趙不敏並院判詩﹑元遺山詞爲證。不知作者不過借南齊之小小﹐以詠小娟﹐何足據乎﹗仍依《西湖遊覽志余》作蘇小娟。

案﹕《雍正西湖志》駁辧甚是﹐《四朝詩選》及《宮閨小名錄》皆作蘇小娟﹐可稱有識﹐余則皆誤矣。

《輟耕錄》﹕蘇小小見諸古今吟詠者多矣﹐而世人圖寫以玩之﹐一何動人如此哉﹗《春渚紀聞》云﹕司馬才仲初在洛下﹐晝寢﹐夢一美妹搴帷而歌曰「妾本錢塘江上住。花開花落﹐不管流年度。燕子銜將春色去。紙窗幾陣黃梅雨。」才仲愛其詞﹐因詢曲名﹐云是《黃金縷》﹐且曰「日後相見於錢塘江上。」及才仲以東坡先生薦﹐應制舉中等﹐遂爲錢塘幕官。其廨捨後堂﹐蘇小墓在焉。時秦少章爲錢塘尉﹐續其詞後云「斜插犀梳云半吐。檀板輕敲﹐唱徹《黃金縷》。夢斷彩雲無覓處。夜涼明月生春浦。」﹝《西湖遊覽志》作「南浦」﹞不逾年而才仲得疾﹐所乘畫水輿艤泊河瑭﹐舵工遽見才仲攜一麗人登舟﹐卽前聲喏﹐而火起舟尾﹐倉忙走報﹐家已慟哭矣。《能攺齋漫錄》云﹕劉次莊所著《樂府解題》曰「錢塘蘇小小歌﹐蘇小小非唐人﹐世見樂天﹑夢得詩多稱詠之﹐遂謂與之同時耳。」次莊𨿽知蘇小小非唐人而無所據。余按郭茂倩所編引《廣題》曰「蘇小小﹐錢塘名娼也﹐蓋南齊時人。西陵在錢塘江之西﹐故古辭云『何處結同心﹐西陵松柏下』。」

《咸淳臨安志》﹕蘇小小墓在湖上﹐周紫芝云「湖堤步遊﹐客言此蘇小小墓也。」詩云「野艸橫分靑艸陂﹐誰埋玉樹與瓊枝﹖湖邊山自向人綠﹐門外柳今何處垂﹖行雨行雲今是夢﹐施朱施粉未相宜。一從蕙死蘭枯後﹐剛道桃花好面皮。」

《閒窗括異志》﹕嘉興縣西南六十步﹐《地誌》云「晉歌妓蘇小小墓﹐今有片石在道判廳﹐曰『蘇小小墓』。徐凝《寒食》詩云﹕『嘉興郭裏逢寒食﹐落日家家拜掃歸。只有縣前蘇小小﹐無人送與紙錢灰。』」

《白石樵唱》﹕林景熙﹝一作景曦﹞有《詠蘇小小》詩﹐題注﹕「蘇小小﹐錢塘名娼﹐有墓在嘉興縣西南六十步。」詩云「歌扇風流憶舊家﹐一丘落月幾啼鴉。芳痕不肯爲黃土﹐猶幻胭脂半樹花。」

《嘉禾百詠》注﹕懷蘇亭﹐在禾城東﹐宋時建。與蘇小墓相望﹐故名。

《湖山便覽》﹕蘇小小墓﹐相傳在西陵橋畔。郭茂倩《詩集》古樂府有《錢塘蘇小小歌》。《廣題》云「蘇小小﹐錢塘名娼﹐南齊時人﹐故自香山詩有『柳色春藏蘇小家』及『教妓樓新道姓蘇』之句。」《臨安志》《武林舊事》俱載墓在湖上﹐周紫芝有《湖堤弔蘇小墓》詩﹐其事若可據。然《春渚紀聞》謂司馬才仲爲錢塘幕官﹐廨捨後有蘇小墓。《輟耕錄》又謂西陵乃錢塘江西﹐故才仲《夢蘇小歌》曰「妾本錢塘江上住」﹐則其墓不在湖上西陵橋。陸廣微《吳地誌》﹝案﹕《直齋書錄解題》作《吳地記》﹞又據唐徐凝詩﹐謂墓在嘉興縣治側。代遠人微﹐姑勿深考。

《兩般秋雨庵隨筆》﹕《春渚紀聞》載﹐南齊蘇小小墓在錢塘縣界捨後。﹝縣原在錢塘門邊﹐去西陵橋不遠﹞而元人張光弼詩云「香骨沈埋縣治前﹐西陵魂夢隔飛煙。好花好月年年在﹐潮落潮生更可憐。」﹝原注﹕墳在嘉興縣前﹞此必宋蘇小小也。院判吳人﹐安知不住嘉興耶﹖竹垞老人力辧小小墳在秀州﹐以錢塘之墓爲妝點。若知此條﹐則杭嘉各得其一﹐何必蹈爭墩之習耶﹖﹝案﹕此僅據元張光弼詩﹐以嘉興縣前爲宋蘇小小墓﹐誤甚﹞

蝶訪曰﹕文入聚訟﹐結習難除﹐蘇小小之墓迄無定論。《雲溪友議》謂吳門女郎眞娘﹐死葬於虎丘﹐時人比之蘇小小。舉子譚銖題其墓云「虎丘山下塚累累﹐松柏蕭蕭卽可悲。何事世人惟重色﹐眞娘墓上獨畱詩。」此詩如淸夜鐘聲﹐亦曾警醒多少癡夢否﹗

《云齋廣錄》﹕司馬槱官於錢塘﹐夢蘇小小歌《蝶戀花》詞一闋云「妾本錢塘江上住。花開花謝﹐不記流年度。燕子銜將春色去。紗窗幾陣瀟瀟雨。／斜插犀梳云半吐。檀扳新聲﹐唱徹《黃金縷》。酒醒夢回無覓處。淒涼明月生秋浦。」

《詞名集解》﹕《黃金縷》﹐本名《蝶戀花》﹐宋司馬槱制﹐一名《明月生南浦》《元百種曲》又作蘇小小制。

案﹕《云齋廣錄》所述是全詞﹐皆蘇小小歌也。其詞字句與《春渚紀聞》間有不同姑勿論﹐謂司馬槱官錢塘夢蘇小小歌﹐與《紀聞》迥異﹐不知何據。《詞名集解》亦謂《黃金縷》詞﹐司馬槱制﹐又謂《元百種曲》作蘇小小制﹐二說皆非是。考朱竹垞《詞綜》﹐載「秦覯﹐字少章﹐觀之弟也。有《黃金縷》足司馬才仲夢中蘇小小詞﹐當據《春渚紀聞》也」。此說爲是。

《雍正西湖志》﹕謹案﹕《懶眞子》云「司馬才仲﹐名棫﹔才叔﹐名槱﹐皆溫公之侄孫。」《西湖遊覽志》引《輟耕錄》作司馬槱才仲﹐誤也。

案﹕《雍正西湖志》援據《懶眞子》﹐以證《西湖遊覽志》並《輟耕錄》之誤。因檢《懶眞子》考之﹐中一則云「才仲﹐名棫﹔才叔﹐名槱。皆溫公之侄孫﹐豪傑之士﹐咸未四十而卒。文季﹝案﹕文季名朴﹞每言之﹐必慘然也。」觀此知訛誤相承﹐正不僅《輟耕錄》一書也。

◎江右都昌縣有蘇東坡詩石刻﹐云「鄱陽湖上都昌縣﹐燈火樓臺一萬家。水隔南山人不渡﹐東風吹老碧桃花﹐」署「眉山蘇軾書。」嘉慶中﹐杭人王文浩撰《蘇集編注》云﹕其友人衡山王泉之﹐作令江西﹐常以事至都昌。見《都昌志》稱坡公南遷時﹐遣妾碧桃於縣﹐因爲此詩。按東坡果有此事﹐宋人必應紀載﹐《都昌志》不知從何書采入﹐姑志以廣異聞。﹝鷗波餘話﹞

《馮具區集﹟跋宋孫尙書覿仲益尺牘》云「聞之毗陵人﹐尙書實大蘇公遺體﹐孫老得公棄婢而生。畏時禁不能自明﹐而詳其顚末於家乘。」

《居易錄》﹕《馮具區集﹟跋宋孫尙書覿仲益尺牘》云云﹐﹝案﹕文語同前﹐不復錄﹞予按仲益非君子﹐且爾時梁師成亦自詭坡公遺體﹐公安得有如許旣娠之婢而嫁之﹖又安得皆僉人夤緣附托﹖適足以辱公耳﹗

《香祖筆記》﹕坡公往陽羨﹐憩村捨見一童子頗聰慧﹐出對句云「衡門童子璠玙器」﹐童子應聲曰「翰苑仙人錦繡腸」。坡喜之。童子卽覿也﹐然則遺體之說妄矣。

《朱子語錄》﹕梁師成自謂東坡遺腹子﹐待蘇叔黨如親弟兄﹐諭宅庫云「蘇學士使一萬貫以下﹐不須復。」

《蘇詩施注》東坡《和蔡景繁石室》詩﹐施元之曰「蔡景繁﹐名承禧﹐臨川人。中嘉祐進士第﹐知雩都縣﹐擢監察禦史裏行。後出爲淮南轉運副使﹐置使楚州。東坡謫黃﹐實在部內﹐獨拳拳慰藉﹐行部訪之。東坡有《答景繁帖》云﹕『朐山臨海石室﹐信如所論。前某嘗攜家一遊﹐時有胡琴婢就室中作《濩索涼州》﹐懍然有冰車鐵馬之聲。婢去久矣﹐因公復起一念﹐若果遊此﹐必有新篇﹐當破戒奉和也。』又云﹕『海上奇觀﹐恨不與公同遊﹐大篇或可追賦。』景繁往遊﹐旣賦詩﹐坡爲屬和『後車胡琴』云云﹐皆帖中語意。又『前年開閣』云云﹐卽所謂『婢去久矣﹐因公復起一念』﹐用此帖爲證﹐而詩乃粲然。」〇詩中有「我來取酒酹先生﹐後車仍載胡琴女」﹐又「江風海雨入牙頰﹐似聽石室胡琴語」﹐又「前年開閣放柳枝﹐今年洗心參禪祖」等句。

《曲洧舊聞》﹕東坡言唐僧段和尙善彈琵琶﹐制道調《梁州》。國工唐昆侖求之不得﹐後於元載子伯和處得女樂八人﹐以其半遺段﹐乃得之。予家舊有婢亦善作此曲﹐音節皆妙﹐但不知道調所謂。今日讀《唐史﹟樂志》云「髙宗以爲李氏老子之後﹐故命樂工制道調﹐皆在海外語過者。」

《三朝北盟會編》﹕始﹐童貫欲爲韓魏公之出子﹐數以言吏部侍郎韓粹彥。粹彥毅然曰「先公平昔無玆事。」於是王仲巍者﹐久依貫﹐聞是而自詣貫識之﹐以爲珪之子也。貫大喜。故王氏於政和以後﹐恩數及褒詔﹐悉貫之力。

案﹕《蘇文忠公集》《朝云》詩並引云「予家有數妾﹐四五年相繼辭去﹐獨朝云者﹐隨予南遷」云云。是知僉人之夤緣附托﹐皆此引中數語啟之也。胡琴婢去﹐又有「開閣放柳枝」之句。《茶香室叢鈔》載都昌縣遣妾碧桃事﹐謂卽因石刻而附會。蝶訪謂仍因引中數語附會。《都昌縣誌》固稱公南遷﹐遣妾碧桃也。若童貫欲爲韓魏公之出子﹐而韓粹彥毅然曰「先公平昔無玆事」﹐一語徹底﹐斬釘截鐵﹐又安有枝蔓牽纏﹑攀附依托事哉﹗

◎楊湜《古今詞話》云「蘇子瞻守錢塘﹐有官妓秀蘭﹐天性慧黠﹐善於應對。湖中有宴會﹐羣妓畢至﹐惟秀蘭不來。遣人督之﹐須臾方至。子瞻問其故﹐具以『發結沐浴﹐不覺困睡﹐忽有人叩門聲急﹐起而問之﹐乃樂營將催督之﹐非敢怠忽﹐謹以實告。』子瞻亦恕之。坐中倅專屬意於蘭﹐見其晚來﹐恚恨未已﹐責之曰﹕『必有他事﹐以此晚至。』秀蘭力辯﹐不能止倅之怒。是時橊花盛開﹐秀蘭以一枝藉手告倅﹐其怒愈甚。秀蘭收淚無言。子瞻作《賀新涼》以解之﹐其怒始息。其詞曰﹕『乳燕飛華屋。悄無人﹑桐陰轉午﹐﹝《詞綜》桐陰作槐陰﹞晚涼新浴。手弄生綃白團扇﹐扇手一時似玉。漸困倚﹑孤眠淸熟。門外誰來推繡戶﹖枉教人﹑夢斷瑤臺曲。又卻是﹐風敲竹。／石橊半吐紅巾蹙。待浮花﹑浪蕊都盡﹐伴君幽獨。濃艷一枝細看取﹐芳心千重似束。又恐被﹑西風驚綠。若待得君來﹐向此花前﹐對酒不忍觸。共粉淚﹐兩簌簌。』子瞻之作﹐皆紀目前事﹐蓋取其沐浴新涼﹐曲名《賀新涼》也。後人不知之﹐誤爲《賀新郎》﹐蓋不得子瞻之意也。子瞻眞所謂風流太守也﹐豈可與俗吏同日語哉﹗」苕溪漁隱曰「野哉楊湜之言也﹐眞可入《笑林》。東坡此詞﹐冠絕古今﹐托意髙遠﹐寧爲一娼而發耶﹖『簾外誰來推繡戶﹖枉教人﹐夢斷瑤臺曲。又卻是﹐風敲竹。』用古詩『捲簾風動竹﹐疑是故人來』之意﹐今乃云『忽有人叩門聲急﹐起而問之﹐乃樂營將催督』﹐此可笑者一也。『石橊半吐紅巾蹙。待浮花浪蕊都盡﹐伴君幽獨。濃艷一枝細看取﹐芳心千重似束』﹐蓋初夏之時﹐千花事退﹐橊花獨芳﹐因以申寫幽閨之情﹐今乃云『是時橊花盛開﹐秀蘭以一枝藉手告倅﹐其怒愈甚』﹐此可笑者二也。此詞腔調寄《賀新郎》﹐乃古曲名也﹐今乃云『取其沐浴新涼﹐曲名《賀新涼》﹐後人不知之﹐誤爲《賀新郎》』﹐此可笑者三也。《詞話》中可笑者甚眾﹐姑舉其尢者。第東坡此詞﹐甚爲不幸﹐橫遭點污﹐吾不可無一言雪其恥。宋子京云﹕『江左有文拙而好刻石者﹐謂之詅嗤符。』今楊湜之言俚甚﹐而鋟板行世﹐殆類是也。」﹝苕溪漁隱叢話﹞

《耆舊續聞》﹕陸辰州子逸﹐左丞農師之孫﹐太傅公之玄孫也。晚以疾廢﹐卜築於秀野﹐越之佳山水也。公放傲其間﹐不復有榮念。對客﹝一作「客至」﹞則終日淸談不倦﹐尢好語及前輩事﹐纚纚傾人聽。余嘗登門﹐出近作《贈別》長短句以示公﹐其末句云「莫待柳吹棉﹐吹棉聞杜鵑。」公賞誦久之。是後從遊頗密。公嘗謂余曰「曾看東坡《賀新郎》詞否﹖」余對以「世所共歌者」。公云「東坡此詞﹐人皆知其爲佳﹐但後攧用橊花事﹐人少知其意。某嘗於晁以道家見東坡眞迹﹐晁氏云『東坡有妾﹐名曰朝云﹑橊花。朝云死於嶺外﹐東坡嘗作《西江月》一闋﹐寓意於梅﹐所謂「髙情已逐曉云空」是也。惟橊花獨存﹐故其詞多及之。觀「浮花浪蕊都盡﹐伴君幽獨」﹐可見其意矣。』」又《南柯子》云「紫陌尋春去﹐紅塵拂面來。無人不道看花回﹐惟見石橊新蕊﹑一枝開。／冰簟堆云髻﹐金樽灩玉醅。綠陰靑子莫相催﹐畱取紅巾千點﹑照池臺。」意有所屬也。或云贈王晉卿侍兒﹐未知其然否也。

《耆舊續聞》﹕曩見陸辰州﹐語余以「《賀新郎》詞用橊花事﹐乃妾名也」。退而書其語﹐今十年矣﹐亦未嘗深考。近觀顧景蕃續注﹐因悟東坡詞中用「白團扇」﹐「瑤臺曲」﹐皆侍妾故事。乃知陸辰州得橊花之事於晁氏爲不妄也。至本事詞載橊花事極鄙俚﹐誠爲妄誕。

蝶訪曰﹕橊花爲坡翁妾名﹐僅見《者舊續聞》。此外宋人紀載罕見﹐且與坡翁「獨朝云隨予南遷」語不特﹐與碧桃事同一可疑也﹐並俟再考。

◎《雪浪齋日記》謂晏叔原工於小詞﹐「舞低楊柳樓心月﹐歌盡桃花扇影風」﹐不愧六朝宮掖體。無咎評樂章﹐乃以爲元獻詞﹐誤也。元獻詞謂之《珠玉集》﹐叔原集謂之《樂府補亡集》。此兩句在《補亡集》中﹐全篇云「彩袖殷勤捧玉鐘﹐當年拼卻醉顏紅。舞低楊柳樓心月﹐歌盡桃花扇影風。從別後﹐憶相逢﹐幾回魂夢與君同。今宵剩把銀釭照﹐猶恐相逢是夢中。」詞情婉麗。﹝苕溪漁隱叢話﹞

《碧雞漫志》﹕晏叔原歌詞初號《樂府補亡》﹐自敍曰「往與二三忘名之士﹐浮沈酒中﹐病世之歌詞不足以析酲解慍﹐試續南部諸賢作五七字語﹐期以自娛。不皆敍所懷﹐亦兼寫一時杯酒間聞見及同遊者意中事。嘗思感物之情﹐古今不異﹔竊謂篇中之意﹐昔人定已不遺﹐第今無傳耳。故今所制﹐通以『補亡』名之。始時﹐沈十二康叔﹑陳十君寵家有蓮﹑鴻﹑蘋﹑云﹐工以淸謳娛客。每得一解﹐卽以艸授諸兒。吾三人聽之﹐爲一笑樂。」其大指如此。叔原於悲歡離合寫眾作之所不能﹐而嫌於誇﹐故云「昔人定已不遺﹐第今無傳。」蓮﹑鴻﹑蘋﹑云皆篇中數見﹐而世多不知爲兩家歌兒也。其後目爲《小山集》﹐黃魯直序之云「嬉弄於樂府之餘﹐寓以詩人句法﹐淸壯頓挫﹐能動搖人心。」又云「狹邪之大雅﹐豪士之鼓吹﹐其合者髙唐﹑洛神之流﹐其下者不減桃葉﹑團扇。若乃妙年美士﹐近知酒色之娛﹔苦節臞儒﹐晚悟裙裾之樂﹔鼓之舞之﹐使宴安鴆毒而不悔﹐則叔原之罪也哉。」

《天籟軒詞譜》﹕宋晏殊﹐字同叔﹐仁宗朝平章事﹐著有《珠玉集》﹐皆麗情之作。

《詞綜》﹕晏幾道﹐字叔原﹐殊幼子。叔原有《小山詞》一卷。

◎李漢老少日作《漢宮春﹟詠梅》﹐膾炙人口﹐所謂「問玉堂﹐何似茅舍疏籬」是也。政和間﹐自書省丁憂歸山東﹐服終造朝﹐舉國無與談者。方悵悵無計﹐時王黼爲首相﹐忽遣人招至東閣﹐開宴出其家姬十數人。酒半﹐唱是詞侑觴﹐大醉而歸。數日遂有館閣之命。﹝玉照新誌﹞

《小學紺珠》﹕南渡三詞人﹐李邴﹑汪藻﹑樓鑰也。﹝邴號云龕居士﹞

《直齋書錄解題》﹕《晁叔用詞》一卷﹐衝之撰﹐壓捲《漢宮春﹟梅》詞﹐行於世。或云李邴漢老作﹐非也。

《苕溪漁隱叢話》﹕曾端伯所編《樂府雅詞》中﹐有《漢宮春﹟梅》詞﹐云是李漢老作。非也﹐乃晁衝之叔用作﹐政和云「今日於樂府中得一人。」京覽其詞喜之﹐卽除大晟府丞。

蝶訪閱《南宋雜事詩》﹐仁和趙信意林宥《詠李漢老》一絕云「云龕居士老詞人﹐吟得官梅托興新。不忿開遲怨風笛﹐酒邊記唱《漢宮春》。」注引《玉照新誌》﹐竟以爲據。武林七子因事系詩﹐而《玉照新誌》此則﹐重污詞人﹐何七子俱不加詳考耶﹖又「不忿開遲怨風笛」句﹐注引《能攺齋漫錄》。李漢老建炎末自簽書樞密遷知院﹐二三月而罷﹐爲《梅》詩﹐托意云「綿霜歷雪忿開遲﹐風笛無情抵死吹。鼎實未成心尙苦﹐不甘桃李傍疏籬。」

◎宋人兩張先﹐皆字子野﹐人往往不能辧。前卷已各詳其履歷﹐然未有如《道山淸話》之訛舛者。道山云「張先﹐京師人。有文章﹐尢長於詩詞﹐人目爲『張三影』。」﹝又號三中﹐此官都官郎中﹐居湖州者﹐年八十餘尙無恙﹞以三影爲京師人已誤。其下又云﹕其祖母宋氏﹐孝章皇后妹也。子野生貴家﹐刻苦過於寒儒﹐取髙科﹐甫攺秩﹐爲鹿邑縣以殂。歐陽永叔雅重之云云。今人乃以「張三影」呼之。哀哉﹐歐陽爲其墓銘。﹝此戚裏官鹿邑縣者﹐年四十八卒﹐不號三影﹞觀此﹐則曾參﹑秋胡之誤﹐又何怪乎﹖又按湖州張子野年八十五尙買妾﹐東坡贈詩云「詩人老去鶯鶯在﹐公子歸來燕燕忙。」早年有《一叢花》詞云「不如桃杏﹐猶得嫁東風」。歐陽公稱爲「桃李嫁東風郎中」﹐見範公偁《過庭錄》﹐知兩張子野皆從歐公遊也。﹝居易錄﹞

《古今詞話》﹕有客謂子野曰「人皆謂公爲『張三中』﹐卽眼中淚﹑心中事﹑意中人也。」子野雲﹕「何不目之爲『張三影』﹖」客不曉﹐子野曰「『云破月來花弄影』﹑『嬌柔懶起﹐簾壓卷花影』﹑『柳徑無人。墮飛絮無影』此余生平所得意也。」遂又名張三影。

《遁庵閒覽》﹕張子野郎中以樂章擅名一時﹐宋子京尙書奇其才﹐先往見之。一將命者謂曰「尙書欲見『云破月來花弄影』郎中。」子野屏後呼曰「得非『紅杏枝頭春意鬧』尙書耶﹖」遂出﹐置酒盡歡。

《齊東野語》﹕先世舊藏吳興張氏《十詠圖》一卷﹐乃張子野圖其父維平生詩﹐有十首也。孫覺莘老序之﹐首篇卽《南園宴集所賦》。﹝此事不詳於郡誌﹐而張維之名亦不顯﹐故人少知者。會直齋陳振孫貳卿方修《吳興志》﹐討摭舊事﹐見之大喜﹐遂傳其圖﹐且詳考顚末﹐爲之跋云「慶曆六年﹐吳興郡守馬大卿宴六老於南園﹐酒酣賦詩。安定胡先生瑗﹐教授湖學﹐爲序其事。六人者﹕工部侍郎郎簡﹐年七十九﹔司封員外郎範說﹐年八十六﹔衛尉寺丞張維﹐年九十一﹐俱致仕。劉餘慶年九十二﹐周守中年九十五﹐吳琰年七十二﹐皆有子弟列爵於朝。詩及序刻石園中。園廢﹐石亦不存。其事見《圖經》及《安定言行錄》﹞本朝有兩張先﹐皆字子野。其一博州人﹐天聖三年進士﹐歐陽公爲作墓志﹔其一天聖八年進士﹐則湖州人也。二人名姓字偶皆同﹐而又適同時﹐不可不知也。且賦詩云「平生聞說張三影﹐十詠誰知有乃翁。逢世升平百年久﹐與齡耆艾一家同。名賢敍述文章好﹐勝事流傳繪素工。遐想盛時生恨晚﹐恍如身在畫圖中。」

案﹕《齊東野語》敍述吳興張氏十詠圖卷一則甚詳﹐並辧同時有兩張先。余摘要錄之。王漁洋《居易錄》所辧﹐與《齊東野語》合。蝶訪閱《詞苑叢談》注﹕「天聖時﹐有兩張先﹐皆字子野﹐俱第進士﹐其能詩﹑壽考悉同。一博州人﹐號張三影者是也。一吳興人﹐見《齊東野語》。胡氏應麟《筆叢》所載如此。」審是﹐徐電發蓋沿胡氏之誤也。惟胡氏旣知張先見《齊東野語》﹐不應如此訛誤﹐殊不可解。

◎黃師是赴浙憲﹐東坡與之姻家﹐置酒餞其行﹐使朝云侍飲﹐坐間賦詩有「綠衣有公言」之句。後人乃謂﹕綠衣小官﹐猶惜其不畱﹐是有公言也。時朝云語師是曰「他人皆進用﹐而君數補外何也﹖」是謂公言﹐而「綠衣」則東坡指朝云也。﹝竹坡詩話﹞

◎俗傳呂洞賓戲妓白牡丹﹐非也﹐乃宋人顏洞賓耳。顏洞賓亦系散仙。﹝西圃叢辧﹞

案﹕《紫桃軒雜綴》載戲妓白牡丹事﹐亦謂系宋方士顏洞賓﹐非呂純陽也。

◎東坡贈陳公密侍兒云「『夜來綺席親曾見』﹐此本卽席所賦﹐而下『夜來』字﹐卻是隔一日。」﹝滹南詩話﹞

◎山谷贈小鬟《驀山溪》詞﹐世多稱賞。以予觀之﹐「眉黛壓秋波﹐盡湖南山明水秀」﹐「盡」字似工而實不愜。又云「婷婷裊裊﹐恰近十三餘」﹐夫「近」則未及﹐「余」則已過﹐無乃相窒乎﹖「春未透﹐花枝瘦」﹐止謂其尙嫩﹐如「豆蔻梢頭二月初」之意耳。而云「正是愁時候」﹐不知愁字屬誰﹐以爲彼愁耶﹖則未應識愁。以爲己愁耶﹐則何爲而愁﹖又云「只恐遠歸來﹐綠成陰﹑靑梅如豆。」按杜牧之詩﹐但泛言花已結子而已。今乃指爲靑梅﹐限以如豆﹐理皆不可曉也。﹝滹南詩話﹞

案﹕《山谷全集﹟驀山溪》題注﹕「贈衡陽妓陳湘。」集中此調尙有二首﹐注﹕「至宜州寄贈陳湘。」

◎陶穀贈歌妓秦弱蘭《風光好》﹐有「鸞膠續斷弦」之句。按東方朔《十洲記》﹐仙家煮鳳喙及麟角煎作膠﹐名爲「續弦」﹐能續弓弩絕弦﹐卻非鸞膠﹐豈其誤耶﹗不知杜詩﹕「麟角鳳嘴世莫識﹐煎膠續弦奇自見。」﹝蘆浦筆記﹞

◎葉石林《賀新郎》詞﹐有「誰采蘋花寄與﹐但悵望蘭舟容與「﹐下「與」字去聲。《漢書﹟禮樂志﹟練時日》「澹容與」顏注﹕「容與﹐言閒舒也。」今歌者不辧音義﹐乃以其疊兩字﹐妄攺上「與」字作「取」而不以爲非﹐良可笑也。慶元庚申﹐石林之孫筠守臨江﹐嘗從容語及﹐謂賦此詞時﹐年方十八﹔而傳者乃云爲儀眞妓女作。詳味句意﹐皆不相干﹐或是書此以遺之爾。﹝蘆浦筆記﹞

◎何子楚跋語云「石晉之亂﹐契丹自中原輦國貨圖書至眞定。徳光死﹐漢祖起﹐太原遂棄此石於中山。慶曆中﹐其石歸李學究。李死﹐其子始橅以售人。後負宮緡﹐宋景文爲帥﹐出公帑代輸﹐取石匣藏庫中﹐非交舊莫得見。」又姚令昇跋範元卿郎中本云「慶曆中﹐景文爲定帥﹐有士子攜此石﹐遊走四方﹐最後死營妓家。樂營吏孟水淸﹐見而識之﹐取以獻。子京愛而不受﹐畱之公帑。元丰中﹐薛師正爲帥﹐始攜石去﹐其子畱贗本於郡﹐鑱去『湍﹑流﹑帶﹑右﹑天』五字以爲驗。」﹝蘭亭考〇原注「沈揆識」﹞

《蘭亭考》﹕「定武」之說不一﹐有李學究所藏﹐見《春渚紀聞》。有孟水淸所獻﹐見姚氏《叢語》。

《後村題跋》﹕「蘭亭定武石爲薛氏子竊去﹐今都城鬻者皆薛續本。」

案﹕《定武蘭亭》尙有榮芑識一條﹐謂有李學究者死於妓家﹐樂營將號「河水淸」者﹐﹝卽「孟水淸」﹞得以獻祁云云。據此﹐則李藏﹑孟獻合爲一說也﹐與沈揆識可互相訂證。惟李以文學之士惑於狹邪﹐喪其身並失所寶﹐殊可惜耳﹗

◎《夷堅己志》載潭州義娼事﹐謂秦少遊南遷過潭﹐與之往來﹐後娼竟爲秦死。常州教授鐘將之得其說於李結次山﹐爲作傳。予反復思之﹐定無此事。當時失於審訂﹐然悔之不及矣。秦將赴杭倅時有妾邊朝華﹐旣而以妨其學道﹐割愛云之﹐未幾罹黨禍﹐豈復眷戀一娼女哉﹖予記《國史》所書溫益知潭州﹐當紹聖中﹐逐臣在其巡內﹐若範忠宣﹑劉仲馮﹑韓川原伯﹑呂希純子進﹑呂陶元鈞﹐皆爲所侵困。鄒公南遷過潭﹐暮投宿村寺。益卽時遣州都監將數卒夜出城﹐逼使登舟﹐竟淩風絕江去﹐幾乎覆舟。以是觀之﹐豈能容少遊款暱累日﹖此不待辧而明。《己志》之失著矣。﹝容齋四筆﹞

《淸波雜誌》﹕秦少遊發郴州﹐反顧有所屬﹐其詞曰「霧失樓臺﹐月迷津渡。桃源望斷無尋處﹐可堪孤館閉春寒。杜鵑聲裏斜陽暮。／驛寄梅花﹐魚傳尺素。砌成此恨無重數。郴江幸自繞郴山﹐爲誰流下瀟湘去﹖」山谷云「語意極似劉夢得楚蜀間語。」

《香祖筆記》﹕少遊有姬邊朝華﹐極慧麗﹐恐妨其學道﹐賦詩遣之至再。後南遷過長沙﹐乃眷一妓﹐有「郴江幸自繞郴山﹐爲誰流下瀟湘去」之句﹐何前後矛盾如此﹖

《陔余叢考》﹕秦少遊南遷至長沙﹐有妓生平酷愛秦學士詞﹐至是知其爲少遊﹐卽請於母﹐願托以終身。少遊贈詞﹐所謂「郴江幸自繞郴山﹐爲誰流下瀟湘去」者也。念時事嚴切﹐不敢偕往貶所。及少遊卒於藤﹐喪還﹐將至長沙﹐妓前一夕得諸夢﹐卽詣於途﹐祭畢歸而自縊以殉。

《直齋書錄解題》謂﹕觀才極俊﹐嘗應制舉不得召﹐終以疏蕩不檢﹐見薄於世﹐後亦不免貶死。

傅會

◎東坡作長短句《洞仙歌》﹐所謂「冰肌玉骨﹐自淸涼無汗」者﹐公自敍云「予幼時見一老人﹐年九十餘﹐能言孟蜀主時事﹐云蜀主嘗與花蕊夫人夜起納涼於摩訶池上﹐作《洞仙歌令》。老人能歌之。予今但記其首兩句﹐力爲足之。」近見李公彥季成詩話﹐乃云楊元素作本事記﹐《洞仙歌》「冰肌玉骨﹐自淸涼無汗」。錢塘有老尼﹐能誦後主詩首章兩句﹐後人爲足其意以塡此詞。其說不同。予友陳興祖徳昭云「頃見一詩話﹐亦題云孝季成作﹐乃全載孟蜀主一詩﹕『冰肌玉骨淸無汗﹐水殿風來暗香滿。簾間明月獨窺人﹐欹枕釵橫雲鬢亂。三更庭院悄無聲﹐時見疏星渡河漢。屜指西風幾時來﹐只恐流年暗中換。』云東坡少年遇美人喜《洞仙歌》﹐又邂逅處景色相似﹐故隱括稍協律以贈之也。」予以爲此說近之﹐據此乃詩耳。而東坡自敍乃是《洞仙歌令》﹐蓋公以此敍自晦耳。《洞仙歌》腔出近世﹐五代及國初未之有也。﹝墨莊漫錄﹞

《漫叟詩話》﹕楊元素作《本事曲》﹐記《洞仙歌》﹕「冰肌玉骨﹐自淸涼無汗。水殿風來暗香滿。繡簾開﹐一點明月窺人﹐人未寢﹐欹枕釵橫鬢亂。／起來攜素手﹐庭戶無聲﹐時見疏星渡河漢。試問夜如何﹖夜已三更﹐金波淡﹐玉繩低轉。細屈指﹑西風幾時來﹐又不道﹑流年暗中偸換。」錢塘有老尼﹐能誦後主詩首章兩句﹐後人爲足其意﹐以塡此詞。又嘗見一士人誦全篇云。﹝詩句同前不復錄﹞

《苕溪漁隱叢話》﹕東坡《洞仙歌》敍云「僕七歲時見眉州老尼﹐姓朱忘其名﹐年九十餘。自言嘗隨其師入蜀主孟昶宮中。一日大熱﹐蜀主與花蕊夫人夜起避暑摩訶池上﹐作一詞。朱具能記之。今四十年﹐朱已死矣﹐人無知此詞者﹐獨記其首兩句云『冰肌玉骨﹐自淸涼無汗。』暇日尋味﹐豈《洞仙歌令》乎﹗乃爲作之云。」苕溪漁隱曰「《漫叟詩話》所載《本事曲》﹐云錢塘一老尼能誦後主詩首章兩句﹐與東坡《洞仙歌序》全然不同﹐當以序爲正也。」

《竹坡詩話》﹕「冰肌玉骨淸無汗」云云﹐世傳此詩爲花蕊夫人作。東坡嘗用此作《洞仙歌》曲﹐或謂東坡托花蕊以自解耳﹐不可知也。

◎《風雅遺聞》﹕天臺妓蕊珠﹐與唐宜訂終身。唐赴京三年﹐妓念之﹐日夕吟哦樓中﹐病郁卒。凡牀幾﹑簾帷﹑裙帨﹐墨痕與淚痕相間。詩皆集句﹐凡十二首﹐見《買愁集》﹐疑卽緣嚴蕊與臺守唐與正事傅會。然所記又不同。﹝三臺名媛詩輯﹞

《三臺名媛詩輯》﹕蕊珠佚其姓﹐天臺妓﹐宋時人。玆據《風雅遺聞》錄其詩六首﹐詩曰「一枝殘菊不勝秋﹐秋思愁心雙淚流。無限別魂招不得﹐滿天風雨下西樓。／煙籠寒水月籠沙﹐楊柳絲絲拂面斜。小院回廊春寂寂﹐夜來風雨送梨花。／耿耿銀河雁半橫﹐淒淒長是離別情。鴛鴦久冷難爲夢﹐斜倚燻籠坐到明。／蕭蕭落葉送殘秋﹐寂寂長江萬里流。獨倚闌干正惆悵﹐寒鴉飛盡水悠悠。／誰家玉笛暗飛聲﹐總是鄕關離別情。妾夢不離江水上﹐夜來還過洛陽城。／靑山萬疊樹蒼蒼﹐雨霽憑髙只自傷。無路從容陪笑語﹐此生何處問劉郎﹖」

◎林和靖有惜別《長相思》詞云「吳山靑﹐越山靑。兩岸靑山相送迎﹐誰知離別情﹖／君淚盈﹐妾淚盈。羅帶同心結未成﹐江頭潮已平。」後康伯可亦有此詞云「南髙峯﹐北髙峯。一片湖光煙靄中﹐春來愁殺儂。／郎意濃﹐妾意濃。油壁車輕郎馬驄﹐相逢九里松。」詞皆艷麗。伯可固詞客﹐和靖亦興復不淺耶﹗﹝蓉塘詩話﹞

《雪巖吟捲》﹐讀林可山《西湖衣缽》詩﹕「梅花花下月黃昏﹐獨自行歌掩竹門。只道梅花全屬我﹐不知和靖有仍孫。」〇案﹕林可山名洪。

《升庵詞品》﹕林君復﹐《宋史》謂其不娶無子。然林洪著《山家淸供》言先人和靖先生云云﹐蓋喪偶後不娶耳。

《北窗炙輠錄》﹕錢塘兩處士﹐林和靖居孤山﹐徐衝晦居萬松嶺﹐夾湖相望。〇案﹕徐衝晦﹐名奭﹐賜號衝晦。

《雍正西湖志》﹕謹案此詞﹐和靖舊集中不載﹐見萬曆間喬君求刻本。

◎山谷《記夢》詩注﹕洪駒父詩話曰﹐予嘗聞山谷云﹐此篇記一段事也。嘗從一貴宗室﹐攜妓遊某寺﹐酒闌諸妓皆散入僧房中﹐主人不怪也。故有「眾眞妙絕擁靈君﹐曉然夢之非紛紜。窗中遠山是眉黛﹐席上橊花皆舞裙」等語。僧惠洪《冷齋夜話》以爲﹐山谷元祐初晝臥酺池寺﹐夢與一道士遊蓬萊﹐有兩道人﹝《冷齋夜話》作「兩玉人」﹞導升殿﹐主者衣繹衣﹐仙女擁侍。巾有一女方整琵琶﹐山谷極愛其風韻﹐顧之忘揖主者﹐主者色莊。故其詩曰「試問琵琶可聞否﹐靈君色莊妓搖手。」頃與予同宿湘江舟中﹐親爲言之。今《山谷集》語不同﹐蓋復更易之耳。﹝山谷詩內集注﹞

◎宣和二年﹐關子東避地無錫﹐僑寓崇安寺古柏院中。一日﹐忽夢臨水有軒﹐主人延客﹐年可五十﹐玄衣而美須髯﹐揖坐﹐使兩女子以銅杯酌酒﹐謂子東曰「自來歌曲新聲﹐先奏天曹。然後散落人間。他日東南休兵﹐有樂府曰《太平樂》﹐汝先聽其聲。」遂使兩女子舞﹐主人抵掌爲節。已而恍然而覺﹐猶能記其五拍。子東以詩紀之云「玄衣仙子從雙鬟﹐緩節長歌一解顏。滿飲銅杯效鯨吸﹐低回紅袖作弓彎。舞畱月殿春風冷﹐樂奏鈞天曉夢還。行聽新聲《太平樂》﹐先傳五拍到人間。」﹝墨莊浸錄﹞

《浮溪集》﹕關注﹐字子東﹐世爲錢塘人。登紹興五年進士第﹐教授湖州﹐官至太學博士。子東自號香巖居士﹐有《關博士集》。

◎楊冠卿﹐字夢錫﹐江陵人。有《東坡引》詞﹐自序云「歲癸丑季秋二十六日﹐夜夢至一亭子﹐榜曰『朝云』﹐見二少年公子﹐云﹕『久誦公樂章﹐願得公從容笑話。』因舉似離筵舊作﹐稱贊久之。余謝不能。公子咈然不樂﹐命小吏呼姝麗十數輩至﹐圍一方臺而立﹐相與羣唱﹐聲甚淒楚。俄頃﹐歌者取金花靑箋所書詞展於臺上﹐熟視字畫﹐乃餘作也。讀未竟﹐一歌者從旁攫取詞﹐置袖中﹐舉酒相勞苦云﹕『「釵分金半股」之句﹐朝夕誦之﹐胡爲念不及此耶﹖』公子云﹕『左驗如此﹐奚事多遜。』抵掌一笑而寤﹐恍然不曉所謂﹐戲用其語﹐綴《東坡引》歌之。」「綠波芳艸路。別離記南浦﹐香雲翦贈靑絲縷。釵分金半股﹐釵分金半股。／《陽關》一曲聲淒楚﹐惹起離筵愁緒。夢魂擬逐徵鴻去。行雲無定據﹐行去無定據。」﹝客亭類稿﹞

《四庫全書總目》按﹕《書錄解題》惟載《類稿》卷帙﹐不詳冠卿出處。今就稿中詩文考之﹐《紀夢》詩序云「戊戌年四十一﹐戊戌爲淳熙五年﹐上推四十年﹐則當生於紹興八年己未。其與傅漕詩有「鄕書憶昔獻賢能﹐姓氏曾叨天府登」﹐則嘗舉進士。

◎魏人王山﹐能爲詩﹐標韻淸卓。因省試下第﹐薄遊東海。值吳女盈盈者來﹐年方十六﹐善歌舞﹐尢工彈箏﹐容貌甚冶﹐詞翰情思﹐翹翹出羣。少年子爭登其門﹐不惜金帛。盈盈遴簡嘉耦﹐乃許一笑。府守田龍圖召使侍宴﹐山預賓列﹐相得於樽俎之間。從之歡處累月﹐山辭歸。盈盈垂泣悲啼﹐不能自止。明年寄《傷春曲》示山。其詞云「芳菲時節﹐花壓枝折。蜂蝶撩亂﹐闌檻光發。一旦碎花魂﹐葬花骨﹐蜂兮蝶兮何不來﹖空使雕闌對寒月。」山作長歌答之﹐中有「阿盈阿盈聽我語﹐勸君休向陽臺住。一生縱得楚王憐﹐宋玉才多誰解賦。洛陽無限靑樓女﹐袖攏紅牙金鳳縷。春衫粉面誰家郎﹐只把黃金買歌舞。就中薄倖五陵兒﹐一日憐新玉如土。雲零雨落止堪悲﹐空入他人夢裏去」等句。﹝案﹕此歌甚長﹐節錄中段數句﹞又明年﹐山適淄川﹐遇王通判於邸捨﹐出盈盈簡﹐欲偕遊東山。時方初夏﹐山已病﹐不克赴其約。秋中再如山東﹐盈盈已死。王通判謂山曰「子去後﹐盈盈若平居醉寢﹐夢紅裳美人手執一紙書告曰﹕『玉女命汝掌奏牘。』及覺﹐泣以白母云﹕『兒不復久居人間矣。』其夕竟卒。」王命山作詩弔之﹐山立賦三章。其一云「燭花紅死睡初醒﹐一枕孤懷病客情。海上有山應大夢﹐人間無路可長生。乾坤意入憑欄闊﹐風月人歸似舊情。漢殿香銷春寂寂﹐夕陽無語下西城。」﹝二三首不具錄﹞後五年﹐山遊奉符﹐與同志登岱嶽﹐至絕頂玉女池﹐追思疇昔盈盈之夢﹐徘徊池側﹐心憶神會﹐因題於石曰「浮世繁華一夢休﹐登臨因憶昔年遊。人歸依舊野花笑﹐玉冷幾經墳樹秋。風月過情須感慨﹐江山多恨卽遲畱。如今縱擬誇才思﹐事往情多特地愁。」﹝詩尙有二絕句﹐不錄﹞山歸就次﹐遂夢遊日觀峯北﹐見石上大字筆迹類盈盈書。一詩曰「絳闕琳宮鎖亂霞﹐長生未曉棄繁華。斷無方朔人間信﹐遠阻麻姑洞裏家。歷劫易翻滄海水﹐濃香難謝碧桃花。紫臺樹穩瑤池闊﹐鳳懶龍嬌日又斜。」讀畢忽寤。是夕昏醉﹐惘惘有女奴來﹐召至一溪洞門﹐碧衣短鬟出﹐迎入宮殿。一女子玉冠黃帔﹐衣絳綃﹐長身晬容。山趨拜﹐女遽起止之﹐揖升階。少選﹐盈盈與一女偕至﹐微笑曰「爲雨因雲到處飛﹐何乃尢人如此也﹗」命進酒。各有賦詠。夜旣深﹐二女曰「盈盈雅故﹐使可就寢。」聞雞聲起﹐復置酒﹐珍重語別。山辭訣恍然出洞﹐但蒼崖古木﹐非向所歷﹐感愴而返。﹝夷堅志〇原注﹕「王山有《筆奩錄》﹐詳記所遇。」﹞

蝶訪曰﹕文人結習﹐掉弄筆端﹐點綴鋪張﹐宛如實事﹐亦以見女色之惑人也。若關﹑若楊﹐與王山等耳。

宋艷卷十二

叢雜

◎洪駒父集侍兒小名三卷﹐壬性之續一卷﹐好事者復益所未備。𨿽曰捧之不精﹐采摭未盡﹐亦足爲樽俎諧謔之助。士大夫暱裙裾之樂﹐顧侍巾櫛輩得之惟艱﹐或得一焉﹐不問色藝如何﹐𨿽資至凡下﹐必極美稱。名浮於實﹐類有可笑者。豈故矜炫﹐特償平日妄想﹐不足則誇爾。或謂「若把西湖比西子﹐淡妝濃抹總相宜。」總宜之名爲佳﹐特恐無敢承當者。﹝淸波雜誌﹞

《姬侍類偶》﹕周守忠集女子之名﹐作《偶聯韻語》﹐嘉定十三年刻於臨安。行在諸軍糧料院幹辦鄭域序。

《避暑錄話》﹕婦人以姓爲稱﹐故周之諸女皆言姬﹐猶宋言子﹑齊言姜也。自漢以來不復辧﹐類以爲婦人之名﹐故《史記》言髙祖居山東好美姬﹐《漢書外戚傳》云所幸姬戚夫人之類﹐固已失矣。注《漢書》者﹐見其言薄姬﹑虞姬﹑戚姬﹑唐姬等﹐皆妾而非後﹐則又以爲眾妾之稱。近世言妾者遂皆爲姬﹐事之流傳失實每如是。

《至正直記》﹕尋常婢妾之多﹐猶費防閒﹐久而稍怠﹐未有不爲不美之事。其大患有三﹕壞亂家法﹐一也﹔誘蹈子弟﹐二也﹔玩人喪徳﹐三也。士大夫無見識者﹐往往陷此。人之買妾﹐欲其侍奉之樂也。妾之多者﹐其居處縱使能制禦﹐亦未免荒於淫佚矣﹐何樂之有﹖或正室之妒忌﹐必致爭喧﹐則家不治﹔苟正室之不妒﹐則妾自相傾危﹐適足爲身家之重累。未見其可樂也﹐宜深戒之。

案﹕《至正直記》戒畜婢妾共三則﹐二則錄入《患害》門﹐以證他事。此則錄《淸波雜誌》後﹐亦援以示戒意也。

◎趙淮妾﹐長沙人也﹐逸其姓名。徳祐中﹐從淮戍銀樹壩﹐淮兵敗﹐俱執至瓜州。元帥阿術使淮招李庭芝﹐淮陽諾﹐至揚城下乃大呼曰「李庭芝﹗男子死耳﹐毋降也﹗」元帥怒殺之﹐棄其屍江濱。妾俘一軍校帳中﹐乃解衣中金遺其左右﹐且告之曰「妾夙事趙運使﹐今其死不葬﹐妾誠不能忘情﹐願因公言使掩埋之﹐當終身事相公無憾矣。」軍校憐其言﹐使數兵輿如江上。妾聚薪焚淮﹐骨置瓦缶中自抱持﹐操小舟至急流﹐仰天慟哭﹐躍水而死。﹝宋史﹞

《昭忠錄》﹕淮之出奔也﹐一妾與俱。旣及難﹐爲某萬戶所得。與萬戶曰「妾願事相公終身﹐然趙運判旣死﹐無人埋骨﹐願輿妾往殯﹐殯畢卽歸。」萬戶惻然﹐如其言﹐迨至死所﹐屍棄江濱。妾命輿夫推屍入冰水﹐猶淺不流﹐妾乃取篙自推之入深水中。卽仰天大哭﹐躍入水中死。

案﹕《昭忠錄》所敍趙淮妾葬淮﹐與《宋史》所敍不同。

蝶訪曰﹕窮檐匹婦﹐苦節自貞﹐君子必表揚之﹐以其足以風世也﹐況此臨大節而不可奪﹐捐軀就義者哉﹗《宋史》特書趙淮妾﹐洵無愧爲趙淮妾也。

◎張康節公居江南﹐有詞云「一帶江山如畫﹐風物向秋瀟灑。水浸碧天何處斷﹖翠色冷光相射。蓼岸荻花中﹐隱映竹籬茅舍。／天際客帆髙掛﹐門外酒旗低迓。多少六朝興廢事﹐盡入漁樵閒話。悵望倚危欄﹐紅日無言西下。」公晚年鰥居﹐有侍妾晏康﹐奉公甚謹﹐未嘗少違意。公嘗召而謂曰「吾死亦當從我爾﹖」妾亦恭應曰「惟命是從。」公薨﹐妾相繼果死﹐人以爲異。﹝過庭錄﹞

◎寇萊公之謫嶺南﹐道出杭州﹐妾蒨桃疾作﹐謂公曰「妾必不起﹐幸葬我天竺山下。」且云「相公宜自愛﹐亦非久居人世者。」果老薨於雷州。夫萊公不必言﹐此女子亦豈塵埃中人耶﹖視戀戀世緣者﹐眞霄壤矣。﹝北軒筆記﹞

案﹕《太平淸話》所載與此則同﹐惟「幸葬我於天竺山下」句下﹐有「萊公驚哀不已﹐從之」二句。

《宋史》﹕初﹐太宗常得通天犀﹐命工爲二帶﹐一以賜準。及是準遣人取自洛中﹐旣至﹐數日沐浴﹐具朝服束帶﹐北面再拜﹐呼左右趣設臥具﹐就榻而卒。在雷州逾年﹐旣卒﹐衡州之命乃至。﹝案﹕乾興元年貶雷州司戶參軍﹐天聖元年徙衡州司馬﹞

◎郝節娥﹐嘉州娼家女。生五歲﹐母娼苦貧﹐賣於洪雅良家爲養女。始笄﹐母奪而歸﹐欲令世其娼。娥不樂﹐娼日逼之。娥曰「少育良家﹐習織作組紃之事﹐又輒精巧﹐粗可以給母朝夕﹐欲求此身使終爲良可乎﹖」母益怒﹐且箠且罵。洪雅春時爲蠶叢祠﹐娼與邑少年期﹐因蠶叢具酒邀娥。娼與娥徐往。娥見少年﹐倉皇驚走。母挽捽不使去﹐不得已畱坐中﹐時時顧酒食輒唾﹐彊飲之則嘔穢滿地。少年卒不得侵淩。暮歸﹐過雞鳴渡﹐娥度他日必不得脫﹐陽渴求飲﹐自投於江以死。鄕人謂之節娥云。﹝宋史﹞

蝶訪曰「淤泥解出白蓮藕﹐糞壤能開黃菊花。」山谷詩句也﹐可移贈節娥。迹其介潔自守﹐百折不回﹐卒不可以狎玩﹐名垂靑史﹐庶有以愧失隨波逐流﹑甘蹈污辱而不以爲可恥者﹗﹝案﹕《山谷集》作「黃玉花」﹐《吹劍錄》作「黃菊花」﹞

◎毛惜惜者﹐髙郵妓女也。端平二年﹐別將榮全﹐率眾據城以叛﹐制置使遣人以武翼郎招之。全僞降﹐欲殺使者﹐方與同黨王安等宴飲﹐惜惜恥於供給﹐安斥責之。惜惜曰「初謂太尉降﹐爲太尉更生賀。今乃閉門不納使者﹐縱酒不法﹐乃畔逆耳﹗妾𨿽賤妓﹐不能事畔臣﹗」全怒﹐遂殺之。越三日﹐李虎破關﹐禽全斬之﹐並其妻子及王安以下預畔者百餘人﹐悉付以法。﹝宋史﹞

《三朝野史》﹕馬光祖知髙郵軍﹐值軍官榮全率眾畔﹐據城縱軍劫掠﹐與同黨王安等飲宴。有妓毛惜惜者﹐不服趨侍﹐全痛責之。惜惜曰「妾𨿽賤妓﹐不曾伏事反臣﹗」全遽斬之。秋崖方嶽作《義娼傳》。閫臣以聞﹐特封英烈夫人。《豪譜》﹕毛惜惜﹐髙郵軍妓也。理宗朝﹐榮全據髙郵城畔﹐召惜惜佐酒﹐惜惜怒叱之﹕「汝本趙官家健兒﹐何敢反耶﹖吾有死耳﹐不能爲反臣行酒﹗」榮全以刃裂其口﹐立命臠之﹐罵至死不絕聲。

《紫巖集﹟詠毛惜惜》詩云「淮海艷姬毛惜惜﹐娥眉有此萬人英。恨無匕首學秦女﹐向使裹頭眞杲卿。玉骨花顏城下土﹐冰魂雪魄史間名。古今無限腰金者﹐歌舞筵中過一生。」

案﹕《輟耕錄》載毛惜惜事與《三朝野史》同﹐惟「特封英烈夫人」句下多「且賜廟」三字﹐後有贊嘆詞云「噫﹐當是時也﹐姦凶得志﹐勢焰燻天﹔𨿽厚祿重臣﹐峨冠世儒﹐罔不效力執事﹐戰兢奔走於指揮之下﹐而娼優下賤﹐乃能奮不顧身﹐獨何人歟﹗」

蝶訪曰﹕三日骨香﹐一腔血熱。朝廷許爲國殤﹐史冊書其風烈。彼附畔臣辱僞命者﹐對之愧死矣﹗

◎愛愛姓楊氏﹐本錢塘娼家女﹐年十五尙垂鬟﹐性善歌舞﹐幼學胡琴數曲﹐遂能緣其聲以通其調。泛舟西湖采荷香﹐爲金陵少年張逞所調﹐遂相攜潛遁於京師。逞家雄於財﹐亦雅曉音律。歲時嬉遊﹐以犢車同載﹐故鑾輿之幸﹐琳宮之辟﹐𨿽遠必先﹐𨿽喧必前。京都偉麗之觀﹐無不遊歷。逾二年﹐逞爲其父捕去﹐不及與愛別。愛居巷捨﹐與予家相鄰。一日人傳逞死﹐或慰問其所﹐愛愴然泣下曰「是必虛語。若果然﹐亦不願他從。故鄕道遠﹐出非以禮﹐必不能自還﹐當死此捨﹗」自爾素服蔬膳。日呱呱而泣﹐更不復親近樂器。裏之他婦﹐欲往見之﹐卽反關不納。好事有力者﹐百計圖之﹐終不可及。愛愛姿體纖柔艷發﹐不類人間人。後三年﹐念逞之勤﹐感疾死。小婢子錦兒今尙在﹐出其繡手藉香囊﹑擷履數物﹐香皆郁然而新。﹝侍兒小名錄拾遺﹞

《侯鯖錄》﹕徐仲車《愛愛歌序》云「愛愛﹐吳女也。幼孤﹐托於嫂氏﹐其家卽娼家也﹐左右前後亦娼家也。居娼家而不爲娼事者﹐蓋天下無一人﹐而愛愛以小女子能傑然自異﹐不爲其黨所污﹐其已艱矣。然愛愛以小女子﹐顧其勢終不能固執﹐此其所以操心危慮患深之道﹐不得已而爲奔女之計也。於是與其人來京師。旣數年﹐其人歸江南﹐遂死於江南。愛愛居京師﹐自以爲未亡人也﹐慨然有必死之計。故𨿽富貴者百計萬方﹐卒不能動其心﹐以至於死。此固不得謂之小節﹐是奇女子也﹗古之所謂義烈之女者﹐心同而迹異。按愛愛所奔﹐卽江寧富人張氏也。張氏納奔妾於外﹐棄父母而不歸﹐以至爲其父捕去。此乃不孝之大者﹐固不得齒爲人類﹐𨿽蠻貊禽獸之不若也。故余之所歌﹐意有詳略﹐事有取捨﹐文皆主於愛愛焉。」歌曰「吳越佳人古云好﹐破家亡國何勝道。昨夜閒觀《愛愛歌》﹐坐中嘆息無如何。愛愛本是娼家女﹐金魂玉魄沈塵土。歌舞吳中第一人﹐綠鬢雙鬟才十五。耳聞目見是何事﹐不謂其人乃如許。操心危兮慮患深﹐半夜窗前淚如雨。假如一笑得千金﹐何如嫁作良人婦﹖桃李不爲當路花﹐芙蓉開向秋風渚。忽然一日逢張氏﹐便約終身不相棄。山可磨兮海可枯﹐生惟一兮死無二。有如樗櫟叢中木﹐忽然化作瀟湘竹。又如黃鳥春風時﹐遷喬林兮出幽谷。文君走馬來成都﹐弄玉吹蕭能幾曲。不聞馬上琵琶聲﹐忽作山頭望夫哭。去年春風還滿房﹐昨夜明月還滿牀。行人一去不復返﹐不念關山歧路長。前年猶惜金縷衣﹐去年不畫深胭脂。今年今日萬事已﹐鮫綃翡翠看如泥。一女二夫兮﹐妾之所羞。不忠所事兮﹐志將何求﹖娥眉皓齒兮﹐妾之所憂﹗不如無生兮﹐庶幾無尢﹗嚶嚶艸虫﹐趯趯阜螽。靡不有初﹐鮮克有終。鴛鴦於飛兮﹐畢之羅之。人間此恨兮﹐何時休時﹗深山人迹不到處﹐病鸞斂翼巢空枝。」﹝案﹕《侯鯖錄》所載﹐本《節孝集》。《侍兒小名錄拾遺》所載﹐本《蘇子美集》﹞《節孝集》《愛愛歌序》並云「蘇子美爲《愛愛歌》已失之矣﹐又其詞淫漫﹐而序事不得愛愛本心﹐甚無以示後學。予欲爲子美抉去其文﹐而易以此歌﹐以解學者之惑。」

蝶訪曰﹕妓妾之以色藝取憐﹐妒寵於主家者﹐亦曰我之富與貴﹐有以感動其中耳。設遇患難貧病﹐被必戚戚然求爲脫身之計﹐又肯守志不貳者哉﹖如金穀園綠珠﹐燕子樓盼盼﹐韓香之於葉氏﹐愛愛之於張逞者﹐眞絕無而僅有也﹗以視夫以勢交者﹐勢敗則離﹔以財交者﹐財盡則散﹐掉臂不顧如陌路人﹐眞有愧於小女子矣﹗

◎杭妓琴操善應答﹐東坡善之。一旦遊西湖﹐戲琴云「我作長老﹐爾試參禪。」問云「何謂湖中景﹖」琴答云「落霞與孤鶩齊飛﹐秋水共長天一色。」「何謂景中人﹖」曰「金勒馬嘶芳艸地﹐玉樓人醉杏花天。」「何謂人中景﹖」曰「裙拖六幅瀟湘水﹐鬢聳﹝一作輓﹞巫山一段雲。」「何謂人中意﹖」曰「隨他楊學士﹐憋殺鮑參軍。」因問如此究竟如何﹐坡云「門前冷落車馬稀﹐老大嫁作商人婦。」琴操大悟﹐卽削髮爲尼。﹝泊宅編﹞

案﹕《雍正西湖志》引《能攺齋漫錄》﹐東坡在西湖戲琴操曰「我作長老﹐你試參問」。以下統作琴操問﹑東坡答﹐與《泊宅編》異。

又案﹕宋方勺《泊宅編》有兩本。分上中下爲三卷者﹐初稿也。商氏《稗海》中刻之。《讀畫齋叢書》有曾將兩本並刊之說。《四庫全書簡明目錄》亦謂原本十卷﹐此本三卷﹐似尙非足本云。《百美新詠》引此條注﹕「見《泊宅編》﹐檢查三卷中無之﹐顏鑑堂定見足本也。」

《百美新詠》﹐顏鑑堂希源《詠妓琴操》詩云「半生長在綺羅叢﹐未解情緣總是空。參破枯禪甘寂守﹐肯教冷落感秋風。」

《宮閨小名後錄》﹕吹笙歌姬夢云﹐翦發入道﹐趙長卿賦《臨江仙》詞贈之。

蝶訪曰﹕明季金陵妓卞玉京﹐歸鄭太守﹐不得意﹐乞身下發。或云尙有所主。若琴操﹑夢云者﹐果何如也﹖

◎楚珍不知姓﹐本彭澤娼女﹐善三色書﹐艸﹑篆﹑八分皆工。家藏長沙古帖﹐標簽皆其題署。宣和間﹐有跋其後者曰「楚珍﹐蓋江南奇女子。初𨿽豪放不羣﹐終以節顯﹐嘗見其《過湖》詩﹐淸勁簡遠﹐有丈夫气﹐故知此人胸中不凡。」﹝皇宋書錄﹞

◎甘棠娼溫琬﹐字仲玉。初姓郝氏﹐本良家子。六歲﹐質明慧。訓以詩﹐達旦不寐。日誦千言﹐能通其大義。喜字學﹐落筆無婦人體﹐遒潤有格。有得之者﹐寶藏珍重之﹐不啻金玉。能染指書﹐尢妙。﹝甘棠遺事﹞

《宮閨小名錄》﹕宋妓溫琬﹐善談《孟子》。

◎楚州官妓王英英善筆札﹐學顏魯公體。蔡襄復教以筆法﹐晚年作大字甚佳。梅聖兪贈之詩云「山陽女子大字書﹐不學常流事梳洗。親傳筆法中郎孫﹐妙作蠶頭顏公體。」﹝《皇宋書錄》「妙作」作「妙畫」﹞英英貌陋﹐故云不事梳洗。﹝一作「故有不事梳洗」之句﹞中郎孫﹐君謨也。﹝臨漢隱居詩話﹞

《宛陵集》﹐聖兪觀王英英書云「先觀雍姬舞《六麼》﹐妍葩發艷春風搖。舞罷英英書大字﹐玉指操管濃雲飄。風馳雨驟起變怪﹐文鰩畫飛明珠跳。」

◎《靑泥蓮花記》﹕巨野有穠芳亭﹐秋成報祭所也。一日﹐鄕耆謀立石其中﹐延士人王維翰書之﹐維翰未至。有妓謝天香者問云「祀事旣畢﹐何爲遲畱不飲﹖」眾曰「俟王維翰書石耳﹗」謝遂以袖代筆﹐書「穠芳」二字。會維翰至﹐書亭字完之。父老遂命刻之石﹐王﹑謝遂成夫婦。後維翰登進士﹐與天香偕老。﹝玉臺書史﹞

《天祿識余》﹕巨野有穠芳亭﹐郡人延王維翰書石﹐未至﹐妓謝天香戲以袖書「穠芳」二字。會維翰至﹐書亭字完之。二人遂成伉儷。王嘗戲謝曰「昔日章臺斗舞腰﹐行人無不折枝條。」天香曰「從今已付丹靑手﹐一任狂風不動搖。」

《無聲詩史》﹕林奴兒﹐號秋香﹐成化間南京舊院妓。風流姿色冠於一時。學畫於史廷直﹑王元父二人﹐筆最淸潤。落藉後﹐有舊識欲相見﹐因畫柳枝於扇﹐以詩謝之曰「昔日章臺舞細腰﹐任君攀折嫩枝條。如今寫入丹靑裏﹐不許東風再動搖。"

《明書畫史》﹕林金蘭﹐自號秋香亭中人﹐南都妓也。畫山水﹑人物﹐宗馬遠﹐筆力𨿽未至﹐亦女流所難得。

案﹕厲樊榭《玉臺書史》引《靑泥蓮花記》謝夭香一則﹐列宋名妓中。又引《無聲詩史》林秋香一則﹐列明名妓中﹐因檢閱梅禹金《靑泥蓮花記》敍穠芳亭書石事﹐並無王﹑謝戲詠詩句﹐且林秋香題扇事﹐記中亦載之。詳繹林秋香借題畫柳示意﹐婉拒舊識﹐詩句自妙。若王﹑謝初無所觸﹐憑空借柳唱酬﹐似覺無謂﹐而髙澹人《天祿識余》所敍若此﹐不知何據﹖疑澹人混「秋香」爲「天香」﹐因秋香亭之號﹐誤會穠芳亭。

◎延平樂籍中﹐有能墨竹艸聖者。潘庭堅爲賦《念奴嬌》美其書畫﹐末云「玉帶懸魚﹐黃金鑄印﹐侯封萬戶。待從頭繳納君王﹐覓取愛卿歸去。」予罷袁守﹐歸途赴郡集﹐席間借觀﹐醉墨淋漓﹐今不復有此雋人矣。﹝後村詩話﹞

《麉澞薈錄》﹕宋季潘庭堅﹐富沙人。因夢人持方牛首與之﹐遂易名牥。理宗時殿試第三人。

◎蘇翠﹐建寧人。淳祐間供奉樂部﹐善寫墨竹﹐亦工梅蘭﹐扶疏朗潤﹐曲盡其致﹐頗自矜貴。每圖成﹐必以八分書題之。﹝繪事備考﹞

◎余向購藏艷艷《著色春山圖》短捲﹐秀潤精致﹐當與項氏吳彩鸞《唐韻》同趣。尋爲好事家餅金收去﹐僅錄題識於此﹕庚子谷日﹐偶從金閶常賣鋪中獲小軸捲﹐上作著色靑山﹐𨿽气骨尋常﹐而筆迹秀潤﹐淸遠可喜。諦視之﹐見石間有「艷艷」二字﹐莫曉所謂。然辧其絹素﹐實宋世物也。閱數日﹐檢閱《畫譜》﹐始知艷艷爲任才仲妾﹐有殊色﹐工眞艸行書﹐善靑綠山水。因念才仲北宋名士﹐艷艷又閨秀也。爲之命工重裝﹐以備藝林一種雅制云。﹝淸河書畫舫﹞

《畫繼》﹕任才仲妾艷艷﹐本良家子﹐有絕色﹐工眞行書﹐善著色山水。河南邵澤民侍郎家﹐藏其《瀟湘八景》一冊﹐細潤淸遠﹐眞足名世。才仲死鐘賊之難﹐不知所在。

《淸河書畫舫》﹕任誼﹐字才仲﹐宋迪之甥。善畫山水﹑竹石﹐仿佛籠澹﹐極其淸逸可喜。艷艷蓋學其家才仲云。

◎嘉定間﹐平江妓送太守詞曰「春色原無主。荷東君﹑著意看承﹐等閒分付。多少無情風與浪﹐又那更﹑蝶欺蜂妒。算燕雀﹑眼前無數。縱使簾櫳能愛護﹐到如今﹑已是成遲暮。芳艸碧﹐遮歸路。／看看做到難言處。怕宣郎﹑輕轉旌旗﹐易歌襦袴。月滿西樓弦索靜﹐云蔽昆城閬府。便恁地﹑一帆輕舉。獨倚闌干愁拍碎﹐慘玉容﹑淚眼如紅雨。去與住﹐兩難訴。」﹝詞苑叢談〇案﹕此詞調名《賀新郎》﹐一名《金縷曲》。詞中「又那更」句多一字﹐俟考﹞

蝶訪曰﹕王十朋守泉州﹐到任日﹐會七邑宰勸酒﹐歷告以愛民之意﹐且出一絕示之﹐邑宰皆爲感動。﹝詩見《慚悔》門﹐不復錄﹞太守勤勤懇懇﹐以愛民勸邑宰。太守之愛民﹐定非徒托空言﹐必有見諸實事者。觀平江妓送太守一詞﹐太守直一護花幡耳﹐亦著意看承民否﹖

◎予守會稽﹐有歌諸宮調女子洪惠英﹐正唱詞次忽停鼓﹐白曰「惠英有述懷小曲﹐願容舉似。」乃歌曰「梅花似雪﹐剛被雪來相挫折。雪裏梅花﹐無限精神總屬他。梅花無語﹐只有東君來作主。傳語東君﹐宜與梅花作主人。」歌畢﹐再拜云「梅者﹐惠英自諭﹐非敢僭擬名花﹐姑以借意。雪者﹐指無賴惡少。」官奴因言其人在府一月﹐而遭惡子困擾者至四五﹐故情見乎詞。在流輩中誠不易得﹐﹝夷堅志﹞

◎營妓馬瓊瓊﹐歸朱延之。延之因辟二閣﹐東閣正室居之﹐瓊瓊居西閣。延之之任南昌﹐瓊以梅雪扇題詞﹐寄之云「雪梅妒色﹐雪把梅花相抑勒。梅性溫柔﹐雪壓梅花怎起頭﹖芳心欲訴﹐全仗東君來作主。傳語東君﹐早與梅花作主人。」延之詳詞意﹐知西閣爲東閣摧挫﹐遂休官歸家﹐置酒會二閣曰「昨見西閣所寄雪梅詞﹐使人不遑寢食。」東閣乃曰「君今仕矣﹐試爲判斷此事﹐據西閣所云﹐梅雪孰是也。」延之遂作《浣溪沙》一闋﹐以示二閣云「梅正開時雪正狂﹐兩般幽韻孰優長。且宜持酒細端詳。梅比雪花輸一白﹐雪如梅蕊少些香。東君非是不思量。」自後兩閣歡會如初。﹝詞苑叢談﹞

案﹕洪惠英歌曲與馬瓊瓊題詞﹐意則相似﹐後三句竟相同。《浣溪沙》一詞﹐卽梅雪爭春未肯降﹐全首詩意也。二則因可疑﹐故《夷堅志》一則不錄入《逸豫》《詞苑叢談》一則不錄入《苦累》﹐並錄《叢雜》﹐侯再考證。

◎梅嬌﹑杏俏﹐俱宋吳七郡王姬﹐工詞翰﹐常賦詞相謔。梅嘲杏《滿庭芳》云「杏花何太晚﹐遲疑不發。等待春深。」杏嘲梅《滿庭芳》云「梅花何太早﹐蕭疏骨肉﹐葉密花稀。」﹝林下詞選﹞

《南宋雜事詩》﹕仁和趙意林信有詩以詠之云「紫羅公服稱風流﹐花散東風暖气浮。莫使早梅欺晚杏﹐一般春色有淸愁。」

《淵鑑類函》﹕宋髙宗紹興二年﹐賜吳益紫花羅公服。

◎周子充之侍妾曰蕓香﹐姓孫氏﹐錢塘人。純靜謹畏﹐精於女工﹐頗能爲新聲﹐事公於行在所﹐時年十七。﹝南宋相眼﹞

◎趙葵嘗避暑水亭﹐作詩雲「水亭四面朱闌繞﹐簇簇遊魚戲萍藻。六龍畏熱不敢行﹐海水煎徹蓬萊島。身眠七尺白蝦須﹐頭枕一枝紅瑪瑙。」六句已成﹐葵遂睡去。有侍婢續云「公子猶嫌扇力微﹐行人多在紅塵道。」﹝昨非庵日纂﹞

《古今女史》﹕趙葵同知樞密院﹐朝罷歸私第﹐而諸姬不見。葵往訪之﹐乃羣聚摘靑梅。有一姬善賦詩﹐葵責令賦詩﹐云「柝聲默報早朝回﹐滿院春風繡戶開。怪得無人理絲竹﹐綠陰深處摘靑梅。」

◎宋宣和中﹐王通判妻飛紅者貌美﹐能寫染﹐有詞云「花低鶯踏紅英亂﹐春心重﹑頓成慵懶。楊花夢斷楚云平﹐空惹起﹑情無限。」﹝詞苑叢談﹞

◎洪內翰侍兒翠翹﹐失其姓。工畫墨竹﹐每自題其後曰「翠翹戲筆」。字畫婉媚﹐墨气淸潤。程大昌題詩云「戲作風枝斜﹐再惱玉堂宿。」﹝焦氏說楛﹞

案﹕《圖繪寶鑑》《繪事備考》皆載翠翹工畫墨竹雲云﹐俱與此一則同。

◎劉光世侍兒意眞﹕嚴州烏石寺在髙山之上﹐有嶽武穆飛﹑張循王俊﹑劉太尉光世題名。劉不能書﹐令侍兒意眞代書。姜堯章題詩云「諸老凋零實可哀﹐尙書名姓壓崔嵬。劉郎可是疏文墨﹐幾點胭脂涴綠苔。」﹝鶴林玉露﹞

《淸波雜誌》﹕煇頃隨侍﹐赴官上饒﹐舟行至釣臺敬謁。祠下詩板畱題﹐莫知其數。劉武僖自柯山赴召﹐亦記歲月仰髙亭上﹐末云「侍兒意眞代書。」後有人題云「一入侯門海樣深﹐謾畱名字惱行人。夜來仿佛髙唐夢﹐猶恐行雲意未眞。」

蝶訪曰﹕同一畱題詩也﹐姜白石一絕﹐神韻自超﹐語亦雋永有味。若《雜誌》所述﹐詩意輕薄﹐有傷忠厚矣。

◎有一郎官﹐年六十餘﹐置媵妾數人。須已斑白﹐令其妻妾互鑷之。妻忌其少﹐恐爲羣妾所悅﹐乃去其黑者。妾欲其少﹐乃去其白者。逾旬頤頷皆空。又進士李居仁﹐與鄭輝爲友。居仁年逾耳順﹐須盡白。輝少年輕侮﹐乃呼之爲李公。居仁於是盡摘其須去之。輝一日見居仁﹐陽驚曰「數日不見﹐而風采頓異﹐何也﹖」居仁整容喜曰「如何﹖」曰「昔日皤然一公﹐今日公然一婆矣。」﹝墨客揮犀﹞

◎錢塘範十二郎二女﹐爲富民陸氏妾﹐長曰鶯鶯﹐次曰燕燕。陸氏貧﹐羣妾散﹐燕燕獨不忍去。﹝隨隱漫錄﹞

案﹕《茶香室叢鈔》述此則云「鶯鶯﹑燕燕﹐見坡公詩﹐皆用張氏故實。至陸氏之鶯鶯﹑燕燕﹐人罕知之矣。」

《樂府雅詞拾遺》﹐李伯紀綱《西江月》題下注﹕「贈友人家侍兒名鶯鶯者。」詞云「意態何如涎誕﹐輕盈只恐飛飛。華堂偏傍主人棲﹐好與安巢穩戲。／攬斷樓中風月﹐且看掌上腰支。謫仙詞賦少陵詩﹐萬語千言總記。」

案﹕李伯紀《西江月》詞注﹕「贈友人家侍兒名鶯鶯者。」詳繹詞意﹐前半闋燕燕伴說﹐後半闋竟似說燕燕﹐不可解也。俟再詳考。《宮閨小名後錄》﹕「韓子師歌妓名鶯鶯﹐見範石湖詩。」李伯紀所贈﹐未知卽韓子師家鶯鶯﹐抑陸氏之鶯鶯﹐亦無明證。惟《隨隱漫錄》云「陸氏貧﹐羣妾散﹐燕燕獨不忍去。」是鶯鶯亦去矣。燕燕不幾同燕子樓之盼盼乎﹐惜無詩人歌詠以傳。

◎劉伯壽﹐洛陽九老之一也﹐築室嵩山玉華蜂下﹐號玉華庵主。有妾名萱艸﹑芳艸﹐皆秀麗﹐善音律。伯壽出入乘牛﹐吹鐵笛。二艸以蘄笛和之﹐聲滿山谷。出門不言所之﹐牛行卽行﹐牛止卽止。其止也﹐必命壺觴盡醉而歸嵩。前人以爲地仙云。﹝風月堂詩話﹞

◎楊蟠宅在錢塘湖上﹐晚罷永嘉郡而歸﹐浩然有掛冠之興。每從親賓乘月泛舟﹐使二笛婢侑尊﹐悠然忘返。沈注贈一闋﹐有曰「竹閣云深﹐巢居人闃﹐幾年湖上音塵寂。風流今有使君家﹐月明夜夜聞雙笛。」人咨賞其淸逸。﹝泊宅編﹞

案﹕《泊宅編》初稿中無此則﹐此從《雍正西湖志》錄出。

◎葛天民﹐字無懷。曾爲僧﹐其後返初服。居西湖上﹐一時所交皆勝士。有二侍姬﹐一名如夢﹐一名如幻。﹝癸辛雜識﹞

《詞綜補遺》﹕葛天民有《無懷小集》。無懷與周紫芝﹑姜白石友善。

蝶訪曰﹕聲色之好﹐不惟累身﹐亦且累心。侍姬以如夢﹑如幻名﹐實未能空色兩忘也。

◎孫覿﹐字仲益﹐嘗提舉鴻慶宮﹐故自號鴻慶居士。何嘉會寺丞嫁遣侍兒﹐何襲明有詩仲益次韻長律﹐後四句云「廋語曾傳黃絹婦﹐﹝嘉會侍兒以妙爲名﹞多情好在紫髯翁。謫仙尙有杯中月﹐獨舞婆娑醉影同。」﹝鴻慶集﹞

◎東坡記夢回文詩引﹕「十二月二十五日﹐大雪始晴﹐夢人以雪水烹小團茶﹐使美人歌以飲。予夢中爲作回文奇﹐覺而記其一句云『亂點餘花唾碧衫』﹐意用飛燕故事也。」﹝月令粹編﹞

◎蘇東坡自謂竄逐海上﹐去死地稍近﹐心頗憂之﹐願學壽禪師放生以證善果。敬以亡母蜀郡太君遺畱簪珥﹐盡買放生﹐以薦父母冥福。其子邁在東坡之側﹐見所買放生盈軒蔽地﹐或掉尾乞命﹐或悚翅哀鳴。邁憐悲其意﹐亟請放之。旁有侍妾朝云﹐見邁衣衿有蠕動﹐視之乃虱也。妾遽以指爪殞其命。坡訓之曰「聖人言近取諸身﹐遠取諸物。我今遠取諸物以放之﹐汝今近取諸身以殺之耶﹖」妾曰「柰嚙我何﹖」坡曰「是汝气體感召而生者﹐不可罪彼﹐要當拾而放之可也。今人殺害禽魚之命﹐是豈禽魚嚙人耶﹗」妾大悟﹐自後罕茹腥物﹐多食蔬菜而已。東坡舅氏諭之曰「心卽是佛﹐不在斷肉。」坡曰「不可作如是言﹗小人女子難感易流﹐今幸其作如是相﹐有何不可﹖」﹝善誘文﹞

《娛書堂詩話》﹕東坡還至庾嶺上﹐少憩村店。有一老翁問從者曰「官爲誰﹖」曰「蘇尙書。」曰「蘇子瞻歟﹖」曰「是也。」乃前揖坡曰「我聞人害公者百端﹐今北歸﹐是天佑善人也。」坡笑而謝之﹐因題詩於壁﹕「鶴骨霜髯心已灰﹐靑松夾道手親栽。問翁大庾嶺頭住﹐曾見南遷幾个回﹖」

◎東坡一日退朝食罷﹐捫腹徐行﹐顧謂侍兒曰「汝輩且道是中有何物﹖」一婢遽曰「都是文章﹗」坡不以爲然。又一人曰「滿腹都是識見﹗」坡亦未以爲當。至朝云乃曰「學士一肚皮不入時宜﹗」﹝《四朝見聞錄》作「不合時宜」﹞坡捧腹大笑。﹝梁溪漫志﹞

◎東坡在余杭日﹐因會客以彩箋作墨竹贈官妓﹐且令索詩於參寥。參寥遂援筆立就﹐其詩曰「小鳳團箋已自奇﹐謫仙重掃歲寒枝。梢頭余墨猶含潤﹐恰似梳風洗雨時。」﹝東山談苑﹞

《侯鯖錄》﹕東坡在徐州﹐參寥自錢塘訪之﹐坡席上令一妓戲求詩。參寥口占一絕云「多謝樽前﹝一作「寄語巫山」﹞窈窕娘﹐好將魂夢惱襄王。禪心已作沾泥絮﹐不逐春風上下狂。」﹝案﹕參寥此詩﹐諸家紀述不一﹐而字句互有異同﹐因檢《參寥詩鈔》﹐照錄於右﹞

《參寥詩鈔》﹕僧道潛﹐號參寥子。《子瞻席上令歌舞者求詩﹐戲以此贈》詩云「底事東山窈窕娘﹐不將幽夢屬襄王。禪心已作沾泥絮﹐肯逐春風上下狂﹖」

◎僧惠洪﹐字覺範。臨川康樂亭碾茶觀女優彈琵琶﹐坐客索詩﹐卽賦詩云「小槽橫橋﹝一作捧﹞梳妝薄﹐綠羅綰帶仍斜搭。十指纖纖蔥乍剝﹐紫燕翻飛初弄撥。梨園曲調皆品匝﹐斂容卻復停時霎。日烘花底光似潑﹐嬌鶯得暖歌唇滑。圓吭相應啼恰恰﹐須臾急變《花十八》。玉盤簌簌珠璣撒﹐坐客漸欲身離榻。裂帛一聲催合煞﹐玉容嬌困撥仍插﹐雪梅一枝初破蠟。」﹝石門文字禪﹞

◎穎昌曹緯彥文﹑弟組彥章﹐俱有俊才。彥文釋褐卽物故。彥章多依棲中貴人門下。一日﹐徽廟苑中射弓﹐左右薦至﹐對禦作射弓詞《點絳唇》一闋云「風勁秋髙﹐頓知鬥力生弓面。弝分筠簳﹐月到天心滿。／白羽流星﹐飛上黃金碗。胡沙雁﹐云邊驚散﹐壓盡天山箭。」今人但知彥章善謔﹐不知其才﹐良可惜也。彥章後字元寵。兄弟幼孤﹐母王氏教養成就。王氏亦能詩﹐嘗有雷中觀妓詩云「梁王宴罷下瑤臺﹐窄窄紅靴步雪來。恰似陽春三月暮﹐楊花飛處牡丹開。」﹝苕溪漁隱叢話﹞

《升庵全集》﹕唐人舞妓皆著靴﹐盧肇《柘枝舞賦》云「靴瑞錦以鸞幣」。樂府歌﹕「錦靴玉帶舞回云」。舒元輿《詠妓從良》詩﹕「湘江舞罷卻成悲﹐便脫蠻﹝一作鸞﹞靴出鳳幃。」杜牧之贈妓詩曰「舞靴應任旁人看﹐笑臉還須待我開。」黃山谷贈之詞云「風流太守﹐能籠翠羽﹐宜醉金釵。且畱取垂楊﹐掩映庭階。直待朱輪去後﹐便從伊窄襪弓鞋。」則汴宋猶似唐制﹐南渡後妓女窄襪弓鞋如良人矣。

案﹕《升庵全集》﹕唐制﹐舞妓皆著靴﹐證以唐人詩賦等句。

蝶訪閱《圖畫見聞志》一條云﹕唐代宗朝﹐令宮人侍左右者﹐穿紅錦靿靴﹐是轉效賤妓服飾也。貴旣效賤﹐賤卽僭貴﹐豈惟此一端已哉﹗﹝鞾卽靴字﹞

◎髙麗婦人之髻﹐貴賤一等﹐垂於右肩﹐餘發被下﹐束以絳羅﹐貫以小簪。崇寧間﹐從臣劉逵﹑吳栻等奉使至彼﹐值七夕會﹐館伴使柳伸顧作樂女倡﹐謂使﹑副曰「本國梳得頭髮慢﹐必是古來墜馬髻。」逵等答云「墜馬髻﹐乃東漢梁冀妻所爲﹐似不足法。」伸等唯唯。然至今仍貫不攺﹐豈自其舊俗椎髻而然耶﹖﹝宣和奉使髙麗圖經﹞

《中華古今注》﹕墮馬髻﹐今無復作者。倭墮髻﹐一云卽墮馬髻之餘形也。

◎蘇叔黨政和中至成都﹐見妓稱「錄事」﹐太息語廉宣仲曰「今世一切變古﹐唐以來舊語盡廢﹐此猶存唐舊爲可喜。」前輩謂妓曰「酒糾」﹐蓋謂「錄事」也。相藍之東有錄事巷﹐傳以爲朱梁時名妓崔小紅所居。﹝老學庵筆記﹞

《表異錄》﹕「觴政」﹐酒令也。「酒糾」﹐監令也﹐亦名「甌宰」﹐亦名「觥錄」。唐人呼妓爲「錄事」。﹝原注﹕「見唐元稹集。」﹞

《勝飲篇﹟觴政》﹕凡飲以一人爲錄事﹐以糾坐人﹐又謂之「觥錄事」。飲犯令者﹐觥錄事繩之﹐投旗於前曰「某犯觥令﹗」元稹詩「觥使及醒差」﹐「觥使」卽觥錄事也。陸放翁詩﹕「夜宴怕逢觥錄事﹐秋山慵伴獵將軍。」

《煙花錄》﹕妓天水仙哥子絳眞﹐與鄭舉舉互爲席糾﹐寬猛得所。按「席糾」卽酒糾也。

案﹕酒糾﹑錄事等名﹐皆出唐人呼妓之侑觴者﹐然尙不止此。《三餘雜記》載髙駢命酒佐薛濤攺一字令﹐駢曰「口有似沒梁斗。」濤曰「川有似三條椽。」駢曰「柰何一條曲﹖」濤曰「相公尙使沒梁斗﹐至窮酒佐一條曲椽﹐又何怪﹗」據此﹐唐時更有酒佐之稱。晁公武《郡齋讀書志》載﹕「薛濤字洪度﹐西川樂妓﹐工爲詩﹐當時人多與酬贈。武元衡奏爲校書郎。」又《鑑誡錄》云「薛濤者﹐容色艷麗﹐才調尢佳﹐言譫之間﹐立有酬對。大凡營妓﹐初無『校書』之稱﹐自韋南康鎭成都日﹐令入樂籍呼爲女校書。」二說不同﹐談徵曾據《鑑誡錄》﹐駁晁氏之說爲無稽﹐玆不具考。總之此稱始於唐﹐又不止錄事﹑酒糾﹑酒佐等名也。

◎瓦捨者﹐謂其「來時瓦捨﹐去時瓦解」之義﹐易聚易散也。不知起於何時。頃者﹐京師甚爲士庶放蕩不羈之所﹐亦爲子弟流連破壞之門。杭城紹興間駐蹕於此﹐殿巖楊和王因軍士多西北人﹐是以城內外創立瓦捨﹐招集妓樂﹐以爲軍卒暇日娛戲之地。今貴家子弟郎君﹐因此蕩遊破壞﹐尢甚於汴都也。﹝夢粱錄﹞

《咸淳臨安志》﹕南瓦在淸冷橋西﹐有熙春樓。北瓦在眾安橋之南﹐亦名下瓦﹐有羊棚樓。

《市肆記》﹕瓦子勾欄﹐城內隸修內司﹐城外隸殿前司。或有路歧﹐不入勾欄﹐只在要鬧寬闊處做場者﹐謂之「打野呵」。〇又如北瓦羊棚樓等﹐謂之「邀棚」。

《古杭夢遊錄》﹕夜市除大內前後諸處﹐惟中瓦最勝﹐﹝中瓦通後市街﹞撲賣奇巧器皿﹑百色物件﹐與日間無異。其餘坊巷市井﹐買賣榷關﹐酒樓歌館﹐直至四更後方靜。

蝶訪曰﹕風流藪澤﹐煙月作坊﹐皆士庶放蕩之所﹐更子弟破壞之門。狂瀾莫撓﹐古今有同慨焉。先正有言﹐惟當戒而不入。入而能戒者﹐能得幾人哉﹗

◎政和間﹐京師妓之姥曾嫁伶官﹐常入內教歌舞﹐傳禁中《擷芳詞》以教其妓。人皆愛其聲﹐又愛其詞﹐類唐人所作也。其詞云「風搖蕩﹐雨濛茸。翠條柔弱花頭重。春衫窄﹐香肌濕。記得年時﹐共伊曾摘。／都如夢﹐何曾共﹖可憐孤似釵頭鳳。關山隔﹐晚云碧。雁兒來也﹐又無消息。」﹝古今詞話﹞

◎元丰中﹐夏戎之母梁氏﹐遣將引兵﹐猝至保安軍順寧寨﹐圍之數重。時寨兵至少﹐人心危懼。有娼姥李氏﹐得梁氏陰事甚詳﹐乃掀衣登陴﹐抗聲罵之﹐盡發其私。虜人皆掩耳﹐並力射之﹐莫能中。李氏言愈醜。虜人度終不可得﹐恐且得罪﹐遂托以他事﹐中夜辭去。雞鳴狗盜皆有所用﹐信有之。﹝夢溪筆談﹞

◎宋江潛至李師師家﹐題《念奴嬌》於壁﹐詞云「天南地北﹐問乾坤何處﹐可容狂客。借得山東煙水寨﹐來買鳳城春色。翠袖圍香﹐鯪綃籠玉﹐一笑千金值。神仙體態﹐薄倖如何銷得﹗／回想蘆葉灘頭﹐蓼花汀畔﹐皓月空凝碧。六六雁行連八九﹐只待金雞消息。義膽包夭﹐忠肝蓋地﹐四海無人識。閒愁萬種﹐醉鄕一夜頭白。」小詞盛於宋﹐而劇賊亦工章句如此。﹝甕天脞語﹞

《癸辛雜識》﹕龔聖與作《宋江三十六贊》﹐並序曰「宋江事見於街談巷語﹐不足采著﹐𨿽有髙如李嵩輩傳寫﹐士大夫亦不見黜。余少年時壯其人﹐欲存之畫贊﹐以未見信書載事實﹐不敢輕爲。及異時見《東都事略》中載侍郎侯蒙傳﹐有書一篇陳制賊之計云﹕『宋江以三十六人橫行河朔﹐東京官軍數萬﹐無敢抗者。其材必有過人﹐不若敕過招降﹐使討方臘以此自贖﹐或可平東南之亂。』余然後知江輩眞有聞於時者﹐於是卽三十六人﹐人爲一贊﹐而箴體在焉。蓋其本撥矣﹐將使一歸於正﹐義勇不相戾﹐此詩人忠厚之心也。余嘗以江之所爲﹐𨿽不得自齒﹐然其識性超卓有過人者﹐立號旣不僭侈﹐名稱儼然猶循軌轍﹐𨿽托之記載可也。」

案﹕龔聖與序中﹐稱江識性超卓﹐侯蒙書中亦謂其材必有過人者﹐此小詞果爲江作﹐未可知也。若謂好事者爲之﹐眞好事矣﹐亦其品可知。

◎昆山有一名娼﹐周其姓﹐後系郡中籍。張紫薇作守時﹐周忽暴死。道川適訪紫薇公﹐因命作下火文云「可惜許﹐可惜許﹗大眾且道﹐可惜許个甚麼﹖可惜巫山一段雲﹐眼如新水點絳唇。昔年繡閣迎仙客﹐今日桃源憶故人。休記醜奴兒怪臉﹐便許抖擻好精神。南柯夢斷如何也﹐一曲離愁別是春。大眾還知某人向什麼處去﹐這里分明會得﹕驀山溪畔﹐頭頭盡是喜相逢﹔芳艸渡前﹐處處六幺花十八。其或未然﹐更聽下句。咦﹐與君一把無明火﹐燒盡千愁萬恨心。」﹝中吳紀聞﹞

◎東坡寄諸子侄詩﹕「他年汝曹笏滿牀﹐中夜起舞踏破甕。」施元之注﹕「世傳小話﹐一貧士家惟一甕﹐夜則守之而寢。一夕﹐心念苟得富貴﹐當以錢若干營田宅﹐若干蓄聲妓﹐髙車大蓋﹐無不備置﹐不覺歡適起舞﹐遂踏破甕。故今俗指妄想狂計者﹐謂之甕算也。」﹝云笙雜鈔﹞

蝶訪曰﹕今人於作種種妄想者﹐嗤之曰「做甕夢」﹐猶甕算意也。當卽因小話貧士事起﹐知此語由來久矣。夫人在世途﹐膠膠擾擾﹐殆不知此身如夢﹐而經營百計﹐機械萬端﹐無非利欲燻心﹐熱中富貴﹐日以心斗。誠不知其所窮﹐不夢中夢乎﹖

