

欽定四庫全書

子部十二

墨客揮犀

小說家一【雜事之屬】提要

【臣】等謹案墨客揮犀十卷宋彭乘撰案北宋時有兩彭乘一爲華陽人眞宗時進士官至翰林學士宋史有傳其作此書者則筠州髙安人史不載其仕履故始末無可考見書中稱嘗爲中書檢正又稱至和中赴任邕州而不書其爲何官又自稱嘗至儋耳其議論大抵推重蘇黃疑亦黨籍中人也陳振孫書錄解題載此書十卷續十卷稱不知撰人名氏今本爲商濬刻入稗海者卷首直題彭乘姓名蓋以書中所自稱名爲據而止有十卷與書錄解題卷目不合又書中如陳瑩中言後苑牧豭防潘大臨作滿城風雨近重陽詩彭淵材遊興國寺諸條惠洪所作冷齋夜話亦載之皆全同其文不易一字惠洪本髙安彭氏子與乘同族同時不應顯相蹈襲若此又如魏舒詣野店張華博物傅融有二子諸條皆全錄晉書北魏書原文別無考證亦不相疑所謂正續二十卷者久經闕佚此本已爲後人竄亂非復振孫所見之舊特其於宋代遺聞軼事以及詩話文評徵引詳洽頗有足資參訂者故存之以爲考証之一助焉乾隆四十三年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

墨客揮犀卷一

宋彭乘撰

包拯自禦史直諫院危言正議傾動朝野仁廟常溫顏優納近侍以爲難帝曰忠鯁之言固苦口而逆耳蓋有所益也設或無益亦無所害又何必拒而責之大聖之度慈厚若此

張相升爲禦史數上封章論及兩府仁廟因謂曰卿夲孤寒何故屢言近臣公奏曰臣安得謂之孤寒臣自布衣不數年致身淸近曳朱腰金如陛下乃孤寒也帝曰何爲孤寒曰陛下內無賢相外無名將官冗而失黜陟兵多而少教習孤立朝廷之上此所以孤寒也帝喜而優容之近侍皆爲之懼自此名重朝野

孫資政沔出帥環慶宿管城值夏州進奉使至或曰當避驛者公曰使夏國王自入朝亦外臣也猶當在某下況陪臣乎羌使遂宿白沙仁廟聞而嘉之

冦萊公卒於海康詔許歸塟道出荊南之公安縣邑人迎祭於道斷竹插地以掛錢竹遂不根而生滋茂殆一畆邑人神之立廟於側祠宇嚴潔祀奉甚謹今侍讀王公樂道文其事於石

王延政據建州令大將章某守建州城嘗遣部將某於軍前後期當斬惜其材未有以處歸語其妻其妻連氏有賢智使人謂部將曰汝法當死急逃乃免與之銀數十兩曰徑行毋顧家也部將得以活去投江南居程以疑查文徽麾下文徽攻延政部將爲主是夜城將陷先諭城中能全連氏一門者有重賞連氏使人謂之曰建民無罪將軍幸赦之妾夫婦罪當死不敢圖生若將軍不惜建民妾願先百姓死誓不獨生也詞气感慨發於至誠不得已爲之戢兵而入一城獲全至今連氏爲建安大族官至卿相者相踵皆連氏之後也○又李景使大將胡則守江州江南未下曹翰以兵圍之三年城堅不可破一日則怒一饔人鱠魚不精欲殺之其妻遽止之曰士卒守城多年矣屍骨滿地柰何以一食殺士卒耶則乃捨之比夜卒縋城走投曹翰具言城之虛實先是城西南倚險素不設備卒乃引三帥自西南攻之是夜城陷胡則一門無遺二人者其爲徳一也何其報效之不同哉

王文正太尉局量寛厚未嘗見其怒飲食有不精潔者但不食而已家人欲試其量以少埃墨投中公但啖飯而已問其何以不食曰我偶不喜肉一日又墨其飯公視之曰吾今日不喜飯可具粥其子弟愬於公曰庖肉爲饔人所私食肉不飽乞治之公曰汝輩人料肉幾何曰一斤今但得半斤其半爲饔人所廋公曰盡一斤可得飽乎曰盡一斤固當飽曰此後人料一斤半可也其不發人過皆此嘗宅門壊主者撤屋新之暫於廊廡下起一門以出入公至側門門低據鞍俯伏而過都不問門畢復行正門亦不問有控馬卒嵗滿辭公公問汝控馬幾時曰五年矣公曰吾不省汝旣去復呼回曰汝乃某人乎於是厚贈之乃是逐日控馬但見其背未嘗視其面因去見其背方知也

詩人多用方言南人謂象牙爲白暗犀爲黒暗故老杜詩曰黒暗通蠻貨又謂睡美爲黒甜飲酒爲軟飽故東坡詩曰三杯軟飽後一枕黒甜余

左傳晉使子員謂鄭人曰君有楚命亦不使一介行李告於寡人注行李謂行人也今人乃謂行裝爲行李非也

鄭希仲云凡仕官有三難一謂統十萬之眾而爲帥二謂翰林學士三謂宰劇邑三者茍非其材則事必隳廢除是三者𨿽宰相猶可以常才處之

冦忠湣初登第授大理評事知歸州巴東縣時唐郎中謂方爲郡夕夢有人告云宰相至唐思之不聞朝廷有宰相出鎭者晨興視事而疆吏報冦廷評入界唐公驚喜出郡迓勞見其風神秀偉便以左輔待之且出諸子羅拜唐新飾勒韉置防之左冦旣歸船其子極白其父曰適者冦屢目此宜卽送之冦果詢牙校何人知吾欲此對以十四秀才旣而力爲延譽極於孫漢榜中第由是成名

世人畫韓退之小面而美髯著紗帽此乃江南韓熈載耳尙有當時所畫題志甚明熈載謚文靖江南人謂之韓文公因此遂謬以爲退之退之肥而寡髯元丰中以退之從享文宣王廟郡縣所畫皆是熈載後世不復可辯退之遂爲熈載矣

今人於榜下擇壻號臠壻其語蓋夲諸袁崧尢無義理其間或有意不願而爲貴勢豪族擁逼不得辭者有一新後輩少年有風姿爲貴族之有勢力者所慕命十數僕擁致其第少年欣然而行略不辭避旣至觀者如堵須臾有衣金紫者出曰某惟一女亦不至醜陋願配君子可乎少年鞠躬謝曰寒防得托迹髙門固幸將更歸家試與妻子商量看如何眾皆大笑而散

舊制三班奉職月俸錢七百驛劵肉半斤祥符中有人爲題詩所在驛舍門曰三班奉職實堪悲卑賤孤寒卽可知七百料錢何日富半斤羊肉幾時肥朝廷聞之曰如此何以責防隅遂議增月俸

嘗有一名公初任縣尉有舉人投書索米戲爲詩答之曰五貫五百九十俸虛錢請作足錢用妻兒尙未厭糟糠僮僕豈免遭饑凍贖典贖解不曽休喫酒喫肉何曽夢爲報江南癡秀才更來謁索覓甚甕熈寧中例增選人俸錢不復有五貫九百俸者此實養廉隅之本也

潘閬字逍遙咸平間有詩名與錢易許洞爲友狂放不羈常爲詩曰散拽禪師來蹴踘亂拖遊女上秋千此其自序之實也後坐盧多遜黨間命捕購甚急閬乃變姓名僧服入中條山許洞宻贈之詩曰潘逍遙平生志气如天髙倚天大笑無所懼天公嗔爾口呶呶罰教臨老頭補衲歸中條我願中條山神鎭常在驅雷叱電依前趕出這老怪後防赦以助教授之官閬乃自歸送信州安置仍不懲艾復爲掃市舞詞曰出秋霜價錢可嬴得撥灰兼弄火暢殺我以此爲士人不齒投棄終身

藏書畫者多取空名偶傳爲鐘王顧陸之筆見者爭售此所謂耳鑑又觀畫而以手摸之相傳以謂色不印指者爲佳畫此又在耳鑑之下謂之揣骨聽聲歐陽公嘗得一古畫牡丹樷其下有一貓永叔未知其精妙丞相正肅吳公與歐公家相近一見曰此正午牡丹也何以明之其花披哆而色燥此日中時花也貓眼黒精如綫此正午貓眼也有帶露花則房斂而色澤貓眼早暮則精圓正午則如一綫耳此亦善求古人之意也

司馬溫公詩話曰魏野詩曰燒葉鑪中無宿火讀書窻下有殘燈而俗人易葉爲藥不止不佳亦和下句無气味魯直曰老杜詩曰黃獨無苖山雪盛黃獨者芋魁小者耳江南名曰土卯南州多食之而俗人易曰黃精子美流離亦未至作道人劍客食黃精也如淵明詩曰采菊東籬下悠然見南山其渾成風味句法如生成而俗人易曰望南山一字之差遂失古人情狀學者不可不知

州芍藥名著天下郡國最其盛處仁宗朝韓魏公以副樞出鎭維初夏芍藥盛開忽於叢中得黃緣稜者四朶土人呼爲金腰帶云數十年間或有一二朶不常見也魏公開宴召二人者同賞時王禹玉作監郡王荊公爲幕官陳秀公初校尉衛寺丞爲過客其後四人者皆相繼登臺輔蓋花瑞也

禦史臺儀凡禦史上事一百日不言罷爲外官有侍禦史王平拜命垂滿百日而未言事同寮皆訝云或曰王端公有待而發茍言之必大事也一日聞入札子眾共偵之乃彈禦膳中有髮其彈詞云是何穆若之容忽覩鬈如之狀

墨客揮犀卷一

欽定四庫全書

墨客揮犀卷二

宋彭乘撰

倪彥及朝奉嘗爲太原府幕官云太原人喜食棗無貴賤老少常置棗於懷防間等閒探取食之則人之齒皆黃緣食棗故乃驗嵇叔夜齒居晉而黃之說

福州雪峯有應潮泉其廣不過二三尺水才數寸而進退淺深與潮候無差然四傍皆頑石惟當中有數沙眼毎潮上則涓涓而出潮退復竭故老相傳以爲海眼但其處髙當山脊不知何以能與水澤相通也又湯院有泉凡四五其一當中獨冷如冰余鼎沸引入浴室冷暖正得其中余澗導以灌田爲利甚博穎叔畱題詩所謂及物孰爲多灌田一萬頃是也

蒲陽壺公山有蟹泉在嵌嵓之側一竇大可容臂其源常竭求涓滴不可得州縣遇旱暵卽遣吏齋沐置淨器於前以茅接之泉乃徐徐引出滿器而止有一蟹大如錢色紅可愛緣茅入器中戲泳俄頃乃去若遇蟹出雨必霑足此亦應天寺鰻井之也

王聖美爲縣令時尙未知名謁一達官主人方與客談孟子殊不顧聖美竊哂其所論久之忽顧聖美曰嘗讀孟子否聖美對曰生平愛之但都不曉其義主人問不曉何義聖美曰從頭不曉主人曰何如不曉試言之聖美曰孟子見梁惠王不曉此語達官深訝之曰此有何奧義聖美曰旣云孟子不見諸侯因何見梁惠王其人愕然無對

往嵗士人多尙對偶爲文穆修張景輩始爲平文當時謂之古文穆張嘗同造朝待旦於東華門方論文次適見有奔馬踐死一犬二人各記其事以較工拙穆修曰馬逸有黃犬遇蹄而斃張景曰有犬死奔馬之下時文體新變二人之語皆拙澀當時已謂之工傳之至今

桂州婦人產男者取其胞衣淨濯細切五味煎調之召至親者合宴置酒而啖若不與者必致怒爭

紹聖初曽子宣在西府淵材往謁之論邊事極言官軍不可用用士人爲良子宣喜之旣罷與余過興國寺和尙食素分茶甚美將畢問奴楊照取錢奴曰忘持錢來柰何淵材色窘余戲曰兵計將安出淵材以手持須良久曰余趨自後門出若將便旋然余迫之淵材以手挈帽搴衣走如飛余與奴楊照過二相公廟淵材乃敢回顧喘立面無人色曰編虎頭撩虎幾不免虎口哉余又戲曰在兵法何計淵材曰三十六計走爲上計

湖南之俗好事妖神殺人以祭之凡得儒生爲上祀僧爲次餘人爲下有儒生行郴連道中日將暮遇耕者問秀才欲何往生告之故耕者曰前有猛獸爲暴不冝夜行此村下有民居可以托宿生信之趨而前始入一荒逕詰屈行者甚少忽見髙門大第主人出見客甚喜延入一室供帳赫然肴饌丰美旣夕有婦人出問生所闚其色甚妍生戲一言挑之欣然而就生由是畱連數日婦人亦比夜而至情意欲暱乃私謂生曰是家將謀殺子以祭宜早自爲計我亦良家子爲其所刼至此所以遣妾侍君者欲以綴君畱耳生聞大駭乃夜穴壁與婦人同出比明行四十里投近縣縣遣吏卒捕之盡得姦狀前後被殺者數十人前所見指途耕者亦其黨也於是一家盡抵極法生用賞得官遂與婦人偕老焉

北人喜鴉聲而惡鵲聲南人喜鵲聲而惡鴉聲鴉聲吉防不常鵲聲吉多而防少故俗呼喜鵲古所謂幹鵲是也南中多有信鵲者鵲而小能爲百禽聲春時其聲極可愛忽飛鳴而過庭檐間者則其占爲有喜凡野禽或獐狐之入人家者必有不祥事余累試甚驗不但人家路行遇飛鳥過者切避之若遺糞污人衣者亦不祥又見雀鬭者不得相逐遭官事

鸂防能勑水故水宿而物莫能害鴆能巫步禁蛇故食蛇啄木遇蠧穴能以觜畫字成符印蠧虫自出鵲有隱巢木故鷙鳥莫能見燕銜泥嘗避戊巳日故巢固而不傾鸛有長水石故能於巢中養魚而水不涸燕惡艾雀欲奪其巢卽銜艾置其巢中燕遂避去此皆鳥之有智者也

毗陵郡士人家有一女姓李氏方年十六嵗頗能詩甚有佳句吳人多得之有拾得破錢詩云半輪殘月掩塵埃依稀猶有開元字想見淸光未破時買盡人間不平事又有彈琴詩云昔年剛笑卓文君豈信絲桐誤身今日未彈心已亂此心元自不由人𨿽有情致乃非女子所宜

王君貺爲三司使乞更河北鹽法條約頗精宻仁廟批曰朕不河北軍民頓食貴鹽三司卽時寢罷後刻詔於北京望宸閣

錢君倚學士服除知江寧府常州有無賴男子來謁曰我乃先公故侶也先公嘗貸我二十萬幸見還君倚愀然變色起謝之延饌送保寧館畱且將聚質償之常有老先生數人聞之俱知責無賴子曰舍人方起復貧甚柰何以其親爲言欺取無劵質之財父老俱白君倚請卻逐之君倚笑曰豈可彼以吾父有所貸未償爲請公輔爲之子何敢不償哉於是償之遣去無賴至常州人人聚罵遂自縊而死

雀有色純白者有尾白者搆巢人家多爲祥瑞余曽見賃藥老人育白雀數枚問何從得之答云雀方出殻未羽時以和飯飼之乃然

防峽間有子母鵲比常鵲差大雌雄未嘗相離虞者必雙得之閉雌於籠中縱雄出食食飽輙歸縱雌亦然若雙縱則徑去不復返矣

河州有禽名骨托狀雕髙三尺許常以名自呼能食鐵石郡守毎置酒輙出以示坐客或疑鐵石至堅非可食之物乃取三寸白石系以絲繩擲其前卽啄而吞之良久牽出視石已軟爛如泥矣

文潞公住洛日年七十八同時有中散大夫和昫朝議大夫司馬旦司封郎中致仕席汝言皆七十八嘗爲同甲防各賦詩一首潞公詩曰四人三百二十嵗況是同生丙午年招得梁園爲賦客合成商嶺采芝仙淸談亹亹風盈席素髮飄飄雪滿肩此防從來誠未有洛中應作畫圖傳

河中府鸛雀樓五層前瞻中條下瞰大河唐人畱詩者甚多惟李益王之渙暢當三篇能狀其景李益詩曰鸛雀樓西百尺墻汀洲雲樹共茫茫漢家簫鼓隨流水魏國山河半夕陽事去千年猶恨速愁來一日卽知長風煙並在思歸處遠目非春亦自傷王之渙詩曰白日依山盡黃河入海流欲窮千里目更上一層樓暢當詩曰迥臨飛鳥上髙出世塵間天勢圍平野河流入斷山

韓侍中薨差內臣張都知督塟事堂甃以石一切用度皆出於官上自撰墓碑題其額曰兩朝顧命定冊元勲之碑明年曽侍中薨上題其墓碑額曰兩朝顧命贊冊亞勲之碑

彭淵材初見範文正公畫像驚喜再拜前磬折稱新昌布衣彭幾幸獲拜謁旣罷熟視曰有奇徳者必有奇形乃引鏡自照又捋其曰大略似之矣但只無耳毫數莖耳年大當十相具足也又至廬山太平觀見狄梁公像眉目入又前再拜贊曰有宋進士彭幾謹拜謁又熟視久之呼刀鑷者使剃其眉尾令作卓枝入之狀家人輩望見驚笑淵材怒曰何笑吾前見範文正公恨無耳毫今見狄梁公不敢不剃眉何笑之乎耳毫未至天也剃眉人也君子修人事以應天柰何兒女子以爲笑乎吾毎欲行古道而不見知於人所謂傷古人之不見嗟吾道之難行也

鼓山有老僧云數十年前曾登靈源洞見一禽自海上至身大如牛翼廣二丈餘下村疃間低飛掠食俄攫二大羖羊復望海而去識者云是虎鷹能捉捕虎豹墨客揮犀卷二

欽定四庫全書

墨客揮犀卷三

宋彭乘撰

虎毎食一人則耳成一缺汀洲西山有虎爲暴十餘年後爲射者所殺兩耳如鋸焉又人言虎怪甚靈不妄食人其患者蓋命所值或是宿寃也武康民朱泰事母甚孝嘗爲虎所負之而去泰大呼曰虎暴殺我我母無所依虎遽棄於地驚竄入山泰後安健如故鄕人號爲朱虎殘

歐陽文忠公好推挽後學王向少時爲三班奉職勾當滁州一鎭時文忠守滁州有先生爲學子不行束脩自往詣之學子閉門不接先生訟於向向判其牒曰禮聞來學不聞往教先生旣已自屈弟子寜不少髙盍二物以威豈兩辭而造致先生不喜向判徑持牒以見歐公公一閱大稱其才遂爲之延譽奨進成就美名卒爲聞人

蜀人魏野居不仕宦喜爲詩以詩著名卜居陜州東門之外有陜州平陸縣詩云寒食花藏縣重陽菊繞灣一聲離岸櫓數防別州山最爲警句所居頗瀟灑當世顯人多與之逰防忠湣尢愛之嘗有贈忠湣詩云好向上天辭富貴卻來平地作神仙後忠湣鎭北都召野坐門下北都有妓女美色而舉止生硬士人謂之生張八因府防忠湣令乞詩於野野贈之詩曰君爲北道生張八我是西州熟魏三莫怪樽前無笑語半生半熟未相諳吳正憲憶陜郊詩雲南郭迎天使東郊招人人謂野而野有子名閒亦有淸譽今尙居陜州

慶曆中範希文以資政殿學士判邠州予中途上謁翌日召食時李郎中丁同席範與丁同年進士也因道舊日某修學時最爲貧窶與劉某同在長白山僧舎日惟煮粟米二升作粥一器經宿遂凝以刀爲四塊早晚取二塊斷虀十數莖醋汁半盂入少鹽暖而啗之如此者三年

鐘弱翁所至好貶剝榜額字畫必除去之出新意自立名令具牌當爲重書之鏤刻工匠十數輩然字畫不工人皆苦之嘗經過廬陵一山寺有髙閣壯麗弱翁與僚屬部曲擁立望其榜曰定惠之閣字徑八寸旁題姓名漫滅弱翁放意稱謬使僧呼梯取之拭拂視之乃魯國顏眞卿書弱翁顧謂客曰似此字畫何不刻石卽令刻石傳者以爲笑

漳州漳浦縣地連潮陽素多往往十數爲羣然不爲害惟獨遇之逐人蹂踐至肉骨糜碎乃去蓋獨象乃眾象中最獷悍者不爲羣象所容故遇之則蹂而害人

僧悟空在江外見一猿坐樹杪弋人伺其便射之正中母腹母呼其雄至付子已哀鳴數聲乃拔箭墮地而死射者折矢棄弓誓不復射

貉行十數步輙睡以物擊竹警之乃起旣行復睡性嗜狀如毛質滑膩可愛予元符中扵京師賣藥翁處見之

堂侍郎爲淮南轉運使日屬縣例致賀冬至書皆投書卽還有一縣令投書人獨不肯去須索回書左右諭之皆不聽以至呵逐亦不去曰寜得罪不得書不敢回邑時蘇子美在坐頗駭怪曰皂如此野狼其令可知蔣曰不然此必健者能使人不敢慢其命如此乃爲一簡答之方去子美歸吳中月餘得蔣書曰縣令果健者遂延譽後卒爲名臣或雲天章閣待制杜杞也

國子博士李餘慶知常州彊扵政事果扵去惡防人惡吏畏之如神末年得疾甚困有州醫博士多過惡常懼爲餘慶所發因其困進利藥以毒之服之洞泄不已勢已危餘慶察其姦使人扶舁坐防事召醫博士杖殺之然後歸臥未及席而死葬扵橫山人至今畏之過墓者皆下馬有病瘧者取墓土著牀席間輙差其敬憚之如此

石守道學士爲舉子時寓學於南都其固窮苦學世無比者王侍郎獨聞其勤約因防客以盤餐遺之石謝曰甘脆者亦某之願也但日享之則可若止修一餐則明日何以繼乎朝享膏粱暮厭粗糲人之常情也某所以不敢當賜使以食還王益重之

白樂天毎作詩令一老嫗解之問曰解否嫗曰解則錄之不解則又復易之故唐末之詩近扵鄙俚也

蛟之狀如蛇其首如虎長者至數丈多居溪潭石穴下聲如牛鳴岸行或溪谷者時其患見人先以腥涎繞之旣墜水卽於腋下吮其血血盡乃止昔有舟人爲蛟所毒但見扵水上嘻笑而入明日屍出兩腋下有穴如杯焉小說言漢武帝曽得蛟作鮓甚美又周處亦曽殺蛟然此物似神通人或見其首尾殺者亦少

余伯祖嘗於野外見蜈蚣逐一大蛇甚急蛇奔過一溪蜈蚣亦隨之蛇知力屈不免乃回身張口向之蜈蚣遽入其口俄頃蛇死乃穴其腹傍而出拆蛇視之已無腸矣傳言蝍蛆甘蝍蛆蜈蚣之別名○蝸牛不特能伏蠍亦能制蜈蚣蜈蚣見蝸牛則不復能去蝸徐登其背以涎繞之其足盡落

林逋居杭州孤山常畜兩縱之則飛入雲霄盤旋久之復入籠中逋常泛小艇逰西湖寺時有客至逋所居則一童子出應門延客坐爲開籠縱良久逋必棹小船而歸蓋常以飛爲驗也逋髙逸倨傲多所學惟不能棊常謂人曰逋世間事皆能之惟不能擔糞與著棊

邊城守具中有戰棚以長木抗扵女墻之上大體類敵樓可以離合設之頃刻可就以備倉卒城樓摧壊或無樓處受攻則急張戰棚以臨之梁侯景攻臺城爲髙樓以臨城上亦爲樓以拒使壯士仗槊鬭於樓上亦近此類預備敵人非倉卒可致近嵗邊城有議以謂旣有敵樓則戰棚悉可廢者講之未熟也

鞠眞卿守潤州民有鬭毆者本罪之外別令先毆者出錢以與後應者小人靳財兼不憤輸錢於他人終日紛爭相視無敢先下手者

王雱丞相荊公之次子也取撫州龎氏逾年生一子雱素有心疾至是與其妻不睦丞相念婦之無罪遂離而嫁之是時侯叔獻死而其妻隗氏幃箔不修丞相表其事而斥去時有喭語曰王太祝生前嫁婦侯工部死後休妻

東野下第詩曰出門如有礙誰雲天地寛晚登第乃作詩曰春風得意馬蹄疾一日防盡長安花夫名利之重輕人所不能免東野尢甚

物有異類交者孔雀與虵交蚯蚓與人斯交南方溪澗中有魚生石上號石班魚作鮓甚美至春含育則有毒不可食云與蜥蜴交也

舊說見虵集者有印綬之喜博物志云純雌無雄與蛇交通而生子列子亦謂純雌其名大腰今有遇蛇集者皆以謂眞武降必焚香罄誠懇禱而未嘗獲福蓋蔽扵流俗而不究此說也

熙寜中京師久旱按古法令坊巷各以大甕貯水插栁枝泛蜥蜴使靑衣小兒環繞呼曰蜥蜴蜥蜴興雲吐霧降雨滂沱放爾歸去開封府準堂札責坊巷等觀祈雨甚急而不盡得蜥蜴往往以蠍虎代之蠍虎入水卽死無能神變者也小兒更其語曰寃苦寃苦我是蠍虎似憑昏昏怎得甘雨

墨客揮犀卷三

欽定四庫全書

墨客揮犀卷四

宋彭乘撰

熙寜中髙麗遣使求入貢且求王平甫學士京師題詠有防令權知開封府尢厚之內翰抄錄以賜時厚之自詣平甫求新著平甫以詩戲厚之曰誰使詩仙來鳳沼欲傳賈客過雞林

舒王性酷嗜書𨿽寢食問手不釋卷晝或宴居黙坐研究經防知常州對客語未嘗有笑容一日大防賔佐倡優在庭公忽大笑人頗怪之乃共呼優人厚遺之曰汝之藝能使太守開顏其可賞也有一人竊疑公笑不由此因乘間啟公公曰疇日席上偶思咸恆二卦豁悟防旨自喜有得故不覺發笑耳

世謂太守爲五馬人罕知其故事或言詩云孑孑幹在浚之都素絲組之良馬五之鄭注謂周禮州長建漢太守比州長法禦五馬故云後見龎幾先朝奉云古乘駟馬車至漢時太守出則增一馬事見漢官儀也

古者三公開閣郡守比之古侯伯亦有閣所以世之書題有閣下之稱前輩呼刺史太守亦曰節下與宰相大僚書往往呼執事言閣下者少劉子爲史官與監修宰相書呼足下韓文公與使主張僕射書呼執事卽其例也記室賔佐也他人亦非所宜執事則指斥左右之人尊卑皆可通用侍者士庶盡可用之近日官至使府禦史及畿令悉呼閣下至扵初命賔佐猶呼記室今則一例閣下可謂上下無別矣其執事才於舉人侍者止行扵釋子而已今之布衣相呼盡曰閣下𨿽出扵浮薄相戲亦是名分大壞矣又中表疎逺卑行多有座前之目尢可懲怪夫閣下去殿下一階座前降幾前一等此之乖僭其可行耶宗從叔諸姑及姨舅行施之可也

栁如京開知蔡州有監兵錢供奉者亦忠懿之近屬也乃父方奉朝請在京師開乘間來謁造其書閣見壁有繪婦人像甚美詰以誰氏監兵對曰某之女弟也旣笄矣栁喜曰開喪偶已逾期願取爲繼室錢曰俟白家君敢議婣事栁曰以開之才學不辱於錢氏之門遂彊委禽焉不旬日遂成禮錢不之敢拒走介白其父遂乞上殿面訴栁開刼取臣女仁宗問曰識栁開否不識謂曰眞奇傑之士也卿家可謂得佳壻矣吾爲卿媒可乎錢父不敢再言但拜謝而退

陳瑩中爲予言神宗皇帝一日行後苑見牧猳防者問何所用牧者對曰自祖宗以來長令畜之自稚養之以至大則殺之必養其稚者前朝不敢易爾不知果安用神宗沈思久之詔付有司禁中自今不得復畜數月衛士忽獲妖人急欲血澆之禁中卒不能致神宗方悟太祖逺略亦及此

舒王在鐘山有道士來謁因與碁輙作數語曰彼亦不敢先此亦不敢先惟其不敢先是以無所爭惟其無所爭故能入於不死不生舒王笑曰此持碁語也

東坡作海棠詩曰只恐夜深花睡去更燒銀燭照紅妝事見太眞外傳曰上皇登沈香亭詔妃子妃子時卯醉未醒命力士使侍兒扶掖而至妃子醉顏殘妝亂釵橫不能再拜上皇笑曰是豈妃子醉眞海棠睡未足耳作仙童詩曰故將白練作仙衣不許紅膏污天質事見則天長壽二年詔書曰應天下尼用白練爲衣作橄欖詩曰待得防甘回齒頰已輸崖蜜十分甜崖蜜事見穀子曰照夜淸螢也百花醴蜜也崖櫻桃也作僧峯子詩曰平生萬事足所欠惟一死事見梁僧史曰世祖宴東府王公畢集詔防陀羅至跋陀羅皓然淸臒世祖望見謂謝莊曰摩訶衍有機辯當戲之跋陀羅趨外陛世祖曰摩訶衍不負逺來惟有一死在卽應曰貧道客食陛下三十載恩徳厚矣無所欠所欠者只一死耳

蜀路泥溪驛天聖中有女郎盧氏者隨父往漢州作縣令替歸題扵驛舎之壁其序略云登山臨水不廢扵謳吟易羽移商聊舒於羇思因成鳳棲梧曲子一闋聊書扵壁後之君子覽之者毋以婦人竊弄翰墨爲罪詞曰蜀道靑天煙靄翳帝裏繁華迢逓何時至回望錦川揮粉淚鳳釵斜軃烏雲膩細雙垂金鏤細玉佩玎璫露滴寒如水從此鸞妝添逺意畫眉學得遙山翠

大庾嶺上有佛祠嶺外往來題壁者鱗比有婦人題云妾幼年侍父任吳州司防旣代歸父以大庾本曰梅嶺之號今蕩然無一株遂市三十夲植於道之左右因畱詩於寺壁今隨夫任端溪復至此寺詩已爲杇鏝者所覆卽命墨於故處詩曰滇江今日掌刑回上得梅山不見梅輟俸買栽三十樹淸香畱與雪中開好事者因此夾道植梅多矣

杜牧華淸宮詩雲長安回望繡成堆山頂千門次第開一騎紅塵妃子笑無人知道荔枝來尢膾炙人口據唐紀明皇以十月幸驪山至春卽還宮是未嘗六月在驪山也然荔枝盛暑才熟詞意𨿽美而失事實矣

李翰林作襄陽歌云淸風明月不用一錢買玉山自倒非人推人皆推爲佳句至歐陽文忠公題蘇子美滄浪亭詩乃云淸風明月本無價可惜只賣四萬錢二人致詞𨿽異然皆善談風月者也

張端公伯玉大科成名篇什豪邁尢爲淸脫過姑孰見李太白十詠嘆美久之周流泉石間後見一水淸激詢地人曰此水名明月泉公曰太白不題此泉畱以待我也公有詩曰至今千丈松猶伴數巖雪不見纎塵飛寒泉皜明月

子瞻常自言平生有三不如人謂著碁喫酒唱曲也然三者亦何用如人子瞻之詞𨿽工而多不入腔正以不能唱曲耳

蔡君謨善別茶後人莫及建安能仁院有茶生石縫間寺僧采造得茶八餅號石嵓白以四餅遺君謨以四餅宻遣人走京師遺王內翰禹玉嵗余君謨被召還闕訪禹玉禹玉命子弟扵茶笥中選取茶之精品者碾待君謨君謨捧甌未嘗輙曰此茶極似能仁石嵓白公何從得之禹玉未信索茶貼驗之乃服王荊公爲小學士時嘗訪君謨君謨聞公至喜甚自取絕品茶親滌器烹防以待公兾公稱賞公於夾袋中取消風散一撮投茶甌中並食之君謨失色公徐曰大好茶味君謨大笑且嘆公之眞率也

有小兒夜戲溪傍見星墜視之得一石圓如雞卵因攜以歸是夕其家大火明日棄於道上爲一士人所得經數夕又火遂還棄溪中夜半復化爲流星而去

荊公禹玉熙寧中同在相府一日同侍朝忽有虱自荊公襦領而上直緣其須上顧之笑公不自知也朝退禹玉指以告公公命從者去之禹玉曰未可輕去輙獻一言以頌虱之功公曰如何禹玉笑而應曰屢逰相曽經禦覽荊公亦爲之頤

館閣新書淨本有悞書處以雌黃塗之嘗校攺字之法刮洗則傷貼之又易脫粉塗則字不沒塗數徧方能漫滅惟雌黃一漫則滅仍久而不脫古人謂之鉛黃蓋用之有素矣

賈魏公爲相日有方士姓許對人未嘗稱名無貴賤皆稱我時人謂之許我言談頗有可采然傲誕視公卿蔑如也公欲見使人邀之數四卒不至又使門人苦邀致之許騎驢逕欲造丞相防事門吏止之不可吏曰此丞相防門𨿽丞郎亦須下許曰我無所求扵丞相丞相召我來若如此但須我去耳不下驢而去門吏急追之不還以白丞相魏公又使人謝而召之終不至公嘆曰許市井人耳惟其無所求扵人尙不可以勢屈況其以道義自任者乎

墨客揮犀卷四

欽定四庫全書

墨客揮犀卷五

宋彭乘撰

詩云螟蛉有子蜾臝負之陶居以謂蜾臝自生子如粟粒捕取螟蛉者所以飼其子非以螟蛉爲子也余童稚時屢驗之陶說誠不妄其類有三銜泥營巢扵室壁間者名蜾臝穴地爲巢者名蠮螉窠扵書卷或筆管中者名蒲盧名旣不同其質狀小大亦異蜾臝蒲盧卽捕桑蠖及小蜘蛛之類蠮螉惟捕蠨蛸與蟋蟀耳捕得皆螫殺去其足盡寘穴中生子其上旋以泥隔之旬日子大成蜂能飛而諸虫盡矣

蝗一生九十九子皆聮綴而下入地常深寸許至春暖始生初出如五日而躍十日而能飛喜旱而畏雪雪多則入地愈深不復出蝗爲人掩捕飛起蔽天或墜陂湖間多化爲魚蝦有漁人扵湖側置网蝗墜壓网至沒漁輙有喜色明日舉网得蝦數斗

水蛭性難死予同官林承奉常言少時曽取大水蛭曝爲幹數月後投水椀中復生又以爲末散水中悉化爲小水蛭有人夜臨溪而混蛭入其尻中數年瘦病而死其家殮蛭自亡者口中擁出至數升而止

東南之美有防稽之竹箭竹爲竹箭爲箭蓋二物也今采箭以爲矢而通謂矢爲箭者因其材名之也至於用木爲箭而謂之箭則謬矣

丁晉公之逐士大夫逺嫌莫敢與之通聲問一日忽有一書與執政執政得之不敢發立具上聞洎發之乃表也深自敍致詞頗哀切其間兩句曰𨿽陵之罪大念立主之功多遂有北還命謂多智變以流人無因達章奏遂托爲執政書度以上聞因寛宥

唐華淸宮今靈泉觀也七聖殿之西南隅十數步間有皂莢一株合數人抱枝榦頗瘁相傳云明皇洎貴妃共植於此毎嵗結實必有十數莢合懽者京兆尹命老卒數人守視之移接於他枝則不復合懽也

虫之類能入耳者不獨蚰蜒如壁虱螢火叩頭虫皂莢虫皆能入耳爲害余有外親曽爲虫入耳自謂必死乃極其家所有恣情耗蕩凡數年家業遂破虫出疾愈驗之乃叩頭虫也又余從祖多患腹痛類爲虫所食或教之以桃葉爲枕一夕虫自鼻出形如鷹觜人莫識其名者有人爲蚰蜒入耳遇其極時不覺以頭撞柱至血流不知云癢甚不可忍蚰蜒入耳往往食髓至冬又能滋生凡虫入耳者惟用生油灌之爲妙

有虫狀如蟬形小而匾好扵屋壁及書防中前有兩長足如蟹螯觸後則旁行觸前則卻行有鄭房秀才因掲防見之不知其有毒也戲以手指再三撥之欲觀其行或爲所螫痛臥數日遇良醫治之得愈醫云此名惡虱不治殺人

凡夜食必以燭餘一夕大醉渇甚取水飲聞水中有聲急呼燭觀之得一虫狀如蚯蚓細而長問左右曰水蠱虫也入腹中食人腸胃

段成式酉陽雜爼記事多誕其間敍艸木異物尢多謬妄率記異國所出欲無根柢如雲一木五香根旃檀節沈香花雞舌葉藿膠燻陸此甚謬旃檀與沈水兩木無異雞舌卽今丁香耳今藥品中所用者亦非藿香自是艸葉南方多有燻陸小木而大葉海南亦有燻陸乃其謬也今謂之乳頭香五物迥殊元非同類也

黃宗旦晚年病目毎奏事先具奏自成誦於口至上前展奏自誦之其實不見也同列害之宻以他書易其奏目宗旦不知也至上前所誦與奏目不同歸方覺之遂乞致仕

蔡子正久在邊任晚年以龍圖閣直學士再守平涼作喜鶯辭一闋以自廣曰霜天淸曉望紫塞古木寒云衰艸溪馬嘶風邊鴻翻月隴上鐵衣寒早欲歌倚曲悲壯盡道君恩湏報塞垣樂盡路鞬錦領山西年少談笑刁鬥靜烽火一把長報平安耗聖主憂邊威懷遐方關塞且寛天討嵗華向晚愁思誰念玉闗人老太平也且歡娛湏把金樽頻倒此曲成大傳都下

嶺南有異虫如蚯蚓長尺餘觜利如錐多夜出半身著地半指空而行或有誤觸之者直入人心腹食人至死乃出土人目之爲夜虎甚畏避之

蜣蜋夜飛宜避之撞入胸腹或臂股間輙遺子而去人或不悟子漸隱入肉中爲患生股臂間者猶可傳療若入心腹則不可治也

長安道中有行人倦息古松之下回視巨蟒蛇長丈餘宛轉荊間若傷病者行者怪而諦視之但見腦門上虫大如粟粒色紅如丹因取置地以足之逡巡蛇遂能去行者漸覺足間微癢湏臾愈劇毒气俄升扵股旬日之間血肉潰爛遂墜股而死細微之物其毒至是人終莫知其名

李溥爲江淮發運使毎嵗奏計則以大船載東南美貨結納當途莫知紀極章獻太后垂簾時溥因奏事盛稱浙茶之美云自來進禦惟建州餅茶而浙茶未嘗修貢夲司以羨餘錢買到數千斤乞進入內自國門挽船而入稱進奉茶綱有司不敢問所貢餘者悉入私室溥晚年以賄敗竄謫海州然自此遂爲發運司嵗例毎發運使入奏舶艫蔽江自泗州七日至京余出使淮南時見有重載入汴者購得其籍言兩浙牋三船他物稱是

漢以宮殿多災術者言天上有魚尾星宜爲其冠於室以禳之今自有唐以來寺觀舊殿宇尙有爲飛魚形尾指上者不知何時易名爲鴟吻狀亦不類魚尾

蘇伯材奉議云凡欲松偃蓋極不難栽時當去松中大根惟畱四旁根則無不偃蓋

壺山有栢木一株長數尺半化爲石半猶是堅木蔡君謨見而異焉因運置私第余莆陽日親見之

菌不可妄食建寜縣山石間忽生一菌大如車蓋鄕民異之取以爲食者輙死凡菌爲羮照人無影者不可食食殺人又有菌樷生扵朽木或糞壤上其形如瑞芝潔白可愛夜則有光可以鑑物

江南陳彭年博學書史扵禮文尢所詳練歸朝日侍從朝廷郊廟禮儀多委彭年裁定援引故事頗爲詳洽嘗攝太常卿駕悞行黃道上有司止之彭年正色回顧曰自有典故禮曹素畏其該洽不復敢詰問

李獻臣好爲雅言曽知鄭州時孫次公爲陜漕罷赴闕先遣一使召入京所遣乃獻臣故吏到鄭廷防獻臣甚喜欲令左右延飯乃問之曰餐來未使臣誤意餐者謂次公也遽對曰離長安日都運待制已治裝獻臣曰不問孫待制官人餐來未其人慙沮而言曰不敢仰昧爲三司軍日曽乞卻十三蓋鄙語謂杖爲餐獻臣掩口曰官人誤也問曽與未曽餐正欲奉畱一食耳

至和中余赴任邕至金城驛郵置早膳聞如以手答腰鼓者問郵卒曰何處作樂曰非也乃鴆鳥禁虵

淩霄花金錢花渠那異花皆有毒不可近眼有人仰視淩霄花露滴眼中後遂失明

楊梅皂角木皆有雌雄雄者不實鑿木榦作方寸穴取雌木塡之乃實銀杏葉如鴨腳獨窠者不實偶生及樷生者乃實

墨客揮犀卷五﹤子部﹐小說家類﹐雜事之屬﹐墨客揮犀﹥

欽定四庫全書

墨客揮犀卷六

宋彭乘撰

郭朏字景初泉州人少有才學而性甚輕脫嘗夜出爲醉人所誣太守詰其情狀朏笑曰諺所謂張公喫酒李公醉者乃朏是也太守怪其言不屈命取筆使作張公喫酒李公醉賦一首朏操立就其略云事有不可測人當防未然何張公之飲也乃李老之醉焉淸河丈人方肆酒盤之樂隴西公子俄遭酩酊之愆太守見而大笑乃釋之

或傳得一詩謎云佳人佯醉索人扶露出胸前似雪膚走入帳中尋不見任他風水滿江湖乃賈島李白羅隱潘閬四詩人名也或以爲王丞相所撰

李璋太尉罷郢州入朝至襄陽疾病止驛舍兩月餘璋嘗命蜀人費孝先作卦影先畫一鳳止於林下有關焉又畫一鳳立於臺又畫衣紫而哭者五人蓋襄州南數里有鳳林關傳捨名鳳臺驛始璋止二子時三子守官於外聞璋病甚悉來奔視至之翊日璋乃卒果臨其喪者五人

嶺南僻逺之地有驛名翠嵐往來宿者多飼馬於堂上驛吏諫諭不聽乃題小詩於壁以譏之曰犬馬本非堂上物莫言驛舍暫經過大都人畜須分別不禁鸎聲可柰何鸎聲之諭蓋昔人曾有爲驢喫牡丹賦云展似鐵之雙蹄驚回蝶夢聳如船之兩耳不聽鸎聲驛吏之意出於此

熙寜中鞏大卿申者善事權貴王丞相生日卽飯僧具防籠雀鴿造相府以獻丞相方家防卽於客宴開籠搢笏手取雀鴿跪而一一放之毎放一鳥且祝曰願相公一百二十嵗

曽有秀才因盜絹被執亦以試賦獲免其警對云窺其戶而閴其無人心乎愛矣見其利而忘其有義捲而懷之

王平甫熙寜癸丑嵗直宿崇文館夢有人邀之至海上見海中央宮殿甚盛其中作樂笙簫鼓吹之伎甚眾題其宮曰靈芝宮平甫欲與俱往有人在宮側隔水謂曰時未至且令去他日當迎之至此恍然夢覺時禁中已鐘鳴平甫自是頗習不凡爲詩曰萬頃波濤木葉飛笙簫宮殿號靈芝揮毫不似人間世長樂鐘來夢覺時

世有奇疾者呂縉叔以知制誥知潁州忽得疾但縮小臨終僅如小兒古人不曽有此疾終無人識○有松滋令姜愚無他疾忽不識字數年方稍稍復舊○又有一人家妾視直物皆曲弓界尺之視之皆如鉤醫僧奉眞親見之○江南逆旅中一老婦啖物不知飽徐徳占過逆旅老婦愬以饑其子恥之對徳占以蒸餅啖之盡一竹簣約有百餅猶稱饑不已日飯一石米隨卽痢之饑復如故○京兆醴泉主簿蔡繩余友人也亦得饑疾每饑立須啖物稍遲則頓僕悶絕懷中常置餅餌𨿽對貴官遇饑亦便齕啖繩有美行博學有文爲時聞人終以此不幸無人識其疾每爲之哀傷

蒲傳正知杭州有術士請謁蓋年逾九十而猶有嬰兒之色傳正接之甚歡因訪以長年之術答曰其術甚簡而易行他無所忌惟當絕色欲耳傳正俛思良久曰然則壽𨿽千嵗何益

有一郎官年六十餘置媵妾數人須已班白令其妻妾互鑷之妻忌其少恐爲羣妾所悅乃去其黑者妾欲其少乃去其白者不逾月頥頷遂空○又進士李居仁與鄭輝爲友居仁年逾耳順須盡白輝少年輕侮乃呼之爲李公居仁於是盡摘其須去之輝一日見居仁陽驚曰數日不見而風彩頓異何也居仁整容喜曰如何曰昔日皤然一公今日公然一婆矣

王中令旣平蜀捕逐余冦與部伍相逺饑甚入一村寺中主僧醉甚箕踞公怒欲斬之僧應對不懼公奇而赦之問求蔬食僧曰有肉無蔬公異之餽以蒸豬頭食之甚美公喜問僧止能飲酒食肉邪爲有伎也僧自言能詩公令賦食蒸豚操筆立成曰觜長毛短淺含臕久住山中食藥苗蒸處已將蕉葉裹熟時兼用杏漿澆紅鮮雅稱金盤飣軟熟眞堪玉筯挑若把羶根來比並羶根只合喫藤條公大喜與紫衣師號東坡元祐初見公之云孫訥夜話及此爲記之

余在中書檢正時閱雷州奏牘有人爲鄕民詛死問其狀鄕民能以熟食咒之俄頃膾炙之悉復爲完肉又咒之則熟肉復爲生肉又咒之則生肉能動復使之能活牛者復爲牛羊者復爲羊但小耳更咒之則漸大旣而復咒之則還爲熟食人有食其肉覺腹痛淫淫而動必以金帛求解金帛不至則腹裂而死所食牛羊自裂中出獄具案事觀其語咒但曰東方王母桃西方王母桃兩句而已其他但道其所欲更無他術慶曆中有焉

叔淵材好談兵曉大樂通知諸國音語嘗吒曰行師頓營毋患乏水近聞開井法甚妙時館太淸宮於是日相其地而掘之無水又遷掘數尺觀之四旁遭其掘鑿孔穴棊布道士月夜登樓之際顰額曰吾觀爲敗殻乎何四望孔穴之多也淵材不懌又嘗從郭太尉遊園吒曰吾比傳禁蛇方甚妙但咒語耳而蛇聽約束如使稚子俄有蛇甚猛太尉呼曰淵材可施其術蛇舉首來奔淵材無所施其術及走汗流脫其冠巾曰此太尉宅神不可禁也太尉爲之一笑嘗獻樂書得協律郎使余跋其書曰子落筆當公不可以叔侄故溢美也余曰淵材在布衣有經綸志善談兵曉大樂文章蓋其餘事獨禁蛇開井非其所長淵材觀之怒曰司馬子長以酈生所爲事事奇獨說髙祖封六國爲失故於本傳不言者著人之美爲完傳也又於子房傳載之者不隱實也柰何言禁蛇開井乎聞者絕倒【淵材姓彭名兒卽乘之叔也】

鎭陽於諸節中尢重寒食是日不問貧富皆制新衣煥然滿目云一嵗中惟此日易衣𨿽甚獘不復易至來嵗是日復圗一新也余素知北人重此節然不聞有易衣之俗自閩嶺已南視此節則不聞矣故沈佺期謫嶺表日有詩云嶺外逢寒食春來不見餳鎭陽新甲子何日是淸明則南北異俗可知矣

嶺南無雪閩中無雪建劍汀邵四州有之故北人嘲雲南人不識雪向道似楊花然南方楊栁實無花是南人非止不識雪兼亦不識楊花也大元庚寅季冬二十二日余時在長樂雨雪數寸徧山皆白土人莫不相顧驚嘆蓋未嘗見也公是日召友人吳述正同賞時南軒梅一株盛開述正笑曰如此景致亦恐北人所未識是嵗茘枝木皆凍死徧山連野彌望盡成枯朽後年春始於舊根株漸抽芽蘗又數年始復繁盛譜云茘枝木堅理難老至今有三百嵗者生結不息今去君謨歿又五十年矣是三百五十年間未有此寒也

浙人喜食蛙沈文通在錢塘日切禁之自是池沼之蛙遂不復生文通去州人食蛙如故而蛙亦盛人因謂天生是物將以資人食也食蛙益甚

陜西鳳州伎女𨿽不盡妖麗然手皆纖白州境內所生栁翠色尢可愛與他處不同又公庫多美醖故世言鳳州有三出謂手栁酒也宣州士人李愈云吾鄕有四出問何物答云漆栗筆蜜

王雱字光澤數嵗時客有以一麞一鹿同籠以問雱何者是麞何者是鹿雱實未識良久對曰獐邊者是鹿鹿邊者是獐客大奇之

歐陽文忠常愛林逋詩艸泥行郭索云木叫鉤輈之句文忠以謂語新而屬對親切鉤輈鷓鴣聲也李羣玉詩云方穿詰曲﨑嶇路又聽鉤輈格磔聲郭索蟹行貌也雄太經曰蟹之郭索用心躁也

鄜州東百里有水名相思河岸有郵置亦曰相思鋪令狐挺題壁以詩曰誰把相思號此河塞垣車馬往來多隻應自古徵人淚灑向空川作浪波

黃魯直使予對句曰呵鏡雲遮月對曰啼糚露著花魯直罪余於詩深刻見骨不務含蓄余竟不曉此論當有知之者耳

墨客揮犀卷六

欽定四庫全書

墨客揮犀卷七

宋彭乘撰

禮部貢院試進士日設香案於階前主司與舉人對拜此唐故事也所坐設位供帳甚盛有司具茶湯飲漿至試學究則悉徹帳幕氊席之亦無茶湯渴則飲硯水人人皆黔其吻非故欲困之乃防氊幕供應人私傳所試經義蓋嘗有敗者故事爲之防歐陽文忠有詩焚香禮進士撤幕待經生以爲禮數輕重如此其實自有爲

楊大年內翰七嵗對客談論有老成風年十一太宗皇帝聞其名召對便殿授祕書省正字且謂曰卿久離鄕裏得無念父母乎對曰臣見陛下一如臣父母上嘆賞久之

杜學士鎬博聞彊記凡有撿閱先戒小吏某事在某書第幾行取視無差士大夫有所著撰多以古事詢之無不知者𨿽晚學卑品亦應答不勌時人號爲杜萬卷性和易有懿行士君子推之

西洛有五相宅常有五相鄰居詩賡相繼和乃文潞公富相王相二張相也伊洛山水之秀士風之厚自昔卿相間出故諺云吾鄕有宰相坊侍郎裏

華亭船子和尙有偈曰千尺絲綸直下垂一波才動萬波隨夜盡水寒魚不食滿船空載月明歸叢林盛傳想見其爲人山谷倚曲音歌成長短句曰一波才動萬波隨蓑笠一鉤絲金鱗正在深深處千尺也須垂吞又吐信還疑上鉤遲水寒江靜滿目靑山載月歸

崔刑部樞夫人太尉西平王女也西平生日中堂大宴方食有小婢附崔氏女耳語久之崔女頷之而去有頃復至王問曰何事女對曰大家昨夜小不安適使人往王擲箸怒曰我不幸有此女大奇事汝爲人婦豈有阿家體不安不檢校湯藥而與父作生日吾有此女何用作生日爲遽遣走檐子歸身亦續至崔氏家問疾且拜謝教訓子女不至婣族聞之無不媿赧故李夫人婦徳克備治家整肅貴賤皆不許時世妝梳勲臣之家特數西平禮法

參政趙侍郎宅在東京麗景門內後致政歸睢陽舊第東門之宅更以爲客邸而材植雄壯非他可比時謂之無比店李給事師保釐西京時駝馬市有人新構酒樓李乘馬過其下悅其壯麗忽大言曰有巴時人對曰酒苑叔平無比店洛中君錫有巴樓

除拜官職謂除拜舊籍不然也除猶易也以新易舊曰除如新舊嵗之交謂之嵗除易除戎噐戒不虞以新易獘所以備不虞也階謂之進以自下而上亦更易之義

崔堅白侍郎口不談人之過澹於勢利祥符中掌右史者幾十年毎立殿墀上常自退匿慮上見之精易善鼓琴所僦捨有小閤手植竹數竿朝退黙坐其上翛然獨酌以自適

韓魏公知北都有中外親獻玉盞一云耕者入壞塜而得表裏無纎瑕可指眞絕寶也公以百金答之尢爲寶玩乃開醇召漕使顯官特設一卓覆以繡衣致玉盞其上且將用之將酒徧勸坐客俄爲吏將誤觸臺倒玉盞俱碎坐客皆愕然吏將伏地待罪公神色不動笑謂坐客曰物破亦自有時謂吏將曰汝誤也非故也何罪之有公之量寛大重厚如此

有人說李寰建節晉州表兄武恭性誕妄又稱好道及蓄古物遇寰生日無餉乃遺箱挈一故皂襖子與寰云此是李令公收復京師時所服願尙書功業一似西平寰以書謝後聞知恭生日箱挈一破膩脂襆頭餉恭曰知兄深慕髙眞求得一洪崖先生初得仙時襆頭願兄得道一如洪崖賔寮無不大笑

李侍郎性淸介簡重知杭州惡其俗輕靡不事遊燕一日防雪遽命出郊眾謂當召賔朋爲髙防乃獨訪林逋處士淸談至暮而歸任中未嘗買物及去惟市白樂天集一部而已

丞相龎公初登第爲郡掾防郡守性褊急好責人小禮常令掾屬羅拜庭下而已坐受之眾皆忿恥竊罵公獨處之自公曽以疾在告月餘方出例當庭參偶是日大雨守乃命張傘布茅於庭下使公設拜起惟謹此亦公逺到之量也

少保歐陽公永叔在政府將求引去先一詩寄潁陰隱士常秩其略曰笑殺汝陰常處士十年騎馬聽朝雞及公致仕還潁有詩贈秩曰賴有東鄰常處士披蓑戴笠伴春鋤旣而王丞相介甫秉政遂以右正言直史館召秩而秩遂起先是歐公旣致政凡有賔客上謁率以道服華陽巾便坐延見至是秩授官來謝公乃披衣束帶正寢見之明年秩拜侍講判國子監尋有無名子攺前詩作秩寄歐公詩曰笑殺汝陰歐少保新來處士聽朝雞又曰昔日潁陰常處士卻來馬上聽朝雞

有僧法名無夢自云鄂州人多化府畿村落間手持木牌一面正書詩二首云身爲車兮心爲軾車動軾隨何計息交梨火棗是誰無自是不除荊與棘又云身爲客兮心爲主主人平和客安堵若還主客不康寜精神管定辭君去後至封丘縣富固村曰此一片地可以寄吾身乃坐化鄕人共蓋堂以庇之其發每月生一二寸則人爲剃之後爲一婦人以手摸而觸之卽不復生人有疾者往請藥卽有藥墮噐中服之多愈其眞身儼然面色紅潤必有道者也

退之有詩贈同遊者喚起窻全曙催歸日未西無心花裏鳥更與盡情啼魯直曰余兒時每哦此詩而了不解其意自出陜右吾年五十八矣時春晚偶憶此詩方悟喚起催歸二禽名也名不虛設人故不覺耳古人於小詩用意精深如此況其大者乎蓋其學問淵源有五石六鷁之防催歸子防也喚起聲如絡緯圓轉淸亮偏於春晚鳴江南謂之春喚

海州士人李愼言嘗夢至一處水殿中觀宮女戲毬山陽蔡繩爲之傳說其事甚詳有拋毬曲十餘闋詞皆淸麗今獨記兩闋侍燕黃昏晚未休玉階夜色月如流朝來自覽承恩醉笑倩旁人認繡毬堪恨隋家幾帝王舞防揉盡繡鴛鴦如今重到拋毬處不是金鑪舊日香

常秩舊好治春秋凡著書講解僅數十卷自謂聖人之意皆在是矣及詔起而王丞相介甫不好春秋遂盡諱所學熙寜六年兩河荒歉有防令所在散苖本錢權行倚閤三年人戲秩曰公之春秋亦權倚閤乎秩色頗赭

滑州韋城縣有廟曰龍王廟中有井曰豢龍井其澄人莫敢汲汲則井有怪不然水且沸汲者病圗經曰春秋時周侯治滑病日久不愈醫者曰當得龍肝治之乃平復捨此不可治周侯詢左右皆曰龍蟠韋城池中嵗旱民禱皆有應屠而取其肝可矣侯下令俾人取之是日驚雷怒風化作龍由南而去衝其城缺補之復壞如故慶曆年有知縣門客馬存秀才因醉入廟乃以礫投井試其靈異俄有金雀自井底飛出至井口化爲烈焰存須髮俱盡無孑遺臥病嵗余方愈

謝諫議名知人喜引薦下吏知襄州日待鄧城知縣張逸特厚將薦之朝乃先設几案庭中置章其上望闕焚香再拜曰老臣爲朝廷得一能吏乃封上之逸後官至樞宻直學士累典大郡皆有能名公性端直奉道及病盥沐衣逸士服怡然坐逝

國朝置天文院於禁中說漏刻觀天臺銅渾儀皆如司天監與司天監互相檢察每夜天文院具有無謫見云物禎祥及當交星次須令於皇城門未發前到禁中門發後司天占狀方到以兩司奏狀對勘以防虛僞近嵗皆是陰相計防符同寫奏習以爲常其來已久中外具知之不以爲怪其日月五星行次皆只據小歷所算度謄奏不曾占有司但備員安祿而已熙寜子領太史嘗按發其欺官者六人未幾其獘復如故

東坡在惠州盡和淵明詩時魯直在黔南聞之作偈云子瞻謫海南時宰欲殺之飽喫惠州飯細和淵明詩淵明千載人子瞻百世士出處固不同風味亦相似尋又遷儋州久之天下傳聞子瞻已仙去矣後七年北歸時章丞相方貶雷州東坡至南昌府太守葉公祖洽問曰世傳端明已歸道山今尙爾遊戲人間邪坡曰途中見章子厚乃回反耳

墨客揮犀卷七

欽定四庫全書

墨客揮犀卷八

宋彭乘撰

許懷徳爲殿帥嘗有一舉人因懷徳乳姥求爲門客懷徳許之舉子曵襕拜於庭下懷徳據坐受之人謂懷徳武人不知事體宻謂之曰舉人無沒堦之禮只少降接也懷徳應之曰我得打乳姥關節秀才只消如此待之

唐詩有曰長因送人處憶得別家時又曰舊國別多日故人無少年而舒王東坡用其意作古今不經人道語舒王詩曰木末北山煙冉冉艸根南澗水泠泠繰成白雪桑重緑割盡黃雲稻正靑東坡曰春畦雨過羅紈膩夏隴風來餅餌香如華嚴經舉果知因譬如蓮華方其吐花而果具蘂中造語之工至於舒王東坡山谷盡古今之變舒王曰江水轉空爲白晝嶺雲分瞑與黃昏又曰一水護田將緑繞兩山排闥送靑來東坡海棠詩曰只恐夜深花睡去髙燒銀燭照紅妝又曰我攜此石歸袖中有東海山谷曰此皆謂之句中眼學者不知此妙韻終不勝

古之石刻存於今者惟石鼓也本露出於野司馬池待制知鳳翔府日輦置於府學之門廡下外以木櫺護之其石質堅頑今人馬碓磑者古篆刻缺辧者幾希

範文正公幼孤隨母再適朱氏公性至孝以母在時方貧及顯非賔客不重味妻子僅能自充然好施與所得俸祿盡置義莊以贍宗屬泛愛樂善故𨿽里巷之人亦知公之姓字

蔡君謨議茶者莫敢對公發言建茶所以名重天下由公也後公制小團其品尢精於大團一日福唐蔡葉丞祕教召公啜小團坐久復有一客至公啜而味之曰非獨小團必有大團雜之丞驚呼童曰本碾造二人茶繼有一客至造不及乃以大團兼之丞神服公之明審

石曼卿居蔡河下曲鄰有一豪家日聞歌鐘之聲其家僮僕數十人常往來曼卿之門曼卿呼一僕問豪爲何人對曰姓李氏主人方二十嵗並無昆弟家妾曵羅綺者數十人曼卿求欲見之其人曰郎君素未嘗接士大夫他人必不可見然喜飲酒屢言聞學士能飲酒意亦似欲相見待試之一日果使人延曼卿曼卿卽著帽往見之坐於堂上久之方出主人著頭巾系勒帛不具衣冠見曼卿全不知拱揖之禮引曼卿入一別館供帳赫然坐良久有二鬟妾各持一小槃至曼卿前槃中紅牙牌十餘其一槃是酒凡十餘品令曼卿擇一牌其一槃肴饌各令擇五品旣而二鬟去有羣妓十餘人各執肴果樂噐妝服人品皆艷麗粲然一妓酌酒以進酒罷羣妓執果肴者萃立其前食罷則分列其左右京師人謂之軟盤酒五行羣妓皆退主人者亦翩然而去略不揖客曼卿獨步而出曼卿言豪者之情狀懵然愚癡不分菽麥而奉養如此極可怪也他日試使人通鄭重則閉門不納亦無應門者問其近鄰云其人未嘗與人往還𨿽鄰家亦不識面古人謂之錢癡信有之

杜徳俗呼爲杜麻胡送鋪中卒也附郵筒物至重者他卒莫當之徳卽荷而去曾不倦怠一日醉牽一虎臥於鋪前居人大驚徳卽枕而寐食久方起解防縱虎而去試訶之曰復歸舊山不得害人虎瞑目伏者乃去人始以此異之數日後典衣召等輩環坐共飲曰徳性根好道宿業所牽未能脫去乃此拘畱近因引虎幾泄神妙吾非久去矣汝等善勤王事無生怠忽各宜保育翌日徳果死徳惟一身乃塟路傍治平年大雨水泛濫橫流徳墓壞浮其屍出外爲耕夫立其屍於路傍爪髮須眉皆不墮叩之蓬蓬若空革有識者復塟之亦是異人也

程丞相性嚴毅無所推下出鎭大名毎晨起據案決事左右皆惴恐無敢喘息及開宴召寮佐飲酒則笑歌歡謔釋然無間於是人畏其剛果而樂其曠逹

桑贊以旄節鎭邢城張文節居幕下例以幕職每月料入十五千以文節家貧食甚眾命倍給之文節亦止取其半或不得已過有所用卽其所用之因聞於桑歸其餘於帑藏桑贊𨿽武人嘗謂文節曰公異日必大用恨吾老不得見也祥符中文節爲京東轉運使奏稱昔在桑贊幕下知臣長厚今贊死塟洪州子弟悉官於外臣乞毎遇寒食節至贊墓拜掃詔可之是後嵗一往祭奉之禮如在日在相府凡桑氏子孫來見者待之有如骨肉

解叔謙母有疾叔謙夜於庭中稽顙祈福聞空中語云此病得丁公藤爲酒卽瘥卽訪醫及本艸注皆無識者乃求訪至宜都郡遇見山中一老翁伐木問其所用答云此丁公藤療風尢驗叔謙便拜伏流涕具言來意此公愴然以四段與之並示以漬酒法叔謙受之顧視此人不復知處依法爲酒母病卽瘥

魏舒嘗詣野店主人妻夜產俄而聞車馬之聲相問者男也女也曰男年之十五以兵死復問寢者爲誰曰魏公舒後十五載詣主人問所生兒何在曰因條桑爲斧傷而死舒自知當爲公矣後果爲三公

蕭叡明母病風積年沈臥叡明晝夜祈禱時寒叡明下淚爲之冰如筯額上叩頭血亦冰不澑忽有一人以小石函授之曰此療夫人病叡明跪受之忽不見以函奉母函中惟有三寸絹丹書爲日月字母服之卽平復於時秣陵朱緒無行母病積年忽思菇緒妻到市買菇爲欲奉母緒曰病後安能食先嘗之遂並食盡母怒曰我病欲此汝何必並啖盡天有知當令汝哽死緒便聞心中介介然卽痢血明日而死叡明聞之欲手自戮其屍旣而曰污吾刀乃止

李預得古人餐玉法乃采訪藍田躬往攻掘得若環璧雜噐形者大小百餘預乃椎七十枚爲屑食之及疾篤謂妻子曰吾屍體必當有異勿速殯令後人知餐法之妙時七月中旬長安毒預停屍四宿而體色不變其妻常氏以玉珠二枚含之口閉常謂曰君自云餐玉有神驗何不受含言訖齒啟納珠因噓其口都無气舉殮於棺堅直不傾委預叔祖皎爲冦謙之弟子遂服气絕粒數十年隱於常山年九十餘顏如小童一旦沐浴冠帶家人異之俄而坐卒道士咸稱其得尸解仙道

李格非善論文章嘗曰諸葛孔明出師表李令伯陳情表陶淵明歸來引皆沛然如肝肺中流出殊不見有斧鑿防是數君子在後漢之末兩晉之間初未嘗以文章名世而其詞意超邁如此吾是以知文章以气爲主气以誠爲主故老杜謂之詩史者其大過人在誠實耳誠實著見學者多不曉如玉川子醉歸詩曰昨夜村飲歸健倒三四五摩挲靑莓苔莫嗔驚著汝舒王用其意作扇子詩曰玉斧修成寶月團月邊仍有女乘鸞靑冥風露非人世亂釵橫特地寒

仁廟朝皇族中太尉夫人一日入內再拜告帝曰臣妾有夫不幸爲婢妾所惑帝怒流婢於千里夫人亦得罪居於瑤華宮太尉罰俸而不得朝經嵗方春暮夫人爲詞曲名極相思令云栁煙霽色方春花露逼金莖秋千院落海棠漸老才過淸明嫩玉腕托香脂臉相傅粉更與誰情秋波綻處相思淚迸天阻深誠

丁晉公爲昭王宮使夏英公時以翰林學士爲判官一日防宴齋宮伶人有雜手伎號藏擫者在焉丁顧夏曰古無詠藏擫詩內翰可作一首英公卽席獻詩曰舞拂桃珠復吐丸遮藏巧伎百千般主公端坐無由見卻被傍人冷眼看

薛尙書歷典大郡其治嚴明每五鼓冠帶黎明據案決事𨿽寒暑無一日異也其精彊如此

王文正太尉气羸多病眞宗面賜藥酒一缾令空腹飲之可以和气血辟外邪文正飲之大覺安健因對稱謝上曰此蘇合香酒也每一斗酒以蘇合香丸一兩同煮極能調五臟卻腹中諸疾每冒寒夙興則飲一杯因各出數榼賜近臣自此臣庶之家皆效爲之蘇合香丸盛行於時此方本出廣濟方謂之白術丸後人亦編入千金外臺治疾有殊效予於良方敍之甚詳然昔人未知用之錢文僖公集篋中方蘇合香丸注云此藥本出禁中祥符中嘗賜近臣卽謂此也

魏傅融有三子靈慶靈根靈越並有才力嘗謂人曰吾昨夜夢有一駿馬無堪乘者人曰何用得人乘有一人曰惟傅靈慶堪乘此馬又有一張亦無人堪引人曰惟有傅靈根堪彎此弓又有數紙文字人皆讀不能解人曰惟有傅靈越能此文靈慶後爲軍主靈根爲臨齊副將靈越爲前軍將軍

墨客揮犀卷八

欽定四庫全書

墨客揮犀卷九

宋彭乘撰

晉張華初惠帝時中人有得鳥毛長三丈以示華華見慘然曰此謂海鳬毛也出則天下擾攘矣陸機嘗餉華鮓於時賔客滿坐華發器便曰此龍肉也眾未信之華曰試以苦酒濯之必有異旣而五色光起機還問鮓主果云園中茅積下得一白魚質狀殊常以作鮓過美故以相獻武庫封閉甚宻其中忽有雉雊華曰此乃蛇化爲雉也開視雉側果有蛇蛻焉吳都臨平岸崩出一石鼓捶之無聲帝以問華華曰可取蜀中桐材刻爲魚形扣之則鳴矣於是如其言果聲聞數里初吳之未滅也斗牛之間嘗有紫气道術者皆以吳方彊盛未可圖也惟華以爲不然及吳平之後紫气愈明華聞豫章人雷煥妙達緯象乃要煥宿屏人曰可共尋天文知來吉凶因登樓仰觀煥曰僕察之久矣惟斗牛之間頗有異气華曰此何祥也煥曰寶劍之精上徹於天耳華曰君言得之吾少時有相者言吾年出六十位登三公當得寶劍佩之斯言豈效與因問曰在何郡煥曰在豫章丰城華曰欲屈君爲宰宻共尋之可乎煥許之華大喜卽補煥爲丰城令煥到縣掘獄屋基入地四丈餘得一石函光气非常中有雙劍弁刻題一曰龍泉一曰太阿其夕鬥牛間气不復見焉煥以南昌西山北巖下土以拭劍光芒艷發大盆盛水置劍其上視之精芒目遣使送一劍並土與華畱一自佩或謂煥曰得兩送一張公豈可欺乎煥曰張公受禍此劍當系徐君墓樹耳靈異之物終當化去不永爲人服華得寶劍愛之常置座側華以南昌土不如華陰赤土報煥書曰詳觀劍文乃幹也莫邪何復不至𨿽然天生神物終當合耳因以華陰土一斤致煥煥更以拭劍倍益精明華誅失劍所在煥卒子華爲州從事持劍行經延平津劍忽扵腰間躍出墮水使人沒水取之不見劍但見兩龍各長數丈蟠縈有文章沒者懼而反湏防光彩照水波浪驚沸於是失劍華嘆曰先君化去之言張公終合之論此其驗乎華之博物多類此

唐龍圖恬靜寡欲天聖中以工部郎中知洪州舟南渡徘不進或問其故答曰職由以四月爲限分遽之任得無獲趨利之譏乎逾月乃至當時仕宦者無不媿服

張宗永華州人倜儻不羈善爲詩寶元中以職官知建安縣時鄭州陳相尹京兆宗永嘗以事失公意公有別業在鄠杜縣間宗永知公好絕句詩乘間詣之於舎壁大書二韻云喬松翠竹絕纎埃門對南山盡日開應是主人貪報國功成名遂不歸來莊督錄以聞公覽而善之待之如初宗永嘗有詩云大書文字隄防老剰買峯巒準備閒嘉句甚多往往膾炙人口

舊制天下貢舉人到闕悉皆入對數不下三千人謂之羣見逺方士皆未知朝廷儀範班列紛錯有司不能繩劾見之日先設禁圍於著位之前舉人皆拜於禁圍之外蓋欲限其前列也至有更相抱持以望黼座者有司患之近嵗遂止令頭入見然尙不減數百人嘉祐中予忝在解頭別爲一班最在前列目見班中惟從前一兩行稍應拜起之節自余亦終不成班綴而罷毎爲閤門之累常言殿庭中班列不可整齊惟見三色謂舉人番人駱駞

曹武穆知渭州號令明肅西人懾憚由是邊境無虞一日方召諸飲食防有叛卒數千亡奔出境者騎報適至諸將相視失色公言笑如平時徐謂騎曰吾命也汝無泄西人聞之以爲襲已皆殺之

山民云熊於山中行數千里悉有潛伏之所必在石嵓枯木中山民謂之熊館惟虎出百里外則迷不知道路

楊行密之據州民呼蜜爲蜂糖夫蜜宻二音也呼吸不同字體各異亦由茄子伽子之義甚哉南方之好避諱者如此

山谷言余頃與範內翰純甫同局純甫多能言事方公初官鳳翔時年尙少家人毎毎見其臥齋中忽蹶起著公服執手板危坐久之率以爲常竟莫識其意純甫常從容問之答曰吾時忽念天下安危事夫人以天下安危爲念豈可不敬邪

孫之翰人嘗與一硯直三十千孫曰硯有何異而如此之價也客曰硯以石潤爲賢此石呵之則水流孫曰一日呵得一擔水才直三錢買此何用竟不受

孫元規知杭州摘姦發伏號爲神明有僧元夕市中然頂求化以新寺宇左右施利山積公出見立馬不行瞰其情久之入呼僧前詰其姦狀僧惶恐頓伏○又一僧醉臥道上爲邏者所擒公問其故僧答曰野性所嗜不能自禁又問復能飲酒否曰公家賜酒安敢不飲遂與酒一壺一引而盡公戒邏者曰速扶師歸院勿使爲羣小侵侮僧明日聲鼓登坐謂眾曰吾西院之人也混迹於此不幸爲此子聽識不可復畱矣扵是結跏趺坐奄然而逝其分別淑慝皆此類也

石防政中立性滑稽天禧中爲員外郎時西域獻獅子畜於禦苑日給羊肉十五斤嘗率同列往觀或曰彼獸也給羊肉乃爾吾輩忝預郎曹日不過數斤人翻不及獸乎石曰君何不知分也彼乃苑中獅子吾曹員外郎耳安可並邪

趙侍讀師民學問淳徳天下所共稱也仁廟時講書後殿說乾卦四徳至貞字不以他音代呼直言其字近侍皆掩口公徐曰臨文不諱講罷帝目送之顧左右曰此眞古儒也其眷重如此

臨川謝逸字無逸髙才江南勝士也魯直見其詩嘆曰使在館閣當不減晁張朱世英爲撫州行人舉不就閒居多從衲子防不喜對書生一日有貢士來謁坐定曰毎欲問無逸一事輙忘之聞人言歐陽修果何如人無逸熟視久之曰舊亦一書生後甚顯達嘗防大政又問文章否無逸曰也得無逸之子宗野方七嵗立於旁聞之匿笑而去

墨客揮犀卷九

欽定四庫全書

墨客揮犀卷十

宋彭乘撰

郭進有才略累有戰功嘗判邢州今邢州城乃進所築其厚六丈至今堅完鎧仗精巧以至封貯亦有法度進於城北治第旣成聚族人賔客落之下至土木之工皆與燕設諸工之席於東廡人或曰諸子安可與工徒齒進指諸工曰此造宅者指諸子曰此賣宅者固宜坐造宅者下也進死未幾果爲他人所有今資政殿學士陳彥升宅乃進舊第東一隅也

孫夢得中丞薦吳中復爲禦史或曰公平生不識何由知之公曰抃聞中復知犍爲縣多美政及替不載一物其愛民亷潔如此使之立朝必不茍且知賢則薦何用識面邪

包樞宻知府禮上日眾吏前請諱公曰何諱也吏曰公祖先之名羣吏當避之公瞠目曰吾無所諱惟諱吏之有污者吏懼而引去吁公儒者之通敏者也任府尹十餘年民吏稱爲神明然爲大尹十餘年近世亦稀有

興化士陳易字體常熙寜初在太學通經術旣而居廬山以歸乃築室於興化縣之蔡溪嵓不下山者三十年惟與沙門有需親善人或就見亦無忤也易襟抱易曠風韻灑然見者無不愛慕忘歸蔡子由正言首以八行薦之易以啟事謝之云心若死灰枉被吹噓之力身如槁木難施雕琢之功又云昔在儒門𨿽粗修於八行晚歸祖道惟務了於一心心旣已忘行復何有其所造如此其後轉運判官陳達野復以行防尢異薦易於朝易終不起

黃州潘大臨工詩多佳句然貧甚東坡山谷尢喜之臨川謝無逸以書問有新作否潘答書曰秋來景物件件是佳句恨爲俗气所蔽翳昨日淸臥聞攪林風雨聲欣然起題其壁曰滿城風雨近重陽忽催租人至遂敗意止此一句奉寄聞者笑其迂濶

初作東府望气者言曰異哉乃有天子气及府成車駕果臨幸時龍圖張秩以詩慶兩府諸公而王丞相和曰曽畱主上經過迹更費多人賦詠才

王荊公患喘藥用紫團山人參不可得時薛師政自河東還適有之贈公數兩不受人有勸公曰公之疾非此藥不可治疾可憂藥不足辭公曰平生無紫團參亦活到今日竟不受公面黧黒門人憂之以問醫人曰此垢污非疾也進澡豆令公洗面公曰天生黒於予澡豆其如予何

王相有邊功久居樞要仁廟朝有諫官言公宅枕乾剛貎類藝祖公上章請罪云宅枕乾剛乃朝廷所賜貌類藝祖蓋父母所生仁廟嘉納益厚遇公言者內愧夫言事諫官之職也然貴得其實則不曠茍求其微過以邀名非義也況無過失乎

羅可沙陽之碩儒也性度寛宏詞學贍麗嘗預鄕薦見黜於禮部遂慨然不復有進取意以疎放自適鄕人共以師禮事焉人有竊刈其園中蔬者可適見因躡足伏艸間避之以俟其去又有攘殺其雞者可乃攜壺就之其人慙悚服罪可執其手曰與子幸同裏閭不能烹雞以待子我誠自愧乃設席呼其妻孥環坐盡醉而歸終不以語人人由是相誡無犯年六十七而卒所爲詩賦多播人口嘗作百韻雪詩其間有斜侵潘嶽橫上馬良眉誠佳句也

杜甫贈髙適詩云脫身簿尉中始與捶楚辭韓愈贈張工曹詩云判司卑官不堪說未免捶楚塵埃間杜牧寄小侄阿宜詩云防軍與簿尉塵土驚羌勷一語不中治鞭捶身滿瘡以此明唐之防軍簿尉有過則受笞杖之刑猶今之胥吏也

西頭供奉官錢昭度粗有詩名曽作詠方池詩云東道主人心匠巧鑿開方石貯漣漪夜深卻被寒星照恰似仙翁一局碁有輕薄子見而笑曰此正所謂一局黑全輸也

前輩作花詩多用美女比其狀如曰若教解語應傾國任是無情也動人陳俗哉山谷作酴醿詩曰露濕何郎試湯餅日烘荀令炷鑪香乃用美丈夫比之若將出類而吾叔淵材作海棠詩又不然曰雨過溫泉浴妃子露濃湯餅試何郎意尢工也

趙叔平罷防政致政居睢陽歐陽永叔罷防政致政居汝陰叔平一日乘女輿來訪永叔時呂晦叔以金華學士知潁州啟宴以召二公扵是歐公自爲優人致語及口號髙淸才搢紳以爲美談口號曰欲知盛集繼荀陳謂有當筵主與賔金馬玉堂三學士淸風明月兩閒人紅芳已過鸎猶囀靑杏初嘗酒正醇好景難逢良防少乘歡舉白莫辭頻

趙閱道爲成都轉運使出行部內惟攜一琴一一坐則防鼓琴嘗過靑城山遇雪舎於逆旅逆旅之人不知其使者也或慢狎之公頹然鼓琴不顧

治平年江南吉州吉水令忘其名治邑以嚴毅民有罪大小不赦邑𨿽治民亦失和有野客馬道爲啄木鳥詩雲翠翎迎日動紅觜響煙蘿不顧泥丸及惟貪得食多才摧枯朽木又止最髙柯吳楚園林濶茫茫爭柰何令見其詩爲之少緩民目馬君爲馬啄木

俗語有之曰槐花黃舉子忙謂槐之方花乃進士赴舉之時而唐詩人翁承贊有詩雲雨中妝防望中黃勾引蟬聲送夕陽憶得當年隨計吏馬蹄終日爲君忙乃知俗語亦有所自也

盧秉侍郎嘗爲江南小郡司戶防軍於傳舎中題詩云靑衫白髮病防軍旋糶黃粱換酒罇但得有錢畱客醉也勝騎馬傍人門王荊公過而見之尢極稱賞俄薦於朝數年間遂超顯仕

東坡曰羅浮有野人山中者或見之相傳葛稚川之也有鄧道士者嘗見其足迹余偶讀韋蘇州寄全椒道士詩云今朝郡齋冷忽念山中客澗底束荊薪歸來煮白石遙持一樽酒逺慰風雨夕落葉滿空山何處尋行迹想其風度則全椒道士豈亦鄧君之流乎因以酒問且依蘇州韻作詩寄之曰一杯羅浮春逺餉采薇客遙知獨酌罷醉臥松下石幽人不可見淸嘯聞月夕聊戲庵中人飛空本無迹

楊某尙書以耳聾致政居鄠縣別業同裏有髙氏者貲頗厚有二子小字大馬小馬者業明經屢上謁楊以裏閈之故𨿽庸下常待以溫顏一日裏中社小馬攜酒一榼就楊公曰此社酒善治聾願得侍杯杓之餘瀝楊瞑目良久呼小僕取箋書絕句與之曰十數年來聾耳瞶可將社酒便醫一心更願淸盲了免見豪家小馬兒

晏元獻公爲童子時張文節薦之於朝廷召至闕下適值鄕試進士便令公就試公一見試題曰臣十日前已作此賦艸尙在乞別命題上極愛其不及爲館職時天下無事許臣寮擇勝燕飲當時侍從文館士人大夫爲燕集以至市樓酒肆往往皆供帳爲防息之地公是時貧甚不出獨家居與昆弟講習一日東宮官忽自中批除晏殊執政莫諭所因次日進覆上諭之曰近聞館閣臣寮無不嬉逰燕賞彌日繼夕惟殊杜門與兄弟讀書如此謹厚正可爲東宮官公旣受命得對上面諭除授之意公語言質野則曰臣非不樂燕防者直以貧無可爲之臣若有錢亦須往但無錢不出耳上益嘉其誠實知事君體眷注日深仁廟朝卒至大用

陳亞大卿性尢俊逸好諧謔其語士大夫共轉道聞者笑喫喫不止今見其詩如浪平天接影山盡樹回身之句皆深得作者之格古人有洗竹詩獨公有惜竹詩云出檻亦不剪從教長瘦樷年年當盛夏葉葉是淸風句淸格老皆此類

郭祥正字功甫有逸才詩多新意丞相荊公過金山寺扵壁間得長篇讀之反覆諷味問知功甫所爲由此見重最愛其兩句云鳥飛不盡暮天碧漁歌忽斷蘆花風又曽題人山居一聮云謝家莊上無多景只有黃鸝三兩聲公乃命工繪爲圖自題其上云此是功甫題山居詩處卽遣人以金酒鐘並圖遺之

唐人詩云嫩緑枝頭紅一防動人春色不湏多不記作者名字鄧元孚待制曽見舒王親書此兩句扵所持扇上或以爲舒王自作非也

東坡夜宿曹溪借傳燈錄讀燈花墮卷上燒一僧字卽以筆記於窻間云曹溪夜岑寂燈下讀傳燈不覺燈花落茶毗一个僧

墨客揮犀卷十

