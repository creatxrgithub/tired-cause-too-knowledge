

欽定四庫全書

子部十二

西京雜記

小說家一【雜事之屬】提要

【臣】等謹案西京雜記六卷舊本題晉葛洪撰考黃伯思東觀餘論稱此書中事皆劉歆所說葛稚川采之其稱餘者皆歆本文云云今檢書後有洪跋稱其家有劉歆漢書一百卷考校班固所作殆是全取劉氏有小異同固所不取不過二萬許言今鈔出爲二卷名曰西京雜記以補漢書之闕據此則其書乃劉歆原本洪特鈔錄爲二卷耳舊題洪撰者非也此書初見於隋書經籍志者二卷本不著撰人名氏漢書匡衡顏師古注稱今有西京雜記者出於里巷亦不言作者爲何人至段成式酉陽雜爼廣動植篇始載葛稚川就上林令虞淵問艸木名今在此書第一卷

中則指爲葛洪者實起於唐之中葉舊唐書經籍志宋史藝文志遂直注作晉葛洪撰蓋沿此說致悞而酉陽雜爼語資篇別載庾信作詩用西京雜記事旋自追攺曰此吳均語恐不足用晁公武讀書志亦稱江左人或以爲吳均依托今考晉書葛洪載洪所著有抱朴子神仙良吏集異等金匱要方肘後備急方並諸雜文共五百餘卷並無西京雜記之名則此書決非洪所撰特其中所記與班書防校往往錯互不合則小有異同之語洪跋固自言之未足爲疑也今兼題劉歆葛洪姓名以從核實其書諸志皆作二卷今本作六卷據書錄解題蓋宋人所分今亦仍之其所纂述𨿽多爲小說家言而采摭繁富取材不竭李善注文選徐堅作初學記已引其文杜甫詩事謹嚴亦多采其語詞人沿用數百年久成故實固有足取者矣乾隆四十一年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

西京雜記卷一

漢劉歆撰

晉洪輯

漢髙帝七年蕭相國營未央宮因龍首山制前殿建北闕未央宮周二十二里九十五步五尺街道周七十里臺殿四十三其三十二在外其十一在後宮池十三山六池一山一亦在後宮門闥凡九十五

武帝作昆明池欲伐昆明夷教習水戰因而於上防戲養魚魚給諸陵廟祭祀余付長安市賣之池周四十里

漢制宗廟八月飲酎用九醖太牢皇帝侍祠以正月旦作酒八月成名曰酎一曰九醖一名醇酎

京師大水祭山川以止雨丞相禦史二千石禱祠如求雨法

天子筆管以錯寶爲跗毛皆以秋兔之毫官師路扈爲之以雜寶爲匣厠以玉璧翠羽皆直百金

漢制天子玉几冬則加綈錦其上謂之綈幾以象牙爲火籠籠上皆散華文後宮則五色綾文以酒爲書滴取其不冰以玉爲硯亦取其不冰夏設羽扇冬設繒扇公侯皆以竹木爲幾冬則以細罽爲槖以憑之不得加綈錦

武帝時西域獻吉光裘入水不濡上時服此裘以聼朝髙帝戚夫人善皷瑟擊築帝常擁夫人倚瑟而歌畢每泣下流漣夫人善爲翹袖折腰之舞歌出塞入塞望歸之曲侍婢數百皆習之後宮齊首髙唱聲入雲霄

戚姬以百鏈金爲彄環照見指骨上惡之以賜侍兒鳴玉耀光等各四枚

趙王如意年幼未能親外傅戚姬使舊趙王內傅趙媼傅之號其室曰養徳宮後攺爲魚藻宮

惠帝嘗與趙王同寢處呂后欲殺之而未得後帝早獵王不能夙興呂后命力士於被中縊殺之及死呂后不之信以緑囊盛之載以小軿車入見乃厚賜力士力士是東郭門外官奴帝後知腰斬之後不知也

樂逰苑自生玫瑰樹下多苜蓿苜蓿一名懷風時人或謂之光風風在其間常蕭蕭然日照其花有光采故名苜蓿爲懷風茂陵人謂之連枝艸

太液池邊皆是雕胡紫萚緑節之菇之有米者長安人謂爲雕胡葭蘆之未解葉者謂之紫萚菇之有首者謂之緑節其間鳬雛鴈子布滿充積又多紫龜錄鼈池邊多平沙沙上鵜鶘鷓鴣防防鴻鶂動輒成羣

終南山多離合艸葉似江蘺而紅緑相雜莖皆紫色气如蘿勒有樹直上百丈無枝上結藂條如車蓋葉一靑一赤望之班駮如錦繡長安謂之丹靑樹亦雲華蓋樹亦生熊耳山

漢帝相以秦王子嬰所奉白玉璽髙祖斬白蛇劍劍上七采珠九華玉以爲飾雜厠五色琉璃爲劍匣劍在室中光景猶照於外與挺劍不殊十二年一加磨瑩刅上常若霜雪開匣拔鞘輒有風气光彩射人

漢防女常以七月七日穿七孔鍼於開襟樓俱以習之宣帝被系郡邸獄臂上猶帶史良娣合采婉轉絲繩系身毒國寶鏡一枚大如八銖錢舊此鏡照見妖魅得佩之者爲天神所福故宣帝從危獲濟及卽大位毎持此鏡感咽移辰常以琥珀笥盛之緘以戚裏織成錦一曰斜文錦帝崩不知所在

霍光妻遺淳於衍蒲桃錦二十四疋散花綾二十五疋綾出鉅鹿陳寶光家寶光妻其法霍顯召入其第使作之機用一百二十鑷六十日成一疋疋直萬錢又與走珠一琲緑綾百端錢百萬黃金百兩爲起第宅奴婢不可勝數衍猶怨曰吾爲爾成何功而報我若是哉

濟陰王興居反始舉兵大風從東來直吹其旌旗飛上天入云而墮城西井中馬皆悲鳴不進左右李廓等諫不聼後卒自殺

五鹿充宗受學於成子成子少時嘗有人過之授以文石大如鷰卵成子吞之遂大明悟爲天下通儒成子後病吐出此石以授充宗充宗又爲碩學也

始元元年黃鵠下太液池上爲歌曰黃鵠飛兮下建章羽肅肅兮行蹌蹌金爲衣兮菊爲裳唼喋荷荇出入蒹葭自顧菲薄愧爾嘉祥

漢帝送死皆珠襦玉匣匣形如鎧甲連以金縷武帝匣上皆鏤爲蛟龍鸞鳯龜麟之象世謂爲蛟龍玉匣

成帝設云帳云幄云幕於甘泉紫殿世謂爲三云殿漢掖庭有月影臺雲光殿九華殿鳴鑾殿開襟閣臨池觀不在簿籍皆繁華窈窕之所棲宿焉

趙飛鷰女弟居昭陽殿中庭彤朱而殿上丹漆砌皆銅沓黃金塗白玉階壁帶往往爲黃金缸含藍田璧明珠翠羽飾之上設九金龍皆銜九子金鈴五色流蘇帶以緑文紫綬金銀花鑷每好風日幡旄光影照耀一殿鈴鑷之聲驚動左右中設木畫屏風文如蜘蛛絲縷玉几玉牀白象牙簟緑熊席席毛長二尺餘人眠而擁毛自蔽望之不能見坐則沒膝其中雜燻諸香一坐此席餘香百日不歇有四玉鎭皆達照無瑕缺扉多是緑琉璃亦皆達照毛髮不得藏焉椽桷皆刻作龍蛇縈繞其間鱗甲分明見者莫不兢栗匠人丁緩李菊巧爲天下第一締構旣成向其姊子樊延年說之而外人稀知莫能者

積艸池中有瑚樹髙一丈二尺一本三柯上有四百六十二條是南越王趙佗所獻號爲烽火樹至夜光景常欲燃

昆明池刻玉石爲魚每至雷雨魚常鳴吼鬐尾皆動漢世祭之以祈雨往往有驗

初修上林苑羣臣逺方各獻名果異樹亦有制爲美名以標奇麗梨十紫梨靑梨【實大】芳梨【實小】大谷梨細葉梨縹葉梨金葉梨【出瑯琊王野家太守王唐所獻】瀚海梨【出瀚海北耐寒不枯】東王梨【出海中】紫條梨棗七弱枝棗玉門棗棠棗靑華棗枵棗赤心棗西王棗【出昆侖山】

栗四侯栗榛栗瑰栗嶧陽栗【嶧陽都尉曹龍所獻大如拳】桃十秦桃榹桃緗核桃金城桃綺葉桃紫文桃霜桃【霜下可食】胡桃【出西城】櫻桃含桃李十五紫李綠李朱李黃李靑綺李靑房李同心李車下李含枝李金枝李顏淵李【出魯】羌李燕李蠻李侯李柰三白柰紫柰【花紫色】緑柰【花緑色】査三蠻査羌査猴査椑三靑椑赤葉椑烏椑棠四赤棠白棠靑棠沙棠梅七朱梅紫葉梅紫花梅同心梅麗枝梅燕梅猴梅杏二文杏【材有文采】蓬萊杏【東郭都尉於吉所獻一株花雜五色六出云是仙人所食】桐三椅桐梧桐荊桐林檎十株枇杷十株橙十株安石橊十株楟十株白銀十株黃銀十株槐六百株千年長生十株萬年長生十株扶老木十株守宮槐十株金明二十株揺風十株鳴風十株琉璃七株池離十株離婁十株白兪杜桂蜀漆十株柟四株樅七株栝十株楔四株楓四株

余就上林令虞淵得朝臣所上艸木名二千餘種鄰人石瓊就余求借一皆遺棄今以所記憶列於篇右

長安巧工丁緩者爲常滿燈七龍五鳯雜以芙蕖蓮藕之奇又作臥褥香鑪一名被中香鑪本出房風其法後絕至緩始更爲之爲機環轉運四周而鑪體常平可置之被褥故以爲名又作九層博山香鑪鏤爲奇禽怪獸窮諸靈異皆自然運動又作七輪扇連七輪大皆徑丈相連續一人運之滿堂寒顫

趙飛鷰爲皇后其女弟在昭陽殿遺飛鷰書曰今日嘉辰貴姊懋膺洪冊謹上襚三十五條以陳踴躍之心

金花紫輪帽金花紫羅面衣織成上襦織成下裳五色文綬鴛鴦襦鴛鴦被鴛鴦褥金錯繡襠七寶綦履五色文玉環同心七寶釵黃金步揺合懽圓璫琥珀枕龜文枕

瑚玦馬腦彄雲母扇孔雀扇翠羽扇九華扇五明扇雲母屏風琉璃屏風五層金博山香鑪風扇椰葉席同心梅含枝李靑木香沈木香香螺巵【出南海一名丹螺】九眞雄麝

香七枝鐙

趙后體輕腰弱善行步進退女弟昭儀不能及也但昭儀弱骨丰肌尢工笑語二人並色如紅玉爲當時第一皆擅寵後宮

西京雜記卷一

欽定四庫全書

西京雜記卷二

漢劉歆撰

晉洪輯

元帝後宮旣多不得常見乃使畵工圖形按圖召幸之諸宮人皆賂畵工多者十萬少者亦不減五萬獨王嬙不肯遂不得見後匈奴入朝求美人爲閼氏於是上案圖以昭君行及去召見貌爲後宮第一善應對舉止閒雅帝悔之而名籍已定帝重信於外國故不復更人乃窮案其事畫工皆棄市籍其家資皆巨萬畵工有杜陵毛延壽爲人形醜好老少必得其眞安陵陳敞新丰劉白龔寛並工爲牛馬飛鳥眾勢人形好醜不逮延壽下杜陽望亦善畵尢善布色樊育亦善布色同日棄市京師畵工於是差稀

武帝欲殺乳母乳母告急於東方朔朔曰帝而愎旁人言之益死之速耳汝臨去但屢顧我我當設奇以激之乳母如言朔在帝側曰汝宜速去帝今已大豈念汝乳哺時恩邪帝愴然遂捨之

五侯不相能賓客不得往來婁防丰辯傳食五侯間各得其懽心競致奇膳防乃合以爲鯖世稱五侯鯖以爲奇味焉

公孫起家徒步爲丞相故人髙賀從之食以脫粟飯覆以布被賀怨曰何用故人富貴爲脫粟布被我自有之大慙賀告人曰公孫內服貂蟬外衣麻枲內廚五鼎外膳一肴豈可以示天下於是朝廷疑其矯焉嘆曰寜逢惡賓無逢故人

文帝自代還有良馬九匹皆天下之駿馬也一名浮雲一名赤電一名絕羣一名逸驃一名紫鷰驑一名緑螭驄一名龍子一名麟駒一名絕塵號爲九逸有來宣能禦代王號爲王良俱還代邸

武帝時身毒國獻連環羈皆以白玉作之瑪瑙石爲勒白光琉璃爲鞍鞍在闇室中常照十餘丈如晝日自是長安始盛飾鞍馬競加雕鏤或一馬之飾直百金皆以南海白蜃爲珂紫金爲花以飾其上猶以不鳴爲患或加以鈴鑷餙以流蘇走則如撞鐘磬動飛幡葆後得貳師天馬帝以瑉防石爲鞍鏤以金銀鍮石以緑地五色錦爲蔽泥後稍以熊羆皮爲之熊羆毛有緑光皆長二尺者直百金卓王孫有百餘雙詔使獻二十枚

昭帝時茂陵家人獻寶劍上銘曰直千金壽萬嵗司馬相如初與卓文君還成都居貧愁懣以所著鷫鸘裘就市人陽昌貰酒與文君爲懽旣而文君抱頸而泣曰我平生富足今乃以衣裘貰酒遂相與謀於成都賣酒相如親著犢鼻褌滌器以恥王孫王孫果以爲病乃厚給文君文君遂爲富人文君姣好眉色如望逺山臉際常若芙蓉肌膚柔滑如脂十七而寡爲人放誕風流故悅長卿之才而越禮焉長卿素有消渇疾及還成都悅文君之色遂以發痼疾乃作美人賦欲以自刺而終不能攺卒以此疾至死文君爲誄傳於世

慶安世年十五爲成帝侍郎善鼔琴能爲雙鳯離鸞之曲趙后悅之白上得出入禦內絕見愛幸嘗著輕絲履招風扇紫綈裘與後同居處欲有子而終無嗣趙后自以無子常托以祈禱別開一室自左右侍婢以外莫得至者上亦不得至焉以軿車載輕薄少年爲女子服入後宮者日以十數與之滛通無時休息有疲怠者輙差代之而卒無子

太上皇徙長安居深宮淒愴不樂髙祖竊因左右問其故以平生所好皆屠販少年酤酒賣餅鬭雞蹴踘以此爲懽今皆無此故以不樂髙祖乃作新丰移諸故人實之太上皇乃悅故新丰多無賴無衣冠子弟故也髙祖少時常祭枌楡之社及移新丰亦還立焉髙帝旣作新丰並移舊社衢巷棟宇物色惟舊士女老幼相攜路首各知其室放犬羊雞鴨於通塗亦競識其家其匠人胡寛所營也移者皆悅其似而徳之故競加賞贈月餘致累百金

漢諸陵寢皆以竹爲皆爲水紋及龍鳯之像昭陽殿織珠爲風至則鳴如珩佩之聲

雄讀書有人語之曰無爲自苦故難傳忽然不見雄著太經夢吐鳯凰集之上頃而防

司馬相如爲上林子虛賦意思蕭散不復與外事相關控引天地錯綜古今忽然如睡躍然而興幾百日而後成其友人盛覽字長通牂牁名士嘗問以作賦相如曰合綦組以成文列錦繡而爲質一經一緯一宮一商此賦之迹也賦家之心苞括宇宙總覽人物斯乃得之於內不可得而傳覽乃作合組歌列錦賦而退終身不復敢言作賦之心矣

董仲舒夢蛟龍入懷乃作春秋繁露辭

或問楊雄爲賦雄曰讀賦千首乃能爲之

匡衡字稚圭勤學而無燭鄰捨有燭而不逮衡乃穿壁引其光以書映光而讀之邑人大姓文不識家富多書衡乃與其傭作而不求償主人怪問衡衡曰願得主人書徧讀之主人感嘆資給以書遂成大學衡能說詩時人爲之語曰無說詩匡鼎來匡說詩解人頤鼎衡小名也時人畏服之如是聞者皆解頤懽笑衡邑人有言詩者衡從之與語質疑邑人挫服倒屣而去衡追之曰先生畱聼更理前論邑人曰窮矣遂去不返

長安有儒生曰惠荘聞朱云折五鹿充宗之角乃嘆息曰栗犢反能爾邪吾終恥溺死溝中遂裹糧從云云與言荘不能對逡巡而去拊心謂人曰吾口不能劇談而此中多有

武帝過李夫人就取玉搔頭自此後宮人搔頭皆用玉玉價倍貴焉

杜陵杜夫子善奕棊爲天下第一人或譏其費日夫子曰精其理者足以大禆聖教

成帝好蹴踘羣臣以蹴踘爲勞體非至尊所宜帝曰朕好之可擇似而不勞者奏之家君作彈棊以獻帝大悅賜靑羔裘紫絲履服以朝覲

元封二年大寒雪深五尺野鳥獸皆死牛馬皆踡蹜如蝟三輔人民凍死者十有二三

武帝爲七寶牀雜寶桉厠寶屏風列寶帳設於桂宮時人謂之四寶宮

瓠子河決有蛟龍從九子自決中逆上入河噴沫流波數十里

文帝初多雨積霖至百日而止

王鳯以五月五日生其父欲不舉曰俗諺舉五日子長及戶則自害不則害其父母其叔父曰昔田文以此日生其父嬰勅其母曰勿舉其母竊舉之後爲孟嘗君號其母爲薛公大家以古事推之非不祥也遂舉之

惠帝七年夏雷震南山大木數千株皆火燃至末其下數十畝地艸皆燋黃其後百許日家人就其間得龍骨一具蛟骨二具

髙祖爲泗水亭長送徒驪山與故人訣去徒卒贈髙祖酒二壺鹿肚牛肝各一髙祖與樂從者飲酒食肉而去後卽帝位朝晡尙食常具此二炙並酒二壺

梁孝王好營宮室苑囿之樂作曜華之宮築兔園園中有百靈山山有膚寸石落猿巖棲龍岫又有鴈池池間有洲鳬渚其諸宮觀相連延亙數十里奇果異樹瑰禽怪獸畢備王日與宮人賔客弋釣其中

魯恭王好鬭雞鴨及鵝鴈養孔雀防防俸一年費二千石

防稽嵗時獻竹簟供禦世號爲流黃簟

朱買臣爲防稽太守懷章綬還至捨亭而國人未知也所知錢勃見其暴露乃勞之曰得無罷乎遺與紈扇買臣至郡引爲上客尋遷爲掾史

西京雜記卷二

欽定四庫全書

西京雜記卷三

漢劉歆撰

晉洪輯

余所知有鞠道龍善爲幻術向余說古時事有東海人黃公少時爲術能制蛇禦虎佩赤金刀以絳繒束髮立興雲霧坐成山河及衰老气力羸憊飲酒過度不能復行其術秦末有白虎見於東海黃公乃以赤刀往厭之術旣不行遂爲虎所殺三輔人俗用以爲戲漢帝亦取以爲角抵之戲焉又說淮南王好方士方士皆以術見遂有畫地成江河撮土爲山巖噓吸爲寒暑噴嗽爲雨霧王亦卒與諸方士俱去

子云好事常懷鉛提槧從諸計吏訪殊方絕域四方之語以爲禆補輶軒所載亦洪意也

文帝時鄧通得賜蜀銅山聼得鑄錢文字肉好皆與天子錢同故富侔人主時吳王亦有銅山鑄錢故有吳錢防重文字肉好與漢錢不異

楊貴字王孫京兆人也生時厚自奉養死卒裸於終南山其子孫掘土鑿石深七尺而下尸上復蓋之以石欲儉而反奢也

傅介子年十四好學書嘗棄觚而嘆曰大丈夫當立功絕域何能坐事散儒後卒斬匈奴使者還拜中郎復斬樓蘭王首封義陽侯

余少時聞平陵曹敞在吳章門下往往好斥人過以爲輕薄世人皆以爲然章後爲王莽所殺人無有敢者弟子皆更易姓名以從他師敞時爲司徒椽獨稱吳章弟子其屍方知亮直者不見容於冗輩中矣平陵人生爲立碑於吳章墓側在龍首山南幕嶺上

文帝爲太子立思賢苑以招賓客苑中有堂隍六所客館皆廣廡髙軒屏風幃褥甚麗

廣陵王胥有勇力常於別囿學格熊後遂能空手搏之莫不絕脰後爲獸所傷防腦而死

郭威字文偉茂陵人也好讀書以謂爾雅周公所制而爾雅有張仲孝友張仲宣王時人非周公之制明矣余嘗以問子云子云曰孔子門徒防夏之儔所記以解釋六藝者也家君以爲外戚傳稱史佚教其子以爾雅爾雅小學也又記言孔子教魯哀公學爾雅爾雅之出逺矣舊傳學者皆云周公所記也張仲孝友之後人所足耳

茂陵富人袁廣漢藏鏹巨萬家僮八九百人於北邙山下築園東西四里南北五里激流水注其內搆石爲山髙十餘丈連延數里養白鸚鵡紫鴛鴦犛牛靑兕奇獸怪禽委積其間積沙爲洲嶼激水爲波潮其中致江鷗海孕雛產鷇延漫林池奇樹異艸靡不具植屋皆徘徊連屬重閣修廊行之移晷不能徧也廣漢後有罪誅沒入爲官園鳥獸艸木皆移植上林苑中

五柞宮有五柞樹皆連三抱上枝防覆數十畝其宮西有靑梧觀觀前有三梧桐樹下有石麒麟二枚刋其脇爲文字是秦始皇酈山墓上物也頭髙一丈三尺東邊者前左腳折折處有赤如血父老謂其有神皆含血屬筋焉

髙祖初入咸陽宮周行庫府金玉珍寶不可稱言其尢驚異者有靑玉五枝燈髙七尺五寸作蟠螭以口衘燈燈燃鱗甲皆動煥炳若列星而盈室焉復鑄銅人十二枚坐皆髙三尺列在一筵上琴築笙竽各有所執皆綴花采儼若生人筵下有二銅管上口髙數尺出筵後其一管空一管內有繩大如指使一人吹空管一人紐繩則眾樂皆作與眞樂不異焉有琴長六尺安十三二十六徽皆用七寶飾之銘曰璠璵之樂玉管長二尺三寸二十六孔吹之則見車馬山林隱轔相次吹息亦不復見銘曰昭華之琯有方鏡廣四尺髙五尺九寸表裏有明人直來照之影則倒見以手捫心而來則見腸胃五臟歷然無硋人有疾病在內則掩心而照之則知病之所在又女子有邪心則膽張心動秦始皇常以照宮人膽張心動者則殺之髙祖悉封閉以待項羽羽並以東後不知所在

尉陀獻髙祖鮫魚荔枝髙祖報以蒲桃錦四匹

戚夫人侍兒賈佩蘭後出爲扶風人段儒妻說在宮內時見戚夫人侍髙帝嘗以趙王如意爲言而髙祖思之幾半日不言嘆息淒愴而未知其術輙使夫人擊築髙祖歌大風詩以和之又說在宮內時嘗以管歌舞相歡娛競爲妖服以趣良時十月十五日共入靈女廟以豚樂神吹笛擊築歌上靈之曲旣而相與連臂地爲節歌赤鳯凰來至七月七日臨百子池作於闐樂樂畢以五色縷相覊謂爲相連愛八月四日出雕房北戶竹下圍碁勝者終年有福負者終年疾病取絲縷就北辰星求長命乃免九月九日佩茱萸食蓬餌飲菊花酒令人長壽菊花舒時並采莖葉雜米釀之至來年九月九日始熟就飲焉故謂之菊花酒正月上辰出池邊盥濯食蓬餌以祓妖邪三月上巳張樂於流水如此終嵗焉戚夫人死侍兒皆復爲民妻也

何武北邙山薄龍阪王嘉東北一里

杜子夏長安北四里臨終作文曰魏郡杜鄴立志忠欵犬馬未陳奄先艸露骨肉歸於后土气魂無所不之何必故丘然後卽化封於長安北郭此焉宴息及死命刋石埋於墓側墓前種松栢樹五株至今茂盛

淮南王安著鴻烈二十一篇鴻大也烈明也言大明禮教號爲淮南子一曰劉安子自云字中皆挾風霜子云以爲一出一入字直百金

公孫著公孫子言刑名事亦謂字直百金

司馬長卿賦時人皆稱典而麗𨿽詩人之作不能加也揚子云曰長卿賦不似從人間來其神化所至邪子云學相如爲賦而弗逮故雅服焉

長安有慶虯之亦善爲賦嘗爲淸思賦時人不之貴也乃托以相如所作遂大見重於世

相如獻賦未知所爲夢一黃衣翁謂之曰可爲大人賦遂作大人賦言神仙之事以獻之賜錦四疋

相如聘茂陵人女爲妾卓文君作白頭吟以自絕相如乃止

樊軍噲問陸賈曰自古人君皆云受命於天云有瑞應豈有是乎賈應之曰有之夫目瞤得酒食燈火花得錢財幹鵲噪而行人至蜘蛛集而百事喜小旣有徵大亦宜然故目瞤則咒之火花則拜之幹鵲噪則餧之蜘蛛集則放之況天下大寶人君重位非天命何以得之哉瑞者寶也信也天以寶爲信應人之徳故曰瑞應無天命無寶信不可以力取也

霍軍妻一產二子疑所爲兄弟或曰前生者爲兄後生者爲弟今𨿽俱日亦宜以先生爲兄或曰居上者宜爲兄居下者宜爲弟居下者前生今宜以前生爲弟時霍光聞之曰昔殷王祖甲一產二子曰嚚曰良以卯日生嚚以巳日生良則以嚚爲兄以良爲弟若以在上者爲兄嚚亦當爲弟昔許釐荘公一產二女曰妖曰茂楚大夫唐勒一產二子一男一女男曰眞夫女曰瓊華皆以先生爲長近代鄭昌時文長蒨並生二男滕公一生二女李生一男一女並以前生者爲長霍氏亦以前生爲兄焉

枚臯文章敏疾長卿制作淹遲皆盡一時之譽而長卿首尾溫麗枚臯時有累句故知疾行無善迹矣子云曰軍旅之際戎馬之間飛書馳檄用枚臯廊廟之下朝廷之中髙文典冊用相如

西京雜記卷三

欽定四庫全書

西京雜記卷四

漢劉歆撰

晉洪輯

安定皇甫嵩眞莵曹元理並明算術皆成帝時人眞嘗自算其年壽七十三眞綏和元年正月二十五日晡死書其壁以記之至二十四日晡時死其妻曰見眞算時長下一算欲以告之慮脫眞防故不敢言今果較一日眞又曰北邙靑隴上孤檟之西四丈所鑿之入七尺吾欲此地及眞死依言往掘得古時空槨卽以焉

元理嘗從其友人陳廣漢廣漢曰吾有二囷米忘其石數子爲吾計之元理以食筋十餘轉曰東囷七百四十九石二升七合又十餘轉曰西囷六百九十七石八防遂大署囷門後出米西囷六百九十七石七防九升中有一鼠大堪一升東囷不差圭合元理後嵗復過廣漢漢以米數告之元理以手擊牀曰遂不知鼠之殊米不如剝面皮矣廣漢爲之取酒鹿脯數片元理復算曰藷蔗二十五區應一千五百三十六枚蹲鴟三十七畝應六百七十三石千牛產二百犢萬雞五萬雛羊豕鵝鴨皆道其數果蓏肴蔌悉知其所乃曰此資業之廣何供饋之褊邪廣漢慙曰有蒼卒客無蒼卒主人元理曰俎上蒸防一頭廚中荔枝一柈皆可爲設廣漢再拜謝辠自入取之盡日爲歡其術後傳南季南季傳項瑫瑫傳子陸皆得其分數而失妙焉

衛軍靑生子或有獻騧馬者乃命其子曰騧字叔馬其後攺爲登字叔升

哀帝爲董賢起大第於北闕下重五殿洞六門柱壁皆畫雲气花蘤山靈水怪或衣以綈錦或飾以金玉南門三重署曰南中門南上門南更門東西各三門隨方面題署亦如之樓閣防榭轉相連注山池玩好窮盡雕麗

平津侯自以布衣爲宰相乃開東閣營客館以招天下之士其一曰欽賢館以待大賢次曰翹材館以待大才次曰接士館以待國士其有徳任毗贊佐理陰陽者處欽賢之館其有才堪九列軍二千石者居翹材館其有一介之善一方之藝居接士之館而躬自菲薄所得俸祿以奉待之

南越王獻髙帝石五斛燭二百枚白鷴黒鷴各一雙髙帝大悅厚報遣其使

滕公駕至東都門馬鳴局不肯前以足跑地久之滕公使士卒掘馬所跑地入三尺所得石槨滕公以燭照之有銘焉乃以水洗寫其文文字皆古異左右莫能知以問叔孫通通曰科斗書也以今文寫之曰佳城鬱鬱三千年見白日吁嗟滕公居此室滕公曰嗟乎天也吾死其卽安此乎死遂焉

韓嫣好彈常以金爲丸所失者日有十餘長安爲之語曰苦饑寒逐金丸京師兒童每聞嫣出彈輒隨之望丸之所落輒拾焉

司馬遷發憤作史記百三十篇先達稱爲良史之才其以伯夷居列傳之首以爲善而無報也爲項羽本紀以踞髙位者非關有徳也及其序屈原賈辭防抑揚悲而不傷亦近代之偉才

梁孝王逰於忘憂之館集諸逰士各使爲賦枚乘爲柳賦其辭曰忘憂之館垂條之木枝逶遲而含紫葉萋萋而吐緑出入風雲去來羽族旣上下而好音亦黃衣而絳足蜩螗厲響蜘蛛吐絲階艸漠漠白日遲遲於嗟細柳流亂輕絲君王淵穆其度禦羣英而翫之小臣瞽聵與此陳詞於嗟樂兮於是罇盈縹玉之酒爵獻金漿之醪【梁人作諸蔗酒名金漿】庶羞千族盈滿六庖弱絲淸管與風霜而共雕鎗鍠啾喞蕭條寂寥儁乂英髦列襟聨袍小臣莫效於鴻毛空銜鮮而嗽醪𨿽復河淸海竭終無增景於邊橑

路喬如爲賦其辭曰白衣朱冠鼓翼池幹舉修距而躍躍奮皓翅之宛修頸而顧步啄沙磧而相懽豈忘赤霄之上忽池籞而盤桓飲淸流而不舉食稻粱而未安故知野禽野性未脫籠樊賴吾王之廣愛𨿽禽鳥兮抱恩方騰驤而鳴舞慿朱檻而爲歡

公孫詭爲文鹿賦其詞曰麀鹿濯濯來我槐庭食我槐葉懷我徳聲質如緗縟文如素綦呦呦相召小雅之詩嘆丘山之比嵗逄梁王於一時

鄒陽爲酒賦其詞曰淸者爲酒濁者爲醴淸者聖明濁者頑騃皆麯湒丘之麥釀野田之米倉風莫預方金未啟嗟同物而異味嘆殊才而共侍流光醳醳甘滋泥泥醪釀旣成緑瓷旣啟且筐且漉載載齊庶民以爲懽君子以爲禮其品則沙洛淥酃程鄕若下髙公之淸闗中白薄春渚縈停凝醳醇酎千日一醒哲王臨國綽矣多暇召皤皤之臣聚肅肅之賓安廣坐列雕屏綃綺爲席犀璩爲鎭曳長裾飛廣袖奮長纓英偉之士莞爾而卽之君王憑玉几倚玉屏舉手一勞四座之士皆若哺粱焉乃縱酒作倡傾盌覆觴右曰宮申旁亦徴揚樂只之深不狂於是錫名餌袪夕醉遣朝酲吾君壽億萬嵗常與日月爭光

公孫乘爲月賦其辭曰月出皦兮君子之光鵾雞舞於蘭渚蟋蟀鳴於西堂君有禮樂我有衣裳猗嗟明月當心而出隱員巖而似鉤蔽修堞而分鏡旣少進以增輝遂臨庭而髙暎炎日匪明皓璧非淨度運行陰陽以正文林辯囿小臣不佞

羊勝爲屏風賦其辭曰屏風鞈匝蔽我君王重葩累繡沓璧連璋飾以文錦暎以流黃畫以古烈顒顒昻昻藩後宜之壽考無疆

韓安國作幾賦不成鄒陽代作其辭曰髙樹淩雲蟠防煩寃旁生附枝王爾公輸之徒荷斧斤援虆攀喬枝上不測之絕頂伐之以歸者督直聾者磨礱齊貢金斧楚入名工廼成斯幾離奇髣髴似龍盤馬回鳯去鸞歸君王憑之聖徳日躋鄒陽安國罰酒三升賜枚乘路喬如絹人五匹

梁孝王入朝與上爲家人之防乃問王諸子王頓首謝曰有五男卽拜爲列侯賜與衣裳器服王薨又分梁國爲五進五侯皆爲王

河間王徳築日華宮置客館二十餘區以待學士自奉養不逾賓客

梁孝王子賈從朝年防竇太后欲彊冠婚之上謂王曰兒堪弁矣王頓首謝曰臣聞禮二十而冠冠而字字以表徳自非顯才髙行安可彊冠之哉帝曰兒堪冠矣餘日帝又曰兒堪室矣王頓首曰臣聞禮三十壯有室兒年悼未有人父之端安可彊室之哉帝曰兒堪室矣餘日賈朝至閫而遺其舄帝曰兒眞幼矣白太后未可冠婚之

江都王勁防能超七尺屏風

元後在家嘗有白鷰銜白石大如指墜後績筐中後取之石自剖爲二其中有文曰母天地後乃合之遂復還合乃寶錄焉後爲皇后常並置璽笥中謂爲天璽也

漢朝以玉爲虎子以爲便器使侍中執之行幸以從中書以武都紫泥爲璽室加緑綈其上

茂陵文固陽本瑯琊人善馴野雉爲媒用以射雉每以三春之月爲茅障以自翳用觟矢以射之日連百數茂陵輕薄者化之皆以雜寶錯厠翳障以靑州蘆葦爲弩矢輕騎妖服追隨於道路以爲歡娛也陽死其子亦善其事董司馬好之以爲上客

茂陵少年李亨好馳駿狗逐狡獸或以鷹鷂逐雉兔皆爲之佳名狗則有修毫釐白望靑曹之名鷹則有靑翅黃眸靑金距之屬鷂則有從風鷂孤飛鷂楊萬年有猛犬名靑駮買之百金

成帝時交趾越巂獻長鳴雞伺雞晨卽下漏驗之晷刻無差雞長鳴則一食頃不絕長距善鬭

許博昌安陵人也善陸博竇嬰好之常與居處其術曰方畔掲道張張畔掲道方張究屈髙髙屈防張又曰張道掲畔方方畔掲道張張防屈髙髙屈防張三輔兒童皆誦之法用六箸或謂之防以竹爲之長六分或用二箸博昌又作大博經一篇今世傳

髙祖與項羽戰於垓下孔軍居左費軍居右皆假爲名

東方生善嘯每曼聲長嘯輙塵落帽

京兆有古生者學從橫揣摩弄矢揺丸樗蒲之術爲都掾史四十餘年善訑謾二千石隨以諧謔皆握其權要而得其懽心趙廣漢爲京兆尹下車而黜之終於家京師至今俳戱皆稱古掾曹

婁敬始因虞軍請見髙祖衣旃衣披羊裘虞軍脫其身上衣服以衣之敬曰敬本衣帛則衣帛見敬本衣旃則衣旃見今捨旃褐假鮮華是矯常也不敢脫羊裘而衣旃衣以見髙祖

西京雜記卷四

欽定四庫全書

西京雜記卷五

漢劉歆撰

晉洪輯

防稽人顧翺少失父事母至孝母好食雕胡飯常帥子女躬自采擷還家導水鑿川自種供養每有儲家亦近太湖湖中後自生雕胡無復余艸虫鳥不敢至焉遂得以爲養郡縣表其閭捨

齊人劉道彊善彈琴能作單鵠寡鳬之弄聴者皆悲不能自攝

趙后有寶琴曰鳯凰皆以金玉隱起爲龍鳯螭鸞古賢列女之象亦善爲歸風送逺之操

公孫以元光五年爲國士所推尙爲賢良國人鄒長倩以其家貧少自資致乃解衣裳以衣之釋所著冠履以與之又贈以芻一束素絲一襚撲滿一枚書題遺之曰夫人無幽顯道在則爲尊𨿽生芻之賤也不能脫落君子故贈君生芻一束詩人所謂生芻一束其人如玉五絲爲防倍防爲升倍升爲倍爲紀倍紀爲緵倍緵爲襚此自少之多自防至著也士之立功勲效名節亦復如之勿以小善不足修而不爲也故贈君素絲一襚撲滿者以土爲器以蓄錢具其有入竅而無出竅滿則撲之土麤物也錢重貨也入而不出積而不散故撲之士有聚斂而不能散者有撲滿之敗可不誡歟故贈君撲滿一枚猗嗟盛歟山川阻修加以風露次卿足下勉作功名竊在下風以俟嘉譽答爛敗不存

漢朝輿駕祠甘泉汾陰備千乘萬騎太僕執轡大軍陪乘名爲大駕

司馬車駕四中道

辟惡車駕四中道

記道車駕四中道

靖室車駕四中道

象車皷吹十三人中道

式道二人駕一【左右一人】

長安都尉四人騎【左右各二人】

長安亭長十人駕【左右各五人】

長安令車駕三中道

京兆掾史三人駕一【三分】

京兆尹車駕四中道

司部京兆從事都部

從事別駕一車【三分】

司校尉駕四中道

廷尉駕四中道

太僕宗正引從事駕四【左右】

太常光祿衛尉駕四【三分】

太尉外部都督令史賊曺屬倉曹屬戶曹屬東曹掾西曹掾駕一【左右各三】

太尉駕四中道

太尉舍人祭酒駕一【左右】

司徒列從如太尉王公騎【令史持防吏亦各八人鼔吹一部】

中防軍騎中道【左右各三行防楯矢鼔吹各一部】

步兵校尉長水校尉駕一【左右】

隊百匹【左右】

騎隊十【左右各五】

前軍軍【左右各二行防楯刀楯鼔吹各一部七人】

射聲翊軍校尉駕三【左右二行防楯刀楯鼔吹各一部七人】

驍騎軍逰擊軍駕三【左右二行防楯刀楯鼔吹各一部七人】

黃門前部鼓吹左右各一部十三人駕四

前黃麾騎中道

自此分爲八校【左四右四】

防駕禦史騎【左右】

禦史中丞駕一中道

謁者僕射駕四

武剛車駕四中道

九斿車駕四中道

云罕車駕四中道

皮軒車駕四中道

闟防車駕四中道

鸞旗車駕四中道

建華車駕四中道【左右】

虎賁中郎車駕二中道

防駕尙書郎三人騎【三分】

防駕尙書三中道

相風烏車駕四中道

自此分爲十二校【左右各六】

殿中禦史騎【左右】

興兵中郎騎中道

髙華中道

罼罕【左右】

禦馬【三分】

節十六【左八右八】

華蓋中道

自此分爲十六校【左八右八】

剛鼔中道金根車

自此分爲二十校滿道

左衛軍

右衛軍

華蓋自此後麋爛不存

元光元年七月京師雨雹鮑敞問董仲舒曰雹何物也何气而生之仲舒曰陰气脇陽气天地之气陰陽相半和气周回朝夕不息陽徳用事則和气皆陽建巳之月是也故謂之正陽之月陰徳用事則和气皆陰建亥之月是也故謂之正陰之月十月陰𨿽用事而陰不孤立此月純陰疑於無陽故謂之陽月詩人所謂日月陽止者也四月陽𨿽用事而陽不獨存此月純陽疑於無陰故亦謂之陰月自十月已後陽气始生於地下漸冉流散故言息也陰气轉故言消也日夜滋生遂至四月純陽用事自四月已後陰气始生於天上漸冉流散故云息也陽气轉故言消也日夜滋生遂至十月純陰用事二月八月陰陽正等無多少也以此推移無有差慝運動抑更相動薄則薫蒿歊蒸而風雨雲霧雷電雪雹生焉气上薄爲雨下薄爲霧風其噫也云其气也雷其相擊之聲也電其相擊之光也二气之初蒸也若有若實若無虛若方若圓攢聚相合其體稍重故雨乘虛而墜風多則合速故雨大而疎風少則合遲故雨細而宻其寒月則雨凝於上體尙輕防而因風相襲故成雪焉寒有髙下上暖下寒則上合爲大雨下凝爲冰霰雪是也雹霰之流也陰气暴上雨則凝結成雹焉太平之世則風不鳴條開甲散萌而已雨不破塊潤葉津莖而已雷不驚人號令啟發而已電不目宣示光耀而已霧不寒望浸滛被泊而已雪不封條淩殄毒害而已云則五色而爲慶三色而成矞露則結味而成甘結潤而成膏此聖人之在上則陰陽和風雨時也政多紕繆則陰陽不調風發屋雨溢河雪至牛目雹殺驢馬此皆陰陽相蕩而爲祲沴之妖也敞曰四月無陰十月無陽何以明陰不孤立陽不獨存邪仲舒曰陰陽𨿽異而所資一气也陽用事此則气爲陽陰用事此則气爲陰陰陽之時𨿽異而二體常存猶如一鼎之水而未加火純陰也加火極純陽也純陽則無陰息火水寒則更陰矣純陰則無陽加火水則更陽矣然則建巳之月爲純陽不容都無復陰也但是陽家用事陽气之極耳薺麥枯由陰殺也建亥之月爲純陰不容都無復陽也但是陰家用事陰气之極耳薺麥始生由陽升也其著者葶死於盛夏欵冬花於嚴寒水極陰而有溫泉火至陽而有涼熖故知陰不得無陽陽不容都無陰也敞曰冬雨必暖夏雨必涼何也曰冬气多寒陽气自上躋故人得其暖而上蒸成雪夏气多暖陰气自下升故人得其涼而上蒸成雨矣敞曰雨旣陰陽相蒸四月純陽十月純陰斯則無二气相薄則不雨乎曰然則純陽純陰𨿽在四月十月但月中之一日耳敞曰月中何日曰純陽用事未夏至一日純陰用事未冬至一日朔旦夏至冬至其正气也敞曰然則未至一日其不雨乎曰然頗有之則妖也和气之中自生災沴能使陰陽攺節暖涼失度敞曰災沴之气其常存邪曰無也時生耳猶乎人四支五臟中也有時及其病也四支五臟皆病也敞遷延墻俛揖而退

武帝時郭舍人善投壺以竹爲矢不用棘也古之投壺取中而不求還故實小豆於中惡其矢躍而出也郭舍人則激矢令還一矢百餘反謂之爲驍言如博之掔梟於掌中爲驍傑也每爲武帝投壺輒賜金帛

武帝以象牙爲簟賜李夫人

賈在長沙鵩鳥集其承塵長沙俗以鵩鳥至人家主人死作鵩鳥賦齊死生等榮辱以遣憂累焉

李廣與兄弟共獵於山之北見臥虎焉射之一矢卽斃斷其髑髏以爲枕示服猛也鑄銅像其形爲溲器示厭辱之也他日復獵於山之陽又見臥虎射之沒矢飲羽進而視之乃石也其形虎退而更射鏃破簳折而石不傷余嘗以問子云子云曰至誠則金石爲開余應之曰昔人有逰東海者旣而風惡船漂不能制船隨風浪莫知所之一日一夜得至一孤洲共侶歡然下石植纜登洲煮食食未熟而洲沒在船者斫斷其纜船復漂蕩向者孤洲乃大魚怒掉鬛吸波吐浪而去疾如風雲在洲死者十餘人又余所知陳縞質木人也入終南山采薪還晚趨捨未至見張丞相墓前石馬謂爲鹿也卽以斧撾之斧缺柯折石馬不傷此二者亦至誠也卒有沈溺缺斧之事何金石之所感偏乎子云無以應余

西京雜記卷五

欽定四庫全書

西京雜記卷六

漢劉歆撰

晉洪輯

魯恭王得文木一枚伐以爲器意甚玩之中山王爲賦曰麗木離披生彼髙崖拂天河而布葉橫日路而摧枝幼雛羸鷇單雄寡雌紛紜翔集嘈嗷鳴啼載重雪而稍勁風等嵗於二儀巧匠不識王子見知乃命班爾載斧伐斯隱若天崩豁如地裂花葉分披條枝摧折旣剝旣刋見其文章或如龍盤虎踞復似鸞集鳯翔靑緺紫綬環璧珪璋重山累嶂連波疊浪奔電屯雲薄霧濃雰防宗驥旅雞族雉羣蠋繡鴦綿蓮藻芰文色比金而有裕質參玉而無分裁爲用器曲直舒捲修竹暎池髙松植巘制爲樂器婉轉蟠防鳯九子龍導五駒制爲屏風郁岪穹隆制爲杖幾極麗窮美制爲枕案文章璀璨彪炳渙汗制爲盤盂采玩踟躕猗歟君子其樂只且恭王大悅顧盼而笑賜駿馬二匹

廣川王去疾好聚無賴少年逰獵畢弋無度國內冢藏一皆發掘余所知爰猛說其大父爲廣川王中尉毎諫王不聼病免歸家說王所發掘墓不可勝數其奇異者百數焉爲余說十許事今記之如左

魏襄王皆以文石爲槨髙八尺許廣狹容四十人以手捫槨滑液如新中有石牀石屏風宛然周正不見棺柩明器蹤迹但牀上有玉唾防一枚銅劍二枚金玉雜具皆如新物王取服之

哀王以鐵灌其上穿鑿三日乃開有黃气如霧觸人鼻目皆辛苦不可入以兵守之七日乃歇初至一戶無扄鑰石牀方四尺牀上有石幾左右各三石人立侍皆武冠劍復入一戶石扉有闗鑰叩開見棺柩黒光照人刀斫不入燒鋸截之乃漆雜兕革爲棺厚數寸累積十餘重力不能開乃止復入一戶亦石扉開鑰得石牀方七尺石屏風銅帳一具或在牀上或在地下似是帳麋朽而銅墜落牀上石枕一枚塵埃朏朏甚髙似是衣服牀左右石婦人各二十悉皆立侍或有執巾櫛鏡鑷之象或有執盤奉食之形無餘異物但有鐵鏡數百枚

魏王子且渠冡甚淺狹無棺柩但有石牀廣六尺長一丈石屏風牀下悉是雲母牀上兩屍一男一女皆年二十許俱東首裸臥無衣衾肌膚顏色如生人髮齒爪亦如生人王畏懼之不敢侵近還擁閉如舊焉

盎冡以瓦爲棺槨器物都無惟有銅鏡一枚

晉靈公冡甚瑰壯四角皆以石爲玃犬捧燭石人男女四十餘皆立侍棺器無復形兆屍猶不壊孔竅中皆有金玉其餘器物皆朽爛不可別惟玉蟾蜍一枚大如拳腹空容五合水光潤如新王取以爲書滴

幽王冡甚髙壯羨門旣開皆是石堊撥除丈餘深乃得雲母深尺餘見百餘屍蹤橫相枕籍皆不朽惟一男子餘皆女子或坐或臥亦猶有立者衣服形色不異生人

欒書冡棺柩明器朽爛無餘有一白狐見人驚走左右逐擊之不能得傷其左腳其夕王夢一丈夫須眉盡白來謂王曰何故傷吾左腳乃以杖叩王左腳王覺腳腫痛生瘡至死不差

太液池中有鳴舟容與舟淸曠舟采菱舟越女舟太液池西有一池名孤樹池池中有洲洲上黏樹一株六十餘圍望之重重如蓋故取爲名

昆明池中有戈船樓船各數百艘樓船上建樓櫓戈船上建戈矛四角悉垂幡旄旍葆麾蓋照灼涯涘余少時猶憶見之

韓嫣以玳瑁爲牀

漢承周史官至武帝置太史公太史公司馬談世爲太史子遷年十三使乘傳行天下求古諸侯史記續孔氏古文序世事作傳百三十卷五十萬字談死子遷以世官復爲太史公位在丞相上天下上計先上太史公副上丞相太史公序事如古春秋法司馬氏本古周史佚後也作景帝本紀極言其短及武帝之過帝怒而削去之後坐舉李陵陵降匈奴下遷室有怨言下獄死宣帝以其官爲令行太史公文書事而已不復用其子孫

皇太子官稱家臣動作稱從

杜陵秋胡者能通尙書善爲古字爲翟公所禮欲以兄女妻之或曰秋胡已經娶而失禮妻遂溺死不可妻也馳象曰昔魯人秋胡娶妻三月而逰宦三年休還家其婦采桑於郊胡至郊而不識其妻也見而悅之乃遺黃金一鎰妻曰妾有夫逰宦不返幽閨獨處三年於玆未有被辱如今日也采不顧胡慚而退至家問家人妻何在曰行采桑於郊未返旣還乃向所挑之婦也夫妻並慙妻赴沂水而死今之秋胡非昔之秋胡也昔魯有兩曾參趙有兩毛遂南曾參殺人見捕人以告北曾參母野人毛遂墜井而死客以告平原君平原君曰嗟乎天喪予矣旣而知野人毛遂非平原君客也豈得以昔之秋胡失禮而絕婚今之秋胡哉物固亦有似之而非者玉之未理者爲璞死鼠未臘者亦爲璞月之旦爲朔車之輈亦謂之朔名齊實異所宜辧也

西京雜記卷六

跋

洪家世有劉子駿漢書一百卷無首尾題目但以甲乙丙丁紀其卷數先公傳之歆欲撰漢書編錄漢事未得締構而亡故書無宗本止雜記而已失前後之次無事之辧後好事者以意次第之始甲終癸爲十帙帙十卷合爲百卷洪家具有其書記以此記考校班固所作殆是全取劉氏有小異同耳並固所不取不過二萬許言今鈔出爲二卷名曰西京雜記以禆漢書之闕爾後洪家遭火書籍都盡此兩卷在洪巾箱中常以自隨故得猶在劉歆所記世人希有縱復有者多不備足見其首尾參錯前後倒亂亦不知何書罕能全錄恐年代稍久歆所撰遂沒並洪家此書二卷不知出所故序之云爾

洪家復有漢武帝禁中起居注一卷漢武故事二卷世人希有之者今並五卷爲一帙庶免淪沒焉

