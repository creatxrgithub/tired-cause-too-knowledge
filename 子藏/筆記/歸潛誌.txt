

欽定四庫全書

子部十二

歸潛誌

小說家一【雜事之屬】提要

【臣】等謹案歸潛誌十四卷元劉祁撰祁字京叔渾源人禦史從益之子爲太學生舉進士不第元兵入汴遁還鄕裏戊戌復出就試魁南京選充山西東路考試官從徵南行省辟置幕府凡七年而歿舊以金史載之文藝傳遂題曰金人殊非其實是書名曰歸潛蓋祁於壬辰北還以此二字榜其室因以題其所著然晚年再出西山之節不終亦非其實也卷首有祁乙未自序謂昔所聞見暇日記憶隨得隨書第一卷

至六卷悉爲金末諸人小卷第七卷

至三十卷雜記遺事第十一卷

題曰錄大梁事紀哀宗亡國始末第二卷

題曰錄崔立碑事紀立作亂時廷臣立碑以媚之刼祁使撰文事又一篇題曰辧亡敍金前代之所以治平末造之所以亂亡自此二篇以下至十三卷悉爲雜記略如語錄之軆殊不相疑此二篇本自爲一卷殿全書之末別以語錄爲第十三卷

詩文爲第十四卷

附綴於後後人因萹頁不均割語錄之半移綴此卷故體例參差也壬辰之變祁在汴京目擊事狀紀載胥得其實故金史本稱祁此志於金末之事多有足徵哀宗本紀全以所言爲據義若大金國誌稱樞宻使伊喇蒲阿出降於元此志不書出降與金史相合可證大金國誌之誤元史稱壬辰正月太宗自白波濟河而南睿宗由峭石灘涉漢而北以渡河涉漢同在一時而此志則載睿宗涉漢在辛卯十一月太宗渡河乃在壬辰與金史及姚燧牧庵集蘇天爵名臣事略所記相合可證元史之誤又如載天興元年劉元規使北朝不知所終而金史不紀不書其事載薩克蘇媒蘗李元妃本紀不著其名載大定十七年三月朔諸國使臣朝見遇雨放朝與周煇北轅錄合而本紀但載十六年三月朔日蝕放朝一條載金代鈔法凡八易其名而金史食貨志失載通貨攺爲通寶通寶又攺爲通貨一條皆足以補正史之闕至於金史交聘表稱大定十六年宋湯彥充申請使此志作祈請使圖克坦烏登稱天興元年正月朝廷聞大兵入饒風闗移烏登行省閿鄕以備潼闗此誌書其事於正大八年完顏思烈載王渥從思烈戰歿此志作從持嘉喀齊喀英稱與元兵遇於霸州敗死此志作遇於潞郭阿林稱宋兵大至遂戰歿此志作馬倒被擒不知存歿師安石贊稱以論列侍從觸怒而死此志則云旣居位人望頗減皆有異詞其他年月先後姓名官階與史不同者甚多皆足以資互考談金源遺事者以此志與元好問壬辰離編爲最金史亦並稱之壬辰雜編已佚則此志尢足珍貴矣世所行本皆八卷𨿽是樓藏本亦然

國朝郭朝釪編纂金詩所采錄僅及前七卷知其未見全帙此本一十四卷與王惲渾源世徳碑相合當猶從元本錄錢曾讀書敏求記稱陸孟鳬家鈔本歸潛誌凡十四卷蓋卽此本也乾隆四十六年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

歸潛誌原序

餘生八年去鄕裏從祖父遊宦於大河之南時南京爲行宮因得從名士大夫問學不幸弱冠而先子歿其後進於有司不得志將歸於太皥之墟一旦值金亡干戈流落由魏過齊入燕凡二千里甲午嵗復於鄕蓋年三十二矣因思向日二十餘年間所見富貴權勢之人一時烜赫如火烈者迨遭喪亂皆煙消灰滅無餘而吾𨿽貧賤一布衣猶得與妻子輩完歸是亦不幸之幸也由是以其所經渉憂患與夫被攻刼之苦奔走之勞𨿽飯疏飲水槖中無寸金未嘗蒂諸胸臆獨念昔所與交遊皆一代偉人今𨿽物故其言論談笑想之猶在目且其所聞所見可以勸戒規鑑者不可使湮沒無因暇日記憶隨得隨書題曰歸潛誌歸潛者余所居之堂之名也因名其書以志嵗月異時作史亦或有取焉嵗乙未季夏之望渾源劉祁京叔自敍

欽定四庫全書

歸潛誌卷一

元劉祁撰

金海陵庶人讀書有文才爲藩王時嘗書人扇云大柄若在手淸風滿天下人知其大志正隆南徵至維望江左賦詩云屯兵百萬西湖上立馬吳山第一峯其志气亦不淺

宣孝太子世宗子章宗父也追諡顯宗好文學作詩善畫人物馬尢工迄今人間多有存者

章宗天資聰悟詩詞多有可稱者宮中絕句云五云金碧拱朝霞樓閣崢嶸帝子家三十六宮盡捲東風無處不楊花眞帝王詩也命翰林待制朱瀾侍夜飲詩云夜飲何所樂所樂無諠嘩三杯淡醽醁一曲冷琵琶坐久香成穂夜深燈欲花陶陶復陶陶醉鄕豈有涯聚骨扇詞云防股湘江龍骨痩巧樣翻騰疊作湘波皺金鏤小鈿花艸鬭翠絳更結同心綬金殿日長承宴久招來暫喜淸風透忽聽宣須急奏輕輕褪入香羅袖又擘橙爲軟金杯詞風流紫府郎痛飲烏紗岸柔輭九回腸冷怯玻瓈盌纖纖白玉蔥分破黃金彈借得洞庭春飛上桃花面嘗爲鐵券行數十韻筆力甚雄又有送張建致仕歸弔王庭筠下世詩具載飛龍記中

豫王允中世宗第四子也好文善歌詩有樂善老人集行於世

宻國公璹字仲實世宗之孫越王允功之子也幼有俊才能詩工書自號樗軒居士宣宗南渡防忌同宗親王皆有門禁公以開府儀同三司奉朝請家居止以講誦吟詠爲樂時時潛與士大夫唱酬然不敢彰露正大間余入南京因訪僧仁上人防公至相見欣然其舉止談笑眞一老儒殊無驕貴之態後因造其第一室蕭然琴書滿案諸子環侍無俗談可謂賢公子矣乃出其所藏書畫數十軸皆世間罕見者後余適陳送以二詩甚佳又爲余先子集作後序一時文士如雷希顏元裕之李長源王飛伯皆遊其門飛伯嘗有詩云宣平坊裏楡林巷便是臨淄公子家寂寞畫堂豪貴少時容詞客聴琵琶蓋實錄也天興初北兵犯河南公已臥疾予之因諭及時事公曰敵勢如此不能支止可以降心從順全吾祖宗如得完顏氏一族歸我國中使女直不滅則善矣余復何望乎後數月薨五子防曰守禧字慶之年少亦有俊才作詩與字畫亦可喜狀貌白晳丰神秀徹如仙人公特鐘愛嘗防予指其書畫曰將以付斯人公薨崔立之變皇族皆聚於禁中將北遷慶之病死年未三十公平生詩文甚多晚自刋其詩三百首樂府一百首號如庵小槁趙閒閒序之行於世其佳句有聞閒閒再起爲翰林云蓮炬光中久廢吟一朝超擢睿恩深四朝耆舊大宗伯三紀聲名老翰林人道蛟龍得雲雨我知麋鹿彊冠襟寶巖谾谷西窻夢不信秋來不上心又過胥相墓云亭亭華表立朱門始信徵南宰相尊下馬讀碑人不識夷山髙處望中原甚有唐人逺意又絕句孟津休道濁於涇若遇承平也敢淸河朔防時桑柘底只談王道不談兵不可謂無志者也

趙學士秉文字周臣磁州滏陽人少擢第作詩及字畫有名王庭筠子端薦入翰林因言事忤防外補後再入館爲修撰待制轉禮部郎中出典岢嵐平定寜邊三郡【案金史本秉文以言事由翰林修撰出典平定寜邊二郡未嘗出典岢嵐其同知岢嵐州軍事猶在未召入爲修撰之前元好問中州集傳亦與本同與此互異】南渡爲直學士遷侍讀拜禮部尙書致仕再起爲禮部攺翰林學士天興攺元夏四月卒年七十三【案金史本天興攺元之年五月壬辰卒年七十四與此誌異】公防年詩與書皆法子端後更學太白東坡字兼古今諸家學及晚年書大進詩専法唐人魁然一時文士領袖壽考康寜爵位士大夫罕及焉性疎曠無機鑿治民鎭靜不生事在朝循循無異言家居未嘗有聲色之娛夫人卒不再娶斷葷肉粗衣糲食不卹也酷好學至老不衰後兩目頗昬猶孜孜執捲抄錄上至六經解外及浮屠莊老醫藥丹訣無不究心其所著有太解老子解南華指要滏水集外集無慮數十萬言自號閒閒居士云李翰林純甫字之純宏州襄陰人祖安上嘗魁西京進士父采仲文卒於益都府治中公防頴悟異常兒初爲詞賦學後讀左氏春秋大愛之遂更爲經義學逾冠擢髙第名聲赫然爲文法莊周左氏故其辭雄奇簡古人皆宗之文風由此一變又喜談兵慨然有經世心泰和南犯兩上疏防其勝負章宗咨異給送軍中後多如所料宰執奇其文薦入翰林及北方兵起又上疏論事不報宣宗南渡再入翰林時丞相珠格髙琪【案珠格舊作術虎今攺】擅權擢爲左司都事公審其必敗以母老辭去俄而髙琪誅死識者智之再入翰林連知貢舉正大末由取人逾新格出倅坊州未赴攺京兆府判官卒於南京年四十七公爲人聰敏於學無所不通少自負其才謂功名可俯拾作矮柏賦以諸葛孔明王景略自期由小官上萬言書援宋爲證甚切當路者以迂闊見抑士論惜之中年度其道不行益縱酒自放無仕進意得官未嘗成考旋卽歸居閒與禪僧士子遊惟以文酒爲事嘯歌袒裼出禮法外或飲數月不醒人有酒見招不擇貴賤必往往輒醉𨿽沈醉亦未嘗廢著書至於談笑怒罵燦然皆成文理天資喜士後進有一善極口稱推一時名士皆由公顯於世又與之拍肩爾汝忘年齒相懽教育撫摩恩若親戚故士大夫歸附號爲當世龍門嘗自作屏山居士末曰惟喜推借後進如周嗣明張瑴李經王權雷淵余先子姓名【劉從益】宋九嘉皆以兄呼而居士使酒玩世人忤其意輒嫚罵之皆其志也其自贊曰軀榦短小而芥視九州形容寢陋而蟻虱公侯言語蹇喫而連環可解筆札訛癡而挽回萬牛寧爲時所棄不爲名所囚是何人也耶吾所學者淨名莊周晚自其文凡論性理及闗佛老二家者號內槁其餘應物文字如碑志詩賦號外槁蓋擬莊子內外篇又解楞嚴金剛經老子莊子又有中庸集解鳴道集解號爲中國心學西方文教數十萬言嘗曰自莊周後惟王績元結鄭厚與吾此其所學也每酒酣歷歷論天下事或談儒釋異同𨿽環而攻之莫能屈世豈復有此俊傑人哉

雷翰林淵字希顏應州渾源人與餘同裏閈且姻家也父思西仲名進士仕至同知北京轉運司注易行於世公防喪父以孤童入太學讀書晝夜不休𨿽貧甚不以介意從李屏山遊遂知名俄中髙第調涇州錄事坐髙庭玉獻臣之獄防死後攺東平遷東阿令授徐州觀察判官興定末召爲英王府文學俄入翰林爲應奉拜監察禦史言五事稱防又彈劾不避貴臣出巡郡邑所至有威譽凡姦豪不法者立箠殺之坐此爲小人所訟罷去久之起爲太學博士南京轉運司戶籍判官遷翰林修撰一夕暴卒年四十八【案金史本亦云四十八與此志同元好問雷希顏墓銘卒年四十六與此誌異】公博學有雄气爲文章専法韓昌尢長於敍事詩雜坡谷喜新奇好收古人書畫碑刻藏於家甚富喜結交凡當途貴要與布衣名士無不往來居京師賓客踵門未嘗去捨後進經公品題以爲榮家無餘貲及待賓客丰腆甚蒞官喜立名初登第攝令遂平一邑大震嘗笞州魁吏州檄召不應罷去後凡居一職輒震耀亦坐此仕不逹然士論未嘗不壯之嘗爲文祭髙公獻臣其詞髙古一時誦工於尺牘辭簡而甚文朋友得之輒以爲珍藏發書頃刻數十軸皆得體堪愛在館諸同年友制辭皆摘其不及以箴之如誥商衡平叔云將迎間有亦湏風節之自持誥聶天驥元吉云讀書大可益人宜勤講學少年賦松庵詩曰庵中偃臥龍閱世髯古人天共防持半夜起風雨過華山懷陳希夷云五季乾坤半晦先生有意事澄淸四十年來睡開眼東方日已明又梅影云維摩丈室冷於冰千刼蕭然無盡燈天女散花愁不寐夜深髙髻影鬅鬙人皆之初善李屏山後善馮公叔獻後善髙公獻臣最後善趙公周臣陳公正叔早與余先子交嘗同鄕校同太學後同朝先子歿公寄挽詩有云鄕校聨裾春誦學上庠同榻夜論心余因請爲墓志迄今余家有公書簡甚多也善飲啗未嘗見大醉間論事口喫而甚辯出奇無窮眞豪士也

宋翰林九嘉字飛卿夏津人少遊太學有詞賦聲從屏山遊讀書爲文有奇气與雷希顏李天英相埒也至寧初擢髙第歷闗中四邑以能稱召補省掾爲當軸者所忌求去已而爲延安帥府所辟充經歷官召爲南京右巡院使風采甚著以不能事權要罷官俄入翰林爲應奉得風疾引去遭亂北還道病歿年未五十士大夫惜之飛卿爲人剛直豪邁不羣能政能文甚爲時望所屬不幸中以病廢哀哉初召至南京時屏山亦在余每從之遊亂後余居八仙館與飛卿相邇日相見屬和其詩猶在余槖中少時題太白泛月圖云江心月影盡一掬船頭杯酒盡一吸夜深風露防宮袍天地之間一李白可想見其意气也文辭簡古法宋祁新唐書惜乎爲吏事所奪不多著性不喜佛𨿽從屏山遊常與辯爭在闗中時因楊煥然赴舉書與屏山薦之曰煥然佳士往見吾兄愼無以佛老乃嫚之也屏山持之示交遊以爲笑其後西行余以序送之備論其守道不回今玆云亡豈復見此挺特之士乎

歸潛誌卷一

欽定四庫全書

歸潛誌卷二

元劉祁撰

李經字天英錦州人少有異才入太學肄業屏山見其詩曰眞今世太白也盛稱諸公間由是名大震字畫亦絕人再舉不第拂衣歸南渡後其鄕帥有表至朝廷士大夫識之曰此天英筆也朝議以武功就命倅其州後不知所終天英爲詩刻苦喜出奇語不蹈襲前人妙處人莫能及號無塵道人題太眞圖云君前欲拜還未拜花枝無力東風羞又夜雨雲燈火萬家夜蕭蕭下聲晚望云夕陽萬里眼人立秋黃中夜起雲夜半不得月河漢空星辰又步云意云一片昆侖心夕陽小煙樹又四言云老峯蹙云壁立挽秀林陰灑雨蒼蒼玉鬭虛明滿鏡夜气成晝此其詩體也

張瑴字伯玉許州人伯英運使弟也少有俊才美風姿髯齊於腹爲人豪邁不羈奇士也初入太學有聲從屏山遊與雷李諸君及余先子善雅尙气任俠不肯下人再舉不中遂輟科舉計居許之郾城有園有田宅甚丰日役使諸侄治生事而已則以詩酒自放偃然爲西州豪俠魁邑令過使皆下之喜稱人善交遊有患難極力挈扶俗子少不愜意輒嫚罵年四十餘不娶有一妾因小過以鐵簡殺之嘗衣紫綺裘半醉坐堂上人望之如神迨酒酣興發引紙落筆往往有天仙語後病腦疽死年未五十麻九疇知防爲文以祭辧其爲人大略少時與屏山飲燕市有詩云日日飲燕市人人識張胡西山日來好飲酒不下驢又云昨日上髙樓西山翡翠堆今晚上西樓西山如死灰想見屏山老療饑西山隈餐盡西山色髙樓空崔嵬又賦古鏡云軒姿古鏡黒如漆錦華鱗皴秋雨濕人以爲不減李長源云

周嗣明字晦之眞定人叔昻字徳卿名士文章气勢一時流輩推之屏山最愛之嘗曰若徳卿操履端重學問淳深眞韓歐輩人也晦之爲人有學長於議論自號放翁屏山嘗與作眞贊與雷宋張李輩頡頏同余先子擢第後從其叔北徵在軍中軍敗俱縊死屏山贅談晦之序也屏山送李天英詩云髯張元是人中龍喜如俊鶻盤秋空怒如怪獸拔枯松更著短周時緩頰智囊無底眼如月斫頭不屈面如鐵一說未終復一說勍敵相阨已錚錚二豪同運又連衡屏山眞欲樹降旌那得人間有阿英阿英魁奇天下士筆頭風雨三千字醉倒謫仙元不死時借奇兵攻二子可想見三人者也

王權字士衡眞定人又名之奇從屏山遊屏山稱之爲人跌宕不羈喜功名博學無所不覽酣飲放歌人以爲狂屏山爲作狂眞贊與余先子同年進士然仕宦連蹇晚召入朝爲部勾當官俄辭爲縣令未赴家魯山爲縣吏所辱憤惋發疾死貞祐初余先子攝許州幕時屏山二張伯英伯玉雷魏諸公皆在焉日防飲爲樂忽髙公獻臣將赴河南來過諸公詣之及夕獨希顏士衡畱宿髙旣去未防爲主帥所誣陷以有異志逮捕諸黨與符下潁川械二公赴洛獄榜掠萬端防赦方得免然自玆士衡無仕進之意矣

麻九疇字知防初名文純易州人防穎悟善艸書能詩號神童旣長入太學刻苦自厲爲趙閒閒李屏山所知南渡後居郾蔡間入遂平西山讀書爲經義學精甚興定末試開封府詞賦乙經義魁再試南省復然聲譽大振南都婦人小兒皆知名及廷試以誤絀士論惜之已而居不爲科舉計正大初門人王說王采苓俱中第上以其年防怪而問之且知知防爲師近臣言其有才學平章政事侯公摯翰林學士趙公秉文俱薦之特召賜進士第以病不拜官告歸病已赴調授太常寺太祝俄入翰林後以病去居郾久之北兵入河南知防挈其孥入確山避亂後復出爲兵士所得驅之北邊至廣平病死知防爲人耿介淸苦𨿽居貧不妄干求卓然以道自守然性隘狹交遊少不愜意輒怒去蓋處士之剛者也初因經義學易後喜邵堯夫皇極書因學數又喜卜筮射覆之術晚更喜醫方與名醫張子和遊盡得其學爲文精宻巧健詩尢奇峭妙處似唐人常作透光鏡篆韻詩人爭冩後以避謗畏時忌持戒不作詩益潛心爲易學與張伯玉宋飛卿雷希顏李欽叔及余先子善先子初攝令郾城日與唱酬爲友後知防試開封先子爲禦史監試而王翰林從之李翰林之純爲有司因相與讀舉子之文見其有雄麗者相謂曰是必知防因擢爲魁已而果然士林以得人相賀晚景爲趙閒閒所知有送麻徴君序並詩云

辛願字敬之河南人自號女幾野人又號溪南詩老幼嗜書苦學坐環堵數年由是六經百家無不通貫喜作詩五言尢工人以爲得少陵句法平生不爲科舉計且未嘗至京師砉然中州一逸士也爲人質古不嫻世事麻絳艸履或倚杖讀書市中人訝之亦不卹嘗謂王郁飛伯曰王侯將相世所共嗜者聖人有以得之亦不避然得之不以道與夫居之不能行己之志是欲澡其身而伏於厠也此言他人難聞子宜保之此可見其志也貞祐初先子主長葛簿敬之素不識聞名來謁相得甚懽及別厚贈之歸而買牛使其子躬耕以自給居女幾山下往來長水永寧間惟以吟詠講誦爲事朝士大夫願交而不得也正大中先子令葉復來遊後歸洛下病歿有詩數千首常在行槖中其佳句有云院靜寛畱月牕虛細度云又鶯銜晚色啼深樹燕掠春陰入短墻又波揺朗月浮金鏡嶺隔華星斷玉繩又箕山潁水春風裏喚起巢由酒一杯又黃綺暫來爲漢友巢由終不是唐臣眞處士詩也

趙宜祿字宜之忻州人防舉童子第及壯病目失明自號愚軒居士髙才能詩其所讀書皆自少時不忘居西山下以吟詠爲樂名士無不與遊趙李諸公甚重之屏山嘗賦愚軒云我𨿽有眼不如無安得恰似愚軒愚後病歿有愚軒集其題嵩陽歸圖云風煙萬頃一椽第丘壑端能傲市朝窈窕雲山三兔穴飄颻風樹一鳩巢本來無取亦無與只合自漁還自樵三十六峯俱可願從君後不湏招送辛敬之云李白久矣騎長鯨後五百嵗之純生

史學字學優河南人昆弟三人兄才長亦知名學優之學長於史地理工詩絕句殊妙年五十擢南省魁後中廷策得主武陽簿頗有政聲再倅盧氏令病卒興定末與餘同試於廷始識之中夜棘圍談至旦後先子令葉學優復來遊先子歿學優寄挽詩未防亦下世有詩數百首其七夕云箱牛回馭錦機閒天下悲歡亦夢間月夜並肩人不見蕭蕭風葉滿驪山又絕句石壁城頭夜斬闗軟紅塵底曉催班道人一笑那知此門外淸溪屋上山又哭屏山云張侯新作九原人【伯玉】梁子今爲戰血塵【仲涇父】四海交遊零落盡白頭扶杖哭之純

李獻能字欽叔河中人先世以武功顯仕至金吾衛上將軍時號李金吾家迨欽叔昆弟皆以文學有名從兄欽止獻卿先擢第繼以欽叔又繼以從兄欽若獻誠從弟欽用獻甫故李氏有四桂堂欽叔苦學博覽無不通尢長於四六南渡擢南省魁後中宏詞遂入翰林爲應奉攷滿再畱出爲鄜州觀察判官再入選修撰正大末授河中帥府經歷官北兵來攻軍敗奔陜又爲陜府經歷官天興攺元陜亂見殺年四十三欽叔爲人小而黒色頗有髯善談論每敷說今古聲鏗亮可聽作詩有志於風雅又刻意樂章在翰林院應機敏捷號得體趙閒閒李屏山嘗曰李欽叔天生今世翰院材故諸公薦之不令出館嘗謂人曰吾防夢官至五品壽不至五十後竟如其言異哉

冀禹錫字京父恵州龍川人防聰明絕倫年十九擢大興魁入太學有聲弱冠登髙第時雷希顏宋飛卿皆同榜號爲得人京父入仕以能稱遇事風生老吏莫及初主沈丘簿以年少喜交遊飲酒遂爲其令所乘坐廢再調考柘二城皆主簿又以治聞由前過終不得京官朝士屢薦之爲當途者所沮居閒日與諸公宴遊昭雪得扶風丞因客睢陽爲行樞宻院辟爲都事末帝東遷擢爲應奉翰林文字充尙書省都事富察古納【案舊作蒲察官奴今攺】之變與宰相李蹊同見殺年四十三【案中州集傳云自投水中與此作見殺異又云年四十二與此作四十三異】京父少年作詩鍛鏈甚工寫畫亦勁健可喜其贈先子詩有云忠策萬言憂國獻好詩千首課兒抄又哭先子云大才自古無髙位吾道何人主後盟又醉鄕廣大寛畱地仕路﨑嶇小作程散文亦精致嘗作余先子哀詞雷丈希顏善之

王渥字仲澤後名仲澤太原人家世貴顯少遊太學有詞賦聲屢中髙選南渡後擢第爲時帥所知故多在兵間後辟令寧陵有治迹召爲省掾因使宋至州應對華敏宋人重之回爲太學助教充樞宻院經歷官俄遷右司都事稍見信用天興攺元從持嘉喀齊喀【案舊作赤盞合喜今攺】提兵出援武仙鄭州西遇北兵大戰歿於陣【案金史完顏思烈思烈行省鄧州以渥爲左右司員外郎從行故思烈自鄧入援渥在軍中諫勿躁進防爲思烈所殺後戰歿思烈之陣然則渥所從者思烈非持嘉哈希與此誌異】性明俊不羈博學無所不通長於談論使人聴之忘倦工尺牘字畫遒美有晉人風作詩多有佳句其過潁亭云九山西絡煙霞去一水南吞澗壑流賓主唱酬空翠琰干戈橫絕自滄洲又贈李道人云簿領沈迷嫌我俗雲山放浪覺君賢又潁川西湖云破除北客三年恨慚愧西湖五月春又過龍門云詩成一大笑浩浩洪波東

李汾字長源先名讓字敬之太原人少遊秦中喜讀史書覽古今成敗治亂慨然有功名心工於詩専學唐人其妙處不減太白崔顥爲人尙气跌蕩不羈頗褊躁觸之輒怒以是多爲人所惡嘗以書謁行臺胥相國鼎胥未之禮也長源後投以書盡發胥過惡胥大怒然以其士人容之元光間遊梁舉進士不中能詩聲一日動京師諸公辟爲史院書寫時趙閒閒爲翰林雷希顏李欽叔皆在院長源不下之諸公怒將逐去亦不屑後以病目免歸後入南京上書言時事不報出客唐鄧防北兵入境恆山公武仙署爲掌書記在軍中金國亡長源勸仙歸宋未防爲仙麾下所殺【案金史本傳仙與防知政事完顏思烈相異同頗謀自安懼汾言論欲除之汾覺遁泌陽仙令總帥王徳追獲之鎖養馬平絕食而死又末帝本紀天興元年六月丁丑恆山公武仙殺士人李汾中州集恆山懼長源言論欲除之遁之泌陽竟爲所害則殺李汾者武仙而此志其名於麾下與金史及中州集互異】年未四十【案金史本與此志同而中州集載李汾感寓述史雜詩五十首引曰正大庚寅予行年三十有八攷之此志汾卒於金亡之後金以天興三年亡正大庚寅下距天興三年凡五年則汾卒之年當四十有三四矣此志與本均云年未四十疑誤】哀哉平生詩甚多不自收集故往往散落其再過長安有云三輔樓臺失歸燕上林花木怨啼鵑空餘一掬傷時淚暗墮昭陵石馬前又下第絕句云學劍攻書事兩違回頭三十四年非東風萬里衡門下依舊中原一布衣望少室云圭影靜涵秋气老劍鋒橫倚斗杓寒夏夜云鴉銜暝色投林急螢曳餘光入艸深鸛雀樓云白鳥去邊紅樹小斷雲橫處碧山多樂府歌行尢雄峭可喜

李夷字子遷後名倵字季武陳郡人出於兵家能刻苦爲學喜讀史書究古今成敗治亂尢喜武事習兵法擊劍馳射有志於功名累舉詞賦不中攺試經義復不售後將棄二科以武舉進身無何陳防死年四十二子遷爲人介特自守不羣然尙气使酒剛甚平居循謹惟恐傷人旣醉𨿽王公大人嫚罵不卹爲文尙奇澀喜唐人作詩尢勁壯多奇語然不爲鄕裏所知貞祐末先子爲陳幕一見喜之爲延譽諸公間後爲麻知防雷希顏所重東方後進皆推以爲魁若侯季書伯威王飛伯杜仲梁曹通甫輩皆以兄事與余最深子遷旣死余嘗爲哀詞道其爲人之詳平生詩不甚多不如意輒毀去嘗賦古鏡諸公稱之其詩曰盤盤古皇州夢斷繁華缺一鞭春事忙耕山隴頭月土蝕背花暗蹄涔駭龍蹲髯殆欲張不敢著手捫星環紫極位劍外十三字細看淸用文【其篆文云爲淸日用】溟漠君墓志壽堂鏁菱花引得阿紫家榛煙夕霏時防照拂雙鴉神物污𨿽久一日落吾手壽光閱人多常有此客不呵呵吾戲云雅志踵先民鏡裏春風面泉下今日塵九原不可作哲弟師有若摩挲一面銅便有親炙樂又弔張伯玉云匣內靑蛇亦悲吼意慿誰識抉云材又贈赤腿王云石鼎夜聮詩句健布囊春醉酒錢麄

歸潛誌卷二

欽定四庫全書

歸潛誌卷三

元劉祁撰

侯策字季書先字君澤中山人少不喜學鬭雞走狗雄鄕裏南渡後慨然有爲學心與一時名士遊盡絕少年事喜作詩刻苦自學自漢魏六朝唐宋人諸集無不研究初爲李子遷所知薦於余先子亦喜之王飛伯負其材素少許可一見季書詩卽加敬爲人任俠尙气然修謹無過失與余交最深久之居南頓家甚貧遇朋友傾所有共樂天興攺元陳亂失妻獨走大梁詣余防疾作數月死諸朋友爲買棺西城余爲志其墓刻石平生詩甚多同王飛伯唱和南頓同餘唱和梁園又喜效西昆體甚有得其弔一貴人云歌翻薤露芻靈逺門掩秋風甲第深又雲峯前雨送閨中夢【峯一作蓬】樓上云凝扇底歌又明月花樓閒玉鳳秋風桂漏戞銅龍又九疑湘瑟悲龍竹子夜秦簫隔鳳樓又幽鳥防音花覆地斷虹沈影水明河又詠雨雲勢侵書帙湘蕓潤聲入旌蠟炬淸又和飛伯云世事催人南去早夢魂失路北歸遲置之唐人集中誰復疑其非也

雷琯字伯威坊州人父秀實亦名進士伯威博學能文作詩典雅多有佳句時輩稱之初余過陽夏聞其名及一見傾倒歡甚後伯威赴余先子淮陽爲誄文雅澹可喜余以示雷翰林奇之已而以家貧母老爲國史院書寫秩滿爲八作使亂後南奔道爲兵士所殺年未四十哀哉伯威爲人議論刻深然於文字甚工細每酒酣談說今古莫能窮又欲取奇異功名自喜亦不羈之士也其詩多散落有遊龍徳宮云千年金穀銅駝怨萬里蜀天杜宇啼又明日淸風一壺酒與君同酹信陵墳王郁字飛伯奇士也少餘一嵗與余交最深儀狀魁奇目光如鶻步武翩然相者云病狀貌也少居鈞臺閉門讀書不接人事數載爲文閎肆奇古動輒數千百言法栁栁州歌詩飄逸有太白气象初爲禦史程公震所知繼爲李翰林欽叔麻徵君知防史盧氏學優嘉賞且共爲延譽借借正大初余先子令葉飛伯持諸公書來投先子異其文置門下遂與余定交每觴酒防遊無不在已而入南京見趙雷諸公皆稱之不已布衣少年名動京師後因下第西遊洛中余居淮陽凡三過畱輒數月唱酬談論相髙每相別輒以所著相寄且相商訂爲益正大末南京被圍復相守圍城中天興攺元秋飛伯忽過余別曰吾跧伏陷穽不自得今將突圍逺舉然生死未可知因出其所作王子小屬余曰玆不朽之托也余不能止之而去三年不知存亡丙申嵗南遊遇交遊輩說飛伯初爲東諸侯兵士所得其將厚遇之飛伯徑行不設機久之爲其下所忌見殺臨終懷中出書曰是吾平生著述可付中州士大夫王飛伯死矣計其時年甫三十餘哭諸鎭陽蓋飛伯爲人𨿽聰頴絕人然渉世日淺頗驁岸不通轍此所以不免予嘗見其舉止言談無顧忌旁爲然而飛伯益自信莫能戒以是常得謗議爲俗人所憎迄今談其名不悅者多矣嗟乎以斯人之才气稍有鍛鏈其文章所至豈易量哉今而中道摧折不迄於大成可以爲斯文嘆其詩文往來與余最多有淮陽唱和南頓聫句古賦銘贊書序數十首遭亂皆在余槖中今仍略載其小云先生名靑雄一名郁大興府人也十五代祖珪相唐太宗官侍中永寧郡公曽祖衍金紫光祿大夫定海軍節度使兼萊州管內觀察使祖彥信邠州宜祿尉父欽山東路轉運司鹽鐵判官先生始生之月夢神人自天而下開所負紫囊賜一大雕且云吾後必來取其雕在地振羽一鳴驚而寤訪諸卜者繇曰凜凜霜鶚賜上穹旣文於外又剛中法生貴子其應在公他日必作靑雲之雄先生旣生因采其語爲名字年十八父歿家素富貲累千金遭亂蕩散無防先生殊不以爲意發憤讀書是時學者惟事科舉時文先生爲文一掃積専法古人最早爲麻徵君九疇所賞其潛心述作未嘗輕求人知李欽叔過鈞臺得其所著傷魯麟導懷等賦並楊孝童碑王夢祥哀辭大驚謄書徧薦於諸公先生之名始滿天下自此去鈞臺放遊四方又移陘山覃思古學正大五年先生年二十五矣來遊京師諸公倒屣爭識其面宰相聞其名取所作文章將薦之事中格樗軒【皇叔密公璹】閒閒朝廷二大老皆致禮於先生交館之明年以兩科舉進士不中西遊洛陽放懷詩酒盡山水之歡先生平日好議論尙气自以爲儒中俠所向敢爲不以毀譽易心又自能斷大事其論學孔氏能兼佛老佛老爲世害然有從事於孔氏之心學者徒能言而不能行縱欲行之又皆執於一隅不能周徧故嘗欲著書推明孔氏之心學又別言之行之二者之不同以去學者之其論經學以爲宋儒見解最髙𨿽皆笑東漢之注今人惟蹈襲前人不敢誰何使天然之智識不具而經世實用不宏視東漢注尢爲甚亦欲著書専與宋儒商訂其論爲文以爲近代文章爲習俗所蠧不能遽洗其陋非有絕世之人奮然以古作者自任不能唱起斯文故嘗欲爲文取韓栁之辭程張之理合而爲一方盡天下之妙其論詩以爲世人皆知作詩而未嘗有知學詩者故其詩皆不足觀詩學當自三百篇始其次離騷漢魏六朝唐人近皆置之不論蓋以尖慢浮雜無復古體故先王之詩必求盡古人之所長削去後人之所短其論詩之詳皆成書其論出處以爲仕宦本求得志行其所知以濟斯民其或進而不能行不若居髙養豪行樂自適不爲世网所羈頗以李白爲則先生受知最深者曰樗軒公完顏璹閒閒公趙秉文余先子雷淵李獻能王若虛麻九疇史學優程震宋九嘉其從遊最久者曰李汾楊道元好問魏璠張直杜仁傑曹君一雷琯冀禹錫張介王說王采苓趙著張甫王鑄劉輯李仝劉源楊煥胡權圖克坦公履【案圖克坦舊作徒單今攺】呂鯤史環李倵侯策張傑劉郁左坦牛汝霖珠格邃烏淩阿爽【案珠格舊作術虎烏淩阿舊作烏林答今攺】僧性英諸公隨得書無次第至於心交者惟李冶劉祁二人而已八年先生復至京師十二月遇兵難京城被圍先生上書言事不報明年四月圍稍解五月先生挺身獨出逺名山不知所終

劉昻霄字景賢陵川人博學能文從屏山遊與雷希顏辛敬之元裕之善嘗由任子入官已而居洛西山水間逾四十病卒【案元好問劉景元墓銘曰以元光元年六月十三日春秋三十有八終與此志年逾四十有異而中州集又云卒年三十七則與其所作墓銘又自不同】其詩有云嵗月消磨詩硯裏河山浮動酒杯中迢迢萬里乾坤眼凜凜千年艸木風元裕之嘗稱之餘恨未之識也

珠格防字士先名玹字溫伯女直納琳明安也【案納琳明安舊作納鄰猛安今攺】𨿽貴家刻苦爲詩如寒士喜與士大夫遊初受學於辛敬之習左氏春秋後與侯季書交築室商水大野中惡衣糲食以吟詠爲事詩益工時余在淮陽屢相從講學迨北兵入河南被命提兵戍亳州已而亳亂見殺年未四十也少年詩雲山連嵩少雲煙晚地接崤函艸樹秋其寄余云西湖風景昔同遊醉上蘭舟泛碧流楊栁風生潮水濶芙蕖煙盡野塘幽【幽一作秋】花邊落日明金勒雲裏淸歌繞畫樓今夜相思滿城月梁臺楚水兩悠悠又睢陽道中云又渡溵江二月時睢陽東下思依依丘園寂寞生春艸城闕荒涼對落暉去國十年初避亂投荒萬里正思歸臨岐郤羨春來鴈亂逐東風向北飛又書懷云闗中客子去遲遲飄泊炎荒兩鬢絲三楚樓臺淹此日五陵鞍馬想當時春風艸長淮陽路落日云埋漢帝祠回首故鄕何處是北山天際緑參差甚有唐人風致

烏淩阿爽字肅孺女直世襲穆昆也【案穆昆舊作謀克今攺】風神瀟灑美少年性聰穎作奇語喜從名士遊居淮陽日詣余家夜歸其室抄寫諷誦終夕𨿽世族家甚貧爲後母所制逾冠未娶惡衣糲食恬如遇交遊杯酒豪縱可喜余謂使其志不輟年稍長則當魁其輩流壬辰陳防赴水死年未三十初賦鄴研詩有云上有丹錫花秋河碎星斗磨研淸且厲玉瑟鳴風牖又賦古尺云【一云賦古子】背逐一道十三虹赤鬣金麟何夭嬌翻思昨夜雷霆怒只恐乘雲上天去又七夕曲雲天上別離淚更多滿空飛下淸秋雨其才淸麗俊拔似李賀惜乎不見其大成也劉琢伯成中山人刻苦爲學事母教弟以孝友聞朋友居鄧州人甚重之正大初舉進士南京余始與相識俄下第歸久之河南亂聞在武仙軍中仙使使宋回爲所殺哀哉作詩甚工有云吳蠶絲就方成繭楚栁絲飛又作萍非淺淺者所能道也其過葉哭余先子詩亦佳史懷字季山陳郡人少遊宕不羈然有才思年旣壯乃折節爲學與名士李子遷侯季書王飛伯遊作詩甚有功冬日卽事云檐雪日髙晴滴雨鑪煙風定暖生云亦可喜也又作古劍詩極工陳陷死

劉昉字仲宣中山人讀書有才學作詩甚有可稱嘗作睢陽八詠工甚居西華之小姚鎭時來遊陳余識之遭亂歿

髙永字信卿漁陽人倜儻尙气輕財好交遊頗讀書喜談兵文辭豪放長於論事嘗從屏山遊與李長源元裕之杜仲梁李稚川相善累舉不第家甚貧正大末余居淮陽信卿持諸公書來謁因爲定交畱月餘西去未防同在南京被圍嘗上書言事不報以病死自號應庵胡權字直卿衛州人南渡有詩聲累舉不第貧甚性狂狹不能容尋常人年過四十方娶嘗投余先子淮陽又與餘同試於京遭亂北歸以病卒

田永錫義州人叔思敬耀卿名進士永錫少有詩聲其過東坡墳詩云富貴一春夜夢文章萬斛冷雲泉英魂返卻眉山秀依舊春風艸木天爲人誦興定末同余試南京擢第遭亂南奔在江淮間病卒

李澥字公渡相州人王黃華門生也自號六峯居士工詩及字畫皆得法與黃華趙閒閒諸公遊連蹇科場竟不第至六十餘病歿時人言公渡賦不如詩詩不如字字不如畫科舉賦最緊然文至最緊下也興定末與餘同試開封中選公渡甚喜有詩示余先子後雲姓名偶脫孫山外文字幸爲坡老知誰念三生李方叔欲將殘喘寄鑪錘先子和答云瓶有儲糧髩有絲蹉跎歳晚坐書癡輞川畫王摩詰錦裏詩窮杜拾遺應舉尙陪新進士主文多是舊相知春闈看決魚龍陣未必尖錐勝鈍錐士林相以爲笑談

劉勲字少宣雲中人初名訥字辯老與其兄漢老俱工詩防隨官居濟南二十餘載後南渡居陳數與余先子唱酬爲人俊爽滑稽每尊俎間一談一笑可喜科舉連蹇竟不第年五十餘陳防死平生詩甚多大槪尖新長於對屬其佳句有云午風襟袖如秋早甲夜闌干得月多又濟南泛舟云人行著色屏風裏舟在回紋錦字中又上先人雲南山有後能賦北闕無人繼敢言送余赴試云文章四海名父子孝友一門佳弟兄又贈王淸卿雲長拖酒債杜工部新有詩聲侯校書贈馬元章云曽著麻鞋見天子敢將道服襯朝衣又車轂春雷震屋山馬蹄亂雹響柴闗何時得个茅庵子不在車塵馬足間又畫馬末云神物世間尋不見五陵春艸色萋萋仲兄譙字庭老亦好古作詩不凡

寧知微字明甫宿州人博學無所不知尢長於史事劇談古今治亂或諸家文章歷歷不可窮援筆爲詩文亦敏贍可喜舉經義連不中遷居淮陽與余遊二載家積書萬卷載以行麻知防及余先子皆重之後還鄕遭亂不知所在或云渡淮在南中余嘗有西遊詩四十餘篇明甫取而觀一夕盡和其韻以見示其間佳句甚多崔遵字懷祖燕人父建昌字萬卿名進士懷祖少有詞賦聲所交皆名士累舉不第南渡輟科舉不爲居嵩山下以讀書作詩爲事正大末北兵入河南懷祖爲兵所得脇令往招洛陽見殺嘗有詩云靑山似有十年舊小雪又爲三日畱元裕之稱之

曹恆字君章應州人髙丞相汝礪之壻也少讀書不喜爲科舉計惟孤介不肯事富貴人南渡居大梁葺軒種竹號友直余先子爲作記賦之又好收古人書畫器物藹然有士君子風遭亂病歿有子之謙擢第

王賓字徳卿亳州人擢第爲虹令有聲入爲省掾坐事罷遭亂還鄕防兵變賓起率眾據城復屬金朝已而見殺【案中州集傳云亳州爲單父軍楊春所據春以事出賓與故譙縣尉王進反正朝廷授進集慶軍節度使賓同知軍事後又爲行部尙書金史本載賓罷歸鄕裏後亳州軍變賓約城中軍民復其州哀宗嘉之授賓同知節度使哀宗遷蔡賓奉迎於州北之髙安擢爲刑部尙書及鎭防軍崔復哥王六千之徒擐甲嘩噪拽賓往市中害之並視此志所敍較詳而此志旣敍其復城仍似以省掾終殆由聞未備也】爲人恢諧輕脫嗜酒無威儀詩頗工有上先子云致君有道莫如律敢諫不行猶得名

歸潛誌卷三﹤子部﹐小說家類﹐雜事之屬﹐歸潛誌﹥

欽定四庫全書

歸潛誌卷四

元劉祁撰

王元朗字子元州人余髙祖南山翁壻也家世貴顯才髙以詩酒自豪擢第得官輒歸不樂仕宦與余曽祖西巖子多唱酬其明妃詩云環佩魂歸靑冡月琵琶聲斷黒江秩漢家多少邊徵將泉下相逢也自羞甚爲人所

劉仲尹字致君號龍山遼陽人李欽祖外祖也少擢第終管義軍節度副使【案中州集以潞州節度副使召爲都水監丞卒與此志所云終節度副使異】能詩學江西諸公其墨梅詩云髙髻長眉滿漢宮君王圖玉按春風龍沙萬里王家女不著黃金買畫工爲人所又有梅影詩云五換嚴更三唱雞小樓天澹月平西風不著闌干角瞥見傷春背面啼

陳君可永寧人有梅影詩云隔牕疑是李夫人江月多情爲返魂不似丹靑舊顏色十分憔悴立黃昬

王特起字正之代州崞縣人少工詞賦有聲年四十餘方擢第作詩極髙嘗有龍徳聫句爲時所稱又題楊叔玉所藏雙峯競秀圖雲龍頭矗雙角駞背堆寒峯諸公嘉其破的晚年取一側室畱別一樂章喜遷鶯至今之東樓歡宴寄遺綺席題詩羅扇月枕雙欹云牕同夢相伴小花深院舊歡頓成陳迹翻作一番新怨素秋晚聴陽闗三疊一樽相餞畱戀情繾綣紅淚洗妝雨濕棃花面雁底闗河馬頭星月西去一程程逺但願此心如舊天也不違人願再相見老生涯分付藥鑪經卷餘詩惜不多見嘗爲沁源令政頗嚴後爲司竹監官疾卒劉昻字次霄濟南人有才譽以先有劉昻字之昻故號小劉之昻泰和南徵作樂一闋爲時所其詞曰蠆鋩極螗臂展敢盟寒似洞庭彭蠡狂瀾天兵小試萬蹄一飲楚江幹捷書飛上九重天春滿長安舜文明唐日月周禮樂漢衣冠洗五川煙瘴江山全蜀下也劍闗何用一泥丸有人信日邊來都防先還終鄒平令

金國初有張六太尉者鎭西邊有一士人鄧千江者獻一樂章望海潮云云雷天塹金湯地陜名藩自古臯蘭繡錯云屯山形米聚喉襟百二河闗鏖戰血猶殷見陣云冷落時有雕盤靜塞樓頭曉月猶是玉弓彎看看定逺西還有元戎閫令上將齋壇甌脫晝空兜鈴夕舉甘泉夜報平安吹笛虎牙閒但宴陪珠履歌按雲鬟未討先零醉魂長繞賀蘭山太尉贈以白金百星其人猶不愜意而去詞至今之

髙左司庭玊字獻臣遼東人少擢第入官有能聲吏事明敏人莫能及尢俶儻重气節敢爲爲左司郎中譽甚重一時人士推仰焉貞祐初出爲河南府治中主帥溫徳亨福興【案徳亨舊作迪罕今攺】姦僞人也公臨事不少遜讓遂交惡是時北兵圍燕都事已迫四方無勤王師公獨慨然有赴援意屢以言激福興福興憚之因誣以有異志輒收赴獄名士如龎才卿雷希顏辛敬之皆連系拷掠無實然公竟爲福興所困死獄中余會赦得釋公旣卒朝命下除公河南路安撫副使代福興士夫痛憤後朝廷知其寃謫福興逺郡昭雪之屏山於人材少許可至論公獨以爲眞濟世材又言其學術端正可以爲吾儒砥柱時之不幸爲姦人所害屏山以詩哭之甚哀雷希顏又爲文以祭述其事爲時所稱屏山又將文其碑未著死後其子屬之雷公雷公以其仇人猶在亦未著死迄今事狀不詳惜哉公詩亦髙余家有數十篇遭亂失去嘗記其中秋詩有云跳上玉龍背抱得銀蟾光亦奇語也

楊尙書云翼字之美平定人先擢詞賦第又經義魁入仕能官練逹吏事通材也南渡爲翰林學士吏部尙書禦史中丞將大拜以風疾止再爲學士卒【案大金國誌亦云終於翰林學士攷金史本正大三年二月復爲禮部尙書兼侍讀三年卒金百官志翰林院侍讀學士從三品翰林學士正三品云兼侍讀則與兼翰林學士不同況以禮部尙書兼侍讀則禮部尙書乃其正秩又案元好問楊文獻神道碑亦稱二月復爲禮部尙書兼侍讀明年復知益政院四年知禮部貢舉以攷試勞心遘疾明年八月之七日卒不云以翰林學士終其爲翰林學士則在正大元年本與神道碑所謂復爲禮部尙書者正由翰林學士復任禮部耳與此志所云終於翰林學士異】士論惜之公篤學於九流無不通又善天文學博洽人莫及嘗上疏諫宣宗南徵鞫獄以寛恕待士謙甚士無賢不肖稱焉晚年與趙閒閒齊名爲一時人物領袖且屢知貢舉多得人南渡時詔皆公筆其應制白兔詩雲光揺玉斗三千丈气傲金風五百霜又弔余先子有云淸華方翰府憔悴忽佳城其餘文字甚多家有集子恕

龐戶部鑄字才卿遼東人少擢第仕有能名南渡爲翰林待制遷戶部侍郎坐遊貴戚家出倅東平擢京兆路轉運使卒博學能文工詩書藹然爲一時名士其題楊祕監雪谷曉裝圖雲溪流咽咽山昬昬前山後山同一雲天公談玉屑噴散爲花雨白紛紛詩翁痩馬之何許忍凍吟詩太淸苦老奴寒縮私自語作奴莫作詩奴苦木僵石橋鳥不飛山路益深詩益奇老奴忍哭憐公癡不知詩好將何爲楊侯胸中富丘壑醉裏筆端驅雪落如何不把此詩翁畫向艸堂深處著

張運使彀字伯英許州人少擢第以謹願純厚著名嘗爲監察禦史言姦臣赫捨哩執中事【案赫捨哩舊作紇石烈今攺】士論壯之後以母喪歸居許之西城有園圃號小斜川花木泉石然一佳處公日在其間行吟坐嘯客至一觴一詠盡歡襟韻翛然君子儒也尋判隰州刺史召爲戶部郎中【案金史本召爲刑部郎中與此異】同知河南府遷平陽路轉運使卒公蒞官以廉俸祿未嘗妄糜布衣蔬食泊如也性友愛弟瑴才髙相與甚歡所蓄稱其所用獨好收古人器物所在購求以是叢子古鏡尢多其樣制不可徧識字畫勁古有顏平原風詩學黃魯直格嘗贈余先子詩云丘垤孰與南山尊公卿皆出山翁門遺文人共師夫子陰徳天教有是孫問禮庭中新有桂忘憂堂下舊多萱人間樂事君兼有歌我新詩侑壽樽此斜川時事也赴隰州被召時又寄詩有句雲溪口急流裁燕尾山腰世路轉羊腸到郡蒞官才九日過家上冢正重陽陳司諫規字正叔絳州人弱冠擢第南渡爲監察禦史上宣宗十事直言當時得失忤防出爲徐州帥府經歷官正大初收用舊人召爲右司諫數上書論事攺刑部郎中以事罷再爲闕【案金史本正大元年召爲右司諫數上章言事尋權吏部郎中未嘗任刑部郎中志云以事罷攷之本則亦以吏部銓選事爲王京所訐罷後尋爲補闕與此志以刑部郎中罷異】復拜司諫言事不少衰朝望甚重凡宮中舉事上曰恐陳規有言近臣竊議惟畏陳正叔挺然一時直士也後出爲中京副畱守【案元鮮於樞困學齋雜錄謂規終於右司諫與此誌異】未赴卒於圍城士論惜之公爲人剛毅質實有古人風篤學至老不廢晚喜爲詩與趙雷諸公唱酬其弔人詩有云驄馬餘威行尙避仙鳧善政去猶思人以爲破的初先人見其所上十事嘆曰此宰相材也【案金史本云渾源劉從益見其所上八事嘆曰宰相材也與此志作十事有異攷本自貞祐三年至正大五年數上章言事而條陳八事在貞祐四年七月一曰責大臣以身任安危二曰任臺諫以廣耳目三曰崇節儉以答天意四曰選守令以結民心五曰博謀羣臣以定大計六曰重官賞以勸有功七曰選將帥以明軍法八曰練士卒以振兵威反覆陽論防三千字詔付尙書省謂所言多不當尋出爲徐州帥府經歷官敍載甚詳必無遺其二事者此志以八爲十據下文言余復從之遊自非聞未審當是寫偶訛】惜乎朝廷不能用後同朝相見甚懽未防先人下世余復從之遊每論及時事輒憤惋蓋傷其言之不行也死之日家無一金知友爲之

許司諫古字道眞河間人父安仁字子靜名士汾陽軍節度使公少擢第南渡爲侍禦史時丞相珠赫髙琪擅權變亂祖宗法度公上章劾之上知其忠常庇翼凡有奏下尙書省輒去其姓名然竟爲髙琪所中貶鳳翔幕正大初召爲補闕遷左司諫【案金史本但云削官四階解職未嘗著貶鳳翔幕官趙秉文滏水集爲哀宗撰許道眞致仕制有云朕初卽大位稔聞直聲起之於田裏退閒之間超之於侍從論思之地蓋追述其削官之後復召爲補闕也若削官之後曽貶鳯翔幕官哀宗召之爲補闕則制內不當雲起之於田裏退閒矣然此志有初貶鳯翔幕先子送之以詩云云後爲鳳翔錄事先子又寄之以詩云云自非無據考古削官四階在興定三年下距哀宗初年凡七載其貶鳯翔幕後或乞休而歸哀宗初年乃召之於田裏退閒如制所云乎】言事稍不及昔時後致仕居嵩山下病卒平生好爲詩及書然不爲士大夫所重公論但稱其直云初貶鳳翔朝士畏髙琪故皆不敢與言余先子時爲提舉南京貨事獨以詩送之有云有晉必無楚兩雄難並驅向來旣發藥其可止半途又曰君年迫桑楡隻身憂患余雙親白楊拱同气紫荊枯貧無孟光舂醉無驥子扶惟有忠義名可與天壤俱蓋欲堅其初志也聞者竦然多之後由叔麟之爲鳳翔錄事先人又寄以詩云寄語多言唐諫議生還記取李師中亦此意也趙尙書思文字庭玉中山人與其弟庭秀庭直皆名進士公少擢第爲省掾從完顏福興守燕都福興死奔詣南京行宮擢侍禦史出爲汝州防禦使【案元好問禮部尙書趙公神道碑思文以貞祐三年達汴梁特授太府丞興定二年陞同知西安軍節度使並行六部郎中事四年始內除右司諫兼侍禦史是思文初達汴梁未嘗卽爲侍禦史與此志所云奔詣南京行宮擢侍禦史詳略互異又神道碑貞祐五年由侍禦史出知虢州軍事虢州刺史六年五月召爲吏部郎中翰林院修撰元光攺元陞同知南京路轉運使正大元年移同知中京畱守事四年正月攺同知開封府事五年始爲汝州防禦使與此志擢侍禦史出爲汝州防禦使亦詳略迥異】遷集慶軍節度所在鎭靜吏民賴之公暇以詩酒爲樂好吹笛多著樂章爲人誦南渡後士大夫有典郡之榮者不及也正大末召爲禮部尙書卒爲侍禦史時與余先子同臺爲禮部時予始一識也爲人寛厚有君子之風

蕭尙書貢字眞卿京兆人少爲名進士時號三蕭南渡爲戶部尙書後致仕還鄕卒公博學嘗注史記又著蕭氏公論數萬言評古人成敗得失甚有理

史翰林公奕字宏文【案中州集公奕字季宏水集史少中碑亦稱公奕字曰季宏與此誌異】大名人工書有能名自號嵗寒堂主人正大初爲翰林修撰又充益政院官爲上諫書後致仕居亳卒【案中州集傳公奕以直學士致仕卒與此志爲翰林修撰充益政院官致仕互異】重厚人也崔翰林禧字伯善衛州人與屏山同年進士也長於史學歷代典故無不通徹南渡爲翰林待制與閒閒屏山同在院後出刺永州病卒

王翰林良臣字大用潞州人長於律詩尖新工對屬南渡在館後從李天英北徵遇害其上伊喇總管【案伊喇舊作移刺今攺】云筆底有神扶气力人間無處著聲名又絕句云流轉年光橋下水翻騰時態嶺頭雲溪翁道號奇聾子除卻松風百不聞人多之

舒穆嚕翰林世勣【案舒穆嚕舊作石抺今攺】字晉卿契丹人少有詞賦聲擢第讀書爲文有體致南渡爲左司郎中坐事免久之爲禮部侍郎司農太常卿翰林侍講學士【案金史本曰久之起爲禮部侍郎侍郎轉司農攺太常卿正大中爲禮部尙書兼翰林侍講學士元王鶚汝南遺事亦稱世勣以禮部尙書兼侍講學士中州集直云世勣終於禮部尙書不書侍講學士蓋兼官可略也此志不書禮部尙書僅書兼職與本及中州集互異】從末帝東徵至蔡州賊陷死有子嵩字企隆【案金史本及中州集鮮於樞困學齋雜錄均云嵩字企隆與父同死蔡州之難此志但書其子嵩而不云同死蔡州之難與金史及中州集困學齋雜錄互異】

王左司��字公玊臨潢人少擢第入仕以能稱大安末爲左司員外郎累遷靑州防禦使與宰相穆延盡忠不協【案穆延舊作抺撚今攺】左遷刺州南渡以病免居蔡州卒雜學喜易佛老莊書

呂陳州子羽字唐卿大興人少爲名進士擢第南渡爲左司郎中坐事免官後同知開封府遷陳州防禦使時軍旅數興戶口逃竄公因以實聞於朝而小人李渙以爲不憂國失軍儲下吏當死公恥之縊於太康驛後朝廷知其無罪復其官公入仕以能稱讀書爲文有士大夫風致死非其罪天下傷之

李治中遹字平甫欒城人少擢第有能聲工詩善畫與屏山諸公遊自號寄庵老人藹然名士大夫也南渡授東平府治中後致仕居鈞臺病卒有子冶屏山嘗贈詩云寄庵丈人眼如月墨妙詩工兼畫絕儒術吏事更精研只向宦途如許拙爲監察禦史言赫捨哩執中不法事聞者竦然

潘翰林希孟字仲明磁州人少擢第南渡爲吏部主事遷翰林修撰後病風疾卒爲文條暢有法宣宗哀冊玉冊皆其筆也

郭翰林伯英字伯誠上黨人第進士爲南頓西平令有治迹正大中由應奉遷修撰以風疾暴終爲人質厚不茍合喜讀書爲文詞有香山賦諸公皆有詩

劉翰林祖謙字光甫解州人少擢第爲吏有聲由寧陵令丁父憂數年不調南渡召爲大理司直拜監察禦史出爲河南府判官再召爲翰林修撰【案中州集祖謙由武勝軍節度副使召爲翰林修撰與此志由府判官被召有異】遭亂北遷爲兵士所殺【案中州集不云爲兵士所殺與此誌異】公博學間通佛老百家書從趙閒閒李屏山諸公遊甚爲所重談論亹亹不窮援筆爲文奇士也嘗請屏山誌其父墓屏山以事廢命予代焉銘辭屏山筆也迨屏山歿公以文祭有曰鳳不足以言瑞龜不足以效靈吾視之其猶龍也諸公稱之與余父子交嘗屬余作蒲萄酒賦題其父所畫河山形勢詩亦一知己也馮吏部延登字子俊吉州人少擢第南渡爲太常博士累遷吏部郎中翰林待制奉使北朝逾年歸遷吏部侍郎【案金史本天興元年五月馮延登以奉使有勞授禮部侍郎大金國誌亦云正大末北使二年乃還天興攺元授禮部侍郎與此志所雲歸遷吏部侍郎異】遭亂不知所終公爲人謹厚吏事亦精篤學問長年猶不輟在公署日抄書爲文苦思尙奇澀詩亦新巧可稱與余先子交最善先子入翰林公與趙閒閒所薦也平生著述甚多嘗以示余亂後失散可惜

時治中戩字天保後攺字多福滄州人少爲人奴後讀書爲學第進士其主良之南渡爲監察禦史歷淸要致仕卒爲人純厚好學多讀易左氏春秋君子儒也自號拙庵嘗屬余作記與余家三世交

王府判仲元字淸卿東平人廣道先生之孫也工書法趙黃山自號錦峯老人卒於京兆幕

張司直谷英字仲傑趙州人擢經義髙第從屏山諸公遊爲文以多爲勝嘗爲南頓令從軍數年入爲省掾大理司直卒自號無著道人屏山爲作夢記予先子同年進士也

歸潛誌卷四

欽定四庫全書

歸潛誌卷五

元劉祁撰

王翰林彪字武叔大興人貞祐五年經義魁也爲文頗馳騁波瀾性疎放嗜酒不拘細事初對廷策宣宗喜其文以爲似古人特授太子副司經國史院編修官進司經末帝在東宮頗見知後入翰林爲應奉遷修撰出爲平涼府治中入爲待制出刺州未赴南京被圍食乏服絕粒藥俄飲酒被藥死嘗賦呂唐卿海藏齋詩云虛白雲中含法界軟紅塵底寄虛舟又只應烏帽紅塵底羞見蒼煙白鷺洲亦可喜也

張翰林直字子忠河內人少工詞賦嘗魁進士平陽南渡爲國史院編修官遷應奉翰林文字在館五六年從趙閒閒遊性朴澹好學敬善謙甚士多愛之閒閒本注太子忠嘗言親授於闗中士薛子明因相與講辧甚久俄丁母憂出館居南京從學者甚眾束脩惟以市書惡衣糲食𨿽仕宦如貧士也同年如雷宋諸人皆以聲名意气相豪子忠獨恬退以學自樂正大初余先子入翰林子忠從之遊後先子下世有挽詩云桃李雙鳧舄風霜一豸冠才華驚世易勲業到頭難白日空金馬靑天下玊棺家有賢子文武似歐韓甚爲諸公所稱先子歿與余善後南京被圍闕食餘遇之富城西敝衣藍縷可憐已而聞鬻卜天街值一回鶻問卜子忠以文語應之爲回鶻所毆北渡將還鄕道病死哀哉張翰林仲安字晉臣燕山人貞祐六年詞賦魁也爲人謙謹有禮法時輩稱焉爲文亦平暢得體尢工詞賦自居太學有聲入翰林爲應奉秩未滿卒士論皆惜之髙斯誠字法颺大興人至寧九年經義魁也讀書有學問與王從之李之純遊爲詩文枯淡自得初調鳳翔府錄事爲行部檄監支納陳州倉因忤郡魁吏搆之下獄防死已而赦免病終頗喜浮屠自號惟庵與余先子善劉遇字鼎臣眞定人興定五年詞賦魁也少與王從之周晦之遊兼經義學有譽南渡爲國史院書寫已而擢第應奉翰林後出爲鄜州帥府經歷官遇害【案王若虛滹南集劉鼎臣墓銘曰時闗右擾擾鄜畤被兵帥臣赫捨哩承詔往援表君從事至則城防遂不知所終與此志所云遇害異】嘗與餘同文防且同試於廷讀書有文學

張翔字茂進太原人第進士爲南京貨司勾當官遷南京麫使出爲太康令蒞官淸苦有治聲好書從士大夫講學爲文作詩有志於時名遭亂殍卒與余交最善董治中文甫字國華潞州人第進士南渡嘗爲大理司直後爲河南府治中卒【案中州集文甫後爲昌武軍節度副使以公事至杞縣與此志所云後爲河南府治中異】自號無事老人爲人淳謹篤實學道有得其學參取佛老二家不喜髙逺奇異循循常道臨終豫知死期齋浴而逝時人異之興定初余先子居防淮陽公乘過焉談道竟夕予時爲童子竊聴牕下蓋其於六經論孟諸書凡一章一句皆深思思而有得必以力行爲事不徒誦說而已旣去先子大稱之後於郝文國才處得所著一編皆論道之文迄今藏余家其子安仁其學亦謹厚人也

申編修萬全字百勝髙平人與其兄無移百福俱擢第百福爲人沈重不妄交好經學勤勤君子儒也嘗爲鄭縣令愛民愼獄不爲赫譽邑民便之後召入史館俄攝監察禦史應奉翰林居京師朝歸閉門講誦不出覩時事不愜意屢欲以母老歸未果也正大末爲南徵行臺辟掌書檄至淮上大雨宵行溺水死士論惜之趙閒閒爲文以祭哀甚初百勝在太學與雷丈希顏及余先君同捨相善先君嘗稱其爲人後公入朝先君已下世余因得從遊爲文亦典雅有體

許國字至忠懷州人少擢第有能名性閒淡不鋭仕進居盧氏西山下不赴調數年後召爲南京丰衍庫使傾家貲市書後告歸趙閒閒諸公多重之餘嘗至其家敝衣糲食環堵蕭然蓋淸苦之士也未亂病卒

王貢字安之北京人參知政事之翰從子也擢第以修潔稱南渡得度居郾操行純謹時人重之後病卒王彧字子文洺州人少擢第南渡爲省掾睹時政將亂一旦棄妻子徑入嵩山剪髮爲頭陀自號了然居士攺名知非字無咎居達摩庵苦行自修朝廷初疑焉遣使亷之知其非矯僞乃止當世號王居名甚髙後十餘年忽下山歸其家復與妻子如舊妻死更娶又仕爲洛陽行省參議遭亂不知所終嗟乎有始有卒者難矣哉馬天采字元章太原人擢第與雷希顏宋飛卿同年爲人詭怪好異又喜爲驚世駭俗之行人莫測也南渡爲史院編修官不事麻絳艸履沈浮閭裏殊無朝士風雜學通太數又善繪畫及塑像𨿽居官輒爲人塑畫自神頗善李屏山當屏山歿爲寫眞且題以贊皆怪語末曰若到黃泉見魯仲連藺相如道余示其狂誕如此後以病終

楊戶部槇字正夫吉州人少擢第有能名南渡爲左司員外郎頗與權要辧爭以罷後爲戶部侍郎又行部河中北兵攻胡壁保將防正夫知不免先使其妻子赴黃河已從之死爲人慷慨有气節士大夫多稱之甚可惜也

李中丞英字子賢遼東渤海人布衣以气節聞後擢第爲省掾貞祐初北兵入京師與侯摯田琢請偕行提兵扼居庸闗屢戰有功擢宣差都提控南渡召爲禦史中丞詔與元帥慶壽同率兵【案金史本詔元帥右監軍永錫左都監烏庫哩慶壽將兵英督糧運與此志僅稱同慶壽率兵異】援燕都至潞州遇北兵戰死【案金史本英至大名得兵數萬與元兵遇於霸州北敗死是英援燕都未嘗由潞州與此志所云至潞州異元史太祖本紀云金禦史中丞李英等率師援中都戰於霸州敗之又元史舒穆嚕明安云遇於永淸命士卒佯敗金兵來追大破之攷永淸與霸州相距甚近金元二史互證適符潞州去大名亦甚逺則此志潞字爲霸字之誤無疑】初子賢之出也河南民望太平遽防敗天下惋惜朝廷襃贈焉

田總管琢字器之蔚州人少擢第爲省掾貞祐初北兵圍燕器之慨然來見願出招鄕裏義兵守要衝宣宗壯之擢同知蔚州節度使得兵數千屢與敵戰有功遷濬州防禦使宣差都提控【案金史本防先爲宣差兵馬提控同知忠順軍節度使事後乃加河北西路宣撫副使遙授濬州防禦使與此誌異】南渡駐軍陳州久之命守華州領節度使戰潼闗下軍敗歸罪於其副任鑄斬之攺東平路轉運使俄命守益都爲山東東路兵馬都總管張裕之變逐器之以城北降朝廷召之將加罪道發疽卒趙閒閒有送器之詩云田侯落落奇男子主辱臣生不如死殿前畫地作山西願與義軍相表裏恨我不得學李英愛君不減侯華卿橫遮俘屍三十萬潼闗大笑哥舒翰

梁翰林詢誼字仲經絳州人戶部尙書襄子也少遊太學有聲爲人多膂力尙气節慨然有取功名志屏山諸公皆壯之尢與雷希顏善文章豪放有作者气旣擢第復舉宏詞爲應奉翰林文字出爲上京畱守判官宣宗南渡宗室萬努【案萬努舊作萬奴今攺】叛據上京獨仲經不從以節死朝廷優贈之

韓府判玉字溫甫燕人少讀書尙气節擢第入翰林爲應奉文字後爲鳳翔府判官大安中北兵圍燕都夏人連防邊州陜西帥府檄溫甫爲都統【案金史本大金國誌玉由同知陜西東路轉運使檄授都統與此志由鳳翔府判官被防異】募軍得萬人出屯華亭與夏人戰敗之而溫甫毅然有勤王志因移檄闗中言詞忠壯聞者感動其檄有云人誰無死有臣子之當然事至於今忍君親之弗顧勿謂百年身後虛名一聴史臣只如今日目前何顏以居人世王侯將相寧有種乎富貴功名當自致耳或誣溫甫以有異志收鞫死獄中【案金史本及大金國誌均云被囚死於郡學與此誌異】士大夫憤惜

聶左司天驥字元吉五臺人弱冠擢第沈靜寡言不妄交入官以謹願自守興定初爲省掾時胥吏擅威士人往往附之獨元吉不少假借彼亦不能害也後平涼帥辟經歷官軍敗同其帥被責俄擢左司員外郎天興攺元末帝東遷畱二執政居守元吉預焉崔立之變二執政死元吉亦被創甚歸臥於家旬日不食卒金亡士流之在位以節死者惟元吉一人其死也其女子適以寡來歸家居見其父歿亦縊死時人傷之虞卿麻革信之爲作聶孝子

程禦史震字威卿東勝人與其兄鼎和卿俱擢第公入仕有能聲興定初詔百官舉縣令公得陳畱陳畱南都屬邑頗繁公治爲河南第一召拜監察禦史彈劾無所撓時皇子英王爲宰相家僮輩往往恃勢侵民公以法劾之英王怒未防坐爲故吏所訟罷官【案英王名守純宣宗子哀宗兄後晉封荊王元好問禦史程君墓表云震旣劾荊王荊王宻遣諸奴誘奸民徐章造飛語君竟以是罷與此志及金史本但云爲故吏所訟小異】嵗余嘔血卒公爲人剛直有材幹忘身殉國不少私與余先子同年擢第相得甚懽已而同爲禦史臺綱大振小人皆側目故俱不能久畱於朝公旣居閒慨然有志於學將延致名儒執弟子禮師事之防卒士論惜不盡其材

魏戶部琦字民英州順聖人少詞賦擢髙第爲鄯陽令有治行南渡爲南京畱守判官遷戶部員外郎郎中以材幹稱貞祐末北兵犯潼闗行部軍前至洛陽見殺朝廷官其子焉

烏克遜左司努森【案烏克遜舊作吾古孫努森舊作奴申今攺】字道逺由女直人譯史入官性伉特敢爲有直气嘗爲監察禦史時中丞完顏伯嘉以酷烈聞道逺以事糾罷【案金史完顏伯嘉云劾伯嘉違詔不徧按視及簿令不法受賄匿而不發等事與此志所云互有省文】朝士聳異後爲左司郎中近侍局使皆有名天興東狩畱南京居守崔立之變同禦史大夫費摩阿固岱【案費摩阿固岱舊作裴滿阿虎帶今攺】自縊於臺中與余先子善余嘗爲賦古漆井詩

費摩禦史大夫阿固岱字仲寧女直進士也仕歷淸要名亞完顏蘇蘭【案蘇蘭舊作速蘭今攺】嘗爲陳州防禦使累遷禦史大夫使北朝崔立之變自縊死同時戶部尙書完顏仲平亦自殺仲平亦女直進士也

末帝寶符李氏國亡從太后皇后北遷至宣徳州居摩訶院李氏自入院止寢處佛殿中作爲幡旆數合防當同后妃赴龍庭將發於佛像前自縊死且自書門紙曰寶符禦侍此處身故凡施旛旆防何較之後妃輩失節者何啻霄壤甲午嵗余家武川觀其遺迹

李尙書元忠字獻可武川人少擢第歷淸要南渡爲工部尙書審決河南寃獄多所平反俄坐督修京城工不謹出爲泰寧軍節度使致仕居陳州每朝廷有政事不令或民間利害屢上言亦讀書有學問和厚人也李陳州山字夏卿一字安仁大名人少擢第歷淸要南渡同知開封府遷陳州防禦使爲小人所陷罷閒居南京以事赴井死爲人厚重讀書喜作詩號松風老人劉戶部元規字子正咸平人少擢第南渡爲侍禦史時珠格髙琪爲相擅權公數抗言事爭殿上出同知武昌軍節度使事後爲戶部郎中行部河中坐事斥後致仕天興攺元詔使北朝不知所終【案金史哀宗本紀正大九年二月以費摩阿固岱國世榮爲講和使四月以楊居仁奉金帛詣大元請和其四月攺元天興之後未見有劉元規奉使之事又元史太宗本紀元年己丑金遣阿固岱來歸太祖之子金爲正大六年而哀宗本紀於六年內不書阿固岱之使皆可見金史本紀之脫漏】

康司農錫字百祿趙州人與雷希顏冀京父同年進士正大初由省掾拜監察禦史上章言防檢完顏薩哈勒輩【案薩哈勒舊作撒合今攺】預政非宜又言宿帥赫捨哩雅爾呼達【案舊作紇石烈牙虎帶今攺】太恣橫不法時二人權勢赫然百祿皆不屑士論稱焉後爲河南路司農少卿再授河中帥府經歷官北兵陷河中帥率兵南奔濟河船敗死【案中州集錫以河中治中充行六部郎中從軍城陷投水死好問所撰大司農康君墓表亦同是錫因城陷而殉與此志所雲南奔濟河船敗而死可以攷異】爲人厚重有爲頗讀書嘗賦打毬詩云髙飛逺走偶然耳坎止流行知所之餘先子云亦有理也

楊左司居仁字行之其先大興人後居南京十八年擢第入仕以能稱爲人謹宻朝廷上下皆愛之爲監察禦史言事稱防由吏部郎中攺太常少卿使北朝凡再往歸坐事廢天興末遷爲左司郎中與二執政居守崔立之變被傷竄臥余家已而爲立彊起復舊職俄以病辭去將北渡舉家投黃河死時年未五十公少有吏能晚讀書作詩有佳處使仕淸時不失爲名卿材丈夫遭世亂困躓可嘆與余父子交最善余嘗送其北使序及詩房刑部維楨字周卿濟南人少擢第南渡爲左司都事司農少卿出刺申州召爲刑部郎中卒爲人謹願讀書作詩頗好賢

齊申州椿字壽之夏津人少擢第入官以亷稱南渡爲監察禦史右司都事許古嘗上書薦之後爲司農丞進少卿出刺申州卒

張戶部俊民字用章延安人擢第以材幹稱嘗爲戶部郎中進侍郎遭亂北遷病卒爲人慷慨尙气義喜學易楊戶部慥字叔玉五臺人擢進士第南渡爲監察禦史戶部郎中司農卿遷戶部侍郎通吏事有能名正大末權參知政事後罷守戶部南京降病卒嘗與余先子同任禦史頗作詩

髙尙書防字唐卿保州永平人第進士蒞官有才譽南渡歷戶部員外郎後遷尙書専治糧儲嘗巡行京東便宜行事抵罪詔釋之天興初爲翰林學士亂後北遷還鄕卒

馮內翰璧字叔獻眞定人爲人嚴毅整肅望之儼然人莫得視然文采風流言談灑落使人愛之不能捨以去詩筆淸遒字畫嚴峻爲一時所稱與李屏山王從之同年第二公皆重之大安初入翰林由應奉遷修撰後屢爲法官臺察彈劾不避權勢時髙琪當國察其畏謹數以公推攷貴人所擬輒稱防朝士多側目頗有刻骨之譏屢上章言事又條上恢復之策出爲同知亳州致仕【案金史本傳攺同知集慶軍節度使卽上章乞骸骨元好問內翰馮公神道碑及中州集大金國誌均與本同攷金百官志諸州同知正七品諸節度使同知正五品此志云同知亳州與本同知集慶軍節度使有異】歸嵩山結第玉峯下自號松庵徜徉泉石間釀酒名松醪味勝京師采蘭置室中與山僧野客作鬭蘭防壬辰之亂北歸由東平至鎭陽以歿年七十有九平生文章工於四六尺牘爲當代之冠人得一篇皆寶藏之與韓溫甫髙獻臣友善後進中特喜雷希顏冀京父王仲澤皆從之遊頗與予先子善壬辰嵗圍城中余居與公相近甚相往來時公年已髙神采毅然目光如炬布袍麻屨杖策翩然後生輩莫及也北遷後再見於鎭陽今其亡矣前輩風流遂不復見惜哉子渭以孝稱

王革字徳新州人少有才思詩筆尖新風流人也屢舉不第以任子仕晚由恩得主宜君簿北渡居云內後遷雲中卒年七十餘名士皆其友也尊酒之間一談一笑甚有古風今不復見也戊辰冬赴試西京自以年髙與諸後進偕入復作此舉因有詩云慣掣蒼龍曉漏鐘受恩曽受大明宮香浮扇影迎初日人逐鞭聲靜曉風轉首俄驚成異世此身𨿽在已哀翁喚回五十年前夢再著麻衣待至公

郭子通爲太常博士宋國遣信使以申議爲名將有所求也宰相下其事於禮官諸公環視未對子通曰申者重也再也自大定甲申講和之後盟約旣定無復再議之事且以小事大事若有祈請亦難申議之名宰相是之後宋使之來攺曰祈請【案金史交聘表大定十六年三月壬子宋翰林學士知制誥朝散大夫湯彥昭信軍承宣使陳雷等奉書申請丙辰宋申請使朝辭上以書答又攷宋史淳熙二年八月丁丑遣左司諫湯彥等使金申議據此志則宋以申議爲名因郭子通之議而攺然據交聘志第攺其名曰申請使不云祈請使此志云攺祈請使與交聘表有異又案交聘表大定十年九月範成大康偦至攷之宋史蓋爲求陵寢地特爲此名耳其十六年之申議使與十年之祈請使自爲二事】議者服其識逺大定十七年三月朔萬春節諸國人使將見而大雨作大宗伯張公問子通曰禮當何如子通曰曽子問孔子曰諸侯朝於天子而不得見也有四雨沾服失容一也張公曰此非使臣之事子通曰彼國主之事尙不得見況其臣乎【案金史世宗本紀大定十六年三月朔萬春節以日食攺朝與此志十七年三月朔萬春節以大雨罷朝適合曽子問四不朝之二均闗一時典制乃攺朝則書而罷朝則不書亦爲脫漏攷周煇北轅錄淳熙丙申十一月二十九日詔以張子政及趙士襃充賀金國生辰使次年三月一日雨免入賀蓋卽大定十七年事也可互證以補本紀之缺】少頃有敕放朝士大夫服其知體右見李致美作子通神道碑子通卒淸州防禦使

歸潛誌卷五

欽定四庫全書

歸潛誌卷六

元劉祁撰

髙丞相汝礪字巖夫應州人少擢第入仕有能名嘗爲左司郎中諫議大夫入戶部専掌財賦遷尙書攺三司副使倡行鈔法以代貨泉宣宗南渡拜參知政事遷左右丞進平章政事右丞相封壽國公正大初薨於位年七十餘爲人愼宻廉潔能結人主知守格法循黙避事不肯彊諫故爲相十餘年未嘗有譴訶壽考康寧當世莫及金國以來書生當國者惟公一人耳

賈左丞守謙字彥亨【案中州集賈益謙字亨甫本名守謙避哀宗諱攺焉金史本稱益謙而章宗本紀稱右諫議大夫守謙蓋守謙在章宗時猶未易名故原其始書之此志撰於哀宗之後不著避諱攺名當是冩訛脫】東平人少擢第蒞官以能稱章宗時爲諫議大夫皇叔鎬王以疑忌下獄公力爭士論直之大安末拜防知政事南渡進右丞遷左丞致仕薨

胥平章鼎字和之代之繁畤人父持國章宗時執政公少擢第以能稱爲右司郎中善占對大安末爲防知政事【案金史本云至寧初拜防知政事攷至寧前爲崇慶二年大安又在崇慶之前此志所云大安末與本至寧初迥異】俄出鎭平陽【案大金國誌云出爲平陽節度使攷金史本鼎於貞祐元年十一月出爲兗州泰定軍節度使未赴二年五月畱爲汾陽軍節度使兼汾州管內觀察使十一月攺知平陽府事兼河東南路兵馬都總管金史地理誌云平陽府初爲次府罝建雄軍節度使天防六年升總管府金史百官志云諸總管府謂府尹兼領者都總管一員正三品掌統諸城隍兵馬甲仗總判府事是都總管與節鎭本異況胥鼎固知平陽府事者大金國誌云出爲平陽節度使有誤此志云出鎭平陽亦似節鎭然都總管掌統兵馬亦可云鎭其非節度使金史足證】宣宗南渡行臺河中兵民安輯進平章政事兼左副元帥移鎭京兆封莘國公後朝廷將伐宋取蜀召議公歸上言止之坐是忤旨致仕薨【案金史本貞祐三年就拜本路宣撫使四年拜樞宻副使進拜尙書左丞興定元年正月拜平章政事封莘國公三月朝廷詔鼎舉兵伐宋鼎分兵由秦鞏鳯翔二路並進上書言當遴選材武將士分布近邊州郡敵至則追擊去則力田以廣儲蓄詔下尙書省以諸軍旣進議遂寢二年四月鼎奏天子操大綱責成功況今多故豈可躬親細務宣宗覧奏不悅俄以伐宋有功遷官一階時元兵大舉入陜西鼎多料敵之防朝臣或中沮之宣宗諭樞宻院曰胥鼎規畫必無誤自此卿等不須指受四年進封溫國公致仕諭曰卿屢求退今從卿請仍可來居京師有事得就諮決哀宗正大二年起復拜平章政事進封英國公行尙書省於衛州鼎以衰病辭不許三年七月薨據所敍官階知遇甚詳其忤防以諫躬親細務非因諫伐宋且歷久彌見倚任屢請乃致仕後又起用與此志迥異】公通達吏事有度量爲政鎭靜所在無賢不肖皆得其懽心南渡以來書生有方面之柄者惟公一人而已

張左丞行信字信甫先名行忠避末帝舊諱攺焉莒州人禦史大夫暐之子太子太傅行簡之弟也家世以純厚稱士論以爲如漢萬石君家公少擢第歷淸要宣宗南渡爲禮部尙書時丞相珠格髙琪擅權百官側目因廷議事公獨抗言折之上甚喜明日拜防知政事未防爲近侍所譖出鎭涇州到官上疏論近侍之姦士大夫稱重正大初首召拜左丞言事稍不及前人望頗減【案水集張左丞上卽位驛召起授尙書左丞首言先帝初卽位詔天下刑不上大夫丞相髙琪奏定職官犯罪的決百餘條乞依舊制或謂公首聖主擢用𨿽有建明多不契上防云云是行信拜左丞以後亦侃直不逢合而金史本移並正大初所奏於興定間似與此志相符然此志云稍不及前非謂黙無一言當以水集所云防證】後致仕數年薨爲人簡朴不修威儀惡衣糲食如貧士旣致仕家居惟以抄書教子孫爲事葺園池東城號靜亭時時遊詠其間爲樂南渡宰執中最有直名初至南京父暐以禦史大夫致仕猶康健兄行簡爲翰林學士承防公爲禮部尙書諸子侄多中第居官當世未之有也

侯平章摯字莘卿東阿人少擢第慷慨有爲貞祐初北兵圍燕都公由麯使請出募軍已而膺城有功自行戶部侍郎遷河平軍節度使宣宗南渡爲防知政事出鎭東平移鎭下邳所至吏民安愛後入朝遷左丞正大初進平章政事封蕭國公【案本起爲平章政事封蕭國公在天興元年八月與此志所云正大初有異】居相位憤無所施請守大名詔出行尙書省未防還朝致仕居南京有園亭蔡水濱公日在其間與耆老防飲後南京降以前宰執爲北兵所殺爲人有威嚴禦兵人莫敢犯在朝遇事亦敢言頗喜薦士如張文舉雷希顏麻知防皆由公進用南渡後宰執中人望最重李防政鞏字君美河中人少擢第有能名南渡爲防知政事出鎭平陽北兵至城陷自殺從子復亨字仲修逾冠擢第以才能稱爲人通敏善奏對南渡爲左司郎中大爲宣宗所器一時譽甚隆遷翰林直學士知開封府進吏部尙書爲防知政事年方四十父母俱存近世未有也興定末坐監試進士失取人出鎭同州未防北兵攻城陷自殺叔侄相繼執政俱死事士論所嘉愚軒趙宜之挽仲修詩云報君惟有死見叔固無慙人以爲破的也

師防政安石字仲安淸州人少擢第輕財尙气義聞於朋友爲省掾宣宗南渡從完顏福興守燕都福興將死以遺表托仲安使赴行在旣達上嘉之擢樞宻院經歷官時末帝在春宮領院事遂見知遇正大初進同簽樞宻院事遷禦史中丞工部尙書遂爲防知政事其驟用如此旣居位人望頗減俄以腦疽薨【案金史本正大三年權左防政四年進右丞此志稱師防政而不書右丞與本異又本正大五年臺諫劾近侍張文壽張仁壽李麟之安石亦論列三人不已上怒甚安石疽發腦而死故本贊曰安石不負承惲之托遂見知遇以論列近侍觸怒而死悲夫然則安石旣入相後以諤諤之行被譴而死爲史所推許與此志所云人望頗減有異】李左丞蹊字貫之大興人少擢第通吏事能官南渡爲左司郎中遷吏部侍郎爲富察和卓所陷【案富察和卓舊作蒲察合住今攺】下獄當死詔釋之後爲大司農正大初拜防知政事進左右丞専掌財賦北兵圍南京坐糧不給除名久之起爲工部尙書權防知政事復左丞奉使軍前送曹王【案哀宗本紀天興元年三月壬寅左丞李蹊送曹王出質六月乙亥李蹊送曹王與其子同俱還十月以李煥飛語詔左丞李蹊戶部侍郎楊慥下獄俄並除名據所載則送曹王出質在坐糧不給除名之前與此志有異】後從末帝東徵至睢陽古納之變見殺

烏克遜防政仲端字子正女直進士也爲人謹厚蒞官以寛靜稱興定間由禮部侍郎使北朝從入西域二年始歸爲陳州防禦使【案金史本云朝廷嘉其有奉使勞進官兩階歷州刺史與此志所云防禦使有異】遷禦史中丞爲防知政事人望甚隆天興東狩罷爲翰林學士承防【案金史本正大元年召爲禦史中丞奉詔安撫陜西及歸權防知政事復以事貶同州節度使及哀宗將遷歸徳召爲翰林學士承防兼同簽大睦親府事據所載則由防政罷爲節度使非卽罷爲翰林學士承防又其罷防政也在未狩之前與此志所雲天興東狩罷爲翰林學士異】知時事不可爲家居一室陳平生玩好日與夫人宴飲爲歡癸巳正月下旬忽閉門自縊其夫人亦從死明日崔立之變若先知者金國亡大臣中全節義者一人公使歸時備談西北所見屬趙閒閒記之趙以屬屏山屏山以屬余余爲錄其事趙書以石迄今世

完顏參政蘇蘭字伯至寧元年女直進士魁也蒞官修謹得名然苛細不能任大事較之輩流頗可稱仕歷淸要時望甚隆爲宣宗所知擢任近侍局頗直言有補益旋罷出爲諫議大夫居父喪不飲酒食肉廬墓三年後爲防知政事同赫捨哩雅爾呼達守京兆【案赫捨哩雅爾呼達舊作紇石烈牙忽帶今攺】不相協召還【案金史本正大七年七月行省於京兆未防遷金安軍節度使兼同華安撫使旣而召還朝非自京兆守被召與此志所云異】至陜被圍久之亡奔行在道遇害與余先子善弟努森【案努森舊作奴申今攺】字正甫亦女直進士仕歷淸要由吏部侍郎使北朝凡再往天興東狩拜防知政事【案金史本正大五年九月以禦史大夫奉使大元明年六月遷吏部尙書復往八年春拜防知政事攷哀宗本紀正大九年正月攺元開興四月攺元天興十二月乃詔議親出是努森使元非由吏部侍郎其拜防知政事在東狩之前與此志俱異】畱守南京齪齪不能有爲崔立之變見殺

完顏右丞呼沙呼字仲徳【案呼沙呼舊作忽斜虎今攺攷金史完顏仲徳以此三字爲仲徳本名則仲徳乃其攺名也大金國誌亦與金史同此志云字仲徳或卽以字爲名歟】女直進士也爲人忠實有時望嘗帥秦鞏天興攺元南京被圍仲徳提孤軍入援轉戰數回止存五六人至京城門遇末帝東狩因從以行駐睢陽拜防知政事【案金史本以天興元年九月拜防知政事在哀宗東狩以前四月與此志所雲從帝東狩拜防知政事異】從徙蔡州進右丞【案哀宗本紀天興元年十二月辛丑駕至開陽門外鞏昌元帥完顏呼沙呼至自金昌東行之議遂決以爲尙書右丞二年六月己亥上入蔡州據所載則呼沙呼爲右丞在徙蔡之前一年與此誌異】間闗險阻中盡心不懈蔡圍旣急末帝內禪崩城陷仲徳帥兵三百力戰不支赴蔡水死軍士皆從之其得士𨿽古之田橫無以加也金國亡死君者惟仲徳

完顏平章哈達【案哈達舊作合打今攺】由防衛入官典郡嘗陷北朝亡歸南都累擢平涼帥爲人勇敢忠實一時人望甚隆拜防知政事代胥相鼎鎭京兆軍民便之北兵犯蘭闗將兵拒戰有功入朝進平章政事封芮國公正大末北兵由襄漢大入詔哈達帥精兵拒之已而失利退保釣臺軍敗見殺

完顏中郎將綽華善字良佐【案綽華善舊作陳和尙今攺金史本云名彜以小字行丰州人】兄色埓必爾罕世襲明安也【案色埓舊作斜烈今攺】忠義勇敢著名嘗陷北朝亡歸擢帥壽泗威望甚重性好士幕府延致文人攺安平都尉常憤郁無所施發病死良佐從其兄在軍中勇冠一時嘗坐擅殺人將抵死上奇其材特赦之爲忠孝軍總領擢禦侮中郎將天興攺元北兵入河南良佐從完顏哈達力戰鈞臺軍敗被擒不屈死【案元好問贈鎭南節度使良佐碑天興元年鈞州陷北兵下城卽縱兵以防巷戰者鎭南避處殺掠稍定卽出而自言我金國大將欲見白事云云是未嘗被摛已欲殉節挺身而出者金史本傳亦備敍其殉節之烈與此志詳略迥異】良佐爲人愛重士大夫王渥仲澤在其兄幕府良佐從之遊學仲澤書極可觀且同講經學讀書不輟亦一時弟兄良將帥也

伊喇都尉瑪努勒【案瑪努勒舊作買奴今攺】字溫甫契丹世襲明安也讀史書慷慨有气義喜交士大夫每以肝膽許人尢重然諾嘗爲宣撫使便宜鄧豫間以事杖殺經歷官坐廢後爲虎賁都尉提兵赴闗中後由商南全軍而回病死自號拙軒趙閒閒爲賦之諸公皆有詩正大初先子令葉余往省防溫甫屬余爲拙軒銘先子亦有詩伊喇樞宻聶赫【案聶赫舊作粘合今攺】字廷玉契丹世襲明安也弟兄俱好文幕府延致名士初帥彭城雷希顏在幕楊叔能元裕之皆遊其門一時士望甚重爲將鎭靜守邊不擾軍民便之天興東狩知國亡率鄧州軍民詣宋人納款宋以兵馬轄處之賜第居襄陽未防病死

南渡之初將帥中最著名者曰郭仲元俗號郭大相公其軍號花帽子曰郭阿林俗號郭三相公【案金史本仲元本姓郭與阿林均賜姓完顏】其軍號黃袖二人本非親兄弟以其壯勇年齒先後爲配仲元爲將重厚沈毅有謀守鳳翔北兵力攻數月不下而退卒保其城以聞後爲兵部尙書右衛尉卒阿林最驍勇人莫能敵屢與北兵戰有功一時爲士庶屬目後提兵闗中與宋人戰馬倒被擒不知存歿也【案金史本宋兵大至金兵敗阿林戰歿贈金紫光祿大夫西京畱守與此志不知存歿有異】南渡後諸女直世襲明安穆昆往往好文學與士大夫遊如完顏色埒兄弟伊喇廷玉溫甫總領爾佳徳固【案爾佳舊作夾谷今攺】珠格士烏淩阿肅孺輩作詩多有可稱徳固勇悍在軍中有聲嘗送捨弟以詩亦可喜天興初提兵戍譙軍亂見殺

南渡之後爲將帥者多出於世家皆膏粱乳臭子若完顏巴薩【案巴薩舊作白撒今攺】止以能打毬稱又完顏額爾克【案額爾克舊作訛可今攺】亦以能打毬號板子元帥者又完顏鼎努【案鼎努舊作定奴今攺】號三脆羮有以忮忍號火燎元帥者又赫捨哩雅爾呼達【案舊作紇石烈牙忽亦作紇石烈牙吾塔今攺】號盧鼓椎好用鼓椎擊人也其人本出親軍頗勇悍鎭宿泗數年屢破宋兵有威好結小人心然跋扈不受朝廷制嘗入朝詣都堂詆毀宰執宰執亦不敢言而人主倚其鎭東亦優容之也尢不喜文士僚屬有長裾者輒取刀截去又喜淩侮使者凡朝廷遣使者來必以酒食困之或辭以不飲因並食不給使餓而去張用章嘗以司農少卿行戶部過宿見焉雅爾呼達召飲張辭以有寒疾雅爾呼達笑曰此易治耳趣命左右持艾炷來當筵令人拉張臥遽艾於腹張不能爭遂灸數十又因防宴諸將並妻皆在座時共食豬肉饅首有一將妻言素不食豬肉雅爾呼達趣左右易之須防食訖問曰爾食何肉其人對曰相公易以羊肉甚美雅爾呼達笑曰不食豬肉而食人肉何也爾所食非羊肉也其人大嘔疾病數日又禦史大夫和卓因事過宿【案和卓舊作合住今攺】雅爾呼達館之酒肉使妓歌於前及夜因使其妓侍寢遲明將發令妓徵錢和卓愕然雅爾呼達因彊發其篋笥取繒帛悉以付妓曰豈有官使人而不與錢者乎和卓無以對而去故司農禦史皆不敢入其境避之又宿州有營妓數人皆其所喜者時時使一妓佩銀符屢往州郡取賕賂州將夫人皆逺迎號省差行首厚贈之其橫若此及康錫伯祿爲禦史上章言其事且曰朝廷容之適所以害之欲保全其人宜加裁制然朝廷竟不能治其罪後北兵入境移鎭京兆軍敗召還道病死在東方時盧鼓椎之名滿民間兒啼亦可怖大槪如呼瑪呼云

任履眞字子山許州長人讀書喜雜學深於醫又有善行邑人皆信之貞祐初召入太醫院旋告歸與閒閒屏山諸公及余先子善先子主長葛簿修儒宮及太虛觀子山之力居多爲醫起人疾甚眾旣卒閒閒志其墓云

張子和睢州考城人初名從正精於醫貫穿難素之學歷歷在口其法宗劉守眞完素藥多用寒涼然起疾救死多取效士大夫稱焉爲人放誕無威儀頗讀書作詩嗜酒久居陳遊余先子門後召入太醫院旋告去然名重東州麻知防九疇與之善使子和論說其術因爲文之有六門三法之目將行於世防子和知防相繼死迄今其書存焉

僧徳普武川人自號勝靜老人倜儻有機術與士大夫遊飲酒食肉豁如也嘗爲珠赫髙琪所重在軍中論兵南渡居陳之開元寺與余先子善嘗著彌陀偈談理性先子爲序之屏山亦喜其俊爽不羈也頗喜字畫作詩年六十餘死余謂古之文暢祕演之流

僧圓基字子初姓田氏亦北人𨿽爲浮屠善與豪士遊負其材略有握兵治民之意蓋於僧者也嘗住持南京靜安寺以不檢去之峴山歷嵩陽死與徳普相善頗能詩嘗題伊喇右丞畫云調燮之餘總是閒閒中遊戲到毫端而今亦有丹靑手猶在磻溪把釣竿可見其有志也又詠栁葉云一气潛通造化中人間無處不春風莫嫌冷地開靑眼試看夭桃防日紅

王赤腿不知其名字年齒人以其衣短號哨腿王或云名予可字南云河東人幼嘗爲卒不謹居郾蔡間以乞食爲事衣皮衣露膝長嘆好挿花額上系一銅片如月人問之皆有說又時時自言爲天帝所召有某仙某神在焉所食何物皆誕詭莫可測然善歌詩有求之者索韻立成字亦怪異在郾城凡寺觀樓閣及民家屋壁書其詩殆徧往往有奇麗語如天仙有夢梅云鼎鑄陶鈞政格新橫斜疎影慰騷魂嬰香枕簟黃昬月懋棣東風笑谷春又經閒璈幾虛云鎖杯捲江山枕島樓卻憶西巖舊宮殿半橫星斗下瀛洲又題石潭云石裂雯華浸月秋又松陰滚碎闌干角其他多僻怪不可曉問之則曰出天上何書書名亦不可曉或云爲物所憑麻知防獨重之李子遷贈詩云骯髒風儀古丈夫袍鐵面防髭人間春色向頭剰天上月明當額孤石鼎夜聨詩句健布囊春醉酒錢粗危樓試倚街頭月應見潛飛入玉壺狀其人殆盡正大初余過郾諸公爲召至索詩求韻立書辭亦不可曉後因病卒【後因病失一目明遭亂北渡病死案大金國誌遭亂爲順天軍將領所得知其名議欲挈之北歸館於州之瑞云觀明日見將領自言曰我不欲住君家瑞云觀也越三日卒後有見之淮上者與此志可以攷異】

歸潛誌卷六﹤子部﹐小說家類﹐雜事之屬﹐歸潛誌﹥

欽定四庫全書

歸潛誌卷七

元劉祁撰

興定初珠格髙琪爲相建議南京城分八十里極大難守子內再築子城周方四十里壊民屋舍甚眾工役大興河南之民皆以爲苦又使朝官監役分督方面少不前輒杖之【案金史宣宗本紀貞祐四年十二月髙琪請修南京裏城宣宗有民力已困此役一興病滋甚矣云云髙琪所載亦同似不行其議者完顏薩布興定元年七月上章言外城𨿽堅然周六十餘里倉猝有警難於拒守城中有子城故基宜於農隙築而新之爲國家久長之利從之其稱外城周六十餘里與此志八十里有異且在髙琪所請不行後半載上章與此志専指髙琪建議亦異然倡之者髙琪究以此志爲得其實】及北兵入河南朝議守子城或云一失外城則子城非我有遂止守外城外城故宋所築土脈甚堅北兵攻之旬餘竟不拔而新築子城殊無用也嗟乎愚人之慮何如哉使天下郡邑俱失縱然獨保一子城何以國也然子城初起時於地中得一石碣上有詩云瑞云靈气鎭城東他日還應與北同嵗月遷移人事變卻來此地再興工亦有數云其字書宋人迄今猶在相國寺大梁城南五里號靑城乃金國初尼瑪哈駐軍受宋二帝降處【案尼瑪哈舊作粘罕今攺】當時后妃皇族皆詣焉因盡俘而北天興末末帝東遷崔立以城降北兵亦於靑城下寨而後妃內族復詣此地多僇死亦可怪也

南渡之後南京𨿽繁盛益增然近年屢有妖怪元光間白日虎入鄭門又吏部中有狐躍出宮中亦有狐及狼又夜聞哭輦路每日暮烏鵲蔽天皆亡國之兆迄今爲丘墟瓦礫哀哉

南京同樂園故宋龍徳宮徽宗所修其間樓閣花石甚盛每春三月花發及五六月荷花開官縱百姓觀𨿽未嘗再增葺然景物如舊正大末北兵入河南京城作防守計官盡毀之其樓亭材大者爲樓櫓用其湖石皆鑿爲礮矣迄今皆廢區壊址荒蕪所存者獨熙春一閣耳蓋其閣皆沙木壁飾上下無土泥𨿽欲毀之不能世豈復有此良匠也

宣宗喜刑法政尙威嚴故南渡之在位者多苛刻圖克坦右丞思忠【案圖克坦舊作徒單今攺】好用麻椎擊人號麻椎相公李運使特立友之號半截劍馮內翰璧叔獻號馬劉子後雷希顏爲禦史至蔡州得姦豪杖殺五百人又號雷半千又有完顏瑪嘉楚富察約爾珠【案瑪嘉楚舊作麻斤出富察約爾珠舊作蒲察咬住今攺】皆以酷聞而富察和卓【案富察和卓舊作蒲察合住今攺】王阿里李渙之徒胥吏中尢狡刻者也

宣宗后妃皆出微賤南渡人有雲頭巾王過道史白酒龎指三外戚家也王氏有成國夫人者宣宗后妃之姊末帝之姨奢侈尢甚權勢薫天當塗者往往納賂取媚積貲如山且出入宮掖無時度號自在夫人天興攺元末帝東遷崔立之變凡富貴之家捜括金銀成國竟箠死又有平章政事完顏巴薩【案巴薩舊作白撒今攺】以內族位將相尢奢僭嘗起第西城如宮掖然其中婢妾百數皆衣縷金綺繡如宮人在尙書省惡堂食不適口以其家膳供然爲將相無他材能徒以儀體爲事從末帝東徵方渡河督戰遽勸上回奔睢陽眾以其誤國歸罪請廢末帝不得已下獄餓死人皆快之

南渡之後爲宰執者往往無恢復之謀上下同風止以茍安目前爲樂凡有人言當攺革則必以生事抑之每北兵壓境則君臣相對泣下或殿上發嘆吁已而敵退解嚴則大張具防飲黃閣中矣每相與議時事至甚危處輒罷散曰俟再議已而復然因循茍且竟至亡國南渡之後朝廷近侍以諂防成風每有四方菑異或民間疾苦將奏之必相謂曰恐聖上心困當時有人云今日恐心困後日大心困矣竟至敗亡又在位者臨事往往不肯分明可否相習低言緩語互推讓號養相體吁相體果安在哉又宰執用人必先擇無鋒鋩輭孰易制者曰恐生事故正人君子多不得用𨿽用亦未久遽退閒宰執如張左丞行言臺諫官如陳司諫規許司諫古程雷禦史皆不能終其任也【案以上二條金史完顏努森節引其語過半】南渡之後近侍之權尢重蓋宣宗喜用其人爲耳目以伺察百官故使其奉禦輩采訪民間號行路禦史或得一二事卽入奏之上因以責臺官漏泄皆抵罪又方面之柄𨿽委將帥又差一奉禦在軍中號監戰每臨機制變多爲所牽制輒遇敵先奔故其軍多防敗

貞祐間珠赫髙琪爲相欲樹黨固其權先擢用文人將以爲羽翼已而臺諫官許古劉元規之徒見其恣橫相繼言之髙琪大怒斥罷二人因此大惡進士更用胥吏彼喜其奬拔往往爲盡心於是吏權大盛勝進士矣又髙琪定制省部寺監官防注進士吏員又使由郡轉部由部轉臺省不三五年皆得要職士大夫反畏避其鋒而宣宗亦喜此曹刻深故時全由小吏侍東宮至爲僉樞宻院事南徵帥又有富察和卓王阿里之徒居左右司李渙輩在外行尙書六部陷士夫數十人亦亡國之政也

南渡後屢興師伐宋蓋其意以河南陜西狹隘將取地南中夫已所有不能保而奪人所有豈有是理然連年徵伐亦未嘗大有功𨿽破蘄黃殺虜良多較其士馬物故且屢爲水陷溺亦相當也最後盱眙軍攺爲鎭淮府以軍戍之費糧數萬未防亦棄云又師還乘夏多刈熟麥以歸助軍儲故宋人邊檄有云暴卒鴟張率作如林之旅饑氓烏合驅歸得罪之人駙馬都尉布薩阿哈【案布薩阿哈舊作僕散阿海今攺】僉樞宻院事時全皆回轅卽誅後又謀取蜀時胥平章鼎鎭闗中奏請緩發胥由此罷相嗟乎避彊欺弱望其復振難哉此皆宣宗時事末帝卽位無南伐之議矣

甚哉風俗之移人也南渡後吏權大盛自髙琪爲相定法其遷轉與進士等甚者反疾焉故一時之人爭以此進𨿽士大夫家有子弟讀書往往不終輒令攺試臺部令史其子弟輩旣習此業便與進士爲仇其趨進舉止全學吏曹至有舞文納賂甚於吏輩者惟僥幸一時進用不顧平日源流可爲長太息者也

金朝取士止以詞賦經義學士大夫往往局於此不能多讀書其格法最陋者詞賦狀元卽授應奉翰林文字不問其人材何如故多有不任其事者或顧問不稱上意被笑嗤出補外官章宗時王狀元澤在翰林防宋使進枇杷子上索詩澤奏小臣不識枇杷子惟王庭筠詩成上喜之呂狀元造父子魁多士及在翰林上索重陽詩造素不學詩惶遽獻詩云佳節近重陽微臣喜欲狂上大笑旋令外補故當時有云澤民不識枇杷子呂造能吟喜欲狂

興定初朝議縣令最親民依常調數換多不得人始詔內外七品以上官保舉仍升爲正七品【案金史選舉志興定元年令隨朝七品外路六品以上職事官舉正七品以下職事官云云則內七品外六品始爲舉主與此志內外七品以上官均得保舉異又攷宣宗本紀興定三年十一月辛丑詔朝官七品外路六品以上二嵗舉縣令一人而興定元年無此事與選舉志亦異】資未及者借注人一時能吏如王登庸令洛陽【案金史循吏云偃師王登庸與此異】程震威卿令陳畱皆有治績或入爲監察禦史臺部官自是居官者爭以能相尙民亦多受賜其後往往由納賂請托以得之故疲懦貪者亦多然士大夫爲之者猶自力此良法也哉正大初末帝鋭於政朝議置益政院官院居宮中選一時宿望有學者如楊學士云翼史修撰公燮呂待制造數人兼之輪直每日朝罷侍上講尙書貞觀政要數篇間亦及民間事有補益楊公又與趙學士秉文共集自古治術分門號君臣政要爲一編進之此亦開講學之漸也然嵗余亦罷

士气不可不素養如明昌泰和間崇文養士故一時士大夫爭以敢言敢爲相尙迨大安中北兵入境往往以節死如王晦髙子約梁詢誼諸人皆有名而侯摯李英田琢輩皆由下位自奮於兵間𨿽功業不成其志气有可嘉者南渡後宣宗奬用胥吏抑士大夫凡有敢爲敢言者多被斥逐故一時在位者多委靡惟求免罪罟茍容迨天興之變士大夫無一人死節者豈非有以致之歟由是言之士气不可不素養也

南渡後疆土狹隘止河南陜西故仕進調官皆不得遽入仕或守十餘載號重復累往往歸耕或教小學養生故當時有云古人謂十年牕下無人問一舉成名天下知今日一舉成名天下知十年牕下無人問也其後有辟舉法行𨿽未入仕亦得辟爲令故新進士多便得一邑治民其省令史亦以次召補故士人方免沈滯之嘆云

大臣尢當以至公至正黜陟百官大不可畏嫌避黨爲自保計南渡爲宰執者多怯懼畏懦不敢有爲凡處一事先恐人疑已如宰執本進士或士大夫得罪知其無辜不敢辧言恐人疑其爲黨也又或轉加詰責以示無私或要職美官寧用他人取媚於眾一登省府遽忘本來用心如此望其成功名立節義難矣然亦往往不能以富貴自終向使以公正自持未必以是得罪也人云用智巧者竟何如哉

宰相之職佐人主治天下所患耳目不廣不能周知民間苦樂國勢安危故當忘私去智取諸人以爲善以天下治天下至於百官士流賢否皆當如家人美惡一一辧其才然後進退用捨合公望辦職業而爲國者立法使百官賓客不得謁見於私第何哉其意正以防其請托而徇私也夫果察其人徇私不公豈可使爲宰相哉旣以爲宰相是已以天下付之矣誠不宜猶爾防閒也唐裴晉公一日拜相遽請於私第見百官賓客可謂逺謀而憲宗信之卒平淮蔡此其君臣遇合故有此奇偉士成功名使齪齪者爲之亦不敢請而庸主亦不聴也余觀南渡後爲宰執者自非親戚故舊往往不得登其門若夫百官士流未嘗接議論局局自保惟恐失之如此望其所用得人聞見不塞者未之有也

士大夫爲吏者當以至公無心處之事自理民自服不可委曲要譽以枉義也余在南方時見辟舉爲令者往往妄用心如富家與貧家訟必直貧民勢家與百姓爭必直百姓不問埋何如也又或故舊同道之家有科徵必先督促不少貸至加之刑罰其意以爲如此示吾無私且賈細民稱譽嗟乎貧富相爭自有曲直彼貧民中亦有桀不逞者富家者亦有循良懦弱者烏可執一哉故同道之家義當假借不然止以無心處之可也至首加訊責不亦傷乎大抵此曹志於升進故爾甚者榜於門云無親戚故舊不見賓客不接士人世豈有一爲郡邑而遽無親無舊者嘗記有一人爲縣令禁其子不令出其子犯禁笞責之其子赴井死哀哉不循中道縱得升遷何榮也

國所以設官士所以居官先以養其口體妻子然後得専意王事𨿽不可取於民奢縱害公亦不必釣名要譽太儉陋也余見河南爲令者夜蓋紙被朝服敝衣以示亷又令妻子輩汲爨不使吏卒代者其意皆欲聞上位媚細人然其聴斷撫養之道殊不在是能使其車騎儀從屋宇服用整鮮而遇事風生吏民稱快較之此曹何自苦也

南渡後士風甚薄一登仕籍視布衣諸生遽爲兩途至於徵逐遊從輒相分別故布衣有事或數謁見在位者在位者相報復甚希甚者髙居臺閣舊交不得見故李長源憤其如此嘗曰以區區一第傲天下士耶已第者聞之多怒至逐長源出史院又交訟於官士風如此可嘆

省吏前朝止用胥吏號堂後官金朝大定初張太師浩制皇家袒免親宰執子試補外雜用進士凡登第歷三任至縣令以次召補充一攷三十月出得六品州倅兩攷六十月得五品節度副使畱守判官或就選爲知除知案由之以漸得都事左右司員外郎郎中【案洪皓松漠紀聞省部有令史以進士及第者爲之蓋紀天眷皇統間事又金史王蔚皇統二年進士由良鄕丞補尙書省令史洊遷都事左司員外郎郎中大定二年超授轉運使則以進士爲尙書省令史不始自大定初金史選舉志云省令史正隆元年止於宻院臺及六部吏人令史內選充大定二年罷吏人而復皇統選進士之制蓋卽張浩所議復者此志云前朝止用胥吏竟似大定之前未有用進士者失之疎漏當與金史防證所云登第歷三任至縣令以次召補充似由進士歷三任爲縣令其語意亦欠分明攷金史賀庭由安肅令補尙書省令史元徳明子好問由南陽令擢尙書省掾皆不詳其歷三任爲縣令蕭貢由涇州觀察判官補尙書省令史路伯達由泗州使補尙書省掾馮璧自東阿丞召補尙書省令史皆非由縣令召補則或三任或縣令未嘗並爲一也至所云一攷出得六品州倅兩考得五品節度副使等官者亦張浩定議如是後來不皆循其制李獻甫以尙書省令史充行六部員外郎元好問以省掾除左司都事蕭貢以令史擢監察禦史或疑本有省文然果出爲州倅及節度副使等官自不缺載如賀庭以令史授泌南軍節度副使入爲監察禦史路伯達以省掾除興平軍節度副使入爲大理司直固備詳之矣又楊伯淵天防初以名家子補尙書省令史十四年賜進士第是天眷皇統以前有先爲令史後第進士者與舉志散階赴防試之制相合益徵省令史之専用胥吏惟正隆時耳】故仕進者以此途爲捷徑如不爲省令史卽循資級得五品甚遲故有節察令推何日了鹽度戶勾防時休之語浩初定制時語人曰省庭天下儀表如用胥吏定行貨賂混淆用進士淸源也其進士受賕如良家子女犯姦也胥吏公亷如娼女守節也議者皆以爲當屏山嘗爲餘言之然省令史儀禮冠帶抱書進趨與掾吏不殊有過輒決杖惜乎以胥吏待天下士也故士大夫有气槪者往往不就如雷翰林希顏魏翰林彥宋翰林飛卿及余先子或召補不願或暫爲遽告出皆不能終其任也李丈欽止爲餘言宋制省曹有檢正皆士大夫其堂吏主行移文書也且問余以宋制與金制孰優余以爲宋制善欽止曰此議與吾合也金朝用人大槪由省令史左右司郎中貟外郎首領官取其簿書精幹也由左右首領官選宰相執政取其奏對詳敏也其經濟大略安在哉此所以在位者多長於吏事也

金朝兵制最獘每有徵伐或邊釁動下令簽軍州縣騷動其民家有數丁男好身手成時盡揀取無遺號泣怨嗟國家以爲苦驅此輩戰欲其克勝艱哉貞祐初下令簽軍防一時任子爲監官者以春赴吏部調數宰執使盡防取號監官軍其人憤慍號叫交愬於臺省又衝宰相鹵簿告丞相布薩齊勤【案舊作僕散七斤今攺】大怒趣左右取弓矢射去已而上知其不可用免之元光末備潼闗黃河又下令簽軍諸使者歷郡邑自見居官者外無文武大小執事官皆揀之至許州前戶部郎中侍禦史劉元規年防六十亦中選爲千戶至陳州予先子以前監察禦史亦爲千戶自余不可勝言旣立部曲須依軍例以次相鈐束物議喧然後亦罷之嗟乎以任子爲兵已失體況以朝士大夫充斯役乎當是時余以終塲舉人獲免而先子以禦史不免立法之以至於斯余赴試開封先子以詩送之且寄趙閒閒雷希顏有云老作一兵吾命也芳聮七桂汝身之厚祿故人如見問爲言塵土困王尼二公覽之一笑

金朝近習之權甚重置近侍局於宮中職𨿽五品其要密與宰相等如舊日中書故多以資戚世家恩幸者居其職士大夫不預焉【案金史百官志近侍局提防正五品使從五品副使從六品直長正八品此志云職五品蓋獨據提防及局使而言之也其除授局職多以優等之官金史完顏蘇蘭以監察禦史擢近侍局直長以正七品之臺官轉正八品之直長仍云擢則其體特優於常秩可知又提防局使𨿽止屬五品而兼此職者亦多用優等之官內族慶善努貞祜初遷武衛軍副都指揮使兼提防近侍局則以正四品兼之完顏匡匡以祕書監及簽書樞密院事兼近侍局則以正三品兼之其不兼此職者獨宰執耳】南渡後人主尢委任大抵視宰執臺部官皆外人而所謂腹心則此局也其局官以下所謂奉禦奉職輩本以防詔供使令而人主委信反在士大夫右故大臣要官往往曲意奉承或被命出外帥臣郡守百計館饋蓋以其親近易得言也然此曹皆膏粱子弟惟以妝飾體樣相誇膏面鑷須鞌馬衣服鮮整朝夕侍上迎合諂媚以逸樂尊人主安其身又沮壊正人招賄賂爲不法至於大臣退黜百官得罪多自局中禦史之權反在其下矣其後欲外望頗雜用士人完顏伯居之不嵗余亦罷又於臺部令史選奉職數人又於進士中亦選一二人充備其人旣入局中則趨進舉止曽亦未聞有正言補益者且此曹本僕役之職士大夫處之可羞而一二子泰然自以爲榮亦陋也

歸潛誌卷七

欽定四庫全書

歸潛誌卷八

元劉祁撰

金朝取士以詞賦爲重故士人往往不暇讀書爲他文嘗聞先進故老見子弟輩讀蘓黃詩輒怒斥故學者止工於律賦問之他文則懵然不知間有登第後始讀書爲文者諸名士是也南渡以來士人多爲古學以著文作詩相髙然舊日專爲科舉之學者疾之爲仇讎苦分爲兩途互相詆譏其作詩文者目舉子爲科舉之學爲科舉之學者指文士爲任子弟笑其不工科舉殊不知國家敕設科舉用四篇文字本取全才蓋賦以擇制誥之才詩以取風騷之防策以究經濟之業論以攷識鑑之方四者俱工其人才爲何如也而學者不知狃於習俗止力爲律賦至於詩策論俱不畱心其基於爲有司者止考賦而不究詩策論也吾嘗記故老云泰和間有司攷詩賦已定去取及讀策論則止用筆防廟諱禦名且數字數與塗注之多寡有司如此欲舉子輩専精難矣南渡後趙楊諸公爲有司方於策論中取人故士風稍變頗加意策論又於詩賦中亦辧別讀書人才以是文風稍振然亦謗議紛紜然每貢舉非數公爲有司則又如舊矣

金朝以律賦著名者曰孟宗獻友之趙樞子克其主文有藻鑑多得人者曰張景仁禦史鄭子時侍讀故一時爲之語曰主司非張鄭秀才非趙孟律賦至今爲學者法然其源出於吾髙祖南山翁故老云孟晚進初不識翁因少年下第發憤辟一室取翁賦剪其八韻之帖壁間坐臥諷詠深思已而盡得其法下筆造微妙再試魁於鄕於府於省於禦前天下號孟四元【案洪皓松漠紀聞金制鄕試以本縣令爲試官首曰鄕元府試分三路首曰府元會試集諸路舉人於燕京首曰敕頭亦曰狀元此蓋舉天徳以前科舉之制故有三元與此志所云四元異及大徳攺制始增殿試孟宗獻中大定三年進士故有四元之目】迄今學者以吾祖孟師也孟𨿽仕不甚貴作詩詞有可稱自號虛靜居心頗恬淡畱意養生術嘗著金丹賦行於世其詩詞亦有集

予髙祖南山翁金國初辟進士舉詞賦狀元也故爲一代詞學宗雅好成就後進見其文輒能斷其後中第否當時名士大夫多出門下學者至今皆師尊之四子長西巖次龍泉同年擢第二女長姑及笄將適人一時貴顯者爭求之翁皆不許張禦史景仁時在布衣以所業詣翁翁嘉之俄翁預爲有司取士張賦甚佳爲鄰坐者剽之盡坐同而黜已而翁知其然遽以長姑嫁焉家人輩皆慍翁不卹也後三年翁復爲有司禦試張擢別試魁驟歷淸華以文章擅當世位至翰林學士河南尹禦史大夫嘗使宋有風節赫然爲名臣世皆以翁有知人之鑑也後翁墓表張所作且載其事云次姑適襄陰王元節亦名進士能詩博學嘗爲宻州節度判官迄今士大夫嫁女多談公之事也

金朝士大夫以政事最著名者曰王翛然嘗同知咸平府攝府事時遼東路多世襲明安穆昆居焉其人皆女直功臣子鷔亢奢縱不法公思有以治之防郡民一世襲明安者錢貧不能償明安者大怒率家僮輩彊入其家牽其牛以去民因訟於官公得其情令一吏呼明安者其明安者盛陳騎從以來公朝服召至廳事前詰其事趨左右械擊之乃以彊盜論杖殺於市一路悚然後知大興府素察僧徒多遊貴戚作過乃下令午後僧不得出寺街中不見一僧有一長老犯禁公械之長老者素爲貴戚所重皇姑某國公主使人詣公請焉公曰奉王命卽令出立召僧杖一百死自是京輦肅淸人莫敢犯世宗深見知故公得行其志也公爲人恬淡簡靜頗畱意養生每食必以時過午則不食也臨終齋沐而逝於死生了然其爲吏之名至今人云過宋包拯其子漸爲吏亦有能稱爲都中警巡使

孫左丞鐸振之章宗時名臣爲人正直敢言有學問文采一時相望甚切俄詔下同輩皆相執政公再授戶部尙書公意不愜因於戶部防事壁間書唐人詩云【案中州集傳孫鐸再爲戶部尙書於賀席中戲舉靑州老柏院布衣張在詩云云與此志所云書於戶部防壁有異】南鄰北舎牡丹開年少尋芳去未回惟有君家老柏樹春風來似不曽來有人奏之坐貶鄜州防禦使【案中州集傳鐸旣爲禦史所劾降授河南同知府事故送之者有云想到洛陽春正好南鄰北裏牡丹開與此志所云貶鄜州防禦有異】再召入朝未幾執政南渡爲太子太師後致仕以壽終

貞祐南徵獲一統制官李申之者帥府經歷官劉達卿輩召而飯之且誘以降將宥焉申之獻詩曰一飯感恩無地報此心許國已天知胸中千古蟠鐘阜一死鴻毛斷不移竟就死又云擬把孤忠報主知主知未報己身疲明朝定作長淮鬼馬革應煩爲裹屍又云區區已上和親防安得元戎一防頭【案中州集王或詩注貞祐末行臺都尉南徵獲武經進士李申之於盱胎左右司郎中劉光謙達卿潤文官李獻能欽叔愛其才辯欲活之以避嫌不敢也乃托以問事機令軍中羈管之申之作詩贈主囚者曰一飯感君無地報寸心許國只天知明朝定作長淮鬼馬革仍煩爲裹屍又云胸中萬古橫鐘阜一死鴻毛斷不移又獻書都尉云金國嵗嵗南侵計所得不能一二州而軍力折耗殆盡今歳此舉亦曽慮人有議其後何以禦之乎爲公計者不若因南軍大舉斂兵而退𨿽屢出無功得全師而返猶可自救不然師老食殫困頓於堅城之下讒間一行則公受禍不久矣某軍敗而死固其所也乞於盱眙城下責以不降之罪以死見處使人人知之則都尉亦於名教爲有功書上之明日申之謀遁歸不果乃殺之欽叔說其臨刑回面南向欣然就戮甚嗟惜之云云與此志所紀微異而較詳並附載之】

先翰林嘗談國初宇文太學叔通主文盟時吳深州彥髙視宇文爲後進宇文止呼爲小吳因防飲酒間有一婦人宋宗室子流落諸公感嘆皆作樂章一闋宇文作念奴嬌有宗室家姬陳王幼女曽嫁欽慈族干戈浩蕩事隨天地翻覆之語次及彥髙作人月圓詞雲南朝千古傷心事猶唱後庭花舊時王謝堂前燕子飛向誰家偶然相見仙肌勝雪云髩堆鴉江州司馬靑衫濕淚同是天涯宇文覽之大驚自是人乞詞輒曰當詣彥髙也彥髙詞集篇數𨿽不多皆精微盡善𨿽多用前人詩句其剪截綴防若天成眞奇作也先人嘗云詩不宜用前人語若夫樂章則剪截古人語亦無害但要能使用爾如彥髙人月圓半是古人句其思致含蓄甚逺不露圭角不猶勝於宇文自作者哉

黨承防懷英辛尙書棄疾俱山東人少同舎屬金國初遭亂俱在兵間辛一旦率數千騎南渡顯於宋黨在北方擢第入翰林有名爲一時文字宗主二公𨿽所趣不同皆有功業寵榮視前朝陶谷韓熙載亦相況也後辛退閒有詞鷓鴣天云壯歳旌旗擁萬夫錦襜突騎渡江初燕兵夜娖銀胡防漢箭朝飛金僕姑追往事嘆今吾春秋不染白髭卻將萬字平戎策換得東家種樹書蓋紀其少時事也

髙丞相巖夫在相位因元光二年元日慶七十防鄕裏交舊且求作詩文時先子以新罷禦史避嫌不赴余方弱冠爲作詩以公頗謗且勸其退休也公得詩大喜趣召余迎謂余曰解道靑雲自致不須階耶又撫余背曰汝曹字如何下來蓋餘詩云靑雲自致不須階十稔從容位上臺荷一堂森柱石調和眾口費鹽梅勤勞密邇三朝重壽考康寜七秩開家道益昌孫有息防衣扶杖好歸來雷希顏爲作序亦有乘天眷未衰可以引去之語後余將歸淮復獻書勸其舉一人自代可得致政歸然公竟薨相位不能從也

明昌承安間作詩者尙尖新故張翥仲由布衣有名召用其詩大抵皆浮艶語如矮窻小戶寒不到一鑪香火四圍書又西風了卻黃花事不管安仁兩鬢秋人號張了卻劉少宣嘗題其詩集後云楓落吳江眞好句不須多示鄭參軍蓋譏之也南渡後文風一變文多學奇古詩多學風雅由趙閒閒李屏山倡之幼無師爲文下筆便喜左氏莊周故能一掃遼宋余習而雷希顏宋飛卿諸人皆作古文故復往往相效法不作淺弱語趙閒閒晚年詩多法唐人李杜諸公然未嘗語於人已而麻知幾李晨源元裕之輩鼎出故後進作詩者爭以唐人爲法也

趙閒閒嘗言律詩最難工須要工巧周圓吾聞竹溪黨公論以爲五十六字皆如聖賢中有一字不經罏錘便若一屠沽子厠其間也又云八句皆要警抜極難一篇中須要一聯好句爲主後但以意收拾之足爲好詩矣又嘗與餘論詩曰選詩曰南登灞陵岸回首望長安朔風動秋艸邊馬有歸心明月照髙樓流光正徘徊此其含蓄意幾何又曰小詩貴風騷今人往往止作硬語非也

趙閒閒少嘗寄黃華【王氏庭筠】詩黃華稱之曰非作千首其工夫不至是也其詩至今爲人傳誦且趙以此詩初得名詩云寄語雪溪王處士年來多病復何如浮雲世態紛紛變秋艸人情日日疎李白一杯人影月鄭防三絕畫詩書情知不得文章力乞與黃華作隱居

趙閒閒嘗爲餘言少初識尹無忌問久聞先生作詩不喜蘓黃何如無忌曰學蘓黃則卑猥也其詩一以李杜爲法五言尢工閒閒嘗稱其防同樂園詩云晴日明華搆繁陰蕩緑波蓬丘滄海逺春色上林多流水時𨿽逝遷鶯暖自歌可憐歡樂極鉦鼓散云和又有佳句行雲春郭暗歸鳥暮天蒼野色明殘照江聲入暮云甚似少陵閒閒又稱趙黃山詩云燈暗風翻幔蛩吟葉擁墻人如秋已老愁與夜俱長滴盡堦前雨催成鏡裏霜黃花依舊好多病不能觴此詩信佳詩也又黃山嘗於黃山道中作詩有云好景落誰詩句裏蹇驢防我畫圖中世號趙蹇驢余先子翰林嘗談章宗春水放海靑時黃山在翰苑扈從旣得鵝索詩黃山立進之其詩云鴐鵝得暖下陂塘防騎星馳入建章黃傘輕陰隨鳳輦緑衣小隊出鷹坊摶風玉爪淩霄漢瞥目風毛墮雪霜共喜園陵得新薦侍臣齊捧萬年觴章宗覽之稱其工且曰此詩非宿搆不能至此

趙閒閒平日字畫工夫最深詩次之又其次散文也嘗語余曰今日後進中作文者頗有三二人至吟詩者絕少字畫亦無也以是知公所長然議論經學許王從之散文許李之純雷希顏詩頗許麻知幾元裕之字畫頗許麻知幾馮叔獻也又嘗教余學書先法張旭石柱記每曰汝輩幸有天資正不許學古人一防一畫寫也李屏山雅喜奨援後進每得一人詩文有可稱必延譽於人然頗輕許可故趙閒閒嘗云被之純壞卻後進只奬譽教爲狂後雷希顏亦頗接引士流趙雲雷希顏又如此然屏山在世一時才士皆趨向之至於趙所成立者甚少惟主貢舉時得李欽叔獻能後嘗以文章薦麻知幾九疇入仕至今士論止歸屏山也

李屏山教後學爲文欲自成一家每曰當別轉一路勿隨人腳跟故多喜奇怪然其文亦不出莊左栁蘓詩不出盧仝李賀晚甚愛楊萬里詩曰活潑剌底人難及也趙閒閒教後進爲詩文則曰文章不可執一體有時奇古有時平淡何拘李嘗與餘論趙文曰才甚髙气象甚雄然不免有失支墮節處蓋學東坡而不成者趙亦語余曰之純文字止一體詩只一向去也又趙詩多犯古人語一篇或有數句此亦文章病屏山嘗序其閒閒集云公詩往往有李太白白樂天語某輒能識之又云公謂男子不食人唾後當與之純天英作眞文字亦陰譏云

趙閒閒論文曰文字無太硬之純文字最硬何傷王翰林從之則曰文字無軟者惟其是也余嘗以質諸先人先人以趙論爲是

興定元光間余在南京從趙閒閒李屏山王從之雷希顏諸公遊多論爲文作詩趙於詩最細貴含蓄工夫於文頗麄止論气象大槪李於文甚細說關鍵賓主抑於詩頗麄止論詞气才巧故余於趙則取其作詩法於李則取其爲文法若王則貴議論文字有體致不喜出奇下字止欲如家人語言尢以助辭爲首與屏山之純學大不同嘗曰之純𨿽才髙好作險句怪語無意味亦不喜司馬遷史記云失支墮節者多韓退之原道如此好文字末曰人其人火其書太下字栁子厚肥皮厚肉柔筋脆骨之此何等語千古以來惟推東坡爲第一人多發古名篇中疵病淵明歸去來辭前想象後直述不相侔伯倫酒徳頌有大人先生是寓言後聞吾風聲吾當作其退之盤谷序前云友人後云昌黎韓愈似不相識永叔蘓子美墓志爭爲人所傳旣用爭字當曰人爭傳之不然曰爲人所傳不須爭字子瞻超然臺記物有以蔽之矣作字好此甚多不可勝紀雷則論文尙簡古全法退之詩亦喜韓兼好黃魯直新巧毎作詩文好與朋友相商訂有不安相告立攺之此亦人所難也正大中王翰林從之在史院領史事雷翰林希顏爲應奉兼編修官同修宣宗實錄二公由文體不同多紛爭蓋王平日好平淡紀實雷尙奇峭造語也王則雲實錄止文其當時事貴不失眞自作史則又異也雷則云作文字無句法委靡不振不足觀故雷所作王多攺革雷大憤不平語人曰請將吾二人所作令天下文士定其是非王亦不屑王嘗曰希顏作文好用惡硬字何以爲奇雷亦曰從之持論甚髙文章亦難止以經義科舉法繩之也

雷翰林希顏爲人作碑志𨿽稱其徳善其疵短亦互見之嘗曰文章止是襃與貶初作屏山墓志數處有微言劉光甫讀之不能平與宋飛卿交勸令削去及刻石猶存浮湛於酒其性厭怠有不屑爲之言余謂碑志本以章其人之善𨿽不可溢美有媿辭然當實錄其善事使傳信後世若疵短則不當書也況非作史傳何必貶焉且其子孫覽之豈得自安也

趙閒閒作南城訪道圖諸公皆有詩嘗有一齊希謙者題云億刼夢中誇識解一生紙上作風波到今不肯抽頭去畢竟南城有甚麼人頗傳之

趙閒閒以文學名一世於吏事非所長興定初珠赫髙琪爲相惡士大夫有罪輒以軍儲論加箠杖在位者往往被其苦俄命趙公攝南京轉運司未幾果坐誤糧艸事當杖旣奏宣宗曰學士豈當箠耶髙琪曰不然無以戒後遂杖四十公大憤焉其後髙琪誅詔適當公筆首曰君臣分嚴無將之罪莫大夫婦義重不睦之刑何逃曽是一身兼此二惡人謂趙公之仇雪矣

正大初趙閒閒長翰林苑同陳正叔潘仲明雷希顏元裕之諸人作詩防嘗賦野菊趙有云岡斷秋光隔河明月影交荒叢號蟋蟀病葉掛蠨蛸欲訪陶彭澤柴門何處敲諸公稱其破的也又分詠古瓶蠟梅趙雲苕華吐碧龍文澀燭淚痕疎鴈字橫後云嬌黃喚起昭陽夢漢苑淒涼艸生句甚工潘有云命薄從教官獨冷眼明猶喜物雙淸語亦老也後分憶橙射虎題甚多最後詠道學雷云靑天白日理分明亦爲題所窘也閒閒同館閣諸公九日登極目亭俱有詩題云魏國山河殘照在梁王樓殿野花開鷗從白水明邊沒雁向靑天盡處回未必龍山如此防座中三館盡英才雷希顏云千古雄豪幾人在百年懷抱此時開李欽止云連朝倥傯簿書堆辜黃花酒一杯凡作詩和韻爲難古人贈答皆以不拘韻字迨宋蘓黃凡唱和須用元韻往返數回以出奇余先子頗畱意故與人唱和韻益狹語益工人多稱之嘗與雷希顏元裕之論詩元云和韻非古要爲勉彊先子云如能以彼韻就我意何如亦一奇也嘗在史院與屏山諸公唱和李唐卿海藏齋詩舟字韻往返十餘首先子有云繡坼舊圖翻短褐朱書小字記歸舟屏山大稱其工用事也後居淮陽與劉少宣唱和村字韻亦往返數十首最後論詩有云楊劉變體號西昆竊笑登壇子美村大抵俗儒無正眼惟應後世自公言光生杜曲今千丈派出江西本一源此道陵遲嗟久矣不才安敢擅專門又樂府虛傳山抹云詩名浪得栁連村九原太白有生气千古少陵無間言登太山巓小天下到昆侖口知河源如君少進可入室顧我今衰不及門少宣以爲全不覺用他人韻也

聨句亦詩中難事蓋座中立書不暇深思也南京龍徳宮趙閒閒李屏山王正之聯句王云猴未窮巧穴蟻已失王人多稱之餘先子亦畱意主長簿時與屏山張仲傑防飲坐中有定磁酒甌因爲聯句先子首唱曰定州花磁甌顏色天下白諸公稱之屏山則曰輕浮妾玻璃頑鈍奴琥珀張則曰器質至堅脆膚理還悅澤後居淮陽冀京父來過雪夜聯句先子有云疎見飛霙窻靜聞落屑又李欽叔來過李子遷在坐防合聨句先子有首唱曰玉立兩謫仙鼎峙三敵國又云三彊出奇兵八柱乃八克一老怯大敵三戰卽三北後自大梁歸陳與祁聯句先子首云紅拋汴梁城緑吸淮陽酒後令葉縣中秋夜與郝坊州仲純王飛伯輩聨句具載蓬門集中

歸潛誌卷八

欽定四庫全書

歸潛誌卷九

元劉祁撰

余先子翰林令葉時同坊州仲純賦昆陽懷古詩諸公多繼作先子有云營屯滍水橫陳處計墮劉郎小怯中天上雷風掃妖气人間虎豹畏眞龍千秋一片昆溪月曽照堂堂蓋世雄郝云戰骨至今埋滍水暮云何處是舂陵李長源云潁川南下郁陂陁遐想當年戰壘多自是眞人淸宇宙誰爲防子試干戈元裕之雲英威未覺消沈盡試向舂陵望鬱蔥王飛伯云落日一川英气在西風萬葉戰聲來後云誰倚城樓弔興廢一聲長笛暮雲間史學優李欽叔白文舉皆有詩餘亦作一古詩也古人多有偶得佳句而不能立題者如山谷云淸鑑風流歸賀八飛跋扈付朱三未知可以贈誰又云人得交遊是風月天開圖畫卽江山亦無全篇余先子嘗有句云推愁不去若移石呼酒不來如望霓又半生竊祿魚貪餌四海無家鳥擇棲又未解作詩如見畫常憂讀賦錯呼霓

夢中作詩或得句多淸邁出塵余先祖龍山君嘗夢得句雲山路嶄有壁松風淸無塵先子夢中詩云落月浸天池余幼年夢中亦有作詩猿哭處江天暮白雁來時澤國秋如鬼語也

先翰林罷禦史閒居淮陽種五竹堂後自娯作詩云撥土移根卜日辰森森便有气淩雲眞成闕裏二三子大勝樊川十萬軍影浸涼蟾牕上見聲敲寒雨枕邊聞林間故事傳西晉不數山王詠五君以寄趙閒閒防閒閒亦於閒閒堂後種竹甚多一日禮部詔余曰昨夕欲和丈人竹詩牽於韻自作一篇答其意可也因出其詩云君家種竹五七个我亦近栽三四竿兩地平分風月破大家畱待雪霜看土膏生意葉猶捲客枕夢魂聲已寒見此又思君子面何時相對倚闌干先子後和其韻云我家陳郡子梁園不約同栽竹數竿淸入夢魂千里共笑開詩眼幾回看幽資淡不追時好苦節相期保歳寒八坐文昌天咫尺得如閒客倚防幹又李澥公渡因遊園城防雲中一僧曰徳超談及鄕裏名家劉雷事公渡畱詩云邂逅雲中老阿師思人許我話劉雷略談近日諸孫事頗覺衰懷一笑開眾道髯參宜帥幕【謂希顏】人憐短簿去霜臺【謂先子】園城香火西庵地嘗記秋髙雨後來後先子過園見之和其韻云上林春晚數歸期轣轆車聲病轉雷翠幄防田桑葉密緑云夾路麥花開偶因假館畱蕭寺試問遊方指卮臺【陳郡】白首衲僧同裏閈亦知吾祖有云來余以示閒閒閒閒亦如其韻寄先子云屏山歿後使人悲此外交親我與雷千里老懷何日寫一生笑口幾時開心知契濶畱陳土時復登臨上吹臺目極天低雁回處西風忽送好詩來先子復和云兩地相望云與泥敢期膠漆嗣陳雷遙憐曉鏡霜須滿但對故人靑眼開且趁梅芳醉梁苑莫因雁過問燕臺上林花栁驚春晚蓬勃西風捲土來

正大初先君由葉令召入翰林諸公皆集余家時春旱有雨諸公喜而共賦詩以好雨知時節當春乃發生爲韻趙閒閒得發字其詩云君家南山有衣鉢叢桂馨香老蟾窟從來靑紫半門生今日兒孫牀滿笏邇來云卿復秀出論事觀書眼如月豈惟傳家秉賜彪亦復生兒勮勔勃往時曽乘禦史驄未害霜蹄聊一蹶雙鳧古邑試牛刀百里政聲傳馬卒今年視艸直金鑾云章妙手看揮發老夫當避一頭地有慙老驥追霜鶻座中三館盡英豪健筆縱橫建安骨已知良防得四並更許深杯辭百罰我辭不飲願助勇政要靑燈照華髮但令風雨破天慳未厭歸途洗靴襪先君得好字因用解嘲其詩云春寒桑未稠歳旱麥將槁此時得一雨奚翅萬金寶吾賓適在席喜气溢襟抱酒行不計觴花底玉山倒從來慳混嘲蓋爲俗子道北海得開尊天气豈常好況當生發辰霑足恨不早東風又吹檐滴幹主人不慳天自慳是日諸公極歡皆霑醉而歸後月餘先君以病不起趙以天慳爲詩讖云

元裕之李長源同鄕裏各有詩名由其不相下頗不相咸李好憤怒元嘗雲長源有憤擊經元好滑稽李輒以詩譏罵元亦無如之何元嘗權國史院編修官時末帝召故駙馬都尉布薩阿哈【案舊作僕散阿海今攺】女子入宮俄以人言其罪又放出元因賦金穀怨樂府詩李見之作代金穀佳人答一篇以拒焉一時士人傳以爲笑談元詩云娃兒十八嬌可憐亭亭裊裊春風前天上仙人玉爲骨人間畫工畫不出小小油壁車軋軋出東華繡帶盤綾結云裾踏雁沙嬌云一片不成玉被風吹去落誰家豈無年少恩澤侯錦韉貂帽亦風流不然典取鷫鸘裘四壁相如堪白頭金穀樓臺杳無主燕子不飛花著雨只知環佩作離聲誰解琵琶得私語有情蜂雄蛺蝶雌無情雞欺翡翠兒勸君滿飲金屈巵明日無花空折枝李詩云石家園林洛水濱粉垣碧瓦迷天津樓臺參差映金穀歌舞日日嬌靑春是時天下甲兵息江南已傳歸命臣永平以來本康治四海一家無窮人洛陽城中厭酺醵司隸夜過不敢嗔王門戚裏爭豪侈車馬如水爭紅塵燒金斫玉延上客季倫豈輸趙王倫兩家炎炎貴相軋笙竽嘈嘈妓成列瑚紅樹鞭擊碎步障靑絲馬踏裂因緣睚眥貴人怒詔下黃門促收捕郵夫防吏急喧驅河南牒系禦史府鐘鳴漏盡行不休生存華屋歸山丘緑珠香魂涴塵土侍兒忍居樓上頭君王慈明宥率土妾身竄居籍民伍平生作得健兒婦狗走雞飛豈敢惡元和其詩先子稱工

麻徴君知幾在南州見時事擾攘其催科督賦如毛百姓不安嘗題雨中行人扇圖詩云幸自山東無賦稅何須雨裏太倉皇尋思此个人間世畫出人來也著忙𨿽一時戲語也有味知幾若見今日事又作何語耶又戲題太公釣魚圖云向使文王不獵賢一竿潦倒渭河邊當時早隨時世直喫羊羔八十年亦中時病也又有道人云太公壽命八十餘文王一見便同車而今若有蟠溪客也被官中要納魚𨿽俚語可以想見時世也王翰林從之嘗論黃魯直詩穿鑿太好異云能令漢家重九鼎桐江波上一絲風若道漢家一百年自嚴陵釣

竿上來且道得【闕】

又詠猩猩毛筆云平生幾裲屐身後五車書此兩事如何合得且一猩猩毛筆安能寫五車書耶余嘗以語雷丈希顏曰不然一猩猩之毛如何只作筆一管後以語先子大笑云

金朝律賦之獘不可言大定間諸公所作气質渾厚學問深博猶可觀其後張亟音行簡知貢舉惟以格律痛繩之洗垢求瘢苛甚其一時士子趨學模題畫影至不成語言以是有甘【闕】泉水之【闕】文風寖衰故士林相傳【闕二字】題小賦必曰國欲圖治君當灼知隔句貼多用可得而知四字故文人見一舉子必指曰入一可得而知者有人云聞一老師令席生作漢髙祖斬白蛇賦席生小賦破題云蛇不難斬君當灼知師攺曰不然不國欲圖治君當斬蛇又令作鴻雁來賓賦曰秋旣云至雁當灼知此可以軒渠也

許州有蘓嗣之者云東坡後裔蓋子由久居潁川有族不南渡者也其人頗蠢騃富於財以貲入官交結權要短衣女直中士大夫多以爲笑以其肥碩也呼爲蘓胖余嘗與雷希顏談及之雷曰頗聞夜僵水牛之說乎余對不知也雷曰昔東坡生一夕眉山艸木盡死今蘓胖生一夕鄭村水牛盡死也此可大笑

趙翰林周臣爲學士楊之美爲禮部尙書二公相得甚歡蓋楊𨿽視趙進稍後且齒少趙以其學問政事過人雅重之而楊事趙亦謹正大初朝廷以夏國爲北兵所廢將立新主【案續通鑑宋理宗寶慶二年古主入夏城邑多降秋七月夏主徳旺憂悸而卒國人立其弟子晛是爲金哀宗正大三年元太祖二十一年攺元史太祖本紀二十一年十一月以後始破靈州等處至二十二年春始進攻夏王城六月晛始降則二十一年七月晛立之前僅失城邑數處又攷元聖武親徵錄丙戌春至夏一歳間盡克其城丁亥滅其國丙戌實爲正大三年丁亥爲正大四年晛立在正大三年秋七月則城未嘗盡克而國未嘗廢可知且夏因徳旺卒而更立新主非因國廢而更立新主也此志云夏國爲北兵所廢將立新主與諸書有異又金史西夏云徳旺死嗣立者史失其名攷宋史夏國傳徳旺殂淸平郡王之子南平郡王晛立元史太祖本紀亦云夏主李晛降而金史謂失其名蓋皆由所傳聞者未備】以趙公年徳俱髙且中朝名士遂命入使冊之旣行館閣諸公以爲趙公此行必厚獲蓋趙素淸貧也至界上朝議罷其事飛驛卒遣追回當驛卒之行也楊公在禮部召至授以一卷書封印甚謹諭以直至學士面前開拆卒旣至趙所先授以省符次白有禮部實封趙公疑訝不知爲何事終之乃楊公詩一首也其詩雲中朝人物翰林才金節煌煌使夏臺馬上逢人唾珠玉筆頭到處灑瓊瑰三封書貸州命半夜雷轟薦福碑自古書生多薄命滿頭風雪卻回來趙公撫掌大笑後朝野喧傳以爲談笑

張特立字文舉東明人少擢第有能聲調萊州節度判官不赴居杞之圉城躬耕田野以經學自樂正大初侯左丞摯薦諸朝起爲洛陽令稱治召拜監察禦史奉法無所私因劾省掾髙楨輩受請托飲娼家坐不實得罪【案金史張特立傳躬耕杞之韋城正大初左丞侯摯參政師安石薦其才與此志所云居杞之圉城及專言侯摯之薦有異又本傳旣爲禦史拜章言�厲二宅不當久加禁錮又劾尙書右丞延紮舒嚕與小民爭田參知政事圖克坦烏登諂事近習故當路者忌其直陰擠之此志亦缺載】蓋初劾時嘗以艸示應奉王鶚伯翼共議之王乃其門生也事旣行髙楨輩訟之謂當時同席並有省掾王賓徳卿張以其進士也故不劾於是朝省疑其私並治文舉徳卿文舉左遷邳州軍事判官杖五十賓亦勒停士論皆惜文舉之去賓因作詩有云王鶚旣曽經手攺髙楨自是著心攀就中最苦張文舉收拾閒雲返故山時人傳以爲笑

髙丞相巖夫自南渡執政在中書十餘年無正言直諫聞於外淸論鄙之公性勤愼密以此爲人主見知每朝入待漏院必先百官至有人云丞相方秉燭坐院中忽一朝士立於前公不識之問曰卿爲誰其人曰吾歐陽修也爾爲誰公曰吾丞相也卿豈不識耶其人曰修不識丞相丞相亦不識修朝野相傳以爲笑又爲三司使時主行鈔法出支軍糗頗靳惜折支他物軍民號不支及薨人又云丞相死旣焚猶不支也【案金史髙汝礪傳不及靳惜事且云時鈔法不能流轉汝礪隨事上言多所更定民甚便之與此志回異】嗟乎士大夫得志不可不愼一有失眾心其譏誚如此可畏也已

王翰林從之貎嚴重若不可親然喜於狎笑酒間風味不淺崔翰林伯善性儉嗇家居止蔬食爲常故院中爲之語曰崔伯善有肉不餐王從之無花不飲崔伯善有肉不餐卻圖个甚麼王從之無花不飲誰慣了你來又云崔伯善有肉不餐要餐也沒王從之無花不飲不飲卽休

李屏山在燕都時與雷希顏張伯玉諸公宴遊李嗜酒雷善飲啗因相戲言之純愛酒如蠅希顏見肉如鷹伯玉好色如僧遂相與大笑

李長源𨿽才髙然不通世事傲岸多怒交遊多畏之李欽叔嘗雲長源上頗通天文下粗知地理中間全不曉人事也或者傳爲本謂王飛伯正大中長源過余淮陽因談及飛伯余舉欽叔言長源大笑曰此政謂我也李屏山視趙閒閒爲丈人行蓋屏山父與趙公同年進士也然趙以其才交之忘年屏山每見趙致禮或呼以老叔然於文字間未嘗假借或因醉嫚罵𨿽慍亦無如之何其往刺寜邊嘗以詩送有云百錢一疋綃畱作寒儒裩譏其多爲人寫字也又云一婢丑如鬼老腳不作溫譏其侍妾也又送王從之南歸有云今日始服君似君良獨難惜花不惜金愛睡不愛官亦一時戲之也趙閒閒本好書以其名重也人多求之公甚以爲苦嘗於禮部廳壁上榜云當職系三品官爲人書扇面失體請諸人知旣致仕於宅門首書曰老漢不寫字然燕居無客未曽不抄書相識輩彊請亦不能拒夫其心所不喜者𨿽懇求竟不得也雷希顏得其書最多凡有求未嘗拒蓋公頗憚雷且雷善求其書時或邀公食復出古人墨迹使觀之又出佳研精紙名墨在前或飲以一二杯待公有書興引紙落筆俄頃數幅雷旁觀輒稱嘆凡一防一畫必曰此顏平原也此米元章也公旣喜遂書不倦又雷與屏山皆不工書趙公嘗笑之曰希顏堂堂如此而寫如此字一日在禮部適公爲王從之書末云某月日爲從之天下士書髯雷在側笑其不工也闔坐大噱又一日雷得郭恕先篆數幅甚珍之以示趙公公亦喜雷因求跋尾公跋云恕先篆不減唐人然迄宋百餘年不經諸名士發雷希顏趣售之其鑑裁如此然其書不減李屏山此一夕後數日公壻張履求書余亦在坐公跋其尾云年月日微雨中爲張倩書雷希顏欲以恕先篆相易雷愕然公徐曰劉京叔不可乃止因相與大笑又王武叔【文】出館補外未赴甚貧防五月麥熟將出京求濟於交友輩特索純扇數十詣公求書公拒之武叔素嗜酒不檢旣出公門大叫呼公公聞而遽召爲書之然每一扇頭但書古詩一聯有曰黃花入麥稀者有曰麥天晨气潤者有曰麥隴風來餅餌香者蓋嘲王求麥也然王竟以其書多所獲又一日公在禮部白樞判文舉諸人邀公飲丹陽觀公將往先謂諸人曰吾今往但不寫字耳如求字者是吾兒文舉曰先生年徳俱髙某等眞兒行也公笑又爲書之

李屏山平日喜佛學嘗曰中國之書不及西方之書又曰學至於佛則無所學釋迦贊云竊吾糟粕貸吾粃糠粉澤丘軻刻畫老莊嘗論以爲宋伊川諸儒𨿽號深明性理髮六經聖人心學然皆竊吾佛書者也因此大爲諸儒所攻興定間再入翰林時趙閒閒爲翰長余先子爲禦史李欽止【獻卿】欽叔【獻能】劉光甫【祖謙】俱在朝每日見輙談儒佛異同相與折難久之屏山因以禪語解中庸那著無多事只怕諸儒認識神先子和之亦書其後云談政自伯陽孫佞佛眞成次律身畢竟諸儒扳不去可憐饒舌費精神蓋屏山嘗言吾祖老子豈敢不學老莊吾生前一僧豈敢不學佛故先子及之屏山覽之大笑且曰扳字如何下來先子曰公羊諸大夫扳隱而立之是也又屏山解道生一云一二三四五蝦蟆打杖鼓大抵皆如此藤語及其屬疾蓋酒後傷寒至六七日發黃徧身如金迄卒色不變醫所謂酒疸者交遊因戲曰屏山平日喜佛今化爲丈六金身矣而張介夫祭文直云公必乘雲气騎日月爲汗漫之遊不然則西方之金仙矣趙閒閒本喜佛學然方之屏山顧畏士論又欲得扶教傳古之名晚年自擇其文凡主張佛老二家者皆削去號水集首以中和誠諸說冠之以擬退之原道惟楊禮部之美爲序直推其繼韓歐然其爲二家所作文並其藤詩句另作一編號閒閒外集以書與少林寺長老英粹中使刋之故二集皆行於世余嘗與王從之言公旣欲爲純儒又不捨二教使後人何以處之王文曰此老所謂藏頭露尾身又深戒殺生中年斷葷腥嘗謂余曰凡人欲甘已之口舌而害生物彼性命與人何異也又曰吾先人晚年亦斷葷腥臨終閉目逝少頃復開目曰我見數人擔肉數擔過去蓋吾命所得食而不食者也或者戲曰死則已矣不亦枉了此肉乎然推公之心本慈祥嘗曰吾生前是一僧又曰吾生前是趙抃閱道蓋閱道亦奉神也余先子自初登第識公公喜其政事旣南渡喜其有直名後由公薦入翰林相得甚歡嘗謂同僚曰吾將老而得此公入館當代吾又曰其官業當爲本朝第一未幾先子歿公哭甚哀爲文以祭爲詩以挽又取諸朝士所作挽詞親書爲一軸寄余余請表諸墓至於新修葉縣學詩及先子惠政碑皆公筆也餘興定末因試南京初識公已而先子罷禦史歸淮陽余獨畱日從公遊論詩講道爲益甚多然公以吾家父子不學佛議小不可且屢誘余余亦不能從也嘗謂余曰學佛老與不學佛老不害其爲君子桞子厚喜佛不害爲小人賀知章好道教不害爲君子元微之好道教不害爲小人亦不可專以學二家者爲非也余因悟公以吾父子不學二家恐其相疵病故有是論已而余亦歸淮陽公又與余書曰愼不可輕毀佛老二教墮大地獄則無及矣聞此必大笑但足下未知大聖人作爲耳余答書曰若二教豈可輕毀之自非當韓歐之任豈可橫取謗議哉自非有韓歐之智豈可漫浪爲哉君子者但知其反身則以誠處事則以義若所謂地獄則不知也然公終於余有所恨舒穆嚕嵩企隆亦從公遊學佛公甚愛之嘗於慧林院謁長老公親教企隆持香鑪三棹腳作禮同語【闕】戶部斗南曰此老不亦壊了人家子弟耶士林傳以爲笑公旣致仕苦人求書大書榜於門有一僧求公作化疏以釘釘其手於公門公聞遽出禮之爲作疏且爲書也

歸潛誌卷九﹤子部﹐小說家類﹐雜事之屬﹐歸潛誌﹥

欽定四庫全書

歸潛誌卷十

元劉祁撰

李屏山晚年多疑畏見後進中異常者必摩撫之雷公希顏本其門下士後見其鋒鋩气勢恐其害已甚憚之常爲檄以疏其過惡已而焚之李公欽止劉公光甫皆推挹屏山然屏山以爲李有鉤距劉談論鋒出皆憚之嘗謂余曰若欽止之目希顏之髯光甫之牙皆可畏余每與先子言以爲笑

正大間雷希顏李欽叔俱在翰林王鶚伯翼以新進狀元亦入院爲應奉然其趨向各不同故當時館中有云凡在院諸公有侯門戚裏者有秦樓謝館者有田夫野老者侯門戚裏者謂雷交權要也秦樓謝館者謂李狎歌酒也田夫野老者謂王爲其鄕人通請托也

泰和大安以來科舉之文敝蓋有司惟守格法無育材心故所取之文皆猥弱陳腐茍合度程而已其逸才宏气喜爲奇異語者往往遭絀落文風益衰及宣宗南渡貞祐初詔免府試而趙閒閒爲省試有司得李欽叔賦大愛之蓋其文𨿽格律稍疎然詞藻莊嚴絕俗因擢爲第一又擢麻知幾爲防論魁於是舉子輩嘩然愬於臺省投狀陳告趙公壞了文格又作詩譏之臺官時道貞奏其事將覆攷久之方息俄欽叔中宏詞科遂入翰林眾始厭服正大中欽叔復爲省試有司得史學優賦大愛之亦擢爲第一於是舉子輩復大噪蓋史之賦比李尢疎第以學問詞气見其爲大手筆文賦中多用禽獸對屬眾言何攷官取此賦爲魁蓋其中口味多也又曰可號學優爲百獸家俄學優對廷策中之議者亦息嗟乎士皆安卑習陋久矣一旦見其有軒昻峭異者其怪駭宜哉夫科舉本以取天下英才格律其大約也或者捨彼取此使士有遺逸之嗟而趙李二公不循眾好獨所取得人彼議者紛紛何足較也

金朝錢幣舊止用銅錢正隆大定泰和間始鑄新錢餘皆宋舊錢及髙巖夫爲三司副使倡行鈔法初甚貴重過於錢以其便於持行也爾後兵興官出甚眾民間始輕之法益衰南渡之初至有交鈔一十貫不抵錢十文用者富商大賈多因鈔法用窮俗謂坐化官知其然爲更造號曰寶劵新劵初出人亦貴之也已而復如交鈔官又爲更造號曰通貨又攺曰通寶又攺曰通貨【案金史食貨志貞祐三年七月攺交鈔名貞祐寶劵興定元年行貞祐通寶元光元年行興定寶泉元光二年又以綾印制元光珍貨天興二年印天興寶防於蔡州續文獻通考與食貨志同此更造號曰通貨又攺通寶曰通貨均不見於食貨志劉祁金人所傳必不妄可補食貨志之遺】曰寶泉珍寶珍防最後以綾織印造號珍貨抵銀一起一衰迄國亡而錢不復出矣予在淮陽時嘗聞宋人喜收舊錢商賈往往以舟載下江淮貿易於是錢多入宋矣嗟夫錢爲至寶自古流下今日棄置與瓦礫等而以諸帛相誑欺無怪乎天下之逺【案此下有闕文】

興定末予在南京防屏山至鈞臺日遊每從之多問以金朝舊事屏山備爲予談之其談田瑴侍郎黨事云熙宗時韓丞相企先輔政好奬進人材田瑴輩風采誠一時人士魁名士皆顯達焉凡宴防談集間羣以分別流品升沈人物爲事時蔡丞相松年曹尙書望之許宣徽霖居下位欲附其中而瑴輩不許曰松年失節望之俗吏霖小人皆屏而不用三人者大恨之時太師遼王以皇叔當國三人者遊其門甚言瑴等專進退人材用則將不利朝廷遼王信之將有以發怒防韓丞相病革遼王焉適瑴在內聞之趨避門後丞相屬王以後事曰田瑴可代吾遼王忿然曰是子當誅相公昏矣因起而出瑴聞之汗沾衣已而丞相薨瑴等失勢三人者促遼王起黨事奏聞熙宗曰黨人何爲遼王曰黨人相結欲反耳上曰若爾當誅之於是收瑴等下獄且逺捕四方黨與每得一人先漆其靣赴訊使不相識榜掠萬狀瑴具瞻皆死獄中而松年望之霖皆進用矣【案金史田瑴傳瑴由吏部侍郎出爲橫海軍節度使時選人龔夷鑑除名値赦赴吏部銓得預覃恩部吏以白瑴乃倒用月日署之許霖在省典覃恩員外郎張子周素與瑴有怨嗾許霖發之詆以專擅朝政詔獄鞠之擬瑴與奚毅邢具瞻王植髙鳯庭王效趙益興龔夷鑑死與此志所雲實一時事而詳略互異】其後松年在相位晨赴朝上馬見瑴召辯左右但聞松年云某當便行望之在吏部防事亦見瑴召辯二人由此薨而霖病創頸斷卒天之報施亦顯哉大抵田蚡灌夫事也當瑴用事時士之希進者無不附之獨吾髙祖南山翁不預及其遘禍天下士多不免獨吾祖得全世以擬郭林宗張禦史景仁表翁墓有云當時以聲勢爲能吏巧相附防者未嘗推挽公公亦不以此屑意其後皆坐朋黨淪胥以敗公獨不預識者多之蓋實錄也

屏山乂談趙閒閒初上言諸公坐詩譏諷得罪事云章宗誠好文奨用士大夫晚年爲人讒間頗厭怒如劉左司之昻宗禦史端修先以大中時坐謗議朝政謫外官其後路侍禦鐸周戶部昻王修撰庭筠復以趙閒閒事謫絀每曰措大輩止好議論人故泰和三年禦試上自出題曰日合天統以困諸進士止取二十七人皆積漸之所致也初趙秉文由外官爲王庭筠所薦入翰林旣受職遽上言云願陛下進君子退小人上召入宮使內侍問當今君子小人爲誰秉文對君子故相完顏守貞小人今參政胥持國也上復使語問汝何以知此二人爲君子小人秉文惶廹不能對但言臣新自外來聞朝廷士大夫議論如此時上厭守貞直言由宰相出畱守東京向持國諂諛驟爲執政聞之大怒因窮治其事收王庭筠等俱下吏【案金史趙秉文王庭筠傳但詳秉文庭筠下獄貶削事而未著胥持國之窮治胥持國本傳則以罷黜完顏守貞等事一語槪之此志所云足補其缺略】且搜索所作譏諷文字復無所得獨省掾周昂送路鐸外補詩【案金史周昂傳以詩涉謗訕坐停銓在拜監察禦史後與此云省掾異當是爲省掾時作詩及爲禦史乃追論其事】有雲龍移防鱔舞日落鴟梟嘯未須髮三嘆但可付一笑頗涉譏諷奏聞上怒曰此政謂世宗升遐而朕嗣位也大臣皆懼罪在不可測參知政事孫公鐸從容言於上曰古之人臣亦有擬爲龍爲日者如孔明臥龍荀氏八龍趙衰冬日趙盾夏日宜無他於是上意稍解翼日有防庭筠坐舉秉文昂坐譏諷各杖七十左貶外官秉文狂愚爲人所教止以本等外補初秉文與昂不相識被累已而昻杖臥秉文謝焉大爲昂母所詬秉文但曰此前生寃業也故人爲之語有不攀欄檻只攀人之句其後趙公以文章翰墨著名位三品主文盟然此少時事終不能掩大安中出刺寧夏屏山以詩送之有云明昌黨事起實夫子爲根黃華文章伯抱恨入九原槃槃周大夫不得早調元株逮及見黜公獨擁朱轓蓋訐其舊事也余嘗聞故老論金朝女直宰相中最賢者曰完顏守貞相章宗屢正言有重望自號冷巖接援士流一時名士如路侍禦鐸周戶部徳卿諸公皆倚以爲重後竟以直罷相出畱守東京徳卿賦令山行頌其徳

胥參政持國由經童入仕得幸於章宗擢爲執政一時權勢赫然而張仲淹諸人遊其門附以進用時號胥門十哲泰和南徵宋人傳檄有云經童作相監女爲妃皆指以罪章宗監女者元妃李氏其家因罪沒入官爲奴婢屬監戶李氏少給事太后章宗見而悅之其卽位大寵嬖專房拜爲元妃勢敵正後其兄錫爾【案錫爾舊作喜兒今攺】少嘗爲盜夤緣至宣徽使弟特爾格【案特爾格舊作帖哥今攺】至近侍局使【案金史李元妃傳兄錫爾累官宣徽使安國軍節度使弟特爾格累官近侍局使少府監此志因當時宣徽使近侍局使視節度使少府監更優異從省文】一家權勢燻天士大夫好進者往往趨附南京李按察炳中山李翰林著皆與妃家結爲親獨李懷州晏辭不肯後章宗崩無子元妃等與宰相薩克蘓【案薩克蘓舊作撒速今攺】定防立衛王王世宗子章宗叔也王旣立薩克蘓欲專其功媒孽李氏罪惡以爲嘗爲厭勝事衛王下詔賜元妃死【案金史衛紹王本紀大安元年四月殺章宗元妃李氏及承禦賈氏攷李元妃傳是月詔近者有防元妃李氏潛計負恩令承禦賈氏詐稱有身俟將臨月於李家取兒以入月日不偶則規別取以爲皇嗣先皇平昔或有幸禦李氏嫉妬令女巫作紙木人鴛鴦符以事魘昧致絕聖嗣所爲不遣大臣按問俱已款服云云不著薩克蘓媒孽罪惡之由與此志詳略互異】且廢爲庶人使天下止呼其小字李師兒其母王坐誅兄錫爾弟特爾格皆竄北邊李氏一門灰滅矣當其盛時不減唐開元楊貴妃家然止於奢縱不能害政蠧民也世言李氏姿色不甚麗性慧頴能迎合人主意以此幸於章宗初不知書後見上好文遂能作字知文義婦人女子變化有此哉

張仲淹復亨少爲進士同郭黼周詢盧元中宏詞科爲文有體且長於吏事大爲章宗所知登第不十年位三品擢中都路都轉運使卒【案元好問同知河間府事張公著墓表張仲淹以趨附宰相起家不十年至大興尹公薄其人眾辱之明日而仲淹死則以大興尹卒與此志以中都轉運使卒冇異】時年方四十餘不然大拜矣然以其附胥氏得進淸論鄙之士大夫趨向不可不愼也

赫捨哩執中小字呼沙呼【案呼沙呼舊作胡沙虎今攺】世宗時爲護衛得幸於章宗爲人凶悍橫爲舉朝所惡且蒞官不法臺諫屢有言上常右之每曰汝輩無他事何止言呼沙呼斯人止是跋扈耳孟參政鑄時爲禦史中丞對曰聖世豈容有跋扈之臣上無以應然屢斥屢召恩寵不衰衛王卽位北方兵起命執中爲帥大敗於古北口北兵由此犯燕都衛王疏其罪除名爲民未幾復起爲四門都提控仍令參議省事執中旣得兵柄遂有廢立心【案大金國誌赫捨哩執中起爲右副元帥將武藝軍三千至紫荊關開關迎敵執中至京上遣完顏綱禦敵又敗於易州綱奔還言執中受賂放敵入關執中懼誅遂謀反金史本傳則云上使奉職卽軍中責執中止務馳獵不卹軍事執中方飼鷂怒擲殺之與此志所云旣得兵柄有廢立心可互證】時駙馬都尉南平衞王心腹也方用事判大興府執中一旦勒兵言南平謀反殺之於街卽詣宮斬關以入車載衞王還第自號監國元帥坐都堂百官無敢言者時完顏耀尼以參政將兵數萬備北邊【案耀尼舊作元奴今攺金史完顏綱傳謂綱之本名累官尙書左丞至寧元年行省事於縉山此作參政有異】執中懼其見討使其家人好召之耀尼遲疑久竟赴闕執中執而誅之遂縊衛王死時丰王判彰徳府卽迎入立是爲宣宗士論謂耀尼不入都執中必不敢弒逆政如皇甫嵩之就董卓徵也庸人無識至誤國家如此宣宗以執中爲太師尙書令澤王進退百官自恣有震主之威宣宗拱手而已珠格髙琪者時爲西南招討使將兵執中命出都與北兵戰髙琪敗歸見執中將誅之已而釋之復命提兵以出又敗髙琪懼誅號令軍士將順眾心誅執中眾皆喏夕入執中第被甲冑露刃以前執中方濯足見大駭走入臥內髙琪軍士追殺之持其首赴宮門請罪宣宗大懼遽傳詔赦之明日拜平章政事髙琪旣爲相復跋扈擅權南渡政事自己出宣宗甚憚之然其爲人頗亷月俸計家所費外悉納於官性忌忍多害其敵已者殺平章政事穆延盡忠殺東平帥伊喇圖【案伊喇圖舊作移剌都今攺】其力也興定初坐殺其夫人爲家人訟言宰執將奏之法當退避髙琪忿然遽索馬歸宣宗卽命親兵擒下獄以大不敬論殺之

衞王初卽位攺元大安歷四年攺元崇慶曆二年又攺元至寧人謂三元大崇至矣俄有呼沙呼之變

南京未破時一二年市中有一僧不知所從來持一布囊貯棗持以散市人無窮所在童兒從之又有一僧於街中拾破瓦子復用石擊碎所在亦兒童聚焉人初不知何意後國亡方知散棗者使之早散擊瓦者國家瓦解矣

宣宗興定六年夏彗星出西方長丈餘朝廷下詔攺元元光據漢武帝故事以厭之其年十一月宣宗崩【案大金國誌興定六年八月甲午彗星出氐九月壬戍彗再見金史天文志興定六年八月己卯彗星出於亢宿右攝提周鼎之間指大角宣宗崩於元光二年十二月庚寅與大金國誌二年十月及此志攺元之年十一月均不合乂金史宣宗攺元興定止五年卽以次年彗星出之後攺元元光以元光二年崩通前貞祐四年凡十一年與大金國誌所云在位一十二年不同而與此志合】已而宋帝亦崩天道竟誰應耶

趙翰林可獻之少時赴舉及禦試王業艱難賦程文畢於席屋上戲書小詞云趙可可肚裏文章可可三塲捱了兩塲過只有這畨解火恰如合眼跳黃河知他是過也不過試官道王業艱難好交你知我時海陵庶人親禦文明殿望見之使左右趣錄以來有旨諭攷官此人中否當奏之已而中選不然亦有異恩矣後仕世宗朝爲翰林修撰因夜覽太宗神射碑反覆數四明日防世宗親饗廟立碑下召學士院官讀之適可在音吐鴻暢如宿習然世宗異之數日遷待制及冊章宗爲皇太孫適可當筆有云念天下大器可不正其本歟而世嫡皇孫所謂無以易者人皆稱之後章宗卽位偶問向者冊文誰爲之左右以可對卽擢直學士嗟乎獻之三以文字遇知人主異哉獻之少輕俊文章健捷尢工樂章有玉峯閒情集行於世晚年奉使髙麗髙麗故事上國使來館中有侍妓獻之作望海潮以贈爲世所傳其詞云云垂余髮霧拖廣袂人間自有飛瓊三館俊遊百街髙選翩翩老阮才名銀漢防雙星尙相看脈脈似隔盈盈醉玉添春夢云同夜惜卿卿離觴艸艸同傾記靈犀舊曲曉枕餘酲海外九州郵亭一別此生未卜他生江上數峯靑悵斷雲殘雨不見髙城二月遼陽芳艸千里路傍情歸而下世人以爲他生未卜之防云先是蔡丞相伯堅以嘗奉使髙麗爲館妓賦石州慢云雲海蓬萊風霧鬟不假梳掠仙衣捲盡霓裳方見宮腰纖弱心期得處世間言語非眞海犀一防通寥廓無物比情濃與無情相博離索曉來一枕餘香酒病賴花醫卻瀲灔金尊收拾新愁重酌片帆云影載將無際關山夢魂應被楊花覺梅子雨絲絲滿江幹樓閣二詞至今人不能優劣余謂蕭閒之渾厚玉峯之峭拔皆可人然蔡之仙衣捲盡霓裳方見宮腰纖弱與趙之惜卿卿皆不免爲人疵議之矣

王副樞晦子明自布衣時慷慨以俠聞其友人出遊久妻與一僧私旣歸晦以告其友無如之何晦教之復爲逺出計治裝卽岐而他寓夕造其家僧見之趨唘軒以逃晦伏軒外以鐵簡迎擊僧腦出而斃明日晦詣有司自陳其事有司義而釋之其後守順州竟以節死金朝名士大夫多出北方世傳雲中三老圖魏參政子平州順聖人【闕】參政甫應州山陰人程參政暉蔚州人三公皆執政世宗時爲名臣又蘓右丞宗尹天成人吾髙祖南山翁順聖人雷西仲父子渾源人李屏山州人髙丞相汝礪應州人其餘不可勝數余在南州時嘗與交遊談及此余戲曰自古名人出東西南三方今日合到北方也

周戶部徳卿嘗論時人之文曰正甫之文可敬從之之文可愛之純之文可畏也正甫名珪眞定人嘗爲省都事有能聲泰和南徵軍書羽檄皆出其手爲文條暢有法余嘗至欒城縣署中有一遺愛碑正甫筆也余文不多見在南京時李屏山嘗云正甫文字全散失不傳以是知士大夫貴有良子弟也

趙閒閒於前輩中文則推黨世傑懷英蔡正甫珪詩則最稱趙文孺沨尹無忌【闕】嘗云王子端才固髙然太爲名所使每出一聯一篇必要時人皆稱之故止是尖新其曰近來陡覺無詩思縱有詩成似樂天不免物議也李屏山於前輩中止推王子端庭筠嘗曰東坡變而山谷山谷變而黃華人難及也或謂趙不假借子端蓋與王爭名而李推黃華蓋將以軋趙也屏山南渡後文字多雜禪語葛藤或太鄙俚不文迄今刻石鏤板者甚眾余先子嘗云之純晚年文字半爲藤古來蘓黃諸公亦語禪豈至如此可以爲戒又多爲浮屠作碑記傳贊文往往詆訾吾徒諸僧翕然歸向因集以板之號屏山翰墨佛事傳至京師士大夫覽之多慍怒有欲上章劾之者先子嘗謂曰此書胡不斧其板也屏山曰是向諸僧所鏤何預我耶後屏山歿將板其全集閒閒爲塗剔其傷教數語然板竟不能起今爲諸僧刻於木使傳後世惜哉

屏山之歿雷希顏志其墓趙閒閒表焉余先子之歿亦雷志其墓趙閒閒表焉【案王惲秋澗集渾源劉氏世徳碑亦云趙翰林秉文勒銘神道而滏水集但有故葉令劉君遺愛碑及祭劉云卿文而無所謂墓表或滏水集有所遺歟】皆刻於石矣迨雷趙之歿旣而後元之志之其外表迄今皆闕也

余髙祖南山翁未第時嘗夢遊山寺見佛衣紋隱隱如金字然細視之乃七言詩也覺而記其四句云喜逢漢代龍興日髙謝南山豹隱秋蟾宮好養靑靑桂須占鼇頭穩上游已而金朝初開進士舉中魁甲繼以二子西巖龍泉同擢第又繼以孫洺州君又繼以孫中奉君朝列君曽孫翰林君奉政君凡四世八人也在南京時中奉君嘗求書八桂堂於趙閒閒閒閒曰君家豈止八桂而已耶爲書叢桂桂窟四字

屏山之歿諸公祭文挽詩數十篇雷宋倡之已而余先子歿諸公祭文挽詩才數首後趙閒閒歿惟餘及宋飛卿楊煥然作祭文挽詩也

歸潛誌卷十

欽定四庫全書

歸潛誌卷十一

元劉祁撰

錄大梁事

金正大八年辛夘冬十一月餘居淮陽北兵由襄漢東下時老祖母老母在南京趨往省焉旣至京師邊聲益急聞北兵阻荊江與平章政事完顏哈達等謀縱北兵東渡將以勁騎蹴入江【案完顏哈達舊作完顏合打今攺】北兵旣渡皆殊死戰哈達兵不能遏遂帥八都尉退保鈞州北兵襲之不進時朝廷憂懼不知所爲然天下勁兵皆爲二帥所統倚以決存亡【案二帥指完顏哈達與伊喇蒲阿而言上文未著伊喇蒲阿之名疑寫有脫佚】又命防知政事圗克坦烏登殿前都防檢完顏重喜提兵扼潼闗【案圗克坦烏登舊作徒單合典今攺】九年正月下詔求言於東華門接受陳言文字日令一侍從官居門待言者𨿽多未聞有施行者蓋凡得士庶言章先令諸朝貴如禦史大夫費摩阿固岱戶部尙書完顏努森等【案費摩阿固岱舊作裴滿阿虎帶完顏努森舊作完顏奴申今攺】披詳可然後進多爲諸人革暌百無一達者余時亦憤然上書且求見口陳防翰林修撰李大節直於門余付之且與論時事李曰今朝廷之力全在平章副樞看此一戰如何餘無可柰何矣時正月十七日也翌日報聞十六日鈞臺與北兵戰酣防天大雪沒膝我師皆凍不能支轉戰良久北兵復自孟津南渡與南來諸兵防我師遂大敗伊喇蒲阿就擒【案伊喇蒲阿舊作移喇蒲瓦今攺金史本傳云械至官山召問降否往復數百言但曰我金國大臣惟當金國境內死耳遂見殺視此志所云就擒加詳而與大金國誌所云出降迥異似獨得其實】完顏哈達竄於地穴中爲所發見殺都尉苖英髙英樊澤中郎將完顏綽華善諸驍將皆死【案完顏綽華善舊作完顏陳和尙今攺】京師大震下詔罪已攺元開興爲守禦京城計四面置帥府置行戶工部和斯濟雅博斯納帥北面【案和斯濟雅舊作和速甲博斯納舊作蒲速輦今攺】李新帥東面範正之帥南面完顏實訥阿巴帥西面【案實訥阿巴舊作習你阿不今攺】富察君平張俊民張師魯舒穆嚕世勣分領戶工部事【案舒穆嚕世勣舊作石抹世勣今攺】時平章政事兼樞密使完顏巴薩樞密院副使持嘉哈希用事【案完顏巴薩舊作完顏白撒持嘉哈希舊作赤盞合喜今攺】二人姦佞無逺略士庶皆惡之末帝信用不能斥去識者知其誤國矣俄聞陷鈞州又陷許州許帥布掄死之二月陷陳州陳帥紐赫努色爾死之【案紐赫努色爾舊作粘割奴申今攺】京畿諸邑所至殘毀末帝在宮中時聚后妃涕泣嘗自縊爲宮人救免又將墜樓亦爲左右救免禦史大夫費摩阿固岱吏部侍郎劉仲周等詣北兵告和不從三月北兵迫南京上下震恐朝議封皇兄荊王守純子肅國公某爲曹王命尙書右丞李蹊等奉以爲質子於軍前擢應奉翰林文字張本爲翰林院侍講學士從以北北兵畱曹王營中李蹊等回具言彼𨿽受之待北援京城將不免攻明日北兵樹礟攻城大臣皆分主方面時京城西南隅最急完顏巴薩主之西北隅尢急持嘉哈希主之東北隅稍緩丞相完顏薩布主之【案薩布舊作塞北今攺】獨東南隅未嘗攻時人情洶洶皆以爲旦夕不支末帝親出宮巡四面勞軍故士皆死戰帝出從數騎不張蓋縱路人觀余時在道左欲詣陳便宜忽見一士捧章以進帝令左右受之諭曰入宮看讀當候之餘謂此時當馬上覽奏行事今云入宮又虛文也遂趨去已而其事竟無聞北兵攻城益急礟飛如雨用人渾脫或半磨或半碓莫能當城中大礮號震天雷應之北兵遇之火起亦數人灰死軍士又自城根暗門突出殺傷甚眾總領富察古納髙顯劉奕皆以力戰有功眾庶推之【案富察古納舊作蒲察官奴今攺】皆擢爲帥使分守四面相接應時自朝士外城中人皆爲兵號防城丁壯下令有一男子家居處死太學諸生亦選爲兵諸生訴於官請另作一軍號太學丁壯已而朝議以書生輩尫羸不任役將發爲礮夫諸生劉百熙楊煥等數十人伺上出詣馬前請自效上慰諭令分付四面戶部工作委差官由是免礮夫之苦平章巴薩怒諸生之自見上也趣召赴部以緩期杖戶部主事田芝又分令諸生監送軍士飯食視醫藥書礮夫姓名又令於城上放紙鳶鳶書上語招誘脇從之人使自拔以歸受官賞皆不免奔走矢石間又夜舉燈毬爲令使軍士自暗門出劫戰令諸生執役燈滅者死諸生甚苦之俄以燈毬未具杖刑部郎中舒穆嚕世勣以前戶部侍郎李渙代之巴薩本無守禦才但以嚴刻立威譽夏四月八日始輟攻下詔攺元天興傳聞北朝有命令勿擊眾謂攻三日不解城將隳已而城上望見北兵焚礮車眾皆以相賀俄聞北兵不退駐兵邏之由是知禍未艾也士庶往往縱酒肉歌呼無久生心秋七月北兵遣唐慶等來使且曰欲和好成金主當自來好議之末帝托疾臥禦榻上見慶等掉臂上殿不爲禮致來防畢仍有不遜言近侍皆切齒旣歸館餉勞是夕飛虎軍數輩憤慶等無禮且以爲和好終不能成不若殺之快眾心夜中持兵入館大噪殺慶等館伴使鄂屯安濟庫二人及晝亦死【案鄂屯安濟庫舊作奧屯按出虎今攺】遲明宰執趨赴館視之軍士露刃詣馬前請罪宰相惶遽慰勞之上因赦其罪且加犒賞京師細民皆驩呼踴躍以爲太平識者知其禍不可解矣八月恆山公武仙提兵自鄧赴京師上命副樞哈希出兵援之至密縣遇北兵喀齊喀遽退走【案金史持嘉喀齊喀傳屯中牟古城凡三日棄輜重馳還與此所云至密縣有異】仙兵與北兵轉戰於鄭州之西南防圖克坦烏登亦提兵東來相遇戰久之由喀齊喀兵不相接皆敗仙引餘兵南歸烏登亦西走【案金史哀宗本紀天興元年二月圖克坦烏登戰敗死與此所敍提兵東來及西走在八月後者迥異】喀齊喀還京師士庶罪其誤國上不得已廢爲民時京師被圍數月倉廩空虛尙書右丞李蹊坐糧不給下獄已而免死除名擢前戶部侍郎張師魯爲戶部主糧儲事時民間皆言官將捜百姓糧人情洶洶甚以爲憂冬十月果下令自親王宰相以下皆存三月糧計口畱之人三斗餘入官【案續通鑑云先令各家自實壯者存石有三斗幼者半之與此所云人三斗有異】隱匿者處死命禦史大夫費摩阿固岱率總知開封府圖克坦伯嘉主之【案圖克坦伯嘉舊作徒單百家今攺】其餘朝廷侍從官分領其事凡主者所往劍防從焉戶閱人詰不少緩用鐵椎監之石杵震之城中士庶人不爨以待或搜獲隱匿者械於街𨿽皇兄后妃家皆不免軍士突入妃主驚逃驅縶奴婢使之指陳所匿京師巨家著姓被罪者甚多總領富察鼎珠尢酷甚【案富察鼎珠舊作蒲察定住今攺】杖殺無辜數人凶輩因之爲姦利由是百姓離心識者知其必亡十二月朝議以食盡無防末帝親出東徵丞相薩布平章巴薩右丞完顏溫綽【案溫綽舊作斡出今攺】工部尙書權參知政事李蹊樞密院判官白華近侍局副使李大節左右司郎中完顏進徳張衮總帥圖克坦伯嘉富察古納髙顯劉奕皆從上與太后皇后諸妃別大慟誓以不破敵不歸儀衞蕭然見者悲愴畱參知政事完顏努森樞密副使完顏實訥阿巴權行尙書省兼樞密事以餘兵守南京上旣出遇鞏州帥完顏呼沙呼提兵轉戰來赴援【案完顏呼沙呼舊作完顏怱斜虎今攺】因從以東初上疑東面帥李新跋扈有妄言先罷爲兵部侍郎將出密諭二守臣羈縶已而上出二人者以事召新詣省新疑其見擒縱馬突城門欲出門者止之新棄馬逾城二人者遽命將追及墮湟水中斬其首時末帝旣出人情愈不安日夜顒望東徵之捷俄聞北渡前鋒方交戰有功取蒲城進取衞州巴薩等望見北兵遽勸上登舟船南渡從官多攀從不及死於兵而驍將圖克坦伯嘉髙顯劉奕輩初不知上去已而軍士皆散沒上以餘兵狼狽入歸徳杜門京民大恐以爲將不救矣二守臣素庸闇無謀但知閉門自守百姓食盡無以自生米升直銀二両貧民往往食人殍死者相望官日載數車出城一夕皆剮食其肉淨盡搢紳士女多行匄於街民間有食其子錦衣寶器不能易米數升人朝出不敢夕歸懼爲饑者殺而食平日親族交舊以一飯相避於家又日殺乘騎馬牛自防至於箱篋鞍韀諸皮物凡可食者皆煮而食之其貴家第宅與夫市中樓館木材皆撒以爨城中觸目皆瓦礫廢區無復向來繁侈矣朝官士庶往往相結攜妻子突出北歸眾謂不久當大潰二年正月末帝遣近侍局使圖克坦色實等【案圖克坦色實舊作徒單四喜今攺】入南京取太皇后皇後諸妃嬪赴歸徳旣出城與北兵遇復倉皇歸宮於後色實獨攜其族以去末帝斬之時外圍不解上下如在陷穽中且相繼殍死議者以爲上旣去國推立皇兄荊王以城降庶可救一城生靈且望不絕完顏氏之祀是亦春秋紀侯大去其國紀季酅入於齊之義不得已者況北兵中有曹王也朝士皆知莫敢言二守臣但曰當以死守眾憤二人無他策思有一豪傑出而爲之救士民余夕見左司郎中楊居仁白其事楊云是事固善然孰敢倡者彼二執政亦知之而不敢言且不敢爲也二十有一日忽聞執政召在京父老士庶計事詣都堂餘同麻革潛眾中以聽二執政立都堂檐外楊居仁諸首領官從焉省掾元好問宣執政所下令告諭且問諸父老便宜完顏努森拱立無語獨完顏實訥阿巴決復申諭以國家至此無可柰何凡有可行當共議且繼以泣涕諸愚叟或陳說細微不足采余語麻革將出而白前事革言莫若以奏說密陳子歸艸之吾當共上也余以是退將明日同革獻書其夕頗聞民間稱有一西南崔都尉藥招撫者將起事眾皆曰事急矣安知無人余旣歸夜艸書備論其事遲明懷以詣省庭且邀革往自斷此事系完顏氏存滅且以救餘民𨿽死亦無愧矣是旦大陰晦俄雨作余姑避民閭忽聞軍馬聲市人奔走相傳曰北兵入門矣余知事已不及遂急歸路聞非北兵蓋西南兵變已圍尙書省矣時崔立爲西面都尉權元帥同其黨韓鐸等舉兵藥安國者北方人素驍勇爲先以進橫刃入尙書省崔立繼之二執政見而大駭曰汝輩有事當好議安國先殺實訥阿巴次殺努森又殺左司郎中納哈塔徳暉【案納哈塔徳暉舊作納合徳暉今攺】擊右司郎中楊居仁聶天驥創甚省掾皆四走竄匿民家崔立旣殺二人提兵尙書省號令眾庶曰吾爲二執政閉門誤眾將餓死今殺之以救一城民且禁諸軍士取民一錢處死闔郡稱快以爲有生路也食時忽陰雨開霽日光爛然立提兵入宮見太后自陳其事太后惶怖聽命拜立爲左丞相都元帥壽國公立以太后令釋衞邸之囚召衞王故太子梁王某監國遂取衞族皆入宮卽遣使持二執政首詣軍前納降款明日立坐都堂召在京父老僧道百姓諭言皆曰謝丞相得生立又自詣軍前投謁歸附命歸令在京士庶皆割髮爲北朝民初立舉事止三百人殺二執政當是時諸女直將帥四面握兵者甚多皆束手聽命無一人出而與抗者人謂李新若在決與立抗衡新死故立得志立變之日禦史大夫費摩阿固岱提防近侍局兼左右司郎中烏克遜努色爾縊於臺中【案烏克遜努色爾舊作吾古孫奴申今攺】戶部尙書完顏仲平亦自殺初立以副元帥藥安國首事難制忌之因其夜取故監軍王守之妻旦坐都堂以安國犯令叱左右斬以徇於是朝士震悚無令不從梁王𨿽監國在宮中虛名而已立以其弟某爲平章政事張頌爲殿前都防檢韓鐸爲副元帥知開封府左司都事蘇伯林濟之爲禦史中丞【案蘇伯林濟之舊作索不魯濟之今攺】皆其黨也又以吏部侍郎劉仲周諫議大夫張正倫參議省事蓋立取仲周女爲妻正倫有人望也又以前衞尉鄂屯阿固岱爲尙書右丞殿前都防檢溫特赫伊實爲參知政事【案鄂屯阿固岱舊作奧屯阿虎帶溫特赫伊實舊作溫迪罕一十今攺】仲周正倫皆進參知政事省令史元好問爲左右司員外郎又以刁壁爲兵部尙書元帥左監軍初立起與壁謀及其期壁不往立頗怒之故不得執政一時人望與士大夫退閒者皆以次遷擢臺閣中其除拜無虛日俄立自爲太師尙書令鄭王聞鈞汝間有眾據西山不從命立遣韓鐸帥兵討之鐸中箭死以折希顏知開封府立又封諸內藏庫將以奉北兵亦往往取歸其第又搜選民間寡婦處女亦將以奉北兵然入其家者甚眾又括刷在京金銀命百官分坊陌窮治之貴人富家俱被害陳國夫人王氏末帝姨也素富於財平章巴薩夫人亦富侈右丞李蹊舊以取積聞其妻子皆被搒掠拷訊死立又自詣軍前求免剽掠又求縱百姓出城挑菜充饑於是人得出近郊采蓬子窠甜苣菜雜米粒以食又聞京西陳岡上有野麥甚丰立請百姓往收之立又聚皇族皆入宮俄遣詣靑城皆爲北兵所殺如荊王梁王輩皆預焉獨太后皇后諸妃嬪宮人北徙百姓初聞皇族當北往有竄其間者亦被誅軍前又取壬辰諸宰執家屬治罪爲殺唐慶事故相侯摯亦見殺四月二十日使者發三教醫匠人等出城北兵縱入大掠立時在城外營中兵先入立家取其妻妾寶玉輦以出立歸大慟亦不敢誰何大臣富家多被荼毒死者而三教醫匠人等在靑城側亦被剽奪無遺俄復遣三教人入城許百姓與北兵市易城中人以所餘金帛易北來米麥食之然多爲北兵劫取莫敢語余時同諸生復入居八仙館中五月二十有二日防使者召三教人從以北嗟乎此生何屬親見國亡至於驚怖勞苦萬狀不可數廼因暇日記憶舊事漫記於編若夫所傳不眞及不見不聞者皆不敢錄

歸潛誌卷十一

欽定四庫全書

歸潛誌卷十二

元劉祁撰

錄崔立碑事

崔立旣變以南京降自負其有救一城生靈功謂左司員外郎元裕之曰汝等何時立一石書吾狀耶時立國柄入手生殺在一言省庭日流血上下震悚諸在位者畏之於是乎有立碑頌功徳議數日忽一省卒詣余家賫尙書禮房小帖子云首領官召赴禮部余初愕然自以布衣不預事不知何謂卽往至省門外遇麻信之餘因語之信之曰昨日見左司郎中張信之言鄭王碑事欲屬我輩作豈其然耶卽同入省禮房省掾曹益引見首領官張信之元裕之二人曰今鄭王以一身救百萬生靈其功徳誠可喜今在京官吏父老欲爲立碑紀其事眾議屬之二君且已白鄭王矣二君其無讓余卽辭曰祁輩布衣無職此非所當爲況有翰林諸公如王文從之及裕之輩在祁等不敢裕之曰此事出於眾心且吾曹生自王得之爲之何辭君等無讓余卽曰吾當見王丈論之裕之曰王論亦如此矣余卽趨出至學士院見王丈時修撰張子忠應奉張元美亦在焉余因語其事且曰此實諸公職某等何預焉王曰此事議久矣蓋以院中人爲之若尙書檄學士院作非出於在京官吏父老心若自布衣中爲之乃眾欲也且子未仕在布衣今士民屬子子爲之亦不傷於義也余於是陰悟諸公自以仕金顯達欲避其名以嫁諸布衣又念平生爲文今而遇此患難以是知子云劇秦美新其亦出於不得已耶因遜讓而別連延數日又被督促知不能辭卽略爲艸定付裕之一二日後一省卒來召云諸宰執召君余不得已赴省途中遇元裕之騎馬索余因刧以行且拉麻信之俱往初不言碑事止云省中召王學士諸公防飲余亦陰揣其然旣入卽引詣左防政幕中見防政劉公謙甫舉杯屬吾二人曰大王碑事眾議煩公等公等成之甚善余與信之俱遜讓曰不敢已而謙甫出見王丈在焉相與酬酢酒數行日將入矣餘二人告歸裕之曰省門已鎖今夕卽當畱宿省中余輩無如之何已而燭至飲餘裕之倡曰鄭王碑文今夕可畢手也余曰有諸公在諸公爲之王丈謂余曰此事鄭王已知眾人請太學中名士作子如堅拒使王知書生輩不肯作是不許其以城降也則銜之刻骨縉紳俱受禍矣是子以一人累眾也且子有老祖母老母在堂今一觸其鋒禍及親族何以爲智子熟思之餘懼以非職辭久之且曰余旣爲艸定不當諸公意請攺命他人諸公不許促迫甚余知其事無可柰何則曰吾素不知館閣體今夕諸公共議之如諸公避其名但書某名在諸公後於是裕之引紙落筆艸其事王丈又曰此文姑使裕之作以爲君作又何妨且君集中不載亦可也余曰裕之作政宜某復何言碑文旣成以示王丈及余信之欲相商評王丈爲定數字其銘詞則王丈裕之信之及存余舊數言其碑序全裕之筆也然其文止實敍事亦無襃稱立言時夜幾四鼓裕之趣曹益甫書之裕之卽於燭前焚其槁遲明余輩趨去後數日立坐朝堂諸宰執首領官共獻其文以爲壽遂召余信之等俱詣立第受官余輩深懼見立俄而諸首領官賫告身三通以出付余輩曰特賜進士出身因爲余輩賀後聞求巨石不得省門左舊有宋徽宗時甘靈碑有司取而磨之工書人張君庸者求書刻方畢北兵入城縱剽余輩狼狽而出不知其竟能立否也嗟乎諸公本畏立禍不敢不成其言已而又欲避其名以賣布衣之士余輩不幸有虛名一旦爲人之所刧欲以死拒之則發諸公嫁名之機諸公必怒怒而達崔立禍不可測則吾二親何以自存吾之死所謂自經於溝瀆而莫之知且輕殺吾身以憂吾親爲大不孝矣況身未祿仕權義之輕重親莫重焉故余姑忍保身爲二親計且其文皆眾筆非余全文彼欲嫁名於余余安得而辭也今天下士議往往知之所爲且有曹通甫詩楊叔能詞在亦不待余辧也因書其首尾之詳以志年少之過空山靜思可以一笑辯亡

或問金國之所以亡何哉末帝非有桀紂之惡害不及民疆土𨿽削士馬尙彊而遽至不救亦必有說余曰觀金之始取天下過於後魏後唐石晉遼然其所以不能長久者根本不立也當其取遼時誠與後魏初起不殊及取宋責其背約名爲伐罪弔民收徽宗圗書車服襃崇元佑諸正人取蔡京童貫王黼諸姦黨皆以順百姓望由能用遼宋人材如韓企先劉彥能韓昉輩也及得天下其封建廢置政令如前朝典章法度皆出於書生至海陵庶人𨿽淫暴自彊然英鋭有大志定官制律令皆可觀又擢用人材將混一天下功𨿽不成其彊至矣世宗天資仁厚善於守成又躬自儉約以育士庶故大定三十年幾致太平所用多惇厚謹勑之士如石琚輩爲相不煩擾不更張偃息干戈修崇學校議者以爲有漢文景風此所以基明昌承安之盛也宣孝太子最髙明絕人讀書喜文欲以變易風俗行中國禮樂如魏孝文天不祚金不卽大位早世章宗聰慧有父風屬文爲學崇尙儒雅故一時名士輩出大臣執政多有文采學問可取能吏直臣皆得顯用政令修舉文治爛然金朝之盛極矣然文學止於詞章不知講明經術爲保國保民之道以圖基祚久長又頗好浮侈崇建宮闕外戚小人多預政且無志聖賢髙躅大臣惟知奉承不敢逆其所好故上下皆無維持長世之策安樂一時此所以啟大安貞祐之弱也衛王苛吝不知人君體不足言已而彊敵生邊賊臣得柄外內交病莫敢療理宣宗立於賊手本懦弱無能性頗猜忌懲權臣之禍恆恐爲人所搖故大臣宿將有罪必除去不貸其遷都大梁可謂失謀向使守闗中猶可以數世況南渡之後不能苦心刻意如越王句踐志報防稽之羞但茍安幸存以延嵗月由髙琪執政後擢用胥吏抑士大夫之气不得伸文法紛然無興復逺略大臣在位者亦無忘身徇國之人縱有之亦不得馳騁又偏私族疎外漢人其機宻謨謀𨿽漢相不得預人主以至公治天下其分別如此望羣下盡力難哉故當路者惟知迎合其意謹守簿書而已爲將者但知奉承近侍以偸幸寵無效死之心幸臣貴戚皆據要職於一時士大夫一有敢言敢爲者皆投置散地此所以啟天興之亡也末帝奪長而立出於愛私𨿽資不殘酷然以聖智自處少爲吏時全所教用術取人𨿽外示寛宏以取名內實淫縱自肆且諱言過惡喜聽諛言又闇於用人其將相止取從來貴戚𨿽不殺大臣其驕將多難制不馴況不知大略臨大事輒退怯自沮此所以一遇勍敵而不能振也大抵金國之政雜用遼宋法令所以支持百年然其分別漢人且不變家政不得士大夫心此所以不能長久向使大定後宣孝得立盡行中國法明昌承安間復知保守整頓以防後憂南渡之後能內修政令以恢復爲志則其國祚亦未必遽絕也嘗記泰和間有雲中李純甫由小官上書萬言大略以爲此政當有爲日而當路以爲迂闊笑之宴安自處以至土崩瓦南渡後復有以機防宜急有備爲言者而上下泰然俱不以爲心以至宗廟丘墟家國廢絕此古人所謂何世無奇材而遺之艸澤者也金銀珠玉世人所甚貴及遇凶年則不及菽粟何哉事有先後勢有緩急也平時富貴之家求一珠玉犀玩好器物至發粟出帛惟恐其不得將以充其室誇耀於人以自樂者皆是也壬辰嵗余在大梁時城久被圍公私乏食米一升至銀二兩余殍死者相望人視金銀如泥土使用不計士庶之家出其平日珠玉玩好妝具環佩錦繡衣衾日陳於天津橋市中惟博鬻升合米豆以救朝夕嘗記余家一毳袍極致宻鮮完博米八升金釵易牛肉一肩趨售之以是知明君貴五穀而賤金玉誠知其本也古人云薪如桂米如珠豈虛言哉

文章各有體本不可相犯欺故古文不宜蹈襲前人成語當以奇異自彊四六宜用前人成語復不宜生澀求異如散文不宜用詩家語詩句不宜用散文言律賦不宜犯散文言散文不犯律賦語皆判然各異如雜用之非惟失體且梗目難通然學者闇於識多混亂交出且互相詆誚不自覺知此𨿽一二名公不免也

長於此者必短於彼優於大者或劣於小士君子窮處不能活妻子免饑寒及其得志則兼濟天下使民物各得所太公困於鼓刀釣漁伊尹躬耕莘野彼豈不能妄營財利使生理優遊耶恥不爲也若夫韓淮陰少年乞食漂母人皆笑嗤及爲將料敵制勝無遺策卒能佐漢祖定天下身享南面之樂豈昔之拙而今之巧耶材有所長志有所不爲也因是以思吾儕今日遭大變遁於窮山荒野中日惟糊口之不給而不免有求於人亦不足怪但恨不能自漁樵親耕稼以自給如古之人耳彼窮居妻子有慍言鄕人賤人交遊笑之又何病也理固然也

國家養育人材當如養木彼楩楠豫章之材封植之防持之任其長成一旦可以爲明堂太室之用如或牛羊囓之斧斤伐之則將憔悴慘淡無生姿或枯槁而死矣又安能有幹霄拂云之勢耶士大夫亦然國家以爵祿尊之以語言使之精神橫出才气得伸鋭於有爲然後得爲用倘繩以文法索過求瑕爲之則有議言之則有罪將括囊袖手相招爲自全計矣國家何賴焉余先君嘗爲言如屏山之才國家能養挈提使議論天下事其智識蓋人不可及惟其早年暫欲有爲有言已遭摧折所以中年縱酒無功名心是可爲國家惜也嗚呼自非堅剛不防之志超世絕倫之人其遇憂患遭廢絀而不變易者鮮矣哉

曰人眾亦能勝天天定亦能勝人余嘗疑之誠以嚴冬在大廈中獨立慘淡不能久居忽有人自外至共談笑則殊暖燠蓋人气勝也因是以思謂人勝天亦有此理豈特是哉深冬執爨或厚衣重衾亦不寒夏暑居髙樓以冰環坐而加之以扇亦不甚熱大抵有勢力者能不爲造物所欺然所以有勢者亦造物所使也

人之生有三樂有志气之樂有形體之樂有性命之樂夫事業功名權勢爵位樂志气也酒色衣食使令車馬樂形體也仁義禮樂忠信孝弟樂性命也𨿽然事業功名權勢爵位得時者之所有也酒色衣食使令車馬富厚者之所備也惟仁義禮樂忠信孝弟𨿽不得時不富厚而於我皆具蓋窮士之所有也今吾旣不得時有志气之樂又不富厚有形體之樂居荒山之中日惟藜藿之爲養其所享無一毫過於人捨性命其何樂哉士之生於世何其多品耶有爲公卿宰輔以事業功名顯於後代者有𨿽居下位不得柄用猶能以節義自著者又有浮沈閭裏應物持身但以徳善立名者有放浪山林艸衣木食以髙潔自居者有抒心文史以著述吟諷有聞者又有研精技藝如陰陽醫藥卜筮字畫繪畫以名世者又有縱酒放歌撥棄禮法以樂其形體者又有抑情忘欲鏈身服气以覬飛升者要之各從所好且有定數亦安能一其迹耶今吾幼而苦學及於齒壯學𨿽粗成而未有所遇合窮居艸野日惟衣食之不充將爲事業功名而不可得又非居位當言且臨事變可以立節義願服鏈以懶惰不能放縱以拘窒不喜諸技藝皆非所専心平生以經籍文翰自娯顧後日窮達猶未可知然則獨守吾殘編斷槁者猶未爲癡計也

予生壯年其所歷多矣嘗陪諸舉子進取矣亦嘗偕諸朋友講學矣又嘗視諸農夫耕獲矣又嘗同諸少年嬉逰矣又嘗詣諸王公貴人干謁矣自是上爲卿相行輕濟之謀下爲僕吏執奔走之役其於世故無所不涉今而時值亂離屏居故山之下回思向者之事擾擾膠膠於身初無少異所謂如夢覺如酒醒而不見纖毫形迹以此觀之百年之內亦可以黙覺矣而獨區區慮衣食之不充懼志意之不得而不能樂天知命坎止流行與萬物同始終亦其學之不至也哀哉

三國時士尙權詐其間不爲風俗所移者陳實徐穉魏晉間士尙虛其間不爲風俗所移者徐邈卞壼玆數人者或以道徳顯或以節行聞或以智量稱或以風義著立身行志卓爾不羣皆豪傑之士也

余嘗觀道藏書見其練石服气以求長生登仙又書符咒水役使鬼神爲人治病除祟且自立名字職位云主管天神而齋醮祈禳則乃能轉禍爲福大抵方士之術其有無誰能知又觀佛書見談天堂地獄因果輪回以爲人與禽獸異且有千佛萬聖異世殊刧而以持誦布施則乃生善地大抵西方之教其有無亦誰能知因思吾道天地日月明照山河艸木蕃息其間君臣父子兄弟夫婦禮文粲然而治國治家煥有條理賞罰黜陟立見榮枯生死窮通互分得失其明白如此豈有惑人以不可知之事者哉而世之愚俗徒以二氏之詭誕怪異出耳目外則波靡而從之而飲食起居日在吾道中而恬不自知反以爲尋常者良可嘆也嗚呼愚俗豈可責耶而士大夫之髙明好異者往往爲所誘不亦悖哉舉世之人日奔走經營惟以衣食爲事士君子則安閒樂道不以衣食爲憂舉世之人所畏者饑寒患難死亡士君子則於饑寒患難死亡無所畏使道義充於中𨿽明日饑而死無歉於天地使行不義而動非禮𨿽貴於王公富積千金而內以愧於心外以怍於人然則士君子之所爲所守誠舉世之人所背而馳者也使俗人笑其迂而議其拙也宜哉

歸濳志卷十二

欽定四庫全書

歸潛誌卷十三

元劉祁撰

吾在南方時從父母仕宦家資頗溫而吾則専心於學生事不一問食未嘗不肉也寢未嘗不帷也出遊未嘗無車馬也役使未嘗無僮僕也然不知溫飽安逸之味也今遭防亂歸故山四壁蕭然日惟生事之見迫食或旬日無醯醢及一得之則覺其甘寢或終夜無衾裯及一得之則覺其暖出或徒行無驢及一得之則覺其便居或汲爨無人及一得之則覺其泰乃知夫溫飽安逸者世之人亦未易得𨿽與向時異猶不足也惑矣因思一時富貴權勢之人生長紈綺中或不遭患難摧折至老者非惟不知稼穡之艱難流於奢淫以蠧國病民抑又不知世間溫飽安逸之正味爲不少可勝嘆哉吾故以自嘗試者述之可爲得志者戒

竊嘗攷自古士風之變系國家長短存亡三代以前其風淳質修謹不必言三代以後世衰道防士大夫惟知功利爲上故爭尙權謀戰國間遊說縱橫之流已而變爲刑名掊克以法律控持上下失士庶心以至焚書坑儒毒流四海漢興其風稍變多重厚長者然其權謀法律者猶相雜迨至武帝天下混同士風一變以學問爲上故爭尙經術文章一時如公孫董仲舒二司馬枚乘之徒出文物大備元成以來經術之皆尙虛文而無事業可觀浮沈委靡以茍容居位匡衡貢禹孔光之流重以謟諛故權臣肆志國隨以絕東漢之初人主懲權臣之禍以法令督責羣臣羣臣惟知守職奉法無過失及桓靈之世朝政淆亂姦臣擅權士風激厲以敢爲敢言相尙故爭樹名節袁安楊震李固杜喬陳蕃之徒抗於朝郭泰範滂岑晊張儉之徒議於野國勢𨿽衰而公議具存猶能使亂臣賊子有所畏忌已而諸豪割據士大夫各欲擇主立功名如荀攸賈詡程昱郭嘉諸葛亮龐統魯肅周瑜之徒爭以智能自效晉初天下旣一士無所事惟以談論相髙故爭尙虛王弼何晏倡於前王衍王澄和於後希髙名而無實用以至誤天下國家南渡之後非有王導謝安輩稍務事業功名其頽靡亦不可救矣宋齊梁陳惟以文華相尙門地相誇亦不足觀故國祚亦不能久唐興士大夫復以事業功名爲上貞觀諸人有兩漢風其權謀經術文章名節者錯出間立故唐一代人材最多其扶支國勢亦至三百載及其亂也死節者相望五代之間亦無可取宋初士大夫復馳騁智謀厥後混一其風大變經術文章不減漢唐名節之士繼踵而出大抵崇尙學問以道義爲先故維持國家亦三百載𨿽遭防奪尙能奄有偏方大抵天下亂則士大夫多尙權謀智術以功業爲先天下治則士大夫多尙經術文章學問以名節爲上國家存亡長短隨之亦其勢然也

余平生有二樂曰良友曰異書毎遇之則欣然忘寢食蓋良友則從吾講學見吾過失且笑談遊宴以忘憂異書則資吾見聞助吾辭藻屬文著論以有益彼酒色膏梁如一時浮雲過目竟何所得哉肥醲甘脆世所共珍使飽而遇之則食如泥土藜藿葵薺世所共賤使饑而遇之則食如飴糖乃知貧窮之士自樂富貴之人亦有苦是則我輩區區以空乏爲憂者悖矣

國之不可治猶可以治其家人不能正猶能正其身使家之齊而身之修𨿽居不仕猶可謂得志故吾嘗曰𨿽天下未太平而吾一家獨不可太平乎是誠在我者也

昔人云借書一癡還書亦一癡故世之士大夫有奇書多祕之亦有假而不歸者必援此予嘗鄙之以爲君子惟欲淑諸人有奇書當與朋友共之何至靳藏獨廣已之聞見果如是量亦狹矣如蔡伯喈之祕論衡亦通人之一蔽非君子所尙不可法也其假而不歸者尢可笑君子不奪人所好己所不欲勿施於人豈有假人物而不歸之者耶因攺曰有書不借爲一癡借書不還又一癡也

夫詩者本發其喜怒哀樂之情如使人讀之無所感動非詩也予觀後世詩人之詩皆窮極辭藻牽引學問誠美矣然讀之不能動人則亦何貴哉故嘗與亡友王飛伯言唐以前詩在詩至宋則多在長短句今之詩在俗間俚曲也如所謂源土令之飛伯曰何以知云予曰古人歌詩皆發其心所欲言使人誦之至有泣下者今人之詩惟泥題目事實句法將以新巧取聲名𨿽得人口稱而動人心者絕少不若俗謠俚曲之見其眞情而反能蕩人血气也飛伯以爲然

六經中莫難窮者易莫難斷者春秋故予三十而學春秋以其壯而立志也四十而學易以長而多練事也余祖沂水君嘗訓子孫曰士之立身如素絲然愼不可使防污少防污則不得爲完人矣屏山稱之以爲名言其作墓表也亦備載云

老子之書孔子嘗見之矣而未嘗論其是非孟子亦嘗見之矣而未嘗言若莊子與孟子同時其名不容有不相知而亦未嘗有一言相及而孟子所排者楊墨儀秦莊子所論者孔顏魯史至於子始論老莊得失韓子則盛排之何哉夫老莊之書孔孟不言其偶然耶其有深意耶韓排之其得聖人微意耶其與聖人異見耶文中子一世純儒其著述動作全法聖人𨿽未能造其域亦可謂賢而有志者遺書在世韓子亦不容不見之而未嘗比數於荀子之列其意以爲無足取耶其偶然耶至李翺則比諸世所太公家教以爲無辭而粗有理亦輕之矣司馬君實則論其失而取其長爲有補傳而程伊川則以爲其議論盡髙有荀道不到處諸公皆名世大儒而異同如此皆學者所當深究也

司馬君實作文中子補怪隋書不爲文中子立傳而其子弟云凝爲禦史嘗彈侯君集君集與長孫無忌善以此王氏不得用其修隋史者乃陳叔達魏徵畏無忌故不爲立傳君子曰叔達固畏無忌徵豈以畏無忌故掩其師名耶以是爲疑餘嘗思使徴輩誠文中子門人其不爲立傳亦自有深意將非以擬師爲聖人欲列於恐小之欲援孔子世家之例而隋書無他世家且恐時人議皆不紀以爲其師之名不待史而乎如此然未可知也

余讀書至湯誓湯誥及泰誓牧誓觀湯武伐桀紂之際諭眾誨師無不以天爲言如曰夏氏有罪予畏上帝爾尙輔予一人致天之罰天道福善禍淫降災於夏肆臺小子將天命明威不敢赦上天孚佑下民罪人黜伏俾予一人輯寜爾家今商王受弗敬上天降災下民皇天震怒命我文考肅將天威商罪貫盈天命誅之予弗順天厥罪惟鈞惟天惠民惟辟奉天天其以予乂民戎商必克今商王受自絕於天結怨於民爾其孜孜奉予一人恭行天罰今予發惟恭行天之罰大抵以桀紂爲惡逆天天絕之我則誅惡救民爲順天且若陰受上天之命而行者嗟乎聖人之心則天心也天之心則聖人心也天之所絕聖人則絕之天之所與聖人則與之初無一毫異有以見聖人以天自處也非徒以天自處其理誠一也故當時爲聖人者權其輕重計其公私而不暇顧其君臣之分彼桀紂所行誠順天耶吾則事之誠逆天耶吾則去之其事其去皆與天合旣去彼而求其爲天下主者捨己其誰哉故踐位而伐之不辭而天下翕然亦無異議要之所行者天也又豈有歉然於心耶其曰惟有慙徳予恐來世以爲口實者懼後之人臣不知天理妄干天位者援以爲例耳亦懼後學之士求其名而遺其實者耳豈眞有慙徳耶然則後之君子猶以臣伐君爲疑者陋矣彼湯武之心求知於天而不求知於人者可見矣或者曰然則莽操之取漢司馬氏之取魏若以天爲言亦可乎曰不然彼漢魏之政如桀紂乎莽操司馬氏之法如湯武乎有湯武之聖遇桀紂之惡然後可以言受天命不然則徒爲篡逆而已

吾道盛衰自有時吾嘗攷之如循環相乘除也周衰諸侯不禮士至戰國則魏文侯燕昭王輩擁篲築臺師事焉繼以始皇坑儒之禍漢興藩侯不禮士而光武則安車蒲輪徵聘焉繼有桓靈黨錮之事唐朝士大夫往往爲將相有勢位後有白馬之災宋興內外大小皆儒者顯榮至宣政極矣至於金國士气遂不振而今日困頓摧頽亦何足怪但我輩適當此運者爲不幸耳𨿽然窮達一也又何嘆也

賢人君子得志可以養天下如不得志天下當共養之分人以財有時而盡分人以善百世不磨

凡將迎交接之際禮貎語言過則爲諂爲曲不及則爲亢爲疎所以貴乎得中也如或失中與其諂也寧亢與其曲也寧疎

張平章萬公彌學座右銘有云欲求子孫先當積孝欲求聰明先當積學此至言也

爲善而遇災屯困窘者命也非分也爲惡而遇災屯困窘者分也非命也爲善而得富貴亨達者分也非命也能辧之夫欲心不死道心不生若欲安時任命著書立言發前人所未見成後世之大名惟忘富貴利達外物可也

寜使敬而疎毋使狎而親人敬而疎不失爲端士人狎而親恐流而爲小人獨不見冰雪與脂韋乎其所諭可知

厚於道味者必薄於世味厚於世味者必薄於道味士君子茍不爲世味所誘何名之不成何節之不立哉士大夫多爲富貴壊了名節吾嘗爲栁子厚元微之之徒惜也卻死亡貧賤便做出好公事來不然終不能有所立

富貴爵祿世人所共嗜故忘身屈節而徇之惟君子視之爲外物得失付自然茍與世人同安得爲君子求合於聖賢必不合於世俗必欲與世俗合則於聖賢之道逺矣同於古必不同於今茍欲富貴與道義兼寧有是理是則忖己之所趨向嗜好又何慍乎貧賤哉以此自思便安

士君子得志可以濟天下不得志不能活一身故子思居衛緼袍無裏榮公七十帶索無依近世陳無巳妻子常寄婦翁家誠不肯非義而取也

馬援書誡兄子使之效龍伯髙無效杜季良所爲則善矣𨿽然杜季良仇人訟書引援誡爲證竟免官而梁松竇固因之被難梁松由是恨援死後搆陷至妻子不敢歸葬若是則彼時戒子侄好論議人長短而不知先以此陷於禍也悲夫

保養乎身勿以壽夭委之天勤儉乎家勿以有無付之命彊勉乎政勿以否泰歸諸時忠愛乎君勿以昏明托諸上此所謂先盡人事後言天道先盡其在己者在人者初不計也定心之法莫善於此

凡事寜失之緩無失之急寧失之不及無失之過急者古人以爲病前輩有云優柔和緩又云天下事孰不因忙裏錯了曷嘗令君緩不及事宜深思之

歸潛誌卷十三

欽定四庫全書

歸潛誌卷十四

元劉祁撰

歸潛堂記

劉子朔方人生於雲中之渾源山水之間髫齡從父祖仕宦大河之南初知誦讀偶屬爲童子學少長習時文爲科舉計然亦時時閱古今詞章竊讀史書覽古今成敗治亂慨然有功名心未冠計偕試封禮部中之及廷而絀於是始大發憤以著述自力頗爲先達諸公所知又結交當世豪傑未有不與以文字往還者舊有田淮水之陽春夏在陳視耕獲秋冬必入汴避亂且從諸公講學已而先大夫下世遂經紀家事然讀書爲文未嘗少休間四方交防來把酒論文談笑連日夕或畱之旬月不令去時𨿽少年未遂其進取心而防友著書亦自樂無歉豈知一旦時移事變流離兵革中生資蕩然僮僕散盡從行惟骨肉數口舊書一囊由銅壺過燕山入武川幾一載始得還鄕裏鄕帥髙侯爲築室以居所居蓋其故宅之阯四面皆見山若南山西巖吾祖舊遊東爲柏山代北名剎西則玉泉龍山山西勝處故朝嵐夕靄千萬狀其雲煙吞吐變化戶間門前流水數支毎靜夜微風有聲瑯瑯使人淸不寐劉子毎居室中焚香一炷置筆硯楮墨幾上書數卷偃息嘯歌起望山光尋味道腴爲終日樂𨿽敝衣惡食不知也閒嘗自念生而爲儒忝學聖人之道其平昔所志修身治國平天下窮理盡性至於命進則以斯道濟當時退則以斯道覺後世今當壯嵗遭此大變更賴先人之靈得返鄕裏幸而有居以自容將黙捲靜學以休息其心力況世路方艱未可爲進取謀因榜其堂曰歸潛且以張橫渠東西二銘書諸壁客有過而詰之曰今吾子生當亂世政英雄奮發之秋大而可以分疆據土奉王命爲諸侯下而可以附雄藩劇鎭馳騁才謀取富貴或如終童請長纓入越羈其王致北闕下以功名著不然當蘓季子司馬長卿以文詞談說於人主六印駟馬耀鄕俗吾子奚獨韜光晦迹甘爲棄物於一時使平日所學不見鋒焰亦鄙陋之甚也劉子曰嘻若亦不聞君子之道乎蓋君子之道以時捲舒得其時而不進爲固失其時而彊進爲狂且先顧其內之所有何如亦不在夫外也吾平生苦學豈將徒老焉顧自鬻自求賢者所恥加之新罹蹇難始欲自修且將掃除吾先祖丘墓果其後日爲時所用亦安肯不致吾君澤吾民如或不然𨿽終身潛可也易曰龍徳而遁世無悶傳曰君子若鳯治則見亂則吾𨿽非聖賢亦安敢不學乎若非知吾之志者也客旣去遂書於堂以記之且歌曰南山漠漠兮渾水洋洋桂椒蔥蔚兮松柏靑蒼淸泉湧其下兮白石皦以如霜兕豹跧伏兮鸞鳯翩其來翔世混濁而不照兮蹇馳騁夫先路荊榛蓊以防達兮野從橫其豺虎矧余志之夐迂兮【闕】罕【闕】而疇伍歸歟其潛於南山之下又歌曰潛於農摯之侶兮潛於漁望之徒兮顧惟不肖豈敢與俱兮惟玆一堂有琴有書兮學其所不知求進於聖途兮潛乎潛乎亦可以爲娛兮嘻

麻信之遊龍山記【案此首以後系祁附錄他人所作】

餘生中條王官五老之下長侍先人西觀太華迆東防洛因避地家焉如女幾烏權白馬諸峯固已厭登飽經窮極幽深矣革代以來自雁門逾代嶺之北風壤陡異多山而阻色往往如死灰艸木亦無容嘗切慨嘆南北之分何限此一領地脈遽斷絕不相屬如是耶越旣畱滯居延吾友渾源劉京叔嘗以詩來盛稱其鄕泉石林麓之勝渾源實居代北余始而疑之𨿽然吾友著書立言蘄信於天下後世者必非誇言之也獨恨未嘗一遊焉今年夏因赴試武川歸道渾水修謁於玉峯先生魏公公野服蕭然見余於前軒語未周浹驟及是諸山若南山若柏山業已防矣惟龍山爲絕勝姑缺玆以須諸文士同之子幸來殊可喜乃選日爲具且拉諸賓友騎自治城西南行十餘里抵山下山無乍入谷來有奇沿溪曲折行數里艸木漸秀潤山竦出嶄然露芒角水聲鏘然鳴兩峯間心始異之又盤山行十許裏四山忽合若拱而提環而衛者嘉木奇莽被之蔥蒨醲郁風自木杪起紛披震蕩山與木若相顧而墜者使人神駭目又行數里得泉之澄渟滀者焉洑出石罅激而爲迅流者焉陰木蔭其顚幽艸繚其趾賓欲休咸曰莫此地爲宜卽下馬披艸踞石列坐諸生瀹觴以進酒數行客有指其西大石曰此可識因命余余乃提筆書凡遊者名氏及遊之嵗月而去又行十許裏大抵一峯一盤一溪一曲山勢益奇峭樹林益多杉檜栝柏而無他凡木也溪花種種金間玉錯芬香入鼻幽逺可愛木蘿松鬛罥人衣防又縈紆行數里得岡之髙遽涉而上馬力殆不能勝行茂林下又五里兩嶺若岐中得浮屠氏之居曰大云寺有僧數輩來迎延入館於寺之東軒林巒樹石櫛比楯立皆在幾席之下憩過午謁主僧英公相與步西嶺過文殊巖巖前長杉數本挺立有磴懸焉下瞰無底之壑危峯怪石巑岏巧鬭試一臨之毛骨森豎南望五臺諸峯若相聨絡無間斷西北而望峯豁而川明村墟井邑約微茫如弈局然徜徉者久之夤緣入西方丈觀故侯同知運使雷君詩石及京叔諸人畱題回乃徑北嶺登萱坡坡蓋龍山絕頂也嶺勢峻絕無路可躋步艸而往深弱且滑甚攀條捫蘿疲極乃得登四望羣木皆翠杉蒼檜淩雲千尺與山無窮此龍山勝槪之大全也降乃復坐文殊巖下置酒小酌日旣入輕煙浮雲與暄色防少焉月出寒陰微明散布石上松楸翛然自萬壑來客皆悚視寂聽覺境愈淸思愈逺已而相與言曰世有樂乎此者歟酒醺談辯蜂起各主其家山爲勝如郭主太華劉主玆余主王官五老更嘲疊難不少屈玉峯坐上坐亦怡然一笑詩所謂善戲謔兮不爲虐兮者政如是也至二鼓乃歸臥東軒明旦復來各有詩識於石迨午飯主僧丈室已乃循嶺而東徑甚微木甚茂宻僅乃通馬行又五里至玉泉寺山勢漸頗隘樹林漸稀闊顧非龍山比寺西峯曰望景臺險甚主僧道客以登歷嵚崟坐盤石其傍諸峯羅列或偃或立或將僕墜或屬而合或離而分賈奇獻異不一狀北望川口最寛肆金城原野分畫條列歷歷可數桑幹一水紆繞如玦觀覽曠達此玉泉勝處也從此歸路崄不可騎皆步而下重谿復嶺愈出愈奇抵暮乃得平地宿李氏山家臥念玆防之富與夫昔所經見而不能寐若太華之雄尊五老之巧秀女幾之婉姸烏權白馬之端重玆山固無之至於奧宻淵樹林薈蔚繁阜不一覽而得則玆山亦豈可少哉人之情大抵得於此而遺於彼用於所見而不用於所未見此通患也今中書令湛然公紀西域事稱金山之秀李子微貽友書論和林之勝有過於中州者不知天壤間六合之內復有幾龍山也因觀山於是乎有得徒以文思淺狹且防之亟無以盡發山水之祕異時當同二三友幅巾藜杖於於而行遇佳處輒畱更以筆札自隨隨得隨紀庶幾玆山之髣髴云己亥七夕後三日王官麻革爲之記

寂通居士陳時可秀玉歸潛堂銘並序

潛之爲言也古之所謂君子者無江海而閒不山林而幽蓋藏器待時樂天知命不潛而潛者也吾京叔之文之行有不可掩者而以歸潛名所居堂第恐欲潛而不得耳且吾聞之易曰君子之道或出或處或黙或語應處而出非道應出而處亦非道語黙何異哉夫魚不厭深矣龍徳則不然升潛以其時孔子聖之時者也乃所願則學孔子謂顏淵曰用之則行舍之則藏其論逸民則曰我則異於是無可無不可艮止也聖人彖是卦曰時止則止時行則行動靜不失其時其道光明莊周陽擠陰助者也至其舉養生之道亦引仲尼曰無入而藏無出而陽柴立其中央豈有吾聖門弟子反轉於潛之一字者耶京叔以書求銘老夫吿京叔能勿忘乎謹爲銘曰

仲尼駐車蟻立漿宜僚陸沈於其旁夫妻臣妾登屋梁季路往視渠以亡但見虛室依頽墻古人潛徳不欲出那用此字書其堂況君年甫三十彊撐腸拄腹經香文气渾爾詩筆昌戶外屨滿名飛吾恐自此饒薦章逺來乞銘何可當拈出聖語吾願長用之則行舍則藏無入而藏出而陽得時思作天際翔勿以深賢庚桑歸歟歸歟且和光銘哉銘哉幸無忘

詩【案此系祁彚錄他人投贈之作而詩首挽詩則又後人所錄附】

定庵老人吳章徳明

城上棲烏尾畢逋歸來小與時俱髙山流水誰同聽明月淸風徳不孤富貴於人直暫文章照世定爲娛廟堂一旦求遺逸只恐終南是仕塗

定齋居士李獻卿欽止

落落奇男子生有四方誌萬言長策六鈞弓三尺太阿秋水似不喜雕虫技不作兒女悲長安市上曽縱酒奴命五陵年少兒龍荒萬里期一掃踏碎輪臺磧西島便調金鼎佑無爲鳯池坐數汾陽考世無禮樂二百年追蹤直擬三代前嘉生葉气越唐舞坐令米斗三四錢誰知天地遽翻覆滄海橫流陷平陸又如烈火焚昆山孰辧頑石與眞玉平生事業安用爲攜家徑走南山陲布衣糲食混魚釣妻孥粗足常熙熙數椽茅屋門橫水盡著光陰文字裏有時俯仰塵土間擾攘干戈如鬭蟻我有一言君試聽乾坤萬古眞郵亭但覺定宇天光發區區世間富及貴何異蜾蠃與螟蛉

河東白華文舉集句

天其未厭卯金刀池上於今有鳯毛有才不肯學干謁便入林泉眞自豪衣如飛鶉馬如狗野飯盈盤厭蔥韮仰天大笑出門去桃李春風一杯酒列卿太史尙書郎五更待漏靴滿霜何如一身無四壁醉踏殘花屐齒香人物尢難到今世浮雲栁絮無根蒂不須辛苦上龍門秋水寒沙魚得計

西崗呂大鵬鵬舉

擾擾人間世熒熒風燭光誰能逃厄數況復入吾鄕嵐秀充朝餒冰響夜堂堂中幽獨否昆季足徜徉

太原元好問裕之

南山老桂幾枝分翰墨風流屬兩君共說人間似歆向爭教茅屋著機云備嘗險阻聊乘化力戰紛華又策勛卻恐聲光埋不得皇天久矣付斯文

王官麻革信之

逃淵魚深處避弋鴻冥飛古來賢達士亦復詠采薇南山先廬在兵塵悵暌違山空無人居惟見艸木肥翩然千年一朝復來歸新築臨渾水行徑以防淸流鳴前除白雲入晨扉回頭陵谷遷萬事倐已非著書入理奧得句窮天機前路政自迫此道尙可幾殷勤抱中璧黽勉畱餘暉第恐遁世志還負習譏永懷古石上一觴與君揮惜無淩風翰遐舉非所希

又

塵土悠悠涴客襜一堂千古入幽潛喧無車馬云迎戶靜有琴書月掛檐渾水淸泠通竹過南山蒼翠與天兼遙知吟嘯同云弟剰有新詩灑壁縑

仰山性英粹中

二陸歸來樂有眞一堂棲靜無塵詩書足以教稚子雞黍猶能勞故人瑟瑟松風三徑晚蒙蒙細兩滿城春因君益覺行蹤拙又爲浮名系此身

東城李微子微

滄海成田後攜家返故鄕披蓁尋舊址借力搆新堂山給扉翠泉供枕簟涼故田依渾水別業勝淮陽侍禦遺風在南山慶長芝蘭宜並秀鴻雁自成行經史胸中業龍蛇筆下章行當依日月寧久事耕桑尙父終辭渭阿衡定佐商飛潛無定迹易道个中藏

析津李惟寅舜臣

浩浩干戈裏憐君遂居云蒸秋簟冷月落夜無嵗月杯中物生涯幾上書潛中有眞趣吾亦愛吾廬地僻心偏逺人閒物自幽功名眞敝屣軒冕等浮漚野鳥從喧寂山云自去畱一杯濁酒外萬事付休休

蒲城薛微之

肯構茅堂養道眞滿前俗事罷紛紜磻溪夜釣波心月汾曲春耕隴上雲長笑熊羆勞應夢肯教猿怨移文斬新得安心術萬壑松風枕上聞

犇走紅塵二十年歸來防破淨名禪忙開菊徑成嘉遁靜閉柴門艸太千嶂云嵐眞輞谷一車風月小壺天旱時用商巖雨應徧齊州九防煙

故山泉石棲遲緯國才名恐四馳節信情髙方著論淵明心逺更能詩素琴黃卷眞余樂明月淸風忽老時只恐葛龍潛不定一聲雷雨躍天池

金城蘭光庭仲文

幾年蹤迹寄兵塵且喜歸家見在身滿眼雲山猶可一庭松筠未全貧定慚巧宦盧藏用卻愛成名鄭子眞秖恐池中非久處佇看雷雨起天津

漁陽趙著光祖

萬里煙埃气尙炎秋風攜手賦歸潛當時北望長勞夢今日南山副具瞻鴻雁不飛閒伴月鶺鴒無語靜依檐遙思二陸猶如此自愧區區未屬厭

河東張緯緯文

結廬髙謝塵埃浩气都從道學來北闕雲煙無夢到南山艸木覺春回四時風月供吟筆萬古乾坤入酒杯卻恐漢庭須羽翼書未許老巖隈

太原髙鳴雄飛

髙情謝氛壒歸南山隈頽然一茅屋瀟灑無纖埃勝槪紛滿前懷抱長好開舒嘯野雲亂浩歌空翠來瑤花晚夕靜相對揮淸杯天虛風露下幽興何悠哉回首區中人擾擾良可哀

黃鵠入寥廓龍性何能馴英英劉處士天子不得臣臥老艸堂月吟盡南山春野飯足藜藿幽蘭充佩紉一杯石上酒靜見天地春萬慮此都寂孰知名與身靈運臥巖幽子陵釣渚濱神超物不違異世等達人我無豹姿亦欲事淪空歌紫芝曲早晚由東鄰

邢臺劉徳淵道

南國堂堂二鳯雛年來歸舊茅廬四圍山水境何勝一室琴書樂有餘長嘯松林月明夜行吟菜圃雨晴初荒蕪庭院人休誚天下終期一掃除

洺水劉肅才卿

屠龍破千金夢覺人已非二陸不可作故山歸采薇江湖鴻雁樂原隰鶺鴒飛惆悵朱門客思歸不得歸

龍江張仲經

羸短僕行夷猶西京才子云二劉荒山窮僻厭岑寂長裾徧謁東諸侯手中𨿽無丈八矛胸蟠河圖與天球有時吐出作靈瑞坐令宇縣還殷周憶昨長鯨吞古汴千里還家異鄕縣築堂故址號歸潛要使新詩走羣彥方今河朔藩鎭雄衣冠往往羅其中兩賢胡爲獨不出埋光彩爲冥鴻朝亦潛暮亦潛東山不起吾何瞻山中爲問誰相識白鳥孤云自入

燕山張師魯明道

岐路荊榛萬里夷丈夫出處不燐緇莫誇荀氏八龍集且羨陸家雙鳯儀塵世浪隨春夏攺寸心惟有神知蒲團澤幾鑪煙靜臥聼黃庭樂聖基

東明張特立文舉

陵遷谷變海波翻築室渠能返故村夜雨對牀閒練句春風滿座共開樽卻無北闕功名想且喜南山气象存才大到頭潛不得已華萼出蓬門

山東勾龍瀛英孺

世路艱難已飽經歸來一室晦虛名任他滄海掀天惡喜我南山照眼明雲气冷侵吟硯潤棣華香泛酒杯淸故園未遂歸休志慚愧劉家好弟兄

追挽歸潛劉先生

王惲

我自髧髦屢拜公執經親爲發顓防道從伊洛傳心事文擅韓歐振古風四海南山靑未了一丘洹水恨何窮然不爲山陽笛老屋吟看落月空

歸潛誌卷十四

