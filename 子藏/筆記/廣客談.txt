廣客談

﹝明﹞撰人不詳

予年十六七時﹐以詩見息壘先生李公於州橋寓居。旣拜公﹐公答拜﹐命之坐。予不敢坐﹐屢辭之。公曰「仲尼之席﹐童子隅坐。」予不敢辭﹐遂坐。

近年見徐冰之先生爲江浙儒學提舉日﹐客往訪之﹐旣退﹐無問親疏貴賤﹐必送之於門外。客或有止之者﹐則曰「不可﹐婦人送迎不逾閾。」

野雲廉公於都城外萬柳堂張筵﹐邀疏壘盧處道﹑松雪趙子昂﹑歌姬劉氏﹐名解語花﹐賓主盡歡。劉氏折荷花﹐左手持獻﹐右手舉杯﹐歌《驟雨打新荷》﹔松雪喜而賦詩﹐誠一時盛事。惜全集中不載。詩曰「萬柳堂前數畝池﹐平鋪云錦蓋漣漪。主人自有滄州趣﹐遊女仍歌白雪詞。手把荷花來勸酒﹐步隨芳艸去尋詩。誰知咫尺京城外﹐便有無窮萬里思。」﹝濠梁李升記。﹞

甫裏沈仲說﹐號存存﹐壘年四十五子。其妻鄒氏賢而有徳﹐因夫無子﹐每憂之。買一妾﹐甚有姿容﹐將以奉仲說。仲說初不知﹐一日歸﹐其妻出其妾以拜之。仲說因問妾姓何氏﹐是何人之女﹐妾不肯言其詳。問之良久﹐才云是能醫卜範復初之女﹐因父亡家貧﹐母將妾賣身於此。仲說惻然﹐囑其妻曰「此女之父﹐乃吳中名士﹐吾之故人也﹐豈可以此女爲吾妾乎﹖當如吾女養之。」卽呼其母與媒約俱至﹐就囑之曰「便可尋良親嫁此女。」其母拜而感之。後擇一婿﹐仲說備衣服﹑首飾﹐亦如己女嫁之。至今吳中稱其徳。余遂書之﹐可以厚風俗。

龍廣寒﹐江湖異人也﹐事母至孝。六月一日﹐其母壽﹐且方啟北牖﹐舉壽觴﹐忽梅花一枝入牖﹐香色﹝絕佳﹞﹐人遂以孝梅稱之。士大夫贈詩者甚多﹐惟張存菊一絕最爲人膾炙。其詩曰「南風吹南技﹐一白照萬綠。歲寒誰知心﹐孟宗林下竹。」厥後﹐孝梅年百有五歲﹐猶童顏綠發﹐人以爲孝感所致。

黃子肅爲翰林供奉﹐人有以「且耕亭」求詩者。黃贈詩曰「萬里扶搖鶴未回﹐荷鋤聊復此徘徊。閒雲照水自舒捲﹐幽鳥愛山時往來。琴榻松風寒帶雨﹐硯池花露碧生臺。且耕亭上春如錦﹐想見班衣戲老萊。」蓋其人有親在堂﹐乃遠遊奔競﹐曠其家園﹐故詩中意云爾。詩以風詠爲義﹐賦其事而必有所關﹐使人有以興起﹐此子肅所以能詩也。

吳逸谿﹐名性誼﹐李人。家貧力學﹐明《春秋》﹐嘗中江浙延丁巳鄕舉。先是﹐所居城廬﹐手植牡丹一本﹐多年未花。是歲前臘月﹐忽作一花﹐顏色鮮矣﹐無異莫春。時士大夫相率來觀者﹐其門如市。初亦未卜其休咎﹐來秋八月﹐吳公領鄕薦﹐邦人榮之﹐以爲此花之徵。

向湛淵先生之居有竹一根﹐上分而爲二﹐人皆異之。遂賦《雙竹杖》詩。未幾﹐先生歿。或者以爲二子之先兆。大抵物之變爲怪未必皆瑞也。

予家有堂﹐名樂全。虞奎章爲予記之。朝之大夫士咸爲歌詩。翰林陳眾仲有「能守不成三瓦戒﹐樂全長得葆天均」之句﹐虞公見之﹐未解三瓦之說。俾詢之﹐眾仲云﹕出《史記﹖龜策傳注》。公深服其博記﹐且云誠所不及。夫以公之學問文章﹐負天下重望﹐而於一卽之記﹐問猶惓惓。服善如此﹐世之寡陋疾才者聞此﹐能無愧乎﹖

吳江州人都居民沈氏日爲屠酤之業。元統年間﹐有獄卒押桎梏者五人至其家買酒。謂沈氏曰「我五人去揚州﹐造城必死。吾有金銀若干兩﹐寄於汝﹐回日共分之。」逾年﹐畜豕數十口。一日豕於圈中語曰「請沈公與我輩相見。」凡兩次。因謂沈氏曰「我是前寄金銀者。女當速殺我﹐賣勿論價。必再生人世也。」沈氏如其言。一夕﹐夢前桎梏一人來曰「我當與汝爲子。」後生一子﹐名伯起。勤於治家﹐頗好讀書。年五十餘。元統二年﹐來爲吳興陰陽教役﹐與予交。今有子有孫﹐爲東溪稅戶﹐傳家不絕。

嘗聞黃一峯先生云﹐趙松雪偶得米海嶽書《壯懷賦》二卷﹐中闕數行。因取刻本摹寫﹐以補其闕。凡易五七紙﹐終不能及。乃嘆曰「今不逮古多矣。」遂以刻本補完之。松雪翁翰墨名重天下﹐眞欲追蹤晉唐﹐猶且服善﹐不矜如此。後之有小才薄技而妄自誇大者﹐寧不有愧乎﹖

福州鄭丞相府所居淸風堂﹐石階墀上有眠屍形迹。天陰雨時﹐其迹尢著。蓋鄭在宋末莫年登科﹐尋躋相位。至今間巷表之曰「耆徳魁輔之坊。」鄭當爲相時﹐家人侵奪小民廬舍以廣其居。民爲逼抑者﹐遂自殺於淸風堂階下。余遊閩中﹐親至其堂﹐取水噀石上﹐其迹果見。今所居竟爲官豪所據﹐子孫不絕﹐如綫書脈遂斬然矣。世之梗彊﹐可不知所鑑哉。

