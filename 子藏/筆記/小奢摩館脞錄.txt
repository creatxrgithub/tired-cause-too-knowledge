小奢摩館脞錄民國不著撰人

○苗沛霖詩聯

咸﹑同間﹐發﹑撚並起﹐其黨中頗有人物﹐如石達開﹑李秀成﹑洪大全﹑苗沛霖輩爲尢著。石達開文字最優美。洪大全臨命時﹐吟詠自若。至李秀成臨難之前﹐在囚中艸口供﹐洋洋數千言﹐裒然巨帙﹐尢昭昭在人耳目者。惟苗沛霖則少表見。一日﹐余與友人翻家中舊書﹐忽於亂紙堆中檢出一紙﹐中書苗沛霖詩聯二章﹐語近俚俗﹐不及達開之吐屬雋永。然當日起義原因﹐與其憤恨地方官之專橫暴斂﹐情見乎詞﹐錄之以備野史稗官之采。詩云「故園東望艸離離﹐戰壘連珠卷畫旗。乘勢欲吞狼虎肉﹐借刀爭剝馬牛皮。知兵亂世原非福﹐臥死寒窗不算奇。爲鱉爲魚終不免﹐將歸大海作蛟螭。」聯云「甚麼天主教﹐敢稱天父天兄﹐喪天倫﹐滅天理﹐竟把靑天白日﹐攪得天昏﹐何時伸天討天威﹐天才有眼﹔這些地方官﹐盡是地痞地棍﹐暗地鬼﹐明地人﹐可憐福地名區﹐鬧成地獄﹐到處抽地丁地稅﹐地也無皮。」

○柯逄時

某公撫贛多暴政﹐贛民苦之。時有嵌姓名爲聯額者云「逢君之惡﹐罪不容於死﹔時日曷喪﹐余及汝偕亡。」匾額爲「執柯伐柯」。又某滿人撫豫﹐庸懦昏憒﹐不喜接見屬員﹐專恃京函爲登黜﹐時人爲之語曰「此之謂人而無信﹐不知其可也。」聞者絕倒。

○王湘綺爲絕代佳人

湘潭王壬秋闓運﹐治朴學﹐有前淸乾嘉老輩風﹐海內羣推爲碩果。顧守舊殊甚﹐人頗議之。江西陳伯嚴﹐曾從壬秋問奇字。伯嚴爲陳右銘寶箴子﹐或傳右銘撫湘時﹐壬秋嘗往來署中﹐與伯嚴互爲講習。伯嚴一日侍父側﹐父顧問先生爲何如人﹐伯嚴謹對曰「東方歲星遊戲人間一流也。」父笑頷之。已而作諧語告之曰「我初不解古絕代佳人作何狀﹐若先生者眞个一絕代佳人矣。汝幸自持﹐愼勿被其勾引到舊學窩中﹐溺而不返也。」人或謂右銘此諭﹐可續《世說新語》。

○宋板四庫全書

前淸顯官如翁叔平﹑張孝達﹑端午橋輩﹐頗好古學﹐喜收藏﹐一時都中古籍金石碑刻搜羅殆盡。外省屬吏欲借內僚爲援引﹐往往以金石書翰代土儀﹐頗投時好。聞某太守至京師﹐攜《欽定四庫全書提要》一部﹐送某相國﹐外自署「宋板四庫全書」六字﹐付琉璃廠裝潢。及呈時﹐某相國笑曰「提要爲本朝著作﹐君從何得此宋板也﹖此乃無價瑰寶﹐實不敢收。」某大慚而出﹐一時傳爲笑談。

○奇對

戊戌政變﹐譚瀏陽被戮﹐其尊人亦以是摘官。時人有集訃帖之首句﹐與殿試策之尾句﹐爲聯者云「罪孽深重﹐不自殞滅﹐禍延顯考﹔末學新進﹐罔識忌諱﹐干犯宸嚴。」又那拉氏當國時﹐恭親王奕適死﹐而徳國亨利親王來華時﹐翁常熟罷相﹐而夏同和大魁﹐有人作一聯云「恭親王去﹐徳親王來﹐見新鬼應思故鬼﹔夏同和興﹐翁同和敗﹐願貴人莫學常人。」華人詆外人爲鬼﹐故有新鬼之目。夏﹐貴州人﹐翁則常熟人也。「貴人」﹑「常人」﹐用思尢巧。又合肥李相國與常熟翁師傅柄政時﹐人亦爲聯云「宰相合肥天下瘦﹐司農常熟世間荒。」嵌官名地名而意主雙關﹐眞匪夷所思。陸劍南所謂「佳句本天成﹐妙手偶得之」者也。

○陳宏謀軼事

淸陳宏謀退養林泉時﹐每與鄕中父老聚談爲樂。至除歲前數日﹐鄕人多有以春聯索書﹐陳笑而受之。命其家各書標識於紙背﹐然絕不一書﹐亦不命其書記代作。屆期鄕人來索聯﹐宏謀各以故紙還之。鄕人大駭﹐問﹕「何不寫字﹖」陳曰「有字不如無字好。」鄕人各欣然攜歸各貼門首。或問曰「何無字﹖」鄕人告曰「陳公云﹕『有事不如無事好』故不用字也。」陳聞之亦大笑﹐後遂沿以爲俗。至今廣西春聯﹐多貼紅紙﹐不書字。

○陶然亭

京師陶然亭在南下窪城根旁近﹐爲前淸江藻所建﹐又號江亭﹐夙爲文人宴會遊玩之所﹐頗負盛名。其實不過黃土一丘耳﹐車塵馬矢﹐喧雜不堪。惟秋夏之間﹐塘內蘆葦髙可隱身。而檻外西山﹐終日在望。都門喧囂之地﹐有此點綴﹐差媲山林。盛名之來﹐或以此耳。亭內女墻斷檻﹐題詠殆徧﹐佳者殊寥寥﹐惟李亦元三六橋詩聯頗不惡。亦元詩云「車走雷聲輾動塵﹐千門馳道接天津。杜鵑九死魂應在﹐鸚鵡餘生夢尙新。抱蔓黃臺成底事﹐看花紫陌已無春。漢家陵闕都非故﹐殘照西風獨愴神。」三六橋聯云「載酒重來﹐問舊遊幾輩靑雲﹐幾人黃土﹖拈花一笑﹐看今日滿城風雨﹐滿地江湖。」又京師相傳﹐端方善詼諧。一日與張香濤同遊陶然亭﹐張以陶然亭命對﹐端應聲曰「張之洞。」殊爲巧合。

○京師好醜說

余居北京數載﹐頗怪舊社會之習慣﹐與他地異。回裏閈時﹐長老先生問及都間近狀﹐余累舉鄧文濱《京華二好二醜論》﹐以爲窮形盡相﹐皆吾意中所欲言﹐不必餘一一縷指也。此論見諸《醒睡錄》﹐世罕知之﹐特錄於此。但鄧君所舉﹐皆庚子前舊社會之實錄﹐今則國體政體迥異﹐曩時社會趨向﹐又爲一變﹐然大槪實同也。昔西人哈葛得﹑沙士比亞著書﹐喜道中古黑暗故事﹐蓋洞悉舊獘﹐乃可圖新。哈沙二君﹐別有深意耳。文曰﹕

或問於余曰「公遊都門數年﹐以何物最好﹖」余曰「字好﹐相公好。何謂字好﹖朝捲白折﹐點畫勻淨﹐墨色晶瑩﹐分行布白﹐橫豎錯綜看來﹐無毫髮憾。近年除鄕會試揭曉後﹐自復試以至朝考﹐策論詩文次之﹐惟以字樣工拙分甲乙﹐他考亦然。若素以書法著名人﹐擬其將來可以問鼎者﹐無不畢中。兼此地紙墨筆硯﹐俱極精良﹐人爭習之﹐故曰字好。何謂相公好﹖都中相公有二﹐一大學士﹐極貴也﹔一優童﹐極賤也﹔而其名相埒。余素不觀劇﹐爲同人彊邀﹐某日某園某班﹐皆有定局。辰巳前略觀大意﹐歌喉舞技﹐了不異人。正午後眾美咸聚﹐爭妍取憐﹐其態度丰神﹐有飄飄欲仙之致﹐如入萬花園中﹐令人目眩心驚﹐不覺神爲之奪﹐意爲之移也。都中貴顯筵宴﹐以不招相公爲寡興﹐以能致著名相公爲出色﹐卽官太太﹐老師母﹐亦有『我見猶憐』之譽。都門最艷麗之衣服﹐惟相公能穿之﹔極寶貴之珍奇﹐惟相公能擺之﹔至闊大之房屋﹐惟相公能居之﹐且關防最嚴密也。相公能答天橋﹐聲气易隔閡也﹔相公能顯神通﹐名士專家之書畫多祕惜也。相公能致眞筆﹐於是有狎相公而傾家破產者﹔有鬧相公而參官罷職者﹔有包相公至金盡愛弛﹐而雉經自亡者。非好何以至是﹖故曰相公好。」

又問﹕「然則以何物爲醜﹖」余曰「白日大街遺屎丑﹐八股時文醜。何謂遺屎醜﹐廁屋者﹐行人應急所也﹐而都門以市衢爲廁屋﹐狹隘胡同無論矣。外城若正陽門橋頭﹐琉璃廠東西﹐內城若太學貢院前後街東西﹐四牌樓﹐皆百貨雲集﹐人物輻輳之中區。其地無時不有解溲屈躬者﹐間有峨冠博帶﹐荊釵布裙﹐裸體雜處﹐肉膊相逼﹐光天化日之中﹐毫不爲怪。早晚間﹐堆積累累﹐惡气穢形﹐令人不可向邇。而巡城官吏﹐無有以全羞惡﹐肅觀瞻﹐蕩穢瑕﹐免疹疫﹐規劃而攺良者﹐故曰白日大街遺屎丑。何謂時文醜﹖國朝文教昌明﹐以制藝取士﹐所須文選﹐主試應試者﹐宜奉如圭臬。柰近來風气偸靡﹐闈中見斂才就範﹐斂气歸神﹐及精心抒妙理諸作﹐輒視爲怪誕不祥之物﹐而專以色澤爲工﹐如棠甘鞠苦﹐龍飛虎拜﹐采蘋季女﹐穠李王姬﹐艸野無庚癸之呼﹐槐堂有未申之隱等語。而揣摩時風者﹐轉相摹效﹐愈趨愈下﹐愈下愈趨﹐有令人不可向邇狀。故都門紀事﹐仿月令文。至四月云﹕婦腳解﹐陰溝開﹐會墨出﹐舉子化爲官﹐來乃發聲﹐配合新穎﹐足解人頤﹐此其證也。故曰八股時文醜。」

余按二好二醜﹐確爲庚子以前實錄﹐今則僅相公猶爲都門交際場媒介物外﹐一好二醜﹐漸漸駸微矣。

○白雲觀

京師白雲觀﹐舊爲前淸賣官鬻爵之地﹐蓋因觀中道士髙雲溪爲媒介也。髙本山東人﹐喜交遊﹐當時如榮祿﹑奕劻﹑載恬者﹐皆與之有舊。髙亦出入邸中﹐恬不爲怪﹐都中人爲餘言﹐髙道士正月二十日壽辰﹐凡王公百官以及優伶隸卒﹐咸往慶祝﹐並有俄國商人﹐及太監諸色人等甚夥﹐轂接肩摩﹐歲以爲例。則是當日權勢之煊赫﹐至今猶可想見矣。

○請安

請安﹐乃古者施於臣下之禮。陸祁孫曰「請安二字﹐見左昭二十七年﹐齊景公餉魯昭公﹐已不在坐﹐使宰獻而請安。猶燕禮司正命﹐卿大夫以安爲君享臣下之禮也。至前淸﹐則施之於尊者矣。」

○秋瑾

山陰秋女士之死﹐天下冤之。桐城吳芝瑛女士經紀其表﹐又爲傳略遺事祭文﹐以表彰之。秋女士平生出處﹐大略賴以暴白。然被逮情形﹐芝瑛另有一書與某女士﹐云得之越中﹐確實調查﹐爲傳略遺事所不載者﹐錄之以存信史。書云﹕

秋氏被逮後﹐卽入山陰獄﹐次日夜深﹐正商明禁婆爲解刑具﹐具紙筆作書。忽聞叩門聲急﹐禁婆隔門與語﹐答以復審之事﹐趣禁婆速啟門。門辟燈光燭天﹐兵士列隊﹐如臨大敵。禁婆入見秋氏﹐戰栗不能出一言﹐淚落如綫。秋氏曰「汝勿怖﹐待我出門往觀。」及獄門﹐心知有變﹐語兵士曰「汝暫息燈﹐容我凝神片刻﹐有語問縣官。」及見縣官﹐告以余犯何罪至此﹖欲一見貴福死無憾。縣官曰「吾極知汝冤苦﹐無回天力柰何﹖且事以至此﹐見貴福胡爲者﹖」乃與縣官約三事﹕一請作書別親友﹐一臨刑不能脫衣帶﹐一不得梟首示眾。縣官許以後二事﹐秋氏謝之。卽有兵士前後掖之行﹐秋氏斥曰「吾固能行﹐何掖爲﹖」及至軒亭口﹐秋氏立定﹐從容語刑人曰「且住﹐容我一望﹐有無親友來別我﹖」乃張目四顧﹐復閉目曰「可矣。」遂就義。縣官監斬畢﹐在肩輿中痛哭以歸﹐路人爲之泣下。貴福以此銜之。

又聞秋氏被逮後﹐山陰縣搜得貴福平時贈秋氏之楹帖及書扇﹐呈還貴福以滅迹﹐意欲獻媚上官。不料貴福疑其揭己之隱﹐將播惡於眾也﹐適攖其怒﹐遂借端撤省﹐不久自縊死。又聞貴福捕得秋氏﹐微服至省時﹐已二更﹐入見方伯某公。某謂今日夜深矣﹐恐不得見中丞。貴福必欲往見﹐求其手艸數語﹐持以往﹐得見白狀。中丞大驚﹐繞屋走﹐手足無措﹐姑以電話問路總辦某公﹕秋瑾爲何如人﹖某公答以秋瑾爲革命黨﹐遂與貴福定議殺之。浙官場惟信方伯不以此獄爲然﹐始終不肯畫諾。張中丞無可如何﹐至交替時﹐屬寧紹臺道某帶印進省﹐委署臬篆﹐始奏此案云云。

○孔雀翎黃馬褂

淸制多賞功臣以孔雀翎﹑黃馬褂爲榮者﹐然頒賞之後﹐諸臣恆以章奏謝﹐諂語絡繹﹐奇藻紛披﹐多有可笑者。記劉統勛嘗蒙賜花翎謝恩折語﹐有「顧影慚深﹐舉頭恩重」八字爲時傳誦。後於敏中謝孔雀翎﹑黃馬褂有一聯云「載而知重﹐寧惟假以羽毛﹖服且增榮﹐奚啻賜之顏色﹖」亦傳誦一時。鉤心鬥角﹐措語益工矣。

○朱九妹

咸﹑同兵燹時﹐漢陽府有女子被擄﹐題詩於帕﹐沈江而死。詩曰「生長朱門十九春﹐而今竟作亂離人。殺身難弭君王恨﹐殉節聊酬夫婿情。江水𨿽能沈弱質﹐月明誰與弔孤魂﹖天倫父母恩難報﹐但願來生作子孫。」髙霞初先輩《天問樓集》曾記其事﹐並和詩云「一曲琵琶易感春﹐數行烽燧慘離人。淒涼十九年前事﹐鄭重三千歲後情。萬里淸流湘女淚﹐五更明月杜鵑魂。慰卿泉下無他物﹐長伴江頭竹有孫。」

近讀香山李葭榮氏筆記﹐亦紀此事﹐與此稍異﹐且詩詞亦各不同﹐錄之云﹕

南昌女子朱九妹麗色冠時﹐略通吟詠﹐得婿委禽矣。咸豐初﹐金田之變﹐蔓延贛省﹐破其家﹐擄致舟中。貢之某統制﹐驚喜若狂﹐勢將屈之。九妹從容陳詞曰「婢子家毀人亡﹐他無所歸﹐從君結百年緣﹐此幸滋甚。然君貴人﹐我良家女﹐義不苟合﹐𨿽不必拘牽媒妁﹐必文定厥祥﹐涓吉合巹﹐庶不爲同袍所輕。」某曰「天朝不尙妖禮﹐又焉用是﹖」九妹曰「𨿽然軍中有敬天父天兄之禮﹐不擇吉日﹐無以禮告﹐得勿褻乎﹖」某曰「天朝不用妖歷。」曰「請以錢爲筮﹐奇爲今日﹐偶爲明日﹐如何﹖」某憐其含悲而婉於詞﹐未忍遽迫。九妹請以紙署婚約﹐某曰「某不能文﹐若解此乎﹖」九妹曰「荒率數言﹐尙無不可。」某發篋與以黃絹一幀﹐因援筆爲七律一章﹐某不知作何語﹐欣然曰「我居然得女師矣。」是夕張燈結彩﹐挈九妹行結婚禮﹐某曰「天朝尙右﹐若當居左。」甫跪﹐砉然有聲﹐某頭顱隕矣。九妹狂躍入水﹐眾股栗﹐援之不及。屍漂流至淺水﹐爲漁人所得。刃猶在手﹐懷中微露絹﹐出之﹐卽舟中所作詩﹐曰「靜掩朱門十九春﹐崇朝競作亂離人。斬酋已泄平生恨﹐盡節聊酬夫婿恩。江水夜流沈弱質﹐月明天遠弔孤魂。劬勞父母今何處﹖輪轉來生作子孫。」詩𨿽不無疵累﹐顧能自抒懷抱﹐正復難得。烈而多智若九妹者﹐固不當於字句間指摘短長也。惟時同舟有被擄逸歸者﹐語其事﹐並傳抄其絕命詞﹐和者數百家﹐積成卷帙﹐余幼時尙獲見云云。

○萬歲山

景山卽煤山﹐又名萬歲山﹐在神武門外﹐相傳元明之間﹐積煤炭之地。久而增髙﹐因以爲山。前淸爲此山密邇宮禁﹐不許人人覽。宣統三年三月間﹐余偕友經過﹐見門半掩﹐因入內。由西而東﹐歷山頭五峯而下﹐媻珊勃宰﹐頗覺困憊。山上有亭五﹐居中者最大﹐亦最髙。亭內有佛像一尊﹐積塵三四寸許﹐面貌已不可辧。南望宮禁殿陛﹐窗欞曲檻﹐歷歷都在眼底。中殿由神武門內數計至大淸門﹐共十一重﹐兩旁房屋各左右列﹐劃以街衢。時已薄暮﹐四望蒼翠﹐晚煙四垂﹐景頗不惡。京師人相傳﹐山上有老樹﹐蜿蜒曲屈﹐爲明思宗殉國之處﹐至今樓上猶有鐵鏈鍵之。余徧處尋覓﹐並不見蜿蜓曲屈者﹐想歲久淹沒所致﹐故今不可得見也。是日同遊者爲丰城萬北芷。

○魏子安

《花月痕》一書﹐相傳爲湘人某作﹐非也﹐蓋實出於閩縣魏子安晚年筆。子安早歲負文名﹐長而遊四方﹐所交多一時名士。喜爲狎邪遊。所爲詩詞駢儷﹐尢富麗瑰縟。中年以後﹐乃折節學道﹐治程朱學最邃。言行不苟﹐鄕裏以長者稱﹐一時言程朱者宗之。晚歲則事事爲身後志墓計﹐學行亦髙﹐頗有鄕賢祠食豚之願。惟時念及早歲所爲詩詞﹐不忍割棄﹐乃托名「眠鶴主人」﹐成《花月痕》說部十八卷。以前所作詩詞﹐盡行塡入﹐流傳世間﹐卽今所傳本也。子安與謝枚如章鋌同時﹐故卷首有枚如題詞。友人林復南爲枚如所最稱賞﹐親侍謦咳﹐曾爲餘言及此。

○永樂大典

吾國巨籍﹐前數《永樂大典》﹐庚子拳匪倡亂﹐舊所儲存﹐均付一炬。當時並聞有軍人得之﹐用以代薪者﹐亦秦火後一大厄也。江陰繆筱珊﹐治金石學﹐喜收藏﹐曾著《永樂大典考》﹐於是書源流﹐可見梗槪﹐玆節錄焉。考云﹕

永樂大典二萬二千八百七十七卷﹐凡例目錄六十卷﹐明成祖敕胡廣﹑解縉﹑王洪等纂修﹐以姚廣孝監其事。始於元年癸未秋﹐成於六年戊子冬。冠以禦制序文﹐姚廣孝等進書表﹐初名《文獻大成》﹐後攺今名。以卷帙過巨﹐未能刊本。孝宗好讀書﹐常置案頭。嘉靖壬戌禁中火﹐世宗亟令救出﹐幸未被毀。遂詔閣臣徐階﹐照式撫抄一部﹐至隆慶攺元始畢。正書畱乾淸官﹐副本存皇史成。入淸朝因藏實錄﹐復移貯翰林院。李穆堂在書局﹐首先借觀。全謝山時寓李邸﹐因與李定爲日課﹐日盡三十卷。以所簽分令四人抄之。一日所簽﹐或至浹旬未畢﹐其難如此。會纂修三禮﹐謝山語總裁方望溪﹐抄三禮之不傳者﹐而副本缺少幾及二十卷﹐擬奏請發宮中正書補足之﹐亦未果。祁門馬懈谷曰琯﹐仁和趙谷林昱﹐均爲謝山致鈔資。而謝山攺知縣﹐未久於其事。杭堇浦世駿﹐續《禮記集說》﹐所采元人說﹐半出於大典。淸乾壬辰﹐詔修《四庫全書》﹐大興朱笥河﹐請將大典中古書善本﹐世所罕見者﹐擇取繕寫﹐各自爲書﹐以復舊觀﹐得旨允行。計編入《四庫》書經部六十六種﹐史部四十一種﹐子部一百三十種﹐集部一百七十五種﹐共四千九百二十六卷。第諸書輯散爲整﹐考訂不易﹐有業經輯出而未進呈者﹐如《宋元兩鎭志》《奉天錄》《九國誌》之類﹐亦復不少﹐嘉慶丁巳﹐乾淸宮災﹐正本遂毀。而修《全唐文》時﹐大興徐星伯松曾抄出《宋會要》五百卷﹐《中興禮書》一百五十卷﹐《河南志》四卷﹐祕書省續到《闕書》二卷﹐仁和胡書農敬抄出《施諤臨安志》十六卷﹐《大元海運記》一卷﹐孫文靖公爾準抄出《仇遠山村詞》。道光戊子重修《一統志》﹐嘉興錢心壺儀吉會奏請重輯大典未盡之書﹐諭俟《統志》修畢﹐再行核辦。新安相國﹐頗以爲多事。逮《統志》成﹐而西郵兵起﹐錢心壺亦降官﹐無人理此事矣。原書萬餘冊﹐恭庋敬一亭﹐蛛网塵封﹐無人過問。咸豐庚申﹐與西國議和﹐使館林立﹐與翰林院密邇﹐書遂漸漸遺失。光緒乙亥重修翰林院衙門﹐庋置此書﹐不及五千冊。嚴究館人﹐交刑部斃於獄﹐而書無著。余丙子入翰林﹐詢之淸祕堂前輩云「尙有三千餘冊﹐請觀之。」則羣睨而笑﹐以爲若庶常習散館詩賦耳﹐何觀此﹖且官書焉能借出。逮丙戌﹐志伯愚銳始導之入敬一亭觀書﹐並允借閱。每冊髙二尺﹐廣尺二寸﹔粗黃布連腦包過﹐硬面宣紙朱絲闌﹔每頁三十行﹐行行十八字﹔朱筆句讀﹐書名或朱書﹐或否。前後閱過九百餘冊﹐而餘丁內艱矣。其書零落不完﹐毫無巨帙。抄出宋十三處《戰功錄》《曾公遺錄》《順天志》《瀘州誌》《宋中興百官題名》《國淸百錄》諸書。癸巳起復﹐詞之則只有六百餘冊。庚子之亂﹐毀翰林院以攻使館之背﹐舊藏均付一炬﹐大典遂一冊不存﹐正書早歸天上﹐副本亦付劫灰﹐後之人徒知其名而已云云。

繆考中所謂目錄六十卷﹐山西靈石楊氏連筠籍叢書曾刻之﹐余讀書大學時﹐於藏書樓尙得翻閱此目錄。

小奢摩館脞錄

