君子堂日詢手鏡

明王濟

●上卷

有樹曰龍骨﹐其根大者如桮棬﹐幹如臂﹐而匾新發者亦然。根至■﹝眞眞﹞頂皆有刺﹐手不可觸﹐人以之編籬﹐堅過於牖。伐枝插地卽活﹐皮色靑翠可愛﹐葉狀如楊梅﹐十月後脫﹐至三月發。傷榦及葉﹐俱有白汁。其花黃心紅瓣﹐蒂著幹。廣東又呼爲「火殃」。《酉陽雜俎》中有愼火木﹐亦名護火﹐多種盆缶中﹐置屋上﹐開紅白花。《倦遊錄》以《雜俎》所云者﹐卽龍骨樹﹐又名風火木﹐斷之有白汁。所見龍骨﹐誠如《倦遊錄》所言﹐但不言有刺者﹐以其稱龍骨﹐故略之耳。若云其汁著人肌膚﹐遂成瘡痏﹐則余未知之。意者《雜俎》所載愼火木﹐或別有種。

有一種人﹐名曰山子﹐卽夷獠之屬。初爲亂﹐守禦本州馴象衛鄧指揮者﹐招撫居之各山﹐聽其樹藝﹐官無所擾﹐今皆安其土矣﹐尙呼鄧氏後爲主人。其俗語音與華不同﹐男婦各徒跣短裳。婦人以他發雜己發﹐盤髻作大堆﹐重可數斤﹐上覆靑布﹐簪大頭銀剜耳﹐至百餘﹐耳綴數環。男子花靑布裹頭。亦以耕織爲生﹐就山伐巨木﹐■﹝木旋﹞爲盆盎﹑鍋蓋﹑鼓鞓之屬﹐入城貿易。其夫妻未嘗同宿﹐但於晴晝牽臂入山﹐擇僻處盡一日之樂。旣入﹐則於路中插松竹以斷來者﹐謂之插靑。見者卽返﹐或誤入﹐則加以刀弩﹐死且不顧。若婚嫁則又可笑。有女之家﹐初不計財﹐惟檳榔數裹爲聘。結婚時﹐男家浼媒氏至女家﹐立門外不敢輒入﹐伺主人出﹐以期告﹐主人不諾﹐卽辭去﹐不敢言。明日復往﹐伺如初。主人諾﹐則延媒氏入飲。及期﹐婿偕媒氏攜果盒往﹐將及女家﹐婿止近捨﹐媒氏及門﹐女躡新艸履﹐負襆挾傘﹐傘上仍系雙艸履﹐隨媒氏往婿所﹐解履授婿﹐婿穿履﹐引之而去。媒與父母送者﹐畢反不顧﹐有子方偕婿歸寧。

土俗婚嫁有期﹐女家於近村倩能歌男婦一二十人或三四十者﹐至期伺男舁轎至﹐眾集女門﹐女登轎﹐夾而歌之﹐互相應答﹐歡笑而行﹐聲聞數里。望及男家室廬﹐各皆散去﹐男家攜酒肉道飼之。此附郭之俗﹐𨿽衣冠家不廢﹐惟城中軍衛所居﹐多江浙人﹐故不染此俗。若僻遠村落﹐則新婦徒行﹐歌者如附郭﹐其俗尢有不可觀。

每歲元旦或次日﹐裏中少年裂布爲帕﹐挾往村落﹐覓處女少婦﹐相期答歌。允者﹐男子以布帕投女﹐女解所衣汗衫授男子歸﹐謂之拋帛。至十三日﹐男子衣其衫而往﹐父母欣然迎款﹐男左女右﹐班坐一室﹐各與所期互相答歌﹐鄰親老稚﹐畢集觀之。人家多女者﹐各期一男﹐是日皆至歡歌﹐至十六日乃罷歸。歸時﹐女以前帕巧刺文繡還男子﹐男子亦以汗衫歸之女婦之父母﹐未有別往赴期者。一州之民皆然﹐𨿽千指之家亦有此﹐惟城中與附郭無此俗。中或有故事﹐皆曖昧。

予見彼中竹有數十種﹐與吳浙不同。衮竹節疏﹐幹大體厚﹐截之可作汲桶。筍生七八月間﹐味微苦﹐土人誇之﹐余以爲不逮湖州棲賢貓竹筍與杭之杜園遠甚﹐惜彼中莫知其味﹐不可與語。釣絲竹亦疏節幹﹐視衮竹差小﹐枝稍細而長﹐葉繁﹐可織爲器。筍亦可餐。一名蒲竹﹐人取裁爲屋瓦並編屋壁﹐最堅美。又有竻竹﹐大如釣絲﹐自根至梢密節﹐節有刺﹐長寸許。山野間﹐每數十家成一村﹐共植此竹環之﹐以爲屏翰﹐則蛇鼠不能入﹐足可爲備禦計。聞謠賊亦皆恃此爲金湯﹐官軍亦無可柰何。後見《續竹譜》﹐雲南人呼剌爲箣﹐音勒﹐邕州舊以爲城。蠻蜒來侵﹐不能入。今郁林州種此城外﹐呼爲護城。《桂海虞衡》則書以竻﹐不知孰是。又有斑竹﹐甚佳﹐卽吳地稱湘妃竹者﹐其斑如淚痕﹐杭產者不如。亦有二種﹐出古辣者佳﹐出陶虛山中者次之﹐土人裁爲箸﹐甚妙。予攜數竿回﹐乃陶虛者﹐故不甚佳﹐吳人甚珍重﹐以之爲扇材及文房中祕閣之類﹐丈許值錢二三百文。山間野竹種類甚多。

予初至橫之郊﹐尙捨許﹐名謝村﹐聞挽夫嘩然。頃之﹐一夫持一獸來獻﹐名竹鼠﹐云極肥美﹐嶺南所珍﹐其狀絕類松鼠﹐大如兔﹐重可二三斤。予■﹝目帝﹞視良久﹐叱還而去。後至州廨﹐與諸士大夫談及﹐皆果云「此鼠食筍﹐故腴美﹐得之最艱。」予以爲簡冊有載竹■﹝鼠畱﹞者卽此﹐杭湖諸山亦或有之﹐但人未知其美﹐故不取耳。

橫人好植蘭﹐至蓄百十餘本者。其品不一﹐紫梗靑花者爲上﹐靑梗靑花次之﹐紫梗紫花又次之﹐余不入品。大率種時亦自有法﹐將山土水和勻﹐摶成茶甌大﹐以猛火煆﹐令紅﹐取出錘碎﹐雜以皮屑納盆缶中﹐二八月間分種﹐時而漑之﹐則一莖著三十餘花。以火煆土者﹐蓋其根甚甘﹐恐蚯蚓螻蟻傷之耳。花時列數盆室中﹐芳馥可愛﹐門外數百步皆知其有蘭矣。世傳閩蘭最勝﹐若此橫之蘭品﹐亦未必居下。

吳浙間嘗有俗諺﹐云見事難成﹐則云須鐵樹花開。余於橫之馴象衛殷指揮貫家園中﹐見一樹﹐髙可三四尺﹐榦葉皆紫黑色﹐葉小類石楠﹐質理細厚。余問之﹐殷云「此鐵樹也﹐每遇丁卯年乃花。吾父丁卯生﹐其年花果開﹐移置堂上﹐置酒歡飲﹐作詩稱慶。其花四瓣﹐紫白色﹐如瑞香瓣﹐較少團。一開累月不凋﹐嗅之乃有艸气。」余因憶「鐵樹花開」之說﹐且謂不到此地﹐又焉知眞有是物耶﹗

州治北數里﹐有山名古缽﹐以形如覆缽﹐故名。上有一女郎神廟﹐予職歲祀事﹐嘗一至焉。其山視諸山頗秀拔﹐當入嶺處有深澗淙淙不絕﹐石梁跨之。徑路縈紆﹐松柏樟榕諸木﹐蓊郁可愛。路半有屋三楹﹐名半山亭﹐殷指揮貫重建﹐余爲記於石。由半山轉百餘磴﹐有一坡﹐極平坦。復上數十磴﹐有大榕木夾道離立。過此卽絕頂﹐神廟在焉。四顧遠近諸山﹐若揖拱不暇者。南望州冶﹑大江﹑寶華諸山﹐皆在指顧﹐山後林木一望無際﹐誠一州之勝也。考宋元諸碑﹐神乃有唐姓陳一婦人﹐嘗縱鯉﹐一日道遇白衣人告云「可速攜家避古缽山上﹐此地明日將爲巨浸矣。」還告其夫﹐倉皇挈家﹐方至山半﹐其地已陷。今存龍池塘數十頃卽是。後其婦遂神此山。前所謂白衣人﹐蓋所縱之鯉報活己恩也。唐宋及我皇明﹐皆有「夫人」之封﹐著在祀典。橫人至今不食鯉云。

州城南門外渡江陸行數里﹐有寶華山﹐銳峭秀拔。學宮正南一望﹐屹然對峙﹐術者以爲文筆峯﹐故科不乏人。余屢欲一登﹐終以事阻。人云其中逕路巖洞﹐縈紆幽迥﹐不可名﹐峭壁怪石﹐奇險峻拔﹐又多可愛。中有一寺﹐亦以山名﹐今已圮廢。中殿巋然僅存﹐旁捨存數野衲而已。聞昔嘗居千僧﹐一巨鍋炊﹐可餉數百人者﹐尙漫沙土中。地出兩耳﹐人行其中不礙。間嘗有見浮出溪澗者﹐次日相率往觀﹐居然在焉。見則其歲有兵荒。又有神僧騎鹿或虎往來山間﹐此說近誕﹐姑以紀異。

其土多奇花異卉﹐有不可名狀者﹐於牡丹﹑芍藥則無。仕宦攜歸﹐𨿽活不花。人呼佛桑爲牡丹﹐更可笑。佛桑有深紅﹑深紫﹑淺紅﹑淡紅數種﹐剪插於土卽活。茉莉甚廣﹐有以之編籬者﹐四時常花。又有似茉莉而大﹐瓣微尖﹐其香淸絕過於茉莉﹐土人呼爲狗牙。余病其卉佳而名不雅﹐故攺爲雪瓣﹐時漸有人以雪瓣呼之矣。又一花名指甲﹐五六月開花﹐細而正黃﹐頗類木犀﹐中多須菂﹐香亦絕似。其葉可染指甲﹐其紅過於鳳仙﹐故名。甚可愛﹐彼中亦貴之。後閱稽捨《南方艸木狀》云「胡人自大秦國移植南海。」又嘗見山間水邊與叢楚籬落間﹐紅紫黃白﹐千態萬狀﹐四時不絕。余愛甚﹐每見必稅駕延佇者久之。若同吳浙所有者﹐亦爲不少﹐不可備述矣。

果蓏之屬﹐大率不逮吳浙遠甚。以余所見﹐惟蓮房﹑西瓜﹑甘蔗﹑栗四品與吳地彷佛﹐𨿽有桃﹑李﹑梅﹑梨數品﹐然皆不候時熟卽入市﹐靑硬酸澀不可噉。杏子﹑林檎﹐地素不產﹐土人不之識。楊梅大者如豆。如吳地所無者﹐荔枝﹑龍眼﹑蕉實三品﹐甚佳。又有名九層皮者﹐脫至九層方見肉﹐熟而食之﹐味類栗。又一種名黃皮果﹐狀如楝子﹐味酸又有餘甘﹐子如小靑李﹐味酸澀﹐餘味頗甘﹐亦不甚美。橄欖﹑烏欖二者甚多﹐俱野生﹐有力恣意可取﹐市中十錢可得一大擔﹐土人炒以進飯。復有人面果﹑冬桃﹑山栗子﹑木饅頭﹑山核桃﹑陽桃﹑逃軍糧等野果﹐種類更多。然西瓜𨿽美﹐四月卽可食﹐至五月已無。桃﹑李﹑枇杷﹐二三月間卽食﹐四月俱已摘盡。惟栗與甘蔗用乃久耳。

余初到橫﹐入南郭門﹐適成市﹐荷擔貿易﹐百貨塞途﹐悉皆婦人﹐男子不十一。余甚疑焉﹐詢之﹐云「城中居者多戎籍﹐不敢買僕﹐有僕則有差﹐𨿽武弁之家例不得免﹐故廝役多用婦女﹐至於販鬻﹑侍從亦然﹐大家巨族﹐有至一二十人。有善經紀者﹐值銀二十兩。」有司民間亦染此俗﹐誠可鄙也。又有鄕村人負柴米入市﹐亦是婦人﹐尢爲可笑。

嶺南好食檳榔﹐橫人尢甚﹐賓至不設茶﹐但呼檳榔﹐於聘物尢所重。士夫生儒﹐衣冠儼然﹐謁見上官長者﹐亦不輟咀嚼。輿臺﹑皂隸﹑囚徒﹑廝養﹐伺候於官府之前者皆然。余嘗見東坡詩有云「紅潮登頰醉檳榔」﹐並俗傳有「蠻人口吐血」之語﹐心竊疑焉。余初至其地﹐見人食甚甘﹐余亦試嚼一口﹐良久耳熱面赤﹐頭眩目花﹐幾於顚僕﹐久之方蘇﹐遂更不復食﹐始知其爲眞能醉人。又見人嚼久﹐吐津水甚紅﹐乃信口吐血之說。余按《本艸》所載﹐檳榔性不甚益人。《丹溪》云「檳榔善墜﹐惟瘴气者可服﹐否則病眞气﹐有開門延盜之患。」彼人非中瘴﹐食如谷栗﹐誠爲可笑。

未至橫七十里﹐地名古江﹐有古江巡檢司並烏蠻驛在焉。其地有烏蠻灘﹐甚險﹐過此未有不心駭魂奪者。其灘有六﹐延亙三十餘里﹐曰鬼掛舵﹑馬槽﹑疑壁﹑龍門﹑雷壁﹑三鬼。馬槽又險之尢者﹐瀉聲如雷﹐響徹數十里。灘之上有馬伏波廟﹐門右以鐵鎖鎖木虎﹐勢甚獰惡﹐云不鎖則夜出傷人。過灘者必牲醴告廟﹐又以生雞血滴虎頭。人云此灘之險﹐又甚於閩之黯淡灘﹐過黯淡者﹐懼則由陸﹐萬一舟遇害﹐人則無恙。

城南由大江西南上十里許﹐有羊皮灘﹐以傍有大石狀如羊皮﹐故名。如吳之虎丘千人石﹐其大倍焉。余嘗經其地﹐登坐逾時﹐石上隱然有「橫州」二字﹐大如數席﹐筆畫類唐人。土人浪傳神仙所書。其西有山亦秀﹐上有百合花﹐彌漫椒麓。余至當盛開時﹐香馥淸遠﹐甚可愛也。

北方立期爲市﹐謂之集。嶺南則稱虛﹐不知稱虛之說所起及何所據﹐土人亦不知。余謂大抵作市於丘虛間﹐故爲之虛。唐人有「綠荷包飯趁虛人」之句﹐想其來遠矣。又一書云「成市則實﹐市散則虛。」或未然﹐恐只是丘墟之義耳。橫州𨿽止十五里﹐有村八百餘﹐虛百餘﹐一虛每期貿易錢貨不下數十萬。陶虛﹑百合﹑靑銅﹑古辣﹐則其尢大者云。

相傳學宮西北江邊有一穴﹐每遇科舉歲﹐當春分前後微雨時﹐有紫水一道湧出﹐順流過學門﹐則次年舉人居多﹐不及者止可一人。有歲直至州城門外﹐其年中舉者六人﹐此又甚異。

於城中道遇一文身老婦﹐因詢之﹐云是海南人﹐頃歲調狼兵徵剿黎賊被虜﹐三四人賣至此。又雲海南諸州黎俗﹐生男女三日﹐必倩善文繪者﹐於頭面﹑肩頸﹑手腕﹑膝脛﹑腹背周身畫成諸花及八寶等件﹐後用細鍼數枚挑刺出血﹐搽以靑靛﹐候三數日滌去﹐則花宛然。斷續處再刺以補之﹐至死不漫。鉅族大家以之相尙﹐傭賤者則不敢。百粵文身之地﹐卽此是已。

宋秦淮誨先生嘗謫於橫﹐罕交遊﹐城西一祝姓老書生﹐頗淳篤﹐家有海棠花一株﹐甚妍麗﹐淮海每過其家﹐於花下觴詠﹐盡醉而返。嘗於花下作「醉鄕廣大人間小」之詞﹐尙存於石後﹐人卽其地建亭﹐名海棠亭。右一大橋﹐長百餘尺﹐皆以鐵力爲材﹐云宋時所建者﹐亦名海棠。數年前﹐建業黃琮守州﹐攺爲淮海書院。余嘗至﹐訪遺迹﹐有壞碑數通﹐漫滅不可讀。後一小碑僕於地﹐拂拭觀之﹐乃刻晁無咎象也。云晁嘗不遠萬里來訪淮海﹐故存其刻。後淮海得命還﹐卒於藤州﹐卽今藤縣。人於其卒所建光華亭在焉。

鄰壤貴縣有馮姓之家﹐世以神異顯﹐有稱都長者﹐乃橫州侯與國舉人姑之夫﹐故余得之頗詳。其家神異者﹐世有一人立召風雨﹑鬼神﹑虎豺﹐言人禍福﹐無不驗。自蒼梧上至南寧﹐皆敬信不可言﹐兩廣搖賊事之尢謹﹐皆以祖公呼之。山洞間有跋扈者﹐總帥委之撫安﹐其魁率徒眾頂香盆牛酒拜迎於道﹐云「吾祖公來矣」﹐卽聽約束﹐帖然而還。馮氏之居﹐去大龍山不遠﹐其中皆熟猖所居﹐每月朔望﹐各賫香錢至其家納焉﹐甚有牛羊豬畜者。故累年不敢爲亂﹐蓋馮力也。由貴陸行往賓州﹐必經大龍山﹐非馮氏之車則不敢行﹐車上有小旗爲物色。其神異者率無永年﹐至四十上下﹐非縊卽溺而死﹐死後遠近遂事之以爲神﹐塑像於廟﹐廟在貴縣北門外﹐與家相鄰。廟已有十五六像﹐皆其先也。余嘗一往觀﹐中有宋元碑石﹐紀神異悉如。

今日所謂都長之神﹐比之它世尢異。弘治間﹐郁林州妖賊李通保假稱馮都長作亂﹐旗幟皆馮字﹐徒眾遙見賊魁﹐若衣黃袍冕旒﹐所居室廬皆成金碧宮殿﹐以其術蠱惑﹐聚至數萬人。官兵無如之何﹐與賊相拒者半月。一日東風甚急﹐賊將以火攻﹐官軍度不能遁﹐三司諸官倉皇呼都長告急﹐答云「無妨﹐待我與祖宗商量。」遂焚爇一香﹐往營外﹐望空數拜﹐鄕語剌剌﹐飯頃以手指畫﹐若問答狀。言訖﹐乃入云「無事﹐無事﹐吾祖宗俱在此矣﹐可速傳令﹐子時蓐食﹐丑時起營縱火。」依期而行﹐賊見吾軍舉火﹐猶東風﹐皆大笑。頃焉﹐吾軍呼噪而出﹐風反火烈﹐賊大潰。是日斬獲無數﹐都長單騎馳而呼曰「我卽眞馮都長也﹐汝輩復何遁﹖」賊眾見之﹐云果吾眞祖公耶﹐皆羅拜於前。眾縛其魁請降﹐事遂平。又有木山峒謠賊猖獗﹐視官軍蔑如﹐總帥委都長招撫﹐受命卽單引數卒直至巢穴﹐徒眾見之﹐皆羅拜﹐椎牛擊羊﹐設酒迎款不暇﹐惟命是從﹐因諭眾云「眾皆安業﹐但爾渠魁某人不可赦﹐可隨我出見總制。」眾皆唯唯﹐其魁卽隨以出。見總制訖﹐就責付帶往梧州交割﹐械送之京。出至外﹐其魁告都長云「死固不足言﹐但容我暫回料理家事﹐卽出就獄。」都長與爲期﹐縱之。至期不至﹐人盡危之﹐都長但云「無妨。明日必來。」旣而果然。人問愆期之故﹐賊云「吾固將叛﹐只被馮都長放許多大虫咆哮圍繞家宅﹐恐禍及妻孥﹐故不敢愛一死﹐乃來耳。」都長年四十餘﹐一日將自縊﹐親友畢集守之﹐虞其死也。侯舉人父亦在焉﹐忽對侯云「我死三年﹐舅舅有一難﹐可向東南叫我三聲。」頃焉﹐守者稍懈﹐竟自縊死。三年後﹐侯販稻子三大船往龍州﹐將至﹐逢暴雨﹐水漲四五丈。遇夜﹐舟人失守﹐水退﹐船閣山腰間﹐明早眾相顧愕然﹐無所爲計。忽憶都長決別之言﹐遂面東南再拜﹐叫都長者三﹐其夜都長告云「明日有救者至﹐毋憂也。日出時可爲飯以待。」明早果有一人率二十餘徒﹐棹二小舟來﹐乃廣東商人﹐素與侯善﹐云「昨更深時﹐一人來報我﹐云侯兄遭難於此﹐可速往救。又曰可與山中多伐連幹芭蕉﹐自船閣處直至水口﹐厚以籍墊﹐以繩索將船用力挽﹐卽至水中無虞。」悉如所指而行﹐無纖芥損動﹐若無事然。神異若此者﹐不可枚舉﹐姑以其一二紀焉。

●下卷

橫人專信巫鬼。有一等稱爲鬼童﹐其地家無大小﹐歲七八月間﹐量力厚薄﹐具牛馬羊豕諸牲物羅於室中﹐召所謂鬼童者五六十人﹐攜楮造繪圖畫面具﹐上各書鬼神名號﹐以次列桌上﹐用陶器﹑杖鼓﹑大小皮鼓﹑銅鑼擊之﹐雜以土歌﹐遠聞可聽。一人或三二人﹐各戴神鬼面具﹐衣短紅衫﹐執小旗或兵仗﹐周旋跳舞﹐有時奮身踴躍至屋梁﹐或僕於地﹐惑忽據中坐﹐自稱爲某神﹐言人禍福﹐主人跪拜於下﹐謂爲過神。少憩﹐復如之﹐如此一日夜方罷。人有疾者﹐亦以此術祈禱﹐不卽愈﹐至再至三至四至五不已﹐甚至破家者有之﹐不復更問藥醫。城治間人﹐十中𨿽一二委醫﹐亦未始不兼於此者﹐𨿽士大夫家亦然。此俗又甚可鄙。

其地多山﹐產美材﹐鐵栗木居多﹐有力者任意取之﹐故人家治屋﹐咸以鐵栗﹑臭楠等良材爲之﹐方堅且久。若用雜木﹐多生蛀虫﹐大如吳蠶﹐日夜嚙梁柱中﹐磔磔有聲﹐不五年間皆空中﹐遂至傾倒。其鐵栗有參天徑丈餘者﹐廣州人多來采﹐制椅﹑棹﹑食槅等器﹐鬻於吳浙間﹐可得善價者。吳浙最貴此木。又有鐸木﹐甚堅﹐色赤﹐歲貢於京﹐爲神槍中用。又有一木﹐亦堅重﹐其色淡黃﹐有黑班﹐如虎文﹐故稱爲虎班木﹐可作小器﹐甚佳﹐亦有用藥煮作純黑色﹐僞爲烏木﹐以射利。其棕竹極廣﹐彌山亙谷皆是﹐吾地有得種盆盎中者﹐數竿可值一二金。有采往南京賣作扇材者﹐或爲柱杖﹐亦佳。其地更多﹐不能名狀。

橫人相傳﹐建文庶人遇革除時﹐削髮爲佛徒﹐遁至嶺南﹐後行腳至橫之南門壽佛寺﹐遂居焉﹐十五餘年﹐人不之知﹐其徒歸者千數﹐橫人禮部郎中樂章父樂善廣亦從授浮屠之學。恐事泄﹐一夕復遁往南寧陳步江一寺中﹐歸者亦然﹐遂爲人所覺﹐言之官﹐達於朝﹐遣人迎去。此言亦無可據﹐今存其所書「壽佛禪寺」四大字在焉。其寺南面江﹐北背城﹐殿宇甚華美﹐有腴田數百頃﹐臨街店屋四五十間﹐歲可得賃錢百五十金﹐今止一二僧﹐懦不能立﹐利歸里長並諸有力者。又傳自建文庶人去﹐則寺日就廢﹐僧人不能存云。

橫地多產珍異之鳥﹐吳浙所有者不錄。若烏鳳﹑山鳳﹑秦吉了﹑珊瑚﹑倒掛之屬﹐皆有。孔雀﹐龍州山中最多﹐橫亦時或有之。其烏鳳﹐狀類繪家畫鳳﹐色黑如鴉﹐翎腹皆淡紅﹐長頸紅冠﹐喙腳俱赤﹐有距。山鳳﹐狀如烏鳳﹐色具五彩﹐若今繪者﹐但尾稍短﹐其聲甚惡﹐好食蛇。二者以其類鳳﹐故以鳳呼。範石湖《桂海虞衡》云「山鳳狀如鵝雁﹐嘴如鳳。」殊未然。又云「巢兩江深林中﹐有卵﹐雄者以木枝雜桃膠封其雌於巢﹐竅以飼之﹐■﹝歹備﹞乃發封﹐殈則窒之而死。」又余所未知也。倒掛﹐小巧可愛﹐形色皆如綠鸚鵡而小﹐略大於瓦雀﹐好香﹐故名收香倒掛。東坡有「倒掛綠毛麼鳳」之句﹐卽此。珊瑚鳥﹐此畫眉差大﹐彼皆寫珊瑚二字﹐不知何義。余謂以其珍貴故耳。或別有名﹐考諸《埤雅》《爾雅》﹐皆不見錄。然此鳥好鬥﹐彼人多畜以賭勝負﹐甚至以鞍馬爲注者﹐如吾地斗促織然。秦吉了﹐俗呼爲了歌﹐教之能人言﹐狀如鴝鵒而大﹐嘴爪俱黃﹐眼上有黃肉。鷓鴣甚多﹐如小牝雞﹐虞人捕賣市中﹐五錢可得一隻﹐甚肥美。又有綠鳩﹐捕得亦可食。詢山間人﹐異鳥甚多﹐不可一一名狀。

與客坐﹐閒談橫州山水佳勝﹐必首及濕塘巖﹐次則謝村巖焉。彼人呼洞曰巖﹐余終以公事羈系﹐不能一往。後乘進表之行﹐軍衛﹑鄕宦﹑舉人諸公置酒舟中餞別﹐乘興一登﹐始畢素願。先至謝村﹐方維舟﹐村老一人率百夫列炬前導﹐行半里皆平坡﹐後入小路﹐逶迆縈繞﹐數曲﹐卽有巨怪石數十餘﹐依石轉二三曲﹐得一絕壁﹐若無可入處。復循一石後﹐方有一洞﹐門頗寬敞﹐入數步﹐一小方池﹐水甚淸徹﹐云歲旱不涸。沿池轉摺數十步﹐乃炬而行﹐復轉一曲﹐卽有小水﹐聲汩汩﹐深淺莫測。洞約深數里﹐水亦如之。中白石如玉﹐奇怪不可言。有石如老君危坐臺上﹐人亦呼爲老君石。亦有若獅﹑象﹑人﹑虎﹐千態萬狀。或如冰柱下垂﹐亦有自地湧出上插者。行半復有一岐石﹐入亦深廣﹐至盡處極髙曠﹐頂有一穴﹐光射洞中﹐明郎可愛。人云其小水中產嘉魚﹐至九十月自穴口出大江﹐人從穴口捕得﹐甚肥美﹐人極珍貴。《地裏志》載云﹐蜀夔府達縣﹑雅州﹐與漢中沔縣﹐俱有丙穴產此魚﹐獨不雲橫﹐其穴亦宜以丙穴呼可也。遊畢﹐還舟渡江﹐行里許﹐見一山巋然於平曠中﹐卽塘巖也。陸行皆叢楚榛莽﹐中有小蹊﹐乃前村老輩率人新薙入者。約數百步﹐有巨石磊塊塞洞口﹐巡石環走﹐得入洞處。中甚寬廣明朗﹐四圍及頂皆有穴﹐透入日光﹐中多奇石﹐色靑翠﹐若所繪金碧。傍升一石﹐有若磴﹐數級﹐卽一小路﹐巡石壁而行﹐縈繞數曲﹐一石隙可上﹐地亦平曠﹐其西有窗數處﹐可以下窺先所入處。復於其上有一石﹐如舌下垂﹐人呼爲龍舌石。遂索一梯﹐自龍舌攀而上﹐得一門﹐入復平曠如前。以入洞時計﹐此第三層也。余遂索筆大書「重樓洞天」四字於上。傍亦有一門﹐出得平地一區﹐若露臺﹐下視甚髙峻﹐四望亦曠遠﹐長江若一練帶圍繞﹐遠近諸山如列屏障﹐此又可愛。諸公於洞中盡醉﹐出至江滸而別。

吳浙農家甚勞﹐橫之農甚逸。其地皆山﹐鄕有田一丘﹐則有塘瀦。水塘髙於田﹐旱則決塘竇以灌。又有近溪澗者﹐則決溪澗﹐故橫人不知有桔橰。每歲二月布種畢﹐以牛耕田令熟﹐秧二三寸卽插於田﹐更不復顧﹐遇無水方往決灌﹐略不施耘蕩鋤之工﹐惟耨艸一度而已。勤者再之耨者﹐言拔去艸也。至六月皆已獲﹐每一畝得谷二石者爲上﹐此亦習於逸惰而不力耳。又有畬禾﹐乃旱地可種者﹐彼人無田之家並徭僮人皆從山嶺上種此禾﹐亦不施多工﹐亦惟耨艸而已﹐獲亦不減水田。彼又不知種麥之法﹐故膏腴之地﹐皆一望蕪莽﹐不顧。余詢之﹐云亦嘗種﹐遇熟時不伺曝漧﹐卽鞭淨貯之器間﹐彼土又多濕熱﹐皆■﹝眞黑﹞爲紅黑色﹐食皆無味﹐或有食卽嘔吐成疾﹐遂云地不宜麥﹐故皆不種。殊不知收時須曝﹐令幹甚﹐方貯之﹐無不美。余備寫種收之法示之﹐各村墟間亦有人種矣。

橫州城中﹐有魚塘三百六十口﹐郭外並鄕村倍之﹐大者種魚四五千﹐小者亦不下千數﹐故魚甚賤﹐騰貴時一斤不滿六錢。江河間魚亦不少﹐其品與吳浙所產不同。一種名谷魚﹐類鮕與鮠﹐味亦肥美﹐余甚愛之。又一種名鉤魚﹐狀類鰦﹐身少匾﹐其唇甚長﹐垂下數寸﹐味皆在此﹐故俗有「喫著鉤魚唇﹐不惜老婆褌」之語。又一種名竹魚﹐其色如竹﹐靑翠可愛﹐味亦佳。魴魚極多﹐甚美﹐有重十餘斤者。鰣魚﹐鳥蠻灘下甚多﹐灘上直抵橫以上一帶皆無。嘉龜惟謝村巖江邊里許則有﹐餘皆無之。又有餘所未見者﹐又不知幾種。鯉﹑鯽等皆與吳浙同。

橫州𨿽爲殊方僻邑﹑華夷雜處之地﹐然亦歲有一二節序可觀。遇端陽前初一日﹐卽爲競渡之戲﹐至初五日方罷。舟有十五數隻﹐甚狹長﹐可七八丈﹐頭尾皆刻龍形。每舟有五六十人﹐皆衣紅綠短衫裳﹐鳴鉦鼓數人﹐搴旗一人﹐餘各以槳擢水﹐其行如飛。二舟相較勝負﹐迅疾者爲勝﹐則以酒肉紅帛賞之﹐其負者披靡而去。遠近男婦老稚畢集江滸﹐珠翠緋紫﹐熿炫奪目﹐或就民居樓屋﹐或買舟維綠陰間﹐各設酒﹐歌鼓歡飲而觀﹐至暮方散。中秋﹐城中郭外之家﹐遇夜必設一大月餅﹐宰白雞魚肉﹐盛陳瓜果﹐至十餘品者。或於通衢﹐或於院落間﹐一家之內﹐無問老幼皆集所設處﹐拜月歡飲﹐簫鼓謳歌﹐聲聞遠近﹐達旦方已﹐𨿽家貧亦不廢此。二節甚佳﹐吳浙所不如。此地之俗多可鄙﹐賴有此耳。

其地人家多畜牛﹐巨家有數百頭﹐有至千頭者﹐𨿽數口之家﹐亦不下十數。時出野外一望﹐彌漫坡嶺問如蟻。故市中牛肉﹐四時不輟﹐一革百餘斤﹐銀五六錢。馬亦多產﹐絕無大而駿者﹐上產一匹價不滿五金。又有海馬﹐云雷廉所產﹐大如小驢﹐銀七八錢可得一疋。亦有力載負﹐不滅常馬﹐家畜一疋或數疋。漢廏中有果下驑﹐髙三尺﹐卽此。至如驢騾﹐地素不產﹐人皆不識。其地豬甚肥而美﹐足短頭小﹐腹大垂地﹐𨿽新生十餘日﹐卽肥圓如瓠﹐重六七斤﹐可烹﹐味極甘腴﹐人甚珍重﹐延客鼎俎間無此不爲敬。予初不甚信﹐鄕士夫烹以見餉﹐食之果然。吳浙人愛食犬﹐呼爲地羊﹐小豬之味又過地羊遠甚。又所畜羊皆黑色﹐若蒼色者人亦異之。余嘗於坐中談及吾地白羊﹐人以爲駭﹐若吾地異黑羊也。

有菌甚鮮美﹐作羹﹐其味未有逾於此者。雷過則生﹐須疾采﹐稍遲﹐非腐則老﹐故呼爲靁菌。亦有曝漧作臘﹐𨿽佳﹐不如鮮烹者遠甚。予謂卽滇南之雞棕﹑燕窠之屬﹐但此物不多產耳。

醫家有名蛤蚧者﹐乃一甲虫﹐其地甚多﹐狀類蜥蜴﹑守宮之屬﹐多生城垣﹑串樓及人家墻壁間。其物二者上下相呼﹐牝聲蛤﹐牡聲蚧﹐累日﹐情洽甚﹐乃交﹐兩相抱負﹐自墮於地。人往捕﹐亦不之覺。人以手分擘﹐𨿽死不開。人得之﹐以槁熟艸細纏定﹐鍋中蒸過﹐曝漧售人﹐煉爲房中之藥﹐甚取效。尋常捕者﹐不論牝牡﹐皆可爲醫獸方中之劑也。

餘暇日與馴象殷指揮貫﹑左州李太守欽承﹑侯舉人嘉祥閒談﹐偶及諸土官風俗﹐飲食﹑燕遊﹑起居甚爲可鄙﹐各處者皆同。其飲食烹飪﹐與華人不類。蛇﹑鼠﹑山百腳﹑蚯蚓﹑蜻蜒皆以登饌﹐更喜木蠹﹐白大者爲上品。又以牛羊脾上黑膜焙研細﹐雜以椒鹽﹐蘸食諸肉。婦人不纏足﹐不穿底衣﹐裙至十數余幅﹐甚長﹐曳地尺餘﹐以多爲禮。衫甚短﹐髻用發挽成﹐大與頭等﹐上蓋笠﹐笠上飾以珠翠金寶﹐性甚淫亂。又言田州太守岑猛﹐云漢岑彭之後﹐其人豪猾﹐狠鷙好殺﹐恃人馬財粟之盛﹐故恆不法無禮。殷嘗爲總帥府旗牌官﹐屢至彼土﹐故知之詳。遇總府差官賫旗牌往彼調兵﹐有至一二月不出﹐承命之人﹐飲气不敢出一言﹐蓋恐其加蠱毒之類中傷之也。歸則總府責在旗牌人員﹐甚至杖一二百﹐屢有死者。又將此輩置之法外﹐忿詈略不之加﹐遂各相效尢。各土官又畏其彊﹐遇有調不敢輒出﹐差人往彼請命及伺動靜﹐彼若有期﹐因其期亦出﹐彼不動﹐亦不敢動﹐其跋扈不恭也如此。正徳間﹐發人馬十餘萬掠龍州﹐知州皆逃匿﹐劫去金銀寶貨鉅萬﹐殺擄男婦無算。蓋龍州甚富﹐人馬不及耳。其龍州例委指揮一員﹐率四十軍﹐歲在彼把守。遇掠後﹐諸當道達於朝﹐下巡按禦史轉行監司諸官案問﹐其把守指揮坐以失機處死﹐至今末釋。龍州知州罰米二百石﹐岑猛命其立功贖罪。此不知何律﹐恐軍門別有條例﹐余所不知﹐抑恐諸公慮其激變﹐姑事姑息之典。但以四十餘人禦十餘萬眾﹐而加以失機之罪﹐恐不能服輿論耳。弘治時﹐其族有岑浚者﹐爲思恩知府﹐亦不法無狀﹐然未必若此之甚﹐卒至剿滅。彼岑猛者﹐若不復鑑岑浚覆轍﹐吾見其覆滅可待矣。

人稱猿通臂﹐嘗讀《埤雅》《爾雅》﹐稽諸簡冊﹐亦然。或云臂通肩﹐余以未見爲疑。攝州事時﹐一日總鎭王太監移文下州﹐差人捕猿入貢。余因檢故事﹐凡打捕例皆南鄕人﹐遂召南鄕村老諸人告之﹐眾惟而去。旬日余﹐村老一人來告云「承捕猿之命﹐已號召得三百餘夫﹐合圍得一小黑猿於獨嶺上﹐二日夜矣。乞批帖督鄰村﹐益大二百﹐盡伐嶺木﹐則猿可獲。」余遂如其請﹐三數日舁一猿至﹐予驗其形似﹐皆如諸簡冊所云﹐但無通臂之說﹐恐別有種﹐復詢諸土人﹐云「惟長臂者爲猿﹐其類𨿽非一﹐皆短臂蒼毛者﹐烏得爲之猿﹐何嘗更有臂長逾於此者。」余深然之。著書之人﹐何謬誤如此。又有人云﹐猿初生皆黑﹐而雄至老毛色轉黑爲黃﹐潰去其勢與囊﹐卽轉雄爲雌﹐遂與黑者交而孕。余未深信﹐後遇總鎭府一人﹐雲府中嘗畜一黑猿﹐數年忽轉黑爲黃﹐其勢與囊漸皆潰去﹐遂與黑者交﹐以爲異事﹐後知雄化爲雌﹐乃固然者﹐方釋其疑。此又諸簡冊所不載。猿善攀拔跳躍﹐迅捷如飛﹐又必眾夥圍守﹐伐木以斷去路﹐乃能致之﹐無惑乎五百人以旬日之勞﹐僅得其一也。又馴象鄧指揮家﹐昔有山子獲一猿來獻﹐面黑身白﹐惟頂上有黑毛﹐如指闊一縷﹐直至脊盡處。有人云﹐猿初生時黑﹐至百餘歲漸成黃而爲雌﹐又數百歲方變爲白。其有黑毛自頂貫脊﹐又異。然則唐人之詩有云「黃猿領白兒」﹐亦謬矣。初生之兒﹐豈有白者﹖余州所獲猿﹐因今上罷貢珍異﹐故不用﹐遂攜歸﹐畜之三數年﹐甚馴擾﹐忽疾作而斃﹐瘞小橫山側﹐與鶴冢相並。

山中產蚺蛇﹐大者長十餘丈﹐能逐鹿食之。土人捕法﹐采葛藤塞蛇穴﹐徐入以杖﹐蛇嗅之卽靡﹐乃發穴出蛇﹐系於葛繩﹐臠而烹之﹐極腴。售其膽﹐獲價甚厚。其脂著人骨輒軟﹐及能萎陽﹐終身不舉。食鹿眉角﹐隨腐。《本艸》諸書皆所未載﹐余甚異之。江南得其皮以爲樂器刀劍之飾。

有物狀如蝙蝠﹐大如鴉﹐遇夜則飛﹐好食龍眼。將熟時﹐架木爲臺於園。至昏黃﹐則人持一竹﹐破其中﹐擊以作聲駭之﹐徹曉而止﹐夜復然。彼人呼爲飛倉。余偶閱《蠻溪叢笑》﹐中載麻陽山有肉翅而赤者﹐形如蝙蝠﹐大如野貍﹐婦人就蓐﹐藉其皮則易產﹐名飛生。予謂卽飛倉也。橫人謂生爲倉﹐蓋聲相近云。

