猗覺寮雜記選輯宋朱翌

世謂燕子秋分卽去之海上﹐海上有燕子國﹐如小說所謂烏衣國者。是大不然﹐往往入於深巖穴枯木中﹐向寒不復出﹐泥塗其身﹐毛羽皆脫﹐至春暖卽生羽飛去。晉郗鑑爲兗州刺史﹐掘野鼠蟄燕食之﹐終無叛者﹐此可見矣。元微之云﹕有鳥有鳥名燕子﹐口中未省無泥滓﹐春風吹送廊廡間﹐秋社吹將嵌孔裏。亦其據也。

杜云﹕鳳皇從東來﹐何意復髙飛﹔竹花不結實﹐念子忍朝饑。張文潛石竹雲﹕眞竹不結實﹐爾獨艷陽春。竹花皆實﹐豈有時不實如梯粺耶﹖子美以鳳不得食爲可憐爾。

荔子。漢和帝時取之南海﹐唐天寶取之涪﹐元和中取之荊南﹐見元微之論海味表。太平禦覽﹕妃子生於蜀﹐好荔子﹐南海所生勝蜀﹐每歲飛馳以進﹐則涪不進久矣。文粹鮑防雜感詩云﹕五月荔支初破顏﹐朝離象郡夕函關﹔雁飛不到桂陽嶺﹐馬度皆從林邑山。則唐又取於廣西。

東坡鑑空合云﹕懸空如水鏡﹐瀉此山河影﹐妄稱桂兔蟆﹐俗說皆可屏。酉陽雜俎云﹕月中蟾﹐桂地影也。空處﹐水影也。東坡用此桂兔蟆﹐其來久矣。五經通義﹕月中有兔與蟾蜍何﹖月﹐陰也。蟾蜍﹐陽也。與兔並明﹐陰系於陽也。春秋演孔圖曰﹕蟾蜍﹐月精地。虞熹安天論曰﹕俗傳月中仙人桂樹﹐今視其初生仙人之足已成形﹐桂樹後生﹐東坡故云俗說。

淇澳﹐衛詩也。綠竹猗猗﹐注云﹕綠﹑王芻﹐竹﹑篇竹也。疏云﹕郭璞曰﹕似小藜赤節﹐好生道旁﹐可食。寇恂傳云﹕伐淇園之竹﹐爲矢百萬。考此則綠竹乃竹之可爲矢者。綠﹑言其色耳﹐何至以綠爲王芻﹐竹爲篇竹乎﹖以綠竹之盛﹐此衛武之美﹐有何不可﹖乃取道旁小藜乎﹖竹竿﹑亦衛詩也﹐藋藋竹竿﹐以釣於淇。淇卽淇澳也﹐取淇竹﹐爲釣竿﹐與伐以爲矢﹐皆今之竹也。注疏陋矣。

杜詩云﹕黃鳥時兼白鳥飛。黃鳥﹑鶯也。白鳥﹑鷺也。「振鷺」注云﹕鷺﹑白鳥也﹐蚊亦名白鳥。月令﹑仲秋之月﹕羣鳥養羞。注﹕白鳥謂蚊蚋。又金樓子﹕齊桓寢﹐謂仲父曰﹕一物失所﹐寡人挹挹﹐白鳥營營﹐饑而未食。遂開翠紗之櫥進之。東坡云﹕不怕飛蚊如立豹﹐又隨白鳥過長虹。詩話引前證﹐謂白鳥爲蚊﹐吳江多蚊爾。不知政爲鷺也。上句雲飛蚊如立豹矣﹐何用更說蚊也。

鄭谷海棠詩云「穠麗正宜新著雨﹐嬌饒全在欲開時。」百花惟海棠未開時最可觀﹐雨中尢佳。東坡雲「雨中有淚益淒愴」亦此意也。五代詩格卑弱﹐然體物命意﹐亦有工夫。卒章云「浣花溪上堪惆悵﹐子美無心爲發揚。」故王介甫梅云「少陵爲爾牽詩興﹐可是無心賦海棠」用此也。穿鑿者乃云﹕子美之母小名海棠﹐故子美不作海棠詩﹐未知出何典記﹖世間花卉多矣﹐偶不及之爾﹐若撰一說以文之﹐則不勝其說矣。如牡丹﹑勺藥﹑酴醾之類﹐子美亦未嘗有詩﹐何獨於海棠便爲有所避耶﹖退之於李花賦之甚工﹐又將爲何說耶﹖

謝安捉蒲葵扇﹐世妄以爲蜀葵。廣韻栟櫚椶櫚﹐蒲葵也。是椶櫚扇也﹐豈如今之髙麗折疊扇耶﹖李翺爲楊於陵志﹐於陵知廣州﹐撤蒲葵﹐陶瓦覆屋。是以椶蓋屋﹐益知蒲葵卽椶櫚也。

樂天云﹕鐘乳三千兩﹐金釵十二行。以言聲妓之多﹐蓋用古歌詞云﹕頭上金釵十二行﹐足下絲履五文章﹐是一人頭插十二釵爾﹐非聲妓之多十二重行也。

太白雲﹕「總謂浮雲能蔽日﹐長安不見使人愁。」下句用晉明帝「舉頭見日﹐不見長安。」上句用陸賈新語「讓臣之蔽貿﹐猶浮雲之蔽日。」

芰﹐卽菱也。花白﹐生水下。杜牧之晚晴賦云﹕復引舟於深灣﹐忽八九之紅芰。奼然如婦﹐斂然如女﹐是以芰爲蓮花。

唐人以正月晦爲節﹐徳宗攺用二月一日﹐號中和節。呂渭和徳宗詩云﹕皇心不向晦﹐攺節號中和。

李義山云﹕取酒一封駝。前漢﹕大月氏一封橐駝﹐注﹕脊上有一封﹐言其隆髙若封土﹐俗號封牛。

桂林以地有八桂。退之云﹕蒼蒼森八桂。山海經云﹕八樹成林。唐韻亦云。故淵明詩云﹕亭亭淩風桂﹐八幹共成林。

杜牧之斑竹簟云﹕分明知是湘妃淚﹐何忍將身臥淚痕。述異記﹕舜葬蒼梧﹐娥皇﹑女英淚下沾竹﹐文悉爲斑。

唐本艸注﹕雁與燕相反﹐燕來則雁往﹐燕往則雁來。故坡云「秋鴻社燕巧相違」。

杜云﹕竹根稚子無人見。稚子卽筍﹐或以爲竹【鼠畱】非也。牧之云﹕小蓮娃欲語﹐幽筍稚相攜。以蓮此娃﹐以筍比稚子﹐與子美意同。

介甫云﹕虎士開閶闔﹐雞人唱早朝。虎士﹐衛士也。魏﹑許褚傳﹕太祖引入宿衛﹐從褚俠客皆以爲虎士。

世之大儒有其論不可曉者﹐歐公以系辭非孔子之言﹐詆之甚力。蘇子由解詩不用詩序﹐今用其說﹐尙解不行乃去而不用﹐以自己意解之。且如七月陳王業也云云﹐故其詩陳農桑之事與序合﹐若子由不用序﹐陳王業一句﹐不知一篇爲何而作﹖此易曉者﹐其它詩有未易曉者﹐若不用序﹐則尢更茫然。

東坡月石研銘﹕石宛宛兮黑白月。法苑珠林﹕西方有一月分白黑﹐一日至十五爲白﹐十六至三十爲黑。

本艸﹑鶩注﹕陳藏器本艸云﹕尸子云﹕野鴨爲鳧﹐家鴨爲鶩﹐不能飛翔﹐如庶人守耕稼而已。余是以知周禮庶人執鶩之義如此。

淮以南﹐酒家以升計﹔準之北﹐以角計。詩「我姑酌彼金礨」疏﹕一升曰爵。爵﹐盡也﹑足也。二升曰觚。觚﹐寡也。飲當寡少。三升曰觶。觶﹐適也。飲當自適。四升曰角。舟﹐觸也。觸罪也。五升曰散。散﹐訕也。飲不自節﹐爲人謗訕。其實曰觴。觴﹐餉也。觥大七升﹐罰有過。觥﹐廓也。君子有過﹐廓然著明。

螟蛉有子﹐蜾贏負之。細腰物無雌者﹐接取靑虫教祝之﹐變成己子。古今以況乞子爲螟蛉﹐爾雅﹕【虫醫】螉﹐陶隱居注云﹕銜泥於壁及器物作房﹐生子如粟米﹐乃捕取艸上蜘蛛滿中﹐仍塞口以候其子爲糧。已破﹐變爲己子之說矣。蜀本艸注云﹕有人俟其封穴了﹐壞而看之﹐果見有卵如粟﹐在死虫上﹐則陶注爲不疑。

魯直蘭說﹕一干一花﹐香有餘者﹐蘭﹔一干五﹑七華﹐香不足者﹐蕙。此魯直自以意分蘭蕙也﹔然蕙自是零陵香。本艸陳藏器云﹕零陵香﹐卽燻艸﹐一名蕙。其言梔子﹐爲薝卜﹐則出酉陽雜俎﹐可信不疑。

船門曰馬門﹐蓋闖字之分也。引首而觀曰闖。

帶闊狹以道言﹐當用稻字。五代劉旻以十二稻玉帶遺漢髙祖。骰子采有渾化。見徐溫傳與劉信傳。斂骰子曰﹕信苟無二心﹐當成渾化。一擲六子皆赤。飲酒而泣曰酒悲。見王衍傳。宗壽言發而泣﹐韓昭輩曰﹕嘉王酒悲。

論事太直﹐非特不聽﹐從而增益之﹐過於未論時。光武見桓譚讖書之非﹐其後論靈臺則謂譚曰﹕吾欲以讖決之。唐明皇見人論牛仙客不可用﹐則曰﹕我且用康【巧言】﹝辯﹞﹐蓋【巧言】人才尢不爲人所取故也。懿宗見論佛骨之禍﹐則曰﹕吾得生見之﹐死不恨。敬宗見論幸驪山之禍﹐則曰﹕吾且往試汝言。

今婦人削去眉﹐畫以墨﹐蓋古法也。釋名曰﹕黛﹐代也。滅去眉毛以代其處也。

大曲新水歌﹕樂昌公主典徐徳言破鏡復合事﹐爲中元日。本事詩云﹕他日必以正月望日賣於都市﹐後果如其言。乃上元﹐非中元也。

猗覺寮雜記跋

朱翌﹐字新仲﹐龍舒人。漢桐鄕嗇夫邑之後﹐政和間以太學生賜第﹐爲溧水簿。髙宗南渡﹐祕書監中書舍人﹐與修徽宗實錄。秦檜逐趙鼎﹐以爲鼎黨﹐謫居曲江﹐已而放歸。朝廷憫其饑寒﹐計貶所十四年﹐衣褘悉以予之。初流寓桐廬﹐愛茨廬山水﹐遂家焉。謫歸後﹐卜居於鄞。所著灊山集四十四卷﹐今已失傅。右雜記二卷﹐蓋在曲江時所著﹐方流離遷徙﹐索手無書﹐而能紬繹經史﹐探索百氏﹐旁引曲證而折衷之﹐亦足以徵其腹笥之富已。晚年自號省事老人﹐嘗作信天緣堂記云﹕天生匹夫﹐一飯前定﹐多圖未必得﹐坐視未必失﹐世豈有一門困於無飯者乎﹖其天懷放曠又如此。此本卷末題云﹕康熙丙申六月﹑借小山從汲古得本付鈔﹐不知何人筆﹖予購自文瑞樓金氏﹐乾隆乙未以付梓人﹐逾年臧事。甲子偶符﹐殆亦所謂前定者耶﹗丙申十月中浣二日﹑長塘鮑廷博識。

