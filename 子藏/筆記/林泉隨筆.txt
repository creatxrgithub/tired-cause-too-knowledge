林泉隨筆﹝明﹞張綸言

愚嘗謂﹕《論》《孟》之外﹐若子﹑史﹐若詩文辭賦﹐與夫異端方技術數之書﹐𨿽有純駁邪正淺深偏全之不同﹐然而﹐吾心之體未始不該也。苟能覃思熟究以求其是非得失之所以然﹐抑豈不可以爲學之助乎﹖旣又自以爲太史公言六藝經傳以千萬數﹐累世不能通其學﹐當年不能究其理﹐慱如司馬遷然﹐尙云爾。況今天下九流百氏之書﹐止則充棟宇﹐出則汗牛馬﹐窮鄕白屋﹐焉得悉致而有之﹖一耳目之管窺蠡測﹐又焉得徧觀而盡識也﹖於是遇書不復力求﹐惟取家藏故書而讀之﹐讀竟則思﹐然又性質庸塞﹐加以俗事紛擾﹐所得毫髮﹐旋復遺忘﹐終未能資乎外而養乎中也。數年以來﹐耕釣江淮﹐自愧無益於進﹐追思往昔所讀經﹑傳﹑子﹑史諸書﹐其或理有未暢﹐語有未瑩﹐舛有可考﹐疑有當辯者疏而通之﹐補而足之﹐推廣而明之﹐不分倫類﹐隨筆記錄。久之﹐不覺成編﹐至於性命之精微﹐道徳之深奧﹐則未款啟而弗敢以輕言也。第恨家厄回祿﹐片紙隻字無遺﹐執筆之際﹐無所考證﹐往往不免郢書而燕說﹐世之慱洽君子不以膚末於學而遽云云﹐見嗤攺而正諸則幸也。

書伊訓惟元祀十有二月乙丑﹐泰誓十有三年春﹐蔡傳謂三代𨿽正朔不同﹐皆以寅月起數﹐其說詳矣。永嘉史氏《管窺外編》所載諸儒論辯不勝其多。或以爲﹐《春秋》書「春王正月」非春也﹐聖人假天時以立義耳。又謂顏淵問爲邦﹐孔子告以行夏之時﹐旣曰行﹐必因當時不行而言也。又引《左傳》春搜﹑夏苗﹑無冰獻麥等事爲證﹐反復數百餘言﹐不過皆爲商建丑卽以丑月爲歲首﹐周建子卽以子月爲正月。今按出屋許氏言﹐《春秋》攺時攺月出於聖人特筆﹐而他書月數不攺乃時王之制。如是﹐則諸家不攺月數之說﹐爲有據矣。而考亭朱子詩傳孟注亦未以周月爲夏月也。夫眾言淆亂折諸聖﹐聖經無明文而折衷以吾心之理可也。諸家之辯考之古誠不謬矣﹐蔡氏之說又豈不可爲來世法乎﹖不然﹐則漢之太初歷以寅月冠歲首﹐歷代因之﹐更千載而不變者﹐得非天道不爽而人事得其宜乎﹖由是言之﹐則蔡說自可垂法後世﹐商周月數攺與不攺﹐不必深究也。

蔡傳中有前後自相異者﹐如《堯典》「粵若稽古」﹐與《召誥》「越若來三月﹐」及《大誥》「弗弔興多士﹐弗弔昊天子」﹐字義本同而皆訓釋不同﹐何謂也﹖

《易》幹卦爻言「九四﹐或躍在淵﹐無咎」。《本義》曰「內卦以徳學言﹐外卦以時位言。進徳修業﹐九三備矣。此則欲其及時而進也。」蓋幹卦至九三﹐聖人徳業進修無以加矣﹔至九四﹐則將居位而行道也。欲及時者﹐勉之之辭。雲峯胡氏曰「三四重剛不中﹐危疑之時﹐自昔聖賢處此﹐惟有進徳修業而已。」此說與《本義》頗異﹐未詳其義。

「九四重剛而不中」。《本義》曰「九四非重剛﹐剛字疑衍。」蓋以九𨿽陽爻﹐而四非陽位﹐故也。雲峯胡氏猶以爲上干之剛﹐以五爲中﹐四則重剛而不及乎中﹐與九三並言之﹐何哉﹖

《隨卦》六二「系小子﹐失丈夫」。程傳曰「二有中正之徳﹐非必至是也。在隨之初﹐當爲之戒。」《本義》曰「二陰柔不能自守﹐以須正應﹐故其象如此。」二說不同。今按臨川吳氏曰「二之中正﹐非必果背五向初也。但以其近比﹐易於牽系﹐故爻辭示戒。」又按九五﹕「孚於嘉﹐吉。」《本義》曰「陽剛中正﹐下應中正。」下應中正﹐指二也。二旣中正﹐必不捨九五而系比初九﹐其爲戒辭明矣。

《師卦》六五﹕「弟子輿屍。」《本義》曰「弟子﹐三﹑四也。」今按六三「師或輿屍﹐凶。」六四「師左次﹐無咎。」此弟子﹐蓋獨指六三一爻﹐豈《本義》誤而兼言之﹐或字有訛謬耳﹖上六﹕「大君有命﹐開國承家﹐小人勿用。」《本義》有曰「小人𨿽有功﹐亦不可使之得有爵土﹐但優以金帛可也。」竅恐此語頗有訛誤。夫軍旅之興﹐用人非一道﹐凡有一智一能之士﹐皆可使也。功成之後﹐分其髙下等差﹐封之爵土﹐榮以祿位﹐加之賞賚﹐則人懷敵愾之心矣。苟但優以金帛而不封之以爵土﹐則賞不酬功﹐恩不補勞﹐而功臣爲之解體矣。如漢之韓﹑彭﹐唐之李績﹑尉遲恭之流﹐皆一時貪力逐利之人也﹐使無髙位重爵以激揚之﹐則必望望然去矣﹐亦安能得其心而盡其力哉﹖又按朱子有曰「開國承家﹐是公共得的。」未分別君子小人。在「小人勿用」則是「勿更用他﹐與之謀議經畫耳。」以此說易﹐《本義》中數句可也。

《夬卦》﹕「莧陸兵夬。」朱子﹕「莧﹐馬齒莧。」陸﹐商陸也﹐一名章陸。程傳誤以爲一物﹐《本義》亦欠添攺。

《詩》「汝墳父母。」孔邇傳言「父母指文王。」又曰「父母甚近﹐不可懈於王事而貽其憂。」劉氏亦曰「父母﹐行役之父母也。」蓋婦人喜其夫婦﹐勞之曰「爾不可懈於王事﹐爾𨿽行役﹐然父母甚近﹐可以知其安否也。」竊恐後說勝前。

《氓》﹕「三歲食貧。」又曰「三歲爲婦。」又曰「及爾偕老﹐老使我怨。」又曰「總角之宴﹐言笑晏晏﹐信誓旦旦。」總角而至於老﹐則不特三歲矣。此歲豈指淫奔之初而言也。傳言是婦失身於人﹐宜爲人所賤惡﹐然少而親暱﹐老而棄之﹐則其人忍矣。宜其謂之蚩蚩之戒也。

《野有死麇》﹐魯齊王氏研幾圖以爲淫詩。今考此詩﹐首云「有女懷春。」傳曰「當春而有懷也。旣曰有懷﹐則必不拒人之誘矣。」又曰「吉士誘之。」旣曰吉士﹐則亦非彊暴之人矣。其末三句﹐蓋是女信其人之誘﹐使之舒緩而來﹐無動我巾﹐無使龐吠﹐欲人不驚覺而適其願之辭也。況其語意又與「將仲子無逾我裏﹐無折我樹杞」等句相類﹐其爲淫詩無疑﹐豈亦鄭衛之詩﹐而誤列於此也歟﹖

「十月之交」。傳曰「周天三百六十五度四分度之一﹐左旋於地一晝一夜則一行一周而又過一度﹐日月皆右行於天。一晝一夜則日行一度﹐月行十三度十九分度之七﹐故曰一歲而一周天﹐月二十九日而一周天。」此據歷家之說也。然張子獨以爲天右旋﹐日月皆左旋﹐蓋以天行健﹐日月不能及﹐反若右旋。正其後諸儒皆本說﹐而見於蔡氏書傳尢詳。東嘉史氏﹐以爲歷家考驗天象﹐其法自有傳授﹐先儒之說固爲有理﹐恐不如歷家之精也。今按朱子輯詩傳﹐則先述歷法﹔晚年訂書傳﹐則取《正蒙語錄》﹐中𨿽有定論﹐而詩傳竟無攺易﹐則史氏之說似不可不仿也。

《小弁》首章﹐傳曰「幽王太子宜臼被廢而作此詩。」及釋六章「相彼投兔」等句﹐有曰「今王信讒﹐棄逐其子﹐魯視投兔﹐死人之不如。」其後篇題下﹐又曰「序以爲太子之傳﹐述太子之情﹐以爲是詩﹐不知其何所處也﹖」孟子注亦曰「幽王廢宜臼﹐宜臼之傳爲作此詩﹐嘆王信讒而不察﹐傷己無辜而被廢﹐憂怨迫切而無過甚之辭﹐非孝敬篤至者﹐弗能及也。使平王而知此﹐東遷之後﹐必能止申侯之罪﹐報乃父之仇﹐而周室中興矣。」序謂此詩太子之傳﹐述其情而作似不必疑也。

《綿》之八章云﹐注疏以爲文王事。朱子傳曰「大王𨿽不能殄絕昆夷之慍怒﹐亦不隕墜己之聲聞。」孟子曰「文王事昆夷。」集注曰「事見《詩。大雅》。」疑指此章而云也。

「文公四年﹐晉侯伐秦。」胡傳謂﹕「聖人以常情待晉襄﹐而以王事責秦穆﹐故晉侯得稱爵也。」「二年﹐秦晉戰彭衙。」傳又謂以晉侯爲主於處己息爭之道﹐遠怨之方﹐王者之事也﹐則似又以王事責晉襄矣。前後似不照應。周禮﹐祭祀供蕭茅。鄭氏疏曰「蕭讀作包﹐」而引左傳証之﹐蓋以爲一物也。今以郊特牲及《管子》所謂「一茅而三眷」者考之﹐則蕭者香蒿而茅者﹐其爲二物明矣﹐當從杜說。

《禮記。魯子問篇》﹕「吾聞諸老聃。」馮氏曰「老聃﹐古壽考者之稱。」石梁王氏曰「此老聃﹐非是作五千歲者。」本朝宋太史曰「老子﹐周柱下史李耳﹐字伯陽﹐一字聃﹐聃謂耳漫無輪也。壽一百六十餘歲。周平王二十四年﹐以書授關尹喜﹐再八年入春秋。孔子則生於魯襄公二十二年﹐上距老子授書關尹之時﹐已一百四十年。」按此說﹐則孔子適周之時﹐則聃猶未死也。莊周宗其道﹐言必稱之﹐家語所記﹐又與《史記》合﹐豈欺後世哉﹖朱子𨿽嘗疑有兩老聃﹐而終亦自以爲不然。注禮者﹐直述之可也﹐乃曲爲之回護﹐而其實終有不可得而掩者矣。

《玉藻》﹕「君酒肉之賜﹐弗再拜。」子思於魯繆公之饋鼎肉﹐稽首再拜而受。孟子因萬章之問﹐亦曰「以君命將之﹐再拜稽首而受。」何歟﹖豈禮道其常﹐而聖賢變禮以從宜歟﹖抑亦所處之位與所遇之時有不同歟﹖

明堂位周之大赤。蓋周人尙赤﹐而旌旗之色因之也。《史記。周紀》云「武王伐紂﹐斬紂頭懸於太白之旗﹐懸嬖妾及二女頭於小白之旗。」二說不同。荀子言紂懸於赤旆﹐必有所受。而遷史之訛明矣。

《莊子。逍遙遊篇》﹕「堯往見四子藐姑射之山﹐窅然喪其天下焉。」蓋言堯往見神人﹐而有志於道﹐𨿽有天下而不與﹐若喪之也。陸氏以四子爲王傀﹑嚙缺﹑被衣﹑許由。今按堯讓天下與許由﹐則堯﹑許固同時矣。若夫三子皆在堯前﹐堯豈得一時而皆見之哉﹖此四子𨿽有所指﹐然非陸所言也。其《讓王篇》言「子州支父﹐卽子州支伯。」亦恐非是。

「湯之問棘也﹐是已。」梁簡文云「湯﹐廣大也。棘﹐狹小也。」今按《列子。湯問篇》張湛注曰「夏棘字子棘﹐爲湯大夫。」則棘爲夏革﹐明甚。郭﹑李得之﹐但失不引《列子》爲證耳。

《荀子》言武王誅二人﹐又兩言懸紂首於赤旆。《史記》云斬紂與妲己首﹐是誅二人也。屍佼遂言武王親斷紂頸﹐手污於血。愚謂武王伐商﹐在於除暴救民﹐非復仇報怨也。紂死而天下定矣。懸其首於旗﹐欲何爲乎﹖懸首且不可信﹐手刃之事又可信乎﹖

凡言不合先王﹐不順禮義﹐謂之姦言﹐𨿽辯﹐君子不徳。又言施惠﹑鄧析子法先王不是禮義﹐及其論治天下﹐則曰隆禮義而殺。《詩經》又曰「法後王以一天下制度。」前後語意自相矛盾。又曰「道過三代﹐謂之蕩﹐法貳後王謂之不雅。」道與法果何分乎﹖豈道謂隆禮尊賢之類﹐而法乃治世刑重﹐亂世刑輕者耶。先儒言其學不純粹﹐而言時或出入申商間﹐於玆信矣。

東海則有紫紶魚鹽焉然﹐而中國得以衣食之。楊注謂紫紶未詳﹐又曰俗傳是紫具﹐附石生﹐大者如手﹐其內含珠﹐古謂龜貝﹐爲貨﹐故曰衣食之。愚按此說𨿽稍通﹐然於衣字有礙﹐竊疑紫紶如禹貢皮服織文之類﹐旣無考證﹐不如缺之。

相者之術﹐巧發而奇中﹐見諸傳記多矣。荀子非之﹐以爲相形不若論心﹐其言亦似有理。東萊呂氏猶以爲無敵而爲吾道增一異端。若夫列子﹑子遊﹑子夏﹑子張﹑子思﹑孟軻於惠施﹑宋鈃之中而旣非之﹐則其失抑又甚焉。楊雄曰「荀卿非數家之說﹐侻也。至於子思﹑孟軻﹐詭哉﹖」蓋亦不以卿之言爲然矣。

楊子《法言。問明篇》﹕「孟子疾過我門﹐而不入我室。」蓋指孟子言「孔子疾鄕原過我門而不入我室」之言而言也。其下或曰「亦有疾乎﹖」問楊子亦有所疾乎﹐故復答曰「我所疾者﹐則在摭我華而不食我實者也。」指意甚明﹐不待釋注而知其祕﹐乃謂雄譏孟子摭我而實我食﹐失之遠矣。

《史記。鄭世家》﹕「子產﹐鄭定公之幼子也。」其下無注。愚按﹐鄭穆公生公子喜﹑公子師﹑公子棄疾﹑公子偃﹑公子騑﹑公子發﹑公子嘉﹐此所謂鄭之七穆也。發﹐字子國。古有﹐孫氏王父字。子產﹐發之子公子僑也﹐僑子參﹐謂之國參。今曰「定公幼子」﹐《循吏傳》又曰「成公幼子﹐」豈傳寫之誤耶﹖謂子貢家益饒﹐結駟連騎﹐束帛之幣以聘享諸侯﹐所至﹐國君分庭抗禮﹐使孔子名布揚天下者﹐子貢實先後之也。其意蓋謂孔子非子貢多財﹐歷聘諸侯則不能致此聲聞之盛。殊不知聖賢取重於人者﹐初不在財與勢也。謂孟子書爲軻自著﹐韓子以爲軻旣沒﹐其徒萬章﹑公孫丑相與記軻所言﹐二說不同。朱子以《史記》爲是。今按﹐古者諸侯死後方謚﹐孟子所見﹐若梁惠﹑梁襄﹑齊宣﹑滕文﹑鄒穆數君﹐此皆死於孟子之前也。竊恐韓說爲長。

《淮南王安傳》﹕「王子有孽子不害﹐最長﹐王弗愛﹐後﹑太子皆不以爲子兄數。」蓋言不害不爲王愛﹐王后蔡不以爲子數﹐太子遷不以爲兄數﹐如淳注曰「不以爲子兄秩數。」意𨿽近而欠別白耳。

《孟子》﹕「外丙二年﹐仲壬四年。」趙氏言外丙立二年﹐仲壬立四年。程氏謂古人以歲爲年﹐湯崩時﹐外丙方二歲﹐仲壬方四歲。朱子兩存其說。今按《史記》湯壽一百歲而崩﹐豈有人年九十餘而猶生子乎﹖當從趙氏爲是。又按蔡氏書傳言﹐太甲繼仲壬而爲王﹐亦主趙說而言之耳。

經傳中言﹐帝與老氏不同。今以書多士篇証之﹐尢爲明白。始言惟天不畀﹐繼言惟帝不畀﹐末又言惟天不畀﹐此三語反復一意﹐不過皆言商紂不君﹐天不佑之而致於喪亡也。可見天卽帝﹐帝卽天﹐寧有彼此之間哉﹖程子曰「以其形體而言﹐謂之天。以其主宰而言﹐謂之帝。聖人復起﹐不能易矣。」

孟子﹑徐子曰「仲尼亟稱於水。」鄒氏曰「孔子之稱水﹐其旨微矣。」饒氏以爲徵旨﹐川上之嘆是也。今按荀氏《宥坐篇》﹐子貢問君子遇大水必觀之說﹐孔子答之甚詳﹐仲尼稱水﹐其指此歟﹖

荀子言孟子惡販而出其妻。今按韓詩外傳言﹐孟子欲出妻﹐因母言而止。二說不同﹐豈荀子在前﹐或別有傳云。楊氏荀子天地比注曰「天無實形﹐地之上空虛者﹐皆天也。」此說最爲有功。朱子言天在四畔﹐地居其中﹐減得一尺地﹐遂有一尺气﹐但人自不覺耳。其言蓋本於此。

《楚辭。九歌。大司命》一篇﹐朱子極稱其善。蓋嘗因是言之﹐以爲人物之命𨿽各稟於有生之初而不可移﹐然君子行法俟命﹐正義明道﹐如易剝之六三﹐復之六四﹐而未嘗以吉凶悔吝易其所守也。屈遭讒放逐之際﹐不忍宗國淪喪﹐披歷忠悃﹐聲之歌賦﹐冀其君之感悟﹐而其君終不悟也。於是﹐捐身赴淵﹐視死如歸﹐其必有見於此﹐宜朱子之深嘆而重許之也。

或曰﹐今之術者﹐以人之時日支幹及日月五星躔度﹐推人之一生窮達壽夭﹐莫不巧發而奇中﹐何也﹖曰「此則气數之命﹐若釋氏所爲定業者。蓋以五行之沖合生克﹐四時之休囚旺相﹐而以六十干支互相搭醜﹐則人之生死休咎囿於此數而可以前知矣。」宋太史著《祿命辯》力詆其謬﹐末引子罕言命繳之而欠理气之分。唐韓昌黎三星行有曰「我生之辰﹐月入南斗﹐牛奮其角﹐箕張其口。」宋蘇子贍亦云﹐己之命有同韓公﹐故一生遭人口語無數。於是﹐始以術者之言可信﹐而宋說亦自有理不可遺也。孔子曰「不知命﹐無以爲君子。」知命者﹐利不苟趨﹐禍不苟避﹐惟義所在。

《惜誓》﹐洪氏以爲賈誼作﹐朱子亦以其辭壞異奇偉非賈誼莫能及。今考《史記》《漢書》本傳﹐惟弔屈原﹑鵬鳥兩賦而無此篇﹐且其死時年僅三十三﹐篇首乃謂「惜予老而日衰」﹐又曰「壽冉冉而日衰﹐」漢文之時而謂之亂世﹐可乎﹖誼未嘗如技伯﹑比干之所爲﹐而又曰「惜傷身之無功。」反復一篇旨意﹐而證以出處本末﹐以爲誼之作﹐未敢信其必然也。

宋玉《九辯》曰「今世豈無騏驥兮﹐誠莫之能善禦。見執轡者非其人兮﹐遂局眺而遠去。又見變古易俗兮﹐世衰。今之相者兮﹐舉肥。」韓子《雜說》曰「世有伯樂﹐然後有千里馬。千里馬常有﹐而伯樂不常有。」一篇主意﹐自此變化來。故曰師其意不師其辭﹐此題是也。山谷黃太史言「作賦須讀宋﹑賈﹑馬﹑楊之作而效其驟﹐便有古風。「愚謂屈原辭賦之祖﹐苟能究心《離騷》二十五篇﹐而有得焉﹐則宋﹑馬諸作又在我取捨矣。

神仙者流﹐此老﹑莊﹑列子之外﹐如《黃庭經》《參同契》《淮南子》《抱朴子》《悟眞篇》《物外淸音》《中和集》《列仙傳》等書﹐次第祖述其言﹐修煉之術備矣。大槪言人之有形不過精气神三者而已﹐苟能保固三者﹐可以長生。荀卿言精神相反﹐一而不二﹐惟聖人意與此合。然而世之傳其書﹐用其術者﹐悉皆不得其效而反以召禍﹐不能成丹而適足以喪軀﹐其故何哉﹖豈得其言而不得其所以言歟﹖抑亦無仙風道骨﹐弗足以承此歟﹖先儒程子有日置風於密室之諭﹐以爲學其術有可以延年致壽﹐而未能飛升變化。朱子《感興詩》則曰「飄飄學仙侶﹐遺世在雲山。盜啟元命祕﹐竊當生死關。金鼎蟠龍虎﹐三年養神丹。刀圭一入口﹐白日生羽翰。我欲往從之﹐脫屣諒非難。但恐逆天道﹐偸生遽能安。」又詩曰「迷心昧性哂竺學﹐貪生惜死悲方仙。」其說如此。然則﹐神仙之術果可學乎﹖

譚氏《化書》有曰「三王﹐有仁義者也。不知其仁義者﹐化爲秦漢之戰爭。」竊惟道徳仁義﹐一道也。其行與否﹐則在乎人焉。爾秦漢戰爭﹐由不知仁義故也。而曰仁義化爲戰爭﹐則是戰爭反緣仁義起也。豈不誤哉﹖又云「有賞罰之教﹐則邪道進﹔有親疏之分﹐則小人入。」是不然。使爲國者﹐賞所當賞﹐罰所當罰﹐則觀感懲而邪者退矣。親所當親﹐疏所當疏﹐則賢否分而小人遠矣。又何讒譖之足患哉﹖又曰「賞不可妄行﹐恩不可妄施。其當也﹐猶爲爭奪之漸。其不當也﹐卽爲亂亡之基。」此語亦未然。夫恩賞所加﹐惟患不當耳。當則厚薄髙卑各有等差﹐則功多者勸﹐而功少者勉矣。而曰「恩賞𨿽當猶爲爭奪之漸」﹐吾未聞也。又謂儒者莫知道之本﹐莫窮禮之旨。愚聞道者﹐天理之當然﹐禮者﹐道之節文也。知禮與道者﹐始名爲儒。今曰莫知莫窮﹐則又惡足謂之儒哉﹖予觀是書﹐文𨿽髙妙﹐而言則駁雜﹐其中或祖黃老﹑莊列﹐或本釋氏﹑或述晏墨﹐語皆親切。至其言儒﹐則不相似﹐由其本不知儒﹐故言愈精而意愈遠也。但其後七奪﹑絲綸﹑雀鼠等篇﹐極言民食之急﹐以規夫剝民以自奉者﹐則爲軫惻有補於世。老子曰「民之貧﹐以其上食稅之多﹐是以貧。」景升之言﹐亦有所自云。

李氏《中和集》言「人有斷蛇﹐作兩段﹐而其首尾猶動。煮蟹已熟﹐而其足猶動。或問其故﹐曰此气動﹐非性動也。」愚謂人物之生死﹐不過陰陽合散之所爲耳。气聚則生﹐气散則死﹐理之常也。蛇斷﹑蟹熟猶動者﹐餘气散未盡﹐生理未遽絕也。夫气則養性﹐性則乘气﹐气存則性存﹐性動則气動﹐未有气存而性不存﹐气動而性不動者也。

範曄《後漢書。南蠻傳》載髙辛帝以女妻盤瓠之事﹐覽者未嘗不笑其誕﹐且姜嫄﹑簡狄之生稷﹑契﹐後人猶或疑之﹐況有甚於是者乎﹖後之作史者﹐於此類﹐皆勿書可也。洛陽令董宣殺湖陽公主之蒼頭﹐光武不知罪﹐則倚勢假威者知所憚﹐而忠直者知所勸矣。範曄正宜表而出之以勸後人﹐乃例儕之酷吏傳﹐何耶﹖

陳壽《三國誌》﹐龐統爲萊陽令﹐不治﹐免官。魯肅言統非百里才﹐先主與談﹐大器之﹐以爲治中從事。蔣琬除廣都長事﹐不理﹐先主怒欲罪之﹐諸葛亮曰「蔣琬社稷之器﹐非百里才。」先主乃不加罪﹐後事後主﹐功業略與亮比。嘗謂人之才器各有所宜﹐非長於知人者﹐弗能隨其才而用之也。唐韓子言「醫師之用藥﹐匠氏之用木﹐有如相之用人。」其取譬可謂親且切矣。統與琬固一時之彥也﹐使不遇魯肅﹑諸葛薦之先主﹐則終於下位而已﹐又孰能知其才之美﹐而使之居大位以盡其才哉﹖由是﹐知世無不可用之人﹐顧用之者何如焉耳。

吳曁艷爲選曹尙書﹐好爲淸議﹐時見郎署﹐多非其人﹐欲臧否區別賢愚異等﹐彈射百寮﹐核選三署﹐率皆貶髙就下﹐其居位貪鄙﹐志節汗卑者﹐皆以爲軍吏置營府處之。後孫權聽讒罪艷及選郎徐彪﹐專用私情﹐憎愛不由公典。艷﹑彪皆自殺。夫分別賢否廉貪而黜陟之﹐選曹之職也。艷﹑彪所行如此﹐可謂不負任使矣。使其取捨進退一以至公﹐而不揚人暗昧之失以顯其謫亦何不可之有哉﹖惜其君臣之間誠意未孚﹐而驟欲行己之志﹐貪污肆行而遽欲沙汰太過﹐此取禍之道也。𨿽然﹐艷﹑彪固可罪矣﹐孫仲謀以公道黜而罷之可也﹐而乃聽受譖言迫之死地﹐則過矣。法正言許靖有虛譽而無實用。今觀靖𨿽聲聞過情﹐行事舉動未悉充當﹐未嘗如法正之殺人報怨也。正旣知浮譽且不足重﹐而所爲悖理乃如此﹐使不遇知己之主﹐亦殆矣。豈非明於責人而暗於省己者耶﹖步騭困窮時﹐同衛旌修剌奉瓜以獻。焦徵羌﹐焦待之甚薄﹐衛怒而騭略不介意﹐且曰「吾貧賤﹐主人以貧賤待之﹐固也﹐宜也。」後騭爲相﹐而衛卒以無聞。蓋士之致遠者﹐其器誠必異乎凡庸。步騭遭人鄙薄而能處之﹐寬泰如此﹐其器識過人遠矣。卒致爵位通顯宜哉﹗

《晉書。王戎傳》言「戎見晉室將亂﹐慕遽伯玉之爲人﹐與時捲舒。」愚竊或焉。夫伯玉﹐邦有道則仕﹐邦無道則可捲而懷之﹐非與時浮沈者也。若戎者﹐居平時﹐旣乏蹇諤之節﹔遇亂世﹐又無康濟之才耽祿嗜利﹐略不知愧﹐正孔子所謂鄙夫可與事君者﹐而曰慕伯玉之爲人﹐不亦繆乎﹖郭舒爭繆坦事﹐引堯舜以諫王軌﹐且曰「晏子稱君曰可﹐臣獻其否以成其可。」是以惇爲君而己爲臣也。然則﹐舒之罪豈在錢鳳﹑沈充之下乎﹖況舒先事王澄﹐澄爲惇所殺﹐舒縱不能爲澄報仇﹐潔身而去可也。今乃俯首以事之﹐亦已甚矣。史氏贊其忠亮﹐烏在其爲忠亮哉﹗

《北史。王軌傳》言﹐軌被禍﹐𨿽其自致﹐然亦爲賀若弼所陷。吾讀史而悲之﹐使軌謹足以防姦﹐謙足以下人﹐密其口語而不泄﹐竭忠少主而不倦﹐則禍曷從而至哉﹖戴溪氏稱人之保全功名﹐以其能謙謹也。然則﹐謙謹二字﹐其爲將之要也與。唐李太白《蜀道難》一篇﹐或以爲爲章仇﹑兼瓊而作﹐或以爲爲房瑄﹑杜甫而作。蕭氏盡廢舊說﹐以爲因玄宗幸蜀而作。以今考之﹐皆無證據。且其「問君西遊何當還」等句輕忽﹐而爾汝之稱﹐尢非人臣所當施於君上。蓋白之天才絕人﹐是樂府諸題各效一篇﹐以寓其傷今懷古之情﹐《蜀道難》亦其中之一耳。初非有諷﹐有爲如說者之云也。

唐杜子美之寓居同谷﹐七歌注謂其風騷之極致不在屈原下。予讀之﹐信然。然而﹐朱子不取之以續騷者﹐其病在「長安卿相多少年﹐富貴應須致身早」之言﹐有幾於不知命者歟。

柳子厚憎王孫文﹐晁氏敍之曰「《離騷》以龍蛇鸞鳳托君子﹐以惡臭物指讒佞﹐而宗元仿之。」今詳其詞意﹐蓋言君子之作忠效勞如此﹐而羣小之妨賢蠹國如彼﹐其是非善惡如猿之與獼猴﹐不難辯也。人君曷爲不斥遠小人以杜其姦﹐曷爲不親用君子以展其才﹐其言似矣。然則﹐子厚之貶謫﹐亦君子之過乎﹖蘇子贍論賈生有曰「非漢文之不能用生﹐生之不能用漢文也。」吾於柳亦云。《非國語》詞簡旨微﹐其中小有差失﹐然非深於理者不能分別也。如屈到嗜芰之說﹐蘇子瞻亦嘗辯之﹐而蘇說亦未盡也。蓋柳意主於孝親﹐而蘇則重在忠國﹐各舉一偏言也。虞盤乃曰「《國語》誠可非﹐而柳子之言亦非也。」乃著《非﹝非國語﹞》而辯斥之﹐則過矣。朱子嘗言「《非國語》辯得皆是﹐不知虞何所據而非之也﹖惜不得其書而詳考之。子厚不信羵羊之說﹐蓋以其性在怪妄也。而復自述謫龍城之說﹐何歟﹖鐃歌鼓吹曲﹐自漢魏而下﹐惟柳作爲首。浦陽吳氏作《楚漢正聲》﹐取其所作辭賦系於司馬相如﹑楊雄諸賦之後﹐而他作不預焉﹐其意從可知矣。謝臯羽﹐宋末遺老﹐而其作辭隱指遠﹐中含黍離殲露之悲﹐非俗眼所能識也。宋太史宋曲沈奧典雅﹐極力模仿﹐猶瞠乎柳之後。至於剛陳璉之作﹐造制益工﹐其去柳﹑謝益遠矣。《鈷姆潭西小丘記》一篇﹐言新理暢﹐狀物如畫﹐今因其語而釋之﹐如曰﹕枕席而臥﹐則淸冷之狀與目謀﹐視不壅也﹔瀯瀯之聲與耳謀﹐聽不雜也﹔悠然而虛者﹐與神謀﹐神虛故能通也﹔淵然而靜者與心謀﹐心靜故能應也。所謂君子必有遊息之物﹐髙明之具﹐使之淸寧平夷﹐澈慮滯志﹐無所容其入者﹐如此。

韓退之嘗欲作唐之一經﹐垂之於無窮﹐誅姦諛於旣死﹐發潛徳之幽光。及後﹐《與劉秀才書》論史事則云懼刑禍不敢爲其言﹐自相南北。或者疑之﹐蓋畏刑禍乃韓公之本心﹐其言述史以褒善貶惡﹐則一時有激而云也。柳子厚遺書諷之﹐辭𨿽婉而意則實嚴矣。

白樂天《長恨歌》備述明皇楊妃之始末﹐𨿽史傳亦無以加焉。蓋指其覆畢托爲聲詩﹐以諷時君而垂戒來世爾。《易》曰「冶容誨淫。」《左傳》叔向之母曰「夫有尢物﹐足以移人。」書有內作色荒之戒詩﹐言褒姒滅周之禍﹐唐室之不兢豈不亦由是哉﹖但其辭語迫切淺近﹐發揚太過﹐有失爲尊者諱之義也。不然﹐則國風於姜氏﹑齊侯之事﹐曷爲諱之乎﹖

《五代史》周世宗伐契丹﹐取瀛﹑莫易﹑保定三關﹐復趣進師﹐左右諫曰「陛下離京四十餘日﹐兵不血刃而取關南之地﹐此不世之功也。今虜騎皆聚幽燕之地﹐未宜深入。」世宗不悅﹐會有疾﹐乃還。歐陽言史臣譏世宗輕萬乘之尊﹐馳千里而襲人﹐殊不知世宗此舉﹐蓋假克南唐之威而乘述律之怠﹐其取勝必矣。說者又謂﹐虜眾果聚幽燕之地﹐周師深入未必能勝。今考《遼史》﹐言燕人聞周師至﹐皆遁入西山以避﹐或請出師拒戰﹐遼主不肯﹐且言所失皆漢人故地﹐不足惜。由是觀之﹐則述律之怠可知﹐使世宗乘機進兵﹐則契丹不足平﹐而十四州之地可指麾取矣。不幸天不假年﹐中道崩殂﹐建至有宋革命﹐坐受其侮而莫敢誰何也﹖他日﹐遂成靖康之禍。《易》曰「履霜﹐堅冰至。」收正陰陽消長之機﹐夷夏盛衰之會也﹐是可爲嘆息哉﹗歐陽公《秋聲賦》﹐寓意深遠。九秋之時﹐艸木零落﹐百物變衰﹐亦由當時危亂將至而气象愁慘也。元城劉公與馬永卿論國事﹐亦以春風秋霜生殺爲言﹐公之此賦﹐豈以王安石引用羣邪妄行新法而作也歟﹖蓋無平不陂﹐無往不復﹐盛衰無常﹐吉凶靡定﹐非識微之君子﹐何足以知之﹖

《通鑑綱目》書唐魏徵﹑王珪事﹐其下分注﹐載範氏之言。而《論語》注亦曰「王﹑魏先有罪而後有功﹐不可以相掩。」其辯明矣。尹氏發明﹐乃曰「王﹑魏爲東宮之臣﹐受命於髙祖也。受命於髙祖﹐則是髙祖其君也。王﹑魏之與太子﹑秦王均之人臣也。王﹑魏不死建成之難﹐君臣之分未定也。而後復事太宗﹐亦受命於髙祖也。若是﹐則二子非不能仇太宗﹐亦不當仇太宗﹐但失於不請不能輔導失職之罪耳。愚謂斯言辯則辯矣﹐無乃啟後世反復不忠之亂乎﹖夫臣之事君﹐猶婦之事夫也。王﹑魏受髙祖之命爲東宮之臣﹐亦猶父擇婦以配子也。豈有人殺其夫而爲之婦者反俯首以從之乎﹖由是觀之﹐尹說之謬不辯而明矣。《宋鑑》遼漢會師侵周﹐周遣殿前都點檢趙匡胤帥師禦之﹐胤至陳橋爲眾擁立而還。今考《遼史》﹐是年﹐首書宋太祖廢其主宗訓而自立﹐無出師會北漢伐周事。近故侍講永新劉定之﹐以爲此蓋宋太祖欲迫恭帝禪位﹐周之時相欲圖策立之功﹐故爲此聲以駭寡母孤兒﹐借兵力以成宋事耳。此說是也。先儒又謂宋太祖之取天下出於無心﹐其保天下出於有意﹐此言亦未盡也。宋之取天下﹐與梁﹑晉﹑周無異﹐但不至於已甚焉耳。所謂以逆取之﹐以順守之者﹐其歷年三百﹐宜哉﹗

蔡卞請重神宗實錄﹐從之。嘗聞史者錄實事而善惡是非具見﹐其所系亦重矣﹗孟子曰「名之曰幽厲﹐𨿽孝子慈孫百世不能攺也。」熙丰之朝﹐君則偏聽獨任﹐相則淺狹執拗﹐自是君臣上下皆無可稱之善矣。蔡卞欲諱其婦翁之惡﹐請重修神宗實錄﹐哲宗感其說而從之﹐蓋恐範祖禹﹑黃庭堅諸人私有損益於其中﹐而是非善惡不得其實﹐故也。殊不知天下有公是公非﹐有非語言文字可得而變移黑白者﹐其用心亦誤矣。其後﹐蔡絳所著《鐵圍山叢談》﹐所紀多汴京末事﹐且諄諄爲其父諱﹐豈非卞有以啟之乎﹖

宋《南渡錄》所紀徽欽二帝北狩之事﹐細徵曲折﹐靡不周備。此蓋當時山林疏棄之士傳聞編錄﹐遣辭之際﹐妄爲增損﹐暴揚太過﹐不可信以爲實也。其間如聖僧獻茶﹐天羅王不免馬足之厄之說﹐奔竄困踣﹑求衣覓食之事﹐間關道途數千里之遠﹐夷狄之人不諳文字﹐中國之臣又無在者﹐孰從而記之。劉氏《宋論》亦謂粘罕腹下有瘢﹐類太祖殂時之狀﹐故入汴之時﹐盡取太宗子孫以去﹐人謂太祖復生以報冤。吾於此皆未敢信其必然﹐但其說可爲後世之鑑誡﹐故用表而出之。

《三略》曰「務廣地者﹐荒。貪人之有者﹐亡使徽宗不助女眞夾攻滅遼﹐則我猶有一藩籬也。靖康之禍﹐𨿽曰天命素定﹐亦由人爲有以致之﹐觀程史所載燕山先見之說﹐能不爲慨嘆乎﹖

《金史。文藝傳》﹐蔡松年言利興黨﹐誣殺田瑴﹐而贊乃謂之文﹐不能掩其所短。愚謂言者行之表﹐無行之人﹐其言未能中法度而有條理也。今松年之心術行事如此﹐文辭𨿽美﹐奚足尙哉﹖又謂李純甫知道﹐今考其始末﹐無異晉之阮畢之流﹐晚年用力佛老之學﹐而著書皆祖其意﹐至以孔﹑孟﹑老莊同稱爲聖人﹐則純甫之沈溺異端深矣﹗知道者固如是乎﹖又謂李汾狂气﹐今觀汾𨿽有文學﹐可謂不知命者。古之君子居易以俟命﹐榮辱得喪皆聽於天﹐而無較計於利害之私。今汾仕而不達﹐動輒尢人﹐狂疏無忌﹐卒以不得其死﹐宜也。《隋書》劉焯﹑劉炫傳﹐贊有曰「天之於人﹐常與者聰明﹐而不與者貴仕。焯﹑炫其如命何﹖」吾於李汾亦云。

《方技傳》劉完素﹑張從正皆以醫名世。完素用藥多寒涼﹐其法專以降心火﹐益腎水爲主﹐治疾多效。從正則熟汗﹑吐﹑下三法﹐用藥如完素而少變之﹐亦多奇驗。今觀二子所著《原病式》《儒門事親》等書﹐各有的見﹐可與丹溪朱子《格致餘論》參互而用﹐信知醫矣。其術之精微變化﹐亦必自有傳授﹐後人不得其祕﹐拘泥紙上語而用之﹐鮮不誤矣。此又學醫者所宜察也。

金末有完顏陳和尙者﹐一時驍將也。當蒙古初入中原之時﹐三戰三捷﹐北兵爲之奪气。本傳止言其梗槪﹐而不紀其克敵制勝之詳﹐史修於元﹐豈有所諱耶﹖

《宋鑑》言秦檜將終﹐猶起大獄﹐惡張浚﹑李光﹑胡寅等五十三人異己﹐謀欲殺之﹐會檜死﹐乃免。論者以爲出於一時之幸﹐使檜不死﹐則諸賢危矣。是不然。夫人之生死有命在天﹐非智力術數可得而謀也。諸賢無致死之道﹐使檜不死﹐亦未必能殺也。昔公孫弘擠董仲舒相膠西﹐盧杞使顏眞卿諭李希烈﹐李逢吉遣韓愈如鎭叔﹐呂夷簡誘富弼往契丹﹐蓋皆欲致之死地﹐其後三子皆免﹐而眞卿獨死﹐由是觀之﹐人之生死豈不有命﹐而小人軒然自以爲得計﹐不已謬乎﹖或曰﹐如子言﹐則漢末諸賢死於黨錮者﹐皆果有致死之道乎﹖是又不然。古之君子殺其身﹐有益於君則爲之。若李膺﹑範滂之徒﹐則不知時勢者也。邦無道﹐危行言孫。王昏政亂﹐姦邪橫行﹐欲以口舌救之﹐無益於君﹐而甘就誅戮﹐其與宋之諸賢所遇之時有不同矣。蓋天下之事有常有變﹐機會之至有緩有急﹐君子不幸而遇禍難﹐𨿽不苟生以幸免﹐亦必先覺其未發而有道以處之﹐如邵伯溫所謂權輕重﹐死於所當死﹐可也。禍已迫﹐而如楊雄﹑楊億之所爲﹐則爲後人之所笑矣﹐又奚足道哉﹖

張衡《靈憲》曰「星也者﹐體生於地﹐精仲於天﹐列居錯峙﹐各有攸屬。」張子曰「五緯﹐五行之精气也。」朱子曰「五星皆是地﹑木火﹑金﹑水﹑土之气上結而成。」嚴思善曰「山川之精气上爲列星。」今按諸家皆以星宿爲地二五之精气上結成像於天者﹐誠爲不易之論。又按臨川吳氏言天開五千四百年﹐輕淸之气勝上﹐始有日月星辰四者成像而共爲天﹐又歷一萬八百年﹐濁气搏在中間者﹐始凝結堅石而成土﹑石﹑木﹑火四者成形而共爲地。如是﹐則地未凝結之時﹐在地者未成形﹐而在天者何以成像乎﹖列子曰「天積气耳。日月星宿亦積气中之有光耀者。」楊泉曰「星者﹐元气之英也。」斯二說﹐比之諸家辭優﹐而與吳說不相妨﹐學者詳之。

張子《正蒙》曰「凡陰气凝聚﹐陽在內者不得出﹐則奮擊而爲雷霆。」致堂胡氏又卽其說而推明之﹐皆不易之至論也。南軒張氏說﹐大略亦與此合﹐但其言人遭震死者﹐而其皆彷佛有火書篆文﹐不類世間文字﹐神物主之﹐烏能如是﹖朱子曰「雷𨿽只是气﹐但有气便有形﹐神物气聚則須有﹐才過便散。」旣有神物﹐則震死人書其背﹐夫復何怪﹖

梅聖兪贈郭功甫《采石月》一首﹐言功甫是李白後身﹐生爲郭氏子﹐以報子儀納官貫死之恩。今按前後身之說﹐始於佛老﹐漢以前未有也。歐陽公平生不喜佛老﹐詩文中未嘗不辯而斥之﹐聖兪與公交最久﹐而其言乃如此﹐何耶﹖

蘇子瞻《應制科策》有曰「武王用太公﹐其相與問答百餘萬言﹐今之六韜是也。」今按《六韜》一書﹐吾嘗以本文辭气﹑當時事實﹑及《前漢書。藝文志》《唐李衛公問對》等書考之﹐知其非周太史本文﹐蓋後人依仿而爲之也。觀其文伐篇﹐文王問文伐之道﹐太公告之以陰謀詐計﹐至百餘言而不厭﹐亦獨何心哉﹖當是時﹐文爲西伯﹐三分天下有其二﹐卒商之畔﹐國以事紂﹐守節仗義而爲商之臣子﹐仲尼稱其徳﹐蓋以此也。今乃與師尙父謀爲伐君之計﹐則是越勾踐事吳報仇之心也﹐豈文王之心乎﹖他如死將之子贅婿人虜之類﹐皆秦漢以後之事﹐其非古書無疑矣。蘇氏此說﹐𨿽主爲時君用人而言﹐非正爲此書而發﹐然亦易爲人所信﹐故深嶽之。

臨川吳氏言漢張良﹑三國諸葛亮﹑唐狄仁傑﹑宋範仲淹四公﹐出處𨿽不同﹐其爲百代殊絕之人物則一。或曰﹐範公之於孔明﹐若是班乎徳則無愧﹐才則差不及耳。曰朱子嘗稱範公傑出之才﹐《與周益公書》又言其才徳兼備﹐而謂其不及孔明﹐何也﹖曰趙元昊之才智孰與司馬懿﹖靈武五郡甲兵之彊孰與曹魏﹖孔明舉數萬之眾往而伐之﹐而懿悉力禦備之不暇﹐以區區之蜀抗衡天下十分之九﹔範公爲師﹐乃甘受元昊之侮慢﹐以中國全盛之力﹐而不能制其死命﹐復書中至以大王稱之﹐於此一事﹐而其才可見矣。朱子﹑吳氏之說﹐蓋特舉其大者耳。歐陽公亦言範公爲將﹐務持重﹐不急近功小利。爲將之道﹐固當持重﹐然雍容簡靜而坐失機會﹐亦不可也。《陰符經》二十一句﹐蔡氏無注﹐黃氏言朱子所深取者正在此內﹐今反不注﹐蓋不可曉﹐豈先得蔡氏本而後得褚氏本耶﹖別當考之。

《陰符經》注有曰「蘇﹑張﹑申﹑韓之所以殺身赤族。」今按《史記》﹐蘇秦爲齊大夫所殺﹐張儀卒於魏﹐申不害相韓而卒﹐韓非因秦飲藥死﹐四子惟蘇﹑韓不得善終﹐如此云爾者﹐蓋以四子所學之獘﹐皆足以殺身赤族也。張與申幸而免耳。

朱子《感興詩》二十首﹐𨿽云仿陳子昂感遇詩體而作﹐然其辭嚴義正﹐有補世教﹐非陳可得而彷佛也。《感春賦》有九歌遺意﹐其辭婉﹐其旨隱﹐其寄意於君可謂深切矣。屈子﹐朱子﹐其心則一也。《戊申封事》其末有曰「自頃以來﹐歲月逾邁如川之流﹐一往而不復﹐不惟臣之蒼顏白髮已迫遲暮﹐而竊仰天顏﹐亦覺非昔時矣。」經筵面陳四事札子亦有曰「臣病老之餘﹐寒齋獨宿﹐終夜不寐﹐憂慮萬端﹐而進對之時﹐率多遺忘﹐言語精神又不能以自達﹐竊恐自今已往不獲久侍淸閒之燕也。」此等語句﹐讀之使人流涕﹐惜其主不能用也。其注《離騷》「恐美人以遲暮」﹐謂屈原愛君之切﹐嘗恐不得及其盛年而事之﹐其意蓋亦如此。杜詩所謂「頗覺良工心獨苦」﹐諒哉﹗年譜言﹐先生嘗作臥龍庵﹐祀諸葛武侯。門人言其微意有在。竊以爲朱子此意﹐蓋以髙宗南渡之後﹐偏安一隅﹐委靡頹墮﹐不能振迅奮發﹐恢復疆土以雪仇恥﹐故於此而致意焉。觀於垂拱奏札二篇﹐及戊午讜議序﹐反復以天經地義﹐內修外攘不可逆爲言﹐又與出師二表答華歆等正議等篇相表裏﹐且其詩又有「永念千載人﹐丹心豈今昨」之句﹐蓋意气相合﹐無間古今者也。

韓文《董生行》﹐朱子考異曰「嗟哉﹗董生誰將與儔﹖」疑而問之之辭也。今按《小學》亦載此篇﹐其末句誤爲「誰能與儔」﹐注者不考本文﹐而曲徇之﹐固無不害﹐亦可見數百年之間而遂爲訛舛若此﹐矧夫收拾補綴於煨燼之中者乎﹖

歷代之將﹐若晉之羊佑﹐吳之陸抗﹐唐之李抱眞﹐《將鑑博議》皆深與之。今考羊﹑陸則有交歡邊境之失﹐抱眞𨿽善用兵﹐晚年惑方士服丹喪軀﹐其智無足言﹐而戴亦或不能無遺議者﹐當時取其一長而不責其備﹐亦或思慮未及而舉彼以棄比歟﹖

文文山丞相爲人賦詩曰「悠悠成敗百年中﹐矣看西山曲未終。金馬勝遊成舊雨﹐銅駝遺恨泣秋風。黑頭爾自誇江總﹐冷齒人能笑褚公。龍首黃扉眞一夢﹐夢回何面見江東。」此或人蓋指畱夢炎之流也。夫宋亡迨今三百餘年﹐夢炎之墓骨已朽﹐而公之名眞與日月同光﹐其視一時之貴富眞夢幻泡影﹐露電之不如也。

朱子曰「莊子言臣之於君﹐義也。無所逃於天地之間。他看得君臣之義似逃不得﹐須著臣服他﹐無自然相須一體之意。」至哉斯言﹗夫臣之於君﹐道合則從﹐不合則去﹐所謂義也。不得已而臣服之﹐則是畏其勢﹐而非所謂義矣。

唐薛逄詩云「病來猶作晉春秋。」郝氏注以桓彜稱褚裒之言當之。愚謂作者撰述也皮裏﹐春秋不過言其內有褒貶耳﹐何撰述之有﹖此蓋指孫盛春秋爲言耳。

《忠武錄》中所錄薛能詩云「當時諸葛成何事﹐只合終身作臥龍。」此詩含不滿諸葛之意﹐不當錄入也。

潮汐之說﹐朱子極稱余氏之說最爲切當。如其言﹐有早晚大小之異﹐則以爲系於月。蓋以水與月皆陰數而气相感﹐故也。余嘗遊婺州之屬邑曰浦江﹐其地有泉名曰月泉﹐其水晦日則涸﹐月生明則漸瀉出﹐未望則長﹐旣望則滿。由是觀之﹐小者如此﹐大者亦然矣。丰山之鐘﹐霜降則鳴﹐亦气之相感也。

周子《愛蓮說》一篇﹐僅百餘字﹐形容蓮之可愛﹐宛然如在目前。蓋不必求太極於梅枝而全體呈露矣。邵庵虞公《四愛堂記》有曰「夫愛﹐出於仁者也。仁者﹐天地生物之心。人以天地生物之心爲心﹐則玩夫生物之理而見天地之心焉﹐亦無所不愛也﹐而所愛亦豈徒然哉﹖卽一物之生﹐而知其與道爲體也﹐其樂烏可已哉﹖是故﹐思有以成其愛而私也﹐栽之﹑培之﹑照之﹑潤之﹑附益其不及﹐防閒遠去﹐其爲害者皆其事也。古之君子因物以寓其意焉﹐非溺情於形質之偏也。姑以周子愛蓮之說論之﹐竊意夫日用彜倫之間﹐飲食男女之欲﹐同行而異情者﹐非出於淤而不染乎﹖明霄洞照安行無爲﹐而不矜說以索隱行怪者﹐非所謂濯淸漣而不污者乎﹖不蔓不枝者﹐純一不雜之謂也。亭亭淨植者﹐中立不倚之謂也。此其所以爲可愛者乎﹖」今按虞公此說﹐𨿽不主於發明此篇﹐然其雍容整暇﹐言有盡而意無窮﹐亦可謂深知周子之愛而善於形容者矣。學者合而觀之﹐則辭以求意﹐而於道也其庶幾乎﹖

蘇子瞻《李氏讀書山房記》極稱公擇善讀書﹐而遺其書以淑後人。且言古之人無書可讀﹐而皆明於禮樂﹐深於道徳。秦漢而下﹐紙與字畫日趨簡便﹐而學者益以苟簡。今之士又皆束書不觀﹐遊談無根。一篇反復致意於斯。韓退之《送諸葛亮詩》有云「今子從之遊﹐學問得所欲。入海觀龍魚﹐矯翮逐鴻鵠。」蓋言覺往從李繁遊﹐讀其家藏書﹐而學必有得也。柳子厚亦言自貶官來﹐無事﹐讀百家書﹐上下馳騁﹐乃少得知文章利病。宋太史當元末﹐授徒義門﹐鄭氏取其奕世所積書﹐而閱之﹐其後《送東陽馬生敍》尙謂「少時家貧無書﹐借之而讀﹐手自抄錄﹐日夜不倦﹐精勤專一而學所以成也。」凡此數公﹐皆一代儒宗﹐其言類皆若此﹐而其徳業文章卓然名世者﹐又豈窮一經﹐用一歲月之功而能然耶﹖《易》曰「君子多識前言往行以畜其徳。」又曰「何天之衢﹐享。」是故博以求之於散漫不一之途﹐約以會之於混融不同之域﹐然後可謂之學﹐豈可以率易苟略而求之哉﹖

劉靜修夢吉之詩﹐古選不減陶柳﹐其歌行律詩直溯盛唐﹐而無一字作今人語。其爲文章﹐動循法度﹐春容有餘味﹐如《田孝子碑》《輞川圖記》等﹐作皆正大光明﹐較之文士之筆其气象不侔矣。《燕平學仙臺詩》有云「大塊如洪壚﹐金石能久堅。三山巨鰲簪﹐世人蟣虱然。天地會有盡﹐何物爲神仙。使無不足道﹐信有亦可憐。」《桃源圖詩》云「但至於今又千載﹐不聞更有漁人迷。」其言皆明白痛快。近世文臣曾棨遊長春宮舊杜詩有云「仙道諒未然﹐誰能識其故。」則騎墻之說也。《元詩體要》馬伯庸《無題詩》有云「秦氏故侯歸漢主﹐石家小婦嫁孫郎。」此語深有諷剌﹐豈以當時宋之宗族舊臣有再仕於元者而發歟﹖

葉衡題畫馬圖詩云「澗有淸泉原有艸﹐不知何苦戀金鞍。」此蓋譏士之慕戀於軒冕﹐不若隱退而自適其性也。

莫誠父《掉歌》第四首云「小魚易釣不值錢﹐大魚往往潛深淵。漁者日取小魚去﹐還使大魚長棄捐。」此蓋以漁者諭君相﹐而以魚諭人材也。言當時國家𨿽多方求賢﹐然而所獲皆一才一藝之人﹐至於卓偉非常之士﹐則多隱於深山大林之中﹐必待上之人致敬盡禮﹐然後出。𨿽欲致之﹐而終不可得。此詩與唐陳陶閒居雜興詩意相類﹐所謂六義之比也。

宋誠夫《大都雜詠詩》云「紫雲樓上如澠酒﹐孤負春風二十年。」此蓋四十時所作也﹐猶有少年之態。又云「狗者已仕明天子﹐牛相寧知別太平。近來朝報多如雨﹐不見河南召賈生。」語涉譏刺﹐大抵如蘇﹑劉之詩。

傅子全寄修史諸公詩云「仙李摧殘六十秋﹐」此言唐亡已久矣。又云「剖犯北去空亡晉。」言契丹徳光滅晉而北歸也。剖犯﹐《五代史》言徳光死﹐眾剖其腹﹐實以鹽﹐載北去﹐晉人謂之帝犯。其下三句﹐蓋宗宋太祖代周﹑髙宗南渡﹑完顏亮伐宋之事﹐而錯綜以成詩也。若夫三史並立之失﹐惟近世會稽楊維禛之論最爲確當﹐後之作者必有取焉。

松雪翁子昂《題嶽武穆墓詩》﹐古今絕唱。竊謂趙公﹐宋之宗室﹐宗國之喪﹐原於殺良將﹐講和之初﹐此等語句淒愴痛憤﹐非公所忍言也。其後賦詩﹐又有「往日興亡君莫問﹐且將忠赤報皇元」之句﹐亦不知心安否也。今觀元人題陶元亮歸去來兮圖云「文章撐住晉乾坤﹐三徑淸風宛若存。何事揮毫松雪老﹐不知芳艸怨王孫。」嗚呼﹗斯言盡之矣﹗至於尊信佛典﹐爲之書錄流傳﹐皆非儒者之事也。

天臺陳剛中之詩﹐豪邁卓異﹐每每驚人。其《題範增墓詩》云「七十衰翁兩鬢霜﹐西來一笑火咸陽。平生奇計無他事﹐只勸鴻門殺漢王。」《博浪沙》云「一擊車中膽气髙﹐祖龍社稷已驚搖。如何十二金人外﹐猶有民間鐵未消﹖」此皆有出人意外之見﹐較之杜牧《赤壁》《項羽廟》二詩﹐庶幾近之﹐而他作亦不減此云。

張文忠公三事忠告﹐誠有位者之良規。觀其在守令則有守令之式﹐居臺憲則有臺憲之箴﹐爲宰相則有宰相之謨﹐醇深明粹﹐眞有徳者之言也。蓋嘗謂讀其書﹐考其爲人﹐能竭忠徇國﹐正大光明﹐無一行不踐其言﹐希孟之學﹐豈有得於懷孟之博與﹖

趙子龍題昭君出塞圖詩云「我見此圖重太息﹐毛生本是忠君客。冶容若使畱漢宮﹐卜年未必盈四百。」又云「禍胎已入虎庭去﹐玉關寂寞無天驕。」此蓋蹈襲前人之意也。與王安石所謂「意態由來盡不成﹐當時枉殺毛延壽」之語略同﹐皆是反說。或曰﹐女之不遇﹐亦猶士之不遇也。當時﹐元帝按圖召幸﹐昭君自恃其貌之美﹐不賂畫工﹐而卒不蒙寵幸﹐遂致遠嫁匈奴。所謂修正而不蒙福者也。此固然矣。夫恩寵榮幸可誇耀於一時﹐而未必能垂於永久。趙飛燕專寵昭陽﹐楊太眞三千第一﹐迨至時勢一去﹐廢棄死亡﹐泯沒澌盡﹐卒與腐朽同化。若昭君者﹐𨿽一時不遇﹐而千載之下莫不歌詠而傷嘆之﹐其爲孰得孰喪﹐必有能辯之者。

張翥仲舉﹐別號蜆庵。遭元末喪亂﹐其詩悠深思遠﹐屬詞命意皆有懷君念國﹐閔亂思治之意。晚年寓居衡山﹐托交釋大杼﹐其所題詠尢爲慷慨悲壯﹐大杼旣匿其遺骸﹐又編刻其詩﹐浮屠氏中乃有斯人乎﹖其張公之惠勤也歟﹗

南柯陶九成所紀古今事﹐𨿽間有可取﹐然怪誕淫褻之事﹐禍福報應之說﹐雜於其中﹐則非吾儒之所宜言也。錄中言鐵崖楊廉夫﹐嘗以宴飲中見歌兒舞女纏足纖小者﹐取其鞋﹐擎杯以勸客﹐號爲金蓮杯﹐且謂其疏放可喜。予則以爲﹐此小人處富貴之態也﹐曾謂儒者而有是乎﹖且馬融絳帳之設﹐君子譏之﹔謝安東山之攜﹐賢者恥焉﹔陶谷﹑秦弱蘭之事﹐遺笑千古﹔楊公以一世文儒﹐嘗預修元史﹐不此之監而乃放曠於禮法之外﹐甘酒嗜音﹐隨俗沈浮﹐至以女履貯酒而飲﹐其有玷名教深矣。陶氏不爲掩覆﹐顧反誇道而筆之於書冊中﹐以爲後人勸侈誨淫之具﹐不亦甚哉﹖至今﹐吳中見有鞋杯售而用之者﹐其楊公之罪案也歟﹗

楊伯謙《唐詩正音》﹐始音遺響﹐諸體咸備﹐其用心亦勤矣。邵庵虞公敍猶嘆其知言之難。蓋作詩𨿽難﹐而選詩尢難﹐非有過人之鑑裁者﹐不敢當此任也。夫自三百篇﹑楚騷之後﹐歷漢﹑魏﹑晉﹐以至於唐﹐而詩體大備﹐和平淸麗﹐有風雅之遺意。又歷晚唐﹑五季﹑及宋﹐作者往往辭不勝理﹐而唐之音節於此焉變矣。元人𨿽變宋習﹐而又過於工巧﹐所謂气運使然﹐非偶爾也。其間𨿽有追尙古作﹐不隨俗而遷變者﹐又在學者善擇焉而已。

魏伯陽《參同契》有云「牝牡四卦﹐以爲橐龠。」兪氏注曰「橐卽韝﹐龠其管也。丹法位乾坤於上下﹐列坎離於東西﹐而乾坤之闔辟﹐坎離之往來﹐儼如橐龠之狀。」蓋韝囊﹐卽鐵匠鼓風之袋﹐龠卽袋口過風之管﹐括蒼劉氏所謂宵鼓之以猶鞹之韝是也。今按晏氏﹐旣以爲「韝囊又何物也」﹐不知橐與龠本一物﹐而以龠爲三孔笛﹐則是又以爲二物矣。不知其言。「繼體復生龍」﹐明指震卦﹐而以復卦言之﹐亦不識何說也。又謂朱子無師授口訣﹐不能得其術﹐今觀其感興之詩﹐與夫「以三光陸沈溫養子珠﹐陰在上陽下奔」之語﹐爲要法﹐豈眞有所不知者哉﹖晏則學儒不至﹐而流於技術﹐窺覘想象於形似彷佛之間﹐偶得一二﹐遂自以爲是﹐豈亦果有教外別傳﹐而得仙家之要訣乎﹖乃敢以是而短前世大儒﹐誠可謂不知量矣。「曲折戾九都」﹐朱﹑兪皆無注﹐陳注以爲九都之府不知何所指也﹐其仙家之隱語乎﹖

「河鼓臨星紀兮。」今按《爾雅》抑氏乞巧文﹐河鼓蓋牽牛之異名。兪注以爲其位在斗牛之間﹐不知的指何星也﹖

「腐露其形骸。」陳注言學他術者﹐往往致於死亡﹐腐臭其形骸﹐豈知金液還丹﹐並與父母肉身變化而飛騰者哉﹖蓋謂丹成之後﹐血肉之軀亦能飛升變化﹐不特蛻骸之身爲能然也。兪氏則謂跨火不焦﹐入水不濡﹐道成之後﹐法身則然﹐豈可以血肉之軀投畀水火乎﹖今按陳﹑兪皆自謂得仙﹐而其言或相同異﹐何歟﹖

「故爲亂辭。」朱﹑兪皆訓爲謬亂其辭。晏氏以爲如《楚辭》「亂曰」之亂﹐蓋述廬陵黃氏之說也。今觀此後文法如騷體﹐當以晏說是爲。其以空同道士鄒訴爲朱子寓名﹐則亦祖他說也。

浦陽吳立夫《論倭書》﹐蓋其年十八時所作也。規模仿司馬相如《諭蜀文》﹐其末所述諭其王之言﹐𨿽古之辯士莫能過也。其它《大遊》《觀日》兩賦﹐與夫《形釋》《泰誓論補》《牛尾歌辭》等篇﹐皆雄深卓絕﹐眞先秦先漢間作者。前輩柳待制﹑黃侍講﹐以文雄一世﹐皆稱賞之﹐自謂莫及﹐信哉﹗宋太史𨿽遊黃﹑柳之門﹐而有得於吳居多﹐所著《龍門凝道記》《羅山雜言》《六經論》《七儒解》《諸子等辯》﹐文過《法言》《中說》遠甚﹐宜其名滿天下﹐文傳四夷﹐爲一代之宗師也歟﹗

胡仲申《衡運》一篇﹐深有得於邵子元會運世之旨。其它文﹐如《井牧》《愼習》《尙賢》《廣謨》《原道》《樂道》《齋記》等作﹐皆醇正通達﹐有關世教﹐庶幾韓子《原道》《原性》諸篇。其序鄭氏心學圖說﹐則引「惟精惟一﹐允執厥中」爲主﹐辯釋老而參與先儒之言﹐非心悟理融﹐洞見道妙者﹐不能及此。先父蔡庵先生嘗謂﹐仲申持養純熟﹐踐履篤實﹐有伊洛諸儒气象﹐豈其有得於白雲許氏之所傳耶﹖

國初文明之盛﹐前代莫及。若宋公景濂﹑劉公伯溫﹑蘇公平仲﹑胡公仲申﹑王公子充﹑許公存仁﹑髙公季迪﹐皆元末遺才﹐其學最稱該慱﹐編摩著作直欲跨越董﹑馬﹑班﹑楊﹐左思﹑範曄而下弗論也。惜其詩詞頗染宋人气習﹐而不能純乎盛唐之音﹐論者以爲不古若也。諸公旣沒﹐作者輩出﹐求其精著述之妙﹐窮述作之工﹐無愧於西京盛唐者﹐猶未多見也。

永樂中﹐閩人林鴻﹐字子羽﹐爲膳部郎中﹐以詩名。嘗吟絕句數首﹐作《夢遊仙記》﹐言夢入武帝瑤華洞中﹐與仙女賦詩倡和﹐女云其詩每爲其父錄入《露光集》中﹐如「一鳥鐃天淨﹐萬潭花雨香」等句﹐尢見稱賞。此事之妄﹐不必深究。但其中詩﹐如「赤欄馬道掛雲煙﹐夢入瑤華小洞天。塵念一萌仙境閉﹐桃花流水自年年」等句﹐誠爲淸新婉麗﹐一時諸家有所不及。近年﹐晏鐸采國朝諸公之作﹐編爲《鳴盛詩選》﹐而以鴻作弁諸首﹐其中去取𨿽或未悉﹐當亦可謂之知詩者矣。

近世鄭露注《孫武子十三篇》﹐務推求本義﹐不雜以己意﹐故其言詳﹐其事核﹐有功於兵家。太原劉寅作《六書直解》﹐證據經史﹐辯析舛謬﹐其論歷代兵制﹐尢有的見﹐讀之使人有封狼居胥意﹐可謂深於兵法者矣。蓋河東風气剛勁﹐而鍾於人者亦皆奇偉魁傑﹐故其見於言論如此。

劉侍講《宋論》三卷﹐議論精確﹐文法嚴密﹐反復曲折﹐說盡事情﹐但其搜英宗之小失而不察其賢﹐哀光宗之卑屈而不責其懦。又謂南渡之後﹐相𨿽有鼎﹑浚﹐將𨿽有韓世忠﹑嶽飛諸人﹐止可以保固江左﹐不可以恢復中原。嗚呼﹗使髙宗苟能誓雪仇恥﹐付托嶽飛﹐專意進取而不惑於姦檜﹐則金虜不日遁矣﹐又況韓﹑劉﹑二吳皆良將乎﹖劉公言止可恃以支吾﹐而不能制吳乞買粘罕之死命﹐斯言恐未爲得也。又云子朱子非集濂洛諸儒之大成﹐蓋集同時湖﹑浙﹑江西之大成。今按邵庵虞氏﹐因論周﹑程﹑張子之學﹐繼之曰先元晦論定諸君子之言而集其成。臨川吳氏論道統﹐亦謂朱子集周﹑程之大成。由是觀之﹐則此說亦考之不審矣。其論蜀黨﹑洛黨相攻﹐以爲賢者自不相攻﹐意亦未盡。夫程氏﹑蘇氏之學術﹑言行﹐其是非得失﹐見於諸子之論辯﹐詳矣。後之君子欲求至當之歸﹐以朱說爲主﹐而考其果孰爲是﹐果孰爲非﹐孰爲得﹐孰爲失﹐可也。今乃惟知斥其不當分黨相攻以較其曲直是非﹐而不顯著抑揚取捨於其中﹐是使美玉碔玞混然無別﹐而於眞儒俗儒之學﹐又孰知其所以然﹐而決其向背也哉﹖此外褒貶予奪﹐無大遺失。

嘗見《宋史筆斷》一書﹐其論尢爲詳悉。觀者若能以史爲案﹐以此爲斷﹐並取羅氏《遵堯錄》﹑李氏《長編》等書參考而折衷之﹐則一代之治亂得失﹐亦可見其大略矣。

《長春眞人語錄》﹐或問入道之要﹐如何進修﹖答曰「當務忠孝﹐以報君親。」其末謂其弟子曰「明日是先人忌日﹐可辦供祀之具。」可見其平日孝親之實。又言「欲修仙道﹐先修人道﹐人道立﹐而仙道成。」又謂學者不欺心﹐不背理﹐閒情念﹐葆神气﹐惡衣惡食﹐聽其自然﹐庶合乎道。又曰其師弟授以日記一帙﹐令每日凡有舉念﹑動心﹑出言﹑下筆﹑應接人事﹐皆書之。其不敢書者﹐卽不敢爲。旣爲之﹐卽書之。所謂人心卽天心﹐欺心卽欺天﹐故以「天心」標其帙云。凡此數條﹐皆推老以附儒﹐𨿽先賢格言不過如此﹐但未知其果能踐其言否﹐而不自欺也。《易》曰「雷在天上﹐大壯。君子以非禮弗履。」非勇於自治者﹐其孰能之﹖昔金華許子有曰﹐省編一帙﹐凡晝之所爲﹐夜必書之﹐及疾亟方始絕筆。今劉氏道家者流﹐宜其放縱於禮法之外﹐乃能嚴於檢束如此﹐可謂暗合道妙矣。使其從事於吾儒之教﹐其所就豈可量哉﹗

胡推官《朱子大全》一序﹐余近讀之﹐覺得其中鋪敍不甚詳備﹐脈理亦不通暢﹐如曰「聖賢之生豈偶然哉﹖關教化之盛衰﹐系吾道之否泰」。竊謂气化盛則聖賢之生必得位以行道﹐气化衰則聖賢𨿽生居下位而道不得行﹐所謂關气化之盛衰者﹐然也。而又曰「系吾道之否泰」﹐其意亦謂聖賢生則道泰﹐聖賢不生則道否﹐語意重復而非文字之體矣。旣曰扶持名教﹐而又曰振立綱常﹐名教之與綱常亦有異乎﹖六經之中﹐精而性命道徳之奧﹐粗而名物度數之詳﹐大而修齊治平之具﹐細而動定衣食之則﹐自天子以至於庶人﹐崇卑﹑上下﹑內外﹑本末﹐無一事之不該﹐無一理之不具也。今而曰觀其發明之旨﹐則帝王之大經﹑大法﹐無所不具﹐則是六經所載止是人君可得而用乎﹖至於奏札之類﹐又皆子朱子平日事君治民見於行事之深切而著明者﹐勉齋黃氏所謂立朝之言論﹑叔縣之設施者﹐此也。《綱目》一書﹐續春秋之筆﹐削定千載之是非﹐乃棄不言而曰述札奏以啟人臣忠義之心﹐何其疏之甚歟﹖又曰先生旣沒﹐道不與之俱沒﹐書之幸存而名與之俱存。言天地人物之理固不隨一人而存沒也。聖賢名窮天地﹐亙古今而不磨者﹐𨿽云待書而傳﹐然其所以傳者﹐是果待於書耶﹖抑考是書﹐𨿽賴其重刊﹐覆文誤字間見層出﹐不可殫舉﹐亦由校正之人不知道者也。

