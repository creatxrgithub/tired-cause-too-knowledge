閱史郤視淸李塨

閱史郤視五卷﹐吾友蠡吾恕谷先生則古昔經世務之所爲作也。其於諸史中眾人囂囂﹑置論不休者﹐都不濫及﹐而獨措思於其要者﹑切者﹐若兵農諸大政﹐尢三致意焉。其憂深﹐其識遠﹐其旨約﹐其言文﹐有天下者舉斯編而措之﹐以比隆前古之盛﹐有餘裕矣。自來汗牛充棟﹐羣言滿家﹐無足復陳也﹐石門吳先生亟稱﹐以爲有用之學。君子之言信而有徵矣﹐愚受讀浹旬﹐洋洋乎涉之而見其廣且深﹐津津乎味之而覺其多且旨也。敬識簡端﹐以勸當世之得讀是書者。徳州愚弟孫勷敬書

余每謂天下無無用之學﹐其學而無用者﹐惟佛老二氏與帖括秀才而已。蓋空談性命﹐則必以事功爲粗迹﹔髙語文章﹐則必以綜理爲瑣務。自古及今﹐宇宙河決魚爛﹐皆坐此病。今讀恕谷先生所著閱史郤視五卷﹐實獲我心。苟欲澄敍官方﹐振興士類﹐以此書爲正鵠﹐可也。石門弟吳涵謹跋

閱史郤視卷一淸蠡縣李塨著

太公告武王曰﹕先謀後事者昌﹐先事後謀者亡。萬世成敗﹐盡此二言矣。

伊尹周公﹐徳宜有天下者也﹐而屈於太甲成王﹐故殷以天子之禮葬伊尹﹐周以天子之禮祀周公﹐非過分也﹐宜也。且周公葬成周而天變﹐葬畢而安﹐此可見天道之公﹐不可得如周公之私情也。蓋必欲以臣子自居者﹐伊尹周公之道也﹔而不敢以臣子待之者﹐殷後周王之道也。道各自盡而已矣﹝據尙書﹐風雷之變在公未歿之時﹐乃居東之日耳﹐故成王迎之。今乃以史記爲據云﹞。

魯桓公少﹐國人立隱公而奉之﹐後桓長﹐羽父請殺桓公﹐將以求太宰。公曰﹕爲其少故也﹐吾將授之矣。使營菟裘﹐吾將老焉。羽父懼﹐反贊公於桓公而弒之。吁﹐可畏哉﹐君子之心常恕常厚﹐小人之心必險必刻。故君子每陰爲小人所害而不知。彼見事之有利也﹐則欲以言啖我﹔見我之有怒於人也﹐則嫁我以起釁。君子𨿽立心有準不聽其辭﹐然未必不以彼爲愛我也﹐或以腹心告之矣。卽不然﹐而未必惡之也﹔卽惡之﹐而未必防之也。嗟乎﹐禍莫深於此矣﹗我不爲利﹐則彼言者爲利矣﹔我不害人﹐則彼之嫁我者害人矣。彼之險刻﹐肯居此貪名耶﹖不畏所害之人知而怨之耶﹖勢必反害我之事﹐而起人之釁以害我﹐故挑我以利者﹐卽加我以害者也﹔嫁我以害人者﹐卽嫁人以害我者也。君子如有權焉﹐必斬除此輩﹔無權﹐則婉詞以謝之﹐細心以防之可也。

孟嘗君待客﹐屏風後嘗有侍史﹐主記君所與客語﹐問親戚居處。客去已﹐遣使獻遺存問其親戚。眞一時之雄哉﹗曹孟徳詩云﹕山不厭髙﹐水不厭深﹐周公吐哺﹐天下歸心。三復讀之﹐有餘味矣﹗

於文定公曰﹕魏文侯與田子方飲﹐文侯曰﹕鐘聲不比乎左髙。子方曰﹕君明樂官﹐不明樂音。今君審於音﹐臣懼其聾於官也。蓋凡人有大器者﹐於小事多不精察﹔小事精察者﹐多不能臨大事。故晉文駕羊﹐曾子種米﹐孫權敖相楚三年不知軛在前衛在後。夫以數數米鹽之察﹐不可以居大位﹐而況君人者乎﹖然此爲好事瑣小者言耳。若夫用兵者必盡曉兵之事﹐而後可以用兵﹔督農者必盡曉農之事﹐而後可以督農。至他經濟亦然﹐又不可以不嫻細小爲辭﹑自居於迂疏也。

田單遇老人涉淄而寒﹐解裘而衣之﹐襄王曰﹕單之施於人﹐將以取我國乎﹖不早圖﹐恐後之變也。左右顧無人﹐堂下有貫珠者﹐王呼而問之曰﹕汝聞吾言乎﹖對曰﹕聞之。曰﹕汝以爲何如﹖對曰﹕王不如因以爲己善。單有善而王嘉之﹐單之善亦王之善也。王說。鄭小同詣司馬師﹐師有密疏未屏﹐入廁還﹐謂之曰﹕卿見吾疏乎﹖對曰﹕否。師疑而鴆之。合觀二事﹐可以知人之私語不當聽﹐人之私書不當啟矣。然使貫珠者不以聞對﹐則身必死﹔小同以見對﹐或尙可生。亦可以得待姦雄之道矣。故隰斯彌不伐樹﹐王羲之臥處大吐﹐其智矣哉。

石建奏事上前﹐卽有可言﹐屏人乃言極切﹔至廷見﹐如不能言者。上以是親而禮之﹐此亦獲君之一法也。觀

漢文召馮唐﹐讓曰﹕公眾辱我﹐獨無閒處乎﹖可以觀矣。然職司諫垣者﹐又不可以此爲例。

英布奉命歸漢﹐漢王方踞牀洗足﹐召布入見。布大悔﹐欲自殺﹐及出就捨﹐帳禦飲食從官皆如漢王居﹐布又大喜過望。蓋布雄傑暴驁﹐可以富貴邀者也﹐故簡於禮以消其暴驁之气﹐厚以恩以收其雄傑之心。若以此待淮陰﹐則大不可﹐築壇具禮﹐拜於上座﹐又是一番作用。知此可知髙祖之將將矣。可知駕禦英雄之道矣。

淮陰胯下之辱﹐固少年無識﹐亦必淮陰之驕情銳狀有以致之也。夫英忽傲大之气﹐最足以誤事﹐非閱歷不能平﹐非挫折不能降。圯下之履﹐市上之胯﹐其磨礪英雄等耳。宜淮陰之旣爲楚王而壯之哉。然淮陰葅醢﹐卒以傲致之﹐則有愧於胯下者不尙多歟﹖

班史刑法志曰﹕天下旣定﹐踵秦而置材官於郡國﹐京師有南北軍之屯。至武帝平百粵﹐內增七校﹐外有樓船﹐皆歲時講肄。漢宮儀曰﹕髙祖定天下﹐選能引關蹶張﹑材力武猛者以爲輕車騎士﹐材官樓船﹐常以秋後講肄課試﹐各有員數。平地用車騎﹐山阻用材官﹐水泉用樓船。易祓曰﹕是時兵農未分﹐南北兩軍實調諸民﹐北軍番上與南軍等﹐南軍衛士調之郡國﹐北軍兵卒調之左右京輔。林駉曰﹕漢制南軍衛宮﹐衛尉主之。北軍護京﹐中尉主之。南軍則有郎衛兵衛之別﹐如三署諸郎﹔羽林期門則皆郎衛也﹐如衛士令丞﹔諸屯衛侯則皆兵衛也。是衛也﹐非南軍守宮之衛乎﹖北軍則有調兵募兵之分﹐如三輔兵卒﹐則是調兵﹔而衛如八校胡騎﹐則是募兵而衛。是衛也﹐非北軍護京之衛乎﹖此南北軍之制也。漢調兵之制﹐民年二十三爲正﹐一歲爲衛士﹐二歲爲材官騎士﹐習射禦馳戰陣﹐年六十五衰老乃得免爲庶人﹐就田裏。更有三品﹐有卒更﹐有踐更﹐有過更。古者正卒無常人﹐皆疊爲之﹐一月一更﹐爲更卒也。如淳曰﹕卒更者﹐正身供正役也﹔踐更者﹐以錢雇直代行者也﹔過更者﹐亦以錢雇直不行者輸之縣官以給代者也。蘇軾曰﹕漢出徵皆以虎符調發郡國之兵﹐事已則復其初。其餘發兵散見於史者﹐有發關東輕銳士及郡國三百石吏能騎射者從軍﹐有發殊死罪以下從軍。後漢宿衛常選漢陽﹑隴西﹑安定﹑北地﹑上郡﹑西河凡六郡良家子弟補羽林郎﹐比三百石百一十八人﹐此漢之軍制大略可考者如此。大抵猶有周秦之遺也﹐遷﹑固不知志兵﹐遂使一代戎制無從詳考﹐可慨也哉。

漢吏皆言守某治﹐察得其績乃爲眞﹐事亦可法。

季孫意如每有所居﹐必葺其墻垣而後行。薛宣思省吏職﹐下至財用筆硯﹐皆爲設方略﹐利用而省費。郭有道逆旅居停必灑掃而行﹐嶽鵬舉宿兵造食﹐臨行令士滌濯其什器。故王五公嘗教我小事克勤﹐謂小事皆有次第節奏﹐然後大事可爲也。

漢髙擊韓信還﹐令士卒從軍死者爲槥歸其縣﹐縣給衣衾棺葬具﹐祠以少牢﹐長吏視葬﹐重之厚之如此。士眞樂爲死矣。

漢髙大啟九國﹐自雁門以東盡遼陽﹐爲燕﹑代﹔常山以南﹐太行左轉﹐度河﹑濟﹐漸於海﹐爲齊﹑趙﹔谷﹑泗以往﹐奄有龜﹑蒙﹐爲梁﹑楚﹔東帶江﹑湖﹐薄會稽﹐爲荊﹑吳﹔北界淮瀕﹐略廬﹑衡﹐爲淮南﹔波漢之陽﹐亙九嶷﹐爲長沙。諸侯北境周匝三垂﹐外接外國﹐天子自有三河﹑東郡﹑潁川﹑南陽﹐自江陵以西至巴蜀﹐北自雲中至隴西﹐與京師﹑內史﹐凡十五郡﹐而公主列侯頗食邑其中。然當時不聞供億之缺﹐至於文帝﹐粟紅貫朽﹐後世版圖一歸天子﹐賦租及於錙銖﹐而每憂不足。可以觀矣﹐可以思矣﹝所以然者﹐備多而費廣也﹞。

周之支費浮於漢﹐以什一三十一見之﹐此中有大得失大機括在焉﹝亦由七國以來殺人多而戶口少﹞。

漢宣帝追尊悼考爲皇考﹐立寢廟﹐宋儒非之﹐非也﹐張永嘉繼統不繼嗣之說﹐乃千載不易之定論。禮﹕爲人後者爲其父母云者﹐猶以父母稱之﹐爲本生父母﹐不問親疏﹐皆齊衰不杖期。則𨿽繼嗣如漢哀帝﹑宋英宗﹐亦當異於諸王﹐致其特尊之典﹐但不可追稱皇耳。至光武崛起中興﹐而不追尊南頓﹐更失之矣。張文升曰﹕興獻入廟稱宗﹐而竟居武宗之上﹐則不可也。

鼉錯說文帝令民入粟於邊﹐受爵免罪﹐邊食可以支五歲﹐可令入粟郡縣足支一歲以上﹐可時赦﹐勿收農民租﹐如此則貴粟務農﹐天下安寧。上從其言﹐公私皆足。此𨿽非聖王之政﹐若但加以虛爵﹑免其輕罪﹐亦後世蓄積之善術也。而今納粟入監以折色﹐則非昔人本意矣﹝近則更成獘藪矣。然使用以救荒﹐猶爲有實濟﹞。

伍被知淮南謀叛之無幸﹐乃不引退﹐卒與其禍﹐是智而不勇者也。

賈長沙勸文帝眾建諸侯而少其力﹐文帝謙讓未遑。復上疏言諸國皆已彊大﹐皇太子所恃者﹐梁王無後﹐惟淮陽﹑代二國耳﹝文帝三子﹞。代北邊匈奴﹐與彊敵爲鄰﹐能自完則足矣﹔而淮陽之大﹐比諸侯僅如黑子之著面﹐適足以餌大國耳。臣之愚計﹐願舉淮南地以益淮陽﹐而爲梁王立後﹐割淮陽北邊二三列城與東郡以益梁﹐不可者﹐可徙代王而都睢陽。梁起於新郪以北﹐著之河﹐淮陽包陳以南﹐揵之江﹐則大諸侯之有異心者﹐破膽而不敢謀﹐梁足以扞齊趙﹐淮陽足以禁吳楚﹐此二世之利也﹝言文帝及太子嗣位﹞。文帝乃徙淮陽王武爲梁王﹐北泰山西至髙陽﹐得大縣四十餘城﹐卒以禦七國之變。使當時不從誼言﹐不立梁王﹐吳楚直趨洛陽﹐鉦鼓震於長安﹐𨿽有亞夫﹐勝敗正未可知耳。嗚呼﹐行誼之次策猶足以定大難若此﹐則誼不惟漢之巨儒﹐亦漢之元勛也﹐乃不得與絳灌比功﹐惜哉﹗

平七國之功﹐長沙第一﹐條侯次之。

長沙眼界識見﹐髙出漢人以上。

鄭當時﹐字莊﹐陳人也。其先鄭君﹐嘗事項籍﹐籍死而屬漢﹐髙祖令諸故項籍臣名籍﹐鄭君獨不奉詔。詔盡拜名籍者爲大夫﹐而逐鄭君。鄭君死﹐孝文時﹐當時以任俠自喜﹐脫張羽於阨﹐聲聞梁楚間。孝景時﹐爲太子舍人﹐每五日洗沐﹐常置驛馬長安諸郊﹔請謝賓客﹐夜以繼日﹐至明旦。常恐不徧﹐戒門下﹕客至﹐亡貴賤﹐亡畱門下者﹐執賓主之禮。以其貴下人﹐性廉﹐又不治產﹐仰奉賜以給諸公﹐然其饋遺人不過算器食﹐每朝﹐候上間說﹐未嘗不言天下長者。其推轂士及官屬丞史﹐誠有味其言之也。常引以爲賢於己﹐未嘗名吏與官屬﹐言若恐傷之。聞人之善言﹐進之上惟恐後。山東諸公以此翕然稱鄭莊﹐使視河決﹐自請治行五日。上曰﹕吾聞鄭莊行千里不賫糧﹐治行者何也﹖賢哉﹐不亦宜乎﹗而鄭君不名故君﹐尢可嘉焉。

李廣素恨霸陵尉辱﹐拜右北平太守﹐請與俱﹐至而斬之﹐上書自陳謝罪。上報曰﹕振旅撫師﹐以徵不服﹐怒形則千里悚﹐威震則萬物伏﹐夫報忿以除害﹐損殘去殺﹐朕之所圖於將軍也。若乃免冠徒跣﹐稽顙請罪﹐豈朕之指哉﹖武帝禦將﹐蕩佚不規常法﹐皆此類。所以北掃南平﹐東漸西被也。後人尾尾文法﹐何當焉。

孔光諫輒削艸槁﹐有所薦﹐惟恐其人之聞知﹐沐日歸休﹐兄弟妻子燕語﹐終不及朝省政事。或問光溫室省中樹皆何木也﹐光嘿不應﹐更答以他語。不泄如是﹐可以法矣。

漢官廩祿皆月給之﹐半錢半谷﹐制誠善也。

宋梟患涼州寇暴﹐欲多寫孝經﹐令家家習之﹐庶或使人知義。蓋勛諫以爲不急靜難之術﹐徒取笑朝廷﹐果如其言。宋明之儒﹐見多與宋梟類。陸秀夫於倥傯敗亡之秋﹐猶日進大學衍義﹐與陳敗而講老子﹐梁亡而談苦空﹐不同一可笑也哉﹗

韓信謂漢王曰﹕今東鄕爭權天下者﹐非項王耶﹖爲人喑啞叱吒﹐千人皆廢﹐然不能任屬賢將﹐此特匹夫之勇耳﹔項王見人恭謹慈愛﹐憫人疾病﹐然有功當封爵者﹐印刓敝忍不能予。此婦人之仁耳﹔項王雄伯天下﹐不居關中而都彭城﹐所過無不殘滅﹐天下多怨﹐百姓不親附﹐特劫於威彊耳。名𨿽爲霸﹐實失天下心。今大王誠能反其道﹐任天下武勇﹐何所不誅﹖以天下城邑封功臣﹐何所不服﹖以義兵從思東歸之士﹐何所不取﹖馬援對隗囂曰﹕前到朝廷﹐上引見數十﹐每接燕語﹐自夕至旦。才明勇略﹐非人敵也。且開心見誠﹐無所隱伏﹐闊達多大節﹐略與髙帝同。經學博覽﹐政事文辯﹐前世無比。囂曰﹕卿謂何如髙帝﹖援曰﹕不如也﹐髙帝無可無不可﹐今上好吏事。動如節度﹐又不喜飲酒。囂意不懌﹐曰﹕如卿言﹐反復勝耶﹖荀彧﹑郭嘉謂曹操曰﹕紹有十敗﹐公有十勝﹐𨿽彊﹐無能爲也。紹繁禮多儀﹐公體任自然﹐此道勝也﹔紹以逆動﹐公奉順以率天下﹐此義勝也﹔桓﹑靈以來政失於寬﹐紹以寬濟寬﹐故不懾。公糾之以猛﹐而上下知制﹐此治勝也﹔紹外寬內忌﹐用人而疑之﹐所任惟親戚子弟。公外易簡而內機明﹐用人無疑﹐惟才所宜﹐不問遠近﹐此度勝也﹔紹多謀少決﹐失在後事。公得策輒行﹐應變無窮﹐此謀勝也﹔紹髙議揖遜﹐以收名譽﹐士之好言飾外者多歸之。公以至心待人﹐不爲虛美﹐士之忠直遠見而有實者皆願爲用﹐此徳勝也﹔紹見人饑寒﹐卹念之形於顏色﹐其所不見﹐慮或不及。公於目前小事時有所忽﹐至於大事﹐與四海接。恩之所加﹐皆過其望。𨿽所不見﹐慮無不周。此仁勝也﹔紹大臣爭權﹐讒言惑亂。公禦下以道﹐浸潤不行﹐此明勝也﹔紹是非不可知﹐公所是進之以禮﹐所不是正之以法﹐此文勝也﹔紹好爲虛勢﹐不知兵要。公以少克眾﹐用兵如神﹐此武勝也。合而觀之﹐帝王英雄成敗得失之機﹐了然目中矣﹗

光武旣息兵革﹐天下少事﹐文書調役務從簡寡。至乃十有一﹐民其得息肩矣。

昆陽之戰﹐勢如壓卵﹐光武謀共拒禦﹐諸將各欲分散。光武乃笑而起﹐尢來賊攻光武﹐追急﹐短兵接﹐光武自投髙岸﹐遇突騎王丰下馬授光武﹐光武撫其肩而上﹐顧笑謂耿弇曰﹕幾爲虜嗤。當此天動地岋之時﹐而談笑應之﹐眞人傑也﹗諸將策立更始﹐劉伯升恐赤眉復有所立﹐王莽未滅﹐宗室相攻﹐議且稱王以號令諸將。若赤眉所立者賢﹐相率而從之﹔如無所立﹐破莽降赤眉﹐稱帝未晚。此千古圖中興者之所當知也﹝明末諸藩惟不此之知也﹐故粵與閩﹑浙自鬥於穴中﹐而王師得以乘其敝﹞﹗

劉秀擊銅馬﹐吳漢將突騎來會﹐悉上兵簿於莫府﹐請所付與。不敢自私若是﹐則韓﹑彭之禍奚至焉。

朱鮪降光武﹐封爲扶溝侯。夫舉大事者不忌小怨﹐光武所言﹐自是大略耳。然司徒之仇﹐當不反兵而鬭者﹐小云乎哉﹗孫策別袁術行﹐收兵告諭諸縣﹕樂從軍者一身行﹐復除門戶﹔不樂者不彊。大略哉﹗

蕭望之案劾殺韓延壽﹐馬融代疏殺李固﹐千載有餘恨矣。二子烏可稱哉﹝望之眞庸人鄙夫耳﹐本無可稱﹔若扶風者﹐又進退失據者也﹞﹗

孔融才疏意廣﹐髙談可玩﹐而誦考實難可悉行﹐但能張磔网羅。而自理甚疏﹐造次能得人心﹐久久亦不願附也。況所任又多剽輕小才耶﹖

李翼爲兗州刺史﹐司馬師遣使收之﹐翼妻荀氏曰﹕可及詔書未至赴吳﹐何爲坐取死亡﹖左右可同赴水火者爲誰﹖翼思未答﹐妻曰﹕君在大州﹐不知可與同死生者﹐𨿽去亦不免。乃止死。智哉荀氏也﹗人生在世﹐而無同生死之人﹐以之處患難顚沛之秋﹐其寄存幸耳。

曹公徵劉曄﹑蔣濟等五人﹐皆揚州名士﹐每至亭傳﹐輒謀進見效論之具。曄獨臥不言﹐人怪之﹐曄曰﹕對明主非精神不接﹐精神可學而得乎﹖此言有至理微機﹐非上智不知也。及進見﹐曹公問揚州先賢﹑賊之形勢﹐四人爭對。待次而言﹐再見如此﹐公每和悅﹐曄終不一言。四人笑之。後一見﹐公止無所復問﹐曄乃設遠言以動公﹐公適知便止。若是者三。其旨趣以爲遠言宜徵精神﹐獨見以盡其機﹐不宜於揋坐說也。公探見其心﹐坐罷﹐尋以四人爲令﹐而授曄以腹心之任。每有疑事﹐輒以函問﹐一夜數十至。觀古人心腹之得君乃如此﹐彼媟媟婞然者何以爲哉﹝曄所謂遠言﹐蓋舜禹之事耳。故以腹心任之也﹞﹖

陳壽志不惟略﹐亦不知經濟﹐不能使一代興亂之機昭然紙上。大抵當時曹魏之政﹐傷於苛虐﹐魏略載郡被書錄寡婦﹐或有已相配嫁﹐皆錄奪﹐啼泣道路。又記他書載將民妻女與士其好者入宮﹐故張悌言其刑煩役重﹐諸葛孔明言陷赤子於豺狼﹐陳羣言天下人民不過文景時一大郡﹐則享國之不永﹐宜哉。且待宗於太薄﹐亦大失策也。

魏取天下之策﹐得十之三四﹐而守則全無焉﹐晉取諸人之懷耳。取守兩無可紀矣﹐然晉祚尙延於魏﹐則以其積澤於民較魏猶浮也。

吳蜀之和也﹐登壇歃血﹐聲曹氏篡竊之罪告神﹐示民中分天下﹐使士民各知所歸。此亦千古偏安者之一大興會也。

魯子敬好奇節﹐計天下將亂﹐學擊劍騎射﹐聚少年獵﹐陰相部勒﹐講武習兵。父老咸曰﹕魯氏世衰﹐生此狂兒。後中州擾亂﹐乃命其屬曰﹕淮泗間非遺種之地﹐惟江東可以避害。使細弱在前﹐彊壯在後﹐男女三百餘人﹐州騎追之﹐不敢偪而還。周瑜將數百人﹐故過候﹐並求資糧﹐遂指三千斛一囷米與之。一見孫權﹐卽建鼎足江東﹑兼並荊楚﹑分據帝王之策﹐何其明也﹗及後破曹瞞﹑和關羽﹑借元徳地﹐識見髙出公瑾輩矣。且營壘整肅﹐令行禁止﹐路不拾遺﹐蓋才徳俱勝之豪傑也。

張溫淸濁太明﹐善惡太分﹐孔明以爲敗廢之由。然後知華而不實者﹐怨之府也。

世說云﹕王丞相拜揚州﹐賓客數百人﹐並加沾接﹐人人有說色。惟有臨海一客姓任﹐及數外國人爲未洽。公因便還過到任邊云﹕君出﹐臨海便無復人。任大喜說。因過外國人前﹐彈指云﹕蘭闍蘭闍。外國人皆笑。四坐並歡。又晉陽秋曰﹕導接誘應會﹐少有牾者﹐𨿽疏交常賓﹐一見多輸寫款誠﹐自謂爲導所遇﹐同之舊暱﹐眞幹濟之宏才也。我之剛愎粗疏﹐其必以此爲師而後可﹝或者不免巧言令色之譏耶﹖以丞相下士則可矣﹐非我輩所當學也﹞。

觀六朝加九錫及禪授之文﹐語藻規模如出一手﹐惜哉。

袁淑嘗詣彭城王義康﹐義康問其年﹐答曰﹕鄧仲華拜衮之歲。又曰﹕陸機入洛之年。義康並不知。李延壽志之﹐譏其淺陋。義康固非全材﹐此非其短也。帝王卿相之學﹐自有要領﹐不在廣覽博記間也。霍光﹑張安世不失爲楨幹﹐沈約﹑沈佺期不失爲邪佞。南北史才不逮古人﹐而學識亦愈下矣。

桂陽王休範自尋陽晝夜取道大雷﹐戍主杜道欣馳下告變﹐道欣至一宿﹐休範已至新林步。上攻新亭壘﹐分遣杜墨蠡﹑丁文豪等直向朱雀門﹐戰勝入之。可謂迅雷疾電﹐知所向矣﹐乃以輕信僞降見殺﹐非戰之罪也﹐蕭道成之勝幸耳。

胡藩謂劉裕曰﹕豁達大度﹐功髙天下﹐連百萬之眾﹐允天人之望﹐毅固以此服公﹔至於涉獵記傳﹐一詠一談﹐自許以雄豪﹐加以誇伐﹐搢紳白面之士﹐輻湊而歸﹐此毅不肯爲公下也。嗚呼﹐毅之所長﹐乃幺麼腐儒自求滅亡之具耳﹐乃不以服人乎﹖後車其鑑之。

劉道和內總朝政﹐外供軍旅﹐決斷如流﹐事無壅滯。賓客輻湊﹐求訴百端﹐內外諮稟﹐盈階滿室。目覽詞訟﹐手答箋書﹐耳行聽受﹐口並酬應﹐不相參涉﹐皆悉贍舉。又言談賞笑﹐彌日亙時﹐未嘗倦苦。裁有閒暇﹐手自寫書﹐尋覽篇章﹐相定墳籍。性奢豪﹐食必方丈﹐旦輒爲十人饌﹐未嘗獨餐。眞近古之人豪哉﹗王昆繩聞予言﹐曰﹕穆之固奇才﹐然非經理天下之大道也。君相要務﹐在知人善任使而已。事事自爲﹐亦何爲者﹖且因此而有矜才競勝之心﹐則愈僨厥事矣。此論固可補予言之未備也。

謝靈運狂妄人耳﹐何足以言學﹖且已仕宋矣﹐而曰龔勝﹑李業﹐然乎哉﹖然乎哉﹖

南史宋齊以後﹐文人武士浪得虛名者﹐皆所謂小有才而未聞大道之人也。其覆敗者十之八九﹐非不幸也。

覽王謝諸子弟傳﹐不終篇﹐卽知其必敗。旣而果然。乃知放誕風流之習﹐可以敗國﹑可以殺身也。而當時皆欽以爲才望﹐國家安得不亂哉﹖嗚呼﹐何﹑鄧之禍﹐至五代而極﹐不惟無三代之英﹐並漢室人物﹐望之如在云端矣。蓋讀史必先得一代大勢﹐方可論古。五代之速亡﹐非僅五代之罪也﹐自魏晉以來習尙气勢驅迸而前﹐如頹波之東下﹐潰散顚倒所必至也。極則必反﹐至唐而變矣。

佛教𨿽自漢明入中華﹐然當時士大夫崇奉之者﹐百無一二。至晉﹐惟北朝時信崇之﹐南朝亦尙未聞。迄宋﹑齊後而漸盛矣。蓋邪教必盛於亂世也。

柳元景令軍中曰﹕鼓繁气易衰﹐叫數力易竭﹐但各銜枚疾戰﹐一聽吾營鼓音。此亦戰之一道也。

梁武臨雍州﹐命按行城西空地。將起數千間屋﹐多伐材竹﹐沈於檀溪﹐積茅蓋若山阜﹐皆未之用。僧珍獨悟其旨﹐私具櫓數百張。及兵起﹐悉取檀溪材竹﹐裝爲船艦﹐葺之以茅﹐並立辦。眾軍將發﹐諸將須櫓甚多﹐僧珍乃出所具﹐每船付二張。亦智矣。

南史所載隱逸傳﹐如劉慧斐﹑顧歡輩﹐惑溺佛老﹐比比而是。乃俱以隱逸稱之﹐學衰道廢﹐於斯極矣。

陳後主之敗﹐江總﹑孔範諸狎客致之也。詩文之無用﹐而且以亡人國也﹐甚矣。

漢史外國傳無信佛者﹐至南北史而外國始多佞佛者矣。乃知治亂之相尋﹐邪正之相勝﹐中外一耳。

史有紀傳而無表志﹐則當時之天文地理﹑兵刑禮樂﹐缺焉泯焉。何以考其治亂乎﹖不可以言史矣。

髙賀六渾軍士有盜殺驢者﹐應死弗殺﹐將至並州決之。明日戰﹐奔西軍告賀六渾所在﹐西師盡銳來攻﹐眾潰幾不免。此以知軍法言賞不過時﹑罰不踰刻﹐萬世宜遵也。

髙洋猖徉淫賊﹐近古未之有也﹐眞非人類矣。至後主髙緯﹐馬及鷹犬乃有儀同郡君之號﹐鬭雞亦號開府﹐一時紆靑拖紫者與狗馬仝班﹐亦汗顏哉。

梁中宗蕭詧不入於南史﹐以繼梁朝之統﹐乃入於北史﹐以備周附庸之數﹐何哉。

李延壽筆削史文﹐多有點金成鐵處﹐爲馮夢禎所標甚多﹐至尢難通句。屢曰﹕某人性好釋學。夫佞佛乃由性生也哉﹖異矣。

李崇爲兗州刺史﹐村置一樓﹐樓置一鼓。盜發之處﹐雙槌亂擊﹐四面諸村聞鼓﹐皆守要路﹐俄頃之間聲布百里﹐其中險要悉有伏人。盜竊始發﹐便爾禽送。此合鄕兵以弭盜之策也。然其妙在四面諸村各伏要路﹐今乃合團聚守﹐與賊死角﹐非策矣。

髙洋苻生等傳﹐人不可以不觀。觀之﹐則遭亂世而貪位慕祿之心息矣。

爾朱榮令侯深討韓樓﹐配眾甚少。或以爲言﹐榮曰﹕深臨機設變﹐是其所長。若總大眾﹐未必能用。止給騎七百。深遂廣張軍聲﹐率數百騎深入樓境﹐去薊百餘里。遇賊帥陳周馬步萬餘﹐大破之﹐虜其卒五千餘人。尋還其馬仗﹐縱令入城。左右諫﹐深曰﹕我兵少不可力戰﹐須爲計以離隙之。深度其已至﹐遂帥騎夜進﹐昧旦叩其城門。韓樓果疑降卒爲內應﹐遂遁走﹐追禽之。榮又言﹕爾朱兆𨿽勇﹐所將不過三千﹐多則亂。此知人才有長短用者﹐不可一絲紊也。

誦讀詩文﹐非聖賢之學也﹐而人君效之﹐更速其敗。梁主繹將降魏﹐焚古今圖書十四萬卷﹐以寶劍擊柱﹐折之﹐嘆曰﹕文武之道﹐今夜盡矣。或問何意﹐曰﹕讀書萬卷﹐猶有今日﹐故焚之。嗟乎﹐讀書萬卷﹐正當有今日耳﹗且繹並不知文武之道爲何如者﹐而猥云盡﹐何也﹖周官周禮﹑禮樂兵農﹐可以易亂爲治﹑易危爲安﹐昭昭可行也。有教之日讀書﹐而不知爲政者乎﹖有教之敵兵臨城﹐猶口占爲詩﹑君臣倡和者乎﹖徒以書爲文武之道﹐此文武之道所以亡也。

隋煬幸楡林﹐內史令元壽曰﹕漢武出塞﹐旌旗千里。今禦營之外﹐請分爲二十四軍﹐日別遣一軍發﹐相去三十里﹐旗幟相望﹐鐘鼓相聞﹐首尾連注﹐千里不絕。此亦出師之盛者也。周法尙曰﹕不然﹐兵互千里﹐動間山川﹐卒有不虞﹐四分五裂﹔腹心有事﹐首尾未知。道阻且長﹐難以相救。𨿽是故事﹐此乃取敗之道也。宜結爲方陣﹐四面外拒﹐六宮及百姓家口並住其間。若有變起﹐當頭分抗﹐內引奇兵﹐外出奮擊。車爲壁壘﹐重設句陳﹐此外與據城理亦何異。若戰而捷﹐抽騎追奔﹔或戰不利﹐屯營自固﹐乃牢固萬全之策也。隋煬曰﹕善誠善也哉。

閱史郤視卷二蠡縣李塨著

唐髙祖以有道伐無道﹐湯武之會也﹐乃聽裴寂﹑殷開山邪說﹐準伊尹放太甲﹑霍光廢昌邑故事﹐尊煬帝爲太上皇﹐立代王爲帝﹐自蹈纂逆之罪。不學無術莫甚於此。

國家有事求助於外兵﹐是飲鴆毒以療惡瘡也。唐之中葉﹐借兵回紇﹑土番可鑑已。髙祖命劉文靖請兵突厥﹐私謂曰﹕彼騎入中國﹐生民之大蠹也﹐吾所以欲得之者﹐恐劉武周引之共爲邊患﹐聊借之爲聲勢耳。數百人之外﹐無所用之。蓋策在鼓行而西﹐使晉陽無內顧之憂而已。又突厥送馬千匹互市﹐髙祖擇善者﹐止市其半。將士請以私錢市其餘馬﹐髙祖曰﹕彼饒馬而多利﹐其來將不止﹐恐汝不能市。此等識見﹐眞英主也。

唐太宗曰﹕俗云生日可嘉樂﹐於吾之情翻成感思。君臨天下而追求侍養﹐永不可得。泣下數行。羣臣皆掩泣。其言甚是。至於明皇之千秋節﹐肅宗之地平天成節﹐加以侈大之名﹐非禮也。且唐至五代﹐皆命緇黃講經設齋﹐甚者令羣臣赴僧寺齋會﹐其祟邪害治﹐不已甚乎。王欽若冊府元龜誕聖一則﹐不記太宗之語而記此等事﹐小人之無識如此﹝生日節於義理毫無所據﹐時俗相沿不可禁﹐賢者有所不免矣﹞。

天下有一法卽有一獘﹐惟在權其獘之輕重何如耳。周行封建﹐其亡也以封建﹔漢重郡縣﹐其亡也以郡縣﹔唐有藩鎭﹐其亡也以藩鎭﹔秦﹑宋﹑明去封建﹑輕郡縣﹑無藩鎭﹐其亡也遂以匹夫矣。周弱於封建﹐而實延數百年之命於封建﹔漢亡於郡縣﹐而亦延數十年之命於郡縣﹔唐亡於藩鎭﹐而亦延數十年之命於藩鎭。固不若秦宋明之一敗塗地﹑蹶然而盡也。孔子曰﹕先有司一邑且然﹐況天下乎。天下之權必欲總攪於一人﹐究之一人亦不能總攬﹐徒使天下之事善不卽賞﹑惡不卽誅﹐兵以需而敗﹐機以緩而失﹐政以掣肘而無成。平時則簿書雜沓﹐資猾吏上下之手﹔亂時則文移延遲﹐啟姦雄跳梁之謀而已矣。此郡縣之權太輕﹐陳龍川所以竊嘆也。宋與金之將亡也﹐乃議封建藩鎭。余謂今日者﹐封建卽難驟復﹐而郡縣之權必宜如漢故事﹐使之得專生殺人﹐使之得操兵柄﹐使之有事直達天子﹐祇數年遣官一巡視﹐而不復設監司以彈壓之﹐然後郡縣之勢彊。郡縣之勢彊﹐則朝廷彊矣。

朝廷者天下之首也﹐天下者朝廷之腹背四肢也。世有腹背四肢疲病而元首康安者乎﹖秦始皇以私智取天下﹐恐天下之叛也﹐遂削兵壞城﹐誅豪俊﹑坑儒生﹐爲弱天下之謀﹐而不知其亡也忽焉。何者﹖腹背四肢病﹐而元首亦隨之以亡也。嗚呼﹐愚矣。道徳齊禮則民不忍爲逆﹐樂樂利利則民不肯爲逆﹔講武練兵﹐卽猝有逆者﹐而眾可以拒禦﹑可以削平﹐亦何必鰓鰓焉弱之哉﹖沿而後世﹐唐宋明以文藝取士﹐士坐老於章句間﹐文且爲虛﹐武益不問﹐而士弱矣﹔承平之後不行古田獵之法﹐以時練兵﹐而兵弱矣﹔兵民分而民不知兵﹐而民弱矣﹔宋忌將得士心﹐明中葉以下文尊武卑﹐而將弱矣﹔郡縣之權太輕﹐有事不得專決﹐而官弱矣。士弱兵弱民弱將弱官弱﹐而天下俱弱矣。朝廷安得而不削亡也哉﹗嗚呼﹐君民一體也﹐有子曰﹕百姓足君孰與不足﹐百姓不足君孰與足。予曰﹕百姓彊君孰與不彊﹐百姓不彊君孰與彊﹖

李衛公言史官鮮克知兵﹐故兵制不傳。余覽漢史以至南北朝﹐良然。至唐書﹐乃專志兵﹐則歐陽諸公之識可謂卓越前人矣。王昆繩曰﹕唐書亦第載其制耳﹐兵法之不知﹐自若也。

武瞾增父在母服﹐韋庶人增出母服﹐盧履冰﹑褚無量力諫其非﹐有大識也夫。

封建郡縣﹐柳陸諸人議各不同﹐唐史論云﹕救土崩之難莫如建諸侯﹐削尾大之勢莫如置守宰。平論亦至論也。

讀魏文貞諫章﹐及病革與太宗涕泣相對之語﹐不禁爲之泣然淚下﹐不自止云。李納遣使至汴﹐劉元佐盛飾女子進之﹐厚饋遺﹐皆得其陰謀。此所謂干戈起於袵席也。

唐自南詔入寇蜀﹐敗杜元穎﹐而郭釗代之﹐病不能事民﹐失職無聊。李徳裕至則完殘奮怯﹐皆有條次。成都旣南失姚協﹐西亡維松﹐由淸溪下沫水﹐而左盡爲蠻有。始韋臯招來南詔﹐復巂州﹐傾內資結蠻好﹐示以戰陣文法。徳裕以臯啟戎資盜﹐養成癰疽﹐第未決耳﹐至元穎時遇隙而發﹐故長驅深入﹐蹂剔千里﹐蕩無孑遺。今瘢痍尙新﹐非痛革獘不能刷一方恥。乃建籌邊樓﹐按南道山川險要與巒相入者圖之﹐右西道與吐蕃接者圖之﹐右其部落眾寡饋運遠邇曲折咸具﹐乃召習邊事者﹐與之指畫商訂。凡虜之情僞盡知之﹐又料擇伏瘴舊獠﹐與州兵之任戰者﹐廢遣獰耄什三四﹐士無敢怨。又請甲人於安定﹑弓人河中﹑弩人浙中。由是器械犀銳﹐率戶二百取一人使習戰﹐貸勿事﹐緩則農急則戰﹐謂之雄邊子弟。其精兵曰南燕保義﹑保惠﹑兩河慕義﹐左右連弩﹐騎士曰飛星﹑鷙擊﹑奇鋒﹑流電﹑霆聲﹑突騎﹐總十一軍。築仗義城以制大度溪關之阻﹐作禦侮城以控榮經掎角勢﹐作柔遠城以扼西山吐蕃﹐復卭崍關﹐徙巂州治臺登﹐以奪蠻險。舊制歲抄運內粟贍黎巂州﹐起嘉眉道陽山江而達大度﹐乃分餉諸戌。常以盛夏至﹐地苦瘴毒﹐輦夫多死﹐徳裕命轉卭雅粟﹐以十月爲漕﹐始先夏而至﹐以佐陽山之運﹐遠民乃安。於是二蠻寖懼﹐南詔請還所俘掠四千人﹐西番維州將悉怛謀以城降。維距成都四百里﹐因山爲固﹐東北由索叢領而下﹐二百里地無險﹐走長川不三千里直吐蕃之牙異﹐時戍之以制虜入者也。徳裕旣得之﹐卽發兵以守﹐且陳出師之利﹐牛僧孺居中沮其功﹐命返悉怛謀於虜﹐以信所盟。徳裕終身以爲恨。夫唐相自李絳裴度而後﹐可人意者惟李文饒一人而已﹐乃以黨邪制之﹐惜哉﹗

儉之自下則涓滴﹐儉之自上則邱山。開元天寶中﹐宮嬪至四萬﹐宦官黃衣以上三千員﹐衣朱紫千餘人﹐其侈靡可想見矣。

劉士安曰﹕善救病者不使至危憊﹐善救災者勿使至賑給。名言也。

唐太宗勤勞庶政﹐其司門式曰﹕無門籍者有急奏﹐令監司與仗家引對﹐不得關礙﹔置立仗馬二﹐須乘者聽。受言之防壅蔽如此﹐貞觀之治所以盛也。

平蔡之役﹐非李光顏苦戰疾鬭﹐重致洄曲之兵﹐則李元直不能成夜半之績。非李元直示弱招降﹐能速雪夜之入﹐則李光顏亦未必卽奏蕩平之功。二公者各擅其長﹐以交相成者也。

馬燧字洵美﹐與諸兄學﹐輟策嘆曰﹕方天下有事﹐丈夫當以功濟四海﹐詬老一儒哉。更學兵書戰策﹐後卒如其志。功成與李晟皆在朝﹐每晏樂﹐恩賜使者相銜於道。兩家日出無鼓鐘聲﹐則金吾以聞。少選使者至﹐必曰﹕今日何不舉樂﹖二公有濟四海之功﹐其享受也固宜。

崔郾治虢以寬﹐經月不笞一人。及蒞鄂﹐則嚴法峻誅一不貸。或問故﹐曰﹕陜土瘠而民勞﹐吾撫之不暇﹐猶恐其優。鄂土沃﹐民剽﹐雜以惡俗﹐非用威莫能治。知變如此﹐可與言政矣。

王君廓入朝﹐李道元寓書房元齡。君廓素與道元隙﹐發其書﹐不識艸字﹐疑謀己﹐遂反。道元坐是流巂州。夫以一書而成大禍如此﹐則凡事體重大與嫌疑當避者﹐皆不可輕用艸書﹐亦涉世者所當知也。

舜造漆器﹐禹雕其俎﹐諫者十餘。不止古人之防奢戒侈乃如是哉。

傅奕一生斥佛﹐集魏晉以來與佛議駁者爲髙識篇﹐請除佛法。臨終猶戒子習六經﹐拒妖胡。又嘗上疏欲變虐隋制度﹐興作禮樂。又請簡省簿書。則其抱負經濟﹐不止天文占驗而已也。然以髙祖之賢﹐不能新典章﹔以太宗之賢﹐且以崇佛法﹐而傅公遂不能究其用矣。病未嘗問醫﹐忽酣臥蹶然悟曰﹕吾死矣乎。卽自志曰﹕傳奕靑山白雲人也﹐以醉死。則其言固有所憾也夫﹗

蘇定方謂裴行儉曰﹕吾用兵世無可教者﹐今子也賢﹐乃盡畀以術。後行儉在西陲屢立奇功﹐儀鳳二年﹐十姓可汗阿史那都支及李遮匐誘蕃落以動安西﹐與吐番連和﹐朝廷欲討之﹐行儉議曰﹕吐番叛渙方熾﹐敬元失律﹐審禮喪元﹐安可更爲西方生事。今波斯王死﹐其子泥涅師質京師﹐有如遣使立之﹐卽路出二蕃﹐若權以制事﹐可不勞而定也。帝因詔行儉冊送波斯王﹐且爲安西大食使﹐徑莫賀延磧﹐風礫晝昏﹐導者迷﹐將士饑乏﹐行儉止營致祭﹐令曰﹕水泉非遠﹐眾少安。俄而云徹風恬﹐行數百步﹐水艸丰美﹐後來者莫識其處﹐人以方漢貳師將軍。至西州﹐諸蕃郊迎﹐行儉召豪傑千餘人自隨﹐揚言大熱未可以進﹐宜駐軍須秋。都支覘知之﹐不設備。行儉徐召四鎭酋長﹐僞約畋﹐謂曰﹕吾念此樂未始忘﹐孰能從吾獵者﹖於是子弟願從者萬人。乃陰勒部伍﹐數日倍道而進﹐去都支帳十餘里﹐先遣其所親問安否﹐外若閒暇﹐非討襲者。又使人趨召都支﹐都支本與遮匐計及秋拒使者﹐已而聞軍至﹐倉卒不知所出﹐率子弟五百餘人詣營謁﹐遂禽之。是日傳契箭召諸部屯長悉來請命﹐並執送碎葉城。簡精騎約賫襲遮匐﹐獲遮匐使者﹐釋之俾前往諭其主﹐並言都支已禽狀﹐遮匐乃降﹐悉俘至京師﹐刻石碎葉城以紀功。是行也﹐提孤軍深入萬里﹐兵不血刃而叛黨禽夷﹐與班超陳湯先後並烈﹐有非宋明所可及者。然後知作天下事﹐必有竅﹐得其竅則功易成。行儉能平都支﹐其才也﹔而立波斯王﹐其竅也。後之志於功名者﹐亦尋其竅而已。

裴行儉以爲士先器識後文藝﹐譏王勃等浮躁衒露﹐非享爵祿之器。千古名言也。

齊澣諫寵王毛仲﹐且言君不密失臣﹐臣不密失身。及出餞麻察﹐因道諫語。察素姦佻﹐遽言狀。明皇怒召澣入﹐曰﹕卿尙疑朕不密﹐而反告察謂何﹖貶髙州良徳丞。澣之淺暗固不足道﹐然亦可見居官涉世如履風波﹑如對敵國。出語交人﹐不可不愼之又愼也。孔光不答溫室樹﹐善矣。然士必伏處沈深有素﹐而後當路有成。不則平居道聽塗說﹑輕浮淺露﹐當大任﹐未有不敗者。

姚元之初見明皇﹐先設事以堅其意﹐陽不解﹐帝怪之。因跪奏十事。範希文初見仁宗﹐問以治道﹐恍恐不知所所對﹐退而上四事。二人髙下可以見矣。

李徳昭返唐之功﹐狄梁公之流亞也。至於吉頊﹐人固可訾﹐而以計說張易之兄弟﹐使返中宗。更爲得竅矣。

魏元忠從盩厔江融學兵﹐盡其術。後上封事﹐謂今言武者先騎射﹐不稽之權略。言文者首篇章﹐不取之經綸。夫由基射能穿札﹐不止鄢陵之奔﹔陸機識能辧亡﹐無救河橋之敗。其言剴切﹐可爲萬世取人者龜鑑﹐而後人覆轍相尋﹐謂之何哉﹗吳競撰國史爲則天本紀﹐沈旣濟奏議﹐以爲則天當稱後﹐不宜曰上。中宗宜稱帝﹐不宜曰廬陵王。且則天僭革唐步﹐今以周廁唐列爲帝紀﹐是謂亂名﹔中宗嗣位在太后前﹐而敍年制紀乃居其下﹐方之躋僖﹐是謂不智。宜省天后紀合中宗紀﹐每歲首必書孝和在所以統之﹐曰皇帝在房陵﹑太后行某事。紀稱中宗而事述太后。至太后名氏才藝﹑崩葬日月﹐則入皇后傳﹐乃爲得宜。予謂武氏不可入帝紀﹐亦不可入皇后傳﹐別立篡逆傳可也。

張九齡與嚴挺之﹑蕭誠善﹐挺之惡誠佞﹐勸絕之。九齡忽獨念曰﹕嚴太若勁﹐然蕭軟美可喜。李泌在旁率爾曰﹕公起布衣﹐直道至宰相﹐而喜軟美者乎﹖九齡驚﹐攺容謝之﹐呼爲小友。夫以子壽之賢而好侫﹐吾輩可不悚然哉。然佞固不可好﹐而直拒之﹑疏待之﹐必至於有禍。丁謂爲寇準拂須﹐準笑曰﹕參政國之大臣﹐乃爲官長拂須耶﹖謂大慚恨﹐遂成讎隙。故君子於佞人﹐苟有權則屏諸四夷﹐不則遠之﹐而勿顯拒可也。

韓思彥舉下筆成章志烈秋霜科﹐韓琬舉文藝優長賢良方正科﹐王縉舉艸澤文詞淸麗科。則唐取士之途亦尙多端矣。

王晙上言處降人河曲後﹐必內外表裏爲患﹐請至農隙令朔方軍大陳兵﹐召酋豪告以禍福﹐啖以金繒﹐且言南方魚米之饒﹐並遷置淮右河南寬鄕﹐給之程糧。𨿽一時之勞﹐然不二十年漸服諸華﹐料以充兵則皆勁卒。其議甚是。友人張文升亦謂當遷降於南方柔脃之地﹑窵遠之鄕﹐然必使之漸染華風﹐久而自忘﹐乃爲長策。若如今之犭回犭回﹐尙異其服習其教﹐獷悍難制﹐則又禍端也。

蘇定方父邕﹐當隋季﹐率裏中數千人爲本部討賊﹐定方驍悍有气決﹐年十五從父戰﹐數先登陷陣。邕卒﹐代領其眾﹐破劇賊張金稱等﹐追北數十里。自是賊不捨境﹐鄕黨賴之。貞觀中乃仕唐爲匡道府折衝﹐卒成大將。此遭時團練鄕村者之榜樣也。

唐俗稱舉人爲覓舉﹐覓者自求也﹐賤之也。謂時之緝綴小文名曰策﹐學者無實用也。今又謂之﹐何哉﹖

宋璟挺挺二張間﹐固自跨厲百代。然天下事成於剛直廉峭之人少﹐成於宏襟偉抱之士多。張易之嘗從容問自安之計於狄文惠﹐答曰﹕惟勸迎廬陵王可以免禍。使非平日天覆地載﹐賢姦仝在駕禦間﹐何能使之聽哉。後每以天性感動後﹐後悟﹐使人迎廬陵王於房州﹐王至後匿王帳中﹐召見文惠語廬陵事﹐文惠敷陳切至﹐涕下不能止﹐後乃使王出﹐曰﹕還爾太子。斯言也﹐一若還太子專爲文惠者﹐一若太子爲文惠之太子而還之者。至誠感人﹐乃能至是﹐千載下讀之猶泫然交頤也。蓋誠至﹐則𨿽行術亦誠也﹐故誠以術﹐而入術以誠而神。徒誠而愚﹐不可濟也﹔徒術而譎﹐不可爲也。事父母幾諫﹐幾卽術也﹔諫君有五﹐惟諷諫爲上。諷卽術也。孟子曰仁術﹐其此之謂歟。

陸象先政尙仁恕﹐不事鞭撲。曰﹕天下本無事﹐庸人擾之爲煩耳。第澄其源﹐何憂不治。千古名言也。

柳渾早孤﹐方十餘歲﹐有巫告曰﹕兒相夭且賤﹐爲浮屠道可緩死。諸父欲從其言﹐渾曰﹕去聖教爲異術﹐不若速死。偉哉斯言﹗卒爲唐名相﹐有以也夫。

魯炅守南陽一年﹐斗米五十千﹐一鼠四百﹐賊不得剽亂江湖。張巡守睢陽﹐至殺愛妾以食﹐賊不得剽亂江淮。皆扼衝要以成保障﹐唐中興之巨功也。

安祿山初反﹐髙邈謀聲進生口﹐直取洛陽﹐無殺太原尹楊光翽﹐天下當未有知者。何千年亦勸令髙秀巖以兵三萬出振武﹐下朔方﹐誘諸蕃取鹽夏鄜坊使李歸仁。張通儒以兵二萬道雲中﹐取太原。團弩士萬五千入蒲關﹐以動關中﹐勸祿山自將兵五萬﹐梁河陽﹐取洛陽﹐使蔡希徳﹑賈循以兵二萬絕海﹐收淄靑以搖江淮﹐則天下無復事矣。祿山不能用。及祿山據洛陽﹐李泌告肅宗﹐謂賊之驍將不過史思明﹑安守忠﹑田幹眞﹑張忠志﹑阿史那承慶數人而已﹐今若令李光弼自太原出井陘﹑郭子儀自馮翊入河東﹐則思明﹑忠志不敢離範陽常山﹐守忠﹑幹眞不敢離長安﹐是以兩軍縶其四將也﹔從祿山者獨承慶耳﹐願敕子儀勿取華陰﹐畱其兩京之路﹐陛下以所徵邊兵軍於扶風﹐與子儀﹑光弼互出攻之﹐彼救首則擊其尾﹐救尾則擊其首﹐至則避其鋒﹐去則乘其獘﹐使賊往來數千里﹐疲於奔走。來春命建寧由塞北出﹐與光弼南北掎角以取範陽﹐覆其巢穴﹐然後大軍四合而攻之﹐必成禽矣。此一策者﹐料天下事如在掌中﹐而唐亦不能用。天下事其敗於庸人﹐蓋不少也。

錢牧齋向言曰﹕唐之方鎭始於肅宗﹐夾河五十餘州﹐更立疊奪﹐或服或叛﹐遂與唐相終始。當安史之後﹐河北已非唐有﹐名爲方鎭﹐實則羈縻。元稹所謂五紀四宗﹐容受隱忍﹐豈得已哉。李綱於靖康建議﹐以爲唐之藩衛拱衛京師﹐𨿽屢有變﹐卒賴其力。今莫若以太原﹑眞定﹑中山﹑河間建爲藩鎭﹐擇帥付之﹐許以世襲﹐收租賦以養將士﹐習戰陣以資聲援﹐金人何敢深入。又滄州與營平相直﹐隔黃河下流及小海﹐其勢易以侵犯﹐宜分濱棣徳博﹐建橫海軍一道如諸鎭之例﹐則帝都有藩籬之固矣。宰執不可﹐建橫海一軍﹐以安撫使總之﹐而藩鎭之議寢。金自貞佑遷汴﹐河北土人往往團結爲兵﹐或爲羣盜﹐苗道潤詣南京求官封﹐宰相難其事﹐王擴曰﹕道潤得眾有功﹐因而封之﹐使自爲守﹐策之上也。今不許﹐彼負其眾﹐何所不可爲。於是除道潤同知順天府軍節度使事遷中都路經略使﹐前後撫定五十餘城。道潤死﹐靖安民代領其眾﹐是後乃封建矣。興定三年﹐太原不守﹐河北州縣不能自立﹐議者以爲宋人以虛名致李全﹐遂有山東實地。苟能統眾守土﹐𨿽三公亦何惜焉。於是乃封滄海河間恆山髙陽易水晉陽平陽上黨東莒爲九公﹐集創殘餓羸之餘以遏方張之敵。上黨提孤軍辟府馬武﹝山名﹞﹐以七州北捍者十二年。恆山中叛復歸﹐終始十八年。元不能以一口吞河北。僅金存而後亡者﹐封建之力也。房管建分鎭討賊之議﹐詔下﹐祿山撫膺曰﹕吾不得天下矣。謀國者制置天下﹐猶奕棋然。從房管之議﹐可以救全局﹔從王擴之議﹐可以收殘局。如其不然﹐未有不推枰斂手﹑坐視其全輸者也。周之伐紂而歸也﹐放牛歸馬﹐釁甲包戈﹐乃示天下以休息耳。其實田賦出兵搜苗狝狩之法﹐森然舉行﹐何嘗去兵﹐何嘗一日而忘兵耶﹖唐之蕭俛段文昌者﹐以兩河略定謀銷兵﹐奏議密詔天下有兵之處﹐每百人一年﹐限八人逃死。異哉﹐穆宗之時﹐豈銷兵之時哉﹖而逼人以逃限人以死﹐自古亦未有如是之銷兵者也。腐儒愚謬之極﹐乃至此耶﹗宜天下之叛亂四起﹐而不可制也。

五代之梁晉﹐罪狀比肩。而石敬塘得罪天下尢甚。契丹冊爲皇帝文曰﹕咨爾子晉王﹐子視爾猶子﹐爾視予猶父。眞畱千古之笑罵也。

閱史郤視卷三蠡縣李塨著

宋藝祖恢闊大略﹐已與漢髙帝唐太宗有間﹐至太宗﹐則又下矣。宜其終身不能混一宇內﹐而成一代闒茸之天下也。太祖紀詔郡國令佐察民有孝弟力田奇材異行或文武可用者﹐遣詣闕下。又詔民五千戶舉孝弟彰聞徳行純茂者一人﹐奇材異行不拘此限﹐閭裏郡國遞審聯署以聞﹐仍爲治裝詣闕﹐不專以進士取人也。至太宗紀﹐則無聞焉。規模之大小﹐此亦一班也。

史官曰﹐宋自太宗幽州之敗﹐惡言兵矣。蓋統君臣朝野言之也。至眞宗與契丹和﹐遂欣然大赦天下。宋之不競也宜哉﹗

理宗教度宗甚嚴﹐而無救於亂亡者﹐則以講性命﹑事誦讀。所教者﹐已失帝王之正學矣﹝此恐未可厚非﹐當云徒事誦讀耳﹞。

趙保吉之死也﹐國危子弱﹐眾心未定。曹瑋請假精兵出其不意禽送闕下﹐復河南爲郡縣﹐此眞可乘之機也。朝議欲擬恩致徳明﹐抑而不許。元昊未叛前﹐其部落山遇者歸延州告其謀﹐時天章閣待制郭勸守延州﹐乃械錮還賊﹐示朝廷不疑之意﹐賊戮其族無遺類。由是西人怨懼﹐向化之心遂絕。宋人迂腐懦弱遂至於此﹐可嘆也哉﹗

三代最重田獵﹐所以習武備也。太宗不好獵﹐詔除有司行禮外﹐罷近甸遊畋﹐五坊所畜鷹犬並放之﹐臘日但命諸王略畋近郊﹐而太祖五坊之職廢﹐宋之孱弱有自來矣。

差役卽周之閭胥族師﹐漢之三老亭長也。東坡比唐之庸﹐誤矣。差役變爲雇役﹐雇役變爲義役﹐蓋由有司貪虐﹐迫之奔役包糧﹐勢不得不然也。使知周漢之法﹐皆用士人賢才﹐隆以官秩﹐何至若此哉﹖然如今之所謂士人﹐惟解讀書﹐不通世事﹐使之爲之﹐亦未了了。是必選舉學校﹐皆復古制而後可也﹝以讀書應事爲兩件﹐則不知所讀何書﹐亦風雲月露之陋而已矣﹞。

東漢時選舉辟召﹐皆可以入仕。以鄕舉裏選循序而進者﹐選舉也﹔以髙材重名躐等而升者﹐辟召也。而辟召人尢榮之﹐如蔡邕辟司徒橋元府﹐周舉辟司徒李合府﹐黃瓊五府俱辟﹐陳紀四府並命﹐孫寶爲京兆尹﹐故吏侯文以剛直不苟合﹐常稱疾不仕﹐寶以恩禮請文爲布衣交﹐文求受署爲掾﹐進見如賓禮。任延爲會稽都尉﹐吳有龍丘萇者﹐隱居太末﹐王莽時四輔三公連辟不受﹐延遣功曹奉書記﹐吏使相望於道﹐積一歲﹐萇乃乘輦詣府﹐遂署議曹祭酒。此法百世行之可也。乃至於隋﹐則海內一命之官﹐並出於朝廷。州郡不復辟署。唐仕者多由科目﹐而辟署亦時有之﹐其法不一。有旣爲王官而被辟者﹐若張建封之辟許孟容﹐李徳裕之辟鄭畋是也﹔有登第未釋褐入任而被辟者﹐若董晉之於韓退之是也﹔有彊起隱逸之士者﹐若烏重允之於石洪﹑溫造﹐張搏之於陸龜蒙是也﹔有特招智略之士者﹐若裴度之於柏耆﹐杜慆之於辛讜是也。劉貢父言唐時諸侯自辟幕府之士﹐惟其才能﹐不問所從來。朝廷常收其俊偉以補王宮之缺。取人之道猶廣。宋𨿽有辟法﹐然白衣不可辟﹐有出身而未歷任者不可辟。其可辟者﹐復拘以資格﹐限以舉主﹐長材屈於短馭﹐比比而是。迄明季﹐則絕無此矣﹐非科目無以得官﹐非銓曹無以授職﹐內外官難以獨理﹐皆延請幕賓﹐然非宿登任版﹐則𨿽極知其才能﹐亦不能振拔以收其用。法网愈密﹐文墨愈嚴﹐而奇才異能愈漏网而去矣。

滕達道微時爲範文正公館客﹐常私就俠邪飲。範病之﹐一夕候其出﹐徑坐達道書室﹐明燭讀書以俟其至。達道大醉竟入﹐長揖﹐問範公讀何書。曰﹕漢書。復問漢髙帝何如人﹐範逡巡走入。然則文正固宋室書生之雄也﹐下此者不解矣。

宋仁宗詔﹕良民子弟或爲人誘隸軍籍﹑自今兩月內父母訴官者﹐還之。此何說也夫﹗古之爲兵者皆於齊民中選其材力出眾者﹐使爲君父捍患禦災﹐所以異而用之﹐非所以困而苦之也。漢選六郡良家子及郡國三百石吏爲兵﹐猶有古意﹐故漢兵最彊。今宋乃詔良民子弟不願爲軍者退還﹐是以兵爲辱也﹐示人以兵之苦也﹐是爲兵者必皆不良之民而後可也。誰復有樂荷干戈而爲君父敵愾者乎﹗至明發罪人充軍﹐是等徵戍於流放﹐宜人之惡而避之矣。古有出罪人爲兵者﹐蓋用其愧恥之心而開以洗滌之路﹐使之踴躍殺敵耳﹐豈因其有罪而置之死地也哉﹗南朝之兵孱﹐皆士大夫創立法度者學術不明之過也。

工虞水火﹐堯舜相傳之治道也﹐神宗命司馬光都大提舉修二股河工役﹐呂公著言遣光相視董役﹐非所以褒崇近職﹑待遇儒臣。然則禹之四乘自輕耶﹖舜之使禹賤之耶﹖而胡爲乎諄諄於治水之功徳必以天下讓之耶﹖自此言出﹐士之徒虛言而無實學者﹐不惟不愧﹐且以自髙矣﹗

咸平四年楊億上疏曰﹕國家憂銓擬不允﹐置審官之司﹔慮議讞或濫﹐設審刑之署﹔恐命令或失﹐建封駁之局。臣以爲在於紀綱植立﹐不在於琴瑟更張。若辧論官材歸於相府﹐卽審官之司可廢矣﹔詳評刑辟屬於司寇﹐卽審刑之署可去矣﹔出納詔命關於給事中﹐卽封駁之局可罷矣。又言﹕唐之盛時﹐官奉甚厚。昔漢宣帝下詔云﹐吏能勤事而奉祿薄﹐欲其無侵漁百姓﹐難矣。遂加吏奉。今結髮登朝﹐陳力就列﹐其奉也不能致九人之飽﹐不及周之上農﹔未嘗有百石之入﹐不及周之小吏。若乃左右僕射﹐百僚之師長﹐位莫崇焉﹐月奉所及﹐不及軍中千夫之帥﹐豈稽古之意哉﹖夫事不責所任而重置官﹐是東坡所謂廐長增立而馬益臒者也﹔官不厚其祿而望以廉﹐是夏竦所謂衣食困於家﹑𨿽嚴父慈母不能制其子者也。億之所陳﹐固後世兩不可解之政也。

宋太祖卽位﹐申明周顯徳三年之令﹐課民種樹﹐定民籍爲五等﹐第一等種雜樹百﹐每等減二十﹐梨棗半之。男女十歲以下種韮一畦﹐闊一步﹐長十步。乏井者鄰伍爲鑿之。令佐春秋巡視﹐書其數﹐秩滿第其課爲殿最。又詔所在長吏﹐諭民能廣植桑棗﹑墾辟荒田者止輸舊租。縣令佐能招徠﹐使戶增田辟者議賞。若風土不宜種藝者﹐不須責課﹐丰歲則諭民謹蓋藏﹑第費用以備不虞。民伐桑棗爲薪者罪之﹐剝桑三工以上﹝宋制四十二尺爲一工﹞﹐爲首者死﹐從者流三千里。不滿三工者減死配役﹐從者徒。明太祖勸民稼穡樹植之政﹐亦甚詳悉。則知帝王開國﹐無不由於農事也﹐豈獨成周而已哉。

宋至治平年間﹐天下墾田無慮三千餘萬項﹐而賦租所不入者十居其七。固見宋政之寬大﹐而亦可知繼亂之治﹐墾荒爲第一要政也。

東南水利﹐自錢鏐而後﹐南宋浚治甚悉﹐宜其以半壁而禦北方一二百年無脫巾之患也。然揚州古稱下﹐下地之肥瘠﹐豈不以其人哉。

知袁州何蒙請以金折本州島二稅﹐眞宗曰﹕若是﹐將盡廢耕農矣。不許。紹熙元年臣僚言﹕古者賦租出於民之所有﹐不彊其所無。今之爲絹者﹐一倍折而爲錢﹐再倍折而爲銀。銀愈貴﹐錢愈艱﹐得谷愈不可售。使民賤糶而貴折﹐則大熟之後反爲民害。願詔州郡凡多取而多折者﹐重置於罰。今世之一條鞭﹐曷不思及此哉﹖徽宗愛書畫修道觀采花石﹐天下繹騷﹐然佛道寺觀﹑骨董圖畫糜財至巨﹐爲今時牢不可破之獘。不知何時乃一洗而去之也﹗

宰相見天子議大政事﹐必命坐面議之﹐從容賜茶而退。唐及五代皆行此制。範質等憚宋祖英睿﹐每事輒具剳子進呈﹐曰如此庶盡稟承之力﹑免妄庸之失。坐論禮遂廢。庸愞之人﹐眞不可以爲宰相也﹗

宋初西北相抗﹐太祖注意於謀帥﹐命李漢超屯關南﹐馬仁瑀守瀛州﹐韓令坤鎭常州﹐賀惟忠守易州﹐何繼勛領棣州﹐以拒北敵。又以郭進控西山﹐武守琪戌晉州﹐李謙溥守隰州﹐李繼勛鎭昭義﹐以禦太原。趙贊屯延州﹐姚內斌守慶州﹐董遵誨屯環州﹐王彥升守原州﹐馮繼業鎭靈武﹐以備西夏。其族在京師者﹐撫之其厚。郡中筅榷之利﹐悉以與之﹐恣其貿易﹐免其所過徵稅﹐許其召募亡命以爲爪牙。軍事皆得便宜﹐來朝必召對﹐命坐﹐厚爲燕賫。由是邊臣能養死士爲間諜﹐洞知敵情﹐多致克捷。蓋宋帝之雄才大略者﹐惟藝祖。藝祖亡﹐而天下不能混一矣。

許驤父唐﹐值後唐季﹐知契丹將擾邊﹐白其父信曰﹕今國政廢弛﹐狄人乘釁而動﹐朔易之民不卽去者必爲所虜。信以厚資不樂他徙﹐唐遂潛賫百金而南。未幾石晉果以燕薊賂契丹﹐唐歸路遂絕。有識之士遇亂世而不能自遂﹐父子阻越﹐誠可嘆也。然保其宗嗣﹐累世貴顯﹐不斃虎穴﹐是則孝之大者矣。

孔道輔論王徳用得士心不宜久典機密﹐狄靑亦以得士心爲呂景初歐陽修等所論。嗟乎﹐選將者將選不得士心之人而用之耶﹖宋人如三尺童子﹐見一魁岸巨人﹐則愯愳號呼﹐不待其怒搏也。削也固宜。

小之敵大也以奇﹐非奇則情見勢屈立致潰敗。大之平小也以正﹐非正則疏虞偶失﹐坐損國威。李藥師破突厥﹐馬隆討樹機能﹐皆以正兵﹐是千古最知兵者。宋之徵元昊﹐正當用此策﹐方軌徐進﹐來則抵戰﹐去勿急迫﹐不求奇﹑不爭利﹐直逼其穴。彼彈丸之地﹑蟻子之眾﹐烏能當之哉﹖乃一時盈廷聚訟﹐言攻言守﹐毫無一是。

歐陽修贊王彥章尙悔西事不用奇用速。文人之不知兵乃爾。惟楊偕論八陣圖﹐進神楯劈陣刀。其法外環以車﹐內比以楯﹐王吉用之敗元昊於兔毛川﹐頗得制之之道矣。王昆繩曰﹕奇正因敵變化﹐不可方物﹐烏能先定哉﹖予曰﹕然。有方者所用無方﹐無方者乃所以成有方也。

太祖太宗旣平天下﹐乃令江淮諸郡毀城隍﹑收甲兵﹑徹武備者二十餘年。書生領州﹐大郡給二十人﹐小郡減五人以充常從﹐號曰長吏﹐實同旅人﹔名爲郡城﹐蕩若平地。所以盜賊敵國﹐一發則跳梁莫禦﹐良由貽謀之未善也。

顏習齋先生曰﹕宋主以將得眾心而竊天下﹐故銷將權去藩鎭﹐一聞士心服將則懼而銷其位﹐而不知將縮兵弱﹐遂至於積衰而喪亡也。悲夫﹗

元昊反﹐張元爲涇原路兵馬鈐轄知渭州﹐累遷右騏驥使忠州剌史﹐徙酈延路知墉州﹐上疏曰﹕舊制諸路總管鈐轄都監﹐各不過三兩員﹐余官𨿽髙﹐止不過一路總管鈐轄﹐不預本路事。今每路多至十四五﹐最少亦不減十員﹐皆兼本路分事﹐不相統制。凡有論議﹐互報不仝。按唐總管統軍都統處置制置使﹐各有副貳。國朝亦有經略排陣使。請約故事別置使名﹐每路軍馬事止以三兩員領之。又涇原一路自總管鈐轄都監巡檢及砦所城部六十餘所﹐兵多者數千人﹐少者才千人。兵勢旣分﹐不足以當大敵。若敵以萬人爲二十隊﹐多張聲勢以綴我軍﹐後以三五萬人大入奔突﹐則何以支﹖又比來主將與軍伍移易不定﹐人馬彊弱配屬未均。今涇原正兵五萬﹐弓箭手二萬﹐鄜延正兵不減六七萬﹐若能預爲團結﹐明定節制﹐疊爲應援﹐以逸待勞﹐則烏合饑餒之眾﹐豈能窺我淺深乎﹖請下韓琦範仲淹分按逐路﹐以馬步軍八千已上至萬人擇才位兼髙者爲總領﹐其下分爲三將﹐一爲前鋒一爲策前鋒一爲後陣﹐每將以使臣中佐三兩人分屯要害之地﹐敵小入則一將出﹐大入則大將出。昨延州之敗﹐蓋由諸將自守﹐不相應援。宜令邊臣定法﹐敵寇某所則某將爲先鋒﹑某將出某所爲奇兵﹑某將出某所爲聲援﹑某城砦相近出敢戰死士﹑某所設覆﹐都同巡檢則各扼要害。又令鄰路取某路出應﹐仍潛用旗幟爲號。昨劉平救廷州﹐前鋒陷賊者已二千騎﹐平猶不知﹔趙瑜步馬軍間道先進﹐而趙振與王逵趨塞門至髙頭﹐平路白馬報敵張靑蓋駐山東﹐振麾兵掩襲﹐乃瑜也。臣在山外策應﹐未嘗用本指揮旗號﹐自以五行支幹別爲引旗。若甲子日本軍相遇﹐則先見者張靑旗﹐後見者以緋旗應之﹐此是幹相生﹐其幹相克及支相生克亦如之。蓋兵馬出入﹐晝則百步之外不能相知﹐若不預爲之號﹐必誤軍事。國家承平日久﹐失於訓練﹐今每指揮藝精者不過百餘人﹐餘皆瘦弱不可用。且官軍所恃者﹐步軍與彊弩爾。臣知渭州日﹐見廣勇軍彍弩者三百五十人﹐引一石二斗者僅百人﹐余僅及七八斗﹐正欲閱習時易爲力爾。臣以跳鐙弩試﹐皆不能張﹐閱習十餘日﹐裁得百餘人。又教以小坐法﹐亦十餘日﹐又教以帶甲小坐法﹐五十餘日始能服熟。若安前獘以應新敵﹐安有勝理﹖又兵官務張邊事以媒進邀賞﹐劉平之敗﹐正繇貪功輕進﹐鎭戎軍最近賊境﹐每報賊騎至﹐不問多寡﹐凡主兵者皆出﹐至邊壕則賊已去矣。蓋權均勢埒﹐各不相下﹐若不出﹐則恐得怯懦之罪。且諸路騎兵不能馳險﹐計其芻粟﹐一馬之費﹐可養步軍五人。馬髙不及格﹐宜悉還坊監﹐止畱十之三﹐余以步兵代之。又比來禁衛隊長﹐繇年勞換前班者﹐或爲諸司使副﹐白丁試武技﹐亦命以官﹐而諸路弓箭手生長邊陲﹐父祖效命﹐累世捍賊﹐乃無進擢之路﹐何以激勸邊民﹖竊聞大帥議五路進師﹐自用兵以來屢出無功﹐若一旦深入﹐臣切以爲未可也。山界部州城砦距邊止二三里﹐夏兵器甲𨿽精利﹐其戰鬥不及山界部族﹐而財糧又盡出山界。若十月後令諸將分番出界﹐使夏人不得耕牧﹐然後出步兵﹐負十日糧﹐人日給米一升﹐馬日給粟四升﹑艸五分﹐賊界有艸地﹐以半資放牧﹐亦可減挽運之半。王師旣行﹐使唃廝囉及九姓回紇分制其後﹐必蕩覆巢穴。初﹐元請乘驛入對﹐詔令手疏上之﹐後多施用。又奏邊政失宜者十事﹐言﹕王師每出不利﹐豈非節制不立﹑號令不明﹑訓練不至﹑器械不精﹖或中敵詭計﹐或自我貪功﹐或前後左右自不相救﹐或進退出入未知其便﹐或兵多而不能用﹐或兵少而不能避﹐或爲持權者所逼﹐或因懦將所牽﹐或人馬困饑而不能奮﹐或山川險阻而不能通。此皆將不知兵之獘也。未聞深究致敗之由而爲之措置﹐徒益兵馬﹐未見勝術。一也﹔去春敵至延州﹐諸路發援兵﹐而河東﹑秦鳳各逾千里﹐涇原﹑環慶不減十程。去秋賊出鎭戎﹐遠自鄜延發兵﹐千里遠斗﹐銳气已衰﹐如賊已退﹐乃是空勞師旅。異時更寇別路﹐必又如此﹐是謂不戰而自獘。二也﹔今鄜延副都總管許懷徳兼管勾環慶軍馬﹐環慶副總管王仲寶復兼鄜延﹐其涇原﹑秦鳳總管等亦兼鄰路﹐𨿽令互相策應﹐然環州至延州十四五驛﹐徑赴亦不下十驛﹔涇原至秦鳳千里﹐若發兵互援﹐而山路險惡﹐人馬之力已竭。三也﹔四路軍馬各不下五六萬﹐朝廷罄力供億﹐而邊臣但言兵少﹐每路欲更增十萬人﹐夫兵無節制一獘﹐無奇正二獘﹐無應援三獘﹐士將不一四獘﹐兵分勢弱五獘。有此五獘﹐𨿽百萬亦無益於事。四也﹔古之教習﹐須三年而後成﹐今之用兵已三年矣﹐將帥之材孰賢孰愚﹐攻守之術孰得孰失﹐累年敗衄﹐而居邊要者未知何謀。使更數年未罷兵﹐國用民力何以克堪。若因之以饑饉﹐加之以他寇﹐則安危之策﹐未知如何。五也﹔今言邊事者甚眾﹐朝廷或卽奏可﹐或再詳究以聞﹐或付有司。前條方行﹐後令卽變﹐胥史有鈔錄之勞﹐官吏無商略之暇﹐邊防軍政一無定制。六也﹔夏竦﹑陳執中皆朝廷大臣﹐凡有邊事﹐當付之不疑。今但主文書﹑守詔令﹐每有宣命﹐則翻錄行下﹔如諸處申稟﹐則令候朝旨。如是則何必以大臣主事﹖七也﹔前河北用兵﹐減冗官以省費﹐今陜西日以增員﹐如制置靑白鹽使副﹑招撫蕃部使臣十餘員﹐所占兵士千餘人﹐請給歲約萬緡。復有都大提舉馬鋪器甲之類﹐諸州並募克敵﹑致勝﹑保捷﹑廣銳﹑宣毅等兵﹐久未曾團結訓練﹐但費軍廩﹐無益邊備。八也﹔今軍有手藝者﹐管兵之官﹐每一指揮抽占三之一。如延州諸將不出﹐卽有兵二萬﹐除五千守城之外﹐其餘止一萬五千。若有警急﹐三日內不能團集﹐況四十里外便是敵境﹐一有奔突﹐何以備之﹖九也﹔陜西教集鄕兵共十餘萬人﹐市井無賴﹐名掛尺籍﹐豈無姦盜雜於其中﹖苟無措置﹐他日爲患不細。十也。旣而復請面陳利害﹐不報。觀此二疏﹐宋之朝議﹐宋之兵將﹐靡亂紛糾如在目前。其不能制元昊也固宜。夫元昊地小兵寡﹐而以種世衡之計﹐遂殺野利兄弟﹐則其智略亦未必大過人﹐乃宋人無具﹐坐恣橫逆深﹐可嘆哉﹗

張元謀擊琉璃堡﹐使媟伏敵砦旁艸中﹐見老羌方炙羊髀占吉凶﹐驚曰﹕明當有急兵﹐且趨避之。眾笑曰﹕漠兒皆藏頭膝間何敢。元知無備﹐夜引兵襲擊大破之﹐夏人棄堡去。吁﹐宋人爲小醜所輕笑如此﹐聞之能無汗顏乎。

元昊反﹐時一時材勇之士未見有出狄武裹右者。爲人愼密寡言﹐其計事必審中機會而後發﹐行師正部伍﹑明賞罰﹐與士卒同饑寒勞苦﹐𨿽敵猝犯無一士敢後先者。尢喜推功與將佐。始與孫沔破儂智髙﹐謀一出己﹐賊旣平﹐經營餘事悉以諉沔﹐退若不用意者。沔始嘆其勇﹐旣而服其爲人﹐自以爲不如也。賊屍有衣金龍衣者﹐眾謂智髙已死﹐欲以上聞﹐武襄曰﹕安知非詐耶﹖寧失智髙﹐不敢誣朝廷以貪功也。始交趾願出兵助討智髙﹐余靖言其可信﹐具萬人糧於邕欽待之﹐詔以緡錢三萬賜交趾爲兵費﹐許賊平厚賞之。武襄旣至﹐檄余靖無通使假兵﹐上奏曰﹕李徳政赴援非其情實﹐且假兵於外以除內寇﹐非我利也。以一智髙而橫蹂二廣﹐力不能討﹐乃假兵蠻夷﹔蠻夷貪得忘義﹐因而啟亂﹐何以禦之﹖請罷交趾助兵。從之。眞大將材也﹗使西事專委此一人﹐而以如張玉﹑種世衡﹑張元者爲之偏禆﹐元昊可計日而平也。乃宋不能格外用人﹐而徒倚辦於龐籍﹑範仲淹﹑韓琦諸文臣﹐何能制敵之死命哉﹗

狄武襄之討儂智髙也﹐未至廣西﹐鈐轄陳曙輒以步兵八千犯賊﹐潰於昆侖關﹐殿直袁用等皆遁。武襄曰﹕令之不齊﹐兵所以敗。晨會諸將堂上﹐揖曙起﹐並召用等三十人﹐按以敗亡狀驅出軍門斬之。孫沔﹑余靖相顧愕眙﹐諸將股栗。蓋宋以文弱爲習﹐賞罰悠柔﹐將卒怠玩﹐何以制勝﹖武襄此一著﹐已得平賊之本矣。

王徳用狄靑之流也﹐在元昊反時﹐名位尙未大著。徳用則赫然有聞矣﹐乃自請討之﹐而朝廷不許﹐何也﹖

夏國主秉常被篡﹐滕甫言﹕繼遷死時李氏幾不立矣﹐當時大臣不能分建諸豪﹐乃以全地王之﹐至今爲患。今秉常失位﹐諸將爭權﹐天以此遺升下﹐若再失此時﹐悔將無及。請擇一賢將﹐假以重權﹐使經營分裂之﹐可不勞而定也。神宗奇其策﹐然不果用﹐何哉﹗

郭諮上平燕議曰﹕契丹之地﹐自瓦橋至古北口﹐地狹民少﹐自古北口至中原屬奚契丹﹐自中原至慶州﹐道旁才七百餘家。蓋契丹疆土𨿽廣﹐人馬至少﹐儻或南牧﹐必率髙麗渤海黑水女直室韋等國。其來旣遠﹐其糧匱乏﹐臣聞以近待遠﹑以佚待勞﹑以飽待饑﹐用兵之善計。又聞得敵自至者勝﹐先據便地者佚。以臣所見﹐請舉慶曆之策﹐合眾水於溏泊之北界以限戎馬﹐然後以景徳故事﹐頓兵自守﹐步卒十二萬﹑騎卒三萬﹑彊壯三萬﹐歲計糧餉百八十三萬六千斛﹔又傍河郡邑可水運以給保州﹐然後以拒馬車三千﹑陷馬槍千五百﹑獨轅弩三萬﹐分選五將﹐臣可以備其一﹐來則戰去則勿追﹐幽州糧儲旣少﹐敵不可久畱。不半年間﹐當遁沙漠。則進兵斷古北口砦松亭關﹐傳檄幽薊﹐燕南自定。且彼之所恃者惟馬而已﹐但能多方致力﹐使馬不獲伸用﹐則敵可破﹐幽燕可取。仁宗壯其言而不能用。夫宋以天下之全力而制一隅之契丹﹐苟使彊將勁兵各剳邊要﹐練卒裕糧﹐用車爲營﹐方軌徐進﹐得地守地﹐得城守城。彼兵寡財少﹐日不得暇﹐其何以支﹖不數年間直抵沙漠﹐易易耳﹗乃宋人視之如猛虎毒蛇﹐不可向邇﹔不則欲決勝負於一朝﹐眞不知兵者也。

遼使蕭禧來議疆事﹐神宗詔問羣臣。韓琦上言﹕近來朝廷舉事﹐似不以大敵爲卹。彼見形生疑﹐必謂我有復燕之意﹐故引先發制人之說﹐造爲釁端﹐所以致疑。其事有七﹕招髙麗朝貢﹐契丹必謂將以圖我﹐一也﹔攻吐蕃之地建熙河﹐契丹必謂行將及我﹐二也﹔植楡柳於西山﹐制其蕃騎﹐三也﹔創團保甲﹐四也﹔築河北城池﹐五也﹔置都作院﹐頒弓矢新式﹐大作戰車﹐六也﹔置河北三十七將﹐七也。臣謂如將官之類﹐宜因而罷之﹐以釋其疑。噫﹐荊公此數舉﹐頗彊人意﹐而魏公乃欲罷之耶﹖蓋鰓鰓焉惟懼遼之敗盟而已矣。夫遼使之來也﹐宜告之曰﹕論疆界非汝之利也﹐若正封疆﹐燕云十六州﹐古豈汝有哉﹗遼人特故造事端以震宋人耳。宋能自彊﹐彼必不敢敗盟也。如其敗盟﹐我之訓甲練兵何爲者﹖正當聲罪以討﹐恢復先王疆宇﹐何爲罷我制敵之策而求釋其疑耶﹖每閱靖康時朝臣謂用李綱非金所喜﹐因罷李綱以謝金人﹐輒嘆宋人恐懼顚倒至於如此﹗柰何如魏公者﹐乃已先有此種識見矣﹐又何怪於李邦彥之流乎﹗然荊公卒割東西七百里與遼﹐蓋亦不免於震懼矣﹐使神宗安所倚賴哉﹖

遼之視宋小矣﹐夏益小矣。當日情事﹐譬如防風與侏儒持﹐防風畏動﹐侏儒好動﹐防風遂不勝其擾而自困耳。若使防風與侏儒一拳一腳﹐或後或先﹐不失節奏﹐則侏儒奉頭抱腹號呼不暇矣﹐尙敢倔彊哉。然遼之於宋﹐亦非好動也﹐但以動嚇之﹐而宋人遂倒矣。異哉﹗

寇準勸幸澶淵之策﹐所謂相席行令也。使在漢唐﹐一將之任耳﹐安事天子自出哉﹖

神宗銳然有爲﹐積財練兵﹐意在刷恥。一時才略之士﹐若熊本﹑蕭注﹑陶弼﹑林廣﹑王韶等﹐皆卓然立功戎間。但宋朝一代气習安於柔靡﹐羣臣異同﹐動多掣肘﹐故功業遠遜漢唐耳。元佑初司馬光無故欲棄河湟﹐幸賴孫路言而止﹐後卒用蘇轍議﹐而不聽遊師雄之言﹐棄蘭州米脂等五砦。宋人之偏激怯弱﹐不知遠略﹐乃如此哉﹗今天下如川廣雲貴﹐朝廷不惟不享其賦入﹐而且有屯兵助餉之費。然使忽然棄之﹐則自生變故矣﹐烏乎可哉﹖

沈括筆談云﹕範文正嘗言﹐史稱諸葛亮能用度外人﹐用人者莫不欲盡天下之才﹐常患近己之好惡而不自知也。能用度外人﹐然後能周大事。誠哉是言。

神宗以陳升之平章事﹐謂司馬光曰﹕近相升之﹐外議如何﹖對曰﹕閩人狡獫﹐楚人輕易。今二相皆閩人﹐二參政皆楚人﹐必將援引鄕裏之士充塞朝廷﹐風俗何以更得醇厚﹖邵雍在天津橋聞杜鵑聲﹐曰﹕天下治﹐地气自北而南﹔亂﹐地气自南而北。此後南人作相﹐天下多事矣。宋有南人不可爲相之論﹐明有浙不入戶﹑閩不入相之規。夫天之生才﹐何地蔑有﹖用人者本不必以南北拘﹐但北方風气剛勁﹐人常厚重﹔南方風气柔弱﹐俗易輕靡﹐其大槪也。考廿一史﹐三代而上﹐南方不入中國版圖無論已﹔漢唐時﹐宏功偉業多出北方來。自神宗以前﹐天下治平﹐大任十九北人。明太祖仁宗注意北人﹐楊東裏﹑王忠肅亦皆言北人可倚賴。古人諒有所見﹐而豈皆偏哉。

金以孤軍入汴﹐種師道請遲西師之至﹐待其惰歸殲諸河上。李綱誤聽姚平仲之言﹐以爲怯緩﹐使平仲斫營而敗﹐金人長驅上黨。種師中上言黏罕已至澤州﹐臣欲由邢相間捷出上黨﹐搗其不意﹐當可以逞。朝廷疑而不用。後黏罕至太原﹐悉破諸縣爲瑣城法困之﹐避暑雲中﹐許翰誤信覘者之言﹐以爲將遁﹐責師中逗撓﹐遂進戰而敗。李許豈有心誤國者﹐但以逢掖不知兵﹐動失機宜﹐國事以敗。可嘆也哉﹗

蘇軾上議曰﹕性命之說自子貢不得聞﹐而今之學者恥不言性命。讀其文﹐浩然無當而不可窮觀。其貌超然無著而不可挹。此亦切中當時談學者之病。

陸佃受經於王安石﹐及安石行新法﹐數諫諍之﹐不肯依阿。至哲宗時﹐修神宗實錄﹐數與範祖禹﹑黃庭堅爭辧﹐大要多是安石。庭堅曰﹕如公言﹐蓋佞史也。佃曰﹕盡用君意﹐豈非謗書乎﹖觀此﹐則何怪乎蔡卞之請重行刊定也。

宋自元佑而後﹐分黨攻激此進彼退﹐疊攺史文。則宋史固難以盡信矣。

元佑二年召彭汝礪爲起居舍人﹐時相問新舊之政﹐對曰﹕政無彼此﹐一於是而已。今所更﹐大者取士及差役法﹐而士民皆病﹐未見其可。蓋司馬光徳厚而才短﹐志誠而識闇﹐不能以虛明行之﹐所以卒互激遞變而靡定也。

宋史記載甚濫﹐文章甚冗﹐論斷亦無見解﹐非大刪修不可成書也。

靖康敵退之後﹐吳敏等秉政﹐有八不管之謠云﹕不管太原﹐卻管太學﹔不管防秋﹐卻管春秋﹔不管炮石﹐卻管安石﹔不管肅王﹐卻管舒王﹔不管燕山﹐卻管聶山﹔不管河界﹐卻管舉人免解﹔不管河東﹐卻管陳東﹔不管二太子﹐卻管立太子。腐儒之誤國﹐爲天下所傳笑如此﹗

方臘將反﹐召其眾謂曰﹕吾等起事﹐旬日之間萬眾可集﹐守臣聞之﹐固將招徠商議﹐未必申奏。延滯一兩月﹐江南列郡可一鼓而下也。朝廷得報﹐亦未必決策發兵﹐遷延集議﹐調集兵食﹐非半年不可。是我起兵己首尾期月矣。二敵聞之﹐亦將乘機而入。我但畫江而守﹐輕徭薄賦以寬民力﹐十年之間﹐終當混一矣。嗚呼﹐郡縣無權﹐簿書繁密﹐往來遲滯﹐爲姦盜所窺伺如此。治天下者尙不知變計哉﹗

髙宗初立﹐李綱請命張所爲河北招撫使﹐傅亮爲河東經略副使﹐有能全州復郡者如唐方鎭﹐使自爲守以保中原。又言巡幸之所﹐關中爲上﹐襄陽次之﹐建康爲下。又請暫駐南陽﹐乃還汴都。及髙宗不用而南﹐又請於淮之東西及荊襄置三大帥以臨之﹐皆石畫也。髙宗愚弱﹐動輒不用。可慨也哉﹗

嶽飛命牛臬及王貴﹑董先﹑楊再興﹑孟邦傑﹑李寶籌經略東西京﹑汝鄒穎陳曹光蔡諸郡﹐又遣梁興渡河﹐糾合忠義社﹐取河東北州縣。未幾李寶捷於曹州捷於宛亭捷於渤海廟﹐董先姚政捷於穎昌﹐劉政捷於中牟﹐張憲復穎昌淮寧府﹐王貴之將楊成復鄭州﹐張應韓淸復西京﹐牛臯及傅選捷於京西捷於黃河上﹐孟邦傑復永安軍﹐其將楊遇復南城軍﹐又與劉政捷於西京﹐梁興會大行忠義及兩河豪傑趙雲李進董榮牛顯張峪等﹐破金人於垣曲﹐又捷於沁水﹐追至孟州之邵原﹐金張太保成太保等以所部降。又破金髙太尉兵於濟源﹐喬握堅復趙州﹐李興捷於河南府捷於永安軍﹐梁興在河北取淮衛二州﹐大破兀朮軍﹐斷山東河北金帛馬綱之路﹐金人大擾。嗚呼﹐燕云唾手可取矣﹐以姦臣敗之﹐可恨也哉。

李迨具奏曰﹕臣嘗考劉晏傳﹐是時天下歲入緡錢千二百萬﹐而管榷居其半。今四川榷鹽榷酒歲入一千九十一萬﹐過於晏所榷多矣。諸窠名錢已三倍劉晏歲入之數﹐彼以一千二百萬贍中原之軍而有餘。今以三千六百萬貫贍川陜一軍而不足﹔又如折估及正色米一項通計二百六十五萬石﹐止以紹興六年朝廷取會官兵數計六萬八千四百四十九人﹐決無一年用二百六十五萬石米之理。數內官員一萬一千七員﹐軍兵五萬七百四十九人﹐官員之數比軍兵之數約計六分之一﹐軍兵請給錢比官員﹐請給不及十分之一。是宂濫在官不在兵也。夫後世官宂權分﹑坐糜廩祿﹐凡職皆然﹐不獨兵官也。至有明知其獘而恐庸才候選之人怨望﹐遂不敢議裁﹐何爲也哉﹗

鄧肅言外夷之巧在文書簡﹐簡故速。中國之患在文書繁﹐繁故遲。嗚呼﹐此宋明之所以削也。

虞允文爲相﹐籍人才爲三等﹐有所見聞卽記之﹐號材館錄。眞宰相事也。

辛棄疾有宋一代奇偉之士也。何物王藺沮其功業﹖然其初乃歷城人﹐爲耿京掌書記。耿京者﹐金主亮死﹐中原豪傑並起﹐聚兵山東﹐稱天平節度使﹐節制山東河北忠義軍馬者也。宋時中原豪傑之大起也有三﹕宋始南渡一也﹐金主亮死二也﹐元人困金三也。此種人不惟忠義懍然﹐其才略必皆有大過人者。宋室君臣不能接濟﹐胥以淪亡﹐宋之負中原豪傑甚矣﹗

宋末襄陽人有張惟孝者﹐襄亂後卜居江陵﹐至沙市﹐眾舟大集不可涉﹐頃有峩冠張蓋﹑從者數十﹐則宣撫姚希得之弟也﹐令曰﹕敢有爭岸者投水中。惟孝睥倪良久﹐提劍驅左右而出﹐舉白旗以麾令眾船登岸﹐毋敢亂次。幹官鍾蜚英見而異之﹐以告唐舜甲﹐舜甲曰﹕吾故人也。具言惟孝生平。蜚英謂曰﹕今日正我輩趨事赴功之秋。惟孝不答。又叩之﹐則曰﹕朝廷負人。明日蜚英道希得羅致之﹐宴仲宣樓﹐蜚英酒酣﹐曰﹕有國而後有家﹐天下如此﹐將安歸乎﹗惟孝躍然曰﹕從公所命﹗乃請空名帖三十以還。逾旬與三十騎俱擁甲士五千至﹐旗幟鮮明﹐部伍嚴肅﹐上至公安下及墨山﹐遊踏相繼。希得大喜﹐請所統姓名﹐惟孝曰﹕朝廷負人﹐福難禍易﹐聊爲君侯紓一時之難﹐姓名不可得也。時鼎澧五州危甚﹐於是擊鼓耀兵﹐不數日眾至萬人﹐數戰俱捷﹐江上平。制使呂文徳招之﹐不就而遁﹐物色之不可得。或云已趨淮甸﹐後不知所終。如此奇人﹐千載下聞之﹐令人悲歌嘆想。宋以小朝廷不能用之﹐惜哉﹗

余玠言﹕今世冑之彥﹑場屋之士﹑田裏之豪﹐一或卽戎﹐卽指之爲粗人﹐斥之爲噲伍。願陛下視文武之士爲一﹐勿令偏有所重。偏必至於激﹐文武交激非國之福。

宋明气習皆如此﹐欲不孱而亡得乎﹗朱子曰﹕去同甫事功始可入道。範希文曰﹕名教中自有樂地﹐何事於兵﹖嗚呼﹐天下气習之靡﹐誰實倡之哉﹗

衡州有靈祠﹐吏民夙所畏事。胡穎至徹之﹐作來諗堂奉母居之。嘗語道州教授楊允恭曰﹕吾夜必瞑坐此室察影響﹐咸無有。允恭曰﹕以爲無則無矣。從而察之﹐則是又疑其有也。穎甚善其言。眞最上理也。

朱熹嘗謂﹐聖賢道統之傳散在方冊﹐聖經之旨不明﹐而道統之傳始晦。於是竭力著書。夫謂聖賢之道寄於經書﹐未嘗不是﹐然遂以注經爲得道統﹐則葉公之畫龍也。曷不觀聖門之言道傳﹐一則曰文不在玆乎﹐一則曰文武之道在人﹐賢者識大﹐不賢者識小。俱指禮樂法度而言乎。曷不竭力於此求之。

陳淳往見朱熹﹐陳其所得。熹曰﹕如今所學已見本原﹐所闕者下學之功耳。是上達而後下學也﹐毋乃非聖人之學教耶﹖

陳亮蓋世奇才也﹐中興諸論﹐字字石畫。乃不惟舉朝迂儒以爲狂怪﹐天亦促其年。宋之日頹﹐豈气數使然耶﹖

江南初平﹐汰李氏時所度僧十減六七。胡旦曰﹕彼無田盧可歸﹐將聚而爲盜。悉黥爲兵。亦一策也。

石介嘗患文章之獘﹐佛老爲蠹。著怪說中國論﹐言去此三者﹐乃可以有爲。卓識哉﹗

尹源在仁宗時作唐說及敍兵十篇上之。其唐說略云﹕弱唐者諸侯也﹐旣弱而久不亡者﹐諸侯維之也。其敍兵略云﹕唐自中世以來﹐凡有徵伐﹐皆假諸侯外兵以集事﹐朝廷所出禁軍﹐不過爲聲援而已。故所至有功。今患藩鎭之彊﹐兵俱萃於京師﹐𨿽濱塞大郡﹐籍兵不踰數千。每歲防秋﹐則戍以禁兵﹐將帥任輕而事分﹐軍事往往中禦。此可施於無事時﹐苟外入侵軼﹐未必能取勝也。何則﹖兵主於外則勇﹐主於內則驕。勇生於勞﹐驕生於逸。故唐失於諸侯之不治﹐非失於外兵之彊﹐故有驕將﹐罕有驕兵。今失於將太輕﹐而外兵不足以應敵。內兵鮮得其用﹐故有驕兵﹐不聞有驕將。宜稍革舊制﹐大募豪勇﹐益外兵以備戰﹐使內兵爲聲援﹐重邊將之任﹐使得專一方之事。斯獲近利而亡後患。此言切中當時之獘。夫京師兵重﹐固彊榦弱枝之意﹐然有事必發京軍﹐遠則不及﹐數則自憊﹐豈善策哉﹖而況以輕將而馭驕兵﹐安能奏指臂之功耶﹖

李全張林等南歸﹐山東已爲宋有。大豪傑幹旋之﹐中原可圖也﹐乃以庸才如賈涉許國者駕馭之﹐烏能制虎狼之命哉﹖徒招亂耳。

閱史郤視卷四蠡縣李塨著

遼太祖選三萬騎以攻幽州﹐後述律氏指帳前樹曰﹕無皮可以生乎﹖太祖曰﹕不可。述律氏曰﹕幽州之有土有民﹐亦猶是耳。吾以三千騎掠其四野﹐不過數年困而歸我矣。夫三代之師誅暴而安民﹐卽漢唐宋之興﹐亦爭城爭野兵相殺戮耳﹐斷不肯殺民也。而遼人乃建此策﹐不仁哉。然使如周之封建﹑漢之重郡縣﹐處處皆兵﹐人人習戰﹐則此策亦安能行哉﹖孟子曰仁者無敵﹐蓋必仁者而始無術以敵之也。

遼累世子孫自相屠戮﹐金太宗子孫爲海陵所殺無噍類﹐阿魯補以罪殺撻懶﹐以逆圖被殺﹐及其二子。兀朮子孫亦爲海陵所誅。乾離不二子京文以謀反誅﹐黏罕孫秉徳共海陵弒熙宗﹐後海陵忌而殺之﹐遂盡殺黏罕子孫三十餘人。皆所謂以殺啟殺也。開國君臣﹐何爲而不行仁耶。

金南渡後﹐至以二十五人爲謀克﹐四謀克爲猛安﹐除旗鼓司火頭五人﹐任戰者只十八人﹐不足成隊伍﹐但務存其名而已。每下令簽軍民家丁男﹐或盡取無遺﹐號泣盈於道路。又盡籍山東河間大名猛安人爲兵﹐老弱城守﹐壯者捍禦。貞佑時﹐任子爲監當者赴吏部選﹐宰執命取爲監軍官。元光末﹐備潼關黃河﹐又簽軍﹐自見居官外﹐無文武大小職事官皆充軍﹐憤慍哀號卒不能行。嗟乎﹐獘之潰亂至此﹐得不亡哉。

金史曰﹕金初入中夏﹐民多流亡﹐土多曠閒﹐遺黎惴惴﹐何求不獲。縱不能復井地溝洫之制﹐若用唐之永業口分以制民產﹐仿其租庸調之法以足國計﹐何至百年之內獘政紛紜﹑度支日匱乎﹖此言甚善。予嘗謂﹐顏習齋先生曰﹕井田必於開創行之﹐蓋謂斯也。

金刷官田與女直﹐其實皆民田也。如城燕子城之類﹐乃秦漢以來名稱民業之不計其年矣﹐盡指以爲官田而奪之﹐可哉﹖

種師道曰﹕女直不知兵﹐豈有孤軍千里深入而能善其歸者﹖豈知郭藥師降金而從宗望南侵也﹐盡以宋事虛實告之﹐能逆測其不競也乎。嗚呼﹐宋以堂堂天下﹐爲叛臣所料如此﹐一時君臣士大夫﹐千載而下有愧顏矣。

自古成功之士﹐史但記其得耳﹐其失多不載。如吳玠吳璘等敗衂﹐不見於宋史者﹐金史書之。兀朮等敗衂﹐不見於金史者﹐宋史書之。使非互考﹐安得而知之哉﹖然一勝一負兵家之常﹐爲將終身﹐亦難以處處皆勝也。但當論其成耳。

宣宗遷汴﹐言者謂河朔受兵﹐羣盜並起﹐宜嚴河禁以備不虞﹐凡自北來而無公憑者勿聽渡。時河朔汾晉凶荒饑甚﹐又禁河南粟麥不許渡河﹐以至山東燕晉萬里榛莽﹐眞斯民之阨運也哉﹗

錢牧齋向言曰﹕金南渡之後﹐爲宰執者上下同風﹐以苟安目前爲樂。每北兵壓境﹐君臣相對泣下﹐已而敵少退解嚴﹐則大張具會飲黃閣中矣。議事至危處﹐輒罷散曰﹕俟再議。已而復然。用人必擇無鋒鋩﹑軟熟易制者﹐曰﹕恐生事。正人君子多不得用﹐𨿽用亦未久而遽退。近侍諂諛成風﹐每奏四方災異﹑民間病苦﹐必相謂曰﹕恐聖主心困。有人曰﹕今日恐心困﹐後日大心困矣。臨時不肯分明可否﹐相習低言緩語互推讓﹐號養相體。宣宗嘗責丞相僕散七斤﹕近來朝廷紀綱安在。七斤退謂郎官﹕上問紀綱安在﹐汝等自來﹐何曾使紀綱見我。因循苟且﹐竟至亡國。嗚呼﹐金源之君臣崛起海上﹐滅遼破宋﹐如毒火之燎原﹔及其衰也﹐乃化而爲弱主諛臣﹐低眉拱手﹐坐而待其覆亡矣。噫﹗

錢牧齋向言曰﹕元人進金史表曰﹕勁卒搗居庸關﹐北拊其背﹔大軍出紫荊口﹐南隴其吭﹐此燕都防患之明驗也。梁幹徳二年﹐晉主李存勗命周徳威出飛狐﹐與趙將王徳明﹑義武將程巖會於易水﹐圍涿州降之﹐進克瓦橋關﹐拔順薊州﹐命李嗣源攻山後武儒﹐諸州皆下之。徳威逼幽州﹐拔平營瀛鄭州﹐遂入燕﹐執劉守光父子以歸。此出紫荊攻燕之一也。紫荊關北口浮圖峪爲飛狐之地﹐晉都太原﹐故由紫荊出師﹐與眞定定州之軍會於易水﹐旣取山後及燕東西諸州﹐則燕京勢孤不能立矣。同光三年﹐阿保機入寇﹐敗周徳威兵於新州﹐西出居庸關﹐圍幽州﹐唐主遣李嗣源救之﹐遼人遁走。宣和四年﹐金主分道進兵﹐至居庸關﹐厓石自崩﹐戍卒多壓死。阿骨打入燕﹐遼太后自古北趨天徳﹐此出居庸關攻燕之二也。嘉定四年﹐蒙古鐵木眞攻克宣府﹐至懷來﹐金兵保居庸﹐不能入﹐乃畱兵拒守﹐而自以大兵趨紫荊口﹐敗金兵於五回嶺﹐拔易涿二州﹐分命遮別將兵反自南﹐攻居庸破之﹐出古北﹐與外兵合﹐蒙古主畱兵屯燕城北﹐乃分軍爲三﹐右軍循太行﹐而南破保州中山邢洺磁相衛輝懷孟諸郡﹐徑抵黃河﹐大掠於平陽太原之間﹔左軍遵海而東﹐破灤薊﹐大掠於遼西之地﹔蒙古主自將中軍﹐與子拖雷破雄鄚淸滄景獻河間濱棣濟南諸郡。此出紫荊攻燕之三也。宣徳卽宣府紫荊旁口﹐今五虎嶺郎五回嶺﹐元人敗金兵之處。西北之山﹐東起醫無閭﹐西接太行﹐其爲要害之關﹐曰紫荊﹑居庸﹑倒馬。居庸巖險易守﹐倒馬去燕稍遠﹐紫荊則夷於居庸而近於倒馬。金人知守居庸不知阨紫荊﹐非失計耶﹖元之分軍也﹐河北山西山東皆被兵﹐數千里之間殺僇殆盡﹐金帛子女畜產皆席捲去﹐長淮以北惟眞定太名與山東靑兗以南尙存﹐燕都終不下。責犒師以和出居庸﹐取所虜子女數十萬坑之而去。金乘間遷汴元﹐復圍燕都﹐又不下。明年乃破燕。元兵初抵燕京﹐乃守而不攻﹐三道抄寇者﹐非直貪利﹐蓋以孤燕也諸郡不守﹐燕不攻自破﹐卽遼人剝樹皮之策也。嗚呼慘哉﹗

元之信異端也﹐帝師天師倍極尊崇﹐至文宗立皇后﹐詔天下受佛戒於帝師﹐且詈僧者截其舌﹑毆僧者斷其腕﹐事佛之謹如此。而揭竿稱首者﹐則白蓮會﹐燒香惑眾﹐言彌勒下生之韓山童也。至芝麻李等﹐亦以燒香聚眾而起﹐佛之福利安在哉﹖

元法攻城邑以矢石相加者﹐城下盡屠之。其攻燕也﹐三道殺掠﹐復殺所掠去數十萬人於居庸關下。使非有耶律楚材之言﹐則眞將悉殺漢人﹑空其地以牧馬乎﹗世祖旣平中原﹐黷武嗜殺﹐終無窮極﹐豈天心之不仁耶﹐抑中原之惡積貫盈而假手於元耶﹖

元世祖嗜殺黷貨﹑謗聖輕儒﹑崇佛道﹑任姦回﹐穢政種種﹐史多諱而不書。蓋佞史也﹐王禕等漫無訂正﹐何以示信於後哉﹖

憲宗在蜀﹐郝經上議曰﹕國家開統以來垂五十年﹐一之以兵。遺黎殘姓﹐遊气驚魂﹐虔劉劘蕩﹐殆欲殲盡。自古用兵未有如是之久且多也。嗟乎﹐漢五年而成帝業﹐唐六年而平四海。元自起兵以至滅宋﹐七十餘年﹐無日不肆屠殺﹐慘哉﹗此時之乾坤气象奚似耶﹖郝經曰﹕並力一向﹐爭地之術也﹔諸道並進﹐取國之術也。可謂知兵者矣。

元世祖總統東師﹐有得宋國奏議以獻。其言謹邊防守衛﹐要凡七道。下諸將議﹐郝經獻議曰﹕彼之素論﹐謂有荊襄則可以保淮甸﹐有淮甸則可以保江南。先是我有荊襄有淮甸﹐上流皆自失之﹐今當先荊後淮﹑先淮後江﹐從彼所保以爲吾攻﹐命一軍出襄鄧直渡漢水﹐造舟爲梁﹐水陸濟師﹐以輕兵綴襄陽﹐絕其糧路﹔重兵皆趨漢陽﹐出其不意以伺江隙。不然﹐則重兵臨襄陽﹐輕兵捷出穿徹均房﹐遠叩歸峽﹐以應西師﹐如交廣施黔選鋒透出﹐夔門不守﹐大勢順流﹐卽並兵大出﹐摧拉荊郢﹐橫潰湘潭﹐以成犄角。一軍出壽春﹐乘其銳气並取荊山﹐駕淮爲梁﹐以通南北﹔輕兵抄壽春﹐而重兵支布鍾離合肥之間﹐掇拾湖灤﹐奪取關隘﹐據濡須﹐塞皖口﹐南入舒和﹐西及於蘄黃﹐徜徉恣肆﹐以覘江口。烏江釆石廣布戍邏﹐偵江渡之險易﹐測備禦之疏密﹐徐爲之謀﹐而後進師。所謂潰兩淮之腹心﹐抉長江之襟帶也。一軍出維揚﹐連楚蟠互﹐蹈跨長淮﹐鄰我彊對﹔通泰海門﹐揚子江面﹐密彼京畿﹐必皆備禦堅厚﹐當以重兵臨維揚﹐合爲長圍﹐示以必取﹐而以輕兵出須泰﹐直塞海門瓜步全山柴墟河口﹐遊騎上下﹐遲以歲月﹐以觀其變。是所謂圖緩持久之勢也。三道並出﹐東西連衡﹐殿下或處一軍爲之節制﹐如是則未來之勢變可弭﹐已然之失可救也。其後南下多用經策﹐此後世守江攻江者之大榜樣也。然宋之奏議不能密祕﹐爲敵國所得﹐遂倒其柄而擊之﹐亦後車之鑑哉﹗

元漕東西以供燕京﹐運河溢澀﹐轉輸靡費。用朱淸張瑄議﹐建海漕﹐初年四萬六千餘石﹐後乃至三百萬。終元之世賴之。至正之季﹐徵海運於江湖﹐張士誠輸粟﹐方谷眞具舟﹐輸十一萬石於京師﹐歲以爲常。其後淛運不至﹐陳有定自閩輸數十萬﹐京師民始再活。明初海陸兼運﹐旣而浚元會通河﹐遂罷海運。萬曆中﹐運河漸梗﹐王宗沐建議曰﹕唐都秦﹐右據岷涼﹐左通陜渭﹐有險則天寶興元乘其便﹐無水則會昌大中受其貧。宋都梁﹐背負大河﹐面接淮泗﹐有水則景徳元佑享其全﹐無險則宣和靖康受其病。國家都燕﹐北有居庸﹑醫無閭以爲城﹐南有大海以爲池﹐天造地設﹐山環水衛﹐而自塞其利者﹐何也﹖都燕之受海﹐猶憑左臂從腋下取物也。置海漕而專力於河﹐一夫大呼﹐萬櫓皆停。腰脊咽喉之譬﹐先臣邱浚之諄復者﹐不可不慮也。富人之造宅也﹐旁啟門焉﹐中堂有客﹐則肴核可自旁入也。憂河之梗而又難於通海﹐則計將安出哉﹖

說郛云﹕古今戶口登耗不同﹐大抵易代之初常耗﹐而承平日久則豋。禹分九州島時﹐民戶﹝冊府元龜戶字作口﹞一千三百五十五萬三千九百二十三﹐民口三千九百二十二萬﹝冊府元龜無此句﹞。周公相成王時﹐民戶﹝冊府元龜戶字作口﹞一千三百七十一﹝冊府元龜無一字﹞萬四千九百二十三﹝冊府元龜作三十二﹞﹐民口四千九百二十三萬二千一百五十一﹝冊府元龜無此句﹞。春秋時民口一千一百八十四萬七千﹝七千冊府元龜作一千九百三十三人﹞﹐漢平帝時﹝冊府元龜作元帝﹞民戶一千二百二十三萬三千六十二﹝冊府元龜無六十二三字﹞﹐民口五千﹝五千冊府元龜作一千﹞九百五十九萬四千九百七十八﹐此漢之極盛也。光武之興﹐民戶四百二十七萬九千﹝冊府元龜無九千二字﹞六百三十四﹐民口二千一百萬七千八百二十﹐桓帝時民戶一千六百七十萬﹝七十冊府元龜作七萬七千﹞九百六﹐民口五千六萬﹝六萬冊府元龜作六百四十八萬﹞六千八百五十六。至三國鼎立之時﹐通計戶一百四十七萬三千四百三十三﹐口七百六十七萬二千八百八十一。晉武平吳﹐天下戶﹝冊府元龜多二千二字﹞二百四十五萬九千八百四十﹐口一千六百一十六萬三千八百六十三。至隋大業中﹐戶八百九十萬七千五百三十六﹐口四千六百一萬九千九百﹝冊府元龜無九百二字﹞五十六。至府永徽中﹐戶三百八十萬﹐天寶中戶八百九十一萬四千七百九﹝冊府元龜作戶八百三十四萬八千三百九十五﹞﹐口五千二百九十一萬九千三百九﹝冊府元龜作口四千五七十二﹞﹐此唐之極盛也。至大歷中﹐戶才一百三十萬﹐此古今最耗者。宋太祖定天下﹐戶三百九萬五百四。至眞宗時﹐戶七百四十一萬七千五百七﹝宋史眞宗大中祥符七年戶九百五萬五千七百二十九﹞﹐口一千六百二十八萬二百五十四﹝宋史作二千一百九十七萬六千九百六十五﹞。神宗時戶一千七百二十一萬一千七百一十三﹐口二千四百九十六萬九千三百。徽宗宣和中﹐戶二千八十八萬二千二百五十八﹐口四千六百七十三萬四千七百八十四﹐此宋之極盛也。元混一之初﹐戶一千三百一十九萬六千二百六﹐口五千八百八十三萬四千七百一十一。至其末年﹐口五千九百八十四萬八千九百六十四﹐此元之極盛也。明自洪武至嘉靖中﹐戶九百三十五萬一千九百七﹐口五千八百五十五萬七千七百三十八﹐亦可謂盛矣。然明制軍匠等戶不分析﹐民戶之入籍者十漏五六。不知漢唐時又何如也。張文升曰﹕通觀歷代﹐𨿽處極盛﹐口不滿六千萬﹐以下農夫計之不過千萬家耳。而天下之田以方裏而九頃計之﹐千里卽九百萬頃矣﹐縱除山川城邑﹐約可得五百萬頃。禹貢雲天下之爲千里者九﹐何分田制祿之不可行乎﹖然今天下常苦人多而田少者﹐必荒蕪者多也。獨不觀之雍豫齊蜀乎﹖可慨也夫﹗但歷代戶口之數未必甚淸﹐嗚呼﹐安得天下之戶口土田眞淸冊而籌之也﹗

史記一代政事之治亂﹑人才之消長﹐爲後世鑑耳。廿一史之無關系而可削者甚多﹐至宋以後更爲繁雜。如元史誌表列傳﹐瑣卑宂濫﹐何其漫無所裁耶﹖聖人刪詩書﹐而況後世之文與事哉﹖可刪者多矣。

閱史郤視績一卷蠡縣李塨著

明太祖謂羣臣曰﹕朕渡江以來﹐觀羣雄所謂非淫卽貪﹐奢侈者溺﹐剽賊者鬭﹐朕始有救民之心。當時張士誠恃財﹐陳友諒恃兵﹐朕獨無恃﹐恃不殺人﹑布信義﹑守勤儉而已﹐又恃卿等同心共濟。其時二寇相持﹐人有言士誠切近﹐勸朕先擊之﹐擊友諒﹐士誠必乘後。朕謂友諒剽而輕﹐士誠狡而懦﹐擊友諒﹐士誠必不能援﹔擊士誠﹐友諒空國來矣。此朕所以取二寇之先後也。二寇旣除﹐或勸朕蕩平羣盜﹐乃取元都﹐或欲直趨元都﹐兼取隴蜀﹐皆未合朕意。夫先聲旣震﹐幽薊自傾﹐朕所以命卿等先取山東﹐次及河洛﹐且朕親至大梁﹐止潼關之兵者﹐張思道﹑李思齊﹑擴廓帖木兒三人﹐皆百戰之餘﹐未必遽降﹐是以出不意﹐反旆北行。元都旣舉﹐然後西徵﹐張李望絕勢窮﹐以故不勞而克﹐然擴廓帖木兒猶能力戰相拒。向令未平元都﹐先與角力﹐彼人望未絕﹐勝負未可知矣。明祖料敵之明如此﹐而能禁殺掠﹑用賢才﹐此所以布衣崛起﹐直繼漢髙而稱英主也﹗

太祖諭諸將校曰﹕朕昔下金華﹐有館卒能言元時點兵事﹐使者問其主將曰﹕兵有乎﹐皆安在﹖將舉佩囊片紙﹐指名曰﹕在此矣。及天下亂﹐以農夫市人戰﹐汝等娛樂不練士﹐有急安使﹖元兵最彊﹐而將亡時乃亦如此。有國家者練兵可不急哉﹖

太祖禦制資世通訓曰﹕士不識時務者﹐聽世俗之諛譽﹐咬文嚼字以妨後學﹐詢及行事﹐茫然矣。徒髙談而闊論﹐若是則君安用之﹖夫太祖之論士是矣﹐乃卒以帖括取士﹐非咬文嚼字而何﹖何乃自背其言也。

岢嵐州學正吳從權﹑山陰教諭張恆以給繇見﹐上問民間所苦﹐皆對曰﹕不知也﹐而非職事。上曰﹕學官卽勤教﹐豈有不與人接者﹖朔望休暇﹑四時節序﹑朋友往來﹐民情世務當亦談及﹐夫其所學皆聖賢之道﹐固將用之﹐君𨿽不問猶且陳焉﹐槪云不知﹐何者爲教﹐何以用之﹖將來其竄之極邊﹐榜諭於天下。考自洪武二年令天下皆立學﹐學者專治一經﹐以禮樂射禦書數設科分教。夫六藝之學正在民情世務用功﹐非僅習其文也。吳張二人槪云不知﹐其見罪也宜哉。但太祖言朔望節序﹑民情世務﹐亦當談及。是終以誦讀爲正學﹑而經濟爲兼學也﹐亦明昧參半矣。蓋太祖本可與言聖賢之學﹐但爲前人詞章所混﹐而當時無明聖道之儒者以告之﹐所以志興實學而不能就﹐遂使一代學教終不出文墨故轍也。可槪也夫﹗

太祖定金陵後﹐立管領民兵萬戶府﹐諭行中書省臣曰﹕古者寓兵於農﹐有事則戰﹐無事則耕﹐暇則講武。今兵爭之際﹐當因時制宜。所定郡縣民間武勇之材﹐宜精加簡拔﹐編緝爲戶﹐立民兵萬戶府領之﹐俾農時則耕﹐閒則練習﹐有事則用之﹐事平有功者一體升擢﹐無功者還爲民。如此則民無坐食之獘﹐國無不練之兵。以戰則勝﹐以守則固﹐庶幾寓兵於農之意也。太祖此法甚善﹐不惟開創當行﹐守成亦當行之。今之鄕兵﹐亦此法之餘意也。

山西訓導葉居升上言分封太侈﹐用刑太繁﹐求治太速三事﹐切中洪武開國之病﹐乃不見用﹐而反逮問死獄中。何哉﹖夫以太祖之英明﹐而獨不能虛心受諫﹐甚可惜也。

解大紳洪武中大庖西上封事云﹕治歷明時﹐授民作事﹐但伸播植之宜﹐何用建除之謬﹖方向﹑煞神甚屬無謂﹐孤﹑虛﹑宜﹑忌亦且不經﹐東行﹑西行之論﹐天徳﹑月徳之云﹐臣料唐虞之歷必無此等之文。所宜著者﹐日月之行﹑星辰之次﹑仰觀俯察﹑事合逆順﹐七政之齊﹐正此類也。顏習齋先生嘗言﹕治歷本以敬授民時﹐今與民時﹑國政無與矣。呂氏月令﹐或古歷什一之存者﹐意正與紳論同。

建文元年﹐燕王起兵﹐上日召學士輩討論周官法度﹐處便殿﹐弄柔翰。方孝孺書事詩曰﹕風軟彤庭尙薄寒﹐禦鑪香繞玉欄幹。黃門忽報文淵閣﹐天子看書召講官。鳴呼﹐以太祖之英武﹐一傅而爲讀書論文之君臣矣﹗至所謂討論周官法度者﹐方且拘文牽義﹐更張於瑣屑之務﹐而所謂大經大略者﹐不知也。然則永樂豈能亡之哉﹐自亡耳﹗

永樂以臣篡君﹐罪無可逭。然實天開英武﹐繼太祖以定一代國運。不然﹐如建文君臣迂腐之行﹐不一二世而卽削弱靡潰矣﹗欲三百年金甌天下﹐得乎﹖

仁宗諭楊士奇曰﹕近覺羣臣助我也﹐或快意行事﹐退思方悔。外間已進言。人主省過受諫如此﹐幾於聖賢矣。

洪熙宣徳之治也﹐以三楊﹔天順之治也﹐以李賢﹑王翺﹑馬昴﹔宏治之治也﹐以劉健﹑劉大夏。孟子曰﹕爲天下﹐得人者﹐謂之仁。豈不信哉﹗

正統初﹐張太皇太后一日坐便殿﹐召張輔三楊入﹐怒責王振罪﹐女官刃加頸。已而釋之。乃三楊不能乘此時﹐明太祖制度﹐竄逐殛戮﹐卒致土木之變﹐而一代閹寺弄權﹐始於此矣。夫大臣於國家事成敗禍福﹐必宜爲百世之計﹐而以身任之。豈可浮沈其間﹐而貽昔人遵養時晦之譏哉﹗韓琦之處任守忠﹐善矣﹗

李夢陽曰﹕夏蹇經綸悃愊﹐文皇北徵﹐全國是屬。三楊熙績臺省﹐坐臻太平﹐所謂代天之相也。英廟之遇文達﹐密畫顯斷﹐萬幾精核﹐局體一變。成化間三原河州覃縣封邱﹐居則嶽屹﹐動則雷擊﹐大事斧斷﹐小事海蓄﹐帷幄佞幸﹐請劍必殛。使見之者畏﹑聞之者懾﹐斯其人死生富貴足動之哉﹗然較之天順以前﹐則殊矣。時與位不同耶﹖委任權力殊耶﹖宏治中﹐華容洪洞鈞陽靈寶陽曲盧氏金陵安福﹐咸稱名卿﹐然志存納約﹐行在精審﹐苟濟其事﹐小枉安焉。局體又一變矣﹐𨿽形存罔暴義存驕直﹐亦運數然也。觀北地此言﹐宏治以前大臣气象﹐歷歷可想。至正徳而後﹐替矣﹗

劉文靖傳曰﹕宏治以前﹐士攻舉業﹐仕精法律﹑勤職事﹐鮮有博覽詞賦。間有之﹐眾皆慕說﹐必得美。除孝宗在宥﹐朝政有常﹐冠佩委蛇﹐士各奮興﹐健獨教人看經窮理。李東陽以詩文气節﹐援引名流﹐健處之若不知者﹔吳寬文學著名﹐謝遷欲健薦之同相﹐健外示唯唯而已﹐彊之則曰﹕待公柄事﹐與之同升。何景明年少有文﹐兼健同鄕人﹐謂得選翰林無疑﹐健獨嫌景明福薄也。夫明之初也﹐三物之學士﹐𨿽失於初服﹐而入仕以後精法律勤職事﹐猶然實業也。至宏治而後﹐士競以文墨相髙﹐分門別戶﹐評古彈今﹐甚至棄職掌而專事浮靡﹐而國事日壞﹐淪胥以亡矣。東陽輩烏得辭其責哉﹗劉文靖所見﹐蓋加於諸公一等矣。嗟乎﹐此明代盛衰之一大關也﹗

正徳時﹐崔銑與羅圮論一時大臣孰堪內閣﹐玘曰﹕能割頸者﹐斯可矣。銑曰﹕孰當之﹖玘曰﹕若求其次﹐其傅邦瑞乎。夫宰臣以休休有容爲主﹐不專以剛烈見長也。崔羅二公之言﹐蓋慨正徳朝宰執多依違羣小﹐國政濁亂﹐故思生死不渝者以主持之﹐所謂救時之論也。

王陽明寄楊邃庵書曰﹕身任天下之禍者﹐然後能攬天下之權﹔操天下之權﹐然後能濟天下之患。而君子之致權也有道﹐本之至誠﹐以立其徳﹔植之善類﹐以多其輔﹔示之以無不容之量﹐以安其情﹔擴之以無所競之心﹐以平其气﹔昭之以不可奪之節﹐以端其向﹔神之以不可測之機﹐以攝其姦﹔形之以必可賴之智﹐以收其望。坦然爲之下以上之﹐退然爲之後以先之。此書乃陽明一生之作用也。

隆慶二年﹐大學士張居正上言﹕天下事慮之在詳﹐行之在力﹐謀之在眾﹐斷之在獨。今朝廷之間一事也﹐而甲是乙非一人也﹐而朝由暮跖﹑前後毀譽﹐自爲矛盾。臣謂無全利無全害者事之形﹐有所長有所短者人之才﹐權衡斟酌﹑委任責成者君之道。今也未熟計﹐而以人言行﹔終也靡定持﹐又以人言罷。加以愛惡交攻﹐意見橫出﹐讒言微中﹐蜚語流傳﹐是以人懷疑貳﹐動見譸張﹐虛曠歲時﹐成功難覩。語云多指亂視﹑多言亂聽﹐最當今患也。伏望皇上審事於初﹐旣行以斷﹐愼人於始﹐旣任以專。一切章奏敕部院衙門務從明簡﹐以仰體省事尙實之意﹐是謂省議論。比者上下姑息﹐百事委徇﹐摸稜而曰調停﹐遷就而曰善處﹐驟然振之﹐必將曰此拂人之情﹐務爲操切者也。夫徇情順情﹐名同實異﹔振作操切﹐事近用殊。伏祈皇上握憲貞度﹐不執乎私情﹐毋紛於浮議﹐是謂振紀綱。邇者天子號令﹐槪從怠玩﹐伏望敕下部院諸臣﹐奉旨事務﹐數日之內卽行題覆﹐若其了然易見﹐不用撫按議處者﹐便據理剖分﹐有合行議勘問奏者﹐酌緩急遠近﹐嚴與爲期注銷﹐稽久以違制論﹐是爲重詔令。今也稱人才﹐不必試之以事﹔任人事﹐不必更考其成﹔僨事之時﹐又未必明正其罪椎。魯少文以無用見譏﹐大言無當﹐以虛聲叨譽﹐士大夫務爲聲稱﹐捨其職事而思出位﹐建白條陳累牘連篇﹐核其本業﹐名實茫然。臣願敕下吏部﹐用捨進退﹐一準功實﹐是謂核名實。皇上卽位年﹐蠲賦一半﹐國用邊費遂見蕭然﹐不得已差四禦史分道督賦﹐三都禦史淸理屯鹽﹐皆一切權宜之計﹐民災傷而不能賑﹐兩廣軍兵供餉不支。臣謂民貧財盡﹐凡不急工程﹑無益徵辦﹐當一切停罷﹐仍敕吏部愼選良牧﹐上考必其端潔慈祥者﹐𨿽有才局﹐止與中考。貪污顯著者﹐令所坐贓輸邊自納﹐以爲固圉一助。又今風俗侈靡﹐服捨無限﹐豪彊兼並﹐賦役不均﹐姦徒欺公﹐侵損冒破﹐錢谷漫無稽實﹐吏胥因而滋姦。此皆耗財妨政之大者。若敕下戶部﹐講求堤防之術﹐何必索之勞苦之民﹑自憊國家之元气乎﹖是爲固邦本。今事可慮者﹐莫重邊兵﹐不患少也﹐患弱。若按籍徵求﹐淸查影占﹐募補訓練﹐何患無兵﹖食不患不足也﹐患耗損無用不急之費﹐並其財力以撫戰士﹐何患無財﹖將不患不得人也﹐患無以鼓舞之。懸之重賞﹐寬以文法﹐何患無將﹖至於選擇邊吏﹐團練鄕兵﹐守墩堡﹑令民耕收﹐時簡精銳搗其空虛﹐則目前之計也。是爲飭武備。江陵作用﹐大略見於此疏﹐眞救時之相也。然明季衰敗之故﹐觀此疏所陳獘端﹐亦可想而知矣。

詩云﹕謀夫孔多﹐是用不集。發言盈庭﹐誰敢執其咎。如匪行邁謀﹐是用不得於道。又云﹕維邇言是聽﹐維邇言是爭。如彼築室於道﹐謀是用不潰於成。又云﹕具曰予聖﹐誰知烏之雌雄。明自萬曆以後﹐朝中气象酷似此而殆甚焉。文墨之士自以爲自是以爲忠﹐負气而爭﹐鼓舌而辯﹐呼朋引類﹐號呼喧闐﹐各不相下。使聽之者迷﹐當之者聵﹐而國是因之日亂矣。至今世呼生員曰雀嘴。又諺曰﹕秀才造反三年不剸﹐謂其聚聒而無實用也。前哲云﹕愚儒讘訁夾﹐多誦古先之書。蓋書生之好浮議﹐自古以爲嘆矣。

吳寬當時號吳呆子﹐世人多傳其迂腐事﹐今人槪以書呆子指目讀書之士。蓋徒誦讀而不通世務﹐誠爲世所詬病也。

倪元璐曰﹕自神祖中葉以來﹐三四十年間﹐朝廷之局凡三變。其始天子靜攝﹐聽臣工羣類之自戰﹐而不爲之理﹐所謂鼠鬭穴中﹐將勇者勝耳。故其時其血元黃﹑時勝時敗。其旣閹寺擅權﹐宵人處必勝之地﹐正人亦戢心摶志而甘處不勝﹐不敢復言戰。宵人亦不曰戰﹐直曰禽馘之耳。然其時正人𨿽嬰禍患﹐其心益喜﹐曰吾君子也。其後魁柄已振﹐百爾臣工皆怵然不敢窮戰﹐而陰制以謀﹐故其時气戰者敗﹑謀戰者勝﹐謀陽者敗﹑謀陰者勝。凡明主所箝鞬以繩貪人者﹐宵人皆借之以穽正人﹐其正人旣禍敗﹐卽無可自解﹐曰吾君子。其宵人亦不靳歸名君子﹐而但使其無救於禍敗。夫宵人閹寺無可言矣﹐而一時號爲君子者﹐亦多不爲國家計慮久遠﹐結黨負气﹐嘵嘵爭辯﹐甚至自相攻擊﹐而國是日潰﹐大廈不支矣。謂之何哉﹗

神廟末年﹐髙攀龍﹑馮從吾等講學京師﹐或邀鹿善繼往﹐旣而善繼聞不言朝政﹑不談職掌﹐曰﹕離職掌言學﹐則學爲無用之學﹐聖賢爲無用之人矣。遂不往。鹿公之見﹐卓矣哉。

文詞與世道相爲盛衰﹐世道盛則文詞衰﹐文詞盛則世道衰。唐初文陋﹐而盛於韓柳﹔宋初文陋﹐而盛於蘇王﹔明初文陋﹐而盛於何李歸唐。其陋也﹐世道皆盛﹔其盛也﹐世道漸衰。譬之治家然﹕祖宗勤儉創業﹐耕田鑿井﹐日不暇給﹐烏覩所謂一觴一詠﹑咬文嚼字者乎﹖一觴一詠咬文嚼字而已者﹐衰其至矣﹗

髙岱論明代法詳之獘﹐曰﹕事有宜密﹐𨿽腹心不得聞也﹐而必須關白﹔人有可用﹐𨿽將相不爲過也﹐而必循資格﹔錢谷出納﹐有足以利民者﹐專之可也﹐而憚於稽考之嚴﹔刑獄重輕﹐有當以情處者﹐遂之可也﹐而涉於出入之議﹔贓仗未具﹐知其爲盜而不敢誅也﹔符箋未下﹐知其爲姦而不敢捕也﹔機當速應﹐固之者有畱難之虞﹔勢宜有待﹐促之者有遷延之譴﹔一金之費幹歷諸司﹐一令之行徧咨羣長﹔甲可乙否﹐此從彼違﹔圖政理之志輕﹐而稽簿書之念重﹔敷治化之日少﹐而辦文移之日多﹔少有蕩軼﹐則下以廢法而訐其非﹐上以悖法而重其譴。故君子不敢爲善﹐殆甚於小人不敢爲惡矣。三代而下﹐惟漢爲禁网疏闊﹐故汲黯得以驕制而發倉粟﹐陳湯得以便宜而斬郅支﹐然當時不聞以法疏而多獘也。秦制日更而姦愈滋﹐隋令日下而亂益甚。法亦何以詳爲貴乎﹖明興之初﹐𨿽國用重典﹐而人以意通﹐故功要其成﹑事觀其利﹐不肖者以詳而懼﹐賢者不以詳而阻也。而何至如今日瑣瑣之甚乎﹖有味乎其言之也。蓋上古法寬﹐後世法密﹔盛世法寬﹐衰世法密。有識者其知之也。

何喬遠名山藏曰﹕承平日久﹐士大夫談兵事所以弱﹐皆曰將非人也﹑士弗厲也﹑器弗精也﹑私門役使之也﹐朝廷以供土木之役也﹐而非其本也。夫今日之武將﹐非賄中官權門不得也﹐文臣與之處﹐必厚賠遺酬謝焉﹐抑而不敢聲﹐若無口者也。甲冑弱於縷繡﹐靺鞈脃於屨絢﹐而將气已喪也。夫以是得居其官也﹐而又欲肥其家也﹐捨士卒之外﹐何人可脧削﹖士饑寒也老弱也﹐而後法不行矣。法不行則技不精勇﹑伍不充實﹐武吏不得而振之﹐文吏亦安得而問之也﹖予平居﹐聞督撫吮噆武將者十六七﹐猶云時平自怠棄。至於國家有事﹐猶然軍事之成敗﹑疆土之存亡﹐不寘念也。嗚呼﹐獘乃至此乎﹐甚矣文武之不可分也﹗

明初令商輸粟於邊﹐官給鹽與引貨買以酬其勞﹐名曰開中。商賈自出財力﹐招遊民就塞下墾荒種藝﹐自爲保伍塞下之人﹐其勤者亦力耕歲收以待貿易﹐邊備充足。至宏治中﹐戶部尙書葉淇奏請折色﹐而邊儲大困矣。無識之人壞朝廷事如此。

明初令民養種馬課駒﹐後民苦之。萬曆初張江陵當國﹐盡賣種馬﹐納價太僕。太僕出價買騸馬而寄養於馬戶﹐一時馬價充牣﹐而論者以爲變祖宗法﹐萬一有警﹐調發必闕。夫民間養馬﹐不論如何行之﹐皆不甚便。古人騋牝三千﹑思馬斯藏之詠﹐悉官養之。周之非子﹑唐之王毛仲﹐非明徵乎﹖若於邊荒置牧場﹐而以官領其事﹐歲課孳息﹐復佐以蕃人易茶之馬﹐國何憂無馬﹐而亦何必寄養於民乎﹖且也復三物取士之法﹐而以騎射當古之禦﹐則士之養馬者多矣。寓兵於農﹐則民之養馬者多矣。此又不求天下之馬蕃庶﹐而馬自蕃庶之道也。中國亦何至鰓鰓焉以馬少爲虞哉﹖

錦衣衛鎭撫司專主詰問奉旨對簿之人﹐兼得緝訪輦轂下姦私﹐名曰天子詔獄﹐歲上功兵部﹐捕獲多者爲右職﹐至有起身小校﹑超階勛臣。是以每每陰陽上意﹑影響人罪以邀爵秩﹐囚不勝榜錄﹐延喘甘承。且訪捕所及﹐家資若洗﹐甚至並其同室之有席捲以去﹐故京師被訪之家稱爲剗﹐言若剗刮無餘然者。威挾於近貴也。夫刑獄有司寇專之矣﹐又有三法司會審矣﹐鎭撫司胡爲者哉﹖眞獘政也。

明之廷杖甚非刑不上大夫之意也。賢人君子﹐必多髙蹈而不仕者矣。

