樞言﹝淸﹞王柏心

序

昔人云有治人無治法﹐吾以爲有治人卽有治法。法者﹐依人以立者也﹐人之所不至﹐而法生焉。法制於人之所顯爲﹐而人遁乎法之所不及﹐於是乎法窮。樞言者﹐所以濟乎法之所不及﹐而使人以自爲者也。監利王君柏心﹐字子壽﹐博學篤行﹐名聞諸方﹐而吾以爲是天資近道人也。嘗客遊西塞﹐以所見聞綜輯爲是編。予來楚中﹐讀而愛之。君之爲書﹐通達似荀悅﹐激發似王符﹐純粹似徐幹﹐不爲危言極論﹐迂詞誕語﹐而使人悠然自得於簡編之外。讀之掩卷﹐而慨然有餘思也。君志行醇潔﹐有慕東漢諸君子﹐有所著書亦輒近之。有宋曾鞏氏謂﹐中論之書不悖乎理﹐又能充其所得乎內者。旣察其意而賢之﹐而又知其行之可賢﹐況予之親見君而得之。又其文詞明白昭箸如此﹐𨿽未知他日所以見諸行事者何若﹐而執志純固較然不欺﹐豈非所謂天資近道者與﹗易系辭之言曰﹐言行君子之樞機。昔之人有因言而信其行者矣﹐況予之親見君之行如此者哉。或曰﹐子引曾氏之美中論以美是書﹐當矣﹐顧曾氏又有言曰﹐法者所以適變也﹐不必盡同。蓋亦因其所遇之時﹑所遭之變﹐而爲當世之法﹐使之不失乎先王之意而已。而子乃欲廢法而任意﹐得毋過歟﹖予曰﹐所貴乎法者﹐貴其能適變也。有不適﹐則𨿽聖人之法﹐亦有可議者矣。孔子所謂與時損益者也。王子之意﹐非謂廢法而任人﹐乃欲任人而用法也。而子乃以刺繆譏之﹐子則過矣。且王子方爲世之賢智者言之﹐而子顧以庸陋乖刺爲慮﹐豈其然與﹖客旣退﹐遂書以爲序。道光十九年季春朔日婁姚椿序於鄂城之古楚樓

續樞言敍

曩在隴右﹐爲樞言十六篇。甲辰春至都﹐益陽湯海秋農部見而稱之﹐曰﹕是當在昌言﹑潛夫間﹐盍多爲之﹖亡何﹐海秋歿。感其言﹐時休沐少事﹐歲行盡矣﹐意有所觸﹐次第成之。得九篇﹐而止名之曰續樞言。道光甲辰季冬旬有八日子壽自識

樞言目錄

審宜旌意責實修約核才廣議擇吏寓政禁末導俗王言正諛學譽疑信量交辧言

續樞言

君臣信臣明是官才上官才下謀備七蠹防侈糾慢

樞言淸監利王柏心著

審宜

順而布之謂之政貞而守之謂之法揆而協之謂之宜政𨿽善弗宜則滯法𨿽良弗宜則格投丸於峻阪六翮遜其疾者形便也決水於上游馳馬謝其速者勢利也轂之轉者善馳驟樞之運者善開闔治之宜者善張弛度其宜愼厥謀罔弗修操其宜率厥功罔弗從知以辧之仁以達之義以斷之信以固之審宜而治道得矣宜有四因因天因地因時因民溫肅肖春秋舒慘肖陰陽風雷雨露絻鉞之用也七政五緯憲令之符也朒朓飛孛詧過者也淫潦亢旱儆愆者也耕斂有候開塞有期先者躁也後者慢也是曰因天九州島之土不同性五土之性不同植下者謹蓄泄髙者廣井渠麓丰林木澤任蒲魚毋封其利毋開其爭毋逆其理毋竭其源是曰因地承獘則救焉蒙業則安焉漢髙之除秦法世祖之並郡國減吏員宋藝祖之削藩鎭承獘則救也曹參之淸淨霍光之與民休息宋璟之善守法蒙業則安也井田封建肉刑漢以下不能復者也府兵租庸調之法唐以下不能復者也虛美不必崇浮文不可尙齊紈阿縞以敵寒不若羊裘垂棘連城以通商不若泉布酌其變濟其窮是曰因時風气有彊弱習尙有文質勿炫之以智所未周勿彊之以情所弗安翺翔乎云霓飲啄乎江海者鳥之常也設組帳以處之陳鐘鼓以饗之則臏而悲矣馴服乎銜勒饜飫乎芻豆者馬之常也飾繒綈以衣之列醓醢以薦之則駭而蹏矣民可順不可拂可安不可擾微而導之使自蹈之徐而諭之使自赴之是曰因民夫爲治者無憂政令之不行也憂其弗宜而已如注尊然不溢不竭如操尺然不贏不縮下之從上猶景響也得其宜何患弗從若夫矜私智泥古典矯焉過正膠焉罕通譬卻行而求前吾不知其可矣

旌意

任左右尙姑息爵及私暱罰弛姦慝是謂婦寺之政納佞諛務虛美上達道以欺下下矯誣以罔上是謂聾瞶之政刑賞虧替禁防隳敗情不足相系制不足相維是謂痿痺之政科指備具綱目繁猥可否必稽於法輕重必依於令婦寺聾瞶痿痺之政舉非所患中主以下率而行之可以無大縱軼若夫英主則在能旌吾嚴斷之意而已矣法之必行者非嚴也意之能行則嚴也命之必行者非斷也意之能行則斷也且所謂嚴斷者豈待峻刑鯨之典設斬劓之科哉亦取夫相蒙相習者以吾意破除之已爾意不可淆淆則亂意不可瀆瀆則玩英主當有所縱捨以蓄其果決之气有所簡略以養其淸明之體一旦機括所在則出吾意以震動之無少濡回牽制出乎法令之外入乎民情之中爲揣摩遷避者所不能及然後眞才奮焉詭隨詟焉四方說焉如日月之行乎中天而無不瞻仰也如雷雨之作解而百果艸木無不甲坼也夫君者制法者也非奉法者也出令者也非守令者也應龍之蜚騰變化者頷必有尺木猛虎之制伏百獸者脇必有威骨漢孝宣之世吏多虛增戶口所上風俗悉虛詞飾說孝明之世朝廷皆爭爲嚴切以避誅責以二帝之明獘尙若此豈非狃於法令而意不伸歟或曰唐徳宗宋神宗明世宗能伸其意矣而嚴斷之獘禍甚庸主何哉曰三君者仁不足剛有餘焉明不足愎有餘焉不善用其意則又剛愎之過而非嚴斷之過也

責實

爲其事未有無其實者也計其功未有不自實始者也實立則名從矣是置表以取影也名存則實亡矣是按圖以索駿也捨名就實者萬舉而萬有功得名遺實者萬舉而萬有獘天下所以赴功遠罪者非恃吾能賞之罰之也又非恃吾能信賞必罰也恃吾賞當功罰當罪僞者不敢蒙而似者不敢亂也由君身而大臣而庶僚百職事由國而邑而鄕合之若一人運之若一身豈操術異哉嚴杜其浮罔切中其要會焉爾是故令簡而易明法成而可守明如日月疾如風雨貞如金石此責實之效也治之敝也上以名責下下以名報上上曰必求諸法令下亦曰必求諸法令法令至繁多也君若臣非能周覽而盡識之也則必舉而任之府史之徒夫英君詧相盱衡默運於廟堂百官有司奔走勤勞宣布於職守卒之制取捨進退者皆出於府史之徒聽其顚倒而失序則甚矣狃於名之過也狃於名必好察必好詳察者數也詳者末也有天下者任智不任數操本不操末無所不察則無所不蔽無所不詳則無所不遺上所句檢者惟名是從下所覆告者惟名是應非不勵精也而稽滯者如故非不綜理也而增飾者相仍名與名相求名與名相蒙然則法何由不蠹令何由不圯乎有匠於此虛語般倕實未嘗親斧斤也而信之則主人不免風雨之嗟有醫於此巧陳盧扁實未嘗運鍼石也而信之則病者將有浸淫之困一身之微焉凡求安與生者猶必務其實柰何舉國家之政而相徇於名屬有叢脞之咎將誰任之且夫天下之心意攝以神明者恆肅攝以耳目者易玩天下之事功厲以志气者必集厲以文法者多隳與其法多而僞者蒙之不如減法而去僞與其令繁而似者亂之不如蠲令而絕似僞之生惟實可以已之似之淆惟實可以正之夫獵捕禽獸者置罼也操縱掩合者人也名置罼之類也實操縱掩合之用也委置罼於野而曰吾綱目畢具將坐待其獲委法令於府史而曰吾綱目畢具將坐致其效焉𨿽大愚者猶信其不可已

修約

天下有要術焉修約之謂也以約則明以約則定以約則逸不知夫爲政者將求其明歟抑求其蔽歟求其定歟抑求其擾歟求其逸歟抑求其勞歟行滄海者詧斗杓而已矣齊方員者執規矩而已矣古者事簡治亦簡後世不能不趨於繁者勢也事繁而吾之繁者又倍焉至乃疲耳目殫神明卒無以勝之甚非馭繁之要也夫政莫大於賞罰善制賞罰者取其巨者著之令典余則默司吾意使巧者無所探測堅守其常使後者無可推移是故有不形之諭告而諭告不能逮其神有不勒之金石而金石不能並其貞無他約故也不善制賞罰者無所不備無所不詳千科萬品日以增加姦未起而以智兆之獘未開而以端啟之凡吾所爲疲耳目殫神明者將禁姦祛獘也今乃適以兆姦啟獘則何爲勞勞焉增加無已哉況夫未來之姦有不能勝窮未來之獘有不能勝料者乎是故關防之令繁而士益僞比附之條繁而獄日滋何者立法之始本欲其筦於法之中不知反遁於法之外本欲其持於法之後不知已骫於法之先本欲召奇傑而僥幸者輻輳焉本欲杜豪猾而譸張者萌芽焉且夫關防之多至不足召奇傑比附之多至不足杜豪猾亦無爲貴多法矣鏡之含明非逐物而預構其形也鐘之儲聲非厲響而起迎其叩也老氏曰聖人抱一爲天下式又曰我無爲民自化我好靜民自正其知約也夫其知約也夫

核才

古之核才也儉於數而寬於塗後世之核才也狹於塗而丰於數古之核才也易於取而愼於用後世之核才也愼於取而輕於用古之核才也略於言而詳於事後世之核才也密於言而疏於事此眞僞之所由各判而功效之所由相遠也歟成周選造之法尙已漢制郡國口二十萬人者令歲舉孝廉二人百萬者舉五人合天下計之歲不過百餘人數至儉也然此外又有賢良文學直言極諫茂材異等之舉已又設四科最後巖穴幽隱者天子至以元纁玉帛親聘其廬則塗又未嘗不廣也賢良文學等應制策皆訪時務不合者罷遣優者補博士議郎居官風議必時政得失不復以虛言相試及出典牧守入居九卿必行能尢異故其時人無浮競之心而咸自奮於事功唐以後則舉天下之才悉約之於進士之途優第者予館職試必以聲律對偶之言循資計俸髙者擢諫垣躋卿列次亦不失爲牧守故輕躁者懷進闒冗者取容而才猷智略之士無由自見夫古之制爵非加貴也古之授糈非加厚也俊偉卓犖之流古非盡降於蒼昊求諸域外也然而人才畢萃於朝智能畢展於下者激勵得其權而綜核得其實故也蓋儉於數則浮濫絕矣寬於塗則俊乂出矣愼於用則巧僞革矣詳於事則功能見矣後世不然恆使英奇者裹足而僥幸者攘臂則其獘亦略可睹矣刻木爲鵠羽翮𨿽具終不覩翰飛之疾也範金爲驥骨骼𨿽具終不睹步驟之奇也人主誠欲核當世之眞才惟使之獻替可否講求經國遠猷隨其才用試之以事較能否爲遷黜如此則才無不奮政無不舉功無不立其與按虛名而索實效必相去萬萬也

天下之懷忠愛矢亢直感激而不顧其它者山林惇朴之士是也漢唐之世置臺諫矣又置博士議郎又設直言極諫科凡以招徠山林惇朴之士或值主徳有闕或遇時政有諐博士議郎及應詔之士皆得上封事伏闕犯顏其言之激切往往天子變色宰相避席豈其時士獨敢言哉拔之尢異以作其气容之至廣以開其塗起新進則無系戀顧忌之私由特達則無門戶黨援之習此士所以樂陳鯁亮而前世恆收其效也且夫朝廷置官惟宰相與諫臣不可用資格宰相代天理物非道足經邦莫能居之在乎人主之愼擇而已以資格用之則鼎鉉輕矣諫臣職在繩愆糾繆與其通敏不如其戇直也與其華辧不如其謇諤也由資格則螽气銷磨必多瞻循必立朋黨彈劾有所避攻訐有所私建白者惟科指之纖悉而已宮廷讜論則未嘗聞也糾譏者惟吏事之短長而已利獘大端則未能及也苟幸無過徐待遷秩爾人情誰樂捨坐致之效而蹈不測之害哉誠如博士議郎得應詔上封事則宜無此獘也何者立朝尙淺爵秩尙卑有威激之心無回枉之气與由資格居諫垣者固不可同日語矣論者曰山林之士狃於古戾於今言之未必可行行之未必有利惡用是喋喋者爲應之曰世未嘗無賈誼陸贄也才如二子尙謂其狃於古而戾於今乎人主誠有意乎山林惇朴之士以其言考之不可采者罷遣其有議論達政體忠款結丹素者處以博士議郎之職使益練習時事若當職惟諾則不得遷詧其謀謩英亮志存獻替者擢之使居臺諫激勵而用之則固執政之才也夫太阿之陸剸犀象水截鴻鵠者鋒銛也鷹隼之排疾風而上徵撇層雲而下擊者翮勁也匣而懸之絳而縶之則無割斷搏擊之用矣今夫封駁之制久廢於門下中書當英君詧相時必無過舉設萬有一焉言官抗章而爭之固已後矣何如博士議郎先事風議之爲尢善也

擇吏

自古世𨿽極治姦民之輕險者不能絕也小則鬭暴劫奪觸法抵禁大則竊鑄鬻鹽吏人莫敢誰何又其甚者倡邪術誘愚民譬虺蛇莽蜂無時而忘毒螫其所潛伏大抵山谷峻僻及緣邊州邑所恃乎遏姦於未萌銷患於未形者在良吏而已凡此州邑其擇吏視他邑宜尢重其良吏之被薦擢視他邑宜最先而世之從政者往往反此謂地僻則政簡壤狹則功寡不足容才吏惟初從政或左遷及疲老者始往視事報最不得預祿入不能以自給官其地者與謫斥同彊者則以爲大吏且棄我修廉潔勤吏事終無由上聞也行吾掊克而已弱者卽不敢肆爲朘削然民之疾苦不聞山川阸塞險易之塗不知戚戚焉以不得去此爲憂何暇治詭隨擊彊禦懷遠大之謀哉夫民也以僻遠之故累數十百年不見賢長吏繇是黠桀不逞者無所顧忌從而侵暴之又從而迷罔之乃始囂然弗靜也屬有水旱之菑乘間竊發旁郡邑不得髙枕而執政者慮不至此何其智乃居曲突徙薪下也始也愼簡司牧不過一指撝之勞繼也徵師糜餉或窮歲月未能定無乃好難而惡易也乎且僻遠之於近邑猶四肢之於心腹也今有人於手足則任其拘攣炙盭而惟心腹之是治豈得謂善養生者哉誠令巖疆邊邑之吏皆擇其簡重有方略者寬而不弛嚴而不殘明而不苛安善良糾豪彊聯什伍禁遊惰廣徳惠以招徠之察荒歉以綏輯之操縱設施視便宜所在試之三年有異績則居課最之先或就加推擢或移治繁劇一切比近邑令長爲優如此則所選得人爭自奮勵不期而邊僻州邑大治邊僻州邑治而近邑莫不治斯誠遏姦之上策銷患之良圖也夫龔遂治渤海李固蒞泰山當桴鼓倉皇猶能宣布威信折衝千里皆良吏已然之效也而況使遏之於未萌銷之於未形者哉

寓政

行什伍而不開告坐之門不如無行也開告坐而不設賞罰之科不如無開也周官大司徒之教有保受賙救凡以惇任卹厚風俗而已其時民皆同井而居三時務農隙則講武無暇爲姦姦亦無所容奚取乎告坐賞罰管敬仲治齊立軌裏連鄕以寄軍令而齊大彊商鞅治秦嚴什伍力耕守法而秦帝天下惟能開告坐設賞罰也後世保甲起此然效未見而獘日滋何哉充之不擇人遇之不以禮徭役徵索悉在其身胥吏又從而淩轢之猾者乃與胥吏比以困齊民每遇賑貸則張虛籍抑貧窮無敢與校者至於姦宄之出入盜賊之剽掠未嘗發舉罰固不及也發舉焉賞亦不及也若然則法之所重意之所輕也名之所從實之所違也而世之求遏姦止暴者猶一則曰保甲再則曰保甲吾不知其效安在也今誠使愼擇其人一切罷其徭役稍加以禮貌吏胥無得侵暴之其什伍相附聽民自爲聯屬減去文籍惟專其責於保長裏有通奸徒宿匪黨者以告於令長所告實予之賞或不及發舉而先時掩捕所捕實予重賞告與掩捕不實有重罰隱匿阿縱有重罰令責之保長保長責之什什責之伍如此而姦不遏暴不止者未之有也或曰鹽徒公行邪術煽誘豈保長所能制乎曰有寓政之法在寓之如何視州邑有山谷險險則仿三老遊徼之職因其地稍增置之稍募丁壯村立農官市立市正又開醜徒以自相告捕皆策之宜行者也三老書其孝弟訓其不率遊徼主訪捕謹障塞民有彊力願習技擊者遊徼以時教閱有追胥則預農官訓課耕桑旱潦以時聞市正譏轉鬻奇淫與不軌之物有則以告其鹽徒教匪募有能自相告捕者賞其辠擒捕首劇者予之賞使彼腹心自攻則支黨披散此趙廣漢張敞虞詡之策也凡此諸法尢在令長督察振勵之則民安而俗善矣夫政之必行者𨿽酷如徙木棄灰人無異議政之不行者𨿽惠如賜酺貸種恩不下究肅與玩殊也故曰虛舟不能以自運虛車不能以自馳制備法良而歸於有獘無效則行之之過也保甲其一端矣

禁末

末亦多途矣商爲之首先王爲其妨農也恆抑之秦發民戍邊先辠謫次市籍漢髙卽位復取賈人子折辱之顧趨商者益多以天子之威不能伸令於庶民誠事勢之不可解者故晁錯之言曰法律賤商人商人已富貴矣尊農夫農夫已貧賤矣然其時商猶有功於農未甚困農也農之所挾粟米布縷所需百物之用所挾不能流轉所需不能羅致商從而懋遷之於農甚便獨柰何重折辱之今之商非昔之商矣不惟妨農且困農不惟困農上自貴流下逮輿臺商皆鉤取其贏餘而困之何者惇朴之源絕而奇袤之風熾也百室之聚必有數十家之市千室之聚必有數百家之市萬室之聚必有數千家之市核其器用裨衣食者財什二三餘皆炫耳目蕩心志者也且夫商之所以奔走人者在役末技在通番貨二者殃之門蠹之府也古者造作之區官考其效工執其藝必中程必利用非是者有禁故詐僞毋敢作今也工之習恆業者困與農民等而末技之徒窮極工巧日日增加財之源有盡巧之竇無涯以有盡徇無涯安得不竭其番貸之奇淫又千百倍於末技挾無形之酖毒爍九州島之膏血開尾閭之大壑蕩四民之筐篋此二者商皆籠而有之夫利散於末技猶曰吾民也使利散於番舶是豈不可爲痛心者乎然則返之之術惟在躬行節儉倡之於上始自貴近及乎編氓然後優爲之卹厲爲之禁而已矣農宜卹者也今令農有能力耕倍收不出鄕裏者復賜爵之例寬其徭役則趨農者必益奮商之通有無佐衣食者如故其有敢役遊技通番貨與爲遊技者厲禁之禁之不率則著之下籍別其衣冠徭役不得代子弟不得預試入仕宦令吏以時閱市之百物有奇袤不中法度者售與購皆有罪州縣舉其要以此定課績殿最行之十年或者末流稍衰乎不然吾懼夫公私之財力畢歸漏卮後欲救之而無及也

導俗

俗之薄由讓道之不達儉徳之不昭也古者君讓善於天臣讓善於君子讓善於親士之應選舉也有讓受爵位也有讓下及觴酒豆肉道路州巷之閒不期而讓道達焉古者天子卑宮菲食諸侯制節謹度羣臣大法小廉以逮庶民食時用禮不期而儉徳昭焉何俗之厚也導源於上而民皆惇勸於下也今自一介之士其視祿位皆僩然有欲得之心居之不辭營之無已百金之子靡衣偸食與貲累巨萬者等朝廷教化非不行也法度非不具也而俗以浸薄則士大夫所以倡率之者過也讓不達斯爭競起矣忠信衰矣儉不昭斯品制隳矣財用匱矣此蠹化傷教之大虧法敗度之深而有位君子不急圖所以矯之靡靡之俗日甚一日不知其何所終極也夫所謂讓非虛崇美節也必有好善之實有知人審己之明所謂儉非苟爲孅嗇也必內檢其縱佚外酌其品式惟士大夫始能深求而力行之彼愚民何知視其表而隨其流斯翕然從之已耳且是二者囂淩之堤防驕僭之銜勒也決川瀆於平原無堤防以禦之則橫流彌野矣騁駟馬於交衢無銜勒以制之則奔軼僨轅矣俗之澆漓固無形也然較有形之患爲尢切士大夫任風化之責旣恬不爲慮又不躬行儉讓以先之欲俗之復歸於厚安可得也

王言

王言者敷治之鞀鐸達化之樞機擇其人以代言不可不愼也書曰出納惟允詩曰王之喉舌惟得人也虞夏商周之間君臣兢業聖賢相遇其咨命陳謨矢言誕告莫不閎以遠典以則繇當時代之言者皆聖賢之徒也繼是以降其莫善於漢之詔令乎有卹民之仁有謙約之徳直而不僿文而不靡其策命則肅以正其延訪則溫以麗其戒厲則嚴以斷其襃勉則和以裕賈山曰臣聞山東吏布詔令民𨿽老羸癃疾扶杖往聽之願須臾毋死思見徳化之成第五倫爲督掾每讀詔書常嘆息曰此聖主也一見決矣蓋言之效如此及東漢之季尙書陳忠上疏曰諸郎多文俗吏罕有雅才每爲詔書轉相求請詞多鄙固漢之文詞自是少衰矣唐宋皆中書職制誥擇文學尢異者使視艸時主好文則益趨於浮侈矯之者悉返以質或徒類乎律令文者過矣質者亦未得也然唐臣如楊綰陸贄李徳裕輩率能捄過失中機宜𨿽阽危之際而勅書所下驕將悍卒無不惕息感激況施於政事修明之時者哉由此觀之言固未嘗無效也天之所以章者象也雷之所以詔者聲也日之所以麗者光也王之所以播者言也象不著無以儀羣動聲不奮無以震遠邇光不耀無以燭幽隱言不修無以昭法守夫經國之本非系乎言然王者有言將以決百代之嫌疑定萬方之軌則布之史策垂之子孫當朝政方隆動作可書於後而代言者務擇其人綸綍之美豈惟遠追乎漢唐之盛而已

正諛

諛之興也非一日矣其始以賤導貴以愚導賢而諛猶可正也其後以貴應賤以賢應愚而諛不可正矣凡人之納諛也有漸才髙而自矜者則諛中之內柔而自恕者則諛入之好同而惡異者則諛迎之人之習於諛也亦有漸輕其不足譏也而以諛欺之憚其不可忤也而以諛謝之悅其不我違也而以諛答之此皆未至趨勢蹈利之甚明智君子咸能知其失然漸之不謹則流於諛而弗自覺甚哉其可懼也凡諛者溢量之施將有所中其欲也所欲旣中必有所反反而愈騁必加溢焉是謗之梯也讒之媵也驕之蘗也明智君子柰何甘納之而甘習之且夫己嫉諛而樂受人之諛譬不爲都市之盜而攫錙銖於縢篋終爲有竊疾人也己從諛而欲禁人之受諛譬以桀之徒誚跖之行也昔張子壽之鯁亮然憚嚴挺之而悅蕭誠司馬君實與韓稚圭廷爭侃侃不阿及柄國變差役則格範純仁蘇轍之議而用蔡京彼皆賢者猶有所蔽況不逮二公者邪或曰巽以行權不猶愈於訐以沽名乎卑以自牧不猶愈於亢以忤眾乎曰巽者順乎道也諛則違乎道卑者正其身也諛則枉其身士行諛而砥礪之意衰臣行諛而謇諤之風替眾諛旣盛孤直自沮若黑之變絲蓬之變麻不與之俱化不止故夫喪人之善長人之失蔽是非而掩功罪莫甚乎諛明智有位之君子欲正人心矯時獘必自去諛始矣

學譽

有積學以致譽者矣未有積譽以爲學者也天積气而勢崇焉山積徳而壤附焉川積刑而流歸焉士積學而譽至焉古之君子無求譽之心也皇皇憂其學之不足而已始之孝弟以基其行本之詩書以研其慮循之禮樂以滌其邪率之仁義以長其善體之忠信貞廉以端其軌稽之理亂興廢以擴其識其未得之也蹙然不敢自安其旣得之也抑然不敢自是潛而不耀充而不溢夫然故道立於此行動於彼播乎家庭達乎州黨聞乎朝廷名譽之來也匪伊朝夕已後之君子非學是積惟譽是求非惟求之又捷得之以虛聲炫實聽以僞行獵髙名考其本末經緯未有見也而藉藉者相屬焉謷然自以爲得計方譏積學者之拙於應時也亦已謬矣故曰枝葉之言上士弗稱飛蓬之聞王者弗賓謂譽之無本也夫學猶染也漸漬深而丹黃黼黻之文爛焉不然則繢畫而已矣久且繼之以剝落學猶耕也穮蓘力而穎栗堅好之收倍焉不然則鹵莽而已矣甚且雜之以秕稗層靑生於幽崖而梯山者不憚其遠明珠產於赤水而采淵者不避其深火不言烈而焰灼焉石不言堅而體貞焉林之茂鳥斯集矣餌之芳魚斯至矣君子審此有積學以致譽無積譽以爲學詩曰風雨如晦雞鳴不已蓋言學也又曰鼓鐘於宮聲聞於外蓋言譽也

疑信

有信有不信信也無不信則惑也有疑有不疑亦信也無不疑則惑也信可信信也疑可信則惑也疑可疑亦信也信可疑則惑也天下有是非焉是其可是非其可非而是非定矣天下無是非焉是者以非爲是非者以是爲非而是非淆矣適南者謂去北而南矣俄而猶未離乎南也適東者謂去西而東矣俄而猶未離乎東也臧之亡羊也以博弈谷之亡羊也以挾冊皆大惑之類也學者之疑信何以異是古之君子𨿽明不如離朱聰不如伶倫算不如隸首推步不如大撓而不害爲大智惟愼其信而闕其疑也後之君子𨿽論窮六合之表心探二气之先著書多於五車放失羅乎百代而不害爲大愚惟捨其信而求其疑也文得尙而載之武得箕而訪之顏得孔而師之信可信也衍雕龍而侈之惠堅白而鳴之列禦風而行之信可疑也夫身心之間倫紀之地若經之言若史之言理亂成敗之機生民利害之大此宜求其信者也亦旣博且閎矣今捨其昭昭而求諸冥冥譬索白日於長夜徵飛霞於炎洲也故曰言天地解者謬也言不解者謬也言解與不解之謬者亦謬也且絀於理者必伸於气气盛則辧辧盛則爭如市賈焉如聚訟焉亦安睹疑信之所從邪然則何以專信曰莫如存疑何以別疑曰莫如崇信

量交

巽而正恭而無失處上交之道也肅而不慢惠而不暱處下交之道也虛而有容和而不流處泛愛之交也善則相勸過則相規處同心之交也敬以遠狎厚以遠薄處故舊之交也開之而後達其衷測之而後入其言處新集之交也交必信未有己不信而能孚於人者也交必愼未有始不愼而能固其終者也信矣愼矣擇之以明推之以恕而交之道得矣易合者必易睽好譽者必好毀多同者必多異怨莫大於恃望深隙莫大於求無已釁莫大於廣攀援殃莫大於痛繩人尙其公無尙其通交乃有功執其貞無執其情交乃可成貴玄黃之適於色也不貴琴瑟之膠於一也貴淄澠之呈其味也不貴甘醴之湛於醉也貴椒蘭之襲於久也不貴荃茅之變於後也易著三人之損復昭二人之同詩陳伐木之仁復戒陰雨之薄百爾君子敬哉敬哉交而後量則必敗量而後交則無悔

辧言

言有要匪理無言也匪事無言也言而弗涉乎事理是去薪求火之類也言而弗當乎事理是歧路亡羊之類也君子之於言無所苟也無弗辧也辧之柰何衷之於理而核之於事事理合矣進而察其言之气象則罔有遁矣或曰莊論未必無僉壬正議未必無浮僞辧亦綦難曰無難也膏盛則液流波盛則瀾動珠玉之伏於幽深者其光華必見乎山川蘭芷之秀於磵谷者其芳馨必扇乎林莽心之精結而爲言是衷之旗也言之蘊溢而爲气象是誠之纛也安可掩安可誣故言之寬以裕和以暢者其人之慈仁溫良可知也言之靜以正肅以愨者人之恭儉好禮可知也言之疏以達閎以遠者人之英亮開濟可知也言之莊以敬廉以潔者人之亢直不回可知也爲險陗察慧之言者其人必刻深爲勁悍鷙戾之言者其人必果躁爲曲謹和媚之言者其人必諂佞爲浮艷誇毗之言者其人必侈蕩凡若此者考之於事理察之於气象皆昭然可辧也夫事理之於言猶組織之有機杼機杼設而綈紈錦綺無不稟以受成焉猶肌膚之有筋骸筋骸具而運行止息無不率以聽命焉气象之於言亦猶染采之有淺深血脈之有榮悴也推此以求其於辧言也弗難矣且言非徒以醇疵求也諸子百家未必悉協於理濟於事其偏倚瑕颣或不可勝舉然持之也有故如水火金石較然不渝其性以待取者而各適於用後世之言蕪矣薾矣溺矣蒙矣附於理而實離托於事而益疏辧之無足辧者則立言者又當自植其本哉

績樞言

君臣篇

君道莫大於去疑臣道莫大於去私君莫急於選賢臣莫先於不欺君能斷仁乃全不能斷傷其仁臣能公才乃裕不能公喪其才君尙察則臣飾詐君好名則臣進僞君治事則臣避事有君於此卻封禪罷貢獻躬服弋綈器無文飾則恭儉之君也然捨其大而圖其細謂之賢於佚奢可矣無益於治也漢成帝臨朝淵默尊嚴若神有恭之容矣而外戚卒攘其權唐文宗袖經三澣有儉之節矣而奄豎實制其柄綜核句稽章奏皆親覽牧令皆召對則勵精之君也然周於近而遺於遠謂之賢於叢脞可矣無益於治也隋之文帝唐之徳宗明之世宗是已不妄譴呵不輕殺戮則慈惠之君也然不操威福而行姑息謂之賢於刻薄可矣無益於治也漢元帝明建文是已畏愼者人臣之節也孔光不言溫室樹而輸情王氏李息懾於張湯胡廣趙戒屈首於梁冀夫安取畏愼乎報稱者人臣之職也以詩書進取而以刀筆事上陰陽人主之意議平準均輸議告緡榷算不聞其引義慷慨也夫安取報稱乎寬靖者人臣之度也王導不誅郭默而陶侃譏之蕭俛崔植議銷兵而朱克融卒亂幽州夫安取寬靖乎有小國之君有大國之君有天下之君有修職奉法之臣有表率之臣有社稷之臣制節謹度小國之君也卹鄰字小翼戴王室幹不庭方大國之君也豁達大度知人善任使天下之君也舉其職業布其憲令早夜以思無敢越畔修職奉法之臣也甄功過愼舉動虛公以濟之廉潔以倡之表率之臣也憂國如家能斷大事患未至則思防之姦未進則思遏之日夜詢求天下之賢才察其文武幹略緩急需人則以告於其主而任之是社稷之臣也凡君積疑必矜明矜生愎愎生蔽而情之通者寡矣臣營私必怙寵怙生驕驕生忌而才之進者寡矣故賢君如天賢臣如眾星天積剛以運其健積陽以盛其光廓然大公執眞宰而禦萬物賢君法之故政無不理眾星順南北以經緯乘寒暑以伏見粲然成行準躔度而佐二曜賢臣法之故紀無不肅

信臣篇

記曰爲上可望而知也爲下可述而志也賢君於其臣禮貌以隆之誠意以孚之爵賞刑罰以馭之明示好惡惟其信而已矣不信則情弗通也情弗通則事弗濟也凡君之不信其臣者必曰植黨營私於是有挾術任數以示不測者矣有違眾用捨以矜獨斷者矣不知實導之植黨營私也奚以明其然邪術數者韓非晁錯以此教始皇漢景始皇能劫制其臣下而不能制趙髙之爲亂漢景用錯言釁啟七國幸錯誅而止任術數則必尙察尙察則必寄耳目所寄耳目不必皆正人也則必有小人起而迎合之以發陰私舉苛細爲忠謹於是小人又引其黨陽示孤立無所附麗實陰相比黨而潛傾善類人君顧喜之以爲能破除朋黨其有二三忠直志同道合偶涉論薦則必以朋黨疑之忠直者𨿽欲以其信自結於主而主愈不信此任術數之過也人主欲用捨之權操之於己宜也然議論必采之至公以眾論爲朋黨而違眾獨斷任謀議者不必達治體任兵戎者不必明孫吳則燕失之於騎劫楚失之於子蘭唐玄宗失之於李林甫徳宗失之於盧杞文宗失之於鄭注李訓此違眾之過也夫君子自不爲黨而不能不自爲類何者律身之廉相類也體國之忠相類也任事之果毅相類也相類必相悅相悅必相引又皆顯然爲之昌言於廷無所避飾小人異是𨿽隱相比周而外示孤立善匿其形迹人主不察反以君子爲植黨營私以小人爲危身奉上一不信其臣而舉錯失當至於如此其視公聽並觀按功罪定賞罰動合人情者得失相去豈不懸絕矣哉且人主挾不信其臣之見凡廷臣有以公正相取者卽疑爲朋黨則中材以下皆將習於惟諾依違以文具相蒙幸免咎責朋黨誠破除矣吾恐廉恥气節之亦相從而俱盡也

明是篇

人君者聽羣臣之言因其當否而定從違行黜陟以明國是者也欲明國是莫先於取諫臣所言別白焉明著議論之是非而昭示廟堂之裁決諫臣以言爲職又當盛隆之時人主寬仁大度使得奮口舌展胸臆直陳無隱未嘗有建言獲罪之事不患其不言也患其浮舉不急無當治要或窺測風旨上下而傅會之人主又一切優容無所責從違不繇此定黜陟不繇此行於是鯁亮者無所伸其批鱗補牘之气而脂韋庸下者反得喋喋充位自名報稱斯則國是之所以不明也人主置諫臣以自輔豈樂其喋喋充位自名報稱哉毋亦有所鑑而矯之歟竊意矯之之故不過曰前世臺諫多受大臣指縱門戶攻訐盈廷如水火淆亂黑白熒瀆視聽相與倍公死黨置國是於不論故爲是以矯之夫諫臣果出於倍公死黨則取其尢者逐斥之餘自不敢比周以罔上若其無此則不當取前代已往之獘防其將然故設是矯之以消磨俊傑忠讜之气徒使庸庸者得計而於國計毫無稗益也是故明主之於諫臣所言善則從而行之獎而陟之不第以優詔報聞博容受直言之美名也所言徒窺測風旨上下傅會則從而黜之不第以優容無責且推行其言也若是者凡以明國之有是而已今夫人主惡倍公死黨之臣而矯枉太過但取充位則忠讜之士受轉於無形之銷磨者蓋什凡五六矣大臣又承是意遇保薦言官之時陽戒而陰諭之欲其摧鋒斂鍔無咎無譽則忠讜之士受轉於無形之銷磨者什又七八矣其謇諤不撓者惟二三俊傑耳𨿽不見譴責而無所表異遷擢亦不及久之而窺測風旨上下傅會者且循資格轉髙秩矣而望國是之有稗不已左乎然後知容言之無以勝於拒言也然後知開言路之適以塞言路也

官才篇上

或曰取士之數今則浮於古矣而才不適用意者官才之法宜變也盍復帖經若策論乎曰無益也徒長其僞盍復九品中正與上書自薦曰無益也適啟其偸然則法無善於今之科目乎曰未易言也近世用才惟進士一科禮闈旣有常額遇慶典復增置以十年約之當取士二三百人何才之多且易也奇偉非常之士或不入其中而淺夫小智及束髮之董反攘臂得之國家設科以待奇偉非常之士非以待淺夫小智束髮之童也而所取若此則法之不足恃也明矣且夫以天下之大需才之急所取又如是之多且易則宜有賢儁者出乎其間然而才恆不適於用是非盡士之過亦法之過也凡才視乎其自養與上之所養之得之旣易取之又多人人有速化之心則气不靖气不靖則蓄不深蓄不深則以其塗澤附會之術施之政事庸有濟乎又況所業非所用乎今縱不能盡變取士之法則請減禮闈之額三存其一遇慶典無增置畱此一途以處中才若夫奇偉非常之士則惟天子親行制科始能得之勿專取詞藝惟賢良方正直言極諫茂才異等乃得舉或參用司馬光十科之議閒五六歲或八九歲一行之責行省大吏應詔舉才天子憑軒策之所取無常額取者皆俾其自占授以職事效則遷職舉者有賞不效則罷斥罰及舉者又令學士仿唐制得薦舉山林有道之士時時爲天子納說視所薦眞僞定賞罰此則養之厚而進之廣不變法而輔法以收才庶幾少有補乎或曰減常額則誠然矣若所言制科薦辟諸法亦有冒進者是安保無獘曰等獘也坐視其獘而不變與逆料其獘而格不行均之無當於官才王者之於人才始之甄陶變化以靖其气其气旣靖則磨礪激揚振拔而鼓舞之使奮於功名之路以致其用夫以四海之廣士民之數能言之類其指事陳政言成文章質之先聖而不繆施之當世合時務者未嘗無人也事會交乘文武幹略中外待以救時而紆困者又未嘗不旦夕引領也誠於此時稍破常格廣其途而進之核其眞而用之精神意气足以感召天下之豪傑使之呈才效異奔走闕廷昔燕昭弱國之主耳築臺拜士士爭趨之卒以彊雄況乎總壹海內陳爵賞以風示四方之士者哉如必逆計其獘謂不若專守今之所行則此法行之且五六百年矣三代之制皆可變此法獨勝於三代乎且治天下者欲得士而任之將任之奇偉非常者乎抑任之淺夫小智束髮之童乎

官才篇下

天下之才旣廣其途以進之矣能使官當其才展布幹用上佐君相知人之明者則在吏兵二尙書非知人與知兵者不得居此職二尙書得人則文武之士竭盡智能何政不修不得人則闒宂在位張官布職盡虛設也此最國政治忽之本不可輕也所謂銓選者在辧別賢否與材器所宜不僅以年勞爲髙下也董生有言小才𨿽累日不離於小官賢才𨿽未久不害爲輔佐誠賢邪當先以告誠否邪當先以告何待計典而後署上邪本兵亦然察才爲上其能周知四方及緣邊阸塞形便曉兵家進退決策制勝者與和輯士卒興屯田規兵食者與武力魁傑跳蕩無前者皆疏其姓名爲別籍不時以告於上不必待軍政考察也兵曹選寮屬必其曉暢軍機凡出爲兵備任邊郡太守者必取才於兵部此皆異時禦侮幹城之選也朝廷惟宰輔卿貳必人主自擇其餘人才未有不自吏兵二部出者也欲官當其才必先知其才欲知其才必延見諮訪始能得之若使掌銓與本兵不拘私第通賓之禁四方遷擢至部者許於私第或廣廷皆得接見聽其議論察其才略考其職業又各令陳舉交遊知識中有才能出眾者密疏於籍徐試以職事覘其驗否日夜孜孜惟人才爲念廣諏博采𨿽不能什得其五六亦可什得其三四矣今也不然資格當遷則二尙書曰予之遷稍不及格則曰不當遷合格𨿽庸下亦予遷不及格𨿽俊傑不得遷非揆之才也聽之例也非盡例也聽之吏也夫文武二途國家用才之地政事之根本孰有大於此而一聽之例與吏其何才之能官易曰正其本萬事理欲官才而不知才因以不得才又詆天下爲無才噫法自不能得才耳柰何以此誣天下才哉

或曰私第通賓恐開請謁苞苴之門此法所宜禁也吾子之言無乃啟幸進乎曰不然天子置吏兵二尙書必擇賢者爲之其人賢則請謁苞苴無繇至其門也二尙書而通請謁苞苴是不賢也焉有不賢而可任尙書者乎亟黜之以進賢者則請謁苞苴之竇自絕昔裴晉公居相位時淮蔡用兵請於私第得延見士大夫以咨籌劃未聞晉公之門有請謁苞苴者呂文穆爲相疏人才置夾袋朝廷用人則取諸囊中無不稱職虞雍公爲相疏人才髙下爲三等號材館錄未聞兩公之門有請謁苞苴之客也自非延見款曲無以周知人才宰相且不禁私第見賓而獨禁二尙書乎

謀備篇

虎豹穴於山林不恃山林爲衛也而恃爪牙蛟龍蟄於深淵不恃深淵爲衛也而恃鱗鬐今自幹金之子以至王公有土之君無不知申警設防以謀其備慮患故也太上先患而備其次因患謀備最下見患而忘備先患而備者能制人者也因患謀備者人不能制者也見患忘備者爲人所制者也謀備有二有在有形者有在無形者山川險要卒乘器械是謂有形之備信賞罰修政事選擇賢能是謂無形之備善備者備有形先備無形無形之備勝有形故有戰勝於廟堂而折衝於尊俎者矣所患於款撫者非款撫之患款撫而忘備之爲患也凡主此者始之有怯心繼之有幸心虞其議之不成也則傾資以奉之啟關津以悅之飾大度以安之於是敵愾同仇之气沮抑不振彼未至弱我我先自弱我忘其備彼反得修備而乘隙以謀我昔之修好約和者惟太王句踐能以屈爲伸以弱爲彊耳其餘六國南北宋鮮有不敗者夫大國南北宋勢有不敵不得已而出此明者猶非之設也席九州島全盛之勢一遇白徒市賈烏合島夷金鼓未振鋒刃未交無故望風自懾犒之金幣縱其雜處俾得瞷焉招聚逋逃窺伺利便無敢過而詰者則何爲哉嗟乎此賈生所以流涕江統所以著論也主此議者不過曰我非不敵也恬嬉已久人不知兵姑且羈縻彼固無遠志而我得以其閒修軍實繕城郭練將士一旦有警則我之備豫已具夫果退而謀備豫議未盡失也然軍實果修乎城郭果繕乎將士果練乎抑但爲便文以自營乎此何異與人鬭不扼其吭反自縶手足猶號於眾曰吾有備矣有不制於人者乎故夫見患而忘備謀國之大患也孫武曰夫惟無慮而易敵者必制於人又曰無恃敵之不來恃吾有以待之無恃敵之不攻恃吾有所不可攻豈不信哉豈不信哉

七蠹篇

國可富乎曰奚不可彊本而嗇用王霸皆以之國貧可富乎曰奚不可彊本而嗇用王霸皆以之議者曰歲入漸不逮初矣蠲賑可不行乎河堤可不治乎遠夷可不撫慰乎邊戍可不資遣乎財將安出曰天地生財備人主之用人主按天下之財制天下之用不患不足也患耗不患用水旱兵戎何世無之奚至今而度支獨絀邪耗之於未用之先及其用也所耗又倍所用耗之甚者厥蠹有七七蠹盡去彊本而嗇用舉內外府所儲令當國者得周知贏絀之數預爲籌劃因事而濟變其有軍旅河渠諸大役必擇才而使之寬文法專責任以之禦侮澹菑必效且速用何至匱七蠹不除𨿽日進算緡之羨歲增貢賦之額猶無救於匱也請言七蠹府藏之蠹在姦胥州邑之蠹在供億徵榷之蠹在瑣才農之蠹在末技糈之蠹在宂官餉之蠹在將弁之貪懦士之蠹在置科之稠疊凡此七者皆歲耗左藏之大半者也今使減府史之額凡筦庫出納皆遣士人司之則府藏之蠹可去方鎭大吏及銜命奉使者皆潔淸不擾無營不急假興作爲科斂有司不得旁緣爲姦利則供億之蠹可去所遣榷稅之吏必淸彊知大體無任私暱無進羨余無尙掊克無資侵盜則徵榷之蠹可去營末技者無慮皆奇淫奢麗之物蕩心志敗風俗糜錢刀甚者交通蠻夷輸致琛詭射利取贏是率天下而離南畮者也今一切禁之使著於本則農之蠹去矣唐太宗置官六百七十員曰吾以此待天下賢士足矣其時事無不治今內外文武幾十餘萬員矣而事不加治一人能治之事析而爲十人爲數十人此猶百夫輿瓢不裂不止自臺省府寺之屬鹽河漕之需次與郡邑之丞佐其爲可汰者多矣省而並之凡在宂散十減其三則糈之蠹去矣有正兵則有額餉餉如故也而兵不充伍餉安歸乎歸將弁之囊橐耳將弁貪則不能律兵兵反以劫制將弁於是在伍者非羸則驕一方有警戰守不足任紛紛調客兵煩饋餫四境皆騷然矣今察將弁之尢貪懦者誅斥之去孱弱選票銳餉必按兵兵必充伍則餉之蠹去矣業舉子者盈天下禮闈常額及慶典增置約十歲五置科取之至多才不適用盍稍減常額三之一有慶典勿增科則士之蠹去矣七蠹旣去加之以彊本嗇用有外患及菑害擇人以捍禦之行之十年𨿽未見富決不患貧議者又曰若所言近正然緩不切事漢世以來嘗有募資賜爵矣取閭左之有餘佐縣官之緩急不加賦而用自足其於富國不較捷乎況塞上多未墾之田徼外有未辟之礦舉而行之國奚慮貧曰此權宜之計非經常之策也何者歸財於官不若藏富於民民之於財猶魚之於水民恃財而生魚恃水而游水竭則魚困矣財竭則民擾矣括財以濟事事未濟而財已竭又將啟事外之事財不可再集也何恃以濟乎以今所急莫若先去七蠹其次則彊本而嗇用而其要尢在擇人捨此而求富國以爲奇論可矣以爲至計則未也

防侈篇

風俗非細故也波靡頹蕩如水之走下不以教化堤防之不能止也古者自民間養生送死嫁娶賓客之節聖王皆制爲儀品貴賤有等無敢或侈者非獨節財亦以正性故其時民安其業有樂生之心有仁讓之風繇教化始然也若未嘗防民以禮又縱其侈轉相仿效至於無所紀極尙得曰細故乎詩云商邑翼翼四方之極匡衡曰長安天子之都親承聖化然其習俗無以異於遠方郡國來者無所法則或見侈靡而轉效之以今所見殆有甚於衡言者矣都下之民其葬薶也轊車襲以重翣皆用彩繡紈錦綴以流蘇五色陸離陳偶車寓馬旌旗幢蓋鹵簿音樂雜奏屬於路者將千人其於嫁娶也皆用繒彩金翠珠璣飾輿馬輜軿塞道鹵簿音樂前導筐篚珍異之物不勝名也屬於路者亦將千人其宴飲賓客必於酒樓盛陳樂部伶童必曲盡褻暱之態爲笑樂尊卑少長洋洋縱觀無所避或繼以夜一宴之費至數百緡其婦女不坐房闥盛飾觀劇觴宴酒樓被服器用必取琛麗工巧相勝市之江淮南粵不足又市之數萬里之番舶夷貨輻輳萃都下其始猶貴家爲之後則富商大賈爲之後則中戶爲之最後則極貧下戶亦爲之詢其故大抵取辦於子餞醵金不若是者不得齒於平民昔西晉之時石崇王愷最號爲汰侈武帝又縱之民化於奢遂成風俗唐中宗玄宗時亦然厥後卒召禍亂彼猶豪者爲之今則窶人子盡爲之爭相炫耀爲奢麗至如此京尹不之詰公卿大夫不之憂賈誼曰俗流失世敗壞因恬不知怪慮不動於耳目以是爲適然嗟乎此豈細故哉因是奢麗遂生巧僞失四民之業趨末作之途耗物力棄廉恥漸且至於冒上亡等然後以刑罰隨其後不能正矣古之良吏爲民條嫁娶喪葬儀品賣偶車馬下裏僞物者棄之道俗遂化於禮讓夫法禁已然之後禮施將然之前俗侈靡極矣法旣不禁教又不施嗟乎將聽其自轉邪抑且以爲細故而忽之邪

糾慢篇

政非能慢也法爲之也法非能慢也法繁者爲之也立法以防獘法固不能勝獘也在神明其意而已謂法不足防獘朝取一法焉增設之暮取一法焉增置之立法外之法又立法外之人互相程督互相檢校事功在簿書殿最在奏報賞罰進退在稽核法愈繁密奉法者愈受牽制舉動日在咎過中知有法而不知有政胥吏之黠者乘其牽制反得髙下比附罔利營私無所不至故以言乎紀綱非不日求整飭也而曠廢偸惰者如故以言乎財賦非不日求撙節也而侵冒耗減者如故以言乎農田水利戶口保甲非不日求修舉也而飾虛詞寡實效以言乎軍戎非不日求搜練也而將貪士懦器甲朽鈍戰守無可任中外上下皆務爲寬靖周詳一切愛民課吏澹菑卹刑諸美政大抵取文具而已甚者大臣無敢爲獨任之譽謗人主不能爲破格之威惠而匹夫反得以恣睢無忌自行其意嘻其慢甚矣是豈非法繁不能舉其政積漸以至於此歟此而不糾無爲貴政糾之如何曰上者莫如斷其次莫如質斷則果而必行政斯肅矣質則簡而易行政斯達矣人君舉事揆之於理詢之於眾稽之於古度之於今可以無失矣斷而行之法隨之以出者也文勝則法勝救文之獘必任質斷且質何有於慢昔諸葛亮嘗以此治蜀矣非獨亮也東漢之末政體極慢矣自仲長統崔寔之流皆欲以猛糾之蜀先主魏武帝吳大帝亦皆用綜核之術繩寬而警惰誠救其獘也或曰子所稱特治一國之術耳治天下者豈尙猛哉曰猛非治道之中然以之糾慢則宜以其斷且質也漢文帝最爲寬仁矣然勛貴如絳侯有過則免就國親如淮南薄昭不少貸始𨿽以金繒餌匈奴後乃赫然講武命三將屯軍備邊逐虜出塞此豈牽制於法者所能哉善乎管夷吾之言曰獨斷者微密之營壘也又曰未有能多禁而多止者也荀卿之言曰法者治之端也君子者法之原也又曰主好要則百事詳察此數言昭然於政體所在斷以定之簡以運之而慢無不糾矣

書續樞言後

續樞言九篇﹐監利王子壽官刑曹時之所著也。子壽曩作樞言十六篇﹐規切時事﹐姚子春木比之申鑑﹑中說。今時又異矣﹐天下苦於財力之絀﹐海疆晏然﹐抱無形之憂﹐而邊地盜賊時時竊發。子壽嘗爲予言﹕天下之事﹐任法者敝﹐任人者彊﹐兵𨿽疲﹐財𨿽匱﹐得其人而治之﹐不難振也。故其所著書﹐曰君臣﹑曰信臣﹑曰明是﹑曰七蠹﹑曰謀備﹑曰防侈﹑糾慢﹐獨於官才﹐懇懇詳言之﹐分上下篇。其意以謂天下之要﹐人才而已﹔人才之爲我用﹐賞罰而已。今之爲法﹐限於成格﹐或疏於巨而核於細﹐至其取士止進士一途﹐不足以盡天下之才之選。宜設特科﹐如古之賢良方正﹑直言極諫﹐以收天下方聞碩儒﹑趨死不顧利害之士﹐嚴其功罪而甄拔之。又謂官人之柄在吏﹑兵二尙書﹐非知兵知人者不得居其職﹔朝廷惟宰執卿貳﹐天子自簡﹐其餘盡以責吏兵二部﹐使官必當其才﹐才必盡其用也。誠推是言以施於世﹐其補於治道豈少哉﹗惜乎子壽將歸﹐而其道莫之行﹐其官又卑﹐而言亦莫之信也﹗古之君子﹐不有得於身﹐必有得於後。子壽歸矣﹐固不與馳騁當世求聲利者較一時得失﹐養親著書﹐誠有以自樂也。吾獨謂子壽退居荊湘間﹐舉酒放歌﹐登髙以望大湖﹐滔滔而莫之拯也﹐其能恝然無所動於中邪﹖乙巳仲冬桂林愚弟朱琦

