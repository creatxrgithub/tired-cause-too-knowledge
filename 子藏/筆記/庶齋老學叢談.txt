庶齋老學叢談元盛如梓●卷一金大安元年﹐河淸上下數百里。次年庚午﹐我太祖皇帝經略中原﹐以應受命之符。耶律柳溪詩集云「角端呈瑞移禦營﹐扌益亢問罪西域平。」注云「解端﹐日行萬八千里﹐能言﹐曉四夷之語。」昔我聖祖皇帝出師問罪西域﹐辛巳歲夏﹐駐蹕鐵門關。先祖中書令奏云「五月二十日晚﹐近詩人登山見異獸﹐二目如炬﹐鱗身五色﹐頂有一角﹐能人言﹐此角端也。當於見所備禮祭之﹐仍依所言則吉。」此天降神物﹐預言吉徵也。聖朝開創之初﹐雪不﹤角┦﹥那顏爲領軍霸都侍衛﹐睿宗西徵﹐武勇無敵﹐所至成功。及平中原﹐受汴降﹐今棠陰如故。憲宗在位﹐以公之子兀良合臺爲徵蠻大元帥﹐子阿術佐之﹐統兵由蜀道徵大理﹑交趾﹐斡腹湖廣﹐南方震驚。甲寅年﹐雲南諸國三十七部金齒烏蠻等悉皆歸附。至己未年﹐世祖渡江﹐元帥父子七八年於外﹐方會合班師。至元十一年﹐上命伯顏丞相統兵過江﹐阿術平章首渡南岸﹐收附鄂州沿江諸郡。次年秋七月﹐平章拜左相﹐奉詔分兵鎭遏揚州。又次年秋﹐兩淮州郡續續歸附。惟公三世﹐開疆拓土﹐戰勛爲多。今雲南立行省宣司路府州縣﹐置官署吏﹐聲教所及﹐舉爲化內﹐皆丞相父子之功。曩使臣回自交趾﹐諸夷懷慕﹐猶問平安。先帝推恩﹐三世俱封河南王﹐謚忠定﹑武毅﹑武定。今河南省丞相吉公﹐武定王之子﹐亦已封王﹐詔書褒美﹐卓冠古今。王之子集賢學士南谷公﹐以世其家。天之報於元勛者﹐功名富貴傳之子孫無窮矣。世祖皇帝欲平江南﹐諸老以東南爲諫者數人﹐耶律丞相獨不諫﹐曰﹔「此舉必取。今諫者日後定羞了面皮。」公明天文﹐知气運歷數而然。﹝王元禮郎中說﹞耶律文獻公子﹐中書令湛然居士﹐孫丞相雙溪﹐曾孫宣慰柳溪﹐四世皆有文集﹐共百卷﹐行於世。柳溪在揚日﹐委艸丞相行狀。嘗觀劉后村狀《眞西山行實奏穆陵》謂「耶律某建平南之策」﹐於時已有此議。中書令國初時扈從西徵﹐行五六萬里﹐畱西域六七年﹐有《西遊錄》述其事﹐人所罕見﹐因節略於此﹕「公戊寅春三月﹐出雲中﹐抵天山﹐涉大磧﹐逾沙漠﹐達行在所。明年﹐大舉西伐﹐道過金山。時方盛夏﹐雪凝冰積﹐斫冰爲道﹐松檜參天﹐花艸彌谷。金山而西﹐水皆西流入海。其南有回鶻城﹐名別石把。有唐碑﹐所謂瀚海軍。瀚海去城數百里﹐海中有嶼﹐其上皆禽鳥所落羽毛。城西二百里有輪臺縣﹐唐碑在焉。城之南五百里有和州﹐卽唐之髙昌﹐亦名伊州。髙昌西三四千里﹐有五端城﹐卽唐之於闐國。河出烏白玉。過瀚海千餘里﹐有不剌城。不剌南有陰山﹐東西千里﹐南北二百里。山頂有池﹐周圍七八十里。池南地皆林檎﹐樹陰蓊翳﹐不露日色。出陰山﹐有阿里馬城。西人目林檎曰阿里馬﹐附郭皆林檎園﹐故以名。附庸城邑八九﹐多葡萄梨果﹐播種五穀﹐一如中原。又西有大河﹐曰亦列。其西有城﹐曰虎司窩魯朵﹐卽西遼之都﹐附庸城數十。又西數百里﹐有塔刺思城。又西南四百餘里﹐有苦盞城﹑八普城﹑可傘城﹑芭欖城。苦盞多石橊﹐其大如拱﹐甘而差酸﹐凡三五枚絞汁盈盂﹐渴中之尢物也。芭欖城邊皆芭欖園﹐故以名。其花如杏而微淡﹐葉如桃而差小。冬季而花﹐夏盛而實。八普城西瓜大者五十斤﹐長耳僅負二枚。苦盞西北五百里﹐有訛打剌城﹐附庸城十數。此城渠酋常殺命吏數人﹐商賈百數﹐盡掠其財貨﹐西伐之舉由此也。訛打剌西千餘里﹐有大城﹐曰尋思幹。尋思幹者﹐西人云肥也。以地土肥饒﹐故以名。甚富庶﹐用金銅錢無孔郭。環城數十里皆園林﹐飛渠走泉﹐方池圓沼﹐花木連延﹐誠爲勝槪。瓜大者如馬首。穀無黍糯大豆。盛夏無雨。以葡萄釀酒。有桑不能蠶。皆服屈句。以白衣爲吉﹐以靑衣爲喪服﹐故皆衣白。尋思幹西六七百里﹐有蒲華城。土產更饒﹐城邑稍多。尋思幹乃謀速魯蠻種落梭裏檀所都﹐蒲華﹑苦盞﹑訛打剌城皆隸焉。蒲華之西有大河﹐西入於海。其西有五里犍城﹐梭裏檀母后所居﹐富庶又盛於蒲華。又西瀕大河有班城﹐又西有磚城。自此而西﹐直抵黑色印度城﹐亦有文字﹐與佛國字體聲音不同﹐佛像甚多﹐不屠牛羊﹐但飲其乳。土人不識雪。歲二熟麥。盛夏置錫器於沙中﹐尋卽鑠。馬糞墮地沸溢。月光射人如夏日。其南有大河﹐冷於冰雪﹐湍流猛峻﹐注於南海。土多甘蔗﹐取其液釀酒熬糖。印度西北有可弗義國﹐數千里皆平川﹐無復丘垤。不立城邑﹐民多羊馬。以蜜爲釀。此國晝長夜促﹐羊膊熟﹐日已復出﹐正符唐史所載骨利干國事﹐但國名不同﹐豈非歲時久遠﹐語音訛舛﹖尋思幹去中原幾二萬里﹐印度去尋思幹又等﹐可弗義去印度亦等﹐𨿽縈迂曲折不爲不遠﹐不知幾萬里也。《湛然居士集》有河中府詩十首。尋思幹城﹐西遼稱河中府。詠其風景云「開﹥缶尊﹥傾美酒﹐擲网得新魚。釀酒無輸課﹐耕田不納租。避兵開邃穴﹐防水築髙臺。六月常無雨﹐三冬卻有雷。園林無盡處﹐花木不知名。衝風磨舊麥﹐懸碓杵新粳﹝西人用風磨如南方水磨﹐舂則懸杵﹞。春月花渾謝﹐冬天艸又生。每春忘舊閏﹐隨月出新年。彊策渾心竹﹐難穿無眼錢。食飯秤斤賣﹐金銀用麥分。黃橙調蜜煎﹐白餅糝糖霜。救旱河爲雨﹐無衣壠種羊。」余嘗閱《唐會要》有壠種羊﹐未之信﹐觀此信有之。公自注西人不計閏。又《贈髙善長》詩云「一住十餘年﹐物我兩相忘。」許獻臣僉事說﹐益吉剌日不落﹐只一道黑气遮日。煮羊膊熟﹐日又出也。保定劉敬之往任斷事官﹐親見之。此亦符唐史骨利干國事﹐但地名又不同﹐或有沿革。觀此則日月不出入乎地中﹐繞北極之下以爲晝夜﹐信而有證。劉夢得﹑蘇子瞻皆有《羅浮夜半見日》詩﹐恐此山正與彼對﹐但不知相去幾千萬里也。張橘軒先生﹐寓軒相公父也。有《雜錄》云﹐鳳翔古雍州﹐秦穆公羽陽宮故基存焉。其瓦有古篆「羽陽千歲」字﹐昔雲中馬勝公得之。方僅數寸﹐貯以囊﹐𨿽兵革患難﹐至於飲食坐臥﹐未嘗少離﹐其好古一至於此。近有士人得一硯於湖南﹐上有此四字﹐持以問余。舉此告之﹐仍以寶刻叢章証之。陰字在硯之左﹐字書奇古﹐非銅雀所能及。屢見銅雀硯皆有陽字﹐紀建安十三年造。嘗聞其土著人瓦甚大﹐每片可爲四硯﹐則平日所見皆僞也。荊公詩亦嘗辧之。寓軒先生說﹐八作司見收星落石一塊。色白如玉﹐大如鵝卵。上有篆字十餘﹐不可識﹐印其文於書帙上。余閱《筆談》﹐「常州﹐治平元年﹐有聲如雷﹐星大如月﹐再震而移﹐三震而墜。久之﹐視其所﹐乃得一丸石﹐其大如拳﹐其色如鐵。」二石皆落星也﹐形同而色有黑白﹐何耶﹖《易》﹐解最多﹐或以卜筮﹐或以性理﹐然其大疑大惑﹐多不可曉。聖人之言﹐其語同則其說同。「元亨利貞」﹐乾﹑坤﹑屯﹑隨﹑臨﹑革﹑無妄七卦辭也。如何獨以乾爲四徳﹐余卦則不然﹐辭同而說異。聖人之意﹐恐不如此。文言四徳﹐是魯穆姜釋隨卦辭。歐陽公《童子問》反覆詳盡﹐蓋欲釋學者之疑。晦庵先生《易說》云「人自有合讀底書。某才見人說看《易》﹐便知他錯了﹐未嘗識那爲學之序。聖王崇《詩》《書》《禮》《樂》以造士﹐未嘗言《易》《易》自別是一个道理﹐不是教人底書。某枉費許多年工夫。」說《易》者每引《連山》《歸藏》﹐不知其爲僞書。《隋史》﹕劉炫聰明博學﹐牛宏購求天下遺書﹐炫僞造書百餘卷﹐題爲《連山易》《魯史記》等。錄上送官﹐取賞而去。後有人告之﹐經赦免死﹐坐除名。《歸藏》《隋志易序》云漢初已亡。按﹐晉《中經》有之﹐惟載卜筮﹐不似聖人之旨﹐取備殷易之闕。觀此又安知其非僞耶。蔡季通已嘗說《連山》《歸藏》不傳。康節言「孟子著書未嘗言《易》﹐其間易道存焉。」先儒謂﹕「《學易》當於羲皇心地上馳聘﹐毋於周孔足迹下盤旋。」康節曰「《春秋》者﹐孔子之刑書也。」又曰「《春秋》者爲君弱臣彊而作﹐故謂之名分之書。」「春王正月」﹐胡文定公謂﹕「以夏時冠月﹐以周正紀事。」晦庵以爲不如此。然宗之者眾。或謂皆寅正紀事﹐近世戴岷隱諸公皆是此說。或以爲無所謂例﹐無所謂褒貶﹐夫子據魯史直筆而書﹐此說晦庵亦曾說了。或以爲《六經》所書皆寅正﹐平王東遷後﹐以子爲正﹐魯亦以子爲春。或以爲正月非正月也﹐不書王無以知其爲十一月。未知孰是。晦庵謂「某所以都不敢信諸家解﹐除非是得孔子還魂親說出」。左氏﹐晦庵以爲楚人﹐項平庵以爲魏人。葉石林謂左氏魯史臣之後﹐𨿽未必見當時孔子所約之言﹐而多知魯事。公谷則受學於孔門弟子者也。創立凡例時﹐亦有及其事者﹐因其聞而得之也。今經之目旣不可見﹐而義又無顯然以告後世者﹐千載之下﹐憑空文臆斷﹐而議聖人深嚴精微之法﹐以必其合﹐可乎。成公十七年﹐範文子自鄢陵克敵而還﹐使祝宗祈死﹐曰「君驕侈而克敵﹐是天益其疾﹐難將作矣。使我速死﹐無及於難。」範氏之福也﹐六月戊辰卒。昭公二十五年﹐公孫於齊次於陽州﹐叔孫昭子自闞歸﹐見平子﹐平子稽顙曰「苟使意如得攺事君﹐所謂生死而肉骨也。」昭子之齊﹐與公言平子有異志。昭子恥於見欺﹐十月辛酉﹐使祝宗祈死﹐戊辰卒。二子思免於患﹐見幾而作﹐可謂勇矣。皆卒於戊辰之日﹐異哉。僖公十九年﹐宋襄公使邾文公用曾阝子於次睢之社。司馬子魚曰「古者六畜不相爲用﹐小事不用大牲﹐而況敢用人乎﹖今一會而虐二國之君﹐又用諸淫昏之鬼﹐將以求霸﹐不亦難乎﹖得死爲幸。」泓之戰﹐傷股﹐而卒用之者﹐公谷謂叩其鼻以血社也。左氏注﹕「以人代牲。」未知孰是。《汴梁記》﹐睢水有襖神廟。昭公十年﹐季平子伐莒﹐取更阝獻俘﹐始用人於亳社。臧武仲在齊聞之曰「周公其不饗魯祭乎。」其後果逐。昭公十一年﹐楚靈王滅蔡﹐用隱太子於岡山。申無宇曰「不祥。五牲不相爲用﹐況用諸侯乎。」後於乾溪自縊。左氏載息夫人事﹐爲楚文王生堵敖及成王﹐猶未言。故王維詩云「看花滿眼淚﹐不共楚王言。」胡曾云「感舊不言長掩淚﹐只緣翻恨有華容。」杜牧雲「細腰宮裏露桃新﹐脈脈無言幾度春。」皆祖其說。余謂息嬀旣爲楚子生二子﹐衽席之間已非一夕﹐安得未言。晉景公病﹐將食麥﹐張如廁﹐陷而卒。國君病何必如廁﹐假令如廁﹐豈能遽陷而卒。此皆文勝其實﹐良可發笑。叔孫豹適齊﹐及庚宗﹐遇婦人﹐使私﹐爲食而宿焉﹐生子曰豎牛。朱溫掠地宋亳﹐與逆旅婦人野合﹐而生友。後二人爲二子殺身破家。二事卻相類﹐余閱世似此者多﹐不能謹一時之獨﹐適足貽千載之笑。末三﹐盜賊﹐固不足責﹐而謂叔孫穆子爲之乎。《左氏》載《正考父鼎》銘云「一命而僂﹐再命而傴﹐三命而俯。循墻而走﹐亦莫余敢侮。」《莊子》云「正考父一命而傴﹐再命而僂﹐三命而俯﹐循墻而走」。《左氏》作「僂傴」﹐《莊子》作「傴僂」﹐其文頗順。林竹溪云「傴」﹐背曲﹔「僂」﹐腰曲。昭公十七年冬﹐有星孛於大辰。鄭裨竈言於子產曰「宋衛陳鄭將同日火﹐若我用玉瓚﹐鄭必不火。」子產弗與。明年夏五月壬午﹐宋衛陳鄭皆火。裨竈曰「不用吾言﹐鄭又將火。」鄭人請之﹐子產曰「天道遠﹐人道邇﹐竈焉知天道。」遂不與。鄭不復火。二十四年五月乙未朔﹐日有食之。梓愼曰「將水。」昭子曰「將旱。」秋八月旱。梓愼之占有差﹐裨竈之言有不中。前輩謂井田之法﹐如畫棋局﹐有丘陵原隰﹐必不可行﹐遂謂井田不可行於後世。襄公二十五年﹐楚掩爲司馬﹐子木使庀賦﹐掩《書土田》有曰「度山林﹐鳩藪澤。町原防﹐井衍沃。」東萊先生曰「原防之間﹐其地不得方正如井田﹐則別爲小頃町。至衍沃平美之地﹐則用井田之法。」先王之制﹐曷嘗槪之以棋局之畫哉。近觀《石洞紀聞》有以﹕「方裏而井」﹐是一里畫爲一井。古人所井者﹐只是中原平曠之地。若地勢髙低處如何井得﹐想江南只用貢法﹐掩之說偶忘之矣。陳后山謂杜子民言大亻丕﹐今黎陽是也。洚水﹐安陽河是也。大陸﹐邢州巨鹿泊也。九河者﹐分爲支流。逆河者﹐爲潮水逆行。余以《近世書解》考之﹐九河﹑逆河包淪入海﹐不可尋考。又以今日觀之﹐河自淮入海矣。後山又謂瓠子在雷澤黃河故道﹐今名沙河﹐其西北猶有瓠岡。《禹貢》三江余於《嘉定集》已嘗言之。中江爲震澤害﹐傅同叔謂禹塞之﹐今東塌是也。余謂使禹塞之﹐《書》必不曰「東爲中江入於海﹐」必塞之於後世。嘉定交代貢仲堅謂錢王塞之﹐其說有理。王據兩浙時﹐多興水利。《書》之百篇﹐倭國猶有本。歐陽公《日本刀歌》云「徐福行時書未焚﹐逸書百篇今尙存。令嚴不許傳諸國﹐舉世無人識古文。」湯東澗跋曰﹐日本僧﹛艸仍﹜書。朱文公言﹐聞外國《書》逸篇皆全。其釋孟子盡心一條﹐亦托外國本以備考。今北峯之子行果爲予言﹐﹛艸仍﹜來中國﹐見六經之本不同﹐旣歸﹐模其國中本﹐遣髙弟僧護行﹐以送吳趙知舊。中流失舟﹐﹛艸仍﹜以喪其弟子﹐誤謂此書不當入中國﹐以致於此。劉元城先生云「《書臯陶謨》『無教逸欲有邦』﹐古本作『亡敖逸欲有國。』」引《漢書》爲證。又曰「六經中似此等甚多。」鄭夾氵祭著《書辧訛》《詩辧妄》﹐二書詳悉﹐有益學者。但相承已久﹐不能遽攺。近年婺王魯齋著《書疑》﹐長沙易公著《易舉隅》﹐發明尢多﹐皆先儒之所未言﹐於以見學無止法。「庭燎」﹐《詩傳》云「大燭也。」或引齊桓公「庭燎之百」﹐注者謂古制﹐未得而聞。要以物百枚纏束之﹐用松葦竹﹐灌以脂膏焚之﹐煙焰灰燼﹐殊爲不經﹐古制必不如是。學校秋丁﹐尢非所宜﹐不若多設燈炬木燭爲佳。木燭髙五尺﹐下有座﹐上用鐵盤﹐燃以膏油。若以松葦竹百枚纏束之﹐炬火也﹐非燭也。又據《字書》「樺」字﹐以其皮卷之﹐裹松脂﹐燃以爲燭﹐此卻有理﹐勝纏竹葦矣。齊地有虫﹐類蚯蚓。大者人謂之巨白﹐善孽地以行。孟子所謂「吾必以仲子爲巨擘焉」﹝孽字作擘﹞﹐卽蚯蚓之大者也。故謂蚓而後充其操者也。﹝見晁氏客語﹞王滹南曰「聖人之意或不盡於言﹐亦不外乎言。不盡於言而執其言以求之﹐宜其失之不及也﹔不外乎言而離其言以求之﹐宜其傷於太過也。」《史記》初看﹐竊怪語多重復﹐事多誇誕。及看子由《古史》﹐刪除簡當﹐固爲奇特。然稱太史公爲人淺近而不學﹐疏略而輕信﹐又怪其貶之太過。況是時書籍未備﹐諸子雜行﹐有未暇詳考。其易編年而爲紀傳﹐其法一本子《書》﹐後世莫能易。洪容齋云「《太史公書》若褒贊其髙古簡妙﹐殆是模寫日星之光輝。」多見其不知量﹐近年得滹南《經史辧惑》﹐論《史記》者十一卷﹐采摭之誤若干﹐取捨不當若干﹐議論不當若干﹐姓名字語冗復若干﹐文勢不接若干﹐重疊載事若干﹐指瑕摘疵﹐略不少恕。且有遷之罪不容誅矣之辭。吁﹐太史公初意﹐豈期如此。可哀也已。洪則專取其長﹐王則專攻其短﹐人之好惡不同。及觀晦庵先生《語類》云「司馬遷才髙識亦髙﹐但粗率。《史記》疑當時不曾刪攺脫稿。」又謂「《史記》恐是个未成底文字﹐故紀載無次序﹐有疏闊不接續處。」先生之說﹐察而恕矣。又以眾說質之本傳其與任安書明說「凡百三十篇﹐成一家之言﹐艸創未就﹐適會此禍」。觀此則爲未脫稿明矣﹐責之者諒此可矣。班固嘗譏遷﹕「論大道則先黃老而後六經﹐敍遊俠則退處士而進姦雄﹐述貨殖則崇勢利。而羞貧賤。」後世愛遷者以此論爲不然﹐謂遷感當世﹐憤其身﹐有所激而言﹐非誠然也。當武帝之世﹐表章儒術﹐罷黜百家﹐宜乎大治﹐而窮奢極侈﹐海內凋獘﹐不若文景尙黃老淸靜﹐天下饒給﹐所以先黃老而後六經。武帝用法深刻﹐臣下當誅得以貨免﹐遷遭李陵之禍﹐家貧無財自贖﹐交遊莫救﹐卒陷腐刑。其進姦雄者﹐嘆無朱家之倫﹐不能脫己於禍﹔其羞貧賤者﹐自傷以貧不能免刑。故曰「千金之子﹐不死於市」。固不察其心而驟譏之﹐過矣。《路史》秦皇氏注﹐《春秋命歷》云「自開辟至獲麟﹐二百二十七萬六千歲﹐分爲十紀。」《乾鑿度》及《春秋元命苞》皆云「二百七十六萬七千年」。《廣雅》因之﹐均爲誕妄。夫二十九萬一千八百四十歲﹐而及太素冥莖﹐此道之根本也。嘗舉以問陳月觀先生﹐云「康節《皇極經世書》十二萬九千六百年﹐只是此數。帝堯卽位之年﹐甲辰已在午。」又舉以問一前輩﹐云「《路史》不足觀﹐僅可糊壁。」余聞之矍然﹐觀其引援該博﹐無書不讀﹔且文字奇古﹐未易及也。曾搏齋爲作傳﹐敍其「述作非止一書﹐博學如斯﹐古今有幾」﹐此語甚失忠厚之意。《皇王大紀》自人皇氏以後所敍世氏與《路史》不同。其述作之法﹐本乎康節﹐以《易》《書》《詩》《春秋》爲據。謂康節之數精極天地﹐必不妄以堯卽位甲辰爲準﹐用之以表時序事﹐庶可傳信。此書五峯先生成於紹興辛酉﹔《路史》﹐羅先生於乾道庚寅成。範曄﹐泰之子也。家世文學。父祖易攵歷﹐並有名前代。泰能使王弘推讓大權﹐曄乃助義康爲逆﹐被誅。籍其家﹐樂器服玩﹐並皆珍異﹔妓妾不勝珠翠﹐其母則居止單陋﹐弟子冬無被﹐叔父單布衣。至市臨刑﹐家人悉至。曄見妻則笑﹐見母呼泣而曄無言﹐見妓妾乃悲涕流連﹐是爲不忠不孝之人。後世乃讀其《後漢書》安得大手筆重爲修纂﹖削其名可也。昔文伯之喪﹐朋友諸臣未有出涕﹐內人皆行哭失聲﹐其母以爲必多曠於禮﹐據其牀而不哭。曄之誅不足以塞其罪。《晉史》多幽冥鬼怪謬妄之言﹐取諸《幽冥錄》《搜神記》等書﹐不知誠有其事否乎﹖《宋史》﹕徐廣年過八十﹐猶歲讀《五經》一徧。謝僑﹐出之族﹐嘗一朝乏食﹐其子啟欲以班史質錢。僑曰「寧餓死﹐豈可以此充食乎﹖」孫子曰「解雜亂紛糾者﹐不控拳。」注曰「拳與﹝B123﹞同﹐攘臂繩也。今胸袖手圈。言解鬥者當善以手解之﹐不可用﹝B123﹞也。然下句已有救鬥者不搏扌戟﹐上句恐別有意。或如龔遂亂繩之說﹐與人鬥者何暇先用袖圈。然《史記》文意及注皆不同﹐「控拳」作「控搭」子由《古史》亦然。先賢云「髙祖其勢可以守關﹐不放入項王。然須放他入來者﹐有三事﹕一是有未坑二十萬秦子弟在外﹐恐內有父兄爲變﹔二是漢王父母妻子在楚﹔三是有懷王。」今考之史﹐項王坑降卒二十萬於新安之後﹐方破關入秦﹐漢王已王漢中﹐出定三秦。至彭城之戰﹐父母妻子方在楚﹐入關時尙在沛。懷王之說亦恐未然。子嬰降﹐諸將請誅之。沛公曰「始懷王遣我﹐以能寬容﹐且殺降不祥」沛公重徳於懷王何有嫌疑。項王弒義帝﹐漢王爲發喪﹐告諸侯伐楚。三說甚失照管﹐因筆於此。《前漢書》有《刑法志》無《兵志》《後漢書》《刑法志》亦無。《隋》《晉書》俱有《刑法志》。《唐書》有《兵志》﹐又有《刑法志》。《通鑑》﹕梁武帝天監十三年﹐用魏降人王足計﹐堰淮水灌壽陽。調役夫及戰士共二十萬﹐南起浮山﹐北抵石﹐依岸築土﹐合積中流。十四年四月﹐將成而復壞。或言蛟龍能乘風雨破堰﹐其性惡鐵﹐乃運鐵數千萬斤沈之﹐亦不能合。又伐木爲井幹﹐塡以巨石﹐加土其上。緣淮百里內﹐木石無巨細皆盡。十五年四月﹐堰成﹐長九里﹐下廣一百四十丈﹐上廣四十五丈﹐樹以杞柳﹐軍壘列居其上。九月淮水暴漲﹐堰壞﹐其聲如雷﹐聞三百里﹐沿淮城戍村落十餘萬口﹐皆漂入海。初魏人甚患之﹐將攻堰﹐李平以爲不假兵力﹐終當自壞﹐此達理之論也。近年吉水周衡齋著《通鑑論斷》﹐歸咎於張豹之不修堰﹐平豈眞有先見﹐不幸而言中。余謂周公未嘗至淮﹐不知淮流之險。四瀆者天所以節宣其气﹐人力豈能勝﹖平眞有所見也。據《都梁志》雲「水落時舊基皆出﹐廣僅二十丈﹐長不過二里。又自其處至浮山﹐尙二百餘里。浮山去壽陽四百里﹐不可得而灌。」舊志所載亦因前史誇誕而述之﹐未可盡信。《通鑑》﹐陳後主至徳四年﹐吐谷渾可汗誇呂在位百年。竊怪其在位之久。以歲月考之﹐誇呂自梁武帝大同六年庚申立﹐至陳後主至徳四年丙午﹐方得四十七年﹐其誤明矣。《綱目》《本末》皆同﹐以訛相承﹐有誤學者。據《唐書》﹐吐谷渾自晉永嘉時有國﹐至龍朔三年吐蕃取其地﹐凡三百五十年乃絕。然偏方裔夷﹐親見晉﹑宋﹑齊﹑梁﹑陳﹑隋﹑唐七朝禪代﹐抑豈偶然﹖又不可與十六僭僞同日而語也。嬴秦轉而呂政﹐並六國﹐稱皇帝﹐十三年而社稷爲墟。典午轉而牛氏﹐江東乃百餘年。蓋始皇不仁﹐晉元帝猶賢乎彼。曹操篡漢﹐子孫戕於司馬氏。司馬氏骨肉自相屠戮﹐出乎爾者﹐反乎爾者也。髙齊宇文周亦如之。隋文以詐取於周﹐煬帝弒父而纂﹐僅十三年身死人手﹐故曰「秦隋」。漢末黨事起。袁閎築土室而居﹐自牖納飲食﹐潛身十八年而卒。申屠蟠因樹爲屋﹐絕迹梁碭之間。司馬氏纂魏﹐範粲稱疾不出﹐寢於所乘車﹐足不履地凡三十六年﹐壽八十四歲終於車中。三子全身遠害﹐志趣一同﹐善於避禍者也。商鞅亡至關下﹐欲捨客捨。舍人曰「商君之法﹐舍人無驗者坐之。」嘆曰「爲法之獘﹐一至此哉﹗」劉毅爲王鎭惡所攻﹐夜投牛牧佛寺。寺僧拒之曰「昔亡師容桓蔚﹐爲劉衛軍所殺﹐今實不敢容異人。」毅嘆曰「爲法自獘﹐一至於此﹗」二人智窮力盡﹐適相似也﹐可發千載一笑。王斗對齊宣王曰「王愛民不如尺觳。以尺觳爲冠﹐不使左右便辟﹐必使工者﹐以其能也。今王治齊﹐非左右便辟不使也﹐故曰﹕『不如愛尺觳。』」宣王謝曰「寡人有罪。」於是舉士五人任官﹐齊國大治。引諭親切﹐其利博哉。晉平公問於叔向曰「國家之患﹐孰爲大﹖」對曰「大臣重祿不極諫﹐小臣畏罪不敢言﹐下情不上通﹐此患之大者。」公曰「善。」於是下令曰「吾欲進善﹐有謁而不通者﹐罪至死。」班固傅司馬相如事﹐楊誠齋辧明詳切﹐非艸艸讀書者比。第以「貲」爲「郎」﹐謂「輸貨而得仕」﹐與諸家解不同﹐未知孰是。楊敞爲丞相﹐霍光使田延年報敞廢昌邑王事﹐敞驚懼﹐不知所言。其妻謂敞曰「猶豫無決﹐先事誅矣。」卽從之。令狐亙貶吉州﹐齊映爲江西觀察按部﹐亙輕映後進。其妻曰「君以白頭走小生前﹐不抹首屬戎器迎之﹖」映以爲恨﹐奏其前過﹐貶衢州別駕。吁﹐二公俱以婦言是用﹐而一得一失﹐有智愚存焉。蔡義以明經給事大將軍幕府﹐家貧步行﹐好事者相合爲義買犢車乘之﹐後代楊敞爲相。胡建﹐天漢中守軍正丞﹐貧無車馬﹐步與走卒起居。盛唐時仕於朝而無馬者﹐官借之。賈誼生遇明時﹐有天資﹐有學力﹐年十八爲吳公客﹐二十餘文帝召爲博士。年少气銳﹐是以絳灌等毀之。及謫長沙﹐召爲梁太傅﹐陳政事疏言皆驗﹐漢廷諸臣無能及之﹐時二十五六也。其死也﹐方三十三歲﹐文帝猶思其言。使天假之年﹐必大有可觀。史臣謂其通達國體﹐𨿽古之伊管不能過。後世可及之者﹐諸葛孔明而已﹐未出茅廬﹐三分天下﹐時方二十三歲。後漢魏桓不肯仕﹐卿人勉之﹐曰「幹祿求進﹐行其志也。方今後宮千數﹐其可損乎﹖左右權豪﹐其可去乎﹖使桓生去而死還﹐於諸子何有哉﹖」《蕭何傳》不言律令﹐《李邕傳》無一字及筆札﹐《五代劉句傳》不書修唐史。墨允﹑墨智﹐乃伯夷﹑叔齊也。越有君子軍六千人。石勒集衣冠人物﹐別爲君子營。姑蔑故城﹐卽今之龍遊縣。姑蔑墓在東華山偃王廟後﹐慶元間爲人所發﹐其間古物充刃﹐隨卽灰散﹐惟數瓦缶不壞﹐水滿其中﹐又並其埋銘碎而棄之。惜哉﹗衢人以其磚爲硯。韋昭注《國語》﹐謂「姑蔑﹐今之太湖」﹐非也。巫山神女廟兩廡碑文﹐皆言神助禹開峽有功﹐是以廟而祀之﹐極詆宋玉雲雨之妄。余謂與揚州后土韋郎事相似。舊塑綠衣年少於旁﹐明道以其褻瀆﹐遂撤去之。不特此二事﹐月宮姬娥初無此說﹐誕妄始於《淮南子》﹐漢人從而傳之﹐唐宋文人又從而詩之﹑歌之。史先生《齋占畢》論之詳矣。陸機﹑云兄弟﹐托身於成都王穎。葉石林《避暑錄》云「當危亂之世﹐貪權喜功﹐𨿽欲苟全可乎。」斯言是也。謂盧志稱其父祖名﹐機怒﹐亦稱盧之父祖名以報﹐河橋之敗﹐志因贊之﹐父子兄弟皆誅死。余謂此說非也﹐使機當日無此語亦被禍﹐不思機乃亡國人。至中原在賈謐二十四友之列﹐及誅謐﹐機亦有功﹐人得以議之。倫將篡位﹐機在中書﹐九錫文禪詔亦與焉﹐減死徙邊﹐遇赦而止。晉室多故﹐機不識時﹐昧亂邦不居之戒﹐欲取功名圖富貴﹐愚矣。顧榮﹑戴若思等﹐勸其還吳﹐孫惠勸其讓都督於王粹﹐皆不從。機之禍其在此矣。故志等得以害之。其《豪士賦》有云「身危由於勢過﹐而不知去勢以求安﹔禍積起於寵盛﹐而不知辭寵以招福」﹐適足以自道也﹐哀哉。嵇﹑阮齊名﹐皆博學有文﹐然二人立身行已有相似者﹐有不同者。康著《養生論》﹐頗言性情。及觀《絕交書》﹐如出二人。處魏晉之際﹐不能晦迹韜光﹐而傲慢忤物﹔又不能危行言遜﹐而非薄聖人﹐竟致殺身﹐哀哉﹗籍詩云「寧與燕雀翔﹐不隨黃鵠飛。黃鵠遊四海﹐中路將安歸。」劉后村云「非謂甘爲燕雀﹐自傷其才大志曠﹐無所稅駕。以史觀之﹐此是其全身遠害之術。而寓之詩﹐其放蕩不檢﹐則甚於康。不罹於禍者﹐在《勸進表》也。」晉範堅遷尙書右丞﹐是時廷尉奏殿中帳吏邵廣盜官幔三張﹐合布三十匹﹐當棄市。二子宗云﹐乞沒爲官奴﹐贖父命。尙書朱映議﹕「天下人父無子者少﹐一事遂行﹐便成永制﹐恐死罪之刑﹐自此而弛。」堅同映議。時議者以廣爲鉗徒﹐二子沒入﹐足以懲艾。使百姓知父子之道﹐聖朝有垂恩之仁﹐可特減廣死刑﹐二子爲官奴﹐不爲永制。堅駁之曰「淳朴澆散﹐刑辟乃作。刑之者所以止刑﹐殺之者所以止殺﹐未有行小不忍﹐而輕易典刑者。許宗等所乞﹐宥廣之死﹐若有宗比不贖父者﹐豈得不擯絕人倫。今云不爲永制﹐臣以爲王者之作﹐動關盛衰﹔顰笑之間﹐尙愼所加。況於國典可虧。人之愛父﹐誰不如宗。今旣許之﹐將來訴者不以爲例。交興怨ゥ。此爲施一恩於今﹐開萬怨於後也。」成帝從之﹐正廣死刑。《南史》崔慰祖﹐得父時假貰文疏曰「彼有自當見還﹐彼無吾何言哉。」乃皆焚之。姚興遣尙書郎韋宗﹐使於亻辱檀。與宗論六國縱橫三家戰爭之事﹐遠言天命廢興﹐近陳人事成敗﹐機變無窮﹐辭致淸辧。宗出而嘆曰「命世大才﹐經綸名教者不必華宗夏士﹔撥煩理亂﹐亦未必八索九丘。五經之外﹐冠冕之表﹐復自有人。」《宋史》載韓冑用事時﹐其誕日髙似孫獻詩九章﹐每章用一「錫」字。辛棄疾以詞贊其用兵﹐則用司馬昭假黃鉞異姓眞王故事。是誠何心哉﹖士大夫所守必正﹐可仕則仕﹐可止則止﹐一以孔孟爲法﹐斯不失爲君子。如疏寮稼軒﹐負大文名﹐而有此作﹐穢名史冊﹐悲夫。趙南仲兄弟平李全日﹐參議官則全子才﹐有蔣山僧見全喜甚﹐曰「逆全誅矣。」問其故﹐曰「公之姓﹐賊名也﹔公之名﹐賊姓而少一﹝C010﹞﹐合姓名而觀﹐是倒懸李全而無左臂也。」其說果驗。宋甲戌十一月廿四日﹐李中書奏﹕「有小夫溺於祥曦殿前。」問其人乃朱舍人廳王姓者﹐乞下有司追治。吁﹗此國亡之兆也。夷射姑之事﹐尙致邾莊公之卒﹐況實事而李公親見乎﹖●卷二今之揚州﹐秦爲廣陵縣﹐漢爲廣陵郡。揚州治所﹐或在歷陽﹐或在壽春﹐或在建康﹐廣陵皆非所統。隋開皇初方攺爲揚州﹐其城卽今寶﹐城周三十六里﹐因吳王濞之都也。今揚州城﹐乃後周顯徳五年於故城東南隅攺築﹐周二十餘里。大市東南角﹐兪生家穿井﹐猶有船版﹔路學采芹亭後開亢得岸樁娑羅木﹐教授劉靑溪取爲器用。郡城因革﹐塞河道﹐平丘阜﹐成街市﹐理勢然也。如開明橋之類﹐皆因舊徙置。《廬江郡誌》載氵巢湖事﹕昔有巫媼居縣﹐有老叟曰「石龜口出血﹐此地陷爲湖。」未幾有人以豬血置龜口﹐巫媼見之南走﹐其地遂陷。然東漢永平十九年秋七月﹐澡湖出黃金﹝注﹕氵巢﹐子小反﹐縣名﹞﹐在合淝東南﹐則城陷之說妄矣。西南夷邛都縣地陷爲湖﹐因名邛池。注引李膺《益州記》﹕邛都縣有老姥家貧﹐每食有小蛇在牀﹐姥憐而食之﹐後長丈餘。令有駿馬﹐蛇吸殺之﹐令怒殺姥。蛇爲姥報仇﹐每夜聞風雷之聲四十餘日﹐百姓相見咸驚語﹕「汝頭那戴魚。」是夜方四十里俱陷爲湖﹐惟姥宅無恙﹐至今猶存。氵巢湖地陷﹐並緣於此。禹門化龍﹐詩家常用。白樂天有「龍門點額意何如」之句。類書引《三秦記》﹕河津一名龍門﹐江海大魚集其下不得上﹐上卽爲龍。中州士夫言誠有點額者﹐今三門析津也。然《後漢書》交趾郡封溪有龍門﹐水深百尋﹐大魚登此化成龍﹐不得過﹐曝腮點額血流﹐此水常丹。杜詩中又有之﹐龍州﹝郁本門﹞亦有之。初用之才登州人﹐居之罘島﹐嘗爲江淮行省都事﹐篤實向學﹐純古君子也。母老不仕﹐以孝廉旌表﹐嘗有音問往來。數年前﹐聞島上有墓﹐不知年代﹐包如新﹐俗稱康王墳。余以史傳考之﹐陳氏篡齊之後﹐以海上一城爲康公終老﹐此其葬地也。因勉之﹐於每歲春秋集好古君子於墓前澆奠之﹐亦厚徳之舉。昨用之書至﹐云年來已成故事矣。書籍版行始於後唐﹐昔州郡各有刊行文籍《寰宇書目》備載之。𨿽爲學者之便﹐而讀書之功﹐不及古人矣。況異書多泯沒不傳﹐《後漢書》注事最多﹐所引書今十無二三﹐且如漢武《秋風辭》見於《文選樂府》﹐文中子晦庵附入《楚詞後語》﹐然《史記》《漢書》皆不載﹐《藝文志》又無漢武歌辭﹐不知祖於何書。《吹劍錄》謂《廣陵散》爲王陵﹑丘儉﹑諸葛誕相繼爲揚州都督﹐謀興復魏室﹐皆爲晉誅。以廣陵爲揚州﹐魏之敗散始於此。不知魏晉之際﹐揚州治所在壽春﹐與廣陵無干涉。魏史所言地﹐如百尺﹐如丘頭﹐如安風津﹐皆非揚之地也。散乃曲名﹐如操弄之類。潘嶽《笙賦》云﹕流廣陵之名﹐散是也。韓臯審音﹐旣失考於其前﹔兪公著書﹐復承訛於其後。武昌瀕江有呂公磯﹐上有黃鶴樓。一日有題《漢宮春》於其上云﹕橫吹聲沈﹐倚危樓紅日﹐江轉天斜。黃塵邊火﹐瀕洞何處吾家。胎禽怨﹐夜半乘風﹐玄露丹霞。先生笑﹐飛空一劍﹐東風猶自天涯。情知道山中好﹐早翠囂含﹐隱瑤艸新芽。靑溪故人信斷﹐夢逐飈車﹐乾坤星火﹐歸來兮煮石煎砂。回首處﹐幅巾蒲帳﹐云邊獨笑桃花。」不知爲何人作﹐或言洞賓語也。後三年己未﹐大元渡江。﹝外舅制集辜公說。﹞王明淸《揮塵錄》載﹕紹興初﹐劉大中以監察禦史宣諭諸路回﹐宰臣以其稱職﹐擬除殿中侍禦史。髙廟云「且除祕書少監。」啟其所以﹐曰「大中所至﹐多興獄﹐尙有未決者。一除言路﹐外方觀望﹐恐累及無辜。」紹興三年﹐知藤州。侯彭老言本州賣鹽寬剩錢一萬貫﹐買到金一百六十餘兩﹐銀一千八百兩投進。詔云﹕縱有寬剩﹐自合歸之有司﹐非守臣所得進納﹐或恐亂有刻剝﹐取媚朝廷。侯彭老降一官﹐放罷﹐以懲妄作﹐所進物退還。杜祁公衍相仁宗﹐爲人淸儉﹐平生非會客不食羊肉﹐於時朝多恩賜﹐請求無不從。祁公每抑遏之﹐所請卽封還。有私謁者﹐上必曰「朕無不可﹐但這白須老子不肯。」景三年五月詔中外臣僚﹐許以家書附遞﹐明告中外﹐下進奏院。後以爲法。放翁得子虞濠上書﹐詩云「日暮坐柴門﹐懷抱方煩紆。鈴聲從西來﹐忽得濠州書。」姚將軍﹐靖康初以戰敗亡命﹐建炎中下詔求之不可得。後五十年﹐乃從呂洞賓﹑劉髙尙往來名山﹐有見之者。放翁感其事﹐作詩《題靑城山上淸宮壁間》﹐云「造物困豪傑﹐意將使有爲。功名未足言﹐或作出世資。姚公勇冠軍﹐百戰起西陲。天方覆中原﹐殆非一木支。脫身五十年﹐世人識公誰。但驚山澤間﹐有此熊豹姿。我亦志方外﹐白頭未逢師。年來幸廢放﹐倘遂與世辭。從公遊五嶽﹐稽首餐靈芝。金骨換綠髓﹐然松外﹝郁作「云外」﹞飛。」靖康建炎間﹐關中奇士趙宗印提義兵出戰﹐有眾數千﹐所向輒下﹐敵不敢當。會王師敗於富平﹐宗印知事不濟﹐大慟於王景略廟﹐盡以金帛散其下﹐被髮入華山﹐不知所終。放翁感其事作詩曰「我夢遊太華﹐雲開千仞靑。擘山瀉黃河﹐萬戶仰巨靈。往者禍亂初﹐氛幹太寧。豈無困﹝郁作「臥」﹞雲龍﹐一起奔風霆。時事方錯繆﹐三秦盡膻腥。山河消王气﹐原野失大刑。將軍散發去﹐短劍斫茯苓。定知三峯上﹐爛醉今未醒。」二事頗相類﹐惜姚將軍不得其名。後之作史者﹐不知錄耶否耶﹖賴有陸詩傳於世﹐其詳當考之《髙廟實錄》。﹝傅案﹕姚平仲﹐放翁爲作傳。﹞周平園《玉堂雜記》云﹕艸后妃太子宰相麻﹐硯匣壓尺筆格糊板水滴之屬﹐計金二百兩﹐旣書除目﹐隨以賜之。乾道以後﹐止設常筆硯﹐退則有旨﹐打造不及﹐賜牌子金一百兩。立後升儲﹐則倍其數。紹興二十四年﹐王公綸暫權內制﹐艸《劉婉儀進位貴妃制》﹐髙宗稱其有典誥體﹐潤筆萬緡﹐賜硯尢奇。南軒先生除左司﹐孝宗諭以直宿。云以此處卿﹐無他﹐要卿夜間來說話。先生曰「某頃直宿﹐夜對多賜坐。一夕上曰﹕『朕今日觀書至某處﹐以朕思之﹐其義如此﹐卿以爲如何﹖』某對曰﹕『聖見髙明﹐固已精到。然向上思量﹐猶有意思。』因奏其說云云﹐上大喜。每夕必舉數端見問﹐某所對不是好勝﹐只要人主致思不已﹐天下之理無窮﹐愈思索愈有意思。」宋官制載﹕嬪禦久不得遷﹐屢有干請﹐上答以無典故﹐朝廷不肯行。或對曰「聖人出口爲敕﹐誰敢不從﹖」上笑曰「汝不信﹐試爲降旨政府。」政府奏無法﹐上收以示嬪禦曰「凡事必與大臣僉議﹐方爲詔敕。」或有只請禦筆進宮者﹐上取彩箋書某宮某氏特轉某官。眾忻謝而退。至給俸時﹐各出禦書請增俸﹐有司不用﹐退還。復訴於上前﹐上笑曰「果如是。」諸嬪對上毀其禦書曰「元來使不得。」上笑而遣之﹐時咸服仁宗之聖斷。趙太祖山陵﹐金之末年﹐河南朱漆瞼等發掘﹐取其寶器﹐又欲取其玉帶﹐重不可得﹐乃以繩穿其背﹐紮於自己﹐坐而秤起之﹐帶始可解。爲口中物噴於瞼上﹐洗之不去﹐人因呼朱漆瞼。後貨帶於汴﹐識者知爲陵寢中物﹐敗露皆杖死。﹝田君集說。﹞楊起宗說汴京熙春閣歷金國不毀﹐有詩題於上云「一閣看來盡鬼工﹐太平天子侈心雄。連天老蜃千年气﹐跨海金鵬兩翅風。人說來從塵世外﹐天教不墮劫灰中。最憐寂寞熙春字﹐猶帶斜陽照故宮。」余謂必通好時﹐使臣經遊而題。厭次劉景陸來爲憲幕﹐叩之﹐云「王嘉甫國賓詩也。」《三衢志》云﹕吳越錢王祖塋﹐開化縣雲臺北原。初錢氏微時﹐有子爲人負擔至此。其主人明地裏﹐曰水流九曲﹐列岫如屏﹐葬此子孫當有興者﹐取竹枝標識之。翌日令錢子往視之﹐竹已根﹐遂伐去﹐紿其主曰「無所謂竹矣。」潛以其父母骨瘞此。今猶有倒生藤拂墓域﹐樵人以刀斷之﹐膏液如丹。徐偃王事﹐衢新刊《郡誌》不得其實。按《徐氏世譜》﹐乃王之三十七世孫元洎公﹐避陽朔之亂﹐徙居江浙﹐隨處建祖廟﹐不獨靈山﹐他處亦有。編類不得其人﹐余已致事歸﹐不及訂正矣。張寓軒先生說長平之坑﹐至今猶有白骨。沈存中亦云﹐城父縣乾溪章華臺故基﹐往往得楚靈王戰士之骨。慕容垂參合陂之敗﹐積骸如山。夏王勃勃殺亻辱檀人﹐積屍號髑髏臺﹐倭之竹島曰骷髏山。穎濱古史論曰「善乎子夏之教人也﹗始於灑掃應對進退﹐而不急於道﹐使來者自盡於學。日引月長﹐而道自至。孔子曰﹕『君子上達﹐小人下達。』達之有上下﹐出乎其人﹐而非教之之力也。今世之教者﹐非性命道徳不出乎口﹐𨿽禮樂刑政有所不言﹐而況於灑掃應對進退也哉﹗」葉水心曰「今世學者以性爲不可不言﹐命爲不可不知。凡六經﹑孔﹑孟之書﹐無不牽合其論。而上下其辭﹐精深微妙﹐茫然不可測﹐而聖賢之實猶未著。」二公之說若合符契﹐皆有所謂。前輩云「學貴知要﹐不在貪多。用貴適時﹐不專泥古。」王狀元十朋《讀禮堂記》云「爲仕者未嘗不讀書﹐能讀而不能行﹐是猶鳳鳴而鷙翰。𨿽胸中有萬卷﹐身爲行祕書﹐謂之不讀書。」康節曰「學不至於樂﹐不可謂之學。」又曰「學在不止﹐故《文中子》云『沒身而已』﹐卽曾子『死而後已』之說。」學貴有常﹐而悠悠害道﹐循序而進﹐與日俱新。須以人形己﹐自課其功﹐然後有所激於中。勇果奮發﹐不能自已。司馬溫公曰「某視地然後敢行﹐頓足然後敢立。」劉極齋﹐蜀人﹐名宏濟﹐遇誕日必齋沐焚香曰「父憂母難之日。」此守伊川生日不事飲宴之說。﹝雷龍﹤囗水﹥說﹞東萊曰「治言而不治气﹐𨿽有正禮大義﹐反爲忿怒所敗﹐不足以解紛而失和气﹐豈不甚可惜哉﹗」芻隨鄕曰「多言不如寡言﹐寡言不如不言。和緩而言﹐則有條理﹐而人不厭。可以交﹐可以毋交﹐交多濫。」元城先生作孫莘老《寄老庵記》有云「惟賢者未嘗不量己而受任﹐未嘗不畏滿而知止。」又云「幾居地上者﹐莫非寄也﹐寄則非我﹐知非我則無所攀窘﹐故無往而不逍遙。」烏乎﹗寄老於軒冕富貴之間者﹐危殆傾兌之患日至﹔寄老於山林泉石﹐而人莫與之爭。可謂知所寄矣。不亦仁且智哉﹗南軒先生曰「爲學不可全恃明快﹐要當思量到遲鈍處。」問﹕「如何卻要遲鈍﹖」曰「一向從明快中去﹐豈不有失﹖須反復致思﹐於遲鈍中下工夫﹐然後能有諸己。」項平庵曰「人生一世﹐誰能獨佚﹖但當明其不可息之說﹐而勉吾之倦﹐則所遇無險易而安矣。」又曰「處事者必驗之心﹐自心不安﹐則人心不服﹔人心不服﹐則己不得安。」又曰「讀書觀物﹐必盡用以治己﹐則不枉用功。」先儒謂﹕「貞志苦心之士﹐如饑不忘食﹐渴不忘飲﹐病不忘醫﹐流落不忘故鄕﹐求一日之安不可得﹐豈肯悠悠玩歲月邪﹖」又曰「日用應酬無非是學﹐但有主則明﹐無主則昏。」又曰「下學而上達﹐其事則下學之事﹐其理則上達之理﹐一進則俱進。此三則皆足爲學者立懦志﹑開迷途。」陸賈《新語》云「長於變者不可窮以詐﹐通於道者不可驚以怪﹐審於辭者不可惑以言﹐連於義者不可動以利。」是以君子廣思而博聽﹐進退循法度﹐動作合禮儀。聞見欲眾﹐而采擇欲謹﹔學問欲博﹐而行己欲惇。先儒云「詳於法﹝郁作「楚」﹞者﹐有法外之遺姦﹐工於術﹝郁作「謀」﹞者﹐有術中之隱禍。」學貴乎問﹐聖賢立教及經書所言﹐不一而止。晦庵先生無書不讀﹐啟棘賓商﹐猶作書與誠齋﹐托轉問於周平園。先儒爲學﹐其勤篤好問乃如此。晦庵先生云「劉元城與劉壯輿說某人字畫不正﹐必是心術不明。」年來後生寫字多破體﹐不思東晉時江東分王﹐元气坼裂﹐風俗澆漓﹐淸談誤國﹐字畫何取﹖盛唐及宋初諸公字畫重厚﹐何嘗破體。今或多或少﹐妄爲增減﹐《佩Δ集》云「點畫之間有關造化。」況一點一畫不同﹐聲音便別。歐陽公嘗言「所謂法帖者﹐率皆弔喪候病﹐敍暌離﹐通問訊﹐施於朋友﹐不過數行而已。」髙文大策﹐何嘗用此﹖甚至刊爲字本以誤學者﹐姚公牧庵近刊五經文字於寧國路學﹐正救之意深矣。古人每觀人於舉動瞻視之間﹐而知其心事。斗伯比謂莫敖必敗﹐舉趾髙﹐心不固矣。鄭伯如晉﹐拜成授玉﹐士貞伯曰「鄭伯其死乎﹖視流而行速﹐宜不能久。」臾駢曰「使者目動而言肆﹐懼我也。」疵謂智伯曰﹕韓魏二子﹐視臣端而趨疾﹐知臣得其情。」孟嘗君謂公孫戍子何足之髙﹐志之揚﹐戍以象牀之事對。如此類多。姑舉此數事﹐《前漢五行志》言之尢詳。方蚊峯八字格言﹔「富莫大於蓄道徳﹐貴莫大於爲聖賢﹐貧莫大於不聞道﹐賤莫大於不知恥。仕能行道之謂達﹐貧不安分之爲窮﹐流芳百世之謂壽﹐得志一時之謂夭。」前輩有云「讀書生計疏﹐耕田子孫愚。二者莫﹝郁作「不」﹞偏廢﹐傳家爲永圖。」此意甚好﹐士以耕讀爲上﹐屢見棄田謀富者﹐被誤多。天兵南下時﹐疊山謝先生率眾勤王﹐潰散而遁。兵至上饒﹐拘謝母﹐必欲得其子。母曰「老婦今日當死﹐不合教子讀書﹐知禮義﹐識得三綱五常﹐是以有今日患難。若不知書﹐不知禮義﹐不識三綱五常﹐那得許多事。老婦願得早死。」且語言雍容﹐略無愁嘆之意。主者無如之何﹐遂釋之。﹝鉛山葉有大說。﹞柳仲塗云「古文非在辭澀言苦﹐使人難讀誦之。在於古其理﹐髙其意﹐隨言語短長應變作制﹐同古人之行事﹐是謂古文。」張文潛云「自唐以來﹐至今文人好奇者不一﹐甚者或爲缺句斷章﹐使脈理不屬。又取古人訓詁﹐希於見聞者﹐衣被而說合之。或得其字﹐不得其句﹔或得其句﹐不知其章。反覆咀嚼﹐卒亦無有﹐此最文之陋也。」《史記》之文﹐其意深遠﹐則其言愈緩﹔其事繁碎﹐則其言愈簡。此《詩》《春秋》之意。柳子厚設漁者對智伯﹐效《國策》莊辛對楚襄王﹐辛三諭入蔡靈侯事及襄王﹐共五段。子厚亦三諭引太公過文王﹐發智伯之問﹐以三腳燈前﹐凡六段。文字比《國策》尢縝密﹐但結尾於「文王何有」﹖下說智伯處比《國策》似乎猶欠。五峯假陸賈對﹐皆堯舜三代之事﹐與二者不同﹐議論正大﹐規模宏闊。後分九段﹐包括漢事無遺﹐誠爲傑作﹐不可一槪觀。昔嘉定沈宰璞論作文﹕「以艱得之﹐以艱出之﹐其文必澀。以艱得之﹐以易出之﹐其文必平。以易得之﹐以易出之﹐其文必率。」李方叔言「人之文章潤達者﹐失之太疏﹔謹嚴者失之太弱。」昌黎答張籍書﹕夫子之言曰﹕吾與回言終日﹐不違。如愚﹐則其與眾人辧也有矣。東萊批﹕使事牽引﹐以無爲有。因彼借此﹐才使正事便不是。此文字所以好﹐旁影甚佳。東坡《範增論》說羽弒義帝﹐增必力爭而不聽﹐正用此法。送文暢序﹐結句連下五个也字﹐如破竹﹐一段工夫極大。柳文《晉文公問守原議》中云﹕不公議於朝﹐而私議於宮﹔不得謀於卿相﹐而獨謀於詩人。東萊批﹕說朝與宮﹐卿相與侍人﹐下四句不合事。所謂異樣不俗﹐下承上﹐況當其時不乏言議之臣乎﹖此一句生下句﹐亦應卿相如貫珠。東坡《扶蘇論》云「戾太子豈欲反者哉﹖計出於無聊也。」此句最響﹐乃用《史記﹐吳王濞傳》「恐上誅之﹐計乃無聊。」「積威信之劇」卽太史公「積威約之漸」﹐句法同而意殊耳。晦庵先生謂﹕「歐﹑蘇文好處﹐只是平易說道理﹐初不曾使差異底字換卻尋常的字。」又曰「作文字須是靠實說﹐不可架空細巧﹐大率七八分實﹐二三分文。歐文好者﹐只是靠實而有條理。」兪堪隱云「文字且要體面﹐平時習爲繪工夫﹐气象淺促﹐手段拘攣。他日宦達﹐凡議論奏疏代言﹐則不能脫此格局矣。」陳同甫作文之法曰「經句不全兩﹐史句不全三。不用古人句﹐只用古人意。若用古人語﹐不用古人句﹐能造古人所不到處。至於使事而不爲事使﹐或似使事而不使事﹐或似不使事而使事﹐皆是使他事來影帶出題意﹐非直使本事也。若夫布置開闔﹐首尾該貫﹐曲折關鍵﹐自有成模﹐不可隨他規矩尺寸走也。」放翁《與兒輩論李杜韓柳文章絕句》云「吏部儀曹體不同﹐拾遺供奉各家風。未言看到無同處﹐看得同時卻有功。」《示於詩》云「六藝江河萬古流﹐吾徒鉆仰死方休。沛然要似禹行水﹐卓爾孰如丁解牛。老憊簡編猶自力﹐夜深燈火漸當謀。大門舊業微如綫﹐賴有吾兒共此憂。」時公七十九歲矣。又云「得道如良賈﹐深藏要若虛。」《孤學詩》云「家貧占力量﹐夜夢驗工夫。」已上數詩﹐皆有益學者﹐宜玩味。晦庵﹑象山二先生﹐不惟以書往復辧無極﹐鵝湖倡和﹐尢見旨趣。象山詩云「墟墓生辰宗廟欽﹐斯人千古最靈心。涓流積至滄溟水﹐拳石崇成太華岑。簡易工夫終久大﹐支離事業竟浮沈。欲知自下升髙處﹐眞僞先須辧古今。」晦庵次韻云「徳義風流夙所欽﹐別離三載更關心。偶扶藜杖過寒谷﹐又枉籃輿度遠岑。舊學商量加邃密﹐新知培養轉深沈。只愁說到無言處﹐不信人間有古今。」姑徐山人沈與文嘗觀於野竹齋。●卷三漢唐盛時﹐文章之秀﹐萃於中原﹐其次淮漢﹐其次偏方。且如廣陵﹐建安七子始有陳琳﹐晉五俊始有閔鴻。張華見而奇之曰「皆南金也。」唐有李邕﹑章彜﹐宋有秦觀﹑孫覺﹑孫洙﹐是皆昭昭然人之耳目者。南渡後專尙時文﹐稱閩越東甌之士。山川之气﹐隨時而爲衰盛﹐談風水者烏能知此。唐詩人江南爲多﹐今列於後﹕陶翰﹑許渾﹑儲光羲﹑皇甫冉﹑皇甫曾﹑沈頌﹑沈如筠﹑殷遙﹝潤州人﹞﹐三包﹑融﹑何﹑佶﹑戴叔倫﹝金壇人﹞﹐陸龜蒙﹑於公┆﹑丘爲﹑丘丹﹑顧況非熊父子﹑沈傳師諷之父子﹝蘇州人﹞﹐三羅﹑虯﹑鄴﹑隱﹑章孝標﹑章碣﹝杭州人﹞﹐孟郊﹑錢起﹑沈亞之﹝湖州人﹞﹐施肩吾﹑章八元﹑徐疑﹑李頻﹑方幹﹝睦州人﹞﹐賀徳仁﹑吳融﹑秦系﹑嚴維﹝越人﹞﹐張志和﹝婺人﹞﹐吳武陵﹑王貞白﹝信州人﹞﹐王昌齡﹑劉愼虛﹑陳羽﹑項斯﹝江東人﹞﹐鄭谷﹑王轂﹝宜春人﹞﹑張喬﹑杜荀鶴﹝池州人﹞﹐吉中孚﹝饒州人﹞﹐劉太眞﹑顧蒙﹑汪遵﹝宣州人﹞﹐任濤﹑來鵬﹝豫章人﹞﹐李羣玉﹝灃人﹞﹐李濤﹑胡曹﹝長沙人﹞﹐皆有詩名。杜工部《嶽陽樓詩》﹐放翁以爲妙絕古今。余讀《暮秋將歸秦畱別湖南親友詩》﹐不覺涕之無從﹐況歸秦之願不遂而客死焉。如「日長惟鳥雀﹐春暖獨柴荊」﹐卽「感時花濺淚﹐恨別鳥驚心」﹐「荒庭垂橘柚﹐古屋盡龍蛇」﹐皆禹事﹐於題禹廟切。「靑靑竹筍迎船出﹐白白江魚入饌來」﹐皆養親事﹐於扶侍事切。使事如不使事。「桑麻深雨露﹐燕雀半生成。」前輩之說未當﹐殊不知此就句中對﹐集中此法多。如「獻納開東觀﹐君王問長卿」﹐「風物悲遊子﹐登臨憶侍郎」﹐「不知雲雨散﹐虛費短長吟」﹐「灑落君臣契﹐飛騰戰伐新」﹐余不具述。七言如「桃花細逐楊花落﹐黃鳥時兼白鳥飛」﹐「戎馬不如歸馬逸﹐千家今有百家存」﹐「三分割據紆籌策﹐萬古雲霄一羽毛」﹐千狀萬態﹐不以一律拘也。杜詩「速宜相就飲一斗﹐恰有三百靑銅錢」。王荊公《歌元丰》云「百錢可得酒斗許﹐𨿽非社日常聞鼓。吳兒踏歌女起舞﹐但道快樂無所苦。」元丰酒價比天寶僅三之一﹐其樂何如﹖武元衡相憲宗﹐工五言詩﹐夏夜嘗有吟云「坐久喧暫息﹐池臺惟月明。無因駐淸景﹐日出事還生。」翌日遇害。杜牧官於金陵﹐《寄揚州韓綽判官詩》﹕「靑山隱隱水迢迢﹐秋畫江南艸未凋。二十四橋明月夜﹐玉人何處教吹簫。」「艸未凋」今作「艸木凋」﹐不見江南艸木經寒之意。「教吹簫」作「不吹簫」﹐《金陵志》謂此詩說金陵二十四航也。揚州二十四橋之名備載《夢溪筆談》。「教」字見寄揚州之意。郭汾陽功名富貴﹐炫耀史冊﹐及觀趙嘏《經汾陽舊宅詩》云「門前不攺舊山河﹐破虜曾輕馬伏波。今日獨經歌舞地﹐古槐疏冷夕陽多。」前日之赫赫﹐已寂寂矣。韓致光以文章際遇昭宗﹐君臣相得﹐欲大用之。值朱溫將篡﹐非獨力能支﹐去位而已﹐不然徒死無益。觀致光《過湖湘食櫻桃詩》﹐令人愴然﹕「時節𨿽同气候殊﹐未知曾薦寢園無。合充鳳食畱三島﹐誰許鶯偸過五湖。苦筍恐難同象匕﹐酪槳無復瑩珠。金鑾歲歲長宣賜﹐忍淚看天憶帝都。」意與少陵同﹐尢淒惋。黃竹外有《讀韓傳詩》﹕「堂陛中間飛戰塵﹐君臣相顧淚沾巾。百年富貴輸前輩﹐一旦艱危屬老臣。自古舟中爲敵國﹐從今君側已無人。酬恩報主他生事﹐偸向蠻夷老此身。」有以詩集呈南軒先生﹐先生曰「詩人之詩也﹐可惜不禁咀嚼。」或問其故﹐曰「非學者之詩。學者詩﹐讀著似質﹐卻有無限滋味﹐涵泳愈久﹐愈覺深長」。又曰﹔「詩者紀一時之實﹐只要據眼前實說﹐古詩皆是道當時實事。今人做詩﹐多愛裝造言語﹐只要鬥好﹐卻不思一語不實﹐便是欺。這上面欺﹐將何往不欺。」廣陵髙爽﹐博學多才。故人孫抱爲延陵令﹐爽詣之﹐抱了無故情﹐爽取筆書鼓云「徒有八尺圍﹐腹無一寸腸。面皮如許厚﹐受打未渠央。」﹝出《南史卞彬傳》﹞羅鄴《望仙詩》﹕「千金壘土望三山﹐云鶴無蹤羽衛還。若說神仙求便得﹐茂陵何事在人間。」可爲服食僞學者之戒。張橘軒與元遺山爲斯文骨肉﹐張云「富貴倘來良有命﹐才名如此豈長貧。」元攺「倘來」爲「逼人」﹐「此」爲「子」。又云「半篙溪水夜來雨﹐一樹早梅何處春。」元曰「佳則佳矣﹐而有未安。旣曰『一樹』﹐烏得爲『何處﹖』不如通作一句﹐攺『一樹』爲『幾點』。」壬辰北渡﹐寄遺山詩﹕「萬里相逢眞是夢﹐百年垂老更何鄕。」元攺「裏」爲「死」﹐「垂」爲「歸」。如光弼臨軍﹐旗幟不易﹐一號令之﹐而精采百倍﹝郁作「而百倍精采」﹞。楊慈湖道學先生﹝郁作「老儒」﹞有詩云「莫學唐人李杜癡﹐作詩須作古人詩。世傳李杜文章伯﹐問著《關雎》恐不知。」李杜讀書破萬卷﹐豈不知關睢之義﹐好議論而失言矣﹗《靜修文集讀史詩》云「紀錄紛紛已失眞﹐語言輕重在詞臣。若將字字論心術﹐恐有無邊受屈人。」殊非確論。修史自有定例﹐謂如其人功十而過一﹐本傳不書其過﹐十功豈不能贖一過﹐其過必於他傳見之。其人過十而功一﹐傳必書其功﹐謂其人豈無一善可書﹐或有當書之事﹐本傳不載者﹐必於他傳見之。其例甚多﹐未易縷陳。余編《諸儒史說》﹐備見之。又《詠曾點》云「獨向舞雩風下來﹐坐忘門外欲生苔。歸時過著顏家巷﹐說與城南花正開。」此猶非也。坐忘乃莊子之說﹐借孔顏之名以形容道妙﹐非孔門實事。以此求顏子﹐則誤矣。未可以私意立說﹐輕於訾毀聖賢﹐況顏子與聖人僅隔一壁﹐城南之花﹐豈足動其心﹖語意大欠冶擇。近臨江前輩著《古史詩鑑》﹐論之尢詳。陳伯通宣慰﹐雲中人﹐跛而眇。自述云「肢傷一體婁師徳﹐目眇三分李雁門。」有《海靑馬生肺詩》﹐頗工﹕「金符飛下渥窪龍﹐鞭影輕搏六翮風。耳竅風聲聞斗蟻﹐眼花云影疾驚鴻。未容駿骨遼東老﹐已得英名冀北空。一縷紅塵江漢捷﹐天庭不爲荔支紅。催薦中斗語未闌﹐控拳豪客簇雕盤。翠翻云葉並刀亂﹐冰透霜花楚玉寒。一吮味甘牙齒滑﹐十分香徹鼻頭酸。夢魂不到鱸魚繪﹐醉眼江湖特地寬。驚呼乳盎意匆匆﹐微覺餘香鼻觀通。露滴冰盤藍玉軟﹐風生霜刃碧囊空。舞娃驚濺羅衣綠﹐酒客潛消醉臉紅。若使昔人知此味﹐羊頭爛煮不成功。」左丞崔公仲文斌﹐弘州人﹐資兼文武﹐重道崇儒。統兵平湖湘﹐時潭帥李肯齋﹐芾城將破﹐舉家自刑﹐繼之以火。忠義大節﹐天下咸知。公以詩弔云「憶昔司空撫禦牀﹐祖龍未死國先亡。�������﹐致使南州總戰場。湘水一川骸骨滿﹐肯齋千古姓名香。我來不見先生面﹐獨對西風酹一觴。」李兩山使交趾﹐道由長沙﹐亦弔云「天地由來有廢興﹐義無兩大一身輕。封疆社稷若不死﹐婦女須眉安用生。紐解三綱重接續﹐灰寒萬劫獨光明。便當配食三閭廟﹐啟迪民彜見太平。」廬陵胡貫齋《挽文山》二詩﹕「裂指秋風感別離﹐乾坤人物大奇奇。生爲孝子忠臣勸﹐死結皇天后土知。萬折江流魚復石﹐千年人立首陽碑。一門史氏春秋筆﹐愁絕湖光入畫時。」「金骨神仙五色人﹐千霜萬雪見吾眞。聖賢盡節心彌壽﹐天地爲棺道不貧。河漢橫流豪傑淚﹐風霆大吼鬼神嗔。先生出入騎箕尾﹐長現綱常四大身。」太常徐威卿《贈文山》詩﹕「大元不殺文丞相﹐君義臣忠兩得之。義若漢皇封齒日﹐忠如蜀將斫顏時。乾坤徳澤華夷見﹐山斗威名艸木知。只恐史官編不盡﹐老夫和淚賦新詩。」張寓軒相公﹐少年與孫徳謙於東平嚴侯府從元遺山讀書。其歸也﹐命二子送行。及別求詩﹐以「東平」二字爲韻。孫得詩云「鵲山一帶傷心碧﹐羨殺孫郎馬首東。」公得詩云「汝伯年年發如漆﹐看渠著腳與云平。」孫竟不永年﹐公之詩亦不知何人藏去。閱四十年﹐公簽汴省﹐分治揚州。里人髙山甫﹐一日以元詩歸之﹐公喜甚﹐命余紀其事。或者謂徳謙詩有煞孫郎﹐語不祥﹐如此則詩果有讖乎﹖﹝鵲山﹐郁來作「昔山」。案﹕鵲山在濟南府﹐昔亦山名﹐未詳所在﹞金朝學士趙秉文﹐奉使西夏﹐中途聞夏主殂而回。楊尙書之美﹐以詩戲之云「中朝人物謫仙才﹐金節煌煌使夏臺。得句逢人唾珠玉﹐揮毫落紙散瓊瑰。一封書貸揚州牧﹐半夜碑轟薦福雷。窮達書生略相似﹐滿頭風雪卻回來。」安西府咨議寓庵李顯卿庭《咸陽懷古》詩﹕「連雞勢盡霸圖新﹐兀兀宮墻壓渭濱。指鹿只能欺二世﹐沐猴那解定三秦。倚天樓觀余焦土﹐落日河山幾戰塵。今古悠悠同一轍﹐不須作賦弔前人。」語意格律俱妙﹐有唐體。楊誠齋「升平不在簫韶裏﹐只在諸村打稻聲」卽東坡「吾君勤儉倡優拙﹐自是丰年歌笑聲。」虎丘二詩﹕「久塵黃閣侍威顏﹐忽擁髙牙出帝關。玉佩乍辭文石陛﹐錦衣重到武丘山。仙飈時旁潺起﹐珍羽多從杳靄間。官大寵深難得暇﹐林泉憶舊是偸閒。」「昔見虎眈眈﹐今爲佛子巖。云寒不出寺﹐劍淨未離潭。幽步蘿垂徑﹐髙禪雪閉庵。吳都十萬戶﹐煙瓦亙東南。」七言丁謂﹐五言範文正公﹐皆有石刻。不惟二詩自有髙下﹐然人品志趣皆見之矣。王荊公《促織詩》﹕「只向貧家促機杼﹐幾家能有一糸句絲。」可謂有卹人之心。然靑苗之法﹐和買和雇﹐不卹之政﹐民受其害﹐不能逃君子之責矣。其《詠商鞅》云「今人未可非商鞅﹐商鞅能令政必行。」荊舒之心﹐盡見於此。《題浯溪中興頌》「玉環妖血無人掃」詩﹐世以爲張文潛作﹐實少遊筆也。時被責憂畏﹐又持喪﹐乃托名文潛以名書耳。陸放翁次韻李季章參政﹕「焚香黃閣退朝歸﹐道話時時正要提。九十老翁緣底健﹐一生彊半是單棲。」《贈王伯長主簿詩》云「學詩大略似參禪﹐且下工夫二十年。君要親嘗獅子乳﹐法須盡吐野狐涎。幾人錯會先師話﹐吾輩元齊古佛肩。天遣放翁窮不死﹐茶山缽袋未曾傳。」觀此﹐詩可易言哉。《追懷曾公詩》云「律令合時方妥帖﹐工夫深處卻平夷。」老君洞石刻記唐明皇嘗遇老君於此﹐公詩云「太淸官闕俱煨燼﹐豈亦南來避賊鋒。」《題傳神》﹕「白髮蕭蕭𨿽憊矣﹐時來或將渡遼師。」﹝李英公平遼東時年八十餘﹞公集載獨孤策﹐字景略﹐河中人﹐工文善射﹐喜擊劍﹐一世奇士也。有自峽中來者﹐言其已死﹐感涕賦詩﹐有云「气鐘太華中條秀﹐文在先秦兩漢間。寶劍憑誰占鬥气﹐名駒竟失養天閒。」又有《懷景略詩》﹕「喑嗚意气千人廢﹐嫻雅文流一座傾。韜略豈勞平大敵﹐文章自足主齊盟。」其人可知﹐惜不成名於世。公集載城南陳翁以賣花爲業﹐得錢悉供酒家﹐不能獨飲﹐逢人輒彊與共醉。一日過其門訪之﹐敗屋一間﹐妻子饑寒﹐此翁已大醉矣。殆隱者也。爲賦詩一首﹕「君不見﹐會稽城南賣花翁﹐以花爲糧如蜜蜂。朝賣一株紫﹐暮賣一株紅。屋破見靑天﹐盎中米常空。賣花得錢付酒家﹐取酒盡時還賣花。春春花開豈有極﹐日日我醉終無涯。亦不知天子殿前宣白麻﹐亦不知相公門前築堤沙。客來與語不能答﹐但見醉發覆面白﹛髟沙﹜。《公示子韋》絕句﹕「儒林早歲竊虛名﹐白首何曾負短檠。堪嘆一衰今至此﹐夢回聞汝讀書聲。」孝宗命洪邁編唐人絕句﹐總萬首﹐賜黃金百兩﹐事見本集。劉朔齋宣城得代﹐以詞別吳履齋﹐末句云「想綠野堂邊﹐劉郎去後﹐誰伴老裴度。」履齋見之垂淚﹐送金百兩﹐當日憐才如此。理宗聖學髙明﹐尢工於文。周漢國公主薨﹐志銘詔楊平舟撰﹐挽詩以劉后村爲第一。「孝謹親顏悅﹐溫恭婦徳修。鵲橋方紀節﹐鸞扇忽驚秋。魯筆王姬卒﹐湘弦帝子愁。願言寬聖抱﹐已返蕊宮遊。賜館恩通內﹐妃塋詔卜鄰。來應自仙佛﹐去尙戀君親。望送龍綃濕﹐封崇鶴表新。不能秉彤管﹐羞愧作詞臣。」何探花夢桂﹐畱中齋知舉日及第。畱歸贈以詩﹕昆明灰劫化塵緇﹐夢覺功名黍一炊。鐘子未甘南操攺﹐庾公空作北朝悲。歸來眼底吳山在﹐別後心期浙水知。白髮門生羞未死﹐靑衫畱得裹遺屍。」中丞容齋徐公﹐人物魁岸﹐襟度寬洪﹐文學吏才﹐筆不停思。《題萊州海神廟》云「龍宮髙拱六鰲頭﹐一合乾坤日夜浮。貝殿走珠蛟構室﹐戟門烘霧蜃噴樓。中原右顧眞孤島﹐外域東漸更九州。咫尺琛航倭潑近﹐好將風浪戒陽候。」通之狼山僧捨有墨蓮﹐公肆筆成長篇﹐尢工致。建臺揚州日﹐確齋荀公﹐雪樓程公﹐校官胡石塘﹐唱和無虛日﹐亦一時之文會也。左丞崔公仲文《題金山詩》﹕「浩浩長江天際來﹐中流砥柱獨崔巍。風搖萬壑秋聲動﹐潮卷千堆雪浪回。山勢參差現靈鷲﹐海波遼闊隔蓬萊﹐夕陽不盡登臨意﹐倒瀉滄溟入酒杯。」宣慰耶律柳溪《詠剪子詩》﹕「體出並州性自剛﹐篋中依約冷光芒。雙環對曲蜂腰細﹐疊刃齊開燕尾張。慣愛分花沾雨露﹐偏憎裁錦破鴛鴦。可憐戍婦寒窗下﹐一翦邊衣一斷腸。」平陽士友周燾﹐昔侍親棟仕於淮﹐年少工文﹐年二十餘請浙漕舉﹐寓揚旅邸。一日諸公以詩言易﹐眾未知周之才﹐周亦鄙眾之作﹐因次韻而成﹐眾咸敬之。「循環一理到於今﹐根本崇陽在抑陰。後謹初爻防躑躅﹐同人大義孰知音。欲扶鰲極綱常事﹐先識羲皇造化心。奧學直須關世教﹐憑攔對雨自淸吟。」理義精到﹐屬意尢深﹐聞兵革中不得其死﹐哀哉﹗劉太保《三奠子》﹕「念行藏有命﹐煙水無涯。嗟去雁﹐羨歸鴉。半生身累影﹐一事鬢成華。東山客﹐西蜀道﹐且還家。��壺中日月﹐洞裏煙霞。春不老﹐景長佳。功名眉上鎖﹐富貴眼前花。三杯酒﹐一覺睡﹐一甌茶。」李屏山《樂府》﹕「幾番冷笑三閭﹐算來枉向江心﹑墮。和光混俗﹐隨機達變﹐有何不可﹖淸濁從他﹐醉醒由己﹐分明識破。待用時卽進﹐捨時便退﹐𨿽無福亦無禍﹐你試回頭覷我﹐怕不待崢嶸則个﹐功名半紙﹐風波千丈﹐圖个甚麼﹖云棧揚鞭﹐海濤搖棹﹐爭如閒坐。但樽中有酒﹐心頭無事﹐葫蘆提過。」曹東畎赴省﹐陸行良苦﹐以詞自慰其足云「春闈期近也﹐望帝京迢迢﹐猶在天際。懊恨這一雙腳底﹐一日廝趕上五六十里﹐爭气﹐扶持我去。轉得官歸﹐恁時賞你﹐穿對朝靴﹐安排你在轎兒裏。更選个弓樣奚﹐夜間伴你。」王澡《落梅詞》﹕「疏明瘦直﹐不受東皇識﹐畱取伴春﹐應肯萬紅裏﹐怎著得夜色何處笛﹐曉寒無那力。若在壽陽宮裏﹐一點點有人惜。」蕭泰來梅詞﹕「千霜萬雪﹐受盡寒磨折。賴得生來瘦硬﹐盡不怕角吹徹。淸絕影也別﹐知心惟有月。元沒春風情性﹐如何共海棠說。」皆佳作也。二公命意措辭﹐大略相似。王﹐四明人﹐有《瓦全集》。蕭﹐臨江人﹐有《大山集》。陳藏一《雪詞》﹕「譏賈秋壑﹐沒巴沒鼻。霎時間﹐做出漫天漫地﹐不論髙低並大小﹐平白教都一例。鼓弄滕神﹐招邀巽二﹐一恁張威勢。識他不破﹐至今道是祥瑞﹐最是鵝鴨池邊﹐三更半夜﹐誤了吳元濟。東郭先生都不管﹐挨上門兒穩睡。一夜東風﹐三竿紅日﹐萬事隨流水。東皇笑道﹕山河元是我底。」甄龍友題赤壁﹕「蛾眉仙客﹐四海文章伯。來向東坡遊戲。人間世﹐著不得。去國誰愛惜﹐在天何處覓。但見尊前人唱﹕《前赤壁》《後赤壁》。」北方士友傳沙漠小詞三闋﹐頗能狀其景﹕「瘦藤老樹昏鴉﹐遠山流水人家﹐古道西風瘦馬。斜陽西下﹐斷腸人去天涯。」「平沙細艸斑斑﹐曲溪流水潺潺﹐塞上淸秋早寒。一聲新雁﹐黃雲紅葉靑山。」西風塞上胡笳﹐月明馬上琵琶﹐那底昭君恨多。李陵臺下﹐淡煙衰艸黃沙。」●卷四四六文字變於後宋﹐南渡前只是以文敍事﹐不用故事堆垛。末年尙全句﹐前輩謂賦體也。或無裁制﹐塞滯不通﹐且冗長﹐使人厭觀。作者用之﹐方爲得體。如程學士迥《寧宗遺表》云「𨿽不明不敏﹐有慚四海望治之心。然無怠無荒﹐未嘗一日縱己之欲。」人以爲畫就一寧宗。傅伯壽行《晦庵先生辭次對職名制》﹕「前受之是﹐今受之非﹐詎能無惑。大遜如慢﹐小遜如僞﹐夫豈其然﹖﹝云云﹞厭承明﹐勞侍從﹐旣違持橐之班﹔歸鄕裏﹐授生徒﹐往究專門之學。」馬碧梧《賀江古心除湖南帥》﹕「帝咨四嶽﹐公領三湘。壯猷先啟於戎行﹐方叔蒞止﹔美化旁行乎南國﹐周公主之。楚水無波﹐衡云早霽。﹝云云﹞鉞下靑冥﹐固爾居莫如南土﹔衮衣立霄漢﹐用我者其爲東周。洪《嚴賀碧捂除同簽》﹕「以子寧武圖功﹐方切憂民之務﹔亦惟舊人共政﹐豈容Т野之遺。﹝云云﹞塡海之志難酬﹐出山之泉易濁。燭之武老矣﹐愧不如人﹔樂正子彊乎﹐喜聞與政。」呂正獻公爲侍從﹐聞濂溪周先生之名﹐初不相識﹐力薦於朝。自常調除轉運判官﹐先生以啟謝云「在薄宦有四方之遊﹐於髙賢無一日之雅。」當時風俗猶可想見。馬碧梧薦文山﹐文山謝云「大人格心﹐正君而國自定。宰相有體﹐薦賢而人不知。」文山曾遭某人彈章﹐後爲交代﹐某官通啟云「率爾而言﹐聊責《春秋》之備。所遇者化﹐何傷日月之明。」文山回云「人生何處不相逢﹐豈宜著意。世事轉頭皆是夢﹐便可忘言。」前輩謂科舉之法﹐𨿽備於唐﹐然是時考眞捲﹐有才學者﹐士大夫猶得以姓名薦之有司﹐有司猶得以公論取之。如吳武陵以《阿房宮賦》薦杜牧﹐必欲首選是也。宋自淳化中﹐立糊名之法。祥符中﹐立謄錄之制。進士得失﹐始一切付之幸不幸。𨿽歐公欲黜劉幾﹐坡公欲取李薦﹐不可得矣。士捨科舉之外﹐他無進取之門﹐苟有毫隙可乘﹐則營回以趨之﹐冒法以爲之﹐明知其罪﹐不暇顧矣。金國議以時務策試﹝郁無「試」字﹞諸生﹐興女直進士科。禮部以所學與詞賦勞佚不同﹐不可槪稱進士。詔耶律公定其事﹐公謂﹕「進士之科﹐興於隋大業中﹐始試策一道。唐初不攺﹐至髙宗時雜以箴銘賦頌﹐臨時不一。逮至文宗﹐始專用賦。旣進士初設止試以策﹐而今女直諸生以策試進士﹐於理爲得。」世宗大悅﹐遂行。女直進士科自此始。理宗淳七年殿試﹐上訝士人入遲﹐左右言尙書鄭豈潛建議搜懷挾。上曰「非所以待士。」詔勿搜。後入者皆免﹐遂爲例不搜。聞濟南名士楊叔能入試院見搜懷挾﹐曰「待士之禮不如此。」遂不試而出。劉元城先生云「詩賦經術皆是朝廷取人科目﹐使如三代兩漢晉魏之時采取名譽﹐豈不得人﹐殿試用詩賦策問﹐固無優劣。人以得失爲重﹐豈敢極言時政闕失﹐自取黜落。朝廷設科無有難易﹐只以四句詩取人﹐人亦來試﹐亦有得失。或使盡治五經十二﹝郁作「七」﹞史﹐人亦來試。況登科之初﹐未見人才﹐及仕宦﹐方可別君子小人。馬碧梧知貢舉日﹐有《事宜狀》論科舉文字之獘﹐末云「國家三歲取士﹐非不多矣。上之人﹐猶有乏才之嘆﹔下之人﹐猶有遺才之恨者﹐何也﹖士一日之長﹐不能究其終身之抱負﹔有司一時之見﹐又不能罄士之底蘊。於是新進小生﹐有以詞藝偶合而獲選﹔醇儒碩學﹐有以意見稍拂而見遺﹐豈不重可惜哉﹗祖宗時常有度外之事﹐如張詠得以舉首而遜其友﹐宋郊得以第一而與其兄。又如孫復蘇洵﹑雷簡夫﹑姚嗣宗之徒﹐何嘗盡以科目進乎﹖先帝嘗采士論﹐命山林逸士﹐以初品官﹐而使之分教矣﹐臣願續此意而充廣之。是又於尋常尺度之中﹐略出神明特達之舉也。」﹝碧梧少年髙科而有此論﹐可謂盛徳﹐百世之下使人景慕。﹞宋神宗慶曆中﹐嘗賜遼使劉六符飛白書八字﹐曰「南北兩朝﹐永通和好。」六符知貢舉﹐卽以「兩朝永通和好」爲賦題﹐於時舉場只以時事爲題﹐此意最好﹐可以覘人之才。如施宜生至金國﹐試《天子日射三十六熊賦》﹐呂申公試卷對《春秋》《論語》默義各十條﹐多者無百字﹐少者才五字﹐偶不記卽云未審﹐可見古人眞實。《春秋》五通﹐《論語》四通﹐𨿽不通者多﹐亦不黜落﹐自王荊公熙寧變法﹐科舉之文始日獘矣。孝宗乾道中﹐用王爲起居舍人﹐又兼權中書舍人。字嘉叟﹐初寮孫也。辭以「臣無科第」﹐上曰「眼前中科第者﹐皆不及卿。然科第者假此入仕耳。」其髙才碩學﹐皆及第後讀書之功。裴晉公貞元中作《鑄劍戟爲農器賦》﹐其首云「皇帝之嗣位三十載﹐寰宇鏡淸﹐方隅砥平。驅域中盡歸力檣﹐示天下不復用兵。」白樂天一舉及第﹐時年二十七﹐詩曰「慈恩塔下題名處﹐十七人中最少年。」省試賦「性習相近遠」﹐破云「下白人﹐上達君﹐咸徳以愼立﹐而性由習分。」李涼公大奇之。李慶孫﹐有文名﹐所謂「洛陽才子安鴻漸﹐天下文章李慶孫。」時翰林學士宋白﹐亦以文名﹐慶孫嘗謁白﹐弗爲禮。曰「翰長所以得名者﹐《仙掌賦》耳﹐以某觀之﹐殊未爲佳。」白愕然問其故﹐曰「公賦云﹕『旅雁宵徵﹐訝控弦於碧漢﹔行人早起﹐疑指路於雲間』﹐此乃拳頭賦也。」白曰「君﹝郁有「行」字﹞欲何﹖」云「某一聯云﹕『賴是孤標﹐欲摩挲於霄漢﹔如其對峙﹐應撫笑於人寰。』」白遂重之。唐以賦取士﹐韻數平仄元無定式。有三韻者﹐《花萼樓賦》以題爲韻。有四韻者﹐《﹛艸宴﹜莢賦》以「呈瑞聖朝」爲韻﹐《舞馬賦》以「奏之天庭」爲韻。有五韻者﹐《金莖賦》以「日華川上動」爲韻。有六韻者﹐《止水》《魍魎》《人鏡》等賦。有七韻﹑八韻者。其韻有三平五仄者﹐有五平三仄者﹐有六平二仄者。至宋太平興國三年方定。孝宗朝麻城縣鄭顯文﹐遣男之翰經禦史臺﹐論吳曾所著《漫錄》事涉謗訕﹐臣僚奏吳曾不合以此等言語印行﹐然鄭之翰告訐不可長。上曰「告訐之風豈可長﹖令並行遣。吳曾﹑鄭顯文可各降兩官﹐之翰送興國軍聽讀。」臣僚又言「切以告訐之惡﹐古今之所共嫉而不赦者也。陛下患風俗之不美﹐至於下明詔﹐丁寧戒飭﹐害風俗之大者﹐豈復有遇於告訐者乎﹖爲士至此﹐其人可知。倘不深誅﹐無以戒後。所有錄黃﹐臣未敢書行。」上曰「繳得極是。」有旨鄭某已降兩官﹐仍罷新任。之翰送汀州編管。後京相仲遠愛其書﹐遂版行於世。髙宗置甲庫﹐凡乘輿所需圖畫什物﹐有司不能供者﹐悉取於甲庫。百工技藝精巧﹐皆聚其間。禁中旣有內酒庫﹐而甲庫所釀尢勝﹐以其餘沽賣﹐頗侵戶部課額。吏部尙書張燾因﹐對論甲庫﹐「萃工巧以蕩上心﹐沽良醒以奪官課。教坊樂工﹐員數日增﹐俸給賜賫﹐耗費不貲﹐皆可罷。」上曰「卿可謂責難於君。」明日罷甲庫諸局﹐以酒庫歸有司﹐減樂工數百人。紹興二十七年﹐除民間耕牛之稅。孝宗至明遠樓下﹐顧謂皇太子曰「近日《資治通鑑》已熟﹐別讀何書﹖」對曰「經史並讀。」上曰「先以經爲主﹐史亦不可廢。」乾道八年天申節﹐知光州滕瑞奏﹕「臣自書『聖壽萬歲』四字。」約二丈餘﹐用絹褙投進。上曰「滕瑞不修郡政﹐以此獻諛﹐特降一官。」南軒先生赴靜江﹐至羊﹝郁作「楊」﹞樓橋市。方食﹐吏執名紙立於庭下。食畢﹐先生呼吏見客﹐曰「已畱名剌去矣。」曰「吾無語﹐爾輒遣之﹐速請來。」市僅數家﹐一呼皆至﹐衣冠鄙陋﹐舉止周章。先生歷問其讀何書﹐各勉以學而退。宇文正甫曰「此輩便不請見亦何害﹖」先生曰「吾親卻不知某意。荒涼小市﹐有此三兩人已自難得。彼以儒名於一市﹐見一官員不得﹐將揶揄於市人矣。誘而進之﹐亦勸之之道。」先生赴江陵﹐僮僕僅二人。及入境又悉遣歸﹐或問﹕「親隨止二人﹐今若遣回﹐恐官所不可無親僕。」先生曰「到官所何患無人﹖若帶親僕﹐稍防閒不謹﹐便生事端。」馬方山天驥﹐龍遊人﹐家貧好學﹐行供衢庠﹐宿齋課業﹐學鄰郡之射圃。一日有箭射於齋中石橊樹上﹐馬曰「吾甲子石橊木﹐今秋必發薦。」眾哂之。是年果預計偕﹐一舉及第﹐禦試第二名﹐仕至宰執。司造化者﹐示其兆矣。馬裕齋帥越日﹐春閱武。主將張某﹐統軍下教場。福王令諸僕被甲﹐擒去﹐責其不下馬。懸於王門﹐撻之流血。公於是夜托辭請諸僕解紛﹐至則皆剌配之。事訖具奏﹐理宗下詔撫諭﹐福王移食嘉興。馬某別加旌表﹐詔旨責王尢峻。末云「在弟則封﹐𨿽是聖人之徳﹔齊家以治﹐將期天下之平。」此與魏絳戮楊幹僕相類﹐晉侯欲殺絳﹐絳有辭幸免。理宗賢於晉君遠矣。昔在宋時﹐建制閫於揚﹐事大體重﹐旣兼州事﹐又以調度浩繁﹐仍兼鹽司﹐財計可以那融。倉場庫務尢多﹐倉有常平屯田﹐樁管大軍平糴交受。趙節齋又建百萬倉﹐庫有軍資激賞錢物﹐分制司帥司。有犒賞公使者四。又有受給排辦從物等庫。酒庫有都造公使﹐整�集思。酒舊名雲液﹐坡詩「揚州雲液卻如酥」﹐後名「瓊花露」。場有都木﹑造船﹑事刂造﹐備禦柴場十﹐樁積柴場二﹐賑賣柴場二﹐炭場三﹐馬艸場二。都作院﹑曲院﹑貢院﹑糯米場﹑豬場﹑鹽倉﹐醫場﹑便民解庫﹐惠民樂局。揚州寶城﹐賈秋壑開閫日築﹐不仰科降﹐於諸色科名錢那辦。申省狀云「計厥費﹐爲楮一千三百餘萬﹐米九萬五千餘石。錢谷之問不及廟堂﹐皆某連年銖粒撙節﹐迄濟斯用。」又云「照得此城﹐髙深廣袤﹐無異一郡。舊名堡城﹐不當用旣廢之名﹐今名寶城。是役也﹐用軍三萬人﹐日羹飯三頓﹐支擔索扉屨等錢。番更將士﹐民不知役。五日小犒﹐十日中犒﹐一月大犒。有違令者以軍法從事﹐重則處死。賞罰必信﹐無敢歡嘩。始於二年七月十五日﹐至三年正月二十日告成。」公自江陵易閫兩淮﹐方三十歲。有餞以詞者﹐後云「握虎符﹑持五節﹑佩金魚。三十正當方面﹐此事世間無。寄語東淮父老﹐奪我詩書元帥﹐於汝抑安乎﹐早早歸廊廟﹐天下盡歡娛。」亦當時之豪傑也。隨行銀數十萬兩﹐黃金數萬兩﹐皆其所蓄。沿淮巡警﹐犒賞過半﹐如城海州﹐城通州﹐城寶應﹐朝廷科降不足﹐皆捐助之。惜乎拜相之後﹐恃功固位﹐怙寵專權﹐度宗待以師相﹐言聽計從﹐凡勛名相軋者﹐皆忌害之﹐子孫至於流離丐貸。不能防滿﹐不知歸老﹐以致亡國殺身。然而天命有歸﹐宋祚當盡﹐抑非人力所能及也。印習隱開閫澧上。未半載﹐一夕二鼓後﹐喚直宿都吏劉某曰「市河淤塞﹐今欲疏﹐其長幾何﹐合用幾人幾工﹖」劉曰「長二千丈﹐用二千人。倒霸去水﹐二十日可畢。合用器具﹐於附城莊農科借。」公曰「如此則又擾民。」令都作院造桶一千副﹐都木場撥木縛腳道二千人﹐日支食錢﹐五日一犒﹐半月畢工。民不知也。公寓居常熟﹐制閫接人至﹐官屬將吏﹐各持榜書名以次參。至柴牙部頭某人﹐公曰「甚感爾來。揚州軍民數十萬家﹐柴甚艱得。我蒞任後﹐如一日缺柴﹐便斫了爾頭。」其人聞之股栗。到任官爲籍定船各與牌號。某日賣畢去限﹐某日柴到稍遲﹐本人自往催﹐時刻不違。到日於某官廳呈樣﹐每束幾斤﹐每貫合買幾束﹐每船插標示之﹐人自擇買。東淮飛蝗﹐公令驅逐過江。或曰「朝廷恐有言語。」公曰「無慮。」是日西北風大作﹐蝗皆入江矣。邦人至今神之。公一日升廳﹐例是五更﹐初燃燭焚香署事。公令取披秉排香案﹐對天默禱﹐禮畢復坐署事。少頃問諸吏﹕「爾曹謂適禱何事﹖」吏曰「不曉鈞意。」公曰「臘月尙無雪﹐麥苗不長﹐適祈雪也。」未午云騰而微雨﹐薄暮而雪﹐入夜大作﹐二鼓數寸矣﹐三鼓銀牌批「瑞雪應時﹐祈求感應」。州治上宿官屬將吏兵卒等第支犒一次﹐不下數萬貫。公太學出身﹐治書義﹐號鐵腳雞﹐決事判筆如飛。有蕭某者﹐吉州老儒﹐曾攝邑簿。二子儒業。行橐稍厚﹐晚納一婦﹐艷而黠﹐一日攜其貲同奸夫逃去﹐隨獲之。公已斷罪遣離﹐蕭簿復令二子陳詞﹐乞畱其婦。公判云「甑已破矣﹐視之何益﹖阿範之所爲如此﹐蕭某不得以爲妻﹐士俊兄弟得以爲母乎﹖恐是此狀出於蕭某之意﹐遣其子有請﹐果爾眞是日暮途遠﹐倒行而逆施者矣。蕭某非愛其身﹐士俊兄弟非愛其父。」門示﹝門示者﹐具眾狀各書鈞判﹐揭之府門﹐陳詞者就觀之﹐此乃通例﹞都吏王琳二妻﹐次妻有子及婿。二婦常不和。琳死﹐有詞互訴。公判云「王琳存日﹐阿張因阿顧爲之不平久矣。一朝琳死﹐阿張未必不暗以爲喜也。昨張煥有詞﹕『官司已爲阿張作主。』今阿張復有詞﹐不卹其子婿﹐是不卹其夫也。王琳固有不足卹者矣﹐不思家業何人做來﹐當以此爲念﹐與阿顧子母及婿和同過活﹐則鄕裏以阿張爲曉事。今互相攻擊﹐疊興詞訟﹐王琳肉未及冷﹐何忍爲之﹖各合究斷﹐姑且從恕﹐仰遵照使府所行。如再有詞﹐各坐以不孝不義之罪﹐籍沒家產。」門示。里人周竹坡守產閒居﹐頗涉獵方冊﹐爲佃客告其私酒。簽廳照條擬罪。公判云「私醞有禁﹐不沽賣者其罪輕。然告主之罪大﹐此風不可長。周某杖八十贖銅﹐佃者杖一百。」聞者快之。制閫每歲端午重九﹐會諸武將小校惟射﹐賞以錢物﹐貼寫於侯的﹐綴以銀碗﹐隨所中給之。各分軍隊﹐不一而止。大將擊丸﹐賞格數籌不等。第一籌銀鞍馬百兩﹐銀盆貯絲十酒五碩﹐坐下錢三千貫。西城都統孫應武﹐眾中屢得球﹐不得過﹐後止中第三籌。公銀牌判云「孫都統得籌𨿽後﹐得球最多。且馬上換馬﹐馳驟過人﹐眞將軍師表也。可特照頭籌支送。」然後入筵﹐宴罷﹐鼓吹妓樂送。九日但不射柳。可齋李公開閫日﹐士人吳南金假館於人﹐戀妓周惜。及歸﹐行囊枵然﹐周亦厭之﹐吳悔之。將別﹐飲於其家。令僕碎其器具吳捶周有傷﹐訟於官。吳供狀甚文﹐公喜之。僉廳議﹐罪其僕﹐吳罰贖。公花判云「娼館寓情﹐斯遊未免。訟庭交惡﹐有識所羞。吳某以新丰逆旅之餘﹐爲樊川街吏之報﹐傍人騎馬﹐月束幾何。命侶驂鸞﹐風流如許。但慕子云之載酒﹐不思元亮之無錢。兩﹝郁作「半」﹞年魚水之歡﹐迷於當局。一旦鷸蚌之隙﹐做此出場。旣乏孔方兄之交﹐是宜沙吒利之屬﹐何事風亻孱雨亻愁﹐頓令玉挫花摧。甑已破矣﹐柰何鏡欲圖而莫得﹖鮑其知我者﹐豈止於斯。秦眞少恩哉﹐不思甚矣﹗切詳僉議﹐不審事情﹐止以主人之失﹐罪僕何辜﹖豈以營妓之詞﹐士於罰。一筆勾斷﹐兩家罷休。吳某亟思梓裏之歸﹐休作桃源之夢。周惜責狀附案﹐勿相往來。如復延納登門﹐定行重罰。」夏左丞淳辛亥知壽州日﹐北關外築圃﹐掘濠得廢寺基﹐石碣存焉﹐知爲徐君墓﹐季札掛劍處﹐遂於州城創寺﹐名崇陽﹐立其古碣。爲兩淮咨議。一日出至市橋﹐有老嫗攔馬陳詞﹐視之大駭。嫗有夫﹐與公同姓名﹐爲金山水軍統制﹐下海不歸﹐人言公是也。俾之隨馬至家﹐公令子孫眷屬咸出﹐引此嫗認之﹐卽拜謝曰「老婦誤聽﹐早間衝馬﹐已知不是。欲收狀不能﹐甘伏罪。」公憐其情而厚贈之。秋壑聞之﹐笑謂公曰「此嫗幸遇咨議而得錢物﹐此厚徳也。」公爲小校時﹐部役必使軍士歸飯﹐左右告例是送飯﹐公曰「送則各務誇美﹐必置魚肉﹐皆出彊爲。歸則老小團聚﹐隨其有無。」亦仁人之用心也。葉西澗﹐寧海人﹐自政府歸。一日家廟晨香﹐聞外喧哄﹐出視﹐乃其子捶一漁者﹐曰「直閣買魚﹐幾日不與錢﹐今索之見怒。旣碎我巾﹐又加痛捶。」公曰「取錢還。」又取自巾加於其首使去。公入﹐露髻坐於廳上﹐不語。子拜﹐請罪不視﹐進膳不食。眷屬冠帔皆出羅拜且告﹐不答。日昃未飯﹐遠近親鄰聚告﹐俾甘罪結狀。公乃言「我貧士出身﹐艸鞋腿繃﹐自肩雨傘書箱﹐往臨安赴試。受幾許艱苦﹐入太學﹐忝科名﹐至於今日。君親之恩未能報﹐爾等生於富貴﹐受蔭入仕﹐今日卻淩虐細民﹐鄕裏謂我何﹖必庭訓之﹝庭訓者﹐行杖也﹞。」眾又告免﹐俾責狀云「如或再犯﹐仍甘聞奏﹐追毀官誥。」公訓子之道嚴矣哉。﹝厲竹溪說﹞郎某﹐臨安人﹐知東陽縣。有婦人同夫來告某人富家兒欲彊奸﹐不從﹐咬傷乳頭。追至﹐云卽無此事。吏欲究問﹐公令取炊餅三个﹐使各人咬而莫斷﹐對其齒痕﹐乃其夫﹐卽杖之。人服其明決。徐徑畈﹐衢州人﹐以科第道學負重名。初立朝便有气節﹐學者起敬。其甘澹泊﹐事親孝﹐誠足以法。但僻而好異﹐似乎素隱行怪。歸柯山﹐創書院﹐講太極﹐立說頗異。番士齊徳勝著《太極辧》﹐不遠數百里訪而投之。近年吉士李起宗作書與劉胥溪﹐論其學術﹑文字之失﹕「不知爲士者好辧邪﹖抑豪傑之士﹐眼空四海﹐立言之際﹐有不暇細思﹐適足以召之邪﹗亦爲學者各有所主邪﹖」然齊李二書中﹐極有好議論。唐宋事體相似﹐節鎭府州﹐各有科名錢物可以調用﹐軍民積欠官債﹐至數十百萬緡﹐得以蠲放。四閫帥臣﹐其權尢重。吏員月給丰腆﹐正俸外﹐有添支。歲時有借請﹐名借而實與。或遇朝閫盛事有特支﹐節臘有酒肉柴炭﹐皆是通例。大略一月之俸﹐可比三月之請﹐舉家溫飽﹐自無妄取。或犯髒污﹐輕則杖罪罷役﹐重則黥籍。子孫世守其業﹐有讀書登第而顯宦者。理宗書戚畹某人除新安郡守﹐馬碧梧時爲中書舍人﹐不書行。上遣左右宣諭云「新安待次四年﹐非見闕比﹐且與書行﹐決不令其赴上﹐朕不誤卿。」陳丞相應求知福州日﹐親故干謁者沓至。公設會﹐置五百貫於前曰「有一聯﹐能對者卽席奉送﹕『三山出守﹐應求何以應其求﹖』」獨一後生對云「千里遠來﹐公使盡由公所使。」昔日州郡﹐各有公使錢庫供太守支用。劉介軒﹛艸甄﹜﹐衢州人﹐正夫之後﹐性和易﹐號滿朝歡。門生故吏官於四方者多﹐好發書薦士。趙節齋爲平江發運﹐公爲幕僚。春谷方稚齒﹐抱之膝上﹐教以句讀。度宗在位﹐公八旬日赴經筵隆寒感疾歸。春谷守衢﹐謁之不能見。未幾易簀﹐公乃衫帽ゎ烏而哭之﹐賻贈良厚。當時重時士大夫之禮如此。﹝傅案﹕此條似有脫誤﹞衢學耆宿﹐言畱中齋所生粗獲也。其父暮坐於庭﹐其獲過於前﹐兩目燦然如金﹐光采射人。問爲誰﹐左右以獲對。後生中齋﹐狀元及第﹐官至宰相﹐歸附後爲尙書﹐豈偶然哉﹗或者謂乃蝦蟆精﹐身頗充肥﹐中齋如之﹐其子叔子亦如之。放翁所記楊戩乃蝦蟆精﹐亦非常人。劉庭式不絕瞽女之婚而娶之﹐東坡詩之﹐《事略》紀之﹐至今爲美談。《後山談叢》載﹐華陰呂君舉進士﹐定妻尋亦失明。中第而歸﹐女家以疾辭﹐呂不許﹐遂娶之。生五男﹐皆中進士第﹐其一人丞相汲公是也。惜《事略》不紀﹐非《後山》則世無聞焉。趙淸獻公未第時﹐鄕之戶家陳氏﹐延之教子﹐其母歲與新履。公鄕薦﹐陳厚贐其行﹐隨以家貧﹐用而告乏﹐復贐之﹐亦然。陳乃遣人賫行囊﹐送入京﹐一舉及第﹐仕﹛宀浸﹜顯。陳之子後因人命事系獄。或曰「爾家昔作館趙秀才﹐今顯宦於朝﹐可以爲援。」陳乃謀諸婦﹐婦曰「翁當親行﹐我仍制履送之。」翁至汴﹐閽人不爲通。翁俟朝回﹐揖於馬前﹐公命之入﹐卽送其履。公持而入﹐良久﹐乃濯足穿以出。叩其來意﹐翁言其故﹐公曰「且畱書院。」經旬餘不答所言﹐乃申之﹐唯唯而已。月餘告歸﹐公曰「且寬心兩閱月。」公以翁家問示之﹐其子已貸命矣。公但使親僕至衢﹐日送飯獄中。主者聞之﹐得從末減。衢士至今言之。喬孔山平章﹐東陽人﹐未第時﹐每夜提瓶﹐沽油四五文﹐藏於靑布褙袖﹐中歸然燈讀書。本縣周押司日見而揶揄之﹐故觸瓶污衣。孔山及第﹐不十年爲浙東帥。本縣夏綱絲綿至﹐判云「排軍押出本縣押司周某﹐限幾日。」一邑驚駭何謂﹐其人自分必死﹐輕則黥籍。及至﹐呈到狀﹐公不判﹐亦無語。旬日再呈﹐亦然。月餘又呈﹐公令押出。公曰「周押司無恙否﹖」周再拜﹐告乞免性命。公但指其座云「此座是秀才﹐都有分來坐得﹐今後休欺淩窮秀才。」送一千貫壓驚﹐放之。方乾造王大方﹐連跪三拜﹐因號方三拜。跪﹐如今人之禮﹐非稽顙。朱某者﹐以札幹秋壑﹐頓首萬拜﹐因號朱萬拜。薛居正宅﹐在汴昭徳坊﹐居正父仁謙﹐仕周爲太子賓客﹐致仕。初﹐仁謙隨唐莊宗入汴﹐其宅爲李賓所據﹐仁謙復得之。人告賓密藏金帛於宅後﹐仁謙命其屬盡出所藏﹐方遷入。楚昭輔以疾致仕。太宗臨問﹐訝其宅湫隘﹐命廣之。昭輔奏﹐恐侵鄰地。帝嘉之﹐賜銀萬兩﹐令別市大第﹐昭輔卒不易。徐常侍鉉﹐自江南入汴﹐居五龍堂側。宣徽角抵士遇內宴﹐必先習於其中。一日坐道齋湧《黃庭》﹐聞外喧甚﹐遣童視之﹐回白﹕「眾常侍習角抵。」鉉笑曰「此諸同僚難與接歡也。」蓋鉉與角抵士皆稱常侍﹐可發一笑。鉉至汴﹐市宅以居﹐後見宅主貧甚﹐鉉曰「得非售宅虧價而至是耶﹖余近撰碑﹐獲潤筆二百千﹐可償爾矣。」其人堅辭不受﹐亟命左右輦付之。沈存中博學﹐無所不通﹐晦庵亦嘗稱之。觀其明天文﹑律曆﹑音樂﹑醫藥之類﹐誠足多尙。然說置閏之法爲異﹐謂﹕「見於經者惟《堯典》﹐太古以前未知如何﹐今乃專以朔定十二月﹐而气反不得主。此月之政。或時𨿽已春﹐猶是冬气﹔或歲猶未盡﹐已得新春。莫若用十二气爲一年﹐立春之日爲孟春之一日﹐余準此。大盡三十一日﹐小盡三十日。歲歲齊盡﹐永無閏餘。」文多不盡述﹐且謂此論必見怒於當世﹐千載之後必有用余說者。揚城之西有園﹐西域人種植﹐每歲以無花果醞醋供禦案。《內則》注﹕無花而實者名而。江東人以楊梅煎汁飲之﹐《內則》名意﹐桃諸﹑梅諸﹐諸卽菹也。又曰濫卽乾撩也。故蜀別苑在城都西南十五里﹐多梅﹐有兩大樹﹐夭矯如龍﹐人謂梅龍﹐苡薏。人取其實爲米﹐炊飯香美﹐唐安所出尢奇。巢菜有大巢小巢﹐大巢卽豌豆之不實者﹐小巢生稻畦中﹐東坡所賦元修菜是也。吳中名漂搖艸﹐一名野蠶豆﹐人不知取食耳。放翁詩曰「此行忽似蟆津路﹐自候風鑪煮小巢。」放翁《與村鄰聚飲詩》﹕「蟹供牢九美﹐魚煮膾殘香。」自注﹕聞人懋徳言﹐餅賦中所謂「牢九」﹐今包子也。又有《食野味包子詩》﹕「疊雙初中鵠﹐牢九已登盤。」或謂「牢九」者﹐牢丸也﹐卽蒸餅﹐宋諱丸字﹐去一點﹐相承已久。未知孰是。士大夫詩詞用招隱事﹐如《使之休官歸隱者與出處不合》﹐朱文公注。此篇視漢諸作最爲髙古﹐亦托意以招屈原﹐謂山谷中幽深險阻﹐非君子之所處。故結句云「王孫歸來山中兮﹔不可以久畱。」如放翁詩云「諸公共賦反招隱」方是。昔日僧道雲遊﹐至於寺觀﹐有六驗方畱。一度牒﹑二公據﹑三戒牒﹑四免丁由﹑五帳尾﹑六假狀。東坡響簧鐵杖﹐長七尺﹐重三十兩﹐四十五節﹐嵇康造。﹝見耶律《雙溪文集》﹞王子猷謂竹爲此君﹐白樂天謂酒爲此君。丁晉公有圖書﹐曰化鶴之裔﹐時人稱爲鶴相。前輩謂﹕「酒用於饋祀宴集以成禮﹐若常飲則《商刑》所儆﹐彜酒則《周誥》所戒。無故日飲則神昏思亂﹐安保其不舛謬哉﹗士有傾囊酣飲﹐於買書則吝而不肯﹐惜哉。」黃白之術﹐初大茆君因丹陽歲歉﹐人多餓死﹐取丹頭點銀成金﹐化鐵爲銀﹐以救饑者。故後人煆粉點銅﹐名曰「丹陽」﹔以死砒點銅﹐名曰「點茆」﹐或名「隔窗取母」﹐或名「玉女翻身」﹐如漢王陽﹑婁敬﹑唐成弼﹑宋王捷爲之﹐以助國用﹐不可謂世無此法也。但得之者如龜毛兔角﹐爲之致禍者十常八九。如韓魏公﹑明道﹑東坡﹐得之而不爲。陳公亮爲之卽病指疽而死。或爲之以成緣事﹐不私用一錢。如克文憚師﹑顏持約是也。或遇仙授而亦不爲﹐如《夷堅志》載陽大明﹐《野語》載許公言是也。《春渚紀聞》第十卷

皆說此事﹐凡十餘條﹐無非勸戒。近代雲間儲君泳著《祛疑》﹐說尢詳備﹐謂學之者多致敗家。皆仁人之用心也。余謂彼有此術﹐自能致富﹐惟恐人知﹐豈肯向人說﹐故能者不說﹐說者不能。神仙傳授﹐必擇可付之人﹐不待其求﹐不要其謝。自眩其能﹐乃是騙術。欲學之者﹐已懷欺詐﹐此鬼神之所不容﹐可謂學道之士乎﹖《黃竹外文集》載﹕「陳左道﹐今江湖間此輩甚多﹐謂之客。」近觀中州《爲政九要》﹐謂人自取貧者有十﹐「一要貧﹐學燒銀。」其言簡而切﹐因書之以爲規利學僞者之戒。章徳元嘉溫﹐平陽人﹐性喜靜﹐文筆立成﹐講解精到﹐時官延之師席﹐偕詣京師﹐咸推重之。獻《漢圖會同賦》﹐諸公稱賞。列薦﹐除翰林編修﹐蒞職將二年﹐其父寄以詩云「九十翁翁七十兒﹐此時那可兩分離。客鄕已是三年別﹐人世應無百歲期。春雁北飛頻送目﹐夕陽西下幾顰眉。何如及早成歸計﹐莫待山橊開滿枝。」卽告歸侍焉。

