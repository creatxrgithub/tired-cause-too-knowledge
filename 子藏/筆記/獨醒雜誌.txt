

欽定四庫全書

子部十二

獨醒雜誌

小說家一【雜事之屬】提要

【臣】等謹案獨醒雜誌十卷宋曽敏行撰敏行字達臣自號浮雲居士又曰獨醒道人又曰歸愚老人吉水人吉水屬廬陵郡故又自題曰廬陵曾祖孝先祖君彥皆當熙寧之時不肯以新學幹科第故敏行守其家法多與正士遊胡銓楊萬里謝諤皆其友也年甫二十以病廢不能仕進遂専意學問積所聞見成此書其子三聘編爲十卷以樊仁逺所作行狀及銓所作哀詞附後萬里序之諤防之後趙汝愚周必大樓鑰亦皆爲之防書中多記兩宋軼聞可補史傳之闕間及雜事亦足廣見聞於南渡後劉嶽諸將皆深相推挹而於秦檜則惟記與翟汝文詬爭一事亦不甚置是非於秦熺登第一事亦僅借崔頎以寓之考敏行卒於淳熙二年去檜未逺殆猶有所避歟書中稱風鳶造自韓信而不言所據案唐李冘獨異志載有是說小說妄談於古無徵又唐攺正月晦日爲中和節載於鄴侯家傳當時嘗以命題試士其詩載於文苑英華本非僻事而試官謬舉淸明寒食之說敏行亦不能糾正蓋以記錄爲主不以考證爲主也如仁宗朝二衛士論貴賤事乃因朝野僉載唐魏徵事而影撰【按此事先載能攺齋漫錄中賓退錄嘗辧之】京師知術者埋金事乃因國史補遺晉隗炤事影撰【見太平廣記二百十六卷】敏行皆不辧而述之又蔡絳勒亭乃爲其兄攸所軋見宋史蔡京傳而云以西淸詩話爲言者所劾僞呂洞賓詩乃福州黃待聘所撰當時已捕斬於馬行街見耿延禧林靈素【按此傳載賓退錄第一卷

】而云眞有洞賓現化事尢失之不考至於欲以人挽獨輪車爲陣尢如兒戲其謬更甚於房琯楊萬里序乃盛稱之可謂捨所長而譽所短矣乾隆四十三年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

獨醒雜誌原序

古者有亡書無亡言南人之言孔子取之夏諺之言晏子誦焉而孔子非南人晏子非夏人也南北異地夏周殊時而其言猶傳未必垂之防書也口焉而已矣故秦人之火能及漆簡而不能及伏生之口然則言與書孰堅乎哉𨿽然言則堅矣而言者有存亡也言者亡則言亦有時而不堅也書又可廢乎書存則人誦人誦則言存言存則書可亡而不亡矣書與言其交相存者歟廬陵浮雲居士曽達臣少刻意於問學慨然有志於當時非素者也甞與當世之士商略古今文章前代之豪傑知光武不任功臣而知其有大事得論諌知武侯終身無成而知司馬仲達實非其對知鄧禹之師無敵而知其短於取眾知孫權之兵不勤逺略而知其度力之所能若夫以兵車爲活城以鳶爲本於兵器談者初笑之中折之卒服之古之人固有生不用於時而沒則有傳於後夫豈必皆以功名之焯著哉一行之淑一言之臧而傳者多矣其不傳亦不少也豈有司之者歟抑有幸不幸歟抑其後世之傳不傳亦如當時之用不用皆出於然歟是未可知也若達臣之志而不用世是可嘆也旣不用世豈遂不傳世歟達臣旣沒吾得其書所謂獨醒雜誌十卷於其子三聘蓋人物之淑慝議論之予奪事功之成敗其載之無諛筆也下至謔浪之語細之彚可喜可笑可駭可悲咸在焉是皆近世賢士大夫之言或州裏故老之所傳也蓋有予之所見聞者矣亦有予之所不知者矣以予所見聞者無不信之予之所不知者無不信也後之覽者豈無取於此書乎淳熈乙巳十月十七日誠齋野客楊萬里序

欽定四庫全書

獨醒雜誌卷一

宋曽敏行撰

蔡端明事母至孝常步行遇一嫗貎甚龍鐘問其年曰百單二矣端明再拜曰願吾母之壽如嫗後果符其言包孝肅公尹京人莫敢犯者一日閭巷火作救焚方急有無賴子相約乘變調公亟走聲喏於前曰取水於甜水巷耶於苦水巷耶公弗省亟命斬之由是人益畏服向文簡公爲廬陵倅時人未有知者安城士人彭仲元能以星歷知人禍福文簡召問之仲元曰通判不必他問不出十年位至公相文簡自廬罷官閱數年卽大拜仲元之術不吝於吿人吉凶壽夭不差毫髮時人卽之者如市後官於京師而卒惜其術無傳焉

皇祜元年何正臣與毛君卿俱以七嵗應童子科君卿之慧差不及正臣時皇嗣尙未生上見二人年甚防而頴悟過人特愛之畱居禁中數日正臣能作大字宮人有以裙帶求書者正臣書曰關睢后妃之徳也上甞以梨一顆令二人分食之君卿逡巡不應上怪問其故對曰父母在上不敢分離上大喜以爲皆能知其大義翌日禦便殿俱賜童子出身正臣字君表新淦洲上人後仕至寶文閣待制君卿字公弼吉水龍城人終於朝散大夫

劉丞相名景南唐時爲吉州牙刺史彭玕以吉州叛攻陥郡縣殺略吏民脇景以從景度勢不敵乃佯許之隨之往來故吉之城邑獨不被殘毀玕旣敗景以兵歸南唐遂家吉之永新縣甞謂人曰我僞從彭玕之脇可活萬人吾𨿽不偶於時後必有興者因號所居後山曰後隆景旣沒越三世而生丞相沆沆之子孫皆榮顯至今世祿不絕

楊文公大年羙須髯一日早朝罷至都堂丁晉公時在政府謂之曰內翰拜時掃地公應聲曰相公坐處幕漫天晉公知其譏已而喜其敏防大稱賞之天禧末冦公諸人皆貶逺方文公實預謀而晉公愛其才終不忍害也

蔡元長甞論薦毛友龍召對上問曰龍者君之象卿何以得而友之友龍不能對遂不稱防退語元長元長曰是不難對何不曰堯舜在上臣願與防龍爲友他日再薦之復召對上問大晟樂友龍曰訛上不諭其何謂也已而元長入見上以問答語之對曰江南人喚和爲訛友龍謂大晟樂主和爾上頷之友龍乃得羙除

劉丞相沆仲之守陳州時嘗夢登譙樓抱皷而寢旣覺家人告曰夜漏不聞四皷何也明日丞相問故更吏對曰夜四皷有蜈蚣長三尺許旋辟皷上惴恐莫敢近遂不報四更丞相因悟昨夢乃不之責此與歐陽公聞楡莢香而悟身爲鸜鵒者何異

劉偉明少以才學自負擢髙第中詞科意气自得下視同軰紹聖初因防一禪剎時東坡謫嶺南道廬亦來防因相遇互問爵裏姓氏偉明遽對曰廬劉弇蓋偉明初不知其爲東坡自謂名不下人欲以折服之也乃復問東坡所從來公徐應曰罪人蘓軾偉明始大驚逡巡致敬曰不意乃見所畏東坡亦嘉其才气相與劇談而去

江南呼爲蜂糖蓋避楊行宻名也行宻在時能以恩信結人身死之日國人皆爲之流涕余裏中有寺僧曰南華藏楊李二氏稅帖今尙無恙予觀行宻時所徴產錢較之李氏輕數倍故老相傳云煜在位時縱侈無度故增賦至是歐陽謂行宻爲盜亦有道豈非以其寛厚愛人乎

祖宗時堂吏官止朝請郎蔡元長爲相多更攺祖宗制度恐其議已遂許至中奉大夫宣和間朝奉大夫以上至中奉大夫者凡五十餘人𨿽有詔汰之而不能復舊至今遂爲定制

王冀公新諭人微時往觀社求祭肉眾問爾爲誰曰我秀才也眾曰何所能曰能詩時無筆卽取炭畫豬皮上曰龍帶晚煙歸洞府鴈拖秋色入衡陽後之人謂此句有宰相气象汪聖錫防年與羣兒聚學有謁其師因問能對者師指聖錫客因舉對云馬蹄破靑靑艸聖錫應聲曰龍爪拏開淡澹雲客大驚曰子有魁天下之志聖錫年未冠果廷試第一

李仁甫通鑑長編仁宗皇帝紀景祐二年三月丁巳賜故鎭東軍節推毛洵家帛五十疋米五十斛洵吉州人進士及第又中書判防萃科其父國子博士應佺與其母卒於竇州洵徒跣防葬歸裏中負土成墳毀瘠而卒時惜之卽予同裏毛子仁父子也應佺與洵墓銘皆余襄公靖所撰應佺字子眞罷竇州回尙歷防太平三州通判以明道二年三月丁丑終於當塗官署其配髙氏壽春縣君終於池陽之舟次子溥以毀卒故余公銘之有曰哀殞庭蘭悲摧舞與兄漸奉喪歸葬於華原結廬墓所凡二十一月毀瘠如初喪之儀輿疾歸家數日而卒郡以孝行聞詔賜粟帛以旌顯之則子眞非卒於竇州意者仁甫未甞考余公墓銘耳

天聖八年應書判防萃科者凡八人仁宗皇帝禦崇政殿試之中者六人余防公尹師魯毛子仁李惇其二則失其姓名問題十通一問戊不學孫吳丁詰之曰顧方略何如耳二問丙爲令長無治聲丁言其非百里才壬曰君子不器豈以大小爲異哉三問私有甲弩乃首云止矟一張輕重不同若爲科處四問丁出見癸縲繋於路觧左贖之歸不謝而入癸請絕五問甲與乙隔水戰有司請待其未半濟而撃之甲曰不可及陣甲大敗或讓之甲不服六問應受復除而不給不應受而給者及其小徭役者各當何罪七問乙用牛釁鐘牽過堂下見其觳觫以羊易之或謂之曰見牛不見羊八問官物有印封不請所由官司而主典擅開者合當何罪九問庚請復鄕飲酒之禮辛曰古禮不相沿襲庚曰澄源則流淸十問死罪囚家無周親上請勅許充侍若逢恩赦合免死否時防公除作監丞知海陽縣師魯武勝軍掌書記知河陽縣子仁鎭東軍推官知宣城縣惇大理寺丞知華亭縣皆以民事試之也

毛子仁博學能文年十九登進士二十六中書判防萃時譽翕然陳恭公餘襄公杜祁公王伯中胥安道李獻臣王總之十二人各爲詩以餞其歸杜公詩有曰判就十題彰敏妙學窮千古見兼詼其推重如此子仁孝於其親初爲撫州司法以飬親在逺丐罷後知宣城縣丁父憂哀哭毀成疾前死之夕夢一綘袍童子持玉函中有丹書謂子仁曰帝命召汝使掌文籍覺而異之次日疾甚自謂必不防起援筆爲贊曰生爲幻人死爲天眞攺幻爲眞無根無塵書畢而逝

故事進士第一人初命官以作監丞著作郎次右正言熈寕中許衝元以磨勘當王荊公爲相欲抑甲科三名前恩例擬令轉太常博士太常博士與右正言同爲一等然祖宗分品流品以太常博士爲有出身人轉非以待第一人也荊公方下筆作太字時堂吏以手約筆具陳祖宗之制荊公乃攺太字右筆作口字衝元遂右正言

李氏建國國中無馬嵗與劉鋹市易太祖旣下嶺南市易遂罷馬益艱得惟每嵗入貢得賜馬百餘疋耳朝廷未悉其所有無也王師南伐煜遣兵出戰騎兵才三百至瓜州盡爲曺彬之禆所獲驗其馬尙有印文然後知其爲朝廷所賜也

王荊公詩經義成書神宗令以進呈閱其序篇未畢謂荊公曰卿謂朕比得文王朕不敢當也公曰陛下進徳不倦從諌弗咈於文王何愧上曰詩稱陟降庭止之豈朕所能公曰人皆可以爲堯舜陛下何自謙如此上揺首曰不若攺之

廬山圎通寺在馬耳峯下江右之名剎也南唐時賜田千頃其徒數百眾養之極其丰厚王師渡江寺僧相率爲前鋒以抗未防金城陷其眾乃遁去使李煜愛民如僧則其民亦皆知報國矣

馬正恵公珍其所藏戴嵩鬭牛圖暇日展曝於防前有輸租氓見而竊笑公疑之問其故對曰農非知畵乃識眞牛方其鬭時夾尾於髀間𨿽壯夫膂力不能出之此圖皆舉其尾似不矣公爲之嘆服

謝民師名舉防新塗人博學工詞章逺從之者甞數百人民師於其家置講席每日登座講書一通旣畢諸生各以所疑來問民師隨問應答未甞少倦日辦時果兩盤講罷諸生啜食果而退東坡自嶺南歸民師袖書及舊作遮謁東坡覽之大見稱賞謂民師曰子之文正如上等紫磨黃金湏還子十七貫五百遂防語終日民師著作極多今其族摘坡語名曰上金集者蓋其一也嘗有槁本數冊在其壻陳良器處予少從良器學屢獲覩焉王文康公晦叔性嚴毅見僚屬未甞觧顏知河南日梅聖兪時爲縣主簿一日袖所爲詩文呈公公覽畢次日對坐客謂聖兪曰子之詩有晉宋遺風自杜子羙沒後二百餘年不見此作由是禮貌有加不以尋常待聖兪矣

元祐初後山在京師聞徐仲車之孝行遂致書以通殷勤托其門人江季共端禮持以往季共見仲車言曰友人陳師道好賢樂善介然不羣於流俗聞先生之風因願納交於下執有書記端禮以致於左右公欣然發緘讀己謂季共曰陳君眞賢者某𨿽未之見子謂不羣於流俗今讀其書辭敢以爲信然某年來未甞以詩文入京故不能爲謝子其爲我謝之季共以吿後山曰仲車之介當於古人中求他日掃門未晚也聞者兩賢之今之風爭古之鳶也創始於韓淮陰方是時陳豨反於代髙祖自徵之淮陰與豨約從中應作鳶以爲期謀敗身戮而鳶之制今爲兒戱使木甖渡軍沙囊壅水皆如鳶之無成則何以助漢王成業也【爭當作箏蓋以竹其上風吹之鳴如箏也】

新塗縣道士何得一者常人也徽宗甞夣有道士曰何得一者來見遂以姓名及狀貌圖像求之守令以其姓名之同遂以聞上大喜卽令送至闕下旣召見山野齷齪不能應對甚不稱上意時方集道流於寶籙宮作醮因命得一預焉建醮畢授丹林郎遣歸初得一之有是命也守令以其形於帝夢必有所得因問其有何技能得一以爲昔浴於江中得杖子狀如龍又甞噀水於壁問成罨畵山水守亦信之具以表聞後以詰其故杖乃木根初無他異而噀水成畵者因醉後嘔吐成迹耳故今人傳以爲笑

徽宗初建寶籙宮設醮車馬甞臨幸迄事之夕道士以章疏俯伏奏之逾時不起其徒與旁觀者皆怪而不敢近又久之方起上宣問其故對曰臣章疏未上時偶值奎宿星官入奏故少其退上曰奎宿何神對曰主文章之星今乃本朝從臣蘓軾爲之上黙然

獨醒雜誌卷一

欽定四庫全書

獨醒雜誌卷二

宋曽敏行撰

紹興甲戍省試別院以中和節爲詩題舉人上請主司答云元宵旣過寒食未來蓋謂此二月節也然按後漢周舉傳太原郡舊俗以介子推焚骸有龍忌之禁至其亡月咸言神靈不樂舉火由是士民每遇中冬輒皆寒食莫敢煙爨老少不堪間或寒死故因謂寒食爲禁煙節舉爲刺史作弔書以觧民之惑則所謂寒食者果何與於淸明耶今人以淸明前三日爲寒食不知又何據也

劉丞相沆爲士人時攜一僕赴禮部夜臥忽驚起哭丞相怪問僕曰不祥殊甚不敢言再三詰之曰夢主君爲人斫去頭丞相曰此乃吉證斫去頭防得項我當爲第二人果於王拱辰榜第二人賜第

坡谷同遊鳯池寺坡公舉對云張丞相之佳萹昔曽三到山谷卽答云栁屯田之妙句那更重來時稱名對張丞相詩云八十老翁無品秩昔曽三到鳯池來坡公蓋取此也

漢博士三科髙爲尙書郎次爲刺史其不通政事者以久次補諸侯太傅此制最合人情予甞欲依仿漢制以處今之特奏名進士蓋特奏第五等人皆以爲諸州助教士人晚境至此亦疲矣然猶或至於納勅不願受者辭其名而冀其祿也又市井巫醫祝卜技藝之流孰不以助教自名士人役役於科目而與之無別宜其不樂聞也予謂不若因爲本貫州縣學職以名次次第授之自上而下由州而邑三嵗而易新故相代蓋以州縣學職言之則其名正予之以三年之祿則其禮優況今居是職者往往多後生新進躐取而彊處之人多不服倘舉以授舊人亦得尙齒之義

範忠宣公寓居永州東山寺時諸孫尙防一日狎言語少拂寺僧之意僧大怒叱罵不已公坐於堂上僧誦言過之語頗侵公公不之顧家人聞之或以吿公亦不應翌日僧悔悟大慚遂詣公致謝公慰藉之待之如初若未甞聞也

宣和中太白見甚髙尙書劉公才劭時在中祕見而嘆曰是兵象也國家其有外患乎因與僚友同觀憂形顏色未防敵犯畿甸後周芑秀實來倅廬贈詩云劉郎校書天祿閣太白下觀光昭灼心知漢祀厄中天夜半瞻星涕零落尙書字羙中

王荊公在相位子婦之親蕭氏子至京師因謁公公約之飯翌日蕭氏子盛服而往意謂公必盛日過午覺饑甚而不敢去又久之方命坐果蔬皆不具其人旣心怪之酒三行初供胡餅兩枚次供臠數四頃卽供飯傍置菜羮而已蕭氏子頗驕縱不復下箸惟啖胡餅中間少許畱其四傍公取顧自食之其人愧甚而退人言公在相位自奉不過如此

兩府例得墳院歐陽公旣大政以素惡釋氏久而不請韓公爲言之乃請瀧岡之道觀又以崇公之諱因奏攺爲西陽宮今吉之永丰後公罷政出守靑社自爲阡表刻碑以歸江行過采石舟裂碑沈舟人曰神如有知石出有頃石果見遂得以歸立於其宮紹興乙邜宮焚不餘一瓦碑亭獨無恙信有神物防持云

毛文防字長卿吉水人淳化三年進士及第王冀公與之爲同年生雅相友善文防豪放不覊冀公素奇之景徳中知舒州望江縣冀公時知樞宻院薦知名士四十二人文防在其中獨以韜略許之眞宗召至闕下親禦便殿試以平西夏方略文防對極詳眀上大喜除祕書省校書郎其制詞云毛文防通經典禮廷對方謀玆謂碩材可宜旌勸

夏英公帥江西日時豫章大疫公命醫制藥分給居民醫曰藥𨿽付之亦虛設公曰何故醫曰江西之俗尙信巫每有疾病未嘗親藥餌也公曰如此則民死於非命者多矣不可以不禁止遂下令捕爲巫者杖之其著聞者黥他州一嵗部內共治一千九百餘家江西自此滛巫遂息

範忠宣公謫永州年七十餘矣每望日必陳列其家所藏四朝宸翰及宣賜器皿於堂上率其子孫羅拜其下拜畢緘藏如初然後長防相拜啜茶而退自始至及北歸未甞或輟先君官零時與公之去相望二十餘年士人多有識公者具言如此

國初江西亦有鐡錢甞見玉笥山玉梁觀所藏經卷尾有題字云太平興國三年太嵗戊寅新塗楊名卿胡某使鐡錢一百二十貫足陌冩經六十卷玊梁觀後攺爲承天宮

徽宗甞內晏顧問梁師成曰先王樂以天下憂以天下今西北旣賔服天下幸無事朕因得防晏耳師成對曰臣聞聖人先天下之憂而憂後天下之樂而樂上問蔡京曰師成之言何如京曰樂不可極爾上喜曰京之言是也

冦萊公謫居道州初至不諳風土欲得樓居以禦嵐瘴之气而力不能舉一日與客言之客曰此易事乃以語郡人於是爭爲出力營建不日落成及公薨道之人繪公像祠於樓上至今奉事惟謹

呂丞相大防微仲罷相以大觀文出知潁昌府制有曰攺元而後與政歷九年之間有國以來首相踵三人之久蓋自國初元祐爲首相者居位多止七八年耳大觀四年五月彗星出於奎婁之間又自三月不雨至五月上頗焦勞防官吳執中等屢上章言蔡京罪惡上亦寖薄京之所爲遂降授太子少保致仕給事中何昌言奏言大臣被降責湏有章疏及所得聖語文字俱合過門下省今京降官罷相乃止有麻制又錄黃各一道並無事因乞依自來體例備今來行遣過門下省作定本關報庶使四方眀知京之罪狀上從之遂以章疏付外何給事字忠孺

國朝自章聖始命致仕者給半俸然非得防者不與遵唐制也唐人致仕非有敕不給俸今致仕者例給其半與舊制異矣

仁宗皇帝嘗步禁中聞廡外有嘩者稍逼聴之乃二衛士甲曰人生富貴在命有無乙曰不然今日爲宰相眀日有貶削爲匹夫者今日爲富家明日有官籍而沒之者其權正在官家耳因相與詰難未服故爭辧不已帝因宻識其人一日出金奩封緘甚宻特呼乙送往內東門行逹忽心腹痛作不堪忍懼愆其期偶與甲遇令代捧以先門司啟奩乃得禦批云去人給事有勞可保明補官乙隨至則辯曰旣得防送奩及門疾作令甲代之爾門司復奏帝命與持至者甲遂補官

唐子西內前行爲張天覺作也天覺自中書侍郎除右僕射蔡京以少保致仕四海歡呼善增气時彗星見而遽沒旱甚而雨人皆以爲天覺拜相感召所致上大喜書商霖二字以賜之且謂之曰髙宗得傅說以爲用汝作霖雨今朕相卿非是之謂耶故子西之詩具言之其詩云內前車馬撥不開文徳殿下聴麻回紫微侍郎拜右相中使押赴文昌防旄頭昨夜光照牖是夕収芒如禿帚明日化爲甘雨來官家喚作調元手周公禮樂未要作致身姚宋也不惡鄕來兩公當國年民間斗米三四錢

張楚僣僞遣快行親事往廬州省視其家經由淮南向公子諲伯恭時爲發運使因拘囚之驗其文劵見南京副總管嘗資給其人甚厚伯恭遂檄使勤王有不可污張巡許逺之地語後達上聴深嘉伯恭之慷慨忠節也蔡絳約之好學知趨向爲徽猷閣待制時作西淸詩話一編多載元祜諸公詩詞文采臣寮論列以爲絳所撰私文專以蘓軾黃庭堅爲本有誤人學術遂落職勒停祖宗官制同是一官而轉凡數等自將作監主簿至祕書監其移各視其品若卿列館職則爲一等出身人則爲一等廕補人則爲一等雜流則爲一等所以甄別流品爲至嚴宻也自諌議大夫至吏部尙書其除則爲一等蓋兩省官皆極天下之選論思獻納號爲侍從故不復分等級然其超等而遷則惟宰相執政而已【宰相超三官執政超兩官作主簿今承務郎諫議大夫今大中大夫祕書監今中大夫吏部尙書今紫微光祿大夫】

湖湘官道窮日之力僅能盡兩驛父老相傳以爲冦萊公爲丁曺所誣蔑謫爲道州司馬欲以憂困殺之陰令於衡湘間十里則去一堠以爲五里故道裏之長如是公旣居道一日宴客忽報中人傳勅來且有持劍前行者坐客皆失色公不爲動中人旣至公謂曰願先見勅中人出勅示乃貶雷州司戶因就郡僚假緑綬拜命終罷

江西自國初以來士人未有以狀元及第者紹聖四年何忠孺昌言始以對防居第一里人傳以爲盛事故謝民師有詩寄忠孺云萬里一時開驥足百年今始破天荒蓋記時人之語也

東坡還至庾嶺上少憇村店有一老翁出問從者曰官爲誰曰蘓尙書曰是蘓子瞻歟曰是也乃前揖坡曰我聞人害公者百端今日北歸是天佑善人也東坡笑而謝之因題一詩於壁間云骨霜髯心旣灰靑松夾道手親栽問翁大庾嶺頭住曽見南防个回

徐公師川甞言東坡長短句有雲山下蘭芽短浸溪松間沙路淨無泥白樂天詩云桞橋時有絮沙路潤無泥淨潤兩字當有能辯之者

劉公仲偃自河東河北宣撫使召歸除京城四壁守禦使與時相議不合鐫官落職奉祠京城旣失守金欲得公用事者詔公以割地遣詣金營金得公喜甚卽館於僧寺遣人爲言國相知公名將欲大用公曰偸生以事二姓有死不可國相謂尼瑪哈公守眞定時金人攻城不能下再入防而公已去眞定遂防故以此知公也車駕旣北狩金復遣人謂公曰請以家北去取富貴無徒死公仰天大呼曰有是乎召其指使陳灌謂曰國破主乃欲用我我寧死耳卽手書片付灌持歸報其子以衣絳縊死尼雅滿聞而嘆曰是忠臣也令塟之公薨八十日其子始克具棺殮顏色如生人以爲忠節之气所致云朝廷褒其死節諡忠顯又賜碑額爲旌忠褒節之碑公名韐建安人

元祐初山谷與東坡錢穆父同防京師寶梵寺飯罷山谷作艸書數東坡甚稱賞之穆父從旁觀曰魯直之字近於俗山谷曰何故穆父曰無他但未見懷素眞迹爾山谷心頗疑之自後不肯爲人作艸書紹聖中謫居涪始見懷素自敍於石楊休家因借之以歸摹臨累日防廢寢食自此頓悟艸法下筆飛動與元祐已前所書大異始信穆父之言爲不誣而穆父死已久矣故山谷甞自謂得艸書於涪恨穆父不及見也

米元章有嗜古書畵之癖每見他人所藏臨冩逼眞甞與蔡攸在舟中共觀王衍字元章卽卷軸入懷起欲赴水攸驚問何爲元章曰生平所蓄未甞有此故寧死耳攸不得已遂以贈之

豫章晷漏乃曽南仲所造南仲自少年通天文之學宣和初登進士第授南昌縣尉時龍圖孫公爲帥深加愛重南仲因請更定晷漏帥大喜命南仲召匠制之遂範金爲壺刻木爲箭壺後置四盆一斛壺之水資於盆盆之水資於斛其注水則爲銅蚪張口而吐之箭之傍爲二木偶左者晝司刻夜司防其前設鐡板每一刻一防則擊板以告右者晝司辰夜司更其前設銅鉦每一辰一更則鳴鉦以告又爲二木圜其一用木薦之以測日景其一用水轉之以法天運制器甚精爲法甚宻皆前所未有南仲夜觀乾象每預言其移次甞言有某星某夜當到某分時窮冬盛寒仰臥牀上徹其屋瓦以觀之偶睡著霜下遂爲寒气所侵而死其學惜無傳焉獨晷漏之制其子甞聞其大槪今江鄕諸縣亦有能造之者南仲名民瞻廬睦陂人也

南仲甞謂古人揆景之法載之經傳雜說者不一然止皆較景之短長實與漏刻未甞相應也其在豫章爲晷景圖以木爲規四分爲廣而殺其一狀如缺月書辰刻於其旁爲基以薦之缺上而圎下南髙而北低當規之中植緘以爲表表之兩端一指北極一指南極春分已後視北極之表秋分已後視南極之表所得晷景與刻漏相應自負此圖以爲得古人所未至予甞以其制爲之其最異者二分之日南北之表皆無影獨其側有景以其側應赤道春分已後日入赤道內秋分已後日出赤道外二分日行赤道故南北皆無影也其制作窮賾如此

獨醒雜誌卷二

欽定四庫全書

獨醒雜誌卷三

宋曽敏行撰

東坡北歸至嶺下偶肩輿折杠求竹於龍光寺僧恵兩大竿且延東坡飯時寺無主僧州郡方令往南華招諸未至公遂畱詩以寄之詩云斫得龍光竹兩竿持歸北萬人防竹中一滴曹溪水漲起江西十八灘謂贑石也東坡至畱數日將發舟一夕江水大漲贛石無一見越日而至廬舟中見謝民師因謂曰舟行江漲遂不知有贑石此吾龍光詩防也民師問其故東坡舉以詩之本末

秦少防賀方回相繼以歌詞知名少遊有詞云醉臥古藤陰下了不知南北其後謫卒於藤州光華亭上方回亦有詞云當年曽到王鋪皷角悲風千嵗遼東回首人間萬事空後卒於北門門外有王鋪人皆以爲詩防云

秦少遊之子湛自古藤防喪北歸其壻範溫於零同至長沙適與山谷相遇溫淳夫之子也淳夫旣沒山谷亦未弔其子至是與二子者執手大哭遂以銀二十両爲賻湛曰公方爲逺役又安防有力相及且某歸計亦粗辦願復歸之山谷曰爾父吾同門友也相與之義幾猶骨肉今死不得預殮塟不得往送負爾父多矣是姑見吾不忘之意非以賄也湛不敢辭旣別以詩寄二子有曰昔在秦少遊許我同門友又曰範公太史僚山立乃先逹又曰往時髙交友宰木旣樅樅今我二三子事業在燈今集中載晚泊沙走筆寄秦處度範元實五詩是也前軰於死生交友之義如此

紹興庚辰殿試上取特奏名進士試卷閱之一日禦小殿召對讀問云鳴卻寫作隺鳴嗚呼卻冩作鳴呼何也臨川人李徳逺浩時以刪定官充對讀卽啟云臣讀至此亦竊疑之然以其本正如此不敢攺易甞以鍼穿記其側乞宣正本審驗上令取視之果如其言稱嘆徳逺之精宻者久之

客捨中有題詩一聨雲水向石邊流處冷風從花裏過來香或云唐人詩亦妙句也

杜少卒於荊楚歸塟於陜此元防之墓志所載而衡之耒陽有少墓史氏因以爲聶令具牛酒迎之一夕大醉而卒故聶令因爲之槁塟微之之志云旅殯嶽陽其孫元和中攺塟於鞏讀其墓志當以是爲正史氏未詳本末也陶母不知終於何地而今陶母墓在在有之新塗闤闠中亦有陶母墓李太白世傳乘醉捉月溺死於水今白墓在采石又在州東靑山一所而有二墓耒陽少墓殆此耳

梅聖兪送歐陽辟晦夫詩有曰我家無梧桐安可久棲鳯鳯窠在桂林烏哺不得共晦夫桂林人甞從聖兪學及其南歸故以是詩贈之蘓眀初至京師時東坡與子由年甚少人鮮有知者聖兪獨奇之故贈眀詩有云嵗月不知老家有雛鳯凰百鳥戢羽翼不敢呈文章後東坡謫海南過合浦始識晦夫談論累日晦夫因出聖兪贈行之詩東坡讀畢執晦夫手笑曰君年六十六餘𨿽少而白髮蒼顏大略相似困亦不甚相逺聖兪所謂鳯例如此天下皆言聖兪以詩窮吾二人又窮於聖兪之詩可不一大笑乎

東坡甞與山谷論書東坡曰魯直近字𨿽淸勁而筆勢有時大瘦幾如梢掛蛇山谷曰公之字固不敢輕議然間覺褊淺亦甚似石壓蝦蟇二公大笑以爲深中其病

玊笥飈禦廟乃西嶽之別祠初爲云騰廟許覺之書三大字後攺賜今名唐之神多唐衣冠傳聞其像皆唐所塑帝像不冕而冠蓋章聖東封後始冊帝號土人屢欲更像迄不得卜水旱疾疫有禱輒應逺近數百里舉子當秋賦亦皆往謁始因劉公羙中甞致禱神降之夢有詩云來年三月春盛時驊驑穩步金街西劉公自是舉進士中詞科出入中外終於兵部尙書顯謨閣學士故皆以爲夣之符如是外舅謝公世林方舎法盛時再貢不第其居距祠不下數里嵗時奉祠惟謹一日以科目禱焉夣中亦得詩句云欲畱年少待富貴富貴不來年少去乃樂天詩也外舅自是不復南宮大廷之試尋以疾終

玊笥山淸眞宮乃太秀法樂洞天兩山回合澗水橫陳門外三峯如削玉古木壽藤幽森淸峭環此山十里無居人道書謂九天司命眞君在焉輒以血食入宮中夜必有光怪或自外茹之而來宿者夜亦驚魘不防寐凡病於宮中垂死必不可生者气厭厭不絕必舁出十里外乃絕相傳雲山中不容有死气此最異也

範信中名寥爲士時慷慨好俠故山谷詩寄校理範寥有黃犬蒼鷹伐狐兔之句舒州張懷素以幻術遊公卿間號落魄野人與朝士吳安詩子侄吳侔吳儲等結連信中以其謀爲不靖也欲入京告變而無其資湯東野實資送之朝廷逮捕懷素等窮竟其事大觀元年獄成坐累者餘百數而侔儲十數人皆處極刑𨿽其父母亦皆竄貶信中獲賞賚甚厚乃推以與東野故東野由監簿積累至從官寥亦以供備庫副使累諸路戎鈐晚年終於閩中

丁晉公家書畵塡委南之日籍其所藏得李成山水寒林九十餘軸他物往往稱是初晉公自兩制出守金陛辭之日章聖以八幅安臥雪圖賜之旁題云臣黃居宷定到神品蓋不知爲誰筆也其所畵林石廬舍之所人地苦寒之態無不逼眞侈上之賜於金城西北隅築堂曰賞心施此圖於巨屏者驚異乃知公之嗜畵上且時有以增益之也

往有從官典藩數與賊戰不利旣召還一日於朝路中同列曰衣冠佩玉而旋舍人給事蓋其人欲溲溺而時兼二職耳未及對熊叔雅聲應曰棄甲曳兵而走安撫尙書聞者以爲善對而被誚者不堪

祖宗時知開封府多以翰林學士爲之若除知制誥給諌待制卿列則爲權發遣然湏用天下之望且有政術者姜公遵謂之姜擦子薛公奎謂之薛出油皆以爲政淸嚴公正使人愛而畏之若包孝肅之政至今人以爲稱說然知府事者亦未有不爲執政也

崇寧錢文徽宗甞令蔡京書之筆畫從省崇字中以一筆上下相貫寧字中不從心當時識者謂京有意破宗無心寧國後乃更之

徽宗初攺元曰建中靖國本謂建大中之道無熈寧元祐之分也將令學士撰詔曽子宣言建中乃唐徳宗幸奉天時年號不若更之上曰太平亦梁末帝禪位年號太宗用之初何嫌焉遂下詔不疑蔡京復用盡變元祐之政攺元曰崇寧崇寕者謂崇熈寧也

永州士人有登第者範忠宣公實識之一日問客曰某人何故不歸對曰試教官公不悅曰初登第當勤吏事若爲教官是自惰也嘆惜久之

胡安定居湖學建治道齋俾講政事者居之劉彛以能治水見稱後治郡率能興水利彛守章貢州城東西瀕江每春夏水潦入城民甞病浸水退則人多疾死前後太守莫能治彛至乃令城門各造水凡十有三間水至則閉退則啟啟閉以時水患遂息

東坡守徐州作燕子樓樂章方具稿人未知之一日忽閧傳城中東坡訝焉詰其所從來乃謂發端於邏卒東坡召而問之對曰某稍知音律甞夜宿張建封廟有歌聲細聴之乃此詞也記而傳之初不知何謂東坡笑而遣之

杜鎬在江南時待試於有司一日旅邸方晝寢忽有防銜文一卷自門竇而入鎬寤而逐之防不驚走以書置之牀前而去取其書而觀之乃孝經注疏也鎬心異其事遂取讀數過旣入試問題正出疏中鎬遂中章伯益名友直郇公之族子也郇公甞欲以郊恩奏補辭不願受皇祜中廷臣以文行論薦召試玉堂亦以疾辭時有詔太學石經廷臣復薦之伯益不得已遂至闕下畢除作監簿伯益固辭朝廷知其不願仕亦不之彊伯益書畵今皆名世惟詞章不多見焉

歐陽公之父崇公與母韓國太夫人皆塟於沙溪瀧岡胥楊兩夫人之喪亦歸祔塟公辭政日屢乞豫章欲歸省墳墓竟不得請裏中父老至今相傳云塟夫人時常指其山之中曰此處他日當葬老夫後葬於新鄭非公意也

斵琴貴孫枝或謂桐本旣伐旁有蘗者爲孫枝或謂自本而岐者爲子幹自子幹而岐者爲孫枝凡桐遇伐去隨其蘗不三年可材矣而子自幹岐生者𨿽大不能拱把唐人有百衲琴𨿽未詳其取材然以百衲之意推之似謂眾材皆小綴葺乃成故意其取自子幹而岐生者爲孫枝也孫枝旣難得縱有非久藏未可用今人求之老屋間得其材當試於水中沒入數尺徐觀其浮取其浮者用之此亦古人遺意若僧寺木魚嵗年𨿽久而扣撃之餘聲質不足用也

世寶雷琴鄕人董時亮蓄一琴以爲雷氏舊物予甞見之顧莫能辧也紹興中偶一部使者聞之因願得以供上方時亮未許則借觀而固畱之以白金五百両爲謝卽日以獻內府辧之曰琴古且異以爲雷琴則欺矣郤不納獻者念費之博返琴而索銀更謂時亮曰倘以爲無虛辱則請畱百金時亮聞之喜曰以琴歸我正所欲也銀何用爲盡舉而復之封識尙存聞者莫不嘆服時亮正上官至朝議大夫而家無生理後其子仕嶺表死不知今歸誰氏

廣南風土不佳人多死於瘴癘其俗又好巫尙疾病不進藥餌惟與巫祝従事至死而後已方書藥材未始見也景徳中邵出爲西帥兼領漕事始請於朝賜聖恵方與藥材之費以幸一路眞宗皆從其請嵗給錢五百緡今每嵗夏至前漕臣制藥以賜一路之官吏蓋自始

岐山西北十餘里有周公祠祠後山下泉湧出甘冽特異於他所人謂之潤徳泉相傳云有大變則涸而不流崇寧中泉脈忽竭山下人浚而深之始得防滴終不能復舊也

興國富池廟碑神乃三國吳將甘寕也紹興初巨盜李成旣渡江破江州欲入豫章大掠江西諸郡來禱於廟以決所向持環珓擲之幾及地忽躍起髙丈餘墜神所坐之後賊驚曰神不我與矣遂轉戰而之湖南江西不被李成之虐者皆神之賜也後郡守以聞於朝加封王爵敞大祠宇龕藏環珓而表之曰靈珓

東坡水龍吟笛詞髙云翔云後之箋釋者獨謂楚山修竹如雲是蘄州出笛竹至異材秀出於林表之語不知是東坡敍取材法也凡竹林生後長者必過前竹其不能過者多死一林內特一竹可材逺而望之或伐取數十百竿錯亂終不可識蔡邕仰視柯亭屋椽得奇材不待如此求之而邕後無至鑑獨有此法可求耳云翔甞赴禮部與仲兄及諸鄕人飲於酒肆有數老樂工相近談論音律云翔微笑其人乃前致敬曰某軰大晟府舊人有所談而諸學士發笑必某言不恊理云翔時旣酒酣乃取其笛弄之諸工駭聴失色設拜而去次日詣云翔之館求教云翔辭之云翔洞曉音律能移宮轉羽子弟朋友間無能授其法再舉不第而死云翔名驤吉水人

劉執中彛知防州以其地近嶺下偏在東南陽气多而節偏其民多疫民俗不知醫信巫祈乃集醫作正俗方專論傷寒之疾盡籍管下巫師得三千七百餘人勒之各授方一本以醫爲業楚俗大抵尙巫若州郡皆仿執中此舉亦政術之一端也

孔毅甫爲舉子時甞夣有五色綫繋角黍來餽者毅甫食之旣其年試於南宮遂中

大觀中士人李彪久畱太學慷慨好直言覩時政之欲上書論其事蔡氏之黨知之乃宻以告元長大怒付獄推治且謂開封尹曰李彪狂妄死有餘責人懼莫敢救者防張天覺代相應得從末減後元長復位欲竟其事遂流彪於海外

獨醒雜誌卷三

欽定四庫全書

獨醒雜誌卷四

宋曽敏行撰

嶽軍旣死部下多奇才時旣寢兵稍稍引去有何宗者積功至修武郎一日棄官竟入玉笥山結屋數椽於山之三防峯上蓋樵牧所不至居五年往來宮觀間與道流頗相善一日忽謂之曰來日我居庵作少事子來訪我則先撃石若庵中有聲相應則不湏來道流如其言數日後乃始訪之撃石數四寂無應者懼而退去又數日率眾再往啟其戶視之則何被髮而逝時方秋暑不知其死旣防日而面貌如生亦可謂之不凡矣花光仁老作墨花陳去非與義題五絕句其一云含章下春風面造化功成秋兔毫意足不求顏色似前身相馬九方臯徽廟見而善之召對擢用畵因詩重人遂爲此畵紹興初花光寺僧來居淸江慧力寺士人楊補之譚逢原與之往來遂得其傳補之所作後益超出格韻尢髙然觴次醉餘𨿽娼優墻壁皆爲之他有求者往往作難逢原每不樂補之所爲而墨花實不逮惟長於平逺遇志同道合者始爲作之若以防藝請則牢辭固拒如不願聞故其畵亦不多見人亦不知其名也古者四時變新火今人茍簡家所用火不知何從來亦不計其嵗年也兒時在湖湘見一僧捨有長眀燈有神異其焰不試以指炙之信然後加考究凡道宮佛燈神祠中多置此燈有數年者焰靑而昏往往皆不甚蓋久則力盡爾今人但知擇水初亦非深知水味獨以淸渾甘寒有易曉者如火齊烹餁气熖著人與水功用一等茍不必變古人何苦多事

汪彥章爲豫章幕官一日防徐師川於南樓問師川曰作詩法門當如何入師川答曰卽此席間杯棬果蔬使令以至目力所及皆詩也君但以意剪裁之馳驟約束觸而長皆當如人意切不可閉門合目作鐫空忘實之想也彥章領之逾月復見師川曰自受教後準此程度一字亦道不成師川喜謂之曰君此後當能詩矣故彥章每謂人曰某作詩句法得之師川

丰中丞相之名稷紹聖間數任言責有正直之聲與章質夫友善而不樂章子厚與曽子固友善而不樂曽子宣其論子厚子宣章疏皆直指陳不少恕初不以質夫子固之故而爲之掩覆也

政和三年蔡京自杭州召還三入相矣時文柄多歸北司京求爲固寵祿保富貴之計於是內興大沒外招彊敵攺定太宰少宰之制更立帝姬命姬之號欲絕天下之議已盡假禦筆以行之

孔經甫文仲爲臺州司戶日範蜀公舉應制科經甫對防極言靑苗免役之害語太忤直宋次道爲初考以入三等王禹玉覆考降一等韓持國詳定從初考王荊公見而惡之宻啟於上以禦批黜之遂下詔發還本任孫給事固封還制書極言其不可經甫將歸往見蜀公公嘆息其不遇經甫曰茍不負科目及公知人之鑑足矣不敢以窮逹爲念也公甚壯之謂曰君气節如此無替古人惟不替今日之志則某之所願也經甫元祐中爲諫議大夫果以抗直爲時所推重云

孔經甫年六七嵗能作詩其父司封君甞對客召經甫侍立客命經甫爲蓮實詩經甫立成記其一聨云一莖靑竹初出水數个黃蜂占作窠語𨿽未工而比親切客大奇之經甫自此知名

毛公弼守泗州病泄痢久不愈及罷官歸遂謁龎安常求醫安常診之曰此丹石毒作非痢也乃煮葵菜一釡令公弼食之且云當有所下眀日安常視之曰毒未去問食防何才進兩盂安常曰某煮此藥升合銖兩自有制度不盡不可於是再煮彊令進之已乃洞泄斕斑五色安常視之曰此丹毒也疾去矣但年髙久痢又乍去丹毒腳當弱不可復餌他藥因贈牛膝酒兩缾飲盡遂彊如初公弼有一女甞苦嘔吐亦就求醫安常與之藥曰嘔吐疾易愈但此女子能不嫁則此病不作若有娠而嘔作不可爲矣公弼旣還家以其女歸沙溪張氏年餘而孕果以嘔疾死世傳安常醫甚神余耳目所接如此所傳信不誣矣

桞耆卿風流俊邁聞於一時旣死葬於棗陽縣花山逺近之人每遇淸眀日多載酒殽飲於耆卿墓側謂之弔桞防

江州徳化縣楚城鄕乃陶淵眀所居之地也詩中所謂柴桑者宣和初部刺史卽其地立陶淵眀祠洪芻駒甫爲之記祠前橫小溪溪中盤屹一石人謂淵眀醉石也土人遇重九日卽攜酒擷菊酹奠祠下嵗以爲常裏中有峻嶺號曰王嶺相傳彭玕反於吉州僣號稱王南唐遣兵徵之彭玕數敗遂退保於此以死守余甞登嶺上可寘數萬人倉廩府庫皆有遺址至有一所曰相公坪足見玕之僣也旁有山視王嶺爲卑小曰張欽寨以爲南唐遣欽來討之駐兵其上玕有謀士曰劉守眞挾邪能呼風喚雨故欽與戰輒不利距嶺三十里有山曰云火峽玕之壠在焉後守眞死欽復遣人發其先壠棺上有小赤虵虵兩旁有蟻運土爲弓劍形旣而玕敗今循驛道而上有劉仙堠其旁有劉仙師壇皆劉之遺迹土人遇旱禱於壇下間亦雨應

湖湘巖竇中多石燕附石而生狀如海物中瓦壠每天雨則迸出墮地采以入藥以左右顧分雌雄性大時有虞都巡者先君同僚也自言服之其法每取雄者十枚煆之以火透紅則出而漬酒中冷復煆旣煆復漬如是者無算度干酒一升乃取屑之每早作以二錢七擦齒潄咽以酒虞時年五十服此藥二年膚髮甚澤才如三十許人自謂服藥之功一日忽气貫兩目睛突出痛不堪忍而死因思人服金石藥鮮有不爲其所毒者

零淡山有石巖中空可容千人東南有石眺望甚逺相傳以爲其地宜淡竹而山因得名或云舊有淡姓人居之故曰淡山秦時有者曰周貞實甞於巖中始皇好神仙方士或薦貞實始皇召之使凡三往貞實不起遂化爲石巖去州二十餘里傍有寺觀往來者無虛日土人謂巖之幽勝當與浯溪朝陽等元次山居是而獨無品題甚可怪也山谷謫宜州時甞至巖下今其詩之卒章曰惜哉次山世未顯不得雄文鑱翠瑉蓋紀永人之語

神宗甞對執政言呂誨墓志是司馬光撰劉航書航亦無所顧忌耶韓絳子華不知上意因觧曰航約許光爲書石後欲悔之而不敢食言亦甚恐懼也上曰茍恐懼則不爲書矣子華不能對

王荊公退居金一日與門人山行少憇松下公忽回顧周穜曰司馬十二君子人也穜黙不對公復前行言之再四人莫知其意公此時豈深悔爲恵卿軰所誤耶東坡自恵儋耳子由自筠海康二公相遇於藤因同行至雷之境郡守張逢以書通殷勤逮至郡延入館舎禮遇有加東坡渡海逢出送於郊復出官錢僦居以館子由帥臣段聞之大怒劾逢館畱黨人蘓軾及爲蘓轍賃屋等事逢坐除名勒停子由移循州

東坡知貢舉時得章貢孫勰之文於黜籍中見而異之擢置第五榜帖旣誹議借借以勰嘗遊公之門也防廷試勰復中第五輿論始服文章之定價勰卽坡公所贈剛說孫介夫之子也政和間置大晟樂府建立長屬時晁衝之叔用作梅詞以見蔡攸攸持以白其父曰今日於樂府中得一人元長覧之卽除大晟丞詞中云無情燕子怕春寒常失佳期惟有南來塞鴈年年長占開時以爲燕鴈與梅不相闗而挽入用之故見筆力趙諗元祐九年擢進士第二名時第一名畢漸當時榜帖偶然脫去漸字旁防水天下遂傳名云畢斬趙諗諗後謀不伏誅果符其防

何仙姑永州民女子也因放牧野中遇人啗以棗因遂絕粒而能前知人事獨居一閣往來士大夫率致敬焉狄武襄徵南儂出永州以兵事問之對曰公必不見賊賊大敗智髙遁走入大理國其言有證如此閣中有遺像常往觀之

融州守陸濟子楫遺黃鋼劍且云惟融人能作之蓋子楫未詳黃鋼之說矣予甞居湘時見徭人嵗來謁象廟各佩一刀乃所謂黃鋼者惟諸蠻能作之其俗舉子姻族來勞視者各持鐡投其家水中逮子長授室大具牛酒防其所甞往來者出鐡百鏈盡其鐡以取精鋼具一刀不使有銖兩之羨故其初偶得鐡多者刀成銛利絕世一揮能防牛腰其次亦非漢人所能作終身寶佩之漢人願得者非殺之不能取也往往旁郡多作贗者予甞訪之老冶謂之到鋼言精鏈之所到也今人才以生熟二鐡雜和爲鋼何錬之有融劍殆是耶

東坡坐詔獄禦史上其寄黃門之詩神宗見之卽薄其罪謫居黃州鄭介夫旣下吏獄官得介夫所厚者往還詩文悉以奏聞上見晏叔原所續絕句亦従而釋之神宗愛人才不忍終棄如此晏詩有云小白長紅又滿枝築毬塲外獨支頤春風自是人間客主掌繁華得防時曺子建七啟云寒芳蓮之巢鱠西海之飛鱗注云今之寒也古樂府名都篇亦有寒鼈炙熊蹯之句因知今人食品有所謂蒸汗假鼈者夫豈承其舛而訛其語耶

琵琶詞緑頭鴨雲路漫漫漢妃出塞夜悄悄商婦移船徐師川云非是當雲路漫漫漢妃馬上夜悄悄商婦江邊出塞愁思移船感恨廼當時語

王荊公作字說一日躊躇徘徊若有所思而不得子婦侍見因請其故公曰解飛字未得婦曰鳥反爪而升也公以爲然

天聖中毛應佺守竇州朝廷賜慮囚勅書云勅毛應佺朕念三聖之愛育蒸黔垂著典法申戒官吏簡卹刑章深切丁寕斯爲至矣方郡守長如能刻意遵奉與我共此何患不臻於訟息而治平哉今歊燠戒時動植咸茂而圜墻幽圄猶有繋縲愀然以思當食興嘆汝宜體是憂惻加於撫循無使狴犴之間重有淪胥之困躬勤省察稱朕意焉敕書到日汝可速指揮泥餙灑掃獄房甞湏淨潔每五日一度差人就獄內監逐人力刷蕩枷杻及逐日供給水漿兼罪人內如有疾病者立便差人防承醫療其委無骨肉者支與喫食有人供送茶飯者亦湏盡時轉送不得邀難減尅無使罪人或至饑渇所有合歸法者處斷之時給與酒飯如小可罪犯便湏逐旋決遣若是大段刑禁事關人命亦湏盡理速行勘斷不待淹延仍下管內汝宜常切提舉無令曠慢及依此逐件施行訖聞奏故玆示諭想宜知悉夏汝比好否遣書指不多及又有賜衣勅書云勅毛應佺汝外分憂寄善布化條眷言守土之良及頒裘之特申渥賜用洽朝儀今賜汝紫幹色大綾綿旋襕衫一領至可領也故玆示諭想宜知悉冬寒汝比好否遣書指不多及時應佺官止太子中舎祖宗重郡守之寄𨿽逺方小郡勅書亦宜徧賜今帥守皆無之不知是何時廢也獨醒雜誌卷四

欽定四庫全書

獨醒雜誌卷五

宋曽敏行撰

劉丞相在位時族人偶有逋負官租數十萬丞相不知也前後官吏望風不敢問程公珦爲廬縣尉主賦事追逮囚繋責令盡償而後已或以告丞相丞相曰賦入不時吾家之罪縣官安可屈法也乃致書謝之後珦罷官至京師丞相延見禮貎有加珦出謂人曰劉公偉量非他人能及眞宰相也

江之神今封安濟順澤王凡江行有水族登舟舟人以爲神見王荊公甞泛江歸金或見於舟狀稍異舟人請公致禮公從容至前炷香揖之曰朝廷班爵公無拜侯之禮俄頃不見蓋其時未封王爵也

南昌潘興嗣延之號淸逸居士五嵗受官旣長不仕進趙淸獻唐質肅薦之於朝除校書郎固辭不就紹興中趙丞相元鎭帥豫章奏言興嗣亷退自守足以風化有位元符中甞官其孫淳蔡京當國乃追奪其官今興嗣孫濤尙在乞賜推恩以旌善人濤遂補初品官

客有謂東坡曰章子厚日臨蘭亭一本坡笑云工摹臨者非自得章七終不髙爾予甞見子厚在三司北軒所冩蘭亭兩本誠如坡公之言

範忠宣在永時苦目疾不復觀書有來謁者亦時舉諸經大義告之然未甞以爲已出每舉一說終則曰此先公之訓也或曰此翼之先生之語也此眀復先生之語也公甞言學者當有所宗某自受教於翼之先生不敢有非僻之心

林靈素以方士得幸徽廟跨一靑牛出入禁衙號曰金門羽客一日有客來謁門者難之客曰予溫人第入報靈素與鄕人厚卽延見焉客入靈素問曰見我何爲客曰有小術願試之卽撚土炷鑪中且求杯水噀案上覆之以杯忽報車駕來幸道院靈素倉皇出迎不及辭別而其人去上至院中聞香郁然異之問靈素何香對曰素所焚香上命取香再焚殊不屢易之而益非上疑之究詰頗力靈素不能隠遂以實對且言噀水覆杯事上命取杯來牢不可舉靈素自往取愈牢上親往取之應手而舉仍得片間有詩云撚土爲香事有因如今宜假不宜眞三朝宰相張天覺四海閒人呂洞賔靈素自是眷衰未防放歸溫州而死

秦少遊謫古藤意忽忽不樂過衡陽孔毅甫爲守與之厚延畱待遇有加一日飲於郡齋少防作千秋嵗詞毅甫覽至鏡裏朱顏攺之句遽驚曰少防盛年何爲言語悲愴如此遂其韻以解之居數日別去毅甫送之於郊復相語終日歸謂所親曰秦少防气貌大不平時殆不久於世矣未防果卒

秦少防所賦浯溪中興詩過崖下時蓋未曽題石也旣行次永州因縦步入市中見一士人家門戶稍修潔遂直造焉謂其主人曰我秦少防也子以筆借我當冩詩以贈主人倉卒未能具時廊廡間有一木機瑩然少遊卽筆書於其上題曰張耒文潛作而以其名書之宣和間其木機尙存今此詩亦勒崖下矣

歐陽公自南京畱守奉母喪歸塟於瀧岡興役忽陰雨彌月公念襄事愆期日夕憂懼裏之父老往吿公曰鄕有沙山之神乃吾郡太守也廟祀於此里人遇水旱禱之必應盍以告焉公乃爲文齋潔而謁於神曰修扶防母喪歸祔先域大事有日陰雲屢興今卽事矣幸神寛之假三日之不雨則終始之賜報徳何窮翌日天宇開霽始克舉事公後在政府一夕忽夢如坐官府門外列旗幟甚眾視其名號皆曰沙山公因感悟前事遂以神之嘉恵其民者聞於朝沙山今在祀典

東鄕鄒公志完論立劉后防有曰若曰有子可以立爲後則永平中貴人馬氏未甞有子所以立爲後者以徳冠後宮故也祥符中徳後劉氏亦未甞有子所以立爲後者以鐘英甲族故也今若賢妃徳冠後宮亦如貴人鐘英甲族亦如徳後則何不於孟氏罪廢之初用立慈聖光獻故事便立之必延四年以待今日果何意耶必欲以示信天下天下之人果信之耶上怒甚內批貶志完新州疏畱中不降出時人亦不知有何說也元符末崇慶眷方盛時相欲媒孽志完以固位乃僞爲志完之疏傳之中外其間有云殺卓氏而奪之子欺人可也詎可欺天耶卓氏何辜哉廢孟後而立劉后快陛下之意可也柰天下耳目何劉氏何徳哉因指謫此語謂不可不眀白下新州取索元本志完不知索之由復申元槁不存諸人遂誣志完以爲實有此說詔令應天尹孫槖以檻車往新州赴京師至泗上哲宗升遐其事遂寢崇寕初再貶志完乃先下詔曰朕仰惟哲宗皇帝嚴恭寅畏克勤只徳元符之末是生越王姦人造言謂非後出比閱臣僚舊疏適見椒房訴章載加考詳咸有顯證其時兩宮親臨撫視嬪禦執事在旁何緣外人得入宮禁殺母取子實爲不根爲人之弟繼體承祧豈使沽名之賊臣重害友恭之大義詆誣欺罔罪莫大焉其鄒浩可重行黜責以戒爲臣之不忠者庶稱朕昭顯前人之意如更有言及者亦依此施行志完遂以衡州別駕永州安置

建炎二年廬城頺圮太守楊淵興役修治之掘土數尺得一石函中有朽骨傍有一鏡役工方聚觀或以告淵淵令取鏡洗而視之其背有文曰唐興元之初仲春中己日吾季愛子役築於廬殞於西壘之垠未卜於他所就瘞於西壘之巓吾卜斯土後當火徳九五之間世衰道敗喪亂之時浙梁相繼章貢昌之日吾子亦復出於是東平鳩工決使吾季愛子聴命於水府矣京兆逸公深甫記淵覽而異之急遣問石函所在則役夫以爲不祥棄之於江矣

宣和六年山後入版圖大農吿乏蔡李諸人遂建免夫錢之議江西一道凡賦錢一百五十七萬而漕運之費不預焉令下之日州縣莫知所措乃令稅一千者輸一萬約日而集督責加峻時賦斂遽起民間嗟怨守令有觀望風防者建皂纛以令曰稍愆期卽以乏軍興論人益皇懼小民往往去而爲盜後夫錢之綱至淮甸而敵騎已及郊錢皆爲船人所私矣

太祖時或詣司天官苗光裔問卜光裔布算成卦謂曰當徙其人問不損人口否光裔曰無害旣去又一人至其占如前又頃之又一人來占亦同仍有前問光裔疑之熟視其人容貎亦相肖差有老少之間光裔起曳其裾詰曰爾爲誰其人不得已對曰我金眀池也前二人乃祖父朝廷今欲廣池且及我穴恐見殺故來問卜幸哀我垂救光裔釋之卽以奏聞已而鑿池果得十數萬下令不得傷一盡輦送入水

王樞宻倫初使金歸一行官吏恩數甚厚曁再使爭願隨往倫至金畱不得還欲發一官屬歸報紛然請歸倫於是皆不遣方再使時請云到金有表歸書倫名引筆出鉤外則可歸不出則不歸矣惟秦丞相知之其家人皆不知也倫時以僉書奉使出家人仍在府第倫死於金朝廷祕其事所以禮遇其家者如初後其子弟因防觀作樂秦丞相聞之呼樞宻使府目謂曰樞宻死矣本欲更延以厚恩數今旣不可湏卽日發哀云

秦丞相董政同執政二府之夫人俱入見政戒其夫人無妄奏對惟丞相夫人是從退歸丞相果問政夫人有何言夫人曰無所言丞相喜於是待政益親洪忠宣公皓紹興初以禮部尙書使金畱之十五年旣歸母太碩人董氏年八十餘矣請補外以便飬秦丞相檜素不樂公乃以徽猷閣學士出守鄕郡眀年大水時內侍白鍔從慈寧太后北歸負恃舊恩宣言爕理乖盭洪尙書名聞逺近顧乃不以爲相語聞秦相大怒付鍔於理諫官承風防遂謂公與鍔爲刎頸交更相譽說由是罷郡鍔遂髠流嶺表言者復謂公睥睨鈞衡謀爲不靖遂貶英州居九年不及內徙而薨公饒州人字光弼先君甞言宣和間客京師時街巷鄙人多歌蕃曲名曰異國朝四國朝六國朝蠻牌序蓬花等其言至俚一時士大夫亦皆歌之又相國寺雜貨物處凡物稍異者皆以番名之有兩刀相並而鞘曰番刀有笛皆尋常差長大曰番笛及市井間多以絹畫畨國士馬以博塞先君以爲不至京師才三四年而气習一旦頓覺攺變當時招致降人雜處都城往來所致耳

燕山招納之舉多出於蔡攸攸父子晚年爭權相忌至以茶湯相見不交他語王師敗於白溝河元長甞以詩寄攸曰老懶身心不自由封書寄與淚橫流百年信誓當深念三伏徵塗盍少休目送旌旗如昨夢心存關塞起新愁緇衣堂下淸風滿早早歸來醉一甌詩稍傳入禁中徽宗命京以進呈上閱畢曰三伏徵塗不若攺作六月王師詩復以還觀此詩則知是舉非惟當時人知其非𨿽其父亦知之矣【鄭昺巵史作老慣人間不觧愁愁身帷幄若爲籌昺京之客宜得其眞】

余鄕民有燒畬於山岡每晨往必見人憇於陰樹之石望之彷佛如釋教所謂觀音像者稍逼近則不見矣一日再往所見如前卽石求之瑩然如玉其中有觀音像今之繪者民以石歸龕而祠之自是生理日饒家用大昌民旣死其二子析居兄請盡以家賄與弟而惟求其石弟亦願得石而盡舉家賄以遜其兄爭之不已訴於郡太守取石藏之公帑而析其財由是爭息郡經兵火帑藏皆毀石失所在老吏執事其時者甞見之爲言如是

有方外士爲言蜀道永康軍城外崇徳廟乃祠李太守父子也太守名冰秦朝人甞守其地有龍爲孽太守捕之且鑿崖中斷分江水一派入永康鎖孽龍於離堆之下有功於蜀人至今徳之祠祭甚盛每嵗用羊至四萬餘凡買羊以祭偶產羔者亦不敢畱永康借羊稅以充郡計江鄕人今亦祠之號曰灌口二郎每祭但烹一羶不設他物蓋自是也

予藏章伯益艸虫九便面筆勢飛動防奪造化後有孔毅甫周元翁米元章諸公題識客有謂伯益以名世何爲善畵復如此而不多見也予觀修水集有題伯益飛岐圖亦嘉其防藝之精則伯益之墨當亦有藏之者矣

東坡多雅謔甞與許衝元顧子惇錢穆父同舎一日衝元自牕外往來東坡問何爲衝元曰綏來東坡曰可謂奉大福以來綏蓋衝元登科時賦句也衝元曰敲門瓦礫公尙記憶耶子惇肥碩當暑袒裼據鞍而寐東坡書四大字於其側曰顧屠肉案穆父眉目秀雅而時有九子東坡曰穆父可謂之九子母丈夫同舎皆大笑米元章甞冩其詩一卷投許衝元云芾自防道言語不襲古人年三十爲長沙掾盡毀焚已前所作生平不錄一篇投王公貴人遇知己索一二篇則以往元丰中至金識王介甫過黃州識蘓子瞻皆不執弟子禮特敬前輩而已其髙自譽道如此至評章伯益書乃云如宮女揷花嬪嬙對鏡自有一般態度繼其後者誰歟襄陽米芾則元章於字畫間乃有所推重世謂元章學羅讓書蓋其少時非得法於讓也

董公惇逸永丰人元祐中立朝爲侍禦史彈擊不避貴近人畏憚之京師呼爲白禦史元符厭詛事起皇城司具獄哲宗禦批令公錄問中書不預知也公入獄引問見宮官奴婢十數人肢體皆毀折至有無眼耳鼻者气息僅屬言語亦不可曉問之只防頭不復能對公大驚閣筆不敢下內侍郝隨防促之且以言語脇公公不得已以其案上翌日上疏言中宮之廢事有所因情有可察詔下之日天爲之陰翳是天不欲廢之也人亦爲之流涕是人不欲廢也臣甞錄問知其非辜倘或不言誠得罪天下後世上大怒議貶斥廷臣皆不敢言曽子宣徐奏曰陛下以皇城之獄出於近侍故特命惇逸錄問今又貶惇逸臣天下疑惑矣上意乃解未幾竟出之

獨醒志卷五﹤子部﹐小說家類﹐雜事之屬﹐獨醒雜誌﹥

欽定四庫全書

獨醒雜誌卷六

宋曾敏行撰

胡衡春秋之學受教於蕭子荊子荊名楚廬陵人紹聖間貢於鄊不第因畱太學時方尙詞賦子荊獨崇經術尢深於春秋從其學者常百餘人防蔡京當國黜春秋之學子荊慨然引還移書謂馮澥曰蔡氏廢麟經忘尊王之義矣是將爲宋王莽吾不願仕澥得書不敢答澥亦嘗受春秋大義衡擢進士甲科而歸子荊尙無恙謂衡曰學者非但拾一科而止身可殺學不可辱無禍吾春秋子荊建炎四年卒以未嘗娶故無子門人私諡曰淸節先生有春秋經辯行於廬陵

曽外祖嚴府君顥舉進士皇祐方平治時四爲縣宰所居稱職亷介自持不求聞達祖母爲餘言府君爲惠州河源令三年餘祿不足以養而絲毫無擾於吏民罷歸人惜其去爭餞以海錯舟行十里餘家人發缶得黃金以告府君亟命掩缶召餽者還之其淸謹視古亷吏惜名不聞於太史氏云

米元章以書名而詞章亦豪放不羣東坡嘗言自海南歸舟中聞諸子誦其所作古賦始恨知之之晚徽宗朝以廷臣論薦除太常博士時內史吳拭行詞多所褒奬元章喜作詩以謝之其末章有雲中間有一蕭閒伯學道登仙初應格朝元明日拜五光玉皇應怪須眉白蓋自謂也未入謝言者謂其傾邪險怪詭詐不近人情人謂之顚不可以登朝籍命遂寢元章大不平卽上章政府訴其事以爲在官十五任薦者四五十人此豈顚者之所能竟不報後四年始得召復歸班元章喜服唐衣冠寛袖博帶人多怪之又有潔疾器用不肯令人執持嘗衣冠出謁帽檐髙不可以乘肩輿乃徹其蓋見者莫不驚笑所爲多如此

東坡謫嶺南元符末始北還舟次新淦時人方礎石爲橋聞東坡之至父老兒童二三千人聚立舟側請名其橋東坡將登舟謁縣宰人眾塡滿不容出遂就舟中書惠政橋字與之邑人始退然字畫差小不似晚年所書蓋當時倉猝廹促而然爾

範忠宣公居於永太守觀望時政與公相忘嵗時亦不加禮建中靖國初朝廷將起公遣中使宣賜茶藥問勞甚至官吏遂生新敬及公將行皆出送於四五十里外公辭之不可乃一一延見慰藉有加或進謂公曰時事一變朝廷將復用公矣公謝曰某罪大責薄恩內徙若得正首丘幸矣他非所願也言者慚謝而退

永丰董體仁徳元少年魁鄕舉士林中亦知名後累試禮部不第流落困躓竟就特奏名文學初任道州寧逺簿尙待次其生徒富家劉氏子邀與俱試漕司復預薦試禮部合格廷對遂爲天下第一遣書報其家人有詩云禦筆題封墨未漧君恩重許拜金鑾故鄕若問登科事便是當初老榜官廬陵之俗謂特奏名爲老榜初體仁旣預漕舉謁一達官幹東上之費達官語坐客有老榜之語體仁頗不能平故其詩及之時紹興戊辰體仁年五十三矣秦丞相當國雅器重之援引登朝不十年參知政事秦相死體仁以言章罷歸於廬陵

文潞公汾州人年九十二薨更事四朝洊歷二府七換節鉞位將相五十餘年平章事四十二年曆任侍中司空司徒太保太尉再知秦州大名永興五判河南府兩以太師致仕爲本朝名臣福祿之冠

李布夢祥言成都合江園乃孟蜀故苑在成都西南十五六里外芳華樓前後植梅極多故事臘月賞宴其中界巡檢營其側花時日以報府至開及五分府坐領監司來燕遊人亦競集有兩大樹夭矯若龍相謂之梅龍余嘗聞山陰有古梅極低矮一枝才三四花枝榦皆苔蘚每一窠至都下貴家爭取之又有小爲貴者梅花見重於世蓋多寡小大皆有風韻耳

江彥明吉之永新人喜作詩事母極孝母嘗有疾彥明擕筆硯坐牀下進藥之餘吟詩自遣遂以詩名嘗記其晚春詩云鬭艸事空猶昨日惜花心在又明年詞意婉美如此新淦人余師郝與彥明相友善俱有詩聲酬唱甚多師郝有詩云叫月子規喉舌冷宿花蝴蝶夢魂香尢爲彥明所稱賞彥明名暐崇觀間吉守嘗以八行薦於朝不報自號轑陽居士師郝名處俊登建炎龍飛乙科不及祿而卒人甚惜之二人詩今多於江西兪師郝嘗因重九日賦長短句云殘蟬斷鴈政西風蕭索夕陽流水落木無邊幽眺處云擁登山屐齒嵗月如馳古今同夢惟有悲歡異綠尊空對故人相望千里追念淮海當年五云行殿咫尺天顏喜淸曉臚仙仗裏衣染玉龍香細今日天涯黃花零亂滿眼重陽淚艱難多病入廣陵無柰秋思詞旣出邑人爭歌之或曰詞固佳然其言太酸辛何故師郝明年竟卒其登科時在維以重九日唱名故詞及之

先君官零陵山谷之從弟吏部叔豹爲守政事有體識度甚髙遇僚屬嚴重先君從之逾年一日袖出薦章其詞云檢身淸愼率職公勤時一同僚廹於代滿望公合薦而公不與先君願推以授之公曰君之舉則可推以及人而吾之舉辭不可妄以許人其相知如此

魚知丙穴燕避戊方丙穴左太衝賦所謂嘉魚出於丙穴杜詩云魚知丙穴由來美是也賦注云丙地名在漢中沔陽縣北有魚穴二所嘗以三八月取之鄒善長云丙穴之魚不獨漢中有之栢枝山有丙穴方數丈常有嘉魚或以爲魚以丙日出穴非也魚何能擇日出入耶戊方則所謂燕避戊巳鵲避太嵗是也

淸江孔端中三孔之族也紹興間爲淳安令邑近行都凡邑之舟皆自托於貴要其肯應公家之漕者僅得一舟耳端中集而諭之曰凡爲貴家之舟者勿役苐貴家慮有不時之用當謹伺之輙以他運則有罪召其一舟之肯應公家者假以資費俾多造舟令於眾曰商賈往來惟許用某人之舟令一下舟人爭願聽役自是貴要防舟之撓自戢其爲政多此時譽翕然都下酒家至爲之語曰酒似淳安知縣徹底淸語達上聽召見與郡未防而卒嘗記南史顧憲之爲建康令有淸政都人飲酒醇防輙號顧建康與端中事相似

尹商老博聞彊記與先君同仕湘中以鄕裏故相友善靖康之難商老以江華令同部民兵勤王至淮偕謁提舉曽吉甫吉甫因出示闗報先君欲假以付吏繕錄商老耳語曰吾已識之不用錄也迨至館索筆爲書數百言不遺一字其登第時年甚少復中法科繼聞以法科進者不大拜悔之不受省札嘗宰一二壯縣皆有能稱在新諭時每治事聽吏民坐兩廡縱觀逋疑滯訟剖析如流廡下之人撫掌稱贊然性狷介寡與少合人罕知之者仕止於倅商老名躬永新人

番陽董氏藏懷素艸書千文一卷蓋江南李主之物也建炎己酉董公逌從駕在維適北兵至逌盡棄所有金帛惟防千文南渡其子弅尢極珍藏一日朱丞相奏事畢上顧謂曰聞懷素千文眞迹在董弅處卿可令進來丞相諭防弅遂以進

趙君貺爲吉水宰淸澹醇古有古循吏風百姓呼爲趙佛子方贑卒之擾王師出徵往返皆道其境供億不周而卒將聞其爲人無所需求而去其母卒於官貧無以殮囊中之帛不能具一衣郡守遺金十兩以爲歸資君貺謀之婦婦曰君所受金才十兩他日郡帑之籍數寧止是君柰何冒其名遂卻不受後得舊俸百餘千乃歸道茶陵爲盜所邀君貺曰我無他物僅有銀數兩以獻幸容我防喪歸盜熟視之驚曰乃趙軍使耶羅拜謝罪且曰我輩知軍使名前有他盜恐終不免送之出其境君貺往嘗宰茶陵其所至能感人如此君貺名錫吉水有南華院者在山谷之窮絕處山行可十里院傍石溪冬夏潺湲溪中皆巨石方流圓折宛然曲水流觴之勝石上有履痕土人呼爲仙人迹院有白雲堂在最髙處劉偉明未達時館於山前之富家亦嘗寓書劍於此堂有二詩曰紫翠浮浮奪晚昏生涯谷汲與松焚客塵一防自應少終日到門惟白雲又曰野興由來愜杖藜層巒影裏見翚飛虛堂一炷起凝碧化作九天云染衣老僧云元題字壁間幼嘗見之兵火之後始失去矣今寺僧於堂之坎建閣牓曰浮翠閣之下爲堂曰云到蓋摘其詩語也

玉笥山舊多隱君子皆梁宋以來避亂者也最著者孔丘明杜曇永蕭子云皆當時禁從其居今悉爲宮觀山谷詩曰郁木坑頭春鳥呼云迷帝子在時居風流掃地無人問惟有寒藤學艸書卽題蕭子云宅也子云善艸書其題郁木洞詩云伐我萬古石紀我千載名欲知古人處白雲中相防又詩云千載雲霞一徑通暖煙遲日鎖溶溶鳥啼春晝桃花折獨步溪頭采碧茸山谷之詩本此此山幽深盤曲延袤百餘里泉石水竹之勝槪固無恙道宮𨿽環據而其流又役於衣食不能標白之多爲蓬藋瓦礫之塲亦可惜也

王徳升名崈新淦人困躓塲屋遂入玉笥山依道士潘與齡獨居白雲齋十餘年予聞其名久矣因與諸子入山修醮徳升來相訪時年六十餘談詩論理亹亹不倦予問居山久何所述答以止作絕句紀玉笥之勝因得其一編其磐山道中詩曰濺石韻寒泉依稀言語處回頭覺無人又上前溪去又山樵詩曰山樵竹裏居略彴才堪度落日澹平疇牛羊防寒莫語意蕭散皆此非逺外聲利者不能也

康伯可與之題慧力寺松風亭六言雲天涯芳艸盡綠路傍桞絮爭飛啼鳥一聲春晚落花滿地人歸予嘗以語王徳升徳升曰造語固佳尙有病如芳艸桞絮未經防化啼鳥一聲落花滿地防乎犯重不如各更一字作煙艸風絮幽鳥殘花則一詩無可議者

紹興中有於吳江長橋上題水調歌頭云平生太湖上來往防經過如今重到何事愁與水雲多擬把匣中長劍換取扁舟一葉歸去老漁簑銀艾非吾事丘壑謾蹉跎鱠新鱸斟碧酒起悲歌太平生長不謂今日識兵戈欲卷三江雪浪靜洗紅塵千里不用挽天河回首望霄漢雙淚墮淸波不題姓氏後其詞入禁中命詢訪其人甚力秦丞相乃請降黃榜招之其人竟不至或曰隱者也自謂銀艾非吾事可見其泥塗軒冕之意秦丞相請招以黃榜非求之乃拒之也

張子韶廷對時欲寫至防刁聞於齊而齊亂伊戾聞於宋而宋危等語諸璫在殿下者來竊窺之子韶捲捲正色謂曰方欲言諸君幸勿觀也皆慚恚而退

子韶又論劉豫事云彼劉豫者何爲者也素無勲徳殊乏聲稱天下徒見其背叛君親委身敵人耳雛經營有同兒戲何足慮哉間諜得之以示豫豫大不平防其左右出其文令榜於汴京通衢召刺客欲刺子韶或人以告子韶未嘗爲之動其事達上聽他日子韶陛對上語之曰劉豫榜卿廷防謀以致害非卿有守豈能獨立不懼乎褒嘉久之

羅欽若李東尹與胡衡同在學舎甚相得他日同就試欽若見衡試卷問曰此欲何爲衡曰覓官也欽若因撫衡背指示卷中一諱字謂曰與汝一官衡攺之是榜遂中選故衡有啟謝欽若具述與一官之語胡公旣爲侍從東尹亦仕至中大夫欽若止正郎嘗謂余曰頃在學舎偶乏僕供庖同舎不免自執烹飪衡能操刀東尹能和面某無能但然火而已今之官職小大已定於此欽若名棐恭東尹名孝恭

世燒煉防化之術有幹汞死朱砂雌雄黃硫黃之法因鏖爲金銀誣誕欺人者甚多然不可謂無術余族祖少嘗好之挾是伎者日至卒不能得其資用以此而匱而好之未厭也一日遣一僕入城市水銀道遇一客亦舊常至其家者呼僕來前問其主翁之無恙且問所擕何物對曰市水銀歸也客開壺撚少土投之笑遣僕曰爲我謝主翁水銀若容易幹得無處著錢矣僕歸以告族祖惘然視壺中水銀則皆凝而爲銀矣自是始悟不復畱意

獨醒雜誌卷六

欽定四庫全書

獨醒雜誌卷七

宋曽敏行撰

南丰之曽曰鞏曰牟曰宰曰布曰肇章貢之曽曰弼曰懋曰班曰開曰防皆以伯仲取科第致位通顯南丰之最著者子固子開而子宣遂登相位章貢之最著者叔夏天猷若吉甫𨿽晚遇亦終次對此二族蓋甲於江西也泉南之曽自丞相魯公一而有樞宻孝寛再而爲祕監誠三而爲今丞相懷又曽氏之最著者也按千姓篇曽氏望出廬陵自孔門防參元西之後至漢才有尙書郎偉一人耳而江西之曽居廬陵尢多散在諸邑若太和若安福若何原若松江若睦陂別枝分不可盡紀予家在吉水蓋自爲一族六世之祖幼孤莫知族系之所自獨相以爲自金陵而宜春而吉水而已江南龍君章野史列曽氏有諱崇範者廬陵人獻書李唐遂家金陵李氏歸朝而其子乃以喪歸則知曽氏自金陵歸廬陵初非自金陵徙廬陵也予家有墳墓在贑之寧都疑與章貢之族通而自南丰來言者以爲吉贑撫三郡本江西之一族亦未見譜牒莫可推尋然廬陵之族諱幹度者在本朝首舉進士終於卿監其諸族相繼登科無慮數十人視章貢南丰終無顯者睦陂之族如晦運幹諱彥明登宣和甲辰乙科與諸父相弟兄嘗言尙書之後歷及唐五六百年曽氏無聞人而本朝居相位登禁從者如是蓋本朝以火徳興曽氏以火音合言𨿽附防未爲無驗也

涪陵譙定字天授幼學釋氏伊川之貶涪也始盡棄其學而學焉伊川教以中庸諸書多有穎悟後伊川得歸天授送至洛中而返靖炎間兵戈擾攘天授尙無恙一日忽棄家隱於靑城山莫知所終方士爲餘言今或有見之山中者不知天授之年又防何矣伊川嘗謂道家白日飛升之類則無若山林間保形練气以延年益壽則有之審如是則天授誠不死矣

許知可嘗夢有客來謁知可延見坐定客問知可曰汝平生可知恨乎知可曰我恨有三父母之死皆爲醫者所誤今不及致菽水之養一也自束髮讀書而今年逾五十不得一官以立門戶二也後嗣未立三也其人又曰亦有功於人乎知可曰某防失怙恃以鄕無良醫某旣長立因刻意方書期以活人建炎初眞州城中疾癘大作某不以貧賤家至戶到察脈觀色給藥付之其間有無歸者某輿寘於家親爲療治似有防功人頗相其人曰天政以此將命汝官及與汝子若父母則不可見矣因復取書一通示之知可略記其間語曰藥市功陳樓間阻殿上呼盧喝六作五旣覺異其事而不知其何祥也紹興二年策進士第六陞作五乃在陳祖言樓材之間其年仍舉子始知夢中之言無不合知可名叔微眞州人有普濟本事方今行於世

祥符中汀人王捷有燒金之術因曽繪以見劉承珪承珪薦之王兾公遂得召見時人謂之王燒金捷能使人隨所思想一一有見人故惑之大抵皆南法以野狐涎與人食而如此其法以肉置小口罌中埋之野外狐見而欲食喙不得入饞涎流墮罌內漬入肉中乃取其肉曝爲脯末而置人飲食間又聞以狐涎和水颒面卽照見頭目變爲異形今江鄕喫菜事魔者多有此術紹興六帥皆果毅忠勇視古名將嶽公飛獨後出而一時名聲防冠諸公身死之日武昌之屯至十萬九百人皆一可以當百餘嘗訪其士卒以爲勤惰必分功過有別故能得人心異時嘗見其提兵徵贑之固石洞軍行之地秋毫無擾至今父老語其名輙感泣焉蓋其每駐軍必自從十數騎周遭巡歷惟恐有一不如紀律者時禆將楊貴怒一卒擅離隊伍遂臠而尸之卒尙未死飛見之問其故以爲不應死顧左右求其生不可則絕之而解衣以殮焉召貴詰曰擅離隊伍罪未至是汝當以死償之貴皇懼不敢對諸將羅拜祈免乃已猶以豫章境上有逋逃者責使招降焉不然復其罪貴後能致其人降始獲免

方臘之變經制使陳公亨伯館先君於幕府時洪尙書光弼以南京國子博士被檄主饟事因與定交先君與尙書同年同月生故極友善冦平論功先君初官尙書遷京秩後更兵戈音問寖疎先君旣勤王而歸卽掃軌朝市尙書亦以使事見執於絕域者累年而後歸卒莫能申敍先君每切恨嘆

方臘家有漆林之饒時蘇杭置造作局嵗下州縣徵漆千萬斤官吏科率無藝臘又爲裏胥縣令不許其雇募臘數困辱因不勝其憤聚眾作亂先誘殺縣令兵吏無與抗者遂陷睦州江浙亡命相率從之眾至數十萬是時天下晏安久州縣士卒皆不習於兵望風奔潰臘聲勢益張復陷婺歙等州乃入錢塘觀燈飲犒連日因遣人發掘蔡氏父祖墳墓露其骸骨加以唾罵王師旣至相拒累月不能少挫其鋒後臘以食少人眾勢稍窘促遂獨從千餘人入剡溪洞死拒不出童貫不能誰何乃命部將僞爲朝廷招降者誘之以官旣出則縶之父子皆檻送京師戮死於市餘黨遂平初臘之入杭也有太學生呂將者爲之畫策以爲不如直據金陵因檄盡下東南郡縣其稅賦先立根本徐議攻取之計可以爲百世之業若止於屠略城邑是乃盜爾臘不以爲然曰吾家本中產無他意苐州縣徵斂無度故起兵願得賊臣而甘心耳先君嘗謂天下無叛民其或至於此者必有所不得已也

童貫之討方臘也盡檄東南諸路兵凡數十萬貫獨總之旣累月無功朝廷頗加督責貫懼無以爲計乃出令與賊戰而不能生獲者許斬首以獻亦議推賞輙欺者抵罪諸軍自後每出戰或夜刼賊寨凡力所能加者皆殺之以其首來貫卽授賞不問其是賊與否也軍士因大爲欺防偶出遇往來人亦皆殺之因告其主將曰道逢賊眾因與鬭敵遂斬其首主將縱知其非亦不敢言陳公亨伯嘗見貫謂曰聞諸軍每戰多殺平民要須禁止貫不聽旣而臘招降餘黨潰散軍士追奔或入民居全家殺之以其首獻貫欲張大其功亦不問也

靖康攺元冬十一月金人渡河朝廷下詔應天下方鎭郡縣各率師募眾勤王扞邊湖南帥郭公三益獨起民兵命縣宰各統所部犒勞甚厚時先君爲永州東安簿零陵令丞不任事郡守貳以先君易之防有是舉守以屬先君或勸曰邑固有令君獨何爲先君揮之曰此豈臣子辭難之時卽日治兵以行部署整肅一路莫能及旣至淮甸聞京城失守蔡亳有叛卒肆剽於道路兵至是多引歸先君獨與二三公勒兵趨南京時光堯未卽尊位畱守乃朱丞相勝非其時官吏多逃散朝班無防共表勸進乃築壇於州治儀門外東南隅上登壇受寶北向痛哭班立者無不感泣越日乃命勤王師罷歸官吏各推賞有差先君謂是行也勤勞有之功效則亡豈受賞旣以兵歸零陵尙餘犒賞銀千兩悉上送官自舉兵至訖事文移數篋﨑嶇兵火毀失殆盡僅存印歷至勤王事止見之差出條耳

衣冠南渡劉發運寧止來自眞州治所舟行至新淦適遇敵騎一時行舟皆爲所焚發運僅以身脫顧無所歸問之鄕之長者得外大父劉公儀仲徒步歸之外大父因授館且爲其散亡得一婢子衣槖三四吏卒十數舟焚余其底尙得錢數百千時方俶擾𨿽山谷間一日亦四五驚卒有長吁於外者劉聞之詰曰天步方艱吾身不敢自愛爾曺乃嗟怨耶立命斬之先君時畱外氏因與防處先君少爲治亂之學當崇觀間以防幹當路輙不受逮浙江盜作諸公方思碩畫由是勉出爲世用而志已倦防矣劉一見先君以爲偉人語及零陵勤玊始末嘆曰世不無義士顧勇於義如君者人所未知耳邀與俱趨章貢隆祐在所先君辭以久出逺歸不復去親旁臨分謂先君曰觀君不樂仕進殆將隱矣後防無期因以駞裘識別而去先君旣不復出而劉后爲吏部侍郎不久亦罷卒不復相聞

張孝純守太原金人攻城甚力孝純遣蠟丸求救者凡十有八朝廷初遣種師中往援師中兵敗於楡次復欲命李公伯紀爲宣撫帥師救之伯紀辭以不知兵朝廷不許禦史陳過庭率其屬陳公甫等言曰李綱儒者不習軍旅若師出再衂則太原失守遺憂近甸禍實不測非計之善也疏亦不報旣而解濳等果失利孝純以糧盡城陷敵人長驅而來無復後顧矣

胡文定公廷試考官初欲以魁多士繼以其引經皆古義不用王氏說降爲第三人爲荊南教官與楊山中立交承遂相與講學及爲提學官與謝上蔡顯道從遊亦厚崇觀間嘗爲太學官𨿽當時禁習元祐學術而公獨畱意正諸書與楊謝諸公通問不絕故紹興以來論伊洛之學者胡氏爲得其而公嘗自謝遊楊三公皆義兼師友實尊信之公名安國字康侯有春秋解武夷集行於世

劉尙書美中兄弟終鮮父大中極憐之大觀初貢於鄕將赴南宮試大中令一老僕從行至中塗尙書一夕忽暴病而死僕驚救甚至越半日未蘇逆旅主人皆勸之具棺斂僕曰我主翁子五六人死亡殆盡今惟此爾若又死則是無天地也且我何面歸見主翁於是以席借地寘尙書於上坐於其傍曰若是三日而不活則誠死矣越再夕尙書手足復動醫救數日疾平遂入京師次年中進士第

獨醒雜誌卷七

欽定四庫全書

獨醒雜誌卷八

宋曽敏行撰

歐陽在政府日臺官以閨閫誣訕之公上章力乞辧明神宗手詔賜公曰春寒安否前事朕已累次親批出詰問因依從來要卿知又詔曰春暖久不相見安否數日來以言者污卿以大惡朕曉夕在懷未嘗舒釋故累次批出再三詰問其從來事狀訖無以報前日見卿文字要辧明遂自引過今日以令降出仍出榜朝堂使中外知其虛妄事理旣明人疑亦塞卿直起視事如初毋卹前言又塗去塞字攺作釋字宸翰今藏公家

董侍郎惇逸仕於朝招一鄕人在太學者訓其諸子暇日課其習業不加進侍郎責之曰吾年二十八入學甘虀鹽者凡防載僅得一第今汝若此何以有成耶鄕人曰公言過矣侍乃董十郎兒賢郎董侍郎兒其好學之心自不侔矣侍郎之父行第十其人故云

建炎三年僞四太子入金陵府官相率迎降獨通判廬陵楊公義毅然不屈先自書其衣裾曰寧爲趙氏不作他臣以授其僕曰吾卽死矣其大帥有張太師者置酒召公立庭下以紙書死活二字使示公曰無多言欲不降書死字下若歸於我書活字下公視吏有傍筆者卽奪筆書死字下張知其不可屈命引去又數日囚公以見四太子公大罵不絕口四太子怒甚殺之剖其腹取其心明年白其事於朝褒錄死節初贈直祕閣繼又贈次對諡忠襄賜官田官其諸子令立廟於金陵贈告云懦夫貪生名不稱於沒世烈士砥節死有重於泰山汝稟性剛方值時艱危介冑之士望風而速奔城郭之臣恥以求活獨汝能明事君之義抗死節之忠誓不屈於敵庭寧自甘於血刃口不絕詈言不聞綽有張禦史之風無愧顏常山之節肆頒恩典庸慰忠魂粲然閣直之華昭哉廟食之逺並推寵秩以及遺孤非止往居之榮實是臣工之勸尙祈不昧知享此哉歐陽全美名珣廬陵人登崇寧進士第靖康初全美調官京師時金人欲求三鎭全美行次闗山以樂府寄其內曰鴈字成行角聲悲送無端又作長安夢靑衫小帽這回來安仁兩秋霜重孤館殘燈小樓鐘動馬蹄踏破前村凍平生牽繋爲浮名名垂萬古知何用全美至京有詔許上封事論禦戎之防全美應詔陳利害時有九人同召對全美奏曰割地彼亦來不割亦來特遲速有間今日之防惟有戰耳時宰執有主棄地之議者不悅卽除將作監丞使金竟不復還朝廷錄其節而官其壻乃從兄叔謙也

叔謙爲餘言紹興十一年夏客臨安一日有客垢衣破笈若逺至者來同邸卽一室閉之詣尙書省自言明日召見已而命之官後詢其人姓李名微卲武人是時尙書洪公畱絕域得皇太后書遂遣微以蠟丸致之上得書大喜謂侍臣曰朕不得皇太后安問且十五年𨿽遣使百輩不如此一書遂命微以官尙書公以使命見執於金其間罹危辱者屢矣而能仗漢節誓死不變間闗萬里遣致皇太后書以寛天子孝思可不爲忠乎李忠湣公若水爲大名府元城縣尉日有村民持書一封公得書讀竟卽火之詰其人何所從來對曰夜夢金甲將軍告某曰汝來日往縣西逢著鐡冠道士索取闗大王書下與李縣尉旣而如夢中所見故不敢隱公以其事涉詭怪遂縱其人弗治因作絕句記之曰金甲將軍好夢鐡冠道士寄新書我與雲長隔異代翻疑此事太空虛公初以書付火之時母妻子弟驚訝求觀弗獲獨見其末曰靖康禍有端公卒踐之之語其後二聖北狩公抗節金營將死而口不絕罵則知天生忠義爲神物者已預知其先矣

國家初與金人結好遣馬政自登州泛海而往歸朝廷復選其子擴爲使宣和末金人敗盟舉兵入冦擴尙以使事畱金後得脫歸未至太原而金人已長驅南下矣擴乃舎使事說童貫願招集忠勇以遏其鋒貫許之擴過眞定時劉公韐爲帥公以擴屢使於金知其情僞心頗疑之遂畱不遣一日擴潛遣一卒之保州爲邏者所獲劉公益疑而未有所處也公之子子羽謂公曰馬擴首尾計議邊事不以虛實告朝廷遂使戎馬深入震驚京師且復潛遣兵士爲保心腹不聲其罪而誅之庶絕後患公以爲然遂召擴立於庭下責其誤國令拽出斬之擴叫呼不服乃以付獄推治未防劉公召還金人防眞定擴得免死

契丹爲金人攻擊窮蹙無計蕭后遣其臣韓昉來見童貫蔡攸於軍中願除歳幣復結和親且言金人本遠小部落貪婪無厭蠶食旁近五六十國今若大遼不存則必爲南朝憂唇亡齒寒不可不慮貫與攸叱出之昉大言於庭曰遼宋結好百年誓書具存汝能欺國獨能欺天耶昉去貫亦不以聞於朝遼旣亡金人果背約靖康初召種師道赴京師才入國門卽日引見上殿淵聖起迎之曰朕久望卿來何其遲也塗中防涉不易師道謝畢上賜坐問曰國步多艱敵人深入卿何以禦之師道曰兵事難預料容臣登城觀其勢如何卻得奏聞但彼若在三十里外頓砦則難退如逼近則易耳明日金移軍三十里外師道因得於城上修飭備禦之具金屢進攻皆卻遂結盟解圍而去師道其初所言蓋知有間諜欲誤之爾金人果中其計但禁庭宻議不知何從知也

朝廷之召種師道也使者促之項背相望師道老矣或勸之弗行師道謂其子曰朝廷近來議論不一吾縱有謀畫未必得用然世受國恩今而辭難天地且不容我矣遂隨詔使日夜疾馳至闕下畫防以退金人賴少安金兵北還師道請邀擊之李彥等不許師道謂何曰敵深入吾地止邀金帛而還彼非惟懼春深死傷士馬蓋慮三鎭之議其後也吾觀彼釁未巳今旣不用吾計吾不復言然竊料敵必再來要當先爲之備也朝廷不其冬金人果再犯京師

京師戒嚴金人發礮攻城甚力有獻策欲結索以障之其人歸自太原圍城中具見張孝純王稟等設此而礮無所施朝廷反以爲迂不肯試一爲之蓋不知吳越將孫琰守蘇州城嘗用此拒礮而淮南不能攻時號爲孫百計也

崇寧四年中書奉行禦筆時蔡京欲行其私意恐三省臺諫多有駁難故請直以禦筆付有司其或阻格則以違制罪之自是中外事無大小惟其意之所欲不復敢有異議者祖宗以來凡軍國大事三省樞宻院議定面奏畫防差除官吏宰相以熟狀進入畫可始下中書迨命下審讀或有未當中書則舎人封繳之門下則給事封駁之尙書方得奉行猶恐未愜輿議則又許侍從論思臺諫奏劾自禦筆旣行三省臺諫官無所舉職但摘紙尾書姓名而已大觀中吳執中子權爲禦史上言乞遵祖宗成憲不許直牒差官及論輕賜予以蠧用捐爵祿以市私恩等事蔡京以少保致仕何給事昌言封駁麻制乞以罪狀宣布四方時人以爲盛事

何忠孺昌言新淦人紹聖四年進士第一徽宗朝累爲給事中張商英罷蔡京復用遂以散官出閒居十有餘年物論歸之淵聖卽位復召用除兵部侍郎太子事未防金人再犯京師二聖北狩太子諸王宰職侍從皆從而昌言逃匿太子宮溝中偶得不行張昌僭號因更其名及隆祐垂始欲復舊而人言已不可掩恚憤成疾而死

李仲謙大有新諭人靖康初爲贑守京城戒嚴卽調贑卒勤王諸郡以承平之久士卒懵不知兵及當調發間有冠巾扶杖而行者觀者莫不竊笑惟贑卒獨勇銳器械亦精明仲謙號令整肅師行秋毫無犯人謂仲謙旣知兵而贑卒亦閒習紀律度必可用及至京師亦無及矣仲謙紹興初嘗立朝卽上書言兵事以爲用兵當有機有權明於此而後可以決勝光堯皇帝覽之大喜卽降付中書時趙元鎭丞相當國一日奏事畢上謂丞相曰李大有書涉兵機故不欲付外看詳昔張齊賢上取河東之防太祖裂其奏擲之於地及左右旣退乃取其奏歸以授太宗曰他日取河東當用齊賢防太宗後平河東用齊賢爲相二祖沈防先物朕當以爲法觀聖語如此則將大用之矣未防而歿終於檢正

紹興戊午冬奉使王倫與金使來和欲天子受僞詔國論未定朝士無敢言者胡衡銓時爲樞宻院編修官上書請羈畱金使斬主議者之首以謝天下語大憤直上怒其訐將禠官竄昭州時禦史中丞鄭剛中諫議大夫李誼吏部尙書晏惇復戶部侍郎李彌遜向子諲禮部侍郎曽開張九成入對便坐引救甚力時丞相秦檜參政孫近亦廹於公論請從臺諫侍從議謫廣州監鹽倉禦史再以爲言乃以爲福州簽判云

胡衡自福唐貶新州王民瞻以詩送之有曰百辟動容觀奏牘防人回首愧朝班又曰癡兒不了公家事男子要爲天下奇民瞻安福人名庭珪登科嘗爲茶陵縣丞累年不調居鄕裏以詩名家二詩旣或以爲訕由是亦坐謫辰州衡在新州偶有萬古嗟無盡千生笑有窮之句新守亦訐其詩云無盡指宰相張天覺在儋耳其後衡還朝嘗以詩人薦民瞻凡再召見初除國子監簿後除直敷文閣終於家

禪家合眾而不嘩無怒而有制執事者不辭其勞居安者不愧其逸入其門升其堂整整截截動有條理明道先生嘗見其防食因嘆以爲得三代之禮樂吾人族姻並居同室未必如其眾多而不能若是之整肅者往往女子童穉實始之此禪家所以屏妻絕子也

盧文紀與崔恊不平協子舉進士文紀謂知貢舉王延曰吾嘗譽子於朝今子歷仕當求實效無取虛名昔越人善泅其子方晬其母浮之水上人怪之對曰其父善泅其子必能之若是可乎延退而笑曰盧公之言謂崔恊也恨其父遂及其子也明年選恊子頎甲科人以爲公舉異時公卿有以子孫魁天下者其父祖蓋自謂善泅者也使延爲主司吾知其與選頎者反矣

予嘗登瀛圖本規模布置气象曠雅每思創始者必非俗筆又有石本皆書名氏後有李丞相伯紀贊防乃欽廟在東宮得閻立本此畵親爲題識以賜事李詩二本絕不同嘗見鄭昺彥明所賦長句云閻公十八學士圖當時妙筆分錙銖惜哉名姓不題別但可以意推形模十二匹馬一匹驢五士無馬應直廬五鞍施狨乃禁從長孫房杜王魏徒一人醉起小史扶一人欠伸若挽弧一人觀鵝憑欄立一人運筆無乃虞樹下樂工鳴瑟竽八士環列按四隅笑談散漫若飲徹盤盂杯勺一物無坐中題筆淸而臒似是率更閒論書其中一著道士服又一道士倚枯株三人傍樹各相語一人系帶行徐徐後有一人丰而胡獨吟芭蕉立踟躕一時登瀛客若是貞觀治效眞不誣書林我曽昔曳三局腕脫防百儒雄文大筆亦何有餐錢但日糜公防家治亂一無正論出口非辜時危玉石一焚掃覽畫思古爲嗟吁攷其所序列意鄭必爲畫本賦之然長孫王魏元不在其中不知鄭詩何爲及之耶按翰林盛事記開元中張燕公等十八人爲集賢學士於東都含象亭圖寫其貌意二本必居其一而後人皆以爲貞觀學士耳今人制陶硯惟武昌萬道人所制以爲極精余初未信也廬陵有劉生者自言萬之法然最工者不能十年輙敗至有三五年遂刓泐不可用者余頃因歉嵗有野人持一風字樣求售易以斗米滌濯視之亦陶硯也其底有萬字篆文意其爲萬所制用之今餘三十年受墨如初𨿽髙要歙溪之佳石不是過也聞武昌今尙有制者乃萬之後

裏中士人胡卓明父祖好棋挾此藝者日至其母夜臥忽驚起問其故云夢吞一枯棋也初意日所嘗見是以形於夢寐已而生卓明年至七八嵗厥祖與客對奕而敗卓明忽從傍指曰公公誤此一著耳其祖敗而不平怒謂曰小子何知推局付之卓明布數著果勝厥祖大驚因與對棊其布置初若無法度旣合則皆是數日間遽能與厥祖爲敵迨十餘嵗遂以棊名四方之挾藝者才爭先耳往嵗有客以棊求見朋友因共招卓明與較之卓明連勝客曰胡秀才野戰自得而某以教習不離規模是以不勝

凡學書當先學偏旁上下左右與其近似者皆不相逺熟一偏旁則數十字易作矣凡作字宜和墨調筆使毫墨相受燥潤適宜厚墨則藏鋒紙平身正腕定指固則結字有凖矣

廬山王元甫有詩名隱居山中不與士大夫相接東坡自嶺南歸過九江因道士胡洞微欲求見之元甫辭曰吾不見士大夫五十年矣不用復從賔贊幸爲我謝之東坡嘆賞而退

劉尙書美中嘗夜夢與一方士談禪往復辧論宗乘中事甚詳因問之曰仙家亦談佛耶方士曰仙佛𨿽二理豈有二哉美中旣悟頗異其事遂紀之以詩云北風吹云肅天宇蕙帳寒生月當戶頺然就枕睡思濃夢魂悠悠迷處所仙居勝士肯見臨促席從容欵陪語自言本事淸靈君學佛求仙兩無阻云軿白日降瑤空天衣飄飄就輕舉方諸宮深雲海濶金碧禪房隔煙雨與君粗有香火緣聊復東來相勞苦方遊昆閬還無期君住世間須善爲塵勞足厭何足厭等是實相夫何疑前身似是塵外人端爲世緣縻此身重聞妙語發深省苦更離塵佛亦塵方平羽節何時來道宮佛殿隨塵埃未須苦說塵事東海波聲政似雷美中以爲詩中皆紀其問答之語故盡錄之

董體仁之祖名扆生前嘗目卜地以爲壽藏旣死而其子易之將塟扶防適過其地柩忽重不可舉子始驚異因欲就葬掘地丈餘忽遇大石其上有扆字乃其名也人益信其不偶

獨醒雜誌卷八

欽定四庫全書

獨醒雜誌卷九

宋曽敏行撰

建炎末呂丞相頥浩以勤王復辟之功進登相位嘗在中書怒一堂吏命去其巾幘吏對祖宗以來宰相無去堂吏巾幘法公曰去堂吏巾幘當自我始吏不能對苖劉之變張魏公自平江興兵討賊二人懼甚朱丞相勝非因說之曰兵至則不必戰戰而不勝則汝危矣不若先請復辟以贖罪故魏公兵及境而復辟初魏公之起兵也先遣士人馮轓入奏因以好詞諭二人欲緩其謀轓與二人之幕客馬柔吉相善因令宿於柔吉之所以覘軍情轓至而事略定勝非因奏轓京官除郎中其後乃謂人曰轓蜀人徳逺遣之來不過欲成就之耳似未知魏公之意也

紹興講解旣成上自執政大臣下至臺諫侍從以爲非是者稍稍引去於是登顯位據要途者皆阿附時宰以爲恱外之監司郡守或傾防正人以希進流人逐客之落南者其迹益危潮守則劾奏趙丞相湖南帥則陰中張魏公儋耳則睥睨李大參舂陵則誣治王樞宻其他紛紛者不可勝數

蔡元長爲相日置講議司官吏數百人俸給優異費用不貲一日集僚屬防議因畱飲命作蟹黃饅頭飲罷吏略計其費饅頭一味爲錢一千三百餘緡又嘗有客集其家酒酣京顧庫吏曰取江西官員所送咸防來吏以十缾進客分食之乃黃雀肫也元長問尙有防何吏對以猶餘八十有奇

龍徳宮出幸童貫自太原竄歸時廷議欲請淵聖親徵命貫畱守貫聞之心不自安乃將勝捷軍三千餘人追從龍徳之駕繼而朝廷論貫不告而逃及首禍罪惡請誅之而貫在外領兵以扈從爲名恐復生事遂詔聶山爲江淮發運使宻圖其事山旣陛辭將出國門左丞李綱言於上曰貫之罪惡𨿽已著明然今在上皇左右投鼠不可不忌器若欲誅斥明出一詔書足矣何用詭祕如此上深然之遂貶貫池陽繼有嶺南之命

範公宗尹廷對訐直人所難言紹興以來鄙夫賤猶能誦之淵聖在東宮時知其名及卽位遂以兵部侍郎召宗尹旣立朝首論崇寧以來上下欺防復論蔡京童貫朱勔等罪惡物望大聳及金人犯闕耿南仲主和議宗尹力附其說時廷臣有進言金不可和者宗尹在殿上厲聲叱曰朝廷大論已定小臣不敢有異論議者始非之建炎中宗尹以盛年執政裂江北之地或五七郡或三四郡使數大將鎭撫之又於沿江易置帥藩創立安撫大使但約每帥相去七百里不問形勢如何𨿽池州僻陋小亦置江東大帥其後李成以蘄黃舒光四州叛乃鎭撫之人也

余居之西背驛道有地曰金牛驛意古之郵亭也驛傍有長沙王墓逺望如丘阜故老相曰此漢長沙王墓也長沙王在漢固多特未知其爲誰余遊贑聞有金精山者始因吳芮將兵徵南越尉陀聞此山有美女鑿石求之遂通山路或者吳芮嘗至江西而史不及也此墓恐芮軍所營爾建炎叛卒嘗發之斸地防丈見石槨皆錮以鐡卒不能啟其下有飲酒湖地窪以深可坐百人俗傳爲奠酹成池若非軍旅中恐不能如是也

北苑產茶有四十六所廣袤三十餘里分內外園江南李氏初置使本朝丁晉公行漕事始制龍鳳團以進然嵗不過四十餅慶曆中蔡端明爲漕復有增益元丰中神宗有防造宻雲龍其品又髙於小龍團今嵗貢三等十有二綱四萬九千餘銙

贑之雩都尉防後舊有灌嬰廟臨其池上廟毀往往瓴甓墮池中嵗年不可計矣因刀鑷工取半瓦爲礪石人見而異之遂求其瓦爲硯於是有灌瓦之名求者旣多今罕得全瓦好事者以銅雀瓦不復有亦謾蓄之南粵俗尙蠱毒詛咒可以殺人亦可以救人以之殺人而不中者或至自斃往有客遊南中暑行憇林下見一靑蛇長二尺許戲以杖擊之蛇卽逝去客旋覺體中不佳夜宿於逆旅主人怪問曰君何從有毒气在面也客惘然不能對主人曰試語今日所見客告之故主人曰是所謂報寃蛇人有觸之不逺百里襲迹而至必噬人之心乃已此蛇今夕當至客懼求救主人許諾卽出龕中所供一竹筒祝之以授客曰不必省苐寘枕旁邊通夕張燈屍寢以俟聞聲卽啟之客如戒夜分有聲在屋瓦間俄有物墮幾上筒中亦窣窣響應舉之乃蜈蚣長尺許盤跚而出繞客之身三匝徑至幾上有頃復歸筒中客卽覺體力醒然逮旦視之則前所見蛇斃焉客始信主人之不妄重謝而去又一客亦以暮夜投宿舎翁與其子睥睨客所擕客疑之乃物色翁所爲覘見其父子出獼猴繪像禱之甚謹乃戒僕終夕不寐仗劍以伺已乃推戶而入者卽一獼猴人身而長揮劍逐之逡巡失去有頃聞哭聲則舎翁之子死矣

陳忠肅公居南康日一夕忽夢中得六言絕句云靜坐一川煙雨未辧雷音起處夜深風作輕寒淸曉月明歸去旣覺語其子弟且令記之次年徙居山陽見歷日於壁間忽防頭曰此其時矣以筆防淸明日曰是日佳也人莫知何謂乃以其年淸明日卒

劉寛夫僴丞相沆之孫也崇觀中爲次對靖炎間廢罷嘗得防敍復祕閣修撰臣僚論列以爲其所歷差遣則爲大晟府按恊聲律及提舉道籙院管幹文字其所轉官則緣按樂精熟及修道籙院與管幹明節皇后園陵其所賜帶則因撰祥應記其所譴則以臣僚論其交結附防寛夫由是終身不復職名

宣和甲辰廷試進士以气數爲問周表卿執羔素通此學對防極該博自謂當魁多士或告之沈元用從貂璫假籌布算而後答問表卿驚曰果爾吾當少遜之矣然亦不在他人下也翌日臚唱元用居第一表卿次之泗州浮屠下有僧伽像徽宗時攺僧爲徳士僧皆頂冠泗州太守亦令以冠加於像上忽天地晦冥風雨驟至冠裂爲兩飛墜於門外舉城驚怖莫知所爲守遽詣拜曰僧伽有神吾不敢彊遂止

徽宗時邊事大興程鄰於西廣置兌二州又置大觀州湖北又置靖州建官分職與內地等費不可勝計靖州初無賦入歳於湖廣撥錢七八萬以養官兵有損無益紹興中朱子發內翰嘗奏欲廢爲一縣以禦邊徼上頗許之且曰前朝開拓土疆似此等處尢爲無益首議之臣深爲可罪旣而事亦寢而不行鄕人李秀實嘗守是郡爲餘言州𨿽無益於朝廷然屯駐重兵非假之事權則不足以鎭撫倘並歸辰沅一州而置軍使則亦足矣

維后土廟有花潔白而香號爲瓊花宣和間起花石綱因取至禦苑數年不花乃杖之遣還其地花開如故是殆風气土地使然抑果有神司之耶

東安一士人善畫作防一軸獻之邑令令初不知愛謾懸於壁旦而過之軸必墜地屢懸屢墜令怪之明物色軸在地而貓蹲其傍逮舉軸則踉蹡逐之以試羣貓莫不然者於是始知其畫爲逼眞其作八景圖亦殊有幽致如洞庭秋月則不見月江天莫雪則不見雪苐狀其淸朗苦寒之態耳若瀟湘夜雨尢難形容常畫者至作行人張蓋以別之渠但作漁舟吹火於津渡以火明髣髴有見則危亭在岸連檣在步耳瀟湘舊有故人亭往來舟其下故借此以見也米元章謂八景圖爲宋廸得意之筆意其如此

吉水潭觀臨大江上江中有旋渦相云有舟沒於此久而不見蹤迹乃出於豫章吳成山下以爲江有別道由旋渦而入晉朝有蛟爲害嘗出沒渦中許旌陽捕逐至其處旁有巨石裂而爲二其痕如削云是旌陽試劍石且云旌陽鑄鐡作蓋覆渦上今水泛時其渦乃見大觀四年張天覺商英爲相蔡元長致仕時忽有僞詔布天下其間謂元長公行狡詐行迹諂諛復云今後州縣有蔡京蹤迹盡皆削除有蔡京朋黨悉皆貶削陳州守臣以聞朝廷詔諸路以五千爲賞捕撰造者其罪不以赦原竟不能獲

張懷素吳儲吳侔等謀反事覺中外縉紳多與交結而蔡元長與儲侔之父安詩爲僚壻故元長父子與懷素書問往來尢宻懼其根株牽連罪且相及遂諷中丞余深知開封府林攄曰若能使不見累他日當有以報深等防其意翌日索中外所與懷素儲侔往來書札置案上問獄吏曰此何文也對曰與懷素等交通之書也深詬曰懷素等罪狀明白人與往來書問不過通寒暄耳豈盡從之仄也存之徒增案牘令悉焚之事遂不及蔡氏因之而幸免者甚眾未防攄中書侍郎深左丞何執中居相位時京師童謡曰殺了穜蒿割了蔡喫了羔兒荷葉在說者謂指童貫蔡京髙俅三人及執中也崇寧二年鑄大錢蔡元長建議俾爲折十民間不便之優人因內晏爲賣漿者或投一大錢飲一杯而索償其餘賣漿者對以方出市未有錢可更飲漿乃連飲至於五六其人鼓腹曰使相公攺作折百錢柰何上爲之動法由是攺又大農告乏時有獻廩俸減半之議優人乃爲衣冠之士自冠帶衣身之物輙除其半眾怪而問之則曰減半已而兩足共穿半袴而來前復問之則又曰減半問者乃長嘆曰但知減半豈料難行語禁中亦遂罷議【牽盈切一足行也】

童貫竄嶺南言者謂貫姦凶不宜置之逺地且其誤國之罪當正典刑淵聖以爲然乃命監察禦史張徵乘驛斬之旣出國門復得禦札三字速宻全卽晝夜兼行追至南安驛舎斬之函首京師梟於東市

邵武人黃南彊字應南與先君俱調官都下傾蓋定交時仲兄侍側應南與先君齊年一日謂先君曰初意二君爲兄弟不敢以爲父子也君有子如此而吾方娶不已晚乎先君後數年棄諸孤又十餘年而應南來守廬陵求訪先君則宰木以拱矣應南晚得子而康彊壽考及見其成人因知人患無壽不患無子也應南當官持亷所至見稱云

車戰之法旣不盡於後世兵車之制亦不復見於南方在春秋時申公巫臣奔吳教之乘車教之射禦則江之南亦可用矣江鄕有一等車隻輪兩臂以一人推之隨所欲運別以竹爲篰載兩傍束之以繩防能勝三人之力登髙度險亦覺穩捷𨿽羊腸之路可行余謂兵家可仿其制而造之行以運糧止以衛陣戰以拒馬若鑿池築城非倉卒可辦得此車周連比則人馬皆不能越或進或退惟我所用名之曰活城

柳公度云不以气海熟生物暖冷物時號善養生者余異時數蹈之未知悔也年逾五十老形具見因誦少陵詩云衰年闗膈冷味暖並無憂特書坐間以自警三孔之先本田家翁嘗步行入巖谷間少憩覺和气燠然心甚愛之已而忘歸迨暮家人尋至其地問故翁曰我覺此山中气暖與他處異若我死當葬於此逾年而沒其家從其言後遂生司封君再世而生經甫伯仲其地今在新淦縣之西岡

江西人遇元夕多以人靜時微行聽人言語以占一嵗之所爲通塞新諭李仲謙爲舉子時是夕行於溪上見漁者炬火捕魚其一連呼曰裏大有裏大有仲謙聞而異之其年秋試更名大有遂中選

劉殿院次莊長沙人自幼喜書嘗寓於新淦所居民屋墻壁窓戶題寫殆徧臨江郡庠有法帖十卷釋以小楷他法帖之所無也所善毛公弼何君表皆裏中先達兩家碑志多其所書者

獨醒雜誌卷九

欽定四庫全書

獨醒雜誌卷十

宋曽敏行撰

近年大魁多齊年木待問趙汝愚皆生於庚申鄭僑黃定皆生於癸丑王佐蕭國梁皆生於丙午沈晦李易皆生於甲子推而上之呂正馮京皆生於甲寅蔡薿何昌言皆生於丁未徐奭梁固皆生於乙酉王曽張師徳皆生於戊寅呂溱楊寘皆生於甲寅賈黯鄭獬皆生於壬戍彭汝礪許安世皆生於辛巳陳堯咨王整皆生於庚午所其生庚者如此意其他尙有之

汪聖錫本名洋集英臚唱賜第禦筆更名應辰或謂取王拱辰十八嵗作大魁之義

贑之龍南安逺嵐瘴甚於嶺外龍南之北境有地曰安寧頭言自縣而北達此地則瘴霧解而人向安矣歐公記至喜亭以爲道岷江之險者至亭下而後喜皆謂入其地者垂於死亡出境乃免也

宣和四年朝廷信童貫蔡京之言欲招納北人因命涇原經略招討使種公師道爲河東河北陜西路宣撫司都統制王稟楊可世副之有防令便道徑赴本司師道旣至髙陽見宣撫使童貫問出師之日因極論其不可曰前議某皆不敢與聞今此招納事恐不可以輕舉茍失便利誰執其咎貫曰都統不必多言貫來時面奉聖訓不得擅殺北人王師過界彼當簞食壺漿來迎又安用戰今特借公威名以壓眾望耳遂作黃旗大書聖語立於軍中以誓眾督師道行甚亟師道不得已遂調軍過界河師道未濟已有北人來迎敵我師旣不敢與之交兵惟整陣避之而已楊可世與麾下皆重傷士卒死者甚眾復還界河之南北人隔河來問違背誓書師出何名師道遣其屬康隨具以河北宣師所申北人陳乞事答之眾嘩然曰安得此事遂薄我軍箭發如雨師道於是遣康隨詣宣司告以北人之語且問進退之防宣司不知所爲乃令移兵暫回北人追襲直至城下屬大風雨士卒驚走自此蹂踐兵甲塡滿山谷知眞定府沈積中以其事聞於朝上怒甚遂罷師道兵柄責授右衛將軍致仕師道上表稱謝云總戎失律誤國宜誅厚恩寛垂盡之年薄責屈黜幽之典孤根有托危涕自零伏念四海名家南山舊俗讀皂囊之遺防知黃石之奇書妄意功名以門戶荏苒星霜之五紀始終文武之兩途緩帶輕裘自愧以儒而爲將髙牙大纛人驚投老而得侯屬興六月之師仰奉萬全之防眾謂燕然之可勒共知頡利之就擒而臣智昧乘時才非應變筋力疲於衰殘之後聰明耗於昏瞀之餘頓成不武之資乃有防功之實何止敗乎國事蓋有玷乎祖風深念平生大負今日豈意至仁之度不加旣耄之刑俾上節旄亟歸田裏乾坤施大螻蟻命輕皇帝陛下睿智有臨神武不殺得駕馭英雄之要道明制服彊敵之大方察臣臨敵失謀不出求全之過計念臣守邊積嵗嘗可錄之微勞許免竄投獲安閒散臣敢不拊赤心而自誓擢白髮以數愆煙閣圖形旣已乖於素望防陵射獵將遂畢於餘生嶽公飛微時嘗於長安道中遇一相者曰舒翁飛時貧甚翁熟視之曰子異日當貴顯總重兵然死非其命飛曰何謂也翁曰第識之子豬精也豬碩大而必受害子貴顯則睥睨者眾矣飛靖炎間起偏禆爲大將位至三孤竟爲讒邪所害

建炎初裏中有狂者自稱爲毛道人往來諸大姓家人不以爲甚異一日江漲不解衣而涉未登岸人疑其溺旣濟衣裾皆不濡人始異之嘗館於馬田胡氏夜半忽舉火焚其門主人驚救毛升屋大笑眾怒以戈逐之不見所在有頃乃聞其聲在米斛中欲啟鑰敺之賴救獲免明早遂顧之他於其門上書字曰胡某九十其人未防而卒毛莫知所終玉笥實錄以爲隱於山中雲路眞官爲兒童時有一道人謂曰能辦二十千來用當授子以一術路信之然尙爲兒童累時營求然後能具道人者持錢去數日邀路往一屋回閒中有油與數甕令食之久而後盡大防血防死乃刻符印及授以文書治之法其父知之則盡舉其符印文書藏去防又得之父意其竊取詰責對曰非竊也不知又何從來耳其父怒破其符印焚其文書有頃符印文書復具父乃知其有異不復禁其所爲路能作太陽丹置蒸餅面果粒於掌望太陽噓呵揉而成丹其色微紅以授病者服之良愈崇觀間有宮婢病狂邪如有所憑召路入禁中令作丹而不能成左右嘩曰不曽帶得廂王家藥料來耳蓋京師廂王家賣胭脂也路曰適召廹促而來神气不定故丹不成乞賜盥潄再造有防賜之已而丹成以授病者下咽而愈路之捕治物其術甚神人多能言之其子孫嘗爲人言其得術之初如此

裏中有富家翁喜啖鼈其家廝役爭求供之一日有莊氓餽巨鼈翁喜亟付之庖庖人解其甲則見肉理盤旋與常鼈殊不亟以告翁呼餽者詰之對曰前三日過溪上見一蛇於艸間吐吞涎沫蟠縮不動後再過之不復見蛇而鼈殆蛇之變尙新甲𨿽鼈而身尙蛇也翁自是不復食鼈又道士傅得一言兒時捕魚溪中嘗獲一鱖而尾有二足細視之則老蟇也由是知老蟇亦能變而爲魚今思老蟇與鱖魚之形亦相肖世常言蛇化爲龍不知亦有化鼈者經云雀化爲蛤而不知蟇或變爲魚也

禪僧問話語防於俳嘗記一禪寺每主僧開堂輙爲一伶官所窘後遇易僧必先致賂乃始委折聽服蓋傍觀者以其人之應酬卜主僧之能否也他日又易僧左右復以爲請僧曰是何能爲至則語我明日果來僧望見之遽曰衣冠濟濟儀貌鏘鏘彼何人斯其人已恥爲僧發其故習乃袖出一白石問曰請獻藥石僧應曰吾年耄矣齒牙動揺不能進是煩賢細磨將來觀者大笑其人愧服又一僧本屠家子旣爲僧頗以禪學自負客欲折之伺其升堂教其徒往問曰賣肉牀頭也有禪其僧就答云精底斫二斤來問者初未授教下句倉猝無言乃笑謂僧曰汝欲喫耶聞者絕倒

舎法之後諸州解額多未復其舊廬陵解六十八名至紹興癸酉其數亦未足時鄭少卿作肅爲守旣拆號書榜畢謂考官曰解額未盡復諸公尙有試卷可取者否曰有遂再取一名以足其數諸試官因將所畱捲擇之添取一名乃劉廷雋廷雋遂擢第

維有石塔院者特以塔之制作精妙得名龍徳幸維時嘗欲往觀先遣人排辦供奉諸璫環視之嘆賞曰京師無此制作有一僧從傍厲聲曰何不取充花石綱眾愕然龍徳聞之遂罷幸

朱靦本一巨商與其父殺人抵罪以賄得免死因遁迹入京師交結童蔡援引得官以至通顯欲假事歸以報復仇怨先搜奇石異卉以獻探知上意因說曰東南富有此物可訪求之受防而出卽以禦前供奉爲名多破官舟彊占民船往來商販於淮浙間凡官吏居民舊有睚眥之怨者無不生事害之或以藏匿花石破家越州有大姓家有數石靦求之不得卽遣兵卒徹其屋廬而取之惠山有栢數株在人家墳墓畔靦令掘之欲盡其根遂及棺槨若是之不可勝數故陳朝老以爲東南之人欲食其肉

蔡京諸孫生長膏粱不知稼穡一日京戲問之曰汝曹日啖飯試爲我言米從何處出其一人遽對曰從臼子裏出京大笑其一從旁應曰不是我見在席子裏出蓋京師運米以席盛之故云

陳忠肅公在宣政間嘗大書杜少陵哀江頭一詩人莫有知其意者蓋公明於數學逆知國家靖康之變而不欲言之耳

初王履道安中學東坡書後仕於崇觀宣政間頗更少習南渡以來復還其舊嘗見其晚年所書眞得東坡筆法者

東湖先生嘗防棋於湖山堂食罷偃息倐起疾言曰予作詩數十矣適於牀頭得少陵集閱之忽有所見原來詩如此作遂有不知何處雨已覺此間涼之句自是皆平易自然之妙人不能學

少陵古詩有歌行吟嘆之異名每與能詩者求其別訖未嘗犁然當於心也嘗觀宋之樂志以爲詩之流有八曰行曰引曰歌曰謡曰吟曰詠曰怨曰嘆少陵其必有所祖述矣世豈無能別之者恨余之未遇也

舊聞京師一知數者將死謂其妻與子曰我死之後汝母子必大窮困無以自活然無輕鬻此屋某年某月某日雨作可於門有避雨者至可迎拜之求哀當有所濟其人旣死妻子果不能自立欲貸其居者屢矣念其父死時之言延曁期亦旣雨作母子門有客亦至如所教迎拜懇祈之其人始不答其請徐詰其所以具道父言乃笑謂曰汝父之術亦異矣指示其東箱下俾劚地求之得銀數百兩惜不二人之姓氏也

秦丞相與翟參政汝文同在政府一日於都堂議事不合秦據案叱翟曰狂生翟亦應聲罵曰濁气二公大不相洽翟怒一堂吏面奏乞究治其不法秦欲以此逐之遂前奏曰翟某擅以私意治吏事傷國體不可施行翟因力陳其故且乞罷政退復上疏以爲秦檜私立黨與讒害善良臣若不早乞回避必爲睚眥中傷疏猶畱中而臺章遽言翟與宰相不恊因防秋托事求去汝文遂罷政依舊致仕

裏諺有張果老撐鐡船之語以爲難遇不可復見也鄕人楊元臯爲舉子時嘗夢人告之曰子欲及第除是撞著張果老撐鐡船元臯心甚疑之紹興初以鄕舉就吉州試一禪剎爲試院元臯試畢忽回顧壁間有畫一老人撐船旁題云此張果老撐鐡船處元喜以爲符夢中之言榜掲吉州之士中者六七人元臯預其一元臯名邁

董體仁參政少時鄕舉對防其篇首曰聖人序卦噬嗑之後繼之以賁習坎之後繼之以離噬嗑者有物爲間之象也習坎者乘時履陰之象也爲我之間者不可以不去旣已去矣用文之時也故賁之曰觀乎人文以化成天下爲我之險者不可以不除旣已除矣用明之時也故離之曰重明以麗乎正乃化成天下其說云云後遂爲舉首晚年就乙丑特奏召廷試復用其說防入四等文學出官繼獲漕舉復試禮部合格廷試仍以此防爲對時聖防以漢光武爲問體仁申其說曰光武取諸新室則去間除險之時也人恢一代之規模則觀文重明之時也遂爲天下第一後數年登朝籍兼崇政殿說書講易卦偶至噬嗑體仁仍用去間觀文之說甚稱上意秦丞相人噐重之自禦史一再遷遂參知政事

廬陵商人彭氏子市於五羊折閱不能歸偶知舊以舶舟浮海邀彭與俱彭適有數千錢謾以市石發舟彌日小憇島嶼舟人冒驟暑多酌水以飲彭特發奩出徧授飲水者忽有蜑丁十數躍出海波間引手若有求彭謾以覆其掌皆欣然防之探懷出珠貝爲答彭因出縱嗜羣蜑屬饜報謝不一得珠貝盈斗又某氏忘其姓亦隨舶舟至蕃部偶擕陶甆犬雞提孩之屬皆小兒戲具者登市羣兒爭買一兒出珠相與貿易色徑與常珠不亦謾取之初不知其珍也舶旣歸忽然風霧晝晦雷霆轟吼波濤洶湧覆溺之變在頃刻主船者曰吾老於遵海未嘗遇此變是必同舟有異物宜速棄以厭之相與詰其所有往往皆常物某氏曰吾昨珠差異其或是也急啟篋視之光彩目投之於波間見虯龍攫拏以去須臾變息曁舶止主者諭其眾曰某氏若祕所藏吾曹皆葬魚腹矣更生之惠不可忘客各稱所擕以謝之於是舶之凡貨皆獲焉

獨醒雜誌卷十

