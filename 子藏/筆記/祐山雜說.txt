祐山雜說明馮汝弼

○靑雲接手

餘業師丁一匏先生文華﹐吾庠夙學士也。嘉靖乙酉﹐提學進賢萬公﹐至嘉興考科舉﹐余與一匏同入試﹐一匏倉遽中忽謂余曰「倘坐相近﹐試題爲我一講。」余但唯唯﹐未解其意﹐然坐竟不相近﹐終日不得交一語。試畢﹐余問其故﹐一匏云「吾甥吳恪者﹐昨夢汝至吾家﹐汝上座﹐吾下座﹐吾與汝俱變爲虎﹐咆哮跳躍者久之﹐復爲人。吾送汝出門﹐汝乘靑雲上升﹐吾翹首望之﹐汝引手下接﹐吾亦得至靑雲端。」意者此考﹐或得汝力也。及出案﹐余居首﹐一匏竟不與。余謂此夢特孟浪耳。後一匏以年資應貢﹐適新例超選﹐鬱鬱不得意者屢矣。比因衰年﹐自分永棄﹐無復仕進之想。後數年﹐余舉進士﹐座主莆田林退齋先生云同擢余爲本房首卷﹐甚見愛厚﹐因問余所從學﹐以一匏對。未幾﹐退齋奉敕督學吾浙﹐因憶餘言﹐一匏乃得謁選天曹﹐典教宜興者三年。余第在壬辰﹐然乙酉之考﹐已爲之兆﹐而一匏仕進﹐亦兆於此矣。

○讀書必然貴

余嘗館於魯約齋先生家﹐一日﹐其子默夜讀﹐燈忽滅﹐卽嗚嗚作聲﹐旣而發狂語﹐連呼讀書必然貴﹐尿穢觸天地。吳音尿讀作詩﹐約齋問何詩﹖豈汝日間所誦「昔年曾向玉京遊」之詩耶﹖默睜目大聲云不是﹐是人尿。約齋云「此先生所爲耳﹐於我何與﹖」默復大聲云「先生是爾所請者﹐罪歸家長。」約齋無以應﹐爲之懇禱﹐翌日始蘇。時余病脾﹐醫用童便作粥﹐故云云。以此知鬼神之事﹐未嘗無﹐而人生祿位﹐莫非前定也。

○彩鳳雲霄

辛酉歲﹐余將赴省試﹐吾邑潘東淵先生鵾﹐以肇慶府通判家居﹐夢有人持黃紙一幅﹐上書彩鳳入雲霄﹐至長安門爲余報捷者。東淵因賦詩云「喜看彩鳳入雲霄﹐萬里風輕兩翮飄。徳抱九苞歌昔日﹐文披五色瑞今朝。棘闈共賀登賢俊﹐楓陛爭誇奪錦標。」末二句未得。夢中不覺作吟哦聲﹐其室人喚醒﹐急索紙筆書之﹐擬續前韻﹐沈思復寐又得句云「老我江湖忘想念﹐夢驚佳兆坐中宵。」翌日爲我言之﹐是年餘領鄕薦﹐明年舉進士。

○文章卜命

士之急功名者﹐往往惑於命星之說﹐視其予奪以爲欣戚。而星命者﹐亦遂揚揚然。執其予奪以射厚利﹐及其說不驗﹐亦恬然不以爲異。幸而偶驗﹐則更相傳播以爲奇﹐其不驗者何限﹖固不置之齒頰矣。余素不喜此術﹐有言及者﹐曰卜之文章而已。嘉靖辛卯科﹐提學崇陽汪白泉先生臨郡﹐余與門人兪禮卿同試﹐索其捲觀之﹐余驚喜﹐謂其父界涇公曰「必首案無疑矣。」次日謝考﹐海鹽王沂陽謂余曰「貴庠首案﹐仍當屬子。」余曰「已有人矣。」王問何人﹖余曰「門下兪生也。」王遂求見﹐預賀之。及出案﹐兪果首案。及省試三場畢﹐王柘湖問余曰「今科誰當中者﹖」余屈指曰「余與君及兪禮卿﹑趙子相﹑沈子完﹑兪一淸其在此六人乎﹖」及出榜﹐餘五人果中式﹐所遺者一淸耳。是年沈子完病﹐不會試﹐餘四人連第壬辰進士乙未科。兩泉兄問今科吾縣當中何人﹖余曰「沈子完孫斯立。」及開榜﹐果然。後一淸亦中甲辰進士。余嘗謂卜之文章﹐其中者十八九﹐間有不中者﹐亦偶然耳。或曰「然則人皆不必論命矣。」余曰「文章好﹐卽是命好﹐何莫非命﹖人之貧富壽夭﹐窮通得喪﹐皆命也。故曰得之不得。曰有命﹐命稟於有生之初﹐其理甚微﹐聖人尙罕言之﹐豈今術家所謂五星子平者﹐所能盡哉﹖」

○入門差

嘉靖癸巳二月﹐余在行人司﹐王柘湖謂余曰「如此閒暇﹐何不學詩﹖」余遂勉彊一絕云「帝裏鶯啼二月天﹐拋書無語對愁眠。無端窗下桃花雨﹐猶自紛紛點暮煙。」柘湖曰「不好。」余問何處不好﹖曰「都不好﹐入門差矣。此是晚唐格局﹐極卑弱﹐詩家所謂下乘禪者﹐公且勿作﹐且看古選﹐及盛唐人詩。」餘如其教﹐數月不敢作。至八月十五日﹐司正柳公﹐倡中秋待月一律﹐余次韻云「何人待月倚瓊筵﹖有客悲秋憶楚天。北闕衣冠蓬海上﹐西風鼓吹玉樓前。江鄕夢斷身猶寄﹐淮海雲橫雁不傳。兩度都城今夜月﹐淸光千里照人圓。」柘湖曰「近之矣。」及余檢古詩﹐已有「江鄕夢斷」一聯﹐以此知古人詩句有相類者﹐未必皆是祖述。蓋其情景相合﹐意興偶同耳。未幾余選科謫外﹐柘湖攺刑部﹐亦外補﹐卒於滁。嗚呼﹗良友云亡﹐其誰益﹖我對景興懷﹐愴然於邑。

○飛仙骨

余自幼不習詩﹐中會榜後﹐謂同年王柘湖梅曰「倘公入翰林﹐余不能詩柰何﹖」柘湖笑作吳語云「天坍自有長茶子﹝吳人身長者謂之長茶子﹞。」後柘湖選庶吉士﹐入翰林﹐有旨報罷﹐柘湖寄餘詩云「海上黃金十二樓﹐紫煙繚繞碧雲浮。可憐不是飛仙骨﹐咫尺三山隔弱流。」旣而復開館﹐柘湖仍與選。余謂之曰「君今作飛仙矣。向謂天坍自有長茶子﹐如今卻是短茶子。」柘湖身短﹐眾爲絕倒。

○移居

嘉靖癸巳﹐余任行人﹐僦居京師連子胡同﹐旣閱歲矣。一日﹐夜至五鼓﹐忽聞牀前若有人行步者﹐余怪之。翌早﹐急遣人僦屋﹐乃移居於細瓦廠前﹐先遣眷屬至彼。余在舊居檢發家物﹐抵暮﹐尙未盡。時七月七日﹐余急欲過新居爲果瓜酌﹐遂鎖門去。甫上馬﹐舊居轟然傾僕一頹垣矣。余謂一日不遷﹐則先室屠孺人及吾兒敏功﹐俱無噍類一刻不去﹐則余爲齏粉矣。彼牀前行步者﹐果何人也﹖豈非鬼神者有以使之乎﹖至於求遷而卽得屋﹐得屋而卽移居﹐一出門而舊居卽傾覆﹐皆不差時刻﹐則又若有鬼神默相於其間﹐而陰爲之布護者。以此知死生禍福﹐皆所謂莫之爲而爲者﹐而人之巧爲趨避﹐徒自苦耳。

○導駕

嘉靖乙未春﹐賜進士韓應龍等及第出身有差。鴻臚官宣制﹐余當導駕。三鼓至華蓋殿﹐候駕出﹐鴻臚官及余等導駕﹐給事中十員﹐又翰林官禦史叩頭。禮畢﹐翰林官禦史先步東門疾馳﹐循殿臺而下﹐步中左門沿廓而上趨入奉天殿﹐候駕稍遲﹐則駕從中出﹐不復得入矣。惟給事中自禦前導上﹐直至奉天殿﹐候升禦座﹐分侍左右﹐最爲密邇﹐天顏淸瑩﹐聲咳鏗然。未幾﹐余謫外﹐追昔遭縫﹐慨然有感。故余南遷詩云「玉殿春光龍禦遠﹐衡陽晚色雁歸忙。」蓋憶此也。

○乙未夢兆

嘉靖乙未﹐余在工科時﹐汪榮和爲冢宰﹐科道交章彈劾﹐汪辯訐不已。餘章第七上﹐是夕﹐夢逐一惡少過橋﹐橋爲所斷﹐余佇立良久﹐不得渡﹐有人從橋下操舟葺橋﹐則窗外雞鳴矣。又同年潘十泉子正﹐時在刑科﹐上疏之夕﹐夢一大缸﹐缸內大黑魚一﹐小魚數十﹐大黑魚翻身一躍﹐缸水皆渾﹐小魚爲其所吞﹐吞而復出﹐若死若生者數枚﹐有頃始蘇﹐不蘇者二枚﹐大黑魚亦死。時汪復上疏辯訐﹐餘章畱中不出者三日矣﹐眾慮聖意不測。時屠漸山應埈爲翰林侍讀﹐謂余曰「昨聖上置公本於幾上﹐連看數次﹐怒形於色﹐急召二老李邃庵時﹐費鵝湖宏﹐上大聲曰「如何不與我處﹖我怒不能進午膳矣。」二老進曰「臣等待他白陳。」上大怒﹐連呼曰「他肯自陳﹖他肯自陳﹖」汪不白陳﹐禍且不測﹐君自是名重天下矣。翌日旨下﹐汪罷去。余等科道交章者十人﹐受廷杖死者二人。薛宗愷﹑曾獅而汝弼及翁溥等八人﹐俱謫外﹐余得潛山縣丞﹐轉歷縣府將十年﹐至甲辰歸田﹐汪亦尋卒。余嘗有南遷詩云「夢斷荒橋夜未央。」蓋謂此也。

○隨地報恩

天之於物﹐生之﹐仁也﹔肅之﹐亦仁也。君之於臣﹐予之﹐恩也﹔奪之﹐亦恩也。余自給捨謫丞潛山﹐聞報詩云「長沙自是酬恩地﹐何必區區弔楚閭﹖」蓋隨地皆君恩﹐隨地皆可報恩也。東坡獄中寄子由詩云「聖主如天萬物春﹐小臣愚暗自亡身。」知君卽天地﹐蓋罪己而不怨﹐可謂度越賈生矣。

○謫仙詩讖

余居京師時﹐同年錢海石﹐數乘月過余﹐引滿髙吟﹐余賡韻一絕云「明月在地人在天﹐塵寰玉宇遙相連。髙歌不問南來鶴﹐猶恐人知是謫仙。」未幾果謫﹐人以爲濤讖云。

○沈秋江

星士沈秋江者﹐嘗遊嘉興﹐言屠漸山當入翰林﹐沈少泉﹑呂東匯俱至通顯﹐後三人俱中進士﹐屠人翰林﹐沈在刑科﹐呂在吏部。嘉靖乙未﹐沈秋江至京﹐三人咸爲延譽﹐一時縉紳神其術﹐爭相延致。時刑科都給事中崇徳周學山﹐循資當遷﹐適有京堂缺﹐則曰公不出二月﹐當升京堂矣。有薦於餘者﹐試之﹐譽美備至。不數月﹐余謫﹐周落職。戊戌歲﹐余轉常熟﹐沈秋江來見﹐余謂之曰「向者何不言我謫官﹖」沈曰「公以直補外﹐𨿽降猶升﹐何以言謫﹖」余曰「此以理論﹐在儒家則可﹐爾術家畢竟升還是升﹐降還是降。」沈不能對。

○達人知命

嘉靖戊戌﹐余轉令蘇之常熟﹐三年﹐撫按保薦者﹐凡八上疏矣。後巡按禦史晉江陳西﹑郭蕙至﹐時同官相忤者﹐其姻家一﹐其鄕人二﹐萋菲於陳﹐遂被論調余幹﹐期年轉太倉。時陳以巡按河南﹐舉劾不公﹐亦謫調余幹﹐余復至蘇﹐而陳乃代余。故人笑謂余曰「種桃道士歸何處﹖前度劉郎今又來。」又曰「余歸路﹐君來路﹐天理昭昭胡不悟﹖」此又不特雷州戶崖州戶而已。甲辰入覲﹐相會於吏部席捨中﹐陳面發赤﹐若無所容﹐余欣然談笑移時﹐絕口不言往事。陳謂人曰「祐山長者。予曩時爲人所誤耳。」大抵榮枯得失﹐固自有命﹐所謂公伯寮﹐其如命何者﹖於彼何尢﹖或勸余上疏自明﹐余因賦詩云「塞上老翁誰得失﹖籬邊朝槿自枯榮。達人知命渾無事﹐不向江潭訴獨醒。」

○童子詩對

余調官余幹時﹐次兒敏勛﹐甫九歲﹐侍余往鄱陽﹐見魚人拽网者﹐口﹕「伏羲不仁﹐子釣而不綱﹐何故作网罟以害物﹖」余心奇之﹐因指舟中筆架出對云「筆架如山。」余卽自思欲對「硯池似海」﹐殊不穩當。勛兒曰「棋盤似路。」眞的對矣。時予校纂蘇文曰「蘇家三父子﹐文章可法。」卽應聲曰「程門二弟兄﹐道徳爲尊。」余益奇之。年十三﹐讀書西樓﹐未嘗學詩。一日﹐忽有作云「西樓髙數仞﹐夜靜闃人聲。燈光已將滅﹐危坐養心靈。忽聞子規語﹐不覺已四更。雲開月漸見﹐容光透厥明。」此𨿽童稚之作﹐頗有古气。其嶽父錢海石﹐見之亦大稱賞﹐以爲近選體。天不假年﹐未究所就。惜哉﹗

○陳午江論文

余在太倉時﹐取王柘湖詩文遺稿﹐托同年陳午江編輯。午江謂余曰「詩出一手﹐文則不類。」余問何篇不類﹖曰「《總制三邊兵部尙書行六卿送別序》﹐其气昌大﹐與諸作不同耳。」余笑曰「兄何鑑別之精若此﹖此余作也。」館中出此題﹐柘湖偶以他事不暇作﹐托余代筆。時柘湖先錄稿本﹐然後謄眞﹐故今在柘湖稿中﹐此獨余與柘湖知之﹐𨿽其乃弟亦不知也。兄鑑別若此﹐眞知文哉﹗」午江笑曰「非獨知文﹐且知人矣。」蓋觀文可以知人﹐柘湖气頗促﹐故中年而沒﹐然非午江精鑑﹐其孰能辧﹖

○鐘僕

嘉靖辛丑﹐提學張蒙溪案臨嘉興﹐余兒敏功﹐年十六﹐候試於院門﹐背坐檐下﹐眾擁入院﹐張命趕出﹐眾爭擁出門﹐功兒被蹂踏不能起﹐偶有鐘僕在傍﹐拽起得脫。功兒詣鐘僕謝之﹐問其僕﹐僕曰「不知也。」然則院門前拽起者﹐殆鬼神默相之與。

○剿寇拆字

嘉靖癸丑四月﹐倭寇寇平湖﹐官兵失利﹐典史喬登死之。五月﹐寇復至﹐湯參將克寬﹐領兵格戰﹐邑人洶洶。余與兒輩﹐夜宿東園候報﹐因拆二字作口號云「曲川地可耕﹐長刀砍低樹。元來腹有文﹐軍口三十去。」令兒輩合之﹐季兒敏效﹐年十五﹐曰「得之矣﹐『剿寇』二字也。明日得報﹐湯大克捷﹐斬首三十級。」

○齋堂夢

先君居易公﹐化在嘉靖己亥﹐距今庚申三十四年矣。本縣學舉先君居官之遺愛﹐居鄕之晚節﹐申允當道﹐奉入鄕賢祠﹐擇在今十月二日前一日。余齋宿山園之聚樂堂﹐夢先君席地臥堂之西隅﹐余亦臥側﹐聞有呻吟聲﹐以手捫之﹐則膚肉溫然如生﹐問之亦微應。余喜曰「阿爺活矣。」意若先母胡孺人臥西耳房者﹐遙謂之曰「阿爺活矣。」先母亦喜應曰「果活矣。」余意先君平生徳業﹐沈淪旣久﹐一旦學校公舉﹐當道闡揚﹐血肉無窮﹐名傳不朽﹐英靈入夢﹐殆昔人所謂生死而肉骨者耶﹗

○漢樓靈夢

嘉靖乙卯八月二十五日﹐吾邑大尹劉漢樓先生﹐顧余於嘉興舟次﹐謂余曰「恭喜令郎中魁矣。」余曰「何以知之﹖」曰「以夢知之。」且自言其平生夢極靈。歲丙午鄕試﹐夢本府應太守乘轎出府﹐命吏檢名望生員捲﹐少頃﹐應回問吏吏云止有劉某有捲﹐應云便將劉某解去。及赴試﹐謂其父樂峴公曰「父可預備酒席﹐兒決中矣。縣學俱無﹐府學止兒一人耳。」及開榜﹐果然﹐父甚奇之。夢觀會試榜第四十六名﹐乃涿州吏﹐心甚不悅﹐謂我乃舉人不中﹐吏反中耶﹖庚戌會試﹐夢人謂曰「汝命甚好﹐只少一牛耳。」以此預知其年下第﹐第在癸丑矣。時以親老就教﹐適選涿州﹐涿州學吏姓名又適與漢樓同﹐漢樓亦自喜其夢之應也。又夢同年中者四人﹐內一人甚矮﹐比會試中式﹐名又適符前夢﹐同年果中四人﹐內一人甚矮者﹐廣濟孫喬也。又夢廷試中三甲六十三名。黃榜開﹐有報中二甲六十三名者﹐先生曰非也﹐乃三甲六十三名耳﹐觀榜果然。余因作《漢樓靈夢記》以遺之。漢樓曰「何不入令郎中魁事。」余笑曰「待開榜後﹐補入之耳。」越三日得報﹐吾兒敏功果中第三名春秋魁也。漢樓舉酒賀余曰「今可補入靈夢記矣。」遂並書之。﹝漢樓名存義﹐湖廣襄陽衛人﹞

○甲辰荒變

嘉靖十七年﹐至二十二年﹐嘉興各縣荒。二十三年甲辰﹐大荒﹐平湖海鹽尢甚。鄕民力田之外﹐恆以紡織爲生。是歲木棉旱槁﹐杼柚爲空﹐民皆束手待斃﹐水上浮屍。及途中饑殍﹐爲鳶狗所食者﹐不可勝數。又官糧逋負﹐苦於催科﹐田無所售﹐則拆屋貨之蘇湖各邑﹐不足卽鬻妻女於寧紹﹐寧紹人每以此爲業﹐官府知而不禁也。蓋鬻之則妻女去﹐而父與夫獲生﹐否則均爲杖下鬼耳。有就食於野者﹐艸根芰蔓﹐采擷無遺。或行乞於市﹐遇貨食者﹐輒搶而奔﹐比追及﹐已入口矣。又有數十爲羣﹐至人家求食者﹐或不與﹐卽相淩奪。其無賴者﹐伏艸野中﹐遇人持布入市﹐卽掩擊奪之﹐謂之「打布賊」。數人爲夥﹐卽行劫於路及村落間﹐日未沒﹐卽不敢出﹐相結防禦﹐通宵不得就寢。時平湖未有城﹐余居縣市西﹐佃戶及鄰居將百人﹐椎牛饗之﹐白於縣﹐書牌備器爲守望計。至除日﹐忽驚傳乍浦軍人自東湖搶入縣市矣。縣市人倉遽惶惑﹐披靡失措﹐居者爭收店鋪﹐行者盡气狂奔﹐𨿽縣中兵皂﹐亦各星散。尹丞簿尉﹐相聚泣下而已。惟餘所饗百人者﹐相率備禦﹐旣而寂然無聞﹐始知其爲訛言矣。蓋饑饉流離之際﹐民心易搖﹐變起倉卒﹐𨿽智者亦無如之何矣。故當此時蠲免之令﹐賑濟之事﹐備禦之策﹐皆不可不之講也。

○應變操縱

甲辰凶荒之後﹐邑人行乞者什之三﹐逋負者什之九。明年﹐本府趙通判臨縣催徵﹐命選竹板重七斤者﹐檢拶長三寸者﹐邑人大恐﹐或誑行乞者曰「趙公領府庫銀三千兩來賑濟﹐汝何不往﹖」行乞者更相傳播。須臾數百人相率詣趙﹐趙不容入﹐則叫號跳躍﹐一擁而進。逋負者隨之﹐逐隸人﹐毀刑具﹐呼聲震動﹐趙惶懼莫知所措。余與趙上莘輩聞變趨入﹐趙意稍安。延入後堂﹐則擊門排闥﹐勢益猖獗。問欲何爲﹖行乞者曰「求賑濟。」逋負者曰「求免徵。」趙問爲首者姓名﹐余曰勿問也。知其姓名﹐彼慮後禍﹐禍反不測﹐姑順之耳。於是出免徵牌﹐及縣備豆餅數百以進﹐未及門﹐輒搶去﹐行乞者率不得食。抵暮﹐余輩出﹐則號呼愈甚﹐突入後堂矣。趙慮有他變﹐逾墻宵遁﹐自是民頗驕縱無忌。又二月﹐太守郭平川應奎﹐推爲首者數人幹法﹐卽惕然相戒﹐莫敢復犯矣。向使趙不嚴刑﹐未必致變。郭不正法﹐何由弭亂﹖寬嚴操縱﹐惟識時務者知之。

○遲速有命

海鹽吳南溪諱昂﹐弘治辛酉鄕試﹐文甚得意﹐忽覺腹中饑不可忍﹐恍惚間﹐將試卷吞之﹐至貢院門﹐卽不饑矣。謂人曰「余不知何﹖故乃有此異﹐余終身不第矣。」越三年甲子中式﹐乙丑舉進士﹐官至福建布政﹐宦迹甚著。以此知人之功名﹐不但有無系命﹐𨿽其遲速亦自有命也。

○李及泉

都憲李及泉﹐巡撫吾浙﹐爲餘言正徳七年﹐其家避流賊之難﹐穴山洞以居。時及泉在𦇤褓﹐婢挾坐車先登﹐及泉母懷及泉將登﹐未及﹐母之兄適至﹐曰「此洞人多慮爲不測﹐吾家洞可居。」蓋其家亦穴山避寇也﹐遂與俱往。甫入﹐而寇至。寇退而返﹐則洞傾石僕﹐其家十餘人﹐及其鄰之避寇者將百人﹐一時童粉矣。其先登之婢﹐亦粉身於坐車之側。使當其時母之兄不至﹐或至而不邀﹐邀而不往﹐則及泉母子﹐已爲穴下鬼矣﹐安有今日哉﹗蓋人之死生貴賤﹐皆非人力所能爲者。事若偶然﹐實非偶然也。及泉名天寵﹐乙未進士﹐河南人。

○宋禦史

嘉靖丙申﹐余謫官潛山丞﹐奉委至東流閱徭冊﹐有宋邦輔名。因憶居京時識禦史宋邦輔者﹐問之﹐果宋禦史也。問其產﹐曰「有田四十畝。」問何不優免﹖曰「與縣令兪不合。」繼兪者李﹐適來會﹐因問宋居家﹐李曰「宋道長督子躬耕﹐夫人親餉﹐茅屋數椽﹐才蔽風日﹐安貧樂道﹐晏如也。」余謂何不周之﹖曰「饋紙數張卽受﹐他物卽不受。」昔巡撫公饋坊銀百兩﹐以書卻之曰「某賢未至於可養﹐貧未至於可周。」彊之再三﹐卒不受。余至池州﹐謂太守陸所默曰「郡有古人﹐寧識之乎﹖」陸曰「宋道長也﹐杜門掃軌﹐樂道安貧。」余謂何不周之﹖陸曰「求一見且不可得﹐可得而周之乎﹖」蓋自始學至筮仕﹐至歸田﹐表裏同操﹐始終一節者。嗚呼﹗髙風遠韻﹐海內欽仰﹐廉頑立懦﹐爲百世師﹐其亦可以無愧也夫﹖

○劉漢樓

吾平湖尹劉漢樓爲我言初第時﹐嘗宿蓋山驛門外﹐從人忽扣門求入﹐問之﹐云適夢神人促起曰「虎將至﹐汝可急入。昨途中欲傷汝﹐因見劉進士失跌而去。」明早﹐視路傍稻田內﹐見一頭兩膝之形﹐深入泥中﹐儼然虎迹也。又於左旗營雇舟往光化時﹐薄暮微雨﹐舟數十﹐俱不解纜﹐漢樓力彊所雇舟獨行途中﹐懊惱之聲不絕。是夜抵光化﹐次日報者云「左旗營昨夜龍起﹐舟數十隻一時顚覆﹐溺死百餘人。」信乎死生有命也。

○駕虎傷人

吾邑趙漸齋先生佃戶陸大老者﹐朴野勤儉﹐頗足衣食。忽有嘉興捕盜兵數人﹐擁入其家﹐稱賊攀指﹐綁縛至舟次。出一賊喝曰「汝寄某物於彼。」賊應聲云「某物某物。」拷掠迫索。陸不勝苦楚﹐罄家所有﹐悉與之﹐猶不足﹐則賣田房爲贖。旣獲免﹐不勝憤憤﹐告於監司﹐行縣追問﹐陸素訥﹐不能質對﹐謀於漸齋﹐漸齋贈以詩云「自昔只聞人捕虎﹐於今駕虎徧傷人。何時得向龔黃語﹖除盜先除捕盜兵。」若因其被害而慰解之者﹐且戒之曰「愼勿泄。候質對時﹐有不如意﹐卽出此。」陸如其言﹐遂得直﹐捕兵追贓發戍矣。

○曹海山

嘉靖三十一年七月﹐平湖張轅者病革﹐昏憒之際﹐被人拘置一柵闌中﹐見其故父張希旦﹐及海山故父曹愛云。曹云賢侄何故在此﹖張云被人捉來。曹云汝不妨﹐我家曹金不好了。張希旦問其故﹐曹云榜上有名。張曰恐是同名姓者。曹曰「下邊注定任同知﹐決是了。」張將柵闌推開﹐謂轅曰「汝可急走。」轅遂奔出﹐病乃恍然愈矣。時曹海山在杭州西湖遊覽無恙﹐聞之不以爲然。九月回會飲於嘉興陳氏﹐中風遂不起。

○金汝規

吾邑金員字汝規﹐爲人朴而愚﹐家頗裕﹐人有稱貸﹐無不與﹐人亦不復還﹐彼亦不復取﹐坐是家益落。一日﹐其孫病﹐求護於所謂朱八官神者。抵暮﹐有賊數人打門而入﹐則以爲朱八官至矣。見其燈燭熒煌﹐則以爲朱八官神靈顯應若此。賊入臥內﹐挈其衣﹐其妻以爲神﹐惡其衣之穢也。則呼曰「朱八官我衣皆潔淨者﹐不須挈去。」及賊倒囊篋﹐運糧米﹐心竊疑之。比去﹐家一空﹐始知其爲賊矣。今年八十四﹐眼見曾玄孫﹐行動飲食如壯者﹐其壽蓋未量也﹐天其或者有以補之。

○徐白雲

余檢古人佳句云「閒鋤明月種梅花。」恨無可對者。嘉靖甲辰﹐余自太倉入覲﹐偕寮友數輩坐天曹席龕中﹐以前句索對﹐對者數人﹐俱平平耳。最後張洪齋云「謾捲疏簾邀燕子。」淸麗閒雅可愛﹐因揭之東園廳柱。後六年﹐友人徐七橋見之云「閒鋤明月﹐字意本虛﹔謾捲疏簾﹐似太著實。」因對云「謾掃白雲看鳥迹。」則超脫塵凡﹐殆有仙气﹐因呼爲徐白雲。

○麥舟詩

故人胡文喬遷﹐曠達不羈之士也﹐家頗零落。一日詣余出一詩於袖中﹐云「藿食鶉衣鬢已秋﹐三喪淺土淚橫流。登堂稽顙無他話﹐見說先生有麥舟。」讀之慘然爲賻之。

○火中人

嘉靖癸丑癸﹐嘉興宣公橋失火﹐延燒甚眾。士人黃湛泉﹐偶至郡﹐舟泊橋下﹐望見火中一物﹐如貓﹐火愈熾﹐其物愈大﹐少頃﹐卽成一大紅人。湛泉歸數日﹐家亦失火﹐蓋先兆云。

○沈鸞

沈鸞者﹐海鹽孫白峯義子也。白峯爲鄱陽教諭﹐歸居海鹽城外。嘉靖甲寅五月五日﹐海寇至﹐白峯率義子四人登舟避之。賊且追及﹐白峯棄舟奔至城東之蠟作灣﹐賊追及﹐三僕遁去﹐鸞獨向賊叩頭﹐且伸頸曰「寧殺我﹐毋殺我主。」賊以刀加其頸﹐言亦不變﹐賊遂捨去。偶有他賊隔河向白峯將發矢﹐鸞躊躕間﹐前賊適回﹐鸞求救﹐前賊揮他賊使退﹐乃得解。時賊縱橫﹐且方雨泥濘﹐白峯又病不能行﹐鸞尋得一舟﹐攜主登之﹐卽前所棄舟也。相得者以爲白峯死矣﹐其子惶遽來求屍見﹐白峯乃大驚喜。白峯曰「吾自今以後之餘生﹐鸞與之也。」嗚呼﹐鸞可敬哉﹗伸頸加刀之際﹐士君子猶或難之﹐而未嘗學問知理義如鸞者﹐可不謂尢難矣乎﹖嗚呼﹐鸞可敬哉﹗當於古之忠臣孝子中求之矣。

○孫燿

余佃戶孫燿﹐世居當湖之東﹐弟炤﹐愚且聾﹐兄弟各負余租﹐賣田五畝以償之。其弟者多於己﹐余意其祖產也﹐而多以予弟﹐義之。一日﹐其鄰有吳堯者﹐代弟還租若干﹐且欲以其所乘舟與弟共之。吳與弟素不相協﹐余異之﹐問其故﹐吳曰「吾鄰孫燿代弟還租﹐吾亦有弟﹐安忍坐視﹖」余始知向所賣者﹐乃燿己產﹐其義尢可尙也。而化及其鄰﹐及薄歸厚﹐又以見天理之在人心者﹐不容泯滅﹐顧無以動之耳。因扁其室曰「尙義」﹐而還其田﹐並吳所代租以爲世勸。

○納息下气訣

納息下气之法﹐不拘晝夜﹐跏趺靜坐﹐啖菜數莖﹐屏伏鼻息﹐心中默念﹐納息下气一次﹐五六七八至九﹐俱气隨意迸﹐直至後門迸出。每一口气迸至九﹐屈一指爲記﹐虛右大指﹐屈至九指﹐是爲九九八十一數。虛火自降﹐眞水自生﹐元气周流﹐一無阻滯﹐可以卻疾﹐可以延年。近取諸身﹐歷有明驗。其視鉛汞金丹之術﹐相去遠矣。

○明目方

餘七旬外﹐每患目眩﹐偶檢得一明目方﹐一省讀書﹐二減思慮﹐三專內視﹐四簡外觀﹐五旦起晚﹐六早夜眠﹐凡六物熬以神火﹐下以降气﹐蘊以胸中七日﹐然後納諸方寸。修之一月﹐近能數其目睫﹐遠視尺箠之餘﹐長服不已﹐洞見墻壁之外﹐非但明日﹐乃亦延年。審如是而行之﹐非可謂之嘲戲﹐亦奇方也。

○啖菜說贈陳山人

夫菜气薄而味淡﹐且不醬不鹽不油也﹐乃造化本然性眞物耳。人之一身﹐六气七情﹐紛摩膠擾﹐鹹動心火﹐心火一動﹐五火洪然齊動﹐而眞水銷鑠﹐元气衰枯﹐百病交作﹐身其餘幾﹐山人取造化本然之物﹐資其淡薄﹐疏爽以納息﹐下气以滲泄﹐其紛摩膠擾﹐以殺其烘然炎上之勢。夫然後濁气下降﹐淸气上升是爲水火旣濟﹐眞气還元﹐百病屏息矣。昔者聖人作易﹐乾上坤下曰否﹐言天地不交﹐而萬物不通也﹔乾下坤上曰泰﹐言天道下濟而光明﹐地道卑而上行﹐故曰天地交泰﹐以財成天地之道﹐輔相天地之宜也。人與天地參﹐使吾之一身﹐火不下降﹐水不上升﹐是卽天地不交之否﹐萬物且不通﹐而況於吾之一身乎﹖能使濁气下降﹐淸气上升﹐是卽天道下濟﹐地道上行﹐天地尙可以財成輔相﹐而況於吾之一身﹖人身小天地也。山人之術﹐蓋有得於造化之妙者﹐人鮮知之﹐𨿽山人亦不自知也﹐故爲說以贈之。

○養魚

余東園有小山﹐環山爲池﹐畜魚苗二千﹐比年視之﹐頭可一斤許﹐明年可二斤﹐又明年有三斤者﹐僅取數頭﹐卽池無遺育矣。但見殘鱗朽骨﹐零落山隈﹐伺之﹐見一獺於溝中﹐捕之不能得﹐余謂獺食吾魚數千斤矣。余別畜魚一千八百於塘橋池﹐池可二畝﹐一年有二斤者﹐明年六月暴雨後﹐死而浮者三﹐各四斤許﹐明日浮者十七﹐又明日浮者二十四﹐急取糞淸數桶入池中﹐乃止。至冬則二年矣﹐舉网捕之﹐余謂當得魚數千斤﹐時有西鄕人在旁曰「可得三百斤耳。」网之﹐果得三百斤。余問其故﹐曰「魚多則水色帶赤﹐此水色白﹐故知之。」問魚苗幾何﹖余謂一千八百石多矣﹐此池止可畜二百石﹐入艸六七擔﹐暑月大雨後﹐勿入艸﹐艸入魚腹卽脹﹐不能堪﹐頭插泥中死矣。夏熱﹐魚不甚長﹐春秋長驅﹐冬長脂﹐一年卽大者五斤﹐小者四斤﹐一無所損。若畜多卽漸消謝﹐魚亦不復長矣。西鄕人蓋養魚爲生者﹐故知之甚悉﹐余始悟向者園池之魚﹐蓋亦畜多消謝耳。獺固食魚﹐豈至數千斤﹖若非西鄕人言﹐獺亦冤哉。

○種蓮

余性有濂溪之癖﹐嘗植蓮於東園小池﹐時二月水寒﹐僕夫以足踏藕入淤泥中﹐後數日﹐悉浮水面成朽質矣。明年春﹐則命爬掘淤泥﹐植根生土。先是池中畜魚﹐正是荷苗出水﹐輒爲嚙斷﹐池中積石爲島﹐水環四面。又明年﹐則命植根北面﹐東西斷以簾﹐春暖魚行﹐輒復躍入簾中﹐嚙盡無餘矣。又明年﹐則命築土成堤﹐東西斷流。由是魚不得復入。荷苗無恙﹐始見靑錢貼水﹐繼而翠蓋擎珠﹐終則紅妝爛然﹐淸香襲人﹐可徹肌骨。舉酒臨風﹐眞若水宮仙子﹐含馨佩芳﹐爭妍競秀﹐環侍左右也。或曰「子種蓮三年無成﹐而卒享其成﹐何也﹖」余曰「天下之事﹐阻於難而廢於久﹐無志故也。不阻不廢﹐天下無不可爲之事﹐豈直蓮哉﹖」

○稻蹲

嘉靖二十三年﹐平湖海鹽大荒﹐五六月﹐禾苗盛長﹐至七月﹐卽蹲縮黃萎﹐糞多者尢甚。間有五月望後插秧者﹐獲如平時。或謂禾苗久旱﹐失自然生意﹐烈日中車水﹐暑气薰蒸﹐糞多則泥浮根朽﹐故不可支。或謂歷法漸差﹐時候稍遲﹐先種﹐則禾欲實而時未至﹐及時至則禾老力衰﹐不復能結實矣。故後種者獲收﹐二說各有所見﹐然而不盡然也。大抵久早﹐則酷烈之气與水薰蒸﹐泥發浮爛﹐糞多則浮爛益甚﹐始則根松易長﹐及其旣長﹐則根虛易敗。先種者﹐方其根松易長之時﹐固已盡禾之力﹐及當結實﹐則禾力已衰﹐又值根虛易敗之際﹐則蹲縮黃萎﹐理固宜然。使先種而不泥浮﹐則長不易盛﹐泥浮而不先種﹐則長不過時﹐禾力未盡﹐不妨結實矣。今田家插秧﹐宜在芒種一日之後﹐久旱不宜多糞﹐三耘後﹐斷水數日﹐使根實﹐則可免矣。

