芻言宋崔惇禮

提要卷上卷中卷下

提要

《芻言》三卷﹐宋崔惇禮撰。惇禮家本河北﹐南渡後與弟惇詩﹐同登紹興進士﹐官至諸王宮大小學教授。愛溧陽山水﹐買田築室﹐居焉。是編﹐凡分三卷﹐上卷言政﹐中卷言行﹐下卷言學。其造文皆規橅揚雄﹑王通﹐頗追步古之儒家﹐無語錄鄙俚之集。卷首以道徳仁義分析﹐差等中又有諸經傳注﹐爲蠧道之書。其旨頗雜於黃老﹐未爲粹。然儒者之言﹐至其間指切事理﹐於人情物態抉摘隠微﹐多中窽要。雜家者流七﹐略著錄﹐固不妨並存其說﹐備采擇焉。則亦有不可盡廢者爾。

卷上

惇禮居山間﹐有書三卷﹐上卷言政﹐中卷言行﹐下卷言學﹐凡三百有五篇﹐言語簡朴﹐不知緣飾﹐其芻蕘之愚乎﹐乃命曰芻言。

三皇之治﹐使民心朴﹐故結繩之政可行也。五帝之治﹐使民心一﹐故垂裳之化可成也。三王之治﹐使民心親﹐故年世之長可期也。三皇者﹐粹乎道者也。五帝者﹐粹乎徳者也。三王者﹐粹乎仁義者也。駁於覇﹐雜於漢﹐虛誕於晉﹐浮靡於隋﹐其使民可知矣。

得民之勞者﹐昌。得民之憂者﹐康。得民之死者﹐彊。不有逸之﹐孰爲勞之。不有樂之﹐孰爲憂之。不有生之﹐孰爲死之。山云艸莾﹑水雲魚鱗﹑旱暵之云﹑煙火涔渚之雲﹑水波出於此者﹐形於彼也。至於政之應﹐亦然。善政之﹐俗魚鳶。暴政之﹐俗湯火。寛政之﹐俗舒長。急政之﹐俗短促。貪政之﹐俗焦熬。惠政之﹐俗繁惑。﹝案惑字有訛疑當作盛﹞公政之﹐俗淸眀。偏政之﹐俗闇曲。自然之象也﹐君子觀其俗﹐則其政可知矣。

受光於隙﹐照一隅。受光於牖﹐照北壁。受光於庭戶﹐照滿室。受光於天下﹐照四方﹐無遺物。君子聽言亦眀之。所入與邇聽者﹐隙中之細者也。偏聽者﹐一牖之窺者也。正聽者﹐戶庭之向也。建善旌﹐立箴木﹐百工諫﹐庶人謗﹐議天下之照也。所受小﹐則所照者狹﹐所受大﹐則所照者博﹐不得不擇矣。

天地不可課﹐其生也﹐日月不可課﹐其明也﹐雨露不可課﹐其潤也﹐鬼神不可課﹐其靈也﹐聖人之道不可課﹐其功也﹐如日書焉﹐月考焉﹐聖人必不得於最矣。

野之甿﹐有設祠以爲敬者。其象猛﹐椎牛﹐擊豕犬雞﹐魚菽之薦﹐日至焉。吏以竭甿力﹐而奉無名之土木﹐可廢也。殊不知鬼猛其形﹐享吾民之酒牲﹐吏猛其气﹐食吾民之膏髄﹐酒牲可繼也﹐膏髄不可復也﹐逐吏之猛﹐吾謂急於逐鬼之猛焉。

醫之活人﹐方也﹐殺人﹐亦方也。人君治天下﹐法也﹐亂天下﹐亦法也。方能治病﹐不能盡天下之病﹐遇病而不通於方﹐殺人矣。法能制變﹐不能盡天下之變﹐遇變而不通﹐於法亂天下矣。是故上醫無傳方﹐非無良方也﹐憂用方者也。聖人無定法﹐非無善法也﹐憂用法者也。九人履其一跣焉﹐則跣者恥九人﹐跣其一履焉﹐則履者不能爲俗赭衣墨服。舜之刑寛矣﹐而民愈避。斷支體殘肌膚﹐秦之法嚴矣﹐而民愈犯。民非畏寛而易嚴也﹐法寛﹐則刑者少﹐刑者少﹐則民爲恥矣。法嚴﹐則犯者多﹐犯者多﹐則民爲玩矣。舜之民十人﹐而九履者也﹐秦之民十人﹐而九跣者也。

天下無常治﹐非無常治也﹐無常時也。孰爲時﹖曰在國﹐其次在士﹐其次在民。善善而惡惡﹐進賢而退不肖。賞一出而天下以爲勸﹐罰一出而天下以爲沮。時在國者矣。周道衰﹐諸侯之論屈於遊談。漢治廢﹐公卿之望輕於布衣。時在士者矣。一夫倒戈天下化﹐商而爲周。阡陌首難天下變﹐秦而成漢。時在民者矣。在國﹐立治之本也。在士﹐扶危之道也。在民﹐國非其國矣。危國若實﹐安國若虛﹐盛世若不足﹐衰世若有餘。危國若實﹐府庫溢也﹐安國若虛﹐損在上也。盛世若不足﹐民儉而重本也。衰世若有餘﹐俗偸而縱欲也。

節人食者﹐食愈羙。戒人飲者﹐飲愈旨。禁民之欲者﹐錮其欲者也。約民之樂者﹐重其樂者也。君子不禁其欲而禁其所以欲﹐不約其樂而約其所以樂。上好利則下多盜矣﹐上好勇則下多殺矣﹐上好矜則下多斗矣﹐上好辯則下多誕矣﹐上好智術則下多詐矣。本在上不在下﹐倡在君不在民。老子曰我無欲而民自朴﹐我好靜而民自正。觀民之貧富﹐善惡有證矣。府庫溢則民貧﹐爵予輕則民貧﹐文物盛則民貧﹐技巧眾則民貧﹐禮法不立則民貧。無教則民惡﹐無信則民惡﹐政暴則民惡﹐吏姦則民惡﹐徵斂困則民惡。君民之間至宻也﹐不誠則疏﹐至易也﹐不誠則迂。行者思於途﹐居者夣於牀﹐慈母吟於巷﹐適子懷於荊。誠心守仁則民親於彼﹐誠心存義則民尊於彼﹐謂民爲疏者﹐私心間之也。謂民爲迂者﹐欺心蔽之也。尊卑殊﹐貴賤異﹐民至卑賤而不敢爭者也。尊逸而卑勞﹐貴榮而賤辱﹐民至勞辱而不敢怒者也。不敢爭則欲之至矣﹐不敢怒則怨之至矣﹐怨欲在心﹐如物之有毒﹐如蓬之藏火﹐亂之所蓄與。是故聖人之治不曰不爭﹐不使敢欲﹐不曰不怒﹐不使可怨﹐祿不以功﹐爵不以徳﹐啟民之欲者也。法禁煩﹐徭賦重﹐賈民之怨者也。

禾熟則獲﹐果熟則剝。禾未熟而登場﹐穡者播之矣。果未熟而登盤﹐食者吐之矣。是故治之固者﹐政之熟者也。俗之醇者﹐化之熟者也。功之成者﹐慮之熟者也。名之歸者﹐徳之熟者也。政未熟於凝一﹐急求治者必亂也。化未熟於陶染﹐急變俗者必駭也。慮未熟於事幾﹐急圖功者必沮也。徳未熟於安行﹐急知名者必辱也。自私者民公之﹐自公者民私之。公之者疏﹐私之者親。疏之者亡﹐親之者昌。財聚於辛﹐國並於秦﹐私其已者也。湯之禱﹐禹之胼胝﹐公其心者也。

周之時其節民有制乎。不蓄者祭無牲﹐不耕者祭無盛﹐不植者無槨﹐不蠶者不帛﹐不績者不衰。故無其業而爲其禮﹐則僣。後世反此﹐不耕者羙食﹐耕者不得甘其喉﹐不蠶者鮮衣﹐蠶者不得縫其膚﹐田廬不知薦陳之品。衾槨之具﹐而墮遊末作﹐喪祭侈於公侯。吁﹗何憚而不爲末哉。不放古以制之生人之衣食﹐或幾乎絕矣。

■﹝礻昔﹞於郊也﹐有司以告曰﹕旱於某﹐澇於某﹐蝗於某﹐厲於某。則黜其方之神﹐不以祭斯﹐唐虞黜陟之意也。四方之吏有殘暴貪刻﹐使其民焦熬湯火﹐旱之烈者也。流亡破蕩﹐澇之大者也。椎剝肌髄﹐蝗之毒者也。戶口凋耗﹐厲之酷者也。宜放■﹝礻昔﹞之法曰﹕旱於某﹐澇於某﹐蝗於某﹐厲於某。則黜其方之吏不以赦斯﹐得矣。

善治天下﹐有爭治﹐無爭亂。爭治速治也﹐爭亂速亂也。朝者爭名﹐市者爭利﹐貴者爭權﹐賤者爭力﹐亂矣。名爭求晦﹐利爭受薄﹐位爭處卑﹐事爭就勞﹐治矣。人日爭於亂之中而不知其亂也﹐聖人必抑之。人日爭於治之中而不知其治也﹐聖人必激之。爵予公﹐名分辧之謂抑。晦斯光﹐薄斯丰﹐卑斯尊﹐勞斯安之謂激。

信在言前者﹐同言而民信之。誠在令外者﹐同令而民從之。賞而不誠﹐不勸也。刑而不誠﹐不戒也。政而不誠﹐不正也。教而不誠﹐不化也。

古之愛民也爲爲我﹐後之愛民者爲爲民。古之爲民也爲已憂﹐後之爲民者爲已徳。沮邪曰忠﹐毀忠曰讒﹐忠則逆耳﹐讒則遜志﹐其始判然也。逆耳者疑訐﹐斯去之矣。遜志者疑善﹐斯進之矣。進之去之﹐而禍未見。讒日進焉﹐則以習於前而不疑也。讒習於進愈不靳﹐忠習於去愈不懼。久之﹐遜志者當進﹐逆耳者當去。云耳吳之嚭﹐秦之髙﹐楚之尙無極習而不知也。

樂之用神矣乎。無故而使人喜﹐𨿽千金容不攺。無故而使人怒﹐𨿽白刄色不變。動以金石﹐文以絲竹﹐無系於休戚也。約之則民憂﹐易之則民樂﹐厲之則民剛﹐勁之則民肅。吁﹗其神乎。先王有政以正民﹐刑以齊民﹐禮以節民﹐可也。無樂以行焉﹐其或病在骨髄﹐𨿽有鍼灸湯藥﹐將安用之。

上好土木則山谷井陌矣﹐上好金珠則川澤鼎鑊矣﹐上好珍禽則原野狴犴矣﹐上好文繡則機杼桎梏矣。上取其絲﹐下致其綸。上取其綸﹐下致其綍。是故古之君有好猨而林殘﹐求珠而魚殫﹐亦趨好之過與。

天因春而生﹐非作好也。因秋而殺﹐非作惡也。其生之也無感﹐其殺之也無憾。眀主之治﹐善者有賞而國無私焉﹐天之慶賞也。惡者有誅而君無與焉﹐天之誅戮也。賞者不暱徳﹐誅者不挾怨﹐天之妙萬物也。夫是之謂天政。

媒妁譽人﹐非不羙也﹐而人莫之徳。取庸而彊之飯﹐非不勤也﹐而人莫之惠。有所利而名仁者非仁也﹐有所要而稱義者非義也。慈父之愛子不可移於性﹐非爲報者也。聖王之飬民不可攺於心﹐非求用者也。是故至仁不爲恩﹐至義不爲功。至仁所施不知親而親之﹐至義所加不知尊而尊之。

非弓矢無以射﹐非法令無以國。人有憂射之不中者曰是弓矢之過也。調弓矯矢而去愈逺矣。憂國之不治者曰是法令之失也。變法更令而亂愈甚矣。是故弓矢中之具也﹐弓矢非所以中也。法令治之具也﹐法令非所以治也。

思治民不可以不裕民﹐思裕民不可以不節民﹐思節民不可以不辧民﹐思辧民不可以不定民。農定於耕則余粟﹐商定於貨則餘財﹐百工定於藝則余巧﹐士大夫定於職則餘力。有以變常而亂者矣﹐未有守常而不治者也。有以亂分而危者矣﹐未有分定而不寜者也。善爲國者榮其榮﹐辱其辱。不善爲國者榮其辱﹐辱其榮。五章之服﹐君子者寵焉﹐榮其榮也。赭黑之衣﹐小人者恥焉﹐辱其辱也。漢誅濫於名節﹐貫械腰斧質請罪者相屬﹐榮其辱矣。唐爵輕於胥皁﹐靑朱金紫雜沓而無別﹐辱其榮者矣。

木之華者養其落者也﹐齒之盛者養其衰者也﹐國之治者養其亂者也。培根而去蠧﹐木之壽矣。淸心而寡欲﹐人之壽矣。循道而救獘﹐國之壽矣。

爲其所好﹐輟其所惡﹐行其所樂﹐戒其所懼﹐有心所同然也。堯舜者﹐樂於仁者也。桀紂者﹐樂於暴者也。堯舜惡於仁不爲仁矣﹐桀紂惡於暴不爲暴矣。是故治國者樂其所以存﹐亂國者樂其所以亡。

避堯而洗耳﹐非舜而投淵﹐士之亢節也。聖人不以責人行。推處妖祥﹐逹視千里﹐人之極智也﹐聖人不以責人術。山淵平﹐天地並﹐世之彊辯也﹐聖人不以責人言。連機運開﹐陰閉幻錯﹐工之奇巧也﹐聖人不以責人藝。亢節者不可爲民化也﹐極智者不可爲民修也﹐彊辯者不可爲民聽也﹐奇巧者不可爲民業也。跂之而易及也﹐慮之而易知也﹐言之而易行也﹐爲之而易能也﹐夫是之謂善俗。

能者有以位爲事﹐勇者有以位爲暴﹐仁者有以位爲患。位爲事則下無寧矣﹐位爲暴則下無全矣﹐位爲患則下忘分矣。是故用人之能貴乎靜﹐用人之勇貴乎緩﹐用人之仁貴乎尊。倕作弓﹐夷牟作矢﹐﹝案夷牟﹐徐堅初學記引世本作牟夷。然呂覽及許愼說文亦作夷牟。今仍從原本書之﹞而後羿名於射。奚仲作車﹐相士作乘馬﹐而造父名於禦。爲之者不能用﹐用之者不必爲也。智者有謀﹐用之者明。材者有長﹐用之者能。自智者無明也﹐自材者無能也。是故藝之至﹐噐用出於人。君之至﹐材智出於人。

輜軿靑紫所以餙喜也﹐斧質刀鋸所以飾怒也。謂賞必喜乎﹖欲殺之怨有不靳於封侯﹐賞非其喜矣。謂罰必怒乎﹖涕泣之哀有不貸於誅殛﹐罰非其怒矣。賞不以喜賞之當乎喜﹐罰不以怒罰之當乎怒。是故聖人在上﹐以賞罰立喜怒﹐不敢以喜怒立賞罰。

污樽抔飲﹐人茍利之﹐𨿽有盛禮﹐聖人不陳也。簣桴土鼓﹐人茍樂之﹐𨿽有備樂﹐聖人不作也。橧巢營窟﹐人茍安之﹐𨿽有棟宇﹐聖人不爲也。好至治者招大亂者也﹐務窮利者致大害者也。無亂而已﹐聖人不要其極也。無害而已﹐聖人不僥其功也。

民之禁十有二﹐商之禁十有二﹐賈之禁十有二﹐工之禁十有二。古也所以抑浮靡﹐通貨殖﹐便用物﹐厚衣食也。後之禁民者有矣﹐山澤江海有禁也﹐鹽鐵酒茗有禁也﹐布帛絲枲有禁也﹐關市河梁有禁也。古之禁﹐禁其害民者矣。後之禁﹐禁其飬民者矣。古之民也足﹐後之民也困。宜哉﹗

名實之所在﹐人主不得而忽矣。徳浮於名者﹐國之寶也。譽稱其實者﹐國之噐也。名多而有餘﹐事舉而無當者﹐國之妖也。有國者﹐寶其寶﹐噐其噐﹐鋤其妖﹐而天下治矣。

客有一昔於驛﹝案一昔一夜也。列子昔昔注訓爲夜夜﹞﹐驛吏伏謁聽役﹐若久所事者。客疑而詰之﹐吏曰「今之仕者﹐皆驛也。吏何擇焉﹖且百里之地者﹐縣令之驛也。千里之境者﹐郡守之驛也。連城一道者﹐部刺史之驛也。席未暖而移﹐突未黔而歸。有能不及用﹐有智不及施。仕者何爲哉﹖驛者何爲哉﹖■﹝礻昔﹞爲鼠迎貓﹐爲豕迎虎。迎貓可也﹐迎虎可乎﹖豕來食禾﹐虎來食人矣。」農者哂曰「食人可逃也﹐食禾不可活也。然則食禾者猛於虎乎。鉏耰未幹﹐喉不得甘。新絲出盎﹐膚不得縫。未嘗稼穡者榖滿倉也﹐未嘗桑蠶者絲滿囊也。」噫﹗食其禾者不少矣。

卷中

尊義者尊君﹐親仁者親親。夫人致身於其君而忠衰於諫諍﹐尊君而不知義者也。竭力於其親而孝衰於諭道﹐親親而不知仁者也。義以事君而義尊乎君﹐斯尊君之至矣。仁以親親而仁親乎父﹐斯親親之至矣。知此理者爲人臣則死於義﹐爲人子則死於仁。

儲粟以備饑﹐儲藥以防癘﹐仁之至也。欲救饑也﹐幸歳之荒。欲起死也﹐幸人之殃。則不仁之甚矣。是故濟危則知仁﹐排難則知義﹐國亂則知忠﹐六親不和則知孝。仁人不欲爲仁﹐欲爲仁者不仁也。義士不欲爲義﹐欲爲義者不義也。忠臣不欲爲忠﹐欲爲忠者不忠也。孝子不欲爲孝﹐欲爲孝者不孝也。

譽人而無要譽﹐毀人而無反毀﹐斯毀譽之當也。譽人而人亦譽之﹐則是自譽矣。毀人而人亦毀之﹐則是自毀矣。自譽仁之賊也﹐自毀義之賊也。

甲氏乙氏耕﹐甲氏連阡陌不力種﹐終歲不粒食。乙氏無置錐﹐盜人之田而耕之﹐享千鍾。二氏交相笑﹐未知孰非也。有昧昧而居者曰仁者有夭焉﹐不仁者有考焉﹐人何爲哉。有昭昭而行者曰得者吾巧也﹐至者吾力也﹐天何爲哉。是則甲氏之不力種﹐昧昧之徒與。乙氏之陷爲盜﹐昭昭之徒與。

鷦巧而危﹐鵻拙而安﹝案鵻疑作鳩﹞。巧不足則鷦脫其危矣﹐拙不足則鵻失其安矣。是故智不欲有餘﹐愚不欲不足。智不足者﹐厭事者也﹐守常者也﹐畏行險者也。愚不足者無能而彊爲有能者也﹐無用而彊爲有用者也﹐無知而彊爲有知者也﹐智不足可以免過﹐愚不足乃至於失寧。

振貧不已至於盜粟﹐逐狂不已至於倮走﹐讀律不已至於竊簡﹐學禮不已至於蹲踞。是故君子之爲善﹐貴乎有止也。爲仁止於愛﹐爲義止於宜﹐爲禮止於敬﹐爲智止於知。愛而不止不仁矣﹐宜而不止不義矣﹐敬而不止不禮矣﹐知而不止不智矣。

聖人之道猶平川坦途乎。由仁而仁﹐由義而義﹐惟所行焉。初無風波之虞﹐荊棘之患也。貪者行險﹐姦者由徑﹐惑者多岐﹐愚者索途﹐哀哉﹗

灼龜文揲蓍策可以知來﹐物其必然矣。誠則應﹐不誠則遺。誠則中﹐不誠則否。是則龜不自靈﹐因誠而靈者也。蓍不自神﹐因誠而神者也。心茍誠焉﹐目視耳聽﹐推度考察無所不驗。是故季札卜以樂﹐趙孟卜以詩﹐襄仲歸父卜以言﹐沈尹戍卜以政﹐孔成子卜以禮﹐其應也如響。斯誠卜之道與。

艸木之長﹐不見其有予而日修。■﹝石靡﹞礛之砥﹐不見其所奪而日薄。爲善之益無助長之功﹐爲不善之損無傷手之迹。謂其爲無所予而不爲也﹐謂其爲無所奪而不畏也﹐哀哉﹗

敬者不觀其羣﹐觀其獨也。懼者不觀其危﹐觀其安也。勇者不觀其躁﹐觀其靜也。勤者不觀其始﹐觀其終也。羣焉而敬者其文也﹐危焉而懼者其勢也﹐躁焉而勇者其暴也﹐始焉而勤者其銳也。觀者其審諸。

君仁臣忠﹐父慈子孝﹐兄友弟悌﹐此六者天下之大順也。善仁者不泄﹐全其忠也。善慈者不狎﹐全其孝也。善友者不暱﹐全其悌也。

君子之道何如則可以常矣﹖曰去四過﹐取四本﹐則可以常矣。何謂四過﹖曰勇過於仁謂之暴﹐言過於行謂之妄﹐譽過於實謂之妖﹐材過於徳謂之姦。四本曰本仁以見勇﹐本行以出言﹐本實以居譽﹐本徳以用材。

勇懦非異力也﹐愚智非異識也﹐巧拙非異功也。萬夫之气有怯於一士之激﹐千慮之計有劣於一慮之得﹐百藝之能有粗於一技之習。懦者能奮﹐與勇者同力也。愚者能慮﹐與智者同識也。拙者能勉﹐與巧者同功也。

範氏之鍾有竊而逃者﹐鎗然有聲。懼人聞之也﹐自掩其耳。人有行小人之行而謂人之不見也﹐道小人之言而謂人之不聞也。姦者文其辭﹐詐者匿其迹﹐貪者退其容﹐荏者厲其色。以已之昧昧﹐謂人之惑惑。吁﹗亦掩耳之徒與。

諫之名有五﹕假物而諭之謂諷﹐因其善而導之之謂順﹐有犯無隱之謂直﹐正議直陳﹑抵忌諱不避之謂指﹐忘軀狥忠﹑不顧鼎鑊之謂戇﹐此五者諫之大要也。類而求之則亦多術矣。縫闕失者其辭微﹐辯利害者其辭博﹐責君之難者其辭髙﹐拂其違者其辭矯﹐憂國切者其辭危﹐慮患豫者其辭逺。介人之辭約﹐質人之辭拙﹐疏淺之人其辭狂﹐疾人之佞者其辭警﹐其言誇者其志卑﹐其言危者其心安﹐諛順之言其情險﹐彊而笑者其怒深。黙者多明﹐辯者多傾。聽者其審諸。

福者禍之先也﹐利者害之始也﹐恩者怨之媒也﹐譽者毀之招也。君子不要福﹐故無禍矣。不求利﹐故無害矣。不廣恩﹐故無怨矣。不敢譽﹐故無毀矣。

■﹝山窟﹞屼之山艸木枯焉﹐有一石之奇。奇乎﹖濁黒之溪泥淖汩焉﹐有一勺之淸。淸乎﹖曰奇﹐吾見一石矣﹐未見其山也。淸﹐吾見一勺矣﹐未見其水也。髙明秀麗﹐山之全也。汪洋澄深﹐水之全也。觀人者譬諸觀山及水﹐如不全■﹝山窟﹞屼濁黒﹐烏乎取。

莫易於爲善﹐莫難於爲不善。敬君臣﹐篤父子﹐睦兄弟﹐信朋友。善也﹐至易者也。駕浮僞﹐飾姦詭﹐造艓崄﹐作機巧。不善也﹐至難者也。難則勞﹐易則佚﹐難則憂﹐易則樂。君子者﹐佚樂而爲君子者也。小人者﹐憂勞而成小人者也。捨易而難﹐捨佚而勞﹐捨樂而憂﹐愚矣哉。

或問大愚曰小智﹐大拙曰小巧。然則智愚乎﹖曰小智所以愚也。巧拙乎﹖曰小巧所以拙也。

途之裏有限也﹐疲者賖焉﹐壯者邇焉。夜之刻有度也﹐愁者修焉﹐勞者短焉。是故一人也毀譽半焉﹐一事也可否並焉﹐一物也羙惡萃焉﹐一言也疑信殊焉。力不同者不勝其異勢也﹐心不同者不勝其異見也。噫﹗是果有異乎哉。

好賢者輕譽﹐好仁者輕予﹐好義者輕許﹐輕譽者失實﹐輕予者失恩﹐輕許者失言。君子重於譽若重於毀﹐斯得賢矣。重於予若重於取﹐斯得仁矣。重於許若重於否﹐斯得義矣。

牛之寢齕蚊蝱撓之﹐揺耳皷尾以揮其去。有甘口鼠者食其角﹐貫心徹骨而不知。非蚊蝱之噆毒於鼠之牙也﹐以其口甘故𨿽嚙盡而不痛也。是故睚眥者不足慮﹐悲歌之怨可憂也。撫劍者不足畏﹐含笑之忿可懼也。謗詈者不足虞﹐嚬蹙之誹可防也。

王陽不敢乘險﹐將以爲孝也。故甘於不忠﹐不忠之謂姦。周處辭親事君﹐將以爲忠也。故甘於不孝﹐不孝之謂逆。楊穆知其弟終敗﹐與之別族。將以爲知也﹐故甘於不友﹐不友之謂賊。羊續閉郡捨﹐不納其妻﹐將以爲亷也﹐故甘於不義﹐不義之謂忍。姦逆賊忍﹐惡之大者也。有是四惡而曰吾爲善﹐吾不信也。

渉川者有風波之虞﹐行徑者有荊棘之患。遭其患者未起﹐繼其踵者不已。利於川者玩於川﹐便其徑者樂於徑也。然則風波者以爲平陸乎﹐荊棘者以爲坦途乎。有騎於途者﹐嵌巇屹嵲岌乎其若墜也。終日行之不見有踶﹐嚙之變康荘平陸﹐緩轡而周旋若足以逸矣。忽焉弛銜墮策﹐顚覆而莫之救。吁﹗險途易於危途也哉。

君子施亦仁﹐不施亦仁。小人施亦不仁﹐不施亦不仁。君子施則和而理﹐不施則靜而敬。施則文而通﹐不施則約而修。小人施則矜而倨﹐不施則怨而險。施則慢而暴﹐不施則挫而懾。君子者諭於仁者也﹐小人者諭於不仁者也。

或問君子之道有屈信乎﹖曰信也焉得屈。曰孔孟之窮﹐荀況之廢﹐揚雄之貧﹐王通之居汾﹐韓愈之投荒﹐惡乎信﹖曰其位則屈﹐其道則信。請問道﹐曰夫子信於六經﹐軻信於七篇﹐況信於新書﹝案新書乃賈誼所作﹐此云荀況疑誤﹞﹐雄信於法言﹑太元﹐通信於中說﹐愈信於原道。論佛骨表﹐𨿽萬世不冺也。其信也孰禦焉。

君子柔順者﹐同物者也。剛彊者﹐立已者也。是人者﹐樂善者也。非人者﹐疾惡者也。言已之羙者﹐自信者也。小人柔順者﹐諂諛者也。剛彊者﹐驕暴者也。是人者﹐比周者也。非人者﹐讒毀者也。言已之羙者﹐誇誕者也。心乎君子一於君子矣﹐心乎小人一於小人矣﹐是君子小人之明分也。再實之木根必傷﹐掘藏之家必有殃。非其利者勿有也﹐非其事者勿就也﹐非其功者勿居也﹐無故而有顯名勿受也。有人之利者害﹐就人之事者敗﹐居人之功者危﹐受人之顯名者辱﹐此四者﹐不祥之大者也。

守義者以身﹐守身者以義。守義而不以身﹐奪其義矣。守身而不以義﹐辱其身矣。奪其義者道之賊﹐辱其身者世之僇也。

古之隱也﹐將以爲止也。今之隱也﹐將以爲仕也。古之儉也﹐將以爲亷也。今之儉也﹐將以爲貪也。古之禮也﹐將以爲遜也。今之禮也﹐將以爲爭也。

樂者其形和﹐怒者其形剛﹐懼者其形柔﹐憂者其形蹙。心之所變﹐形之所從也﹐是故寵辱重矣。正色化爲婉媚﹐勢利勝矣。彊項化爲傴僂﹐忌諱嚴矣。利口化爲喑呃﹐猜防深矣。智慧化爲狂愚﹐心無所不變。形無所不化。吁﹗心化之漸﹐其得不畏哉。

知我而是之者吾是矣﹐知我而非之者吾非矣。不知而是之𨿽羙吾媿﹐不知而非之𨿽惡吾省。是故聞譽而說謂之躁﹐聞毀而怒謂之暴。

因危而言敬﹐因阨而言分﹐因不知而言黙﹐因不好而言亷﹐君子不爲也。射者端﹐釣者恭﹐事使之然耳。登髙者望﹐臨深者窺﹐勢使之然耳。

才而無徳謂之姦﹐勇而無徳謂之暴﹐辯而無徳謂之誕﹐智而無徳謂之譎﹐才而徳者賢也﹐勇而徳者義也﹐辯而徳者信也﹐智而徳者哲也。

至恭不勞﹐至哀不作﹐至儉不陋。便辟僂傴不足以爲恭也﹐長號流涕不足以爲哀也﹐獘衣糲食不足以爲儉也。山生金自刻也﹐木生蠧自食也。敗於功者貪功者也﹐死於利者窮利者也。罹於法者深法者也﹐墮於謀者好謀者也。是故菑人者自菑而已﹐賊人者自賊而已。君子者功不欲盈﹐利不欲精﹐法不欲宻﹐謀不欲傾﹐以智者之事行。

海之鰂﹐其出遊也﹐吐墨以芘其身﹐自以爲智矣。漁人將設羅﹐非其墨不得也。是故設機以拒禍者﹐禍之標的也。任數以防亂者﹐亂之藪澤也。扄鐍固而盜賊至焉﹐權量作而鬭爭興焉﹐革堅而兵刃利焉﹐城成而衝栰生焉﹝案栰疑作梯﹞。智不可以勝姦也﹐勇不可以禦暴也﹐辯不可以釋誹也﹐險不可以避患也。

蠧魚之害於書﹐拂而除之惟恐不至也。有笑而言曰﹕書奚惡於蠧哉﹖夫九師﹐易之蠧也。二戴﹐禮之蠧也。三傳者﹐春秋之蠧也。孔氏劉氏者﹐書之蠧也。毛韓齊魯者﹐詩之蠧也。虫魚之蠧﹐蠧其書者也。諸子百家之蠧﹐蠧其道者也。蠧其書者﹐編簡殘闕。蠧其道者﹐生人喋血。

載哀者聞歌聲而泣﹐載樂者聞哭聲而笑。歌非可哀也﹐哭非可樂也﹐載使之然也。是故喜怒無常﹐心好惡無定形。載於譽者至惡有所喜﹐載於讒者至善有所怒。載於愛者至醜有所好﹐載於忌者至羙有所惡。大人者﹐虛其中﹐實其外﹐含其光﹐徹其昧﹐是之謂去載。

聖人之文其道全﹐學者之文其義全﹐材士之文其詞全。道全者人化之﹐義全者人信之﹐詞全者人悅之。是故修詞而可說者﹐義之末也。明義以求信者﹐道之衰也。聖人者其猶天地乎。天之道粲爲日月星辰﹐而四時行焉。地之道陳爲山川邱陵﹐而百物生焉。聖人之文﹐道化焉而已矣。

魚無耳而能聽﹐蟬無口而能鳴﹐蛇無足而能行﹐兔絲無根而能生。其能者天﹐其無者人。其能者性﹐其無者形。逹此理者肢體可以墮﹐形骸可以忘。目可不視而見﹐耳可不聽而聰﹐口可不言而信﹐行可不爲而功。

工求其工﹐學者亦求其工乎﹖曰雕鎪剞劂木之病也﹐纎織組麗絲之蠧也﹐穿鑿破碎道術之衰也﹐鉤棘排偶文章之獘也。工乎﹗工乎﹗吾見拙者笑之矣。

仁﹐木也。禮﹐火也。信﹐土也。義﹐金也。智﹐水也。仁以長人故生禮﹐禮以定分故生信﹐信以立志故生義﹐義以逹宜故生智﹐此五行相生之性也。仁過則柔義克之﹐義過則暴禮克之﹐禮過則煩智克之﹐智過則詐信克之﹐此五行相克之理也。相生以因之﹐相克以成之﹐斯變通之道與。

持寶以求市者﹐不欲人誇之。擇善以求友者﹐不欲人譽之。薄我貨者﹐欲與我市者也。訾我行者﹐欲與我友者也。是故君子因譽而情疏﹐因諍而友宻。謟諛我者﹐害己之賊也。稱述我者﹐行路之人也。詆切我者﹐金石之至交也。見麋鹿者援弓而射之﹐幸而中焉﹐失聲而喜之。逢螻蟻者迂足而活之﹐誤而傷焉﹐失聲而痛之。心非仁於螻蟻忍於麋鹿也﹐欲勝則爲忍﹐欲去則爲仁也。是故欲勝者父子可使相食﹐兄弟可使相賊﹐欲去者天地可以爲家﹐萬物可以爲一。

賢者吾敬之﹐不賢者吾亦敬之。善者吾親之﹐不善者吾亦親之。有賢不敬是聾瞽也﹐有不賢不敬是狎虎也。有善不親是廢繩而揉曲也﹐有不善不親是舍石而攻玉也。賢者吾敬之以爲法﹐不賢者吾敬之以爲戒。善者親之以治吾不善﹐不善者親之以成吾善。此君子之學也。仁者﹐人也。義者﹐冝也。禮者﹐體也。智者﹐至也。信者﹐信也。仁而不合乎人曰僞﹐義而不逹其冝曰固﹐禮而不知其體曰忒﹐智而不止其至曰惑﹐信而不得其信曰塞。宋襄公行仁而敗﹐非夫仁而能敗人也﹐僞也。徐偃王爲義而滅﹐非夫義而能滅人也﹐固也。魯哀公治禮而削﹐非夫禮而能削人也﹐忒也。萇洪以智困﹐非夫智而能困人也﹐惑也。尾生以信殞﹐非夫信而能殞人也﹐塞也。相入者相賊﹐不相入者相息﹐膠漆之投天下莫解焉﹐而同歸於物。冰炭之反天下莫合焉﹐而各全其天。是故情壞於所溺﹐心壞於所雜﹐君子之性惡其有入也。忿者﹐仁之賊也。欲者﹐義之螣也。逸者﹐智之毒也。懼者﹐勇之仇也。是故多忿害物﹐多欲害已﹐多逸害性﹐多懼害志。

白並於五色而五色在白之中﹐甘並於五味而五味在甘之中﹐宮並於五聲而五聲在宮之中﹐仁並於五常而五常在仁之中。是故五色之變不勝其觀也﹐白立而五色形矣。五味之調不勝其嘗也﹐甘立而五味停矣。五聲之和不勝其聽也﹐宮立而五聲成矣。五常之道不勝其用也﹐仁立而五常具矣。

無失無得是謂天則﹐不始不已是謂天理﹐無醜無好是謂天道﹐不亟不稽是謂天時。暗其天道﹐滅其天理﹐悖其天時﹐以違天則﹐是之謂凶徳。聖人遵天之道﹐由天之理。與天爲期﹐以循天則。是之謂天徳。

至彊非甲兵也﹐至貴非軒冕也﹐至富非金玉也﹐至壽非千歲也。克己自勝彊之至矣﹐淸心飬性貴之至矣﹐安分止足富之至矣。通晝夜之道﹐知死生之說壽之至矣。

裏之巫曰﹕羞酌尋常﹐歌迎舞將。祈疾者健起﹐祈歲者丰穣。羊豕鮮肥﹐金樽玉巵。祈疾得亟﹐祈歳得饑。人有難之者曰﹕儉以嗇寡欲而虛一必吉﹐侈而丰欲多而實中必凶。吁﹗巫之言其幾於道者乎。

不過勝母所以立孝也﹐不入朝歌所以立儉也﹐不飲盜泉所以立亷也。名乖而無損於實﹐不得不懼。事非而無傷於徳﹐不得不去。糟邱之荒﹐象箸之習也。炮烙之慘﹐熱升之積也。殉良之哀﹐偶人之獘也。是故防有者必立於無﹐救末者必立於初。

橘柚之朽或爲蝴蝶﹐韝蒼襜黒其文羙也﹐倚薄風露其志潔也。篁端蕙隙其處髙也﹐湏臾觸物而膠之﹐枯爲塵矣。天地大橘柚也﹐人物大羽化也﹐名位大蕙篁也。榮而瘁者﹐能幾湏臾之頃哉。

鋤者日卻﹐愈卻而墾愈廣。織者日進﹐愈進而帛愈長。君子者爲道日損﹐若鋤之卻則道得矣。爲徳日益﹐若織之進則徳積矣。爲道而不能損是進而鋤也﹐爲徳而不能益是卻而織也。

博愛之謂仁﹐不疑之謂信﹐無所不知之謂智。此不易之理也﹐君子行之則不膠於迹矣。愛之仁也﹐有所惡亦仁也。信之信也﹐有所疑亦信也。知之智也﹐有不知亦智也。目明而不妄視﹐耳聰而不妄聽﹐心慧而不妄慮。此精神之舍也﹐精全而神全﹐神全則气全。一夫而能奪三軍﹐非戈矛之利﹐精神勝之也。一賢而能折千里﹐非詐謀之用﹐精神制之也。是故精誠之至者﹐石可使之決﹐泉可使之躍﹐日可使之卻。況於人乎﹖況於事倫乎﹖

愚者之道有四﹐庶人之愚不與焉。有逹人之愚﹐有哲人之愚﹐有信人之愚﹐有直人之愚。顏子者逹人之愚者也﹐髙柴者信人之愚者也﹐寗武子者哲人之愚者也﹐晁錯者直人之愚者也。

外視者蔽﹐內視者明。外聽者惑﹐內聽者聰。明莫明於日也﹐視之者昏。響莫響於雷也﹐聽之者聾。外視無至明也﹐外聽無至聰也。大人者還觀於無﹐反聽於虛。若水之淸明從內生﹐若谷之虛響從內興﹐所以爲視聽之精。

窮裏之社有扣盆拊瓴﹐和而歌者﹐自以爲樂矣。一旦使之擊建皷﹐撞巨鍾﹐仍仍然知盆瓴之足羞也。穿鑿以爲深﹐雕琢以爲功﹐誦說以爲精。謂學之至也﹐君子視之叩盆拊瓴之徒耳。是故不聞聖人之道﹐不知穿鑿之粗也。不觀聖人之文﹐不知雕琢之陋也。不得聖人之忘言﹐不知誦說之無益也。

江之蟹﹐初穴於沮洳。秋冬之交則大出﹐指海而趨焉﹐漁者緯蕭而畱之。越軼而去不逹於江﹐不至於海﹐不止也。是故曲學者﹐沮洳也。大道者﹐江海也。厭沮洳而決江海﹐人之所同也。不塞於異端﹐不障於邪說﹐若蟹之勇﹐能越軼而至於海者﹐鮮矣。

