筆記宋

宋祁

提要卷上卷中卷下

提要

《筆記》三卷﹐宋宋祁撰。祁字子京﹐安州安陸人。後徙開封之雍邱﹐與兄庠同舉天聖初進士﹐官至工部尙書﹑翰林學士承旨﹐謚景文。事迹具《宋史》本傳。其書上卷曰《釋俗》﹔中卷曰《考古》﹐皆正名物音訓﹐禆於小學者爲多﹐亦間及文章史事。下卷曰《雜記》﹐則欲爲子書﹐造語奇雋﹐多似焦贛《易林》﹑譚峭《化書》﹐而終以《庭戒》《沼戒》《左志》《右銘》。未審爲平日預作﹐爲其後人附入也。末有寶慶二年上虞李衎跋﹐稱其可疑者七事﹕如以骨朵爲胍肫﹐不知朵爲字之訛﹔以鮑照作昭爲誤﹐而不知唐避武后之諱﹔以牛耕始漢趙過﹐而不知冉耕字伯牛﹐古犁字文亦從牛﹔以栘爲開﹐而反雜說之屬臣合﹐而不知爲郁李﹔以臣瓚爲於瓚﹐而不知酈道元《水經注》稱薛瓚以朴無朴音﹐而祁所預修之《集韻》實有蒲候﹑匹角二切﹔以卯本柳字﹐而不知實古卿字。所摭多中其失。然大致考據精確﹐非他說部遊談者比。其中如論漢髙祖呂后一條﹐後蘇洵《髙祖論》全本之。又如蕭該《漢書音義》爲顏師古所未見者﹐亦賴此書存其略。晁公武《讀書志》稱是書每章冠以公曰字﹐不知何人所編此本無之﹐或傳刻者所削。《通考》引《中興藝文志》以是書爲紹聖中宋肇次其祖庠之語﹐與公武說異。馬端臨謂二筆錄卷數相同﹐祁﹑庠又兄弟﹐不能定爲一書二書。今考書中稱引莒公不一﹐莒公卽庠﹐則此錄爲祁明矣。或肇所編又別一書﹐亦名《筆錄》耳。

卷上

釋俗

近世授觀察使者不帶金魚袋。初﹐名臣錢若水拜觀察使﹐佩魚自若﹐人皆疑而問之。若水倦於酬辯﹐錄唐故事一番在袖中﹐人問者﹐輒示之。

宦者宮人言﹐正月與上諱同音﹐故共易爲初月。王珪爲修《起居注》﹐頗熟其聞﹐因上言秦始皇帝名政﹐攺正音政月爲端月﹐以正音政爲正音徵﹐令乞廢正﹑徵音一字不用。遂下兩制議﹐兩制共是﹐其請表去其字。曾公亮疑而問予﹐予曰﹕不宜廢﹐且月外尙有《射正詩》曰「不出正兮。」不止正月矣。曾寤﹐密語相府﹐罷之。

國朝有骨朵子﹐直衛士之親近者。予嘗修日曆﹐曾究其義﹐關中人謂腹大者爲胍肫﹐上孤下都﹐俗因謂杖頭大者亦爲胍肫。後訛爲骨朵﹐朵從平聲。然朵難得音﹐今爲軍額固不可攺矣。

予昔領門下省﹐會天子排正仗﹐吏供洞案者設於前殿兩螭首間﹐案上設燎香鑪﹐修注官夾案立。予詰吏何名洞﹖吏辭不知。予思之通﹐朱漆爲案﹐故名曰洞耳﹐丞相公序謂然。唐人鄭谷嘗用之。

宣獻宋公著《鹵簿記》﹐至槊不能得其始。徧問諸儒﹐無知者。予後十餘年﹐方得其義﹐云江左有瓝槊﹐以首大如瓝﹐故云。一作犦

陶谷本唐彥謙後﹐石晉時避帝諱﹐攺曰陶。後納唐氏爲婿﹐亦可怪。

古人寫書盡用黃紙﹐故謂之黃卷。顏之推曰「讀天下書未徧﹐不得妄下雌黃。」雌黃與紙色類﹐故用之以滅誤。今人用白紙﹐而好事者多用雌黃滅誤﹐殊不相類。道﹑佛二家寫書﹐猶用黃紙。《齊民要術》有治雌黃法﹐或曰古人何須用黃紙曰蘗﹐染之可用辟蟫。今臺家詔勅用黃﹐故私家避不敢用。

孫炎作反切﹐語本出於俚俗常言﹐尙數百種。故謂「就」爲「鯽澑」﹐凡人不慧者卽曰「不鯽澑」﹐謂「團」曰「突欒」﹐謂「精」曰「鯽令」﹐謂「孔」曰「窟籠」﹐不可勝舉。而唐盧仝詩云「不鯽澑鈍漢。」國朝林逋詩云「團欒空繞百千回。」是不曉俚人反語。逋𨿽變「突」爲「團」﹐亦其謬也。

碑者施於墓則下棺﹐施於廟則系牲﹐古人因刻文其上。今佛寺揭大石鏤文﹐士大夫皆題曰碑銘何耶﹖吾所未曉。

樂石有磬﹐今浮屠持銅缽亦名磬。世人不識樂石﹐而儒者往往不曉磬折義﹐故不獨不識磬﹐又不能知缽。搗辛物作虀﹐南方喜之﹐所謂「金虀」「玉膾」者。古說虀臼曰「受辛」﹐是臼中受辛物搗之。

南方之人謂水皆曰「江」﹐北方之人謂水皆曰「河」﹐隨方言之便而淮濟之名不顯。司馬遷作《河渠書》﹐並四瀆言之﹔《子虛賦》曰「下屬江河。」事已相亂﹐後人宜不能分別言之也。

莒公言「河陽出王鮪。」卽今黃魚也﹐形如豕口﹐與目俱在腹下﹐每春二月出於石穴﹐逆河而上﹐人乃取之。其腥不可近﹐官以爲鮓﹐獻禦﹐其味甚美﹐然有毒﹐所謂王鮪岫居者。

蜀人謂老爲皤音波﹐取「皤皤黃髮」義。後有蠻王小皤作亂﹐今國史乃作小波﹐非是。

蜀人見物驚異﹐輒曰「噫嘻嚱」﹐李白作《蜀道難》﹐因用之。汾﹑晉之間﹐尊者呼左右曰「咄」﹐左右必曰「喏」﹐而司空圖作《休休亭記》又用之。修書學士劉義叟爲予言﹕《晉書》言「咄嗟」而辦非是﹐宜言「咄喏」而辦。然「咄嗟」﹐前代人文章中多用之﹐或自有義。

今造屋勢有曲折者謂之「庯峻」﹐齊﹑魏間﹐以人有儀矩可喜者謂之「庯峭」﹐蓋「庯峻」也《集韻》曰「庯庩屋不平也」﹐庯﹐奔模切﹔庩﹐同都切。儒者讀書多隨俗呼﹐不從本音﹐或終身不悟者。凡讀廷音定皆作廷音亭﹐故廷中﹑廷爭柏者﹑鬼之廷遊神之廷皆作庭﹔假音嫁借之假皆作假音賈﹔朝請音才姓切皆作請屈請之請﹔爛脫音奪皆作脫﹔太守音狩作守﹔周身之防去聲爲防﹔廷尉評去聲爲評﹔中興去聲爲中興。若此甚眾。

莒公嘗言﹕山東曰「朝陽」﹐山西曰「夕陽」。故《詩》曰「度其夕陽。」又曰「梧桐生矣﹐於彼朝陽。」指山之處耳。後人便用夕陽爲斜日﹐誤矣。予見劉琨詩「夕陽忽西流」﹐然古人亦誤用久矣夫。

余見今人爲學不及古人之有根本﹐每亦自愧。嘗讀《祭式》﹐其中有任器字注曰「未詳」﹐且任器乃檐荷之具﹐雜見子史﹐何云未詳﹖

古今語無雅俗﹐惟世之罕道者似雅﹐如古以大爲大音如舟柂之柂﹐則言大雅﹑大夫﹑大閱﹑大舉類﹐不及今人言大徒帶反之雅﹔古以車音居爲車唱遮反﹐漢以來乃言車居﹐俗語則曰車唱遮反﹐則今語爲雅。

今公私文書以勅音賚爲敕吏﹐旣書畫有體﹐不復能攺。《春秋》說以人十四心爲徳﹐《詩》說以二在天下爲酉﹐《漢書》以貨泉爲白水眞人﹐《新論》以金昆爲銀﹐《國志》以天上有口爲吳﹐《晉書》以黃頭小人爲恭﹐《宋書》以召力爲劭。

古無正字﹐多假借。以中爲仲﹐以說爲帨﹐以召爲邵﹐以閒爲閒。後人以亂旁爲舌﹐揖下無耳﹐黿鼉從龜﹐奪奮從雀﹐席中從帶﹐惡上安西﹐鼓外設皮﹐鑿頭生毀﹐離則配禹﹐壑乃施溪﹐巫混經旁﹐臯分澤外﹐獵化爲獦音葛獸名﹐業左益土﹐靈底著器﹐其何法哉。

余友楊備得古文《尙書》釋文﹐讀之大喜。於是書訊刺字皆用古文﹐僚友不之識﹐指爲怪人。

余少爲學本無師友﹐家苦貧﹐無書﹐習作詩賦﹐未始在志立名於當世也﹐願計粟米養親紹家閥耳。年二十四而以文投故宰相夏公﹐公奇之﹐以爲必取甲科﹐吾亦不知果是歟。天聖甲子從鄕貢試禮部﹐故龍圖學士劉公嘆所試辭賦﹐大稱之。朝以爲諸生冠﹐吾始重自淬礪力於學﹐模寫有名士文章﹐諸儒頗稱以爲是。年過五十被詔作《唐書》﹐精思十餘年﹐盡見前世諸著﹐乃悟文章之難也。𨿽悟於心﹐又求之古人﹐始得其厓略﹐因取視五十以前所爲文﹐赧然汗下。知未嘗得作者藩籬﹐而所效皆糟粕芻狗矣一作耳。夫文章必自名一家﹐然後可以傳不朽。若體規畫圓﹐準方作矩﹐終爲人之臣僕﹐古人譏屋下作屋﹐信然。陸機曰「謝朝華於已披﹐啟夕秀於未振。」韓愈曰「惟陳言之務去。」此乃爲文之要。五經皆不同體﹐孔子沒後﹐百家奮興﹐類不相沿﹐是前人皆得此旨。嗚呼﹐吾亦悟之晚矣。𨿽然﹐若天假吾年﹐猶冀老而成云。

莒公嘗言﹕王沂公所試《有教無類》《有物混成賦》二篇﹐在生平論著絕出﹐有若神助云。楊億大年亦云﹐自古文章立名不必多﹐如王君二賦一生衣之食之不能盡。

李淑之文自髙一代﹐然最愛劉禹錫文章﹐以爲唐稱「柳劉」﹐劉宜在柳柳州之上。淑所著論多類之﹐末年尢奧澀﹐人讀之至有不能曉者。

柳州爲文﹐或取前人陳語用之﹐不及韓吏部卓然不朽﹐不丐於古而語一出諸己。劉夢得巧於用事﹐故韓柳不加目品焉。

晏相國﹐今世之工爲詩者也。末年見編集者乃過萬篇﹐唐人已來所未有。然相國不自貴重其文﹐凡門下客及官屬解聲韻者﹐悉與酬唱。

上卽位天聖初元以來﹐縉紳間爲詩者益少﹐惟故丞相晏公殊﹑錢公惟演﹑翰林劉公筠數人而已。至丞相王公曙﹑參知政事宋公綬﹑翰林學士李公淑﹐文章外亦作詩﹐而不專也。其後石延年﹑蘇舜欽﹑梅堯臣﹐皆自謂好爲詩﹐不能自名矣。

余於爲文似蘧瑗﹐瑗年五十知四十九年非﹐余年六十始知五十九年非﹐其庶才至於道乎﹖天稟餘才﹐才及中人﹐中人之流﹐未能名一世。然自力於當時﹐則綽綽矣。

每見舊所作文章﹐憎之必欲燒棄。梅堯叟喜曰「公之文進矣。」僕之爲詩亦然。

文有屬對平側用事者﹐供公家一時宣讀施行以便快然。久之﹐不可施於史傳。余修《唐書》﹐未嘗得唐人一詔一令可載於傳者﹐惟捨對偶之文﹐近髙古乃可著於篇。大抵史近古﹐對偶宜今﹐以對偶之文入史策﹐如粉黛飾壯士﹐笙匏佐鼙鼓﹐非所施云。

莒公常言﹕宋宣獻公作《西太乙宮碑》﹐文之極摰者也。晏丞相嘗問曾明仲云「劉禹錫詩有『瀼西春水縠紋生』﹐生字作何意﹖」明仲曰「作生育之生。」丞相曰「非也﹐作生熟之生﹐語乃健。」《莊子》曰「生熟不進於前。」王建詩曰「自別城中禮數生。」

卷中

考古

莒公言﹕《左氏國語》越大夫舌庸﹐今《春秋傳》作後庸﹐而《姓纂》舌氏引越大夫爲祖。

今人多誤以鮑照爲昭﹐李商隱有詩云「濃烹鮑照葵。」又金陵有人得地中石刻作鮑照字。

衛宏《漢儀注》曰「太史公﹐武帝置位在丞相上﹐天下計書先上太史公﹐副上丞相。序事如古春秋。司馬遷死後﹐宣帝以其官爲令﹐行太史文書而已。」晉灼以宏言爲非是。顏師古曰「司馬談爲太史令耳﹐遷尊之爲公﹐予謂遷《與任安書》自言『僕之先人文史星歷﹐近乎卜祝之間﹐固主上所戲弄﹐倡優畜之流俗之所輕也。』若其位在丞相上﹐安得此言耶﹖《百官表》不著其官﹐信其非矣。古者大夫字便用疊畫寫之﹐以夫有大音故也。《莊子》﹑李斯《嶧山碑》如此。」

古者牛惟服車﹐《書》曰「肇牽車牛。」《易》曰「服牛乘馬。」漢趙過始教人用牛耕﹐王弼傳《易》曰牛稼穡之資﹐是不原漢始牛耕之意。

今國學行王弼《易》﹐題曰「周易乾傳第一」﹐下云王弼注。且傳卽注解名﹐下當只云王弼乃允。

莒公言《詩》有《棠棣之華》﹐逸詩有《唐棣之華》﹐世人多誤以棠棣爲唐棣﹐於兄弟用之﹐因唐誤棠。且棠棣棣也﹐唐棣栘也﹐栘開而反合者也。此兩物不相親。

鄭玄注《禮記》﹐謂「楂梨之臧者」。今楂與梨絕不類﹐恐玄所指非今楂也。

莒公言物理不可必故﹐聖人隨有無言之。以教一世﹐必於有﹐則不可常見。如彭祖七百歲﹐黃帝升天﹐秦穆﹑趙簡之帝所也。若必於無﹐則又忽然而有也。如魏明帝時有火浣布刋去文帝所論是已。

易家有蜀才﹐《史記》有臣瓚。顏之推曰「範長生自稱蜀才﹐則蜀人也。臣瓚者於瓚也。」

唐玄宗始以隸楷易尙書古文﹐今儒者不識古文自唐開元始。予見蘇頲撰《朝覲壇頌》有乩虞氏字﹐館閣校雔官輒點乩字側云疑﹐不知乩卽稽字。

顏之推說唐末文籍亡散﹐故諸儒不知字學﹐江南惟徐鉉﹑徐鍇﹑中朝郭恕先﹐此三人信其博也。鍇爲《說文》系傳﹐恕先作《汗簡佩觿》時﹐蜀有林氏作小說﹐然狹於徐﹑郭。太宗朝句中正亦頗畱意﹐予頃請刻篆楷二體九經於國學﹐予友髙敏之笑之。

李陽冰深於篆隸﹐而名作冰音凝﹐故參政王公堯臣但讀陽凝。予曰陽凝無義﹐惟陽冰有不冶之語。

周大臣王朴名朴﹐平豆反﹐而自謂朴案。《說文》朴無朴音﹐俗以朴爲朴耳。

後魏﹑北齊時﹐裏俗作僞字最多﹐如巧言爲辯﹐文子爲學之比。隋有《柳辯傳》﹐又辯之訛以鞏易巧矣。予見佛書以言辯字多作辯﹐世人不復辧詰。

學者不讀《說文》﹐余以爲非是。古者有六書﹐安得不習﹖春秋止戈爲武﹐反正爲乏﹐亥二首六身﹐韓子八厶爲公子﹐夏辧三豕度河﹐仲尼登太山見七十二家字皆不同。聖賢尙爾﹐何必爲固陋哉﹖

唐呂溫作《由鹿賦》曰「由此鹿以致他鹿﹐故曰由鹿。」予案《說文》曰「率烏者系生烏以來之名囮。」囮音由﹐呂得其意而不知《說文》有此囮字也。

焉本鳥名﹐能獸名﹐爲猴名﹐乙燕名﹐借鳳爲朋黨字朋本音鳳。學者多不知﹐不讀《說文》之過也。

《漢書﹟李廣傳》﹐數奇注﹐切爲所角反﹐故學者皆曰數音朔奇。孫宣公奭當世大儒﹐亦從曰數朔。後予得江南本乃所具反﹐由是復觀顏注﹐乃顏破朔從所具反云。世人不知覺。

《漢書﹟黃霸傳》云﹕京兆尹張敞捨鶡雀飛集丞相府﹐霸以爲神爵﹐議欲以聞。顏師古曰﹕此鶡音介字﹐當作﹐此通用耳。雀大而靑﹐出羌中﹐非武賁所載鶡也。今官本介字誤作芬﹐字作鳻。鳻亦音芬﹐鳻是鳥聚貌﹐非鳥名也。予見徐鍇本亦如此攺定。

予曾見蕭該《漢書音義》若干篇﹐時有異議。然本書十二篇﹐今無其本﹐顏監集諸家漢書注﹐獨遺此不收﹐疑顏當時不見此書云。今略記於後。

《儒林傳﹟施仇傳》云「魯伯授太山毛莫如少路。」師古曰﹕姓毛名莫如字少路。該案﹕《風俗通﹟姓氏篇》混屯大昊之良佐﹐漢有屯莫如﹐爲常山太守。又有毛姓﹐云毛伯文王子也﹐見《左傳》。漢有毛樗之﹐爲壽張令。案﹕此莫如姓非毛﹐乃應作屯﹐字音徒本反﹐今人相承呼爲毛。忽聞爲屯﹐驚怪者多。但毛﹑屯相類﹐容是傳寫誤耳。應劭解漢書﹐世人皆用﹐何爲《風俗通》而不信。

《趙子傳》﹕「蔡誼授同郡食我子公。」師古無注。該案﹕《風俗通》食我﹐韓公子也﹐見《戰國策》。漢有食子公﹐爲博士﹐食音嗣。

《顏安樂傳》﹕「疏廣授瑯邪筦路。」師古曰﹕筦亦管字也﹐路爲禦史中丞。該案﹕艸下完音丸﹐又音官。今《漢書》本卻作艸下完﹐《風俗通﹟姓氏篇》有管﹑莞二姓。云莞蘇楚大夫﹐見《呂氏春秋》。漢有莞路﹐爲禦史中丞﹐卽此是也。又有管姓﹐云管夷吾齊桓佐也﹐見《論語》。漢有管號﹐爲西河太守。今莞路是艸下完﹐非竹下完及竹下官﹐由來讀者多惑。檢《風俗通》乃知。

《瑕邱江公傳》﹕「丁姓授楚申章昌曼君爲博士﹐至長沙太傅。」李奇曰﹕姓申章﹐名昌﹐字曼君。該案﹕《風俗通﹟姓氏篇》云「由余﹐秦相也。」見《史記》。漢有由章至長沙太傅。

《揚雄傳》﹕「名曰畔牢愁。」李奇曰﹕畔離牢聊也﹐與君相離愁而無聊也。該案﹕牢字旁著水﹐晉直作牢。韋昭曰﹕浶﹐騷也。鄭氏愁音曹。又「恐鷤鴃之先鳴」﹐師古﹕鷤音大系反﹐鴃音桂。該案﹕蘇林鷤鴃音殄絹。又「抶獝狂」﹐該曰﹕獝狂﹐無頭鬼﹐見《字林》。

「招搖泰壹」﹐顏以張晏注﹕招搖﹑泰壹﹐皆神名。該曰﹕如淳作臯楔。臯﹐積柴於頭﹐置牲玉於其上﹐舉而燒之﹐故曰臯搖。

「儲胥弩阹」﹐該引《三蒼》﹐因山谷爲牛馬圉謂之阹。《黃圖》云﹕弩阹在上林苑外﹐灑沈災呀壑瀆。該案﹕灑沈災而呀壑瀆兮﹐呀或作呵﹐呵叱﹐問四瀆也。「啾啾蹌蹌入西園切神光」﹐顏曰﹕啾啾蹌蹌﹐騰驤貌。該說﹕啾﹐舊亦作愁。韋昭音裁梟反﹐今書或作口旁秋。該引埤倉啾眾聲也﹐又引《楚辭》「鳴玉鸞之啾啾」爲據云。「稽顙樹頷﹐扶服哦伏」﹐如淳曰﹕叩頭時項下向則樹向上也。該案﹕韋本作梨顙樹頷。梨顙﹐顙斸地﹔樹頷﹐頷觸地也。今作稽顙﹐傳寫誤耳。又《玄》有《首衝錯測攡瑩數文掜圖告》十一篇﹐該案﹕衝作衡。云八十一家相對之﹐弟如輻轑之衛。又案﹕《別錄》告下有《玄問》一篇﹐合十二篇。今脫一篇﹐疑今人不見《太玄》及《別錄》﹐不知其謬﹐譔爲十三卷。顏曰﹕譔與撰同。該案﹕《字林》譔專教也﹐音詮﹐惟《禮記》音撰。尙有一卷未尋得。

予最愛李令伯表﹐曰「盡節於陛下之日長﹐報劉之日短也」﹐此言之要也。

古文卯本柳字﹐後借爲辰卯之卯。北本別字﹐後借爲西北之北。虞翻笑鄭玄不識古文﹐以卯爲昧﹐訓北曰北猶別也。

古人語自有椎拙不可掩者。樂府曰「何以銷憂﹐惟有杜康﹖」劉越石曰「何其不夢周。」又曰「夫子悲獲麟﹐西狩泣孔丘。」𨿽有意緒﹐辭亦鈍朴矣。又不及沈約云﹕黃憲牛醫之子叔度名動京師云。

古人名黑臋﹑黑肩﹑牛虱﹑犬子﹐今不以爲雅。迎貓爲食田鼠﹐讀《禮》者不曰貓音茅而曰貓音苗﹐避俗也。《莊子》曰「道在屎溺。」今爲鄙語。《漢書》「驢非驢﹐馬非馬﹐龜玆王乃騾也」﹐如此語粗甚﹐可削去也。

宣獻宋公嘗謂左丘明工言人事﹐莊周工言天道﹐二子之上﹐無有文矣。𨿽聖人復興﹐蔑以加云。予謂老子《道徳篇》爲玄言之祖﹐屈宋《離騷》爲辭賦之祖﹐司馬遷《史記》爲紀傳之祖。後人爲之﹐如至方不能加矩﹐至圓不能過規矣。

柳子厚《正符晉說》𨿽模寫前人體裁﹐然自出新意﹐可謂文矣。劉夢得著《天論》三篇﹐理𨿽未極﹐其辭至矣。韓退之《送窮文》《進學解》《毛穎傳》《原道》等諸篇﹐皆古人意思未到﹐可以名家矣。

王弼注《易》﹐直發胸臆﹐不如鄭玄等師承有來也。或曰﹕何以得立爲一家﹖予曰﹕弼棄易象互體﹐專附小象﹐衍成其文﹐是以諸儒不能訾退之。今講《易》者已讀弼注﹐訖至小象則更無可敷演矣。劉齊善言易說曰﹕六十四卦本之乾坤﹐及諸卦中皆有乾坤象意。孔子敍乾爲玉爲金﹐坤爲牛爲輿之類﹐本釋他卦所引﹐非徒言也。弼不可云得意忘象﹐得象忘言。

《老子》曰「無物之象。」古語亦有想象。韓非子曰「人希見生象﹐得死象圖之。」又案﹕其圖以想其生也。故人所以意想者﹐皆謂之象﹐然說亦怪矣。

司馬相如贊曰「《春秋》推見至隱﹐《易》本隱以之顯﹐《大雅》言王公大人徳逮黎庶﹐《小雅》推小己之得失。其流及上﹐所言𨿽殊﹐其合徳一也。」此語最佳。

太史公曰「趙勝翩翩濁世之佳公子也。」見自振澤﹐才爲亂世之士﹐治世則罪人矣。

《春秋》者﹐天下之正法也。孔子有王天下之才﹐而不得位﹐故見其志於《春秋》。是以引天下之譽褒之﹐賢者不敢私﹔引天下之議貶之﹐姦人不敢亂。故漢人以《春秋》決獄﹐所以法仲尼也。

曾子年七十文學始就﹐乃能著書。孔子曰「參也魯」﹐蓋少時止以孝顯﹐未如晚節之該洽也。

賈誼善言治﹐晁錯善言兵﹐董仲舒善推天人﹐司馬遷敍事﹐相如﹑揚雄文章﹐劉向父子博洽至矣。

韓退之稱孟軻「醇乎醇者也」。至荀況﹐揚雄曰「大醇而小疵。」予以爲未之盡﹐孟之學也𨿽醇﹐於用緩﹔荀之學也𨿽疵﹐於用切。揚則立言可矣﹐不近於用。

賈誼善言治健而快﹐過董仲舒一等﹔仲舒優軟不迫切﹐純儒也。

莒公言歐陽永叔推重《歸去來》﹐以爲江左髙文。丞相以爲知言。

或詆漢髙祖非張良﹑陳平不能得天下。曰不然﹐良﹑平非髙祖不能用﹐夫智髙於良﹑平乃能聽其謀。至項羽不知用範增﹐則敗矣。髙祖之量之謀﹐兼韓信﹑彭越者八九﹐故三分關東地與之而不疑。當是時﹐玩信等如股掌上一土丸爾。

髙祖知呂后與戚夫人有隙﹐方病時﹐去呂后若斷一巨拇﹐然終不殺者﹐以惠帝不能制陳平﹑周勃﹑蕭何﹑曹參等。故委戚氏不顧﹐爲天下計俾。後佐之惠帝六年﹐後八年。是時天下已定﹐姦人不能搖亂﹐文帝以一乘車自代來卽位﹐則髙祖料之熟矣。

世稱文帝漢盛徳主也﹐然在朝之儒﹐賈誼一人而已。所任宰相﹐盡髙祖時猥將庸人﹐亦不深討禮樂典章﹐於時詩書皆伏而未出﹐然而天下太和﹐兵革不興﹐南越順徳﹐諸侯軌道﹐匈奴𨿽數盜邊﹐亦不敢深入。由是言之﹐治天下者在質而已﹐不必尙文。故曰質近實﹐文近名﹐文獘則民詐興矣。

曹操忌孔融﹑崔琰﹐殺之﹐操之宇爲弗裕矣。孫權引殺融爲比而斥虞翻﹐誅張溫﹐權之量又下矣。待賢少忌﹐惟劉備爲綽綽云。

荀彧之於曹操﹐本許以天下﹐及議者欲加九錫﹐彧未之許﹐非不之許﹐欲出諸己耳。操不悟﹐遽殺之。然則天奪其爽以誅彧﹐寧不信乎。

孫權用吳﹐諸葛亮用蜀﹐終不能得中國一尋一常地﹐卒之。並吳蜀者﹐晉也。

能以身爲國興亡者﹐蜀諸葛﹐晉謝安﹐秦王猛是也。

霍光學伊尹﹐才不周用﹐故宣帝立。王莽學周公﹐姦足以自文﹐故平帝簒。

《詩》曰「蕭蕭馬鳴﹐悠悠斾旌。」見整而靜也﹐顏之推愛之。「楊柳依依﹐雨雪霏霏。」寫物態慰人情也﹐謝玄愛之。「遠猷辰告」﹐謝安以爲佳語。

左太衝詩曰「振衣千仞岡﹐濯足萬里流。」使飄飄有世表﹐意不減嵇康目送飛鴻語。

柳子厚云「嘻笑之怒甚於裂眥﹐長歌之音過於慟哭。」劉夢得云「駭機一發﹐浮謗如川。」信文之險語。韓退之云「婦順夫旨﹐子嚴父詔。」又云「耕於寬閒之野﹐釣於寂寞之濱。」又云「持被入直﹐三省丁寧。」顧婢子語刺刺不得休﹐此等皆新語也。

莊周曰「送君者皆自厓﹐而反君自玆遠。」每讀至此﹐令人蕭寥有遺世之意。

經曰「孝莫大於嚴父﹐嚴父莫大於配天﹐則周公其人也。」昔者周公郊祀后稷以配天宗﹐祀文王於明堂以配上帝。釋曰﹕古者祭天於郊﹐以其蕩蕩然﹐蒼蒼然﹐無乎不覆﹐無乎不見﹐故以至敬事之郊也者﹐不屋者也﹐達自然之气也。掃地而祭器尙陶匏﹐不敢以人之所愛奉之尊之也﹐遠而敬之也。人莫不本乎祖﹐祖一而已﹐尊無二上。故曰率義而上至於祖﹐祖尊而不親﹐是所以配天也。周推后稷配天盡矣至矣﹐不可以加矣﹐周公之攝政仁乎。其父欲配之郊則抗乎祖﹐欲遂無配則已有仁父之心。不能見之天下﹐不見之天下非仁也。於是乎名天以上帝而配之﹐上帝也者﹐近人理者也。人於萬物乃一物﹐假令天若有知﹐然宰制生育﹐未必圓顱方趾耳鼻食息如人者也。今名之帝以人事天﹐引天以自近親之也。人之親者莫若父﹐故以文王配上帝不可以郊。故內之明堂﹐明堂﹐王者最尊處也。仁乎其父﹐故親於天﹐天有帝名則祭之明堂﹐親與敬兼之矣。孔子所以美周公能以是心達於天下﹐而不失乎至禮。禮者﹐緣人情者也。或曰﹕經前曰天﹐後曰上帝﹐柰何曰天上帝﹖一耳不通言則若兩物然。故郊曰昊天﹐明堂曰昊天﹐上帝天人之分明也。明祖不可以在明堂﹐文王不可以配郊矣。

《夔》曰「簫韶九成﹐鳳皇來儀。擊石拊石﹐百獸率舞。」敢問何謂也﹖對曰﹕以爲虞氏之徳﹐上奉天﹐下法地﹐中得人﹐萬物字茂﹐寒而寒﹐暑而暑﹐殺之不暴﹐貸之不私﹐挈天下納於仁壽﹐若奠器在壚﹐以其成功。次之歌詩轟然﹐寫金石入匏竹﹐無所加其徳可矣。鳳未始來也﹐獸未始感也。且樂作之朝﹐作之廟﹐作之郊乎。朝有宮室之嚴﹐廟有垣壖之護﹐郊有營衛之禁﹐則獸何自而至焉。自山林來﹐則必淩突淮河﹐戢戢林林﹐躨跜躑躅然﹐連頓足掉首﹐騰踏盤完﹐何其怪也﹖羣瞽在廷﹐百工雁行﹐而獸參其間﹐吾以爲怪而不祥。曰然。則孔子何爲不刪而著之﹖曰樂主成功﹐不得不盛﹐推吾誼﹐侈吾言以肆之。有如祖考來格﹐又將見顓頊堯瞽叟闖然於堂上耶。

子路問於孔子曰「治國何如﹖」孔子曰「尊賢而賤不肖。」子路曰「範中行氏尊賢而賤不肖矣﹐其亡何也﹖」曰「中行氏尊賢而不能用﹐賤不肖而不能去﹐賢者知其不己用而怨之﹐不肖者知其賤已而仇之。賢者怨﹐不肖者仇﹐中行氏欲不亡得乎﹖」孔子可謂知言矣。昔者﹐郭公如是而國爲墟﹐中行氏旣知之矣﹐而不能攺﹐又及於滅。

蜀關公善待卒伍而驕士大夫﹐張飛愛重君子而不卹小人﹐二者特所偏耳。身皆死於人手﹐是不可忽也。

燕小國也﹐其地於天下若靨之著面﹐然而昭王賢王也﹐得郭隗尊事之故﹐鄒衍﹑樂毅以齊趙至﹐蘇子﹑屈景以周楚至﹐於是舉兵而攻齊﹐棲閔於莒﹐鼠伏而不敢出﹐悉返燕地。計其眾不與齊醜﹐然而能申意至此者﹐由得士也。故曰「無常安之家﹐無常治之民﹐得賢則安昌﹐失賢則危亡」﹐自古迄今﹐未有不然者也。明鑑所以照景﹐前事所以知今﹐夫知惡往古之所以危亡﹐而不務矯迹於其所以安昌﹐未有以異夫卻走而求及前人也。

余謂佛西方之達人也﹐其言汪茫漫誕﹐貫生死鬼神無有濱涯﹐合萬物之妄以爲一眞﹐眞立而妄隨。又去眞掊妄﹐以無修無證爲極﹐若曰無修乃修也﹐無證乃證也。𨿽修而未嘗修﹐𨿽證而未嘗證﹐故舉天下眾生皆入無餘涅槃而滅度之者﹐如是無量﹐實無眾生得滅度者。又曰如來說卽非眾生﹐是名眾生於以脫滯縳泯有無自放於太空無垠之所。𨿽然﹐法待言而立﹐不得無言﹔迷待法而悟﹐不得無法。故惟釋迦﹑文殊剟言之瘢﹐刮法之痕矣。自文殊而下﹐已自執所見﹐所見差駁纖垢淫夷﹐故維摩詰以一嘿對之﹐乃皆悟入佛與中國老聃﹑莊周﹑列禦寇之言相出入﹐大抵至於道者﹐無今古華戎若符棨然。

堯之四凶﹐今之姦臣能之﹔周之十亂﹐今之賢臣能之﹐古與今交相勝耳。

堯舜之世﹐比屋可封﹐非盡可封也﹐可封之人多也﹔桀紂之世﹐比屋可誅﹐非盡可誅也﹐可誅之人多也。成康刑措四十年不用非也﹐以爲二王能用法不濫殺可矣。

《春秋》許夷狄者不一而足﹐見中國之尊﹐且見略於外也。

蜀人謂柂師爲長年三老﹐杜甫用之﹐詩人不以事害意。古者用事簡而當﹐亦不以字害句。故音韻淸濁﹐隨宜攺易。劉在薪中入張韻﹐畱宴汾陰西入先韻﹐直取意順則已。至唐人以律格自拘﹐不復敢用。惟白居易用其音於語中﹐如「照地麒」用佶音﹐「麒袍雪擺胡」用鶻音﹐「謄衫紅攔幹﹐三百六十橋」用諶音等﹐往往有之。晏丞相殊嘗許之曰﹕詩人乘語俊當如用字。

春秋霸之濟不在此舉也。古人以濟不作兩字用﹐謂濟與不濟也。今人用不爲歟耶之比﹐不一音孚鳩反。漢陳平封曲逆侯﹐蕭何爲酇侯﹐霍去病爲嫖姚將軍﹐今學者讀曲逆爲去遇﹐酇作鹺﹐驃爲漂遙﹐不作本音何耶。

古人自有文語卓然可愛者。《谷梁子》曰「輕千乘之國則可矣﹐蹈道則未也。」故柳宗元以爲潔三軍之士﹐粲然皆笑﹐粲明也。知萬眾皆啟齒﹐齒旣白以粲義包之。仲尼居三蒼作尼﹐《說文》作凥。

「亙從二間舟」再名亙字﹐隸攺舟爲曰﹐何法盛以再一爲舟航字。

卷下

雜說

君得其健﹐彊陰戢戰﹔臣執其旨﹐百度乃凝﹔欲正四方﹐先定中央。中央君也。

天不待規而圓﹐地不待矩而方﹐天尊地卑﹐其道有常。君﹐天道也﹔臣﹐地道也。

天用其圓﹐地用其方。圓道主於生﹐方道主於成。天﹐君徳也﹔地﹐臣職也。君操無爲以臨臣之有爲﹐萬物自歸。上逸於制﹐下勞於事﹐百度乃治。無爲者非謂塞吾耳不聽也﹐蔽吾目不視也﹐閟吾言不出也。謂審於有爲之內﹐不爲於有爲之外也。何謂內﹖曰﹕官不職責之相﹐士不練責之將﹐財匱責司農﹐獄不正責廷尉﹐是爲內。何謂外﹖曰﹕歲有常賦而又賦焉﹐是曰剩﹔人有常役而又役焉﹐是曰橫。力不勝﹐加如負則跌﹔材已窮﹐加如任則敗﹐是爲外。振其領﹐羣毛整﹔提其綱﹐萬目張。綱歟領歟﹐君所執歟。

君有常道﹐臣有定守。賞當功﹐罰當罪﹐與之﹐惟我徳奪之﹐惟我懼君道也。奉法循令﹐竭己力以獻功於上﹐臣道也。故臣有所憎﹐能以得君之罰以去之﹐是謂作威﹔有所愛﹐能以得君之賞以貴之﹐是謂作福。法𨿽明﹐意得輕重之謂之玩法﹔令可遵﹐情得出入之謂之侮。令君喪道﹐臣失守﹐故曰害於而家﹐凶於而國。

能無卜而知吉凶乎﹖曰以甚治攻甚亂﹐濟﹐所以安除甚患。能無祭而福乎﹖曰不奪民時﹐而順物宜。能無膠漆而合乎﹖曰不以遠近內外與之同欲﹐一推吾心納兆人之腹。能不賞而使人勸乎﹖曰先賞有功。能無罰而使人畏乎﹖曰先罰有罪。弛惡不戮姦笑於腹﹐當封吝寵勞臣諱勇奴耕於原﹐婢執其爨﹐丈人以安。

植表挺挺﹐下無曲影﹐善聲之唱﹐應無丑響。

不可得者上不以求﹐不可止者上不以禁﹐不可行者上不以令。故曰求愈多得愈寡﹐禁愈急止愈少﹐令愈繁行愈慢。上求而不得謂之失﹐威求不可得而得謂之暴﹔禁而不止謂之慢﹐禁不可止而止謂之虐﹔令而不行謂之淩﹐上令不可行而行謂之亂。故聖人愼舉錯﹐去三不可則善矣。

賤而不可不因者眾也﹐剛而不可不用者兵也﹐慘而不可不行者法也﹐小而不可不防者盜也﹐勞而不可不勸者農也﹐穴而不可不嗇者財也恐當作冗。曰因眾柰何﹖曰人之情莫不惡勞而我逸之﹐莫不欲富而我與之﹐莫不憚危而我安之﹐莫不畏死而我生之。民已逸則可與共勞﹐已富則可與共乏﹐已安則可與同憂﹐已生則可與濟難。夫民﹐國之基也。五仞之墻﹐所以不毀﹐基厚也﹔所以毀﹐基薄也。故曰一無曰字百足不僵則附者眾﹐流水不窮則來者遠。民之瘠﹐無肥國﹐下之悅﹐有豫君一作裕。

食者人仰以生也﹐適則飽﹐過則病﹐甚病者死。法者國仰以安也﹐順則治﹐逆則亂﹐甚亂者滅。商家之法一而湯以王﹐桀以放﹔周家之法一而文武以興﹐幽厲以亡。然則食無心於生死﹐在人之適過﹔法無必於治亂﹐在君之順逆。

古之人淳﹐今之人詐﹐柰何﹖不然。人無淳詐﹐在治亂而已。今日之治﹐三皇是也﹔唐五代之亡﹐桀紂是也。《難》﹕曰「古巢居﹐今宮室﹔古茹毛﹐今饔熟。」柰何﹖曰是直事有工拙耳。創始者難﹐踵成者易﹐凡百物皆是﹐夫何足疑云。東南﹐天地之奧藏﹐寬柔而卑﹔西北﹐天地之勁方﹐雄尊而嚴。故帝王之興﹐常在西北﹐乾道也。東南坤道也。東南柰何﹖曰其土薄而水淺﹐其生物滋﹐其財富﹐其爲人剽而不重。靡食而偸生﹐士懦脆而少剛﹐笮之則服。西北柰何﹖曰其土髙而水寒﹐其生物寡﹐其財確﹐其爲人毅而近愚。食淡而勤生﹐士沈厚而少慧﹐屈之不撓﹐小人之情易見也。其錚錚似辧﹐其悻悻似直﹐攻人之私似公﹐觸大臣撼大事似彊﹐多所建請似才﹐數讓小官﹑辭小祿似髙﹐陰引其朋似薦賢﹐攻其朋之細過似不黨。故君人者榷以眞僞則錚錚者敗﹐討其忠邪則悻悻者露﹐語人之私隱而無驗則公者詐﹐察大臣之可仗而不宜退則彊者譎﹐聽而不可施行則才非是﹐權以要官厚祿靦然而謝則髙者猥。所憎者去﹐所同者進﹐則非賢。時時取黨人之細過暴揚於外﹐如甘辛相反而和。水火不同性而濟﹐上疑主心﹐下欺輿人﹐而君子已見其肺肝﹐然施施自以爲莫我得也。

夫生民晨作夜寢﹐早起晡食﹐寒絮暑絺﹐常忽而不爲之節何哉﹖然則攝生不可不知也。冬許晚絮﹐春許徐褫﹐早許飽﹐夕許慊﹐行立坐偃皆不得久﹐此甚易行。毋以吾胃熟生物暖冷物﹐勿以吾气贊喜怒﹐且憂樂喜怒人所未嘗無也。多憂傷神﹐多思傷志﹐過樂喪守﹐喜極气散﹐怒極气慉。而不下若使吾心爲郵候﹐憂樂喜怒至而不久捨﹐母令少宿則善矣﹐若有畱彼其以我爲囊槖矣。

掩其耳而聽﹐藐藐由洪洪然﹔掩其目而視﹐了了由眊眊然。惡來掩紂之耳﹐武王翺師於孟津之濱﹔宰嚭掩夫差之目﹐勾踐噤笑於會稽之隒。

歌者不曼其聲則少和﹐舞者不長其袂則寡態﹐左顧者不能右盻﹐勢不兼也。

櫛之於發﹐不去亂不能治髻﹔法之於人﹐不誅有罪不能完善人﹐此謂損之而益。

古語曰「斛滿人槪之﹐人滿神槪之。」聖人其善槪歟。大奢槪以中﹐溢欲槪以節﹐寢慢槪以威﹐由是治身﹐由是化人。

樹果得實﹐樹棘得刺﹐樹徳得和﹐樹威得怨。嗚呼﹗爲國者審所樹而已。

鶬鶊鳴春﹐蟋蟀吟夏﹐蜩蟧喝秋﹐螘子戰陰。非有命之者﹐气自動耳。

鑑向日而火至﹐方諸向月而水至﹐物有自然而感者﹐無遠近之間。

佞色不能說堯目﹐忠言不能入桀耳。色非不美﹐堯識之﹔言非不至﹐桀厭之。

愚不可詐者民也﹐賤不可勝者眾也。撫之爲吾之力﹐毒之爲吾之賊。

重兵在邊﹐京師乃單﹔拂軀以尾﹐尾不可大﹐掉之不能﹐反爲軀害。臂大於指﹐屈伸可使﹐指大不使其臂乃廢。剛四肢者骨也﹐剛大廈者棟也﹐剛天下者兵也。

莫仁於雨露而靡艸夏枯﹐莫嚴於霜雪而松柏冬靑。

作法者君﹐守法者臣﹐役法者民。臣弄其法﹐主威且劫。政在大臣﹐人走私門。私門可炙﹐君戶將閴。

父慈於箠﹐家有敗子﹔將礪於呋﹐士乃忘軀。

珠丸之珍﹐雀不祈彈也﹔金鼎之貴﹐魚不求烹也。

闌金在途無不掇也﹐吐珠在澤無不拾也。

梟不憑夜弗能自怪﹐政必先鏬姦人投詐。

父否母然子無適從﹐政產二門下乃告勤。

君與臣不同而昌﹐君與臣同而亡。

謀不厭眾﹐決之在一。決不能專﹐朝有爭言。

金鼓旣震﹐卒騰於陣﹔爵賜已明﹐士勇於廷。

重輕不同﹐衡獻其公﹔曲直相欺﹐繩出其私。

造父亡轡馬顚於跬﹐庸人厲策馬爲盡力。

去山弗棲﹐虎喪其威﹔爪牙弗具﹐失所爲虎。

知賢不進朝有刓印﹐知不肖不退挈明入昧。

我與之生故能爲吾死﹐我與之樂故能爲吾憂。

喌於場者雞至﹐嗟於牢者豕集﹐惠於國者天下治。

足食足衣禮往從之﹐近寒與饑恥則去之。

贗賈亂塵窳農敗田﹐讒夫撓邦害馬污羣。

忠與邪並黨眾者勝﹐主乃失柄。

不大其幹而眾其枝﹐幹乃速披。

言等出於口在賢者爲正﹐在不肖爲佞。

櫛所以去亂髮﹐浴所以濯膚垢。

工圃者飽於茹﹐善邦者羨於食。

規外求圓無圓矣﹐法外求平無平矣。

眞贗不同物﹐治亂不同日。

救亂之世不語儒﹐求治之世不語戰。

水淵則回﹐道衍則聖。

聖賢授受﹐功不贊漏。

拙制傷錦﹐迂政損國。

任賢而二﹐五堯不治。

含糊不斷﹐上產其亂。

謀道作捨﹐三年弗架。

鼎大魚小﹐糜於數攪。

入林失斧﹐不能得楚。

主不謹戶﹐盜者夜舞。

樹枝太繁﹐必搖其根。

苦口之藥﹐疾者甘之﹔拂耳之言﹐明君愛之。

我憎之能得罰於君﹐我愛之能得賞於君。政在於臣﹐黨與成羣﹐君則孤而無民。

種禾不耰而懟﹐其秋與食爲仇。

兩上不得相事﹐兩下不得相使。

庭戒諸兒

教之持世者﹐三家而已。儒家本孔氏﹐道家本老氏﹐佛家本浮屠氏。吾世爲儒﹐今華吾體者衣冠也﹐榮吾私者官祿也﹐謹吾履者禮法也﹐睿吾職者詩書也。入以事親﹐出以事君﹐生以養﹐死以葬﹐莫非儒也。由終日戴天不知天之髙﹐終日蹠地不知地之重﹐故天下蚩蚩終無謝﹐生於其本者徳大而不可見也。道家所尙﹐淸淨柔弱﹐聞齒以剛而缺﹐不聞舌以柔而折。以有爲爲末﹐無爲爲本﹐故爲者敗之﹐執者失之。賊莫大於徳有心﹐心有眼﹐吾有大患爲吾有身。生生者不生﹐化化者不化﹐然其淸淨可以治人﹐柔弱可以治身﹐若等服而行之﹐不害爲儒也。佛家自遠方流入中國﹐其言荒茫奓大﹐多所譬諭﹐合羣迷爲眞﹐指生死爲妄﹐以太虛爲體﹐其法曰﹕欲言則差﹐欲心則謬﹐如一漚生﹐一漚滅﹐還入於海﹐漚自妄見。海無生滅無有也﹐亦無無有﹐亦無無無﹐淡然無所得而止﹐止亦不止也。

治戒

吾歿後﹐稱家之有亡以治喪斂﹐用濯浣之鶴氅紗表帽綫履﹐三日棺﹐三月葬﹐愼無爲陰陽拘忌。棺用雜木﹐漆其四會三塗卽止﹐使數十年足以臘吾骸朽衣巾而已。吾之焄然朗朗有識者﹐還於造物﹐放之太虛。可腐敗者合於黃壚下付無窮﹐吾尙何患。掘冢三丈﹐小爲冢室劣取容棺及明器﹐左置明水﹐水二盎﹐酒二缸﹔右置米麫二奩﹐朝服一稱﹐私服一稱﹐華履自副。左列吾志﹐右刻吾銘﹐卽掩壙惟簡惟儉﹐無以金銅雜物置冢中。吾學不名家﹐文章僅及中人﹐不足垂後。爲吏在良﹐二千石下可著數人﹐故無功於國﹐無惠於人﹐不可以請謚有司﹐不可受賵贈﹐又不宜求巨公作志及碑。冢上樹五株柏﹐墳髙三尺﹐石翁仲獸不得用﹐蓋自摽置者非千載永安計爾。不得作道佛二家齋醮。此吾生平所志﹐若等不可違命作之。違命作之﹐是死吾也﹐是以吾爲遂無知也。喪之詣塋﹐以繪布纏棺四翣引﹐勿得作方相俑人﹑陳列衣服器用﹐累吾之儉。吾生平語言無過人者﹐愼無妄編綴作集。

左志

祁之爲名﹐宋之爲氏。學也則儒﹐亦顯其仕。行年六十有四﹐孤操完履﹐三封之南﹐葬從先子。

右銘

生非吾生﹐死非吾死。吾亦妄吾﹐要明吾理。

吾侍上講勸凡十七年﹐上頗記吾面目姓名﹐然身後不得妄丐恩澤爲無厭事。若等兄弟十四人﹐惟二孺兒未經任子﹐此以諉莒國公。莒公在﹐若等不爲孤矣。孔子稱天下有至徳要道謂之孝﹐故自作《經》一篇﹐以教後人必到於善。謂曰至莫不切於事﹐謂曰要舉一孝﹐百行罔不該焉。故吾以此教若等﹐凡孝於親則悌於長﹐友於少﹐慈於幼。出於事君則爲忠﹐於朋友則爲信﹐於事爲無不敬﹐無不敬則庶乎成人矣。若等兄弟十四人𨿽有異母者﹐但古人謂四海之內皆兄弟﹐況同父均气乎﹖《詩》稱「死喪之戚﹐兄弟孔懷」﹐不可不念也。兄弟之不懷﹐求合他人﹐他人渠肯信哉﹖縱陽合之﹐彼應背憎也。若等視吾事莒公﹐莒公友吾﹐云何可以爲法矣。大抵人不可以無學﹐至於章奏箋記隨宜爲之﹐天分自有所稟﹐不可彊也。要得數百卷書在胸中﹐則不爲人所輕誚矣。

跋

右筆記三卷﹐以數本參訂﹐粗少舛午。景文公議論考據精切如此﹐然前輩猶有一二可疑。如骨字蓋檛字﹐古作﹐嘗飾以骨﹐故曰骨。後世吏文略去卄﹐又朵二聲相近﹐故訛爲朵耳。鮑照因武曌而攺爲昭﹐非誤用也﹔冉耕字伯牛﹐而古犁字亦從牛﹐則牛耕不始於漢矣﹔栘者﹐今郁李也﹐非開而反合者也﹔酈道元《水經注》云薛瓚注《漢書》﹐則謂臣瓚爲於瓚者﹐非也。《集韻》一書﹐乃景文公與諸公出﹐朴字匹角切﹐與朴同今﹐謂朴無朴音﹐何耶﹖卯乃古卿字﹐又音齏﹐今謂卯本柳字﹐又何耶﹖衎旣加點勘﹐又以所聞於前輩者識其後。寶慶二年四月初吉上虞李衎謹書

