《耳目記》唐張鷟

周洛州司倉嚴升期﹐攝侍禦史於江南道巡察。性嗜水犢肉﹐所至州縣﹐烹宰極多。小事大事入金則弭。凡到處﹐金銀爲之踴貴。故江南人號爲「金牛禦史」。

周春官尙書閻知微﹐和默啜﹐司賓丞田歸道爲副。至牙帳下﹐知微舞蹈宛轉﹐抱默啜靴鼻而吮之。歸道長揖不拜﹐默啜大怒。倒懸之﹐經一宿乃放。及歸﹐與知微爭於殿廷﹐言默啜不必和﹐知微堅執以爲和。默啜果反﹐陷趙定。知微誅九族﹐拜歸道夏官侍郎﹑右拾遺。知良弼使入匈奴﹐坐帳下以不潔食之﹐良弼食盡一盤﹐放歸﹐朝廷恥之。

周文昌左丞孫彥髙﹐無他識用﹐性頑鈍﹐出爲定州刺史。歲餘﹐默啜賊至﹐圍其郭﹐彥髙卻鎖宅門﹐不敢詣廳事﹐文案須徵發者﹐於小窗內接入。賊旣乘城四入﹐彥髙乃謂奴曰「牢關門戶﹐莫與鑰匙。」其愚怯皆此類。俄而陷沒﹐刺史之宅先殲焉。

周契丹賊孫萬榮之寇幽州﹐河內王武懿宗爲元帥﹐引兵至趙州。聞賊數千騎從北來﹐乃棄兵甲﹐南走邢州﹐賊退﹐方更向前。軍回至都﹐置酒會﹐郎中於禦前嘲懿宗曰「長弓短度箭﹐蜀馬臨階騙。去賊七百里﹐隈墻獨自戰。甲仗總拋卻﹐騎豬正南竄。」上曰「懿宗有馬﹐何因騎豬﹖」對曰「騎豬者﹐夾豕走也。」上大笑。懿宗貌短醜﹐故曰「長弓短度箭。」

周左領軍權龍褒將軍不識忌曰﹐問府史曰「何名私忌﹖」對曰「父母亡曰﹐請假獨坐房中不出。」褒至忌曰﹐於房中靜坐。有靑狗突入房中﹐褒大怒﹕「衝破我忌﹐更陳牒﹐攺明朝好作忌曰。」談者笑之。

周推事索元禮﹐時人號爲「索使」。訊囚﹐作鐵籠頭擊﹝呼角切﹞﹐其頭仍加楔焉﹐多至腦裂髓出。亦爲鳳曬翅等﹐以椽閤手足而轉之﹐並研骨至碎。亦懸囚於梁下﹐以石縋頭。其酷法如此﹐元禮故胡人﹐薛師假父。後罪贓賄﹐流死嶺南。

唐監察禦史李全交﹐專以羅織爲業﹐臺中號爲「人頭羅剎」﹐殿中號爲「鬼面夜叉」。訊囚﹐引枷柄向前﹐名爲「驢駒拔橛」。縛枷頭著樹﹐名曰「犢子懸車。」兩手捧枷﹐累磚於上﹐號爲「仙人獻果」。立髙木之上﹐枷向後拘之﹐名「玉女登梯」。

隋末﹐深州諸葛昂性豪俠﹐渤海髙瓚聞而造之﹐爲設雞肫而已。瓚小其用﹐明曰大設屈昂數十人﹐烹豬羊等﹐長八尺﹐薄餅闊丈餘﹐裹錟粗如庭柱﹔盤作酒碗行巡﹐自爲金剛舞以送之。昂至後曰﹐屈瓚屈客數百人﹐大設﹐車行酒﹐馬行炙﹐挫碓斫膾﹐磴■﹝車﹝厽上木下﹞蒜齏。唱夜﹐又歌獅子舞。瓚明曰復烹一雙子﹐十餘歲﹐呈其頭顱手足﹐座客皆喉而吐之。昂後曰報設。先令要妾行酒﹐妾無故笑﹐昂叱下﹐須臾蒸此妾﹐坐銀盤﹐仍飾以脂粉﹐衣以錦繡﹐遂擘腿肉以啖。瓚諸人皆掩目﹐昂於奶房間攝肥肉﹐食之盡飽而止。瓚羞之﹐夜遁而去。昂富後遭離亂﹐狂賊來求金寶﹐無可給﹐縛於椽上﹐炙殺之。

唐益州新昌縣令夏侯彪之。初下車﹐問里正曰「雞子一錢幾顆﹖」曰「三顆。」彪之乃遣取十千錢﹐令買三萬顆。謂里正曰「吾未要﹐且寄雞母抱之﹐遂成三萬頭雞﹐經數月長成﹐令吏與我賣卻。一雞三十文﹐半年之間成九十萬。」又問﹕「竹筍一錢幾莖﹖」曰「一錢五莖。」又取十千錢付之﹐買得五萬莖。又謂﹕「未須。且林中養之。」至秋成五萬莖竹﹐令賣一莖十錢﹐遂至五十萬。其貪猥不道皆此類。

唐滕王極淫﹐諸官妻美無不嘗偏。詐言妃喚﹐卽行無禮。時典簽崔簡妻鄭氏初到﹐王遣喚欲不去﹐懼王之威﹐去則被辱。鄭曰「昔湣懷之妃﹐不受賊胡之逼。當今淸泰﹐敢行此事邪﹗」遂入王中門外小閤。王在其中﹐鄭入﹐欲逼之﹐鄭大叫﹐左右曰「王也。」鄭曰「大王豈作如是﹐必家奴耳﹗」取一隻履﹐擊王頭破﹐抓面流血。妃聞而出﹐鄭氏乃得還。王大慚。旬曰不視事﹐簡每曰參候﹐不敢離門。後王衙坐﹐簡向前謝過﹐王慚卻入﹐月餘曰乃出。諸官之妻曾被王喚入者﹐莫不羞之。其婿問之﹐無辭以對。

唐杭州刺史裴有敞疾甚﹐令錢塘縣主簿夏榮看之。榮曰「使君百無一慮﹐夫人早須崇福以禳之。」崔夫人曰「禳須何物﹖」榮曰「使君娶二姬以厭之﹐出三年則厄過矣。」夫人怒曰「此獠狂語﹐兒在身無病。」榮退曰「夫人不信﹐榮不敢言。使君合有三婦﹐若不更娶﹐於夫人不祥矣﹗」夫人曰「乍可死﹐此事不相當也。」其年﹐夫人暴亡﹐敞更娶二姬。

周大足年中﹐泰州鄭家莊有一兒郎﹐年二十餘。曰晏﹐於驛路上見一靑衣女子獨行﹐姿容姝麗﹐郎君屈就莊宿﹐將衣被同寢。至曉﹐門久不開﹐呼之不應﹐於窗中窺之﹐惟有腦骨頭顱在﹐余並食訖。家人破戶入﹐一物不見。於梁上暗處﹐有一大鳥﹐衝門去。或云「羅剎魅也」。

唐柴駙馬紹之弟﹐有材力﹐輕趫迅捷﹐踴身以上﹐挺然若飛﹐十數步乃止。嘗著吉莫靴上磚城﹐直至女墻﹐手無扳引。又以足指椽梯殿柱至檐頭﹐撚椽覆上﹐越百尺樓閣﹐了無障礙。文武聖睿皇帝奇之﹐曰「此人不可以處京邑。」出爲外官﹐時人號爲「壁飛」。

唐垂拱四年﹐安撫大使狄仁傑檄告西楚霸王項君將校等。略曰「鴻名不可以謬假﹐神器不可以力爭。應天者膺桑推之名﹐背時者非見幾之主。自祖龍禦宇﹐橫噬諸侯﹐任趙髙以當軸﹐棄蒙恬而齒劍﹔沙丘作禍於前﹐望夷覆滅於後。七廟墮圯﹐萬姓屠原﹔鳥思靜於飛陳﹝作塵﹞﹐魚豈安於沸水﹗赫矣星漠﹐受命玄穹﹔膺赤帝之禎符﹐當素靈之缺運。俯張地紐﹐彰鳳舉之符﹔仰緝天綱﹐郁龍興之兆。而君潛遊澤國﹐嘯聚水鄕﹐矜扛鼎之雄﹐逞拔山之力。莫則天符之所會﹐不知歷數之有歸。遂奮關中之翼﹐竟垂垓下之翅﹐蓋實由於人事﹐焉有屬於天亡。𨿽驅百萬之兵﹐終棄八千之子﹐以爲殷鑑﹐豈不惜哉﹗固當匿魄東峯﹐收魂北極﹐豈合虛承廟食﹐廣費牲牢﹗仁傑受命方隅﹐循革攸寄﹐令遣焚燎祠宇﹐削平臺室﹐使蕙檄銷盡﹐羽帳隨煙。君宜連遷﹐勿爲人患。檄到如律令。」遂除項羽廟﹐余神並盡﹐惟會稽禹廟存焉。

周則天時謠言曰「張公喫酒李公醉。」張公者﹐易之兄弟也﹐李公者﹐言王室也。

周杭州臨安尉薛震﹐好食人肉﹐有債主及奴詣臨安﹐止於客捨﹐飲之醉﹐並殺之。水銀和煎並骨銷盡。後又欲食其婦﹐婦知之﹐逾墻而遁。以告縣﹐縣令詰之﹐具得其情。申州錄事﹐奏奉敕﹐杖一百而死。

周舒州刺史張懷肅﹐好服人精。唐左司郎中任正名亦有此病。

周郎中裴妻趙氏﹐有美色。曾就張憬藏卜年命﹐憬藏曰「夫人目長而慢﹐準相書豬視者淫。婦人目有四白﹐五夫守宅。夫人終以姦廢﹐宜愼之。」趙笑而去。後果與合宮尉盧崇道姦﹐沒入掖庭。

唐宜城公主駙馬裴巽﹐有外寵一人。公主遣人執之﹐截其耳鼻﹐剝其陰皮﹐附駙馬面上﹐並截其發﹐令廳上判事﹐集僚吏共觀之。駙馬﹑公主一時皆被奏﹐降公主爲郡主﹐駙馬左遷也。

唐開元二年﹐衡州五月頻有火災。其時人盡皆見物大如甕﹐赤如燈籠。所指之處﹐尋而火起。百姓咸謂之「火殃」。

周永昌中﹐涪州多虎暴。有一獸似虎而絕大﹐逐一虎噬殺之。錄奏檢《瑞應圖》﹐乃酋耳也。不食生物﹐有虎則殺之。

漢發兵用銅虎符﹐及唐初爲銀兔符﹐以兔子爲符瑞故也。又以鯉魚爲符瑞﹐爲銅魚符以佩之。至僞周﹐武姓也﹔玄武﹐龜也。又以銅爲龜符。

柳州﹑古桂陽郡也。有曹泰年八十五﹐偶少妻生子﹐名曰曾﹐曰中無影焉。年七十方卒。親見其孫子具說。道士曹體一卽其從孫侄云﹐的不虛﹐故知邴吉驗影不虛也。

