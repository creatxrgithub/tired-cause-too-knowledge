《杜陽雜編》﹝唐﹞蘇鶚

卷上

代宗廣徳元年﹐吐番犯便橋。上幸陜﹐王師不利。常有紫气如車蓋﹐以迎馬首。及回潼關﹐上嘆曰「河水洋洋﹐送朕東去。」上至陜﹐因望鐵牛﹐蹶然謂左右曰「朕年十五六﹐宮中有尼號功徳山﹐言事往往神驗﹐屢撫吾背曰﹕『天下有災﹐遇牛方回。』今見牛也﹐朕將回爾。」是夜﹐夢黃衣童子歌於帳前曰「中五之徳方峩峩﹐胡呼胡呼何柰何﹗」詰旦﹐上具言其夢。侍臣咸稱土徳當王﹐胡虜破滅之兆也。黃衣﹐土之色。中五﹐土之數。峩峩者﹐髙盛之義也。是月﹐副元帥郭子儀與大將李忠義﹑渭北節度使王仲升克復京都﹐吐番大潰。上還宮闕﹐圖功臣於淩煙閣上﹐因謂子儀曰「安祿山僭亂中原﹐是卿再安皇祚。昨朕蒙塵﹐卿復戮力﹐今日天下乃卿與我也﹐𨿽圖劵不足以襃元老。」因泣下沾衣。子儀伏於上前﹐嗚咽流涕曰「老臣無復致命久矣。但慮衰耄不堪王事﹐賴仗陛下宗廟社稷之靈﹐以成微績。」上因命禦馬九花虯並紫玉鞭轡以賜。子儀知九花之異﹐固陳讓者久之。上曰「此馬髙大﹐稱卿儀質﹐不必讓也。」子儀身長六尺餘。九花虯﹐卽範陽節度李徳山所貢﹐額髙九寸﹐毛拳如麟﹐頭頸鬃鬛﹐眞虯龍也。每一嘶則羣馬聳耳。以身被九花文﹐故號爲九花虯。亦有獅子驄﹐皆其類。上東幸﹐觀獵於田﹐不覺日暮。忽顧謂左右曰「行宮去此幾里﹖」奏曰「四十里。」上遂令速鞭﹐恐閡夜﹐而九花虯緩緩然若行五里而已﹐侍從奔驟無及者。上以爲超光﹑趍影之匹也﹐王子年《拾遺記》﹕周穆王有八駿﹐號超光﹑趍影﹑逐日者。自是益加鐘愛。旣復京師﹐特賜子儀﹐崇功臣也。

上嘗幸興慶宮﹐於復壁間得寶匣﹐匣中獲玉鞭﹐鞭末有文曰「軟玉鞭」﹐卽天寶中異國所獻。光可鑑物﹐節文端妍﹐𨿽藍田之美不能過也。屈之則頭尾相就﹐舒之則勁直如繩﹐𨿽以斧鑕鍛斫﹐終不傷缺。上嘆爲異物﹐遂命聯蟬繡爲囊﹐碧玉絲爲鞘。碧玉蠶絲卽永泰元年東海彌羅國所貢。云其國有桑﹐枝榦盤屈﹐覆地而生﹐大者連延十數頃﹐小者蔭百畝。其上有蠶﹐可長四寸﹐其色金﹐其絲碧﹐亦謂之金蠶絲。縱之一尺﹐引之一丈﹐撚而爲鞘﹐表裏通瑩﹐如貫瑟瑟﹐𨿽並十夫之力﹐挽之不斷。爲琴瑟絃則鬼神悲愁忭舞﹐爲弩絃則箭出一千步﹐爲弓絃則箭出五百步。上令藏之於內府﹐至朱泚犯禁闈﹐其鞭不知所在。故水部賈嵩員外所傳也。

上寛厚之徳出於天然﹐爲兒時常爲玄宗器之。每坐於玉案前﹐熟視上貌﹐謂武惠妃曰「此兒甚有異相﹐他日亦是吾家一有福天子也。」因命取上淸珠﹐以絳紗裹之﹐繋於頸上。上淸珠卽開元初罽賓國所貢。罽賓國在西海。其珠光明潔白﹐可照一室﹐視之則出仙人玉女云鶴絳節之象﹐搖動於其中。及上卽位﹐寶庫中往往有神光異气﹐掌庫者具以事告。上曰「豈非上淸珠耶﹖」遂令出之﹐絳紗猶在﹐乃泫然流涕﹐徧示近臣曰「此我爲兒時明皇所賜也。」遂令貯之於翠玉函﹐置之於臥內。忽有水旱兵革之災﹐上每虔祝之﹐無不應驗。

大歷中﹐日林國獻靈光豆﹑龍角釵﹐其國在海東北四萬里。國西南有怪石﹐方數百里﹐光明澄澈﹐可鑑人五藏六腑﹐亦謂之仙人鏡。其國人有疾﹐輒照其形﹐遂知起於某藏腑﹐卽自采神艸餌之﹐無不愈焉。靈光豆﹐大小類中國之菉豆。其色殷紅﹐而光芒長數尺﹐本國人亦呼爲詰多珠。和石上菖蒲葉煮之﹐卽大如鵝卵﹐其中純紫﹐秤之可重一斤。上啗一丸﹐香美無比﹐而數日不復言饑渴。龍角釵類玉而紺色﹐上刻蛟龍之形﹐精巧奇麗﹐非人所制。上因賜獨孤妃。與上同遊龍舟﹐池有紫雲﹐自釵上而生﹐俄頃滿於舟楫。上命置之掌內﹐以水噴之﹐遂化爲二龍﹐騰空東去。

上崇奉釋氏﹐每舂百品香﹐和銀粉以塗佛室。遇新羅國獻五彩氍毹﹐制度巧麗﹐亦冠絕一時。每方寸之內﹐卽有歌舞伎樂﹑列國山川之象。忽微風入室﹐其上復有蜂蝶動搖﹐燕雀飛舞。俯而視之﹐莫辧眞假。又獻萬佛山﹐可髙一丈﹐因置山於佛室﹐以氍毹藉其地焉。萬佛山則雕沈檀珠玉以成之。其佛之形﹐大者或逾寸﹐小者七八分。其佛之首﹐有如黍米者﹐有如半菽者。其眉目口耳螺髻毫相無不悉具。而更鏤金玉水精爲幡蓋流蘇﹐菴羅薝卜等樹﹐搆百寶爲樓閣臺殿。其狀𨿽微﹐而勢若飛動。又前有行道僧徒﹐不啻千數。下有紫金鐘﹐徑闊三寸﹐上以龜口銜之。每撃其鐘﹐則行道之僧禮首至地﹐其中隱隱謂之梵音﹐蓋關戾在乎鐘也。其山𨿽以萬佛爲名﹐其數則不可勝紀。上因置九光扇於巖巘間﹐四月八日召雨眾僧徒入內道場禮萬佛山。是時觀者嘆非人工﹐及覩九色光於殿中﹐咸謂之佛光﹐卽九光扇也。由是上令三藏僧不空念天竺密語於口而退。傳之於僧惟籍。

李輔國恣橫無君﹐上切齒久矣。因寢夢登樓﹐見髙力士領兵數百鐵騎﹐以戟刺輔國首﹐流血灑地﹐前後歌呼﹐自北而去。遣謁者問其故﹐力士曰「明皇之令也。」上覺亦不敢言﹐輔國尋爲盜所殺。上異之﹐方以夢話於左右。先是肅宗賜輔國香玉辟邪二﹐各髙一尺五寸﹐奇巧殆非人間所有。其玉之香﹐可聞於數百步﹐𨿽鏁之於金函石匱﹐終不能掩其气。或以衣裾誤拂﹐則芬馥經年。縱澣濯數四﹐亦不消歇。輔國常置於座側。一日方巾櫛﹐而辟邪忽一大笑﹐一悲號。輔國驚愕失據﹐而囅然者不已﹐悲號者更涕泗交下。輔國惡其怪﹐碎之如粉﹐以投廁中﹐其後常聞寃痛之聲。其輔國所居里巷﹐酷烈彌月猶在﹐蓋舂之爲粉而愈香故也。不周歲而輔國死焉。初碎辟邪﹐輔國嬖奴慕容宮人﹐知異常物﹐隱屑二合。而魚朝恩不惡輔國之禍﹐以錢三十萬買之。及朝恩將伏誅﹐其香化爲白蝶﹐竟天而去。當時議者以奇香異寶﹐非人臣之所蓄也。輔國家藏珍玩﹐皆非人世所識。夏則於堂中設迎涼之艸﹐其色類碧﹐而幹似苦竹﹐葉細如杉。𨿽若干枯﹐未嘗雕落。盛暑束之牕戶間﹐而涼風自至。鳳首木髙一尺﹐雕刻鸞鳳之狀﹐形似枯槁﹐毛羽脫落不甚盡。𨿽嚴凝之時﹐置諸髙堂大廈之中﹐而和煦之气如二三月﹐故別名爲常春木。縱烈火焚之﹐終不燋黑焉。涼艸鳳木或出於薛王宅。《十洲記》事﹐「火林有不焚之木」﹐殆非此類者耶﹖

魚朝恩專權使气﹐公卿不敢仰視。宰臣或決政事不預謀者﹐則眥睚曰「天下之事豈不由我乎﹖」於是上惡之。而朝恩幼子曰令徽﹐年十四五﹐始給事於內殿﹐上以朝恩故﹐遂特賜祿焉。未浹旬月﹐同列黃門位居令徽上者﹐因敍立於殿前﹐恐其後至﹐遂爭路以進。無何﹐誤觸令徽臂﹐乃馳歸告朝恩﹐以班次居下爲同列所欺。朝恩怒﹐翌日於上前奏曰「臣幼男令徽位處眾僚之下﹐願陛下特賜金章以超其等。」不由緋便求紫。上未及語﹐而朝恩已令所司捧紫衣而至﹐令徽卽謝於殿前。上𨿽知不可﹐彊謂朝恩曰「卿兒著章服大宜稱也。」魚氏在朝﹐動無畏憚﹐他皆仿此。其同列黃門尋遭斥遂於嶺表。及朝恩被誅﹐天下無不快焉。

上纂業之始﹐多以庶務託於鈞衡。而元載專政﹐益墮國典。若非良金重寶﹐趑趄左道﹐則不得出入於朝廷。及常衮爲相﹐𨿽賄賂不行﹐而介僻自專﹐少於分別﹐故升降多失其人。或同列進擬稍繁﹐則謂之沓伯。由是京師語曰「常無分別元好錢﹐賢者愚而愚者賢。」時崔佑甫素公直﹐與眾言曰「朝廷上下相蒙﹐善惡同致﹐淸曹峻府﹐爲鼠輩養資﹐豈禆皇化耶﹖」由是益爲持權者所忌。至建中初﹐佑甫執政﹐人心方有所歸。元載末年﹐造蕓輝堂於私第。蕓輝﹐香艸名也﹐出於闐國。其香潔白如玉﹐入土不朽爛﹐舂之爲屑﹐以塗其壁﹐故號蕓輝焉。而更構沈檀爲梁棟﹐飾金銀爲戶牖﹐內設懸黎屏風﹐紫綃帳。其屏風本楊國忠之寶也﹐屏上刻前代美女伎樂之形﹐外以玳瑁水犀爲押﹐又絡以眞珠瑟瑟。精巧之妙﹐殆非人工所及。紫綃帳得於南海溪洞之酋帥﹐卽鮫綃之類也。輕疎而薄﹐如無所礙。𨿽屬凝冬﹐而風不能入﹔盛夏則淸涼自至。其色隱隱焉﹐忽不知其帳也﹐謂載臥內有紫气。而服玩之奢僭﹐擬於帝王之家。蕓輝之前有池﹐悉以文石砌其岸﹐中有蘋陽花﹐亦類白蘋﹐其花紅大如牡丹﹐不知自何而來也。更有碧芙蓉﹐香潔菡萏偉於常者。載因暇日﹐憑欄以觀﹐忽聞歌聲淸響﹐若十四五女子唱焉﹐其曲則《玉樹後庭花》也。載驚異﹐莫知所在。及審聽之﹐乃芙蓉中也。俯而視之﹐聞喘息之音﹐載惡之旣甚﹐遂剖其花﹐一無所見﹐卽祕之不令人說。及載受戮﹐而逸奴爲平盧軍卒﹐人故得其實。載有龍須拂﹐色如爛椹﹐可長三尺。削水精爲柄﹐刻紅玉爲環鈕。或風雨晦暝﹐臨流沾濕﹐則光彩動搖﹐奮然如怒。置之於堂中﹐夜則蚊蚋不敢入﹐拂之爲聲﹐鷄犬牛馬無不驚逸。若垂之池潭﹐則麟介之屬悉俯伏而至。引水於空中﹐則成瀑布三五尺﹐未嘗輒斷。燒燕肉燻之﹐則﹖﹖焉若生雲霧。厥後上知其異﹐屢言之﹐載不得已而遂進焉。載自云得於洞庭道士張知和。載寵姬薛瑤英攻詩書﹐善歌舞﹐仙姿玉質﹐肌香體輕﹐𨿽旋波﹑搖光﹑飛燕﹑綠珠﹐不能過也。瑤英之母趙娟﹐亦本岐王之愛妾也﹐後出爲薛氏之妻﹐生瑤英而幼以香啗之﹐故肌香也。及載納爲姬﹐處金絲之帳﹐卻塵之褥。其褥出自勾驪國﹐一云是卻塵之獸毛所爲也。其色殷鮮﹐光軟無比。衣龍綃之衣﹐一襲無一二兩﹐摶之不盈一握。載以瑤英體輕不勝重衣﹐故於異國以求是服也。惟賈至﹑楊公南與載友善﹐故往往得見歌舞。至因贈詩曰「舞怯銖衣重﹐笑疑桃臉開。方知漢武帝﹐虛築避風臺。」王子年《拾遺記》﹕趙飛燕體輕恐暴風﹐帝爲築臺焉。公南亦作長歌襃美﹐其略曰「雪面蟾娥天上女﹐鳳簫鸞翅欲飛去。玉釵碧翠步無塵﹐楚腰如柳不勝春。」瑤英善爲巧媚﹐載惑之﹐怠於塵務。而瑤英之父曰宗本﹐兄曰從義﹐與趙娟遞相出入﹐以搆賄賂﹐號爲關節﹐更與中書主吏卓倩等爲腹心。而宗本輩以事告者﹐載未嘗不頷之。天下賷寶貨求大官職﹐無不恃載權勢﹐指薛﹑卓爲梯媒。及載死﹐瑤英自爲俚妻矣。論者以元載喪令徳而崇貪名﹐自一婦人而致也。傳於進士賈遂。

徳宗皇帝英明果斷﹐無以比徳。每進用公卿大臣﹐莫不出自宸衷。若聞一善可錄﹐未嘗不稱奬之。百官對敡如稍稱旨﹐無不擡眉聳聽﹐朝退輒書其姓名於座側。或有奬用﹐多所稱職。故卿大夫已下謂上聖英睿。每與宰臣從容詢訪時政﹐往往呼其行第。其尙賢進善皆此類也。及上蒙塵﹐幸奉天﹐翰林學士姜公輔屢進嘉謀﹐深葉上意。初﹐涇原兵亂長安﹐公輔奏云「朱泚甚有反狀﹐不如早爲之所﹐無令爲凶逆也。」上倉皇之際﹐不暇聽從。更云﹕朱泚素鎭涇原﹐頗得將士心﹐今罷兵權﹐居常悒悒﹐不如詔之以從鑾駕。不然﹐卽斬之以絕後患。及聞段秀實之死﹐上執公輔手曰「姜公姜公﹐先見之明可謂神略矣。盧﹐朕擢自郡守﹐坐於廟堂﹐自陳百口之說﹐何獨悞我也﹗」盧常言以百口保朱泚不反。上將欲幸奉天﹐自攜火精劍出內殿﹐因嘆曰「千萬年社稷﹐豈爲狗鼠所竊耶﹖」遂以劍斫檻上鐵狻猊﹐應手而碎﹐左右皆呼萬歲。上曰「若碎小寇如斬狻猊﹐不足憂也。」及乘輿遇夜﹐侍從皆見上仗數尺光明﹐卽火精劍也。建中二年﹐大林國所貢云。其國有山方數百里﹐出神鐵。其山有瘴毒﹐不可輕爲采取。若中國之君有道﹐神鐵卽自流溢﹐煉之爲劍﹐必多靈異。其劍之光如電﹐切金玉如泥。以朽木磨之﹐則生煙焰﹔以金石撃之﹐則火光流起。上始於行在﹐無藥餌以備將士金瘡。時有禆將爲流矢所中﹐上碎琥珀匣以賜之﹐其匣則火精劍匣也。近臣諫曰「陛下柰何以禆將金瘡而碎琥珀匣﹖」上曰「今凶奴逆恣﹐欲危社稷﹐是軍中藉材用人之際﹐而戰士有瘡﹐如朕身之瘡也。昔太宗剪須以付英公﹐今朕以人爲寶﹐豈以劍匣爲寶也﹗」左右及中外聞者﹐無不感悅。初﹐上欲西行﹐有知星者奏上曰「逢林卽住。」上曰「豈可令朕處林木間乎﹖」姜公輔曰「不然﹐但以地名亦應也。」及奉天尉賈隱林謁上於行在﹐上觀隱林气宇雄俊﹐兼是忠烈之家﹐而名葉知星者語﹐隱林卽天寶末賈循之猶子也。上因延於臥內﹐以采籌略之深淺。隱林於獅榻前以手板畫地﹐陳攻守之策﹐上甚異之。隱林因奏曰「臣昨夜夢日墜地﹐臣以頭戴日上天。」上曰「日卽朕也﹐此來事莫非前定﹗」遂拜爲侍禦史﹐糾劾行在。尋遷左常侍。後駕遷幸梁州﹐而隱林卒。

二年夏五月﹐京師副元帥李晟收復宮闕。朱泚走涇原﹐而兵士才餘數百人﹐昏忽迷路﹐不辧南北﹐因問路於田父。田父對曰「豈非朱太尉耶﹖」僞宰相源休止之曰「漢皇帝。」泚僞號漢。田父曰「天不長凶﹐地不生惡﹐蛇不爲龍﹐鼠不爲虎。天网恢恢﹐去將何適﹖」泚怒將殺之﹐忽亡其所在。及去涇州百餘里﹐泚忽馬上叩頭稱乞命﹐而手足紛紜若有拒捍﹐因之墜馬。良久復蘇﹐左右扶上馬﹐問其故﹐泚曰「見段司農﹑劉海賓杖戈執戟﹐與朕相敵﹐不堪其苦也。」時將士聞者益懷異意。翌日達涇州﹐僞節度使田希鑑閉門不納﹐遂至寧州彭源縣﹐爲心腹衛士韓旻﹑薛綸﹑朱維孝等逼而墜穽﹐將殺之。泚謂旻曰「汝等朕所鐘愛﹐今將敗績﹐可忍共殺耶﹖」旻曰「誠爲陛下腹心﹐失則不可共爲塗炭。今借陛下之首以取富貴也。」言未終﹐泚首已斷。泚始亂長安﹐源休﹑姚令言等﹐廣陳圖讖﹐以堅泚意。及爲僞宰相﹐日益自負。休乃收圖書﹐貯倉廩﹐作蕭何事業。或聞王師不利﹐而喜色出面﹐謂令言曰「天下將定﹐吾等之功豈後於蕭何矣﹖」令言曰「漢皇未弱於劉季。」休退語僞黃門侍郎蔣諫曰「若度其才﹐卽吾爲蕭﹐姚爲曹耳。」識者聞之﹐謂休不柰官職。喬琳𨿽受僞官而性好諧戲﹐因語舊僚曰「源公眞所謂火迫酇侯耳。」

代宗朝﹐異國所獻奇禽馴獸﹐自上卽位多放棄之。建中二年﹐南方貢朱來鳥﹐形有類於戴勝﹐而紅觜紺尾﹐尾長於身。巧解人語﹐善別人意。其音淸響﹐聞於庭外數百步。宮中多所憐愛﹐爲玉屑和香稻以啗之﹐則其聲益加寥亮。夜則棲於金籠﹐晝則飛翔於庭廡﹐而俊鷹大鶻不敢近。一日﹐爲巨雕所搏而斃﹐宮中無不歔欷。或遇其籠自開﹐內人有善書者﹐於金華紙上爲朱來鳥寫《多心經》。及朱泚犯禁闈﹐朱來鳥之兆明矣。又大歷中﹐澤潞有僧號普滿﹐隨意所爲﹐不拘僧相﹐或歌或哭﹐莫諭其旨。以言事往往有驗﹐故時人比爲萬回。建中初﹐於潞州佛捨中題詩數篇而亡去。所記者云「此水連涇水﹐雙珠血滿川。靑牛將赤虎﹐還號太平年。」此水者﹐泚字。涇水者﹐自涇州兵亂。雙珠者﹐泚與弟滔。靑牛者﹐興元二年乙丑歲。乙﹐木也﹔丑﹐牛也。是歲攺貞元元年。丙﹐火﹔寅﹐虎也。是歲賊平故也。

上切於時政﹐而頗倚注於臺衮之臣。每命相﹐密召學士艸詔。及進本﹐上輒多攺注﹐卽顧謂左右曰「朕處渠等極位﹐復以美詞襃之﹐所冀爲朕戮力同心以成大化。」旣用崔佑甫爲相﹐悉以國務委之﹐而佑甫事無巨細悉皆陳諫。上曰「朕與卿道合﹐天下細事卿宜隨便剖奏﹐無乃多疑朕也。」自是佑甫之道益爲公當。及楊公南﹑盧執政﹐報恩復讎﹐紊亂綱紀﹐朝野爲之戢手。公南旣殺劉晏﹐士庶莫不寃痛之。明年﹐公南得罪﹐賜死崖州﹐時人謂劉相公寃報矣。建中元年七月乙丑﹐楊殺晏。二年十月乙未﹐貶楊爲崖州司戶﹐去州百里賜死。實錄云﹕七月庚午晏已受誅﹐使回﹐云至乙丑﹐下詔殺之。

上每臨朝﹐多令徵四方丘園才能學術直言極諫之士﹐由是提筆貢藝者﹐滿於闕下。上親自考試﹐用絕請託之門。是時文學相髙﹐公道大振﹐得路者咸以推賢進善爲意。上試制科於宣政殿﹐或有詞理乖謬者﹐卽濃筆抹之至尾。如輒稱旨者﹐必翹足朗吟。翌日﹐則徧示宰臣學士曰「此皆朕門生也。」是以公卿大臣已下﹐無不服上藻鑑。宏詞獨孤綬所司試《放馴象賦》﹐及進其本﹐上自覽考之﹐稱嘆者久﹐因吟其句曰「化之式孚﹐則必受乎來獻﹔物或違性﹐斯用感於至仁。」上以綬爲知去就﹐故特書第三等。先是代宗朝文單國累進馴象三十有二。上卽位﹐悉令放之於荊山之南﹐而綬不辱其受獻﹐不傷放棄﹐故賞其知去就焉。

貞元三年﹐中常侍自蜀使回﹐進瑞鞭一。其文節髙﹐有麟鳳龜龍之形﹐體質微﹐而鱗甲毛羽無不備具。其色照爛﹐有類琥珀。於暗中揮之則如電光。上𨿽不好寶貨祥瑞﹐及覽此鞭﹐頗甚稱旨稱嘆。遂置之於明珠匣﹐其匣蓋飾以明珠者也。

上西幸有二馬﹐一號「神智驄」﹐一號「如意驑」﹐皆耳中有毛﹐引之可長一尺。《相馬經》云﹕耳中有毛長一尺者﹐日行千里。而進退緩急皆如上意﹐故以是名之。一日﹐花木方春﹐上欲幸諸苑。內廏控馬侍者進瑞鞭﹐上指二駿語近臣曰「昔朕西幸有二駿﹐謂之二絕﹔今獲此鞭﹐可謂三絕矣。」遂命酒飲之﹐左右引翼而去﹐因吟曰「鴛鴦赭白齒新齊﹐晚日花間落碧蹄。玉勒乍回初噴沫﹐金鞭欲下不成嘶。」中書舍人韓翃詩也。

八年﹐吳明國《洞冥記》有吳明之瓏。貢常燃鼎﹐鸞蜂蜜。云其國去東海數萬里﹐經挹婁﹑沃沮等國。挹婁﹑沃沮皆出《漢。東夷傳》。其土宜五榖﹐珍玉尢多。禮樂仁義無剽劫﹐人壽二百歲。俗尙神仙術﹐而一歲之內乘雲控鶴者往往有之。常望有黃气如車蓋﹐知中國有土徳王﹐遂願入貢焉。常燃鼎量容三斗﹐光潔類玉﹐其色純紫﹐每修飲饌﹐不熾火而俄頃自熟﹐香潔異於常等。久食之﹐令人反老爲少﹐百疾不生。鸞蜂蜜﹐云其蜂之聲有如鸞鳳﹐而身被五彩﹐大者可重十餘斤。爲窠於深巖峻嶺間﹐大者占地二三畝。國人采其蜜三二合﹐如過度則有風雷之異。若悞螫人則生瘡﹐以石上菖蒲根傅之卽愈。其蜜色碧﹐常貯之於白玉椀﹐表裏瑩徹﹐如碧琉璃﹐久食之令人長壽﹐顏如童子﹐發白者應時而黑﹐及沈屙眇跛諸僻惡之病﹐無不療焉。

卷中

順宗皇帝卽位歲﹐拘弭國貢卻火雀一雄一雌﹑履水珠﹑常堅冰﹑變晝艸。其卻火雀純黑﹐大小似燕﹐其聲淸﹐殆不類尋常禽鳥﹐置於火中﹐火自散去。上嘉其異﹐遂盛於水精籠﹐懸於寢殿。夜則宮人持蠟炬以燒之﹐終不能損其毛羽。履水珠色黑類鐵﹐大於雞卵﹐其上鱗皴﹐其中有竅。云持入江海內﹐可行於洪波之上下。上始不謂之實﹐遂命善浮者以五色絲貫之﹐繋於左臂﹐毒龍畏五色絲。遣入龍池﹐其人則步驟於波上﹐若在平地。亦潛於水中﹐良久復出﹐而徧體略無沾濕。上奇之﹐因以禦饌賜使人。至長慶中﹐嬪禦試弄於海池上﹐遂化爲黑龍入於池內﹐俄而雲煙暴起﹐不復追討矣。常堅冰﹐云其國有大凝山﹐中有冰千年不釋。及賷至亰師﹐潔冷如故﹐𨿽盛暑赭日終不消﹐嚼之卽與中國者無異。變晝艸﹐有類芭蕉﹐可長三尺﹐而一莖千葉﹐樹之則百步內昏黑如夜。始藏於百寶匣中﹐其上緘以胡書。上見而怒曰「背明向暗之物﹐是何貴也﹖」遂命並匣焚之於使前。使初不爲樂﹐及退﹐謂鴻臚曰「本國以變晝爲異﹐今皇帝以向暗爲非﹐可謂明徳也。」

永貞元年﹐南海貢奇女盧眉娘﹐年十四﹐眉娘生而眉如綫細長也。稱本北祖帝師之裔。自大足中流落於嶺表﹐後漢盧景祚﹑景裕﹑景宣﹑景融兄弟四人皆爲帝師﹐因號爲帝師也。幼而慧悟﹐工巧無比。能於一尺絹上繡《法華經》七卷﹐字之大小不逾粟粒﹐而點畫分明﹐細於毛髮。其品題章句﹐無有遺闕。更善作飛仙蓋﹐以絲一縷分爲三縷﹐染成五彩﹐於掌中結爲傘蓋五重﹐其中有十洲三島﹑天人玉女﹐臺殿麟鳳之象而外﹐執幢捧節之童﹐亦不啻千數。其蓋闊一丈﹐秤之無三數兩。自煎靈香膏傅之﹐則虯硬不斷。上嘆其工﹐謂之神助﹐因令止於宮中﹐每日但食胡麻飯二三合。至元和中﹐憲宗皇帝嘉其聰慧而奇巧﹐遂賜金鳳環以束其腕。知眉娘不願住禁中﹐遂度以黃冠﹐放歸南海﹐仍賜號曰逍遙。及後神遷﹐香气滿室﹐弟子將葬﹐舉棺覺輕﹐卽徹其蓋﹐惟有藕屨而已。後入海人往往見乘紫雲遊於海上。是時羅浮處士李象先作《盧逍遙傳》﹐而象先之名無聞﹐故不爲世人傳焉。

憲宗皇帝寛仁大度﹐不妄喜怒。及便殿與宰臣言政事﹐莫不嚴肅容貌。是以進善出惡﹐俗泰刑淸﹐而天下風化矣。或延英入閣﹐未嘗不以生民哀樂爲意。或四方進歌舞妓樂﹐上皆不納。則謂左右曰「六宮之內嬪禦已多﹐一旬之中資費盈萬﹐豈可剝膚捶髓彊娛耳目焉﹗」其儉徳憂人皆此類也。

吳元濟之亂淮西﹐以宰臣裴度爲元帥﹐及對於殿﹐上曰「僞蔡稱兵﹐朕於擇帥甚難其人也。且安天下用將帥﹐如造大舟以越滄海﹐其功則多﹐其成則大﹐一日萬里﹐無所不屆。若乘一葉而蹈洪波﹐其功也寡﹐其覆也速。朕今託元老以摧狂寇﹐眞謂一日萬里矣。」度曰「微臣無狀﹐叨蒙大用。惟慮一丸之卵不足以勝太山﹐欵段之馬不足以行千里。但竭臣至忠﹐以仗宗廟之靈﹐臣𨿽不才﹐敢以死效命。」泣下沾濡﹐若不勝語。上亦爲之動容。

元和五年﹐內給事張惟則自新羅使回﹐云﹕於海上泊洲島間﹐忽聞鷄犬鳴吠﹐似有煙火﹐遂乘月閒步﹐約及一二里﹐則見花木臺殿﹐金戶銀闕﹐其中有數公子﹐戴章甫冠﹐著紫霞衣﹐吟嘯自若。惟則知其異﹐遂請謁見。公子曰「汝何所從來﹖」惟則具言其故。公子曰「唐皇帝乃吾友也﹐汝當旋去﹐爲吾傳語。」俄而命一靑衣捧金龜印以授惟則﹐乃置之於寶函。復謂惟則曰「致意皇帝。」惟則遂持之還舟中。回顧舊路﹐悉無蹤迹。金龜印長五寸﹐上負黃金﹐玉印面方一寸八分﹐其上曰「鳳芝龍木﹐受命無疆。」惟則達京師﹐卽具以事進。上曰「朕前生豈非仙人乎﹖」及覽龜印﹐嘆異良久﹐但不能諭其文爾。因命緘以紫泥玉鏁﹐致於帳內。其上往往見五色光﹐可長數尺。是月寢殿前連理樹上生靈芝二株﹐宛如龍鳳。上因嘆曰「鳳芝龍木﹐寧非此驗乎﹖」

上好神仙不死之術﹐而方士田佐元﹑僧大通皆令入宮禁﹐以煉石爲名。時有處士伊祁玄解﹐縝發童顏﹐气息香潔。常乘一黃牝馬﹐才髙三尺﹐不啗芻粟﹐但飲醇酎﹔不施韁勒﹐惟以靑氈藉其背。常遊歷靑兗間﹐若與人欵曲語﹐話千百年事﹐皆如目撃。上知其異人﹐遂令密召入宮﹐處九華之室﹐設紫茭之席﹐飲龍膏之酒。紫茭席色紫而類茭葉﹐光軟香淨﹐冬溫夏涼。龍膏酒黑如純漆﹐飲之令人神爽﹐此本烏弋山離國所獻。烏弋山離國見班固《西域傳》。上每日親自訪問﹐頗加敬仰。而玄解魯朴﹐未嘗閒人臣禮。上因問曰「先生春秋旣髙﹐而顏色不老﹐何也﹖」玄解曰「臣家於海上﹐常種靈艸食之﹐故得然也。」卽於衣間出三等藥實﹐爲上種於殿前﹕一曰雙麟芝﹐二曰六合葵﹐三曰萬根藤。雙麟芝色褐﹐一莖兩穗﹐隱隱形如麟﹐頭尾悉具﹐其中有子如瑟瑟焉。六合葵色紅而葉類於茙葵﹐始生六莖﹐其上合爲一株﹐共生十二葉﹐內出二十四花﹐花如桃花而一朶千葉﹐一葉六影﹐其成實如相思子。萬根藤一子而生萬根﹐枝葉皆碧﹐鈎連盤屈﹐可蔭一畝﹐其花鮮潔﹐狀類芍藥﹐而蘂色殷紅﹐細如絲髮﹐可長五六寸﹐一朶之內﹐不啻千莖﹐亦謂之絳心藤。靈艸旣成﹐人莫得見。玄解請上自采餌之﹐頗覺神驗﹐由是益加禮重。遇西域有進美玉者二﹐亡其國名。一圓一方﹐徑各五寸﹐光彩凝冷﹐可鑑毛髮。時玄解方坐於上前﹐熟視之曰「此一龍玉也﹐一虎玉也。」上驚而問曰「何謂龍玉﹑虎玉耶﹖」玄解曰「圓者龍也﹐生於水中﹐爲龍所寶﹐若投之水﹐必虹蜺出焉。方者虎也﹐生於巖谷﹐爲虎所寶﹐若以虎毛拂之﹐卽紫光迸逸﹐而百獸懾服。」上異其言﹐遂令試之﹐各如其說。詢得玉之由﹐使人曰「一自漁者得﹐一自獵者獲。」上因命取龍虎二玉﹐以錦囊盛之於內府。玄解將還東海﹐亟請於上﹐上未之許。過宮中刻木作海上三山﹐彩繪華麗﹐間以珠玉。上因元日﹐與玄解觀之﹐指蓬萊曰「若非上仙﹐無由得及此境。」玄解笑曰「三島咫尺﹐誰曰難及﹖臣𨿽無能﹐試爲陛下一遊﹐以探物象妍醜。」卽踴體於空中﹐漸覺微小﹐俄而入於金銀闕內﹐左右連聲呼之﹐竟不復有所見。上追思嘆恨﹐僅成羸疹。因號其山爲藏眞島﹐每詰旦於島前焚鳳腦香以崇禮敬。後旬日﹐靑州奏云﹕玄解乘黃牝馬過海矣。

八年﹐大軫國貢重明枕﹑神錦衾﹑碧麥﹑紫米。云其國在海東南三萬里﹐當軫宿之位﹐故曰大軫國﹐經合丘禺槀之山。合丘禺槀山見《山海經》。重明枕﹐長一尺二寸﹐髙六寸﹐潔白逾於水精﹐中有樓臺之狀﹐四方有十道士﹐持香執簡﹐循環無已﹐謂之行道眞人。其樓臺瓦木丹靑﹑眞人衣服簪帔﹐無不悉具﹐通瑩焉如水覩物。神錦衾﹐水蠶絲所織也。方二丈﹐厚一寸﹐其上龍文鳳彩﹐殆非人工。其國以五色彩石甃池塘﹐采大拓葉飼蠶於池中﹐始生如蚊睫﹐游泳於其間﹐及老可五六寸。池中有挺荷﹐𨿽驚風疾吹﹐不能傾動﹐大者可闊三四尺。而蠶經十五月卽跳入荷中﹐以成其繭﹐形如斗﹐自然五色。國人繰之﹐以織神錦﹐亦謂之靈泉絲。上始覽錦衾﹐與嬪禦大笑曰「此不足以爲嬰兒綳﹛左木右席﹜﹐曷能爲我被耶﹖」使者曰「此錦之絲﹐水蠶也﹔得水則舒﹐水火相反﹐遇火則縮。」遂於上前令四官張之﹐以水一噴﹐卽方二丈﹐五色煥爛﹐逾於向時。上乃嘆曰「本乎天者親上﹐本乎地者親下﹐不亦然哉﹗」則卻令以火逼之﹐須臾如故﹐上益異之。翌日﹐出示術士田元佐﹑李元戢焉。碧麥大於中華之麥粒﹐表裏皆碧﹐香气如粳米﹐食之體輕﹐久則可以禦風。紫米有類苣蕂﹐炊一升得飯一斗﹐食之令人髭發縝黑﹐顏色不老﹐久則後天不死。上因中元日薦於玄元皇帝﹐故當時道士有得食者。得於太淸宮道士朱環中。

穆宗皇帝殿前種千葉牡丹﹐花始開﹐香气襲人﹐一朶千葉﹐大而且紅。上每覩芳盛﹐嘆曰「人間未有。」自是宮中每夜﹐卽有黃白蛺蝶萬數﹐飛集於花間﹐輝光照耀﹐達曉方去。宮人競以羅巾撲之﹐無有獲者。上令張网於空中﹐遂得數百於殿內﹐縱嬪禦追捉以爲娛樂。遲明視之﹐則皆金玉也。其狀工巧﹐無以爲比。而內人爭用絳縷絆其腳﹐以爲首飾。夜則光起妝奩中。其後開寶廚﹐覩金錢玉屑之內將有化爲蝶者﹐宮中方覺焉。

飛龍衛士韓志和﹐本倭國人也﹐善雕木作鸞鶴鵶鵲之狀﹐飲啄動靜﹐與眞無異。以關戾置於腹內﹐發之則淩雲奮飛﹐可髙三尺﹐至一二百步外方始卻下。兼刻木作貓兒以捕鼠雀。飛龍使異其機巧﹐遂以事奏﹐上覩而悅之。志和更雕踏牀﹐髙數尺﹐其上飾之以金銀彩繪﹐謂之見龍牀。置之則不見龍形﹐踏之則鱗鬛爪牙俱出。及始進﹐上以足履之﹐而龍夭矯若得雲雨﹐上怖畏﹐遂令撤去。志和伏於上前曰「臣愚昩﹐致有驚忤聖躬。臣願別進薄伎稍娛至尊耳目﹐以贖死罪。」上笑曰「所解伎何﹖試爲我作之。」志和遂於懷中出一桐木合子﹐方數寸﹐中有物名蠅虎子﹐數不啻一二百焉﹐其形皆赤﹐云以丹砂啗之故也。乃分爲五隊﹐令舞《涼州》。上令召樂以舉其曲﹐而虎子盤回宛轉無不中節。每遇致詞處﹐則隱隱如蠅聲。及曲終﹐纍纍而退﹐若有尊卑等級。志和臂虎子﹐令於上前獵蠅﹐於數百步之內﹐如鷂捕雀﹐罕有不獲者。上嘉其小有可觀﹐卽賜以雜彩銀椀。志和出宮門﹐悉轉施於他人。不逾年﹐竟不知志和之所在。

敬宗皇帝寶歷元年﹐南昌國獻玳瑁盆﹑浮光裘﹑夜明犀。其國有酒山﹑紫海。蓋山有泉﹐其味如酒﹐飲之甚美﹐醉則經月不醒。紫海﹐水色如爛椹﹐可以染衣。其龍魚龜鼈﹑砂石艸木﹐無不紫焉。玳瑁盆可容十斛﹐外以金玉飾之。及盛夏﹐上置於殿內﹐貯水令滿﹐遣嬪禦持金銀杓酌水相沃以爲嬉戲﹐終不竭焉。浮光裘﹐卽海水染其色也﹐以五彩蹙成龍鳳﹐各一千三百﹐絡以九色眞珠。上衣之以獵北苑﹐爲朝日所照﹐而光彩動搖﹐觀者皆眩其目﹐上亦不爲之貴。一日﹐馳馬從禽﹐忽值暴雨﹐而浮光裘略無沾潤﹐上方嘆爲異物也。夜明犀﹐其狀類通天﹐夜則光明可照百步﹐覆繒千重﹐終不能掩其輝煥。上令解爲腰帶﹐每遊獵﹐夜則不施蠟炬﹐有如晝日。

寶歷二年﹐淛東國貢舞女二人﹕一曰飛鸞﹐二曰輕鳳。修眉夥首﹐蘭气融冶﹐冬不纊衣﹐夏不汗體。所食多荔枝榧實﹑金屑龍腦之類。衣軿羅之衣﹐戴輕金之冠﹐表異國所貢也。軿羅衣無縫而成﹐其紋巧織﹐人未之識焉。輕金冠以金絲結之爲鸞鶴狀﹐仍飾以五彩細珠﹐玲瓏相續﹐可髙一尺﹐秤之無二三分。上更琢玉芙蓉以爲二女歌舞臺﹐每歌聲一發﹐如鸞鳳之音﹐百鳥莫不翔集其上。及觀於庭際﹐舞態艷逸﹐更非人間所有。每歌罷﹐上令內人藏之金屋寶帳﹐蓋恐風日所侵故也。由是宮中語曰「寶帳香重重﹐一雙紅芙蓉。」

上降日﹐大張音樂﹐集天下百戲於殿前。時有妓女石火胡﹐本幽州人也﹐挈養女五人﹐才八九歲﹐於百尺竿上張弓絃五條﹐令五女各居一條之上﹐衣五色衣﹐執戟持戈﹐舞《破陣樂》曲﹐俯仰來去﹐赴節如飛。是時觀者目眩心怯。火胡立於十重朱畫牀子上﹐令諸女疊踏以至半空﹐手中皆執五彩小幟﹐牀子大者始一尺餘。俄而手足齊舉﹐爲之踏渾脫﹐歌呼抑揚﹐若履平地。上賜物甚厚。文宗卽位﹐惡其太險傷神﹐遂不復作。

文宗皇帝尙賢樂善﹐罕有倫比。每與宰臣學士論政事之暇﹐未嘗不話才術文學之士。故當時以文進者﹐無不諤諤焉。於是上每視朝後﹐卽閱羣書﹐見無道之君行狀﹐則必扼腕歔欷﹔讀堯舜禹湯傳﹐則歡呼襝袵﹐謂左右曰「若不甲夜視事﹐乙夜觀書﹐何以爲人君耶﹖」每試進士及諸科舉人﹐上多自出題目。及所司進所試﹐而披覽吟誦﹐終日忘倦。常延學士於內廷﹐討論經義﹐較量文章﹐令宮女已下侍茶湯飲饌。而李訓講《周易》微義﹐頗葉於上意。時方盛夏﹐遂命取水玉腰帶及辟暑犀如意以賜訓。訓謝之﹐上曰「如意足以與卿爲談柄也。」上讀髙郢《無聲樂賦》﹑白居易《求玄珠賦》﹐謂之玄祖。傳於水部賈暠員外。

大和九年﹐誅王涯﹑鄭注後﹐仇士良專權恣意﹐上頗惡之。或豋臨遊幸﹐𨿽百戲駢羅﹐未嘗爲樂﹐往往瞠目獨語﹐左右莫敢進問。因題詩曰「輦路生春艸﹐上林花滿枝。憑髙何限意﹖無復侍臣知。」

上於內殿前看牡丹﹐翹足憑欄﹐忽吟舒元輿《牡丹賦》云「俯者如愁﹐仰者如語﹐合者如咽。」吟罷﹐方省元輿詞﹐不覺嘆息良久﹐泣下沾臆。時有宮人沈阿翹爲上舞《河滿子》﹐調聲風態﹐率皆宛暢。曲罷﹐上賜金臂環﹐卽問其從來。阿翹曰「妾本吳元濟之妓女﹐濟敗﹐因以聲得爲宮人。」俄遂進白玉方響﹐云本吳元濟所與也﹐光明皎潔﹐可照十數步。言其犀槌卽響犀也﹐凡物有聲﹐乃響應其中焉。架則云檀香也﹐而文彩若雲霞之狀﹐芬馥著人﹐則彌月不散。制度精妙﹐固非中國所有。上因令阿翹奏《涼州曲》﹐音韻淸越﹐聽者無不淒然。上謂之天上樂﹐乃選內人與阿翹爲弟子焉。

開成初﹐宮中有黃色蛇﹐夜自寶庫中出﹐遊於階庭間﹐光彩照灼﹐不可擒捕。宮人擲珊瑚玦撃之﹐遂並玦而亡去。掌庫者具以事告﹐上令徧捜庫內﹐乃得黃金蛇﹐而珊瑚玦著其首。上熟視之﹐曰「昔隋煬帝爲晉王時﹐以黃金蛇贈陳夫人﹐吾不知此蛇得自何處。」左右因覩頷下有「」字﹐上蹶然曰「果不失朕所疑耳。」阿﹐煬帝小字也。上之博學敏悟﹐率多此類。遂命取頗梨連環繋於玉彘之前足﹐其後更不復見焉。以彘能啗蛇也。

上好食蛤蜊﹐一日左右方盈盤而進﹐中有擘之不裂者。上疑其異﹐乃焚香祝之。俄頃自開﹐中有二人﹐形眉端秀﹐體質悉備﹐螺髻瓔珞﹐足履菡萏﹐謂之菩薩。上遂置之於金粟檀香合﹐以玉屑覆之﹐賜興善寺﹐令致敬禮。至會昌中毀佛捨﹐遂不知所在。傳之涇州從事陳訥。

王涯初爲大官﹐名徳聞望頗爲朝廷欽仰。末年恃寵固位﹐爲士大夫譏之。其所居之地﹐妖怪屢見﹐知气者以不吉語告之﹐而涯廣自引諭﹐曾無休退之意。及伏誅﹐時人謂王公禍至不省﹐惑矣﹗

鄭注姦險﹐左道熒惑人主﹐爲天下側目。鄭鎭鳳翔日﹐有艸如茵﹐生於紫金帶上。注旣心有所圖﹐乃喜謂芝瑞。識者以物反其所。夫艸生於土﹐常也﹔今生於金﹐是反常也。鄭氏之禍將至﹐其不久矣。注又嘗置藥篋﹐藥化爲靑蠅萬數飛去。注頗惡之﹐數日不視事﹐未踰月而誅焉。

賈餗布衣時﹐謁滑臺節度使賈耽﹐耽以餗宗黨﹐復喜其文才宏麗﹐由是延納之。忽一日﹐賓客大會﹐有善相者﹐在耽座中。及餗退而相者謂曰「向來賈公子神气俊逸﹐當位極人臣。然當執政之時﹐朝廷微變。若當此際﹐諸公宜早避焉。」耽頷之﹐以至動容。及大和初﹐餗秉鈞衡﹐有知者潛匿於山谷間﹐十有三四耳。

王沐者﹐涯之再從弟也﹐家於江南﹐老而且窮。以涯執相權﹐遂跨蹇驢至京師﹐索米僦捨。經三十餘月﹐始得一見涯於門屏﹐所望不過一簿尉耳。涯潦倒無鴈序之情。大和九年秋﹐沐方說涯之嬖奴以導所欲﹐涯始一召見﹐欵曲而許微官處焉。自是旦夕造涯之門﹐以俟其命。及涯敗露伏法﹐仇士良收王氏家族﹐沐方在涯私第﹐以爲族人﹐被執而腰斬之。

舒守謙卽元輿之族也﹐聰敏慧悟﹐富有春秋。元輿以源流非遠﹐而禮遇頗厚﹐經歲處元輿捨﹐未嘗一日間怠於車服飲饌。元輿謂之猶子﹐薦取明經第﹐官歷祕書郎。及持相印﹐許列淸曹命之。無何﹐末年以非過怒守謙﹐至於朔旦伏謁﹐頓不相見。由是日加譴責﹐亦爲童僕輩白眼。守謙旣不自安﹐遂置書於門下﹐辭往江南。元輿亦不見問。翌日﹐辦裝出長安﹐咨嗟蹇分﹐怊悵自失。卽駐馬回望﹐泣涕漣洳。始達昭應﹐忽聞元輿之禍﹐釋然驚喜﹐是時於宰相宅收捕家口﹐不問親疏﹐並從誅戮。當時論者以王﹑舒禍福之異﹐有定分焉。

卷下

武宗皇帝會昌元年﹐夫余國夫余國見《漢。東夷傳》。貢火玉三斗及松風石。火玉色赤﹐長半寸﹐上尖下圓。光照數十步﹐積之可以燃鼎﹐置之室內則不復挾纊。才人常用煎澄明酒。其酒亦異方所貢也﹐色紫如膏﹐飲之令人骨香。松風石方一丈﹐瑩徹如玉﹐其中有樹﹐形若古松偃蓋﹐颯颯焉而涼飈生於其間。至盛夏﹐上令置諸殿內﹐稍秋風颼颼﹐卽令撤去。上好神仙術﹐遂起望仙臺以崇朝禮。復修降眞臺﹐舂百寶屑以塗其地﹐瑤楹金栱﹐銀檻玉砌﹐晶熒炫燿﹐看之不定。內設玳瑁帳﹑火齊牀﹐焚龍火香﹐薦無憂酒。此皆他國所獻也。亡其國名。上每齋戒沐浴﹐召道士趙歸眞已下共探希夷之理。由是室內生靈芝二株﹐皆如紅玉。又渤海貢馬腦樻﹑紫瓷盆。馬腦樻方三尺﹐深色如茜所制﹐工巧無比﹐用貯神仙之書﹐置之帳側。紫瓷盆量容半斛﹐內外通瑩﹐其色純紫﹐厚可寸餘﹐舉之則若鴻毛。上嘉其光潔﹐遂處於仙臺祕府﹐以和藥餌。後王才人擲玉環﹐誤缺其半菽﹐上猶嘆息久之。傳於濮州刺史楊坦。

處士元藏幾﹐自言是後魏淸河孝王之孫也﹐隋煬帝時官奉信郎。大業元年﹐爲過海使判官﹐遇風浪壞船﹐黑霧四合﹐同濟者皆不救﹐而藏幾獨爲破木所載﹐殆經半月﹐忽達於洲島間。洲人問其從來﹐藏幾具以事對。洲人曰「此乃滄浪洲﹐去中國已數萬里。」乃出菖蒲酒﹑桃花酒飲之﹐而神气淸爽焉。其洲方千里﹐花木常如二三月﹐地土宜五榖﹐人多不死。亦出鳳凰孔雀靈牛神馬之屬。又產分蔕瓜﹐瓜長二尺﹐其色如椹﹐一顆二蔕。有碧棗丹栗﹐皆大如梨。其洲人多衣縫掖衣﹐戴遠遊冠﹐與之語中華事﹐則歷歷如在目前。所居或金闕銀臺﹐玉樓紫閣﹐奏簫韶之樂﹐飲香霧之醑。洲上有久視山﹐山下出澄綠水﹐其泉闊一百步﹐亦謂之流綠渠。𨿽投之金石﹐終不沈沒﹐故洲人以瓦鐵爲船舫。又有良金池﹐可方數十里﹐水石沙泥﹐皆如金色﹐其中有四足魚。今刑部盧潯員外云﹕金義嶺有池如盆﹐其中有魚皆四足。又有金蓮花﹐洲人研之如泥﹐以間彩繪﹐光影煥爍﹐與眞金無異﹐但不能入火而已。更有金莖花﹐其花如蝶﹐每微風至﹐則搖蕩如飛﹐婦人競采之以爲首飾。且有語曰「不戴金莖花﹐不得在仙家。」又有彊木造舟楫﹐其上多飾珠玉以爲遊戲。彊木﹐不沈木也﹐方一寸﹐重百斤﹐巨石縋之﹐終不能沒。藏幾淹駐旣久﹐忽思中國﹐洲人遂制淩風舸以送之﹐激水如箭﹐不旬日卽達於東萊。問其國﹐乃皇唐也﹔詢年號﹐則貞元也﹔訪鄕裏﹐則榛蕪也﹔追子孫﹐皆疎屬也。自隋大業元年至貞元末﹐殆二百年矣。有二鳥大小類黃鸝﹐每翔翥空中﹐藏幾呼之則至﹐或令銜珠﹐或令授人語﹐乃謂之傳信鳥﹐本出滄浪洲也。藏幾工詩好酒﹐混俗無拘撿﹐數十年間徧遊無定﹐人莫知之。惟趙歸眞常與藏幾弟子九華道士葉通微相遇﹐遂得其實。歸眞往往以藏幾之異﹐備奏於上﹐上令謁者賷手詔急徵﹐及至中路﹐忽然亡去。謁者惶怖﹐卽上疏具言其故。上覽疏咨嗟曰「朕不能如明皇帝以降異人。」後有人見藏幾泛小舟於海上者﹐至今江表道流﹐大傳其事焉。

宣宗皇帝英明儉徳﹐器識髙遠。比在藩邸﹐常爲諸王典式。忽一日不豫﹐神光滿身﹐南面獨語﹐如對百寮。鄭太后惶恐﹐慮左右有以此事告者﹐遂奏文宗﹐云上心疾。文宗召見﹐熟視上貌﹐以玉精如意撫背曰「此眞我家他日英主﹐豈曰心疾乎﹖」卽賜上禦馬金帶﹐仍令選良家子以納上宅。及卽位﹐時人比漢文帝。衣澣濯之衣﹐饌不兼味。先是﹐宮中每欲行幸﹐卽先以龍腦郁金藉其地。自上垂拱﹐並不許焉。凡與朝士從容﹐未嘗一日不論儒學﹐而頗注意於貢舉。常於殿柱上題鄕貢進士字。或大臣出鎭﹐卽賦詩賜之。凡欲對公卿百寮﹐必先嚴整容止﹐更衣盥手﹐然後方出。語及庶政﹐則終日忘倦。章奏有不欲左右見者﹐率皆焚爇。倡優妓樂或彌日嬉戲﹐上未嘗等閒破顏﹐縱賜與亦甚寡薄。一日﹐後宮有疾﹐召醫人侍湯藥。洎平愈﹐上袖出金數兩遺之。醫者將謝﹐遽止之曰「勿使內官知﹐言出於外﹐更使諫官上疏也。」其儉靜率多此類。

大中初﹐女蠻國貢雙龍犀﹐有二龍﹐鱗鬛爪角悉備。明霞錦﹐雲煉水香麻以爲之也﹐光耀芬馥著人﹐五色相間﹐而美麗於中國之錦。其國人危髻金冠﹐瓔珞被體﹐故謂之菩薩蠻。當時倡優遂制《菩薩蠻》曲﹐文士亦往往聲其詞。更有女王國﹐貢龍油綾﹑魚油錦﹐紋彩尢異﹐皆入水不濡濕﹐云有龍油魚油故也。優者亦作《女王國》曲﹐音調宛暢﹐傳於樂部。《後漢。東夷傳》云﹕海中有女王國﹐視井卽有孕﹔又梁朝公子傳云女國有六。

大中中﹐日本國王子來朝﹐獻寶器音樂﹐上設百戲珍饌以禮焉。王子善圍棋﹐上勅顧師言待詔爲對手。王子出楸玉局﹐冷暖玉棋子﹐云本國之東三萬里有集眞島﹐島上有凝霞臺﹐臺上有手談池﹐池中產玉棋子﹐不由制度﹐自然黑白分焉。冬溫夏冷﹐故謂之冷暖玉。又產如楸玉﹐狀類楸木﹐琢之爲棋局﹐光潔可鑑。及師言與之敵手﹐至三十三下﹐勝負未決。師言懼辱君命﹐而汗手凝思﹐方敢落指﹐則謂之鎭神頭﹐乃是解兩徵勢也。王子瞪目縮臂﹐已伏不勝﹐回語鴻臚曰「待詔第幾手耶﹖」鴻臚詭對曰「第三手也。」師言實第一國手矣。王子曰「願見第一。」曰「王子勝第三﹐方得見第二﹔勝第二﹐方得見第一。今欲躁見第一﹐其可得乎﹖」王子掩局而吁曰「小國之一不如大國之三﹐信矣﹗」今好事者尙有《顧師言三十三鎭神頭圖》。

羅浮先生軒轅集﹐年過數百而顏色不老﹐立於牀前則發垂至地﹐坐於暗室則目光可長數丈。每采藥於深巖峻谷﹐則有毒龍猛獸﹐往來衛護。或晏然居家﹐人有具齋邀之﹐𨿽一日百處﹐無不分身而至。或與人飲酒﹐則袖出一壺﹐才容一二升﹐縱客滿座而傾之﹐彌日不竭。或他人命飲﹐卽百斗不醉。夜則垂發於盆中﹐其酒瀝瀝而出﹐麯糵之香﹐輒無減耗。或與獵人同羣﹐有非朋遊者﹐俄而見十數人儀貎無不間別。或飛朱篆於空中﹐則可屆千里。有病者﹐以布巾拭之﹐無不應手而愈。及上召入內庭﹐遇之甚厚。每與從容論道﹐率皆葉於上意。因問曰「長生之道可致乎﹖」集曰「撤聲色﹐去滋味﹐哀樂如一﹐徳施無偏﹐自然與天地合徳﹐日月齊明﹐則致堯舜禹湯之道﹐而長生久視之術﹐何足難哉﹖」又問﹕「先生之道孰愈於張果﹖」曰「臣不知其他﹐但少於果耳。」及退﹐上遣嬪禦取金盆﹐覆白鵲以試之。集方休於所捨﹐忽起謂中貴人曰「皇帝安能更令老夫射覆盆乎﹖」中貴人皆不諭其言。於時上召令速至﹐而集才及玉階﹐謂上曰「盆下白鵲宜早放之。」上笑曰「先生早已知矣。」坐於禦榻前﹐上令宮人侍茶湯。有笑集貌古布素者﹐而縝發絳脣年才二八﹐須臾忽變成老嫗﹐鷄皮鮐背﹐發鬢皤然。宮人悲駭﹐於上前流涕不已。上知宮人之過﹐促令謝告先生﹐而容質卻復如故。上因語京師無豆蔻荔枝花﹐俄頃二花皆連枝葉各數百﹐鮮明芳潔﹐如才折下。又嘗賜甘子﹐集曰「臣山下有味逾於此者。」上曰「朕無復得之。」集遂取上前碧玉甌﹐以寶盤覆之﹐俄頃撤盤﹐卽甘子至矣。芬馥滿殿﹐其狀甚大。上食之﹐嘆其甘美無匹。又問曰「朕得幾年天子﹖」卽把筆書曰「四十年」﹐但「十」字挑腳。上笑曰「朕安敢望四十年乎﹗」及晏駕﹐乃十四年也。集初辭上歸山﹐自長安至江陵﹐於一布囊中探金錢以施貧者﹐約數十萬。中使從之﹐莫知其所出。旣至﹐中路忽亡其所在﹐使臣惶恐不自安。後數日﹐南海奏先生歸羅浮山矣。

大中末﹐舒州奏眾鳥成巢﹐闊七尺﹐髙一丈﹐而燕雀鷹鸇水禽山鳥﹐無不親狎如一。又有鳥﹐人面綠毛﹐觜爪悉紺﹐其聲曰甘虫﹐因謂之曰甘虫﹐時人畫圖鬻於市肆焉。

懿宗皇帝器度沈厚﹐形貌瓌偉。在藩邸時﹐疾疹方甚﹐而郭淑妃見黃龍出入於臥內。上疾稍間﹐妃異之﹐具以事聞。上曰「無泄是言﹐貴不見忘。」又嘗大雪盈尺﹐上寢室上﹐輒無分寸。諸王見者無不異之。

大中末﹐京城小兒疊布蘸水﹐向日張之﹐謂捩暈。及上自鄆王卽位﹐捩暈之言應矣。

宣宗制《泰邊陲曲》﹐其詞曰「海岱晏咸通。」及上垂拱﹐而年號咸通焉。上仁孝之道出於天性。鄭太后厭代而蔬素悲咽﹐同士人之禮﹐公卿奉慰者無不動容﹐以至酸鼻。

咸通九年﹐同昌公主出降﹐宅於廣化裏﹐賜錢五百萬貫﹐仍罄內庫寶貨以實其宅。至於房櫳戶牖﹐無不以珍異飾之。又以金銀爲井欄藥臼﹑食樻水槽﹑釜鐺盆甕之屬﹐仍鏤金爲笊籬箕筐。制水精火齊琉璃玳瑁等牀﹐悉榰以金龜銀螯。又琢五色玉器爲什合﹐百寶爲圓案。又賜金麥銀米共數斛﹐此皆太宗廟條支國所獻也。堂中設連珠之帳﹐卻寒之簾﹐犀簟牙席﹐龍罽鳳褥。連珠帳﹐續眞珠爲之也。卻寒簾﹐類玳瑁班﹐有紫色﹐云卻寒之鳥骨所爲也﹐未知出自何國。又有鷓鴣枕﹑翡翠匣﹑神絲繡被。其枕以七寶合成﹐爲鷓鴣之狀。翡翠匣﹐積毛羽飾之。神絲繡被﹐繡三千鴛鴦﹐仍間以奇花異葉﹐其精巧華麗絕比。其上綴以靈粟之珠﹐珠如粟粒﹐五色輝煥。又帶蠲忿犀﹑如意玉。其犀圓如彈丸﹐入土不朽爛﹐帶之令人蠲忿怒。如意玉類桃實﹐上有七孔﹐云通明之象也。又有瑟瑟幕﹑紋布巾﹑火蠶綿﹑九玉釵。其幕色如瑟瑟﹐闊三丈﹐長一百尺﹐輕明虛薄﹐無以爲比。向空張之﹐則疎朗之紋如碧絲之貫眞珠﹐𨿽大雨暴降不能濕溺﹐云以鮫人瑞香膏傅之故也。紋布巾卽手巾也﹐潔白如雪﹐光軟特異﹐拭水不濡﹐用之彌年﹐不生垢膩。二物稱得之鬼谷國。火蠶綿云出炎洲﹐絮衣一襲用一兩﹐稍過度則熇蒸之气不可近也。九玉釵上刻九鸞﹐皆九色﹐上有字曰「玉兒」。工巧妙麗﹐殆非人工所制。有金陵得之者﹐以獻﹐公主酬之甚厚。一日晝寢﹐夢絳衣奴授語云﹕南齊潘淑妃取九鸞釵。及覺﹐具以夢中之言言於左右。洎公主薨﹐其釵亦亡其處。韋氏異其事﹐遂以實話於門人。或有云﹕玉兒卽潘妃小字也。逮諸珍異﹐不可具載。自兩漢至皇唐﹐公主出降之盛﹐未之有也。公主乘七寶步輦﹐四面綴五色香囊﹐囊中貯辟寒香﹑辟邪香﹑瑞麟香﹑金鳳香。此香異國所獻也﹐仍雜以龍腦金屑。刻鏤水精﹑馬腦﹑辟塵犀爲龍鳳花﹐其上仍絡以眞珠玳瑁﹐又金絲爲流蘇﹐雕輕玉爲浮動。每一出遊﹐則芬馥滿路﹐晶熒照灼﹐觀者眩惑其目。是時中貴人買酒於廣化旗亭﹐忽相謂曰「坐來香气何太異也﹖」同席曰「豈非龍腦耶﹖」曰「非也。余幼給事於嬪禦宮﹐故常聞此﹐未知今日由何而致。」因顧問當壚者﹐遂云公主步輦夫以錦衣換酒於此也。中貴人共視之﹐益嘆其異。上每賜禦饌湯物﹐而道路之使相屬。其饌有靈消炙﹑紅虯脯﹔其酒有凝露漿﹑桂花醑﹔其茶則綠華﹑紫英之號。靈消炙﹐一羊之肉取之四兩﹐𨿽經暑毒終不見敗。紅虯脯非虯也﹐但佇於盤中則健如虯。紅絲髙一尺﹐以筯抑之無數分﹐撤則復其故。迨諸品味人莫能識﹐而公主家饜飫如裏中糠粃。一日大會韋氏之族於廣化裏﹐玉饌俱列﹐暑气將甚﹐公主命取澄水帛﹐以水蘸之﹐掛於南軒﹐良久滿座皆思挾纊。澄水帛長八九尺﹐似布而細﹐明薄可鑑﹐云其中有龍涎﹐故能消暑毒也。韋氏諸家好爲葉子戲﹐夜則公主以紅琉璃盤盛夜光珠﹐令僧祁捧立堂中﹐而光明如晝焉。公主始有疾﹐召術士米賨爲燈法﹐乃以香蠟燭遺之。米氏之鄰人覺香气異常﹐或詣門詰其故﹐賨具以事對。其燭方二寸﹐上被五色文﹐捲而爇之﹐竟夕不盡﹐郁烈之气可聞於百步。餘煙出其上﹐卽成樓閣臺殿之狀﹐或云蠟中有蜃脂故也。公主疾旣甚﹐醫者欲難其藥餌﹐奏云得紅蜜白猿膏﹐食之可愈。上令訪內庫﹐得紅蜜數石﹐本兜離國所貢也。白猿脂數甕﹐本南海所獻也。《山海經》曰﹕南方有山﹐中多白猿。𨿽日加餌﹐一無其驗﹐而公主薨。上哀痛之﹐自制挽歌詞﹐令百官繼和。及庭祭日﹐百司與內官皆用金玉飾車輿服玩以焚於韋氏之庭﹐家人爭取其灰以擇金寶。及葬於東郊﹐上與淑妃禦延興門﹐出內庫金玉駞馬鳳凰麒麟﹐各髙數尺﹐以爲威儀。其衣服玩具悉與生人無異。一物已上皆至一百二十舁﹐刻木爲樓閣宮殿龍鳳花木人畜之象者﹐不可勝計。以絳羅多繡絡金銀瑟瑟爲帳幕者亦各千隊。結爲幢節傘蓋﹐彌街翳日。旌旗珂佩兵士鹵簿率加等。以賜紫尼及女道士爲侍從引翼﹐焚升霄降靈之香﹐擊歸天紫金之磬。繁華輝煥﹐殆二十餘里。上賜酒一百斛﹐餅餤三十駱駞﹐各徑闊二尺﹐飼役夫也。京城士庶﹐罷市奔看﹐汗流相屬﹐惟恐居後。及靈車過延興門﹐上與淑妃慟哭﹐中外聞者﹐無不傷泣。同日葬乳母﹐上又作祭乳母文﹐詞理悲切﹐人多傳寫。是後上晨夕惴心掛想。李可及進《嘆百年》曲﹐聲詞怨感﹐聽之莫不淚下。又教數千人作嘆百年隊。取內庫珍寶雕成首飾。畫八百疋官絁作魚龍波浪文﹐以爲地衣。每一舞而珠翠滿地。可及官歷大將軍﹐賞賜盈萬﹐甚無狀。左軍容使西門季玄素鯁直﹐乃謂可及曰「爾恣巧媚以惑天子﹐滅族無日矣﹗」可及恃寵﹐亦無攺作。可及善轉喉舌﹐對至尊弄媚眼﹐作頭腦﹐連聲作詞﹐唱新聲曲﹐須臾卽百數方休。時京城不調少年相效﹐謂之拍彈去聲。一日﹐可及乞假爲子娶婦。上曰「卽令送酒米以助汝嘉禮。」可及至捨﹐見一中使監二銀榼﹐各髙二尺餘﹐宣賜。可及始謂之酒﹐及封啟﹐皆實中也。上賜可及金麒麟髙數尺﹐可及取官車載歸私第。西門季玄曰「今日受賜﹐更用官車﹐他日破家﹐亦須輦還內府﹐不道受賞﹐徒勞牛足。」後可及坐流嶺南﹐其舊賜珍玩悉皆進納。君子謂西門有先見之明。

上敬天竺教﹐十二年冬﹐制二髙座賜新安國寺。一爲講座﹐一曰唱經座﹐各髙二丈。砑沈檀爲骨﹐以漆塗之﹐鏤金銀爲龍鳳花木之形﹐徧覆其上。又置小方座﹐前陳經案﹐次設香盆﹐四隅立金穎伽﹐髙三丈﹐磴道欄檻﹐無不悉具﹐前繡錦襜褥﹐精巧奇絕﹐冠於一時。卽設萬人齋﹐勅大徳僧撤首爲講論。上剏修安國寺﹐臺殿廊宇﹐制度宏麗。就中三間華飾祕邃﹐天下稱之爲最﹐工人以夜繼日而成之。上親幸賞勞﹐觀者如堵。降誕日於宮中結彩爲寺﹐賜升朝官已下錦袍﹐李可及嘗教數百人作四方菩薩蠻隊。

十四年春﹐詔大徳僧數十輩於鳳翔法門寺迎佛骨。百官上疏諫﹐有言憲宗故事者。上曰「但生得見﹐歿而無恨也。」遂以金銀爲寶剎﹐以珠玉爲寶帳香舁﹐仍用孔雀氄毛飾其寶剎﹐小者髙一丈﹐大者二丈。刻香檀爲飛簾花檻﹑瓦木階砌之類﹐其上徧以金銀覆之。舁一剎則用夫數百﹐其寶帳香舁不可勝紀。工巧輝煥﹐與日爭麗。又悉珊瑚﹑馬腦﹑眞珠﹑瑟瑟綴爲幡幢﹐計用珍寶不啻百斛。其剪彩爲幡爲傘﹐約以萬隊。四月八日﹐佛骨入長安﹐自開遠門安福樓﹐夾道佛聲振地﹐士女瞻禮﹐僧徒道從。上禦安福寺親自頂禮﹐泣下沾臆。卽召兩街供奉僧賜金帛各有差。而京師耆老元和迎眞體者﹐悉賜銀椀錦彩。長安豪家競飾車服﹐駕肩彌路﹐四方挈老扶幼來觀者﹐莫不蔬素以待恩福。時有軍卒斷左臂於佛前﹐以手執之﹐一步一禮﹐血流滿地﹐至於肘行膝步﹐齧指截髮﹐不可算數。又有僧以艾覆頂上﹐謂之煉頂。火發痛作﹐卽掉其首呼叫。坊市少年擒之不令動搖﹐而痛不可忍﹐乃號哭臥於道上﹐頭頂焦爛﹐舉止蒼迫﹐凡見者無不大哂焉。上迎佛骨入內道場﹐卽設金花帳﹑溫淸牀﹐龍鱗之席﹐鳳毛之褥﹐焚玉髓之香﹐薦﹖膏之乳﹐皆九年訶陵國所貢獻也。初迎佛骨﹐有詔令京城及畿甸於路傍壘土爲香剎﹐或髙一二丈﹐迨八九尺﹐悉以金翠飾之﹐京城之內約及萬數。是妖言香剎搖動﹐有佛光慶雲現路衢﹐說者疊相爲異。又坊市豪家相爲無遮齋大會﹐通衢間結彩爲樓閣臺殿﹐或水銀以爲池﹐金玉以爲樹。競聚僧徒﹐廣設佛像﹐吹螺擊鈸﹐燈燭相繼。又令小兒玉帶金額白腳呵唱於其間﹐恣爲嬉戲。又結錦繡爲小車輿以載歌舞。如是充於輦轂之下﹐而延壽裏推爲繁華之最。是歲秋七月﹐天子晏駕﹐識者以爲物極爲妖。公主薨而上崩﹐同昌之號明矣。

僖宗皇帝卽位﹐詔歸佛骨於法門﹐其道從威儀十無其一﹐具體而已。然京城耆耋士女爭爲送別﹐執手相謂曰「六十年一度迎眞身﹐不知再見復在何時。」卽伏首於前﹐嗚咽流涕﹐所在香剎詔悉鏟除﹐近甸百無一二焉。

