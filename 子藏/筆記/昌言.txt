《昌言》漢仲長統

謹按﹕仲長統﹐字公理﹐山陽髙平人也。《後漢書》與王充﹑王符合傳﹐韓愈《後漢三賢贊》卽贊此三人。曰「論說古今﹐發憤著書﹐《昌言》是名。友人繆襲﹐稱其文章﹐足繼西京。」《隋書隋書志》三《子部雜家》﹕「仲長子《昌言》十二卷﹐《錄》一卷。漢尙書郎仲長統撰。」《舊唐書經籍志》下作十卷。《新唐書藝文志》三移入儒家﹐亦十卷。《崇文總目》列雜家﹐作三卷﹐曰「漢仲長統撰。按本傳﹐統論說古今及時俗行事﹐著論名《昌言》﹐凡三十四篇﹐十餘萬言。隋唐書目十卷。今所存十五篇﹐分爲三卷﹐餘皆亡。」《宋史藝文志》四作二卷﹐亦列雜家。後此之《郡齋讀書志》《直齋書錄解題》不復著錄。明陳第世《善堂書目》有二卷。嚴可均疑卽十五篇本。後所見刻本僅明胡維新《兩京遺編》﹐有《理亂》《損益》《法誡》三篇﹔歸有光《諸子匯函》有《理亂》《損益》二篇﹔皆出本傳﹐無所增多。則北宋十五篇本又復佚失。嚴可均《全後漢文》從《羣書治要》寫出九篇﹐益以本傳三篇﹐以《意林》次第之。刺取各書引見﹐補正脫訛﹐定著二卷。然所引未備﹐間有缺略﹐且所據版本或有未善。余不揣淺陋﹐續加鳩集﹐編爲三卷﹕上卷收本傳所引四篇﹐中卷收《羣書治要》所引九篇﹐下卷則收《意林》等書所引﹐凡《全後漢文》未收者﹐亦著明。並稍集相關資料以爲附錄﹐俾覽者或免翻檢之勞焉﹗——魯東野人胡不歸識

《昌言》上

理亂篇

豪傑之當天命者﹐未始有天下之分者也。無天下之分﹐故戰爭者競起焉。於斯之時﹐並僞假天威﹐矯據方國﹐擁甲兵與我角才智﹐程勇力與我競雌雄﹐不知去就﹐疑誤天下﹐蓋不可數也。角知者皆窮﹐角力者皆負﹐形不堪復伉﹐埶不足復校﹐乃始羈首系頸﹐就我之銜紲耳。夫或曾爲我之尊長矣﹐或曾與我爲等儕矣﹐或曾臣虜我矣﹐或曾執囚我矣。彼之蔚蔚﹐皆匈詈腹詛﹐幸我之不成﹐而以奮其前志﹐詎肯用此爲終死之分邪﹖

及繼體之時﹐民心定矣。普天之下﹐賴我而得生育﹐由我而得富貴﹐安居樂業﹐長養子孫﹐天下晏然﹐皆歸心於我矣。豪傑之心旣絕﹐士民之志已定﹐貴有常家﹐尊在一人。當此之時﹐𨿽下愚之才居之﹐猶能使恩同天地﹐威侔鬼神。暴風疾霆﹐不足以方其怒﹔陽春時雨﹐不足以諭其澤﹔周﹑孔數千﹐無所復角其聖﹔賁﹑育百萬﹐無所復奮其勇矣。

彼後嗣之愚主﹐見天下莫敢與之違﹐自謂若天地之不可亡也﹐乃奔其私嗜﹝《意林》作「情」﹞﹐騁其邪欲﹐君臣宣淫﹐上下同惡。目極角抵之觀﹐耳窮鄭﹑衛之聲。入則耽於婦人﹐出則馳於田獵。﹝《意林》作「入則騁於婦人而不反﹐出則馳於田弋而不還」﹞荒廢庶政﹐棄亡人物﹐澶漫彌流﹐無所底極。信任親愛者﹐盡佞諂容說之人也﹔寵貴隆丰者﹐盡后妃姬妾之家也。使餓狼守庖廚﹐饑虎牧牢豚﹐遂至熬天下之脂膏﹐斲生人之骨髓。怨毒無聊﹐禍亂並起﹐中國擾攘﹐四夷侵叛﹐土崩瓦解﹐一朝而去。昔之爲我哺乳之子孫者﹐今盡是我飲血之寇讎也。至於運徙勢去﹝《意林》作「命移運去」﹞﹐猶不覺悟者﹐豈非富貴生不仁﹐沈溺致愚疾邪﹖存亡以之疊代﹐政﹝《舊唐書》卷十六《穆宗本紀》史臣論引作「治」﹞亂從此周復﹐天道常然之大數也。

又政之爲理者﹐取一切而已﹐非能斟酌賢愚之分﹐以開盛衰之數也。日不如古﹐彌以遠甚﹐豈不然邪﹖漢興以來﹐相與同爲編戶齊民﹐而以財力相君長者﹐世無數焉。而淸絜之士﹐徒自苦於茨棘之閒﹐無所益損於風俗也。豪人之室﹐連棟數百﹐膏田滿野﹐奴婢千羣﹐徒附萬計。船車賈販﹐周於四方﹔廢居積貯﹐滿於都城。琦賂寶貨﹐巨室不能容﹔馬牛羊豕﹐山谷不能受。妖童美妾﹐塡乎綺室﹔倡謳伎樂﹐列乎深堂。賓客待見而不敢去﹐車騎交錯而不敢進。三牲之肉﹐臭而不可食﹔淸醇之酎﹐敗而不可飲。睇盼則人從其目之所視﹐喜怒則人隨其心之所慮。此皆公侯之廣樂﹐君長之厚實也。苟能運智詐者﹐則得之焉﹔苟能得之者﹐人不以爲罪焉。源發而橫流﹐路開而四通矣。求士之舍榮樂而居窮苦﹐棄放逸而赴束縛﹐夫誰肯爲之者邪﹗夫亂世長而化世短。亂世則小人貴寵﹐君子困賤。當君子困賤之時﹐局髙天﹐蹐厚地﹐猶恐有鎭厭之禍也。逮至淸世﹐則復入於矯枉過正之檢。老者耄矣﹐不能及寬饒之俗﹔少者方壯﹐將復困於衰亂之時。是使姦人擅無窮之福利﹐而善士掛不赦之罪辜。苟目能辯色﹐耳能辯聲﹐口能辯味﹐體能辯寒溫者﹐將皆以修絜爲諱惡﹐設智巧以避之焉﹐況肯有安而樂之者邪﹖斯下世人主一切之愆也。

昔春秋之時﹐周氏之亂世也。逮乎戰國﹐則又甚矣。秦政乘並兼之埶﹐放虎狼之心﹐屠裂天下﹐吞食生人﹐暴虐不已﹐以招楚漢用兵之苦﹐甚於戰國之時也。漢二百年而遭王莽之亂﹐計其殘夷滅亡之數﹐又復倍乎秦﹑項矣。以及今日﹐名都空而不居﹐百里絕而無民者﹐不可勝數。此則又甚於亡新之時也。悲夫﹗不及五百年﹐大難三起﹐中閒之亂﹐尙不數焉。變而彌猜﹐下而加酷﹐推此以往﹐可及於盡矣。嗟乎﹗不知來世聖人救此之道﹐將何用也﹖又不知天若窮此之數﹐欲何至邪﹖﹝《後漢書仲長統傳》﹞

損益篇

作有利於時﹐制有便於物者﹐可爲也。事有乖於數﹐法有翫於時者﹐可攺也。故行於古有其迹﹐用於今無其功者﹐不可不變。變而不如前﹐易有多所敗者﹐亦不可不復也。漢之初興﹐分王子弟﹐委之以士民之命﹐假之以殺生之權。於是驕逸自恣﹐志意無厭。魚肉百姓﹐以盈其欲﹔報蒸骨血﹐以快其情。上有篡叛不軌之姦﹐下有暴亂殘賊之害。𨿽藉親屬之恩﹐蓋源流形埶使之然也。降爵削土﹐稍稍割奪﹐卒至於坐食奉祿而已。然其洿穢之行﹐淫昏之罪﹐猶尙多焉。故淺其根本﹐輕其恩義﹐猶尙假一日之尊﹐收士民之用。況專之於國﹐擅之於嗣﹐豈可鞭笞叱吒﹐而使惟我所爲者乎﹖時政雕敝﹐風俗移易﹐純朴已去﹐智惠已來。出於禮制之防﹐放於嗜欲之域久矣﹐固不可授之以柄﹐假之以資者也。是故收其奕世之權﹐校其從橫之埶﹐善者早登﹐否者早去﹐故下土無壅滯之士﹐國朝無專貴之人。此變之善﹐可遂行者也。

井田之變﹐豪人貨殖﹐館捨布於州郡﹐田畝連於方國。身無半通靑綸之命﹐而竊三辰龍章之服﹔不爲編戶一伍之長﹐而有千室名邑之役。榮樂過於封君﹐埶力侔於守令。財賂自營﹐犯法不坐。刺客死士﹐爲之投命。至使弱力少智之子﹐被穿帷敗﹐寄死不斂﹐冤枉窮困﹐不敢自理。𨿽亦由网禁疎闊﹐蓋分田無限使之然也。今欲張太平之紀綱﹐立至化之基趾﹐齊民財之丰寡﹐正風俗之奢儉﹐非井田實莫由也。此變有所敗﹐而宜復者也。

肉刑之廢﹐輕重無品﹐下死則得髡鉗﹐下髡鉗則得鞭笞。死者不可復生﹐而髡者無傷於人。髡笞不足以懲中罪﹐安得不至於死哉﹗夫雞狗之攘竊﹐男女之淫奔﹐酒醴之賂遺﹐謬誤之傷害﹐皆非值於死者也。殺之則甚重﹐髡之則甚輕。不制中刑以稱其罪﹐則法令安得不參差﹐殺生安得不過謬乎﹖今患刑輕之不足以懲惡﹐則假臧貨以成罪﹐托疾病以諱殺。科條無所準﹐名實不相應﹐恐非帝王之通法﹐聖人之良制也。或曰﹕過刑惡人﹐可也﹔過刑善人﹐豈可復哉﹖曰﹕若前政以來﹐未曾枉害善人者﹐則有罪不死也﹐是爲忍於殺人﹐而不忍於刑人也。今令五刑有品﹐輕重有數﹐科條有序﹐名實有正﹐非殺人逆亂鳥獸之行甚重者﹐皆勿殺。嗣周氏之祕典﹐續呂侯之祥刑﹐此又宜復之善者也。

易曰「陽一君二臣﹐君子之道也﹔陰二君一臣﹐小人之道也。」然則寡者﹐爲人上者也﹔眾者﹐爲人下者也。一伍之長﹐才足以長一伍者也﹔一國之君﹐才足以君一國者也﹔天下之王﹐才足以王天下者也。愚役於智﹐猶枝之附幹﹐此理天下之常法也。制國以分人﹐立政以分事﹐人遠則難綏﹐事總則難了。今遠州之縣﹝界﹞﹝「界」字從《通典》卷一補﹞﹐或相去數百千里﹐𨿽多山陵洿澤﹐猶有可居人種谷者焉。﹝而諸夏有十畝共桑之迫。遠州有曠野不發之田﹐代俗安土有死無去。君長不使﹐誰能自往緣邊之地。亦可因罪徙人﹐便以守禦﹞。﹝「而諸夏」下四十九字從《通典》卷一《食貨》﹞﹐當更制其境界﹐使遠者不過二百里。明版籍以相數閱﹐審什伍以相連持﹐限夫田以斷並兼﹐定五刑以救死亡﹐益君長以興政理﹐急農桑以丰委積﹐去末作以一本業﹐惇教學以移情性﹐表徳行以厲風俗﹐核才蓺以敍官宜﹐簡精悍以習師田﹐修武器以存守戰﹐嚴禁令以防僭差﹐信實罰以驗懲勸﹐糾遊戲以杜姦邪﹐察苛刻以絕煩暴。審此十六者以爲政務﹐操之有常﹐課之有限﹐安寧勿懈墯﹐有事不迫遽﹐聖人復起﹐不能易也。通典

向者﹐天下戶過千萬﹐除其老弱﹐但戶一丁壯﹐則千萬人也。遺漏旣多﹐又蠻夷戎狄居漢地者尙不在焉。丁壯十人之中﹐必有堪爲其什伍之長﹐推什長已上﹐則百萬人也。又十取之﹐則佐史之才已上十萬人也。又十取之﹐則可使在政理之位者萬人也。以筋力用者謂之人﹐人求丁壯﹔以才智用者謂之士﹐士貴耆老。充此制以用天下之人﹐猶將有儲﹐何嫌乎不足也﹖故物有不求﹐未有無物之歲也﹔士有不用﹐未有少士之世也。夫如此﹐然後可以用天性﹐究人理﹐興頓廢﹐屬斷絕﹐网羅遺漏﹐拱柙天人矣。

或曰﹕善爲政者﹐欲除煩去苛﹐並官省職﹐爲之以無爲﹐事之以無事﹐何子言之云云也﹖曰﹕若是﹐三代不足摹﹐聖人未可師也。君子用法制而至於化﹐小人用法制而至於亂。均是一法制也﹐或以之化﹐或以之亂﹐行之不同也。苟使豺狼牧羊豚﹐盜跖主徵稅﹐國家昏亂﹐吏人放肆﹐則惡復論損益之閒哉﹗夫人待君子然後化理﹐國待蓄積乃無憂患。君子非自農桑以求衣食者也﹐蓄積非橫賦斂以取優饒者也。奉祿誠厚﹐則割剝貿易之罪乃可絕也﹔蓄積誠多﹐則兵寇水旱之災不足苦也。故由其道而得之﹐民不以爲奢﹔由其道而取之﹐民不以爲勞。天災流行﹐開倉庫以稟貸﹐不亦仁乎﹖衣食有餘﹐損靡麗以散施﹐不亦義乎﹖彼君子居位爲士民之長﹐固宜重肉累帛﹐朱輪四馬。今反謂薄屋者爲髙﹐藿食者爲淸﹐旣失天地之性﹐又開虛僞之名﹐使小智居大位﹐庶績不咸熙﹐未必不由此也。得拘絜而失才能﹐非立功之實也。以廉舉而以貪去﹐非士君子之志也。夫選用必取善士。善士富者少而貧者多﹐祿不足以供養﹐安能不少營私門乎﹖從而罪之﹐是設機置穽﹐以待天下之君子也。

盜賊凶荒﹐九州島代作﹐饑饉暴至﹐軍旅卒發﹐橫稅弱人﹐割奪吏祿﹐所恃者寡﹐所取者猥﹐萬里懸乏﹐首尾不救﹐徭役並起﹐農桑失業﹐兆民呼嗟於昊天﹐貧窮轉死於溝壑矣。今通肥饒之率﹐計稼穡之入﹐令畝收三斛﹐斛取一斗﹐未爲甚多。一歲之閒﹐則有數年之儲﹐𨿽興非法之役﹐恣奢侈之欲﹐廣愛幸之賜﹐猶未能盡也。不循古法﹐規爲輕稅﹐及至一方有警﹐一面被災﹐未逮三年﹐校計騫短﹐坐視戰士之蔬食﹐立望餓殍之滿道﹐如之何爲君行此政也﹖二十稅一﹐名之曰貊﹐況三十稅一乎﹖夫薄吏祿以丰軍用﹐緣於秦徵諸侯﹐續以四夷﹐漢承其業﹐遂不攺更﹐危國亂家﹐此之由也。今田無常主﹐民無常居﹐吏食日稟﹐﹝祿﹞班﹝祿﹞未定。可爲法制﹐畫一定科﹐租稅十一﹐更賦如舊。今者土廣民稀﹐中地未墾﹔𨿽然﹐猶當限以大家﹐勿令過制。其地有艸者﹐盡曰官田﹐力堪農事﹐乃聽受之。若聽其自取﹐後必爲姦也。﹝《後漢書仲長統傳》﹞

法誡篇

﹝冢宰﹐堯官也。《尙書》曰﹕冢宰﹐一曰掌邦﹐治官府﹐以紀萬民。二曰教典﹐以安邦國﹐以教官府﹐以擾萬民。三曰禮典﹐以統百官﹐以和邦國﹐以諧萬民。四曰政典﹐以平邦國﹐以正百官﹐以均萬民。五曰刑典﹐以詰邦國﹐以任百官﹐以生萬民。﹞﹝「冢宰」下八十五字據《禦覽》卷二百六補﹐按此條《全後漢文》未收﹞《周禮》六典﹐冢宰貳王而理天下。春秋之時﹐諸侯明徳者﹐皆一卿爲政。爰及戰國﹐亦皆然也。秦兼天下﹐則置丞相﹐而貳之以禦史大夫。自髙帝逮於孝成﹐因而不攺﹐多終其身。漢之隆盛﹐是惟在焉。

夫任一人則政專﹐任數人則相倚。政專則和諧﹐相倚則違戾。和諧則太平之所興也﹐違戾則荒亂之所起也。光武皇帝慍數世之失權﹐忿彊臣之竊命﹐矯枉過直﹐政不任下﹐𨿽置三公﹐事歸臺閣。自此以來﹐三公之職﹐備員而已﹐然政有不理﹐猶加譴責。而權移外戚之家﹐寵被近習之豎﹐親其黨類﹐用其私人﹐內充京師﹐外布列郡﹐顚倒賢愚﹐貿易選舉﹐疲駑守境﹐貪殘牧民﹐撓擾百姓﹐忿怒四夷﹐招致乖叛﹐亂離斯瘼。怨气並作﹐陰陽失和﹐三光虧缺﹐怪異數至﹐虫螟食稼﹐水旱爲災﹐此皆戚宦之臣所致然也。反以策讓三公﹐至於死免﹐乃足爲叫呼蒼天﹐號咷泣血者也。又中世之選三公也﹐務於淸愨謹愼﹐循常習故者。是婦女之檢柙﹐鄕曲之常人耳﹐惡足以居斯位邪﹖埶旣如彼﹐選又如此﹐而欲望三公勛立於國家﹐績加於生民﹐不亦遠乎﹖

昔文帝之於鄧通﹐可謂至愛﹐而猶展申徒嘉之志。夫見任如此﹐則何患於左右小臣哉﹖至如近世﹐外戚臣豎請托不行﹐意气不滿﹐立能陷人於不測之禍﹐惡可得彈正者哉﹗曩者任之重而責之輕﹐今者任之輕而責之重。昔賈誼感絳侯之困辱﹐因陳大臣廉恥之分﹐開引自裁之端。自此以來﹐遂以成俗。繼世之主﹐生而見之﹐習其所常﹐曾莫之悟。嗚呼﹐可悲夫﹗左手據天下之圖﹐右手刎其喉﹐愚者猶知難之﹐況明哲君子哉﹗光武奪三公之重﹐至今而加甚﹐不假後黨以權﹐數世而不行﹐蓋親疏之埶異也。母后之黨﹐左右之人﹐有此至親之埶﹐故其貴任萬世。常然之敗﹐無世而無之﹐莫之斯鑑﹐亦可痛矣。未若置丞相自總之。若委三公﹐則宜分任責成。夫使爲政者﹐不當與之婚姻﹔婚姻者﹐不當使之爲政也。如此﹐在位病人﹐舉用失賢﹐百姓不安﹐爭訟不息﹐天地多變﹐人物多妖﹐然後可以分此罪矣。

或曰﹕政在一人﹐權甚重也。曰﹕人實難得﹐何重之嫌﹖昔者霍禹﹑竇憲﹑鄧騭﹑梁冀之徒﹐籍外戚之權﹐管國家之柄﹔及其伏誅﹐以一言之詔﹐詰朝而決﹐何重之畏乎﹖今夫國家漏神明於媟近﹐輸權重於婦黨﹐算十世而爲之者八九焉。不此之罪而彼之疑﹐何其詭邪﹗﹝《後漢書仲長統傳》﹞

闕題一篇

使居有良田廣宅﹐背山臨流﹐溝池環帀﹐竹木周布﹐場圃築前﹐果園樹後。舟車足以代步涉之艱﹐使令足以息四體之役。養親有兼珍之膳﹐妻孥無苦身之勞。良朋萃止﹐則陳酒肴以娛之﹔嘉時吉日﹐則亨羔豚以奉之。躕躇畦苑﹐遊戲平林﹐濯淸水﹐追涼風﹐釣遊鯉﹐弋髙鴻。諷於舞雩之下﹐詠歸髙堂之上。安神閨房﹐思老氏之玄虛﹔呼吸精和﹐求至人之仿佛。與達者數子﹐論道講書﹐俯仰二儀﹐錯綜人物﹝《文選》卷十二郭璞《江賦》注作「情」﹞。彈南風之雅操﹐發淸商之妙曲。消搖一世之上﹐睥睨天地之閒。不受當時之責﹐永保性命之期。如是﹐則可以陵霄漢﹐出宇宙之外矣。豈羨夫入帝王之門哉﹗﹝《後漢書仲長統傳》﹞《全後漢文》注﹕「本《傳》﹐統常以爲凡遊帝王者﹐欲以立身揚名耳﹐而名不常存﹐人生易滅﹐優遊偃仰﹐可以自娛﹐欲卜居淸曠﹐以樂其志﹐論之曰云云。據《文選》《閒居賦》注引《昌言》曰『溝池自周﹐竹木自環』﹐今此有『溝池環匝﹐竹木周布』二語﹐知卽三十四篇之一。疑在《自敍篇》﹐或當以『卜居』名篇。胡維新《兩京遺篇》題爲《樂志論》﹐而出《昌言》外﹐非也。」

《昌言》中

徳敎者﹐人君之常任也﹐而刑罰爲之佐助焉。古之聖帝明王﹐所以能親百姓﹑訓五品﹑和萬邦﹑蕃黎民﹑召天地之嘉應﹑降鬼神之吉靈者﹐寔徳是爲﹐而非刑之攸致也。至於革命之期運﹐非徵伐用兵﹐則不能定其業﹔姦宄之成羣﹐非嚴刑峻法﹐則不能破其黨。時勢不同﹐所用之數亦宜異也。敎化以禮義爲宗﹐禮義以典籍爲本。常道行於百世﹐權宜用於一時。﹝髙辛已往﹐則聞其人﹐不見其書﹔唐﹑虞﹑夏﹑殷﹐則見其書﹐不詳其事﹔周氏已來﹐載籍具矣﹞﹝「髙辛」已下二十三字從《意林》補﹞﹐所不可得而易者也。故制不足﹐則引之無所至﹔禮無等﹐則用之不可依﹔法無常﹐則网羅當道路﹔敎不明﹐則士民無所信。引之無所至﹐則難以致治﹔用之不可依﹐則無所取正﹔羅网當道路﹐則不可得而避﹔士民無所信﹐則其志不知所定﹐非治理之道也。

誠令方來之作﹐禮簡而易用﹐儀省而易行﹐法明而易知﹐敎約而易從。篇章旣著﹐勿復刋剟﹔儀故旣定﹐勿復變易。而人主臨之以至公﹐行之以至仁﹐﹝本作「忠仁」﹐依《文選》庾亮《讓中書令表》注攺﹞壹徳於恆久﹐先之用己身﹔又使通治亂之大體者﹐總綱紀而爲輔佐﹔知稼穡之艱難者﹐親民事而布惠利﹔政不分於外戚之家﹐權不入於官豎之門﹐下無侵民之吏﹐京師無佞邪之臣﹐則天神可降﹐地祇可岀。大治之後﹐有易亂之民者﹐安寧無故邪心起也﹔大亂之後﹐有易治之勢者﹐創艾禍災﹐樂生全也。刑繁而亂益甚者﹐法難勝避﹐苟免而無恥也﹔敎興而罰罕用者﹐仁義相厲﹐廉恥成也。任循吏於大亂之會﹐必有恃仁恩之敗﹔用酷吏於淸治之世﹐必有殺良民之殘。此其大數也。

我有公心焉﹐則士民不敢念其私矣﹔我有平心焉﹐則士民不敢行其險矣﹔我有儉心焉﹐則士民不敢放其奢矣。此躬行之所徵者也。開道塗焉﹐起堤防焉﹐捨我塗而不由﹐踰堤防而橫行﹐逆我政者也。誥之而知罪﹐可使悔過於後矣﹔誥之而不知罪﹐明刑之所取者也。敎有道﹐禁不義﹐而身以先之﹐令徳者也﹔身不能先﹐而聰略能行之﹐嚴明者也﹔忠仁爲上﹐勤以守之﹐其成𨿽遲﹐君子之徳也。譎詐以禦其下﹐欺其民而取其心﹐𨿽有立成之功﹐至徳之所不貴也。﹝《羣書治要》卷四十五﹞

廉隅貞潔者﹐徳之令也﹔流逸奔隨者﹔行之污也。風有所從來。俗有所由起﹐疾其末者刈其本﹐惡其流者塞其源。夫男女之際﹐明別其外內﹐遠絕其聲音﹐激厲其廉恥﹐塗塞其虧隙﹐由尙有胸心之逸念﹐睇盻之過視﹐而況開其門﹐導其徑者乎﹖今嫁娶之會﹐捶杖以督之戲謔﹐酒醴以趣情欲﹐宣淫佚於廣眾之中﹐顯陰私於族親之間﹐污風詭俗﹐生淫長姧﹐莫此之甚﹐不可不斷者也。﹝《羣書治要》卷四十五﹞

漢興以來﹐皆引母妻之黨爲上將﹐謂之輔政。而所賴以治理者甚少﹐而所坐以危亂者甚眾。妙采於萬夫之望﹐其良猶未可得而遇也﹐況欲求之妃妾之黨﹐取之於驕盈之家﹐徼天幸以自獲其人者哉﹖夫以丈夫之智﹐猶不能久處公正﹐長思利害﹐耽榮樂寵﹐死而後已。又況婦人之愚﹐而望其遵巡正路﹐謙虛節儉﹐深圖遠慮﹐爲國家校計者乎﹖故其欲關豫朝政﹐愜快私願﹐是乃理之自然也。

昔趙綰不奏事於大後﹐而受不測之罪﹔王章陳日蝕之變﹐而取背叛之誅。夫二後不甚名爲無道之婦人﹐猶尙若此﹐又況呂后﹑飛燕﹑傅昭儀之等乎﹖夫母之於我尊且親﹐於其私親﹐亦若我父之欲厚其父兄子弟也﹔妻之於我愛且媟﹐於其私親﹐亦若我之欲厚我父兄子弟也。我之欲盡孝順於慈母﹐無所擇事矣﹔我之欲效恩情於愛妻妾﹐亦無所擇力矣。而所求於我者﹐非使我有四體之勞苦﹐肌膚之疾病也。夫以此欬唾盻睇之間﹐至易也﹐誰能違此者乎﹖惟不世之主﹐抱獨斷絕異之明﹐有堅剛不移之气﹐然後可庶幾其不陷沒流淪耳。﹝《羣書治要》卷四十五﹞

宦豎者﹐傳言給使之臣也。拚掃是爲﹐超走是供﹐傅近﹝原作「傳延」《文選》卷五十範曄《宦者傳論》《後漢書宦者列傳》注作「傅近」﹐是﹐據攺﹞房臥之內﹐交錯婦人之間。房臥之內﹐交錯婦人之間﹐又亦實刑者之所宜也。孝宣之世﹐則以弘恭爲中書令﹐石顯爲僕射。中宗嚴明﹐二豎不敢容錯其姧心也。後曁孝元﹐常抱病而畱﹐好於音樂﹐悉以樞機委之石顯﹐則昬迷霧亂之政起﹐而仇忠害正之禍成矣。嗚呼﹗父子之間﹐相監至近﹐而明闇之分若此﹐豈不良足悲耶﹗孝桓皇帝起自蠡吾﹐而登至尊。侯覽﹑張讓之等﹐以亂承亂﹐政令多門﹐權利並作﹐迷荒帝主﹐濁亂海內。髙命﹝《全後漢文》注﹕「命」借爲「明」﹐《易系辭》「而命之」﹐《釋文》孟本作「明」﹞士惡其如此﹐直言正諭﹐與相摩切﹐被誣見陷﹐謂之黨人。靈皇帝登自解犢﹐以繼孝桓。中常侍曹節﹑侯覽等﹐造爲維綱﹐帝終不寤﹐寵之日隆﹐惟其所言﹐無求不得。凡貪淫放縱﹐僭淩橫恣﹐撓亂內外﹐螫噬民化﹐隆自順﹑桓之時﹐盛極孝靈之世﹐前後五十餘年﹐天下亦何緣得不破壞耶﹗古之聖人﹐立禮垂典﹐使子孫少在師保﹐不令處於婦女小人之間﹐蓋猶見此之良審也。﹝《羣書治要》卷四十五﹞

和神气﹐懲思慮﹐避風濕﹐節飮食﹐適嗜欲﹐此壽考之方也。不幸而有疾﹐則鍼石湯藥之所去也。肅禮容﹐居中正﹐康道徳﹐履仁義﹐敬天地﹐恪宗廟﹐此吉祥之術也。不幸而有災﹐則克己責躬之所復也。然而有禱祈之禮﹑史巫之事者﹐盡中正﹐竭精誠也。下世﹝《全後漢文》注﹕有脫字﹞其本而爲姦邪之階﹐於是淫厲亂神之禮興焉﹐侜張變怪之言起焉﹐丹書厭勝之物作焉。

故常俗忌諱可笑事﹐時世之所遂往而通人所深疾也。且夫堀地九仭以取水﹐鑿山百步以攻金﹐入林伐木不卜日﹐適野刈艸不擇時﹐及其構而居之﹐制而用之﹐則疑其吉凶﹐不亦迷乎﹖簡郊社﹐慢祖禰﹐逆時令﹐背大順﹐而反求福佑於不祥之物﹐取信誠於愚惑之人﹐不亦誤乎﹖彼圖家畫捨﹐轉局指天者﹐不能自使室家滑利﹐子孫貴富﹐而望其能致之於我﹐不亦惑乎﹖今有嚴禁於下﹐而上不去﹐非敎化之法也。諸厭勝之物﹐非禮之祭﹐皆所宜急除者也。情無所止﹐禮爲之儉﹔欲無所齊﹐法爲之防。越禮宜貶﹐踰法宜刑﹐先王之所以紀綱人物也。若不制此二者﹐人情之縱橫馳騁﹐誰能度其所極者哉﹖表正則影直﹐範端則器良。行之於上﹐禁之於下﹐非元首之敎也。君臣士民﹐並順私心﹐又大亂之道也。

頃皇子皇女有夭折﹐年未及殤﹐爵加王﹑主之號﹐葬從成人之禮﹐非也。及下殤以上﹐已有國邑之名﹐𨿽不合古制﹐行之可也。王侯者﹐所與共受气於祖考﹐幹合而支分者也。性類純美﹐臭味芬香﹐孰有加此乎﹖然而生長於驕溢之處﹐自恣於色樂之中﹐不聞典籍之法言﹐不因師傅之良敎﹐故使其心同於夷狄﹐其行比於禽獸也。長幼相效﹐子孫相襲﹐家以爲風﹐世以爲俗﹐故姓族之門不與王侯婚者﹐不以其五品不和睦﹐閨門不潔盛耶﹗所貴於善者﹐以其有禮義也﹔所賤於惡者﹐以其有罪過也。今以所貴者敎民﹐以所賤者敎親﹐不亦悖乎﹖可令王侯子弟﹐悉入大學﹐廣之以他山﹐肅之以二物﹐則腥臊之污可除﹐而芬芳之風可發矣。﹝《羣書治要》卷四十五﹞

有天下者﹐莫不君之以王﹐而治之以道。道有大中﹐所以爲貴也。又何慕於空言髙論﹑難行之術哉﹗而﹝今爲宮室者﹐崇臺數十層﹐長階十百仞﹐延袤臨浮雲﹐上樹九丈旗﹐珠玉翡翠以爲飾﹐連帷爲城﹐構帳爲宮。起﹞﹝「今爲」以下四十一字據《類聚》卷六十一補﹞臺榭則髙數十百尺﹐壁帶加珠玉之物﹐木土被綈錦之飾。不見夫之女子﹐成市於宮中﹐未曾禦之婦人﹐生幽於山陵。繼體之君﹐誠欲行道﹐𨿽父之所興﹐可有所壞者也﹔𨿽父之美人﹐可有所嫁者也。至若門庭足以容朝賀之會同﹐公堂足以陳千人之坐席﹐臺榭足以覽都民之有無﹐防闥足以殊五等之尊卑。宇殿髙顯敞﹐而不加以雕采之巧﹐錯塗之飾﹐是自﹝《全後漢文》注﹕有脫文﹞其中也。菀囿池沼﹐百里而還﹐使蒭蕘雉菟者﹐得時往焉。隨農郤而講事﹐因田狩以敎戰。上虔郊廟﹐下虞賓客﹐是又自其中也。嫡庶之數﹐使從周制。妾之無子﹐與希幸者﹐以時出之。均齊恩施﹐以廣子姓。使令之人﹐取足相供。時其上下﹐通其隔曠﹐是又自然其中也。

在位之人﹐有乘柴馬獘車者矣﹐有食菽藿者矣﹐有親飮食之蒸烹者矣﹐有過客不敢沽酒市脯者矣﹐有妻子不到官舍者矣﹐有還奉祿者矣﹐有辭爵賞者矣﹐莫不稱述以爲淸邵。非不淸邵﹐而不可以言中也。好節之士﹐有遇君子而不食其食者矣﹐有妻子凍餧而不納善人之施者矣﹐有茅茨蒿屏而上漏下濕者矣﹐有窮居僻處求而不可得見者矣﹐莫不嘆美以爲髙潔。此非不髙潔﹐而不可以言中也。夫世之所以髙此者﹐亦有由然。先古之制休廢﹐時王之政不平﹐直正不行﹐詐僞獨售﹐於是世俗同共知節義之難復持也﹐乃捨正從邪﹐背道而馳姧﹔彼獨能介然不爲﹐故見貴也。如使王度昭明﹐祿除從古﹐服章不中法﹐則詰之以典制﹐貨財不及禮﹐則間之以志故﹐向所稱以淸邵者﹐將欲何矯哉﹖向所嘆云髙潔者﹐欲以何厲哉﹖故人主能使違時詭俗之行﹐無所復剴摩﹔困苦難爲之約﹐無所復激切﹔步驟乎平夷之塗﹐偃息乎大中之居﹔人享其宜﹐物安其所﹐然後足以稱賢聖之王公﹐中和人﹝《全後漢文》注﹕當作「之」﹞君子矣。﹝《羣書治要》卷四十五﹞

古者君之於臣﹐無不答拜也。𨿽王者有變﹐不必相因﹐猶宜存其大者。禦史大夫﹐三公之列也﹐今不爲起﹐非也。爲太子時太傅﹐卽位之後﹐宜常答其拜。少傅可比三公﹐爲之起。《周禮》﹕王爲三公六卿錫衰﹐爲諸侯緦衰﹐爲大夫士疑衰。及於其病時﹐皆自問焉。古禮𨿽難悉奉行﹐師傅三公﹐所不宜闕者也。凡在京師﹐大夫以上疾者﹐可遣使修賜問之恩。州牧郡守遠者﹐其死然後有弔贈之禮也。坐而論道﹐謂之三公﹔作而行之﹐謂士大夫。論道必求髙明之士﹐幹事必使良能之人﹐非獨三太三少可與言也。凡在列位者﹐皆宜及焉。故士不與其言﹐何以知其術之淺深﹖不試之事﹐何以知其能之髙下﹖與羣臣言議者﹐又非但用觀彼之志行﹐察彼之才能也﹐乃所以自弘天徳﹐益聖性也。猶十五志學﹐朋友講習﹐自彊不息﹐徳與年進﹐至於七十﹐然後心從而不踰矩﹐況於不及中規者乎﹖而不自勉也﹖公卿列校﹐侍中尙書﹐皆九州島之選也﹐而不與之從容言議﹐諮論古事﹐訪國家正事﹐問四海豪英﹐琢磨珪璧﹐染練金錫﹐何以昭仁心於民物﹐廣令聞於天下哉﹖

人主有常不可諫者五焉﹕一曰廢後黜正﹐二曰不節情欲﹐三曰專愛一人﹐四曰寵幸佞諂﹐五曰驕貴外戚。廢後黜正﹐覆其國家者也﹔不節情欲﹐伐其性命者也﹔專愛一人﹐絕其繼嗣者也﹔寵幸佞諂﹐壅蔽忠正者也﹔驕貴外戚﹐淆亂政治者也﹔此爲疾痛在於膏肓﹐此爲傾危比於累卵者也。然而人臣破首分形﹐所不能救止也。不忌﹝《全後漢文》注﹕當作「忘」﹞初故﹐仁也﹔以計禦情﹐智也﹔以嚴專制﹐禮也。丰之以財﹐而勿與之位﹐亦足以爲恩也﹔封之以土﹐而勿與之權﹐亦足以爲厚也。何必友﹝《全後漢文》注﹕疑有誤。舊校云﹕恐當作「久」﹞年彌世﹐惑賢亂國﹐然後於我心乃快哉﹗﹝《羣書治要》卷四十五﹞

人之事親也﹐不去乎父母之側﹐不倦乎勞辱之事﹐惟父母之所言也﹐惟父母之所欲也。於其體之不安﹐則不能寢﹔於其飡之不飽﹐則不能食。孜孜爲此﹐以沒其身﹐惡有爲此人父母而憎之者也﹖人之事君也﹐言無小大﹐無愆也﹔事無勞逸﹐無所避也。其見識知也﹐則不恃恩寵而加敬﹔其見遺忘也﹐則不懷怨恨而加勤。安危不貳其志﹐險易不革其心﹐孜孜爲此﹐以沒其身﹐惡有爲此人君長而憎之者也﹖人之交士也﹐仁愛篤恕﹐謙遜敬讓﹐忠誠發乎內﹐信效著乎外﹐流言無所受﹐愛憎無所偏﹐幽閒﹝《全後漢文》作「闇」。注﹕《意林》作「暗」﹐知是「闇」字。﹞攻人之短﹝《全後漢文》作「攻己之所短」。注﹕本作「攻人之短」﹐從《禦覽》四百六攺補﹐「所」字從《意林》補。下句仿此﹞﹐會友﹝《全後漢文》作「同」。注﹕本作「會友」﹐從《意林》《禦覽》攺﹞述人之﹝《全後漢文》「之」下有「所」字﹞長。有負我者﹐我又加厚焉﹔有疑我者﹐我又加信焉。患難必相及﹝《全後漢文》作「難必相卹﹐利必相及」﹐注﹕「卹利必相」四字從《意林》補﹞行潛徳而不有﹐立潛功而不名﹐孜孜爲此﹐以沒其身﹐惡有與此人交而憎之者也﹖

故事親而不爲親所知﹐是孝未至者也﹔事君而不爲君所知﹐是忠未至者也﹔與人交而不爲人所知﹐是信義未至者也。父母怨咎人不以正﹐已審其不然﹐可違而不報也﹔父母欲與人以官位爵祿﹐而才實不可﹐可違而不從也﹔父母欲爲奢泰侈靡﹐以適心快意﹐可違而不許也﹔父母不好學問﹐疾子孫之爲之﹝《意林》作「學之」﹞﹐可違而學也﹔父母不好善士﹐惡子孫交﹝《意林》作「友」﹞之﹐可違而友﹝《意林》作「交」﹞也﹔士友有患故﹐待己而濟﹐父母不欲其行﹐可違而往也。故不可違而違﹐非孝也﹔可違而不違﹐亦非孝也﹔好不違﹐非孝也﹔好違﹐亦非孝也。其得義而已也。﹝《羣書治要》卷四十五﹞

昔髙祖誅秦﹑項﹐而陟天子之位﹔光武討篡臣﹐而復已亡之漢﹐皆受命之聖主也。蕭﹑曹﹑丙﹑魏﹑平﹑勃﹑霍光之等﹐夷諸呂﹐尊大宗﹐廢昌邑而立孝宣﹐經緯國家﹐鎭安社稷﹐一代之名臣也。二主數子之所以震威四海﹐布徳生民﹐建功立業﹐流名百世者﹐惟人事之盡耳﹐無天道之學焉。然則王天下﹑作大臣者﹐不待於知天道矣。所貴乎用天之道者﹐則指星辰以授民事﹐順四時而興功業﹐其大略也。吉凶之祥﹐又何取焉﹖故知天道而無人略者﹐是巫醫卜祝之伍﹐下愚不齒之民也。信天道而背人事者﹐是昬亂迷惑之主﹐覆國亡家之臣也。

問者曰「治天下者﹐壹之乎人事﹐抑亦有取諸天道也﹖」曰「所取於天道者﹐謂四時之宜也﹔所壹於人事者﹐謂治亂之實也。」「《周禮》之馮相保章﹐其無所用耶﹖」曰「大備於天人之道耳﹐是非治天下之本也﹐是非理生民之要也。」曰「然則本與要﹐奚所存耶﹖」曰「王者官人無私﹐惟賢是親﹐勤卹政事﹐屢省功臣。賞錫期於功勞﹐刑罰歸乎罪惡。政平民安﹐各得其所﹐則天地將自從我而正矣﹐休祥將自應我而集矣﹐惡物將自捨我而亡矣。求其不然﹐乃不可得也。王者所官者﹐非親屬則寵幸也﹔所愛者﹐非美色則巧佞也。以同異爲善惡﹐以喜怒爲賞罰﹐取乎麗女﹐怠乎萬機﹐黎民冤枉﹐﹝《全後漢文》注﹕脫一字﹞類殘賊﹐𨿽五方之兆﹐不失四時之禮﹐斷獄之政﹐不違冬日之期﹐蓍龜積於廟門之中﹐犧性羣於麗碑之間﹐馮相坐臺上而不下﹐祝史伏壇旁而不去﹐猶無益於敗亡也。從此言之﹐人事爲本﹐天道爲末﹐不其然與﹖」

故審我已善﹐而不復恃乎天道﹐上也﹔疑我未善﹐引天道以自濟者﹐其次也﹔不求諸己﹐而求諸天者﹐下愚之主也。令夫王者﹐誠忠心於自省﹐專思慮於治道﹐自省無愆﹐治道不謬﹐則彼嘉物之生﹐休祥之來﹐是我汲井而水﹐出爨竈而火燃者耳﹐何足以爲賀者耶﹖故歡於報應﹐喜於珍祥﹐是劣者之私情﹐未可謂大上之公徳也。﹝《羣書治要》卷四十五﹞

《昌言》下

教化以禮義爲宗﹐禮義以典籍爲本。常道行於百世﹐權宜用於一時。髙辛已往﹐則聞其人不見其書﹔唐虞夏殷﹐則見其書不詳其事﹔周氏已來﹐載籍具矣。﹝《意林》﹞按此條已補於《治要》引文一

後嗣愚王﹐見天下莫與之違﹐奔其私情﹐騁其邪欲﹐君臣宣淫﹐上下同惡﹐目極角抵之觀﹐耳窮鄭﹑衛之聲﹐入則騁於婦人而不反﹐出則馳於田弋而不還﹐信任親愛﹐寵貴后妃﹐命移運去﹐不自知也。﹝《意林》﹞按此條出《理亂篇》

建旗伐鼓﹐髙烽眀候﹐守邊之猛將﹐非中國之良吏。和鑾法駕﹐淸道而行﹐便辟揖讓﹐諸夏之威儀﹐非夷狄之有也。﹝《意林》﹞

董賢之於哀帝﹐無骨肉絲髮之親﹐又不能傳其气類﹐定其繼嗣。以丈夫宴接之歡﹐自成膠漆也。﹝《意林》﹞

景帝顯位刺史者﹐皆是宦臣子弟﹐猶如豺狼守肉﹐鬼魅侍疾。﹝《意林》﹞

日在天之內﹐在人之外。﹝《意林》﹞《全後漢文》注﹕「案《劉子心隱》作『日在天之外﹐而心在人之內』。」按四庫本《劉子》作「日在天之內﹐而光在人之外」。

人愛我﹐我愛之﹔人憎我﹐我憎之。﹝《意林》﹞

天下士有三俗﹕選士而論族姓閥閱﹐一俗﹔交遊趨富貴之門﹐二俗﹔畏服不接於貴尊﹐三俗。天下之士有三可賤﹕慕名而不知實﹐一可賤﹔不敢正是非於富貴﹐二可賤﹔向盛背衰﹐三可賤。﹝《意林》﹞

天下學士有三姦焉﹕實不知﹐詳﹝《意林》原注﹕與「佯」通。﹞不言﹐一也﹔竊他人之說﹐以成己說﹐二也﹔受無名者﹐移知者﹐三也。﹝《意林》﹞

知言而不能行﹐謂之疾。此疾𨿽有天醫﹐莫能治也。﹝《意林》﹞

同於我者﹐何必可愛﹖異於我者﹐何必可憎﹖﹝《意林》﹞

知足以立難成之事﹐能足以圖﹝《意林》原注﹕案句有缺文。﹞﹝《意林》﹞

附者不黨﹐疎者不遺。﹝《意林》﹞

婦人有朝哭良人﹐暮適他士﹐涉歷百庭﹐顏色不愧。今公侯之宮﹐美女數百﹐卿士之家﹐侍妾數十﹐晝則以醇酒淋其骨髓﹐夜則以房室輸其血气。﹝《意林》﹞

人之性﹐有山峙淵渟者﹐患在不通﹔嚴剛貶絕者﹐患在傷士﹔廣大闊蕩者﹐患在無檢﹔和順恭愼者﹐患在少斷﹔端愨淸潔者﹐患在拘狹﹔辯通有辭者﹐患在多言﹔安舒沈重者﹐患在後時﹔好古守經者﹐患在不變﹔勇毅果敢者﹐患在險害。﹝《意林》﹞

疏濯胸臆﹐澡雪腹心﹐使之芬香皓潔白不可污也。道徳仁義﹐天性也。織之以成其物﹐煉之以致其精﹝《文選》卷五十五劉孝標《廣絕交論》注﹑《禦覽》卷四百三作「情」﹞﹐塋之以發其光。﹝《意林》﹞

幽間則攻人之所短﹐會同則述人之所長﹐負我者我又加厚焉。﹝《意林》原注﹕案《天中記》引此﹐「厚焉」下有「未有與人交者﹐此而見憎者也」二句﹞疑我者﹐我又加信焉。難必相卹﹐利必相及。﹝《意林》﹞按此條已補《治要》八。

幽閒則攻己之短﹐會同則述人之長。負我者﹐我加厚焉。未有與人交若此﹐而見憎者也。﹝《禦覽》卷四百六﹞

事君不爲君所知﹐忠未至也﹔與人交﹐不爲人所信﹐義未至也。﹝《意林》﹞按此條見《治要》八。

父母不好學業﹐惡子孫學之﹐可違而學也﹔父母不好士﹐惡子孫友之﹐可違而交也。﹝《意林》﹞按此條見《治要》八。

英辭雨集﹝《文選》卷五十沈約《宋書謝靈運傳論》注作「下」﹞﹐妙句云來﹝《文選》卷五十沈約《宋書謝靈運傳論》注作「布」﹞。﹝《意林》﹞按《北堂書鈔》卷一百《嘆賞類》作「英才若雨﹐妙句如雲」。

愛惡相攻﹐命之自然也。愜快以志﹐人情之所欲也。﹝《意林》﹞

漱舌下泉咽﹐之名曰胎食。得道者生六翮於臂﹐長毛羽於腹﹐飛無階之蒼天﹐度無窮之世俗。﹝《意林》﹞

北方寒而人壽﹐南方暑而人夭。如蠶寒而饑則引日多﹐溫而飽則引日少。﹝《意林》﹞

北方寒﹐其人壽﹔南方暑﹐其人夭。此寒暑之方﹐驗於人也。約之蠶也﹐寒而餓之﹐則引日多﹐溫而飽之﹐則引日少。此寒溫饑飽之爲修短﹐驗於物者也。﹝《禦覽》卷八百二十五﹞

北方寒﹐其人壽﹔南方暑﹐其人夭。此寒暑之方驗於人也﹐約之蠶也﹐寒而餓之﹐則引日多﹔溫而飽之﹐則引日少。此寒溫饑飽之爲修短﹐驗於物者也。論飬生者﹐盍於此觀之。原注﹕韓子蒼《醫說》用此意。《物理論》曰﹕道家則尙冷﹐以艸木用冷生﹔醫家則尙溫﹐以血脈以煗通。﹝《困學紀聞》卷十﹞

湯﹐契後。秦﹐益後。益﹐卽臯陶子也。﹝《意林》﹞

公卿大夫﹐莫不先歷三七之官﹐𨿽有賢才﹐皆級次進。官之有級﹐猶階之有等也。﹝《北堂書鈔》未攺本卷四十九《設官》﹞

宗均爲九江守﹐五日聽一事﹐夏以旦﹐冬以中。﹝《北堂書鈔》未攺本卷三十六《淸靜》﹞

冢宰﹐堯官也。﹝《類聚》卷四十五﹞

漢哀帝時﹐有異物生於長樂宮東廡柏樹﹐及永巷南闥合歡樹﹐議者以爲芝艸也。羣臣皆賀﹐受賜。﹝《類聚》卷八十九﹞

今人主不思甘露零﹐醴泉湧﹐而患枇杷﹑荔支之腐﹐亦鄙矣。﹝《類聚》卷八十七﹑《禦覽》卷九百七十一﹞

今人主不思神芝﹑朱艸﹐而患枇杷﹑荔支之腐﹐亦鄙矣。﹝《禦覽》卷九百七十一﹞

哀帝時﹐有異物生於長樂宮延年廐後東廡樹﹐及永巷南園合歡樹﹐議者以爲芝艸。﹝《類聚》卷九十八﹞

漢安帝時﹐有異物生長樂宮東廡柏樹﹐永巷南閨合歡樹﹐議者以爲芝艸也。羣臣皆賀﹐受賜。﹝《禦覽》卷九百六十﹞

笏以書君教令﹐記善刺過﹐今之持版以象焉。﹝《初學記》卷二十六﹑《禦覽》卷六百九十二無「持」字﹞按《南齊書輿服志》﹕「百官執手板﹐尙書令﹑僕﹑尙書﹐手板頭復有白筆﹐以紫皮裹之﹐名曰『笏』。漢末仲長統謂百司皆宜執之。」

官之有級﹐猶階之有等﹐升階越等﹐其步也亂。亂登朝級﹐敗禮傷法。是以古人之初仕也﹐𨿽有賢才﹐皆以級次進焉。賈生有言﹕治國取人﹐務在求能。故裁國之無利器﹐猶鏤以鈆刀﹐而望其巧﹐不亦疏乎﹖﹝《禦覽》卷二百三﹞

攻玉以石﹐澣布以灰。﹝《禦覽》卷八百二十六﹞

淸水見底﹐明鏡照心。﹝《禦覽》卷五百九十五引《唐書》﹕馮履謙補河北尉﹐有部人張懷道任江陽尉﹐與謙疇舊﹐銄鏡一面。謙集寮吏﹐徧視之﹐曰「此張公所致也﹐吾與之有舊﹐吾效官以俸祿自守﹐豈私受遺哉﹗昌言曰﹕『淸水見底﹐明鏡照心。』余之效官﹐必至於此。」復書於使者﹐乃歸之。﹞按此條所謂「昌言」﹐疑「讜言」﹐非指仲長子之《昌言》也。附此備考﹞

魏王所集方士名﹕上當王眞﹑隴西封君達﹑甘陵甘始﹑魯女生﹑譙國華佗字符化﹑東郭延年﹑唐霅﹑冷壽光﹑河南卜式﹑張貂﹑薊子訓﹑汝南費長房﹑鮮奴辜﹑魏國軍吏河南趙聖卿﹑陽城郤儉字孟節﹑盧江左慈字符放。右十六人﹐魏文帝﹑東阿王﹑仲長統所說。皆能斷谷不食﹐分形隱沒﹐出入不由門戶。﹝《博物志》卷五﹞

王仲統云﹕﹝《全後漢文》注﹕當作「東阿王及仲長統云」﹞甘始﹑左元放﹑東郭延年行容成禦婦人法﹐並爲丞相所錄﹐間行其術﹐亦得其驗。降就道士劉景受雲母九子元方﹐年三百歲﹐莫之所在。武帝臣禦此藥﹐亦云有驗。劉徳治淮南王獄﹐得《枕中鴻寶》祕書﹐及子向咸而奇之﹐信黃白之術可成﹐謂神仙之道可致。卒亦無驗﹐乃以罹罪也。﹝《博物志》卷五引《典論》﹞《全後漢文》注﹕「案此二條出《典論》﹐又與子建相亂﹐非皆《昌言》原文﹐故附載焉。」

行炁可以不饑不病﹐云吾始者未之信也﹐至於爲之者﹐盡乃然矣。養性之方﹐若此至約﹐而吾未之能也﹐豈不以心馳於世務﹐思銳於人事哉﹖他人之不能者﹐又必與吾同此疾也。昔有明師﹐知不死之道者﹐燕君使人學之﹐不捷而師死。燕君怒其使者﹐將加誅焉。諫者曰﹐夫所憂者莫過乎死﹐所重者莫急乎生﹐彼自喪其生﹐亦安能令吾君不死也。君乃不誅。其諫辭則此爲良說矣。使彼有不死之方﹐若吾所聞行炁之法﹐則彼說師之死者﹐未必不知道也﹐直不能棄世事而爲之﹐故𨿽知之而無益耳﹐非無不死之法者也。﹝《抱朴子至理》﹞

河南密縣﹐有卜成者﹐學道經久﹐乃與家人辭去﹐其始步稍髙﹐遂入雲中不復見。此所謂舉形輕飛﹐白日升天﹐仙之上者也。﹝《抱朴子至理》﹞

昔密有卜成者﹐身遊九山之上﹐放心不拘之境。﹝《水經注》卷十五﹞

薊子訓﹐不知何郡人﹐到陳公舎﹐自云「今日當死。」陳公與之一著單衣﹐於是入室寢﹐日中果死。﹝《禦覽》卷六百九十一﹞

天爲之時﹐而我不農﹐谷亦不可得而取之。靑春至焉﹐時雨降焉﹐始之耕田﹐終之簠﹑簋﹐惰者釜之﹐勤者鍾之。矧夫不爲﹐而尙乎食也哉﹖﹝《齊民要術序》﹞

叢林之下﹐爲倉庾之坻﹔魚鱉之堀﹐爲耕稼之場者﹐此君長所用心也。是以太公封而斥鹵播嘉谷﹐鄭﹑白成而關中無饑年。蓋食魚鱉而藪澤之形可見﹐觀艸木而肥磽之勢可知。﹝《齊民要術序》﹞

稼穡不修﹐桑果不茂﹐畜產不肥﹐鞭之可也﹔杝落不完﹐垣墻不牢﹐掃除不淨﹐笞之可也。﹝《齊民要術序》﹞《全後漢文》下有「此督課之方也。且天子親耕﹐皇后親蠶﹐況夫田父而懷窳惰乎」二十四字。按驗之《齊民要術序》﹐疑此乃賈思勰語。

鮑魚之肆﹐不自以气爲臭﹔四夷之人﹐不自以食爲異﹕生習使之然也。居積習之中﹐見生然之事﹐夫孰自知非者也﹖斯何異蓼中之虫﹐而不知藍之甘乎﹖﹝《齊民要術序》﹞

昔秦用商君之法﹐張祕天之网﹐然陳涉大呼於沛澤之中﹐天下響應。人不爲用者﹐怨毒結於天下也。﹝《長短經政體》注﹞

同異生是非﹐愛憎生朋黨﹐朋黨致怨讎。﹝《李文饒外集》卷三《朋黨論》﹞按此條《全後漢文》未收。

才智者﹐亦姦凶之羽翼﹔勇气者﹐亦盜賊之爪牙。﹝《李文饒外集》卷三《朋黨論》﹞按此條《全後漢文》未收。

飴口飽腹﹐藥其如我何﹖所乘之气有時﹐而旣於禱神佞佛﹐遂甘心焉。﹝《劉夢徳文集》卷十四《答道州薛侍郎論方書》﹞按此條《全後漢文》未收。

遷爲《滑稽傳》﹐序優旃事﹐不稱東方朔﹐非也。朔之行事﹐豈直旃﹑孟之比哉。而桓譚亦以遷爲是﹐又非也。﹝《史記滑稽列傳》索隱引﹞按此條《全後漢文》未收。

淑淸穆和之風旣宣﹐醇醲之化旣浹。﹝《文選》卷六左思《魏都賦》注﹞

斧帳翠屏之不坐。﹝《文選》卷十一孫綽《遊天臺山賦並序》注﹞

古之葬﹐植松柏梧桐﹐以識其墳。﹝《文選》卷十六潘安仁《懷舊賦並序》﹑卷二十三阮籍《詠懷》注﹞

古之葬﹐松柏梧桐﹐以識其墳也。﹝《文選》卷二十八陸士衡《門有車馬客行》注﹞

古之葬者﹐松栢梧桐﹐以識其墳也。﹝《文選》卷二十九《古詩一十九首》注﹞

古之葬者﹐松柏梧桐以識其墳。﹝《文選》卷三十一江淹《雜體詩潘嶽悼亡》﹑卷四十三丘遲《與陳伯之書》注﹞

古之葬者﹐松柏以識其墳。﹝《文選》卷四十四陳琳《爲袁紹檄豫州仲》注﹞按《全後漢文》作「古之葬者﹐松柏梧桐﹐以識其墳也」﹐無「植」字﹐疑非。

喜﹑怒﹑哀﹑樂﹑好﹑惡﹐謂之六情。﹝《文選》卷十七陸機《文賦》注﹞

精核是非﹐議之嘉也。﹝《文選》卷十八馬融《長笛賦並序》注﹞按此條《全後漢文》未收。

乘此風順此流而下走﹐誰復能爲此限者哉﹖﹝《文選》卷十八嵇康《琴賦並序》注﹞

捷疾馳影響人間也。﹝《文選》卷二十四曹植《贈白馬王彪》注﹞

築基起功。﹝《文選》卷二十五謝靈運《還舊園作見顏範二中書》注﹞

聞上古之隱士﹐或伏重岫之內﹐窟窮臯之底。﹝《文選》卷三十五張協《七命》注﹞

蕩蕩乎若升天路﹐而不知夫所登也。﹝《文選》卷二十六謝靈運《入華子崗》﹑卷四十二曹植《與吳季重書》注﹞

古之隱士﹐或夫負妻戴﹐以入山澤。﹝《文選》卷二十六陶淵明《始作鎭軍參軍經曲阿作》注﹞按此條《全後漢文》未收。

蕩蕩乎若升天路﹐而不知其所登。子若升天路也。﹝《文選》卷二十九曹植《雜詩六首》注﹞

彊者勝弱﹐智者欺愚也。﹝《文選》卷二十八陸機《塘上行》注﹞

事求絲髮之舋。﹝《文選》卷二十八鮑照《白頭吟》注﹞

有軍興之大役焉﹐有凶荒之殺用焉﹐如此﹐則淸修絜皎之士﹐固當食荼盬膽﹐枕籍菁棘。﹝《文選》卷三十謝眺《始出尙書省》注﹞

潔若淸冰﹐嚴若秋霜。﹝《文選》卷三十一袁淑《效曹子建樂府白馬篇》注﹞按此條《全後漢文》未收。

引之於教義。﹝《文選》卷三十九任昉《爲卞彬謝修卞忠貞墓啟》﹑卷四十《奏彈劉整》注﹞

淸如冰碧﹐潔如霜露﹐輕賤世俗﹐髙立獨步﹐此士之次也。﹝《文選》卷四十二曹植《與楊徳祖書》注﹞

節操淩髙云。﹝《文選》卷四十五石崇《思歸引序》注﹞

姦慝旣弭﹐警蹕淸夷。﹝《文選》卷四十六顏延年《三月三日曲水詩序》注﹞

警蹕淸夷。﹝《文選》卷四十六王融《三月三日曲水詩序》注﹞

警蹕淸夷。﹝《文選》卷二十五傅咸《贈何劭王濟》注﹞

子長﹑班固﹐述作之士。﹝《文選》卷四十六任昉《王文憲集序》注﹞

髙﹑光二祖之神武﹐遇際會而不能得。﹝《文選》卷四十九幹寶《晉紀論》注﹞

爲音樂則歌兒舞女﹐千曹而疊起。﹝《文選》卷五十範曄《宦者傳論》《後漢書宦者列傳》注﹞

至於武皇遊燕後庭﹐置中書之官﹐領受軍事。﹝《文選》卷五十範曄《宦者傳論》注﹞按此條《全後漢文》未收。

天文﹐宦者四星﹐在帝座傍﹐而《周禮》有其官職。﹝《文選》卷五十範曄《宦者傳論》注﹞按此條《全後漢文》未收。

漢祖輕文學而簡禮義。﹝《文選》卷五十三李康《運命論》注﹞按此條《全後漢文》未收。

探心測意﹐世加甚焉。﹝《文選》卷五十五陸機《演連珠》注﹞

運籌於几案之前﹐而所制者乃百代之後。﹝《文選》卷五十六陸倕《石闕銘》注﹞

五位以正方面。﹝《文選》卷五十六陸倕《石闕銘》注﹞

直道正辭﹐貞亮之節。﹝《文選》卷五十八蔡邕《郭有道碑文並序》注﹞

百夫之豪﹐州以千計。﹝《文選》卷五十九王巾《頭陁寺碑文》注﹞

以一人之好惡﹐裁萬品之不同。﹝《文選》卷五十九王巾《頭陁寺碑文》注﹞

規矩可模者﹐師傅之徳也。﹝《文選》卷五十九沈約《齊故安陸昭王碑文》注﹞

救患赴急﹐跋涉奔波者﹐憂樂之盡也。﹝《文選》卷六十任肪《齊竟陵文宣王行狀》注﹞

繩墨得拼彈。﹝《眾經音義》引﹞按此條《全後漢文》未收。

又﹕《周禮》﹐女巫掌歲時祓除疾病。禊者﹐絜也﹐於水上盥絜也。巳者﹐祉也﹐邪疾已去﹐祈介祉也。﹝《文選》顏延年《三月三日曲水詩序》注﹞按此條據《文選》卷四十六李善注﹐出《風俗通》《全後漢文》誤收入《昌言》。

