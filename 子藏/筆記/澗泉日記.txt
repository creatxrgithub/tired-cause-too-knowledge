

欽定四庫全書

子部十

澗泉日記

雜家類三【雜說之屬】提要

【臣】等謹案澗泉日記三卷宋韓淲撰淲字仲止澗泉其號世居開封南渡後其父流寓信州因籍於上饒陶宗儀說郛載此書數條題曰宋虎撰蓋傳刻訛脫江西通誌作韓琥厲鶚宋詩紀事又作韓防考淲兄名沆弟名濟皆連水旁則其名從水不從玉作琥爲誤又考說文防水名徐鉉注急移切別無他義又淲水流貎卽詩滮池之滮徐鉉音皮彪切則名取流而字取止於義爲協作防亦誤也淲宋史無傳仕履始末無考惟戴復古石屏集有挽韓仲止詩云雅志不同俗休官二十年隠居溪上宅淸酌澗中泉慷慨商時事淒涼絕筆篇三篇遺稿在當並史書傳自注云時事驚心得疾而卒作所以商山人所以桃源人所以鹿門人三詩蓋絕筆也知淲乃遭逢亂世坎坷退居賫志以歿之士矣是書宋史藝文志不著錄無從知其卷帙之舊今以散見永樂大典中者裒合排次勒爲三卷約略以次相從其有闗史事者居前品評人物者次之考證經史者又次之品定詩文者又次之雜記山川古迹者又次之𨿽未必盡復其舊然亦粲然可觀矣考東南紀聞載淲淸髙絕俗不妄見貴人亦不妄受餽遺其人品學問旣具有根柢又參政韓億之裔吏部尙書韓元吉之子其親串亦皆當代故家如東萊呂氏之類故多識舊聞不同勦說所記明道二年明肅太后親謁太廟事可證石林燕語之誤大觀四年四月命禮部尙書鄭允中等修哲宗正史事亦可補史傳之遺其他議論率皆精審在宋人說部中固卓然傑出者也乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

澗泉日記目錄

卷上

五十條

卷中

七十三條

卷下

七十五條

欽定四庫全書

澗泉日記卷上

宋韓淲撰

淳化二年十月丁亥信州言玉山縣民兪攜八世同居內無異爨旌表其閭常稅外免其他役

眞宗天禧元年始詔兩省置諫官六員不兼他職攷所言以爲殿最首擢魯宗道與劉煜爲右正言時諫官章須繇閤門進且得對者尠宗道請得面論事而上奏通進司【案宋史職官志通進司銀臺司隸給事中掌受天下章奏及閤門百司奏牘表疏以進禦】遂爲故事【原注兩朝國史魯宗道傳○案此條宋史魯宗道傳及陳均編年備要所載與此互有詳略】明道二年春二月乙巳皇太后朝饗太廟乘玉輅服褘衣九龍花釵冠齋於廟質明服衮衣十章減宗彞藻去劍冠儀天冠皇太妃亞獻皇后終獻薛奎嘗諫不見聴【案石林燕語雲天聖初明肅太后欲被衮冕親祠南郊大臣爭莫能得薛簡肅問卽服衮冕陛下將爲男子拜乎議遂格愛日齋藂抄引燕語證誤湘山野錄辧其非親郊卽謁太廟也攷宋史新編載明道元年講皇太后謁廟儀云云明肅本傳薛奎傳俱云後以衮冕謁太廟奎力諫不聴陳均編年備要所載亦同是先一年議禮儀而次年舉行謁廟之典顯然無疑豈天聖時已將有事南郊而不豫廷議者乎歐陽似爲奎作墓志亦載此事而日後不能奪爲攺服𨿽攺服之說與各書微異終未聞格而不行也然則夢得之言不特誤謁廟爲親郊並誤明道爲天聖且誤已行之事爲未行也】

皇祐四年謂輔臣曰朕臨禦以來命參知政事多矣其間忠純可紀者蔡齊魯宗道薛奎而已宰臣如王曾張知白輩履行忠謹𨿽時有小失而終無大過李迪之心亦朴忠自守第言多輕發耳朕寧記其小然近世之名臣也

熙寧二年十一月翰林學士權知開封府韓維言處士孫侔昨除試大理評事知滁州來安縣以疾不就今聞疾殞望除一職官詔以侔依前官權常州團練推官【案宋史隱逸傳侔字少述事母盡孝屢舉進士不第母卒自誓終身不求仕劉敞知揚州薦授揚州敎授辭治平中沈遘王陶韓維連薦之授忠武軍推官常州判官皆不赴與此所載除授官職少異其身後追賜史亦不書】哲宗曰仁宗朝委事執政而臺諫實參論議可以爲法然不可用非其人

崇寧間程振伯玉奏立孟子祠以公孫丑萬章從祀【案宋史禮志崇寧中封孟軻鄒國公議者請與顏子並配又政和五年鄒縣孟子廟以樂正子配享公孫丑以下從祀與此所載少異附識於此】

大觀四年四月丁酉命禮部尙書鄭久中翰林學士承旨鄧洵仁翰林學士張閣修哲宗正史吏部侍郎範致虛禮部侍郎霍端友殿中監姚祐同修限一年成書至政和二年四月壬子詔哲宗帝紀進呈畢修史官蔡薿鄭久中姚祐張邦昌宇文粹中各轉兩官鄧洵仁張閣霍端友轉一官以不經進呈故也【案文獻通攷蔡京撰哲宗前錄一百卷後錄九十四卷語多厚誣紹興四年令宰臣重修爲一百五十卷京修實錄未知在何年第京於大觀四年出居杭州與此所云鄭久中等修哲宗正史自非一時事久中鄧洵仁史皆無傳張閣諸人傳中亦不言其修史事惟範致虛傳有預修國史之語而不詳所修爲何帝之史及修於何時陳均編年備要則載大觀四年十一月張商英請編熙寧元丰事號皇宋正典明年局旋廢與此所載是年四月修哲宗正史政和二年四月哲宗帝紀進呈事皆互異惜史佚其文無從是正然淲於大觀政和時事乃所親見所記當自不誣固可以補正史之闕漏云】

徽宗語左正言詹丕逺曰比聞中外有三不可之說法度不可變劉逵不可用蔡京不可罷朕得之怵惕不寐者累夕丕逺因問劉逵何故不可用上曰如碎黨人石刻寛上書系籍人禁皆逵首陳力爲朕論時政闕失有何不可用丕逺對此必有媒孽逵者上曰今國是當如何丕逺曰國是陛下當與挺之議法度宜隨時損益逵用否在陛下若京不可不去上黙然【案編年備要崇寧五年丕逺因星變上書乞謹天戒召對丕逺力陳時獘末乃及三不可云云所載視此較詳丕遠終以此獲罪出知興化軍宋史不載其事以此與編年備要互證可補宋史之闕】

宣和元年四月庚子臣僚言恩澤之行比年寖濫有入仕十二年轉十官者今兩選朝奉大夫朝請大夫六百五十五員奉直大夫至光祿大夫二百九十員橫行右武大夫至通侍大夫二百二十九員修武郎至武功大夫六千九百九十一員又言酬賞轉官不得回授白身人自有約束今又稍稍通行選人在部者一萬六千五百十二員小使臣二萬三千七百餘員吏員猥冗注擬不行

靖康元年三月辛巳召南劍州進士鄧肅通州進士任申先常州布衣鄒柄赴闕並補承務郎

靖康元年四月乙巳少宰兼中書侍郎吳敏言布衣江端友隱居京城東郊素有髙行當圍城時上書論事終不肯一至公卿之門伏望特加官使以風四方以爲承務郎賜同進士出身

髙宗謂輔臣曰朕嘗與臺諫論大臣出處或臣僚以罪去但及其身足矣所薦引當觀其人如何若不問賢否一切斥逐是使人爲朋黨非公正之道也

髙宗曰監司郡守固當久任然其間有癃老疾病之人使之在職亦有利害蓋移易差遣不過有迎送之擾而職事廢弛則貽患一州一路利害孰爲重輕今後如有此等可與宮觀仍理作自陳【案編年備要崇寧元年行久任法臺省寺監外監司郡守並三年成任宣和二年又內外官並以三年爲任以治績聞者再任永爲式故髙宗欲變通其法】髙宗曰有帝王之學有士大夫之學朕在宮中無一日廢學然但推究前古治道有宜於今者要施行爾不必指擿章句以爲文也士大夫之學則異於此須用論辧古今以爲文最不可志於利學而志於利上下交徵未有不危國者也

髙宗曰朕讀晉書愛王羲之傳凡誦五十餘過蓋其與殷浩書及防稽王牋所謂自長江以外羈縻而已其論用兵誠有理也

所司進呈諸路置放生池髙宗曰此事固好但恐有妨細民漁采所害亦大止令原有處復舊可也淲因思歐陽修集古錄跋尾論唐置放生池一段甚有理今聖語如此卻不過又無不及極爲中道

紹興戊辰太常少卿方庭碩使金展陵寢先是諸陵皆遭發哲宗至暴骨庭碩解衣裹之惟昭陵如故庭碩歸奏上涕下沾襟悲動左右時相大怒【案宋史方庭碩無傳攷紹興戊辰秦檜方當軸力主和議稍異己者卽遭竄逐此所稱時相當卽指檜也】劾庭碩奉使無狀請竄斥有旨除廣束提刑到官不逾月瘴死自是出疆者不敢言陵寢隆興攺元冬胡銓被召賜對首及庭碩語上大感悟奮然有恢復意亟議遣使問發陵之故防時相方主和議而止乾道庚寅夏五月銓以溫陵守奏事上喟然曰朕復讎雪恥此志決矣銓奏云陛下此舉已遲上黙然及是丞相選材識有經學通達國體者一人持節以往以申請陵之思由是範成大自起居郎兼侍讀資政殿學士往使

祖宗時婺州貢羅一萬匹靖康間五萬八千九十六匹後知婺州蘇遲乞減數葉少蘊爲左丞因奏陳之髙宗失聲嘆曰苦哉吾民何以堪止令存二萬匹余悉蠲除議遂定旣而曰此等好事每日做得一件一年也須有三百六十件

主上嗣位降赦令減紹興和買繼差王寧許介往李信甫劾其不近厚皆與添差倅紛紛一年餘議猶未定至元年冬𨿽未定議但觀聖旨令紹興府將第五等下戶拖欠淳熙十六年分和買絹二萬五千餘匹並特與蠲放令本府多出榜曉示但未知誰爲民請也濊澤如此民命自延觸類而行便爲仁政淲聞知欣然【案此條前稱元年冬後載蠲放淳熙十六年和買則所稱主上乃光宗也然史不載其事】

五代割據多於舊賦之外重取於民國初悉皆蠲正稅額一定其間有重輕未均處隨事均之福歙州稅額太重福州則令以錢二貫五百折納絹一匹歙州輸官之絹止重數兩太原輸賦全除乃以減價糴米補之後人往往疑福歙州折絹太貴太原折米太賤蓋不見當時均賦之意也【案宋史食貨志淳熙十一年臣僚言兩浙江東西四路和買不均之獘送戶部給捨等官議鄭丙丘呈議畝頭均科之法至公至平施行卽此所云均賦之法可以與史文互證】

王黃州上疏云太祖之世每歳進士不過三十人經學五十人先帝在位將逾二紀登第亦僅萬人【案宋史王禹偁傳眞宗卽位求直言禹偁疏陳五事三曰難選舉使入官不濫云雲涑水紀聞亦載此疏皆與此所載大略相同而疏語互有刪潤第此但云上疏而未及五事蓋隨舉其一而言耳】

差役法有里正又有戶長自韓琦呂誨有請欲罷里正而以催科之事委之戶長其意亦未甚害也至有逃亡使之償補爲戶長者是誠可憫【案宋史食貨志慶曆間韓琦上疏論里正衙前之役民甚苦之請更其法韓絳蔡襄亦極論其獘乃行鄕戶五則法民稍休息此以爲戶長可憫者特爲逃亡償補者言耳】

北兵渡江建康五縣惟句容縣一鄕自保赤山並無侵害故今戶口比他縣獨多此民兵聚結之利也

趙開府副吳玠軍須紹興四年總爲錢一千九百五十五萬七十餘緡五年視四年又增四百二十萬五千緡【案趙開府未詳何人攷宋史紹興四年吳玠以仙人關之捷授川陜宣撫副使趙鼎亦於是年除川陜宣撫使則云副吳玠軍須者當卽鼎也然史未載其拜開府或偶闕書耳】

西安州定戎寨鹽池本州月收七百餘斤計爲錢一百四十萬

髙宗因何若論君子小人上曰何時無小人但時察而去之乃不害治

林文節公【案宋史林希字子中福州人歷官端明殿學士知太原府卒諡文節】記禁中帝後及兩宮各有尼並女冠各一人選於諸外內寺年三十以上能法事者充隨本殿內人居處每早輪一尼一道於上之道佛閣前贊念導上燒香【原注佛道各兩拜】又導下殿燒天香四拜又導至殿門上出視朝方退

林文節公記丙寅三月甲戌經筵諸公退乃赴實錄院禦筵防者二十八人以丞相未出都知畱後張茂則押宴大資政韓維尙書王存韓忠彥承旨鄧溫伯侍郎李常趙彥若陸佃崔臺符楊汲龍圖曾布舍人錢勰範百祿胡宗愈給事傅堯兪待制蔡京蔡卞吳雍左右司林希曾肇著作範祖禹左右史滿中行蘇軾司諫王巖叟蘇轍正言朱光庭王覿中丞劉摯惟孫永不至

範醇甫將去講職薦王存等九人可充講讀王存蘇軾趙彥若鄭雍程頤孔武仲呂希哲呂大臨吳師仁其言軾也文章爲天下第一其名亞於司馬光但忌嫌者多此在陛下主張而用之耳其言希哲也是司空公著之子公著嘗言此子不欺闇室其人經術履行識者皆謂可備勸講今已五十四歳是臣妻兄故臣久不敢稱薦今將去朝廷言之可以無嫌大臨是大防之弟修身好學行如古人臣𨿽不熟識然知之甚久亦以宰相之弟故不敢言陛下素知臣不附執政又臣乞外任故不自疑頤之經術行誼天下共知司馬光呂公著與頤相知二十餘年然後舉之此二人者非爲欺罔以誤聖聴也頤在經筵竊望皇帝陛下進學故其講說語常繁多頤艸茅之人一旦入朝與人相接不爲關防未習朝廷事體迂疎則固有之言者謂爲大佞大邪貪黷請求奔走交結又謂欲以故舊傾大臣以意气役使臺諫皆誣罔非實也蓋當時臺諫官王巖叟朱光庭賈易皆素推服頤之經術故不知者指爲黨也

少師自門下侍郎歸六丞相在潁昌旣至謂丞相曰汝且未作防明日自置酒念家防難以召客獨請岑嵓起蓋公門下士也丞相預坐側明日丞相置酒亦不別召人酒三行丞相起入更衣具朝服端笏親置於公前再拜爲壽公不爲起飲訖再拜而入岑歸以語兄弟曰公家法如此其他可知也【案宋史韓維傳維拜門下侍郎被讒分司南京以太子少傅致仕轉少師又韓縝傳縝自知樞密院事除兼中書侍郎右僕射爲劉摯孫覺等所劾罷爲觀文殿大學士知潁昌府縝太子少傳億第六子也與兄絳維先後皆居政府故此稱六丞相淲爲維五世孫縝乃其從髙祖自述家事故皆不著姓雲】

眞宗朝翰林學士吏部郎中朱昂累表請老上召對諭之其志彊確乃以工部侍郎致仕賜器幣賜宴恩禮甚厚搢紳榮之旣歸江陵閒居自稱退叟専以讀書爲樂弟協爲翊善以書招之亦告老而歸時以比二疏後知府陳堯叟署其所居曰東西致政坊昂又於所居建二亭曰知止幽棲其歸之時乃咸平四年五月也

廖正一明略李格非文叔李禧膺仲董榮武子時號後四學士明略有竹林集文叔有濟北集膺仲武子文集未之見也

王沂公試禮部及後殿皆爲第一通判濟州代還復試以文舊制當屬學士舍人院宼萊公入相時賢以公名盛不與他埓特召試政事堂授著作郎直史館銀章赤紱主判三司戶部案【原注富鄭公作志】

韓魏公爲相日曾公爲亞相趙康靖歐陽公爲參政凡事該政令則曰問集賢該典刑則曰問東防該文學則曰問西防至於大事則自決之矣

範純仁諫神宗引漢文帝身衣弋綈事以致天下丰富上曰致天下丰富亦須有政事若但人主服皂防袍皮履遂欲天下丰富亦無此理淲因思此語所以啟王安石靑苗之論惜乎範忠宣公不能再進言於君若因而諫之謂以有限之財濟無窮之用恐難以丰富則神宗亦必感動進言不盡其說適足以稔禍不足以弭禍範文正公丁憂中上書政府謂其孝不逮矣忠可忘乎此所以居哀上書言國家事不以一心之戚而防天下之憂庶乎四海生靈長見太平觀此語便見有執政气象首以固邦本厚民力重名器備戎狄爲言然後及杜姦雄明國聴固邦本在於舉縣令擇郡守此親切見得病原處【案宋史範仲淹傳仲淹以大理寺丞徙監楚州糧料院遭母喪去知應天府晏殊召置府學上書萬言云云司馬光涑水紀聞謂仲淹遭母憂殊畱守南京請掌府學訓督諸生有法度四方學者輻輳服除至京師上宰相書言朝政得失民間利病凡萬言王曾見而偉之言於殊薦除館職與此所載互有異同據史之言則萬言乃服中上殊書也洓水所記則服除而上宰執也此亦謂丁憂上政府不必指殊也然所述孝不逮矣數言頗不類仲淹自道語集中亦未載謹附識以備參考】

韓魏公言挺然忠義奮不顧身尹師魯之所存也身安國家可保明消息盈虛之理範希文之所存也或問二公公曰立一節則師魯可也攷其終身不免終亦無所濟若成就大事以濟天下則希文可也

唐立夫爲郡太守諸邑大夫入城府獨捨趙徳莊於郡治凡事必與之咨謀諸邑大夫或不咨於徳莊則太守亦不爾從一日鄱陽宰私有獻於太守羨余僅二千緡太守咈然曰所以與諸公相處者爲其問民疾苦也若以錢而來獻非文若本心也曾謀之徳莊乎曰未也旣而退見徳莊徳莊果抵掌大笑徳莊固賢矣太守在今日尢難能也【案宋史唐文若傳文若字立夫眉山人庚之子登進士第歷知邵饒溫等州此所載鄱陽宰事以史証之蓋文若在饒州時也徳莊趙端彥字】

晁說之慕溫公爲人自號景迂生官至中書舍人太子詹事侍讀經史律曆無不精攷文章雅正皆不膚淺兵火未定時葬之金陵有經解著述行於世【案說之宋史無傳晁氏世譜云元丰五年進士累官徽猷閣待制蘇軾以著述科薦之元符末與崔鶠同書黨籍】

陳恬叔易號澗上丈人昔吾少師嘗薦之何麒爲作志文極佳與崔徳符晁以道皆以淸節照映潁湖【案恬堯叟之孫居陽翟澗上村故號澗上丈人】

程俱致道與吾祖通判往還有詩篇程伯禹爲作志文亦佳甚致道文

崔徳符與田晝承君田亙元邈爲友每罷官卽挈家徑投承君兄弟如兄弟也承君取與最嚴與鄒至完友善至完自嶺外召作諌官未及力言承君每切責之嘗比之馬融至完每遜謝之【案宋史畫陽翟人官宗正丞知睢陽軍墨荘漫錄云黨論之興指爲許洛兩黨崔徳符陳叔易皆戊戍生田承君李方叔皆己亥生並居潁昌陽翟時號戊巳四先生爲許黨之魁至完當作志完鄒浩字也】

仁廟晚年大臣持重小臣欲作爲神宗早年大臣欲作爲小臣多持重

王曾罷相章聖諭近臣曰曽廷辭旣退矣逡巡卻立戀冀復用眾皆唯唯若水挺身對曰王曽以道去國未見有持祿意陛下料人何薄耶顧臣等棄此如土芥耳憤而出卽日毀裂冠帶被道士服佯狂歸嵩山上大駭累召之不起以終其身

範醇甫安置化州安然而逝年五十八其子衝以書幹東坡爲其父作傳答書云所諭傳初不待君言心許吾亡友久矣平生不作負心事未死要不食言衝旣歸葬又得書云見委文字不敢不在意已托少遊議其詳蓋欲爲範公作志銘屬少遊以行狀也後月餘少遊卒於藤州比扶護至洛蘇公已卒於儀眞矣【案宋史載軾卒於常州軾年譜云建中靖國元年年六十六自南陵還五月將至眞州瘴毒大作病暴下止於常州七月卒於常此云卒於儀眞誤附訂於此】

呂祖儉子約作明州苗米倉因晁以道作場之地爲作祠堂陸務觀爲記典甚李纓伯淸爲景迂作家傳亦綴葺可觀景迂乃淲室人之曾大父也淲之曾大父諱瑨因元符上書盛年致仕與景迂往來甚厚死乃景迂志墓景迂作星譜亦甚精

彭門陳師道嘗學於顏長道故相龐籍其外祖也汪應辰字聖錫爲吏部尙書人稱玉山先生有論著欲作唐書未成而卒論駁石林燕語甚工先公與之同庚在仕路亦數往來與其兄涓養源善聖錫子逵字季路今在朝亦有時譽【案應辰玉山人故人以其地稱之】

法照律師與林逋智圓爲方外友圓字無外自號中庸子神宇淸明道顏凝粹妙年能屬文

澗泉日記卷上

欽定四庫全書

澗泉日記卷中

宋韓淲撰

王欽臣仲至洙之子賜進士第錢穆甫薦於哲宗以爲學士上曰章惇不喜乃以仲至爲開封尹穆甫爲學士後坐元祐黨以集賢殿修撰知和州徙饒州落職提舉江州太平觀信州居住建中靖國初起知兗州復職知潁昌除龍圖待制知成徳軍卒信州有試墨帖必其時也【案宋史載欽臣初用防入官文彥博薦試學士院賜進士及第歷集賢殿修撰知和州徙饒州斥奉祠徽宗初復待制而不載其爲開封尹攷欽臣彼時賜進士未久不當便尹開封此句必有脫訛然史云復待制亦不能無誤待制非原官安得云復此所謂復職者復修撰之職而後再除待制也此亦可以正史之誤】徐釐字應祺上饒人溪幹築室名竹莊作兼淨亭在水竹間先公爲作銘亦與唱酬負气豪俊先公嘗以詩和之云直須座上千鐘酒澆起胸中萬卷書竟不一第而死貧窶妻子星散竹莊亦他人有之

潘閬累試不捷太宗登極以龍蛇皆變惟已轗軻乃興歸隱之志髙放之情吟詩寄陳希夷先生曰不信先生語剛來帝裏遊淸宵無好夢白日有閒愁世態旣如此壯心應已休求歸歸未得吟上水邊樓旣達宸聰懼其言如訕上乃逃於江表數載後入靈隠山【案閬字逍遙劉敞詩話太宗晚好修煉閬嘗上方書眞宗卽位閬懼誅匿舒州潛山寺爲行者題詩鐘樓有云頑童趁暖貪春睡防卻登樓打曉鐘郡守孫瑾見之曰此潘逍遙也告寺僧呼之已逸去宋詩紀事謂閬居錢唐太宗召對賜進士第與王繼恩善繼恩下獄捕閬弗得咸平初來京京尹收系之眞宗釋其罪以爲滁州參軍或謂坐盧多遜黨追捕非也與此所載各異】

晁文元子宗慤擢正字章服詣謝公亦不顧其夫人嘗密覘之但見瞑目端坐須髮揺風凝然若木偶嘗有詩云鏈鑛成金得寶珍鏈情成性合天眞相逢此理交談者千百人中無一人

朱穆字公叔尊徳樂道爲當時所服常感時澆薄慕尙惇篤作崇原論【案穆崇原論略曰仁義起而道徳遷禮法興而惇朴散夫中世之所惇已爲上世之所薄況又薄於此乎】

郭雍字子和在夷陵居山巓時時入城市有著述解易作傳監司太守嘗薦之賜號衝晦處士死而賜諡頤正先生謝尙書諤昌國嘗從之遊淲家父子不獲識面亦不獲通問也

尹焞字彥明號和靖先生伊川程氏之髙弟也在道山時先公嘗拜之

劉一止字行簡作給事有文詞先公出入其門爲作行狀號苕溪先生集刋行於世

胡宏字仁仲號五峯先生文定公之子紹興間召不出其兄寅爲侍郎五峯嘗作皇王大紀其間有數段奇甚又有知言書門人張棫作序

張九成字子韶官至侍郎爲世儒所屈指在道山時先公得遊其門號橫浦先生好禪學士論或以爲不醇爾呂本中字居仁正獻之後原明侍講之孫評論詩文必歸醇雅葬信州徳源山號東萊先生嘗作經筵詞掖誥命尢有典則

程迥字可久號沙隨先生有易解嘗作田賦書明占法從諭子材聞人茂徳諸公遊議論博洽作上饒宰以不能辦財賦得辭歸老鄱陽朱元晦喜其寫字筆正嘗托寫武王踐阼一篇先公亦嘗招之一飯淲近年亦得三四通問也在上饒及舊居鄱陽時屢得聞其談論蔡迨字肩吾許昌人蔡文忠公齊之孫流落川蜀先公典銓日以文卷來訪先公奇之旣薦之又作鼎說以送之議論從容有故家典則爲桂陽令以歿其子武子亦俊爽好文今漂流在荊湘間

龐謙孺字祐甫先公友也自號白蘋老人善騷雅髙甚陸沈選調窮困至死微佞佛作蓮社故相龐籍之孫也【案宋史龐籍傳附載孫恭孫傳而不及謙孺詩人玉屑云謙孺籍之曾孫南渡居吳興是恭孫爲謙孺父行此所云籍之孫者誤也然恭孫字徳孺其子侄不應以其字爲名且恭與謙義亦相比又似徳孺謙孺爲兄弟然者或其一乃以字行歟附識於此】

王洋字元渤官中書舍人在信州城居前有荷花水木之趣因號王南池辟宴坐一室號半僧寮淸貧衣服窶甚與呂舍人曾侍郎厚善詩篇嘗得其爲李彭作養源齋記讀之

王時敏字徳修先公友也從呂居仁學居仁薦之尹和靖半年和靖卒守師說甚堅先公爲寫三畏堂榜作求志齋記今皓首坐堂上兒孫擾擾前後鰥居誦書如故芮煜作祭酒有文名善類歸之先公與之善【案西吳裏語煜字國器烏程人紹興戊辰進士爲國子司業晦庵深器之吳興備志云官左從郎仁和縣尉以忤秦檜竄化州檜死召還齊東野語亦載其爲仁和縣尉有屠孽龍事皆不言其爲祭酒或其召還後調司業而轉祭酒耶附識於此】

範端臣字元卿先公友也談論滑稽文彩可觀圍棊飲酒滿座風生作起居郎而死葬之子陵釣臺其家在蘭溪香頭【案香溪集附錄端臣字元卿處士浚從子也受學於浚金華先民傳云紹興中進士官中書舍人有齋集三卷世居蘭溪之香頭至今其地尙仍舊稱】

李燾字仁甫蜀中史學之首號議論有根據亦淸放嘗爲禮部侍郎修史再召至作侍讀復任修史之命而終先公與之同在從班往來亦相善

陸子壽居家孝友少理禪學中年造孔孟之奧伯恭以書薦之於先公僅與一日相防時望歸之作教授而終【案宋詩紀事陸九齡字子壽金谿人乾道五年進士官教授】

史伯彊蜀人豪於詩酒議論激烈有戰國气象隻身往來江湖間上書不偶布衣皮冠自放浪而已時時醉中罵坐語皆不徒發湯朝美與之友善時時與錢數十百千伯彊隨用見人貧苦卽解衣或借人錢物與之嘗以一詩寄先公先公𨿽不識面亦嘗致書謝之淲在池陽時偶得見之市中有力者亦爲刋虎囊集平日不肯妄與人過從世不識者多怪其好罵也【案伯彊名千見蜀中廣記】汪聖錫在福唐時賓禮李願中趙子直在福建亦延請程可久【案宋史隆興二年汪應辰以議太上尊號不稱旨乞補外乃知福州此作福唐恐誤】洪邁忠宣公皓之幼子也作翰林學士有文名制詞有典式喜用艱深之詞以作碑記世亦以此寶之在鄱陽居先公在仕路亦相善其兄適丞相遵樞密先公亦與之相善

範成大字致能先公亦與之善官參政葺園圃之勝求壽皇禦書爲石湖之榜因自號石湖居士喜寫艸書行書又喜賦詩人亦多喜之

章甫字冠之先公友也號轉庵居士本鄱陽人居儀眞善隸古有易足居士自鳴集先公嘗爲作易足堂記趙彥端字徳莊先公友也詩文有法度不阿近貴立朝髙甚談笑風流傲睨千古醉中往往談禪一座爲傾死於余幹先公爲銘墓

陸遊字務觀先公友也善歌詩亦爲時所忌先公與之唱和舊有京口小詩集務觀作序今已作南宮舍人居越上自號放翁

毛幵字平仲柯山人尙書友龍之子也負气不羣詩文淸快與尢袤延之相厚自宛陵罷官歸號樵隱居士有集臨死作手書抵延之語如神仙先公在婺平仲以詩文一帙來贈𨿽數數通問亦一再賡和竟與先公不相識【案合璧事類毛友初名友龍字達可官禮部尙書三衢人柯山在今衢州西安縣亦名爛柯山相傳王質遇仙處】

辛棄疾字幼安有機數調度髙放詞語灑落俗傳所謂稼軒長短句是也

範祖禹忠文公之侄之子也範衝元長乃祖禹醇甫之子中書侍郎百祿乃忠文公之從子祖禹乃呂晦叔壻從溫公遊又師二程

呂與叔防官不應舉或問其故曰不敢揜祖宗之徳呂祖謙申國公丞相公著之孫中書舍人本中之侄孫先公以兩女妻之有學問有文章气度沖和議論平正僅爲祕書郎而死【案宋史呂祖謙傳祖謙好問之孫而好問乃公著之孫希哲之子本中又好問之子也以世次攷之祖謙當爲公著五代孫而本中之侄淲於祖謙爲懿親而呂氏又當時望族其世系宜人人知之何至傳訛若是蓋傳寫之誤孫字上脫五世二字侄字下衍一孫字也】

張蕓叟乃陳后山妹壻王平甫乃曾南丰妹壻

陳剛中字享仲爲文林郎刪定官引對願下詔不得以虛名文具欺罔朝廷翼日進呈上曰近所引對多是人材朕𨿽得珠玉珍玩不足爲寶但冀得十數人物乃足爲寶也令學士院降詔出榜廟堂以剛中爲左宣教郎充樞密院編修官【案閩書陳剛中字彥柔閩淸人祥道之侄建炎二年進士官迪功郎上言罷冗食去虛文遷大府丞應上封事忤秦檜復坐作啟賀胡銓貶官與張九成同被謫又宋史鄭剛中字亨仲金華人進士甲科累官殿中侍禦史初以秦檜薦歷禮部侍郎不敢論和議後終忤檜謫團練副使二人同名其仕履均與此所載各異而彥柔之字尢與享仲迥別疑陳字乃鄭字音近之訛享字乃亨字字近之訛然史不載鄭剛中有上書及廷對事陳剛中事迹與此所記較相似或淲誤書彥柔爲亨仲耶附識於此】公武晁文莊之孫衝之叔用之子叔用有詩名子止記問博洽作易春秋傳援據詳甚不肯臆說作少尹時先公在朝與之親契亦相往來子止之親女兄先公之伯母也【案宋史藝文志載公武易詁訓傳十八卷書詁訓傳四十六卷中庸大傳一卷春秋詁訓傳三十卷今皆佚不傳傳者惟郡齋讀書志】

晁以道最爲窮經之士亦畱意於文善敍事嘗語其侄公酇曰汝少年當勉讀書先讀五經看注疏讀三史文忠公集不可去手韓文難入頭先看六一後昌黎次太史公次公羊傳次春秋此是讀書後先以道此論誠有理也

呂居仁舍人晁以道詹事皆故家見聞元祐學術晁復精於訓傳後來汪聖錫內翰曾接呂舍人講論最爲平正有任重之意伯恭得於汪爲多湖外多胡仁仲學者建陽亦只是借溪劉子羽見聞劉蓋張魏公門下士也故論紹興初建炎間事袒張爲多不甚公平

本朝慶曆間諸公韓魏公富鄭公歐陽公尹舍人孫先生石䢐徠𨿽有憤世疾邪之心亦皆學道有所見有所守下至王介甫王深甫曾子固王逢原猶守道論學至東坡諸人便只有憤世疾邪之心議論利害是非而已伊川諸儒復専以微言詔世天下學者始各有偏渡江六十年此意猶未復也因借富公集謾記所嘆於此唐論有才術唐鑑有學術論所及者廣可以開明於臣下鑑所陳者正可以聳動於人主之翰史才也醇甫學者耳石䢐徠又有英气突兀近時汪玉山是正討論而已頗切切於細故小節甚微密矣

韓魏公言希文嘗與呂申公論人物申公曰吾見人多矣無有節行者希文曰天下固有人但相公不知爾以此意待天下士宜乎節行者之不至也

石介曰予早識韓琦琦有奇骨可屬大事惇厚如周勃呂南宮醇正深潛南軒卻無好異做作之病功名之念卻少捲舒程可久𨿽不可望艾軒然艾軒林謙之有儒者意脈所以興化人至今未泯

朱先生懲談髙說妙之獘只教人讀書尋義理爲學其尋行數墨又拘拘以論說爲學其獘反不足以成己教人豈非難事

乾道淳熙以來明經張栻呂祖謙直言胡銓王齡吏治王佐方滋張枃典章洪邁周必大討論李燾文詞趙彥端毛幵辯博陳亮葉適書法張孝祥範成大道學陸子靜朱熹

神宗之有介甫壽皇之有徳逺惜乎不能副其委注而才力在論說下爾徳逺一沮後來收拾不起宗澤李綱偉人也不盡其才而上下不一心矣

渡江以來李伯紀第一流趙元鎭盡有徳望只是才少張敬夫卓然有髙明處𨿽未十分成就而拳拳尊徳樂道之意絕出諸賢之上呂伯恭拳拳家國有溫柔惇厚之敎朱元晦彊辯自立處亦有膽略蓋張之識見呂之議論朱之編集各具所長

李伯紀趙元鎭渡江之初整頓國家至今防福無窮建陽自胡原仲歸嶽下後來魏元履死气象便蕭然只是編類文字無自已工夫

魏元履才气議論在朱晦翁張南軒上下後生漸不知之惜哉

晁子止曰常者處家之道惟至誠者能之嚴者治家之法不溺於愛者能之若已嫉賢能而欲妻不妒持祿嗜進而欲子不貪難矣司馬防諸子𨿽冠不命不敢坐不問不敢言庶防乎威如也曾子不欺其子懼教之不信庶防乎有孚也馬援戒兄子嚴惇不得言人過而杜季良坐援書免官是先自言人過矣王昶名諸子以黙沈渾深戒不得毀人乃指魏諷曹偉爲傾邪是先自毀人矣皆非反身之義

晁子止曰列禦宼謂气爲易而不及乎陰陽王通謂人爲易而不及乎天地皆一偏之論

郭子和易書其所長盡見之呂伯恭易音訓只是呂氏文字朱元晦本義掃支離則有功廢眾論則過矣晁子止云易上下篇不言徳而言象蓋徳不可見而象可驗是以不言乾坤而言天地不言咸恆而言夫婦也上篇始終於天道下篇始終於人事故上篇始於天地終以坎離下篇始於夫婦終以未濟也

晁子止以老說易似類晉人老易之論亦非泛然而爲之說者如幹爲馬一章設卦者逺取諸物也幹爲首一章設卦者近取諸身也昔包犧氏仰觀天象俯察地法與鳥獸之文始畫八卦知萬物皆備於身或取諸近逺逺取則八卦具於萬物無非身是以人心包乎萬物近取則八卦具於一身無非物是以凡目不察乎六府知此則三才𨿽異而其理可通萬物𨿽殊而其情可類所謂一以貫之者若捨之而作易其道無由也此一段亦可取

王昭素離易與天地準合精气爲物通爲一章至君子之道鮮矣胡翼之則至鼔萬物不與聖人同憂晁以道斷一陰一陽之謂道至君子之道鮮矣【案宋志王昭素有易論三十三卷今不傳晁說之有錄古周易八卷易規一卷京氏易式一卷】

晁子止曰王弼解或系之牛以牛爲稼穡之資按古以人耕以牛代之自趙過始弼之誤也昭昭矣【案趙過始爲牛耕見賈勰齊民要術宋祁筆記亦引此說以證王弼之誤然山海經后稷之孫叔均是始作犂注用牛耕也犂說文作�注耕也又防兩壁耕也一曰覆耕穜也二字皆從牛是耕之用牛自叔均始其來已古故冉耕以伯牛爲字義更灼然易見崔寔政論云漢武帝時趙過爲捜粟都尉教民耕植其法三犂共一牛一人將之種挽摟皆取備焉然則過特於牛耕之中又變通古法而利其用非謂自過創始如後漢書王景傳亦謂景遷廬江太守民不知牛耕景教用犂耕蓋亦専爲廬江而言亦不可謂牛耕始於景也此仍祖述祁說殊爲失攷】尹和靖達問中載十朋之斷句弗克違是一句胡仁仲皇王大紀其間說周禮處詆訶太過王介甫用之之差非周禮之罪豈可因噎廢食

晁子止云古者已孤不更名名所受於親者也後世如劉向姚崇之所爲皆春秋之所譏也【案劉向初名更生後攺名向姚崇初名元崇以與突厥叱利同名以字行開元時避帝號更名崇】

蜀世家王建時騶虞見碧山文忠論之云騶虞吾不知其何物也詩曰吁嗟乎騶虞賈誼以謂騶者文王之囿虞虞官也當誼之時其說如此然則以之爲獸者其出於近世之說乎【原注封禪書云囿騶虞之珍羣則騶虞必獸也○案賈誼之說見新書顧訓騶爲囿未知何據攷說文騶廏禦也禮記射義雲天子以騶虞爲節樂官備也呂大臨曰所以歸功於二官也漢書序傳云滕公廏騶是騶乃掌禦之官矣戴埴鼠璞引月令命僕及七騶咸駕及左傳使訓羣騶知禮謂騶爲騶禦虞爲虞人其說蓋本之白居易畫贊序較訓囿者爲長至謂之獸者不特相如封禪書爲然淮南道應訓云屈商拘文王於羑里散宜生乃以千金求天下之珍怪得騶虞雞斯之乘則亦指爲獸矣況白虎黑文毛傳已明言之矣是漢時固不一其說又安得謂出於近世淲此論殊爲失攷】

南軒論語孟子解麗澤讀詩記書傳大事記晦庵大學解通書解皆不可廢者也

釋文引王弼注朱張字子弓荀卿以比孔子者【案荀子云通則一天下窮則獨立貴名桀跖之世不能污仲尼子弓是也邢昺遂謂子弓行與孔子同故孔子不論其行其說無據淲祖述之殊誤】

太其辭準易其數可以起歷而已蓋得於渾天儀者也司馬君寔爲潛虛得其用意之所在矣晁以道作星譜可謂善發明矣二家之書出而之學備欲觀之者當參攷也

老蘇論太最中其病太者揚雄之所以自附於夫子而無得於心者也使雄有得於心吾知太之不作又使雄有孟軻之書而肯以爲太耶惟其所得於心之不足樂故大爲之名以僥幸於聖人而已

陸朗解釋太極云太極無也豈非太極本無極也之意乎易變易也三國誌中見之

文選應休璉書注山父卽巢父也譙周古史攷曰許由夏常居巢故一號巢父琴操曰許由夏則巢居冬則穴處饑則仍山而食渴則仍河而飲堯大其志禪爲天子由曰放髮優遊所以安已不懼非以貪天下也

歐陽永叔曰先儒之論茍非詳其終始而抵牾質諸聖人而悖理害經之甚不得已而後攺易者也何必徒爲異論以相訾也

神農許行之學他無所攷呂氏春秋上農任地辧土審時四論必其書也

呂麗澤深識治亂之情大事記一書可見然龍川能談治亂𨿽大處不同要是爲助爲多

劉向載學記中語與今本不同禁於未發之曰豫因其可之曰時相觀於善之曰摩學不陵節而施之曰馴發然後禁則桿格而不勝時過然後學則勤苦而不馴雜施而不遜則壞亂而不治獨學而不友則孤陋而寡聞今本云相觀而善之謂摩而善二字多不能講劉向謂相觀於善則似爲明白因記於此

晁景迂以道題王弼老子最說得的當其言弼本深於老子而易則末矣其於易多假諸老子之旨而老子無資於易者其有餘不足之迹斷可見也此言卻說得王弼出若謂其言仁義與禮不能自用必待道以用之天地萬物各得於一豈特有功於老子哉此恐非吾儒之所學也止言老氏可矣

景迂云王弼之於老子張湛之於列子郭象之於莊子杜預之於左氏範寧之於谷梁毛萇之於詩郭璞之於爾雅宛然成一家之學後世𨿽有作者未易加也此語甚公

文忠云夫破人之惑者難與爭於篤信之時待其有所疑焉然後從而攻之可也

今之黃庭外景經乃古經其間一滚說自有餘味今之內景前雜以存想後雜以服食多後人添入者非古也

澗泉日記卷中

欽定四庫全書

澗泉日記卷下

宋韓淲撰

史法須是識治體不可只以成敗是非得失立論蓋上下千百載見得古人底裏明白然後可載後世所不可不載之事泛然欲備則不勝其史矣

古人之史非是備遺防要務多以美觀也因今勸後因後明前經制述作二者是大他瑣瑣皆不足記也新唐書李長源傳殊略不見其經世之論今尙於通鑑見其言府兵封建之論亦可惜也使其事當太史公之筆後世誦說之士不止言畱侯矣當用唐實錄中小傳及舊唐書傳且並家傳別錄一卷方爲愜意至於歐陽公所錄王朴傳亦不甚見其經世之論尙有平邊一策可攷耳

牛李之黨不待貶而自見宋子京便以牛僧孺行如市人李徳裕經綸天下亦過矣

東光張預作百將傳甚有旨趣文落落不拘翦殊得太史公筆法但太史公篇篇有主意而張預或有泛而無統者也然紀載甚可法

北齊書獨無序蓋其成時熙寧之初其先校書學士皆出外補矣

歐陽公與徐無黨書云五代史昨見曾子固之議今卻重頭攺換未有了期又與梅聖兪書雲閒中不曾作文字秖整頓了五代史成七十四卷不敢多令人知深思吾兄一看如何可得極有義類須要好人商量此書不可使俗人見不可使好人不見柰何柰何

歐陽公五代史卻甚與人辯白盡有工夫

胡徳輝記尹和靖語五代史本是永叔祖分作其間亦有指名然歐陽公嘗云河東一傳乃大奇自此當以爲法不知謂作何傳耳【案尹洙河南集謂初與永叔約分撰五代史旣而不果乃別撰五代春秋世謂歐史取材於洙則此所云分作者或卽洙也然原本闕訛云永叔祖分作攷洙焞之從祖也疑祖字上脫去與從二字第此語不見於他書不敢輒加增攺姑闕其文】

史記五代史有微意範史有去取襃貶唐紀志歐陽公猶有華處少筆削意思

神宗論孫武書愛其文辭意指王安石曰孫武談兵言理而不言事所以文約而所該者博上論及韓信安石曰信但用孫武一兩言卽能成功名上曰如韓信自是奇才稱兵書乃是因諸將問及引以應之度其所知非因讀兵書而能及此也

祕書監王欽臣奏差眞靖大師陳景元校黃本道書範祖禹封還以謂諸子百家神僊道釋蓋以備篇籍廣異聞以示藏書之富本非有益於治道也不必使方外之士讎校以從長異學也今館閣之書下至稗官小說無所不有旣使景元校道書則他日僧校釋書醫官校醫書陰陽卜相之人校技術其餘各委本色皆可用此例豈祖宗設館之意哉遂罷景元

髙麗嘗以金書晉譯華嚴經五十卷唐則天朝譯八十卷徳宗朝譯四十卷共五十部捨入惠因教院元祐二年也後元符二年呂惠卿作記【案通攷華嚴經唐於闐寶又難陀譯八十一卷陳振孫云晉義熈十四年譯六十卷唐證聖元年於闐沙門喜學再譯舊文兼補諸闕通舊成八十卷此云晉譯五十卷當有誤所謂則天朝譯者卽於闐沙門本也徳宗朝譯四十卷通攷不載謹附識於此】古今興廢不可只據紙上看過須是髙著眼與伸寃道屈使後世無徼幸之心其當然而不然卻只得歸之天運時數之消長生民之幸不幸爾

富文忠奏議札子範忠宣彈事國論範醇甫講筵文字學士大夫所當熟讀而模範之其他不訐則弱未易言也

王深甫文字無一語蹈俗態至於議論馳騁上下非老蘇不能也

歐陽公自醉翁亭後文字極老蘇子瞻自雪堂後文字殊無制科气象介甫之罷相歸半山也筆力極髙古矣如曾子固見歐陽公後自是迥然出諸人之上老蘇文字篇篇無斧鑿痕蓋少作皆已焚之矣其他吾不知也本朝之文至此極盛矣若論其學術醇疵淺深則付之學者評之予非惟不敢亦不暇【案歐陽修年譜慶曆五年乙酉年三十九八月罷都轉運按察使降知制誥知滁州六年丙戌年四十在滁自號醉翁蘇軾年譜元丰五年年四十七在黃州寓居臨臯亭就東坡築雪堂自號東坡居士】

梅聖兪之文髙古但宣城集中止有和靖詩序其他無有也如秋聲賦書後文類序極古淡平正如注孫子皆未之見當博詢他日有力或刋之如答蘇軾書必可觀見於歐陽永叔手書中言之

老蘇晚年文字多用歐陽公宛轉之態老泉晚年記序與權衡諸論文字不同豈見歐陽公後有所進耶其晚年而筆力進歟

東坡自東坡後文章方見涯涘半山自半山後不止持論立說而已也六一南丰中年文字好及晚則已定又放開了東坡半山晚猶向進不盡

子瞻子由文學於晚年所述見之子瞻傷於精明志林方就實子由歷代論古史論之屬文極平心但理道泥於莊老不能有所發明子瞻𨿽間取莊老然於議論事理處極忠壯此子由所不及也

東坡表忠觀碑介甫以爲序似太史公諸侯王表銘似柳子厚塗山銘

子由文字晚年多泥老佛之說筆勢緩弱無統東坡海外所作愈雅健精當不可及但平生所著多以戲而汨之所以不典

蔡君謨與人作墓志最簡健條暢

歐陽公作孫泰山胡翼之墓志得體只載其弟子與其交遊而略言其學術議論隱然自爲儒者非後人所可及

少遊在黃陳之上黃魯直意气極髙陳后山文字才气短所可尙者步驟雅潔爾

張蕓叟爲梁況之志少遊爲陳后山父銘集皆無之可惜

鞏丰仲至言尹少稷稱李格非之文自太史公之後一人而已

李邴漢老號云龕居士作王履道內制集序其言本朝承五季之後楊劉之學盛於一時其裁割纂組之工極矣石介憤然以爲破碎聖人之道著論排之甚力然司翰墨之職者𨿽文宗鉅儒亦必循本朝故事如近世張安道之髙簡純粹王禹玉之溫潤典裁元厚之之精麗隱密東坡之雄深秀偉皆制誥之傑然者譬之王良造父策驥騄而騁康莊一日千里而節以和鑾馳之蟻封亦必中度豈能彼而不能此哉且稱其與本朝三數公不相上下又云若不以體制拘之駸駸乎漢氏矣老蘇文字善揣摩天下【案此下疑有脫文】

程致道之文太快

何子應作陳叔易墓志甚佳徐師川作李先之墓誌書事極簡而有要題豫章集後尢佳惜乎東湖之文未刋崔徳符作墓志極好詩亦淸麗可愛

陳無己云子瞻始學劉禹錫故多怨刺晚學太白至其得意則似之然失於粗又云司馬遷作長卿傳如長卿之文

葉少蘊文字有起伏曲折惜其行爲士人所貶爾晁以道之文雅健卻少太史公气槪渠多言公羊子文好然其步驟又卻碎呂居仁以爲其病處在雜亦盡之矣鄒徳久道山谷語云庭堅最不能作議論之文然每讀歐陽公曾子固議論之文決知此人冠映一代公試觀此兩人文章合處以求體制當自得之言語固是學者之末然行已之餘旣賢於雜用心亦便當以古人爲準要使體制詞气不病耳所謂寧越猶有速成之病此可畏語也

劉原甫萊公傳亦頗有史筆但文傷俊快貢甫題公是集後亦似其兄文

云龕四六佛語皆好但碑版文字體制未甚古𨿽欲敍事卻傷於多處然文字卻不摘裂雅奧溫潤可玩今刊於黃州

渡江南來晁詹事以道呂舍人居仁議論文章字字皆是中原諸老一二百年醖釀相傳而得者不可不諷味崔徳符陳叔易皆許昌先賢俱從伊洛諸公遊有文章盛名節行亦正當

王介甫相國寺啟同天節道塲觀戲者詩侏優戲塲中一貴復一賤心知本自同所以無欣羨此語𨿽非聖道亦足銷人榮辱之悲也

周恭叔行已文字溫淡但時有莊老與程氏之說相背詩亦好

晦翁初年編類文字如語孟集注五朝三朝言行錄皆可傳

葉正則文字不茍作所惜削繩刻墨尙露爾要是究見根柢用意至到

陳同甫陳君舉葉正則多是就外面防入來所以少精微𨿽無補湊之獘卻有機敏之失

先公常談崔徳符詩又稱王荊公四六好範致能字畫陸務觀詩歌周洪道四六洪景盧文章

蘇籀仲滋述子由言余黃樓賦學兩都也晚年來不作此工夫之文【案此條見蘇籀欒城遺言籀轍之孫遲之子南渡居婺州】

孟植元立亟稱劉定鵝湖輪藏記好漳州朱待制祠記南安三先生祠記平正不流獘文極體勢有味

呂伯恭晚年文字體制人疑其學荊公

周茂振制詞𨿽規模小不甚渾灝然皆不茍作篇篇運思皆工

潘閬遨遊浙江詠潮著名或以輕綃寫其形容謂之潘閬詠潮圖【案類苑所載與此同其詩今失傳】

李方叔文似唐蕭李所以可喜韓駒詩似儲光羲黃魯直詩如松生石間𨿽偃蹇不大而气含風雲

羅隱新城人唐光啟三年吳越王表薦爲錢塘令遷著作郎辟掌書記天祐三年充判官梁開平二年授給事中三年遷發運使是年卒葬於定山金部郎中沈崧銘其墓【原注白孔六帖云墓在撫州樂安縣羅家潭案十國春秋隱新城人吳越備史作新登人全唐詩話作余杭人蓋新城本三國吳置後梁時吳越攺新登宋乃復爲新城也稱余杭者唐大業中攺杭州爲余杭郡故新城亦屬余杭今杭州府誌以隱爲余杭縣人誤矣又太平寰宇記定山突出浙江數百丈萬曆杭州府誌在錢唐縣南四十里則隱墓在越可知且詩話謂隱年八十終余杭是隱之生卒皆在故鄕不應逺葬撫州原注引孔帖謂隱墓在撫州樂安縣亦誤矣】

陸羽像甚淸俊向從志南得之羽字鴻漸一字季疵復州竟陵人後隱苕溪自稱桑薴翁闔門著書或獨行野中誦詩擊木裴回不得意或慟哭而歸故時謂今接輿也久之詔拜太子文學徙太祝不就職時張志和居江湖自稱煙波釣徒肅宗嘗賜奴婢各一志和配爲夫婦號漁童樵靑羽嘗問孰爲往來者對曰太虛爲室明月爲燭與四海諸公共處未嘗少別也何有往來予欲求眞像爲桑薴翁對未有也李徳裕稱志和隱而有名顯而無事不窮不逹嚴光之比云

李習之東南錄載癸巳駕濤江逆波至富春丙申上七里灘至睦州庚子止楊盈川亭辛丑至衢州今時不見盈川亭不知何所也

羅隱爲錢塘令手植海棠一本於庭前王黃州有詩稱之舊治在錢塘門裏三十步今車馬門是也【案杭州府誌錢塘縣治漢魏時在靈隱山麓後徙錢唐門外唐武徳四年徙錢唐門內宋南渡後徙紀家橋華嚴寺故址卽今治處也】

介亭在舊治後聖果寺郡守祖無擇作銘曰猗歟玆亭仁智是經控帶山海周旋日星嘉乃成績取名於易維介之義以敏厥徳【案咸淳臨安志介亭在鳯皇山對排衙石熙寧中郡守祖無擇建蘇軾有登介亭餞楊次公詩】

晏殊雲龍洞在福建汀州府靈隱山下吳赤烏二年葛仙翁於此得道又有煉丹井在下天竺寺藏院又云靈隱山有白少傅烹茗井【案咸淳臨安志龍洞在靈隱山下吳赤烏二年葛仙於此得道有石洞徹浙江武林舊事雲龍井吳赤烏中葛洪煉丹於此石竇一深不可測相傳與江海通有龍居之秦觀龍井記亦雲龍井舊名龍距錢唐十里然則龍卽龍井在錢唐無疑也又攷閩書汀州寧化縣有靈隱洞無靈隱山並無所謂龍龍井之名者淲述晏殊之言乃以爲在汀州靈隱山蓋傳聞記憶之誤也】孫堅父名鐘其墳在縣南陽平山髙一丈周四十步平湖軒在錢塘縣尉廨英淤閣後

水府觀在利渉門外桐木園神仙馬自然得道於此今徙淸水門

繙經臺昔謝靈運與僧同於此繙佛國涅槃經爲南本三十七卷卽南康志所載處【案名勝志雲飛來峯介靈隱天竺之間謝靈運繙經臺在焉又董嗣杲西湖百詠引臺在下竺香林門內靈運於此將北本涅槃經繙爲南本三十七卷因有七葉堂則臺在錢唐無疑此乃云卽南康志所載處蓋以靈運嘗慕南康石壁之勝曾築精舍遂誤以臺在南康而精舍實未嘗冇臺也】

盛之荊州記曰富陽縣城樓王仲宣登之而作賦今文選錄之大非如子云之比屈宋之筆也近世歐陽公蘇東坡亦有此意歐陽公務平之過蘇又不甚平若闊大簡奧有意有興登樓賦爲佳耳

李習之東南錄載戊子自常山上嶺至玉山庚寅至信州甲午望君陽山怪峯直聳似華山丙申上干越亭今時不知君陽山何處山也又云自玉山至湖七百有一十里順流謂之髙溪今不知有此名也漫記於此靈隱寺前武林山上有五峯一曰稽畱太平寰宇記云許山葛洪皆隱此山因而忘返故號稽畱又云在錢塘西十五里髙九十二丈峯之前有合澗曰武林泉顧夷吾山川記云自南䢐東臨浙江一謂之靈隱浦【案杭州府誌稽畱峯在天竺寺西名勝志云相傳堯時許由隱此山遂名許由峯訛爲稽畱然水經注云昔有道士入此不返因以稽畱爲山號未嘗專指許由此可以訂地誌之訛】

儒賢亨防之閣在萬松嶺東靑平門靑平乃故相劉正夫舊裏號靑平裏時人因以名之政和三年勅建閣賜名【案乾道臨安志儒賢亨防之閣故相劉正夫之居在萬松嶺政和三年勅建禦書閣賜名】

林逋舊居有巢居閣或云在寶林寺卽雲巢也【案林和靖集序云君復不仕結廬孤山所居有巢居閣處士橋與此所載少異】

金鵝山寰宇記云上古防風氏嘗居此山下有風渚古鄋瞞國也【案杭州府誌金鵝山在於潛縣南一里髙八十丈周回二里】

晁崇福之道雲林元伯剏小齋列植修竹予取老杜雨洗娟娟淨之句名之嘗謂竹君佳處正在此時譬之人物固以剛正立節爲本然必從容淸潤乃成佳器云之道有集舊章貢曾刋之今不存

斯逺寄二墓塼來云隆興法曹任伯厚於郭外黃覺寺中得之其一云晉故尙書譙國桓府君中子泉陵令諱勃字季長墓其一云伯護軍考尙書二府君墓在徐聘君南去此墓七里因攷之晉史桓宣桓伊嘗作護軍桓伊嘗鎭豫章又桓沖宣穆嘗爲護軍其孫徹爲吏部尙書後爲桓嗣被誅皆不可攷以淲觀之恐是桓伊之子爾又法華人發古冡得塼皆有刻字曰晉升平四年三月四日太學博士陳畱郡雍丘縣都鄕周墟裏周闡字道舒妻活潯陽太守譙國龍堈縣柏逸字茂長小女父晉安成太守膺揚男諱蟠字永時皆鐫成文同此周闡之妻柏逸之女墓也父晉安成太守膺揚男諱蟠者蓋闡之父故獨稱諱但不知妻名活何義字畫極分明無訛【案晉書桓宣傳宣爲元帝丞相舍人轉參軍遷譙國內史武昌太守監沔中軍事歷都督司荊雍梁三州以前後功封竟陵縣男貶建威將軍攺鎭南將軍南郡太守桓伊傳云父景仕至侍中丹陽尹中領軍護軍將軍伊都督豫州諸軍事後徵拜護軍將軍此云桓宣作護軍有誤且伊爲宣族子而墓塼乃云伯護軍則非伊子之言可知又晉書地理誌譙郡有龍亢縣無龍堈縣徧攷通興通攷太平寰宇記諸書均無所爲龍堈者當時墓塼不應有誤或亢堈音近而訛抑原有其名而旋攺者歟】

王公曾張公詠錢若水微時謁華山陳希夷求相欲以學仙者希夷謂王張曰爾輩非仙才王當爲宰輔顧張取紙筆遺之張曰悟矣推吾入閙中耶又謂錢曰余不足以知子當見白閣道者錢遂造之道者曰君急流中勇退人也其後王果拜相張位至八座歷試中外以才顯錢爲樞臣

蕭文琰蘭陵人丘令楷吳興人江洪濟陽人與竟陵王子良嘗夜集學士刻燭爲詩四韻者則刻一寸以此爲率文琰曰頓燒一寸燭而成四韻詩何難之有乃與令楷江洪等共打銅鉢立韻響滅則詩成皆可觀覽天竺慈云法師生前制棺名爲遐榻

永和鄕靜惠禪院有天衣懷和尙塔諡振宗大師余少時見揚子云麗文欲繼之嘗作小賦用思太劇立致疾病子云亦言成帝作甘泉賦畢遂倦臥夢五藏出地以手內之及覺气病一年可知盡思慮傷精神也澗泉日記卷下

