嶺南摭怪武瓊﹝校正﹞﹑喬富﹝修定﹞

《嶺南摭怪》﹐又稱爲《嶺南摭怪列傳》﹐越南古代典籍﹐內容以民間流傳的神話故事爲主﹐被視爲研究越南文學史及文化史有重要參考價值。原作者不詳﹐相傳由陳世法﹝Tr﹖nTh﹖Pháp﹞所撰﹐而書中的神話故事早在李陳時期已經出現。到15世紀末﹐出現了武瓊﹑喬富分別校正修訂的兩卷二十三篇故事版本。

《嶺南摭怪列傳》序

桂海國﹝𨿽﹞在嶺南﹐然山川之奇﹐土地之靈﹐人之英豪﹐事之神異﹐容或有之。自春秋戰國以前﹐去古未遠﹐南俗猶簡略﹐未有國史以記其事﹐故其事率多遺忘。其幸存而不泯者﹐特民間之口傳耳。迨兩漢﹑三國﹑東西晉﹐旣唐﹑宋﹑元﹑明﹐始有史傳以載其事﹐如《嶺南志》《交州廣記》《交趾略誌》等書﹐歷歷可考。然我越乃古要荒之地﹐故記載又略之也。然其國始於雄王﹐爲文明之漸﹐則濫觴於趙﹑吳﹑丁﹑黎﹑李﹑陳﹐迄今則尾閭矣﹐故國史之載﹐特加詳焉。斯傳之作﹐其傳中之史歟﹖不佑始於何時﹐成於何人﹖姓氏缺不見錄。蓋其艸創於李﹑陳之鴻生碩儒﹐而潤色於今日好古博雅之君子者矣。愚請究始末﹐逐一陳之﹐而推明作傳者之意。

《鴻龐氏傳》是詳之皇越開創之由﹔《夜叉王傳》蓋略敍占城兆萌之漸。白雉有傳志越裳氏也﹔金龜有傳記安陽王也。南國聘禮所重﹐莫如新﹝檳﹞榔﹐表而出之﹐則夫婦之義﹑兄弟之睦﹐於是然彰矣﹔南越夏時所貴﹐莫如西瓜﹐揭而言之﹐則恃有己物﹐不顧主恩﹐於是然著矣。《蒸餅傳》者﹐嘉孝養也﹔《烏雷傳》者﹐戒淫行也。董天王之破殷賊﹐李翁仲之滅匈奴﹐南國有人可知矣。褚童子之邂逅仙容﹐崔偉之遭逢仙偶﹐爲善陰騭可見矣。道行﹑孔路等傳﹐獎其能復父仇﹐而神僧之輩烏可泯也。魚精﹑狐精等傳﹐示其能除妖怪﹐而龍君之徳不可忘也。二徵忠義﹐死爲神明﹐旌而表之﹐孰云不可﹖傘圓神靈﹐能排水族﹐彰而顯之﹐誰曰不然﹖與夫南詔爲趙武之後﹐而國亡能爲復仇﹔蠻娘爲木佛之母﹐而歲旱能作霖雨。蘇瀝爲龍肚之神﹐猖狂爲栴檀之精﹐一則立祠以祭﹐而民受其福﹔一則用術以除﹐而民免其禍。則事無異而不至於誕﹐文𨿽神而不至於妖。𨿽涉於荒唐而蹤迹亦有可據﹐豈非勸善懲惡﹐去僞就眞﹐以激勵風俗而已﹗其視晉人《搜神記》﹑唐人《幽怪錄》同一致也。

嗚呼﹗嶺南列傳之作﹐豈特刻之石﹐編之簡﹐而貴於口碑歟﹗童之黃﹑叟之白﹐率皆稱道而愛慕之﹐懲艾之﹐則其有系於綱常﹐關於﹝乎﹞風化﹐夫豈小補哉﹗

洪徳壬子仲春﹐愚始抄得是傳﹐披而閱之﹐不能無魯魚陰陶之舛﹐於是忘其固陋﹐校而正之﹐釐爲二卷﹐目爲《嶺南摭怪列傳》﹐藏於家﹐以便觀覽。若夫考証之﹐潤色之﹐詳其事﹐備其文﹐志其詞﹐精其旨﹐後來好古君子﹑豈無其人歟﹖是爲之序。

《嶺南摭怪列傳》卷之一

石室陳世法貳之編輯。賜戊戌科進士﹑前茂林郎﹑京北道監察禦史洪川﹝州﹞澤嗚武瓊晏溫校正。寧山喬富好禮刪定。

鴻龐氏傳

炎帝神農氏三世孫帝明﹐生帝宜﹐南巡狩至五嶺﹐得婺仙之女﹐納而歸。生祿續﹐容貌端正﹐聰明夙成。帝明奇之﹐使嗣位。祿續固辭﹐讓其兄。乃立宜爲嗣﹐以治此﹝北﹞地。封祿續爲涇陽王﹐以治南方﹐號爲赤鬼國。涇陽王能行水府﹝一作入水﹞﹐娶洞庭君龍王女﹐生崇纜﹐號爲貉龍君﹐代治其國。涇陽王不知所之﹝一作終﹞。貉龍君教民耕稼農桑﹐始有君臣尊卑之等﹐父子夫婦之倫。或時歸水府﹐而百姓晏然無事﹐不知所以然者。民有事則揚聲呼龍君曰「逋乎何在﹝越俗呼父曰逋﹞﹖不來以活我些。」龍君卽來﹐其顯靈感應﹐人莫能測。

帝宜傳子帝來﹐以北方天下無事﹐命其臣蚩尢代守國事﹐而南巡赤鬼國。時龍君已歸水府﹐國內無主。帝來乃畱其愛女﹝一作妾﹞嫗姬與眾侍婢居行在﹐周行天下﹐徧覽形勝﹝一作勢﹞。見奇花異卉﹐珍禽異獸﹐犀象玳瑁﹐金銀椒桂﹐石乳沈檀﹐山殽海物﹐無物不有。又四時气候﹐不寒不熱。帝來乃愛慕之﹐樂而忘返。

南方之民﹐苦北方煩擾﹐不得安恬如初﹐乃相率呼龍君曰「逋乎何在﹖使北之侵擾方民﹗」龍君倏然而來。見嫗姬容貌奇異﹐龍君悅之﹐乃化作好兒郎﹐丰姿秀麗﹐左右前後侍從者眾﹐行歌鼓吹﹐達於宮中﹐嫗姬悅從龍君﹐藏於龍岱巖。

帝來還行在﹐不見嫗姬。命羣臣徧尋天下。龍君事神術﹐變現萬端﹕妖精鬼魅﹑龍蛇虎象。尋者畏懼﹐不敢搜索﹐帝來乃還。

再傳至帝楡罔﹐蚩尢作亂﹐軒轅率諸侯兵戰不克。蚩尢獸形人語﹐勇猛有加。或教軒轅以獸皮鼓爲令戰之﹐蚩尢乃驚﹐敗於涿鹿。帝楡罔侵陵諸侯﹐與軒轅戰於板泉﹐三戰而敗。降封於洛邑﹐死之。神農氏遂亡。

龍君與嫗姬居期年而生一胞﹐以爲不祥﹐棄諸原野。過六﹑七日﹐胞中開出百卵﹐一卵生一男﹐乃取歸而養之。不勞乳哺﹐各自長成。秀麗奇異﹐智勇俱全﹐人人畏服﹐謂其非常之兆。龍君久居水國﹐兄弟母子獨居﹐思歸北國。行至境上﹐黃帝聞之懼﹐分兵禦塞外。母子不得歸﹐回南國﹐呼龍君曰「逋乎何在﹐使吾母子寡居﹐日夜悲傷。」龍君忽來﹐遇於曠野。嫗姬曰「妾本北國人﹐與君相處﹐生百男。不同鞠育﹐使無夫無婦之人﹐徒自傷耳。」龍君曰「我是龍種﹐水族之長﹔你是仙種﹐地上之人。𨿽陰陽气合而有子﹐然水火相克﹐種類不同﹐難以久居。今相分別﹐吾將五十男歸水府﹐分治各處。五十男從汝居地上﹐分國而治。登山入水﹐有事相聞﹐無得相廢。」百男聽從﹐然後辭去。

嫗姬與五十男居峯州﹝今白鶴縣是也﹞﹐自相推服﹐尊其雄長者爲主﹐號曰雄王﹐國號文郎國。東夾南海﹐西抵巴蜀﹐北至洞庭湖﹐南至狐猻精國﹝今占城是也﹞。分國中爲十五部﹝一作郡﹞﹕曰越裳﹑曰交趾﹑曰朱鳶﹑曰武寧﹑曰福祿﹑日寧海﹝今南寧處是也﹞﹑曰陽泉﹝一作海﹞﹑曰陸海﹑曰懷驩﹑曰九眞﹑曰日南﹑曰眞定﹑曰文郎﹑曰桂林﹑曰象郡等部﹐分歸弟治之。置其次爲將相﹐相曰貉侯﹐將曰貉將﹐王子曰官郎﹐女曰媢娘﹐百司曰蒲正﹐臣僕奴隸曰稍稱﹝一作奴婢﹞﹑臣曰瑰。世世以父傳子﹐曰逋導。世世相傳﹐號爲雄王﹐而不易。

時林麓之民漁於水﹐往往爲蛟龍所害﹐言於王。王曰「山蠻之種與水族實殊﹐彼好同惡異﹐故相侵害。」令人以墨刺畫其身﹐爲龍君之形﹑水怪之狀﹐自是民免蛟傷之災。而百粵文身之俗﹐實始於此。

國初﹐民用未足﹐以木皮爲衣﹝一作祇﹞﹐織菅艸爲席﹐以米汁﹝一作滓﹞爲酒﹐以榔桄棕桐爲飯﹝一作飲﹞﹐禽獸魚鱉爲鰔﹐姜根爲鹽﹐刀耕火種﹐地多糯米﹐以竹筒炊之。架木爲屋﹐以避虎狼之害。剪短其發﹐以便山川之入。子之生也﹐以蕉葉臥之﹔人之死也﹐以杵舂之。令鄰人聞得來救。未有檳榔﹐男女嫁娶﹐以鹽封爲先﹐然後殺牛羊以成禮。以糯飯入房中﹐相食悉﹐然後交通。蓋百男﹐乃百越之始祀也。

魚精傳

東海有魚蛇之精﹝一作有魚精﹞﹐長五十丈餘﹐多足﹐似蜈蚣形。變化萬端﹐靈異莫測。行則動風雨﹐能食人﹐人畏之。

上古時有魚﹐貌似人形﹐遊於東海岸﹐化成人﹐通言語。漸漸生長﹐男女眾多﹐頗以魚蝦蚌蛤爲食。又有蛋人﹝一作蜒人﹞﹐生居海島﹐專以捕人爲生。後亦成人﹐與蠻人交易鹽米﹑衣裳﹑刀斧﹐常往來東海間。魚精巖石﹐齒齟齬﹐橫截海濱﹐下有魚穴﹐魚精所居。風濤險惡﹐無由可通。欲開別路﹐頑石難鑿。民船過其處﹐多爲魚精所害。會夜有仙人﹝一作異人﹞﹐鑿石爲港﹐欲利行人﹐其路相通。魚精化爲白雞嗚山上﹐羣仙聞之﹐疑其已曙﹐皆飛升﹐至今猶呼爲佛陶港﹝一作涇﹞。

龍君憫民被害﹐化爲民船﹐令水府夜叉禁海神﹐不得風濤﹐撐船至魚精巖谷之畔﹐佯持一人﹐如投將與食之狀。魚精張口欲啖之﹐乃以鐵塊通紅火熱﹐投之口中。魚精踴躍﹐翻打其船。龍王斬斷其尾﹐剝皮鋪於山上﹐今呼曰白龍尾。其首流出海外﹐化爲狗走去。龍君以石塞海斬之﹐遂化爲狗首﹐今呼爲狗頭山。其身流於曼求﹐故今呼曰曼求水﹝一作狗頭水﹞。

狐精傳

升龍之城﹐昔號龍編地﹐上古無人居焉。李朝太祖泛舟珥河津﹐有雙龍引舟﹐因名焉。而都之﹐卽今之京城也。初﹐城之西有小石山﹐東枕蘇瀝江﹐山下之穴﹐有白狐九尾﹐壽千餘年﹐能化爲妖怪﹐變化萬端。或爲人爲鬼﹐徧行民間。時傘圓山下﹐蠻人架木結艸爲屋。山有神靈異﹐蠻人奉事之。常教蠻人耕織﹐作白衣衣之﹐名曰白衣蠻。九尾狐化爲白衣人﹐入蠻泉﹝眾﹞中﹐與同歌唱﹐誘取蠻人男女爲食﹐藏於小石巖穴。蠻人苦之。龍君遂遣水府之部眾引水而上﹐攻破小石巖穴。九尾狐走之﹐水府部逐之﹐破穴﹐獲狐啖之。其破處成深淵﹐今呼爲狐屍潭﹝今西湖是也﹞。遂立祠觀﹝今金牛寺﹞﹐以鎭壓其妖。湖之西岸﹐原野平地﹐民田而耕﹐今呼爲狐洞。土地髙爽﹐民屋而居﹐今呼爲孤村。其狐穴﹐今呼爲魯卻村﹝一作狐魯村﹞焉。

木精傳

峯州之地﹐上古有一大樹﹐名旃檀﹐髙千餘仞﹐枝葉蔽芾﹐不知其幾千里﹐有鶴來棲﹝一作鶴巢其上﹞﹐因名其地曰白鶴。其樹經幾千年﹐歲久枯朽﹐化爲妖精﹐變幻勇猛﹐能殺生人物。涇陽王以術勝之﹐妖崇﹝祟﹞稍屈﹐然在此在彼﹐變化不測﹐常食人。民乃立祠﹐每歲終十二月三十日﹐薦以生人﹐民居始安﹐呼爲猖狂神。西南界近獼猴國﹐雄王﹝一作國王﹞命婆露﹝一作夜﹞蠻﹝今演州府是也﹞歲取山源頭獠子以薦﹐無能易者。

及秦始皇令任囂爲龍川令﹐因革其獘﹐無以生人禱﹐猖狂怒殺囂。是後事之尢謹。至丁天﹝先﹞皇時﹐有法師文兪祥﹝一作年﹞﹐本北地人﹐操行修潔﹐歷遊諸國﹐通諸蠻語﹐習得金牙銅齒﹐年八十餘﹐遊到我南國。先皇以師禮事之﹐教以之術娛猖狂神﹐殺之。其技曰尙騎﹑尙竿﹑尙險﹑尙韃﹑尙碎﹑尙鉤。每年十一月﹐造飛雲樓﹐髙二十尺﹝一作五十﹞﹐以木樹立其中﹐編麻皮爲大索﹐長一百三十六尺﹐徑二寸﹐以藤纖織其外﹐索兩頭埋縛於地﹐索中君於樹上。尙騎踏而上﹐疾行三四度﹐往來不墜。頭戴黑巾﹐身著黑裙。尙竿索長一百五十尺﹐有三歧處﹝一本無處字﹞﹐二人兩手各持旌竿﹐登行索上﹐相遇於三歧﹐各相避﹐升降不墜。或爲尙韃﹐以大木方闊一尺三寸﹐厚七寸﹐置於樹上﹐髙十七尺三寸。尙韃於竿上跳躍二三度﹐進退顚倒。或爲尙碎﹐以竹織纖籠形如魚笱﹐長五尺﹐圓四尺﹐尙碎投身於其中﹐自立而倒曳﹝一作自立﹞不倒。或爲尙鉤﹐拍手﹝一作拿﹞踴躍﹐呼喝咆哮﹐轉動手足﹐撫腹撫髀﹐進退髙下﹐或爲馬人﹐騎馬奔走﹐垂身取物於地上而不落。或爲尙險﹐尙竿身仰臥﹐以是承長竿﹐命小兒綠之而不倒。或鉦鼓歌舞﹐噪亂喧嘩﹐殺宰生物以領盡走死。無怪作妖﹐免歲薦之例﹐民多全活。

董天王傳

雄王以天下之富﹐缺朝覲之禮。殷王將托巡狩以侵之。雄王聞之﹐召羣臣問攻守之策。有方士進言曰「莫若求龍君以陰相之。」王從之。遂築壇﹐有金銀幣帛置於上﹐齋戒焚香﹐敬禱三日。天大雷雨﹐忽見一老人﹐髙九尺餘﹐方面大腹﹐須眉皓白﹐坐於歧路﹐談笑歌舞。見者知其非常人﹐入告王。王親行拜之﹐迎入壇。老人不飲食﹐不言語。王因問曰「聞見北兵將來侵﹐勝負如何﹖有所見聞﹐事其佑我。」老人良久索取筵籌肅卜﹐謂王曰「三年之後﹐北賊將來。當嚴整器械﹐精練士卒﹐爲國威勢。且徧求天下奇才﹐能破賊者﹐分封爵邑﹐傳之無窮。若得其人﹐賊可平矣。」言畢﹐騰空而去。乃知其龍君也。

三年﹐邊人告急﹐有殷軍來。王如老人言﹐遣使徧求天下。行至仙遊縣董鄕﹐有富家翁﹐年六十餘﹐於正月初七日生一男﹐三歲不能言語起坐。其母聞使者至﹐戲之曰「生得此男﹐徒能飲食﹐不能拿賊﹐以受朝廷之賞﹐報乳哺之功。」男聞母言﹐勃然言曰「母呼使者來﹗」母大驚異﹐告鄰人。鄰人亦驚喜﹐卽召使者來。使者問曰「爾如小兒﹐方得能言﹐呼我來何如﹖」﹝缺文﹞鐵笠一頂﹐兒騎戴以戰﹐賊必驚敗﹐王何憂焉﹖「使者喜﹐馳回告王。王且驚且喜曰﹕」吾無憂矣。「羣臣曰﹕」一人拿賊﹐如何可敗﹖「王怒曰﹕」前年龍君之言﹐的不虛說。諸公勿疑。「命搜鐵五十斤﹐煉成鐵馬﹑劍﹑笠。使者賫至﹐母驚恐懼﹐返以告兒﹐兒大笑曰﹕」母但多具酒食兒喫。拿賊之事﹐母無憂矣。「兒身驟大﹐飲食多費﹐其母供給不足﹐鄰人以燒爨牛酒﹐饌果之需﹐喫不能克腹。布帛錦纊之物﹐衣不能蔽形。至取茸蘆花續之﹐以蔽身體。及殷王兵至武寧鄒山下﹐兒伸足而立﹐長十餘尺﹝一作文﹞。仰鼻而嚏﹐連十餘聲﹐拔劍厲曰﹕」我是天將﹗「遂戴笠騎馬﹐踴躍長呼﹐馳走如飛﹐瞬息間到王軍前﹐揮劍前進﹐官軍後從﹐進逼賊壘。賊眾奔走﹐餘黨皆羅拜﹐呼曰天將﹐皆來降服。殷王死陣前。至安越金華朔山﹐乃脫衣騎馬升天﹐時四月初九日也。畱迹於山石上。

原雄王思其功﹐尊爲扶董天王﹐立祠於本鄕宅﹐賜田一百頃﹐晨昏享祭。殷世世凡六百四十四年﹐不敢加兵。後李太祖封衝天神王﹐廟在扶董鄕建初寺側﹐塑像在術靈山﹐仲奉享祭焉。

迨黎淳帝朝﹐扶魯社女人吳芝蘭工於書﹐喜屬文﹐詩歌尢妙。遊此山題詩曰﹕」術靈春樹白雲閒﹐萬紫千紅艷世間﹔鐵馬在天名在史﹐威雄凜凜滿江山。

檳榔傳

上古時有一官郎﹐狀貌髙大。國有賜髙侯﹐便以髙爲姓。生男二﹐長曰檳﹐次曰榔。二人相似﹐不辧兄弟。年十七八﹐父母俱亡﹐師事道士劉玄。劉家有一女﹐名璉﹐年亦十七八。二人見而悅之﹐求爲夫妻。女未辧其兄弟﹐乃以一盤粥﹑一雙箸與二人食。弟讓其兄﹐始辧之。其女歸告父母﹐嫁與兄爲妻。同居時或忘弟﹐弟自感愧﹐謂兄得妻忘弟﹐乃不告兄﹐自去回家。行至林野間﹐遇深泉﹐無船可渡﹐慟哭而死。化成一樹﹐生於江口。兄不見弟﹐尋到其處﹐亦投身死於樹邊﹐成一塊石﹐盤結樹根。妻尋夫到此﹐又投身抱石而死﹐化爲一藤﹐旋繞樹﹑石上﹐葉味芳辛。劉氏父母尋至此﹐不勝哀慟﹐乃立祠其地﹐人皆焚香致拜﹐稱兄弟友順﹐夫妻節義。

七八月間﹐暑气未除﹐雄王巡行﹐常駐蹕避暑祠前﹐見樹葉繁密﹐藤葉彌蔓。王問而知之﹐嗟嘆良久﹐命人將樹果﹑采藤葉﹐親咬之﹐唾於石上﹐其色生紅﹐气芬芳。乃燒石灰合一而食﹐最爲佳味。唇頰紅色﹐知爲物重。乃取而歸﹐令各將種植﹐今卽檳榔﹑美蒥葉及石灰是也。後凡南國娶會同大小之禮﹐以此爲先。此檳榔所由始也。

一夜澤傳

雄王傳王三世﹐生一女﹐名仙容媚娘﹝神農十世孫﹞。年十八﹐容貌秀麗﹐不願嫁夫﹐好遊戲。周行天下﹐王不禁。每年二三月間﹐裝戴﹝載﹞船艘﹐浮游海外﹐樂而忘返。

時大江邊褚捨鄕有人名褚微云﹝一作褚微子﹞﹐生褚童子。父子性善慈。家遇火災﹐財物散盡﹐存一布褲﹐父子出入﹐互相著之。及父老病﹐謂子曰「我死﹐必裸而葬﹐存褲與你。」子不忍﹐乃以褲斂葬之。

童子身體裸露﹐凍餓無聊﹐江邊望見富賈船﹐則立水中乞丐。或持竿釣魚﹐以資其身。不意仙容船卒至﹐鐘鼓管龠﹐身後服侍從者甚眾。童子驚怖﹐浮沙中有蘆葦一叢﹐扶疏有三四株﹐避隱其中﹐以扒沙成穴而藏身﹐復以沙覆其上。頃刻之間﹐仙容駐船遊戲沙中﹐上命以幔幮圍蘆叢﹐爲沐浴處。仙容入幔中﹐解衣沃水﹐沙散而童子見。仙容驚認良久﹐知其男子。曰「我本不願嫁夫﹐今遇此人﹐露居同穴﹐是天處之然也。汝亟起沐浴。」賜之衣裳﹐同下船﹐飲食宴樂。舟中之人皆以爲嘉會﹐古今所無。童子具道其所以然﹐仙容嗟嘆﹐命爲夫婦﹐童子固辭。仙容曰「此天使之合﹐何辭﹗」原從者馳奏﹐雄王曰「仙容不惜名節﹐不愛吾財﹐巡遊道路﹐下嫁貧人﹐何面目以見我﹖」

仙容聞之﹐不敢歸。遂與童子開市津﹑立鋪捨﹐與民貿易﹐漸成大市﹝今深市是也﹐一作河梁市﹞。外國富賈來往販賣﹐事仙容﹑童子爲主。有大富告曰「貴人出黃金一鎰﹐今年出海外買貴物﹐明年得十鎰。」仙容喜﹐謂童子曰「我夫婦是天所使﹐衣食是天所與。今取黃金與家人出販海外﹐以爲生計。」

童子遂與家人同行海外。有瓊園山﹐山上有小庵。家人泊船汲水﹐童子登遊。其庵有小僧﹐名佛光﹐傳法於童子。童子畱學焉﹐付金與家人買物。家人回至此庵。載童子歸。僧贈童子一杖一笠﹐曰「靈通在矣。」

童子回﹐具言佛道。仙容亦覺悟﹐廢市鋪家業﹐二人尋師學道遠遊。此日已暮﹐未到村捨﹐暫宿中途﹐立杖覆笠以蔽之。夜三更﹐出城廓﹑珠樓﹑寶殿﹑臺閣﹑廊廡﹑府庫﹑廟社﹑金銀﹑珠玉﹑牀席﹑帷幕﹑仙童﹑玉女﹑將士﹑侍衛﹐羅列滿前。明日見者驚異﹐各持香花玉食之物﹐進獻稱臣。有文武百官﹑分軍宿衛﹐別成一國。

雄王聞之﹐以爲女子作亂﹐率眾攻之。羣臣請分禦之。仙容笑曰「非我所爲﹐是天所使﹐生死在天﹐何敢拒父﹖順受其正﹐任其誅戮。」時新集之眾驚散﹐惟舊眾在。官軍至﹐駐營於自然洲﹐猶隔大江。日暮﹐未及進軍。夜半﹐大風揚沙拔木﹐官軍大亂。仙容部眾城廓一時散去升天﹐其地陷成大澤。遂立祠﹐時時致祭。名其澤曰一夜澤﹐其洲曰幔幮洲﹐其市曰深市﹝一作河梁市﹞。

後梁王命陳霸先將兵南侵﹐李南帝命趙光復爲將軍拒之。光復帥兵藏此澤。澤大深闊﹐沮洳難進兵﹐光復獨木船突出突之﹐劫取糧食持久﹐以老其師。三四年間﹐鋒不得交。霸先嘆曰「古謂一夜升天澤﹐今乃一夜盜劫澤。」會侯景作亂﹐梁王召霸先還﹐委裨將楊孱統其眾。光復齋戒﹐設壇於澤中﹐焚香致禱﹐忽見神人﹝一作褚童子﹞騎龍升壇中﹝一作澤中﹞﹐謂光復曰「我升天處﹐靈異尙在。汝能懇禱﹐故來救助﹐以平賊亂。」遂脫龍爪以授光復﹐曰「以此插兜鍪上﹐所向賊滅。」言訖升天。光復得此﹐軍威大振﹐奮身突戰﹐梁軍大敗。斬楊孱於陣前﹐梁賊乃退。光復聞南帝殂﹐自立爲趙越王﹐城於武寧鄒山﹝一作鄒園山﹐卽金木山﹐在石河縣南界海門外﹞。

蒸餅傳

雄王旣破殷軍之後﹐國家無事﹐欲傳於子﹐乃會官郎﹐公子二十二人﹐謂曰「我欲傳位﹐有能如我願﹐欲珍甘美味﹐歲終薦於先王﹐以盡孝道﹐方可傳位。」於是諸子各求水陸奇珍之物﹝一作異味﹞﹐不可勝數。惟十八子郎僚母氏單寒微﹐先已病故﹐左右寡少﹐難以應辦。晝夜思想﹐夢寐不安。夜夢神人告曰「天地之物所貴於人﹐無過米。所以養人﹐人能壯也。食不能厭﹐他物莫能先。當以糯米作餅﹐或方或圓﹐以象天地之形﹐葉包其外﹐中藏美味﹐以寓父母生育之重﹝一作狀﹞。」郎僚驚覺﹐喜曰「神人助我也。」遵而行之。乃以糯米擇其精白﹐選用圓完無缺折者﹐淅之潔靜﹐以靑色葉包裹爲方形﹐置珍甘美味在其中﹐以象天地包藏萬物焉。煮而熟之﹐故曰蒸餅。又以糯米炊熟﹐搗而爛之﹐捏作圓形以象天﹐故曰薄持餅。

至期﹐王命諸子具陳所獻﹐歷而觀之﹐無物不有。惟郎僚獨獻蒸餅﹑薄持餅。王驚異﹐問之﹐郎僚具以夢對。王親嘗之﹐適口不厭﹐勝於諸子所陳之物﹐嘆美良久。乃以郎僚爲第一﹐歲時節候﹐常以是餅奉事父母﹐天下效之至今。以名郎僚﹐故呼謂節料。

初﹐王傳位於郎僚﹐兄弟二十一人﹐分守藩籬﹐立爲部黨﹐以爲藩國。迨後眾將爭長﹐各立木柵以遮護之﹐故曰柵﹑曰村﹑曰莊﹑曰坊﹐自此始。

西瓜傳

雄王之世﹐有臣枚暹﹐本外國人。年甫七八歲﹐王買諸商船爲奴。及長﹐面貌端正﹐記識事物﹐王賜名枚偃﹐號安暹。賜之一妾﹐生得男女。寵任之﹐委以事務﹐漸成富貴。苞苴踵門﹐遂生驕慢﹐常言曰「都是我前身之物﹐不曾有主恩。」王聞之大怒﹐曰「爲人臣子﹐自生驕慢﹐不知主恩﹐謂都是前身之物﹐今置汝於海外無人之地﹐尙有前身之物否﹖」乃放枚偃於峨山縣﹝一作夾山﹞海口外沙河﹝洲﹞﹐四邊無人迹通焉。畱與糧食﹐足四五月﹐使食盡而死。其妻慟哭﹐安暹笑曰「天旣生我﹐必能養我。生死在天﹐吾何憂乎﹖」忽見白鳥飛從西來﹐止於山隅﹐叫號三﹑四聲﹐乃吐瓜核六七个﹐落於沙上﹐發生茂盛﹐結成果實。安暹喜曰「此非怪物﹐此天所以養我也。」剖而食之﹐其味淸甘﹐精神淡爽﹐畱其核﹐後年再種﹐不可勝食。又以易米粟﹐養妻子﹐不知其名﹐以鳥銜自西來﹐故曰西瓜。漁釣商賈之客﹐食者皆悅其味。遠近村巷之人﹐買者亦傳其種。

後王思及之﹐使人就所居問存否。其人歸報﹐王嘆息曰「彼謂前身之物﹐誠不虛也。」乃召還﹐復其職﹐賜以奴婢。名其所居沙洲曰安暹洲﹐其村曰枚村。或稱安暹父母祖妣原其所居﹐卽今淸華處峨山縣安暹洲是也。

白雉傳

周成王時﹐雄王命其臣稱越裳氏﹐獻白雉於周。其言語不通﹐周公使人重譯﹐然後相通。周公問曰「何爲而來﹖」越裳氏應曰「今天無淫雨﹑海不揚波三年矣。意者中國有聖人矣﹐故來。」周公嘆曰「政令不施﹐君子不臣其人﹔徳澤不加﹐君子不享其物。及記黃帝所誓曰﹕『交趾方外﹐無得侵犯。『」賞以重物﹐教戒放回。越裳使忘其歸路﹐周公命賜之駢車五乘﹐皆爲向南之制。越裳氏載之由扶南﹑林邑海渚﹐期年而至其國﹐故指南車常爲先導。

後孔子作《春秋》﹐以文郎國爲要荒之地﹐文物未備﹐故置之而不載焉。舊本曰﹕周公問曰「交趾短髮文身﹐露頭跣足黑齒﹐何由若是也﹖」越裳氏應曰「短髮以便山林之入。文身以爲龍君之形﹐游泳於河﹐蛟龍不犯。跣足以便緣木。刀耕火種﹐露頭以避炎熱。食檳榔以除污穢﹐故黑齒。」

《嶺南摭怪列傳》卷之二

石室陳世法貳之編輯。賜戊戌科進士﹑前茂林郎﹑京北道監察禦史洪川﹝州﹞澤嗚武瓊晏溫校正。寧山喬富好禮刪定。

李翁仲傳

雄王季世﹐交趾慈廉縣瑞香社人姓李名身﹐生而長大﹐長二丈三尺。驕悍殺人﹐罪惡至死。雄王惜不忍誅。

至安陽王時﹐秦始皇欲加兵我國。安陽王以李身交秦﹝一作獻之﹞﹐始皇甚喜﹐任爲司隸校尉。始皇並吞天下﹐使將兵守臨洮﹐威震匈奴﹐匈奴不敢犯塞。封爲輔信侯﹐尙公主﹝卽皇妃白淨宮﹐生六世王﹐正月初十日忌﹞後以老歸國。匈奴再犯塞﹐始皇復思李身﹐使人來徵。李身不肯行﹐竄在村澤﹐秦王責之。安陽王尋不得﹐詐曰以死。秦問何由而死﹐以瀉泄對。秦遣使驗之﹐遂煮粥攪地以爲實迹。秦命以屍來﹐李身不得已﹐乃自頸﹝時二月初二日﹞。以水銀塗其屍﹐送納於秦。始皇異之﹐乃鑄銅爲像﹐號曰翁仲﹐置咸陽金馬門外。腹中容數十人﹐潛搖動之﹐匈奴以爲生校尉﹐不敢犯塞。

至唐趙昌爲交州都護﹐夜夢與李身講《春秋》《左傳》。因問其故宅﹐立祠祭之。迨髙駢平南詔﹐願顯﹝靈﹞助順。髙駢重修廟宇﹐雕木爲像﹐號李校尉祠。今在慈廉縣瑞香社﹝古市現社﹐今攺瑞香社﹞大江邊﹐去城西五十里。今祀典爲最靈祠﹐每年春祭﹐在國威府之先。詩云﹕文武全才大丈夫﹐咸陽遺像鎭羣胡。永著一番談經夢﹐血食南天壯帝國。

越井傳

越井在武寧郡鄒山。雄王世﹐殷王舉兵南侵﹐駐兵於鄒山下。雄王求助於龍君。龍君告以徧求天下奇才﹐賊可平矣。董天王應期而生﹐騎鐵馬擊之﹐殷將士皆奔走。殷王敗死於山下﹐爲地府君。民立祠奉祀﹐歲久寢衰﹐祠廟頹廢。

歷周至秦﹐本國人崔亮﹐仕秦爲禦史大夫焉。過其地﹐見祠頹敗﹐慈悲重修廟宇﹐因題詩曰「古人傳道是殷王﹐巡狩當年到此方。山秀水流空見廟﹐精升迹在尙聞香。一朝勝敗無殷徳﹐萬古威靈鎭越裳。百姓從玆皆奉事﹐默扶國祚永無疆。」

後任囂﹑越陀將兵南侵﹝安陽王時﹞﹐駐軍於山下﹐重修廟貌﹐厚加奉祀。殷王感亮徳﹐欲報其功﹐使麻姑仙出境尋之。時亮已死於秦﹐惟子崔偉尙在遊學。時正月上元節﹐民遊此祠﹐有獻玻璃瓶一雙。麻姑手持玩看﹐忽墜地破缺﹐眾人捉取追還。麻姑衣獘衣﹐人不知其爲仙﹐遂辱打痛楚。崔偉見憐之﹐解衣與麻姑賞之﹐得免。麻姑問偉所居﹐偉具道父由。麻姑始知其爲崔禦史之子﹐喜謂偉曰「今吾無報﹐他日必有報之。」因授偉艾一束﹐謂曰「謹守此物﹐不離其身﹐後見人有肉癭疾在首﹐灸之卽消﹐必得大富貴。」偉受之﹐亦不知其爲仙藥。

行至親友應玄家﹐玄爲道士﹐有首癭。偉曰「我有艾﹐能治此疾﹐請爲治之。」乃以艾灸﹐其癭自消。玄曰「是仙藥也﹐無物還報﹐願以別恩報之。我見親戚貴人亦事﹝有﹞此疾﹐嘗言誰能療此﹐則分家財與之不吝。請君治之﹐因以爲報。」

玄引偉就任囂家灸之﹐癭卽消愈。囂甚喜﹐養偉爲義子﹐開學堂以賜爲學﹐待其有用。偉性聰明﹐讀書鼓琴﹐囂女芳容見而悅之﹐因與偉通。囂子任夫知之﹐欲置之死﹐將以偉祀猖狂神。誘曰「年終薦猖狂神﹐未有其人。今不可路行﹐恐被生擒。且入隱廳房以避之。」偉不知其意﹐從之。任夫鎖其門﹐芳容知之﹐潛以刀與偉﹐鑿壁而出。

暮夜暗行﹐欲就應玄家。奔行山上﹐山有窟﹐忽墜穴中﹐約一更到穴底。偉痛臥一刻﹐方能起坐。日出至午﹐照透穴中﹐見四顧皆石壁﹐無階可升。其上有一石塊﹐巖乳流於石盤。有一白蛇﹐身長百丈﹐其角赤﹑口靑﹑髯白﹐鱗頸下有癭疾﹐額上有金字曰「王京子」。蛇出食石乳﹐再深入穴中。偉居穴中三日﹐饑甚﹐盜食石乳﹐蛇出﹐見乳盤空盡。舉首見偉﹐欲吞之。偉驚懼﹐跪拜曰「臣避難墜於此﹐無以充饑﹐盜食其物﹐誠爲有罪。今見有額下肉癭﹐臣有三年艾﹐願寬臣罪﹐以盡小技。」蛇仰首求灸。忽見火燒﹐上有一片炭落下穴中﹐偉取灸之﹐癭卽消愈。蛇乃彎身向偉前﹐意欲令偉騎上。偉乃騎其背﹐蛇卽將出穴中﹐夜二更到崖上﹐不見人行﹐蛇搖尾﹐使偉下﹐後入穴中。

偉行迷路﹐恍見一城﹐門上有髙樓﹐赤瓦玲瓏﹐燈光照耀。門掛赤匾﹐標題金字曰「殷王城」。偉坐門傍﹐望見庭中有池﹐池中有五色蓮花。池畔有槐柳數行。磚街平坦﹐玉殿珠宮﹐廊宇宏敞。上設金龍牀﹐鋪銀花席。有琴瑟二張﹐寂不見人。偉徐來鼓之﹐俄見金童玉女數百人﹐待衛殷王后開門而出。偉大驚﹐下殿伏拜。後笑曰「崔官人自何而來﹖」引接上殿﹐曰「前殷王殿廢壞﹐無人奉祀﹐賴崔禦史重修﹐世人效之﹐奉祀無窮。已命麻姑仙尋報徳﹐不遇禦史而遇公子﹐未有以報。今得睹公子面﹐然上帝有敕﹐王朝天在。」乃賜偉酒饌﹐勸之醉飽方罷。忽見一人長須大腹﹐奉表前來﹐跪奏曰「正月十三日﹐北人任囂被猖狂神打死。」奏畢﹐後謂曰「羊官人引崔公子歸世。」後遂歸。羊官人使偉閉目坐肩上﹐一刻余到山上。羊官人化爲石羊﹐立於山中﹐今猶在鄒山陽趙越王祠。

後偉歸應玄家﹐具道其事。至八月一日﹐當斜陽時﹐偉與玄相出遊﹐見麻姑仙攜一女賜偉﹐使爲夫婦﹐並賜龍燧寶珠。

初﹐珠有雌雄一雙﹐自黃帝歷殷﹐傳爲世寶。鄒山之戰﹐殷王佩之而死﹐埋藏地中﹐珠之光彩常衝天。秦時兵火﹐珍寶俱焚。望气知其龍燧寶珠尙在南國﹐遠來求索。至是殷王以寶珠報偉。時人以金銀彩緞價錢百萬貫買之﹐偉於是大富。後麻姑仙迎偉夫妻去﹐不知何之﹐化仙矣。今井已荒成闊穴﹐俗傳爲越井崗。

金龜傳

甌貉國安陽王﹐巴蜀人也﹐姓蜀名泮。因先祖求雄王之女媚娘爲婚﹐雄王不許﹐怨之。泮欲成前志﹐舉兵攻雄王﹐滅文郎國﹐攺號甌貉國而王之。築城於越裳之地﹐隨築隨崩。王乃立壇齋戒﹐祈禱百神。三月初七日﹐見一老人從東方來﹐至城門﹐嘆曰「建立此城﹐何時而就﹖」王喜﹐迎入殿﹐行拜禮﹐問曰「立此城﹐臨就復崩﹐傷損功力而不能成﹐何也﹖」老人曰「有淸江使來﹐與王同築成。」言訖辭去。

翌日﹐王出東門望之﹐忽見金龜從東方來﹐立於水上﹐能解作人語﹐自稱淸江使﹐明知天地陰陽鬼神之事。王喜曰「此老人所以告我者。」遂以金輦舁入城中﹐延坐殿上﹐問以築城不就之故。金龜曰「此山精气﹐乃前王之子﹐爲國報仇﹐並有千載白雞化爲妖精﹐隱在七曜山中。有鬼﹐乃前代樂工埋葬於此﹐化爲鬼。傍有一館﹐以宿往來人。館主名悟空﹐有一女並白雞一雙﹐是鬼精之餘气﹐凡人往來宿泊者﹐鬼精化千形萬狀而害之﹐死者甚眾。今白雄鷄娶館主之女﹐若殺雄鷄﹐滅其鬼精﹐彼必聚陽气化爲妖書﹐鴟鴞鳥銜書飛上旃之樹﹐奏於上帝﹐乞壞其城。臣嚙墜其書﹐王速收之﹐則城可成。」

金龜使王托爲行路人﹐寓宿館中﹐置金龜於門楣上。悟空曰「此館有妖精﹐夜常殺人。今日未暮﹐郎君速行﹐勿宿。」王笑曰「死生有命﹐鬼魅何爲﹖吾不足畏。」乃畱宿焉。

夜間鬼精從外來﹐呼曰「何人在此﹐不速開門﹖」金龜叱曰「門閉﹐汝何爲乎﹖」鬼精放火﹐變現千形萬狀﹐詭異多方﹐以驚怖之﹐終不得入。至雞嗚時﹐鬼精走散。金龜會王﹐追躡之﹐至七曜山。鬼精收藏殆盡﹐王乃還館。

明旦﹐館主令人來收葬宿泊人身屍。見王欣然笑語﹐皆趨拜曰「郎君安然若此﹐必聖人也。」乞求其神術以救生民。王曰「殺爾白雞而祭之﹐鬼精盡散。」悟空從之﹐殺白雞﹐而女子卽倒死。乃命掘七曜山﹐得古樂器及骨骸﹐燒碎爲炭﹐投之江流。日將晚﹐與金龜登越裳山﹐見鬼精以爲鴟鴞鳥﹐六足﹐銜書飛上旃樹。金龜遂化爲色鼠﹐隨其後﹐嚙鴟鴞足﹐書墜於地。王速收之﹐書蠹已過半矣。自此鬼精遂滅。

築城半月而就﹐其城延廣千丈餘﹐盤旋如螺形﹐故曰螺城﹐又曰思龍城。唐人呼曰昆侖城﹐取其最髙也。

金龜居三年﹐辭歸。王感謝曰「荷君之恩﹐其城已完。如有外禦﹐何以禦之﹖」金龜曰「國祚盛衰﹐社稷安危﹐天之運也。人能修徳以延之﹐王有所願﹐何爲惜之﹖」乃脫其爪授王曰「用此作機弩﹐向賊發箭﹐無憂矣。」言訖﹐遂歸東海。王命臯魯爲弩﹐以爪爲機﹐名曰﹕靈光金龜神機弩。

後趙王佗舉兵南侵﹐與王交戰。王以神機弩射之﹐佗軍大敗﹐馳於鄒山與王對壘﹐不能正戰﹐遂請和。王喜﹐許小江以北佗治之﹐以南王治之。

未幾﹐佗求婚。王不意﹐以王女媚珠嫁佗子仲始。仲始誘媚珠竊覓神機弩﹐潛作別機換金龜爪。詐謂北歸省親﹐曰「夫婦之情﹐不可相忘﹔父母之親﹐不可偏廢。吾今歸省﹐萬一兩國失和﹐南北隔別﹐我來尋汝﹐將用何物表我﹖」媚娘曰「妾爲兒女﹐如遇睽離﹐情難勝矣。妾有鵝毛錦褥﹐常附於身處﹐到時卽拔毛置三歧路以示之。庶得相救。」

仲始挾機而歸。佗得之﹐大喜﹐乃舉兵攻王。王恃神機弩﹐圍棋自若﹐笑曰「佗不畏神機弩耶﹖」佗軍進迫﹐王舉弩﹐而神機已失﹐乃自奔走。王置媚珠於馬后﹐與之南走。仲始認鵝毛而追之。王至海濱﹐途窮無舟楫可渡。王呼曰「王喪乎﹗淸江使何在﹖速來救我﹗」金龜湧出江上﹐叱曰「在馬后者﹐賊也。」王乃拔劍斬媚珠﹐女祝曰「妾爲兒女﹐有叛逆之事以害死其父﹐則爲微塵。如忠孝一節﹐爲人所詐﹐死則化爲珠玉﹐雪此仇恥。」媚珠死於海濱﹐血流水上﹐蚌蛤吸之﹐化成明珠。王持七寸文犀﹐金龜開水﹐引王入於海去。世傳演州郡髙捨社夜山﹐卽其處也。佗軍到此﹐茫然無所見﹐惟媚珠屍在焉。仲始抱媚珠屍﹐歸葬螺城﹐化爲玉石。媚珠已死﹐仲始痛惜不已﹐於沐浴處﹐想媚珠形體﹐遂投井死。後人事東海明珠﹐以此井水洗之﹐愈明潔。因避媚珠名﹐故呼明珠爲大玖﹑小玖是也。

二徵夫人傳

按史記﹐二徵夫人本姓雄氏﹐姊名側﹐妹名貳﹐峯州麊泠人﹐交州雄將﹝雄一作貉﹞之女也。初﹐側嫁於朱鳶縣人詩索﹝一作謝素﹞﹐爲夫甚有節義﹐雄勇能決事務。時交州刺史蘇定貪暴﹐世人苦之。側仇定之殺其夫﹐乃與妹貳舉兵攻定﹐陷交州﹐以至九眞﹑日南﹑合浦諸郡皆應之。遂略定嶺外六十五城﹐自立爲王﹐始稱徵氏焉。建都於烏鳶城。

蘇定奔歸南海﹐漢光武聞之﹐貶蘇定於儋耳郡。遣將軍馬援﹑劉隆等代擊之。至浪山﹐夫人拒戰逾年﹐後見馬援兵勢彊盛﹐自度烏合之眾﹐恐不能支﹐遂退保禁溪。援率眾攻之﹐卒徒走散。夫人勢孤﹐乃陷沒於陣﹐或云登希山﹐不知所之。

世人哀之﹐立廟於喝江口以奉祀。凡遭災患﹐人祈禱之﹐神靈顯應。李英宗時遭大旱﹐命感淨禪師禱雨。一日雨降﹐涼冷襲人﹐帝喜。頃之忽然而睡﹐夢見二女﹐戴芙蓉冠﹐綠衣朱帶﹐駕鐵騎隨風而過。帝怪問之﹐答曰「妾卽二徵姊妹﹐奉上帝命行雨。」帝欲諄勤請益﹐乃舉手止之。帝夢覺﹐感懷之。敕修造祠宇﹐具禮享之。後有托夢於帝﹐請立祠於古來鄕。上從之﹐敕封貞靈二夫人。陳朝加封顯烈制勝純保順名美字號﹐至今褒封﹐香火無窮焉。

蠻娘傳

漢獻帝時﹐太守士燮城於平江南邊﹝今天徳江是也﹞﹐城之南有佛寺﹐有僧自西而來﹐號伽羅闍梨﹐住持此寺。能立獨腳之法﹐人敬奉之﹐呼僧爲尊師﹐皆來學道。

時有女名蠻娘﹐父母俱亡﹐貧苦日甚﹐亦篤求佛道。然訥於言語﹐不能與眾誦經﹐常居廚竈搗米﹐采菜炊爨﹐以供一寺之僧乃四方學者。

五月間夜刻短﹐僧徒誦經到雞嗚時﹐蠻娘供廚已熟﹐僧徒誦經未已﹐未行食粥﹐蠻娘乃假寐於門廚中﹐不意忘機熟睡。僧徒誦經罷﹐各歸本房。蠻娘當門睡﹐僧闍梨步過蠻娘﹐蠻娘歆然乃動﹐胞裏受胎。三四月間﹐蠻娘有慚色而歸﹐闍梨亦羞而去。

蠻娘行至三歧路江頭寺居之﹐滿月生一女﹐尋闍梨還之。夜間﹐闍梨將女就三歧路﹐見蓉﹝榕﹞樹枝葉茂盛﹐有一蠹處深潔﹐闍梨付與曰「我寄此佛子﹐汝藏之﹐各成佛道。」闍梨﹑蠻娘將辭去﹐闍梨與蠻娘一杖﹐曰「我以此賜汝﹐汝還﹐或有歲時大旱﹐汝以杖棹地﹐地上出水﹐以救生民。」蠻娘敬受而還居本寺。

遇歲大旱﹐以杖卓立﹐地自然水湧出﹐民多賴之。時蠻娘九十餘歲﹐適蓉樹摧倒﹐流至寺前江津﹐蟠旋不去﹐民竟斫爲柴﹐斧斤破缺﹐乃相率鄕裏三百餘人﹐拽之不動。會蠻娘下江津洗手﹐戲撐之﹐其樹轉移。眾皆驚異﹐使蠻娘拽上岸﹐令匠人作四佛像。斫樹中﹐至三歧所藏女處﹐見已化成一石甚堅。匠人斫之﹐斧斤盡缺。匠人投石淵中﹐光芒放出﹐頃刻余始沈﹐匠人皆死。請蠻娘禮拜﹐借漁人入水收之﹐迎入寺殿﹐納佛像中﹐其像貼以金﹐闍梨置號佛像曰法云﹑法雨﹑法電﹑法雷。四方祈禱﹐無不應者﹐皆呼蠻娘爲佛母。四月初四日無病而終﹐葬於寺中﹐人以此日爲佛生辰﹐每年是月日﹐四方男女常聚會其寺﹐遊戲歌舞﹐世呼爲浴佛會云。

南詔傳

南詔者﹐趙武帝佗之後也。漢武帝時﹐南越丞相呂嘉不服而殺漢使安國少季等。漢武帝命將路博徳﹑楊僕等將兵伐之﹐擒衛陽王建徳及呂嘉等而並其國﹐分置守令任焉。

其趙氏子孫﹐各散四方﹐後復歸於神符﹑橫山空閒無人居處﹐實繁有徒﹐造作船艘﹐時或過海突入境內﹐劫掠海濱之人﹐戮漢守令。其民畏服﹐呼爲南趙。其後因訛爲南詔﹐故龍爪號焉。

至吳王孫權時﹐命戴良﹑呂岱等爲守牧以治之。南詔自天擒山並河華﹑髙望﹑橫山﹑烏踦﹑海岸﹑吏部﹑長沙﹑桂海﹑望蓋﹑磊雷之處﹐山髙海闊﹐波濤險阻﹐絕無人迹﹐南詔之眾居焉。常以盜劫爲業﹐攻殺守牧﹐曾不能禁﹐其眾稍盛。多以貨財珠玉賂於西婆夜國﹐求爲親屬﹐以相救助。

晉末﹐天下大亂﹐有土酋趙翁李﹐亦趙武帝佗之後也﹐兄帝眾多﹐勇略過人﹐爲眾所服。與南詔眾合﹐得二萬餘人﹐復以珠玉進於西婆夜國﹐乞隙地在近邊以居之。時西婆夜國以海濱源頭相雜各半﹐分爲二路。上自夔州﹐下至演州﹐爲嘉遠路。殺牛馬相盟﹐分爲南詔半﹐趙翁李統焉。於是翁李築於演州髙捨鄕﹐東夾海﹐西至婆夜國﹐南至橫山﹐自立爲王。

東晉時﹐命將軍曹耳將兵攻之。翁李於源頭險阻伏象兵擊之﹐又出海外連山﹑末山以避之。彼聚則我散﹐彼散則我聚﹐朝出暮入﹐往復四五年間。晉軍不耐山嵐﹐死亡過半﹐乃退還。

南詔常侵掠南城﹑東城﹑長安各處﹐守令不能制。至唐愈盛﹐懿宗命髙駢將兵討之﹐亦不能克而還。五代晉石敬塘命司馬李進兵二十萬攻於塗山﹐南詔乃退還﹐附居於哀牢國邊地﹐號頭橫模國盆蠻。常以掠略爲業﹐時廢時止﹐未曾彌息焉。﹝今爲鎭寧府﹐盡入大越輿圖萬萬世矣。﹞

蘇瀝江傳

唐懿宗咸通六年﹐命髙駢爲都護將軍﹐將兵擊南詔而還﹐遂置靜海軍於嶺﹝安﹞南城﹐以髙駢爲節度使。駢通天文地理﹐相地形勢﹐築大羅城於瀘江之西﹐周三十里﹐以居焉。有小江從瀘江流入西北﹐繞過其南﹐回抱羅城﹐復流入大江。

時當六月間﹐雨水漲溢。駢乘舟順流入小江﹐方里許﹐忽見一老人﹐須髮盡白﹐容貌奇異﹐浴江中流﹐笑語欣然。駢問﹕「臾姓名爲誰﹖」對曰「我姓蘇名瀝。」駢復問﹕「家何在﹖」曰「在此江中。」言訖﹐拍水晦暝﹐忽然不見﹐駢知是神人﹐名其江爲蘇瀝江。

又一日方早﹐駢出﹐立於羅城之東瀘江畔。見大風自起﹐波濤洶湧﹐雲霧昏暗。有異人立於水上﹐髙二丈餘﹐身著黃衣﹐頭戴紫冠﹐手執金簡﹐空中光彩﹐升降飛揚。日上三竿﹐雲气未散。駢尢驚異﹐欲壓之。夜夢神人告曰「莫壓我﹐我是龍肚之精﹐地靈之長。吾公築城於玆﹐未得相見﹐故來見之﹐何壓符術﹖」駢驚覺。

明日設壇轉咒﹐以金銅鐵符爲壓。是夜﹐雷轟奮迅﹐風雨大作﹐天地昏暗﹐神將咆哮﹐驚天動地。頃刻間﹐復見金銅鐵符盡出地上﹐化爲灰燼﹐飛散空中。駢尢驚異﹐嘆曰「此處有靈異之神﹐不可久畱﹐以取凶禍。」後懿宗召駢還﹐果被誅﹐以髙鄩代之。

傘圓山傳

傘圓山在南越國京城升龍城之西也。其山髙一萬二千三百丈﹐周九萬八千六百里﹐三山羅立﹐峯圓如傘形﹐故名焉。

山之大王﹐唐僧《哀交州》紀以爲山精﹐姓阮氏﹐極爲靈應。旱時潦歲﹐祈禱禦災捍患﹐捷於影響﹐奉祀者誠敬不已。往往於晴明之日﹐如有幢幡之狀﹐縹緲山谷間。隨近之民﹐謂之山神現。

唐髙駢在安南時﹐欲壓勝靈迹﹐剖十七歲未嫁之女﹐去腸﹐以芯艸充其腹﹐被以衣裳﹐坐以凳椅﹐祭以牲牢﹐伺其舉動﹐揮劍斬之。愚弄諸神﹐率用此術。常以此薦傘圓山大王﹐見有乘白馬於云端﹐唾之而去。駢嘆曰「南方靈气未可量﹐旺气烏可絕也﹗」其靈應昭著如此。

初﹐大王望見傘圓山秀麗﹐乃作一條路﹐自白番津向傘嶺之陽﹐行至安淵峒﹐又至巖泉別源之處﹐並作殿以休息焉。又行過右畔云夢山嶺居之。或遊小黃江以覓魚﹐經過村落﹐皆作殿以﹝爲﹞憩息之所。厥後﹐居民見其殿迹﹐遂作殿廟以事之。

又按魯公《交州記並故傳》﹕相傳大王本山精﹐姓阮氏﹐與水族相誓於峯州茄寧山居焉。周赧王時﹐雄王十八世孫至都峯州之越池﹐號文郎國。有女名媚娘﹝神農二十七世孫女﹞﹐美貌遐聞。蜀王泮求婚﹐不許﹐欲擇佳婿。數日﹐忽見二人﹐一稱山精﹐一稱水精﹐皆爲求婚。雄王請試法術。山精乃指山﹐山崩﹐出入石中無所礙。水精以水噴空﹐化爲雲雨。王曰「二君並有神通﹐然吾只有一女﹐若聘禮先至者﹐吾卽嫁之。」明日﹐山精將珍玉﹑金銀﹑山禽﹑野獸等物來獻﹐王許之。水精後至﹐不見媚娘﹐大怒﹐率水族欲去奪之。大王以魚网橫截慈廉縣江﹐水精乃別開小黃江一帶﹐自蒞仁山喝江入沱江以擊傘圓山之後﹐又歧開小迹江以向傘圓山之前。所至甘蔗﹑車樓﹑古鴞﹑麼含沿江之間﹐破掘爲灣﹐以通水族之眾。常起風晦冥﹐引水擊王。山下民見之﹐卽編爲疏籬以護之﹐擊相舂﹐大噪以救之。每見梗蓬流著籬外﹐射之。死者爲龍﹑蛇﹑魚鱉之屍﹐堵塞江。年年七八月間﹐常有水溢﹐山下所近人民多被大風﹑潦水﹐禾谷損害。世傳以爲水精﹑山精爭娶媚娘云。

大王得神仙長生訣﹐甚顯靈﹐爲大越第一福神。陳朝翰林學士阮士固徵西拜謁﹐有詩云「山似天髙神最靈﹐心扃才扣已聞聲。媚娘亦有顯靈術﹐且爲書生保此行。」後傳後新增也。

按《世法集》云﹕昔貉龍君娶嫗姬﹐生一胞百卵﹐開出一卵一男。龍君將五十歸海﹔五十同居﹐與嫗姬分治天下﹐號爲雄王。而傘圓山大王乃歸海五十男之一焉﹐非山精灝气之神也。王自海國由神符海口而歸﹐尋其淸幽之地﹐民俗淳厚之處而居焉。過大江至龍肚之地﹐次於震澤﹐欲畱之。有不滿之意﹐遂去之。溯瀘江而上﹐至福祿江畔﹐望見傘圓山崇髙秀麗﹐三山羅列﹐儼然如畫﹐兼有山下之人俗尙朴素﹐殺牛灑酒﹐日用飲食﹐歌詠沈吟而已。王於是作一條路﹐其形如弦﹐自由番津向至傘圓山之陽﹐行至安淵峒作殿以休息焉。

龍眼﹑如月二神傳

黎大行皇帝天福元年﹐宋太祖命將軍侯仁寶﹑孫全興等將兵南侵﹐至大灘江﹐黎大行與將軍範巨倆軍於屠虜江拒之﹐對壘相守。大行夢見二神人於江上﹐拜曰「臣兄弟一名張呼﹐一名張喝。先事趙越王﹐率眾徵討逆賊﹐以有天下。至後失國﹐李南帝召臣兄弟﹐臣等義不可生﹐飲鴆而亡。帝憫臣等之功﹐嘉其忠義一節﹐賜臣等名爲神部官將﹐統領鬼兵。今宋兵入境內﹐爲我國生靈之苦﹐故臣來見﹐願爲帝攻擊此賊﹐以救生靈。」大王驚寐﹐喜謂近臣曰「此神人助我也。」卽焚香於禦船前﹐祝曰「神人能與我成此功業﹐則褒封血食﹐萬世無窮。」遂宰牲致祭﹐焚香﹐衣冠﹐紙錢﹐馬﹑象之物。

是夜﹐大行夢見二神人﹐共著所賜衣冠前來拜謝。後夜﹐復見一人領白衣鬼部自平江南來﹐一人領赤衣鬼部從如月江北下﹐共向賊營而擊。

十月三十日夜三更﹐天气昏黑﹐暴風疾雨大作。宋兵驚惶。神人隱然立於空中﹐髙聲吟曰「南國山河南帝居﹐皇天已定在天書。如何北虜來侵掠﹐白刃翻成破竹余。」宋兵聞之﹐兵將蹂躪而散﹐相攻相殺﹐各盡奔逃。生擒不可勝數。宋軍大敗而還。

大王回兵獻捷﹐封賞功臣﹐追封二神人﹐一曰威敵大王﹐立廟祠於龍眼三歧江﹐使龍眼平江之民奉事之﹔一曰卻敵大王﹐立廟祠於如月三歧江﹐使如月沿江之民奉事之。血食無窮﹐今猶爲福神也。

徐道行﹑阮明空傳

佛迹山天福寺禪師﹐姓徐名路﹐字道行。父榮仕李朝﹐爲僧官都察。常遊安朗鄕﹐娶曾氏名鸞﹐因家焉。路﹐曾氏所生也。少事遊俠﹐倜儻有大志﹐舉動云爲﹐人莫能測。常與儒者費生﹑道士黎全義﹑伶人潘乙相友善。夜則刻苦讀書﹐日則弄笛﹑擊球﹑搏戲爲樂。父常責其荒怠。一名﹐竊窺房內﹐見燈火闌殘﹐簡書堆積﹐路方據案而睡﹐手未釋卷。由是不復爲慮。後應僧鄕試﹐中白蓬科。

未幾﹐父以邪術忤延成侯。延成侯籍大顚禪師﹐以法毆殺﹐投蘇瀝江。屍流至安決橋延成侯家所居處﹐忽立而止﹐竟日不去。延成侯懼﹐告大顚﹐顚至﹐偈云「憎恨不滿宿。」屍應聲倒去。

路思復父仇﹐計無從出。一日﹐伺大顚出﹐欲邀擊之。俄聞空中偈云「止之﹗」路懼﹐捨杖而去。

欲往度國求靈異術﹐途經今﹝金﹞齒蠻﹐險阻而還。乃於佛迹山巖內隱居﹐日常轉誦《大悲陀羅經咒》﹐滿十萬八千徧。一日見神人前來﹐謂曰「弟子卽鎭天王也﹐感師持經功徳﹐故來相候﹐以備指使。」

路知道法已圓﹐父仇可復。親至安決橋步頭﹐以所柱杖子試投急流中﹐杖逆流行至西陽橋乃止。路喜曰「吾法勝大顚矣。」直至顚所。顚見﹐謂曰「爾不記前日事耶﹖」師仰視空中﹐寂無所睹﹐因毆擊之﹐顚發病死。

自是宿冤雪盡﹐俗慮灰寒﹐徧往叢林﹐訪求佛印。聞喬智玄於平化道﹐躬往參謁﹐且問眞心。偈云「久混凡塵未識金﹐不知何處是眞心﹖願垂指教開方便﹐便見菩提斷苦尋。」玄答偈云「五音祕訣演眞金﹐个中滿月露禪心。河沙更是菩提道﹐擬向菩提隔萬尋。」路茫然不決﹐遂之法雲山寺﹐謁範會禪師﹐下問曰「如何是眞心﹖」範曰「阿難个个是眞心。」路豁然自得﹐云「如何行住﹖」範曰「飲食渴飲。」路拜辭而去。自是法力有加﹐禪緣愈篤。山蛇野獸﹐羣來馴擾﹐燃指禱霖﹐咒水治病﹐無不立驗。有俗問﹕「行住坐臥﹐盡是佛心﹖」路示偈云「作有塵沙有﹐爲空一切空﹐有空如水月﹐勿箸可空空。」又曰「日月出巖頭﹐人人失火珠。歸人有駒子﹐行步不騎駒。」

時李仁宗皇帝無嗣﹐會祥符大慶三年三月﹐淸花府人上言「海濱沙洲有靈異小童﹐年方三歲﹐自稱皇子﹐號爲覺皇﹐凡帝所爲﹐無不知之﹐乃大顚之所化生也。帝遣中使往視﹐果如其言。迎還京師﹐居報天寺。帝以其聰異﹐頗愛之。欲立以爲嗣﹐羣臣切諫﹐以爲不可。且曰﹕」彼誠靈異﹐必宜托生宮禁﹐然後可也。「帝從之。遂設大會七日夜﹐托胎生法。路聞之﹐謂其姊曰﹕」彼兒妖邪﹐惑人甚矣。吾忍坐視不救﹐以簧惑羣心﹐蠱亂正法耶﹖「因使姊佯爲觀會者﹐密持路所結印數杖﹝一作珠﹞﹐插於廉上﹐會至三日﹐覺皇攖疾﹐語人曰﹕」徧滿國界﹐鐵网羅罩﹐𨿽然托生﹐恐無路也。「帝命解咒﹐果獲路﹐於興聖樓收系之﹐會羣臣議。崇覽侯適過﹐路哀訴曰﹕」願垂力以救貧僧幸免﹐異日寓胎宮中﹐以報其惠。「侯頷之。及會議﹐僉﹝咸﹞曰﹕」陛下以無嗣﹐故其彼托生﹐而路妄自解咒﹐得罪。「侯奏曰﹕」覺皇設有神力﹐𨿽路解咒﹐夫亦何害﹖今反如是﹐路出覺皇遠矣。臣愚竊爲與其罪路﹐莫若賜之托生也。「帝然之。

路竟詣侯第於夫人浴處﹐徧視﹐夫人大怒。以告侯﹐侯素知其意﹐竟不之詰。夫人於是有娠﹐路囑侯曰﹕」夫人臨誕之時﹐必先相告。「及臨期﹐路見告至﹐乃澡身易服﹐謂其徒曰﹕」吾宿因未了﹐且復托生出世間﹐暫爲帝王。及壽終時﹐又爲二十二天子。若見其身損壞﹐則我深入沮泥﹐不住生滅矣。「其徒聞之﹐無不感泣。路說偈曰﹕」秋來不報雁來歸﹐冷笑人間暫發悲。爲報門人休戀著﹐古師幾度作今師。「言訖﹐儼然而化。侯夫人遂生子陽煥﹐年甫三歲﹐仁宗養於宮中﹐立爲皇太子。仁宗崩﹐太子卽位﹐是爲神宗﹐乃路之所生也。其路脫形之處﹐今尙在寧山縣佛迹山天福寺巖中。

初﹐長安大黃﹝一作嘉遠﹞潭捨鄕人阮至誠居國淸寺﹐明號空國師。少年遊學﹐遇道行﹐服膺道教﹐歷十餘年。道行獎其心操﹐爲與心印。且賜名焉。

及道行將謝世﹐謂明空曰﹕」昔吾世尊師道果圓成﹐猶有金創之報﹐況於末世玄微﹐豈能自保﹖我今見出世間﹐在人主位﹐來生病債﹐決定難逃。於汝有緣﹐應爲相救。「道行已化﹐明空遂還舊寺耕焉。二十餘年﹐不求聞達。

時李神宗方攖奇病﹐憒亂心神。憤痛之聲﹐闞虎可畏。天下良醫應詔而至者以千萬計﹐不能措手。時有小童謠曰﹕」欲治天子病﹐須得阮明空。「乃遣使物色﹐得焉。

明空見使者至﹐舟中棹卒眾多﹐欲爲蔬素以食﹐乃取飯一小鍋﹐出與舟中棹卒同食﹐乃示之曰﹕」子弟繁多﹐恐不足。你等姑且食之。「由是棹卒凡數百人﹐皆食不能盡。食罷﹐又示曰﹕」你等且暫熟睡少頃﹐須待潮漲﹐我始發行。「棹卒從之﹐皆於船上熟睡。才頃刻間﹐歸船已至都下。棹卒睡覺﹐皆驚異。

明空旣至﹐諸方碩宿﹐已在殿上行法﹐見明空朴陋﹐不有加禮。明空親把大釘﹐長五寸許﹐釘於殿柱。抗聲曰﹕」有能拔此釘﹐方能療病。「如是再三﹐莫有應者。明空乃以左手兩指拔之﹐釘便隨出。眾皆驚服。

及見神宗﹐明空厲聲曰﹕」大丈夫尊爲天子﹐富有四海﹐故爲發如是狂亂哉﹖「帝乃大驚栗。明空令取巨鑊貯油﹐煮旣百沸﹐以手攪之數四﹐徧灑帝身﹐其病輒愈。卽拜明空爲國師﹐蠲戶數百﹐以褒賞之。

太平二十二年辛丑﹐明空去世﹐壽七十六歲。

楊空路﹑阮覺海傳

海淸嚴光寺空路禪師﹐姓楊氏﹐海淸人也。世業漁釣﹐乃捨其業而僧焉。居常念加持伽羅尼門經。

李神宗彰聖嘉慶中﹐與覺海爲道友﹐潛居荷澤棲焉。所在求食﹐殆忘其身。外絕馳騖﹐內修禪定﹐心神耳目﹐日覺爽然。便能飛空屐冰﹐伏虎降龍﹐萬怪千奇﹐人莫能測。尋本羣州寺以居之。

一日﹐有侍者啟云﹕」某自到來﹐未蒙指示心要。敢呈詩云﹕『鍛煉身心好得精﹐森森直幹對棋庭。有人來問空之法﹐身坐屏邊影集形。』「師覺曰﹕」「汝將由來﹐吾將汝接﹐汝行水來﹐吾爲汝授﹐何處不與汝『心要『﹖」乃呵呵大笑。師常說偈曰「選取蛟龍地中居﹐野情終日樂無餘。有時直上孤峯嶺﹐長嘯一聲寒太虛。」

會祥符大慶十年已亥六月初三日示寂。門人收舍利﹐葬於寺門。有詔廣修其寺。時蠲戶二十人﹐以奉香火。

覺海禪師﹐亦海淸人也。居於本郡延福寺﹐姓阮氏。幼慕漁釣﹐常以一小艇爲家﹐浮游江海。每二十五﹐遂捨其業﹐落髮爲僧。初﹐與空路俱事師﹐棲荷澤寺。尋歸空路法。

李仁宗時﹐常與通玄眞人召入蓮甕涼石寺侍坐。忽有蛤蚧對嗚﹐聒耳可惡。帝命玄止之﹐玄默咒﹐先墜其一。帝笑謂師曰「尙畱一个﹐與沙門師咒之。」少頃﹐一个亦墜。帝異之﹐作詩曰「覺海心如海﹐通玄道亦玄。神通能變化﹐一佛一神仙。」師由是聲名馳於天下﹐僧俗俱尙。帝每以師禮待之﹐駕每幸海淸行宮﹐必先詣其寺。

一日﹐帝謂師曰「應眞伸足﹐可得聞歟﹖」師乃作八徧誦﹐身淩虛空﹐去地五丈﹐俄而復下。帝及羣臣皆合手相嘆。於是賜肩輿出入闕庭。

迨神宗朝﹐累召赴京師﹐辭以老病﹐不就。有僧問﹕「佛與眾生﹐誰賓誰主﹖」師作偈云「不覺汝頭白﹐報你作餞客。若曰佛境界﹐龍門遭點額。」將示寂﹐告眾偈云「春來花蝶善知時﹐花蝶應須便應期。花蝶本來皆時幻﹐莫將花蝶向心持。」是夜﹐有大星隕五丈室西南隅。詰旦﹐師端坐而逝。詔蠲三十戶以奉香火﹐官其子二人以褒賞之。

何烏雷傳

陳裕尊紹丰六年﹐麻羅鄕人鄧士瀛爲安撫使﹐奉往使北國。其妻武氏在家。本鄕有神祠﹐號麻羅神。神精夜夜化士瀛身﹐行止容貌﹐若類士瀛﹐入武氏房中﹐與之通淫﹐黎明卽去﹐不知所之。後夜武氏問曰「府君已奉北使﹐如何夜夜得還﹐而晝則不見﹖」神詐曰「帝已差他官北使﹐而使吾侍左右﹐與帝圍棋﹐不得出外。我念夫婦之情﹐故暗偸還﹐與汝以瀉恩愛﹐明旦急赴入朝﹐不敢久居。」雞嗚復去﹐武氏心中疑之。

期年﹐士瀛使回﹐武氏已胎滿月。士瀛奏聞﹐下武氏獄。帝夜夢一神人來告曰「臣麻羅神﹐其妻武氏已有孕﹐被士瀛爭之。」帝驚覺。明日﹐命獄官將武氏訊其事由。帝卽判曰「妻還士瀛﹐子還麻羅。」

越三日﹐武氏生一黑胞﹐破得一男﹐皮膚如墨。至十三歲﹐名曰烏雷。色𨿽黑如漆﹐而肌潤如膏。十五歲﹐帝召入侍﹐甚寵愛之﹐賜爲賓客。

烏雷出遊﹐遇呂洞賓。賓問曰「好兒郎意欲何求﹖」雷對曰「當今天下太平﹐國家無事﹐視富貴猶浮雲耳。止欲聲色﹐以娛耳目而已。」洞賓笑曰「爾好聲色﹐得失相當﹐名畱於世。」因使烏雷開口試觀。烏雷張口以示之。洞賓唾入﹐使吞之。洞賓騰空而去。

自是烏雷𨿽不識字﹐而敏捷辧給﹐多有過人﹐詞章詩賦﹐歌戲吟唱﹐諷詠之聲﹐嘲風弄月﹐繞梁遏云﹐人人自樂聞之。至於婦人女子﹐尢加悅焉﹐咸欲睹其面。

帝嘗命於朝曰「如見烏雷姦犯誰家女子﹐將來帝便謝錢一千貫。若私殺者﹐倍﹝賠﹞償一萬。」帝屢與之從遊。

時有仁睦鄕宗室貴人郡主﹐名阿金﹐年二十三歲。其夫早亡﹐孀居﹐顏色艷麗﹐絕世無雙。帝悅之﹐求幸不得。帝嘗怪之﹐謂烏雷曰「爾何計司得之﹖」對曰「臣願用力一年爲期﹐如不見面﹐是謀不成﹐則臣已死矣。」拜辭而去。

歸﹐卽放卻衣裳﹐浸於泥淖﹐暴於暑雨﹐以致醜陋。因著布褲﹐托爲牧馬兒。取竹籬一雙﹐檳榔一封﹐就近主門外。以檳榔一封貽閽童﹐乞入刈艸。閽童許之。時五六月間﹐茉莉園花方盛。烏雷一切刈盡﹐納於籠中。侍婢見園花已盡﹐呼令縛之。執得三四日﹐無人承認。因問之曰「汝何家奴﹖胡不見主人來贖﹖」雷對曰「僕是飄泊人﹐無父母﹐無家主。常從唱兒傭作求食。昨見一官人﹐系馬於城南門外。馬饑無艸﹐家僮賜錢五文﹐刈艸一擔。僕喜得錢而刈艸﹐不識茉莉花爲何物﹐疑是艸也。今無以償之﹐願入爲奴﹐以償此債。」畱之月餘﹐主奴婢見其饑渴﹐與之飲食。夜間常歌唱。與閽童遊﹐主家奴婢以至內侍姬媵﹐聞其歌聲咸樂聽之。

有一夜﹐過黃昏辰﹐不見點燈。郡主暗謝﹐左右無人。主大怒﹐呼侍婢前來﹐責以廢役﹐欲箠楚之。侍婢皆頓首謝曰「臣等聞刈艸奴歌唱之聲﹐心甚愛悅﹐樂而忘返。不意廢役至此。箠楚黜之罪是甘。」郡主置之不問。

時夏熱。夜初更﹐郡主與眾婢閒坐庭中。迎風弄月﹐以爲勝賞。俄聞烏雷歌聲﹐隔壁靜聽﹐恍若鈞天之節調﹐殊非世上之聲音。精神契會﹐意思淒涼﹐尢愛悅焉。遂使侍婢將烏雷入爲家童﹐獨在左右差使﹐漸爲密近之奴。常令吟詠﹐以舒鬱結之情。烏雷乘此益勤奔走﹐服勞於役。郡主爲之感動﹐遂成幽郁之疾。累至三四月﹐其疾轉加。婢媵服事﹐久而疲勞﹐夜深熟睡。郡主呼之﹐無人覺起。有一夜烏雷夜入侍疾﹐逼近郡主。其情難禁﹐謂烏雷曰「自爾來玆﹐爲爾聲使我成疾。」遂與烏雷交通﹐其疾稍愈。

自是情愛日密﹐至如醜污之態﹐無復顧惜﹐欲以田地與雷爲家宅。雷曰「臣本無家住﹐今遇郡主﹐是眞天仙﹐臣之福也﹐臣不願田產及金銀珠寶﹐願得郡主進朝鑲金妝玉之冠﹐試之一戴﹐死亦瞑目矣。」鑲金妝玉之冠﹐乃先帝所賜﹐使之進朝貢之禮。至是亦與烏雷不惜也。

烏雷得冠﹐乃暗行而歸﹐戴之見帝。帝見之甚喜。卽命郡主進朝。烏雷戴鑲金妝玉冠侍立。帝曰「曾識烏雷否﹖」郡主顧之面慚。時烏雷有國語詩云「﹖﹖耨﹖﹖願爫碎﹐﹖﹖﹖﹖天仙抵吒雷。」﹝1﹞自此名聞天下。王侯家女常譏笑之。有國語詩云「霜計油霜院特近﹐仍尼權貴少之得。﹖﹖爲聲色鋮﹝﹖﹖﹖﹞醝酖﹐可惜朱﹖﹖吏可懼。」﹝2﹞𨿽有詩鄙之﹐然常爲聲音所牽﹐避不能得﹐嘗與之通交﹐人人不敢搏箠﹐懼前詔﹐追償錢故也。

後乃私過﹝通﹞明威王女嫡女﹐拘獲未殺。翌日﹐明威王進奏曰「烏雷夜入臣家﹐黑白難分﹐業已格殺﹐請命謝錢若干進納。」帝不知其未殺﹐卽判云「登辰格殺勿論。」時徽慈皇后乃明威王之親姊﹐帝亦﹝不﹞著意。明威王歸而殺之。烏雷將死﹐吟國語詩云「生死羅﹖﹖詫管包﹐男兒免特﹖英豪。﹖﹖﹝﹖﹖﹞皮﹝爲﹞聲色甘羅﹖﹖﹝﹖﹖﹞﹐托黨羅﹖﹖粓﹖﹖市。」﹝3﹞又曰「呂洞賓告我曰﹕『爾之聲色﹐得失相當。』其言驗矣。」

注釋

↑中文意思是﹕我今潛來充奴僕﹐惟願天仙屬雷福。

↑中文意思是﹕面污臉垢神色謙﹐熙攘鬧市常垂涎。釧鐲本來金有色﹐豈待世人刮目看。

↑中文意思是﹕生死由天勿需憂﹐男兒但求成英豪﹐寧爲聲色輕生死﹐豈可捨身爲糠糟。另﹐括號內爲根據越文版維基文庫的對譯喃字

夜叉王傳

昔在上古辰﹐南越甌貉國之外有妙巖國﹐王號夜叉王。一曰長明王﹐一曰十頭王。其國北接胡猻精國﹐胡猻精國王曰十車王﹐太子曰微﹝徵﹞姿。微姿之妻曰白靜後娘﹐容貌美麗﹐世所罕有﹐夜叉見而悅之﹐乃率眾攻圍胡猻精國﹐擒得白靜後娘﹐微姿怒﹐遂領獼猴眾﹐拔山塞海﹐盡爲平地﹐攻破妙巖國﹐殺夜叉王﹐復取靜後而還。蓋胡猻國﹐乃獼猴之精。今占城國是也。

