徐氏筆精明徐﹝火勃﹞

欽定四庫全書

子部十

徐氏筆精

雜家類二

雜考之屬

提要

臣等謹案徐氏筆精八卷明徐■﹝火勃﹞撰■﹝火勃﹞字維起更字興公閩縣人是編分易通經臆詩談文字雜記五門其曰筆精則取江淹別賦語也■﹝火勃﹞以博洽名一時朱彛尊靜志居詩話謂見其遺書大半施鉛點墨題端跋尾然是書踳駁之處乃復不少如以干象陽在下爲老子之猶龍以坤卦黃中艮卦行其庭爲皆指道家之黃庭以系辭逰魂爲變爲釋氏之四生六道皆不免好爲異說援儒入墨從王柏之說謂野有死麕爲滛詩從焦竑之說謂洛書出佛經從陳元齡之說謂周實建寅皆失詳考他若以鐵裲襠爲馬鞍之餙不知裲襠爲袙腹廣雅本有明文以漢郊祀歌寗字當增入庚靑韻不知齊梁以前本無四聲謂杜詩郫筒本李商隠不知商隠在杜甫後謂冬靑引唐玨林景熙二集並載不知景熙有集玨無集謂溶溶爲水貎晏殊詩不應借以詠月當攺爲雨不知月穆穆以金波以水比月漢郊祀歌已然謂一東二冬爲沈約所分而不知約之詩賦二韻實皆同用據李涪刋誤分用者乃陸法言謂蒙齋筆談爲鄭景望作沿商浚之誤不知乃葉夢得書謂李淸照爲趙抃子婦不知趙明誠乃挺之之子謂琵琶故事皆婦人而男子無聞不知賀懷智康昆侖羅黒黒紀孩孩皆著名唐代亦多渉疏舛至謂杜牧語多猥澀羅隠詩極淺俗而稱髙啟梅詩詩隨十里尋春路愁在三更掛月村句爲在林逋疏影暗香一聨之上尢爲鹵莽甚至謂孟子不深於易理周公之作金縢爲不能以命自安尢明人恣縱之習特其采摭旣富可資考證者頗多亦有不可遽廢者衡其品題蓋焦竑筆乘之流亞也

乾隆四十三年八月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

徐氏筆精卷一

﹝明﹞徐■﹝火勃﹞撰

○易通

潛龍勿用

鄭氏曰幹初一畫有初九潛龍勿用之象故聖人系之以潛龍勿用之辭朱子分潛龍爲象勿用爲占似支離決裂如九二見龍在田亦是一气語坤之六二有占無象是其證也

天行健

胡安定曰天形蒼然一晝一夜行九十餘萬里故曰天行健人身小天地上有天關下有地軸若能回天關轉地軸上下往來一息一周天矣君子自彊不息欲吾身內運轉如天之行健耳

潛龍勿用陽在下也

婁東張元蒙曰孔子發明曰陽在下也陽气潛藏在下者非有時而在上也卽在上者常在下也潛藏者非有時而發用也卽發用者常潛藏也此聖人退藏於密老子書皆主此故曰猶龍

雲從龍風從虎

楊氏愼曰張璠從音隨從之從去聲云出則龍必從之風出則虎必從之猶曰龍從云虎從風也今按此說甚異諸家而有至理凡龍起必云生謂龍能致云非也虎出必風生謂虎能致風非也猶蟻徙必雨乃雨气感蟻蜥蜴聚必雹乃雹气感蜥蜴謂蟻能作雨蜥蜴能作雹可乎古人多倒語成文後人不達便成滯義古樂府云虎嘯谷風起龍興景云浮無怪乎今之誤也

至哉坤元萬物資生

徐氏曰至哉坤元萬物資生乃順承天夫人之元气藏於腹猶萬物之藏於坤神入气中猶天气降而至地气與神合猶地上而承天天地以此而生物吾身以此而生育太玄經雲藏心於淵美厥靈根參同契云恆順地理承天布宣本易旨也

必有餘慶

黃氏震曰慶當作平聲與下文殃字協韻上文乃終有慶亦與應地無疆平聲相協暌卦志行也往有慶也亦協韻益卦其道大光中正有慶亦協韻他如井困丰兌凡易中慶字無不與平聲協韻者

黃中

徐氏曰坤爲腹故太玄以坤爲黃宮黃宮卽黃庭也黃屬土而在中又曰黃中艮卦行其庭卽黃庭也道書解極玄奧宋儒釋之淺矣

九五屯其膏小貞吉大貞凶

楊氏曰漢書谷永傳引此文孟康注云膏者所以入潤肌膚爵祿亦所以養人也小貞臣也大貞君也遭屯難饑荒君當開倉廩振百姓而反吝則凶臣吝嗇則吉也

利用刑人

張氏鼎思曰初六發蒙利用刑人用說桎梏以往吝三原王氏曰利用刑人刑卽書所謂撲作教刑學記稱夏楚二物是也責之以警其怠惰使之從教程傳威之以刑者所以說去昏蒙之桎梏也若痛懲有甚於擊蒙似拷訊罪者非發蒙之道也

需於沙衍在中也

楊氏曰衍寛平之地也左傳地名有昌衍漢書地名有鄜衍衍之文亦承需沙爲義也孟喜易文辭作需於沙衍

天與水違行

張氏曰象曰天與水違行訟先儒謂天在上水在下其行相違故訟或謂上下體也非行也違者天西旋水東注有相左之義故取此象訟也

或錫之鞶帶

張氏曰鞶帶命服之飾艸廬吳氏以爲革帶所以系鞞系佩凡命服先束革帶乃加大帶禮曰男鞶革卽此帶也先儒就以鞶帶爲大帶蓋未詳耳

丈人

黃氏曰程云尊嚴之稱朱雲長老之稱丈者黍龠尺引之積王充論衡云人形以一丈爲正故名男子爲丈夫尊翁嫗爲丈人此說亦可補諸說淮南子謂老者杖於人爲丈人

毒天下之民

徐氏曰師卦以此毒天下之民而民從之朱子注毒害也凡有害於民則民弗從許愼說文毒音篤訓生厚也從生母會意■﹝艸毒﹞音獨傷害也從艸毒諧音二字聲音訓義皆有分別

風行天上

陳潛室曰風行天上似無蓄聚之理何以謂之小畜風者披揚解散之意今爲風矣而止行於天之上是猶有物止蓄而未得解散所以成畜之小

輿說輻

吳艸廬曰輿說輻與大畜九二輿說輹同殊不知大畜小畜義異安得以爲同一輹哉蓋輹伏莵也在軸之上承輿者車不行則脫之大畜陽能自止欲不行則說輹也小畜則陽與陰爭有傷於輻而說之不得行也則輹主於不欲行亦有辧耳

有所疑

張氏曰君子徵凶有所疑也疑舊作礙謂畜道已成抗陽之時也陰抗陽如小人害君子其徑路必爲布置阻礙動則不利君子安得行乎礙且與韻葉

其旋元吉

黃氏曰旋字上連視履恐是旋踵之旋

苞桑

張氏曰其亡其亡系於苞桑今之解者以苞桑爲固結之諭非也苞桑豈固結之物乎蓋古人朽索六馬虎尾春冰之類也陸宣公收復河北後請罷兵狀云邦國之杌隉綿綿聮聮若苞桑綴旒幸而不殊者屢矣此得其解

簮

猗覺寮曰豫之九四朋盍簮王弼云盍合也簮集也謂朋來之速子美云盍簮喧櫪馬列炬散林鴉以簮爲冠簮之簮古冠有笄不謂之簮簮後人所名弼言爲是

澤中有雷

臨川鄒氏曰澤中有雷此收聲於兌之時也

不事王侯

焦氏竑曰蠱之五爻皆言乾父之蠱至上九則曰不事王侯髙尙其事象曰不事王侯志可則也後人往往引四皓子陵解此一爻誤矣出則事公卿入則事父兄不事王侯此索隠行怪之爲聖人不取也禮曰八十者一子不從政九十者其家不從政上九處卦之終當父母耄期之日不出從政非所以要譽鄕黨朋友非惡幹祿而然蓋知尊尙孝徳者也曽子居魯齊欲聘爲卿曽子曰吾父母老不忍違親以爲人役斯人也其百世之師歟故曰志可則也

雷電噬嗑

黃氏曰程朱諸家皆言於卦合云電雷今云雷電者字相類而誤惟鄒氏謂象亦云雷電合而章不必以是疑經文此卦𨿽離上震下然陽气將震發乃閃然成火故雷與電止一气而雷爲主電者雷之精光如爆杖火一出而聲卽透亦主在聲雷電非其它判然二象之比彖言雷電合而章語意絕好經文未必誤也

噬幹胏得金矢

徐氏曰王肅注易十卷今不傳其注噬幹胏得金矢曰四體離陰卦骨之象骨在幹肉脯之象金矢所以獲野禽故食之反得金矢君子於味必思其毒於利必備其難見太平禦覽

賁於丘園束帛戔戔

張氏鳯翼曰賁於丘園束帛戔戔吝終吉是言人君禮聘賢才令光生丘園也宋王敬宏奏云宜加旌聘賁於丘園以彰止遜之美卽是此意但聘賢之禮貴乎厚而戔戔其薄者以陰性吝嗇故耳然禮賢自是盛典故終可以得吉

以杞包瓜

蔡節齋曰五與初無相遇之道猶以髙大之杞包在地之瓜惟當自畜其徳以待之其有隕墜乃出於天非人所能爲也﹝楊氏曰太玄蒼木維流厥美可以逹於瓜包﹞

先王以至日閉闗商旅不行後不省方

慈溪黃氏曰商旅至賤也後至貴也上自後下至商旅皆以安靜爲事此說諸家未之及也蓋若不如此兩下總提則先王與後分爲兩主人矣

何天之衢

長洲張氏曰何梁武帝作荷負也王延壽魯靈光殿賦云直荷天衢以元亨程子曰天之衢亨誤加何字朱子曰何天之衢何其通達之甚也讚之也兪玉吾集說引晦叔王氏曰荷當作行以上四說均於易有禆而晦叔王氏似尢簡明

過涉滅頂凶無咎

張氏鳯翼曰大過辭云過涉滅頂凶無咎趙溫與李榷書謂一爲過再爲涉三而弗攺則滅其頂凶可見無咎云者蓋言無所歸咎如易所謂又誰咎也本義與此義殊

遇坎有酒

徐氏曰坎之六四樽酒簋貳用缶需九五需於酒食未濟上九有孚於飲酒困九二困於酒食卦皆有坎文王周公以酒告戒其象見於易三爻皆陽剛制之之意也

坎不盈祗旣平

張氏曰祗旣平祗鄭作坻水渚也詩宛在水中坻說文云小渚坎之象也澤水盈科而後進九五坎之陽流而不盈適平於坻而已蓋陽剛中正而能出險之象

離麗也

黃氏曰古說皆以爲附愚恐亦兼文明之意如日月麗乎天百谷艸木麗乎土重明以麗乎正皆有華麗气象不特言附著而已

咸其脢

徐氏曰古注云脢心之上口之下進不能大感退亦不爲無志其志淺末故無悔而已背肉之說起於程朱

肥遁

焦氏竑曰遁卦肥遁無不利肥字古作■﹝非上巴下﹞與古蜚字相似後世同訛爲肥字九師道訓云遁而能飛吉孰大焉張平子思玄賦云欲飛遁以保名曹子建七啟雲飛遁離俗金陵攝山碑緬懷飛遁皆可證焦氏之說本姚西溪叢語

大壯則止

大壯則止遁則退也熊氏曰大壯剛以動而曰止非其象矣止蓋上字之誤大壯之勢陽上而不已遁則陽退諸家之說紛紛多牽合無取也

晉如鼫鼠

鼫鼠子夏康成皆作碩碩大也二三四五艮象鼠九陽爲大鼠本艸指爲螻蛄項本庵以土狗言皆非

箕子

陸氏深曰明夷箕子以之漢趙賓訓箕子者陰陽之气萬物方荄滋非商箕子也賓蜀人

晉晝明夷誅

晉書明夷誅也誅孫奕作昧明出地上爲晝明入地中爲昧得反對之義闗子明曰蒙昧者厥道求乎明明夷亦昧也昧不明蓋傷之也孫奕本此

風自火出

濳室陳氏曰風自火出何以謂之家人猶言風化自內出也火文明之徳夫夫婦婦父父子子兄兄弟弟卽內文明之象一家之風化由嚴明中來所以一卦多尙嚴明

馬爲曳

其於馬也爲曳邵氏雍曰馬字誤當作其於輿也爲曳易曰見輿曳又曰曳其輪輿有曳而馬無曳也

位正當也

毛晃曰易當位不當位皆作平聲讀俗作去聲讀誤

蹇利西南不利東北

劉子新論利西南就土順也不利東北登山逆也

龜弗克違

徐氏曰程傳云或益之一句十朋之一句龜弗克違卽書云龜從之意

莧陸夬夬

徐氏曰夬卦九五莧陸夬夬稽考萈誤作莧朱子注莧卽馬齒莧按許氏說文萈音桓山羊細角者象山羊蝸角形寬字諧其音易傳澤天夬爲兌兌爲羊見闗朗易傳

萈陸顏

氏玩詞曰萈音丸山羊也陸其所行之路也猶鴻漸於陸之陸兌爲羊在上卦有山羊之象■﹝火勃﹞按說文莧山羊細角也從兔足莧聲讀若丸萈字從此徐鍇按本艸注莧羊似鹿羊角有文俗作羱

學齋占畢曰莧陸艸之柔脆者也決之至易故曰夬夬以莧陸爲一艸至馬鄭曰莧陸商陸也以莧陸爲一物宋衷云莧莧菜也陸商陸也虞云莧蕢也陸商也然後別而爲二至注疏正義乃引子夏傳云莧陸木根艸莖剛下柔上馬融鄭玄王肅皆云莧陸一名商陸皆以莧陸爲一惟董遇云莧人莧也陸商陸也以莧陸爲二終不訂其或一或二異名之說余因謂釋經莫若爾雅爲正且祖因証之爾雅疏艸部云蕢赤莧釋曰赤莧一名蕢今莧菜之赤莖者也又曰遂薚釋曰藥艸商陸也一名當陸初無莧陸一名商陸之說則莧自莧陸自陸莧爲菜陸爲艸其爲二物明甚宋謂之菜虞謂之蕢董謂之人莧三家之說得之矣

萃亨

徐氏曰萃聚也民富物阜財力有餘之時也萃則亨矣經文原有亨字解之未嘗不通本義以亨字衍文豈以彖文不及亨字乎太拘矣

用大牲

太倉陸氏曰萃卦用大牲吉大牲者坤爲眾爲牛牛乃牲之大者以萃時而有此象如其象而用之可也

困於酒食朱紱方來

徐氏曰二以剛處困無酒食以施惠困於酒食之少也乃朱紱之貴卒然而來困吝不足可知已利用享祀乃利用禴之意薄祭只可羞鬼神而巳豈可以奉王公也哉

困於赤紱

徐氏曰困之九五劓刖困於赤紱幹鑿度曰文王在諸侯之位上困於紂也天子三公九卿朱紱諸侯赤紱

利用祭祀

徐氏曰困九五曰利用祭祀謂明𨿽困於人而幽可感於神豈以人不能知而鬼獨知之乎孔子曰知我者其天乎韓子云惟乖於時乃與天通不求人知而求天知處困之道也

木上有水井君子以勞民勸相

張元蒙曰以木爲器汲水而上井之象君子法井之象制爲井田使民服田力穡勤勞於下供給乎上勸其相助不敢惰農自安亦井養而不窮也卦以養人爲義象以使民交相養爲義

井收勿幕

徐氏曰井收者井口之臼亦一井之體收於此也掘井及泉渫之使淸甃之使固自下而上至於井收則井之功畢矣井甃者所以禦惡於內井收者所以禦惡於外收以禦惡非杜人之汲也故禁之使勿幕

已日乃孚

張氏曰經典義理之說最爲無窮以故解釋傳疏自漢至今不可槪舉至有一字而數說者姑以周易革卦言之已日乃孚革而信之自王輔嗣以降大抵謂卽日不孚已日乃孚已字讀如音矣蓋其義亦止是耳惟朱子發讀爲戊己之己洪適曰昔與易僧曇瑩論及此曰或誤作己﹝音紀﹞日何如瑩曰豈惟此也𨿽作己日亦有義乃言曰天元十干自甲至己然後庚庚者革也故己日乃孚猶雲從此而革也十二辰自子至巳六陽數極則變而之陰於是爲午故巳日乃孚猶雲從此而變也用是知好奇者欲穿鑿附會固各有說云

豹變

君子豹變言變而爲豹也揚子曰貍變則豹所謂豹變大人虎變言變而爲虎也揚子曰豹變則虎所謂虎變

厲薫心

學齋占畢曰唐李鼎祚所集易傳李巽嵒序引頗取之予近詳觀則皆漢晉諸儒之解虞翻一家頗多而稍的切於玄弼之上宜乎自詭以夢吞三畫也其在艮卦之九三艮其限列其夤厲薫心今易作燻心而李本作閽心且引虞翻注曰限腰帶處也坎爲腰五來之三坎爲心厲危也艮爲閽閽守門人坎盜動門故厲閽心古閽作燻字馬因言燻灼其心未聞以坎水燻灼人也荀氏以薫爲勲或又誤作動皆非也大率鼎祚六十四卦皆指動爻互體卦爲說非後人之所及又於鼎卦鼎象也注引虞翻曰六十四卦皆觀系辭而獨於鼎言象何也象事知器故獨言象也尢爲有理余又按艮爲閽寺乃易系辭說卦虞翻援引非曲學也

徐氏筆精卷一

●欽定四庫全書

徐氏筆精卷二

﹝明﹞徐■﹝火勃﹞撰

○易通

上九鴻漸於陸

徐氏曰注疏皆言於陸漢儒無釋逵字之說唐陸羽筮得此爻因以爲名爲字何程子臆攺之後朱子依之後人習而不察也若謂以韻讀之則鴻漸於幹小子厲亦謂之協韻可乎

歸妹以須

本義曰須女之賤者未竟其說嘗考之天官書須女四星陸氏震云織女三星貴須女賤此取象之意也漢上之說亦然

帝乙歸妹

王氏應麟曰帝乙歸妹子夏傳謂湯之歸妹也京房載湯嫁妹之詞曰無以天子之尊而乘諸侯無以天子之貴而驕諸侯陰之從陽女之順夫本天地之義也往事爾夫必以禮義荀爽對策引帝乙歸妹言湯以娶禮歸其妹於諸侯也張說鄎國公主銘亦曰帝唐降女天乙歸妹若左傳筮遇泰之需曰微子啟帝乙之元子也虞翻亦云紂父二說不同正義皆略之楊愼曰帝乙殷之賢君尙書所謂成湯至於帝乙罔不明徳卹祀是也史記云帝乙時殷道益衰此皆經之說也後世注易者因史記之言遂以帝乙爲成湯則易與尙書又相矛盾矣信史而疑經其獘有如此者嗚呼一代之君聲迹豈微乎其善惡之名傳信傳疑一彼一此況史之紀錄一人一事之得失可盡信乎

徐氏曰■﹝火勃﹞按幹鑿度雲歸妹八月卦也陽气歸下陰气方盛故復以見湯妹之嫁以天子貴妹而能自卑順從變節也孔子曰自成湯至帝乙帝乙湯之玄孫之孫也此帝乙卽湯也殷尙質以生日爲名順天性也玄孫之孫外恩絕矣同以乙日生疏可同名幹鑿度與京氏合湯名帝乙無疑矣

君子以居賢徳善俗

徐氏曰王弼注賢徳以止巽則居風俗以止巽乃善此說旣不失經旨且明徹本義疑賢字衍釋經經亡視漢儒爲烈矣唐郭京周易舉正云俗字上脫一風字良是

史巫紛若

徐氏曰史巫皆善口舌紛若丁寧煩悉也巽在牀下卑之極矣惟用於史巫則吉祝史之言紛然而多故巽其究爲躁卦

渙王居

黃氏曰此爻渙汗大號之下又曰渙王居者故再提卦名渙字言九五渙之君位也故象曰王居無咎正位也似無散積聚之意

豚魚吉

張氏曰中孚豚魚吉豚魚先儒皆以爲二物朱子以爲無知之物則一物耳按吳艸廬曰豚魚澤中之物似豬俗謂江豚澤將風則浮出水面有南風則口南向有北風則口北向舟人稱爲風信其說是也言誠信能如豚魚則誠能動物吉之道也

我有好爵

徐氏曰中孚九二好爵當是好雀孟子爲叢驅爵漢攺元神爵可證古之爵字中孚卦爻皆取象於禽獸豚魚吉有他不燕鳴鶴在陰我有好爵馬匹亡翰音登於天

我有好爵吾與爾靡之

徐氏曰鳴鶴在陰其子和之我有好爵吾與爾靡之相觀而善謂之摩鳴鶴以相和成聲好爵以相摩成徳子夏易說如此今本作縻縻牛纒也取系戀之義然不如摩厲之說爲長以韻讀之又葉也或作劘劘與摩通漢賈山傳自下劘上注音摩厲也剴切之也與易爻摩義合

禴祭

王氏曰漢郊祀志引西鄰之禴祭顏師古注瀹煮新菜以祭蓋以瀹爲禴王輔嗣云禴祭之薄者也沼沚之毛蘋蘩之菜可羞於鬼神亦與顏注同鄭康成謂禴夏祭之名

曳其輪濡其尾

徐氏曰幹鑿度文王下呂九尾見注云文王師呂尙遂致九尾狐瑞渭濱俱載而歸旣濟初九曳其輪濡其尾當是文王事也三爻則引髙宗伐鬼方事

濡其首

徐氏曰未濟上九以剛明處天下之事可以濟矣𨿽飲酒宴樂信乎其無災咎也故曰有孚於飲酒無咎若懷其宴安沈湎無度則又將入於未濟而飲酒之樂信乎其失之故濡其首有孚失是本義如狐之涉水本爻無狐字

剝牀

徐氏曰剝卦初六剝牀以足六二剝牀以辧朱子注辧牀幹也不知出何故典稽考牀乃戕字之誤按爾雅革中絕謂之辧

日月運行一寒一暑

楊氏曰日在牽牛則寒東井則暑牽牛水宿逺人故寒東井火宿近人故溫也

君子所居而安者易之序也

今文作序陸徳明曰虞翻本序作象呂東萊曰作象乃與下義合象者立象成器以爲天下利也

悔吝者憂虞之象也

楊氏曰或曰虞度也非也憂則悔矣度何以吝乎古字虞與娛同孟子曰覇者之民驩虞如也戰國策顏蠋云晚食以當肉安步以當車無罪以當貴淸靜寧固以自虞注虞娛同毛詩小序以禮自虞漢書郊祀歌神嘉虞又合好效歡虞太乙魏相傳君安虞而民和睦

闔辟往來

徐氏曰一闔一辟謂之變往來不窮謂之通蓋人身之陰陽與天地之陰陽相似若能禦呼吸於上下使之周流不息則闔辟往來之妙盡在吾身中矣通則通吾身之闗竅也

遊魂爲變

林子曰自太虛中來者元神也智慮日長而元神遂化爲識神矣故其夢也都從識神而變釋氏四生六道亦從遊魂而變故孔子曰遊魂爲變

鬼神情狀

徐氏曰神气聚則物生神气散則物死又曰陰精陽气聚而成物神之伸也魂遊魄降散而爲變鬼之歸也

冶容誨淫

楊氏曰冶銷也遇熱則流遇冷則合與冰同志故冶字從冰女之艷媚亦令人銷神流志故美色曰冶也

坤爲柄

兪氏曰柄當作枘幹性圜轉而曲坤性枘方而直故乾圜坤枘相反也

震爲龍

張氏曰說卦震爲龍與幹同故虞翻幹寶本作龍荀爽九家集解兌後有二曰爲常爲輔頰注云常西方神也

寡發

洪景盧曰考工記車人之事半矩謂之宣注頭髮顥落曰宣易巽爲宣髮宣字本或作寡周易巽爲寡髮釋文云本又作宣黒白雜爲宣髮

君不密

徐氏曰君不密臣不密幾事不密密者周密也非隠祕也大抵君臣相謀須周詳縝密毋至疎略滲漏致臣下議其短長也若作隠密則君臣相語之際如神出鬼沒之狀矣豈聖人立教之意哉聖人用心光明無不可對人言與天知者也

潤之以風雨

張氏曰潤之以風雨風未嘗潤也烜之以日月月未嘗烜也楊用修曰古人之文有因此而援彼者有從此而省彼者如沽酒市脯不食酒非可食也大夫不得造車馬馬不可言造也如此類者皆是

幹幹夬夬

王氏曰幹幹夬夬皆九三重剛也謙謙初六居下卦之下也坎坎六三居重險之間也蹇蹇六二陰居陰也

龍飛虎變

何孟春曰幹九五龍飛之大人龍飛虎變惟有聖徳而在天位者當之龍飛堯舜當之虎變湯武當之

九四得金矢六二得黃金

黃氏曰傳云金取剛矢取直以九四陽徳而言也黃中色金剛物以六五居中處剛而言也諸家皆從其說惟晦庵主周禮獄訟入鈞金束矢而後聴之之說以經說經固尢有據但恐周禮出於王莽之世未必盡皆周公之眞若先要取其金而後與之聴訟𨿽昏亂之世不爲況成周之治哉或者劉歆軰欲假此爲取貨張本已而卽激天下之亂不及施行也耶金矢黃金皆象也非眞也

洛書方位

焦氏曰佛典云戴九履一左三右七二四爲肩六八爲膝縱橫皆十五而五居其室今所傳膝誤作足亦無五居其室一句獨見於佛書耳

終朝三褫

楊氏曰鄭康成古注褫作拖晁以道謂如拖紳之拖蓋上剛之極本以訟而得鞶帶不勝其矜而終朝三拖之以誇於人本義作奪非是象曰以訟受服而今以奪解之可乎

渙奔其機

徐氏曰機與幾同有所憑依之象俗誤爲杌非也

公用亨於天子

蘇氏曰亨不必作享字亨通也大有之世廟堂之上通爲一體四海之眾通爲一家爲公者豈無所以上通於君乎古稱羣後肆朝敷奏以言嘉謀嘉猷入告爾後此則人臣所以通於君者也

除戎器戒不虞

蘇氏浚曰萃之時任武不可忘武亦不可故曰除戎器偃武也其櫜弓歸馬之風乎曰戒不虞不忘武也其重門擊柝之備乎朱子以除爲修治竊所未解

好遁

蘇氏曰好遁言有所好而遁如論語所謂從吾所好也世人之所好者在富貴功名君子之所好者在性天眞境世人逐逐乎世味之內君子悠悠乎世味之外此之謂好遁也此惟君子能之而小人不能也如曰有所好而能絕之以遁未免添足

鼎折足覆公餗其形渥凶

蘇氏曰九四一爻當依本文不宜妄攺九四不中不正而處髙位如系辭所云者折足失其所以行也覆公餗所謂敗乃公事也形渥王弼曰渥沾濡之貌程子曰赧汗也極是大臣以涼徳取充位至天下之事敗壊而不可爲何面目立於朝廷宜其汗出沾背也朱子以形渥如刑剭且曰重刑按周禮剭誅謂夷三族大臣誤國不應處之極刑非之非矣

利用賓於王

蘇氏曰用賓非朝覲仕進也必有所不召之臣然後成其大有爲之君故利在自重而尙賓

易取象

易重取象龍血玄黃雨於何地日中見斗災於何世載鬼一車見於何人然眾人不以爲誣君子不以爲怪何也取象也非實也

○經臆

賢賢易色

賢賢易色注訓易其好色之心是矣然與下文事父母能竭其力語意不類蓋遇賢人必極其禮貌以敬之色指禮貌而言論語云其次避色亦指禮貌衰也色力身信皆自已身上事一說謂輕易女色而不以爲重亦通

晏平仲

晏嬰謚平仲朱注未詳

儺

鄕人儺朱注儺𨿽古禮而近於戲非也按月令十二月紀曰命有司大儺髙誘注曰大儺逐盡陰气爲陽導也與土牛同義今不戲擊土牛送寒气而戲儺之導陽气可乎若以爲戲則周公所制之禮孔子所行之事皆背戾矣孔子朝服而立於阼階正信而好古上律天時者也

負版

鄕黨式負版者注云持邦國圗籍者儀禮注曰前有衰後有負版左右有辟領孝子哀戚之心無所不在三者惟子爲父母用之夫子凶服者式之式負版者俱哀有喪也若曰周禮重民數殊附會矣

賢者七人

賢者辟世與作者七人注疏原作一章朱子分爲兩章注云七人者儀封人荷蕢晨門楚狂接輿長沮桀溺荷蓧丈人也陶潛聖賢羣輔錄本漢儒之注而列之朱子云不知其誰何求其人以實之則鑿矣豈漢晉諸賢之說盡謬耶且接辟世章旨尢有原委另作一章未敢爲然

深厲淺揭

深則厲淺則揭爾雅曰帶以上爲厲帶以下爲揭襄子晉陽之師亦有帶上帶下之說朱子云以衣涉水則本注疏不遵爾雅

蒲盧

爾雅云蒲盧虫也唐敬括蒲盧賦云究政化之所歸於蒲盧而可見負麼麼之異族云云全篇以爲虫屬也韓致堯詩云窓裏日光飛野馬案頭筠管長蒲盧亦言虫也朱子引沈存中蒲葦與爾雅唐賦大異

多助寡助

鴻門舞劍項伯自蔽沛公此所謂多助之至天下順之寡助之至親戚叛之者也武帝遣李陵屬貳師軍陵願得自當一隊帝遣路博徳迎李陵博徳亦羞爲陵後武帝所以覆軍敗將此所謂長子帥師弟子輿屍凶者也

仲尼亟稱於水

徐子曰仲尼亟稱於水論語川上之嘆或指此歟其它經傳不復再見惟荀子宥坐篇及劉向說苑子貢問大水必觀之說孔子答之極詳亦可證亟稱之義

焚廩浚井

萬章述舜完廩浚井一段當時必書載其事觀其措辭命句非春秋戰國之文也萬章引書以問孟子必先代相傳非臆說也

孟子

孟子七篇不曽引易一句似不深於易理者也

帝力

擊壌歌日出而作日入而息鑿井而飲耕田而食帝何力於我哉古本作帝於我有何力哉力字合韻

乖居

陳貞鉉語予云朱注引列女傳闗雎未嘗見其乘居而匹處者悞也淮南子闗雎興於鳥而君子美之爲其雌雄不乖居也乘居宜作乖居於義尢得

芑杞有三種

薄言采芑菜也丰水有芑艸也維穈維芑白粱粟也無折我樹杞柳屬也南山有杞在彼杞棘梓杞也集於苞杞隰有杞桋枸檵也

荼有三種

誰謂荼苦苦菜也有女如荼茅莠也以薅荼蓼陸艸也

百谷

楊泉物理論曰稻粱菽各二十種爲六十蔬果之實助谷各二十爲四十共名百谷詩曰播厥百谷非漫無所指也

淫奔詩

有女懷春吉士誘之又云毋使尨也吠儼然寫出淫奔之態小序乃曰惡無禮也而詩意愈晦矣淫奔之詩何處無之寧獨鄭衛哉

笙詩

詩南陔以下六篇有其聲而亡其辭亡非亡失之亡乃無也宋人辯之不啻數千百言總之於亡字未嘗深味也

相鼠

埤雅云有一種鼠見人則交其前足而拱謂之禮鼠亦謂拱鼠詩曰相鼠有體人而無禮正謂此也今有人家見鼠作拱揖狀遂以爲妖是未識相鼠之性耳

鳬雁

鳬雁常以晨飛故詩曰明星有爛弋鳬與雁

宗法不行

詩大雅公劉篇君之宗之注云爲之君爲之宗上則皆統於君下則各統於宗春秋哀公四年晉人執戎蠻子赤歸於楚左傳云楚司馬致邑立宗以誘其遺民宗法自夏商至周末猶行秦漢而下無聞矣不知廢於何時也

文質

商尙質周尙文古語也然商頌繁而周頌簡何哉

周正辯

古今周正之辯紛紛不一溫陵陳玄齡引六經語孟最爲明白辯曰周正建子六經闕如也其紛紛藉藉以爲三正逓建者皆漢以後諸儒之記傳也如尙書大傳如史記如獨斷如元命苞如孔叢子如後漢書皆穿鑿附會以周十一月爲正夜半爲朔八寸爲律中黃鍾是也若其它則承訛而襲舛者也如晉董巴如宋邵堯夫朱元晦以十一月斗指於子至十二月斗𨿽指丑而日月五星乃會於子故商正周正皆取於此是也又其它則隨聲而附和者也如程伊川春王正月孔子自行天子之事胡文定夏時冠周月劉和夫三正疊建不止三代是也皆於口授之餘以疑傳疑而未嘗於載籍之中以信考信日懸逺而日支離故竟千古而莫決也吾以爲詳周之故者莫備於六經六經今犂然在也當商周之際而未嘗一及攺朔之事卽細搜博考而無從一徵建子之實其非建子可知也且不特此也六經之中其記時日月者亦不爲少然徵之建子而無所可徵至按之建寅則無一而非夏正其非建子而爲建寅又可知也夫六經莫先於書書之陳範曰日月之行則有冬有夏謂二至也建子而春冬而秋夏矣二至其何以稱之金縢曰秋大熟未獲天大雷電以風禾盡偃言夏令也周之秋五六月禾方出土安得大熟而盡偃之此書證也繼書莫若詩詩之陳豳風也七月終篇無一而非夏時朱元晦以爲追述公劉后稷似也然詩作於周亦周時之云耳彊而附於夏無論周公不出此其如生今反古何也小雅采薇諸詩勞還率還役之詩也今年春暮行而其詩曰昔我往矣楊栁依依又曰采薇采薇薇亦剛止其非建子之春暮矣明年夏代者至復畱備秋故其詩曰有杕之杜有皖其實日月陽止至過十一月而歸又明年中春至故其詩曰今我來歸雨雪霏霏今我來思雨雪載途又曰卉木萋止女心悲止徵夫歸止其非建子之秋春與十一月矣此詩證也六月詩曰六月棲棲戎車旣飭詩曰燁燁震電不寧不令皆以建寅言也不然周之六月何以犯司馬法而曰當夏興師且八月雷未收聲何不寧而不令也又如四月之四月維夏六月䢐暑秋日萋萋百卉具腓冬日烈烈飄風發髮小明之二月初吉載離寒暑臣工之維暮之春亦又何求節節參看其爲建寅皆無容置一喙者此又詩證也詩亡而後春秋作春秋魯史魯之歷周曆也隠三年左氏傳云夏四月鄭祭足率師取溫之麥秋又取成周之禾明乎其夏時之夏秋也以爲周之四月夏之二月周七八月夏之五六月麥禾其何從取之九年三月庚辰大雨雪傳云書失時也必夏之三月而後建辰月而後雨雪以爲大異也莊七年秋大水無麥苗周之秋兩麥未及下種可云無麥耶此春秋證也僖五年八月甲午晉圍上陽問於卜偃對曰童謡云丙之晨龍尾伏辰鶉之賁賁天策焞焞火中成軍虢公其奔其九月十月之交乎丙子旦日在尾月在畢鶉火中必是時也旦而鶉火中夏之九十月交非建子之九十月交也甲午至丙子四十三日正十月朔日也十五年秦伐晉卜徒父筮曰歲云秋矣我落其實而取其材實落材亡其爲夏之令也徵矣二十一年夏大旱焚巫尫杜當陽注云周之夏二三四月旱不爲災焚巫尫災極也周不災而夏災也成二年二月無冰注云啟而無也建子而二之日鑿冰衝衝何以無冰耶十六年正月雨木冰傳云寒過節也以爲過節則夏之正而非周之正又明矣此又春秋證也大戴禮之夏小正夫子之所謂吾得夏時者也戴記之月令所謂周時者也今觀月令之歲月日時星中辰次與小正有以異乎無以異而以爲夏寅而周子何也周禮五官俱以正月之吉始和布令於邦國都鄙非寅正而正月之吉其安能以始和乃若遂大夫正歲而簡稼器修稼政也媒氏中春而令會男女也黨正四時孟月之吉而讀法也其何非夏令也又如旅師用粟而春頒而秋斂也山虞而仲冬斬陽木仲夏斬陰木也鑰章中春擊土鼔以迎暑中秋迎寒亦如之司爟季春出火季秋納火也挈壺氏及冬則火爨鼎水而沸之而沃之也又何時而爲周令也此又禮證也曽點曰暮春者春服旣成孟子曰春省耕而補不足秋省斂而助不給非夏正也而暮春何以春服旣成而浴沂風舞雩非當秋而斂何省而助不給也又曰七八月之間旱則苗槁矣夏之七八月之間苗豈其獲而無可槁而元晦必以爲夏五六也豳風雲十月獲稻又云十月納禾稼稼以十月登場去前七八月之間尙有兩月此時苗正望雨之時一不雨而槁甚矣而必彊而附之五六月何也歲十一月徒杠成十二月輿梁成正於農隙之時以平治道塗而必以爲周之十一十二月信如所言則築場圃納禾稼之時而勞之以修造橋梁不知病民而虐用之豈所爲先王之制耶凡此皆載在六經語孟當時朝廷之所以作事民間之所以興作與夫聖賢之所以刪定里巷之所以歌謡自上及下自周初至戰國人經數十代書傳數百年細細搜索無一不合於夏正不知何故而爲三正之說而後人隨聲逐影至於夫子修春秋如春王正月正叔康侯求之而不得其說而一以爲夏時冠周月一以爲夫子自行天子之事支離穿鑿遂至厚誣吾夫子也或曰胡文定曰前乎周者攺年而不攺月如伊訓元祀冬十有二月三祀冬十有二月此何以稱也曰商之十二月僅見此二年耳他無所考也彼凡事書年而偶及月若必以此爲建丑定案則周書中之惟三月亦再見二月五月十有二年六月亦數見幾何不以周之建二三五六月爲歲首耶曰左氏僖五年正月日南至昭二十年二月日南至此又何說也曰此與襄二十一年九月十月二十四年七月八月日頻食所謂司曆過也失置閏之故也日月無連月頻食之理以失閏亂書夫子因而筆之而無從正定左氏正月南至之說正爲是也至二十年二月則益荒矣今用夏正未有十二月冬至者卽以爲建子而二月乃南至此其爲失閏無疑然亦左氏傳之夫子未嘗筆之經也左氏出於西漢之末其爲魯魚附會不可知然以左質左而爲夏正十之九獨二至以失閏而偶不合耳夫吾何知周正吾知有六經語孟而已

徐氏筆精卷二

●欽定四庫全書

徐氏筆精卷三

﹝明﹞徐■﹝火勃﹞撰

○詩談

古詞有本

古樂府巴東三峽猿鳴悲夜鳴三聲淚沾衣杜甫聽猿實下三聲淚本此梁簡文采蓮渡頭擬黃河郎今欲渡畏風波李白郎今欲渡緣何事如此風波不可行本此古辭白石郎臨江居前導江伯後從魚李賀沙浦走魚白石郎本此古辭陳孔驕赭白陸郎乘斑騅李賀陸郎去矣乘斑騅本此唐人作詩必熟讀樂府諸作能化舊爲新時時見筆端不爲蹈襲

風雅

屈宋之文出於風韓栁之文出於雅風者動也雅者常也如曾點之言志似風三子之言志似雅伯奇之履霜操似風閔子之失紖語似雅栁詩多似風韓詩多似雅太白風多於雅子美雅多於風至於義山飛卿𨿽本國風然篇篇入鄭衛之響矣

繐帳馬策

魏武命銅雀臺施六尺牀下繐帳陸機文曰悼繐帳之溟漠至謝脁詩云繐帳飄井幹張正見詩云曲罷繐帷空乃易帳爲帷左傳秦繞朝贈士會以策李白詩云臨行將贈繞朝鞭乃易策爲鞭蓋帳卽帷策卽鞭古今更端用之不嫌杜撰

阿嚲回

樂府有阿濫堆名曰阿嚲回李白司馬將軍歌羌笛橫吹阿嚲回是也

釣竿

古今注云釣竿者伯常子避仇河濵爲漁者其妻思之而作也每至河側輙歌之後司馬相如作釣竿詩故卓文君白頭吟云竹竿何裊裊魚尾何簁簁正引伯常子事以諷相如非漫無所指也

如花似乳

梁張率對酒詩云如花良可貴似乳更堪珍言酒之香如花色如乳也孝經緯曰酒者乳也乳名本此

東鄰棗

庾肩吾云池通西捨之流窻映東鄰之棗杜子美詩堂前剝棗任西鄰用庾語耳

別賦

鮑照升天行雲暫遊越萬里近別數千齡江淹別賦暫遊萬里少別千年襲其語也

祖陶句

陶詩云𨿽無紀歷志四時自成歲唐詩雲山中無歷日寒盡不知年又雲山僧不解數甲子一葉落知天下秋王百谷云此地人家無玉曆梅花開處是新年皆從陶詩變化也

茅山僧林和靖

茅山老僧詩云一池荷葉衣無盡數畝松花食有餘剛被傍人相問訊老僧今日又移居林和靖詩雲山水未深猿鳥少此生猶擬別移居直過天竺溪流上獨樹爲橋小結廬二作頗相類然皆蹈襲唐陳羽吳融二絕也羽詩云𨿽有柴門長不闗古煙髙木共身閒猶嫌住近人知處現欲移居入逺山吳融云石臼山頭有一僧朝無香積夜無燈近嫌俗客知蹤迹擬向中峯斷石層

宿酲中酒

詩云憂心如酲徐幹情詩云憂思連相屬中心如宿酲唐人下第詩雲气味如中酒情懷似別人本此

六朝詩似唐

六朝人詩與唐迥別然有句法類唐者如朔風動秋艸邊馬有歸心亂流趨正絕孤嶼媚中川野曠沙岸靜天髙秋月明銅陵映碧澗石竇瀉紅泉歸華先委露別葉早辭風秋河曙耿耿寒渚夜蒼蒼云去蒼梧野水還江漢流實開盛唐之門戶也

蹈襲古句

晉羊球西樓賦畫棟浮細細之輕雲朱栱濕蒙蒙之飛雨王勃滕王閣則襲爲畫棟朝飛南浦雲珠簾暮捲西山雨也杜甫陽城郡王新樓又襲爲碧窻宿霧蒙蒙濕朱栱浮雲細細輕也唐人多讀古賦往往變化而用之若勃序一篇蹈襲甚多前人拔出不獨落霞秋水而已

唐詩蹈襲

唐詩往往蹈襲六朝人語句戴叔倫一年將盡夜萬里未歸人則梁武帝一年漏將盡萬里人未歸也郎士元暮蟬不可聽秋葉豈堪聞則吳均落葉思紛紛蟬聲猶可聞也髙適功名萬里外心事一杯中則庾信悲生萬里外恨起一杯中也杜甫薄雲巖際宿孤月浪中翻則何遜薄雲巖際出孤月波中上也

滕王閣序

王勃滕王閣序雲層巒聳翠上出重霄飛閣流丹下臨無地乃襲王屮頭陀寺碑雲層軒延袤上出云霓飛閣逶迆下臨無地又不獨落霞秋水襲庾信也

犀渠

鮑照白紵歌象牀瑤席鎭犀渠鎭壓席之物卽今之鎭子也古者坐必席地以鎭石壓其四角恐捲動不安犀渠卽硨磲也梁昭明將進酒宜城溢渠盌中山浮羽巵渠盌亦車渠也

獨漉

傅玄有獨漉篇注云一作獨祿晉歌爲鹿字古通用也不知何義汲冡周書王命篇有獨鹿是獸名

歲腴

梁武帝江南弄舞春心臨歲腴歲腴未詳所出似指丰年而言

博山鑪

古詞楊叛兒歡作沈水香儂作博山鑪博山鑪上有蓋如山形香煙纒繞不相離也

鐵鹿

古詞長檣鐵鹿子鐵鹿者以鐵爲轆轤而拘帆者故下句云布帆阿那起阿那二字又狀布帆因轆轤而動之意

望羊

文王操五神運精合謀房兮興我之業望羊來兮按竹書紀年武王駢齒望羊望羊言目如羊之望視五星聚房亦是當時事此文王望武王克商之意孔子學琴於師襄有曰黮而黒頎而長曠如望羊奄有四方非文王孰能爲此鄭侯升秕言解曰按釋名望羊陽气在上舉頭髙似若望之然也

輞川詩

摩詰輞川詩來者復爲誰空悲昔人有注皆未分明蓋輞川舊爲宋之問別業摩詰後攺爲莊此二句蓋指之問而言昔人卽之問也余嘗質陳幼孺深然之

艇板

古樂府暫泊牛渚磯歡不下艇板艇板卽今上岸透板也刻本誤作廷板非

弓蛇弩蛇

漢應彬爲汲縣令請主簿杜宣賜酒壁上有懸赤弩照於杯中形如蛇宣惡之謂蛇入腹遂病後至其故處知弩影遂解晉樂廣嘗有親客曰前蒙賜酒杯中有蛇卽飲而疾於時河南廳事有角弓畫作蛇廣復置酒曰復有所見否客曰如初廣告之故沈屙頓愈二事絕相類梁簡文詩云沈屙類弩影杜子美詩云弩影落杯中皆用宣事

金盌

南史沈炯行經漢武通天臺爲表奏之曰甲帳朱簾一朝零落茂陵玉盌遂出人間杜詩早時金盌出人間注杜者謂欲避玉魚故攺作金曲爲掩護耳金玉兩物安可通用耶焦氏筆乘載盧充金盌足破諸注之妄

杮蒂綾

杭州古有杮蒂綾白樂天杭州春望詩云紅袖織綾誇柿蒂元張翥詩云爲織春袍柿蒂綾樂天自注云柿蒂花者尢佳施肩吾詩云朝織葡萄綾不知出何地

鶴云

易緯立春云如白鶴唐魏徵郊祀樂章云鶴云旦起言靑帝也

走竿丸劍

走竿丸劍之戲古已有之至宋齊尢盛何承天詩云修標多巧捷丸劍亦入神標竿也丸劍能縮劍成丸而復伸之也今倭國有軟刀亦丸劍之遺制

馬飾

鐵裲襠鐵■﹝釒互﹞鉾鏤渠鞍皆馬上飾鞍之具苻融云齊著鐵裲襠又云齊著鐵■﹝釒互﹞鉾徐陵云雕鞍名鏤渠渠卽車渠也

鱗

風吹水上紋如魚鱗郭璞詩閶闔西南來潛波渙鱗起言兌爲閶闔風水波渙然如魚鱗之起也若認鱗爲魚則索然無味矣

撲朔撲渥

撲朔兔走也木蘭辭雄兔腳撲朔又作撲渥東坡詩寒窻暖足來撲渥

日三竿

今作詩者用日三竿按齊書天文志永明五年十一月丁亥日出三竿其色黃赤暈三竿之說本此

僑裝

客裝一曰僑裝鮑照云僑裝多闕絕旅服少裁縫

井如六博

楊用修云二十八宿井星形似六博乃詩人北斗挹酒漿之意余按陳謝燮詩云井公能六箸玉女解投壺周王褒詩云誰能攬六博還當訪井公按神異經云穆天子東徵與井公博三日不決井公指人也用修語想別有據

勞劍

劍屢殺人曰勞劍唐鮑溶詩雲閒弓失月影勞劍無龍光勞劍卽勞薪之例

軒帆

謝恵連詩軒帆遡遙路軒帆卽車舟也

羅塵

羅塵羅襪之塵也顧野王艷歌行羅塵笑洛妃又云豈知洛渚羅塵步新奇可愛

薤葉簟

薤葉簟紋之細如薤葉也陸龜蒙詩云小簟風來薤葉涼

砂牀

陸龜蒙云自拂煙霞安筆格獨開封檢試砂牀按五溪蠻地產丹砂石之不碎而砂附其上者名砂牀見宋輔溪蠻叢笑

委蛇

詩羔羊曰委蛇離騷曰載云旗之委蛇一本作逶迆一本作逶移劉向九嘆曰遵江曲之逶移張衡西京賦曰聲淸暢而委蛇孫綽天臺賦曰路威夷而修通潘安仁金穀詩曰峻阪路威夷漢書作逶蛇樂郊詩有水出逶夷蓋聲同而字屢變不妨通用惟韓退之石鼓歌蛇字葉陀

昔耶

蒼苔一曰昔耶梁王僧孺詩云夜風吹熠耀朝光照昔耶又南方艸木狀素馨花一名昔耶茗

烽唐

邊塞未嘗置驛以烽計程張說云黒山烽外陣雲開回樂烽前沙似雪可證岑參云苜蓿烽邊逢立春戎昱雲山頭烽子聲聲叫烽子守烽卒也

外奬

謝靈運詩云沮漳自可美客心非外奬江淹詩云得失非外奬言內有所樂非外人所能勸奬也

噫嘻吁

蜀人見物驚異必曰噫嘻吁李白蜀道難用方言也古文未見此三語耳

更點

唐更漏二十五點故云二十五聲秋點長宋減初更二點五更二點本朝依之

南葉心韻

南字古葉心韻詩經凱風自南吹彼棘心漢鐃歌美人歸以南駕車馳馬美人傷我心蘇頲幼稱捷悟避裴談諱誦枯樹賦易其韻曰昔年楊栁依依漢陰何不押心字韻以誦之以葉江潯之句乎

寗音

寗古韻葉平聲與沈韻庚靑通用漢郊祀歌云穰穰復正直往寗馮蠵切和疏寫平

疆場

疆場左傳讀易韻陳後主馬艸報疆場葉陽字韻唐人多葉陽亦失考耳

車字叶韻

車葉魚又葉麻韋昭曰古無居音自漢以來始有也然易暌卦先張之弧後脫之弧見豕負塗載鬼一車已協居韻矣

櫓字誤

古詞張罾不得魚不櫓罾不歸櫓字恐是魚字之誤各本俱作櫓於義不暢

岫

爾雅曰山有穴曰岫陶淵明云云無心以出岫是也謝玄暉云窻中列逺岫徐季海云孤岫龜形在皆誤用耳後世盡以岫爲峯去爾雅逺矣

白薴舞

古辭晉白薴舞歌分作三首首章用兩韻至晉世方昌樂未央意盡矣質如輕雲色如銀另是一首豈當初編次之誤遂相沿襲耶

伯奇稱考

尹伯奇履霜操履朝霜兮采晨寒考不明其心兮聽讒言按父沒則稱考子奇投河而死吉甫尙在此必後人述之之作也

騎吹鼓吹

古樂府騎吹鼓吹曲有分別列殿廷者名鼓吹從行者名騎吹

木蘭辭

木蘭辭女子代父從徵之作也中有可汗大點兵之句按後魏太武帝時蠕蠕始自號伊利可汗則是辭當是晉以後人所作也或者疑萬里赴戎機闗山度若飛朔气傳金柝寒光照鐵衣四句如唐人詩遂以爲唐人僞爲之者不知齊梁如此句甚多也如玉珂鳴戰馬金距鬭場雞蓮花穿劍鍔秋月掩刀環絕漠衝風急交河夜月明等句不類唐人句法耶如當窻理雲鬢對鏡貼花黃大類齊梁口吻予謂此辭出齊梁作者無疑

崔顥李白

崔顥黃鶴樓詩古今絕唱首起四句渾然短歌句法也李白鳯凰臺效之聲調亦似歌行今人槪收入律恐未必當唐人律格甚嚴漢陽樹對鸚鵡洲靑天外對白鷺洲謂之歌體則自然謂之律體則遷就矣

匡山

子美憶李白詩匡山讀書處頭白好歸來趙子常及諸注皆謂其指廬山五老峯而言也惟修可引白墓在蜀之彰明有大小匡山白讀書於大匡山有讀書臺尙存非潯陽之廬山也余謂以指蜀之匡山爲是蓋甫時在蜀而憶白之在夜郎故雲歸來若是廬山則來字無著落而讀書處又無實事矣

髙適學詩

史言髙適五十始學爲詩辯者以爲不然予觀子美云嘆息髙生老新詩日又多曰老曰新則適學詩之遲可見矣

樊川別集

杜牧樊川集語多猥澀惟別集句調新淸宋姚西溪以別集爲許渾詩言之有據且今世許集傳本多郁林詩蓋渾曾至郁林也杜牧未有粵西之行而別集忽有松牌出象州之句似可證非牧詩然其中又有寄許渾並華堂今日綺筵開詩乃牧之作然疑信相半千載而下莫能爲之分別也

天馬歌

李白天馬歌馬之形態悉備儼然相馬經也中云白雲在天丘陵逺崔巍鹽車上峻阪諸本天字上增一靑字遂失句讀

相思子

筆叢謂唐人骰子近方寸凡四點當加緋者或嵌相思子其中溫庭筠詩云玲瓏骰子安紅豆入骨相思知也無相思子卽今紅豆也愚按嶺南閩中有相思木歲久結子色紅如大豆故名相思子每一樹結子數斛非卽紅豆也惟和兄子夜歌云紅豆落深坑到底相思子亦沿襲溫語之誤

糺

卿云歌卿云爛兮禮漫漫兮禮字乃糺字之誤糺似禮又誤作禮失之逺矣糺紛也注云鬱鬱紛紛卽糺字之義見宋書樂志人皆未考耳

康浪

寧戚歌滄浪之水白石粲滄當作康齊有康浪水見一統志滄浪楚水也

剔齒纎

仙人鄭思逺常騎彪故人許隠齒痛求治鄭拔彪須及熱挿齒間卽愈陸云與兄機書曰有剔齒纎一枚以寄兄所謂纎者疑是此類趙子昂老態詩云食肉先尋剔齒纎今皆作籖

詩題誤

郎士元送南史雲雨餘淸巷靜獨酌送殘春車馬𨿽嫌僻鶯花不厭貧虫聲粘戶网鼠迹印牀塵借問山陽會如今有幾人通篇全非送別語諸選本俱相仍未有考其本題者

葉想衣裳

太白淸平調云想衣裳花想容蔡端明曾書此詩作葉想衣裳劉后村以爲落筆之誤非也蓋端明書不茍作況首字安得有誤然細味之葉想衣裳固自與牡丹穏帖差勝云字豈端明得正本而後世反誤耶

雲霄一羽毛

杜甫詠諸葛云三分割據紆籌策萬古雲霄一羽毛虞伯生注云三分鼎立之計可謂屈曲而費心思矣然此籌策無以復加獨見之超出萬古之上雲霄之間見一羽毛無與儔匹也鄕先軰謝大司農漢甫詹言云𨿽三分割據未伸其籌策而萬古雲霄長瞻其羽毛羽毛猶言羽儀也二說予猶有疑焉予謂武侯三分割據之籌策其功甚大然以武侯視之不過萬古雲霄之上一羽毛耳言視如此大功輕若鴻毛也

歸期無柰何

子美逰何將軍山林六首末首起句云幽意忽不愜歸期無柰何趙注云自敍客懷謂所以忽不愜者由未有歸期也眞類說夢耳蓋子美前五首俱述何氏山林之勝故末首云幽意忽不愜將別何氏而歸眞無柰何耳故頸聨云出門流水住回首白雲多尙有戀戀之意結句云祇應與朋好風雨亦來過全首俱是眷戀山林之想若作自敍客懷思歸故鄕大無意味矣

杜律虞注

杜律虞注楊文貞作序疑其不出伯生之手然實京口張性伯成所著也性亦元進士後世借伯生之名以行予家有張刻古本名杜律演義世所罕知也謝司農嘗言使琉球時見彼國讀書無經而以杜律虞注當之是以燕石寶少陵也今其注具存若鶯啼修竹不知爲梁孝之園犬吠白雲不知爲淮南之宅宗臣之贊不知爲蕭何頻煩之表不知爲庾亮如意不知爲王戎下鞲不知爲桓虞仗鉞不知爲宗資褰帷不知爲賈琮斷石不知爲峽長流不知爲江自寛不知有榮期息機不知有馬援如泥不知有周澤髙門不知有鮑宣郫筒不知有李商隠行路難不知有袁山松烏皮幾不知有謝玄暉與夫窮愁之本於史記獨夜之本於七哀糺紛之本於賈誼幽側之本於沈約眞源之本於昭明靑龍之本於葛陂朱栱之本於西樓伯仲之本於典論指揮之本於漢書莫打鴉之本於古曲欲教鋤之本於卜居芰荷之本於離騷蕙葉之本於孔雀賦悲壯之本於漁陽撾奉引之本於聖公傳袈裟之本於四分律甚者金盌泥於玉盌步檐訛爲步蟾軍儲自供未稽府兵之制洞門對雪莫詧掖垣之規髙葉忽云石之光打鼓昧發船之節芋栗忘其橡實諸天遺乎內典柑黃三寸莫憶義康之豪鵬礙九天弗紀楚文之異則其涉於蕪陋也滋甚曽謂聞人之注有是乎■﹝火勃﹞按張本編次與虞本大異其中訓詁張簡而虞繁必後人以張之舊稿稍增益之僞爲伯生所注蓋伯生位極人臣而張宦不達故耳元吳伯慶有挽張伯成詩云何處重逢說別時斯文千載盡交期學憐知己先登早生愧同庚後死遲箋疏空令傳杜律志銘誰與繼唐碑寡妻弱子將焉托節傳遺文只益悲楊文貞素以博洽聞又去元季未逺序文猶未能決其非虞筆宜乎愈久而愈誤也

冬靑行

楊璉眞伽發諸陵骨義士唐玨林景熙收而塟之後人紛紛不知爲唐爲林李西涯云唐義士林義士千載傳疑定誰是陶九成輟耕錄云唐收者諸陵骨林收者髙孝兩陵骨故林詩中有雙匣之語皆拘方之見也夫當時發掘陵寢二義士協力收瘞共賦冬靑行三首以紀其事是以唐林二集俱載九成謂林詩誤入於唐集尢拘泥也今諸志以冬靑行三首分爲兩人所作予未敢謂信史耳

華淸宮詩

杜常華淸宮詩云行盡江南數十程曉風殘月入華淸朝元閣上西風急都入長楊作雨聲連用二風字瞿宗吉詩話云向見一善本作暁乘殘月入華淸殊覺气味深長

驅雁

謝曰可廷贊云王右丞出塞第三句暮云空磧時驅馬七句玉靶角弓珠勒馬重一馬字按鮑照詩秋霜暁驅雁又北風驅雁天雨霜又洛陽伽藍記北風驅雁千里飛雲然則右丞句爲驅雁無疑矣曰可此辯足破千古之疑

郎士元詩

每讀郎士元月在上方諸品靜心持半偈萬緣空末句又云此心期與故人同重一心字且費解偶見馮元成藝海泂酌云於朱太史家見宋本此心作他時於義了然是以書貴古本也

鼉鼓

鼉鳴如鼓其數應更江淮人以鼉鼓爲鼉更夏小正剝鼉爲鼓鼉介屬皮不可冒鼓漢儒傅會其說耳鼉鼓卽蛙鼓之例唐李賀詩云吹龍笛擊鼉鼓後人皆襲用之然詩曰鼉鼓逢逢蒙瞍奏公則又似可爲鼓者

木葉城

木葉城在今遼東之地沈云卿古意九月寒風催木葉是也後人攺爲下葉誤矣

右丞詩

右丞詩迸水定侵香案濕魏禹卿辯雲定水迸侵又桃源面面絕風塵陳可棟辯云桃源西面對栁市南頭皆破千古疑案

面皮■﹝髟上思下﹞

賀知章回鄕詩云少小離鄕老大回鄕音難攺面皮■﹝髟上思下﹞兒童相見不相識笑問客從何處來今本俱作鬢毛衰非唐韻矣近覩侯鯖錄始知是面皮■﹝髟上思下﹞■﹝髟上思下﹞多須也

唐詩誤字

鄧泰素語予曰嘗見古本唐詩滿寺枇杷冬著花滿樹作滿寺近與單車向洛陽近與作匹馬昨夜微霜初度河昨夜作乍夜驛路西連漢畤平驛路作驛樹二水中分白鷺洲二水作一水細味自得也焦弱侯筆乘雲疎松影落空壇靜細艸春香小洞幽春香作香生的對況又有砧聲近報漢宮秋之句豈當復著春字耶

溶溶雨

世傳晏元獻詩梨花院落溶溶月栁絮池塘淡淡風爲警句然溶溶水流貎月不得名溶溶予嘗病之近閱吳處厚靑箱雜記云梨花院落溶溶雨始知月者後人攺之雨字自妙

淵明采菊詩

沈啟南詠淵明采菊云典午河山已不支先生歸去自嫌遲寄奴蔓艸無容地慳剩黃花一兩籬見石田集陳眉公祕籍以爲王行作誤也

銅鞮伯氏

鄭繼之野興詩末云年來混迹漁樵下況有銅鞮伯氏風按春秋晉叔向其兄銅鞮伯華匿徳藏光不與叔向遊者罕知伯華仲尼稱之曰多聞內植進退兩尊繼之銅鞮句用伯華事耳向見鄭詩刻本疑其用白銅鞮故事攺爲習氏夫題曰野興用伯氏固宜攺曰習氏不惟失作者本意而於題旨句法不相符矣板本未更因筆而出之以俟知者

艸堂詩餘

宋人選詩餘名曰艸堂楊用修彊爲之解曰李白有艸堂集詩餘中有憶秦娥菩薩蠻二闋爲百代詞曲之祖故名艸堂殊牽合附會今世此書盛行人人傳誦然知其說者蓋寡矣胡元瑞稱博洽亦未釋然於此

西園詩麈

張維城西園詩麈云易象幽微法鄰比興書辭旉暢式用賦物春秋借儆義本風刺三禮莊鴻體類雅頌匪謂六籍同歸於詩祇緣六義觸處皆是不先窮經而以別才別趣之說自蓋者究竟與此道何涉又云五言古莫工於漢魏莫盛於晉七言古莫工於初唐莫盛於盛唐五言律莫工於盛唐亦莫盛於盛唐絕句莫工於盛唐莫盛於晚唐獨七言律自唐而工至我明而始盛又云世謂作詩勿入唐以後事自五代入明事物人羣之變不知幾許而謂盡不堪入詩料此詞家習談實藝林之積蠧又云宋三百年間名卿碩儒髙士踔絕諸代制作累累豈無篇句可追蹤往昔流布來玆者一稱宋詩竟從抹殺旣未目覩且不耳聆相率唾棄眞可涕可怪右數段皆發前哲之所未發實論詩之金鍼也今人乍占四聲卽自負曰詩有別才不窺四部而欲橫行藝苑試取維誠詩麈讀之

詩道之敝

屠田叔詩談云近時崇尙甫解之乎輙便咿啞稍習聲偶遽壽棗梨人靡不握管城以摛詩詩無不丐元晏而爲序詩道崇尙無過今日淸風輟響亦無過此時

沈韻

屠緯眞雲天下事有最僥幸而不可解者沈約韻書是也一東與二冬六魚與七虞之屬前此諸韻並通孔子作經及漢魏古詩班班可考豈盡訛謬至約始攺正耶約吳興人局於方言蠻俗不審宮羽而敢背越聖賢變亂千古後世遵之如聖經百代而不敢易此甚不可暁也約本齊臣更事梁武禪代之詔出約手後夢齊和帝引刀斷舌乃上章於天謂禪代之事不由已出天可欺乎古文人最濫得名者此人也

賀鑑湖

賀知章乞鑑湖歸老時年八十餘矣其詩曰少小離鄕老大回鄕音難攺鬢毛衰兒童相見不相識笑問客從何處來夫少小仕宦至於兒童不相識貪戀祿位亦已久矣及將歸又問明皇乞鑑湖一曲占故鄕之水利推知章之心無一事一息放過後世侈爲賢達髙尙不已過乎蓋當時明皇有詩送之在朝各有贈言後世遂因之而重亦知章之幸也

趙子昂題陶詩

趙子昂題陶濳歸去來圖云生世各有時出處非偶然淵明賦歸來佳處未易言後人多慕之效顰惑媸妍終然不能去俯仰塵埃間斯人眞有道名與日月懸靑松卓然操黃花霜中鮮棄官亦易耳忍窮北窻眠撫捲嘗三嘆世久無此賢觀此詩子昂之慕淵明至矣然身事異姓貽譏後世信能言而行不逮也

王李劉詩文

屠緯眞云讀元美詩如入武庫不勝利鈍讀元美文如覽江海終成大觀讀於鱗詩初喜其雄俊多則厭其雷同若雜一首於眾作之中則矯然特出不翅眾鳥中一蒼隼矣劉子威文深古艱澀驚心聱牙文章如是不妨自成一家詩道必不可爾所謂本性情中宮商被管弦相距萬里矣

劉徐贈答

劉楨贈徐干云思子沈心曲長嘆不能言起坐失次第一日三四遷幹答云與子別無幾所經未一旬我思一何篤其愁如三春𨿽路在咫尺難涉如九閽皆情至之語顏謝以降華藻勝而情語稍漓矣

覓句

古今詩人摹冩覓句景象有極工者如吟安五个字撚斷數莖須如險覓天應悶狂捜海亦枯如竟日覓不得有時還自來如句向夜深得心從天外歸如是事精皆易惟詩會卻難如窮理多瞑目含毫靜倚松如終篇渾不寐危坐到晨鐘如兩句三年得一吟雙淚流如夜吟暁不休苦吟神鬼愁如生應無輟日死是不吟時如五七字中苦百千年後淸如宿客嫌吟苦乖童恨睡遲宋林逋云只緣吟有味不覺坐勞神此非深於詩者不能道也

唐詩溫厚

豈不惜賢達其如髙尙心唐玄宗不逆其臣得罪風霜苦全生天地仁劉長卿不怨其君家貧僮僕慢官罷友朋疏耿湋不罪其友見詩人溫厚之意

磨筓戴斗

唐張易之出塞曲云轉戰磨筓地橫行戴斗鄕磨筓見戰國策戴斗見爾雅又云將軍占太白小婦怨流黃腰裊靑絲騎娉婷紅粉妝一春鶯度曲八月雁成行皆佳句也是故君子不以人廢言

乾坤

杜少陵喜用乾坤字曰乾坤萬里眼乾坤一艸亭乾坤一腐儒無力正乾坤納納乾坤大乾坤水上萍乾坤一戰收乾坤繞漢宮開辟乾坤正皆鄙俗可厭惟乾坤日夜浮一句頗佳

嶽陽樓詩

杜甫嶽陽樓詩大都與浩然伯仲杜起首句昔聞洞庭水今上嶽陽樓孟云八月湖水平涵虛混太淸杜首聨吳楚東南坼乾坤日夜浮孟雲气蒸云夢澤波撼嶽陽城皆渾雄警策至於杜次聨親朋無一字孟云端居恥聖明覺無謂而結句各不稱矣

霜雨雪雲

唐張謂餞田尙書還兗州云別路逢霜雨行營對雪雲霜雨雪雲原非連綿之字張合用之亦新不似盛唐人句

塞上四時

張敬忠五原春色舊來遲二月垂楊未掛絲卽今河畔冰開日正是長安花落時蓋言春之气候異也盧弼盧龍塞外艸初肥燕乳平蕪曉不飛鄕國近來音信斷至今猶自著寒衣蓋言夏之气候異也王縉莫將邊地比京都八月秋風艸已枯今日登髙尊酒裏不知能有菊花無蓋言秋之气候異也李頻闗門南北雜戎夷艸木秋來卽出師落日風沙長暝早窮冬雨雪轉春遲蓋言冬之气候異也四詩摹冩邊塞光景極肖

任華長篇

盛唐任華寄李白寄杜甫懷素艸書歌三長篇信口狂叫不遵紀律亦是怪體盧仝飲茶月蝕詩效之耳

贈鄰

錢起贈鄰居齊六詩云雞聲共林巷燭影隔茅茨於鵠題鄰居云蒸藜常共竈澆薤亦同渠傳履朝尋藥分燈夜讀書髙季迪贈鄰友雲林近書燈露溪回酒舫通放鳬長合隊移竹每分叢傅木虛贈鄰人馬水莆雲樓迥常分月墻低不隔花陳軒伯贈鄰友云夜泉皆屋後暁塔共窻中趙仁甫題鄰捨云戶外分垂栁墻頭過落花又徐鎧喜李少保卜鄰云井泉分地脈砧杵共秋聲梅堯臣贈鄰居云籬根分井口壁隙透燈光皆能摹冩眞切者也予與鄰友吳元化交最宻戲贈十韻云艸舍相鄰並幽居隔短垣山光齊到屋樹蔭兩遮園碧露篝燈影香聞壓酒尊花分黏戶片苔長過籬痕碩鼠均偸果驕尨互守門藝蔬先得種蒔竹易移根蛛网牽檐近雞羣鬭柵繁不窺家室好時聽笑聲喧賽社輪僮僕搏沙狎子孫杜華與王翰朝夕往來煩

言詩

今之爲官者皆諱言詩蓋言詩往往不利於官也不惟今時爲然卽唐以詩取士詩髙者官多不達錢起有云微官是何物許可廢言詩其意逺矣

日斜人去

賈誼鵩鳥賦云四月孟夏庚子日斜野鳥入室主人將去劉長卿過賈誼宅首聫云秋艸獨尋人去後寒林空見日斜時用其語略無痕迹

劉方平銅雀臺詩

劉方平銅雀臺詩云遺令奉君王顰蛾彊一妝歲移陵樹色恩在舞衣香玉座生秋气銅臺下夕陽淚痕沾井幹舞袖爲誰長此詩較昔年分鼎地之作可相伯仲

殺風景

松間喝道甚殺風景嚴維逰雲門寺云深木鳴騶馭晴山耀武賁實不雅也蔡襄云欲望喬松卻飛蓋爲聽山鳥歇鳴騶庻幾免俗

馬汗驚濤

李益云馬汗凍成霜孫魴云驚濤濺佛身人謂冬月豈有汗馬驚濤不入佛寺然奇妙處正在此以理論詩失之逺矣

徐氏筆精卷三

●欽定四庫全書

徐氏筆精卷四

明徐■﹝火勃﹞撰

○詩談

印文硯匣

柳子厚柳州詩云印文生緑經旬合硯匣畱塵盡日封印文生緑公事絕少硯匣畱塵私事亦稀投荒情況不盡淒涼況十二年之久乎李杜韓柳輒遭放逐往往文生於情信夫富貴之言難工也

在官種樹

柳子厚貶柳州種木槲花詩云上苑年年占物華飄零今日在天涯祇因長作龍城守剰種庭前木槲花白樂天守忠州種荔支詩云紅顆珍珠誠可羨白須太守亦何癡十年結子知誰在自向庭前種荔支程師孟守福州種榕樹詩云三樓相望枕城隅臨去頻栽木萬株試問國人來往處不知還憶使君無柳詩近怨白詩近達程詩近誇

新竹

昌黎新竹詩云稀生巧補林迸出疑爭地深得體物之妙

幘峯寺三絕

劉禹錫玄都先後二絕世人傳誦而不知任翻幘峯寺三絕尢委宛可詠也初逰云絕頂淸秋生夜涼鶴翻松露滴衣裳前峯月照半江水僧在翠微開竹房再逰云靈江江上幘峯寺三十年來兩度登老鶴尙存松露滴竹房不見舊時僧三逰云淸秋絕頂竹房開松鶴何年去不回惟有前峯明月在夜深猶過半江來

詠艸

白樂天詠艸云野火燒不盡春風吹又生已傳播今昔矣又唐僧云時平生戰地農惰入春田又元楊基云六朝舊恨斜陽外南浦新愁細雨中風調情境俱不在樂天之下唐僧句見山谷集或云是蔡襄詩非也

長吉儁語

長吉詩評者以爲牛鬼蛇神二百三十餘篇頗難解說然其佳處固不在於詭怪也如花臺欲暮春辭去落花起作回風舞又半捲紅旗臨易水霜重鼓寒聲不起又王子吹笙鵝管長呼龍耕煙種瑤艸又空將漢月出宮門憶君淸淚如鉛水又樓頭曲宴仙人語帳底吹笙香霧濃又終南日色低平灣神兮長在有無間又樓前流水江陵道鯉魚風起芙蓉老又況是靑春日將暮桃花亂落如紅雨又一編香絲云撒地玉釵落處無聲膩又春風爛熳惱嬌慵十八鬟多無气力又天授秦封祚未終衮龍衣染荊卿血又有時半醉百花前背把金丸落飛鳥又春羅書字邀王母共宴紅樓最深處鶴羽衝風過海遲不如卻使靑龍去如此工煉卽少陵太白未必能道也

下第詠燕

元和中章孝標下第賦燕詩上主司庾承宣云舊壘危巢泥已落今年故向社前歸連云大廈無棲處更傍誰家門戶飛又歐陽澥下第亦賦燕詩上主司鄭愚云翩翩雙燕畫堂開送故迎新幾萬回長向春秋社前後爲誰歸去爲誰來托諷微婉得風人之體

詩用之字

盧仝詩喜用之字靑樓朱箔天之涯林花撩亂心之愁此心復在天之側相逢之處花茸茸皆不俗

切夢系腸系悶割愁

施肩吾云三更風作切夢刀萬轉愁成系腸綫蘇子瞻云系悶豈無羅帯水割愁還有劍鋩山皆有苦思

陳陶步虛引

劍浦陳陶唐末隠西山步虛引云小隠山人十洲客莓苔爲衣雙耳白靑編爲我忽降書暮雨虹蜺一千尺赤城門閉六丁直暁日已燒東海色朝天半夜聞玉雞星斗離離礙龍翼奇峭不減李賀

輕薄

溫飛卿聞車駕西遊因而有作云宣曲長楊瑞气凝上林狐兔待秋鷹誰將詞賦陪雕輦寂寞相如臥茂陵輕薄之意溢於言外

蘇武故事

溫飛卿蘇武廟詩回日樓臺非甲帳去時冠劍是丁年甲帳是武帝事丁年用李陵書中語極痛切有味不獨對偶之工也

犁嶽廟

唐李頻四皓廟云東西南北人髙迹自相親天下已歸漢山中猶避秦龍樓曽作客鶴氅不稱臣獨有千年後靑靑廟木春頻詩寫出四皓心事而頻心事亦自可見後爲建州刺史卒於官民懷其徳立廟犁嶽至今血食不絕可謂千年廟木春矣

羅隠詩

羅隠詩極淺俗有江南曲云江煙濕雨鮫綃軟漠漠逺山眉黛淺水國多愁又有情夜槽壓酒銀船滿繃絲采怨凝暁空吳王臺榭春夢中鴛鴦鸂鶒喚不起平鋪緑水眠東風西陵路邊月悄悄油壁輕車嫁蘇小奇麗可比溫李然亦不多得也

江湖漁隠

韓偓萬里晴江萬里天一村桑柘一村煙漁翁醉著無人喚過午醒來雪滿船杜荀鶴山雨溪風捲釣絲瓦甌蓬底獨斟時醉來睡著無人喚流下前灘也不知司空曙釣罷歸來不系船江村月落正堪眠縱然一夜風吹去只在蘆花淺水邊陸龜蒙雨後沙虛古岸崩魚梁攜入亂雲層歸時月墜汀洲暗認得妻兒結网燈四作寫江湖漁隠境界如畫自是一家語也

洞賓詩

世傳呂洞賓詩朗吟飛過洞庭湖一絕耳嘗題河南錦屏山云半空豁然雷雨收洗出一片瀟湘秋長虹倒掛碧天外白雲走上靑山頭誰家緑樹正啼鳥何處夕陽斜倚樓道人醉臥巖下石不管人間萬事愁又云時當海晏河淸日白鹿閒騎下翠臺本爲君平川裏去不妨卻到錦屏來自是仙人風骨

漁山神女祠

唐王叡漁山神女祠云蓪艸頭花椰葉裙蒲葵樹下舞蠻云引領望江遙滴酒白蘋風起水生紋迎神也棖棖山響答琵琶酒滴靑莎肉飼鴉樹葉無聲神去後紙錢飛出木棉花送神也眞可泣鬼神矣

陸羽詩

陸羽著書甚富今所傳者茶經一種耳至於詩惟六羨歌最膾炙人口他作鮮有收者嘗題會稽剡溪詩雲月色寒潮入剡溪靑猿叫斷緑林西昔人已逐東流去空見年年江艸齊可備選唐絕者

栁

古人詠栁必比美人詠美人必比栁不獨以其態相似亦柔曼兩相宜也若松檜竹栢用之於美人則乏婉媚耳唐牛嶠栁枝詞云吳王宮裏色偏深一簇纎條萬縷金不憤錢塘蘇小小與郎松下結同心亦謂美人不宜松下也譽栁貶松殊有深興

曹娥廟潘閬詩

李文正公題曹娥廟云死隨枯骨葬江濵報徳眞憐女子身千載斷碑空過眼當時亦有姓曹人用事眞切亦堪膾炙然不及宋潘逍遙一絕云曹娥廟前秋艸平曹娥廟裏秋月明扁舟一宿都無寐近聽江聲似哭聲尢含蓄有味

響屧廊

王元之題響屧廊云廊壊空畱響屧名爲因西子繞廊行可憐伍相終朝諌誰記當時曵履聲

落花

落花詩始於二宋漢臯佩冷臨江失金穀樓危到地香將飛更作回風舞已落猶存半面妝誠絕倡也余襄公云金穀已空新步障馬嵬徒見舊香囊至國朝作者愈盛多至三十首矣文徵仲云丹葩漂泊明妃淚緑葉差池杜牧情沈啟南云錦裏門前溪好浣黃陵廟裏鳥還啼近歲滇中馬弢叔云武陵路別回漁艇金穀春深落妓釵影揺團扇愁班女艷逐微波度洛妃山東於文若云紅樓白日憐珠墜靑塜黃昏痛玉埋吾鄕董叔允云拂地霓裳回妙舞淩波羅襪冷香魂楚妃腰細難勝雨漢女身輕合避風建溪丘文舉云撩亂隋宮拋剪彩漂流秦苑棄余脂建溪魏君屏云馬嵬妃死香猶在垓下人亡血未幹余少時亦曽賦十首有云麗華魂散胭脂井闗盼香消燕子樓𨿽皆效法二宋然比興之體亦自俊麗可傳也

西昆

宋楊文公億錢思公惟演李宗諤劉子儀號西昆體組織華麗楊南朝詩云五鼓端門漏滴稀夜籖聲斷翠華飛繁星暁埭聞雞度細雨春場射雉歸步試金蓮波濺襪歌翻玉樹涕沾衣龍盤王气終三百猶得澄瀾對敞扉錢和云結綺臨春映夕暉景陽鐘動曙星稀潘妃寶釧光如晝江令花箋落似飛舴艋淩波朱火度觚稜拂漢紫煙微自從飲馬秦淮水蜀栁無因對殿幃李和云仙華玉壽暁沈沈三閣齊云復道深平昔金鋪空廢苑於今瓊樹有遺音珠簾映寢方成夢麝壁飄香未稱心惆悵雷塘都幾日吟魂醉魄已相尋劉和雲華林酒滿勸長星靑漆樓髙未稱情麝壁燈回偏照畫雀航波漲欲浮城鐘聲但恐嚴妝晚衣帯那知敵國輕千古風流佳麗地盡供哀思與蘭成楊詠始皇云滄波沃日虛鞭石白刃凝霜枉鑄金錢云金椎漫築甘泉道匕首還隨督亢圖楊詠成都云漫傳西漢祠神馬已見南陽起臥龍錢雲雨經蜀市應和酒琴到臨卭別寄情楊詠漢武云力通靑海求龍種死諱文成食馬肝錢云立候東溟邀鶴駕窮兵西極待龍媒劉云桑田欲看千年變瓠子先成此日歌皆用事精確對偶森嚴卽義山丁夘不是過也豈可槪目宋詩爲陳腐哉

詠梅

林和靖暗香疏影一聨歐陽公極賞之黃山谷以爲不如雪後園林才半樹水邊籬落忽橫枝爲佳我朝髙季迪詠梅云詩隨十里尋春路愁在三更掛月村似勝

瓊林苑

唐宴進士於慈恩寺宋宴進士於瓊林苑苑中松栢森列百花芬郁樓觀層列金碧相射韓琦詩云春光濃簇寶津樓樓下新波漲鴨頭嘉節難逢眞上已賜筵贏入小瀛洲仙園雨過花遺靨禦陌風長絮滚球褉飲不須辭巨白淸明來日尙歸休其繁盛光景可見

荊公詩

荊公謝公墩詩云我名公字偶相同我屋公墩在眼中公去我來墩屬我不應墩姓尙隨公又戲贈段約之云竹栢相望數十楹藕花多處復開亭如何更欲通南埭割我鐘山一半靑𨿽曰戲謔之詞而人我之相見於筆端矣

石湖夜步

範石湖夜步詩云人家簾幙夜香飄燈火蕭疎照市橋滿院月明春意好小樓吹笛近元宵淸婉可詠

蔡持正鸚鵡詩

蔡持正人品最污人羞稱之其安置英州日賦侍兒琵琶鸚鵡一絕鸚鵡言猶在琵琶事已非傷心瘴江水同渡不同歸卽唐人莫是過也

山靜日長

唐子西山靜似太古日長如小年自羅景綸引之世無不知者但未見其全篇耳其題乃醉眠也詩雲山靜似太古日長如小年餘花猶可醉好鳥不妨眠世味門常掩時光簟已便夢中頻得句拈筆又忘筌如水裁偏岸直云截亂山平翻泥逢暗筍汲井得飛梅橘林香處飯杉木翠邊程硯田無惡歲酒國有長春破窓燈焰走凍硯筆鋒遲皆警句也不獨山靜日長兩句耳

琴臺

蜀中有相如琴臺古今題詠多本琴心事惟宋少傅田況一絕云西漢文章世所知相如閎麗冠當時遊人不賞淩雲賦只說琴臺是故基亦善爲相如解嘲者

龜山詩

楊龜山爲吾閩道學之祖世人但知其語錄而不知龜山之詩亦有可誦者如含云寺詩雲山前咫尺市朝賒垣屋蕭條似隠家過客不須攜鼓吹野塘終日有鳴蛙又云竹間幽徑艸成圍藜杖穿雲翠滿衣石上坐忘驚覺晚山前明月伴人歸又如嶽陽樓長歌宛然唐響絕無宋人習气

宋詩工麗

宋洪咨夔直玉堂詩云寶鴨炷云朝太紫玉蜍浥露校鉛黃又云云收翠戟龍文潤日透金鋪獸面明楊萬里云云翻孔雀金花碧日射鴛鴦玉瓦紅皆工麗可誦

委羽居士

宋左緯號委羽居士宣和間以詩名隠黃嵓有詩云騎馬出門三月暮楊花無賴雪漫天客情惟有夜難過宿處先尋無杜鵑可謂深於旅況矣

東皐子

宋戴敏號東皐子浙之黃巖人小園詩云小園無事日徘徊頻報家僮送酒來惜樹不磨修月斧愛花湏築避風臺引些渠水添池滿移个柴門傍竹開多謝有情雙白鷺暫時飛去又飛回𨿽調不離宋而淸淡閒適亦可喜也

範香溪

宋香溪範浚南渡後隱居不仕詩有奇思春融融雲天香地媚春融融化工點染分花容東風夜半入香陌雜樹暁繁爭白紅蘭叢蕙根芳翠滴栁艷明眉輕罩■﹝罒歷﹞紅顏緑鬢靑春客壺中新醅鴨頭色殘絲冉冉愁如織日暮低迷艸萋碧又雲海棠紅歇鶯停歌麥風時候猶淸和簾垂簏簌深院靜赤闌細栁陰婆娑池塘正覺幽事好萍葉藻蔓涵淸波一雙紫燕薇叢外銜得芹泥來補窠世人所知者心箴而已不知浚之深於詩也

嶽忠武詩

世傳嶽忠武滿江紅詞激烈悲壯溢於言外而忠武詩句有絕閒靜者如池州齊山翠微亭云經年塵土滿徵衣得得尋芳上翠微好水好山看不足馬蹄催趂月明歸又如潭水寒生月松風夜帯秋何必減唐人語

玉堂陪祀二絕

宋趙汝談直玉堂詩雲宮井城鴉欲動時春猿夢斷北山移攬衣擬艸歸田賦猶是金蓮燭半枝潘牥陪祀詩云碧天無滓月光寒霽色分明在露盤一夜九重全不寐時教中使捲簾看雋永有味不似宋格

千巖警句

宋蕭徳藻號千巖閩中人以詩名於時采蓮曲云淸暁去采蓮蓮花帯露鮮溪長湏急槳不是趂前船又云相隨不覺逺直到暮煙中恐嗔歸得晚今日打頭風絕似玉臺劉后村酷稱之

徳壽宮壽詩

唐無壽詩有之自宋始至今則濫觴可厭也宋髙宗爲太上皇壽日楊萬里作慶壽詩雲長樂宮前望翠華玉皇來賀太皇家靑天白日仍飛雪錯認東風轉栁花淸暁鞭聲出禁中驚開剩雨及殘風金鴉銜取紅鸞扇飛上玻璃碧海東春色何湏羯鼓催君王元日領春回牡丹芍藥薔薇朶都向千官帽上開雙金獅子四金龍噴出香雲繞殿中太上垂衣今上拜百王曽有个家風帝捧瑤觴玉座前彩衣三世祝堯年天皇八十一萬歲休說莊椿兩八千天父晨興未出房君王忍冷立風廊忽然鳴佩珠簾卷萬歲聲傳震八荒花外班行霧外山何緣子細望龍顏竊窺玉色眞難老底用臞仙九轉丹甘露祥風天上來今回恩數賽前回都將四海歡聲裏釀作慈皇萬歲杯堯舜同時已甚都祖孫四世古今無誰將冩日摹天手畫作皇王盛事圖甲戌王春試集英小臣曽是老門生蒼顏華髮鵷行裏也聽鈞天九奏聲必如此方可稱壽也

仙霞嶺

宋馬子儼宿仙霞嶺詩雲月影自催人起早泉聲不許客眠安摹冩眞切予家在閩北上往來必由斯嶺輒賞此句不置白玉蟾集亦載此首未知孰是

云龕先生

宋李邴巨野人參知政事歸隱泉州自號云龕先生著艸堂集一百卷軼弗傳有訪僧詩云數丈招提四面山羨師終日掩禪闗十年不踏門前路只遣松風送我還蕭爽可味

祖孫詩

宋呂雪屋贈陳隨隱父子有句云人羨杜閒生杜甫天教蘇頲繼蘇瓌予以庚戌歲得玄孫友人陳伯孺贈予云慚長慚卿終不惡生玄生運總多奇用祖孫父子事皆切當

詠鍼

宋裘萬頃有客令詠鍼出羮字韻萬頃云一寸堅剛鐵鑄成綺羅叢裏度平生有時穉子敲成釣釣得魚兒便作羮亦巧於押韻可喜也

王介翁

括蒼王鎡字介翁宋室播遷義不仕元宋史藝文志謂鎡文集三十卷世尠傳矣近其裔孫之棟丞甌寜掇拾家乘得月洞集一帙特片鱗只羽耳如塞上曲云馬嘶經戰地鵰認打圍山秋深云子黒石蓮老柿紅霜葉疎山居云香老蒲花春洞影涼生槲葉午窓風落葉石闌霜信早敗荷池屋雨聲涼杭州懷古云云寒飛殿排班石艸臥前朝記事碑時事云云生殺气鵰旗暗風肅軍聲虎帳寒絕句漁父云竹絲籃裏白魚肥日落江頭換酒歸只恐明朝江雪凍老妻連夜補蓑衣置之晚唐劉許之間誰辧其爲宋人作也

鹿皮子

元初陳樵好衣鹿皮自號鹿皮子有詩一卷如掃葉僧將猿共爨賣花人與蝶俱還殊有巧思

元詩

趙子昂絕句云春寒側側掩重門睡鴨香殘火尙溫燕子不來花又落一庭風雨自黃昏滕玉霄絕句云吟人瘦倚玉闌干酒醒香消午夢殘燕子不來春社去一簾疎雨杏花寒二首頗相似皆詩餘中絕佳句也唐人無此纎弱之作

眞山民詩

偶於陳幼孺案上檢破冊一帙糜爛酰雞前後俱損失不存姓氏幼孺云此冊得之邵武仁壽寺僧寮中多佳句如蜂王衙早晚燕子社春秋煙碧栁生色燒靑山返魂白沙難認月黃葉易爲霜棠醉風扶起栁眠鶯喚醒檻低檐礙月窓破紙吟風與鷗分渚泊邀月共船眠窓月燈昏見巖泉雨歇聞花影掃不去艸根鋤又生風竹有聲畫石泉無操琴許猿分野果畱鶴守雲林水淸明白鷺花落失靑苔飛花遊蕩子古木老成人途窮身是累痛定語猶悲葉新林掛緑花落地生香蕉葉捲舒雨鳩聲問答春七言如雲開逺嶂碧千疊雨過落花紅半溪塵書邀我共髙閣濁酒勸人歸醉鄕碑因藤蔓無完字城爲田侵失舊基气增浙左霜威勁面帯終南山色寒書猶能看未爲老詩亦莫吟方是閒寛著庭除貪貯月少栽竹樹要看山廊下蝸粘沿砌蘚佛前蜂戀挿瓶花靑山隔絕市朝面白髮消磨豪傑心雕鏤花栁春無迹沐浴山川雨有恩花影忽生知月到竹梢輕響覺風來皆自創新意𨿽有酸餡气亦可喜向不知誰作近讀元人詩中有眞山民一卷卽此詩也山民西山先生裔

刺馮道

馮道歷事四朝後世羞之歐公作史謂其無廉恥史斷諸賢紛紛訾詆百千萬言不如元劉靜修一絕約而盡也亡國降臣固位難癡頑老子幾朝官朝梁暮晉渾閒事更捨殘骸與契丹獨王荊公以伊尹五就湯五就桀稱之近李禿翁亦主其說

吳艸廬詩

元吳艸廬澄專志理學而詩亦多巧思詠雪云臘轉鴻鈞歲已殘東風剪水下天壇剩添吳楚千江水壓倒秦淮萬里山風竹婆娑銀鳳舞雲松偃蹇玉龍寒不知天上誰橫笛吹落瓊花滿世間疊葉梅云羅浮夢斷杳無蹤冰雪仙姿兩兩逢縞袂怯單寒後襲粉妝嫌薄暁來濃迎風一笑知顏厚臨水相看見影重道眼只將平等視玉環飛燕總天容又如百年竹木靑春在一院香花白書閒屋頭月上元無夜樹杪風來若有期花香靜晝微風裏艸色深春一雨餘金鏡南飛光欲半銀潢西去寂無聲定非戰國談天衍疑是仙家縮地房秋隴故園迷蝶夢暁窓客枕厭雞聲等句皆超脫理學蹊徑者也

何太虛

元季詩人踵出知名者無論已予家藏何中知非集六卷佳句疊見如燕來春已去花少雨偏多漢殿金人別唐陵石馬嘶落花縈樹轉幽鳥過林鳴山圍雙鷺暁門閉一蟬秋鳥語前林日雞鳴曲巷煙年華流水在春事落花知日明山气攺江靜水痕歸七言如赤壁驚烏飛夜月衡陽歸雁落秋風兩澗寒聲通法席數峯秋影上香臺隔水歸樵分路散衝嵐飛鳥認林還水寒古道鳴駝外雪暗空村落雁邊馬嘶平野呼鷹吏犬吠寒沙射雁人中字太虛臨川人集中所往還者吳澄劉會孟揭傒斯程巨夫諸人至大皇慶間寄寓閩中賦詩頗多所著有易類象二卷書傳補遺十卷通鑑測海一卷通書問一卷吳才老叶韻補疑一卷六書綱領一卷補逸六書考三十二卷薊丘遊錄一卷搘頥錄十卷知非集十七卷外集十六卷可謂富矣然姓名泯泯不與吳揭雁行胡元瑞詩藪拈拔元人佳句無遺亦不及太虛眞有幸有不幸也

題和靖墓

古今題和靖先生墓者不下百篇悉梅鶴封禪數事而已獨張羽一絕雲水繞荒山路半斜墓園無主屬官家我來正是梅開日滿目蓬蒿不見花淡而有味又陳剛中一絕云北邙翁仲拱朱門玉盌時驚古帝魂爭似孤山一抔土梅花依舊月黃昏亦可掩諸作者也

同根竹

武夷城髙巖有巨竹一干雙梢予與謝在杭欲賦詩詠之未就也偶閱元人謝宗可詩云競秀亭亭一種奇駢頭會脫錦■﹝衤朋﹞兒西山二子情依舊湘浦雙娥影鎭隨髙節原非連理樹虛心共是傲霜枝莫教移作仙人杖恐化雌雄下葛陂似不能復繼矣

盧圭齋詩

泉州惠安盧圭齋名琦字希韓登元至正進士令永春攺寜徳所著有圭齋詩集歲久弗傳近恵安莊戶部徵甫搜而梓之悞入雁門薩天錫詩六十餘首薩詩世有傳本較者一時未之考耳亟當釐正不然恐後世以圭齋爲齊丘之盜化書也盧詩自佳如嵐气滿林晴亦雨溪聲近驛夜如秋潮生逺浦孤帆小雨過蒼崖古木寒小橋跨澗村舂急老樹吹花野店香暮雲松徑僧歸寺夜雨篷窓客在船門掩落花春去後夢回殘月酒醒時梧葉幾畨深夜雨梅花一樹短籬霜淸典可詠元詩多纎弱若圭齋者實有唐調者也

月泉吟社

元至元間浦江吳淸翁渭有月泉吟社預於丙戌小春月望命題至正月望收卷用好紙楷書謄副聘謝翺爲考官三月三日揭暁收二千七百三十五卷選中二百八十名首名羅公福吟社中人詩限五七言律刻至六十名止皆有詩賞者也第一名公服羅一縑七丈筆五帖墨五笏第二名公服羅六丈筆四帖墨四笏第三名公服羅五丈筆三帖墨三笏第四至十名各春衫羅一縑筆二帖墨二笏第十一至二十名深衣布一縑筆一帖墨一笏第二十一名至三十名各深衣布一縑筆一帖第三十一名至五十名各筆一帖墨一笏吟箋二沓詩以春日田園雜興爲題公福詩云老我無心出市朝東風林壑自逍遙一犁好雨秧初種幾道寒泉藥旋澆放犢暁登云外壠聽鶯時立柳邊橋池塘見說生新艸已許吟魂入夢招李西崖懷麓堂詩話亦載此事言此集未及見予家有藏本因錄出之然佳句甚多不獨公福也﹝公福本姓連名文鳯吾閩人字伯正號應山僞名羅公福集中皆不著的名﹞如屋角枯藤粘樹活田頭野水入溪渾靑林伐木村村社緑水平疇處處秧土脈正融催觳觫林陰微合聽軥輈田烏飛逐耕煙犢桑扈鳴隨喚雨鳩艸靑隨意牛羊臥門靜無人燕雀多麥壠風微牛睡穏芹塘泥滑燕歸忙小雨杏花村問酒淡煙楊柳巷巾車楡莢雨酣新水滑棟花風軟薄寒收又皆六十人中警句也

張思廉

元季詩人軰出語皆奇警會稽張思廉尢峭峻可喜題唐五王擊球圖云興慶宮前春正熱緑楊夾道花如雪球門風起日西斜五馬歸來汗成血潞州別駕醉眼纈雙袖傾欹擁岐薛申王按鞚宋王馳杖撲球囊手親挈艸平如掌馬力均玉鞭十里不動塵黃門扶入五花帳大衾長枕娛家人花蕚相輝雨气寒樓中歌管漸闌殘紫驑不踏球場路萬里靑螺蜀道難又太眞明皇並笛圖黒奴弦索花奴鼓譂奴撫掌閹奴舞阿嬌自品玉■﹝王靈﹞瓏禦手夷猶親按譜風生龍爪玉星香露濕櫻桃金縷長莫倚花深人不見李謩側足傍宮墻思廉有玉笥集十卷詩多富贍蓋熟於史學者以方駕鐵厓未知鹿死誰手

岑安卿

至正中余姚岑安卿字靜能號栲栳山人有集一卷平淡不類元習如蛩鳴深巷靜月昃半樓明山髙不礙夢日落易生愁淸新有味亦胡元瑞所未覩也

趙大年畫

元胡淵頴題趙大年林塘秋晚圖云老景靑黃筆底收晴鳬冷雁共汀洲王孫畫學空花竹不到銅駝陌上秋譏刺之意微而婉矣

金靑村

元末金靑村涓與邑人吳萊宋濂友善有詩名嘗賦詩云燕子飛來近畫檐暮春時節雨纎纎杏花落盡無情緒何處人家有酒簾又有逺峯晴見色獨樹暖無聲人行秋葉滑鶴立晚松涼皆佳句也

黃秋聲

元季詞人軰出而邵武有黃鎭成詩多奇警秋聲集十卷佳句疊出如王孫不歸怨芳艸山鬼欲啼牽女蘿鐵檄召雷秋雨足瑤壇謁帝夜云髙遊山采藥辭家早掃石看云出洞遲靑山盡處海門闊紅日上來天宇低花竹一家巢絕頂煙塵九點認齊州潮來估客船歸市月上人家水浸空惜梨棗朽腐尠有覩其全篇者

宗藩詩

國朝宗藩之詩寜府爲盛諸王孫以詩鳴者多炡多■﹝火貴﹞其著者也多炡絕句淸逸如泊長蕩云蒹葭一望暮蒼蒼長蕩湖頭煙水長怪道今朝楓葉盡夜來七十二橋霜湖口縣雲湖水澄淸江水渾江煙湖靄易黃昏請看湖口江心月一片寒光照縣門淸明湖上云湖畔行吟曰未斜四年三度客天涯不知鶗鴂驚飛去穿破來禽滿樹花多■﹝火貴﹞屬對精工如太室出云來署裏黃河如帯掛城頭闗山暁月趨三輔鴻雁秋霜度九河路經軒後臨戎阪山接髙歡避暑宮皆翩翩爾雅無紈袴習气

過余幹弋陽詩

貞吉王孫過余幹詩云余幹城頭云泊天琵琶洲下水如弦推篷理詠隨州句落日平沙似往年謝在杭宿弋陽云羣峯回合俯淸溪寂寞荒城古渡西惟有女墻秋月在只今猶照夜烏啼二詩皆用劉隨州句略無痕迹﹝余近過弋陽亦效顰云頗憶文房舊日題余幹水落弋陽溪平沙渺渺孤城在朝暮猶聞山鳥啼﹞

汪廣洋

汪廣洋詩云三百六十灘水淸桃花春浪近來生催歸不待臨歧語夜夜子規啼到明酷似晚唐

郵亭圖

國初唐肅題陶榖郵亭圖云紫鳯檀槽緑髮娼玉堂見慣可尋常作歌未必腸能斷明日聽歌更斷腸先兄惟和曽題秦弱蘭一首足爲陶學士解嘲莫笑郵亭一夜春此身元已落風塵韓家亦有如花女枕畔衣裳著向人

王止仲

吳郡王止仲名行國初布衣也王文恪筆記稱其才敏嘗識姚廣孝於未遇余嘗得楊文敏公遺書中有王行半軒文集十二卷寫本也其詩不甚多如髙館疎簾晚乍開讀書聲裏故人來山中本自無塵土催得家僮掃緑苔淸逸可誦文敏去止仲甚邇卽爲之抄錄想當時無刻板耳今又二百餘年恐吳人亦未必有也﹝震澤長語載其初傭於金閶徐姓竊書讀之後爲南京武臣教授上召見武臣怪其識見特進以實告召見語不合賜死﹞

藍明之靜之

武夷藍明之名智永樂中辟爲廣西僉憲與兄布衣靜之齊名詩詞俊逸雅有唐風嘗見其書銅雀臺瓦詩於建陽友人處可泣鬼神詩云曹瞞騁志吞劉社銅雀臺髙瞰中夏徒知扼腕有臥龍豈料垂涎已司馬萬里河山尙出師九原魂魄歸何時淸秋風雨滿陵樹落日笙歌空繐帷翠娥紅袖恩情絕廢冢荒臺狐兔穴空餘片瓦落人間千載姦雄磨未滅藍靜之紙帳詩云數幅秋藤拂地齊匡牀閒對竹鑪低山中一枕梅花月不識雞聲送馬蹄

瓊姬墓

吳中有夫差女瓊姬墓髙季迪詩云夢別芙蓉殿頭墮釵零落誰收土昏靑鏡忘暁月冷珠襦恨秋麋鹿昔來廢苑牛羊今上荒丘香魂若怨亡國莫與西施共遊六言最難佳此篇警策雋永求之古今不多見也

威寜伯

國朝威寜伯王襄敏公以文臣而三佩將印特敇奬諭二十餘次歿後諭祭九壇歷任四十餘年身臨戰陣一百九十四次生擒畨賊二百九十名斬首三千三百顆奪獲戰馬駱駝牛羊以數十萬計子孫世世承襲給以鐵劵書生之寵遇未有若此之極者也然公詩气魄雄壯不事磨煉自見逺大如斬蛇赤帝畱神劍墮淚銅仙泣露盤風向眼中吹出淚霜於髯上凍成冰三緘已錮金人口百煉難消鐵漢心六國竟銷蘇子印萬金空鑄鄧通錢仕宦得閒方是貴世途𨿽好不如歸妄夢幾時曽得鹿多歧何處不亡羊公馳驅戎馬之間而賦詠不輟未可與操觚翰苑者並論也然阿附權閹不無微玷云

八歲詩

弘治間金陵謝子象有詩名八歲時客命賦暮秋詩謝曰紫塞風寒雁叫霜秋花薫夢一樓香客驚爲奇童後從吳郎中元玉學詩有深林下馬蒼苔滑野寺入門秋爽多之句一時傳誦謝贈刑部主事子應午官河南參議刻其全集佳句甚多不特此也

石田題畫

沈啟南畫入神品而詩亦淸眞可詠予嘗得其題畫數首不必觀丹靑水墨而詩亦可當生綃粉本也獨樹髙樓日欲西竹梢晴霧四檐低流云過去靑山在恰好捲簾幽鳥啼山隱幽居云木深鳥啼花落晝沈沈行人杖履多迷路不是書聲無處尋愛是垂楊嫩緑齊放舟晴日弄春溪滄浪自唱無人和飛過水禽能一啼雨迹未幹花亂飄一溪新水欲平橋有人問我門前路不覺斜陽在樹腰住處眞成與世迷一重雲水一重溪會琴會茗還容客接木通橋野水西碧水丹山映杖藜夕陽猶在小橋西微吟不道驚溪鳥飛入亂雲深處啼臨水人家竹樹中只因孤嶼水船通當門細荇牽微浪繞屋藤花落軟風水次人家似瀼西參差竹樹路俱迷溪翁兀坐不出戶日午飯香雞正啼客來客去吾何較山靜山深事亦無一卷黃庭看未了紫藤花落鳥相呼山雨欲來云滿屋溪風未起水生波石苔坐久人垂釣猶有微陽掛女蘿山徑蕭蕭落木疎小橋流水限林廬秋風黃葉少人迹雞犬不聞惟讀書獨坐樹根無一事淸風滿袖作微吟夕陽好在秋林外日閣逺山還未沈右詩皆石田集所不載皆於畫幅見之錄之以當臥逰耳

胡笳圖

沈啟南題胡笳十八拍云蘆葉傳聲拍拍鳴畫圗傳得態如生琰從三姓邕從卓自是人間父子情猛於斧鉞之誅矣

唐伯虎

唐伯虎疎狂玩世嵇阮之流也詩𨿽不甚雅馴而一段天然之趣自不可及如去日苦多休檢歷知音諒少莫修琴生涯畫筆兼詩筆蹤迹花船與酒船秋榜才名標第一春風弦管醉千場苦拈險韻邀僧和暖簇薫籠與妓烘皆自冩胸次非若組織套語者也近雲間彚刻伯虎集中悞入宋張文潛七夕歌宜刪去之

唐寅題畫

偶見唐子畏山水一幅題詩云春風修禊憶江南酒榼茶鑪共一擔尋向人家好花處不通名姓卽停驂極有風致唐集不載

伍晏

淸流伍晏弘治中貢爲廣文能詩如艸根蛙鼓吹花底鳥笙歌閒階秋掃葉荒徑晚挑蔬隔寺聞僧磬微燈認釣舟又漁滄廟云漁滄之下潭水流漁滄之上云悠悠行雲流水自今古荒城故壘行人愁龍爲蛇兮鼠爲虎腥毛臭骨皆塵土遊魂絕魄無所歸時傍寒蛩泣秋雨俱淸雋可喜

寶鏡詩

楊用修寶鏡篇云繡戶無波菱自動紗窓不夜月恆光足稱工巧

王子淵祠詩

楊用修題王子淵祠一絕云灼灼靈芝發秀翹子淵摛藻擅天朝漢皇不賞賢臣頌只教宮人詠洞簫詩意與田況琴臺相類

陸子絲詩

姑蘓陸文組子夜歌云染蘗作儂衾持冰置儂枕城烏夜夜啼寒苦不成寢美人寄書云秋夢無憑客路遙尺書封寄恨迢迢吳綾不及桃花紙顏色都從別後消皆有麗情

南屏詩

四明丰道生雪夜過西湖南屏山詩千巖萬壑玉層層夜半山腰見佛燈竹影掃窓塵不到滿牀風雪定中僧淸逸逼人

陳髙吾桃源詩

武陵陳髙吾少司馬題桃源雲輪蹄影落東西路雞犬聲聞逺近村又云有無仙迹在何處今古人家住此山亦佳句也

陳徳音

吾鄕嘉靖中有陳鑰字徳音隠士也詩法唐人人無知者近其孫鴻出遺稿一帙佳句層出如山深僧餉早天逺鶴歸慵日影沈秋磬松聲響暮山歸心秋轉切逺夢老難成窓寒葉落後竹響雨來時久客依人懶虛名到老休行裝衝片雨歸夢落千山棲鴉驚夜火歸雁過更樓殊有幽人之致

周所諧

周所諧名如塤莆處士也足迹不出戶庭苦唫弗輟未嘗妄與顯者逰裏中鄕紳學士罕識其面故其爲詩綽有林壑之致自作田家吟云不識市朝車馬喧殘蓑篛笠老田園柴門去郭無多路野竹臨流自一村春雨桑麻終歲足淸時雞犬數家存兒孫牧畜南山下爲道湏防猛虎繁可以見其逸韻矣他如風生極浦潮常白霜冷空林艸變衰萬里寒山橫積雪半汀衰艸隠斜陽百花潭上漁竿在五柳門前鶴徑荒因嫌城市非吾土卻傍漁家作比鄰墻壓花枝妨客過泥深苔徑喚人扶等句全無煙火食气

西湖聞笛

嘉靖中余杭詩人徐後西湖聞笛雲月白霜寒客夢醒笛聲迥出柳洲亭莫教吹過孤山去風裏梅花不耐聽一時傳之

楊椒山臨刑詩

楊椒山臨刑賦詩云浩气還太虛丹心照千古平生未報恩畱作忠魂補千載之下猶有生气

鵝池生

趙郡宋登春自號鵝池生壯歲須眉皓白任俠遊燕趙間後薙髮爲僧不知所之吳郡徐大宗伯學謨爲之傳而梓其詩詩悲惋豪逸嘗賦俠客行雲賭擲賽劉毅家奴過孟賁千金不肯顧一劍爲酬恩趙瑟停凰柱燕姬促象尊平生款段馬羞入孟嘗門又抱玉幾年終獻楚懷書垂老莫幹秦又酒腸方大黃金盡世事才知白髮多皆自冩其胸臆者也

楊鵬翼秋千詩

詠秋千詩以洪覺範之作爲最而元人楊鵬翼一首尢佳也日轉華檐樹影偏謝家庭院簇神仙彩繩斜擘纎纎筍畫板輕承步步蓮弄玉未升云漢上緑珠先墜舞樓前不知小徑殘紅裏明日何人拾翠鈿近徐茂吳有句云蓮生不在地栁弱會揺空亦自有致

沈明臣薴蘿山詩

沈明臣題薴蘿山云越國輿圖海上多千巖萬壑繞鯨波計然空奏亡吳策誰道功成在薴蘿亦微婉

纒頭集

京口鄔佐卿字汝翼中丞公子也性豪爽喜遊狹邪著述甚富自文集外有艷詞十卷題曰纒頭集皆生平贈妓之作佳句麗情可歌可詠如笛中舊恨畱金穀天上新愁問玉巵江栁眉稍雙鎖恨海棠春盡獨銷魂寶鏡夜寒鸞顧影畫梁春暖燕歸樓妝粉曉沾蝴蝶艸啼紅春染杜鵑枝鬢梳蟬影分雙翼衣剪靈綃學六銖小閣題情緘荳蔻空庭微步出蓮花樓前彩鳯隨仙史陌上銀箏悞使君春回漢水思捐佩月滿秦宮照捲衣玉樹輕霜凝屈戌垂楊新月掛秋千楊栁調翻歌扇月柘枝香度舞裙風翡翠香籠條脫暖梧桐聲轉轆轤寒明月小樓闗盼盼垂楊深院李師師等聨膾炙尢甚義山無題之後亦不多見也

沈倥侗

吳人沈愚號倥侗善書工詩雪夜云瓦鑪溫酒夜燈前紙帳梅花伴鶴眠不似玉堂金馬客五更風雪去朝天

辧琴聲

唐李龜年至岐王宅聞琴聲曰此秦聲良久又曰此楚聲主人入問之則前彈者隴西沈妍後彈者揚州薛滿也王百谷曲中有詩云一半秦聲半楚聲秦娥調瑟楚娥箏鳯凰城裏家家雪但是紅樓凍不成用事恰當

禦溝水

唐人詠禦溝水詩頗多亦有佳者第不如近日章元禮一絕爲勝詩云西山千澗水爭流盡入宮墻出禦溝紅映芙蓉靑映栁更調鉛粉上朱樓

魚鱗云

淮南子曰云如魚鱗湯義仍詩風光散羊角雲气集魚鱗亦工巧

江仲魚

崇安江仲魚諸生也予從王粹夫識仲魚乙未予之武夷仲魚導予遊三十六峯仲魚𨿽經生有碩人之致武夷諸峯各置書帙筆硯隨意所適畱連旬月衣道衣冠道冠又儼然羽流也仲魚善詩詩不作人間語嘗賦秋風懷友吟二十餘首皆道侶漁父樵夫與猿鶴而已風塵之客不預焉如懷朱漁父云九溪深處似嚴灘渺渺風塵白眼看葉艇每隨幽嶂出茅房孤掩落花殘芙蓉衣上云千片楊栁磯頭月一竿釣罷瓦瓶曾共醉滿身零露不知寒未幾仲魚逝矣年僅三十也每過武夷不勝山陽之愴

何樵仲

何樵仲名其漁邵之建寜人也爲詩有苦思樵仲死予哭之詩偶檢其手稿絕句有泠然之韻梅口待渡云野曠微風起白蘋村居三里若比鄰江幹風冷秋山暮立盡斜陽無渡人碧簫洞雲長林籟靜自盤桓松露侵衣夜未殘三十六峯明月暁碧雲吹破洞簫寒山下買酒云隔浦漁家傍酒家漁罾掩映酒簾斜探囊恰好供歸興買得黃魚並杏花

張陽生

張陽生者名復亨郡諸生也能詩而名不顯丙午歲始與予定交一再執臂而陽生遂以疫死年未三十也遺稿散逸予從友人處拾其北徵一集有逰西湖雲山翠湖光晝染扉珠宮縹緲晚鐘微僧尋三竺沿堤過鶴認孤山背水歸栁影亂分公子棹荷花輕襯美人衣繁華不醉飄零客愁聽啼鵑又夕暉又上寜夏黃開府云登壇十載拜西徵部落爭傳建節名虎竹嚴分秦斥堠狼煙初斷漢長城葡萄月上降羌舞苜蓿風寒戰馬鳴幕府能容前箸借少年原是棄繻生又魚窺法座澄波淨龍起空山宿雨腥寄食應尋彈鋏侶埋名終托鼓刀屠春陰香徑宮蕪沒煙斷松橋岸栁疎五言如花開招客至松老著書成晚晴催積雪殘雨入輕寒雨聲分夜話岸火對秋眠皆警句也

林時中

友人林宗大字時中邑諸生也屏居村落不入城市好吟詠人無知焉獨與余兄弟交最驩歿後遺稿散落偶得數首亦自有致送人尉西蜀云百仞髙峯入縣門官閒何處不君恩莫將萬里思家淚落盡巴江一夜猿又範增墓云鴻門玉玦計難行楚漢雌雄勢已成何待彭城方發憤可知亞父亦虛名孤墳不濺英雄淚落日堪傷鸛鶴聲此去赤松應咫尺白雲千載壯畱城

鴻門宴

謝臯羽鴻門宴一篇可泣鬼神楊用修極稱之又有楊亷夫韓仲村繼作稍不及也予友林子眞復擬一首云翳云埋空日色黃一龍一蛇兩相將指天有約公莫舞後入者臣先者王此去鴻門判生死戰場咫尺華筵裏漢王若失我爲禽寶玦無光玉劍起覆巵壯士怒酒醺芒碭山北愁歸云一雙玉斗正飛屑漢王間道馳至軍奇峭可喜不減廉夫仲村也

吳非熊

新安吳兆非熊能詩而貧日甚遊江湖十年落魄不能爲歸計有詩雲谷口鐘聲度嶺微嶺頭嵐气散朝暉江山處處通鄕路只是遊人不得歸可謂深於貧者矣又如松楸有夢鄕山逺桑柘無煙野市寒歸路馬寒廬嶽雪驛樓人夢秣陵鐘尊前坐臥憐多病海內存亡問故人原桑漸緑春蠶起岸艸初齊候鳥鳴皆儁爽有味予友曹能始交遊徧海內而獨賞心非熊卒之客死粵西悲夫

貧況

陸放翁詩云糴米歸來午未炊家人竊憫老翁饑不知弄筆東窓下正和淵明乞食詩近友人新安吳兆詩云釡裏生魚甑裏塵非闗久病卻闗貧案頭但有梁鴻傳閒誘荊妻學古人皆深於貧況者此況難與富兒道耳

采蓮曲

吳門沈從先采蓮曲解道芙蓉勝妾容故來江上采芙蓉檀郎何事偏無賴不看芙蓉卻看儂風致可挹

林春秀

古田隠士林春秀字子實號云波性嗜酒耽詩家貧不能取酒有友鄭鐸多良醞日往飲焉醉後則酒狂不可禁鄭度其量錫造一壺刻云波二字至卽盛酒飲之三十年如一日也林詩奇警不凡山居云但住溝西第五村香秔釀熟少開門家僮祇自爲樵牧竹徑憑他長子孫雨過暁山泉噪澗花生春菜蝶穿園抱琴客到棠梨下夘酒猶醺藉栁根又云回巷短垣緣枸杞古塘枯竹立鵁鶄壁間寫徧籬花影雲裏崩來水碓聲又云野老眼經門刻字漁郎親見水沈碑鄭歸泉下數年林亦髮種種矣每讀其詩輒詫與人兩絕也

白燕詩

白燕詩國朝袁凱最得名而後人和者最多近見江西鄧泰素二律亦新麗可喜從前故壘是耶非別後新姿似者稀春暁玉樓乘霧去夜間銀漢帯星歸淩波不著鴉頭襪剪水如牽鶴氅衣多少伯勞堪逺避輕描淡抹向西飛同去同來伴侶非異姿異態世全稀鉛華盡洗都無著銀蒜低垂若个歸逺向吳門裁匹練早從王謝托烏衣惟餘嘴距新紅澑猶啄梨花蹴絮飛

墨紗燈

閩中近制墨紗燈精巧異常海內爭重之曹能始曾扵杭州逢元夕人家有張此燈者乃邀友人同詠能始詩云質裂橫疑水光生薄似苔憑將彩筆畫認作剪刀裁鳥向空中度花從鏡裏開細看若無力不畏暁風催諸子罷唱

問月樓集

崔孝廉徵仲貽予新梓問月樓詩中多儁語贈州同王九臯云笑我無魚歌幸捨憐君有蟹領監州送劉之罘將軍云射虎功髙偏不賞雕龍才老竟如斯贈陶嗣養云鳥畱書法皆成篆龍是文心不用雕贈王藎卿再舉子云搗盡玄霜原得偶捧來明月本成雙弔謝臯羽云魂隨宋寢冬靑樹墓傍嚴陵古釣磯煆煉工巧詞壇之射鵰手也

長溪小艸

潮陽吳光卿仕訓以孝廉董長溪教事工於詩有卓錫寺云老僧舊說畱衣地幼婦新題卓錫碑又贈龔令君云問俗已看馴魯雉隨車復見舞商羊出都門云能無背水師韓信豈有窮途效阮公詠懷云少年懶性拋書早暮景微官照鏡頻潮陽前有周廷尉善鳴今則屈指光卿

徐氏筆精卷四

●欽定四庫全書

徐氏筆精卷五

﹝明﹞徐■﹝火勃﹞撰

○詩談

歸宗偈

歸宗芝庵主依黃龍遂領深旨作偈云千峯頂上一間屋老僧半間云半間昨夜云隨風雨去到頭不似老僧閒𨿽渉禪機當爲佳絕句也

禪偈

象田梵卿禪師嘉興人上堂偈云春已暮落花紛紛下紅雨南北行人歸不歸千林萬林鳴杜宇我無家兮何處歸十方剎土奚相依老夫有个眞消息昨夜三更月在池泐山靈澄禪師偈云東庵毎見西庵雪下澗長流上澗泉半夜白雲消散後一輪明月到牀前𨿽曰禪機實有詩致

簡堂頌

簡堂和尙頌云地鑪無火客嚢空雪似楊花落歲窮破衲蒙頭燒榾柮不知身在寂寥中

丹霞

丹霞語錄雲長江澄徹映蟾華滿目淸光未是家借問漁舟何處去夜深依舊宿蘆花

永明禪師

杭州永明壽禪師山居詩云且停多事莫矜誇寂寞門中有道華偎嶺靜同猿窟宅栽松閒共鶴生涯榮來祗愛添余祿春過誰能悟落花惟有臥云塵外客無思無慮老煙霞又云浮生但向忙時過萬事須從靜裏休師道場故在淨慈寺靈塔故在太慈山歲久廢爲民墓萬曆乙巳法裔大壑詢之老農掘得石匣拾舍利十一粒靈骨俱在今移置淨慈後山起塔封焉

智圓

宋孤山智圓法師示寂遺訓以陶器合瘞後十五年積雨山頹眞身不壞爪發俱長有自悼詩云蕭蕭墓後三竿竹鬱鬱墳前幾樹松此處不湏兄弟哭自然相對起悲風

木庵和尙

金元時有僧木庵與元好問厚善嘗有七夕感懷詩云銀河如練月如舟花滿人間乞巧樓野老家風依舊拙蒲團又度一年秋陳朝檜松江上海靜安寺有

陳朝檜

皮陸俱有詩元僧守仁云吳楓楚桞逐煙空陳檜依然護梵宮可惜貞明歌舞地後庭無樹著秋風

天如禪師

元末姑蘇城中師子林天如禪師俗姓譚氏江西永新人嘗作楞嚴會解行於世又能詩聊錄數首於後鄕人問我幾時還向道於今又入山一个蒲團半間屋吳淞江上九峯間竹屋茶香滿澗煙緑杉深處響流泉目前有法誰能說落日微風一樹蟬竹根犬吠隔溪扉湖雁聲髙木葉飛近聽始知雙櫓響一燈浮水夜船歸開渠築岸護低田坐聽鄰翁說去年賣卻犁鋤買漁网兒童蕩槳到牀前又如隨緣消舊業任運過時光三界如夢宅四大如漚花一息微如絲寧肯長相續皆警句也

恕中偈

國初恕中和尙名無慍臺州臨海人太祖召至闕下畱住天界寺時宋景濓在翰苑遇休沐必訪恕中恕中工詩有句云日讀經兮夜讀經眼光直與月爭明有時不受諸天供饑食松花骨也淸又云坐久藜牀穴書多鐵硯穿家貧無盜入山好有僧來皆有淸思

宗泐

宗泐洪武中詩僧也祖龍行雲祖龍乃好長生者沈璧徒來華山下目斷樓船海气昏鮑車亂臭沙丘野驪山下錮三泉開泉頭宮殿仍崔嵬當時輸作方亹亹函谷無關小龍死百尺降旗軹道傍十二金人淚如水題宋徽宗山鵲圖云落日黃塵五國城中原回首幾含情已無過雁傳家信獨有松枝喜鵲鳴銅雀臺云西陵樹色暮蒼蒼明月相將入禦牀寂寂帳前歌舞歇幾人含涕憶君王皆詩中之斧鉞也

古村居

釋宗泐古村詩云古村民古村居古村有田復有廬屋後桑麻四五區屋前楡栁八九株老婦辟纑兒讀書靑燈夜照三更初牛角帶經耕且鋤年年歲歲輸官租聖人治世如唐虞飽來擊壤歌康衢烏紗作巾白布襦東鄰西捨相招呼醉歸兀兀杖自扶古村民古村居寫盡田家樂事如一幅佳畫

天印禪師

天順間延津天寧寺天印禪師年四十足不出關至八十一歸寂謂眾曰吾寂後三年某日有星自東飛入西塟吾時也僧徒寄肉身於簥中三年蠅蚋不侵及期有星大如斗從東入西遂塟之所著黃蘗心要天印語錄徹空內集直透禪微嘗和永明山居詩有云穿來冷鐵多年衲坐破寒龕幾片氈風寒夢醒巢松鶴日暖藤牽掛樹猿雁將舊侶穿雲去鴉引新雛背雨過寒燈一盞半間屋夕磬三聲幾个山槿籬土暖花開早竹阪泥深筍出長澗水喧空懸瀑布巖松掛月碾冰輪皆警句也

雪峯僧詩

侯官雪峯山有二十四景天順中寺僧源潭作也雪峯云瑤臺凍合深迷路玉樹花開半雜松藍田莊雲分水遠從寒澗落隔云常見夕陽舂一洞山雲松徑月斜巢鶴唳石門雲濕雨龍還無字碑云剝落舊紋惟蘚迹模糊新篆是蝸涎萬松關云琥珀气浮成翠靄黃金花落混香泥梯云嶺雲雲開鳥道層層險路入松門步步通蘸月池云弄珠神女乘空去臨鏡嫦娥倒影看閩中詩僧此爲上乘

五井詩僧

四明五井山僧傳慧字朗初余曽見其詩於明詩正聲中但收五言律絕六首平淡無奇也辛丑之冬餘客四明始與定交見其著述甚富談鋒如河詩多不能盡憶如寄王百谷云惠山泉水虎丘茶相去柴門路不賖經歲故人書斷絕夕陽林外卽天涯湖上雜詠云艸色連雲暗水陂掠芹乳燕影差池遊絲似惜春光盡宻罥殘花掛竹枝湖水無風似鏡淸湖船日日送人行垂楊浪許闗離別有限長條無限情畱別念空雲問水尋山各自忙艸鞋無底踏秋霜江南遊徧將江北何日還來共竹房東山紀別雲谷口風斜斗笠狂米嚢夾路白於霜山童不掩溪頭寺一任閒雲滿竹廊每詠其詩便有支公之想

玉山道者

餘冬序錄記玉山道者還家詩云春色闌珊四月天數聲啼鳥落花前荷知有熱先擎蓋栁爲無寒漸脫綿處處勸耕梅子雨家家繰繭竹籬煙慿誰寄語仙源客洞口云封信不傳辛丑冬餘偶客邵武見仁壽寺壁間書此一詩起結中聯稍異今識於此東風不到畫樓前春事闌珊又一年處處揷秧梅子雨家家繰繭竹籬煙荷知有暑先擎蓋栁爲無寒盡脫綿莫笑山家滋味薄鳥聲啼破落花天寺壁詩不書名姓年月大都類國初人筆近歲寺毀字不存矣漫記以質博雅

顧野王宅

顧野王舊宅在建寧東觀有道士題詩雲天上歸來鬂已皤故山涼月在松蘿自傳一曲廣陵散幾見桑田生白波正徳庚辰攺觀爲建安學宮桑田之嘆其先讖歟

莎衣丐者

正徳間五羊趙克寛爲建安教諭嘗與朋輩交遊作送春詩俱用風雨字傍有丐者負莎衣立和云怨風怨雨總皆非風雨不來春亦歸蜀魄啼殘椿樹老吳蠶喫了柘陰稀墻頭紅爛梅爭熟口角黃幹燕學飛自是欲歸歸未得肩頭猶掛一莎衣問之不答而去

癡頥子

武夷汪道人自號癡頥子又號麗陽嘉靖初修眞於接筍峯遺蛻塟於峯之石壁予遊武夷得汪手錄吟稿一冊中多佳句有答葉東林云柴扉終日對云闗何事遊人興未闌花雨正迷蝸角競茶煙初歇鶴聲殘閒儲白石資荒歉旋種丹田不屬官近獲兩枚歐冶劍請君夜傍鬥牛看又如石榻枕泉眠竹影柴門畱月浴金丹又如紫檀匣鎖元中印白玉絳懸肘後符又如曉炊石鼎三甌雪午枕山屏一縷煙絕句如幔亭峯下寒云外流水飛花送小舠夜宿山房淸不寐紫簫吹徹月華髙又如赤壁元堂水火交靑山旋繞白雲坳枕琴臥誦黃庭罷新月鉤簾傍鶴巢絕無煙火食气

乩仙

吳門沈貞吉石田之伯父也一日請乩仙有詩云鶴背發長歌淸風散林樾萬里洞庭秋湖波弄明月又云片月已蒼蒼詩成天欲曙獨宿忽不見白雲自來去

鬼吟

嘗聞某寺有旅櫬士人讀書寺中聞窓外吟曰月上梅梢已二更寒窓猶有讀書聲士人曰遊魂何不歸鄕土辜負洛陽花滿城

薛禮

唐書薛仁貴軍中歌曰將軍三箭定天山戰士長歌入漢關按集古錄薛禮字仁貴見天寶二年苖神客所撰碑文軍中之歌碑亦不載

歐陽遺詩

余在白門時編刻歐陽詹集自謂無遺矣偶閱全蜀藝文志詹有新都行雲縹緲空中絲蒙蘢道傍樹翻玆葉間吹惹彼花上露悠揚絲意去苒蒻花枝住何計脫纒綿天長春日暮原本所遺尙俟續

補衛公漳浦詩

李徳裕嘗至閩中過漳浦驛詩云嵩少心期杳莫攀好山聊復一開顏明朝便是南荒路更上層樓望故關此詩鮮有知者

桞公權詩

桞公權以書名一代而詩無聞髙棅收品彚唐代諸賢無遺而公權名缺焉予得其遊底柱山一首云禹鑿鋒鈚後巍峩直至今孤峯浮水面一柱釘波心頂壓三門險根隨九曲深撐天形突兀逐浪勢浮沈岸響秋濤射祠斑夜浪侵噴香龍上下刷羽鳥登臨祗有尖迎日曽無影轉陰舊碑文字在遺事可追尋底柱山在陜州

韓致堯卒於閩中

韓偓流寓閩中所作詩僅傳南臺懷古一首云無那離腸日九回彊舒懷抱立髙臺中華地向天邊盡南國雲從島上來四序百花長見雨一冬無雪卻聞雷離宮紫气生冠冕卻望扶桑病眼開偓卒於閩其子寅亮與鄭文寶言偓捐館日溫陵師聞其家藏箱笥頗多而緘鐍甚固發觀得燒殘龍鳯燭金縷紅巾百餘條蠟淚尙新巾香猶郁乃偓爲學士日視艸金鑾夜還翰苑當時皆宮人秉燭以送悉藏之又文寶少時於延平見一老尼亦說斯事尼乃偓之妾耳第未考偓塟於何所也

劉昌言

世人常言一舉首登龍虎榜十年身到鳯凰池之句不知此乃宋太宗朝泉州劉昌言上呂蒙正相公詩也重名淸望徧華夷恐是神仙不可知一舉首登龍虎榜十年身到鳯凰池廟堂只似無言者門館長如未貴時除卻洛京居守外聖朝賢相復書誰昌言仕至工部侍郎嘗獻聖徳詩五十韻得君之盛未有其比

元章逸詩

米元章遺文散落傳者甚少近範長康作志林收拾殆盡然亦有失收者一統志載盱眙八仙臺一首山徑重重鎖緑苔松花曽見幾番開神仙費盡招呼力那得仙官一个來韻語陽秋載陪東坡往金山作水陸云久陰陣奪佳山川長瀾四溢魚龍淵眾看李郭渡浮玉晴嵐掃出淸明天頗聞妙力開大地足病不列諸方仙想應蒼壁有垂露照水百怪愁寒煙又棲雲閣云云出救世旱澤浹云尋歸入石了不見丰功已如遺龍騫薦復起抱石明幽姿云乎無定所隱者何常棲近閱千百年眼載賞心亭一絕晴新山色黛風縱蘆花雪盡日倚闌干寒宵低細月皆可補志林之缺者也

萍齋

宋林彖莆人工詩閒行雲風搖麥壠東西浪春入郊原遠近花閒趂溪流到村曲斷垣喬木兩三家卽事云艸上濃霜泫未幹曈曨初日破朝寒林中槁葉隨風去紅柿猶餘鳥啄殘彖號萍齋乾道間詔舉遺逸起家爲迪功郎仙遊法華庵是其隱處

勸農

宋畱碩字季膺丞相正之子也官南恩州勸農詩云春風勾引出郊行小隊迢迢艸路平自笑田蕪不歸去三千里外勸人耕

徐彜甫詩

宋三山徐範字彜甫慶元中與楊宏中劾韓侂冑編管遠方禁錮志乘及綱鑑稱爲六君子然未傳能詩也嘗登太行山云茫茫遠樹隔煙霏獵獵西風振客衣山雨未晴嵐气濕溪流欲盡水聲微回車廟古丹靑老■﹝白宛﹞子城荒艸木稀珍重狄公千載意馬頭重見白雲飛範登嘉定進士通判澤州官終朝奉大夫寔不肖族祖也詩所傳者僅此耳見河南通誌

嶽墓詩

古今題嶽王墓者多矣而佳者實未易得元季韓古遺一篇嶽集未收差有溫李之調詩云妖星墜地芒角赤劍龍悲吼國蕭瑟中原王气挽不回將軍一死如毛擲秦家小兒眞戲劇播弄造化搖樞極指讎爲親姦且逆只手上遮天眼碧九重茫茫隔天日無由下燭臣愚直臣愚萬死不足惜國恥未湔猶憤激古墳埋寃血空瀝風雨年年土花蝕我恐精忠埋不得白日英魂土中泣請將衰骨斵出荒苔痕獻作吾王補天石古遺名信同寧徳人

項羽廟

林景熈題項羽廟雲英雄蓋世竟何爲故里淒涼越水涯百二勢傾爭逐鹿八千兵散獨乘騅計疎白璧孤臣去淚落烏江後騎追遺廟荒村人酹酒至今春艸舞虞姬景熈卽收宋六陵骨林義士也

郊居生金銅仙人辭漢歌

余辛丑客邵武於友人徐梧家見楊亷夫手書一卷字法蒼勁其後跋云此乃郊居生題金銅仙人辭漢歌予謂小李絕唱後萬代詞人不可著筆此生膽大而有是作也呼天籟裂地維鼎定天下見於此矣銅臺折當塗髙又豈爲卯金氏感慨也哉其詩云神明臺些茂陵鬼六宮火滅劉郎死芙蓉仙掌擎髙秋雄雷掣碎銅蛟髓魏官移盤天日昏車聲轔轔繞漢門鐵肝苦淚滴鈆水石馬尙載西風魂靑天爲客驚曉別天籟啼聲地維裂銅臺又折當塗髙夜夜相思渭城月﹝郊居生不知何人讀此詩可泣鬼神宜亷夫愛而錄之第亡其姓名可惜也﹞

陳有定

陳有定元末倡義勤王太祖恨其不歸附置之重辟髙岱王世貞郭造卿嘉其忠各爲立傳有定據閩有功於閩閩郡誌皆出林宗伯司空二公之手林氏世沐國恩自不宜爲有定作傳得數君紀之實不泯其忠義耳有定𨿽起行伍而亦能詩送趙將軍云縱橫薄海內不愴別離顏幾載飄零意秋風一劍寒及被收之後作詩云失勢非人事重圍戟似林乾坤今已老不死舊臣心

胡忠臣

饒州畨君廟壁有畫松元末鄱人胡閏題詩云幽人無俗懷寫此蒼龍骨九天風雨來飛騰作靈物﹝太祖下饒州見其詩召見越八年太祖卽位郡舉秀才授督府都事建文初擢右補闕靖難不屈死赤族男女死者二百十七人煙雨夜其故居孤猿哀號徹曉今有祠在鄱陽近年屠禦史初爲立祠掲榜丈餘忽爲旋風招搖上天自午至申復還邑正堂之中毫無毀裂信胡公之神猶在予客饒謁公祠詢之里人能道其詳亦怪事也﹞

浦長源荊門詩

浦長源送人之荊門詩雲長江風揚布帆輕西入荊門感客情三國已亡遺舊壘幾家猶在住荒城云邊路繞巴山色樹裏河流漢水聲若過旗亭多買醉不須弔古漫題名近見一詩話載此詩稍異今錄於後疋馬南歸望古城半林殘雨夕陽明云邊路繞巴山色樹裏河流漢水聲墮淚有碑苔色古甘棠無樹酒旗橫那堪回首成陳迹笳鼓西風慘客情﹝詩話無名氏予得之杭州僧房﹞

亡臣遺詩

當靖難時朝士出走祝發就傭者不可勝數宣徳初有綿竹山人題詩於浦城棃嶺雲山河形勝今猶昔宮闕趨蹌事已非冀野風生雙虎鬭咸陽火起一龍飛傷心何忍聞黃詔稽首無緣見衮衣擊石獨懷千古恨仰天血淚不勝揮又萬州海云庵有老僧示寂衣上有詩曰十年依佛國萬里走天涯舊主無尋處孤臣敢問家何心嬰組綬有血滴袈裟寒食魂應寂悲歌愧五蛇﹝皆泯其姓氏近秀水屠侍禦刻朝野彚編不載此二詩故錄以待野史采擇﹞

吳康齋詩

崇仁吳與弼號康齋會元溥之子也當英宗時講學授徒名重一時英宗特旨聘至京授左春坊諭徳堅辭不就職仍遣行人送歸故里所著有康齋集皆光風霽月誠意正心道學頭巾語然喜爲詩處處畱詠而求其不陳腐者絕少漫錄數首重其品也過■﹝幹阝﹞溝云丹陽古渡接瓜洲萬頃黃雲麥正秋一榻午風淸夢覺又題新句過揚州夢家云百體衰慵兩眼花雲山久已隔紛華宵來魯水橋邊榻一片離魂只在家見紅樹云船頭時作望鄕吟難寫浮生去住心忽忽不知爲客久誰家紅樹報秋深

伯虎逸句

唐伯虎詩今世傳者十之一耳有杜曲梨花杯上雪灞陵芳艸夢中煙佳句也集中不載見郎瑛七修類稿

芙蓉園

傳丁戊山人初家朱紫坊卽宋陳忠肅芙蓉園故址也鄭繼之爲題門帖云巷陋過顏老去無心朱紫園名自宋秋來有意芙蓉晚歲移居桂枝坊有詩云巷隱桂枝堪偃息家存土窟省經營

吳歌

吳歌云夜合花開香滿臺夜夜期郎郎不來當初只道夜合花開夜夜合那知夜合花開夜夜開

畫蘭詩

先君子少時得文徵仲畫蘭一幅文題詩云手培蘭蕙兩三栽日暖風微次第開坐久不知香在室推窓時有蝶飛來後宦遊南北此畫寄之親故竟致失落予幼年先君曽爲予誦之至今歷三十餘年猶不忘也考之甫田集無載因記之

黃後谷

福安黃後谷先生釧字玠夫舉嘉靖丁酉鄕薦爲溫州郡丞丙辰倭寇溫州將兵拒戰乘勝直進孤軍無援遂大潰賊脇之降叱之索之金復叱之賊怒支解寸斬之年四十七詔贈右參議祠祀之弇州王元美爲作衣冠墓志先生能詩有墮樵錄野望云連朝微雨恰新晴沙艸含風軟緑平碧水畫船歸棹去夕陽煙樹一痕淸又云竹松疏護兩三家流水浮香帯落花樵笛數聲煙漠漠隔溪人散夕陽斜曉行雲誰家流水石橋邊■﹝麥喬﹞麥花開白滿田日出柴門人未起嵐雲飛滿小樓前先生無子猶子嗣之蔭太學生

林粵山

先輩林粵山紀善畫工詩官石城令歸與先君鄰居論交最宻嘗賦二律詩寄先君於京邸云花屛一別幾經秋錦里長懷舊日遊村碓溪流舂月急野亭路接占云幽虛名自笑身爲累往事徒驚鬂是愁吾道看君髙誼在暮煙回首思悠悠自憐野性生來僻愛住溪山斷俗氛林下一笻穿鳥出沙邊半舫與鷗分野僧久別詩還寄鄰老頻過酒又醺目送徵鴻度天碧悠悠巖際有歸云遺稿散逸二詩曽書扇頭予至今寶藏之

古文類詩

古書句法可入詩者甚多文繡被臺榭菽粟食鳬雁﹝晏子﹞門外長荊棘堂前生藿藜甲冑生蟣虱燕雀處帷幄﹝韓非子﹞彊弩弋髙鳥走犬逐狡兔﹝淮南子﹞勁弩殪狂兕長戟斃熊虎瓦石成珪璋龍駿棄林洞鑿石有餘焰年命已凋頹﹝抱朴子﹞典禦進新水鉤盾獻早李﹝顏氏家訓﹞金甲映平陸鐵馬照長原﹝江淹答休範書﹞

空梁落燕泥

小說家嘗言薛道衡以空梁落燕泥句爲煬帝所殺非也按本傳帝會議新令久不能決道衡曰使髙熲不死令當久行帝怒令自盡又隋唐嘉話道衡因事誅帝曰能作空梁落燕泥否只謂其從今不能賦詩耳非緣此一句被殺也不然道衡佳句甚多煬帝若果忌之當早誅之矣安能容其至七十而死耶

三條燭

唐以詩賦取士科試日給燭三條作賦八韻時謡云三條燭盡燒殘士子之心八韻賦成驚破試官之膽又云三條燭盡鐘初起九轉丹成鼎未開然八韻律賦似不待三條燭盡而後成是知唐士才思遲鈍若溫飛卿八義能有幾耶

杜律雙字

杜律喜用雙字泠泠冥冥皎皎淒淒霏霏細細陰陰娟娟冉冉事事深深欵欵熒熒颯颯丁丁寂寂悠悠處處泛泛納納飛飛蕭蕭滚滚短短輕輕片片姍姍飄飄个个輝輝靑靑白白紛紛淅淅團團雙雙的的漠漠遲遲荒荒泯泯欣欣時時村村岸岸惺惺句句哀哀匆匆暉暉蒼蒼茫茫微微脈脈湛湛裊裊戎戎淰淰至古風歌行又不可勝數矣

後生

後生輕侮老成從古爲然杜詩云晚將末契托年少當面輸心背面笑雲溪範攄云近來年少輕前軰好染髭須事後生東坡云世上小兒誇疾走如公相待今安有以二公之名徳猶然不滿於後生況其它乎

驥子熊兒

杜甫二子一曰熊兒宗文也一曰驥子宗武也甫詩云驥子好男兒又云驥子春猶隔又云驥子最憐渠又云詩是吾家事又云汝啼吾手戰而無一語及熊兒何也豈宗文失學耶失學從兒懶豈指宗文耶

南海寶玉

唐王珪之孫砯使南海子美詩曰家聲肯墜地寶貝休脂膏魏徵之孫佑使交廣子美詩曰南遊炎海甸世亂輕土宜子美愛惜王魏故戒其孫之卻寶貝土宜也至岑參送人尉南海則曰此鄕多寶玉愼莫厭淸貧乃教之以貪也今之爲官多喜入廣其嘉州之意乎

古栢行

子美古栢行雲霜皮澑雨四十圍黛色參天二千尺四十圍者言其幹也二千尺者言其髙也語似不經然段文昌武侯廟亦作古栢文云合抱在於旁枝駢梢葉之靑靑百尋及於半身蓄風雷之冥冥觀旁枝合抱則見幹之四十圍百尋半身則見髙之二千尺二公詩文暗合栢樹之大不誣矣

唐貢荔枝

唐鮑防襄州人天寶末舉進士大歷中爲福建觀察使時明皇詔馬遞進南海荔枝七日七夜達京師防作雜感詩云漢家海內承平久萬國戎王皆稽首天馬常銜苜蓿花遠人歲獻葡萄酒五月茘枝初破顏朝離象郡夕函關雁飛不到桂陽嶺馬走皆從林邑山甘泉禦果垂仙閣日暮無人香自落遠物皆重近皆輕雞𨿽有徳不如鶴目擊時艱一念忠懇可見是知貴妃所食荔枝實出南海已見劉昫唐書並防詩蔡君謨譜謂愛嗜涪州歲命驛致羅景綸以爲一騎紅塵乃瀘戎之產恐悞矣

鶴林寺

李渉遊鶴林寺云終日昏昏醉夢間忽聞春盡彊登山因過竹院逢僧話又得浮生半日閒曽子固續云昔人春盡彊登山只肯逢僧半日閒何事一尊乘興去醉中騎馬月中還

文士窮

孟郊落第云出門自有礙誰謂天地寛於濆思歸云日開十二門自是無歸計文士之窮眞堪涕淚

射鴨

孟郊作尉開射鴨堂蓋性喜射鴨爲樂也有句云不如竹枝弓射鴨無是非寔自況耳

詩讖不然

白樂天十八歲時作絕句云久爲勞生事不學攝生道少年已多病此身豈堪老然白公壽至七十五

善才

元和中曹保之有子善才孫曹綱俱善彈琵琶有名白樂天琵琶行雲曲罷曽令善才伏用當時事也

樂天賣田宅

白樂天有詩云先賣南坊十畝園次賣東郭五畝田然後兼賣所居宅彷佛獲緡二三千吾今年紀七十一眼昏須白頭風眩但恐此錢用不盡卽先朝露歸夜泉此語可爲老人求富者之鍼砭也

長吉詩用事

李長吉詩本奇峭而用字多替換字面如吳剛曰吳質美女曰金釵客酒曰篛葉露劍曰三尺水曰玉峯劍具曰簏簌甲曰金鱗燐火曰翠燭珠釧曰寶粟冰曰泉合嫦娥曰仙妾讀書人曰書客桂曰古香裙曰黃鵝釵曰玉燕蠶曰八繭月曰玉弓曰碧華日曰白景曰頳玉盤帨曰封巾城曰女垣鼠穴曰竄徑天門曰闔扇王孫曰宗孫禁中曰禦光小栁曰拱栁鵾弦曰雞箏竹曰緑粉筍曰龍材漆燈曰漆具旅獒曰旅狗帯曰腰鞓犬曰宋鵲墓曰墳科碑曰黒石拍板曰蠟板白馬曰白騎發曰鳯窠懸鶉曰飛鶉日光曰飛光槐曰兔目鮐背曰鮐文陶令曰陶宰螢曰淡蛾鮫綃曰海素熊掌曰玃拳五星曰五精山曰疊龍馬曰神騎天曰圓蒼女衣曰銀泥符曰合竹錢曰蚨母白黑曰粉墨香曰龍腦丹書曰靈書賓雁曰客雁湘君曰江君

四皓

楊鐵厓嘗論四老人者秦皇漢帝之不可迹而招者也使爲子房一呼而至子房之奴不翅也豈足爲四老人哉子房之所呼者老人之贗者也蓋子房一時巧術借人間四老以動漢廷如優孟之衣冠面目髭鬢爲叔敖而出者漢祖驚見以爲眞而太子之羽翼遂成豈料其爲贗也漢廷諸人罔有覺者墮良之計深矣太史公闕而不錄其知良之所爲歟唐李頻題四皓詩雲龍樓曽作客鶴氅不稱臣尊之也余曽遊桃源有詩云種得桃花洞裏居子孫相約事耕鋤采芝笑殺龎眉叟輕出商山翼漢儲政謂四老人未宜輕出商山不如秦人之髙蹈也

唐僧不戒酒

唐僧多不戒酒餘嘗見有元人畫醉僧圖僧可醉乎任華贈懷素上人云十杯五杯不觧意百杯已後始顚狂韋應物有寄釋子良史酒云秋山僧冷病聊寄三五杯應瀉山瓢裏還寄此瓢來然則唐僧嗜酒者多矣詩人不以爲諱也

僧飲酒

宋蘇子美贈僧祕演詩云賣藥得錢祗沽酒一飲數斗尢惺惺演塗去之子美大怒演曰公詩傳萬口吾持戒不謹已爲浮屠罪人公從而暴之可乎懷素工艸書同時如顏尙書張處士餉酒與魚然則懷素亦飲酒茹葷僧也予遊四明時與僧公朗交甚宻詩多奇警亦終日陶陶然醉屠緯眞諸公亦不責之持戒總之未能見性卽左持酒杯右持蟹螯何害耶

石羊松石

黃初平叱石爲羊在金華洞金華饒古松往往化而爲石陸龜蒙詩云萬古淸風吹作籟一條寒澑滴成穿指東陽松化石也石化羊松化石皆在金華亦一異也

蘭眼櫻

唇蘭眼擡露斜櫻唇映花老陸龜蒙子夜歌中語

阿瞞岧郎君虎

唐玄宗稱阿瞞按唐語林開元二年春上幸寧王第敍家人禮上曰大哥好作主人阿瞞但謹爲上客杜氏通典亦云上禁中嘗自稱阿瞞乾符歲僖宗幸蜀羅隱詩云馬嵬山色翠依依又見鑾輿幸蜀歸泉下阿瞞應有語這回休更怨楊妃唐徳宗小名岧郎宋髙宗小字君虎

鷓鴣杜鵑

唐鄭谷作鷓鴣詩得名宋建炎中諌議大夫鄭瑴作杜鵑詩諭百官當迎乘輿反正之意稱鄭杜鵑

楊大年

宋楊大年數歲不能言偶家人抱登樓偶觸其首卽能語吟詩曰危樓髙百尺手可摘星辰不敢髙聲語恐驚天上人然李白峯頂詩曰夜宿峯頂寺舉手捫星辰不敢髙聲語恐驚天上人大年數歲能吟豈前生夙根耶

張三影

張子野號三影謂云破月來花弄影隔墻送過秋千影浮萍斷處見山影也後山詩話又云云破月來花弄影簾幕卷花影墮絮輕無影若然則五影矣

江郎石

江郎三片石相傳有江氏兄弟三人登之化爲石宋王禹偁詩云三茅遺躅在金陵又見江家有弟兄謝眺門前春色好一時分付與巖扃余觀江郎之石髙數十仞非人所化必矣然郡國志亦云江氏兄弟所化歲漸長此尢不根也

橘虫化蝶

蝶之翅文者牝也翅純者牡也多橘虫所化範成大詩云橘蠧如蠶入化機枝間垂繭似蓑衣忽然脫作尋花蝶翅粉才幹便學飛

鴨腳子

鴨腳子卽銀杏也歐陽永叔和梅聖兪詩云鵝毛贈千里所以重其人鴨腳𨿽百个得之誠可珍又云鴨腳生江南名實未相浮絳囊因入貢銀杏貴中州此果北地不能種今人又呼爲白菓其葉頗似鴨腳又鮑照賦園葵已有鴨腳二字

朱陳村

朱陳村事見白樂天詩按徐州誌亦不詳所在東坡題朱陳嫁娶圖云何年顧陸丹靑手畫作朱陳嫁娶圖聞道一村惟兩姓不將門戶買崔盧又云我是朱陳舊使君勸農曽入杏花村而今風物那堪畫縣吏催錢夜打門二詩切中時獘予喜誦之

儲祥宮碑

東坡在翰林被旨作上淸儲祥宮碑哲宗親書其額紹聖黨禍起磨去坡文命蔡元長別撰故東坡自作詩云淮西事業冠吾唐吏部文章日月光千載斷碑人膾炙不知世有段文昌蓋自況也題云不知何人作得於沿流館中蓋避禍而諱之也以韓蘇重名尙遭此厄毋怪今之文人不售於俗眼也

元暉印章

米元章嘗得古印元暉二字後字其子曰元暉黃山谷詩云我有元暉古印章印刓不忍與諸郎虎兒筆力能扛鼎教字符暉繼阿章父子俱用元字本此

劉鐵笛

武夷五曲舊有鐵笛亭舊志云宋胡寅與劉衡遊此劉善吹鐵笛胡贈之詩云更煩橫鐵笛吹與眾仙聽劉沒亭廢朱文公一日與客尋其故址俄有笛聲發於林外文公驚異因復作亭以鐵笛名之萬曆初吾郡陳司馬於五曲築云窩凡亭榭皆以云名更鐵笛之名爲遲云泊然無味矣

棊

宋魏鶴山贈奕者云少年不識棊但見剝剝啄啄更相圍有人指授予衝關奪角刼復持少年不識星但見歷歷落落還如棊亦有告予者縮贏伏見元有期七年五溪讀書暇時把二事相悅怡久之剨然悟是間有數人不知三百六十一棊子此是幹策藏其奇萬有一千五百二十星若以三十六乘之乘之旣盡除坤策恰與棊數無參差此理極精宻歸後不復思此詩引易以悟棊者也人能精易數不患棊之不擅國手

潘紫巖

癸辛雜識云閩人潘廷堅初名筠後以詔歲乞靈南臺神夢有持方牛首與之遂攺名牥殿試第三人牥號紫巖跌宕不羈日醉騎黃犢歌離騷於市人以爲仙嘗與社友飲梅花下皆白衣旣而俱脫衣飲酒酣客散衣間各濃墨大書一詩矣又同社置酒瀑泉庭堅脫巾裸立流泉之衝且唱濯纓之章眾羅拜以爲不可及然寒气已深入經絡歸卽臥病而殂庭堅讀書五行俱下終身不忘六歲時有詩云竹才生便直梅到死猶香識者知其不永郡誌列庭堅於風槪似未盡其生平豪舉耳

洞中紅荔枝

烏石山有宿猿洞怪石森聳昔有老翁畜一猿毎夜輒宿洞中唐季大築城垣隔此洞於城外宋熙寧中湛郎中兪棄官歸隱於此程大卿師孟篆書宿猿洞三字於石徑尺許洞前舊有荔枝樹極佳名曰洞中紅古靈陳襄贈湛兪詩云此去蓬萊峯頂月夢魂應到荔枝園羅源林迥詩云荔枝影裏安吟榻菡蓞香中系釣舟國朝廢爲叢塜荔枝已無存矣謝肇淛有句云湛侯當年拂衣歸卜築喜就城南陲菡萏香風垂釣裏荔枝寒影對僧時予亦有詩云怪石髙於雉堞齊昔人曽此卜幽棲白楊滿地髑髏出蒼蘚上崖名姓迷夜雨徒聞山鬼哭秋風不見野猿啼荔枝樹死洞門塞行到此中生慘淒壁上諸名公題刻俱存無人修復良可慨也

瘞筆

隋智永禪師王右軍七世孫臨書三十年取退筆頭瘞之號退筆塜會稽山五云顯聖寺後有右軍筆倉今爲眢井淸異錄載趙光逢薄遊襄漢濯足溪上見一方磚類碑題云髠友退鋒郎功成鬢髮霜塜頭封馬鬛不敢負恩光後題獨孤貞節立此蓋好事者瘞筆之所

宋徽宗畫

宋徽宗繪畫題詠者多含譏刺元成廷珪題白頭翁圖云梔子紅時人正愁故宮衰艸不勝秋西風吹落靑城月啼得山禽也白頭國初髙季廸題畫眉百合圖云百合蕪殘六合塵汴京啼鳥怨無人不知風雪龍沙地還有圖中此樣春又題宣和畫云禦翰親題賞畫工疎枝野鳥怨秋風那知回首宣和殿物色淒涼與畫同張來儀題桂枝圖云玉色官瓶出內家天香濃浸月中葩六宮總愛新涼好不道金風捲翠華汪廣洋題雙鴛圖蘆葉靑靑水滿塘文鴛晴臥落花香不因羌管驚飛起三十六宮春夢長釋來復題喜鵲圖黃沙風急蒺藜秋回首中原淚暗流誤聽當時靈鵲語誰知舊喜是新愁釋宗泐題小鵲圖云落日黃塵五國城中原回首幾含情已無過雁傳家信獨有松枝喜鵲鳴又雪江獨棹云艮嶽秋深百卉腓邊塵吹滿衮龍衣淒涼五國城邊路得似寒江獨棹歸周仲方題雙燕圖江南簾幙重重雨艮嶽河山處處花兩地舊巢傾覆盡西風萬里入誰家張璨題墨蘭云禦墨淋漓寫楚蘭披圖卻憶政宣間分明一種湘累怨萬里靑城似武關夏忠靖題墨竹雲寶殿無心論治安碧窓著意寫瑯玕枝枝葉葉眞瀟灑爭耐金人不愛看又無名氏題石橊云金風吹綻絳紗囊零落宣和禦墨香猶喜樹頭霜露少南枝有子殿秋光王元美題馬圖雲天閒萬馬盡權奇寫出丹靑意自悲長白山頭三萬匹可憐龍種一雄嘶康與之題花鳥云玉輦宸遊事已空尙餘奎藻繪春風年年花鳥無窮恨盡在蒼梧夕照中項忠題鴝鵒圖云五國城邊掩淚時汴梁宮闕了無遺爭如鴝鵒知春意猶占東風第一枝呂囦題鴝鵒圖云禦墨淋漓玉數枝畫圖瀟灑使人悲春風鴝鵒湘江景不似龍沙夜雪時余題秋江獨釣圖鏡水無波釣艇閒人間治亂豈相關金風忽動黃沙暗不見中原萬歲山又題墨蘭圖嫩蕊疎花寫澤蘭宣和禦墨半凋殘國香莫道蕭條甚北地風霜不耐寒

畱夢炎趙孟俯

畱夢炎失身降元有玷科名元世祖問葉李畱夢炎優劣於趙孟俯孟俯曰夢炎臣之父執其人重厚有大臣器帝曰汝以夢炎賢於李耶夢炎爲宋狀元位丞相當賈似道悞國罔上夢炎依阿取容李乃布衣伏闕上書是賢於夢炎也汝以夢炎父友可賦詩譏之孟俯曰狀元曽受宋家恩國破臣彊不敢言往事已非那可說且將忠直報皇元

何潛齋譏畱夢

炎宋末狀元畱夢炎衢州人失身事元遺笑千載時夢炎北歸就養其子於嚴陵判廳何潛齋孟桂寄之詩曰昆明灰刼化塵淄夢裏功名一黍炊鍾子不將南操變庾公空抱北臣悲歸來眼底湖山在老去心期浙水知白髮門生憐未死靑衫畱得裹遺屍不知當時夢炎得此詩作何媿謝

夏貴

淮西閫帥夏貴以至元丙子附大元授中書左丞至己卯薨有弔以詩曰自古誰不死惜公遲四年問公今日死何似四年前元學士古田張以寧以洪武二年徵爲原官四年卒與夏貴略相似

松雪題畫

嘗於故家見趙仲穆畫一幅子昻題云昨自杭回道經茅山之西野時夕陽也松如偃蓋水若鳴琴靑山萬重白雲千頃山下有乘駿馬者出沒於其間乃天然一圖畫心有所得以目疾未愈不能舉筆因命子雍代之云白山靑幾萬重溪邊遊子馬如龍眼前有景畫不盡歸去鷗波命阿雍至大四年五月旣望識於鷗波亭

髙宗書畫

國初王澤題宋髙宗所書杜詩云江頭宮殿日遲遲朝退千官黙坐時春盡龍沙無雁度素縑只寫少陵詩髙壁云萬里龍沙信不通江頭虛築上皇宮中興謀略無心定較得臨池筆法工吾鄕陳參藩全之題髙宗鸚鵡云隴山鸚鵡說還鄕中使傳宣出禁墻漠北有人歸不得思鄕愁比隴山長予題敗荷鶺鴒圖雲遊宴湖山啟禦園紹興粉本至今存弟兄急難龍沙北不獨悲鳴痛在原

松雪畫馬

趙子昻畫馬近代題詠多含貶辭國初楊文貞士奇雲天閒第一渥窪姿卓犖騰驤肯受羈何不翻然絕牽鞚踏雲追電看神奇李文正東陽云宋家龍種墮燕山猶在秋風十二閒千載畫圖非舊價任他評品落人間又無名氏云塞馬肥時苜蓿枯奚官早已著貂狐可憐松雪當年筆不識檀溪寫的盧釋古淵題山水雲雪後潮痕上釣磯江南天水一絲微萋萋芳艸迷禾黍何事王孫尙不歸予有詩云宋室王孫粉墨工銀鞍金勒貌花驄天閒十二眞龍種空自驕嘶向北風

王道士梧竹圖

楊文貞士奇官春坊日從沈某求王道士梧竹圖不與後李時勉掌學士印沈遽贈之後文貞與李對奕文貞奕勝遂捲而去自是李見輒有不捨之意文貞題一絕歸之云永別錫山王道士空餘翰墨亂人心黃金若綰封侯印曹霸王維聚若林

楊世昌

東坡遊赤壁時有綿竹道士楊世昌同遊赤壁賦云客有吹洞簫者卽世昌也吳匏庵詩云西飛孤鶴記何詳有客吹簫楊世昌當日賦成誰與注數行石刻舊曽藏此一證也

少年致政

吳郡楊循吉字君謙登成化甲辰進士爲禮部主事初授官卽致仕歸讀書支硎山南華寺沈石田賦詩以美之云到手功名賦子虛深山長谷覓安居讀書已足功名事更讀人間未讀書都門祖帳百花飛多見龍鐘賦式微較取栁條千萬折不曽送一少年歸

春陰詩

憲宗朝金陵王給諌欽佩舉進士獨居逆旅有歌而過者有朝來睡起繞花行香霧襲衣寒气重之句後閣試春陰詩遂用之相國李公東陽謂非世人語遂攺庶吉士官終太僕少卿此與錢起湘靈鼔瑟事同第欽佩不得全篇可惜也

交州木山海南木石

先輩許黃門天錫正徳中奉使安南於僧寮中得枮木一片狀若山峯黃門厚酬主僧攜歸閩中自刻詩云萬年木精化靑牛瘦骨不朽沈江洲江洲水急魚龍湫神物始出隨回流玲瓏崒嵂誰能鏤山僧得之溪峒酋蠻荒僻遠絕賞鑑木爾韜晦誰怨尢洞江先生好事者邂逅願脫千金裘古今琴材出爨下拔爾幸免爲人槱風厓雨谷偕我老無復夢想仍丹丘歲久流落士夫家已百年不知寶惜棄之泥滓予友髙景倩博物好古見而賞識遂乞以歸洗刷塵垢置之齋中名其齋木山同社俱有詩紀其事然竟不知何木也黃雲金陵姚允初觀察海南得一石如木有枝云出之海中余曽見之

戒酒詩

嘉靖初建州士人陳安性嗜酒落魄不羈好吟詠嘗作戒酒詩雲門前冷落故人疎日日銜杯世事無寄語東風林下鳥春來切莫喚提壺

陸文定

華亭陸文定公年九十時以衲衣一襲付慧日院手書偈於衲表云解組歸來萬事捐盡將身世付安禪披來戒衲渾無事不向歌姬爲乞緣又自題其像畱寺作供云豈有文章置集賢也無勲業到淩煙只應畫作老居士畱與香山結淨緣

範靑衣

莆田遊宗謙有靑衣範生能彈琴吹簫亦學爲詩王弇州調之詩云瑤琴罷鼔紫簫來手艸新詩阿濫堆除卻數行僮約外還應事事勝方回

僧道乞詩

有俗僧欲遊鵝湖以卷子徧求諸貴人贈詩可厭曹能始題一絕云性內本無文字障縱耽山水亦支離我曽一宿鵝湖寺峯頂禪師不要詩偶憶王弇州曽有樓道人以詩卷索題皆翰苑諸名公弇州云囊裏牛腰詩卷麤他年鶴背重還無何如負局先生好只挾眞形五嶽圖風旨暗合俱足解頤李白詩云畫禿千兔筆書載兩牛腰牛腰二字本此

十歲詩

錢唐田藝蘅學憲汝成子也十歲從父渡采石賦詩云白玉樓成招太白靑山相對憶靑蓮寥寥采石江頭月曽照仙人宮錦船後竟以廣文老天之生才不畀大用誠不可知

下榻

陳蕃爲樂安太守郡人周璆髙潔之士前後郡守招命莫致惟蕃能致特爲置一榻去則懸之蕃兩設榻今人多用徐孺子事而鮮及周也吾鄕前輩王郡丞礦詠璆詩雲南州只說徐髙士能使陳蕃下榻時北海更憐周隱者不將懸榻使人知

元虛子

政和徐貞一號元虛子能詩嘗過仙霞關關吏訝其異服執之貞一瞪目不答吏系之郵亭迨夜紿守者出袖中出大筆書二絕於壁云一劍淩空海色秋玉皇賜宴紫虛樓醉來跨鶴須彌頂指點培塿見十洲碧殿歌傳阿濫堆玉笙吹徹海桃開仰天一嘯江風發笑接白雲歸去來乘夜遁去晨起盛傳仙人至關走看墨迹不絕於道

枇杷

吳中友人嘗言莫云卿笑同時用琵琶作枇杷詩云枇杷不是這琵琶只爲當年識字差若使琵琶能結果滿城簫管盡開花然枇杷作琵琶見劉熙釋名亦可通用云卿未之考耳

靈雞塜

臨安徑山有靈雞塜唐一欽禪師說法雞時時佇聴師去長安長鳴三日而死黃貞父有詩云一靈通妙微萬類等佛種累累生人頭何如死雞壠

詩讖

賦詩不祥人以爲讖驗之良然予友林子眞少年有雋才甲辰暮春晦日諸同社集王永啟塔影園作送春詩子眞有句云花爲離愁魂易斷桞當別淚眼難開眾詫爲工不久逝矣

經語小詞

辛稼軒多作詞調賦稼軒集經語踏莎行雲進退存亡行藏用捨小人請學樊遲稼衡門之下可棲遲日之夕矣牛羊下去衛靈公遭桓司馬東西南北之人也長沮桀溺耦而耕丘何爲是棲棲者

鄭松窓

宋鄭域字中卿三山人號松窓使遼回有燕谷剽聞二卷紀遼事甚詳昭君怨詠梅一詞云道是春來花未道是雪來香異水外一枝斜野人家冷淡竹籬茅舍富貴玉堂瓊榭兩地不同栽一般開興比甚佳麗情云合是一釵雙燕卻成兩鏡孤鸞樂府多傳之

詠蝴蝶

元王和卿與關漢卿俱以北調相髙偶見大蝴蝶飛過和卿賦云彈破莊周夢兩翅架東風三百座名園一采个空誰道風流種諕殺尋芳的蜜蜂輕輕飛動把賣花人扇過橋東漢卿遂罷詠和卿此詞妙處全在結語然宋謝無逸蝴蝶詩云江天春暖晚風細相逐賣花人過橋時有謝蝴蝶之稱和卿襲其意耳

宣廟詞曲

宣宗皇帝禦制寄生艸云賽爛熳三春景稱淸和四月天緑楊煙罩絨絲綫彩蓮水映紅妝面翠芭蕉風颭靑蘿扇林塘盡日好畱連池塘長夏宜消遣有馥鬱荷香度看微茫野色邊幾行鷺印平沙徧一羣魚躍淸波淺數聲樵唱西山逺茸茸芳艸紫驑嘶陰陰喬木黃鸝囀宣徳六年四月禦便殿召錦衣都指揮林觀對奕奕畢書以賜之觀吾閩邑人其家至今寶藏焉

朱竹

朱竹古無所本起於國初宋仲溫有一卷不知何人筆髙季迪題水龍吟云淇園丹鳯飛來幾時畱得參差翼簫聲吹斷彩雲忽墮碧雲猶隔想是湘靈淚彈多處血痕都積看蕭疎瘦影隔簾欲動應是落花狼籍莫道淸髙也俗再相逢子猷還惜此君未老歲寒猶有少年顏色誰把珊瑚和煙換去瑯玕千尺細看來不是天工卻是那春風筆此卷舊爲王太史家物伯兄惟和收得之珍若重寶自題其後云根如頳虯髯葉如丹鳯尾有時截作釣魚竿珊瑚亂拂桃花水有時擲杖化爲龍白日靑天赤鱗起能將紅霧變蒼煙產在朱明幾洞天須臾絳節生彤管只向松間滴露妍伯兄卒捲售他人

詠酒

吾郡林都憲廷玉詠酒詞云米明王原掌奇門印曲將軍會擺迷魂陣水中郎穩坐云安鎭柴令公傳示蘭陵信祭遵壺矢威李白蠻書令那愁城攻破難逃命詼諧成調可喜也公善擘窠書名山勝處多存手迹有詩集行世

滿江紅詞

漠漠輕寒正梅子弄黃時節最惱是欲晴還雨乍寒又熱燕子梨花都過也小樓無那傷春別傍闌干欲語更沈吟終難說一點點楊花雪一片片楡錢莢漸西垣日隠晚涼淸絕池面盈盈深淺水栁梢淡淡黃昏月是誰人吹徹玉參差情淒切右文衡山先主作也淸絕婉媚何減宋人擅場者

燕子不來香

髙郵王盤作野菜譜並綴以詞雅俗相雜山家之公案也嘉禾周履靖作茹艸編亦效西樓而起編中詠燕子不來香雲新蒲正短舊壘猶空繡箔珠簾面面風粘天芳艸碧玉茸茸趁呢喃聲杳曉摘芳叢昭陽殿裏妬緑嫌紅無柰香消一眄中淸婉可詠

徐氏筆精卷五

●欽定四庫全書

徐氏筆精卷六

﹝明﹞徐■﹝火勃﹞撰

○文字

呂氏春秋

呂氏春秋引孔子事數十則言必稱孔子讀其書不類其人

治安策

賈誼治安策後缺一太息近閱田子藝畱靑日札云新書內銅布一篇可謂長太息者此其一也卽是全文錯簡耳歷漢至今惟子藝認出眞誼之忠臣也

蔡邕五弄

琴書云蔡邕嘉平初入靑溪訪鬼谷先生所居山有五曲一曲制一弄東曲常有仙人遊曰遊春南曲有澗冬夏常淥曰淥水中曲鬼谷所居曰幽居北曲髙巖猿鳥所集感物愁坐曰坐愁西曲灌木吟秋曰秋思三年曲成示馬融甚異之後世作者徒因題命辭無復本意矣

笑林

晉孫楚笑賦曰信天下之笑林調謔之巨觀宋祕閣中有古笑林十篇

雞碑

戴逵總角日以雞卵汁溲白瓦作鄭玄碑又自爲文而自鐫之詞麗噐妙唐丁用晦云學慚鼠獄智乏雞碑

張融海賦

張融海賦浮海至交州所作也文詞詭激顧凱之曰此賦實超玄虛恨不道鹽耳融卽求筆注之曰漉沙構白熬波出素積雪中春飛霜暑路全篇載南齊書本傳楊用修博極羣書謂載籍不見其全亦千慮一失也融爲文數十卷自敍其集名玉海褚淵問玊海名融答曰玊以比徳海崇上善宋王伯厚玊海襲其名耳

甘石星經禽虫述

余家舊藏甘石星經乃陶隱居重訂者今新安程榮梓漢魏叢書中一卷比余家十才二三且缺首篇分野說及五星行例署云漢甘公石申著按晉志齊有甘徳魏有石申夫皆掌天文程不深考而妄署之急於射利故耳此書盛行天下恐訛以傳訛也至於彚刻山居雜誌中禽虫述一卷乃閩中袁達著達字徳修程則署云袁達徳著如此之類甚多若傳之後世誰能辧其姓名乎書之以資博雅者訂正

刀劍錄唐詩金石錄淳化帖

陶弘景作刀劍錄不載莫邪干將殷璠姚合元結髙仲武芮挺章選唐詩不收李白杜甫歐陽修作金石錄不采衛夫人淳化諸帖不選蘭亭序俱不可曉者

王勮敏給

人但知王勃賦滕王閣之敏贍而不知王勮之艸冊文尢難也夭壽中壽春郡王成器等五人同日冊命有司忘載冊文百僚在列相顧失色勮立召小吏五人各執筆口授分寫斯須而畢詞理典贍舉朝嘆服

薛書記

唐摭言云元相公在浙東賓府有薛書記酒後爭令以酒器擲傷公猶子遂出幕旣去作十離詩曰犬離主筆離手等作今諸女史皆編入薛濤集內何附會之甚耶以薛書記認作薛校書以元載認作元微之況濤蜀人非浙東事可附會彤管遺篇詩女史靑泥蓮花記及蜀本薛濤詩皆載十離詩故表而出之

序曹子建集

龍城錄云韓中卿夢曹子建求序其文集寤檢曹集分爲十卷序而傳之今世傳本並無韓序而作序者亦未言及夢中事

送窮乞巧

昌黎揖五鬼而送窮不免垂頭喪气桞州拜天孫而乞巧終難諂貌滛辭信夫文章最能窮人拙宦莫容於世

艸華

洪景盧謂艸華傳非韓子之筆羅文江瑤葉嘉陸吉諸傳托以爲東坡大可笑也今世傳本韓集不收革華而蘓集盡收羅文諸傳洪公去蘇未遠當必知其詳而斥僞也﹝按宋陳善捫虱新語葉嘉傳乃陳表民作表民名元規羅源人與善同邑﹞

平淮西碑

野客叢書謂唐史與小說皆云退之淮西碑多歸功裴度李愬妻唐安公主不平訴於帝謂愈文不實遂斵其碑更命段文昌爲之而丁用晦芝田錄則曰元和有老卒推倒淮西碑帝怒縛殺之卒曰碑中只言裴度功不述李愬力微臣是以不平命放罪敇段文昌別撰羅隱石烈士說亦曰石烈士名孝忠猛悍多力爲李愬前驅一旦熟視韓碑大恚怒因作力推去其碑傾欹再三吏執之孝忠云云上因得平淮西本末命段學士更爲之再讀李商隠淮西碑詩又非關老卒推僕乃爲當時讒言所入天子自使人曵倒之別刻文昌之作也又考韻語陽秋謂碑成李愬之子謂沒父之功訟於朝憲宗使文昌別作此與捨周鼎而寶康瓠何異哉諸說不同竟不知易者何意余取二文反復誦讀段文才學充實援古證今六朝體格非淺學能辦韓文古健簡約難入時眼憲宗當時易韓爲段自有深意至於姚鉉文粹亦錄段而棄韓宋人宗韓遂大貶段作是爲韓公盛名所怵耳李商隱詩亦只述韓文可惜未嘗訾及段作使人知韓文之足重也敢作迂評爲臨淄藎臣

平夏平蜀

唐憲宗元和元年三月夏綏楊惠琳伏誅十月劍南劉辟伏誅韓退之平淮西碑文明年平夏又明年平蜀誤也新唐書刪去明年平夏一句

臨文不諱忌

退之送楊巨源歸鄕序末云古之所謂鄕先生沒而可祭於社者其在斯人與其在斯人與語似不祥可見古人臨文無所避諱若用之今時則羣唾而棄之矣

昌黎辟佛

昌黎諌佛骨並弔武侍禦畫佛文世謂昌黎辟佛也今其集中有送惠師送靈師送文暢師送無本師聽頴師彈琴送僧澄觀別盈上人和歸工部赴僧約廣宣上人頻見過題秀禪師房送浮屠文暢序送髙閒上人序與大顚師書往往見諸篇什何耶

李賀文

東觀餘論云李藩嘗輯李賀詩歌所得甚富聞賀有表兄與賀筆硯之舊因示之其人甚喜且請借閱久之不還李公屢索乃曰素惡賀傲常思報之遺文已投混中久矣予按杜牧作賀詩序曰集賢學士沈子明授賀詩歌四編凡二百二十三首今集中詩歌已符其數則賀之作俱在未嘗爲表兄投之混中也然表兄未嘗言及詩歌今賀文無詞組之傳想皆在混中耳蓋賀非不能文者天上玉樓成召賀爲記必生平文章尢奇也

唐閩遷新社記

唐濮陽寧撰新社記卽社稷壇也其文甚古雅歐陽公作集古錄時此碑尙在而今亡矣福州烏石有李陽冰篆書今猶存其墨本歐公又未之見

摭言

稗海摭言一卷此書有十五卷此僅什一掇拾類書而爲之者王定保作保定誤定保光化初進士

沈崧遺文

唐幹寧三年狀元沈崧閩縣人仕錢鏐父子拜相與羅隠契厚崧爲文摹寫徐庾隱墓志崧筆也駢麗詳正末作兩銘一志兩銘此爲僅見崧集不傳余所見者但此篇耳志云隱曽祖羅仙字童知仕福淸縣令福州誌失載

千佛贊

宋理宗禦制千佛贊云一佛不二千佛奚別如處處水現在在月無去無來不生不滅梅花開時前村深雪

續博物志

張華著博物志而有續博物志者宋李石也近年會稽商氏所梓稗海編爲唐人李石著誤也志中言太平興國陳摶林逋魏野及研譜遁齋間覽諸書則宋人無疑矣焦太史國史經籍志亦編作唐人皆誤然書末有門人廸功郎黃公泰跋迪功郎宋秩也唐無此秩此又一證唐李石河中人官至宰執

木經

宋初有都料匠預浩著木經三卷每臥則交手於胸爲結構狀如此踰年撰成此經今軼不傳近代諸藝術皆有著撰獨此技缺焉

省心錄

世傳林和靖省心錄朱子語錄第四十卷

云是沈道原作非和靖也宋景濓文集嘗引之爲證天順正徳間刻本俱沿襲和靖未之深考近日陳眉公續祕籍亦作和靖著道原之名幾晦矣朱子闡之於前景濓辯之於後畢竟傳訛柰之何哉

醉翁亭記

醉翁亭記東坡書於滁州泉冽而酒香攺作酒冽泉香水落而石出攺作水淸石出大有點綴之妙

山家淸供

世傳山家淸供二卷宋林洪著按本集溫陵鵝黃豆生末云僕遊江淮二十秋每因以起松楸之念將賦歸以償此一大願則洪溫陵人也又按撥霞供云向遊武夷六曲訪止止師止止師者白玉蟾也則洪與玉蟾同時人今泉州郡誌逸洪之名似大闕典

仲休記右軍書

上虞縣西四十里舊有含珠院閩僧從契開山也宋沙門仲休作記文甚典而沙門有文集右軍書刻之石鮮有搨者

東坡硯銘

東坡作硯銘二十九而古文品外錄載一銘甚佳集中所無也銘云或謂居士吾當往端溪可爲公覓硯居士曰吾兩手其一解寫字而有三硯何以多爲曰以備損壞居士曰吾手或先硯壞曰眞手不壞居士曰眞硯不損紹聖二年十月臘日軾書

赤壁

東坡赤壁賦古今傳誦卽婦孺亦知之然一篇大旨誤以黃州赤鼻山認爲周瑜破曹操處後人不甚指摘之實爲盛名所怵耳若今人有此紕繆得無羣起唾之乎事不在盤古地不在荒外信筆而書不暇考核安足傳信耶

暹老

福州西禪寺暹禪師有語錄一卷黃魯直爲之序暹老初寄瓶缽於古田時人不識也曽福州子固拔於稠人之中授以西禪而道俗皆與之

漳州蘭譜

宋龍溪王貴學著王氏蘭譜趙時庚著金漳蘭譜皆紹定淳佑時人所紀藝蘭之法與閩種品目之奇亦巖谷中淸士也漳州郡誌逸其名卽漳州縉紳學士亦不知有此人予近出二書以質鄭瓉思張紹和二孝亷行將梓板以傳是知古人著作湮沒不稱者多矣微予藏其譜微二孝亷闡其幽不將與艸木俱腐耶

著書

宋季著書之富無過王伯厚計其生平述作七百二十餘卷卽鄭漁仲不是過也漁仲位不顯伯厚仕至禮部尙書在官日多尢所難耳

忍卦

忍﹝刄上心下﹞元亨初吝終吉悔亡利君子貞不利小丈夫彖曰忍剛發乎內柔制乎外小有所抑大有所益也象曰心上有利刄忍君子以含容成徳初一必有忍其乃有濟象曰能忍其性事克濟也次二小不忍則亂大謀象曰小不克忍成大亂也次三一朝之忿忘其身以及其親象曰一朝之忿至易忍也忘身及親禍孰大也次四出於胯下以成漢功韓信以之象曰胯下之辱小辱也成漢之功大功也次五張公藝九世同居書一忍字以對天子象曰同居之義忍克致也積而九世有容徳也上六血气方剛戒之在鬭象曰方剛之气忍則滅也形而爲鬭自求禍也右吳艸廬先生作

悔過銘

穆公悔過爰作秦誓武帝悔過棄輪臺地悔不可有亦不可無不可無也其可長歟悔𨿽可有然不可再是以君子有過則攺不遠而復乃可無悔旣悔而復亦猶未害悔而復悔岌乎危殆頻復之厲大易有戒思昔顏子過而不貳有一不善未嘗復行如得一善拳拳服膺才知差失便不更然歉於己者不再萌焉思昔太甲度以欲敗其後三年自怨自艾處仁遷義反躬引罪卒爲賢君克終厥徳推所從來一悔之力悔心之生良心之萌乘此憤悱有大發啟當悔之餘惟新是圖朝𨿽爲跖暮可爲虞當悔之時不圖攺之是乃自棄小人之歸吳艸廬作

戒石銘

戒石銘相傳蜀孟■﹝日上永下﹞時作也其文不止四句宋朝但取四句而已元浙江亷訪使徐琰攺銘曰天有明鑑國有公法爾畏爾謹以中刑罰

倪朴自敍

陸儼山嘗云浦江倪布衣朴善著書自敍曰今之學者大抵急於利祿而專務於時文故不識者不肯目而識者未暇觀也今時著書者亦多求其披閱至終捲者幾何人哉

桑悅硯銘

桑民懌硯銘云一孔淵源洙泗之澤不歸於朱則歸於墨季漢書新安友人謝少連作

季漢書

自足千古然國初廬陵貢士蕭常有續漢書起昭烈至少帝爲紀魏吳皆爲載記而擇裴注之善者並書之至於少連並降魏爲傳又著五十八論眞良史才也

佑維

佑佑右三字書爲佑易爲佑詩爲右唯唯維三字書爲惟易爲惟詩爲維其義一也

鳩

今人欲集聚曰鳩鳩者糾也糾者合也桓公糾合諸侯晉書白符鳩舞符合也糾亦合也

鉆

漢書云商鞅挾三術以鉆今之言善宦者必曰鉆本此

鼌錯

潘嶽西徵賦云成七國之稱亂翻助逆以誅錯押寞郭謔博惡韻然則錯不當讀爲措也

乙

韓文公讀鶡冠子乙者三滅者二十二注十有二字歐陽公詩譜後序曰增減圖乙圖者塗抹也乙者勾止也按史記東方朔上公交車三千牘人主從上方讀之止輒乙其處讀之二月乃盡

準字

今制文移用準字卽凖也唐宋以來皆用凖字自冦凖爲相避其名遂減十字至今不攺

誤悞

誤謬誤也悞欺也今俱通用卽宋人詩文亦然

俗書誤

焦氏筆乘雲俗書虫字作虫不知虫乃音虺須字作湏不知湏乃音■﹝水上幾下﹞頁﹞船字作舡不知舡乃音航商字作啇不知啇乃音滴蠶字作蠶不知蠶乃音腆美字作羙不知羙卽是羔無字作旡不知旡卽是旣本字作夲不知夲乃音滔盼字作盻不知盻音系圖字作啚不知啚音鄙趨字作趍不知趍音馳如此之類未易悉舉至如暴已從日又加日而爲曝然已從火又加火而爲燃岡之崗芻之篘昏之婚女之汝匊之掬與之歟回之回果之菓席之席架屋疊牀觸目皆是而字學掃地矣予見年來以意作俗字尢多如婿本從女今攺從士侄亦從女今攺從侄相沿傳寫卽士大夫亦仿效之殊可笑也

攬序

王右軍祖名覽蘭亭序作攬者避諱也東坡祖名序凡爲人序文皆作敍今人不察一槪學之誤也

飲器

史云趙襄子漆智伯之頭爲飲器韓子云智伯死三國分其首以爲杯杯飲器也或以飲器爲溺器非

赤字

赤族言盡殺無遺類也漢書注以爲流血丹其族大謬古人謂空盡無物曰赤如赤地千里其家赤貧是也今人言不著衣曰赤條條赤字本此

奇字

漢書云劉棻從揚雄學作奇字而雄素貧嗜酒時有好事者載酒從遊則載酒學奇字奇字乃大篆也六書一曰古文二曰奇字三曰篆書四曰佐書五曰繆篆六曰鳥書非奇僻之字也明矣

湩

乳汁爲湩列子乳湩有餘謝承後漢書乳爲生湩史記匈奴湩酪之美音種

龍鐘

今人謂年老曰龍鐘按裴度曰見我龍鐘故相戲耳時裴尙少也然則龍鐘不專指老人而言唐詩云雙袖龍鐘濕未幹

齠齔

男八月而齠齒女七月而齔齒見韓詩外傳齠齔並用非也

伯孟

禮緯云嫡長曰伯庶長曰孟自有分別

鮐背

鮐河豚也其背皮甚麤澀老人皮膚索澤不寒而栗故似之

釐毫絲忽

釐毫絲忽毫者獸之毛言輕也絲者蠶之所出比毫尢輕矣忽蜘蛛网也較之絲尢微而細故取以爲數

帝王好書

歷代帝王皆好典籍秦火爲萬古罪人無論已漢興除挾書律廣開獻書之路景帝募求天下遺書藏之祕府武帝建藏書之策置寫書之官成帝使謁者陳農求天下遺書詔劉向等校定光武入洛書二千餘輛後於東觀廣集新書命班固等讎校明帝犬會諸儒於白虎觀考訂羣籍靈帝詔諸儒正定五經刻石魏道武命郡縣大收書籍悉送平城隋文帝遣使四方搜討異本毎書一卷賞絹一疋煬帝觀文殿構甲乙丙丁書屋唐貞觀中魏徵虞世南顏師古請購天下書選五品以上子孫繕寫藏內庫玄宗幸東都議借民間異本傳錄以千錢購書一卷後唐莊宗募民獻書及三百卷者授以官銜明宗令國子監校定九經雕印賣之周世宗鋭意求訪凡獻書者悉加優賜宋太宗下詔購募亡書分置書府渉弼等並賜科名太宗構崇文院以藏書籍分經史子集四庫仁宗詔中外士庶上館閣闕書毎一卷支絹一疋五百卷與文資官徽宗詔郡縣訪求祕書助教張頥進二百二十餘卷賜進士出身李東一百六十卷補迪功郎髙宗南渡獻書有賞元世祖遣使取在官書籍版刻至京師我太祖定鼎之後極重儒臣詔纂國家切要之書成祖詔修永樂大典一時儒臣畢集天下賢才聘辟無算凡南京文淵閣所貯古今一切書各取一部送京以後則杳無求書之令矣國家事事可侔前代獨好文之主稍遜

藏書

海鹽姚叔祥有言今藏書家知祕惜爲藏不知傳布爲藏何者祕惜則緗槖中自有不可知之秦刼傳布則毫楮間自有逓相傳之神理然所謂不知傳布之說有四大抵先人立言有一時怒而百世與者則子孫爲門戶計而不敢傳鬭奇炫博樂於我知人不知則寶祕自好而不肯傳卷軸相假無復補壞刋謬而獨踵還癡一諺則慮借抄而不樂傳舊刻精整或手書妍妙則懼翻摹致損而不忍傳凡此四不傳者彼繇不知世變靡常聚必有散一旦三災橫起流爛滅沒無論藏者且累著作姓名一並抹煞是藏有加於亡何必後來狺狺詈祖龍爲也

又

吾鄕前輩藏書富者馬恭敏公森陳方伯公暹馬公季子能讀能守陳公後昆寖微則散如雲煙矣又林方伯公懋和王太史公應鍾亦喜聚書捐館未幾書盡亡失然四公之書咸有朱黃批點句讀余間得之不啻拱璧也予友鄧參知原嶽謝方伯肇淛曹觀察學佺皆有書嗜鄧則裝潢齊整觸手如新謝則鋭意搜羅不施批點曹則丹鉛滿捲枕藉沈酣三君各自有癖然多得祕本則三君又不能窺予藩籬也

楊文貞積書

楊文貞公士奇文籍志序云吾先世藏書數萬卷元季悉毀於兵吾早有志於學而孤貧不能得書稍長事抄錄無以爲楮筆之費則往往從人借讀不能數得年十四五出教童蒙頗有所入以供養不暇市書也弱冠稍逺出授徒所入頗厚始蓄書不能多也及仕於朝有常祿又時有賜賚節縮百費日月積之一爲收書之資歷十餘年經史子集𨿽不能備頗有所蓄視吾先世所藏千百之什一視吾少時可謂富矣夫人於其所好勞心苦力以求得之必將謹護珍襲不至於廢壞逮傳其後之人未嘗知得之之難蓋有視之漠然不以畱意棄之如瓦礫者矣吾懼後之人不知守也凡書其志吾之所以得而勉其所以守蓋昔人愛一艸一木猶戒子孫以勿壞矧書籍聖賢至訓之所寓乎敬之哉文貞公勲業名位冠於國初賜賚祿入積爲收書之費足見先輩雅尙

書城

宋季徳茂環積墳籍名曰書城予友邵武謝兆申好書盡罄家貲而買墳籍兀坐一室四面皆書僅容一身宋世版本未盛恐季公未必如此之富予與謝君極稱臭味交謝君藏蓄幾盈五六萬卷又多祕冊合八郡一州未有能勝之者不獨古人書城書窟書倉書巖爲奇耳

保守書籍

世之蓄田產屋宇多者子孫稍賢必保守不失何也可以資衣食不匱也蓄尊罍彜鼎多者子孫稍賢亦保守不失何也可以資耳目近玩也惟蓄書籍圖畫多者子孫𨿽賢未必保守不失何也非深知篤好者鮮不屑越也余見保產業之家多至六七代而保書籍者不過一二代耳然保之之法當較之田產屋宇尢加嚴宻庶幾歷四五代也唐末吳人徐修矩世守書籍萬卷皮日休常就借讀日休詩云保玆萬卷書守愼如羈紲陸龜蒙詩云吾聞徐氏子奕世皆才賢因之遺孫謀不在黃金錢若才賢不至奕世守愼不如覊紲非所以論保守也

聚書十難

陳貞鉉曰聚書有十難學無淵源一難也家少承書二難也不生通都大邑三難也乏慧鑑四難也隋唐以上書不多見五難也攜帯跋渉易致觸損六難也檢曝之勞病於夏畦七難也近無善本校讎斯苦八難也家貧購書九難也片時不閱便供蛀虫十難也夫聚必有散物理之常念此十難嗜好彌篤余嘗言曰田宅易購美書難逢緣不相値奇祕終蘊昔杜暹藏書每題跋尾曰淸俸買來手自校鬻及借人爲不孝言𨿽未大亦自痛切矣

觀書三益

陳貞鉉曰客來觀書病懶時頗厭其煩然有三益不可以厭煩而廢賤性善忘經目輒忽獨對客捜尋之事𨿽閱年能記一益也覽所不及庋牀便蠧因客披捜二益也習懶成病偶因客至整書忘疲亦古人運甓之意三益也夫學求益也一益尙可況三益乎

讀書樂

余嘗謂人生之樂莫過閉戶讀書得一僻書識一奇字遇一異事見一佳句不覺踴躍𨿽絲竹滿前綺羅盈目不足踰其快也六一公有云至哉天下樂終日在几案余友陳履吉云居常無事飽暖讀古人書卽人間三島皆旨哉言也

四觀

友人陳貞鉉曰室廬𨿽陋取足庇身況有架書之所作廣廈觀薄田自供取足糊口況稟淡薄之訓作京坻觀擁書萬卷取足娛志況嗜彛鼎之玩作極樂觀城居習懶取足鎭喧況耽禪室之趣作淸淨觀

借書

陳貞鉉曰古人衣裘與敝書不借人則疑於不廣非不廣也置書之勞不畢世不已借書之敝多至遺亡點污則其掛懷不至於再置不已使書可再置抑又何嫌間或重帙善本抄篇集函非通都大邑不購非良緣奇遇不値非閱年積時不成偶欲披閱或方借而未還或已借而旣失至於撫捲痛恨不如不借之爲愈也客曰如是書終不借人乎居士曰書亦何可不借人也賢哲著述以俟知者其人以借書來是與書相知也與書相知者則亦與吾相知也何可不借來借者或蓄疑難或稽異同或補遺簡或捜奇祕至則少坐供茶畢然後設幾持帙恣所觀覽隨其抄謄請主客無相妨尋常供具不爲添設絕不置酒恐緣酒而狼戾書帙夫如是或竟日或數日或十數日予俱不厭客亦無猜若欲以半部一函持借出門僕已具觴酌誓於大聖大賢之前斷斷不爾人各有願幸毋相彊

贈遺得人

宋虞世和甫最愛黃庭堅毎得佳墨精紙奇玩必歸魯直國初王羽儀之最善楊士奇楊喜收書或數月不相見相見輒贈一書皆贈遺得人者也

祕書

蔡邕祕論衡於帳中或捜得之輒抱以去又家有書萬卷末年載數車與王粲何私一論衡而萬卷不之惜耶蓋捜得論衡者未必爲邕意中人固宜珍祕而仲宣素有異才卽捐數車之與不爲傷惠要在得其當耳今世以書爲羔雁連篇累牘贈送貴人貴人全不知惜膏蟻飼鼠予者非邕受者非粲徒爲典籍一厄與其爲貴人屑越寧祕帳中

異書

余嘗語曹能始云有異人其家必有異書常人之家必有常書俗人之家無書矣欲求異書先求異人不遇異人勿問異書

書不讎校

北齊書邢子才有書甚多而不甚讎校見人校書輒笑曰何愚之甚天下書至死讀不可徧焉能役役校此錯誤書余嘗披覽抄本之書十訛二三難以句讀令人燥熱又無處借書校對偶及邢事心神頓涼

書畫碑版

陳睂公云見古人書畫如見家譜豈容更落他人手見古人墟墓碑版如見先壠間物豈容更落樵采不呵護名言也

瓦官祕藏

南部煙花錄得之瓦官寺廢閣王右軍告誓文眞迹亦得之瓦官寺鴟吻內竹筒中何此寺之多祕藏也豈支許輩所畱耶

書法

六一居士筆說云古人皆能書獨其人之賢者遂傳逺後世不推此但務於書不知工於書隨與紙墨泯棄者不可勝數也使顏魯公書𨿽不佳後世見之必寶也又云學書當自成一家之體其摹仿他人謂之奴書今人肉眼妄評某人書酷肖某帖不論其人之賢否正蹈六一居士之誚耳嗚呼此但可與知者道也

古書古帖

養生家云目不醫不瞎耳不挖不聾予喜蓄古書古帖嘗語人云書不裝不蛀帖不裱不虫邇來書板極善但一加外函不久生蟫藏書家須急去之勿惜也

八分書

子美李潮八分小篆歌云尙書韓擇木騎曹蔡有鄰開元以來數八分潮也奄有二子成三人然此三人書皆不傳

扇書杜詩

宋髙宗紹興元年賜經筵官扇皆書杜甫詩句親書與之賜學士王綯曰霖雨思賢佐丹靑憶老臣賜尙書胡直孺曰文物多師古朝廷半老儒賜舍人胡交曰相門韋氏在經術漢臣須髙宗之光寵儒臣如此

僧善書

隋唐善書僧三人智永懷素髙閒也智永懷素今墨本紛紛摹刻惟髙閒尠傳

戲魚堂帖

宋劉次莊謫居臨江卜築鑿池東山自摹淳化帖十卷刻石置堂中時稱戲魚堂帖今在新淦縣東山寺前

寶晉齋

米元章守無爲州州治東北建寶晉齋有法書碑刻立壁間因名

鄭回溪父子書學

宋乾道五年狀元鄭僑本永福人家與興化鄰後寓莆中淳熈間使金不屈官至參知政事著書衡三篇號回溪善行艸書其子寅官至樞宻承旨著包蒙七卷號肯亭亦善書二公書名不顯著作無傳近見元人鄭灼所傳衍極專論字學多引述之而其論書亦博綜今古惜無全文耳

董山書史

宋鄭昻字尙明號董山祭酒鄭穆之孫也作書史起伏羲終五代凡二十五卷今軼弗傳昻善書九仙山蓬萊峯盤石上有題名徑尺許古勁絕倫昻所書也

陳述古書

吾閩古靈先生陳述古書法在蔡君謨之右學柳誠懸酷肖也烏石山平逺臺鼔山臥龍山俱有題名鐫之石壁皆徑五寸鮮有知其妙者

寺額名書

衍極載元人陳旅題署書記略中一段云閩中風俗以正月六日遊烏石山寺其外大父趙大蓬指寺額曰是古題署法書也古時人人知有是法王公貴人有所建立不能書不書必求能書者𨿽微賤必書也紹興後無論能否官大卽書一時迎合爭乞新題易舊榜於今存者什之一耳米南宮黃太史非不爽峭可喜直可施之亭榭宴遊處唐以來惟顏太師雄秀而題署李北海爲最云

徐氏筆精卷六

●欽定四庫全書

徐氏筆精卷七

﹝明﹞徐■﹝火勃﹞撰

○雜記

陶唐丹朱

郡縣誌云堯先居唐後居陶丘故曰陶唐氏尙書逸篇云堯子不肖舜使居丹淵爲諸侯故曰丹朱

醫王

釋迦佛能醫一切眾生苦惱名大醫王

碑陰姓名

漢孔宙碑陰載門生故吏姓名楊用修云漢儒開門授徒親授業者則曰弟子次相傳授則曰門生未冠則曰門童總而稱之亦曰門生舊所治官府其掾屬則曰故吏占籍者則曰故民非吏非民則曰處士素非所蒞則曰義士義民皆讀漢碑者所當知也

石敢當

今人家正門適當巷路則豎小石碑鐫曰石敢當按西漢史遊急就章云石敢當顏師古注衛有石碏石買石惡鄭有石癸石楚石制皆爲石氏周有石速齊有石之紛如其後以命族敢當所向無敵也姓源珠璣曰五代劉智逺爲晉祖押衙潞王從珂反湣帝出奔遇於衝州智逺遣力士石敢當袖鐵錘侍晉祖與湣帝議事智逺擁入石敢當格鬭死智逺盡殺帝左右因燒傳國璽石敢當生平逢凶化吉禦侮防危故後人凡橋路衝要之處必以石刻其形書其姓字以捍民居或贈以詩曰甲冑當年一武臣鎭安天下護居民捍衝道路三義口埋沒泥塗百戰身銅柱承陪閒紫塞玉闗守禦老紅塵英雄來往休相問見盡英雄來往人二說大不相侔亦日用而不察者也

串眉

美女顰眉額痕成串梁簡文詩雲長嚬串翠眉

屈奇

屈奇短長也服之不中曰屈奇淮南子云聖人無屈奇之服

艾綬

漢時諸侯王金璽盭綬晉灼曰盭艸名出瑯琊平昌縣似艾可染緑因以名綬後人名爲艾綬犢鼻褌

犢鼻褌

注謂形似犢鼻非是按明堂圖人身兩膝以下有穴名犢鼻褌至犢鼻言其短也卽寗戚南山歌短布單衣適至骭杜甫同谷歌短衣數挽不掩脛之意

稽首

周禮有九拜一曰稽首二曰頓首前代表文多稱稽首頓首今人居喪投刺皆曰稽首則以稽首爲凶拜矣蓋周禮有凶拜拜而後稽顙是也若以稽首爲稽顙殊非禮也

返璧

左傳僖公二十二年僖負羈乃饋盤餐寘璧焉晉公子重耳受餐返璧故事本此今人悞以爲藺相如事曰完璧曰歸趙昧之甚矣

蒙恬筆

蒙恬秦時人古今傳爲造筆之始非也詩云彤管有煒孔子作春秋筆則筆自周時已有筆矣

哥窯

甆器有哥窯壽州有舜哥山此窯所出今賞鑑家解哥字謂其兄所制悞矣

朱提

漢犍爲郡有朱提山出銅鋼朱提銀八兩爲一流直一千五百八十他銀一流直一千然今之銀直與古大異而朱提山不聞有鋼矣今人尺牘往往以銀爲朱提譬若以玉爲昆岡珠爲合浦可乎

五夜

五夜者甲夜乙夜丙夜丁夜戊夜也出漢舊儀省中黃門持五夜

天祿

天祿獸名漢時有貢此獸者因以名閣以藏祕書

宮

上古居室皆曰宮不分天子庶人禮記云父子異宮又云儒有一畝之宮孟子雲宮室之美自秦漢以後則以天子所居爲宮矣

紫塞

秦築長城土皆赤色故稱紫塞

■﹝場﹐田代土﹞有詭

戰國策秦伐魏取■﹝場﹐田代土﹞有詭地名也華不注醫無閭山名也

風馬牛

牛走順風馬走逆風故曰風馬牛不相及

艸堂

杜子美居浣花艸堂李太白懷故鄕以艸堂名集艸堂在成都周顒昔經蜀以蜀艸堂林壑可懷乃於鐘山立艸堂寺今人槪以艸堂名屋何耶

不睡龍

錢鏐作警枕名不睡龍取蔡邕警枕銘應龍蟠蟄之語

食魚

列士傳曰孟嘗君食客三千人上客食肉中客食魚下客食菜故馮驩歌長鋏歸來兮食無魚也

孟子

孟子門人見於書者十七人皆配享他無考

楊文貞母

楊文貞公士奇少孤貧十六歲出爲村落童子師欲買史略二冊百錢不能得其母夫人畜一牝雞數歲命以易之世有此母安得不生此子

兩腳書廚

永樂中毘陵陳濟善記書文廟謂爲兩腳書廚古人號書廚者有矣此云兩腳文皇亦善諧謔也

博物

史稱張華博物識劍識貍及著博物志信矣然左傳引叔向之言曰子產博物君子也又曰延陵季子閎覽博物君子也然子產季子不以博物名惟張華爲著

痛飲讀離騷

離騷悲憤令人讀之不歡故昔人有云痛飲讀離騷蓋醉而後讀始不爲郁惋幽憂之气所擾耳曹孟徳云惟有杜康可以解憂正此意也

囊螢

隋煬帝宮中囊螢爲戲車胤無油囊螢讀書丁朱崖囊螢當火恐熱气蒸人同一螢火而所用苦樂迥別

趙家書畫

趙文敏善書畫而妻管夫人子雍欒弟孟吁孫鳳麟甥王蒙皆以畫名於時惟欒以書名不聞能畫

吳興三絕

元季吳興馮應科筆與趙子昂字錢舜舉畫稱三絕

四十二章經

錢塘六和塔上刻四十二章經乃紹興中諸名臣分寫者沈該湯思退陳誠之陳康伯王綸賀允中葉義問楊椿周麟之洪遵楊偰沈介趙令根孫道夫王希亮黃祖舜張孝祥宋棐金安節董蘋李洪錢端禮張宗元張運楊朴莫蒙路彬張庭實周操葉謙亨胡沂陳俊卿鮑彪陳棠楊邦弼張洙黃子淳楊倓沈樞韓彥直虞允文洪邁共四十二人皆以官爵序次字俱生硬無晉人筆法蓋此四十二人無一人以書名者也惟錢端禮虞允文差勝耳

古磚

杭吳山萬曆乙巳年里人建水神廟於上奠礎日丰艸中的皪有光視之則古廢磚方二寸許上有安寜萬姓四字類蘇長公筆法今在廟中

中元大鵬年號

先輩陳中丞達嘗於荒莽得石盆甚巨背刻中元庚申僧本玆造八字按中元乃光武年號光武無庚申庚申乃明帝之永平三年也今石盆尙存近余友林熈工掘地得古磚刻大鵬二年不知何代年號書之以質博雅者

古鏡

余姚孫忠烈公初巡撫至江西治廨捨得古鏡於深溝中背刻其文曰光運忠扶日月心感天揚賏忠獨難塞天不世內靖斯以明明字畫奇怪觀者多不識後孫公死好古者以意辧之其文乃著

鉶鼎

嘉靖初海虞王澄嘗獲一鼎其識曰維紹興丙寅三月己丑太師秦公檜一徳協濟配玆乾坤乃作鉶鼎賜家廟以奉時祀子孫其永保是髙宗所賜檜之所受者澄鄙其事乃卽家山作萬松樓祀嶽武穆而以鼎奉焉﹝黃雲以秦鼎祀嶽恐嶽未必饗也﹞

西園雅集

宋駙馬王詵晉卿延東坡諸名流當時李伯時寫爲圖今世逓相傳摹歲月旣無所考西園亦莫究何在然其人米元章有圖序甚詳國初黃文獻楊文敏林尙黙各有考據儒衣冠十四人蘇東坡王晉卿張文潛蔡天啟李伯時蘇子由黃魯直陳無己李端叔晁無咎米元章王仲至劉巨濟秦少遊也釋道各一人僧圓通道士陳碧虛也侍女二人晉卿家妓雲英春鶯也

膠山絹海

古畫多用膠礬著絹唐宋名家皆然惟元倪瓚輩始喜寫生脫畫家蹊徑唐章孝標詠畫屏風雲雨滴膠山斷風吹絹海秋唐宋畫全用膠礬此是一證

古碑

三代碑刻至今有於世者惟岣嶁禹碑與周石鼓文耳秦則李斯斷碑僅二十九字漢蔡邕石經與孔廟中郎碑陳思王碑蜀有樊侯碑余俱不可覓

曹娥碑

曹娥江在浙之上虞當時孫權據越不知孟徳何因與楊修至江滸讀其碑也殷蕓小說云蔡邕刻曹娥碑傍曰黃絹幼婦外孫虀臼魏武見不能暁以問羣僚莫有知者有婦人浣於江渚曰第四車中人解之乃禰正平便以離合解爲絕妙好辭此說與諸書所載大異余謂孟徳決無到曹娥江之理或是當時傳印邯鄲淳曹娥碑文而孟徳與楊修猜度之只見墨本非親摩碑石也禰衡之解又不知何據語林云操讀碑於汝南其爲摹本無疑

泰山碑刻

泰山秦碑李斯篆在秦觀東廳壁僅存數字唐摩崖碑隸字在嶽神祠後爲苔蝕其半李白遊泰山詩六章篆刻方石豎會眞宮東廡無字碑泰山頂有秦

無字碑

唐武后幹陵亦有無字碑蓋碑緣文而立立而無字誠不可暁

番君碑

饒州番君廟碑趙文敏書厚七八寸文敏在京郡人欲乞其書碑重不可載乃鋸其碑面寸許載至京文敏書畢仍合豎之予至饒見其合縫宛然昔人之好事如此書法遒勁因搨數紙以歸

晝錦堂碑

姑蘇志云國初陳僖敏公治宅吳城辟地得蔡君謨所書晝錦堂石碑按晝錦堂在相州君謨所書碑字甚巨何因得至蘇州歐陽文集中言書碑事甚詳未聞有兩書者豈後人重君謨筆法重摹刻之如今之閶門翻刻法帖碑本之例決非宋碑也

武夷唐刻

武夷三十六峯題刻甚多而唐刻絕少舊傳幔亭峯下唐明皇遣使祀仙刻大唐天寶七載歲在戊子七月封名山大川登仕郎顏行之記共二十四字今不可覓或云石墜水中妄也

虎渡橋碑

漳州江東驛虎渡橋左有碑巍然是宋淳佑中狀元黃朴撰文並書字法全類栁誠懸石材完好惟篆首缺墜耳余以癸夘冬與曹能始觀賞各搨一通第鄕人不知重兼有覆瓦爲亭者惜哉

碑厄

水經注洛陽天淵池中有魏文帝九花樓殿基悉是洛中故碑累之澠水閒談云景佑初姜遵奉太后意悉取長安碑石爲塔材道山淸話雲天聖中詔營浮圖姜遵在永興毀漢唐碑之堅好者以代磚瓦國朝太祖登基金陵悉取六朝舊碑砌作禦道唐歐陽詹集云九江有祖將軍廟碑顏眞卿撰文並書後州吏有修碑之勞狀其末迹剗磨舊文詹作文以弔之平淮西碑先琢韓退之而刻段文昌宋郡守陳某又琢段文更刻韓文一石遂遭兩厄湖州天聖寺趙孟俯撰書錯盤龍碑記國初舁入郡治作太守去思碑歐陽公金石錄所收古刻千卷今什不得一二皆遭此數厄耳

黨籍碑重刻

元佑黨籍碑蔡京欲傳示後世使其子孫有餘辱也弘治中吳興沈暐以其祖沈千名與洓水伊川聨名懼其久而磨滅取搨本重刻於石今世所傳碑皆沈氏刻子孫有餘榮矣

元程二守

元絳程師孟宋熈寜中先後守福州山劖石刻多二公筆至今傳爲佳事佳話興除舉廢皆稱二公二公俱吳郡人生平稱臭味交故出守行事亦大相類

丁刻字

趙承旨時鄱陽丁信可者善刻字凡承旨書極喜信可鐫刻打搨他手不如也畨君廟乾元寺二碑承旨所書皆信可刻今信可子孫猶日搨賣丁氏食此碑已十餘世矣他人不得搨也余至鄱陽目擊之

柚皮打碑

桂海虞衡志云打碑用柚子皮蘸墨以代氈宜墨而不損紙試之良然

長慶石

萬曆甲申吳興張穉通卜築玲瓏山得一石乃唐長慶間陸羽故物髙可尺許有孟郊題曰長慶甲辰余杭孟郊來訪竟陵陸宵翁字法遒古尙未剝蝕穉通造軒貯之名友石軒好事者皆爲題詠後贈謝在杭爲王百谷索去今爲王氏家物

遊夏文學

聖門列四科惟以文學許遊夏子夏於易則有傳於詩則有序於禮則有儀禮喪服篇於春秋則授之公羊髙榖梁赤於論語則鄭康成以爲子夏與仲弓所撰定者許以文學夫何忝哉不知子遊當時有何文學而魯論稱之也當是世逺而撰述不傳耳若非魯論並稱之後世孰知子遊亦文學也哉

徐氏文人

古今文人之盛惟徐氏歷代不乏建安七子則有徐幹一代文宗則有徐陵河東三絕則有徐彥伯江南文士則有徐鉉徐鍇詩派法嗣則有徐俯晚宋四靈則有徐道暉徐致中國初四家則有徐賁盛明四家則有徐禎卿中原七子則有徐中行此皆丁極盛之時而文士輩出名震霄壤者至於單詞詞組流傳文苑不可勝紀矣

祖孫

王羲之七世孫曰僧智永謝靈運十世孫曰僧皎然書法詩學皆不愧祖風後世侈譚之不因沙門而薄其祖先也韓侂冑爲韓魏公之裔時論爲之嘆息豈紫衣宰相反不如緇衣髠徒乎信所重在彼而不在此也

江淹夢

史稱江淹夢張景陽寄錦取還文章日躓又謂夢郭景純索舊筆還爲詩才盡何二夢相似之甚然則淹之詩賦皆少作邪

沈約

獨異志云沈約家藏書十二萬卷然心僻惡聞人一善如萬箭攢心噫此謗語也劉勰著文心雕龍未爲時流所稱取定於沈約投之車中約取讀大重之嘗陳諸几案倘萬箭攢心定不爾爾

嚴武不殺杜甫

新唐書嚴武傳云武最厚杜甫然欲殺甫數矣甫本傳云武欲殺甫集吏於門武將出冠鉤於簾者三左右白其母奔救得免而舊史甫本傳云甫登武牀瞪目視曰嚴挺之乃有此兒武𨿽急暴不以爲忤然則武未嘗欲殺甫也武卒甫賦八哀詩云空餘老賓客身上愧簮纓甫之感武者至矣豈人有欲殺我者而反哀之耶必不然矣

李杜子孫

盛唐詩人莫過李杜其子皆早夭至孫曽則泯然矣晚唐詩人莫過元白又皆無嗣惟韓退之子■﹝日上永下﹞孫綰衮俱登進士蟬聨金紫天之報施誠不可知

李益

栁子厚爲其父作神道碑碑陰載其先友六十七人凡天下善士舉集焉知名者僅二十人其中能詩者李益一人而已唐以詩程士爲官者未必人人知詩也六十七人僅得一李益不亦難乎

賈島馬端臨嚴羽羅願

賈島詩歌淸淡奇峭可與孟郊張籍比肩舊史不爲立傳新史附名韓愈之後數言而已馬貴與博洽卓絕古今嚴儀卿論詩理入三昧羅端良翼雅富如武庫宋史俱不爲立傳並附名亦無之史臣之不公如此蓋冠蓋之華易登史冊布衣之傑難上石渠賈島官不過主簿貴與儀卿終身艸茅端良位不甚顯故史臣特略之然數公之名自有不朽信夫文士不因位顯亦不藉史傳也

文士好奇

唐劉蛻取生平所爲文千一百八十紙起塜以封之自作銘曰文乎文乎其鬼神乎風水惟貞將利其子孫乎白居易寫生平所爲詩四部置諸四大藏經中與寺僧約曰不出院門不借官客有好事者任就觀之唐求詩成置之木瓢任流江中識者得之曰此唐山人詩瓢也陸龜蒙以平日詩文稿藏之像設腹中至宋咸淳中里人醉僕其像腹稿始傳南齊禇澄著遺書十卷刻石納之墓中後羣盜發墓得莆廣父子釋義以傳古人藏文各創獨見不相師襲元魯修鄱陽人有詩朋十人皆工詩賦恐罹兵矢失傳埏埴爲甓刻瘞山中名曰詩塜宋濂爲之銘蓋仿劉蛻也劉蛻文塜在今蜀梓州南二里兜率寺庭前古栢數百株皆虯枝龍幹至今尙存

香山飲酒

白香山喜飲酒每飲酒必賦詩集中飲酒詩九百首今人無香山之詩沈冥曲糵只可目爲酒囊非眞能飲酒者也

樂天詩友

白香山詩與元微之倡和什有六七元白齊名微之爲樂天作詩序手自排纂成五十卷不可謂不宻矣乃樂天作醉吟先生傳云與嵩山僧如滿爲空門友平泉客韋楚爲山水友彭城劉夢得爲詩友安定皇甫朗之爲酒友獨不及微之誠不可解

元微之

元白𨿽齊名而微之品格不逮樂天逺甚微之少通崔鶯鶯作會眞記暴其事旣通籍又夤緣宦官得知制誥爲武儒衡鄙厭恬不知怪文人無行殆斯人與

溫李

北夢瑣言云溫廷筠舊名岐一名廷云與李商隠齊名時號溫李今皆以李賀爲溫李非也

志銘兩手

明道間洛陽張堯夫卒尹洙作墓志歐陽修爲之銘志銘出兩手亦古今希覯也

憐才

王荊公見劉季孫杖藜攜酒看芝山詩卽判監酒稅見盧秉但得有錢畱客醉之句立薦於朝因登卿貳秦檜聞陸士規黃陵廟一絕傾倒如平生若宰執不憐才反荊公秦檜之不若矣

進稽古錄表

司馬溫公撰稽古錄成黃魯直爲作進表今黃集刻之司馬集刪之可見古人文字無所假借亦不掩爲已有也

彭乘鄭景望張世南

宋彭乘著墨客揮犀鄭景望著蒙齊筆談張世南著遊宦紀聞三公言閩事甚詳蓋曾宦於閩者郡誌俱逸其名尙俟考其人而增之

黃華澹遊

金王庭筠字子端河東人大定間舉進士官不達寓彰徳黃華山寺自號黃華老人善艸書有文集四十卷子曼慶亦能詩自號澹遊善畫竹仕至行省郎中

句曲外史

元茅山道士張天雨自號句曲外史工書善詩宋張九成之裔孫也

耽犁生

洪武初長樂鄭琳自號耽犁生讀書播耨不求聞達同時與鄭定助教友善練子寜有犁生賦張顯宗爲之跋又有建安蘇伯厚張智等詩文子萬奎爲廣州教授郡誌所不載

文人慳一第

國朝科目限人長才者或慳一第如文徵明王寵文彭文嘉何良俊田藝蘅歐大任文章俱足名世獨靳一舉竟以歲貢起家豈非命耶

郎田二先生

杭州近代博雅君子仁和郎瑛錢唐田藝蘅瑛字仁寶號艸橋少孤長爲諸生尋謝去家故饒一以購書所藏載籍古圖畫金石刻甚富而貲日貧瑛無所顧獨敞大屋樹髙庋列置數幾危坐諷誦辧異同所著有訂正孝經大學格物通各一卷萃忠錄一卷靑史衮鉞六十卷後昆斬然俱軼弗傳傳者七修彚稿耳藝蘅字子藝號香宇性放曠不羈善酒任俠喜著書生平所著文集前後數十卷老子指元一卷煮泉小品一卷梅花新譜一卷詩女史二十卷畱靑日札四十卷晚歲以貢爲新安博士歸常衣絳衣挾二小鬟遊湖上或逢友人則令小鬟進酒促坐談謔時時挾內人徧遊諸山日暮無驢覓得其一乃與內人共跨一驢入城藝蘅詩文在六朝初唐間駸駸入作者之室瑛辧證考核不減藝蘅至於談詩猶說夢也然瑛事母孝兩刲股皆愈內行尢可述耳

杜宇鱉靈

戰國時杜宇君於蜀舉荊人鱉靈治水水旣平禪之位死皆塟於郫今郫南一里二塜對峙鱉靈一云鱉令

八公名

蘇飛李尙左吳田申雷被毛被伍被習昌

兩京房

漢有兩京房一爲楊何弟子官齊郡太守宣帝時人一爲焦延壽弟子東郡頓丘人其說長於災變今漢書京房傳及世所傳京氏易傳皆延壽弟子也

林閭

林閭氏揚雄之師也見路史七卷第十三之注

白帝非叛

王莽簒漢凡世之豪傑有志天下者皆得起而誅之公孫述欲誅莽非一日也方豪傑羣起之時孰不欲頓八紘都萬乘述不得罪於漢而盡有益州之地子養一方者十有三年大有功徳於蜀臨陣殞命與國存亡一念不降可謂賢矣史書述叛豈可與叛漢者同科按更始二年述自立爲蜀王明年夏四月攺元龍興是歲漢世祖以蕭王卽位鄗南攺元建武是爲光武皇帝當是時雌雄未定成敗未分萬一使述功成則光武亦爲僭亂耳然光武漢裔漢徳方興蜀僻一隅成功匪易述與光武猶項羽之與髙祖也書之爲叛不亦過乎

寶志公楊大年

寶志公宋元嘉中現於東陽郡古木鷹巢中手類鳥爪朱氏婦聞巢中兒啼遂收育之因以朱爲姓楊大年始生則一鶴雛家人驚駭貯而棄之江其叔父異之追至江濵開視則鶴蛻嬰兒具焉體猶有紫毳尺餘旣月乃落世間怪事往往有之不但后稷之生爲異矣

白馬三郎

常山有白馬三郎廟宋季禱旱有應紹興中龍圖梁黙奏於朝曰白馬三郎王審知號也生前已享王爵不宜猶用軍中之號攺額昭應常山與閩接壤至今祠祀

陳冕

陳子昂字伯玉見盧藏用敍並唐書獨雲溪友議載陳拾遺名冕字子昂雲溪唐範攄也當必有據

雪峯檀越

雪峯祖師初至福州求一庵基弗得侯官人藍文卿指門首池畔大枯樹下艸庵與師居之唐咸通十一年見四方云衲奔輳難安廣眾將所居屋宇三百餘間米倉十二間莊田二十所水牛三百六十頭諸莊田地各立契書分明歲收米一萬一百石盡捨入常住建大梵剎卽今之雪峯寺也乾符二年閩忠懿王具奏僖宗勅號禪師眞覺大師封檀越藍文卿明護侯王男藍應潮通佑神君今護法伽藍實文卿父子也歷數百年香火不絕使當時不發心捨此誰其逼之文卿不難一決不惟獲福田利益而寺存則香火永以不墜今之擅文卿之富者不乏其家產畱以遺所不知之何人至於布施錙銖慳惜悲夫悲夫

鐵冠道人

蘇子瞻在海外自號鐵冠道人詹仲和亦號鐵冠道人楊亷夫亦號鐵冠道人洪武初有鐵冠道人張景華常與太宗言休咎未來事

菊坡

宋季崔丞相與之號菊坡至八世其家有菊數本皆一蒂兩蕋人咸異之

以字行

國初名臣多以字行楊士奇名遇練子寜名安黃子澄名湜李時勉名懋李至剛名銅唐之淳名愚士吳伯宗名佑張孟兼名丁劉伯序名秩董良史名紀鄭居貞名恆許廷愼名伯旅胡虛白名奎李昌祺名禎王汝玉名璲劉三吾名昆孫桂彥良名徳稱金幼孜名善劉子欽名敬錢習禮名幹周是修名徳劉季箎名韶至於蹇義舊名瑢楊榮舊名子榮胡靖舊名廣李騏舊名馬皆出上賜也

葉給事

秀水屠侍禦撰建文朝野類編會輯諸書詳備周悉有葉福字叔疇閩縣人建文庚辰進士授給事中極言宗室之非宜建文君怒杖幾死亟遣人歸養其母靖難兵攻金川門首犯其鋒死衣冠歸塟久諱其事楊文敏公入省求其從孫爲文碣其墓萬曆初奉恩詔祀於鄕賢祠林文恪公修郡誌始爲立傳人鮮知之故屠侍禦未之列也當時吾郡死建文之難者止福一人而古田林英字章叔爲禦史自經死妻宋氏亦自經皆彚編所不載按朝野彚編乃陳眉公所纂名史待屠侍禦借爲已書更名彚編志吾閩死事者止陳彥回陳繼之而不及福與英今史相國世程官南少宰日率同鄕建三忠祠淸涼山祀二陳與福英猶缺焉蓋當時無有知其事者志之以俟後人補此佚典也

孫太初考

太白山人孫一元同時諸公與之倡和實不知其何許人鄭善夫序其詩曰闗西豪傑也李夢陽殷雲霄劉麟皆云闗中人惟王世貞云太初裔本王家托迹方外馮夢禎云闗西王孫易名爲孫一元■﹝火勃﹞近閱徐渭逸稿孫山人考云孫一元父早亡而貧以抄書役某府中府公嘉之爲出貲特補吏宻事多任之會覲槖白金四百兩使山人致布政使途被盜無以報命遂亡抵浙寓西湖休寜有範燦者其祖與山人交厚燦告渭曰嘉靖某年諸曁縣丞孫鏞罷官歸寓江都燦大父世商於鹽遇鏞頗傾蓋一日偶及山人事鏞大駭一一道山人出亡事便取所隨譜合之鏞卽攜其子來子貌亦似山人鏞遂問吾叔今何在燦大父云云鏞彊大父偕至湖州拜其世母施氏並其已嫁妺三人相對而哭渭考諸曁官師表嘉靖十二年縣丞果孫鏞也乃曰蜀人山人舊自稱秦人非志者悞乃山人謬托爲秦人也觀渭斯考則太初非宗室亦非闗中人也明矣

嶽禱

太宰倪公嶽父尙書文僖公嘗代祀北嶽以禱祀而生公故名豈維嶽降神耶

滇二孝子

滇南範寅爲諸生屢試不第遂成心疾出遊不知所之嘗語其子師顏云吾葫蘆山人也爾他日於此訪我師顏尙幼旣長補諸生以嘉靖壬子舉於鄕鹿鳴次日卽裹糧之四方尋父凡山巖市鎭僻壤遐陬無弗到行三年至蜀有葫蘆寺叩主僧謂三年前有稱葫蘆山人者寓此今化而瘞之近岡且出其手札眞寅筆也師顏慟絕芟莽得穴刺血入骸斂而返塟焉禦史黃中疏而旌之又有趙重華大理太和縣人父廷瑞亦諸生亦以不第逺遊莫知所往華甫七歲至年二十一母沒乃出尋父榜其背曰萬里尋親至武當山有字云嘉靖四十四年十二月二十二日大理趙廷瑞至此華至日乃萬曆六年十二月二十二日也又間闗至建康祈於三茅君夢元帝謂之曰爾父故在如是者三覺而由丹陽至毘陵遇老僧示往無錫南禪寺語訖不見明日至南禪見皤髮老叟曝背廊下華心疑之伏地曰我雲南人叟曰我亦滇人出逰時一子七歲亦澘然淚下各道姓名相持而哭迎歸故鄕茅坤爲文以紀之

長人

苻堅時有夏黙獲磨■﹝冉阝﹞申香三人身長一丈八尺並多力善射三人每食飯一石肉三十斤

翟母漂母

漢髙帝厄於楚餒甚翟母常饋食及帝業成母已死矣髙帝封其墓至今名封邱縣漂母哀韓信而進食後報以千金至今廟祀所謂一飯之徳不忘也今人報徳如漢君臣者鮮矣

美人名風

晉世美人以風名者恵帝皇后諱南風洛中謡曰南風烈烈吹黃沙石崇婢名翔風

翔風

石崇妾名翔風諸書互見不同有曰朔風有曰翾風翔朔翾三字相類必有一定者

衛夫人

衛夫人名鑅字茂漪晉汝陰太守李巨妻王逸少之師也

李易安

李易安格非之女也格非字文叔濟南人見張文潛集

易安更嫁

李易安趙明誠之妻也漁隠叢話云趙無嗣李又更嫁非類且云其啟曰猥以桑楡之晚景配玆駔■﹝馬會﹞之下才殊謬妄不足信蓋易安自撰金石錄後序言明誠兩爲郡守建炎己酉八月十八日疾卒且云余自少陸機作賦之二年至過蘧瑗知非之兩歲三十四年之間憂患得失何其多也作序在紹興二年李五十有二老矣淸獻公之婦郡守之妻必無更嫁之理今各書所載金石錄序皆非全文惟餘家所藏舊本序語全載更嫁之說不知起於何人太誣賢媛也容齋隨筆及筆叢古文品外錄俱非全文

徐氏筆精卷七

●欽定四庫全書

徐氏筆精卷八

﹝明﹞徐■﹝火勃﹞撰

○雜記

文恵文安

宋陳文恵堯佐以太子太師致仕卒年八十二子十人長尙書主客郎中述古次比部員外郎求古次主客員外郎學古次虞部員外郎道古次大理寺評事博古次殿中丞修古次祕書省正字履古次光祿丞遊古次大理丞襲古次太常丞大祝象古我朝林文安瀚以太子太保致仕卒年八十六子男九人長鄕進士庭桂次太子太保工部尙書庭﹖次指揮僉事庭楷次慶逺知府庭杓次廣東都司經歷庭樟次潮州推官庭楡次上虞縣丞庭枌次鄕進士庭枝次太子少保禮部尙書庭機古今多福多壽多男子兩公而外不多見也二公俱史館知制誥俱謚文而子皆列宦籍尢相等也

狀元宰相

宋狀元爲宰相者六人呂蒙正王曾李迪宋祁畱夢炎文天祥國朝狀元爲相者十四人吳伯宗胡廣馬愉曹鼐陳循彭時謝遷費宏顧鼎臣李春芳申時行朱國祚周延儒商輅

浙江文場

弘治壬子浙江文場中夜半場中人見東西立二巨人一衣緋一衣緑合言曰三人好做事遂隠不見是年胡公世寜王公守仁孫公燧同舉於鄕卒之宸濠之變胡公發其姦孫公折其气王公平其難三人相次成功云見王允寜孫忠烈傳

第十九名

建陽李有年舉嘉靖庚子鄕試第十九名其弟有則舉己酉亦第十九名有年子聞韶舉萬曆甲午亦第十九名父子兄弟榜次相同亦一奇也又建寜貳守吳興施可大二子壽明浚明先後中萬曆壬辰乙未會試俱第十九名尢奇矣

掾曹

國朝進取不拘資格有掾史而置身靑雲者自況鍾外不可悉數如閩縣吳復任工部侍郎陳永祥任恵州知府南平楊文達恵安洪炬俱任太僕寺丞連江孫瑛任吏部郎中建安盧大政任吏部主事侯官胡鼎任戶部郎中福淸遊元欽任濟南通判髙世嶽任承天通判孫瑛洪武中陳永祥宣徳中吳復胡鼎天順中楊文達洪炬正徳中盧大政遊元欽髙世嶽嘉靖中

父子百歲

義烏人陳世恭至萬曆戊寅年一百六歲子陳迪亦壽九十八歲

福淸三老

宋季福淸有三老政和間林雄年百七歲紹興中林洞年百十七歲並恩授迪功郎張魏公浚名其堂曰眉壽二子年俱九十餘同時有吳齊年九十三亦恩授迪功郎又蔡伯俙三歲舉神童年八十七卒林瓌年九十卒

烏靑九老姓氏

宣徳間湖州烏靑鎭有九老趙嶬官序班年九十一吳煥年九十趙岐年八十九孫孟吉建文中太常博士年八十五水宗達運司年八十二漏瑜建文中禦史唐其諒建文中縣丞胡敏錢郁年皆八十漏瑜會稽人唐其諒鳳陽人革除後流寓烏鎭俱能詩結社倡和亦一時之盛

莆田九老八老

嘉靖初莆田有逸老會皆鄕邦之望都憲林茂達年七十五憲副吳希由逸士林嘉績俱年六十七禦史林季瓊知縣宋元翰俱年六十五憲副林有年年六十四侍郎鄭嶽年六十三侍郎林富寺丞李廷梧亦幾六十有逸老詩集行於世隆慶己巳有耆老會太守鄭弼年七十八少參雍瀾年七十七太守陳敍年七十六運使林汝永年七十五主事柯維騏年七十四太守林允宗年七十二尙書康太和年七十一太和賦詩云故里重開耆老會七人五百二十三後尙書林云同年六十九亦與斯會眞太平盛事也

同居

世傳同居皆曰張公藝九世難矣熙寜中上虞劉承詔家同居十世四百餘人趙淸獻爲越州具奏上聞旌表其門人鮮知者田子藝畱靑日札序至十八世承詔不與

積善之家

人行一善可謂之善矣行數善可謂之積善之人如範希文父子捐麥舟事可謂之積善之家矣易曰積善之家必有餘慶非指一人一事言也

智巖警語

世有怨府畏途禍胎鬼趣積習晏安於其中未曽一念覺悟今人於四者無不蹈之後患其能免乎

殺人欠債

諺云殺人償命欠債還錢今之豪家以威勢殺人貨賄官府卽脫巨室以厚息逼人致死官府亦不之究是殺人還錢欠債償命也

好給沙門

何次道好佛供給沙門而不施貧乏殷仲堪好道不恡財賄而嗇於周急今有佞佛求福者廣施貲財不吝千金而貧交尠一錢之贈與其結納髠徒不如周賑困乏

延師舫

陳履吉林熙工皆余友也熙工修淨業足迹尠入城市履吉雅重之一日具贄幣拜熈工爲師執弟子禮特造一船扁曰延師舫履吉長熙工一歲須髭盡白同輩無不笑之目爲病狂履吉曰今之司理縣令皆少年科第無道徳學問足以教人而人望風投拜惟恐其不我納也一與晉接人以爲榮吾之求師非求少年權貴世自病狂吾何病之有然熙工儼然受其隅坐兩見其髙也

交友

利瑪竇歐邏巴人也著天主實義人傳誦之而交友論尢切中人情有云古有二人同行一極富一極貧或曰二人爲友至宻矣竇法徳曰旣然何一爲富者一爲貧者哉言友之物皆與共也又云視其人之友如林則知其徳之盛視其人之友落落則知其徳之薄

死友

張幼於有友姚文學懋言借齋中養疾疾篤其伯氏懋樂欲舁之歸幼於艴然曰生爲吾友死卽非吾友耶竟卒於館捨幼於服緦送之嘗閱陳沂蓄徳錄載吳文定寛爲修撰時有同年賀恩寢疾將易簀托於公之旁廡公卽掃室請遷及卒舉殮於中堂使其子服衰以答弔者幼於此舉可謂不愧文定矣

通財

余嘗嘅朋友無通財之誼聖門諸賢推顏子原憲爲最顏則簞食瓢飲所居陋巷原則三旬九食捉衿見肘甕牖繩樞貧亦極矣乃同時有子貢廢著鬻財於曹魯之間最爲饒益且結駟連騎以訪原憲又有公西華乘肥衣輕當時亦不能分給二子稍稍不至乏絕可見通財之義賢者猶難之況末世乎善夫利西泰交友論曰一貧一富號曰相知某人曰旣云相知何爲一貧一富哉

溫公僕

司馬溫公家一僕三十年止稱君實許魯齋在中書欲買一僕牙儈以能應對■﹝女間﹞禮節者進輒謝去後得蓬首垢面愚騃者用之或詰其故曰聰明過我我反爲其所使矣噫此腐儒之見也蘧伯玉使人於孔子孔子曰使乎使乎未嘗愛愚騃之人也至司馬公爲其僕呼君實乃公之盛徳若人家畜此奴不大悞事耶後世腐儒遵此爲訓是主僕皆憒憒者耳閩中福興漳泉人家僕軰頗跳梁然皆識體至延建邵汀主人肅客而捧茶僮奴隅坐主人不以爲怪僕愚騃垢面終身不知著衣戴帽魯齋之言悞之也

狐鼠蚊盜

晝伏夜動者狐也鼠也蚊也盜也四者秉陰气人之所惡也士君子昏夜乞哀其狐鼠蚊盜之類與

壽夭

戶樞不蠧流水不腐是以安逸者常多疾病勞碌者恆鮮損傷好花易謝不材天年是以智巧者恆致夭折魯鈍者多享遐齡

飲食

髙帝不忘情於頡羮韓信不負諾於漂絮靈輒赴難以酬恩淵明乞食思冥報誰謂口腹之微無闗心身之重

祈禱

武王疾而周公以身代聖人亦不能以命自安孔子病而子路以禱請賢者亦不免以神爲佞是以聖人賢者作之於前愚夫愚婦惑之於後

再拜

玉藻君酒肉之賜弗再拜子思於繆公饋鼎肉稽首再拜而受孟子亦曰以君命將之再拜稽首而受子思孟子先與禮舛矣毋怪後世之廢古禮也

諺

今人諺語皆本於古句法恆相類如掩耳偸鈴刻舟求劍坐井觀天抱薪救火守株待兔膠柱調瑟落井下石隔靴掻癢炊沙作飯見兔放鷹灼艾分痛臨寒索裘又如水中摸月佛面削金管中窺豹夢中說夢屋上架屋人皆常談鮮有究其義者

山林公案

友人陳履吉雲山中何景最奇曰雨後露前花朝雪夜何事最奇曰釣同鶴守果遣猿收華亭陳仲醇云三月茶筍初肥梅風未困九月蒓鱸正美秫酒初香勝客晴窓出古人法書名畫焚香評賞無過此時二語足爲山林公案

睡訣

陸文量睡訣云半酣酒獨自宿軟枕頭暖蓋足能息心自瞑目余不甚喜睡嘗有訣云俗事簡聲色恬不怯冷無苦炎厚襯褥低下簾倦卽臥自黒甜友人陳履吉云手宋人陳編輒自引寐此山窓睡訣也過矣過矣

煮茶

友人羅髙君曰山堂夜坐汲泉煮茗至水火相戰儼聽松濤傾瀉入杯雲光瀲灩此時幽趣未易與俗人言

奕棋

奕𨿽小技然日長一局是最淸境界林君復生平極淸至以著棋與擔糞並稱煞風景矣不如楊廉夫云棋損閒心畫爲人役語和緩有致

鐵冠

楊廉夫號鐵冠道人所戴鐵冠重四錢六分向藏髙太醫家陳眉公今收得之聞其買鐵冠時正在除夕前數日公私之逋蝟集猶抽力置此足稱名士

竹如意筍籜冠

南齊明僧紹隠勞山詔徵不就賜竹根如意筍籜冠隠者以爲榮

著裘帯帽

華亭孫雪居太守十月便以薪艸縛柑橘上陳眉公曰此爲木奴著裘余小園中喜種菊結苞時以龍眼殻罩之直至臈後放殻始開陳惟秦嘗戲余云此爲菊花戴帽可爲的對

種菜

宋宇種菜三十品雨後按行園圃曰天茁此徒助余鼎俎周顒曰春初早韭秋末晚菘王維詩雲松下淸齋折露葵三君皆得農圃風味此況未可與肉食肥漢道也

蹲■﹝氏鳥﹞

顏氏家訓云江南有一權貴讀誤本蜀都賦注解蹲■﹝氏鳥﹞芋也乃爲羊字人饋羊肉答書云損恵蹲■﹝氏鳥﹞舉朝驚駭張九齡知蕭炅不學故爲調謔一日送芋書稱蹲■﹝氏鳥﹞蕭答云損芋拜嘉惟蹲鴟未至耳然僕家多怪不願見此惡鳥也九齡以書示客滿座大笑

赤雪

仙家有絳雪晉朝雜事云太康七年雨赤雪二頃唐五行志貞元二十一年正月雨赤雪於京師孫甫有論赤雪疏非祥兆也

甜雪

周穆王時西王母獻嵰山甜雪見拾遺記

金馬碧雞

金馬碧雞二山在雲南神在成都漢遣王褒祀金馬碧雞之神實在蜀也蜀有碧雞坊薛濤曽居之

廬山

周武王時方輔先生與李老君跨白驢入山煉丹得道仙去惟廬存故名廬山又云周威烈王以安車迓匡續續仙去惟廬存因命其山爲靖廬山邦人以先生姓呼匡山又曰匡阜

山川異聲

平涼有彈箏峽峽口水流風吹滴厓如彈箏之韻金陵靈谷寺有琵琶街湖口有石鐘山武夷有鼓子峯皆山川之異聲也

武夷木樓

武夷鼓樓巖舊志云石樓四楹非也萬曆癸未五月陳孔震司馬憑陳羽士引至鼓子峯前鐘模石下緣石壁至其所見木造鼓樓一區髙廣三四尺瓦甓皆以木窓欞戶牖皆具制甚精巧釘頭出木外四五分不知何代物傳雲飛來或然也司馬至時不難及歸怖甚幾作昌黎華山之慟程羽士力掖之始得下

呂梁洪石硯

呂梁洪行署之北山韞美石可爲硯嘉靖初張鏜爲主事分司其地始剖石制硯姚明山淶紀其事云此石貞潤受墨不讓端歙徐州又有一種花斑石非此類也

印文

內外諸司印文俱用疊篆以九畫爲止字用成雙不及雙者足以之字而總兵所掛印文則用栁葉篆其玉璽與王府之寶則用玉箸篆其印形方大小有差一品者三臺二品者二臺俱銀三品以下者銅惟應天府特賜銀印巡按禦史鐵印柄端有孔條穿之其餘職衙門則形稍長不方謂之條記

永樂天順正徳

南唐賊張遇賢宋方臘俱攺元永樂遼舒嚕號天順皇帝宋西夏賊號正徳我朝同此三號儒臣失考之過也甚矣宰相湏用讀書人

周太祖十二樂

五代周太祖廣順元年邊蔚議攺漢十二成爲十二順之樂祭天神奏昭順之樂祭地祗奏寜順之樂祭宗廟奏肅順之樂登歌奠玉帛奏感順之樂皇帝行幸及臨軒奏治順之樂王公出入送文舞迎武舞奏忠順之樂皇帝食舉奏康順之樂皇帝受朝皇后入宮奏雍順之樂皇太子軒懸出入奏溫順之樂正至皇帝禮會登歌奏禮順之樂郊廟俎入奏禋順之樂酌獻飲福奏福順之樂祭孔宣父齊太公降神同用禮順之樂三公升降及行同用忠順之樂享籍田同用寜順之樂今五代史無志故樂名闕焉十二樂見郭茂倩樂府足補史氏之缺

金花帖制

唐登進士有金花榜帖用塗金黃紙闊三寸長四寸大書姓名下有兩知舉花押仍用白紙作大帖貯金花帖外亦書姓名二字蓋以此報其人也見昆山誌

茶戶

北苑團茶盛於宋民編徭役名曰茶戶及至我朝久罷其貢而茶戶子孫年費數十金輸官多至破產歷洪武迄萬曆初無有議免其額者泰和郭公子章理建州廉得其狀請於兩臺蠲其稅夫團茶之貢久廢禍及茶戶十數代子孫無名橫徵莫此爲甚郭公初仕卽能釐數百年積獘眞有實政在民者不識當時丁蔡輸貢日民之苦又何如也

孟子出妻

荀子言孟子惡敗而出其妻韓詩外傳言孟子欲出妻因母言而止二說不同書可盡信哉

髙柴爲武城宰

人知子遊爲武城宰不知髙柴亦爲武城宰而化行民有不服其親者攺之行喪如禮君子之徳風也以身先之而民不遺其親右見陶元亮士孝傳家語亦云仕爲武城宰

子平

宋有徐子平精星學術士宗之但稱曰子平子平名居易五季人與麻衣道者同隠華山今之推子平者祖宋末徐彥升實非子平也

玉璽圖說

天啟四年九月四日磁州東八里臨漳縣務本村漳河北岸有田夫邢姓者正畊野間瞥見異風數陣河岸攤塌聲震林木隨滚出黃白色物如斗大光芒陸離精彩奪目三尺許乃除去浮土得玉璽不敢自祕因呈本道按而驗之重一百二十兩方各四寸面厚一寸二分螭龍紐髙一寸八分篆文曰受命於天旣壽永昌於都懿哉余觀此寶埋光掩彩不知閱幾千年聖明在禦遂獻禎符是天終不愛地道終不愛寶也所謂旣壽永昌且爲我皇上發之矧夫黃河澄淸鳳凰來儀諸瑞畢至乃爾未有禎祥疊見如今日之盛者億萬斯年惟願皇上相傳若此敢不靖共厥位以輔受命於無疆哉分巡河北道副使齊東張夢鯨撰按南村輟耕錄云至元三十一年甲午春正月太師國王之孫曰實徳哩者嘗得通政院事旣歿家計窘極其妻托克托濟農病一子九歲以玉貿供朝夕及出玉印也取視色混靑緑而玄光彩射人其方可尺四寸厚方之三背紐盤螭四厭方際紐盡璽坼之上取中通一橫窽可徑二分舊貫以韋條面有象文八皆若虫鳥魚龍之狀其文曰受命於天旣壽永昌此傳國璽文也秦以和氏璧所造厥後有天下者寶之以君萬國禦史楊桓率百官進獻皇太后禦前傳旨賜收玉之家楮幣三千五百貫禦史中丞崔彧進傳國箋歷考累朝傳授亡失之由見輟耕錄但篆文系鳥迹非若天啟四年臨漳所拾者也崔彧箋曰徽宗爲金所虜凡有寶璽金皆取之內璽十有四靑玉傳國璽一與至元所獻同則知南渡二百年無傳國璽也明矣天啟四年所獻璽與至元大小不相侔篆文亦異豈徽宗十四璽中之一乎記之以俟博古者

石鐘

湖口石鐘山水經注以爲水石相搏若洪鐘唐李渤以爲潭上有雙石聲淸越若鐘蘇東坡親履水濵聽風濤鏜鞳遂非李說千百年幾成聚訟東坡好奇者也又酈道元載之水經可據若李說山石之響宇內何處無之烏足以名是山哉

瓦棺

人死藏魄於木古禮也金陵瓦棺僧事甚異陸放翁筆記云靖康丙午臨卭夾門鎭山險處得瓦棺長七尺厚二寸與木棺同骨猶不壊然則昔之以瓦爲棺不獨一僧也

金蓮炬

金蓮炬送歸院始於令狐綯宋王珪蘇軾晁迥史浩亦被此寵今人但知蘇軾

鐵硯

古人用鐵硯者桑維翰也洪厓先生欲歸河內舍人劉守璋贈以揚雄鐵硯以鐵爲硯始自揚雄維翰效之耳

琵琶故事

琵琶故事烏孫公主王昭君潯陽商婦最著皆婦人也男子無聞

放龜

毛寶放龜事實其軍人見寶本傳諸書誤以爲寶相沿不察寶守邾城石虎遣將攻城寶突圍出溺死江中

戮鱷

人但知韓文公能驅鱷魚逺徙而不知宋陳文恵堯佐詔縣吏操网捕鱷戮而烹之唐有鱷旣徙至宋猶出食人文恵一戮之後不聞鱷再爲患然則文恵之功在昌黎上矣文恵有自撰戮鱷文

放鶴

徐州雲龍山有山人張天驥放鶴亭山人有二鶴甚馴旦則望西山而放莫則望東山而歸蘇子瞻爲作記今人但知林和靖孤山放鶴亭而天驥之名不著特表出之

捕蟬

今之穉子捕蟬每用桃膠塗竹竿梢上粘之卽得曹子建云怪柔竿之冉冉兮運微粘而我纒欲翻飛而逾滯兮知性命之長捐蓋自古已然矣

朱子前定數

義烏東平山有宋平昌刺史劉豪墓隆慶戊辰長至裔孫尙恭重修墓碑掘數尺見墳臺臺上有磚方尺許刻晦庵卜墓數雲天聖戊辰塟此丘蔭十八紀出公侯子子孫孫垂不替繩繩武武永無休五百四十一年損十七八歲裔孫修戊辰戊辰新一石重修重修千百秋祕書郎朱熹書按天聖戊辰至隆慶戊辰年數良是而長至又恰戊辰仍孫劉仕龍在宋贈武節侯修墓裔孫果年十七歲文公之數亦奇矣劉之曽孫輝熺皆文公門人故爲之卜而刻之墓

吳司空夢

新建吳司空桂芳未第時至鯉湖禱夢仙書云蘭陵美酒賞心樂事功蓋天下澤及萬民公宻記之人問夢只以前兩句對及登第出守揚州蒞任之日見酒肆中懸一招牌則前兩句憬然有悟但後兩句未驗耳後公累官漕運總督經略淮海晉工部尙書以勞瘁卒贈太子少保制云功蓋天下澤及萬民乃歿後始驗也

水去就好

華亭曹別駕藩爲書生日禱於鯉湖夢一童子云君榜上已有名但水去就好甲午試北畿從閘河入京竟不

第迨丁酉歲焦弱侯爲考官錄其文魁禮經寫榜人誤書藩字作畨所謂水去之應也別駕與餘言

禇氏平脈

南齊禇澄精於醫著書十篇刻石殉塟後盜發其塜書傳人間第三篇

平脈言女子肺脾命在左心肝腎在右與今人診脈殊異錄之備考

學醫五難

祝允明云病家貴驕不肯敬從一也病人愚愎彊謂自知不能服從二也愚下之輩不辧良庸時有劣工謬得俗譽愚下必棄上匠而委劣工三也劣謬之徒信其妄施偶中他力自執爲是四也良𨿽薦藥服者他參用而復疑愈不専工敗乃分謗五也

阿育王塔

四明鄮山阿育王塔晉太康三年從地湧出其狀靑色似石非石髙一尺四寸方廣七寸露盤五層四角挺然中懸金色小鐘舍利綴於鐘下圓轉不定繞塔四周俱是鏤空諸佛菩薩金剛聖僧八部等像神工聖迹非人力所及萬曆丙子平湖陸五臺公瞻禮初見舍利大如芡實已如彈丸已大如瓜最後大如車輪五色變幻光彩射目壬子泰和郭孔泰孔陵到山瞻禮舍利初視若黍珠已如豆如蓮子同觀者或見如新菱出殻兩角垂絲絲綴以珠或見如葡萄色或見如桃瓣或見如金蓮花瑞相種種莫可殫述始知佛大神通歷千百年不滅也

金雞

武夷接筍道士程應元者曽入金雞下洞從舟中仰視洞若不甚深廣所堆木若有限比履其所甚宏邃內有三丈餘楠木上閣仙蛻十三函每函頭顱一二片脛骨一二莖手骨一二節皆裹以錦帕一函中有鶴骨頭與足各一又楠木刳一舟長丈餘闊三尺內細羅香末並香灰幾滿而洞中香灰成堆者亦累累然上金雞洞視下洞爲小人不敢到萬曆丁丑五月有張富郎者年八十餘冒險入其中則見數人鼾睡香灰內傍有銅磬覆地富郎翻而視之磬下一雞遽展翼鼓扇香灰瞇目倉皇俯伏半晌稍息亟由籃縋下半空籃掀富郎墜入舟子懷中無恙後年九十終應元親見富郎道其詳陳司馬又親見應元紀其實

金雞洞香鑪

武夷金雞洞舊志云嘉靖甲午飛來鐵香鑪可三百斤戊戌禦史李元陽作記謂洞中見新置一物如香奩狀丹朱炫耀約方六七尺侍禦先一日望洞中無有次日乃有見洞在二十仞之上下臨不測何一宿之頃能致之速耶據此二說則洞中飛來者先爲香鑪後飛者不知何物也邇年陳司馬孔震記云只見洞傍小石巖中有一鑪若盤盂而不見所謂六七尺及三百斤者豈變幻無常耶

石鏡

髙州府城有洗夫人廟祀梁太守馮寶妻廟前古碑一通厚可尺餘有石鏡一點白色形類碁子通明瑩徹視之可見後殿屋宇器物余幼遊髙涼及壯所見異物僅此耳

蛇精蟒精

範鎭東齋記事云蔡君謨知福州疾不視事者累日夜夢登鼓樓憑鼓而睡通判有怪鼓角將累日不打三更者因對數夜有大蛇盤據鼓上君謨旣愈與通判言所夢正與鼓角將所說同遂以君謨爲蛇精米襄陽志林云米知無爲軍嘗呼譙門鼓吏曰夜來三更不聞鼓聲吏言有巨白蛇纒繞其鼓故不敢近米頷之叱吏去不復問故郡人疑其蟒精

朱晦庵魏鶴山

宋咸淳間蜀人彭澹軒罷江東倅遊武夷山嘗獨行林藪入艸庵中見二士夫峩冠博帯對食招彭坐俎中豕首一羊肺一雞一所言皆先天圖易傳性理之學玄妙深奧不可暁彭問其姓字右坐者曰姓魏山林野叟無字可稱問左坐者不答日暮辭出彭明日攜僕挈榼再往無徑可達下山至一富家言所以富家曰異哉昨日至朱祠致祭正俎中之肴方悟左者朱晦庵右者魏鶴山也此段載異聞總錄可備武夷山誌之缺

鱉異

錢塘張尙書曽孫某典簿堯恩之子也有塘棲呂氏饋張活鱉張付烹炰俄聞釡中有慨嘆聲張異之取視而鱉斃矣剖其腹中有人長二寸眉目口鼻肢體手足無一不具跏趺坐蓮花上金中丞公子魯親見之爲餘言時萬曆戊申年也

龜異

孫太初居南屏山時養一龜後去道場山遺龜於南屏僧寺孫化十數年僧明鏡夢靑衣人求救曰某孫太初伴也願師明晨索我於花臺之下僧悟往發得一龜徑尺爲石所壓其筒半裂而蛆叢集僧欲瘞之越夕不知所往然歲歲聞其聲至今不絕

魚異

仁和張問渠者冡宰元洲之兄也母陳畜朱魚二十餘頭玩弄日久母歿問渠哀毀不忍往視皆變爲白羣客聚觀咸謂魚常變色無異也比及去喪之日魚復變赤儼同除喪人謂孝感所致

金字牌

萬曆己酉五月十四日揚子江心風浪大作有渡船載百餘人幾覆忽見浪中有鬼面者持一牌起書金字一字眾謂必有金姓者在舟當死果有姓金者一人眾欲推之入水金本持齋誦經乃曰若活眾命吾何惜死然數止此安能幸免乃躍入水中時風狂舟速金彷佛若有人扶之出巨浪送上郭璞墓墩而立見舟翻覆俱溺死獨金得生江右劉觀南觀察親見其事毀佛魏莊渠

毀佛

搥碎六祖遺缽折寺院無數後嗣乏絕聶雙江毀寺亦無嗣誰云佛無報應哉

雷震毀寺

蜀成都府彭縣有寂光寺廣袤五六里香火甚盛其地有縉紳劉志淵者垂涎梵宇可拓私居斥逐僧流毀除佛像方埋佛入地忽霹靂一聲震志淵立斃身首異處

火玉

唐武宗時夫余國貢火玉光照數十步積之可以然鼎寘室內不必挾纊古所無也

窯變

饒州府學神庫中有窯變香鑪一花瓶二相傳舊爲回靑所畫變成赤色今花紋或淡或濃宛然錦繡上署永樂四年造但神鑪非玩器也

宋硯

三十年前吾鄕宋硯最多人不知重故家收藏與凡硯等餘目擊宋硯不下百數二十年間轉鬻吳越殆盡蓋鄕人利其厚值故也余友林熙工家藏一硯石質完好背刻嘉佑禦賜鄭穆六字林得於鄭之子孫眞世寶也穆字閎中侯官人居館閣三十年官至祭酒閩先達也此硯欵識宛然爲吾鄕第一

流黃劍

上元夫人佩流黃劍會王母於漢武宮中

軟倭刀

嘉靖中胡總制宗憲有軟倭刀長七尺出鞘地上卷之詰曲如盤蛇舒之則勁自若唐天寶時有軟玉鞭光可鑑物屈之則如環伸之則如繩亦異國所獻鐵玉最堅剛之物能屈伸之理之不可暁者

鵲尾鑪

費崇先信佛法以鵲尾香鑪置膝前陶貞白有金鵲尾香鑪

料絲燈

料絲出滇金齒者勝詢之土人云以瑪瑙紫石英諸藥品搗爲屑煮腐如粉然必市北方天花菜點之方凝卽繅爲絲織如絹狀上繪山水人物諸色極晶熒可愛以煮料爲絲故名料絲

桃花故事

謝在杭文海披沙徵芙蓉事極多謂他不能稱是予以桃花爲名亦甚夥因列於後

桃花源﹝武陵﹞桃花渡﹝四明地名﹞桃花雨﹝天寶中雨如桃花明年有馬嵬之變﹞桃花水﹝三月之水﹞桃花浪﹝杜詩三月桃花浪﹞桃花醋﹝唐世風俗貴葫蘆油桃花醋﹞桃花蜆﹝海錯﹞桃花蹊桃花紙﹝楊炎在中書糊窓用桃花紙塗以水油﹞桃花馬﹝馬名﹞桃花稉﹝閩谷名﹞桃花石﹝在定海桃州山昔安期生以醉墨灑石成桃花﹞桃花扇桃花帳桃花縹﹝二千石後名出漢官儀﹞桃花信﹝毒藥﹞桃花米﹝宋武帝張妃事﹞桃花癲桃花妝﹝貴妃事開寶遺事﹞桃花酒﹝酒漬桃花益人顏色見太淸卉木方﹞桃花犬﹝宋太宗淳化中綿州貢﹞桃花灘﹝在貴溪縣﹞桃花觀﹝元都觀在朗州﹞桃花面﹝人面桃花相映紅崔護詩﹞桃花賦﹝皮日休﹞桃花巖﹝在邵武﹞桃花洞﹝在杭州﹞桃花精﹝博異記紅衣人送酒事﹞桃花嶺﹝談圃石曼卿判海州日以桃核拋嶺上二三歲花開如錦﹞桃花鋪﹝安慶太湖縣﹞桃花臉桃花腮桃花塢﹝杭州臯亭山鐘山獨龍岡﹞桃花煞﹝咸池煞﹞桃花犬﹝山西廉使趙澤民家獵犬見祕籍﹞桃花偈﹝志勤禪師﹞桃花汗﹝貴妃﹞桃花井﹝師曠聞天老曰井上種桃花落井中不祥﹞桃花廳﹝在許州梅聖兪有詩﹞桃花絲﹝靑齊間桃花垂絲二三尺練以松脂相纒織鞋履云仙雜記﹞桃花骨﹝守宮塗臂而骨紅名桃花骨﹞桃花行﹝李嶠作桃花詩帝采入樂府因名﹞桃花寺﹝見宋趙師秀詩﹞桃花夫人﹝卽鬼夫人見杜牧詩﹞桃花茶﹝東坡詩問大冶長老乞桃花茶﹞

淩霄金錢

淩霄花金錢花皆有毒不宜近眼花露入眼則失明

刺桐嶺

南異物志曰刺桐南海至福州皆有之叢生繁茂唐陳去疾家於閩郡因言方物云刺桐葉緑花紅今泉州名刺桐城問之泉人亦云不識此樹何狀福州蓋未之見矣

枸杞

枸杞續仙傳朱孺子見二犬入杞叢下異之乃尋掘得二杞根形如犬故名狗杞杜子美以狗杞對雞棲白樂天詩云不知靈藥根成狗怪得時聞夜吠聲後世方書皆曰枸杞誤也

大茶

天臺記丹丘出大茶服之生羽翼又蒙山頂茶一服祛疾二服無病三服換骨四服卽爲地仙故盧仝歌云但覺兩腋習習淸風生蓬萊山在何處玉川子乘此欲歸去皆有所據非漫語也異艸

異艸

善語國有艸食之令人不眠名卻睡艸﹝洞冥記﹞興慶池南有艸紫葉而香醉者嗅之卽醒名醒醉艸﹝開元遺事﹞常山有艸置諸門夜有人過輒叱之名護門艸﹝酉陽雜俎﹞東海祖州有艸人死三日覆之卽活一株可活一人名不死艸﹝十洲記﹞瓊州有艸視其節知一歲風候名知風艸﹝一統志﹞黃帝時有艸生於庭佞人入則指之名指佞艸﹝禦覽﹞漢武帝時異國獻艸似蒲帝思李夫人懷此艸輒夢見之名懷夢艸﹝酉陽雜俎﹞

禹餘糧

張華博物志曰扶海川上有艸名蒒其實食之如大麥七月熟民斂之至冬乃訖名自然榖或曰禹餘糧唐詩云澗有堯時韭山余禹日糧

嘉客紅

宋福淸翁昭文先儒亢從子也圃中非時生荔支其母曰豈有嘉客踵門耶頃之莆田林光朝至因名爲嘉客紅可補荔譜之缺

龍荔

交南有一種龍荔實如小荔枝味如龍眼木與葉亦類閩廣陳剛中詩雲龍荔綴如珠

三寸柑

凡柑皆圓獨成都產者形如鴨卵故杜甫詩云三寸黃柑猶自靑三寸言其長也余嘗過臨江府地產黃柑有長三寸者

嘉慶子

唐韋述兩京記東都嘉慶坊有李樹極美故稱嘉慶李千百年後稱李子皆曰嘉慶子他物未有如此之得名悠久也

丹靑樹

西京雜記云終南山有合離樹紅緑相雜斑駁如錦繡長安謂之丹靑樹

蚊樹

嶺南異物志曰有樹如冬靑實生枝間如枇杷每熟卽坼裂蚊子羣飛惟皮殻而已名蚊子樹今永福山中有之鄕人爲餘言

梟非不祥

梟惡鳥也人聞其鳴輒爲不祥昔謝艾梟鳴牙旗乃兆軍勝張率南梟鳴庭樹乃兆授官唐章顓將發榜日梟鳴檐際逐之復還顓曰我失意無所恨兼恐橫罹災患湏臾榜出顓登第然則梟非惡鳥也

念佛鳥

九華山產念佛鳥形大如鳩色黃褐翠碧間而成文音韻淸滑如誦佛聲唐韋蟾詩云靜聽林飛念佛鳥細看壁畫駄經馬

龍九子

龍生九子所載不同一曰蒲牢好鳴鐘紐之獸囚牛好音樂器之獸鴟吻好吞殿脊之獸嘲風好險殿角之獸睚眥好殺刀頭之獸屓屓好文碑旁之獸狴犴好訟獄門之獸狻猊好坐佛座之獸霸下好重碑座之獸又云瓦貓好險檐前獸饕餮好水橋下獸■﹝虫蠻﹞■﹝虫全﹞好慵門前獸憲章好囚獄門獸蜥蜴好腥刀頭獸蒲牢霸下屓屓鴟吻與前同

貓睡

貓之善捕鼠者日常睡終日跳擲者必不捕鼠見陳止齋集貓不捕鼠者名麒麟貓有味

鮫魚皮

閩中產銅鐵鑄刀劍甲天下劍鞘以鮫魚皮爲之堅硬如石海中有魚名鮫魚或以爲鯊魚皮非也李長吉劍子歌云鮫鮐皮老蒺藜刺鸊鵜淬花白鷴尾正指此也魚皮隠起細刺如蒺藜故云

鱟車螯蠣

閩中產鱟見韓退之詩車螯見歐陽永叔詩蠣見蘇子瞻詩

徐氏筆精卷八

