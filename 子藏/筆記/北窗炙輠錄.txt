北窗炙輠錄宋

施徳操

提要北窗炙輠錄

提要

《北窗炙輠錄》一卷﹐宋施徳操撰。徳操有《孟子發題》﹐已著錄。是書炙輠之名﹐蓋取義淳於髡事。然所記多當時前輩盛徳可爲士大夫觀法者﹐實不以滑稽嘲弄爲主﹐未審何以命此名也。徳操與張九成友善﹐故《孟子發題》附刻於《橫浦集》末。其學問則九成純耽禪悅。徳操多稱道二程﹐𨿽間一及蘇氏﹐而不甚鄭重。其第一條卽言王氏新法由於激成﹐以闡明程子之意﹐則宗洛而不宗蜀﹐其微意固可槪見。惟林靈素妖妄蠱惑﹐實方士中桀黠之雄﹐而徳操稱其有活人之心﹐未免好爲異論。又解孟子萬物皆備一條﹐尢近荀卿性惡之旨。其橫浦之學偶相漸染﹐故立是異說歟﹖瑕瑜不掩﹐分別觀之可也。徳操病廢終身﹐行事無所表見﹐《志乘》至不載其姓名﹐其書明以來傳本亦稀。朱彜尊始得是本於海鹽﹐乃稍稍傳抄流播。殘編蠹蝕﹐幾佚幸存﹐亦可云希覯之祕笈矣。

北窗炙輠錄

新法之變﹐議者紛然。伯淳見介甫﹐介甫聞伯淳至﹐盛怒以待之。伯淳旣見﹐和气藹然見眉宇間﹐卽笑謂介甫曰「今日諸公所爭﹐皆非私﹐實天下事。求相公少霽威色﹐且容大家商量。管子云﹕『下令如流水之源﹐令順民心也。』管子猶知爾﹐況乃相公髙明乎﹗何苦作逆人事。」介甫爲伯淳所薰﹐不覺心醉﹐卽謂伯淳曰「業已如此﹐柰何﹖」伯淳曰「尙可攺也。」介甫遂有攺法之意﹐許明日見上白之。及明日見上﹐有張天驥者﹐實橫渠弟也﹐自處士徵爲諫官﹐遂於上前面折荊公之短﹐荊公不勝其忿﹐遂不肯攺。故伊川嘗謂諸公曰「新法之獘﹐吾輩當中分其罪。便當時盡如伯淳﹐何至此哉﹗以諸公不能相下﹐遂激怒而成爾。」

範堯夫罷相﹐與伊川相見﹐責堯夫曰「曩者﹐某事相公合言﹐何爲不言﹖」堯夫謝罪。又曰「某事相公亦合言﹐何爲又不言﹖」堯夫又謝罪。如此連責數事﹐堯夫皆謝罪。及他日﹐伊川偶見堯夫札子一篋﹐凡伊川責堯夫所言﹐皆已先言之矣﹐但不與伊川辧一詞﹐惟謝罪耳﹐此前輩之度量不可及也。

韓魏公與範文正公議西事不合﹐文正徑拂衣起去﹐魏公自後把住其手云「希文事便不容商量。」魏公和气滿面﹐文正意亦解。只此一把手間消融幾同異。魏公所以能當大事者﹐正以此也。

歐公語《易》﹐以爲《文言》《大系》皆非孔子所作﹐乃當時《易》師爲之耳。魏公心知其非﹐然未嘗與辯﹐但對歐公終身不言《易》。

孫威敏不肯讀溫成皇后策文﹐仁宗再三令授之﹐威敏不受。仁宗曰﹕」卿旣不讀﹐何不擲去﹖」威敏曰「擲則不敢擲﹐讀亦不敢讀。」立朝之節若此。

呂吉甫旣叛介甫﹐介甫再用﹐遂令人廉其事﹐乃得吉甫托秀水通判張君濟置田一事。君濟置田時﹐吉甫有舅鄭﹐不知其名﹐謂之鄭三舅﹐往來君濟間。介甫乃發其事﹐卽拘君濟﹑鄭皆下獄﹐鄭遂死獄中。已而﹐奉敕張君濟決配某州。臨刑日﹐士大夫莫不哀傷之。決訖﹐有內臣出白紙一大幅﹐輒印其脊血而去。人大驚﹐問之﹐答曰「欲呈相公也。」嗚呼﹗介甫酷烈﹐乃至如此乎﹗

姚進道在學士日﹐每夜必市兩蒸餅﹐未嘗食﹐明日輒以飼齋僕﹐同捨皆怪之。子韶問曰「公所市蒸餅不食﹐徒以飼僕﹐何耶﹖」進道曰「固也。某來時﹐老母戒某云﹕學中夜間饑則無所食﹐宜以蒸餅爲備。某𨿽未嘗饑﹐然不敢違老母之戒也。」市之如初。進道名【闕。】﹐華亭人。

進道嘗渡揚子江﹐遭大風浪﹐舟人皆號呼﹐進道乃徐顧一親【闕。】徐徳立﹐遽以名呼之曰「周公保取吾【闕。】來﹐徳立彊忍爲取之曰﹕姚【闕。】生不爲不義事。江神倘有知乎﹐使吾言不虛﹐風浪卽止﹔不爾者﹐請就溺死。」俄而風霽。

禹錫髙祖﹐謂之陶四翁﹐開染肆。嘗有紫艸來﹐四翁乃出四百萬錢市之。數日﹐有駔者至﹐視之曰「此僞艸也。」四翁曰「何如﹖」駔者曰「此蒸壞艸也﹐澤皆盡矣。今色外【闕。】實僞物也﹐不可用。」四翁試之﹐信然。駔者曰「毋憂﹐某當爲翁徧諸小染家分之。」四翁曰﹔「諾。』明日﹐駔者至﹐翁盡取四百萬錢艸﹐對其人一爇而盡﹐曰「寧我誤﹐豈可誤他人耶﹗」時陶氏資尙薄﹐其後富盛﹐累世子孫登第者亦數人﹐而禹錫其一也。禹錫名與諧﹐錢塘人。

子韶說「天生徳於予﹐桓魋其如予何」﹐以爲外物豈可必﹐而聖人之言乃如此﹐蓋聖人之气不與兵气合﹐故知必不死於桓魋﹐此天下髙論﹐古人所未到也。予亦以謂古人文字皆聖賢之气所發﹐𨿽一詩一文﹐亦天地之秀气。今人懶於文字者﹐蓋其气不與聖賢之气及天地之秀气合﹐故不得不懶也。

龜山爲余杭宰﹐鄭季常本路提學。季常特遷﹐路見龜山﹐執禮甚恭﹐龜山辭讓﹐久之﹐察其意﹐果出於至誠。卽問之曰「提學治《詩》否﹖」曰﹕『然。」龜山曰「提學治《詩》𨿽聲滿四海﹐然只恐未曾治。」季常曰「何以教之﹖」龜山曰「孔子云﹕誦《詩》三百﹐授之以政﹐不達﹐使於四方﹐不能專對﹐𨿽多﹐亦奚以爲﹖今誦《詩》三百篇﹐倘授之以政﹐果能達歟﹖使於四方﹐果能專對歟﹖倘能了此事則可﹐不然﹐是原不曾治《詩》也。」季常不能對。

子韶旣魁天下﹐已身爲禁從﹐使歸教學。聖錫旣魁天下﹐乃不遠千里始來從子韶學﹐此皆天下奇特事。又﹐子才妻聖錫﹐乃以書充奩具﹐此亦異事也。

趙淸獻初入京赴試﹐每經場務﹐同行者皆欲隱稅過﹐獨淸獻不可。以謂爲士人已欺官﹐況他日在仕路乎﹖竟稅之。

趙元鎭丞相未第時﹐嘗投牒索逋二百緡﹐其縣令曰「秀才不親至﹐乃令僕來耶﹖」因判其牒曰﹕某人同趙秀才出頭理對。元鎭視其牒曰「必欲趙秀才出頭乎﹖奉贈三百千。」遂置其牒。

天經曰﹕介甫旣封荊公﹐後遂進封舒王﹐合之爲荊舒。故東坡詩曰﹕」末暇辟楊墨﹐且復懲荊舒。」此皆門人不學之過。

胡安定自艸澤召﹐有司令習儀﹐安定不可。有司問之﹐曰「某事父則知事君之義﹐在鄕裏則知朝廷之儀﹐安用習爲﹖」當時謂其倔彊。及他日﹐人皆屬目視之﹐而安定拜舞之容﹑登降之節﹐藹然如素官於朝者﹐眾乃大服。

陳伯修作《五代史序》﹐東坡曰「如錦宮人裹孝襆頭﹐嗟乎﹐伯修不思也。昔太衝《三都賦》就﹐人未知重也﹐乃往見玄晏。玄晏爲作序﹐增價百倍。古之人所以爲人序者﹐本以其人輕而我之道已信於天下﹐故假吾筆墨爲之增重耳。今歐公在天下如泰山北斗﹐伯修自揣何如﹐反更作其序﹖何不識輕重也。」沈元用人或以前輩詩文字求其題跋者﹐元用未曾敢下筆。此最識體。【元用名晦。】

正夫曰「明皇本無意治天下﹐何以言之﹖顏眞卿如何名徳﹐及祿山反﹐眞卿獨全平原﹐乃始曰﹕朕不知有此人。又﹐異時欲相張嘉貞﹐乃不記其名姓﹐不知逐日用心在甚處﹖」

正夫曰「人有話﹐當與通曉者言之。與不通曉者言﹐徒爾費力﹐於彼此無益﹐反復之餘﹐只令人悶耳。陸宣公之於徳宗﹐橫說直說﹐口說筆說﹐不知說了多少話﹐徳宗卒不曉﹐其後﹐宣公竟不免忠州之行。至於漢髙祖﹐踏著腳便會。」

荊公論揚子云投閣事﹐此史臣之妄耳。豈有揚子云而投閣者﹖又﹐《劇秦美新》﹐亦後人誣子云耳。子云豈肯作此文﹖他日見東坡﹐遂論及此。東坡云「某亦疑一事。」荊公曰「疑何事﹖」東坡曰「西漢果有揚子云否﹖」聞者皆大笑。

仁宗嘗郊﹐時潞公作宰相﹐百官已就位。上忽暴中風﹐左右大驚擾。潞公急止之曰「毋嘩﹗」因誡左右曰「事不得聞幄外。」乃扶上就湯藥﹐遂稱攝行事。至禮畢﹐百官無知者。當時但是樂減一奏﹐識者疑之﹐及出﹑人始知之。皆大驚﹐且服潞公之能當大事也。

範文正公云﹕」凡爲官者﹐私罪不可有﹐公罪不可無。」天下名言也。

張道望﹐吾鄕長者人也﹐嘗作秀州司戶。遇大早﹐本府所以望山川﹑禱佛祠﹑祀土龍﹑坐蜥蜴﹑縱獄﹑徙市﹐所謂致雨之術﹐無不試﹐卒不雨。後欲乞水於海鹽縣神山之龍池﹐眾白太守﹐以爲張司戶爲人忠厚誠愨﹐使爲之禱﹐宜有所感動﹐遂遣之。及望道乞水回﹐至中道﹐果大雨﹐村人皆羅拜雨中。自後州境有水旱﹐使望道祈之﹐往往輒應。當時號爲感應司戶。

蔡元長苦大腸祕固﹐醫不能通﹐蓋元長不肯服大黃等藥故也。時史載之未知名﹐往謁之﹐閽者齟齬﹐久之﹐乃得見。已診脈﹐史欲示奇曰「請求二十錢。」元長曰「何爲﹖」曰「欲市紫苑耳。」史遂市紫苑二十文﹐末和之以進。須臾遂通。元長大驚﹐問其說﹐曰「大腸﹐肺之傳送﹐今之祕﹐無他﹐以肺气濁耳。紫苑淸肺气﹐此所以通也。」此古今所未聞﹐不知用何湯下耳。

錢塘有人小腸祕﹐百方通之不效。有一道士錢宗元視之﹐反下縮小便藥﹐俄而遂通。人皆怪之﹐以問宗元﹐曰「以其祕﹐故醫者聚通之﹐聚通之﹐則小便大至﹐水道愈溢﹐而小便愈不得通矣。今吾縮之﹐使小便稍寬﹐此所以得流也。」此一事殊爲特見。

黃師文云「男子服建中湯﹐女子服四物湯﹐往往十七八得﹐但時爲之損益耳。」有男子病小腹一大癰﹐其諸弟侮之曰「今日用建中湯否﹖」師文曰「服建中湯。」俄而癰潰。蓋小便腹癰﹐爲虛﹐其熱毒乘虛而入﹐建中湯旣補虛﹐而黃芪且潰膿也。子才有婢子﹐得面熱病﹐每一面熱﹐至赤﹐且癢絕悶絕﹐問師文﹐師文曰「經候來時﹐嘗爲火所逼也。」問之﹐曰「無之。」已而﹐思之曰「昨者經候來﹐適爲孺人粘衣裳﹐傴僂曝日中﹐其昏如裂火炙﹐以孺人趣其物﹐不敢已﹐由是面遂熱。」師文曰「是也。」四物湯加防風﹐獲差。師文用藥﹐大率皆如此。平江有婦人﹑臥病垂三年﹐狀如癆﹐醫者皆療治﹐不差。師文往視之﹐曰「此食陰物時遭大驚也。」問之﹐其婦人方自省曰﹕曩日方食水團﹐忽人報其夫墮水﹐由此一驚﹐遂荏苒矣。師文以丸子藥一帖與之﹐用雞糞湯下﹐須臾﹐取一痰塊下﹐抉其痰﹐正包一小團﹐蓋其當時被驚﹐怏怏在中﹐而不自覺也。其後婦人遂安。問爲何藥﹖師文曰「吾只去朱二郎家用十文贖靑木香丸一帖與之。」曰「何爲用雞糞湯下﹖」曰「以雞喜食糯也。」此師文譎耳﹐未必然也。師文父病口瘡﹐師文治之不愈﹐心訝之﹐乃察訪諸婢﹐果父嘗晝同婢子寢﹐明日瘡作。師文卽詳其時節﹐明日﹐卽伺其父所寢時會其父淨濯足﹐以某藥帖腳心﹐差。又婦人舌風丹﹐每酒貼唇﹐則風丹重疊而起﹐癢刺骨﹐殆不可活。師文令服五積散﹐約數服﹐以杯酒試之﹐如其言飲酒已﹐丹不作。徳昭一婢嘗苦風丹﹐亦似此﹐聞其說﹐遂服五積散﹐亦差。又師文用五積散治產瀉﹐產瀉最難治﹐師文用此﹐殊效。

周正夫曰「仁宗皇帝百事不會﹐只會做官家。」

正夫曰「人不可不識主人位﹐自漢以來﹐識主人位者惟四人﹕西漢之張子房﹐東漢之陳太丘﹐蜀之諸葛亮﹐晉之陶淵明是也。子房旣識主人位﹐遂坐其位。子房旣去﹐陳太丘識之﹐遂坐子房之位。太丘旣去﹐諸葛亮識之﹐又坐太丘之位。孔明旣去﹐陶淵明識之﹐遂坐孔明之位。自此以往﹐則賓主莫辧﹐而坐席紛然矣。」

印說顏子不貳過﹐以爲無第二念﹐亦快。

錢塘有兩處士﹐其一林和靖﹐其一徐衝晦。和靖居孤山﹐衝晦居萬松嶺﹐兩處士之廬﹐正夾湖相望。予嘗館於衝晦之孫仞﹐仞之居﹐卽衝晦之故廬也。有一庵﹐岧峣於嶺之上﹐東望江﹐西瞰湖﹐瞰湖之曲﹐正與孤山相值﹐而和靖之室﹐隱見於煙雲杳靄之間。遐想當時之事﹐使人慨然也。和靖𨿽廬孤山﹐後有一室﹐正在淩雲澗之側﹐和靖多居此室耳。然衝晦比和靖﹐則和靖名字尢髙﹐而衝晦以數學顯。衝晦數學﹐當時士大大皆宗之。然忉嘗親與餘言曰「先祖有誠﹐子孫世世不得離錢塘。」以錢塘永無兵燹。

陶隱居﹑孫眞人皆以藥隱﹐亦隱之善﹐未能活國﹐且復活人﹐不亦可乎﹗近林靈素﹑沈洞玄眞有活人心﹐平生施藥﹐不可以數計。余與洞玄別二十年﹐聞其別後﹐醫益工巧﹐視病罕診脈﹐止令作咳嗽聲﹐輒知病之所在﹐不知此何法也﹖在經有見而知之者﹐上也﹐聞而知之者﹐次也。洞玄之法﹐非聞而知之者乎﹖凡有病至﹐不惟與藥﹐地稍遠者﹐必設酒。其貧者﹐館之﹐日與飲食﹐如此則亦難繼矣。故人之所以饋洞玄者亦厚﹐臨死日﹐猶有逋三十緡﹐蓋盡費於此也。察洞玄之心﹐自孫眞人以來﹐一人而已。

張永徳守鄭州﹐其軍下有人詣闕告變者﹐太祖械送其人於永徳﹐使自治之﹐永徳止笞十。智哉﹐永徳﹗

東坡性簡率﹐平生衣服飲食皆艸艸。至杭州時﹐嘗喜至祥符寺琴僧惟賢房閒憩﹐至則脫巾褫衣﹐露兩股榻上﹐令一虞候搔﹐及起﹐觀其岸巾﹐止用一麻繩約發耳。又﹐築新堤時﹐坡日往視之。一日饑﹐令具食﹐食未至﹐遂於堤上取築堤人飯器﹐滿貯其陳倉米一器盡之。大抵平生簡率﹐類如此。

徳昭母年近八十﹐得疾﹐冬苦寒﹐夏苦熱。八十非帛不暖﹐則老人之苦寒尙矣。至夏﹐則又酷畏熱。徳昭昆仲至冬則爲重裍復幕﹐貯藥炙炭﹐所以致暖之術﹐無不具。其昆仲遂不復入寢室﹐皆會臥宿於其母之帳﹐庶幾人气有以溫之也。至夏﹐則二人居帳外﹐居帳中者交手揮箑﹐以伺其母之動息﹐至倦則止。熱甚﹐則帳外二人更之。謂婢妾不足委﹐皆不用。嗚呼﹐事親若此﹐亦可以無愧於古人矣﹗

友人史幼明任縣尹﹐余告之曰「有官君子所最忌二事﹐在己則贓﹐在公家則聚斂。他罪惡猶可免﹐犯此二者﹐終身不可齒士君子之列。今時或有處身最廉﹐然掊克百姓﹐上以媚朝廷﹐下以諂權貴﹐輒得美官﹐𨿽不入己﹐其人己莫任焉。暗中伸手﹐此小偸也。公然聚斂﹐以期貴顯﹐眞劫盜也。」

章子厚謂溫公爲賊光﹐正可對盜跖謂孔子爲盜丘也。

宇文虛中在北作三詩曰「滿腹詩書漫古今﹐頻年流落易傷心。南冠終日囚軍府﹐北雁何時到上林。開口催頹空抱朴﹐脇肩奔走尙腰金。莫邪利劍今安在﹖不斬姦邪恨最深。」「遙夜沈沈滿幕霜﹐有時歸夢到家鄕。傳聞已築西河館﹐自許能肥北梅羊。回首兩朝俱艸莽﹐馳心萬里絕農桑。人生一死渾閒事﹐裂眥穿胸不汝忘。」「不堪垂老尙蹉跎﹐有口無辭可柰何﹖彊食小兒猶解事﹐學妝嬌女最憐他。故衾愧見沾秋雨﹐裋褐寧忘拆海波。倚杖循環如可待﹐未愁來日苦無多。」此詩始陷北中時作﹐所謂「人生一死渾閒事」云云﹐豈李陵所謂欲一效範蠡﹑曹沫之事﹖後虛中仕金爲國師﹐遂得其柄﹐令南北講和﹐大母獲歸﹐往往皆其力也。近傳明年八月間果欲行範蠡﹑曹沫事﹐欲挾淵聖以歸﹐前五日爲人告變﹐虛中覺有警﹐急發兵直至北主帳下﹐北主幾不能脫﹐遂爲所擒。嗚呼﹐痛哉﹗實紹興乙丑也。審如是﹐始不負太學讀書耳。

老子曰「不見可欲﹐使心不亂。」孫次卿曰「老子此語衍二字﹐何不言『見可欲﹐心不亂』﹖」次卿名邦﹐杭新城人﹐家兄門生也﹐嘗爲戶郎﹐文有西漢風。

溫公初官鳳翔府﹐年尙少﹐家人每見其臥齋中﹐忽蹶起著公服﹐執手板﹐坐久之﹐人莫測其意。範純甫嘗從容問其說﹐公乃曰「吾念天下安危事﹐不敢不敬。」範蜀公言儲嗣事﹐章十九上﹐待罪百餘日﹐須髮盡白。嗚呼﹐君子於天下國家事﹐其精誠至於如此﹐古所無有也﹐直使人敬仰。溫公與蜀公平生友善﹐溫公自謂吾與景仁實兄弟﹐但姓異耳。觀二君子此事﹐良哉﹐朋友﹗

子容嘗言﹐淮南監司﹐章貫客也﹐坐累罷去﹐實子容叔氏微言之。其監司往見貫﹐不得通﹐乃私事其使臣﹐使臣曰「吾亦不能爲公通姓名﹐但伺相公出﹐公立於道左﹐我唱拜﹐公卽拜﹐此見相公之道也。」其人曰「諾。」他日﹐貫出﹐其人遂立於道左﹐使臣果唱拜﹐其人遂拜。貫問曰﹕」何人﹖」對曰「某人。」貫曰「這廝在此。」乃呼使過馬首問之﹐其人遂隨貫至其第。參拜訖﹐貫曰「汝不饑否﹖」乃令取酒一杯勞之。遣去後﹐貫爲雪其罪﹐遂復得淮南轉運使。嗚呼﹐方其爲監司時﹐鼻息上云漢﹐威聲動山嶽﹐不知來處乃如此。當時出蔡氏諸閹門者﹐往往多此輩耳。子容名元廣﹐姓張氏﹐華亭人。

沈元用有三大節。元用自奉使回﹐正二聖北狩僞楚僭竊時。元用卽欲仰藥﹐時煥卿﹑沈子暘尙在元用幕下﹐二公急前抱持之﹐爲翻其藥﹐曰「事未可知﹐姑少遲之。」元用自此嘗納藥於夾袋中﹐曰「僞命至﹐則飲此。」無何﹐僞命至﹐元用時適病﹐遂以病免﹐此一大節也。及【闕。】時﹐元用知某州﹐一聞其事﹐卽日致仕﹐此二大節也。丁一箭之起﹐屠數人至酷﹐旣經江西﹐州縣望風奔潰。時元用知宣州﹐曰「此賊死於此矣。」乃會士卒﹐自解髻剪頂心發燒灰﹐投諸酒﹐與士卒飲之﹐曰「吾與汝輩誓死此城﹗」士卒皆奮﹐自此元用遂宿城上﹐不復歸家。賊射城上﹐箭如雨﹐元用不爲動。數日﹐元用臨城謂賊帥曰「吾城中無有﹐汝不如過﹐吾已與三軍誓死此城矣﹗不信﹐請射我。」遂披胸使射﹐羣賊大驚﹐皆羅拜城下而去﹐此三大節也。

張邦昌僭叛﹐論者謂非出邦昌本心﹐凡邦昌之立﹐止爲救一城生靈。吾鄕傅商霖曰「此何言也﹗當時邦昌之分﹐止有一死耳﹗除一死﹐更無可言。吾當知死分耳﹐何知一城生靈耶﹖邦昌不立﹐未必累一城生靈。設令累之﹐則二聖北狩﹐一城死之﹐適其義﹐復何恨哉﹗」商霖名巖叟。

余寓秀州學三年﹐止得子容﹑子才二人。時余年二十七﹐而子才才年十八。子才漸漸少年﹐中性復滑稽﹐俊發則翻倒一齋。及其莊語﹐儼然而坐﹐衣裾不動者終日﹐余固心喜之。一日﹐範文正公有言「寧可終身無爵祿﹐不可一日忘忠義。」遂撫案咨嗟久之。余由是遂與之親厚。子容罕在齋﹐一日﹐自華亭來參見﹐余未之熟也。時同捨言其鄕人近以捕盜攺官﹐皆有歆羨意﹐獨子容愀然嘆息曰「使張某他日忝一第﹐決不肯捕賊攺官﹗」余喜曰「何得此仁人之言﹗」由是益相親厚。

余舊與先覺在鄕中﹐多遊大慈塢。時經行諸寺﹐閒觀壁間前輩題名詩句﹐於祖塔得惠銓覺一詩曰「谷口兩三家﹐平田一望賒。春深多遇雨﹐夜靜獨鳴蛙。云暗未通月﹐林香始辧花。誰驚孤枕曉﹐濤白卷江沙。」又於靜明寺塵壁中得詩兩句云「瀾深魚自躍﹐風暖客還來。」惠覺最爲東坡﹑米元章所禮﹐甚爲朴野﹐布衣艸履﹐繩棕櫚爲帶﹐時夜半起﹐槌其法嗣門﹐索火甚急﹐法嗣知其得句也。或稱無油﹐輒呼疾燃竹﹐得火卽疾書之。詩人之得句蓋如此。惠覺詩渾然天成﹐無一毫斧鑿痕﹐雍容閒逸﹐最有唐人風气﹐但七言殊未稱﹐蓋學力未至耳。

陳齊之謁茂實﹐茂實方撻其子。齊之曰「公撻令嗣何爲﹖」茂實曰「小兒輩須與撻之。」齊之曰「以某觀之﹐正不當撻﹐撻之所以敗之也。要須諭以道理爾。小兒輩自孩提時﹐卽當諭以道理﹐曰﹕『如是是天下好事﹐如是是天下不好事﹐如是者可行﹐如是者不可行﹐如是者可恥﹐如是者不足恥。』孩提𨿽無知﹐而吾日聒之﹐所以入耳者熟。會當漸人處如此﹐則著腳下便使識士君子道路矣。所謂箠撻﹐豈可無哉﹗不得已而出之﹐使輔吾之道理爾。平日未嘗出﹐一旦忽出之﹐被吾箠楚﹐其恐懼愧恥之心爲如何﹖若然﹐則豈不謂之善教乎﹖今之教子者﹐都不諭以道理﹐但箠撻之﹐彼胸中固無知﹐又日被吾箠撻者已熟﹐遂頑然無恥矣。若是﹐則教之非所以敗之歟﹖」齊之此言﹐可謂教子之法。

黃致一初看科場﹐方十三歲。時出《腐艸爲螢賦》題﹐未審有何事迹。同場以其兒童易之﹐漫告之曰﹕螢則有若所謂聚螢讀書﹐艸則若所謂靑靑河畔艸﹐又若所謂君子之徳風小人之徳艸﹐皆可用也。其事皆牢落不羈﹐同場姑以此塞其問﹐元非事實也。致一乃用此爲一偶句云「昔年河畔﹐常叨君子之風﹔今日囊中﹐復照聖人之典」﹐遂發解。劉無言年十七歲﹐在太學﹐時稱俊傑才。先季試偶讀《司馬穰苴傳》﹐曰「將在軍﹐君命有所不受。」乃謂同捨曰「某明日策中﹐必用此句。」明日﹐問《神宗實錄》﹐問與昨日事殊﹐無言乃對曰「秉筆權﹐猶將也﹐𨿽君命有所不受。」此一策甚奇﹐諸長皆拱手﹐遂作魁。此皆一時英妙可笑﹐故事無工拙﹐顧在下筆何如耳。

諸葛孔明每見龐徳公﹐輒拜牀下。龐公初不令止﹐子韶曰「拜牀下者﹐已爲諸葛孔明﹐而受拜於牀上者﹐其人何如哉﹖」誠哉﹐是言﹗然則諸葛孔明觀龐徳公﹐則其人物爲何如。然其平生所有﹐乃付之灰埃艸莽﹐自鹿門一隱之後﹐遂不見蹤迹。嗚呼﹐非其徳盛﹐何以至此﹗又安得使孔明不爲之屢拜乎﹖孔明視徳公﹐固爲晚進矣。然孔明在妙齡時﹐才气如何﹖當下視一世﹐乃肯拜徳公於牀下﹐此所以爲諸葛孔明也。沒量之人﹐只爲此一點摩拂不下。

徳先言一僧曰「吾佛法﹐豈有他哉﹖見人倒從東邊去﹐則爲他東邊扶起﹐見人倒從西邊去﹐則爲他西邊扶起﹔見渠在中間立﹐則爲他推一推。」中間之說煞好。徳先名興仁﹐徳昭弟也。

張思叔﹐伊川髙弟也。本一酒家保﹐喜爲詩﹐𨿽拾俗語爲之﹐往往有理致。謝顯道見其詩而異之﹐遂召其人與相見。至則眉宇果不凡﹐顯道卽謂之曰「何不讀書去﹖」思叔曰「某下賤人﹐何敢讀書﹖」顯道曰「讀書人人有分﹐觀子眉宇﹐當是吾道中人。」思叔遂問曰「讀何書﹖」曰「讀《論語》。」遂歸買《論語》讀之。讀畢﹐乃見顯道﹐曰「某已讀《論語》畢﹐柰何﹖」曰「見程先生。」思叔曰「某何等人﹐敢造程先生門﹖」顯道曰「第往﹐先生之門﹐無貴賤髙下﹐但有志於學者﹐卽受之耳。」思叔遂往見伊川。顯道亦先爲伊川言之﹐伊川遂畱門下。一日﹐侍坐﹐伊川問曰「《記》曰﹕有所忿懥﹐則不得其正﹔有所恐懼﹐則不得其正﹔有所好樂﹐則不得其正﹔有所憂患﹐則不得其正。正卻在何處﹖」思叔遂於言有省。其後﹐伊川之學﹐最得其傳者﹐惟思叔。今伊川集中有伊川祭文詩十首﹐惟思叔之文理極精微﹐卓乎在諸公之上也。

天經久瘧﹐忽夢一人眉宇甚異﹐對天經哦一詩云「塞北勒銘山色遠﹐洛中遺愛水聲長。秋天蒓菜扁舟滑﹐夏日荷花甲第香。」病遂瘥﹐殊可怪也。天經因續其詩曰「識面已驚眉宇異﹐聞言更覺肺肝涼。洛中塞北非吾事﹐蒓菜荷花興不忘。」天經於文藝皆超邁人﹐後竟不第。人或以爲「洛中塞北」之句﹐不合謝絕之如此。然亦豈有是理乎﹖天經姓葉﹐名楙﹐字伯林﹐婺州人﹐以舊字行。

天經曰﹕異時嘗在旅邸中﹐見壁間詩一句云「一生不識君王面」﹐輒續其下云「靜對菱花拭淚痕。」他日見其詩﹐使人羞死﹐乃王建《宮詞》也。其詩曰「學畫蛾眉便出羣﹐當時人道便承恩。一生不識君王面﹐花落黃昏空掩門。」唐人格律自別﹐至宮體詩﹐尢後人不可及也。

人見淵明自放於田園詩酒中﹐謂是一疏懶人耳﹐不知其平生學道至苦﹐故其詩曰「淒淒失羣鳥﹐日暮猶獨飛。徘徊無定止﹐夜夜聲轉悲。厲響思淸越﹐去來何依依。因植孤生松﹐斂翼遙來歸。勁風無榮木﹐此蔭獨不衰。系身已得所﹐千載眞相違。」其苦心可知﹐旣有會意處﹐便一時放下。

《陽關》詞古今和者﹐不知幾人。彥柔偶作一絕句﹐云「客捨休悲柳色新﹐東西南北一般春。若知四海皆兄弟﹐何處相逢非故人。」自古悲愁怨憝之思﹐一掃而盡。《陽關》詞至此當止矣。彥柔姓陳﹐名剛中﹐英偉人也。後以江陰僉判與子韶諸公同貶知虔州安遠縣﹐卒。

余所謂歌﹑行﹐引﹐本一曲爾。一曲中有此三節﹐凡欲始發聲﹐謂之引﹐引者﹐謂之導引也。旣引矣﹐其聲稍放焉﹐故謂之行﹐行者﹐其聲行也。旣行矣﹐於是聲音遂縱﹐所謂歌也。今之播鞀者﹐始以一小鼓引之﹐《詩》所謂應田懸鼓是也。旣以小鼓引之﹐於是人聲與鼓聲參焉﹐此所謂行可也。旣參之矣﹐然後鼓聲大合﹐此在人聲之中﹐若所謂歌也。歌﹑行﹑引﹐播鞀之中可見之。惟一曲備三節﹐故引自引﹑行自行﹑歌自歌﹐其音節有緩急﹐而文義有終始﹐故不同也。正如今大曲有人﹑破﹑滚﹑煞之類。今詩家旣分之﹐各自成曲﹐故謂之樂府﹐無復異制矣。今選中有樂府數十篇﹐或謂之行﹐或謂之引﹐或謂之謠﹐或謂之吟﹐或謂之曲。名𨿽不同﹐格律則一。今人彊分其體制者﹐皆不知歌﹑行﹑引之說﹐又未嘗廣見古今樂府﹐故亦便生穿鑿耳。

髙抑崇始封進札子﹐以爲非和气不足以治天下﹐上首肯之。抑崇乃問上曰「陛下以爲如何是和气﹖」凡人始上殿﹐皆皇恐戰汗﹐惟恐應對失詞﹐未有反致詰於上者﹐上爲倉卒一問﹐亦愕然﹐乃曰「今疾癘不作﹐螟蝗不生﹐年谷丰熟﹐百姓安康﹐卽和气也。」抑崇曰「此萬物和气。陛下和气安在﹖」上默然。嗟乎﹐非和气不足以治天下﹐古人未能發也。抑崇發之﹐至哉﹐斯言﹗余觀近世能盡斯道者﹐其程伯淳乎﹗

張子公爲戶侍﹐苦用度窘﹐欲出祠部﹐攺鹽鈔。見秦丞相﹐秦曰「若干年不出﹐若干年不攺鹽鈔矣。且止。」張乃具陳當時利害﹐俱不聽。張怒﹐乃勃然曰「相公言大好﹐看勢不可行。今日事勢如此﹐安得沽虛譽﹑妨事實。一旦緩急﹐相公何處措力﹖」遂拂衣而起見。趙相公【闕。】曰「如何﹖」張復陳其利害﹐丞相乃贊之曰「甚善﹐甚善﹗子能畱心執事如此﹐吾復何疑。然於【闕。】天下財賦乎﹖」曰「未也。」丞相曰「若此﹐則子亦小失契勘矣。」如某州有米若干﹐某州有米若干﹐某州有錢若干﹐某州有錢若干﹐復數數州﹐張但呀然﹐趙相曰「今所以不卽發來者﹐發來﹐國家便有無限財賦也。因嘗行文字﹐令且只就本府使﹐萬一有緩急﹐某亦粗有備矣。如子之請﹐姑乃遲也﹐勿吝見教。」張乃大服﹐曰「若此﹐豈不是宰相秦檜之都不知國家虛實利害﹐但以虛詞蓋人﹐人心安得而服﹗」

龜山作《梅花》一詩寄故人﹐云「欲驅殘臘變春工﹐先遣梅花作選鋒。莫把疏英輕鬥雪﹐好藏淸艷月明中。」時故人正作監司﹐見此詩﹐遂休官。

諸司造船﹐吏夤緣爲盜﹐每造七百料船﹐率破釘四百斤。曾處善爲某路轉運使﹐偶見破艦一﹐閣灘上﹐乃遣人拽上以焚之﹐人亦不測其意。旣焚﹐得釘二百斤﹐於是始知用釘之實。朝廷於是立例﹐凡造七百料船﹐給釘二百斤﹐自處善始。

晏元獻爲宰相﹐兼樞密使﹐範文正參知政事﹐韓魏公﹑富鄭公樞密副使﹐一時人物之盛如此。而範﹑韓二公與元獻有舊﹐故薦之﹐而富公﹐其婿也。元獻以嫌欲避位﹐而仁宗不許。夫宰相用人﹐正當如此﹐顧人才何如耳﹐安問親舊乎﹖崔祐甫一日除吏八百﹐親舊居其半﹐此乃天下之公道也。後之避嫌者﹐𨿽才如元凱﹐以親故避不敢舉﹐而弄權盜柄者又托此以市私恩﹑植黨與﹐此人君之用人所以爲難也。

應求謂余曰「使成安君果用李左車﹐韓信果擒乎﹖或自有處也。觀當時之策﹐信乎殆矣﹗」予曰「不然。韓信入井陘﹐在李左車不用之後也。使不知敵人所取予﹐遽頓兵四險地﹐非甚庸將不至此﹐況韓信乎﹖大凡用兵﹐必先爲敵人計﹐然後始能伐敵人。故鄧公之軍黥布﹐司馬仲達之軍公孫淵﹐皆出於此。李左車之計𨿽爲趙之上策﹐然左車未陳此計時﹐乃先在韓信算中矣。故其策𨿽妙﹐安能施於信哉﹗但成安君用李左車﹐則趙亦末易下。」

禹錫問余曰「周伯仁救王導﹐始陽言曰﹐今年殺諸賊奴﹐取金印如斗大﹐系肘後。逮事已解﹐固當同車人見﹐𨿽告之以相救之意﹐庸何傷﹖卒不告﹐後竟遇害。伯仁亦【闕。】。」余曰「不然。此所以見古人用心處也。元帝與王導﹐豈他君臣比﹖同甘共苦﹐相與奮起於艱難顚沛之中﹐今以王惇﹐遂相猜忌如此﹐君子所以深惜也。故伯仁之救導﹐欲其盡出於元帝不出於己﹐所以全君臣始終之義﹐伯仁之賢﹐正在於此。」

余嘗愛茂實﹐謂有一武王﹐必有一伯夷﹔有一陳平﹐必有一王陵﹔有一霍光﹐必有一嚴延年﹔有一姚元之﹐必有一宋廣平。不如是﹐無復人道矣。

子韶與正夫論仁宗朝人物﹐正夫曰「未說設施﹐只豎起幾个人物在廟堂上也﹐須教太平。」

正夫謂子韶曰「昨彊幼安來說話﹐引援甚富。某謂之曰﹕若此者﹐六一語﹐若此者﹐溫公語﹐若此者﹐東坡語﹐若此者﹐山谷語。彊幼安語卻在甚處﹖幼安無語。」

陳明作爲西浙漕來謁正夫﹐正夫因語次曰「昨日熱。」陳亦曰「夜來大熱。」正夫曰「公安知熱﹖」陳笑曰「如正夫學問髙明﹐議論英發﹐固某所不敢望。至於寒暑﹐天下人共知之﹐乃謂某不知熱﹐何也﹖」正夫曰「公安知熱﹐如某乃知熱耳。某在閒處﹐無一毫事到心﹐故四時之變化﹑寒暑之盛衰﹐此身皆知之。言今日寒﹐則信寒矣﹐於是增衣裘。言今日熱﹐則信熱矣﹐於是減絺綌。以予言今日溫﹑今日涼﹐皆與陰陽之候不差毫釐。今左右簿書獄訟﹐紛然在前﹐而利害禍福之心交戰於中﹐性命且不知所在﹐又安得知寒暑也﹖」陳乃嘆息曰「眞髙論。」

魏公夫人嘗蓄婢﹐而魏公不知也。教以歌舞﹐至魏公生朝﹐乃出之。使上壽﹐公見其辧爽﹐悅之。其婢旣上壽畢﹐忽泣下﹐公怪而問之。婢曰「念妾父在時﹐每生朝﹐婢子輩上壽﹐亦必歌此曲。今忽感其事﹐不知淚之所從也。」公曰「汝父爲何人﹖」曰「某人。嘗爲某州通判。」公大驚﹐責夫人曰「此士大夫女﹐安得輒取爲婢﹖」夫人謝不知﹐公卽令與諸女列後﹐擇一有官人厚嫁之。

魏公判北京﹐有術者上謁﹐言能視笏文知吉凶。魏公語其人明日至。明日﹐魏公作飯召通判﹐而術者遂預焉。公預與通判易笏﹐令視之﹐術者視魏公笏﹐言「某日當拜再召﹐在朝位若干年。」視通判笏曰「某日當進秩﹐當至某宮。」旣畢﹐魏公使人厚謝之。通判曰「狂生敢欺罔相公如此﹐罪應誅﹐乃反厚饋之﹐何也﹖」公曰「琦先欺也。」

正夫曰「茅庵艸屋﹐風雨一興﹐輒欲顚撲。至廣廈大堂﹐𨿽震風疾雷﹐頓撼天地﹐而安若泰山。藩籬鳥雀﹐風勁艸搖﹐則驚飛竄伏。而丰牛巨象﹐𨿽長鞭大箠﹐猶抶之不行。人之度量﹐其相懸亦如此。」

沈元用以四六自負﹐以謂當今四六﹐未有如晦者。其謝解起一聯云「谷寒難曖﹐喜二气之或私﹔風引輒回﹐悵三山之不到。」眞爲絕唱也。惜其過貪﹐翻近蕪穢耳。

先覺論文﹐以謂退之作古﹐子厚復古﹐此天下髙論。

董應求以漢文有眞才。文帝才一寬厚長者耳﹐初無一毫英武气﹐優遊不事﹐若無能爲者。當是時﹐外有彊藩悍將﹐內有權臣孽君﹐乃中外恬然﹐故𨿽有七國之彊﹐乃髙祖過制﹐非文帝之罪。然亦終文帝之世﹐不敢有爲﹐非有眞才而何歟﹖彼以智術把持天下者﹐可同年而語哉﹗應求﹐名天民﹐泉州人。

溫公爲兒時﹐與羣兒戲﹐有一兒墮水甕中﹐羣兒怖奔﹐公獨不去﹐乃亟取石﹐就甕下作一竅﹐以出水﹐水流出﹐其兒乃救。公爲兒時﹐其仁術已如此矣。

平江有富人﹐謂之姜八郎。後家事大落﹐索逋者雁行立門外﹐勢大窘﹐謂其妻曰「無他策﹐惟有逃耳。」顧難相挈以行﹐乃僞作一休書﹐遣之曰﹕吾今往投故人某於信州﹐汝無戚心﹐事幸諧﹐卽返爾。將逃﹐乃心念曰﹕委債而逃﹐吾負人多矣。使吾事倘諧﹐他日還鄕﹐卽負錢千緡﹐當償二千緡﹐多寡倍受。遂行。信州道中﹐有逆旅嫗夜夢有羣羊甚富﹐有人欲驅之﹐有一人呵之曰﹕此姜八郎羊也﹐毋得驅逐。恍然而覺。明日﹐姜適至其所問津﹐嫗問其姓﹐曰「姜。」問其「第幾。」曰「八。」嫗大驚﹐延入其家﹐所以館遇之甚厚。久之﹐乃謂姜曰「嫗有兒﹐不幸早死﹐有婦﹐憐嫗老﹐義不嫁﹐畱以侍嫗﹐嫗甚憐之。欲擇一贅婿﹐久之﹐未獲。觀子狀貌﹐非終寒薄者﹐顧欲以婦奉箕帚﹐可乎﹖」姜辭以「自有妻﹐不可。」嫗請之堅﹐姜亦以道途大困﹐不得已從之。其妻一日出擷菜﹐顧有白兔﹐逐不可得﹐欲返﹐兔卽止﹐又逐之﹐又不可得﹐欲返﹐兔又止﹐如是者屢。遂追之一山上﹐兔乃入一石穴中﹐妻探其穴﹐失兔所在﹐乃得一石﹐爛然照人﹐持歸以語夫。姜視之曰「此殆銀礦也。」冶之﹐果得銀。姜遂攜其銀往尋其故人﹐競無得而歸。因思曰「吾聞信州多銀坑﹐向之穴﹐非銀坑乎﹖」遂與其妻往攻之﹐果銀坑也﹐其後﹐竟以坑冶致大富。姜於是攜其妻與嫗﹐復歸平江﹐迎其故妻以歸。召昔所負錢者﹐皆倍利償之﹐此亦怪矣。餘思其後妻憐其姑之老﹐義不嫁﹐此天下髙節。而姜臨逃﹐亦有倍償所負之誓﹑亦足以見其人也。因緣會合﹐夫婦相際﹐天其以是報善人乎﹗

子範謂余曰「劉信叔守合淝﹐厥功髙矣﹐然此一事亦有天幸者。」余曰「如何﹖」子範曰「聞其始與金人戰﹐金人布陣西北﹐是日東南風大急﹐塵沙擊面﹐金人大敗。他日戰﹐金人據上風﹐刃未接﹐風急反﹐塵沙甚焉﹐金人又大敗。若是非天幸者乎﹖」余曰「自金人南下﹐內外將士無一人爲國家捐軀幹出死力﹐一見敵人之前驅者﹐望風奔潰﹐相襲爲常。惟劉信叔守廬州﹐甲兵脆薄﹐糧食單寡﹐當時將卒哄然欲散﹐信叔乃折箭爲誓﹐勸徇忠義﹐諭以禍福﹐然後三軍之士皆爲之奮﹐左右支吾﹐卒能以孤壘折咆哮百萬之師而奪之气。然則返風之異﹐安知其非精忠有以感動天地乎﹖安得遽以爲天幸也﹗」

明道知金華縣﹐有人借宅居者﹐偶發地﹐得錢窖千餘緡。其主人至﹐曰「吾所藏也。」客曰「吾所藏也。」遂致訟﹐二人爭不已。明道問主人曰「汝藏此錢幾何時﹖」曰「久矣。自建宅時卽藏此錢在地矣。」「汝借宅幾何時﹖」曰「三年。」明道乃取其錢﹐盡以錢文類之。明道旣視其錢文﹐乃謂客曰「此主人錢也。」客爭之曰「某之錢。」明道曰「汝尙敢言﹗汝借宅才三年﹐吾徧閱錢文﹐皆久遠年號﹐無近歲一錢﹐何謂汝所藏也﹖」其人遂服。

有富人於氏卒﹐惟一子。忽一日﹐有一醫驀入其家﹐言「吾乃父也。」其子驚問之﹐曰「汝實吾子。異時乞汝於汝父﹐今吾老矣﹐汝從吾歸。」其子不服﹐遂致訟。其醫具致其乞子於於氏詞﹐明道曰「汝有何據﹖」曰「有據。」曰「何據﹖」曰「某尙記一藥方簿﹐志其歲月也。」明道令取藥方﹐至﹐則紙墨甚古﹐其後書云﹕某年月日﹐以第幾子與本縣於二翁。明道畱其方﹐明日問其子曰「汝年幾何﹖」曰「幾何。」曰「汝父壽幾何﹖」曰「幾何。」明道以其子之言﹐驗醫所書歲月合﹐乃謂醫曰「汝詐也。」醫曰「某安敢詐﹖」明道曰「汝所記歲月﹐與其子之年信合矣﹐此特得其歲月耳﹐然汝有一缺漏處﹐乃不覺。」醫曰「其有何缺漏﹖」明道曰「以汝云歲月﹐考於氏之年﹐時於氏之年三十四耳﹐何得謂之翁﹖」其醫遂語塞。

又有一富人﹐亦有一子﹐方孩﹐無母﹐乃有一婿﹐將死﹐屬其婿曰「吾以子累君﹐幸君善撫之。他日吾子長﹐當使家資中分之。」乃出手澤付其婿。及其長﹐不肯如父約﹐其婿乃以手澤訴於縣。明道乃密謂其子曰「汝父﹐智人也。不如是﹐汝之死久矣。惟其婿有半資之望﹐故汝保全得至今。𨿽如是﹐某人亦賢也。不然﹐方汝幼時﹐豈不能殺汝取全資耶﹖今豈當較其半耶﹖」其子悟﹐遂半分之。

明道在邑中﹐視其民如家人﹐或有所訴﹐至有不持牒竟造庭口述者。邑中事﹐無晨夜﹐得以聞。嘗夜半有殺人者﹐明道驚曰「吾邑中安得有此事﹖」已而思之曰「當是某村某人也。」問之﹐果然。皆大驚﹐以問明道﹐明道曰「曩者﹐吾嘗行諸鄕﹐徧閱諸鄕人﹐惟此人有悖戾气﹐是以知之。」其明察如此。

嘗有監司問明道借兩夫取桑白皮﹐曰「本司非乏人﹐顧聞桑白皮出土者殺人﹐故非其人不可使。惟公至誠格物﹐所使皆忠厚可委﹐所以奉凂耳。」

富鄭公知鄆州﹐有士人出入一娼家久﹐其後與娼競﹐乃撾其面碎之﹐涅以墨﹐遂敗其面﹐其娼號泣訴於府﹐公大怒﹐立追士人至﹐卽下之獄。數日﹐當決遣﹐其士素有才名﹐府幕皆更進言子鄭公曰「此人實髙才﹐有聲河朔間。今破除之﹐深爲可惜。」公曰「惟其髙才﹐所以當破除也。吾亦知其人非久於布衣者﹐當未得志﹐其賊害乃如此﹐以如斯人而使大得志﹐是虎生翼者。今不除之﹐後必爲民患。」競決之。

沈文通來知杭州時﹐有士人任康敖﹐卽作薄媚及狐貍者也。粗有才﹐然輕薄無行﹐嘗與一娼哄﹐亦墨其面。後文通知杭州﹐聞其事﹐志之。一日﹐文通出行﹐春燕望湖樓﹐凡往來乘騎者﹐至樓前皆步過﹐惟康敖不下馬﹐乃驟轡揚鞭而過。文通怒﹐立遣人擒至﹐卽敖也。顧掾吏案罪﹐卽判曰「今日相逢沈紫微﹐休吟薄媚與崔徽。蟾宮此去三千里﹐且作風塵一布衣。」遂於樓下決之。此可爲輕薄者之戒。

家兄門生﹐有沈君章﹐無他奇﹐但性頗孝﹐喜爲狹邪遊。一日﹐宿妓館﹐因感寒疾以歸﹐苦兩股疼。其母按其股曰「兒讀書良苦﹐常深夜閱書﹐學中乏薪炭﹐故爲凍損耳。」君章謂餘言﹐某聞老母此語時﹐直覺天下無容身處﹐卽心誓曰「自此不復遊妓館矣。」後余察之﹐信然。此亦可謂善攺過矣。

家兄門生﹐有湯良器﹐人品甚髙﹐詩文字畫皆肅然﹐事繼母至孝。家兄旣捐館於江西﹐殯洪州時﹐良器已登第爲江西司運司屬官。遭罹兵革﹐久不與家兄相聞問。及捨侄橫往扶護﹐偶於一客次見之。良器聞家兄死﹐沛然流涕﹐乃極力佐捨侄營辦扶護事。良器實貧甚﹐乃盡取妻子首飾授捨侄。家兄旅櫬得以萬里護歸者﹐良器之力十居七八。予與良器款不久﹐然心知其賢者﹐其後果與子才善﹐又大爲李伯紀所前席﹐其人固可知。今又觀於家兄盡力如此﹐益信其爲賢也。故家兄之賢弟子﹐惟孫力道﹑陸虞仲﹑湯良器﹑莘先覺﹑陳徳昭﹐他余亦不能盡知。在諸公間﹐惟先覺不第而卒﹐而徳昭猶在場屋﹐良器名【闕。】。不幸早世﹐遂終於江西運司云。

家兄門生﹐有施大任﹐常知秀水嘉興縣。始視事﹐訟牒逾千紙﹐大任皆不問﹐獨摘其無理者﹐得七八十﹐皆科罪。是日決撻至暮﹐其不盡者﹐明日又行之。自後﹐妄狀者往往皆屏迹。

徳昭有親王子思﹐知海鹽縣。視事之初﹐其訟牒亦如大任時。子思不問﹐獨摘其一無理者﹐對眾痛杖之。杖訖﹐子思起入宅堂去﹐乃令一吏傳教云﹕知縣已飯﹐諸訟者飯罷﹐指揮其無理用錢抽取其牒去。及子思飯罷出﹐已失其半矣。由此言之﹐爲政不可無術。

正夫曰「人言漢髙祖能用張子房﹐髙祖安能用子房哉﹗實子房用髙祖耳。然觀髙祖一村漢﹐頗識道理﹐能聽人言語﹐遂將驅使之﹐見其時來﹐因爲成就之耳。」

正夫曰「人言陶淵明隱﹐淵明何嘗隱﹐正是出耳。」

正夫【闕。】謂子才﹕「【闕。】人雲間﹐妙矣。然猶未若懷禪師云『雁過長空影說寒』﹐則天無畱雁之心﹐雁無遺迹之意。」

正夫曰「臂之射者﹐左亦見是的﹐右亦見是的﹐前亦是的﹐後亦是的。射者左射右射﹐面射背射﹐不論如何﹐只是要中的。如何是的﹐曰仁。」

正夫曰「宰相須識體﹐若不識體﹐如何做得。他王荊公爲宰相﹐每與百官爭一事﹐皆親書細字至數十札子猶不已﹐豈是宰相體。」

正夫曰「天下有幾等人﹐譬如以物自地累至天上﹐不知有幾層也﹐自家須要在第一層上立坐地始得。」

正夫嘗論杜子美﹑陶淵明詩云「子美讀盡天下書﹐識盡萬物理﹐天地造化﹐古今事物﹐盤礡鬱結於胸中﹐浩乎無不載﹐遇事一觸﹐則發之於詩。淵明隨其所見﹐指點成詩﹐見花卽道花﹐遇竹卽說竹﹐更無一毫作爲。」故余常有詩云「子美學古陶﹐萬卷郁含蓄。遇事時一麾﹐百怪森動目。淵明淡無事﹐空洞撫便腹。物色入眼來﹐指點詩句足。彼直發其藏﹐義但隨所矚。二老詩中雄﹐同人不同曲。」蓋發於正夫之論也。

淵明詩云「山色日夕佳﹐飛鳥相與還。此中有眞意﹐欲辧已忘言。」時達摩未西來﹐淵明早會禪﹐此正夫云。

或謂惠勝仲曰「孔子在陳蔡之間﹐弦歌不絕﹐或幾於遣。」勝仲曰「胡爲其然也﹖弦歌自是日用﹐乃不變常耳。安得謂之遣﹖」子韶甚喜勝仲之言﹐以告正夫。正夫曰「固也。然聖人旣當厄﹐亦當輟其日用事﹐以圖所以出厄之道。至圖之不可﹐乃安之如平日耳。不然﹐水火旣逼﹐兵革交至﹐乃安坐不顧﹐是愚耳﹐何得爲聖哉﹗故孔子所以𨿽弦歌不輟﹐終微服而過宋也。」

正夫說萬物皆備於我﹐所謂狠如羊﹐貪如狼﹐猛如虎﹐毒如蛇虺﹐我皆備之。

正夫謂子才曰「子路未可量﹐如子路拱而立﹐三嗅而作﹐當是子路自有省處。」

東坡待過客﹐非其人則盛列妓女﹐奏絲竹之聲﹐聒兩耳﹐至有終晏不交一談者。其人往返﹐更謂待己之厚也。至有佳客至﹐則屏去妓樂﹐杯酒之間﹐惟終日笑談耳。

舊傳陳無己《端硯》詩云「人言寒士莫作事﹐神奪鬼偸天破碎。」神言奪﹐鬼言偸﹐天言破碎﹐此下字最工。今本乃作鬼奪客偸﹐殊玉石矣。此當言鬼神﹐不可言客也。

竊聞王補之性至鈍﹐每課百字至五百徧﹐始能成誦。然精苦不已﹐積久忽自通達。王補之之名﹐聞於四海﹐故知學者有不勉耳﹐勉之﹐其有不至者乎﹗性之利鈍不計也。子思曰「有弗學﹐學之弗能弗措也。有弗思﹐思之弗得弗措也。有弗辧﹐辧之弗明弗措也。有弗行﹐行之弗篤弗措也。」人一能之﹐己百之﹐人十能之﹐已千之。若是者﹐𨿽愚必明﹐𨿽柔必彊。

毛澤民題西湖靈芝寺可觀房紫竹一絕頗佳﹐云「階前紫玉似人長﹐可怪龍孫久末驤。第放煙梢出檐去﹐此君初不畏風霜。」澤名靑。

有一相識﹐妙於醫﹐沈元用謂今世和扁﹐而論者弗之過。年來頗覺聲稍減﹐以予思之﹐良以好賄重財故也。子容曰「醫者好貨重財﹐已非其道﹐況一好賄﹐則有命於其間矣。病者之瘥不瘥﹐則系其命之厚薄也。」近人之多失﹐豈非坐是乎﹗

天經嘗言「一簞食﹐一瓢飲﹐在陋巷﹐人不堪其憂﹐回也不攺其樂﹐此孔子所以賢顏子也。今人亦云﹐簞瓢陋巷﹐我能安之﹐豈不可笑也﹖夫顏子負王佐之才﹐使小出所長﹐取卿相如拾地芥﹐然不肯苟進﹐乃安於陋巷﹐此所以賢也。今之人無才無徳﹐本是窮餓之人﹐乃亦曰我能安貧﹐汝不安貧﹐欲將何爲﹖蓋廟堂之上﹐本是顏子著身之地﹐今乃陋巷﹐非顏子之地矣。然乃能安之﹐此所以爲顏子也。閭閻溝壑﹐是汝著身之地﹐今在閭閻溝壑中﹐適其所爾﹐又何言安焉﹖」天經之說極然。今無志气人﹐往往皆以此自安。孔子曰﹕貧與賤﹐是人之所惡也﹐不以其道得之﹐不去也。夫貧賤﹐豈君子之樂哉﹗然而不去者﹐以我無貧賤之道故也。旣有貧賤之道﹐安得不求去之。如之何爲去貧賤之道﹐豈不以學不講歟﹖豈不以行不修歟﹖豈不以不才無能歟﹖此所以貧賤也。旣以此得貧賤﹐在我者求去之﹐如何日夜講學﹐日夜修身﹐日夜進其所不能﹐三者旣盡﹐求其窮我者已不得矣。然後貴賤貧富舉付之於無足道爾。今乃惰慢荒逸﹐一無所爲﹐而曰我能安貧﹐是安於不材無狀耳﹐安得謂之安貧賤哉﹗又曰﹕貧者士之常﹐且只問他何如是士。

子韶常夜夢陳子尙﹐夢中憶其已死﹐乃問曰「公尙畱滯幽冥。」子尙曰「公旣不厭於生﹐我亦何厭於死﹖」此語殊有理。

陳履常以監司非其人﹐置其酒食於廳角﹐余旣書之﹐續以語茂實﹐實大以爲過當﹐曰「譬如陽貨饋孔子豚﹐孔子不應棄之﹐亦食之而已。」余深不喜此論﹐一時未有以答茂實﹐且方與他客語﹐遂罷。已而思之﹐陽貨之豚﹐孔子未必食﹐何以知之﹖孔子曰「吾食於少施氏﹐未嘗不飽﹐以施氏食我以禮。」故知孔子食於他或不飽也。推孔子不飽之意﹐則陽貨之豚﹐安知其食也。孟子曰「請無以辭卻之﹐以心卻之。」余深疑此事。君子於辭受之際﹐受則受﹐卻則卻﹐豈有受之而曰心卻。余因此知孟子之言所謂心卻之者﹐受之而不用也。古人如此者﹐【闕。】倘實受享其利而曰心卻﹐是妄語耳。陽貨之豚﹐正心卻之物也。

魏公應爲徽州司理﹐有二人約以五更乙會甲家﹐如期往。甲至雞鳴﹐往乙家﹐呼乙妻曰「旣相期五更﹐今雞鳴尙未至。何也﹖」其妻驚曰「去已久矣。」復回甲家﹐乙不至。至曉徧尋蹤迹﹐於一竹叢中獲一屍﹐乃乙也。隨身有輕賫物﹐皆不見。妻號慟﹐謂甲曰「汝殺吾夫也。」遂以甲訴於官﹐獄久不成。有一吏問曰「乙與汝期﹐乙不至﹐汝過乙家﹐只合呼乙﹐汝捨乙不呼乃呼其妻﹐是汝殺其夫也。」其人遂無語﹐一言之間﹐獄遂成。

遊竩﹐師雄殿院子也﹐知眞定縣時﹐朝廷新得燕山﹐其倉廩北人皆席捲去﹐燕山大饑﹐朝廷命府州縣輸糧調牛車﹐所在鼎沸﹐【闕。】惟竩寂然無所爲。吏人懼﹐更進言之﹐曰「姑去﹐訴縣糧已集將行矣。」吏人皆叩頭﹐言罪不細﹐且此事非倉猝可辦﹐今尙未蒙處分﹐柰何諸縣且行矣﹖竩曰「候諸縣行﹐乃白。」已而﹐諸縣皆行﹐竩乃徧召其民曰「輸粟事如何﹖」民咸曰「晚矣。」竩曰「不然。吾所以不敷汝糧﹑調汝牛車者﹐正以吾自有糧在燕山故也。」民驚曰「如何﹖」竩曰「汝第往燕山﹐固自有糧也。汝每鄕止擇能辦事者數人﹐賫輕資往糴之。」民皆惘然﹐遂敷出金銀﹐一一爲區處畢。臨行﹐又謂其人曰「有餘金﹐當盛買牛車以歸。」民至燕山﹐所在糧運坌集﹐米價頓落焉﹐河北等路米有餘﹐遂糴納之。先至者以糧兌﹐久不得納﹐皆賣牛車以自給﹐其遣人遂以餘金買之﹐皆乘而歸。後其事達朝廷﹐遂擢竩爲河北運使。

鄧光祖知嚴州某縣時﹐當紹興中﹐國家方創都錢塘﹐所需林木甚大﹐期且急﹐所在鼎沸﹐而光祖殊不經意。乃徐集諸里正各置之﹐卽以朝廷所降木色丈尺人一紙﹐令各具其界中凡寺凡廟凡驛凡官道有木與所降式樣合者﹐供不得脫一根。旣供﹐乃令匠往視之﹐皆合。遂令里正伐之﹐官特與糧﹐不須臾﹐木乃大集﹐所得倍其數。他郡縣皆望靑斬伐﹐所殘人家墓及民家要害甚眾﹐而吏復夤緣求乞於其間﹐所在騷然﹐惟光祖絲毫無侵於民﹐且不出一吏﹐所得乃過諸縣。二者頗相類﹐故並及之。

有落解者﹐作啟事痛詆試官。時丁葆光爲試官﹐復其啟曰﹕俯知有司之不明﹐仰見君子之所養。又云﹕當俾志气塞乎天地之間﹐無使精神見於肝膈之上。又曰﹕韞匪而藏﹐何妨於待價之玉﹔踴躍自試﹐眞所謂不祥之金。

鄭毅夫以國子監第五人發舉﹐意不平﹐爲《謝主試啟事》云「李廣事業﹐自謂無雙﹔杜牧文章﹐止得第五。」此猶可也﹐又云「騏驥已老﹐甘駑馬以先之﹔巨鰲不靈﹐置頑石而在上。」

子韶言﹐舊間巷有人以賣餅爲生﹐以吹笛爲樂﹐僅得一飽資﹐卽歸臥其家﹐取笛而吹﹐其嘹然之聲動鄰保﹐如此有年矣。其鄰有富人﹐察其人甚熟﹐可委以財也。一日﹐謂其人曰「汝賣餅苦﹐何不易他業﹖」其人曰「我賣餅甚樂﹐易他業何爲﹖」富人曰「賣餅善矣﹐然囊不餘一錢﹐不幸有疾患難﹐汝將何賴﹖」其人曰「何以教之﹖」曰「吾欲以錢一千緡﹐使汝治之﹐可乎﹖平居則有溫飽之樂﹐一旦有患難﹐又有餘資﹐與汝賣餅所得多矣。」其人不可。富人堅諭之﹐乃許諾。及錢旣入手﹐遂不聞笛聲矣。無何﹐但聞籌算之聲爾。其人亦大悔﹐急取其錢﹐送富人退之﹐於是再賣餅。明日笛聲如舊。

劉若虛言﹐京師有富人﹐欲得一行頭﹐難其人﹐有人薦一人以往﹐富人卻之。其人謂其所薦曰「某何以得卻﹐幸試問之。」薦者問富人﹐富人曰「我觀其人不能忍饑﹐此不足掌財。」薦者告其人﹐其人曰「某誠不能忍饑﹐只能忍飽。」富人聞之﹐遂召用之﹐果滿意。

子韶言﹐某在史館﹐方知作史之法﹐無他﹐在屢趣其文耳。

兪與材說﹐其所知史保人﹐家京師﹐有賣勃荷者【京師呼薄荷爲勃荷也。】其家常買之。一日﹐天大暑﹐勃荷者至﹐渴甚﹐乞水於史。史乃以尊酒勞之﹐其人遂感激而去。後京城被圍﹐史縋城出﹐時城外悉已煨燼﹐四顧﹐人馬復寂然﹐史茫茫然行野中﹐憂恐甚。俄而﹐見茅店兩間﹐史急趨之﹐則一人家。主人見史﹐大驚曰「官人爲何至此﹖此去咫尺﹐卽大兵﹐不可前﹐幸當畱此。」所以慰藉史者甚厚。史乃問﹕「汝爲誰﹖」其人曰「官人忘之乎﹖卽賣勃荷者也。異時嘗蒙官人尊酒之賜﹐時不忘﹐今日官人幸至此﹐某報尊酒之賜也。」史曰「今京師外皆灰滅﹐汝獨能存﹐何也﹖」曰「某與一千人長厚善﹐故獲保全至今。然行卽遁耳。」且謂史曰「斯人今當至﹐官人宜伏牀下。」語猶未畢﹐所謂千人長者果至﹐與某人語﹐久之乃去。史方出﹐問曰「汝何爲與斯人善﹖」曰「家本旅店﹐斯人曩時作河北商來京師﹐已十餘年﹐常館於吾家。吾家待之甚厚﹐此人常徳某﹐故今始知此人非商也﹐乃金人間爾。」所謂千人長者遂衛其家出圍﹐史因其人得免。案《金人敗盟錄》言金人本小國﹐一旦崛起﹐今據其間者﹐乃往來京師十餘年耳﹐則金人謀我國家已久矣。所謂崛起者﹐非一旦也。史獨以尊酒之惠﹐其人感恩﹐遂能免於死。恩之施人﹐其報效乃如此。

法言詘身﹐將以信道也。如詘道以信身﹐𨿽天下不爲也。叔祖曰﹕身所以信道也﹐道之詘信﹐系吾身也﹐豈有身詘而道信者乎﹖南子﹐禮所當見也﹐陽貨﹐禮所當敬也﹐二者皆禮也﹐非詘也﹐孰謂見所不見敬所不敬乎﹖

楊永功之喪﹐余在焉。有弔客至﹐或先哭而後拈香﹐或先拈香而後哭﹐二者孰是﹖余謂先哭而後拈香是。蓋其人始死﹐往見其柩﹐則哀情已生﹐是時何暇爲禮﹐便當哭爾。哭畢﹐乃拈香跪奠﹐始與之爲禮。且今孝子出見﹐當先與之哭乎﹖當先致其慰之辭乎﹖是必先與之哭爾。生死之情一也。故商人先拜而後稽顙﹐周人先稽顙而後拜﹐孔子曰「吾從周。」

六義之說﹐新義以風﹑雅﹑頌卽詩之自始。伊川謂﹐一詩中自有六義﹐或有不能全具者。六義之說﹐則風﹑雅﹑頌安得與賦﹑比﹑興同處於六義之列乎﹖蓋一詩之中﹐自具六義﹐然非深知詩者不能識之。夫賦﹑比﹑興者﹐詩也﹔風﹑雅﹑頌者﹐所以爲詩者也。有賦﹑比﹑興而無風﹑雅﹑頌﹐則詩者非詩矣。取之於人﹐則四體者﹐賦﹑比﹑興也﹐精神血脈者﹐風﹑雅﹑頌也。有人之四體﹐使無精神血脈以妙於其間﹐則塊然棄物而已矣。夫惟善其事者﹐使精神血脈煥然於制作間﹐於是有風﹑雅﹑頒焉。風者何﹖詩之含蓄者也﹔雅者何﹖詩之合於俗者也﹔頌者何﹖詩之善形容者也。此三者﹐非妙於文辭者莫能之。《三百篇》皆制作之極致﹐而聖人之所刪定者也。故三物皆具於詩中﹐而風尢妙﹐蓋風有含蓄意﹐此詩之微者也。詩之妙用﹐盡於此。故曰「言之者無罪﹐聞之者足以戒」﹐非詩之尢妙者乎﹖此所以居六義之首也。歐陽公論今之詩曰「寫難狀之景﹐如在目前﹔含不盡之意﹐寄之言外。」知「寫難狀之景﹐如在目前」﹐此近於六義之頌也﹔「含不盡之意﹐寄之言外」﹐此近於六義之風也。

子尙說﹐君子向晦人宴息﹐以謂向晦人宴﹐眾人皆同之﹐而未嘗息。惟君子然後能息﹐言心之休息也。

叔祖善歌詩﹐每在學﹐至休沐日﹐輒置灑三行﹐率諸生歌詩於堂上。閒居獨處﹐杖策步履﹐未嘗不歌詩。信乎﹐深於詩者也﹗傳曰﹕興於詩。興者﹐感發人善意之謂也。六經皆義理﹐何謂詩獨能感發人善意﹐而今之讀詩者﹐能感發人善意乎﹖蓋古之所謂詩﹐非今之所謂詩。古之所謂詩者﹐詩之神也﹐今之所謂詩者﹐詩之形也。何也﹖詩者﹐聲音之道也。古者有詩必有聲﹐詩譬若今之樂府﹐然未有有其詩而無其聲者也。《三百篇》皆有歌聲﹐所以振蕩血脈﹑流通精神﹐其功用盡在歌詩中﹐今則亡矣﹐所存者﹐章句耳。則是詩之所謂神者已去﹐獨其形在爾。顧欲感動人善心﹐不亦難乎﹗然聲之學猶可仿佛﹐今觀詩﹐非他經比﹐其文辭葩藻﹐情致宛轉﹐所謂神者﹐固寓焉。玩味反復﹐千載之上﹐餘音遺韻﹐猶若在爾。以此發之聲音﹐宜自有抑揚之理。余叔祖善歌詩﹐其旨當不出此。龜山教人學詩﹐又謂先歌詠之﹐歌詠之餘﹐自當有會意處。不然﹐分析章句﹐推考虫魚﹐彊以意求之﹐未有能得詩者也。

蘇仲虎說﹐公用射隼於髙墉之上﹐獲之無不利。孔子系之辭﹐殊可怪也。曰﹕隼者﹐禽也﹐誰道獸來﹖射之者﹐人也﹐誰道鬼來﹖如此﹐安用釋爲﹖三復其言﹐乃知聖人有微旨。蓋公用射隼於髙墉之上﹐釋之曰﹕隼者﹐禽也﹐而射之者﹐人也﹐而詞中本先已參之。孔子乃增一句云﹐弓矢者﹐器也。此何理哉﹖惟射隼者弓矢﹐今詞中乃不見弓矢﹐是所謂藏器於身也。聖人之旨﹐豈不微哉﹗

仁宗嘗與宮人博﹐才出錢千﹐旣輸卻﹐卽提其半走﹐宮人皆笑曰「官家太窮相﹐【闕。】又惜不肯盡輸。」仁宗曰「汝知此錢爲誰錢也﹖此非我錢﹐乃百姓錢也。我今日已妄用百姓千錢。」又一夜﹐在宮中聞絲竹歌笑之聲﹐問曰「此何處作樂﹖」宮人曰「此民間酒樓作樂處。」宮人因曰「官家且聽﹐外間如此快活﹐都不似我宮中如此冷冷落落也。」仁宗曰「汝知否﹖因我如此冷落﹐故得渠如此快活。我若爲渠﹐渠便冷落矣。」嗚呼﹐此眞千古盛徳之君也﹗

仁宗一日視朝﹐色不豫﹐大臣進曰「今日天顏若有不豫然﹐何也﹖」上曰「偶不快。」大臣疑之。乃進言宮掖事﹐以爲陛下當保養聖躬。上笑曰「寧有此﹐夜來偶失饑耳。」大臣皆驚曰「何謂也﹖」上曰「夜來微餒﹐偶思食燒羊﹐旣無之﹐乃不復食﹐由此失饑。」大臣曰「何不令供之﹖」上曰「朕思之﹐於祖宗法中無夜供燒羊例﹐朕一起其端﹐後世子孫或踵之爲故事﹐不知夜當殺幾羊矣﹗故不欲也。」嗚呼﹐仁矣哉﹗思一燒羊﹐上念祖宗之法度﹐下慮子孫之多殺﹐故寧廢食。嗚呼﹐仁矣哉﹗宜其四十二年之間﹐深仁厚澤﹐橫被四海也。

家兄門生有孫力道﹐在鄕校與一同捨舒子進相友善。子進本富家子﹐後大貧﹐有孀婦挾二孤累然從。子進旣不能爲之資﹐年寖老﹐嫁無售者﹐力道深憐之。每自念﹐使我忝一第﹐必娶之。無何﹐力道果登第﹐時年𨿽近四十﹐然美丰姿﹐貴官達宦爭欲婿之者十數﹐力道皆謝去﹐遂歸語舒氏婚﹐及舒氏歸﹐已白髮滿頭矣。力道與之歡如平生。嗚呼﹐世稱劉廷式之義﹐謂千載一人﹐今力道之事﹐豈減廷式哉﹗力道蚤年以貧不娶﹐乃獨以教學養遺孤。平生所行﹐皆忠厚事﹐然未嘗與人言﹐亦罕有能知者。力道名朝宗﹐錢塘人﹐終於江山縣丞。

家兄門生有陸虞仲﹐崇寧初﹐同家兄赴省試。明日﹐省榜出﹐是夜舉子無睡者﹐惟虞仲酣寢如平日。黎明﹐報虞仲遇﹐同捨皆噪以入曰「虞仲公遇矣。」虞仲方覺。乃徐問曰「彥發遇否﹖」同捨曰「偶遺。」虞仲曰「彥發不遇﹐吾事不可知。」復酣寢如初。人皆服其度量。自登第後﹐愈篤學﹐其在仕路﹐以風節著﹐後以監察禦史召﹐未及供職而卒。虞仲名韶之﹐卽子正父也。

二家兄蚤年力學﹐冬夜苦睡思﹐乃以紙剪團靨如大錢﹐置水中﹐每睡思至﹐卽取靨貼兩太陽﹐則渙然而醒。其苦如此。治《詩》善講說﹐其講說多自設問答﹐以辭气抑揚其中﹐故能感發人意﹐故子韶謂家兄講說有古法﹐如《公羊》《穀梁》之文。然江浙間治《詩》者多出家兄門﹐前後登第者數十人﹐而家兄反不第﹐豈非命耶﹖曩久困太學﹐嘗有啟事一聯云「池塘綠徧﹐又是春風﹔河漢夜明﹐忽驚秋月。」當時太學同捨者皆誦此語。後推恩爲某州會昌縣主簿卒。家兄諱國光﹐字彥發。

禍福報應之理﹐淺言之則不驗﹐深言之則近怪﹐故儒者之於禍福﹐可以默會﹐難以言談也。古今論禍福者多矣﹐惟子韶立論﹐以爲唐虞三代之時﹐聖人在上﹐其气正﹐其气正﹐故禍福之應亦正也。唐虞三代之下﹐聖人不作﹐故其气亂﹐其气亂則禍福之應亦亂也。然其間不能無小差者。堯之聖而丹朱失天下﹐舜之聖而商均失天下﹐其善報爲何如﹖瞽之不仁而舜興﹐鯀之不仁而禹興﹐其惡報爲何如﹖以大槪言之﹐則子韶之論似也。然如向之所論﹐則禍福之報﹐莫切於父子之親。當堯舜之身﹐故不能無疑﹐然作善降之百祥﹐作不善降之百殃﹐本不差毫釐﹐柰何不達理者指夫顏夭跖壽之事﹐便疑其不驗也。善哉﹐老氏之言曰「天网恢恢﹐疏而不漏。」倘因此言推而達之﹐則禍福之神理庶乎能默會矣。

子韶省榜中有《春秋》試官﹐一門生亦與試﹐其試官盡授以平生所作《春秋》。又云﹐場中當出某題某題﹐宜熟記之。有人微知其情﹐且以告陳阜卿﹐蓋阜卿﹑宗卿皆《春秋》也。曰「《春秋》額最窄﹐此不可不記。」阜卿曰「有命。」他日考試畢﹐擇明日奏名。是夜﹐有一試官﹐忽羣鼠斗﹐不可睡﹐聽之﹐鼠斗落卷籠中﹐其試官起驅之﹐則寂然無有﹐再睡﹐其斗如初﹐審聽之﹐果落卷籠中也。又起驅之﹐復寂然﹐如是者三。其試官乃心動曰「豈是中有卷子乎﹖」燃燭盡取落卷閱之﹐果得一書卷大佳。試官曰「事已定﹐𨿽得此何爲﹐姑畱之。」明日﹐試官方會茶﹐俄而下座有一小試官起白知舉曰「《春秋》止當取二人﹐取三人已侵他經分數矣。今只取若干捲﹐於書額大虧矣﹐乞行處分。」遂袖中出一狀稱說云云。知舉曰「業已定﹐柰何﹖」其試官曰「固知無及矣﹐然今日論列之﹐萬一有謫罪﹐庶幾免罪爾。」眾試官曰「去一《春秋》易耳﹐顧何所得書卷乎﹖」其夜試官陳鼠斗之事﹐皆大駭﹐因出書卷觀之﹐眾皆稱善。遂出一《春秋》﹐正其門生也。其《春秋》試官猶爭不巳﹐眾人不可﹐竟見黜。而阜卿兄弟皆遇﹐豈不謂有天理乎﹖阜卿名文茂﹐常州人。

子韶榜中有許叔微﹐嘗夢有人告之曰「汝無及第分。」叔微夢中遂懇其人﹐以何道使某可第﹖其人曰「分止爾﹐柰何﹖」叔微曰「行陰徳可否﹖」其人頷首而去。叔自此遂學醫﹐頗有得。亡何﹐其鄕中大疫﹐叔微遂極力拯療之﹐往往獲全活者頗多。一夕﹐復夢其人唱四句云「呼盧殿上﹐請何事主﹐王陳間隔﹐呼六爲五。」及是榜﹐子韶旣魁﹐王郊第四人﹐陳祖吉第五人﹐叔微第六人。叔微又應該恩入升一名﹐遂得第五人恩例﹐所謂「王陳間隔﹐呼六得五」。其親切如此。呼盧者﹐傳臚之謂也。

關子開頗有前輩風﹐嘗爲鄕校直學﹐令開圖書匠開一圖書。匠姓蔣﹐年七十餘﹐子開時亦年五十餘。蔣旣開圖書至﹐索價若干﹐子開售以若干﹐不可﹐又售以若干﹐復不可。子開素負气﹐乃擲圖書於地曰「老畜生乃爾愛錢﹗」乃叱曰「去﹗安用汝印爲﹗」蔣色不動。乃俯拾其圖書﹐徐納懷中﹐曰「直學無怒﹐老夫𨿽賤﹐然嘗與先長官往來。」於開聞之悚然﹐乃拱手至膝曰「唯唯。」又曰「長官嘗有一帖﹐老夫尙藏之﹐明日取呈。」明日其人來﹐子開冠履如見大賓者。禮畢﹐蔣遂出其父帖﹐亦止令開圖書﹐其後乃署名曰澥上蔣處士。子開旣知父執﹐乃謝罪曰「某不知﹐昨日遂失禮於長者。」蔣退﹐乃竟送出門而去。蔣布衫艸履﹐傲睨王公﹐而子開實世家﹐又盛怒如此﹐一聞先人之語﹐卽悚然攺容﹐遂與其人爲禮如此。口口口口第气可喜。子開名演﹐有詩名江浙間。

進道說﹐張安道年徳俱髙﹐士大夫多往拜之﹐公初不令止。有孫延嗣﹐爲鄰郡倅。一日﹐往拜公。公曰「吾已受公家拜四世矣﹐且可六拜。」延嗣旣拜而起﹐乃撫之如子侄。然前輩受拜﹐各自不同。呂原明言﹐歐公有故人子來拜者﹐但平受﹐初不辭讓。至荊公﹑溫公始答拜。至其入通寒溫﹐敍父兄交契畢﹐再拜﹐始不答﹐如此則受半禮矣。吾鄕關子開﹑子東兄弟見米元章﹐拜之﹐元章曰「忝蒙先長官不棄﹐不敢答拜。」遂平受八拜。前輩受拜禮不同如此﹐然以余意觀之﹐荊公﹑溫公最得中制云。

進道嘗酒酣﹐書乘流則行﹐遏坎則止。攻苦食淡﹐吾素懷也。或人厚我﹐使紅裙傳觴﹐盤列珍羞﹐吐之則忤人﹐茹之則忤己﹐當此之時﹐但付之一笑。陶淵明所謂觴來爲之盡﹐旣去無吝情﹐其此之謂。庭先見此語﹐乃指「乘流則行﹐遇坎則止」謂余曰「要須古人下語﹐至進道之言吐之則忤人﹐茹之則忤己﹐此語便不然。」又曰「必如此乎﹖」進道此一段最爲宛轉﹐庭先意直﹐須隨波逐浪﹐方明自在。姑畱於此﹐使後人觀之﹐果庭先語然乎﹖進道語然乎﹖

進道《禖書》云「上士𨿽不讀書亦進﹐下士𨿽讀天下之書亦不進﹐惟在我輩﹐正當讀書耳。」進道此語殊有味﹐𨿽然﹐上士安可不讀書﹖進道第一等人﹐乃自處以自必讀書﹐蓋可知矣。

余鄰人歲畜一犬﹐每滿一歲則賣之。屠者至﹐捕犬﹐其犬跳梁號叫﹐𨿽屠兒不能近。其主人者往焉﹐其犬正窘急間﹐見主人﹐乃搖尾貼耳﹐作咿音聲。至以首揩摩其主人﹐以爲護已有所恃也。俄而﹐擒之以授屠者﹐使人不欲視。余謂鄰人曰「汝無賣犬﹐犬可憐如是﹐況平日有吠盜之功乎﹖犬直幾何﹖吾當歲授汝直。」鄰人感餘言﹐亦不賣犬。

張九何鎭蜀﹐凡官於蜀者﹐旣不得以子屬行﹐及到官﹐例置婢﹐惟九何公不置婢﹐官屬遂無敢置婢者。公聞﹐遂買兩婢﹐官屬乃敢畜之。公將去任﹐呼婢母囑之曰「當善嫁此女。」且厚贈遺之﹐猶處子也。

杜祁公請乞得請﹐旋於洛中置一宅居之。時歐公爲畱守﹐祁公入宅﹐卽攜具往慶。歐公見門巷陋隘﹐謂公曰「此豈相公所居者﹖當別尋一第稍寬者遷之。」公曰「某今日忝備國家宰相﹐居此屋﹐謂之小固宜﹐然異日齊郎承務居之﹐大是過當。」竟不許。

曹彬平江南回﹐詣閣門稱「曹彬勾當江南公事回。」而杜祁公罷相歸鄕裏﹐書謁稱「前鄕貢進士」。前輩所以取功名富貴﹐如斯而已。

溫公每至夜﹐輒焚香告天曰「司馬光今日不作欺心事。」夫君子行己﹐固求合於道﹐旣合於道﹐何必天地知之﹖而天地亦豈不知﹐溫公何必告此哉﹖公之爲此﹐蓋自警之術也。

劉器之問道於溫公﹐溫公曰「自不妄語人。」自謂平生不妄語﹐此事不學而能﹐及細看之﹐始知人豈得不妄語﹖如與人通書問﹑敍間闊﹐必曰「思仰」﹐推此以往﹐皆妄語也。

趙淸獻公旣致政歸﹐其淸修益至﹐每浣中衣﹐不敢懸空處﹐曰「恐觸污神靈。」乃掛於牀﹐使陰漧。推此﹐其有欺暗室事乎﹖

淸獻公平時類蔬食﹐不得已﹐止一肉。及對賓客﹐殽核皆盡。

吳十朋家買鰻一斤﹐得一枚﹐其婢治之。破其腹﹐尾急纏其臂﹐解去﹐乃段之﹐復急纏其臂﹐至段盡﹐其尾方定。又異日學中烹鱔﹐湯正騰沸﹐乃以鱔投之﹐鱔皆跳躑湯中﹐有一鱔飛至屋梁﹐乃復墮地而死。嗚呼﹐可怪也已﹗故鰻鱔不可不戒﹐貪生怕死﹐同於人也。

杭州江漲橋有富人黃氏﹐惟嗜鱉﹐日羹數鱉。一日﹐其庖者無鱉﹐以爲熟也﹐揭釜蓋﹐有一大鱉仰伏於蓋頂﹐乃復入釜中。須臾揭之﹐其鱉又仰焉﹐庖人憐之﹐其廚適臨河﹐乃縱諸河﹐羞余鱉以進。主翁爲訝其少﹐以爲盜之也﹐鞭之﹐兩髀流血。庖人痛甚﹐臥竈下﹐旣覺﹐頓覺痛止。視兩髀則靑泥封其瘡﹐訝之。俄而﹐見鱉自河負泥而上﹐庖人大怪之﹐具以實告主翁。主翁感其事﹐遂不食鱉。後遂捨其廬爲寺﹐卽今之黃家寺是也。

有孚維心亨﹐說者曰﹐君子身𨿽處險﹐而其心常亨﹐予竊以爲不然。凡《易》言亨﹐皆一字句﹐以爲必如是乃亨耳。維心亨又坎豈曰置身之地﹐故君子在坎﹐不求所以出坎之道。但曰維心亨乎﹖彖曰「坎﹐險也﹐行險而不失其正﹐乃以剛中。」此也釋有孚之辭。夫剛中之徳﹐行險而不失其正﹐則君子處險之道盡矣。然則維心亨﹐乃言出險之道也。亨者出險之謂﹐謂君子欲出險乎﹖維有此心耳。【闕。】吾心術能出險之道﹐聖人旣陳所以出險之道﹐又指人以出險之路﹐其釋坎之辭始兩盡矣。他日﹐子正過﹐論《易》曰近思有孚維心亨﹐未得其說。偶一日閒晝臥﹐乃聞隔壁兩腳夫當渡江﹐一夫曰「錢塘江甚險﹐汝托得此心否﹖」某乃撫席而起曰「此有孚維心亨也。」余曰「余此說舊矣。」子正名景端﹐熙仲侄。

子正謂余曰﹕孟子論浩然之气﹐曰「是气也﹐至大至剛﹐以直養而無害﹐則塞乎天地之間。」伊川則以至大至剛以直爲句﹐其下止曰養而無害。介甫則以至大至剛爲句﹐下曰以直養而無害。以伊川爲句﹐止能形容浩然之气﹐子直字毫無功用。以介甫爲句﹐直字方有力。余深喜其說﹐以爲子正於學問﹐知求日用處矣﹐然有大不然者。浩然之气﹐安能無一直字﹖無一直字﹐則不成浩然之气矣。何者﹖直正是气﹐浩然正是養﹐無一直居其中﹐則必至粗暴﹐大則成荒唐﹐又安能配義與道乎﹖

陳齊之謂佘曰﹕子貢以知見許﹐故孔子特告之以「汝與回也孰愈」﹖蓋欲其自【闕。】中人。子貢不領﹐反人知見中走。故曰「回也﹐聞一以知十﹔賜也﹐聞一以知二」。孔子復曉之曰「吾與回皆爲知見作」﹐不爲知見所困者﹐惟顏子耳。故曰汝不如也。齊之名長方﹐本福寧人。今居平江。

髙抑崇說﹐修其天爵而人爵從之﹐以謂修其天爵﹐而人爵來從。其不來柰何﹖若不來﹐是天爵無驗也﹔若欲其來﹐則與修天爵以要人爵何以異也。所謂從者﹐非此之從也﹐從者﹐任之而已。

玆四人迪哲﹐於商不言成湯﹐於周不言武王﹐說者紛然。子才曰「《無逸》一篇﹐皆謂享國長久﹐所以不言湯武耳。」然後眾說皆破。文字有如此分明而不見者﹐亦可怪也。

余嘗愛族侄庭先說《詩》﹐以爲言之不足﹐故嗟嘆之﹐使言之可足﹐卻只如此也。嗟嘆之不足﹐放詠歌之﹐使嗟嘆之可足﹐卻只如此也。詠歌之不足﹐故不知手之舞之足之蹈之也﹐使詠歌之可足﹐卻只如此也。惟都了他不得﹐故獨爲之舞蹈耳。

滕元發始至殿前﹐已取作第三人﹐以犯諫見黜﹐後復至殿前﹐仍居第三。時鄭獬殿頭﹐楊繪第二人﹐或問元發曰「公平生以大魁自負﹐今止得第三﹐何其次也﹖」元發曰「只爲鄭的獬﹑楊的繪也。」

王沂公作三元﹐人皆賀之﹐眾交贊其三元之盛。公正色曰「曾當時窗下讀書﹐意本不爲此二字。又在太學時﹐至貧﹐冬月止單衣﹐無綿背心﹐寒甚﹐則二兄弟乃以背相抵﹐晝夜讀書﹐人或遺之以衣服﹐皆不受。」蓋是時已气蓋天下矣﹐安得不亨達﹗

劉得初﹑白蒙亨﹑劉觀皆太學名士﹐太學魁往往三人皆專之。一日﹐嘗在場中會卷子﹐得初先出之﹐犯諱﹐二人不言。次蒙亨出之﹐又犯諱﹐二人亦不言。最後觀出之﹐復犯諱﹐二人亦不言。三人者皆自喜﹐謂二人犯諱﹐魁將誰歸﹖及見黜﹐始知皆犯諱﹐此何容心﹗

有一靑陽衍﹐治《周禮》﹐赴上京試﹐其鄰坐有人﹐過午猶閣筆。衍素不識其人﹐遂起揖之曰「日晚矣﹐末下筆何也﹖」其人曰「今偶困此題﹐猶未有處﹐柰何﹖」衍卽與卷子﹐令體之﹐其人得衍文﹐會其意﹐須臾立就。榜出衍魁﹐其人本經第二人。其文至今載《榮遇集》中。

一人云鄕中有士人某在場中﹐𨿽骨肉至親扣之﹐卒不告一辭。而其人實髙才﹐平生詩文﹐混之東坡集中﹐人莫能辧也。今年且六十矣﹐猶困場屋。陳阜卿兄弟居常卷子令所知恣觀﹐然兄弟皆早第。由是言﹐在彼不在此也。

章子平《監賦》云「運啟元聖﹐天臨兆民﹐監行事以爲戒﹐納斯民於至純。」上覽卷子﹐讀「運啟元聖」﹐上動容嘆息曰「此謂太祖。」讀「天臨兆民」﹐嘆息曰「此謂太宗。」讀「監行事以爲戒」﹐嘆息曰「此謂先帝。」至讀「納斯民於至純」﹐乃竦然拱手曰「朕何敢當﹗」遂魁天下。此賦𨿽不切題﹐然規模甚偉﹐自應作狀元。當時破此四句﹐亦豈有此意﹐偶作如此看。由是知世間得失﹐往往皆類此耳。

庭先見予書王信伯始見伊川事﹐以爲侍立七十餘日﹐止得「不爲血气所遷」一句。庭先以爲七十餘日不語便是矣﹐正不在此一句止。此庭先具眼處﹐但只此一句﹐亦不是容易。

嘗有數相識閒會話﹐有一相識言﹐舊有人於常買家﹐以錢三十得一子石﹐卽石卵也﹐漫用壓紙。有人見其石﹐欲得之﹐遽酬錢數千。其人見其著價髙﹐心疑之﹐未與﹐遂復增至二十緡。其人見其著價愈髙﹐其心益疑﹐以爲寶也﹐遂不與。然持此石屢年﹐無他異﹐人亦無顧者﹐但見所知則摩挲其石曰「此嘗有人酬二萬錢矣。」如是又屢年﹐其親知謂其人曰「公持厥石久矣﹐𨿽有疇昔之價﹐然卒無他異。爲公計﹐不如一剖之﹐恐其中或有異。就如其價﹐不過失二十緡﹐而平生之疑以決﹐豈不快哉﹖」其人然其說﹐遂破之。乃有一魚躍出﹐其中泓然淸流也。人皆異之﹐但不知其人欲得此將何爲﹖時何子楚在座曰「是必有用也。」

異時有人亦畜一石﹐初不以爲異﹐胡人見之﹐驚嘆不已﹐遂願得此石﹐遽酬萬緡。其人亦以酬價髙﹐猶豫未與﹐胡人守其石不去﹐遂增至十萬緡﹐乃與之。人問胡人﹕「此石何異也﹖」胡人遂取盆水﹐以石置水中﹐使人諦視之。乃有一馬現石中﹐有飛動之狀。人問曰「此石固異矣﹐然何用也﹖」胡人曰「此龍駒石﹐以水漫之﹐飲馬﹝馬永﹞生龍駒﹐此無價寶也。」由是言之﹐則其人之欲得子石﹐意者亦若有此類用耳。

余杭萬氏有水盆﹐徒一尋常瓦盆耳。然冬月以水沃之﹐皆成花﹐所謂花者﹐非若今之茶花之類﹐才形似之也。蓋趺萼檀蕊﹐皆成眞花﹐或時爲梅﹐或時爲菊﹐或時爲桃李﹐以至芍藥﹑牡丹諸名花輩﹐皆交出之以水沃之後。隨其所變﹐看成何花﹐初不可定其色目也。萬氏歲必一宴客﹐觀水盆花﹐人亦攜酒就觀焉。政和間﹐天下旣奏祥瑞﹐而徽宗復喜玩物﹐天下異寶咸輻輳﹐頗皆得爵賞。萬氏以爲「吾之盆天下至異﹐使吾盆往﹐當出貢獻上﹐蒙爵賞最厚」﹐遂進之。及盆入﹐乃不復成花矣﹐幾獲罪。嗚呼﹐人之爵賞﹐豈容濫取也。萬氏水盆聞於江浙久矣﹐挹水浸之卽成花﹐頃刻無差﹐一冒爵賞﹐遂失其花﹐豈偶然哉﹗世之無義無命貪冒爵賞者﹐觀萬氏之盆﹐亦可以少省矣。

花之白者類多香﹐其紅者殊無香。今花以香名於世者﹐白花居十七﹐紅居三﹐惟荷花﹑瑞香之種﹐而瑞香亦才瑣碎小紅耳。不惟名於世者﹐籬落田野間雜花之香者﹐不可勝數﹐大率皆白色﹐而紅色者無一二也。固知戴其角者陰其齒﹐傅以翼者兩其足﹐此理在天地間無物不然也。

《本艸》云﹐椒合口者殺人﹐桑白皮出土者殺人﹐魚無目者與鱗逆者殺人。如此十餘種魚無目者與鱗逆﹐固未之見也。今人烹炰﹐豈皆能去椒之合口者﹖店家桑白皮﹐安能保其無出土者﹖然亦未嘗見殺人﹐他物亦爾﹐是果古人不足信歟﹖余竊觀《本萆》之論藥﹐如左氏之論禍福﹐凡人一威儀之失度﹐一言語之不中節﹐以爲皆得禍。《本艸》言椒實之合口﹐桑白皮之出土﹐皆以爲殺人﹐一威儀之失度﹐一言語之不中節﹐未必遽得禍。而左氏斷之以必得禍﹐蓋有得禍之理也。一椒實之合口﹐一桑白皮之出土﹐未必遽殺人﹐而《本艸》斷之以殺人。蓋有殺人之理也。旣有得禍殺人之理﹐則安得不愼﹗今人食物﹐或不死者﹐蓋其五臟和平﹐血气彊盛﹐幸有以勝之耳。不幸而是中失調﹐血脈方亂﹐則又以一物投之﹐禍莫測也。

