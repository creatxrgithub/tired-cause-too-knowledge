

欽定四庫全書

子部十二

提要

萍洲可談三卷

小說家一【雜事之屬臣】等謹案萍州可談三卷宋朱彧撰彧字無惑烏程人是書文獻通考著錄三卷而明代商濬刻入稗海陳繼儒刻入祕笈者均止五十餘條不盈一卷陶宗儀說郛所錄更屬寥寥蓋其本久佚濬等特於諸書所引掇拾殘文以存其槪皆未及睹三卷之本也惟永樂大典徵引頗繁裒而輯之尙可復得三卷謹排纂成編以還其舊𨿽防佚之餘重爲綴緝未必毫髮無遺然較明代諸家所刋防四倍約略核計已得其十之八九矣彧之父服元丰中以直龍圖閣歷知萊潤諸州紹聖中嘗奉命使遼後又爲廣州帥故彧是書多述其父之所見聞而於廣州蕃坊市舶言之尢詳考之宋史服𨿽坐與蘇軾交防貶官然寔非元祐之黨嘗有隙扵蘇轍而比附扵舒亶呂恵卿故彧作是書扵二蘇頗有微詞而扵亶與恵卿則往往曲爲解釋甚至扵元祐垂有政由帷箔之語蓋欲回防其父不得不回防其父黨遂不得不尊紹聖之政而薄元祐之人與蔡絳鐡圍山叢談同一用意殊乖是非之公然自此數條以外所記土俗民風朝章國典皆頗足以資考證卽軼聞事亦往往有禆勸戒較他小說之侈神怪肆恢嘲徒供談噱之用者猶有取焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

萍洲可談卷一

宋朱彧撰

元丰間彧先公爲右史神考遣使治楚州新河面戒之曰東南不慣興大役卿且爲朕愛惜兵士大哉王言簡而有體

元丰六年冬祀先公導駕旣進輦輦中忘設衾褥遽取未至上覺之乃指顧問他事少選褥至遂升輦以故官吏無罪聖度如此

舅氏胡宗堯嘉祐初引見攺官舉將十七員仁宗問其家世或奏樞宻使胡宿之子卽有防更候一任回攺官時又有因失入死罪連坐於條合展舉員攺次第等官上宣諭未令攺官凡三引見幾十餘年大臣或以爲言上曰此人曽殺朕百姓不可攺官

三省俱在禁中元丰間移尙書省於大內西切近西角樓人呼爲新省崇寜間又移於大內西南其地遂號舊省以建左右班直或云舊省不利宰相自剏省至廢蔡確王珪呂公著司馬光呂大防劉摯蘇頌章惇曽布更九相惟子容居位日淺亦謫罷余不以存沒或貶廣南或貶官

祖宗故事宰相呼相公節度使帶開府儀同三司元丰官制前帶同中書門下平章事亦呼相公謂之使相三公正眞相之任呼公相尙書攺令防爲公相防蔡京首以太師爲公相其子攸自淮康軍節度使除開府儀同三司遂父呼公相子呼相公時京父子入侍曲宴上云相公公相子京對云人主主人翁際遇之盛如此宰相禮絕庶官都堂自京官以上則坐選人立白事見於私第𨿽選人亦坐蓋客禮也惟兩制以上防茶湯入腳牀子寒月有火鑪暑月有扇謂之事事有庶官只防茶謂之事事無茶見於唐時味苦而轉甘晚采者爲茗今世俗客至則啜茶去則啜湯湯取藥材甘香者屑之或溫或涼未有不用甘艸者此俗徧天下先公使遼遼人相見其俗先防湯後防茶至宴會亦先水飲然後品味以進

朝辧色始入前此集禁門外宰執以下皆用白紙糊燭籠一枚長柄掲之馬前書官位於其上欲識馬所在也朝時自四鼔舊城諸門啟關放入都下人謂四更時朝馬動朝士至者以燭籠相圍繞聚首謂之火城宰執最後至至則火城滅燭大臣自從官及親王駙馬皆有位次在皇城外仗捨謂之待漏院不與庶官同防火城毎位有翰林官給酒果以供朝臣酒絕佳果實皆不可咀嚼欲其久存先公與蔡元度嘗以寒月至待漏院卒前白有羊肉酒探腰間布嚢取一紙角視之臡也問其故云恐寒凍難解故懷之自是止令供淸酒

本朝置大宗正寺治宗室濮邸最親嗣王最貴於屬籍最尊世世知大宗正事自宗晟迄宗漢皆安懿王子兄弟相繼宗字行盡死諸孫仲字行復嗣爵判宗正寺人人謹厚練敏宗子率從其教誨崇寜初分置惇宗院於三京以居疎冗選宗子之賢者蒞治院中或有尊行治之者頗以爲難令郯初除南京惇宗院登對上問所以治宗子之略對曰長於臣者以國法治之防於臣者以家法治之上稱善進職而遣之令郯旣至宗子率教未嘗擾人京邑甚有賴焉

嗣濮王宗晟伯仲第十二英廟親兄也元丰間神考將詣睦親宅澆奠近親嗣王欲邀車駕幸舊邸防日逼不及造朝故事戚裏近屬許獻時新卽於東華門投進時邸中無新果求得丁香荔枝數百枚函之附短奏云來日乞詣安懿王影堂燒香進入上果喜曰十二自來曉事卽降處分至濮邸望見祠貎下輦去繖灑淚而入旣已延見近族慰勞諸父加恩各遷使相郡王

嘉王顥裕陵親弟也好讀書元丰間數上疏論政事記室或諫之曰大王爲天子弟無狗馬聲色之好防心方冊固是盛徳而數幹廷議非所以安太后也王矍然亦悟爾後惟求醫書與其僚講湯液方論而已朝廷果賢其好古降詔褒諭至今醫家有嘉王集方

熈寜間始命宗室應科舉大觀間內臣有赴殿試者政和八年帝子亦赴殿試宗子及第始於令鑠內臣及第始於梁師成親王及第始於嘉王楷故事有官人應舉謂之鎖防例不作廷魁戊戌牓嘉王第一人登仕郎王昴第二人顏天選第三人上宣諭嘉王楷有司考在第一不欲以魁天下以第二人爲榜首鎖防人作廷魁自王昴始

帝女號公主壻爲駙馬都尉近親號郡主縣主而壻俗呼郡馬縣馬甚無義理近世宗女旣多宗正立官媒數十人掌議婚初不限閥閱富家多賂宗室求婚茍求一官以庇門戶後相引爲親京師富人如大桶張家至有三十餘縣主

宣和殿燕殿也中貴人官髙者皆直宣和殿始置學士命蔡攸置直學士命蔡翛蔡儵置待制命蔡絳後又置大學士命蔡攸自盛章王革髙佑皆相繼爲學士班秩比延康殿學士而在上凡外除則換延康蓋宣和職親地近非他比己亥嵗攺保和殿

本朝五等之爵自公侯伯子男皆帶本郡縣開國至封國公者則稱某國公初封小國次移大國以爲恩數亦有久不徙封者文彥博初封潞國公三十年不徙封王安石初封舒國公後徙荊國旣死追封舒王凡二國蔡京初封嘉國徙衛國楚國魯國凡四國復加陳魯二國公辭不拜何執中初封榮國公五年不徙封薨於位追封淸源郡王此僅事也元祐初司馬光封溫國議者以其剛厲宜濟之以溫東坡行麻詞亦云封國於溫用旌直徳崇寜初曽布自相府以賄貶授防州司戶防軍議者以其貪墨故箴之以防執筆者果有意乎

自元符紹聖以前大臣罕有除在京宮觀者兩府召還爲宮使侍讀甚稀闊從官左遷重者外移輕者易職事時有八座攺樞宻承防獨座攺工部侍郎皆不美也王震自吏部尙書移知開封府又除樞宻都承防王嘗語先公曰震所謂齊一變至於魯魯一變復至於齊者也政和間近臣罷執政官卽授提舉在京宮觀旣體貌之而名實相副以罪去者固自有法

典制寄祿官三品紫衣金魚五品緋衣銀魚職事官𨿽髙非特賜不得預𨿽特賜而寄祿未至本品則帶賜魚在銜內寄祿官已至本品則不入銜外任官或借衣色者不佩魚銜內稱借色有賜色者仍稱賜色轉運使副提防刑獄知州軍並借紫本衣緑者止借緋轉運判官通判州軍並借緋自崇寜初增置提舉官不一惟學事與常平借緋余衣本色其合借衣色者勅上云候廻日依舊服色自朝辭出國門則衣借色廻入國門則衣本色近制借色仍佩魚江公著曽任知州借紫後除轉運判官勅上不帶借紫公著仍衣紫馬餘慶知彭州借紫替廻赴部方理通判資序懼失借色不肯受本等官請宮祠歸仍衣紫凡勅上不帶借衣者自不合著

典制左降官不追勲賜𨿽貶竄遇恩復官卽依舊勲賜政和間方省勲舒亶在元丰時被擢用由臺州臨海縣尉攺官驟遷兩制賜金紫未經郊禮不得勲後坐事除名更沛敍初授官乃復前臺州臨海縣尉賜紫金魚袋鄒浩建中靖國中除通直郎中書舍人賜金紫未經郊禮不得勲後貶新州丙戌赦除黨籍以得罪輕重敍官或得郡宮祠或未有差遣鄒降三官敍乃復承奉郎賜紫金魚袋無差凡降官與職並稱降授責散官並稱責授散官如節度副使團練副使𨿽號武官皆依舊賜頃見元祐臣僚責授副使者兩制已上仍衣紫從官已下元衣緑者仍衣緑惟責授長史別駕已下者不以舊官髙卑並衣緑故宰相貶嶺南司戶防軍衣緑東坡初責惠州團練副使再貶儋耳授瓊州別駕元符末首復朝奉郎提舉玉局觀得報便北歸至廣州猶未授告防先公至東坡先折簡與公曰頭間生妨巾裹欲著帽相見蓋不欲靑衣耳坡於外物宜不能動惜其猶以此介胸中

故事節度使初除小鎭次中鎭後大鎭紹聖間見呂吉甫建節初除保寜軍婺州移武昌軍鄂州移鎭南軍洪州其序如此崇寜間蔡元長自司空左揆建節初除安逺軍節度使安州亦小鎭政和以來帝子繁衍宗室近戚大臣中貴邊將加恩者眾諸路節鎭除祖宗潛藩外止六十餘防幾無虛位薛昂罷執政初除彰信軍節度使相州中鎭也蔡攸自宣和殿大學士初除淮康軍節度使蔡州大鎭也豈是時小鎭適無闕員乎刺史防禦團練使正任則本州系銜與知州敍官毎州止一員不除則闕任他官兼領防禦刺史者謂之遙郡本州不系銜往往取美名如康榮雄吉諸州一州或有數員大率邊將多帶雄州戚裏多帶榮州醫官多帶康州

著令朝奉郎至朝請郎致仕則得任子疾困及暴卒者往往旋求致仕至有匿哀或詐爲日前文書冒法狼狽大觀初吏部尙書張克恭建言員郎亡卽與推恩遂革此風州縣選人有般家人二名日給雇錢人二百往往逺指程驛務多得雇錢於法須沿路官司押劵爲驗蓋防詐僞然無不僞爲者余以爲不若以官資定錢數給之聽其自便旣免欺誕且省刑憲當路者殊不論此在京百官席帽宰執皇親用繖呼爲重蓋舊日兩制以下至寺監官出入馬后擁大圓扇用以遮日色紹聖間上在角樓望見庶官馬后有大扇因問其名內侍誤云是掌扇上云掌扇非人臣宜用遂禁止之

政和間有提舉學事官上殿札子論庶官或用玉斧同於斧扆之義乞革去勘會得乃是人間所用柱拂子或名柱斧以水晶或銅鐵爲之制度無僣言者坐所論不實罷遂不果禁止

狨座文臣兩制武臣節度使以上許用毎嵗九月乘至三月徹無定日視宰相乘則皆乘徹亦如之狨似大猴生川中其脊毛最長色如黃金取而縫之數十片成一座價直錢百千背用紫綺緣以簇四金雕法錦其制度無殊別政和中有久次卿監者以必遷兩制預置狨座得躁進之目坐此斥罷或云狨毛以借衣不皺先公使遼時已作兩制乘狨座副使武臣乘紫絲座故事使𨿽非兩制亦乘狨座張繖金帶金魚重將命也大觀中國信以禮部尙書鄭允中充使奉寜軍節度使童貫充副使遂俱乘狨座

呂嘉問自熈寜中躋要顯徧歷名藩紹聖末以雜學士守成都被誣搆遂不可辧獄成大理寺定斷贓罪紋典制官吏贓罪笞已爲終身之累呂以貴品得議責散官安置適皇上登極大沛復官頻更赦令漸復職竟得舊物領宮祠二十年前後磨勘及八寶特恩轉寄祿官以正議大夫八十餘嵗病卒復以先朝舊臣髙資久次特贈資政殿學士視執政官

呂吉甫在熈寜時用事多所建明元祐初被罪異意者欲誅之貶福州甚危紹聖復先政章惇忌其才以爲延安帥𨿽除觀文殿學士建節鉞終不得近京師在延安六七年戎人圍城六日城中無備吉甫設方略僅能解圍元符末乃得知杭州頗優遊防子淵交狂人事連吉甫追捕至國門貶鄂州數年復官平生患難如此者最大然有以防之非所病也

章惇性豪恣忽略士大夫紹聖間作相翰林學士承防蔡京謁惇惇道衣見之蔡上言狀乃立宰相見從官法王安禮尙气不下人紹聖初起廢帥太原過闕許見時樞府虛位安禮鋭意士亦屬望將至京師答諸公逺迎書自兩制而下皆折角一匾封語傲禮簡或於上前言其素行旣對促赴新任怏怏數月而死

曽布當軸惟自營於國事殊無可否季父出其門因以書切責之其間有云如某事鄒浩能言之相公不言也布大沮竟以此敗

先公在元祐背馳與蘇轍尢不相好公知廬州轍門人吳儔爲州學教授論公延鄕人方素於學捨講三經義轍爲內應公坐降知壽州後在廣州與東坡邂逅各出詩文相示旣得罪範致虛行責詞云諂交軾轍宻與唱和媚附安李陰求進遷或以轍事語範範曰吾固知之但不欲偏枯卻屬對範學於先公或疑其背師蓋國事也範操行非希指下石者

元祐初呂恵卿責建州蘇軾行詞有云尙寛兩觀之誅薄示三危之竄其時士論甚駭聞紹聖初蘇軾再責昌化軍林希行詞云赦爾萬死竄之遐陬𨿽軾辧足以惑眾文足以飾非自絕君親又將誰憝或謂其已甚林曰聊報東門之役

錢遹徳循爲侍禦史元符末攻曽布章數上正急防其子病明日將對夜艾子死徳循卽跨馬入朝不復內顧旣歸然後舉哀朝廷頗知之布敗徳循遂除中丞訓詞有云方蹇蹇以匪躬子而弗卹未幾徳循轉工部尙書失言路其僚頗攻擊竟論匿哀之事徳循由是得罪責詞數其躁進至云匿哀請對防瀆軒墀徳循投閒久之領宮祠而終

舒亶爲臨海尉弓手醉呼於庭舒笞之不受乃加大杖益厲聲願杖脊舒叱吏決脊又大呼爾不敢斬我舒卽起刃斷其頭被劾案上朝廷方求人材頗壯之令都省審察舒狀貌甚偉博學有口辧荊公一見大喜薦對稱防驟擢未幾至禦史中丞彈擊不少恕宰相王珪自京尹執政曽擕官浴桶入東府舒文致以爲之罪後舒敗坐獄以用臺中官燭於私室計贓神考薄其罪因言亶豈盜此或對云舒亶不愛蠟燭王珪豈愛木桶乃抵罪除名勒停居鄕裏甚貧聚徒教授資束脯以營伏臘凡十八年中間元祐政出帷箔務姑息置訴理所湔滌先朝嘗得罪者羣小競自辧不逞之人至於指斥熈丰濫刑以迎合國政舒獨無一言辧雪坐此久廢紹聖復辟稍還舒官又爲羣怨所沮庚辰龍飛始得軍壘防荊蠻作過乃移南郡帥除待制未受而卒

慈聖光獻皇后嘗夢神人語云太平宰相項安節神宗宻求諸朝臣及徧詢吏部無有是姓名者久之吳充爲上相瘰癤生頸間百藥不瘥一日立朝項上腫如拳後見之告曰此眞項安癤蔣之奇旣貴項上大贅毎忌人視之爲六路大漕至金山寺僧了元滑稽人也與蔣相善一日見蔣手捫其贅蔣心惡之了元徐曰衝卿在前頴叔在後蔣卽大喜

故事宰相薨駕幸澆奠褰帷視屍則所陳尙方金器盡賜其家不舉帷則去宰相吳充元丰間薨於私第上幸焉夫人李氏徒跣下堂叩頭曰吳充貧二子官六品乞依兩制例持防仍支俸詔許之然倉卒白事不及褰帷駕興諸司斂器皿而去訃其所直與二子特支俸頗相當因謂官物有定分不可妄得如此

京畿士人王庭鯉常與邊將作門客得軍功補軍將因詣闕論父祖文臣及身嘗應進士舉乞換文資當路頗有主之者得上逹王黙念自軍將累勞數十年方轉使臣攺文資卽可權注州縣差遣大喜洎告下乃得石州攝助教不理選限終身不釐務大凡爵祿豈可以計取哉

先公素貧元丰間久於右史奉親甘防不足求外補神考知之將冊貴妃故事兩制奉冊執政讀冊乃躐用先公爲奉冊官門下侍郎章惇爲讀冊官中貴馮宗道宻爲公言上知公貧此盛禮也必有厚賜旣檢故事無冊妃支賜例止賜酒食而已近嵗帝子蕃衍宮闈毎有慶事賜大臣包子銀絹各數千匹兩𨿽師垣尊寵冠廷臣然自辛巳乙酉己丑三次亦有不預賜者惟何執中以藩邸舊恩由丞轄爲宰相首尾未嘗去位不問其他錫賚皇子帝姬六十七人包子無遺之者家資髙於諸公天性節儉未嘗妄費一錢爲三公奉養如平時

余表伯父應中博學有時名以貌寢諸公莫敢薦紹聖問蔡元度引之乃得對鳶肩上短下陋又廣顙尖額面多黒子望之如灑墨聲嗄而吳音哲宗一見連稱大陋錯愕不得陳述而退搢紳目爲奉敕陋

朝士王迥美姿容有才思少年時不甚持重閒爲狎邪輩所誣播入樂府今六麼所歌奇俊王家郎者乃迥也元丰中蔡持正舉之可任監司神宗忽云此乃奇俊王家郎乎持正叩頭謝罪

近制中外庫務刑獄官監司守令學官假日許見客及出謁在京臺諌侍從官以上假日許受謁不許出謁謂之謁禁士大夫以造請爲勤毎遇休沐日賫刺自旦至暮徧走貴人門下京局多私居逺近不一極日力只能至十數防往往計防閽者納名刺上見客簿未敢必見也閽者得之或棄去或遺忘上簿欲人相逢迎權要之門則求賂若稍不俯仰便能窘人興國賈公衮自京師歸余問物價貴賤賈曰百物皆貴只一味士大夫賤蓋指奔競者嘗聞蔡元長因閱門下見客簿有一朝士毎日皆第一名到如此累月元長異之召與語可聽遂薦用至大官太醫學顏天選第三人及第欲謁元長未得見乃隨職事官入道史院元長方對客將命者覺其非本局官揖退之天選不肯出吏稍掖之天選抱柱而呼曰顏天選見太師與吏相持幘忽墮地元長命引至前語之曰公少年髙科乃不自愛惜道史與國史同例柰何闌入此耶天選整幘而出吏執送開封府鞫罪特防除名送宿州編管自此士風稍革

太學生毎路有茶防輪日於講堂集茶無不畢至者因以詢問鄕裏消息

祖宗時進士殿試詩賦論三題用親札熈寧三年殿試用防仍謄錄蓋糊名之法以示至公當防於防也近嵗宰相子弟多占科名章惇作相子持孫佃甲科許將任門下侍郎子份甲科薛昂任尙書左丞子尙友甲科鄭居中作相子億年甲科或疑糊名之法稍疎非也廷試防問朝廷近事逺方士人未能知宰執子弟素熟議論所以輒中爾

蔡景蕃與晏元獻俱五六嵗以神童侍仁宗於東宮元獻自初耿介蔡最柔媚毎太子過門闑髙者蔡伏地令太子履其背而登旣踐阼元獻被知遇至宰相蔡竟不大用以舊恩常領郡頗不循法令或被劾取防上識其姓名必曰藩邸舊臣且令轉官凡更四朝元符初致仕已八十嵗矣監司薦之乞落致仕與宮祠其辭略云蔡某年八十嵗食祿七十五年餘謂人生名位固可得罕得綿長如此者

政和壬辰牓唱名有饒州神童赴殿試中第才十數嵗又侏儒旣釋褐衛士抱之於幕上作傀儡戲中貴人大笑次日特奏名人唱第皆引近殿陛恣其所陳有自愬病者出尙藥珍劑賜之

饒州杜神童釋褐父攜之謝政府才八九嵗客次中士大夫皆孩之或戲云來學政事文字否答曰非也待告相公求一堂除差遣言者大慙

元丰間特奏名陛試有老生七十許嵗於試卷內書云臣老矣不能爲文也伏願陛下萬嵗萬萬嵗旣聞上嘉其誠特給初品官食俸終其身

禁中應奉者多避語忌大觀中主文柄者専務奉上於是程文有疑似之禁𨿽無明文犯必黜落舉子靡然成風如大哉堯之爲君君哉舜也皆以與災字同音並不用反者道之動易反爲復九變而賞罰可言易變爲更此不一能文者執筆不敢下憸夫善逢迎往往在髙第政和初言者論之降詔宣諭𨿽暗於大體者或以爲忠然愛君果在玆乎嘗侍先公聞說元丰時嵗歉流民過國門閩人鄭俠監新城門圖其狀以諫旣不可上逹乃作邊檄夜入禁中適永樂失律上常西顧檄至無敢遏方秉燭啟封見圖畫饑民餓殍無數窮愁寒態不一罔測何事良久始知俠所上諌書也翌日降防投俠廣南不識忌諱又有如此者

姚祐元符初爲杭州學教授堂試諸生易題出乾爲金坤亦爲金何也先是福建書籍刋板舛錯坤爲釡遺二防故姚誤讀作金諸生疑之因上請姚復爲臆說而諸生或以誠告姚取官本視之果釡也大慙曰祐買著福建本升堂自罰一直其不防短如此

先公嘗言昔在修撰經義局與諸子聚首介甫見舉燭因言佛書有日月燈光明佛燈光豈足以配日月吉甫曰日煜晝月煜夜燈煜晝夜日月所不及其用無差別介甫大以爲然

杜甫詩𨿽屢經校正然有從來舛謬相襲者後人欽其名更不究義理如己公茅屋詩一聫云江蓮揺白羽天棘夢靑絲二語是何情理揺對夢輕重不稱讀者未聞商亦好古之癖也余竊謂當作蔓靑絲此亦多未可徧舉

東坡自云嘗夢至帝所見侍女月娥仙爲作裙帶詩其詞曰百疊漪漪水皺六銖纚纚雲輕植立廣寒深殿風來環佩防聲

子瞻曽爲先公言書間出疊字皆作二小畫於其下樂府有瑟二調歌平時讀作瑟瑟後到海南見一黥卒自云元系教坊瑟二部頭方知當作瑟二非瑟瑟也子瞻好學彌老不衰皆如此余嘗訪教坊瑟二事云毎色以二人如笛二箏二總謂之色二不作瑟字不知果如何

姓氏之學近世不復講以名諱攺者多失其防錢鏐據吳越攺劉爲金姓譜自有金氏後世不知其源者金與劉通婚姻本朝攺殷爲商或湯攺敬爲文或茍一姓分爲二後世可通婚姻乎又不協舊音如文茍爲敬太覺疎脫蓋一時任其自攺所以失之近制攺匡爲康天爲軒以聲音相近爲例且從上令也政和間有營卒天安差陳彥以聞乃詔攺之勘防到天安父尙在未聞此姓所出豈異種乎氏族之學久廢小人或妄攺或相舛繆至於此亦不可不知也

施結大夫更鄱陽興國廬陵郡守性好蓄古今人押字押字自唐以來方有之蓋亦署名之但艸書不甚謹故或謂之艸字韋陟署名五朶云此押字所起也其後不復與名相而陰陽家又生吉凶之論施所蓄甚多如唐末藩鎭所署極有奇怪者跋扈之徒事事放恣本朝前輩𨿽官尊尢謹小可以此觀人度量施盡以刻石毎移徙用數人負之而行其僻如此光州馬大夫知彭州還鄕凡私居文書紙尾皆署使字押號溱州牧孫偉嘗言見太師府掲示承令寺監官兩員以上許見宰相紙尾署官字公相押號

吳防厚善屬辭知漢陽軍毎謂鸚鵡洲沔鄂佳防欲賦詩未就一日視事綱吏來告覆舟吳問所在吏曰在鸕鷀堰吳拊案連唱大奇徐曰吾一年爲鸚鵡洲尋一對不得天畀汝也因得末減王梅運勾骨立有風味朋從目之爲風流骸骨崇寜癸末在金陵府集見官妓中有極瘦者府尹朱世英語余曰亦識生色髑髏否余欣然爲王得對

元丰間禦史中丞舒亶以罪除名勒停及僦客舟東歸時有詔召僧慈本住慧林許馳驛輕薄者以中丞賃航舩出京和尙乘遞馬赴闕爲對以見異事

大觀間翰苑進春帖子有一學士撰詞云神只祖考安樂之艸木鳥獸裕如也以鳥獸對祖考非所宜竟以是得罪

蔡持正自左揆責知安州甞作安陸十詩吳防厚捃摭箋注蔡坐此貶新州其詩有云睡起莞然成獨笑數聲漁笛在滄浪防厚注云未知蔡確此時獨笑何事先公帥廣崇寧元年正月遊蒲澗因越俗也見遊人簮鳯尾花作口號中一聨云孤臣正泣龍艸遊子空簮鳯尾花蓋以被遇先朝自傷流落後監司互論乃指此句以爲罪其誣注云契勘正月十二日哲宗皇帝已大祥豈是孤臣正泣之時鞫獄竟無他意防口可畏如此宣和初荊州掾見僧房有異花不知名僧云花气酷烈不可近掾因題詩雲山花紅與緑日暮顏色足無名我不識有毒君莫觸後有人譛掾於蘇漕指此詩曰湖南漕憲俱衣緋餘皆衣緑無衣紫者蘇漕最老又獨無出身數發摘官吏故掾托意山花實以嘲漕蘇大怒竟捃摭掾王介甫居金陵作謝墩詩云我名公字偶相同我屋公墩在眼中公去我來墩屬我不應墩姓尙隨公蓋晉謝安故地也謝字安石介甫名安石

蘇子瞻謫黃州居州之東坡作雪堂自號東坡居士後人遂目子瞻爲東坡其地今屬佛廟子瞻元祐中知杭州築大堤西湖上呼爲蘇公堤屬吏刻石榜名世俗以富貴相髙以堤音低頗爲語忌未幾子瞻遷謫元祐時孟氏作後京師衣飾畫作雙蟬目爲孟家蟬蟬有禪意久之後竟廢

元丰間詔僧慈本住慧林禪院召見賜茶以爲榮遇先公侍上見宣諭慈本云京師繁盛細民逐末朕要卿來勸人作善別無他語召詣禁中賜十字師號及禦制僧惟白續燈錄敍其後賜僧楷四字禪師號楷固不受以釣名推避之際頗不恭朝廷正其罪投之逺方無他異術窮情露教遂不振又狂逆不道伐誘略多出浮屠中宣和初乃譯正其教攺僧爲徳士復姓氏完髮膚正冠裳盡革其尢夷者

都下市井輩謂不循理者爲乖角又謂作事無據者爲沒雕當【入聲】防儀間折發以一竿掲之名乖角衛士順天襆頭有一腳下垂者其儕呼爲雕當不知名義所起記之以俟識者

京師買妾毎五千錢名一个美者售錢三五十个近嵗貴人務以聲色爲得意妾價騰貴至五千緡不復論个數旣成劵父母親屬又誅求謂之徧手錢本朝貴人家選壻於科塲年擇過省士人不問陰陽吉凶及其家世謂之榜下捉壻亦有緡錢謂之系捉錢蓋與壻爲京索之費近嵗富商庸俗與厚藏者嫁女亦於榜下捉壻厚捉錢以餌士人使之俯就一壻至千餘緡旣成婚其家亦索徧手錢往往計校裝槖要約束縛如訴牒如此用心何哉

﹤子部﹐小說家類﹐雜事之屬﹐萍洲可談﹥

欽定四庫全書

萍洲可談卷二

宋朱彧撰

廣州市舶司舊制帥臣漕使領提舉市舶事祖宗時謂之市舶使福建路泉州兩浙路明州杭州皆傍海亦有市舶司崇寧初三路各置提舉市舶官三方惟廣最盛官吏或侵漁則商人就易處故三方亦疊盛衰朝廷嘗並泉州舶船令就廣商人或不便之

廣州自小海至溽洲七百里溽洲有望舶巡檢司謂之一望稍北又有第二第三望過溽洲則滄溟矣商船去時至溽洲少需以訣然後解去謂之放洋還至溽洲則相慶賀寨兵有酒肉之饋並防防赴廣州旣至泊船市舶亭下五洲巡檢司差兵監視謂之編欄凡舶至帥漕與市舶監官蒞閱其貨而徵之謂之抽解以十分爲率眞珠龍腦凡細色抽一分瑇瑁蘇木凡麤色抽三分抽外官市各有差然後商人得爲己物牙重及三十斤並乳香抽外盡官市蓋貨也商人有牙稍大者必截爲三斤以下規免官市凡官市價微又凖他貨與之多折閱故商人病之舶至未經抽解敢私取物貨者𨿽一毫皆沒其餘貨科罪有差故商人莫敢犯

廣州市舶亭枕水有海山樓正對五洲其下謂之小海中流方丈餘舶船取其水貯以過海則不壞逾此丈許取者並汲井水皆不可貯久則生虫不知此何理也舶船去以十一月十二月就北風來以五月六月就南風船方正若一木斛非風不能動其檣植定而防側掛以一頭就檣柱如門扇防席謂之加突方言也海中不惟使順風開岸就岸風皆可使惟風逆則倒退爾謂之使三面風逆風尙可用矴石不行廣帥以五月祈風於丰隆神

甲令毎舶大者數百人小者百餘人以巨商爲綱首副綱首雜事市舶司給朱記許用笞治其徒有死亡者籍其財商人言船大人眾則敢往海外多盜賊且掠非詣其國者如請占城公據而誤入眞臘則盡沒其舶貨縛北人賣之云爾本不來此兼外夷𨿽無商稅而誅求謂之獻送不論貨物多寡一例責之故不利小舶也舶船深濶各數十丈商人分占貯貨人得數尺許下以貯物夜臥其上貨多陶器大小相套無少隙地海中不畏風濤惟懼靠閣謂之湊淺則不復可脫船忽發漏旣不可入治令奴持刀絮自外補之奴善遊入水不瞑舟師識地理夜則觀星晝則觀日陰晦觀指南鍼或以十丈繩鉤取海底泥嗅之便知所至海中無雨凡有雨則近山矣商人言舶船遇無風時海水如鑑舟人捕魚用大鉤如臂縛一雞鶩爲餌使大魚吞之隨其行半日方困稍近之又半日方可取忽遇風則棄或取得大魚不可食剖腹求所吞小魚可食一腹不下數十枚枚十數斤海大魚毎隨舶上下凢投物無不噉舟人病者忌死於舟中往往气未絕便捲以重席投水中欲其遽沈用數瓦罐貯水縛席間才投入羣魚並席吞去竟不少沈有鋸鯊長百十丈鼻骨如鋸遇舶船橫截斷之如拉朽爾船行海中忽逺視枯木山積舟師疑此處舊無山則蛟龍也乃斷髮取魚鱗骨同焚稍稍沒水中凡此皆危急多不得脫商人重胡僧云度海危難禱之則見於空中無不獲濟至廣州飯僧設供謂之羅漢齋

北人過海外是歲不還者謂之住蕃諸國人至廣州是歲不歸者謂之住唐廣人舉債總一倍約舶過償住蕃𨿽十年不歸息亦不增富者乘時畜繒帛陶貨加其直與求債者計息何啻倍蓰廣州官司受理有利債亦市舶使專敕欲其流通也

廣州蕃坊海外諸國人聚居置蕃長一人管勾蕃坊公事專切招邀蕃商入貢用蕃官爲之巾袍履笏如華人蕃人有罪詣廣州鞫實送蕃坊行遣縛之木梯上以藤杖撻之自踵至頂每藤杖三下折大杖一下蓋蕃人不衣褌袴喜地坐以杖臀爲苦反不畏杖脊徒以上罪則廣州決斷蕃人衣裝與華異飲食與華同或云其先波巡嘗事瞿曇氏受戒勿食諸肉至今蕃人但不食豬肉而已又曰汝必欲食當自殺自食意謂使其割己肉自啖至今蕃人非手刃六畜則不食若魚鼈則不問生死皆食其人手指皆帶寶石嵌以金錫視其貧富謂之指環子交阯人尢重之一環直百金最上者號貓兒眼睛乃玉石也光焰動灼正如活者究之無他異不知佩襲之意如何有摩娑石者辟藥虫毒以爲指環遇則吮之立愈此固可以衛生

海南諸國各有酋長三佛齊最號大國有文書善算商人云日月蝕亦能預知其時但華人不曉其書爾地多檀香乳香以爲華貨三佛齊舶賫乳香至中國所在市舶司以香系榷貨抽分之外盡官市近嵗三佛齊國亦榷檀香令商就其國主售之直增數倍蕃民莫敢私鬻其政亦有術也是國正在海南西至大食尙逺華人詣大食至三佛齊修舩轉易貨物逺賈輻湊故號最盛廣中富人多畜奴絕有力可數百斤言語嗜欲不通性淳不逃徙亦謂之野人色黒如墨唇紅齒白髮鬈而黃有牝牡生海外諸山中食生物采得時與火食飼之累日洞泄謂之換腸緣此或病死若不死卽可蓄久蓄能曉人言而自不能言有一種近海野人入水眼不眨謂之昆侖奴

廣州雜俗婦人彊男子弱婦人十八九戴烏絲髻衣皂半臂謂之逰街背子

樂府有菩薩蠻不知何物在廣中見呼蕃婦爲菩薩方識之

廣州蕃坊見蕃人賭棊並無車馬之制只以牙犀角沈檀香數塊於棊局上兩兩相移亦自有節度勝敗予以戲事未嘗問也

余在廣州甞因犒設蕃人大集府中蕃長引一三佛齊人來云善誦孔雀明王經餘思佛書所謂眞言者殊不可曉意其訛喜得爲證因令誦之其人以兩手向背倚柱而呼聲正如瓶中傾沸湯更無一聲似世傳孔雀眞言者余曰其書已經重譯宜其不同但流俗以此書薦亡者不知中國神如何曉會

南海廟前有大樹生子如冬熟時解之其房如芭蕉土人呼爲波羅漬之可食

英州碧落洞生鐘乳牧羊者多往焉或云羊食鐘乳間水有全體如乳白者其肉大補羸謂之乳羊活時了不能識刲之然後見極難得或一嵗得一二枚郡守卽獻廣帥監司

漢以神雀攺元書不言其狀廣南人說神雀或紅或白一羣必備五色飛集極髙樹自十丈以下皆不肯棲食露吸風网罟不能及余在曹溪寺屢見之忽來倐去嘲哳似雀噪色鮮明詢諸彼人自來未甞有捕得者海南諸國有倒掛雀尾羽備五色狀似鸚鵡形小如雀夜則倒懸其身畜之者食以漬粟米甘蔗不耐寒至中州輙以寒死尋常誤食其糞亦死元符中始有攜至都城者一雀售錢五十萬東坡梅詞云倒掛緑毛麼鳯蓋此鳥也

余在廣州購得白鸚鵡譯者盛稱其能言試聽之能蕃語耳嘲哳正似鳥聲可惜枉費教習一笑而還之南方大長二三尺介厚而白造玳瑁器者用以補襯名曰筒方諺曰筒夾玳瑁神不曉會初時民間無用不可售後緣官市價湧貴先公帥廣內侍省牒廣州市筒數百斤公不報僚吏以爲言公曰吾專行之勿累爾矣卒不與市民賴以不擾

廣右英州淸逺峽小龍祠余嘗謁之數間屋當溪山奇絕處龍乃五虵其色一如生金王也一如紅錦妃也一靑一緑判官也一黃走吏也又有小者如王色太子也蟠曲一漆合中發視之或見或隱甚神異其狀比常虵細勁而長橫目廣顙不畏人色皆鮮明勝於丹靑祀之則出據香鑪上火不能或食所祀酒茗

閩浙人食蛙湖湘人食蛤蚧大蛙也中州人每笑東南人食蛙有宗子任浙官取蛙兩股脯之紿其族人爲鶉臘旣食然後告之由是東南謗少息或云蛙變爲黃廣南食蛇市中鬻蛇羮東坡妾朝云隨謫惠州嘗遣老兵買食之意謂海鮮問其名乃蛇也哇之病數日竟死瓊管夷人食動物凡蠅蚋艸虫蚯蚓盡捕之入截竹中炊熟破竹而食頃年在廣州蕃坊獻食多用糖腦麝有魚𨿽甘旨而鮏臭自若也惟燒筍菹一味可食先公使遼日供乳粥一碗甚珍但沃以生油不可入口諭之使去油不聽因紿令以他器貯油使自酌用之乃許自後遂得淡粥大率南食多鹽北食多酸四夷及村落人食甘中州及城市人食淡五味中惟苦不可食

廣州醫助教王士良元祐元年死三日而蘇自言被追至府有衣淺絳衣如仙官者據殿引問士良嘗爲人行藥殺妻士良不伏有吏唱言自熈寧四年始卽取籍閱良久云並無仙官拊案曰本是黃州誤做廣州令放士良還旣出又令引至廡下有揭示云明年廣南疫宜用此藥方士良讀之乃博濟方中鉤藤散也本方治疫士良讀之乃竊詢左右此何所也或言太司眞人治天下醫工時蔡元度守五羊聞之召士良審問令幕客作記及春疫癘大作以鉤藤散治之輙愈士良又云防習醫至熙寧四年方用藥治病防防中已記錄可不愼哉元祐間廣州蕃坊劉姓人娶宗女官至左班殿劉死宗女無子其家爭分財產遣人撾登聞院鼓朝廷方悟宗女嫁夷種因禁止三代須一代有官乃得娶宗女鄒浩志完以言事得罪貶新州媒孽者久猶不已元符二年冬有旨付廣東提刑鐘正甫就新州鞫問志完事不下司是時鐘挈家在廣州觀上元燈得旨卽行漕帥方宴集怪其不至而已乘出關矣眾愕然鐘馳至新召志完拘之浴室適泰陵遺詔至鐘號泣啟封志完居暗室不自意得全又聞使者哭泣罔測其事意甚隕獲良久鐘遣介傳語止言爲國卹不及獻茶且請歸宅志完亦泣而出其後東坡聞之戲云此茶不煩見示

東坡元丰間知湖州言者以其誹謗時政必致死地禦史臺遣就任攝之吏部差朝士皇甫朝光管押東坡方視事數吏入上防事捽其袂曰禦史中丞召東坡錯愕而起卽步出郡署門家人號泣出隨之弟轍適在郡相逐行及西門不得與訣東坡但呼子由以妻子累爾郡人爲之泣涕下獄卽問五代有無誓書鐵劵蓋死囚則如此他罪止問三代東坡爲一詩付獄吏他日寄子由其詩曰聖主如天萬物春小臣愚暗自亡身百年未滿先償債十口無歸更累人是處靑山可埋骨他時夜雨獨傷神與君世世爲兄弟更結來生未了因獄吏憐之頗寛其苦楚獄成神考薄其罪止責散官安置黃州元祐中復起爲兩制用事紹聖初貶惠州再竄儋耳元符末放還與子過乘月自瓊州渡海而北風靜波平東坡叩舷而歌過困不得寢甚苦之率爾曰大人賞此不已寜當再過一巡東坡矍然就寢余在南海逢東坡北歸气貌不衰笑語滑稽無窮視面多土色靨耳不潤澤別去數月僅及陽羨而卒東坡固有以處憂患但瘴霧之毒非所能堪耳

孫權破曹操於赤壁今沔鄂間皆有之黃州徙治黃岡俯大江與武昌縣相對州治之西距江名赤鼻磯俗呼鼻爲弼後人往往以此爲赤壁武昌寒溪正孫氏故宮東坡詞有人道是周郎赤壁之句指赤鼻磯也坡非不知自有赤壁故言人道是者以明俗記耳

東坡在黃州手作菜羮號東坡羮自敍其制度好事者珍奇之

宮殿置鴟吻臣庶不敢用故作獸頭代之或云以禳火災今光州界人家屋皆獸頭黃州界惟官舍神廟用之私居不用云恐招回祿之禍相去百里風俗便不同三月上巳祓禊其來亦逺寒食禁火主介子推河東之俗也江浙民間多競渡亦有龍舟率用五月五日主屈原湘楚之俗也二者皆尙賢而末流則害教晉人寒食病老幼楚人競渡致鬭訟

忠潔侯者屈原也大觀間議開河省洞庭迂險使者沈延嗣總其事辟屬官有勾當公事盧供奉過湖溺死或傳傍舟見物出波間云吾血食此若由河則將安仰余以爲忠防侯當無此言儻以其興不可成之功徒殫民力則斃之亦三閭遺意也

余客沔鄂聞人說張乖崖初爲崇陽令至今血食父老猶能道其政事嘗逢村氓市菜一束出郭門問之則近郊農家乖崖笞之四十曰爾有地而市菜惰農也崇陽民聞之相尙力田乖崖一日遣吏盡伐民間茶園諭令更種桑柘民失茶利甚困然素畏服其政令不敢慢乖崖代去數年防朝廷更榷法園戶納茶租錢崇陽獨無茶園免輸邑去郡四百里不通舟楫嵗輸一夫米至郡每斛率得六七鬥富者租百斛甚爲勞費乖崖使三司建言髙原縣分苖米折納絹崇陽民遂得輕賫而先植桑柘已成絲之利甲於東南迄今尢盛

黃州董助教甚富大觀乙丑嵗歉董爲飯以食饑者又爲糗餌與小兒輩方羅列分俵饑人如墻而進不復可制董僕於地頗被毆踐家人咸咎之董略不介意翌日又爲具但設闌楯以序進退或時紛然迄百餘日無倦也黃岡村氓閭丘十五多積谷每幸凶嵗卽騰價細民苦之老年病且亟不復飲食但餐羊屎家人憐之以米餌作羊屎紿之入手便投去惟食眞者此氓媚佛多施廬山僧供積亦內懼禍至冀事佛少逭責此尢不可也黃岡民丁生微稍稍有生事性桀遂致富創買田宅治井得片石膚脈成字如其姓名丁卽模刻令士人作碑記實未防病死家旋破余售之今萍洲是也田廬似是前定當有以受之不爾未見能享者

黃魯直再謫黔中泊舟武昌初和甫追餞之相與處舟中岸巾危坐魯側席意甚恭猶子無咎與黃士潘觀來不知其爲初和甫忽略之潘黃正論本艸反覆良久魯曰吾侄前識初和甫否二人縮舌汗背

漢威令行於西北故西北呼中國爲漢唐威令行於東南故蠻夷呼中國爲唐崇寧間臣僚上言外國指中國爲唐漢形於文書乞並攺爲宋謂如用唐裝漢法之詔從之餘竊謂未宜不若攺作華字八之內莫不臣妾特有華夷之異爾

遼人嗜學中國先朝建天章龍圖閣以藏祖宗制作置待制學士以寵儒官遼亦立幹文閣置待制學士以命其臣典章文物仿效甚多政和壬辰朝廷得圭肆赦是冬遼人亦穪得孔子履赦管內

先公言使北時見北使耶律家車馬來迓氊車中有婦人面塗深黃紅眉黑吻謂之佛妝

北地產鹿有倍大於中國者鹿角近根實處刻以爲環肉好相半內虛可以貯物謂之鹿頂合

京師置都亭驛待遼人都亭西驛待夏人同文館待髙麗懷逺驛待南蠻元丰待髙麗最厚沿路亭皆名髙麗亭髙麗人泛海而至明州則由二浙遡汴至都下謂之南路或至宻州則由京東陸行至京師謂之東路二路亭傳一新常由南路未有由東路者髙麗人便於舟楫多賫輜重故爾

髙句驪古箕子之國𨿽夷人能文先公守潤得其使先狀云逺離桑域近次蔗封蓋取食蔗漸入佳境之義崇寧中遣使賀天寧節表有良月就盈之句蓋謂十月十日其屬辭如此

髙麗人嘗在常州買民間養鴿放之鴿識家飛去常人惟恐不售使還又托生辰買鴿放生人家爭出名鴿旣售卽籠入舟中去更數日方生辰遂載行反以爲得計九江之下貴池口屬池州九江之上富池口屬興國軍富池口有吳甘寜廟案吳志甘寜屯於當口或疑其富池口也又恐自有當口寧傳云爲西陵太守以陽新下雉爲奉邑今永興縣有陽新裏下雉村蓋寧故國廟碑刻甚多並無說此者

東海神廟在萊州府東門外十五里下瞰海咫尺東望芙蓉島水約四十里島之西水色白東則色碧與天接島上有神廟一茅屋漁者至彼則還屋中有米數斛凡漁人阻風則宿島上取米以爲糧得歸便載米償之不敢欺一粒稍北與北蕃界相望漁人雲天晴時夜見北人舉火度之亦不甚逺一在蓬萊閣西後枕溟海先公守東萊派買上供綿十萬兩諸邑請重禁私市公曰如是將擾而不能辦問市價防錢曰毎兩百錢公命增二十委掖令田望蒞之如私市貯錢邑門不問多少隨手交易十餘日四鄕趨利而來遂足所售數或謂價外增恐虧有司公曰朝廷平價和市之意正如此崇寧初行當十大錢秤重三小錢後以幣輕物重令東南攺爲當五錢輕於東北私鑄盜販不可禁乃一切攺爲當三輕重適平然後定是時內帑藏錢無算折閱萬億計京師一旦自淩晨數騎走出東華門呼里巷當十攺爲當三頃刻徧知故凡富人無所措手開封府得防民間質庫限五日作當十贖質細民奔走趨利質者不堪命稍或擁遏有司卽以重刑加之有巨豪善計者至官限滿自展五日依舊作當十贖質大榜其門朝廷聞而錄賞之餘族父炳居湖州儀鳯橋西常貯數百緡錢以射利會當十法變子弟先得消息請速以錢易他貨族父笑而不答良久云錢遂不可用耶子弟曰然族父曰我不用他人亦不可用又何爲旣失此後稍不給終不少悔

州郡承唐衰藩鎭之獘頗成僭擬衙皂有子城使軍中使教練使等號近制始革去先公知潤州值衙校轉資用黃紙寫牒公大驚吏白舊例其間盡準勑條通判州事愼宗傑以爲無害公曰豈有庶官而敢押黃紙耶自後攺用白紙故事中書門下侍郎宰相押黃後省官皆押紙背愼在常調未嘗知此

陽翟田望勤於竿牘亦善其事日發數十函不倦由此自出官移令攺秩出常調皆自致也一書用好紙數十幅近年紙價髙田俸入盡索於此親朋間目之爲紙進納蓋納粟得官號進納故以名之

近年拳石之貴其不可數計太平人郭祥正舊蓄一石廣尺餘宛然生九峯下有如巖谷者東坡目爲壺中九華因此價重聞今已在禦前東坡集載怪石供云謫居黃時所得余寓居其地屋後有山名破湖山乃此石所出處也毎年潦水退細民往求之五色瑩徹中有纒絲者可琢爲環珥玩飾常苦其細置斛中漬水養菖蒲不適他用

劉鋹好治宮室欲購怪石乃令國中以石贖罪富人犯法者航海於二浙買石輸之今城西故苑藥洲有九石皆髙數丈號九曜石

端州石在深谷中細而潤初爲官封之已難得後興慶建軍以王地禁采石不可復得石上有鸜鵒眼宛若生者暈多而靑緑爲貴磨礱終不可去俗透石涎也端硯藏久無不甈者以石潤久亦幹故不平如濕木幹則不平

造筆用毫最佳好事者用栗鼠或猩猩毛以爲奇然不若毫便於書也廣南無用雞毛然毛匾不可書代匱而已近世筆工宣州諸葛氏常州許氏皆世其家安陸成安道弋陽李展之徒尙多馳名於時宣人善治竹管瑩潔可愛亦有以葦爲管者貴其輕髙麗使過常州市筆諸許待其解舟卽急售之半無毛頭以爲得計

葉濤好弈棋介甫作詩切責之終不肯已弈者多廢事不論貴賤嗜之率皆失業故唐人目棊枰爲木野狐言其媚惑人如狐也

自崇寧復榷茶法制日嚴私販者固已扺罪而商賈官劵請納有限道路有程纎悉不如令則被繋斷罪或沒貨出告緡愚者往往不免其儕乃目茶籠爲艸大虫言其傷人如虎也

江西瑞州府黃蘗茶號絕品士大夫頗以相餉所產甚微寺僧園戶競取他山茶冒其名以好事者黃魯家正在雙井其自言如此

陳州芍藥花殊勝近嵗進花自陳三百里一日一夜馳至都下其法初剪花時用漬蒲黃蘸其瘡微曝之俟花蔫乃入笥中取時刈去所封蒲黃布濕地上一兩時頃絣繩以花倒懸之眞如新采者

撫州蓮花紗都人以爲暑衣甚珍重蓮花寺尼凡四院造此紗撚織之妙外人不得傳一嵗每院才織近百端市供尙局並數當路計之已不足用寺外人家織者甚多往往取以充數都人買者亦自能別寺外紗其價減寺內紗什二三

兩川冶金沿溪取沙以木槃淘得之甚微且費力登萊金坑戶止用大木鋸剖之畱刃痕投沙其上泛以水沙去金著鋸紋中甚易得元祐中萊州城東劉姓塋地金苖生官蒞取焉乃發墓凡磚瓦間皆金色也劉葬才十數年不知气脈蒸陶如此之速累月取盡地爲深穴得金萬億計自官抽官市匠吏窺竊外劉所得十二三焉京東諸郡之錢盡劵與劉氏劉氏乃一村氓不分菽麥者得錢無所用往來諸郡恍惚醉飽嵗余亦死錢竟沒官劉世遂絕

崇寧間鄧州南陽縣村民發古冢縣尉王儼蒞掩之王爲餘言其詳云竁中有二瓦棺已碎其左者購得一銅印方寸許文甚古識之者云溫不禁印時方競訪古器卽爲中貴人取去未知溫何代人也仲父久中尙奇每仿古物立怪名以紿流俗廬於先塋下山多巖谷乃披荊求其壯觀者刻作前人題署姓名年號皆詭異旣不可據眞兒戲爾前人所居與其器用後世所以愛慕之者思其人也其人無可思而寶其物與地者蔽也夫防器兒戲又烏足以爲君子之雅好也歟

中官宋用臣熙寧間備任使以敏練稱上意性極精巧元祐時責官舒州州將作樂鼓甚巨飾以金彩旣成其旁一環腳斷欲剖之惜工費宋乃獻計爲環其下作鎖狀以鐵固鼓腹之竁使甚隘卽釘環入竁中旣入鎖張遂不復脫事多似此

東南謂烏啼爲凶鵲噪爲吉故或呼爲喜鵲頃在山東見人聞鵲噪則唾之烏啼卻以爲喜不知風俗所見如何

姚祐自言嘗任澤州邑尉郡當太行之喉官吏有未嘗到處郡將以虎患遣尉祠之乃在山巓姚往宿山下見居民環屋埋巨木云以拒虎稍晚虎出數十爲羣首尾相銜睥睨廬舍人畜俱股栗旦起登山姚披練推挽而上至絕頂得板屋有石刻姚致祭摹墨本以歸

溱州有虎穴凢十里許修谷茂叢班斕旁午南北路口行者相集而度否則遇害荊州孫偉奇甫刺溱親爲予道其詳夫市朝固有此地人或忽之致禍可不愼哉徽宗大觀間京東路民家有牛生麒麟村人不識以爲怪撃殺之有司旣聞驗問眞瑞物也乃上奏因圖其形下諸路俾民間預識其狀或有生者卽重賞購之元祐間有攜海魚至京師者謂之海哥都人競觀其人以檻寘魚得金錢則呼魚應聲而出日獲無算貴人家傳召不稍暇一日至州北李駙馬園放入池中呼之不復出設网罟百計竟失之李園池沼雄勝或云三殿幸其第愛賞以爲披香太液所不及海哥蓋海豹也有斑文如豹而無尾凡四足前二足如手後二足與尾相紐如一登萊傍海甚多其皮染緑可作鞍韉當時都下以爲珍怪蠢然一物了無他能貴人千錢求一視惟恐後豈適丁其時乎

沈遘知杭州號神明之政吏不能欺嘗以西湖爲放生池禁捕魚人無敢取蛙蚓者

九宮山有金星銀星鱓不居水中鑿山者於堅土內得之懸暴漧久不壞其背金銀星宛如一具秤斤兩稀宻無纎毫差秤星十五斤鱓背星二十斤枚枚如此土人以治風气病本艸不載

孫叔敖殺枳蛇蓋兩首蛇也江南山中蛇兩端皆有頭口目全具行相牽挽腹紅背黒長大率如箸相傳是老蚓兩口無舌未嘗見其開張正一大蚓耳恐叔敖所見不如此或云枳蛇一頸兩首故怪

﹤子部﹐小說家類﹐雜事之屬﹐萍洲可談﹥

欽定四庫全書

萍洲可談卷三

宋朱彧撰

先公在講筵聞神考言熊本表章用印端謹朱色鮮明前後無小異由此受知遂擢用至兩制近世長吏生日寮佐畫壽星爲獻例只受文字其畫卻回但爲禮數而已王安禮自執政出知舒州生日屬吏爲壽或無壽星畫者但用他畫軸紅繡緘之必謂退回王忽令盡啟封掛畫於防事標所獻人名銜於其下良久引客香共相瞻禮其間無壽星者或用佛像或用神鬼惟一兵官所獻乃崔白畫二貓旣至前慚懼失措或云時緘墓銘者吏不敢展尢失獻芹之意小節不可不戒古人不欺幽正謂此

滕宗閔知楚州有監司過境本州送酒食書有臣名卽上聞旣鞫獄乃書吏誤用賀月旦表無他意滕坐送吏部監當蓋知州細銜字多書欲謹吏每患難寫乘暇用紙寫前後銜謂之空頭表牋用之固已不防向宗傳爲興國軍判官托士人作與漕使小簡用金口淸光兪允等字漕使舉行取勘宛轉自解僅免士人於書尺多不識體要往往誤人宜謹用自不能識者不若不發書熈寧中有常州太守召赴闕其人頗熟時事將有陳述所主亦大臣中有力者【或云介甫】當無不稱上意旣陛見上首問錫山去郡防逺旣非素備了不能對蓋常州無錫縣錫山俗呼惠山不閱圖經故不知也上因顧近臣曰作守臣而不知境內山川其爲政可料卽罷去竟不曽開陳一言

楊傑次公畱心釋教嘗上殿神考頗問佛法大槪楊並不詳答云佛法實亦助吾教旣歸人咸咎之或責以聖主難遇次公平生所學如此乃唯唯何耶楊曰朝廷端愼明辯吾懼度作導師不敢妄對

靑州王大夫嘗守舒丹二州爲詩極鄙俚每投獻當路得之者畱以爲笑具季父爲靑掾王亦與一軸詩他日季父見其子乃謝之其子曰大人九百亂道玷瀆髙明蓋俗謂神气不足者爲九百豈以一千則足數耶余中表任朝議大夫以八寶赦恩轉中奉大夫其子對賀客則曰大人轉此一官方始濟事將來有遺表恩澤此二事非爲善謔所以開悟爲人子者

司馬溫公閒居西京一日令老兵賣所乘馬囑云此馬夏月有肺病若售者先語之老兵竊笑其拙不知其用心也

富鄭公致政歸西都嘗著布直裰跨驢出郊逢水南巡檢蓋中官也威儀呵引甚盛前卒呵騎者下公舉鞭促驢卒聲愈厲又唱言不肯下驢則請官位公舉鞭稱名曰弼卒不曉所謂白其將曰前有一人騎驢衝節請官位不得口稱弼將方悟曰乃相公也下馬執銳伏謁道左其贊曰水南巡檢唱喏公舉鞭去

世傳杜祁公罷相歸鄕裏不事冠帶一日在河南府客次道帽深衣坐席末防府尹出衙皂不識其故相有本路運勾至年少貴遊子弟怪祁公不起揖厲聲問足下前任甚處祁公曰同中書門下平章事客次與坐席間固不能徧識常宜自處卑下最不可妄談事及呼人姓名恐對人子弟道其父兄名及所短者或其親知必貽怒招禍俗謂口快乃是大病

王荊公退居金陵結茅鐘山下防杖入村落有老氓張姓最稔熟公每步至其門卽呼張公張應聲呼相公一日公忽大咍曰我作宰相許時止與汝一字不相同耳駙馬都尉李端願居戚裏最號恭愼旣失明猶戒勵子弟故終身無過時京師競州西二郎廟出聖水治病輒愈李素不事鬼神一日其子捨有病稚家人竊往請水李聞大怒卽杖其子且云使爾子果死二郎豈肯受枉法贓故活之耶若不能活又何求

張昪杲卿自樞府乞骸除侍中河陽三城節度使致仕幅巾還第出居陽翟時時來洛中遊嵩少頗接方外人絕口不掛時事有道人者善談虛無杲卿雅愛之一日偕遊少室山中左右従者十餘人至大松樹下杲卿坐石上道人探懷出小嚢茗屑汲澗泉折枯松煮之杲卿飲後道人卽以餘瀝分飲従者旣渴人競啜少許已而皆僵僕蓋茗中寘毒藥故以困人惟道人與杲卿飲者無害爾道人乃前白曰欲告侍中求隨行金銀器往鄕市藥卽入布嚢中杲卿四顧左右皆被毒莫能興因大笑遣之攜去至困者醒藥力漸消始能行僅至山下投宿民家翌日歸乃戒子弟愼交遊

先公在紹聖初識孟在蓋皇后父也時泰陵未有嗣常因景陵宮行香諸人聚首孟在忽太息或詢其故孟曰中宮蓐月滿望一皇嗣乃誕公主先公歸語所親曰孟在非長守富貴者也果如言後竟廢

沈起待制諸子有見荊公者頗喜之許以薦擢一日沈盛飾出遊過相府公聞其在門呼入與共匕筯先令褫帶沈辭不得已公以手褰沈所衣眞珠繡直擊連稱好好自後不得復見坐此沈廢政和中臺章言一朝士有濕活居士之目謂飲不擇酒內不擇人此數事平時人所易犯一被指斥則莫脫故舉以爲少俊之戒

張昪杲卿防時與程戡俱下第橐盡步出南薫門至朱仙鎭是日立春就肆買食共探懷得數十錢僅能買湯餅無錢致肉也相與摘槐茁薦食而去後俱在政府遇立春日程邀杲卿開宴水陸畢陳艶妾環侍程有驕色杲卿從容話舊及朱仙槐角事程愧其左右面頳舌咋終無歡而罷杲卿歸語其內曰程三其黜乎器盈於此矣未幾果罷執政

先公以慶曆戊子八月十日生十八歳請解於廣文館嘗至汴河上聞瞽者張聽聲知禍福公叩焉才謦欬張卽曰吾故人也二十年不相遇公竊笑其誕再詢知鄕裏便曰豈朱祕丞郎君乎公愕然張曰慶曆八年重陽日祕丞置酒次日詣謝聞公誕彌月又得預慶宴祕丞令視公彼時愛此聲每不忘屈指已十七年矣因道公此舉未及第後六年當魁天下皆如其言至今汴河岸常有張聽聲蓋襲其名也

余幼時隨母氏在常州時見錢秀才開圖書知人三世姓男子知婦姓女子知夫姓無不驗吾家之姊長適吳氏次適沈氏錢閱書皆言夫姓吳當時怪其差繆後數年沈姊離婚歸宗嫁吳寛夫不知圖書何爲而億中乃爾生齒浩繁豈此數帖文字所能該括

熈寧間蜀中日者費老筮易以丹靑寓吉凶在十二辰則畫鼠爲子畫馬爲午各從其屬畫牛作二尾則爲失畫犬作二口爲哭畫十有一口則爲吉其不一謂之卦影亦有繇詞以相發明其書曰軌革費老筮之無不驗其後轉相祖述不知消息盈虛者往往冒行此術蓋中否未可知也求筮者得幅紙畫人物莫測吉凶待其相符然後以爲妙卜以決疑而轉生疑非先王命卜之意也其畫人物不常鳥或四足獸或兩翼人或儒冠而僧衣故爲怪以見象朝士米芾好怪常戴俗帽衣深衣而躡朝靴紺緣纈朋従目爲活卦影又開封李昻作卦影自云能識倚伏每筮得象則說諭人亦有理趣余目擊一事曽有一卒持百錢來筮昻探蓍布卦卽畫人裹巾半衣白半衣緑以杖荷二婦人頭昻曰卜者士人半衣白似無官半衣緑似有官半緑似無出身半白又似有出身荷二婦人頭兩頭隠以爲貴人之首云後詢知卜者何大正也何以布衣上書言元祐皇后稱防得官後又言元符皇后忤防失官卜時方被罪昻術精妙余每求筮或中或否不能盡如此或言日者占筮系其窮通所謂術果如何哉

文潞公在貝州時有黃琠者爲公筮用一幅大綾冩九十二歳善終六字藏於家考公自二十八歳作兩制知成都四十二歳平貝州賊作宰相凡五十餘年平日未嘗降官𨿽贖銅罰俸亦無元祐初平章軍國重事久之以太師河東節度使侍中居西京紹聖元年公九十二歳坐異意降太子少保河南府差通判來取節鉞月餘終

何執中第五防時從人筮窮逹其人云公不第五否何曰然其人拊掌大笑連稱奇絕因云公凡遇五卽有喜慶何以熈寧五年鄕薦余中榜第五人及第五十五歳隨龍崇寧五年作宰相每遷官或生子非五年卽五月或五日其驗如此

湖州戚山嘉祐末夢人書玉旁頁字示之云禦名此汝及第時戚多與親舊道之治平登極而禦名不如所夢戚謂無驗不數年神考龍飛正恊其字鄕人素聞其詳尢以爲神是舉不預薦方嘆惋忽有防展年免解湖州惟戚山一名預免來年遂過省登第

常州李充元丰間在太學夢裸見舒亶時舒主學李意裸身有脫白之兆甚喜後太學賄獄起事連諸生李亦系禦史臺舒爲中丞夜閱囚李正裸身對之因悟前夢蔡元度子仍悟前身是潤州丹陽王家兒訪之果然妻子尙在來見之相語如昔至八九歳漸熟世境旋忘前事雍丘李三禮生女小師數嵗卽曰我是黃州黃陂典吏雷澤男亨甫年十七歳病瘡卒雍丘牛商多在黃陂尋問如合符契它日雷澤往視小師一見便呼爲父政和八年小師來黃陂抱其舊母號泣又數與邑人說其平昔皆驗

王震子發平時人相之云五十歳水厄紹聖二年責知州五十歳矣畏水厄乃陸行至蘄水疽發頂上不可救豈所謂水厄者厄於蘄水耶

湖州安吉朱齋郎昔遊池州齊山張道人與之一幅白紙令尋靑眉子云刺墨爲眉多作丐者朱他日在鄕閭見羣丐中有刺靑眉者因叩之靑眉初詬罵洎朱轉與張所寄紙卽笑曰張老無恙乎先是涎唾被面一窮殍耳旣笑天眞粲然塵不可掩宛若貴人良久謂朱曰汝無仙骨又家富黃白術不足以相累有小技可以安樂終天年卽授之而去朱自是大能飲噉凡四十年無老態崇寧乙酉朱病挐舟入吳興將見劉燾防劉往西安不能俟亟呼季父翼中傳其術語竟引舟歸季父素病由是康健不知所謂術者何如也

撫州饒琪未第時遇浮屠子語之曰公他日名位全如今潤州崔判官饒未之信後四十年以朝請郎通判潤州正先公作守時也到官歳余因治防事得通判題名石刻見崔判官姓名注云司封員外郎某年月日到罷饒欣然記前言乃求得老吏詢崔罷去後事乃云得替至揚州不諱饒心動卽上致仕狀先公聞之力勸止然卒不免

熈寧初淩運勾權知桂陽監坐失入死罪廢黜初桂陽一僧攜二徒遊廬山數歳獨其徒歸頗有金帛日事博飲僧之姊訟於官執其徒鞫問具得僧度牒衣鉢其徒云未至桂陽三十里江岸大石同憩其旁石忽開有老人召僧入石復合至暮候之不出遂歸獄中大笑其誕峻治竟伏辜二徒皆坐斬數月僧至桂陽徒家訴寃官吏由是抵罪問僧果入石壁中見老人語良久從地戶出乃在鼎州桃源僧乞食緩行還鄕事有如此者至今桂陽監現有案牘

古傳劍俠甚著近世寂不聞先令人嘗言常州張大卿一事疑其劍俠也云張買得婢年三十餘𨿽不艶麗風骨語論非凡物也自挈一栁箱緘固每戒人勿發尋常十數日則失之夜半後復從天窻中來張心異之不敢詰歳餘生一女子張意綢繆俟其去乃發箱視之中藏一短劍及皂半臂無他物才歸已覺大怒曰柰何不聽吾言取半臂披之揮劍斷其女頭倐然飛去張急挽已失所在至今張氏祀於家祠栁箱存焉

古傳紫姑神近世尢甚宣和初禁之乃絕嘗觀其下神用兩手扶一筲箕頭挿一箸畫灰盤作字加筆於箸上則能冩紙與人應答自稱蓬萊大仙多女子也有名字伯仲作文可觀著棋則人無能敵者余寓南海有一假儒衣冠者能迎致其神在書室中和餘詩云古書讀盡到今書不獨才餘力有餘自是丹山眞鳳子太平呈瑞只須臾其人自不能文疑有神助然不識字人致之則不能書但以箸宛轉畫灰盤爾此何理也

江南俗事神其巫不一有號香神者祠星辰不用葷有號司徒神者仙帝神者用牲皆以酒爲酌名稱甚多嘗於神堂中見仙帝神名位有柴帝郭帝石帝劉帝之號蓋五代周晉漢也不知何故祀之祀詞並無義理又以傀儡戲樂神用禳官事呼爲弄戲遇有系者則許戲防棚至賽時張樂弄傀儡初用楮錢香啟禱猶如祠神至弄戲則談羣笑無所不至鄕人聚觀飲酒醉又毆擊往往因此又致訟系許賽無已時

張昪侍中初監務相傳防事有物官吏不敢宿直舎張至獨寢防上夜半後有物捫其足如冰冷須臾自足而上循至頂復下如此再四張閉目引手持之乃一毛臂甚巨不敢視其狀但堅持之聞雞唱忽作人語初甚厲已而漸遜且言公官至侍中語泄天機自有陰禍幸舎我張皆不卹漸覺手中消鑠至曉都盡怪遂絕張每戒人云夜間但不開目便不怖畏仲姊之夫先爲張婿親爲餘言不妄

熈寧癸丑先公登第天子擢居第一爲權臣所軋故居第二大父頗不平湖州道場山有老僧爲大父言此非人事道場山在州南離方文筆山也低於他州故未有魁天下者僧乃丐緣卽山背建浮屠望之如卓一筆旣成語人曰三十年出狀元大觀賈安宅政和莫儔相繼爲廷試魁此吾家事非誕也

瓊管四郡在海島上士人未嘗有登第者東坡責儋耳與瓊人姜唐佐遊喜其好學與一聫詩云滄海何嘗斷地脈白袍端合破天荒東坡語姜云俟他日有驗續成篇崇寧興學丕冒海隅四郡士人亦向進𨿽墾辟已久恐鹵瘠終無嘉谷耳

常州諸胡餘外氏自武平官樞宻宗愈繼執政宗回宗師宗炎奕修皆兩制宗質四子同時作監司家貲又髙東南號富貴胡家相傳祖塋三女山尢美甚利子壻余母氏乃尊行如渭陽諸壻錢昻黃輔國李詩栁庭俊張巨陳舉蔣存誠皆爲顯官余無不出常調呂吉甫太尉自言其家不利女壻不惟碌碌無用如長倩余中成婚二十餘年元祐初觀望朝廷上疏乞誅呂吉甫謝天下後竟離婚亦云祖塋三女山風水相刑也余表侄李熈嘏狂生登第吉甫以孫女妻之自延安帥遣人納吉禮貌甚盛熈嘏在京師忽詣開封府投牒願離婚蔡元長尹京驚問所以並無違律及不爭財物熈嘏但言平生不喜與福建子交渉元長怒叱出卒成婚其時人謂呂家風水已應中州人每爲閩人所窘目爲福建子畏而憎之之辭吉甫元長皆閩人故熈嘏戲之耳

大父居湖州城西繞宅爲園植果有一李樹實佳家有姑自幼時愛食因占防每李熟他人莫敢采家人號爲大姑李傳其種於外後數十年諸父貧不能有祖構而姑所嫁丁維爲中大夫典郡且富遂售其地建宅大姑尙無恙竟得舊李

王荊公妻越國吳夫人性好潔成疾公任眞率每不相合自江寧乞骸歸私第有官藤牀吳假用未還吏來索左右莫敢言公一旦跣而登牀偃仰良久吳望見卽命送還

荊公吳夫人有潔疾其意不獨恐污已亦恐污人長女之出省之於江寧夫人欣然裂綺縠制衣將贈其甥皆珍異也忽有貓臥衣笥中夫人卽叱婢揭衣置浴室下終不肯與人竟腐敗無敢收者余大父至貧掛冠月俸折支得壓酒嚢諸子幼時用爲脛衣先公痛念玆事旣顯盡以月俸頒昆弟宗族終身不自吝一錢諸父仰祿以活不治生事晚年遷謫族人失俸大有狼狽者五叔父遂不聊生余竊謂使荊公與大父易地吳夫人安得此疾

世傳婦人有產鬼形者不能執而殺之則飛去夜復歸就乳多瘁其母俗呼爲旱魃亦分男女女魃竊其家物以出兒魃竊外物以歸初虞世和甫名士善醫公卿爭邀致而性不可馴狎往往尢忽於權貴每貴人求治病則重誅求之至於不可堪所得賂旋以施貧者最愛山谷黃庭堅常言山谷孝於親吾愛重之每得佳墨精楮奇玩必歸山谷山谷嘗語朝士初和甫於余正是一兒旱魃時座中有素厭苦和甫者率爾對曰到吾家便是女旱魃

崇寧鑄九鼎帝鼐居中八鼎各鎭一隅是時行當十錢蘇州無賴子弟冒法盜鑄防浙中大水伶人對禦作俳今嵗東南大水乞遣彤鼎往鎭蘇州或作鼎神附奏云不願前去恐一例鑄作當十錢朝廷因治章綖之獄伶人丁先現者在教坊數十年每對禦作俳頗議正時事嘗在朝門與士大夫語曰先現衰老無補朝廷也聞者哂之

王徳用爲使相黒色俗號黒相嘗與北使伴射使已中的黒相取箭焊頭一發破前矢俗號劈筈箭姚麟亦善射爲殿帥十年伴射常防奬賜崇寧初王恩以遇處位殿帥不習矢歳歳以伴射爲窘伶人對禦作俳先一人持一矢入曰黒相劈筈箭售錢三百萬又一人持大矢入曰老姚射不輸箭售錢三百萬後二人挽箭一車入曰車箭都賣一錢或問是何人家箭價賤如此答曰王恩不及垜箭

楊鼎臣大夫嘗爲餘言紹聖間在成都見提舉茶馬官以課羨賜五品衣魚府中開宴俳優口號有茶牙人賜緋之句當時頗怒其妄發竟笞之小人中有冷眼最不可欺元符末廣帥柯述除直龍圖閣移知福州訓詞有云延閣以待該博之士儻踐歷中外厥有成績者亦以命之柯無文采頗不堪此亦字

熈寧間王介甫行新法欲用人材或以選人爲監司趙濟劉皆雄州防禦推官提舉常平等事薦所部官攺官而舉將自未攺官蓋用才不限資格又不欲便授品秩且惜名器也其時多引人上殿伶人對上作俳跨驢直登軒陛左右或止之其人曰將謂有腳者盡上得薦者少沮

文及甫潞公子也二十八歳以直龍圖閣知陜州士論少之郡僚戲云本州公筵客將司奉臺防喫炒剝當時傳以爲笑

錢遹田家子髙科膴仕性甚魯每遇失汗則負重走齋中汗出乃蘇旣爲禁從猶如此或取十餘千錢就帳內荷之以作力諸方不載此法但人生惡安逸喜勞動惜乎非中庸也輕薄子以爲此出汗方編入禦藥院可一笑故記之

元祐間有大臣不欲書名氏父嘗貶死朱崖寓柩不歸旣貴自過海迎取已更數十年無識之者於僧房中隨挈一具歸與其母合後競傳誤取僧骨來紹聖初言者欲萋斐以無驗不敢舉

杭州繁華部使者多在州置司各有公帑州倅二員都防公事分委諸曺倅號無事日陪使府外臺宴飲東坡倅杭不勝杯杓諸公欽其才望朝夕聚首疲於應接乃號杭倅爲酒食地獄後轂倅杭適與郡將不恊諸人緣此亦相疎語所親曰酒食地獄正值獄空傳以爲笑

蘓州李章以口舌爲生計介甫集有李章不第詩亦才子也常遊湖州人皆厭其乞索曽詣富人曺監簿家曺方剖嘉魚聞其來遽匿魚出對之章已入耳目旣坐曺與論文不及他事冀其速去談及介甫字說章因言世俗訛謬用字如本鄕蘓州篆文魚在禾右隸書魚在禾左不知何等小子移過此魚曺拊掌共匕箸

昔有郭巨公建第當落成日設諸匠列坐於子弟右或以爲不可巨公指諸匠曰此造屋者又指其子弟曰此賣屋者固自有序識者以爲名言可爲破家子戒常州蘓掖仕至監司家富甚嗇每置產吝不與直爭一錢至失色尢喜乘人窘急時以防資取奇貨嘗買別墅與售者反覆甚苦其子在旁曰大人可少增金我輩他日賣之亦得善價也父愕然自是少悟士大夫競傳其語

錢塘郎忠厚遊當塗諸公間頗稔熟好敍親舊見勢位無不納拜者至人失勢則相疎時人目之爲富貴親情潤州一監徵與務胥盜官錢皆藏之胥家約曰官滿分以裝我胥僞諾之旣代去卒不與一錢監徵不敢索悒悒渡子江竟卒於維胥得全賄遂富告歸治田宅是年妻孕如見監徵褰幃而入卽誕子甚慧長喜書胥使之就學二十歳登第胥大喜盡鬻其產挈家至京師爲桂玉費其子調官南下已匱乏至維病亡胥無所歸貧索無聊悔悟而卒

趙庭臣故渝州洞蠻與諸酋約降朝廷至洞趙乃率諸酋殺之言眾叛掩以爲己功又盡得其財物故庭臣世貲髙筮仕被擢用生子諗少年及第防爲殿魁未三十歳陞朝爲國子博士忽以狂逆伏法庭臣自河東提刑配瓊州母妻妹分配嶺外家貲沒官說者謂諗等乃諸洞酋後身

沈括存中入翰苑出諌垣爲聞人晚娶張氏悍虐存中不能制時被箠罵捽須墮地兒女號泣而拾之須上有血肉者又相與號慟張終不恕余仲姊嫁其子淸直張出也存中長子博毅前妻兒張逐出之存中時往賙給張知輙怒因誣長子凶逆暗昧事存中責安置秀州張時時步入府中訴其夫子家人輩徒跣從勸於道先公聞之頗憐仲姊乃奪之歸宗存中投閒十餘年紹聖初復官領宮祠張忽病死人皆爲存中賀而存中恍惚不安船過子江遂欲投水左右挽持之得無患未幾不祿或疑平日爲張所苦又在患難方幸相脫乃爾何耶余以爲此婦妬暴非碌碌者𨿽死魂魄猶有憑藉胡宗甫妻張氏極妬元丰中官京局母氏嘗過其家有小婢雲英行酒與主人相顧而笑張見而嫌之婢亦覺是夕自縊於厠家人驚告張飲嚼自如母氏不遑處乃歸明年張之愛女病作婢語責張曰我由爾死尙未足道旣聞之飲食笑樂安忍耶必令主死爾諸子繼之使爾孑然無聊以償我昔痛未幾宗甫捐館張遽出京還常州三子盡亡姑婦四人孀居張晚年病發宛轉哀鳴求諸婢餔飼扶掖或責以前事則流涕無語如是十餘年乃卒

王韶在熈河多殺伐晚年知洪州學佛一日問長老祖心曰昔未聞道罪障固多今聞道矣罪障滅乎心曰今有人貧負債及富貴而債主至還否韶曰必還曰然則聞道矣柰債主不相放何耶未防疽發於腦卒

倡婦州郡獄官以伴女囚近世擇姿容習歌舞迎送使客侍宴好謂之弟子其魁謂之行首

史載彌子瑕籍孺閎孺以色媚世至今京師與郡邑無賴男子用以圖衣食舊未嘗正名禁止政和間始立法告捕男子爲娼杖一百告者賞錢五十貫

