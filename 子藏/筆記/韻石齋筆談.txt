《四庫全書韻石齋筆談》

﹝明淸﹞姜紹書撰

欽定四庫全書

子部十

韻石齋筆談

雜家類四

雜品之屬

提要

﹝臣﹞等謹案韻石齋筆談二卷國朝姜紹書撰紹書有無聲詩史已著錄是書仿周宻雲煙過眼錄記所見古噐書畵及諸奇玩惟宻書以收藏之人標題此書卽以其物標題宻書但記其名此書並詳其形模及諸家授受得失之始末其體例小異耳其天成太極圖一條不過石中圓理偶爾黒白相間遂執以駁朱子太極無形之說殊爲迂謬延陵十字碑一條力辧孔子未嘗至吳之說引後世書墓志者不必皆至墓門爲證然墓之建碑自是漢以下事越國數千里乞人表墓自是唐宋以下事以例三代殆恐不然至其辧黃氏文王鼎爲附會博古圖辧天啟甲子所得玉璽非秦物辧河莊淳化帖爲宋人所重刻非王著原摹辧句容崇明寺藏經有宋元佑五年張暉潘澤題名無斗神幻書之事辧宋徽宗山居圖董其昌誤以爲王維辧宋藏經多仿蘇黃字體非必二人眞迹皆鑿然有理其它亦多可資考證猶近代說部之可觀者其上卷祕閣藏書永樂大典名賢著述朝鮮人好書四條下卷晚季音樂白兔沙雞文臣玉帯四條雜說他事於全書爲不類蓋隨筆記錄偶失刋削以原夲所有仍並存之焉

乾隆四十六年十二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●韻石齋筆談原序

人之所以衛身者道而已道之爲物淸寧平夷不尨不競故達人必於近道者寄吾意焉則气不煩而慮澄視不壅而志曠然後可以居髙明而康彊也今之塗亦棘矣奔車蕩舟塵驚濤駭持顚不暇而晏如姜公獨能怡情於遊息之具風雅之林斯其度越儔俗爲深逺也蓋公少而種學長益博綜竹書蝌蚪多所研究鍾王顧陸蘇米倪黃之流日與拱揖進退於幾席之上故胸無俗趣口無鄙言𨿽當雄艶之劇而若忘乎人間神解玄契之若斯也昔歲作噩舉國狂酣走權幸如鶩公獨先幾解組棄鳩署歸寂寥希夷以全其天彌復肆力於考鑑宅東有園林木蓊蔚溪流潺湲虛亭一楹幽翳不見日時與余把臂入焉撫殘楮掇斷縑推論得失搜考同異別白眞贗有倫有脊意之所極夢亦同趣幾於昌歜之嗜者然而公知道者也翫物而不溺於物娛意而不滯於意於其所著韻石齋筆談見之舉其中數端如黃石以定鼎隕軀文泉以玉杯系獄項氏以多蔵被掠程生以善墨致傾乃至秦璽無救於陸沈唐錢悉毀於鑄局宋帖仍歸於煨燼凡以見多賄之焚身而金玉之非寶也盛衰之靡常而聚散之有數也物之尢者應如煙雲過眼斯言亮不欺我至於辯核精詳通涉淹雅特其餘事非公澄懷觀道之幽指耳時余寄席於公之鶴臯別業接公手札以所著見示且索敍言因述其大較如此同裏蔣淸序

韻石齋筆談原序

●欽定四庫全書

韻石齋筆談卷上

丹陽姜紹書撰

天成太極圖

余祖養訥公乃石云孫先生館甥曾隨石云過鬻古之肆見一圓石瑩潤精彩搖之則中空而有聲孫君疑爲璞玉以數鐶易之命玉工剖開乃天成太極圖也黑白分明陰陽互位邊縈紅綫絢若明霞天地靈奇蘊於此石濓溪圖之於先石云剖之於後較河圖洛書更爲明顯因知世有此理卽有此象朱子謂太極無形是未覩此神物耳

是圖石云傳於乃子龍池龍池弗克象賢僅得百金售於楊文襄公之孫鶴慶君以襲蔭詣京饋分宜嚴相嚴氏籍沒已入內府

祕閣蔵書

內府祕閣所蔵書甚寥寥然宋人諸集十九皆宋板也書皆倒折四周外向故𨿽遭虫鼠嚙而未損但文淵閣制旣庳狹而牖復暗黑抽閱者必秉炬以登內閣輔臣無暇畱心及此而翰苑諸君世所稱讀中祕書者曾未得窺東觀之蔵至李自成入都付之一炬良可嘆也

楊文貞士奇有文淵閣書目十四卷此乃永樂至宣徳間所裒後漸散逸不能如舊數矣

永樂大典

成祖敕儒臣纂修永樂大典一部系胡廣王洪等編輯徵召四方文墨之士累十餘年而就計二萬二千八百七卷一萬一千九十五冊目錄六十卷因卷帙浩繁未遑刻板止寫原本至弘治間蔵之金匱嘉靖某年大內回祿世宗亟命那救書幸未焚敕閣臣徐文貞階復令儒臣照式摹抄一部當時供謄寫者一百八名每人日抄三頁自嘉靖四十一年起至慶隆元年始克告竣

名賢著述

昭代蔵書之家亦時聚時散不能悉考就其著述之富者可以類推時則有若宋文憲【濓】劉誠意【基】楊文貞【士奇】李文正【東陽】王文恪【鏊】吳文定【寛】史明古【鑑】陸文裕【深】程篁墩【敏政】丘文荘【浚】邵文荘【寶】楊文襄【一淸】林見素【俊】王文成【守仁】楊升庵【愼】李空同【夢陽】顧東橋【璘】文衡山【徵明】楊南峯【循吉】鄭澹泉【曉】雷司空【禮】王鳳洲【世貞】王麟洲【世懋】唐荊川【順之】先少保鳳阿【諱寶】薛方山【應旗】李滄溟【攀龍】馮北海【琦】黃葵陽【洪憲】胡元瑞【應麟】何元朗【良俊】茅鹿門【坤】焦澹園【竑】顧鄰初【起元】袁中郎【宏道】王損庵【肯堂】屠赤水【隆】湯若士【顯祖】李溫陵【贄】董文敏【其昌】何士抑【三畏】陳眉公【繼儒】馮元成【時可】李本寧【維楨】馮具區【夢禎】黃貞甫【汝亨】朱平涵【國禎】李君實【日華】謝在杭【肇淛】鍾伯敬【惺】陳明卿【仁錫】文湛持【震孟】兪容自【彥】張天如【溥】以上諸公皆當世名儒翺翔藝苑含英咀華尙論千古其所儲典籍縱未必有張茂先之三十乘金樓子之八萬卷然學海詞源博綜有自亦可見其插架之多矣

朝鮮人好書

朝鮮國人最好書凡使臣入貢限五六十人或舊典或新書或稗官小說在彼所缺者日出市中各寫書目逢人徧問不惜重直購回故彼國反有異書蔵本也余曽見朝鮮所刻皇華集乃中朝冊封使臣與彼國文臣唱和之什鏤板精整且繭紙瑩潔如玉海邦緗帙洵足稱奇

文王鼎【附彛鑪雷紋觚】

修吾李公節鎭淮陰博綜奇玩遣中翰黃黃石羅致名品以千三百金得文王鼎於梁溪嵇少峯家曾掛彈章於是寶鼎之名聞天下迨修吾物故乃郎視爲常物此鼎仍歸黃石黃又別購彛鑪花觚蔚爲三絕雄視飛鳬韓太史芹城見而愛之徘徊嘆賞幾同米顚禮石弘光間黃石流寓曲阿賀日獻爲居停主笈中所攜咸寄賀室日獻於黃石固有乳水之契然雅玩非其好也黃石懋遷起家𨿽仕至璽卿而會計之精微羣賈推爲領袖日獻素擁厚資牙籌營運惟日孳孳兩意相孚賀出千金授黃將列肆於金閶而逐什一也不意黃石屆蘇而歿賀往弔唁兼理前貲伊妾程姬匿之償以古玩於是彜鼎花觚悉爲賀有乙酉夏日余避暑於先宗伯義荘與日獻家宻邇恆過晤言因出三器示余鼎方而淺四面飛戟足鏤蜼文觚則雷紋細花翠色欲滴爲周器無疑彛則上下花紋兩瓣乃漢器也芹城注念此鼎多方求購賀意將允韓適北轅因而中止韓太史遇王憲副仲和於燕邸贊述此鼎詫爲希覯仲和心儀之憲副乃覺斯先生弟與余畱都有傾蓋之雅戊子嘉平月赴任金衢停驂過晤兼詢鼎蔵何所餘酬帖於郵亭出觀王摩詰山水一軸李希古萬松金闕圖漢玉雙印【嚴分宜物沒入內府】靑緑商彛其餘秦漢佩環曁貓睛祖母緑俱璀璨琳瑯如入縣圃有歙人王君正求見備陳賀氏之鼎願效居間斯時歲聿雲暮風雨載途賀旣抱病杜門王亦徵書期迫各分手河梁未幾日獻云亡君正聞訃遄報仲和請圖此鼎仲和命之賫金懸購而鼎與觚俱屬金衢矣

按宣和博古圖所載文王鼎銘七字曰魯公作文王尊彛史記魯世家云武王徧封同姓功臣戚者封周公旦於少昊之墟曲阜是爲魯公以是推之此鼎當爲周公作祭文王之器考之魯頌云乃命魯公俾侯於東則實伯禽就封制於宗廟以享其祖者也今觀鼎內篆止三字亦無文王之欵且輕重大小與宣和所蔵迥異祗緣鼎足髣髴於圖乃彊名之爲文王鼎耳古器命名皆據銘文所有而題之如子父舉鼎南宮鼎之類不一而足今飛鳬家見鼎之方而古者卽指爲文王鼎焉習矣不察寧直見馬呼韓見牛呼戴而已

周舉鼎考

按■古舉字也三代彛鼎有此文者頗多宋之僖公名舉楚有大夫伍舉皆周人今驗其名欵非宋僖公則伍大夫也觀其文質相宣翡翠欲滴爲周器無疑

周乳鐘

戊子春餘得古鐘於京口髙四寸五分鈕髙二寸闊二寸八分橫五寸三分重三斤十二兩無銘鈕蟠雙螭乳三十有六乃周器也文鏤典雅色裹翠羽扣之其聲鏗鏗頗乏霜中淸越之響蓋歷年旣久化銅成碧𨿽瑩玉質未振金聲如至人忘言神觀充悅徳音中函莫可端倪余懸之架上於數千禩後尙存鳬氏典型祗以娯意而不以審音庶幾陶靖節之無弦琴耳

余旣得乳鐘佐以泗濵浮磬擊之鏘金戞玉餘韻悠揚鐘音淳古大叩小應反遜石音桓宣武云絲不如竹竹不如肉今乃知金不如石也

金罍

邑先輩鍾減亭【鳴陛】爲河南永城令鄕民發古墓得金罍二後事發追之罍爲減亭所得其子繼聲不才終風且暴剝其金而用之𨿽蝸涎蠡蝕尙存典型未爲棄物繼聲蕩子摴蒱售之史玉池太史此萬曆間事崇禎壬申春仲余因襲蔭驅車北行至金陵而暫憩焉過晤於參將王澄海見其案上金罍充耳鼎足飾以金銀其小可置諸掌襄嵌云雷細紋絲縈發縷且質地精湛靑緑內函外如玄玉璇璣文欵繡錯云燦霞明奇器之奇莫奇於此余把翫良久心賞神怡元章袖中石豈可令楊次公見乎乃集詩銘之曰我有旨酒酌彼金罍充耳琇瑩如璋如圭於萬斯年莫不靜好適我願兮與子偕老

余按罍之式有五山罍金罍大罍小罍水罍也諸侯大夫飾以黃金縷爲云雷取博施之象禮記曰宗廟之上罍尊在阼犧尊在西其爲列侯上卿宴享之器無疑

古玉奩

天壤間神奇之器其函蓋之合𨿽遺失千秋終當復遇不但延津雙劍已也興化李彬齋太保石麓公孫有古玉奩乃商周間物其未出土時曾近銅器緑瀋數片侵入玉中融酥凝碧妙奪化工其式熊足充耳蓋蟠三螭驤首於雲紋中蜿蜒生動雕琢之工玲瓏古雅神彩陸離石麓傳之彬齋祗有奩而缺其蓋彬齋宦遊燕邸攜以自隨遇中州估人以古玉一囊求售皆琛璧佩觽零星瑰異中有玉蓋一枚與所蔵之奩色澤惟肖彬齋見而躍然持入內室取奩合之渾然天成了無攜二驚喜逾涯不論直收之於是琬琰之名聞於遐邇迨彬齋有若敖之戚李氏羣從爭欲得之議久不決旋歸季因是而剖分其價焉余獲觀於因是齋中當爲奇器甲觀

宣和玉杯記

宋宣和禦府所蔵玉杯三其一內外瑩潔絕無纖瑕杯口聳出螭頭小螭乘雲而起夭矯如生名教子升天眞神物也二名八面玲瓏三則單螭作把外多花紋鉤碾精工瑩白過於教子而神彩稍遜其一其三向在雲間朱尙書旅溪家尙書之孫文巖及少愚各分得之文巖不能守以教子杯典吳門三百金已而從兄太史文石公諱大韶念玉杯爲旅溪公故物倍價贖歸其單螭杯之在少愚處者久之亦歸文石文石居平晨起卽科頭坐快閣上用五色筆批評古書數頁巾櫛後卽把玩古彛鼎展名畫法書薄暮則設席欵客令歌僮度曲出所珍雙玉佐以文犀奇窯諸爵琳瑯溢目坐客常滿與內弟平湖陸仲仁尢爲親暱常對陸君云此杯乃宣和禦苑所珍閱五百餘年而雙璧宛然供余玄賞不惟奇器良亦奇緣陸亦摩娑久之不忍釋手𨿽私艶慕不敢如米顚據舷也文石捐館無子立弟太學文泉子爲嗣諸寶玉器則夫人平湖陸氏貯之熊祥閣中謹司筦鑰外人不敢窺也萬曆壬午七月忽白光一道從閣上冉冉南去識者知爲寶玉將散之兆未幾陸夫人暴殂陸宗族無不垂涎其家業者夫人之侄陸怡石妄稱陸氏中毒乃訟文泉於浙平湖劉令逮置圜扉眾瓜分其有時仲仁已爲顯宦把持其間曰兩玉杯至文泉還矣於是亟取獻之杯至之夕文泉之室胡氏忿然曰夫君之禍此爲祟耳睨杯欲擲之地左右失色請曰如主公何胡曰且休矣猶當辱之乃出錢二十五文沽村醪一罇斟杯中徧飲侍兒臧獲明日納之於陸遂議和而出文泉於獄越夕張筵欵文泉卽將玉杯勸飲文泉歸而恨絕圖所報復力有不能惟嚴課其子冀以成名伊子果中甲榜仕爲平湖令天啟間陸之子鍾奇少年任俠遊於酒人因葉朗生謀叛罣議爰書將罹危法正屬朱令鞫獄生死懸於筆端朱陸舊系內姻不欲終置於理遣人謂鍾奇曰吾兩家久屬肺腑柰何因酒鎗微器而辱我先人楚弓不還則我先人含恨地下終無已也鍾奇逼在危迫且爲讎家所執費及數萬金此杯𨿽則家傳非其好也亟還之朱君乃致祭於家廟令陸生手捧玉爵晉之幾席祼酒三巡泣告於祖考曰而今而後可雪恥於九原矣並語陸生玆乃尢物吾兩家溺之幾陷叵測無貽患於後人也取椎擊之碎若迸珠仍保全鍾奇緩其吏議鍾奇攺行從善仕爲執金吾

翡翠硯

崇禎丙子余參南中府軍事樞務蕭閒與同寅諸君以登臨觴詠爲事丁丑初春偕何靑丘楊獻可郝東星觀梅靈谷時零雨初霽山水明秀玉雪亭亭芬馥十里夾道古松樛枝盤郁山徑幽邃如行空翠中八功徳水涓涓始流漱之淸寒沁齒金陵蔣生爲地主攜榼集花下出碧玉杯勸飲靑丘謂坐客曰余家蔵翡翠硯與此杯同色磨之以金霏霏成屑如硯中墨瀋先君【湖廣隨州人內閣學士諱宗彥】所遺世固稀有惜未攜來與君輩玩之未幾隨州破於流寇靑丘之家蕩然矣

歐文忠公歸田錄雲家有一玉罌梅聖兪以爲碧玉眞宗朝老內臣見而識之曰此寶器也謂之翡翠禁中有翡翠盞一隻所以識之公偶以金環磨於罌腹金屑紛紛而落始知翡翠之能屑金也正與靑丘所蔵同

定窯鼎記

定窯鼎乃宋器之最精者成弘間蔵於吾邑河荘孫氏曲水山房有李西涯篆銘鐫於鑪座曲水七峯昆仲乃朱陽賞鑑家與楊文襄文太史祝京兆唐解元稱莫逆西涯亦其友也孫於嘉靖間值倭變產日益落所蓄珍玩俱已轉徙玆鼎爲京口靳尙寶伯齡所得毘陵唐太常凝庵負博雅名從靳購之遂歸於唐唐𨿽奇玩充牣此鼎一至諸品遜席自是海內評窯器者必首推唐氏之白定鼎雲吳門周丹泉巧思過人交於太常每詣江西之景徳鎭仿古式制器以眩耳食者紋欵色澤咄咄逼眞非精於鑑別鮮不爲魚目所混一日從金閶買舟往江右道經毘陵晉謁太常借閱此鼎以手度其分寸仍將片楮摹鼎紋袖之旁觀者未識其故解維以往半載而旋袖出一鑪云君家白定鑪我又得其一矣唐大駭以所藏較之無纖毫疑義盛以舊鑪底蓋宛如輯瑞之合也詢何所自來周云余疇昔借觀以手度者再蓋審其大小輕重耳實仿爲之不相欺也太常嘆服售以四十金蓄爲副本並藏於家萬曆末年淮安杜九如賈而多貲以釣奇爲名髙出累千金購求奇玩董玄宰之漢玉章劉海日之商金鼎咸歸之浮慕唐氏定鑪形於寤寐太常之孫君兪豪華好客杜賫千金爲壽必求玆鼎一觀以慰生平君兪出贗鼎戲之杜謂得未曾見如見帝靑天寶彊納千金以二百金酬居間者攜鼎以去君兪𨿽尙俠哉而居心頗願良不忍欺遣門下士告之曰吾子所取者贗鼎也眞者尙在遵太常公戒不輕以示人子旣捐千金而保贗品若𨿽不知余寧不愧於心乎杜反護前以爲悔盟持之愈堅客曰子如不信請列二鼎並觀可乎杜猶疑信者半唐出眞鼎示之若虯髯之遇文皇𨿽各具龍虎之表而神彩煥發自與常異也由此知九如不過葉公之好原非眞賞君兪襟度過人逺矣九如沒傳於伊子生之有王廷珸者字越石慣居奇貨以博刀錐瞷杜生遊平康以八百金供纒頭費逆料其無以償且示意不欲酬金而欲得鑪也鑪竟歸之詭稱其值萬金求售於徐六嶽徐惡其譎拒不納乃轉質於人十餘年間旋質旋贖紛如舉棋又求其族屬之相肖者方圓數種並置篋中多方壠斷泰興季因是企慕唐鑪廷珸乃以一方者誑之售直五百季君以爲名物而愉快焉毘陵趙再思舊遊於唐稔知此鼎偶過泰興晤季季云近得一奇器乃唐氏名物方期請政而子適來誠良緣也趙生唯唯季問唐家定窯方鼎君曾見否趙生大笑曰唐之定鼎體圓而足三公云方鼎何居季廢然入內久不出趙生屏息以俟至暮出謂生曰此獠欺我南科屈靜源吾中州所取士今致書靜源道其事當爲我處之屈君屬有司追理廷珸抱頭鼠竄挽人講解另以僞物償季僅免犴狴焉而黃黃石之事起黃石名正賓以貲郎建言廷杖憑借聲气遊於縉紳頗蓄鼎彛畫畫與廷珸同籍徽州稱中表互博易骨董以爲娯正賓有倪雲林山水一幅估價百廿金托廷珸轉售仍暗記花押於隠處廷珸心艶倪畫屬髙手臨換待正賓取時卽以橅本還之殊不知其有黙記也正賓遣蒼頭佛元取畫裝潢宛然惟失花押佛元黠人也謬云主人不惟遣來取畫兼欲觀定鑪且議價耳廷珸方授鑪佛元而正賓亦至謂廷珸曰畫久不售應以原物歸我柰何作狡獪伎倆廷珸搏顙發誓正賓詰之曰吾有私記今安在正誚讓間佛元從傍執鼎兼以左右指摳鼎耳以示無還理廷珸奪之鼎墮地如裂瓦廷珸恨絕頭撞正賓傷脇時正賓被逐於弘光帝鬱鬱不樂又遭廷晤之侮越夕奄逝廷珸宵遁潛蹤於杭爾時潞藩寓杭聞定鑪名遣承奉兪啟云諮訪遇廷珸於湖上出贗鼎誇耀把臂甚歡恨相見晚引謁潞藩酬以二千金承奉私得四百以千六百金畀廷珸潞藩時在播遷之時主蔵吏命一廚役司筦鑰其人頗椎鹵居無何王欲觀鼎廚役啟匣取鼎戛然有聲忽折一足廚役懼投水死已而有一承奉沈廢鼎於錢塘江中

野史氏曰鼎乃重器以備淸廟明堂之儀商周以來典型具在若夫越窯祕色昉於後周而三代無傳焉柰何以瓦缶之微與天球弘璧抗衡邪或曰虞之陶不在商周上乎然土硎污樽昭其儉也非以示珍今宣成之器又將與定瓷競勝好事者趨之若狂良不可解

中州玉璽

天啟四年秋河南臨漳縣學生王思極王燦同鄕民邢一秦耕於漳河之濵忽風起水湧紅光旋繞視之地間閃出一玉古色璀璨黃白相宣重一百二十兩方各四寸面厚一寸二分髙一寸八分龍鈕龜形乃傳國璽也其文曰受命於天旣壽永昌龍飛鳳翥神彩陸離撫臣程紹具表進之副使張夢鯨則賫表官也夢鯨印成絹本攜至京師其時董玄宰爲少宗伯得絹本蔵之以爲珍異進璽之日則十一月十三日天子禦皇極殿受朝賀傳視廷臣頒賚撫臣以下有差得璽者僅賞銀五兩魏忠賢欲令天下有司赴京慶賀時同節家伯諱志禮爲尙寶卿職掌符璽力阻其議大拂忠賢之意乃令科臣以年老劾歸同節𨿽硜執己見忤於權璫然免王程之驅馳省驛遞之搔擾爲益多矣

秦以藍田玉制傳國璽命李斯篆文王莽簒位使安陽侯王舜迫太后求之太后怒罵投之殿階一角微缺遞傳而至宋室靖康之變鼎彛圭璧蕩然一空元成宗時禦史臺通事庫庫楚得之於故同知通政院事拾得家後被順帝攜入沙漠秦璽化爲烏有先生久矣中州所得方稜無缺似非秦漢所傳或曰秦璽有六此其一也抑漢唐以來仿而制之邪夫嬴秦受命僅垂兩葉中州呈瑞隨見陸沈於傳國乎何有惟善爲寶侯服且然況君天下者哉臨漳古鄴地魏都於此璽或曹氏所制

秦漢印

上海顧氏所蔵漢銅玉印最多有印譜行世而實始於河荘之孫嘉靖間外大父石云孫君好古博雅蔵秦漢玉印三十餘方銅印七十餘方其鈕各異有龜鈕駞鈕鼻鈕又有陰陽子母等印石云於秦漢魏晉六朝篆文類能辧之後爲上海顧氏購得復次第購印三千有奇蓋由孫氏始也余曾見淮安杜九如家玉印二百餘方各甚精好中有無篆之章而鈕極佳亦因其鈕而存之耳兪容自先生有印癖收蔵古印頗多參考最詳彚爲印譜近俱散逸矣

明印章

印章之制始於秦而盛於漢然秪記姓名及官階耳至宋元始有齋名及別號迨明時風雅之士博綜篆籀鳥迹蝸涎游泳上古鐵筆之妙莫過於文三橋【彭】何雪漁【震】三橋如漢庭老吏字挾風霜雪漁如絳雲在霄舒捲自如徐髯仙【霖】許髙陽【初】周公瑕【天球】皆系書家旁及篆體印文章法心畫精奇李長蘅【流芳】歸文休【昌世】以吐鳳之才擅雕虫之技銀鉤屈曲施諸符信典雅縱橫梁千秋【襄】受業於何雪漁奏刀運腕饒有慧心亦後來之秀

節愼庫銅缸

崇禎間余承乏南起部郎曾綰庫篆見節愼庫中銅缸二隻云是沈萬山家物其形四方外多花紋色純黑如漆若世傳姜鑄之式

鼎鳴

余旣解組歸偃臥林麓視舊遊爲畏途丙戌秋因羣從赴南闈之試亦策蹇於秣陵逍遙登眺晤舊同寅董君【徳鏞】閒談間始知別後適值兵興水衡之錢日應軍需猶虞不給且川湖道梗陡缺銅商凡內帑銅器悉充鼓鑄間有古色陸離者董君心知奇器然亦未敢議畱有巨鼎三座俱重六七百斤輦至鑄廠將投熾炭命吏守之靜夜鼎各長鳴如虯吟幽壑頭陀文璞聞而惜之糾眾僧募銅赴部請易乃於碧峯報恩兩剎曁圓覺庵各置一鼎焉由此千秋重器脫火坑而登蓮域永鎭檀那矣

石壁題名

外大父七峯孫君吾陽髙士也與唐六如祝希哲楊邃庵陳石亭張石川諸名彥稱莫逆交相思命駕羣賢畢集往往見之圖詠流傳人間孫氏所居之南山石壁奇峭屹立江湄正徳庚辰歲七峯與諸君修褉於石壁之下題名巖表鐫之以紀勝遊其懸崖揮翰者乃楊文襄也唐六如圖之兼題長歌於幀首𨿽西園雅集不是過也余追慕渭陽遣人搨之其磨崖之刻已半漶於風雨惟六如圖詠尙焜耀於天壤間七峯之藉以不朽者不在金石而在縑緗矣石壁題名詩六如集中未載今錄於此以俟桑梓之彥如葛常之著韻語陽秋者采掇七峯山上多石壁虎踞龍蹲兼臥立有時斜疊波濤文蘚固苔封半幹濕主人乘興恣登臨不速長攜二三客臺閣山林半相雜一時謔浪皆文墨梯髙躡險不肯辭淋漓每灑如扛筆深鐫淺刻動椎鑿從此長年費工力我也從旁記姓名太歲庚辰年正徳𨿽然汗漫一時事百年轉眼存舊迹試聴夜深風雨中應有鬼神驚且泣

余和六如先生韻云石骨嶙峋露蒼壁一點芙蓉天外立江濤逆浸翠微寒雲气長封苔蘚濕七峯髙士嵇阮儔四座琳瑯偏好客客星毎動太史占雅集西園欣灑墨飛梯懸磴記芳名黃鶴靈芝攜鐵筆六如仙子染緗素五百年來扛鼎力畫圖三見歲庚辰曾並磨崖傳正徳千秋應有六丁護玉躞金題存舊迹只恐夜深風雨中虹光射鬥蛟龍泣浪漱云根驚峭壁靈鷲飛來江上立霜凝危岫薜蘿寒露墜空林松桂濕南山小隠眞奇士北海淸樽供上客燒余竹瀝只烹茶磨徧松煤堪潑墨伯虎前身顧虎頭興酣盤礡方畱筆掣管迅如風雨來驥渴鴻驚憑腕力石泐墨晶垂琬琰風雅不孤徵有徳紀元前度是庚辰驚喜百年傳舊迹云巒勾出蝌蚪文蒼頡書成鬼應泣

南山小隠

正徳庚午祝京兆爲河荘孫氏作南山小隠記文體華整書法端荘有雅人深致此亦吾鄕文獻足徵者捲乃素綾所書今蔵文學孫家

靈巗子石記

余性好石尢好靈巖子石此種出六合靈巗山之磵中而聚於金陵余屐齒每及雨花桃葉間必博訪其上乘者貯之奚囊攜歸以古銅盤挹水注之日夕耽玩心怡神賞如坐蓬瀛見蛟蜃吐气結成五色珠璣絢爛莫可名狀此石初爲山靈所祕人未之知或樵夫牧豎過而拾之玩弄俄頃旋復棄擲惟與曉煙暮靄出沒於潺湲中而已萬曆丙申歲米友石尹於玆邑簿書之暇觴詠於靈巗山見溪流中文石累累遣輿臺褰裳掇之則繽紛璀璨髮縷絲縈其色白如霏雪紫若蒸霞緑映逺山之黛黑洄瀚海之波黃琮可薦於虞廷赤文曾蔵於禹穴更有天成魚鳥竹石曁大士應眞如鏡涵影自然成文友石得未曾有詫爲奇觀更具畚鍤采之重淵邑令所好風行景從源源而來多多益善自玆以往知音競賞珍奇琳瑯想米顚袖中無此一種坡老怪石供不必取之齊安江上矣

瑞雲峯

震澤洞庭之麓產奇石焉宣和中朱勔得神運峯於黿山廣百圍髙六仞殫東南民力運入汴京爲艮嶽羣峯之長今姑蘇徐氏園之瑞雲峯亦其流亞也峯巒秀拔巗■﹝山上咢下﹞嵌空蒼潤嶙峋聳立林表初在王文恪別墅後歸太僕徐君徐營菟裘於吳門移置此石聨舟載之旣至湖心風狂浪湧舟敗石沈於是寒波萬頃遙浸月華素練千層倒沈云影猙獰淵底恆驚躍浪之鯨突兀波心長爲秋水之骨犀然牛渚孰窺水府神奇劍入龍津莫測波臣變化徐君素有平泉之癖反爲望石之夫廣募漁人泅於浩渺若蜑戶之探珠類舟人之求劍忽覺洪濤中崔巍影現彷佛似之乃編巨筏設絞車千夫競拽登之水湄則塊然如盤非復故物就而視之卽斯石之座也徐君得魚思筌仍百計旁求冥搜於蛟闕漁人復於深潭揣得石骨越壑穿巗足指幾裂益以千尋絙索挽而出之如巨鰲載山橫截波面宛然原石也乃知神物會集確有機緣雲峯不沈盤石不出珠還璧合夫豈偶然

韻石齋筆談卷上

●欽定四庫全書

韻石齋筆談卷下

丹陽姜紹書撰

延陵十字碑

曲阿延陵裏季子墓在焉夫子書十字碑曰嗚呼有吳延陵君子之墓籀體奇偉冠絕古今且石碣巨麗足表聖謨碑陰張從申書圓潤遒逸輝映翠琰淳化閣帖亦勒孔書十字小如彈丸不類丰碑之制此必王著輩欲藉先聖之迹以重閣本乃縮而小之若玉枕蘭亭耳或謂孔子未嘗至吳是否俱不可考此豈其然蓋夫子於昔讓國諸賢未嘗不心儀而神合焉故稱泰伯曰至徳稱夷齊曰得仁玆則稱季札曰君子因嗟悼其亡而表揚其墓夫復奚疑今之人欲志壙石尙不逺千里而徵文豈秉筆者皆造墓門方染翰邪唐李陽冰書篆初學嶧山碑後見孔書季札墓字便變化開合如虎如龍勁利豪爽風行雨集是知陽冰之篆法得所宗矣

聖教序【附述聖記】

唐玄奘法師貞觀三年八月往五印度取經至十九年正月復至京師先翻瑜珈師地論成進禦太宗制大唐三蔵聖教序褒之皇太子治又制述聖記有弘福寺沙門懷仁集王右軍字勒二文於石今考序內自顯揚聖教起其文乃髙宗在靑宮時所述葩藻典雅可與太宗序頡頏豈卽所謂述聖記邪

鴈塔初成褚遂良書二帝記序鐫兩碑置塔間自是鴈塔爲進士題名及遊人燕集之所褚河南聖教序碑乃永徽四年十二月建較之懷仁集右軍書更覺風骨淸勁匠心獨運尢爲可珍

瘞鶴銘

瘞鶴銘在焦山斷崖中筆法之妙爲書家冠冕今已剝蝕於驚濤怒浪不復存其髣髴矣論者以華陽眞逸爲顧況道號又以爲王逸少書又以爲陶貞白書又以爲唐人王瓉書紛紛揣摩奚啻蘭亭聚訟余審其結體蒼勁楷隸相參且銘詞古雋其出於六朝名手無疑歲久石泐傳諸簡冊者文多缺略友人徐若水有唐摹本乃是全文余喜而錄之

瘞鶴銘井序華陽眞逸撰鶴壽不知其紀也壬辰歲得於華亭甲午歲化於朱方天其未遂吾翔寥廓邪奚奪之遽也乃裹以玄黃之幣蔵乎玆山之下仙家有立石旌事篆銘不朽詞曰

相此胎禽浮丘著經乃徵前事出於上眞余欲無言紀爾歲辰玄門去鼓華表畱聲我惟髣髴事亦微冥爾將何之解化惟寧後蕩洪波前固重扃右割荊門未下華亭爰集眞侶瘞爾作銘上皇樵人逸少書夆山徵士丹陽外仙尉江陰眞宰立石

升元帖

宋太宗萬幾之餘畱意翰墨淳化三年出禦府所蔵墨迹命侍書王著鏤板禁中集爲法帖十卷惟大臣登二府者得賜故法帖譜系以閣本爲祖然江南李后主命徐鉉以所蔵古今法帖入石名升元帖此在淳化以前當爲法帖之祖

按石刻三代及秦漢卽有之皆丰碑及磨崖也法帖之成帙而可置案頭者自升元淳化帖始

紹興米帖

宋髙宗聴政之暇垂情文藻嘗自書禮部韻略五卷如千尺文錦捲舒有餘於米元章書尢所篤好紹興辛酉集元章墨迹刻之禁中余得宋搨第三卷

於袁寰中皆擘窠書秀偉奇傑掩映縹緗

河荘淳化帖

淳化閣帖碑板不知何年入於禁中正徳間吾邑河荘七峯孫中翰好古博雅遊於京師頗善內臣蕭敬武宗翠華巡幸敬常居守其時功令頗寛敬引七峯觀大內至一小殿見殿角堆積碑板七峯諦視之徘徊不去敬曰內庭萬屍千門卽西苑一隅非竟日可歷君津津於朽木何爲者哉七峯曰此宋刻淳化帖也余愛其結體淸拔轉折飛動有風旋電激之勢冠絕外庭諸本是以觀耳敬謂子欲之乎當爲謀之孫謝不敢敬有心人也亦善艸書歲暮大雪傳旨掃除敬啟禦前云內庭有廢材並宜移出帝可其奏敬卽以帖板致之七峯七峯驚喜逾涯以錦囊宻貯攜之歸裏當時善書如文徵仲祝希哲諸公鑑定可與宋搨閣帖方駕求者塡門吳中爲之紙貴京口楊文襄與孫爲姻家戒之曰碑板出自禁庭紛紛傳搨倘爲人指摘禍且叵測竊爲君危之七峯篤好此板不忍付之水火亟以原搨另刻十卷以應求者謂之二號帖宋刻則稱上號焉後因家僮夜博不戒於火兩本俱失流傳人間者眞同吉光片羽而上號尢爲賞鑑家所重

淳化間太宗以前代墨迹命王著鏤板禁中集爲閣帖十卷非登二府者不得賜人間以官帖爲難得其搨用李廷珪墨色濃而無銀錠紋者上也後來板漸拆裂墨色稍淡有銀錠紋者次也河荘帖標格淸勁結體圓宻有純綿裹鐵之致無銀錠紋此乃宋刻上乘而非王著所摹明矣至於次號存爲評腳可也孫氏曾經倭變帖傳稀如星鳳其上號將與宋搨並驅非上海顧氏本所可望也陸文裕云蘭亭無下搨吾於閣帖亦云

陳少陽綸誥

吾邑陳少陽先生蚤有雋聲俶儻負气丹誠貫日九死不移於欽宗髙宗兩朝疾邪秉正屢上彈文劾蔡京王黼朱勔童貫黃潛善諸姦鷹鸇之擊不遺餘力終遭潛善構陷與歐陽徹同斬於市紹興四年思陵追悔前非贈先生朝奉郎祕閣修撰所頒誥軸尙蔵其家先孝廉曾刻之石今錄於左以存桑梓典故其文曰嗚呼古之人願爲良臣不願爲忠臣以爲良臣已荷美名君都顯號忠臣身嬰禍誅君陷昏惡嗚呼惟爾東爾徹其殆將有意欲爲忠臣乎繇朕不徳使爾不幸而不爲良臣也𨿽然爾藉不得已不失爲忠而顧天下後世獨謂朕何此朕所以八年於玆一食三嘆而不能自已也通階美職豈足爲恩以塞予哀以彰予過使天下後世考古之飾非拒諫之主殆不如是魂而有知享朕玆意

北斗書蔵經辧

句容崇明寺有斗書蔵經年久散落人間楮素完好展之墨色映人眼睫信毘盧法寶也相傳寺僧欲延請名流書經滿蔵忽有全眞七人至寺俱渥顏飄髯風度衝逺謂僧曰吾能書此何必倩人主僧允之扃閉一室至明啟扉閴無其人止有七鴿衝霄而去剡藤貝葉繕寫無遺鋒頴端荘如出一手始悟北斗神顯化建齋以謝餘舞象之年聞其說而異之畱意采訪後先凡得三卷皆朱絲界行紙瑩潔如玉書體頗類眉山其一爲大云經宋元佑五年庚午七月錢塘張暉書其一爲般若經亦庚午年張暉書其一爲法輪經元佑五年庚午七月�山潘澤書想元佑庚午乃寫經起首之期也姓名歲月班班可考何乃神其說而謂北斗降靈之迹乎

徽宗髙士圖

徽宗模衛賢髙士圖贉首瘦金禦書所圖髙士展對間須睂生動儼若古賢晤語後有蔡京題跋崇禎壬申余見於燕邸無十五城之價不能畱之每往來於懷不勝趙明誠牡丹圖之感不知何由轉徙吳中爲韓古洲所得己卯秋日余會古洲於京口追述燕中所見古洲掀髯曰世兄欲觀此卷乎余曰長安逺在日邊止可作京華客夢耳古洲卽於行笈中取出此卷曁黃庭內景經皆烜赫名迹內景經亦有宣和小璽玆捲印記若合符節餘旣出春明門自分永隔髙士儀表何期復見於古洲書畫舫中憮然如遇古人也

危樓日暮

余於金陵見冊頁一帙上多名迹中有山居圖一幅諦視之乃宣和禦筆丘壑全法王右丞禦題左方云危樓日暮人千里欹枕秋空一鴈聲董文敏鑑定爲王摩詰非也蓋宣和內府所蔵多右丞眞迹帝燻習之久故渲染似之

宣和宸翰

乍覺生風喜雨涼農家得地發田穰卻緣暑退秋光滿點滴髙梧似漏長右宣和殿書爲鶴林寺僧藏

憲聖皇后翰藻

宋憲聖慈烈皇后吳姓髙宗之配工於詞翰書法絕類髙宗四明樓璹爲於潛令繪耕織圖進呈農事自浸種至登廩凡二十有一蠶事自浴種至剪帛凡二十有四逐段有憲聖題字余曾見後題徐熈牡丹圖云吉祥亭下萬千枝看盡將開欲落時卻是雙紅有深意故畱春色緩人思題芍藥云穠李夭桃掃地無眼明驚見玉盤盂揚州省識春風面看盡羣花總不如

楊妹子

楊妹子乃宋寧宗恭聖皇后妹其書類寧宗凡禦府馬逺畫多令題詠余曾見馬逺松院鳴琴小幅楊娃題其左方雲閒中一弄七弦琴此曲少知音多因澹然無味不比鄭聲淫松院靜竹樓深夜沈沈淸風拂軫明月當軒誰會幽心詞寄訴衷情波撆秀頴妍媚之態映帶縹緗

山谷書法華經辧

戊子夏日觀張修羽所蔵黃山谷書法華經七卷以朱絲界行楮素精好眞宋迹也然斷以爲涪翁書則不能無疑結體𨿽出雙井頗乏靈骨秀韻嘗閱蘇黃墨迹卽赫蹏數行未有不識欵及歲月者豈手書至七卷之多而不落一欵不鈐一印恐涪翁之鏟迹逃名不至是也此必趙宋髙僧深於黃體者所書若李懷琳之仿嵇叔夜耳余每見宋書蔵經結體多是眉山形模宛肖若遽謂東坡眞迹則不然矣修羽所蔵乃檀那珍品而非墨池奇迹

徐若水有趙文敏書法華經七卷乃三懷講師故物後多名人題跋𨿽有子昂欵余亦謂非趙筆凡名賢書以韻爲主字如算子了無天趣何能上下五百年縱橫一萬里哉

米海嶽畫

米海嶽人物英邁裁鑑淸深翰繪軼羣有邁往淩雲之致所寫雲煙山樹𨿽宗王洽潑墨實法董源皴染且其臨摹古畫往往亂眞圖晉唐間忠臣義士像得顧陸標格自寫海嶽庵及淨名齋圖巗壑深秀曾於紙上橫寫松稍鍼芒千萬攢錯如鐵又自寫照三本其一蔵紹興禦府想寶晉齋中盤礡之迹必有極精工者其墨戲雲山乃米畫之一種耳

郭河陽禦屏粉本

古之畫槁謂之粉本不經意處天眞爛漫生趣勃然良足珍重余見郭河陽玉華殿屏風圖兼李營丘董北苑風骨熈寧間奉旨畫玉華殿後苑禦屏經營畫格以應宣召乃粉本之佳者欵則八分書結體古雅生平僅見

界畫樓閣述【附發繡】

畫家宮室最難爲工須位置無差乃稱合作世傳界畫之工致者咸目之爲李將軍殊不知唐之尹繼昭五代之胡翼衛賢皆擅國能至郭恕先而人品旣髙構思精宻遊於規矩凖繩中而不爲所窘余曾見其避暑宮圖千榱萬桷纖毫不遺誠行家絕藝也勝國王孤云能接武恕先而更加細潤其仙山樓閣及端陽競渡圖結構邃宻筆若懸絲刻畫精整幾無剰義其徒李公又其次也復有夏永字明逺者以髮繡成滕王閣黃鶴樓圖細若蚊蜨侔於鬼工唐季女仙盧眉娘於一尺絹上繡法華經七卷明逺之制庶幾近之餘徧考博雅家言無所謂夏明逺者絕技如此而姓字不傳可乎因附著之

精於界畫者不但以筆墨從事兼通木經算法方能爲之空繡之制至明已失其傳若仇十洲之精工秀麗幾於棘猴玉楮然須規撫舊本方能譽擅出藍非匠心獨運也嘗觀吳文中所畫臺榭車馬種種臻妙卽復閣重樓次第不紊北宋畫格於此君尙存典型且兼人物山水非若恕先孤云之専門宮室也

黃子久天池石壁圖

黃子久畫舊筆之韻溢於毫素爲士气建幢石田玄宰兩先生繪事由此發脈此天池石壁圖乃烜赫有名之迹流傳多贗本其眞迹舊蔵金沙王宇泰家董思翁於萬曆甲辰歲遊茅山過訪宇泰批閱此圖極其欣賞以爲煙雲生動林壑虛閒誠篤論也弘光間余與董長公孟禮同仕於朝獲觀其所攜書畫亦有天池石壁圖經思翁標題與此夐異殊乏蒨秀之色故容臺集評石壁圖不大許可蓋指所授孟禮本也董公見法書名畫隨筆品題卽爲人蔵弆鑑裁餘韻往往散現於金題玉躞中集之所載十一耳若以評駁別本之語彊擬此圖不爲黎丘之恨者幾希

黃子久畫

國朝繪事不啻家驥人璧矣至於气韻生動應推沈石田董玄宰遡兩公盤礡之源俱出自黃子久子久畫秀潤天成每於深逺中見瀟灑𨿽博綜董巨而靈和淸淑逸羣絕倫卽雲林之幽淡山樵之縝宻不能勝也當時松雪𨿽爲前輩惟以精工佐其古雅第能接軫宋人若夫取象於筆墨之外脫銜勒而抒性靈爲文人建畫苑之幟吾於子久無間然矣今之畫史稍知舐筆輒署欵云仿大癡此不過望塵逐影已耳亦曾窺其遺迹之一斑否乎然不如是不足以見子久畫道之弘逺也

論曰昔人謂書能使人逺非逺心人烏能辦此子久每欲濡毫則登髙樓望雲霞出沒以挹其勝故其所寫逸气磅礡風神玄逺千載而下猶足想見其人世傳八十六不知所終皆以爲仙去云

子昂子固畫品

觀子昂畫泓潁秀拔嫣然宜人如王孫芳艸欣欣向榮觀子固墨梅水仙則雪榦霜枝亭亭獨立如歲寒松柏歷變不離志士寧爲子固弗爲子昂

王叔明

叔明爲趙文敏甥畫師王右丞書法鍾太傅不涉鷗波蹊徑然靈秀之韻得之宅相爲多極重子久奉爲師範一日子久至齋中焚香瀹茗從容出已得意畫請教子久爲山樵從其匠心處復加點染爲林巒秋色圖遂覺煙雲生動世傳爲黃王合作

倪雲林

雲林畫以荊浩爲宗蕭蕭數筆神仙中人也間有林壑似李成而寫人物及著色者百中之一耳其盤礡之迹寓深逺於玄淡淸穎瀟灑得自先天非後人所能髣髴

梅道人

余見元畫揮染之餘題詠於幀首者不一而足鳳翥鴉塗妍媸並列亦是文人習气惟梅道人畫秀勁拓落運斤成風欵則墨瀋淋漓龍蛇飛動卽綴以篇什亦摩空獨運旁無贅詞正如獅子跳躑威震林壑百獸斂迹尢足稱尊

董文敏孫文介書品

阮千里善彈琴人聞其能多往求聴不問貴賤老幼皆爲彈之神气沖和不知向人所在余曰此董文敏書品也戴安道亦善鼓琴武陵王晞使人召之安道對使者破琴云戴安道不作王門伶人余曰此孫文介書品也然安道之峻不如千里之達

書家余派

晉唐而下書家烜赫者無如蘇長公趙松雪董玄宰然三公同時皆有臨池余派以演其傳如優孟之於叔敖抵掌談笑並其神情似之能仿東坡書者則有髙述述丹陽人名不甚朗朗與坡公同時書法惟肖乃附之以傳子昂玄燈則有郭天錫天錫名畀京口人嘗手書松雪齋詩一帙遒逸精緊宛入鷗波三昧其它詩文題跋散見於捲冊中駸駸與松雪並驅元季工趙體者未能或之先也玄宰門下士則有吳楚侯楚侯名翹後攺名易以能書薦授中翰爲諸生時思翁頗拂拭之書稱入室弟子崇禎癸酉余遊燕都適思翁應宮詹之召年八十餘矣政務閒簡端居多暇余時過從而楚侯恆左座隅長安士紳祈請公翰墨無虛日不異素師鐵門限公倦於酬應則倩楚侯代爲之仍面授求者各滿志以去楚侯之寓堆積綾素更多於宗伯架上焉𨿽李懷琳之擬右軍不是過也惟知交之篤及賞鑑家公乃自爲染翰耳此三人者皆親炙名賢而八法之緒如歲之有閏焉

項墨林收蔵

項元汴墨林生嘉靖隆慶之世資力雄贍享素封之樂出其緒餘購求法書名畫及鼎彛奇器三吳珍祕歸之如流王弇州與之同時主盟風雅搜羅名品不遺餘力然所蔵不及墨林逺甚墨林不惟好古兼工繪事山水法黃子久倪雲林蘭竹松石饒有別韻每得名迹以印鈐之累累滿幅亦是書畫一厄譬如石衛尉以明珠精鏐聘得麗人而虞其它適則黥面記之抑且徧黥其體使無完膚較蒙不潔之西子更爲酷烈矣復載其價於楮尾以示後人此與賈豎甲乙帳簿何異不過欲子孫長守縱或求售亦期照原直而請益焉貽謀亦旣周矣百餘年來嘉禾被燹項氏累世之蔵盡爲千夫長汪六水所掠蕩然無遺詎非枉作千年計乎物之尢者應如煙雲過眼觀可也

火浣布

東方朔神異經所載南荒之外有火山書夜火然其中有鼠重百餘斤毛長二尺許可作布鼠常居大火中時出外以水逐而沃之方死取其毛緝織爲布或垢浣以火則淨魏文帝常著論謂世言異物皆未必眞有之至明帝時有以火浣布至者是知天壤間何所不有耳目未接固未可斷以爲必無也戊子歲友人髙文伯自金陵來示餘火浣布一方色微白以手撫之則餘粉染指如弄蝶翅投之熾火中移刻布與火同色然後取出則潔白如故了無所損嗅之微有羴气正類鼠毛織成

開元錢

余幼時見開元錢與萬曆錢參用輪廓圓整書體端荘間發靑緑朱斑古雅可玩峕有指甲痕相傳楊妃以爪拂蠟模形如新月天啟三年南工部郎白紹光職掌鼔鑄建議前朝舊錢非時王之制不應互用致錢壅滯悉宜追毀以裕國儲大司空以爲能嚴禁民間無得以開元錢貿易凡有存者俱作廢銅歸鑪攺鑄白君𨿽一時之見規畫利權遂使八百餘年流傳泉貝銷於煙燼深可痛惜

晚季音樂

崇禎末年不惟文气蕪弱卽新聲詞曲亦皆靡靡亡國之音阮圓海之所度燕子箋春燈謎雙金榜牟尼合諸樂府音調旖旎情文宛轉而憑虛鑿空半是無根之謊殊鮮博大雄豪之致楊仲修見周藩樂器因創爲提琴哀弦促柱佐以簫管僮子以曼聲和歌纒綿淒楚如泣如愬聴之使人神情一往蕭索聲音之道關於气運豈曰偶然

白兔

白兔瑞物也有一種相類者來自閩廣畜其雄雌頗能生育遇竹木器則嚙之如鼠損物識者曰此沙鼠也宋祚將終此物頗多崇禎末亦然今則罕覩矣

絲燈記略

絲燈之制始於雲南弘治間邑人潘鳳號梧山善丹靑有巧思隨楊文襄公至滇中見料絲燈悅之歸而煉石成絲如式仿制於是丹陽絲燈達於海內畬歷北平金陵維揚蘇杭素稱繁華之地屢逢燈節徧閱千門火樹碧映珠輝訪及雲南絲燈稀如星鳯豈因梯航萬里艱於郵致乎燈𨿽種種惟料絲之光皎潔晶瑩不啻明珠照乘寰中之點綴上元者曲阿稱最焉近日裏中王又玄巧翻新樣鏤玉裁云妍雅精工出人意表可稱絕技然梧山乃造燈鼻祖云

宋硯

建炎己酉宋髙宗避兵航海凡上方所儲貢硯載以自隨拍浮滄波徘徊島嶼於斯時也風鶴傳警陽侯震蕩隨行舳艫往往飄沒硯之淪於波臣者不知凡幾厥後漁人蜑戶偶或得之流傳閩廣奚啻天吳紫鳯嘉靖間福建許姓者常估於姑蘇過文徵仲玉蘭堂見案上一硯文頗珍重許曰此硯閩廣是處有之文笑曰此宋貢硯也乃端溪舊坑豈易得哉許知其說逾歲卽攜宋貢硯二十方過姑蘇文見大駭因嘆至寶何以若是之多也文易其四士人爭購之頗得髙價嘉靖乙卯許復攜三十方欲仍往姑蘇以覬厚直時海上倭冠猖獗乃客於金陵爲都中士大夫所貿詢其所自皆由古寺中得之或見於鄕村訓塾蓋宋室將衰遷於南海故閩粵是處有之不但髙宗所攜也

墨考

古延州石墨可磨汁而書晉陸云與兄箋云三臺上藏曹公石墨數十萬斤燒之可用然煙觀此語則石墨未必可磨亦如松節之然脂作墨也至漢始有隃糜之名唐始有松煙之制至李廷珪始用腦麝張遇始用金箔廷珪父超乃奚姓唐末與其子自易水徙居於歙遂爲歙人南唐賜姓李氏則歙墨之源其來久矣珪弟廷寛寛子承宴宴子文用皆世其業唐則祖敏奚鼎奚鼐陳朗王君得宋則潘谷潘衡張遇朱知常葉茂寔葉世英劉士先皆良工也宣和帝以蘇合油搜煙和墨雜以百寶金章宗購之毎兩值黃金一斤欲仿不能嘆爲墨妖紹興間髙宗命戴士衡造復古殿墨識以雙角龍文乃侍郎米友仁筆宋多右文之主而徽廟思陵稱最焉元朱萬初全用松煙蓋取二三百年摧朽之餘精華不泯者毓日月而飽風霜非凡材也虞奎章贈以詩云霜雪摧殘澗壑非深根千歲斧斤違寸心不遂飛煙化還作玄云繞紫微國朝則方正邵格之羅小華皆擅能墨藪小華名龍文新安人嚴分宜當國爲其子大符幕賓授中書舍人嚴敗伏法所制墨糜玉屑金珠以爲珍異神宗遊情翰藻訪及羅氏墨中涓重貲爭購等於圭璧焉厥後織造內臣孫隆制精謹堂墨欵式精巧劑料極一時之選曾進尙方神宗愛重之新安方於魯程君房以治墨互相角勝方所彚墨譜倩名手爲圖刻畫妍精細入毫髮程作墨苑以矯之兩家遺編至今傳爲淸玩蓋於魯微時曾受造墨之法於君房仍假館而授粲焉程有妾頗美麗其妻妒而出之正方所慕也乃令媒者展轉謀娶程訟之有司遂成隙末未幾程坐殺人系獄疑方陰嗾之故墨苑內畫中山狼傳以詆方然以墨品人品論程終不能勝方耳趙駕部靑陽造遙香艸堂墨可與方程並驅近時吳去塵頗以墨稱余在金陵見去塵墨眞者十一贗者十九錦囊漆匣徒以眩觀於臨池奚當焉

墨考緒言

蓋自蝌蚪漆書變爲隸體而墨尙矣莊子謂宋元君將畫眾史皆至舐筆和墨漢尙書令僕丞郎月給隃糜墨大小二枚至韋仲將而搗煙和膠之法始備蕭子云云仲將之墨一點如漆想不虛也有祖氏者居易水爲唐之墨官𨿽他氏之墨必藉其姓而傳之廷珪之父奚超亦易水人也故易水之墨以久特聞若太行濟源王屋亦多佳墨焉古法煙必松焰膠必糜角蓋墨工之良咸萃於名山大川明興新都獨以墨鳴他方無能勝之者余嘗試宣廟龍香但馥而不黝尙遜新都中駟也詎非珠麝浮於桐燼乎昭代硯不及唐箋不及宋卽筆亦無宣州毫之圓雋惟墨之道超潘駕李差足爲藝林吐气余縱不工八法每遇名墨則喜而藏之𨿽蹈李公擇磨人之誚所不辭耳

石墨出南雄府始興縣沈散小溪巨細短長一如墨式以端硯發之可寫字可畫睂

韻石齋筆談卷下

