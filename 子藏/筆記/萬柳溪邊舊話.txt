萬柳溪邊舊話宋尢玘

始遷祖贈待制公﹝諱叔保﹞自晉江避難入吳﹐往來吳中諸郡﹐未有定處。嘗同王樞密康靖公遊浮玉山﹐宿壯繆侯祠中﹐以卜居求夢。夜夢侯手賜錫器﹐器中書一成字﹐覺以告康靖﹐康靖曰「器者﹐器皿也。皿上著一成字﹐錫者﹐常之西南有錫山。神明賜公錫器意者﹐俾公無錫而子孫盛乎﹖」始祖遂領神意﹐定居錫之許捨山中﹐命子孫世世奉壯繆侯香火。待制公徒手入吳﹐以正直名世﹐縉紳多厚遇之。性最穎﹐善書﹐尢長方丈扁額字。間以繪畫自娛﹐求者必厚價﹐然後落筆﹐故晚年頗雄於財。園亭池館﹐爲一時絕勝。許捨山中祖基乃買江氏敝居而新之者也。東偏楠廳三間﹐壯偉髙敞。玉蝶梅四十二樹﹐環繞之。待制公善書﹐書「環玉堂」三字於梁間。後文獻公﹝諱輝﹞於紹聖元年畢漸榜登第﹐四十二歲而入玉堂﹐四十二樹之兆也﹝事詳君墓志中﹐文獻公生宋神宗熙寧七年八月朔日﹞。待制公嘗遊福勝禪寺﹐少飲卽醉﹐午睡一竹榻。旣覺﹐有長眉老僧坐其傍﹐告公曰「吾居鳳皇山禪定百年﹐傳先師相气之法﹐見先生左鼻气如松﹐右鼻气如雲﹐此身後淸貴﹐永永畱名﹐子孫貴盛﹐罕有其比﹐但不及親見之耳。」相與結納而別。後果如老僧之言。今公不遷之祠扁「雲松堂」﹐蓋自定也。許捨山多許氏﹐有修吾先生精於禮樂﹐文獻公師事之﹐先生卽選爲長婿﹐愛同諸子。公後與修吾長子少卿公徳之同年舉進士﹐又與徳之相繼拜司封郎中﹐人以爲奇。許捨山深多虎﹐童男女晝不敢出戶。待制公憂之﹐乃命蒼頭拾楝子數十斛﹐預作大繩﹐以楝子置繩股中﹐埋於山之四圍。不四五年﹐楝樹長大如城圍﹐山中人號爲楝城﹐相與出貲﹐造四門於四方﹐曉開夜閉﹐虎遂不敢逾城而入。山中人徳公﹐世世屍祝之焉。關侯祠凡三易﹐後定築於靑楓巖下。祠後潭水淸澈可愛﹐另立一方亭對潭﹐扁曰「云畱亭」﹐題兩邊柱曰「山光悅鳥性﹐潭影空人心。」皆待制公手筆。待制公奉關侯如祖先﹐朔望必拜﹐餘日隔三五日必來灑掃虔揖﹐培灌竹木﹐故竹木比他山麓更森蔚可愛﹐春秋多遊人﹐亦有進關侯香者。待制公晚年畏寒﹐愼於出戶﹐已經一月不入祠。一日微雪中肩輿而來﹐以袖拂侯像之塵﹐侯兩顴若有汗者﹐待制公以爲灑掃之役誤以水及像﹐乃手拭之。旣幹﹐稍久復有。心甚疑之﹐不覺淚下﹐速歸﹐便臥疾﹐一月而終﹐正除夜也﹝上事閔譜載之更詳﹞。待制公生二子﹐皆洪夫人出也。長有終公﹝諱大成﹞年二十四而娶範貞節﹐娶二年而舉。子陽秋公﹝諱申﹞﹐範貞節年十九而有。終公夭﹐貞節水漿不入口﹐哭泣二日﹐懷陽秋公付少姑徐氏曰「姑無子﹐以我子爲子可也。」徐將問故﹐貞節持夫故佩劍自刎死﹐有司如例給粟養陽秋公﹐而表其墓﹝少姑﹐待制公妄﹞。有終公母弟無巳公﹝諱大公﹞﹐生有俠气。鄰右許氏婦與人私﹐同謀殺夫﹐裏宰發其事﹐有司不明﹐置裏宰罪。公捐數十金爲贖之。一夕瞰知許婦與私夫同處於樓﹐公素有勇力﹐乃持刀躍入樓﹐破其戶﹐斬二人以出亡﹐而遇一僧持燈夜歸者雅識公﹐公懼﹐變服逃於蕩東西僖裏﹐子文獻公借蘇州籍薦名淮漕﹐不第﹐復歸裏中。明年﹐州薦﹐始登進士。陽秋公與從弟文獻公同年月生﹐公長十日耳。以母範貞節死於劍﹐戒家人不得殺牲﹐人殺者亦不食﹐人稱爲淸素道人。終其身不忍服綺等衣。從弟官日尊﹐得推恩﹐歲以公名進﹐公不應﹐布素食淡自如。年三十而生子贈少帥公﹝諱時亨﹞﹐遂與鄒夫人別居。公一生未嘗近二婦也。鄒夫人年百有四歲而卒。贈少師公字逢盛﹐號云耕﹐奉父母有曾參之譽。承祖父髙貲﹐喜任達﹐傾財結客﹐多樂與賢豪貴人遊。裏有蕭氏者﹐先世皇冑﹐富冠一郡﹐放利行勢則有之﹐未嘗爲盜也﹐富爲眾怨﹐一邑之人共指湖中爲盜﹐一家六十餘人考掠成獄﹐待死。時文獻公官尊矣﹐知其冤而不與白﹐公乃傾家產爲簫白之﹐遂以勞瘁卒﹐年四十有五。室耿夫人一慟亦卒。公與耿夫人同年同月生﹐只不同日耳﹐而卒則無不同。人咸異之。文獻公二姊皆適葛氏兄弟也。一子各生四男﹐皆有文章盛名﹐江左稱「葛氏八麟」。勝仲﹑次仲同登何昌言榜進士﹐後文獻公一科耳。師仲﹑正仲繼之﹐亦一時衣冠之盛。而其後舉者﹐亦十餘人﹐咸得外家之教。文獻公年二十一歲登哲宗紹聖元年進士﹐以薦試學官髙等除教授﹐三轉至禮部員外郎﹐權國子司業﹐遷司封郎﹐進太常卿兼諭徳﹐累除國子祭酒中書舍人給事中﹐拜兵部尙書﹐尋知樞密院﹐除觀文殿大學士﹐知建康府加少保。致仕年八十五﹐薨﹐贈少師﹐謚文獻。文獻公有抄寫義子平眞﹐自孩時卽茹素﹐便利可喜﹐侍公頤指當意﹐公甚愛之。眞年十九﹐公出重貲﹐取沙頭王氏女爲妻。明年八月十五子時﹐王氏產一女﹐從左脇下出﹐舉家往視之﹐無不驚愕其脇開縫﹐三月餘始沒﹐尙有丹綫一大條﹐久之可驗。所產女名曰佛奴﹐慧悟異常﹐面貌端麗﹐方五歲﹐舉動如成人﹐至秋漸不食﹐形體日小一日。八月十五子時﹐其母丹綫忽開﹐女便躍入母腹﹐卽痛死。公命以僧家法焚之﹐築小塔於赤石嶺葬焉。平眞日夜思念妻女﹐不兩月亦死。文獻公末年𨿽遷居東帶河上﹐世祠猶在許捨山。一日守第人聞祠堂中哭聲甚髙﹐明日開戶視之﹐神主前大銅鑪裂爲八塊。人以爲不祥。至八月廿八日﹐文獻公無疾而薨。工部侍郎九龍公﹝諱著﹞﹐字少蒙﹐文獻公長子。生而右手六指﹐四歲時尙未能言。秋日從母張太夫人往東門回溪莊﹐途遇老僧﹐忽前抱公曰「六指禪師其生於此乎﹖又落富貴劫矣。」公曰「別來安善。」相對而泣﹐自此能言﹐其敏慧非人所能及。公爲姑蘇王寺丞婿﹐多遊胥臺﹑虎邱之間﹐二十八以蘇籍登第﹐甫耆懸車徙於鵝湖西僖裏﹐更號西僖居士。再修覺林寺﹐時時謝事而遊處焉。一日﹐在寺見老僧復來﹐而公卒於寺左先祠中。工侍公紹興二年第二名進士﹐有文名﹐嘗主管吏部架閣文字﹐除太學錄兼實錄檢討官﹐擢博士﹐攺宗正簿﹐累官兵部郎官﹐由禮部郎中爲太子詹事﹐兼祕書監權工部侍郎﹐以疾致仕。工侍公致仕後﹐徙居鵝湖﹐旣創大第﹐復築名園﹐以其餘力攺造覺林寺﹐寺傍創文獻公祠堂五楹﹐自爲之記﹐鑿石樹祠中﹐記曰「覺林在吾西僖﹐吾家爲檀越者百年。大觀初﹐先文獻公致政歸寺﹐適傾圯廓而新之。予時爲童子﹐嘗從先公遊寺中﹐寺僧輒坐﹐先公銜杯賦詩﹐畱連忘返者恆數日。比余旣冠﹐假寺以讀﹐僧之坐我酒我者視昔逾密﹐予若將終身樂焉。後釋褐官行在所﹐時偸簿書﹐暇過西湖上﹐流憩諸剎﹐恍然覺林舊境也﹐然心之悶沈萬萬矣。已念吾大人投紱而歸﹐歸未數年而先公棄世。旣葬﹐僧淵來謁﹐請以其旁院五楹奉先公香火﹐卽先公嘗坐而飲者。余感其意﹐復出金買田三頃畀之﹐俾爲擦燭費﹐時時展拜先像﹐畱與僧觴詠﹐翩翩然少年佳思一旦復也。恨先公坐臨其上不能觴詠如舊日耳。間語淵曰﹕『吾再世有徳於寺僧﹐爾寺僧亦奉我先公香火如孫子﹐此誠左右手不可背也。願鐫石壁間﹐示我後人無替先公之志﹐俾寺之或毀而不能新也﹐僧或散之四方而不能使復也。爾寺僧亦虔祠事﹐世相守無相忘﹐嗟乎﹗一切有爲﹐咸如夢幻﹐夢而覺焉﹐安知覺林之爲色邪﹖空邪﹖余之貪癡﹐乃諄諄於世守﹐淵當戒我曰﹕『檀越何久不起矣。』余以先公之故不能忘情﹐聊爲之銘﹐銘曰﹕『茫茫苦海﹐有此覺林。釋我吏事﹐來廳梵音。不同者道﹐有契者心。心之感矣﹐言念昔今。在昔先公﹐策杖玆尋﹐今也何之﹖肖像余臨﹐華燈明滅﹐靑篆浮沈﹐庭賓啼鳥﹐簾迓遙岑。旣瞻旣拜﹐亦詠亦斟﹐爾賡我酢﹐滌此塵襟。笑回遠社﹐知結牙琴﹐願言永世﹐講議彌深。我銘末後﹐式也如金。」國子公﹝諱時泰﹞資稟神異﹐一目十行﹐嘗舉博學宏詞﹐除國子監主簿﹐不赴。志樂幽寂﹐多從髙僧道士遊﹐常得王八百井中﹐儲丹如璧如月﹐盡食之。徧遊名山﹐更名道元﹐號浩光道人﹐歷數年不返﹐人以爲死矣。至乾道中﹐年已百餘歲﹐乃一旦還家﹐童顏黑髮﹐無異少年。子孫皆亡﹐獨兩曾孫在﹐侍奉又二十年﹐無疾化去。化五日﹐聞棺中呼人名﹐速開之﹐惟有一履一玉冠耳。公乃工侍公從弟也﹝邑志有傳﹞。閩僧普明﹐喜爲人相葬地。文簡公﹝諱袤﹞父云耕翁卒﹐普明徧相吳塘山之陽而葬之。文簡公廬於墓者三年。其始葬﹐方十日﹐月夜見萬燈滿湖﹐叱聲震地﹐文簡公懼﹐與二三僮僕棲隱喬松之下﹐空中問曰「此地發福三百年﹐彼人子有何徳而畀之﹐速令發去。」又聞空中髙聲應曰「尢時亨累世﹐積徳袤﹐又純孝之子也。」空中又曰「世徳純孝﹐可當此地矣。其善護之。」此紹與十四年秋事也。文簡公服闋﹐卽登上第﹐祖孫皆尙書﹐至不肖巳凡六世﹐而金紫未絕也﹝邑志詳﹞。文簡公生靖康丁未﹐資質絕人﹐五歲能爲詩句。文獻公曰「此天上騏ら﹐吾不如也。」十歲親授以經。蔣偕﹑施以神童薦於有司﹐年十五以詞賦爲諸士冠。毗陵自置郡以來﹐未有舉進士。第一人者﹐文簡公。二十二歲名冠南宮﹐廷擬狀元﹐因不呈捲﹐秦檜易以王佐。時文獻公尙在。文簡公與朱文公同榜﹐俱有文名﹐召除將作監簿。虞允文以史事過三館﹐問孰可爲祕書丞者。共以文簡名對﹐亟授之。張先生┉曰「尢君眞祕書也。」及張說入西府﹐公率三館上書悟說﹐補外守臺州﹐聲名同前守趙汝愚。上得其善政﹐又得其東湖四詩﹐嘉之﹐遂除淮東提舉。太上崩﹐文簡公定號髙宗。洪邁請易世祖。公率顏師魯奏﹕「太上親爲徽宗子﹐子爲祖﹐父爲宗﹐失昭穆之序﹐在天之靈不安。」邁論遂屈﹐卒如公議。孝宗嘗與文簡公論人才﹐曰「如卿才識﹐近世罕有。」語宰執曰「尢袤甚好﹐前此無一人言﹐何也﹖」擢直學士院。公薦陸遊﹐不許﹐內禪制冊﹐海內士服其博雅。文簡公造就門生最盛﹐卽江南已有十人﹐郡邑後進無不遊公之門﹐如郡邑士胡寶慶鏜﹑李祭酒﹑肅簡公祥﹑蔣狀元文忠公重珍﹑丁寶謨﹑常任﹐皆公陶鑄而成者。韓冑以應辦賞直轉橫行﹐文簡公奏冑四年間已轉。二十七年合轉之官又欲超授四階﹐是朝廷官爵專徇冑﹐非磨礪之具也﹐詔遂不行。上以疾不省壽皇。文簡公上封事千言﹐駕卽日過重華宮﹐都下歡呼。中宮謁家廟﹐官吏推賞者一百七十二人。文簡口奏其濫﹐乞大裁節。上嘉納﹐汰其半﹐擢公禮部尙書﹐兼侍讀。陳源﹑姜特立召用﹐人情驚駭﹐公上封事﹐極言二人之惡﹐不聽。時公年七十﹐遂引年歸﹐又八年﹐薨。《宋史》言年七十終於位﹐誤也﹝文集可考﹞。文簡公始任揚州泰興令﹐攺江陰學官﹐召爲將作監簿太宗正丞﹐進祕書丞兼國史院編修官﹐實錄院檢討﹐遷著作郎兼太子侍讀﹐出知臺州府﹐除淮東提舉﹐攺江東召直祕閣﹐遷江西漕兼知臺州府﹐召爲敷文閣﹐攺江東提刑﹐召爲吏部郎官﹑太子侍讀﹐累遷樞密院正兼左諭徳﹐進太常少卿﹐權禮部侍郎兼同修國史侍講﹐又兼直學士院中書舍人與祠起﹐知婺州﹐攺太平州﹐召爲煥章閣待制﹐除給事中兼侍讀﹐擢禮部尙書。以攺政奉大夫致仕﹐贈太師金紫光祿大夫。文簡公致政歸﹐不居許捨山﹐專居東帶河大第﹐數步卽出西關渡梁溪﹐因造圃梁溪之上﹐後有髙岡眺望。沿溪左種梅﹑右種海棠﹐各數百樹。公有《瑞鷓鴣》詞二首﹐一詠落梅﹐一詠海棠。落梅詞云「梁溪西畔小橋東﹐落葉紛紛水映空。五夜客愁花片裏﹐一年春事角聲中。歌殘玉樹人何在﹐舞破山香曲未終。卻憶孤山歸醉路﹐馬蹄香雪襯東風。」海棠詞雲「雨行芳蕊傍溪陰﹐一笑嫣然抵萬金。烈火照臨光灼灼﹐彤霞射水影沈沈。曉妝無力胭脂重﹐夜醉方酣酒暈深。定自格髙難著句﹐不應工部總無心。」﹝文簡公有詩文集五十卷﹞。臨海公﹝諱﹞﹐工侍公子也。娶久不育﹐一日遊飲鵝湖中﹐狂風驟發﹐睹一失風覆舟﹐心甚憐惜﹐懸重賞命漁人往拯之﹐乃常熟州ヘ汪受﹐任滿攜家入京者﹐貲囊皆失﹐幸一家十一口俱獲生全。受甚徳公﹐出其長女以獻。時女年二十有二矣﹐亦有姿色。公厚實其行﹐橐而領之﹐又二年而生。正平公﹝諱梁﹞﹐汪ヘ女所產也。正平公好潔﹐𨿽畜妻妾而不喜近。一日間數盥洗手面﹐不茹葷﹑不飲酒。稍聞婦女發油气﹐嘔吐不已﹐或云終身未嘗行人道。好焚異香﹐日狎一馴鹿﹐所至隨之。書室中潔不容一塵。公必來自仙位中者乎﹖享年八十八﹐卒無子女﹐以太常博士公﹝諱槪﹞次子寺丞公﹝諱�﹞爲嗣﹐卽巳之髙祖也。兵部侍郎五湖公﹝諱﹞﹐初生時全體刺百花鳥雀﹐十歲時隱隱尙存。資極慧﹐倦於誦讀﹐以父蔭入仕﹐仕二十年至兵部侍郎﹐享髙年令終。兵侍公性愛蟹。秋風蟹肥日﹐把酒持蟹﹐與客笑傲山陰。術士袁大韜者﹐其術動帝皇﹐孝宗時時召前席﹐賜賚不可勝計。大韜挾人主之寵﹐往來三公九卿間﹐而與兵侍公最暱。一日﹐訪公里第﹐值公在華藏寺﹐遂操扁舟擢湖而來。公方與客飲雲海亭上﹐漁人网得八大蟹﹐其內有三﹐大幾一斤﹐非復平日所見。公甚喜﹐捐錢數百文賞之。而大韜適至﹐喜而劇飲﹐大韜曰「某近遇一異術﹐能知人食料。」兵侍公曰「今得八蟹﹐一主六客﹐孰兼食者﹖」大韜嘿坐﹐屈指數十回之﹐面漸赤﹐大叫曰「異事﹗異事﹗七人俱不得食蟹。」眾皆大笑。大韜復嘿﹐者久之﹐謂兵侍公曰「公五年以內未得食蟹。」公亦大笑。未幾﹐客有朱朗卿與弟遂卿者偕去。酒方數行﹐催庖人治蟹甚急﹐忽遂卿奔來﹐吾兄催蟹﹐啟釜觀之﹐睹一落足甚巨﹐取而嘗之﹐頃刻眩倒。眾共奔視﹐朗卿死矣。二三客迎醫治木﹐各司其事﹐至暮遂不能救。大韜手取諸蟹傾於湖濱﹐偶遺一二落足於岸﹐左一犬食之﹐立斃﹐而湖濱大小魚之死者﹐不可以數計。湖中漁舟百十﹐皆仰尢氏爲衣食者﹐乃召進蟹人問之﹐曰「得於湖岸大垂楊下。」公命僕夫持鍤掘之﹐得赤首巨蛇數十。蟹之大者﹐以久餐毒气也。兵侍公甚憐朗卿﹐厚葬而卹其子弟﹐厚賜大韜數十金﹐終身戒不食蟹。兵侍公夫人性嚴卞﹐常苦目疾﹐時發時止﹐則往往不食﹐海內有名眼藥俱用過﹐不能愈。莊定公夫人甚孝﹐其姑姑亦大愛之。夏日﹐姑目疾大發﹐最劇﹐幾欲自投池水中。莊定公夫人慟哭禱天﹐刺臂血調藥以進﹐姑目卽愈﹐歷數十年至大故未嘗復發﹝事詳夫人墓志﹞。自文獻公首出登第﹐工侍公繼之﹐文簡﹑博士迪功﹑莊定科名接武。莊定公嘗築圃臨安之西湖﹐花木不繁而瀟灑。宋度宗遊湖上﹐幸其堂﹐禦筆題楹間﹐曰「五世三登宰輔﹐奕朝累掌絲綸。」蓋實錄也。朝紳榮之。許捨山中井水多鹹苦﹐人飲澗水﹐夏日常患腹疾。兵侍公夫人曾夢神人撫一鐵柱﹐恍惚如金色﹐泉水湧出柱下﹐頃刻數尺﹐因此驚覺﹐以告兵侍公。久之﹐歸寧還家﹐幃輿中見山間一柱﹐宛如夢中所睹﹐問女使﹐不見也。命僕夫以松椿識之﹐歸告兵侍公﹐召匠鑿之﹐不十尺而泉水湧出﹐甘淡不異二泉。鄕人作地溝分注數十井﹐不竭矣。丞相名之曰「二二泉」﹐而爲之銘﹐銘曰「拔劍刺山﹐水爲之湧。折腰拜井﹐泉出隨踵。精誠所格﹐無有弗應。豈以地靈﹐而誠不勝。山深井少﹐飲澗痞孕。夢神授符﹐浚之泉瑩﹐色淸味冽﹐慧泉可夷﹐分注百井﹐汲飲有遺。匪世行徳﹐神明曷授。澤沛萬家﹐來福逾厚。泉名二二﹐我豈溢美。�此銘詞﹐千��毀。」博士公﹝諱槪﹞字與平﹐文簡公次子﹐淳熙二年進士﹐累官建康府推官﹐擢左朝奉郎太常博士。因性閒雅﹐不樂仕宦﹐占仕籍十餘年﹐半在告﹐未壯懸車﹐多方外之遊。母兄兵侍公極富貴聲色之樂﹐公不一與目。自築室於萬竹中﹐晏坐焚香﹐泊如也。未耆而歿﹐人共惜之。所撰有《綠云寮詩艸》﹐人比之韋蘇州。子二﹐長祕閣公龠﹐次衛尉寺丞耀。迪功公﹝諱森﹞字與茂﹐苦志力學。寧宗慶元五年﹐年三十九矣﹐始登進士髙第﹐補楊州文學﹐擢迪功郎﹐監潭州南嶽廟。父知寶慶府﹐致仕在家﹐時年七十﹐獨公一子﹐遂乞歸養承歡﹐竭力事寶慶公者十五年﹐親終服除﹐公亦老矣﹐不復仕宦。兄弟中獨公最貧﹐徒富圖書古玩﹐亦享髙壽。莊定公﹝諱育﹞年十九登寧宗嘉定元年鄭自誠榜進士。文簡公登紹興戊辰科﹐嘉定元年亦戊辰科也。初授山陽法曹郎﹐令山陽﹐ヘ海陵﹐參東淮制幕﹐入爲軍器監簿﹐遷太府丞檢詳編修﹐擢司農少卿﹐總餉惟西﹐除理卿﹐出爲福建帥﹐攺洽江制副召爲祕書監﹐繼大父爲侍講兼直院﹐出知太平州﹐州亦大父舊治也。召修史﹐進侍讀﹐權工部尙書﹐繼大父爲禮部尙書。丁父兵侍公憂﹐服除﹐召拜內翰端明殿大學士﹐提舉祕書省提綱史事﹐封毗陵郡侯。十年致仕﹐時甫六十有一﹐優遊於家者二十四年而後終。公少達老閒﹐久歷於世﹐其事育甚多﹐門人趙探花達甫君發﹐感公教育之恩﹐著《尢端明日曆》十一卷﹐其文淳﹐其事奇﹐鏤板至今盛行於天下﹐故不復贅。文簡﹑莊定二公繼文獻公任三事﹐祿入益厚。晉江宗人歲歲來觀﹐皆厚貲以遺之。莊定公晚年捐積俸買田十二頃於晉江﹐以贍族之貧者﹝事詳晉江人張明誠�日記。事詳《閩譜》﹞。刺史公﹝諱煉﹐號率齋﹞學最早﹐十歲通五經﹐十五已閱萬卷矣。善爲古文﹐累舉不第。至度宗景定三年始登方山京榜進士。令山陽﹐不樂吏事﹐告歸﹐薦補州教授﹐召爲祕書正字﹐不能佞權要﹐出爲廣徳刺史。致仕﹐家貧﹐享大耋淸福。二子燾﹑照皆仕不顯﹐而博學有名。當是時﹐江南郡邑金石文章皆其父子之筆﹐至今石碑布滿諸處﹐本邑中更多。刺史公年少於莊定而叔行也。祕閣公﹝諱�﹞弱冠時讀書於九龍山第五曲﹐愛其中喬松數十株﹐卽其中結精舍﹐捨後築小閣﹐山林淸景咸備。一日﹐松下忽湧大水﹐橫流數日不止。公下視之﹐有眼﹐卽命山人穿之﹐深五尺而水泱泱淸澈﹐汲以煮茗﹐與二泉無異也﹐遂以石之﹐自號松泉生。公後致仕家居﹐亦常居此精舍﹐松益老﹐泉益淸﹐公甚樂﹝事詳蔣嗣梅《松泉精舍記》﹞。公旣老﹐有宿疾﹐亦養疾精舍中。一日汲泉﹐忽臭味達於戶內﹐公甚震驚。及夕而泉竭。不半年﹐公亡矣。朝廷每大慶﹐必推恩於大臣。文獻﹑文簡祖孫各經推恩數次﹐往往力辭﹐然中亦有不能辭者。文獻公以上四代﹐莊定公以下五代﹐無一人不沐朝澤﹑列冠裳。寺丞公﹝諱﹞﹐太常博士公仲子﹐字仲微﹐生世祿家﹐而好藝文。旣長益習經術﹐其業遂爲江南士子心服﹐久不登第。及門受經諸生歲以百數﹐公選其最貧者給食﹐次貧者給毫楮﹐士心益向。公旣嗣﹐爲正平公子更名英。年四十始以大父蔭出仕﹐仕至衛尉寺丞郎﹐拂衣歸教諸生如故。年六十三卒﹐紹定癸巳也。生子將作公﹝諱帶﹞﹐字公垂﹐資稟最髙﹐少與父門下諸名生切磋﹐十年讀書萬卷﹐性喜爲詩﹐有《復初齋詩稿》十二卷行世。以伯父莊定公蔭授太常寺大祝﹐擢將作監主簿﹐以詩忤達者﹐去官生子﹐一卽巳之大父也﹐以巳推恩﹐追封中憲大夫﹐同簽樞密院事。中憲公﹝諱志﹞字尙之﹐配郡君司馬氏﹐生九子﹐不育者七﹐獨先君亞中公﹝諱交﹞與叔氏穎父﹝諱秀﹞存。先君以巳推恩﹐累進亞中大夫﹐僉太常禮儀院事﹐配先母魏郡夫人司馬氏﹐生巳。穎父公生從兄良器﹐仕爲提刑點檢。子卽天澤也﹐天澤與君同撰尢譜。終慕公﹝諱山﹞字元鎭﹐度宗景定中有名太學﹐素謹厚緘默﹐有志操。晚年堅髙尙之節﹐有勸之仕者﹐輒以醇酒醉之﹐私謂家人曰「吾家三百年科第十世冠裳﹐宋恩渥矣。吾何忍失身二姓乎﹖願肥遁終身耳。」公與子仕隱﹐𨿽異迹﹐公眞淳厚君子也。

