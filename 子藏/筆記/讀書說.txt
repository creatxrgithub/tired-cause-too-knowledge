讀書說

﹝淸﹞胡承諾撰

●敍

昔人論唐宋八大家文﹐謂曾南丰獨具醇實气﹐蓋惟聖徳積中﹐發而爲平易近人之論﹐而非立異以鳴髙﹐是以深切著明﹐耐人尋繹﹐𨿽聖賢無以易之也。然而著述之足以羽翼經傳者﹐求之近代﹐不數覯矣。竟陵明季孝廉胡氏﹝長樂老按﹐氏當作石﹞。莊先生﹐值鼎革後﹐髙尙不仕﹐閉戶著書﹐卓然爲理學名儒。余視學來楚﹐思購其遺集而未得。今春按視郢都﹐詢諸學博陳君小杜趙君支山﹐屬其搜采藏書﹐並以發潛闡幽﹐宜付梓以壽世爲勸。學博踴躍樂從﹐與邑中紳士謀梓其讀書說六卷﹐因郵寄其家藏稿本問序於余。余取而讀之﹐見其說理之精﹐指事之確﹐徵引史籍之富﹐考據經義之詳﹐而又每立一說﹐能以明坦易出之。披誦數過﹐令人如飲醇醪﹐如聆古瑟﹐平淡中愈見雋永﹐乃益嘆有道之言﹐不求立異﹐而自有其大異者在。聞之竟陵山水淸佳﹐秀靈所毓﹐代產才人﹐如鍾伯敬﹑譚友夏諸公﹐詞章鴻博﹐名震寰區。今出是編以公斯世﹐上足備朝廷行政治人之用﹐下亦足爲學士謹身寡過之資﹐則其有功於世道人心者﹐宜將與唐宋名賢相頏頡﹐尢爲楚邦增色焉。學博職司秉鐸﹐表章前哲﹐卽以風厲諸生。是役也﹐楚人士得所觀法。且知海內儒林﹐咸奉爲圭臬無疑矣。欽命提督湖北全省學政翰林院編修王履謙謹序。

●敍

道生信﹐信生書﹐著書明道者也。道不生信﹐書於何有﹖信百千萬世而不疑者﹐道也﹐非書也。徒以書而已矣﹐同室之人猶操戈焉。惡乎信﹖儒家者流﹐若荀楊﹐其書業疑信參半﹐董江都﹑王仲淹之書疑其疵者有之﹐疑其訛者有之。至若新序﹑說苑﹑中論﹑傅子﹐讀者但取其大旨﹐無暇苛求。是皆道不足以生信﹐而其書遂亦分責焉。濂洛關閩之書﹐本無可疑者也﹐然而恃者藐焉﹐愎者盭焉。諱者黨焉﹐淺者阿焉﹐陰與敵者彊勝焉﹐貌求似者假竊焉。甚至索瘢者文焉﹐妄行者訾焉﹐斯又讀書者之過而非著書者之過也。夫所謂信也者﹐非要譽匹夫一時之口耳﹐實期諸天下後世之人心。誠能以道生信也﹐書何患乎此﹖先祖孝廉公石莊先生讀書說若干捲﹐與所著繹志相表裏﹐並行於世。而此書尢爲平近。𨿽云體裁荀韓﹐理原聖賢﹐文退賈董﹐事該精粗。上自君相﹐下逮士庶﹐讀之若衣服飲食之切於身﹐燭照數計之昭於目﹐殆無不發信心焉者。無他﹐道生故也。則是書之行﹐吾知其不來訾也﹐無容文也。假竊者不能彊﹐﹝長樂老按﹐「彊」字當屬下讀﹞勝者弗克也﹐無所用其阿與黨也﹐欲盭之不可得而盭也﹐思藐焉不可得而藐也。是說也﹐非予一家之私言﹐請以質之讀書信道之君子。七世孫鼎臣謹序。

●卷一

務本

聖賢立教﹐欲使天下之人同爲聖賢﹐故論語首篇皆言務本之意。天下之事莫不有本﹐本盛則所生亦盛﹐本良則所生亦良。蓋天下之物﹐觀於其末﹐見其一端﹐不能見他端。觀於其本﹐條幹𨿽多﹐可一覽得之﹐此論知者貴乎識本也。其行之也﹐一事自爲一事﹐彼此難以相通。操之有要﹐力省而功倍﹐此論行者貴乎舉本也。凡事之本﹐莫非義理﹐放乎末流﹐則爲情欲。君子務本﹐故不溺於欲﹔小人逐末﹐故不洽於理。聖賢教人學問﹐欲其以本務勝末流也。古人未生胎教﹐旣生保教﹐故爲學之法自童稺始者﹐最忌舉動無常。宜先之以徳器﹐又苦識趣卑陋﹐當次之以胸襟﹐不可不出爲世用也。故書名點畫之類﹐灑掃應對少儀內則之篇﹐亟就外傅學之。十五入大學﹐則必授以經史﹐此正始之道﹐人才之基﹐學問之原也。然矜心勝气﹐辯言小慧﹐皆學之累。虛浮華美﹐轉徙流遁﹐又徳所由喪。晏安偸惰﹐護前文過﹐則善端潛消﹐惡幾易熾。故必大爲之防焉。旣道以善行﹐又阻塞惡竇﹐如此而人才不成者﹐未之有也。聖王治天下﹐少則習人於學﹐長則材人於位。少之所習者﹐本也﹔長之所材者﹐末也。末者所以驗其本﹐本者所以資其末。由本及末﹐則輕重小大﹐更可相資成功。內外隱顯﹐亦相輔而日進徳矣。書曰﹐善無常主﹐協於克一。一者﹐善之所止也。聖賢之言﹐卽善所止。蓋欲有一綫未泯﹐卽理有一綫未淳。聖賢之言﹐欲盡理全。全斯止矣。所言之道皆仁義也﹐所言之事皆禮樂也。記曰﹐天髙地下﹐萬物散殊﹐而禮制行焉。流而不息﹐合同而化﹐而樂興焉。禮樂兩端﹐如世上兩大城郭﹐幾許物類﹐莫不依托其中。仁義者﹐禮樂之本﹐孝弟又仁義之本﹐故程子曰﹐盡性至命﹐必本孝弟﹔窮神知化﹐必由禮樂。以此思之﹐說理𨿽精﹐而無當於天性。應務𨿽通﹐而不足於中和﹐皆無本之學也。爲學爲治﹐莫不皆然。一隅之察﹐一事之宜﹐不能有益世道人心也。

行習

學宜謹內外之際。凡博聞廣記﹐聲譽名達﹐矜心勝气﹐辯言小慧﹐皆務外者也﹔凡誠切警省﹐勤敏篤實﹐皆務內者也。務外者致飾喪眞﹐非成徳之器﹐一涉於彼﹐卽不能返此。爲之益熟﹐則居之不疑﹔用之益工﹐則箴之不痛。終其身不自如者﹐如未嘗學者也。務內者誠則不欺﹐切則不浮﹐不分心於情欲﹐不阻喪於苦難﹐不怠棄於半塗。按其節次﹐時其生熟﹐無分外之求﹐意外之得﹐其益不可勝述也。聖賢欲天下知學之人多﹐非矜喜其少也﹐故其持論往往近於平夷﹐而樂於共至。人所同得而我先得之﹐非謂人所不得而我獨得之也。故爲學者務得實地踐履﹑實地中行﹐蹈空者顚覆﹐倚空者傾頹。讀書而泛濫無歸﹐浮華不實﹐何以異此﹖河閒獻王好書﹐務得其實﹐每求眞是。蓋無所見者於書求之﹐有所見者於書証之。有益於道者取之﹐無益者略之。有實用者存之﹐空談者屏之。邃古載籍﹐近世文獻﹐必服膺而景行﹐理之深者不以淺嘗﹐序之漸者不以猝至﹐諭之篤者不以泛觀。一話一言無不引伸而及於學術﹐無不引申而及世道人心﹐要使敷千年學術事功如期身親歷其閒而不爲臆度懸想之說﹐庶不媿好學之稱也。不可矜古人已定之名而迹其已然之功﹐當得其功之所由以成﹐名之所由以不誣﹐則其理庶爲我有﹐變通亦在我﹐而無不受益於古人。又使無形之理具於吾心﹐如有一物可持﹐如有一城可守﹐持之無失﹐守之無遷﹐日積月累﹐所得無垠。又且誠意懇至﹐感悟深微﹐學周公則見於夢寐﹐學堯舜則見於羹墻﹐學文王則得其形狀﹐皆誠之所感也。至誠所感﹐亦可增長聰明﹐正苦一閒未達﹐精於所讀之書則達矣﹐卽有未達﹐亦可尋古人成法以達之。要在攻去自己之私心﹐獨力恐不能勝﹐則合古來聖賢之力以攻之﹐未有不勝者﹐此昔人所以多讀書也。今人學問愈多﹐私心愈熾﹐不求我所取資﹐但欲評量他人。援引古人以彌縫身心不善之端﹐假借古語以指摘他人爲善之事﹐以前聖格言助吾文辭典雅﹐以前代成敗資吾文字辯博﹐終其身無一可紀之行﹑可法之言﹐是有狐白之裘而反衣也。夫文字之業﹐未嘗不有益於人﹐以爲觸目警心之具則有益矣﹐以爲矜名逐利之具而淫心以求之﹐不惟無益﹐又且陷溺日深﹐非舟航所能拯援也。讀書義理宜精﹐然用功次第亦不可不知。蓋聖賢之功﹐絕有次第﹐積漸以往﹐層累而至。若金銀銅鐵攪作一器﹐非良工也。其始也專精一書﹐一書之指旣爲吾有﹐所得𨿽少﹐皆有實際﹐以此更歷諸書﹐亦皆實際矣。大學一書﹐旣有義理﹐又有次第﹐如人之居宅﹐朝夕出入其中。論孟如人之田疇衣食所從出﹐然而不在一處﹐有經年不一至者。所以大學最爲門戶﹐其餘未盡之理散在諸書中者﹐緣此求之﹐卽能深入其奧。目通而心未通者不可居之爲理﹐意至而身不能至者不可任之爲事﹐寧取其少而守之堅﹐不取其泛而施之雜﹐要使心气浹洽﹐義理貫通﹐蕩滌胸中淺俗鹵莽之气﹐日進髙明細密﹐闕者俟補﹐斷者俟續。善者宜護惜﹐惡者宜驅除。一觸動卽可參前倚衡﹐一省悟卽可悅心研慮﹐不可一讀再讀而遂輟也。更可慮者﹐涉獵未深卽捐去捲策﹐少閒遂認初時涉獵之見妄爲至理﹑爲定解﹐他時卽心光偶露﹐又被前此疑障裹定﹐不得迸出。仁義禮智之說日在輔頰﹐問其所以然﹐鮮能指一事實之。平日未據實地﹐臨事自不爲用﹐𨿽意見偶合﹐亦復不能自信﹐交臂而失之矣﹐柰何以讀書旣多﹐遂謂能畢爲學之事乎﹖

進止

凡從事於學者﹐非欲一朝之服善﹐欲終身之去惡也。非喜其不逆於心﹐欲其徵驗於躬也。人未嘗無閒也﹐狎而玩之則逝而不畱﹐求一言之研諸心不可得也﹔人未嘗無知也﹐怠而棄之則積於無用﹐求一事之被諸躬不可得也。聖門知卽爲行﹐子貢較量知二知十而不敢自信者﹐恐行之不逮也。學者潛心古人﹐不出於影響疑似而遂己﹐則志量寬舒﹐局面悠長﹐容貌謹敕﹐問難篤實﹐見者知爲成徳之器。若但以取功名爲文章﹐所求必不精﹐所得必不實﹐規模促狹﹐志气急遽﹐終爲庸人而已矣。人一生之中豈能事事如意﹖不可因一事失意﹐遂以好學爲無益。又一生之中豈能事事通解﹖不可因所解旣多﹐遂縱心肆志﹐不屑配以實際。歲月易逝﹐倏忽已老﹐𨿽前此所學﹐未免失時之患。然悔悟之初﹐卽惇勉之始﹐不憂其不逮。𨿽少壯失學﹐老年尙可相償﹐若此心已怠﹐此志已盈﹐與夫多設疑難﹐自取退縮﹐亟求微效﹐不耐持久。心乎正道﹐則澹泊無味﹐語及快捷方式﹐則欣喜馳逐。若此者﹐老𨿽悔悟﹐亦恐日暮途遠﹐未必能相償也。且精爽在人﹐久而不用﹐必枯竭沈陷而至於冥昧。迨乎晚年﹐朋儕日少﹐後生穉齒﹐義不可面規其過﹐卽勉彊好學﹐自謂以聖賢爲師﹐定是矜气益甚﹐蒙蔽日深﹐與畔道等耳。古有功名不可訾﹐而訾其學術者﹐昔人於王文成是也﹔學術不可訾﹐而訾其出處者﹐昔人於楊龜山是也。曾媢嫉之情﹐謠諑之口﹐未可爲定論。善學者不可以此沮喪其志﹑二三其徳也。

求益

士大夫終日學問欲何爲哉﹖總爲此身喜怒哀樂﹐動而有悔﹐人倫日用﹐習而不察﹔應事接物﹐乖而失宜﹔艱難險阻﹐守而鮮固。必求合乎天地之性﹐古今之理﹐乃確有持循﹐不至恍惚﹔確有依據﹐不至謬戾。故曾鞏曰﹐多所見而愼取之也。蓋目𨿽有明﹐待日光而後見萬物﹔心𨿽有慮﹐待聖言而後經萬事。故學聖道者﹐小大皆取足焉。如山川丘陵﹐鳥獸艸木﹐各受生成於造化也。爲學之道﹐知所當至者必求其至﹐知所當止者必求其止。其知旣精﹐故能析疑於幾微。其行旣力﹐故能與人爲準則﹐可必增其質性﹐亦可變其質性。增者如磨礲之於玉石﹐變者如虫豸之有蛻化。有事乎道徳則日崇﹐有事乎聞見則日多。故韓康伯曰﹐可大之業由事而生也。夫習非可以勝是﹐好紫可以奪朱﹐況乎以天地之理約束情性﹐聖人之道增益聰明﹐焉有不得者乎﹖且情欲者﹐徳慧之敵﹐此開則彼塞。聖人抑情復性﹐去欲從理﹐使情欲日退﹐徳慧日弘﹐皆賴乎學也。夫虐政虐世之人﹐知有聖道則不至暴戾恣睢﹐處人情險阻之閒﹐服膺聖道﹐則可知消長盈虛之理﹐進退存亡之幾﹐而不至於大過。聖人之言﹐其猶天乎﹕運四時﹐殖萬物而不窮也﹔承天也﹐奠民生而不害也。亦精之而已矣。天下之理無窮﹐猶寒暑晝夜往來不息﹐一是其所是﹐句。非有是也。柰何一是而終身奉之﹐各是其所是﹐句。非無得也。柰何一得而祕密守之﹖聖人能通天下之是非﹐化天下之同異﹐於學問護前之士﹐獨無取焉﹐誠無取於彼者也。

辧正

好書藏書莫不有正有邪。淮南王安好書﹐所招致率多浮辯之士。河閒獻王所好﹐皆經傳說記七十子之徒。所論邪正不同﹐故立身亦異。厥後淮南王以叛終﹐河閒稱賢王。好書可不謹歟﹖古書甚多且雜﹐豈能辧其有無眞僞﹖聖賢不校﹐說之非禮﹐而因文釋義﹐亦足見古人處變之方﹐𨿽極變之事﹐當可返而歸於正且常也。若曰﹐此不經之語﹐直以不信拒之。萬一事變之來﹐有適輿相類者﹐則聖賢辧物居方﹐有所未括﹐人之叛道者無從收拾束縛於道中﹐亦讀書觀理之滲漏也。然則書可盡信乎﹖曰不可。困其事而求其理﹐無適而不可也。若迹其事而措諸躬﹐非粹然一出於正﹐不可從也。學必有所統壹﹐乃能上接聖緒而粹然皆正。堯舜逆知孔子﹐故制道義以授之。孔子能樂堯舜﹐故作春秋以效之。所謂道間者相稱﹐徳同者相友也。五經語孟﹐皆聖賢所定﹐純粹無疵。諷讀一言﹐卽獲一言之益。其幸而至於髙且遠者﹐歲月積久之功。故其始也﹐當從共知共行處尋求﹐不可向獨知獨行處尋求。子史之屬﹐則宜鑑裁去取﹐所得旣粹﹐亦與六經無異。若必推之使髙﹐鑿之使深﹐引之使近﹐抑之使獨﹐以之觀理﹐必多差錯﹔以之處事﹐必多阻礙。不惟無益身心﹐且毫釐千里之謬﹐何異抱薪救火﹑放虎自衛乎﹖易曰﹐聖賢立象以盡意﹐系辭焉以盡言﹐蓋謂義理所止﹐在於斯爾。而昔賢以爲有象外之意﹑系表之言﹐是未得其統壹者也。範升有云﹐學而不約﹐必叛道也。統壹未眞﹐故凡書皆未核實﹐不悉難易緩急﹐但務持論收勝。如行路然﹐泛論道路險阻﹐𨿽鳥道蠶叢﹐曾不經意。及身歷其地﹐則尋丈之溝﹑一仞之丘﹐必有難踰越者。所以至核實處方知難易也。如成廈然﹐泛論室廬﹐𨿽崇臺九成﹐可語次而構。及身鳩其功﹐則采椽之居必有鑿契﹐千門萬戶之宮必由棟榱。一物不備﹐不能成質。所以至核實處方知緩急也。常以核實爲心﹐方且鄙薄持論之士﹐況欲持此勝人乎﹖凡求勝於人者﹐卽非爲己者也。商鞅求勝部民﹐孫吳求勝敵國﹐故其爲禍﹐至於彊弱相吞﹐愚智相陷﹐刑徒被路﹐流血成川﹐而不可止。若夫讀書觀理﹐知內省而已﹐知反求而已。內省日積﹐反求日深﹐與千古聖賢之徒﹑愚不肖之夫婦共遊於大通之塗﹐焉有勝人之念哉﹖以勝人爲心﹐不知反求內省﹐處則浮華﹐出則躁競﹐悅從則煦煦相引﹐異己則怒目相向﹐賢否異位﹐黜陟紛紜﹐小則僞學是傾﹐大則濁流盡陷﹐人生莫必其命﹐倫彜罕克共卹﹐其禍豈不如鞅起者﹗且讀書有關風俗﹐尋求義理﹐尊奉師儒﹐出入不悖所聞﹐謙讓不肯教授。若此者﹐學必純厚而風俗亦厚。其或捷取功名﹐徵逐勢利﹐趙賓巧慧非法﹐公孫曲學阿世。若此者﹐學必浮淺而風俗亦薄。風俗學問維持者﹐其治平爲可久也。若從學問敗壞者挽回﹐更難爲也。安得風雨雞鳴之君子而與之共辧學乎﹖

義利

爲學先辧義利﹐義利未淸﹐終身夾雜顧戀。宅心處事﹐必不在中道與正理也。今人立身行己﹐多是私欲。謀人家國﹐亦是功利。好責人而憚於自責﹐就所安而遠所畏﹐凡可以害道義者皆利也。學者此身此心﹐無一刻非道所流見與所盤旋﹐出入起居﹐羹墻寤寐﹐皆是物也。一遇聖賢之語﹐或相印證﹐或相觸發﹐自然入之深而守之固﹐用之精而赴之勇。蓋人心原是義理結成﹐只一撥動﹐便如撥火﹐引之卽然﹐延之卽遠﹐如之何不深且固﹑精且勇也﹖若不用以精气﹐殊爲可惜。若復用以逐利﹐其撥動牽引亦猶此﹐則陷溺滋深矣。今人所云吾心靈變者﹐全是利欲之心﹐助其機巧﹐見爲靈變﹐其實是大憒憒。至眞正潔白髙明絕無利欲處﹐便自懶慢﹐不肯用心﹐豈非大憒憒耶﹖辧義之學﹐先以窮理﹐窮理之功﹐非茫無畔岸也。大儒之學本於天之賦﹐故子思首言天﹐董子亦然。其次則心之所存﹐體之所見﹐身之所接﹐皆理所寓。此外則有人﹑有物﹑有鬼神﹑有古今﹐亦皆理之所寓﹐莫不用白坦易充足雋永者也。平日洗滌此中渣滓旣淨﹐然後觀理之時﹐所發皆正念﹐所求皆正道﹐而與義相入。若渣滓未盡﹐正理不治﹐鉤棘險僻盈其胸次﹐則所求乎義者﹐莫非利欲之捷取也﹐何以得夫事物所當然與其所以然乎﹖故精義之功在乎窮理﹐窮理之功先以洗心﹐此之爲學亦不必堅白同異之察﹑六合九州島之外矣。

誦記

讀書之法﹐舒廢詳盡﹔讀書之儀﹐端莊斂肅。書有途徑﹐直者爲是﹔書有門庭﹐通者爲是。不求諸直捷通達而求諸偏曲窒塞﹐如適越而望閩也。凡書中之義﹐有卽本書得之者﹐有旁觀他書得之者﹐有文詞﹐有指意﹐有義理﹐有體裁。寛博詳緩者﹐所以優遊學者之心志﹐使潛心味索﹐不以迫亟致淺嘗也。富麗精華者﹐所以充足學者之嗜好﹐使悅豫奔趨﹐不以淡泊生厭棄也。開卷之時﹐止可得其梗槪﹐其中曲折肯綮﹐更在掩卷後平心靜气紬繹尋思。有開卷之功無掩卷之功者﹐所得亦恍惚也。所以勇往前進﹐不如退轉玩味。信己見以直前﹐不如勒回己見以徐觀。一段一篇旣訖﹐宜將此心稍息﹐使神气不疲﹐然後與義理浹洽。此際甚微﹐亦不能言其所以然之。故若讀前段畢﹐气尙未平便讀後段﹐或前句未了意在後句﹑前段來了意在後段﹐則此心躁急﹐心隨躁動﹐必無浹洽之妙。粗疏畢事﹐虛憍有餘而實際不足矣。每見士大夫讀書閱文﹐皆悤悤爾﹐未嘗有徘徊顧戀之意﹐則所云紬繹尋思者更在何時用功﹖朱子每教人理會﹐教人體認。門人問其用功之法﹐只是從心上輪回數四﹐自然浹洽。浹洽則堅固﹐旣洽且固﹐觸物取諸逢原。若但眼底收攪﹐胸次庋藏﹐旣不詳悉﹐又鮮次第﹐便無毫髮之用。且讀之淺率﹐自有差錯﹐不知其淺﹐卽不知其錯也。只擇意之所好率爾賞愛﹐所不好者一覽而遂置焉。重復溫習﹐則斷章節取﹐以便誦記。一篇之中﹐頭緒全未接續﹐脈理全未分明﹐胸中襞積猥塞﹐不能融液成片﹐以此應事接物﹐至當不易之。理旣從平日所謂淺近中鄙夷而忽之﹐而平日所云深且廣者又無當於爾時之用﹐旣不可彊之使合胸中又無可依傍﹐不能不向情欲智巧一途以艸艸結局﹐而失之千里矣。今人讀書﹐先有幾種病痛﹐所以只見己是﹐只見人非。一則多私﹐私意盛於中﹐觸處流出。凡先聖語言公正無私者﹐先有不相悅懌之意﹐但屈於眾論﹐無可柰何﹐不得不隨人誦讀。然而非其所好﹐自然格格不入﹐旨趣茫然。一則覘勢利榮枯以定先入之說﹐勢權之人言者卽是﹐寂寞之人言者卽非﹐一經先入﹐牢不可破﹐不復折衷求進。一則自是意見﹐意見一定﹐不可轉移。於他人有用之言必不畱意﹐縱然屬目﹐終是己見爲主。夫經書之指﹐前人旣已解定﹐乃不肯疏通舊義﹐必欲更求別解﹐獨出新裁﹐自云可勝前人﹐自云有所觸發﹐不知皆前人所吐棄與後人所必吐棄者﹐寧如舊解乃昔人揣摩較量而後成﹐可以處事決疑﹐所得未可量耶。所以學者多而成者少﹐庸才多而通才少也。

六經

聖人之學通乎天人﹐六經者天人之蘊也。天地之心以仁爲本﹐若義禮智﹐皆所以善仁之用。六經所言﹐四徳之精微與其實事也。大地之心﹐由此以達於人﹐而人得與相接焉。是以百家角立﹐眾情愛憎﹐是非取捨﹐最易淆亂。以六經之義斷之﹐則一成不易﹐𨿽有紛紜﹐莫能爭勝﹐使人知善惡之有歸者﹐以其得天心也。凡人道之正者﹐皆可相通。扞格壅閼﹐皆不正之情爲之。六經之指﹐皆人之本情與其正務﹐故精其意者﹐天地萬物之情與吾喜怒哀樂周流無間而無所底滯﹐在上則視民如傷﹐在下則吉凶同患﹐義理之相通故也。人世禍福之幾最苦難明﹐治亂之效觀不及遠。世俗之士復以智巧穿鑿﹐是以吉羣善事當前而莫能趨﹐罟擭陷阱在側而不知避﹐惟順六經之指以行﹐則遊於大通之路﹐克己就義﹐恕以及人﹐迎福於幾先﹐制治於未亂﹐蓋位天地育萬物之門戶規矩也。其常者所以明義﹐其變者所以示權﹐權義皆通則萬事畢舉矣。六經之有傳注﹐如衣服有縫紉﹑飲食有烹飪﹑車馬有轡勒﹐假物爲用﹐以達於人事者也。昔賢解經﹐自有定指。聖賢微意﹐何嘗不在。傳注中年祀久遠﹐一師之學衍爲數家﹐原析而流益分﹐所以子夏之門後有莊周﹐曾子之門後有吳起﹐皆傳說旣廣﹐駁雜生焉。漢人以三萬餘言說堯典二字﹐其中能無支離乎﹖一語駁雜則後學疑誤﹐遂流爲異端矣。桓榮受朱普章句四十萬言﹐入授明帝﹐減爲二十三萬。其子郁﹐復授章和二帝﹐又刪成十二萬﹐所必然者﹐浮詞繁長﹐多過其實﹐故約之使有統壹也。今人輒爲六經立說﹐又穿鑿六經以徵己說﹐欲天下之人皆捨日月而就熒燭。曾不思天地之道人人可以同得﹐聖賢之經人人之所共讀﹐苟求共知共行者以爲準則﹐而自矢必知必行以爲志趨﹐則亦何所不至﹖又何必別求異開異見﹐矜前人所未獲﹐崇虛文而不適用也﹖非病其說之多端也﹐至於莫可致用﹐則朽木糞墻矣。張子說易爲君子謀﹐不爲小人謀﹐故系詞必諭以君子之義﹑君子之道﹐有吉無凶者也。凡吉凶之在爻象﹐不必筮而得之﹐但所行之事輿爻象同﹐卽吉凶亦同。故彘子不用帥命﹐有川壅爲澤之象﹔曼滿無徳而貪﹐有丰屋蔀家之象。行合爻詞則吉凶亦合﹐所以謂之通幽明之故﹐而教以盡人事也。黍離降爲國風﹐非有人降之者﹐蓋自降也。昔曰周京﹐今曰王城﹐名旣降矣﹐太史之采不及﹐天下諸侯之貢不及。柱下所載者﹐封畿以內之事﹐無能及遠﹐體裁亦降矣。雅聲者﹐天地之正气﹔風者﹐天地之噫气也。王者失政﹐正气郁而噫气作﹐故雅變爲風。興觀羣怨忠孝名物﹐詩之用也。得其性情之正﹐詩之體也。或先得性情之正而印證於詩﹐或深得詩之旨趣而蕩滌邪慝﹐皆爲有益後賢之論。如所云四名五志﹐皆益於性情者也。如所云蔽於五際﹐失於齊魯云者﹐皆恐有助於邪也。三百之篇﹐言其風俗則喜深婉而惡薄惡﹐言其政治則美熙豫而嗟憂慘﹐故無不與治道相關而深於詩者卽長於治人也。且其旨趣﹐要在溫厚和平﹐頌美而不階驕溢﹐諷過而不觸怨怒﹐又委曲調暢以自達意指﹐故深於詩者不獨忠愛之情上達君父﹐仁厚之恩下感黎庶﹐兼能通兩國之信﹐釋兵戎之隙﹐而優於奉使也。凡人性情之內有邪穢﹐有渣滓。邪穢者﹐淫惑之根﹐藏於肺腑﹐宜用力治之如水之灌物﹑灰之浣垢﹐攻而去之也。渣滓者﹐粗確之迹﹐結於榮衛﹐宜潛消之﹐如風之解凍﹐火之銷膏﹐默而化之也。二端之物﹐惟樂可除。鐘鼓之猛厲﹐充滿洋溢﹐使人震肅﹐則轟鍧之頃不容復有雜念。琴瑟之和柔﹐紆余涵泳﹐使人夷愉﹐則融泄之際不容尙有芥蒂。先王設典樂之官於學校中﹐使天下人材皆出於樂﹐惜今之失傳也。夫聖賢之言可否皆有定論﹐聖人之可否存乎書﹐當時之可否存乎天下﹐無所容吾私也。大小夏侯皆以經學教授﹐彼此相非﹐勝之非建則曰章句小儒﹐破碎大道。建亦非勝爲學疏略﹐難以應敵。二人之論幾難折衷﹐然以窮理洽務爲心﹐則志在應敵﹐所以破碎大道也。鮑宣經學甚明﹐史家稱其諫章少文多質﹐此豈應敵之謂﹖聖王旣沒﹐詩書禮樂之指皆成絕響﹐悉緣應敵之說誤之。文中子不欲斯道之絕﹐故取後代文詞續前代典訓﹐其意欲使前王之道不絕於後世﹐後世之義理皆可續前王統緒也。紛紛論其僭擬﹐擿其同異﹐何益世道人心乎﹖

史籍

作史必有定法。周之史法﹐周公所制以頒天下同文之國。使書於策者無不鄭重雅馴。蓋周公思三王以施四事﹐因聖王而定史法。周公之法﹐卽堯舜之道也。幽平以後爲史官者﹐褒貶勸戒不昭明﹐赴告策書違舊章。孔子樂堯舜之道而欲措諸實事﹐因當代史書著其是非﹐舉周公之制而申儆之﹐使三百四十年之紀載一遵周公之法﹐文有害於教者攺而正之﹐事有畔於義者貶而責之﹑誅而絕之﹐𨿽屬辭有文有質﹐敍事有詳有略﹐苟非有害大義﹐皆因舊編﹐不必更易。故其爲法直而不顯﹐諱而不盈。直而不顯者﹐以義斥其事﹐不必顯設於文。後人因文求義﹐則其事亦明。諱而不盈者﹐畔道之人工於匿迹﹐猶必不能掩志史之所書﹐諱其迹而著其志﹐後人因志以察迹﹐則向之所諱﹐原未嘗掩其實﹐故曰不盈也。所以有闕文﹐有微詞。闕文者﹐舊史闕誤不復補綴攺正﹐恐擬度意指而失當時本質﹐則爲舛爲訛﹐後人據其舛且訛者爲正義﹐則所害多矣﹐故於所不知寧闕如也。微詞者本爲逆事﹐委曲其詞﹐以從順理﹐以爲臣子之義﹐固當諱尊隆恩﹐掩君父不善之迹﹐但使順理不滅﹐𨿽人以曲文見責﹐猶未失大順之義﹐不以激烈之空言觸權貴之怒﹑嬰直言之戮﹐則人不以行義爲殺身之具﹐亦可保全大義﹐使不沒於人心。蓋多方以存周公之法而不使中絕也﹐故其書可以制治未亂﹐又能撥亂反正﹐貫通百王﹐生成萬物﹐輿日月並而不息也。後之史書旣無定例﹐例亦不如周公言事不言道﹐是以入雜伯之路。言人不言天﹐是以違天地之心。論理不主於善﹐不協於一﹐故是非可否皆不純粹﹐敍事大小錯亂﹐眞僞糾紛﹐先後舛午﹐賓主易位﹐雅俗雜沓。或言其始不言其終﹐察其一不通其類﹐以此窒彼﹐以彼戾此﹐靡所歸宿。折衷史法﹐日下又何疑焉﹖夫古之君子﹐能詳一身一家之事﹐而於一代之事缺略不備者猶抱恨以終其身﹐張衡之於漢儀是也。漢家六世而有史書﹐私作本紀﹐非奉命供職。班固因之﹐幾受私修國史之禍。旣受詔﹐許成其書﹐猶潛精積思二十餘年而後就﹐故西漢之史遂能遠絕後世。東觀以來﹐以史館叢文士﹐其法漸替。陳壽甚有史才﹐而遷﹑固以記繁志寡專美於前﹐故壽亦慕之﹐不盡其才。範寧能得春秋之意﹐而向﹑歆棄經任傳旣有成法﹐故寧亦仿之﹐未盡其意。史所以翼經﹐而作史者多不本於經﹐其害使人信史而疑經。記傳所以證史﹐而記事者多取不經之說﹐其害使人信非經而疑正史。皆信道未篤﹐辯博是務也。故帝王世紀其說甚多﹐班氏作律曆獨引郯子之言爲徵﹐以其見諸經傳﹐爲可信從。故知作史之法必本於經﹐鄭氏說詩亦先譜列侯世家而後及篇什﹐蓋變風多里巷之事﹑兒婦人之言﹐若不本諸國事﹐不可入經。是以說經之法必本於傳﹐此皆古人敬愼立言之微旨也。夫聖人刪詩﹐必使善惡並存。其作易也﹐亦必吉凶同列。蓋使人去彼就此﹐由此避彼也。況史籍之書所以繼往開來﹐世代不能無治亂﹐君舉不能無得失﹐猶山川不能無險阻﹐晝夜不能無明晦。若爲善之事則詳﹐爲惡之事則略﹐是古今不相續﹐而人世有斷絕矣。人君惡史氏之不諱﹐故置總裁官以蓋藏其惡﹐又時時觀史以箝制其直詞﹐旣無古來列國皆有史書之例以相塞考﹐故柱下之史不過頌美稱徳﹐蓋有不入學人之目者﹐以其嘉言懿行𨿽多﹐而誠實不足也。所以易世之後﹐遂以史籍爲可有可無之書﹐而前代之史絕不屬意﹐然則史事不幾絕哉﹖且讀史之法亦不可不講也﹐夫載事之書容有過其實者﹐讀者當識其意而已。凡大體之得失﹐所以昭勸戒於來世﹐他若制度原委﹐處事方略﹐財賦盈縮﹐用兵勝敗﹐有守正可久者﹐有行權應變者。守其常而通其變﹐則經權皆能盡善﹔逐於變而棄其常﹐則成敗皆必有損。是皆益人才智者也。更有智數險詐之事﹐亦一時風气所爲﹐又有𨿽無名位而其人亦能間大事成敗﹐造禍福端倪﹐有世道之責者或駕馭之﹐或防閒之﹐不使逸於檢柙以害吾成﹐亦不可遺漏也。故讀史者必深識三才去就之理以決治亂得失﹐當知治亂因乎得失而治亂之源流不盡在得失中。有小事無失而所壞乃在大事者﹐不可不知也。又當知是非決於邪正﹐而人品之邪正亦不盡在是非中﹐惟當以邪正定人品﹐不可以是非定邪正也。不當抽出書中一事一句正其是非﹐議其疏密﹐遂欲翻前人之案而自處匏瓜之系。又不當輒徇己見﹐偶值吾之所憎﹐因而憎及前人﹔偶值吾之所善﹐因而善及前人。不思吾所是非未能盡符五經之指﹐卽不能契合聖賢之心﹐𨿽意在勸戒﹐而大指已乖﹐勸戒皆謬也。總之閱一史畢﹐然後更讀一史﹐此許魯齋之法。秦人罷侯置守而史亦廢﹐此程子之論唐時。事事覆車﹐代代冰鑑﹐此朱子之說。管讀史關鍵也。班氏漢書小序是非純正﹐去取分明﹐每章不過數言﹐而治亂之形﹐賢否之迹﹐若布碁局而指白黑﹐常誦述及﹐此亦可知爲政之大綱﹐立身之先務。左氏一書﹐隱桓之際傳聞多略﹐而臧氏﹑展氏頗載其事。蓋臧有文仲﹐展有柳季﹐其家必各有紀載﹐故左氏有所據以立傳﹐此家乘之益也。野史之作﹐非夫人而作之也﹐必身在朝列﹐可以得政事之詳﹐又藏書甚多﹐參考古今立言之準﹐又讀書有法﹐不以偏霸小術閒廁正道﹐然後可以補金匱石室之遺﹐此野史法也。太史公不好儒衛﹐故傳董仲舒甚略。班氏美其尊孔子黜百家﹐故錄其著作甚詳﹐此二家學術之別也。公孫弘﹑卜式皆見詆於司馬﹐而班氏猶爲之表章﹐蓋事久論定輿。並時而生者﹐愛憎自不同﹐孔子作春秋﹐定哀之際其辭微﹐猶書其事也。王通作元經﹐褒貶不及仁壽﹐則不敢筆削本朝之事矣。此又先後事勢之別也。

論著

天地之道非文不宣﹐猶玉不可不琢﹐皮不可去毛。故陰陽相錯之謂反﹐物我相交之謂文。入則有夫婦﹐出恥有友朋。位有君臣﹐體有左右。程子所云一不獨立二則爲文也。聖賢制法作事﹐皆引天道爲本統﹐而附續萬類。凡王政人事法度無不麗焉。故文章非一人之事﹐爲文非私己之業。取其可繼微旨﹐可通王道﹐彪炳於陰暗之時﹐經緯於明備之日。不本乎天謂之誕﹐不益於人謂之鄙﹐君子不好也。敬以直內﹐義以方外﹐所以立徳也。充然於心﹐盎然於身﹐因而授諸簡札﹐所以居業也。忠信爲進徳之質﹐徳日積而不自知。修詞有可見之迹﹐是以爲所居之業。進徳之實﹐可於修詞驗之﹐君子終日幹幹﹐猶不免以詞見者﹐所以自考也。以爲非敬不立﹐非義不宣﹐惟此可以觀心而爲徳所托也。人之有益於世者﹐莫如功業。功業旣成﹐則可轉亂爲治﹐轉不肖爲賢。然功業不可人人而爲﹐爲功業者﹐又未必稱其所學之志﹐故不可無著述之業﹐辧析義理﹐使明白痛快如披雲霧而覩白日﹐亦能以治易亂﹐以賢易不肖也。然著述之業有指趣﹑有條目。指趣體也﹐條目用也。明道有明道之體用﹐事功有事功之體用。有體而無用﹐可談說而不可施行。有用而無體﹐施行𨿽赫奕而義理無根株。易之爲書﹐至約之理存乎卦之畫﹐至廣之義發乎爻彖之辭。晝本乎天地﹐辭括乎人事。本天地爲體﹐括人事爲用。此易所以爲文字之祖也。聖貴爲學﹐合義理以爲體﹐授諸簡編﹐則又包括庶事而爲用﹐其所授簡又可自爲一書以爲天下後世義理之體﹐而隨其日新遞益者﹐又足爲體中所具之用。此聖賢所以爲文字之源也。蓋著述所以立法﹐立法所以經世。故學不苟傳﹐必求天地之心﹔文不苟作﹐必協動靜之義。揆天道﹐質人情﹐按古法﹐正時事﹐所謂文也。蓋由存諸心者﹐精明純粹。精明則有光采﹐純粹則無瑕疵。旣己精明純粹﹐則常矜乎人之未至於是者﹐未免處乎暗室﹐行乎危途﹐不得已而著書立說以開示之。其約也﹐所以舉其大綱﹔其詳也﹐所以示之節目。約非不足﹐詳非有餘﹐以爲天道有示人之處﹐人事有應天之處﹐使吾之是非曲直無不與天地休咎禍福相應﹐然後從吾說者能免鬼神之譴責﹑人主之刑罰﹑陰陽之災沴﹑人類之傷殘也。揚子曰﹐春木之芚兮﹐援我手之鶉兮。言春木芚然而生﹐譬若孔氏啟導人心﹐援手而進之﹐相與遊處﹐淳乎其安之也。若不以拯援爲心﹐則聖賢不著書矣。且天地靈異之气不常流露於世﹐其篤生也必有爲﹐其成質也爲大慶﹐與天下後世共登仁壽之域﹐豈一身之事乎﹖文之美者﹐君子樂取之。樂取之者﹐助其爲善之心也。文之惡者﹐君子厭觀之﹐厭觀之者﹐恐助其爲惡之智也。使君子樂觀小人厭觀者﹐君子之文也。樂觀君子之文﹐厭觀小人之文者﹐君子之人也。戰國以後﹐聖學失傳﹐士之爲文者不必本道徳﹐是以有文采者苦於道徳不足﹐有道徳者苦於文采不揚﹐而時之所須又不必盡合道徳﹐但取措置事務﹐功成而無後患﹐是亦文之有用者也。所以體裁日下﹐去道日遠﹐揚雄譏其雜而不純﹐李軌斥其動而愈僞也。蓋文之美者﹐如金銀銅鐵皆可煆煉成質以爲器用﹐百煉之後卽銅鐵爲質﹐亦能水截蛟龍﹑陸斷犀象。惟無用之言﹐如姦人假造銀幣﹐非不爛然光華﹐若入火煆煉﹐卽與煙焰飛去﹐化爲烏有矣。儒者論文字短長﹐娓娓可聽﹐井井有章。偶爾自作﹐輒以餖飣成質﹐采掇取妍﹐向之娓娓井井不知安往﹐此入火飛去者也。君子有言﹐要使當世知禁﹐後世知戒。主於表章善道﹐垂示法則﹐而佐以貶惡以防闕失。猶夫陰陽之理﹐陽主歲功﹐而陰佐以肅殺﹐皆以生成萬物﹐非如酷吏斷獄﹐一切致人死地而後快也。太史公曰﹐春秋采善貶惡﹐推三代之徳﹐襃周室﹐非獨雕譏而已。故爲文者亦當以勸誘爲上﹐規切次之。嬉笑怒罵﹐佞諛嘲哂﹐品之下者也。寧端莊勿痛快﹐令人攺容而禮之﹐不令人解頤而悅之也。事之反正最甚者﹐祕而不錄﹐所以存萵世主大防。若詞之詭﹐辯之迂﹐不能使萬物得其序﹐五常得其倫﹐適足擾亂時政﹐敗壞人心。君子之言﹐豈肯類此﹖嗟乎﹗天下之大﹐古今之久﹐一人耳目心思所及幾何﹖著書立說﹐總非格天之業﹐況以屬文爲事﹐原輿物欲相近﹐最易牽引而至陷溺﹐故昔人五世之業至能文而衰﹐若無大道爲公之念存乎其閒﹐必不能成就所事。或阻於世网﹐或沈於水火﹐皆不免也。君子惜之。

詩歌

詩有剛柔﹐有淸濁。語健爲剛﹐旨遠爲柔。標逸則淸﹐質實則濁。此皆刻畫聲韻之末﹐非詩之本旨也。詩之本旨所以善風化﹑育情性﹐徵國祚存亡﹐明政治得失。凡天子所以化天下﹐諸侯所以移風俗﹐子孫所以告祖考﹐父兄所以陳教戒﹐人道所以達神明﹐皆假此以道之。故古者太史采焉﹐君子歌焉﹐聖人刪定論次﹐有善則嘉之﹐無可嘉則勉之﹐勉之而不得則傷之﹐傷而不攺則刺之以他事﹐寓意則誡之。美非道諛﹐刺非揚惡﹐蓋其學識性情無不輿气運相關。是以政教衰於上﹐變風作於下﹐此自然之感也。故詩之道在乎從容諷諭﹐下情上達。樂而不淫﹐窮而不困﹐抑揚宛轉﹐感動人心。若諷諭失道﹐感憤害義﹐旨不深婉﹐情不溫厚﹐無益於偸常﹐無補於治亂﹐皆詩之近乎伎藝者也。故古有譎諫﹐有夜諷。時無采詩之官﹐故作詩者流蕩性情﹐不關道義﹐𨿽有若無矣。若夫譏切朝廷﹐指擿當路﹐不惟有禍﹐亦且無益。何也﹖艸野之技必不能上聞玉几﹐當路之威亦豈肯下絀巷議。多見其不知量耳。

詩有義理之學﹐有樂律之學。今之相傳﹐皆義理之樂也。樂律之學﹐自杜夔時僅存﹐此後遼盡亡矣。鄭夾漈序樂略謂孔子編詩爲燕享祭祀之時用以歌﹐而非用以說義。因謂毛韓諸家皆腐儒﹐而漢又立之學宮﹐遂使聲歌湮沒。曾不思仲尼著書﹐莫非教人義理。觀其門人說詩﹐切磋琢磨用之講學﹐鳶飛魚躍用以諭道﹐必非聲歌爲本﹐義理爲末。則毛韓不爲腐儒﹐而學宮之設不爲音響泯滅之濫觴也。如鄭說者﹐則兩楹之奠﹐爲其有功於樂府乎﹖誤矣﹐誤矣﹗

鄭氏病樂府一道﹐經崔豹以義說名﹐吳兢以事解目﹐使聲歌之紐幾絕。故取而系之。凡短庸鐃歌等二百五十一曲﹐系之正聲以綴風雅﹔凡郊祀東郡等四十八曲﹐亦系正聲以綴頌﹔凡漢三侯之詩﹑房中之樂等九十一曲﹐系之別聲。正聲系以琴曲﹐別聲系以舞曲﹐以當古之有詞無聲﹑有聲無詞者。此外古調徵戍等四百九十曲皆有詞無聲﹐則以義類相屬﹐分爲二十五門﹐謂之遺聲﹐以當古逸詩也。樂府統系﹐得此而明。此其有功於後人者也。

●卷二

師說

師也者﹐以正道決人所行者也。人每樂於行道﹐然多在疑似之閒。師則從而決之﹐故記問之學不足爲人師﹐必相示以道徳。而道徳之旨亦不盡在語言﹐當先養弟子固有之性﹐使仁義禮智常存於心﹐而後能服習道徳也。若於固有之良棄置不顧﹐獨以講論誦習爲業﹐技𨿽精而心則鑿﹐喪徳喪志﹐莫此爲甚﹐人材之壞無日矣。聖賢教人不惟閔人不成才﹐更恐由我敗壞其才﹐故不可告以不師聖之言﹐不可折以不同道之辧﹐委曲向導﹐開悔悟之機以相迎養﹐養愧恥之心以勗奮發﹐而受教者亦當自爲地﹐誠懇以求之﹐省察而思之﹐勉力以赴之。意旣誠懇﹐心始開悟﹔開悟在心﹐乃能省察﹔省察旣熟﹐黽勉自至。三者備而後其人可教也。聖人之教﹐有品有節。品﹐品類也﹔節﹐節文也。分別其類﹐各有區域塗徑可以尋求。又爲之節文以裁其有餘﹐勉其不足﹐使合於不易之則。輕重損益﹐一切盡其商榷﹐然後畫爲成法以示之﹐使愚而寡見者得所循持﹐弱而無力者易於固守﹐推而聰明才智之士﹐莫不皆有所依據以勝其人欲之私﹐復乎天命之初。匆論髙下淺深﹐皆切於所教者之身心﹐或攻其病﹐或輔其不逮。若泛論事理之大要以齊眾聽﹐而於其人不切﹐旣不切於其人﹐則其人領略必淺。一言領略旣淺﹐則視天下之理皆膚淺矣。故理之微者不可示中人﹐道之大者不可告俗士﹐皆恐其淺嘗也。古人𨿽曰教人﹐半是體驗身心﹐所以教學相長而皆獲其益。呂和叔因人之可及而諭諸義是也。若謾云精粗本末﹐初無二致﹐謂之主張後學則可﹐謂之成就後學則未。彼後起者何所賴焉﹖頓之一字﹐禪家之學。聖賢無頓悟之說﹐所重者積累之功。爲山九仞﹐功虧一簣﹐盈科後進﹐放乎四海﹐莫非積累之謂。頓則先無次第﹐後無服習﹐其得不實﹐其藏不堅。譬牧人之子忽爲王公﹐豈非夢乎﹖波濤之中﹐忽生城闕﹐豈非幻乎﹖聖賢不以此誤人也。聖賢於人﹐指點性情之偏﹐欲其自勵求進﹐非擿其短而毀之也。故有迎其機者﹐不見其機不可迎也﹔有達其萌者﹐未值其萌無能達也。有得其一端﹐更進以他端者﹐此端末甚了然﹐他端無從附益也。道徳灤淺之際﹐有時不敢自任﹐知道體之無窮也。道體無窮而不自見其有餘。亦所以體道也。不惟在己省克﹐卽所教之人所當省克﹐無時不在吾意中。而相與提撕﹐非心佚行﹐不必斥言拒絕﹐但教之必禮﹐則非心自斂﹐佚行自謹。故有燻陶浸灌﹐有嚴憚敬畏﹐有興起慕效﹐隨其所值而皆有獲。所以王政之時無窮人﹐教化之門無棄才也。

友道

伐木之詩以嚶鳴象其聲﹐以遷喬勉其行﹐蓋欲欺婉轉淸和之音相扶於髙明廣大之域也。故古人多一朋友卽多一輔仁之人﹐卽多一聞過之人﹐故少者不如多者之益。今人多一朋友卽多一人升沈之態﹐與異同之見﹐與相爲援引之私﹐故多者不如少者之善。此今昔不同而非吾力所能挽回。亦云自盡其道而已矣。予嘗感朋友之事﹐若向戍尢孟獻之室﹐季札譏孫文之鐘﹐皆在邂逅之頃﹑傾蓋之時。今之稱久交者相規以過能如是乎﹖然有習熟而生漸染者﹐有慢易而生違拒者﹐有牽持而至闒靸者﹐彼此皆爲有憾﹐勿徒責人也。夫昔貴諭友﹐以爲簡取不煩﹐廣取不濫﹐繁禮縟節非交道也﹐雜沓兼收非交道也。君子以求益爲心﹐故先擇而後交﹐交其相資者也。小人相倚爲名譽﹐故先交而後擇﹐資其名譽﹐不計其品類﹐故有始隆終替﹑僞親背憎者。君子之言曰﹐交道可絕而不可毀也。絕者所以遠匪類﹐毀者所以快私心也﹐非聖賢之徒也。觀國語所載﹐則當時所重者﹐聖人之餘事耳﹔觀《家語》所載﹐則子孫所傳者﹐亦聖人之餘事耳。聖人之心﹐惟門弟子得之﹐故親炙之益﹑見知之統不可少也。

行藏

行藏之際﹐人所難言﹐惟得聖賢意指乃能無過。聖賢體道者也﹐道之興衰自有其幾﹐天下有天下之幾﹐一人有一人之幾。一人之幾已動﹐天下之幾未動﹐是身將通而道則塞也。聖賢不出﹐天下之幾已動﹐一人之幾未動﹐是道𨿽通而身當塞也﹐聖賢亦不出﹐出與不出之際﹐最忌此中有欲。縱無富貴利達之欲﹐而有矜己尙人之心﹐猶之欲也。一有此心﹐卽勃然易動﹐𨿽持論以矯世之好進者﹐而人不若己之念常默驅其中﹐以出於必進之路而不見所謂幾之猶塞者﹐意在求通而惟恐敗其求矣。且自處太髙﹐視人太卑﹐其心必不能樂天﹐久且移而憤世。至於憤世﹐則此念已動﹐向所鄙棄﹐更欲低徊就之﹐不自知其非矣。夫陽气有消息則聖人有隱見﹐𨿽有君子之徳而前後左右莫非小人﹐則動而有礙﹐不克自奮﹐震之九四是也。故小人道長﹐君子宜速遁﹐勉彊遷就﹐終無益也。且堯舜有天下而不與﹐孔孟處貧賤而樂天﹐易地皆安﹐奚必得位而欣喜﹐失位而憂戚﹖是以歷數在躬﹐不忘洚洞之警﹐麟出見獲﹐不下沾袍之泣也。古之聖貴﹐實有所操以應世﹐如農家之有耒耜﹐冬則懸諸門戶﹐至於春作﹐𨿽欲不服而之田不能。不因兔爰雉罹之多艱而後退處﹐不見賡歌揚言之可慕而樂從事﹐總之必道爲資﹐如田叟之資穜稑﹐賈客之資鏹幣﹐一日無資則窮困矣。懷重寶者必藏匿保護﹐擇所居而後托焉﹐擇所如而後往焉。安車召之而不就﹐拱璧迎之而不入﹐蓋其所受於天﹐莫非淸明之气﹐故俗情所嗜﹐如脂如膩﹐若將浼焉﹐無可動其心身之所往﹐必以道隨﹐道不離身也。道之旣竭﹐必以身隨﹐身不離道也。是以夷齊立節而百世聞風﹐四皓避秦而儲位必定。子眞不屈王鳳﹐君平久隱卜肆﹐當時王公大人後生小子莫不奉以爲法﹐或感慕而變舊質﹐或覩貌而祛惑志﹐或苦操足以矯世﹐或善言可用悟俗﹐賢者之有用如此。以其所持者道﹐道非無用之物﹐故抱道者自不爲無用之人也。予嘗乘馬亂流﹐目眩於流﹐坐不安於馬﹐而身幾墮﹐已而堅持轡勒﹐瞑目據鞍﹐聽馬之自涉而克濟矣。守道之力﹐當如是爾。

避名

凡出處之際﹐其情益眞﹐則其气益平﹔其气益平﹐則其志益堅﹐不惟不受其祿﹐不榮其寵﹐卽髙士之名亦不敢居﹐而後可遂厥志也。蓋不求聞達之人﹐居心亦非一致﹐有避權勢者﹐有避患難者﹐有量才能者﹐有任天性者。一有隱遁之迹﹐則人得物色之﹐惟因任自然﹐日在耳目之前而蘊藉卒不可測﹐乃眞隱也。齊二客﹐魯兩生﹐史失其名。失其名者﹐所以全其髙也。禮失而求諸野﹐見負樵者幾焉﹔易散於九師而植於道路﹐見負擔者幾焉。劉因承學士之命﹐志𨿽不赴﹐初亦拜受﹐以爲恩命自天﹐非下人所能抗﹐是以拜之。非謂一拜之後﹐卽不可復辭﹐必若龔勝推卻印綬而後可也。謝枋得志在辭聘﹐而以持服爲名﹐故略其不字之貞﹐極論起復非禮﹐意則堅貞﹐辭亦有托。是以二人皆成厥志﹐朝廷亦不彊之。蓋此中平夷﹐不爲甚髙之行﹐乃克遺世獨立﹐故逃名之念甚於逃疾﹐避譽之心劇於避毀﹐世皆不覺﹐但與相忘而已。彼矯矯憤激而緣私以動者﹐未有不返徇於私者也。抗志𨿽鋭﹐曾不踰時而念移﹔念之旣移﹐俛首而往就焉。向之感憤嗚吒若別爲一人矣。卽念在不移﹐且有迫之而起者﹐其身已糜﹐其志安在﹖君子不爲也。且易之爲書﹐當明夷之時﹐惟處遠最優。旣入世局之內﹐則以小傷而亟去爲幸。若夫傷時之亂而有太和之气﹐值世不用而有幽閒貞靜之徳﹐非有道者不能。蓋天生聖賢﹐所以爲天下也﹐與人並生﹐卽有同憂共患之理。其可救也救之﹐其不可救也猶宛轉以就之﹐皆不忘斯人而非自爲謀也。一旦決然而逝﹐頹然而放﹐澹然而足﹐與艸木同腐﹐輿夭疾同廢﹐然後人皆共棄﹐而我得自全﹐何必洗耳投淵﹐皎然在人耳目之前﹑驚嘆之列﹖或爲羊裘釣澤﹐或爲鸞鳳嘯山﹐使物色及之而後爲有道也﹖馬融始不應命﹐旣而悔之。賢者不惟不悔﹐亦不必不應。孔子身旣衰老﹐𨿽周公之夢亦且無有﹐非果於遺世也。少壯不爲無益之學﹐是以志存周公﹐衰老不希無妄之福﹐是以夢境亦澹忘也。君子以禮自處而後可行其道﹐非榮人君之尊己也。其君果賢﹐君子行其所學而有益天下﹐故就之必取功名﹐𨿽委質爲臣不謂屈己。昔人所云﹐應規矩之淑質﹐就班倕而裁之。若不行其道﹐𨿽奉以師傅之尊﹐豈可久居而不辭﹖心低徊而迹偃蹇﹐以己所須﹐問之當道﹔以己所欲﹐責諸知交﹔以己所長﹐邈其儔類﹔以己所薄﹐視其等夷﹐是妄自尊大也。君子尊者重之﹐則有不敢當者。其或賤之﹐則有不可受者。俗士之言曰﹐士固屈於不知己﹐而伸於知己。君子何屈伸之有哉﹖有不敢與不可而已矣。若但以爵祿役使天下之抱道者﹐以隆禮苛責當世之有權力者﹐彼此兩失之矣。至於遇合之際﹐蓋有天焉。臧倉之事期於足以沮一時之行﹐亦不必君之終見信也。三鼎五鼎﹐非不辧白其誣﹐僅足洗薄父之污而遇合之事﹐已乖夫邪正易位﹐事之不可久者也。於不可久之中而適逢其咎﹐豈非天哉﹗光武聖主也﹐班彪出入禁門三十年而不大用﹐第五倫沈滯商販賤事嗇夫微秩而不得召見﹐皆在輦轂之下﹐有才智之名﹐猶閒戹如此﹐孰謂非天者﹖公孫弘﹑兒寬𨿽以儒術顯庸﹐然醇雅淵闊﹐不及賈董遠甚﹐而名位過之。乃其始也﹐皆以鴻漸之翼﹐困於燕雀﹐又何爲者邪﹖當其遠迹羊豕之日﹐求爲賈董之遇﹐且不可得﹐若以東閣之招﹑升中之觴自期於心﹐告語於人﹐益幻妄矣。夫此數公者﹐或始困而終亨﹐或暫合而永乖﹐豈可謂非天乎﹖知此之有天﹐則彼不求亦不得者﹐其爲天所限﹐又何怪與﹖衛之君子﹐𨿽爲祿仕﹐尙令人見其才藝﹐蓋爾時猶知尊賢﹐故見其才藝而嘆美也。若周之君子由敖由房﹐不見異於人﹐人亦無從物色。世旣莫知﹐而棄捐莫惜。彼亦深藏而圭角盡泯。此周之事勢﹐較衛加陵夷也。貢禹行年六十九始生子﹐年八十一尙在仕路﹐上書乞骸骨﹐元帝以溫旨畱之。八十老翁﹐遠官京師﹐𨿽得溫旨何用邪﹖古稱貢公遺榮﹐未必樂於久宦。乃知進退之際﹐蓋有不自由者﹐益見仕路之不可嘗試也。更有學術不明﹐亦士大夫當隱之時。輕士嫚罵之日﹐不必更言出處之宜﹐惟深藏而已矣﹐此又不在避言避色﹑不入不居之例者也。

人道

人之所以爲人者﹐威儀足以相接﹐恩愛足以相親﹐品節足以相成﹐文詞足以相諭﹐物力足以相養﹐所以貴於物而物莫之及也。徑情而無儀則失所以接﹐很戾而不和則失所以親﹐放蕩而無檢則失所以成﹐固陋而不華則失所以諭﹐放利而多怨則失所以養﹐五者俱失﹐則生人之理亦微。故君子重之勉之﹐所以成其爲人也﹔小人薄之喪之﹐所以失其爲人也。失其爲人﹐則去物不遠矣。道者所以治己也﹐法者所以治人也。自勝其私則能入道﹐以道治己則能行法。不勝其私而任法裁物﹐不可得也。聖人性情與萬物相通﹐故喜怒哀樂﹐萬物皆無閒焉。喜不自喜﹐怒不自怒﹐哀不自哀﹐樂不自樂﹐此無閒之見於公平者也。喜怒不易位而作﹐哀樂不並時而致﹐此無閒之見於誠一者也。長幼天之所序﹐尊卑人之所立。天之所序曰彜﹐人之所立曰禮﹐分數等差﹐皆非我所自作﹐聖人因物情之固然而使相從也。以物理本同﹐聖人因而合之﹐又謂物不可苟合也。故爲等差以別異之﹐於以去其間隔﹐制其傷殘﹐通其情志﹐篤其恩愛﹐裒益其有餘不足﹐皆物情所共也。仁者﹐施之平也﹔義者﹐施之稱也。平則萬物皆合爲一﹐稱則萬類各安其分﹐故古人之相接也﹐相輔以仁﹐相勉以義﹐不可直陳﹐則稱詩以諭之。言者若無意﹐而聽之足自警﹐所以多攺過之美﹑進徳之益也。否則相示以禮﹐賓主相見﹐饗食以觀威儀﹐作樂以平心气﹐故豖酒獄訟之患不興﹐嘻笑怒篤之習不作﹐不必從而禁之也。晉人久不圖王室之難﹐子大叔爲賦缾之罄矣﹐惟罍之恥﹐而範子懼﹐亟謀納王。馬超入蜀而驕﹐先主示以君臣之儀﹐超自懾伏﹐不必引而責之也。稱詩執禮﹐亦道以同然之性而已矣。自稱詩之風不行﹐執禮之指不諭﹐君臣朋友之間以徑直相忤者多矣﹐不能於規諫之外更有相通之路﹐𨿽以肫懇爲心﹐亦靡所施﹐而過誤遂多﹐儆省莫作﹐皆衰世之獘也。又其甚者﹐全以機巧相禦﹐勝气相加﹐人道之患﹐何時已乎﹖易卦二五皆以陰陽相應爲吉﹐惟困輿小畜以同徳相求爲吉。陰陽相合者﹐夫婦之道也﹔同徳相求者﹐君臣朋友之義也。陰陽相合﹐止於足以宜家﹔同徳相求﹐則可補天地之憾﹑扶世運之衰。故君子大其事也。知罃對楚子之言﹐左氏蓋舉以立教也﹐蓋楚𨿽不殺晉臣﹐爲晉臣者豈可戴之以爲恩﹖其爲恩也﹐仍當歸之晉主。如蘇武歸漢﹑郝經返北﹐豈可感不殺之恩於他人乎﹖此亦不取相合而取相求之義也。

人事

人事不可絕也﹐亦不可狎也。莊以持己﹐多致忤物﹐至於忤物﹐亦持己之累也。和以與眾﹐多致依附。至於依附﹐亦處羣之羞也。敬以待其來﹐信以踐其往﹐來不可拒﹐去不必追。得正大之道﹐得長久之道﹐又得可以君人長人之道﹐而後不卽於非僻也。無矜激苛忍之行﹐無鄙夷屑越之心﹐在吾宇下者視之如傷﹐眾所同好者惟恐不逮。以卑下人﹐以遜克己﹐非惡人之伎倆有以困我而故下之也﹐非度我之道義不能上人而故遜之也。無所避而不可陵之﹐則不必有所避而後下之﹔有所挾而不可傲之﹐則不必然所挾而後讓之。以人所具之性貴人爲之﹐則無疚於人﹔以我所具之心向人竭之﹐則無憾於己。愛己廉隅﹐亦愛人廉隅。尊己道徳﹐亦尊人道徳。均平懇至﹐仁之至﹑義之盡也。凡人道之相接﹐徳禮而已矣。近而攜貳者惟禮可以招之﹐自處以禮﹐人莫不敬﹐敬則無二心﹐不待相示以徳而後服也。遠而聞風者﹐非徳無以懷之。徳者禮之積躬而有光華者也﹐積之而後盛﹐及之而愈遠﹐非一事二事合禮而遂有其名也。凡行禮者﹐敍親疏之情﹐通萬事之理﹐必從其實﹐必從其厚。未有其事﹐不可居其名。恩所當厚﹐義不可薄也。禮以節情﹐情疏則禮略﹐不必彊爲濃也。主善以內﹐目惡以外﹐非有私也﹐輕重親疏之別也。好不廢過﹐惡不去善﹐不掩人之功﹐不蔽人之贒﹐不貴人以力所不勝與禮所不備。位有大小﹐勢有彊弱﹐地有遠近﹐時有疾徐﹐皆所不責也。儕伍相構而尊長平之﹐旣平之後有相犯者﹐卽以犯義責之﹐不欲其相傷也﹐謂之敗前事而長後禍。若力不能抗﹐約不能堅﹐則於其始辭之﹐不可中道而棄之。有與同憂患者﹐必義而錄之﹔有仕同盟好者﹐必恩而錄之。先世有厚施﹐子孫國人傅誦以爲美談﹐屬有事會﹐則加報之﹐此教人重義樂恩也。慶弔之事不周於用者﹐施者宜自責其慢﹐受者宜深喜其來。當事而責其施﹐事已而忘之﹐有人心者決不至此也。不信之疑不可加於所尊﹐不可施於所敬。以卑見曾﹐不宜在道路旅次之間﹐不宜在褻晏之所﹑不衣冠之時﹐臣子之心﹐其有尊榮﹐必與君父共之。事所難處﹐寧以身受過﹐而尊者親者之失不可顯言也。國兵之敗必諱﹐內難之作必避﹐親之過小而不可怨﹐皆臣子義也。𨿽云制法不可隔絕細人天性之誼﹐在禮𨿽不得爲﹐而人情可通者﹐則亦許之。故受役公家者不奪其喪﹐不奪其養﹐不奪其志﹐不奪其諱﹐衰絰而從金革之事﹐事已而致之﹐不爲罪也。不可背施﹐不可幸災﹐不可貪愛﹐不可怒鄰。憂戚之情不可不念﹐義理之要不可不從。不念憂戚﹐是無人心也。不從義理﹐是無天心也。小怨可不必計﹐以尊貴非報怨之資也。小善可不必狃﹐以小善末盡大任之量也。𨿽有怨於其親﹐不可與他人謀其親﹔𨿽有怨於人之所親﹐不可教人叛其所親以自快也。此皆禮之所在﹐非計利害而爲之也。吉凶之禮不可並行﹐𨿽在比鄰戚黨間﹐猶不可苟且也。況尊卑大小之別乎﹖諸侯大夫旣弔晉喪﹐又欲求見新君﹐叔孫昭子以爲非禮而不見聽。晉人辭之﹐皆無辭以對﹐終於不能行而貽固陋之恥。鄭子皮因此以發欲敗度﹑縱敗禮之戒﹐可謂讀書無隔礙矣。

鑑別

物必有族﹐族與族爲類﹐而後可分別其物也。族類相混﹐物之與物莫不可相亂﹑莫不可相陵。故君子之道﹐亟欲辧物﹔辧物之道﹐亟欲辧族。使尊卑貴賤﹐秩然有序﹐而後賢愚是非足以相稽﹐否則勸懲混淆﹐輕重倒置﹐天下之事幾日而不大壞也。夫徳至於聖則有隱顯而無淺深﹐𨿽自信自樂﹐皆可爲在田在天之事也。自此以下﹐族類不可不辧﹐鑑別不可不精。樂令冰鏡之名﹐許生流品之目﹐豈可忽哉﹗士之可重者﹐尊於公輔﹐壽於彭咸。其爲人也﹐利萬物而不以自丰﹐位髙天下不以自榮。行有辱也﹐𨿽生不樂﹐不慊於心﹐不衷於道﹐若芒刺之不可安也。好學者必喜聞過﹐好禮者不忽細微﹐知時者必愼出處。記善忘過者宏也﹐貧賤不懾者勇也。謀於國而鮮失﹐訓於人而不倦。問其處家無不可法則﹐家人之事也﹔問其在公無不可告語﹐國人之事也﹔享於鬼神無不可達諸﹐幽明之事也。如此則可謂賢矣。人之有才﹐成器爲難。旣成器矣﹐貴重華美爲難。蓋成器則非無用之物﹐貴重華美則在淸廟明堂之上﹐非斗筲之量而彜鼎之光也。孔門之貴﹐與春秋大夫不必較量長短而自據勝地﹐若一一較量而有所輕重﹐反失孔子大其功而小其器之旨。譬諸食物﹐駝峯羊尾﹑山珍海錯﹐非不美也﹐以當菽粟則自然處下耳。若夫有貴哲之名而不免困窮者﹐非有所偏卽有所蔽。穆子好賢﹐叔向好直﹐各有偏勝之蔽而不自知﹐故良友以爲戒﹐不必皆有他日之禍也。蘇威問當塗貴曰﹐知人是善﹐然後好之﹐何以言其不能擇人﹖貴曰﹐好善仁也﹐擇人鑑也﹐𨿽有仁心﹐鑑不周物﹐故好而不能擇也。淺而易泄者不可與深謀﹐躁而易遷者不可與久處。度量不廣不能審事實﹐故編窄之人﹐一切鹵莽﹐學問未深﹐不能察情僞。故昏愚之人一切疑猜﹐達心而懦﹐其情多畏。略舉大綱﹐不肯盡言﹐常誤人於危疑之際﹐一日之間﹐所欲必具﹐用物宏多﹐不能自戢﹐常失身於取與之節﹐喜怒哀樂失其常度者﹐終必貽家國之憂﹐年長而有童心者﹐終必爲此身之患。矯情拂性﹐悖戾必多﹔捷取幸致﹐怨尢必眾﹔專權踞勢﹐羣情所嫉﹔髙顯亢厲﹐鬼神所忌。若此之人﹐如表的所在﹐婦人孺子﹐猶思彎弓﹐而況當道之士乎﹖聖人重戒此輩﹐所以保艾人生也。觀人之法﹐李克數言盡之﹐不必京房之易﹐翼奉之詩矣。

毀譽

易曰﹐乖則有難。劉向曰﹐和气致祥﹐乖气致異。凡在人道中者﹐宜和不宜乖也。人物凋盡之時﹐賢士大夫無論在朝在野﹐皆宜彼此互相成就﹐如輔車之相依﹐不宜更相詆訾﹐如冰炭之不相容。聖人恐狂簡之士與物多忤﹐故欲裁之﹐勿使爲人所棄。在陳之嘆﹐卽文王作人之心也。夫嚴憚切磋﹐資於人者也﹔誘掖獎勸﹐人所資者也。誘掖獎勸而人拒﹐嚴憚切磋而人怨﹐由於快己私心﹐非相與有成。不能有成﹐則於人道無所益也。惡惡非毀也﹐損其眞則爲毀﹔揚善非譽也﹐過其情則爲譽。毀譽一人之私﹐好惡天下之公也。毀譽在身﹐易至沮喪驕矜﹔毀譽在世﹐率多排擠依附。盡人稱誦﹐不足道也﹐恐其飾情求媚﹐資適逢世而得之也﹔盡人指擿﹐未可棄也﹐恐其不能枉道從俗﹐矯思抗迹而得之也。觀稱道之言﹐爲何方之依﹔謠諑之論﹐出誰氏之口。燻蕕不同﹐皆受益之師也。且人之正者﹐𨿽不自正﹐人必正之。故曰隱十年無正﹐隱不自正也。元年有正﹐所以正隱也。故人之相與﹐宜共養其廉恥之心。不善之名不可輕以加人﹐況直己而非人者﹖𨿽親戚故舊亦止得其半以爲是﹐其餘以爲非者﹐尙有其半也。旣無全是﹐亦無全非﹐何如相忘是非之外乎﹖凡君子責人﹐冀其攺悔而格正厥事也﹐故罪自外至者﹐君子不以此棄人。不得已而任過者﹐君子亦不以此棄人。所事旣正﹐則不善之迹泯然不存﹐更有何責焉﹖終已不攺﹐則資稟之弱必不可克﹐又何能彊焉﹖如是不已﹐徒有訾毀之怨﹐無攺悔之益﹐君子不爲也。且道之在人﹐與己無異。在己與人無異﹐不惟責人者不可過﹐卽責己者亦不必過也。己與人皆在道中﹐所以有相長之益﹐無相乖之損也。若人不我譽﹐遂有怨責之心﹐遇人必求其相譽﹐而先有希望之色﹐皆爲人所鄙者也。夫治世之君子﹐好善惡惡﹔亂世之君子﹐嘉善容惡。此之爲道﹐其有衰世之憂乎﹖非性情之正也。人有不及﹐可以情恕﹔非意相干﹐可以理遣。此亦自好之行﹐非萬物一體之心。聖人待人﹐必教之以禮﹐誘之以誠﹐要使天下之人皆敬學而親師﹐勉彊以進徳。所以然者﹐欲救義理於將絕也。義理𨿽微﹐得人救之卽不絕於人世﹐是以抑無道之彊﹐以伸有道之弱﹐非有所忮懻也。眾人同心﹐謂之不善。聖人因而惡之﹐是萬物爲心而不自用其私也。不以一眚棄人﹐故一谷之災不書於經。善惡兩舉﹐方爲至公。以善掩惡﹐以惡掩善﹐苟非於義有所重﹐皆私心也。以爲誠者物之終始﹐終始兩際﹐皆善端發見之時。惟小人初念不善﹐事窮亦不能返於善﹐然後以惡終。余則其人未嘗自絕﹐聖人亦未嘗絕之。或不遠卽復﹐或事成始悟。𨿽小善必表章﹐所以廣爲善之途也。又以爲勝負之交﹐最苦爭气難平。凡爭其貨財﹑爭其禮節﹑爭其名位﹑爭其是非﹐皆爭端也。先王制大射之禮以教鄕人﹐揖讓於未有勝負之前﹐勸酬於旣有勝負之後﹐先事以平其气﹐後事以平其心﹐此先王微意也。蓋商之末造﹐小民方興﹐相爲敵讎﹐是以廑賢哲之憂。太和之在成周﹐不宜有此也。

怨忿

怨忿之事﹐人情所不能無﹐如豖酒獄訟之類是也。又或義理所不容已﹐如君父之仇是也。人情不能無者﹐以直道折衷之﹔道義不容已者﹐亦以直道勉勵之。所謂直者﹐非謂有怨於我﹐卽搜索其過行﹐齮齕其災眚﹐於以快吾意也。兩心相攖之時﹐惟明恕可平之。明則彼此同徳﹐恕則彼此同心。明恕在內﹐禮文在外﹐所當愛者亦愛之﹐所當敬者亦敬之。明恕不肯自盡﹐勝气不能自戢﹐騁欲失禮﹐趨禍效尢﹐內外大小之謫交至矣。昔王氏二侯有隙﹐谷永離間之﹐杜鄴和解之。後世之論﹐靡不右鄴而薄永﹐以此知同歸於厚﹐共遠於戾﹐人性皆然也。所謂衷之以直也﹐齊襄復九世之讎﹐適與魯莊同時。莊公之義﹐不可見齊侯而不報﹔魯人之義﹐亦不可與莊公共見齊侯也。而並驅逐獸﹐何以爲心﹖是以春秋致美齊襄﹐深責魯莊﹐非有虛譽之詞﹑苛舉之法也﹐所謂勉之以直也。有國而繼好息民謂之有禮﹐有怨而平憾釋爭﹑量力反義﹐亦禮之所重也。𨿽有深怨﹐不及已死之骨﹐故齊侯葬紀伯姬﹐君子義之﹐以爲𨿽遇先紀侯之殯﹐亦將葬之也。先代不正之事結怨於人﹐爲子孫者不得以不忘襲仇彰祖考之愆﹐禮宜忘之。鄭子展使遊氏無仇奪妻者﹐君子亦義之也。受命而誅生﹐旣死則怒無所加﹐若又報及子孫﹐初猶爲怨﹐後且爲仇﹐智士不爲也。故士匄受命伐齊﹐聞齊侯之喪而還﹐君子亦義之也。令人習聞吳越事﹐一勝一敗如在旦暮間﹐然而棲越會稽與殪吳甬東先後十有三年﹐細考歲月﹐然後知其不易。彼所爭者大﹐是以難。久不解﹐必有一斃。若小投﹐則十三年後亦當忘之矣。且怨仇之事﹐變態甚多。挾巨室之勢﹐因執政之權﹐而不慮細人傷心之痛﹐是以自及﹐鄭子駟是也﹐子閾子耳則累也。亂之旣作﹐必有受其累者﹐故君子不獨不自結怨﹐又懇懇止人之相怨﹐誠恐一日亂作﹐而以無怨之家爲有怨所累也。夫私仇不及公﹐古道也。子產旣逐﹐丰捲不卽收其田裏﹐三年而復之。其始之逐﹐行國法也。其終之復﹐念舊勛也。以爲遠怨猶淺耳。欒氏之禍不於子而於孫﹐子食徳之報﹐孫當侈之報也。若孫復修徳﹐則可蓋愆﹐不但免禍矣。師曹構君臣之難﹐以報笞辱之恥﹐小人怨恨刺骨﹐發端很毒﹐流禍淫夷﹐一至於此。華元不校役人之謗﹐可謂不吝其咎﹐寬而能容﹐良足法也。

庭闈

子於父母所云先意承志者﹐志乃平日所懷﹐意爲一時所發。父母平日之志﹐子所素知﹐此時𨿽未發諸意﹐爲子者先所發而承之﹐此以志揆意而知其當然也。父母已發之意﹐或有是非﹐爲子者因以平日之志決之。其是者﹐志之所尙也﹐從而成之。其非者﹐與平日之志不合﹐恐一時偶誤﹐則幾諫止之。此以意逆志而知其必然也。杜鄴曰﹐仲尼善閔子守禮不苟﹐從親所行﹐無非疆者﹐故無可間也。叔孫昭子見髙疆而發子孫棄徳曠宗之戒﹐此教人爲子之道也。臣子之心﹐莫不欲尊榮其君父﹐故嘉謨嘉猷歸於其君﹐善言善行歸於父母﹐春秋緣此而美爲子者﹐必本其父﹔美爲臣者﹐必本其君。所以養孝子之志﹐申忠臣之恩。故父有善﹐宜錄其子﹔子有善﹐宜褒其父。一本之義﹐此待人父子之道也。古之有世爵者﹐𨿽嗣子得紹其先業。然初喪之日﹐不忍卽居父位﹐先試一年﹐然後命於宗廟﹐若天子諸侯踰年卽位之禮﹐蓋哀死者之亡﹐賂生者之不幸﹐人心所同然也。人子之心一有不幸﹐一言一動無不觸其悲湣。彼初喪之時﹐獨無哀死湣生之意乎﹖若之何以得位爲樂也﹖以此爲教﹐尙有居憂起復而不知非者。古律﹐職官父母在三百里外者﹐三年一給定省假二十日。無父母者﹐五年一給拜墓假十日。元時無給假省親之制﹐而有擅離官次之禁﹐故一官於朝有十年不覲省者﹐當時議臣謂父母在三百里以至萬里外者宜計道裏遠近定之假期﹐應覲省而不覲省者坐詐冒假期﹐與詐奔喪同科。時未之能行也。順帝詔﹐內外廉能官父母年七十無侍丁者﹐附近銓注以便侍養。其法甚善﹐勿以爲亡國之令而忽之。有深恩於其人者﹐必謹視其奉養之節﹐有篤愛於其人者必詳責以爲善之事。老子有慈則能勇之言﹐蘇黃門爲之暢其說﹐以爲愛之深則慮事精﹐爲之避害速而就利果﹐是以能勇也。今人教子弟絕不得法﹕少小之時卽期以富貴功名而習學其書﹐至於收斂放心之學置而不講﹐嬉遊苟且﹐機械變詐﹐父兄曾不詰責。不思古人灑掃應對進退之節﹑禮樂射禦書數之藝﹐非直習其事﹐欲必專一身心﹐使純熟篤實﹐自然不向紛華浮薄之路而端正嚴密﹐徳性亦凝聚矣。此教子弟大關鍵也。人道以聚順爲正﹐不得已而有變﹐於變之中而審自處之道﹐不可不取法古人﹐不可不折衷聖論﹐纖微駁雜陵暴之气皆不可用﹐純乎溫厚細密而後得其宜。何也﹖一體之親﹐呼吸相通而間隔生其間﹐非家之福也。是以其喜也樂其進於道﹐其怨也冀其能攺過也。喜以彌縫其闕﹐怨以痛悼其生﹐故全乎赤子之心則倫理無不盡。聖人體仁﹐所以爲人倫之至。若小小閒隙不能隱忍匿諱﹐而使至親有難灑之恥﹐非聖人意也。六經之旨﹐皆聖人行事﹐其變其常﹐無不當之理。凱風之母子﹐膰肉之君臣﹐不可顯斥其失﹐不可獨潔其名﹐委曲籌度﹐幾許苦心﹐而人以爲固然﹐不復深求所以。𨿽有成法﹐無益於後。有好學也﹐一一深思其故﹐磨礱砥礪﹐較量嚌啜﹐焉有不進厥徳者哉﹗

友於

事兄之道不求伸己﹐視兄弟之子不可異己子也。同姓有相卹之義﹐其有患難﹐𨿽不能救﹐猶宜憂存乎心。郜子失國﹐郕伯來奔﹐同爲失地之君而加厚焉﹐著同姓之誼也。秦景公有千乘之國而母弟出奔﹐佞夫無反謀而天王殺之﹐鄭莊公處心積慮必殺其弟﹐弟亦凶逆﹐謀篡其兄。以後事觀之﹐淮南民之歌文帝﹐比秦景焉﹐不相容也。宋文帝之於義眞﹐比周景焉﹐無罪而殺也。廷美無叔段之惡而太宗忌之﹐比鄭莊焉﹐毋愛而藏怒宿怨也。此處兄弟之變之定論也﹐禮所以別嫌明微。親親而失正道之謂嫌﹐掩惡而非正禮之謂疑。惟人君能申至親之恩﹐人臣則不得也。故殺世子﹐毋弟斥言君惡。若在人臣﹐𨿽施兄弟之誅﹐不爲惡也。周公直道行之﹐公子季友委曲通之﹐此處兄弟之變﹐而或仁或義不同之定法也。兄行不義﹐弟有非責之禮﹐而國君之弟無仇其君兄而去國之禮。不受祿養﹐可也﹔不去者﹐情也﹔不受者﹐義也。論情可以明物則﹐言義足以厲不軌。叔肹子鱄﹐同爲不義其兄﹐子鱄去國﹐叔肹不去。其去國也﹐非止全身﹐使君無殺臣之名﹐兄無害弟之愆。其不去也﹐大逆之朝不食其餘﹐孔懷之側不忍分飛﹐使君臣之節兩通﹐兄第之情俱暢﹐二弟所行﹐皆足法也。衛侯輕去其弟﹐故子鱄不可居。宣公不忍害弟﹐故叔肹尙可畱。此宣公之賢於衛侯也。子鱄有同謀弒君之過﹐叔肹終始不義乎宣﹐此叔肹之賢於子鱄也。叔肹始終可法﹐子鱄僅能免禍﹐此處兄弟之不義而或去或畱﹐各行其道之定義也。子文欲殺越椒﹐是伯父欲殺其猶子也。世族之家﹐不肖子孫爲害﹐與庶姓不同﹐故子文不爲忍﹐而他人不可引以爲例。然子文止於大戚﹐終未推刃也﹐與他人謀兄弟。宜以崔成告慶封爲戒﹐勿自取滅宗焉。漢世恩蔭之典﹐得及同產及同產子﹐亦教人友於之義也。

儀禮曰﹐昆弟無分而有分者﹐則避子之私也。故異居而同財﹐有餘則歸之宗﹐不足則資之宗也。

伉儷

夫婦假合者也﹐然旣有合巹之義﹐卽正倡隨之名。旣正其名﹐卽有敬恭之禮。故君人者無二適﹐貞女不再行。夫婦不狎﹐而欽翼之道存焉。夫婦不欺﹐而誠信之節著焉。所謂事近理存﹐造端攸始﹐非別有君子之道﹐不在日用間也。昏媾之事宜內斷於心﹐動必由禮﹐不可卽謀於人﹐恐滋其妄。男不親求﹐女不親許。其不親求也﹐爲有廉恥之心﹐不欲自言娶婦﹐故昏禮不稱主人﹐其不親許也。三月廟見父母﹐使大夫操幣而致之﹐所謂致女也。魯桓公不由媒介﹐與齊侯成昏於嬴﹐君子惡其失禮。季姬使鄫子來朝﹐左氏不取公谷使自擇配之義﹐君子立法從正﹐順者徵之﹐所以教貞信也。男女有尊卑之序﹐夫婦有健順之宜。由乎理之常者﹐卽人道之正。若以悅而動﹐未有不失正者。男牽於欲而失其健﹐女狃於悅而忘其順﹐極情流放﹐傷身敗徳﹐無所不至﹐道亦苦矣。君子觀象知義﹐謂夫始之不正﹐終必有敝。莫如歸妹之象﹐剛柔皆失正者。是以發永終知敝之戒也。朝廷侈於妬上﹐婦人侈於妬下﹐𨿽天子之女﹐必備妾媵而行﹐所以廣嗣繼祖。一人有子﹐三人緩帶﹐閨闈之美談也。婦人百善皆從逮下生﹐諸惡皆從妬下生。趙衰之妻以盾爲賢﹐而使其子下之。以叔隗爲內子而己下之。此厚福人所爲。趙氏之後日昌﹐由此故也。伯姬之賢﹐諸侯皆來致媵。哀姜至魯﹐不肯入國﹐約公遠妾媵而後入﹐一則守禮正終﹐一則縱淫生亂﹐可先事知之矣。姑舅兩姨之子若女﹐今旣許爲婚﹐其不爲婚者﹐亦當崇內外之嫌﹐平居少長﹐不得同坐同食也。女子歲一歸寧﹐載茌禮說。數往數來﹐僕僕道路﹐非禮也。又國君有政事﹐士大夫有正業﹐或夫婦同行﹐接軫聯鑣﹐若公羊所云雙雙而至﹐亦教戒之不明也。春秋書曰﹐齊髙固及子叔姬來﹐蓋深譏之也。易曰﹐無攸遂﹐在中饋。蓋婦人之義﹐以不與外事爲得陰陽之正﹐故說易者以無攸遂解正位之義﹐言所重在此也。若中饋之語﹐則以坎離互體﹐有烹飪之象﹐故以此事當之﹐以申前義之爲重也。

庸行

古人庸行之事莫非至理﹐作聖作賢﹐由此爲之。世人不能爲聖賢﹐皆庸行不求如禮﹐不克顧名思義﹐斯咫尺千里﹐白首窮年﹐無分毫之益也。容貌詞气﹐所謂物之則﹑事之義也。畱心於此﹐謂之窮理。踐履及此﹐謂之行義。言必聞表著之位﹐視不過袺襘之中﹐所以筦攝其心﹐使有所措﹐不外馳也。朝祭服之有旒纊﹐非眞蒙耳目使不聞見﹐所以去人心雜念也。履之有絇﹐尊之有禁﹐非謂見此二物遂不行不飲﹐所以教人知節﹐不至淫放。上服有冠有笏﹐下輻必正如帷﹐義取整齊嚴肅。深思其制﹐以防非僻之心﹐非可以燕居之服假借用也。祭器亦然﹐不施於用器﹐敬其事者﹐必以日之朝气爲之。以月計者則在朔﹐以歲計者則在春也。奉身之具﹐不必薄於人﹐不必厚於人﹐以隨才稱等爲得。厚薄之宜﹐得其宜則義也。古之君子禦家以四教﹐勤﹑儉﹑恭﹑恕。正家以四禮﹐冠﹑婚﹑喪﹑祭。飲食俎豆之數﹐衣服采章之別﹐器角精粗之等﹐尊者取贏焉﹐卑者取約焉。所行之事卽有供事之物。旣用其物﹐卽有象物之容。垣屋什器﹐必堅朴勿苟費也。門巷果木﹐必方列勿苟亂也。饗食無加物﹐及禮可矣。太史公曰﹐布衣匹夫之人﹐不害於政﹐不妨百姓﹐取與以時而息財富﹐智者有取焉。用物太侈﹐必有窮時。至於旣窮﹐如人之沒水﹐不可振也。侈糜之生淫僻﹐猶饑寒之趨姦邪。故小人不勝情欲﹐必陷罪辜。𨿽居髙上之位﹐行快心之事﹐未可爲福也。古者執贄相見﹐有敍情配志二義。故曰視其所贄而知其所任焉﹐非因以求貨也。凡致禮於人者﹐二事並施﹐各遣一使以致詞﹐所以達誠一。一使兼二事非禮﹐一人兼二使亦非禮也。達尊之前﹐禮恭而言直。以道相向﹐不崇其齒而枉焉﹐益所以尊長者也。不恭戴則失長幼之節﹐不直則害義禮之正﹐皆浮薄之行也。主人待客﹐必敬而禮之。不問算卑長幼﹐皆當敬之也。客過主人﹐亦必以禮自處﹐不問造次顚沛﹐皆不可廢禮也。朝聘必受於廟﹐詞必稱先君﹐以相接至境必假塗。昔貴今賤者﹐待之不損吾異日﹐皆行禮之事也。易曰﹐嘉會足以合禮﹐禮不可獨行﹐當與在會之人同服行之。故君子有會聚之事﹐必以講禮爲先。會不以禮﹐必有豖酒獄訟之爭﹐有攘臂詬誶之隙﹐有忌克譎詭之心﹐豈嘉會之謂乎﹖凡久而漸靡﹐與之俱化者﹐眾人之心常放也。兢兢自檢﹐不知其然而然者﹐聖人之心常存也。不潔之事﹐名猶遠之﹐況其實乎﹖不正之迹﹐形猶惡之﹐況其眞乎﹖常以行禮爲心﹐自不犯非義矣。若夫富貴貧賤之交﹐最難把持﹐故聖賢每於此致力。吾徒行年旣久﹐觀事頗多﹐今之所遭﹐後之所忘﹐何不可以釋然﹖此之所欣﹐彼之所厭﹐何者謂之確然﹖不惟苟且求得不可爲﹐卽無心任運亦非正要﹐當用力貞勝﹐然後見學問有權也。夫自勝爲彊﹐如龍之不見石﹔遇物而靡﹐如魚之觸餌。勢牽於人﹐道窮於我﹐愈求脫則愈束縛﹐翳桑之餓人﹐恥行乞而羞自致﹐所以能成其剛也。世亂無家﹐不容不依故人之有位者﹐當以蔡茂依竇融爲法﹐署官則固辭﹐每所餉給﹐計口取足而已。故並記之。

朕兆

神之在人﹐原爲一身之主。故禍心之幾先接於神而神爲之動﹐惟賢者能察神之所動。如有凶徵﹐先以敬愼自持﹐不授諸形气以成其事。故賢者所爲﹐常與福遇﹐以其致禍之幾能自消弭。人第見其惠迪皆吉﹐若命之常吉也。故曰神先心以定命也。其它徳不足者﹐往往神之所動不能自知﹐是以气授於形而不可禦﹐形授諸事而不可回。書簿所載﹐凡爭競之念﹐數動而不戢者﹐鬭訟之兆也。幸人之有難者﹐己將有難﹐而志气相引也。驕矜而不能自戢者﹐將一反而至於卑屈也。弗及而憂﹐魂先戰也。可憂而樂﹐心已亡矣。語言苟且﹐哀樂失時﹐嘉事不體﹐凶事不類﹐當事而忘其所事﹐或授師而心蕩﹐或受脤而不敬﹐皆精爽之馳﹐將死之徵也。宮室足以居處﹐無故而廣大之﹑更新之﹐不久居之兆也。不恃道義而邀福於冥冥之神﹐魂魄虧而左道入也。與人爭辯﹐不日增其徳﹐必有戮辱之患﹐旋及其身。所行旣失道﹐就彼失道之事﹐亦浩蕩而無歸者﹐此不至凶禍不止也。君子處世爲善而非以自爲也﹐各爲其善而不必其爲我也。作之而不能成者﹐不必作也。可一行而不可復者﹐不宜嘗試也。以淺衷待人﹐以俗情槪人﹐在己則爲矜伐﹐在人則有怒也﹐在四鄰則有戒心﹐皆所以伏禍端也。君子量腹而食﹐度形而衣﹐量能而受官﹐與人言也。量而後入﹐無入而後量。悅心之處以行險之道處之﹐則不敢過於快意。嗜欲所在﹐節以中正之道﹐則不敢求多於人。行禮之事﹐以遜讓之客將之﹐不直己以忤時。服人之善而不以倨傲爲心﹑先自處於上而寘其人之善於俯視之列﹐皆所以免禍端也。如一歲之中分以四時﹐生長收藏各以其序﹐不至匱乏﹐亦不憂迫促。一日之途﹐限址次捨﹐足力不竭﹐遠道可致。一日之務﹐以晝考夕省爲期﹐則形神不疲﹐功效日積。聖人制節謹度﹐凡事如是。所須不多﹐物亦易給。所求不溢﹐人亦無厭。所期不賖﹐願亦易愜。故無事不可爲﹐無地不可安﹐似近而實遠﹐似狹而實宏﹐所以養其神明﹐勿使昏亂﹐俾能察禍福於幾微而先事弭之﹐勿使成形也。

姓名

姓氏宗族之別﹐天子初封諸侯﹐因所生之地賜以爲姓﹐所就之國賜以爲氏。必姓氏兼賜者﹐姓所以統一本﹐系之而弗別﹐明昏姻不可通。氏所以殊戚單別之各爲家以待子孫之眾多也。故姓則百世不攺﹐氏則旁支別屬﹐各得異立。或用王父字﹐或用先人謚﹐或所居官﹐或所處邑﹐不盡從國土也。春秋以來﹐大約天子所賜曰姓﹐諸侯所賜曰氏。諸侯以姓行﹐大夫以氏行。以姓行者稱宗﹐以氏行者稱族。始有定制﹐然而自此以往﹐人類繁多﹐編戶齊民﹐皆有姓氏﹐不必盡出君賜。亦有身自名之者﹐士會之帑爲劉﹐伍員之子爲王孫﹐知果自爲輔氏。王莽之世爲黃﹐死而神於永州﹐因以氏其所居之溪。東漢折像之先張江封折侯﹐後徙廣漢﹐因以侯國氏焉。不可勝詰矣。又且僭擬成習﹐慕古者賜姓之榮﹐冒昧稱姓﹐不稱氏矣。今人相問則曰貴姓﹐自述則曰寒族。問者從尊﹐自述從卑﹐猶存古也。命名之中﹐實有徵兆。穆侯𨿽寵愛少子﹐未必命名之時卽以奪宗﹐然國中之人必有因成師之名以殊異其弟者。楚有當璧之祥而幹溪弒成﹐漢有堯母之號而宮廷蠱發﹐事皆類此。孔穎達曰﹐師服之諫﹐若無端緒﹐馮何致言﹐以申己意。謂晉侯當因命名之失﹐蚤爲疆幹之計﹐非謂人之命名必將有驗也。衛侯朝於周﹐周行人間其名﹐對曰辟疆。行人曰﹐啟疆辟疆﹐天子之號也﹐諸侯弗得用。更其名曰毀﹐此又不論徵兆而論義理。徵兆𨿽善而義理有格﹐亦不可輒用也。

取與

天地所生之物﹐非一家之有﹐故有無輕重皆可相通。春秋之義﹐貨財車馬芻粟以相饋遺者皆曰歸。歸者﹐取所有之義也。曰分﹑曰贈﹑曰共﹐猶私己之言也﹐天有消息﹐人有取與﹐安有藏於一處不相流通之理﹖故凡貨財所聚﹐未爲福也﹐所聚之家必有意外之患﹐所聚之地必有不測之憂。息夫候門﹐盜賊夜伺其寢。敖倉積粟﹐羣雄舉事必爭。不惟家不可聚﹐卽地亦不可聚也。況貨財之數﹐入之端有限﹐出之路無窮﹐親戚鄕裏饋遺贍給﹐朝著官署賞賫稍食﹐部民佃客供億輸將﹐賈客販夫懋邏居積﹐此入之端也﹐其事可指而數也。通都大邑豖酒獄訟之爭﹐風雨晦明探囊胠篋之盜﹐其人不可逆數﹐其事不可周知﹐皆出之端也。故達觀之士﹐勿忿於出﹐勿快於入﹐不可謂在我者卽爲入﹐在人者卽爲出也。古者諸侯四夷朝於天子﹐獻國之所有﹐亦發陳幣帛於公卿之府寺﹐然相接以禮﹐彼此俱無貪淋之愆與求取之過﹐亦不以資約報施生責望於其間﹐則人道之常亦有不可廢者。戎朝京師﹐發幣於凡伯﹐凡伯弗賓﹐此必不厭其欲﹐故不禮其使。他日見執之恥﹐則貪利所致也。春秋亡國之君亦有差等﹐虞公之貪﹐晉人執之以爲媵﹐求爲匹夫而不可得。齊人受魯之賂田而黨弒君之事﹐魯乘勝齊之功而取所賂之田。晉人取璧內府而藏諸外府﹐取馬內廏而藏諸外廏﹐曾幾何時﹐其人抱璧牽馬而至其庭。事之反復﹐孰有著於此者﹖貪得好利﹐轉徙之間而已。君子在隱約﹐不克他有施爲﹐臨財勿苟得﹐卽守道之心﹐卽行道之事。故爲士大夫者﹐最不可受惠於人。施而不報不可也﹐報之而有厭苦之心亦不可也。其人𨿽不求報﹐而我常懷未報之慚與責報之疑﹐亦不可也。惟辭之於始﹐則兩情俱愜。一受其施﹐脈脈相視﹐終身如有所負。晉之烈士﹐羞行乞而憎自致﹐是以寧餓於翳桑也。人道散而不有﹐讓而不取﹐重請求而惡匈奪﹐鄙徳色而善忘施﹐所擬別於戴角而傅翼﹑弱肉而彊食。尢不可習用他人之器幣﹐習用旣熟﹐辭受之界漸不能淸﹐如久處鮑魚之肆﹐全不聞其臭矣。楚襄王問陽陵君曰﹐君子之富何如﹖對曰﹐假人不徳不責﹐食人不使不役。親戚愛之﹐眾人善之﹐此言𨿽小﹐亦可施於政也。凡取非其有﹐以造意爲首﹐蒙欲而動次之﹐不論得與不得也。不義之財不可陳於宗廟﹐神必吐之不受﹐蒙欲而動之名也。

遠害

語曰﹐色斯舉矣﹐翔而後集。言君子當見幾而作﹐審擇所處也。孟子曰﹐無罪而殺士﹐則大夫可以去。無罪而戮民﹐則士可以徙。言昧於知幾﹐迨禍已及﹐則不能去也。要之趙殺鳴犢﹐孔子臨河而返﹔楚殺管修﹐葉公斬關而入。無官職者聞聲而遁﹐若孔子者是﹔有權勢者觀釁而動﹐若葉公者是。人未可遽殺﹐亦不可獨殺﹐故遠害者宜知幾﹐操政柄者不可不愼刑也。傳記所載﹐自有安國便事之道而求之不精﹑行之不力﹐皆危機也。聖賢於人﹐欲救其失而去其害﹐開其迷而杜其邪﹐故取古人之事﹐校量訓敕﹐多方示必道心焉。敬者﹐徳之輿也﹔恕者﹐徳之則也。敬恕不離於心﹐故能審是非得失之幾﹐得死生存亡之正﹐不與惡人爲怨﹐受詬辱而不校﹐優遊於衰世從終其天年﹐愼小敬微﹐擇忠直之士爲師友﹐是以常聞其過﹐卽憂患之中亦必愼所托﹐不枉道苟免﹐不求救於憸人﹐否則淸其質而濁其文﹐亦足稱也。又以爲人類之相殺﹐皆畏惡其人而殺之﹐未有鄙夷其人而殺之者。或生乎亂世﹐或立乎暴主之側﹐自晦其美﹐不使暴露﹐所以徼其鄙夷之心。旣見鄙其人﹐卽不殺其人矣。知伯俯視韓魏之君﹐故二君得免於亡。魏惠王狎公孫鞅﹐故鞅晏然不去其國。枚臯﹑東方朔不根持論﹐上頗俳優畜之﹐故皆以善終。而嚴助﹑吾丘壽王才智輳輻有餘﹐卒於不免﹐是以知巧之士不惜見鄙於人﹐以全所欲。有道君子﹐亦不妨見鄙於人以善藏其用﹐不然﹐人之才智有限﹐世之憂患無窮﹐以有限禦無窮﹐吾未見嘐嘐自鳴者得以馳騁於天下也。又計古今以來﹐亦有文字得罪者﹐皆詭僻不正之言﹐欺世誑俗之事﹐否則勝气陵人﹐苛論絕物﹐深刻爲心﹐陰慘爲術﹐嗜進擠險﹐誣善藏慝﹐是以見者惡之﹐起而相詢﹐國法因之﹐用以懲惡。豈有宣聖賢微旨﹐明先王正法﹐惇篤愷弟﹐平粹切實﹐至仁爲裏﹐太和爲表﹐而觸人主之怒﹐來權勢之仇﹐必無之事也。又計近怨人者猝逢其禍﹐受亂人者必與其殃﹐暱刑人者常被其毒﹐能爲我謀害他人者卽能爲他人謀害我者也﹐能詆訾人以悅我者卽能詆訾我以悅人者也。咿嚘上堂之夜客﹐攘臂入座之爪牙﹐皆能借彼以傾此﹐挈此以授彼者也﹐勿近此輩﹐亦遠害之道。若此者﹐皆道心也。道心一喪﹐人如鳥獸﹐罟獲陷阱﹐處處有之而目未之見。何以徵之﹖五行之理﹐逆陽者厥極弱﹐逆陰者厥極凶短折﹐故犯人者有刑辟之患﹐犯神者有疾夭之禍。權勢屬陽﹐然君子不畏權勢。刑人屬陰﹐而君子不近刑人。有剛明之气者猶可逆﹐無剛明之气者不可逆也。齊景公病痁而請誅祝史之言﹐至漢哀帝寢疾末瘳﹐而東平祝詛伍宏案脈之獄興﹐人主善病﹐亦能生大獄之端。衛出公之嬖與小人比而逐大叔僖子﹐漢成帝信郎賁麗善星而以翟方進當天變﹐人主好術數亦不利於大臣。若此之類皆不可不知戒也。楚欲圖周﹐周人示以重器之利而計遂寢﹔秦欲圖楚﹐張儀誘以商於之利而禍立至。楚公子比貪一朝之位﹐慶封耽朱方之樂﹐皆殺其身而不及悔。生當亂世﹐死於饑寒者少﹐死於懷璧者多。陳平所以封還項金﹑解衣刺船也。甄尋手文有天子字﹐此乃殺身之朕兆﹐非吉祥也。凡無徳而有奇表﹐無徳而有令譽﹐無徳而有厚福﹐皆可謂妖﹐不可謂慶。在國則滅﹐在身則亡﹐不爽之數也。凶徳之人﹐並生一時﹐輳集一處﹐則殺身之謀迅不及備﹑結不可解。春秋轅濤塗﹑申侯﹐漢田竇﹐晉楊駿﹑賈謐﹐皆其徒也。陽處父剛愎自用華而不實﹐又攬人主之權以進退朝士﹐謝靈運有其剛而無其權﹐何晏有其華而不聞其剛﹐顏竣則兼有之﹐皆不祥之尢者也。臧武仲知美疢藥石之不同﹐不能趨此避彼﹐作不順而施不恕﹐遂不容於其國。寧喜樂於持權而借口從命﹐內史谷不言內君之不可弒﹐而憂外君不賞其功。子西過恃卵翼之恩而狎亂人狂逞之怨﹐皆凶徳相聚﹐適足殺身者也。小人敢於爲惡﹐必無惻隱羞惡之心﹐從而指斥其過﹐最危之事也。蓋寬饒以深刻之性居刺舉之任﹐抱憤懣之心過於激訐﹐多所不堪﹐是以怨怒並作。東平國艸起覆道﹐石自轉立﹐何與人事﹖而王后禱祠之。天下已定﹐皇子通侯交遊賓客﹐𨿽云盛事﹐然屬有姦人居其間﹐傾搖鼓動﹐一人事覆﹐同輩並受其禍。故建武末年之獄興﹐廢棄之家子弟𨿽有美材﹐亦當養晦藏。若又召致名譽﹐好气尙利﹐則速禍之道也。王盤是也。袁盎喜於人主之前持論短長﹐𨿽多正論﹐亦頗容私﹐是以終爲有權力者所惡﹐致殺身之禍。大祗廉恥絕則不可仕﹐三綱絕則不可居﹐皆必有無妄之禍以及人也。君子非全生之爲貴﹐而明哲以保之爲貴。明哲之道有二﹐處患難之中宜於守常處順﹐擇事之平易者爲之。擇心之坦夷者居之﹐處中而不處極﹐一切深險之心﹑詭僻之行不可爲也。聖人恐人迷於憂患而不能出也﹐故舉九卦以告之是也。居無事之時﹐養晦處默﹐樂天安義﹐防閒敬畏﹐勸善隱惡﹐知命之當然而窮通隱顯不攺行義之心﹐必遂爲善之志﹐無論吉祥之徵﹑怪異之萌﹐皆默消之﹐則福旣不狃﹐禍亦莫及。聖人恐人耽於宴安而不知儆也﹐故以小旻之卒章明親戚相戒之義是也。然亦有觀人則明﹑自處則暗者﹐何也﹖在人禍福之形已見諸事﹐吾主學問深而析理明﹐居心公而處物恕﹐鮮不中也。至於反而自觀﹐𨿽一時所照頗爲明察﹐亡何日久解怠﹐轉徙多端﹐是以終當變易﹐與所見相違。若以觀人之智內省諸躬﹐歲月𨿽久﹐造次不易﹐其於禍福之際依然觀人之明﹐初念之察﹐豈有不通之物理乎﹖凡行有污穢者人𨿽偶不惡我﹐我行污穢﹐動作有危﹐亦當刻刻自惡。語曰﹐千人所指﹐無疾而死。今有千人憤怨而不死者﹐非幸免也﹐當有黨惡之人相從俱死。苟幸免之日旣多﹐則從死之人益眾﹐知幾者所宜亟去也。

形神

心易放逸。能凝聚則成神。气易壅閼﹐能流通則生精。精神盎然﹐形乃長生。人之神寤則棲心﹐寐則棲腎﹐將寐在脾﹐將寤在肝。神之所至﹐气亦至焉。人之气﹐下起於踵﹐上徹於頂﹐中經於督脈﹐霧散於膚髮。憂則結聚﹐悅則暢達。气之所往﹐精亦往焉。易曰﹐雷以動之﹐風以散之﹐雨以潤之﹐日以晅之﹐艮以止之﹐兌以悅之﹐幹以君之﹐坤以藏之。此人物生生之道﹐養生之家所當深味也。動也者﹐體宜微勞﹐不可惰逸也。散者﹐气宜流行﹐不可湫厎也。潤者﹐津液不枯涸也。晅者﹐居處不卽幽暗﹐就陽明也。止者﹐嗜欲有節﹐思慮勿淫也。悅者﹐心常泰然﹐無入不自得也。君者﹐以神馭形﹐以欲從道﹐如人之有君長也。藏者﹐精神之用深藏不泄也。養生之家常從月令二至之戒﹐舉動無躁﹐聲色勿耽﹐滋味宜薄﹐嗜欲宜節﹐所以定神惜气也。秦醫之言曰﹐晦淫惑疾﹐明淫心疾。此二疾皆心也﹐分屬二气之感﹐何也﹖明者﹐晝也。晝以營務思慮過多﹐君火太熾﹐則神不定。晦者﹐夜也。夜當安身﹐近女過度﹐相火太熾﹐神亦不定。放二者異感而爲病則同歸於心。晉平公惑以喪志﹐以爲有祟馮焉﹐蓋心神不定爲此病也。苟定神矣﹐焉能爲蠱﹖又气戾動於外﹐則陰血徧身皆動。血旣亂動﹐脈必張。脈張於外﹐內必燥。血旣燥矣﹐气必不運。气旣塞矣﹐血亦中絕。苟惜气矣﹐焉能爲盭﹖且也動物以一呼一吸爲性命﹐植物以一炕一聶爲呼吸。呼吸者﹐節宣之妙理也。水之流也﹐日夜不息﹐然而亦有翕張。翕則稍渟﹐張則復逝。一翕一張﹐相尋無已而後歸諸大壑。金之在櫝﹐時有輕重﹐余時如故﹐子午加重﹐亦翕張之謂。人之气有呼吸﹐如戶牖洞開﹐風气自入﹐突煙自祛﹐故病患由此可除。凡朝以聽政﹐晝以訪問﹐夕以修令﹐夜以安身﹐以後事更其前事﹐使節宣之﹐亦呼吸之義也。老子欲人以嗇爲寶﹐又欲嗇之於未損之時。易之爲卦﹐聚則受之以渙﹐渙則受之以節。元人兩斧伐孤樹之戒﹐皆定神惜气之義爾。若夫沖和之气流行天地間﹐會陰陽之和﹐極發育之美﹐凡物之形﹐皆受諸陰陽﹐而陰陽之精英則此气當之。得此气最多者﹐靈爽獨異於人。故爲君爲相有以治人﹐而人受其治。養此气最厚者﹐其年齡亦過於人﹐爲期爲頤﹐有松喬之壽也。死生之際﹐人所難言﹐然亦有定理。愼疾所必養生也﹐考終所以正死也。藥餌以去疾﹐滋味以行气﹐此人道之常。至於篤疾之時﹐气不絕則神不散﹐病不革則气不絕。未絕不得卽死﹐猶旣絕不能復生。爲君子者﹐不可以愼疾之故﹐遂萌貪生之心﹐尢不可以必盡之生﹐求緩須臾之死。惟安時處順﹐則不爲病所亂矣。若夫資生之具如其分﹑如其量﹐則養也﹔過其量﹑過其分則傷害隨之。女寵太盛﹐神气瞀亂﹐必行事多錯謬。用物奢泰﹐必取予多不廉。好色有此二病﹐不但傷生也。山川之神主水旱癘疫之災﹐日月星辰之神主霜雪風雨之不時。孔子曰﹐飲食不時﹐勞役過度者﹐病其殺之。子產曰﹐若君之身﹐則亦出入飲食哀樂之事也。山川星辰之神﹐又何與焉﹖由此觀之﹐今人疾病何與二氏﹖而禱祀及之﹐可以正其惑矣。

士禮

先王制禮﹐皆順性命之旨而爲之節。恩之淺深﹐義之遠近﹐禮與刑所由出。故漢人禮服之學自爲一家。蕭望之受於夏侯勝﹐望之又以授元帝爲太子時﹐蓋重其事也。然喪服一卷﹐曾不盈握﹐而爭說紛紜。故摯虞謂世之要用﹐特易失指。今喪禮非無定制﹐而人不能行﹐何也﹖時無聖賢﹐鮮能以誠心臨事。故曾子曰﹐人未有自致者必也親喪乎。欲人事事盡心﹐若居喪之心也。居心以誠﹐則無不克由禮之事矣。古禮有國卹篇﹐唐顯慶中許李用事﹐輒焚國卹﹐而山陵之禮遂無所據。國有大故﹐皆摭拾殘缺﹐比附倫類﹐推士喪禮行之。事已而斥去﹐不存其籍。有不合禮者﹐羣臣莫敢執正。緣臣子之義不豫凶事﹐而又無所據也。且尊君卑臣太甚﹐每舉大禮多抑損典文﹐以便人主之私。主有誤聽者﹐有不慊於心﹐輒爲有司所阻者。今略舉之﹐以辧從遠﹐居憂而遇令節﹐可慰不可賀也。除喪而從吉﹐可用樂不可設燕也。晉之羣臣易服﹐而武帝宮中尙從三年之制。宋之諸帝皆同晉武﹐而孝宗三年衰服﹐朝衣朝冠﹐悉用大布。稱子稱名﹐以致哀痛之心。卽位攺元以系臣民之望。正始之義盡﹐上下之情通﹐所謂可從者﹐此類是也。冢宰之聽﹐其廢已久﹐伊尹而後﹐康王已無明文。王莽爲之﹐是誣天也。嗣君卽位﹐卿出並聘似繼好告哀﹐又娶元妃以奉粢盛﹐未嘗行卒哭﹐卽吉之禮也。杜預引比以爲諒闇從吉之徵﹐是誣聖也。舉天下而葬一人﹐其禮不可略。後之人君有未踰旬而葬者﹐是背死忘生也。新君卽位﹐在殯宮之前成禮﹐反服載在經義。後世有卽位﹐遺奠同日並舉者﹐是日也。陪新君之班則違龍輴之從﹐赴山陵之禮則損朝儀之盛。吉凶二事﹐驟集一時﹐孰重孰輕﹐誰詳誰略﹐此史官所不敢書也。以日易月﹐外庭公除﹐墨帶公服﹐權以治事可也。後世以朝服造殯宮﹐是以大行之戚爲人主私家之喪﹐羣臣若無與焉﹐是有子而無臣也﹐所謂必不可從者此類是也。發喪告哀﹐禮之所重﹐春秋亦有再踰月而後發喪之文﹐周襄王是也。處危疑之時﹐須大國之助﹐機不可測﹐禮從其變。春秋𨿽不立義﹐亦無貶辭。後世或從與否﹐各因其宜﹐不可前定者此類是也。短通喪之過﹐世皆歸咎漢文帝。考諸書卷﹐不自文帝始。棘人之詩已在前矣﹐先儒以諒闇爲居喪之名﹐非終服之名﹐是以免喪﹑終喪爲二事﹐宅憂﹑除服爲二時矣。大抵春秋以來﹐天子諸侯旣葬﹐除服率以爲常。晏平仲斬衰居凶﹐其老以爲非大夫禮。滕世子從孟子言﹐見者大悅。然則短喪之習﹐浸淫日久﹐從禮者𨿽如晨星﹐猶未盡泯滅。不若以日易月之制﹐一定二十七日之外﹐食稻衣錦以爲當然也。然文帝短喪之事﹐先儒別有一說﹐謂古者臣爲君服﹐三年衰絰﹐畿內之民亦服之﹐圻外無服﹐未嘗天下皆服也。秦人尊君卑臣﹐使天下皆服﹐如喪父母。文帝反秦事而行古制爾。古者臣有大喪﹐則君三年不呼其門﹐已練而從金革﹐賢者猶謂不卽人心﹐退而致事。漢時爲官者﹐𨿽遭父母之喪﹐不得輕赴。翟方進自以身備漢相﹐不敢踰制﹐三十六日除服視事。荀爽對策﹐極言其非。光武絕告寧之典﹐陳忠亦謂新承大亂﹐禮趣簡易﹐不可爲法。和熹臨朝稱制﹐詔長吏必下不行親服者不得典城選舉﹐陳忠因請從軍之士﹐及給事縣官小吏大父母喪不滿三月皆勿徭役﹐令得葬送﹐史家韙之。明典稽勛司糾奪喪﹐禁短喪﹐謫匿喪﹐惟欽天監奔喪三月復。詩曰﹐缾之罄矣﹐惟壘之恥。言己不得終竟子道者﹐亦上之恥也。然則超復之命﹐臣不可受﹐君亦不當彊之。薄俗之人﹐宦情太重﹐先於通籍時僞設出爲人後以爲他日免喪地﹐此又可長嘆息者也。爲人子者﹐親喪未葬﹐宜從孤子當室之義﹐免喪猶不純采﹐孫除祖服而父服未除﹐亦不全用吉服﹐故吉有吉凶相半之服。玉藻曰﹐鎬冠京武﹐子姓之冠也。爲祖之亡﹐故縞冠示凶。爲父之存﹐故京武示吉。今人小祥後諸孫衣錦﹐三年之喪未葬﹐諸子亦衣錦﹐皆非禮也。禮柩在堂上﹐孤無外事。春秋之君﹐背殯出會﹐背殯從戎﹐史皆譏其不哀。國之大事且曰不可﹐況他人乎﹖故曰周人有喪﹐魯人有喪﹐周人弔﹐魯人不弔。周人之弔﹐遺使也﹐故周使可至魯﹐魯人之弔﹐君當自往﹐屬在喪中﹐故不可適周﹐所謂喪不貳事也。晉文公爲伯不教人以孝﹐陳有大喪﹐彊會其孤﹐春秋不責陳孤而以深恥文公。其後鄭伯朝晉﹐晉侯享之﹐鄭伯辭享﹐請免喪而後聽命﹐晉侯許其辭享﹐而不免其來朝﹐亦未爲知禮也。今鄕裏慶弔﹐亦列國例也。權勢之家輕奪人喪﹐人子亦輕奪其喪。變服從事﹐主人受之不辭﹐皆不知禮故也。葬地必擇吉壤﹐非爲子孫祈福﹐乃欲祖考安厝。其地溫暖則安﹐濕寒則不安﹐無所謂形家言也。但使棺周於身﹐土周於棺﹐不令冢中空曠﹐則可長久。今以卜兆之故﹐久懸其棺者多免。鄭延祚母死﹐三十年不葬。顏眞卿劾之﹐有詔﹐終身不齒。陸贄爲中書舍人﹐母卒東京﹐徳宗詔中人護父柩至自吳會﹐同葬洛陽﹐必非旣已安厝又發而遷也﹐蓋懸棺而俟子貴也。律以眞卿之奏﹐則爲罪人矣。禮卜葬先遠日﹐避不懷也。不懷者﹐欲事速訖而無眷戀之情。故呂才曰﹐先期而葬謂之不懷﹐後期不葬謂之怠禮。蓋葬有定期﹐不擇年月也。相傳己亥日不可葬﹐然春秋己亥葬者二十餘族﹐不擇日也。或用當代所尙﹐或以日中而塴﹐不擇時也。總之吉凶不可信﹐五姓不可信﹐升降榮辱不由墓地。後人拘於其法﹐至於受弔不哭﹐吉服臨冢﹐益悖謬矣。魯定公之喪﹐雨不克葬。說谷梁者謂喪事有進無退﹐故潦車載笠﹐不爲雨止。若停柩以待異日﹐則謂喪不以制。杜氏謂雨而成事﹐若汲汲欲葬﹐故以雨霽而葬爲得誠信之道。二說𨿽異﹐皆以行禮爲重﹐非陰陽支幹之忌也。故形家之說不可施於論禮之事焉。葬者﹐藏也﹐不可復見。然有非常之變﹐若水嚙前和﹐將亡失屍柩﹐不得已而他厝﹐故禮有攺葬服緦之文以安孝子之心﹐非可常行。周人攺葬桓王﹐春秋惡其榮奢發藏﹐俾死者復擾﹐故以示戒。魯人攺葬惠公﹐於經不書。傳曰﹐以宋師之﹐故葬禮有闕。夫葬禮有闕﹐所憾甚微﹐棺槨復露﹐爲痛甚大。以美觀而發藏﹐非孝子之心﹑仁人之舉也。其後樊宏遺令﹐以爲棺槨復見﹐恐有腐敗﹐光武甚善其言﹐以示百官﹐且曰﹐吾萬歲之後﹐欲以爲式。東平王蒼曰﹐以吉凶俗數言之﹐不宜無故繕修坵墓﹐有所興起﹐故攺葬之事﹐不可輕議。爲人子孫﹐勿爲葬師所誤也。送終之禮﹐稱家之有無。貧者斂手足﹐富者具棺槨﹐封域之制﹐無廣擇不食之地﹐而無居良田奢儉之中。以禮爲界﹐斯無可議矣。宋元公欲自貶損殯斂之具﹐其臣不從﹐不忍曠禮廢法﹐辱其先君。世俗之子﹐不知禮儀品式﹐薄於禮制而裒其財物﹐以邀浮屠老子之福﹐更不足與校是非矣。鄭氏祭法注云﹐惟天子諸侯有主﹐禘祫﹐大夫不禘祫﹐其祭無主也。孔悝出奔﹐使貳車返﹐取廟主於西圃。孔疏謂當時僭禮﹐初非典制。然則說公羊者所云喪主用虞﹐吉主用練﹐埋虞主而後作練主。注左氏者所云葬而作主以祀於寢﹐三年喪畢﹐別遷入廟﹐皆爲天子諸侯言之﹐非士大夫之禮。今作主﹐以祀通於上下矣。朱子家禮﹐不重其事﹐惟擇善書子弟書之而已﹐與今所行不同﹐學禮者宜審行之。人子於父母之喪﹐三年未滿﹐凡祭奠哭泣皆用事生之儀﹐日夕上食﹐饋用常器﹐末可得陳俎豆牲牢也。終喪而廟﹐廟祭則吉﹐前此𨿽殯宮已葬﹐不忍同於追遠之義。三年一禘﹐魯之恆制。閔公二年五月﹐適當禘祭常期﹐而莊公之服未闋﹐若待服闋﹐則不及此年之禘﹐而當遲諸三年後矣。魯人亟欲禘其先君﹐以爲減其月數﹐未減年數﹐或可前卻稍渝。然未畢生者之事而遽鬼神其親﹐故國史譏其失禮。文公二年﹐未畢僖喪而吉禘如故﹐蓋踵前人之失而遂舉爲例也。吉禘失亟﹐猶且不可﹐況制服不如期﹑釋服不如期﹑舉葬不如期﹑短喪久殯﹐豈人序所爲乎﹖至於忌巳﹐則終身之憂﹐不可治他事。若朱子黲巾素服﹐夕寢於外可也。謝安期功之戚﹐不廢音樂。王坦之規之不從﹐史云﹐衣冠效之﹐遂以成俗﹐責安之作俑也。凡不及情之事﹐不可以訓﹐𨿽有賢者爲之﹐亦宜攺正。郗鑑當永嘉亂﹐乞食鄕人﹐以飯著兩頰﹐歸而吐之﹐哺一兄子一外甥。後甥爲縣令﹐聞鑑之喪﹐辭職而歸﹐席苫而處﹐心喪三年以報之﹐論者義之。安之失禮昭然矣。爲人後之禮﹐以言乎恩﹐則不能無二。以言乎義﹐則當統於一。恐義之不一﹐故絕其恩而彊使之一。不如明使恩之不一﹐而義之所在﹐自無容不一也。南丰爲人後議﹐不攺父母之名﹐而越禮之尊稱必不可假﹐越禮之大祀必不可行。𨿽從歐說﹐亦未嘗從越禮之說也。古者重赴弔之禮﹐賓主皆不敢忽﹐故有服者奔喪﹐無服者會葬﹐葬期遠近﹐以此爲節﹐重其事也。弔喪儀品﹐主於致哀﹐非以充用﹐故多明器之類﹐途車芻靈﹐非委繒帛於無用也。又以及事爲敬﹐弔死不及屍﹐贈生不及哀﹐書傳所譏﹐皆以懲不敏﹐不敢生於不敬﹐是以懲之。陸贄居喪﹐不受賵遺﹐惟韋臯以布衣交﹐先聞天子﹐然後稱詔致之﹐此之謂榮親﹐非世俗賻布之類。若世俗賻布﹐何榮之有﹖谷梁傳曰﹐會葬之禮於鄙上。此明弔喪有會之禮﹐會葬有登壠之禮也。客不登壠而請退主人卻客以省煩﹐皆爲簡禮﹐此爲有力者言之。若力不足﹐又不可虛地上以實地下也。謚必請於天子﹐以謚由尊者成也。謚必由誄﹐誄者﹐累也。累列生平行迹﹐讀之以作謚。傳云﹐惟天子稱天以誄之﹐諸侯相誄﹐非禮也。死而私謚﹐司馬公正之矣。以爲禮不當謚﹐孔門亦不謚夫子也。今人始喪其親﹐卽請私謚於所知以旌其柩。所知亦艸艸應之﹐旣未覩其行實﹐又以身當尊﹐且納謚於壙﹐亦禮所無。至於婦人﹐尢不可私謚。蓋婦人無外行﹐無由接於戚裏﹐死從夫謚﹐以明所專。說在杜氏釋例也。漢宣帝謚其母悼﹑祖母戾。戾非美謚也﹐以其從乎太子﹐故不當更也。魯僖公沒婦人手﹐春秋譏之﹐以爲非正終之義。文公有母之喪而毀泉臺﹐以禨祥爲忌而弛其哀痛之心﹐是以聖人譏失道也。劉向謂繼亂之後必有廢興﹐先代陵墓鮮不發掘。齊宜都王不取桓溫冢中物﹐曰﹐今取往物﹐後取今物﹐如此循環﹐豈可熟念。陳叔陵發謝安墓以葬其母﹐先賢之澤不庇其身﹐甘棠之思安在哉﹖所云慣終追遠﹐不獨親屬﹐君臣朋友皆當如是﹐故能使民情觀感歸於厚道也。古之人君﹐莫不恩禮其臣﹐錫衰牡絰﹐親致斂殯﹐聞喪廢禮﹐當祭輟樂﹐載在經傳﹐往往皆然。春秋隱公之時﹐大夫之卒皆書於策﹐隆於臣子也。桓莊之時無書焉者﹐其恩薄矣。不待杜蕢舉觴而後知其替也。後代卹典﹐存其名焉﹐何哀痛之足云﹖

方技

漢書云﹐數術者﹐皆明堂羲和史卜之職也。易曰﹐苟非其人﹐道不虛行。蓋天人之際或異而無感﹐或感而不可知﹐惟達者知之﹐非餘人所能識。然而心志在內﹐形聲在外﹐成敗在後﹐气機在先﹐相爲體用﹐合而不離﹐是以未嘗不可知也。明道之士得其全體以揆一端﹐無不合符﹐故至誠之道可以前知﹐卽術數之家﹐或假卜筮﹐或觀象數﹐得其一端以印全體﹐亦無不合﹐故卜偃史墨諸人言多奇中。聖人亦爲卜筮以通愚智﹐循其繇詞以定猶豫決疑﹐似皆以教人爲善﹐謹其人事﹐求合天心也。然聖賢舉事﹐先盡人事而後決諸天命﹐故尙書洪範﹐卿士謀其得失﹐蓍龜決其吉凶。蓋以蓍龜通卿士之數﹐非以卿士徇蓍龜之指也。卽蓄龜並陳﹐亦必先筮後卜。蓋筮猶參人事﹐龜則全用朕兆﹐卽事有漸﹐故先筮後卜也。筮𨿽吉﹐猶必命龜﹐以人從天而不敢自專。若筮不吉﹐則不更卜。人事不可﹐不必問天矣。蓋人事之理與天地同也﹐是以感之而應﹐問之而答﹐君子志其善者遠者而因以教人﹐明其事則謂之善﹐明其義則謂之遠。子產天道遠人道邇之說﹐蓋旣審其事﹐又明其義﹐非一切倔彊不信術士言也。人事失得﹐自有常理。上天之縡﹐無聲無臭。方術之士﹐乃先事而宣言﹐是爲亂常﹐爲誣天。班氏論其彷佛一端﹐假經設義﹐依托象類﹐固有屢中之獲﹐明乎其非聖賢設教之旨﹐爲儒者所當戒﹐交遊所當謹也。春秋沙麓崩﹐爲天下記異﹐安有發祥之理﹖元城建公之言﹐王莽假造以欺人耳。以理論之﹐沙麓之崩﹐地之陷也﹐其占爲陰勝陽﹑子乘母﹐不祥之繇也。天戒若曰﹐居此地者愼勿爲不善﹐苟爲不善﹐𨿽極隆盛﹐必當族滅﹐若自髙而陷也。以後事觀之﹐元後之祥﹐乃祖宗活萬人之報﹐人事之得也。其爲凶徵﹐則地陷之變﹐當爲族誅﹐天之告人已久矣。分卦直日之法﹐用以迹捕盜賊極善﹐焦延壽爲令﹐小黃用之可也。延壽曰﹐得我道以亡身者必京生也﹐正謂此道不可治天下﹐有嘗試者﹐必害其身。如京房者﹐朝廷但當術士待之﹐元帝倚以爲治﹐房亦任之不辭﹐變更典制﹐引用黨與﹐彊人主以必從﹐小人造滅身之謀﹐己亦艸不道之章﹐湧水已見﹐求進不休﹐安在其知禍福邪﹖眭孟旣學春秋﹐豈絕不知忌諱﹖何以當幼主在位﹐大臣秉政之日而發誰差天下﹐求索賢人﹐禪以帝位之語﹖卽在莽操之朝﹐亦必陰用其言而顯戮其身矣。且方術技能之士﹐其始必有至精者出﹐然後可動人主之聽。旣啟其端﹐假借依附不旋踵而至者﹐不必皆有至精之術矣﹐又可盡信乎﹖要之杜欽﹑谷永非不精也﹐而二趙之惡移諸許後﹐西門君惠非不驗也﹐而光武之名誤以劉歆赤精之讖﹐當再受命而不能知受命之人﹐適以是年生於濟陽﹐劉氏當興﹐李氏爲輔﹐而李焉誅及其身﹐李通之父亦不逮其子之富貴。彼術數何能爲也﹖班氏曰﹐淺爲尢悔﹐深作憝害。焉可忽哉﹖若劉向撰五行志﹐推迹行事﹐連傳經術原委歸趨﹐絕非方技之書﹐故可誦法耳。若終軍之對﹐以爲野獸並角﹐明同本也。眾枝內附﹐示無外也。未幾﹐果有南北率眾來降之事﹐此蓋以意忖度﹐幸而得中﹐非本占候書也。若東京之初﹐圖讖之謬﹐當時亦可槪見矣。用孫咸爲大司馬而人不服﹐攺用吳漢而人始服﹐是人事可見者也。以王梁爲大司空﹐引洛水灌鞏川﹐渠成而水不流﹐是天意可見者也。而光武終不悟﹐至其末年﹐猶頒圖讖於天下﹐使一代學術功名不敢不用此爲門徑﹐桓譚終致流亡﹐鄭興遜詞僅免﹐賈達附會文致最差貴顯﹐豈非作始之悖哉﹗範史論方術﹐以知變而不詭俗者爲正﹐猶爲信道不篤﹐不如魏孝文焚之爲是也。

●卷三

虛實

人之生世﹐處天覆地載之中﹐範圍乎五典六行之內﹐此譽實際﹐不可逃之而虛遊﹐無論聖貴庸愚。用一日气力﹐卽得一日衣食﹔有一卷學問﹐卽得一卷明達﹔進一分道徳﹐卽得一分髙明﹔減一分嗜欲﹐卽免一分羞辱。有實理者﹐必有實事﹔有實功者﹐必有實效。不如是者﹐嗜好太繁﹐失意必多。自適己情﹐怨家必眾。權之所歸﹐敵必樹焉。利之所鍾﹐寇必瞰焉。宅心不實﹐故所爲皆虛而收功亦無實際也。詩書多言道徳﹐孔孟始言仁義。仁義所以實道徳也﹐仁義所在﹐必以禮樂行之﹐禮樂所以實仁義也。外以節其形體﹐內以節其心志。故昔人以爲皇極之門﹐蓋理猶虛名﹐禮皆實事。理可指非爲是﹐禮不可假僞爲恭。故三代以前﹐言禮而不言理﹐期人以必行也﹐不期人以能言也。行者﹐實也﹔言者﹐虛也。阮籍喜談名理﹐而曰禮豈爲我輩設﹐是謂崇虛遺實﹐君子不取焉。禮可養人之性﹐樂人之生﹐使視聽言動習而安焉﹐而自諭於道也。邪辟不作﹐有以全其所受於天﹐是謂養性。僭侈不肆﹐物力不屈﹐養生送死無憾﹐身不攖罪戾﹐心不罣憂患﹐是謂樂生。器數文物﹐服習之久﹐漸能知其所以然。飲食起居﹐出入哀樂﹐莫不合乎天地之節文而爲人所表儀﹐是謂諭於道也。道者﹐率其性之謂。不仁不義之事﹐性所本無﹐故不慊於身﹐非有所惡而不慊也。不安於心﹐非有所格而不安也。若仁義之事﹐則居之而樂﹐行之而安﹐故道之在人﹐不必其在我也。而好之也與自愛其美同﹐我之不徳不必其及人也﹐而自惡也。與人惡我同性﹐足具眾理。故萬事之理﹐不待外求而自具於性中﹐理足應萬事﹐故萬事之宜不待智巧而自得於理中﹐性之所具﹐卽道之中﹐堯舜之所傳也。中不擇事﹐小大皆有之。中不相襲﹐因物而傅焉。中無定體﹐無適而可忽也。要以心爲至中﹐心存則道見﹐見其體之皆備﹐用之各足。心一放則當前失之矣。蓋聖人所謂道﹐不止論理﹐全爲應事者設﹐言其無窮﹐則千萬人千萬世之志皆可相通﹐言其不二﹐則事之嫌疑﹑心之猶豫﹐有一成之決斷而不可移易﹐使由吾說者﹐皆能趨吉避凶﹐藏住知來而成其爲君子之徳﹑君子之行也。是以不爲備至之論﹐不取難行之事﹐粲然各具﹐森然不誣﹐井然皆有條貫﹐秩然皆有先後﹐一呼戴百應﹐一觸則百動﹐所以不爲堯存﹑不爲桀亡。若涉於偏至﹐卽有缺陷。缺陷之處﹐卽不貫通。攻之則易破﹐藏之則易朽﹐塊然一物﹐無神明之用。一亂之後﹐湮滅埽除卽永絕矣。豈能與天地長存乎﹖後世非無儒也﹐爲儒之心則有二﹐有憂學術未明者﹐有笑古人未工者﹐憂學術不明﹐以傳道爲心者也。其所謂道﹐天下之公也。笑古人未工﹐以名世爲也者也。其所云道﹐一人之私也。若果以傳道爲心﹐姑且表章前哲﹑發明聖意﹐使仁義禮智之根常在人心﹐耳目口鼻之欲常處不勝﹐是亦足矣。勿爲髙談異論﹐鑿壤人心﹐增長嗜欲也。古者有其實而辭其名﹐今者習其名而反厭薄其實﹐謂之何哉﹖

盛衰

盈天地之間皆气也﹐而理卽存焉。體包乎其外而气行乎其中﹐此天之交於地也。形結於有物而气充於無際﹐此地之交乎天也。人居兩間﹐其气上交於天﹐下交於地﹐故生長收藏與出作入息相應﹐疾痛屙癢與陰陽寒暑相應。所以凡事皆有三才之義﹐而三才之中各分上下﹐亦凡事皆有六位也。有其位﹐卽有其理﹐君子就所居之位而以其理行之﹐𨿽欲之而不居﹐𨿽惡之而不避﹐如天以雲雨下施於物﹐物以形象上應於天﹐所以熙豫丰大﹐極亨通之美也。然盛則必衰﹐亦自然之理。丰大之極﹐一變則爲微末﹔髙亢之極﹐一變則爲卑下。進無可益﹐則反就退縮而已。蓋一盛一衰﹐天地之常理﹔此盛彼衰﹐人事之定局。旣無兩盛﹐亦無兩衰﹐盛衰者﹐萬物之避﹐亦萬物所由以相息也。若盛而不衰﹐必至於戰﹐戰必有所傷﹐或陰與陽戰﹐或羣陰彼此相戰﹐皆必傷之道﹐是以君子避之。何也﹖大衍者﹐數之成也﹐成則變化無由生﹐故損一以爲用﹐而變化生焉。惟其能變﹐是以遠近幽深無不應之如向。若不變不化﹐不能括天下古今之象數也。君子觀此﹐凡事皆畱有餘之地以爲變化之基﹐而乘天地之生气。若其數已盈﹐則不能變化﹐所見爲形與器者﹐皆天地之死气也。旣爲死气﹐則𨿽富貴福澤﹐無可畱戀矣。夫萬物潔齊於巽位﹐巽非有齊意也﹔萬物交戰於乾位﹐乾非有戰義也。所以齊之戰之者﹐人事之爲也。君子損一以爲用而不處於極﹐所以濟天地之窮﹐乘其生數﹐不居成數爾。列子之言曰﹐生者死﹐而生生者未嘗終﹐則非體物不遺之理也。形者實﹐而形形者未嘗有﹐則非鳶飛魚躍上下皆察之理也﹐亦君子所不取也。

屈伸

天地之間莫非气也﹐屈伸往來﹐皆气爲之﹐人日在此气中﹐故富貴不可常﹐年壽不可久﹐髙門降蓬﹐修棘樹庭﹐气之推遷也。生若朝露﹐死猶絕景﹐亦气之推遷也。彊陽者久必得禍﹐此由伸而屈﹔恭順者久必得福﹐此由屈而伸。屈伸之際﹐若有物焉主持其間。然以道觀﹐不過往來常理﹐往必有來﹐來必有往﹐則屈必有伸﹐伸必有屈也。天地人物﹐日在屈伸中﹐雲蒸雨降﹐谷夷淵實﹐所不能免﹐而況得失成敗之數乎﹖秦漢之交﹐詩書燔而經師重﹔漢魏之末﹐節行苦而任誕興。亦屈伸相感召也。聖賢則道積而爲徳﹐故能主張乎气﹐而屈者可常伸﹐驟遷者可久住﹐所以有莫大之福﹐享期頤之壽﹐此非人力所爲﹐亦非天所獨厚﹐乃徳之常伸於物上﹐久住於人間也。蓋天地之道﹐以陰陽生成萬物﹐又能節宣正气﹐驅除戾气。太虛之中有以推蕩四時日月﹐而推蕩之妙又終古如是﹐尺度不差﹐是以物情𨿽紛﹐有彊弱啖食之患﹐而生生不絕﹐儀象𨿽錯﹐有晦明愆伏之變﹐而常道自在﹐蓋有太和之气﹐流行乎生長收藏﹐故物物各安性命﹐不苦眾多難禦。有大中之道﹐範圍乎錯綜變化﹐故元會運世﹐指掌可數﹐不憂參差難計也。萬世而下﹐諸儒眾多﹐惟張子互藏疊至之說﹐頗窺其妙。人之徳行行事亦復如是﹕陽藏於陰﹐居寵思危也﹔陰藏於陽﹐上交不諂也。寤寐相繼﹐精神始健﹔順逆相參﹐徳業始成。陰陽之疊至也。所以天地生萬物﹐旣生之後﹐其气無不相通﹐故有感而卽應。感者﹐此之所以達彼﹔應者﹐卽彼之所以感此也。人道相聚﹐必有感應。旣有感應﹐旣有怨尢。旣有怨尢﹐亦無不解之理﹐解則又相親矣。若有私意﹐則气不通﹐不能感亦不能應﹐遂有積怨而終身不解者﹐與天絕者也。故陰陽往來之理﹐人之所不能違﹐要之在天則爲理之循環﹐在人則爲情欲所使。母病而子心動﹐气之無間也。人呼而天不聞﹐气之有間也。气之所由閒﹐情欲爲之也。必也觀理深而禦情嚴﹐則愛惡去取﹐皆非私意﹐故平格則上達於天﹐中孚則下達於物﹐凡有聚有散之物﹐皆不得認爲己有。彭殤之異﹑猗頓黔婁之異﹐總在聚散中爭修短苦樂﹐若能知道﹐則此倏聚倏散﹑此聚彼散之境遇﹐皆不當累其心也。凡有識有知之物﹐皆不得似靈秀自矜。蠢愚擬人﹐卽蓋世謀略﹑蓋世文章﹐皆一時客形所值﹐如石火電光﹐不可久系。人特於不可系中爭勝負好醜﹐非眞形也。若能知道﹐則此或聖或凡﹑此聖彼凡之軀殻亦不甚相遠也。要當有不可假借者﹐內之本體﹐不可不致其養﹐外之客象﹐不可不謹其防﹐則當堅守力行﹐不可遊移屑越者也。

陰陽

造化之用﹐陰陽而已矣。陰主收斂﹐陽主發越。陽气憤盈於地中﹐爲老農者﹐秋成之後﹐𨿽不種殖﹐必從而耕之以宣其气﹐然後陽气暢達而爲土膏﹐生長禾稼。若荒埆之地﹐耒耜所不及者﹐陽气郁積﹐土膏結轖﹐且生虫豸螟螣以害嘉谷﹐此乃陽气未達﹐別有所生﹐爲災沴也。人身亦然﹐陽气暢達﹐則生津潤而膚理光澤﹐陽气鬱結﹐則津液漧枯﹐疥癬頻作﹐猶螟螣之附土也。天地之生人物亦然﹐陽气暢達之世﹐所生多賢﹐而賢者亦獲其用﹐是以其气益盛而至百年之久。若陽气不達﹐有賢不用﹐用之不盡其才﹐則結轖之气不獨發諸艸木鳥獸﹑星辰日月﹐而必鍾於人。窮奇檮杌之類﹐往往閒出﹐猶螟螣生於土而貽害於土也。鄭氏解禮但以魂魄血气明鬼神之義﹐程張則廣以造化陰陽之說﹐朱子兼此二說﹐然後鬼神之理始全﹐故於其中分二气一气﹐以二气明鄭氏﹐以一气明程張﹐使人知二說之相須。蓋專用鄭氏恐流於神怪﹐象設獨用程張亦無當於焄蒿﹐淒愴之在人心者﹐惟以天地陰陽之正理﹐範圍乎精气遊魂之變態﹐其道乃尊﹐其指始醇。故事之之法亦備陰陽﹐敬而遠之。敬則事之以陽﹐遠則事之以陰也。今人語及於神﹐則有恭敬祗肅之意﹐語及於鬼﹐則有厭勝祛除之意﹐此非鬼神之情狀。然貴陽賤陰﹐扶陽抑陰﹐亦有合於聖賢之指也。人與神﹐本無相通之气﹐而有相通之理。理旣通矣﹐气亦貫焉。鬼神之理在彼﹐人以此理向之﹐故有降格之事。有恍惚之交﹐气亦相感無間﹐所以神降於莘﹐不足驚詫。監徳觀惡﹐虞夏商周皆有之。然而民之與神﹐不相雜擾者也﹐𨿽理有大歸﹐必不曲爲小惠﹐豈有一人含冤卽能訴天﹐天受人訴﹐卽降禍罰﹐若物情報復﹑取快目前者乎﹖其禍其罰﹐要歸不可逃之數而已。欒書之善﹐足庇其子之惡﹔欒黶之惡﹐移諸其子之無罪。天無赫赫之報﹐人有冥冥之疑﹐亦歸於不相雜擾之理而已。若肸蠁剡然感著於人﹐幄中人語﹐城上蛻迹﹐鼻衄水濱﹐杯澹席右﹐此必無之事。巫覡假譎者也﹐一開其端﹐罷之甚難。明哲之士不可爲彼說所動﹐折以經傳之旨﹐時王之制﹐絕地天通﹐罔有降格﹐不歆非類﹐不祀非族﹐則幻妄息矣。若夫童齔之子﹐未有念慮之感而會成嬉戲之言﹐似若有馮者﹐其言或中或否﹐皆可爲鑑戒﹐猶有益世教﹐與巫覡矯誣不同也。厲鬼之說﹐理之所有。蓋天地之气﹐有和有沴﹐流行不息。人居其間﹐有生有死﹐相禪無窮。生則有形﹐形所由靈﹐名之曰魄。旣生魄矣﹐內自有气﹐气之運者﹐名之曰魂。耳目心思能知覺﹐手足能運動﹐啼呼爲聲音﹐此魄爲之﹐所謂精也。意識性情﹐關節脈理﹐皆有气行乎其間﹐此魂爲之﹐所謂爽也。林氏曰﹐精者﹐神之未著。爽者﹐神之未融。是以積精而至於神﹐積爽而至於明。故魂魄人之所同﹐而精爽則賢否貴賤有不齊焉。旣死之後﹐魂魄𨿽逝﹐精爽猶存。其尙徳者﹐附天地和气而興利。故先王祀爲明神。月令雩祀﹐百辟卿士﹐有益於民者是也。其行惡者因害气而施災﹐故謂之厲鬼。禮﹐天子立七祀﹐有大厲。諸侯立五祀﹐有國厲。五行傳亦有禦六厲之禮。厲气流行﹐時有形聲﹐愚蒙聞之﹐必生訛言。民心不安﹐義須止遏。有民社者﹐惡可坐視不救﹖傳曰﹐鬼有所歸﹐乃不爲厲。操政柄者﹐亟爲之求所歸焉。物怪則驅之﹐韓愈之事是也﹔人厲則撫之﹐子產之事是也。泉臺之妖﹐𨿽不在厲鬼之數﹐但人心危動﹐以臺爲妖宅﹐妖偪處此﹐是以大懼﹐人君以國爲體﹐一國之心緣此不安﹐欲安民心﹐不得不毀其臺也。蓋離宮別館﹐淸虛閒敞﹐人迹旣稀﹐鬼物斯馮。欲除其害﹐不得復存其迹。祖宗親盡之廟﹐壤而不葺﹐葺之則爲譏﹐況遊觀之所乎﹖此載在經義﹐不爲無據者也。夏父弗忌亂閔僖之次﹐柳下惠謂其必有天殃。後弗忌死﹐已葬而柩焚﹐煙達槨外。此禮官失禮﹐鬼神譴責之明驗也。光武有事泰山﹐欲因武帝故封﹐梁松固爭﹐要其必攺。旣封之後﹐光武未受其福而松被誅死﹐史家以爲罪𨿽由身﹐亦誣神之咎。何也﹖朝廷之上﹐行禮之地﹐故以明禮爲大事。古語曰﹐法吏侮法﹐猶禮官侮禮也。禮官逢迎人主﹐誣神侮禮﹐能無譴乎﹖左氏於躋僖一案旣引論事君子之言﹐又引作詩君子之言﹐又引仲尼之論﹐再三舉似不一而足﹐深明其不可也。此嘉靖諸臣所以寧受擯斥﹐不敢順旨行失禮之事也。王莽之子非莽隔絕衛氏﹐吳章謂莽不可諫而好鬼神﹐可爲變怪以驚懼之。夜持血灑第門﹐事覺而死。苦諫猶是說理﹐假鬼神則近邪魅﹐宜其陷於大逆而不可救也。昔人謂鍾巫之祭足徵淫祀無益﹐桑田巫期以明術自殺﹐晉小臣以言夢爲殉﹐武帝炙胡靈上林﹐胡不聞歟﹖

有無

二氏之說以爲天地萬物皆虛空所生﹐山河大地亦妄見其所生。夫閉一空器﹑鎖一空室而云人物實其中。空瓶之中自生酒醴﹐空釜之中自生饔飱﹐此愚所必不信也。且也山河大地在人目前者猶妄﹐又安得其身已往﹐其性則存者乎﹖世人但知二氏之謬而不舉一確然可據之理以證其失﹐故終古莫勝。張子則舉易以証之﹐以爲易有太極﹐是生兩儀﹐兩儀生四象﹐四象生八卦﹐八卦生吉凶﹐吉凶生大業。古今以來﹐莫非气之充滿而推蕩燻蒸以至於盛且久者﹐皆天下之實理也。乘生生之气以來﹐旣非自無而之有﹐𨿽有聚散死生而此理不息﹐又安得舉山河大地盡歸剗除以爲無乎﹖以此辟二氏之妄﹐最爲得之。故學者不可不明易也。

異端之家無者必欲言其有﹐有者必欲言其無。吾儒之書﹐有無皆實理也。故周子曰﹐無極而太極﹐太極卽理也。理之所在﹐不可以形器言﹐不可以方隅言﹐故曰無極。非若二氏之家﹐並此理亦言無也。先儒謂萬善所以生﹑萬事所以定﹐莫非此理流行爲之根柢﹑爲之樞紐﹐在天爲陰陽﹐在地爲剛柔﹐在人爲仁義﹐人有此身﹐一日之間無一息不有仁義流行﹐所謂動而生陽﹐靜而生陰也。而仁義而又相資爲用﹐所云互爲其根也。仁者﹐萬物所資以爲生。義者﹐萬物所待以成用﹐此太極之理箸見於人身者。若只從气化言﹐猶於人無益也。惟步步著實﹐人然後能盡仁義之事﹐而立仁義之極。故周子又以誠明之。

吳澄之說言薦拔之非禮也。今推其說而廣之﹕爲善之人旣與日月爭光﹐何所事於蔫拔﹖爲惡之人旣已淪於沙虫﹐亦恐薦拔無及。若爲子孫者﹐果知祖父所行旣謬﹐而畏冥冥之中必有譴責﹐卽當攺行邁迹以贖其愆﹐冥中之譴未必不可挽回﹐祖父之過未必不可洗滌。若祖父未嘗有過而爲有過之疑﹐因以生薦拔之事﹐是誣逝者以不白之寃也。其父攘羊﹐其子証之﹐猶見責於鄕黨﹐況未之攘羊而輒誣之乎﹖以此觀薦拔之說﹐果非釋氏之言﹐其徒爲此惑人﹐信矣。嗟夫﹗虛無空幻乃聖賢之寇賊﹐因果報應﹐又釋老之奴隸﹐吾見世之好尙日下﹐而智術益陋也。

天道聚散存亡而已﹐非有前後身之說也。腐艸爲螢﹐雀入大水爲蛤﹐物或有之﹐豈人生之謂乎﹖且艸之善惡必不報之於螢﹐雀之善惡必不報之於蛤﹐形之化者﹐尙不能相及﹐況形气皆非其故者乎﹖且其說以不善爲沙虫﹐則螢之與雀皆沙虫之屬也﹐豈一一皆爲惡之報乎﹖若以爲有人性者雜乎其閒﹐則沙蠱之生死誰司其籍而不爽其報乎﹖西土之人好殺﹐故釋氏以慈忍矯之﹐中國禮義之教﹐其體無方﹐其用無涯﹐奚取慈忍之一端乎﹖裴頠曰﹐形器之故有徵﹐空無之義難檢。取難檢之義以愚人﹐人亦爲所愚而不悟﹐不求益身心之故也。若以踐履篤實爲務﹐則異說無由進矣。

老子之意﹐惟以柔弱退伏待天下之事﹐絕不以人從我﹑以利權害﹑以巧勝拙。誠恐以人從我﹐倘人有不從﹐則我不得踞其勝矣﹔以利權害﹐倘我專其利﹐則人必受其害﹐受其害者﹐必與我爲敵﹐而我失其利矣﹔以巧勝拙﹐人皆相競以巧﹐彼此相加﹐終無已時﹐至其極也﹐必有一敗﹐不如守拙﹐得以常不敗也。此三者﹐皆處人所不競之地﹐自伸其志而不受世途之阻橈者也﹐故其所言﹐皆近情理﹐絕不荒唐﹔皆可循求﹐絕不幻妄。所以古今用其說者亦可爲君爲相﹐而致治平之休﹐獲賢哲之譽。若讀莊子則使人放縱而犯義越禮之事多﹐讀釋氏則使人無所檢括而妄言誕說之徒亦進﹐故二家之說以爲號令則不雅﹐以爲章奏則不法﹐絕與老子不同﹐而嵇康粱武又覆車之在前者也。

性命

在太虛之上謂之天﹐形體所具謂之人。天與人以气化相接而秉其陰陽剛柔之徳﹐是之謂性。性之所居有物閛焉﹐如第宅然﹐是之謂心。凡九州島之內﹐生物眾多﹐各得夫土壤之气。燥濕肥磽﹐必因其產﹐人爲天地所生﹐豈有不得天地之气者﹖得其气卽得其理﹐故凡爲善人者莫不好仁而惡不仁﹐好義而惡不義﹐以此知仁義之爲性也。戰國之時與孟子論性者﹐其人未必皆象瞽叟﹑紂也﹐而引象與瞽叟﹑紂以槪夫天下之爲堯舜﹑爲微比者﹐不引古之善人以明性﹐偏引古之不善人以誣性﹐可謂喪其所受於天而酷嗜夫凶人之徳矣。夫與人相期末至而思之﹐是之謂思。有所亡失﹐建鼓而求之﹐是之謂求。兩國相比﹐據圖籍以正疆界﹐設兵衛以嚴封守﹐𨿽有彊敵亦不能奪。今人盡性之功亦當有思﹑有求﹑有不可奪。諸家之說樂放縱而惡拘檢﹐亡失而不求﹐久曠而不思﹐棄置不守﹐爲物所奪﹐宜乎河漢其說﹐無所程於心也。

命𨿽在天﹐必與人事相稱。人事有遠近髙深而命無不應﹐人事有洪纖曲直而命之所報無不當。然則命也者﹐隨人事得之﹐不可謂在天也。然天道聲臭莫測﹐常默與人周旋﹐人能惠迪則吉﹐能不驕不傲則萬福來求﹐惠迪從逆在前﹐吉凶影響在後。不驕不傲在前﹐萬福來求在後。所以動乎志﹑气見乎眹兆者﹐又若天實爲之﹐而驅人以從事焉。以其由人事得之﹐故曰君相可以造命。以其動乎志气﹑見諸朕兆﹐則天實爲之而君子不可不知命﹑不可不畏天命也。春秋列十二公二百四十二年之事﹐以陰陽之中制其法﹐春爲陽中﹐萬物以生﹐秋爲陰中﹐萬物以減﹐故名其書曰春秋﹐所以舉中道也。禮儀三百﹐威儀三千﹐以仁義之中制其法﹐人之喜怒哀樂﹑動作威儀未必盡合於禮﹐故必矯情從道﹐必合仁義之中﹐而人道始和﹐人性始盡。推而廣之﹐五行之理則金火相革﹐人事之變則湯武革命﹐亦所以致中道也。夫人事之中卽劉康公所謂命也。若夫親者相殘﹐仇者相好﹐變化詭故﹐不可前知。以怨蒙賞﹐以恩被戮﹐憂喜回穴﹐不知所伏。張單俱災﹐顏冉速訖﹐死生壽夭﹐不可常測。此人所謂命而不可謂知命。阮逸曰﹐徳合於天而心復於性﹐是謂知命。命非見牲無能知﹐知性者少﹐故知命者亦少也。劉峻辧命非不善也﹐王通猶以爲凡事歸諸命則人道廢矣﹐蓋人能知命而後可言畏命﹐能立命而後可順命也。

言行

謹言愼行﹐非土木之偶﹑首鼠之恭也。凡道徳文章﹑功名事業貴乎在內者有以容納﹐志量恢宏則容納多矣。又貴在外者有所承載﹐局面寬展則承載富矣。執守不堅﹐苦於易奪﹐紛華美麗﹐見之斯悅﹐悅斯奪矣。負荷不久﹐傷於易敗﹐歲月推遷﹐志意潛移﹐移斯敗矣。容納不廣﹐𨿽堅守無益﹔執持不堅﹐縱恢廓無成。見義不爲﹐器識之偏也﹔中道而廢﹐嗜欲之奪也。若此者﹐啟口卽謬﹐作事卽乖﹐奚取謹言愼行哉﹖理欲兩念﹐自天子至於庶人大略相同﹐然有以理之名快欲之私者﹐有以理之實近乎欲之名者﹐亦有欲所不當然而防理所當然者﹐又有推欲之私爲理之公者﹐要之以己同人則欲之事皆可理行﹐以人從己則理之機莫不蕩而爲欲。何以明之﹖人之動也必有所奉﹐子受命於父﹐臣受命於君﹐君受命於天﹐日用之間﹑人事之節所受命者﹐道也。憂之與疑﹐皆易理也。有憂有疑﹐濟物之心﹐何憂何疑﹐盡性之力。遇災而懼﹐有凶降名﹐是謂有禮。有禮者﹐四鄰之望也。怒以止亂﹐巽以行權﹐是謂有爲。有爲者﹐救世之略也。步不踰尺則縱橫皆方﹐折旋中規矩則環佩鎗鳴﹐是謂有度。有度者﹐萬民之表也。賤而有恥者﹐寵必不驕。柔不可犯者﹐彊不可奪。遠而不至孤立﹐近而不涉諂媚﹐有所矯拂﹐因其勢而導之﹐有所聞示﹐援其類而諷之。有恩於人﹐不期其福﹐不徼其報﹐誠仁厚之徳內結於心也﹐如是之謂理而君子所當法也。臨下不剛直﹐則匡衡之居省門。事上不和悅﹐則蕭望之之輕丞相。長傲遂非﹐天性疏曠者可救﹐學問頗僻者不可救。富貴功名﹐此中瑩通卽爲福﹐此中蔽塞必爲禍。詭辟之論﹐偏倚之行﹐古人所最忌。今偏以此立名﹐出於己者無所撿擇﹐故責於人者無所程量。志淫則賤物貴我﹐心蕩則好奇尙怪。以我之所同毀眾之所同﹐皆不祥之人也﹐如是之謂欲而君子所當戒也。君子不以謹愼爲恭﹐而以理欲爲辧﹐故凡有位之言皆法也﹐無位之言皆業也。法則不可任意﹐業則不可苟居。陳治亂之機﹑辧義理之微﹑善惡以儆來事﹑藏否以示後學﹐大道爲公而非以自爲也。重厚簡默﹐不爲流俗所喜而有道者取之。閉門卻埽﹐未必免讒。緘口內修﹐讒無由至。古人無絕物之教而有緘口之教也﹐此君子立言之則也。不炫鬻以求名﹐不弛放以寄憤﹐恬然若將終身使世不見其人﹑人不知其美﹐但安處其常。常者﹐分之所止也﹐𨿽有髙位不可不辭﹐𨿽有盛名不可不避﹐𨿽有大辱不容不蹈﹐𨿽有小悔不容不居。惟以居心敬畏﹐物情自服﹔居心專一﹐事功必成。居心寬平﹐人必從化。是非之在人者勿存諸心﹐怨尢之在己者勿忘其省。勿存諸心之謂無我﹐勿忘其省之謂內訟﹐此君子制行之指也。蓋君子一身所言所行皆思濟物﹐是以不用於世良爲可惜。若所具者無用之才﹐所習者無用之業﹐所處者無用之位﹐如井泥不可食﹐𨿽禽島亦不至矣。進徳居業而有此象﹐其人亦不足惜矣。

省克

養气和平者必無勝物之心﹐居心明淨者必無累心之欲。無勝物之心﹐故內公平而外和易﹔無累心之物﹐故忘窮通而齊彼我。矯思以正其身﹐立義以正其思﹐刻意爲善﹐不溺志於所安﹔謹身畏法﹐不貪冒於所獲。以剛爲體﹐故守道必固﹔以健爲用﹐故遷善必速。知仁義﹐故重禮節﹔厲廉恥﹐故謹好惡。樂天之謂順理﹐知命之爲謂安分。俗艷甚短﹐故藐大人﹔道味甚長﹐故樂古制。道義廣大﹐不以絕物爲髙﹔道心精微﹐常以謹嚴爲益。𨿽其一生來必能盡天下之善﹐而不可不存盡善之心﹔𨿽其一身未必遂有無過之日﹐而不可不懷速攺之志。敬小愼微﹐日積而聖﹐如木生地申﹐長而益髙也。意所便安之處﹐使人气弛而形放﹔名所湊集之地﹐使人勞形而苦神。不好學則不懲前過﹐不內省則不求後益。勢所可爲﹐必不降伏其心﹐故富貴之人往往多驕﹔心難自抑﹐必不鄭重其身﹐故責怨之人往往輕死。旣喪羞惡之心﹐必爲機變之巧﹐無所檢束而日放其心者﹐不必有所利而後爲惡也。私心未淨﹐不能竭情無隱﹔欲心驟動﹐必多陵節失序。隨人而動﹐自處已卑﹔一感卽應﹐失身彌速。若此者﹐如火銷膏﹐如澑穿石﹐日積損而不自知也。易所云見龍在田者﹐𨿽無風雨之勢﹐識者已知非池中物矣。然非有殊尢絕髙之行﹐人所不能﹐惟君子獨能也。其自愛也如愛器然﹐旣包藏矣﹐又什襲之﹔其措躬也﹐如行地然﹐旣審視矣﹐又曳踵焉。不以徳盛而傲其體﹐不以行髙而惰其志﹐無愧於心﹐無欺於人﹐無不周於事之用﹐如是而已矣。若夫警戒震動之心﹐人之大益存焉。一事之難可以致終身之易﹐一身之否﹐可以致舉世之泰。嚴厲非安和之道﹐而於自治則有功也。此省克之大端也。

知天

上天止此淸淑之气﹐流行不息。人受之爲徳﹐仁義禮智﹐其條目也。天無雜气﹐人無惡徳﹐故古先聖賢俯仰二儀﹐必合其徳。天地之徳見乎其體﹐天圓而動﹐地方而靜。動者道之權也﹐靜者道之經也。天道無私﹐故可行權﹔地道受成﹐故宜守經。健行坎止﹐卽經權之顯然告人者也。聖人之徳﹐見乎仁智。智者萬物不隔﹐天地之動體也﹔仁者私意不畱﹐天地之靜體也。處己以靜﹐接物以動﹐剛柔以立本﹐變通以趨時﹐則與天地之闔辟相似﹔默而感之﹐神而明之﹐則與天地之往來相似﹔有位施諸政治﹐無位明乎教化﹐則與天地之功用相似。此聖人之合天者也。天之心﹐無不欲其順也﹔人之心﹐無不欲其利也。聖人求義理之中以施事物之際﹐使上下各安其分﹐萬物各止其所﹐所成順致利﹐和合天人也。故言道徳必本仁義禮智﹐言禮樂必本中和之徳﹐言政治必審因革﹑必崇愛敬﹐言兵必尙仁﹐言刑必遠申韓﹐是之謂明道也。人之體道﹐凡屬嗜欲之類皆當以天道制其淫放﹐凡屬禮義之流﹐皆當以人事策其怠惰。天道人事﹐可以相輔﹐亦可以相制。聖賢則得其相輔之力﹐中人以下則得其相制之力。聖賢嗜欲原薄﹐限以節制﹐則省克彌精﹐此相輔也。中人以下任性則流於淫放﹐服禮則易於怠惰﹐故必以天道節其嗜欲﹐以人事策其懈怠﹐此相制也。矯情以從理﹐安理以復性﹐行思坐誦常若不及﹐臨事往來常若有戒﹐亦所謂相制也。

立誠

道徳之功﹐在乎立誠。誠身之事﹐不過仁義禮智而已。四徳無欺﹐卽至誠矣。卽事卽物﹐堅守四徳而擴充行之﹐卽無欺矣。天道者﹐誠之最著者也。聖人之徳﹐取足四端之中而天下之理充周有餘﹐天之體也﹔聖人之行﹐取則四端之中而天下之事泛應無差﹐天之用也。人之所尊﹐至天而極者﹐以其爲徳不欺而皆出於至善﹐又終古如是﹐有不爽之誠也。今有人焉﹐其徳皆善﹐而又終身如是﹐則人而天矣。神之淸明者﹐理也﹔神之昏濁者﹐欲也。念之眞實者﹐理也﹔念之虛假者﹐欲也。善惡者﹐理欲之謂也。世之學者徒知善之當爲﹐而非出於至誠﹐則往往有物以潛拒於其中﹔徒知惡之當去﹐而非出於至誠﹐則往往有故以默緩於其外。又以爲人所不見﹐遂變其初念﹐以從不肖之心。又畏其不可對人﹐而藏之愈深以掩不肖之迹﹐此學者所同病也。好學之士﹐屏人獨處﹐淸夜夢覺之間﹐莫非善惡兩端較量不輟﹐事無大小﹐一旦當前﹐善則力行﹐不善則速攺﹐不刻勵於眾耳親目之前﹐不懈弛於隱微幽獨之際﹐然後物欲退聽﹐所性常存﹐是以無偏倚﹑無昏濁﹑無系戀而足藏神明之用﹐且能涵萬物﹑包天地﹑統人倫而亦具萬匯之體。體用兼備﹐則天人之際往往相符矣。其始學也﹐苦無進徳之方﹐但日去疵類﹐自有進益。不能進徳﹐皆由不能去疵﹐亟欲求美名而張之也。嵇康阮籍喜談名理﹐而窮理之功實疏﹐故不屑爲尋常之行﹐亦不能入聖賢之室﹐恃其才气過人而處乎末世﹐鬱鬱不得意﹐遂以遺世爲髙﹐並欲自遺其身。不知一身可遺﹐天下不可遺也。有道者不惟不遺天下﹐亦不遺其身。謹持性所固有而培養之功與日俱增﹐自不樂爲放達之行矣。蓋人之爲學無限﹐敗徳之事皆從虛浮華美之念觸類推蕩而出﹐爲之益熟則居之不疑﹐用之益工則箴之不痛。君子則不然﹐人之得失卽己之成敗也﹐人之顯見卽己之隱微也。恐無以自觀﹐故因人以及之。因人以觀己﹐則修己之功不在人後矣。見善必取之﹐知善必與之。取之者﹐所以自廣也﹔與之者﹐所以深造也。蓋天地有自然之徳﹐君子體之﹐加以必然之功﹐所云自彊不息﹑厚徳載物﹐皆自勉以必至於是﹐而非任其本質也。其爲心也﹐時時悚惕﹐刻刻提撕。屏除嗜欲﹐使神明不昏﹔勤學好問﹐使見聞日益﹔揆度事理﹐使精義入神﹔樂近賢士﹐使觀摩有助。仁民愛物﹐以廣其仁﹔敬小愼微﹐以進於道。常存古人﹐使心存而不馳﹔勇於行義﹐使气振而不惰。不摭華遺實﹐不有初鮮終。居以寬宏廣大﹐行以惇厚篤實﹐故有所企而日髙﹐有所望而日就。不若參辰兩星﹐各居莫所﹐終古不相近也。

順義

窮理之功﹐所以爲處事之地。理之是非﹐卽事之得失。每事當前﹐先舉而質諸理﹐理定而參以時宜﹐則經權皆備而無餘蘊﹐此外利害得喪不可勝詰﹐一涉揣摩﹐則執理之見常不勝從欲之見。捨經權而計利害﹐不跲躓於當時﹐卽指擿於後世﹐蓋由止見利害﹐所以不見是非。或見利思義﹐常掩其非﹔或見害思避﹐常昧厥是。以利害之微明﹐成是非之大暗﹐則不式於義之過也。天地盈虛消息之理﹐萬事萬物皆聽命焉。人得其理以爲進退存亡語默之節﹐一動一靜無不與消長同體﹐則世路崄巇可平。易之爲書﹐六十二卦陰陽相錯﹐惟乾坤爲純體。以其純也﹐故靜專動直﹐平實易知。靜翕動辟﹐簡要易行。然而人才不齊﹐事變多端。專直尙涉尢悔﹐必參以委曲調劑﹐才得無戾﹔翕辟猶有滲漏﹐必加以彌縫融洽﹐才得無閒。分數稍差﹐時宜稍乖﹐皆足害事﹐故有道之士必以六十二卦之理斟酌補救﹐使陰陽相錯﹐剛柔疊用。又審諦乎天地人之位以善措其專直翕辟之大而曲盡其彌縫調劑之細﹐然俊天下大務得此始成﹐生人大業行此始安。至於時措咸宜﹐依然合乎易簡而足爲制事之準也。故君子處事有序者不紊其序﹐有節者必案其節。如人之有形體﹐不可倒置也﹔如形體之有精華﹐不可壅滯也。心之所安而有礙於義﹐是意气輿情欲相翼而成﹐其情可嘉﹐君子不以爲禮﹐義之所在﹐而心未安﹐是事勢與羣望相迫而起﹐其事𨿽正﹐君子不以爲誠。故君子處事﹐門內之治恩掩義﹐門外之治義斷恩。父爲子隱﹐子爲父隱﹐門內之治也﹔大義滅親﹐誅不避兄﹐辟內難而不辟外難﹐門外之治也。又當上下相應﹐精粗俱到。有帝王之君必有帝王之臣﹐又必有帝王之民。平日教化所漸﹐未能醇一粹美﹐一旦欲爲三代以上之事﹐必也自相違戾﹐有善心而無成事也。不以己之非奪人之是﹐故義所不克厭然而服﹐不爲辱也。尊行於上﹐卑行於下﹐是之謂順。𨿽逆於事而理之所順卽心之所安﹐不可謂逆也。恩以情殺﹐義以禮成﹐情以勢屈﹐道以力程。恩以情殺者﹐世近則恩深﹐世遠則恩降﹐故持論有寬嚴﹐制治有疏密也。義以禮成者﹐不使無禮義之人主持有禮義之事﹐其事𨿽逆﹐其辭必順﹐正辭所以繩事也﹔情以勢屈者﹐小之事大﹑賤之事貴﹐情𨿽不懌﹐勢所必斷﹐又當屈情從勢﹐不可以古法槪今事也﹔道以力程者﹐道所當爲必程其力﹐力所不堪不可責以道﹐不量力而施責﹐非王道之平也。善事以成爲福﹐惡事以不成爲福。善事將成而物敗之﹐主其事者之不幸也﹔惡事將成而物敗之﹐主其事者蓋有天幸。非人力所爲焉。然事有未成卽敗者﹐有必待旣成然後敗者。勢未及重﹐其敗甚易。以其未重﹐故禍福皆輕。勢之旣重﹐其事必成﹐成而必反﹐一敗塗地﹐故其禍常重也。凡舉事不義者﹐寧速敗而禍輕乎﹖寧倚勢速成﹐終於必敗而禍重乎﹖蓋任勢而處彊者﹐一不義足以滅之﹐無所謂彊也﹐此可先事決之﹐不待事後者。凡爲仁之事﹐與義相輔﹐有通其仁而義不與者﹐以相濟爲輔﹐非以相比爲輔也。凝滯生於見理不明﹐忿恨生於私欲未淨。纖者捨大而取小﹐吝者丰己而薄人﹐皆由大義未通也。聖賢舉事應物﹐爲之軌則以淸其原﹐有以止天下縱欲之心。𨿽羣情流放﹐終不可奪﹐所謂盡己心之經緯﹐以齊人心之亂緒也。故事𨿽未成而義已成﹐不必更問其事﹔事之所止卽爲義之所止﹐亦不必過用其心。以踰其義﹐是以移風易俗而人不驚也。且君子小人﹐其舉事各有不同。有小人僅可不嫌而君子不提不嫌者﹐不可以成敗論也。中古末世﹐其舉事亦各有不同。有中古可以不防而末世不得不防者﹐亦不可以成敗論也。不義之事﹐易世而後必反而歸正。魯人崇逆祀而陽虎正之﹐襄仲殺適立庶而季文子正之﹐當其主事之初﹐同惡相求﹐如市賈焉。所以難禦﹐有君子者不與相抗﹐藏其形聲﹐待惡之旣稔﹐事之將敗﹐然後起而圖之。否則讓其且成而畜力以圖斡轉﹐否則俟其旣敗而晏然以收成功﹐未必非聖賢所亟與也。然古今剛明之人﹐居心必誠敬﹐措置必安善。柔暗之人﹐非幸福於回﹐卽免難於苟。故君子旣審事理之宜﹐又當日新其徳﹐養成天徳之剛﹐勿近俗累之柔則善矣。

凡處天下事﹐因自然之勢則理卽在中。自然之勢者﹐如有山川﹐自有髙下流峙﹐有形體﹐自有視聽持行也。若以意見穿鑿其間﹐與穿鑿其事以從己意﹐小鑿小害﹐大鑿大害。周孔旣沒﹐誰與正之﹖君子任天下之事﹐上有所承﹐下有所施。小智小信﹐不能承上而施下﹐是以謂之無用。無用者﹐僨事之局也。濟物之功﹐或須眾人之才智﹐或須歲月之漸摩﹐苟孤立則無與﹐欲速則不達﹐亦僨事之局也。且貪心所至﹐亦能結而成形﹔畏心所奪﹐亦能積而成勢。剛果之才﹐喜於有爲﹐所見爲義者﹐常在迅疾。非躁於謀始﹐則疏於鮮終也。柔暗之質﹐賦性多私。所見爲義者﹐常主近利﹐非幸福子回﹐則免難於苟也。性情𨿽正﹐而學問不足﹐自爲善事猶庶幾有成﹐欲爲天下國家之事﹐必爲憸人所用﹐爲其學問未洽﹐不能無蔽﹐無以照破姦僞也。學問𨿽優而義理未深﹐以之談論充然有餘﹐以之應事如負重任而行險阻﹐號呼求助﹐不假簡擇﹐必有憸人乘機而竊其柄﹐爲其學問未深﹐持論愈髙﹐去事愈遠也。若此者﹐亦僨事之局也。事有經有權﹐經權並重。量而後行﹐經重權輕﹐守經而已。古人變禮之事﹐則必謹之﹐故非大賢不可語變﹐變禮猶變古也。以變奪常﹐如一燻一蕕﹐十年尙猶有臭﹐不安義理而欲以權略應變﹐變態紛多﹐亦安知權略之所極哉﹖故事之合義者﹐人以罪我不必求直﹐𨿽暫免一時之詬﹐恐貽終身之恥。事之悖義者﹐人𨿽歸功﹐不可承受。恐徼片時之福﹐終爲子孫之累。君子事無大小﹐理無淺深﹐以爲卽古人之事﹐卽聖賢之理﹐一一求諸古人﹑求諸聖賢﹐使義理充周﹐常在戶庭之間﹑形體之內﹑心目之前﹐毅然獨往﹐坦然無疑﹐斯軌事之善也。求商賈之利者﹐不得惡喧囂﹔樂稼穡之美者﹐不得辭藨蓘﹔安棟宇之覆者﹐不得去庭楹。是以𨿽異己者不可屏﹐𨿽惡己者不可怒﹐期於足以成事而已。公卿大夫﹐能以治世之道自任﹐𨿽其事有違太平之制﹐君子猶必嘉之以獎撥亂之功﹔以行義爲人所欺﹐咎在人之相欺而非義之有過﹐君子錄其義而歸惡於相欺者﹔以秉禮而致怒﹐君子直其禮而惡其怒。以下犯上﹑以小加大﹑以詐取勝﹑以劫爲功﹐君子以直厭不直﹐擇其最甚者而惡之﹐從其稍差次者而姑貸之。以無禮爲心﹐而以有禮爲名﹐君子略其無禮而從其有禮﹐蓋以禮厭非禮也。同心爲善善必同﹐同心爲惡惡必遂﹐故二人同心之事﹐君子必謹而志之以觀其終。然輕細微渺之漸﹐必生乖忤之咎。所與旣善﹐又當忘小過以成大事也。從義而失於後動者﹐𨿽有功而君子微其功﹐謂其不赴義也﹔從不義而失於後動者﹐𨿽有過而君子微其過﹐謂其能畏義也。以義始而以利終﹐並所謂義喪之。聞過而攺﹐知難而退﹐慕道而返﹐正則利端泯而義獨章﹐如日出而氛消也。見厄則矜﹐遇難則排﹐𨿽所爲未成而善意可嘉﹐君子道達其意與成事者同。喜怒以止亂也﹐遷怒不已則反生亂。君子喜無辟惑﹐怒無忿疾﹐莫不有益於世。若此者﹐皆以宏獎大義﹐惇崇至教﹐欲天下之人盡守禮而息爭﹐勿扶禍而胥戕也。舉事之道﹐有捨小圖大者﹐有積小致大者。積小以髙大﹐就一人言也﹔可小事不可大事﹐就一世言也。一身之善行惟當積小致大﹐天下國家之業皆有吉有凶所生﹐未有鄕裏稱善士﹐出門無險阻﹐遂成濟世之功者。君子讀易而識去惡之幾焉。益之上九有招禍之道﹐蒙之上九收擊蒙之功﹐蓋求益不已則爲眾所共怒。故擊之者自外而來﹐蒙蔽之極﹐非教誨所開悟﹐惟當擊而去之﹐不使貽害斯人﹐是謂爲寇不利而禦寇者利也。蒙蔽之極﹐孰有過於求益不已者﹖彼有稔惡之實﹐則此有奮擊之威﹐故害可去而功可成。擊蒙之義卽或擊之義﹐其幾不可失也。

鑑往

事有相去數百載而其迹大同者﹐其善事必古今所同利也﹐其不善事必古今所同患也。君子觀於往事所以自鏡﹐事至而有定見﹑有成法﹐學識充足取捨髙明﹐所以應變無方而不局於器也。故凡昔人已成之功﹐惟大姦僥幸不足取法﹐其它中才以上皆當求其所以成功之故﹐使人效法以康濟世務。遏絕亂略﹐不可刻求多端﹐以爲𨿽公而不忘私﹐爲霸而不爲王﹐使前世無完人﹐往事無碩膚﹐必如吾所說而後云至善也。人之所云如是則善﹐如是則否者﹐要皆事後之論﹐恣其口說者耳。當時彼此相濟﹐盡眾人之才智而僅至如彼者﹐或是天意﹐或是時宜﹐不盡如後人哆然臆說﹐絕無底止也。如行路然﹐竭一日之力僅可百里﹐若坐談幾席間﹐爲倍爲蓰﹐惟所命之﹐其實必不可行﹐非不欲行也。子產隨才器使﹐衛靈公亦隨才器使﹐孔子皆取之﹐聖門何嘗責人以必備乎﹖且已往之事﹐持論甚難。有作事極是﹐而持論必不可全是者﹔有作事不盡是﹐而持論必不可全非者。故曰持論與處事爲二道﹐事後與當事爲兩時﹐未可以我見裁物也。凡論世變﹐卽窮所以致變之理﹔傷世亂﹐卽指所以救亂之方。五經皆然﹐故爲有用。若語變而不窮其理﹐則無以防之於未然﹐後之於初﹐萌傷亂而不爲之救﹐則徒爲譏刺詬厲而不能出諸水火﹑登諸袵席﹐𨿽極陳痛切﹐終無益也。孔子稱管仲之仁﹐而以功效實之。夫功效何以遂爲仁也﹖天下大亂﹐非人不定﹐有能定者則與聖人同功。同功則同徳﹐又何疑焉﹖漢髙以下﹐未必有當聖門之學﹐而以孔子仁管仲律之﹐則功之所在﹐徳亦歸焉﹐何必劣於湯武﹖然五霸之事則實有可議者﹐故管仲所以爲器小﹐五霸所以爲三王罪人也。蓋三王之政﹐巡狩述職﹐有聲名文物之華﹔省耕省斂﹐有上下相親之事。又且慶賞平施威福與眾共之而非以自爲也。五伯專以兵力迫脇弱小﹐裒集其威以自尊大﹐使先王彬彬有禮之天下﹐親上死長﹑出作入息之人心﹐一旦彊力把持﹐變其世局﹐後人踵其事爲亂者不止一端。疆圉遼遠﹐壅蔽易生﹐尊卑隔絕﹐吏爲殘賊。眾情離叛﹐機巧相應﹐歸咎其端﹐不罪五伯而誰罪哉﹖君子論世習治則傷始亂也﹐習亂則善始治也。先王大治之天下至五伯始亂﹐五伯已亂之天下得漢髙始治﹐不正五伯之罪無以遏亂源﹐不獎近代之功無以尊反正﹐不可一槪刻核以成無用之學術也。故持論之法﹐表未成之事以達賢者之心﹐明有勢之恥以賤不肖之行﹐隱末著之惡而從事之正﹐與文之順以存禮義之大防﹐不使行善者有後患以全終始之義﹐誅意不誅事﹐以示探端知緖﹑絕惡於微也。惡惡卽始﹐謂絕其始﹐則不得終其惡﹔善善樂終﹐美賢者之有終而不毀其成。惡則窒之於前﹐善則推之於後﹐皆愛人無已也。以不正遇禍者﹐𨿽趨死於義﹐猶必致其責﹐謂義重於生也。在內之惡有所必不可容﹐在外之惡有所不必盡責﹐故有誅賣之誅﹐有誅絕之誅。或絕去其身﹐或絕去其世﹐要皆性情之正﹑王道之平也。若不卹事理﹐不取聖證﹐謾云人所已言我不必言﹐人所能言我不屑言﹐別求過人之論取髙於世﹐此務勝不休﹐棄常而取異者也。蓋有益於世者爲正論﹐破壞義理者爲怪說。苟無益於世﹐卽破壞義理。戰國之士皆捨常而語變﹐所以爲世道之憂也。不以一己私欲亂天下公理﹐不以一時偏重反古今常道﹐則學術章明﹐禮義森列﹐民有定志﹐法無二門﹐天下之亂無由而生﹐此聖賢明義理以正人心之本指也。楚莊王篤於義而薄於利﹐要其人而不要其土。晉景公髙齊侯之義﹐率諸侯返汶陽之田。士匄恩足動孝子之思﹐義足服他國之君﹐自此以後﹐兵事寢伏﹐數年不起﹐皆君子所深嘉﹐以爲合義也。範睢傾穰侯﹐事之變也﹐昭王因以收其權。王允誅董卓﹐事之正也﹐漢帝由此失其勢。其故何也﹖昭王用範睢﹐非範睢用昭王也﹔王允用漢帝﹐非漢帝用王允也。故操柄在君﹐則順而有功﹔操柄在臣﹐則逆而多患。同乎執有罪也﹐以宰臣窮討大俠﹐則罪人誰敢不畏﹖以討俠贖子罪﹐則罪人不復畏矣。同乎連姻帝室也﹐以右將軍從孫女女皇曾孫﹐則盛滿宜避﹔以暴室嗇夫女女皇孫﹐則不必避也。此在義不義之間﹐相鄰甚近而相背絕遠﹐君子所當深辧也。君多內寵﹐其子必結妻家爲援﹐庸人或賴此依附﹐賢者則義所不爲。第謀國之計與謀身不同﹐𨿽其理可以相通而其事亦當有辧。謀國之計有當冒險難者﹐槪以萬全處之反失策而生事。義有小大則事有是非﹐此君子所當辧也。人君用賞罰﹐有宜在事前者﹐有宜在事後者。在事前者所以作民庶之气﹐在事後者所以垂國家之法。人未作气而先以垂法格之﹐是吝賞而違立功之幾也﹔事有定體而先以破例悅之﹐是濫恩而賈半塗之廢也。勢有輕重則義有先後﹐亦君子所當辧也。卽趙盾之事可見儉約之衛勝重門擊柝焉﹐可知素行慈惠足禦大難焉﹐可知人君之前不當拔劍焉。卽蕭何之事可知人主取天下以根本爲重焉﹐可知事定論功以安大計爲先焉﹐可知功成事主亦必有道有術﹑未可全恃故舊之恩焉。髙帝安心蜀漢以平一時之憾﹐而天下大勢卒不能去漢而他屬。初定咸陽﹐封宮室府庫﹐置而不取。此二事者一則程子所云物來而順應﹐姑置其怒以觀理之是非者也。一則聖賢理欲之介所謂利與善之間也。此義之所在﹐散在眾事﹐惟君子能集之者也。義之所在﹐惟聖人則無憾。弒君之人有當討之義﹐告老之臣有謀國之義﹐聖人之道要使天下之人盡知大義﹐則必從大義行之而出問罪之師。若身在行間而用矛決戰﹐必非聖人事也。今之人猶古之人﹐古之時勢猶今之時勢﹐孔子之義止於請討﹐請纓奪符﹐非所當爲﹐安得以我戰則克一語推而廣之﹐以爲齊魯兵交聖人自有妙用哉﹖取讒人而誅之﹐良快人情。然旣誅之後﹐恩怨施易尙多不測﹐大家巨室積釁相構﹐祁勝卻宛之難作﹐賢者豈能一朝居乎﹖不如安命之說﹐使直道猶存﹐小人自警﹐所益亦不細也。此二事者﹐大義之的﹐以省括而止﹐未可雜以己見﹑深求事外也。若夫縱橫之說﹐古無此學﹐自蘇張發其端﹐相傳百餘載﹐直至封建變爲郡縣而此風始息﹐蓋從來主持世道者皆從社稷民生起見﹐卽商鞅之惡猶未離此原本﹐獨二子者但致金組尊榮﹐不顧有國禍福﹐又必不居一國而後可逃遁曲全﹐其勢不傾危險詐不可得也。大抵人品心術至戰國時喪盡﹐後世之亂蓋不至此。其故起於境壤太分﹐人生其間﹐不揣摩捭闔﹑朝秦暮楚無以自全﹐乃知封建之廢﹐𨿽曰壞先王之法﹐然縱橫惡俗非盡去封建不能割絕也。刑名之學﹐若鼌錯﹑韓非﹐皆賦性深峭而所學又非先王之正道﹐是以人不能堪﹐禍集其身。𨿽或幸免於當時﹐而子孫亦不昌﹐以其與天地之心不相似也。忌克險賊者亦然。

測來

處事之道﹐旣欲無私﹐又欲有常﹐二者皆成事之本。而有常之故又在日新﹐日新厥徳﹐則行必有常矣。君子行有坊表﹐言有準則﹐衣服不貳﹐從容有常﹐皆日新厥徳之符也。物之自致其極者﹐必有反復之時。以人力累之﹐使至極者﹐不移時而見傾危。聖賢於將盡之气則持之以謙﹐所以陰爲裒減﹐不使至於極。若其勢本不極而欲以人事趣之﹐則聖賢所必不爲﹐不待裁抑而後然也。今人爲善﹐皆出有心。或有利而爲之﹐或有待而後爲之﹐或爲之而不能忘諸心﹐或爲之而不能廣大其心﹐皆所云出於有心也。𨿽初念未然﹐轉念未有不然﹐迨其已然而後措諸行事﹐故事事皆有心也。聖賢則不然﹐以爲舉事之先有意立名以正其義﹐有意卽爲謀利﹐非正義也。舉事之後有故立說以明其道﹐有故卽爲計功﹐非明道也。且才言道義﹐又言功利﹐必就功利念多﹐就道義念少﹐𨿽加截斷﹐只畱一路﹐則學問把持之力耳。聖人以神道設教﹐非乞靈於神也﹐得神道於身也。誠中形外﹐神之道也。五經爛熟﹐則義必精。人見爲事者﹐在我皆見爲理。見其理而往從之﹐故曰精義致用。眾理旣備則徳必大﹐故靜之所謂神者﹐卽動之所謂化。立人達人皆是也。故曰大徳惇化﹐不必趨吉避凶﹐但勝之以道。眞能有道於身﹐則吉凶消長之故皆確然有可持循而不致妄發。其所發見﹐未有不能安天下﹑奠斯民者。若夫賢人君子﹐則從吉凶消長之閒磨礱砥礪而後成。蓋英雄之士﹑道徳之儒﹐總不離乎消長進退之理也。度時之宜而處以卑下﹐受其垢污﹐使羣物毒害之气別有所鍾而不能相及﹐眞實無妄﹐不掩疵瑕﹐有過如日月之食而無累於志。若此者﹐所謂天道也。人𨿽賢智﹐豈能違天乎﹖以人從天則吉凶悔吝皆有道以勝之﹐不能害吾事之成矣。易曰﹐吉凶生大業﹐此之謂也。

明戒

有一代之法﹐有百代之法﹔有終歲之計﹐有百年之計。一代者﹐因時勢陵夷而救獘也﹔百代者﹐綱常典禮不以時勢爲輕重也。得失在一時者﹐以一時之法決之﹔得失在百年者﹐以百年之計決之﹐則不爽於義矣。凡尊者行事而不遂﹐乃發端原不善也。百年之計以一朝之利昧之﹐萬人之事以一人之臆脇之﹐重怒深怨﹐罅隙並生。與賤人同事﹐則受賤人之名﹔與惡人同事﹐則受惡人之名﹔與亂人同事﹐則受亂人之名。有其事﹐則不得辭其名也。夫兵作於外爲寇﹐於內爲亂。人之不義猶寇也﹐己之不義猶亂也。寇猶及人﹐亂必自及。己之不義而欲責義於人﹐終自及也。己則無禮﹐而惡人之行禮﹐亦自及也。己不深謀﹐而怒人之咎以無謀﹐亦必自及也。有其相及之理﹐則必有相及之勢與相及之端﹐非智計所能弭也。夫气皆產於黃鍾﹐數皆起於杪忽﹐故作事謀始﹐不可不戒也。因人之力以成勢﹐勢成而背之以趨利﹐是失其天性而不仁也。與人共事﹐見利而背之以自私﹐失其助而孤立﹐孤立則勢失而事不成﹐是有成事之機而自棄之﹐爲不智也。計慮熟定則舉動暇整﹐中道而易慮常苦急遽無序﹑倉皇不寧﹐是以閒定之謀自納於紛亂。三者舉事之戒也。凡處大事﹐從道而不從眾﹐所以崇理而不崇勢也。崇理不崇勢﹐故有勢者不得以非禮使人﹐人亦不得棄禮而崇之。戲言戲動﹐出於有心。旣已有心﹐卽不得謂非己之過﹐又安能免人之怒﹖過言過動﹐出於無心﹐旣己無心﹐卽不必認爲己失而專事覆匿﹐急攺之可也。貧賤胥靡之生未必可好﹐而好生之心與人無不同也。險陂私謁之惡﹐未必人人皆罹其害﹐而險陂私謁之惡則人人所同也。常人喜於有身而不思保身之難﹐賢者可以無禍而常恐得禍之易。故凡事之不必爲者卽屬可已﹐勢所必屈﹐一忍而身心泰焉。或政亂而示人以郤﹐或詞激而徼人以怒﹐或志貪而取非其有﹐皆有以動其不服之心而恣其抗衡之志﹐不論小之事大﹑賤之事貴也。漢文帝於南粵﹐全以肫懇謙讓﹑開誠布公行之﹐宜其不敢違命而奄然臣服。善處事者﹐以此通之﹐則寡怨於世矣。

決幾

昔人論治亂興亡若土崩瓦解之諭可謂明於事勢﹐而助人決幾之智﹐故論世者取衷焉。秦之亂起於民不安﹐漢之亂生於臣不軌。故漢之臣﹐天所不佑﹐終於亡身喪家﹐爲世大戮。秦民因虐政所迫﹐救死不暇﹐𨿽有不順之迹﹐本無犯上之心﹐主於逃死而非亟於作賊﹐是以天心猶憐卹焉。故秦曰土崩﹐漢曰瓦解。土崩者潰於下﹐如山之頹﹐如地之陷﹐非人力所能扞﹔瓦解者墜於上﹐如棟之橈﹐如柱之折﹐猶可人力扶援也。秦隋之亡﹐亂自下起﹐故一夫勃發﹐社稷爲墟。若夫漢之王莽﹐蹔得而復失﹔唐之河北﹐勢窮數盡而後失。秦隋之亂生於民﹐漢唐之亂髮於臣。觀成敗延促之期﹐亦土崩瓦解之別也。子張十世之問﹐欲得後世興亡之迹﹐若漢人所言符命也。夫子告之以禮﹐禮亡則國家隨之﹐此革代之期也。禮失則百度從之﹐此治亂之幾也。秉禮者﹐形勢𨿽弱﹐不失爲宗國﹔棄禮者﹐𨿽帝王之裔﹐降而卽於夷。此聖人所治﹐以告天下萬世而息圖度帝命之妄想者也。班彪之論發其微矣。孔子曰﹐齊一變至於魯﹐魯一變至於道。孟子曰﹐以齊王猶反手。孔孟二說何難易懸絕若此﹖蓋孔子之時﹐封建未發﹐世臣大家﹐各執國柄﹐采地徧天下。兵甲之備﹐取足其中﹐旣以奉公﹐亦用自衛﹐不甘心拱手而受命於人﹐𨿽齊桓晉文僅能率諸侯尊周﹐不能令五服四朝﹐六載時巡如文武時也。此時欲行先王之道﹐非以禮教信義漸摩人心﹐安能粹然一出於正﹐歸命宗周﹐無二心乎﹖此其事決非歲月之功﹐故又曰必世後仁也。若孟子時﹐封建之籍已去﹐世臣大家不復主張國事﹐采地盡歸兼並﹐將相別起白衣﹐周室之微不足系屬天下﹐海內之勢亦將漸合於一﹐一切跋扈彊禦皆不必慮﹐但能實行仁政卽如風之偃艸﹑席捲天下無難﹐是以易也。故先王封建﹐良爲盤石之基。人事難移﹐卽天命不易攺。孔子之言﹐信而有徵。彼郡縣之法﹐名曰天下一家﹐實則一姓孤立﹐故有五載而成帝業﹐匹夫而爲侯王者。孟子之言﹐豈虛語哉﹖六國之時﹐天下未定﹐人人各有自帝之心。擁兵之主﹐觀敵稍弱則欲取而有之。值其彊盛﹐又不能相下﹐僥幸求逞﹐是以戰爭滋多﹐生民塗炭。夫小大彊弱之形﹐非人所爲﹐亦天所設也。天旣殊以小大之形﹐卽予以兼覆之理。大之字小﹐小之事大﹐亦天理自然﹐不以人事倒置而後可自安﹐所以混一之主必與天合徳﹐乃眷西顯﹐此惟與宅﹐上帝臨汝﹐勿二汝心。蓋由平日以天自處﹐或率性自合﹐或勉彊從善。率性者天之仁覆﹐勉彊者天之健行也。克當天心﹐而後可膺天命﹐豈容圖度哉﹖大國必欲兼並﹐小國不能下人﹐其終至於搏戰無日﹐務勝不休﹐所值莫非危途。義理所在﹐時勢所歸﹐而彊與爭﹐其終必不可爭而爲眾鏑所射﹐𨿽孔孟如之何哉﹖國有可亡之道﹐天變見於上而不畏﹐百姓怨於下而不卹﹐賢人遁於野不知收羅﹐是必亡者也。民閒之俗﹐姦巧詐僞﹐偸薄苟且﹐仇讎怨疾﹐以下犯上﹐以淫破義﹐去順效逆﹐習以爲常﹐日甚一日﹐是必亡者也。佞諛之臣充滿位寧﹐盜攘之風徧於郊甸﹐姦慝之行通於上下﹐貨賂之資盈於道路﹐外實內虛上溢下匿﹐是必亡者也。朝端無忠謇之言﹐遠近無仁愛之聲﹐宗族無本根之庇﹐閭井無囷倉之粟﹐方州無循良之望﹐境日蹙而徵調多﹐民已愁而帑藏富﹐田疇荒而宮室修﹐是必亡者也。倉卒擾攘之際﹐固有舉事無成而可觀人心者﹐陳涉更始是也。𨿽戎首無成事之望﹐而成事之局見端於此﹐故明於大計者資焉﹐爲人所不能爲﹐則人不得爲其所爲。光武單車臨河北﹐非有可因之兵﹐結人之財也。將卒糧饟取諸邂逅間﹐故能馳騁如意。若步步次且﹐處處屯積﹐如富家翁行徑﹐出門咫尺﹐資斧帷帳必從﹐萬無成事之理。賈復有云﹐定六國之規﹐欲安守之而不能至者﹐亡六國是也。又曰﹐天下未定而安守所保﹐所保得無不可保乎﹖欲任天下之難事而欲以安坐致之﹐賈復所云六國之覆轍也。天下未定﹐有大志者必不耽片時之安。髙祖遣酈生說齊﹐𨿽下七十餘城﹐終非上策也。田氏兄弟尙存﹐豈能斂袵而事漢﹖暫時𨿽定﹐終必戰爭﹐不如乘兵威以破之﹐則後此遂無事﹐此韓信所以決從蒯通之言﹐而髙祖亦不罪其喪酈生也。田廣一聞好語﹐卽飲酒罷兵﹐此其人可與謀大功乎﹖若田橫兄弟僅能得士﹐而濟世安民之理全不講求﹐局面旣定﹐故終以身殉之﹐此亦何足惜者﹖荊邯曰﹐前死而就功﹐猶愈卻就滅亡。此羣雄所不能曉也。至於人民處此﹐趨避尢重﹐𨿽曰觀天命者觀乎人情﹐然而人情多私﹐未必卽天命之公。八百諸侯之會﹐豈皆迫於勢而貪於利﹐蓋有天命主張其間。然甲子以前﹐此事猶未定﹐宜審擇所從﹐或取聖證﹐或本經義﹐不可隨眾人耳目妄自委投。蘇竟曰﹐俗儒未學﹐醉醒不分而稽論嘗世﹐疑誤視聽﹐猥以師曠雜事輕自眩惑﹐說士作書﹐亂夫大道焉﹐可信哉﹖張子所云﹐間不容髮﹐宜深長思也。凡應運而興者﹐必反勝國所爲。勝國最獘之政﹐卽後王急務之仁也。獘在上者不能自矯其惰﹐獘在下者不能痛絕其姦﹐因循苟且﹐略施仁愛﹐理欲並用﹐新故相雜﹐𨿽僞定一時﹐終非天心所屬。有大力者挈之而趨﹐將若之何﹖蓋一君之始﹐天下之事一新﹐故變一稱元﹔一歲之始﹐天下之事一新﹐故變一稱正﹐自公卿至於庶人﹐自山川至於艸木昆虫﹐莫不奉爲初基。在天成像﹐在地成形﹐無不翕然更始﹐共由此道。故王者不追治前事﹐有卽位之赦﹐以示更新。天下之人亦當洗心易慮﹐爲之一變以順天而從王。若上爲區區小仁﹐下仍閭左故俗﹐皆曰怙亂﹐非吉祥也。

●卷四之上

君徳

人主所當學者四﹐帝王精一之傳﹐一也﹔治天下大經大法﹐二也﹔古今治亂之迹﹐三也﹔天人感格精微之際﹐四也。精一之傳﹐道所在也﹔大經大法﹐法所在也。治亂之迹﹐事也﹔天人之際﹐理也。道與理治內﹐事與法治外﹐內外交修﹐學問之道備矣。性之所具𨿽美﹐加存養之功則益瑩。故匡衡曰﹐陛下𨿽聖性得之﹐猶復加聖心焉。今侍從日講﹐古所云常伯之職也。昔四輔旣備﹐成王鮮有過事。漢成帝時爲經師者﹐朝夕入說尙書論語﹐金華殿中又詔親侍之臣﹐皆受經於碩師﹐旣無作輟之期﹐又非隨牒而遷﹐故在君側者莫非端士﹐入君耳者莫非善言。孟子一暴十塞﹑一傅眾咻之諭﹐適可正明代經筵之失﹐但其語太直﹐廷臣不敢顯陳﹐人君取而書諸講幄閒﹐亦聖徳之助也。朱穆曰﹐人君不可不學﹐當以天地順道漸漬其心。天地之气以正而和﹐以邪而乖﹐君徳亦如是。君徳旣正﹐和气盈於兩閒﹐人則相親相愛﹐物則並茂並育。君徳不正﹐乖气盈於兩閒﹐人則相戕相害﹐物則弱肉彊食。故爲君之道﹐必使正气充於人心﹐則太和洽於天地。置輔建親﹐所以佐助居正之業﹔聽言納諫﹐所以匡扶不正之失。執大本﹐長庶物﹐與元同體﹐故稱元年。秉直心﹐杖大義﹐常行正道﹐故稱正月。不以人之情欲害其天徳﹐使純健之體無所虧損﹐故稱體天行健而自彊不息也。王者無外﹐其命旣出卽無不成之事﹐故王者之令不可輕出﹐當以義爲質而又協諸輿情﹐所用器物皆無虛設﹐必象天地四方﹐或以色象﹐或以形象﹐要使色皆正色﹐形皆正體也。淸廟盡飾﹐以茅屋存古。大路致美﹐以越席示儉。事天則欽翼祗栗﹐承親則溫恭敬順。臨朝則端正儼恪﹐享下則嘉惠和悅。物有其則﹐禮有其文﹐所謂威儀也。時當丰美則交於萬物者亦當稱其富厚﹐故天下已治﹐不可不興禮樂﹐使苟且粗疏﹐鄙僿傖儜﹐舉世觕然無溫文之度。否則奢侈僭擬﹐恣情極欲﹐舉世蕩然﹐無法制之守也。修省變異﹐自有經義。不可齋醮祈禳﹐開淫祀之端﹔縱囚肆赦﹐決僥幸之竇。時巡省方﹐順天而動﹐不可因嬖幸之請﹐輕法駕之尊。使若輩張威郡邑﹐攬權道路﹐綱目書巡行二十九皆譏也。𨿽曰人君不可以我累物﹐故以勞居逸則無爲而治﹐以逸居逸則叢脞而亂。桓公有憂中國之心﹐江人黃人不召而至﹐迨其震而矜之。叛者九國﹐不可如齊之桓公﹑唐之玄宗﹐愼始渝終﹐因致禍亂也。勿受嬖幸默進﹐勿爲嬖幸徵發。凡節儉約省之事出自君心﹐考諸聖學﹐毅然爲之﹐不可與臣下商略。謀及臣下﹐則從道不堅﹐不勝慫恿之言矣。愼己所獨向﹐察眾所共疑﹐爲民害者忍而除之。賢之旣得者﹐稽天以用之﹐百姓無知犯法者﹐罪己以訓敕之﹐敬愼所未見﹐竦懼所未聞﹐或刻盤杅﹐或銘戶牖﹐不可愛幸用於所惑﹐曲意畱於非正﹐使賢智竊嘆﹐百姓愁苦﹐朝有小明之悔﹐野有大東之怨也。廣擇賢才﹐使盡其謀慮﹔關白宰相﹐使審其當否。古人有云﹐謀從眾則合天心。唐太宗曰﹐循正而行﹐自與吉會﹐不可綜●眾事﹐備畏臣下﹐使君臣相猜﹐姦邪並進。馴致政令煩多﹐前後相承﹐省覽不給﹐羣下因以生獘﹐緩急重輕﹐皆能爲害。章𨿽下而有司不復﹐以待賄賂之至也。人君非躬嗜殺也﹐以攻城得地快心﹐不卹民之死生離散﹐卽嗜殺也。或畏人不服﹐而宿兵以威之﹐嚴刑峻法以防之﹐亦嗜殺也。土木之役﹐玩好之眾﹐轉死滿山谷﹐流宂盈道路﹐亦嗜殺也。聖明之君不但無罪之人不以膏艸野﹐天下大定而省刑薄效之心無日忘之﹐至於若朽索馭六馬﹐戰兢臨淵谷。以心所感發之理﹐通於感所未形﹔以理所必然之心﹐矯乎情所欲肆。不惟不忍取敵國之民以益吾民之數﹐亦不必殺一方之民以救天下之民﹐而後爲不嗜殺也。喜怒哀樂不失其節﹐是以調和萬民﹐燮理天地。若於此或倒置﹐必天下害气有結爲世運者。君身喜怒哀樂爲害气所馮﹐是以當喜者怒﹐當哀者樂﹐不自知而發悲憫於小物﹐亦不自知而貽大害於萬物也。不可居心不敬﹐役於耳目﹐使精爽或馳而百度失貞也。國語載厲二事﹐一監謗也﹐一專利也。以專利之心張監謗之网﹐卽以監謗之威盈專利之欲。然非曰吾敢於爲此也﹐專利則眞見匱乏而後專之﹐監謗則眞見不道而後監之﹐果匱乏邪﹖果不道邪﹖抑操是心而不可饜足﹑不可容忍邪﹖必也布利而懼難。布利者﹐不必推所有以與人﹐因天地所生之物﹐養天地所生之人﹐不曰此吾土地所生﹐惟吾所用﹐而以其餘予人也。懼難者不必多疑民之不可駕馭﹐惟以天下耳目助在己聰明﹐不曰此固非所宜言﹐是爲大不敬﹐是爲大不道而爲法所必取也。不可使邪臣窺其意﹐姦民探其緒﹐假衛巫以大權﹐擅榮夷以厚利也。

內庭

漢髙祖卽位踰年而太公名號未定﹐家令之言以諷諫也。髙祖善其言而賜之金﹐賞其緣彼而禮備於所尊﹐且以示天下後世之法則也。文王之徳所以至於極盛者﹐上有聖母﹐其成之者遠﹔內有贊妻﹐其助之者深。故祀先宜家﹐各得其道。閨門之內極其和﹐宗廟之中極其敬。屋漏隱微之際莫非道義﹐一飯之頃未嘗違仁。倉卒之際﹐非禮不動也。禮稱一娶九女所以極陽﹐數參骨肉至親所以息陰。訟女未可行則待年於母家﹐所以絕求望﹑塞非常﹐自此之後𨿽缺不補﹐所以省約燕私﹑長保期頤也。杜欽舉此以進成帝﹐蓋舉前代之約以正後世之奢﹐防閒之意寓於不言﹐使人情安於所習而不覺其難也。王鳳循故事而不能用﹐後世途無稱引此說者矣。宮闈之內求賢審官於臣下﹐勤勞分別大小而賞勞之﹐此女主佐治之事。趨走承業﹐小勤小勞也﹔奉職守官﹐大勤大勞也。所謂求貴審官者﹐止此而已。後能辧此﹐則識度過人﹐必克贊成帝業。至於黜陟薦引﹐則非女主之事﹐不得以險詖私謁干預外廷之權也。總之西漢之時猶有窈窕﹑徳象﹑女師諸篇爲後宮所誦習。班捷妤賦云﹐陳女圖以鏡監﹐顧女史而問詩是也。後世女訓無聞。椒房無所取則﹐成帝𨿽減其用度﹐而身爲侈靡﹐宮中之寵﹐後來居上﹐是必匹婦之說不可勝聽﹐漢庭之亂不可勝救也。禮以己恕人﹐故天子之後父母猶得而子之﹐不奪人親之義也。不使後族與政﹐蓋有深意。見於經者﹐宋三世內娶﹐故公族以弱﹐妃黨益彊﹐威權下流﹐親者出奔。國家廓若無人﹐朝廷久空﹐疾其末者正其本﹐故春秋舉以爲戒﹐而天戒有螽死墮地之象見於史者。元後寵任諸弟﹐遂至家國俱喪﹐東京之事一梁氏壤之有餘﹐故範史云﹐商恨善柔﹐冀遂貧亂。皆其事也。解光所奏趙昭儀害嗣之事﹐皆在哀帝卽位赦書之前﹐故引齊桓誅哀姜﹑元帝不赦發長陵傅夫人冢二事以明事關大逆﹐𨿽有詔恩不得原也。耿育之疏其爲邪說甚明﹐史家胡以不刪﹖大抵朝廷每有一事﹐必有人焉倡無禮之言爲姦人解网﹐上熒主聽﹐下亂國法。所云言僞而辯﹐王法所必誅也。哀帝於此能如叔孫昭子不以豎牛爲功﹐蔽罪趙氏﹐固云甚善。或姑貸趙氏以全私恩﹐但將耿育伏罔上之誅﹐則漢家之事猶可振起。惟沾沾欲報趙氏之徳﹐而忘劉氏之仇﹐縱邪臣妄說誑亂後世﹐天下已窺其無能﹐祖宗亦不享其禋祀矣。班氏詳載育疏以著其案﹐使萬世共罪之也。

東朝

三王位三公於世子之上﹐春秋尊世子於三公之上。𨿽禮之威儀各有宜適﹐總不若秦漢而後有常尊者﹐與前星之天象符也。春秋書子同生喜有正也﹐𨿽未正位﹐必舉以禮﹐明示竟內﹐以定民志﹐亦重本尊祖之義。天子之子﹐八歲受之少傅﹐教以小學﹐業小道焉﹐履小節焉。十五受太傅﹐教以大學﹐業大道焉﹐履大節焉。必就學於外者﹐尊人倫之師﹐重先王之道也。及其正位東宮﹐特置太傅一官﹐職輔道之事﹐禮敬如師而不領官屬﹐官屬則少傅領之﹐示不臣也。所以張敞才輕﹐謂非師傅之器﹔陰侯戚裏﹐終同視陋之嫌。只選文學之士﹐必端其心術﹐程其器識﹐望其威儀﹐燻其徳性。坐則誦詩書﹐行則習禮容。不習慘刻之學﹐不取浮華之譽﹐不參比周之黨。所謂承華之闥﹐更似通徳之門﹑博望之園﹐直類華陰之市。家丞庶子﹐並入四科。洗馬后車﹐俱通大學。蓋言前後左右莫非正人也。有所欲爲之事﹐必先考諸師傅之訓﹐訓所素具而後導其爲也﹔有所欲致之物﹐必先稽諸肄習之業﹐業所不悖而後爲之致也。恩有相及之序﹐齒有長幼之節﹐以貴徳尙賢﹐爲他日用人之本﹔以上徳尊爵﹐爲他日愼名器裁恩幸之本。要使受正人君子訓迪﹐而無疾怒之心﹔行孝弟仁義恭敬愷悌之事﹐而皆出乎天性之自然。故易曰黃離元吉﹐諭子有明徳﹐能附麗於其父之道﹐順成其業﹐是以大吉也。又朝臣不可私侍太子﹐恐有君老之嫌﹔宿衛之臣不可往來東宮﹐恐有宮甲之嫌﹔詹事之官不可罷﹐恐有儲位不以時定之嫌。其或軍國重事﹐命太子總領者﹐臣下奏章仍於禦前啟封﹐太子先閱大綱﹐從旁參決。予奪可否﹐仍以父命行之﹐非謂全不達禦﹐太子自決也。至於尢不可者﹐將兵與受方面之任也。蓋太子居外必嬖子﹐居內爲國人所窺﹐皆有二心奪適之事。宮內造端﹑宮外響應者﹐不謀而至﹐此最危之舉也。秦人嫡子初生﹐不令人以名﹐他日或有餘子﹐則擇其勇猛者爲嗣。故春秋秦君之卒多不書名﹐外之也。惟罃稻得書名﹐錄其資也。漢元帝之生在宣帝潛邸中﹐宣帝卽位卽當正東朝之禮﹐何以霍光秉政﹐不行此事﹐遲至光死之後﹐然後行之﹖光之不學無術不其然乎﹖晉襄公卒﹐國無定儲﹐爲大臣者遂欲捨子而他立﹐人持一議﹐各右所私﹐終於不可行而生鄰國之難。𨿽諸臣謀事之過﹐亦襄公不蚤建之失也。衛襄世子有惡疾﹐迨公將薨﹐乃命其臣廢之。自下廢上﹐鮮不爲亂。敬嬴私事襄仲而屬其子﹐是以嫡子見殺﹐皆危道也。宋太宗賢君﹐而立儲一事極其猶豫。大漸之時﹐幾有齊桓之禍﹐賴呂端持正﹐僅得無事。脫遇史彌遠﹐將如之何﹖此臣下所不敢言﹐人君當自觀省者也。

藩邸

朝廷之上﹐親有常恩﹐賢有常任。親者自親﹐不必侵賢之職﹔賢自爲賢﹐不必賴親之寵。武王母弟八人﹐周公﹑康叔﹑耼季同登三事﹐五叔無官﹐是其義也。春秋之時﹐天子諸侯不務求賢而專事展親。在位子弟皆蚤任以權﹐是以童昏並進﹐驕奢累積﹐沈溺放恣之欲﹐晏安酖毒之病﹐往往極其所至﹐而家國俱害﹐適足爲世戒也。春秋之文﹐公子貫於先君惟世子母弟以今君錄之﹐親親之義也。親親則直致之﹐有涉於民﹐必立法必善後﹐不以小忿廢懿親。親親也﹐不以私恩貽民患﹔仁民也﹐不以愛親殘其民﹐不以愛民妨其親。誠信之中自生經制﹐享崇髙之奉﹐無治民之責。立法善後﹐無過於此。漢初藩國之制﹐天子獨爲置丞相﹐其王國之官自內史以下﹐皆得自除。諸王又於許除之外私置禦史﹑廷尉﹑博士之屬﹐所云內史以下守土之官也﹐徵其租稅者也。禦史諸官﹐皆其自置﹐則法令刑辟選舉之權悉不領於天子﹐是以謂之外重。吳楚之後﹐一切奪之﹐山海之利亦不使專﹐而後合於古﹐非過刻也。甸師之制﹐所不可廢。惟景王殺佞夫﹐誠爲不友﹐又在父服之內﹐恩慕之中﹐而害先君遺體﹐故君子深惡之﹐以爲失子行也。鄭伯失教﹐叔段畔逆﹐二人各有曲直﹐孔穎達持論甚平。漢諸王擅爵人﹑赦死罪而天子不禁﹐已乃墮骨肉之屬而抗剄之﹐笞服其臣﹐使證其君。故中山有聞樂之泣﹐君子傷之。六朝則假以重權﹐權重而禽狝。秦隋則禦以嚴威﹐威積而艸薙。皆失先王之意﹐而行其私意者也。褚遂良一言而藩服之禍遂得末減﹐是以君子有取焉。明太祖取天下於元人﹐故其隱衷惟以防胡爲亟。又卽位未幾﹐卽有姦臣之誅﹐故其心又以防姦爲亟。晚年所以重諸王之權者﹐蓋以外扞元孽﹐內禦姦邪也。此其爲心﹐原與眾建諸侯以固盤石之義不同﹐故一覽葉伯臣疏﹐卽以離間致罪﹐蓋大拂其指而疑爲宰輔遊說﹐不但非所宜言也﹐易世而後﹐爲宗社計長久亦當上體髙皇之意﹐徐參賈生等謀國之說。要以權歸朝廷﹐統一大宗﹐𨿽以漸圖之﹐不爲失時。夫賈生取譬髖髀斧斤﹐何嘗不欲以漢法整齊諸王﹖但以賈生行之﹐必有次第﹐不失禮讓之風。鼌錯則鹵莽急遽﹐無仁恩和義﹐所以藩臣倍叛而景帝亦寒心兩宮間矣。當建文君卽位﹐未及踰年攺元﹐數月之間卽殺一王﹑廢二王﹐能勿亟乎﹖不知當時謀國諸臣操斧斤以割髖髀者﹐何若是峻烈﹖不惟不得賈生之意﹐視鼌錯爲更遽﹐謂之何哉﹖謂諸君子爲失計固不可﹐謂得處事之宜﹐於以安社稷﹑定國家﹐免生民於湯火﹐弭忠貞之誅夷﹐亦未可許也。大抵後人學問彷佛古人﹐未審義理之實﹐不諳緩急之際居多﹐往往以此誤國而身名殉之。故精義之學﹐尢處事榘矱也。賈生爲文帝謀﹐所以彈壓諸侯﹐了如指掌﹐以後事觀之﹐無不符合。蓋生之計﹐欲文帝王其兩子於淮之南北﹐自淮以南至江爲一國﹐自淮以北至河爲一國﹐而以帝二子居之以輔翼太子。此二國者﹐橫經中土﹐三吳﹑三齊皆在其外﹐長安之勢益固﹐此勝算也。文帝但從淮北之計﹐而以地益梁﹐北至泰山﹐西至髙陽﹐徙淮陽王武居之﹐謂之梁王。未嘗從其淮以南爲一國之計﹐亦未徒代王參於淮土﹐是從誼計者半﹐未從者半也。蓋文帝處心積慮﹐不忍絕淮南厲王之封﹐欲以故地王其三子﹐故不從誼計。數年之後卒王之﹐誼復極陳其禍﹐當時亦不省也。觀後日吳楚反時﹐止一梁王抗其鋒﹐而江北之王未聞與梁爲犄角﹐以淮南三子﹐非梁至親﹐故不救助也。若文帝徙代王居此﹐梁代二國手足相救﹐其抗禦吳楚更易爲力﹐且形勢旣壯﹐未必不先折其謀﹐不敢合從西向矣。然後知賈生計果善也。至於藩王自處﹐亦良有法。河間獻王以禮樂爲學﹐史家稱其大雅不羣。束平孝王遠隙以全忠﹐釋累以成孝﹐遂爲古今賢王之首稱。北海王睦﹐因永平中法憲頗峻﹐乃謝絕賓客﹐放心音樂﹐常遣中大夫入朝召而謂之曰﹐朝廷設問寡人﹐大夫何詞以對﹖使者曰﹐大王忠孝慈仁﹐敬賢樂士。臣𨿽螻蟻﹐敢不以實﹖睦曰﹐吁﹐子危我哉﹗此乃孤幼時進趣之行也。大夫其對以志意衰惰﹐聲色是娛﹐犬馬是耽。其匿迹若此。此三王者﹐禍何由至乎﹖範氏引晏子幅利之說而美明帝節諸子歲租﹐亦救敗保終之篤論也。若淮南王安﹐文章之士﹐與畔逆相距懸絕﹐而爲賓客所誤﹐引而卽於畔逆﹐若跬步焉﹐樂浮華遠篤實也。夫浮華則志奢﹐奢則不孫﹐宜其於畔逆之路一引卽去耳。宗祿之法﹐苦無善制﹐明末最受其敝。必也五世之內受祿天子﹐五世以外親盡則祿亦盡﹐聽其自爲生計﹐但存厥屬﹐籍以免婚嫁之瀆﹑族類之夷﹐加以復除身家稍別黎庶爾﹐此外亦無可如何也。若賈誼之書亦曰﹐地盡而止﹐未聞更益以地以待生齒之繁。且漢劉輔﹑唐李石﹐未聞養以宗祿也。可類推矣。

戚裏

後父重於帝舅﹐妻黨暱於母黨﹐此末世敝俗﹐非先王典制。漢成帝初基﹐後父帝舅同執國柄﹐杜欽慮其輕細微渺之漸必生乖忤﹐說王鳳推讓許嘉﹐可免霍上官之隙﹐且弭懿爽之釁﹐豈非良策﹖然使舉朝共美鳳讓﹐人主信之愈堅﹐而大委任焉﹐亦可巧奢許氏之權﹐又非必非其隱情也。成帝獨反俗情﹐不用後家而用母家﹐自以爲盛徳之事。不思盛徳之事非勤愼警敏不能行也﹐身溺晏安﹐委政外庭﹐後家母家同一轍耳。晏安旣久﹐禍發有日﹐焉可救哉﹖王鳳飾美名而大權歸﹐成帝矯常情而大寶替﹐𨿽事機之變﹐亦運命之奇也。西漢之亂始於呂而終於王﹐中間武安博陸許史丁傅相續不絕﹐履危者數矣﹐故卒以此隕喪﹐可不鑑歟﹖明代垂典﹐勛戚不問政事﹐故無兩漢之禍﹐則初服貽謀善矣。成就外戚令徳﹐不可不謹其交遊﹐蓋以貴戚好客﹐誠爲懿行﹐然遊其門者必非安靜守約之士﹐多屬瑕釁禁錮之人﹐又且更相牽引﹐轉相販賣﹐其徒日多﹐其勢日熾。至於如此﹐必有黷貨倚勢之行﹐見諸民間﹐達於朝廷﹐而災禍立至﹐延蔓生焉。漢文帝選長者有行與二竇遊處﹐二人皆爲退讓君子。陰興好施接賓﹐而門無俠客。所不好者﹐知其有用﹐猶稱所長而達之﹔所厚善者﹐知其華而少實﹐但私以財﹐終不爲言﹐謹愼如此。然賓客猶有廢徙者﹐故明帝曰﹐傾身待士﹐不如爲國。戴盆望天﹐事不兩施也。若馮奉世父子玆居朝廷﹐論者謂器能皆當其位﹐非用女寵所得。郭況之家𨿽有金穴之號﹐要皆出自賞賜﹐非求取請謁所致。陰興對貴人曰﹐外戚家苦﹐不知謙退﹐嫁女欲配王侯﹐取婦盼睨公主﹐愚心實不安也。此古今美談﹐後代準則也。其餘帝室之親﹐王信好酒。田氏兄弟以貪名。修成子仲橫於京師。許史子弟比周中官以陷賢相﹑定陵罪﹐至大逆。竇憲立功荒外﹐而以末釁損其實。梁商願謹自終而以凶嗣隕。其世風斯下矣﹐此刻辟待之無法﹐寵至而生驕也。

治化

君子治天下且無言致人感化﹐當先盡其區畫之心。區畫不善﹐使羣下同具之心反爲上人設施乖方﹐俾喜怒哀樂一切抑鬱不遂﹐下情所以憤嘆﹐上指所以格阻也。區畫之方﹐當以我與人相較量﹐隨吾身所值﹐上下四方各處乎當然之位﹐遂其當得之願。又以人與人相較量﹐𨿽千萬人之紛雜﹐而親疏厚薄﹐隆殺先後﹐皆予以不爽﹐不使滲漉倒置﹐而在此有餘﹑在彼不足也。後世治績﹐所以不如古者﹐其所云利民者﹐未必卽古人所以致治之事﹔所云不以害民者﹐未必卽古人所以防亂之事。此由學之不講﹐不能知治亂之本也。且所云利民而欲施者﹐未必眞出利民之心﹔所云害民而欲去者﹐未必眞出不忍害民之心。此由私之未盡﹐不能得性情之正也。故其道必先積學以明理﹐不貽害於興利中﹐又在修身以去私﹐不以利民爲自利之門﹐俾所行之事有名無實﹑有始無終﹐而與於不仁之甚也。故措諸政事﹐惟當順天之命﹐成人之性。好生惡殺﹐所以順命也﹔正紀綱﹑重倫常﹑本教化﹐所以成性也。心存乎天﹐故無偏頗﹔政法乎古﹐故無謬戾。以此施行﹐然後風俗齊﹑學術端﹐上可以持一統﹐下可以守一法。紀之以文物﹐宣之以聲教﹐發之以光明。不取小惠﹐教化久則無貪人﹔不取小恩﹐施澤久則無邪人。其爲號令也﹐勸誘多而督責少﹐是以九經之事﹐曰勸者六。所謂事業﹐皆在制禮作樂之中。禮不以玉帛﹐治臻皇極則禮作矣﹔樂不以聲器﹐仁及飛走則樂作矣。又在仁義禮智中﹐仁無爲而治﹐智與禮防於未亂之前﹐義制於已然之後。易曰﹐利物足以和義。思其所行必合於義﹐則自然之利必及於物。爲髙必因邱陵﹐爲下必因川澤﹐非計利而爲之也﹐不反天地之性與自然之位也。治天下而行善政﹐亦自然之位與天地之性也。是以入人甚深而共爲君子﹐此順命成性之效也。其或措置無法﹐使綱紀文章蕩然泯然﹐羣臣百姓無所遵守﹐人自爲政﹐各行其私﹐則無以救一世於湯火。或內極嗜欲﹐外假嬖幸﹐下恣掊克﹐緩急不得宜﹐始終不一致﹐羣臣百姓皆以文法相應﹑智巧相欺﹑貨賂相狥﹐則無以垂法制於永久。夫治君子者治其情﹐治小人者治其形。治其情者﹐引以禮義也﹔治其形者﹐威以鞭撲也。以君子治之﹐人皆自飭爲君子﹔以小人治之﹐人皆自棄於小人。先徳後刑﹐百姓悅其尙徳﹐又諒其不得已而用刑之心﹔任刑棄徳﹐百姓不惟惡其好殺﹐𨿽有仁義之言﹑仁義之事﹐亦疑其不誠而無感恩之意。夫郡守縣令﹐牧民之官也﹔州牧刺史﹐執法之吏也。以州牧刺史統轄守令﹐執法者居上﹐撫字教化者居下﹐輕重倒持﹐孰過於是﹖所以後世人主治天下之心非不切也﹐然所懸者違法之令﹐所任者執法之臣﹐不數年間執法者因而弄法﹐守法者從而侮法﹐恆天下誅名而不誅實﹐名實旣亂﹐彰癉易位﹐君子小人不相筦攝﹐願治之心盡爲怙亂之心﹐此反道逆性之害也。至於天下已平而思患預防亦有道焉﹐周公坐以待旦﹐卽陰雨綢繆之旨﹐非慮人之爲患而我防之﹐正慮己之分量旣盈﹐道徳未充﹐縱情極欲﹐爲人所患而不自知也。易曰﹐損益盛衰之始﹐蓋謂損中有益﹐則盛之始﹔益中有損﹐則衰之始。盛衰互藏於損益也。爲人君者﹐宜先自治﹐𨿽其時可以無所不爲﹐而不克自遂之懷常若輪之見曳﹑尾之見濡﹐此自治之道也。天下以防患而致亂者多矣﹐不防己之致亂而防人之思亂﹐嚴其刑辟﹐眾其兵衛﹐下苦於參夷﹐上困於資給﹐皆防人之爲患而適以生患者也﹐非周公陰雨綢繆之旨也。

致和

爲治之道﹐自艸昧而之明備﹐自明備而趨華競﹐不過數年之間。老成簡拔多士﹐多士復爲老成﹐亦不過數十年之簡。惟人主之心﹐始終如一﹐則百年無獘之徵也。蓋主心不移則气運亦不移﹐主心不易則人才亦不易。風俗無陵替之患﹐人才無卑薄之憂﹐所以百年無獘耳。要之取法宜正﹐急務宜明﹐取三代以下之書爲本﹐自然不能爲三代以上之事業﹐故非五經之指不可取法也。司馬光曰﹐大人用世﹐必以禮樂正天下﹐使綱文章粲然有萬載之安﹐豈直一時之功名而已邪﹖此非三代以下之言也。五經之指﹐皆因近聖之事以立先王主教﹐欲其相通﹐不欲其相戾﹔欲其相濟﹐不欲其相傷。太平之事﹐相通相濟者也﹔衰亂之事﹐相戾相傷者也。欲其相通﹐故爲典禮以養其和平﹐爲倫常以篤其恩愛﹔不欲相害﹐故以刑辟治其獄訟﹐以兵戎除其叛逆﹐欲使太和之理常在人心﹐太和之气常在天下﹐充滿洋溢﹐上達乎天徳﹐下達乎物類﹐而禮樂可興也。禮樂者﹐三綱之規矩繩墨﹐九疇之門戶塗徑也。三网不紊﹐九疇不刓﹐則人心皆正﹐嗜欲不熾﹐莊正齊肅﹐從容簡靜﹐而和气盈於中矣。又能宣人心和气而使不郁﹐養人心和气而使不戕﹐故其效也﹐馨香之徳格於祖考﹐雨露之恩施及方外﹐莫非大和之所致。周之卜世卜年﹐豈不由此。故爲治者﹐一代之初宜事事與民休息﹐不可以禁暴鋤姦開苛察之門﹐惟以仁義爲心﹐則風俗可厚﹐國脈可久。晉帥以位相讓﹐而一國之民皆和﹐四鄰諸侯遂睦。晉國以平﹐數世賴之。商之末年﹐小民相爲敵仇﹐卿士師師非度而大臣出奔﹐宗廟弗守﹐亂亡隨之。有國家者可使乖戾之風通於上下﹐以爲無與治亂之數而若罔聞乎﹖蓋上有好善之慶﹐則下蒙其福﹔上萌不和之心﹐則下與其禍。理之必然﹐無可逃者。至於急務之事﹐宜就世所偏重﹐隨事察之﹐觀其掣肘所在﹐定是何處。若事事至此掣肘﹐不可捨此而別求急務。如漢成帝時事事爲王氏所礙﹐唐中葉以後事事爲彊藩宦豎所礙﹐魯自宣公以後事事爲三桓所礙。貴者執政﹐當觀時之所礙﹐若所礙牢不可破﹐更不必徘徊顧戀﹐卽當納履去矣。何也﹖以其不能第三代以上事業也。故曰﹐爲治之道在乎休息。若慮豪彊梗化﹐惟當重禮讓而尊賢哲﹐使教化大行﹐則豪彊自斂。故董子對策亦云﹐教化以正人心﹐人心苟正﹐刑罰可省。後世上下之間所以相馭者﹐法律而已矣。法律刑名﹐正禮樂對壘之敵﹐此重則彼輕﹐此進則彼退。先王以禮養人﹐欲其免於用法也。然法以繩人﹐禮必自繩﹐故有位之人敢於持法﹐憚於循禮。賢者在上﹐不過風裁齊物﹐未嘗謀及大體。賢者在下﹐不過惶恐趨命﹐未嘗奮其學識。不幸遇不賢﹐則以法懼人而求其貨﹐以貨事人而免其法﹐不恥無禮﹐不愧權譎﹐廢棄典型﹐姍笑正士。其稍能潔白者﹐亦皆不自爲政﹐不免胥史竊權﹑幕客鬻貨而成其否隔。是以戕賊人生﹐敗壞人倫﹐愁苫相尋﹐怨怒並興﹐小則告訐日紛﹐大則寇攘並作。其餘竊位固寵﹑徇私忘公者﹐皆自足於旦夕之間﹐而無復指擿﹐後生小子恬不知怪﹐所謂邪吏﹑獘政﹑僭令﹑薄民﹐四者並見﹐可比堯時四凶也。若以禮義相尙﹐則鄰徳而助信﹐何戾气之有哉﹗

惇信

天下之事取必於同﹐則僞者出矣。一售其僞﹐則作者怠矣。僞之一字﹐通於上下﹐則天下之亂可立而待。君子知同之必僞﹐故不以君上之命責信從之虛名。發言盈廷﹐莫執其咎﹐末季之風也﹔詢謀僉同﹐龜筮協從﹐盛世之典也。是以致治之道莫如惇信。所謂信者﹐非直不背盟誓﹑不爽期會之謂也。居心行政﹐有不可對匹夫者﹐非信也﹔承流宣化﹐有不可告君上者﹐非信也﹔賞善罰惡﹐有不可質鬼神者﹐非信也。洗滌利欲之私﹐一動一靜皆爲法度﹐使臣民有所依據﹐不賞私勞﹐不罰私怨。所勸人者﹐身先行之﹔所禁人者﹐身先虔之。上之於下有騶虞之仁﹐下之於上有死麕之貞﹐則可謂信矣。易曰﹐臨觀之義﹐或與或求。言上亦有求﹐下亦有與﹐故君民自有相關之義。不必供吾財賦﹐助吾禦侮﹐然後愛之也﹔不必撫我則後﹐虐我則仇﹐操潢池之戈﹐鋌而走險﹐然後畏之也。矯天下不善而歸於善﹐齊天下不一而歸於一﹐非曰旣善旣一之後吾可晏然享其成功﹐而免兢業之勤。人皆憬然從吾政令而無刑辟之慘也﹐總是相關之義﹐自然至此爾。𨿽以聖人立法﹐不能盡塞天下之姦﹐皆合眾人之欲﹐但取便國利事﹐察失立防﹐斯善政矣。故聖賢論治﹐不輕變法﹐以爲法行旣久﹐上下相信﹐易以成功。𨿽偶有流獘﹐其自然之理﹐常在人心。故法有時獘而理未嘗獘﹐理有時湮而心未嘗湮。但僅守其法﹐獘自可除。𨿽以姦邪侮而玩之﹐而在廷有必爭之臣﹐則猶可反正﹐蓋深人人心者不能湮滅而遂熸也。若一朝從而革除﹐更賦新規﹐人心風俗又別是一局﹐得無數世之利﹐失則數世之害也。孔子未嘗不欲變法也﹐所謂變者﹐反功利誇詐而之禮教信學﹐使天下之人各得其業則無爭心﹐各申其理則無怨心。違義則罹法﹐行禮則蒙賞﹐罰順乎義﹐賞順乎義﹐焉有不服者哉﹖如髙帝反秦人之風﹐霍光攺武帝之行﹐不立變法之名﹐因民所欲﹐與以休息﹐使天下大勢默移於不言不動中﹐夫豈彊人從己﹐震動天下以行其意見﹑就其功名也哉﹖後之變法者﹐行法是也﹐而寬猛不出於公正﹐則遠義矣﹔愛人是也﹐而厚薄不得其宜稱﹐則遠禮矣。且學術淺陋﹐心志頗僻﹐非眞有良法以革敝政也﹐亦非如商鞅變秦﹑管仲變齊﹐捨繁重而從簡捷﹐厭遠圖而趨近功也。不過姦吏欲壞已成之法以遂陰私﹐先爲猖狂之說竦動人情﹑擾亂人心﹐使倥傯危惙﹑驚駭顧盼。重足一迹﹐道路以目﹐而不暇詰其短長﹑指其瑕罅﹐𨿽有大禍﹐不卬自卹﹐此非兩觀之誅不能禁也。大凡以變法進者﹐不待觀其成敗﹐但舉事之初﹐如商鞅折盈廷之論﹐安石樹舉朝之幟﹐使寮采不和﹐上下不親﹐固可卜其終必有害而亟弭其端﹐斯不傷元气矣。若會昌翻開成之案﹐元佑埽丰熙之迹﹐一時矯偏則有之﹐終不可經久﹐故君子無取焉。春秋之義﹐名從主人者﹐本其所自始也﹔物從中國者﹐以義禮裁制之也。𨿽有聖主﹐不能奪人所自始﹔𨿽雲天性﹐不可不受裁於法。故發此二義以明治人治物之道﹐非直爲一名一物也。法可輕變哉﹖

名器

堯舜禹湯垂拱而視天民之阜﹐桀紂幽厲安坐而視天之民死﹐此無他﹐禮之存亡而已矣。君子讓下﹐小人事上﹐是謂有禮﹐有禮則治﹔上人陵下﹐下人伐上﹐是謂無禮﹐無禮則亂。夫名器者﹐禮之所托以長存也。公卿﹑大夫﹑士庶﹑輿臺﹑阜隸﹑牧圉各有勝人之心﹐各致爭勝之力﹐聖人使之安其職業﹐當其名實﹐名以命之﹐器以旌之﹐尊卑上下﹐賢愚淸濁﹐各當其所。會見有朝廷之上不爭升降﹐鄕曲之間不爭隆薄﹐而干戈驟動﹐獄訟繁興﹐盜賊竊發者乎﹖故姦人利攺制度﹐制度攺則政令紛而易於藏姦﹔亂人利無等級﹐等級去則人類混而易於俯陷。一哄之市﹐必立之平﹐防其姦也﹔袵席之上﹐讓而坐下﹐防其亂也。人事尊卑不亂則天道陰陽不逆﹐人主與萬民皆蒙福佑。故名器者﹐天下所欲共尊也﹐苟不自賤﹐誰敢賤之﹖或以私佞幸則賤矣﹐以私宮闈則賤矣﹐以易貨賄則賤矣。出於己者甚賤﹐人亦從而賤之﹐得之不以爲榮。用其器者甚輕﹐則主其器考人亦從而輕之﹐謂可攘而取也﹐此夷王所以下堂而見﹐成周所以陵替而微也。不獨此也﹐文徳爲君子而設﹐武備爲小人而設也。爵賞旌諸朝﹐宅裏旌其家﹐名器旌其身﹐皆所以待君子也。小人危則謀亂﹐安則思欲﹐故有弓矢甲兵以誅其叛﹐有邱甸井裏以防其姦﹐有刑戮囹圄以繩其陵犯﹐此專爲小人設也。治天下者必君子之道治之﹐則有無限公正仁義之事相因而出﹐積而爲三代之直道。苟槪以小人待之﹐必有無限暴惡姦宄之事相因而出﹐積而爲秦隋之末俗。聖賢所以偃武修文﹐不欲倒用﹐以釀天下之亂也。至於廩祿所以養廉﹐尢不宜愛惜。蓋有徳之人非有奢望於世也﹐得其所當得之稟餼則亦足以養矣﹐膺其所當受之典章則亦足以勸矣。故祿以養廉﹐章服以勸善﹐人君待天下賢士止於如此﹐此外𨿽欲隆厚賢者﹐亦將辭讓而不敢受。若賤名器而惜廩祿﹐簡俊造而寬恩幸﹐於所當得刓而弗與﹐所不當授濫而不戢﹐俾賢者捲懷而去﹐而貪叨掊克厭其溪壑﹐帑藏山積﹐金穴萬仞﹐顧視錙銖之餼﹐給半通之銀黃﹐不啻鴻毛之輕﹑升斗之微﹐不能系屬人心矣。漢之順帝減官吏奉﹑借王侯租﹑貸戶口錢以供軍國之費﹐而內庭嬖幸耗其大半﹐徒使史官書之﹑後世誚之﹐謂忘艱難而效辟惑也。若夫制治之本﹐尢在君心。君心精白則和惠可親﹐宮府一體。無論在上在下﹐胸中皆有所敬畏而不敢肆﹐體中皆有檢束而不敢放﹐耳目之前皆有所持循而不可離﹐日用之間皆有所懲戒而不可犯。以此助流政教﹐則至治之道也。若道徳不充其內﹐則志气昏惰﹐嗜欲流行矣﹔義理不明於世﹐則陰陽易位﹐天地倒置矣﹔法令不行於下﹐則姦邪得志﹐疆圉不靜矣﹔禮義不重於朝﹐則讒說殄行﹐忠信蒙難矣﹔制度不謹於俗﹐則物力窮屈﹐盜賊公行矣。時已至此﹐居官以墨敗而人不恥﹐上下爲姦利而誅不行﹐天下之患孰大於是﹖所以人主兢業之心與明斷之才最不可少。凡端扆之學﹑輔弼之謨﹑諫諍之力﹑左右史之書﹐皆以助其兢業與明斷﹐其在春秋之義﹐諱大惡不諱小惡﹐亦此道也。有王者起﹐意欲治人﹐必先自治。己無大惡﹐然後可正人之大惡。故臣子之義當諱其不可告人者而勸以側身修行﹐所爲皆可以治人﹐使其君爲治世之君﹐與堯舜比徳。至於利心不戢﹐舉動無常﹐喜怒失中﹐黜陟乖方﹐猶在過誤之列﹐可以速攺。故亟書之﹐欲其知所懲戒而不必諱﹐以爲大節未虧猶可起而正人之大惡﹐其王道固在也。若在四鄰之國﹐於義已疏﹐姑正其大體大綱﹐以存達道於天下﹐不苛責細微﹐傷吾忠厚﹐是以大惡書小惡不書也﹐此洽己治人詳略寬嚴之別也。

去害

凡害治最甚者﹐莫如與民爭利。放利之事亦多端矣﹐大略可數者﹕有司通問遺﹐一也﹔倚公求取﹐二也﹔吏爲商賈﹐三也﹔地方物產賦於下以販賣﹐四也﹔鬻爵﹐五也﹔通暮夜金﹐六也﹔多罰鍰﹐七也﹔迫脇下僚﹐八也﹔破壞富家﹐九也﹔恃通顯而請求無厭﹐十也。此十端者皆乘富貴資力與民爭利者也。董子對法天稽古﹐其說甚大﹐而要指則曰﹐食祿之家不與民爭利。大學一書論治平事極備﹐乃舉孟獻子不察雞豚﹑不畜牛羊以終篇﹐誠見治道之壤﹐無如在位之人莫不好利﹐至治之興﹐無若屏除好利之風以安民生也。故王者爲治必先去人求利之心。漢之初年﹐天子不能具鈞駟﹐將相或乘牛車﹐大侯不過萬家﹐小者五六百戶。髙帝立法﹐賈人不得衣絲乘車﹐市井子孫不得仕宦爲吏﹐蓋貴廉惡貪如是其嚴。是以人皆力作治生﹐吏皆奉法愛民﹐蕭何不治垣屋﹐曹參貴淸靜而民自定。自髙祖至交景數十年間﹐民間逸樂﹐風俗淳厚﹐馴致刑措不用﹐稱隆盛焉。當此之時﹐王侯將相之家﹐豈有僮僕被文繡﹐犬馬余粟肉﹐一食萬錢猶云無可下箸者﹖從宦歸家﹐豈有資裝徧路車轝駝馬負重什襲﹐絡繹數百里間﹐塡塞旅捨﹐頓勤間左者﹖大府胥吏﹐豈有漿酒藿肉﹐蹈藉金珠﹐阿縞衣婢妾﹐錦繡裹倡優﹐資裝華篩﹐貲算巨萬﹐計彼此相尙﹐曾無檢舉者哉﹖元世祖旣平天下卽立規措﹐所置徵理司行鉤考錢谷法明示天下以好利之風﹐是以阿合馬﹑盧世榮之流接踵於朝﹐昔賢以爲至元一統之年皆小人聚斂之日﹐未及百年大運遂訖。其將訖也﹐女寵﹑宦官﹑權臣﹑彊藩﹑劇盜無不兼備﹐昔人謂朝多苟且之政﹐士無謇諤之風﹐官有貪婪之實﹐吏多欺誑之文。蓋由上下交徵利故至此也。夫漢以儉朴致刑措﹐元以好利亂紀綱﹐治亂之分﹐豈不昭然﹖然求利之心﹐非刑法所能勝﹐當明教化以正其本。計然之策可以治越﹐而非先王生財之道﹔管仲之法可以治齊﹐而非三代教化之方。教化一壞﹐貧富相耀﹐競心遂生﹐饋遺旣奢﹐貪吏必眾﹐用物無度﹐營謀必工而廉恥喪﹐奉養太安﹐神明必懈而姦猾進。始則彊取於下﹐終必篡取於上。民間盜賊﹐不謀俱起﹐其勢固然也。又患使姦人有所幾幸﹐幾幸成心﹐𨿽暫時繩束﹐終必發泄﹔幾幸成俗﹐𨿽繩束無所用矣。以吏議繩束君子﹐而吏議先不淸﹔以刑辟繩束細民﹐而刑辟先不中。皆藏姦之道也。又患不自爲政﹐而假手胥吏﹐子弟賓客相與比周﹐賄賂公行﹐廉恥道喪﹐是療饑而用烏喙也。更有君徳末純﹐不能曠然大變天下之俗﹐一時任事之臣莫不因時就勢﹐進權宜之謀﹐濟片時之急﹐求一切之安﹐遂使綱維潛傾﹐風俗暗壞。欲賢之速用﹐必開奔競之門﹔欲姦之速去﹐必長攻訐之俗。數年之事﹐責效旦夕﹐急遽無序﹐滲漏多端﹐爲世道憂尢劇也。是以論治者別等級以定眾志﹐明法度以一羣心﹐親賢哲以勵廉恥﹐尊大道以裕遠圖﹐庶能防患於微。然當事以爲可緩可急﹐不聽其言﹐卽或聽之﹐因以防之﹐此患遂抿於無形﹐賞事又以爲固然不計其功。或不聽而事僨﹐用天下之力維持傾覆﹐不患不能反正﹐當事因歸功維持之人﹐丰其賞賫﹐其人亦受成功之賞而無愧向之防於未然者。又以身在事外﹐無復省錄其人﹐亦無自爲表章之理﹐所以忠直遠慮﹐常苦不能顯庸﹐伏藏隱微之患﹐必至章著決裂而後已。徼功樂禍之人側目撫臆﹐幸國家危亂﹐獵取功名﹐人主不能禁也。此無他﹐無事之時莫適遠慮﹐事後之賞不及先事之言也。故曲突徙薪之說﹐班氏詳之﹐爲萬世戒﹐不獨美徐生也。

任相

人君得一賢相則黜陟皆當﹐其實羣臣各修其職﹐招權幸進者不售﹐奉法循謹者自奮﹐禮讓之風被於海內﹐刑辟之用日就減省﹐所謂蕭曹爲冠﹐丙魏有聲﹐皆由此也。光武任相﹐先遠業而後小數﹐伏湛急鄕社之禮﹐侯霸奏寬大之令﹐故東京一代之業由此而隆。蓋聖出必有耦﹐王出亦必有耦。王者之耦﹐伊呂也﹔聖人之耦﹐淵騫也。故大臣之道當佐人主鎭撫國家﹐使人由臣子之道盡忠蹇之職。凡諸侯背叛﹐吏治姦邪﹐皆當引爲己責﹐不可但責人也。然權不可不重﹐而又惡其擅權也﹔任不可不專﹐而又虞其罔上也。夫惡其擅權而先抑之﹐虞其罔上而故疑之﹐則任使之道不專﹐事君之道亦難盡﹐上下皆失﹐此之謂矣。人臣之才﹐寬者可以容物﹐愼者可以定謀﹐密者可與圖幾。剛者好斷﹐可與守義﹔介者絕俗﹐可與勵節。然而欲當大任﹐非徳與仁不可。仁者以天地爲心﹐視民猶子之謂也﹔徳者行道有成﹐而能不愧屋漏﹑不昧寵利之謂也。陽處父曰﹐古者君之使臣也﹐使仁者佐賢者﹐不使賢者佐仁者。其論仁太淺﹐只如孟子能者在職之能。論賢亦雜﹐不及仲虺徳懋懋官之徳。以此論相﹐猶界純疵﹐果徳與仁﹐則純乎純矣﹐何有恃權罔上之事﹖不此之求而循牒推遷﹐猜防必用。寄耳目於小臣﹐泄意旨於●禦﹐賢者折而不撓﹐毀言日至﹐則謝事恐遲﹔不賢者比周同欲﹐設變詐以取信﹐探微旨以先嘗﹐兼官據勢﹐無不如意。王鳳所以辭之愈堅﹐蔡京所以不招自來也。更有可虞者﹐漢之三公分職任事﹐朱博爲禦史大夫﹐欲奪丞相之位﹐又恐失禦史之權﹐先請以身爲率﹐盡舉禦史之權歸諸丞相﹐然後起而奪相位﹐而權亦兼有之﹐是殺權之時少﹐攬權之時多也﹐其詭譎加此。故人君之道﹐不可不修身﹐修身則居心以敬﹐嗜欲不畱﹐賢否當前﹐自有气類相向。於此神志不愜於彼者﹐一切詭譎之謀不戒而消阻矣。若誠信未至相協﹐仁義不能相依﹐於是有忠懇見疑﹐權術取信。天下之事往往昭於日月﹐震於雷霆﹐後出愈可怪﹐晚發愈可懼﹐而朝云不見﹐公云不聞﹐猶爲國有人乎﹖此亦人君之過也。夫天下有亂﹐宰相上疏任過﹐求去求貶﹐自是正理。其眷畱與否﹐聽人主自爲之。若凡事隱匿﹐多方彌縫﹐上固主恩﹐下箝眾議﹐至於無可柰何而後受其斥逐﹐則聲名俱喪矣。悲夫﹐據大位執重權者﹐全未慮及此也。

才徳

通籍之人﹐無論爵有崇卑﹐職有內外﹐皆與人主共承天地﹐同安海內者也。人君欲聞古訓則親博識之士﹐欲防過失則親伉直之士﹐欲謹容貌則親嚴毅之士﹐欲安百姓則親廉能之士﹐欲詰戎兵則親將略之士﹐欲正身以立本則親道徳之士。是能以人之長績其短﹐以人之厚補其薄也。故宮人之事在乎宮中府中﹐而天下人情從此分焉。貴人聚於朝則患難弭於外﹐大臣非其人則姦宄生於內。聖王論才﹐欲其皆可爲宰輔﹐豈但能效一官而已哉﹖才徳之辧﹐一爽其宜﹐則不盡其才﹑不稱其徳兩者習虛生於世﹑素餐於朝也。司馬光曰﹐聰明彊毅之謂才﹐正直中和之謂徳。才者徳之資也﹐人則暱之﹔徳者才之帥也﹐人則遠之。由此觀之﹐今之良臣﹐古之民賊﹐皆取才之害也。取才之敝足以亂天下﹐人特習而不察耳。且才器不一﹐或以廉靜寡用﹐或以敏捷乏品﹐故用人者閒曹以處天下之端士﹐劇曹以牧天下之軼才﹐隨所長用之﹐皆稱職之人也。今試吏者﹐一切出劇曹﹐故端方之士莫不困於始進﹐惟跅弛放軼﹑陵厲恣睢乃克稱職﹐而顯庸於世﹐居官旣久﹐大位遂臻﹐汲引匯徵﹐莫非厥族﹐胥天下而功利矣。夫廷尉之才不爲三公﹐趙魏之老不可滕薛。操用人之柄者宜思所以位置廉靖一流儲養天下品望之士而勵其餘﹐使知貴行誼﹑薄才略可居大位者多也。重品望而輕才能﹐先表率而後職業﹐有勞者報之以祿﹐有徳者懋之以官﹐不以一眚掩善﹐不以二心生疑。師表之地﹐所以優賢﹐不復課以吏事。妻子夜食之費﹑車輿臣僕之勞﹐所以養廉﹐不可使有不足。明堂之上﹐所以策勛論道﹐不義之人不得而升。爵祿章服﹐上系於天﹐出納不可不愼﹔土地人民﹐天之所殖﹐授受不可不擇。不私人以官﹐不程人以名﹐不器人以藝﹐不習人以吏﹐皆古今通義也。凡下位之上與上位之下﹐皆易所謂危地。郡縣之官爲天子牧民﹐而政令得自專﹐是下位之上也﹔監司之官持綱紀於外﹐而天子臨其上﹐是上位之下也。公廉材幹﹑存心愛物者﹐使爲郡縣﹐專撫字之職﹔剛方正大﹑深識治體者﹐使爲監司﹐持風憲之權。監司不識治體﹐苛刻絞繞﹐俾寮屬不得盡其才﹔貪利好勢﹐陵下罔上﹐俾寮屬得容其姦。郡縣不取愛民﹐專以簿書期會第其殿最﹐不問人品﹐惟以趨走媚悅﹐居彊項吏之前﹐計貨以取官﹐隨牒以居上﹐濫及匪類﹐旁引罪戾﹐事上惟恐不得其歡﹐臨下惟恐不盡其威﹐如此之人必不爲義所動也﹐此世道之憂也。人主用名儒於朝﹐不但取其奉職勤事﹐欲論難衎衎共求政化也。若但以職事用之亦爲棄才﹐卽罷政之後﹐猶欲長奉朝請以備顧間。

舉劾

人君欲天下之多才﹐必使士大夫相與共勵﹐而後賢才日多也。一登仕籍﹐有相忮懻者﹐有相爭奪者﹐有相鄙夷者。求其相師法者少矣﹐求其相砥礪者少矣。出於道義﹐則相師法矣﹑相砥礪矣﹔出於勢利﹐則忮懻矣﹑爭奪矣﹑鄙夷矣。故聖主造士必以道義﹐然後賢才不可勝用。中主課士以功利﹐是以庶官𨿽多﹐日見其不足用也。蓋以功令造士﹐得士尢少﹔以風俗人心造士﹐得士必多。賢者在天下﹐異地而相符﹐未見而相親。其立朝也﹐長短可以相資﹐道塞可以相共﹐去就可以相讓﹐廉隅可以相飭﹐坊表可以相因﹐俾人主有得一士之勞﹐因有得多士之慶﹔有用一賢之實﹐因有用羣賢之功。不肎敗多士之名﹐卽不肎敗一賢之名﹔有棄多士之憂﹐卽不肎有棄一賢之憂。此以風俗人心造士也。若夫功令所在以毀譽取捨﹐其患在私﹔以功績殿最﹐其患在僞。去私去僞﹐非法度所能齊也﹐在乎國是之明與人心之正﹐所謂不以言舉人者先以道自居﹐而後盡人之能﹐則不道之人不得進矣。不必人廢言者﹐不啻愛人已成之善﹐尢必愛人未成之善﹐故人𨿽不合道而言之合道者﹐不可遺也。其不舉也﹐非陰用其言而顯棄其身﹔其不廢也﹐非難於謝絕其人而姑慰藉其言也。總之道取其正﹐理取其同也。是以聖君在上﹐皆可使爲君子﹔闇君在上﹐當自棄爲小人。非有忠有不忠也﹐求進之心則一也﹐惟眞君子眞小人則不在此論。若朝廷之上﹐稱譽則疑其有私﹐詆毀則以爲至公﹐小人窺見此意﹐共爲醜言以擊去異己﹐異己者去﹐則立於朝者自然莫非其類﹐不煩稱譽而羣然並進矣。是以朋黨之獘習廢推讓之盛典﹐懲羹吹虀﹐旣見嗤於昔賢﹐且終於不勝而使小人愈張﹐則立法不善有以使之然也。更有小人在大位﹐不能以時決去﹐己乃偶爾違旨﹐然後以不合眾望斥之。人主之意本謂其不肖而逐也﹐乃此人竟得違旨之名而去﹐論者以爲小人之幸而人主之不幸也。況讒佞之人﹐子弟親知﹐羽儀附托者﹐實繁有徒﹐以羣言之多飾疑似之迹﹐無翼而飛﹐不脛而走﹐求其敗露斥逐不亦難乎﹖漢元帝每案羣下姦惡之迹輒略施責讓﹐得其叩頭而止。是以石顯窺見此指﹐知其易欺而難悟﹐敢於極力以害正人﹐以人主爲玩弄。鄭朋﹑華禮﹑楊興之流公然顚倒是非﹑爚亂天下﹐而身不與其禍﹐乃知孔子所謂遠佞人﹐非但不用也﹐乃決去遠屏﹐隔絕其源﹐不使得至人主之前也。公羊傳曰﹐佞人來矣﹐佞人來矣。遙見其方來而卽畏之﹐知其必有傷敗也。教人知戒﹐當如是耳。

階級

官以代工爲義﹐故不義之事不可設官。周禮一書﹐所爲以天地四時爲之程限也。晉之新軍無帥﹐悼公使什吏率其卒﹐乘官屋以從下軍﹐先儒謂得慣舉之禮。蓋爲官擇人﹐無人則寧闕其官﹐猶得先王遺意。後世不稽古義﹐凡主意所欲爲﹐時勢所偏重﹐卽設一署領之﹐如漢平準期門﹐宋靑苗均輸制置三司條例之類﹐稽諸代工皆不合也﹐而恬不知止者﹐不謹乎奉天之義也。書曰﹐惟時亮天功。又曰﹐明王奉若天道﹐建後王君公﹐承以大夫師長。思及於此﹐可濫設一署哉﹖人主不可私授﹐人臣不可虛受﹐不如此者﹐是偸天之官而得罪於天也。成周之制﹐爵止五等﹐凡命於天子﹐皆受五等之爵。有百里之土者﹐皆使自治其民﹐𨿽有方伯連帥不相承事﹐𨿽大國之卿大夫不與小國之君抗禮。後世設官太多﹐相轄甚嚴﹐親民之官處於最卑之品﹐臨其土者率伺察偏阿﹐取予自己﹐同則舉爲尢異﹐異則中必刑法。否卽垂頭塞耳﹐采取貨賂﹐悉如馬嚴所云。爲之下者仰面而請﹐折腰而見﹐若牛圉馬牧受制於主人﹐此何爲者耶﹖杜林曰﹐人情挫辱﹐義節之風損﹔法令煩多﹐苟免之行興。至於國無廉士﹐家無完行﹐使法不能禁﹐令不能止﹐上下相遁﹐爲獘彌深。今日之事適如此言。爲守令者﹐凡事疑畏﹐故精爽消沈﹐壯气委頓﹐才智不用而自竭矣。夫近君者有頓至之辱﹐則爲君者有潛損之威﹐是亦主威之替也。人君何賴焉﹖若使同爲諸侯﹐共事天子﹐則無此敝習矣。

澤宮

士不可不用﹐尢不可不養也。天下旣定﹐人主立法養之﹐養之數年而後可用。不能素養而遽用之﹐所得當皆奔競浮華﹐而稱職者少﹐大任者尢少也。且立法不善﹐日趨淺薄矯僞﹐人心風俗不出數年遂可大壤﹐國家𨿽有紀綱﹐莫能維持。故議貢舉者不可苟且立法﹐行貢舉者不可苟且得士﹐其要在士子所習之業﹐不可苟且求售也。義理精通者﹐天下賢士也﹔學問優裕者﹐天下名士也。造就人才﹐必從一鄕一邑中擇學識雅正﹑心術端方之士以教鄕之子弟﹐其人立教亦以修飭人品﹑開廣器識爲務﹐使賢士居前﹐名士居後﹐而後人才可勸。蓋爲聖爲賢﹐原非俗儒所能授受﹐又豈應試文字所能兼收﹖若不必人品器識爲先﹐徒使俗師授以末學﹐師儒之官應副文書提舉學校之職﹐數年一試﹐邈不相關人性幾何﹐其能堪此更番疊出﹐鑿削根本乎﹖董子所云﹐一郡一國之眾對無應書﹐是王道往往而絕﹐其積漸固由此也。夫科舉之業﹐亦不能妨爲學之功﹐不善用之﹐適足害爲學之志。夫經義者﹐端方之士所以自道其志﹐亦端方之人所操以觀士之心術者也。因文字知心術﹐因心術觀事業﹐經義益精﹐道徳亦富﹐事業亦偉﹐故曰與爲學之功不相妨也。所以相妨者﹐以試官爲儀的﹐捲牘爲弓矢﹐一發相值﹐志滿意得﹐顧視舊學﹐不啻虛器﹐自此以後﹐一生所務﹐皆在利祿顯榮而不及事業。此何故哉﹖向來急於射策之念﹐結乎胎骨﹐不可湔浣﹐所以大有害於爲學之志也。人主之心﹐果知賢才之生﹐天所以安定國家﹐當吾世用之。宗社生民﹐有所托命﹐則求賢之志出於至誠﹐選舉之法務求盡善﹐所得皆有用之士而浮競不與。應舉之人自重其身﹐以天所篤生自期﹐不僥幸名利﹔考試之官亦盡心擇士﹐不以市恩殖貨兩念奪衡鑑之明也。若謂一代之初﹐不可無法以系屬天下﹐姑以選舉爲縻﹐使天下踴躍奔走﹐求吾錄用。勿使南走越而北走胡﹐則此求賢之心不出於至誠﹐故所行之法﹐一切鹵莽﹐人之應之﹐亦不以安天下國家爲志﹐各務利祿進取﹐營私背公﹐操其柄者亦不必得賢﹐妄謂所舉之士卽功名富貴屬焉﹐冀厥身厥子孫皆責其報﹐如樊鯈所云﹐率取少年能報恩者﹐耆宿老儒有意不錄。所以奔走販賣﹐非法所能禁也。故得其法者﹐選舉𨿽少﹐賢才遺佚亦少﹔不得法者﹐所舉𨿽多﹐賢才遺佚更多。皆由君臣上下﹐未嘗敬愼其事也。漢髙帝曰﹐賢士大夫有能從我遊者﹐吾能尊顯之。萬世而下﹐猶恨此語未純﹐而況苟且牢籠之意乎﹖

徵聘

尊禮髙賢﹐是初定天下第一節

目﹐𨿽朝指未逮﹐有司以意行之﹐亦可宣朝政之仁聲也。任延任會稽﹐聘請嚴子陵等﹐待以師友之禮。至於龍坵萇則曰﹐都尉灑埽其門﹐猶懼辱焉。修書致藥﹐吏使相望於道。蓋立國之初﹐必得宿儒耆徳長厚君子用之﹐規模乃能長久。賢者不必速仕﹐好賢者不必驟諧﹐物色求之﹐久乃相值﹐所謂聚精會神﹐契合彌章。若伯牙操●鐘﹐逢門子彎烏號﹐有自然之感也。明太祖初基﹐不必盡用軍前幕僚﹐每下郡邑﹐急徵賢士爲守令。故治民之官﹐莫非端士。天下旣定﹐此輩計其功閥﹐亦皆布列上位﹐處表率之任﹐爲後來典型﹐而功效綿延矣。最善者﹐停科舉十餘年﹐專以延訪爲務。故山砠水涯﹐翹車之招﹐先後累轂而至﹐𨿽進退不同﹐而其才足用﹐其志可則﹐要皆有益於世。若爾時驟以科舉奔走天下﹐不惟鴻飛冥冥﹐莫可羈致﹐展轉數年﹐其人已老﹐𨿽安車駟馬﹐徵四皓於商山﹐而精力旣竭﹐無可驅策矣。若夫功名之士﹐無時無之﹐養育旣久﹐然後立法收羅﹐何患無人﹖豈開國急務乎﹖且科舉旣設﹐卽當立法防姦﹐故有糊名﹑易書﹑藩棘﹑露索諸事。司貢舉者皆先待以末世不肖之心而爲法督察﹐非聖明求賢盛事也。明太祖開一科而卽停之﹐以爲得賢之道不盡在科舉。迨十餘年後﹐在野耆耇求之已盡﹐人主經明行修﹑名實相稱之指旣已昭著四海﹑深入學者之心﹐父兄之教不令而習﹐子弟之職不謀而同﹐莫不出於篤賓深厚﹐光明俊偉﹐內融外洽﹐識定气充﹐競心忒志﹐銷釋殆盡﹐然後取其養育之士而才諸庶位﹐若榛楛之濟濟也。夫豈懸一制科之名爲的﹐不問何如人皆可祈中者乎﹖徵聘貢舉﹐要皆有公有私﹐然而徵聘之法﹐私則有害﹐公則所收者莫非宿儒耆徳﹑有識有守﹑知進知退之士﹐所益甚大。不若貢舉者﹐私之爲害不待言﹐卽矢公矢愼﹐要皆較量文字之業﹐與三徳六行相去總遠﹐以此權之﹐徵聘爲優。明太祖遲遲貢舉﹐最爲得法﹐近三百年矣﹐人材往往閒出﹐士風不甚大壞﹐其所由來者善也。夫欲得賢士而委諸列侯郡守﹐此三代法也。欲有司所舉皆賢﹐必非賞罰所能致。當先以教化正其心志﹐使所欲有甚於賞﹐則不同乎世俗之欲﹔所惡有甚於罰﹐則不同乎世俗之惡。鮑宣言龔勝爲司直郡國﹐皆愼選舉﹐此必有不賞而勸﹑不罰而毖者矣。若王鏊請設博學宏詞科以救謏聞之陋﹐亦空言也。自有制科以來﹐淸華之選何嘗無人﹖核實求之足矣﹐何必更開一竇以長奔競哉﹖

納諫

人君必待臣民之言而後可知天下之事﹐言之至於君側者少﹐則知之達於幽隱者稀。故人君之道﹐當推誠以示物﹐舉善以爲類。知其爲讜人﹐𨿽詞涉激訐﹐亦當容之﹔知其爲佞人﹐𨿽其術以漸而至﹐當蚤杜之。色霽於讜直﹐罰先於佞諛﹐則推誠舉類在其中矣。諫者舉先王之制以陳戒後王﹐人君受所諫之言以省察愆謬﹐天下之人所賴以遂其生也﹐否則必有兵革之亂﹑權姦之禍。故取泰於否﹐易昏以明﹐必於聽言得之。蓋臣民之言未有無所見而妄發者﹐必其慮諸心而以爲誠然者也。史魚旣沒﹐余忠末訖﹐委柩後寢﹐以屍達誠﹔汲黯居外思內﹐發憤舒憂﹐遺言李息以儆君側之慝﹔劉向依興古事﹐悼己及類﹐著疾讒擿要救危及世之書﹐嘗顯訟宗室﹐譏刺王氏﹐其言痛切﹐發於至誠﹔谷永爲北地太守﹐越郡吏之職﹐陳累年之憂﹐所謂忠臣事上﹐志在過厚﹐遠不違君﹐死不忘國者也。故人君左右不可不常近忠直之士﹐聽之熟則不怒﹐習之久則不拒﹐然後深者不隱﹐遠者不塞﹐天下所由以治也。然人君之道﹐不惟當聽有言之言﹐又當聽無言之言。蓋無言之言﹐天下之大利害﹐人主之大得失也。以疏遠之臣斥旁側之姦與君身之失﹐非無言之言孰敢直陳﹐非無言之聽孰能詳察乎﹖右尹子革誦祈招之詩以止靈王之獵﹐公仲進三賢士而歌者之田自罷﹐皆無言之言也。王章奏王凰之罪﹐舉三事爲徵﹐以爲皆帝所見﹐足以知其餘。及他所不見者﹐欲其有無言之聽﹑不聞之察也。故曰﹐臣之忠也﹐主所道也﹔言之直也﹐主所養也。人主有不言之聽﹐則姦佞絕迹矣。不然者﹐一人得罪﹐舉世杜口﹐匹夫傳謗﹐率土離心。正直之气一餒﹐不肖之舌必張。向之用以擊姦者﹐後乃因以翼姦﹐天下事可勝言哉﹖若夫親狎之人﹐尢不可居諫職﹐恐臣言𨿽摯﹐主聽常藐。宮之奇少長於君﹐君常慢易之﹐亦交臂失之矣。

進諫

人臣進說﹐當知輕重緩急。朝廷之上事類甚多﹐小大先後當有明辧。不可以小事掩大事﹐不可以後事閒前事。凡必小掩大﹑以後閒前者﹐皆欲避敵而徇私也。杜欽云﹐萬事之是非何足盡言﹖谷永曰﹐背可懼之大異﹐問不急之常談﹐廢敬天之至意﹐角無用之虛文。二人之言﹐最中末世言路之病。艸艸結諫爭之局﹐而天﹖下大害匿而不奏﹐人主無由周知。後世諫章往往可焚者﹐皆坐此也。夫古人諫疏講說典制居多﹐後人諫疏籌度利害居多﹐蓋後人重利害不重典制也。然而利害止及一事﹐彼此不能相通。若申明典制﹐使人君知先王之法﹐然後一身之私欲可潛﹐制其微渺﹐爲利更大。而後世莫及﹐柰之何哉﹖至於進退之義﹐所以行道三諫不從﹐道之不行可知﹐從而去之﹐申賢者之志﹐免素餐之恥﹐亦辟內難不辟外難之義也。

凡一事自有一事之正理。叔孫通諫易太子﹐稱引晉之亂﹑秦之亡﹐此正理也。髙祖𨿽不聽﹐然有此段正理入於耳而存於心﹐自爾刪除不去﹐故畱侯等奇策可入。若不聞正論﹐專用奇策﹐恐戚夫人之黨從旁攻訐﹐謂其招來詭異﹑欺君要君﹐屬有鬼神助之﹐以滋其凶慝﹐不惟堅髙帝不從之心﹐且緣此而興大獄者有矣。所以孔道輔鄒志完皆不可謂無益於事而獨誦畱侯奇策爲可尙也。凡好權略﹑廢正論者﹐吾恐不足定大事也。

光武稱郅惲恕己量主之語﹐先儒極論其失﹐大啟人臣不肎責難陳善﹐以賊其君之罪。此論理之言也﹐愚謂人主盛怒之下﹐不稍有以殺其怒﹐恐激而爲禍﹐株連蔓延﹐害及萬家。則抗直之士﹐𨿽徇以微軀而無及。故曰趙髙之亂﹐正先趣之﹐亦君子所當戒也。郅惲之言﹐良有合於諷諫之旨﹐厥後光武恩禮郭氏﹐不見隆薄衰替之迹﹐且保全東海﹐無龐涼冬殺金寒玦離之禍﹐不必不由此時一言之感悟也。若班伯畫屏之對﹐有體有術﹐可爲人臣應對之準。倉卒得之﹐尢爲不易﹐平日學問眞純﹐故言詞溫文﹐又非郅惲比也。

泄冶之諫﹐固人臣之職﹐孔子以爲不得同於比干﹐此何義乎﹖蓋人臣所當諫者﹐事關宗社。國有存亡之分﹐君徳偶乖﹐當有悔悟之萌。存亡則身不可去﹐悔悟則幾不可失﹐於此塞默﹐非委贄之義﹐𨿽以諫而死﹐猶冀君之一悟﹑事之速攺也。陳靈公情色所惑﹐錮蔽已深﹐非忠言可救。且穢亂之迹見於朝端﹐非一朝可居。爲之臣者﹐因當辭寵於亂朝﹐潔身於穢廷﹐乃欲以區區直言嘗試斧鉞﹐進非致主之節﹐退失藏身之智﹐所以君子不貴﹐謂之死而無益也。

●卷四之中

行道

人臣以道事君﹐道同則泰交日固。以行道爲職﹐道行則職業皆舉。唐虞五臣﹐各舉一事﹐皆參贊化育之人也。是以君臣之閒﹐當有自然相須﹑休戚一體之義﹐所以謂之大倫。若但和祿相市﹐禍福相禦﹐有將順而無匡救﹐有近慮而無遠圖﹐則倫常之義亦微矣。聖賢觀時勢而卜功業﹐審道徳而定行事﹐相難易而決期會。道尊者不屑小就﹐勢難者不敢誇張。至於自顧其學﹐外觀其世﹐見爲可圖﹐卽非大言以欺世矣。能盡忠補過﹐卽可稱職。能執法不撓﹐卽民不寃。能彌縫省戶之隙﹐卽可靖遠方之難。能造次不離仁義禮﹐卽可自尊而不因人求尊。能使天下皆行聖人之道而一身之出處可以不計。不治無益之言﹐不爲私己之行﹐惟以蒼生爲心﹑教化爲務﹐卽可再造彜倫﹑匡正皇極而當大任矣。𨿽不以才智自名而能寢大兵﹑息大役﹑定大難﹐免萬人於死﹐導迎天地之善气﹐亦有當於天心而受累世福佑焉。總之事上之道在乎無私﹐使人之道在乎無偏﹐化人之道先正其心。三者皆要言也。席寵戴勢者不虛己盡下而堅持意見﹐不樂聞過﹐故寮采之閒奠執其咎﹐𨿽比肩同列﹐然恐懼則气奪﹐疑惑則志亂﹐顧身家則多私。因而依違首鼠﹐徇顏避焰﹐選愞顧盼﹐是以朝端之上﹐事無大小﹐皆不得其極致﹔智無深淺﹐皆不得其實效。戒深刻之流﹐傾陷之黨﹐恥於言之不從﹑計之未遂﹐致怨於人而必報之﹐抱慚於前事而欲以後事快其意。或勢利之士﹐用大臣則順大臣﹐用嬖幸則順嬖幸。下至廝養伶優﹐苟可緣以求進﹐莫不鞠躬俯首﹐仰其鼻息。其它循牒推遷者﹐皆以簿書期會﹑斷獄聽訟爲行湛濟時之略﹐以搏擊攻訐﹑譏訕指擿爲言聽計從之遇。若此者復不乏人﹐要皆明主之罪人也。且羈旅之士﹐一見卽合意者﹐再三必生遲疑。故商鞅不以一見求合而設三術以疊進﹐乃其巧於求合也。疏遠之人再三請見﹐則上人意指窺探漸熟﹐情款洽﹐然後言其所能爲與其所欲爲﹐是以無所抵牾﹐若鑿契之相須。蓋不切之言用諸未同之時﹐欲進之說遲諸款洽之際﹐此正說大人之捷術﹑蘇張之祕訣﹐君子恥之而不屑也。然爲人主者各有一時之喜怒﹐不可以常理取必。故守正之士往往見棄於曲朝﹐亦或受摒於盛世﹐又或彼此之閒誠信未協﹐𨿽有仁義之心﹐不能相孚﹐於是有智計見疑﹑朴拙取信者。此其遇合﹐又不可以常理論也。更有前此小人進身之術﹐後起小人承而用之﹐卽得禍敗﹐此亦不可以常理論也。若董仲舒者﹐純正開廓之儒也﹐當漢興八十載之時﹐賈生不可復得﹐申公﹑浮邱伯之流亦不足大暢其道﹐朝端之上﹐何可少此一人﹖猶以宰相所擠﹐左宦王國﹐遇合之難若此。在他人或自貶求售曰﹐吾以行道﹐而仲舒兩事驕主﹐皆以持正自免。夫居危疑之邦而持正不撓﹐卽道行矣﹐不必多所寵榮而後爲行道也。若多所寵榮﹐亦當多所矯拂。夫道有興廢﹐當與時偕行﹐非曰直己忤人﹐卽爲道也。董生而外﹐以儒名者﹐經術頗熟﹐私心未克。謹愼柔軟則有之﹐擔當果決則未也。此之持正不撓﹐不亦優乎﹖蓋君子爲心﹐與人原不相遠。順禮而求之﹐則易得而日親﹔逆禮而求之﹐則難合而彌疏。故聖王爲政﹐使天下之人各得其性情之正﹐則君子之心不介而自親。使君子不獲其道徳之樂﹐則天下之心﹐不怨而自離矣。故人君必行道而後能得士也﹐𨿽有千鈞之獸炭﹐不得纖芥之葭葦以續火﹐則不盡其燔熾之用﹔𨿽有千載之事業﹐不得鍼芒之兔鋒以爲筆﹐則不盡其記載之用。夫順禮而求之﹐敬愼而用之﹐亦士君子之葭葦輿毛穎也。上以道求之﹐下不以道自其﹐可乎﹖故賢士亦必行道而後能致主也。然要爲人主者當知直道難容﹑佞人易入﹐矯情以自克﹐開誠以廣受﹐則直士盈朝﹑佞人屏迹矣。

盡職

人臣之義﹐受命不受辭。出竟有可安社稷﹑定國家者﹐則專行之。此春秋法也。公子結理他事出竟﹐聞齊宋將伐魯﹐矯君命與二國盟﹐除國家之難﹐全百姓之命﹐公羊取以爲法﹐以爲大夫君之貳也﹐政事同之﹐休戚同之。君而不信其臣者﹐君之惑也﹔臣而不敢取必於君者﹐臣之私也﹐皆末盡其道也。然出竟乃可自專﹐君側則不可。華元子反﹐君在行閒﹐可以取旨而行。郤克聞邾人之言﹐亦當按師不動﹐請命後還。乃平國不待命﹐旋師不待報﹐皆爲亂義也。叔孫豹之違命﹐非違命也﹐而春秋以違命責之﹐蓋君弱臣彊之時﹐君命一出﹐所宜崇奉﹐使國內知我君命之不可違﹐則彊宗恐懼﹐義士生心﹐乃匡時矯俗之變體。若其下比邾滕﹐非關機危。乃曰降尊就卑﹐率意攺命﹐辧小是而昧大順。故罪以違命而不可辭﹐春秋之後﹐郭子儀盟回紇﹐公子結之義也。汲黯發粟﹐近在竟內﹐可以取旨﹐當與華元同責。富鄭公往來遼庭﹐抗言不辱﹐斯不蹈叔孫之過。若陳湯之事﹐以責郤克者責之﹐必沮格不行。公子遂有如晉之愆﹐亦有盟戎之是﹐一人而二義備焉。此二事者﹐又當別論也。凡春秋之內﹐實與而文不與﹐皆事之行義而臣子自專者也。以其行義﹐故實與之﹔以其自專﹐故文不與。凡若此者﹐委曲以明大義之當從﹑幾微之宜辧﹐苟一閒未達﹐未可臨大事而不奪。故曰﹐爲人臣者不可不知春秋也。魏公子救趙一事﹐初不能得之魏王﹐遂欲以死赴秦軍。世豈有食客三千﹐獨以身赴鄰人之難若匹夫匹婦計劃無措者哉﹖蓋爾時已伏矯詔奪軍之謀而兵符不可得﹑壯士不可得﹐是以商諸老俠客。非以俠客之言始兆此謀﹐亦可知已。事定之後﹐門下諸客更欲洗滌其迹﹐以全公子之美﹐故以奪軍之謀歸諸侯生﹐其實不然也。若侯生之死﹐亦不足托。溧陽女子﹑江上漁父﹐疑似之迹﹐尙捐軀示信﹐侯生身與逆謀﹐在人耳目之前﹐國法之討行且見及﹐先事而死﹐可謂知幾﹐未可謂徇義也。總之信陵此事﹐原非正理﹐特以卹鄰好之急﹐卻暴戾之秦﹐尙有得於齊桓之義﹐故節取之。而子長好奇﹐欲納諾賢者之域﹐然戕大將以弱宗國﹐於理則悖矣。呂后欲王諸呂﹐平勃順從﹐議者非之。然天下事當論全局﹐不當處處繩以禮義﹐使才智之士難於措手也。大臣之義﹐固當守正不撓﹐然大臣守正而與女主相忤﹐必有小人起而乘之﹐則權在小人不在大臣。平勃不使克亂之權﹐屬諸他人﹐𨿽事會變遷﹐必有太阿反正之日。非若張華﹐庶幾無事以圖一切之安也。公羊以祭仲爲行權﹐言春秋者或取焉。平勃不從呂后﹐呂后必絕滅漢宗而自取之。後之人有行之者﹐武氏是也。適使漢之諸王不能以生易死﹐漢之宗廟不能以存易亡﹐平勃暫聽呂后﹐則諸王可以生易死﹐宗廟可以存易亡﹐少遼緩之﹐則呂氏可圖﹐漢室可安﹐平勃之權與祭仲等。祭仲不克反正﹐春秋猶取之﹐況平勃實克反正者乎﹖厥後袁安﹑任隗﹑樂恢﹑何敞當竇憲之世而能制其凶惡﹐保護幼主﹐又奚取夫引領受誅﹑危及君國者乎﹖蓋此事之局﹐當呂后之世決難翻覆﹐惟有善藏其用﹐俟呂后死﹐然後起而圖之﹐乃定理也。議者安得鹵莽言之﹖鼌錯削擿諸侯﹐遂致吳楚之亂﹐爾時調兵遣將﹑策餉制械﹑搜間諜﹑執反側﹐搶攘紛亂﹐勞苦怨嘆者徧天下﹐皆咎始禍一人﹐錯安得晏然已乎﹖在朝之臣﹐微聞羣情於景帝者必非一喙﹐旣故袁盎一言而入。若景帝不爲羣言所動﹐亦未必發之太遽也。師丹議錢幣﹐初從民間所苦﹐後從有司所復。民間所苦者﹐錢代龜貝﹐輕賫易盡﹔有司所持者﹐行錢旣久﹐變法多怨。此大臣虛心廣謀﹑捨己從人之美也﹐當時以爲忘其前語﹐由此見劾﹐宜乎後世大臣堅持己見﹐不肯攺易前說﹐以致斥免之悔也。若奏事不宜漏泄﹐而所上封事吏得私寫其艸﹐幾事不密﹐不可謂無過也。陳湯之事﹐劉向𨿽引古證今﹐要亦論理之言﹐不敵開邊生事之說爲切利害﹐但以明白顯著之功﹐不加賞賜﹐過引未至之患以施督責﹐而沒前美﹐懈邊將之心﹐掣任事之肘﹐張設蔽賢之綱﹐鬱結舉世之气﹐𨿽僅不生事於邊﹐而國家之事恐從此益壞﹐故有陳湯一事﹐卽不可無劉向一疏﹐然後古今之士明於輕重是非而折衷用之﹐始爲無獘﹐豈曰能道古而美之哉﹖湯𨿽薄賞於當時﹐而沒身之後尙有援其事以加恩者﹐𨿽出於私﹐亦天道之不可誣也。一切沮賢蔽善之徒﹐徒爲人所唾罵爾。

忠愛

臣子之心﹐不使君命壅塞於下﹐是以有直諫之節﹐又有諱惡之義。蓋直言極諫者﹐事猶未遂﹐過尙可攺﹐故犯顏逆耳﹐盡力匡救﹐以成就盛徳﹐非爲得志於所諫﹐以必行其言也。至於行事旣成﹐追悔靡及﹐則順其已然而不忍顯言﹐所以有諱義﹐義在沒其事不存其迹﹐使吾君所行皆義而足以使人足以制命。𨿽曰諱之﹐然先王之法益明﹐故此二義者﹐仁非一途﹐事有兩通﹐所以廣敷懿訓﹐博觀大道。諱過者﹐禮也﹔弼違者﹐直也。二者俱通以爲世教也。諱過之外又有一道﹐王嘉諫董賢之封﹐乞下廷議﹐以爲考合古今﹐必有言當封者。天下𨿽不悅﹐咎有所分。又引淳於長事﹐眾人歸咎谷永﹐先帝不獨蒙其議。分咎之說﹐公羊亦有之﹐如歸衛寶而稱齊人﹐諱魯取而言齊歸﹐乃分咎於齊也。嘉知言之不聽﹐而爲曲說誘之﹐使天下歸曲於己而幸君之一悟﹐事之終止﹐所謂過則歸己﹐善則歸君﹐卽諱惡之義而並掩其迹者也。羈紲之臣﹐相從人主於艱難﹐主正其位﹐臣享其榮﹐此正理也。然人事之變﹐多出意外。事已成而求去﹐亦保身亢宗之良策﹐常情自不能捨﹐非義所不可也。可辭則辭之而去﹐不可辭則亦畱﹐舅犯是也。以誠懇辭去而得之﹐李泌是也。不可畱又不可辭﹐則變姓名以逃﹐範蠡是也。若盡心於艱難而責報於安泰﹐人主或有不堪﹐舉朝不免忌疾﹐則去畱兩不安﹐惟寧武忠敬﹐固不得有意外之財﹐然而宛濮之盟﹐無顯賞焉﹐若介子推則寧隱而死也。

君子欲行其道﹐若遇不道之人﹑不道之事﹐不能不勸人主以誅殺。此中見理不明﹐輕動人主斧鉞固不可也﹐言之不從﹐與小人爲仇﹐無益於國事亦不可也。懲此二端﹐塞默不言﹐亦未可也。此昔之君子所以置身事外﹑不受爵祿之縻﹐固亦免攖人世之禍﹐然豈致身正理哉﹖如劉基於張昶﹑齊翼言﹑李彬諸事﹐不得不爭﹐若非太祖英明果斷爲基計者﹐未必於眾耳目之前指斥趙髙如爾時所云﹐卽斥其惡爲昶等者﹐卽欲不謂基殺之不可得也。又因卜相之事而言楊憲﹑汪廣洋﹑胡惟庸皆不可相﹐此三人者卽欲不恨基不可得也。噫﹐如此情事不知幾許﹐塞默之人觀望其外﹐姦黠之人陰陽其中﹐賢者處此﹐亦潔其情志以自完爾。欲慷慨以天下爲己任﹐則必樹敵於天下而身在禍福死生間矣。元世祖謂盧世榮曰﹐汝勿防朕﹐飮食起居之間宜自防也。又曰﹐疾足之犬狐不愛焉﹐主人豈不愛之﹖汝之所行﹐朕自愛爾﹐彼姦僞者則不愛也。又曰﹐汝無以一二人從行﹐亦當謹衛門戶。如此用心﹐乃保愛臣子至情﹐但用諸言利之官則失人爾。然端士立朝﹐又未必邀主眷如此也。

廣益

大臣﹐主張眾論者也。義理明透﹐心衛端方﹐小臣之挾私者自不敢亂國是﹐執偏見者亦必服於公理﹐而樂就折衷﹐然後小臣得盡所長﹐大臣亦兼收天下之長矣。蓋一人所長有限﹐眾人所善無窮。治天下者﹐必好人之所長而後取資於不竭之府也。然大臣好賢﹐亦當有別﹐若所好承顏順旨﹐而方正通達之士如鑿枘之不入﹐亦奚取開東閣以招賢哉﹖旣不可其門如市﹐又不可一切杜門謝客﹐此非計略所能工也﹐在乎學問之力與自修之功耳。然賢不可蔽而薦引爲私家之計﹐亦有乖大薦義。魏其武安﹐交納賓客﹐天子常切齒。衛霍不薦士﹐世以此稱之﹐蓋秉公矢愼與植黨樹私﹐心迹之閒自然有別﹐眾耳眾目不可欺也。是以或親賢而叢咎﹐或遠賢而蒙庥也。

人之難知何也﹖寡識則好惡亂之﹐多私則利害奪之﹐惟大賢大不肖顯然可見者﹐不待知者而後知也。亦有其從卽賢﹐未必卽爲大賢﹔其人卽不肖﹐未必卽大不肖。特以乘世之治亂與主之明暗遂爲大賢大不肖之事以貽禍福於天下﹐亦往往有之。如王衍﹑王安石未必卽大不肖也﹐其所爲事﹐遂貽天下數世之害﹐由主之不明也。梁冀之惡﹑韓侂冑之妄﹐天下大不肖也。若某主不爲所惑﹐亦不過殺身而止﹐豈能害及社稷若二人者哉﹖非大不肖之人可以攺過﹐非大亂之時可以防微杜漸﹐能聽大儒之言則兩得之矣﹐不聽大儒之言則兩失之矣。王衍口不論世事﹐雅詠元虛﹔安石頭垢不沐﹐足垢不洗﹐及食釣餌不知饑飽諸事﹐未必卽爲姦惡﹐總是心無收拾故至此。學先王之道以物其身﹐視聽言動應有規矩﹐有威可畏﹐有儀可象﹐而心無檢束若此﹐其能免君子之詬責乎﹖不責其檢身無法而予以重名﹐非獨二人之過﹐乃持衡者過也。據其茫然無檢之態﹐似乎淸狂不慧﹐乃至名利相競而機警急疾﹐偏能勝人﹐衍之棄言非所﹐安石赴召恐後﹐豈非欲蓋彌彰者乎﹖宣乎論者深斥之也。

居寵

周亞夫不救梁王之急而堅壁昌邑﹐出奇兵﹑絕饟道﹐此操必勝之計﹐不輕用其師必避無益之謗者也。然在事前觀之﹐不救梁急有似乎怯於中而怠於事者﹐東北壁昌邑又似乎左次而營便地者﹐𨿽亞夫用兵得法﹐守便宜亦堅﹐皆合乎大將之道與閫外之義﹐然朝議有服有不服﹐恐其制勝於此﹐未免伏患於彼也。夫甘茂息壤之盟﹐事幾敗而復正之﹐此人主之明﹐臣道之幸。景帝無秦王之哲﹐亞夫堅推轂之信﹐遂得三月成功。功已成矣而以失親王之歡﹐生殺身之隙﹐所以後世將兵之臣常以周旋權貴爲先務﹐奇謀祕策往往不敢獨決﹐必俟中人之助。權貴亦以此掣任事之肘﹐窒其隙而蹈其瑕﹐不顧戎事之成敗﹑兵機之疏密也。更有主聽不聰﹐權姦在側。若王守仁之事﹐宸濠已擒﹐諸姦佞欲以南巡爲名因攘其功﹐又素與濠通金錢者多在黼扆左右﹐欲貸濠以絀守仁之賞。守仁深機曲算﹐日夜如對勍敵﹐遲畱久之﹐然後濠得誅而身無事。嗟乎﹗人主日責帥以成功﹐大將日盡心以克敵﹐豈知旣克之後﹐調停布置復隱若一敵國﹐禍福之幾僅在毫髮﹐幸則爲守仁﹐不幸則爲亞夫﹐此古今事內事外之臣所以撫心長嘆息也。漢武帝末年﹐事事悔過﹐故卒令終而漢業亦長。霍光事武帝時極其敬愼﹐自廢帝舉帝後﹐行事錯謬﹐志气昬怠﹐身𨿽獲沒﹐後嗣滅絕﹐稱學識者無取焉。夫光以大臣受遺﹐政由己出﹐前後二十餘年﹐若憂秉權日久不能無怨﹐惟有立君之後亟歸政柄﹐若伊尹復辟豈憂不遂﹖乃以永遠據勢﹐爲不可拔之基﹐儲君旣長﹐不行冊立之禮﹐豈非欲待霍后之舉子乎﹖英俊如雲而取短小傴僂之蔡義以爲漢相﹐豈非苟可顓制﹐不進賢徳者乎﹖斯大謬矣。彼乘權借勢之家﹐物力有餘﹐志意奢泰﹐事權太重﹐卑賤側目﹐奢泰日肆﹐子孫必不知禮法﹐側目者多﹐怨家必疏其過行。彼之怨毒日積﹐此之防閒日疏﹐故過多而不可弭﹐釁大而不可泯﹐刻刻燕幕之下﹐事事積薪之上﹐一蹷之後﹐前徽盡喪﹐卽爾朱榮髙熲尙罹其災﹐況童昬跋扈居之﹐必覆族矣。且多置親黨於朝﹐筦攝庶政於家﹐天下公器據爲私物﹐把握甚堅﹐機械已熟﹐踞諸鑪火之上﹐納諸險阻之途﹐𨿽欲引身求退亦不可得﹐是以子孫他日之禍貿親黨此日之歡也。如此權勢﹑如此禍胎﹐又何必皇后之父爲蛇足﹖知盈虛消息者所不肯爲﹐卽好寵利者亦不必爲也﹐而況君母之難發自牀側﹐弒後立後如易斧柯﹐其身已在大辟中而天奪之魄矣。班氏贊曰﹐懷祿耽寵﹐漸化不祥。陰妻之逆﹐至子而亡。以其不學無術﹐未聞君子之道﹐故敗壞至此也。𨿽然﹐元功之臣有誅而無絕﹐春秋之義則然﹐司馬公兼責孝宣﹐不能如楚莊王全子文之後﹐又不蚤殺霍氏之權﹐二義凜然﹐千古不磨也。若崔浩長於謀略﹐揮霍有餘﹐誠懇不足驟得君之歡心﹐終亦不免扞格﹐禍及其身﹐不待子孫﹐臣道所不取也。

權幸

無徳者﹐寵國之釁也。人君有嬖寵之釁﹐仇讎之國思啟疆矣。忠直者﹐進國之基也。人君有忠直之臣﹐不軌之人皆喪膽矣。所以少師先斃﹐楚人謂之去疾﹔汲黯仕漢﹐淮南由此寢謀。觀敵國之情﹐可知勝敗之幾﹔卽亂人之智﹐可著正士之益。邪佞用則損國體﹐忠直進則壯國威。此必然之理也。王氏之權﹐不授指於張禹而張禹爲之言﹐不授指於谷永而谷永爲之言。且谷永於此﹐不惟出脫王氏﹐並出脫中尙書宦官﹐又進天子以廣收女禦﹐所以天子大臣左右●禦﹐皆不相抵牾﹐正士疏遠﹐羣小並進﹐賢否倒置﹐不合人望﹐暴動乖張﹐不愜事宜﹐累世相承﹐奕葉疊出。不幸賊臣突起﹐奮其威詐﹐窮凶極惡﹐圖度天命﹐而國祚中絕矣。流及後世﹐變態滋多。甫授永安之首﹐更有甘露之痛﹐皆泰阿倒持﹐神龍失勢所致。卽幸免此而以小人攻小人﹐如虫豸相啖﹐鷙猛互擊﹐非國家之福也。且小人事主﹐就其怙寵之時卽包藏禍心﹐陰賊成性﹐造次皆怨府﹐翻覆爲行﹐轉盼卽亂階。盧蒲癸賦詩斷章﹐載在經傳。哀帝命董賢之制﹐識者寒心。故王嘉疏云﹐父子至親﹐失禮患生﹐何況異姓之臣﹐非過計也。王莽用孔光﹐勝用無限爪牙﹐不必終日斥去善人﹐而善人自去。不必終日引進不肖﹐而不肯方來。或予或奪﹐決諸孔光而莽若無預焉。竇憲用鄧彪錄尙書﹐用桓郁侍講禁中﹐二人亦無大過﹐爲憲用亦非私暱﹐但以仁厚委隨和柔自守之士寘諸要地﹐則凡事顯畏﹐不憲亦憲矣。總之有莽憲在位﹐則孔光鄧彪之徒不期自至﹐人主所不能禁也。然而權臣再世必危﹐亦非身家之福。必危之故﹐其說有三﹕自知勢之所在﹐不能無怨﹐遂多結與黨﹐厚樹藩援﹐使要津之地莫非私暱﹐子孫承業﹐因固有之勢﹐旣不備下﹐從而陵上﹐以此受誅於朝﹐是其一也。亦有前人已往﹐後人不知引退﹐位尊而非其功﹐勢重而短於智﹐蒼頭族子﹐豪侈於外﹐讒妾艷妻﹐蠱惑於內﹐𨿽有敬愼之心﹐多於有司之紀﹐彈劾日聞﹐謗讟宏多﹐不能自保﹐必受其禍﹐是其一也。亦有居身無過﹐而地處必爭﹐後來者謀奪其處﹐增詞飾非﹐陷以大惡﹐爲之主者﹐恐其致亂﹐寧過而防焉﹐遂以大義割恩﹐忍而除之﹐或事後與直﹐寵贈如禮﹐而當時爲計﹐必不能免於決絕﹐是又其一也。且無論再世﹐卽就權臣及身言之﹐勢之所激﹐人情郁憤﹐必有一日焉﹐興晉陽之甲以除君側者﹐外有討賊之師﹐內必有仗義之舉﹐帷幄之前﹐燕樂之際﹐倏爾奮發﹐成戟刺北掖門內﹐或殛死玉津園側﹐累載之患﹐一朝除矣。平勃誅諸呂﹐外有榮陽之師也。王輿反趙倫﹐外有陽翟之戰也。蓋勢重在外﹐必思湔浣於內﹐自安之道﹐在人之死﹐誰不必死易生﹐而謂人能已乎﹖此又據權寵者所當自儆也。

憂患

聖賢論理﹐不至純粹不止。至於已成之功業﹐亦隨其時勢節取之﹐所以誘天下之通才也。春秋之義﹐實與而文不與者﹐往往見於經。文之不與者﹐所以昭彌亂之義﹑先事之防也。曰實與焉者﹐所必序定亂之績﹑後事之勸也。觀孔子錄管仲之功﹐卽義例也。孟子鄙夷管晏﹐所謂論理之言﹐至於勸誘齊宣﹐則有合孔子取管仲之義。蓋論道不觀大指﹐拘泥章句﹐亦復無益於世。只管仲一人﹐孔孟各有低昂﹐似乎無定論矣。然而天下大亂﹐不可無長鎗大戟﹐斬艾芟除以成煥然一新之世﹐然後會儒者之說得行乎其間以爲善後計。若天下未平﹐終於傾側擾攘﹐土崩瓦裂﹐彼儒者當此﹐安能別求一世宙以自行其道與其言哉﹖旣食其功﹐又從而責備焉﹐拘簡冊之說﹐阻立功之路﹐使天下不復有泰定﹐亦學問之恥也。一部周易﹐止有過涉滅頂一爻爲殺身成仁之義﹐餘皆冒險犯難﹐忍詬受責以濟屯蹇﹑致治平﹐故死生之際﹐持論不可太刻。後世諸儒論管仲者﹐捨顯然可據之論語而稱引春秋。按春秋之說不止一端﹐有云小白入齊爲篡者﹐有云以國系小白爲當立者。諸儒獨取爲篡之說﹐有以糾書子爲得正者﹐有以去子稱糾爲罪齊大夫者﹐諸儒獨取罪齊之說﹐何其責人者偏取﹐恕人者偏不取﹖則儒者之春秋﹐未必卽遊夏不能贊之春秋也。然則不如論語可據也﹐魯人討公子遂而錄歸父之善﹐𨿽罪人之裔﹐小善亦不可不錄﹐所必廣爲善之途﹐使人勿自棄也。忠臣義士一念不安﹐未嘗一刻忘諸心﹐必攺其過﹐使無憾而後已。先軫所以君𨿽不討﹐必自討也。仇牧叱宋萬﹐先儒誚產乳之犬不憚猛虎﹐伏雞愛子投命搏貍﹐精誠之至知其不敵﹐而有必討之心。荀氏父子﹐一生一死﹐先儒謂之異事同仁﹐蓋以賢者死生莫不有益﹐無益而死猶無益而生也﹐惟荀息之事君子無取焉。獻公廢長立少﹐決彼一言﹐𨿽死於其位﹐乃以不正遇禍﹐義例所不取。其殊於齊襄莊二君之嬖﹐僅一閒耳。所以書於經者﹐取不食其言之義﹐非謂合乎臣道也。蕭望之之死﹐古今共憤。然以理論﹐爲大臣者﹐君子小人之辧何可不明﹖鄭朋論許史子弟﹐其事原屬可疑﹐蓋眞有气節之人﹐凡事量而後入﹐必不肯輕用其身﹐犯當道之怒。以艸野之士﹐無故而指斥權戚﹐是輕用其身以期一擲者也。輕用其身者﹐姦人也﹐其情易見也。且眞有學識﹐亦不肯上書自呈。凡上書自呈者﹐皆僥幸之徒也。況鄭朋之書﹐傾側之性炯然可見﹐望之不察﹐爲其所中﹐遽欲引以爲助﹐傾邪旣露﹐然後絕之﹐正易所云同人於宗﹐吝道也。庸得免咎乎﹖且爲大臣者﹐進退知幾之說亦不可不朋也。望之旣爲石顯所忌﹐罷其政事﹐當知元帝不可有爲﹐引身髙蹈﹐豈非伊尹告歸之義﹖觀其罷前將軍詔書云﹐傅朕八年﹐無他罪過。今事久遠﹐識忘難明。識忘難明一語﹐想亦顯等裁定﹐畱此疑案以箝制將來﹐望之曾來深觀耶﹖區區欲白宿昔之事﹐遣子上書﹐何爲也者﹖當封關內侯時﹐止宜受其食邑﹐不宜更受給事中之命﹐與石顯同給事﹐尙欲有爲哉﹖此二事者﹐不能爲望之解嘲也。𨿽然﹐天下之事﹐有眾人之是非﹐有一人之是非。眾人之是非﹐事之常也﹔一人之是非﹐事之不常者也。如上二說﹐我知望之優爲之﹐所以不能爲者﹐無柰受遺之故﹐知元帝不可有爲而辭之宣帝﹐何以副麟間列名﹐與臨終深托之意﹐旣受遺矣﹐不得不與戚黨中官相持﹐持正必相忤﹐相怍必有一斥。旣擯斥矣﹐在他人盡可超然遠去﹐而受遺之事尙未告成﹐則受遺之心必不可安﹐故復自白﹐以自白而得罪。爲望之者﹐前無可圖之功﹐退非藏身之地﹐勢必一死以終受遺之局﹐是望之之死﹐不在石顯矯旨圍第之日﹐而在宣帝彌畱托孤之日矣。欲全其身﹐必貽後世譏評﹐有愧於經術﹔欲遂其志﹐又苦人主不斷﹐莫竟其施爲。孑然一身﹐枉道不可﹐屍素又不可﹐此其絕命之辰也。所以趣和藥﹐不欲久畱﹐豈畏對簿之辱哉﹖彼眾人之是非﹐何可槪論也﹗故爲人君者﹐必有不言之聽而後臣民之情始達於上。明孝宗語劉大夏曰﹐李夢陽指斥戚畹﹐語言狂易﹐朕不得已﹐下詔獄﹐比奏上﹐朕試問左右云何。應曰﹐付錦衣撻而釋之。朕知此輩得旨卽重責致死以快中宮之怒﹐使朕受殺直臣名。朕以故釋夢陽復職。如孝宗者﹐所謂不言之聽也。石顯頗屈牢獄之語﹐與錦衣撻釋同出一轍。孝宗察之﹐元帝不察﹐士之生世﹐固有幸不幸也。宋萬之禍﹐生於博戲。博近於狎﹐故慢易之心生﹐一語相攖而弒事成﹐積慢易所致也。景帝以博局提殺吳太子﹐𨿽上之行於下﹐然其釀禍﹐亦復不小。故知上下之間﹐不可相戲﹐是以君臣爲謔﹐禮經戒之。馮衍與鮑永同爲更始守境﹐不時降光武﹐後永屢立功而衍無所建﹐遂見屏黜﹐一廢二十餘年。爲衍計者﹐但當淸靜自守﹐省過思愆﹐讀聖賢之書以進乎道徳﹐擯縱橫之策以遠乎搶攘﹐則有司髙其行﹐公卿慕其器﹐可以不仕卽求仕﹐亦不患無成也。乃上書自直﹐坐朝士以蔽賢之過﹐坐人主以聽讒之失﹐豈得爲有道之士﹖人不知道﹐𨿽才何爲﹖此光武所以終棄之而不惜也。若桓譚班彪﹐同未大用。譚以上疏言事多違上意﹐因而擯棄﹐固無足怪﹐若班彪者﹐其爲竇融畫策歸漢﹐不可謂無行陳之功﹐章奏卽稱帝意﹐不可謂無左右之薦﹐且言東宮官屬匈奴報答西羌事宜﹐上皆納用其言矣﹐而三府屢辟﹐終於縣令﹐此何故也﹖乃知遇合之際﹐亦甚難言。然彪居之甚安﹐譚則頗覺其屈﹐此亦二人優劣之別也。

吏道

吏治者﹐近民之職也。詩之有頌﹐所以美盛徳﹐以成功告神明也。天之盛徳在於命聖賢爲君﹐君之盛徳在於得賢人爲臣﹐賢之盛徳能使民安而財丰。眾和而事濟﹐干戈永戢﹐四遠來賓。羣生遂其性﹐萬物得其所﹐故以其功告諸神明﹐使社稷山川四嶽河海莫不以民事爲重﹐民安則神有恩力而美其祭﹐民不安則神無恩力﹐豈復美其祭乎﹖蓋天所命者牧人﹐祖所本者成業。神無乏祀者﹐民事之功。人安業就功成﹐皆由治民得人故也。吏治之美者﹐上以巽施﹐下以悅承﹐如物之相生﹐皆得中孚之理。一受民社﹐卽就性之所偏﹐從而矯之。性豪侈者難於恭儉﹐則力爲恭儉以矯豪侈﹔性貪嗜者難於淸平﹐則力爲淸平以矯貪嗜﹔性華飾者易於近名﹐則力去名譽以矯摹華飾。無欲則所積者精﹐居敬則所操者約﹐至精可以祛怠﹐至約可必滌煩﹐所以終始如一也。不回邪則赴義必決﹐無私己則官人必審。義決不怍其志﹐官審不愧所學﹐所以表裹如一也。見諸事者惟仁﹐存諸心者惟寛﹐本諸徳者惟中和。有禮義科指﹐使世世通行﹐是以六合同風﹐九州島共貫而成其美俗。若專設刑罰﹐佐以權譎﹐徒俾詐僞日生﹐人情險薄﹐上下相同﹐恩愛相仇﹐不過數年﹐變態百出﹐向之爲姦民者不旋踵而爲亂民﹐向之爲惡俗者不旋踵而爲亂世矣。漢初禁网疏闊而天下晏然﹐文景之時吏皆謹身廉平﹐民悉從化。武帝縱欲﹐法度淩遲﹐吏道駁雜﹐民俗維敝﹐故其時獨無良吏。宣帝接見親民之官而察其名實﹐故漢之良吏爾時最多。然當時有才之士任法爲治者﹐皆不免罪戾﹐惟寬平長者乃成功名。故史家以爲威已窮而姦不勝﹐仁愛施而人自栗﹐歸於仁厚爲美﹐所以杜慘刻之風也。馬援守隴西﹐任吏以職﹐但總大體﹐頗哀老子﹐使得邀遊﹐至今誦之以爲美談。每見居方面者不持大體﹐好攬細事﹐細事𨿽正﹐大體全失﹐適足蠱惑人心﹐敗壤風俗﹐所謂揆之人事則悅耳﹐論之陰陽則傷化﹐正此輩也。數年之後﹐獘端大出﹐富姦行賂於下﹐貪吏枉法於上﹐論者皆咎後事之失﹐不思前事已傷其根﹐可勝嘆哉﹗漢之鮑宣﹐可謂名臣﹐猶以舉措繁苛﹐代二千石署吏聽訟﹐爲丞相司直所糾。今以方面之尊﹐聽兩造之訟﹐而私其鈞金﹐束矢自潤﹐又不廉於下吏﹐納其歲時伏臘之贐﹐其能免於糾彈者﹐彌縫固結之力爾。若黃霸侯封﹐至王莽乃絕。良吏之澤﹐永久如此﹐奚取小潤哉﹗朱邑大司農而歆嗇夫之祀﹐爲官行道﹐固不在位髙也。

吏事

天下無俗吏所謂刑名錢谷之類﹐皆天下所由以治也。漢之儒者﹐莫不通於世務。明習文法﹐以經術飾吏事﹐故議論政事炳然可觀。吳質云﹐奉遵科教﹐班揚明令﹐下無威福之吏﹐邑無豪俠之傑。賦事行刑﹐咨於故實。猶有漢人余風焉。古之爲吏者﹐本乎先王嚴恭寅畏之學﹐故律身甚謹﹐居心甚淸﹐作事甚勤﹐布令甚簡﹐總是敬畏之心夙夜不忘﹐思之旣精﹐圖之亦遠。凡所以率下者﹐無不人人可行﹐至於人皆奉行﹐而居上者翻若無事矣。後之賢者﹐或嗚琴而治﹐或臥疾而治﹐皆自治不苟﹐故能懸蒲鞭而不用﹐視官署若無人。若此者﹐非無事也﹐𨿽日在刑名餞谷中而無事自若也。何也﹖與民休息﹐不生事也。詩曰﹐豈不夙夜﹐謂行多露。言非才不可妄任﹐猶非禮不可妄行。又曰﹐弗躬弗親﹐庶民弗信。言不親政事﹐勢必假手他人﹐則恩澤不信於眾民。蓋眾庶無知﹐從吏所施成俗﹐故善人居位﹐凡惡念動於中﹐惡事見於前﹐惡人立於側﹐皆如農夫藝田﹐斬除惡艸﹐芟夷薀崇﹐絕其本根﹐非過刻也。無使法度廢弛而僥幸民多﹐移害善類。逐雀之猛與行葦之恩並施而不悖﹐所以成美俗也。蓋天地之間莫非義理流行﹐故有自然之往來卽有自然之應感。義理相通故也。一出於私﹐則與物情不相往來矣。失其所以感﹐又安有應之者﹖感應之理﹐彼此相從﹐內外相資。夫彼此相從﹐則不可虛名得之﹔內外相資﹐則不可浮慕致之。今之爲吏者﹐皆私心也﹐虛名也。與民情原不相通﹐倡之而不答﹑令之而愈遠﹐又何怪焉﹖吏事所重﹐無過取善察姦。一鄕一邑﹐豈無端士﹖持身者不以微忘正﹐不以悅忘守﹔取人者不以正爲迂﹐不以狎爲親。則賢士踵至﹐吏治日登。漢有三老嗇夫助長吏之聰明﹐𨿽君民相臨而有朋友之道﹐故攝以威儀﹐規以過失。交翁選學官弟子明經飭行者﹐使在便坐受業﹐皆取善法也。至於姦詭之言在人者不可輕信﹐喜怒之迹在已者不可輕發﹐則讒害之言難入﹐矯僞之情易敗﹐此察姦法也。子產爲政﹐必使都鄙有章﹐上下有服。民間非法之服﹐一切斂藏﹐不敢暴露。故姦人惶恐畏懼﹐不復生心以亂紀綱﹐亦防姦之一法也。又以爲治小國而用剛﹐亦非行道之策。故不拂人所欲﹐要以自成其功﹐焚載書以定眾志﹐賂伯石以安巨室﹐謹防川以消羣怨。寬衝平易﹐不啟人犯令之端﹐亦防姦之一法也。凡子產之言與事﹐皆吏治師表。推而廣之﹐亦不憂其無法乎﹗

禁貪

居官之惡莫甚於貪﹐則凡事之近乎貪者﹐皆官常所當謹﹔凡迹之以貨財見者﹐亦官評所當禁。身旣爲官而使傔人逐商賈利﹐控引世資﹐積墆充牣﹐非事之近貪者乎﹖去官之日﹐輕重蔽路﹐泉刀流於郡國﹐非迹之以貨財見者乎﹖然上下知而不問﹐何禁貪之有﹖漢之郎官﹐舊有出錢休沐之例以資官署之用﹐謂之山郎。行之旣久﹐貨賂流行﹐轉相仿效。楊惲革除山郎﹐歲移財用文書之費﹐取給大司農。郎官化之﹐莫不自勵﹐絕請謁貨駱之端。王莽之世﹐吏終不得祿﹐各因官職爲姦﹐受取賕賂以自供給﹐故天下多貪吏而不可禁。而天下之患亦因貪吏激成而不可遏。否則貪吏朘削於前﹐而繼起者代受其患於後。有天下者以祖宗積徳累仁﹑櫛風沐雨之基業﹐謀臣猛將運籌帷幄﹑斬首陷胸所得之疆土﹐爲貪官污吏財貨之府﹐以一官之貪教一郡一邑之貪﹐以一官之悖入教一郡一邑之悖入﹐故貪吏所在﹐民間不獨積聚壤﹐而風俗亦壤。積聚之壤其憂在下﹐風俗之壤憂必及上﹐有天下者何其愛守器不如尺璧也﹖趙衰從晉文公十九年﹐功亦大矣。壺飱從行﹐餒而弗食﹐小善焉爾。守原之命﹐不因大功而簡小善﹐蓋以守土之官廉而且仁﹐然後便民。不廉不仁﹐𨿽有大功﹐不可使治民也。古之愛民者﹐魑魅罔兩之害猶爲法以除之﹐而況掊克聚斂之臣乎﹖第五倫曰﹐以身教者從﹐以言教者訟。後世有司﹐一入仕籍﹐其爲良士者未嘗道百姓爲善﹐但禁之使不爲惡﹔其殘賊者﹐身自爲惡而縱胥吏爲惡﹐又縱桀黠民爲惡﹐又以桀黠訹良實﹐使不得已而必出於爲惡。夫网羅之設﹐杜絕生路以入死地﹐非直欺其不見也。吏爲殘賊﹐何以異此﹖且居上者﹐求利之心不可訓也﹐何也﹖君之於民﹐以正治邪﹐以賢治不肖﹐則有等威﹑有節制﹐無敢以物我並觀者。至於求利之心﹐上下所同具也﹐以此爲心﹐則略其上下﹐校以物我﹐各以智計相尙﹐毒螫相加。彼之所有我將奪之﹐彼之所奪我覆取之﹐其意以爲猶夫人也﹐則無不可相加者矣。是以司會者竊藏﹐險健者訐上﹐冶鑄者亂泉幣﹐攻剽者犯鈴閣﹐住往見告﹐脈脈滋多﹐誰生厲階而倒授其柄耶﹖宋張錫爲東明令﹐告其人曰﹐吾所治者三﹐彊恃力﹐富恃貲﹐刑恃贖是已。子產曰﹐眾怒難犯﹐專欲難成。使天下有司皆以此言爲治﹐則貪殘之風庶幾息矣。董宣彊項之名見知光武﹐至其爲廉吏﹐死而後知。蓋其爲官之日﹐無貨財可自達公卿﹐侍從莫肯延譽﹐身死而僅聞其廉者﹐幸在輦下故爾。其不在輦下者﹐𨿽曰聖主﹐亦無如之何矣。

訓行

先王之世﹐教人以道徳之正而督人以必行。有不信所教而由乎旁蹊曲徑者﹐卽有嚴禁大以爲防﹐化之無端﹐防之又嚴﹐要使𨿽更千載而明道之言無異說﹐守道之言無異行。偶有邪說詭行﹐不由正道﹐不修行實者﹐人皆望而斥絕﹐甚有屏之遠方﹑終身不齒﹐不得比於人數﹐況雜亂冠裳之間﹐參預治理之列乎﹖有王者起﹐當使天下之人各教其家﹐百姓家道正而王治隆矣。教家之法﹐無過敬老慈幼。禮﹐年至七十﹐𨿽庶人之賤﹐人主亦敬而禮之。孝經曰﹐明王以孝治天下﹐不敢遺小國之臣。謂敬老也。孟子曰﹐中也養不中﹐才也養不才﹐謂育幼也。此外則出爲世用﹐經所云十三舞勺者﹐其人尙幼﹐教以事君之道﹐未及治人也。成童舞象者﹐教以治人之功﹐自小及大﹐自近及遠也。冠者舞武﹐教以治人之事﹐達諸天下也。蓋教人之法﹐浮文不如經濟﹐經濟不如彜倫。經濟者﹐一時之用﹔彜倫者﹐數世之用。總不若虛文之無用也。人主之心﹐不欲天下有無用之人﹐故立教之法﹐不使人學無益之事。至於教已成而施諸用﹐又必重鄕曲之評﹐以爲鄕評可繩不肖之心使歸於正﹐不同長吏之法僅足治外貌也。蓋欲人自少至老無日不在教化之中﹐自賤之貴無人不漸教化之澤﹐自微之顯無地不資教化之益﹐所以賢才眾多﹐若榛楛之濟濟也。又以爲人之生也﹐莫不函陰陽之气﹐陰則近於柔邪﹐而見利必好﹐見勢必趨﹔陽則不離剛正﹐而非仁弗爲﹑非義弗行。是二端者﹐人皆有之﹐聖人重教化以裁成﹐去柔邪而歸剛正﹐故能成數世之利﹐無旦夕之悔﹐不以殘賊萬人之命縱一時之欲也。

愛養

人之所以貴於物者﹐窮則彼此相卹﹐丰則勇於行義。仁義之心﹐無貧富皆有之。上之人不必刑政擾民﹐下之人不以衣食溺心﹐焉有不行仁義者哉﹗民間衣食所出﹐由農事也。文武天保以上﹐治內采薇以下﹐治外始於憂勤﹐終於逸樂。是以財用丰多﹐君可以供祭祀﹑養賢才﹐民可以給日用﹑美風俗。君能供祭祀﹐則陰陽調燮﹐災害不生﹐人民蕃庶矣﹔能養賢才﹐則可立太平之基﹐俾萬物得由其道﹐澤及四海矣。人生百事給足﹐則親戚不相怨﹐彊弱不相侵﹐人民和陸矣﹔舉世財用不匱﹐則姦欺不作﹐刑辟可省﹐風俗惇厚逸樂矣。是以勸農之詩列於雅頌﹐藉田之法載諸外傳﹐鄕遂之言詳於周禮﹐農功之期重於尙書。古人能重農事﹐故民生安樂﹐洽道極盛也。然民之力農又在君有善政﹐漢之初年﹐蕭何曹參依日月之末光﹐謹守筦鑰﹐因民之疾秦法﹐順其所欲﹐與之更始。二人同心﹐此規彼隨﹐是以政簡刑淸﹐舉世乂安。班壹居於樓煩﹐以財雄邊﹐出入弋獵﹐旌旗鼓吹﹐年百餘歲以壽終。北方多以壹爲字者﹐卽一班壹﹐而四海之內﹐人之熙豫﹐物之充牣﹐不知當何如矣。古者養民之法具於井田﹐井田之義﹐其利有五。一曰勿泄地气﹐謂冬前相助犁田也﹔二曰勿費一家﹐謂田器相通也﹔三曰同風俗﹐謂同耕相習也﹔四曰合巧拙﹐謂共治耒耜也﹔五曰通貨財﹐謂比耦相交﹐遂生恩義﹐有無可相通也。蓋其田屬公家﹐賦以與民上中下三等﹐三年一易其主﹐肥饒不得獨樂﹐磽埆不得獨苦﹐是以最爲均平。迨乎暴君之取﹐不止公田﹐浸淫及於私田。污吏之取﹐不止什一﹐而有倍稱之賦。要皆暴君發端而污吏緣以朘削﹐又加酷焉。故經界亂而民不能訟諸公﹐皆不肯盡力公田。久之﹐公家不能自耕﹐不得不授諸民﹐公田所以盡變爲民田也。自此以後﹐民之失作業者有七事﹐民之就死亡者有七事。鮑宣封事﹐言之最悉﹐皆由井田廢也。古者倉廩府庫皆爲民設﹐丰則斂之﹐凶則散焉。臧孫辰告糴﹐左氏以爲禮﹐公羊谷梁譏其無備。譏其無備者﹐緣所從來譏之﹐先事之防也。旣饑之後﹐則以告糴爲禮﹐後事之救也。二義皆不可廢也。亦有非水非旱而民乏食者﹐服虔曰﹐陰陽不和﹐土气不養﹐𨿽有麥禾而實不成。此又在爲君者身自減損﹐開倉廩﹐賑困乏﹐不造邑﹐不修舊﹐而不可盡望諸鄰國也。樊準曰﹐賑給每多虛名﹐不如募饑民徙就熟郡。此說似善﹐但所徙之地﹐何食以賙給﹐何地以區處﹖必也不奪土著之地﹐不侵土著之利﹐使至者加歸﹐居者不擾﹐則準未之及也。又獻帝之時﹐臨軒作粥米﹐豆五升﹐得粥三盂﹐此最善矣。而郡縣行之﹐必不如法。饑民受賜﹐必不核實﹐徒得上下相蒙以爲故事﹐存虛名於文移之間﹐而不別生事端以擾不饑之民則爲幸耳。又柳宗元書以爲長人者好煩其令﹐若甚憐焉﹐而卒以禍。趣耕督獲之使嘩於村落﹐鳴鼓而聚眾﹐擊柝以宣令。小民之家輟饔飱以饗勞﹐常苦不暇。嗟乎﹐此猶其小者也。漢明帝時禁民二業﹐而有田者至不得漁捕﹐課民區種而吏舉度田﹐欲令多租﹐至於不種之處﹐亦通爲租。朝廷每下一令﹐其意非不善也﹐有司行之輒爲民害﹐蓋有利於民者﹐有司輒自專之而民莫敢問﹐其不利於官者﹐有司輒配之民間而私其贏餘以自潤﹐甚至懲官之貪而有所譴責﹐貨賂上達﹐因而獲免。旣免之後﹐輒以所費配之民間﹐而民亦莫敢訴﹐無往而不爲民害也。故明主必愼出令﹐至於有司所陳興利之法﹐遺利之誅﹐尢不可聽﹐懼與姦民姦吏爲嚆矢也。

財用

財用﹐國之大務﹐聖賢之書屢言之。夫財生於土而殖於民﹐億兆所以養其口體﹐天地所以流其膏澤。奪億兆之養﹐壅天地之澤﹐使人情怨憤﹐陰陽愆伏﹐非所以昭令徳﹑示子孫也。王者富有四海﹐供天地百神之祀﹐備百官兆民之用﹐待不庭不虞之患﹐皆取諸土壤所生。然服物采章﹐賁朝儀而飾國卹者﹐必有等威以明輕重﹐身自貶損﹐與天下共守此節制而不敢私焉﹐乃爲聖明之主。故常以惇廉崇儉﹐率先天下﹐不宜借助於人。禮諸侯不貢車服﹐不開進獻之端也。天子不私求財﹐不開義助之端也。一有求利之心﹐境內之人莫不動心貨利﹐所以諸侯貪﹑大夫鄙﹐士庶盜竊﹐不謀而響至。春秋深探其本﹐以爲宇內貪污之气﹐莫非王者導之﹐必返正於上﹐然後可整齊於下﹐故國家賦稅之事﹐賢者持論﹐惟仍舊貫﹐不敢輕議變法。惟不肖之人常欲變法以行私﹐更張開而錯亂生﹐錯亂生而侵盜便﹐小人之利﹐億兆之憂也。所謂舊制者﹐度田定賦當循蔿掩之法﹐然後三壤不淆﹐科率不誣。山林藪澤﹐宜用裏革之法﹐生育之時不取﹐成用之時取之﹐無棄物亦無病人﹐無禁利亦無貪民也。古者戶口爲賦﹐一夫百畝﹐取其什一﹐簡易明白﹐不生獘端。漢時斂民錢以田爲率﹐田不可稽﹐戶不可憑﹐而匿田逃賦之獘興﹐有賦無田之害作矣。塡淤之地﹐取以入科﹐履畝坐稅﹐不計滄桑之變。商稅取足額﹐不問時之盈歉。地之盛衰﹐旣稅所產之地﹐又稅所過之津﹐至有請橋道以佐軍﹐鬻坊場以雇役者。山川園池之稅﹐漢代所云﹐列侯封君﹐自爲奉養﹐不領天子經費久矣。一切括而取之﹐國家時有所須﹐名曰發錢市買﹐實則取給抑配﹐借生財之名﹐掩加賦之迹﹐彊匄多而上供少﹐如此之類﹐不可悉數。夫賈生所論積貯﹐民間之藏也。鼌錯所論貴粟﹐公家之廩也。藏在民間則爲王道﹐廩積公家則爲惡政。如錯之說﹐塞下之粟則實矣﹐而吏道之雜﹐風俗之偸﹐豈非所得者少﹐所喪者多乎﹖元人有言曰﹐牧羊者歲兩翦其毛﹐令牧人日翦以獻﹐得毛𨿽多﹐然羊離塞暑無以自覆﹐往往多死﹐此變舊制而病民之驗也。故賦稅之事﹐惟當與君子謀之﹐聽用君子之言﹐勿使小人廁其間變亂是非以貽害無窮也。人主用財亦有定式﹐供養勞賜﹐取給少府之錢﹑大司農所會乃度支天子公用與軍器武備諸物﹐非以資嗜欲爲私藏也。史稱漢元帝時﹐外戚貲千萬者少﹐故少府水衡見餞甚多﹐馮昭儀當熊﹐所賜不過五萬﹐掖庭之親﹐𨿽有賜予﹐屬勿眾謝以示平﹐惡偏重失人心﹐所以侈汰不生﹐加賦之事亦少。若不得已而加賦﹐則國事益多﹐所加之賦常不足用。魯莊公立國二十有八年﹐而無一年之畜。一歲不登﹐卿出告糴﹐春秋以爲危道。此如編戶之家﹐歲計不足﹐仰給稱貸﹐至於稱貸而日計亦不足矣。人臣爲國省費﹐亦有失於不當者﹐如減省邊境戍卒及祭典犧牲之類﹐皆顧小利而害大體﹐取暫悅而貽遠憂﹐惟召信臣所請﹐宮觀繕治供張﹐樂府倡優諸戲及大官冬生菜茹之類﹐大可減除﹐而計臣偏不言也。

禮樂

禮必將以樂。行禮而無樂以導之﹐則傷於徑情直遂。閨門之內﹐溫凊定省﹐不必用樂﹐然而和順暢洽之意卽樂也。樂必資乎禮﹐作樂於不行禮之時﹐必至流湎淫泆。深宮之中﹐房中之樂﹐蒙瞍之誦﹐未必行禮﹐而其莊敬祗肅﹑憂勤惕厲之心卽禮也。此言禮樂每相須也﹐王者初起﹐制作尙未遑也﹐取先王之樂類乎己者﹐假以風化天下﹐迨治定功成﹐則必作樂以象徳﹐制舞以象功。旣制樂矣﹐猶必舞六樂於廟中。舞先王之樂﹐明有法也。舞己之樂﹐明有則也。舞四夷之樂﹐明大徳廣及之也。記云﹐訊疾以雅﹐謂以遲重之聲。訊治舞者之急疾﹐此太公之志﹐不欲以武治天下﹐故以雅訊疾也。春秋之時﹐樂之僭亂者多﹐叔孫寧武皆有力爲反正之意而有所未遑。夫子正樂﹐亦承先賢之志﹐欲以樂理感動人心﹐雅頌正而人心始和平爾。師曠聽律之法﹐常苦不得其解。大抵八風之聲﹐俱在樂府﹐輕重長短﹐卽與天地之气相通﹐此古神聖學通天人之妙﹐非意想所能測也。後之人亦不悉知其所以然﹐但緣尺度習學﹐亦能與天地通。或天地之气時有盛衰﹐亦卽見於樂工所用之器﹐而有可測蕤賓之音﹐偶與律乖而有死聲﹐是以知南風之不競﹐至於歲在豕韋﹐月又建亥﹐知天道在西北﹐此陰陽家所共知﹐不待吹律而後知也。雅頌所載﹐皆祖功宗徳修身致治之事﹐漢儒削而不用﹐獨舉神靈肹蠁杳冥詭幻之言而用之郊廟﹐孔子所云雅頌失所﹐正此之謂。故樂理已亡﹐至武帝而盡亡之﹐以其文士制詞﹐優人按節﹐非周公正考父之儔也。隋煬帝大制艷曲﹐詞極淫綺﹐新聲變響﹐掩抑摧藏﹐哀音斷絕﹐萬寶常知其將亂。蓋天子所居﹐其气宜盛﹐而得衰颯之音﹐亦猶南風之不競也。然師曠之語亦出術數之學﹐不可爲典要﹐故叔向以君徳折衷之。若季札觀樂﹐或因其詞義之邪正﹐或因其音節之盛衰﹐未必皆一法。總是以君徳爲主﹐而以音節合之﹐不止師曠之法也。

祀典

先儒之言曰﹐天下大經﹐親親長長﹐貴貴尊賢而已。人君之至恩﹐下下而已。一祭之間﹐大經以正﹐大恩以宣﹐天下之事盡矣。又曰﹐惟聖人爲能享帝﹐爲其盡人道而與帝同徳。孝子爲能享親﹐爲其盡子道而與親心。疏數之節﹐靡所折中﹐君子合諸天道﹐感時而致思焉。祭之有祈﹐非先王本指。先王之事天也﹐上報生成之徳﹐非求未來之福。其祀祖考也﹐緣生事死而已﹐非冀曾孫之慶。但神以多福佑善人﹐以宜申嘏令冑﹐理所自然﹐不因諂事而得。末世人情好利﹐事以利動﹐禮以利舉﹐緣此以窺紳祗之心﹐亦出於利﹐而黷禮誣神由此而生﹐何福之有哉﹗宋仁宗南郊﹐配以三聖﹐當時謂之失禮。胡宿謂當用疊配﹐亦前此所未聞。總之太祖配郊﹐其來已久﹐不必更張也。凡有名氏而死者﹐皆人鬼也。天地之神﹐皆气也。緯書以五帝爲五行之神﹐是以有形這人鬼當無朕之天神﹐誠爲謬妄。明太祖制禮之初﹐削去五行之神﹐最爲得禮意焉。萬物之生﹐天地功也。雲雨之潤﹐山川澤也。功之所施﹐必報以禮。澤之所濡﹐必薦其物。故天地山川有殷祀之儀﹐漢武帶祀天於甘泉﹐知其非天之正位﹐特以在長安西北。西北者﹐乾位也。易曰﹐乾爲天。故以爲天位焉。其祀后土於汾陰﹐亦知非地之正位﹐特以土形脽起﹐有澤中方丘之象﹐故以爲地位焉。皆武帝文以己意﹐非天地之意也。故易世之後﹐卒據經義以攺易之。五嶽者﹐因山川以達天地者也。壇壝之來旣久﹐大指皆因於天﹐不因於人。好事者輒爲據都攺嶽之說﹐是以王居所托﹐易天地定位﹐脫殷人五遷﹐將嶽號五易﹐非經義矣。金有範拱之說﹐明有倪嶽之駁﹐此說卽當永絕矣。倪嶽祧廟之議所以行於當時者﹐以其爲禮官也。楊守陳主有功徳之說﹐其義較長而諧於當時者﹐以其與禮官相違戾也。未幾﹐世宗議禮﹐卒祧徳祖﹐是用楊說也。以此見禮宮之論﹐有時違正﹐久而後見其戾﹐未必皆可法也。元世祖崩﹐羣臣請謚南郊﹐此稱天以誄之義﹐𨿽前此所未聞﹐可以義起者﹐此類是也。其它創議者﹐有據卽是﹐無據卽非。章帝廢後﹐英宗時得謚﹐此合禮者也。禮官請斂大臣金錢爲太后生辰祈福﹐此黷禮辱尊﹐不敬之尢﹐貽譏史冊者也。大抵壤俗傷教之事﹐皆不學無識﹐借口尊親以進其猖狂﹐邀其寵利﹐遂大勢不可遏﹐正合論莫能治﹐所壤非一事也。左氏國語﹐皆不載程嬰﹑公孫杵臼之事。孔穎達曰﹐於時晉君明﹐諸卿彊﹐無容岸賈專恣﹐得廁其間﹐馬遷妄說﹐不可從也。然揚雄馮衍﹐皆稱述其人﹐未可謂全無。想亦晉士之賢﹐當祀鄕裏者也。宋神宗時以帝命立廟絳州﹐立廟之故﹐乃以屢失皇子﹐鄆王被疾﹐從吳處厚請﹐許焉。夫人主嗣息﹐天所篤生﹐一二下土之神能降疾夭﹐是何言之陋耶﹗人之不學﹐妄誕不經﹐貽譏國家﹐取笑來世。範史所云﹐典祀不修而爰居之類甚眾﹐非孔孟復生不能正也。

歷象

天有定舍﹐星有定次﹐要以鳥在午中﹐火在卯中﹐虛在子中﹐昴在酉中爲正。次之與捨﹐古今相襲﹐不可移易。漢書律曆志所載與尙書合﹐所以爲正也。周禮亦然。以星土辧九州島之地﹐在地封域﹐必當天星之分。秦漢以來﹐地分天次﹐往往因之。但日有歲差﹐不能盡如次捨之數﹐故堯時冬至日在虛﹐此時冬至日在箕。此日自爲躔次﹐非可易地之子丑天之鳥火也。若必日之所次而移天之次以從之﹐與尙書周禮之法皆不相合﹐恐未可爲定論耳。從來置閏之法謂十二朔已盡而周天之气未盡﹐是以置閏。疇人弟子所操以合天者﹐據日月交會之辰以定朔望﹐又以此驗交食﹐亦不爽矣。第恐日之躔度旣差﹐則黃道長短亦差﹔黃道旣差﹐則所雲气盈朔虛皆不盡存乎舊法﹐而節候前卻亦差矣。夫置閏與交食不同﹐交食可以形測﹐置閏全在候气。今候气之法不傳﹐未聞有截竹驗灰諸事。可以交食之有驗﹐遂保節候之無差乎﹖日躔旣差﹐則斗建亦差。攝提孟陬﹐必不能盈縮進退﹐與日月相周旋﹐則今歷所云某月建某辰者﹐皆舛錯矣。一月交气之時﹐日之直建直除﹐又當與天道不合﹐則所舉示以前民用者﹐皆不可據矣。漢章帝詔書云﹐先立春一日﹐則四分曆之立春日也﹐以折獄斷大刑﹐於气已迕﹐正此之謂﹐豈不大有妨於政化乎﹖張子之書謂必使交食法合乎閏法﹐而後歷始無差。此今日所當亟講求也。今時凝寒多在立春後﹐盛暑多在立秋後﹐或曰寒暑餘气﹐固必甚乎正气﹐豈信然乎﹖竊恐置閏之誤也。

所云敬授人時者﹐謂天時所至則以人事應之﹐如農祥正而東作興﹐霜始降而百工休﹐一定之數是也。至於陰陽之變態﹐亦欲先見其端而節宣以政事﹐故又置靈臺以觀象﹐分至啟閉﹐必書云物﹐所以揆星度之驗﹐徵六气之端﹐以應神明之變化。如將有水旱﹐則修預備之方﹐行罪己之令﹔將有兵戎﹐則謹嗜欲之端﹐飭邊圉之防﹐簡將帥之才﹐積芻粟之具之類。蓋神明自有變化﹐凡若此者﹐以政事迎之﹐使災未至而備先修﹐則萬物實受其福焉爾。嘗觀緯書云﹐靈臺之作﹐所以招太極之淸泉﹐以興稼穡之根。蓋言天地之交﹐其理至微﹐六气之中﹐皆有靈液﹐所謂太極之淸泉也。艸木所以潛滋者﹐雨露之外﹐別有此泉以噓煦其根﹐物皆賴之。人君行善﹐則此泉皆爲百姓所用。正谷果蔬﹐無不繁茂。山澤之利﹐無不誕育﹐而稂莠螟螣不能與之相爭。君行不善而使小人在位﹐則有生之物﹐其粗惡狼毒者得气有餘﹐嘉禾仁鳥反受其至薄者﹐則政事爲之也﹐是極不可不觀象以知吉凶也。

災異

春秋所謂災者﹐有害於人物﹐隨事而至者也。所謂異者﹐非常可怪﹐先事而至者也。災者﹐往事之譴責﹔異者﹐來事之朕兆。因災而攺往事之失﹐因異而儆來事之悖﹐此弭異消災之道也。災者﹐已成之害也﹔異者﹐未至之災也。非常可怪之物象﹐先事而至。以其先事﹐則害未成﹐若能修徳攺行﹐徑可不害人物﹐有似父母教戒子姓之義。災則隨事而至﹐害及人物﹐𨿽欲攺悔﹐靡所救藥﹐有似刑罰旣施﹐無容苟免之義。論害之及物﹐則災輕於異﹔論天之愛人﹐則異重於災。蓋災所傷者人物﹐異則有關宗社﹐有敗綱常。災止一方﹐異及天下。災乃可見之害﹐異有不測之害。春秋多爲天下記異﹐少爲天下記災。故公羊曰﹐異大於災﹐是災輕於異也。然而人至卑也﹐天至尊也﹐而人之怨恨必感於天﹐人之修徳亦必動天。聖人能見天人之合﹐故天之所佑卽聖所佑﹐天之所怒卽聖所怒﹐天之所戒卽聖所戒﹐天之所棄卽聖所棄。聖人不敢自明其喜怒﹐惟恭行天地之喜怒﹐知天心欲人爲善之切也﹐故爲經以示人﹐謂夫六沴作見﹐若不共禦﹐六罰旣侵﹐六極其下。以此警動愚暗﹐幾其能攺﹐旣已能攺﹐則六罰六極﹐厲萬世而不一降﹐故曰天之愛人﹐異重於災也。髙宗飭己正事﹐成王反風歲熟﹐宋景不移股肱﹐皆克當天心﹐轉溺爲福。漢文之時﹐同日山崩二十九﹐文帝恐懼修省﹐海內乂安。自此以後﹐人君方欲敬天﹐而臣下導諛之習牢不可破﹐遂使難言之害反以別有所言蔽之﹐而爲害愈深。如日食地震﹐發於同日﹐杜欽谷永皆云應在後宮。由後事觀﹐果在後宮也。但非當時之許後﹐乃異日之二趙。又二趙之害﹐止於帝身與嗣﹐而絕漢祀者乃王太后家。經術之士能知變異之來由乎﹖後宮至於屬諸何人﹑驗於何時則不得而知﹐此疑似之誤人也。又成帝時黑龍見東萊﹐以五行言之﹐漢得土徳﹐水爲土妃。黑者﹐後家之色。龍爲君象﹐黑龍者﹐後家之人欲爲君之所爲也。東萊者﹐爲害之人﹐自東方來也。谷永遠引夏正﹐移諸同姓以掩其迹。又以趙氏之惡蓋王氏之愆﹐斥言人主而不敢微刺權戚﹐誣天罔上﹐莫此爲甚。𨿽帝怒欲誅永而王氏爲之左右敕過交道廏勿追﹐此藏姦之誤人也。張放驕癡﹐孺子未嘗以姦惡著聞﹐安能感動陰陽﹐招致災異。春秋二百餘年﹐大自日食星變﹐小若昆虫艸木﹐書於策者甚多﹐未聞爲便嬖寵宰作也。時丞相禦史皆王氏私人寮屬掾吏﹐以類相從﹐故捨五侯專擅而遣放塞責﹐移此儷彼﹐攻其所不好以庇其所好﹐始則以許後出脫王鳳﹐後則以張放出脫音根等﹐此嫁禍之誤人也。博士行禮之日有雉飛之異﹐所歷者三公之府及典宗廟骨肉之官﹐然後入內庭之殿。雉者聽察﹐先聞雷聲﹐今此雉見怪﹐亦得气之先者。時左右進言﹐此雉毛羽摧頹﹐若拘執者﹐疑有人故放以恐喝朝廷。王音輔政﹐深責言者而極陳其禍﹐似乎忠直矣﹐然末嘗引退以避賢﹐此托諸空言之誤人也。且奇獸異鳥﹑怪艸殊木﹐生於近側﹐集於屋間﹐識者猶知惡之﹐而況習天官之書﹐明五行之說者乎﹖亡何﹐上天譴告﹐乃知說災異者以假借之言﹐悉皆揜覆﹐左右阿諛取寵﹐妄言其吉。公卿畏咎保位﹐莫告其凶﹐獨一二諫臣呶呶爭執﹐宜人主翫之厭之而不屬意也。夫以人心測天心﹐以古事類今事﹐災異之說鮮不驗者﹐必也爲人君者不但臨事求言﹐當於平日觀古﹐卽不及觀於平日﹐但於求言之時﹐命羣臣誦述古事﹐得其近似者而以己意度之﹐庶幾乎無忌諱之言而有言外之聽﹐猶勝泛泛求言﹐使邪佞之黨誤引經傳而奠敢指擿也。夫陰陽五行之理﹐和則相生﹐乖則相克。相和者﹐𨿽克而實生﹔相乖者﹐𨿽生而猶克也。和則天下之事無不可爲﹐姦宄可化爲良善﹐仇敵可綏爲臣子﹔乖則一家之內﹑一人之身有此重彼輕﹑此樂彼憂之殊﹐而況物類之繁多﹐人情之譎詭﹐鬼神之變幻﹐其爲沴爲厲豈能免乎﹖所以致和則有由矣。水火金木土谷﹐用之必以時﹔人之筋力貨財﹐使之必以節。飲食男女﹐必顧其徳之所稱﹑義之所宜選舉先後﹔職任大小﹐必視其才徳而位置之。閭閻之下﹐無冤抑之訟﹐無煢猾之人﹐無彊禦之家﹐無●詬之習。大順之气﹐周流沛溢於兩閒﹐皆消弭災異之至理也。又樊準曰﹐調和陰陽﹐實在儉節。此語能恪守之﹐通乎上下﹐未必無小補也。

調燮

水火雷風之變﹐天地所以告人。人有刑罰所不能加者﹐惡有隱痛而不得見者﹐天地鬼神常因水火雷風以警戒之﹐使達人悟其理﹐愚夫怵其禍﹐皆不敢有爲惡之事﹐且告人補救之道也。故三代之時﹐經術之士確然欲輔相造化﹐調變陰陽。劉向五行傳總以致和消沴﹐非誇其知天也。京房比之疏矣。蓋陰陽之气﹐相和而成雨澤﹐一施一受﹐气之和者也。陰气過急﹐陽气舒緩﹐不能成雨。陽气郁勃﹐陰气散漫﹐亦不成雨。受者急而施者緩﹐施者急而受者緩﹐皆謂不交。不交則不和﹐密雲不雨﹐自我西郊是也。又日在西﹐虹非東﹐陰陽之失位者也﹐故天地不合而雨止。日在東﹐虹在西﹐陰陽之得位者也﹐故天地合而雨降。日之暍者﹐得月而解﹔雨之淫者﹐得風而疏。故曰日月風雨﹐所以成天地之和也。陽气在雨則溫熱﹐陰气薄而脇之﹐在外不入﹐轉而成雹﹐故藏冰以禦雹。大水亦陰盛﹐故與救日同法﹐用鼓伐陽以勝之﹐以其非禱祠之類﹐故不用牲﹐不求助於神也。陰陽相濟﹐確有此理﹐求助於神﹐則爲矯誣。經義言之詳矣。饑饉者﹐百姓叛亂之萌芽也。賦斂重﹐鉗网密﹐爲亂之心已決﹐加以饑饉不卹﹐則亂作矣。方萌之始﹐可身自減省以弭之﹐可輕徭薄賦以謝之。古者谷不登﹐虧膳﹐災屢至﹐損服。凶年不塈塗﹐其事與調燮同也。董仲舒治江都﹐每於陰陽錯行﹐以春秋法推之﹐求雨閉諸陽﹐縱諸陰﹐止雨反是﹐未嘗不見其效。至於火災之對﹐則誠有未當者。刑獄大事﹐察詞蔽罪﹐猶恐失中﹐豈可疑似揣摩﹐興大獄之端﹖天心仁愛﹐必不以忍而誅之一語視彼下土﹐且學以明道﹐遇災修省﹐天之道也。捨道而言﹐勿論效與不效﹐總不離於技﹐非儒者本務﹐又安得以誅殺爲意﹖仰承彼蒼以示弟子﹐亦不能辧﹐以其不務修者而與道不合﹐非厥師夙昔持論之本指也。仲舒因此不復言災異﹐則體道之功益進矣。

月令

月令行政失時﹐則有咎徵之應﹐皆以四孟四仲四季之气相爲感召﹐其理頗微﹐盍使共曉﹐獨言人事乎﹖春行夏令﹐太陽陵少陽也﹐以下陵上曰陵。少陽在前﹐太陽在後﹐進而奪其權﹐是陵上也。故在天爲旱﹐在地爲蚤落﹑爲不收﹑爲虫﹐在人爲多疫﹐在國爲多恐。旱者﹐雲雨之蒸無力也。蚤落不收者﹐地气猥泄﹐物生不遂也。虫災者﹐未夏先暖﹐蟄虫之屬出戶太遽﹐孳生蔓延﹐其類眾多﹐孕育艸木之上﹐感化土璞之下﹐紛紛皆是也。多疫者﹐春多氛霧﹐在太虛爲有質﹐若非正气卽爲瘴癘﹐瘴癘著人﹐故爲疫也。多恐者﹐盛大之气不以漸至﹐人感此气﹐危惙善驚﹐如服行气藥過度﹐心常震憺危動﹐易驚也﹐皆气泄太蚤之害也。春行秋令﹐少陰陵少陽也。舊陰已盡﹐新陰未生﹐何從得此殺气﹖越序而乘權﹐由生气微弱﹐故殺气盛行﹐以下陵上也。在天爲暴風雨﹐在地爲惡艸﹐在人爲寇戎﹑爲疫﹐皆有害於善類者也﹐皆殺气奪生气之害也。春行冬令﹐太陰陵少陽也﹐以陰乘陽﹐是陵上也。少陽用事﹐太陰宜伏﹐不伏而奪其權﹐嘗發生而閉藏也。故在天則霜雪失宜﹐在地則種植多傷﹐在人則好搏擊﹐在國則有恐懼﹐皆閉藏失時之害也。其曰國有大恐﹐行夏冬二令皆同。人之神明不暢遂﹐則日就縮減。縮減太過﹐恐栗作矣。喪膽奪魄﹐皆恐栗過也﹐故彼以發泄而恐﹐此以收斂而恐也。夏行秋令﹐少陰陵太陽也﹐太陽方盛﹐少陰遇之﹐宜伏反進而干預其事﹐是下陵上也。故在天則爲苦雨﹐在地則害稼穡﹑傷艸木﹐在人則多災疫﹐在國則有兵革﹐皆殺气陵養气之害也。夏行冬令﹐太陰陵太陽也。陰不避陽﹐越序而陵之﹐以死气害生气﹐災之大者也。故在天爲雹﹑爲風﹐在地枯艸木﹑敗城郭﹐在人物兵革不靜﹑鳥獸不仁﹐皆死气乘生气之害也。土不克水﹐異之大者。土有常尊﹐王室之象﹐春秋谷洛之鬭﹐將毀王宮﹐王靈不振﹐土不自固﹐當克而反敗也。夏行春令﹐少陽侵太陽也。本當代謝﹐畱連不去﹐由正气過弱﹐故廢气執權也。在天爲暴風﹐在地則艸木不實﹑蝗虫爲災﹐在人多欬病與遷徙。遷徙者火气旣弱﹐不能生土﹐故民居不安﹐與敗城郭同也。多欬者﹐肺气屬金﹐旣爲夏令所克﹐又與春木相搏﹐肺气不寧﹐是以欬也﹐皆陽當盛反弱之害也。秋行冬令﹐太陰陵少陰也﹐以陰乘陰﹐皆曰陵也。少陰之時﹐太陰未壯﹐乃進而有爲﹐此爲陰气太甚﹐故在天爲霜災﹑爲風雷之災﹐在地艸木蚤死﹑土寒凍坼﹐在人爲盜賊﹑爲兵戎﹐在物爲介蠱﹐皆陰气太勝之害也。凡風雷皆气之發散﹐何以收斂過急而反見之﹖蓋秋气𨿽收而其卦爲觀﹐尙有二陽在地上﹐驟以嚴陰錮之﹐勃發爲風﹐奮激爲雷也。螟者﹐食心虫也﹐气在外﹐故賊在內﹐是以陽气不收則有螟害。介虫剛在外而爲軀殼﹐柔在內而爲生气﹐故陰气過肅則爲害也。虫生於貪﹐介虫者﹐貪吏之外剛內柔者也。秋行春令﹐少陽侵少陰也。類之相侵曰侵﹐前之逼後亦曰侵。陽徳𨿽尊而出非其時﹐亦爲不道。金當克木﹐木不受克﹐反乘其權﹐亦云戾矣。故在天爲旱﹐在地五穀無實﹑艸木再榮﹐陽气復還﹐客易主位﹐丰於外而歉於內也。在人爲訛言﹑爲解惰﹐在國爲戎兵。戎兵者﹐木不受克﹐下人叛上之徵也。言者﹐气所動也。气不收﹐故訛言作也。夏月暑濕﹐人皆解惰﹐今余暑未盡﹐益以暖風﹐故解惰不自克也﹐皆當殺而更生之害也。秋行夏令﹐太陽侵少陰也。當退而不退﹐間少陰之弱而久據其柄﹐貪位不捨﹐非時不道﹐當收斂而盛大﹐當薄寒而炎暑﹐比春令加甚焉。故在天爲旱﹐在地爲火災。火宜斂藏者也﹐人不謹則延灼﹐不當夏而夏﹐人事故縱之也﹐火災宜矣。又爲虫之不藏﹐谷之復生﹐水之敗寶窖也。在人則爲鼽嚏﹐爲瘧。瘧者﹐寒熱相搏之證也﹐秋暑不解﹐人傷於暍﹐飲水納涼無節﹐故爲瘧也。夏土濕奧﹐至秋而燥﹐秋行夏令﹐土不燥也。故川之方至﹐不以其時﹐竇窖之屬皆敗也﹐皆當肅反嬴之害也。屈宜咎曰﹐時絀舉嬴﹐能無災乎﹖此之謂也。冬行春令﹐少陽侵太陰也。太陰謝事而後少陽乘權﹐今不待時而遽侵太陰之權﹐易曰﹐壯於趾﹐徵凶有孚。少陽於此﹐可謂壯趾﹐亦不道矣。故在地爲水竭﹑爲虫生﹐在人爲流亡﹑爲疥﹑爲傷胎﹑爲病﹑爲逆象﹐月令言虫災者入﹐皆气之不肅﹐不能殺虫﹐或先時遽生﹐或後時不藏﹐皆由於溫暖也。水泉當動而反竭﹐微陽蚤泄﹐不成滋液也。流亡者﹐气不聚﹐故民亦不聚也。疥生於郁﹐陽令而陰時﹐其施不暢﹐故爲郁也。以冬爲春﹐反終爲始﹐是爲逆象﹐皆宜閉而更泄之害也。冬行夏令﹐太陽越序侵太陰也。水宜克火﹐火不受克﹐反侵其事﹐當密固而太泄﹐異亦大矣。故在天爲暴風﹑爲冬雷﹑爲無雪﹐在地爲大水﹑爲凍解﹑爲虫復出。詩曰﹐大風有隧﹐有空大谷﹐閉藏之時﹐大地育物。方當固其根荄﹐柰何有害物之風來自空谷乎﹖皆气不寒﹑不斂藏之害也。冬行秋令﹐少陰陵太陰也。以陰乘陰皆曰陵也。少陰者﹐肅殺之气﹐不可常在天地之間﹐故亟以閉藏斂之﹐戰於幹﹐勞於坎是也。冬行秋令﹐是有戰伐而無休息﹐殺气妄行﹐物不得反其宅也。故在天則雨雪雜下﹑隕霜不殺﹐在地則虫生﹐在人則兵起。月令言兵起者十﹐皆殺气之盛也﹐當閉藏而殺气不息之害也。二分二至﹐時之中也﹐爽其令者﹐其沴必大。秋之與春﹐冬之與夏﹐五行之相克者也。爽其令者﹐其沴亦大﹐四气之相近﹐有畱連不去者﹐有緣閒而起者﹐要以各有界際﹐不可踰越。若其相爭﹐是爲不道﹐或輕或重﹐稍有差別﹐亦未可知也。

●卷四之下

甲兵

行師之道﹐𨿽以善變爲奇﹐必以守經爲正。要之鑑於古人﹐因其故智﹐亦可以當司馬法之書矣。行師之道﹐宜以廟算正其得失﹐師出臨境﹐敵人拒以大義而後知其不可﹐𨿽無遂過之咎﹐亦有輕舉之失。卻克納邾子弗克﹐公羊大其事﹐谷梁譏其晚﹐各有意義﹐不可偏廢也。兩軍相當﹐各據營壘﹐其中偏裨亦各有部曲﹐度其素失人心者與之挑戰﹐在彼上下不親﹐必不死戰以衛其帥﹐可徼取勝也。吳楚戰於柏舉﹐夫槪王知楚人素惡子常﹐先擊其軍﹐吳獲全勝﹐用此法也。重兵聚於一隅﹐膠結牢固而不可離者﹐自守之志﹐非圖進取者也﹐不以天下全力用之一方﹐乃得制勝之法。髙帝身當彊敵﹐別遣一軍﹐辟地廣境﹐而大軍若無聞焉﹐故兵力屢挫﹐形勢日張﹐天下卒定於漢。項羽欲以一夫之力與天下搏戰﹐又不明形勢﹐越梁宋而爭成臯﹐𨿽有勝敵之時﹐常懷內顧之憂﹐牽制於河南而坐失河北﹐皆失策之大者也。吳王濞初起﹐其將田祿伯曰﹐兵屯聚而西﹐無它奇道﹐難以成功﹐欲別將支軍﹐循江而上﹐收淮南長沙以入武關。吳太子曰﹐以反爲名﹐不可以兵假人﹐恐所假者亦且反己﹐可謂長慮矣﹐然如此長慮不用諸未反之前而用諸旣反之後﹐不思所爲之事原非萬全之策﹐又何必長慮及此﹖只見其愚﹐未見其愼也。李陵請於武帝﹐願自當一隊﹐到蘭幹山南以分單於兵﹐毋令專向貳師軍﹐正與祿伯意同。武帝久用兵﹐知勝算﹐是以從之不疑。然祿伯之謀差勝坐待其困爾﹐未必能得志。何也﹖叛人非成功之局也。又桓將軍之計﹐以爲步兵利險阻。吳楚之師﹐宜棄去所過城邑﹐疾走據險以遏漢人車騎之勢﹐此策亦非必勝之道﹐然在反寇用之﹐乃劇賊也。使當日果出此計﹐驟至雒陽成臯﹐則周亞夫堅壁昌邑之計不可用矣。疾據敖倉以食其粟﹐則亞夫計絕饟道不可用矣。吳王不聽二人之策﹐是以必敗。所以光武別遣鄧禹入關而身當銅馬靑犢﹐別遣耿弇下齊而身當劉永鄧奉﹐爲合乎用兵之法也。羣賊屯結气鋭﹐不宜速戰﹐俟其食盡气餒﹐有將走之勢而後乘之﹐光武擊銅馬用此法也。本營偶有叛將﹐此出一時憤激﹐非宿謀也﹐開招降之路誘之﹐其下必縛之以獻以求自新﹐光武策黃防必執馮愔用此法也。大城未破﹐不宜貪小城之利﹔大敵未破﹐不宜貪小敵之利。小城小敵﹐成功頗易﹐而兵力之耗必不可免﹐且其殘卒必逸入大隊﹐助之守禦﹐助之來攻﹐是以旣耗之力當彼全盤﹐非完計也。先破大者﹐則小者必無固志﹐可不勞而服﹐光武得漁陽突騎﹐不攻邯鄲而東圍巨鹿﹐幾於失策﹐聞耿純之言而悟﹐爲得法也。盜賊羣居﹐不能久而無變﹐不宜輕與搦戰﹐就彼不爭之地而托處焉。以觀其敝﹐有隙然後乘之。鄧禹知赤眉必亂﹐休兵郇邑﹐就糧養士爲得法也。敵有必敗之勢﹐自知不可久也﹐於此時也﹐戰則恐其致死﹐降則聞命必從。赤眉之東﹐鄧禹徼戰而敗﹐馮異欲以恩信降之爲得法也。行軍非有定謀﹐不宜分屯﹐分屯則彼此不能相救﹐一營旣破﹐兩營皆敗﹐吳之三軍所以爲黥布禽﹐厥後朱浮鄧隆敗於彭寵﹐吳漢劉尙敗於廣都﹐皆由此也。然而分屯者﹐犄角之勢﹐主人所以應敵﹐故曹操圍呂布﹐其將陳宮欲別營於外而布不從﹐故敗。論者以宮謀爲得法也。敵據堅城﹐不可仰攻﹐用力𨿽倍而功難成。誘之使野戰﹐彼失所恃﹐我得致力﹐盡銳一決﹐可以成功。耿弇誘費邑救巨裏﹐要之中途﹐遂獲全勝﹐爲得法也。天下一家而羣賊屯結﹐納降無以勸善﹐討之足以懲惡﹐故廣明之亂﹐失於受降﹐使爲寇之人利則進戰﹐敗則屈伏﹐稍縱緩之﹐又復跳梁如故。朱雋不受宛賊之降﹐決策撲討爲得法也。入蜀有二道﹐從巴郡至廣漢爲一道﹐從都江至武陽爲一道﹐所雲內水外水者也。涪江近而都江遠﹐近者備嚴遠者備疏﹐故岑彭已至墊江﹐復還江州而從武陽以上﹐公孫述驚以爲神。厥後劉裕伐蜀﹐亦從外水爲得法也。兩軍相當﹐必用詐謀取勝﹐此儒者之書所不取﹐而先儒更有取焉。故子魚論戰﹐左氏載之﹐其意欲後世知之以參決兵事。鄭箴膏肓﹐亦責襄公不用子魚之計﹐軍敗身殲﹐不足服鄰國﹑定遠疆。孔安國詩疏亦載太公兵鈐﹐有審其權謀﹐出無常道之語爲得法也。

廟算

天下旣已治安﹐生民離乎湯火﹐而聽將帥之言﹐用兵不休以誅不服﹐人主不親履行陣察功賞之實﹐將帥席彊大之威﹐狃髙顯之爵﹐亦不能深思長計﹐奮力致死以快主心而除民害﹐此時用兵﹐適足費財費士而已﹐其傷痍破敗者勿論﹐𨿽或克捷而元气大喪﹐亦非朝廷之福。故嚴安書云﹐用兵人臣之利﹐非天下長策也。蓋兵連於外則將帥權重﹐髙爵隆賞可以取必朝廷﹐故曰人臣之利。然而民困財竭﹐死生不卒﹐盜賊羣起﹐宗社不安﹐故曰非天下長策也。此時之計﹐惟當用顯比三驅之理以文告諭之﹐被必來降恐後﹐不勞餘力。最不可用新進文儒之說﹐其趨險犯難﹐不顧民命﹐更有甚於將帥者。蓋將帥受命﹐猶當親冒矢石﹐彼文儒者則坐談而已﹐折衝禦難責之他人﹐是以尢不可用也。武帝從嚴助而兵連禍結三十餘年﹐光武拒臧宮馬武而海內晏安至於馬駕鼓車。劍賜騎士﹐是其前轍也。自古窮寇受降﹐壯心已屈﹐必無非分之望﹐皆由人主大義不明﹐喜其來而隆其禮﹐旣伏其驕蹇之心﹐事定之後又不能推誠相待﹐事事曲防﹐更生其怨望之隙﹐是以其人忘免死之恩﹐銜恐懼之怨﹐蹈前愆﹐就後患﹐而不自卹﹐李密﹑李全是也。赤眉擁大眾以降﹐先使人探帝意曰﹐盆子將百萬降陛下﹐何以待之﹖帝曰﹐待之以不死耳。先是王郎投降﹐求封萬戶侯﹐光武曰﹐顧得全身足矣。乃知爾時所以處降寇者﹐率用此法。蓋逆折其气於未降之前﹐然後予之生路﹐是以雄心殆盡而不再萌﹐如盆子之事﹐又申明三善以示施恩有故﹐非獨喜其來降﹐是以百萬之眾旦夕解散也。措餉之法﹐蕭何最善。計戶口轉漕﹐不按舊籍求也。蓋亂世之籍多不可據﹐若按此而求﹐逃亡旣多﹐抑配生焉﹐覆校或疏﹐侵盜熾焉。虐民蠹財﹐誤軍失機﹐兼受其敝﹐故曰當以蕭何爲法也。行師之道﹐無取於必進﹐故易有左次之文﹐傅有知難之義﹐蓋全師以送猶勝輿屍而歸也。行師之際亦有當用小人者﹐事定之後但報以爵賞﹐不任以政。授之以政則亂邦矣。元末用兵之獘﹐宰相出師於外而奪其位者竊發於中﹐宜後世閫外重任專以彌縫讒間爲務﹐運籌選將﹐皆餘力營之﹐不暇深思﹐故範祖禹說詩據張仲孝友一語以爲大將成功於外﹐必由人君之旁有賢人在焉﹐不獨左右地道﹐實則講論道義﹐以爲任人之本。此有感後世閫外而特爲此論也。總之進言人主之前﹐不宜道以用兵。漢武越中兵端發自莊助﹐胡中兵端發自王恢﹐是二人者皆不得其死﹐天道神明﹐人不可獨殺﹐信矣﹗

禮信

興兵誓眾之事﹐亦有性情之正。理欲之別﹐於以見理之無所不在﹐而性情之正者﹐可以大有爲也。故春秋徵伐﹐有義之者﹐有大之者﹐有美之者﹐有進之者。應天順人﹐弔民伐罪﹐則必義之。義者﹐經常之所重也。尊上攘惡﹐救災卹乏﹐信著於天下則必大之。大者因事而重焉者也。刻日而戰﹐不爲掩襲之計﹐聲罪致討﹐得其服義而止﹐不土其地﹐不掠其人﹐師已勝矣﹐城己克矣。垂櫜而入﹐數軍實而出﹐市廛不驚﹐不爲人患﹐與人同事﹐讓以自替﹐不攘其功﹐不利其實﹐知進知退﹐不忍戕殺其民﹐𨿽見侵犯﹐不窮追遠討﹐𨿽不能寢其役﹐但閔其歲月之久﹐述其室家之情以致其相關之意﹐如是者﹐皆美之﹐美其不得已而用也。因一事之善而亟與之﹐不計其前愆﹐不責以後效﹐是謂進之。進之者﹐謂其可與行義也。結言而退﹐不設盟誓者﹐謂之大信。鄰國有難﹐喪其土地﹐人民遷徙閒關﹐資給器用﹐皆撰具而保護之﹐師無私焉﹐謂之有禮。邊竟之上﹐亭障甚設﹐寓望必嚴﹐來則有備﹐進則有獲﹐使人民不喪﹐疆圉不蹙﹐謂之善禦寇。戰勝之後﹐長於經畫﹐侵已成之功不自墮壤﹐敵人畏之﹐復可當一師之捷﹐謂之善師者不陳。守險以道﹐勝於金湯﹐克敵以義﹐優於堅利﹐謂之善陣者不戰。其或無禮於人而責其不服﹐報忿憾而過當﹐赴人之急而解緩其行﹐老師費財﹐遷延虛次﹐耿介自用﹐不納忠直之諫﹐因人之力而自爲功﹐懷利國之心而托定亂之名﹐皆君子所不予。不予者﹐謂其爲失正也。輕小敵而不設備﹐使大敗於小﹐尊敗於卑﹐爲謀不審﹐釁尢已構﹐鋒刃旣交﹐乃行區區之仁﹐崇小信﹐避小嫌﹐以自取傷敗﹐身爲賢辟﹐天下所觀望﹐鄰國有亂﹐不教戒易置而貪取並吞﹐朝有愷歌之奏﹐野有哭泣之聲﹐𨿽畫宮而弔﹐求死事之孤而重賞之﹐亦痛心之事也。如是者﹐君子諱之。諱之者﹐諱其傷痛也。無故而搜軍實﹐兵气之動也。以娛耳目﹑悅愛寵爲尢其焉。天子不親徵下土﹐諸侯不親徵叛邑﹐所以秉綱撮要﹐先儒謂啟徵甘扈﹐非至徳之舉也。內虛國本﹐以搏外寇﹐逞一朝之忿﹐結累世之怨﹐長驅鄰境而不假道﹐視地主若無人﹐久戍不解﹐使吏士放縱﹐內地疲苦﹐盜賊不戒而日繁﹐舉動輕躁﹐尊卑無禮﹐思慮不密﹐待敵不豫﹐如是者君子危之。危之者﹐所行不義﹐𨿽無害而有危道也。結怨深禍﹐報償無已﹐務勝不休﹐利心數動﹐至於伏屍流血﹐上下不安﹐社稷幾危﹐間人父子兄弟君臣使相賊殺﹐背徳棄信﹐乘賢者之困而陵之﹐如人之有創而再創焉﹐越境背殯﹐邀於險道而盡殪之﹐如是者惡之。惡之者﹐謂其大爲人害﹐若虎豹豺狼之不可近也。逆王命而助黨與﹐翼篡弒以伐有道﹐貪貨賂而成禍亂﹐與人相約﹐不崇禮讓而相引爲不仁﹐開道異族﹐使爲害於骨肉﹐彊梁之臣貪出師以作威﹐攬兵權以抗孱弱之主﹐家藏甲而公室分﹐民食其惠而歸惡於上﹐如是者誅之。誅之者﹐奉天子之命往討其罪也。以行義出師而受賂中止﹐陷阱設伏﹐縱火決水﹐以邀一切﹐取勝而無辜之民靡所逃﹐詐諼譎詭﹐彼此相報而不知止。有土之君而逃義棄正爲匹夫之行﹐罪著於上﹐討顯於下﹐多行不義﹐見棄於時﹐會而被執﹐盟而齒下﹐內治不修﹐兵將不力﹐聞鄰警而震動﹐𨿽曰能戒﹐亦可醜也。如是者賤之﹐謂其辱及宗祖﹐恥及臣民也。守社稷﹐不死而逃遁﹐佚獲自免﹐隆刑峻法﹐使大臣背叛﹐民爲寇盜﹐若魚爛然。從內而發﹐𨿽不見伐而有必亡之道﹐貪賂賣鄰﹐自取執縛﹐借力不義之人以弒其故君﹑戮其宗臣﹐如是者絕之。絕之者﹐𨿽有國如喪焉﹐𨿽幸生如死焉﹐𨿽王者起﹐惇興滅繼絕之義﹐亦不及焉。若此之類﹐非直警悟前人﹐所以開示後人也。夫行軍之法﹐出則少壯在前﹐貴勇力也。入則卑幼在後﹐復尊卑也。軍敗則有力者居後﹐禦患難也。是以晉侯觀師﹐少長有禮﹐知其可用﹐非搏戰之謂也。率子弟攻父母﹐荀子以爲勝敵之術﹐孟子以爲行仁之勸﹐言同而指異。陽處父伐楚救江﹐猶孫臏伐魏救趙﹐而公羊惡其不信﹐以此見後世用兵之將﹐所謂神妙不測者﹐皆聖人所謂行詐而已矣。故曰軍旅之事﹐未之學也。

刑辟

物以秋成﹐秋則生意斂藏﹐秋而不斂藏者﹐災異也。人以刑肅﹐刑則惡機杜絕。刑而不絕惡者﹐亂人也。然秋未有不肅殺者﹐秋而不肅﹐天時不正也。刑未有不懲戒者﹐刑而不懲﹐綱紀不正也。天之育物﹐包含徧覆。聖之治人﹐普愛無私。然天有災異之降﹐聖有利辟之威。天之災異﹐因失道而垂象﹔聖之刑辟﹐因失道而平施。天心仁愛﹐𨿽肅殺之時﹐長養之萌在中﹔君徳仁愛﹐卽施刑之頃﹐鞠育之念在中。天與人通﹐聖人又與天通﹐故斷獄之法﹐原心定罪﹐探意識情﹐死者不抱恨入地﹐生者不銜怨受責。治外亂宜恕﹐治內亂宜嚴。不恕則遠人無以自明﹐不嚴則近臣日竊其柄﹐皆以愛民﹐非以殘民也。禽獸在野﹐豈不知避网羅﹐至於驚走﹐則誤入甚多。君子處此﹐每爲寒心﹐故曰﹐紛驚逢羅﹐澘然出涕。民以驚惶罹罪者不少﹐非盡有意犯也。且刑罰之不中﹐未必皆失入﹐亦有失出者。然在下之人﹐非惟失入不安﹐卽失出亦不安。春秋之時﹐法律未定﹐爾時之君﹐極其喜怒所至﹐持人之足﹐以頭築防﹐叩人之鼻﹐以血釁社﹐其惡如此。子產鑄刑書﹐荀寅賦鼓鐵﹐蓋恨末世有司鬻貨舞文﹐故取上世所稱善者著諸金石﹐使人奉行﹐不可謂非仁人之心。然律令不可有二門﹐民情不能無三等。善良者奉文而守法﹐頑梗者叛文而骩法﹐姦僞者舞文而弄法﹐是律令所治者其一﹐所不治者有二也。制法以範之﹐勒器以徵之﹐桀黠之民知上之人不能越法以罪己﹐又不能屈法以施恩﹐是議事之制反爲法令所奪而民不畏﹐又先事之禁必不盡括所犯﹐民又緣此以逃遁﹐上亦無以執之。故叔向仲尼皆以爲不可也。漢魏以來﹐制爲比例﹐夫法旣不平﹐則比例卽以藏姦﹐元人條格可鑑也。古稱漢法最簡﹐漢刑最淸﹐豈非以髙除三族﹐文禁肉刑﹐所謂一人有慶﹐兆民賴焉者乎﹖子產之爲政也﹐有大略者不問其短﹐有厚徳者不禁小疵﹐故其卒也﹐鄭人叩心流涕﹐三月不聞琴瑟之音。魯大夫臧孫爲政﹐主於嚴猛﹐其病也人皆賀其死﹐其愈也人皆懼其生﹐是以著述之士皆尙寬仁﹐惟商韓之書導以嚴酷。由此觀之﹐宏崇晏晏﹐上下皆受其福﹔陰慘刻深﹐彼此皆罹其禍﹐亦奚取於此乎﹖故司刑之官﹐佐君爲治者也。古之天子﹐必擇良士爲之。若非其人﹐則鬻獄矣﹐畏勢矣﹐又必耳目無壅蔽。一有壅蔽﹐則偏聽生姦﹐喜怒用事矣。又必行法果決﹐不果決則礙於回惑﹐失於轉徙﹐病於煩擾矣。其最要者﹐不獨爲國守法﹐亦當自範於法﹐凜然如行獨梁﹐不爲無人﹐不矜其容﹐而後可也。所行之事欲施於彼﹐不可求諸彼也。當得可施之理﹐卽在吾身﹐然後行之﹐有所禁止﹐亦在此身無過﹐而後可禁人過也。以此爲名﹐以此爲言﹐當分所名所言皆可行於己﹐而後以此名此言責之於人﹐不可名言於此﹐卽不可責人以名之言之也。可名可言之事﹐出於此身則善果在身﹐而人之從善亦可在此身督之。若物有權衡規矩﹐而眾器皆受裁也。若以不正之身而果於用法﹐則暴戾恣睢﹐與罪人不殊﹐又可以相治乎﹖且貨財上行則天下無公是﹐姦邪臨下則舉世無完行﹐𨿽有銀山金穴之贓﹐不聞於上則無從罪之﹔𨿽果桃菜茹之饋﹐旣掛彈章則無從白之。而奏與不奏﹐又不系事之輕重而系怒之深淺﹐怒與不怒又不視人之賢姦而視賄之贏縮﹐故盜跖肝人之肉﹐有以悅上卽得志宦途﹐廉士兢兢自持﹐無以悅上率不免坎壈。大吏犯法滋多而苛察小吏﹐小吏犯法玆多而苛察部民。漢和帝詔書所云﹐貨行於言﹐罪成乎手。左雄上疏所云﹐髡鉗之戮﹐生於睚眥﹔覆尸之禍﹐成於喜怒。古今昔然也。況輦轂之下仕而歸者﹐重車盈道路﹐貨財溢裏閭﹐市塵滿都門﹐泉刀流郡園﹐吏議莫之及也。遠方下邑﹐聞風而爭起矣﹐尙爲有法度乎﹖元世祖苦官吏受賄﹐及將盜倉庫定爲重辟﹐並坐言官不舉之罪﹐可謂嚴矣。然未知此兩案者皆非刑辟所能禁也﹐犯此兩案者皆有貨財以開解免之門﹐禁之彌嚴﹐鬻之彌奢﹐取之彌多﹐案之彌不可勝﹐徒以救火揚沸﹐取具一時﹐而無終朝之計﹐豈能有所感化乎﹖所以脇持細民﹐無敢訴冤﹐固結上官﹐互相壓迮﹐其始原於兩造﹐漸至盜賊公行﹐壓迮彌甚﹐且先誅求被盜之家以杜其口﹐其憂豈不大乎﹖善爲治者﹐當厲廉恥以維持法度。廉恥之心生則貪心自息﹐廉恥之風盛則貪風自戢。𨿽网漏吞舟而培植甚多﹐禁禦亦多矣。先王所以禁民爭心者﹐不但用刑辟也﹐五常皆用之。故叔向曰﹐閒之以義﹐糾之以政﹔行之以禮﹐守之以信﹐奉之以仁。夫以仁義禮信革民非心﹐此後世所不講也。元人不重廉恥而威以刑辟﹐法𨿽嚴於外﹐心彌熾於內﹐宜其懸諸象魏。犯者彌眾﹐卽稍自好﹐又恐一旦意外之患無可解免﹐先取足於無患之時﹐而舉世無不貪之人﹐則刑辟爲之毆矣。

徵義

刑法非一代之事﹐參數代觀之﹐或異或同﹐皆可以徵義。學者能明其義﹐則可以善後世之事矣。戮國君之弟之僕﹐事不可行矣﹐然𨿽不能行﹐而不謂無其理﹐故窮理者宜知之﹐若但以爲過人之行﹐聊一激賞而稱道之﹐視古人反淺於己﹐亦無大益﹐踵而行之﹐且恐有誤。張釋之劾太子梁王不下司馬門﹐蓋得魏絳之理措諸行事者也。然非悼公明察﹑文帝仁厚﹐二臣亦不敢爲此以取必於理﹐而大戾於勢也。文帝已廢肉刑﹐至武帝時何緣復有腐刑之律﹐若司馬遷﹑張賀皆賢者而坐之﹐不亦可疑乎﹖按許廣漢傳﹐少時爲郎﹐以扈從之勢盜取他郎之鞍﹐吏劾從行爲盜當死﹐有詔﹐募下蠶室。募之爲言或因文帝所廢﹐子孫不敢輒復﹐而情法之可矜者又不可不全其生﹐故以募爲名﹐若應募而至也﹐此亦曲全人生之意﹐非樂於割肌膚也。然別立科條﹐曲爲義例以斷人肢體﹐何如直禁之焉愈乎﹖故自漢以後不復存此律也。田叔焚梁獄詞事﹐班氏不載﹐褚先生載計諸史記別簡﹐蓋中道而焚獄詞﹐事不可訊。班氏疑而削之﹐是也。褚先生喜其奇異﹐詫而書之﹐此正史與野史之別也。通鑑復存之者﹐謂田叔歸獄勝詭﹐得公羊許季子之義﹐因悉其原委而並及之﹐以爲議親之則﹐亦非謂焚詞之可訓也﹐經術之士宜愼取之。權幸之臣﹐有所不快﹐欲人君因事誅之﹐至有假陰陽鬼神之說搖動主聽者﹐梁邱據請誅祝史﹐衛裔款請除西南隅大臣是也。人主最不可近藝術之士﹐恐其挾無稽之談﹐亂刑賞之大政。先事無從詰其謬﹐事後不及悔其失也。人君以大夫爲股肱﹐士民爲肌膚﹐故春秋之義﹐大夫有罪無罪皆不得專殺也﹐以爲擿巢毀卵﹐則鳳不翔﹐剖胎焚夭﹐則麟不至。故有流放之典以處罪戾﹐所以尊賢者之類也。臣之見放者﹐三年待於竟上﹐蓋古者疑獄三年而後斷﹐自嫌有罪當誅﹐故三年不敢去﹐以待君之誅﹐非待君之赦也。此亦在律令之外﹐當存其理者也。

中外

治天下者𨿽曰王者無外﹐必取宮極居中﹐故邦畿未寧﹐勿問九服﹐中國𨿽安﹐不搏四夷﹐唐虞三代正朔所及不過五千﹐岐邠江淮之間仍其故俗﹐朔野遼海之外戎服不攺﹐君臣泰然﹐不憂區宇之狹也。後世之君﹐務在廣地開境﹐然地愈廣而威思不制者始多﹐境彌遠而風教失宜者亦眾﹐一庭之外君門遠於蒿裏﹐萬里之遠明聰阻於蔀丰﹐適足釀成禍亂﹐無益聲靈也。且以中外大勢言之﹐自秦以前﹐中國眾建諸侯﹐戎狄亦各有君長﹐不相統攝﹐秦皇以天下爲一姓﹐而冒頓亦統一諸胡﹐天地气運至此一變﹐此後遂爲敵國而相吞勢成﹐南之防北非全力不能當﹐北之於南亦然。若尙如三代時別散分離﹐焉能抗衡者﹖於此見天心仁愛﹐中外若一﹐不使相侵暴也。蕭望之儒者﹐論及軍旅之事﹐自然以安靜爲上策﹐故其議匈奴一對﹐引士匄不伐喪爲義﹐欲遣使弔問﹐輔其微弱﹐救其災患﹐厥後揚雄諫受朝﹐皆不欲用兵之意。孫樵所言邊事﹐其論將帥卽漢人州郡可任之說﹐其論士卒卽漢人邊縣制敵之說﹐大率邊事之論居多﹐其要領不外此二說也。田錫云﹐率義動之眾﹐徇無益之求﹐輸常賦之財﹐奉不急之務﹐是舍近謀遠也。沙漠窮荒﹐得之無用﹐夷狄遺種﹐殺之更生﹐是勞而無功也。大率邊事失策居多﹐其撮要莫不括此數言也。若夫致金繒之奉﹐是謂足反居上﹐首顧居下﹐非族顯而成塞內﹐是謂無出入之防﹐萌猾夏之階﹐結兄弟而許婚﹐而配偶非其類﹐借兵力以平亂﹐而華夏被其毒﹐信甘言而劫盟﹐而臣主蒙其恥﹐皆中國之羞也。禦之之法﹐恆治安形於內﹐則侮亂銷於外﹐是以來則禦之﹐去則釋之﹐非我故物則棄之﹐得推亡固存之義﹐無遠戍勞人之役﹐中國之長計也。苟求冠帶遠夷﹐不務固本安民﹐黷武而窮徵討之威﹐衰亂而致啟疆之漸﹐彊弱𨿽殊﹐其爲失策一也。然而縉紳之儒則守和親﹐介冑之士則言徵伐﹐斯固人情所然﹐亦理勢所必然。宋事最可笑﹐介冑之士皆有不得已而用兵之意﹐其它指畫多端﹐人人有犂庭之略者﹐皆縉紳之儒也。是以廟算𨿽紛﹐終歸於不可行﹐卽可行者﹐亦不能責人以必行﹐所以一代武備無一事可紀也。明代邊防﹐無臣服之事﹐無和親之事﹐亦無歲幣之事﹐然而最可痛者﹐邊隙一啟﹐姦相姦璫轍欲居爲奇功﹐鬻爲奇貨﹐賂以賄得﹐督以私授﹐報功行賞﹐智不以實﹐且也宋人空言之舊病錮而不開﹐唐室監軍之覆轍因而不攺﹐威寧之捷附驥尾而書勛﹐麓川之功施蔦蘿而受策﹐一代去此二事﹐更有何事可勒銘乎﹖𨿽中樞職在封疆﹐反爲所掣﹐方略任遣﹐總非己意﹐若守正不撓則開邊生事之罪旋踵及身﹐或死或貶﹐皆不可測﹐直待大姦事敗之後﹐昔之受貶受誅者或復其官﹐或卹其冑﹐而邊事之陵夷則不及救葬﹐非一二歲之憂矣。此又一代膏肓之疾也。

要荒一

要荒之道﹐直北不可力爭也﹐當以和好爲上策。其餘三方爲害﹐有時勿聽邊吏邀功生事﹐則久安無患﹐誰能間之﹖夫冒頓統一諸胡而彊﹐呼韓邪分五單於而弱﹐此彊弱之往事﹐古今所共覩已﹐然亦有可疑者﹕光武用耿國之策﹐立日逐爲南部﹐而北部求和。帝初不受﹐蓋受一不受二﹐所以示信也。如兼受之﹐則兩單於之心皆不固矣。迨其再請﹐則亦受之﹐以爲旣不絕北﹐又可以安南部之心﹐受之而平兩家之憾﹐愈於不受而惇一家之信也。光武處此﹐極爲得法﹐故邊境獲數十年之安。其後子孫因之﹐不離此指。南之不能兼北﹐猶北之不能勝南﹐固兩部之情皆倚中國以爲重。明太祖旣驅元人於境外﹐彼中一世之後卽與瓦剌分爲二種﹐互相仇殺﹐此亦南北並峙之勢。然以成祖雄武﹐徒勞兵力﹐卽宣宗之世﹐內治修明﹐亦不能得其要領﹐而使阿魯臺之眾爲脫歡所並﹐二庭合一以成也先極重之勢﹐較之兩漢﹐萬不及一﹐是誰之^歟﹖蓋光武心存仁愛﹐視異域之人皆吾赤子﹐觀其抑臧宮馬武之請﹐諸將不復言兵﹐辭西域質子之書﹐東西南北自在﹐是以仁聲遠播﹐徧滿遐方﹐近者旣獲安居﹐遠者亦興向慕﹐匍伏款塞而無二心。明之二祖欲盡其種類而鯨鯢之﹐是以彼中君臣上下莫不畏懼﹐瞋目切齒以圖南牧﹐𨿽頗示仁恩﹐閒出賞賜﹐皆知其不由至誠﹐而仇機毒矢無日不竊擬境外﹐宜乎不能得其要領也﹐誠因兩家貢馬之始﹐用招徠之法﹐示以大度﹐推以兼愛﹐不貪人畜之利﹐不快奮撃之威﹐未必不可徳禮相懷﹐如光武事也。加以明代之獘﹐任將出師﹐牽制多而文网密﹐將無專閫之威﹐兵無死伍之義﹐此呼而彼不應﹐前擊而後瓦解﹐𨿽有衛霍之才﹐不能盡用所長﹐𨿽有狼瞫之勇﹐不能一夫深入。惟當結納中官﹐彌縫言路﹐始克免患而僥功﹐否則輦金櫝帛以奉權貴﹐速圖內遷而離危地﹐任勞任患又復委諸他人﹐棄險要而不守﹐委膏腴以資寇﹐外爲異域所窺﹐內爲姦邪所玩﹐句致向導﹐相輔爲害﹐來則得志﹐去復譸張﹐借朝貢之名﹐恣侮慢之意﹐煩費無涯﹐中髙詗不禁﹐賜予靡虧﹐寇盜依然﹐漏師多端﹐邊關虛設而不可救矣。於此時而稱和好之利﹐豈非不洽時務﹐非所宜言乎﹖

要荒二

西夷有二種﹐有西域諸國﹐有西羌諸族。羌近隴西﹐頗能爲害﹐然其竊發皆由邊將失於綏禦﹐皇甫規所云乖常守安則加侵暴﹐苟競小利則致大害者也。若嚴敕邊將﹐可以無患﹐然則制馭之法﹐惟趙充國得之。段熲𨿽有大威﹐不足法也。蓋羌人種自有豪﹐數相攻擊﹐其勢不一﹐有時入寇﹐必先解仇合約﹐是以中國得而制之﹐其勝算惟設計以散其黨﹐招徠小種﹐使大種之勢稍孤﹐鋤芟大種﹐使小種之心益畏﹐捨此更無長策也。蓋種族之小者﹐其心常怯﹐畏天子之威與畏大國之威同。至其私心﹐則以爲遠附天子﹐不過責其職貢﹐時或調發﹐且得閒邀賞賜﹐不若近附大族﹐有時利其土地﹑略其妻子也。天子赦其罪而撫循之﹐未有不從命者。若大種之豪﹐跋扈自矜﹐久已成習﹐視天子且不甚畏懼﹐何有於小族﹖但欲背叛天子﹐卽不能不結小種以張其勢﹐然不免威劫行之﹐猶恐臨危相畔也。常思以恩結而不可得。若朝廷先攻小族﹐彼必匍訇救之﹐適中其施徳之計。小族旣受大徳而又歸怨天子﹐依附愈堅而不可招徠矣。辛武賢守土之官﹐與進剿之將議論不合﹐亦不足怪﹐但武賢之意﹐以爲小種孱弱﹐易於取勝﹐一戰而勝﹐旣要爵賞於朝﹐又私鹵獲於外﹐計無便於此者。所以極言罕開當擊﹐其實損威失刑而驅小種入大種﹐使羌勢益盛﹑羌黨益堅﹐則蔽而不言。幸充國力爭﹐宣帝轉環﹐魏相折衷﹐不然幾爲所誤而羌事必壤﹐且貽隴右之憂矣。蓋用兵之道﹐不可憚勞畏堅﹐蓄力以擊其難克者﹐則兵力不耗﹐一戰旣勝﹐餘皆瓦解﹐奏功反易。若耗散兵力用諸脆弱﹐而堅彊之敵反不能克﹐一朝差跌﹐前功盡棄。所貴決策帷幄者﹐情態洞悉而又無私好惡﹐有所左襢﹐庶不誤國事也。至於屯田之計﹐所難決者。初罷兵時﹐羌人竊發而不可禁﹐充國度羌人於漢非有積怨深怒﹐不過爲姦人所詸﹐徼幸思逞﹐一戰不勝﹐其气已奪﹐但以重兵在邇﹐不得不爲應敵之計。此時而罷騎兵﹐使知朝廷原無窮討之心﹐安待不悔悟乎﹖且先零之兵日見削弱﹐又閒諜之人受言而去者﹐皆能爲說以攻其倔彊之心﹐而生其恐懼之念﹐有以知先零不敢動也。先零旣不動而騎兵不罷﹐兵雜聚處﹐閒隙易生﹐將士不協﹐卒伍相校﹐坐食無事﹐私出掠取﹐皆足以敗成謀﹐必兵罷而彼此心安﹐事乃可久。非收諸羌無以致先零﹐非罷兵無以安諸羌﹐二事缺一不可也。推轂之臣多以避嫌畏咎﹐失事機之會﹐又以計劃未悉﹐有疏略之愆﹐𨿽其迹未嘗僨一身之事而事勢實大貽國家之憂﹐然後知充國得計而羌禍遂弭也。東京之時﹐羌如故也﹐其患幾與一代相終始﹐失於閫闔外無成謀﹐廟算無長策﹐而宰相亦營私自便﹐三者參會﹐故遠境不靜﹐小醜日熾也。

要荒三

吐番亦羌種也﹐其師無饋餉﹐以鹵獲爲資。然自秦漢以來未爲邊害﹐唐室失馭﹐而有大非川之敗﹐其勢遂振﹐亦以髙宗溺於晏安﹐臣下莫適任患﹐又玄宗約和之後﹐樹碑赤領矣﹐邊將乃矯詔襲取﹐大獲其利﹐遂致隴右盡喪﹐平涼劫盟﹐靑海西入﹐乘輿東奔﹐豈非極重之勢必不可反﹐至於大壞而後息乎﹗自長慶以後﹐唐與吐蕃俱中衰﹐五代及宋﹐藩落自爲君長﹐常倚中國爲重﹐秦蜀二邊往往族居﹐內屬者爲熟戶﹐余爲生戶﹐朝廷之上大抵皆以屬國法治之﹐取其相安﹐不拘文法﹐至今猶然爾。宋太宗時﹐吐蕃弱矣﹐猶下詔曰﹐念其種類繁息﹐安土重遷﹐倘因攘除﹐必致殺戮﹐所以置於度外﹐存而勿論。蓋異域小族﹐撫以甘言﹐鮮不慕義向化。可嘆漢之武帝﹑唐之太宗﹐必欲利其土疆﹐取爲己有﹐故漢有二羌之憂﹐以馴至於唐﹐終有吐蕃之禍也。若西域諸國﹐形勢分而兵力弱﹐非中國敵也。漢由渾邪降而得惇煌以內﹐故郡縣直接玉關﹐日逐降而得惇煌以外﹐故都護可治烏壘﹐然而郭舜請辭康居﹐杜欽論絕罽賓﹐皆以爲無益之事。班史亦云﹐天地界絕﹐自爲一區﹐種類眾多﹐不能統一﹐𨿽屬匈奴﹐不能爲中國害﹐𨿽屬中國﹐亦不克制匈奴﹐所謂斷其右臂﹐幕南無王庭之語﹐皆非實錄也。建武中﹐西域十八國遣子入侍﹐願得都護﹐天子以中國初定﹐北邊未服﹐一切還其侍子﹐報書曰﹐大兵未能特出於諸國力不從心﹐東西南北自在也。後代傅誦此語﹐以爲盛徳。其後班超以此立功﹐𨿽云不費中國物力﹐而袁宏之論亦謂超非急務也。明時哈密之舉﹐乃成祖好大喜功﹐畱此釁端。弘治間大費經營﹐正徳﹑嘉靖兩朝邊境之爭猶小﹐朝廷之爭更大。最可笑者﹐邊境之事闌入議禮諸臣﹐攘臂其間﹐國是之亂至此極矣。折衷之論﹐盡於秦中老人之言。其說曰﹐我義未直﹐兵則何威﹖彼求方熾﹐予則何恩﹖況西域賈胡﹐倚玉石以射利﹐藉黃麞以厚生﹐苟馭之有備﹐又何患焉﹖蓋云棄之無損於中國也。爾時諸公近捨朔殘方﹐遠爭哈密﹐不亦誣上而罔下乎﹖

要荒四

箕子施八條之約以化東夷﹐故柔謹之風異於三方。自衛滿以中土人雜擾其間﹐時有叛逆之事﹐然終不能爲大害。漢之玄菟﹑唐之熊津﹐其已事也。日本去髙麗已遠﹐未沾箕子之化﹐而又爲海外最大之國﹐其喜盜輕生好殺﹐天性固然。然亦無意中國﹐有時爲害者﹐中國之人誘而致之也。洪武初﹐方張二僞旣平﹐餘黨未誅者悉亡命入海﹐糾日本人入寇﹐以故爾時倭患最多﹐𨿽信國備海﹐築沿海五十九城﹐莫能弭也。太祖招蜒戶島人漁丁賈豎盡籍爲兵﹐海上惡少皆得衣食縣官﹐而方張餘黨亦老且死﹐沿海諸郡稍得休息。然而華人習知海夷金寶之饒﹐番人亦習海口道裏遠近曲折﹐解構之姦﹐由此而生。宣宗許其貢市﹐限以貢期﹐約以人數﹐凡貢不如期﹐人船逾數﹐卻而不受﹐或私挾兵器者﹐卽以寇論。然而夷人得我郵符方物戎器滿載而來﹐紿官兵以入貢﹐卽不如期﹐守臣不敢詰﹐苟幸無事﹐爲請俯順夷情﹐主客之司亦畫可條奏﹐但云後不爲例﹐其實彼此再至﹐亦復如是﹐不敢卻﹑不敢詰也。𨿽朝廷以爲無事﹐而夷人所至﹐肆恣殺掠﹐已不可禁。加以世宗時﹐有市舶中官﹐顚倒夷使位次﹐坐其所私之人﹐於正使上﹐席間﹐授以兵器﹐縱其相殺﹐戕我備倭將臣﹐大掠旁海﹐言官上言﹐禍起市舶﹐禮部遂請罷市舶﹐不知所當罷者﹐乃市舶太監﹐非市舶也。市舶之利﹐在中國數世﹐亦如東之馬市﹑西之茶市﹐所以通華夷之情﹐遷有無之貨﹐收徽稅之利﹐使歸於上﹐減戍守之費以寬民力。又以禁海賈﹑抑姦商﹐使無向導之憂﹐自市舶罷﹐而諸獘悉出﹐諸法盡壤。外交內詗﹐幾無寧日。海舶一至﹐姦商闌入其貨﹐不肯與直﹐夷人無如之何﹐不得已而投貴官之家﹐久之﹐貴官亦不償直﹐夷人乏食﹐不得已而爲盜。貴官利其亟去﹐輒爲危言以撼有司﹐趣兵討盜﹐實毆之也。及兵將出﹐又漏言番人﹐且爲好語啖之以沒前貨而市後恩﹐由是夷人又最恨貴官﹐而思掠其貲﹐相與盤踞海岸﹐徘徊觀望﹐內之凶徒逸囚猾吏黠僧及失職不得志﹐羣不逞者﹐皆爲之羽翼﹐攻城掠邑﹐劫庫縱囚﹐無不滿志矣。加以朝廷之上出師命將用捨非人﹐賞罰不衷﹐戮力用命者往往得罪﹐姦貪敗衂者率皆漏网﹐是以兵出無功﹐禍久不解﹐數郡蕭條﹐瀛壖坵墟﹐夷人久亦飽肉揚帆而去﹐叫呼嘯聚者﹐十有八九當中土姦人﹐𨿽時復剿撫﹐莫能殄絕。晚年海濱稍靖﹐而中州沸擾矣。

要荒五

南方之夷﹐連涉荊交之區﹐布濩巴庸之外﹐無教令等威之制﹐無宮室服用器業之資﹐生理旣不足系其心﹐地險又可容其惡﹐是以樂縱恣而安悖亂。然而性多荒惰﹐暗於事機﹐𨿽則易合﹐亦復易離﹐此其凶勇校算﹐薄於羌狄﹐故陵暴之害不能深焉。秦時亦有郡縣其地者﹐至漢興而道閉。髙祖太宗不以介意﹐武帝以後往往用兵﹐𨿽時有勝敗﹐然卒取而有之﹐不惟隸乎象胥﹐亦且歸於職方﹐以其勢弱故也﹐得之不足彰威﹐滅之適以明忍。善哉昔人之言曰﹐蠻類𨿽人﹐宜鳥獸畜之。其小啁啾抵觸﹐驅而遠之耳。若必擾伏制馭﹐使戾其天性﹐噪呼咆哮﹐駭起而奔突﹐乃欲追捕窮討﹐則散漫山林﹐我敝而彼逸﹐非勝算也。禦之之道﹐曰徳曰威﹐曰廉曰信﹐當其無事﹐宜佚蕩簡易﹐寬小過﹐持大綱﹐正其疆域﹐不使鄰境相爭﹔陳其宗庶﹐不使襲替相訟﹔別其區宇﹐不敢彊弱相兼。而又免其餞谷之輸﹐寬其方物之獻﹐或有蟊訌﹐則乘其未滋﹐霆衝電激﹐指的而中之﹐勿使疽食浸淫﹐此攻心伐謀之大略也。漢武開拓三方﹐皆非弔伐之師﹐總欲利彼土地﹑私其奇玩﹐而南越之端尢爲無罪﹐且因淫夫以蠱他國之母﹐更爲中華羞。唐宋之君﹐必恥而弗爲也。考其歲月﹐乃在衛霍絕幕﹑馬死大半之後﹐勢必不能得志於北﹐聊取小弱以代辛螫﹐律以懷遠之道﹐豈不悖哉﹖又東越之王初保泉山﹐後徙居大澤中﹐去險阻而家平地﹐於漢何罪﹖而朱買臣襲取以爲功﹐此又不與負固而抗衡上國者比也。故先儒之論﹐漢置安邊都護而西域驚﹐元設徵東行省而髙麗懼﹐皆貽譏後世﹐非盛徳之事。善撫四夷者﹐亦靜之而已矣。魏徵曰﹐中國旣安﹐四夷自服﹐不易之論也。

通好

安邊之計﹐無如修好﹐漢之和親﹐有五世之利﹐此從來所共覩也。但講和旣久﹐不能無反復﹐要其歸宿﹐終以此策爲便。文帝爲趙佗置守冢人﹐尊官厚祿﹐寵其兄弟﹐然後遣一介之使﹐慰以溫言﹐遂得去其帝號﹐委質稱臣﹐信乎懷遠之道﹑駕馭之術皆無如此者。其後祖逖與石勒通好﹐不聞於朝﹐自以己意專行於外﹐於國體甚尊﹐邊民亦安﹐朝廷之上拱手而受其成﹐但使方隅無事﹐王心載寧。以邊事論﹐方叔之壯猷﹔以臣道論﹐則春秋公子結之義也。然範仲淹曾一行之﹐舉朝以爲大罪﹐不能如韓昌張猛﹐猶得見賞於其君而不毀其盟﹐不致其辟。所以境外之事﹐日見其難﹐爲邊臣不敢自專﹐必歸其責於人主﹐人主亦不能獨斷﹐必取衷於公卿侍從﹐眾論不同﹐聚訟多端﹐而成南宋之局。若得祖逖在邊﹐使和議不發於南而發於北﹐則盡善之舉也。然而邊臣借款要功﹐往往受紿於外﹐勞費於內﹐必如明之宣宗﹐每聞請款之奏﹐卽申敕邊臣﹐防其詐僞﹐戒嚴倍於他日﹐故君臣上下皆無惰窳之心﹐象胥夷使﹐亦寢僥幸之謀﹐爲得法也。呼韓邪入朝﹐此從古未有之事﹐禮以義起﹐豈可過於挹損﹐使在臣僚中乎﹖丞相禦史引先京師而接諸夏﹐先諸夏而後夷狄之義自是事理之常。蕭望之獨謂非正朔所加﹐宣待以不臣﹐從羈糜之義﹐此必斟酌理勢所宜﹐彼此所安﹐而後施行﹐未可於事後鶻突下駁議也。荀悅起而非之﹐亦是論理之詞﹐故悅亦云﹐漢之所行爲得權時之宜﹐未嘗全以爲非。宋人有感當時之事﹐故爲尊大中國之說。今且平心以觀﹐假令元昊入覲﹐諒祚詣闕﹐持廟算者果用荀悅之論﹐抑姑以望之爲成法﹖爾時夏竦之流﹐固不足校﹐卽韓範處此﹐亦恐髙論無益﹐必歸實際耳。愚謂春秋之義﹐貴者無後﹐待之以初。匈奴爲敵國久﹐原不在三代五服之內﹐卽以亡國之禮待之﹐亦當不臣寓公而臣其子孫﹐況慕義尙化而來﹐豈可無加隆之典﹖春秋邾儀父來盟﹐因其接我而裦之﹔荊人來聘﹐去州舉之名以獎慰之。柰何違經義﹑戾事宜﹐以慕義之君寘班次之下而曰吾以伸中國之尊﹖學問不精﹐襲取嘉名﹐爭小節而誤大事者﹐或有之矣﹐惜乎其不講於篤論也。所可議者﹐呼韓入朝漢之禮﹐賜黃龍已浮甘露﹐竟寧復倍黃龍﹐至於河平又加厚焉﹐元壽又加厚焉﹐幾加厚若此而猶可常繼者﹐是亦不可不慮耳。若夫降女之事﹐司馬公極言其謬矣。愚考武帝時﹐江都王建﹑楚王戊皆漢之罪人。江都女細君﹑楚女解憂﹐大率皆貸死而養於掖庭者﹐故遣嫁異域﹐卽以此屬當之。𨿽有降女之名﹐未失中國之體﹐非若唐室徑以人主愛女往遺之也。此亦不可不辧。

防禦

邊境有必爭之地﹐不可失也。周之朔方﹐漢之新秦中﹐赫連之統萬城﹐皆西河之南﹐關右之屏蔽也。朵顏三衛與漁陽僅隔一山﹐朝發穹廬﹐暮至城郭﹐亦漁陽之屏蔽也。此二屏者﹐中國必爭之地﹐所以唐之邊臣築三城於河外﹐置烽堠千八百所﹐據三面之險﹐當千里之備﹐更回紇吐蕃之亂﹐朔方常爲中國所有。明自英宗以來﹐捨受降而衛東勝﹐又輟東勝以就延綏﹐以一面之險遮千里之衝﹐遂以此失朔方。深山大澤﹐顧在彼中﹐而寧夏外險﹐反備南河﹐此一失也。大寧之地﹐明太祖以寧王鎭之﹐其重可知。靖難之初﹐首劫寧王以成功﹐成祖以其地與兀良哈﹐遂使遼東宣府聲援斷絕﹐而迆北南牧常狙伏此地以伺中國之閒﹐此又一失也。漢武帝得朔方而棄造陽以北﹐論者猶謂失策。王安石倡欲取故與之說﹐以筆畫地圖﹐棄雁門外五百里﹐太原之陷無不歸咎焉。明時兩地並失﹐所以一代邊事校往皆更難爲也。防禦之策﹐敵未至而廣徵士馬則徒費芻糧﹐旣至而調兵應援則援不及事。大兵旣集﹐務遠則彼或不來﹐持久則我師先老。或王旅才至﹐彼已飽歸﹐假令不歸﹐則費役更廣。又且眾論不齊﹐任議舛錯﹐平日先事之備﹐𨿽有智者善謀﹐而奉行之人必不甚力﹐或以虛文誤實事﹐或以小備易大防﹐如趙充國請糴邊糧﹐所需旣有成數﹐司農僅許其半﹐至於有司奉行﹐僅供十二。以十二之備支全事之用﹐必誤國矣。夷狄之人不可使居中土﹐漢武帝得渾邪王眾﹐分處五郡﹐故塞外而皆在河南﹐因其故俗爲屬國﹐所奪匈奴地則徙關東貧民以賞之﹐蓋處降胡於今河套而徙貧民於今甘肅﹐處降胡塞下﹐所以禦外侮。徙貧民新郡﹐所以就膏腴﹐末嘗以遠人居內地﹐亦未嘗以吾民寘遐荒也。趙營平﹑馬新息反遠人天性而居諸內地﹐欲以旦夕拘錄﹐制其狼子野心﹐然而盤結旣久﹐萌芽輒生﹐辛有伊川之嘆﹐復見於後世﹐範史所以咎二賢之始事也。太宗初降突厥﹐欲徙居內地﹐旣有五胡之覆轍﹐欲井牧其人﹐則天地無冠冕百蠻之理﹐卽處之近塞﹐若漢之南庭﹐亦非無事之局。故魏徵直請驅諸漠北﹐顏師古﹑李百藥咸欲居之遠方﹐分其部落。太宗不從而從溫彥博進熟之說﹐卒似突厥宿衛﹐致結社率之變﹐知事之不可而後從魏徵言﹐乃知處事自有定理﹐紛紜異說﹐皆不足用﹐徒亂人意耳。若夫沿邊要害﹐令土人結砦自保﹐如有寇盜﹐詐以撃其後隊﹐掠其歸路﹐亦可當前代屬國﹐猶愈弛刑減死﹑募戍遠荒者也。邊關之禁不可不嚴﹐然以我有餘易彼有用﹐若以茶易馬之類﹐可無禁也。其它物貨﹐若縱之使來而無程數﹐則權與利俱在彼而不在此﹐法宜謹之於始﹐約束明而號令肅﹐便互市之中﹐折衝之計已寓﹐則制勝之道也。

雜事

以夷攻夷﹐𨿽曰中國之利﹐然兵事甚變﹐亦未知利害所歸。爲中國計﹐不可見利輒動﹐恐招寇生事﹐未知所終也。亦不宜有所左右而遣詰責之使﹐萬一拒命﹐豈不損﹖卽飾詞應命而我無術以制之﹐亦爲所侮。閉關謝絕﹐爲好言慰之﹐是長策也。更有彼此相攻而以鈔掠所得歸功中國以邀賞賜﹐此夷人巧計﹐分怨仇於中國者也﹐於此尢宜愼重﹐稍有不當﹐兩國皆怨﹐邊境無寧日矣。離間君臣﹐非禮義之事﹐不可以示遠人。宋人欲離間元昊三大將以分弱其勢﹐仁宗不之行也。觀王莽分北邊爲十五單於﹐遂速其畔﹐分弱之說焉足用乎﹖通好之後受其朝貢﹐卽不宜納其亡叛﹐谷永伊邪莫邪之議﹐謀略之善耳。若周世宗論江南修守備﹐在經則顯比之義﹐在往事亦中行穆子克鼓法也。邊境之上﹐𨿽云空地﹐不可輕以假人﹐其以人者亦不可見利取之。漢時河西一鎭半入夷中﹐所以隔絕羌人之路。義渠安國爲羌人請田湟水﹐朝廷𨿽未許﹐羌人竟緣此言抵冒渡湟﹐郡縣不能禁﹐卒有先零之叛。此空地不謹而生釁也。王根向單於求溫偶駼王之地﹐貪奇林竹箭鷲羽而示不義於鄰國﹐至於見拒﹐乃罷使臣以謝過﹐朝廷之恥孰大焉﹖此不講王者無求之義而取辱也。東晉之時﹐武昌北岸有邾城﹐或勸陶侃分兵鎭之。侃曰﹐邾城隔在江北﹐內無所倚﹐外接羣夷﹐夷中利深﹐晉人貪利﹐民不堪命﹐必引敵入寇﹐乃致禍之由也。後庾亮戍之﹐果敗。此貪慕境外而卒不能有之己事也。故冒頓不棄甌脫﹐武帝不有輪臺﹐皆邊事可鑑者。夷人入貢﹐道裏遠近﹐祖宗皆有微意﹐不可易迂回而從直捷﹐恐習熟之後或啟戎心。至於已閉之道不可輕開﹐未辟之險不宜鏟削。一開之後未知利害所鍾也﹐夷人之性主於趨利﹐利之所在有彌耳而伏者﹐有張吻以噬者﹐方其弭耳﹐不可屬望以道義﹐卽其張吻﹐亦可劫脇以制其怒心。最不可受其欺謾以朝貢相縻﹐而道路不敢詰其剽掠﹐邊圉不敢禦其寇盜﹐皆謀國之大失也。

●附錄年譜

按公諱承諾﹐字君信﹐號東柯。村居時號固齋﹐又曰隱磯漁人。晚年辭官歸﹐復號石莊﹐恆自稱石莊老人﹐世爲景陵人。

曾祖諱岫﹐字伯崖﹐鄕飲大賓。祖諱賀﹐字廷慶﹐累誥贈通奉大夫﹑四川布政使司﹑左布政使。父諱早﹐字遲鄕﹐萬曆己卯副車﹐除歸州訓﹐升廣西太平府養利州學正﹐誥贈如廷慶公。嗣父諱永定﹐字安卿﹐補諸生﹐邑侯以大賓禮致之﹐不就。明萬曆三十五年丁末十月二十八日戌時﹐公生於石門。

太夫人張出也﹐遲卿公初娶萬夫人﹐生二子﹐長諱承詔﹐字君麻﹐由萬曆甲辰會魁﹐累官至南冏伯。次諱承誥﹐字君鸞﹐崇禎庚午明經。繼娶張太夫人﹐生君訪公﹐諱承諮﹐爲諸生。復生公﹐遲卿公命名曰承諾。答客詩曰﹐伊余初生日﹐兄方令峽川。先君謂此子﹐遲暮幸有焉。大兒遠庭闈﹐寘此侍林泉。咳命承惟諾﹐不復顧軒軿。

四十二年甲寅﹐公八歲﹐作爆竹賦。是年遲卿公卒。

自述七十歌曰﹐一十時﹐甫及童齔罹偏孤﹐慈親辛苦最憐渠。私賦弄物惡浮虛﹐長兄驚喜目家駒。素繪韜發色瞿瞿。晨出暮歸授塾書﹐少遭閔凶憾哺烏。

泰昌元年庚申﹐公十有四歲﹐補諸生。

天啟元年辛酉﹐公十有五歲﹐遲卿公崇祀歸州名宦。

三年壬戌﹐公十有六歲。

三年癸亥﹐公十有七歲﹐孺人吳氏歸。

四年甲子﹐公十有八歲﹐安卿公卒﹐出繼。

君麻公在蜀﹐上大夫人張氏書曰﹐兒少鈍﹐艱於彊記而好爲沈湛之思以自異﹐然識力尙逡巡不能決者。先大夫庭訓之外﹐每得吾叔片言而決之﹐於是引伸觸類﹐機緘漸啟。其後捷南宮﹐叨列第五﹐吏治蒸蒸﹐屢稱卓異﹐皆吾叔力也。今吾叔以無嗣而終﹐天必不使其髙才盛徳斬而無報﹐四弟歧嶷可使繼吾叔之後云云。太夫人許之。

五年乙丑﹐公十有九歲。

六年丙寅﹐公二十歲。食餼﹐讀史西塔寺。

自述七十歌曰﹐二十時﹐靑靑衿佩食廩餼﹐良師勝友稱品類。明經之業彊人意﹐廿一史書供遊藝。隱囊棋褥無睨視﹐黃鍾瓦甒知何器﹐來日苦多畏墮棄。

七年丁卯﹐公二十有一歲﹐感勞疾。

崇禎元年戊辰﹐公二十有二歲。

三年己巳﹐公二十有三歲。遲卿公崇祀鄕賢。

三年庚午﹐公二十有四歲。

四年辛未﹐公二十有五歲。君麻公卒。在病中。

五年壬申﹐公二十有六歲﹐太夫人張氏卒。在病中。

六年癸酉﹐公二十有七歲﹐君訪公卒。在病中。

七年甲戌﹐公二十有八歲﹐同吳公驥選古文春汲成﹐三宣錄成﹐撰西塔僧新置塔院記。

八年乙亥﹐公二十有九歲。

九年丙子﹐公三十歲。鄕薦。子褎生。君麻公崇祀鄕賢。

自述七十歌曰﹐三十時﹐十年之內事紛多﹐一病五載駒隙過﹐慈母兩兄逝如何。病山旋聞鳴鹿歌﹐上策不收返舊薖。卻顧初服美婆娑﹐遊梁𨿽好柰蹉跎。

十年丁丑﹐公三十有一歲。公交車不第﹐從白下歸﹐撰余君志銘。

十一年戊寅﹐公三十有二歲。

十二年己卯﹐公三十有三歲。有瘞流棺事。

十三年庚辰﹐公三十有四歲。公交車不第﹐從襄陽歸。嗣母劉氏卒。

楚俗﹐歿於他所者家不入柩﹐以爲不祥。故宅稍隘﹐殯斂畢﹐迎柩新居﹐成服受弔﹐悉本士禮。

十四年辛巳﹐公三十有五歲。葬嗣母劉氏。

十五年壬午﹐公三十有六歲。服闋入都。

賊擾中州﹐公交車由白門北上﹐賊阻燕齊﹐乃畱白門。

十六年癸未﹐公三十有七歲。自白門歸﹐避地三臺湖﹐始爲詩。

公交車之期旣誤﹐間李寇蹂躪襄郢﹐從白門覓舟還楚﹐至安慶﹐撫軍張公亮有舊﹐與書論賊勢甚悉。張甚善之﹐值荊襄旣陷﹐大帥潰走九江﹐江寧戒嚴﹐大江不可行﹐間道往新安﹐至江右﹐復從袁州踰嶺至萍鄕﹐又由湘潭至長沙﹐過湖至嶽陽﹐渡江歸。遇吳孺人攜子女避地蒿臺﹐乃遷﹐辟於三臺湖。

國朝

順治元年甲申﹐公三十有八歲。復避於澄湖西灣。

時賊尙盤踞縣城﹐左帥良玉屯重兵武昌﹐以荊西觀察章公曠爲前驅﹐用東鄕兵與土兵萬餘人﹐由竟陵進取以圖郡城﹐敗績。

二年乙酉﹐公三十有九歲。在澄湖。

三年丙戌﹐公四十歲。賊潰﹐移家蒿臺。

自述七十歌曰﹐四十時﹐賊騎塡郛掠四圻﹐三載將家避湖磯﹐天步攺玉尢堪欷﹐城郭如故室盧非。舉目新亭風景遠﹐身是還鄕丁令威﹐妻孥無恙共朝饑。

四年丁亥﹐公四十有一歲。在蒿臺﹐長女適於謝。

五年戊子﹐公四十有二歲﹐移居西山。

六年己丑﹐公四十有三歲。卜居七里沔。觀察周公荃以荒城吟索和﹐欲置幕﹐弗往。

七年庚寅﹐公四十有四歲。遊沔﹐遇黃公文旦﹐得靑玉軒詩敍﹐作元辟傳。

八年辛卯﹐公四十有五歲。子褎補諸生。

九年壬辰﹐公四十有六歲。靑玉軒詩刻成﹐南牕日知錄成﹐君鸞公卒。

十年癸巳﹐公四十有七歲。子褎娶。

十一年甲午﹐公四十有八歲。

十二年乙未﹐公四十有九歲。部銓縣職﹐感微疾。

答客詩曰﹐蚤歲罹偏孤﹐先慈勗遺編。中年廁鄕舉﹐慈幃先棄捐。畫荻遺荼蓼﹐負薪失仔肩。曲木誰檃括﹐糞壤莫陶甄。至今二十載﹐所如竟惘然。

十三年丙辰﹐公五十歲。撰張太夫人行述﹐書嚴先生嗣堂記後。

自述七十歌曰﹐五十時﹐齒才及艾頭先皓﹐蘧氏知非苦不蚤﹐黑裘再敝靑門道﹐歸向東臯借魚鳥﹐野徑塵坌風自掃﹐亟作畫牛眠煙艸﹐年過半百山中好。

十四年丁酉﹐公五十有一歲。季女適於劉。

初猶涉獵二氏之書﹐自是皆屏去﹐不復寓目。自題艸堂歌云﹐比來讀易無思慮﹐益信臥屙多暇豫﹐下簾不著老氏書﹐焚香那誦迦維語。

十五年戊戌﹐公五十有二歲。水圮村居﹐還家﹐治城南端。

除夜詩曰﹐四壁風霜气﹐百齡冰雪文。寒城同守歲﹐疊鼓正多聞。

十六年己亥﹐公五十有三歲。營城居﹐構菊佳軒﹐撰竟陵水患論﹐與陳廣文書﹐記家乘後。

始營城居詩曰﹐南端抗列雉﹐陰街韞百室。𨿽非羅含宅﹐詠言自玆日。教子下裏門﹐匪直崖棲吉。

十七年庚子﹐公五十有四歲。撰萬子頤莊序。

十八年辛丑﹐五十有五歲。撰黌宮頌。

康熙元年壬寅﹐公五十有六歲。

二年癸卯﹐公五十有七歲。菊佳軒詩刻成﹐撰峽寇論﹐熊婺源逸事。

三年甲辰﹐公五十有八歲。與黃慈云書。

四年乙巳﹐公五十有九歲。撰賦役平圖頌﹐與吳氏兄弟書。

五年丙午﹐公六十歲。檄徵入都。

十一月俶裝﹐稍畱安陸。十二月由襄樊過南陽鴉路﹐自茅津渡河﹐歷虞畈澮﹐歲暮抵平陽。

自述七十歌曰﹐六十時﹐選曹檄召詣臺門﹐自陳蒙汜日將昏﹐目飛蠓蠛心胚渾。蒙恩縱遺歸田園﹐冥飛燐集樂邱樊﹐老人髙臥起暥●﹐玄牝聿求天地根。

六年丁未﹐公六十有一歲。告歸﹐刻檄遊艸。

正月在平陽﹐二月由平陽至趙城﹐三月抵京師。自初告至得準﹐審親往覆者凡五次。呈嚴侍郎正矩詩云﹐垂老只思還舊業﹐暮年所急匪輕肥。恐不得遂其志也。

七年戊串公六十有l1歲構石莊子西村﹔

初志已遂﹐宿屙稍閒﹐構是以爲閒遊處。

八年己酉﹐公六十有三歲。潛邑王明府又旦﹐遣使存問﹐與吳司成書。

九年庚戌﹐公六十有四歲。往潛邑﹐報王明府幣交。

十年辛亥﹐公六十有五歲。

十一年壬子﹐公六十有六歲。子褎選貢入雍。

十二年癸丑﹐公六十有七歲。撰二史不爲王通立傳論。

十三年甲寅﹐公六十有八歲。撰王沱潛奏績敍。

十四年乙卯﹐公六十有九歲。失足傷面。

十五年丙辰﹐公七十歲。菊佳軒詩二刻成。

自述七十歌曰﹐七十時﹐十年抱膝兼伏腕﹐著書言滿三十萬﹐覆瓿是甘祈無混﹐罷捲猶然關兩楗﹐觀物則兮昧道論﹐此中無欲亦無悶﹐不慕靑精餐白飯。

十六年丁巳﹐公七十有一歲。頤志堂詩刻成。

自甲寅至是﹐詩不分體﹐以年爲次﹐按集可考。

十七年戊午﹐公七十有二歲。撰戴小宋詩序。

十八年己未﹐公七十有三歲。繹志成﹐讀書說成。自丁未至是﹐凡十有二年﹐脫稿五次﹐乃爲訂本。述情詩曰﹐經始協洽歲﹐幾度春王日。攝提一星周﹐墻壁著楮墨。交成三十萬﹐離立分兩集。

十九年庚申﹐公七十有四歲。

二十年辛酉﹐公七十有五歲。六月十三日卒。

三月﹐舊屙偶作﹐精神微覺有異﹐然起居飲食如常。客有至中堂者﹐時與對坐﹐未嘗伏枕。五月疾勢漸增﹐呼吸稍急﹐手書遺子褎曰﹐一緩葬﹐二葬勿侈用﹐三不合葬﹐四訃去俗稱。自題銘旌云﹐淸辭官歸隱著書明道石莊胡承諾柩。所遺導孫者皆筆硯文事之用﹐無玩器﹐無長物。六月﹐屏棄醫藥﹐有勸之者﹐答曰﹐吾之五臟將與醫者嘗巧乎﹖十三日昧爽﹐令子褎書石莊別墅於木主﹐燭下手而觀之曰﹐吾神魄將棲宿於此。旋指身曰﹐不附此肉矣。神气閒定﹐言詞安雅﹐毫無憤容。臨暮﹐令具湯浴﹐拭體皆周﹐自立正坐﹐以整衣冠。旣令遷於地﹐敕家人衣白﹐哭﹐猶召人人而頷之。夜過半﹐儼然而逝﹐顏色如生。十二月十三日﹐葬石莊。

二十一年壬戌。孺人吳氏卒。

三十四年乙丑。子褎續刻頤志堂詩成。

三十年辛未。公崇祀鄕賢。

二十八年閏三月十一日﹐通國狀請。至是督臣丁恩孔﹑撫臣吳琠疏入﹐兪允。

