搜神祕覽

﹝宋﹞章炳文撰

●目錄

序

卷上

楊文公回山人叚化龍女廟石龍記王相公麥變道術順濟侯雷鬼王無隱化蛇劉晞王丞相陳諫議前定紀夢警竺蘭經王旻油筒子摸著較猝患富嚴常運徐神翁

卷中

麻衣道者孔之翰方技張都綱王仙蓬萊張學究船山藏謠讖預兆靈平埽隕石黃鶴樓郇公傅大士黃鰹髙僧志金龍硯善報卜祝失明原分胡用琮敍斂紫姑神

卷下

奇疾書錄地裏申先生神怪山陽婦疾疫瑞應應化燕華仙楊柔姬月禪師龍華上升妖木李盤姑蘇婦楊漢傑浮橋船蔣貴楊氏神祥木怪龍徒劉之問盛文肅公王袍一現妖

●序

京兆章炳文叔虎

大塊旣散﹐二气莫窮﹐萬物不齊﹐變化異數。天蒼而髙﹐地黃而下﹐水以注卑﹐山以趍髙﹐獸以足馳﹐禽以翼飛。松竹之不雕﹐日月之升降﹐晝夜之往返﹐春秋之周流﹐豈徒此哉﹗至靈者﹐莫過乎人。人有貴賤﹐有貧富﹐穎然而秀者﹐混然而朴者﹐飄然而浮者﹐窒塞而愚者﹐爲士﹐爲農﹐爲工﹐爲商﹐爲神﹐爲聖﹐則天地人物﹐皆不可得而齊矣﹐此自然之爲理也。及乎神降於莘﹐石言於晉﹐耳目之間﹐莫不有變怪有不可﹐以智知明查﹐出入乎機微﹐不神而神﹐自然而然。或書之竹帛﹐傳之丹靑﹐非虛誕也。君子𨿽曰﹐有本凡所以徇末者﹐殊塗同歸而已﹐又何異哉。孔子不語怪力亂神﹐非不識不知也﹐特以無補於教化耳。後之學者﹐從而辟之。苟能率異端﹐以惇本末﹐必不爲聖人之所取矣。𨿽然物之不奇﹐不足以爲傳也﹐事之不異﹐不足以爲記也。予因暇日﹐苟目有所見﹐不忘於心﹐耳有所聞﹐必誦於口。稽靈卽冥﹐搜神纂異﹐遇事直筆﹐隨而記之﹐號曰《搜神祕覽》。每開談較議﹐博采妖祥﹐不類不次﹐不文不飾﹐無誕無避。性多疏曠﹐不能無遺。聊綴紀編﹐以增麈柄。昔張讀有《宣室志》﹐不紀常人之娖娖﹔徐鉉有《稽神錄》﹐悉博物之淵源。類以意推﹐派別之流﹐旁行合道﹐則造詭怪之理者﹐亦屬於勸懲之者旨焉﹐予復何愧。政和癸已敍。

●搜神祕覽卷上

楊文公

吳待問﹐予之里人也﹐少孤﹐貧賤。因遊京師﹐謁楊文公億。文公喜而館之。時公門下客﹐如鄭戩仲簡﹑黃鑑﹐及予叔祖郇公﹐皆未第。與公之羣﹐從赴官待闋者﹐不下一二十人。眾以吳之貧﹐凡所供須﹐皆文公所與﹐多以賤事役焉。文公知之﹐伺吳之出﹐至賓館問之曰「吳秀才何在。」眾對以出矣。公曰「無乃爾輩役之乎﹖」此人於相法﹐未說它事。秖聽其聲﹐官亦當至諸行侍郎﹐諸君皆不及也。文公素以相法許郇公﹐至是﹐郇公問公曰「某與吳相法如何﹖」公曰「爾相𨿽大貴﹐然不若吳之相﹐有後﹐吳之有嗣子﹐當相繼登相府」。其後﹐仁宗皇帝時﹐郇公果至宰相﹐待問官至禮部侍郎﹐長子育參知政事﹐父子同時在朝廷﹐至今其季子充又爲丞相﹐果若其言。文公端拱初以左諫議大夫知許州﹐時胡則爲許田尉。因入府白事﹐公待之甚厚﹐因指其座曰﹐君它日亦當位此。旣去﹐子第問其故﹐公曰「此人官職壽考﹐與我不相上下﹐其後則以右諫議大夫﹐亦知許州﹐人已神之。」旣而文公年八十﹐終於翰林侍讀學士﹐兵部侍郎﹐而則後亦至兵部侍郎﹐年八十三卒。昔張相士遜﹐初罷許田尉﹐入京師謁文公﹐托予叔祖郇公﹐先達其姓字。郇公𨿽館於文公之門﹐不欲與通﹐以其剌托張演。演乃文公夫人之弟也。公旣出﹐見禮意極厚﹐已而與之飲酒﹐若素舊交。又問其考第幾何﹐張相曰「區區賤吏﹐已九考矣。」公卽發京西﹐當路數書﹐以干其薦。張相旣去﹐公問演曰「何以與張相尉識﹖」演具道郇公轉托之意。文公太息曰「此二子乃一會之人﹐我所不及也。」其後郇公爲首臺﹐鄧公爲次焉。文公之相﹐一何神哉﹗

回山人

湖州沈偕秀才父﹐以其晚年﹐自號曰「東老」。好延賓客﹐多釀美酒﹐以供殽饌。苟有至者﹐無問貴賤﹐悉皆納之﹐盡歡而去。廣置書史﹐百家傳記無不韞藏﹐以此爲樂﹐鄕裏素所推重。西鄰𨿽巨富﹐鄙吝猥墨﹐竊比東老﹐固不足侔。一日﹐有術者造謁﹐與東老對飲﹐髙談瑯瑯﹐洞達微妙﹐經史佛老﹐焜耀言表﹐夜以繼日﹐酒屢竭壺。術者神色愈若自得﹐屢詰姓氏﹐終不答也。因以石橊皮書於壁曰「西鄰已富憂不足﹐東老𨿽貧樂有餘。白酒釀來因好客﹐黃金散盡爲收書。」又題曰「回山人」。東老大醉﹐遂失其去。後人多以謂呂先生也﹐特以回字易其姓耳。所題之字﹐削去更生。後東老竟以壽終。此事亦具載於志文。

叚化

元丰二年﹐相州安陽縣民叚化﹐以疾失明。其子簡﹐屢求醫﹐不驗。一夕﹐忽夢神人告之曰「與爾此藥﹐可用人髓下之﹐則汝父之目立見光明。」旣悟﹐手中果得藥。簡乃卸左腕﹐搥骨取髓﹐調藥以進﹐立愈。相州具奏其事﹐如古之時有爲父母卸指者﹐指復更生。自非至誠﹐安能動天地感鬼神哉﹗似叚簡者﹐安知不然也。

龍女廟

澶州黃河堤﹐有龍女三娘子廟﹐極靈應﹐大河每有危﹐官府必祭禱。元丰中﹐有提舉都大巡歷﹐抵暮風雨﹐遂宿於廟。漏及三鼓﹐雨稍霽﹐聞廟殿中似有人語聲﹐遙聆之。良久﹐一人曰「黃河當遷。」又有一人曰「自北京之西。」過稍便徐﹐又有一婦人聲曰「黃河自東如何﹖」曰「不可﹐定矣﹐更不要疑誤。」少頃復曰「北京文侍中彥博在﹐須著回避他﹐候他移鎭未遲。」從者悉皆聞此語﹐預已傳播。及四年﹐文相移鎭西京﹐黃河果坼流自北京之西。固知萬事皆非人力可爲﹐而朝廷廟社之臣﹐爲鬼神所欽重如此。

石龍記

鄭州州園之西隅﹐有池遼遶城角。常於池中﹐夜先有光﹐須臾數火球騰躍波際。守更卒怖懼﹐不敢自此經由。後因冬渺﹐浚池丈餘﹐得一石龍﹐牙爪頭角﹐無不具備﹐鱗鬣皆墨染成。髙約五六尺﹐其長丈有奇﹐乃建廟池側。每愆甘澤﹐禱之無不應。歲餘﹐城南秋稼將刈﹐忽有一獸﹐不辧形色﹐食之幾及數頃。每至日暮必來﹐農者悉集眾擊之﹐鏜然有聲﹐首尾俱碎。視之﹐乃石龍也。後州署中果失之﹐因歸焉。遂絕怪。至今系常典祀。

王丞相

王旦丞相布衣時﹐將應詔﹐歷山川之間。曉色未甚分﹐頃見一童牧羊數百口。公問曰「此羊安用耶﹖」曰「王旦相公食料。」他日﹐又逢一人牧牛數頭﹐雜以豬雉。公復問曰「汝牧牛而又他牧耶﹖」曰「非我所有也﹐乃王旦相公食料耳。」後公遂登第﹐果至丞相。

麥變

京師新封丘門外﹐有農者姓劉﹐數口之家﹐藉南畝以爲養生喪死之具。農者有婦﹐素狼戾不軌。夏將獲﹐其姑曰「吾欲得此麥﹐置少繒帛以備入處。」婦咒詛無所不至﹐必欲皆據。然後一夕暴風雨﹐翌日﹐數頃之麥﹐悉自穗頭抽苗﹐皆變爲艸。時熙寧八年也。

道術

許懋侍禁﹐素好黃白術﹐凡以此而欲見者﹐未嘗不接之。一日﹐有道人造謁﹐懋甚顧遇﹐終不言姓字。與之飲至晚﹐懋問曰「子有何術耶﹖願一見教。」道人遂於懷中出一簇子﹐懸於壁間﹐惟畫一藥鑪﹐童子執一扇而立。道人爲懋曰「有水銀略求少許﹐作一戲術。」懋因與之﹐道人遂傾於所畫藥鑪中﹐及出一墨藥糝之﹐則鏜然有聲。須臾﹐顧執扇者曰向西立﹐卽西向﹐向東立﹐卽東向。又云「下來﹐下來。」俄然﹐執扇者已離簇子﹐立於道人之傍。戒之曰「吾爲少藥﹐愼不可以驚動﹐汝頻扇之可矣。」復上簇子﹐跪於鑪前﹐紙扇頻動﹐而鑪中之火連焰相燭。懋驚異之﹐曰「先生一何神耶﹗今日得遇於先生﹐願無惜以相傳」。道人笑而言曰「夫黃白之術﹐促天地陰陽之數﹐非積功累行不可。苟求設﹐或得之其速﹐汝禍非吾敢傳﹐後五十年當相尋於茅山之下﹐子得之矣。」道人又呼執扇者曰「住扇。」取鑪中之藥﹐已成丹矣﹐有五色光異。道人曰「此丹點化無窮﹐服之則羽化。」遂自吞之﹐收簇子於懷中﹐翩然而去。又一相識云﹕向在嘉州﹐王秀才者﹐亦好此術。忽有一人欲假館﹐王遂畱之。亦恐其有異也﹐薄具殽酒以延之。其人曰「王秀才聞說好道術﹐還曾見否。」遂取膠泥﹐裁成鋌銀﹐以緋紙襯於庭中﹐用小盆合之。須臾﹐火焰四出﹐酒又數行﹐火气漸息。以沃之曰「速成﹐速成。」起而視之﹐已成白金矣。王遂懇求其法﹐其人曰「至道不難﹐有分者得之﹐吾𨿽欲彊與人﹐亦不可得。子須修心﹐常積陰行﹐不求而至。」堅不傳。翌日乃去。又有一道人﹐在越州邸中﹐身衣蕪葉﹐日於酒肆中貸酒。及月餘日﹐市酒人督所逋金﹐道人曰「來日可矣。」遂歸邸中﹐扃戶。人有乘間而窺者﹐見取出水銀﹐置一銚中﹐糝少靑白藥﹐以火煆之﹐少頃﹐傾注。翌日﹐於市中質錢數十千﹐市人疑而試之﹐舉手糜碎。道人曰「尙少一火。」遂再挈歸﹐至晚復來﹐煆煉愈光潤矣。以錢酬市酒人。所遇貧者﹐輒施之﹐及一二十千。乃售小舟泛江而去。評曰「欲利之心誰無之﹐不以義制﹐而至於踰分失守以求之﹐不亦惑乎。」豈知命之君子哉。予故敍此三者﹐聊以自戒。

順濟侯

朝庭發廣南綱﹐令洪州差官祭奠小龍王﹐求便風船﹐凡百餘只﹐各有一小蛇蟠屈﹐凡三兩月之程﹐七日而達。本州島具聞其事﹐遂命林學士希祭謝﹐先祈齋戒﹐屆祭之。日有一蛇在禦封香合中﹐頃又有大蛇﹐自燭後舉首﹐若歆饗之意。復有數蛇﹐各在籩豆俎簋之間﹐隨其器之大小﹐無不盈滿﹐顏色類殊。官吏震栗﹐讀祝之次﹐其大蛇復舉首下視﹐遂圖畫形象奏聞﹐進封順濟王。

雷鬼

有畢供奉者從軍辟﹐過長安道中﹐值大雷雨﹐不能進。頃少霽﹐遂行﹐見百餘人圍一山坡﹐聲甚喧雜。因詢之﹐皆曰「適大風雨後﹐一物墜於山側﹐眾往觀耳。」畢亦鞭馬而視﹐見一物﹐面有四眼﹐發若朱色﹐背如負鐘﹐皮膚悉若藍澱﹐手足有爪﹐而觜類鷹鶻。長約三二尺﹐而形體恢實﹐多有骨節起伏﹐手持兩槌﹐口流紫涎﹐腥穢不可近。或者欲殺之﹐有父老曰「此眞雷鬼也﹐殺之不祥。」少頃﹐始能開目視人。移時﹐風雲復集﹐若虹而下﹐而人四走﹐鬼亦滅矣。

王無隱

鎭陽王無隱秀才者﹐畱心釋教﹐性喜幽靜﹐朴直自任﹐多愛山居。向在五臺山﹐葺一茅庵居﹐經半載余。一日扃戶﹐忽覺冷風拂面﹐有一人瞥然自門而來。身長丈餘﹐形體恢宏﹐容色紫赤﹐如欲藏匿之狀。無隱戰栗極甚﹐徐言曰「爲賊見迫甚急﹐且欲借秀才榻少憩﹐愼無言某在此也。」無隱懼﹐亦不能出聲。其人遂以手拔髭數條﹐緊直若鐵﹐刺兩腮數十處﹐取血圖染面及胸間而臥。頃又有一人﹐身品愈大﹐狀皃靑黑色﹐髭髮悉如血﹐雙眸閃閃有光﹐仗劍而入﹐顧無隱曰「曾見賊否﹖」無隱愈不能對﹐遂顧左右上下﹐終不見也。復曰「走卻可惜可惜。」乃出門﹐步驟若車電﹐從西而去。始者一人方自榻上起﹐拭去血污﹐謂無隱曰「極喧聒﹐幾爲賊所害。」出門從東而去。無隱乃病﹐遂下山﹐月餘始安﹐多以此事勸人無山居。

化蛇

杭州雷峯庵廣慈大師星霜﹐八十有五﹐戒行淸潔﹐時人所欽重。有孫來章秀才者﹐其妻素淩虐積惡﹐左右鞭箠無虛日。一夕卒。家人旦夕如事生﹐忽見一蛇﹐有雙眉類婦人﹐據椅盤屈﹐若有所歆饗之意。莫不驚懼﹐遂擲棄他所。孫君因夢﹐其妻告曰「我以平生不能遵守婦徳﹐已化爲蛇矣﹐何忍遽見棄耶﹖今爲岐人所役﹐幸以靑銅贖我。仍於雷峯庵廣慈大師處﹐精修佛事﹐則我可以離此﹐免諸苦惱。」旣醒﹐如所言。佛事將畢﹐遂放於雷峯道傍。一夕因夢﹐曰「我已往生矣。」乃元丰五年之春也。

劉晞

洪州劉晞秀才﹐性淡漠﹐好神仙事﹐在京師每遇術人﹐無不求教﹐𨿽罄所有﹐亦不悔恨。然純朴無他腸﹐人亦乘此多誑之﹐晞亦未始掛懷也。一日﹐在進奏院前﹐見一道人以鉤釣盆中一木魚﹐每下鉤不移﹐時而木魚已復在鉤矣﹐引之示人﹐因此以貨藥。晞素欽信﹐乃竚而觀。至晚﹐稠人皆散﹐晞由獨立﹐道人因問曰「人散矣﹐秀才尙何觀﹐可同飲少酒否﹖」晞從之。至市肆中﹐甚僻靜﹐以瓦缶置酒一升已來﹐終日飲之﹐不盈不減﹐晞愈異之。酒酣﹐謂晞曰「吾有少戲術以相娛樂。」因於兩手每指中抽出一小劍﹐置於几案﹐又於兩腕出兩劍﹐於眼鼻耳中各出一劍﹐旣而擲於空中﹐上下紛舞﹐鏜鏜然有聲﹐色錙煥發。移時曰「住矣住矣﹐長鋏可歸。」乃復墜下﹐各納而藏之。晞因再拜﹐泣告且欲從事於左右。道人笑而不答﹐挈袂而起。晞因據其衣而告﹐聲愈切。道人曰「後三十年於禦史臺前相尋。」行若風電﹐恍然不見。晞歸﹐甚不樂﹐時已三鼓矣。今家在洪州﹐極貧窘﹐終無所得﹐亦不知三十年之約果如何也。

王丞相

王丞相隨布衣時﹐自靑州將之西京﹐夜宿邸店。方當大夏﹐臥於門中﹐乘風以滌炎暑。夜漏將半﹐店後鄰人有將產蓐者﹐頃刻間忽聞門外聲甚喧﹐及視之﹐則寂然無人。如是者數四。頃又聞云「相公在當路﹐安敢去耶﹖」其一曰「時將過矣﹐柰何柰何。」王公頗疑之﹐遂起坐於東隅﹐則鄰人已育一子矣。復又聞門外聲曰「生則生矣﹐後二歲當死﹐雞飛木鑿下。」公因思﹐當門所臥者無他人﹐亦自暗喜躍。翌日﹐於店之僻處磨扇下﹐書歲月日﹐以紀其事。後公登科﹐再經由是店﹐因記往昔事﹐乃詢之。云「其子二歲﹐忽因雞飛﹐擊下木鑿﹐中胸臆而卒。」及視磨扇下﹐字尙存。公後果至丞相。

陳諫議

陳省華諫議年長無子﹐嘗就蜀中術者卜之。術者曰「君不須卜﹐今年七月十五日﹐木星下降在大慈寺﹐君可往告之。」乃爲言其所服之色﹐並手執蓮花者乃是也。省華如期而往﹐果見有服是服者﹐遂拜而求焉。其人曰「汝何以知吾在此﹖」省華告以術者之言。又曰「汝何求於我﹖」省華曰「爲未有子息耳。」其人熟視久之﹐乃取蓮花三葉與之食﹐且曰「自此當生三貴子。」省華拜而謝﹐舉首已不見矣。其後﹐堯叟﹑堯咨魁天下﹐堯佐行間登第。堯叟﹑堯佐相繼登二府﹐堯咨亦爲節度使。初﹐省華葬其父﹐求通陰陽者卜其地。有一人爲之指示坐穴﹐仍告以葬之時日﹐且曰「若啟土見石﹐卽止。」言訖遂去。旣而壙﹐工人不知之﹐愈浚得一石板﹐其下水一泓﹐中有大鯉魚三尾。工人以聞省華﹐大驚﹐思其言﹐復命蓋之﹐乃葬焉。未幾﹐其人至﹐省華以告﹐太息曰「本令君家三世有貴人﹐今已見其事﹐止可一代出三人顯者。」遂去。

前定紀

浙中有李秀才者﹐開小學以贍日用﹐常不滿十人。一夕卒﹐見一人﹐獸首人形﹐若相追攝﹐行及數里。傍覩一大府﹐門懸金牌﹐題曰「糧料院」。獄卒摳衣而入﹐造於殿側。李公見一人﹐冠服降階﹐以相迎迓。孰鬩之﹐乃昔兩浙轉運使叚少連也。李與叚公素有契分﹐叚爲李曰「此乃冥司﹐吾友何故至此也﹖」李遂泣告以家有老母﹐婚嫁未畢﹐平生知我愚直者﹐惟公耳。非公陰與爲地﹐則何故敢望生。叚公目左右﹐頃持一文簿至﹐視久之﹐慘容報曰「吾友之壽止於此矣。念子積慶流遠﹐世緒綿昌﹐薄可加五年﹐更增學生十人。」李又泣告﹐叚公沈吟久之﹐又曰「更加五年﹐更增學生十人。」遂厲聲曰「不可﹐止矣。」然無以贐行﹐奉贈驢一頭﹐金一笏。復顧獄卒送還。忽然而覺﹐李甚異之。他日﹐辟學捨壁中得金一鋌。又有道人跨一衛﹐求宿於捨﹐翌日不知所在﹐獨存所跨之衛。自後﹐學徒常及三十人﹐果終十年之壽。鬼神之理﹐𨿽質之而無私﹐吾於此事﹐殊有所惑焉。

夢警

人生於天地間﹐莫不陰騭分定。𨿽不能預察前審﹐然至誠而通於夢寐﹐非思慮所及者﹐事皆協焉。故呂錡夢射月﹐退入於泥﹔聲伯夢涉洹食﹐瓊瑰而泣。吉凶𨿽殊﹐非獨古也﹐於今亦有之。能協者﹐汴人也﹐舊名惇復﹐自嘉佑初獲薦﹐綿歷十五年﹐凡至省卽見黜焉。熙寧五年﹐會學於開寶寺維摩院。四月間﹐夜夢觀省牓﹐不見姓名﹐意甚回皇。忽有一人攘袂在側﹐而問曰「君得否﹖」恊答以「又不得」。其人曰「足下得。」遂以手指牓上能協字曰「此乃足下也。」旣覺﹐卽記書於几案﹑嘗與同捨張通才夫及親舊具道其事﹐皆以謂心有所感而致之耳﹐亦不以爲意。至六年正月間省試﹐將鎖院。一日自興國寺回﹐過梅植秀才書鋪﹐見鋪中具襕鞹者數同人﹐乃衛州宗賈秀才輩﹐遂相揖而坐。梅曰「諸君在此﹐皆欲下狀攺名﹐向聞公亦欲攺名﹐果只以協爲名否﹖」協諾之而已﹐未竟﹐以事不能少畱﹐一委於梅﹐投牒而去。宗賈輩旣親入﹐會貢院主者張參郎中﹐有避嫌者﹐卻而不押。梅以協狀委一吏﹐乘間投之﹐獨得更焉。及奏籍﹐果如夢中所見﹐遂預唱名之盛。黃瑄者﹐撫州人也﹐邅回場屋﹐凡七舉﹐殿前特奏名﹐至皆報罷。常夜夢至一宮殿間﹐殿下一排場﹐瑄立於排場後側﹐聆樂聲。旣寤﹐不喜﹐曰「樂嶽音者樂洛音也﹐無乃見黜乎。」已而崇政畢試﹐果如其言。至次舉俯迫試期﹐再得前夢﹐瑄又不樂﹐亦不遂志。逮葉祖洽牓中﹐移試集英殿。殿下有排場﹐排場後乃黃絹﹐書座位名次。瑄視之﹐乃兩夢所見也。是歲始參科甲。能中復者﹐汴都人也﹐爲翰林醫官副使﹐於元丰六年暮春﹐因置一女奴﹐姓曰張氏﹐立名曰來安。是歲季冬﹐魯國大長公主被病﹐承旨宣醫﹐晨直晚宿。十九日﹐夜寢半寤﹐聞來安報曰「四伯都曹﹐徒爭兩日。」時中復之兄都糾泗水。旣覺﹐竟未釋然。越四日﹐魯國薨。越二日﹐被責滁陽。行次來安縣﹐始悟前日之夢﹐自泗至滁乃兩日之程耳。是亦神靈先有所警﹐而得失動靜﹐非人力所可僞爲也。

竺蘭經

元丰元年﹐陜西轉運使度支郎中皮公弼﹐有子彥恭﹐爲薛氏婿﹐如婦家。薛氏子有辭家赴官者﹐彥恭偕往﹐笑歌自若﹐不揖而去。卽有物憑之﹐責其不恪﹐召巫解遣﹐至施釘法﹐乃愈。還捨﹐女弟又爲物憑﹐與兄同。皮君聆其語﹐則故人司農少卿薛仲儒之聲也﹐禳除不去。一日忽曰「我被釘罪重﹐惟《竺蘭經》可救。」皮君力求得之﹐遂傳本召僧誦之。女爲仲儒語謝曰「已獲生矣。」又皮君幼女忽病﹐自言予吳安序也。安序﹐正肅公第七子﹐曰十九寺丞之官渭州﹐乃皮夫人侄。夫人不信﹐詰其小字﹐曰「是召。奴暴疾卒﹐以婦不欲守志﹐兒女癡幼﹐來告姑﹐令婦勿嫁。」又云「見婦子啼號﹐屍臥於地﹐悲甚﹐生人欷歔﹐泣涕不已。言冥間事甚多﹐死生異路﹐不可泄。某性不信佛﹐豈知冥間大得力﹐尢重《竺蘭經》。」旣去﹐皮氏寫是經追薦之。

王旻

西川費孝先﹐善軌革﹐世皆知名。有客人王旻﹐因售貨至成都﹐求爲卦。孝先曰「教住莫住﹐教洗莫洗﹐一石榖搗得三斗米﹐遇明卽活﹐遇闇卽死。」再三戒之﹐令誦此數言﹐足矣。旻受﹐乃行塗中﹐遇大雨﹐憩一屋下。路人盈塞﹐乃思曰「教住莫住﹐得非此邪。」遂冒雨行。未幾屋顚僕﹐獨得免焉。旻之妻已私謁鄰比﹐欲講終身之好。俟旋歸﹐將致毒謀。旻旣至﹐妻約其私人曰「今夕﹐但新沐者乃夫也。」日欲晡﹐果呼旻洗沐﹐重易巾櫛。旻悟曰「教洗莫洗﹐得非此邪」堅不從。婦怒﹐不省﹐自沐。夜半反被害。旻驚睨罔﹝惻﹞﹝測﹞﹐遂獨囚系。官府栲訊獄就﹐不能自辧。郡守錄伏牘﹐旻悲泣言曰「死卽死矣﹐但孝先所言﹐終無驗耳。」左右以是語上達。翌日﹐郡守命未得行法﹐呼旻問曰「汝鄰比何人也﹖」曰「康七。」遂遣人捕之。「殺汝妻者﹐必此人也。」已而果然。因謂寮佐曰「一石榖搗得三斗米﹐非康七乎﹖」旻旣辧雪﹐誠「遇明卽活」之效歟。

油筒子

馮當世有﹝油筒子傳﹞﹐著其要曰﹕油筒子者﹐不知何許人也。成都耆老見之四十餘年﹐容皃若一﹐人莫究其甲子﹐有問其姓名裏居者﹐未嘗對。背破席帽﹐腰負一筒﹐丐油於廛肆間﹐滿輒持去。其行如飛﹐擇荒祠晦洞人所不顧者﹐則燃之有餘﹐卽自照其室。市人旣見之﹐習久不知爲何人﹐故號「油筒子」云。油筒子始賣老君卜於市﹐卦售一錢﹐其後惟舒手丐錢於人﹐所得尋以散施。復竚物於布囊﹐有求取者﹐探囊中食物錢帛﹐隨所有與之。其語無拘礙﹐其居處無淨穢﹐其遇人貴賤貧富無異心﹐猖狂妄行﹐莫窺津涯。而時以仁孝忠信教戒於常﹐所往來者飲之酒﹐則誦道家修養之辭﹐若諸經傳﹐惟口所欲言﹐然後舉柸嬉笑自如﹐亦不以多少爲謝。暮歸魚槁所止﹐主人視之﹐蓋無日不醉也。歸卽閉關﹐然以道佛書數百卷布所居榻﹐坐臥其上。中夜取讀良久﹐或時掩卷大慟﹐其意莫測何如。時有譏其面多垢穢者﹐應之曰「吾嘗日洗吾心而已﹐吾身不自管久矣﹐面何有哉」。旣知其有道﹐稍稍就問之﹐默然以手指心﹐徐酬以言﹐初若可尋繹﹐已而乖睽散亂﹐旨意離絕﹐又叩之急﹐翩然而去﹐不可得而親也。熙寧九年九月十一日﹐大醉以歸﹐舉止不亂。明旦視之﹐已死矣。嘗語府民嚴九者曰「吾明旦遂行﹐爾能一顧我乎﹖」及前視之﹐則無及矣。旣死之明日﹐或傳有見於漢州之市者﹐行謌疾走﹐人竊疑其輕出﹐而不敢問﹐還入郭北門﹐乃知死已三日矣。

摸著較

摸著較﹐不知其姓氏﹐亦不審何許人。熙寧中﹐在京師市﹝纏﹞﹝廛﹞疾走﹐常揚埃塵﹐恣口欲言者﹐無所忌憚。提一小竹籮﹐衣紙衣﹐跣足赤脛。凡病曲局拳腕者﹐不問歲月﹐以手捫摸﹐卽不復有苦矣。俗竭曰「摸著較」。所得金﹐不拘計多少﹐然必丐於患人。出門卽拋擲街衢中﹐聚羣兒爲嬉戲。間自言人禍福若應影響﹐及道人存心善否。叩之﹐則不對而去。或疾駛出關﹐連日不見﹐或在貧窮中﹐人莫測其爲何如也。一日告羣兒曰「我明日往矣。」有視之者﹐果死於城隅﹐亦有爲瘞之者。後相州安陽縣助教魏某﹐相遇於道﹐問其所從來﹐撫掌而去。今往往他州間出焉。

猝患富

殿中丞鄭某者﹐調官京師。嘗趍朝﹐道見一貧僧﹐若佯狂者﹐指云「你官人猝患富去裏。」他日﹐再逢之﹐又言「猝患富去裏」。鄭君乃令人邀至所居﹐再三叩之﹐但言「猝患富去裏」﹐竟不能嘵。已而挈家遊金明池﹐張小次﹐岸幘少憩焉。簾箔外見一黃蜂一土蜂相搏﹐頃飛入次中匝遶。移時墜地﹐因以瓦缶覆之。翌日再至﹐始悟焉。開見一珠碧色﹐頗疑其有異﹐系於衣裾間而歸。踰時﹐有胡人十餘輩造門﹐言有寶气。鄭君亦不省﹐家人曰「豈非所得碧珠耶﹖」遣持視之﹐皆叩禮曰「此寶也」。詰其名及所用處﹐乃曰「碧霞珠﹐當大海間﹐天地晦冥﹐視此珠則晴霽矣。願以數萬緡售云。」鄭君許之﹐遽掛冠退休於崧嶽之下焉。

嚴常運

元丰四年九月﹐杭州仁和縣湯村鎭百姓嚴常運﹐葺所居之隙地﹐治平屢矣﹐頃方丈尺忽墳起﹐若小丘垤﹐疑其有變怪。浚﹐探得一藏﹐皆白金所成器物數百件﹐有雕鐫字一行﹐云「拾得我藏者是我後身﹐嚴子陵記。」因與鄰比﹐競經官司﹐許歸嚴氏﹐家遂富有矣。不知常運﹐果後身耶。今蘇州靈巖山有藏﹐人莫從而得﹐或爲人物他怪﹐見之則馳去﹐或爲錢鋪﹐曳數百步﹐遇人則散飛﹐絕所由來﹐將誰待也。

徐神翁

泰州天慶觀有傭人徐翁者﹐常持箕箒﹐掃諸殿庭間﹐口誦《度人經》。衣破布衣﹐或跣足﹐或穿繩屨。夜廬宿﹐不擇穢淨﹐苟能容身而已。旣久﹐稍稍有異事﹐故目之爲神翁焉。觀中無儲蓄﹐翁語其徒曰「當爲汝求化。」卽寢於殿中。旣覺﹐曰「晚卽來矣。」已而﹐村民壘壘負米而至﹐人莫不異之。常有施白金者﹐置於牀笫。盜闞翁之出﹐卽發關而入﹐復見毅然而坐﹐悚懼不敢搖手爲非﹐疾往視之﹐復在殿中矣。人常緘香﹐及以姓名年月生時詢求災福﹐然多書《度人經》﹐一言至二言三言﹐始莫能曉﹐久而遂通。有拜者﹐或答之﹐有棄之而走者﹐或自拜於人﹐接引話論﹐或循理而應﹐或抵詈毀叱﹐不問貴賤。元丰末﹐士子應詔﹐詣求讖焉。翁書字大抵皆從火﹐旣而有文闈之災。四方企慕﹐無問遠邇﹐皆來訊卜。變異悉多﹐不可具載。人多繪畫其像﹐勤以供事﹐亦不知其終果何人也。

●搜神祕覽卷中

麻衣道者

麻衣道者﹐不知其姓名﹑誰氏之子﹑鄕裏州縣。常以麻辮爲衣﹐蓬髮﹐面積垢穢﹐然顏如童稚﹐雙瞳凝碧﹐多在定州眞定保塞。人識之﹐積久﹐未嘗啟口﹐惟緘默而已。見酒卽喜抃﹐亦不至耽濫。人問其甲子修短﹐及卜前因未來﹐皆書畫於紙。其言爲接引世俗﹐明了本性﹐大抵戒人歸於爲善杜惡而已。乖睽分錯﹐不可探索。人有言及邪穢戲之者﹐卽以水灑沃﹐指目而去。好爲禽鳥形狀﹐溢滿巾幅﹐復加毀裂﹐能自傳其容﹐鑄如也。常有贊頌﹐得其一曰「這見有情﹐忘我諸佛大恩﹐增長地獄﹐時時轉多。不忍見﹐不忍見。三轉淨行﹐不及愚夫五欲樂。不忍見﹐不忍見。」亦不知其果何歸哉。

孔之翰

鄆州平陰孔之翰﹐暴卒﹐歷日而覺。因言始有人引去﹐見一宮殿﹐朱衣王者坐其上﹐左右遮擁而出。之翰自省其死﹐恐悚戰股﹐口稱無罪。王曰「召汝證對王倫耳。」之翰復曰「時異﹐豈得而知﹐誤見追攝。」王曰「王倫肆暴﹐今皆明白﹐惟在揚州山光寺前殺一家七人﹐不伏此辜﹐移檄會證當處地神﹐稱康秀才嘗過﹐嗟嘆曰﹕『豈無天道﹐豈無神明。』死案徧檢﹐並無姓康者﹐再勒生案。主者云﹕今世托蔭孔氏﹐在鄆州平陰﹐乃卿也。」遂盛气呼指諸吏﹐問倫所在。須臾﹐引一枷械囚人至﹐王指曰「此乃康秀才也。」倫低首下叱﹐令持系廊廡﹐火洋銅汁漑灌其口﹐號聲苦抑﹐意不忍聞。之翰徐白以家貧親老﹐願得還生﹐以卒侍養。王曰「汝天數未盡﹐今事曉然﹐可得脫矣。」令吏送行﹐出府門﹐見有鞠勘者﹐之翰問﹕「此何人﹖」曰「胡判官。」迆邐相近﹐乃之翰之舅也。相見悲泣﹐間問家事﹐因相引行曰「地府六道﹐生𨿽熟聞﹐不得而見﹐今可一閱之。」復過一門﹐見牛羊犬馬之類盈滿。胡生指曰「六畜業報爲牛與犬﹐爲最近於人。業緣將盡﹐還復人身。乃爲牛犬﹐此肉切不可食。嘗見世人無知﹐橫多嗜樂﹐其它魚鱉豬羊之類皆爲人食料﹐充口腹阻饑而已。不加非理﹐卽罪稀矣。」又與之翰符牒一道﹐命二使者引視諸獄﹐再三戒曰「視此符﹐卽門開﹐然不可久停止﹐速出可也。」已而門戶相次﹐各有守衛人物﹐怪變森懼。示以所持文牒﹐卽啟關﹐所見髣髴受諸苦毒。經歷十餘獄﹐之翰見一獄﹐陰闇廣漠﹐不聞音聲。問曰「此無間地獄﹐𨿽有文牒﹐不可開也﹐入則不復出矣。」之翰誦《金剛經》﹐諸守衛獄吏皆合掌胡跪而聽。旣終秩﹐乃由舊路﹐至胡判官前言別。胡生因告曰「天堂地獄﹐世人有信之者﹐有不信之者﹐信之者𨿽信而不明﹐不信者妄生端倪﹐其報愈重﹐其業愈深。汝今皆目擊之矣﹐當自勉勵﹐去惡積善。」及祝托家事﹐卽令二人遣行。道遠疲倦﹐逢一河流﹐上有小橋﹐其勢危殆。之翰欲涉﹐二人止之曰「不可涉﹐涉之卽不還矣。」渡橋復行﹐墮井而蘇。

方技

皇甫道人言﹐昔長安有黃翁者﹐家粗贍足﹐自持藥術﹐東走京師﹐流離歲月﹐蕩掃幾盡﹐復還故里。夫婦攜持﹐不勝其勞。道傍有一貧人﹐倚樹而坐﹐似欲售者。翁曰「爲我負檐數捨﹐卽當報汝。」是人惟之﹐乃與俱行。晚泊抵店﹐勤渠整辦﹐甚確法度。翁極喜之﹐乃售﹐至長安﹐因而畱焉﹐日使從攜藥囊。幾一二歲﹐翁家計貧窘﹐夫婦悲嘆曰「橐中所畱無幾﹐盡此闔門皆爲餓莩。」其僕聆之﹐前進曰「主人憂中若是﹐所須幾何﹖」翁曰「得五百千足矣。」言「此亦不多﹐當爲主人求之。」翁曰「爾安得也﹖」僕言「某無他能﹐有小術可以致之。願於市廛中﹐僦一棚欄﹐市好紙二千﹐筆硯﹑剪刀﹑瓦缶﹑蒭茭各一。」乃爲置之。明辰﹐與主翁婦俱往﹐坐棚欄中。僕但以刀裂割紙幅﹐日將千﹐寂無觀者。一二浮薄輩而來嗤之﹐僕乃剪一紙人﹐以气吹行﹐且戒之曰「爾於州首招提中﹐上剎竿坐。」紙人卽騰空而往﹐髙人丈尺間耳﹐嗤者隨去﹐果如其言﹐莫不驚駭。須臾人環合﹐肩摩足踵。僕復剪一紙人﹐又戒之曰「爾往剎竿上﹐叫前去者同來。」再以气吹行空中﹐冉冉而進。人復隨之﹐果爾紙人相系而回。僕悉疊紙數百重﹐持筆謂稠人曰「今書一符在紙面﹐使皆津透﹐來年長安疫疾﹐此符卽能卻除之。每道當丐五十金﹐不然幸勿顧也﹐洎符就所言﹐無復妄爲。」主翁婦應接左右不暇給。僕乃告曰「已五百千矣。」遂以气噓艸﹐而艸生火﹐光焰相燭﹐以瓦缶覆其首﹐入坐於火中﹐乃不知所在。來年長安果疫﹐惟有是符者免焉。

張都綱

柳州張都綱﹐嘗泛大海﹐風變獘舟﹐與數十人扶援頂蓋﹐飄蕩至一國。人皆婦女﹐形皃裝束﹐特異稠雜﹐爭競拍裂人而餤之﹐獨都綱哀禱而免。相與驅﹐遂別至一屋室﹐見其主﹐亦婦女也﹐遂扃閉不使他出。經歷歲時﹐一日﹐忽有人來報曰「來日柳州張都綱宅﹐設天地冥陽大醮拜請。」諸女應之曰「俯期赴矣。」都綱自念必其家﹐乃陳悃愊﹐願暫隨往卽還﹐至再三方喏焉。遂貯以布囊﹐使一女攬其首而背之﹐相與騰空而去。有頃旣至﹐皆竚立於屋﹝顚﹞﹝巓﹞。都綱暗窺之﹐果其家也。見家人環匝一攝而哭。夜半﹐將召呼誦《淨天地咒》﹐諸女皆走避。都綱亦於布囊中誦焉﹐女遂棄之而去。乃自屋極呼叫﹐家人驚睨﹐孰聆聲音﹐又疑其爲鬼物也。久而辧釋﹐詢其家﹐曰「近傳破舟﹐爲死矣﹐爲此薦嚴故也。」

王仙

元佑二年十一月﹐太平州蕪湖縣東門小賈王仙﹐因往歙州﹐久而不還﹐其家憂焉。江淮間民多敬信巫者﹐卽往求之﹐其神具言已卒矣。嘆其衣服不潔﹐棺櫬﹝挾﹞﹝狹﹞小﹐令其家多爲因果﹐以求超升之地。聞者不莫嘆異﹐方圖薦拔。翌日﹐仙乃歸﹐本無疾苦﹐故知邪巫多以災厄鼓惑愚下﹐比比皆然﹐豈預聰明正直之列耶。

蓬萊

熙寧中﹐李秀才者﹐邅迍場屋﹐乃泛大海﹐與舶主交易。夕遇暴風﹐飄至一山下﹐漸聞鐘磬聲淸澈﹐不省何所。沿山行訪﹐迆邐有石欄雙引﹐林木靑陰﹐道左現一寺捨﹐屋宇皆玉石鐫刻﹐若化成者。遂造門廡﹐將登堂階﹐見一僧居中﹐跏趺而座﹐講解祕密。左右盡皆金帶紫袍﹐如翰苑相府之貴。遙見李至﹐僧呼曰「某來矣。」延之坐末﹐有頃會散。中一金紫人延於別館﹐風韻雅麗﹐言論雍容﹐各有深趣。問世間事﹐搖頷而已﹐遂安處門側一室中而去。李詢侍人﹕「此何所也﹖」曰「蓬萊第三島也。」「適紫袍何人也﹖」曰「此唐之裴度也。凡人處世功行超具﹐名系仙籍﹐終還於此。」歷數數十人﹐皆古昔名士﹐比忘不記。又問﹕「此僧何人也﹖」竟不對而去。信宿﹐僧謂曰「秀才至此﹐誠亦夙緣然﹐不可不觀。」遂令賫糧三二人﹐與俱行。至一斷崖懸壁﹐竣立山之垠﹐雲霧晦蔽。遙於昏靄中﹐有三峯鼎峙﹐依約樓臺出聳。隱隱聞音樂聲﹐穿道廣圃﹐異品藥食﹐悉肖人形狀﹐果木扶合﹐名不可辧。曁還﹐僧謂曰「此非秀才久居﹐當奉助淸風。」一夕﹐李丐藥種數本﹐僧曰「非惜也﹐但人無行徳﹐可致海神固侍﹐恐因而爲禍耳。」乃尋舊路﹐登舟﹐果得便風﹐流帆而歸。

張學究

相州安陽縣村民張學究者﹐幼年童牧﹐間或樵采﹐自晨出暮還。嘗於山之巖陬﹐見二人相對博戲﹐際積金帛。生自晨傍觀﹐不覺日暮﹐二人顧謂曰「脫汝襦褲。」滿塡散金﹐使負還捨﹐戒之曰「勿言所得之處﹐翌日當復來此。」逮歸﹐父母疑難﹐生言其略而已。晨興徑往﹐二人果復在焉。因增棗子二枚﹐使食之。自是厭葷茹﹐不喜聞气味。又勘合並縣門﹐使無達明﹐生亦夜半往家﹐人不能禁。二人喜曰「孺子信矣﹐可能隨吾遊乎﹖」生惟之﹐乃同駕雲而上﹐處山之巓﹐人迹所不到。居數日﹐生中感父母﹐口不敢發。二人相謂曰「復不可畱﹐遣之便。」須臾﹐足拇冉冉云動﹐墜於一坡上﹐夜約三鼓矣。遲明達家。自是日惟飲水﹐能道人災祥﹐四體出乳香。人丐之者﹐以手撫摸﹐隨意而足﹐人皆神之。後二年﹐香亦絕﹐忽葷茹飲酒。人問其始﹐瞢然有所不知。今在焉﹐愚人也。

船山藏

五代離亂﹐兵革紛擾﹐豪商大賈往往以珍寶委棄深山大澤中﹐免罹喪亂﹐不可勝數。綿歷歲月﹐乃成變怪。今建州浦城縣之船山﹐一藏是也。山有赤人﹑赤馬﹑白人﹑白馬﹑牛羊之類﹐左右羅列﹐動以千百數﹐雜陳金寶﹐長曳數百步﹐而人未有得之者。山之垠常有字隱隱出於石間﹐村甿不能辧書者多見。之後有人見而記曰「船山有一藏﹐或在南﹐或在北﹐有人拾得﹐富得一國。」至今存焉。胡人過是山﹐必拜而去。

謠讖

人役於造化之中﹐於命則有窮通﹐遇時則有否泰﹐在物則有災祥。故𨿽山川之鎭流﹐亦有因人之窮通時之否泰以兆於災祥者﹐可得而考矣。徐鐸﹐興化軍人也﹐家居朝京門外﹐未第。時有讖曰「拆著屋﹐爛著椽﹐朝京門外出狀元。」鐸將第﹐而門果壞。黃裳﹐南劍州人也﹐家居於龍溝﹐未第間亦有讖曰「掘龍溝﹐出龍頭。」裳將第﹐而溝果修峻。前此有天花五色夜降﹐至曉猶存焉。興化軍有壺公山﹐古讖曰「水遶壺公山﹐此時方好看。壺公山欲斷﹐莆田朱紫半。」蔡君謨興水利﹐灌民田﹐引水遶壺公山而登第者﹐於前爲多﹐繼興利者﹐鑿山而浚通﹐遂於朝廷間朱紫者數人矣。

預兆

家府寶文未第時﹐丁內艱。自吳門扶護先祖歸閩中﹐於浦城昭文鄕上相裏﹐卜地以葬。後有虔州陰陽流﹐善觀山水之形勢﹐乃嘆曰「此地過三五年當出狀元公。」卽今龍首山﹐已現矣。山之口有大溪焉﹐村人張氏用石爲堤﹐橫亙彌漫﹐咸謂若盤石之固﹐𨿽洪水浩蕩亦不可壞。時陰陽者又曰「張家堤壞﹐方出狀元。」人莫不笑之。後踰歲﹐寶文府中薦名﹐張氏之堤已壞﹐眾以其言漸合符節。徐。縣前山中現五色气﹐逾月不散﹐大風鼓蕩﹐走石拔木﹐占者以謂吉兆。再歲﹐寶文遂魁多士矣。嘉佑中﹐寶文寓姑蘇外族張氏之園齋思古堂﹐垂絳幕﹐與諸生辯論。一夕歸寧﹐大雷電雨雹﹐咸皆驚惕。忽聞霹靂聲起自堂之巓﹐少頃卽晴霽。曁還啟戶﹐乃於寢室前壁柱間追龍耳﹐爪牙之迹存焉。寶文少好書﹐大字深探古法﹐常有椽筆極大﹐置於几案﹐寓有意﹐則揮灑飛逸﹐造極神理。盛暑中﹐常與表弟黃磻叟同憩闔廬山寺。於筆之心﹐有芝艸生焉﹐盤屈若花﹐亦先符之瑞也。寶文赴府試﹐列於西廡。禦藥李舜舉﹐時方蒞內省爲巡案官﹐素未之識也。忽至﹐相揖﹐雍容而語﹐厚加異待。曁至省中﹐舜舉復爲巡案官﹐尢大喜曰「章先輩復在此位﹐今歲大事﹐非公而誰。」來年春﹐廷試罷﹐果登魁甲。因詰訊之﹐舜舉曰「某非爲佞也。前得夢西廡﹐某間某位有黑龍坐其上﹐默數之﹐乃公也。省殿皆然﹐故知大事屬於公耳。」寶文殿試罷﹐常得一夢﹐夢天門開﹐一龍降焉﹐奮身跨之﹐及項﹐傍有人曰「項下有逆鱗﹐何不攀角而坐。」遂從之﹐乃騰踏而起﹐始寤。

靈平埽

熙寧十年秋﹐黃河大決於曹村下埽﹐上哀憫元元﹐爲之盰食。明年﹐攺號元丰﹐以牲玉告祭於河﹐乃首事焉。揵作者無慮十萬人﹐堤成﹐亙十有四里﹐詔命埽曰「靈平」﹐立廟曰「靈津」﹐推功於神也。方天子憂埽未合﹐主者數以疾置聞﹐請調急夫。盡﹝徹﹞﹝撤﹞諸埽之卒﹐又調旁郡﹐詔旨切責﹐吏卒畢力。又爲重埽九緷而夾下之。四月丙寅﹐河槽合﹐水勢頗郤﹐而埽下伏流尙浸漬﹐堤若浮寓波上。萬眾環視﹐莫知所爲。天子以爲憂﹐俄有赤蛇遊於埽上﹐吏置於盤﹐祝而放之。蛇亡而河塞焉。

隕石

治平三年正月十九日﹐常州人聞天上有聲如雷﹐或者曰非雷也。日出已髙﹐天色澄淸﹐忽有星如火炬﹐自東南飛流西北﹐有聲﹐少頃而止﹐光亦隨滅。滅處不見有物﹐但少煙气稍稍散去﹐非雷也。居十日﹐宜興人有持一小石來獻太守者﹐云「是日﹐有石隕縣之僕村許公門外﹐其聲魄然﹐聞一二里。某與里人驚走﹐而視地上﹐猶髣髴有光。相與掘地﹐深至三尺﹐乃得此石﹐而置之手中﹐尙覺微熱也。」太守取石以視﹐可重十兩許﹐欹斜不圓﹐微雜金鐵﹐無絕異者。﹝穎﹞﹝潁﹞川有落星﹐觀大小數塊﹐大槪若石而非石。傳聞始墜時﹐亦有聲震動﹐光芒輝赫﹐今尙在焉。

黃鶴樓

鄂州黃鶴樓﹐覽山水之勝﹐誠爲淸絕。頃年有抱關老卒﹐夜偶不眠﹐起視樓前﹐天淨風寂﹐明月澄淡。見三二人著屐﹐聲響空山中。疑其爲鬼物﹐熟睨之﹐又疑其爲人也。語笑自若﹐叩山之石﹐其聲鏗鏘然。三叩而門忽開﹐二三人者自門而入﹐煙靄冥晦﹐漏盡雞數鳴﹐復自石戶而出。老卒再拜﹐且願執事焉。皆笑而不答﹐其中有答者曰「汝骨凡俗﹐不可蒞吾趍屬。」因告貧困﹐欲得資賄濟世﹐遂爲之指山石嶄巉中一金曰「與爾此﹐可以贍足。」老卒驚喜﹐重不可肩。得之歸室﹐光彩貫焉﹐人爭窺視。訴訟入公庭﹐視其金﹐似石非石﹐若鈆非鈆﹐不識果仙耶﹐果非仙耶。老卒之遇﹐眞所謂遇而不遇耳。

郇公

吾族九代祖﹐避黃巢之亂﹐自洪州武寧徙於建州安浦城。七代祖事王審知王閩中﹐爲髙州刺史﹑檢校太傅。僞唐李氏舉兵來伐﹐太傅將兵禦之﹐遣二校求救於審知。失期將戮以徇﹐夫人練氏請赦二校﹐曰「世方亂﹐人未易知﹐當責以後功。」二校得以脫去﹐而仕僞唐。後時一校王建封者﹐爲李氏將兵﹐議屠建安城。太傅已捐館﹐夫人猶家城中﹐潛諭一言﹐建封懷舊徳﹐降其城而完其民。人知吾族之必大也﹐歷世衣冠﹐遂相推紹﹐至叔祖郇公而始盛﹐如人之所期矣。郇公之未生﹐鄧國太夫人夢陟山巓﹐禮髙廣坐﹐授玉像一﹐旣喜寤。郇公之始生﹐太師密公夢相拜者於前﹐傍有人曰「相而拜﹐臺輔也。」二尊嘗爲詩以勵之﹐曰「吾家累世多陰施﹐近日靑雲豈假梯。」已而果然。閩江南臺﹐古傳沙合者相﹐郇公之入西樞﹐而沙已﹝憤﹞﹝墳﹞爲洲矣。旣正宰席﹐乃大固焉。公方爲省郎時﹐楊文公億屬廣坐﹐謂公曰「希言當爲賢宰相﹐推公之輔。」仁宗皇帝妥安天下﹐淸忠肅艾﹐萬邦以揉﹐而人克服﹐則文公之言至矣。

傅大士

錢塘龍山伽藍中﹐有傅大士眞身在焉﹐因觀大士之遺物﹐可得而紀矣。藕絲織成彌勒﹐內院一﹐其巧妙法度﹐出於自然﹐惜其歷年﹐如在髣髴之間耳。王補之以謂其功非鬼非人﹐以予觀之﹐故非人力之所能爲也。叩門槌一﹐云﹕叩九重門者﹐乃此槌也。不甚昂大﹐亦無特異者。銅鐘一﹐叩之其聲雜踏﹐然無淸越聲﹐似銅而非銅﹐若鐵而非鐵。妙光檀香枕一﹐人之有疾病者﹐剽其香煮湯飲之﹐其患未始有不差者。筆架二﹐硯瓶一﹐皆陶器﹐木撲之所爲。又大士嘗齋﹐余遺飯及蔬茹於山﹐皆化爲石。今有二焉﹐白者飯石也﹐靑者菜石也﹐尙能辧其形迹﹐可考証之。聖人以身顯化﹐或出或沒﹐隨世之緣﹐又況於物耶。人之於此﹐不原其心﹐特有異以待焉耳﹐誠物之所化也。

黃鑑

黃鑑學士﹐生七歲而不言﹐其祖愛之﹐以謂風骨之美﹐當大吾門﹐不宜有是也。每遇景物﹐必道其名﹐達其理以指教之﹐然終不言。一日﹐又謂之曰「楊文公幼不言﹐文公之父因告之曰﹕『後園梨落籬﹐神童知不知﹖』文公忽發聲對曰﹕『不是風搖樹﹐便是鵲驚枝。』汝風骨若是﹐何爲不言﹖」鑑竟不對。他日﹐又攜於河亭之上﹐顧謂之曰「水馬池中走。」凡三告之﹐鑑忽對曰「潛龍夢裏驚。」其祖大喜曰「我知此兒不同矣。」自是而言。後鑑歷淸顯﹐然惜乎不能致身於禁掖侍從之間而亡﹐命矣夫。

髙僧志

普照大師歸詮﹐生於眞定永安﹐年十八師事金牛懷忠禪師﹐骨格成而通理達性﹐河朔歸之。凡將有所適﹐士人踴躍﹐塞道橫經﹐受供者常數百人。元丰二年十二月十九日﹐盥洗右脇而逝。後七日﹐郡中爲師致齋飯﹐食未訖﹐定武有遣介燃香來者﹐師忽從臥起﹐跏趺而坐﹐形色安靜如平生。師孩童時﹐有僧丐飯於師母﹐母取漿以饋。僧指師謂母曰「此兒應出家﹐爲大法器。」母拜稽首﹐忽失僧所在。嘗講於欒城﹐人或見師室中有神光﹐如寶色燈云﹐環室三匝﹐卒墮師懷。師之滅度﹐遠近縱觀﹐皆卽肉得五色舍利焉。又衢州豬頭和尙﹐嘗若風狂﹐走街衢中﹐性嗜豬頭肉﹐多丐於市人。人始嗤之﹐旣見習之﹐久亦不以爲怪﹐莫知其異也。他日輒過僧寺﹐求升法座﹐乃跏趺而逝。畱一頌曰「頂門一隻眼﹐照破四天下。除卻涅盤時﹐其餘總是假。」又曰「豬頭千片﹐不嘗一个。」州人環集歸禮。後數日﹐有老尼者﹐素與師爲袍服﹐乃至座前大慟。師忽開目大笑﹐人皆驚異。時有官吏﹐與師最相知遇﹐聞其服來﹐遂造寺﹐且責其不能穎脫。師曰「不當若是耶。」遂瞑目而終﹐今塑其眞身在焉。

金龍硯

歙州汪氏﹐家始貧乏﹐不能自給﹐父子多入山陬﹐坐盤石結艸履以爲業。常見石上有紅光亙日﹐夜則黃色充塞﹐深相疑嘆。乃夢一白衣老人告曰「我爲汝守此寶彌久﹐可早發之。」他日議定﹐卽碎石﹐深探得一匣﹐匣中有石卵一枚。因懷而歸﹐置所居室中﹐夜則光芒交射。愛其潤澤﹐欲求善匠治具爲硯。翌早卽有一老人造門求爲之﹐中有化成金龍﹐盤屈宛美。自是家業日益增羨﹐間有衣冠出焉。

善報

內殿崇班畢周臣﹐嘗謂予言感應之事。向在陜西水西石壁寺中﹐乘間與同寮爲茶會。一日﹐西山忽然有聲若雷震﹐響數里﹐人皆驚擾﹐不知所之。因見山裂數丈﹐現出一石坎﹐內有一僧﹐若禪定者﹐異香馥鬱。觀者如覩﹐所披之服﹐宛然若新。頃皆化爲輕塵﹐四肢微微有坼文﹐細睨之﹐頭足皮膚中悉無骨與肉﹐皆五色舍利。先寶文云﹐在河東時﹐亦覩三事甚異。在太原府日﹐城中有白馬遶城走﹐及三日不可拘系﹐忽死於正街中。官吏依常搏納﹐皆有舍利﹐因贈予數十顆﹐大小不等﹐如石卵狀。又有一卒﹐素好善﹐日夜常持誦經。一夕卒﹐火化之﹐視其項骨有十六節﹐若羅漢狀﹐眉目悉皆完具。

卜祝

元丰中﹐有中書吏人﹐袖黃牒而出﹐輒失之。慮蹈州憲之重﹐無所不加求探﹐凡卜祝之有符應者﹐未嘗不詢考焉。或者曰「李翼精於六壬﹐詳味災福﹐深不可尙也。」吏遂訪之﹐具道其事。翼分布內外像﹐有頃告之曰「來日當自西門而出﹐行及三里﹐卽轉東去﹐又約至一里﹐必發聲大哭﹐更當前去﹐見屠殺之家﹐可訪鄰比﹐有書算者﹐必得之。」遂受其指決﹐翌旦往焉。自西門出﹐卽之東方﹐果及裏余。吏憂中惶惑﹐復視荒冢壘壘﹐然不覺哭泣。迆邐見有一二家﹐誠屠解者也。詢其左右﹐得一王翁焉﹐於鄕社間能書畫操算﹐但久年風疾﹐不能覆耳。吏愈疑其非﹐再叩之﹐令轉達是意。王翁者笑曰「何以知在此耶﹖」丐之數十千而得之﹐且曰「日前老妻至曹門街﹐有揮袖而行者﹐於稠人中委一黃牒於懷間﹐因得而歸﹐方欲入城﹐使人購之。」其卜祝之精﹐有如此者。

失明

太平州蕪湖縣吉祥寺僧楚暹﹐俗姓石氏﹐嘉佑二年淸明節﹐輒雙目失明。乃發誠心﹐日於齋粥前默誦《金剛經》十卷﹐率以爲常。至熙寧六年冬至後二日﹐右眼忽然明澈﹐今尙在﹐甲子七十二矣。有老媼亦患瞽疾﹐或者誦《觀音經》以授之﹐曰「觀世音南無佛﹐與佛有因﹐與佛有緣﹐佛法相緣﹐常樂我淨。朝念觀世音﹐暮念觀世音﹐念念從心起﹐念佛不離心。」媼敬誦﹐未始一日﹐廢彌久目亦復故焉。

原分

代州大石寨卒杜慶﹐緣應報入州﹐道中見山之巓有二紅物相搏擊﹐其狀圓而有光芒﹐因竚而觀。有頃﹐一物如勢不勝﹐墜於野水中﹐光彩兩騰貫。慶疑而視之﹐惟有二三科斗中焉﹐遂取之﹐系於衣裾間而回。至寨中﹐乃金一塊耳。慶素好博易﹐徧往酢價﹐市人秤之﹐或重或輕﹐多少不能一辧﹐遂質錢於僧邢氏。他日﹐是僧失之﹐飛往義興寨倉壁間一龕中。官吏異其事﹐細相傳玩﹐上有鐫字一行﹐云「大石寨出軍兵士杜慶。」金時𨿽入官庫中﹐人皆傳播﹐慶聞乃自陳﹐卽給還焉。吳惇禮侍禁﹐嘗任徳州平原榷酤。一日﹐家人見自天有一物靑綠色﹐若曳數丈繒幣﹐將墜於廨庭中﹐疑爲不詳﹐皆叱唾之﹐其物卽復騰去﹐髣髴有頭角狀。一﹝見﹞﹝兒﹞童擲躍以手空中探取之﹐得二十五金焉。又於廨捨後廟側﹐遶一大木三匝﹐戛搏有聲而起。三日中﹐是木下聞若人般挈錢聲。有收產蓐婦云「市中趙氏家失一錢龍﹐極憂之﹐此是也。」安肅軍朱氏﹐家素貧乏。他日﹐巡警卒爲之曰「長史有何警兆﹖某數日爲見大車中般載財寶﹐入長史宅中﹐不知其數﹐疑必有以先爲祥報者。」朱氏始極拒其說﹐後祝之曰「誠有之。近日爲見金帛積滿廊廡及堂階。」間欲遺之數萬﹐使其息言於人。其卒謝曰「某果有福﹐卽入某家﹐數萬何爲哉。某茍無福﹐𨿽受此賂﹐亦何由安。」竟不受而去。自是﹐其家興進。卒伍中有知分如此者。

胡用琮

江州太平觀道正胡用琮﹐雙目偶失明﹐乃罷職事。嘗令人引援而行﹐經歷時月﹐勤服藥餌﹐未有退證。一日天大雨雪﹐人言有貧者口銜一筋﹐坐觀門階砌上貨墨﹐一金一寸﹐人亦稀售之。用琮因令人引行至觀門﹐問之曰「爾在此﹐何以爲養生耶﹖」貧者曰「我無他能爲﹐日貨墨﹐得三二十金爲生耳。近日適當大雨雪﹐不能入城﹐遂憩此﹐而人少顧者。」用琮憫之﹐丐之五十金﹐自此日以爲常﹐貧者不復市墨矣。他日﹐未達明﹐忽叩門告辭。關鍵不開﹐相隔而語﹐一不以惠金爲謝﹐但曰「我遺君此墨一寸﹐請自保之﹐隨意所欲用卽用之﹐茍有所患﹐磨飲之﹐不復有苦矣。」用琮詢之曰「爾何往也﹖」貧者不對。又詢之曰「爾何姓氏也﹖」乃對曰「我賣墨牌牓卽姓氏也。」語訖﹐尙欲審問﹐漸聞聲音遠﹐卽不知所在。啟關無及矣﹐尢不知其異也。用琮疑惑﹐又慮其非常人﹐乃磨墨一分許﹐飲之﹐目卽覺明澈遠視。太守聞而異之﹐求其餘墨﹐用琮內惜爲寶﹐紿以盡飲之。人亦有得其墨者﹐有患苦皆效用琮磨飲之﹐悉無憑焉。後人曰「以筋界口﹐乃呂字耳。」眾多伏其說﹐悟以爲洞賓矣。

敍劍

代州大石寨城外水中﹐常有光澈明﹐人頗異之。後有人以网筌取魚者﹐得一劍焉﹐未之奇也﹐質錢於邢氏釋。釋以水濯沃其上﹐得字云「龍蛇之形﹐金石之精﹐劈開風雨﹐利刃堅貞﹐魍魎魑魅﹐無難不平。」後不審流落何所。京畿襄邑縣郊龍陳氏家﹐修所居第﹐掘土堅構﹐得一古冢﹐發冢而視之﹐中有一鼎﹐鼎中有藥﹐其色紅﹐鼎側有銅瓶﹐瓶中有水﹐水傍有一石匣﹐匣中有一劍﹐劍上有詩曰「斷精光未散﹐斬馬血才幹。執在將軍手﹐煙塵掃不難。」後因視人﹐乃致訟焉。南劍州﹐五代離亂﹐盜賊蜂起﹐嘗以寺鐘烹肉﹐棄於溪水中。後有人攜兩劍渡是溪﹐劍忽雙躍入波中﹐求之不得。或者善與水俱入俱出﹐因往觀焉﹐見二劍附一鐘耳而立。出以告人﹐再呼同藝者下視﹐復見二龍抱鐘﹐驚懼不敢近。至今風雨晦冥﹐常聞鐘聲起自波間﹐今劍溪是也。

紫姑神

紫姑神﹐世或稱之曰「紫仙」﹐南方人。孟春之月﹐卽請之以決事﹐然至利害大者不能言。善書畫吟詠﹐騷雅之才﹐尢多淸麗。閩中張叔通者﹐嘗得賦﹝遊武夷山﹞詩曰「春雨連宵心慘傷﹐曉來還喜見天暘。千巖積翠神仙隱﹐萬木交陰虎豹藏。樵徑也通人上下﹐溪流不許客相將。隨緣到此隨緣返﹐一粒還丹在眼旁。」又贈客詩曰「明時抱道不淹畱﹐文藝君須在遠修。萬古白雲藏劍气﹐願乘車馬出神州。」多假物書於灰燼中﹐人有求其椽筆者﹐卽書於紙﹐得「禮節永平﹐弟恭福祿﹐勉勵龍虎」十二字。凡書龍字﹐類多不相同。或者問之﹐答曰「龍之爲物﹐變化無窮﹐豈可拘耶﹖」若其請致之禮﹐多繪畫婦人江鄕之間﹐人人能之﹐比寢不錄。

●搜神祕覽卷下

奇疾

人流通於陰陽之內﹐一有勃盭﹐則感而爲疾。善醫者﹐神聖工巧而已。病於陽者﹐調於陰﹔溺於陰者﹐亢於陽。病在皮毛之膚者﹐砭石治之﹔造於內外之間者﹐發泄而通之。病之在上者﹐嘔之吐之﹔病之在下者﹐瀉之補之。病之相傳者﹐治其始受之髒﹐測虛實之變﹑欲其易療﹐則受之以湯﹔欲其難化﹐則受之以劑。倉公扁鵲﹐世不間出﹐茍能通是說﹐亦足爲良工矣。然疾之有奇者﹐又必俟夫出類拔萃之技藝焉。頃有人鼻中生毛﹐叢聚而出﹐若釵股﹐形長逾尺﹐去之輒生﹐然痛楚極不可忍。或者曰「肺之病也﹐調肺而治脾﹐去皮毛之間邪气﹐可以安矣。」已而果然。有人受心腑之疾者﹐餘皆無所苦﹐惟中有聲相應若影響。是人曰「將之某家。」其中亦曰「將之某家。」是人曰「吾患未差。」其中亦曰「吾患未差。」奔走求醫﹐累年無識治者。或有人曰﹕子可將《本艸》誦之﹐中不應者試以自治﹐竟得療焉。有人朝涉水﹐有一物若蚌殼然﹐著於肩膊間﹐雜療之不能去。經歲月﹐爲覺黃瘁﹐徧走求醫。或有人告之曰「以醬塗之﹐斯無害矣。」旣而墜焉﹐殼中有口千百﹐不識果何物也。有人目前常覩大魚﹐鱗鬣燦爛﹐極苦之﹐莫知緣由所致。或有人告之曰「此無他﹐但食魚﹐夾鱗餤之﹐涎壅於中﹐膜生於肝﹐乃致是痰。當以藥洗肝﹐去其鱗膜﹐斯可矣。」乃遺之藥而安。有人善飲酒﹐𨿽罄釜斛﹐未嘗醉也。或者告之曰「子有虫在臟腑之間﹐以藥下之﹐不爾成大疾矣。」乃受所教而治﹐果得一虫焉﹐其大若錢﹐其形如龜﹐無眼而有口﹐置於一盤中﹐以酒數斗沃之﹐有頃盡矣﹐乃懷之而去。曰「置於臟腑﹐則疾也﹐置於法用﹐則寶也。」自此﹐是人乃不復苦飲矣。

畫錄

梁元帝云鬼神易狀﹐犬馬難圖﹐豈以其明明者可識﹐而幽昧者難知乎﹖古之善畫犬馬者﹐有若韓幹﹔善畫人物者﹐有若吳道子﹔善畫翎毛花竹者﹐有若徐熙﹔善畫山水者﹐有若李成。此其尢著者﹐余不可悉紀。今亦有之﹐但比古爲劣﹐許道寧於山水﹐有古气而筆力麤﹔凡老髙畫龍﹐有升騰之變﹐而骨節不分要理﹐然皆爲近時之宗師也。趙昌畫花木果實﹐獨奪天地造化之工﹐探物之妙。遇其意所喜者﹐不擇貧富貴賤輒予之﹔其所不喜者﹐𨿽勢位所加﹐賄賂所及﹐被刑蒙毒﹐亦莫緣而得。今士大夫多有之﹐獨學士林端父所藏八枝與予家十六枝爲最勝。慶曆中﹐端父嘗出知懷安軍﹐道與新廣漢守尙書屯田員外郎﹑隴西李碩偉之同行﹐嘗戲云「廣漢圭田歲入甚厚﹐昌爲郡人﹐吾軍貧陋﹐獨無此二者。他日﹐幸以其餘及我。」偉之至郡﹐反謂端父先得之﹐以詩虐焉。端父答之曰「趙昌下筆敵韶光﹐一鬴黃金滿斗量。借我圭田三百畝﹐直須買取作花王。」有傳此詩示昌者﹐昌大笑曰「林君知我哉。」曁代還﹐以是本遺之﹐乃爲絕筆。後有王友繼之﹐然與昌固不相侔矣。頃有爲奇畫者﹐縑素間爲人以牧羣牛﹐盈滿川澤。夜視之﹐則人臥於廡下﹐牛於圈棚中。及旦而視之﹐復在川澤矣。又爲寒江景﹐漁舟蕩其上﹐一人坐於艗首﹐垂釣而望﹐頂臺笠﹐掛蓬衣。夜視之﹐則人臥於舟中﹐置竿於蓬。及旦而視之﹐復在艗首矣。或者曰「此藥術之功也﹐致陰陽藥焉﹐日之所見者﹐陽藥塗之也﹔夜之所見者﹐陰藥塗之也。」人或然之﹐且不可與善繪者等爲奇之一端耳。

地裏

山水之形﹐勝生於自然﹐非有意於成像也﹐間若鳳舞鸞翔﹑龍蹲虎視﹑羊奔鹿駭﹑連珠貫玉者﹐亦出於偶同焉耳。山無水則孤而不淸﹐水無山則淸而不秀。人測陰陽之理﹐明天地之幽﹐考之以經﹐裁之以智﹐選勝以盡送終。卜宅之要﹐內則神安其捨﹐外則人寧其生﹐斯亦盡矣。若夫富貴貧賤﹐系乎天而顯乎應變之間。適與物期會者有之﹐茍欲利勢﹐榮用心﹐以求山水之最﹐而爲吾親之歸藏﹐不亦惑乎。吳待問侍郎之祖﹐昔葬其親﹐貧而無地。同裏張氏﹐遺其山圃之閒隙﹐未嘗擇也。旣納諸壙﹐有通陰陽流曰「善哉是地也﹐前有山﹐山之間其形生如龜﹐山之前大溪流注水近龜﹐而卿相出矣。」至育參大政﹐而溪流近龜﹐充宰臺席﹐而溪闞龜首﹐此不擇而貴者。閩中編民張氏葬其親﹐徧歷山川之形勢﹐多邀致術士﹐求全成之地。茍有少遺玷﹐未始瑣就也。經時得焉﹐皆期騰龍虎之變﹐發芝蘭之香。久而彌貧﹐有至於犯刑蒙憲﹐此擇之而不貴者。此類悉多﹐聊書二事﹐以紀之云。

申先生

申先生者﹐來往淮浙間﹐自言姓申﹐人未始奇之也。盛暑烈寒﹐倒行逆施﹐爲難履之行。有遇疾病﹐乃書紙以印諸陽之會﹐卽有差者。頃在潤州﹐謂一豪甿言「汝心平善﹐可以奉道。」令置面一杯﹐徐爲气噓之﹐使盡啖焉。復曰「汝婦亦吉人。」隔屏幛噓气﹐再令悉食之﹐二人者遂不嗜榖矣。嘗在揚州府門市肆中﹐貨雙泥牛﹐謂人曰「只丐百二十金。」無有回眄者。抵暮﹐一典吏售歸﹐申公使夕噀以乳香酒﹐卽相角抵矣。曁夜半﹐吏依所受教﹐二牛乃奔逸環遶﹐若傷瀆而止﹐未省何術致也。今問或見之。

神怪

建州浦城夏氏者﹐天禧中﹐其家嘗爲鬼物所擾﹐已至炮爨飲食幾可供羞。忽致穢壤於甑釜中﹐夜則羅列器用什物﹐盈滿廊廡之下。嘗羣居語笑﹐與人相應答﹐無所忌憚﹐遂密徙居以避焉。不數日﹐忽空中撫掌羣笑曰「徧尋汝等﹐乃只在此。」復肆怪變。楊國輔者﹐夏氏姑之夫也﹐每來訊問﹐羣鬼相謂曰「福人來矣。」悉皆遁去﹐少獲安息。及國輔去﹐則復至。凡衣冠器用忘所寘﹐鬼則曰在某處﹐如其言而獲。夏氏一子﹐七歲﹐一日不見﹐鬼又曰在某處﹐果在焉﹐然爲至剖腹而死。聞松溪縣師巫﹐卽善祛邪怪﹐乃招致之。巫將及境﹐聞其鬼相告曰「惡人來矣。」皆有悲愁浩嘆之聲。巫旣至﹐周視其家﹐指新造倉廩曰「禍生於此。」遽命工具援啟倉之基﹐探土得一古石冢﹐二棺槨已糜廢﹐惟四維有木俑數十人﹐彩繪若新﹐焚之乃絕﹐朝散。趙君奭監﹐在京都商稅院所居宅之西位﹐素凶怪﹐人不敢寓處﹐設釋老星耀像﹐以爲供事之所。一日﹐飯僧薦佛事﹐夜漏半﹐諸孩童見其陳設綺麗﹐皆奔競嬉。有頃﹐盡馳走曰「簾幕下有一大毛腳出焉。」君奭聞之﹐審知其眞﹐卽趍入﹐果有之﹐乃以手束勒﹐呼諸兒取刀。左右驚惕﹐悉不敢近。須臾﹐毛腳漸小而亡矣。王湛合使﹐指使王仲元以過逐還靳州靳水縣﹐家極貧窘﹐因求居第。或人謂之曰「我有一宅﹐亦不求僦資﹐能居卽自便居耳。」仲元不達其意﹐人曰「此第素凶故也。」仲元不然是說﹐晚卽獨秉數燭﹐仗刀坐於庭中﹐大罵曰「鬼何有哉﹐安能近人﹖」夜半﹐四圍若眾﹐屋顚僕﹐仲元又曰「我知其無能爲也。」卽秉燭仗刀而起﹐入堂奧中﹐門欲開﹐忽有物自手掣取燭﹐而燭繼滅。仲元懼﹐刀墜地﹐奔走而出。至廳門﹐昏黑未能啟關﹐聞自後有物擊門﹐聲喧大﹐愈戰栗。得出﹐呼人共視﹐乃墜地之刀也﹐入木數寸許矣。衢州開化縣程郎中宅﹐欲講姻親之好﹐呼匠者爲花。夜嘗有小女童﹐年十七八許﹐問匠者求之﹐經數日皆然。匠者內懼﹐疑其有他意﹐翌旦﹐卽告焉。程公怒詢其家人﹐未嘗有也。或者曰「昔年有一女童縊亡於外合中﹐疑此是也。」程公出以報匠者知之。是夜復至﹐匠者詢之曰「爾非郎中宅左右﹐乃是外合所自縊鬼耳。數來此﹐何有哉﹖」女童卽驚惕﹐張口吐舌﹐舌大若盤﹐其人嚂呼﹐遂滅。

山陽婦

山陽有居民﹐以取魚鱉爲業。一日﹐獲鱉七枚﹐中有一大者﹐姑命婦庖﹐將貨焉。旣而﹐失其大者﹐姑與良人皆疑其婦私攘之﹐抵詈鞭箠。經日﹐婦撫胸號叫﹐銜冤不能自明。他日﹐忽於篛蓋下得之﹐婦祝曰「我以爾故致姑之猜嫌﹐今再以進﹐亦不免乎死﹐不若捨爾﹐洋洋江湖之間﹐無使网罟再得之也。」遂釋於水中。是夜﹐夢其鱉以前腳撫婦胸及諸鞭箠處﹐又以靑泥塗之。旣覺﹐不復有痛楚﹐患亦幾於毛寶﹐白龜之靈也。

疾疫

潁州﹐今建作潁川府是也。頃年疾疫殊甚﹐一日﹐州之城南隅﹐天雨藥﹐厚數寸﹐色黃白﹐不辧气味﹐若梧桐子大﹐皆不敢服食。有一老媼曰「此藥可用米湯下﹐三十丸大療。」時溫人服之﹐皆效﹐所濟不少﹐而亦不知此媼果何人也。今宿州一百姓菜園中﹑濮州軍營中﹐各有一井人疾病﹐汲水服藥﹐無不應者。此二事頗相類﹐因附之於後。

瑞應

天佑中原﹐誕生聖主﹐妥定四海﹐安固宗社﹐必有命世之才﹐不羇之器﹐左右前後以綏兆民﹐我五代是也。輔弼大臣﹐功業顯赫﹐茍非降神﹐安若是耶﹖故其誕生與夫薨謝﹐皆有異以表焉。王沂公曾之薨也﹐有巨星隕於寢﹔韓魏公琦之薨也﹐有巨星隕於後圃﹐櫪馬皆鳴﹔左丞張公若谷之生也﹐郡太羅氏﹐夢巨星墮於懷而孕﹐皆忠公亮節翊戴安危之士﹐然後知吾言之非誕也。

應化

宮保晁公迥﹐積修心法﹐能貫通祖印﹐得慈忍力。嘗誦經﹐卽悟解法門﹐不失直指見性之要。晚年﹐目前每現五色花﹐種種諸妙相耳﹐多聞鈴鐸音樂﹐希夷自然﹐出於罔象之間。睦州進士何某者求見﹐性超達﹐久未通徹。日夜焚香﹐虔禱觀世音菩薩﹐至於悲泣不自勝處。一日﹐見自畫軸間﹐一金手修長﹐撫何之陽會﹐重不可支而痛楚過之。自此﹐稍稍利鈍矣。

燕華仙

黃裳爲﹝燕華仙傳﹞﹐因書其大略曰「燕華仙人﹐女子之得道者也。太子中允王綸﹐昔爲海陵時﹐有處子爲及笄。一日﹐夢爲山中遊﹐其山秀特﹐插立萬仞。煙雲縹緲之間﹐有華亭在其上﹐仰見二仙圍碁對坐﹐冠服靡麗粲爛﹐如世之畫女仙者。相望之際﹐怳然已造其坐側﹐一仙顧謂之曰﹕『汝見吾一筆塔乎﹖』遂出而示之﹐觀塔而寤。思復得見﹐且傳其塔﹐齋戒以自致焉。後兩日﹐再遇於夢中﹐與頃所見無以異也。仙復出塔﹐顧謂之曰﹕『汝能傳吾塔﹐則將與爾會矣。』乃諭處子以發筆處。及覺而思之﹐一筆而塔就﹐大功萬象﹐世之畫工細窺其妙﹐不知其所以然而然﹐欲摸而去﹐不可得也。一日﹐燕筆降於海陵之公宇﹐綸淨其室以待之﹐與處子語笑﹐居處如人間世﹐然獨處子聞見之耳。綸等不得其髣髴﹐綸求名字於仙﹐仙以非命其名以道明﹐命其子﹐嘗言與綸有契﹐故來此爾。綸問而答﹐出其文篆﹐皆寓於處子而見焉。名篆八十四﹐名曲四十八﹐名書三十六七﹐答二告十﹐賦歌行諷吟詞曲銘誥戒諭書頌一百二十有八﹐寄贈招勉。其詩在綸尢多﹐處子陰受其巧所至。綸出百軸進上﹐余藏其家﹐處子求笜金篆﹐仙曰﹕『姑俟筆至。』少頃﹐果有贈綸十筆者﹐發二筆爲虫食﹐其鋒正笜金所用爾。字無大小巨細﹐例以一筆寫之﹐未嘗易也。或以禍福求之﹐皆默而不應。丁晉公之行﹐因有所請﹐仙言復還。而已﹐處子問仙今幾千歲矣﹐仙亦舉其問而應之。綸問仙處子可以歸乎﹐可以不歸乎﹐仙亦舉其問而應之﹐終不爲之決。及其許嫁﹐而仙往矣﹐凡昔之所傳﹐遂不復記。臨歸﹐弟夢燕華相道至大海邊﹐白石漫然﹐不可勝計。欲其渡海﹐處子不如其命﹐顧謂處子曰﹕『可於人世求碧仙洞《玉霞經》而讀之。』已而覺﹐燕華之降至此十年矣。處子之歸﹐呂氏後封萬年縣。君行六十四年而卒﹐前此時復聞有音樂之聲﹐若相將者然﹐卒不得而遇也。」

楊柔姬

予自眞定還都下﹐道由邯鄲﹐因得柔姬所題壁﹐曰「妾家圃田﹐世族豪貴﹐門館幽邃﹐竟日闐然﹐時與伴侶有追隨調笑之懼﹐不知寒暑之催人。年始及笄﹐閒情漸生﹐遂托身於良人﹐因此遠適眞定﹐離親去國之意﹐悵戀不已﹐而鎭陽風景酷似吾鄕﹐有佳花幽圃﹐可以行樂於春時﹐有修竹小洞﹐可以迎涼於朱夏。魚稻果實﹐與夫醪酒之美﹐又足以供膳飲之具﹐而資燕笑之娛。不幸居未半紀﹐而良人傾亡﹐家宗無親﹐身將安托﹖由是飄然南歸﹐每臨當時畱食寓宵之地﹐逝而復蘇者數矣。鄕關千里﹐欲到未能﹐上無以副父母之望﹐中不得盡良人之情。哀哀此心﹐非可述矣。」反視三鄕佛寺所題此﹐有甚於彼者﹐因以拙句書之﹐亦不欲直見名氏﹐隱語以道焉。箕子狂寬﹐夫性腹長空﹐﹝麟之定﹞詩曰「億昔鬟初合﹐離家千里徵。鳳鞋金鐙穩﹐羅袖玉鞭輕。月下並肩語﹐花間把手行。歡娛將半紀﹐恩愛卜平生。豈謂中途誤﹐翻爲一夢驚。撫心嗟薄命﹐飲淚想當情。走馬溪邊影﹐哀鴻枕上聲。重經舊遊處﹐幽恨寫難成。」杜儼仲觀﹐爲之作歌曰「君不見叢臺驛﹐圃田柔姬自題壁。柔姬姓楊族緒豪﹐朱碧輝空門館闐。春風女伴戲靑樓﹐窈窕文章語笑柔。雲鬟初攏釵梁重﹐脈脈蘭心春思動。一朝選配少年郎﹐粉質飄流入鎭陽。鎭陽嚴嚴甲第好﹐風景髣髴同吾鄕。三春桃李照亭榭﹐六月竹洞燻風涼。四時佳景供淸賞﹐翡翠屏風鴛枕兩。酒闌拂鏡勺桃花﹐良宵蠟燭燒紅紗。紅紗熒熒夜復曉﹐五歲歌吹時節少。良人一旦捐仙居﹐羅幌無光愁悄悄。寶鑑同心不忍看﹐回看前歡仙夢杳。良人之家無宗戚﹐千里鄕城獨南適。與郎曾宿此傳捨﹐門掩回廊宛如昔。並肩行處長莓苔﹐井上梧桐空自碧。無言看月立空階﹐鏤金沾露鴛鴦鞋。鈆華不禦見天質﹐珠淚淹浥芙蓉腮。一身有達父母托﹐九泉無路追多才。君不見﹐三鄕寺﹐昔時弄玉嘗題字。今日柔姬歸故鄕﹐悲愁更過當時事。婦人無非亦無儀﹐賦筆𨿽畱隱名氏。卒章飲恨令人哀﹐吟誦拂拂悲風來。想君題時翠眉促﹐彤管纖纖指如玉。行雲往矣無復尋﹐寂寂洞天三十六。噫噓嚱﹐楊柔姬﹐未亡人﹐何用歸。多情旣如此﹐有色將安施。儻能節死同邃穴﹐猶勝風月長相思。」

月禪師

信州白華巖﹐法號寶月﹐字淨空禪師。幼年樂浮圖氏﹐卽有見解﹐因而出家。隱於白華巖之絕頂﹐修行持戒﹐幾二十餘載。夜常講解經論﹐則有虎豹山魈異類﹐俛仰而聽﹐過有賓客﹐則遣去﹐率以爲常。信州刺史以祥符之名剎﹐不治也﹐深患之。皆以謂非淨空不可﹐四眾堅懇﹐道路攜持以至。童稚悉叩禮俯伏曰「願師以大慈心俯從眾﹐請廣度生齒之緣。」師度勢不可屈﹐遂乃下山。席未及暖﹐人所施之資已至數百萬。開堂之次﹐有僧問曰「釋迦出世﹐黃金布地﹐今師出世﹐有何祥瑞﹖」師應曰「老僧出世﹐靈龜自至。」果於座前得一綠毛金綫龜。易歲月﹐一寺悉皆完葺﹐殿閣廊廡﹐光耀相射。師曰「刺史所命者﹐興此寺耳﹐我將復還山矣。」一日﹐晚卽不知所在。眾共訪迹﹐至貴溪縣仙嚴鄕﹐民相語曰「和尙數日前執一香鑪﹐步履險阻﹐冉冉而上﹐疾若風雨。」眾皆發大善心﹐竭力開徑﹐斧斤運﹐風聲振山谷﹐回環曲折﹐峭壁深扃﹐湍溪注流﹐幾十餘里﹐始達絕頂。師方瞑目晏坐如﹐如不動。相與興建庵宇﹐始遂眾請而居焉。朝廷常遣使者召之﹐辭以老病﹐終不下山﹐亦遂其性也。王僕射安石﹐亦常遣人請歸金陵之蔣山﹐其書曰「祈向妙法不爲﹐不久亦塵牢自障﹐道力甚少。神耀觀之﹐無所不知﹐輒求志言﹐以自救藥。自昔有道者不以幽閒獨處爲樂﹐而以忘疲利他爲行﹐師能無辭遊人間﹑廣度眾生之緣乎。今令曾道人去﹐望早下山。」師但以偈答之而已。師嘗好食餈與山芋﹐日一齋粥﹐不置侍者﹐惟自庖爨。一日﹐有人獻餈甚欽﹐師以杖叩脛﹐終不受﹐曰「汝生佛不養﹐何必供我﹖」其人泣曰「某始造此﹐母不知﹐將欲食。某止之曰﹕欲來獻耳。」凡事先達﹐大率如此﹐不可具載。山之前後三二十里﹐無有殺生者﹐彊竊盜賊﹐莫不易心從善﹐悔過自新。常有一盜﹐性本頑惡﹐人素畏懾﹐慕望風聲而來禮謁﹐師延之座﹐語以冤債未償。盜因發大願﹐盡以力產建寺﹐削髮從師。師曰「汝當以此生畢還冤對﹐𨿽彌勒內院﹐亦不可避。來世當度脫﹐爾努力善道﹐報無迷誤。」盜號泣而出﹐行至山半﹐倚松而逝。師升座鳴鐘﹐謂大眾曰「某盜今在山下托世。」旣踰歲月﹐其家乃請歸於師﹐以備侍奉﹐形肖無二焉。李無咎秀才者﹐自京師慕師髙名﹐棄儒從釋﹐徒步而來。王侍制雱﹐有詩送之曰「白華巖下水憧憧﹐萬壑千林一艸堂。已脫衣冠辭苦海﹐好將香火事空王。聞君已悞如來教﹐嗟我由隨世路忙。還聽夜猿相億否﹐古擎明月照經窗」又曰「白華巖主是金僊﹐假作山僧學坐禪。珍重此行吾不及﹐爲傳消息結因緣。」人多繪師形像﹐必求師自讚﹐凡千餘首﹐皆無重意﹐句語朴混﹐不可企及。師正慧眼﹐通他心﹐目若耀睛﹐齒如編貝﹐髮常紺色﹐細軟如蒙﹐每行住坐臥﹐有五色舍利。在仙巖又幾三十餘年後﹐歸建州浦城縣南峯禪院之祥雲庵﹐復六七載。一夕沐浴﹐據繩牀端然而座。因畱頌曰「吾以不動爲動﹐尊利與人﹐間識妙玄。我此定成眞﹐如處天龍﹐恭敬至光新。」享年九十有九。其餘偈頌之類﹐信州自有文集﹐此更不錄。

龍華上升

元丰六年二月十六日﹐吉州隆慶禪院設隆華會﹐中有一道士﹐不知姓氏﹐風韻瀟灑﹐忽從坐中上升霄漢﹐霞彩貫日﹐速若雷電。几案之間有一頌曰「長生門﹐長生路﹐冥冥蹤迹無覓處。金池欲認無價珍﹐直待乾離方肯住。莫點鈆﹐莫燒汞﹐內外赤龍自然擁。雲飛鼎上見紅蓮﹐一粒丹砂誰得共。三千功滿卻升天﹐一十二年誰繼踵。」州人相與奉﹐安於天慶觀焉。

妖木

洪州靖安縣﹐縣有大木焉﹐其圍有九﹐其髙十尋﹐有半枝蔓扶茂陰翳﹐可庇者千百。牛有神物﹐馮之常於中發聲曰﹐我將往某家矣﹐茍不祭敬﹐則其家往往有死者。土人畏懾﹐莫不神異之。朝請大夫石禹勤﹐時爲是邑宰﹐命工翦伐﹐自是絕怪﹐乃無尢害。

李盤

三吳李盤秀才者﹐嘗同舅氏張正之道傍如廁。廁之壁隙間有綿塊窒焉﹐因以手去之。須臾﹐人物千百自穴而出﹐極爲微小。盤素剛決自仼﹐以手乘之﹐得二三人﹐餘皆復歸故焉。掌握中微微有聲﹐啕裂極痛楚之意﹐欲釋之。盤持念愈確﹐歸家視之﹐乃小沙木耳﹐遂焚之。

姑蘇婦

嘉佑中﹐蘇州南園居民沈氏妻﹐嘗夢數百人靑衣巾櫛﹐哀求乞命。旣覺﹐疑慮不決﹐頃思曰「得非所貯螺師乎﹖」遂視之﹐浸澤積久﹐果皆靑色﹐兩角凸出﹐乃棄於長流中。是夕﹐復見謝而去。近歲亦有之﹐臨江軍推官蕭辟之性嗜火煨雞子﹐忽夢二婦人白衣嶷立﹐泣拜求生。逮悟﹐几案間有二雞子存焉。自後不復食矣。

楊氏

潤州江陰縣主簿潘慶基弟忽違裕﹐似有物乘之耳眼口鼻﹐血污塞室﹐幾迨於死﹐莫知端由。左右因曰「昔有王主簿者﹐縣君楊氏產蓐得一子﹐不幸而逝。而後常爲變怪﹐歷仼多施釘法﹐茍可遣免﹐歲餘復出。」亦未之信也。旣而慶基室人將俯月﹐而召持天心正法者﹐書符籙置於臥室四維。逮免乳﹐常見一婦人﹐在室外往來﹐或坐或臥﹐但不得而親耳。後乃夢所見者相告曰「我因產難中﹐遂至不救。」復擁鼻曰「死已久矣﹐但覺鮏臭不可聞﹐幽囚於此﹐無時出期。妾有是時所生子﹐名潙之﹐今在秀州作法曹﹐能爲告之﹐使作因果﹐濟拔不勝感荷。」言訖﹐悲泣不止。旣覺﹐甚痛之緣﹐便馳報王緣。王緣亦不知其母之亡於是邑也﹐乃遣人賫資賄來飯僧﹐廣薦佛事。已而﹐復見夢曰「幸蒙恩憐﹐遂得超拔往生矣。」拜謝而去。自後﹐乃無怪誕。

神祥

蘇州百姓龔某者﹐素以正直自仼﹐有三子一孫﹐家亦從容﹐怡怡自若。嘗夢一神人謂曰「欲求爾所居後空地一段﹐啟建廟宇﹐以爲安存之所。」龔叱之﹐神曰「當取爾長子矣。」後三日﹐長子卒。復見夢曰「所求如何﹖不從﹐再取爾次子矣。」龔亦不允。後三日﹐少子卒。復見夢曰「三子皆卒矣﹐爾惟有一孫﹐願以土地與我﹐不然當取爾孫﹐絕爾後嗣。」龔持意愈確﹐竟不許之﹐神乃降階拜曰「三子之卒﹐天數也﹐豈其所能爲﹐君之正直﹐誠可尙也。」乃去。

木怪

建州浦城縣之西溪﹐去溪百許步有一坡壠﹐林竇陰翳﹐常有鬼怪出焉。日向晚﹐多負人置溪水中﹐無敢獨往來。頃年有不信者特往伺之﹐果有一二人﹐面色靑白﹐奔競前來﹐欲負而趍。兩相較力﹐反爲人負而行。將達所居﹐頻令回首﹐往往變怪萬狀﹐驚警於人﹐終不頒顧﹐呼鄰比救援。須臾﹐稠眾交集﹐乃沙木兩片耳。碎之﹐有血貫焉﹐鄕人乃相與斫伐林木﹐平坦坡壠﹐自是絕怪。

楊漢傑

楊籌﹐字漢傑﹐少時以其叔父水部君感疾危篤﹐去它州求醫。夜歸﹐將至其家﹐奔走失道﹐會天大風雨﹐不可進﹐權息於路傍。適遇鄕人設無遮大會﹐籌見鬼物數百﹐或翼而角﹐獸首而人身﹐千態萬狀﹐各執一火炬﹐聲若鐘磬者﹐有若蚊蚋者﹐相呼而過﹐意若將赴其會。相去甚邇﹐忽有一人大呼曰「知郡在此﹐汝輩宜避之。」由是﹐鬼物遠取它道而去。籌有俊才﹐四貢禮部﹐三黜於廷試。後從其伯父文莊公蔭﹐官至比部員外郎﹐歷知光化軍﹐眉﹑棣﹑南劍數州﹐年八十四卒。

浮橋船

澶州黃河浮橋﹐腳船七十餘只作首尾﹐皆以江藤千餘條爲大小纜﹐系數大牛以安濟車馬。當大河之中﹐湍流號叫者﹐謂之大將軍。船造創年深﹐一日輒失之。旬餘﹐復自下流逆水而上。官吏陳其事﹐杖二十而復系焉。自後亦無它怪。

蔣賁

進士陳升自京師還﹐因過楚州漣水縣﹐訪友人蔣賁。賁素與升善﹐相造甚喜。賁家貧﹐惟有一膻﹐語其妻曰「來日當庖此以進。」妻訴以膻將育子﹐後期乃可。賁不然曰「無此不足以延厚遇之意。」是夜﹐畱升寢於別館。旣就枕﹐夢一婦人﹐顏色憂戚﹐再拜而告升曰「不幸妾將俯及蓐月﹐君子存仁人之心﹐容妾子母相見﹐𨿽死不避。」言訖﹐泣涕交頤。升覺﹐疑其妖媚不詳。及旦﹐忽見僕者拽一羊入﹐詢之﹐云賁將庖﹐果有孕者也。乃見賁而堅勉之﹐具其事以道焉。賁捨於佛寺﹐至今爲長生羊。

龍徒

元佑元年﹐湖州武康縣尉周古婢﹐忽夢黑物俯胸臆﹐覺而有孕。經數月﹐古疑之﹐鞭箠累日﹐竟不自辧﹐𨿽告之﹐不及信也。婢涕泣﹐居常自訟﹐腹中忽語曰「本欲十月而出﹐今使母如此﹐當七日而出矣。」古妻聞之﹐疑有神物姓負﹐因以告古。至七日﹐復腹中語曰「更俟七日﹐三更出矣。」俯期天無凝雲﹐明月洞照﹐雷雨暴作﹐飄風號震﹐煙霧冥合﹐頃復晴霽現﹐其婢已死。徐救蘇息﹐乃言曰「適有一物﹐人首黑身﹐盤屈自右脇而出﹐眾女仙闐匝捧以金器﹐騰踏升去﹐然痛楚不可忍。」古視屋極﹐可以窺天﹐他如故焉。經三日﹐忽有童孩蓬髮紫衣﹐叩門而入﹐呼其婢曰母﹐呼古曰翁翁。常居帷帳中哺乳﹐但手出金距﹐臂皴黑鱗﹐自言我三日一至。久之﹐又曰﹐我七日一至﹐踰時又言﹐我半月一至﹐卒曰﹐我一月一至﹐率以爲常。古告之曰「孩兒來我家爲禍邪﹖爲福邪﹖」怒曰「我豈孩兒邪﹐且呼作龍徒﹐豈有致憂患乎﹖」能書方藥及道簡中湯劑﹐使病人服之﹐旋踵卽效。常告其母曰「我日給二鐶﹐但不可使翁翁知。」家人陰疑﹐苦相誥訊婢﹐因言之。龍徒至﹐顏色愁慘﹐徐曰「教你勿得言。」自是不復給。他日辭去﹐云「我有三十六兄弟﹐非久皆下來。」遂杳然絕迹。

劉之問

淮陽軍劉之問﹐嘗夢遊九華山﹐山轉道險﹐林陰深竇﹐漸見朱欄﹐左右映帶﹐徐有艸庵﹐下臨湍流﹐奇玉燦列﹐心疑其非世間也。內一婦人據案而坐﹐手操毫管﹐若吟詠之狀。因命之問坐其傍﹐乃言近歲重陽﹐輒有一絕﹐舉以鑑子﹐戾聲曰「靑山深處是吾鄕﹐把酒堪驚歲月忙。億得去年秋色晚﹐畫橋無菊過重陽。」又言「與君聯句可乎﹖」乃曰「小路水雲遠。」之問答之云「人間富貴長。」婦人勃然變色﹐「汝非吾徒﹐豈得造此。」指令速去。之問怏怏不樂﹐返舊路而行﹐怳然而蘇。

盛文肅公

文肅盛公度﹐生數歲﹐隨父度支守官於蜀。課秋夜﹐詩得「遶階蛩韻秋」之句﹐惛不省蛩字﹐因假寐。若有人以金字牌倚東階。視之﹐��蛩字也。旣寤﹐成篇以獻﹐因告焉。度支喜撫首曰「若異日﹐當有文學大名以興吾門。」自是辭學日益﹐富齡遊俊造間﹐聲動場屋矣。

王抱一

嵩山道士王抱一﹐善相人。呂文穆公嘗與王文惠公﹑錢樞密若水﹑劉龍圖夔往謁之﹐時皆未仕也。道士見而驚曰「吾常走天下數萬里﹐求見貴人而不可得﹐今皆在是矣。」因指曰﹐某丞相﹐某丞相也﹐某近丞相也﹐某下丞相也。卒如其言﹐呂穆仲贈王文惠之仲子皇城詩曰「乃翁獻賦聞場屋﹐吾祖知名並弟兄。見說嵩山王道士﹐坐中曾識四公卿」。

現妖

元丰八年﹐國學生員趙某者﹐夜如廁﹐見二人焉。一人長不逾一二尺﹐蓬髮而色靑﹐服亦靑也﹔一人魁大長逾丈﹐蓬髮而色白﹐服亦白也。其靑服者謂趙某曰「我爲汝挑燈。」遂於燈龕中﹐以杖挑之。白服者舉手擊靑服者首曰「小鬼不要動。」趍時﹐同舍人及有相繼至者數十﹐而二鬼�滅矣﹐乃得歸焉。

搜神祕覽

