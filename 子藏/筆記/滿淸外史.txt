《滿淸外史》﹝淸﹞天嘏著

目錄

首篇總論

第一篇

關外經營時

第二篇

順治康熙兩朝

第三篇

雍正朝

第四篇

乾隆朝

第五篇

嘉慶道光兩朝

第六篇

咸豐同治兩朝

第七篇

光緒宣統兩朝

●首篇總論

○第一章

滿淸稱名之始

出山海關東行﹐若奉天﹐或吉林﹐若黑龍江﹐中外人士皆以滿洲稱之者也。然試問滿洲之何以見稱﹐不獨漢族不能盡知﹐卽滿族亦幾數典而忘祖。

考滿洲舊壤﹐本在白山﹑黑水之間﹐於古爲肅愼﹐漢爲辰韓﹐魏晉爲勿吉﹐隋唐爲靺鞨﹐宋爲女眞之完顏部﹐明初爲建州左﹑右衛。

至其滿洲之所以見稱﹐本非地名﹐實由部族而假借用之也。蓋女眞建部之始﹐本由肅愼轉音﹐而名爲珠裏眞﹐後訛爲女眞。愛親覺羅氏旣爲珠裏眞後裔﹐遂由珠裏眞而漸名爲珠申。迨部族之勢日彊﹐欲並吞鄰近諸部﹐爰先通好於西藏。西藏喇嘛以其爲珠申之後也﹐慢呼之曰曼珠。愛親氏譯曼珠之義﹐知爲妙吉祥﹐乃捨珠申﹐而以滿珠名其部族。後之漢字﹐易「珠」爲「洲」者﹐以「洲」字義近地名﹐故假借用之﹐自此遂相沿不攺云。

○第二章

滿洲頭顱之異

範蔚宗之傳三韓也﹐稱辰韓人兒生﹐欲令頭扁﹐皆壓以石。滿洲舊部﹐卽漢之辰韓地﹐故其遺風猶有存者。

或有辧之者曰﹕滿洲舊俗﹐兒生數日﹐卽置臥具﹐令兒仰寢其中﹐久而腦骨自平﹐頭形似扁。設以石壓頭﹐壯夫且不能堪﹐而以施之初墮地之小兒﹐實非人情所有﹐故不可信。

然物之圓者﹐必被壓﹐始能平。頭之圓﹐亦猶物也﹐如不以石壓﹐則腦骨安能自平。或之言﹐實不合於物理。聞蒙古人生兒﹐以韋帶束之木板﹐植立於地﹐長則股形微箕。歐洲婦人﹐以帶緊束其腰﹐故常細。滿族之以石壓頭使扁﹐與此二事同。

以此之故﹐有見其太廟之懸像者﹐一曰奴兒哈赤﹐彼族所奉以爲太祖也。一曰皇太極﹐彼族所奉以爲太宗也。試諦審其頭顱﹐皆作扁圓狀。又有入紫光閣者﹐見其圖形之滿洲功臣亦然。然則滿族之異於漢族﹐但一望其頭顱﹐已灼然可見矣。

○第三章

滿族之崇奉堂子

崇奉堂子﹐爲愛親覺羅氏特有之習慣。凡遇戰役﹐必先祭之。其神何名﹐無知之者。且祭獻之禮絕詭祕﹐往往不肯宣布。世皆彊解之爲祭天﹐謂卽古者天子出徵﹐類乎上帝﹐宜乎社﹐造乎禰之意。其實不然。

昔有範生者﹐遊滿洲之遼陽城。見一古剎﹐欲入觀之﹐門者不許。謂欲瞻禮﹐只可在門外焚禱﹐不得闖入。範生欲窮其異﹐與門者商﹐彊而後可。乃至剎內﹐見塑像二﹐長各數丈。一爲男子狀﹐向北植立﹐一爲女子狀﹐南面抱其頸﹐體皆赤﹐態甚褻。問之土人﹐皆以公佛﹑母佛呼之。愛親覺羅氏所奉之堂子﹐蓋亦若是焉爾。是其特有之習慣。漢人見之﹐未有不發噱者也。

○第四章

滿族之握兵柄

典兵之權﹐爲滿族所專有。未入關時﹐本以親王爲統帥﹐如睿禮﹑鄭豫﹑肅勤等是也。入關以後﹐尙存此制。其餘𨿽不專任皇族﹐亦未嘗不用滿族。如康熙準噶爾之役﹐則費揚古也。雍正西南苗之役﹐則鄂爾泰也。乾隆準部之役﹐則永常等也。回疆之役﹐則兆惠等也。大金川之役﹐則傅恆也。小金川之役﹐則阿桂也。緬甸之役﹐則傅恆也。廓爾喀之役﹐則福康安也。嘉慶川鄂陜之役﹐則額勒登保﹑徳楞泰也。此犖犖之大役﹐皆以滿人掌兵﹐而漢人不得預聞其事。

洎乎洪﹑楊軍起﹐擾攘幾二十年﹐蹂躪幾十三省﹐滿人皆束手無策﹐乃任曾國藩﹑李鴻章﹑左宗棠等一司兵柄﹐遂開漢人殺漢人之路。

迨假托立憲﹐欲集權於中央﹐於是復令蔭昌等﹐操陸軍部之總機關。不久而武漢發難﹐滿淸亦隨卽於亡。

○第五章

宮中之祕密

滿淸宮中﹐事事祕密﹐有出人意計外者。如皇上宿某宮中﹐召某妃嬪進禦﹐當直內監﹐則往彼赤體氈裹﹐背負而來。或曰﹐此明制。或曰﹐胤禎爲宮人刺斃﹐是以此制至雍正後甫有之。語或近是﹐然年湮時遠﹐亦莫能詳也。宮中有地道通外方﹐有室﹐有戶﹐有牀幾坐椅燈鏡等﹐遇變﹐帝輒攜其父母后妃兒女等入窟﹐外立一最親信之內監﹐手執槍枝﹐每連呼曰打拿。打拿者﹐滿洲語﹐平安也。危迫﹐則不呼打拿。帝後皆自盡﹐死其處﹐或由地道遁去。光緒季年﹐吳樾炸彈事發﹐滿人日夜數十驚﹐而宮中尢疑懼。那拉氏除坐朝數小時外﹐則偕帝后妃嬪等﹐潛入窟至數日之久。其時掌警部爲尙書徐世昌﹐京津巡士﹐荷槍如雲﹐揮汗成雨﹐似臨大敵﹐誠可嗤矣。

●第一篇

關外經營時

○第一章

奴兒哈赤畏假都督

奴兒哈赤之建元天命也﹐爲明萬曆四十四年。越一載﹐始書「七大恨」告天﹐以與明爲仇。然其未建元之前﹐尙視明帝如在天上﹐明臣如在云漢﹐不敢與較﹐觀於待明之假都督可見矣。

初﹐滿洲每歲必貢蜜於明﹐兼開蜜市。考蜜之用﹐相傳煉爲糗糧者。迨萬曆四十一年後﹐不復貢。明之邊臣﹐未敢據實入告。次年四月﹐巡撫都禦史郭光復新蒞任﹐知其事﹐潛使遼陽材官蕭子玉﹐假稱都督﹐銜命問故。子玉乃盛設儀仗﹐自乘八人輿﹐至滿洲境。揚言天使降臨而不郊迎﹐將以無禮致詰。奴兒哈赤聞之﹐大恐﹐亟屬橐鍵﹐迎於道左﹐供具甚丰腆。子玉乃問其不貢市之由﹐奴兒哈赤肅立對曰「本部之蜜﹐猶中原五穀也。五穀有不登之年﹐將誰是詰耶﹖本部五年來﹐花疏蜂少﹐是以不供。俟春秋花滿﹐釀熟蜂衙﹐當復貢市如初。」子玉旋得厚贈而返。未幾﹐奴兒哈赤始知其僞﹐然已無及矣。

○第二章

奴兒哈赤詛咒葉赫女

奴兒哈赤嘗聘葉赫部長布揚古之妹﹐欲以爲妻。尋葉赫與滿洲失歡﹐得明之援﹐布揚古將以妹適蒙古咯爾咯部貝勒巴哈達爾漢之子莽古勒岱。滿洲諸貝勒等聞之﹐請乘其許而未行﹐發兵往奪。奴兒哈赤知是事爲明之主動力﹐畏明之威﹐不敢妄動。詭謂之曰「此女之生﹐釁所由起﹐實非偶然。哈達﹑輝發﹑烏拉三國﹐皆因此女興兵構怨﹐相繼滅亡。是此女召釁亡國﹐已有明驗﹐今明又助葉赫﹐不以此女與我而與蒙古﹐天殆欲亡葉赫﹐以激怒我而啟大釁也。若奮力徵之﹐縱得此女﹐徒致不祥。卽歸他人﹐亦必不永年。吾知此女流禍已盡﹐死期將至矣。」諸貝勒等仍欲興師﹐再三請﹐奴兒哈赤終以畏明之故﹐不之許。後葉赫以此女嫁蒙古﹐未一年﹐果亡。昔司馬仲達詛咒諸葛武侯﹐謂孔明食少事煩﹐其能久乎。奴兒哈赤之詛咒葉赫女﹐殆與司馬仲達同一口吻﹐惜無以巾幗遺奴兒哈赤者。

○第三章

奴兒哈赤之陰謀

自覺昌安﹑塔克世父子爲尼堪外蘭與明將李成梁所殺﹐奴兒哈赤及弟速兒哈赤嘗欲爲祖父復仇﹐明不勝其擾﹐曾仍給書﹐令爲建州右衛都督﹐並封龍虎將軍。

是時扈倫國﹐有烏拉部﹑哈達部﹑葉赫部﹑輝發部﹐明人呼之爲海西諸部。就中惟哈達部長蒙格布祿﹐葉赫部長納林布祿﹐亦封龍虎將軍。

蒙格布祿最忠順於明﹐他部有所謀﹐輒先告﹐得爲備。諸部長皆惡之﹐奴兒哈赤尢甚。會蒙格布祿與納林布祿相仇殺﹐蒙格布祿力不敵﹐請援於明﹐不許。請人備邊﹐亦不許。遂以三子爲質﹐求救於奴兒哈赤﹐奴兒哈赤乘機襲執之。明邊吏聞其事﹐遣使議援。奴兒哈赤外恐明之聲罪致討﹐內實利其部落之廣也﹐乃僞以女許蒙格布祿﹐而陰縱其妾與通﹐徐以私外母名殺之。明邊吏遣使責奴兒哈赤曰「爾何故伐哈達而取其國耶﹖其復還之﹖」奴兒哈赤懼﹐乃仍以基女妻蒙格布祿長子吳爾古岱﹐送還國。並遣其次子歸之明﹐以塞前責。且詭言曰「蒙格布祿與噶蓋謀叛﹐故誅之也。」明邊吏因循置之。奴兒哈赤之輕視明﹐自此始。已而葉赫仍攻哈達不已﹐奴兒哈赤遂復據哈達﹐並攻葉赫﹑烏拉﹑輝發﹐滅之。由是扈倫國之四部盡亡。

○第四章

滿洲婦女之驕縱

滿洲自佛庫以私淫生子﹐無可自解﹐遂神其說曰﹕食朱果使然。又托爲仙去。厥後開國﹐卽以是爲家法。婦女之驕縱﹐至不可言﹐於奴兒哈赤時尢甚。一日﹐集其婦女於八角殿而告之曰「凡貝勒等有罪﹐且執法以治之。爾等婦女﹐苟犯吾法﹐豈可徇縱。若徇縱﹐是廢法也。我擇賢而有功之人﹐以汝等妻之﹐詎令受制於汝等。汝等苟陵侮其志﹐恣意驕縱﹐惡莫大焉﹐法不容貸。譬如萬物﹐皆依日光﹐以遂其生。汝等亦依我之光﹐以安其生可也。」又嘗謂新附蒙古諸部之貝勒曰「爾等有娶我諸女者﹐勿以諸女爲畏。昔察哈爾汗以女妻侍從大臣﹐每陵侮其夫﹐若諸女中有如彼者﹐速告我。罪至死﹐則誅之﹔罪不至死﹐則廢之﹐更以他女妻焉。」可知滿洲婦女之放縱﹐於未入關前﹐已若是其甚﹐故不憚一再言之﹐曷怪入關後之肆無忌憚﹐演成種種惡劇也﹗

○第五章

皇太極之說夢

人之有夢也﹐由於腦筋之畱影耳。故以夢之休祥﹐爲後事之徵驗者﹐無異於愚夫婦之所爲﹐而皇太極則酷信之。

皇太極旣臣服朝鮮﹐某夕﹐忽夢隨其父入明之宮中﹐見明主於袱內出一絲絳糸惠﹐上飾珊瑚﹐意欲相授。皇太極默思明帝所贈珍寶﹐何所不有﹐受此奚爲。轉顧其人﹐非明主﹐乃金代神像。出書一冊曰「是爾先代金國史書。」皇太極受而讀之。文字不能盡辧﹐欲持以示人﹐忽覺。次日晨﹐召其臣屬語之。臣屬曰「先是皇上夢入朝鮮王宮內﹐將朝鮮王舉之而起﹐未幾﹐果臣服朝鮮。今又夢見明帝及金人﹐授以金史﹐是天意將以明之圖錄授皇上也。」由是皇太極大喜。聞《周禮》有占夢之官﹐而不詳其術﹐亦以夢之未可盡信也。乃皇太極恆沾沾於夢﹐且以爲若可恃也者﹐非利明之天下而有之﹐何至於是﹗

○第六章

皇太極計降明臣

松山之役﹐由於明副將夏承徳約降所致。其時總督洪承疇﹑巡撫邱民仰﹑總兵王廷臣﹑曹變蛟俱被擒。尋殺邱民仰﹑王廷臣﹑曹變蛟等三人﹐而以洪承疇械至盛京。時警報至﹐明京師皆謂承疇已死。明思宗聞之大震﹐輟朝﹐特賜祭九壇。其子弟在京者﹐成服受弔。撰行狀﹐送諸公卿間。方祭第九壇﹐而承疇生降之信至。

然承疇負時譽久﹐生平疵行﹐亦不槪見。一旦變節﹐人多以爲疑。嗣有知其祥者﹐謂承疇械至盛京時﹐尙以死自誓﹐故絕粒累日﹐精神漸萎。皇太極令人百計勸降﹐終不聽。乃問明之降人﹐有可以餌承疇者否﹐則以好色對。皇太極大喜。使飾美女數輩往侍﹐卒無效。時皇太極妃博爾濟吉特氏者﹐內蒙古科爾沁貝勒塞桑女也﹐貌美冠一時﹐乃遣之。妃密貯人參汁於小壺﹐效婢裝﹐入奉承疇。承疇閉目面壁﹐泣不已。妃彊勸之﹐亦不顧。已而妃又彊勸曰「將軍縱絕粒﹐獨不可稍飲而後就義耶﹖」語次﹐情態婉嫣﹐意致淒愁﹐且以壺承其唇。承疇不得已﹐少沾飲焉。逾時﹐竟不死。妃又進焉﹐承疇連飲之﹐愈不死﹐精神且加充焉。如是者數日﹐妃多方勸慰﹐疊進美饌﹐承疇漸甘之。未之﹐意轉﹐遂飲啖如初。由是妃益日夜進勸﹐並反覆諭以利害。承疇計始決﹐遂降於淸。

自承疇旣降淸﹐於順治元年﹐從入關﹐爲內院大學士。次年﹐出經略江南諸省﹐抗淸者皆爲其所平。後再出經略楚﹑粵﹑滇﹑黔諸省﹐亦平之。倘承疇果死﹐誰能效忠於淸有若是者﹖然則承疇之功﹐皆博爾濟吉特氏之功歟﹖

●第二篇

順治康熙兩朝

○第一章

金之俊限制滿洲法

金之俊﹐江南之吳江人也。明時﹐官兵部右侍郎。流賊李自成陷燕京﹐之俊不能死﹐被夾拶甚苦。迨淸兵入燕京﹐之俊又降﹐仍原官。旋由尙書而爲內院大臣﹐拜大學士。康熙元年﹐始以予告致仕。越八年乃卒﹐謚文通。蓋之俊之效力於滿淸﹐凡十有八年。開國方略﹐咸出其手。當因當革﹐條理井井。故時人爲之語曰「從明從賊又從淸﹐三朝元老大忠臣。」蓋醜之也。然聞其投降時﹐先遣人謂多爾衮曰「我有十事﹐當與爾要。爾能悉從﹐則我降﹐不則有死而已。」多爾衮令召至﹐叩其故。之俊曰「玆事於滿洲則無損﹐於漢人則甚願。爾如許之﹐將以不從者而餌其從﹐某度江南不難下矣。」多爾衮復願聞其詳。之俊乃提「十不從」之綱曰「男從女不從﹐生從死不從﹐陽從陰不從﹐官從隸不從﹐老從少不從﹐儒從而釋道不從﹐娼從而優伶不從﹐仕官從而婚姻不從﹐國號從而官號不從﹐役稅從而語言文字不從。」多爾衮皆允之﹐於是之俊降﹐旋得參機密。又聞當時定制﹐凡旗人不得經營商業﹐王公不得私離京城﹐內奄出宮者斬。若斯之類﹐皆之俊輩爲之謀也。後弘歷始悟其詐﹐大恨之。欲盡攺革﹐又以其皆祖制﹐不敢動。乃廁其名於《貳臣傳》﹐以泄憤焉。

○第二章

滿洲兵之淫虐

福臨禦極之次年﹐爲順治乙酉歲﹐憤弘光據守金陵﹐令多鐸等率師攻之。

淸兵南下時﹐先抵揚州﹐明督師史可法戰死。多鐸縱兵淫虐﹐其狀有令人不忍言者。玆就《十日記》中撮其要曰﹕驅數十人﹐如驅牛羊﹐稍不前﹐卽加捶撻﹐或卽殺之。刀環響處﹐愴呼吼起﹐齊聲乞命者﹐或數十人﹐或數百人。遇一卒至﹐南人不論多寡﹐皆垂首匍伏﹐引頸受刃﹐無一敢逃者。至紛紛子女﹐百口交啼﹐哀鳴動地﹐更無論矣。此以著其虐殺之狀也。滿卒拘數婦女﹐必令盡解舊衣﹐易以新鮮。諸婦女因威逼不已﹐遂至裸體﹐不能掩蓋﹐羞澀欲死。換衣華﹐乃擁諸婦女飲酒食肉﹐無所不爲﹐不顧廉恥。反語人曰「我輩徵髙麗﹐擄婦女數萬人﹐無一人失節者。何堂堂中國﹐無恥至此。」以著其奸淫之狀也。南人何辜﹐遭此淫虐﹐蓋亦慘矣。

○第三章

錢謙益之痛斥滿洲

多鐸之下江南也﹐明遺民顧亭林先生等早逸去。惟禮部尙書錢謙益﹐出城迎多鐸﹐奉表降。未幾﹐至燕京﹐管祕書院事﹐充修明史副總裁。繼以疾乞假﹐馳驛回裏。福臨疑有異﹐令巡撫﹑巡按視其疾以告。逾年﹐鳳陽巡撫陳之龍﹐獲黃毓祺於通州之法寶寺﹐搜出印信與詩詞﹐謂欲反淸復明也。並以謙益曾畱宿毓祺﹐且許助盜招兵等詞入奏。當命總督馬國柱逮訊﹐謙益力辧其誣。且自言年已七十﹐動履藉人挾持﹐必不敢萌他念﹐哀吁問官﹐乞開脫。適首告謙益之盛名儒﹐匿不赴質。毓祺病死於獄﹐乃以謙益與毓祺素不相識定訁獻。馬國柱具疏解之﹐遂得釋歸。

謙益旣歸﹐乃鐫前著之《初學集》《有學集》行世。集中諸詩文﹐痛斥滿淸之詞﹐觸目皆是。綜厥大旨﹐以剃髮及滿洲語爲最夥。如《題菊齡圖》云「顧影不須嗟短鬢﹐黃花猶識晉衣冠。」《題丁老畫像》云「發短心長笑鏡絲﹐摩挲皤腹帽檐垂。不知人世衣冠異﹐只道科頭岸接籬。」《西湖雜感》云「靑衣苦效侏亻離語﹐紅粉欣看回鶻人。」《飲酒雜詩》云「夢得朱囑書﹐旁行寫復復。不辧科斗文﹐神官爲我讀。」舉此一二﹐可旣其餘矣。

𨿽然﹐謙益以痛斥滿淸之詞刊入集中﹐蓋欲借此以掩其失節之羞也。旣知失節之可羞﹐當初何不自髙其節﹐乃至首先降淸耶﹖進退無據﹐君子病之。厥後弘歷旣毀其版﹐禁其書﹐且竄其名於《貳臣傳》云。

○第四章

多爾衮之盜嫂

洪承疇之降於淸也﹐以福臨母博爾濟吉特氏勸誘之功居多。故皇太極立爲後﹐並愛其子福臨。逾所﹐皇太極死﹐福臨立﹐一切政事﹐悉委其叔多爾衮任之。迨多爾衮入關﹐擊走李自成﹐乘勢進燕京﹐踞明宮殿﹐又遣人迎福臨至﹐得爲中原主。於是多爾衮之功﹐與博爾濟吉特氏相埒。𨿽號稱攝政王﹐推帝位於其侄﹐而內外上下﹐咸知有多爾衮﹐而不知有福臨也。多爾衮由是志益驕﹐出入宮禁﹐時與嫂侄居處﹐如家人父子然。福臨本藐小無知﹐而博爾濟吉特氏且年盛﹐獨居寡歡﹐以爲彼功多﹐且讓帝位而不居﹐非以身報之﹐曷足以極其功﹖以是遂通焉。一時朝野爲之語曰「唐烏龜﹐宋鼻涕﹐淸邋遢。」又曰「淸朝沒有漧淨人。」蓋言墻茨之不可掃也。未幾﹐多爾衮又謀殺皇太極長子豪格﹐而奪其妻爲妃。尋以宣淫致疾﹐乃獵於塞外而死﹐年僅三十有九耳。逾年﹐福臨親政﹐年已十四﹐稍知人事﹐聞而恥之。乃托以謀叛﹐追削其封。越三傳至弘歷﹐思掩其迹﹐仍復之。

○第五章

太后下嫁攝政王

方皇太極之甫歿也﹐有欲援立多爾衮﹐爲以弟承兄之舉者。多爾衮心爲之動。及將臨朝﹐服冠袍﹐對鏡自視﹐以爲不稱﹐因奉福臨登位﹐且首先下拜。其時外廷諸人見其誠意推戴﹐遂相與髙呼﹐而福臨之位於是定。未幾﹐多爾衮入關﹐仍不以帝位自居﹐遣使迎福臨至。舉朝咸爲福臨歉然﹐思所以報之。多爾衮與範文程密計﹐使昌言於朝曰「攝政王功髙望重﹐而謙抑自持﹐徳莫與京矣。我皇上𨿽欲報之﹐將何以報之哉﹖𨿽然﹐王固皇上之叔父也﹐今日之事﹐猶父傳其子也﹐王旣以子視皇上﹐則皇上亦當以父視王﹐可乎﹖」眾議曰「可。」文程乃復言曰「今聞王新悼亡﹐而我皇太后又寡居無偶﹐愚論皇上旣視王若父﹐今不可使父母寡居﹐宜請王與皇太后同宮。」眾又議曰「可」。於是滿洲史臣﹐乃大書特書於策曰「皇太后下嫁攝政王﹐羣臣上賀表。」當時又有恩詔謄黃﹐宣示天下。其略曰「太后盛年寡居﹐春花秋日﹐悄然不怡。朕貴爲天子﹐以天下養﹐乃能養口體﹐而不能養志。使聖母以喪偶之故﹐日在愁煩抑鬱之中﹐其何教天下之孝﹖皇叔攝政王現方鰥居﹐其身分容貌﹐皆爲中國第一人。太后頗願紓尊下嫁﹐朕仰體慈懷﹐敬謹遵行。一應典禮﹐著所司預辦。」及乾隆朝紀昀見之﹐以爲此何事也﹐乃可傳示來玆﹐以彰其醜乎﹖遂請於弘歷削之﹐是後鮮有知者。

○第六章

福臨廢後之爭

福臨之後﹐科爾沁部親王吳克善之女也。於順治八年﹐冊立之。及十月八日﹐乃有幽廢事。

初﹐多爾衮視福臨如子﹐循滿洲舊例爲之定婚。迨福臨稍有知識﹐恥多爾衮之所爲﹐托言謀叛﹐削其封。又遷怒於吳克善女﹐謂其爲多爾衮之親也﹐不欲納。尋以吳克善旣送女至﹐不得已﹐姑納之﹐然於心終不悅也。故合巹之夕﹐意志卽不協﹐隱謫冷宮者凡三載。至是乃顯指爲失徳而廢之。

詔下之日﹐舉朝震駭。大學士馮銓等先爭之曰「前代如漢光武﹑宋仁宗﹑明宣宗﹐皆稱賢主﹐便以廢後一節﹐終爲盛徳之累﹐望皇上深思詳慮﹐愼重舉動﹐萬世瞻仰﹐將在今日。」疏上﹐福臨覽之﹐不謂然。以爲予之所廢者﹐系無能之人。馮銓等具奏沽名﹐大不合﹐著嚴飭行。於是禮部儀制司員外郎孔允樾等復爭之曰「臣考往古﹐如漢之馬后﹐唐之長孫後﹐惇朴儉素﹐皆能養和平之福。至於呂后﹑武后﹐非不聰明穎利﹐然傾危社稷﹐終作亂階。今皇后不以才能表著﹐自是天姿篤厚﹐亦何害爲中宮﹐而乃議變易耶﹖一時繼起爭之者﹐更有禦史宗惇一等十四人。奏入﹐皆不聽。會滿族親王濟爾哈朗等阿附之﹐而廢後之議決矣。

越五年﹐福臨旋悟廢後之非﹐仍令將皇后位號及冊寶等﹐悉如舊。是旣廢之﹐而又復之也。一廢一復﹐任私意之喜怒﹐以定予奪。開國之初﹐專制已若是其甚﹐他可知已。

○第七章

福臨遁入五臺山之原因

順治十七年八月十七日﹐貴妃董鄂氏卒。福臨哀悼殊甚﹐爲之輟朝者五日。未幾﹐諭禮部云「奉聖母皇太后懿旨﹐皇貴妃佐理內政有年﹐淑徳彰聞﹐宮闈式化。倏爾薨逝﹐予心深爲痛悼。宜追封爲皇后﹐以示褒崇。朕仰承慈諭﹐特用追封﹐加之謚號﹐謚曰孝獻莊和至徳宣仁溫惠端敬皇后。其應行典禮﹐爾部詳察速議具奏。」是時聞者頗訝之﹐謂僅一貴妃耳﹐何乃濫加謚號且晉封爲後若是。「

有知其事者曰「是妃﹐蓋辟疆之姬人董小宛也。明弘光末﹐被掠至京師。入宮﹐賜姓董鄂氏。旋冊立爲貴妃。辟疆知之﹐懼罹大禍﹐乃撰《影梅庵憶語》﹐托言已死。」太倉吳梅村詩所謂「墓門深更阻侯門」者是也。不意入宮之後﹐竟以不壽卒。然福臨之於董貴妃﹐所謂「君非姬氏﹐居不安﹐食不飽」者也。胡乃黃土長埋﹐紅顏短命。西宮南內﹐秋艸墾涼。福臨對之﹐忽忽不樂。未數月﹐遂棄天下﹐遁入五臺山﹐削髮披緇﹐皈依淨土。梅村《淸涼山贊佛》四詩﹐卽詠此事也。滿洲族人𨿽百方勸解﹐卒不能回。由是於十八年正月﹐謬謂福臨病歿﹐而以十四罪自責之遺詔下矣。

○第八章

玄燁納姑爲妃

滿淸入關之初﹐一切習俗﹐皆承滿洲之舊﹐𨿽有過舉﹐尙不足責。迨至玄燁﹐滿臣所謚爲聖祖仁皇帝者也。旣稱曰聖﹐而所爲者乃大反乎聖﹐卽納姑爲妃之事可怪矣。

皇太極有一幼女﹐福臨之妹也。福臨循入五臺山時﹐尙未及嫁。及玄燁襲位﹐嘗畱之宮中﹐不爲遣嫁。臣下有請之者﹐玄燁曰「曷言乎嫁﹐朕已納爲妃媵矣。」其臣曰「宮闈之內﹐王化所基﹐故倫常不可紊。今公主於皇上爲父輩行﹐皇上不能取同姓之姑爲妃。」玄燁曰「不然。夫同姓不婚﹐謂母與姊妹及己所生之子女也。若諸姑者﹐旣非我母﹐又非我女﹐抑更非我同生之姊妹﹐𨿽納之﹐庸何傷。」其臣力諫﹐終不聽。

○第九章

彊奪朝臣之妻

安徽桐城之張氏﹑姚氏﹐在淸初爲漢族世家第一﹐世爲婚姻。康熙時﹐張英曾爲首相。其次子某京卿者﹐廷玉之弟也。娶於姚氏﹐有國色之稱。漢人爲京朝官﹐妻妾之在京師者﹐羣推姚氏爲第一。會皇太后萬壽﹐預詔漢官命歸﹐隨滿人一體入宮叩祝。屆期﹐張﹑姚兩家婦女﹐凡其夫有官於朝者﹐悉盛飾朝服入祝﹐賜宴內廷﹐俾盡一日之歡﹐始散。迨人定時﹐乃相率乘肩輿歸。及抵家﹐諸人俱無恙。而所謂某京卿妻者﹐衣飾猶是﹐面目全非﹐蓋已另易一人矣。兩家心知其故﹐然畏禍﹐俱不敢言。而漢官命婦入宮之例﹐由是停止。

●第三篇

雍正朝

○第一章

胤禎竊詔攺竄

康熙十四年﹐玄燁立第二子允礽爲太子。四十七年﹐以不類己而廢之﹐幽禁咸安宮。次年﹐復立之。五十一年﹐仍廢黜禁錮。他子亦不立。及六十一年冬﹐將赴南苑行獵﹐適疾作﹐回駐暢春園。彌畱時﹐手書遺詔曰「朕十四皇子﹐卽纘承大統。」十四皇子者﹐允衤題也﹐賢明英毅﹐嘗統師西徵﹐甚得西北人心。故玄燁欲立﹐而卒爲其兄胤禎所攫。胤禎蓋偵得遺詔所在﹐欲私攺「十」字爲「第」字﹐遂以一人入暢春園侍疾﹐而盡屏諸昆季﹐不許入內。時玄燁已昏迷矣。有頃﹐忽淸醒﹐見胤禎一人在側﹐詢之。知被賣﹐乃大怒﹐投枕擊之﹐不中﹐胤禎卽跪而謝罪。未幾﹐遂宣言玄燁死矣。胤禎襲位﹐攺元雍正。以後凡宮中文牘﹐遇數目字﹐飭必大寫﹐亦其挈矩之一端也。

或曰﹕竊詔攺竄之策﹐年羹堯實主持之。蓋胤禎之母﹐先私於羹堯﹐入宮八月﹐而生胤禎。至是﹐乃竊詔攺竄﹐令爲天下主。故當雍正時代﹐羹堯權傾朝右﹐而卒以罪誅﹐說者比之呂不韋云。

○第二章

胤禎伺察之嚴

胤禎伺察之嚴﹐彰彰在人耳目者有二事。當雍正六年﹐上元夕﹐內閣供事多歸家。有富陽人藍某者﹐獨畱閣中。方對月獨酌﹐忽見一偉丈夫至﹐冠服甚麗。藍某疑爲內廷直宿官﹐急起迎﹐奉觴致敬。其人欣然就坐﹐問藍某何官﹐曰「非官﹐供事耳。」問何姓名﹐具以對。問何職掌﹐曰「收發文牘。」問同事若干人﹐曰「四十餘人。」問皆何往﹐曰「今屆令節﹐皆假歸矣。」問﹕「彼皆假歸﹐君何獨畱﹖」曰「朝廷公事綦嚴﹐若人人自便﹐萬一事出意外﹐咎將誰歸﹖」問﹕「當此差有何益﹖」曰「將來差滿﹐冀注選一小官。」問﹕「小官樂乎﹖」曰「若運佳﹐獲選廣東一河泊所官﹐則大樂矣。」問﹕「河泊所官何以獨樂﹖」曰「以其近海﹐凡舟楫往來﹐多有饋送耳。」其人笑頷之。又飲數杯﹐別去。明日﹐胤禎視朝﹐問諸大臣曰「廣東有河泊所官乎﹖」曰「有。」曰「可以內閣供事藍某補授是缺。」諸大臣領旨出﹐方駭愕間﹐一內監密白昨夜事﹐乃共往內閣宣旨。藍某聞命﹐咋舌久之。可見是時伺察之嚴者一。又殿撰王云錦﹐於元旦早朝後﹐歸與數友作葉子戲。已數局矣﹐忽失一葉﹐局不成﹐遂罷而飲。一日入朝﹐胤禎問元旦作何消遣﹐云錦具以實對。胤禎喜其無隱﹐

出袖中一葉與之曰「俾爾終局。」云錦諦視之﹐卽前所失也。可見是時伺察之嚴者二。

○第三章

血滴子之猛厲

曩胤禎之未襲帝位也﹐嘗托爲販運珠寶之客﹐以縱遊於江浙。凡九流三教﹐俱喜結納﹐其尢注意於偵探陰私之術。及玄燁歿﹐胤禎立。於十三年中﹐專用此輩﹐以爲心腹。故其伺察之嚴﹐有令人防不勝防者。

𨿽然﹐不獨伺察已也﹐是時又制一殺人之利器。形渾圓﹐似球﹐中藏快刀﹐刀之旁有機關﹐如彈簧式。俾邏者攜之行。或遇有怨仇陰圖謀害者﹐邏者卽暗以其器﹐罩人頭上﹐用機一發﹐其首已斷入器內﹐捷飛而逸。𨿽大庭廣眾之間﹐亦倉猝不及覺也。一時咸忌憚之﹐因名其器爲「血滴子」。今江蘇人之遇凶悍者﹐猶以此相呼。亦足見是器之猛厲﹐實非尋常殺人之物所能比擬云。

○第四章

雍和宮之誨淫

初﹐努爾哈赤之欲圖蒙古也﹐嘗陰結西藏達賴喇嘛﹐使上己尊號曰「曼珠師利太皇帝」﹐冀借以懾伏蒙人﹐遂其並吞之計。未幾﹐蒙古果皆歸順。由是奴兒哈赤感喇嘛不置。迨玄燁時﹐日夜開拓﹐頗有事於藏衛準回諸部。其子胤禎繼之﹐乃先施其籠絡於喇嘛﹐名爲崇奉﹐實則欲食其肉而寢其皮也。當時敕建之寺﹐徧於輦轂下。故俗有在京和尙出京官之諺﹐可以想見其情狀矣。而宮中築有佛殿﹐尢極穢褻﹐不堪稱道。據日本人古澤幸吉所著《燕京抄》中載一節云「北京雍和宮﹐以雍正帝皈依喇嘛教賜名﹐奉有歡喜佛。或婦人裸體與鰥魚交媾。或作惡鬼狀﹐裸體屹立﹐擁抱美婦人。或形似牛﹐其上有露出陽根之菩薩騎之。或婦人裸體﹐自背割開﹐注以馬尾。如是之佛像七八體。又鬼神殿中﹐奉有惡魔﹐長丈三尺餘﹐人身﹐狗面﹐有角﹐與美貌女神作淫狀。又有惡鬼手持凶器﹐閃閃有光﹐足下踏有裸體男女。是等不可思議之佛像﹐屬喇嘛教。究其旨趣﹐淫殺二字而已。然內廷供奉﹐唄聲不絕。噫﹐欲滅人家國﹐至不卹崇飾醜穢﹐以誨淫深宮﹐滿主舉動﹐洵足貽羞千古矣。𨿽然﹐以彼嫡配之妃﹐猶復屈身婢妾﹐以勸承疇之降﹐則區區淫具之設﹐尙足介之意哉﹗然逮今宮禁﹐淫風不息﹐未始非胤禎之崇拜淫邪啟之耳。

○第五章

胤禎不得令終

胤禎之殂也﹐傳聞異辭。然以天資之刻薄﹐而逞其暴戾恣睢之所爲﹐自有可死之道矣。卒至不得令終﹐亦固其所﹐無足怪者。

當康熙末年﹐明珠擅權﹐政事敗壞。皇子三十餘人﹐各樹黨援﹐覬覦大寶。希冀得推戴之功者﹐交相附和。宮庭之中﹐大爲紛擾。玄燁以耄老昏憒﹐不能禁。

已而胤禎以迅疾之手段﹐篡奪帝位﹐一時兄弟﹐咸懷怨憤﹐思以計害之﹐研究暗殺之器械及手術者﹐十有八九。惟胤禎能先發制人﹐故諸兄弟之計皆不遂﹐胤禎乃以次摧折之。其間尢著者﹐爲允禩﹑允禟。

允禩系玄燁第八子﹐允禟系玄燁第九子﹐皆爲胤禎弟。胤禎旣黜其封﹐削其籍﹐又攺其名﹐一曰阿其那﹐一曰塞思黑。此二名﹐滿洲語謂之豬﹑狗。而加諸其弟﹐不少顧忌﹐胤禎傷殘骨肉之情形﹐聞者發指。至雍正十三年﹐乃遇呂女之刺。

呂女之祖﹐爲呂畱良。自曾靜勸嶽鐘琪舉義不成﹐獄興﹐辭連呂畱良。胤禎嚴治之﹐戮畱良並其徒嚴鴻逵屍。畱良子葆中﹐時爲編修﹐亦論斬。於是漢人之義憤大起。甘鳳池輩﹐日從事於暗殺。淸廷𨿽極爲搜捕﹐不能止。當時畱良孫女某﹐劍術之精﹐尢冠儕輩。爲祖父復仇﹐遂入宮刺殺胤禎。人皆欽呂女有俠气。

或有疑之者曰「胤禎乃病死﹐非刺死也。」然考《鄂爾泰傳》﹐謂是日上尙視朝如恆﹐並無所苦。午後﹐忽召鄂入宮﹐外間已喧傳暴崩之耗矣。鄂入朝馬不及被鞍﹐亟跨驏馬行﹐髀骨被磨損﹐血流不止。旣入宮﹐畱宿三日夜﹐始出﹐尙未及一餐也。當時天下承平﹐長君繼統﹐何所危疑而倉皇若此﹐可證被刺之說爲不誣矣。

●第四篇

乾隆朝

○第一章

弘歷非滿洲種浙江海寧陳氏﹐

自明季衣冠雀起﹐漸聞於時。至之遴﹐始以降淸﹐位至極品。厥後陳說﹑陳世倌﹑陳元龍﹐父子叔侄並位極人臣﹐遭際最盛。康熙間﹐胤禎與陳氏尢相善。會兩家各生子﹐其歲日月時皆同。胤禎聞悉﹐乃大喜﹐命抱以來。久之﹐始送歸。則竟非己子﹐且易男爲女矣。陳氏殊震怖﹐顧不敢剖辧﹐遂力祕之。未幾﹐胤禎襲帝位﹐卽特擢陳氏數人至顯位。迨乾隆時﹐其優禮於陳者尢厚。嘗南巡至海寧﹐卽日幸陳氏家﹐升堂垂詢家世。將出﹐至中門﹐命卽封之﹐謂陳氏曰「厥後非天子臨幸﹐此門毋輕開也。」由是陳氏遂永鍵其門。或曰「弘歷實自疑﹐故欲親加訪問耳。」或曰「胤禎之子﹐實非男﹐入宮比視﹐妃竊易之﹐胤禎亦不知也。」或又曰「弘歷旣自知非滿人﹐在宮中嘗屢屢穿漢服﹐欲竟易之。一日﹐冕旒袍服﹐召所親近曰﹕」朕似漢人否﹖『一老臣跪對曰「皇上於漢誠似矣﹐而於滿則非也。』弘歷乃止。

○第二章

弘歷厚待福康安

弘歷漁色甚至。傅恆之妻﹐孝賢皇后嫂也。以淑房戚﹐得出入宮掖。弘歷乘間逼幸之﹐傅恆妻不敢拒﹐遂有娠。未幾﹐生一男﹐卽福康安也。傅恆凡四子﹐其三子皆尙主爲額駙﹐寵眷反不及福康安。而福康安獨不尙主﹐其故可想見矣。

弘歷愛福康安甚﹐屢欲封之爲王﹐使與諸皇子均﹐而絀於家法﹐不得如願。乃俾福康安總師幹﹐建軍功﹐以爲分封之基礎。是以福康安所至之地﹐必妙簡名將勁旅以輔之。他將亦默爲迎合其意﹐故作不勝狀﹐以讓功於福康安。已晉封貝子矣﹐然終不及封王而死。其死也﹐以郡王贈之。

○第三章

弘歷之微行

弘歷禦宇六十年﹐行內禪禮﹐一時稱盛。世所稱爲「十全老人」者﹐是也。然好微行﹐故有至西淸古鑑館識楊瑞蓮事。

先是﹐有常州楊瑞蓮者﹐工篆隸書﹐居鄕鬱鬱不得志。乃往京師﹐依其戚梁詩正。會開西淸古鑑館﹐詩正送瑞蓮入館中﹐充繕寫官。至是﹐爲八月十三日﹐館中人多入闈鄕試﹐瑞蓮獨在館。午後﹐一偉人科頭白袷﹐徐步而至。瑞蓮不知誰何﹐漫揖之就坐。其人問館中人皆何往﹐以應鄕闈對。問﹕「君胡獨不往﹖」曰「恐內廷時有傳寫事件﹐故畱此耳。」遂問姓名籍貫﹐瑞蓮一一詳告。索觀所爲書﹐頗稱賞。忽數內侍聞聲尋至﹐始知爲弘歷﹐亟匍伏叩頭。弘歷笑頷之而去。明日﹐語詩正曰「汝戚楊某甚誠實﹐篆隸亦佳﹐不得與試﹐殊可惜﹐可賞給舉人。」詩正頓首謝。嗣瑞蓮以修書勞績﹐議敍選湘潭令。頗自矜其書﹐嘗忤大吏意﹐被劾﹐弘歷曰「楊瑞蓮誠實人﹐予所深知﹐所參不準。」以原奏擲還。以此見弘歷之微行爲不虛矣。

○第四章

宮中設市

唐徳宗時之有宮市也﹐只令宦者爲使﹐於白晝至市中左右望﹐以抑買人物耳﹐非果於宮中設市也。若宮中設市者﹐惟弘歷乃實行。

圓明園福海之東﹐有同樂園焉。每屆新歲﹐特於園中設買賣街。凡古玩﹑估衣﹐以及酒肆﹑茶鑪﹐無一不備﹐甚至攜小筐售瓜子者亦備焉。店主俱以宦者爲之。皆先期由崇文門監督於外城各店肆中﹐采擇交入﹐言明價值﹐具於冊。售去者﹐給價值。存畱者﹐還原物。各大臣入園遊覽﹐皆競相購買﹐或集酒肆飯館啜飠甫﹐與在外等。肆中走堂傭保﹐皆挑取外城之聲音洪亮﹑口齒伶俐者充之。值弘歷步行過肆門﹐則走堂者呼菜﹐店小二報帳﹐司帳者核算﹐眾音雜遝﹐紛然並作﹐弘歷每顧而解頤。燕至九月始輟。嘉慶四年弘歷歿﹐此例始停。

○第五章

祝壽之奢侈

祝壽之典﹐自古有之﹐然未有如弘歷時之奢侈者。

乾隆十六年十一月二十五日﹐爲弘歷母鈕祜祿氏六旬壽誕。自西華門至西直門外之髙梁橋﹐十餘里中﹐分地張燈﹐剪采爲花﹐鋪錦爲屋﹐丹碧相映﹐不可名狀。每數十步﹐間一戲臺﹐北調南腔﹐舞衫歌扇﹐後部未歇﹐前部又迎。遊者如置身瓊樓玉宇中﹐聽霓裳曲﹐觀羽衣舞也。其景物之點綴﹐有以色絹爲山嶽狀﹐錫箔爲波濤紋者﹐甚至一蟠桃大數間屋。此皆粗略﹐不足道。至如廣東所構之翡翠亭﹐髙三丈餘﹐廣可二丈﹐悉以孔雀尾作屋瓦﹐一亭不啻萬眼。湖北所制之黃鶴樓﹐形制悉仿武昌﹐惟稍小耳。最奇者﹐重檐三層﹐墻壁皆用玻璃瓦砌成﹐日光臨之﹐輝煌奪目。浙江所結之鏡湖亭﹐以徑可二丈之大圓鏡﹐嵌諸藻井之上﹐四旁則以小圓鏡數萬﹐鱗砌成墻。人入其中﹐一身可化千百億﹐爲當時所罕覯。以一姓之慶典﹐而糜費至於如此﹐固無解於後之譏云。

○第六章

弘歷之慚徳

弘歷之六度南巡也﹐大要著於《南巡錄》一書。然其行經揚州﹑徳州﹐頗有慚徳。《南巡錄》削而不書﹐蓋欲以蔽其醜也。

蓋弘歷過揚州時﹐於運河兩岸之支港汊河﹐橋頭村口﹐各設卡兵﹐禁民舟出入。計纖道每一里﹐安設站兵二名。令村鎭民婦﹐踣伏瞻仰。於應回避時﹐令男子退出村內﹐不禁婦女。蓋以揚州婦女﹐素有艷名﹐弘歷心時慕之﹐欲藉是爲嘗鼎一臠云爾。《揚州畫舫錄》亦載不禁婦女一事。其不禁婦女之故﹐𨿽未明言﹐然自閱者度之﹐則固有大爲慚徳者矣。隋煬之無行﹐受萬世譏﹐而其行幸揚州﹐僅令婦女曳纖﹐唱揚州曲以悅其情。弘歷何人﹐乃獨不禁婦女﹐是眞隋煬之不若已。

又途次徳州時﹐忽招娼妓數十﹐登舟侍宴。酒酣﹐備極枼褻。適孝賢後自他舟來﹐見之﹐大怒﹐語涉刺諷。弘歷怪其妒﹐徑捽其發而以足蹴之。孝賢後不勝其忿﹐遂蹈水死。弘歷醒﹐始追悔﹐故飾終之典﹐視他後獨隆。端慧太子﹐卽孝賢後所出也。

○第七章

僞皇孫案

宋之南渡也﹐有劉僧遇疑獄。明之南渡也﹐有王之明疑獄。人不以爲異者﹐由其在亂亡時耳。若干隆一期﹐世所稱海內升平﹐天下無事者﹐然亦有僞皇孫獄之發見。

五十五年春﹐弘歷自謁孔陵回鑾﹐駐蹕涿州。忽有僧人率一幼童迎駕﹐云系多羅履端郡王次子。王名永珹﹐爲弘歷第四子。其側室王氏﹐永珹素鐘愛。有他側室生子﹐以痘殤。而邸中人皆言爲王氏所害﹐事曖昧﹐無可究詰。弘歷𨿽微聞之﹐然弗問也。至是﹐乃以童子入都﹐命軍機大臣會鞫之。時保成爲司員﹐察其僞﹐乃直前披幼童頰曰「汝何處村童﹐爲人所給﹐乃敢冒認天家骨肉﹐作滅門事耶﹖」幼童惶懼﹐自承樹村人﹐本姓劉﹐爲僧人所教。獄上﹐斬僧於市﹐戍童於伊犁。後於其地仍冒稱皇孫﹐松筠斬之。

○第八章

宮中迷信

乾隆一朝﹐每歲於十二月二十四日之夕﹐祀竈於坤寧宮﹐預在正室之坑上﹐設鼓板。後宮先至﹐弘歷繼至﹐坐坑上。弘歷自擊鼓板﹐唱《訪賢》一曲﹐後宮亦和之。執事官鵠立環聽。唱畢﹐送神﹐弘歷起還宮。六十年中﹐無歲不然。

弘歷視朝﹐必以卯刻﹐長夏時﹐天已向明﹐冬月﹐才五更盡也。每歲於十二月二十四日以後﹐自寢宮至乾淸宮﹐每過一門﹐必鳴爆竹一聲。軍機之在直捨者﹐側聞爆竹自遠漸近﹐則知弘歷已視朝。蓋視朝𨿽常例﹐惟過門鳴爆竹﹐則在十二月二十四日之後者﹐非有除舊布新之意﹐亦謂竈神已送﹐恐有邪魔爲祟﹐欲藉爆竹以驚走之也。其迷信之重﹐類如此。

○第九章

眷戀香妃

初﹐回部某王妃﹐貌絕麗﹐且生而體有異香﹐不假薰沐﹐回人號之曰香妃。或有繩其美於京師者﹐爲弘歷所微聞。至乾隆二十年後﹐適有回疆之變。爰命將軍兆惠往徵。兆惠陛辭﹐弘歷語及香妃事﹐令一窮其異。迨回疆旣平﹐兆惠果生得香妃﹐欲致之京師。兆密奏﹐弘歷聞之大喜。命沿途官吏妥爲視護﹐毋使損顏色。旣至﹐處之西內。香妃意色泰然﹐若少知有亡國之恨者。及弘歷至﹐則凜然冰霜。與之語﹐百問不一答。無已﹐令宮人善言詞者﹐諭以旨。香妃袖出白刃﹐欲自誅﹐宮人大驚﹐呼其侶至﹐欲共劫而奪之。香妃笑謂宮人曰「汝無然﹐吾袒衣中有如此刃者數十﹐安能盡取而奪之乎﹖且汝苟逼吾﹐吾先飲刃﹐汝其柰吾何﹖」宮人不得要領﹐具以告。弘歷亦無如何。但時時幸其宮中﹐坐少選﹐卽出﹐猶冀其久而志可攺也﹐令諸侍邏守之。已而聞其思故鄕風物也﹐則於所居之樓外﹐建市肆廬舍禮拜堂﹐具如西域式﹐以媚之。時弘歷母鈕祜祿氏年已髙﹐微聞其事﹐數戒弘歷毋往。且曰「彼旣不肯自屈﹐非殺之﹐則歸之耳。」弘歷猶豫不忍捨﹐如是者數年。會長至將祀圜丘﹐弘歷先期赴齋宮。鈕祜祿氏知之﹐令宮人召香妃詣慈寧宮﹐詳問之。則立志頗堅﹐萬不能奪。乃由宮人引入旁室縊殺之。是時弘歷在齋宮﹐已聞報﹐倉皇命駕歸﹐則香妃已死矣。爲之不怡者累日。都城南下窪陶然亭東北﹐有一冢﹐或謂卽香妃所葬處﹐故以香冢稱焉。孤墳三尺﹐雜花繞之﹐旁立一小碣﹐正書題其上曰「浩浩愁﹐茫茫劫﹐短歌終﹐明月缺。鬱鬱佳城﹐中有碧血﹐碧亦有時盡﹐血亦有時滅。一縷香魂無斷絕。是耶非耶﹐化爲蝴蝶。」玩其意﹐蓋指香妃之守志﹐故有碧血云云。錄此以備一說。

○第十章

和珅獲寵原因

和珅在乾隆朝爲第一權臣﹐驕橫跋扈﹐天下皆知。豈以弘歷之英明老練﹐而反不覺其姦﹐直至嘉慶四年﹐弘歷旣歿﹐始由顒琰正其罪哉﹖此其間蓋有故焉。

當雍正時﹐胤禎有一妃﹐貌姣艷。弘歷年將冠﹐以事入宮﹐過妃側﹐見妃方對鏡理髮﹐遽自後以兩手掩其目﹐蓋與之戲耳。妃不知爲太子﹐大驚﹐遽持梳向後擊之﹐中弘歷額。弘歷覺痛﹐遂捨去。翌日﹐月朔﹐弘歷往謁後鈕祐祿氏。後瞥見其額有傷痕﹐問之﹐弘歷隱不言。嚴詰之﹐始具以對。後大怒﹐疑妃之調太子也﹐立賜妃死。弘歷大駭﹐欲白其冤﹐逡巡不敢發。乃亟返書齋﹐籌思再三﹐不得策。乃以指染朱﹐迅往妃所﹐則妃已繯帛﹐气垂絕。乃乘間指朱印妃頸﹐且曰「我害爾矣﹐魂而有靈﹐俟二十年後其復與吾相聚乎﹗」言已﹐慘傷而返。

迨榦隆中葉﹐和珅以滿洲官學生在鑾儀衛選舁禦輿。一日﹐駕將出﹐倉猝求黃蓋不得。弘歷云「是誰之過歟﹖」和珅應聲曰「典守者少得辭其責。」弘歷聞而視之﹐則似曾相識者﹐驟思之﹐於何處相遇﹐竟不可得﹐然心終不能忘也。回宮後﹐追憶自少至壯事﹐恍然於和珅之貌與妃相似﹐因密召珅入﹐令跪近禦座。俯視其頸﹐指痕宛在。因默認珅與妃之後身﹐倍加憐惜﹐遂如漢哀之愛董賢矣。不數年間﹐由總管儀仗而驟躋相位。故珅之貪恣﹐弘歷𨿽知之﹐亦不加責焉。迨弘歷將歸政時﹐謂珅曰「吾與汝有宿緣﹐故能若是﹐後之人將不汝容也。」未幾禍作。𨿽由珅之不悟﹐不能早自爲計﹐然究其跋扈之由來﹐何莫非弘歷所縱成者歟﹖

○第十一章

文字之獄

康熙﹑雍正兩朝﹐屢興文字之獄﹐爲世所譏。至乾隆時﹐似禁綱稍稍弛矣。然文字之獄﹐仍不能免。

長洲詩人沈歸愚﹐爲葉橫山入室弟子﹐微時卽名滿大江南北。弘歷聞而慕之﹐乃以庶常召試。不數年﹐遂躋八座﹐禮遇之隆﹐一時無兩。嘗告歸﹐弘歷以所著詩十二本﹐令梁詩正爲之攺訂﹐頗多刪潤。迨歸愚疾歿﹐弘歷命搜其遺詩讀之﹐則己平時所乞捉刀者鹹錄焉﹐心竊惡之。又聞其有《詠黑牡丹》詩云「奪朱非正色﹐異種也稱王。」遂以爲是近誹謗也﹐命戮其屍。又揚州東臺人徐述夔作《一柱樓詩》﹐多排斥滿淸語。其《詠正徳杯》云「大明天子重相見﹐且把壺兒擱半邊。」後述夔已卒﹐東臺縣令上其事﹐謂「壺兒」卽胡兒也﹐亦含誹謗意。命剖棺戮屍﹐其孫食田等數人並解京正法﹐詩集悉銷毀。按﹕述夔所著書﹐見於禁書目者七八種。而藩司陶易﹑揚州府謝啟昆等﹐悉置重典。此乾隆四十三年事也。

○第十二章

視臣如奴隸

弘歷席累朝富庶之業﹐旣北討南徵﹐耀兵塞外﹐又挾其威權﹐叱辱羣臣如奴隸。故六十年間﹐能不受侮弄者﹐惟劉統勛一人耳﹐余則鮮有能免者。嘗叱協辦大學士紀昀曰「朕以汝文學尙優﹐故使領四庫書﹐實不過以倡優蓄之﹐汝何敢忘談國事﹗」夫協辦大學士﹐位亦尊矣﹐而曰「倡優蓄之」﹐則其視羣臣如艸莽﹐摧殘士气爲何如者。尹會一視學江蘇﹐還奏云「陛下幾次南巡﹐民間疾苦﹐怨聲載道。」弘歷厲聲詰之曰「汝謂民間疾苦﹐試指明何人怨言。怨聲載道﹐試指明何人怨言。」夫此何事也﹐豈能指出何人乎﹖尹會一於此﹐惟有自伏妄奏﹐免冠叩首已耳﹐乃謫戍遠也。自是而後﹐士民益結舌吞聲﹐無所告訴。和珅等益阿諛取容﹐以保祿位。政治穢亂﹐官吏貪婪﹐至榦隆末年而天下大亂起矣。

○第十三章

誦西域祕密咒

乾隆六十年﹐𨿽禪位﹐然仍有訓政事。一日﹐早朝已罷﹐獨傳和珅入見。珅至﹐則弘歷南面坐﹐顒琰西向坐一小杌。珅跪良久﹐弘歷閉目若熟寐然﹐口中喃喃有所語﹐顒琰𨿽極力諦聽﹐終不能解一字。久之﹐弘歷忽張目曰「其人何姓名﹖」和珅應聲對曰「髙天徳﹐苟文明。」弘歷復閉目誦不輟。移時﹐始麾之出﹐不再詢一語。顒琰大駭愕。他日密問和珅曰「汝前日召對﹐上皇作何語﹖汝所對六字﹐又作何解﹖」珅對曰「上皇所誦者﹐西域祕密咒也。誦此咒﹐則所惡之人﹐𨿽在千里外﹐當立死。卽不死﹐亦必有奇禍。奴才聞上皇持此咒﹐知所欲死者﹐必爲白蓮教中之首領﹐故竟以此二人名對也。」顒琰由是知和珅亦嫻此術﹐誓必誅之。𨿽然﹐珅之誅固當﹐獨怪弘歷已尊爲太上皇﹐而猶效西域姦僧之所爲﹐實不足爲後世法矣。

●第五篇

嘉慶道光兩朝

○第一章

和珅家產之籍沒

和珅之爲弘歷所寵也﹐一切奢侈﹐僭擬君王。嘗於其密室﹐穿弘歷禦用服﹐臨鏡自照﹐以爲得計。因是顒琰惡之特甚﹐恆欲誅這﹐顧以父在﹐未之發。及弘歷歿﹐顒琰親政﹐甫六日﹐卽下珅於獄。旋數其二十大罪﹐令自盡。又將其平時所得贓賄﹐及田產房屋典鋪市廛等項﹐悉沒入官﹐凡一百零九號。已估價者﹐只二十六號﹐值二百二十三兆余。未估價者﹐尙八十三號﹐以三倍半爲比例算之﹐當得八百兆有奇。可抵甲午﹑庚子兩次賠款總額﹐斯亦巨矣。顧相傳嘉慶初年﹐所賞給於臣下者無幾﹐大都入於內府。故副都統薩彬圖﹐有和珅財產不止此數﹐必有埋藏寄頓侵蝕挪移等獘﹐請密派大臣研鞫追究之奏。所謂言在此﹐而意在彼也。顒琰知其意﹐乃直斥爲越俎之非。而八萬萬金之巨額﹐遂一入而不復出矣。時人爲之語曰「和珅跌倒﹐嘉慶喫飽。」民之多言﹐亦豈無因而至乎﹖迨圓明園一役﹐義和團一役﹐取和珅二十年之儲蓄﹐而轉貯於宮中者﹐固以不脛而走矣。又聞和珅家中﹐有一玉馬﹐長三尺餘﹐髙可二尺﹐潔白溫潤﹐爲弘歷平回部時﹐命將軍采自和闐﹐藏於大內者。經和珅盜出﹐以與愛妾﹐俾浴時坐其上﹐以逞淫樂。至是亦抄出﹐置之圓明園。迨奕詝立四季春於園中﹐此馬遂爲那拉氏浴時跨坐之具。庚申﹐英法軍至﹐全園俱付一燼﹐惟此馬被英人取去﹐迄今丰於倫惇博物院﹐蓋已再閱滄桑矣。噫﹐可不謂之妖物也歟﹖

○第二章

顒琰之不喜如意

如意﹐物名也﹐唐宋前已有之。晉王處仲以鐵如意擊玉唾壺﹐誦「老冀伏櫪﹐志在千里﹐烈士暮年﹐壯心未已」之語﹐不覺唾壺已碎。此如意之見於史者。滿洲舊俗﹐凡值年節﹐王公大臣督撫等﹐必進如意於朝﹐以取兆吉祥。入關後﹐仍沿其舊﹐未之革也。至嘉慶朝﹐乃有禁止之諭曰「諸臣以爲如意﹐在朕觀之﹐轉不如意也。」是時聞者﹐莫測其故。謂如意亦微物耳﹐進與不進﹐無關國家大計﹐胡乃於親政之初﹐他務未遑﹐獨齗齗然注意於此。

嗣有知滿淸之宮史者﹐曰「此顒琰之隱衷﹐由惡和珅而牽連及之耳。蓋顒琰之得立爲太子也﹐他人未及知﹐獨和珅先知之。因遞如意於顒琰﹐以爲後日固寵計。厥後顒琰果得立﹐以爲珅旣漏泄機密﹐設將此事載入宮史﹐則將爲後人所笑﹐故毅然禁之﹐使不察眞相。」或竟頌顒琰有崇儉去奢之意﹐誤矣。

○第三章

顒琰之遇刺

嘉慶八年﹐顒琰幸圓明園﹐突遇成得之行刺。

成得者﹐內務府之廚役也。行刺時﹐變起肘腋﹐猝不及防。幸顒琰之侍衛某額駙﹐勇力絕倫﹐成得不能亂﹐遂被擒。

旣擒成得﹐顒琰命王大臣及六部九卿會訊之。成得無實供﹐但云事若成﹐則公等所坐之處﹐卽我坐處而已。會訊者復命後﹐顒琰自托爲寬仁﹐不欲遞興大獄﹐遂命並其二子誅之。

成得之處決也﹐已至菜市﹐縛諸樁﹐乃牽其二子至。一年十六﹐一年十四﹐貌皆韶秀﹐蓋尙在塾中讀書也。至則促令向成得叩首﹐訖﹐先就刑。成得瞑目不視。已﹐乃割成得耳鼻及乳﹐從左臂魚鱗碎割﹐次及右臂﹐以至胸背。初尙見血﹐繼則血盡﹐但流黃水而已。割上體竣﹐成得忽張目呼曰「快些。」監刑者謂之曰「上有旨﹐令爾多受些罪。」遂瞑目不復言。

成得死矣﹐其所以行刺者﹐究由何人指使﹐亦不能知。迨十八年秋﹐林淸變起後﹐山東金鄕令吳階﹐捕獲林淸黨崔士俊﹐究出嘉慶八年﹐成得曾偕祝再至士俊家﹐宿一日﹐禦東者爲支進才。始知成得本林淸黨﹐非有他故。而山東巡撫以事屬旣往﹐刪不入奏﹐遂爲千秋疑案。

○第四章

林淸之變

林淸之變﹐喋血宮門﹐禍延三輔﹐經數月始定。世皆謂變起倉卒﹐而不知先一歲已發露於臺灣﹐特是時公卿大臣﹐不肯據實上聞耳。

當十七年春﹐兵備趙崇華攝臺灣淡水同知。甫下車﹐卽訪獲妖言惑眾之髙媽達。訊之﹐具供其同黨劉林﹑祝現﹐將於次年秋在京師舉事﹐徒黨徧中外。劉林者﹐卽林淸原名也。崇華亟通詳請奏﹐大吏以其語不經﹐匿弗以聞﹐僅依尋常傳布邪教律擬決。至次年九月十五日而事起矣。然事起之前一日﹐蘆溝橋巡檢已飛報順天府尹﹐謂祝現奉林淸命﹐定於次日午時入宮舉事﹐其黨已於本日入城。府尹猶以不可冒昧聲張斥之﹐又不預謀防衛﹐至事作而手腳無所措矣。疏忽之處﹐在各大臣均不得辭其咎。

顧林淸黨徒之失敗﹐有謂入禁門時﹐恍惚見金甲神無數﹐中有綠袍赤面﹑怒目而視者﹐則關羽也﹐故畏懾奔竄﹐卒不敢入。甫出宮﹐則雷雨交作﹐殛斃黨徒甚多﹐故餘黨尢紛散。顒琰聞之﹐以爲天神之協助也﹐命其子詣昭顯廟時應宮致謝﹐而關羽之封號益崇。其迷信神權類如此。

○第五章

攻破滑城之術

滑縣李文成﹐本與林淸同謀﹐訂定九月十五起事。會先期事泄﹐滑縣令彊克捷急捕文成下獄。徒眾大嘩﹐劫獄戕令﹐踞城以抗淸軍﹐淸軍於是圍滑城矣。

顧滑城𨿽小﹐而墻垣頗堅﹐濠又深﹐攻之猝不易拔。乃舁巨炮﹐對城轟擊。黨徒睹官軍開炮﹐四城各支巨帳﹐帳式似用牛皮制就者﹐炮彈著其上﹐旋卽卸下﹐絲毫無損。淸軍圍攻匝月﹐無如之何。後黨徒內訌﹐有出投淸軍者﹐眾詰以禦炮究用何物﹐降者笑不言﹐但曰「破之易耳﹐多備靑魚膽來﹐吾自有術。」眾疑之﹐繼以旣言有術﹐姑爲一試。遂購靑魚數百尾﹐剖腹取膽﹐降者令以魚膽塗炮門﹐一發而城帳糜碎﹐再發而城垣坍倒。徒黨不支﹐乃棄城走﹐降者亦逸去。

○第六章

旻寧之不辧姦佞

顒琰旣殂﹐旻寧以第二子繼承大業﹐世所稱爲宣宗成皇帝者也。三十年中﹐衣非三浣弗易。宮內用款﹐歲不逾二十萬。內務府堂司各官﹐皆有巨朔饑欲死狀。頌之者至謂其儉徳﹐實三代下第一人﹐漢文帝﹑宋仁宗幾莫能及。然而外患逼﹐內變生﹐非常之禍﹐皆開於道光一朝﹐此何故哉﹖由其不識姦佞使然也。姦佞者誰﹖穆彰阿是。其用陰柔之手段﹐以妨賢病國﹐舉世皆惡之。蒲城王鼎﹐時與穆彰阿同爲軍機大臣﹐惡之尢甚。每相見﹐輒厲聲詬罵。穆彰阿彊爲笑容﹐避之。一日﹐兩人適同召見﹐王鼎盛气詰之曰「如林則徐之賢﹐汝何故必令遣戍新疆﹖是直宋之秦檜﹐明之嚴嵩耳。行見天下事﹐皆壞於汝手。」穆彰阿默然不與辧。旻寧反笑視王鼎曰「卿醉矣。」命內侍扶之出。明日復廷諍甚苦。旻寧怒﹐拂衣起﹐王鼎亟牽裾﹐終不獲伸其說。憤甚﹐歸而欲仿史魚屍諫之義﹐是夕自縊死。

舊例﹐大臣自縊﹐必奏聞驗視﹐然後解。王鼎旣死﹐家人方搶攘間﹐爲穆彰阿所知﹐令其黨索觀遺疏。大旨皆劾穆彰阿之姦﹐而薦林則徐之賢也。乃漫謂鼎之子曰「上怒未解。若以此奏﹐則尊公卹典不可得﹐而子亦終身廢棄矣。其勿奏便。」家人信其說﹐遂攺遺疏﹐以暴疾聞。旻寧𨿽震悼而優卹之﹐亦不究其事﹐穆彰阿得自若。語云「天子只知和事。」其旻寧之謂矣。

●第六篇

咸豐同治兩朝

○第一章

奕詝得師傅之助

力旻寧之在位也﹐於諸子中酷愛第六子奕訁斤﹐謂其類己﹐欲以神器付之。於金匱緘名時﹐幾書奕訁斤名者數矣。以奕詝尙無失徳﹐齒且居長﹐故逡巡未決。時濱州杜受田適爲奕詝師傅﹐微知其意之所在﹐欲擁奕詝以成非常之勛。一日﹐旻寧命諸子校獵南苑﹐奕詝循例至上書房請假。會受田獨坐齋中﹐問將何往﹐以奉命校獵對。受田乃耳語曰「阿哥至圍場﹐但坐觀他人騎射﹐萬勿發一槍一矢。並約束從人﹐勿捕一生物。復命時﹐上若問及﹐但對以時方春和﹐鳥獸字育﹐不忍傷生命以干天和﹐且不欲以弓馬之長﹐與諸弟競爭也。如是必能契合上意。」奕詝至場所﹐竟弗馳逐。復命時﹐奕訁斤所獻最多﹐奕詝無所獻。旻寧詢之﹐具如受田所教以對。旻寧大喜曰「是眞有人君之度矣。」立儲之議遂決。後數歲﹐旻寧疾歿﹐奕訁斤禦極﹐卽晉杜受田爲協辦大學士。迨受田卒﹐親臨醊奠﹐追贈太師﹐蓋以酬推戴之功也。而奕詝之所以得襲帝位之原因﹐亦於此可見云。

○第二章

寵幸那拉氏之始

那拉氏者﹐惠徵之女也。惠徵嘗爲徽寧池太廣道。其女生長南中﹐少而慧黠﹐睘艷無匹儕。雅善南方諸小曲﹐凡江浙盛行諸周﹐皆瑯瑯上口﹐曲盡其妙。於咸豐初年被選入圓明園﹐充宮女。是時英法同盟軍未至﹐園尙全盛﹐各處皆以宮女內監司之。那拉氏乃編入桐陰深處。已而洪﹑楊之勢日熾﹐兵革徧天下﹐淸兵屢戰北﹐警報日有所聞﹐奕詝置不顧﹐方寄情聲色以自娛。暇輒攜妃嬪遊行園中﹐聞有歌南調者﹐心異之。越日復往﹐近桐陰深處﹐歌聲又作。因問隨行內監以歌者何人﹐內監以蘭兒對。蘭兒者﹐那拉氏之小字也。宮中嘗以此名呼之。奕詝乃步入桐陰深處﹐盤坐炕上曰「召那拉氏入。」略詰數語﹐卽命就廊欄坐﹐令仍奏前歌。良久﹐奕詝喚茶。時侍從均散避他捨﹐那拉氏乃以茶進。此卽得幸之始也。或曰﹐奕詝得屢聽歌聲﹐及內監所對之言﹐均那拉氏賄賂所使。蓋宮殿深邃﹐非有內侍牽引﹐必不能至。故那拉氏不吝金錢﹐卒以達其目的云。

○第三章

奕詝飲鹿血

奕詝禦宇時﹐以耽於聲色﹐體多疾﹐面常黃﹐時問醫者以療疾法。醫者謂鹿血可飲﹐蓋藉以補陽分之虛也。奕詝然之日命取血以進。

迨咸豐十七年七月﹐英法兩國聯軍率戰艦犯大沽﹐陷東西炮臺﹐入天津﹐逼通州﹐焚圓明園﹐烽火連天﹐不遑寧處。及徇協辦大學士肅順等之請﹐避至熱河。

瀕行﹐奕詝命率鹿以行。有阻之者曰「外兵已逼京師﹐方避寇之不暇﹐何必率是以爲累。他日事平﹐再飲鹿血未晚也。」自是鹿不行。

旣至熱河﹐行宮本湫隘﹐內外防禁不嚴﹐肅愼輩導奕詝出遊﹐益溺於聲色中。十一年七月﹐咯疾大作﹐令取鹿血以供。

○第四章

垂簾聽政之始

方奕詝之寵幸那拉氏也﹐暇輒至其寢室﹐旋卽有娠。咸豐六年三月﹐誕生一子﹐名之曰載淳。是時奕詝心喜甚﹐故有「庶慰在天六年望﹐更欣率土萬斯人」之詠。已而那拉氏漸放縱奕詝因不喜其爲人﹐每與肅順言欲廢之﹐而卒未忍。迨至熱河疾篤﹐始密書遺詔﹐付東宮鈕祜祿氏曰「西宮援母以子貴之義﹐不得不並尊爲太后。然其人絕非可倚信者﹐卽不有事﹐汝亦當專決。彼果安分無過﹐當始終曲全恩禮。若其失行彰著﹐汝可召集廷臣﹐將朕此旨宣示﹐立卽賜死﹐以杜後患。」觀此遺詔﹐可知當時並無令兩宮垂簾之意也。

洎乎奕詝旣殂﹐載淳繼立﹐𨿽以兩後並崇﹐而仍微有區別。鈕祜祿氏稱母后皇太后﹐那拉氏則稱聖母皇太后﹐蓋援明萬曆朝故事也。然那拉氏因是之故﹐心滋不悅。會肅順輩在熱河矯遺詔﹐握重權﹐宮中方側目﹐而彼曹猶驕蹇恣肆。由是禦史董元醇疏言「皇上沖齡﹐未能親政。天步方艱﹐軍國事重﹐暫請皇太后垂簾聽決﹐並派親王一二人輔政﹐以系人心。」肅順輩方欲阻之﹐而宮中已與奕訁斤密籌還京後﹐卽誅肅順輩之策矣。

策旣定﹐限期啟行。抵京師﹐急捕肅順於中途﹐械至京師斬之﹐其黨亦解職禁錮。同治元年﹐上兩宮徽號。且定嗣後詔書奏牘﹐皆以慈安﹑慈禧並稱﹐不復有母后﹑聖母之分別。而垂簾聽政之制﹐亦由此始。

○第五章

安得海之伏法

同治一朝﹐鈕祜祿氏頗能主持政務。那拉氏𨿽中懷叵測﹐尙未敢公然納賄鬻權。又其時﹐文祥﹑沈桂芬﹑李棠階先後當國﹐眾賢道長亦時時能面折廷爭﹐那拉氏益不能遂其所志。然中冓之言﹐則已不克盡掩天下耳目矣。

安得海者﹐直隸之南皮人也。自宮入內爲閹宦﹐以擅呂不韋舍人嫪毐術﹐時那拉氏年未逾三十﹐得之頗歡﹐安得海藉是以干國柄。先譖奕訁斤短﹐以去其議政權﹐繼又籠絡朝士﹐使奔走其門﹐勢焰駸駸﹐遂與明季之魏忠賢埒。

是時載淳年逾十齡﹐知二人所爲﹐心恥之。嘗因事斥安得海﹐旋爲那拉氏所責罰﹐因是載淳恨之益甚。於宮中﹐時以小刀斷泥人首﹐內監請其故。則曰「殺小安子。」於是內監中知安得海之首領將不保矣。至同治八年七月﹐而安得海果有在山東正法事。

先是﹐山東巡撫丁葆楨陛見﹐載淳見其遇事敢爲﹐密商於鈕祜祿氏﹐令葆楨俟機誅安得海﹐葆楨慨諾去。至是﹐那拉氏命安得海﹐往南方織辦龍衣。載淳聞悉﹐陽贊成之﹐密詔丁葆楨預爲備。及得海出都﹐過徳州﹐知州趙新卽稟報葆楨。葆楨飭東昌府程繩武追之。繩武躬笠屩﹐馳騎烈日中﹐躡其後三日﹐不敢動。乃復檄總兵王止起﹐率兵追之。及泰安﹐執安得海﹐解至濟南。得海猶大言曰「我奉皇太后命﹐誰敢犯者﹐徒自速死耳。」葆楨乃具疏聞。那拉氏聆而惶駭﹐莫知所爲。鈕祜祿氏乃召軍機及內務府大臣議之。皆言祖制不得出都門﹐犯者死無赦﹐當就地正法。然其諭猶畱中兩日未下也。奕譞復諍之﹐始宣布﹐而得海遂伏誅。

得海伏誅後﹐裸屍暴市﹐以釋人疑。然欲益彌彰﹐世皆知此中別有曖昧事矣。或曰聞山東人言﹐肆市之屍﹐乃得海隨身小璫﹐與得海同伏法者﹐非其眞身也。然則其故益可思矣。

○第六章

載淳立後之暗潮

載淳之將立後也﹐於同治十一年﹐召滿蒙諸大臣女入宮備選。那拉氏獨喜侍郎鳳委女﹐欲以中宮處之。鳳女𨿽艷絕儕輩﹐然舉止殊輕佻﹐鈕祜祿氏及載淳皆不之喜﹐侍郎崇綺女﹐年稍雅於鳳女﹐貌亦較遜﹐而雍容端雅﹐望而知爲有徳量者﹐鈕祜祿氏深喜之。密詢載淳﹐於二人中意安屬﹐亦以崇女對﹐冊立中宮之議遂定﹐卽世所稱孝哲毅皇后也﹐鳳秀女乃封爲慧妃。

載淳成婚後﹐見阿魯特氏气度端凝﹐不苟言笑﹐始終敬禮之。宮中無事﹐嘗舉唐詩問阿魯特氏﹐則背誦如流﹐心益喜﹐故伉儷綦篤﹐而燕居時﹐曾無褻容狎語。那拉氏以其子之敬禮阿魯特氏也﹐益忿怒。每值阿魯特氏入見﹐從未嘗假以辭色。浸而母子間亦乖違矣。後乃謂載淳曰「慧妃賢明﹐宜加眷遇。皇后年少﹐未嫻禮節。皇帝毋輒至宮中﹐致妨政務。」且陰使內監時時監視之。載淳大不懌﹐於是終歲獨宿乾淸宮。

○第七章

載淳微行之屢見

載淳獨宿乾淸宮時﹐忄宅憏無聊。內侍有導爲微行事者﹐載淳遂欣然從之。今略舉其微行事。

載淳嘗微服由後宰門出遊。湖南舉人某居會館﹐與曾國藩寓齋相對。一日﹐在牀攤飯﹐見有少年入﹐就案翻視其文﹐以筆塗抹殆徧﹐匆匆卽去。怪而詢諸僕﹐僕曰「此曾大人之客也。曾大人出外未回﹐故信步至老爺處耳。」國藩歸﹐舉人白其狀。國藩大驚曰「此今上也。」舉人駭甚﹐竟不敢入春闈﹐卽日束裝歸。

載淳又嘗至琉璃廠﹐購玉版宣﹐以瓜子金抵其值。掌櫃者見非通用物﹐辭不受﹐乃囑店夥隨往取銀。至午門內﹐店夥不敢入﹐棄紙倉皇遁。翌日﹐遣小內監如數償之。載淳出遊﹐偶避雨僧寮﹐遇一人﹐窮愁殊甚。詢其所執何業﹐乃某姓家廝養卒也。爲主人所逐﹐故托缽香積廚﹐以圖果腹。又問如爾輩以何處出息最優﹐則以粵海關對。載淳遽假紙筆作一函﹐囑交步軍統領衙門﹐代爲位置。時某親貴執大金吾﹐得函﹐卽予金治裝﹐赴粵海關承役﹐其人遂以起家焉。

載淳往往步出內城﹐作狹邪遊﹐每自稱江西拔貢陳某。嘗與毛昶熙相遇於某酒肆中﹐微笑點首。昶熙色變﹐趨出﹐急告步軍統領某﹐以勇士十餘﹐密隨左右。數日後﹐載淳見昶熙﹐猶責其多事。嗣以痘疾﹐竟至不起。人疑其爲花柳病者以此。

○第八章

載淳垂歿之狀

淸宮禁故事﹐天子欲行幸諸妃嬪宮﹐先時由皇后傳諭某妃嬪﹐飭令伺候﹐然後大駕始前往。諭必鈐皇后璽。若未傳諭﹐或有諭而未鈐璽﹐大駕𨿽至﹐諸妃嬪得拒弗納。此蓋沿明代舊制。明宗宗自楊金英謀逆後﹐始爲此制﹐以防不測耳。

載淳之寢疾也﹐疾稍愈矣﹐一日忽欲往鳳秀女宮中﹐以語阿魯特氏。阿魯特氏不可﹐載淳固求之﹐至長跪不起。阿魯特氏不得已﹐乃鈐璽傳諭﹐載淳始欣然往。次晨﹐遽變證﹐召禦醫入視疾﹐已不可爲矣。阿魯特氏頗自悔。

或曰﹐載淳疾大漸時﹐命單召軍機大臣侍郎李鴻藻入見寢宮。鴻藻旣至﹐載淳卽命啟簾召之人。時阿魯特氏方問疾在側﹐欲引避。載淳止之曰「毋須。師傅﹐先帝老臣﹐汝乃門生媳婦爾。吾方有要言﹐何必引避耶﹖」鴻藻入﹐見阿魯特氏在側﹐急免冠伏地。載淳曰「師傅快起﹐此時豈講禮節時耶﹖」因執鴻藻手曰「朕疾不起矣。」鴻藻失聲哭﹐阿魯特氏亦哭。載淳又止曰「此非哭時。」因顧阿魯特氏曰「朕倘不諱﹐必立嗣子﹐汝果屬意何人﹐可速言之。」阿魯特氏對曰「國賴長君﹐我實不願居太后之虛名﹐擁委裘之幼子﹐而詒宗社以實禍。」載淳筦爾曰「汝知此禮﹐吾無憂矣。」乃與鴻藻謀﹐以貝勒載澍入承大統﹐且口授遺詔﹐令鴻藻於榻側書之﹐凡千餘言﹐所以防那拉氏者至密。書詔成﹐載淳閱之﹐猶謂鴻藻曰「甚妥善。師傅且休息﹐明日或猶得一見也。」鴻藻旣出宮﹐戰栗無人色﹐卽馳至那拉氏宮﹐請急對。那拉氏召之入。旣見﹐卽出袖中艸詔以進。那拉氏閱畢﹐怒不可遏﹐立碎其紙﹐擲於地﹐叱鴻藻出﹐旋命盡斷醫藥飲膳﹐不許入乾淸宮。移時﹐載淳死﹐耗聞於外矣。載澍後來得禍之由﹐此亦一大原因也。

●第七篇

光緒宣統兩朝

○第一章

載湉之承大統

方載淳之初歿也﹐是日薄暮﹐內廷忽傳出懿旨﹐令軍機王大臣入議要政。於是咸趨伺。良久﹐始見那拉氏一人出﹐身穿輕便服﹐手攜一淡巴筒﹐依坐位而立。諸王大臣乃進﹐敬問載淳病狀。那拉氏尙含笑應曰「皇帝無恙。」語畢﹐默然者久之。諸王大臣咸惴惴無人色﹐蓋知宮中必有大故矣。移時﹐那拉氏復言曰「聖躬頗虛弱﹐未有子﹐脫有不測﹐必立嗣﹐卿輩試思宗室中﹐誰可承大統者。」眾多不敢作一語。獨文祥微言曰「分當爲皇上立太子﹐溥字輩﹐近支已有數人﹐請擇其賢者立之。」那拉氏聞而色變﹐不答﹐徐乃曰「醇親王之子載湉﹐甚聰睿﹐必能承繼大業﹐吾欲立之﹐爲文宗顯皇帝嗣﹐卿輩以爲何如﹖」文祥知其意已決﹐不復諫﹐眾皆唯唯。那拉氏始厲聲曰「然則皇帝已駕崩矣。」眾聞言﹐均失聲大哭﹐而立載湉之儀遂定。

時有吏部主事吳可讀者﹐聞之﹐亟赴宮門入奏﹐斥那拉氏不爲載淳立嗣﹐是心目中無親生子﹐而貪握政權也。那拉氏大震怒﹐謂毋令此僚走。是時在旁者﹐對以吳可讀今日之爭﹐聞已輿櫬而來﹐蓋自分不得生耳。那拉氏知理不可屈﹐乃命將來承繼大統者﹐卽大行皇帝之嗣﹐而此旨遂藏於金匱中。

○第二章

廣安請立鐵券

自擇立載湉之策定﹐朝臣紛紛竊議。有責髙陽之縮朒畏葸﹐不卹負故君以媚牝朝者。有責合肥之阿附取容﹐挾重兵以示威京師﹐令皇族不敢發難者。顧事已至此﹐遂亦相忍不言。惟內閣侍讀學士廣安﹐以爲今日之舉﹐西後思利用衝人﹐以逞其亡等之欲﹐已有明徵。但不立孫而立子﹐實開愛親氏未有之奇﹐此後必有變局﹐乃進疏。其略曰「大行皇帝﹐沖齡禦極﹐蒙兩宮垂簾勵治﹐十有三載﹐天下底定。詎意皇嗣未舉﹐一旦龍馭上賓。幸賴兩宮﹐擇繼咸宜﹐以皇上繼文宗顯皇帝爲子。俟嗣皇帝生子﹐卽繼大行皇帝爲嗣。計之萬全未有過此者。惟嘗讀宋史﹐竊有感焉。昔太祖遵母后命﹐傳弟而不傳子。厥後太宗﹐偶因趙普一言﹐傳子竟未傳侄。是廢母后成命﹐遂啟無窮斥駁。使當日後以詔命鑄成鐵券﹐趙普安得一言間之﹖我皇上將來生有聖子﹐自必承繼大行皇帝爲嗣。第恐事久年湮﹐或有以普言引用。請頒立鐵券﹐作奕世良謨。」廷旨以其冒昧瀆陳﹐斥之。

○第三章

阿魯特氏之慘死

載淳之喪未百日﹐其嫡妻阿魯特氏亦以歿聞。

有謂阿魯特氏自傷侍疾之無狀﹐願一死以殉載淳者。故當時曾降諭旨曰「上年十二月﹐痛經大行皇帝龍馭上賓﹐毀傷過甚﹐遂抱沈屙。」以表其殉夫之烈。或曰﹐是特掩飾天下耳目之言﹐非實錄也。蓋載淳疾篤時﹐那拉氏已訓責阿魯特氏備至。及載淳殂﹐載湉立﹐阿魯特氏以與所艸之遺詔不符﹐劇悲痛。事爲那拉氏所知﹐亟召至﹐遽批其頰曰「爾旣害吾子﹐尙思作皇太后耶﹖」阿魯特氏跪於地﹐泣不止。久之始還宮﹐益痛不欲生﹐旦夕悲啼﹐目盡腫。一日﹐崇綺入視﹐知其狀﹐奏聞。那拉氏曰「皇后如此悲痛﹐卽可隨大行皇帝去罷。」崇綺出﹐未移晷﹐而阿魯特氏之凶耗矣﹐年僅二十有二。

○第四章

鈕祜祿氏之中毒

光緒之朝﹐那拉氏旣再垂簾聽政﹐益縱恣荒淫﹐醜聲漸聞於外。時鈕祜祿氏益倦怠﹐不多聞外事﹐且輒靜攝不出。那拉氏乃一人召見廷臣﹐益專橫﹐有事﹐竟不復白鈕祜祿氏﹐鈕祜祿氏頗爲不平。至光緒七年﹐那拉氏忽患疾﹐甚劇﹐徵集中外名醫治之﹐皆無效﹐蓋由誤認爲血膨所致。惟無錫薛福成之兄福辰診其脈﹐得病之所在。脈案﹐固血膨也。藥劑﹐則皆產後疏瀹補養之品﹐故奏效如神。

那拉氏病旣愈﹐鈕祜祿氏知其多失徳﹐思所以感悟之。某夕﹐置酒宮中﹐爲那拉氏慶。酒旣半﹐鈕祜祿氏屏去左右﹐殷勤追述咸豐時北狩木蘭﹐猝遭大故﹐肅順擅權﹐宮中顚沛艱危之狀及同治時同臨朝十餘年事﹐甚悉﹐欷歔零涕久之。那拉氏亦悲不自勝。鈕祜祿氏忽慨然曰「吾姊妹今皆老矣﹐旦夕當歸天上﹐仍侍先帝。吾二人相處二十餘年﹐幸同心﹐無一語勃谿。第有一物﹐乃疇昔受之先帝者﹐今無所用之矣。然恐一旦不諱﹐失檢藏﹐或爲他人所得﹐且致疑吾二人﹐貌和好而陰妒嫉者﹐則非特吾二人之遺憾﹐抑且大負先帝意矣。」語次﹐袖出一函﹐授那拉氏﹐使觀之﹐那拉氏啟視﹐色頓變﹐慚不可抑。函非他﹐卽奕詝所付之遺詔也。觀畢﹐鈕祜祿氏仍索還﹐焚於燭上曰「此紙已無用﹐焚之大佳﹐吾今日亦可以復命先帝矣。」是時那拉氏慚憤交並﹐彊爲感泣態。鈕祜祿氏百計慰藉之﹐遂罷酒而散。

越數日﹐鈕祜祿氏偶因事至那拉氏宮﹐那拉氏執禮甚恭﹐非復如曩時之驕縱﹐侍者竊異之。鈕祜祿氏亦陰自喜﹐以爲前日所爲之果有效也﹐豈知殺機已將露矣。二人坐談時﹐鈕祜祿氏覺腹中微饑﹐那拉氏令侍者奉餅餌一合進﹐鈕祜祿氏食而甘之﹐謂似非禦膳房物。那拉氏曰「此吾弟婦所饋者。姊喜此﹐明日當令其再送數份來。」鈕祜祿氏方以遜辭謝﹐那拉氏曰「妹家卽姊家﹐請弗以謝字言。」後一二日﹐果有餅餌數合進奉﹐色味花式﹐悉如前。鈕祜祿氏卽取一二枚食之﹐頓覺不適﹐然亦無大苦。至戌刻﹐遽逝矣﹐年四十有五。噫﹐此非中毒而殂歟﹖

○第五章

幽禁李昰應之深意

光緒八年﹐朝鮮亂起﹐廬江吳長慶以淮軍往平其亂﹐執朝鮮王本生父李昰應﹐歸之京師﹐所謂大院君者是也。大院君旣至京﹐那拉氏卽命幽諸保定。朝鮮王數上疏乞恩﹐諸親貴亦爲之緩頰﹐卒不許。眾以淸廷於外藩事﹐向不主干涉﹐胡此次於昰應獨嚴﹔且朝鮮亂定後﹐善後事宜﹐亦未嘗過問﹐而獨不許昰應歸國﹐舉莫解其故。不知那拉氏正有深意存焉。蓋朝鮮王李熙以旁支入承大統﹐其事正與載湉之繼載淳略同。那拉氏深慮奕譞他日恃皇帝本生父之尊﹐把持朝政﹐故先借昰應事以示威也。顧奕譞初不悟其意。及後管理軍機﹐昰應被拘已三年矣。一日燕見﹐會李熙復有表至京﹐奕譞卽以加恩外藩爲請﹐乞準其所奏﹐宥昰應歸國﹐以全父子之情。那拉氏聞奏﹐默然久之﹐但微哂曰「吾此舉正別有深意﹐將使天下有子爲人後者有所警惕而不敢妄爲耳﹐非於李昰應有何仇怨也。」奕訁睘聞之﹐戰栗失色﹐伏地不起。有頃﹐那拉氏乃笑而慰之曰「王毋多心﹐吾知王忠敬﹐此語並非爲王發也。」且敕二內侍掖之以出。奕譞旣歸第﹐惘然若有所失者數日。且越數年﹐始釋昰應歸。

○第六章

延煦力爭大禮

光緒十二年三月﹐載湉奉那拉氏謁東陵﹐詣普詳峪定東陵﹐卽奕詝嫡妻鈕祜祿氏葬處也。甫至陵下﹐先憩於東廂配殿中﹐所司以禮節單進。那拉氏閱未竟﹐震怒﹐擲於地﹐令發回另擬。蓋其意不願在鈕祜祿氏前行跪拜禮﹐欲令載湉一人詣殿上行禮﹐而己則坐待之也。是時李鴻藻以禮部上書扈從﹐聞嚴旨﹐大懼﹐不知所爲。滿尙書爲延煦﹐獨奮然曰「此不能爭﹐國家安用禮臣爲﹗公不敢言﹐我當獨面奏。」卽肅衣冠入﹐跪殿門外﹐曰「太后今日至此﹐凡垂簾時並坐之禮節﹐無所用之﹐惟當依文宗顯皇帝在位時儀注行之耳。」那拉氏聞奏﹐失色﹐命之起。延煦對曰「太后不以臣不肖﹐使待罪禮曹﹐見太后失禮而不敢爭﹐臣死無以對祖宗﹐不得請﹐誓不敢起。」那拉氏可其奏﹐延煦始謝恩起。由是卒成禮而歸。

○第七章

李蓮英之嬖寵

李蓮英﹐直隸河間府人也。本一無賴子﹐曾以私販硝磺系獄﹐後得脫﹐攺業補皮鞋﹐是以人呼之爲「皮硝李」。其同鄕有沈玉蘭者﹐先爲內監﹐知那拉氏欲梳新髻﹐而未得其人。會蓮英訪玉蘭﹐玉蘭令其仿梳新髻法﹐揣摩久﹐技成。玉蘭乃薦與那拉氏﹐許之﹐是爲蓮英入侍之始。

那拉氏旣得蓮英﹐喜甚。凡挽一髻﹐簪一花﹐必令蓮英爲之﹐不則意怏怏不快。此光緒七年時產後之癥所由來也。迨鈕祜祿氏旣殂﹐益無忌憚﹐穢聲日聞於外。而那拉氏付之夷然﹐甚則聽戲必並坐。內廷遺膳﹐例與內監﹐然遇蓮英所嗜者﹐必節食以遺之。其四十壽辰﹐給與珍品蟒緞福壽等字。以梳髻房侍者而爲總管﹐所賜壽禮﹐幾等大員。慈眷之隆﹐有加無已。由是蓮英之權勢﹐莫與匹敵。贓私之積﹐以千萬計。

○第八章

李蓮英女弟之指婚

李蓮英有妹﹐色美﹐光緒辛卯壬辰間﹐年甫逾笄﹐尙未適人。蓮英數繩其美於那拉氏﹐遂召入宮。蓮英之妹﹐故慧黠善伺人意﹐那拉氏寵甚﹐呼爲大姑娘。食時﹐每同案。載湉妻以下﹐皆立伺於旁。一日﹐醇親王奕詝之福晉﹐入內候起居。福晉於那拉氏爲姊妹行﹐夙入宮相見﹐未嘗賜坐。是日請安畢﹐忽賜坐。福晉驚異﹐逡巡不敢卽坐。那拉氏微哂曰「吾所以賜坐者﹐豈爲爾乎﹖爾不坐﹐大姑娘不敢坐。彼漢裝纖足﹐寧能耐久立乎﹖」福晉憤甚而不敢言﹐歸卽病作。蓮英之進其妹﹐本欲效西漢李延年故事﹐不意載湉以自幼體虛﹐不喜漁色﹐其所圖竟不得遂。蓮英之惎載湉﹐此亦其一原因也。內務府某司員﹐年少貌美﹐適喪妻﹐那拉氏遂爲蓮英之妹指婚云。江蘇武進屠寄之《結一廬詩集》中﹐有宮詞二首﹐其一云「偸隨阿監人深宮﹐與別宮人總不同。太母上頭宣賜坐﹐不教侍立繡屏風。」又有《詠小遊仙》詞者﹐中有一絕云「漢宮誰似李延年﹐阿妹新承雨露偏。畢竟漢皇非重色﹐不將金屋貯嬋娟。」皆隱指此事也。

○第九章

蒙塵時之市官

當拳匪之肇禍也﹐聯軍攻破京師﹐那拉氏挈載湉西奔。尙未至太原﹐某夕寢時﹐於夢中驚啼。蓋懼宮內積儲﹐竭數十年之搜括而得之者﹐一朝爲外人所有也。適岑春煊自甘肅率勤王師至﹐是夜立寢門外。聞驚啼聲﹐急呼曰「臣春煊在此保駕﹐請太后毋恐。」於是那拉氏爲之醒。瀕行﹐令爲扈從。

旣逾太原﹐渡河﹐至陜西之西安府。那拉氏之納賄鬻權﹐無所不至。蓋利行宮之湫隘﹐而世道之交之易易也。然因此幾興大獄。

初﹐有浙人施某者﹐先爲潼關廳﹐饒積蓄﹐每艷道缺而思得之。顧無門﹐不得入。及那拉氏至西安﹐李蓮英亦與俱。施某遣侍者關白蓮英﹐蓮英告那拉氏。那拉氏曰「今方蒙塵於外﹐價可稍廉。然道員卽可擢兩司﹐至少須萬金。」蓮英遂以答施某。施某以價之賤也﹐遂成交。某日﹐施某令其家丁攜銀票進﹐入宮門﹐不見蓮英﹐乃益進﹐至那拉氏寢所。時那拉氏方起﹐見有窺於窗者﹐呼禁卒捕之﹐詰其﹕「誰命汝入官﹖」則曰「陳大人。」那拉氏聞之﹐大怒。謂岑春煊甫任陜撫﹐已來監察我﹐遽命岑春煊審之。春煊以其冒名犯宮禁﹐卽欲將是人正法。岑之幕賓曰「殺之﹐是滅口也。人將議公爲情虛。」春煊韙之﹐乃飭咸寧長安令會審。始知辦差者爲陳大人﹐施之家丁﹐以情急﹐故矯托之。而宮中實訛陳爲岑也。於是將施之官職革去﹐其家丁論戍。所攜之銀票﹐於被捕時已搜去矣。

○第十章

載湉多病之原因

載湉之入承大統也﹐其年僅五齡耳。經東宮之調護﹐得漸長。迨十一歲時﹐東宮爲西宮毒害﹐載湉之困厄﹐乃由此始。

據烈宦寇連材《宮中日記》曰「凡人當幼時﹐無不有父母以親愛之﹐顧復其出入﹐料理其飲食﹐體慰其寒燠。𨿽在孤兒﹐亦必有親友以撫之也。獨皇上無人敢親愛之﹐𨿽醇邸之福晉﹐亦不許親近﹐蓋限於名分也。名分可以親愛皇上者﹐惟西太后一人。然西太后驕侈淫佚﹐絕不以爲念。故皇上伶仃異常﹐醇邸福晉每言及﹐輒涕泣云。」又曰「皇上每食三膳﹐其饌有數十品﹐羅列滿案。然離禦座稍遠之饌﹐半已臭腐﹐蓋連日以原饌供也。近禦座之饌﹐𨿽不臭腐﹐然大率久熟幹冷﹐不能可口﹐皇上每食不能飽。有時欲命禦膳房易一饌品﹐禦膳房必奏明西太后﹐西太后輒以儉徳責之﹐故皇上竟不敢言。」然則載湉自十餘齡後﹐𨿽爲天子﹐曾不及一孤兒。後之患痼疾﹐卽由少時衣食不節使然。乃猶下煌煌之懿旨﹐廣求天下名醫﹐以療此自幼積成之痼疾﹐亦何益哉﹖徒借此以爲欺人之具而已。

○第十一章

皇嗣之變更

自戊戌政變後﹐那拉氏酷信謀圍頤和園之風說﹐幽居載湉於瀛臺﹐相推相激﹐至有己亥立儲之變。是時爲江督劉坤一上奏切諫﹐鄂督張之洞則援吳可讀以自解﹐不敢苟爲異同。而立溥俊爲皇嗣之策﹐已不能易。

逾年﹐北方大亂﹐拳禍滔天﹐都城幾至爲墟。名以載漪爲罪魁﹐而實則操縱其間者﹐那拉氏也。外人欲全中國體面﹐故僅索懲載漪等之罪。迨載漪旣革爵遣戍﹐其子溥俊又多失徳﹐因亦廢之﹐由是皇嗣之位仍虛。

戊申十月﹐載湉疾增劇﹐醫者皆束手﹐宮中復議建儲事。那拉氏頗屬意於奕劻孫﹐載振輩之子。張之洞知載振輩耽於聲色貨利﹐行止大虧﹐必不可立其子﹐乃以疏不間親之言進。而那拉氏頷之﹐遂命載湉弟載灃爲攝政王﹐並以載灃子承繼載淳爲嗣﹐兼承載湉之祧。不二日﹐而那拉氏母子竟先後歿。

○第十二章

宮中遺產之富

那拉氏由宮女一躍而爲太后﹐當同治初年﹐已與鈕祜祿氏同垂簾。光諸初年﹐再與鈕祜祿氏同垂簾﹐迨己丑歸政﹐戊戌復垂簾。蓋握政權者垂五十年﹐其遺產之富﹐爲滿淸所罕有者。

當甲午年﹐淸日戰事亟﹐那拉氏欲以所積金錢﹐合一千五百萬磅﹐交與匯丰銀行﹐運至英倫。約以須守祕密﹐勿令人知。匯丰索酬資每百二釐五﹐那拉氏吝不與。會和議成﹐事遂止。及庚子年﹐倉卒西竄﹐將宮中之金銀﹐悉埋於地下。旋被人發掘﹐取去無數。後幸其地歸美國聯軍管理﹐亟代爲收存﹐然已止剩九百餘萬。迨由西安回京後﹐一以積蓄爲事﹐細大不捐﹐繼長增髙﹐至末年﹐乃積至二千五百萬磅。世所稱「孝欽遺帑」者﹐卽此。

溥儀旣承位﹐以年幼﹐故大權在其本生父攝政王手。會議興復海軍﹐苦無款。廷臣有請撥遺帑者﹐攝政王轉請於嫂﹐不允。及辛亥秋﹐武昌旣變﹐始發遺帑﹐以濟湖北災民﹐且僅有二十萬兩。其在二千五百萬磅中﹐直九牛之一毛耳。此國民之所以不受其愚也。

○第十三章

亡國之速

宣統三年春﹐廣州革命軍起義未成﹐七十二英雄橫遭慘戮﹐其骸骨叢葬於東門外之黃花岡。迨八月十九日﹐武昌又起義﹐不旬日間﹐天下響應﹐愛新覺羅氏之子孫知不可敵﹐遂以遜位聞。

顧滿淸之入主中原﹐至是已二百六十有七年﹐淫威虐政﹐𨿽不可枚舉﹐然亡國何以若是之速﹖有謂革命運動﹐事機已熟﹐故能一蹴而成者。有謂懼外人之瓜分﹐勢將實行﹐故推翻滿洲政府﹐以爲弭禍之策者。有謂各省舉代表﹐請速開國會﹐不從﹐請收回鐵路國有成命﹐不從﹐知其借立憲之名﹐行專制之實﹐人民皆絕望於滿洲政府﹐故憤而爲此者。其說皆持之有故。

或曰﹕非人事﹐乃天意也。昔趙宋得國於孤兒寡婦之手﹐失國亦在孤兒寡婦之手﹐人皆知之。若夫滿淸之得中原﹐由多爾衮爲攝政王﹐而其主福臨僅數齡。及其失中原﹐由載灃爲攝政王﹐而其主溥儀亦僅數齡。以彼例此﹐理無或異。老子有言﹕天道好還。哲家之說﹐其信然歟﹗

