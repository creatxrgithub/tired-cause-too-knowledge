浪迹續談淸梁章鉅

●卷一

◎靈巖山館過蘇州時﹐有客約余遊靈巖山館﹐余以前遊未暢﹐且欲考悉其顚末﹐因欣然拿舟前往。歷覽久之﹐蓋不過相隔十餘年﹐而門庭已大非昔比矣。按山館卽在靈巖山之陽西施洞下﹐乾隆四十八九年間﹐畢秋帆先生所購築﹐營造之工﹐亭臺之侈﹐凡四五年而始竣﹐計購值及工費不下十萬金。至五十四年三月﹐始將扁額懸掛其頭門﹐曰「靈巖山館。」聯云「花艸舊香溪﹐卜兆千年如待我﹔湖山新畫障﹐臥遊終古定何年。」皆先生自書﹐而語意淒惋﹐識者已慮其不能歌哭於斯矣。二門扁曰「鐘秀靈峯。」乃阿文成公書﹐聯云「蓮嶂千重﹐此日已成云出岫﹔松風十里﹐他年應待鶴歸巢。」自此蟠曲而上﹐至禦書樓﹐皆長松夾路﹐有一門甚宏敞﹐上題「麗燭層霄」四大字﹐是嵇文恭公書。憶昔遊時﹐是處樓上有楠木櫥一具﹐中奉禦筆扁額「福」字﹐及所賜書籍﹑字畫﹑法帖諸件﹐今俱無之。樓下刻紀恩詩及謝恩各疏稿﹐凡八石。由樓後折而東﹐有九曲廊﹐過廊爲張太夫人祠。由祠而上﹐有小亭﹐曰澄懷觀。道左有三楹﹐曰「畫船云壑」﹑「三面石壁」﹑「一削千仞」﹐其上卽西施洞也。前有一池﹐水甚淸冽﹐遊魚出沒可數﹐中一聯云「香水濯云根﹐奇石慣延采硯客﹔畫廊垂月地﹐幽花曾照浣紗人。」

池上有精舍﹐曰硯石山房﹐則劉文淸公書也。嘉慶四年九月﹐忽有旨查抄﹐以營兆地例不入官﹐故此園至今無恙。至嘉慶二十一年﹐始爲虞山蔣相國後人所得。

而先生自鎭撫陜西﹑河南﹑山東﹐總制兩湖﹐計二十餘年﹐平泉艸木﹐終未一見。

余前遊詩云「靈巖亭館出煙霞﹐占盡中吳景物嘉。聞說主人不曾到﹐邱山華屋可勝嗟﹗」蓋紀其實也。近年輯《楹聯叢話》﹐前數聯均未及采﹐今始錄得﹐將補入《楹聯三話》﹐則此遊亦不虛矣。

◎獅子林客有招余重遊獅子林者﹐余笑謝之﹐蓋余於吳郡園林﹐最嫌獅子林之逼仄﹐殊悶人意﹐故前官蘇藩時﹐亦曾偕友往遊一次﹐而並無片語紀之。或謂此園爲倪雲林所築﹐則亦誤也。曾聞之石竹堂前輩云「元至正間﹐僧天如惟則延朱徳潤﹑趙善長﹑倪雲林﹑徐幼文共商疊成﹐而雲林爲之圖﹐取佛書獅子座而名之耳。」

明時尙屬畫禪寺﹐國初鞠爲民居﹐荒廢已久。乾隆二十七年﹐南巡蒞吳﹐始開辟蔓艸﹐築衛墻垣。中有獅子峯﹑含暉峯﹑吐月峯﹑立雪堂﹑臥云室﹑問梅閣﹑指柏軒﹑玉鑑池﹑冰壺井﹑修竹谷﹑小飛虹﹑大石屋諸勝﹐又有合抱大松五株﹐故又名五松園﹐則人所鮮知也。

◎繡谷蘇州閶門內有繡谷園﹐余過吳門時﹐有以《繡谷送春圖捲》來售者﹐恐是仿本﹐且其值過昂﹐因置之。此園嘉慶中爲吾鄕葉曉崖河帥所得﹐後歸餘同年謝椒石觀察﹐又後歸王竹嶼都轉﹐葉﹑謝﹑王皆余至好﹐往來最熟﹐今則不知何姓所居矣。按此宅在國初爲蔣氏舊業﹐偶於土中掘得「繡谷」二大字﹐作八分書﹐遂以名其園。園中亭榭無多﹐而位置有法﹐相傳爲王石谷所修。康熙三十八年己卯﹐尢西堂﹑朱竹坨﹑張匠門﹑惠天牧﹑徐徵齋﹑蔣仙根諸名流﹐曾於此作送春會﹐王石俗﹑楊子鶴爲之圖﹐時沈歸愚尙書年才二十七﹐居末座。乾隆二十四年﹐又有作後己卯送春會者﹐則以尙書爲首座矣。先是蔣氏將售是宅﹐猶豫未決﹐卜於乩筆﹐判一聯云「無可柰何花落去﹐似曾相識燕歸來。」而不解其義。迨歸葉氏﹐而上語應﹐後葉氏轉售於謝氏﹐謝又轉售於王氏﹐而對語亦應。一宅之遷流﹐悉有定數﹐亦奇矣哉﹗

◎瞿園蘇州之瞿園﹐卽宋氏网師園故址﹐後歸嘉定瞿遠村﹐復增築之。園中結構極佳﹐而門外途徑極窄﹐陶文毅公最所不喜。蓋其築園之初心﹐卽藉此以避大官之輿從也。余在蘇藩任內﹐曾招潘吾亭﹑陳芝楣﹑吳棣華﹑朱蘭坡﹑卓海帆﹑謝椒石在園中看芍藥﹐其西數十步卽沈歸愚先生舊廬﹐嘗約同人以詩紀之﹐且擬繪圖以張其事﹐而遷延不果作。此數君子皆老斫輪﹐果皆有詩﹐必可以傳﹐今則如摶沙一散﹐不可聚矣。越十餘年重到﹐爲之慨然﹗

◎息園息園卽顧氏依園舊址﹐錢溪購而葺之。園中有髙阜﹐曰妙嚴臺﹐相傳爲梁時妙嚴公主墓﹐載在蘇州郡誌﹐以爲梁武帝女。按梁時公主之見於史書者﹐有玉姚﹑玉婉﹑玉環﹑令慝﹑含貞﹐又長城﹑吉安﹐皆有封號﹐不知妙嚴主爲何人。

惟簡文王皇后﹐生長山公主﹐名妙碧﹝《南史》作「」﹞﹐則妙嚴似是簡文所生﹐舊志以爲武帝女﹐恐未確矣。此臺西去數百步﹐今爲蒲林巷﹐巷之西門有石馬一區﹐俗稱「石馬鞍頭」﹐相傳是公主墓前物。再南去爲禪興寺﹐寺中有妙嚴公主像﹐戴毗盧帽﹐兩手合十作跏趺狀﹐旁有宮女十人。相傳公主下嫁郡人孫﹐死﹐梁亦失國﹐陳髙祖以前朝公主﹐賜十宮人以優禮之﹐年八十餘而卒。嘉慶中﹐此地浚池﹐得宋時古碣﹐是四至界牌﹐則當時尙有防護也。

◎孫春陽京中人講求飲饌﹐無不推蘇州孫春陽店之小菜爲精品。或因余官吳門久﹐欲知其詳者﹐余以所聞告之曰﹕孫春陽系前明人﹐祖居寧波﹐萬曆中應童子試不售﹐遂棄舉子業﹐爲貿遷之術﹐始來吳門﹐開一小鋪﹐在今吳趨坊北口。其地爲唐六如瀆書處﹐有梓樹一株﹐其大合抱﹐僅存皮骨﹐實舊物也。鋪中形制﹐學州縣衙署﹐分爲六房﹐曰南貨房﹐曰北貨房﹐曰海貨房﹐曰腌臘房﹐曰蜜餞房﹐曰蠟燭房。售者由外櫃給錢﹐取一小票﹐自往各房領貨。而管總者掌其綱﹐一日一小結﹐一月一總結﹐一年一大結﹐自明至今﹐已二百四十餘年﹐子孫尙食其利﹐無他姓頂代者。吳門五方雜處﹐爲東南一大都會﹐羣貨萃集﹐何啻數萬戶﹐而惟孫春陽鋪爲前明舊家﹐著聞海內﹐鋪中之物﹐歲入貢單。其店規之嚴﹐選制之精﹐合郡所未有也。國初趙吉士載入《寄園》書中﹐余澹心《板橋雜記》亦錄之﹐近時袁簡齋《隨園食單》亦有其名﹐但皆未詳其顚末耳。

◎淮鹽情形余至蘇州﹐同人多欲聞淮鹺情狀﹐蘇州向食浙鹽﹐於兩淮鹽務兩不關涉﹐以余住邗江久﹐宜得其詳﹐故多絮談及之﹐而不料余亦門外漢也。或問何爲驗貲﹖

余曰﹕此特票鹽局員所設之巧法耳。淮北票鹽之政﹐已行之十餘年﹐據言淮北額例行鹽三百一萬五千餘引者﹐今行銷至六百十萬六千餘引﹐是溢於額銷一倍也。

奏銷正雜諸款徵銀三百餘萬兩者﹐今徵至一千一百十二萬兩有奇﹐是溢於課額又再倍也。且淮南商人認辦淮北江運入岸引鹽﹐原額八萬一千六百二十引﹐自道光十二年至二十四年﹐合應銷鹽一百六萬一千餘引﹐今止請運四十一萬九千餘引﹐其虛懸之課﹐歷系以票鹽之溢課撥補﹐並每年以票鹽盈餘協貼淮南銀四十餘萬兩﹐又代納淮南懸課銀三十餘萬兩﹐是票鹽之功﹐不特再造淮北﹐抑且普及淮南也。

所慮者設局收稅﹐有挾多爭先之虞﹐挈簽掛號﹐又有無貲空號之獘﹐自十八年始定爲驗貲之法。令各票販將鹽價成本若干引先行呈驗﹐統交分司收存﹐其有貲浮於鹽者﹐將銀登時發還﹐將鹽均攤折扣﹐每年四十六萬引﹐一齊開局﹐而請托爭競截然不行矣。惟是近年驗貲﹐必於歲暮集舊城前鹺政署內﹐以數間之廢廨﹐聚億萬之巨貲﹐數日間民間白鏹爲之一空﹐士民嘖有繁言﹐儀徵師相每至夜不能寐﹐和余《喜雪詩》有「漫藏誨盜」之語﹐誠可寒心。去冬餘在揚州度歲﹐目擊驗貲之舉﹐亦頗切杞人之憂。聞江﹑浙之以貲至者﹐竟有千餘萬之多﹐乃知東南財力尙裕﹐將可憂者又轉爲可喜﹐故余《喜雪疊韻詩》云「朱提甫散祥至﹐且喜財源萬里寬。」誠有慨乎其言之也。又問近聞揚州商人有欲撼動票鹽局者﹐其說云何﹖余於鹺政﹐未嘗涉手﹐而道聽塗說﹐亦復時爲講求﹐曩嘗私錄爲書﹐今則參以近時聞見﹐頗能言其梗槪。竊謂兩淮鹽務﹐南北𨿽同一課運﹐而輕重懸殊﹐南鹽原額一百三十餘萬引﹐正雜捐帶共課五百餘萬兩﹐北鹽原額二十八萬餘引﹐正課三千餘兩。其行銷之地﹐南北犬牙相錯﹐南鹽課賦重於北鹽九倍﹐場鹽運腳經費﹐亦數倍於北鹽。故口岸售價貴於北鹽﹐而小民趨賤避貴﹐越境侵占﹐最爲便捷﹐此北鹽銷運愈暢﹐南鹽銷運愈絀之所由來也。然多銷十萬引北鹽﹐只多十餘萬兩之課﹐多銷十萬引南鹽﹐卽多五十萬兩之課﹐此則必急求南銷暢旺﹐方於國課有裨也審矣。查兩湖口岸﹐𨿽有川﹑粵﹑潞三省鄰私侵灌﹐而向來銷數每年按額總有九成﹐極滯亦有八成﹐自有北票以來﹐則年減一年﹐上年實銷不過六成以外。蓋因向日鄰私﹐川有宜昌門戶﹐潞有襄陽隘口﹐粵有衡﹑永﹑辰﹑常要道﹐一經嚴查堵緝﹐則淮鹽銷數卽旺。今北票之侵越者﹐河南光﹑固於湖北黃州府屬陸路毗連﹐又信陽州於湖北水路相通﹐並無隘卡門戶可堵﹐故北票越占愈多﹐南綱銷數愈絀﹐徒致庫少雜款﹐商賠正項﹐已運之鹽堆積兩歲﹐未辦之引請運不前。

捨其重而就其輕﹐此鄰私之病在皮毛﹐北鹽之病在心腹也﹐皮毛之病易救﹐心腹之病難醫﹐若不及早變通﹐必致南鹽一敗塗地。專司北鹽者﹐可以置身事外﹐統轄兩淮者﹐未免措置爲難。況北鹽專以驗貲爲巧法﹐而現當銀源艱滯之時﹐每屆冬底﹐農之完糧須銀﹐商之納稅須銀﹐漕務之兌運須銀﹐河工之購料須銀﹐公私之需銀方殷﹐而徒因驗貲之故﹐不論遠近﹐俱因此而屯聚千萬銀兩﹐更使銀路不通﹐其實不過收票稅數十萬兩﹐遂使國計民生處處窒礙﹐錢價日減﹐盜賊繁興﹐此病之尢甚者也。議者謂南綱折減以來﹐亦復銷運兩滯﹐仍有懸引七萬餘引﹐𨿽予以緩納提售﹐設法已盡﹐而口岸半爲北鹽蔓占﹐徒多塵積。且緩納有關庫貯﹐提售有礙輸銷﹐仍於南綱課運不利。今權擬一南北通籌輕重兼顧之法﹐莫若於七萬餘懸引外﹐再於派運數內﹐按成酌提七萬餘引﹐共成十五萬引﹐以北票四十六萬引核成搭配﹐凡辦北票三千餘引者﹐配辦南鹽一千引﹐如辦此項提配數內南鹽一千引者﹐配辦北票三千餘引。南則無須緩納提售﹐於庫貯轉輸得益﹐北則免其驗貲出利﹐於北票成本有裨﹐北課全而南課亦全﹐南課淸而北課亦淸﹐庫款漸裕﹐而南鹽銷數亦可保守﹐此法似可試行一二年﹐俟有成效再爲定例云云。余局外人也﹐未敢斷其是非﹐姑論列之﹐以俟當局之采擇焉。

◎梁封翁余在杭州﹐偶與山舟先生之後人同席﹐今忘其名﹐蓋曜北先生之從子某也。

席中盛談其家世﹐謂文莊公詩正之封翁﹐少時﹐詣一相士問曰「可得一第乎﹖」

答曰「不僅是﹐可更向上。」曰「得翰林乎﹗」曰「可更向上。」曰「然則京堂以上乎﹖」答如前。曰「然則作相乎﹖」曰「眞者不能﹐假者可致。」同人曰「蓋協辦耳。」後以明經學博老﹐而以文莊貴封大學士。時席間有不甚信其事者﹐余曰「此已載《茶余客話》﹐可勿疑也。」或曰「果有此事﹐則古今天下應無兩矣。」余曰「今天下實無第二人﹐而古人事恰有似此者。

唐李固《幽閒鼓吹》載苗晉卿落第﹐遇一老父﹐能知未來事﹐問曰「某應舉已久﹐有一第分乎﹖『曰﹕」大有事。』更問﹐苗曰「某困於窮變﹐然愛一郡﹐可得乎﹖『曰﹕」更向上。』曰「將相乎﹖『曰﹕」更向上。』苗怒曰「將相更向上﹐作天子乎﹖『曰﹕」眞者卽不得﹐假者卽得。』苗以爲怪涎。後果爲將相﹐及徳宗升遐﹐苗以冢宰居攝三日。古今事之相類﹐有如此者。「

◎天目山杭州榷使明甫福﹐精堪輿之學﹐余於丙午春暮至杭州﹐值君將瓜代去﹐而城中同官畱其相度形勢﹐因遷延數日﹐方得與余把晤。憶甫榷滸關時﹐值余爲蘇撫﹐時吳中被水﹐關稅絀甚悖甫不勝焦急﹐余蒞任之次日﹐卽爲奏免外來米稅﹐而關政頓紓。甫甚徳余﹐因訂爲莫逆交﹐而余旋以病告歸﹐此次得再晤於杭州﹐實出意外。甫喜與余談浙中山水起伏向背之形勢﹐余告以來龍系天目山﹐甫知之而無由履其地﹐因問君何由知之﹖余告以干隆末﹐我已登天目山巓﹐彼時匆匆一上﹐不暇暢覽﹐迄今逾五十年﹐則盡忘之矣﹐然不可謂非平生一壯遊也。

乾隆乙卯﹐余以公車過浙﹐時亡友曾禹門﹝奮春﹐卽少坡太史之嗣父﹞。方宰臨安﹐畱余署中兩月。值天大旱﹐牲璧四出不應﹐縣民因請官步禱天目山﹐謂此事數十年不舉﹐如果虔誠齋禱﹐斷無不靈。禹門從之﹐而拉餘同往﹐余正有浪遊之興﹐先一日余亦齋食﹐甫交四鼓﹐卽坐竹兜隨禹門出城﹐西行三十餘里﹐天已大明﹐邑民請官步禱﹐余亦隨之。禹門手柱香前行﹐悉撤傘蓋不用﹐左右有五六人推挽之﹐余亦有四人相掖﹐又十餘里至山頂大寺﹐忘其名﹐禹門跪拜默祝﹐禮竣﹐寺僧供素飯畢﹐卽下山。余稍徙倚寺門﹐一老僧語余曰「此山髙三千九百丈﹐道書所稱三十四洞天﹐此間卽天目最髙處﹐昔人所謂北望震澤﹐南臨嚴灘﹐東瞰錢塘﹐西眺宣﹑歙﹐千餘里間可指顧得也。」余方欲與之細談﹐而從者以山下已起黑雲﹐促卽下山。甫及前降輿處﹐遂大雨如注﹐歡聲若雷﹐蓋是日同上山者不下千餘人﹐同聲齊呼曾靑天﹐余亦爲之神旺﹐忘卻登陟之勞﹐泥淖之險。下山勢易﹐日晷甫偏西﹐而已入城矣。是日先以步行赤日中﹐歸途又坐小肩輿衝雨而行﹐忽熱忽涼﹐翼日而┲作﹐直至歸福州後﹐始漸痊可﹐故無暇以一文一詩紀之。因甫之詢﹐聊短述如此。

◎機神廟恭兒觀政浙中﹐甫到數日﹐卽奉憲委詣機神廟行香﹐問以機神儀狀﹐但稱目本短視﹐無由瞻仰神像﹐惟照贊禮生所唱行三跪九叩首禮而已。因翻《杭州府誌》﹐云機神廟在城東北隅﹐褚河南裔孫諱載者﹐得機杼之巧於廣陵﹐而歸教其裏中﹐於是杭之機杼甲於天下。宋至道元年始於杭置織務﹐至今勿攺﹝今派部郎管浙江織造卽此﹐然則其來已久矣﹞﹐杭人立祠祀之﹐又推原其始爲機杼者﹐復立機神廟。神之緣起﹐引《淮南子》髙注﹐以爲黃帝之臣伯余也。又讀錢梅溪《履園雜記》﹐云機杼之盛﹐莫過於蘇﹑杭﹐皆有機神廟﹐蘇州之機神奉張平子﹐不知其由﹐廟在祥符寺巷﹐杭州之機神奉褚河南﹐廟在張禦史巷。相傳河南子某者﹐遷居錢唐﹐始教民織染﹐至今父子並祀﹐奉爲機神﹐並有褚姓者爲奉祀生﹐卽居廟右。然則合二書觀之﹐其爲褚河南父子信矣。卽以爲伯余﹐亦系黃帝之臣子﹐又何以用三跪九叩之隆儀乎﹖按《唐書百官志》﹐七月初七日織染署祭杼﹐想是以織女星爲機神﹐然星辰系中祀﹐卽織女星亦不應三跪九叩也。杭州拜廟儀節多不可解﹐卽如火帝廟﹐他省皆三跪九叩首﹐而杭州獨用二跪六叩首。夫火帝卽祝融﹐旣尊之爲帝﹐能無用帝者之儀乎﹖

◎玉皇山祭機神廟之後一月﹐又奉委到玉皇山行香﹐恭兒不知玉皇山原委﹐請余考之。

余謂玉皇山卽是育王山。《大淸一統志》言育王山﹐卽龍山峯之最髙者﹐有登雲臺﹐乃錢氏郊天之所﹐宋圜丘亦在焉﹐俗稱鍋子山﹐壁立尖聳﹐特異諸山﹐其前有龜山﹐亦宋郊壇也﹐嶺有玉皇廟﹐故稱玉皇山﹐亦曰育王山。《杭州府誌》雲龍山者﹐錢氏郊天之所﹐釋老之談﹐或云阿育王﹐或云玉皇﹐皆祀天遺意也。今廟外設七星缸﹐滿貯水其中﹐蓋地據一城最髙處﹐以水制火﹐亦厭勝之義耳。

◎五百羅漢堂杭州城內外﹐梵宇以百數﹐惟西湖之淨慈﹑靈隱兩寺﹐有五百羅漢堂﹐金姿寶相﹐奕奕欲生﹐環楹回旋﹐狀如田字﹐故俗亦呼爲「田字殿」﹐聞其像皆出一僧手塑﹐而殊容異態﹐無一雷同。記得劉一淸《錢唐遺事》云「淨慈羅漢堂內﹐第四百四十二位阿濕毗尊者﹐獨設一龕﹐用黃羅幕之﹐偃蹇便腹﹐覷人而笑﹐婦人祈嗣者必詣此炷香。」今無此龕﹐則閱時又各有興替矣。世傳羅漢皆海賊現身﹐是放下屠刀立地成佛者﹐殊未核也。按《捏經義》言有五百商人﹐采寶出海﹐值盜攘去﹐並剜其目﹐商日夜號痛﹐欲向無所。或告之曰「靈鷲佛氏能救汝﹐若與我重寶﹐引汝見之。」商且行且捨﹐至大林精舍﹐佛氏爲說法﹐各證阿羅漢果。

大論言阿羅名賊﹐漢名破一切煩惱﹐故應得一切世間諸天人供養。又一說云﹕阿名不﹐羅漢名生﹐後世中更不生﹐是名阿羅漢﹐或云阿╄﹐或云應眞﹐則皆無生之義也。凡婦女之遊寺者﹐必入此堂﹐因相傳有數羅漢之說。就所到處。指定一尊﹐按本身年紀數至某尊﹐視其標題之佛號﹐以爲終身之斷﹐然佛號義多奧難﹐每不可以理會﹐故有驗有不驗。余初出山時﹐亦曾到淨慈默數一過﹐遇如意雜尊者像﹐其義卽不可解﹐然今回憶中外揚歷數十年﹐一路坦途﹐不能不謂之如意﹐而所歷宦境﹐亦不可謂之不雜﹐斷章取義﹐似亦可通。去年重遊﹐又默數一過﹐遇增福壽尊者像﹐則恰合大海收帆境象矣。

◎天竺大士下山杭州祈雨﹐以迎請天竺觀音大士下山爲極致﹐相傳入城時﹐𨿽極晴明之天﹐亦必有片雲相護﹐三日內無不渥沛甘霖者。祈晴亦然。聞歷年以來﹐亦有竟不應者﹐而民望已塞﹐輿情亦平﹐當官者惟有自咎禮意未虔﹐復送上山﹐以待數日後重請。若此典稍缺﹐卽難免謗議繁興﹐𨿽以吾師儀徵太傅之有徳於杭﹐而舉行稍緩﹐竟大不協輿情﹐甚至有不逞之徒﹐將條香雜投輿中﹐焚及襟袖之事﹐甚矣杭人之信佛也﹗嘗與羅鏡泉學博談及此事﹐不知起於何時﹐鏡泉爲檢《西湖遊覽志》一條相示﹐中載宋孝宗時﹐上庠試卷﹐時經禦覽﹐辛丑大旱﹐七月私試《閔雨有志乎民賦》﹐魁士劉大譽賦中有「商霖未作﹐相傅說於髙宗﹔漢旱欲蘇﹐烹弘羊於未雨」之句﹐時趙溫叔爲相。孝宗欲因此罷之﹐會有詔迎天竺觀音﹐就明慶寺請禱﹐有爲詩者曰「走殺東頭供奉班﹐傳宦聖旨到人間。太平宰相堂中坐﹐天竺觀音卻下山。」溫叔聞之﹐遂乞免云云。則此事自南宋已然矣。吾鄕福州﹐亦有請鼓山湧泉寺窯變觀音下山求雨者。憶余裏居時﹐值夏旱﹐藩臬兩司﹑糧鹽兩道會謁督部程公梓庭﹐言今夜三更將會同出城﹑上鼓山迎大士入城求雨﹐公問鼓山距城若干裏﹐對曰「來往六十里。」公微笑面天曰「大士在西天﹐不在鼓山﹐君等自爲之﹐不必關我也。」及次日入城﹐安設神位於九仙山之大士殿﹐司道復詣署請公上山拈香﹐公又面天曰「今日眼見得是無雨了﹐若明日依舊如此﹐將若之何﹖我不能僕僕上山﹐君等自爲之可也。」是晚大雨滂沱﹐連宵達旦﹐次晨司道等又詣署請拈香﹐公問今日山中作何狀﹐僉曰「今日合眾誦經一日﹐明日卽可送上山。」公曰「明日我要獨畱誦經一日﹐後日再送可也。」眾喜諾而出﹐公亦出﹐上山拈香盡禮。程公亦素不信佛者﹐蓋至此而不能不回心皈向矣。

聞餘同年李芝齡視浙學時﹐每不樂與斯會﹐嘗語陳望坡撫部曰「西湖之有大士﹐猶城中之將軍﹑學政等官也。地方有公事﹐不求本州縣及院司﹑道府等﹐而但向將軍﹑學政等衙門嘵瀆﹐有是理乎﹖」撫部笑曰「君言固是﹐然使君爲杭州人﹐恐亦不作是語也。」芝齡亦一笑而罷。

◎表忠觀碑錢梅溪曰「蘇文忠公《表忠觀碑》有四﹐一刻有趙淸獻官階九十餘字﹐卽《宣和書譜》所稱有張有篆額者﹐今不存矣。一刻『紹興二十九年歲次己卯三月丙辰朔﹐曾孫婿左朝散大夫﹑權書工部侍郎楊亻契重刊』。一刻行書﹐本字如大指﹐今在杭州府學﹐惟二小石﹐亦不全。一刻『明嘉靖三十九年杭州府知府陳柯重摹』﹐今立在湧金門外重建表忠觀禦書堂前右廡﹐兩面刻者是也。其紹興間所刻者﹐本在龍山表忠觀舊址﹐宋末兵興﹐遂露立於艸莽中﹐至明正徳十二年﹐巡按禦史宋廷佐始將此碑移入郡庠﹐後復遺失。本朝乾隆四年﹐府學教授余懋棟忽於齋旁隙地得二石﹐又缺其下半截﹐因置名宦祠。至五十九年﹐余監修表忠觀落成﹐始請於當事諸公﹐從郡庠名宦祠移至觀中﹐立於禦書堂之左廡﹐而以三石柱副之﹐於時翁覃溪閣學﹑梁山舟侍講﹑阮雲臺中丞各有詩文紀之﹐俱刻於三石柱之側﹐遂成藝林佳話云。」按此述《表忠觀碑》之源流﹐無有簡而該似此者。暇日余與固蓮溪將軍﹑趙蓉舫學使在觀中摩撫舊碑﹐商量拓紙﹐蓮溪囑余考其事﹐旣歸﹐乃錄以遺之。

◎徐處士《宋史隱逸傳》﹕「徐復﹐字復之﹐建州人。學《易》﹐通流衍卦气法﹐自筮知無祿﹐遂絕進取意。慶曆初﹐與郭京俱召見﹐命爲大理評事﹐固辭﹐乃賜號衝晦處士。後居杭州十數年卒。」《北窗炙果》云「錢唐兩處士﹐其一林和靖﹐其一徐衝晦﹐和靖居孤山﹐衝晦居萬松嶺﹐兩處士之廬﹐夾湖相望。予嘗館於衝晦之孫忉處﹐卽衝晦之故廬。衝晦以數學顯﹐時士大夫皆宗之﹐嘗謂孫忉曰﹕子孫世世不得離錢唐﹐以錢唐永無兵燹也。」按蒲宗孟《題徐衝晦髙士舊隱詩》云「衝晦先生不肯官﹐布衣謁帝布衣還。尙嫌姓氏騰人口﹐惟恐文章落世間。

大隱不妨居市井﹐髙吟何處問家山。平生寄意江湖上﹐云自無心水自間。「今孤山遺迹﹐婦孺皆知﹐而萬松嶺之舊廬﹐屢訪之﹐不得其處所﹐願與吾閩人士之官斯土﹝原誤爲」士「﹞者商之。又聞靈石山棲眞院側有浦城章郇公得象墓﹐又梅花嶺下沙盆塢有福淸陳寺丞剛中墓﹐皆吾鄕名賢舊迹也。惜無濟勝之具﹐一一訪之。陳寺丞在建炎中主議恢復﹐忤秦檜﹐遂與張九成等七人同謫﹐差知虔州安遠縣﹐有」同日七人俱去國﹐何時萬里許還家「之句﹐未知已入《全閩詩話》否﹖

◎小有天園小有天園爲南屏正面﹐舊名壑庵﹐郡人汪之萼別業﹐石皆瘦削玲瓏﹐一似洗剔而出者﹐晁無咎詩所謂「洗土開南屏」者是矣。自乾隆十六年聖駕臨幸﹐始禦題爲小有天園。其最著者爲琴臺﹐米海嶽磨楷書「琴臺」二字﹐大徑三尺﹐聞其上有蘇才翁﹑蔡君謨題字數處﹐則剝蝕但存仿佛而已。又有磨隸書《家人卦》《樂記》《中庸》共三十四行﹐字徑八寸﹐末題「右司馬溫公」五字。葉紹翁《四朝聞見錄》﹑吳自牧《夢梁錄》皆謂是溫公手筆﹐獨周密謂是唐人遺迹﹐後人於右勒刊溫公款。朱竹坨先生謂此皆非是﹐考《宋鑑》﹐稱紹興八年﹐上諭大臣曰「司馬光隸字甚似漢人﹐朕有五卷﹐日夕置座右﹐所書乃《中庸》與《家人卦》﹐皆是修身齊家之道﹐不特玩之而已。」今磨合乎《宋鑑》所載。當是諸大臣聞思陵面諭﹐請刊於石者。卦旁又有篆書「三生石」三字﹐其右又有「叱石崩云」四字﹐仙人洞又有磨《艮卦》及《損》《益》二卦﹐並隸書﹐字徑六寸﹐則皆不知何人所書矣。此餘五十年前親到園中所目擊手捫者﹐此後卽無由再到其地。嘉慶中重遊南屏﹐尙聞汪氏要出售此園﹐後亦不知果易主否﹐亦不知何時廢爲平地。竊謂南北山亭館之美﹐古迹之多﹐無有出此園之右者﹐乃轉眼卽鞠爲茂艸﹐今且淪於無何有之鄕﹐幸余猶及見之﹐且能言之﹐中年以後所遇知好﹐則皆未曾涉此園者﹐亦無從與之饒舌矣。山靈有知﹐能無與餘同此浩嘆哉﹗

◎雷峯塔《臨安志》云「雷峯爲郡人雷氏居之﹐故名。」此附會之說也。毛西河《詩話》云「回峯以山勢回抱得名﹐俗作雷峯﹐以回﹑雷聲近致誤﹐宋有道士徐立之築室塔旁﹐世稱回峯先生﹐此明可驗者。」按李衛《西湖志》云「《六書正訛》﹐﹛回﹜古作回﹐小篆加雨以別之。據此﹐今回轉之回﹐卽古﹛回﹜字﹐故回峯亦作﹛回﹜峯﹐《臨安志》竟作雷峯﹐且云雷姓所居﹐其說固未合﹐但毛奇齡以爲回﹑雷聲近致誤﹐則亦未明古字通用之義也。」至峯之有塔﹐建自吳越王妃黃氏﹐亦名黃妃塔﹐或以語音致訛﹐呼爲黃皮塔﹐始以千尺十三層爲率﹐以財力未充﹐姑建七級﹐後復以風水家言﹐止存五級。塔內以石刻《華嚴經》圍砌八面﹐歲久沈土﹐明人有掘得者﹐小楷絕類歐陽率更書。又塔下有金銅羅漢像一十六尊﹐各長數丈﹐尋則吳越時僧道潛請移供淨慈寺內﹐卽今五百羅漢堂之緣起也。俗傳西湖有白蛇﹑靑蛇兩妖鎭壓塔下﹐前明嘉靖時﹐塔有黑煙搏羊角而起﹐喧傳兩妖吐毒欲出﹐迫視之則聚虻耳。塔舊有重檐飛棟﹐窗戶洞達﹐後毀於火﹐惟孤標巋然獨存﹐陳仁錫評爲老蒼突兀﹐如神人笏﹐李流芳則曰﹐此古醉翁也﹐均足供詩料矣。

◎保ㄈ塔西湖之寶石山﹐巍石如甑﹐卽《隋書地理誌》之石甑山也。寶ㄈ塔在其巓﹐吳越時初建﹐凡九級﹐宋咸平間僧永保重修﹐減去二級﹐以後屢毀屢建﹐皆至七級而止。杭州舊志云﹐永保有戒行﹐人稱之爲師叔﹐因亦呼塔曰保叔。《湧幢小品》云﹐錢王弘ㄈ入覲﹐畱京師﹐百姓思望﹐乃築塔﹐名保ㄈ。然以士民直呼君長之名﹐似於情事不近。《霏雪錄》云﹐原名寶所﹐俗訛保叔。寶所之義亦不可解。惟毛西河《詩話》云「保叔者﹐寶石之訛﹐蓋以山得名者。」近之。明人聞起祥雲﹐湖上兩浮屠﹐寶石如美人﹐雷峯如老衲。卽指寶ㄈ塔也。

◎大佛殿寶石山之麓﹐有秦皇纜船石﹐相傳秦始皇東遊泛海﹐艤舟於此。謂西湖舊通江海﹐故可艤舟﹐語殊荒誕。宋僧思淨就石鐫佛﹐故亦名石佛山﹐構殿覆之﹐後毀於火。明永樂間重建﹐額曰大佛禪寺。佛祗半身﹐而大已塞殿﹐餘數過西湖﹐聞人言而偉之﹐今秋始獲瞻仰。憶十餘年前過州大佛寺﹐觀尉遲鄂公就山石所鑿大佛﹐則十倍於此﹐曾有詩紀之云「古石佛鎭崇﹐鄂國英姿信手刂。

要與大千增岸異﹐普教丈六讓莊嚴。地當履迹遺墟壯﹐景稱淩煙傑閣嵌。卻憶眞興坡老句﹐古人作事信非凡。「同一大佛寺﹐而欲移彼詩以就此題﹐乃一字不可假借﹐亦可笑也。

◎理安寺余來往杭州﹐必過西湖﹐熟聞理安之勝﹐而未得一涉足爲恨。丁未秋﹐始與固蓮溪將軍﹑趙蓉舫學使因看桂花﹐由滿覺隴﹑楊梅塢肩輿直達理安﹐一路皆深林茂竹﹐又值積雨之後﹐從流水聲中延緣而上﹐尢爲勝絕﹐昔人詩所謂「湖山淺而媚﹐此地獨深幽」者也。寺在理安山之麓﹐明僧契靈卓錫於此﹐得古法雨泉﹐遂以法雨自號﹐縛茅孤樓﹝疑爲「棲」﹞﹐有虎穴﹐感之他徙﹐郡士多爲詩揚之。

泉在寺左法雨巖下﹐自石脈中滴瀝下澑﹐灑空成雨﹐蓋數百年不斷於玆矣。寺之最後最髙處爲松顚閣﹐有董文敏書扁﹐地據全寺之勝。憶閱《西湖遊覽志》﹐言此閣之後更有符夢閣﹐契靈嘗夢一僧云「此處𨿽佳﹐更有佳處。」引至其地﹐顧而樂之。遲明﹐緣蘿而上﹐宛符夢境﹐因鑿壑開基焉。今寺僧不能言其事﹐或徑路艱阻﹐懶於導遊歟﹖余在京師時﹐熟聞人言﹐覺羅桂文敏公及歙縣曹文正師﹐俱系理安僧度世﹐今松顚閣柱有文敏弟杏農觀察桂菖一聯﹐跋語甚悉﹐故餘詩末聯云「果否眞靈關位業﹐淸涼亭下一盱衡。」卽紀其事也。

◎秋濤宮余屢泊舟錢唐江邊﹐或六和塔下﹐榜人輒有避潮之事﹐每潮至時﹐試向船頭探望﹐則一綫銀濤﹐截江而過﹐舟中卽震撼不安﹐或來在夜間﹐則合江喧騰﹐人聲船聲鼎沸﹐推窗竊視﹐惟見一片茫茫﹐不兩時許已達富陽城下﹐然則皆值小潮時也。憶嘉慶己未正月初三﹐曾肩輿走武林城中﹐於橋上望見城外大江中﹐如十萬玉龍排湧而過﹐爲之目駭神馳﹐間嘗爲杭人述之﹐據云﹐此數十年前事﹐近來潮小﹐𨿽以大潮期內﹐亦不能有此奇觀。余問潮小之故﹐則曰﹕此自關地脈之衰旺﹐從前杭州有「火燒雷峯塔﹐沙壅錢唐江」之諺﹐今皆應之﹐殆非偶然也﹔今年寓居城西三橋址﹐八月初三日﹐同人邀上吳山﹐爲觀潮之會﹐初飲於延慶山房﹐旋至城隍廟門外候潮﹐值潮遲來而客早散﹐未暢所欲觀而去。滿擬於十八日直赴江岸一觀﹐僉曰觀潮之地﹐以秋濤宮爲最勝﹐惟其日爲潮神生日﹐城中各官必來致祭﹐上下人多﹐未免喧擠﹐不如前一日往觀﹐亦在大潮期內也﹐遂定於十七日﹐挈恭兒﹑敬兒﹑婉蕙子婦﹑儔年八孫﹐於午後往秋濤宮前樓。坐待移時﹐而對江極遠處﹐忽起紅白數道﹐白卽潮痕﹐紅是爲斜陽所襯﹐瞬息間變爲銀山萬道﹐雜Ш而至﹐倏在眼底﹐樓前欄檻俱若有動搖之形﹐樓上人無不失色者。時江中有弄潮十餘船﹐忽出忽沒﹐尢堪震駭﹐未幾而岸土崩頹﹐水變黃色﹐而潮已過矣。此潮直趨此地﹐而此樓適壓其衝﹐若稍髙一二尺﹐鮮不爲潮所打者﹐聞極大之潮﹐亦不過至樓下短墻而止﹐從無逾墻而入者﹐殆有神道主持其間﹐而當時擇地構造之工﹐不可謂非神之默相也。余有詩紀之云「候潮門外候潮來﹐臨水奇觀第一回

。萬頃雲濤馳陣馬﹐滿江冰雪雜晴雷。居髙但說憑軒穩﹐狎視終非作楫才﹝謂江中弄潮各小舟﹞。東望茫茫龕赭畔﹐更堪妖蜃起樓臺。」「近說秋濤欠大來﹐錢唐岸上幾低回。誰知潑眼仍如雪﹐何處聞聲不似雷﹝近年浙潮不旺﹝原誤爲」望「﹞﹐而此次卻大如往時﹞。往復自應隨地轉﹐燮調端望出羣才。歸心正擬乘潮發﹐直溯桐江上釣臺。」

◎潛園武林城中﹐潛園之名頗著﹐其地在下段最遠﹐屠琴塢太守倬得余姚楊孝廉別業而增築之。園中湖石最多﹐淸池中立一峯﹐尢靈峭﹐郭頻伽名之曰鷺君。道光間此園歸範吾山觀察玉琨﹐今年秋始自邗江挈眷來居﹐與余有導遊西湖之約﹐值余以就養東甌別去﹐猶殷殷以來春爲期也。吾山口不言詩﹐而詩甚淸麗﹐嘗有《賦鷺君詩》一首云「窗前有石何亭亭﹐頻伽銘之曰鷺君。當時得者潛園叟﹐太息主客傷人琴。此石之髙髙丈五﹐四面玲瓏藏洞府。峭然獨立波中央﹐但見羣峯皆首俯。瘦骨峻峭莫傲人﹐羽毛爲累失秋林。何日出山飛到此﹐不辭萬里同歸云。石乎石乎﹐旣不油然出云沛霖雨﹐空老荒山吾與汝。安心且作信天翁﹐莫羨窮銜腐鼠。」吾山有修防之功﹐而懷才被斥﹐此詩殆借物以抒興也。

◎蘇小小墓特鑑堂將軍於西湖修治蘇小小墓﹐建亭其前﹐題曰「慕才」﹐好事者競歌詠之﹐而於蘇小小之人﹐實未深考也。按蘇小小有二﹐一爲南齊人﹐見何﹛艸還﹜《春渚紀聞》﹐南齊名倡也﹐墓在錢唐縣廨捨後﹐考舊縣治在錢唐門邊﹐距西泠橋不遠﹐似卽今之蘇小小墓。一爲宋人﹐見郎仁寶《七修類稿》﹐云蘇小小﹐錢唐名倡也﹐容俊麗﹐工詩詞。姊名盼奴﹐與太學生趙不敏款洽二年﹐趙益貧﹐盼奴周之﹐使篤於業﹐遂捷﹝原誤爲棲﹞南省﹐得官﹐授襄陽府司戶﹐盼奴未能落籍﹐不能偕行。趙赴官三載卒﹐有祿俸餘資﹐囑其弟趙院判分作二分﹐一以與弟﹐一致盼奴﹐且言盼奴妹小小可謀致之﹐佳偶也。院判如言至錢唐﹐有宗人爲杭ヘ﹐托召盼奴﹐而盼奴已一月前沒矣﹐小小亦爲於潛官絹事﹐系廳監。ヘ遂呼小小詰之曰「於潛官絹﹐汝誘商人百匹﹐何以償之﹖」小小曰「此亡姊盼奴事﹐乞賜周旋﹐非惟小小感生成之徳﹐盼奴泉下亦不忘也。」ヘ喜其言婉順﹐因問﹕「汝識襄陽趙司戶耶﹖」小小曰「趙司戶未仕之日﹐盼奴周給之﹐後授官去久﹐盼奴想念﹐因是致疾不起。」ヘ曰「趙司戶亦謝世矣﹐遣人附一緘及餘物一罨﹐外有伊弟院判寄汝一緘。」乃拆書﹐惟一詩云「昔時名妓鎭東吳﹐不戀黃金只好書。試問錢唐蘇小小﹐風流還似大蘇無﹖」小小默然﹐ヘ令和之﹐和云「君住襄陽妾住吳﹐無情人寄有情書。當年若也來相訪﹐還有於潛絹事無﹖」ヘ乃盡以所寄付之﹐力主小小歸院判偕老焉。此則宋之蘇小小也。元人張光弼詩云「香骨沈埋縣治前﹐西陵魂夢隔風煙。好花好月年年在﹐潮落潮生最可憐。」注﹕「墳在嘉興縣前。」朱竹坨先生遂據此力辧蘇小小墓在秀州﹐而以錢唐之墓爲附會﹐蓋尙不知錢唐名倡原有兩蘇小小﹐杭﹑嘉之墓﹐不妨各得其一也。

◎長丰山館長丰山館在湧金門外湖邊﹐郡人朱彥甫中翰得王氏別業而擴充之﹐蓋其先世居休寧之長丰裏﹐故卽以名其園﹐以示無忘故土﹐其實遠近遊客但呼之爲朱莊。

園中亭沼鮮明﹐花竹秀野﹐有搴雲樓尢佳﹐南北髙峯﹐六橋煙柳﹐皆在眼底﹐實遊湖者第一好座落也。余於去夏﹐爲特鑑堂將軍招同楊飛泉太守鶴書﹑甘小蒼邑侯鴻﹐曁三兒恭辰﹐飲於朱莊之水木明瑟軒中﹐紀以詩云「郊小隊碧波灣﹐畫裏樓臺一再攀﹝三日前甫到此﹞。邂逅客星依上將﹐招邀循吏話鄕關﹝將軍本吾閩駐防﹐楊與甘亦皆閩人﹞。雄談不覺花皆舞﹐縱飲渾忘鬢已斑。漫說鏡中緣偶聚﹐天教此會重湖山。」家楚香中丞極賞此作﹐而尢以結語爲壯麗稱題。今年長夏雨後﹐趙蓉舫學使招同固蓮溪將軍﹑蔣譽侯司業元溥﹑馮小亭編修培元﹐泛舟湖上﹐作竟日之遊﹐午後飲於朱莊﹐余亦有詩紀之云「鏡中一棹泛初陽﹐收盡山光與水光。難得五君閒裏集﹐來同六月雨餘涼。靈峯突兀增心賞﹝靈蜂寺觀寺僧所藏書畫﹞﹐古洞陰森靳坐忘﹝紫雲洞極深肅﹐入其中﹐不知是暑月﹐是日遊女如雲﹐故不能駐足卽去﹞。長日浪遊不知倦﹐更尋明瑟好湖莊。」「上將星明對斗魁﹐雙雙仙客引蓬萊。仗君邂逅成髙會﹐愧我追隨是散材。肯以佳遊付萍水﹐須知古誼重岑苔。名流勝踐齊珍重﹐但爲催詩首重回。」按前後三詩﹐同人皆有和韻﹐而蓉舫句云「元戎小隊原儒雅﹐仙侶同舟並軼材。」隱括將軍﹑司業﹑編修三公﹐舉重若輕﹐羣推妙手。蓮溪句云「興至偶然詩脫稿﹐時平一任劍生苔。」押苔韻﹐新穎而自然﹐且妙是本色語﹐此皆可入《西湖詩話》者也。

◎案牘文字恭兒初登仕版﹐於案牘文字未諳處﹐間以質余﹐而余則早如退院僧﹐不能隨叩而應﹐行篋無書﹐卽有書亦懶於尋檢﹐惟隨所問就所知而條答之﹐其問所不及者﹐姑捨是﹐知而不能宣之於筆者﹐亦不及詳也﹐姑附於叢談之後云爾。

△功令《史記。儒林傳》云「余讀功令﹐至廣厲學官之路。」謂學者課功﹐著之於令也﹐今人率用此二字﹐以爲公家之令﹐則不知起於何時。

△令甲戴埴《鼠璞》云「令甲令乙令丙﹐乃篇次也。漢宣帝詔﹐令甲﹐死者不可復生。《江充傳》注﹕令乙﹐騎乘車馬行馳道中﹐沒入車馬。章帝詔﹐令丙﹐箠長短有數。當時各有篇次﹐在甲言甲﹐在乙言乙﹐在丙言丙﹐今人以法律爲令甲﹐非也。」按《史記。惠景間侯者年表》云「令甲稱其忠。」如淳《漢書》注云「令有先後﹐故曰令甲﹑令乙﹑令丙。」此卽戴說所本。然《宋史。楊時傳》﹕「凡元之政事﹐著在令甲。」則已如今人之稱令甲矣。

△公文《三國誌。趙儼傳》﹕「公文下郡。」《北史。蘇綽傳》﹕「所行公文﹐綽皆爲之條式。」今人上行下行之件﹐亦同此稱。

△文書《漢書。刑法志》云「文書盈幾閣。」《中論。譴交篇》云「文書委於官曹。」《世說。政事門》云「何驃騎看文書﹐謂王﹑劉曰﹕我不看此﹐卿等何以得存。」按今之文書﹐古亦謂之官書。《周禮》﹕小宰府「掌官契以治藏」﹐史「掌官書以贊治」。注云「贊治﹐若今起文書艸也。」

△照得《朱子文集》云「公移卷中﹐每用照對二字﹐如照對《禮》經﹐凡爲人子﹐不畜私財。又云照對本軍﹐去年交納人戶云﹐多不勝舉。間用照得者﹐惟約束侵占膀﹐及別集委官收采革米船隱瞞之條而已。所云照對﹐蓋卽契勘之義﹐照得則照對得之省文也。」按今公移皆用照得﹐蓋自宋已然﹐而無有用照對者。

△須至《朱子文集》云「公移榜帖末﹐多用須至字﹐如雲須至曉示者﹐須至曉諭約束者﹐看定文案申狀﹐亦云須至供申者。」翟晴江曰﹕今公文中﹐以此爲定式﹐問其義則無能言之者。據《歐陽公集相度銅利牒》云「無至誤事者」﹐《五保牒》云「無至張皇鹵莽者」﹐亦俱用之篇末﹐大抵戒之曰無至﹐勸之曰須至﹐其辭僅反正之間耳。

△伏惟林之奇《尙書解》云「如今人言卽日伏惟尊候之類﹐使古人聞之﹐亦不知是何等說話。」按漢樂府《焦仲卿妻》詩﹕「伏惟啟阿母。」《北海相景君碑》﹕「伏惟明府﹐受質自天。」則漢以來卽用之矣。

△施行《能攺齋漫錄》云「今朝廷行移下州縣﹐必云主者施行﹐本《後漢。黃瓊傳》語也。」《史記。蕭相國世家》﹕「便宜施行。」《漢書。京房傳》﹕「考功事得施行。」今皆用之。

△甘結《續通鑑》﹕宋寧宗時禁僞學﹐詔監司帥守薦舉攺官﹐並於奏牘前具甘結﹐申說並非僞學之人云云。甘結二字﹐似始見此。

△遵依今之遵依﹐卽古之服辧也。《元典章》﹕「凡府司官對眾審訖﹐必取服辧文狀。」按今律仍有獄囚取服辧條﹐注﹕「服者心服﹐辧者分辧。」近易其名曰遵依﹐則有服而無辧矣。

△移《漢書。公孫弘傳》﹕「移病免歸。」注云「移書言病也。」《後漢書。

光武紀》﹕「置僚屬﹐作文稱。」注引《東觀漢記》云「文書移與屬縣也。」

《文心雕龍》云﹕劉歆之《移太常》﹐「文移之首也」。

△關《文心雕龍》云「關者﹐閉也。出入由門﹐關閉當審﹐庶務在政﹐通塞宜詳。」《宋書。禮志》載文移格式﹐有某曹關某事云﹐卽今所仿行也。

△準周必大《二老堂雜誌》云「敕牒『﹛淮十﹜』字去『十』爲『準』﹐或謂本朝因寇準爲相而攺之﹐又云曾公亮﹑蔡京父皆名﹛淮十﹜﹐因避『﹛淮十﹜』而爲『準』。其實不然﹐余見唐誥已作『準』﹐又考﹝原誤爲」收「﹐據《二老堂雜誌》卷三攺﹞五代堂判亦然。頃在樞密院﹐令吏輩用『﹛淮十﹜』字﹝以上三字原缺﹐據《二老堂雜誌》卷三校補﹞﹐旣而作相﹐又令三省如此寫﹐至今遂定。」

據此﹐則南宋時已通行作「﹛淮十﹜」而今仍作「準」﹐又不知起於何時也。

△仰今官文書﹐自上行下﹐率用仰字﹐或謂前明往往以臺輔重臣謫居末秩﹐上官不敢輕易指使﹐故寓借重之意﹐不知此字由來甚古﹐君之於臣﹐亦有用此者。

《北齊書。孝昭紀》﹕「詔定二王三恪是非禮儀體式﹐亦仰議之。」又宋太宗遣中使以茶藥等物與希夷﹐仰所屬守令﹐以安車軟輪迎先生﹐則不始於前明矣。賈昌朝有《字音淸濁辧》云「仰上聲﹐下瞻上也﹔又去聲﹐上委下也。」則不知所據何書。

△白《後漢書。鐘皓傳》﹕「鐘瑾常以李膺言白皓。」按今人謂陳述事義於上曰白﹐是也。

△稟今人由下陳請於上之語﹐率用稟字﹐翟晴江謂稟字未見出處﹐非也。稟爲受命之詞﹐亦有請命之義﹐《書。說命》﹕「不言﹐臣下罔攸稟令。」非稟字之出處乎﹖

△申《雲麓漫鈔》云「官府多用申解二字﹐申之訓曰重﹐今以狀上達曰申聞﹐施於簡札曰申解﹐皆無重義。卽如解字﹐古隘切﹐訓曰除﹐而詞人上於其長曰解﹐七人獲鄕薦亦曰得解﹐皆無除出之義﹐不知何故﹐」

△詳《淮南子。時則訓》﹕「仲夏之月事無徑。」注﹕「當請詳而後行也。」今由下請上之文曰詳﹐似已肇於此。

△弔靑藤山人《路史》云「今官文書中釣﹑調等字俱作弔﹐如弔生員孝試﹐應作調﹐而作弔﹐弔文卷查勘﹐應作釣﹐而亦作弔是也。」《寓圃雜記》云「官書中字﹐有日用不知所自而未能正者﹐卽如查﹐音義本與槎同﹐水中浮木也﹐今用作查理﹑查勘﹐則有稽考之義﹔弔本訓傷訓﹝1234﹞﹐今用作弔捲﹑弔冊﹐則有索取之義﹔票與忄栗同﹐本訓急疾﹐今用作票帖﹔綽本訓寬緩﹐今用作巡綽﹐此皆不得其解者也。」

△﹝B09D﹞《說文》﹕「﹝B09D﹞﹐斷首倒懸也。音讀若澆。」《廣韻》﹕「漢令﹐先黥﹑劓﹑斬左右趾﹐﹝B09D﹞首﹐菹其骨﹐謂之具五刑。」按梟首之梟﹐依此當作﹝B09D﹞﹐然《漢書。刑法志》已作梟字﹐何休《公羊傳注》亦有梟首之語﹝文十六年﹞。

△枉法史遊《急就章》﹕「受賕枉法忿怒仇。」注云「受人財者枉曲正法﹐反以爲仇也。」按今之坐贓者﹐以枉法贓爲最重﹐《唐書。李朝隱傳》﹕「贓惟枉法當死。」

△處分《南史。沈僧昭傳》﹕「國家有邊事﹐須還處分。」《北史。唐邕傳》﹕「手作文書﹐口且處分。」按此二字史傳中屢見﹐胡三省《通鑑音注》亦甚明﹐當作去聲﹐音問。白居易詩「處分貧家殘活計」﹐劉禹錫詩「停杯處分不須吹」﹐皆可證。時人謂近來多誤讀作平聲﹐則非此二字之謂也。處分猶今言處置﹐自應讀去聲。若今人以被吏議爲處分﹐則自作平聲﹐謂分別而議處之也﹐與上所引殊別。

△詿誤今人謂因事而失官者爲誤﹐當作詿誤。此二字亦甚古。《史記。陳傳》﹕「趙﹑代吏人爲所詿誤劫略者﹐皆赦之。」《後漢書。寇恂傳》﹕「狂狡乘間相詿誤。」《易林。履之革》云「訛言妄語﹐轉爲詿誤。」皆作詿。

△發覺《漢書。髙帝紀》﹕「吏有罪未發覺者赦之。」《淮南子。泛論訓》﹕「縣有賊﹐大搜俠者之廬﹐事果發覺。」《後漢書。梁松傳》﹕「數爲私書請托郡縣﹐發覺免官。」今官文書中猶習用此。

△辭訟近人稱訟獄爲辭訟。《漢書。薛宣傳》﹕「辭訟者歷年不至丞相府。」《三國誌。杜畿傳》﹕「民嘗辭訟﹐有相告者﹐畿親見﹐爲陳大義﹐令歸諦思之﹐自足少有辭訟。」

△告示古之條教號令﹐今統謂之告示﹑《荀子。榮辱篇》﹕「仁者好告示人。」

《後漢書。隗囂傳》﹕「騰書隴﹑蜀﹐告示禍福。」則其來亦古矣。

△邸報《宋史。曹輔傳》﹕「政和後﹐帝多微行﹐民間猶未及知﹐蔡京謝表有『輕車小輩﹐七賜臨幸』語﹐自是邸報聞四方。」邸報二字﹐見史始此。然《唐詩話》﹕韓家居﹐有人叩門賀曰「邸報制誥闕人﹐中書薦君名﹐已除駕部郎中﹑知﹝此字原缺﹐據尢袤《全唐詩話》卷二校補﹞制誥矣﹗」則唐時已有邸報之名矣。

△花押《東觀餘論》云「唐時令羣臣上奏﹐任用眞艸﹐惟名不得艸。」是除署名上奏之外﹐皆得用艸﹐卽花押也。《魏書》言崔元伯尢善行押之書﹐特盡精巧﹐《北齊。後主紀》言連判文書﹐各作花字﹐不具姓名。後人遂合二文﹐名之爲花押﹐唐彥謙詩「公文持花押﹐鷹隼駕聲勢」是也。

△舞文弄法《史記。汲黯傳》﹕「張湯好興事﹐舞文弄法。」又《貨殖傳》﹕「吏士舞文弄法﹐刻章僞書。」《北齊書。孝昭帝紀》﹕「廷尉﹑中丞執法﹐所在繩違﹐按罪不得﹐舞文弄法。」《梁書。武帝紀》﹕「求讜言﹐詔舞文弄法﹐因事生姦。」

則此四字由來久矣。

△先斬後奏《後漢書酷吏傳序》﹕「臨民之職﹐專事威斷﹐族滅姦軌﹐先行後聞。」注云「先行刑後聞奏也。」此卽今人所謂先斬後奏者﹐今各直省督撫﹐遇重犯有先請王命卽行正法之條﹐亦可謂之先斬後奏﹐卽古人之先行後聞矣。

△謾上不謾下《宣政雜錄》載﹐靖康初﹐民間以竹徑二寸﹐長五尺許﹐冒皮於首鼓之﹐因其制作之法﹐謂曰「謾上不謾下」。按此語不甚分明﹐今人有「瞞上不瞞下」

之語﹐似卽本此﹐而以瞞爲謾。

△刁風桂未谷曰「今之善訟者﹐謂之刁風。」此字循習不察久矣。《史記貨殖傳》﹕「而民雕捍。」《索隱》云「言如雕性之捷捍也。」吏胥苟趨省筆﹐以刁代雕耳。

△六曹今上下衙門﹐皆有吏﹑戶﹑禮﹑兵﹑刑﹑工六科房。《羣碎錄》云﹐此爲六曹﹐相傳爲宋徽宗所設﹐是也。若《文獻通考》言政和初﹐攺各州推﹑判﹑參軍爲士﹑戶﹑儀﹑兵﹑刑﹑工六曹掾﹐則爲今經歷﹑照磨之屬﹐非吏胥矣。

△門子今世官廨中有侍僮﹐謂之門子﹐其名不古不今。《周禮》﹕「正室謂之門子。」

注云「此代父當門者﹐非後世所謂門子也。」《韓非子亡徵篇》﹕「羣臣爲學﹐門子好辧。」注云「門子﹐門下之人。」此稍與侍僮相近。《唐書李徳裕傳》﹕「吐蕃潛將婦人嫁與此州門子。」《道山淸話》﹕「都下有賣藥翁﹐自言少時曾爲尙書門子。」則竟屬今所謂門子矣。

△八字例服官不能不讀律﹐讀律不能不讀例﹐例分八字﹐則以﹑準﹑皆﹑各﹑其﹑及﹑卽﹑若之義﹐不可不先講求也。以者與實犯同﹐謂如監守貿易官物﹐無異實盜﹐故以枉法論﹐並除名刺字﹐罪至斬絞並全科。準者與實犯有間矣﹐謂如準枉法準盜論﹐但準其罪﹐不在除名刺字之例﹐罪止杖一百﹐流三千里。皆者不分首從﹐一等科罪﹐謂如監臨主守職役﹐同情盜所守官物﹐並贓滿數﹐皆斬之類。各者彼此同科此罪﹐謂如諸色人匠﹐撥赴內府工作者﹐若不親自應役﹐雇人冒名﹐私自代替﹐及替之人﹐各杖一百之類。其者變於先意﹐謂如論八議罪犯﹐先奏請議其犯十惡﹐不用此律之類。及者事情連後﹐謂如彼此俱罪之贓﹐及應禁之物﹐則入官之類。卽者意盡而復明﹐謂如犯罪事發在逃者﹐眾證明白﹐卽同獄成之類。若者文𨿽殊而會上意﹐謂如犯罪未老疾﹐事發時老疾﹐以老疾論﹐若在徒年限內老疾者亦如之之類。

◎戒石碑「爾俸爾祿﹐民膏民脂。下民易虐﹐上天難欺。」此相傳是宋乾徳三年﹐敕郡國各立戒石碑﹐上勒「爾俸爾祿」云云十六字﹐蓋采蜀孟昶之辭也。《容齋續筆》載孟昶全辭云「朕念赤子﹐旰食宵衣。言之令長﹐撫養惠綏。政存三意﹐道在七絲。驅蝗爲理﹐畱犢爲規。寬猛得所﹐風俗可移。無令侵削﹐無使瘡痍。

下民易虐﹐上天難欺。賦役是切﹐軍國是資。朕之賞罰﹐固不逾時。爾俸爾祿﹐民膏民脂。爲民父母﹐莫不仁慈。勉爾爲戒﹐體朕深思。「凡二十四句。但語皆不工﹐惟經表出者﹐詞簡理盡。按《玉海》載紹興二年六月﹐詔有司摹勒黃庭堅所書太宗《戒石銘》﹐徧賜守令﹐重刻之廷石﹐《示兒編》亦以爲太宗﹐而《雅俗稽言》又以爲眞宗﹐要皆以爲采取孟蜀之言﹐惟《集古錄》以爲戒碑起唐明皇﹐特不見其辭。明皇擇令一百六十三人﹐賜以丁寧之戒﹐其後天下爲縣者﹐皆以新戒刻石﹐所謂新戒者﹐卽明皇之所頒﹐與孟蜀之語無涉。至《七修類稿》又載至元癸巳浙中《戒石銘》﹐別有四句云﹕」天有昭鑑﹐國有明法﹐爾畏爾謹﹐以中刑罰。「此十六字﹐則更不知所出矣。

●卷二◎東甌雜記余寓居杭州五閱月﹐藉口於不以筋力爲禮﹐酬應闊疏﹐惟時與王禮門觀察﹑金亞伯少卿﹑張仲甫中翰﹐羅鏡泉﹑許子雙二廣文。往復劇談﹐以消日力。當事則與趙蓉舫學使﹑固蓮溪將軍屢有西湖之遊﹐間爲小詩唱答而已。而恭兒以聽鼓應官﹐略無暇晷﹐委讞之獄﹐層見疊出﹐委查之件﹐絡繹而來﹐自言兩月中往復錢唐江已六度矣。一日﹐楚香中丞語余曰「日來溫州守缺人﹐敬叔可到班頂委﹐君能同往而不憚遠行否﹖」余正色對曰「此上臺用人之大柄﹐余何敢以私意可否其間。」時恭兒方奉委三衢﹐查詢要案未回。越日院檄卽至﹐同班中竟有覬得而生妒心者﹐亦有知爲瘠地而不屑就者。竊念東甌爲四十三年前舊遊之地﹐彼時系由福州陸行﹐越福寧一府﹐入平陽﹑瑞安而至永嘉。此時由杭州東去﹐則皆行滕所未經﹐舟輿屢換﹐誠爲周折﹐且由東路則須越嚴州﹑金華﹑處州三府﹐由西路則須越紹興﹑臺州二府﹐極邊之郡﹐千里而遙﹐無怪英俊者之裹足不前﹐而愛我者爲之躊躇至再也。而餘業已浪迹江湖﹐遊興吟情﹐正因之勃發﹐遂盡謝招餞俗緣﹐刻日成行﹐隨地隨事﹐筆之於紙間﹐或鋪之以詩﹐不自知其爲老衰﹐亦聊以存一時之泥爪云爾。

◎首塗雜詩懸車已六載﹐未能達鄕裏。一年再ㄈ裝﹐浪迹何所止。玆行聊自慰﹐就養名頗美。且偕子捨歡﹐都忘筋力弛。或較地肥瘠﹐或妒且或詆。是皆流俗情﹐但堪笑露齒。閉門謝飲餞﹐束行李。畱供扁舟中﹐偸閒理故紙﹝時方校補《三國誌旁證》﹐挾稿自隨﹞。亦有惜別者﹐慰以相見邇。所惜一畦花﹐明春姑捨是﹝新種牡丹數十本﹐屬賃屋者善視之而已﹞。

溫州浙東郡﹐更在海東偏。僉言千里程﹐舟輿境屢遷。Τ仄復Τ仄﹐老衰非所便。我意殊不爾﹐懷安豈能賢﹖有家未得歸﹐遠近奚擇焉。況我舊遊地﹐回頭三年。昔爲饑驅客﹐今學地行仙。江山舊識我﹐但饒雪盈顚。朝發富春渚﹐暮過鸕鶿原。舉杯看釣臺﹐詩兆非偶然﹝八月間《觀潮詩》﹕「遐心便擬乘潮去﹐直溯桐江上釣臺」﹞。順風更相送﹐無煩百丈牽。飛騰越三州﹐吟情早軒軒。

永嘉本古郡﹐古來山水滋。華蓋矗其顚﹐蜃江周其湄。謝客有池樓﹐右軍有墨池。往時賢太守﹐臥理自所宜。比年萃淵藪﹐海水方羣飛。屢報蛟鱷警﹐且防犬羊窺。莫矜斗山險﹐但爲孤嶼嬉。居安不弛備﹐萬事憑一麾。專城卽長城﹐庶其敬聽之。

迢迢桃花嶺﹐登降六十里。其髙切靑冥﹐其勢尙迆邐。﹝A084﹞松作山骨﹐修篁被巖趾。我來方貞冬﹐小陽春可喜。桕花白如梅﹐紅葉襯其裏。一重復一掩﹐時復露﹛山列﹜﹛山施﹜。近山競平揖﹐遠山可俯。萬朵靑芙蓉﹐簇簇落眼底。名同斤竹佳﹐路頗仙霞似。遙開臺宕奇﹐雄控甌括峙。絕頂境愈幽﹐﹤害牙﹥然洞門啟。所以懷玉仙﹐直將劍閣擬﹝楊文公詩有劍閣之比﹞。

靑田蘊名勝﹐久擅山水窟。石門仙所都﹐舊是洞天一。門前千重云﹐門內數片石。容可萬人余﹐想自三古辟。最奇一條水﹐云外瀉千尺。其端若匹練﹐天紳絢絕壁。其末如散璣﹐氵翁氵翁雨韜日。或署爲仙泉﹐或題作噴雪﹝皆洞中亭名﹐見志乘中﹐今不可考矣﹞。惟餘《聖水碑》﹐斑駁字猶赤。亦有磨崖詩﹐未足稱名筆。開自康樂公﹐重以誠意伯。人傑地始靈﹐我惟眷陳迹﹝洞中有誠意書院﹐堂中有劉文成公像﹞。

山行日日晴﹐徒侶無怨咨。夏湖甫登舟﹐濃云先四垂。頗聞大田乾﹐麥苗方待滋。冬溫亦可慮﹐灑潤良所宜。船背忽送響﹐溪心暗增肥。旣免沾濕苦﹐無愁滑路危。一酌聊自快﹐臥成喜雨詩。轉枕天已明﹐船窗漏朱曦。洗眼入東嘉﹐悠然卸徵衣。

◎夏湖舟行詩自處州至夏湖登舟﹝俗又稱爲下河﹞﹐中經靑田入永嘉﹐皆順水﹐而沿途多灘﹐舟行犖確中﹐頗似吾閩建溪﹐但不如建溪之艱險耳。距溫州郡城百里而盈﹐卽須候潮﹐蓋本系順水﹐爲潮所衝﹐反其逆流﹐故又必俟退潮﹐始克隨潮前進。

此江自靑田縣承處州府大溪﹐東經七十二灘﹐流入永嘉境內﹐始安流少石﹐因稱安溪﹐又絕似吾閩自關至竹崎關一路﹐故余有詩紀之云「筍將換得木蘭只﹐犖確聲中走怒瀧。七十二灘都歷徧﹐安溪眞似竹崎江。」「詩思遲於下水船﹐瞥來雙塔湧中川。推窗細認江心寺﹐已隔前塵四十年。」

◎過溫州舊事干隆四十四年己酉﹐余先叔父太常公﹐以庶常入京散館﹐途出溫州﹐訪張莪圃先生愼和於分巡道署﹐張與公爲乙未會試同年﹐話舊甚殷。時海盜充斥﹐溫與吾閩接壤﹐盜案之到官者﹐月常百十起﹐大半皆閩人﹐而誣扳者亦多﹐甚至水師弁兵﹐妄拿無辜﹐以覬功賞者。適有吾閩漁船五十餘人﹐爲盜匪所扳﹐公熟聞其冤﹐爲言於張﹐登時訊釋﹐輿論翕然﹐此五十餘人者﹐遮道拜謝而去。越十五年爲嘉慶九年甲子﹐余亦薄遊東甌﹐時分巡道東粵陳觀樓先生昌齊﹐爲先資政公會試薦卷師﹐先生本詞垣老宿﹐余以門下晚生禮進謁﹐甚承款接﹐談藝極歡。適有同邑長樂漁船無辜被扳者﹐其數亦五十餘人﹐余爲乘間言之﹐登時飭縣盡行開釋。

吾鄕人在溫州商販者甚多﹐一時歡聲雷動﹐謂前後十餘年中﹐方便功徳﹐遙遙相對﹐不謀而合如此。今相距已數十餘年﹐而溫郡東關外﹐吾閩商賈尙嘖嘖樂道其事。惟念太常公及余﹐彼時皆不速之客﹐信宿其地﹐而各有此一段善緣﹐今恭兒以一麾蒞止﹐手握郡符﹐誠以康濟爲心﹐亦何善不可爲﹐何冤不可理﹐因述舊事以勗之。

◎永嘉聞見錄余在武林﹐行篋本無多書﹐溫州道阻且長﹐更未便於攜帶﹐計惟於到日從事一而已﹐而孫雨人學博同元語余曰「此間文獻銷沈﹐除府﹑縣誌外﹐直是無書可借。」余爲惘然。學博爲詒谷先生志祖哲嗣﹐能世其家學﹐著作裒然﹐司鐸永嘉垂二十年﹐余久耳其名﹐一見遂如舊相識。晤談之次日﹐卽出所著《永嘉聞見錄》兩卷相示﹐則積十餘年之力﹐扌摭墜簡﹐辧章舊聞﹐與夫山川之顯晦﹐祠廨之興廢﹐旁及方言物產﹐靡不廣記而備言之﹐余粗爲披尋一過﹐已如獲異寶。

學博今年七十有七﹐而老學不衰﹐健談靡倦﹐俾余得稍知東甌故實者﹐獨賴此人此編﹐則𨿽無書可借﹐不爲憂矣。又學博爲餘言「永嘉學中有兩茂才佩云﹑云者﹐愛客禮賢﹐喜儲書籍﹐家有園林之勝﹐近人稱爲曾園﹐來斯地者﹐必往遊焉﹐將來可爲借書地也。」余心識之。

◎溫處道署康熙中﹐鐵嶺髙且園公其佩分巡此邦﹐卽題道署後園爲且園﹐有小軒﹐額曰剜綠軒。余於嘉慶甲子遊東甌﹐謁陳觀樓先生﹐先生攜余遊且園﹐見軒名而疑之﹐不敢質也。後十餘年﹐朱滄湄先生文翰繼任此職﹐乃考之曰「此間俗相傳爲冠綠軒﹐按冠字從寸﹐此扁字分明從刀﹐宋人有詩云『剜破琉璃綠一方』﹐似卽名軒之義。完刂字本應作剜﹐亦可省筆作元刂﹐其從完作剜﹐想有所本﹐要卽剜﹑剜之通假字耳。」滄湄先生之言如此﹐亦未知當時果是此字否﹐要殊勝呼作冠綠耳。滄湄先生有自制楹帖云「妙作畫圖觀﹐五色目迷髙鐵嶺﹔恩叨江海住﹐三年心醉白香山。」甚工切﹐余已錄入《楹聯三話》中。昨慶雲圃觀察廉招余飲園中﹐始知舊分十景﹐惟剜綠軒尙是髙公舊迹。乾隆間﹐三韓徐公綿復加修擴﹐有銜遠山亭﹑筠廊﹑藤花徑﹑亦舫﹑養竹山房﹑小春艸池﹑蓮勺﹑梅花書屋﹑松花石齋之目﹐各系以詩﹐並爲《小記》勒石。此後昆明楊公氵堇又有《重葺且園記》及詩﹐汾陽韓蕓舫先生克均有《且園栽花記》﹐亦勒石壁間﹐惟餘師靜樂李石農先生鑾宣五古十首﹐則詞意俱超﹐實足爲此園增重矣。

◎溫州郡署建炎三年己酉十二月﹐金人入臨安﹐髙宗航海﹐至庚戌正月二十一日入溫州港﹐二月一日次溫州江心寺﹐賜名龍翔﹐十七日幸府城﹐駐蹕州治﹐三月十四日降旨移蹕﹐十九日發溫州﹐遂自定海還越州。此見《建炎筆錄》《樂淸縣誌》引之。蓋宋髙宗實駐今郡廨三十二日﹐今廨內外規模壯麗﹐而遺迹無一存者﹐惟東客廳中有柱礎四方﹐又兩半方﹐石色燦然﹐雕鏤精致﹐迥非尋常廨捨所有﹐其爲當時舊物無疑。憶余巡撫桂林時﹐節署爲前明徳藩舊址﹐其規制極恢閎﹐而舊物亦無一可考﹐惟二堂後兩大門獸﹐銅質極精﹐雕鏤極細﹐外間所未﹝睹﹞﹐亦可信爲王府之遺﹐恰與東甌柱礎﹐可成匹對。按舊志載晉太寧間﹐州署建於華蓋﹑松臺兩山之間﹐謝靈運﹑顏延之典郡﹐多亭閣園池之勝﹐今皆無可考。又《浙江通誌》載溫州郡署中﹐有瑞景樓﹑紅萼樓﹑中山亭諸勝﹐今皆廢。乾隆二十四年郡守李琬重修中山亭﹐今僅存遺趾。道光乙未南丰劉養云太守煜於署東修葺池館﹐題曰二此園﹐蓋取「賢者而後樂此﹐不賢者𨿽有此不樂」之義﹐自爲之記。園中彊分八景﹐曰閱音山館﹐曰碧淨玲瓏館﹐曰味無味齋﹐曰九折廊﹐曰墨池﹐曰品雪﹐曰筆峯亭﹐曰轉玉洞﹐其哲嗣彜生明經斯恆有《二此園八詠》﹐並勒石於古柏軒之左近﹐又漸就圮廢﹐余謂恭兒曰「此園不可不修﹐倘得補實此郡﹐必當刻日興工﹐今權篆之日月久暫不可知﹐且矢此願可也。」

◎郡署楹聯郡署舊爲建炎駐蹕之區﹐故制度崇宏﹐屋宇委屬﹐爲兩浙十一郡署之冠﹐惟自外堂以至內廨﹐楹柱無一佳聯畱題﹐豈以前官斯土者﹐皆不屑爲此耶﹖自恭兒蒞任﹐始於東客廳中制一額﹐曰「節儉正直之堂」﹐而於楹柱書「政惟求於民便﹐事皆可與人言」兩語。蓋余初出守荊州時﹐曾書此十二字於客座之旁﹐恭兒至今服膺不釋耳。旣又欲制公堂聯語﹐考昔賢守郡者﹐以王右軍﹑謝康樂爲最著﹐故縣中有王謝祠之建﹐此間山海要區﹐今昔情形頓異﹐有未可以王﹑謝之臥理槪之者﹐余令其穩括此意爲之。越日﹐恭兒卽以擬句呈云「要地寄一麾﹐須常念海山深阻﹔舊堂共千載﹐敢但希王謝風流。」𨿽亦常語﹐而尙質實不浮﹐因卽令其揭諸堂楹﹐以諗觀者。

◎東甌王廟溫州舊迹﹐以東甌王廟爲最先﹐猶吾閩之祀無諸也。舊志載﹕「東甌王廟在華蓋山下。王姓騶﹐名搖﹐越王句踐七世孫﹐爲秦所滅﹐遂率其民從諸侯滅秦﹐又從漢滅項籍﹐惠帝三年封東海王﹐沒葬甌浦山﹐因立廟焉。明以前﹐皆稱永嘉地主昭烈廣澤王﹐洪武間﹐始詔定爲東甌王。」按漢封號本曰東海王﹐特以都東甌﹐故共稱爲東甌王﹐而《史記》已有東甌王之號﹐故明祖遂仍之。考騶搖之被滅於秦﹐當在始皇之三十三年丁亥略取南越地時﹐越八年爲漢髙祖元年﹐其佐滅秦滅楚﹐當卽在此數年中。又越十五年爲惠帝三年己酉﹐始舉髙帝時越功﹐立爲東海王﹐都東甌。其卒年無可考﹐而《史記。封禪書》載越人勇之言「越人俗鬼﹐而其祠皆見鬼﹐數有效。昔東甌王敬鬼﹐壽至百六十歲﹐後世怠慢﹐故衰耗。」

敬鬼得壽﹐言固荒誕﹐而百六十歲之語﹐必是當時相傳如此﹐非盡無稽﹐惜別無所徵﹐但言東甌王﹐亦未知卽屬騶搖否也。

◎王右軍墨池今溫州郡署東偏有墨池﹐旁有石刻「墨池」二大字﹐相傳爲王右軍守郡時所鑿﹐而鎭戎署中亦有之。或云彼是眞迹﹐而此是後人附會者﹐或云鎭署之墨池﹐初亦沒於民間﹐而後理出之者。余謂《晉書。王羲之傳》並不言其守永嘉﹐惟郡﹑縣舊志﹐皆承宋﹑元數修之後﹐紀載鑿鑿。舊志《祠祀門》有王謝祠﹐在華蓋山下﹐祀晉郡守王羲之﹑宋郡守謝靈運。邑人王叔杲有《王謝祠記略》云「兩賢治郡之績﹐𨿽世遠莫詳﹐而任敬序﹝原誤爲」亭「﹞《郡誌》嘗曰﹕」永嘉自東晉置郡以來﹐爲之守者﹐若王羲之治尙慈惠﹐謝靈運招士講書﹐由是人知向學。『蓋並以循吏稱﹐而聲迹流播﹐泉曰墨池﹐堂曰夢艸﹐坊曰康樂﹐民至於今稱之。「

又《郡誌。坊表門》有五馬坊﹐謂王羲之守郡﹐嘗控五馬出遊﹐故名。又引萬曆舊志﹐謂墨池在城內墨池坊﹐王右軍臨池作書於此﹐米芾書「墨池」二大字。又葉式《墨池記》云「右軍刺溫﹐多惠政﹐暇輒復臨池。其制方﹐其水冽。或云卽右軍滌研所﹐至今水面時時見墨點如科斗﹐汲之無有。」又石門勞大與《甌江逸志》云「溫州自百里坊至平陽百里﹐皆種荷花﹐王羲之自南門登舟賞荷﹐卽此地。」又舊志載城北八里有華巖山﹐中有黃巖洞﹐其石可爲硯。王右軍帖云「近得華巖石硯﹐頗佳。」又引謝靈運《與弟書》云「聞惡溪道中九十九里﹐五十九灘﹐王右軍遊此﹐嘗嘆其奇絕﹐遂書『突星瀨』於石。」又云﹐郭公山有富覽亭﹐額系王羲之筆。亭久圮﹐字迹猶存。凡此皆右軍在永嘉之實事﹐想宋﹑元以前尙有他書可徵﹐不能因《晉書》本傳偶未及之﹐遂斷爲右軍必未守永嘉也。

今署東墨池上﹐隸書石刻「墨池」二大字﹐跋云「《郡誌》載右軍爲永嘉太守﹐於署鑿池﹐曰墨池。考《晉書》﹐右軍無守永嘉事﹐池之有無﹐疑信間耳。」前守劉君﹐諱徳新﹐嗜古士也﹐因亭前有方塘﹐石刻『墨池』字以實之﹐歲久剝落﹐余修葺公廨﹐恐前人之意遂湮﹐命兒子燻作隸體重鐫焉。傳信歟﹖傳疑歟﹖俟論定於博聞之君子。乾隆彊圉大淵獻厲相月書於署東之畱閒軒。斟城李琬。「按李系山左壽光人﹐乾隆丁亥戊子間守郡﹐距今不及百年。此石刻語意遊移﹐殊不足爲墨池重﹐但惜米襄陽舊迹﹐不知何時爲大力者負之而趨耳。又按《四朝聞見錄》云﹕」畱元剛﹐字茂潛﹐以宏博應選﹐使酒任气。永嘉劉錫祖﹑父掩據羲之墨池且百年。後爲世僕所發﹐公斷其廬﹐得池於臥內﹐劉氏遂衰。「畱茂潛爲丞相申公之子﹝」子「當爲」孫「﹞﹐建炎中知溫州軍州軍﹐當時此事甚偉。所可笑者﹐劉氏以前賢名迹﹐掩之臥內﹐不知是何肺腸耳。

◎二十八井《郡誌》言郭璞捍城時﹐鑿二十八井﹐以象列宿﹐今俱無可指名﹐惟城中有最著之井數處﹐或卽在二十八井之中。一爲縣學署中之煉丹井﹐並闌用靑石六方﹐砌成六角形﹐內分刻陽文「容成太玉洞天」六大字﹐舊傳王右軍書﹐余嘗覓得﹐拓紙視之﹐殊未敢信﹔闌外向南﹐又有陽文石刻云「至治癸亥﹐菊月丙申﹐朱善敬立﹐莊嚴勝事。」四行凡十六字﹐亦莫詳所自也。一在巡道署且園之後﹐有水一區﹐中立石柱數條﹐內有一條刻「古井」二字﹐則其下必有一井也。一在府署東偏墨池中﹐有石一區﹐想亦系古井久湮﹐因鑿池而得井﹐故特表出之。一在東山書院謝祠階前﹐井闌內面石刻云「開元寺僧利卿﹐謹捨淨賄壹拾叄貫文有餘﹐重修義井一口﹐並置井闌砌等﹐所期福利上答四恩﹐下資三有者。時至和元年甲年歲十一月二十七日題記耳。」﹝孫雨人曰「淨財字屢見唐﹑宋石刻﹐淨賄二字頗新。又耳字可笑﹐唐﹑宋人捨塔等石刻題字﹐常用此字作收﹐亦相沿俗習﹐不求甚解也。」﹞一爲東門內橫井巷有大井﹐石闌內橫刻「天宿」二字。

餘如《縣誌》所載﹐興文坊有井﹐道愛坊有井﹐康樂坊有二井﹐簡訟坊有井﹐永寧坊有二井﹐間政坊有井﹐甘泉坊有井﹐壽寧坊有井﹐集善坊有井﹐寶珠坊有井﹐亦不過十二井﹐於二十八井之數所佚多矣。

◎容成洞《郡誌。山川門》華蓋山下﹐引萬曆舊志云﹐郡城九斗山﹐此山鎖其口﹐有容成太玉洞﹐道書爲天下第十八洞天﹐有石龜潭﹑三生石﹑靑牛塢﹑丹井﹑蒙泉諸勝。按《廣輿記》云「黃帝時容成子修道處﹐宋仁宗遣使訪之﹐但有三生石存。」今永嘉學署﹐卽容成洞舊址。署后土阜上﹐面南﹐有石如屏﹐髙約四尺﹐上寬約四尺餘﹐下帶尖勢﹐無字。其右又斜立一石﹐髙亦相等﹐向西南面者亦無字﹐向東北面者居中鐫篆體「三生石」三大字﹐篆字之前鐫隸體「太玉洞天教主長溪張大光印證」十一字。長溪爲吾閩之霞浦﹐張大光曾爲水嘉教諭﹐卽霞浦人﹐見府﹑縣誌。後又鐫「中書舍人柳楷重摹」八字﹐據《郡誌。選舉辟用門》載﹐明瑞安縣柳楷﹐童子中書舍人﹐卽其人也。但此未知卽系宋髙宗﹝疑當作「宋仁宗」﹞所訪之石否﹖柳款明言重摹﹐恐字非舊字﹐石亦非舊石矣。

◎飛霞洞飛霞洞在積谷山上﹐相傳東漢劉根隱此﹐乘赤霞至天臺訪紫靈君。故有飛霞之名。洞倚城墻﹐其旁有大樟樹﹐後人因樹建樓﹐老幹橫出窗外﹐人皆呼爲臥樹﹐最爲奇觀。前人題詠者頗少﹐余前遊詩﹐僅有「臥樹猶存六代心」七字﹐未足以盡其勝﹐余師李石農先生﹐有用韓公《山石》韻七古一章﹐甚壯﹐詩云「豫章樹大石罅微﹐老幹出罅神龍飛。耽耽樓閣壓不住﹐ㄑ﹝當爲」攫「字之誤﹞空天矯鱗髯肥。天公有意弄奇詭﹐樹耶龍耶知者稀。豈是劉根親手種﹐千年仙去猿鶴饑。不然根盤節錯等閒事﹐何以倒懸橫臥裂石穿巖扉﹗我來畱云亭上坐﹐茶煙竹籟搖煙霏。興酣飄飄出塵表﹐鼓動細枝靑十圍。髙排天閶下地軸﹐白雲如海風吹衣。步虛偶弄白玉﹐脫轡不受紅韁幾。大呼一聲騎樹去﹐婆娑遊徧滄溟歸。」

又餘同年朱文定公士彥一長歌﹐尢卓犖不羣﹐今並錄之﹐以張此樹故實﹐云「昔陟戒壇寺﹐臥龍之松一見之。今遊飛霞洞﹐臥樹之樓乃尢奇。仙人何年種石壁﹐半空挺出輪姿。傳聞此地昔日著靈怪﹐靑牛罔兩毋乃爾所爲﹖空山偃仰千百載﹐樵蘇匠斧了不知。樓頭百尺足髙臥﹐下視萬木眞卑卑。豫章之材古所重﹐往往澑雨存其皮。此木或是謝公植﹐甘棠遺愛畱今玆。世間萬物各賦命﹐老壽豈可常理期。秦松久聞稱位號﹐孔檜僅得延旁支。海風飆忽晚潮響﹐相逢我亦津梁疲。摩挲三嘆息﹐巖棲尙有至和碑。」余玆遊亦補作一詩云「又作飛霞古洞遊﹐重看大樹閱千秋。仙株豈果劉根種﹐美陰眞從謝客畱﹖已覺山樓遮不住﹐莫教地軸隘難收。也應回首邱山重﹐若更橫行那得休﹗」則因物起興﹐又別有感觸矣。

◎飛霞洞口題名飛霞洞口有石碑﹐刻「至和二年乙未夏六月下旬休﹐新釀報熟﹐佳果探成﹐淸泉可漱﹐芳樹堪倚﹐郡守陳求古率通判王希顏﹑邑令孫奕臺會於巖石之上﹐醉書以記」。孫雨人學博曰「《永嘉志職官門》﹐知縣僅有孫奕﹐並無孫奕臺﹐今碑外用磚瓦砌一神龕﹐其字大半爲磚瓦所掩﹐不能全讀﹐惟奕字下確是臺字﹐會字上儼是壽字﹐恐其中有脫誤之字。久之始從友人借得碑石全文讀之﹐則臺字下﹑會字上脫『幕陳確從事趙頡﹑杜仁壽』十字﹐頓釋胸中之疑﹐惟臺幕二字難解﹐或幕卽幕之變體﹐處州麗水南明山髙陽洞亦有『郡幕劉輔』之題名﹐可以互證。」余謂此說誠是﹐幕字移下巾於左邊﹐卽爲幕字﹐臺幕猶今人之稱憲幕耳。

此是北宋石刻﹐此說可入《兩浙金石志》也。

◎戲彩堂《溫州府誌。職官門》有通判趙兀﹝原識爲「幾」﹐下同﹞﹐《古迹門》載戲彩堂﹐引《方輿勝覽》云「在ヘ廳﹐通判趙兀迎其父淸獻公就養﹐因名。蘇子由有《寄題戲彩堂詩》云﹕」春晚安輿徧浙東﹐永嘉別乘喜無窮。橐裝已笑分諸子﹐吏道何勞問薛公。堂上壽樽諸掾集﹐室中麈論萬緣通。興闌卻返林泉趣﹐幕府長畱孝悌風。『「按東坡有《次韻子由送趙兀歸覲錢庸遂赴永嘉詩》云﹕」歸舟轉河曲﹐稍見楚山蒼。候吏來迎客﹐吳音已帶鄕。言從謝康樂﹐先獻魯靈光。已擊三千里﹐何須四十彊。風流半刺史﹐淸絕校書郎。到郡詩成集﹐尋溪水濺裳。芒奚隨采藥﹐繭紙記流觴。海靜蛟龜出﹐山空艸木長。宦遊無遠近﹐民事要更嘗。願子傳家法﹐他年請尙方。「王注﹕」次公曰﹐兀﹐淸獻公之仲子也﹑淸獻守杭﹐兀將ヘ溫﹐先歸覲親﹐而後之官﹐過南部﹐子由作詩送之﹐時先生在徐﹐次其韻。「今子由《戲彩堂詩》已載《溫州府誌》﹐則此詩似亦應補錄入《永嘉縣誌》。余別杭州時﹐同人有舉此事爲頌者﹐余曰﹕」迎養事固相類﹐然如趙淸獻公之淸風亮節﹐已未易攀躋﹐更安得有眉山兄弟之詩﹐足以張其事﹐以傳諸永久哉﹗「

◎英濟廟楹聯溫州瑞安門﹐俗呼大南門﹐出城半里許﹐有英濟廟﹐俗呼白馬廟。相傳神爲昭明太子﹐旣無舊砷可考﹐里人亦無能詳其原委者。廟中有潘宗耀楹帖云「白馬溯光儀﹐彩仗霓旌﹐尙振英風昭﹔黃麋談故事﹐仁漿義粟﹐長傳澤濟嗷鴻。」跋云「英濟廟神靈最著﹐裏俗相傳梁昭明太子拯饑來此﹐時乘白馬﹐故又稱白馬廟」云云。按《郡誌》未載此事﹐前史亦無可徵證﹐昭明何以能來溫拯饑﹐事屬茫昧﹐惟此聯尙非俗筆﹐適余輯《楹聯三話》﹐到溫州旬餘日﹐偶入廟睹此﹐因附錄之。孫雨人學博云「《續雁蕩山誌》載﹐臥云禪師重建羅漢寺於谷內芙蓉峯下﹐地得古石碑﹐髙二尺﹐闊一尺﹐文曰﹕」昭明太於肇基﹐建號昭明禪寺﹐及造寶塔一所﹐以奠溫庥康盛者。大梁大通元年丁未歲上元志。『考《梁書》﹐太子統以中大通三年辛亥四月卒﹐始謚昭明﹐豈有五年之前﹐先有立號刻石之理﹐殊不可解。余謂此碑必好事者所爲。「若此碑果眞﹐則是唐以前所遺﹐當爲東甌第一貞石耳﹝程浩《雁蕩開山說》﹑李象坤《雁山誌余》並載此事﹐《樂淸縣誌》已辧其誣﹞。

◎永嘉忠義節孝祠楹聯永嘉縣學之東偏﹐舊有忠義節孝祠﹐嘉慶初爲颶風所圮﹐嘉慶末始重建﹐朱滄湄觀察文翰爲碑記其事﹐又各爲之楹聯。忠義祠云「近聖人之居﹐容光必照﹔遵海濱而處﹐明徳惟馨。」節孝祠云「兒女盡能之﹐一點熱腸﹐三分血性﹔家庭常事耳﹐察乎天地﹐通乎神明。」餘皆錄入《楹聯三話》中。

◎浩然樓江心寺西偏有浩然樓﹐相傳爲孟襄陽題詩遺迹﹐因建此樓。秦小峴先生謂樓名不應直斥前賢之名﹐攺題爲孟樓﹐鐫跋於額紀之。余按﹐謝康樂《遊孤嶼詩》﹐鋪陳景物﹐言不及寺觀﹐舊志載唐咸通中始建東塔﹐宋開寶中始建西塔﹐至建炎駐蹕於此﹐而叢林始盛﹐則是樓當亦成於宋﹑元以後。樓之西爲文公祠﹐蓋信國公流寓舊址﹐拜瞻遺像﹐正气如生﹐始恍然於浩然之名﹐實寄尙友之慨﹐與襄陽兩不相涉﹐小峴先生之攺題﹐似未深考。憶餘四十三年前登此樓﹐曾私辧之﹐而系以詩云「憑欄潑眼盡秋光﹐城樹村煙俯莽蒼。歷覽敢希謝康樂﹐標題漫借孟襄陽。江山如此淸輝在﹐人物當年逝水忙。誰識浩然畱正气﹐西偏丞相有祠堂。」

故人郭頻伽明經﹛鹿吝﹜極以爲是﹐曾編入《靈芬館詩話》。今年重登此樓﹐則樓中有近人一聯﹐跋語所見亦與餘同﹐而寺僧遊客﹐亦尙同聲稱爲孟樓﹐可笑也。

余前詩專辧浩然樓舊額不必攺題﹐而於江心寺之題面題情﹐實未賅括也。玆遊周覽寺中略徧﹐又偕吳平一思權﹑程介笙祖壽二郡丞及恭兒飲於浩然樓中﹐遊事視前較暢﹐因補成七律一首以紀之。俯仰四十餘年而詩不加進﹐姑錄附此﹐但益汗顏而已﹐詩云「江上諸山對酒杯﹐江心古寺憶曾來。建炎舊事徒增慨﹐信國遺風亦可哀。漫借孟樓作詩話﹐更無謝客擅淸才。天涯水气長如此﹝杜詩﹕」孤嶼亭何處﹐天涯水气中「﹞﹐四十餘年首重回。」

◎池上樓《永嘉縣誌》載池上樓﹐引《太平寰宇記》云﹐謝公池在州西北積谷山之東﹐謝公夢惠連﹐得詩如此。又引萬曆《府誌》云﹐在丰暇堂北﹐今久已無存。或云在今城守營守備署中。余詢之孫雨人學博﹐據云﹐今積谷山俗呼爲東山﹐池似卽在今東山書院左右﹐十餘年前﹐郡人張鑑湖觀察瑞浦致仕回籍﹐曾乞蔡生甫先生之定書池上樓扁字﹐就東山書院之前購隙地十餘畝﹐辟爲亭館﹐顏曰如園﹐臨池建樓三楹﹐卽將蔡扁縣掛其中﹐以存謝公之舊。若營署之舊迹﹐別名夢艸堂﹐是明人舊迹﹐與池上樓全無涉也。

◎江心寺門聯孫雨人學博《永嘉聞見錄》云「江心寺外門舊有聯云﹕」朝朝朝朝朝朝朝朝散﹐潮長長長長長長長長消。『旁署』宋狀元梅溪王十朋書題『。余謂此等似巧實拙﹐斷非梅溪手筆。卽如聯意﹐亦止須』云朝朝朝散﹐潮長長長消『﹐何煩重疊至八字耶﹖「並引蔡葵圃之言曰﹕」題曰宋﹐曰狀元﹐本人斷無此款式﹐其爲好事者假托無疑。「憶餘四十三年前到此﹐亦曾目擊此聯﹐以其費解﹐笑置之。旋裏後﹐乃知閩縣烏龍江之東山上羅星塔﹐舊有七字聯﹐不知何人所撰﹐其句云﹕」朝朝朝朝朝朝夕﹐長長長長長長消。「過客皆不知所謂。相傳康熙中﹐有一道人到此﹐讀而喜之﹐眾請其說﹐道人笑曰﹕」此山爲海潮來往之區﹐此聯出語第一﹑第二朝字上平聲﹐第三朝字下平聲﹐通作潮字﹐第四朝字下平聲﹐第五朝字上平聲﹐第六朝字又下平聲﹐凡下平聲者﹐皆應作潮字讀﹔對語第一﹑第二長字平聲﹐第三長字上聲﹐第四長字平聲。第五長字上聲﹐第六長字又是平聲﹐如此讀之﹐自不煩言而解﹐不過是言潮汐長消而已。「言訖。道人遂不見﹐或以爲純陽現身也。按此塔聯與寺聯字句互異﹐共爲仙筆與否﹐不可知﹐而塔聯似較簡明有意趣﹐故余曾錄入《楹聯續話》中。學博言道光壬辰﹐風癡大作﹐此聯吹入江中﹐不知飄流何處。而余今冬重遊﹐則寺門仍有此聯﹐卻無前款﹐後題」章安蔡朝珂重錄「。

◎江心寺樓聯江心寺樓上﹐楹帖甚多﹐餘同年李芝齡尙書一聯﹐最爲時所傳誦﹐句云「靑山橫郭﹐白水繞城﹐孤嶼大江雙塔院﹔初日芙蓉﹐晚風楊柳﹐一樓千古兩詩人。」此外朱滄湄觀察亦有句云「長與流芳﹐一片當年漧淨土﹔宛然浮玉﹐千秋此處妙髙樓。」亦頗超脫。又樓外小柱上有沈茂才步雲集唐人一聯云「潮平兩岸闊﹐江上數峯靑。」亦尙自然﹐此則聞之孫雨人學博﹐余兩度登樓﹐實皆未見此聯也。按芝齡尙書「初日」﹑「晚風」八字﹐是合謝康樂﹑孟襄陽言之﹐二公皆與孤嶼有關﹐可稱巧合。而徐鐵孫權守榮一聯云「眾山遙對酒﹐孤嶼共題詩。」則直書孟襄陽之句﹐且跋云「書此以實孟樓之名。」是爲小峴先生揚其波﹐殊可不必矣。余前遊有詩而無聯﹐近始補制一聯云「風景不殊﹐四十年餘舊泥爪﹔江山如許﹐二千里外小金焦。」

◎謝公亭江心寺西偏有謝公亭﹐考杜少陵《送裴虯尉永嘉詩》﹕「孤嶼亭何處﹐天涯水气中。」據《太平寰宇記》﹐孤嶼在溫州南四里永嘉江中﹐嶼有二峯﹐謝靈運所遊﹐後人建亭其上﹐而《縣誌》乃有謝公亭不知廢於何時之語。繹杜老詩意﹐則唐時亭已無存﹐而明人何文淵﹝宣徳時永嘉郡守﹞有《謝公亭記》﹐林彥有《登謝公亭詩》﹐﹝並見《永嘉縣誌》﹞似唐﹑宋以來﹐此亭乃屢廢屢修矣。

◎文公祠江心寺有文公祠﹐祠壁有石刻信國公像﹐爲前巡道秦小峴先生所摹﹐有贊有詩﹐並系以跋﹐跋云「《溫州府誌》及《永嘉縣誌》俱稱徳元年﹐公與陸秀夫﹑張世傑在江心寺同立益王﹐非也。《宋史》﹕益王﹑信王以徳二年春同走溫州﹐陸秀夫追及於道﹐張世傑自定海至﹐奉益王爲兵馬都元帥﹐副之。

是此時公並未在溫﹐無同立益王之事﹐迨益王入閩﹐公始自髙郵泛海來溫﹐上表益王勸進﹐召至福州﹐拜右丞相﹐攺封信王爲衛王﹐皆徳二年事﹐《縣誌》稱徳元年亦誤。「案此跋似未深考﹐今府﹑縣兩志並無文天祥同立益王之文﹐且俱明標徳二年﹐不知小峴先生何所據而云然也。小峴先生有一聯云﹕」杜宇聲寒﹐柴市一腔畱熱血﹔梅花夢斷﹐甌江千載泣忠魂。「頗工麗﹐然尙不如彭淸典聯云﹕」孤嶼有鄰﹐喜得卓公稱後死﹔嚴陵在望﹐直呼臯羽哭先生。「尢爲警切矣。又有一長聯云﹕」久要不忘平生之言﹐古誼若龜鑑﹐忠肝若鐵石﹔敢問何謂浩然之气﹐在地爲河嶽﹐經天爲日星。「初聞此聯語﹐極爲嘆賞﹐而不知何人所制﹐今乃知爲李石農師所題。蓋信國大魁日﹐出王伯厚之門﹐」古誼「二句﹐卽其卷中評語﹐不獨忠肝鐵石﹐信國果踐斯言﹐而伯厚之具眼知人﹐亦爲龜鑑矣﹐此吾師所謂久要不忘也。若非稽此故實﹐鮮不疑上聯所作爲何語耳。

◎卓公祠文公祠之旁爲卓公祠﹐祀前明戶部侍郎卓忠毅公敬﹐從前紀載各書﹐率稱卓忠貞祠﹐實沿誤也。公舊有祠﹐前明中葉﹐奉詔建在郡城南隅﹐湫隘不可理﹐萬曆間郡守衛承芳始移建於江心寺文公祠之右。歲久傾圮﹐我朝康熙中﹐郡人陳孝廉振麟倡捐重修﹐乾隆丙子﹐督學使者吾閩雷翠庭先生釒宏﹐復率永嘉崔邑侯錫重修﹐甲午﹐曾邑侯惟亦從事焉。顧規制稍狹﹐祠中名流﹝榜﹞聯及過客題詠﹐少所槪見﹐視文公祠喧寂迥異﹐爲之然。按史傳載建文初﹐忠毅嘗密疏言「燕王雄才大略﹐酷類髙帝﹐北平形勝地﹐金﹑元所由興。今宜徙封南昌﹐萬一有變﹐亦易控制。」疏入﹐召問﹐叩首曰「臣所言﹐天下至計﹐願陛下察之。」

帝默然﹐事竟寢。燕王卽位﹐責以建議徙封﹐離間骨肉﹐然猶憐其才﹐命系獄。

姚廣孝故與有隙﹐進曰「敬之言誠見用﹐上詎有今日乎﹖」成祖不得已﹐斬之﹐且夷三族﹐慨然曰「國家養士三十年﹐惟得一卓敬耳。」焦弱侯作《祠記》﹐敍述獨詳備﹐所當鐫之祠壁者也。祠中有舊聯二﹐頗沈著﹐一云「祠接謝亭﹐亦有文章驚海內﹔忠符信國﹐並懸肝膽照江心。」系雷翠庭先生所題。一云「瀝悃陳謨拒不庸﹐遂使姦邪誤國﹔捐軀赴難同一死﹐卻教溝瀆無顏。」系諸城竇東臯先生光鼐所題。翠庭先生又有一扁云「忠炳幾先。」亦極警切﹐名人手筆﹐故自不同。余亦思學制一聯﹐而屢不就﹐漫綴一詩云「湛族當年淚不收﹐江心遺廟尙千秋。敢言養士眞收報﹐恨不移封作隱憂。末路可憐病遭虎﹐故山應悔錯騎牛。革除舊事誰相理﹐賴有天朝謚典優。」

◎雙忠祠雙忠祠在華蓋山上﹐康熙中題請崇祀溫處道陳丹赤﹑永嘉令馬界﹐皆殉耿逆之難者﹐祠額系禦書﹐蓋異數也。按陳丹赤系吾鄕閩縣人﹐康熙十三年任溫處道﹐覲回﹐中途聞閩變﹐兼程抵甌﹐與紳民誓固守﹐以待援師﹐爲獻城叛鎭所脇﹐被害﹐贈通政使﹐謚忠毅﹐祀名宦﹐吾鄕陳秋坪先生登龍之髙祖也。《郡誌》中小傳﹐數語寥寥。憶余少時﹐卽讀林暢園師茂春詩集﹐中有長歌一首﹐敍述詳備﹐足以傳忠毅公﹐因亟錄出﹐以備他時修志者之采擇云爾。題云「陳君秋坪﹐出其髙祖溫海道僉事忠毅公遺像見示﹐爲作長歌以贈。」云「我朝定鼎際初載﹐版籍河山盡四塞。碧海鯨鯢取次淸﹐羅平妖鳥誰畱在。恩波帶礪策殊勛﹐炙手封藩勢絕倫。桂宮自辟銅龍寢﹐芝冊親鐫鐵券文。狼烽忽報閩南起﹐吮血磨牙等封豕。東海鳧毛預告妖﹐三山魚爛愁難止。憑陵殺气亙中霄﹐豎子迎降翻見招。箭鋒直抵錢王塔﹐斗艦紛乘羅剎潮。陳公本是英雄士﹐兩浙門庭左右倚。須戟全因憤激張﹐孤身不畏流離死。蜂屯蟻聚在邊封﹐獨力支持恨不窮。辛苦量沙憐道濟﹐艱難誓眾泣臧洪。豈知扼虎雄謀壯﹐叛魁已入軍符帳。盜鑰逢孫啟北門﹐渾戈朱序臨淮上。忠肝亦膽气慨慷﹐仗劍臨戎憤莫當。睢陽甘向危城隕﹐卞壺都因罵賊亡。天弧一日殲羣丑﹐凶徒自獻槁街首。勁節當邀延賞恩﹐貞名合並常壽。至今後嗣襲餘芬﹐遺像稜稜此日存。烏衣本是諸王后﹐敝履誰知楚相孫。故家遺物愁蕭索﹐一領靑衫甘落泊。題柱羞過司馬橋﹐叨榮難上孫弘閣。百年舊徳尙如新﹐振奮終期此日身。臥看雲霄盤健翮﹐不愁滄海兀窮鱗。」余裏居時﹐熟從秋坪先生遊﹐忠毅公遺像﹐久已瞻仰矣。

◎王梅溪逸事江心寺僧某﹝曩閱說部﹐載其事﹐今並書名﹑僧名俱忘之﹞﹐有道行﹐適王梅溪讀書寺中﹐僧識其非凡﹐常敬禮之。寺前有臨江片地﹐屢築屢圮﹐每工甫就﹐輒有龍來攪翻﹐僧某思所以止之。一日﹐飲梅溪酒﹐乘其醉懇之曰「江岸有一片地﹐是居士主之﹐今求捨與老僧﹐以便畚築﹐何如﹖」梅溪曰「如何捨法﹖」

僧曰「但求捨字一紙﹐署名注押可矣。」梅溪如言付之。越日興築間﹐龍復來﹐僧以捨字遙示之﹐龍卽帖然而去。梅溪爲宋代名臣﹐其能孚及豚魚﹐宜矣。又《甌江逸志》載﹐梅溪之大父格病篤﹐思得鯽魚﹐方盛暑﹐不易致﹐梅溪之父輔禱於井﹐釣得巨鱗以進﹐父病旋愈﹐時梅溪年十一﹐親見之。此與王祥臥冰事相類﹐孝感之門﹐又宜其克昌厥後矣。

◎卓忠毅謚瑞安卓惟恭侍郎﹐《明史》有傳而無謚﹐萬曆間《府誌》﹐載廬陵劉球﹐爲之私謚忠貞﹔康熙間《府誌》﹐載隆慶初﹐詔錄革除諸臣謚﹐敬曰忠貞﹔而《靜志居詩話》則云﹕顧錫疇典禮容臺﹐始定革除事﹐實贈敬太子太保﹐謚忠貞。似又在崇禎間﹐言人人殊。至我朝乾隆四十一年﹐詔賜公謚忠毅﹐而公身後易名之典始定﹐足以慰公於九原﹐前後歧說紛如﹐皆可不問矣。

◎卓忠毅逸事《府誌》末載卓忠毅逸事一則﹐惜不言所據何書﹐甚可以資談助﹐因錄之。

其詞曰「卓敬年十三﹐讀書寶香山中﹐一夕夜歸﹐遇暴風雨﹐迷失路徑﹐遙見林外火光﹐趨赴之﹐乃一小院﹐中有讀書聲﹐叩門﹐一童應聲出曰﹕」先生知郎君來﹐使吾相候。『卓仰視門扁﹐題曰體元﹐入見一老翁坐燈下﹐卓前揖之﹐翁起勞苦曰「深山風雨昏黑﹐得毋驚乎﹖』卓曰﹕」此吾晨昏之常﹐但恐貽親憂﹐得一燭尋歸路可矣。『翁笑曰「山中那得有燭﹐郎君且燎衣。』卓起解衣﹐問童子曰﹕」翁爲誰﹖『童子曰「先生不欲人知名﹐但稱逍遙翁。』又問﹕」子何名﹖『曰「少孤。』卓疑爲隱君子也。更前致敬曰﹕」余家只在山下﹐往來山中至熟﹐未聞有體元院﹐亦未聞有逍遙翁﹐敢請﹖『翁曰「吾世業醫﹐隱中條山中﹐後因避難﹐聞陶隱居有丹室在此﹐采藥南來﹐結庵小憩﹐不久亦還故山﹐郎君無用知也。』頃之衣幹﹐卓乞歸﹐翁曰﹕」郎君旣不肯畱﹐吾有一牛可騎之﹐昏夜泥淖﹐當有所恃。「卓大喜。卽命少孤牽牛出﹐復呼一童名少逸曰﹕」將吾舊籠來。『就籠中取出一僧帽﹐謂卓曰「旣不能款畱﹐敢以此爲贈。』卓辭曰﹕『吾書生﹐將期匡濟天下﹐安得相戲﹖』翁曰﹕」第收之﹐他日當自理會也。『卓堅卻﹐翁再三嘆息而已。卓遙窺籠中﹐悉箍桶匠所用物及僧家衣缽耳﹐遂騎牛致謝別去。及抵家﹐人已就寢﹐驚問故﹐具以告﹐舉火將牽牛入﹐忽抖擻咆哮而逸﹐則一黑虎也﹐一室震駭。比明﹐訪體元山居﹐不可得。數日後﹐於縣西四十里陶弘景丹室故址旁﹐有一古廟﹐仿佛雨後所經者﹐壁有潘閬《夏日宿西禪院詩》﹐筆墨猶新﹐循其路歸﹐見虎迹歷歷尙存焉。「按《瑞安縣誌》云﹕」寶香山在縣南﹐越江十五里﹐小嶼臨江﹐三面水繞﹐狀如浮虹﹐今東西漲淤﹐惟北面濱水﹐爲明卓敬讀書之所。「

◎淫祠梁學昌《庭立紀聞》云「《史記。封禪書》﹕南山﹑秦中﹐祠二世皇帝﹐其後匡衡奏罷之。《三國誌。王朗傳》注﹕會稽舊禮秦始皇﹐與夏禹同廟﹐朗爲太守﹐除之。此古者祀厲之意﹐蓋鬼有所歸﹐乃不爲厲﹐故泰厲﹑公厲﹑族厲之祀﹐先王皆舉而不廢。然因有此與﹝當爲」舉「字之誤﹞﹐後世建立淫祠﹐遂假以爲說﹐豈可訓乎﹖溫州有秦檜祠﹐朱文公毀之﹔王振祠﹐天順元年立﹐見鐘惺《明紀編年》﹔魏忠賢祠﹐則天啟時處處有之。」又宋髙文虎云「溫州土地﹐杜十姨無夫﹐五髭須相公無婦﹐州人迎配﹐合爲一廟﹐乃杜拾遺﹑伍子胥。」按今郡城並無杜拾遺﹑伍子胥祠﹐杜與伍足迹並未到溫﹐宜不得有祠﹐不知此笑柄從何而起。今城內外並無他淫祠﹐惟載在祀典而剝多待整者尙多﹐是所望於賢有司之修舉廢墜耳。

◎王克《顏氏家訓》卷五﹐載王克爲永嘉太守﹐有人餉羊﹐集賓欲燕﹐而羊繩解﹐來投一客﹐先跪兩拜﹐便入衣中﹐此客竟不言之﹐固無救請。須臾﹐宰羊爲炙﹐先行至客﹐一臠入口﹐便下皮內﹐周行徧體﹐痛楚號叫﹐方復說之﹐遂作羊鳴而死。此孫雨人《聞見錄》所采﹐事不足存﹐而王克之名不見於郡﹑縣誌﹐此六朝人﹐當與謝康樂﹑顏延年﹑裴世期先後守郡﹐而無人道及之者﹐知志乘所佚多矣。

◎潘檉《永嘉縣誌。經籍門》載潘檉《轉庵集》一卷﹐《文苑門》有傳。按《梅間詩話》云「永嘉潘檉﹐字徳久﹐號轉庵。水心先生序其詩集﹐言徳久年十五六﹐詩律已就﹐永嘉言詩﹐皆本徳久﹐讀書評文﹐得古人深處﹐舉進士不中第﹐用父賞授右職﹐爲ト門舍人。題釣臺一聯云﹕」但得諸公依日月﹐不妨老子臥林邱。『爲人傳誦。「按此聯余輯入《楹聯三話》﹐其實是一七律之頸聯﹐今載《瀛奎律髓》中。詩云﹕」蟬冠未必似羊裘﹐出處當時已熟籌。但得諸公依日月﹐不妨老子臥林邱。「此前四句﹐𨿽常語﹐而卻旋轉自如﹐後四句則平率矣﹐詩派𨿽開四靈之先﹐其工力實不相上下也。

◎文信翁覃溪師《復初齋文集》中﹐有《跋文雪山墨迹捲》云「文信號雪山﹐永嘉人﹐此卷是其自書所作五言律﹑七言絕句﹐凡八詩﹐不著歲時。予考雪山《題趙彥徵畫卷》﹐在洪武六年夏六月﹐証之此卷《題扇詩》『江南京國』﹑『鐘峯駐馬』之語﹐則前詩所稱『聽宣諭』者﹐是在明洪武初年所作。後之輯明詩者﹐卻未之及。」按洪武初旣有詩﹐則爲元人無疑﹐而今郡﹑縣誌皆失載﹐何也﹖

◎東甌學派永嘉學統﹐宋以前無可徵﹐自南渡而後﹐人文始盛。南丰劉起潛塤《隱居通議》云「初周恭叔首闡程﹑呂氏微言﹐放新經﹐黜舊疏﹐挈其儔倫﹐退而自求﹐是千載之已絕﹐霍然如醉忽醒﹐如夢方覺也。頗盈衰歇﹐而鄭景望出﹐明見天理﹐身暢气怡﹐篤信固守﹐言與行應﹐而後知今人之心可印於古人之心。故永嘉之學﹐必兢省以禦物欲者﹐周作於前﹐鄭承於後也。薛士龍奮發昭曠﹐獨究體統﹐帝王遠大之制﹐叔末寡陋之術﹐不隨毀譽﹐必摭故實﹐如有用我﹐療復之方安在。至陳君舉尢號精密﹐民病某政﹐國厭某法﹐銖稱鎰數﹐各到根穴﹐而後知古人之治可措於今人之治矣。故永嘉之學﹐必彌綸以通世變者﹐薛經其始﹐陳緯其終也。

四人﹐鄕之哲人也﹐此葉氏所著《溫州學記》之說。「案此說隱括源流﹐敍述賅備﹐而獨爲溫州府﹑縣誌所不采﹐今之士大夫蓋鮮有知之者。自孫雨入學博始錄於《永嘉聞見錄》中﹐並以意列爲譜系於後﹐開山第一人﹐爲周恭叔行已﹐再傳三人﹐爲鄭景元伯英﹑鄭景望伯熊﹑薛士龍季宣﹐三傳四人﹐爲陳君舉傅良﹑葉行之幼學﹑呂伯恭祖謙﹑葉正則適﹐可謂明辧皙矣。今府縣所列人物﹐尙不能如此之有端緒也﹐故急表而出之。

◎四靈詩派宋時有四靈詩派﹐皆永嘉人。徐照字道暉﹐號靈暉﹐詩曰《山民集》。徐璣字文淵﹐一字致中﹐號靈淵﹐詩曰《泉山集》。翁卷字續古﹐號靈舒﹐詩曰《西巖集》。趙師秀字紫芝﹐號靈芝﹐詩曰《天樂堂集》。當時卽其號而目之爲四靈。

四人中﹐惟趙師秀嘗登科出仕﹐詩亦最工﹐紀文達師嘗云﹐師秀詩如「樓鐘晴聽響﹐池水夜觀深」﹑「朝客偶知親送藥﹐野僧相保密持經」﹐徐照等能之﹐而如「野水多於地﹐春山半是云」﹑「輔嗣《易》行無漢學﹐元暉詩變有唐風」﹐則徐照等所弗能道也。

◎王梅溪前身《愛日堂叢鈔》載王龜齡詹事十朋﹐有《記人說生前事》﹐其略云「余少時有鄕僧﹐每見必曰﹕」此郎嚴伯威後身也。「余訪諸叔父寶印大師﹐叔父曰﹕」嚴黎汝祖母賈之兄﹐吾之舅氏﹐且法門之師也。博學﹐工詩文﹐戒行修飭。

汝父母昔以無子爲憂﹐政和壬辰正月﹐吾師卒﹐汝祖夢吾師至﹐集眾花結成一大球﹐遺汝祖曰「君家求此久矣﹐吾是以來。」是月汝母有娠。吾師眉濃黑而垂﹐目深而神藏﹐兒時能誦千言﹐喜作詩﹐人以汝眉目及趣好類之﹐故云。『又嘗謂人曰「予不善書﹐作文寫字﹐兩俱不佳﹐而嚴閣黎尢工筆札﹐愧而曰﹕汝前生食蔬何多智﹐今生食肉何多愚也﹖』」按此記亦見《梅溪文集》中。而汪聖錫作《王忠文墓志》云「梅溪遺戒﹐喪事毋得用佛老教。」《困學紀聞》載眞文忠《勸孝文》曰「侍郎王公﹝原注﹕侍郎蓋梅溪也﹞。見人禮塔﹐呼而告之曰﹕『汝有在家佛﹐何不奉養﹖』蓋謂人能奉親﹐卽是奉佛也。」梅溪貌類釋處嚴﹐鄕人戲謂嚴後身﹐事或有之﹐而以汪聖錫及眞文忠之語証之﹐則其衛道辟佛﹐豈彼氏之說所能囿其生平哉﹗

◎溫州舊俗溫州風俗朴淳﹐舊有小鄒﹑魯之號﹐惟聞民間有尢爲悖理者二事﹐不可不急爲革除﹐而世所喧傳坐筵一事﹐特其小者也。相傳嫁女之家﹐專信占命者之言﹐如謂女命有犯敗父母家者﹐嫁之前數日﹐必令出居空屋中﹐或屏居尼庵﹐前一夜﹐將女裝爲乞丐﹐攜筐捧碗﹐步行他屋以待。又相傳人家父母有偶染時疫死者﹐全家禁不舉哀﹐入棺後﹐安置平地﹐親屬悉避往他處﹐三日始歸。一爲不慈﹐一爲不孝﹐在僻陋鄕愚﹐無知妄作﹐其罪已不勝誅﹐乃竟有詩禮之家﹐亦復相率效尢﹐眞不可解﹐此所宜極力勸諭﹐大聲疾呼者也。若新婦三朝坐筵﹐則陋習相沿已久﹐不過卽三朝廟見之禮﹐踵事增華﹑變本加厲而已。蓋是日專延女客﹐不延男客﹐而稍有瓜葛之男客﹐皆得約伴牽連而至﹐直抵筵前﹐並可周覽新房﹐主人亦不之禁。若袁簡齋老人所云﹐客可與新婦互相酌酒﹐並可擇筵中之貌美而量洪者﹐以巨觥相勸酬﹐則詢之此間衿耆﹐實無其事﹐間有無賴少年﹐藉口於簡齋老人之語﹐而稍露萌芽者﹐卽爲賢太守所懲創而止。簡齋老人於裙屐脂粉之艷談﹐無不推波助瀾﹐以助詩料﹐初不計其言之過情﹐其詩所云「不是月中無界限﹐嫦娥原許萬人看」﹐亦是彊詞奪理﹐並非事實也。近有浙中張茂才光裕《賦東甌坐筵詞》七古一章﹐頗合近時情趣﹐勝於簡齋詩多矣﹐因附錄之﹐將來或可入東甌志乘﹐以存其實也。詩云「蝶使迎賓鵲渡仙﹐醉人風日嫁人天。隔宵女伴窺妝鏡﹐明日鄰家邀坐筵。坐筵時節難回避﹐洞辟重門聲鼎沸。百部笙歌艷曲翻﹐兩行珠翠香風膩。婦獻姑酬禮節嫻﹐分番把戔慶團欒。列仙依次陪王母﹐羣卉爭開擁牡丹。

酒半樂停筵不撤﹐新妝各換仍歸席。重剔銀鐙眼更明﹐重觀寶玉心尢惜。可惜嬌鶯學舌時﹐鄕音互異聽難知。徒將平視憎公幹﹐那解狂言笑牧之。有客徑歌《將進酒》﹐主人在旁急搖手。似說當年太守賢﹐濫觴有禁君知否﹖筵散華堂羅綺空﹐歸來魂尙繞花叢。向人艷述嫦娥美﹐曾詠《霓裳》到月宮。「

◎琵琶記祝枝山《猥談》云「南戲出於宣和之後﹐南渡之際﹐謂之溫州雜劇。」葉子奇《艸木子》云「戲文始於《王魁》﹐永嘉人作之。」《莊嶽委談》云「今《王魁》本又不傳﹐而傳《琵琶記》《琵琶記》亦永嘉人作。」近翟晴江《通俗編》引《靑溪暇筆》云「元末永嘉髙明﹐字則誠﹐避世鄞之櫟社﹐以詞曲自娛﹐因劉后村有『死後是非誰管得﹐滿村聽說蔡中郎』之句﹐﹝此陸放翁詩﹐非劉后村也。﹞因編《琵琶記》﹐用雪伯喈之恥。本朝遣使徵辟﹐不就﹐旣卒﹐有以其記進者﹐上覽畢曰﹕」《五經》《四書》在民間﹐如五穀不可缺﹐此記如珍羞百味﹐富貴家其可無耶﹖『其見推許如此。「《畱靑日札》云﹕」時有王四者﹐能詞曲﹐髙則誠與之友善﹐勸之仕﹐登第後﹐卽棄其妻﹐而贅於太師百花家﹐則誠悔之﹐因借此記以諷。名』琵琶『者﹐取其四王字爲王四﹐元人呼牛爲不花﹐故謂之牛太師﹐而伯喈曾附董卓﹐乃以之托名也。太祖微時﹐嘗賞此戲﹐及登極﹐乃捕王四﹐置之極刑。』又《說郛》載唐人小說云﹝此說見元人周達觀《誠齋雜記》﹞﹕「牛相國僧孺之子繁﹐與蔡生文字交﹐尋同舉進士﹐才蔡生﹐欲以女弟適之﹐蔡已有妻趙矣﹐力辭不得﹐後牛氏與趙處﹐能卑順自將﹐蔡官至節度副使。」其姓氏相同﹐一至於此﹐則誠何不直舉其人﹐而顧誣蔑賢者耶﹐按《太平廣記》引《玉泉子》云「鄧敞初以孤寒不第﹐牛僧孺子蔚謂曰﹕」吾有女弟﹐子能婚﹐當相爲展力﹐寧一第耶﹗『時敞已婿李氏﹐顧私利其言﹐許之﹐旣登第﹐就牛氏親﹐不日挈牛氏歸﹐李撫膺大哭﹐牛知其賣﹝原誤爲「買」﹐據《大平廣記》卷四九八攺﹞己也﹐請見曰「吾父爲宰相﹐豈無一嫁處耶﹖其不幸豈惟夫人﹐今願一與共之。』李感其言﹐卒同處終身。」乃知則誠所本者﹐《太平廣記》也。今考蔡邕父﹐名稜﹐字伯直﹐見《後漢書》注﹐其母袁氏﹐曜卿姑也﹐見《博物志》。《琵琶記》作蔡從簡﹑秦氏﹐其亦故爲謬悠﹐與《荊釵記》同一狡獪歟﹗《靜志居詩話》云「髙則誠撰《琵琶記》﹐塡詞﹐幾上燒雙燭﹐塡至《喫糠》一﹤齒句﹥﹐句云﹕」糠和米本一處飛﹐雙燭花交爲一。『蓋文字之祥﹐𨿽小技亦有如此者。「

◎荊釵記世所演《荊釵記》傳奇﹐乃仇家故謬其詞﹐以誣蔑王氏者。《王祿識余》云「玉蓮乃王梅溪之女﹐孫汝權乃同時進士﹐梅溪之友﹐惇尙風誼﹐梅溪劾史浩八罪﹐汝權實懲恿之﹐史氏所最切齒﹐遂令其門客作《荊釵》傳奇以蔑之。」《甌江逸志》載王十朋年四十六﹐魁天下﹐以書報其弟夢齡﹑昌齡曰「今日唱名﹐蒙恩賜進士及弟﹐惜二親不見﹐痛不可言﹐嫂及聞詩﹑聞禮﹐可以此示之。」詩﹑禮﹐其二子也。此二語者﹐上念二親﹐而不以科名爲喜﹔特報二弟﹐而不以妻子爲先﹐孝友之意可見矣。爲禦史﹐首彈丞相史浩﹐乞專用張浚﹐上爲出浩帥紹興﹐又上疏言舜去四凶﹐未嘗使之爲十二牧﹐其謇諤如此﹐故史氏厚誣之。按《梅溪文集》中有《令人壙志》載﹐令人賈氏﹐王﹑賈同邑﹐且世姻﹐故令人歸於我﹐初封恭人﹐再封令人﹐卒年五十五。又《祭令人文》云﹐子歸我家﹐今三十年。

其爲世好舊姻﹐夫婦偕老可知﹐焉有入贅權門﹐致妻投江之事﹖《壙志》又云﹐女二人﹐長嫁國學進士錢萬全﹐蓋卽錢玉蓮﹝錢當爲王﹞也。撰傳奇者謬悠其說﹐以誣大賢﹐實爲可恨﹐施愚山《短齋雜記》亦詳辧之。

◎甌柑永嘉之柑﹐俗謂之甌柑﹐其販至京師者﹐則謂之春橘﹐自唐﹑宋卽著名﹐東坡《次韻曾仲錫元日見寄詩》云「燕南異事眞堪紀﹐三寸黃柑擘永嘉。」王注﹕「杜子美詩﹕」三寸如黃金。『「施注﹕」溫州永嘉郡﹐歲貢黃柑。「查注﹕」韓彥直《橘錄》﹕「橘出永嘉郡﹐柑乃其別種﹐而乳柑爲第一﹐故溫州謂乳柑爲眞柑。溫四邑皆種柑﹐而出泯山又推第一﹐大者可七寸圍﹐顆皆圓正。』」按今《永嘉縣誌》﹐泯山作泥山﹐見《物產門》﹐而《山川門》無此山名﹐所云七寸圍之柑﹐今實未見。韓彥直謂吳﹑越﹑閩﹑廣之橘﹐皆不敢與溫柑齒﹐語殊過當。余嘗謂吾鄕珍果﹐能兼色香味者﹐惟荔支與福橘﹐山東之平果﹐香味固佳﹐而色殊淡﹔西北之蒲桃﹐色味俱可﹐而香則未聞﹐甌柑之香味﹐可匹福橘﹐而色亦不如﹐珍品之難求全如此﹐則不得不推荔支爲第一矣。孫雨人嘗語余曰「溫州夏間亦間有鮮荔﹐蓋閩中海舶因順風帶來者﹐其價亦不貴﹐不過一二文一顆﹐惜用米汁水浸過﹐其味稍差。」余謂吾鄕人說荔子﹐有一日香變﹐二日色變﹐三日味變之說﹐則經時致遠﹐無怪其味之差。惟昨晤莆田人吳雲峯﹐言海舶若遇順風﹐由莆三日可到此﹐不必定浸米汁。讀同年朱文定集中有《在溫州初食荔支》﹐亦是一證。詩云「紅塵一騎輕於煙﹐令人往憶天寶年。不知涪州品最下﹐楊環所嗜嗟何顚。嶺南差勝僅得虎﹐未如閩中擅十全。興化掛綠未易得﹝紅殼中有綠一道如金帶圍﹐味最美﹞﹐丁娘陳紫紛爭妍。小住甌江二十日﹐黃柑賤買不論錢。

東南長風海程速﹐三日已到莆陽船。風味才及十之八﹐已壓百果無隨肩。羅襦欲解薌澤發﹐肌膚冰雪穰且鮮。摩挲愛惜始入口﹐瓊漿滿頰甘溢咽。昔年偶讀君謨譜﹐食指躍躍口流涎。今來東南遘瑰寶﹐欲三百希坡仙。世間誰能識正味﹐身之所至情斯遷。此行直爲飲食出﹐以口役足毋乃偏。北上猶將示我友﹐豈徒逐逐趨鮏羴。「

◎海錯余因將就養東甌﹐遇久客溫州者﹐輒詢以土產海鮮各物﹐客曰「海味有明府者﹐爲食品所常需﹐曝而幹之﹐可以致遠﹐江西人銷售最夥﹐坐客皆異其名﹐餘生長海濱﹐亦未悉爲何物﹐及至溫州﹐詢諸土人﹐乃知卽吾閩所謂墨魚也。本名烏﹐又名烏賊﹐兩須長如帶﹐腹下八足﹐聚生口旁﹐腹中含墨﹐見人及大魚﹐則巽墨方數尺﹐背上一骨﹐獨厚三四分﹐兩頭尖﹐色白﹐輕泡如通艸﹐入藥名海鰾。其謂之明府者﹐以含墨巽人﹐義同貪墨之吏耳。」余聞之失笑曰「但言明府﹐何必皆貪墨﹐此魚巽墨自隱﹐藉以避人﹐反因此爲人所覺﹐不能自遁。彼墨吏之消沮閉藏﹐自謂其術甚工﹐而不知反爲人所識破﹐致自陷於罪网者﹐往往類此魚矣。」龜腳卽石去﹐郭景純《江賦》「石劫應候而揚葩。」

注引《南越志》云「石去形如龜腳﹐得春雨則生花。」江淹有《石去賦序》云﹕一名紫去。又《本艸》作石劫﹐一名紫去﹐生東南海中石上。又《平陽縣誌》﹕一名仙掌。吾鄕謂之促去﹐其花似爪﹐爪下皮內有肉﹐甚美﹐惟長樂海濱有之﹐不能至福州﹐余至長樂﹐始得屢食﹐而署中上下內外人等﹐皆未曾見過﹐方相與笑詫其形﹐更不知如何烹制矣。吾師林暢園有《食龜腳》長古一首﹐如雲﹕「畏亞象瓦楞﹐槎牙露掌指。雙甲一罅開﹐片肉隆中起。色混蟹殼靑﹐質斗石華紫。薄劣扁螺同﹐鮮脆車螯擬。桃花醋潑醅﹐芥葉醬充旨。」可稱體物惟肖﹐海蒜卽吾閩之塗筍﹐《郡誌》引《海族記》云﹕出沿海﹐又名塗筍﹐則與吾閩同。其狀如蚯蚓之大者﹐渾沌無首尾頭目﹐而其味則絕美﹐庖人不知煮法﹐廚下僅一閩人﹐亦未曾見過﹐故至今尙未得朵頤。甌江𨿽有此物﹐想土人亦所不嗜﹐卽如海鰻﹐爲魚中佳品﹐而土人不敢鮮食﹐必臘之而後登盤也。蠣具體而微﹐《郡誌》引《天中記》云﹐樂淸縣新溪口有蠣嶼﹐方圓數十畝﹐四面皆蠣﹐其味偏好﹔謝靈運《答弟書》云﹐前月至永嘉郡﹐蠣不如鄞縣。又引永嘉舊志云﹐甌江蠣黃﹐最佳。余至此﹐每日皆飽餐之﹐然味略如吾閩之石蠣﹐洛陽橋下最多﹐不如長樂所種之蠣房﹐其肥美足爲海錯之冠也。蚶味與吾閩相仿﹐而質較小﹐故肉與血皆不能丰滿。浙蚶以奉化所產爲最佳﹐杭州有之﹐而溫州轉無﹐則以本地所產旣充﹐不必借才他處也。然《溫州府誌。物產門》卻無蚶﹐不知何故。石首魚﹑江瑤柱﹑西施舌隨時皆有﹐平心按之﹐石首魚不如福州﹐江瑤柱不如寧波﹐西施舌不如登﹑萊﹑靑各府﹐聊充常饌﹐不足爲口福之誇也。

●卷三◎雁蕩東南濱海﹐有三山最著者﹐天臺﹑雁蕩﹑武夷也。余於嘉慶間主浦城書院講席﹐就近遊武夷﹐適祖舫齋尙書師亦於數月前遊武夷歸﹐互出遊記相質﹐告余曰「吾夜宿天遊觀﹐曾夢由天遊峯頂飛遊雁蕩﹐夢境甚奇﹐子能爲我紀之乎﹖」適幾上有《雁蕩山誌》兩本﹐余因假回﹐讀而喜之﹐今四十餘年﹐而果遂雁蕩之遊﹐但惜不獲與吾師相質﹐因亟記吾師之語﹐以踐宿諾焉。天臺有孫興公一賦﹐武夷有武夷君宴幔亭一事﹐皆在漢﹑晉以前﹐惟雁蕩最晚出﹐唐以前便無可考。昔朱子言武夷各峯頭﹐每有虹橋板橫斜閒架﹐當是洪荒洚水之際﹐上巢下窟之遺﹐余於雁蕩亦云然﹐蓋洚水蕩滌旣久﹐土壤漸疏﹐山骨始露﹐其著名於世獨遲耳。

◎大龍湫雁蕩之奇﹐以大龍湫爲最﹐初入山﹐卽懸心眼間。憶客秋獲觀石門洞瀑布﹐已嘆奇絕﹐慶雲圃觀察告余曰「君若觀大龍湫﹐則石門洞又不足言矣。」探聞數日前﹐趙蓉舫學使經過﹐缺此一觀﹐殆爲陰雨之故﹐而余銳意欲往﹐乃從細雨滑道中﹐與儕輩賈勇而前﹐極思以長歌紀之﹐惟翻閱圖經﹐殊少傑作﹐自知鈍腕﹐亦不能孟晉前修﹐詘然而止。但憶袁簡齋老人一首﹐盡態極妍﹐足以醒人心目﹐其中段摹寫云「分明合並忽分散﹐業已墮下還遷延。有時軟舞工作態﹐如讓如慢如盤旋。有時日光來照耀﹐非靑非紅五色宣。到此都難作比擬﹐讓他獨占宇宙奇觀偏。更怪人立百步外﹐忽然滿面噴寒泉。及至逼近側﹐轉復發燥神悠然。」

其結尾比擬云「天臺之瀑何狂顚﹐此山之瀑何嬋嫣。石門之瀑何喧闐﹐此山之瀑何靜妍。化工事事無復筆﹐一瀑布耳形萬千。要知地位孤髙依傍小﹐水亦變化如飛仙。」蓋非此如椽之筆﹐不能傳出大龍湫之全神也。亟爲拈出﹐以諗同遊者。

◎雁蕩亦名雁宕唐僧一行﹐分天下山川﹐爲南北二戒﹐南戒至雁蕩山而盡﹐此雁蕩著名之最古者。厥後亦稱雁宕﹐前人謂雁蕩以水言﹐雁宕以石言﹐是也。余在山中七日﹐實不能登雁蕩雁湖﹐而於峯石之奇﹐則已領略其十之五六﹐然大龍湫之水﹐卽由雁蕩雁湖而下﹐玆遊以此爲驪珠﹐故拙記拙詩﹐仍以雁蕩爲題﹐而不復用宕字。

將出遊之前二日﹐楊子萱邑侯以施六洲《元孚遊記》見示﹐蓋六洲嘗修《雁蕩山誌》﹐此卽其志稿中數條﹐至樂淸日﹐蔡子樹邑侯又以僧道融所刻《雁蕩遊法》一小帙見示﹐皆足爲導遊之資也﹐因並記之。

◎遊雁蕩日記道光戊申春三月﹐接樂淸大尹安慶蔡子樹琪來信﹐請遊雁蕩﹐子樹爲柳堂刺史維新之子﹐柳堂嘗受業餘門﹐故子樹修門下晚學生禮﹐雁蕩在其轄境﹐甚願爲導遊主人。先是次兒平仲丁辰﹐由京員請假來溫省視﹐知雁蕩近在百餘里間﹐卽擬於仲春之月﹐侍余前往﹐而三兒敬叔恭辰﹐以補行郡試事甫竣﹐不數日學使者按臨﹐例充提調﹐皆弗克出遊﹐頗以爲恧。直至三月望後畢事﹐乃令其請於巡憲﹐隨餘同往﹐於二十三日辰刻﹐挈兩兒偕幕中畫師馮芝巖懋﹑溫州衛守府廖菊屏壽彭﹐同出城﹐泛甌江﹐趁回潮東去。廖善詩﹐而馮善畫﹐篷窗談藝甚歡﹐而東風挾雨頂潮﹐其勢甚厲﹐行至三江口﹐舟頗震撼﹐幸五人者皆素慣風濤﹐言笑自若。

日未亭午﹐卽抵館頭﹐菊屏先於別舟預庀晨餐﹐相與飽啖訖﹐時子樹已飭役來迓﹐遂捨舟而輿。積雨之餘﹐泥淖艱險異常﹐簸搖一時許﹐僅行五里﹐再進過一小橋﹐路始漸平。又行三十餘里﹐渡沙嶴嶺﹐嶺半奇峯錯出巖際﹐又間有小瀑布﹐余笑曰「此其爲雁蕩前驅歟﹗」下嶺入樂淸縣城﹐子樹已於郊外相迎。入縣廨﹐規模甚宏敞﹐左右墻頭﹐皆靑山夾起﹐气象雄偉﹐如人之兩顴髙聳﹐用形家言相度﹐非大府節堂﹐不足以當之。聞此間學使者過境﹐皆下榻其中﹐歷來閩﹑浙督部視兵經此﹐亦駐節焉﹐而大尹眷屬﹐則僅起居於東偏﹐知非一官一邑所能專其勝矣。

子樹以盛筵相款﹐適菊屏帶一大鰣魚佐之﹐遂與張燈暢飲﹐並商遊事焉。

二十四日﹐晨起﹐雨涔涔下﹐至午猶不止﹐僉知今日須阻遊事﹐正煩悶間﹐子樹忽招到菊部﹐謂當藉絲竹以陶寫之﹐並邀同城景云圃協戎祥﹑姚武成都府修文來陪飲宴﹐至夜分始散﹐亦遊山客中一別調也。

二十五日﹐晨起﹐雨稍歇﹐卽會食登輿﹐出縣東門三里﹐過後所城﹐前明禦倭時所築也。未幾﹐雨復作﹐行二十餘里至虹橋午餐﹐市廛殷賑﹐不亞縣城。飯後﹐雨又稍霽﹐行三十里至芙蓉村宿焉。《縣誌》載宋太平興國中﹐全了法師遇西域梵僧﹐教之曰「汝有緣在浙東海濱﹐有花名村鳥名山者﹐是諾詎那尊者道場﹐汝當於是建剎安身。」花名村者﹐卽芙蓉村﹐鳥名山者﹐卽雁蕩﹐此地爲雁山門戶﹐所謂西外谷也。

二十六日﹐微雨濕衣﹐不礙遊事﹐晨食後﹐出門數里﹐過丹芳嶺﹐《縣誌》謂以地多花木﹐故名。俗稱四十九盤嶺﹐蓋合上下數之﹐東上極陡﹐西下稍坦夷也。《縣誌》載明﹝疑當作「宋」﹐宋戴溪﹐永嘉人﹞人戴溪記云「四十九盤俯大海﹐恍躡蓬萊﹑臨弱水﹐盤盡則擁出諸峯﹐肅然迎客﹐冠云披霞﹐望之神舉。」

亦善於形容者。下嶺數里﹐卽能仁寺﹐宋僧全了初入山﹐結庵於此﹐咸平初賜名承仁寺﹝樂淸縣誌作「承天寺」﹞﹐政和中攺名能仁寺﹐郡守閭邱昕奏請賜額﹐遂爲雁山大道場。我朝順治九年﹐乾隆十九年﹐兩經修整﹐今俱傾圮﹐僅存大殿三間。寺前有戴仁峯﹑火焰峯﹐其尖俱爲雲霧所掩。寺右有曇花庵﹑靈巖庵﹑嘉福院﹐並廑存舊址。地上有大鐵鈴﹐修將倍尋﹐廣亞之﹐腹內有鑄字﹐約略可辧﹐云「淸信弟子劉仁晟﹐謹施淨財鑄浴鈴一口﹐捨入嘉福院﹐永充無礙浴室﹐時皇宋元七年﹐歲次壬申十一月記」等語。或云爲遙制火焰峯者﹐近是。鈴中可容十許人﹐夫浴室而必求無礙﹐眞彼教語﹐不值一笑﹐宜爲《兩浙金石志》所不收矣。飯畢﹐出寺門﹐急尋大龍湫﹐蓋全山第一奇觀也。其障曰連云﹐壁立千仞﹐環抱裏余﹐獨開東南一面﹐如天闕焉。路愈狹亦愈陡﹐同人各換坐竹兜﹐緣錦溪西北行。錦溪者﹐湫水所經去也。且行且視﹐有奇峯從人面起﹐中裂如削者﹐爲剪刀峯。雁蕩之水﹐以大龍湫爲最奇﹐雁蕩之山﹐以剪刀峯爲最奇﹐或名一帆﹐或名天柱﹐移步換形﹐不可方物﹐故俗或又號爲八面峯。前人云「造物者爭奇匯勝﹐兩美必合。」信哉﹗彳亍數武﹐並竹兜亦不易進﹐同人皆去兜而步﹐余亦勉從之﹐而湫水下注亂石間﹐如迎客﹐又如拒客﹐與同人銜尾﹐各踏亂石而行﹐足二分垂石外﹐若與水相爭﹐無一妥步。遙見障端﹐有蒼煙狀﹐勃勃上浮﹐淩空飛瀉﹐若決銀河而下﹐至近處﹐又成一片蒼煙﹐飛沫濺身﹐衣帽盡濕。憶僧貫休詩云「龍湫宴坐雨。」眞通神之筆﹐蓋長年如此﹐非必眞雨也。湫前有數石柱橫臥潭邊﹐當是諾詎那亭故址﹐舊亦名宴坐亭﹐卽西域書所云第五尊阿羅漢觀瀑坐化處。相傳其間有龍湫庵﹑白雲庵﹑云靜庵﹑觀不足亭﹐則並故址﹐亦不可考矣。舊聞湫壁中有磨「萬泉惟一」四字﹐與同人細心遙睇﹐不得蹤影。

又憶餘同年友朱文定公《遊大龍湫詩》云「諾具那蹤未易尋﹐杜審言題猶可覷。」

自注云「壁上題名﹐亦徧尋之不獲。」世人皆言此山至宋始開﹐除張又新﹑吳畦﹑僧貫休外﹐五代以前﹐並無題詠﹐乃杜審言系初唐人﹐已有龍湫題名﹐見王獻芝《遊記》﹐似文定亦目見之﹐此乃唐迹﹐何以不入《兩浙金石志》中﹐惜無由起文定於九京而質之也。時日已過午﹐子樹請余出山﹐仍由官路坐肩輿度馬鞍嶺﹐嶺凹石﹐狀如馬鞍﹐故名。此嶺爲分東﹑西谷之界﹐嶺外爲東內谷﹐東北爲玉霄峯﹐朱子所謂欲登之以望蓬萊者。旁有黃巖洞﹑仙人榜﹑玉屏峯﹐又迆東陡起者﹐爲列仙嶂﹑履云闕﹑鷹嘴峯﹑紫薇嶂﹐悉以圖經之名印証之﹐皆可望而不可卽。由紫薇嶂而東﹐入靈巖山﹐兩巖對峙﹐作獅虎狀﹐寺亙其際﹐則訇然中開﹐崇巒怪石﹐森列萬狀。其前紫翠層疊﹐爛若錦屏者﹐爲屏霞嶂﹐其後石磴數百級﹐折作數十盤者﹐爲安禪谷﹐同人皆從漬苔滑石中賈勇而登﹐余亦扶筇摳衣﹐彊隨其後﹐實有旣竭吾力﹑欲罷不能之槪。十餘息而始達其廣﹐寺僧導觀所謂龍鼻水者﹐絕壁之下﹐竅而爲洞﹐石龍嵌焉﹐蜿蜒數百丈﹐垂入龕底﹐伸一爪據於地﹐卷首爪旁﹐作懸鼻狀﹐石色紺麗而膩﹐鼻端有小孔﹐出泉涓涓弗息﹐拭其鼻孔﹐Г然如汗出腠理﹐寺僧爲言此水﹐積冬夏旱澇不爽﹐而不知所自來﹐遊客多掬以洗眼﹐謂可去翳疾﹐時余已出洞﹐乃悔交臂失之。寺僧又導尋別徑﹐觀小龍湫﹐則具體而微﹐𨿽小其名﹐猶遠在他瀑布之右。山間好事者﹐嘗準之﹐云大龍湫髙五千尺﹐小龍湫髙三千尺﹐惟小龍湫之水沿而瀉﹐不能如大龍湫之淩空飛舞﹐千態萬狀﹐以是爲大小之分云爾。徘徊久之﹐仍回靈巖寺﹐往返道左﹐見磨橫書「天開圖畫」四大字﹐手捫其款不可得﹐舊志謂是晦翁書﹐果爾﹐則何以不入《兩浙金石志》乎﹖是夜宿淨名寺中。寺建於宋太平興國二年﹐重修於嘉七年﹐每屆學使者出巡﹐皆經宿其地﹐故壁間有阮太傅師及朱文定﹑李芝齡同年詩翰。寺後爲伏牛峯﹐髙數十丈﹐殿後有大石屏﹐丰顚削址﹐如人額之外ぽ﹐下可容數百人﹐遊客起坐其中﹐如在堂庭﹐風雨所不至也。屏之左角﹐有古柏一株﹐亭亭直上﹐其杪幾與伏牛峯巓相並。子樹爲庀晚餐於客堂﹐菊屏謂不如移設屏下﹐因肆筵暢飲其間﹐並商量石壁題名之式。余擬橫勒「洞天福地」四大字﹐用八分書﹐下云「道光戊申季春﹐福州梁章鉅挈次兒丁辰﹑三兒恭辰﹐偕松江廖壽彭﹑紹興馮懋來遊﹐主遊事者﹐安慶蔡琪﹐同摩記之。」凡六行﹐行八字﹐子樹已力任其事﹐俟回郡署﹐書紙寄之。

二十七日﹐晨起﹐仍會食於伏牛峯之屏下﹐出門尋靈峯寺﹐自靈巖至此﹐十里而近﹐故俗有二靈之稱。路旁石壁羅列﹐如鳳皇﹑鬥鷄﹑靈芝﹑雙筍諸峯﹐若隱若現在雲霧中﹐有應接不暇之勢。遙望羅漢洞﹐橫矗空際﹐未易攀躋﹐復捨輿而步﹐躡飛磴數百級﹐磴盡爲臺﹐臺上穹窿周覆﹐方廣可容千人﹐本名靈峯洞﹐以中有應眞像﹐故羣稱爲羅漢洞。洞口兩石相倚﹐爲一綫天﹐飛泉從空噴下﹐散爲珠簾。寺僧設茶竈於此﹐相傳過客到此﹐至誠瀹茗﹐往往成乳花﹐何爲乳花﹐未詳其說。洞中奉大士像﹐旁列十八應眞像﹐壁間又雜綴三百應眞像﹐他寺皆五百應眞﹐此獨三百﹐亦未祥其說。又有諾俱那像﹐甚古﹐舊傳諾俱那卽十八應眞中之第五尊者﹐而貫休所畫羅漢﹐第五爲伐那弗多尊者﹐恭讀乾隆禦制《攺定羅漢贊跋》﹐第五爲跋﹝雜哩﹞逋答喇尊者﹐其異同之故﹐亦不得而詳也。右畔有一達官像﹐又旁侍二女像﹐前明王思任遊記﹐稱漢宗室劉允升﹐棄家同二女佞佛﹐實開此洞。愚謂此事他無可考﹐《郡誌。仙釋門》亦無其名﹐漢宗室者﹐當以其姓劉﹐爲卯金之後耳﹐必非漢時人。洞中石刻﹐又以爲東晉人﹐皆不可信。

袁簡齋《隨園詩話》中有一條云「雁宕觀音洞最髙敞﹐可容千人﹐坡共三百六十七級﹐余賈勇登焉。相傳嘉靖三十年﹐按察使劉允升偕二女成仙於此﹐塑像甚美﹐余低徊久之﹐下坡畱戀﹐有口號云﹕」垂老出仙洞﹐一步一躊躇。自知去路有﹐斷然來時無。『「詞意惝恍而加儇薄﹐類佻達少年所爲。簡齋遊雁蕩時﹐亦是七十老翁﹐似不應有此吐屬耳。出洞又行數里﹐渡謝公嶺﹐俗傳爲謝康樂蠟屐所經﹐故名。或又言謝公是別一人﹐今此嶺下有謝家嶼﹐皆謝姓聚族而居﹐則與康樂無涉。余謂康樂有《從斤竹澗越嶺溪行詩》﹐今斤竹嶺與丹芳嶺相近﹐此說亦不爲無因矣。過嶺卽望見老僧巖﹐一名僧拜石﹐儼然一禿頂頭陀﹐袈裟合掌﹐神情畢露﹐旁有立石﹐如小沙彌附耳而譚者。隨輿宛轉裏余﹐猶有戀戀不忍別之狀。憶余遊武夷﹐初入山時﹐有玉女峯﹐亭亭玉立﹐屢轉多姿﹐大有迎客之意﹐此間將出山﹐則老僧巖拱立雲際﹐步步向人﹐大有送客之意﹐恰成匹對。再行數里﹐遂出東外谷﹐至石梁洞。洞口兩石相倚﹐水自石出﹐石梁橫跨其間﹐緣石梯而上﹐躋禮佛壇﹐有三石佛﹐巋然蒼莽間﹐若相次而行﹐又若比肩而語﹐不知其髙幾百仞也。午刻至大荊﹐借居守備官廨中。會稽章一亭守府城來謁﹐並饋盤飧。

是日山行僅六十里。至此爲東外谷﹐亦雁山之門戶也。蓋遊事至是而畢﹐卸裝旣早﹐因出筆硯﹐屬菊屏將每日所遊歷各景﹐次第開列﹐以供作日記之需﹐復屬芝巖將所歷各峯寺﹐亦順其前後排次一稿﹐以爲畫長卷之粉本。適恭兒以紀事七律一首呈閱﹐詩云「難得良遊盛事並﹐雁山容我雁行明。安輿雲際盤盤轉﹐彩服春深緩緩行。自古登臨無此樂﹐幾人仕宦有閒情。能詩能畫皆仙侶﹝謂菊屏﹑芝巖﹞﹐況復淵源沆瀣淸﹝謂子樹﹞。」丁兒旋以和恭兒韻詩呈云「循陔敢說二難並﹐讓爾班春彩服明。雁谷東西周覽徧﹐龍湫大小等閒行。煙雨皆詩畫﹐歷歷峯巒各性情。更喜導遊鄕彥好﹐甫田一派話來淸﹝子樹本閩產﹐由莆田忠惠公分支﹞。」二詩皆能眞切﹐不屑屑於模山範水﹐均可存也。

二十八日﹐因是日道裏最長﹐黎明卽起﹐晨食後﹐由大荊進發﹐至石溱行館小憩﹐過淸江渡﹐泛小舟於巨浸中﹐久之始達彼岸﹐午後至虹橋﹐飯於來時舊館。

是日多跨海塘而行﹐極望煙波浩渺﹐島嶼瀠洄﹐自非海上名山﹐又焉得兼此壯觀平﹗飯後又行三十里﹐始回樂淸縣城。幸城中有燈火來迎﹐且竟日暄霽﹐塗潦已幹﹐否則肅肅宵徵﹐不免拖泥帶水矣。

二十九日﹐早起﹐會食畢﹐卽出城﹐子樹送至城外而別。循舊路達館頭﹐行館中已備午餐。未刻登舟﹐潮尙未平﹐而東風甚大﹐因卽掛帆西發﹐一時許已抵郡城。遂入署﹐與家人述山中遊事﹐家人向余索詩﹐余愧無以應之。每憶輿中盛有作詩之意﹐而多爲貪看峯巒所誤﹐因思此山晚出﹐前人名作寥寥﹐惟近人如袁簡齋前輩﹑李石農師﹑朱文定公﹑李芝齡尙書各有詩﹐則詞意兼美﹐實足駕前賢而上之﹐每讀新志所錄﹐益爲之閣筆。回郡齋後﹐又以日記爲事﹐更無暇火速追逋。回首生平所歷名山﹐不一而足﹐皆有詩紀之﹐獨於雁蕩不畱一句﹐未免山靈笑我老衰﹐乃勉成長歌一首﹐不追景而專紀事﹐且笑語人曰﹐此余之禁體遊山詩也﹐亦藏拙之一端云爾。詩云「三十二歲登武夷﹐七十四歲陟雁蕩。平生浪遊老不衰﹐俯仰名山且自壯。五月郡齋頗刺促﹐一卷圖經久想望。入春ㄈ裝期屢遷﹐刻日登舟興自旺。熟聞永嘉山水滋﹐獨此當時非輩行。謝客開山所未及﹐居然遊福與之抗。謝公嶺本別一謝﹐耳食附會殊孟浪﹝謝康樂會由斤竹澗過嶺﹐是雁蕩之外戶﹐並未入山﹐故無詩﹞。惜無同懷客共登﹐此語分明寄遙悵。玆山融結不知始﹐土石塡塞孰疏創﹖想自洪荒開辟余﹐千年洚水所演漾。髙下塗泥漸剔除﹐玲瓏山骨始奧曠。諸光諸色佛面目﹐一重一掩鬼腑臟。山靈遲久不甘郁﹐天公施設或過當。巖泉浩浩太古聲﹐煙雨無盡藏。探奇只要探驪珠﹐紛紛鱗爪非所尙。同儕詫我腰腳好﹐人所到處都不讓。二兒扶持一筇穩﹐但飭門生省供帳。馮工繪事廖工詩﹐二客能從亦倜儻。寫景何如紀事眞﹐枯吟懶畫壺盧樣。山中七日卽遊仙﹐艸艸出山神已暢。」

◎附錄次韻各詩餘作紀遊長歌﹐於回郡齋後始脫稿﹐而次韻各詩﹐已承陸續見示﹐玆皆附錄於拙詩之左﹐仍以同遊者居前﹐不同遊者次之。比年永嘉風雅﹐亦甚寥寂矣﹐或藉此以引其端﹐且增餘詩事也。

次兒丁辰和韻云﹕我曾飽探山水窟﹐桂林陽朔恣莽蕩。五載緇塵殊混人﹐瞥回東南情已壯。東甌省視本名區﹐況有名山森在望。側喜髙堂鎭康彊﹐飲酒作詩神並旺。九州涉八嶽遊三﹝家大人有「九州涉八﹐五嶽遊三」小印﹞﹐一時名流孰輩行。遊山尢矜濟勝具﹐遊福要與謝公抗。扶筇便指雁峯顚﹐拿舟先泛蜃江浪。

樂淸大尹殷導遊﹐偏教阻雨作惆悵。笙歌徹云云不開﹐冒雨遊山轉奇創。入山首探大龍湫﹐萬丈蒼煙半空漾。靈巖靈峯遞相接﹐伏牛障下最淸曠。昂藏卓立老僧軀﹐奧祕冥搜山鬼髒。移步換形眞莫測﹐誰錫嘉名愜心當。拄杖頻聞犖確聲﹐安輿穩度崔嵬藏。如斯樂事關天倫﹐何必淸流慕臺尙。他鄕舞彩世所艷﹐仕路先鞭我甘讓。衙齋三月極酣嬉﹐話雨山中更連帳。隨車隱約《甘澤謠》﹐循陔邂逅佳遊儻。山中世上底須分﹐七日千年同此樣。怡神何必山樂官﹐題詩直擬神人暢。

三兒恭辰和韻云﹕簿書期會眞困人﹐荏苒三春負駘蕩。乍聞遊山有成約﹐𨿽未出門心已壯。出門況是循陔樂﹐海上神山突在望。神山可望且可卽﹐雁行攜手興愈旺。宦場快事那有此﹐山中父兄自輩行。陶公門生巧相值﹐籃輿迥異塵容抗。

蘇公二客恰能從﹐脫略形骸恣謔浪。我本郡守須行春﹐近遊並無越境悵。漫學右軍五馬出﹐敢同謝客開山創。憶昔侍遊粵嶺西﹐玉簪律羅帶漾。桂林陽朔奇更奇﹐倚天拔地奧復曠。時方應舉事占嗶﹐那有詩心刻肝臟。玆遊殆未可無詩﹐隨車之雨亦恰當﹝連日陰雨﹐聞農田待澤正殷﹞。所憐耳目不暇給﹐吟腸空似轉輪藏。引我入勝大龍湫﹐送我出山大和尙﹝謂老僧巖﹞。貫休之偈舊所熟﹐周之圖肯多讓﹝已囑馮芝巖作圖﹞。伏牛峯前石爲天﹐羅漢洞中云作帳。壯觀還兼遵海雄﹝歸路循海塘而行﹞﹐移時已卜重來儻﹝旬日內督部巡閣﹐又須到此祗迎﹞。

遄歸依舊案牘塵﹐重坐衙齋理官樣。但喜髙堂腰腳彊﹐遑言遊子心神暢。

蔡子樹和韻云﹕海上名山在吾境﹐習聞南戒盡雁蕩。山巓十里開平湖﹐飛猱難上心空壯。駕言就道問村花﹐芙蓉大小森在望。四十九盤髙入云﹐登云頓覺心神旺。攝衣聯步踏蒼蘚﹐渾身汗流气行行。能仁鐵鑊委荒煙﹐破碎難與火峯抗。

盤紆險徑到龍湫﹐萬里長風吹雪浪。九天玉龍噴珠玉﹐沾衣法雨何須帳。馬鞍嶺外現靈巖﹐安神幽谷伊誰創﹖洞中鱗甲破天飛﹐窗前鸞鳳隨云漾。五老相迎淨名寺﹐潭淸洞古兼奧曠。更辟靈峯一綫天﹐刳開山腹空腑臟。大士應眞錯雜陳﹐乳花似滴卮無當。半空髙架玉虹腰﹐獅吼猿吟環法藏。殷勤迎客復送客﹐雲際相隨一和尙。逞奇炫異出天然﹐海內名山詎多讓。我公遊興老更濃﹐連日藍輿隨絳帳。

小子喜托龍門後﹐拘牽吏事慚ㄈ儻。一年守土未曾來﹐風塵僕僕愧依樣。山中七日幸追隨﹐出山猶覺情懷暢。

廖菊屏和韻云﹕公與山水有奇緣﹐歷數遊蹤恣豪蕩。九州涉八嶽遊三﹐勝人腰腳老益壯。重尋舊夢來東甌﹐雁蕩名山近在望。探奇覓勝快登涉﹐津津道之興愈旺。招邀伴侶結同遊﹐主客彬彬我行行。公偏略分更紆尊﹐粗官竟許分庭抗。

五人共濟一葦杭﹐乘風直破三江浪。頑陰老雨紛迷離﹐勝守衙齋作惆悵。陶公藍輿蘇笠屐﹐開自古人非我創。玆山奇譎莫能名﹐水飛石怪雲遊漾。龍湫瀑布龍鼻泉﹐耳目驚駭心神曠。俗塵十丈苦久積﹐且吸淸流洗腑臟。百二奇峯卅一巖﹐象物呼名悉允當。造物何年巧施設﹐包孕山靈誇寶藏。劉家父女此修仙﹐想見前賢志髙尙。欲買靑山與結鄰﹐塵緣未了姑相讓。回頭云鎖芙蓉村﹐歸來夢繞梅花帳。

讀公贈我扇頭詩﹐文采風流眞倜儻。倡吟不屑畫壺盧﹐紀遊我亦翻新樣。出山可惜太匆匆﹐七日往還情未暢。

馮芝巖和韻云﹕我生癖嗜畫山水﹐聊借煙雲寫浩蕩。可惜五嶽未一登﹐拈毫難稱胸懷壯。今年浪迹來東甌﹐海上名山喜在望。忽聞仙侶訂遊事﹐ㄈ裝頓覺精神旺。扁舟一葉載酒輕﹐達官詞客分輩行。山林緣重意气合﹐荷衣竟與簪纓抗。

底事天公起妒心﹐直向江神爭急浪。詰朝冒雨彊登臨﹐煙霧迷漫倍惆悵。隨車之雨亦自佳﹐一幅畫圖自天創。嵐光變幻渺無端﹐最好龍湫半空漾。瀑布髙從峯外懸﹐纖埃不染生空曠。遠峯隱約現螺鬟﹐石骨玲瓏透腑臟。淸奇濃淡無不有﹐天工施設誠各當。愧我鈍腕未能描﹐辜負山靈開寶藏。歸來讀公詩與記﹐眞覺丹靑無以尙。卽使迂癡再世生﹐見公妙筆亦須讓。何時買山作小隱﹐日取煙霞作供帳。

平生屐齒隨地多﹐如此奇緣遇亦儻。便面何妨縮本摹﹐長綃要仿前賢樣。微名或附驥尾傳﹐學詩也許虫吟暢。

楊子萱邑侯﹝名炳﹐永嘉令﹞和韻云﹕先生示我雁蕩詩﹐境界淸微愈莽蕩。

蠅頭便面楷法工﹐七十四叟腕力壯。我困簿領未從遊﹐東坡笠屐近可望。是日細雨壓輕塵﹐杜鵑開徧春正旺。肩輿扶舁有門生﹐子弟りり非行行。古迹指點按圖經﹐老僧微笑塵容抗。最奇絕處大龍湫﹐瀑布ち淪走雪浪。我昔南詔曾打包﹐僻壤好山憶惆悵。邊陲無人錫嘉名﹐造物有心吝開創。公之開府粵嶺西﹐奇峯聳秀水淸漾。倚天拔地紛呈材﹐洵柳柳州記奧曠。飲茶故自搜奇腸﹐摘蔬亦許蹴夢髒。

浮煙漲墨都刪除﹐但探驪珠語至當。善哉廣長本無舌﹐不容攔入蓮花藏。浩浩太古見胸次﹐卽以詩論無以尙。吮毫紀事如追逋﹐老筆直教謝客讓。歸來一幀倩畫師﹐臥遊好寫靑綾帳。山中七日未匆匆﹐子猷乘興信倜儻。不似時賢山水滋﹐描摹面目鞋底樣。讀罷恍聞山樂官﹐簫韶入耳八音暢。

孫雨人學博﹝名同元﹐永嘉縣學教諭﹞和韻云﹕溫郡夙稱好山水﹐勝境相沿推雁蕩。冷官居然銓永嘉﹐身猶未到心先壯。相隔不過三日程﹐欲往遊之引領望。

同鄕卻好遇徐公﹐酣飲耽吟神气旺。﹝舊好徐君飛濤幕遊在溫﹐曾經約伴同遊﹞

我亦當時腰腳彊﹐恃彊欲混少年行。深入不慮煙雲迷﹐直上思與猿鶴抗。忽因官事阻遊蹤﹐誤聽旁人語謔浪﹝時有戲言職守不便輕離者﹐因不果往﹐其實閒曹不必拘也﹞。登臨敗興意索然﹐擬作詩詞寫惆悵。傳說遊山須勇往﹐莫定行期謀屢創。多生議論少成功﹐心似懸旌易搖漾。鑿山細想始何人﹐得此淸閒地空曠。開辟難窺造化心﹐神奇別出仙靈髒。成形惟肖謝雕琢﹐錫以嘉名咸曲當。不圖仙境在人間﹐幻出莊嚴大寶藏。質朴常存太古風﹐金碧輝煌全不尙。分無眼福甘守株﹐卽有佳招亦退讓。癡想聽詩叟有知﹐﹝聞峯有名聽詩叟者﹞勾引夢魂來紙帳。今幸快睹紀遊歌﹐椽筆描摹倍ㄈ儻。承貽便面日吟哦﹐如見廬山眞模樣。溯舊事更讀新詩﹐風生懷裏情交暢。

朱夢九大使﹝名錫齡﹐永嘉場大使﹞和韻云﹕浙東古稱名山二﹐天臺之外惟雁蕩。惜我緣淺未能登﹐聽公傳說精神壯。此山百有二十峯﹐畫屏翠黛遙相望。

變幻千端形象奇﹐迷離五色神光旺。諸峯羅列似兒孫﹐位置髙低分輩行。別有瀧湫辟大觀﹐從天直下勢莫抗。如雲如雨又如煙﹐進瀉寒潭成巨浪。謝公未到應長嗟﹐李杜無詩亦堪悵。惟有我公福徳兼﹐解組閒遊境獨創。曾經泰華過衡陽﹐直自江湖溯漢漾。平生歷盡好山水﹐到此尢覺心神曠。手攀日月豁雙眸﹐口嚼冰泉滌五臟。年過七十腳愈輕﹐日著千言語悉當。尋幽直上最髙頂﹐論詩別具法眼藏。

二蘇辭掖來趨庭﹐徳星忽聚眞堪尙。太守花間左右扶﹐潘輿萊彩豈多讓﹖旣招詩畫客同舟﹐還有門生隨絳帳。父子兄弟共登臨﹐賢主嘉賓盡倜儻。似此佳遊世所鮮﹐果然平地神仙樣。更讀諸家唱和章﹐繼聲頓覺情懷暢。

長女筠如﹝名蘭省﹐歸前溫州郡丞祝普慶﹞和韻云﹕我家居與武夷鄰﹐未登武夷況雁蕩。今年重作東甌遊﹐髙山仰止心先壯。永嘉名勝許飽探﹐不堪艸艸回頭望。循陔幸隨予季後﹐共喜髙年神采旺。牽裳聯衤藝頗不寂﹐三家兒女粲成行﹝客冬與平仲弟﹑壽笙妹各攜兒女同來﹞。張園曾園已日涉﹐三生石更飛霞抗。

江心幸接六朝云﹐揖峯亭俯春江浪。正誇遊事關遊福﹐匆匆又起驪歌悵﹝時以家事將返浦城﹞。忽聞鈞天震羣耳﹐柳記韓歌並奇創。摹寫龍湫煙霧寬﹐想象雁湖雲水樣。一百二峯離復合﹐五十四巖奧亦曠。卓立都成佛相臒﹐恢奇盡抉山靈髒。

神工鬼斧始何年﹐移景換名靡不當。使我目駭兼神馳﹐望洋如入波斯藏。所惜山中少磨崖﹐物以罕珍彌足尙。杜審言字半有無﹐朱晦翁題孰揖讓﹗最笑劉家父女癡﹐千年苦守觀音帳﹝相傳東晉劉允升攜其二女修眞於此﹐今有像在觀音座側﹞。

非仙非釋定何物﹐蹤迹如斯豈倜儻。我不能遊尙許吟﹐胸中自有名山樣。他年倘獲登武夷﹐詩心定比今番暢﹝武夷九曲﹐舟中可坐而至﹐不似雁蕩之艱險﹐已約家大人﹐他日終當一侍遊也﹞。

三子婦婉蕙﹝名臯﹞和韻云﹕春閨晝長一事無﹐忽聞髙堂說雁蕩。閨中分無出遊緣﹐𨿽不能從心亦壯。憶從梧江達漓江﹝丁酉冬日﹐曾隨夫子由粵東抵粵西節署省視﹞披圖日對黃公望。倚天拔地森在眼﹐篷窗益增吟思旺。桂林巖洞曾飽探﹐郊屢結姊妹行。五年眼福冠平生﹐玉簪羅帶紛揖抗。移官忽轉衡湘帆﹐浮家更泛洞庭浪。從此江湖系夢思﹐但拈詩筆增惆悵。長江浩浩帆席輕﹐大め峨峨畫稿創。嶽陽樓上暑若秋﹐黃鶴樓前江合漾。吳楚平連一水通﹐金焦直接平山曠。年來時事多變遷﹐似要詩人換詩髒。半年隨宦來東甌﹐永嘉山水尢愜當。孤嶼突兀回鶻奇﹐始知造物無盡藏。雁蕩迢迢姑捨是﹐日讀圖經亦足尙。何物當年劉允升﹐枯寂山中我甘讓。黃鐘髙唱塤篪隨﹐莫笑虫吟出寒帳。仙山或許隨宦過﹐天姥豈徒夢遊儻。名山自來資美談﹐和詩我要翻新樣。曉窗佇聽山樂官﹐也堪宴坐心神暢。

丁芝仙女史﹝名善儀﹐歸永嘉令楊炳﹞和韻云﹕閨中夜雨殊寂寥﹐讀公遊記信跌蕩。放舟不畏風浪狂﹐蛟龍壓伏詩膽壯。館頭早餐登肩輿﹐沙嶴奇峯歷歷望。

巖間亦有瀑布飛﹐龍湫前驅春水旺。雨工阻遊且張樂﹐偃師傀儡等輩行。天然合拍山樂官﹐《下裏巴人》竟難抗。西域梵僧東海緣﹐芙蓉托缽遊非浪。諾詎那尊者道場﹐遺迹莫尋空惆悵。四十九盤諸峯排﹐能仁古剎天水創。浴室何須無礙求﹐古井波瀾戒輕漾。八面峯際若彳亍﹐一峯一轉奧兼曠。宴坐有亭雨﹐聽詩叟合滌腑臟。龍鼻泉可去眼翳﹐仙眞遊戲語或當。「天開圖畫」何人鐫﹐惜哉未入金石藏。迎客送客太匆忙﹐笑煞雲中一和尙。何如武夷玉女峯﹐遊屐踏徧不相讓。

我公七日山中住﹐一記直可作詩帳。山水刻劃多名家﹐自慚弱筆少倜儻。山靈有知應一笑﹐遺大志小亦新樣。卽日隨宦縱遊覽﹐訪異搜奇更酣暢﹝外子移官石浦﹐應道出雁蕩也﹞。

●卷四◎宮僚雅集杯余官都中時﹐曾承紀文達師召飲﹐談及康熙間有「宮僚雅集」酒器十事﹐彼時十人各制一具﹐分守之﹐今不知入何人之手﹐此器旣分制有十﹐斷不至盡行消磨﹐屬余與及門便中物色焉。前數年﹐始聞富海帆督部家藏一具﹐曾致書詢其梗槪﹐時海帆方撫浙﹐復書言此杯爲那文毅師所賜﹐每杯底各有題名﹐最大者爲睢州湯公﹐最小者爲新城王公﹐想當時以酒戶之大小分屬之﹐制造古雅﹐其光黝然﹐擬卽仿制一具寄贈﹐仿制不難﹐惟杯底題名﹐系於白銀上作黑字﹐歷久不滅﹐此閒銀工尙未得其法﹐容稍遲報命云云。未幾而宦轍分移﹐杯亦不至﹐余且久忘之矣。今冬就養溫州﹐與孫雨人學博晤談﹐乃知雨人處亦得一具﹐亟向索閱﹐則與海帆所述正符。蓋以白金作沓杯﹐合重二十八兩﹐外界烏絲花艸﹐內鐫諸公姓字裏居﹐旁鐫「宮僚雅集」四字﹐以量之大小爲次。首湯斌﹐字潛庵﹐河南睢州人﹔次沈荃﹐字繹堂﹐江南華亭人﹔次郭﹐字快圃﹐直隸淸苑人﹔次王澤弘﹐字昊廬﹐湖北黃岡人﹔次耿介﹐字逸庵﹐河南登封人﹔次田喜﹛﹜﹐字子湄﹐山西代州人﹔次張英﹐字惇復﹐安徽桐城人﹔次李錄予﹐字山公﹐順天大興人﹔次朱阜﹐字卽山﹐浙江山陰人﹔次王士愼﹐字阮亭﹐山東新城人﹐皆一時同官坊局講讀者。十人中﹐如湯文正公﹑沈文恪公﹑張文端公﹑王文簡公﹐人人皆熟知其名﹐此外六人﹐如郭﹑耿介﹐均爲順治壬辰進士﹐王澤弘爲順治乙未進士﹐田喜﹛﹜爲順治辛丑進士﹐朱阜﹑李錄予均爲康熙庚戌進士﹐名位皆在顯晦之間﹐轉因此牽聯以傳﹐則古人驥尾靑雲之諭﹐良有以也。雨人言此器爲其先侍禦頤谷先生所得﹐當時裏中詩酒之會﹐必舉此杯﹐以杭堇浦﹑梁諫庵二先生爲大戶﹐各有詩﹐余家寶此蓋數十年云。適十二月十九日﹐楊子萱﹑蔡子樹二邑侯招同人集張鑑湖觀察如園中﹐借此杯傳觀﹐而傳飲之﹐余是日有詩云「煩陰老雨久迷離﹐覷得晴朝慰所期。巧借蘇公生日酒﹐來尋謝客舊時池。小園合讓歸田築﹝園爲張觀察歸田後所築﹞﹐勝迹何妨擇地移。消受名賢好杯﹐歲寒此會可無詩﹖」第七句卽詠此杯也。翼日雨人復以所刻《淸尊集》見示﹐則吳子律廣文衡照﹑汪小米舍人遠孫及雨人此題佳篇咸在焉。余因之忍俊不禁﹐別爲五古以答雨人雲﹕「名流作雅集﹐或傳或不傳。此杯奚足多﹐重在姓字鐫。當時十君者﹐一一官僚聯。酒戶有大小﹐杯亦隨差肩。潛庵實領袖﹐名徳當開先。漁洋杯獨小﹐翻疑最少年。華亭與桐城﹐聲望齊淩煙。余亦卓犖徒﹐風雅相牽連。經今百餘載﹐家世多推遷。後塵景芳躅﹐神往觥籌邊。君家幾何時﹐得此封酒泉。武林盛耆彥﹐風采殊蹁躚。人新物則舊﹐事往情彌鮮。頗聞樽簋間﹐擊缽多名篇。豪飲復豪吟﹐何論名位偏。轉笑漁洋集﹐此題俄空焉。吾曹生愈晚﹐感故兼懷賢。良辰追古歡﹐摩挲亦良緣。願君愼守寶﹐靈光同巋然。引滿爲君壽﹐當歌《賓初筵》。」按此器除孫雨人處現存一具﹐合之富海帆處一具﹐皆鑿鑿可據。昨次兒丁辰從京假旋省視﹐述及大興劉寬夫侍禦位坦處﹐亦有一具﹐曾屢飲之﹐則今海內實已有三具﹐想此後亦必有續出者﹐特未必皆屬當時物主耳。余正擬召匠仿制﹐雨人來函云「道光丁亥﹐杭州張柳泉太守曾來借觀﹐並命銀工仿爲之﹐作手不精﹐未免有玷斯器﹐竊思此杯之可貴重﹐在當時共飲此杯之人﹐今卽用黃金爲之﹐亦無足取。

況今日之銀工如朱碧山者﹐亦何可得﹖若不能得廬山眞面﹐刻畫無鹽﹐徒滋後人之疑﹐似不如省此一番制作也。「其言頗爲有理﹐因附記於此。

◎小滄浪七友杯余初意欲仿制官僚杯﹐以孫雨人之言而止﹐而溫州銀工極欲獻技﹐且言白質黑章﹐亦所優爲﹐恭兒爲請曰「何不姑試之﹐仿其意制爲小滄浪七友杯﹐亦傳家之一器也。」余諾之。蓋余爲蘇藩時﹐與陶云汀中丞師有小滄浪七友之集﹐皆乏戌同歲生﹐旣合繪成長卷﹐又勒石於滄浪亭﹐諸同年皆張之以詩﹐其事益喧播人口﹐爲江南佳話﹐且壽諸貞瑉矣﹐今若鑄成銀杯﹐則金石之緣﹐更當傳之不朽﹐因與恭兒商量鑄式。官僚杯系海棠樣﹐玆攺爲六角沓杯﹐間用烏絲花艸﹐仍以酒戶之大小爲序﹐各鐫名於杯底﹐首安化陶文毅公樹﹐元和吳棣華廷琛次之﹐涇縣朱蘭坡存次之﹐余又次之﹐寶應朱文定公士彥次之﹐吳縣顧南雅蒓次之﹐華陽卓海帆秉恬殿焉。小滄浪者﹐江蘇撫署東偏之池館也﹐七友畫卷藏余家﹐七友圖石在滄浪亭五百名賢祠之左廡壁。此集在道光戊子﹑己丑間﹐迄今已二十年﹐存者惟蘭坡﹑海帆及餘三人而已﹐焉可以不記。杯旣成﹐乃系以詩云「我懷小滄浪﹐水石猶淸妍。我憶七友集﹐當時半華顚。中天落落小聚星﹐盛事獨許江南偏。

行藏出處不一致﹐天涯邂逅如飛仙。陶公偉軀最大戶﹐小飲亦如鯨吸川。祗今樹立重南國﹐文毅之謚非唐捐。棣華風雅軼流輩﹐能詩能飲情彌鮮。中間仕宦稍不達﹐詩詣已到三唐前。蘭坡慣以書下酒﹐酡顏自摩腹便便。我亦眷此杯中物﹐連牀談藝時渙然。詠齋南雅各志气﹐飛騰酩酊常差肩。尙書風采蕭朝右﹐學士疏艸喧中邊。海帆獨不勝酒力﹐但矜瀟灑宗之年。人生聚散會逢適﹐摶沙放手亦可憐。

匆匆廿載如電掣﹐七友俄剩三人焉。海帆相業在鐘鼎﹐蘭坡著述多巨編。獨我徳功兩不立﹐主恩未報慚歸田。相望南北幸健在﹐相見何日團初筵。一杯聊似鴻爪印﹐遑計後來傳不傳。但比康熙之間『官僚雅集』器﹐煌煌名榜後起何必輸前賢﹗「

◎老饕余酒戶不大﹐而好爲豪飲﹐家本貧儉﹐而好講精饌﹐每讀《孟子》「飲食之人」語﹐輒爲汗顏﹐然歷觀古近之人﹐不好此者蓋鮮。坡公詩「我生涉世本爲口」﹐乃眞實無妄之語﹐非俗流所可詆譏也。惟性不佞佛﹐而雅不喜殺生﹐半生宦迹所經﹐於吳中之滄浪亭﹑桂林之五詠堂﹐皆舉放生之會。近年於腳魚﹑水雞﹑黃鱔﹑白鱔諸物﹐皆不入廚下﹐又與坡公《岐亭》詩旨正合﹐所愧者仍不能不察於雞豚耳。中年以後﹐每作詩多自稱老饕﹐往往爲家人所笑﹐余謂老饕字見用於坡公﹐宋人詩中亦屢見﹐《翁牖閒評》引諺云「眉毫不如耳毫﹐耳毫不如老饕。」故蘇東坡作《老饕賦》﹐蓋眉毫耳毫皆壽徵﹐老而能健飲健啖﹐則亦壽徵﹐故諺連類及之。余以懸車餘年﹐就養子捨﹐養非一事可竟﹐而以飲啖爲大端﹐《孟子》言曾子養曾皙﹐卽以酒肉爲養志之徵﹐後世亦何嘗有以老饕笑成阝國公橋梓者哉﹗

惟《左氏傳》稱縉雲氏有不才子﹐貪於飲食﹐冒於貨賄﹐天下之民﹐謂之饕餮。

杜注﹕「貪財曰饕﹐貪食曰餮。」蓋分注飲食貨賄二義﹐《玉篇》亦同﹐今人於饕字似皆誤用﹐而以貪食爲餮﹐則絕無他文字可證﹐蓋自坡公以後﹐皆不免沿訛至今耳。

◎精饌先大父天池公嘗語人曰﹕古人之講求精饌者﹐非徒以狗口腹之欲﹐蓋實於養生之道爲宜。人不能一日離飲食﹐若所入皆粗而不精﹐卽難免有損而無益﹐故《鄕黨》言「食不厭精﹐膾不厭細」。朱子注云「食精則能養人﹐膾粗則能害人。」蓋聖賢於飲饌之事﹐亦無不以精粗爲養人害人之分也。先大父年至八十﹐猶健飲健飯﹐七十餘歲時﹐每飯後猶必稍習鉛槧之事﹐常曰飽食終日﹐無所用心﹐甚有礙於榮衛﹐故藉此以消導之。稍後則目力腕力俱差﹐飯畢猶令人扶掖徐行百十步﹐最後並腳力亦差﹐亦必與人對弈一局﹐曰飯餘必脾倦﹐縱不能勞力以疏通之﹐亦必須勞心以運動之。家𨿽貧而烹飪必致精﹐故先資政公及先叔父太常公﹐多方侍奉﹐時親戚中有陳甥者﹐頗工烹調﹐專倩之入廚下。先大父每食﹐旁無陪侍﹐淸酒不過三巡﹐嘉肴亦不過三簋﹐然不喜以宿物復進﹐畢卽以分賜孫曹。余時方髫齔﹐最承慈愛﹐沾賜獨多﹐次則曼云兄﹐此外諸孫則有間矣。余家本寒素﹐而講求飲饌者﹐惟先大父一人﹐五服周親凡百十人﹐而享大年者﹐亦惟先大父一人而已。自余入仕途﹐所見師友中﹐惟孫寄圃師﹑黃左田師﹑石琢堂先生及董琴南觀察四人最精烹飪﹐而皆享大年﹐琴南至今尙健啖如昔﹐閒詢余曰「世言三世仕宦﹐方解著衣喫飯﹐此話究出自何典﹖」余按《明道雜誌》載錢文穆公云云﹐《老學庵筆記》亦載諺云云﹐而不知魏文帝詔語云「三世長者知被服﹐五世長者知飲食。」實此語所由來﹐《困學紀聞》嘗引之。

◎東坡肉今食品中有東坡肉之名﹐蓋謂爛煮肉也﹐隨所在廚子能爲之﹐或謂不應如此侮東坡﹐余謂此坡公自取之也。坡公有《食豬肉詩》云「黃州好豬肉﹐價賤如糞土。富者不肯喫﹐貧者不解煮。慢著火﹐少著水﹐火候足時他自美。每日起來打一碗﹐飽得自家君莫管。」

◎食祿《宣室志》云「李徳裕分司東都﹐嘗召僧問休咎﹐對曰﹕」相公平牛當食萬羊﹐今食九千五百矣。『公慘然曰「我昔夢行至晉山﹐盡目皆羊﹐有牧兒數十迎拜曰﹕此侍禦平生所食羊。吾識此﹐未嘗泄於人﹐今果如師之說耶﹖』後旬餘﹐靈武帥致書於公﹐且饋五百羊﹐公大驚﹐卽召僧告其事﹐曰﹕」吾不食之耳。『僧曰「羊至此﹐已爲相公所有。』未幾貶沒荒裔。」按俗以此事又誤屬之呂蒙正﹐謂當食萬羊﹐而晚達不及食之﹐僅抉其目爲羹﹐一啜而卒﹐則無所據也。近人又傳朱竹坨先生喜食鴨﹐一日病中夢遊一園﹐園後推門入﹐有一大池﹐池中養鴨無數﹐問池邊叟曰「此鴨屬何家﹖」叟曰「當盡以供君食耳。」未幾病愈。

又數十年﹐病中復夢至其處﹐宛然舊遊地﹐則池中僅存兩鴨﹐復問人曰「前此池中鴨甚多﹐何以今僅剩此﹖」則曰「盡被君喫完矣。」答然而醒﹐從此敕家人永不食鴨﹐越日﹐有出嫁女從遠鄕來省病者﹐知老人素喜食鴨﹐攜兩熟鴨來獻﹐先生嘿然﹐不數日逝矣。此與李文饒事頗相類﹐因類記之。

◎酒名今人嗜酒者﹐稱酒爲天祿﹐憎飲者﹐又呼酒爲黃湯﹐不知古人但稱杯中物﹐無咎無譽﹐最爲質實。余生平屢戒飲而屢破戒﹐憶《事類合璧》中﹐載吳衍戒飲﹐阮修以拳驅其背曰「看看老逼癡漢﹐忍斷杯中物耶﹖」此語若預爲我捧喝者﹐懸車以後﹐遂止不戒﹐且無日不與酒爲緣。按陶淵明詩云「天運苟如此﹐且進杯中物。」孟襄陽詩云「且樂杯中物﹐誰論世上名﹗」杜老詩云「賴有杯中物﹐還同海上鷗。」又云「忍斷杯中物﹐祗看座右銘。」髙達夫詩云「長歌達者杯中物﹐大笑前人身外名。」知自古名流﹐皆不能忘情此物者﹐故口吻如一﹐非必有故實相傳也。

◎燒酒燒酒之名﹐古無所考﹐始見白香山詩﹕「燒酒初開琥珀光。」則系赤色﹐非如今之白酒也。元人謂之汗酒﹐李宗表稱阿剌古酒﹐作詩云「年深始得汗酒法﹐以一當十味且濃。」則眞今之燒酒矣。今人謂之气酒﹐卽汗酒也。今各地皆有燒酒﹐而以髙梁所釀爲最正﹐北方之沛酒﹑潞酒﹑汾酒﹐皆髙粱所爲﹐而水味不同﹐酒力亦因之各判。嘗聞外番人言﹐中國有一至寶﹐而人不知服食﹐卽謂髙粱燒酒也﹐並教人服食之法﹐須於每夜亥﹑子之間﹐從朦朧睡夢中起服此酒一杯﹐以薄肴佐之﹐服畢仍復睡去﹐大有補益。余以仕宦勞碌之身﹐亥﹑子間未必都能就枕﹐且溫酒庀肴﹐起居扶侍﹐亦難得此恰當之人﹐適山左有屬令﹐授以夜半服燒酒之法﹐制一小銀瓶﹐略如洋煙壺﹐口用螺絲轉蓋﹐以暖酒灌滿﹐懷於汗衫兜肚之夾裏﹐酒可通夜不涼﹐兼以小銀盒貯薄肴﹐置於枕側﹐夜中隨起隨服﹐隨服隨寢﹐不煩人力而恬適自如﹐最爲簡易。余自山左卽如法行之﹐迄今將二十年﹐凡遇知交﹐卽以此法語之﹐信從者亦眾﹐每當寒宵長夜﹐服此尢有風趣﹐非黨家羊羔會中人所知也。

◎紹興酒今紹興酒通行海內﹐可謂酒之正宗﹐而亦有橫生訾議昔﹐其於紹興酒之致佳者﹐實未曾到口也。世人每笑紹興有三通行﹐皆名過其實者﹐如刑名錢谷之學﹐本非人人皆擅絕技﹐而竟以此橫行各直省﹐恰似眞有祕傳。州人口音實同舌﹐亦竟以此通行遠邇﹐無一人肯習官話而不操土音者。卽酒亦不過常酒﹐而販運竟徧寰區﹐且遠達於新疆絕域。平心而論﹐惟口音一層﹐萬無可解﹐刑錢亦究竟尙有師傳﹐至酒之通行﹐則實無他酒足以相抗。蓋山陰﹑會稽之間﹐水最宜酒﹐易地則不能爲良﹐故他府皆有紹興人如法制釀﹐而水旣不同﹐味卽遠遜。卽紹興本地﹐佳酒亦不易得﹐惟所販愈遠則愈佳﹐蓋非致佳者亦不能行遠。余嘗藩甘﹑隴﹐撫桂林﹐所得酒皆絕美﹐聞嘉峪關以外則益佳﹐若中土近地﹐則非藏蓄數年者﹐不堪入口。最佳者名女兒酒﹐相傳富家養女﹐初彌月﹐卽開釀數壇﹐直至此女出門﹐卽以此酒陪嫁﹐則至近亦十許年﹐其壇率以彩繢﹐名曰花雕﹐近作僞者多﹐竟有用花壇裝凡酒以欺人者。凡辧酒之法﹐壇以輕爲貴﹐蓋酒愈陳則愈縮斂﹐甚有縮至半壇者﹐從壇旁以椎敲之﹐眞者其聲必淸越﹐僞而敗者其響必不揚﹐甚有以小錐刺壇﹐出好酒﹐而以水灌還之者﹐視其外依然花雕﹐而一文不值矣。凡蓄灑之法﹐必擇平實之地﹐用木板襯之﹐若在浮地﹐屢搖之﹐則逾月卽壞﹐又忌居濕地﹐久則酒味易變。凡煮酒之法﹐必用熱水溫之﹐貯酒以銀瓶爲上﹐瓷瓶次之﹐錫瓶爲下。凡酒以初溫爲美﹐重溫則味減﹐若急切供客﹐隔火溫之﹐其味𨿽勝﹐而其性較熱﹐於口體非宜﹐至北人多冷呷﹐據云可得酒之眞味﹐則於脾家愈有礙。凡此皆嗜飲者所宜知也。今醫家配藥用酒﹐必注明無灰酒﹐僉言惟紹興酒有灰﹐近聞之紹興人﹐力辧紹酒無灰﹐其偶有灰者﹐以酒味將離﹐用灰制之﹐非常法也﹐語似可信。

◎滄酒滄酒之著名﹐尙在紹酒之前﹐而今人則但知有紹酒﹐而鮮言及滄酒者﹐蓋末流之釀法﹐漸不知其初耳。阮吾山謂淪州酒﹐止吳氏﹑劉氏﹑戴氏諸家﹐余不盡佳﹐蓋藏至十年者﹐味始淸冽云云。試思酒至十年﹐𨿽凡酒亦未有不佳者。何必滄酒耶﹖相傳滄州城外酒樓﹐皆背城面河﹐列屋而居﹐明末有三老人﹐至樓亡劇飲﹐醉去﹐不與值﹐次日復來飲﹐酒家亦不問也﹐三老復醉﹐臨行以余酒傾潑門外河中﹐水色漸變﹐以之釀酒﹐味芳冽勝他處﹐中間僅數武﹐過此﹐南北水皆不佳﹐滄酒之得名以此。劉紫亭鳳翔爲阮吾山述之甚確﹐載在《茶余客話》。余初次由運河舟旋﹐過滄州﹐至村中極意坊之﹐始購得一壺歸﹐飲之果佳﹐此後屢過其地﹐則皆飭僕往沽﹐無一如前味者吳。

◎浦酒浦城土物﹐以紅酒爲最﹐浦人最珍惜之﹐餉客以此爲此敬﹐然三巡後﹐必以他釀易之﹐謂此酒性熱﹐不宜多飲﹐其實不盡然﹐乃惜酒之故也。余僑居五年﹐始得暢飲。浦人言此酒不能移動﹐稍易地卽恐變味﹐然余官粵西﹐長女筠如自浦來署省視﹐途經三千里﹐時閱兩月餘﹐姑帶此酒一壇﹐到日發之﹐甘美如故﹐蓋亦初意所不及料也。酒色如琥珀﹐眞所謂色香味兼之者﹐若能於釀時﹐卽選泉加米﹐復貯至十年﹐恐海內之佳醞﹐無能出其右者矣。

◎燕窩燕窩出廣東﹐陽江縣最多﹐或雲海燕采小魚營集﹝疑當爲「巢」﹞﹐故名燕窩﹐或雲海燕啄食螺肉﹐肉化而筋不化﹐並精液吐出﹐結爲小窩﹐銜飛過海﹐倦則漂水上暫息﹐小頃又銜以飛﹐人依時拾之。《閩小紀》云「燕窩有烏﹑白﹑紅三種﹐紅者最難得﹐可治小孩痘疹﹐白者愈痰。」今閩﹑廣入貢者﹐鮮白無纖翳。云系人力折制所成﹐非天然如是也。吾鄕許靑巖方伯松佶云「燕窩產海島中﹐窮巖邃谷﹐足力繩竿之所不及﹐估舶養小猿之善解人意者﹐以小布囊系猿背上﹐縱之往﹐升木躡崖﹐盡剝塞貯囊以歸。猿之去也。苦不得食﹐三數日始返﹐估客以果餌充囊中﹐俾之遠出不饑﹐拙者出卽剝塞囊中﹐歸而傾囊﹐不過數片﹐爲果餌占地也﹐黠者將果餌傾巖竇間﹐剝塞滿囊﹐往返數四﹐尢爲便捷﹐此一猿值數日金﹐價數倍於拙者。」許謹齋黃門志進每晨起﹐用燕窩合蔗漿蒸食之﹐以融軟爲度﹐謂他人皆生食也﹐可終日不溺云﹑◎熊掌熊掌味洵美﹐余在甘肅﹐曾同時購得十副﹐以兩副寄福州家中﹐聞家人不知制法﹐過夏遂爲虫蛀盡﹐不堪用矣。記得《茶余客話》有一條云「熊掌用石灰沸湯剝淨﹐以布纏煮熟﹐或糟尢佳﹐曩見陳春暉邦彥故第墻外﹐磚砌煙筒髙四五尺﹐上口僅容一碗﹐不知何剛﹐云是當日制熊掌處﹐以掌入碗封固﹐置口上﹐其下點蠟燭一枝﹐微火燻一晝夜﹐湯汁不耗﹐而掌已化矣。」

◎豆腐余每治饌﹐必精制豆腐一品﹐至溫州亦時以此餉客﹐郡中同人遂亦效爲之﹐前此所未有也﹐然其可口與否﹐亦會逢其適﹐並無相傳一定之方。前閱宋牧仲《筠廊隨筆》﹐載康熙年間﹐南巡至蘇州﹐曾以內制豆腐賜巡撫宋犖﹐且敕禦廚親至巡撫廚下傳授制法﹐以爲該撫後半輩受用﹐惜當時不將制法附載書中。近閱《隨閱詩話》﹐亦有一條云「蔣戟門觀察招飲﹐珍羞羅列﹐忽問余﹕」曾喫我手制豆腐乎﹖『曰「未也。』公卽著犢鼻裙﹐親赴廚下﹐良久擎出﹐果一切盤餮盡廢﹐因求公賜烹飪法﹐公命向上三揖﹐如其言﹐始口授方﹐歸家試作﹐賓客咸誇美。」卻亦未詳載制法﹐想《隨園食單》中﹐必縷及此﹐手邊無此書﹐容再考之﹐惟記得所最忌者二事﹐謂用銅鐵刀切及合鍋蓋烹也。

◎麵筋今素食中有面筋﹐若得佳廚精制之﹐可與豆腐同稱佳品﹐惟烹制之難﹐亦與豆腐同。余在桂林時﹐廚子最精此味﹐以餉同人﹐無不詫爲稀有﹐而吾鄕人多不食之﹐家人尢相率戒此﹐詰其故﹐則以店中制麵筋者﹐率以兩足底踹之﹐此誠不能保其必無﹐若系家廚自制﹐則斷無此獘。此物自占卽重之﹐《夢溪筆談》云「凡鐵之有鋼者﹐如面中有筋﹐濯盡柔面﹐則麵筋乃見。煉鋼亦然。」《老學庵筆記》云「仲殊性嗜蜜﹐豆腐﹑麵筋皆用蜜漬。」近人《一斑錄》中﹐亦有制麵筋乾一法﹐亦雅人淸致﹐非俗子所知也。

◎不食物單《隨園食單》所講求烹調之法﹐率皆常味蔬菜﹐並無山海奇珍﹐不失雅人淸致。余由寒儉起家﹐更何敢學制食單﹐徒取老饕之消﹐而恰有生平所深戒及所深惡者﹐列爲不食物單﹐聊示家人﹐兼飭廚子﹐以省口舌之煩云。

牛肉。犬肉。﹝以上兩物﹐系守祖戒﹐十數傳至今﹐別房子侄﹐或有出入﹐而余本支從未破戒也﹞水雞﹝一名石鱗﹐一名骨凍﹐亦名烏皮﹐惟南省山中有之﹐種類極多﹐而皆可於口﹞﹑腳魚﹝廣西山中有極大省﹐名曰山菜﹞﹑白鱔﹑黃鱔。

﹝以上四物皆近年始戒﹞鰉魚骨﹝一稱明骨﹐一種鱘脆﹐質甚潔白﹐而了無餘味可尋﹐徒借他物作羹材而已。其價甚昂﹐故廚子侈爲珍品﹐因之有僞爲者﹐其無味則同﹞。羊肝肺﹝羊腰同﹞。豬頭肉。燒肝花。大肉丸。雞蛋湯。排骨。香腸﹑雞捲。鐵雀。﹝以上皆葷品﹞

葛仙米﹝產自廣西﹐而通行於各省﹐余在桂林五年﹐並未嘗一以餉客也﹞。

百合﹝揚州人最喜用之﹐其味略苦﹐余素未下箸也﹞。蒓菜﹝此江﹑浙雅品﹐不食之未免不韻﹐然不能彊所不好也﹞。黃瓜﹝北人最嗜之﹐新出嫩條者尢所珍貴﹞。

金瓜﹝最毒﹐聞取絕大金瓜藏貯月餘日﹐腹中便生蛇於﹞。紅羅卜﹑香椿﹑延荽﹑鍋渣﹝以上皆素品﹞。

●卷五◎東甌王始末東甌之名﹐起於東甌王﹐而東甌王之始末﹐人多不考﹐未免數典而忘其祖﹐惟樂淸施六洲《元孚釋耒集》中﹐有《東甌王辧異》一篇﹐考訂至爲詳晰﹐將來當入志乘﹐因附錄於此云「東甌王搖姓騶氏﹐夏裔﹐越王勾踐七世孫﹐越亡﹐王以遺民徙東甌﹐用其先世生聚教訓法﹐自君其國﹐變鱗介爲衣冠﹐甌人懷之﹐故王沒而廟食百世。王於史無特傳﹐而散見於史誌﹐或以正爲甌陽氏﹐或以爲顧氏﹐皆非也。其曰甌陽氏者﹐越自無疆滅於楚﹐楚封其子於烏程甌余山之陽﹐曰甌陽亭侯﹐子孫因以爲氏﹐蜀江甌陽氏其裔也﹔然越子孫受封者﹐惟甌陽亭侯﹐余則散而南遷﹐如《臺志》所謂保方城山者不一﹐王獨來東甌﹐故氏騶﹐不氏甌陽﹐而《郡誌》謂世守其祀者﹐亦爲甌陽氏﹐昔人謂其後世與蜀江通譜﹐理或然也。曰顧氏者﹐夏裔有封顧伯者﹐子孫以國爲氏﹐海寧顧氏其裔也﹔惟謂顧伯之後﹐周時世王東甌﹐傳聞異詞﹐未可深信﹐大抵王旣貴顯﹐故族類多援之耳。且甌陽譜以王爲無疆七世孫﹐顧譜謂王父名安朱﹐生周赧王四十四年﹐亦非也。王壽百六十歲﹐《史記》越人勇之言可證。越自勾踐五世至無疆﹐當顯王三十五年﹐爲楚所滅﹐歷百二十八年﹐爲漢髙元年﹐王從諸侯伐秦﹐又四年﹐從漢髙滅項﹐封海陽侯﹐又十年﹐爲漢惠三年﹐都東甌﹐又三十八年﹐爲漢景三年﹐東甌亡。

《史記》敍王都東甌﹐下卽云後數世亡﹐是王當卒於漢惠時﹐顧譜謂王卒於封王年﹐頗與史合﹐自越亡至漢惠三年﹐才百四十二年﹐則無疆滅時﹐王年已十八矣﹐安有同時之人﹐而相隔七世之理哉﹗王當爲無疆孫﹐否則從孫輩耳。至謂其父生赧王時﹐其間才八十年﹐更可無論矣。王之從諸侯伐秦也﹐談者謂秦廢越爲郡縣﹐故伐秦﹐其從漢髙伐項也﹐謂以伐秦之役﹐項弗王搖故﹐或又以楚覆越﹐項世爲楚將﹐覆越未必非項﹐而以秦﹑項之伐﹐歸美於王之復仇﹐余謂此皆意擬之辭。

夫以秦﹑項之暴﹐天下莫不怨之﹐大丈夫舉事﹐光明磊落﹐王旣得民﹐舉而用之﹐伐秦滅項﹐誅暴安民﹐固無庸別爲之說也。顧譜謂王薨﹐謚曰信﹐傳子昭襄﹐一名期﹐髙後時辭王爵爲侯﹐在位九年﹐謚曰悼﹐傳子建﹐所謂漢景三年亡國者﹔然《漢書》謂漢武建元三年﹐閩越攻東甌﹐上使嚴助發兵救之﹐是甌之亡﹐猶後於此也。意者漢景三年建亡﹐中國廢其爵﹐而建子孫仍自君其國乎﹖《郡誌》又謂王薨﹐葬甌浦山最髙處﹐有杜蜂如拳大﹐護其墓﹐其事甚異﹐此則細事﹐史不及載歟﹗「

◎王謝優劣溫州太守以王﹑謝爲最著﹐故王﹑謝祠之建﹐在處有之﹐尙論者或疑王右軍之守郡﹐不見於史傳﹐而於謝康樂則並無異議。惟樂淸施六洲之著論﹐則大不然﹐其詞曰「吾鄕墨池坊舊有王右軍祠﹐拔於颶風﹐永嘉參議王公重建於華蓋山﹐其後郡守龔公合祀謝康樂﹐屢廢復興﹐近觀察副使王公建祠積谷山麓﹐則專祀康樂﹐而右軍之祀廢。噫﹗右軍﹑康樂﹐固孰宜祀耶﹖兩人皆甌守﹐皆有文﹐然觀右軍貽殷浩﹑桓溫及與謝安﹑謝萬等之言﹐具言其忠君愛國之志﹐而蘭亭痛悼﹑力砥狂瀾如右軍者﹐庶足風世﹐與康樂顯於晉﹐又仕於宋﹐其大節已不可問﹐而曠逸不檢﹐負才傲物﹐卒罹罪辜。其詩曰﹕」韓亡子房奮﹐秦帝魯連恥。『其將恥臣宋室耶﹖將以家世晉臣而思奮耶﹖爲人臣而懷二心﹐此豫讓所不齒者﹐卽此而觀﹐人品安在﹖誰謂興兵逃逸﹐爲史氏之深文耶﹖夫祀二人﹐是將以其人風世也﹐官師導之﹐儒士摩之﹐四方則效之﹐然則風我郡者﹐宜右軍耶﹖宜康樂耶﹖

敢書之以爲制祀典者告。「

◎張文忠公前明有兩張文忠﹐時論皆以權相目之﹐其實皆濟時之賢相﹐未可厚非﹐竊以心迹論之﹐則永嘉又似勝江陵一等。永嘉之議大禮﹐出所眞見﹐非以阿世﹐其遭際之盛﹐亦非所逆料﹐而其剛明峻潔﹐始終不渝﹐則非江陵所能及。公初名璁﹐以與上名字音同﹐疏請攺名﹐賜攺孚敬﹐並賜字茂恭。入閣之後﹐所奉世宗禦紮﹐至八百餘道﹐內或稱張尙書﹑張少傅﹑張羅峯﹐或元輔張羅峯﹑大學士張羅峯﹑張少傅羅峯﹐後欽攺羅峯爲羅山﹐每面呼羅山或茂恭﹐遂有禦紮稱張羅山﹐或元輔羅山少師﹑大學士張羅山﹑元臣張少師﹑內閣張元輔﹐又屢稱少師張茂恭﹐或元輔張茂恭﹑內閣元臣張茂恭﹐具詳見《諭對錄》中﹐王世貞至別記之﹐爲皇明異典。又特賜銀印二枚﹐以爲密封奏禦之用﹐凡關講學論政者﹐以「忠良貞一」

印封進﹐若朝政有差﹐忠言未納﹐有所敷陳﹐以「繩愆弼違」印封進﹐更名後特賜新印一顆﹐篆曰「永嘉張茂恭印」。公以爲君前﹐未有臣稱字者﹐奏繳不聽。

公於嘉靖辛巳成進士﹐因議禮爲眾所不悅﹐壬午出爲南京刑部主事﹐甲申以大禮未正﹐仍上疏爭之﹐與桂萼同被召﹐拜翰林院學士﹐乙酉擢詹事﹐丙戌晉兵部左侍郎﹐丁亥敕掌都察院事﹐是冬升禮部尙書﹐兼文淵閣大學士﹐戊子加少保﹐纂修《明倫大典》成﹐加少傅﹑吏部尙書﹑謹身殿大學士。己丑主會試﹐其秋乞歸﹐行至天津召回。辛卯又乞歸﹐壬辰召回﹐進華蓋殿大學士。復以疾乞歸﹐其冬卽召回﹐乙未復以疾乞休﹐乃許致仕﹐丙申遣官視疾﹐手詔趣還朝﹐至處州疾作﹐不果至﹐詔彊起之﹐至金華疾又作﹐仍回﹐敕建貞義書院調理。旋薨﹐贈太師。

蓋公自釋褐至政府﹐才六年﹐引歸而復起者四次﹐而終遂首邱之願﹐獲全身後之名﹐其進固易﹐其退亦易﹐更非江陵所能企及矣。余來溫州﹐尋寶綸樓遺址不可得﹐都人士言公顚末亦不詳﹐久之始得讀《諭對錄》十卷﹐又是公孫汝紀﹑汝經重鐫之節本﹐然所存者僅此矣。錄前﹐有吾鄕晉江蔣公彥者﹐來守溫州﹐曾爲之序﹐中言公歸而後公爲相者﹐經濟萬不如公﹐去公六七十年﹐四方無貂之擾﹐默受公賜而不知﹐今寓內始人人扌益腕而思公﹐謂第以言禮取貴﹐非眞知公者云云。可爲公定評矣。

◎羅山全集余家中有前代《靈峯山巢書目》﹐中載《羅山全集》一百二十卷﹐明永嘉張孚敬撰﹐其子目列《禮記章句》八卷﹐《周禮注疏》十二卷﹐《儀禮注疏》五卷﹐《壁經講章》五卷﹐《杜律訓解》六卷﹐《寶綸樓和禦制詩》四卷﹐《羅峯文存》八卷﹐《羅峯詩存》八卷﹐《奏疏》八卷﹐《諭對錄》三十五卷﹐《貞義書院雜著》數十卷﹐可謂富矣。乃餘至溫州訪之﹐無一存者﹐惟略聞其家中﹐尙存有《敕諭錄》三卷﹐《欽明大獄錄》《靈雪編》各二卷﹐《大禮要略》二卷﹐《貞義書院詩稿》《文稿》《葩經全旨》﹑賦各數卷﹐及托人確訪之﹐又不可得。憶數年前在吳門時﹐陳芝楣中丞新鋟《張太嶽集》﹐以一部贈余﹐讀之不忍釋手﹐江陵之精神幹濟﹐畢見於集中﹐則又不能不爲永嘉抱此憾事矣。

◎文廟兩遺像前明嘉靖初﹐永嘉張文忠公孚敬建言﹐凡直省各學聖賢塑像﹐皆攺用木主﹐朝議從之﹐溫州文廟各舊像﹐時方議撤﹐紳民等不忍毀棄﹐俱歸之海中。當舟楫紛紛發送之際﹐民間私奪回二像﹐一爲端木子像﹐直送至大南門外長╉內小祠中﹐緣端木有貨殖之稱﹐卽奉爲土地之神﹐今其地遂呼爲土地堂巷﹐而廟門懸額仍題「端木祠」﹔一爲澹臺子像﹐因聞貌惡﹐攺妝靑臉﹐奉爲東嶽之神﹐卽溫元帥也﹐地距土地祠約二里許﹐而廟貌之巍煥過之﹐惟土地祠楹聯俱切端木﹐東嶽廟中楹聯則俱切東嶽﹐而全與澹臺無關。

◎雙忠祠碑余前記溫州雙忠﹐祗詳吾鄕陳忠毅事﹐而未及永嘉令馬忠勤始末﹐玆從重建雙忠祠中﹐錄得商邱宋牧仲先生所撰碑文﹐至爲賅備﹐因亟登之﹐府﹑縣誌《碑碣門》均弗載﹐抑獨何歟﹗碑云「雙忠祠者﹐故奉敕建以祀死節之臣溫處僉事陳公﹑知永嘉縣事馬公者也。康熙十三年﹐逆耿叛於閩﹐勢張甚﹐浙東﹑西大震﹐溫州首被圍﹐二公相與謀曰﹕」溫界閩﹑越之交﹐無溫﹐是無閩﹑浙也﹐吾儕讀聖賢書﹐誓以死守﹐脫不濟﹐義不可苟活。『約旣定﹐灑泣登陴﹐帥士民﹐畫守禦計甚備﹐而總兵官祖弘勛者﹐潛通賊爲內應﹐佯以缺餉激怒其眾﹐一軍甲而噪﹐劫二公會議於郡之大觀亭﹐二公大聲曰「欲餉則與餉耳﹐是何爲者﹗』又反復開諭以國恩不可背負﹐弘勛語塞气奪﹐恐眾心動﹐益大怒﹐時陳公方以扇指麾﹐突以白刃橫擊﹐手隨扇墜﹐馬公嗔目大呼﹐亟起搏賊﹐賊從後揮刃﹐中公頂﹐流血被面﹐公卽以首摔弘勛曰﹕」吾與若俱死矣﹗『俄羣賊蜂至﹐遂同遇害﹐至死罵不絕口﹐時甲寅六月朔日也。丙辰王師定閩﹑浙﹐上其事﹐詔從優議贈卹蔭祭葬祠禮﹐復賜陳公謚忠毅﹐獨馬公格於階例﹐不得予謚﹐會康熙四十二年﹐上南巡蒞吳﹐時馬公之子﹐以參議督糧吳會﹐援陳公例﹐以易名之典上請﹐得兪旨﹐賜謚忠勤﹐又禦書』旌勞葵忱『扁額﹐俾揭祠首﹐蓋異數也。先是雙忠之建﹐地故湫隘﹐又制角朴庳陋﹐而忠毅故有專祠﹐有司率詣此奉行故事﹐以故玆祠享祀不虔﹐風雨不戒﹐多剝漫漶﹐日漸就圮壞﹐參議君懼褻越宸翰﹐無以副朝廷優渥至意﹐乃謀所以新之﹐而溫人聞命咸來言曰「祠之不飭﹐吾儕小人之罪也。』於是慚怛交責﹐踴躍輸委﹐木石﹑瓴甓﹑丹漆﹑灰鐵之屬﹐充物峙積﹐不鳩會而具。乃召工師相方視址﹐葉謀移構於華蓋﹐朴斷版築﹐子來趨事﹐凡三閱月而告竣。爲門爲廡﹐爲堂爲宇﹐峻整宏靚﹐獻獻翼翼﹐煥然攺觀。已乃揭禦書於前榮﹐龍跳鳳翥﹐金碧耀﹐觀者無不愕眙震聳﹐或仰而嘆﹐或俯而思﹐歡呀悅喜﹐慶未曾睹。升主之日﹐有司庶職﹐咸在卽事﹐登降饋獻﹐罔或不龔﹐牲碩酒淸﹐禮備樂舉﹐邦民和會﹐耄倪歌詠﹐懿乎哉﹗洵足以侈上恩而妥忠靈也。旣卒事﹐參議公謁余﹐載拜乞言﹐諸麗牲之碑﹐俾志其重建始末﹐後得以考。余夙欽二公之髙節﹐不敢以不文辭。竊惟古來之以雙忠稱者﹐莫過於唐之張公巡﹑許公遠﹐韓昌黎氏謂其守一城﹐捍天下﹐蔽遮江﹑淮﹐阻遏賊勢﹐舉唐天下之所以不亡﹐咸歸功焉。今溫﹐全浙之門戶也﹐首嬰逆鋒﹐旁邑竊竊觀望﹐二公故孱然儒生耳﹐令其稍委蛇﹐顏苟活﹐自余必從風瓦解﹐全浙之存亡﹐未可知也。惟其視死如飴﹐甘蹈白刃﹐以身作忠義倡﹐故聞風者爭自奮勵﹐堅壁﹐卒能保有浙西﹐賊不得尺寸入﹐以待王師之戡定﹐是則二公之功﹐比於張﹑許﹐其又奚愧﹗抑考張﹑許之在唐也﹐姦邪之徒﹐猶有異論﹐而其時爲之上者﹐𨿽事褒贈﹐亦未有赫赫異數之加﹔我朝崇徳報功﹐待死事諸臣甚厚﹐計甲寅距今三十餘年﹐而恩施無已﹐揆諸前代﹐莫與比隆。蓋上之待下﹐與下之事上﹐其可謂交至爾矣﹐嗚呼﹐何其盛哉﹗按二公﹐皆起家乙科﹐陳公初司李於蜀﹐課最﹐入郎署﹐旋以僉事出守﹔馬公始任山左之昌樂﹐有惠政﹐補永嘉﹐不數月而化大行﹐其治績皆有可紀﹐玆不著﹐著其死事之大者。陳公諱丹赤﹐字獻之﹐福建侯官人﹐順治辛卯舉人﹐由溫處道僉事﹐贈通政司通政使﹐謚忠毅。馬公諱界﹐字奉璋﹐陜西武功人﹐順治甲午舉人﹐由永嘉縣知縣﹐贈布政司參政﹐謚忠勤。參議公名逸姿﹐字雋伯﹐由蔭生歷任今職﹐有能名﹐受知於上﹐將大用﹐請額建祠﹐忠勤於是有子﹐例得附書。乃系以詩曰﹕」惟淸受命﹐奠覆九區。有蘗其間﹐爲爲犭區。

盜煽八閩﹐蹂躪浙土。蕞爾海疆﹐門戶扌耆拄。於鑠陳公﹐持憲是邦。扌甚胸碎首﹐斃於頑凶。馬公罵賊﹐發指眥裂。與城俱亡﹐嚙齒喋血。雙忠烈烈﹐生气不磨。帝曰余恫﹐贈卹有加。死勤廟祀﹐載在典禮。靡不有初﹐閱世而圮。烈烈雙忠﹐久而彌赫。載沛殊恩﹐龍章用錫。新祠斯作﹐侈於舊觀。柏版松楹﹐寢成孔安。葵藿之傾﹐太陽斯照。惟帝念哉﹐是旌是勞。璇題有爛﹐如日正中。昭示來裔﹐髙廣有融。蜃江之濱﹐吹臺之址。魯公信國﹐鼎足焉崎。有穹斯石﹐鍥以銘詩。凡百有位﹐敬而式之。『「

◎陳忠毅公傳近年吾閩纂修《福建通誌》﹐重爲陳忠毅公立傳﹐杭州陳扶雅善操筆成之﹐於當時事實甚詳﹐《通誌》梓行尙須時日﹐謹先錄原文﹐以貽觀者。傳云「陳丹赤﹐字獻之﹐侯官人﹐順治八年舉於鄕﹐十七年授四川重慶府推官﹐權重慶﹑夔州知府﹐時張獻忠初滅﹐蜀東尙爲十三家所據﹐徵師四集﹐丹赤籌糧餉以濟軍食﹐復招流亡﹐墾荒菜﹐緩刑禁﹐以蘇民困﹐蜀平﹐以最擢刑部主事。丁內艱歸﹐起補原官﹐遷員外郎﹐讞獄多平反﹐監天津關稅﹐不名一錢﹐遷兵部郎中﹐出爲浙江僉事﹑分巡溫處道﹐權按察使。丹赤以溫州瀕海﹐分巡無兵﹐何以守﹖康熙十三年三月入覲﹐艸封事﹐請復標兵﹐至山東﹐會滇變作﹐詔天下入京官還守﹐丹赤還至東昌﹐聞閩藩耿精忠反﹐方食﹐投箸起曰﹕」溫州與閩接壤﹐閩叛﹐必首攻溫州﹐溫州失﹐全浙不可支矣。『卽棄舟陸行﹐兼程至維揚﹐時自長江至錢塘戒嚴﹐舟楫無敢夜行﹐丹赤駕小舟﹐四晝夜至杭州﹐謁撫軍計事﹐卽馳赴溫州﹐爲守禦計。當是時﹐平陽叛將司定猷通耿逆﹐以兵逼瑞安﹐副將楊春芳聲言往援﹐實無鬥志﹐海寇朱飛熊又乘間入內港﹐鄕民爭提挈挽負入城﹐守城者欲不納﹐丹赤曰「城以人爲固﹐人以食爲命﹐今民輦米粟入城﹐民卽吾兵﹐食卽吾餉﹐亟宜納之﹐與共守。』於是來者數萬人﹐然賊已逼溫州﹐副將楊春芳忽撤兵去﹐人情洶懼﹐城中官弁多通賊﹐丹赤艸檄﹐告急於提軍﹐插飛羽﹐日馳數十次﹐而援師猶未至。丹赤獨守南門﹐誓與城存亡﹐賊知之﹐並力攻擊﹐丹赤亦不避矢石﹐以忠義激厲土卒﹐皆感泣﹐願死守。先是總兵祖弘勛與賊通﹐僞遣遊擊馬文始協守﹐實以窺丹亦意﹐丹赤誓以身殉﹐弘勛於是陳甲仗於城東大觀亭﹐集文武官譏事﹐思以兵脇丹赤﹐丹赤弗知也。千總姚紹英知其謀﹐諫勿往﹐不聽。旣至﹐見兵皆露刃﹐夾階立。坐定﹐弘勛曰﹕」無兵無食﹐將何以守﹖『丹赤曰「提標前鋒已集五千﹐何謂無兵﹖糧餉可給六月﹐何謂無食﹖』弘勛曰﹕」無船﹐柰何﹖『丹赤曰「江上水師戰艦禦寇於下流﹐民船迎援師於上流﹐何患無船﹖』弘勛語塞。賊黨出耿逆書﹐誘獻城﹐丹赤怒﹐碎而投諸地曰﹕」此豈可以污吾目耶﹗吾頭可斷﹐城不可得也。『弘勛持丹赤手﹐復好語慰曰「公獨不念骨肉墳墓在閩耶﹖丹赤麾弘勛手曰﹕」封疆之臣﹐但知守死封疆﹐不知其他。』弘勛知不可奪﹐目千總髙魁﹐持斧擁丹赤出﹐丹赤指弘勛罵曰「叛賊﹐汝殺我﹐朝廷必寸磔汝﹗『兵刃交下而死﹐時六月朔日也。永嘉知縣馬界躍而起曰﹕」國家豢養若輩反黨﹐賊殺封疆大吏﹐吾恥與若俱生﹗』罵不絕口﹐遂同遇害。丹赤時年四十六﹐事聞﹐詔三下﹐議卹﹐贈通政使﹐蔭子一夔入監﹐賜祭葬﹐溢忠毅。三十五年﹐敕建雙忠祠於溫州﹐祀丹赤及界。界﹐陜西人。閩人復祀丹赤於道山。三十八年﹐一夔迎駕於杭州﹐賜『名垂靑史』額﹐曰「以旌爾父忠。『乾隆五十九年﹐詔殉難諸臣未予世職者﹐給恩騎尉世襲﹐大吏以丹赤四世孫登齡襲職﹐登齡卒﹐子駒襲。」按遼海劉廷璣《在園雜誌》中有一條云「甲寅閩變﹐浙東溫州總兵官祖某﹐潛已通款﹐一日﹐伏甲於資福山之大觀亭﹐集眾官議餉﹐巡道陳公丹赤﹑永嘉令馬公界皆在坐﹐逆鎭厲聲云﹕」兵餉不前﹐士盡饑餒﹐抄陳道家﹐足以給餉。』有巡道『夜不收』﹐卽夜捕手林莪者﹐挺身前曰「爾欲抄吾道主家﹐豈非反耶﹖『遽扶陳公出﹐逆鎭大喝曰﹕」小人何敢如此﹗』林曰「吾小人﹐心中惟知有道主﹐道主心中﹐惟知有朝廷﹐不似爾等享髙官厚祿﹐早已順賊﹐一心惟知有賊也。『逆鎭愈怒﹐揮甲士寸磔之﹐二公不屈﹐皆遇害。後邑人立祠﹐祀兩公﹐廡下設林莪像﹐被皂眼﹐懍懍有生气。」周聲可記中所云「此是我所親信者﹐隨我上山。」當卽此人也。

◎福貝子事略康熙十三年甲寅閩變﹐溫州二月聞警﹐三月方知耿精忠謀反﹐已有賊據分水關﹐沿海居民入城避難者﹐紛紛不絕﹐溫鎭總兵祖弘勛謀害溫巡道陳丹赤及永嘉縣馬界﹐卽迎賊眾及僞都督曾養性進城﹐盤踞全郡。浙撫奏聞﹐特命固山貝子福喇塔授爲寧海將軍﹐偕康親王帶領旗兵至杭州﹐會議徵剿﹐康親王分路由衢州救閩﹐福貝子救護溫﹑臺等處﹐至十五年冬﹐逆賊次第掃平。時溫州府學生員周聲蚵﹐字慕峯﹐隨貝子行間﹐曾以親所見聞﹐手撰一記﹐余從孫雨人學博處借讀所錄稿本﹐因節刪如左云﹕康熙十三年甲寅閩變﹐溫州二月已聞警﹐巡道陳丹赤﹑知縣馬界諭各總黨正﹑保長﹐各將城上垛口﹐創造挨牌一面﹐猛棍十條﹐以防賊寇。四月間﹐平陽遊擊司定猷﹐招賊過海﹐縛其主總兵蔡朝佐﹐獻納城池。溫鎭祖弘勛有家人髙姓者﹐混號割稻髙﹐結盟數十餘人﹐潛與賊通﹐賊進屯西山。

六月朔﹐弘勛集文武官於大觀亭﹐曰「今日議軍機大事﹐不許帶人上山。」巡道陳知有變﹐指一人曰「此是我所親信者﹐隨我上山。」各步行至亭﹐弘勛指西山賊營謂陳曰「敵兵甚盛﹐有何髙策﹖」陳應曰「賊兵臨城﹐非戰則守﹐目下戰爲上策。」割稻髙遽拔刀刺之﹐跟役亦遇害﹐馬知縣大罵曰「這就反了﹗」

髙亦刺殺之。髙自刺陳后﹐忽然僕地﹐身如捆縛﹐口稱「陳大老爺饒命」﹐臥地身死。知府蔡兆丰跪獻印信﹐弘勛迎賊進城﹐宣諭居民剪辮開店﹐加弘勛爲安遠將軍﹐以平陽副將李宮墻攺授參政﹐兼理督學事。又命賊黨吳旗鼓在郡城關帝廟徵收錢糧﹐鞭笞亂下﹐痛哭之聲﹐徧聞里巷。時賊眾甚多﹐恐糧餉不繼﹐將民家銅器盡行追比﹐卽開僞局鑄錢﹐名曰「裕民通寶」﹐又鑄大炮﹐鐫曾養性姓名其上﹐聚眾數十萬。八月遣吳長春﹑朱飛熊攻樂淸縣﹐樂協﹑蘇慕代死之﹐乃長驅攻下嵊縣﹑天臺﹑仙居等城。時曾養性赴黃巖助戰﹐朱飛熊請從水路帶兵攻臺州﹐吳長春請從陸路帶兵攻黃巖。十四年八月﹐貝子自錢唐江飛渡紹興﹐進發﹐遂斬僞都督吳長春於黃巖﹐僞將軍朱飛熊水戰中彈﹐斃於臺州。貝子乘勝連復數縣﹐曾養性從水路逃回溫州﹐貝子統兵追躡﹐因溫州生員夏聲字君周爲鄕導﹐從楠溪沿山至靑田﹐渡江抵溫。賊由上塘抵禦﹐貝子預於綠嶂地方之寶勝寺伏甲以待﹐九月初三日﹐我兵佯退綠嶂﹐賊尾追近﹐號炮一聲﹐伏兵齊出﹐截住石甲灣﹐賊首尾不能相顧﹐溺死及殺傷者無算﹐賊勢大潰。養性聞報﹐急於西南城外﹐房屋盡行拆毀﹐將屋柱運至西城陡門頭﹑造木城一帶﹐至三角門止﹐又運粗石墻於陡門頭隔河造石城一帶﹐又自陡門頭起至三角河止﹐造泥﹛屯﹜﹐離石城掘河數丈﹐將泥運入﹛屯﹜中﹐名曰泥﹛屯﹜城﹐將及完工﹐豈期大兵從楠溪間道而來。道路崎嶇﹐貝子親自牽馬步行﹐風雨驟至﹐帳房未到﹐與士卒同在雨中﹐相爲勞苦。

遂發兵攻靑田﹐越和嶺﹐至威寧灘﹐編爲欲渡之勢﹐處州石帆﹑楊梅岡等賊﹐望風俱逃。時賊船自郡江至靑田港﹐鱗次櫛比。貝子命喬千總帶領甲士數目﹐在下馮山鳴鼓搖旗作安營狀﹐賊望﹐以爲不復進兵﹐不料大兵已潛由溪口過平堰灘﹐從白溪一路逾天長嶺﹐直至郡西山﹐屯營於君子峯上。中有甌浦嶺﹐東南角三峯連續﹐直達護國寺左﹐曰萬丈平山﹐貝子常登其巓﹐相度形勢﹐俯視郡城﹐了如指掌。卽令各旗安營﹐而每日用大炮攻城﹐賊兵驚擾﹐被傷者眾。時當十月﹐晚禾大熟﹐百姓逃匿深山﹐無人收割﹐貝子查隨徵官員﹐獨缺永嘉縣丞一員﹐遂發令箭一枝﹐命夏聲管永嘉縣丞事﹐往各郡安民﹐逃匿百姓聞信﹐相繼而出。夏聲用永嘉生員林文綸﹝字綰靑﹞﹑周聲煜﹝字翼子﹞二人相與助埋﹐勸諭百姓收割﹐並勸往營盤貿易﹐貝子每日遣人巡視﹐如有彊買者﹐以軍法從事﹐眾皆悅服。

貝子正議進兵﹐詎意賊於十五年二月十七夜﹐將所制火箭﹐於西山相近之嶴﹑呂家嶴﹑淨嶼寺諸山下埋伏﹐於二更時分﹐潛出三角門﹐水陸齊犯﹐投火燒著各營盤﹐貝子卽派誇蘭達丹母布﹑總兵陳世凱等出戰﹐大炮打沈賊船﹐不可勝計。

貝子登髙嘹望﹐用誘敵計﹐令被燒下營﹐移踞上營﹐謹守要隘﹐親督大軍下山殺賊﹐賊兵因無隊伍大敗﹐追至將軍橋﹑灰橋等處﹐扼其歸路﹐賊不能過﹐盡墮水中﹐水爲不流﹐斬首二萬有餘﹐活擒賊將無算﹐吳旗鼓全家俱沒﹐曾養性墜馬﹐浮水逃入郡城﹐堅守不出。貝子登紫芝峯﹐見將軍橋﹑新橋﹑姑娘莊一帶﹐大河內積屍塡溢﹐不覺流淚﹐語諸將曰「此等皆朝廷赤子﹐我奉命救民﹐今殺傷如此﹐能不心慘﹗」至護國寺坐定﹐慨然曰「我一路想來﹐終覺不忍﹐此積屍作何處置﹖」總兵陳世凱﹑巡道姚啟聖﹑知府王國泰﹑知縣鄭廷俊在旁﹐領一老民徐應龍參見﹐曰「此人目下收拾屍骸﹐已有數百具。」貝子稍慰﹐卽發賞一封﹐謂老民曰「做此好事﹐必須擇人助理﹐事成後﹐當請給官職。」指陳世凱曰「好个將官﹐可稱爲陳鐵頭﹗」復謂諸將曰「賊今退入城中﹐心膽俱裂﹐唾手可破﹐但溫州百姓久遭荼毒﹐當體朝廷好生之心﹐不得妄殺以傷天和。」眾皆曰「此我王之陰功﹐甌民之大幸也。」至五月﹐天气炎熱﹐不能進兵﹐適康親王咨請會閩徵剿﹐時營內有大小炮三四十位﹐貝子悉心籌畫﹐押運過嶺﹐眾軍繼之﹐行近靈福﹐賊又於袋頭山攔截﹐勢甚猖獗。繼聞養性自大敗後﹐兵已十去八九﹐此處賊船﹐皆自瑞安﹑平陽調到﹐諸將請戰﹐貝子曰「爲將之道﹐必動出萬全﹐方能取勝。」時大炮過山已有三十餘位﹐現存九位﹐尙在橫山五鳳樓山腳﹐因選彊兵丁﹐子夜靜時潛運大炮﹐安山腰者四﹐安山腳者五﹐天微明﹐各炮齊放﹐值潮盛長﹐賊船不能退﹐我兵疾趨港口﹐攻擊無遺﹐比西山之戰更爲威猛。諜報養性自袋頭山再敗後﹐獨守孤城﹐已有歸順之意﹐百姓盼望大兵速至﹐以解倒懸﹐貝子遂於八月十八日自處州進發﹐至右塘嶺﹐卽遣陳世凱進兵﹐自率步騎繼發﹐二更至雙嶺﹑張村口﹐伐木取路﹐五鼓已抵賊營。賊猝不及防﹐各相奔命﹐大兵連破九寨﹐遂過石塘﹐賊復聚戰﹐貝子親督指揮﹐賊又連敗六陣﹐大兵遂至嶺下﹐乘勢渡河﹐僞都督連登云等皆鼠竄逃命﹐遂恢復云和等縣﹐而溫﹑臺﹑處三郡遺孽盡滅。由龍泉振旅入閩﹐耿逆驚懼投首﹐養性在甌﹐聞報亦發歸順。甌民以護國寺曾經貝子駐駕﹐山谷幽靜﹐遂建祠﹐請貝子祿位供奉焉。聲可於康熙十四年乙卯八月﹐寄居十七都潘橋﹐九月大兵經過﹐適遇正藍旗阿瑪﹐挈之同行﹐一路隨徵﹐故貝子徵剿之事﹐親見親聞﹐謹記如右﹐以見貝子之奠我東甌﹐其丰功偉烈﹑威武仁慈有如此者。按今吾閩康親王祀事甚盛﹐而此間貝子祠則故址久湮﹐殊失崇徳報功之意。聞孫雨人學博言﹐耿藩之亂﹐恢復溫﹑臺﹑處三郡﹐實賴福貝子之力﹐向因貝子屯兵西山﹝在三角門外﹞﹐卽在西門護國寺之旁設立專祠﹐旋因颶風傾圮﹐遂移栗主供奉護國寺中正殿後﹐正殿又爲颶風所壞﹐栗主亦失所在。道光乙酉﹐南峨徐雲笈來令永嘉﹐訪知其事﹐補立栗主﹐送華蓋山雙忠祠中安設。乙未仲夏﹐馬忠勤公五代孫云騎尉名廷績者﹐由陜西乾州本籍來溫﹐整理山地祀田﹐周曆祠宇﹐見陳忠毅﹑馬忠勤中間﹐增設貝子栗主﹐卽具稟有司﹐以爲貝子與兩公並設﹐名位旣不相稱﹐亦與祠名雙忠不合﹐現聞護國寺正殿業已修復﹐旁有小屋三間﹐盡可仍安貝子牌位﹐卽擇六月十七日﹐親送栗主入寺。惟聞寺僧言﹐寺旁舊基尙存﹐約需費三百千錢﹐卽可補蓋小祠﹐以復舊觀﹐較爲得體﹐是所望於賢有司之修舉廢墜者矣。

◎張園楹聯溫州城中有三園﹐皆足供士大夫遊宴之所。在西爲陳園﹐曲徑通幽﹐臺榭錯出﹐聊堪小憩。陳園之南爲曾園﹐則水木明瑟﹐亭館鮮妍﹐遠出陳園之右。其所編桂屏﹐所築水檻﹐尢具匠心﹐爲他園林所未見﹐思以兩詩紀其勝﹐尙未能成章也。在東爲張園﹐緊貼積谷山下﹐按《太平寰宇記》言謝公池在積谷山之東﹐積谷山卽今東山﹐則謝池舊趾﹐似卽在此山之左近﹐故張鑑湖觀察亦就此地辟園起樓﹐以存其意﹐而屬蔡生甫學士書「池上樓」三字爲樓匾。樓之左爲鶴舫﹐並水依山﹐最爲幽勝﹐余屢遊宴其中。山卽東山之麓﹐水卽城下之濠﹐實爲城中第一勝區﹐因撰一柱聯云「面壁拓幽居﹐一角永嘉好山水﹔築樓存古意﹐千秋康樂舊池塘。」

◎骨牌艸骨牌之戲﹐自宋有之﹐《宣和譜》以三牌爲率﹐三牌凡六面﹐卽骰子之變也。

近時天九之戲﹐見於明潘之恆《續葉子譜》﹐云近叢睦好事家﹐變此牌爲三十二葉﹐可執而行﹐則卽今骨牌拼湖之濫觴也。今張氏如園中﹐有骨牌艸﹐春深時叢生各地﹐艸葉狹而長﹐其葉尾各有點子浮起﹐略似骨牌之式﹐天牌及地牌最多﹐惟虎頭略少﹐余在揚州時﹐卽聞有此艸﹐僉言若得三十二葉點子皆全者﹐可治血證﹐而實未曾目見此艸﹐今乃於如園中親手摘視。未知先有此艸﹐而後有骨牌﹐抑先有骨牌﹐而後生此艸﹐不可得而詳矣。

◎江心寺詩餘遊江心寺﹐前後四十餘年﹐僅成七律兩首﹐客有嫌其寫景未暢者﹐今春自雁蕩回﹐甫旬日﹐而楊子萱大尹招同郡城各官﹐飲於江心寺之浩然樓﹐蓋子萱新得擢官﹐以此爲披云之宴也。席次索詩﹐因疊《雁蕩長歌》韻應之﹐子萱本有和韻詩﹐用此覬其疊和﹐並約席中諸君同作﹐或可成東甌詩事云爾。詩云「名山歸來甫十日﹐又得歡場續雁蕩。出城咫尺亦名山﹐葦杭直壓潮頭壯。永嘉仙吏得美除﹐畫本欲畱浚儀像﹝適約馮芝巖寫眞﹞。長筵普與賓僚歡﹐俊遊助我吟情旺。

合城使君作公宴﹐魚魚雅雅各輩行。山僧笑我非當官﹐寓公亦許分庭抗。名區本在雁蕩前﹐風流未盡沙淘浪。三唐詩事歷可數﹐直到建炎始惆悵。禦舟忽來天水碧﹐當日龍翔事艸創﹝宋髙宗幸此﹐攺江心寺爲龍翔寺﹞。漠漠城陰隔岸移﹐雙雙塔影中流漾。六朝人物盡銷沈﹐半壁江山自淸曠。卽景祗應本色詩﹐平遠無煩釒術肝臟。失笑俗流忌裹足﹐宦途所擬亦無當﹝此邦人以此寺爲畏途﹐每相戒弗至﹐而仕宦中人又有一至必且再至之讖﹐皆無稽之言﹞。江南也是小金焦﹐更誰好事安書藏﹝金山有文匯閣藏書﹐焦山有阮太傅師所設書藏﹐師嘗言江心寺亦宜仿此爲之﹞。我愛西偏屋宇新﹐不喧不寂愜所尙。便是江村長夏幽﹐寄傲羲皇豈多讓﹗閒來彌勒與同龕﹐山月爲燈云作帳。免得扁舟來去頻﹐日狎風濤誇ㄈ儻。

出自北門入西門﹐玆遊往復已新樣﹝是日回舟﹐爲風潮所遇﹐不得收泊北門﹞。

作詩聊如追急逋﹐詩成一枕始休暢。「

◎揖峯亭詩溫州近郭可遊觀之地﹐以江心寺爲最﹐而揖峯亭次之。江心寺爲古來名勝﹐山水方滋﹐自非尋常亭館所得比擬﹐而揖峯亭近在城市﹐俯挹大江﹐其雄勝似更在江心寺之右。亭據回鶻山之頂﹐臺榭突兀﹐欄檻參差﹐甌江東北岸諸山﹐盡在眼底﹐惜名流壺觴罕來﹐詩事寥寂﹐不及江心寺之磊磊天地間耳。新春晴日﹐甫爲楊子萱大尹招飲亭中﹐始得攬其勝槪﹐思以一詩紀之﹐而屢不成章。乃於花朝日﹐復攜同平仲次兒﹑敬叔三兒﹑筠如長女﹑壽笙三女﹑婉蕙子婦﹑芍卿孫婦﹐同挈往遊﹐盡一日之歡而返﹐筠如先成一詩云「出城瞥見鶻回頭﹐廟裏樓臺檻外舟。平列眾峯多北向﹐右偏孤嶼欲東流。藤蘿古洞穿雲過﹐金碧斜陽對酒收。

卻憶宵深才系纜﹐循陔卽許奉良遊﹝臘底到甌﹐於深夜在此收泊﹐不知其上卽勝區也﹞。婉蕙次韻云「重遠出國西頭﹐回鶻山前不浪舟。歷歷帆檣平檻過﹐茫茫日夜大江流。巖椒屢見炊煙起﹐石壁全憑返照收。最喜欄邊露孤嶼﹐晴春三日兩佳遊﹝三日前﹐甫爲楊芝仙夫人招遊江心寺﹐皆有詩﹐此作卽疊前韻也﹞。

◎除夕元旦兩詩《溫州府誌》及各縣誌並云﹐自溫嶠以西﹐民多火耕﹐𨿽隆冬恆燠﹐故名溫州。余初聞而喜之﹐於丁未十月二十六日抵溫﹐初尙暄霽﹐冬至前後﹐則連日陰臺﹐風雨交加﹐逾月不止﹐而寒沍愈甚﹐始竊嘆盡信書不如無書也。至歲除早起﹐則大雪紛如﹐僉謂數十年來所未見﹐窗前有大蠟梅一株﹐嫌其爲狗英﹐略弗盼睞﹐至是乃竟成瓊柯玉葉﹐幻出奇觀﹐思作一詩紀之﹐而瑟縮畏寒﹐弗能成句﹐至晚而雪愈大﹐乃口占五十六字云「溫州自昔以溫傳﹐我至方知不盡然。匝月頑陰長蔽日﹐連江寒雨欲彌天。忽看急雪來殘臘﹐喜趁新春入舊年﹝是日亥刻立春﹞。獨有客窗增栗烈﹐裹頭祗合酒爲緣。」次日元旦﹐忽大晴﹐急披衣起﹐則朝暾射眼矣﹐復得五十六字云「欣報窗暾照眼開﹐庭柯啤鵲已喧う。誰知苦雨窮陰后﹐也有祥風暖旭來。半日陽春初布﹐萬家淑气早恢臺。老翁事事成疏懶﹐但轉吟腸日幾回。」此眞打油腔也﹐以紀溫州气候之異﹐姑題爲《除夕大雪》《元旦新晴》二律而存之。

◎夢中詩餘於丁未小除日﹐夜臥溫州郡齋之樹徳堂東偏﹐於夢中忽成一詩﹐醒而記之﹐耿耿在抱﹐淸晨援筆錄之﹐乃一字不遺﹐而不自知其意旨所在﹐尙恍惚記其題曰《遊仙祠》﹐覆視之﹐竟似玉溪生《無題》諸作也。漫付兒輩和之﹐久之﹐皆以彭字韻大難﹐無一應者。乃於新春花朝﹐接福州許門第十一妹蓉函來信﹐竟以和詩相寄﹐格律老成﹐韻腳諧穩﹐眞堪愧倒須眉也。餘詩本不必存﹐因蓉函之和作﹐遂不忍棄去﹐因附錄之。詩云「駕鶴方嫌鶴背輕﹐卻緣霖雨阻瑤京。犢漫倚壚頭卓﹐蠹簡難憑柱下彭。人海波瀾原有主﹐仙家眷屬豈無情。祗應獨抱蟠桃實﹐撒手蓬萊自在行。」蓉函和作云「朝衫脫後一身輕﹐人世逍遙卽玉京。宦海豈能羈管樂﹐詩壇孰敢敵韓彭。鶴飛蓬島遊仙夢﹐雁斷閩天望遠情。想見萊衣馳五馬﹐安車奉作賞春行。」

◎浮石孫雨人嘗語余曰「前數年在溫州君齋﹐親見二物﹐至今思之﹐不能格其理。

當前政劉養云太守攺建二此園時﹐購大靑石二十餘方﹐堆貯墨池之旁﹐一夕池岸偶圮﹐石盡傾陷池中﹐惟一方獨浮水上﹐形似橢圓﹐約重三﹑四十斤﹐質視他石光潤﹐豈空靑之類歟﹖太守招余及戴竹坡通守堅﹐午飲目驗﹐曾命人抱此石沈之池中﹐用長木拄之﹐仍浮水面不下﹐因名之曰浮石﹐曾命余次婿胡瑤階孝廉﹝書農學士次子﹞作小賦紀之﹐後聞此石爲養云太守攜歸南丰矣。近甲辰年﹐徐鐵笙郡丞來權郡篆﹐七月風癡大作﹐郡署大堂下有大樟樹﹐相傳爲北宋物﹐向東歧出之枝﹐爲風所折﹐權守因其材質堅致﹐琢成小尺三十枝﹐仿漢慮亻虎銅尺之式﹐頗古雅﹐旋於空枝中得一小木圈﹐光滑可愛﹐中徑約六寸﹐厚一寸餘﹐圈面隱隱有黑紋﹐類蛟螭之狀﹐直似鬼工所成﹐名之曰樟環﹐自爲銘詞三十二字紀之。此與浮石二物﹐皆余所目擊﹐而迥出思議之外﹐因並記之﹐以俟博物君子。「按雨人有《浮石》七古一首﹐《樟環》五古一首﹐並載《永嘉聞見錄》中。

◎右旋螺溫州海濱﹐有以右旋螺殼來售者﹐其質甚小﹐橫徑不及寸﹐而長不過寸餘﹐因憶吾閩藩庫所藏之右旋白螺﹐其大視此螺﹐不啻十倍﹐知此其細已甚﹐未必通靈﹐且索價甚昂﹐遂置之。按吾閩藩庫所藏﹐始於嘉慶五年﹐趙介山殿撰文楷﹑李墨莊舍人鼎元充冊封琉球國使﹐陛辭日﹐蒙賜右旋白螺﹐供奉舟中﹐蓋此螺能鎭風暴﹐來自外番。恭讀《髙宗禦制文三集》﹐中有《右旋白螺贊》﹐注云每年藏中喇嘛﹐於新正及萬壽節進丹書﹐所陳供器﹐時有獻右旋法螺者﹐以爲奇寶而不多見﹐涉海者攜帶於舟﹐則吉祥安穩﹐最爲靈異等語。趙﹑李內渡後﹐此螺經吾閩大吏奏請﹐畱於福州藩庫。嗣後有渡海者﹐皆得賫供舟中。此後冊封琉球使者及閩中督撫將軍東渡臺灣者﹐無不供奉舟中﹐間遇風暴﹐皆得化險爲平﹐民間不知﹐以爲定風珠﹐實白螺也。又按吾閩本有定風珠﹐相傳康熙間周櫟園先生爲閩藩時﹐出門日恰值大風﹐南門大街兩旁招牌幌子無不搖動﹐惟一棉花店前﹐所掛多年棉球幌子﹐屹然不動﹐先生目而異之﹐不計價買歸﹐乃中有一大蜘蛛﹐腹藏大珠﹐屢試之風中﹐不小搖動﹐初亦貯之藩庫﹐後先生移任﹐攜之去。

◎﹛於火﹜春恭兒於立春日﹐率屬在郡堂上照例鞭春﹐禮成後聲炮響﹐不知其故﹐詢之屬吏﹐乃知溫俗於春至時大戶院落及小戶門首﹐皆預折樟樹一小枝﹐帶葉燒之﹐並有俚俗咒語﹐名之曰﹛於火﹜春。按《集韻》﹐﹛於火﹜音談﹐燎也。瑞安洪守一《重輯俗字編》﹐謂溫人於立春日焚樟葉曰﹛於火﹜春。孫雨人雲﹕「溫州土語﹐凡小兒退熱謂之疰夏﹐杭州人謂自立夏多疾者爲疰夏﹐其義各別﹐然恰與﹛於火﹜春二字成一妙對也。」

◎颶風《南越志》云「颶風者﹐具四方之風也﹐常以五﹑六月發﹐永嘉人謂之風癡。《投荒雜錄》云﹕」嶺南諸郡﹐皆有颶風﹐以四面風俱至也。「按此說楊升庵已駁之﹐李西涯亦謂具四方之風者﹐乃北人不知南人之候﹐誤以颶爲﹤風貝﹥耳。

﹤風貝﹥音貝﹐佛經云﹕風虹如貝。《六書故》﹕﹝原脫故字﹞「﹤風貝﹥﹐蒲妹切﹐海之災風也﹐俗書誤作颶。」吾閩人呼﹤風貝﹥爲暴﹐其音相轉﹐其理正通﹐又謂之風﹤風臺﹥﹐﹤風臺﹥字字書所無﹐正如永嘉之風癡﹐亦他書所未見耳。

●卷六◎戲彩亭聯溫州郡署﹐寓眷屬於三堂﹐庭院極寬敞﹐相宅者皆嫌其不聚气﹐必於前廊構一亭子﹐以收束之﹐且可藉爲歲時演劇之所﹐恭兒題亭扁曰戲彩﹐跋云「宋溫州通判趙兀﹐迎養其父淸獻公於ヘ廳﹐構戲彩堂﹐當時傳爲盛事﹐東坡﹑潁濱皆有詩﹝已詳第二卷

﹞。今資政公亦就養郡齋﹐而玆亭適成﹐因以名之。」並請余撰爲楹聯﹐余亦卽用此事題柱云「舞彩又成亭﹐故事遠慚淸獻徳﹔逢場憑作戲﹐正聲合補廣微詩。」時次兒丁辰﹐由內閣請假南來省視﹐亦於亭角附題一聯云「勝地許循陔﹐成玆樂事﹔齊心殷舞彩﹐讓爾先聲。」跋云「敬叔弟屬撰亭聯﹐因答其意付之。」亦可謂一時佳話矣。

◎看戲吾鄕龔海峯先生官平涼時﹐其哲嗣四人﹐皆隨侍署齋讀書﹐一日偶以音觴召客齋中﹐四人者﹐各躍躍作看戲之想﹐先生飭之曰「試問讀書好乎﹖看戲好乎﹖

可各以意對。「其少子文季觀察瑞谷遽答曰﹕」看戲好。「先生艴然斥之退。長子端伯郡丞式谷對曰﹕」自然是讀書好。「先生笑曰﹕」此老生常談也﹐誰不會說。「次子益仲孝廉受谷對曰﹕」書也須讀﹐戲也須看。「先生曰﹕」此調停兩可之說﹐恰似汝之爲人。「三子小峯邑侯對曰﹕」讀書卽是看戲﹐看戲卽是讀書。「

先生掀髯大笑曰「得之矣。」聞其時甘肅有譚半仙者﹐頗能知未來事﹐先生延致署中數月﹐臨行﹐手畫四扇﹐一作老梅數枝﹐略綴疏蕊﹐以贈端伯﹔一作古柏一樹﹐旁無他物﹐以贈益仲﹔一作牡丹數本﹐以贈小峯﹔一作蘆葦叢叢﹐以贈文季﹐且語先生曰「將來四公子所成就﹐大略視此矣。」由今觀之﹐則與所答看戲之言﹐亦隱隱相應也。

◎文班武班劇場有南戲﹑北戲之目﹐不過以曲調分﹐近人有文班﹑武班之目﹐文班指昆曲﹐武班指秦腔﹐則截然兩途矣。餘金星不入命﹐於音律懵無所知﹐故每遇劇筵﹐但愛看聲色喧騰之出﹐在京師日﹐有京官專嗜昆腔者﹐每觀劇﹐必攤《綴白裘》於幾﹐以手按板拍節﹐羣目之爲專門名家﹐余最笑之﹐謂此如講古帖字畫者﹐必陳《集古錄》及宣和書﹑畫譜對觀﹐適足形其不韻﹐眞賞鑑家﹐斷不如是也。憶在蘭州日﹐適薩湘林將軍由哈密內召入關﹐過訪﹐素知其精於音律﹐因邀同官以音觴宴之。坐定﹐優人呈戲本﹐余默寫六字曰「非《思凡》卽《南浦》。」握於掌中﹐將軍果適點此兩出﹐余曰「君何必費心﹐余已代爲之矣。」開掌示之﹐合座皆笑﹐湘林正色語余曰「戲𨿽小道﹐而必以雅奏爲髙﹐若猥語亂談﹐則輿隸所樂聞﹐豈可以入吾輩之耳。」余曰「君言誠是﹐然旣已演戲﹐則徵歌選舞﹐自以聲色兼備爲佳﹐若徒賞其低唱恬吟﹐則但令一人鼓喉﹐和以一笛足矣﹐又何必聚一班數十人於後臺﹐爲之結彩張燈﹐肆筵設席﹐而品評其行頭之好﹐腳色之多乎﹖」合座羣以爲然﹐而湘林爲之語塞矣。比年餘僑居邗水﹐就養甌江﹐時有演戲之局﹐大約專講昆腔者﹐不過十之三﹐與餘同嗜者﹐竟十之七矣。

◎生旦淨末生﹑旦﹑淨﹑末之名﹐自宋有之﹐然《武林舊事》所載﹐亦多不可解﹐惟《莊嶽委談》云「傳奇以戲爲稱﹐謂其顚倒而無實耳﹐故曲欲熟而命以生也﹐婦宜夜而命以旦也﹐開場始事而命以末也﹐塗污不潔而命以淨也。」枝山《猥談》則云「生﹑淨﹑旦﹑末等名﹐有謂反稱﹐又或托之唐莊宗者﹐皆謬也。此本金﹑元談吐﹐所謂鶻伶聲嗽﹐今云市語者也。生卽男子﹐旦曰裝旦色﹐淨曰淨兒﹐末乃末泥﹐孤乃官人﹐卽其土音﹐何義理之有﹖」至《堅瓠集》謂《樂記》注﹐言優俳雜戲如彌猴之狀﹐乃知生犭生也﹐旦犭旦也﹐《莊子》﹕「猿﹝原作」援「﹐據《莊子》攺﹞﹐犭扁犭旦﹝《莊子》作」狙「﹞以爲雌。」淨猙也﹐《廣韻》﹕「似豹﹐一角五尾。」醜狃也﹐《廣韻》﹕「犬性驕。」謂徘優如獸﹐所謂犭雜子女也。此近穿鑿﹐恐非事實。

◎工尺工﹑尺等字﹐宋﹑遼以來卽用之﹐宋《樂書》云﹐黃鐘用合字﹐太簇用四字﹐夾鐘﹑姑洗用一字﹐夷則﹑南呂用工字﹐無射﹑應鐘用凡字﹐中呂用上字﹐蕤賓用勾字﹐林鐘用尺字﹐黃鐘淸用六字﹐大呂﹑夾鐘淸用五字。遼世大樂﹐各詞之中﹐度曲協律﹐其聲凡十﹐曰五﹑凡﹑工﹑尺﹑上﹑一﹑四﹑六﹑勾﹑合。按﹕此卽朱子所謂半字譜也。

◎封神傳余於劇筵﹐頗喜演《封神傳》﹐謂尙是三代故事也。憶吾鄕林樾亭先生﹐嘗與余談《封神傳》一書﹐是前明一名宿所撰﹐意欲與《西遊記》《水滸傳》鼎立而三﹐因偶讀《尙書武成篇》「惟爾有神﹐尙克相予」語﹐演成此傳﹐其封神事﹐則隱據《六韜》﹝《舊唐書。禮儀志》引﹞﹑《陰謀》﹝《太平禦覽》引﹞﹑《史記。封禪書》《唐書。禮儀志》各書鋪張ㄈ詭﹐非盡無本也。我少時嘗欲仿此書﹐演成黃帝戰蚩尢事﹐而以九天元女兵法經緯其間﹐繼欲演伯禹治水事﹐而以《山海經》所紀助其波瀾﹐又欲演周穆王八駿巡行事﹐而以《穆天子傳》所書作爲質幹﹐再各博采古書以附益之﹐亦可爲小說大觀﹐惜老而無及矣。

◎姜太公餘嘗觀《訪賢》一出﹐世皆稱姜太公八十遇文王﹐而此班優人通名﹐乃云七十二歲﹐眾皆笑之﹐余曰﹐此優暗合道妙﹐殆有所授之﹐未可厚非也。《荀子。

君道篇》云「文王舉太公於州人而用之﹐行年七十有二﹐﹤齒困﹥然而齒墮矣。」

東方朔《答客難》亦云「太公體仁行義﹐七十有二乃設用於文﹑武。」《韓詩外傳》四亦云「太公年七十二﹐而用之者文王。」桓譚《新論》亦云「太公年七十餘﹐乃升爲師。」《後漢書。髙彪傳》亦云「呂尙七十﹐气冠三軍。」

皆不言至八十始遇文王也。惟《孔叢子。記問篇》﹕「太公勤身苦志﹐八十而遇文王。」《列女傳》齊管妾婧語亦同。今世人皆仿其說。然《越絕書》計倪曰「太公九十而不伐紂﹐溪人也。」《楚辭。九辧》亦云「太公九十而顯榮。」

《淮南子。說林訓》注亦同。則其年且過八十矣。歧說錯出﹐余爲戲據《說苑》一條以折其衷。按《說苑。尊賢篇》云「太公望﹐故老婦之出夫也﹐朝歌之屠佐也﹐棘津迎客之舍人也﹐年七十而相周﹐九十而封齊。」蓋《荀子》各書所載﹐乃相周之初﹐《孔叢子》所載﹐乃封齊之末﹐原始要終言之﹐則眾說皆合矣。

◎甘羅俗皆稱甘羅十二爲秦相﹐殆本《史記。甘茂傳》﹕羅年十二﹐事秦相呂不韋﹐以說張唐﹑說趙功封爲上卿。按上卿非必丞相也﹐羅祖茂曾爲左丞相﹐俗語殆因此而誤。然《北史彭城王氵攸傳》云「昔甘羅爲秦相﹐未能書。」《儀禮》疏云「甘羅十二相秦。」杜牧詩云「甘羅昔作秦丞相。」則此誤亦久矣。

◎蘇秦激張儀戲彩亭前家宴﹐有演《投趙激儀》劇者﹐諸兒女皆茫然不知所謂﹐余笑曰「爾等縱不讀《史記》﹐亦未觀《列國志》乎﹖」翼日次兒丁辰卽檢《史記》以進﹐因付兒女徧視之﹐乃各恍然大悟﹐讀書卽是香戲﹐看戲卽是讀書﹐良不虛也。

因節錄其文如左﹐用便觀者云﹕蘇秦已說趙王而得相約從﹐然恐秦之攻諸侯﹐敗約﹐念莫可使於秦者﹐乃使人微感張儀曰「子始與蘇秦善﹐今秦已當路﹐子何不往遊﹐以求通子之願﹖」張儀於是之趙﹐上謁求見蘇秦。蘇秦乃戒門下人不爲通﹐又使不得去者數日﹐已而見之﹐坐之堂下﹐賜僕妾之食﹐因而數讓之曰「以子之材能﹐乃自令困辱如此﹐吾寧不能言而富貴子﹐子不足收也。」謝去之。

張儀之來也﹐自以爲故人﹐求益反辱﹐怒﹐念諸侯莫可事﹐獨秦能苦趙﹐乃遂入秦。蘇秦已而告其舍人曰「張儀﹐天下賢士﹐吾殆弗如也﹐今吾幸先用﹐而能用秦柄者﹐獨張儀可耳。然貧﹐無因以進﹐吾恐其樂小利而不遂﹐故召辱之﹐以激其意﹐子爲我陰奉之。」乃言趙王﹐發金幣車馬﹐使人微隨張儀﹐與同宿舍﹐奉以車馬金幣﹐所欲用﹐爲取給而弗告。張儀遂得以見秦惠王﹐惠王以爲客卿﹐與謀伐諸侯。蘇秦之舍人乃辭去﹐張儀曰「賴子得顯﹐方且報徳﹐何故去也﹖」

舍人曰「臣非知君﹐知君乃蘇君。蘇君憂秦伐趙﹐敗從約。以爲非君莫能得秦柄﹐故激怒君﹐使臣陰奉給君資。今君已用﹐請歸報。」張儀曰「嗟呼﹗此吾在術中而不悟﹐吾不及蘇君明矣。」

◎貂蟬《三國誌演義》言王允獻貂蟬於董卓﹐作連環計﹐正史中實無貂蟬之名﹐惟《董卓傳》云﹐卓嘗使布守中閣﹐布與卓侍婢私通云云。李長吉作《呂將軍歌》云「銀龜搖白馬﹐傅粉女郎大旗下。」蓋卽指貂蟬事﹐而小說從而演之也。

黃右原告余曰「《開元占經》卷三十三﹐熒惑犯須女﹐占注云﹐《漢書通誌》﹕『曹操未得志﹐先誘董卓﹐進刁蟬以惑其君。』此事異同不可考﹝原誤爲」放「﹞

而刁蟬之卽貂蟬﹐則確有其人矣。「《漢書通誌》今亦不傳﹐無以斷之。

◎周倉《三國誌演義》言關公裨將有周倉﹐甚勇﹐而正史中實無其人﹐惟《魯肅傳》云﹐肅邀與關相見﹐各駐兵馬百步上﹐但諸將軍單刀俱會﹐肅因責數關云云﹐語末究竟﹐坐有一人曰「夫土地者﹐惟徳所在耳﹐何常之有﹖」肅厲聲呵之﹐辭色甚切﹐關操刀起﹐謂曰「此自國家事﹐是人何知﹗」目之使去。疑此人卽周倉﹐明人小說似卽因此而演﹐單刀二字﹐亦從此傳中出也。然元人魯貞作《漢壽亭侯碑》﹐已有「乘赤兔兮從周倉」語﹐則明以前已有其說矣。今《山西通誌》云「周將軍倉﹐平陸人﹐初爲張寶將﹐後遇關公於臥牛山﹐遂相從﹐樊城之役﹐生擒龐徳﹐後守麥城﹐死之。」亦見《順徳府誌》﹐謂與參軍王甫同死。則裏居事迹﹐卓然可紀﹐未可以正史偶遺其名而疑之也。王緘《秋燈叢話》云「周將軍倉殉節麥城﹐而墓無可考﹐稽其遺迹﹐卽長阪坡曹﹑劉交兵處也。因訪麥城故址﹐在邑東南四十里﹐久被沮水沖塌成河﹐僅存堤塍﹐名曰麥城堤。有任生者﹐夢將軍示以葬所﹐遂告知縣陳公﹐掘其地﹐深丈許﹐露石墳一座﹐頗堅固﹐乃掩之﹐而封樹其上﹐植碑以表焉。或有疑任生之作僞者﹐夫去地丈餘﹐烏知有墓﹐且一經掘視﹐昭然不爽﹐則英靈所格﹐豈子虛哉﹗」

◎王昭君《漢書。元帝紀》云「賜單於待詔掖庭王檣爲閼氏。」《匈奴傳》云「王墻﹐字昭君。」惟《後漢書。南匈奴傳》作嬙﹐錢竹汀先生曰「《說文》無嬙字。《左傳》『妃嬙嬪禦』﹐唐石經本作墻。」則《匈奴傳》作墻不誤﹐而《元帝紀》之檣恐轉誤﹐檣字《說文》亦未收也。《西京雜記》言﹐漢元帝使畫工寫宮人﹐昭君獨不行賂﹐乃惡寫之﹐旣行﹐遂按誅毛延壽。《琴操》又言﹐本齊國王穰女﹐年十七﹐進之帝﹐以地遠不幸﹐及欲賜單於美人﹐嬙對使者越席請往﹐後不願妻其子﹐吞藥而卒。惟抱琵琶出塞﹐乃烏孫公主事﹐與昭君無干﹐傅玄《琵琶賦序》詳言之﹐載在《宋書。樂志》。後人因石崇《王明君辭序》「昔公主嫁烏孫﹐令琵琶馬上作樂﹐以慰其道路之思﹐其送昭君﹐亦必爾也」云云﹐遂附會以爲昭君爾﹐杜詩「千載琵琶作胡語」﹐殆亦本於右崇。

◎祝英臺《宣室志》云「祝英臺﹐上虞祝氏女也﹐僞爲男裝遊學﹐與會稽梁山伯者同肄業。山伯字處仁﹐祝先歸﹐二年﹐山伯訪之﹐乃知其爲女子﹐悵然如有所失﹐告其父母求聘﹐而祝已字馬氏子矣。山伯後爲貿阝令﹐病死﹐葬貿阝城西﹐祝適馬氏﹐舟過墓所﹐風濤不能進﹐聞知有山伯墓﹐祝登號慟﹐地忽自裂﹐陷祝氏﹐遂並埋焉。晉丞相謝安奏表其墓曰義婦冢。」﹝此節原有多處缺脫﹐據《宣室志》校補﹞

◎單雄信《舊唐書。李密傳》﹕單雄信尢能馬上用槍﹐後降王世充﹐爲大將軍。太宗圍東都﹐雄信出軍拒戰﹐援槍而至﹐幾及太宗﹐徐世呵止之曰「此秦王也。」

雄信少退﹐太宗由是獲免。《新唐書。尉遲敬徳傳》﹕秦王與王世充戰﹐驍將軍雄信騎直趨王﹐敬徳躍馬大呼﹐橫刺雄信墜﹐乃翼王出。按此二傳所述﹐一事也﹐今演劇者備言徐世﹑尉遲恭﹐皆有所本。﹝此節原缺脫多處﹐據《舊唐書》校補﹞

◎尉遲恭《唐書。尉遲敬徳傳》云﹐尉遲敬徳幸直﹐頗以激切自負﹐嘗侍宴慶善宮﹐有班在其上者﹐曰「爾何功﹐合坐我上﹖」任城王道宗解諭之﹐敬徳勃然﹐拳毆道宗﹐目幾至眇﹐太宗不懌﹐罷﹐召讓之。致仕後﹐聞太宗將伐髙麗﹐上言夷貊小國﹐不足任萬乘﹐願委之將佐﹐帝不納。詔以本官爲左一馬軍總管﹐師還復致仕。按今演劇者﹐有《打朝》﹑有《裝瘋》兩出﹐蓋打朝實﹐裝瘋虛也。

◎李元霸《唐書。髙祖諸子傳》﹕髙祖二十二子﹐竇皇后生建成﹑太宗皇帝﹑元吉﹑元霸。元霸字大徳﹐幼辧惠﹐隋大業十年薨﹐年十六﹐無子﹐武徳元年追王及謚﹐曰衛懷王。按今小說家所言元霸勇力事﹐正史俱無之。

◎紅綃紅綫《昆侖奴傳》云﹐大歷中﹐有崔生﹐其父與蓋代勛臣一品者善﹐使生往省疾﹐一品召生入室﹐有三侍妓皆艷絕﹐命衣紅綃者擎含桃與生食﹐辭出﹐復命紅綃送之﹐紅綃示以手語﹐生歸而神迷意奪。家有昆侖奴摩勒﹐探知其情﹐曰「此小事耳。」遂以靑絹爲生裂束身衣﹐負之逾十重垣﹐入歌妓院﹐院有猛犬﹐撾殺之。

生搴簾見妓﹐妓問何神術至此﹐生具告摩勒之謀﹐乃召勒入﹐飲之﹐且曰「賢爪牙旣有此術﹐何妨脫我┕牢。」摩勒曰「此亦小事耳。」復雙負之飛出﹐及旦﹐一品驚覺﹐自知是俠士挈之﹐懼他禍﹐不敢聲問﹐紅綃卒歸於生。又《甘澤謠》云﹐紅綫者﹐潞州節度使薛嵩家靑衣也。至徳後﹐兩河未寧﹐朝廷命嵩遣女嫁魏博節度田承嗣男﹝原爲「女」﹐據《甘澤謠》攺﹞﹐以浹往來﹐而承嗣方募武勇﹐覬並潞州﹐嵩憂悶﹐不知所出。紅綫言能解主憂﹐請暫放一到魏城﹐乃入房﹐飭行具﹐倏忽不見。嵩危坐以待﹐聞一葉墮聲﹐起問﹐卽紅綫回矣。報曰「某子夜二刻達魏城﹐歷數門﹐及寢所﹐見田親家枕劍酣眠﹐劍前仰開一金合﹐合內書身生甲子與北鬥神名﹐某遂持合以歸﹐守護人無一覺者。」嵩大喜﹐發使遺承嗣書曰「昨夜有客來﹐云自元帥牀頭獲一金合﹐不敢畱﹐謹卻封納。」承嗣驚怛絕倒﹐明日﹐專使歸命﹐紅綫乃辭嵩曰「某前本男子﹐因誤下孕婦虫﹝《甘澤謠》作」蠱「﹞癥﹐謫爲凡賤女子﹐今旣十九年矣﹐且全兩城人性命﹐可贖前罪還本形矣。」嵩集賓友餞別﹐綫僞醉離席﹐遂亡所在。沈徳符《顧曲雜言》云「梁伯龍有《紅綫》《紅綃》二雜劇﹐頗稱諧穩﹐今被俗優合爲一大本﹐南曲謂之《雙紅》﹐遂成惡趣矣。」

◎長生殿《長生殿》戲﹐最爲雅奏﹐諳昆曲者﹐無不喜之﹐而余頗不以爲然﹐卽如《絮閣》《搜鞋》等出﹐陳陳相因﹐未免如聽古樂而思臥﹐而《醉酒》一出﹐尢近惡道﹐不能人云亦云也。惟此戲之起﹐傳聞各殊﹐虞山王東漵《柳南隨筆》云「康熙丁卯﹑戊辰間﹐京師梨園子弟﹐以內聚班爲第一﹐時錢唐洪太學思著《長生殿》傳奇初成﹐授內聚班演之﹐大內覽之稱善﹐賞諸優人白金二十兩﹐且向諸親藩稱之﹐於是諸王府及閣部大臣﹐凡有宴集﹐必演此劇﹐而纏頭之賞﹐其數悉如內賜﹐先後所獲﹐殆不貲。內聚班優人因語洪曰﹕」賴君新制﹐吾獲賞賜多矣﹐請張宴爲君壽﹐而卽演是劇以侑觴﹐凡君所交遊﹐當邀之俱來。『乃擇日治具﹐大會於生公園﹐名流之在都下者﹐悉爲羅致﹐而獨不及吾邑趙星瞻徵介。

時趙適館給諫王某所﹐乃言於王﹐促之入奏﹐謂是日系國忌﹐設宴張樂﹐爲大不敬﹐請按律治罪。奏入﹐得旨下刑部獄﹐凡士夫及諸生除名者﹐幾五十人。益都趙秋谷贊善執信﹑海昌查夏重太學嗣璉﹐其最著者也。後查以攺名登第﹐而趙竟廢置終身矣。「近日錢唐梁應來《兩般秋雨庵隨筆》云﹕」黃六鴻者﹐康熙中由知縣行取給事中﹐入京﹐以土物及詩稿徧送諸名士﹐至趙秋谷贊善﹐趙答以柬云﹕『土物拜登﹐大集璧謝。』黃遂銜之刻骨﹐乃未幾而有國喪演劇一事﹐黃遂據實彈劾﹐朝廷取《長生殿》院本閱之﹐以爲有心諷刺﹐大怒﹐遂罷趙職﹐而洪編管山西。京師有詩詠其事﹐今人但傳『可憐一曲《長生殿》﹐斷送功名到白頭』二句﹐不知此詩原有三首也。其一云「國服𨿽除未滿喪﹐如何便入戲文場。自家原有些兒錯﹐莫把彈章怨老黃。『其二云﹕」秋谷才華迥絕儔﹐少年科第盡風流。可憐一出《長生殿》﹐斷送功名到白頭。』其三云「周王廟祝本輕浮﹐也向《長生殿》裏遊。抖擻香金求脫网﹐聚和班裏制行頭。『周王廟祝者﹐徐勝力編修嘉炎﹐是日亦在座﹐對簿時﹐賂聚和班伶人﹐詭稱未遇﹐得免﹐徐丰頤修髯﹐有周道士之稱也。是獄成﹐而《長生殿》之曲流傳禁中﹐布滿天下﹐故朱竹坨檢討贈洪裨畦詩﹐有』海內詩篇洪玉父﹐禁中樂府柳屯田。《梧桐夜雨》聲淒絕﹐薏苡明珠謗偶然『之句﹝《梧桐夜雨》﹐元人雜劇﹐亦明皇幸蜀事﹞﹐樊榭老人嘆爲字字典雅者也。」惟兩書所記﹐各有不同﹐百餘年中事﹐焉得一博雅君子一質之。

◎雙忠傳演張巡﹑許遠故事者﹐大率依附《唐書》﹐言張巡守睢陽﹐括城中老幼﹐凡食三萬口﹐又殺愛妾饗士﹐許遠亦有殺奴哺卒事﹐惟揚州江防丞鐘云力辟其說﹐以爲張﹑許名將﹐必無此殘忍不仁之事﹐且著爲論以辧之。云好爲議論﹐往往驚其四筵﹐同人亦鮮不反唇相攻者﹐余曰「我有一說﹐爲諸公釋爭可乎﹖」宋王明淸《摭靑雜說》云「紹興辛巳冬﹐北人南侵﹐朝廷遣大軍屯淮東﹐每遣小校數隊候望﹐有何兼資者﹐領五千人至六合縣西﹐望見軍馬自西北來﹐兼資斂所部隱蘆荻中﹐聞一人言﹐荻林中有生人﹐知爲鬼兵﹐乃免冑出見﹐拜問神號﹐答曰﹕」某唐張巡。『指對坐者曰「此許遠。』指下坐者曰﹕」此雷萬春﹐此南霽云。『兼資少亦讀書﹐因再拜頂禮曰「史言大王守城﹐凡食三萬餘人﹐果然否﹖』張曰﹕」有之﹐而實不然﹐所食者皆已死之人﹐非殺生人也。『又曰﹕』史言張大王殺愛妾﹐許大王殺愛奴﹐不知果否﹖『張曰「非殺也﹐妾見孤城危逼﹐勢不能保﹐欲學虞姬﹑綠珠之效死﹐故自刎﹐許大王奴亦以憂悸暴死﹐遂烹以享士﹐蓋用術以堅士卒之心耳。』兼資見雷萬春面止一疤﹐因拜問曰﹕」史言將軍面著六箭﹐而一疤何也﹐『雷曰「當時六箭五著兜鍪﹐人人相傳謂吾面著六箭﹐不動﹐吾亦當之﹐庶揚聲以威之耳。』」此事𨿽未足深信﹐然問答數語﹐頗中情理﹐足與史傳相參﹐云其亦可藉此以伸其說耳。

◎脫靴今劇場演髙力士爲李太白脫靴﹐論者多以爲荒誕﹐而不知事本正史﹐《舊唐書。李白傳》云「日與酒徒醉於酒肆﹐玄宗欲造樂﹝原誤爲」新「﹞府新詞﹐亟召白﹐白已臥酒肆矣。召入﹐以水灑面﹐卽令秉筆﹐頃之成十餘章﹐帝頗嘉之。

嘗沈醉殿上﹐引足令髙力士脫靴﹐由是斥去。「

◎卸甲封王劇場演郭子儀奏凱回朝﹐初入見﹐奏曰「念臣甲冑在身﹐不能全禮。」全禮二字﹐甚合古意﹐《曲禮》﹕「介者不拜﹐爲其拜而拜。」注云「拜則失容節﹐猶詐也。」疏云「著鎧而拜﹐形儀不足﹐似詐也。」蓋以鎧不宛轉﹐故致形儀不足﹐所謂不能全禮也。《孔叢子。問軍篇》﹕「介冑在身﹐執銳在列﹐𨿽君父不拜。」《史記。絳侯世家》﹕「亞夫持兵揖曰﹕介冑之士不拜﹐請以軍禮見天子。」皆足與《曲禮》相證。

◎梁顥陳正敏《遁齋閒覽》載梁顥《登第詩》﹕「天福三年來應試﹐雍熙二載始成名。饒他白髮巾中滿﹐且喜靑雲足下生。」天福三年﹐是五代晉髙祖戊辰﹐雍熙二載﹐是宋太宗乙酉﹐中間相距四十七年﹐夫以弱冠應舉﹐卽四十餘年而後登第﹐亦不應如世所傳八十二魁大廷云云也。《宋史》本傳明言雍熙二載舉進士﹐賜甲科﹐解褐大名府觀察推官﹐景徳元年卒﹐年九十二。雍熙二年至景徳元年﹐才二十年﹐則顥亦不得以八十二歲登第﹐史傳之言﹐各有差互﹐此當闕疑。

◎三門有優人以牙牌呈請點戲者﹐中有《三門》一出﹐客詰之﹐優人曰「此卽魯智深醉酒耳。」坐中客皆大笑曰「何以誤山門爲三門﹖」余解之曰「此殆非誤也﹐《釋氏要覽》云﹕寺宇開三門者佛地。論云﹕謂空門﹑無相門﹑無作門﹐故名三門。然則作山門者轉誤﹐特非優人所能見及耳。然山門亦自有出處﹐《髙僧傳》云﹐支遁於石城山立棲光寺﹐宴坐山門﹐遊心禪苑。蘇文忠公畱佛印﹑玉帶於金山﹐亦有『永鎭山門』語。」

◎陳季常南戲有《跪池》一出﹐北戲更演爲變羊一事﹐尢爲誕妄絕倫﹐但其事亦有所本﹐而皆以爲陳季常﹐則不可不辧耳。《藝文類聚》載﹐京邑士人婦大妒﹐常以長繩系夫足﹐喚便牽繩﹐士密與巫嫗謀﹐因婦睡﹐士以繩系羊﹐緣墻走避﹐婦覺牽繩而羊至﹐大驚﹐召問巫﹐巫曰「先人怪娘積惡﹐故郎君變羊﹐能悔﹐可祈請。」婦因抱羊痛哭悔誓﹐巫乃令七日齋﹐舉家大小﹐悉詣神前禱祝﹐士徐徐還婦見﹐泣曰「多日作羊﹐不辛苦耶﹖」士曰「猶憶啖艸不美。」婦愈悲哀﹐後略復妒﹐士卽伏地作羊鳴﹐婦驚起﹐永謝不敢。按此事與陳季常無涉﹐而陳季常之懼內﹐則自古著名。季常名忄造﹐與東坡交好﹐坡詩有「龍邱居士亦可憐﹐談空說有夜不眠。忽聞河東獅子吼﹐拄杖落手心茫然」。次公注云「龍邱居士﹐指言陳季常也。季常妻柳氏﹐最悍妒﹐每季常設客﹐有聲妓﹐柳氏則以杖擊照壁大呼﹐客至爲散去﹐故因詩戲之。」又《容齋三筆》云「黃魯直有與陳季常簡云﹕公暮年來﹐想漸求淸淨之方﹐姬媵無新進矣﹐柳夫人比何所念以致疾耶﹖又一帖云﹕示諭老境情味﹐法當如是﹐河東夫人亦能哀憐老大﹐一任放不解事耶﹖」

則柳氏之妒名﹐固已彰著於外﹐故蘇﹑黃亦不妨質實言之耳。《在閣知新錄》云「世以妒婦比獅子﹐而《續文獻》稱獅子日食醋﹑酪各一瓶﹐喫醋之說﹐殆本此。

◎掃秦戲場有《掃秦》之瘋僧﹐卽濟顚﹐俗以爲地藏王現身。《江湖雜記》載其事云「秦檜旣殺武穆﹐向靈隱祈禱﹐有一行者亂言譏檜﹐檜問其居址﹐僧賦詩有『相公問我歸何處﹐家在東南第一峯』之句﹐檜令隸何立物色之﹐立至一宮殿﹐見僧坐決事﹐立竊問之﹐答曰﹕」地藏王決秦檜殺嶽飛事。『數卒隨引檜至﹐身荷鐵枷﹐囚首垢面﹐呼告曰「傳語夫人﹐東窗事發矣﹗』」按﹕《云淡墨》所載﹐與此略同﹐《邱氏遺珠》所載﹐亦有「東窗事發」語﹐知此戲不盡屬子虛也。

◎孫白谷在揚州宴劇﹐適演孫忠靖潼關之戰﹐通名時﹐誤以傳爲傅﹐鐘云郡丞疑之﹐客有力辧是傅非傳者﹐余亦猝無以折之。歸寓後﹐始廣借《明史》《通鑑輯覽》《綱目三編》《勝朝殉節諸臣錄》及《孫白谷集》閱之﹐乃皆作傳﹐不作傅﹐蓋宋儒有陳君舉名傅良者﹐人多誤爲「傳良」﹐此實傳庭﹐又或誤以爲「傅庭」﹐耳食之徒﹐遂習焉弗察耳。

◎秋香姚旅《露書》云「吉道人父秉中﹐以給諫論嚴氏﹐廷杖死。道人七歲爲任子﹐十七與客登虎邱﹐適上海有宦家夫人﹐擁諸婢來遊﹐一婢秋香姣好﹐道人有姊之喪﹐外衣白衫﹐裏服紫襖絳棍﹐風動裾開﹐秋香見而含笑去。道人以爲悅己﹐物色之﹐乃易姓名葉昂﹐攺衣裝作窶人子﹐往賄宦家縫人﹐鬻身爲奴。宦家見其閒雅﹐令侍二子讀書﹐二子愛暱焉。一日求歸娶﹐二子曰﹕」汝無歸﹐我言之大人﹐爲汝娶。『道人曰「必爲我娶者﹐願得夫人婢秋香﹐他非願也。』二子爲力請﹐與之。定情之夕﹐解衣﹐依然紫襖絳棍也﹐秋香凝睇良久﹐曰﹕」君非虎邱少年耶﹖君貴介﹐何爲人奴﹖『道人曰「吾爲子含笑目成﹐屈體惟子故耳。』會勾吳學博遷上海﹝原誤爲」遊「﹞令﹐道人嘗師事者﹐下車﹐道人隨主人謁焉。

旣出﹐竊假主人衣冠入見﹐令報謁主人﹐並謁道人﹐旋道人從兄東遊﹐其僕偶見道人﹐急持以歸﹐宦家始悉道人顚末﹐具數百金﹐裝送秋香歸道人。道人名之任﹐字應生﹐江陰人﹐本姓華﹐爲母舅趙子。「按今演其事爲劇﹐移以屬唐伯虎云。

◎一捧雪《一捧雪》傳奇﹐他處少演者﹐余惟從蘇州得觀﹐蓋卽蘇州事﹐故蘇人無不能言其本末。所謂莫懷古﹐乃隱名﹐若謂莫好古玩﹐好古如以手棒雪﹐不可久也。

沈徳符野獲編云「嚴分宜勢熾時﹐以諸珍寶盈溢﹐遂及書畫骨董﹐時鄢懋卿以總鹺使江﹑淮﹐胡宗憲﹑趙文華以督兵使吳﹑越﹐各承奉意旨﹐搜取古玩﹐不遺餘力。傳聞有《淸明上河圖》手卷﹐宋張擇端畫﹐在故相王文恪家﹐難以阿堵動﹐乃托蘇州湯臣者往圖之。湯以善裝潢知名﹐客嚴門下﹐亦與婁江王思賢中丞往還﹝思賢名忄予﹐州山人世貞之父﹞﹐乃說王購之﹐王時鎭薊門﹐卽命湯以善價購之。旣不可得﹐遂屬蘇人黃彪摹一本應命﹐黃亦畫家髙手也。嚴時旣得此卷﹐珍爲異寶﹐用以爲諸畫壓捲﹐置酒會諸貴人賞之。有妒中丞者﹐直發其爲贗本﹐嚴世蕃大慚怒﹐頓恨中丞﹐謂有意紿之﹐禍本自此成。或云卽湯姓者﹐怨州伯仲﹐自露始末﹐不知然否。」又王襄《廣匯》云「嚴世蕃嘗索古畫於王忄予﹐云值千金﹐忄予有臨幅﹐絕類眞者﹐以獻。乃有精於辧畫者﹐往來忄予家﹐有所求﹐世貞斥之﹐其人知忄予所獻畫﹐非眞迹也﹐密以語世蕃。會大同有虜警﹐巡按方恪﹝《明史》作方輅﹞劾忄予失機﹐世蕃遂告嵩票本論死。」《廣匯》所載稍略﹐而情節與《野獲編》相同。又孫之忄予《二申野錄》注云「後世蕃受刑﹐州兄弟贖得其一體﹐熟而薦之父靈﹐大慟﹐兩人對食畢而後已。詩畫貽禍﹐一至於此﹗況又有小人交構其間﹐釀成尢烈也。」按所云詩者﹐謂楊椒山死﹐州以詩弔之﹐刑部員外況叔祺錄以示嵩﹔所云畫﹐卽指《淸明上河捲》也。又按湯臣卽湯裱褙﹐今蘇州裝潢店尙是其後人﹐聞乾隆間﹐尙有湯某者精於此藝。余初至蘇時﹐則羣推吳文玉者爲絕技﹐余所得字畫頗佳者﹐皆以付吳﹐其工值不論貲﹐而裝成自然精絕﹔繼至﹐則吳文玉已物故﹐有子繼其業﹐𨿽一蟹不及一蟹﹐然究系家傳﹐海內殆無第二家矣。

●卷七◎道光年間四太傅道光丙午﹐余居揚州﹐適儀徵師以重宴鹿鳴﹐蒙恩加太傅銜﹐師受寵若驚﹐囑余考國朝加太傅銜者若干人。謹按﹐我朝滿﹑漢大臣﹐生前得太傅加銜者﹐不過六人﹝如金文通﹑洪文襄﹑範文肅﹑鄂文端﹑曹文正﹑長文襄﹐皆已詳前書﹞。

其由身後得贈銜者﹐亦不過十餘人﹐而吾師更由太子太保銜﹐超加七級至太傅銜﹐尢爲曠典。乃甫逾兩年﹐在溫州郡署﹐接閱邸抄﹐則戊申正月初二日﹐長洲相國潘芝軒公﹐亦由太子太保恩加太傅銜﹐以狀元宰輔﹐位冠朝端﹐而膺玆異數﹐尢爲稽古殊榮。儀徵師以林下得之﹐芝軒公與曹文正師以現任得之﹐前後不過十餘年中﹐更爲國家盛事。余於三太傅皆有知遇之感﹐而儀徵師與芝軒公﹐又皆夙締文字之緣﹐惜追隨曹文正師﹐適在機務塡委之時﹐不獲乞其片言隻字爲憾耳。芝軒相國爲余題漢瓦研冊﹐已錄梓入《師友集》中﹐甲辰年﹐余以《七十自壽詩》寄呈相國﹐卽賜和韻四章﹐手書金箋橫幅寄贈﹐時已七十六歲﹐而聲律完足﹐寫作俱精﹐讀者無不嘆爲天人﹐而預知其福澤之未艾也。因屬兒輩寶藏之﹐而附錄其句於此云「話別春明記十年﹐康侯述職會朝天﹝丙申歲﹐君擢撫廣西﹐來京握晤﹐忽忽已十年矣﹞。移從桂嶺承恩渥﹐喜聽蘭階報捷﹝原誤爲」提「﹞先﹝辛丑君移撫江蘇﹐是年哲嗣長君成進士﹞。玉節三持晉開府﹐金閶兩度賦《歸田》。藤花早誦琳瑯集﹐又寄親書《自壽篇》。」「康濟當年奠澤鴻﹐至今猶頌富韓公。三英久著旬宣﹝原誤爲」宜「﹞績﹐四郡頻資浚瀹功。率屬勉登《循吏傳》﹐愛才眞有古人風。更欣餘事滄浪葺﹐逸韻應追宋漫翁。」「聞道黃樓樂遂初﹐園林淸福足相於。傳經近接三珠樹﹝君與先兄樹庭甲寅同年﹐令嗣吉甫與次兒曾瑩辛丑同年﹐平仲己亥出余通家何子貞門下﹐敬叔丁酉鄕舉﹐與余猶予遵祁同年﹞﹐注選旁搜萬卷書﹝君所著《文選旁證》﹐極爲賅洽﹞。金石怡情徵上壽﹐煙雲過眼富吾廬﹝君收藏金石書畫甚富﹞。懸車眞羨神仙侶﹐早仿鴻臚繪《卜居》﹝君仿禹鴻臚《卜居圖捲》﹐名流題詠殆徧﹞。」天教謝傅臥東山﹐琴鶴隨身自在閒。矍鑠正誇吟興健﹐婆娑盡許俗塵刪。衰遲愧我稱先進﹐勇退如公得大還。

重宴鹿鳴開九袤﹐耆英應冠杖朝班。「

◎元旦開筆今人於每年元旦作字﹐必先用紅箋莊書兩語﹐如「元旦開筆﹐百事大吉」之類﹐或作「動筆」﹐或作「舉筆」﹐士農工商皆然﹐隨人所寫無一定也。記余少時﹐先資政公於開年必令書「元旦開筆﹐讀書進益」八字﹐乾隆辛亥年﹐則令書「元旦開筆﹐入泮第一」﹐是年秋﹐果入縣庠第一名﹐甲寅年元旦﹐語余曰「汝現應舉﹐但書元旦舉筆可也。」是年果舉於鄕﹐此後則違侍之日多﹐音容杳不可復接矣。憶余偶問此事起於何時﹐公曰「似前明卽有之﹐前人多作把筆﹐《五燈會元》載淨慈道昌舉此語云﹕歲朝把筆﹐萬事皆吉﹐此是三家村裏保正書門的。又《大梅祖鏡》云﹕」歲朝把筆﹐萬事皆吉﹐記得東村黑李四年年親寫在門前。則此事由來久矣。「按吳中相傳林少穆﹑陳芝楣二公﹐同在百文敏公金陵節幕度歲﹐署中賓朋頗盛﹐元旦淸晨﹐齊至林少穆房中賀歲﹐見壁間貼」元旦開筆﹐領袖蓬山「一紅箋﹐次至陳芝楣房中﹐見所貼紅箋正同此八字﹐不謀而合﹐二公亦相視而笑﹐是歲少穆卽登館選﹐逾數科﹐芝楣亦以鼎甲入翰林﹐遂爲一時佳話。憶余於道光辛丑冬在江蘇巡撫任內﹐引疾奏請開缺﹐歲除尙在節署候旨﹐權篆者爲程晴峯方伯﹐與同僚商同勸余銷假﹐時余閉門謝客已久﹐晴峯擬以元旦人見時面陳﹐是日直入余臥室﹐見餘幾上有紅箋﹐楷書」元旦開筆﹐歸田大吉「

八字﹐默然而出﹐語同僚曰「憲意已決﹐似無煩口舌矣。」同年吳棣華聞之﹐笑曰「元旦開筆等字﹐無人不寫﹐而歸田大吉之語﹐似前此竟未之聞﹐可爲此事開山手矣。」

◎上大人余前撰《歸田瑣記》﹐載祝允明《猥談》﹐言「上大人﹐孔乙己﹐化三千﹐七十士﹐爾小生﹐八九子﹐佳作仁﹐可知禮」也﹐謂此系孔子上父書﹐近似有理。

葉盛《水東日記》﹕「宋學士晚年寫此﹐必知所自。」似是元末明初﹝原誤爲「此」﹞有此語。旣閱《通俗編》﹐載《傳燈錄》云﹐或問陳尊宿﹐如何是一代時教﹐陳曰「上大人﹐邱乙己。」《五燈會元》亦載郭功甫謁白雲﹐云曰﹐夜來枕上作《个山頌》﹐謝功甫大儒﹐乃曰「上大人﹐邱乙己﹐化三千﹐七十士﹐爾小生﹐八九子﹐佳作仁﹐可知禮」也。公初疑﹐後聞小兒誦之﹐忽有省。據此﹐則知唐末先有此語﹐北宋時已爲小兒誦矣。其文特取筆畫簡少﹐以便童蒙﹐無取義理﹐祝氏之說﹐未免附會無稽矣。

◎千家詩宋劉后村有《分門纂類唐宋千家詩選》﹐所錄惟近體﹐而趣尙顯易﹐本爲初學設也。今村塾所謂《千家詩》﹐上集七言絕八十三首﹐下集七言律三十九首﹐大半在後村選中﹐蓋據其本而增刪之﹐故詩僅數十家﹐而仍以千家爲名。下集忽有明太祖《送楊文廣徵南》之作﹐又或作《贈毛伯溫南徵》﹐實不可解﹐可知增刪者出明人之手也。

◎百家姓《玉照新誌》﹕「《百家姓》是兩浙錢氏有國時小民所著﹐蓋趙乃本朝國姓﹐錢氏奉正朔﹐故以錢次之﹐孫乃忠懿王之正妃﹐其次則南唐李氏﹐次句周﹑吳﹑鄭﹑王﹐皆武肅而下嬪妃也。」按陸放翁自注﹕「農子十日乃遣子入學﹐所讀雜事﹑《百家姓》之類﹐謂之村書。」則《百家姓》之有﹐自宋前無疑。陳振孫《書錄解題》﹐有《千姓編》一卷﹐不著撰人﹐末云「嘉八年采眞子記」﹐豈卽所著耶﹖明洪武時翰林編修吳沈等﹐據戶部黃冊﹐編爲《千家姓》﹐見《楊升庵外集》。蓋古《臼家姓》﹐原不止百家﹐《戒庵漫筆》云《百家姓》單姓四百零八﹐復姓三十是也。

◎三字經揚州包松溪太守新得諸城劉文淸公楷書《三字經》全文墨迹﹐將鉤勒上石﹐寄書屬余題其冊首。按《三字經》世傳爲王伯厚作﹐或又曰是宋末區適子所撰﹐適子字正叔﹐廣東順徳人﹐未知孰是。要皆宋人也。坊間有別本﹐多出元﹑明﹐統系數句﹐是明人所添﹐蕭良有《龍文鞭影》言裏中熊氏藏有大板《三字經》﹐明蜀人梁應升爲之圖﹐聊城傅光宅爲之序﹐較舊板多敍元﹑明統系八句。紀文達師言《趙南星集》有《三字經注》一卷﹐其宋以後亦多出數句﹐而與蕭良有所述﹐又微有不同﹐今不知文淸所書﹐是從何本也。

◎萬字文《千字文》人所熟知﹐問以《萬字文》﹐皆瞠日矣。按《萬字文》﹐隋滿徽撰﹐去周興嗣作《千字文》時﹐年代殊非懸絕﹐而傳世獨罕﹐當是因其繁多之故耳。近年有重編《千字文》爲祝嘏之辭者﹐始於彭文勤師﹐時吾鄕遊彤卣侍禦亦集賦一首﹐皆一時極思﹐可稱傑作﹐此在乾隆庚戌八旬慶典時。至嘉慶庚辰葉東卿兵部志詵獻萬壽頌冊﹐重編《千字文》十首﹐名爲《萬言頌》﹐則更度越前人矣。

◎手不釋卷鄭蘇年師主鱉峯講席﹐來從遊者甚眾﹐師校閱課捲﹐必詳必愼﹐幾有日不暇給之形﹐時余讀《禮》家居﹐師令襄同校閱﹐自鐫一小印﹐曰「手不釋卷」﹐笑謂余曰「此四字究不知始於何時﹖」余曰「但記得《華陽博議》中有此語﹐而不名一人﹐如謂馬懷素﹑口思禮﹑於休烈﹑李奚仕宦中不釋卷者﹐劉﹑魯肅﹑崔林﹑辛術軍旅中不釋卷者﹐劉實﹑王起﹑趙逸﹑崔元翰耄耋中不釋卷者﹐司馬光童稚中不釋卷者﹐裴亂離中不釋卷者﹐皇甫謐﹑斐漢疾病中不釋卷者。」

師賞其博洽。

◎添注塗攺今科場格式﹐卷末須注明添注塗攺﹐蓋自唐時卽有之。唐試士式﹐塗幾字﹐乙幾字﹐皆令注明。乙音主﹐與﹤黑主﹥同﹐文字遺落﹐鉤其旁以補之﹐畫作乙形﹐今人以爲甲乙之乙﹐誤矣。又《漢書。東方朔傳》「輒乙其處」﹐謂止絕處﹤黑主﹥而記之﹐如今人讀書以朱識其所止﹐作乙形﹐亦非甲乙之乙也。

◎十六羅漢客有以丁南羽白描羅漢索題者﹐並言世稱十八羅漢﹐而此只十六﹐無乃缺歟﹖

余曰﹕十六羅漢之名﹐自古所傳如是。釋典載佛伽梵般涅時﹐以無上法付囑十六阿羅﹐故張僧繇﹑盧楞伽所畫﹐皆止十六。《淸波雜誌》載蘇扶攜古畫羅漢十有六﹐求山谷題名號﹐歸宗一見笑曰「夜來夢十六僧來掛塔。」《江西通誌》載貫休於云堂院畫羅漢﹐已畢十五﹐從禪定起﹐寫本身以足之。則十六之數﹐歷有明證。惟《東坡集》有《十八羅漢贊》﹐前十六尊與梵志合﹐後二尊一曰慶友﹐一曰賓頭盧﹐然賓頭盧卽賓度盧跋羅墮﹐實復出也。然貫休所畫羅漢﹐有十六﹐亦有十八﹐恭讀純廟集﹐中有《唐貫休十八羅漢贊》﹐始知西域十六應眞外﹐別有降龍﹑伏虎二尊者﹐一爲戛沙鴉巴尊者﹐一爲納達密答喇尊者﹐以具大神通法力﹐故亦得阿羅漢名。按東坡所贊﹐於羅怙羅尊者﹐則曰龍象之姿﹐魚鳥所驚﹐似指降龍﹔於伐那婆斯尊者﹐則曰逐獸於原﹐得箭忘弓﹐似指伏虎。惟羅怙羅﹐卽喇呼拉尊者﹐伐那婆斯﹐卽拔那拔西尊者﹐由此土僧伽未能深通貝﹐輾轉傳訛﹐致此舛錯。今謹依西湖聖因寺所藏貫休十六羅漢遺迹﹑禦制《贊跋》考定﹕第一爲阿﹝迎阿﹞達機尊者﹝原題第十三因揭ヌ尊者﹞。第二爲阿資答尊者﹝原題第十五阿氏多尊者﹞。第三爲拔納西尊者﹝原題第十四伐那婆斯尊者﹞。第四爲嘎禮嘎尊者﹐﹝原題第七迦理迦尊者﹞。第五爲拔﹝雜哩﹞逋答喇尊者﹝原題第五伐那弗多尊者﹞。第六爲﹝拔哈﹞達喇尊者﹝原題第六耽沒跋ヌ尊者﹞。

第七爲嘎納嘎巴薩尊者﹝原題第三賓頭盧頗羅墮誓尊者﹞。第八爲嘎納嘎﹝拔哈﹞

喇雜尊者﹝原題第二迦諾迦伐蹉尊者﹞。第九爲拔﹝嘎沽﹞拉尊者﹝原題第五拔諾迦尊者﹞。第十爲喇呼拉尊者﹝原題第十羅怙羅尊者﹞。第十一爲租查巴納塔嘎尊者﹝原題第十六注茶半托迦尊者﹞。第十二爲畢那楂拉﹝拔哈﹞喇雜尊者﹝原題第一賓度羅跋墮尊者﹞。第十三爲巴納塔嘎尊者﹝原題第十半托迦尊者﹞。第十四爲納阿噶塞納尊者﹝原題第十四那伽犀那尊者﹞。第十五爲鍋巴嘎尊者﹝原題第九戒博迦尊者﹞。第十六爲阿必達尊者﹝原題第四難提密多羅慶友尊者﹞。伏讀禦跋﹐云唐貫休畫十六應眞像﹐見《宣和畫譜》﹐自廣明至今垂千年﹐流傳浙中﹐供藏於錢塘聖因寺。乾隆丁丑仲春南巡﹐駐西湖行宮﹐詣寺瞻禮﹐因一展觀﹐信奇筆也﹐第尊者名號﹐沿譯經之舊﹐未合梵夾本音﹐其名次前後﹐亦與章嘉國師據梵經所定互異﹐爰以今定《同文韻統》合音字並位次注於原署標識之下云云。時僧明水復爲敬謹勒石﹐余於客秋遊西湖﹐始從寺僧乞得拓紙一副﹐歸而敬述之如此。

◎四大金剛四大金剛彼教但稱天王﹐《長阿含經》云「東方天王名多羅吒﹐領乾闥婆及毗捨神將﹐護弗婆提人﹔南方天王名毗琉璃﹐領鳩闥荼及薜荔神﹐護閻浮提人﹔西方天王名毗畱博叉﹐領一切諸龍及富單那﹐護瞿耶尼人﹔北方天王名毗沙王﹐領夜叉羅剎將﹐護郁單越人。」謂之金剛者﹐以所執之杵號之耳。《婆沙論》稱四天王身長一拘盧捨四分之一﹐西國以五百弓爲拘盧捨﹐八尺爲弓﹐蓋其長百丈﹐故凡塑天王者﹐皆特長大也。

◎韋馱《翻譯名義》云﹐韋馱是符檄﹐用徵召也﹐與今所謂護法韋馱無涉﹐其護法者﹐蓋跋羅波膩﹐跋羅﹐此云金剛﹐波膩﹐此云手﹐因其手執金剛杵﹐遂以名之。按今大小叢林頭門內﹐皆立執杵韋馱﹐有以手按杵據地者﹐有雙手合掌捧杵者﹐詢之老僧﹐始知合掌捧杵爲接待寺﹐凡遊方釋子到寺﹐皆蒙供養﹐其按杵據地者則否﹐可以一望而知也。

◎風調雨順《唐書禮儀志》﹕「武王伐紂﹐五方神來受事﹐各以其職命焉。旣而克殷﹐風調雨順。」王業《在閣知新錄》﹕「凡寺門金剛﹐各執一物﹐俗謂風調雨順﹐執劍者風也﹐執琵琶者調也﹐執傘者雨也﹐執蛇者順也﹐獨順字思之不得其解。」

楊升庵《藝林伐山》云「所執非蛇﹐乃蜃也﹐蜃形似蛇而大﹐字音如順。」然則《封神傳》之四大金剛﹐非無本矣。

◎國泰民安今人言風調雨順﹐必連舉「國泰民安」四字﹐記得《六研齋筆記》載項子京藏芝麻一粒﹐一面書風調雨順﹐一面書國泰民安﹐云出南宋宮中﹐異人所獻者。

然則此八字之相連成文﹐由來久矣。猶憶觀劇時﹐有一出忘其名﹐某縣令在任﹐頗作威福﹐去任之曰﹐三班六役環送﹐令問曰「自我蒞此地後﹐外間議論如何﹖」

從答曰「自官到此﹐風調雨順。」復問曰「今我去此地﹐外間議論又如何﹖」

眾答曰「官今去此﹐卻也國泰民安。」令爲答然。

◎尼庵余官江蘇時﹐往來丹徒河幹甚屢﹐習見一尼庵﹐頗冷落﹐近年過之﹐則門戶斬新﹐香火甚盛﹐相距不過十餘年耳。偶因夜泊﹐與庵旁一老翁詰其顚末﹐翁年逾七十矣﹐慨然曰「凡寺觀之盛衰﹐𨿽關气運﹐而人事亦與有功焉。此庵初不振﹐一日遇都天廟會﹐甚熱鬧﹐庵前趕會之船不少﹐有美婦趁船到此登岸﹐一足誤陷污泥﹐急行入庵﹐眾目皆睹﹐而舟子忽嘩言婦給船錢一百﹐乃是冥資﹐急入庵理論﹐則庵中並無此婦﹐方與庵尼詰論﹐舟子忽見座上大士像一足徧染污泥﹐乃大驚悟﹐伏地叩首﹐卽將冥資焚於鑪中﹐於是闐塞入庵聚觀者﹐無不合聲誦佛﹐信爲大士顯靈。適舟中人又來報香气四騰﹐眾益駭異﹐遠近傳聞﹐自此施捨沓至﹐香火遂煊赫至今。實則婦與舟子皆庵尼所夥串﹐婦一入庵﹝原誤爲」船「﹞﹐卽卸裝攺容﹐而以污泥移入大士足下耳。此事近來知者漸多﹐而庵之靈感如舊﹐則其气運尙未衰也。」

◎運木井西湖淨慈寺之運木井﹐余已載其說於《歸田瑣記》中﹐而不知蘇州之玄妙觀亦有此奇事。嘉慶二十二年﹐雷擊玄妙觀﹐大殿中西北一柱﹐支持重大﹐勢甚可危﹐然徧選東﹑西兩匯之木材﹐無以易之。是冬﹐常熟福山口外漁舟於水中遇一浮物﹐視之巨木也﹐擬牽往江北售賣﹐半濟﹐風阻而回﹐再往﹐又如是﹐異之﹐始曳入港﹐則風水皆順﹐直達縣城東門外言港橋停泊﹐觀者如堵。其木可兩圍有半﹐水苔靑綠滿其上﹐木梢刊「崇禎三年」四字﹐「禎年」兩字甚分明﹐「崇三」

兩字模糊﹐以意度之良是。蘇城人聞之﹐出錢數十千購去﹐而玄妙觀因此興修大殿﹐至今完固。夫天生巨材﹐上鐫前代年號﹐自是因工入選﹐乃選而未用﹐歷二百年之久﹐浮沈於汪洋浩渺之中﹐卒無遇合﹐一旦自來﹐以供要用﹐此與獪園所載﹐大慈寺建轉藏殿少一梁材﹐海浮大木濟之﹐其事前後略同。大抵巍峨廟宇﹐皆有運可憑﹐鬼神弄其巧以應運﹐未可皆以爲事出偶然也。

◎十二屬十二辰各有所屬﹐其說始於《論衡》《物勢篇》言其十一﹐所缺惟龍﹐而《言毒篇》有「辰爲龍」﹑「巳爲蛇」二語﹐合之今說﹐已無參差﹐而統謂之曰禽。《北史》宇文護母貽護書曰「昔在武川鎭生汝兄弟﹐大者屬鼠﹐次者屬兔﹐汝身屬蛇。」梁沈炯有《十二屬詩》﹐屬之稱當在此時。《法苑珠林》引《大集經》﹐言其所由來曰「閻浮提外﹐四方海中﹐有十二獸﹐並是菩薩化導﹐人道初生﹐當菩薩住窟﹐卽屬此獸護持﹐得益﹐故漢地十二辰依此行也。」所說十二獸﹐無虎而有師子﹐蓋彼方名虎曰師子耳。其所以分配之義﹐則《谷漫錄》言之頗詳。據云﹐子﹑寅﹑辰﹑午﹑申﹑戌俱陽﹐故取相屬之奇數以爲名﹐鼠﹑虎﹑龍﹑馬﹑猴﹑狗五指﹐而馬單蹄也﹔丑﹑卯﹑巳﹑未﹑酉﹑亥俱陰﹐故取相屬之偶數以爲名﹐牛﹑羊﹑雞﹑豬皆四爪﹐兔兩爪﹐蛇兩舌也。朱子嘗論《易》《乾》馬《坤》牛﹐《震》龍《巽》雞﹐《坎》豕《離》雉﹐《艮》狗《兌》羊﹐此取象自有來歷﹐非假譬之﹐十二屬頗與八卦取象相類﹐得云無來歷乎﹖翟晴江曰﹐觀蒼頡造字﹐亥與豕共一筆小殊﹐而巳字直象蛇形﹐則其來歷矣。

◎楊公忌《軌論》云「宋術士楊救貧﹐習堪輿術﹐爲時俗所推﹐其說一年有十三日﹐百事禁忌﹐名曰楊公忌。然其日多賢哲誕生﹐如孔子及唐代宗﹑宋孝宗﹑孟嘗君﹑崔信明﹑蘇東坡之流﹐今用其日者﹐亦未蒙禍害。」按今人所傳楊公忌﹐以正月十三日爲始﹐余每月皆隔前一日﹐惟七月有兩日﹐一爲初一日﹐一爲二十九日﹐亦隔前一日也﹐故合爲十三日。然不信其說者多﹐憶余以十二月十九日完娶﹐家中親友並以此楊公忌日﹐必不可用﹐先資政公毅然用之﹐余亦了不介意。後淸河君佐余歷官中外﹐膺二品誥封﹐育五男四女﹐身享中壽﹐族中皆以爲有福完人﹐則又何忌之有乎﹖

◎歸忌往亡今人出行避往亡日﹐歸家避歸忌日﹐其說最先﹐《後漢書。郭躬傳》云「桓帝時有陳伯敬者﹐行路聞凶﹐便解駕畱止﹔還觸歸忌﹐則寄宿鄕亭。」注引《歷法》云「歸忌日﹐四孟在醜﹐四仲在寅﹐四季在子﹐其日不可遠行歸家及徙也。」《通鑑》卷一百十五注引《曆書》云「二月以驚蟄後十四日爲往亡。」

此皆於今選擇書所載不符﹐然《論衡。辧崇篇》云「塗上之暴屍﹐未必出以往亡﹔室中之殯柩﹐未必還以歸忌。」則古人已駁之矣。

◎賞善罰惡杭州吳山上城隍廟頭門外有墻﹐四面甚髙廣﹐慈溪盛小坨本以大穎書作「賞善罰惡」四大字﹐極奇偉﹐此廟不毀﹐此字亦當不磨也。或疑此四字所出不古。

按《公羊傳序》疏云「《春秋》者﹐賞善罰惡之書。」《雲笈七簽》﹕「天眞告聖行眞士云﹕行善益﹐行惡奪﹐賞善罰惡﹐各有職司﹐報應之理﹐毫分無失。」則此四字之由來亦久矣。

◎物故古人稱死爲物故﹐《史記。司馬相如傳》﹕「治道二歲不成﹐士卒多物故。」

《漢書。蘇武傳》「武官屬前以降及物故」﹐師古曰「物故謂死也﹐言其同於鬼物而故也。一說不欲斥言﹐但云其所服用之物﹐皆已故耳。」

◎璧世人於卻人饋遺﹐率書其簡曰璧﹐翟晴江謂歸璧事出《左傳》《史記》者凡五﹐其一爲晉獻公用荀息議﹐以垂棘之璧假道於虞以伐虢﹐隨以滅虞﹐荀息操璧前曰﹕璧猶是也。此與今人卻饋之情事不合。一爲王子朝用成周之寶於河﹐津人得之﹐將賣之﹐石也﹐王定而獻之﹐復爲玉﹐此明言爲玉﹐而不得以璧代之。

一爲秦昭王願以十五城請易趙璧﹐藺相如奉璧往﹐視秦無意償城﹐使從者懷其璧亡歸於趙﹐此秦恃彊詐取﹐相如以死爭歸﹐此何等事﹐似不宜用於和好之交際。

一爲秦使者夜過華陰﹐有人持璧遮道﹐言今年祖龍死﹐使者奉璧﹐具以聞﹐乃二十八年渡江所沈璧﹐此更非嘉事。惟《左氏傳》僖二十二年﹐負羈饋公子重耳盤餮﹐置璧﹐公子受餮﹐反其璧﹐此一事最切合﹐故今人多援此爲比。至晴江又謂﹐當本《儀禮。聘禮》「君使卿皮弁還玉於館」﹑《戴記。聘義》「已聘而還圭璋」

輕財重禮二事﹐然《聘義》注﹐明言財謂璧琮享幣也﹐是所還惟圭璋﹐而璧固受之﹐則於今人用璧之義愈不合矣。故家曜北直斷爲用負羈事﹐又言《左氏傳》昭十三年﹐有衛人饋叔向羹與錦﹐叔向受羹反錦事﹐則用錦字亦與璧相同。若今人有用藺相如事竟用趙字者﹐則恐不可爲訓也。

◎縉紳今人呼鄕宦之家居者爲縉紳﹐其實當作紳。﹐《說文》訓插﹐《禮。玉藻》言埏﹐《內則》言笏﹐《晉書。輿服志》云「古者貴賤皆執笏﹐其有事則之於腰帶。所謂紳﹝原誤爲」笏「﹐據《晉書》攺﹞之士者﹐笏而垂紳帶也。」亦作薦紳﹐《史記。封禪書》注云「鄭眾注《周禮》﹐云『讀曰薦』。則薦亦是進﹐謂進而置於紳帶之間。」故亦作薦紳。惟《史記。封禪書》﹕「縉紳者不道。」故今人皆仿之稱縉紳﹐但言紳﹑言薦紳﹐二字意不平列﹐而言縉紳﹐則二字必平列作對﹐老杜詩「北斗司喉舌﹐東方領縉紳」﹐皇甫冉詩「地控吳襟帶﹐才光漢縉紳」﹐宇文融詩「雜沓喧簫鼓﹐歡娛洽縉紳」﹐則皆作平對也。

◎東西伊墨卿太守語余曰「向聞朱石君師言﹐世俗通行之語﹐但舉東西而不言南北者﹐東謂吾儒之教﹐卽孔子之東家某﹐西卽彼教﹐謂西方之聖人﹐舉此二端﹐足以函蓋一切矣。惜當時未聞所據何書。」余嘗私質之紀文達師﹐師笑曰「石君篤信彼教﹐故其論如此。」然余嘗聞明思陵偶問詞臣曰「今市肆交易﹐但言買東西﹐而不及南北﹐何也﹖」輔臣周延儒對曰「南方火﹐北方水﹐昏暮叩人之門戶求水火﹐無弗與者﹐此不待交易﹐故但言東西耳。」思陵善之。余謂周乃小人捷給﹐取辧一時﹐亦未見確鑿。《齊書。豫章王嶷傳》﹕「上謂嶷曰﹕」百年亦何可得﹐止得東西一百﹐於事亦得。『「似當時已謂物爲東西﹐物產四方而約舉東西﹐正猶史記四時而約言春秋耳。

◎老艸朱子《訓學齋規》云「寫字未問工拙如何﹐且要一筆一畫嚴正分明﹐不可老艸。」據此﹐則今人言潦艸者﹐乃老艸之訛﹐因音而轉耳。

◎求佛相傳康熙間﹐朝廷遣漢大臣張鵬翮往諭俄羅斯﹐於二十七年五月朔出居庸關﹐經蒙古四十九家地界﹐入噶爾噶境﹐六月二十七日遇番僧數人﹐面目類羅漢﹐面身骨俱軟﹐能以足加首﹐以首穿腋﹐跏趺似羅漢狀﹐內一僧能華語﹐自言大西天人﹐求活佛於中國﹐徧遊普陀﹑五臺﹑峨嵋諸名山﹐不見有佛﹐後聞達賴喇嘛似之﹐及往見而知其非也。又傳聞外國有金丹喇嘛是佛﹐涉窮荒往視之﹐又非也。

今值喀爾喀﹐爲厄魯特所敗﹐搶去行李﹐失散同伴﹐僅存殘喘耳。張語之曰「爾捨生死﹐遊徧中外求活佛﹐而究竟天下果有佛耶﹖」僧笑曰「今日乃知其無矣。」張曰「旣知其無﹐盍反而求諸心﹐鹿鹿奔走何爲耶﹖」僧唯唯乃去。

時有勇於辟佛者﹐執此事大張其喙﹐又有攘臂爭之曰「有西土僧語人曰﹕我聞中土有聖人﹐徧尋至山東﹐見衍聖公而知其非也﹐究竟天下之聖人有耶﹖無耶﹖」

辟佛者語塞。余謂「卽心卽佛」四字﹐最爲彼教眞實之言﹐必待一眞活佛當前﹐始爲見佛﹐又有何益﹖吾儒之書曰「凡人未見聖﹐若弗克見﹐旣見聖﹐亦弗克由聖。」其於彼教又將毋同。按此條見《一斑錄》所載﹐張文端公有《奉使日記》一書﹐內無此條﹐不知此何所據也。

◎十二經脈今人於文字間﹐往往捨習用之本名﹐而輒欲仿古。一紀時也﹐不言甲乙﹐而必曰閼逢﹐曰旃蒙﹔一紀地也﹐不言江﹑浙﹐而必曰姑胥﹐曰於越﹐此猶不過取新耳目﹐於施用初無所妨也。若乃延醫診脈﹐按證制方﹐而亦必隱奧其語﹐變易其名﹐使病者回惑自疑﹐旁人遊移而鮮據﹐誠恐非徒無益﹐而又害之。卽如五臟六腑之分爲十二經也﹐肝與膽相表裏﹐脾與胃相表裏﹐心與小腸相表裏﹐肺與大腸相表裏﹐腎與膀胱相表裏﹐心包與三焦相表裏﹐此盡人宜知之矣﹔今不言肝膽﹐而必曰足厥陰﹑足少陽﹐不言脾胃﹐而必曰足太陰﹑足陽明﹐不言心與小腸﹐而必曰手少陰﹑手太陽﹐不言肺與大腸﹐而必曰手太陰﹑手陽明﹐不言腎與膀胱﹐而必曰足少陰﹑足太陽﹐不言心包與三焦﹐而必曰手厥陰﹑手少陽﹐言者縱能了然於口﹐聞者未必卽了然於心﹐避熟而就生﹐捨易而就難﹐是亦不可以已乎﹗

◎石門觀瀑去秋舟過靑田﹐上岸觀石門洞瀑布﹐憶遊武夷之水簾洞﹐漁梁之萬葉寺﹐瀑布皆震耀人間﹐得此可稱鼎足。歸舟中﹐擬作小記紀之﹐而鈍腕枯腸﹐不能相稱﹐勉成一詩了之而已。至溫州﹐獲讀張舟村作楠太守《梅﹛移﹜隨筆》中一則﹐與余是遊﹐情景迥異﹐景固奇﹐亦其筆之奇足以達之也﹐因亟臥﹝疑當作「錄」﹐涉下文而誤﹞以供臥遊雲﹕「丙子秋﹐始遊石門﹐沿洄溪過石帆﹐溪流屈曲﹐行萬山中﹐頗似嚴瀨﹐至洞口登岸﹐雙峯對峙如門﹐遙見瀑布掛峭壁間﹐時大雨新霽﹐過小橋﹐行百餘步﹐卽有水花隨風飄灑﹐密若雨點﹐乃易雨衣持傘﹐再行數十步﹐至石門書院﹐則風更緊﹐如雨點者更密﹐不能前進矣。仰望萬斛飛泉﹐噴薄倒瀉﹐長數百丈﹐若白龍騰空而下者﹐下注池石﹐怒而躍起﹐捲成雪堆﹐又若龍鬥深湫﹐盤拿作勢﹐崛彊波心者。風聲水聲﹐震山撼谷﹐對面不聞人語﹐則又若獨行空山中﹐風雨驟至﹐雷電交作者。佇至片時﹐衣衫盡濕﹐發豎齒擊﹐舟人掖余回舟中易衣﹐日才過午﹐遂解纜直抵靑田。又次日回棹再遊﹐則飛流中斷﹐氵翁漾作雨狀﹐隨風飄灑﹐如雲煙聚散﹐百態﹐又如素練迎風﹐搖曳不定﹐視前景又一變矣。」按余近遊情景﹐恰與太守後遊相仿﹐太守前遊﹐僅抵石門書院而止﹐其距瀑布尙遠﹐余則安行徐進﹐不覺直抵瀑邊﹐視太守所詣﹐近至數倍﹐並無飛沫濺身濕衣之事﹐而飛舞眩忽之狀﹐所見愈眞﹐旣思其故﹐皆是日風勢之順逆爲之﹐太守值打頭風﹐余則立於風背﹐故情事頓殊﹐不足爲異。擬俟回棹時﹐細加領略﹐不知能似前遊否耳﹖

◎溫州科目溫州科目﹐南宋時最盛﹐有一年出身至數十人者﹐其兄弟同科﹐祖孫父子接迹﹐如永嘉吳氏者﹐不可枚舉。狀元得五人﹕紹興丁丑樂淸王十朋﹑隆興癸未永嘉木待問﹑嘉定辛未永嘉趙建大﹑嘉熙戊戌平陽周坦﹐淳辛丑平陽徐儼夫。武科亦得十人﹐平陽極盛﹐紹興陳鰲﹑陳﹐乾道蔡必勝﹐淳熙黃裒然﹐紹熙林管﹐端平朱熠﹐淳章夢飛﹐咸淳翁諤﹑林時中﹐皆平陽人﹐惟景定蔡起辛爲瑞安人。

◎武三元明代三元惟商文毅一人﹐溫州則有武三元﹐永嘉王名世﹐萬曆丁酉順天鄕試﹐戊戌會試﹑廷試﹐皆第一﹐官錦衣衛千戶﹐剛介不避權貴﹐博通經史﹐善書工詩﹐手不釋卷﹐時稱爲文武全才。

◎節儉正直詩恭兒權守溫州﹐適東偏客廨無額﹐因取「節儉正直」四字榜之﹐時值府試﹐補考泰順縣文童﹐偶以此四字爲試帖題﹐通場無妥協之詩﹐齋塾中內外孫等﹐初學爲試律﹐問此題應如何作法﹐余告之曰「此題四字平列﹐若以唐人之格繩之﹐自以合寫渾寫爲正﹐若以近時風气論之﹐則必以分貼四項爲工﹐六韻者可用一層分貼﹐八韻者竟須用兩層分貼。今日館閣諸公﹐乃優爲之﹐原非所望於童子試﹐且此題四字皆仄聲﹐點題卽不容易﹐毋怪乎通場之無合作也。」恭兒五試春官﹐皆亻危得復失﹐於試帖用力頗深﹐自爲擬程一首﹐越日卽以手稿呈閱﹐𨿽未爲警策之篇﹐而運筆尙能空靈﹐配詞亦頗勻稱﹐在此題亦可稱合作﹐因附錄於《叢談》之後﹐以爲內外孫準繩焉。詩云「節儉尋常事﹐還兼正直思。一麾臨要地﹐四字奉良規。禮要隨時撙﹝用」撙節明禮「語﹞﹐廉眞待養宜﹝用」儉以養廉「語﹞。

從繩先檢柙﹝用「木從繩則正」語﹞。如矢莫差池﹝用「其直如矢」語﹞。守約防嗟若﹝用「不節若則嗟若」語﹞﹐懲奢合示之﹝用「國奢﹐示之以儉」語﹞。

形端同此表﹝用「刑端表正」語﹞。道見自無私﹝用「不直則道不見」語﹞。經訓西河古﹝句本子夏《小序》﹐而朱子述之﹞。臣心北闕知﹝客夏請訓時﹐卽承以此語諄諭﹞﹐懸楣資觸目﹐日誦五糸宅詩。「時次兒丁辰﹐由內閣衙門請假南來省視﹐歡聚署中﹐卽令其襄同校閱﹐遂亦擬作一首﹐則又別出機杼﹐與恭兒所作乃異曲同工﹐因並錄之。詩云﹕」經訓兼庭訓﹐翹瞻四字楣。家常原節儉﹐正直備箴規。度本隨心制﹝用「節以制度」語﹞﹐純憑與眾宜﹝用「儉﹐吾從眾」

語﹞。蒿邪須判別﹝用邢峙﹝原誤爲「寺」﹞論邪蒿事﹞﹐蓬植自扶持﹝用「蓬生麻中﹐不扶自直」語﹞。象齒焚先凜﹐豚肩陋不辭。政行憑所帥﹝用「子帥以正﹐孰敢不正」語﹞﹐繩在孰能欺﹝用「繩墨誠陳﹐不可欺以曲直」語﹞。南國周王化﹐東甌太守詩。循陔饒樂事﹐握管佐委蛇。「

●卷八◎懸車余以六十八歲引疾歸田﹐或讓之曰「《禮》言七十致仕﹐故古人以七十爲懸車之年﹐今君未及年而退﹐毋乃過隱乎﹖」余曰「《通鑑目錄》載韋世康之言曰﹕」年不待暮﹐有疾便辭。『《三國誌。徐宣傳》云「宣曰﹕七十有懸車之禮﹐今已六十八﹐可以去矣。乃辭疾遜位。』今余之退﹐不猶行古之道哉﹖且吾子亦嘗深考懸車之義乎﹖《白虎通。致仕篇》云﹕」懸車﹐示不用也。『此常解也。抑余嘗讀《公羊。桓五年傳》疏云「舊說日在懸輿﹐一日之暮﹐人生七十亦一世之暮﹐而致其政事於君﹐故曰懸輿致仕。』《淮南子。天文訓》亦云﹕『日至於悲泉﹐爰息其馬﹐是謂懸車』。此古義也。大約皆言遲暮宜息之期﹐初何嘗必以七十爲限乎﹖」

◎黎明余於逆旅中﹐見壁上近人所書朱柏廬先生《格言》﹐首句作「犁明卽起」﹐同行者笑以爲誤筆﹐余謂此非誤也﹐今人但知作黎明﹐而不知古人正作犁明。

《史記。呂后紀》注﹕「徐廣曰﹕犁猶比也﹐諸言犁明者﹐將明之時。」又作犁旦﹐《南越傳》﹕「犁旦城中皆降伏波。」《索隱》云「犁﹐黑也﹐天未明而尙黑也。」是作犁明正合古義。又今人以早晨爲淸早﹐而不知古人但作侵早﹐杜老《贈崔評事》﹕「天子朝侵早。」賈島《新居詩》﹕「門嘗侵早開。」王建《宮詞》﹕「爲報諸王侵早入。」翟晴江曰「侵早卽淩晨之謂﹐作淸早者非。」

然杜老詩「老夫淸晨梳白頭」﹐淸早卽淸晨之意﹐亦未爲不可也。

◎靈徹詩「相逢盡道休官好﹐林下何曾見一人。」世俗無不知誦此詩者﹐而率不知爲唐詩﹐且不知爲釋靈徹詩﹐且不知此詩爲宋慶曆中始出。按《集古錄》云「世俗相傳此二句﹐以爲俚諺﹐慶曆中許元爲發運使﹐因修江岸﹐得石刻於池陽江水中﹐始知爲釋靈徹詩也。」

◎通用字《兩般秋雨庵隨筆》云「馬字之爲用不一﹐然不外記數象形二義﹐《禮。

投壺》『請爲勝者立馬』﹐今俗猜枚之物曰拳馬﹐衡銀之物曰法馬﹐賭博之物曰籌馬﹐又以筆畫一至九數日打馬﹐此皆記數之馬也。木工以三木相攢而歧其首﹐橫本於上﹐以施斧斤﹐謂之作馬﹝俗亦稱木馬﹞﹐插秧之杌名秧馬﹐《周禮掌捨》『設┕互再重』﹐注﹕「行馬也。」又紙上畫神佛像﹐祭賽後焚之曰甲馬﹐又都會水陸之衡曰馬頭﹐又三弦上承弦之物曰弦馬﹐淨桶曰馬桶﹐此皆象形之馬也。

惟檐鐵曰鐵馬﹐船艙內邊門曰馬門﹐則不知何所取義。「余按鐵馬亦是象形﹐凡乘馬者皆從邊上﹐則舟中之邊門亦象形也。惟今人面食﹐必用數碟小菜佐之﹐其名曰面馬﹐則實不知何所取耳。又頭字爲用亦不一﹐俗以在內爲裏頭﹐在外爲外頭﹐在前爲前頭﹐在後爲後頭﹐在上爲上頭﹐在下爲下頭﹐或疑外頭﹑下頭二字少用﹐不知」嬌聲出外頭「﹐李白詩也﹐」下頭應有茯苓神「﹐曹松詩也﹐皆語助辭耳。以人體言﹐眉曰眉頭﹐駱賓王有」眉頭畫月新「句﹔鼻曰鼻頭﹐白居易有」聚作鼻頭辛「句﹔舌曰舌頭﹐杜荀鶴有」喚客舌頭猶未穩「句﹔指曰指頭﹐薛濤有」言語殷勤一指頭「句。器用之屬﹐如缽頭見張祜詩﹐杷頭見東坡詩。地面之屬﹐如田頭﹑市頭﹑步頭之稱﹐更不勝枚舉矣。又按《歸田錄》云﹕」打字義本謂考擊﹐故人相毆﹑物相擊皆謂之打﹐而工造金銀器亦謂之打可矣﹐至於造舟車者曰打船﹐汲水曰打水﹐役夫餉飯曰打飯﹐兵士給衣糧曰打衣糧﹐從者執傘曰打傘﹐以糊黏紙曰打黏﹐以丈尺量地曰打量﹐舉手試眼之昏明曰打試﹐名儒碩學語皆如此﹐徧檢字書﹐了無此義。「《蘆浦筆記》云﹕」世言打字尙多﹐不止歐陽公所云也。左藏有打套局﹐諸庫支酒謂之打發﹐印文書謂之打印﹐結算謂之打算﹐裝飾謂之打扮﹐席地而睡謂之打鋪﹐收拾爲打疊﹐又曰打進﹐畚築之間有打號﹐行路曰打包﹑打轎﹐雜謔曰打諢﹐僧道有打供﹐又有打睡﹑打嚏﹑打話﹑打點﹑打合﹑打聽﹐至如打面﹑打餅﹑打百索﹑打絳﹑打簾﹑打蔫﹑打席﹑打籬笆之類。「《能攺齋漫錄》云﹕」打字從手從丁﹐蓋以手當其事者。「此說得之矣。按打字古自音滴耿﹐不知何時轉爲丁雅﹐今時並收入馬韻矣。

◎同姓名古今同姓名者﹐詳見梁元帝及明余寅﹑周應賓所撰《同姓名錄》。近人汪龍莊又有《二十四史同姓名錄》﹐於邵氏﹝《續弘簡錄凡例》﹞所列九伯顏﹑十五脫脫外﹐尙有十一伯顏﹑十二脫脫﹐蓋元﹑明以後﹐同姓名者尢夥﹐悉數難終。

今試將本朝大臣內之與前人同姓名者略舉之﹐如孟津王文安公鐸之前﹐有唐僖宗朝同平章事王鐸﹝王炎子﹞﹐錢塘黃文僖公機之前﹐有宋撰《竹齋詩話》之黃機﹝宇幾仲﹐東陽人﹞﹐靑陽大宗伯吳襄之前﹐有吳三桂父吳襄﹐福建巡撫王恕之前﹐明已有兩王恕﹐桐城張文和公廷玉之前﹐有明撰《理性元雅》之張廷玉﹝延安人﹐萬曆庚戌進士﹞﹐髙郵王文肅公安國之前﹐有宋王安石之弟王安國﹐大興朱文正師之前﹐有明撰《名迹錄》之朱﹝字伯盛﹐昆山人﹞。靑浦王侍郎昶之前﹐有《三國誌》中之王昶﹐同安李忠毅公長庚之前﹐有宋撰《冰壺集》之李長庚﹐蒲城王文端公鼎之前﹐有遼作《焚椒錄》之王鼎﹐當塗黃勤敏師鉞之前﹐有明靖難給事中黃鉞﹝常熟人﹞。其庶僚及名人﹐亦復難以枚舉也。

◎自鳴鐘《楓窗小牘》云「太平興國中﹐蜀人張思訓制上渾儀﹐其制與舊儀不同﹐爲樓閣數層﹐髙丈餘﹐以木偶爲七直人﹐以直七政﹐自能撞鐘擊鼓﹐又有十二神﹐各直一時﹐至其時﹐卽執辰牌循環而出。」此全與今之自鳴鐘相似。吾鄕福州鼓樓上﹐舊設十二辰牌﹐屆時自能更換﹐相傳此器是元時福寧陳石堂先生普所制﹐傳流至康熙間﹐爲周櫟園方伯取去﹐則亦中土人所造巧捷之法﹐又豈必索之外洋人哉﹗今閩﹑廣及蘇州等處﹐皆能制自鳴鐘﹐而齊梅麓太守彥槐以精銅制天球全具﹐界以地平﹐中用鐘錶之法﹐自能報時報刻﹐以測星象節候﹐不差毫釐﹐則𨿽以西人爲之﹐亦不過如此矣。

◎龍泉窯龍泉窯出龍泉縣﹐以綠色勻淨﹑裂紋隱隱﹑有朱砂底者爲佳﹐自析置龍泉入慶元縣﹐窯地遂屬慶元﹐去龍泉幾二百里﹐而今人遇新出之靑瓷窯﹐仍稱龍泉﹐亦可笑也。靑瓷窯地在琉田地方﹐按龍泉舊志載﹐章生二嘗主琉田窯﹐凡磁出生二窯者﹐必靑瑩如玉﹐今鮮有存者﹐或一瓶一盤﹐動博十數金。其兄章生一窯所出之器﹐淺綠斷紋﹐號百圾碎﹐尢難得。世稱其兄之器曰哥窯﹐稱弟之器曰弟窯﹐或稱生二章云。

◎入學忌偶年《北史》﹕李渾弟繪﹐六歲求入學﹐家人以偶年拘﹝《北史》作「俗」﹞忌﹐不許。《北齊書》亦云「繪年六歲﹐自願入學﹐家人偶以年俗忌約而弗許。繪竊其姊筆牘之間﹐遂通《急就章》。」按史傳所云偶者﹐言偶以年俗忌約而弗許耳﹐非忌偶年入學也﹐所云年俗忌者﹐恰不知何忌耳。余以六歲入學﹐𨿽於學無所成﹐亦不見有所忌﹐今人五歲入學﹐旣嫌太小﹐而必拋置此六歲一年﹐不亦可惜哉﹗

◎秀才秀才二字﹐始見《管子。小匡篇》﹕農之子常爲農﹐朴野而不暱﹝《管子》作「慝」﹞﹐其秀才之能爲士者﹐則足賴也。楊升庵謂始於趙武靈王「吳﹑越無秀才」之語﹐考其原文﹐乃是秀士﹐非秀才也。《史記。儒林傳》﹕公孫弘等議﹐有秀才異等﹐輒以名聞。是秀才科名所自起。《日知錄》云﹕唐代舉秀才者﹐止十餘人﹐凡貢舉﹐有博議髙才﹑彊學待問﹑無失俊選者﹐爲秀才﹐其次明經﹐其次進士。《明實錄》云「洪武十四年六月﹐詔於國子諸生中選才學優等﹑聰明俊偉之士﹐得三十七人﹐命之博極羣書﹐講明道徳經濟之學﹐以期大用﹐稱之曰老秀才。」則今世學者所惡聞之號也。

◎柬面書正字今人柬面必書正字﹐蓋自前代已然﹐《觚不觚錄》云「故事投刺﹐通於柬面書一正字﹐𨿽不知所從來﹐而承傳已久。丙子入朝﹐見投刺俱不書正字﹐蓋爲避江陵諱故也。」按今時仍通用之﹐其有或攺書端字肅字者﹐則各自避其家諱耳﹐聞杭州人言﹐梁文莊詩正家中﹐羣從柬帖﹐悉用肅字。

◎署名加制字今人居憂服中﹐有不得已與人通簡帖之事﹐只須於姓名上加制字﹐不必更於名上加粘素紙﹐惟斷不可用從吉二字﹐余於《退庵隨筆》中已詳言之﹐而近人多漠不關心﹐卽通人亦有習而不知其非者﹐或更縮寫從吉二字作「﹛從吉﹜」字﹐冒禁忘哀﹐眞可爲痛哭流涕者也。按制字最古﹐《禮記。喪服四制》﹕有以恩制﹐以義制﹐以節制﹐以權制。世專於喪言制﹐蓋不於此。至從吉二字﹐始見《晉書。孟陋傳》﹕「陋喪母﹐毀瘠殆於滅性﹐不飲酒食肉﹐十有餘年﹐親族疊勸之﹐然後從吉。」則不可以爲三年內之通稱明矣。唐律不孝條﹐居父母喪﹐釋服從吉者﹐徒三年﹐今律釋服從吉﹐載於十惡之條﹐卽期喪從吉﹐亦杖六十﹐人亦柰何甘犯科條﹐而徒以能書「﹛從吉﹜」字爲巧乎﹖

◎不宣備《浩然齋視聽鈔》云﹐今人答尾云「不宣備」﹐本《文選》楊修《答臨淄侯箋》﹐末云「造次不能宣備」。《香祖筆記》云「宋人書問﹐尊與卑曰『不具』﹐以卑上尊曰『不備』﹐朋友交馳曰『不宣』﹐見《東軒筆錄》。今人多不辧﹐然三字之分別﹐殊亦未解。」又沈括《補筆談》云「前世卑者致書於尊﹐書尾作『敬空』二字﹐蓋示行卑﹐不敢更有他語﹐以待尊者之批反耳。」余聞之紀文達師曰「札尾作『謹空』二字者﹐以所餘之紙爲率﹐余紙多者必作『謹空』字﹐或作『慶余』二字﹐所以防他人之攙入他語耳。」

◎橫箸李義山《雜俎》謂食畢橫箸在羹碗上爲惡模樣﹐而此風經久末攺。徐禎卿《翦勝野聞》云「太祖命唐肅侍膳﹐食訖橫箸致恭﹐帝問曰﹕」此何禮也﹖『肅對曰「臣少習俗禮。』帝曰﹕」俗禮可施之天子乎﹖『坐不敬﹐謫戍。「按此禮誠不宜施於天子﹐若今人宴會往往如此﹐未可厚非﹐而卑幼之於尊長﹐尢非此不足以明恭。今時下僚侍食於上官﹐卽食畢亦往往作爲未畢之狀﹐以待上官之放箸﹐此正無於禮者之禮﹐未可盡斥爲惡模樣矣。

◎龍生九子龍生九子之說﹐不知始自何書﹐《升庵外集》云「俗傳龍生九子不成龍﹐各有所好﹐弘治中禦書小帖﹐以問內閣﹐李文正因羅巳﹑鐂績之言具疏以對﹐今影響記之﹐一曰螭吻﹐好負重﹐今碑下趺是也﹔二曰螭吻﹐好望﹐今屋上獸頭是也﹔三曰蒲牢﹐好吼﹐今鐘上紐是也﹔四曰狴犴﹐有威力﹐故立於獄門﹔五曰饕餮﹐好飲食﹐故立於鼎蓋﹔六曰蚣廈﹐好水﹐故立於橋柱﹔七曰睚眥﹐好殺﹐故立於刀環﹔八曰狻猊﹐好煙火﹐故立於香鑪﹔九曰椒圓﹐好閉﹐故立於門鋪。」

按李文正﹑陸文裕俱嘗記此﹐其名亦或不同﹐陸謂出《山海經》《博物志》﹐考二書今皆無之。翟晴江謂本鐂績倡其說﹐但云得於此冊面上﹐疑其權時應命所撮造﹐故升庵云影響記之也。「﹝本節有多處缺脫﹐據《升庵外集》校補。﹞

◎貓衰犬旺吾閩有「貓衰犬旺」之諺﹐謂人家有貓犬自來﹐主此兆也。然此語亦自古有之﹐而各不同。婁氏《田家五行》云﹐凡六畜自來﹐可占吉凶﹐諺云「豬來貧﹐狗來富﹔貓兒來﹐開寶庫。」此與閩語不合。又江盈科《雪濤談叢》載其邑諺﹐有「豬來窮來﹐狗來富來﹐貓來孝來。」故豬貓二物﹐皆爲人忌﹐有至必殺之。

又《雅俗稽言》云﹐俗稱「貓兒來﹐帶麻布」﹐又稱「貓兒來耗家」﹐蓋其家多鼠耗﹐故貓來捕之﹐因耗誤爲孝﹐又因孝布轉爲麻布耳。金海住先生云「此等語﹐聞諸長老﹐謂是已然之效﹐非將然之祥也。窮則墻坍壁倒﹐豬自闌入之﹐富則庖廚狼藉﹐狗自赴之﹐開當鋪則羣鼠所聚﹐貓自共捕耳。」

◎酒色財今人率以酒﹑色﹑財﹑气爲四戒﹐莫知其始。按《後漢書》楊秉嘗從容言曰「我有三不惑﹐酒﹑財﹑色也。」王《華川卮辭》云「財者陷身之阱﹐色者戕身之斧﹐酒者毒腸之藥﹐人能於斯三者致戒焉﹐災禍其或寡矣。」是古原止有三戒﹐不知何時添一气字﹐殆始於明人。

◎嫖今人讀嫖爲瓢音﹐《字典》云﹐俗謂淫邪曰嫖﹐故世有「嫖賭飲三般全」之諺。按此字傳記中甚少見﹐惟《漢書。景十三王傳》﹕廣川王去爲陶望卿歌曰「背尊章﹐嫖以忽。」孟康注﹕「嫖﹐匹昭反。」金海住云「嫖以忽﹐猶言飄忽﹐謂遠別父母也﹐嫖字與嫖姚校尉之嫖義同﹐不關婦人淫邪事。」

◎嬲嬲﹐奴烏切﹐古人每用此字﹐稽康《與山巨源書》﹕「足下若嬲之不置。」

《隋書。經籍志序》﹕「釋迦之苦行也﹐諸外道邪人並來嬲惱﹐以亂其志而不能得。」《世說。政事篇》﹕有署閣柱云「閣東有大牛﹐和嶠鞅﹐裴楷靴﹐王濟剔嬲不得休。」詩家更多用之﹐梁吳孜《春閨怨》云「柳枝皆嬲燕﹐桑葉復催蠶。」王安石詩云「細浪嬲雪千娉婷。」韓駒詩云「弟妹乘羊車﹐堂中走相嬲。」

◎見怪不怪「見怪不怪﹐其怪自敗」。此語起於唐時﹐亦實有此理﹐可作座右銘也。

《藝文類聚》引《見異錄》云﹐魏元忠未達時﹐家貧﹐獨一婢方爨﹐有老猿爲看火﹐婢驚白公﹐公曰「猿聞我闕僕﹐爲執爨耳。」又嘗呼蒼頭﹐未應﹐犬代呼之﹐公曰「孝順狗也。」又獨坐有羣鼠拱於前﹐公曰「汝輩饑﹐求食於我乎﹖」

乃飼之。又一夕夜半﹐有婦女數人立於牀前﹐公曰「汝能徙我於堂下乎﹖」婦人竟舁堂下﹐曰「可復徙堂中乎﹖」羣婦舁舊所﹐曰「能徙我於街市乎﹖羣婦再拜而去﹐曰﹕」此寬厚長者﹐可同常人玩之哉﹗「故語云」見怪不怪﹐其怪自敗。「

◎三多今人每以三多爲頌禱之詞﹐問其出典﹐輒以華封三祝應。然華封事見《莊子。天地篇》﹐堯觀乎華﹐華封人祝曰「使聖人壽﹐使聖人富﹐使聖人多男子。」

未嘗指爲三多也。三多事惟見《玉海》載楊文莊公徽之言曰「學者當取三多﹐乃看讀多﹐持論多﹐著述多也。」此言甚有味﹐今俗言多福﹑多壽﹑多男子﹐實無所出。華封人但言多男﹐不可彊合。孫志祖《讀書脞語》亦辧之﹐並云若堯曰「多男子則多懼﹐富則多事﹐壽則多辱」﹐則三多並非佳語矣。

◎致劉玉坡督部韻珂書道光二十八年戊申之夏﹐閩﹑浙總督劉玉坡督部由福建巡閱至浙江﹐將以次按臨溫州﹐未到之前一月﹐有杭州友人飛書告余云「劉督部近有不滿於足下之語﹐不審何故。」余亦茫然不知所由來。越日書又來﹐云「側聞足下所刻《歸田瑣記》中﹐有誹謗督部之詩﹐深所不喜﹐恐溫州相見時﹐或費唇舌耳。」余始恍然有悟﹐伏思君子居是邦﹐不非其大夫﹐況誹謗乎﹗且匿怨而友其人﹐古人所恥﹐此事誠不可以隱忍含糊﹐若無以自明﹐卽無以對友﹐因尋繹往事﹐手繕長函﹐先期遣僕迎投。其辭曰﹕憶自乙未道出武林﹐匆匆一晤﹐傾蓋投佇﹐此後遂成神交。繼則粵西同官不果﹐曾蒙頒寄楹帖掛屏﹐至今奉爲墨寶。迨至吳﹑越鄰治﹐當羽書擾攘之際﹐僅得尺素頻通﹐而不獲親承教誨﹐然彼此相契之篤﹐迥異尋常﹐異姓手足之稱﹐卽此時所訂也。自執事總制閩﹑浙﹐日著藎勤﹐某早以病告歸﹐伏處浦城山邑﹐常與藥餌爲緣﹐亦不敢以寒暄虛文﹐瀆塵視聽。前歲因家食不給﹐挈兒輩出﹐代爲謀官作飠胡口計﹐繼因左支右絀﹐集腋不成﹐遂在揚州遷延一年﹐彼時忽得都中友人信﹐云劉玉翁頗有不適於足下﹐足下與玉翁均是爽直一路人﹐何以彼此不合﹐爲公乎﹖抑爲私乎﹖某始聞之而駭﹐繼謂此旁觀擬議之私談﹐無足介意。乃昨得杭州友人信﹐又有齒及此事者﹐並云甚以拙刻之《歸田瑣記》爲非﹐是則不能不爲執事瀝陳之。夫以執事所處之地﹐諸多棘手﹐某所深知﹐特憤時之過﹐不禁形諸筆墨﹐然局中之難﹐局外人不代爲設身處地﹐轉從而嘖有煩言﹐本非恕道﹐某前以病辭官﹐卽不能保人之不相責﹐今且慮人責之不暇﹐而敢於責人乎﹖竊謂拙刻中﹐有致劉次白中丞一書﹐因恨異族之逼處﹐語頗切直﹐次白虛中雅懷﹐並不以爲忤﹐過浦城時﹐猶蒙訪我敝廬﹐宴談竟日﹐極歡而散﹐豈次白不辧﹐而執事轉爲代抱不平乎﹖無已﹐則有二詩﹐乃全爲舉商一事而發﹐被舉之家﹐橫加疑謗於某﹐不得已以詩自明﹐詩意不過謂此事實發自上﹐非起自下。詩云「大府風聞曷可當﹐承流太守亦堂堂。流丸自向甌臾止﹐但笑蚍蝣撼樹狂﹗」

或執事之不滿於某﹐卽爲此詩乎﹖舉商之事﹐是非自有公論﹐豈一人口舌所能爭﹖

惜執事到閩時﹐某以水陸程途錯互﹐未得促膝細陳﹐又不便形諸楮筆耳。其第二詩爲喜雨而作﹐則直是贊揚執事之實情。詩云「側目驕陽作暢晴﹐怨咨誰復問輿情。玉淸畢竟垂慈易﹐一灑甘霖起頌聲。」蓋是時令浦邑者﹐奉行不善﹐以致大結民怨﹐謗議沸騰﹐直至四月杪﹐執事洞徹根由﹐立將某令撤任﹐而民心始定﹐頌聲甫作﹐旋沛甘霖﹐玉淸垂慈正謂此也﹐故不禁歡欣鼓舞道之。玉淸二字關合臺號﹐且於詩後專注月日以明之﹐以竊附於詩史之義﹐浦之人士至今能述之﹐執事何不一加俯察乎﹖至卷末覆廖尙書﹑魏山長一書﹐則就事論事﹐撫今追昔﹐更與執事不相干涉。憶前戊子﹑己丑間﹐合省捐修通誌﹐共有數萬金﹐彼時付一故紳主持﹐如擲虛牝﹐至今爲人口實﹐皆尙憤憤不平﹐前捐之數﹐出於浦城紳富者卽不少﹐此次勸捐信到﹐正值舉商之際﹐目擊逃避者紛紛﹐實屬難於爲力﹐不免切實言之﹐並非於梓鄕義舉﹐視之漠然。原書謂奉大府傳諭而來﹐其或卽緣此而遂開罪於執事乎﹖惟是執事芥蒂之端﹐數者必居一於此﹐而在某實一無成見。卽以目前而論﹐若果與執事齟齬不合﹐豈有爲子指省捐官﹐而偏擇一齟齬不合之第一大憲﹐托其宇下﹐夫卽不望其垂靑格外﹐獨不畏其遇事吹求乎﹖則𨿽至愚者﹐斷不出此矣。究之拙刻﹐皆信筆直書﹐實不免有招忌之處﹐卽如前呈之《楹聯續話》中﹐有「兩將軍難兄難弟﹐一中丞憂國憂民」二語﹐經執事作信力勸而刪之﹐此足見執事關愛之深﹐亦卽足徵鄙人之傾倒於執事者﹐非一日矣。乃執事不前好之念﹐而以逆億相加﹐則信乎投杼之言﹐古今動色矣﹗某獲交海內賢豪﹐不下百十輩﹐周旋且數十年﹐從無匿怨而友其人及凶終隙末之事﹐尙願執事熟察此信﹐頓釋前疑﹐且旣蒙結爲異姓手足﹐則親者毋失其爲親﹐故者無失其爲故﹐所望於執事者﹐正未有艾也。兒子現權甌守﹐僅免賠累﹐轉眼亦卽須交卸﹐補實尙遙遙無期。楚香先生爲十九年前山左同官﹐直至前歲﹐始得重晤﹐其待兒子頗厚﹐現在溫州之署﹐𨿽系頂委到班﹐而恐某憚於遠行﹐曾托旁人再三下詢﹐意殊可感﹐此番轉恐以我兩人齟齬之故﹐不無瞻顧於中﹐尙望執事以前言業經冰釋﹐附函關會﹐俾得坦然於胸。敢拜下風﹐所裨不淺﹐晤教在卽﹐諸容面罄﹐不宣。

附玉坡督部覆書云「闊別十有餘年﹐並尺書亦多阻隔﹐近始以校閱之役﹐班荊道左﹐備領麈談﹐蓋已願慰生平﹐乃復惠賜錦聯洋煙﹐以示永好之意﹐而且珍肴疊沛﹐每飯不忘﹐佳釀延齡﹐瀕行見貺﹐故人之有加無已﹐眞令受之者感謝難名﹐別後登程﹐猶覺神依左右。回思我兩人心性之契合﹐言論之投機﹐可一日﹐亦可百年﹐可自信﹐亦可共信﹐固非因久不相見﹐遂爲流言所中者。『昔讀吾兄《歸田瑣記》諸大作﹐曾因詩旨淵微﹐淺識不無誤會﹐迨後子細納繹﹐殊覺命意措詞﹐有過譽之情﹐聞之尢足以自勉﹐豈等《谷風》之章﹐刺及朋友耶﹖交友之道﹐必兼規勸﹐卽使我兄不滿於弟﹐不妨直言相告﹐亦奚必托諸歌詠而使之聞之﹖

前事懷疑﹐本已冰釋﹐嗣在黃巖途次﹐接讀手札﹐再三捧誦﹐仰見眞情摯意﹐流露行間﹐不特我兄之襟懷﹐朗然若揭﹐卽弟之前後衷曲﹐亦無不盡入鑑中﹐人之相知﹐貴相知心﹐至於如此﹗設使相逢不偶﹐尺素鮮通﹐竊恐他人之致書我兄者﹐尙不止爲公爲私之語一再傳來﹐卽蒙我兄相信有素﹐而譖之者或無端構釁﹐或借題作文﹐必使得行其說而後已﹐則我兄之包涵於弟者﹐固無已時﹐而弟之開罪於我兄﹐正不自知其凡幾矣。昔日傾蓋如故﹐今玆白首如新﹐此中之作合﹐天也﹐非人也。靑蠅之集﹐可置勿論。專泐申謝﹐並布歉忱﹐卽請鈞安﹐伏惟霽鑑﹐不備。

