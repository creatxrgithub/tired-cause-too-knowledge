

箴友言

﹝淸﹞趙靑黎著

王云五主編

叢書集成初編

蕉窗日記及其它四種

本館據涇川叢書本排印初編各叢書僅有此本

淸星閣趙靑黎著

從來大學問大經濟。只在人情物理中體出。故象山陽明其論𨿽髙。自不如紫陽涑水。人人可造。必別具一副心肺。斷非聖門眞種子。

天資過髙人。往往慕嵇阮風流。鄙程朱迂闊。而其一種蕩肆光狀。令子侄見之。害遂有不可究詰者。李斯焚書坑儒。大蘇歸咎荀卿。當思何故。

王安石一生許多歹處。只是一个拗做。將來有天姿者。最宜愼之。

大智若愚。大勇若怯。良賈深藏若谷。反復看來。畢竟無過藏字一訣。但和而不流。亦是喫緊爲人處。

勤儉二字。今人眞視爲老農老嫗口頭語。於是盛衣服。耽宴遊。隨有一輩無賴子。與之呼兄呼弟。博鞠逐臭。鬭雞走狗。從前面目。蕩然殆盡。乃淸夜思之。竟不知自家何遂至此。人常嚼得菜根斷。則百事可爲。其裨益豈僅在區區之事生產已乎。

自古燻蕕不同器。孟嘗食客三千人。固賢於世之鄙吝一流。若屏去雞鳴狗盜輩。進鄒魯之衣冠文物。其气象當更不知何如。

交遊至今日疎而密。密而疎。前後止若兩人者。猶是常態耳。其中變幻詐僞。安能窮詰。苟在我無主見。定入其局而莫出矣。寜使我負人。固是姦雄肺腑。必致人負我。亦是自家察識不到處。

末俗之薄。卽父子兄弟。尙生多少抵牾。何況他人。然於得意日而談炎涼。終非眞知灼見。此正須大學問在。不則摩頂放踵。不止爲孟子所譏者矣。

閱歷久則世故深。世故深則天機淺。此儒家常語。亦迂論也。天下斷無不知世故的聖賢。讀鄙夫章可見。蓋必須窮到那邊盡地。方能做到這邊盡地。但明知他不好。而猶存一番忠厚。便是養我元气處。故曰親者無失其爲親。故者無失其爲故。

人非聖人。不能無過。祗是要攺。我輩亦知攺過。第苦攺處僅在一刻。不能長久。方攺時豈不自謂終身。乃自謂終身便不終身矣。當去此念頭漸漸行去。今日攺今日的。明日攺明日的。自然長久庶幾寡過焉。

文章因風气爲轉移。而操觚家專尙揣摩。此晉魏以後無復秦漢醇厚也。夫伸紙直書。不欺所見。安必前人之不如是。彼文選中轉相摹擬。莫知其非。又安見前人之生今日而仍如是哉。故文無別佳處。但使俗人皆詆詈毀罵。而我胸中實有一段自得之趣。少陵云。文章千古事。得失寸心知。眞第一過來人說話。

詩與文章同一吐屬。乃詩能道情性。時文僅可葉之乎。皆揣摩誤之也。誠能養正其性情。使語語皆設身而處。絕似聖賢本地光明中流出。則自有不可磨滅的气槪﹐覺制義廢而吾文必不廢。方是眞正本色。

讀書原頭祗爲明理。理不明而沾沾於有司之繩尺。世風所以日下也。故明季有白面書生之誚。且一經落第。便覺餒然。總緣見識只到得博科名一層耳。若就中探取出養性養气。幷知人論世滋味。自有老當益壯。窮且益堅念頭。必無間斷之獘。夫間斷最是不好。不但做不得上達工夫。卽博科名亦是難事。可不戒哉。

此寥寥數則耳。而讀書明理知人論世之學。並洋溢於行間。非實過來人安許道隻字耶。書名箴友。在當時必實有所指。今數十年而已不能舉其人。度其人之不能率教可知也。而直諒多聞。其沾漑於後世者不少。豈斤斤爲一人發者。亦在乎人之善讀者耳。嘉慶四年除夕。侄孫紹祖識。

箴友言

