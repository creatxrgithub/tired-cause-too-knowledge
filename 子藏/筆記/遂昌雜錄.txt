遂昌雜錄

﹝元﹞鄭元祐撰

髙昌廉公﹐諱希眞﹐字端甫﹐由按察僉事累任廉使﹐後以薊國公致仕。公嘗出其兄平章公諱希憲像﹐面白晰如滿月﹐冠中﹐團領袍﹐手執《孟子》。公嘗言﹕先兄禮賢下士如不及﹐方爲中書平章時﹐江南劉整以尊官來見﹐先兄毅然不命之坐。劉去﹐宋諸生襤褸冠衣﹐袖詩請見﹐先兄亟延入坐語﹐稽經納史﹐飲食勞苦﹐如平生歡。旣罷﹐某等兄弟請於先兄曰「劉整﹐貴官也﹐而兄簡薄之。宋諸生﹐寒士也﹐而兄加禮殊厚。某等不能無疑﹐敢問。」公曰「此非汝輩所知。我國家大臣﹐語默進退﹐系天下輕重。劉整官𨿽貴﹐背其國以叛者﹔若夫宋諸生﹐所謂朝不坐﹐燕不與。彼何罪而羈囚之﹖況今國家起朔漠﹐我於斯文不加厚﹐則儒術由此衰熄矣。」公之卓識﹐有若此哉﹗

宛丘公嘗言爲吏吳下時﹐吳守則趙公諱全也。吳方內附﹐頑民時時陸梁﹐其獷甚﹐故犯法者擒至加捶掠﹐侯必叱令痛捶楚之﹐𨿽死不貸。若夫里正主首以徭役受捶者﹐侯必瞑目嗟嘆曰「以徵科受薄罰﹐其何忍加重焉﹖」繼除杭州﹐吳民泣送﹐不忍捨之去。時浙省以宗室大臣鎭之﹐待憲臣如司屬﹐槪可知。而侯以剛正不少屈﹐至擒其家奴﹐枷項以示眾。又之﹐不勝大臣之折辱也﹐竟卒於杭。時人擬以趙廣漢。

宋道士鄧山房先生者﹐綿州人也﹐諱道樞﹐以齋科精嚴﹐際遇理度兩朝。一日﹐謝後遣巨璫召至內後門﹐泣降徳音﹐且令其謫軍令狀﹐使無泄。後謂昨夜夢濟王大怒﹐以爲吾且將兵由獨松關滅汝社稷。後特旨令鄧往南髙峯頂﹐爲謄心章﹐哀告上帝。已而黃頭先鋒斬關吏而入﹐宋亡。鄧構室吳下﹐曰「會通觀」。時浙西按察司治吳下﹐按察使閻公子靜﹑雷公苦齋﹑胡公紫山﹑徐公子方等﹐皆與鄧相遇從。一日質諸鄧﹕「宋士大夫較之今日﹐其所守何如﹖」鄧因辭不敢答﹐諸公苦彊之。鄧曰「此事不難見﹐宋養士大夫厚﹐其廉隅可以守﹐較之今則相去遠矣。」鄧髙士歿後五十年﹐西臺中丞曹公士開訪元祐於吳下﹐元祐僦屋湫隘﹐時方暑﹐中丞攜小殽酒以相餉﹐遂往會通觀。觀道士吳溪西者﹐跛一足﹐能學其師彈烏夜啼曲。鼓琴未竟﹐而郭公子昭﹑曹公克明亦皆有所攜而來﹐吳遂出三﹑四巨軸﹐皆向時按察諸公與其師倡和詩也。其間一卷則閻公子靜詩﹐詩小序有謂「昨日一謳者新到城」﹐當攜爛煮牛脾﹐與謳者同往。與尊師飲酒﹐聽歌玉蘂花下。中丞嘆息謂曹﹑郭二公曰「今日憲司官敢若是乎﹖」於以見國初文网𨿽甚疏﹐而上下樂易不難治。今日無相反﹐而治道益不如昔。可勝嘆哉﹗

宋亡﹐故官並中貴往往爲道士。若杭省馬院張太尉﹐其一也。其人長身廣顙﹐宋爲入內都知太尉﹐國家以其內侍﹐拘入朝。遂傾家賄上下﹐得以其子代﹐如李丞相﹑羅司徒﹐皆是也。羅﹑李旣貴﹐悉顯其親族﹐而張獨畏顧不敢奏﹐僅撥平江田三十頃贍之。得田後﹐其父固已優裕﹐無他望。一日﹐仁廟顧謂張曰「汝有父母在乎﹖」張跪拜答曰「母已亡﹐獨父在﹐爲道人。」上曰「封贈慶典﹐曾及之乎﹖」張曰「老父旣寄迹方外﹐不敢覬望後福。」上愀然不樂﹐召中書省臣﹐以爲張哥在朝久矣﹐而慶典不及其父母﹐卽命以其子爵秩貴之。其父在杭固不知﹐而是日頸痛重﹐若爲物所壓﹐日重一日。而仁廟所以貴之﹐詞臣代言以降制﹐制贈金紫光祿大夫﹑大司徒﹑上柱國﹐徽政院使﹑典謁卿﹑閩國公﹐賜玉帶﹑金幣﹑鈔物等。又降特旨﹐江浙省臣﹑浙西憲臣皆將旨宴犒於其家。比使臣至﹐其父頸痛重殆不勝﹐使臣卽臥內宣恩﹐其父瞢不知極品之貴。使臣舉玉帶視之﹐始驚顧謂其所親者曰「宋得賜玉帶者兩人﹐福王﹑賈平章爾。然二人皆不及佩服﹐舉手一撫摩遂卒。」嗚呼﹗顯宦貴祿信有命﹐彼不知而妄求者﹐可以爲戒也夫。

師其姓者﹐杭人﹐家居拱北樓之西。其家營利非一端﹐而打銀其一也。暗門外慧光庵尼無著者﹐張循王九世女孫也﹐以陋故不嫁﹐而挾嫁貲﹐故優裕。師一日訪無著﹐延師於飯﹐飯竟﹐出一銀香盒﹐重二十兩﹐塵土蒙坌如漆黑﹐無著誨師﹐令其打一二十哲那環。師持盒至家﹐剪開乃赤金也﹐復裹盒扣無著﹐以香盒金盒也﹐銀盒耶﹖無著笑曰「銀盒耳。」師以剪開盒示之﹐始知其爲赤金。若師者營利者也﹐設心若此﹐謂之無好人可乎﹗

余年三十許時﹐識一老僧於吳江洲渚上。老僧﹐臺人也﹐時已年七十餘。爲餘言伯顏丞相先鋒兵至吳﹐是日大寒﹐天雨雪。老僧者﹐時爲承天寺行童。兵森列寺前﹐住山老僧某令其覘兵勢﹐且將自刎﹐無污他人手。行童震栗遠望﹐有以銀椅中坐者﹐以手招行童。行童莫敢前﹐且令軍士趣召之。將至﹐戒以無恐。旣至﹐召令前﹐問住山某和尙安否﹐西廊下某首座安否﹖行童大驚。且戒令先往首座房致意。首座僧大驚﹐而銀椅中坐者已至房作禮﹐笑問曰「首座如何忘卻耶﹖某固昔時知命子寺前賣卜者也。嘗宿上房﹐逾半年。」已而偕至方丈拜主僧。主僧錯愕謾不省﹐扣之﹐乃言曰「我尢宣撫也﹐今日尙何言﹗」卽命大鍋煮粥啖兵人﹐令兵人持招安榜﹐而令行童以吳語誦榜文﹐曉諭百姓。於此始知尢公探諜江南凡八年﹐至以龍虎山張天師符﹐取驗於世祖皇帝云。

尢公久於江南探諜﹐南士人品髙下﹐皆悉知之。時江淮省攺江浙省﹐自維揚遷錢塘﹐尢公因升平章。郡有天慶觀﹐卽今玄妙觀﹐杭髙士褚雪巘先生﹐諱師秀﹐自宋以淸苦節行聞。一日﹐尢公單騎從一童至天慶﹐方丈觀主王管轄者﹐尙不知爲平章。尢公乃自言﹐觀主大驚。尢公曰「我欲一拜褚髙士耳。」觀主謂「其人孤僻士﹐宰相何取而欲見之﹖」尢公意彌堅﹐觀主扣房門﹐髙士方讀書﹐聞扣戶聲﹐問爲誰。觀主以姓名對﹐髙士曰「主首不遊廊﹐管轄何爲至此﹖」觀主以山門急切事語之﹐乃啟戶。觀主言平章請見﹐髙士拒之。曰「某自來不識時貴人。」而平章顧已拜於地﹐意欲髙士延坐其室。卽鎖戶偕行廊廡間﹐平章卑抑﹐敬之愈甚。至云堂前﹐語平章曰「三年前有閬州王髙士常畱此﹐某則非其人也。」因長揖竟出﹐尢公顧瞻嗟咨曰「是眞一世之髙士。」公每出﹐見杭士女出遊﹐仍故都遺風﹐前後雜沓。公必停輿或駐馬戒飭之曰「汝輩尙瞢瞢睡耶﹖今日非南朝矣。勤儉力作﹐尙慮不能供徭役﹐而猶若是惰遊乎﹗」是時三學諸生困甚﹐公出﹐必擁遏叫呼曰「平章今日餓殺秀才也。」從者叱之。公必使之前﹐以大囊貯中統小鈔﹐探囊撮與之。公遂建言﹐以學校養士﹐從公始。

杭西北羊角埂﹐埂上全眞小庵士人羅蓬頭者﹐非癡非狂﹐冬衣惟一衲衣。居庵一室中﹐無坐臥具﹐惟晝夜蹲地上﹐穢垢殊甚﹐而往往能前知。一張其姓者﹐故宋王表司。宋亡﹐依道館。嘗舒手向羅問吉凶﹐羅書「狗災」二字。張問應在幾時﹐書「百日內」。張持齋誦道經﹐日禱於神明﹐冀免難。一日見牝牡狗﹐以苕掃擊之﹐竟爲狗所傷而死。閩人馬都錄者﹐號靜齋﹐以道法際遇度宗。賈平章以海味進﹐謝後令啖之﹐泄瀉不止﹐馬進符水飲之而愈。後召馬賜與之﹐馬呆戇﹐因謝恩自致其言曰「臣上告佛佛﹐繼今他人進飲食﹐不可造次供禦。」言出口﹐而賈顧已知之。甫出禁門﹐卽下臨安府獄﹐面刺雙旗﹐押付酆都寨﹐日具存亡。時以江上事危﹐出師有日﹐以故寨兵寬之﹐得不死。復於寨村落間禱雨有驗。未幾﹐宋亡。崔中丞奉旨訪好人﹐薦馬於世皇﹐道法復有驗﹐宣授浙西都道篆﹐提點西太乙宮﹐恩賞殊優渥。一日大雪﹐訪羅於全眞庵﹐問未來休徵﹐羅書「賀」字﹐復書「正」字。近之﹐但曰問知堂﹐知堂者率意曲解。旣而明年正月﹐宣州《賀雷巖賫璽書》宣命截替馬前職云。雪晴道凍﹐鹽運司一卒張某﹐問羅未來事﹐筆硯皆凍﹐不可書。卒怒﹐摔蓬頭﹐知堂勸止之。烘筆硯爲書「千二錢」﹐卒大哭。以爲「我此行勾四場鹽官﹐所望數百緡﹐而僅書若此﹗」已而卒出門﹐道狹冰凍﹐一蒼頭擔酒四缶來﹐卒撞之﹐酒墜地﹐蒼頭者持卒哭曰「我方千二錢買酒來﹐須償我乃得去。」卒償鈔竟﹐入門謝羅曰「吾仙信有先見哉﹗」凡逐利市人問休咎﹐其人將稱意﹐必書其手曰「鈔好」﹐仍乞鈔買酒肉啖己並眾人﹐否則搖手終不爲一書。後將死﹐大笑拍手歌唱﹐立地卒。羅蓋仙者﹐惜其事遺落。故所聞止此。

宋僧溫日觀﹐居葛嶺瑪瑙寺﹐人但知其畫葡萄﹐不知其善書也。今世傳葡萄多假﹐其眞者枝葉須根皆艸書法也。酷嗜酒﹐楊總統以名酒啖之﹐終不一濡唇。見輒忿詈曰「掘墳賊﹗掘墳賊﹗」惟鮮於伯機父愛之﹐溫時至其家﹐袖瓜啖其大龜﹐抱軒前支離叟﹐或歌或笑﹐每索湯浴。鮮於公必躬爲進澡豆﹐其法中所謂散聖者﹐其人也﹝支離叟﹐卽伯機家所種松也﹞。

宋巨璫李太尉者﹐宋亡﹐爲道士﹐號梅溪。元祐童時﹐嘗侍其遊故內﹐指點歷歷如在。獨記其過葫蘆井﹐揮涕曰「是蓋宋時先朝位。」上釘金字大牌曰「皇帝過此﹐罰金百兩。」宋家法之嚴如此﹐他則童呆不能記憶也。

宋京畿各郡門有激賞庫﹐郡有慈幼局﹐遇盜發﹐郡守開庫募士﹐故盜不旋踵擒獲。貧家子多﹐輒厭之﹐故不育。乃許其抱至局﹐書生年月日時﹐局有乳媼鞠育之。他人家或無子女﹐卻來取於局。歲祲﹐子女多入慈幼局﹐故道無拋棄子女。信乎其恩澤之周也。積雨雪亦有鈔。𨿽小惠﹐然無甚貧者﹐亦此之由。

故老言賈相當國時﹐內後門火﹐飛報已至葛嶺﹐賈曰「火近太廟﹐乃來報。」言竟﹐後至者曰「火已近太廟。」賈乘兩人小肩輿﹐四力士以槌劍護轎﹐里許卽易轎人﹐倏忽至太廟。臨安府已爲具賞犒﹐數勇士陛轎離地五六尺﹐前樹皂纛﹐列箭手﹐皆立具於呼吸間。賈下令肅然﹐不過曰「火到太廟﹐斬殿帥。」令甫下﹐火沿太廟八風兩殿前﹐卒肩一卒飛上﹐斬八風﹐板落﹐火卽止。驗姓名﹐轉十官﹐就給金銀賞與。賈才局若此類﹐亦可喜。傅景文云。

宋太學生東嘉林景曦﹐字霽山。當時楊總統發掘諸陵寢者﹐林故爲杭丐者﹐背竹籮﹐手持竹夾﹐遇物卽以夾投籮中。林鑄銀作兩許小牌百十﹐系腰間﹐賄西番僧曰「余不敢望收其骨﹐得髙宗﹑孝宗骨﹐斯足矣。」番僧左右之﹐果得髙﹑孝兩廟骨﹐爲兩函貯之﹐歸葬於東嘉。其詩有《夢中作》十首﹐其一絕曰「一壞未築珠宮土。雙匣親傳竺國經。只有春風如此意﹐年年杜宇哭冬靑。」又曰「空山急雨洗巖花﹐金栗堆寒起暮鴉。水到蘭亭更哽咽﹐不知眞帖落誰家。」又曰「橋山虧鐵未成灰﹐玉匣珠襦一夜開。猶記去年寒食日﹐天家一騎捧香來。」七首尢淒然﹐則忘之。葬後﹐林子宋常朝殿前﹐掘冬靑樹一株﹐植於兩函土堆上。又有《冬靑花》一首曰「冬靑花﹐冬靑花﹐花時一日腸九折。隔江風雨淸影空﹐五月深山落微雪。移來此種非人間﹐曾識萬年觴底月。」後忘之。又一首有曰「君不見羊之年馬之月﹐霹靂一聲山石裂。」聞其事甚異﹐不欲書。若林霽山者﹐其亦可謂義士也已。

宛丘公護其先府君櫬歸葬時﹐一舟載靈櫬﹐宛丘公守櫬舟中﹔一舟載家累﹐子期與其母夫人在焉。舟遇金山﹐舟人以便風﹐大繩維兩舟並行﹐子期將過宛丘公船﹐失腳落江水。公震栗﹐重賞令救。比卸帆停舟﹐須良久。而子期若有人捧出水面者﹐終不沒。今登政府﹐豈偶然云。

義興嶽君仲遠﹐家唐門。其上世本田家﹐至仲遠所生﹐父與其肆皆送京學上捨家﹐貲產非過厚﹐而能折節下士﹐賓客至如歸家焉。故南北士大夫﹐無不至其家者﹐南士若牟誠甫﹑蔣泰軒﹑蔣竹軒﹑姚子敬﹑羅壺秋﹐其顯者若趙文敏公﹐至與之婚姻。當世貴官如髙房山﹑廉端甫國公﹑李息齋學士﹑其從兄李信庵﹑處土鮮於伯機﹐經歷仲遠﹐皆傾心與之交。然自至治已後﹐郡縣狼牧羊﹐家事日不如日﹐後爲漢陽縣尹坐掠死非罪﹐遭降黜﹐鬱鬱而沒。仲遠昆季凡十三人﹐皆陵替不振。回首未二十年﹐宜興諸富家﹐亦相次淪落﹐是皆廢興𨿽有命﹐然爲官司所朘剝﹐𨿽積銅爲山尙不給﹐況齊民乎﹗

金華三胡先生﹐長誠仲﹐次穆仲﹐次汲仲﹐石塘人也﹐最知名。誠仲子無咎﹐已歿﹔穆仲子孔章﹐今爲吳郡經師﹔汲仲子千里﹐家建昌﹐石塘先生以崔中丞薦世祖顧問﹐所答不稱旨﹐出爲楊州路儒學教授﹐師道甚嚴﹐繼除建昌教權錄事司。程雪樓學士家遺漏﹐先生捕其子﹐坐罪不貸﹐由是人憚之。後除臺州臨海簿﹐愛縣民如子﹐上司誅求﹐身當之。素客於杭﹐居貧甚﹐以古文倡﹐人求記碣序贊﹐稍不順理﹐𨿽百金不作也。後以室人喪﹐居喪如禮﹐然所居湫隘甚。遷居靑蓮寺﹐講道寺中﹐性矯亢﹐當時斯文顯者鄧巴西廉使故毀辱之﹐由是益下遷﹐後爲鹽場司丞﹐就養建昌。浙省以是年秋試﹐屈先生爲試官。後來靑蓮寺﹐歿寺中。歿時當嚴冬﹐尙未挾纊。是日元祐往候之﹐項可立﹐煮三建湯飲之﹐猶力疾答楊州盛恕齋。語次﹐又訓飭學者以自樹立。气益索﹐扶之上臥榻﹐卽跏趺坐逝。比殮﹐顏貌如生時。殮後﹐天臺周本心﹐時爲浙省掾﹐率道徒私謚「修道先生」﹐發引還建昌﹐省憲官皆執紼以送。今三十年矣﹐先輩淪落﹐如先生抗直不撓﹐以斯文自任者﹐絕無之。穆仲先生純徳古君子﹐經學尢粹深﹐有《三書辧》《尙書或問》行於世。

今中奉大夫﹑浙東元帥白埜泰不華君﹐由越守召入爲祕書郎。未幾﹐母夫人歿於越﹐白埜君還越﹐持喪戒珠寺﹐朝夕臨屏葷血﹐不脫絰帶。家人欲一見其面﹐不可得也。旣畢葬服闋﹐乃始復初。近世禮俗壞﹐如君者蓋甚寡。今以海寇逋誅﹐畱斗城未返﹐令人念之不忘。

杭人王溪月﹐諱壽衍﹐字眉叟﹐少年爲道士便際遇晉邸﹐其所交皆公卿大夫﹐後以「弘文輔道粹徳眞人」管領開元宮。江浙省都事劉君﹐諱致﹐字時中﹐海內名士也。晚年尢淸勁。旣卒﹐貧無以葬﹐王眞人者躬至其家﹐弔哭甚哀。周其遺孤舉其喪﹐葬之徳淸縣某鄕之原﹐與其壽穴相近。春秋拜掃﹐若師友然。異教中若溪月者﹐蓋可尙歟。

梁溪王文友﹐諱仁輔﹐克苦讀書。里人倪文光諱昭奎者﹐延之以教其兩弟﹐曰子瑛﹐曰元鎭。居久之﹐文光歿﹐而子瑛呆﹐元鎭出應門戶﹐不勝州郡之朘剝也﹐資力遂耗減。已而子瑛卒﹐家中幹。元鎭刓無作有﹐以濟朋友﹐會文友卒﹐元鎭買油杉棺﹐葬之芙蓉峯傍。葬之日﹐梁溪士友皆至。葬文友後﹐元鎭窘於誅求﹐顧未有能振之者。

閩人鄭所南先生諱思肖﹐宋有國時﹐其上世仕於吳﹐宋亡﹐遂客吳下。聞其有田數十畝﹐寄之城南報國寺﹐以田歲入寺﹐爲祠其祖禰。遇諱日﹐必大慟祠下﹐而先生並館谷於寺焉。先生自宋亡﹐誓不與北人交接﹐於朋友坐間﹐見語音異者﹐輒引起。人知其孤僻﹐故亦不以爲異。其上世本業儒者也﹐而先生於佛﹑老兩教﹐則皆喜其說﹐有祭鬼法﹐平日喜畫蘭﹐疏花間葉﹐不求甚工。其所自賦詩以題蘭﹐皆險異詭特﹐蓋所以輸寫憤懣云。吳人好事者﹐爲板刊其所謂《錦錢集》者行於世。若先生在周爲頑民﹐在殷爲義士﹐蓋不易窺其涯涘云。

謝臯文先生諱翺﹐自號「晞發處士」﹐讀書博學宋季以古文知名。

鄧中齋先生諱剡﹐字光薦﹐宋丞相信國公客也。宋亡﹐以義行著﹐其所賦《鷓鴣詞》﹐有曰「行不得也哥哥﹐瘦妻弱子羸牸駝。天長地闊多网羅﹐南音漸少北音多。肉飛不起可柰何﹐行不得也哥哥。」其意可見。其所贊文丞相像有曰「日煌煌兮疏星曉寒﹐气英英兮晴雷殷山。頭碎柱兮璧完﹐血化碧兮心丹。」嗚呼﹗孰謂斯人不在世間。

鄧牧心﹑葉本山兩先生﹐皆髙節士。宋亡﹐深隱大滌山。鄧先生於古文尢精核﹐不苟作。承其學者﹐杭人李坦之﹐諱道坦。坦之詩亦工﹐然傷於巧云。

龍虎山張一無﹐字善式﹐其先在宋﹐簪纓家也﹐四世皆以其資讓﹐故其家有讓堂。至一無始入龍虎山爲道士﹐在道派張開府幾世孫也。𨿽已爲道士﹐酷喜禪學﹐於是入天臺山﹐禮普應國師﹐咨稟參﹐決志堅甚﹐眾中道衣壇簡不訝也。道家者流﹐以其術應承尙方﹐與俗蓋無別。而一無獨持齋﹐素行克苦﹐以故其徒憎之。先是杭城開國師道場﹐隨處有同參者﹐亦多畱一無。而吳太宗師每念一無志髙潔﹐爲奏文徳先生降璽書以護之﹐畱一無住京師。會吳宗師老病﹐繼掌其教者惡一無﹐痛淩辱之。一無懼甚﹐遂以病卒京師。

兩浙鹽運使瞿琴軒﹐諱霆發﹐下沙人﹐內附後以資雄爲提舉。遊大滌山﹐山中人亦富贍。瞿至日開宴張樂﹐瞿一不少答。逾數日﹐索轎登天目﹐便厚櫬飯寺僧。時髙峯妙禪師坐死關﹐須鹿盧挽籃輿﹐乃得上下。瞿入死關﹐故師語之云「爲遊山玩水來﹖爲生死大事來﹖」瞿但泣涕曰「弟子不會。」師擲竹篦云「不探虎穴﹐安得虎子﹖」瞿欲捐田寺中﹐挾寺僧一人還下沙﹐以田若干頃歸之。歸之日﹐僧以田券呈師﹐師大怒﹐叱令速還瞿。語之曰「平常山中無田﹐苦苦也過了。今日欲得田造業耶﹖」僧至下沙﹐以券還瞿。瞿曰「僧輩可謂無識。此等細事﹐何必令老僧知。」後爲天目山建大覺師子院。久之瞿老病﹐盡遣其婢妾﹐以資分與諸子女﹐戒勿來見我。日與道者一人煮粥飲之﹐然而卒。若瞿者可謂異乎常人者矣。

貴溪祝蕃遠先生﹐諱蕃。里人陳靜明先生於朱陸兩先生同異處﹐研究得其指歸。蕃遠從當勵精勇銳﹐不徇世習﹐以守師說。蓋嘗以鄕舉上京邑﹐見黜於會試﹐以官至彬州路經歷﹐郡獄有冤﹐蕃遠直之﹐而當坐監郡。部使者不謂蕃遠直﹐以憤郁卒於郡。士論惜之。

江右杜君諱本﹐字原父﹐號靑碧先生﹐苦志於學﹐經史多手寫成集﹐沈默寡言笑。嘗一再遊京師﹐王公貴人多樂與之交。已得武夷詹君景仁﹐由三公掾授浙東憲府照磨﹐延先生南入武夷﹐且買房置田﹐爲久遠計。已而朝廷修三史﹐蒙古﹑色目﹑漢人﹑南人各舉一處士。君以南人處士徵授翰林待制奉訓大夫﹐出至錢塘﹐以病歸。其歿於至正十年秋八月。道遠不能弔﹐令人感念云。

江浙儒學提舉柯山齋﹐諱自牧。嘗訪胡穆仲�先生﹐時天大寒﹐日出已久﹐而胡先生尙未起。柯曰「何爲﹖」先生曰「天寒未挾纊﹐故尙臥耳。」於是柯往宗陽宮語杜南谷尊師曰「胡穆仲苦寒無綿襖﹐尙僵臥在家。」杜卽惻然﹐攜十兩絮﹐兩縑絹﹐往遺之。先生堅拒不肯受﹐杜彊之﹐而先生怒。已而寒解﹐柯問先生曰「何爲不受﹖」先生笑曰「杜名道堅嘗云﹕『某爲談朋吵也。』要教他知得亦有不吵他的。」夫杜異教能賢﹐而先生淸節若是。要皆難得云。柯之子字敬仲﹐諱九思﹐際遇文廟﹐官至儒林郎奎章閣鑑書博士﹐卒於吳。

謝後旣北遷﹐其支裔在杭者固多。謝君退樂﹐一人也。退樂嘗言江南始內附﹐有所謂李信卿者自北來﹐謂其能相人﹐能望气﹐崖岸倨甚。退樂以貴官咸敬之﹐亦設早饌以延致之。李至卽中坐﹐省幕官皆下坐﹐不得其一言以及人禍福。時趙文敏公謂之七司戶﹐固退樂姻戚也﹐屈公來同飯﹐時文敏風瘡滿面﹐李遙見﹐卽起迎文敏﹐謂眾人曰「我過江僅見此人耳。瘡愈﹐卽面君﹐公輩記取。異時官至一品﹐名滿四海。」李之術亦精矣。襄陽未破時﹐世祖令其卽軍中望气﹐行逾三兩捨卽還。言於世祖曰「臣見卒伍中往往有公輔貴人﹐襄陽不破﹐江南不平﹐何處著許多富貴人﹖」嗚呼﹐此與南衙士卒皆將相者何異哉﹗

宋季琴士汪水雲者﹐工於詩﹐詩皆淸麗可喜。杭城未破﹐其詩有曰「西塞山邊日落處﹐北關門外雨來天。南人墮淚北人笑﹐臣甫低頭拜杜鵑。」又曰「錢塘江上雨初幹﹐風入端門陣陣酸。萬馬亂嘶臨警蹕﹐三宮灑淚濕鈴鸞。童兒剩遣追徐福﹐厲鬼終當滅賀蘭。若說和親能活國﹐嬋娟剩遣嫁呼韓。」題王導像有曰「秦淮浪白蔣山靑﹐西望神州艸木腥。江左夷吾甘半壁﹐只緣無淚灑新亭。」聞水雲後從謝後北遷﹐老宮人能詩者﹐皆水雲指教。或謂瀛國公喜賦詩﹐亦水雲教之。

今嘉議大夫﹑吏部尙書致仕許昌馮公﹐名夢弼﹐字士啟﹐其始仕由八蕃雲南宣慰司吏﹐繼辟掾湖廣省。士啟嘗言其在八蕃時﹐乘驛出向某所﹐最後至一驛。驛吏語以「今夕晚矣﹐且馬絆出在江上﹐不若毋行。」士啟漫不省﹐卽選馬丞行。行未三四十里﹐忽烏剌赤者急下馬拜跪伏﹐其言侏離莫能曉﹐而其意則甚哀窘。士啟問之﹐搖手﹐意謂且死矣。於是士啟亦下馬﹐禱之曰「某萬里遠客﹐從吏遐方。使有祿命﹐固不死。無之﹐敢逃死。」時月微明﹐睹一物如小屋大寬滚入流水﹐腥風臭浪襲人。行數里許﹐乃問之。烏剌赤曰「是之謂馬絆。」問「馬絆」何物﹐搖手不敢對。三更後﹐至前驛。驛吏出迎﹐錯愕曰「是何大膽﹐敢越馬絆來乎﹖」士啟問馬絆﹐驛吏乃言此馬黃精也﹐遇之者輒爲所啖。《齊諧誌怪》而略此﹐於是乎書。

中奉大夫﹑西臺侍禦曹南馮公﹐諱翼﹐字君輔。爲中臺監察禦史時﹐嘗與一蒙古禦史並馬行。蒙古馬肥健﹐嘗先一射行﹐馮馬老瘦﹐策莫前。道遇一醉達達﹐見馮馬羸﹐衣笠獘﹐用捶策馮馬三四鞭。前行禦史亟呼曰「監察禦史爲人捶﹐憲度墜矣。亟捕捶者毋貸。」馮舉手謝曰「無是無是。」醉達達躍馬去。前禦史至察院﹐語同僚曰「馮禦史道中爲人所捶﹐我命捕之﹐而馮曾不卹﹐惡有是耶﹗」語竟﹐馮至。同僚迎謂曰「何故﹖」馮謝以無事﹐前行禦史怒曰「如此則是我妄言﹖」馮因起立語眾人曰「某本疏遠下僚﹐朝廷不以某無似﹐擢置言路﹐已二十日矣。天下大事﹐未有小建明而先與醉人競曲直。」諸僚曰「繼此有言﹐我輩得預聞耶﹖」馮笑而不答。已而成廟駕下陪京﹐公朝服拜道左﹐進疏十事﹐皆天下大事云。

國初富初庵先生﹐以占筮起東南。時錢塘初內附﹐以故都生聚旣繁﹐資力殷盛。世皇占其後來如何﹐旣成卦﹐而富猶未之知也。世皇曰「我占宋故都。」富對曰「誠如所占﹐其地五六十年後﹐會見城市生荊棘﹐不如今多矣。」今杭城連厄於火災﹐復困於科徭﹐視昔果不逮﹐富之占亦神矣。此事得於廉薊公云。

錢塘湖上舊多行樂處。西太乙宮﹑四聖觀﹐皆在孤山。宋𨿽遷僧寺建宮觀於其上﹐而六一泉寺﹑喜鵲寺﹐皆遷北山﹐亦各擅山水之勝。西太乙成後﹐西出斷橋﹐夾蘇公堤﹐皆植花柳﹐而時時有小亭館可憩息。若夫宮之景福之門﹐迎眞之館﹐黃庭之殿﹐結構之巧﹐丹雘之嚴﹐眞擅蓬萊道山之勝。四聖觀𨿽建於髙宗廟﹐其規制相去遠矣。余童時尙記孤山之陰﹐一山亭在髙阜上﹐曰「歲寒」。繚亭皆古梅﹐亭下臨水﹐曰「挹翠閣」﹐上下皆拱斗砌成﹐極爲宏麗。蓋盧董兩璫﹐以內府錢建西太乙宮﹐又能以其餘資建兩閣﹐亦可謂能事。楊璉眞珈旣奪爲僧窟﹐今皆無一存﹐荒榛滿目﹐可勝嘆哉﹗

和靖先生豈有頷珠者﹐而楊璉眞珈亦發其墓焉。聞棺中一無所有﹐獨硯一枚。余童時尙見一碑﹐鐫「和靖先生墓」五大字﹐僕艸中。久之﹐余山中以浙省儒學提舉﹐有心力於先生墓上悉力起廢﹐水濱仍建學士橋﹐傍山建祠宇﹐塑先生像於其中。今後數年矣﹐聞又荒落﹐何賢者之不幸哉﹗

河西僧馮某者﹐與楊璉眞珈生同裏﹐幼同學﹐情好益甚﹐相同而相得也。楊在江南掘墳﹐遂以書招馮出河隴來江南。旣至﹐遂以杭故宋富貴家十墳﹐遣馮使之發掘。馮父子皆僧也﹐十墳已掘六﹐金寶蓋不貲﹐餘四墳方擬發掘﹐而馮父子兩人是夜皆得夢﹐夢林莽中金紫官人出拜﹐哀告曰「君父子所得亦足矣﹐我輩安居於此久矣﹐早晚幸貸我。」父子覺而俱驚﹐此四墳於是乎獲全。楊璉眞珈敗後﹐五十年間﹐此曹無一存者﹐馮之父居杭西湖北山﹐余對鄰﹐而其子則居昭慶寺之東。

余未成童時﹐從臧湖隱先生讀書。先生宋京學生也﹐有屋六七間﹐與嶽墳相對。時嶽墳漸圮﹐江州嶽氏諱士迪者﹐宋迪功郎﹐於王爲六世孫﹐與宜興唐門嶽氏通譜﹐合力以起廢﹐墳與寺復完整。久之﹐王孫有爲僧者﹐居墳西﹐大壞廟﹐與寺至靡有孑遺。臺僧可觀者﹐堅忍人也﹐以其事訴之上司官府﹐時何怡眞爲湖州推官﹐柯敬仲以書白其事。寺田典與人者﹐復歸寺與廟。�������������������寸椽片瓦不畱。會江西李全初爲總杭府經歷﹐慨然以興廢爲己任﹐觀勉王華甫者捐資興建。於是寺與廟稍稍復完﹐余爲記《忠烈廟》。其大致以王起卒伍﹐至將相﹐謀審戰勝﹐規模施設﹐𨿽古名將不是過﹐一時南渡諸師臣不論也。而髙宗昏孱﹐竟斃王於權姦之手。論者乃謂余譏貶髙宗太甚。夫宋有國時﹐固當爲其君諱﹐而歸罪於秦檜。宋矣﹐髙宗忘父兄之深仇﹐彼秦檜者復何恨﹖使髙宗倚王雪恥﹐天下爲王有﹐尙得慊。況王忠義上通於天﹐而髙宗昏孱莫之識。論者豈得以餘言爲過甚哉﹗

錢塘門西出石函橋河西僧三寶者﹐累石與磚爲西番塔﹐舊無有也。今四五十年矣﹐想塔未能如舊也。塔南卽宋放生池﹐舊碑磨去髙文虎誤用事﹐所謂夏王道傳語商王﹕「這鳥獸魚鱉元來是你。」西去卽保叔塔﹐山腳下有大石﹐世傳秦始皇纜船石﹐諭彌陀勸人修西方淨業﹐畫丈餘彌陀﹐遇壩頭行刑日﹐彌陀張大像頌佛號﹐其用勤矣。正鑿纜船石爲大佛頭﹐耳竅可坐七人﹐其大可知。東臨湖白雲宗寺﹐西則水月園﹐由山而上﹐則相嚴寺。寺西石磴直上﹐則石寶塔也﹐下則多寶寺﹐寺西宋詩人孫花翁墓也。墓西嘉澤廟﹐祠西湖龍王﹐蘇文忠公題《和靖處士像》詩﹐結謂「不然配食水仙王﹐一盞寒泉薦秋菊」。祠西小寺﹐忘其名。稍西復陟巘﹐瞿運使廨宇在焉。後捨爲善住閣﹐其間有山中四時小窗橫幅「安樂窩」之類﹐其結構皆明敞可喜。稍西爲壽星寺﹐寺有寒碧軒﹐蘇文忠公題詩尙在。寺稍西﹐陟磴而上﹐爲江湖偉觀﹐文忠公所謂「一舸鴟夷江海去﹐尙餘君子六千人。」余嘗與張貞居欲登偉觀﹐則磴道壞﹐不復有其處矣。寺西則瑪瑙寺﹐寺南養樂園﹐園中花卉﹑湖石﹑杉檜尙存﹐臨湖飛樓雄麗。賈相養其母夫人﹐車船自其第﹐茶頃便至園。園有悅生堂﹐前有亭﹐今歸吳中周僉省。園北出稍西﹐復登巘﹐則玉淸宮也。宮北戶直上爲初陽臺﹐臺有亭﹐倚亭而望﹐盡得西湖之勝﹐復有屋數間﹐祠葛仙翁。宮西爲閣山寺﹐爲六一泉寺﹐爲圓明寺。寺西則棲霞嶺﹐嶺下爲嶽王墳。南臨湖爲褒忠寺﹐寺爲其孫毀﹐今遷寺忠烈廟後。嶽墳西則沖虛宮﹐宋寧宗老宮人爲女冠所建也。宮西爲耿家步﹐余先人舊居﹐與宮正相對﹐今屢易主矣。由耿家步而西﹐爲東山庵﹐庵有女冠神貌﹐宮火後﹐僅仿佛爾。內附後﹐僧建靜勝寺﹐殊宏壯。

杭人賀長卿﹐官至海道萬戶府照磨。自言其年十五六時﹐艸履行縢﹐手執小黑傘。八月十八日﹐與鄕曲五六人﹐同往錢塘江觀潮﹐臨水涘而觀者如織。忽一人捶長卿背兩拳﹐長卿急翻身捽捶者﹐則同前觀潮之人﹐皆爲怒潮潑去。死生有命﹐豈偶然哉。

閩人陳無夢﹐館授洞霄宮郎一山之道房。無夢飲酒﹐一杯亦醉。一日天大暑﹐午後醉憩臥榻上﹐忽淸風颯至﹐涼甚﹐繼有一物如猴狀﹐目光炯然﹐自山飛下檻前﹐無夢因曰「此所謂山鬼者歟﹖俟其至﹐捽取之﹐然後呼人束縛之。」將至﹐無夢起欲搏之﹐手足皆僵不可動﹐急呼人﹐則喉已閟﹐窘甚。急禱於神明曰「北極佑聖眞君。」此物卽去﹐無夢便蘇。後因爲道士﹐山鬼木客固有之﹐蓋亦無夢非顯者﹐因見之歟。

季君玉﹐松江人﹐後居杭州之五房﹐子孫五世克相見。君玉自言「本王萬三官人家齋產。」王氏在宋季以資雄。宋亡﹐富尢甚。王至儉﹐而諸子皆不肖﹐時朱﹑張方興﹐誘其諸子﹐使假貸立券﹐責厚息以償。久之王卒﹐資產盡爲兩家奄有﹐獨其孫有所謂王東廬者﹐僅存腴田三十頃﹐爲養老計。而某氏時時遣人存卹之﹐東廬俟其生日﹐以厚禮往爲壽﹐某氏旣見歡甚。時運糧千戶以下﹐皆用其私人﹐呼「一千戶」。邀東廬者往觀海船﹐觀十餘艘﹐忽大怒﹐縛王在船﹐時君玉實從﹐令者皆縛畱。東廬初不省﹐泣告千戶﹐問以何罪。千戶者曰「汝罪在畱田。汝不以畱田歸相公﹐令我縛汝投之海。」東廬泣曰「我存此爲饘粥計﹐相公何太忍耶﹗」千戶者怒﹐卽以非罪考掠其幹者﹐東廬不得已﹐遂手書券以田歸之﹐所直償以蕃舶上物﹐十才一二。國家信其言﹐開海道運糧﹐於今六七年矣。彼小人行險僥幸﹐惟利是趨﹐其致富如君玉所言﹐宜其死有餘戮云。﹝朱瑄﹑張靑爲元海運者。﹞

吳人鄭元﹐字長卿。內附後﹐其大父爲北鈔庫大使。庫後火﹐打勘得少蘇﹐長卿之先君子乃從吏以養大﹐而其�不如昔。一日天大雨﹐一人倉皇走至長卿家﹐若避雨然者。旣去﹐乃遺一小篋﹐挈之﹐重。開視﹐則金葉也。長卿大父一不令人知﹐翌日早作坐門外﹐聞人言﹐乃謂昨夜汪家府前王集者﹐失卻一篋金葉﹐其家兄弟大哄。長卿大父聞之﹐卽物色王氏家以還之。大父每月朔﹐必炷香城隍廟﹐於道拾得一絹囊﹐亦黃白物也﹐訪其媼還之。今長卿棄吏從儒﹐兼精醫藥﹐爲雅飭君子。而王氏兄弟者﹐白首尙無恙﹐能言其事云。

今河南行省參知政事宛丘趙公﹐名頤﹐字子期。其先府君宛丘公諱祐﹐字天錫﹐爲江浙行省照磨。時余客於其家﹐宛丘公嘗言﹐其家在陳州﹐有瓦屋一橫﹐人稱爲趙總把家。國家每歲秋﹐統兵官將兵哨江南﹐比至縣﹐民間竟歇泊。初至極嚴毅﹐再歲三四歲情契如故。一日﹐哨馬南歸﹐睹一累囚﹐兩足凍垂墮﹐呻吟饑凍馬足間。宛丘之父問囚爲誰﹐囚顰蹙曰「我南宋官人廬州��。城破爲所虜。」公父復問﹕「如此汝則是秀才﹖」囚復曰「我春秋登科。」公父曰「汝如此則能教學否﹖」囚曰「豈有秀才而不能教學者乎﹖」公父請於統兵官﹐用兩馬易得之﹐涴濯以湯液﹐包裹以氈毳﹐溫糜酒以飲食之﹐絕而復蘇﹐蘇則兩足墮矣。因問其姓名籍貫﹐遂延致其家以教迪諸子。方是時﹐淮以北舉不知有全書﹐胡通判以其所憶記授諸生﹐更六年而後殂﹐因葬之屋後。臨沒謝宛丘公之家曰「我分死六年前矣﹐重爲汝家所延﹐汝之家後必有斯文顯者。」逮子期登丁卯科﹐用文儒登政府﹐而其二代皆封二品。信乎斯文之報可徵云。

宛丘公無須眉﹐面微黃﹐如老嫗﹐然剛正宏毅。江南旣內附﹐辟掾平江路。時庫內扃鐍尙未嚴﹐一日乘馬出﹐見兩兵縶一民﹐前掛小絹囊﹐公問兵何爲﹐兵曰「是盜官庫金錢﹐某擒至此。」公因愕謂盜曰「汝固我所遣。」因與偕至庫﹐問兵曰「彼所取止如此﹖」兵曰然﹐遂畱盜﹐使兩兵封識訖﹐遣兵出﹐戒盜曰「盜官物﹐法當斬﹐汝亟去﹐愼勿復至此。死矣。」此事吳人白仲章得於其父所言云。

宛丘公官至財賦副總管。公委至吳﹐吳固公辟掾﹐訪其鄰舊﹐戒其僕曰﹐汝至人家﹐須鞠躬屏气﹐扣門問人有無﹐汝但曰「前後又不天錫」﹐愼於曰「趙衣光放總管」云。視自炫顯重者﹐有間矣。

