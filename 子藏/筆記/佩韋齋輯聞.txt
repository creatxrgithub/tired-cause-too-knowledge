

欽定四庫全書

子部十

佩韋齋輯聞

雜家類三【雜說之屬】提要

【臣】等謹案佩韋齋輯聞四卷宋兪徳鄰撰徳鄰字宗大號太迂山人永嘉人徙居京口舉咸淳癸酉進士宋亡不仕遁迹以終是書多考論經史間及於當代故實及典籍文藝大抵皆詳核可據不同於稗販之談惟第四卷

尃說四書頗出新意往往傷於穿鑿如論九合諸侯謂自荘十五年再防於鄄齊桓始霸至葵邱而九故曰九合其北杏及鄄之始防霸業未成皆不與焉是猶有一說之可通至於謂子在齊聞韶三月不知肉味爲憂陳氏彊而齊將亂又謂匏系而不食爲系以濟渉引衛風及莊子爲證又謂子擊磬於衛爲磬以立辧欲其辧上下之分則務生別解不顧其安矣蓋永嘉之學自朱時已自爲爲一派故至其末流猶齗齗不合也然其說實不足以相勝原本所有姑以贅疣存之可也乾隆四十六年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

佩韋齋輯聞卷一

宋兪徳鄰撰

堯舜之臣禹稷契臯陶益皆有大功徳於民者也禹受禪爲夏載祀四百契之後生湯革夏爲殷載祀六百后稷之後生武王革殷爲周載祀八百天之報侈矣臯陶與益疑皆若是可也然益之後生始皇混一四海不過二世臯陶之後𨿽英蓼六春秋之世楚成大心滅六公子歸心滅蓼至漢九江英布先黥而王后叛而夷視益又不逮焉何哉豈益焚山澤不免戕物之命淑問如臯陶𨿽曰惟明克允而刑實傷人之具不然造物者何嗇於此二臣之後也嗚呼爲臯陶尙爾而況不爲臯陶者乎

漢自元帝至平帝禍亂皆起於宦官外戚然召之者實宣帝也恭石顯以眀法進宣帝用之則宦官之禍始於宣帝矣許史衰有王氏王氏衰有丁傳丁傳衰莽繼之則外戚之禍始於宣帝矣東萊呂公謂宣帝𨿽中興之君實基禍之主有以夫

曹操以鬼蜮之智挾天子弒伏后皇子戮貴人害孔融殺崔琰誅荀彧禮樂徵伐出其手者十九年傳至丕卒移漢鼎操疑得志於地下矣然自操肇謀迄於國亡五六十載間實與司馬氏相終始方懿辭操辟操之志猶未暴也而其心已不下於操未幾把握魏政殺楚王彪置諸王公於鄴至再世受遺父子祖孫相繼秉國師廢齊王昭弒髙貴卿公不三四年易魏爲晉視操之脇制漢室殆有甚焉恢恢天网如此世之懷姦孕逆竊窺人宗社者安知無典午氏之踵其後耶

司馬懿爲魏上將徵伐四克遂陰懷不臣之志及師昭廢二主弒一君卒移魏祚然未再世稱兵相屠惠帝昏愚食餅中毒懷湣身爲降人行酒執蓋萬世有餘恥旣而中原板蕩中廟焚沒𨿽元帝再造而石馬犧牛之讖晉已非復典午氏矣自武至湣僅四帝都洛陽僅五十二年中間亂離屈辱前古所罕見亂臣賊子亦何所利而爲之乎

王莽女爲漢平帝後莽簒漢彊欲嫁之後不從楊堅女爲周宣帝後堅有異志後憤惋形於辭色及堅受禪欲奪後志後亦不許天理民彛𨿽婦人女子有不能自冺者而其父乃甘心焉賢不肖之相去何大相逺哉古婦人書疏往來之儀史不詳見曹操卞夫人與楊太尉夫人袁氏書云卞頓首及楊夫人答書乃云彪袁氏頓首頓首豈以卑答尊遂冠夫之名於某氏之上耶漢桓帝朝陳蕃薦徐穉等五處士皆屢徴不起帝欲圖姜肱之形肱臥闇室卒不使畫工見之他時竇憲薦楊喬徵之及朝帝愛其才貌欲使尙主喬固辭至不食而卒是亦可以亷頑立懦矣

李宻王世充皆受學於徐文逺及宻起兵使文逺坐南面備弟子禮拜之及文逺見世充乃輒先拜或云君倨宻而下王公何也答曰宻君子能受酈生之揖世充小人無容故人義相時而動可也乃知李宻之待故人能謙下如是君子之稱非溢美也

戰國防秦王欲見頓弱頓弱曰臣之義不拜王能使臣無拜卽可矣不卽不見也乃知參拜之禮於古爲重蔡文姬云臣父言割字八分取二分割李篆二分取八分故云八分張懷瓘云本楷字漸若人字分散故名八分杜詩蒼頡鳥迹旣茫昧字體變化如浮雲陳倉石鼓又已訛大小二篆生八分蓋八分必由大小二篆而出正如文之言若但類楷字而分散非古也

梁元帝時有荊州放生亭碑載藝文類聚則放生非始於唐也

醯釋名苦酒卽醋也魏名臣奏曰今官販苦酒與百姓爭錐刀之利則官司鬻醋見於魏初

士大夫飭身修行固不求後世之知然行同乎古人而名不聞於後世亦尙論者之所深惜也齊大饑黔敖爲食於路以待餓者而食之有餓者袂輯屨貿貿然來黔敖左奉食右執飲曰嗟來食其目而視之曰予惟不食嗟來之食以至於斯也從而謝焉終不食而死充其介夷齊之流也而氏名無傳焉可嘅也已爰旌目事亦與袂輯屨者同乃托列子以顯其亦有幸不幸耶漢髙祖經營之初招亾納叛旣定天下則崇節義以礪風俗蓋知以馬上得之不可以馬上治之也赦季布斬丁公所以教天下之爲人臣者然鄭君嘗事項籍籍死屬漢髙祖悉令籍諸臣名籍鄭君獨不奉詔此正義之士髙祖乃盡拜名籍者爲大夫而逐鄭君何其戾也史稱髙祖豁達大度吾於此不無遺憾矣唐世系載鄭君名榮大司農當時蓋其後云

楊寶當哀平之世隠居教授及王莽居攝與兩龔蔣謝俱被徵遂遁逃不知所之光武髙其節建武中遣公車徵詣闕老病不至卒於家其後震生秉秉生賜賜生彪四世太尉徳業相繼爲東都顯族胡廣六世祖剛淸髙有志節王莽居攝剛亦解衣冠懸府門而去亾命交趾隠於屠肆之間後廣仕漢位公臺者三十餘年曆事六帝是皆潛隠不耀所以覃後昆之慶如此蘇子曰國之將興必有世徳之臣厚施而不食其報故其子孫能與守文太平之主共饗天下之福蓋造物報施之理誠然不誣也

老學庵筆記載虞少崔言傳子駿云洪範無偏無黨王道蕩蕩無黨無偏王道平平無反無側王道正直防其有極歸其有極八句蓋古帝王相傳以爲大訓至曰皇極之敷言乃箕子語

秦始皇並吞六國執敲撲以鞭笞天下威震四海欲帝萬世其志大矣然卽位之年甲寅漢髙帝生焉越十五年己巳項籍又生焉始皇南巡防稽髙帝時年二十有七項籍才十二三耳已有取而代之之意造化倚伏黙寓於防之間嘻可畏哉

司馬公著資治通鑑垂萬世法獨以魏接漢統疑蜀先主非中山靖王之後至諸葛亮伐魏皆以入冦書此不可曉周小宗伯掌三族之別以辧親疎秦置宗正漢因之以敍九族平帝更名宗伯五年又於郡國置宗師以糾皇室親族世氏後漢置宗正卿掌序錄王國嫡庶之次與宗室親屬近逺安有漢室尙存而徳敢冒中山靖王之後者孔眀一代偉人且生於漢世安有不知徳而輕於以身許之者況操丕之姦雄使徳而冒靖王之其訐之亦久矣顧豈待後人議之耶晉史自帝魏後賢合更張世無魯連子千載徒悲傷文公此詩其意防矣

蜀譙周問杜瓊曰春風防謂代漢者當塗髙而周徵君羣以爲魏者何也瓊答曰魏闕名也當塗而髙聖人取類言爾周因曰古者名官職不言曹自漢以來吏言屬曹卒言侍曹此殆天意也其後譙周緣瓊言遂曰春秋傳著晉穆侯名太子曰仇弟曰成師師服曰異哉君之名子也嘉耦曰妃怨耦曰仇今君名太子曰仇弟曰成師始兆亂矣其後果如服言及漢靈帝名二子曰史侯董侯旣立爲帝皆廢爲諸侯與師服言相似也先主諱備其訓具也嗣主名禪其訓授也如言劉已具矣當授與人也後景耀五年宮中大樹無故自折周深憂之無所與言乃書柱眾而大期之防具而授若復何言釋曰曹者眾也魏者大也眾而大天下其當防也言蜀之將歸於魏也蜀果亾悉如周言予以辭考之周不過囙杜瓊之辭而推廣之殊無意義然而卒驗者豈瓊亦有黙授之者耶𨿽然以新造之蜀先主崩武侯薨襌以闇弱之資而又惑於閹豎使無此防其能與魏爭乎

三輔黃圖載秦漢宮室苑囿甚偹顏師古漢書新注多取焉然不載作者氏名唐藝文志有三輔黃圖一卷列地理類之首亦不著何人作也其間多用應劭漢書集解劭後漢建安時人至魏人如淳注漢書復引此圖以爲據故苗昌言以爲漢魏間人所作今考此書其載治所云漢光武之後扶風出治槐裏馮翊出治髙陵於神眀臺云魏文帝徙銅盤盤折聲聞數十里書載光武漢文帝眞漢魏間人作也

先儒謂五代之君周世宗爲上唐眀宗次之至謂作史欲起自梁之丁夘訖於周之己未止書甲子不書建年其意亦微矣

眞廟時有百姓爭財以狀投匭輒比上徳爲桀紂比奏禦上命宮人錄所訴事付有司施行而匿其狀曰百姓意在爭財其實無他若並其狀付有司非惟所訴之事不得而直必先按其指斥乘輿之罪愚民無知亦可憐也書曰小人怨汝詈汝則皇自敬徳眞廟有焉

仁宗一日問饔人折米幾分對曰折六分訝其太過防折五分次日供進偶暴下嘆曰習使然也防如舊一日太官進膳飯有砂石上含之宻示嬪禦曰愼勿語人又一日思茘枝有司奏供已盡近侍曰市有鬻者上曰不可來嵗恐增上供之數又一夕思燒羊頭近侍乞宣取上曰不可今次宣取後必泛殺以備暴殄無窮矣其儉徳如此

嘉祐中韓忠以司馬郎中出知潁州時京西大饑韓振濟有方郡人賴以全活因掲榜鄰竟諭以救防之意使來就食鄰竟之民𦇤負而至者不可勝數倉廩旣竭又乏寛閒之居以處之因感疾疫死者相枕藉韓亦以疾亡其秋郡一士人夢召至陰府治韓司門振濟獄士人乞假治後事及覺得疾旬日而卒振濟本仁者用心務廣其聲而實不至尙罹陰責乃若老羸轉乎溝壑壯者散而之四方而君之倉廩實府庫充有司莫以告者詎獨見赦於防之間耶

昌陵初卽位誓不殺大臣不殺功臣不殺諫臣折三矢藏之太廟俾子孫世守之徽宗北狩懼祖訓之失墜也以黃中單親書之遣內侍曹勛間道歸國付之思陵子孫防敢逾越周家忠厚未必過之

東坡一字仲和洗玉池銘末云仲和甫銘之維以識徳仲和甫僕也僕蘇子瞻軾也

朱文公解周易參同契而云鄒防釋多不曉其義聞之先輩謂鄒本春秋邾子之國朱其後也樂記讀防爲熹謂之鄒防實文公姓名也司馬公在洛一日衣深衣散步過康節天津之居語謁者曰程秀才康節出接則公也怪而問其故公笑曰司馬氏非出程伯休父乎文公或亦本諸此

元丰五年廷試進士有曁陶者臚唱久不應上顧左右蘇丞相云恐當呼訖吳有曁艷造營府之論恐其後也上命以訖音呼之果出應問其裏曰崇安人上顧蘇曰亦異人也

蘇丞相頌嘗曰宋所以太平百三十餘年而內外無患者宗室戚裏不預政后妃王姬無私謁公族世祿之家無驕陵而守禮法至神廟招駙馬不許升行此尢足以風勵天下矣

韓非子載師曠鼔琴事𨿽幾於誕然或者有之餘里人郭楚望以善琴名淳景間一日郡守資政趙公招飲鴈浥閣月夜鼔一再行有物似魚非魚跳躍於池中者數四守怪之莫測也他日復鼓前操復跳躍如故眀日涸池水索之得無射律琯蓋沈埋嵗久適鼓無射調聲應气求故如此然亦奇矣

上官有忌用正五九月者凡數說或謂宋以火徳王寅午戌火在人臣當避之若然則近代之戒殊非古制然以木徳王者不聞避亥夘未以金徳王者不聞避己酉丑何也或謂臣爲商商屬金寅午戍屬火火能尅金故避之然則嵗日時支幹之屬火者亦當避耶何忌乎寅午戌月而已也或謂正月爲少陽用事萬物發生五月爲太陽用事萬物長養九月爲太陰用事萬物肅殺當萬物推移之時以此月舉事多忌尢不可曉惟竇革唐詩音訓髙祖紀注曰正五九三月不行死刑且引釋氏智論謂天帝釋以大寶鏡照四大神洲每月一移察人善惡正五九月照南贍部洲故此三月省刑修善今之州郡此三月不支羊肉錢先儒遂以正五九不上官政沿襲唐家故事按漢張敞爲山陽太守奏曰臣以地節三年九月視事又漢朔方太守碑曰延喜四年九月乙酉詔書遷衙令五年正月到官則兩漢以前未嘗忌此三月疑若眞始於唐者及讀齊書髙洋謀簒魏其臣宋景業言宜以仲夏受禪或曰五月不可入官犯之終於其位景業曰王爲天子無復下期豈得不終其位則此忌自魏已有之又非始於唐也然唐獨孤及集有舒州到任表云九月到州訖則唐人亦有不忌九月者又何耶今之曆書多本於唐一行禪師於此三月亦多禮上吉日是知未嘗耑忌也

鄒陽賦曰淸者爲酒濁者爲醴淸者聖眀濁者愚騃故魏人廋語亦曰淸者聖濁者賢而徐邈又有頗復中聖人之說然皇甫嵩作醉鄕日月曰凡酒以色淸味重而飴者爲聖色濁如金而味輕且苦者爲賢色墨而酸醨者爲愚又以家醪糯觴醉人爲君子以家醪黍觴醉人者爲中庸以巷醪麯觴醉人者爲小人則酒之品目又不止於聖賢矣

杜子美詩曰人生幾何春又夏不放香醪如宻甜退之亦曰一尊春酒甘若飴丈人此樂無人知後世遂以唐人好飲甜酒然考退之詩又自有酒味泠冽之語而樂天曰甘露太甜非正味醴泉𨿽好不芳馨又曰戶大嫌甜酒才髙笑小詩又曰掲甕聞時香酷烈封缾貯後味甘辛則甘辛苦烈乃酒味之至佳者唐賢與今人之好大扺相類所謂至於口天下期於易牙者宻之諭不過取其醇釅而已

典論漢孝靈末年百司湎酒一斗直千文楊松玠談藪記北齊盧道語長安酒賤斗價三百唐食貨志徳宗建中三年禁民酤以佐軍費置肆釀酒斛收直三千斛直三千是史識酒價之貴也白樂天與劉夢得閒飲詩曰共把十千沽一斗相看七十欠三年李白詩金罍淸酒價十千王維詩新丰美酒斗十千崔國輔詩與沽一斗酒恰用十千錢許渾詩十千沽酒畱君醉權徳輿詩十千鬥酒不知貴陸詩若得奉君讙十千沽一斗抑何酒價之不亷如此先儒或謂此乃詩人寓言不過取曹子建樂府中語予以諸賢詩考之似皆摭當時之實非寓言比然杜少陵詩街頭酒價常苦貴坊外酒徒稀醉眠速宜相就飲一斗恰有三百靑銅錢三百一斗少陵猶以爲貴而諸賢皆以一斗十千爲詠又何貴賤懸絕如此

蔡邕爲漢名臣而無後𨿽有女傳業尙賢者傷之後讀漢史謂獻帝遷都長安董卓賔客欲尊卓比太公稱尙父邕以爲宜須關東平定然後議之至邕集中乃有薦董卓表謂卓功參周霍而止於三事無異於眾宜以爲相圖位在太傅上劍履上殿入朝不趨則異時卓爲相國正邕之所啟也豈以是而獲戾冥冥者歟鄧攸亦晉之賢者世謂天道無知使鄧伯道無兒然攷之晉史攸遭賊欲全兄子遂棄己子其子追及縛於道傍夫追而不及尙當憐之追及矣而縛於道傍其絕滅天理甚矣天之不祚伯道亦豈以是歟

古語云知人固未易未易之中又有甚難者然孔子曰視其所以觀其所由察其所安人焉廋哉人焉廋哉又曰逺使之而觀其忠近使之而觀其敬煩使之而觀其能卒然問焉而觀其知急與之期而觀其信委之以財而觀其仁告之以危而觀其節醉之以酒而觀其則雜之以處而觀其色九徵至不肖人得矣合二者而觀人亦可以知其槪也矣

律禁殺牛不知始何代南史梁傳昭性防謹子婦嘗得家餉牛肉以進昭召其子曰食之則犯法告之則不可取而埋之疑殺牛之禁自梁始案曲禮天子以犧牛諸侯以肥牛大夫以索牛則古者天子諸侯大夫皆以牛祭也王制又曰祭天地之牛角繭栗宗廟之牛角握賔客之牛角尺則不特用於祭祀而賔客燕饗亦或用之惟未見用於士庶人之家然易稱東鄰殺牛不如西鄰之禴祭泛言東鄰則又似不主於天子諸侯大夫専者往往祭祀賔客或可通用至扵諸侯無故不殺牛苟無故諸侯亦不敢殺也古人犯禮甚於犯法正不待眀著之律令也東漢第五倫爲防稽太守俗多淫祀民常以牛祭神倫到官移書屬縣曉告百姓巫祝有妄屠牛者吏輒行罰則殺牛有罰自東漢已然矣要知服田力穡牛實有功於生人者禁而勿殺亦仁人君子之用心也燧人氏鑽火至周四時變國火蓋春取楡栁之火夏取棗杏之火夏季取桑柘之火秋取柞楢之火冬取槐檀之火一嵗而易火者五疑若多事及觀洪範五行傳乃知古人攺火闗於時政火性炎上者也老則愈烈於是遇物輒然若新火性柔靑光烱烱乃無忽勝速熾之患縱使延燎易撲滅是則古人鑽燧攺火之意也唐人詩日暮漢宮傳蠟燭靑煙散入五侯家不過爲節物之戲玩耳

佩韋齋輯聞卷一

欽定四庫全書

佩韋齋輯聞卷二

宋兪徳鄰撰

韓退之聽穎師琴詩極模寫形容之妙疑専於譽頴者然於篇末曰推手遽止之濕衣淚滂滂穎乎爾誠能無以冰炭置我腸其不足於頴多矣太學聽琴序則曰有一儒生抱琴而來歷階而升坐於尊俎之傍鼓有虞氏之南風賡之以文王宣父之操優防怡愉廣厚髙眀追三代之遺音想舞雩之詠嘆及莫而退皆充然若有所得也何嘗有推手遽止之之意合詩與序而觀其去取較然抑又知琴者本以陶寫性情而冰炭我腸使淚滂而衣濕殆非琴之正也

陶淵眀止酒詩蓋不得已而欲止於酒止猶綿蠻黃鳥止於丘隅之止非禁止之止也居止城邑生止髙防步止蓽門味止園葵懽止稚子皆止其所止也而平生乃不能止於酒焉暮止則寢不安晨止則起不能日日欲止之則營衛不理是豈混世全身之道哉今覺止酒爲善𨿽止扶桑涘可也又何獨止扶桑涘哉𨿽千萬祀亦可也其防如此東坡追和乃云微屙坐杯酌止酒則瘳矣從今東坡室不立杜康祀是果淵眀之意耶

張司業節婦吟君知妾有夫贈妾雙眀珠感君纒綿意系在羅裙襦妾家髙樓連苑起良人執防眀光裏知君用心如日月事夫誓擬同生死還君眀珠雙涙垂曷不相逢未嫁時禮男女授受不親婦人移天理不應受他人之贈今受眀珠而系襦還眀珠而垂涙其愧於秋胡之妻多矣尙得謂之節婦乎

東坡秦穆公墓詩槖泉在城東墓在城西無百步乃知昔未有此泉秦人以泉識公墓昔公生不誅孟眀豈有死之日而忍用其良乃知三子殉公意亦如齊之二子從田橫古人感一飯尙能殺其身今人不復見此等乃以所見疑古人古人不可望今人益可傷及居海外和淵明詠三良詩則云此生太山重忽作鴻毛遺三子死一言所死良已微賢哉晏平仲事君不以私我豈犬馬哉從君求蓋帷殺身固有道大節要不虧君爲社稷死我則同其歸顧命有治亂臣子得從違魏顆直孝愛三良安足希仕宦豈不榮有時纒憂悲所以靖節翁服此黔婁衣與前詩意若大戾𨿽老成之見與年少異然可以死可以無死皆事君立身之大義所謂道並行而不相悖也

捲耳夫行役於外其室家閔其勤勞而作也正與汝墳殷其雷之義同故曰嗟我懷人曰我馬瘏矣我僕痡矣人曰我懷馬曰我馬僕曰我僕豈后妃之言臣下哉說者承小序之誤故遷就而爲之辭耳

采葛懼讒也一日不見而如三月三秋之隔其疑畏若太過者然武安去咸陽七里而應侯之譛已行董仲舒遷膠西相而幾不免於禍之及姦鋒中人瞬息間事此詩人所以深懼也

小弁鹿斯之奔諭太子被放而去也奔冝亟而反跂跂然者不忍去也何不忍哉雉之雊也尙求其雌王豈不念後乎木之壞也尙疾無枝王豈不念太子乎吾之憂如此王寜莫之知乎此人子之至孝不敢以無天理人心者量其親也

四牡五章四章皆言王事靡盬而末章獨無之蓋王事畢而歸也故曰將母來諗以養親之志而來告於君也不然將驅馳之不暇而暇遂其私乎於此詩可見臣子之心矣

狡童序謂刺鄭忽而作諸家皆祖其說惟岷隠戴氏謂山有扶蘇指狡童爲在朝之小人今此詩不當以爲昭公意當時必有用事如董賢者彼狡童耳子與之狎乃不與我言子𨿽不我與我維子之故至不能食不能餐子獨不察我乎詳味此說則子正指昭公而狡童則指用事者也世子忽年旣長矣帥師救鄭再卻齊侯之昏不可以爲童子況忽非有大罪者國人特閔其微弱無忠良爲之助耳詩人主文而譎諫安有斥其君爲狡童而聖人錄之者褰裳之詩亦然子恵思我言昭公而思我我則褰裳而涉溱子不我思豈無他人但不忍狂童之亂政耳亦非斥其君爲狂童也

無衣由大夫言之則美武公由聖人言之武公之罪大矣武公自負彊大不請命於天子乃使其大夫風天子之使而取之其志何如也豈曰無衣自詭以盛彊也不如子之衣是以敵已者相視也衣者天子之衣豈使臣之衣哉七命曰侯伯之服六命曰子男之服變六言七非武公之謙辭也岷隠謂外示彊大中實欿然眞情發見不可揜也當是時晉猶未甚彊非得天子命服不可久安故七命六命皆可恃以爲安且安且燠也然以左氏傳及史證考之則周之失亦甚矣平王二十六年晉昭侯封季弟成師於曲沃諸侯専封而王不之問一失也三十二年潘父弒昭侯欲納成師王又不問二失也四十七年曲沃莊公弒晉孝侯而王又不問三失也桓王二年曲沃莊伯攻晉王不能討反使尹氏武氏助之及曲沃叛王始命虢伐曲沃立晉哀侯四失也十三年曲沃武公弒晉小子侯王𨿽不能卽討眀年命虢仲立晉哀侯之弟緡又眀年虢仲芮伯梁伯荀侯賈伯伐曲沃王綱若少振矣至是武公簒晉僖王受賂乃命之爲諸侯五失也禮樂徵伐移於諸侯降於大夫竊於陪臣陵夷至此周其能久乎君子於無衣之詩可以知周之終於不競矣

黍離一詩元城劉氏曰人之情於愐樂之事初遇之則其心變焉次則微變久則安之矣至於君子忠厚之情則不然其行役往來固非一見也初見稷之苗矣又見稷之穂矣又見稷之實矣感慨之意終始如一不少變而愈深此則詩人所以爲忠厚也噫予於是而重有感矣然黍離王國之詩降而爲風自季札觀樂已然非夫子刪詩而降之也

簡兮之詩衛之賢以萬舞爲恥君子陽陽周之賢以執簧執翿爲樂均一棄賢也然賢者有恥心則國猶可爲也賢者而樂於執簧執翿則國非其國矣周之事尙忍言哉

式微黎之臣子作也當是時衛之君與其夫人並爲淫亂黎之臣實醜之然黎有狄難君寓於衛臣不得不從焉而心蓋以寓衛爲恥也故曰胡爲乎中露露言其濡染也胡爲乎泥中泥言其陷溺也黎𨿽滅亾猶醜衛之淫亂則淫亂之醜其甚於滅亾也多矣

凱風孟子謂親之過小者也余友廬陵龍仁夫曰是詩當於劬勞一語觀之夫以棘心之微凱風吹之至夭夭之盛則母之撫我育我出入覆我其劬勞亦甚矣欲報之徳昊天罔極況於小過而敢怨乎故曰母氏聖善我無令人又曰有子七人莫慰母心惟知自責而一毫怨懟之意不焉是非勉彊矯飾而然也皆天理人心之自然而發見者也

將仲子毛氏之說失之矣京之不度祭仲諫之莊公弗納非有愛於叔段也畏我父母畏我諸兄畏我國人之言故未敢亟圖之耳然兄弟同气古人譬之手足而是詩擬之以杞以桑以檀皆有可以斬伐之理則詩人之意固有在矣可畏者有時而不畏可懷者有時而不懷段其能自免乎觀此詩也則克段於鄢顧豈在於子封出車之時耶

遵大路國人畱賢而作也古之賢者或從間道奔亡而君猶畱行焉今也遵大路而去則顯然與莊公絕矣國之畱賢者於大路之中執其祛執其手兾少需之母我魗惡又引其故與好者而感動之其情切矣而莊公聽其自去若罔聞知則其失道也甚矣

風雨之詩非思君子也亂世小人多而君子少幸一遇焉故曰心夷曰疾瘳曰云胡不喜猶莊子所謂逃空谷者聞人足音跫然而喜也

柏梁體詩起於漢武帝元鼎元年起伯梁臺三輔舊事云以香柏爲之香聞數十里郊祀志曰鑄銅爲柱三秦記曰上有銅鳳名鳳闕臺武帝詔羣臣二千石能爲七言者賦之句各七言句末皆諧韻仍各述所職如丞相則曰總領天下誠難治大司農則曰陳粟萬斛以箕他皆類此後世遂爲詩體云

淇澳云菉竹猗猗注菉蓐也又爾雅云竹萹蓄也似小梨赤莖節好生道旁可食又云韓詩作音篤亦云萹竹余嘗疑之史記河決瓠子武帝令羣臣從官自將軍以下皆負薪寘決河是時東郡燒艸以故薪柴少乃下淇園之竹以爲楗天子旣臨決河悼功之不成乃作歌曰云云河伯許兮薪不屬薪不屬兮衛人罪燒蕭條兮噫乎何以銜水頽林竹兮楗石菑晉灼注淇園衛苑也多篠顏師古曰頽林竹者卽上所說下淇園之竹以爲楗又任昉述異記衛有淇園出竹在淇水之上梁元帝竹詩亦云嶰谷管新抽淇園竹復收則淇澳從來產竹眀矣所謂菉蓐萹蓄之類將別有所據

甲戌夏予防江右旅邸題詩滿壁獨記憶數首久逺其氏名因錄於左過常山云荼防香夢怯春寒晝永簾垂燕子閒敲斷玉釵銀燭冷計程應念過常山閨怨云有約未歸蠶結局小軒空度牡丹春夜來揀盡鴛鴦畱織徵衫寄逺人謾題雲南國傷讒緣薏苡西園議價指蒲桃惟餘白髮存公道近日豪家染鬂毛王荊公讀書堂詩云烏石岡頭上歸柘岡西畔下書帷辛夷花發白如雪萬國春風慶曆時此詩尢婉而成章者也予於北士家見二詩其一讀史詩曰襄漢云屯十萬兵習池酩酊不曽醒紛紛誤晉皆渠輩何獨王家一寧馨徳祐末邊將沈溺酒色兵事起賣降恐後乃指儒臣以爲誤國此可以關其口而奪之气矣

杜子美晚行口號云市朝今日異喪亂幾時休逺愧梁江總還家尙黒頭然江總還宅詩紅顏辭鞏洛白首入轘轅乘春還故里徐步采芳蓀未嘗黒頭也

梅亭李公甫工耦儷之文好用經句守榮州日四川茶馬司欲奪榮之鹽井而之公甫申省爭辧一聨云徵商自此始矣必求龍斷而登之作俑其無後乎謂其象人而用也蓋榮素無鹽之禁苟井茶馬司則鹽將昉於此詞意俱到良不易得然集中所載他作間有牽彊偶合者弗逮也

饒公應龍以浙西提刑除宜顯文閣浙東安撫使兼知紹興府余代爲賀札有雲翠節防功紅牙易鎭對光訓丕顯哉文王之謨保釐東郊祗命以周公之事又曰大都之尹羣州之節式遄唐帥之行防稽所喜京兆所思渾印坡公之句

黃尙書萬石舊以朱制置孫辟爲廣西經略司主管機宜文字𨿽不就常執門生之禮事之黃守吳朱守當塗書問往來殆無虛月朱后爲四川宣撫黃俾余作札賀之欲述其違逺戀慕之意余偶得一聨云所見數十人未有盧公之知已今去五千里何由張籍之致身黃公萬石將漕福建兼知建寧府適嵗歉米斗至錢貫五百因禁官民毋得釀酒令行數月米價頓減旣而寓公招宴以乏酒往往煮參棗湯代之樂語云如此風月夜顧安所得酒乎在乎山水間醒能述以文也然不知何人所作又沿江制置司中秋大宴樂語有云試問夜何如坐看疎星度河漢但願人長久不妨千里共嬋娟亦不記何人作也又某人由防江制幕召試館職將行制置司請於朝防帶行祕書省正字仍舊職其謝啟云夢玉宇瓊樓之邃何似人間陪綸巾羽扇之防依然江表皆以詞語屬對而切中事情亦可喜也

丞相趙忠靖葵少負經濟之才恥事科舉以戰多致宰輔給事中徐淸叟駁之謂宰相非賞功之官且援宰相須用讀書人爲辭忠靖以此力乞骸以歸旣得請其謝表曰𨿽霍光不學亡術固難免於眾譏然臯陶所讀何書敢以是而自解臯防稷契所讀何書趙淸獻答荊公語也用當家事益見其工

賈平章始生之日錢唐宰郭應酉以詞賀之序語云峻極於天誕彌厥月防衣廊廟昔無一品之曽參衮繡山林今有半間之姬旦蓋賈有所生之母朝命封兩國賜號壽賢而新築亭於葛嶺私第扁曰半間故也其結聨云日長門館坐對南北峯之髙時防廟堂盡付東西防之問賈甚稱賞以此峻除列院然識者謂晉楚之富不可及也曽子猶曰我以吾仁我以吾義是豈較一品者周公思兼三王坐以待旦又豈志半間者哉東西防見韓魏公傳若南北峯殆俗語耳豈一時偶阿其所好耶東坡先生文章妙一世韓文公廟碑尢奇偉但先輩以詩中作書詆佛譏君王之語謂君王非可譏者沔水規宣王不如易以規字爲善予謂山谷病起十詩似不愧少陵至曰潁川狂士刑尙書本意扶日上天衢惇夫若在鐫此老不令平地生﨑嶇鐫之一字𨿽爲﨑嶇發然父亦豈可鐫乎父慈子箴則有之矣

徵商自賤丈夫始孟子言之隋志晉自過江凡貨賣奴婢馬牛田宅有文劵率錢萬輸四百入官賣者三百買者一百因知稅契錢自晉始

眀道間嵩山石室中有狂僧誦法華經棲洎二十年形土木也飲食猿鳥也扣其眞指不可具道嘗曰古之人念念在定慧何由雜今之人念念在散亂何由定歐陽永叔尹師魯最辟佛者聞之亦不覺心醉謝希深與梅聖兪書云

秦檜爲相怙權恃援沮復讎之議誅殺勲舊誣陷忠良死之日詔譔神道碑士大夫無肯執筆者然其子孫迄宋之亾仕者不絕或疑造物報施之誤至閱四朝聞見錄遂以爲檜息兵和戎生民賴以休息時有太平翕翕之號恐造物以此佑之餘觀靖康末檜在尼堪營首入議狀乞存趙氏其後黃時偁徐揆段光逺始繼之一日尼堪謂莫儔曰搜尋宗室有所未盡儔陳計俾於宗正寺取玉牒其中有名者盡行根刷則無遺類矣檜在傍曰尙書之言誤矣譬如吾曹人家宗族亦自不少有服屬近而情好疎者𨿽號同姓而恩義反不及若異姓者平時冨貴旣不與共一旦禍患乃欲均之恐無此理尼堪曰中丞言是也由此宗室之獲免者眾此二事亦有取焉

天聖中劉綽爲京西轉運使分遣屬官盤量諸郡在庾之米嬴十餘萬石奏乞付三司收系時章獻太后垂問曰已盤量者條貫許再盤量否對曰向來漕臣徇情不肯盡收入歷太后曰卿識王曽張知白呂夷簡魯宗道否此四人者皆不因盤量收出斗斛致身於此公綽大慙退謂人曰當是時殿上壁罅可入我亦入矣紹興三年四月知藤州侯彭老以本州賣鹽寛剰錢一萬貫文買到金一百六十餘兩銀一千八百兩投進詔縱有寛剰自合歸之有司非守臣所當進納或恐亂有刻剝取媚朝廷侯彭老可特降一官放罷以戒妄作建炎間大臣薦瀘州艸澤彭知一有康濟之略隠居鳳翔者令守臣錢蓋津發赴行在所旣入見乃以所燒金及藥術獻詔云朕不忍燒假物以誤後世仰三省發遣赴元來去處仍將燒金合用什物於街市毀棄

寶祐丁巳淮東總領獻羨餘三百萬防轉一官依舊職時董鴻儀父以司戶參軍爲幕寮作奴戒譏之其辭曰董子官於南徐俸錢二百有三十劵貯以篋百費取需焉率兼旬而盡復閔閔焉數日以待繼有奴狡笑於傍曰使狡得職是篋當不至乏絕且有贏羨餘甘其言也使職之已而黙計其缾罄罍恥也呼狡來前問有餘狡曰有餘曰子非以吾之劵貸於人而取其倍稱之息歟不然則子獲艸中之蚨歟狡曰亡是也狡能使郎有餘足矣奚以問爲余喜而歌曰昔嗇兮今丰昔窘步兮今從容月之羨以百計嵗之羨以千計吾其免乎屢空信乎狡之爲吾謀也忠一夕月眀步於庭有歌於墻陰者露零零兮沾衣鶴翩翩兮夕饑鶴饑兮何憾傷子產之智兮而受校人之欺審而聽之吾史戇也余曰戇爾何歌之悲也曰自郎之任是狡也戇不得以受子之傭矣戇不足計也以物售子者不得以受子之直矣子之所識窮乏者不得以時子之惠矣余矍然曰玆狡之所謂有餘者哉詰朝亟斥篋中劵償之其羞澁也如初

佩韋齋輯聞卷二﹤子部﹐雜家類﹐雜說之屬﹐佩韋齋輯聞﹥

欽定四庫全書

佩韋齋輯聞卷三

宋兪徳鄰撰

王勉夫著野客叢書謂士大夫不幸遺其親於不測之地要當委曲回防無戾吾大節可也苟𨿽固執而不顧甚親君子所深息焉於是以趙苞之破賊爲非以周虓之降秦爲是又曰士大夫脫有不幸當爲周虓無爲趙苞按趙苞爲遼西太守遣使迎母妻道爲賊所虜賊出母示苞苞號泣謂母曰昔爲母子今爲王臣義不得顧私恩毀忠節惟當萬死無以塞罪遂進破賊母妻被害苞謂人曰食祿而避難非忠也殺母以全義非孝也遂歐血而死周虓爲梓潼太守遣騎送母妻歸道爲苻堅將所獲虓不得已亦降堅以爲尙書郎虓曰國厚恩以至今日但老母見獲失節至此母子獲全秦之惠也𨿽公侯之貴不以爲榮況郎任乎堅乃止禮事君不忠非孝也孝經於事君一章獨言忠而不言孝忠卽所以爲孝也苞之與虓均爲太守非復在母膝下時矣食人之祿當死人之事故死城郭死封疆聖人韙之苟以親之故棄城而降其虧大節多矣母子俱存如君父何況吾爲君之臣吾之父母亦君之臣妾苟不幸而處於不測之地吾能破賊吾之忠也父母而死於賊亦吾父母之忠也事定之後辭爵賞而不受如苞之死斯已矣爲虓之降其可哉苟降矣使其母如王陵之母則亦非所以慰母心也故爲人子者不忍於其親必不舎吾親而仕可也辭親而仕則爲人臣矣爲人臣而避其難可乎或曰如此則髙帝分我一杯羹之語然乎否乎曰是又不可同年而語矣苞之與虓皆爲人臣義不當顧私恩而毀忠節者劉項之爭可已斯已矣行一不義殺一不辜而得天下聖人且不忍爲況忍舎父而取天下乎孟子於瞽叟殺人之問曰舜視棄天下猶棄敝蹝竊負而逃遵海濵而處終身防然樂而防天下謂得瞽叟之重於得天下也然則髙帝之不顧其父豈趙苞之不顧其母比哉或者又曰使苞而不死葬其母終身廬墓而不仕可乎曰父而有後歐血而死耳苟宗祀無托則終身廬墓而不仕君子亦無責也

漢眀帝夢金人飛行殿庭頂有日月之光已而徧問羣臣惟傳毅對曰西域有神其名曰佛陛下所夢其是乎世遂謂佛之靈能於其教未行中國之先已見夢於帝按漢書霍去病出隴西過焉耆千餘里得匃奴祭天金人而歸武帝取而置諸甘泉所謂金人非佛像而何金像旣入漢當時渾那休屠數萬之眾皆徙入塞內亦有入長安者悉月氏故種其間豈無奉佛者又有金像以爲之宗主則中國之人習聞其事久矣是則所謂佛者眀帝固先聞之由聞生想遂形於夢此樂廣所謂因也不然傳毅生於中國何由而知飛行挾日月者爲佛耶由此言之佛入中國𨿽在眀帝時而其萌已兆於武帝時矣然列子亦有西方大聖人之說則前乎漢世佛之名固已著矣

趙韓王爲相防事後置二甕有投利害文字皆置其中滿卽焚於通衢李文靖公爲相自言居位無補萬一惟四方言利害未嘗一見施行聊以此報國自常情論之二公若苟且廢事者而當時國家治安百姓冨庶何也天下事不可輕易攺更興一利必有一害今日之有益於民者他時或有損於民是故法不至甚獘守之可也載其淸淨民以寧壹曹參之於漢亦然豈特趙李二公之見如此

唐仲俊年八十五極康健自言防讀千字文因心動神疲之語而有所悟平生遇事未嘗動心所以老而不衰昔禇淵爲齊司徒賀客滿座禇炤嘆曰使彥回作中書郎而死不當爲一名士邪名徳不昌乃復有期頤之壽往年予逰淮甸聞有以忠勇名者朝廷累授節鉞謂不在古名將下使先數年而斃誠有足以期天下後世者不幸老而不死隳名損節爲萬世笑人臣事君見危致命故死城郭死封疆義不返顧顏魯公死李希烈之難年已八十志仁人老而益壯固不以衰老年貳爾心也使皆如彥回輩則國家亦何所賴於老成哉

王禹玉元厚之嘗問蘇子容曰公記問之博以至國朝典故本末無遺日月不差用何術也子容曰某每以一嵗中大事爲綱而究當年之事則不防矣如某年攺元某年有某事某年上卽位某年有某事某年立後立太子某年有某事某年命相其年有某事亦記事之一法也

朝士舊皆跨馬思陵幸維雨中見扈從臣寮奔走泥淖有墜馬折臂者及駐蹕於杭詔百官許乘肩輿汪浮溪謝表云臣勞於下宜無俟駕之行君卹其私至許肩輿之便又云憫塞翁折臂之憂從漢相小車之佚古者刑不上大夫已爲忠厚之至大中祥符二年詔曰朕念四方士子𨿽應刈楚之求未著贖刑之典深可憫惻繼自今曽應舉士人有犯公私罪杖以下聽贖此意尢爲忠厚所以士大夫亦罕犯法賈誼謂嬰以亷恥故人興節行者是也

寧廟時永嘉有林君奇者以風鑑名京師日閱十人則捲簾徹肆而飲穆陵在側微詣焉君奇熟視不對肆將撤穆陵辭去君奇畱之延至所居夫婦具盛服以拜曰貴官姓穆陵曰玉牒趙氏也又拜曰天下尙太平穆陵驚愕曰叟何爲者君奇對曰某閱人多矣未見有如官者後五年當爲天下主今𨿽貧去此六十日必冨且貴因徴詩爲他日證穆陵占筆書曰許負往昔矣天綱今何之誰知千載後復遇林君奇且識嵗月未幾選嗣沂邸擢果州團練使邰州防禦使封成國公寧廟崩濟王廢遂入繼大統君奇取詩飾以龍錦標諸肆時相史彌逺呼君奇索詩紿爲入奏官之眀日贈以錢二萬放令歸鄕君奇憤恚而死

寧廟升遐遺詔有曰𨿽不眀不敏有孤四海望治之心然克儉克勤未嘗一日縱已之欲故老聞之無不霣涕穆陵繼統實史相彌逺擁立之功楊文元公簡史之師也以列卿召對上從容問曰聞史相幼嘗受教於卿簡對曰臣之教彌逺者不如此上曰何謂也對曰彌逺視其君如奕棋上黙然罷朝上以語彌逺彌逺對曰臣師素有心疾

徐僑爲侍從家貧朝服亦浣濯紉補穆陵見之蹵然曰卿一貧如洗僑對曰臣不貧陛下貧穆陵問之故對曰陛下內無良相外無良將安得不貧上愕然

幹徳四年十月詔先朝帝王陵寢申樵采之禁仍置守冢戶委遂處長吏常切檢察罷任有無廢闕印歷眀書之太昊炎帝黃帝髙辛唐堯虞舜夏禹商湯周文王武王漢髙祖東漢世祖唐髙祖太宗以上十六帝各置守冢五戶每嵗春秋禦置名祝版祭以太牢商中宗太戊武丁周成王康王漢文帝宣帝魏武帝晉武帝後周太祖文帝隋髙祖文帝以上十帝置守冢三戶嵗一祭以太牢餘如秦始皇漢惠帝景帝武帝唐徳宗敬宗武宗昭宗梁末帝後唐湣帝眀宗三十有八帝皆常禁樵采又詔曽經盜賊開發者重制禮衣常服棺槨以葬若先代帝王有祠廟者毎祠頒及一百五十間以上委州縣長吏躬親防視索圖赴闕遣使覆案令太常禮院重定配享功臣檢討儀像繪付諸司惟東晉六朝陵闕多在金陵丹陽之間當時江左未平所以制書不載斯亦忠厚之至也

咸淳末賈似道以太傅平章軍國重事禁天下婦人不得以珠翠爲飾時行在悉以璢璃代之婦人行步皆瑯然有聲民謡曰滿頭都帶假無處不璢璃假謂賈璢璃謂流離也西域傳罽賔國有琥珀流離則璢璃字本流離也

精太用則竭神太役則疲學者非天才敏贍乃欲精勞神於文字中往往亦足致疾北史文苑傳李廣齊文宣初嗣霸業命掌書記廣苦心於文詞間一日坐而假寐忽驚謂其妻曰吾向似睡見一人止吾身中曰君用心過苦非精神所能堪今辭君去矣因恍惚不樂後數日遇疾逾年而死宋淳熈間成都倅秦奎極力屬文後得疾字皆不復識亦不能書以此遂殂夷堅續志蓋言其詳云

用事之誤前輩所不免若尋常詩文亦未爲深害至若告君理冝謹審唐太宗問孔穎達曰孔子稱以能問於不能以多問於寡有若無實若虛何謂也對曰此聖人教人謙耳帝稱善除國子司業太宗𨿽誤以曽子爲孔子穎達八嵗就學誦記日千餘言闇記三禮義宗及長明服氏春秋傳鄭氏尙書詩禮記王氏易能屬文兼善算歷一時老師宿儒皆出其下質疑辧難人畏服之乃不省論語所載曽子之言直以聖人教人爲對何也蘇文忠公博學彊記又嘗注論語其上皇帝書有云未信而諫聖人不與此論語載子夏之言乃謂之聖人何也其再上皇帝書云孔子曰君子之過如日月之食焉過也人皆見之更也人皆仰之聖賢舉動眀白正直不當如是論語所載乃子貢之言今直指爲孔子書之再上又非穎達倉卒問答比何爲多誤如此紹興間中書舎人張嵲代秦防之請先至江上諭諸帥招討札子云臣聞徳無常師主善爲師善無常主協於克一此伊尹相湯咸有一徳之言也又其末云臣言如不可行卽乞罷免以眀孔聖陳力就列不能者止之義誤以告太甲爲相湯孔子引周任之言又誤指以爲孔聖當時朝士作詩訊之事見周益公詩話夫以穎達文忠公之才猶如此於張嵲何責焉要之告君之際須謹之又謹可也石建奏事下驚馬字不足恐獲譴建父子𨿽無文學其謹重殆可法也

淳祐間行括田法令百姓履畆自實無名子作詩云棄淮棄蜀棄荊襄卻把江南寸寸量量得畆田多一尺尺頭能有幾多長時宰聞之亟寢其事焉

宋景文公嘗言爲文之要意不貴異而貴新事不貴僻而貴當語不貴古而貴淳字不貴怪而貴奇善夫宋景文作新唐書人以札闥誚之札闥者世俗厭夢之語謂書門也譏其好奇耳唐徐彥伯爲文率易新語如以鳳閣爲鶠閣龍門爲虯戶金穀爲銑溪玉山爲瓊嶽芻狗爲卉犬竹馬爲篠驂月兔爲陰風牛爲颷犢後進爭效之謂之澁體則其札闥甚矣

丈人之義本於易尊稱也史記荊軻傳家丈人召髙漸離擊築索隠曰謂主人翁韋昭云古者名男子爲丈夫尊父嫗爲丈人漢書宣元六年傳云丈人者謂淮陽憲王外王母卽張博母也據此皆尊貴之稱今世俗乃獨呼妻子父爲丈人或云本漢匃奴傳漢天子我丈人行之語又云泰山有丈人峯故亦稱曰泰山唐開元十三年封泰山三公以下例遷階張說爲封壇使說壻鄭鑑以說故自九品驟遷至五品兼賜緋因酺眀皇訝而問之鑑無以對伶人黃翻綽奏曰此泰山之力也疑妻父稱爲泰山或本諸此然於丈人之稱殊無意義予一日閱天文志有丈人星其下曰子星孫星娶妻爲嗣續計丈人之稱或有取於丈人星之義歟

世謂大笑爲絕倒山谷詩淵眀醉握逺公手大笑絕倒人不嗔然晉書王澄字平子有髙名少所推服之聞衛玠言輒嘆息絕倒則絕倒因嘆息也北齊崔瞻使陳過彭城讀道旁碑絕倒從者以爲中惡史謂是碑瞻父爲徐州時所立故哀感焉則又因哀感而絕例矣要之絕倒是形體欹傾不自支持之貌笑而絕倒嘆而絕倒哀而絕倒皆以形體言不専謂大笑也

晉杜預上疏請伐吳有曰萬一孫皓悔過徙都武昌增兵夏口盡築江南諸城城不可攻野無所掠眀年之計恐無及矣晉與吳爲敵國元凱所慮正守江之良防而皓不知出此季世恃長江爲險武昌無重臣夏口無重屯江南無髙城深池豈亦不知古今者之過歟

闗節下所以通欵曲於上唐段文昌言於文宗曰今嵗禮部殊不公所取進士皆子弟無藝以闗節得之漢佞幸傳髙祖有籍孺孝惠有閎孺與上臥起公卿皆因闗說又梁者王傳有所闗說於帝則闗節亦可三門說打揲趙康靖公聞見錄云須當打揲先往安排又東坡與潘彥眀書雪堂如要偃息且與打揲相伴今俗以揲爲疊非也墨杘【上武悲反下醜知反】黙詐貌見博雅及列子力命貌鶻突不分曉貌一作糊塗太宗欲相呂正惠公左右或曰呂端爲人糊塗呂原眀家塾記云讀爲鶻突食醫心鏡有鶻突羮正作鶻突字罷休吳人言罷以休緬之方言也闔閶語孫武曰將軍罷休屏營驚惶貌國語申包胥曰楚靈王獨行屏營東漢劉陶上議曰屏營徬徨不能監寐並當俗謂收拾世說長豫常爲曹夫人並當箱篋猱不情貌周顚答賔從絕句十載文章敢憚勞宋都回�爲風髙今朝甘被花枝笑任道尊前受猱裝潢俗云羅列張大貌唐六典崇文館有裝潢匠五人熟紙匠三人祕書省有裝潢匠熟紙匠各十人踏趿不振貌酉陽雜俎載錢如微賣卜爲韻語曰足下踏趿不肯下錢恅愺迫促苟簡貌陸士衡文賦恅愺瀾漫亡耦失疇埤蒼曰嘐寂靜也音與恅愺同而義異唐突棖觸貌馬融長笛賦曰瀑沫犇遁碭突李善注碭徒郎切李白赤壁歌鯨鯢唐突畱余迹而曹子建牛鬭詩行至土山頭歘起相搪突則唐又作搪旁午儀禮曰度尺而午注云一從一橫曰旁午施行朝廷移文州縣必云主者施行見東漢黃瓊傳又石鼎聨句詩此物方施行羅樓蘇鶚演義曰幹了之稱孔齊文宣時王昕曰樓羅樓羅實自難解梁元帝風人辭城頭网雀樓羅人著而南史顧歡傳云蹲夷之義婁羅之辧又說苑載朱貞白詩太婁羅乃止用婁羅字五代史劉銖傳云諸君可謂僂防人矣則又加人焉卑末伶人自稱欒巴傳𨿽幹吏卑末皆課令習讀宿畱俗謂逗畱也列子黃帝篇趙襄子怪而畱之徐而察之商欽順釋文云畱力救切謂宿畱而視之又史記天子幸緱氏城拜公孫卿爲中大夫遂至東來宿畱之數日無所見滑稽詼諧貌屈原卜居云寧亷潔正直以自淸乎將突梯滑稽如脂如韋以絜楹乎史記有滑稽傳寄附唐異聞集薛防作霍小玉傳云大歷中寄附鋪侯景家掎摭編拾人善惡貌文選曹子建與楊徳祖書曰劉季緒才不逮於作者而好詆訶文章掎摭利病唐書來俊臣掎摭諸武韓退之石鼔歌掎摭星宿遺羲娥跋扈毛詩無然畔援鄭注畔援猶跋扈也梁兾跋扈將軍西京賦睢盱跋扈拔卽跋也媒蘗漢書司馬遷救李陵之言曰全軀保妻子之臣從而媒蘗其短孟康注媒猶酒教蘗謂釀成其罪宋景文新唐書記程元振惡李光弼則云媒蠍以疑之蓋本唐書宦官傳如媒而成如蠍之蠧之語絓門晉摯虞較古尺曰度量之由生皆絓閡而不通【上音紙下音主】衛垣說字勢曰或黝防狀似連珠勞曹忉怛貌成公綏嘯賦訇磕勞曹懊憹晉禮儀志有懊憹歌鏖糟見漢書鏖臯蘭下注

永昌卜陵命司天監苗昌裔相地西洛旣覆土昌裔領董役內侍王繼恩登山巓周覧形勢謂之曰太祖之後當再有天下繼恩黙識之太宗大漸繼恩因與防知政事李昌齡樞宻趙鎔知制誥胡旦布衣潘閬謀立太祖之孫惟事泄呂正惠公時爲上宰鎖繼恩而迎眞宗於南衙卽位繼恩等尋被誅竄然昌裔之孫逢聞其祖之語猶與方伎李士寧醫官劉育蠱惑宗室世居共謀不軌以致敗死靖康末趙子崧太祖六世孫也剽竊此說適二帝北狩遂與門人傳亮防血而盟以幸非常傳檄云藝祖造邦千齡而符景運皇天祐宋奕葉而生眇躬繼聞髙宗登極惶懼歸命後爲人以檄文訐之亦竄嶺南至紹興元年十一月駐蹕於越上虞縣丞婁寅亮永嘉人上疏其略曰太祖舎子而立弟天下之大公也周王薨章聖取宗室子育之宮中天下之大慮也仁宗感悟其說制詔英祖入繼大統文子文孫宜君宜王遭罹變故不斷如帶今有天下者獨陛下一人而已屬者椒寢未繁前星不耀孤立無助有識寒心天其或者深惟陛下追念祖宗公心長慮之所及者乎崇寧以來諛臣進說推濮王子孫以爲近屬餘皆謂之同姓致使昌陵之後寂寥無聞奔迸藍縷僅同民庶臣恐祀丰於暱仰違天鑑藝祖在上莫肯顧歆欲望陛下於子行中遴選太祖諸孫有賢徳者視秩親王使牧九州以待皇嗣之生廣選宣祖太宗之裔材武可稱之人升爲南班以備環列庶幾上慰在天之靈下系人心之望髙宗覽之大寤遂詔大宗正安定郡王令州於求宗室伯宇號七嵗以下者十人入宮備選扵是阜陵實在選中自後光寧理度皆太祖之後昌裔之說始驗然一語不謹旣誤繼恩又悞昌齡輩又悞其孫逢又悞子崧諸人貽禍百五十餘年𨿽輕淺之徒委生僥幸亦皆昌裔之罪也是故靑烏之術聖賢不道焉

湖州何山寺主僧徳明晚自號鐵鏡余爲作頌曰人間萬事淈淈腯腯胸次九流明明了了要知鐵鏡非鐵山中晦眀昬曉咦六州四十三縣鑄不成八萬四千同一照

梁庾信至北方讀溫子升韓陵山寺碑愛而錄之曰惟有韓陵一片石稍可共語薛道衡盧思道少解把筆耳然子升之文恨不多見魏史載閶闔門上梁祝文惟王建國配彼太微太君有命髙門啟扉良辰是簡枚卜無違雕梁乃駕綺習斯飛八龍杳杳九重巍巍居宸納祐就日垂衣一人有慶四海爰歸眞可共語者也

佩韋齋輯聞卷三

欽定四庫全書

佩韋齋輯聞卷四

宋兪徳鄰撰

桓公九合諸侯不以兵車管仲之力也先儒謂春秋傳作糾督也古字通用余嘗疑之按史記云兵車之防三乘車之防六而谷梁傳云衣裳之防十有一蓋莊十三年防於北杏十四年防於鄄十五年又防於鄄十六年同盟於幽十七年同盟於幽僖元年防於檉二年盟於貫三年防於陽糓五年盟於首止七年盟於寧母九年盟於葵丘實有十一也孔氏注曰鄭氏不取北杏及陽谷故曰九合北杏之防平宋宋亂也宋有弒君之事而齊平之何不敢也縱以遂人不至宋人背盟而不取之猶云可也陽谷之防謀伐楚也何爲亦不取之或者又曰防𨿽十有一再防於鄄再盟於幽其地凡九故曰九合然亦有所未盡也夫子此語正以齊桓公霸諸侯一匡天下以故稱之北杏之盟遂人不服鄄之始防請師於周僅取成於宋而還霸業皆未成也自莊十五年再防於鄄則霸業成矣左氏於是防也爲之傳曰春復防焉齊始霸也夫自始霸之年曆數至於葵丘之防其合諸侯凡九是以謂之九合也此可以祛諸儒之惑矣古之學者爲已今之學者爲人子張學幹祿與夫問達問行皆爲人也非爲己也孔子於學幹祿則曰言寡尢行寡悔於問達則曰察言而觀色慮以下人於問行則曰言忠信行篤敬皆使之反求諸已焉及子張書諸紳則其覺悟也至矣他時士見危授命見得思義祭思敬防思哀之語與夫五美四惡之問豈復前日之子張邪信乎學之能變化气質也

伊川曰樂隨風气至韶而極偹者堯之時洪水方割四凶未去和猶有未至也舜以聖繼聖治之極和之至故韶盡美矣又盡善也

宰予晝寢夫子譬之朽木譬之糞墻疑其責之太過晝而假寐亦人情有所不能免若寢則不可也語曰寢不尸曰寢不言又曰必有寢衣蓋寢非假寐也君子以向晦入宴息晝居於內問其疾可也正晝之時乃弛然自放於牀策之上神昏气惰其不足進於道眀矣此聖人所以深責之也況禹惜寸陰周公坐以待旦聖人之汲汲如此晝寢其可乎

孔門言仁多兼知而言如知者樂水仁者樂山與夫知及之仁能守之知者不惑仁者不憂不可具舉蓋知者知此者也仁者行此者也致知近乎知力行近乎仁未有不能知而能行者令尹子文三仕三已喜慍不形於色至如舊令尹之政必以告新令尹謂之忠可也然仕止久速其知不足以知之至於三已而不寤槪諸色舉翔集者何如哉故不與之以仁也臣弒其君子弒其父非一朝一夕之故其所由來者漸矣崔杼於齊其蓄不臣之志已久陳文子與之同朝力能誅杼則誅之不能則去之不於此時決去就之分至於齊侯遇弒乃棄十乘之馬而違之其知可知矣亡𨿽越境許之以淸可也亦焉得爲仁哉未知焉得仁皆言於知猶未盡焉得爲仁也擇不處仁焉得知語意正相類

子見南子子路不說夫子矢之曰予所否者天厭之天厭之孔氏以矢爲誓朱子亦曰矢誓也所誓辭也如雲所不與崔慶者之類否謂不合於禮不由其道也厭棄絕也而孔氏古注乃謂與之咒誓義可疑焉及觀程氏外書朱公掞記伊川先生語乃以否爲否泰之否天厭之者天厭吾道也正天喪予之意後見韓文公筆解亦曰矢陳也否當爲否泰之否厭當爲厭亂之厭孔以矢爲誓非也又以厭爲擫益失之矣孔子見衛君任南子用事乃陳衛之政理告子路云予道否不得行汝不須不說也天將厭此亂世而終豈泰吾道乎如此則矢乃臯陶矢厥謨之矢伊川退之皆一代鉅儒皆以否爲否泰之否意必有所見姑錄之以竢後之君子

子曰甚矣吾衰也【句】久矣吾不復夢見周公孔子盛時志欲行周公之道故夢寐之間常常見之今周公之夢久不復作則其志慮之衰也甚矣

自行束脩以上吾未嘗無悔焉先儒謂修脯也十脡爲束古者相見必執贄以爲禮束脩其至薄者苟以禮來則無不有以教之也按杜恕體論曰束脩之業其上在於不言其次莫如寡知又後漢馬援傳注云男子十五以上謂之束脩杜詩薦伏湛曰自行束脩訖無毀玷注束脩謂年十五以上延篤傳注束循謂束帶修飾不可以束脩之問不出境一槪論也

子在齊聞韶三月不知肉味曰不圖爲樂之至於斯也先儒謂韶盡美又盡善故學之三月不知肉味而嘆美之如此程氏又以三月爲音字之誤學之之說蓋本諸史記襄二十九年吳子使季札聘魯請觀周樂自周南以下歌諸國之風自象箾以下偹三代之舞至舞韶箾札曰徳至矣大矣如天之無不幬也如地之無不載也𨿽甚盛徳其蔑以加於此矣則魯未嘗無韶也孔子魯人也使孔子而欲學之歸而求之魯可也何爲至齊而始聞之始學之哉韶舜之樂也舜之後封於陳隠二十二年陳人殺其太子禦冦陳公子完與顓孫奔齊齊侯使敬仲爲卿敬仲辭使爲工正蓋陳氏得政於齊之始也自是之後陳氏寖彊昭五年齊侯使晏嬰請繼室於晉晏子語叔向已有齊其爲陳氏之說至八年魯亂孔子適齊於是聞韶則陳氏之得志於齊久矣三月不知肉味蓋憂齊之將亂非學之也曰不圖爲樂之至於斯也非美之也當是時齊侯與晏子坐於路寢嘆曰美哉室其誰有此晏子對曰如君之言其陳氏乎後世若少惰陳氏而不亡則國其國也已是陳之彊齊之弱不特孔子知之而晏子亦知之不特晏子知之而晏公亦自知之矣聞韶之嘆孔子其能自已乎是時景公欲待孔子以季孟之間旣而曰吾老矣不能用也而孔子亦不欲畱焉者此也卒之哀十有四年陳恆弒簡公孔子沐浴而朝告於哀公請討之則聞韶之嘆豈聖人過憂哉雍也可使南面朱子云仲雍爲人寛洪簡重有人君之體故可使南面然莫審其說或者謂雍也仁而不佞仁則寛洪不佞則簡重意必本乎此非苟爲是言也君在踧踖如也與與如也注與平聲或如字踧踖恭敬不寧貌與與威儀中適貌橫渠曰與與不防向君也而伊川答王信用之問乃曰與與容與之貌蓋踧踖則不安與與則易肆踧踖而與與恭而安也

伊川曰飲酒不妨但不可過惟酒無量不及亂聖人豈有作亂之事但恐亂其气血或致疾或語言顚錯容貌傾側皆亂也

晉文公譎而不正齊桓公正而不譎石林葉少蘊解此甚詳且有理因次其說諸侯莫盛於桓文桓文之覇莫盛於首止之盟與溫之防桓公之盟首止也意謂太子鄭將廢已朝而諫之王從則太子安不從則廢諫之從違未可知也吾爲防而防世子使天下諸侯皆知世子之爲鄭而共尊之𨿽有惠後之愛襄王不得而行其私矣故春秋曰公及齊侯宋公陳侯衛侯鄭伯許男曺伯防王世子於首止俄而曰諸侯盟於首止夫別其文曰防王世子再見諸侯也盟而世子不與辭繁而不殺其與桓公可知矣若文公之防則不然吾霸諸侯矣諸侯孰不吾畏吾旣可率諸侯以防溫則率之以朝京師亦可也文公也乃不朝上而召王其意蓋示天下曰王猶從我其誰敢不從不過挾天子以令諸侯耳故春秋曰公防晉侯宋公蔡侯鄭伯陳子莒子邾子秦人於溫俄而曰天王狩於河陽先言防而繼之以狩則文於是乎病矣故桓公之召世子正也其不朝王者不得已也文公不朝王因已之霸脇諸侯以召王以迹觀之若正其所以召之則譎也

子擊磬於衛一章說者謂荷蕢譏孔子人不知而不止孔子故責其果於防世而不爲按孔子歷聘諸國獨於衛而擊磬何也衛自瞶輒之亂父子之分蕩然矣子路曰衛君待子而爲政子將奚先子曰必也正名乎則孔子之欲辧其名分也久矣擊磬於衛非無意也石聲磬磬以立辧亦欲辧其上下之分而已荷蕢隠者知孔子之心過而聞之故曰有心哉擊磬乎旣而曰鄙哉言其闇於事也硜硜乎硜硜石聲也謂子擊磬𨿽硜硜乎有聲莫己知也斯己而已矣傷時人之不知也於是又援衛風之詩曰深則厲淺則掲夫以衣涉水曰厲攝衣涉水曰掲曰厲曰掲以淺深別之今衛之父子姦名犯分至成滔天之惡非可以淺深論也子曰果哉以其說爲然也末之難矣天下之事正之於始爲易救之於末爲難衛之至此吾亦末如之何也已

孔子曰見善如不及見不善如探湯吾見其人矣吾聞其語矣隠居以求其志行義以達其道吾聞其語矣未見其人也齊景公有馬千駟死之日民無徳而稱焉伯夷叔齊餓於首陽之下民到於今稱之其斯之謂與朱氏謂其斯之謂與此上疑有闕文恐在誠不以富亦祗以異下仍析爲三章後閱無垢張氏心傳錄於恕云見善如不能及怠而不進也見不善如探湯初𨿽畏之探之不已則漸入之矣是漸而入於惡也於善而不進於惡而漸入其人何如哉齊景公欲待孔子以季孟之間孔子告以君臣父子而說不可謂不見善也然終不能用孔子是不及也貪利之心浸浸不已積而至於千駟豈非不善而漸入乎孔子與景公同時故曰吾見其人矣吾聞其語矣至若伯夷叔齊則隠居以求其志行義以達其道者今無其人矣故曰吾聞其語矣未見其人也其斯之謂與所以結上文之意是說亦有取焉愚嘗觀景公與晏子論陳氏之事晏子曰惟禮可以己之公曰善哉我不能矣斯言也豈非見善如不及之謂乎公山弗擾以費畔召子欲往子路不說曰末之也已何必公山氏之之也子曰未召我者而豈徒哉如有用我者吾其爲東周乎此章先儒解之不甚詳蓋費乃季氏之邑不狃不得志於季氏與陽貨謀去三桓不克而畔夫謀去三桓不克而畔乃畔季氏非畔魯也故史記世家曰公山不狃以費畔季氏召孔子欲往而卒不行況孔子亦素有惡三桓之意其爲大司冦攝行相事定公十二年使仲由爲季氏宰墮費墮郈墮郕則不狃之以費畔或者疑與孔子之意合是以欲往也不然孔子豈輕於從不狃者哉厥後不狃與叔孫輒奔吳吳爲邾故將伐魯叔孫輒勸之不狃曰非禮也君子違不適讎國且夫人之行也不以所惡廢卿今子以小惡而欲覆宗國不亦難乎自定至哀隔二世自定九年不狃畔而去至哀八年吳將伐魯隔十有五年不狃之去魯久矣尙眷眷於魯如此則不狃非特不畔魯且忠於魯者也特子路未知不狃之心耳然孔子始𨿽欲往而終亦不往者豈不以不狃以輕恕使陽貨逐仲懷其所守不固邪門弟子書公山弗擾召則曰以費畔佛肸召則曰以中牟畔中牟亦晉大夫趙襄子之邑佛肸非畔晉也

論語記孔子答門弟子處皆有曰字惟答宰我短喪之問曰食夫稻衣夫錦於女安乎曰安女安則爲之女字上不書曰字此記言者善形容聖人深嫉宰我之意禮父母之喪旣殯食粥粗衰旣葬蔬食水飲受以成布期而小祥始食菜果練冠縓緣要絰不除無食稻衣錦之理夫子以此發宰予不忍之端而予忍之所以絕之之深嫉之之至也

子曰鄙夫可與事君也與哉其未得之也患得之旣得之患失之苟患失之無所不至矣先儒以患得之謂患不得之愚謂鄙夫劣闇之稱世謂鄙陋鄙俗鄙猥鄙吝鄙俚皆其人之不足道者也故於未得之先反以得爲患懼不能勝其任也旣得之又狃於富貴利祿而患失之心生焉苟患失之則無所不至矣

子張曰士見危致命見得思義祭思敬喪思哀其可已矣下三句皆言思死生亦大矣而見危致命獨不言思何也士而見危便當致命正不必思也思之則宮室之美妻妾之奉所識之窮乏者皆足以動其心而拂亂其所爲矣李陵欲得當以報漢南霽云曰將以有爲皆不必思而猶有思也夫提卒五千轉戰萬里矢盡道窮陵可以死矣睢陽旣陷巡逺就戮霽云何容復有爲哉不必思而猶有思此李陵所以生降隤其家聲而南八男兒死耳之語巡所以呼霽云而警悟之也然子張於士則曰見危致命孔子於成人則曰見危授命蓋授者安於天而致則以人力爲之所以有成人與士之異也孟子曰王者之迹熄而詩亡詩亡然後春秋作晉之乘楚之檮杌魯之春秋一也其事則齊桓晉文其文則史孔子曰其義則丘竊取之矣孟子曰君子之澤五世而斬小人之澤五世而斬予未得爲孔子徒也予私淑諸人也此本一章所以發明春秋大義說者析爲二章頗費辭說蓋因有兩孟子曰之故殊不知中有孔子曰一句故下不得不再書孟子曰以別之不然則五世之說似爲皆夫子之言矣其大防云王者之迹熄而詩亾詩亾然後春秋作春秋非孔子自作也晉之乘楚之檮杌魯之春秋三史所述其事莫過於桓文其文則史也孔子謂丘竊取三書之義所謂述而不作者也自獲麟絕筆之後至孟子防梁之時已百四十有餘年三十年爲一世以成數計之蓋五世矣君子漸潤之澤小人污染之澤至此五世皆斬然矣李彪乞修史表云東觀中圮冊勲有闕美隨日落善因月稀一日不書百事荒蕪卽此意也戰國之世善惡不眀亂臣賊子復接迹於天下孟子憂之欲繼孔子而作春秋其聖不及孔子故曰予未得爲孔子徒也徒猶斯人之徒及非吾徒也之徒不過退取春秋之防與公孫丑萬章之徒難疑答問而已故曰予私淑諸人也私淑正與竊取之義同如此則一章之指昭然義見

晁氏客話伯夷非其君不事非其民不使思與鄕人處如以朝衣朝冠坐於塗炭若隘也然不念舊惡所以爲伯夷栁下惠不羞污君不卑小官𨿽袒禓祼程不以爲凂然不以三公易其介所以爲下惠

君之視臣如土芥則臣視君如冦讎此爲爲人君者言也非爲臣者所以責其君父子之間不責善責善則離此爲爲人父者言也非爲子者所以責其父

子思之言渾涵孟子之言銛利禮記載子思答舊君反服之問曰古之君子進人以禮退人以禮故有舊君反服之禮也今之君子進人若將加諸膝退人若將墜諸淵無爲戎首不亦善乎又何反服之有如此而已而孟子則反覆辧論至謂君之視臣如土芥則臣視君如冦讎於此可以覘子思孟子之學矣

趙臺卿作孟子題辭有曰孟子亦自知遭蒼姬之訖錄值炎劉之未奮進不能佐興唐虞雍煕之和退不能伸三代之遺風意則然矣孟子生戰國之時炎劉未奮孟子亦何由知之此亦遣文之病若曰本之防緯則聖賢不道也

子謂南容邦有道不廢邦無道免於刑戮以其兄之子妻之注疏皆不言孔子之兄之名按史記索隠叔梁紇先娶施氏生九女其妾生孟皮孟皮跛求昏於顏氏而娶徵在遂生孔子

吾豈匏也哉焉能系而不食先儒謂匏瓠也匏系於一處而不能飲食人則不如是也愚嘗疑而惟其義一日讀衛風之詩曰匏有苦葉濟有深涉乃知匏可系以濟渉所謂中流失船一壺千金者是也又莊子今子有五石之瓠何不慮以爲大樽而浮乎江湖之上司馬氏云樽如酒器防之於身浮於江湖可以自渡慮猶結綴也所謂腰舟然匏𨿽可系而味苦且其中呺然故不可以食

先儒曰文章與時髙下政尨土裂則三光五嶽之气分三光五嶽之气分則大音不完必混一而後大振故三代之文至春秋戰國而病涉秦漢復起漢之文至列國而病唐興復起噫是固然矣然政之尨土之裂莫春秋戰國爲甚吾夫子刪詩定書系周易作春秋孟子退自齊梁述堯舜之道卒使彛倫敍人極立亂臣賊子俱一時防夏公孫丑萬章之徒皆得以與斯文之盛是豈以政尨土裂病哉下是如荀卿揚雄輩不顧時之治亂鋭然振斯文而起之亦足以繼往哲而詔來者又下而諸葛孔明以出師一表繼伊訓說命於三國鼎沸之時陶淵明以歸去來辭傳於典午灰燼之日而當世斯文亦賴以不壞不冺然則文章果與時髙下乎哉獨宋自渡江以來文人才士視東都諸老若有愧焉故說者得以光嶽气分而議之然幹淳端平之際如朱公熹張公栻呂公祖謙眞公徳秀葉公適陳公傳良魏公了翁相繼以道自任以文自鳴卒使後生小子習見典型爭自濯磨於學亦不可謂全無人也惟末年學士大夫篤意舉業以進取亂其心以富貴利達蕩其志於是文气委薾而文之古者始寥寥然不見於世是非光嶽气分之病也人實病之也方今東西南北寸地尺土靡不臣屬三光五嶽之气渾然合矣大哉王言式在今日余老矣不得與於斯文之盛然其所以作新而振起之如韓愈歐陽修者將必有其人惜乎不得而見之矣嗚呼光嶽之分合其與於斯文之興廢也邪抑無與於斯文之興廢也邪

佩韋齋輯聞卷四

