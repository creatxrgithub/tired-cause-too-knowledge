《庸閒齋筆記》淸陳其元撰

○自序同治壬申之秋﹐解組歸來﹐僑寓武林。兵燹之後﹐休養生聚﹐又十年矣。老成凋謝﹐昔日知交存不十一﹔族中長尢爲零落﹐卽與子伯仲行者﹐亦復寥寥。歲月不居﹐無怪吾衰之甚也﹗端居多暇﹐嘗舉吾宗舊事與兒輩言之﹐恐其遺忘﹐筆之簡牘﹐俾免數典忘祖之誚。殘冬未盡﹐倏已成帙。今年因公事滯迹吳門半載﹐日長務閒﹐追念平生舊聞﹐及身所經歷目睹事﹐有所記憶﹐輒拉雜書之。紛綸叢脞﹐𨿽詼諧鄙事無所不登﹔而國典朝章﹑莊言至論﹑異聞軼事﹑軍情夷務及展捲所得者﹐間亦存焉。隱惡揚善﹐事徵諸實﹐不敢爲荒唐謬悠之譚﹐如《碧雲瑣綴錄》之誣詆名賢。庶幾歐陽文忠《歸田錄》所言﹕以唐李肇爲法﹐而少異者﹐不記人之過惡。君子之用心當如是也。合之前編﹐共爲八卷﹐約十萬言﹐名之曰《庸閒齋筆記》。聊以自娛﹐亦可供友朋抵掌劇談之一助云爾。同治十有二年﹐歲在昭陽作噩﹐斗指酉﹐庸閒老人漫識於行葦堂﹐時年六十有二。

●卷一餘家系出渤海髙氏﹐宋時以勛戚隨髙宗南渡﹐籍臨安。始祖東園公諱諒者﹐明初居仁和之黃山﹐遊學至海寧﹐困甚﹐偶憩趙家橋上﹐忽墜於水。陳公明遇設豆腐肆於橋側﹐晝寢﹐夢靑龍蟠橋下﹐驚起﹐見一男子方入水﹐急援之。詢知世族﹐乃畱之家。公老無子﹐止一女﹐因以女女之﹐而以爲子焉。東園公一傳爲月軒公諱榮﹐承外祖姓爲陳氏﹐而世其腐業。業腐者起必以戊夜﹐一日者﹐於門隙見雙燈野外來﹐潛出窺之﹐則一儒衣冠者﹐一道士也。道士指公室旁一地曰「此穴最吉﹐葬之子孫位極人臣﹐有一石八斗芝麻官數。」儒冠者曰「以何爲驗﹖」曰「以雞卵二枚坎其中﹐明日此時﹐雞子出矣。」乃於懷中取卵埋之而去。次日公起磨腐﹐忽憶前事﹐往探其處﹐則闖然二雞雛也。正駭異間﹐又見雙燈遙遙至﹐雛已出殼﹐不以埋﹐急於室中取卵易之﹐而屏息以伺。二人者至﹐扌骨之﹐則仍卵也。儒冠者咎其言不仇﹐道士遲疑良久﹐曰「或气運尙未至耶﹖」遂去不復返。居久之﹐公乃奉東園公骨甕葬其中。二世之後﹐遂有登科者﹐至今已三百年﹐舉﹑貢﹑進士至二百數十人﹐位宰相者三人﹐官尙書﹑侍郎﹑巡撫﹑布政使者十一人﹐科第已十三世矣。初葬時﹐植檀樹一株於墓上﹐堪輿家稱爲海寧陳氏「檀樹墳」。聖祖仁皇帝南巡時﹐聞其異﹐曾駐蹕觀焉。

十世祖風山公諱中漸﹐月軒公曾孫也。爲諸生﹐以《春秋》名其家。性落拓﹐喜周人之急﹐所貸予常折券不責償。市有持贗銀﹐行哭甚哀﹐公問知爲裏儈所欺﹐卽自探懷中銀如數予之。有丁氏鬻產﹐旣收價徒矣﹐復據之。公憐其貧﹐爲更授價﹐及割他產予之。如此者三。歲旱﹐出谷三百斛賑饑者。帥一鄕之人禱雨﹐雨亦獨徧一鄕﹐鄕人語曰「天道不偶﹐視陳叟。」其爲徳類如此。公歿後﹐邑人請祠之鄕賢﹐入祀之明日﹐而芝生於祠之左楹﹐明日又生﹐三日又生﹐其數七至九﹐其廣六七寸至三四寸﹐其色紫﹐其狀若牡丹﹐其香糸困﹐若都梁﹑雞舌然。邑人觀之﹐無不嘆爲奇瑞。乃署其樓曰「紫芝」﹐吳人王稚登爲之記。公二子﹐長與郊以進士官至太常寺少卿﹐次卽餘九世祖與相﹐以進士官至貴州布政使。孫祖苞官薊遼巡撫。曾孫之遴官少保﹑弘文院大學士。是紫芝之祥也。少保素庵相國未第時﹐以喪偶故﹐薄遊蘇臺﹐遇驟雨﹐入徐氏園中避之。憑欄觀魚﹐久而假寐。園主徐翁夜夢一龍臥欄上﹐見之﹐驚與夢合。詢知爲中丞之子﹐且孝廉也﹐遂以女字之﹐所謂湘夫人是也。夫人工詩詞﹐精會事﹐嘗以從宦不獲供奉吳太夫人甘旨﹐手畫大士像五千四十有八幅﹐以祈姑壽。世爭寶貴﹐聖祖曾取入內廷﹐寵以禦題﹐尢爲閨閣中榮事。東園公曁公皆以外舅夢龍得偶﹐一則貴於子孫﹐一則貴於其身﹐龍亦靈怪矣哉﹗

六世從祖文簡公﹐生而岐嶷﹐三四歲時﹐每於睡夢中﹐一聞梵唄聲﹐必驚起合掌趺坐。母夫人知其有自來也﹐撫之曰「兒旣生我家﹐當從事聖賢之學﹐此佛氏之教﹐不足循也。」公聳聽已﹐卽臥﹐從此聞經唄聲不復作矣。比長﹐博極羣書﹐以貢入成均﹐旋中京兆試﹐文名藉甚﹐上達宸聰。己未科會試﹐適婦翁長洲宋文恪公充總裁官﹐公以嫌不與試。是日聖祖臨朝﹐閱禮部奏回避事﹐指公名以詢廷臣﹐羣臣以宋系陳婦翁對﹐上曰「翁婿何回避之有﹖可趣令入試。」時日已屆亭午﹐闈中將放飯矣﹐忽傳鼓啟門﹐奉旨特送舉人陳元龍一名進場。然公仍以嫌被屏。乙丑科會試中式﹐總裁以十卷進呈﹐公捲列第十﹐上拔置第二。殿試﹐上復親擢爲一甲二人﹐賜進士及第﹐非常曠典﹐爲從古所未有也。

文簡公旣入翰林﹐聖眷優渥﹐屢從屬車豹尾﹐《捲阿》矢音之作﹐一時稱盛。會都禦史郭劾髙文恪公士奇﹐指公爲交結﹐有叔侄之稱。得旨一並休致。公奏辧﹐謂﹕「臣宗本出自髙﹐譜牒炳然。若果臣交結士奇﹐何以士奇反稱臣爲叔﹖」事遂得白。再擢掌院學士﹑吏部侍郎﹑巡撫廣西﹐人皆賀之﹐宋夫人獨愀然不悅者累日﹐曰「一門羣從咸列淸華﹐我夫子乃出爲粗官﹐令我慚顏於娣姒矣。」事載全太史祖望文集中所撰《廣陵相公傷逝記》。時弟兄叔侄中﹐淸恪公爲春卿﹐文和公爲冬卿﹐丙齋公爲司寇﹐匏廬公亦貳宗伯。夫人之姊妹夫﹐太倉王相國﹐方掌鈞軸﹐海寧顧侍郎﹑合肥李宮詹﹑長洲繆宮贊﹐同在朝列﹐故夫人云然。然不數年﹐亦入總西臺。世宗卽位﹐授公宰輔之任矣。淸恪公諱詵﹐精堪輿之術﹐撫貴州日﹐犭犭童屢竊發爲患﹐公周覽其城郭﹐曰「陰陽向背﹐均失其宜﹐禍害所由來也。」遂奏請築而更之。旣成﹐曰「從此百年可無兵燹。」至道光末年﹐賊始蠢動﹐距築城時已百五十年矣。公嘗於海寧相得一地﹐以重值購之而不用。暮年官禮卿﹐在京邸﹐次子卒於籍﹐家人求葬地﹐查夫人以所購地與之。公聞之怒﹐遽請告歸。歸而諸宗戚迎之﹐公不還家﹐先詣宗祠。於祖父無爲公神主下取一函示宗戚﹐啟之﹐則內書一行曰「某月日時攺葬無爲公於某處。」卽所葬次子之地也。公愀然曰「予半生涉歷﹐乃得此地﹐地之吉與『檀樹墳』等。不敢自私﹐而畱以葬吾祖﹐思與伯叔弟兄共之。今乃以葬吾子﹐負初意矣。然年月日時皆未至﹐恐不能善。」則又詣葬處視之﹐頓足曰「葬師無識﹐偏左丈許﹐壞此佳城﹐可爲惋惜﹗」因指其旁一大樹﹐令掘之﹐掘下三尺﹐得石匣﹐中有書曰「某年月日時葬無爲公於此。」公因嘆家門祚薄﹐不能得此吉壤。眾曰「何不再移葬之﹖」曰「地气已泄﹐不可用矣﹗」眾曰「然則此地遂無用乎﹖」曰「後六七十年﹐子孫當有武官至一品者。」至嘉慶初元﹐公曾孫體齋公用敷官安徽巡撫兼提督﹐授一品封爲振威將軍。

公左足下有赤痣﹐每自詡爲貴徵。黃夫人者﹐公配查夫人之侍婢也﹐嘗爲公濯足﹐手捧足而視其痣﹐公笑曰「婢子何知﹐我所以官極品者﹐此痣之相也。」夫人亦笑曰「公欺我。公足只一痣﹐已貴爲公卿﹐何以我兩足心均有赤痣而爲婢女﹖」公聞之驚﹐使跣而視之﹐信﹐遂納爲室。生二子﹐長文勤公世倌官宰相﹐次り齋公世侃官翰林。查夫人亦生三子﹐皆登科第無仕。世目公門爲「五子登科」云。

文勤公年少登科﹐揚歷中外垂六十年﹐年八十始得請予告。歷掌文衡﹐門生故吏徧天下。相髙宗者十七年﹐福壽近世罕比。生平崇節儉﹐講理學。每敷奏及民間水旱疾苦﹐必反覆具陳﹐或繼以泣。上輒霽顏聽之﹐必笑曰「汝又來爲百姓哭矣﹗」事載洪太史亮吉《更生集》中。然秉賦甚薄﹐每日飯不過一甌﹐或啜蓮實少許﹐卽可度一日﹐而年躋大耋﹐信壽算不在飲食之多寡也。都中嘗有一瞽者﹐善揣骨相﹐公與溧陽史文靖相國屏車騎往訪之﹐瞽者揣文靖未半﹐卽跪而呼曰「中堂﹗」洎揣公﹐則曰「此乞丐也。」文靖呵之曰「此陳中堂﹗」瞽者揣之良久﹐又抱其身搖之﹐愕曰「眞乞丐也﹐烏得欺我。」公笑曰「大約以我無食祿之故耶﹖」乾隆第六次南巡﹐公已歿矣﹐時諭祭歷代名臣﹐自周公以下止三十餘處﹐特命以公及文簡公列入﹐尢異數也。

歷朝官制不同﹐然一朝之中亦復前後互異。我朝凡一甲一名及第者﹐均授職翰林院修撰﹐故有「殿撰」之稱。而六世後祖丙齋公司寇﹐則曾官翰林院修撰兼左春坊左諭徳。司寇諱論﹐以三甲進士由庶吉士授檢討遷此職﹐故吾家𨿽無狀元而有修撰。

報施輪回之說﹐豈盡無憑哉﹖先大父毅堂公嘗爲子孫言﹐髙祖南公諱鑣﹐官雲南首府時﹐總督某公貪暴無藝﹐稍忤意旨﹐卽加以白簡﹐諸官奉令惟謹。一日者﹐飭雲南守購赤金二百兩﹐公承命向肆中買金﹐每金兩十六換﹐賫金開價投入。總督大怒﹐不受。自是指瘢索垢﹐呵責萬端﹐公擬卽掛冠矣﹐會總督爲言官列款糾劾﹐天子命諸城劉文正相國來按是獄。公上謁﹐相國以首府必總督私人﹐拒勿見﹐而使緹騎圍督署﹐搜索﹐得通賄簿﹐某若干﹐某若干﹐錙銖無漏。而於雲南守名下﹐則大書曰「某日送赤金二百兩﹐索價十六換﹐發還。」等字。遂大重公。總督拘於請室﹐昔時趨附輩無一人過問者﹐公乃爲之納橐飠﹐供衣履。比奉命鎖進京﹐又饋白金千資其行。總督大感愧﹐搶首於地曰「某無眼不識君。此行若得生﹐必矢報﹔倘罪不赦﹐來世爲子孫以報君﹗」比入都﹐則賜自盡。越十餘年﹐公以養親歸裏﹐久忘前事矣。一日者﹐坐書室假寐﹐忽傳言某總督來。方起迎之﹐總督已至前﹐珊瑚冠蟒玉如故狀﹐向公跪曰「來報恩。」欲掖之﹐已直走入內室。驚而醒﹐正疑訝間﹐則報生第四孫矣。卽先大父也。彌月後﹐乳嫗抱之出﹐見公卽莞然笑﹐公撫其首曰「兒他日不患不作官﹐但不可再貪耳。」卽敫然哭。先大父自言平生蒞官行法﹐膽極大﹔獨一見貨財﹐則此心惕惕然。懼其懲於前世之夙根耶﹖南公晚居石門﹐是近鄰二童子﹐奇其貌﹐招之來家﹐俾與先大父共讀﹐卽陳學士萬靑﹑侍郎萬全也﹐故名大父曰萬森。

聖祖朝﹐有以諸生獻賦而得賜二品服者﹐世以爲榮。後來久無此曠典矣。先大父於乾隆五十九年﹐在天津﹐以大臣子弟迎鑾﹐蒙賜禦書﹑貂皮﹑朝珠等件。次日詣宮門謝恩﹐適上禦樓望見﹐指先大父問曰「此人何以獨不掛珠﹖」軍機大臣以諸生未曾授職對。上曰「朕所賜也﹐趣命之服。」次日復掛珠赴宮門謝恩。先大父嘗言﹐未登仕版時﹐金頂﹑朝珠﹐誇爲異數﹔比歷官牧守﹐反無此榮耀矣。其時先叔祖晴巖編修以諸生獻頌﹐賜大緞二端﹔越十二年﹐乃入翰林。

先大父嘗言﹐少時讀《論語》﹐每不服孔子「及其老也﹐戒之在得」二語﹐謂﹕「人老則一切皆淡﹐何須戒得﹖」比官徐州時﹐年逾六十矣﹐有獄事以萬金饋者﹐已峻拒之去。向者每睡﹐就枕卽酣臥﹐是夜忽輾轉不寐﹐初亦不解﹐已乃自批其頰﹐罵曰「陳某﹐何不長進若此﹗」遂熟睡如初。旦語人曰「我乃今始服聖人之言也。」

先大父居官淸謹自持。道光元年攝泗州事﹐州地處下游﹐每年夏秋之間﹐城外半成澤國。例請賑卹﹐然當賑卹之地﹐民皆轉徙﹐無可稽核﹐悉以虛冊報銷﹐故皖省有「南漕北賑」之謠。公獨不肯辦﹐觸怒上官﹐幾致參劾﹐遂解州事。人皆以爲愚﹐公但笑應之而已。嘗謂余兄弟曰「我𨿽不得此錢﹐以『淸白吏子孫』五字貽爾等﹐不亦厚與﹗」此事通州白小山尙書載入公墓志中。前年﹐余代理新陽縣事﹐吏胥有請少報熟田多徵米者﹐余曰「祖不喫賑﹐孫顧喫荒﹐可乎﹖」一笑謝之。

不爲良相卽爲良醫。醫﹐仁術也。《儒門事親》一書﹐且以能醫爲人子事矣﹔然余家則有以醫致累者。曾祖恬齋公侍母查太恭人疾﹐日糸番閱藥書﹐至抱書臥﹐中夜有省﹐遂工醫。官四川及長蘆時﹐兩次奉命馳驛入京曁熱河﹐視裘司空﹑福額附疾﹐蓋以二公上奏云「臣疾非陳善繼不能生之」﹐故都中有「陳神仙」之名。洎補天津縣知縣﹐上謂方制府以官爲酬醫之具﹐加責讓焉。曾叔祖宛靑公諱﹐精繪事﹐亦善醫。官禮部時﹐和相國申召之令視疾﹐公咨於座主韓城王文端相國﹐相國曰「此姦臣﹐爾去必以藥殺之﹗否則﹐後不必見我﹗」公遂謝不往﹐和卸之。時已保送禦史矣﹐乃出爲鞏昌知府﹐繼又以失紅本事貶官知州。

君相能造命﹐然其間有幸有不幸者。文簡公際遇聖祖﹐可謂千載一時。至嘉慶年間﹐叔祖晴巖公以戊辰進士官翰林院編修﹐公本浙西耆宿﹐文章名海內。仁宗嘗問富陽董文恭相國曰「東南世家子弟在朝列有文學者﹐朕欲拔一人用之。」文恭卽以公名對﹐且備舉其行誼。會大考翰詹﹐仁宗閱其捲﹐諭文恭曰「陳傳經寫作俱佳﹐已置一等第一矣。」文恭告公﹐私爲慶幸﹐比榜出﹐公名在三等﹐大惑不解。越數日﹐仁宗又諭文恭曰「曩本置陳傳經第一﹐不知何時將其捲夾入三等中。」惋惜久之。文恭又告公﹐以爲此後必且大用﹐而公遽病卒。公生平最不佞佛﹐臨終乃自言前世是少室僧。卒後無子﹐有門生入室爲庀置喪事﹐恍惚見公僧服危坐﹐亦奇矣哉。公與文簡公皆似髙僧再世﹐而遇不遇則各不相同﹐此其中眞有幸有不幸也。

太常公隅園在海寧城內﹐本朝聖祖﹑髙宗六飛南幸﹐駐蹕於是園﹐賜名曰「安瀾」。於是海寧陳氏安瀾園名天下。今遭粵匪之亂﹐已成荒煙蔓艸矣。嘉慶年﹐竹崖伯祖文駿以長蘆鹽運使﹐道光年﹐梅亭叔祖崇禮以四川建昌道召見﹐仁宗﹑宣宗垂詢家世﹐均問及是園。

宣宗最重科目﹐而梅亭公以佐貳起家﹐心頗自危。洎陳奏及淸恪﹑文勤二公﹐上莞然曰「汝固海寧陳家也。」遂擢都轉﹐旋卽秉臬開藩。道光時﹐以佐貳蒙簡用者﹐止公一人﹐固緣公之才﹐亦由祖宗世徳庇蔭也。

明王洪洲參政圻《家訓》曰「子孫才分有限﹐無如之何﹔然不可不使讀書。貧則訓蒙以給衣食﹐但書種不絕可矣。若能布衣艸履﹐足迹不至城市﹐大是佳事。關中村落有鄭魏公莊﹐諸孫皆爲農﹐張浮邱過之﹐題詩曰﹕」兒童不識字﹐耕鑿魏公莊。『夫仕宦豈能常哉﹖不仕﹐則農業可安也﹐不可以迫於衣食﹐爲市井衡門之事。「先大夫嘗言﹕」服官福建二十餘年﹐家居又二十餘年﹐歷數州縣同官之子孫﹐能卓然自立﹑功名逾前人者﹐百中僅一二人﹔能循謹自守﹑不墜家聲者﹐十中僅一二人。豈州縣官之子孫皆生而不肖哉﹖飲食﹑衣服﹑貨財﹐先有以泊其志气﹐卽不驕淫縱欲﹐此身已養成無用之身﹐一旦失勢歸田﹐無一技之能﹐無一事可做﹐坐致貧困﹐一也。況居於衙署之中﹐有淫朋以誘之﹐有狡僕以媚之﹐圈套萬端﹐不中不止﹐自非有定識定力者﹐鮮不爲其所惑﹐二也。而爲州縣之父兄﹐方且營心於刑名錢谷﹑事上接下之道﹐無暇約束子弟﹔子弟卽不肖﹐亦無人肯聲言於父兄之前。故有身𨿽在宦途﹐而家計已敗壞不可收拾者。「歷舉數人數事﹐爲之太息痛恨而已。余兄弟幼時卽聞此論﹐幸稍長卽歸家讀書﹐未沾染此等習气﹐亦未遇此等牢籠。先皆以訓蒙爲事﹐嗣名舉略起﹐亦不過就記室之席﹐刻苦甚於寒士﹐故能稍稍自奮。然不幸自身復作州縣﹐五六年來﹐時時以先大夫之言爲戒﹐第不知己之子弟又何如矣﹗余家自髙祖南公以內閣中書回避﹐出爲縣令﹐曾祖﹑祖﹑父及余身皆官州縣﹐已五世矣。綿延不絕﹐是由先人謹愼刻厲﹐有以維之﹐思之可幸﹐尢可懼也。

梁吉上書救父﹐古今艷稱之。吾宗於本朝得二人焉﹕一爲六世從祖文和公ο永﹐父定庵公以兄少保公謫塞外﹐與於徙﹐公上書訟冤﹐格於吏議﹐遂瀝血艸疏﹐願代父行﹐有「緹縈以一女子尙能救父﹐臣荷聖朝孝治﹐敢惜微軀」之語﹐𨿽不得請﹐然世祖憐其孝﹐次年卽得釋歸國﹐人稱爲至誠所感。聖祖禦極﹐公以孝行蒙宸眷﹐累擢官至工部尙書。一爲質庵叔祖容禮﹐以父英徳令沁齋公謫戍伊犁﹐遂棄妻子隨侍以往﹐跬步不離者十餘載。嘗密請於將軍松文淸公﹐願以身代﹐俾父得生入玉門。公憐其誠﹐據情入奏﹐𨿽亦未奉兪旨﹐而孝子名布於域外矣。父歿﹐徒跣萬里扶柩歸葬﹐廬墓三年。後官江蘇通守﹐松文淸公入掌鈞軸﹐書聯贈之曰「攬勝寰中九萬里﹐承歡塞外十三年」﹐蓋紀實也。

余家《玉煙堂》及《渤海藏眞》等帖十餘種﹐皆九世從祖贈兵部增城公所刻。董文敏公其昌未遇時﹐館增城公家者頗久﹐故文敏公書吾家最多﹐所書《法華經》小楷帖尢精絕。文敏貴後﹐嘗以鍾紹京《靈飛經》眞迹質金八百﹐已而贖還﹔旣復以質﹐則不再贖矣。帖後附文敏質帖﹑贖帖書二通。乾隆乙酉﹐六飛駐蹕安瀾園﹐曾以進呈。奉純廟禦批﹐有「永爲陳氏傳家之寶」等字。不知此帖何時落於嘉善謝氏﹐今聞又歸常熟翁氏矣。文敏當日見質時抽去十二行一頁﹐不審此頁今亦歸翁氏否﹖吾家所刻《渤海藏眞》中少此一頁也。庚﹑辛之亂﹐碑石爲賊取以築城﹐賊平後﹐搜討僅有存者﹐今合諸帖爲一幀﹐更名《煙海余珍》云。

余家以工書稱者頗多﹐香泉太守及匏廬宗伯最有名。太守少時夢登一樓﹐滿貯兪糜﹐有神人謂之曰「供子一生揮灑。」自是書法日進﹐以歲貢生受聖祖特達知﹐入直內廷。雍正十一年﹐世宗敕以公書勒石﹐爲《夢墨樓帖》十卷。髙宗愛其書﹐與張氏《天瓶》﹑汪氏《時晴》鼎峙焉。事紀余翰林《秋室集》跋語中。乾﹑嘉以來﹐四海爭購公書﹐日本國王尢嗜之﹐海舶載往﹐輒得重值﹐致故鄕幾無遺墨。余所藏公艸書庾子山《春賦》十二幅﹐一時無對。辛未冬﹐張子靑制府來上海閱機器﹐余以制府爲今代書家﹐懸之行館﹐用供賞鑑。有候補道某公見之﹐謂是惡札﹐何可混制府﹖遽令撤去。人皆以公負書名百年﹐忽遭此厄爲笑。壬申冬﹐余謁制府﹐談及公書﹐制府亦有珍藏者。余述某觀察語﹐制府亦大笑。公政事卓絕﹐山西﹑貴州﹑江西皆祀名宦﹐而循聲乃爲書名所掩。公平時每夢至一處﹐園亭﹑山石﹐極幽雅之致﹐墻外有寺﹐有塔﹐心甚樂之。如是者有年。比守南安﹐衙齋正如夢境﹐遂卒於官。匏廬宗伯爲香泉太守之侄﹐康熙癸未﹐與弟文勤相國同入翰林。聖祖臨朝舉手謂文簡公曰「大喜﹐汝家又添二翰林矣﹗」公免冠謝﹐舉朝榮之。入直南書房﹐書法特荷溫旨褒嘉。純廟禦極﹐命繕寫禦制詩﹐內府書籍﹑祕殿珍藏﹐悉俾管鑰。氵存歷春卿數年之間﹐扈從凡二十七次﹐寵遇之隆一時無兩。居家撰著不下百數十種﹐奉敕所成者﹐有《歷朝題畫詩》《全唐文》《宋史補遺》《謚法考》諸書。行艸出入二王而得香光神髓﹐卽顏﹑歐﹑虞﹑褚及宋四家﹐無不研究﹐遇眞迹必撥冗仿寫﹐無間寒暑。書名傾動寰宇﹐夷酋土司﹐金玉Л﹐咸欲邀公尺幅以爲家寶。南中贗手不下數百輩﹐公聞之﹐略不計也。然公之文學亦竟爲書法所掩。余在上海購得公所臨《靈飛經》一冊﹐張子靑制府嘆爲精絕﹐爲之題跋。擬以入石﹐尙未果也。

乾﹑嘉之際﹐天下書家推北孔南梁。梁卽山舟學士﹐壽最髙﹐故書最多。自經兵燹﹐亦漸零落矣。學士暮年﹐書尢嫵媚﹐此爲壽徵。嘗言「本朝人不以書名而其書必傳者﹐一爲陳文簡公﹐一爲陳句山太僕。」語載梁紹壬孝廉《秋雨庵筆記》中。太僕以文章著﹐公以經綸顯﹐皆掩其書名。

浙江之大患﹐莫若海塘。歷朝修築﹐糜帑金至千百萬﹐至今日而尢亟矣。六世從祖宋齋公生於海寧﹐居於海鹽﹐於海塘情形最爲熟悉﹐嘗爲兩邑之近海隅同﹐被海患同﹐而修法則各不同。寧邑海在南面﹐離山旣遠﹐塘外沙時坍﹐漲潮自東而西﹐不慮其平滿而慮其方來﹐潮頭𨿽髙而急水必從沙底滚刷﹐沙愈去則水愈近塘﹐而塘難保矣。古人修海寧塘﹐設立「排樁木櫃」之法﹐蓋用排樁以護沙﹐用木櫃以護排樁﹐皆於塘外著力﹐使沙日積而水漸遠﹐迨潮至平滿齊塘﹐彊弩之末﹐不穿魯縞。所以寧邑海塘只用條石﹐不須過於長厚。惟審其捍禦之道﹐全在塘外也。鹽邑海在東面﹐離山甚近﹐塘外沙不坍﹐漲潮自下而髙﹐不慮其排決而慮其衝吸。石縫稍疏﹐則內土必隨潮滚出﹐土愈去則石無所附﹐而塘亦危矣。古人築海鹽塘﹐設立「縱橫疊砌」之法﹐蓋石大則負重難撼﹐水曲則勢緩易當﹐要於塘身著力﹐使土日固而塘可久。倘石有欹斜墊垛﹐千金之堤潰於蟻穴。所以鹽邑海塘不用小石﹐必須極其長厚。惟審察悍禦之道﹐全在塘身也。寧邑海塘﹐莫患於潮頭逼塘﹐入手毫無阻攔﹐塘外日深﹐難於措手。鹽邑海塘﹐莫患於潮頭頂衝﹐修築務期堅固﹐餘外次衝便易著力。至於大風沓潮﹐名爲海嘯﹐又有非人力所能捍禦。然古人慮之深矣﹐故寧邑海塘內有六十里塘河﹐鹽邑海塘內有白洋河﹐旣以取土培塘﹐可使上塘常加堅厚﹐又以各路分消﹐不使海水灌入田畝。此則海塘善後之策也。公關心桑梓﹐於海塘一事﹐講究不遺餘力﹐當時治海塘諸公咸稱公之經濟﹐能得古人「因地制宜」之意﹐奉爲圭臬。故雍﹑乾以來數十年﹐浙西無海患者﹐以此也。公諱︳﹐字言揚﹐別號宋齋。曾官溫州府學教授。年八十時﹐第三子存齋公世亻垂以河南按察使兼署布政使入覲﹐蒙世宗垂詢公年齒履歷﹐禦書「松柏堂」匾額﹐並人參﹑貂裘﹑寧糸由等物以賜公﹐並諭﹕「爾父有徳有壽﹐給他老人家歡喜。」欽此。公因自號歡喜老人﹐以志恩遇云。

吾家得道學之傳者﹐爲七世祖簡齋公及六世從祖乾初先生。簡齋公從學漳浦黃石齋﹑山陰劉念臺兩先生之門﹐稱髙足弟子。嘗論﹕「學在天地﹐有宗有翼。宗之者一人﹐翼之者數十人﹐所謂疏附後先也。堯﹑舜去人﹐其間亦邇﹐禹﹑臯﹑伊﹑萊﹑望﹑散亦止﹐略舉以例其餘。顏﹑曾旣往﹐董﹑韓未興﹐孟子以一身任仲尼之道之重﹐有宗無翼﹐所謂軻死而不得其傳者已﹐於篇末『無有』兩嘆﹐寓之孟子之憂患深矣。有宋絕學旣明﹐至考亭而集成﹐門徒甚盛﹐史不勝書。迄於元明之際﹐許﹑姚﹑趙﹑竇洛學行於北﹐金﹑吳﹑虞﹑許閩學彰於南﹐以逮柳﹑黃﹑吳﹑宋之徒﹐莫不推究精微﹐張皇六藝﹐卒開三百年文明之治﹐可不謂有宗有翼之極盛者與﹗前明學脈﹐莫盛姚江﹐翼之者爲江右﹐爲淮南﹐爲東越﹐𨿽復功咎叢生﹐末流雜遢﹐然而獘之所生﹐救之所始也。剝之浸微﹐復之浸昌也。吾學未嘗一日絕也。余攝齊蕺山﹑漳浦兩先生之門﹐原本考亭﹐追溯之濂溪﹑二程﹐以達於孔孟﹐而一時門徒未見有董裳﹑黃之儔者﹐何其寥寥與﹗」公爲此言﹐意蓋自任也。至其深造自得﹐傾折前賢﹐絕不標奇樹幟﹐可以想見。論學非其人勿輕談﹐止談詩文﹐卽詩文亦不輕作。或問之曰「以先生之學而爲詩文﹐必傳無疑。」公不之應。吳志伊作《十國春秋》﹐公曰「古人著書以爲法戒﹐《十國春秋》人物﹐乘時盜竊﹐皆出下中﹐何庸追述其行事乎﹖」嘗言「侯朝宗﹑王於一二子﹐文之佳者﹐尙不出小說伎倆。」其評騭古今﹐不肯隨聲附和如此。與姚江黃徵君宗羲同出蕺山之門﹐徵君曾爲公作傳﹐極推重之。公以拔貢入成均﹐終身不仕。歿祀鄕賢。乾初先生﹐明末舉茂才﹐廩於庠﹐遭喪亂﹐敝屣棄之﹐窮居海濱﹐不攺其樂。早年論學﹐於諸儒中最喜姚江「知行合一」之說﹐謂可與孟子「道性善」同功。後與祝淵孝廉遊蕺山先生門﹐奉「愼獨」之教﹐躬行踐﹐重規疊矩。旣而祝殉難以節顯﹐先生則巋然以徳望重一鄕。國變後﹐杜門息影﹐足不及中庭者二十年﹐君子謂不異袁閎之土室也。其初所作詩文﹐淸眞大雅﹐寄托深遠﹐書法直逼鍾﹑王﹔撫琴﹑吹簫﹐時奏於山巓水涯﹔篆刻﹑博弈諸好無不工。自奉教蕺山後﹐一切陶寫性情之技﹐視爲害道﹐而屏絕之。社集講會﹐以爲無益身心﹐亦婉辭不赴。所著有《大學辧》《禪障性解》《學譜》《葬論》《喪俗家約》諸書﹐其餘雜著﹐不下數十萬言﹐皆藏於家。居母喪﹐手寫《孝經》百餘冊以志痛﹐戚友爭寶藏之。簡齋公諱之問﹐乾初先生諱確。

吾家以詩書爲世澤﹐自有明中葉承陳姓之後﹐代有聞人﹐人各有集﹐見於秀水錢警石廣文所纂《海昌備志》﹐所采者不下萬卷焉。其尢以淹貫名者爲曾叔祖會理州知州摩村公諱C5﹐堂伯孝廉方正仲魚公諱。摩村公弱冠卽擅文名﹐乾隆中﹐楊大司馬薦舉博學宏詞。著作等身。晚年與金宗伯柱﹑錢方伯嶼沙﹑汪徵君槐塘﹑姚比部羽峯仿洛社之會﹐龐眉鳩杖﹐花晨月夕﹐載酒湖山﹐畱題殆徧。觀者目爲神仙中人。仲魚公賦性穎異﹐讀書過目成誦。嘉慶丙辰﹐詔天下督撫學臣舉孝廉方正﹐時學使者儀徵阮文達公以公名應舉﹐並手摹漢隸「孝廉」二字﹐以顏其居﹐復爲書「士鄕堂」額以贈。旋登戊午賢書﹐六上春官﹐後遂不復作出山計。歸築講捨於紫微山麓﹐寢處其中﹐一以著書爲事。生平一無所好﹐獨於古名人書畫不惜重價購之﹐所心賞者鈐以二章﹐一肖己像﹐上題「仲魚圖像」四字﹔一綴以十二字﹐曰「得此書費辛苦﹐後之人其鑑我」。其志趣如此。所藏書最富﹐惜兵燹之後﹐皆散佚矣。

香泉太守﹐以書名天下﹐初不知其能畫也﹐同治癸酉﹐在蘇州﹐妹丈唐蕉庵司馬以公所畫花卉艸虫手卷見示﹐驚嘆精絕﹐乃知才人固無所不能。余嘗嘆公政事爲書法所掩﹐今又嘆畫爲字掩也。至吾家以畫著者﹐愚亭侍讀以文學與修國史而遊情繪畫﹐工設色花鳥﹐人爭寶貴。至宛靑太守則兼以山水擅名﹐官禮部時﹐質郡王以文墨奔走天下士﹐嘗因疾延公於邸﹐出素Ψ曰「聞先生山水名家﹐肯爲我作小景以當枚乘《七發》乎﹖」評公畫﹐爲在粗文細沈之間﹐都下卒無其偶﹐其欽重如此。公又爲河間紀文達相國作《優缽曇花圖》於曲臺﹐至今藝林傳爲佳話云。

余家自有明中葉﹐由髙氏而承陳姓﹐迄今三百餘年。至嘉道之間﹐子姓日益繁衍﹐咸豐後﹐經粵匪之亂﹐溝壑之轉﹐四方才散﹐第宅焚毀﹐老成凋謝﹐宗族稍零替矣。回溯此三百年間﹐傳世已將二十﹐人才輩出﹐在浙江推爲望族。道光年間﹐宣宗成皇帝猶有「海寧陳家」之諭﹐則族望固久著矣﹐然特衍髙氏之一派耳。計自明正徳以來﹐吾家登進士第者三十一人﹐榜眼及第者二人﹐舉人一百有三人﹐恩﹑拔﹑副﹑歲﹑優貢生七十四人﹐徵召者十一人﹐庠生及貢﹑監生幾及千人﹔宰相三人﹐尙書﹑侍郎﹑巡撫﹑藩臬十三人﹐京官卿寺﹑外官道府以下﹐名登仕版者﹐逾三百人﹐祀名宦者十一人﹐祀鄕賢者八人﹐祀昭忠者五人﹐國史有傳者十三人﹐其郡縣誌之載名臣﹑循吏﹑文苑﹑義行者﹐未易屈指數。而寄籍廣東﹑河南﹑山東等省﹐三十年來聞多有登科第列仕版者﹐因譜牒未修﹐尙不能考。至由陳氏復出嗣他姓者﹐如仁和之張﹐河南之司馬﹐或科第累世﹐或官至督撫﹐。皆因乾隆年間修譜時漏列﹐至道光時再修﹐則已無從考證。今張氏司馬氏子孫相遇﹐尙稱族誼﹐而輩行則未能考﹐亦爲歉事。惟髙氏則自有譜﹐自宋武烈王以下﹐世次炳然可序﹐故相值能舉輩數﹐聯伯叔兄弟之誼焉。夫吾宗渤海陳氏﹐只臨安髙氏一分支耳﹐而自明以至本朝﹐子孫繩繩振振若此﹐罔非天恩祖徳所畱貽﹔今𨿽遭亂而少衰﹐然爲子孫者﹐生聚教訓﹐可不亟思自奮以迪前人光也哉﹗

文勤公自幼聞論性命之旨﹐輒形向往﹐潛心洛閩之書﹐旁及陸王﹐辧其同異得失﹐嘗輯《學古錄》以備考鑑﹐爲六類﹐書髙二尺﹔輯《建中尋》以資政治﹐凡三十二卷。他如《仁愛叢說》《教習郛言》《學辧質疑》《讀書管見》﹐與友朋言學﹑及門問答之語﹐以及詩文雜著﹐凡已刻未刻共二百餘冊。兵燹之後﹐家鄕已自無存﹐不知曲阜一支尙有存焉者否﹖余在靑浦﹐得公蒙恩予告紀恩及畱別同朝詩十六首﹐玆附錄之﹐以見威鳳之一羽云。乾隆二十三年二月三十日奉上諭﹕「大學士陳世倌老成端謹﹐學行兼優﹐簡任綸扉﹐勤勞夙著。昨以年老懇請致仕﹐朕已允其所請﹐令於春融從容就道﹐並加太子太傅﹐以示褒嘉。玆當陛辭﹐倍深眷念﹐旣賦詩一章以寵其行﹐著頒賞筵宴於賜第﹐令部院堂官往餞。賜帑金五千兩爲路費﹐馳驛回籍﹐仍按原品在家食俸﹐俾資頤養。起程時﹐著在京官員祖送﹐歸途所過地方﹐其有司在二十里以內者﹐俱著送迎。旋裏之後﹐巡撫兩司時加存問。俟家居一二年﹐自行酌量精力尙健﹐仍可來京供職。用昭優眷老臣至意。」欽此。跪讀之下﹐伏地慚惶﹐感泣卸恩﹐恭紀四首﹕麗藻髙懸列宿寒﹐宸章捧出五云端。九天韻入鐘鏞響﹐一字榮同華衮看。夙夜只慚臣職負﹐江湖難忘主恩寬。淋漓聖制懇星日﹐渥澤常依墨海瀾。

特敕堯廚出尙方﹐九重祖帳拜恩光。愧嘗金鼎鹽梅味﹐喜黃封雨露香。玉膳瓊樽來賜第﹐班仙侶話歸航。東都門外分扌處﹐車騎還看溢道旁。

綸扉竊祿廁班聯﹐老去常慚疏傅賢。歸橐更邀天府賜﹐投簪仍給大官錢。素絲自守靑氈舊﹐黃髮仍娛白社年。聖主施恩皆格外﹐匪頒直許到林泉。

陛辭感激泣痕垂﹐春水抽帆去路遲。乘傳共看飛彩﹐呼嵩還願拜彤墀。郊迎不計郵程遠﹐存問先邀天語慈。贏得都人傳感事﹕衡門歸老太平時。

乾隆丁丑嘉平月﹐蒙恩予告歸裏。回憶歷朝受知之深﹐兼允微臣遂初之志﹐涓埃未報﹐慚感交並﹐敬賦長律六首。

早年占籍到蓬瀛﹐侍從三朝見太平。彩筆漫誇鸞掖貴﹐冰銜愧列玉堂淸。春隨翠輦花飛岸﹐秋度楡關月照營。認得巢痕親切地﹐觚稜入夢涕縱橫。

秋髙深院鎖簾櫳﹐文榜曾觀列國風。鑑別每愁魚目混﹐搜羅敢信馬羣空﹖聖朝不棄葑菲體﹐臣節惟持淸白衷。天語品題誠竊忝﹐愧將凡質比宗工。

戢影衡門服乍除﹐忽膺節鉞走軺車。河山十二雄東土﹐禮樂三千近聖居。差喜壁經尋舊迹﹐未成府海著新書。自知迂拙曾何補﹐削籍歸來好荷鋤。

天心寬大沛新綸﹐宥過何期及小臣。乍許鳴騶趨相府﹐旋邀漕轉出楓宸。百寮敢誦持綱紀﹐五禮寧堪重縉紳。更領冬官邦土職﹐河渠三策讓前人。

宣麻黃紙禁中傳﹐政府俄登染禦煙。卿月驟遷聯兩部﹐江鄕歸住只三年。賡竊附明良會﹐獻納難酬雨露邊。聖主當陽全盛日﹐長同擊壤樂堯天。

君恩浩蕩邱山重﹐臣病侵尋歲月催。拜表幾行含淚入﹐禦批一道帶春來。獨蒙溫詔憐烏鳥﹐更進崇階勵駑駘。歸載寵光誇父老﹐桑楡晚景荷栽培。

戊寅仲春將出都門﹐畱別同朝六首﹕追陪紫殿愧齊肩﹐心佩儀型十七年。燕國文章推巨手﹐鄴侯風度儼神仙。東華並馬趨鈴閣﹐西苑連茵侍禦筵。齒序同朝慚最長﹐合先諸老賦歸田。

層霄斗極九天臨﹐履亦衣香在禁林。時論共推霖雨望﹐諸公須極歲寒心。每懷補職成虛願﹐愛聽嘉謨矢好音。豈戀江湖辭魏闕﹐羞將白髮玷華簪。

著作聲華重帝廷﹐難忘風月是頭廳。九重載筆題仙籍﹐幾輩乘槎識使星。視艸蓬池春爛漫﹐校書藜閣夜靑熒。儒生結習心猶在﹐欲藉餘年老一經。

上苑花開聽鳳鳴﹐南司車過避驄行。漫持丹筆來先後﹐每伏靑蒲憶父兄。已看霜容同鐵冷﹐仍期笑口比河淸。竹埤梧掖縈歸夢﹐最愛臺垣有直聲。

鐵网頻張學海瀾﹐只憑虔惕寸心丹。由來科目人爭重﹐卽語文章報亦難。共勵松筠堅晚節﹐獨慚桃李屬春官。平努力期公等﹐老眼還將拂拭看。

來往長安六十年﹐不辭靑鬢換華顚。衣冠會比楡社﹐輦觳花明玳瑁筵。入耳纏綿鄕語熟﹐登堂幾杖典型傳。春明門外柴車路﹐梓裏情牽倍黯然。

●卷二○沒而爲神三則﹝一﹞

吳少村中丞昌壽﹐少負奇气﹐踔厲風發﹐魁碩類武夫。與余居相距不里許﹐晨夕過從﹐相與角藝論文﹐間有不合﹐必反覆爭辯﹐時或攘臂大呼﹐驚動鄰里﹔遇契合相賞處﹐又復爲之叫絕。當鴛湖書院課時﹐每與沈西卿筆山昆季及余醵錢數百文﹐至酒肆飲敢﹐杯盤狼藉﹐必罄盡以爲樂。如是者有年。道光甲辰﹐余銓金華校官﹐少村亦成進士﹐以知縣分發廣東﹐自是不相見矣。有人自粵中來者﹐傳其政聲卓然﹐有「吳靑天」之號。比擢撫河南時﹐百姓號哭罷市﹐制萬民傘相送﹐至千有餘柄﹐卽乞丐亦爲制傘。好官之名滿天下。然余懶於作書﹐二十餘年不甚通音問。同治丁卯﹐余以州牧提調松滬局﹐適少村奉廣西巡撫之命﹐來上海附輪舟赴粵。是日﹐余在寓中﹐僮僕皆他出﹐忽聞庖人於門外若與人斷斷然﹐呼之問故﹐則曰「有一類武官者﹐衣服獘陋﹐欲來求見。向索手本﹑名帖﹑又復無有﹐但言『與官是幾十年前好朋友』﹐而不肯道姓名。」余急令延入其人。出曰「官喚汝。」遂引之從側門入﹐則少村也。相見大喜。少村謂余曰「足有風沙﹐讓長揖不拜可乎﹖」余戲之曰「豈有令中丞公叩首之禮﹗」少村笑曰「呼之入﹑走角門﹐豈有不行叩首之禮者﹖」遂彼此大笑。曰「本欲卽行登舟﹐因知君在此﹐故特走訪﹐帶來三僕方打疊行李﹐不令隨行﹐而忘持拜帖﹐乃致此窘。」又笑曰「卽攜拜帖﹐而廣西巡撫手本亦未具也。」遂縱談良久。余問其在廣東何以得民如此﹐曰「無他伎倆﹐惟心任事﹐不要錢耳。」別去之際﹐相訂年逾六十卽歸裏﹐同作洛社之會。乃抵粵未半載﹐遽爾騎箕。國家失此寶臣﹐朝野惜之。相傳少村沒後﹐其幕友紹興兪君方家居﹐正欲午餐﹐忽捨箸起立﹐若爲接物者﹔繼又作拆信之狀﹐戚然曰「吳中丞書也。中丞以任所公事殷煩﹐仍邀我前往襄理。然昔在南方﹐帆檣甚便﹐今北路非車馬不可﹐此非我所習﹐柰何﹗」其家人曰「聞吳中丞歿矣﹐安得來請﹖」曰「中丞今已爲冥官。」家人曰「何不辭之﹖」曰「不能也。」曰「盍禱於城隍神﹐請其代辭乎﹖」曰「渠官甚尊﹐非城隍所能企及。然我往﹐須得某廚侍我耳。」是夕﹐兪君卒。次日﹐某廚亦無疾卒。嗚呼﹗如少村之爲人﹐倘所謂「生爲上柱國﹐死作閻羅王」者﹐非耶﹖越五年﹐復有餘親家錢愼庵一事。

﹝二﹞

愼庵名徳承﹐浙之山陰人。居心仁恕﹐律身廉謹﹐胸中肫然粹然﹐不設城府。以簿尉起家﹐歷官州縣﹐所至有惠政。同治二年﹐今相國李肅毅伯方撫吳中﹐以循良薦舉﹐特旨擢知府。數年間﹐署松江﹑常州﹑蘇州﹑江寧﹑鎭江府事﹐賢聲噪一時。辛未三月﹐由鎭江得代來蘇﹐臥病邸捨﹐時余自新陽調攝上海﹐以邑太繁劇﹐意不欲往﹐愼庵顧以大義相勸。蓋愼庵之季女乃餘長子婦也。五月﹐余將赴上海任﹐愼庵以病劇歸裏。六月﹐愼庵卒。七月﹐兒子至紹弔喪還﹐縷述其臨歿情形﹐余爲之驚嘆不已。初﹐愼庵以疾甚歸﹐歸後疾日以平﹐第精神疲乏﹐未能出戶耳。六月初旬﹐晨起﹐謂眷屬曰「帝命我作總管神﹐有差官四人來迎赴任﹐可速具筵款之。」家人聞之﹐疑信才半﹐乃設羹飯祀之大門外。大門距內室遠﹐愼庵室中忽怒曰「四人皆官﹐遠來接我﹐柰何待以野鬼之禮﹖」促向中堂設席以享乃可﹐眾懼﹐從之。祭訖﹐屈指計曰「二十日太促﹐二十二日辰時可矣。」越一日又言﹐山﹑會二縣城隍神爲之餞行﹐待以上官之禮﹐辭之不得﹐云云。自是十餘日﹐舉動如常﹐亦無病狀。至二十二日向辰﹐呼諸子令催合家眷口齊至榻前訣別。諸子惶遽﹐以爲疾作﹐將呼醫﹐則扌追牀怒曰「我且死﹐豈醫者所能活乎﹖」比家人齊集﹐舉目周視一過﹐泊然而逝。與半月前所克之期絲毫不爽。於是蘇人曰「錢公作我郡城隍矣。」常人亦曰「錢公作我郡城隍矣。」今松江﹑常州二府思其舊徳﹐皆呈請祠名宦焉。先大夫嘗言﹕閩中同官言可樵司馬朝鑣臨歿﹐自書一聯云「始笑生前徒自苦耳﹐旣知去處亦復陶然」﹐以爲去來自如。嗚呼﹗若愼庵之自定死日﹐可不謂之「去來自如」耶﹖

﹝三﹞

太倉顧伊人撰《吳梅村先生行狀》云「康熙辛亥正月旦﹐先生夢至一公府﹐主者王侯冠服﹐降階迎揖﹐出片紙﹐非世間文字﹐不可識。謂先生曰﹕」此位屬公矣。『十二月朔﹐復夢數人來迎先生﹐書期日示之﹐故豫知時日﹐竟不爽。「王文簡公《池北偶談》亦載其事﹐並記有浙僧水月者能前知﹐先生疾革﹐拿舟往詢﹐僧曰﹕」元旦夢告之矣﹐何必問老僧。「吳人相傳﹐先生作閻羅王云。餘六世從祖諱容永字直方﹐先生之婿也﹐順治甲午舉人﹐考選知縣﹐卒年僅二十有九。幼時爲冥官﹐每夜赴陰府治事﹐嘗思罪何以杖重於笞﹐斬重於絞﹖於是皆以身試之。忽奉上帝命曰﹕」陳某某心存愛人﹐特予晉秩。「於是金冠象簡﹐自稱」小聖「﹐與嶽瀆大神無異。與閩汀黎愧曾甲午同年﹐嘗謂愧曾曰﹕」余知四世事﹕初爲蜀通判子﹐苦嫡母嚴﹐商於外﹐母死乃得歸﹔再世爲王孫﹔三世爲京師竹林寺僧﹐一日放參﹐有婦女羣過﹐偶一目之﹐遂墜落至此。八歲時﹐從家大人入寺﹐一見恍然﹐齋房徑路皆爲記識。今𨿽爲宰相子﹐後世愈下矣。「事載徐季方《見聞錄》。梅村集中《寄懷陳直方》有」百口風波大﹐三生夢寐眞。膏粱虛早歲﹐辛苦得前身「之句﹐蓋指其事也。又伯祖惺齋公諱觀國﹐乾隆乙未科進士﹐歷知江蘇金山﹑蕭縣﹑婁縣﹑甘泉﹑髙郵州﹐升海門同知。海門之設學額﹐自公詳請奏定。所蒞之處﹐均循聲卓著。在海門得疾﹐自言當作甘泉縣城隍。卒之夕﹐衙署前百姓均見」甘泉縣城隍「燈籠﹐大小數百﹐充塞街巷﹐而公奄逝矣。因記少村﹑愼庵爲神事﹐故並書之。

○縱大魚獲報鐵嶺楊杲樓先生書績﹐先大夫嘉慶癸亥同年也。先大夫官福建﹐先生官浙江之靑村場鹽大使﹐不通聞問者四十年。道光癸卯﹐先大夫裏居﹐於書肆中遇先生﹐須髮皓然﹐各不相識﹐互詢姓名﹐乃相持大喜。時先生遷雲南恩安縣知縣﹐以年老乞休﹐欲於郡城覓屋暫住﹐先大夫遂畱館之。先生忠厚慈祥﹐待人和靄﹐年𨿽七旬而意興如少年。余兄弟侍之每劇譚諧語﹐至丙夜不肯休。工書﹐善畫﹐以意創爲箸畫。其法濡紙令稍濕﹐蘸墨於箸﹐任意渾灑﹐雲煙滅沒﹐有大小米之槪﹐人爭寶之。未幾﹐先生之第三子簡侯宮贊能格來主浙江鄕試﹐事竣後﹐遂迎歸京師侍養。次年﹐宮贊遷甘肅鞏昌道﹐余亦選金華縣訓導﹐乃上書先生﹐爲俳言﹐謂﹕「世弟年三十爲巡道﹐某年三十一而爲訓導﹐豈非寸有所長耶﹖」先生得之大笑﹐復書數百言﹐皆諧謔語。先大夫見之亦爲絕倒。先生嘗爲餘言官大嵩時﹐衙署濱海﹐魚鮮之屬不絕於庖。一日忽聞門外人聲嘈嘈然﹐使往問之﹐乃漁戶网得一大魚﹐四足﹐有尾﹐獨無角耳﹐重數百斤。眾議市無可賣﹐欲殺之熬油。先生命扛之入署﹐聚眷屬觀之。時夫人方有娠﹐見魚乃謂之曰「汝𨿽非龍﹐然亦當是神物﹐何不自愼而困於豫且﹐今則性命莫保﹐柰何﹖」語未已﹐此魚兩目汪然出涕﹐漬地斗許。先生心大不忍﹐亟出十金畀漁者﹐而縱此魚於海。魚入海﹐乍沈乍浮﹐至中流﹐震雷一聲﹐風浪大作﹐遂振鬣去。咸疑爲眞龍矣。未幾﹐而簡侯生﹐官至江蘇布政使。先生之孫名霽者﹐近又以第二人及第﹐今官廣西學政。子孫蒸蒸日上﹐盛徳之報也。

○狐知醫先伯祖洛如公諱﹐曾祖恬齋公長子也。公幼而岐嶷﹐髫年能作擘窠書﹐直隸制府方公觀承延入署﹐令書「淸愼勤」三大字﹐今節署堂上所懸「九齡童子書」之榜是也。顧屢試不第﹐以武英殿纂修《四庫全書》得直隸布政司經歷以終。公之長子爲枝巖伯諱明遠﹐工詩著有《玉照山房集》。少時習扶鸞之術﹐時召古計人相爲唱和﹐其是否﹐莫能明也。最後來一仙與唱酬最久﹐自承爲狐。會伯祖母張安人下堂而傷其足﹐疾甚劇﹐諸醫束手。狐自贊能醫﹐然需藥資銀若干。許之。乃先用敷藥﹐繼用煎劑﹐每日二次﹐以承筐系於梁上﹐少頃藥卽在中﹐而筐自下矣。煎劑熱可炙手﹐不知其藥從何處煮也。病愈後﹐取銀而去﹐又不知需銀將何所用也。枝巖伯每欲與之相見﹐輒不可﹐久之﹐乃約於某酒肆中晤面。屆期而往﹐無所遇而歸。歸後隆壇書曰「室內第幾座上長髯之老道士﹐卽我也。君何不相詣耶﹖」思之信然。自是遂絕。此事先大夫在都中所目擊者。狐自言每月在宮中輪當差使數日﹐信乎聖天子百靈呵護也。

先大夫又言﹕福建省城內九仙山有乩壇﹐主之者亦一狐﹐作詩文楚楚有致﹐而大致在以醫術濟人﹐服其藥者有驗﹐有不驗﹐曰「吾能治病不能治命也。」至總督署中之狐則據居一樓﹐稱爲「仙樓」﹐可以問卜。李無阝齋方伯自盡一案﹐星使且至﹐人往叩之﹐則畫二紅頂於紙上﹐莫解其故。旣總督汪公﹑巡撫王公皆褫職﹐乃悟。道光之季﹐制府劉公韻珂撤其樓﹐狐大肆擾﹐至劉公歸乃已。

○前世事﹝一﹞

海寧查映山先生瑩以吏科給事中督貴州學政﹐科試苗疆﹐取一土司之子入泮。撤棘後﹐土司率其子來謁謝﹐美如冠玉。公有一侍者﹐貌亦娟好﹐土司子歸後﹐此人遽辭公去﹐疑而訪之﹐則兩美必合也。公一笑置之。至次年鄕試揭曉﹐土司子竟得解元﹐公謂中丞曰「此人在上年我甫取之入學﹐筆下甚平﹐何能作此等文﹖」試傳訊之﹐一到卽款伏﹐系倩浙江湖州某舉人頂替入場所作。中丞大駭﹐然以罪名重大﹐頗思消弭之。察公顏色不懌﹐不敢遽言﹐擬越日再爲周旋。公去後﹐適有他事須奏﹐升炮發摺﹐中丞聞之﹐疑公以此事上達﹐己若不陳﹐懼幹譴責﹐遂連夜繕疏入告。次日詢公所奏之件﹐則並不因此也﹐二公俱大悔恨。疏上﹐得旨﹕「照例正法」﹐兩人遂駢首死。事越二十餘年﹐公久歸道山﹐有湖州姚孝廉﹐年二十餘﹐文名籍甚﹐會試報罷後﹐畱京與先大夫同客查小山比部有圻處。比部卽公之嗣子也。孝廉爲人恂恂篤謹﹐不妄交遊﹐獨與先大夫善。一日微疾﹐握先大夫手曰「吾將以後事累君矣。」驚詢其故﹐則歷舉前事﹐蓋土司子控於地下﹐孝廉則某舉人之後身﹐將往對質。先大夫問﹕「何以不早爲發覺﹖」則曰「科場舞獘﹐例應處斬﹐本無可言﹔學政摘發獘竇﹐亦是其職。特以查公有疑其誘侍者一事﹐心近於私﹐當有挾嫌之罪。冥官以究竟事本因公﹐故待查公數盡之後始行提訊﹐若公誠無此心﹐則土司子亦不能再有異說。第某不幸﹐前世因之橫死﹐今世又因之夭死耳。」語訖痛哭﹐次日遂卒。此事比部本不知之﹐旣詢公隨往貴州之老僕﹐則信有此事﹐而內中曲折不能如孝廉所述之詳。噫﹗孝廉旣予之轉生矣﹐何必又令之再死乎﹖且前世以孝廉罹禍﹐今世何爲又予以孝廉﹖徒使姚氏門中寡妻弱子煢々無告。此則天理之不可解者也。孝廉名某﹐字某﹐先大夫曾舉之﹐則予忘之矣。

﹝二﹞

長洲徐少鶴侍郎﹐嘉慶乙丑榜眼。姑丈季雅先生之兄也。侍郎博學﹐工古文﹐爲姚姬傳先生入室弟子﹐曾侍上書房。宣宗登極﹐以師傅恩﹐隆隆驟遷﹐方且大用﹐乃於督安徽學政任內﹐以┲疾遽卒。天子眷念舊學﹐飾終之典極爲優渥。當公初病時﹐卽若有所見﹐作《紀夢詩》十餘首﹐窈冥恍忽﹐多不可解。臨終自言「前世爲福建林公子客﹐玆以公子事牽累至此。」然所爲何事﹐卒未明言也。季雅姑丈有文述病中見冥王事甚詳﹐余粗記其梗槪如此。嗟乎﹗姚與徐皆以前生事夭其天年﹐然一則僅登賢書﹐一則官至通顯﹐乃各追其前事而死。天欲殺之則如勿生﹐何必多此一舉﹖然亦可令人警懼﹐今世勿作累來世之事可也。或曰「世人第顧目前﹐後日之累且勿顧﹐況來世之累乎﹗」悲夫﹗

○科場中鬼神科場中﹐世每艷稱鬼神事﹐以彰果報。余自道光戊子科起﹐至咸豐乙卯科止﹐共鄕試十五次﹐前後居矮屋中計一百三十五日﹐可謂久矣﹐然鬼神之變幻﹐不特目未之見﹐卽耳亦未之聞。惟外舅聞藍樵先生言「嘉慶丁卯科鄕試﹐頭場三藝脫稿﹐已三鼓矣﹐內逼如廁﹐比還﹐見燭臥於捲面﹐已橫寸許﹐不特捲不焦灼﹐並油亦不溢出﹐驚爲奇異。是科遂中式﹐容是鬼神之力。至咸豐辛亥科鄕試﹐同官陳星二子丙曾﹑誦曾﹐兄弟同掇髙魁﹐其文皆取法尢﹑王﹐於是都中盛傳星於元旦夢文昌神﹐告以今年闈藝宜學西堂﹑農山﹐因此得雋。祁春圃相國以問貢荊山方伯﹐緣星次子右曾館於其家也﹐右曾馳書歸詢其父﹐星持以告余﹐並笑曰﹕」君今爲文昌矣。「蓋上一年都門寄來擬題若干﹐內有」可使有勇「二句﹐丙曾謂余﹕」此文自王農山後﹐無人能繼作者。「余因取少時所作是題文示之﹐丙曾嘆爲驚才絕艷﹐傾倒萬狀﹐余謂是之學﹐壯夫不爲。丙曾乞其文去﹐呈之星﹐星謂﹕」此調不彈已久﹐鄕試可以必薦﹐而不能保其必售。初學偶學之亦無不可。「於是丙曾弟兄皆學爲之﹐而時時請業於余。余初尙爲攺削﹐久而益厭﹐不復過問。比入試﹐而題系」必也射乎「三句﹐適可用尢﹑王腔調﹐弟兄遂皆中式﹐並無所謂文昌示夢也。因知科場內所傳鬼神之事﹐大率類此。

○科場中尢王體丙曾兄弟旣同捷﹐於是浙省人士競揣摩聲調之學﹐書肆遂取農山﹑西堂二公文稿重雕之﹐爲尢﹑王合刻﹐風行一時。都中論文者以爲敗壞風气﹐龍編修元禧尢惡之。壬子會試﹐龍適與分校之役﹐搜得一文情濃艷之捲﹐示人曰「此必陳氏兄弟也。」亟橫抹而黜之。丙曾顧爲淸微淡遠之作﹐又得中式。比塡榜﹐龍見陳丙曾名﹐大駭﹐取其捲讀之﹐復大驚。丙曾字子雁﹐誦曾字子淸﹐右曾字子銘﹔同母兄弟﹐皆少年髙第﹐談者有「三珠樹」之目。

○武夫不知文字張璧田軍門玉良﹐起於行伍﹐目不識丁。余初於蘭溪軍次見之﹐適有急牒至﹐軍門折閱﹐點首攢眉者良久﹐乃舉付從兵﹐令送文案處。余詢牒中何事﹐笑而不答﹐以爲祕不肯宣也。越日﹐又見持一札顚倒觀之﹐大惑不解﹐旣乃知其本不知書﹐特爲此以掩飾人之耳目。嘗與程印鵲太守換帖﹐三代中有名「蚤」者﹐頗以爲怪﹔繼復見其一帖﹐則是「早」字矣。因詢其文案某君﹐答曰「渠不能指定一字﹐第隨其口語而書之﹐是以如此。」同時有吳總戎再升者﹐眇一目﹐每戰必先登﹐賊畏之﹐呼爲「吳瞎子」。嘗延僧追薦先人﹐僧請三代諱氏﹐張目不能答﹐急召文案委員﹐令撰一好名字與之。聞者捧腹。此與侯景之托王偉撰七廟諱者何異﹖善乎﹐國初之馬惟興也。惟興以孫可望將來降﹐官至福建總兵。順治之季﹐嘗賜諸將三代封典﹐惟興久之不上﹐撫臣問之﹐愀然曰「某少時爲寇虜﹐相從作賊﹐今幸際會風雲﹐實不知父何名﹑母何氏﹐若私撰之﹐不惟欺君﹐亦自誣其先人矣。願公以此語上聞﹐但恩榮及身而已。」一時皆是其言。惜無人以是說告之軍門及吳總戎也。

○淩厚堂之怪誕歸安淩厚堂﹐道光辛卯舉人﹐大挑選授金華教諭﹐與餘同官。性怪僻﹐敢爲大言。初到官﹐卽於明倫堂自署一聯云「金匱萬千﹐衷孔子曰﹐孟子曰﹔華衮百廿﹐作帝者師﹐王者師。」見者無不吐舌。論學直宗孔孟﹐於宋儒一槪抹煞﹐而尢惡朱子﹐極口肆罵﹐至謂﹕「朱子之父名松﹐與秦檜之『檜』字同班輩﹐而朱子之名則與檜子秦喜無異。語極狂悖。課人讀四子書﹐只誦白文﹐凡朱注盡刪之。嘗在金華府署中與其同鄕孫柳君孝廉談及考亭﹐孫稍右之﹐遂欲加以白刃。以是人莫敢在其前稱紫陽氏者。議論縱橫﹐自謂是奎宿降生﹐俯視一切。於天下人無不鄙薄﹐顧獨與先大夫善﹐執子姓禮惟謹。又有閩人林拔臯先生﹐年七十餘﹐亦與之往來。會有人延之小飲﹐座客互論金華人物﹐淩拍案曰﹕」郡城中只有一个半人﹐其餘皆畜類耳﹗「一人爲先大夫﹐半人指林君。座客驚﹐稍稍引去﹐淩傲然自得。工古文﹐善奇門﹐醫卜星相無所不能。著有《徳輿子外集》數十萬言﹐儷於古作家。而於醫尢自負﹐先大夫年七十五﹐猝中風疾﹐以爲不救矣﹐藥之﹐數劑而愈。縣署有幕友延之視疾﹐按其脈曰﹕」無妨。「顧指一友曰﹕」君顏色甚晦﹐當有病。「遂診之曰﹕」疾不可爲也﹐百日內當疽發背死。「其人固康彊無恙也﹐至期果以疽歿。於是人爭神之。然內子聞淑人疾﹐醫之竟死。淩自恨無效﹐亦發病者累月。其相人也﹐一望卽能決其貴賤﹑壽夭。何宮保桂淸﹐辛卯同年也﹐撫浙時﹐淩以教職考驗﹐一見歡然握手曰﹕」君昔相我當封疆﹐今封疆矣﹔請再視我異日何苦﹖「對曰﹕」昔觀公相甚善﹐今所畱下部髯﹐甚惡矣﹐於法當斬首。「何大怒﹐揮之出。越六年﹐何果以失守罪伏法。此外﹐相離間有不中者﹐然後來應驗者居多。嘗謂先大夫曰﹕」大劫將臨﹐浙江無一片漧淨土﹐吾所相人多橫死者﹐獨公祖孫父子相皆善﹐不遭此劫﹐當是公厚徳所致。「又嘗昌言﹕」年屆庚申﹐京城有急兵入﹐而杭州亦破﹐數俱前定﹐莫可挽回。「至己未歲﹐遂棄官歸。時余爲富陽教諭﹐舟過城下不入﹐貽書先大夫訣別﹐語甚慘﹐而猶以」子孫無害「之說慰先大夫焉。次年庚申﹐夷人果入京師﹐而杭城於二月間爲粵匪所陷﹐皆如其言。自是余奔走兵間﹐無從得其消息。至乙丑歲﹐在盛澤遇其鄕人﹐問之﹐乃知其歸後居晟捨鎭﹐杜門不出。湖州陷之月﹐自卜賊匪當於某日到鎭﹐若過巳時則無害。屆日開門延友﹐飲酒以待。至巳時﹐賊果至﹐執之以歸。僞王聞其名﹐將以爲軍師﹐大罵不肯﹔命之跪﹐不肯。有賊帥爲之緩頰曰﹕」一揖卽縱汝出矣。「亦不肯。僞王怒﹐揮去殺之。延頸受刃﹐顏色不變而死。噫﹗厚堂亦可謂非常人矣﹗

厚堂最喜言區田法﹐謂成湯七年之旱﹐賴伊尹以此治田﹐故民不饑死。繪圖﹐著書﹐逢人必勸﹐顧無一人信之者﹐每深嘆恨。又自詡奇門遁法﹐謂可以入水不濡﹐入炎不云云。一日方圍鑪環坐﹐厚堂又掀髯譚火遁﹐余戲舉鐵箸夾炭火燒其須﹐厚堂驚起走﹐眾客大笑。然相蔡二風有水厄﹐當授以水遁法﹐而二風果以殉難投井死。

○雅謔蕭山蔡二風召南﹐道光戊戌年進士﹐雲南卽用知縣﹐攺就教職﹐銓杭州府教授。丁憂服闋﹐再選金華府教授。爲人忠厚長者﹐言吶吶然﹐如不出諸其口。遇諧謔際﹐時出一語﹐令人解頤。性愼密﹐意所不合﹐亦不宣於言。余嘗與商一事﹐不答﹔再問﹐再不答﹔余性卞﹐遂罵之﹐亦笑而不答也。與余交逾十年﹐情好甚摯。余時綜理局事﹐從未以一事相干﹐終年閉門課徒而已。淩厚堂毀朱子﹐二風與倪少尉時帆共非之﹐余謂﹕「此厚堂代二君報怨耳。」兩人驚問故﹐余曰「君等不讀『居蔡及反其旄倪』之注乎﹖」眾爲哄堂。二風第曰「君是陳人﹐故述陳言。」時府試責金華﹑湯溪兩縣備旗﹑鼓二﹐明府不允﹐謂無向例﹐余諧之曰「此眞所謂『金湯鞏固﹑旗鼓相當』矣。」眾方粲然﹐二風忽正色謂湯溪沈明府曰「湯邑之應辦鼓﹐見於經書﹐何可推諉﹖」沈請其說﹐則徐曰「君不讀《衛風》『擊鼓其鏜』耶﹖」眾亦哄堂。辛酉正月﹐余以辦理糧臺﹐寄眷口於金華。二風來賀歲﹐譚次﹐忽戚然謂余曰「內子最信佛﹐膜拜誦經者數十年矣﹐今年元夕忽夢觀音大士告之曰﹕」大劫已至﹐上帝以爾家世代良善﹐一人不在劫中。『內子醒而甚喜﹐我獨至今怏怏。「因長嘆曰﹕」若只我家不罹劫﹐則眾人之遭劫者多矣。卽幸而生全﹐有何意味﹖「其居心忠厚如此。四月賊至城破﹐二風投井殉難﹐二子亦相繼死﹐獨遺一孫在。乃恍然大士所告以」一人不在劫「﹐謂只剩此一人也。壬申之夏﹐其孫入泮矣﹐來上海署謁余。追念舊事﹐爲之愴然。

○李地山殉難粵匪之難﹐浙江之官紳殉義者最多。余之所不相識者無從論定﹐相識中則當爲李地山明府首屈一指。地山名福謙﹐湖北之監利人﹐咸豐戊午來攝金華縣事。會粵匪石達開由處州攻陷永康﹑武義﹐逕逼金華﹐一時佐貳諸君多托故引去﹐官舍一空﹐城中現任地方官只太守及明府二人耳。士民奔走﹐不可禁止。𨿽復力事城守﹐然風聲鶴唳﹐一夕數驚﹐賊苟乘銳來攻﹐實無抵禦之法。余見人心搖動有不終日之勢﹐慷慨謂明府曰「以金郡之大﹐若無一二死節之官﹐不亦辱朝廷而羞當世之士哉﹗」明府持其衣帶間所賫藥示余曰「子無慮﹐我必死之。」因與謀所以死之處。余曰「聞古人有止水之說﹐今大橋下水淸而深﹐當可爲葬身之地。」明府曰「不然﹐投水而或爲人所援救﹐或爲賊所釒句獲﹐求死不死﹐反受玷辱﹐不如仰藥自盡之有把握。」送指永福寺內之塔曰「我死必於更上一層﹐所謂置身百尺也。」余笑曰「君可謂得死所矣。」比賊退﹐明府調攝仁和縣事﹐余送其行曰「腰間藥可棄之矣。」明府曰「不然。今賊𨿽竄去﹐並非敗滅﹐安見其不再來﹖我仍當戒備耳。」庚申二月﹐賊破杭州﹐明府時在局中﹐聞賊已陷城﹐乃步出局門﹐謂同行某公曰「子當何如﹖」曰「有老母在。」明府曰「然﹐各行其志可也。」遂登吳山之麓﹐坐城隍神位前﹐吞藥而死。所謂置身百尺之上﹐竟踐其言。廟中道士取民家所寄棺盛之。比城復攺殮﹐已半月餘矣﹐面色尙如平生。嗚呼﹗慷慨赴死﹐從容就義﹐明府二者殆兼之矣。同時殉難爲余所識者﹐有太倉葛小鐵主簿家逵﹐江漲分司無錫倪時帆景斤﹐皆曾宦金華者也。

○入昭忠祠之濫吾鄕中殉賊難者﹐秀水沈燭門﹑馬少坡二廣文﹐嘉興則江夢花明經﹐皆余之舊友也。族中則叔祖笠漁公希敬﹐道光癸未進士﹐官直隸深州知州﹐賊至﹐坐堂皇罵賊﹐死最烈﹔堂叔介卿公錫熙﹐道光元年三品蔭生﹐官湖北荊州府同知﹐護理糧道﹐殉於武昌城中﹐骸骨均無從收。堂弟文齋廣文其炳﹐合門死之﹔堂侄徳宣官江西縣尉﹐則以戰死。皆得旨優血阝。此外宗族男女輩抗節死者甚多﹐見於琴齋兄所著《文齋傳》中﹐要皆捨生取義者也。近有大力者﹐其父兄實病歿﹐乃捏爲被戕﹐朦請賜血阝﹐招搖市上﹐鄕人藉藉唾罵﹐朝廷褒忠之典爲之不光。吁﹗使死者無知則已﹐若其有知﹐何面目入昭忠祠也﹗

○迷信扶乩受禍乩仙多系鬼狐假托﹐昔人論之詳矣﹐然世人仍多信之。以余所聞﹐則無錫唐雅亭明府受禍最酷。雅亭以縣尉起家﹐累擢至浙之慈溪令。爲人有幹材﹐能飲酒﹑度曲﹐上官俱喜之。而顧極信扶鸞﹐每事必咨而後行。在慈溪任時﹐乩仙忽告以大禍且至﹐宜亟去官。雅亭遽引疾﹐上官畱之不可。未半載﹐濱海鄕民入城滋事﹐後任官竟至罷斥﹐於是益神之。又詢以卜居之所﹐乩言天下且有事﹐惟金華府之武義縣最吉﹐遂徙往居之。置田營宅﹐極園亭之勝﹔飲酒按歌﹐望者疑爲神仙中人。咸豐戊午二月﹐賊至處州﹐叩之﹐曰「無礙。」旣破永康﹐又叩之﹐曰「必無礙。」且云「遷避則不免」﹐遂堅坐不出。比賊至﹐全家被擄﹐雅亭爲賊拷掠﹐死甚慘。賊退後﹐余偕李太守赴縣城辦撫血阝﹐至其家﹐斷壁頹垣﹐焦原荒土﹐屍骸狼藉﹐爲之一嘆。噫﹗此殆宿冤﹐又異乎鬼狐之假托矣。

○難博學矜淹雅者﹐喜旁搜博鑑﹐而於目前所讀之書﹐每多忽略。如袁簡齋太史所記﹐與諸翰林論《孟子》有韻之文﹐自「師行糧食」至「飲食若流」以下皆不能記憶﹐或且杜撰二語以足之。眾疑其不類﹐翻孟子書觀之﹐乃大噱。乾隆時﹐博學鴻詞不知「增廣生員」四字出在《論語》注中﹐皆可笑之甚者。先大父在太平府時﹐嘗閱黃山谷尺牘中有「損惠薌萁」語﹐忘「薌萁」爲何物。時江右汪巽泉尙書方督學政﹐大父舉以問之﹐尙書謝不知。適陳遠雯太守云亦至﹐尙書告以先大父所問﹐太守嘩曰「陳君最好以僻典難人﹐《四庫書》汗牛充棟﹐安得盡能記憶﹖」遂不研究。歸以語余輩﹐時三弟昕年十二﹐方讀《禮記》﹐卒然應曰「『黍曰薌合﹐粱曰薌萁』﹐《典禮》語也。」大父翌日謂太守曰「《禮記》誠僻書也。」相對軒渠。尙書聞之﹐笑曰「兩榜眼可謂眼大如箕矣。」蓋汪﹑陳皆以第二人及第者也。同治癸亥﹐史士良觀察上左爵帥書論事﹐帥批其牘尾有曰「該道喜用失事之人﹐良以使功不如使過耳﹐抑思古人棄婦萎韭之諭乎﹖」觀察不知四字出處﹐詢余及汪時甫太守﹐皆不知﹐徧翻類書﹐不能得。時章采南殿撰以憂歸﹐舉問之﹐亦不能答﹐以爲眞僻書矣。嗣余至上海偶言﹐之﹐大兒徳浚適閱裴松之《三國誌注諸葛武侯與張藩書》曰「棄婦不過門﹐萎韭不入園。」則此書亦未爲僻也。惟鄕前輩言乾隆朝開大科徵書至學﹐學官遣門斗持文傳與薦者﹐門斗問諸君曰「公等咸稱博洽﹐亦知我『門斗』二字於何時﹖取何義名﹖」皆瞠莫對。比至都﹐訪之同徵者﹐亦均無以對。迄今百有餘年矣﹐計必有博學者能知之。

徐少鶴侍郎少負博洽名﹐作文喜用僻書難字。嘉慶甲子舉於鄕﹐題爲「謹權量」四句﹐文內所用之字﹐讀者多結舌不能下。相傳是科內監試張古余太守於第二場夢神告之曰「此卷所用者﹐乃《爾雅注疏》﹐君其記之﹗」旣醒﹐自笑以爲監試官向不閱卷﹐何有斯夢﹖次日方送薦卷入﹐忽聞二主考相語曰「卷中出比所用乃是《山海經》﹐對比則杜撰矣﹐當黜之。」太守聞之﹐忽悟﹐乃前白曰「恐是《爾雅注疏》。」因述夢中所聞。翻《爾雅》閱之﹐信﹐遂中式。余曾以此事詢之其弟季雅姑丈而符。亦奇矣哉﹗

博雅宏通之彥﹐餘六十年來僅見三人﹕一閩縣陳恭甫太史壽祺﹐於書無所不覽﹐著作等身。余在福建時尙幼﹐僅一拜見﹐不能有所叩發﹐第聞金匱孫文靖公﹑侯官林文忠公欽佩之不已。二公則余知其學問之淵懿也。一金溪戴簡恪公惇元。余道光壬辰應京兆試﹐公時爲刑部尙書﹐以年家子上謁﹐公謙抑殊甚﹐有「有若無﹐實若虛」之气象。余特搜僻典數則叩之﹐公則曰「年老記憶不眞﹐似在某書某卷第幾頁第幾行內﹐其前則某語﹐其後則某語。」試翻之﹐則百不爽一。蓋公固十行俱下﹐過目不忘者也。余嘗問公天下書應俱讀盡矣﹐公曰「古今書籍浩如淵海﹐人生歲月幾何﹐安能讀得徧﹖惟天下總此義理﹐古人今人﹐說來說去﹐不過是此等話頭。當世以爲獨得之奇者﹐大率俱前世人之唾餘耳。」公於刑部例案最熟﹐無一事可以欺之﹐老胥猾吏見之束手﹐故終身歷官不出刑部。一爲會稽屠筱園先生湘之。先生與餘同官者三年﹐內行惇篤﹐善气迎人﹐廿四史﹑十三經﹑諸子百家﹐探口而出﹐問之不能窮。嘗爲袁簡齋先生駢體文注釋﹐一典必窮其源﹐不肯舉眼前所有者以塞責。余嘗借其本觀之﹐所引之典﹐多出余所知之外者。余謂先生﹕「恐簡翁當日撰文時亦只就目前之典用之﹐未必若是之探天根﹑躡月窟﹐誠恐先生所引之典並簡翁當日亦未必知之。」先生曰「固然。然注書之法不能不如此。」余曰「若天下後世皆欲如先生之釋書﹐則所釋亦僅矣。」先生貧甚﹐此書未及刊刻而歿。庚﹑辛之亂﹐底本不知存亡矣。先大夫嘗言南昌彭文勤相國乾隆時最稱爲博學。相國爲考官﹐純皇帝以「燈右觀書」命題﹐相國愕然不知出處﹐大慚愧。比覆命陳奏﹐以學問淺薄﹐不審詩題之所出﹐敢昧死以請。上微哂曰「朕是夜偶在燈右觀書﹐卽事命題耳。」公叩首趨出。上顧侍臣大笑曰「今日難倒彭元瑞矣﹗」

○古樹中異物同治丙寅十二月﹐上海縣漕河涇趙姓有古樹﹐數百年物也﹐析爲薪。樹杈中生大菌﹐具人形者三﹕一破於斧﹔一爲析薪人竊去﹔僅存一髙尺許﹐眉目口鼻如寺中彌陀像。丁卯二月﹐莫家塘古墓有烏桕樹一株﹐大十餘圍﹐枯死久矣。里人伐之﹐穴中得紅芝﹐一枝三歧﹐上有佛像﹐皆跌坐。時余提調松滬釐局﹐曾親見之。

○上海縣城隍神之靈應秦景容先生諱裕伯﹐大名人﹐元至正進士﹐官至奉議大夫﹑行臺侍禦史﹑延平府總管兼管內勸農事。會世亂﹐避居上海﹐題橋見志﹐世目爲「裕伯題橋」。張士誠據姑蘇﹐招之﹐拒不往。明太祖卽位﹐命中書省檄起之﹐先生對使者曰「食元祿二十餘年﹐而背之﹐是不忠也﹔母喪未終﹐出而拜命﹐是不孝也﹔不忠不孝之人﹐又焉用之﹖」固辭不起。居邑之東鄕長壽寺裏﹐歿﹐卽葬於其地。太祖敕封爲上海縣城隍神﹐丕著靈爽。順治十年秋﹐海寇犯縣治﹐總兵官王景督戰辱師﹐民聚而詬之﹐王怒﹐訴之周巡撫﹐誣民通賊。周惑其說﹐將俟雞鳴屠之。是夕﹐神降官廨﹐儼立階下﹐周心動而止。至夜半﹐仍欲屠之﹐又見神直視搖首者數四﹐懼而輟其事。事載邑人曹給諫一士所訁巽頌序。民感神再生之惠﹐二百年來香火極盛。同治丁卯﹐余攝令南匯﹐邑境閘港鎭爲先生子姓聚族所居之處﹐曾以先生題橋事爲賦題試諸生。辛未調攝上海﹐會先生裔孫彥華中翰曁其族中生監十餘人呈請爲先生墓禁樵采。余以先生生爲義士﹐歿作明神﹐而邱壠摧殘﹐侵占不治﹐是有司之責也﹐因首捐俸錢二百緡爲倡﹐囑諸紳士量鼓分操﹐共得錢三千餘緡﹐爲贖回墓地十九畝﹐並建祠堂於墓側﹐俾其後人世守之。壬申之秋﹐余謝事時﹐工甫及半。至冬間﹐彥華中翰來告蕆事﹐並云於先生墓道前掘出石匣一具﹐鐵條錮之﹐不敢啟視﹐仍埋舊處。余謂此必當年所刻墓志也﹐惜不開之﹐俾銘幽之文一顯於世再埋之也。中翰云「當獲石匣時﹐曾筮之以蓍﹐有文明之象。」其爲墓志無疑矣。

○畜鴨之利獘南匯海濱廣斥﹐鄕民圍圩作田﹐收獲頻丰。以近海故﹐螃蜞極多﹐時出稼﹐《國語》所謂「稻蟹不遺」也。其居民每畜鴨以食螃蜞﹐鴨旣肥﹐而稻不害﹐誠兩得其術也。此事余在南匯稔知之。比宰靑浦﹐則去海較遠﹐湖中𨿽有螃蜞﹐漁人捕以入市﹐恆慮其少。而鴨畜於湖﹐千百成羣﹐闌入稻田﹐往往肆食一空。於是各鄕農民來縣具呈﹐請禁畜鴨。時攝南匯令某君方以畜鴨食螃蜞爲保稼善策﹐稟請通行各處﹐巡撫丁公抄稟行知下縣。余閱之﹐不禁失笑﹐因以靑浦請禁之件申覆﹔公見之﹐亦一笑而止。蓋物土之宜﹐固不可一槪論之。古人迎貓祭虎﹐今日虎詎可迎耶﹖

○三千金不及一魚「好名之人﹐能讓千乘之國﹔苟非其人﹐簞食豆羹見於色。」此眞孟子通達世故語也。余嘗見慷慨之士揮斥千金﹐毫不吝惜﹐於一二金出納或不免者﹐事過之後﹐在己未嘗不失笑也。五茸葉桐山爲河間通判﹐治餉宣府﹐當更代日﹐積資餘三千金﹐桐山悉置不問。主者遣一吏持至中途﹐以成例請﹐桐山曰「不受羨﹐卽吾例也。」命歸之。晚居春申故里﹐飠粥不繼。一日梅雨中﹐童子張网失一大魚﹐桐山爲呀嘆﹐其妻聞之曰「三千金卻之﹐一魚能值幾何﹗」桐山亦撫掌大笑。𨿽然﹐居今之世﹐桐山可不謂賢乎﹖

○科名熱中之笑柄嘉興馬淡子明經汾﹐嗜學工詩﹐嘗謂余曰「詩人境地﹐亦各就其造詣爲之。才力大者如淸廟明堂﹐有宗廟之美﹐百官之富﹔小者則如竹籬茅舍﹐布置幽雅﹐亦自可人。吾才不髙﹐只可小以成小而已。萬不可貪多務得。譬之蘆簾竹屋中﹐忽陳黃鐘大呂一器﹐美則美矣﹐其如不稱何﹗」先生累躓鄕試﹐道光辛巳﹐會開恩榜﹐時室中窘甚﹐妻苦勸其不往﹐先生不可﹐典質簪珥而行。出闈﹐意行甚﹐日盼捷音。放榜日﹐佇立門首。會同裏沈蓮溪觀察中式﹐報錄者誤入其家﹐鄰人咸從之入﹐眾口稱賀。先生大喜﹐登樓易衣冠﹐命其妻爲著靴﹐顧而矜之曰「何如﹖」語未畢﹐樓下忽呼曰「誤矣﹗中舉者乃沈家也。」一哄而散。先生靴猶未著竟﹐其妻仰而誚之曰「如何﹖」聞者之捧腹。先生歿後數年﹐乃選景寧訓導。

○論和議書四川余紫松軍門步云﹐嘉慶初年以鄕勇從軍﹐剿白蓮教匪﹐力敵百夫﹐所向無前﹐由偏裨擢至太師加太子少保銜﹐圖形紫光閣。徵伐之事﹐無役不從﹐威名亞於楊侯。道光二十年﹐西夷事起﹐定海失陷﹐軍門由福建調督寧波﹐年已暮矣﹐兼之兵將不習﹐駐守招寶山者二年﹐和戰之議未決﹐而蛟門不守。軍門伏失律之誅﹐𨿽罪有應得﹐而其情則可原焉。軍門與家梅亭方伯在川楚軍營共事日久﹐其初來寧波也﹐致書方伯﹐道契闊並及議和事﹐方伯囑余代爲作答。時餘年少气盛﹐一揮而就。書達﹐侯官林文忠公見之﹐矜賞甚至﹐因之頻得聲譽。迄今三十餘年﹐不幸所料之事多有中者。辛酉金華失守﹐餘詩文槁均付劫灰﹐駢體文二卷亦歸烏有。此書乃門生薑梅生編修所錄存者﹐甲子年寄以還餘﹐玆附存之。

執別三巴﹐歲星八易。鱗羽並曠﹐烏兔爭馳。瞻望旌麾﹐時形轤轆。近聞移北門之鑰。視東浙之師﹐望重寰中﹐威行海上。想聖人洪福﹐元老壯猷﹐揚烈武於簡靑﹐擒蘇文於鴨綠﹐翹足可待﹐屈指以期。頃展芝咸﹐式慰蕭念﹐承示大軍雲集﹐小醜勢窮﹐夷目乞降﹐廷臣議撫﹔凱旋不日﹐師撤有期。旣循覽之再三﹐輒有疑於萬一﹐不揣冒昧﹐敬獻芻堯。夫用兵固仁人所不忍言﹐言禦侮亦王者有不容已。恩不深﹐不能懷遠人之志﹔威不立﹐不足懾狡寇之心﹐故六月行師﹐宣王薄伐﹐三苗逆命﹐虞帝䢐徵﹐沿及漢唐之朝﹐率有戎羌之役﹐古來令主﹐豈好窮兵﹖良以蠻夷之情性﹐感徳少﹐而畏威多﹐是以中國之聲﹐靈武備﹐斯文教洽。今者逆夷事勢﹐居然猾虜機謀﹐明曰通商﹐陰圖襲邑﹐其遊奕四處﹐卽肄楚之狡謀。其盤踞一隅﹐卽以防之故智。失實怯於來戰﹐故純以炮火作虛聲﹐情究畏我久持﹐故疊致書函爲疑陣。揆厥伎兩﹐已見端倪﹐倘復信其詭詞﹐必至墮其姦計。未堅心服﹐益長天驕﹐生四夷輕漢之心﹐恃中國和戎之議﹐損威失體﹐貽患將來﹐糜餉勞師﹐後憂方大。就此一節﹐慮有三端﹕從來大信不齊﹐況在夷徳無厭﹐倘若陰圖深入﹐故爲陽乞緩師﹐使臣方持玉節而臨﹐贊普已鑄金枷以待﹐我將釋甲﹐寇且張弧。事起蒼皇﹐禍成黑子﹐𨿽依漢與依天同誓﹐不少恭命之詞﹐而受降與受敵無殊﹐終恐劫盟之變。此其可慮者一也。人面獸心﹐非情可諭。蠅營狗苟﹐惟利是圖。縱令此日尙可羈糜﹐難保異時不生反覆。釁尋白馬﹐諾責黃龍。俺答貢明﹐朝市不妨夕掠﹐元昊通宋﹐賤貨可索貴酬。喜則連艘而爲商﹐怒則分宗而入盜。此其可慮者二也。揆其入犯之由﹐實系禁煙而起。驟通貿易﹐難立章程。卽嚴命之重申﹐恐難遵乎令甲。紛紜估舶﹐乘鯨浪而明來﹔雜沓漁ザ﹐駕鱟帆而暗引。截之則彼時仍慮興戎﹐縱之則前詔豈非反汗﹖始猶私漏﹐繼且公行﹐機失一朝﹐毒流四海。此其可慮者三也。

我國家金虎開圖﹐銀獐拓地﹐徳威所被﹐寰宇胥臣。閣下專閫大員﹑中朝宿將﹐假狄天使平南之節﹐肅馬伏波下瀨之軍﹐艸木亦識威名﹐婦孺皆知姓氏。掃淸螟特﹐無待龜蓍﹔況以邇者情形﹐尢見勝謀在我﹐狐跳梁而尙短﹐鼠斗穴以將疲。何必故作趑趄﹖重煩擬議。請上防邊之策﹐歷排築室之謀﹐追原定海之亡﹐實以重洋之限。鞭長莫及﹐湯沃無從。故遂鴟張得成鳩占。然敗之於崇明﹐挫之於廈門﹐殲之於姚江﹐卻之於乍浦﹐實豕失勢﹐鋌鹿已窮。迄今饋運時增﹐師徒日集﹐諒軍食則彼寡而我多﹐計兵力則彼薄而我厚﹐論气勢則彼驕矜而我忿怒﹐度器械則彼損敝而我繕完。機若建瓴﹐事同沃雪﹐先兆奚慮﹐必克焉誣。擒且勝於渡瀘﹐功更逾於橫海。犬羊入笠﹐只用垂笞﹐魚鱉無橋﹐何須靴踢﹖不疑何卜﹐惟斷乃成。固將卻四座以勿喧﹐決兩言而不再。

某受恩深重﹐衰病不支﹐際此倥傯﹐未能展效﹐莫上匡時之策﹐徒深憂國之心。所望閣下刻玉燕山﹐銘金麟海。蔥珩赤舄﹐賚方叔之元勛﹐鬯靑圭﹐祝召公之萬壽。在公固多偉績﹐於某亦有榮施。事業千秋﹐起居萬福。謹承動靜﹐無任主臣。

○揚州烈女余署靑浦縣時﹐江北委員來言揚州仙女廟鎭烈女事﹐心異之﹐而未悉其詳也。壬申冬﹐在蘇州晤前江都令寧波胡竹亭刺史璋﹐詢之。竹亭曰「此吾後任事﹐故女之姓氏不能記憶﹐然其事固彰彰矣。先是鎭民某聘烈女未娶而卒﹐烈女聞信﹐卽矢靡他。父母屢勸不從﹐遂如其意﹐俾過門守節。某家業染﹐固素封也﹐烈女入門後﹐恪守姆訓﹐家無閒言。某之侄年長未嫁﹐與染工王姓者通﹐頗爲烈女覺﹐時時規之。女患之﹐與王謀並通之﹐以緘其口。而烈女冷面寒鐵﹐不可以遊詞入﹐則意必彊而後可也。一日者﹐乘間令王先匿於房﹐俟其就臥﹐犯之﹐大呼不縱﹐王不能彊﹐女入助之﹐拒益力﹐遂以被掩殺之﹐而以魘死訃其家﹐然血痕未滅也。父母控之官﹐官爲杭州某君﹐初驗時心頗疑之﹐而未能決。比回署﹐輾轉間﹐其子受重賂﹐說某﹐竟以病死擬定案﹐人咸冤之。越數日﹐江寧省城隍廟卜者夢城隍神升座﹐有江都縣女鬼號訴聲冤﹐神大怒﹐簽差提人。俄頃囚至﹐則赫然江都令也﹐卜者驚醒。次日舉以告人﹐人莫之信。未幾﹐江都縣報病故之文至﹐於是喧傳省中﹐後任官復提全案研鞫﹐事遂白。女與王並擬斬決﹐而烈女請旌焉。某君與余有年誼﹐人亦恂恂長者﹐爲惡子所誤﹐遂隕其生﹐惜哉。」竹亭又言﹐某卒未幾﹐其子亦暴疾死﹐想地下無漏网也。惟卜者云夢中詢神姓名﹐則曰是宋之丞相文天祥。

●卷三○鬼神報應之靈兩則﹝一﹞

鬼神報應之說﹐儒者所不道﹐然確有其事﹐足爲世人鑑戒者。先大夫官福建時﹐有李某者﹐江蘇常州人也﹐以巡檢需次充督轅巡捕官。其人有幹才﹐白皙в須眉甚口。總督阿公林保深愛之。會有相士自都中來﹐曾識阿公於微時者也。阿公館之外﹐而令李某於同官處爲之推轂。未兩月﹐獲千金﹐相士深感之。將別去﹐李餞之﹐謂曰「君此行得多金﹐ム誰之力﹖」相士謝曰「公之賜也」。曰「僕有一事奉煩﹐可乎﹖」曰「何不可之有﹗」曰「君將行﹐總督必問君歷觀省中各官員何人最貴﹐君第曰﹕」無逾於李巡捕者。『則拜徳多矣。「相士許諾。比行﹐阿公果如所問﹐對曰﹕」歷觀巡撫以下﹐狀貌應富貴固多﹐然無逾於李某﹐將來功名不下於公。「遂別去。阿公自是待之加厚﹐李亦深自匿。一日召入署﹐謂之曰﹕」我欲拔擢汝﹐而汝之官太卑﹐今方開事例﹐我資汝二千金﹐汝可捐通判﹐赴選後﹐我再爲設法。「李從之﹐捐通判﹐入都候銓。阿公指名奏調﹐卽奉旨發往福建委用。到省後﹐人皆知爲總督所屬意者﹐其門如市﹐李亦呼吸風雷﹐頓攺故態矣。未幾﹐以獲盜功保升同知。又未幾﹐阿公遷去﹐瀕行﹐密摺保薦﹐得旨以知府記名。旋署泉州府知府。時先大夫攝氵丙洲場鹽大使﹐正其所屬。新歲到府賀正﹐本相識也﹐一則飛上枝頭變鳳凰矣﹐然相待亦尙款洽。越日﹐省中有候補通判謙山兪君益者﹐以公事至﹐與先大夫亦舊識﹐遂同寓一店中。店固距府署不遠也。愈往謁李﹐李訂翌日晚筵﹐並云亦須延先大夫。次日聞升炮聲﹐以爲太守且來答拜﹐兪亟衣寇以待﹐而久不至﹐遣人探之﹐則云太守出門遇鬼﹐回署不復出矣。明日仍不出。又明日﹐兪往視之﹐李延入臥內﹐曰﹕」正欲迎君﹐來甚善﹐當以後事相托。「兪詢其故﹐曰﹕」前日方出門﹐忽見數人攔輿擊我﹐我呼隸執之﹐不見﹐乃知爲鬼﹐入夜卽病。夢冥王提往質訊﹐緣有人控我十款﹐我俱不承。冥王甚怒﹐昨夜復訊﹐杖鐵棒百﹐痛甚﹐姑承一款。「因啟衾示兪﹐兩股皆作靑黑色。遂令僕開箱取錦軸畫﹐展之﹐乃一美女﹐兪驚問何人﹐曰﹕」不肖事﹐何必言。「遽取火燒之﹐嘆曰﹕」所承卽此案也。「兪不忍畱﹐再三安慰而出。出與先大夫言之﹐共相嘆詫。越日﹐天甫明﹐李遣人邀兪及先大夫﹐一見卽執手流涕曰﹕」死矣。昨夜冥王尢怒﹐拷訊極酷﹐最後竟炮烙我﹐我不任受﹐已盡承矣。今日不能日中﹐所以亟請二君至者﹐牀下尙有三千金﹐奉懇持作扶柩及歸孥之用。他無所囑。「因嘆曰﹕」我命本合作知府﹐因急於求進﹐機械變詐﹐造成惡業﹐致夭天年。君等不信﹐數日後當有簡放泉州府之部文矣。人之將死﹐其言也善。切勸諸君居易俟命﹐以我爲前車之鑑也可。「言訖﹐遂瞑。李本魁梧潔白﹐比殮時﹐縮短如童子﹐通體顏色焦黑如桴炭﹐知炮烙之加﹐定非虛語。死之三日﹐部文到省﹐奉﹐旨以李某補授泉府知府。

﹝二﹞

福州薩虎山者﹐翰林薩龍光之兄也。薩氏爲福州巨姓﹐世業鹺。虎山舉孝廉﹐大挑得知縣﹐因總鹺綱﹐遂不赴補。虎山人極平正﹐慷慨喜結納﹐各官多與之交好。一日﹐衙參將散之際﹐聞有人言其死者﹐先大失遂與同官數人往探其喪。至門﹐寂若無事﹐姑人焉﹐而虎山儼然出。眾愕然﹐虎山笑曰「諸公以某爲死耶﹖」眾不能答。乃曰「死誠死矣﹐生暫生耳。」因言「昨午坐而假寐﹐忽見一吏持票拘之﹐遂隨之行﹐至邑城隍廟﹐始悟非人間。見一吏似相識﹐而忘其姓名﹐詢之故﹐曰﹕」少待自知之。『俄頃神升座﹐隸引之入﹐神謂曰「有一事﹐須君對質。某年月日送一私販到龍溪縣杖斃﹐尙憶之否﹖」言未旣﹐則鹽販跪階下呼冤索命﹐我對曰「彼時某在鹽公所﹐鹽快緝一私販至﹐某呈送到縣﹐事實有之﹐然並無囑令杖斃之事。夫鹽快緝私販﹐例也﹔公所呈送私販到官﹐亦例也。其是否應仗斃﹐當問彼時之官﹐不當問此時之某。』神曰﹕」固知君無罪﹐但冥間之律﹐必須兩造相質無異詞﹐乃能完案。前因君壽數未盡﹐故遲之到今﹔今君數已盡﹐是以傳來一質。案已結﹐君可休矣。『回視﹐私販者已不見﹐我乃知已死。遂前懇曰「某有二事示完﹐一則友人托孤於某﹐已撫養長大﹐須爲之畢煙﹔一某薄有資產﹐人欠某債者﹐券盈匣﹐然其中有能償者﹐有不能償者﹐惟某知之﹐若不爲別白﹐將來子孫一槪索之﹐則貧窮者受苦矣。願乞二日期﹐了此二事。』神鑑我心﹐準予給假﹐飭吏送還﹐至夜半而蘇。令日遣人追友人子來﹐爲之無婚﹔並檢券之不能償者﹐召而還之。二事已了﹐明日復死矣。」眾問﹕「君死後當何如﹖」曰「我已問之吏矣﹐爲人若無罪業﹐則生爲何等人﹐死卽何等鬼﹐與陽世無異。」曰「若不轉生乎﹖曰﹕」我亦問之吏矣。今世爲何等人﹐則來世亦爲何等人。若作善﹐則來世勝於今世矣﹔若作不善﹐則來世遜於今世矣。所謂『欲知前世因﹐今生受者是﹔欲知後世因﹐今生作者是。』此理絲毫不爽。敬告諸公﹐其各勉之。「握手鄭重而別。次日果卒。先大夫嘗謂少年气盛﹐每持阮瞻論﹐不信鬼神報應之事﹐及目擊李﹑薩二君死時狀﹐乃知陰陽確有此理。從此歷典州縣﹐守分安命﹐不敢妄爲一事﹐妄起一念。臨上質旁﹐在在若帝天昭格矣。此二事﹐余幼時隨侍衙齋﹐熟聞庭訓。旣以自警﹐亦每舉以戒人。

○居官奢儉之關系先大父嘗訓余兄弟曰「居家儉﹐則居官廉。吾歷官數十年﹐見奢者未嘗不以貪敗。」白山尙書采此語入公《墓志》中。余歷官亦三十年矣﹐每見儉朴者﹐子弟類能自立﹔奢汰者﹐子孫無不貧窮。所謂『以身教者從﹐以言教者訟』也。明上海人喬純所先生懋敬官廣西布政使﹐居官廉儉﹐𨿽歷官藩臬﹐仍布衣蔬食﹐常曰「士大夫不可一日無窮措大气。」旨哉斯言﹗先生著有《廉鑑》四卷﹐余宰上海時訪之未得也。

○用兵以气爲主用兵以气爲主。咸豐庚﹑辛間﹐浙江賊氛甚熾﹐官軍屢挫﹐張璧田軍門嘗指其士卒告余曰「子視其狀貌糾糾桓桓﹐殊不知疊經喪敗﹐心膽俱碎﹐見賊卽走﹐不可用矣。」至同治壬戌﹐相距僅一年耳﹐左帥駐師衢州﹐李帥紮營滬上﹐一號令之﹐壁壘旌旗均各變色。余時在四時軍中﹐所用之兵勇將弁﹐率多杭州潰散之餘﹐然遇賊輒奮擊﹐所向有功。先時我軍望見賊之旗幟則走﹔後則賊望見我之旌麾卽逃﹐豈非气之爲哉﹖壬戌夏五月二十一日﹐粵賊十餘萬﹐自蘇來﹐分十二枝﹐四面馳突﹐圍程軍門學啟新橋營數十匝。李帥聞之﹐新勒兵馳救﹐所部卒離皖數月﹐不得一當賊﹐至是勇气百倍。軍門望見師旗﹐亦突圍夾擊。我兵無不一當十﹐賊大敗﹐奔還。是役也。有一卒殺數十人﹐最後遇一悍賊﹐鏖戰良久﹐兵刃俱折﹐至以手相搏﹐互於地﹐賊取其斷刀刎其頸﹐卒亦以拳扌甚其胸。正危急間﹐忽見賊失其首﹐躍起驚視﹐則一卒手斬賊頭去矣。次日﹐余謁李帥﹐帥爲余備言戰事。余因言「公重臣﹐當持重。不可親冒鋒鏑﹐萬一飛炮偶集﹐羅忠節已事可鑑也。」帥言「若不親自督陣﹐則士卒必不能如是效命。」因嘆﹕從來文臣爲大帥﹐類深居簡出﹐不肯親臨行陣﹐故不能成功。前數年﹐以編修從軍﹐每親出擊賊﹐軍中呼爲「武翰林」﹐我戲應之曰「僕乃『文蝦』耳。」蓋滿洲中稱侍衛曰「蝦」﹐新武進士入侍衛學習者﹐曰「拉蝦」也。先是﹐外國人輕中國兵﹐以爲無用﹔至是戰﹐乃稱中國有人。

○童子證明悍匪同治癸亥正月﹐我軍攻紹興﹐諸將屢奏捷﹐每俘賊至﹐輒發善後局委員訊之﹐果屬老賊﹐卽行正法﹔如實系被脇被擄者﹐多給照令回籍。殺者不知凡幾﹐釋者亦不知凡幾矣。一日者訊一賊﹐其人喋喋自陳確系被擄﹐涕泗交下﹐情景逼眞。問官惻然﹐已欲生之矣。忽食肆中童子送湯圓入署﹐見之驟呼曰「此賊是殺我一家者﹗」官驚問之﹐則童子之父向設肆於紹城中﹐亦賣湯圓。城破時﹐此賊殺其父兄﹐而系童子去﹐爲之服役﹐賊中所謂「小把戲」者也。童子乘間逃出﹐乞食至寧﹐遇父之同業收畱之。今則適遇之耳。相質之下﹐賊俯首無詞﹐當卽驅出斬首。向使童子是日不入署﹐則此賊遂幸逃顯戮﹐而一家數命﹐沈冤莫雪矣。「天网恢恢﹐疏而不漏」﹐斯言信然﹗

○福建宰白鴨之慘福建漳﹑泉二府﹐頂凶之案極多﹐富戶殺人﹐出多金給貧者﹐代之抵死﹐𨿽有廉明之官﹐率受其蔽﹐所謂「宰白鴨」也。先大夫在讞局﹐嘗訊一鬥殺案﹐正凶年甫十六歲﹐檢屍格則傷有十餘處﹐非一人所能爲﹐且年稚弱﹐似亦非力所能爲。提取覆訊﹐則供口滔滔汩汩﹐與詳文無絲忽差。再令覆述﹐一字不誤﹐蓋讀之熟矣。加以駁詰﹐夭口不移。再四開導﹐始垂泣稱冤﹐卽所謂「白鴨」者也。乃駁回縣更訊。未幾﹐縣又頂詳﹐仍照前議。再提犯問之﹐則斷斷不肯翻供矣。他委員嗤先大夫之迂﹐逕行提訊﹐遂如縣詳定案。比臬使過堂問之﹐仍執前供。因訊﹕「爾年紀甚輕﹐安能下此毒手﹖」則對曰「恨極耳。」案定後發還縣﹐先大夫遇諸門﹐問曰「爾何故如是執之堅﹖」則涕泗曰「極感公解网恩﹐然發回之後﹐縣官更加酷刑﹐求死不得﹔父母又來罵曰﹕」賣爾之錢已用盡﹐爾乃翻供﹐以害父母乎﹖若出獄﹐必處爾死﹗『我思進退皆死﹐無寧順父母而死耳。「先大夫亦爲之淚下。遂辭讞局差。噫﹗福建人命案﹐每年不下百數十起﹐如此類者良亦不少﹐爲民牧者如何忍此心也﹗

○捕盜專恃眼綫之誤壬申四月﹐江南三江營炮船哨官捕盜﹐盜拒捕﹐哨官溺水死﹐兵勇死者五人﹐傷者十人。其地在揚州江都縣境。事聞﹐制府震怒﹐飭地方官及水師營官嚴緝。於是瓜州鎭總兵吳君派營弁帶同失事炮船內之勇丁作爲眼綫﹐來上海緝捕﹐緣勇丁稱認系浙江巡鹽紅單船之廣勇也。六月初到滬﹐越一日﹐在茶館店獲一人﹐是紅單船之廣勇。次日﹐營弁請觀察及右營參將督率兵勇﹐於紅單船又指獲二人。皆發縣審訊。據來勇聲稱﹐一是拋火藥包入船者﹐一是隔船斫人者﹐一是過船釘炮眼者。言之鑿鑿。余卽提犯反覆訊究﹐熬審一日不承﹐隔日再訊﹐擰耳跪練者竟日無一詞﹐呼冤而已。余心疑之﹐問來勇曰「伊等旣先以火藥包擲爾船中﹐則彼時煙焰迷漫﹐爾何從辧爲斫人者﹐爲釘炮眼者﹐如是之眞也﹖」對曰「巡鹽船與炮船同泊一鎭上﹐每日上岸時常相見﹐故能認識﹐故𨿽於煙焰之中亦能辧識。」而來弁則以余不應駁詰來勇﹐大有煩言。次日﹐余又研訊﹐自朝至三鼓﹐心力俱瘁﹐一無供詞。余恐其死也。稍寬之﹐來弁遂以余欲縱盜﹐不用嚴刑﹐訴之觀察。余亦以不能得確情﹐請添派委員會審。觀察謂南匯令葉君顧之有能名﹐且系廣人﹐札令來審。葉君覆訊一日﹐亦不能得其情。余與葉君皆謂此三人冤﹐而無柰弁﹑勇質之甚力。會制府又委前皖南鎭劉總戎啟發﹐帶爲盜行船之舟人來﹐因派兵快與之會緝。當日卽於玻璃肆中獲廣人陳來。陳來者﹐前水營中藍翎千總也。先是﹐有販豬船泊江口﹐羣盜登其舟﹐將豬客及舟人盡縛置艙底﹐駕其船以行動。行數日﹐盜稍倦﹐陳來者勸盜首釋舟人﹐俾搖櫓。行二十餘日﹐劫客舟三次﹐最後遇炮船﹐拒捕後﹐駛至江陰口﹐羣盜登岸逸。豬客到靖江縣報案﹐故總戎帶此舟人來﹐以其與盜共處久﹐能識盜也。陳來故勸盜首釋放舟人﹐是以舟人與之尢熟。余乃喜得眞盜﹐復令舟人識此三人者﹐來弁與來勇共脇持之﹐舟人遂不敢斥言其非﹐而陳來顧狡賴不肯承。余與葉君及劉總戎翼日再會訊﹐反覆誘勸﹐許以如獲盜首﹐待以不死﹐總戎指天日以誓之。陳來乃言盜首亦系廣大﹐向日同在水營中﹐曾保花翎守備﹐現居六合縣城﹐開士棧並錢店﹐尙有羽黨在鎭江﹐共十二人﹐皆積慣行劫者。陳來在揚州開煙館﹐本不同夥﹐此行也﹐盜首邀之至。陳來言十二人者﹐皆百戰勁卒﹐無論一炮船﹐卽十炮船亦無柰之何。令陳來視前獲之三人﹐來言非是﹐而三江營之弁勇則謂來庇其同黨﹐大不悅。於是劉總戎以陳來作眼綫﹐往捕盜首﹔而瓜鎭則稟制府﹐謂此三人是眞盜。制府飭令解至金陵再訊。時余已謝上海縣﹐乃將詳細情形白之應廉訪。會劉總戎率陳來捕首盜等七人﹐皆訊明正法﹐畱陳來獄中﹐待獲余犯。江寧府蔣君訊七犯﹐皆供與上海之三人不涉﹔而瓜鎭持之堅﹐制府亦惑之。至八月中﹐應廉訪至金陵﹐乃力言於制府﹐將此三人釋放。噫﹗是三人者﹐使余嚴刑鍛煉而成招﹐則又必令其供出黨羽﹐轉輾株連﹐冤死者不知凡幾矣。然此固眼綫之確指者也﹐眼綫其足恃乎﹖是役也﹐余之不妄殺人者幾矣﹐可畏哉﹗

○折獄須愼余攝南匯時﹐有棉花行主姚某控王某欠伊花價洋銀一百有六元﹐有券﹐有中證﹐有代筆﹐云索之不還﹐反被凶毆等情。余提訊﹐先問原告及中證﹑代筆者﹐所供地詞相符。繼提被告﹐跪堂下戰栗惶恐﹐似不能言﹐久之乃訴曰「實不曾欠錢。」余曰「不欠﹐何以控汝﹖」又不能對。余疑其情虛﹐復促令言﹐則曰「我縱欠錢﹐何必請開煙館者作中﹖」余笑曰「汝並非貴人﹐開煙館者何不作中﹖」則又曰「我自能寫字﹐何用代筆﹖」余叱曰「汝蓄意不良﹐是以不肯親書﹐爲圖賴地步耳﹗」侍役遂羣喝之。王卽伏地供願還﹐而涕下如雨。余疑之﹐因令帶下。復呼原告至前﹐問曰「爾之券﹐何以不令伊親書﹖」曰「伊自托人代筆﹐某不與知。」曰「此券是伊帶來乎﹖抑在爾家所寫乎﹖」姚躊躇對曰「是在我家所寫。」曰「代筆是伊同來乎﹖」曰「否。某甲向在村口居住﹐是日因在茶店相勸﹐遂偕歸代爲寫券。余大聲曰﹕」是在茶店偕來乎﹖「曰﹕」然。「時某甲已在堂下矣。遂令帶原告至宅門外﹐而呼某甲前﹐訊曰﹕」爾代王某書﹐是王某邀爾耶﹖「曰﹕」是王某所邀。「余知某甲蓋已聞」茶店「二字﹐因曰﹕」書券何不在姚某家中﹐乃在茶店﹖「曰﹕」是日相勸在茶店﹐故就彼處書之。「曰﹕」爾本擬作代筆﹐故紙筆皆帶往乎﹖「曰﹕」否。是從茶店借來之筆﹐而紙則買之也。「余曰﹕」信乎﹖「曰﹕」信。「遂令將其帶入後堂﹐而傳作中之某乙入﹐則拍案曰﹕」王某並不欠錢﹐爾與姚某騙至爾家﹐逼令出券﹐爾乃硬行書中﹐此何理耶﹖「乙惶懼曰﹕」某不過爲好相勸﹐實無逼勒事。「余曰﹕」先在茶店﹐已經言明﹔何以又至爾家﹖「乃曰﹕」某開煙館﹐家有餘地﹐是以王某隨姚某來﹐而某甲又欲吸煙﹐故就某家寫據﹐因將某書作中﹐並無逼勒事。「余大笑﹐令將原﹑被﹑代筆三人皆來前﹐諭被告曰」此案我已訊明﹐爾所欠不止一百六元﹐乃三百八十元。「王大驚﹐哭曰﹕」天乎﹗冤哉﹗「姚亦從旁代白曰﹕」實止一百六元。「余曰﹕」固也。票共有三﹕一在爾家寫者﹐一在茶店寫者﹐一在某乙煙館寫者﹐豈非三百十八元耶﹖今一票已呈﹐尙有二票﹐可速交出﹗「皆相顧愕眙。爰將三人重懲枷示﹐而釋王某去。越日﹐有醫士陳君來署曰﹕」幸矣哉﹐公之拆獄也﹗「余問故﹐曰﹕」先一日出門視疾﹐足乏﹐於廟中卜肆小坐﹐俄來一人﹐手持香燭﹐容色倉皇﹐卜者其素識也﹐呼之詢以何往﹐曰「前村姚某欺我懦﹐與惡棍串通﹐捏造借券﹐控你於縣﹐明日將訊矣﹐有中證﹐有筆據﹐我口又吶﹐勢不能辧﹐毋寧死耳﹗將先往訴於神而死。『卜者止之曰﹕」姑往審﹐審而負﹐訴於神。請先爲子卜之。』卜旣﹐視其爻曰「甚吉﹐有貴人解﹐當無礙。『我隨詢其名﹐卽公昨斷之案也。今已得直﹐可無死矣。」余聞之駭然。未錢債﹐訟獄中細事耳﹐使爾日掉以輕心﹐不幾致死一命乎﹗袁簡齋先生有句云「獄豈得情寧結早﹐判防多誤每刑輕。」余常服膺﹐以爲仁人之言。由今思之﹐一誤且不可﹐況多誤再加之刑乎﹗甚矣﹐爲地方官者之難也﹗

○地方官微行之利獘顧淡如先生菊生攝理紹興府事﹐有父母神明之譽。嘗聞某鎭有開場聚賭者﹐派員訪之﹐返命則云「逃散久矣。蓋有一人狀貌與先生類者﹐泊舟市橋﹐至鎭上買少物﹐不計伯而去。於是匪黨疑先生親訪﹐卽刻奔走。」先生笑曰「吾安得如是百十化身﹐使入縣鄕間﹐處處有一顧淡如哉﹗」余在南匯鞫一獄﹐訊問之詞偶中其隱﹐案中有疑數日前煙館內話是事﹐有一蒼髯者在彼吸煙﹐謂是余私訪得其情﹐遽吐實。實則余並未出門也。在靑浦時﹐至金澤鎭勘案﹐微服步行﹐村落中遇一老嫗﹐嫗問余曰「今日官來此﹐先生其隨官來者耶﹖」余佯爲不知﹐詢其故﹐嫗以勘案告。余因問其官之賢否﹐嫗曰「官甚好﹐但有一件惡處。」余驚問之﹐則曰「我處每年春日演艱巨﹐自此官到來﹐禁不復作耳。」俄而騶從畢集﹐嫗驚﹐余慰之曰「嫗勿怪﹐我之禁戲﹐乃以兵燹之後爲若等惜物力也﹐與其看一日戲費錢數百文」﹐因指其身之敝衣曰「何如到冬日制一新棉襖乎﹖」嫗笑﹐余亦笑而去。又嘗至章練塘鎭比卯﹐眾尙未集﹐乃易服至鎭廟瞻眺﹐歸則繞鎭後田塍中行﹐綺交繡錯﹐迷不得路﹐無可問津。正猶豫間﹐忽田間來一人曰「官其迷路耶﹖」余曰「然。」遂引余出﹐意甚殷勤﹐且延至家獻茶。余謝之﹐睇其面﹐似曾相識者﹐因詢之曰「記在何處見爾﹖」聳然曰「小人徐徳全也。」徐徳全者﹐曾因奪蕩田﹐聚眾鬥毆﹐余杖之一百得也。余不覺駭然﹐遂謂之曰「此後宜作好人﹐爭鬥非好事﹐切須戒之。」徐唯唯﹐送至道左而別。歸後﹐與友人言「此人曾受滿杖﹐乃邂逅相遇﹐旣無怨﹐且知敬愛。小人革面﹐亦見靑邑民俗之淳。」然自後思之﹐白龍魚服﹐困於豫且﹐微行究非正道也。

○左爵相創設書局今各直省多設書局矣﹐而事則肇於左爵相﹐局則肇於寧波。爵相創軍府於嚴州﹐嚴當兵燹之後﹐田疇荒蕪﹐艸木暢茂﹐遺民無所得食。爵帥於賑濟之外﹐發銀萬兩購買茶筍﹐俾百姓得采擷於深山窮谷以爲資﹐茶筍制成﹐紮發寧波變價﹐往返二次﹐歸正款外﹐得羨金數千兩。爵相以亂後書籍板片多無存者﹐飭以此羨余刊刻四書五經。嗣杭城收復﹐復於省中設局辦理﹐卽以寧波之工匠從事焉。蘇州﹑金陵﹑江西﹑湖北相繼而起﹐經史賴以不墜﹐皆爵相之首創也。爵相自奉甚儉﹐所得養廉銀﹐除寄家用二百金外﹐悉以賑民。寧波海關有巡撫平余銀八千兩﹐循例解往﹐爵相謂﹕「今日之我無需於此款﹐本可裁﹔然裁之則後任將不給於用﹐不可以我獨擅淸名﹐而致他人於困境。」追受之而轉給賑局。其用心忠厚如此。後丁雨生中丞爲方伯時﹐不受平余。比升巡撫﹐則命復之﹐曰「不可累後人。」亦同爵相之意也。

○靑浦城隍神之靈異靑浦城隍神﹐爲明方伯上海沈公諱恩。公淸風亮節﹐彪炳郡乘。歿爲明神﹐靈爽丕著。有蘇人以藩掾來提餉者﹐遊於寢宮﹐頗加慢。是夜﹐忽哀號叩首﹐徧身杖痕﹐其從者亟命舟載歸﹐未及家卽死。此事見《靑浦縣誌》。公墓在上海﹐靑海人恆醵資前往修理﹐至今不廢。余宰靑邑二年﹐遇雨不時﹐往禱輒應。同治己巳六七月間。淫雨不止﹐縣境地勢最下﹐將有淪胥之患。余以邑經賊擾﹐凋瘵未起﹐孑遺之民不堪再被水災﹐因虔禱﹐以年近六十﹐死不爲夭﹐願將己之生年爲民請命﹔倘可挽回﹐殞身不恨。祝畢﹐乃起立再白神﹐謂﹕「我志如是﹐特恐神不能代達天聽耳。」明嘉定陸文魚署教諭事﹐笑曰「君方求神﹐乃作此語激神耶﹖」然自此雨勢漸止﹐余亦無恙。是殆會當晴霽﹐故余得苟全性命耳。

○曾文正爲巨蟒轉生曾文正公碩徳重望﹐傳烈丰功﹐震於一時﹔顧性畏雞毛﹐遇有插羽之文﹐皆不敢手拆。辛未十月﹐到上海閱兵﹐余供張已備﹐從者先至﹐見座後有雞毛帚﹐囑去之﹐謂公惡見此物。不解其故。公姻家郭慕徐觀察階告余云「公舊第中有古樹﹐樹神乃巨蟒。相傳公卽此神蟒再世﹐徧體癬文﹐有若鱗甲。每日臥起﹐牀中必有癬屑一堆﹐若蛇蛻然。然喜食雞肉﹐而乃畏其毛﹐爲不解耳。」後閱《隨園隨筆》﹐言「焚雞毛﹐修蛇巨虺聞气卽死﹐蛟蜃之類亦畏此气。」乃悟公是神蟒轉世﹐故畏雞毛也。宋文信國公傳爲吉安潭中黑龍降生。信國柴市殉難後﹐是日﹐其鄕風雨大作﹐人見黑龍復歸於潭﹐與公之異將毋同﹖

○髙僧轉世余前記家文簡相國及晴巖編修﹐以爲髙僧轉世矣。因憶故友歙縣程印鵲太守兆綸事。太守之封君賈於蘭溪﹐與城外廣濟庵老僧最契。一日﹐見僧來﹐逕人內室﹐追而問之﹐則已舉一子矣。太守生五六歲時﹐封君攜之入庵﹐登堂入室﹐恍若素習。返卽大病﹐云欲歸去﹐幾瀕於死。自是不敢復往。至十餘歲及三十歲﹐兩次被人彊拉以遊﹐歸又大病。從此望門卻步。引太守親爲餘言者。余與太守曾同遊石門坎之六松亭﹐太守在溪邊獨立﹐余自上望之﹐儼然一老衲也。比見長洲彭文敬公所爲《靈鷲兩僧傳》﹐則文敬公亦似由竺國來者。因卽錄其文曰「吳之婁門有靈鷲寺者﹐與盤門之開元寺皆畱行腳僧。靈鷲不能繼﹐有一彬者﹐起而振之﹐重復舊觀﹔一彬退院﹐傳於永丰。是二僧者﹐餘皆識之。佛門有參透三關者﹐一彬能之也。先是﹐一彬之友有筆玉者﹐旣前死矣﹐余幼時﹐人或稱筆玉後身﹐蓋以神情﹑﹝狀﹞貌﹑言語﹑舉動之似﹐而生初亦有爲之兆者也。及余見一彬﹐一彬亦言似﹔且言筆玉苦行﹐惟臨終一念系戀﹐不得往生淨土爲可惜。余問其『他日能不系戀否﹖』曰﹕」亦無把握也。『一彬持戒律甚嚴﹐獨言論通脫﹐口如懸河﹐或拊掌大笑﹐不類他衲子之貌爲篤謹者。永丰後至﹐亦能參三關﹐持戒律﹐苦志過於一彬。其爲人靜默寡欲﹐與一彬異﹔而其務作功徳﹐志在有濟於世﹐則無不同也。兩僧者﹐於嘉慶間先後怛化﹐不著靈異。余意兩僧若不生淨土﹐必當仍在世間﹐惜非肉眼所能識耳。後二十餘年﹐在京師見兩翰林﹐皆年少﹐一似一彬﹐一似永丰﹐問其生﹝年﹞﹐亦在兩僧死後。余疑爲兩僧後身﹐然不知兩翰林生時有無爲之兆者﹐未敢以無稽惑世﹐終未嘗以語人也。及與兩翰林相處愈習﹐觀其神情﹑狀貌﹑言語﹑舉動﹐愈肖兩僧。因思今日余之視兩翰林﹐猶昔一彬之視余﹐余𨿽肉眼﹐固已若或啟之而心識之矣。古稱蔡中郎爲張平子後身﹐豈盡誕耶﹖「云云。觀文敬公所述如此﹐則文敬公固自以爲筆玉後身矣。昔人謂世之登大位﹑享大福者﹐星﹑精﹑僧三項人爲多﹐其信然耶﹗

○泰西制造之巧天下之巧﹐至泰西而極。泰西之巧﹐至今日而極。古人言鐵船渡海﹐爲必無之事﹐嗣以鐵皮包裹者當之。壬申之春﹐竟有《北徳意志國》鐵甲船至吳淞海口﹐其船純以精鐵鑄成﹐大片鑲合爲船﹐重數千萬斤﹐可載軍士萬人。內中作爲機括﹐可以沈行海底﹐大炮擊之﹐不損分毫。每造一船﹐須用銀三百萬兩。此時英﹑法﹑俄﹑美各國皆有此船﹐或數隻﹐或數十隻不等。海中有此船﹐則各樣火輪船均不能敵。機器局馮竹儒觀察曾買船鐵一片觀之﹐計銀一千五百兩﹐以費太鉅﹐故尙未能學制。然此船非至吳淞口﹐人𨿽有言﹐余亦不信也。又有气球大者﹐其內可分作五六間屋﹐用機器轉連﹐則上升數十丈﹐東西南北﹐無不如意所向。北徳意志圍法蘭西都城時﹐法主乘气球出亡﹐北軍亦乘气球追之﹐空中爭戰﹐卒爲法主逸去。此則行於天上矣。現在制益加精﹐向髙不過四五里﹐卽爲天气所遏﹐气不能舒﹐人且閉死﹔今則用法吸地之生气置於中﹐可以上行至二十七里之髙。現此球尙未至中國﹐計數年後必有來者﹐來而仿制﹐則江河皆失其險矣。向稱海爲至深﹐今則測量知極深之處不過六里﹐故海底均可以開地道行走﹐特工費浩大﹐不能舉行。若泰西諸國之髙山﹐倘是要道﹐皆從山根鑿通一穴﹐或數十里﹐或數百里﹐行火輪車矣。鳥槍之精者﹐余曾見一具﹐可連發六十四槍。又有气槍﹐不用火藥﹐自能飛彈擊物。至炮之靈便迅疾﹐有非口所能述者﹐戰陣用之﹐無堅不摧。各國之制﹐皆已窮極工巧。壬甲之春﹐英﹑美二國因賠貼軍餉事怒欲相攻﹐然皆不敢先發。蓋炮火均極精煉﹐兩軍相當﹐可以死傷盡淨。泰西諸國向言用兵總須一二年間始決勝負﹐今則不過一月之內便可立判﹐故皆畏而不發。後得奧斯馬國爲之解紛﹐遂和好如初。此皆余宰上海時所見聞者也。

○西人行兵詭作英領事官阿查裏言﹕伊前年從軍往徵一屬國﹐所統之師船兵力不厚。懼一時不能制勝。乃造千斤重炮子十餘枚﹐至其國之海邊﹐夤夜用人扛擡上岸﹐行十餘里﹐散置之地。歸船﹐乃發空炮數十聲。次日﹐其國舉兵拒戰﹐行至中途﹐見炮子﹐驚其大﹐且訝其擊至十數里之遠﹐以爲不能抵敵﹐遂遣使乞降。於是宣布威徳﹐取成而還。其實伊國本無此大炮﹐亦並不能制此大炮也。兵行詭道﹐外國亦然。

○中西禮谷之異點崇地山宮保厚使法國歸﹐言泰西各國人亦知尊敬孔子。在彼處曾見洋官家供奉一泥塑之土地神﹐云是孔子像。則聖教固被於海外矣。孫稼生觀察家谷遊歷各國還﹐言外國儀文簡略﹐見國王只須罄折致敬﹐無所謂拜跪也。獨布國以新戰勝故﹐於禮節大爲增加。其貴臣謂觀察曰「我國儀文繁重﹐見皇帝須三蝦腰。」然亦不過三馨折﹐而已謂爲繁縟矣。每到一國﹐必見其后妃﹐大都以接唇爲禮。觀察告以中國以是爲褻狎﹐不肯從﹐彼亦不彊也。在法國﹐偶於街市閒步﹐忽傳言曰「皇帝來矣。」人皆旁立摘帽﹐皇帝步行﹐一狗在前﹐一公主在後﹐別無從者﹐更無論儀衛矣。皇帝見眾人之摘帽﹐亦以手稍掀其帽爲答禮然﹐疾而去。俄羅斯國之皇帝﹐曾隱姓名赴荷蘭國做工﹐學制火輪船﹐學成﹐國人來迎﹐彼國始知之。各外國之稱其主﹐惟俄﹑法﹑日本﹑布魯斯四國稱皇帝﹐若英﹐若比利時﹑奧斯馬﹑日斯尼亞﹑北徳意志及丹國﹑義國﹐皆稱君主。米利堅其君三年一代﹐故稱大伯理璽天徳。今法國之主爲布國所擄﹐國人奉故相攝君事﹐故亦同此稱。余在上海與各國領事官互相往還﹐皆各盡其禮。日本新通商換約﹐其代理領事官神代延長最恭順﹐謂余曰「我國讀中國書﹐寫中國字﹐行中國禮﹐本是一家。」云云。曾文正公蒞滬﹐其人來見﹐至門則科頭而入。科頭者﹐伊國之大禮﹐卽古之免冠徒跣也。奧斯馬國亦於日本通商之年換約﹐恩竹樵方伯奉命爲換約大臣﹐訖事之後﹐其國之公使及提督領事官相率來謁﹐方伯張筵款之﹐余等皆陪宴。公使等遇菜卽食﹐貪聲如流﹐使糸番譯官致辭曰「莫笑貪喫﹐中國之滋味極好也。」席罷﹐鼓腹歡笑而去。英吉利之副領事達文波亦謂余曰「久居中國﹐飲膳俱精美﹔洎回至本國﹐𨿽同是牛羊肉食﹐反覺不慣矣。」日斯尼亞國之領事官每見余等補服﹐必嘖嘖曰「中國衣裳好看。」再三言之﹐殊有夫差好冠之意。俄羅斯國之代理領事官聶鼎者﹐自言「到中國十五年﹐未嘗歸去﹐喜讀中國書﹐《論語》《孟子》略皆上口﹐覺甚有意味。」等語。此則幾幾乎有用夏變夷之道矣。大抵各國領事等官久在內地﹐與中國官交際談訁燕﹐頗有中外一家气象﹐第一涉及利字﹐則必攘臂而爭﹐無交情之可論﹔惟以理折之﹐以不遵和約責之﹐𨿽彊項亦無他說。卽使故爲狡辯﹐終必爲俯就戎索也。

○鼓三通箭一發之考證世人恆言「戰鼓三通」﹐考衛公兵法﹐以三百古十三槌爲一通﹐三通則千槌﹐而勝負可決矣。世人以射一箭爲一發﹐而不知非也。射畢十二箭﹐方爲一發﹐一發五「﹐非一箭射五豕也。十二箭﹐乃射得五豕耳。

○嘉慶癸丑科佳話嘉慶登醜科﹐一甲一名﹐吳縣潘文恭公﹐二名大興陳遠雯先生二甲一句﹐張春山先生﹐三甲一句﹐馬秋水先生。時人爲之語曰「必正妙常雙及第﹐春山秋水兩傳臚。」蓋世謂二甲一名爲「金殿傳臚」﹐三甲第一爲「玉殿傳臚」也。按﹕宋趙向辰《朝野類要》謂﹕五甲末名爲「擔榜狀元」。朱文公卽五甲進士﹐故有「若使當年無五甲﹐先生也是落孫山」之句。今則無五甲矣﹐是三甲末名卽可稱「擔榜狀元」也。

○宋故宮遺址余師仁和許一槐先生諱錦春嘗言﹕幼時值髙宗第六次南巡﹐有司於鳳凰山宋故宮址﹐葺治行宮。掘地爲池﹐下鍤數尺﹐適得舊池﹐欄桿皆白玉石琢成﹐雕鏤精絕﹐蓋徳壽舊基也。池底泥土中護鯽魚十餘頭﹐長俱尺餘﹐而無目﹐大約埋於地下六七百年之故。工人烹食數尾﹐頃刻皆暴死。乃懼﹐舉餘者棄之江﹐浮至中流﹐風浪陡作﹐有大魚數十翼之去。人皆異之。今此池兵燹之後爲沒爲平地﹐不知何時再得理而出之也。

○賺梁山舟學士書一槐先生爲梁山舟學士外甥﹐故所藏學士眞迹頗多﹐余曾乞得一聯﹐兵燹後亦亡之矣。先生言﹕學士年六旬時﹐曾以事入都﹐道出山東﹐聞論言前驛水阻﹐因詣中丞滿洲某公咨之。中丞一見﹐卽盛言前途火勢異漲﹐不能行。遂畱學士居於署之後圃。館給丰隆﹐惟出入必經其內寢﹐殊爲不便﹐因亦鍵戶不出。中丞越三五日必來館一次﹐見則言水勢之大﹐吁嗟不已。館中一無書籍﹐架上只古帖十餘種﹐兪糜數十丸﹐縑素數百番而已。學士閒居無事﹐日以染翰爲消遣計。如是者幾及匝月﹐楮墨略盡。一日中丞入見﹐喜動顏色﹐曰「水已全退﹐君可行矣。」遂開筵飲餞。酒半酣﹐忽顧插架嘆曰「吾以公事勤勞﹐將友朋所訁垂諉者耽擱許久。」學士乃言日來無事﹐業代爲書盡。中丞佯驚曰「此皆遠近名士﹐慕余之書﹐輾轉交來者﹔今順爲公墨之﹐柰何﹖」促呼僮舁去﹐更易新楮來。學士大慍﹐遂別去。旣首途﹐則前路並無水漲事﹐皆中丞捏詞欺之耳。久之﹐始悟廿餘年前在翰苑時﹐中丞方官筆帖式﹐以侍紙乞書﹐學士不應﹐今乃爲是狡獪以報。後學士每言及之﹐猶有忿色﹔然某中丞則已琳郎滿篋矣。

○飲食不可過飽食無精粗﹐饑皆適口。故善處貧者有「晚餐當肉」之語。憶昔庚﹑辛避亂山中時﹐偶得一魚一肉﹐不啻八珍之享。年來宦遊江南﹐每歲首赴蘇賀正﹐僚友邀飲﹐一日之間或至三四五處﹐皆窮極水陸。然聞招則蹙額﹐舉箸則攢眉﹐豈今昔口腹有不同哉﹖蓋緣過飽之故耳。是以宋人治具宴客有三字訣﹕曰爛﹐曰熱﹐曰少。爛則易於咀嚼﹐熱則不失香味﹐少則俾不屬饜而可飫。後品「少」之一字﹐眞妙訣也。

○制造食物之穢飲食日用之物﹐非目睹不知其制造之穢。余在福建見制冰糖者﹐皆雜以豬脂。在蘭溪觀制南棗﹐用牛油拌之乃見光彩﹐故嗅之微有羴气也。富陽竹氏名天下﹐造時竹絲不用小便煮﹐則不能爛。淮甸蝦米貯久變色﹐浸以小便﹐卽紅潤如新。河南魚在河上斫造﹐盛以荊籠﹐入汴﹐道中爲風沙所侵﹐有敗者乃以水濯﹐小便浸一過﹐控乾入物料﹐肉益緊而味回。然僧家以冰糖﹑南棗供佛﹐道家用竹紙書符﹑上表﹐至蝦米﹑魚﹐江南人家均珍爲美味﹐習而不察﹐無乎不可也。先大父嘗言﹕嘉慶初年﹐在四川一驛遇福文襄郡王行邊﹐州縣極供張之盛。以王喜食白片肉﹐肉須用全豬煮爛味始佳﹐乃設一大鑊﹐投全豬於中煮之。未及熟﹐而前驅至﹐傳王諭﹐以宿站尙遠﹐一到卽飯﹐以便趕行。無如肉尙未透﹐皰人窘甚﹐忽焉登竈解褲﹐溺於鑊中。先大父驚詢其故﹐則曰「忘帶皮硝﹐以此代之。」比王至﹐上食﹐食未畢﹐忽傳呼某縣辦差人﹐先大父驚曰「必覺其臭矣。」旣乃知王以一路豬肉無若此驛之美者﹐賞辦差者寧綢袍衤卦料一副。

○治疾單方﹝一﹞

咸豐甲寅﹐先大夫七十二歲﹐患瘧甚劇﹐諸醫束手。蘇州馬雨峯太守傳一方﹐用燕窩三錢﹐冰糖三錢﹐先一日燉起﹔至次日瘧作之前一个時辰﹐加生薑三片﹐滚三次﹐將姜取出服之。倘胃不能納﹐卽止啜其湯亦可。一劑不愈﹐則再﹔至三劑﹐無不愈者矣。此方得之蕭山﹐因校官王君年八十病瘧﹐服此而痊。其後試人屢驗﹐云云。余因遵方進之﹐先大夫一服卽愈。二十年來以之傳人﹐奏效甚眾﹐尢宜於老人及久瘧不痊者。其方平淡無奇﹐而應驗若是﹐可謂奇矣。

﹝二﹞

夏日生痱﹐以蚌粉等撲之無效﹐惟以隔夜之熱湯水滌之卽瘥。

疝气病﹐用薏苡仁﹐以東向壁土炒黃色﹐然後水煮爛﹐入砂盆內研成膏﹐每用無灰酒調下﹐二錢卽消。

﹝三﹞

食生冷致心脾作痛﹐以陳茱萸五六十粒﹐水一大盞﹐煎取汁﹐去滓﹐入官局平胃散三錢﹐再煎熱﹐一服卽止。

﹝四﹞

腎虛腰痛﹐用杜仲﹐灑浸透﹑炙乾﹐搗﹑羅爲末﹐無灰酒調下﹐三服而愈。

○錢曉庭畫秀水錢曉庭孝廉聚朝﹐爲石宗伯曾孫﹐餘同門友也。少孤﹐事母以孝聞。胸襟灑落無城府。畫得宗伯家法而加以腴潤﹐晚年聲價益髙﹐今則吉光片羽﹐人爭寶貴﹐且不可得矣。余先得其畫甚多﹐庚﹑辛之亂﹐皆付劫火﹐幸其子伯聲太守卿和能世其家學﹐爲余作一二紙﹐善者竟將跨竈﹐可喜也。曉庭早歲綦貧﹐而性甚介﹐不妄受人惠﹐嘗謂余﹕「昨晚斷炊﹐僅剩白米少許﹐供老母飠粥﹐而我則以炊餅二枚度一日。」然竟气自如﹐絕不露寒乞相﹐人服其雅量也。舉孝廉後﹐家稍裕﹐大挑得淳安教諭﹐未及滿任﹐卽棄官歸。歸後﹐惟以書畫自給﹐不問外事。咸豐戊午春﹐粵賊犯金﹑衢﹐於是嘉郡亦警備﹐太守馬雨峯昂霄於精嚴寺設籌餉局﹐延諸紳司其事﹐曉庭亦與焉。太守爲江蘇名孝廉﹐工書﹐宰金華時﹐與余善。余素不善書﹐而太守顧以爲善﹐臨別彊余書扇而去。至是蒞局中﹐謂﹕「陳某固才識優裕﹐卽書法亦自佳絕。」因出扇示之。曉庭卽馳書諧余﹐謂﹕「子若殿試遇馬公﹐必狀元及第無疑﹐何事軍功耶﹗」時余方軍書旁午﹐不勝況瘁煩懣﹐忽見此函﹐亦爲失笑。比秋﹐賊退﹐乞假歸省﹐至局中訪諸友。見曉庭擁長幾﹐列巨硯六七﹐粉墨狼藉﹐作畫猶未竟﹐因戲謂之曰「促爲我畫直幅八。」曉庭笑問﹕「潤筆若干﹖」余曰「若畫果好﹐當書一扇奉酬。」曉庭大笑﹐向諸人曰「渠字乃欲易我畫﹐亦太不自諒矣。」余乃曰「我之字﹐嘉興一郡﹐除太守一扇外﹐更有何人能得寸縑尺幅﹖若渠之畫﹐但須贈以潤筆﹐便可捆載。此時皂隸駔儈之家﹐誰不髙懸錢曉庭畫者﹗以我之扇易彼之畫﹐我猶怏怏耳。」眾皆鼓掌﹐曉庭亦爲絕倒。迄今十有餘年﹐喪亂旣平﹐曉庭早歿﹐卽爾時在局諸人﹐無一人存者。思之慨嘆。

○聖祖不喜吸煙聖祖不飲酒﹐尢惡喫煙。先文簡相國時爲侍郎﹐與溧陽史文靖相國酷嗜淡巴菇﹐不能釋手。聖祖南巡﹐駐蹕徳州﹐聞二公之嗜也﹐賜以水晶煙管﹐一呼吸之﹐火星直唇際﹑二公懼而不敢食。遂傳旨禁天下吸煙。蔣學士陳錫《恭記》詩云「碧碗瓊漿瀲灩開﹐肆筵先已戒深懷。瑤池宴罷云屏敞﹐不許人間煙火來。」今則鴉片煙盛行﹐其禍較﹝淡﹞巴菇百倍。在天之靈哀此下民﹐得無有餘恫乎﹖

●卷四○考據之難少時閱《閣帖》﹐右軍書多有「死罪」字﹐不解其義。後見唐國子祭酒李涪所撰《刊誤》云「短啟出於晉﹑宋兵革之際﹐時國禁書疏﹐非弔喪問疾﹐不得輒行尺牘﹐故羲之書首云『死罪』﹐是違制令也。」乃恍然悟。又《史記》屢言家累「千金」以爲富者﹐竊思千金卽於今世亦不能稱富﹐豈秦﹑漢之際金固貴重耶﹖後見如淳注﹕「戰國時以一鎰爲一金﹐漢時以一斤爲一金。」又恍然悟。然此二義﹐人多不知者﹐因附記之。

○閩海魚斗先大於道光初年官福建石碼場鹽大使時﹐忽天大風雨﹐隱隱有雷聲者﹐三日乃霽。嗣乃知海中有二大魚斗﹐風雨者﹐魚鼓鬣噴沫所致也。斗至三日﹐一魚之釒句於山巓﹐不能動﹐一魚去﹐而此魚遂死。將死之際﹐海濱居民乘舟往割其肉﹐魚稍一擺動﹐浪湧如山﹐舟覆﹐溺死十餘人。乃待至臭腐後﹐始羣往取肉熬油﹐尙得千餘石。

○袁癡袁丹叔先生國梓﹐文章爾雅﹐而性癡絕﹐人皆以「袁癡」目之。自郡守解組歸﹐居於茸城﹐屋濱大河﹐鄕人每泊糞船於門外﹐先生惡之﹐乃買羊肉一半﹐密置河畔﹐鄕人擔糞歸﹐將飯﹐見肉﹐疑爲人所遺者﹐大喜﹐亟啖之。先生俟食訖﹐乃至岸側﹐佯爲周視﹐故作喜狀曰「這畜生今日必死矣﹗」鄕人驚問故﹐則曰「此地有惡狗﹐吾買砒霜置肉內毒之﹐今旣食﹐除一害矣。」鄕人大恐﹐承系已食﹐懇其救解。先生陽驚曰「我毒狗﹐不毒人﹐此系爾自作之孽﹐非我罪過。」鄕人愈哀懇﹐至涕泗﹐乃指糞曰「亟啖此﹐或可解。」鄕人畏死﹐從之﹐大吐﹐委頓。則撫掌笑曰「爾他日仍泊船於此﹐當令再喫糞也﹗」一日者﹐立於門前﹐適府公遣僕奉書於先生﹐僕見先生﹐不識也﹐因詢曰「此間有一袁癡﹐居何處﹖」先生引之至家﹐攜書入﹐良久﹐什襲一巨函出﹐交僕曰「此系寶物﹐爾主向借﹐不能不與。爾主書中言﹐惟爾誠實右靠﹐須親攜去﹐毋易人致損壞。」鄭重言之再三。僕負之歸﹐物已重﹐路又遠﹐汗流浹背。府公見之不解﹐拆封﹐乃一粗石﹐重二十餘斤﹐上書十六字曰「尊價無禮﹐呼我袁癡。無法處治﹐以石壓之。」府公大笑﹐卽其僕亦自笑也。

○朱文正之風趣大興朱文正公﹐乾嘉時名臣也。崖岸髙峻﹐淸絕一塵﹐𨿽官宰相﹐刻苦如寒士﹐饋遺無及門者。與新建裘文達公最善﹐一日至裘處﹐譚次﹐忽嘆曰「貧甚﹐柰何﹖去冬上所賜貂褂亦付質庫矣。」裘笑曰「君生成窮命﹐復何言﹗我管戶部﹐適領得飯食銀千兩﹐可令君一擴眼界。」因呼僕陳之幾上﹐黃封燦然。公注視良久﹐忽起手攫二元寶﹐疾趨登車去。

○中國史紀外事之訛三國魏明帝時﹐紀日本國女王卑彌呼遣使入貢者凡二次。今考日本國史﹐則仲哀天王之妻息長足媛﹐神功皇后也。後攝政六十九年﹐年逾百歲。所謂國有內難者﹐乃其子は阪﹑忍熊二王起兵與母爭地位。後親生子名譽田別﹐在儲位七十年﹐至七十一歲乃登宸極。又四十二年卒﹐壽亦百有十二歲﹐號應神天皇﹐並無卑彌呼之名。日本與中國同軌同文﹐何以於其主名亦訛誤若此﹖卽如《明史》記封平秀吉爲日本王事﹐云沈惟敬私以衮冕奉秀吉﹐尊以帝號。今考其史亦殊不然。蓋秀吉求封明王﹐惟敬許之﹐歸而不敢言﹐洎宣讀至「封爾爲日本王」﹐乃怒﹐脫冕服投地曰「向言明主封我爲明王﹐故命班師。日本在我股掌﹐爲霸爲王﹐彼何與焉﹗」是秀吉之心固未嘗帝制自爲也。其國人中井積善亦曰「明豈有以其國號封外國之理﹖秀吉武人﹐昧於事體﹐以取嗤於異域﹐貽羞於後代。」云云。則奉以帝號之說﹐實屬誣罔。總之﹐以中國人紀外國事﹐無從質證﹐故舛錯恆多也。

○日本讓國之美譚日本自開國數千年以來﹐一姓相傳﹐至今不替﹐爲天下各國所無。其間臣弒其君﹐子弒其父者﹐不一而足。舊君奪國﹐女主臨朝者﹐亦不一而足。更可笑者﹐以國主之尊削髮爲沙門者﹐尢指不勝屈﹐惑溺之甚﹐相沿成例﹐視梁武之同泰捨身﹐猶其小焉者矣。然弟兄遜國之美﹐則有希蹤夷﹑齊者﹐不得以異域而輕之也。初﹐應神天皇愛少子稚郎子﹐立爲皇太子﹐命其兄大鷦鷯輔之。應神卒﹐稚郎子避之菟道﹐而讓位於大鷦鷯﹐曰「王仁孝﹐宜爲天下君﹐且國固王之國也。」大鷦鷯則曰「先皇預選明徳以爲貳﹐我不敢違先皇命。」固辭﹐固讓﹐虛其位者三年。民之貢獻者﹐不知所適﹐而大鷦鷯執志彌堅﹐稚郎子知其不可奪也﹐乃自殺。大鷦鷯聞之驚馳至菟道﹐哭極哀。不得已而登帝位﹐是爲仁徳天皇。嗚呼﹗若稚郎子﹐可謂有華風矣。

○閩省州縣虧空案嘉慶初元﹐福州將軍某﹐與總督伍公﹑巡撫浦公以事相忤﹐署方伯錢公則以爭一優人有隙。會總督入覲﹐將軍兼督篆﹐遂捃摭三人贓私事﹐並以福省州縣虧空百萬劾之。疏入﹐奉命查辦﹐總督﹑巡撫﹑方伯皆正法。而所謂「百萬之虧空」者﹐實無此數﹐乃以鹽課及閒款湊成之。於是州縣擬斬決者十七人﹐合省呼冤﹐而某揚揚自得也。讞案旣定。部覆未到﹐此十七人者發閩﹑侯二縣監禁。二縣以同官也﹐羈諸署中而已。一日者﹐有某令年六十餘矣﹐向閩縣令吉君泰懇曰「我老﹐止一孫﹐今夜擬回寓一視﹐可乎﹖」吉許之。至明晨﹐部文至﹐署督卽委吉君監斬。急使人至某寓﹐僞以他事促之。乃還報曰「某已一早出門矣。」吉大窘﹐只得先押十六人赴轅﹐而擬自請逸囚罪。時天色慘淡﹐淒風苦雨﹐路人目之﹐皆爲流涕。比至督轅﹐而某持傘著屐﹐已候於門矣。吉心大慰﹐遽前握其手曰「何不謀而先至此﹖」某曰「我自家行至中途﹐聞部文已到﹐因思回署再至此﹐則路迂﹐故逕來就死耳。」吉不覺哭失聲。是日十七人死後﹐吉痛哭﹐嘔血滿地﹐遂引疾歸。不二年﹐某移鎭四川﹐又劾總督勒襄勤相國﹐而代之。未幾﹐乃以縱賊渡河﹑貽誤軍機罪伏法。勒仍回任﹐閩人以爲有天道焉。

○冥司勘校侵用勇糧蕩寇營水師參將戴兆熊字夢璜﹐湖南人。辛酉﹐余於富陽江上識之。兆熊爲人質直勇壯﹐屢督炮船與賊戰﹐未嘗敗北。嗣杭城陷﹐軍潰散﹐走爲賊執﹐不屈被殺。兆熊嘗爲餘言﹐伊戚趙副將因病入冥﹐見大廈一區﹐列坐者數十人﹐皆僚友之陣亡者也。詢其何以羣居於此﹐眾笑言「凡力戰死綏者﹐忠勇之報﹐大率爲神。我等𨿽得神道﹐而以平時侵用勇糧﹐故須聽勘校﹐羈滯之苦﹐所不勝言。」趙蘇後﹐每舉以戒統領等官。兆熊緣此故﹐與士卒同甘苦﹐不敢有所私云。先大夫嘗訓余輩﹐謂﹕農夫服田力穡﹐沾體塗足﹐終歲勤動﹐所積不過錙銖之贏﹔獨士大夫居則髙堂大廈﹐出則結駟連騎﹐衣錦繡﹐食粱肉﹐與若輩苦樂奚啻天淵。卽令盡心民事﹐不敢怠荒﹐已恐折福﹐況復驕奢淫佚﹐貪饕無厭﹐廣積金帛﹐謂可遺之子孫。昭昭在上﹐決無是理﹗觀兆熊所譚﹐戰死沙場者﹐冥司尙勘校其侵冒﹐則安富尊榮﹐而貪贓虧帑之人﹐恐未必能逃閻羅老子之一算耳。

○賈島墓唐詩人賈島墓﹐在安徽太平府城外某棠村﹐湮沒久矣。道光六年﹐當塗人﹑張君寶榮﹑吳君其﹐偶有事於村﹐在蓁莽中得一斷碣﹐乃知爲閬仙墓道。因集同人捐資修葺﹐並立祠祀之。余時年十五﹐曾爲撰文記其事。迄今四十餘年﹐兵燹之後﹐詩稿文稿均付劫灰﹐無從追錄﹐況幼時所作乎。壬申歲暮﹐檢占舊簏﹐忽得《閬仙詩》一冊。夜於枕上默念舊作﹐乃歷歷記憶﹐不禁喜甚﹐亟起錄之﹐或閬仙之靈陰牖余衷也與﹖然文辭殊不佳﹐姑畱存以志童年故步云爾。

有唐水部員外郎賈閬仙先生墓﹐在太平府城西甘棠村﹐修護無人﹐樵蘇莫禁﹐牧童謳吟而上下﹐耕夫侵軼其中邊。星霜漂飛﹐碑銘磨滅﹐悵А土之﹐莫保﹐問鑄金者伊誰﹖道光丙戌﹐吳鴻臚其﹑張徵君寶榮聯騎西郭﹐遂步北邙﹐顧荊棘勿翦於邱封﹐悲詩人猶窮於身後。慨然淒感﹐厥墳塋﹐並作祠堂以奉祭禮。鬱蔥掩日﹐丹飾云﹐泉菊有馨﹐春秋匪懈。海昌童子某乃爲撰文﹐書之碑。其辭曰「天縱詩人﹐髙才拔萃。天厄詩人﹐屈身卑位。緊惟水部﹐崛起中唐。李賀並駕﹐劉勰聯。沈思斷髭﹐劌肝摑血。窮力追新﹐極貌寫物。秋風渭水﹐落地長安。吟苦比孟﹐名重因韓。遭時多讒﹐入宮見妒。長沙﹑長江﹐同才同遇。浮沈一尉﹐潦倒半生。郁此磅礡﹐發爲精英。絕唱五言﹐餘事千古。物化雲煙﹐人資藻斧。如何髙壠﹐沒於荒榛﹖孰司守土﹐致慨樵薪﹖我招我朋﹐爰究爰度。蟻結文還﹐朱亭封廓。別開巖岫﹐式啟祠堂。舄埏奕奕﹐松柏蒼蒼。姑溪帶前﹐龍山環側。墩望謝公﹐樓鄰太白。落日飛花﹐云車風馬。仿佛靈來﹐推敲月下。枝巖伯明遠先有《募捐詩》四首﹐一時傳誦﹐玆並錄之﹕願醵黃金鑄浪仙﹐一時佳話競流傳。而今更有孫晟輩﹐爲斂名流置墓田。

莫將詩瘦例尋常﹐萬古心源一瓣香。寒食芳郊分白打﹐淸樽誰與奠斜陽﹖

靑山祠墓春秋祭﹐太白樓髙畫棟新。詩派縱分仙與佛﹐忍教荒冢沒荊榛﹖

膏腴十畝買何時﹖奢願還思建一祠。馬負千鈞蟻駝粒﹐東風吹上海棠枝。

○鄭延平焚儒服圖詩明鄭芝龍縱橫海上時﹐娶於日本﹐生子成功。隆武帝賜以國姓﹐封延平郡王。大兵入閩﹐芝龍叛而迎降﹐其妻抗節死﹐成功起兵漳泉﹐奮螳臂以抗顏行﹐雄踞臺灣四十年﹐傳子若孫乃滅。𨿽爲周之頑民﹐實殷之義士也。聖祖於其子孫疏封五等﹐仰見如天之度﹐覆幬靡遺﹐凡在遠人﹐無不觀感。日本人以康公我之自出﹐故艷稱之。藤森大雅有《鄭延平焚儒服圖詩》﹐慷慨激昂﹐用采之以備東國之風。其詩曰﹕朱火欲國步難﹐殺气鮏羴白日昏。萬歲山頭哭龍髯﹐延秋門外哀王孫。黨禍紛紛擊且掊﹐四海士气沮喪久。艸間偸活何奄奄﹐崩角稽首惟恐後。延平郡王眞男兒﹐忠義之心確不移。一死酬恩無反顧﹐一木欲支大廈欹。慷慨倡義意激烈﹐先師廟前矢立節。脫卻儒衣付焚如﹐仰天低回瀝心血。昔心孺子今孤臣﹐向背去畱異所遵。旁人乍聽心氵動﹐嗚咽無聲气自振。嗚呼﹗志業𨿽不遂﹐足爲萬世鼓忠義。君不聞此子受生日域中﹐山川鐘秀膽气雄。又不聞母氏淸操亦奇特﹐泉城烈死驚異域。母教自古賢哲多﹐何況男兒性所得。莫怪金陵喪敗气猶剛﹐直取雞籠作金湯。戈鋌一揮紫颶息﹐鱷魚遠徙鯨鯢僵。三世供奉明正朔﹐衣冠堂堂四十霜。永爲臣子示儀表﹐昭回並懸日月光﹗

○古人轉世世傳明成祖靖難﹐殺戮忠臣甚慘﹐故再世爲莊烈帝﹐建文諸臣爲流寇﹐報怨﹐卒亡其國。此說荒誕不足信﹐然史閣部爲文信國後身﹐髙宗聖諭亦曾及之。桐城張封翁少時曾夢金甲神﹐自稱晉之王惇﹐欲托生其家﹐封翁以亂臣也﹐拒之﹐惇曰「不然。當晉室喪敗之際﹐我故應運而生﹐作逆臣﹔今天下淸明﹐我亦當應運而生﹐作良臣矣。」驚寤。後果生一子﹐然未幾而夭。後數年﹐又夢惇來托生﹐封翁責之曰「汝果姦賊﹐復來欺我﹐今不用汝矣﹗」惇曰「我歷相江南諸家﹐福澤無逾於君者﹐是以仍來﹐今不復去矣。」遂生文端公英﹐故小字惇復。相聖祖﹐爲名臣。子文和公廷玉﹐歷相雍正﹑乾隆兩朝。孫﹑曾皆躋無仕﹐福澤洵冠於江南。第不解以惇之凶逆﹐而再世乃膺福報爲良相﹔文信國之忠節﹐再世𨿽仍爲宰相﹐而復丁陽九作忠臣﹐報施之理﹐固如是哉﹖又觀明焦弱侯太史所著《濟寧州濟川坊記》﹐內載﹕秣陵司空郎華瑜治運河時﹐一夕﹐緋衣絳幘者稱宋都魁某見夢﹐曰「公堤逼吾宮﹐今不爲區處﹐桐園將爲行路﹐柰何﹖」公寤﹐亟索堤旁志石﹐丹書炳然。用是攺築堤﹐而封其故墓﹐爲文以祭。匝歲﹐前緋衣絳幘者復見夢﹐曰「願爲公後﹐以報。」詰朝﹐而仲子生﹐是爲濟時。已而登第﹐繼瑜爲河臣。弱侯太史以明距宋七百餘年﹐感應如一日爲奇﹐詎知後來之史與張尢奇之奇者也﹗

○小說誤人小說家無稽之語﹐往往誤人。《嶽傳載》﹕張浚陷害嶽武穆﹐後爲諸將咬死。於是吳俗遂有咬死人不償命之說。同治壬申﹐蘇郡有飛金之貢。先是﹐業金箔者以所業微細﹐自立規約﹐每人須三年乃授一徒﹐蓋以事此者多﹐則恐失業者眾也。其時有無賴某者﹐以辦貢爲名﹐呈請多授學徒﹐用赴工作。旣得批準﹐卽廣招徒眾﹐來從學者﹐人贄六百文﹐一時師之者雲集。同業大忿﹐於是授「咬死不償命」一言﹐遂羣往持其人而咬之﹐人各一口﹐頃刻而死。吳縣令前往檢驗﹐計咬傷處共一百二十三口﹐然何人咬何處﹐人多口雜﹐不特生者不知﹐卽起死者問之﹐恐亦不能知也。乃取始謀先咬者一人論抵。

○縐云石吳將軍六奇所贈查伊璜孝廉縐云石﹐道光年間﹐爲石門蔡小硯廣文所得﹐廣文置之福嚴禪院﹐院距縣城十餘里﹐兵燹之後﹐巋然獨存。同治甲子﹐余乞假省墓﹐曾往一觀。石髙丈行﹐極縐﹑瘦﹑透之妙﹐洵奇物也。廣文不私於家而施之寺﹐石丈人所以無恙﹐否則﹐亦同其故宅成煨燼耳。吳將軍遇孝廉後﹐至粵東仕明﹐官副將﹔入本朝﹐氵存歷提督﹐卒謚順恪。

○記粵逆洪秀全事粵逆洪秀全﹐廣東花縣人﹐飲博無賴﹐以演命賣卜爲業。先從上帝會﹐繼托名西洋天主教﹐捏造天父﹑天兄名目﹐撰各妖言書﹐肆爲煽惑﹐遠近不逞之徒附之。道光三十年六月﹐在桂平縣金田村倡亂﹐不過千百人耳。延旣久﹐脇從愈眾﹐僭僞號太平天國﹐稱天王。騷擾至十六省﹐陷名都大城﹑郡縣六在余處﹐伊古以來﹐盜賊縱橫之甚﹐未之有也。同治三年五月﹐大軍圍之於江寧﹐城垂克﹐乃仰藥死﹐賊平。搜得其屍﹐寸礫之後﹐烈火焚之。其子洪福﹐次年亦獲於江西之廣昌縣﹐淩遲處死。逆案遂結。然天下被其毒者已十有五年﹐考其行事﹐全無義理﹐而能作亂如是之久﹐殆劫運使然耳。逆先攺正朔﹐以三百六十六日爲一年﹐一月有三十日﹑三十一日者﹐遂不置閏﹔而攺天干地支之名﹐如「醜」爲「好」﹐「卯」爲「榮」﹐「亥」爲「開」之類。繼滅人倫﹐令軍中夫婦不得同處。蕭朝貴﹐僞封西王﹐其妹婿也。朝貴之父於長沙途中私招朝貴之母同臥﹐朝貴卽公訟﹐斬其父母警眾﹐揚揚語人曰「父母違犯天條﹐不足爲父母也。」而其妻洪宣嬌與僞東王楊秀淸通﹐嘗共臥起﹐爲眾所見﹐乃傳天父令曰「秀淸﹑宣嬌同胞兄妹﹐臥何嫌﹖我令宣嬌與秀淸臥者﹐爲天下兄弟姊妹贖病也。」共逆乃號楊逆爲「禾乃師贖讀主」。蓋賊最尊者曰天父﹐追其所自出﹐云有叔嫂姦而生耶火華﹐卽爲天父﹔天父以一七日造成世界﹐生五子一女﹐長爲耶穌﹐次爲洪逆﹐次爲楊逆﹐又次爲馮逆﹐爲韋逆﹐女爲宣嬌﹐卽洪逆之親妹。蕭朝貴殺其父母以示天條而妻與楊逆通﹐則不敢言。韋逆之父尊爲國宗伯﹐然見韋逆亦跪而稱千歲。其悖謬如此。後馮逆被正擒法﹐韋逆殺楊逆並宣嬌後﹐爲洪逆所殺﹐蕭朝貴於湖南爲官軍擊斬﹐其起事死黨遂無一人存者。

賊之最無道理者曰「講道理」。每遇講道理之時﹐必有所爲也。凡擄眾﹑搜糧則講道理﹔行軍﹑出令則講道理﹐選女色爲妃嬪﹐則講道理﹔驅蠢夫壯丁爲極苦至難之事﹐則講道理。究其所講者﹐其初必稱天父造成山海﹐莫大功徳﹔天王﹑東王操心勞力﹐安養世人﹐莫大功徳﹔理應供奉歡喜﹐娛其心志﹐暢其體膚。爾等眾小﹐安得妄享天父之財祿﹐驕淫怠惰﹐犯天條律云云。以後則宣揚賊將欲爲之事﹐以一眾心﹐而復引天父之語以証之。如謂孔子爲「不通秀才」﹐天父前日已將其責打手心等語。聞之令人發指﹐卽在賊中之人﹐聞之亦不復信也。

○鄒鳴鶴之夢常州鄒中丞鳴鶴﹐未遇時﹐夢至冥府﹐有友人自內出﹐云在府中掌冊籍者。因叩以終身事﹐友書八字付之﹐曰「官君四品﹐洪水爲災。」正欲審詢﹐遂寤。道光丁丑。官河南開封府﹐適河決中牟﹐黃水灌城﹐危在頃刻﹐因舉前夢告人﹐自恐不免﹐乃竟無恙。後擢任廣西巡撫﹐以剿辦賊匪未能得手﹐革職歸裏﹐爲兩江總督陸公建瀛檄赴金陵幫辦籌防事宜﹐城陷死之。奉旨照道員例賜卹﹐始知「四品」之應﹕「洪水」蓋指洪逆也。

○麟慶之夢長白麟見亭侍郎慶﹐任河南總督時﹐嘗刊《鴻雪因緣圖記》﹐歷序一生宦迹﹐每幅各系以詩﹐分贈同人。道光戊戌﹐余薄遊淸江﹐亦得一冊。見紀夢一圖﹐自序云﹕夢騎赤馬躍入河中﹐有聲如雷而醒。余私謂人曰「再八年﹐歲在丙午﹐公其終乎﹖」人問故﹐余曰「昔謝太傅夢乘桓溫之輿﹐行十六里﹐見一白雞而止。後代溫秉政十六年﹐至辛酉歲而薨。解之者曰﹕」乘溫輿者﹐代其位也﹔十六里者﹐十六年也﹔辛爲金﹐金色白﹐酉屬雞﹐則白雞也『。今公治河而夢入河﹐必有河患﹔丙屬火﹐火色赤﹐午者馬也﹔非其徵乎﹖「人皆不信餘言。至甲辰歲﹐河果決﹐公以是罷官。丙午年﹐河工合龍後﹐公卒。

○張文祥行刺案同治庚午秋七月﹐兩江總督馬端敏公於督署內教場閱兵訖事還﹐行至西夾道﹐爲賊所刺﹐賊亦當時就獲。公傷重﹐不能言﹐頃刻遂卒。事聞﹐中外驚駭﹐天子震怒悼惜﹐惕謚﹐並命入祀賢良祠。安徽﹑浙江等省經公所蒞治者﹐感念恩徳﹐咸爲公建立專祠﹐奏奉兪旨。生榮死哀﹐近年督撫所未有也。賊張文祥﹐河南人﹐姦狡凶惡﹐各官嚴刑訊問﹐無一實供。上命刑部尙書鄭公帶同司員來江審辦﹐僅據供系浙江海盜餘孽﹐前來復仇﹐他無一言﹐遂擬以淩遲完案。所奇者﹐伊自供出妻女所在﹐毫不隱諱。提到妻女嚴鞫﹐亦一無供詞。余戚錢愼庵太守時署江寧府事﹐愼庵受公知甚深﹐極欲究出實情﹐爲公雪恨﹐乃殫精極思﹐研訊兩月之久﹐卒不得要領﹐發憤臥疾者累日。此案﹐愼庵爲余詳細言之﹐故知外間之謠傳﹐均不足據。尢奇者﹐是月有湖州人費君﹐以畫師流寓在上海﹐患瘧疾甚劇。公被刺三日﹐上海卽得信﹐而未知賊主名。其同鄕沈姓﹐爲布捐局司事者﹐往告之。費瞿然曰「賊必張文祥也。」沈驚問故。費曰「數日前瘧作﹐昏憒之際﹐忽見一隸手牌票﹐上書﹕」張文祥刺殺馬總督一案﹐系一百二十年前之事﹐今當完案。在案人證﹐合行拘提。『云云。共計一百五十餘人﹐首名卽馬總督﹐而我之名亦在內。方擬細視﹐忽妻持藥至﹐隸遂不見。彼時自思﹐與總督無一面之識﹐何以連及﹖殆噩夢耳。今乃有是事﹐我其死乎﹖「閱數日﹐知賊名果爲張文祥﹐費亦旋卒。次年﹐余攝﹐上海縣事﹐訪之布捐局而信。噫﹗此夙冤耶﹖與前明張差梃擊﹐本朝嘉慶時之成得行刺﹐同爲千古疑案矣。

○成得行刺案成得者﹐京師中廚役也。於睿皇帝駕幸圓明園時行刺﹐當卽被擒。上命諸王大臣﹑六部九卿會訊﹐默無一言﹐但云「若事成﹐則公等所坐之處﹐卽我坐處也。」上寬仁﹐不欲窮詰興大獄﹐遂命淩遲處死。其處死時﹐先大夫在京﹐與眾往觀之。先立一木樁﹐將得縛於樁上。其面前又植二木樁﹐乃牽其二子至。一年十六歲﹐一年十四歲﹐貌皆韶秀﹐蓋尙在塾中讀書也。至則促令向得叩首﹐訖﹐先就刑﹐得瞑目不視。已﹐乃割得耳﹑鼻及乳﹐從左臂魚鱗碎割﹐再割右臂﹐以及胸﹑背。初尙刀刀見血﹐繼則血盡﹐只黃水而已。割上體竣﹐忽言曰「快些。」言甫畢﹐廠上走下一官﹐謂之曰「皇上有旨﹐令爾多受些罪。」得遂瞑目不言﹐臠割至盡乃死。究亦不知何人所指使。倘非上之聖慈﹐則漢之楚獄﹐明之胡獄﹐株連而死者且數萬人矣。嗚呼﹗此仁宗之所以爲仁與﹗

○張忠敏入夢東陽張玉笥先生諱國維﹐明崇禎中﹐曾巡撫應天。時江蘇﹑安徽兩省皆屬管轄。先生勤政卹民﹐百廢具舉。於吳中築捍海塘﹐並開通各河道﹐著有《三吳水利全書》。嗣擢督河漕去﹐吳人感其恩澤﹐立生祠於虎邱。先生旋解組裏居﹐魯王監國﹐晉官大學士。浙東不守﹐投水殉義﹐吳人因卽生祠春秋隆饗焉。乾隆時﹐髙宗純皇帝褒揚勝國忠臣﹐賜謚忠敏﹐列入祀典﹐咸豐庚申﹐賊隱蘇城﹐祠宇被毀﹐僅存一楹。同治登醜﹐大兵收復後﹐亦未及葺﹔至壬申歲﹐永康應敏齋方伯攝藩篆﹐里人馮敬亭宮贊始以爲言﹐方伯於先生爲鄕後輩﹐遂於治事之暇﹐輕騎往視。先是﹐方伯屢夢至一處﹐池荷岸柳﹐塔影山光﹐依依神往。及至是地﹐恍符夢境﹐心大感異。因立意重﹐捐廉爲倡。命余及仁和邵步梅刺史襄其事﹐量鼓分操﹐輸貲雲集。經始於壬申首夏﹐至癸酉季春落成。署中丞恩公率僚屬釋奠祠下﹐士民環觀﹐嘖嘖稱嘆。亦足見忠義之不可磨滅﹐而今日之人心猶有不忍忘先生者也。祠後隙地廣數畝﹐有大池﹐荷芰叢生﹐每當夏月﹐香風郁然。方伯於池上建鴛鴦廳三楹﹐以攬其勝﹔復於廳之左構一樓﹐資恁眺﹔院中堆碎石小山﹐雜蒔花木﹐囿徑回林華絢﹐繚垣接趾於陵阿﹐浮圖掛影於霄漢﹐朝煙暮靄﹐頗有罨畫之趣。此則初經營時所不及料者也﹐其亦先生之靈爽有式恁焉。不然﹐何方伯之夢適與之合也﹖或所謂因緣者非耶﹖是舉也﹐公糜緡錢一萬餘﹐監工者爲蘭溪人候補同知祝齡。

○聖教西行朝鮮﹑越南本中國地﹐故周﹑孔之道至今被服。日本至魏明帝時始通中國﹐自其主文武天皇釋奠於先聖先師﹐尊崇孔子﹐而儒教逾東海矣。觀《先哲叢談》一書﹐知彼國儒生恪守程﹑朱之說﹐於性理之學實有發明﹐不得以倭人而輕視之也。乃今閱香港華字日報﹕英吉利國牧師雅裏各將遊京師﹐以極觀光之願﹔又將迂道山東往謁曲阜孔林等語。已心喜其知所趨向矣。復見王韜《送雅牧師回國序》﹐稱其注全力於《十三經》﹐取材於馬﹑鄭﹐折衷於程﹑朱﹐於漢﹑宋之學兩無偏袒。譯有《四子書》《尙書》兩種﹐西儒見之﹐咸嘆其詳明賅洽﹐奉爲南鍼云云。不禁爲之起舞﹐深幸聖人之教又被於西海﹐西儒能奉周﹑孔﹐固堪嘉尙﹐而雅裏各研究馬﹑鄭﹑程﹑朱之學﹐用夏變夷﹐眞孟子所謂豪傑之士也。「天之所覆﹐地之所載﹐凡有血气者﹐莫不尊親」﹐《中庸》之言豈欺我哉﹗

○董曹兩相國遺事董文恭相國誥﹑曹文正相國振鏞﹐嘉﹑道兩朝名臣也。文恭盛徳偉望﹐朝野欽仰。嘉慶十八年﹐天理教匪林淸遣賊入禁城爲亂﹐時上幸熱河﹐聞變﹐近臣有以暫行駐蹕之說進者﹐文恭力請回鑾﹐繼以涕泣。而文正在京師﹐於亂定後鎭之以靜﹐畿甸遂安。時有無名子撰一聯嘲之云「庸庸碌碌曹丞相﹐哭哭蹄啼董太師。」二公聞之﹐笑相謂曰「此時之庸碌﹑啼笑﹐頗不容易。」文恭初加太子太師銜﹐人有尊以太師之稱者﹐公輒笑辭曰「賊姓不佳。」後二公皆加太傅銜。文正︳謨遠猷﹐不心翼翼﹐歷相兩朝﹐福壽近世罕比。余於二公皆姻家﹐故熟聞之。

○道光朝州縣陋規之紛議道光初年﹐英煦齋相國和﹐初爲軍機大臣﹐以州縣辦公無資﹐而取民無藝﹐奏請以各省陋規酌定其數爲公用﹔有於數外多取者重罰之。宣宗諭直省督撫議奏﹐言人人殊。兩江總督孫相國玉庭上疏極言不可﹐奉旨嘉許﹐英相國得薄譴﹐撤出軍機﹐而孫相國賜「公忠大臣」四字﹐天下頌聖主之明。同時廣東巡撫康公紹鏞一疏﹐尢爲暢達﹐其略曰「粵東負海濱山﹐盜會諸匪甲於他省﹐公用以緝匪爲大宗﹐捐攤賠補次之﹐辦公雜項又次之。粵東州縣歲入所藉﹐專在兵米折價﹐歷久相沿舊規﹐官民相安。緣粵東產米稀少﹐全賴粵西﹑湖南兩省接濟﹐故民間皆願折納﹐地方官代爲買谷碾支﹐百數十年循照已久﹔若槪收本色﹐事涉更張﹐轉滋擾累。其餘雜稅及車舟行戶﹑鹽當規禮﹐或有或無﹐不能一律。此粵東陋規與州縣辦公之大槪情形也。今欲明定章程﹐立以限制﹐其中有窒礙難辦﹐勢不能徑情直行者。卽如兵米折價一項﹐朝廷取民﹐歲有定制﹐抑且應徵本色﹐折取卽爲違令。今以例徵本色﹐例嚴浮收之正供﹐忽明著甲令﹐許其折價﹐許其多取﹐無論國家輕徭薄稅﹐斷不值因辦公費用﹐誤蒙加賦之名﹐且卽以折價而論﹐在訓謹花戶﹐𨿽照舊規完納﹐而刁生劣監﹑頑抗百姓﹐多不能照數﹐有於正數之外﹐絲毫無餘者﹐更有正賦之內﹐收不足數者。州縣以浮折事屬違例﹐往往將贏補絀﹐自行賠補。今若定以折收額數﹐則所浮之價﹐卽爲應納之數﹐設有短少﹐似難辦理。又粵東兵米﹐零尾掛欠頗多﹐須州縣先爲墊解﹐是照正項﹐尙不能年淸年款﹔設經明定額數﹐其掛欠代墊﹐恐較前尢甚。況貪官吏﹐視所加者爲分內應得之數﹐以所未加者爲設法巧取之數。聞之雍正年間﹐議將地丁火耗酌給養廉﹐當時議者﹐謂今日正賦之外﹐又加正賦﹐將來恐耗羨之外﹐又加耗羨。八九十年以來﹐錢糧火耗﹐視昔有加﹐不出前人所慮。前項折價﹐與從前火耗增收﹐事實相近﹐卽能明查暗訪﹐堅持於數年之間﹐亦斷難周防遠慮﹐遙制於數十年之後。夫兵米正額﹐各州縣有定數﹐折收之價﹐粵省有通例﹐其不能行尙如此。況雜稅等項﹐名目不一﹐或此地有而彼地無﹐或此地多而彼地寡﹐願者減其數以求悅﹐黠者浮其數以取贏。究之﹐浮者已浮﹐數已定而難攺﹔減者非減﹐事甫過而復加。此時毫髮未盡之遺﹐卽他年積重難返之浙。其中更有持蠻行戶﹑刁滑商人﹐向不完納平余﹐致送禮規﹐今以案經奏定﹐數已申明﹐在官視爲宜然﹐在民視爲非舊﹐兩相脇制﹐互爲稟呈﹐上司旣不能爲官吏分外婪索予以糾參﹐又不能因民間不繳陋規懲以官法。爾時辦理﹐更形掣肘﹐是雜項等稅之難辦﹐較兵米折價尢甚也。再四思維﹐實無萬全良策﹐且各項所入﹐旣有陋規名目﹐今逐款臚列﹐上瀆聖聽﹐於體制似亦未協。夫獘去其太甚﹐事不外舊章。臣等受恩深重﹐於查辦此事﹐萬不敢畏難推委﹐而事有窒礙﹐不敢不將情形據實密陳。應請照常辦理﹐並隨時稽察﹐如有於常額外多取絲毫﹐一經訪聞﹐輕則撤參﹐重則治罪。並督率司道﹑府廳﹑州縣等官﹐行行儉節﹐屏除浮費﹐庶以儉佐廉﹐省一分之費用﹐卽以紓一分之民力。」云云。此奏可謂通達治體矣。按英相國原奏﹐誠恐州縣取民無制﹐亦具一片婆心﹔而揆以國家大體﹐實不可行﹐且又不勝其流獘。故聖主不惜收回成命也。

○不輕裁陋規之用意先伯半帆太守錫熊﹐由知縣氵存歷牧守﹐所到之處﹐裁革陋規。一切用度﹐皆是伯祖長蘆運使任內攜往。時有「陳靑天」之號。先大父時官安徽﹐聞之弗善也﹐貽書戒之曰「若父爲都轉﹐若故能取給。後任官之父安得盡爲都轉耶﹖將來不給於用﹐勢必仍復舊貫。居己以淸名﹐陷人於不肖﹐非仁者之用心也。若果無須此項﹐盍畱爲地方公用乎﹖」先伯不能從。比去任﹐後來者果盡復之。同時帥仙舟中丞承瀛官浙撫﹐解任後﹐以鹽規二萬畱爲書院經費。後左季髙相國撫浙﹐亦以寧關平餘萬六千金﹐捐作賑濟之用﹐均不裁此規目。二公皆一時名臣﹐前後所見相合如此。

○自稱其弟爲令弟余在金華校官任時﹐有諸生數人來見﹐一人自稱其弟爲「令弟」者﹐同座均目笑之﹐其人亦自忸怩。余解之曰「古人自稱弟者﹐本有」令「字﹐諸君特未畱意耳。」眾請教﹐余因誦謝靈運《酬從弟惠連詩》云「末路值令弟﹐開顏披心胸。」杜少陵《送弟韶詩》云「令弟尙爲蒼水使﹐名家莫出杜陵人。」李頎《答從弟異卿詩》云「吾家令弟才不羈﹐五言破的人共推。」是稱己之弟爲令者﹐亦猶行古之道也。眾俱粲然﹐謂先生善於解嘲。

○歷代官名官制之同異官名﹑官制﹐歷代不同﹐惟宰相及大將軍﹐數千年以來始終貴重﹐其餘﹐或古貴而今卑﹐或昔輕而今重者﹐不一而足。如尙書﹑侍郎﹐漢世皆爲冗官﹐至唐則尙書以處藩鎭﹐侍郎則居宰相之位矣。沿至於今﹐尙書仍屬八座﹐侍郎亦貳六卿﹐未嘗少貶。六朝之中書舍人﹐權侔宰相﹐今則爲內閣之屬﹐只七品耳。唐﹑宋﹑元之大學士﹐秩不過五品﹐明初亦未大重﹐大學士者必加公﹑孤之銜乃尊﹐後乃升爲宰輔之任﹐無須加銜。今則與太師﹑太傅﹑太保同爲正一品矣。至古之官名今以之呼執藝得﹕剃髮曰待詔﹐工匠曰司務﹐典夥曰朝奉﹐皆不可解。庚午﹐餘丁西撚肅淸案內加道銜﹐有人貽書稱余爲觀察者﹐一幼僕粗解文義﹐見之憤然曰「彼欺我官太甚﹗」余驚問之﹐則曰「觀察者﹐捕役之別名也。」眾皆不解﹐則持《水滸傳》緝捕使臣何觀察爲證﹐𨿽羣嗤其妄﹐然元﹑明之際稱捕役爲觀察﹐亦實有此名矣。至都頭﹐久爲縣役之通稱﹐而唐之季年則有以都頭爲官名﹐而兼平章事者。

○讀書貴識字讀書貴識字﹐今人卽目前之字讀別者甚多。如搶攘﹐音「撐能」﹔數奇﹐音「朔基」﹐而俗俱如字讀。口喫之「喫」﹐音「吉」﹐而俗讀作「喫」﹔大觀之「觀」音「貫」﹐而俗讀作「官」﹔冗長音「仗」﹐而誤爲長短之「長」﹔敵音「擎」﹐而誤爲彊勁之「勁」﹔射覆音「食福」﹐今吳從去聲﹔踉蹌音「亮搶」﹐今俱作平聲﹔分野之「分」是去聲﹔仰給之「仰」非上聲﹔口占之「占」音「戰」﹔逕庭之「庭」音「廳」﹔蕞爾小貌﹐「蕞」音「萃」﹐俗讀爲「撮爾」者非﹔泠然﹐淸意﹐「泠」意「靈」﹐俗作「冷然」者誤。是皆章章在耳目之前者也。至誤汨爲「泊」﹐訛爲「皙」﹐騫之混「蹇」﹐嘵之異「訁堯」﹐稍爲畱心卽不錯用。然二十八宿﹐「宿」本字音「肅」﹐世均作「秀」音﹔傳臚之「臚」﹐臚字本音「閭」﹐並無「盧」音﹐今若依古音稱「宿」爲「肅」﹐稱「臚」爲「閭」﹐豈不致人嘩笑耶﹖余謂讀書識字﹐心自知之可也﹐若相沿成習﹐亦用今之音爲宜﹐不必沾沾自詡﹐呼天明爲「汀茫」耳。

○沈約詩韻今人論詩韻﹐多極詆沈約﹐以爲約湖州人﹐江左偏音﹐不足爲據﹐殊不知約所撰《四聲》一卷﹐亡之久矣。約之後﹐隋陸法言撰《四聲切韻》﹐唐孫忄面撰《唐韻》五卷﹐今並不存﹔存者宋之《廣韻》及《禮部韻略》。嗣有平水劉淵仍禮韻而通並其部分。至元黃公紹仍劉韻而廣其箋注。最後有陰氏兄弟著《韻府》﹐取各韻書大加刊削﹐頗多遺漏﹐當時並不推爲善本﹐然自明初到今﹐相沿用之﹐學者卽指以爲沈韻﹐其知爲平水劉氏韻者已希矣﹐何論陰氏﹖徒使沈隱侯於千數百年之後橫被詆訁其﹐豈不異哉﹗

○曾左左友誼之始末曾文正公與左季髙相國同鄕﹐相友善﹐又屬姻親。粵逆猖獗﹐蔓延幾徧天下﹐公與左相戮力討賊﹐聲望赫然。合肥相國後起﹐戰功卓著﹐名與之齊。中興名臣﹐天下稱爲曾﹑左﹑李﹐蓋不數唐之李﹑郭﹐宋之韓﹑範也。比賊旣蕩平﹐二公之嫌隙乃大構。蓋金陵攻克﹐公據諸將之言﹐謂賊幼逆洪福已死於亂軍中。頃之﹐殘寇竄入湖州﹐左公諜知幼逆在內﹐會李相之師環攻之﹐而疏陳其事。公以幼逆久死﹐疑浙師張皇其詞而怒﹐特疏詆之﹔左公具疏辧﹐洋洋數千言﹐辭气激昂﹐亦頗詆公。兩宮﹑皇上知二公忠實無他腸﹐特降諭旨兩解之。未幾﹐洪幼逆循入江西﹐爲沈幼丹中丞所獲﹐明正典刑﹐天下稱快﹐而二公怨卒不解﹐遂彼此絕音問。余爲左公所薦舉﹐公前在安慶時﹐亦曾辟召之。同治丁卯﹐謁公於金陵﹐頗蒙靑眼。洎攝南匯縣事﹐丁雨生中丞時爲方伯﹐具牘薦余甚力﹐公批其牘尾曰「曾見其人﹐夙知其賢﹐惟系左某所保之人﹐故未能信。」云云。蒯子範太守以告余﹐謂公推屋烏之愛也。辛未﹐公再督兩江﹐張子靑中丞欲調予上海﹐商之於公﹐公乃極口贊許。是冬來滬閱兵﹐稱爲著名好官﹐所以獎勗者甚至。聞余欲引退﹐特命塗朗軒方伯再四慰畱﹐謂公忘前事矣。後見常州呂庭芷侍讀﹐談及二公嫌隙事﹐侍讀云「上年謁公於吳門﹐公與言左公致隙始末﹐謂『我生平以誠自信﹐而彼乃罪我爲欺﹐故此心不免耿耿。』」時侍讀新自甘肅劉省三軍門處歸﹐公因問左公之一切布置﹐曰「君第平心論之。」侍讀歷言其處事之精詳﹐律身之艱苦﹐體國之公忠﹐且曰「以某之愚﹐竊謂若左公之所爲﹐今日朝端無兩矣。」公擊案曰「誠然﹗此時西陲之任﹐倘左君一旦捨去﹐無論我不能爲之繼﹐卽起胡文忠於九原﹐恐亦不能爲之繼也﹗君謂爲『朝端無兩』﹐我以爲天下第一耳﹗」因共嘆公憎而知善﹐居心之公正若此。余又謂﹕「洪逆未死﹐公特爲諸將所欺﹐並非公之自欺﹐原可無須芥蒂也。」公歿後﹐左公寄挽一聯云「知人之明﹐謀國之忠﹐我愧不知元輔﹔攻金以礪﹐錯玉以石﹐相期無負平生。」讀者以爲生死交情於是乎見。昔韓忠獻與富文忠皆爲一代賢臣﹐第以撤簾事意見不合﹐終身不相往來﹐洎韓公薨﹐富公竟不致弔。今觀曾﹑左二公之相與﹐賢於古人遠矣。

○禍福變幻「塞翁失馬﹐焉知非福」﹐此語誠然。道光二年﹐先大父爲安徽太平府通判﹐例應押運北上﹐廬州府通判董某以歧路得之。押運﹐優差也﹐人皆代爲不平﹐先大父不以介意。董至北﹐會旗丁行賄事發﹐累及運官﹐發刑部訊﹐董身關三木﹐幾瀕於死。先大父時知滁州﹐聞之嘆曰「此咎應屬我得﹐董乃以捷足代之乎﹗」嘉慶十年﹐先大夫與杭州陳荔峯閣學嵩慶﹐同以譽錄議敍鹽庫大使﹐在京候銓。一夕﹐與伊墨卿太守﹑張船山侍禦夜飲極歡﹐次日應赴部投供﹐醉甚不能往﹐適有河南庫大使一缺﹐因不到﹐扣選﹐閣學大失意﹐同人亦爲之惜。然未幾連捷﹐遂入翰林﹐官至內閣學士﹑禮部侍郎。壬午﹐閣學主福建試﹐先大夫方由石碼場大使升同安知縣﹐相見於鎖院。閣學謂﹕「爾日使不以醉誤事﹐則今日亦不過中州一令耳。」

○迷信生肖笑柄先大夫署福建光澤縣時﹐鄰縣某因禁私宰﹐幾至民變。蓋梏殺牛者﹐而以牛肉環置架上﹐暑腐臭爛﹐薰蒸致死也。府委邵武令往驗而歸﹐先大夫遇諸塗﹐詢某君何以若是之酷﹐答曰「渠因生肖屬牛﹐故愛牛同於骨肉。」復笑謂﹕「我長渠一歲﹐此番歸後﹐當禁民間畜貓矣。」遂彼此鼓掌。余謂宋徽宗時﹐宰相範致虛上言「十二宮神﹐狗居戌位﹐爲陛下本命﹐今京師有以屠狗爲業者﹐宜行禁止。」因降指揮﹐禁天下殺狗﹐賞錢至二萬。元延間﹐都城有禁﹐不許倒提雞﹐犯者有罪。因仁宗乙酉生命也。明正徳朝下詔﹐禁天下食豬﹐蓋武宗以豬與朱同音﹐爲犯國姓也。古今事無獨有偶者乃如此。

●卷五○蔣振生書法論金壇蔣振生﹐原名衡﹐字湘帆﹐虎臣修撰之侄也。康熙時﹐以書名一時﹐碑版照耀四裔。年五十六歲﹐矢誌書《十三經》﹐共八十餘萬言﹐閱十二年而訖事。南河河道總督髙公斌特疏上呈禦覽﹐奉旨以墨刻頒行天下﹐授國子監學正。當寫經時﹐以恩貢選英山教諭﹐又舉博學鴻詞﹐皆力辭不赴﹐其專精如此。嘗云「學書者﹐不能爲人宗祖﹐亦當與古人弟昆﹐何至爲人子孫﹐甚至甘同奴僕﹗」云云。自負之髙﹐有不可千古之槪。所爲古文﹐亦希蹤龍門﹐出入唐﹑宋諸大家。餘五世從祖文勤相國曾爲序而行之。其《書法論》一篇﹐聚古人大旨於數百言之中﹐如探驪得珠﹐覺前賢紛紛議論均爲饒舌矣。玆錄其全文於左﹕自永字八法後﹐論者幾數萬言﹐惟孫過庭《書譜》﹑姜堯章《續書譜》二家言最詳。余撮其要旨。第一在執筆﹐曰懸臂﹑中鋒。顏魯公云「撚破管﹐畫破紙」﹐蓋言五指齊用力。若雙鉤﹑單鉤諸法﹐𨿽三指著力﹐四﹑五指全無用處﹐故必右肘懸則靈動﹐五指撮管頂則堅勁。此乃返本還原﹐追蹤頡﹑邈﹑斯﹑邕作篆之意。夫竹簡漆書可容指腕兼運否﹖學書者先凝神端坐﹐使筆與手如鐵錐木柄﹐全然不動﹐純任天機運轉﹔左臂平按﹐久乃酸痛異常。此語從未經人道破。至運筆﹐則凡轉肩鉤勒﹐須提起頓下﹐然提﹑頓二字相連﹐捷於影響﹐少遲則犯落肩脫節之病﹐不可使盡筆﹐不可用順牽﹐凡畫之住處﹐直之末稍帶第二筆處﹐皆從左轉﹐所謂每筆三折﹐一气貫注者也。有從無筆默處求之者﹐曰意﹐曰气﹐曰神﹐曰布。有從有筆墨處求之者﹐曰絲牽﹐曰運轉﹐曰仰覆向背﹐疏密長短﹐輕重疾徐﹐參差中見整齊﹐此結體法也。魏晉人書﹐天然宕逸﹐唐人專用法﹐遂有九宮﹐分中左右上下界畫﹐使學者易趨﹐竊疑所謂口授訣卽此也。余擬四言曰「中﹑正﹑靈﹑靜。」中﹐則直看﹐每一字有中﹐如帝﹑宗﹑康之類﹐中直必與上點相對﹔若兩分之字﹐則左右各有中﹐如靖﹑辟﹑錄﹑軒﹔或上合下分﹐如聶﹑昂﹑靡﹔或上分下合﹐如瞿﹑替﹔或中合下下分﹐如囂﹑兼﹔或中分上下合﹐如靈﹑墨﹔或三並﹐如職﹑讎﹔各以類取中﹐則停勻矣。正﹐則言橫畫懸臂﹐用力太過﹐則右昂起不平﹐如書﹑無之類。《皇甫君碑》尙犯此病﹐乃少作也。《九成宮》則平正﹐的是老筆。夫一字中主筆須平﹐他畫則錯綜用意﹐乃不呆板。靈﹐則必由於懸臂﹐𨿽蠅頭亦使離幾半寸撚管﹐則大小一例也。靜﹐非精熟不曉。唐碑惟虞永興《孔子廟堂碑》﹑歐陽《九成宮碑》能造此境。顏《多寶塔》﹑柳《玄祕塔》中正之法悉備﹐靈尙有之﹐靜則竟未能到。降而黃﹑蘇﹑米皆火气未除。元﹑明而後﹐不足言矣。臨帖須運以我意﹐參昔人之各異﹐以求其同﹐如諸名家各臨《蘭亭》﹐絕無同者﹔其異處各由天性﹐其同處則傳自右軍。以此求之﹐思過半矣。又正書用行艸意﹐行艸用正書法。學褚求其蒼勁處﹐學歐求其圓潤處﹐以怒張木彊爲歐﹐綺靡軟弱爲褚﹐均失之。夫言者心之聲也﹐書亦然﹐右軍人品髙﹐故其書瀟灑俊逸。顏平原忠義大節﹐唐代冠冕﹐書法亦如端人正士﹐凜然不可犯﹔若其行艸﹐郁屈瑰奇﹐天眞爛熳之槪﹐雄視千古。學者苟能立品以端其本﹐復濟以經史﹐則字裏行間﹐縱橫跌宕﹐盎然有書卷气﹐胸無卷軸﹐卽摹古絕肖﹐亦優孟衣冠﹐苟出心裁﹐非寒儉骨立﹐則怪異恣肆﹐非體之正也。竊願同志共凜斯言﹐庶稍有補乎。江南拙老人蔣衡撰。

○乞兒傳拙老人有《乞兒轉》﹐載愈奇疾事甚奇﹐玆並錄之﹐其文曰﹕山東陸宣子自京師來﹐爲餘言李公某之子﹐指甲中生肉管﹐赤色﹐頃刻長三尺餘﹐垂至地﹐能動﹐動則昏昧欲死。徧訪名醫治之﹐內府太醫﹑至方上士俱縮手﹐逡巡而退。公子於是取酒痛飲﹐引刀自斷之﹐出血數斗﹐气絕良久﹐蘇﹐復出如初。公子曰「嗟乎﹗吾其死矣。」乞兒者﹐不知其姓名﹐以豢蛇爲業﹐聞之至﹐曰「我能活之。」閽人叱之﹐乞兒曰「爾勿然﹐速白公子。」李公聞之大喜﹐延入謂曰「若果愈吾兒﹐吾分家之半以與若。」乞兒大蛇劍負﹐昂昂直入中堂﹐居上座﹐口中謾罵諸醫者曰「公子蛇頭疔也﹐其管通四肢百骸﹐絕則又出﹐若輩何能爲﹗」請見公子。初﹐乞兒家多錢財﹐居室﹑衣服﹑飲食﹑車馬之屬﹐甚侈麗﹐賓客出其門下者﹐鬥鷄走狗畢集﹐侍妾僕從﹐娼優歌舞﹐縱酒馳聘﹐弋獵無虛日。未幾病﹐病如李公子﹐破家求醫不可得。京師有白雲觀﹐正月十九日﹐舉國人畢集﹐名曰「燕九」﹐冀遇神仙。或曰仙往往雜儔人中賣藥﹐或類乞丐。當是時﹐乞兒父亦往﹐果遇丐者持大蛇﹐貌甚偉﹐心異之。問以子之病﹐曰「能治」。因請之﹐許諾﹐旣至﹐曰「命而子速呼其妻來。屏左右﹐有一人畱﹐而子卽不治。」乃置大蛇於地﹐命乞兒妻曰「無懼。其持此納諸中﹐兩腿蹲地﹐鑿孔以出蛇﹐握首定視﹐蛇首與肉管相對﹐蛇以气吸之則消。」不移時﹐果如其言。蛇則紅絲百道﹐僵臥死﹐乞兒竟愈。乞兒旣見公子﹐如其法治之﹐公子亦愈。李公大喜﹐竟分其產之半與乞兒。

○詹長人詹長人者﹐徽之歙縣人﹐身九尺四寸以長﹐人競以「長人」呼之﹐遂亡其名﹐而以「長人」名。長人業墨工﹐身長故食多﹐手之所出不能糊其口之所入﹐不家食而來上海﹐依其宗人詹公五墨店以食﹐食𨿽多﹐而伎甚拙﹐志在求食者﹐論其伎且將不得食﹐困甚。偶遊於市﹐洋人諦視之﹐大喜﹐招以往﹐推食食之﹐食旣飽﹐出值數百金﹐聘之赴外國。長人於是乘長風而出洋矣。出洋三年﹐歷東西洋數十國﹐旋行地球一周﹐計水程十餘萬里﹐恣食宇內之異味。每到一國﹐洋人則帷長人﹐使外國人觀之﹐觀者均出錢以酬洋人。洋人擅厚利﹐稍分其贏與長人﹐長人亦遂腰纏數千金﹐娶洋婦﹐置洋貨而歸。昔之長人﹐今則富人矣。同治辛未﹐余攝令上海﹐出城赴洋涇浜﹐途遇長人﹐前驅者呵之﹐見其倉皇走避﹐入一髙門猶傴僂而進﹐異之。詢悉其故﹐將呼而問之﹐乃以澳斯馬國明年將斗寶﹐長人又被洋人雇以出洋﹐往作寶斗矣。聞長人言﹕所到之國﹐其國王﹑后妃以及仕宦之家﹐咸招之入見﹐環觀嘆賞﹐飲之食之﹐各有贈遺。外國人山川﹑城郭﹑宮殿﹑人物﹐皆歷歷在目中﹐眼界恢擴﹐非耳食者可比。噫﹗昔者一旬三食猶難﹐今則傳食海外﹐尊爲食客之上﹐可謂將軍不負腹矣。際遇亦奇矣哉﹗

○婺州鬥牛俗燕齊之俗鬥鷄﹐吳越之俗鬥蟋蟀﹐古也有然。金華人獨喜鬥牛﹐則不知始於何時。余在婺州十有六年﹐每逢春秋佳日﹐鄕氓祈報祭賽之時﹐輒有斗牛之會﹐先期觴延客﹐竭誠敬﹐比日至之時﹐國中千萬人往矣。斗場辟水田四﹑五畝﹐沿田塍皆搭臺﹐或置桌凳﹐以待客及本村老幼婦女。賣餅餌者﹐賣瓜果者﹐裝水煙者﹐薨薨緝緝然﹐猱雜於前後左右。牛之來也﹐鳴鉦前導﹐頭簪金花﹐身披紅袖﹐族擁護之者數十人。旣至田中﹐兩家各令健者四人翼其牛﹐二牛並峙﹐互相注視﹐良久乃前斗﹐斗以角﹐乘間抵隙﹐各施其巧﹐三五合後﹐兩家之人卽各將其牛拆開﹐復族擁去。觀者不知其孰勝負﹐而主之者已默窺其勝負矣。勝者親友歡呼從之﹐若奏凱狀﹐牛亦軒然自得﹐徐徐步歸。負者意興索然﹐卽左右者俱垂頭喪气焉﹔小負之牛尙可養成气力﹐更決雌雄﹔大負則殺而烹之﹐蓋銳气已挫﹐不能再接再厲矣。斗之日﹐聚集羣牛不下三﹑五十頭﹐其登場相角者﹐亦不過十數頭﹐餘皆自崖而返耳。牛之佳者﹐不大勝﹐亦不大敗﹔次者﹐𨿽敗﹐猶能好整以暇﹐無轍亂旗靡態﹔下者﹐則蒼黃抵觸﹐血肉淋漓﹐奔逃橫逸﹐濺泥滿身﹐衝出﹝堤﹞塍﹐掀翻臺凳﹐不可牽挽。於是老婦孺子曁粉白黛綠者﹐嘩然爭避﹐或失足田中﹐或倒身岸下﹐遺簪墜珥﹐衣服沾濡﹐頭面損﹐相將相扶而去。眞可謂見豕負塗﹐載鬼一車矣。鬥勝之家﹐張筵款客﹐髙朋滿座﹐主人軒眉攘臂﹐矜其牛之能﹐曰彼之角如何來﹐我之角如何往﹔彼如何攻堅﹐我如何蹈瑕﹔我意彼必從是出﹐而彼竟不料我從此出也。言之津津﹐幾忘乎我之爲牛﹐牛之爲我焉。其畜牛也﹐臥以靑絲帳﹐食以白米飯﹐釀最好之酒以飲之﹐親朋相訪﹐主人款之﹐呼酒必囑曰「愼毋以飲牛之酒來『。乍聞者以爲敬客之意﹐殊不知飲牛之酒乃是上品﹐客不得而飲之也。牛所買來之家﹐呼之曰」牛親家「﹐豢牛之牧童﹐名之曰」牛大舅「﹐其眞正兒女親家﹐親之不若與牛親家親。

○陳鼎紀狗頭人之荒唐江陰陳鼎於康熙時遊雲南作《滇黔紀遊》﹐內載金沙江大水漂一狗頭人至岸﹐上下衣服同中國﹐口耳眉目皆狗也。逾日得土气﹐狗人復生﹐問其言﹐答之如狗吠﹔土官解來大理軍民府。鼎目睹之﹐軍門命土官解還原處﹐解人行一百二十日始抵其國。國中無城郭﹐有宮室﹐其王朱冠皂履﹐跨白馬﹐佩刀﹐官吏皆如之。服食起居與中國同﹐惟婚嫁則非﹐云云。似域外確有此狗國矣。乃餘在上海晤各國領事官﹐與談地讓之列國﹐從不知有所謂狗頭人者﹐卽據泰西人所記四大土人民﹐惟俄羅斯之極北天使頭城﹐其人極短小﹐以狗爲馬﹐以鹿爲牛﹔南亞墨利加之極南巴他峨拿人皆野番﹐肢體如常人一身有半﹐徧體生毛﹐攫食野獸。此二處卽世所稱爲「短人國」﹑「長人國」都也。此外黝黑如阿非利加﹐醜怪如東南洋各島野番﹐亦不過白黑﹑妍媸之別﹐而五官四體皆無大異於人。乃知長耳比肩之民﹐飛頭貫胸之國﹐不過古人故爲恢奇之說耳﹐而陳鼎竟謂目見狗頭之人﹐且有解人解之歸國﹐言之鑿鑿﹐不太覺荒唐乎﹖孟子曰「盡信書﹐則不如無書。」斯言誠是也。

○金華山中龜龍金華府城外北山最髙大﹐山深處有一巨龜﹐蓋千年物也﹐民號之曰龜龍山。左右鄕人均種靛靑。靛非雨不殖﹐當靛苗茁發時﹐乏雨﹐輒迎龜龍祈之﹐祈而應﹐則鑄一金圈﹐穿其甲而綴之﹐歷年旣久﹐龜身所綴之圈幾以百計﹐行則索索有聲﹐顧亦時見時隱。咸豐壬子夏﹐金華大旱﹐太守崇公委經歷嚴某赴北山請龜龍﹐龜匿不出﹐遂取山中一小龜舁之來﹐置於天寧寺壇內﹐晨夕拜禱﹐驕陽益甚。不數日﹐龜死﹐寺僧懼責﹐另取寺內一龜代之。文武官弁亦仍一日三叩﹐觀者匿笑。至七日﹐雨降﹐復委嚴經歷送之歸。而從前山龜之朽骨不可得矣。金華城中𨿽當盛暑﹐至四五更時必涼﹐土人云龜龍之气所致也。

○棍徒陷害浴堂主咸豐登醜﹐上海縣東門外民家地忽湧血﹐掃除不盡。邑令袁君親往視之﹐澆以糞穢﹐不止﹐乃築土塡之。未幾﹐遂有紅頭賊劉麗川之變﹐戕官據城﹐竭江﹑浙二省兵力﹐兩年餘乃克蕩平。距今二十年矣。今年夏﹐忽聞縣城內浴堂間壁復有出血之事﹐市井轟傳﹐爭先走視﹐主人阻之不聽。彼此爭競﹐遂將屋宇什物打毀。署令葉君顧之聞信往勘出血之墻﹐並無形迹﹐拘眾訊究﹐乃系棍徒夙與店主有隙者﹐於入浴時陰持豕血暗塗墻隙﹐出號於眾﹐以爲陷害地步﹐眾人墜其術中﹐店主幾至破家。葉君乃將此人重責﹐荷校通衢﹐然遠近訛言仍復不息﹐於是又出示曉諭焉。余謂此人居心險惡﹐應照妖言惑眾律治罪﹐僅予枷責﹐猶覺其寬耳。

○勿勿世人書翰之末﹐類書「勿勿」字。按《說文》﹕勿者﹐州裏所建之旌﹐蓋以聚民事﹐故急遽者稱「勿勿」。流俗又於「勿勿」中加一點﹐謂爲「匆」字﹐人多笑之﹐殊不知《說文》旣解「勿」字爲急遽之稱﹐又解「匆」字爲多遽匆匆之義﹐則二字原可相通。好古者﹐但知勿勿﹐而嗤匆匆﹔逐俗者﹐又但知匆匆﹐而駭勿勿﹐蓋均未之考也。

○侵賑之報金陵盧止泉孝廉澤﹐學問深醇﹐品行尢方正﹐考取國子監學正﹐不赴補而歸。其子某﹐官山陽縣教諭﹐會縣有水災﹐教諭幫辦賑務﹐侵蝕銀得四百兩寄家﹐止泉疑之﹐貽書詰所從來﹐教諭以友人資助對。未幾﹐其僕忽見數差人洶洶入門﹐迹之不見﹐而教諭陡暈絕。半日而蘇﹐始知以侵賑事爲餓死者所控﹐城隍頗庇之﹐故得生。越數日﹐僕復見前差人於大門外﹐教諭又暈絕﹐似死非死﹐數日不蘇。教諭之子極孝﹐於神前哀禱﹐燒一指以致誠﹐家人不知也。一日﹐教諭忽起坐﹐眾皆驚喜﹐則搖手曰「未也。前日控案城隍斷後﹐諸餓者不服﹐再控於冥王。王訊之確﹐謂侵蝕賑銀﹐當付油鑊。欲解衣就烹﹐忽復呼上﹐諭以『爾子在陽世爲爾燒指﹐孝心感格﹐免爾鼎烹之罪﹐然不能不死。暫令回生﹐布告大眾﹐以賑務之銀不可侵蝕。』」如此言畢卽死。眾索其子手視之﹐則一指已燒去過半矣。於是人共憫盧子之孝而恨教諭之貪也。此事金陵人多知之﹐而止泉亦歷述之不諱。夫凶年饑歲﹐小民轉輾溝壑﹐呼天望救﹐幸得賑濟﹐眞是生死肉骨﹐司其事者宜如何盡心以慰民望﹔乃從而侵蝕之﹐此其心與豺狼何異﹖卽不陰被鬼責﹐亦必上膺天譴。觀於教諭之事﹐能不凜然﹖余在靑浦辦理丰備倉事﹐胥吏具稟請領經費﹐余諭之曰「此區區之錢﹐皆荒年哀哀窮人之食也。爾等今日幸飽食暖衣﹐何忍奪饑民他日口頭食乎﹖」皆相顧動色而退。司吏來索房費﹐力拒不給﹐伊等亦無如何。比至上海﹐則前任已定書役經費數百千文﹐又司房費一百數十千文﹐年年給發﹐數已逾千。余不禁爲慨然太息﹐然持此等錢歸家者﹐其不能蔭子孫而致富厚也﹐決矣﹗

○季封翁焚教匪名冊江陰季仙九尙書芝昌﹐以進士第三人及第﹐官至閩浙總督。哲嗣念詒亦以進士入翰林。家門鼎盛﹐而其贈公則以知縣遣戍新疆﹐卒於口外者也。初﹐贈公官直隸鉅鹿縣知縣﹐地方傳言有教匪事﹐公方嚴拿﹐總督遽飛章入告﹔及上命重臣來查辦﹐公業將首犯擒獲﹐並搜得名冊二本。細爲訪問﹐非靑蓮﹑白蓮等比﹐不過以鬼神禍福恐嚇愚民﹐爲斂錢計耳﹐並無陰叛情事。及閱名冊﹐則紳衿富戶幾居其半。以籌思數日﹐至郡見太守曰「此等人﹐名爲教匪﹐實非教匪﹐而冊內共有二千數百戶﹐俱是良民﹐一時無知﹐惑於禍福之說﹐與之往還﹐冊上卽列其名﹐並非從之爲匪者也。星使到時﹐若將名冊上呈﹐勢必將各戶拿問﹐縱得原情釋放﹐而二千數百人家已破矣。」太守曰「子將若何﹖」對曰「以某之愚﹐欲將名冊焚之﹐只辦爲首者數人而已矣。」太守曰「此舉甚善﹐然子且獲大咎﹐咎不止於褫職﹐盍再思之。」公曰「某思之已熟﹐一己獲罪﹐而能保數千戶無恙﹐亦何憚而不爲﹖」太守曰「子願﹐則好爲之﹐毋令後人笑子拙也。」公還﹐卽舉名冊投之火﹐合署人皆大驚﹐旣已﹐無可柰何。星使至﹐將首犯審明後﹐卽飭取名冊。公曰「某已查明﹐所列之人﹐俱系良民﹐畱之恐拖累﹐已焚之矣。」星使大怒﹐顧亦無可柰何﹐只據實嚴參﹐褫公職﹐發新疆效力贖罪。公怡然就道﹐人或憐之﹐或嗤之﹐然此數千戶實良民﹐𨿽漏网﹐地方亦卒無事﹐而公竟歿於戍所。公歿後不十年﹐尙書卽探花及第﹐孫﹑曾鼎貴。噫﹗孰謂天道無知﹐而報施果不足憑耶﹖

○朱柏廬《筆陣圖》爲羊欣作﹐李后主續之﹐世顧以爲王右軍﹔《朱子家訓》乃昆山朱柏廬先生作﹐而訛爲考亭﹐甚至翁森之《四時讀書樂》亦稱是考亭﹐豈不可笑﹖柏廬先生﹐明季諸生﹐國變後﹐隱居教授﹐著書滿家﹐皆力宗程朱﹐爲理學正宗﹐與桐鄕張楊園先生同時並稱。楊園今已從祀兩廡﹐而先生僅祀鄕賢。同治庚午﹐巴縣廖養泉刺史綸攝新陽縣事﹐於城中爲先生建專祠﹐而以從學諸子配享﹐蓋新陽乃昆山所分縣也。

○日本人斥陸王之學本朝自陸淸獻公嚴朱陸異同之辧﹐力排王氏之學﹐天下靡然從風。日本爲海東小國﹐自儒教入其國中﹐伊國人亦恪守程朱之說﹐嘗見佐滕直方所著《韞藏錄》內載《筆記序》一篇﹐曰「王陽明之學﹐實祖陸象山矣﹐故其所論說﹐大意與陸子同﹐而又不自謂學陸子﹐間去取於陸子之言﹐常欲出於其右﹐輒自以爲接孔孟之傳焉﹐是以辧陸學則王學亦大其中矣。《大家商量集》所載朱子辧陸學諸說﹐尢爲詳備﹐今摘出其最的實切當者﹐且取《太極後論》《中庸或問》所論附之﹐以明王學之初不異乎陸學﹐而共背聖賢之教也。吾友詳之。」云云。其辧別之嚴如此。今其國王攺從泰西之制﹐衣服﹑法度均遵其俗。用夷變夏﹐取出陳相﹐焚書屏儒﹐有同嬴政﹐吾恐天主之教從此流行﹐朱陸之學並以淪胥﹐不知其國中之明理者如何痛哭流涕也。

○天主耶穌兩教之互爭天主教向有厲禁﹐自泰西通商後﹐其禁遂弛﹐蔓延於江﹑浙﹑閩﹑廣東南各省。入其教者﹐廢祖先之祀﹐無鬼神之敬﹐生員入學不拜孔子﹐殊駭人聽聞﹐然教中人自若也。余嘗與其教士譚論﹐亦不過就釋氏天堂禍福之說而推衍之耳。伊教內亦分異同﹐謂奉天主者爲正學﹐奉耶穌者爲異端。異端當辟﹐正學當扶﹐其辟也﹐不獨以言﹐且至攘臂。今年﹐英國別部天主﹑耶穌二教之人分朋鬥爭﹐殺人縱火﹐不可禁遏﹐竟至調兵彈壓。余笑謂﹕「此卽中國朱﹑陸之辧也。」然天主教人龐雜嗜利﹐喜傳教﹔耶穌教人自守﹐而不傳教。

○越南進貢表文同治十二年﹐越南國王遣使上表進貢。表文用儷體﹐選詞頗佳﹐玆備錄之﹕越南國王臣阮福時稽首頓首﹐謹上言﹕玆仰見萱階日煦﹐桂甸風淸﹐仰天閶而葵藿遙傾﹐瞻《王會》而梯航恐後。謹奉表上進者﹐伏以皇疇建五﹐庶邦翹安勸之仁﹔使驛重三﹐下國效賓從之款。尋常雉贐﹐咫尺螭坳。欽惟大皇帝陛下﹐湯徳懋昭﹐翹勛光被。六禦辰居極北﹐合遐邇爲一家一人﹔四敷文命旣南﹐公覆載於所通所至。波不揚於周海﹐共畢受於商畿。今臣忝守炎邦﹐世承藩服。久洽同文之化﹐夙惇述職之虔。土物非臧﹐上屆幸停畱抵﹔庭香惟謹﹐下情獲遂瞻依。臣憑仗寵靈﹐恪職貢。式金式玉﹐遵王度以不違﹔維屏維翰﹐迓天麻於無攵。臣不勝瞻天仰聖﹑激切屏營之至。除另具歲貢品儀﹐交陪臣潘仕ㄈ﹑何文關﹑阮修等賫遞上進外﹐謹奉表隨講以聞。

一恭進今年癸酉歲貢品物﹕象牙一對﹐犀角二座﹐土綢一百匹﹐土紈一百匹﹐土絹一百匹﹐土布一百匹﹐沈香三百輛﹐速香三百兩﹐砂仁米四十五筋﹐榔四十五筋。

○滄浪亭蘇州滄浪亭﹐有水石之勝。前則蘇子美以四萬錢得之﹐後爲韓蘄王別墅﹐故從前於中堂合祀二公﹐有聯云「四萬靑錢﹐明月淸風今有價﹔一雙白璧﹐詩人名將古無儔。」道光戊子﹐陶文毅公撫吳﹐重之﹐合蘇人曁宦蘇者鄕賢名宦﹐爲五百名賢祠。落成之日﹐有五老會。五老者﹕內閣中書潘三松奕雋﹐年八十八﹔掌山東道監察禦史吳玉松云﹐年八十一﹔山東按察使石琢堂韞玉﹐年七十二﹔刑部尙書韓桂ぎ﹛山封﹜﹐年七十一﹔江蘇巡撫陶云汀澍﹐年五十。以齒序坐﹐各賦一詩﹐文毅有「惟時座上人﹐長眉多老耋」之句。好事者遂繪爲《五老圖》。太平盛事﹐賢達風流﹐一時傳爲佳話。粵匪之亂﹐亭亦被毀。同治壬申﹐方伯恩公錫﹑廉訪應公寶時復興葺之﹐至癸酉季夏始竣事﹐距戊子已四十六年矣。𨿽經滄桑﹐幸得舊觀﹐然壽藤古樹﹐均已無存﹐登臨者能不感慨系之﹗

○經文達煙量河間紀文達公酷嗜淡巴菇﹐頃刻不能離﹐其煙房最大﹐人呼爲「紀大煙袋」。一日當直﹐正吸煙﹐忽聞召見﹐亟將煙袋插入靴筒中﹐趨入﹐奏對良久﹐火熾於襪﹐痛甚﹐不覺嗚咽流涕。上驚問之﹐則對曰「臣靴筒內走水。」蓋北人謂失火爲「走水」也。乃急揮之出﹐比至門外脫靴﹐則煙焰蓬勃﹐肌膚焦灼矣。先是﹐公行路甚疾﹐南昌彭文勤相國戲呼爲「神行太保」﹐比遭此厄﹐不良於行者累日﹐相國又嘲之爲「李鐵拐」云。

○羅文俊奏對得體南海羅蘿村先生文俊﹐督浙江學政時﹐衡鑑公明﹐拔取多知名士。經賞識者﹐大都破壁飛去﹐所取優貢﹕洪張伯昌燕﹐丙辰探花﹔金翰臯鶴淸﹐乙巳榜眼﹔章采南﹐壬子狀元。此外﹐捷鄕﹑會試登臺閣者﹐指不勝屈。惟餘兩列前茅﹐一無成就﹐殊累知人之明。公素短視﹐尋丈外卽不能辧﹐嘗於召見時上笑問曰「汝見朕否﹖」公奏曰「天威不違顏咫尺。」人共服其應對之得體。

○張船山題畫鷹詩遂寧張船山先生問陶﹐大學士文端公之孫也。性伉爽﹐無城府﹐書畫妙一時。與先大夫最善。由檢討遷禦史﹐連上三疏﹕一劾六部九卿﹐一劾天下各督撫﹐一劾河漕﹑鹽政。先大夫問之曰「子不慮叢怨中外乎﹖」先生笑曰「我所責難者﹐皆大臣名臣事業﹐其思爲大臣名臣者﹐方且感我爲達其意﹔若無志於此者﹐將他身分擡得如此髙﹐慚愧不暇﹐何暇怨我乎﹖」先生嘗畫一鷹﹐贈先大夫﹐上題云「奇鷹瞥然來﹐身在髙樹。風勁乍低頭﹐沈思擊何處。」可想見其丰采矣。

船山先生與洪稚存太史亮吉皆爲大興朱文正相國門下士。相國好佛﹐嘗於生朝諸弟子稱觴之際。太史袖出一文上壽﹐相國固喜其文﹐亟命讀之。太史抗聲朗誦﹐洋洋千言﹐多譏佞佛事。諸人大驚﹐先生獨大喜叫絕﹐相國大怒。坐是淪躓有年﹐先生不悔也。太史後以上成親王書言事﹐下詔獄﹐獄急﹐親友或對之哭﹐太史口占一絕慰之﹐末句云「丈夫自信頭顱好﹐須爲朝廷喫一刀。」聞者皆破涕爲笑。賴上聖明﹐卒得釋還。同時永福黃莘田任官廣東四會縣知縣﹐放情詩酒﹐大吏以飲酒賦詩﹐不理民事劾之﹐莘田聞之忻然。解組日﹐卽將「飲酒賦詩﹐不理民事﹐奉旨革職」十二字自旌其舟而歸。三君子者﹐皆詩人也。

○楊胡子歌成都楊忠武公遇春﹐嘉﹑道時名將也。以武舉從徵教匪起家﹐身經百戰﹐無不克捷﹐官至提督﹐攺文階爲陜甘總督﹐晉封一等昭勇侯。予告﹐年逾八十而薨。臨終自知死期﹐會四川總督同安蘇公廷玉往訪之﹐公出見﹐手交遺折﹐托其代奏﹐時固無恙也。蘇公不得已帶之歸﹐公卽於夜間逝世﹐豈非生有自來者耶﹖仁和馬秋藥太常履泰有《楊胡子歌》﹐人奇而詩亦甚奇﹐讀之﹐覺公之精神意气猶躍躍紙上也。詩云﹕賊怕楊胡子﹐賊怕胡子走脫趾。不怕白胡大尾羊﹐只怕黑胡楊難當。賊正蒼黃疑未決﹐瞥見胡子擲身人。刀嫌太快矛太尖﹐只使一條鐵馬鞭。逢人撾人馬撾馬﹐血肉都成甕中。須臾將士風湧波﹐縱橫步騎從一騾。賊忽乘髙石如雨﹐胡子鞭已空中舉。賊忽走險奔如蛇﹐胡子騾已橫道遮。森森賊寨密排壘﹐胡子從外陷其內。重重賊隊圍如帶﹐胡子從內潰其外。胡子鞭騾繞賊走﹐吞賊胸中已八九。目一叱胡槎牙﹐賊皆撲地爲虫沙。相傳失路曾問賊﹐賊指間道教胡出。賊寧不怨胡子鞭﹖頗聞胡子爲將賢。胡子待士如骨肉﹐蟻大功勞無不錄。拔擢眞能任鼓鼙﹐拊循含淚吮瘡痍。噫嘻﹗賊中感服尙如此﹐豈有官軍肯惜死﹗「寫得生气勃勃﹐仿佛聽鼓鼙之聲而思將帥之臣矣。然此詩作於嘉慶年間﹐猶未睹道光七年公徵西域時之偉績也。

○漕督諧詩云夢許秋巖尙書兆椿﹐美須髯﹐工詩善書﹐尢精於吏牘﹐下筆千言﹐無不迎刃而解﹐蓋非獨以吟詠見長也。官漕督時﹐道出長沙﹐善化令某﹐已升武岡州牧﹐置備儀伏﹐於官銜牌誤書「漕」作「糟」﹐尙書作一詩調之云「平生不作醉鄕侯﹐況復星馳速置郵。豈有尙書兼曲部﹖漫勞明府續糟邱。讀書字要分魚豕﹐過客風原異馬牛。聞說頭銜已升轉﹐武岡可是『五缸』州」﹖風流蘊藉﹐想某令讀之亦當絕倒。

○馬通人性南皮張子靑尙書之萬﹐丁未狀元也。爲孝廉時﹐與同伴數人赴京師﹐道出天津﹐公騎一紅馬﹐甚神駿﹐途遇洋官﹐見而愛之﹐遣人來買﹐公不許﹐則固以請。同伴以外國人不足較﹐勸公與之﹐遂牽而去。次日將欲啟程﹐洋官送馬來還﹐詢其故﹐則洋官甫乘﹐遽被掀下﹐連易數人﹐皆掀墜﹐且蹄嚙不可向邇﹐以爲劣馬﹐故不復畱。比公乘之﹐調良如故﹐共嘆此馬之義。此同治辛未公撫蘇時爲餘言者。余因記乾隆時﹐來文端相國夙有伯樂之稱﹐嘗路見負煤老驥﹐謂是良馬﹐以重價購之﹐用以充貢。上試之﹐果千里馬。會降阿睦爾撒納來朝﹐酋善騎射﹐上臨灤陽萬樹園欲試其技﹐酋輒以無馬辭﹐侍臣徧取上駟馬示之﹐無當意者﹐文端命圉人牽所貢之老驥使之乘﹐甫振轡﹐卽墜﹐如是者三﹐阿酋大慚。蓋良馬均通人性﹐不肯以身爲異國人用耳。後阿酋叛於西陲﹐重煩徵討。上嘉此馬之前知﹐特給三品俸料云。

○五子登科世艷傳五子登科事﹐以余所知者﹐本朝則六世從祖淸恪公五子皆登甲乙科﹐四入翰林。同時溧陽史文靖公亦五子登科。近時仁和許氏則七子登科﹐所奇者乃大登乾隆癸卯科﹐乃恩登道光癸卯科﹐前後六十年﹐遙遙相對﹐然皆文榜也。余官金華校官十六年﹐上何村何氏弟兄五人皆應武試﹐長者名廷威﹐能開十八力弓﹐技藝最爲嫻熟﹐然母至學院試步箭﹐總不能全﹐致未入彀。而其弟四人﹐則入學後卽中武舉﹐廷忠則中武進士﹐得侍衛。惟廷威年已三十﹐猶考武童。咸豐年間﹐會開武監生例﹐余勸其納監應試﹐遂中亞元。於是何氏亦五子登科﹐人推爲金華武世家。辛酉粵寇之亂﹐渠弟兄起兵殺賊﹐尢稱忠義云。

○聘盟日記五世從祖子敬觀察﹐諱世安。康熙年間﹐以兵科給事中奉命偕侍郎張公鵬使俄羅斯﹐定地界事。張公有《使俄羅斯日記》﹐石門吳震方刻之《說鈴》中矣。今余於《中西見聞錄》內﹐得俄文館翻譯該國使臣義玆柏阿朗特義疊思所著《聘盟日記》一冊﹐具見彼時使臣之恭順﹐及敬仰我朝之意。因備錄之﹐可與張公之書並傳也。所有擡寫﹑空格示敬之處﹐悉照原書﹐俾不失本來面目﹐亦以見外國尊崇中國﹐無分彼此﹐所謂「四海九州﹐悉主悉臣」爾。

康熙二十八年﹐西曆一千六百八十九年﹐於尼卜初商訂和約後﹐大俄大皇帝爲通商要務﹐詳訂數事﹐特派欽差義玆柏阿朗特義疊思於康熙三十年由俄國南京起程﹐經過尼卜初曁中國墨爾根河﹑齊齊哈爾﹑鴨綠江﹑東蒙古﹑蘇州﹑通州入覲。蒙召對數次﹐並賜筵宴﹐會同執政大臣議定﹐俄商除北京貿易外﹐準前往黑龍江那甕城﹑蒙古庫倫等處貿易。事畢﹐仍由舊路回國。往返三載﹐經過處所﹐俱有日記。玆將進京一事﹐選摘擇出﹐以資考證。

康熙三十一年九月二十五﹐自通州起程﹐約十鐘﹐聞離京僅五里。行李先行﹐余亦下車換馬﹐除隨從俄兵外﹐尙有九十餘人﹐整列而進。將至城門﹐觀者塞途﹐幸營兵開路﹐方得前進。城內亦觀者如堵﹐擁擠幾無隙地。沿途多有官員來相勞問﹐街市兩旁﹐館門左右﹐皆有兵排列。入館﹐酒果燦設﹐余少憩﹐默念從本國至京﹐僕僕風塵﹐至今一年八月之久﹐猶幸途中只亡一人﹐餘皆安然無恙﹐不禁上感蒼穹﹐愴懷靡已。後遂日日虔謝﹐卽隨帶人員亦都如此。休沐三日﹐恭候引見。第三日﹐按中國典禮﹐傳旨內廷賜宴﹐亦似民間扌覃塵。余敬隨諸大臣入朝﹐見提督內大臣索額圖及他大臣四位﹐一同迎勞。地上悉設花﹐延坐其上。提督倡言曰「吾主大皇帝特賜此筵﹐無暇自至﹐君長路辛勞﹐敬請食之。」卽有旨酒﹑嘉淆﹐如雞﹑鵝﹑牛﹑羊之屬﹐幹鮮果品﹐雜陳一桌。桌方式﹐面各寬三尺﹐是爲勞使臣之席。器皆銀制﹐層累約七十餘品。眾大臣另席相陪﹐飯畢﹐眾皆飲茶﹐或吸煙﹐惟飲余以各色洋酒。提督又曰「願貴使臣饗此宴﹐卽爲我皇恩優渥之據。再候數日﹐旨下時﹐須親奉國書﹐預備召見。余起身謝恩﹐乃回館。十月初五日﹐提督派官數員﹐告以明日親帶國書﹐伺候召見。余謹受教。次日八鐘﹐有大員三位來約同行﹐其補服有團龍﹑獅﹑虎﹑仙鶴各像﹐皆金綫繡制。又馬五十匹﹐爲從者乘騎﹐余按泰西禮﹐攜我大皇帝國書﹐偕委員整列而進。至皇城外門﹐有石碑﹐云是官員下馬處。余卽遵制步進。入五重門﹐始至殿﹐見玉階千官﹐蟒衣繡服﹐光彩奪目﹐在此待余。略相款接﹐聖駕已出。余奉國書﹐按常禮頌揚數語﹐遂退下。十月初九日﹐奉旨﹕」明日賜宴。「余飲遵。次早隨特派官員﹐偕副使等進朝。入六重院落﹐見眾多官員錦衣繡裳﹐濟濟蹌蹌﹐按品站立。俄傳呼﹕」上殿。「入門﹐見皇上已出。上坐。左右數人作樂﹐簫官悠揚﹐怡心悅耳。又十二人似護駕儀仗﹐皆執長柄金斧﹐上懸虎豹各尾。升座﹐樂止﹐執斧人亦皆分列左右。禦筵上﹐淆果炫陳﹐器皿悉銀﹐覆以黃色大緞。提督﹑額駙及二大員近侍。余在座右二丈五六尺外﹐皇上注視良久﹐已而顧提督有言﹐提督跪﹐旋起﹐執余手前進至離禦座一丈一二尺﹐余之隨員又在我後三丈以外。上又語﹐提督至余前﹐敬問我皇上起居﹐余答禮惟謹。旋命撤筵上黃緞﹐亦諭我食。余另一席﹐眾大臣二百餘人﹐各依坐位﹐二人一席﹐如法耳西國禮﹐皆盤膝坐上﹐余勉彊盤膝相從﹐如畫上式。特撤禦筵上燒鵝﹑燒豬﹑燒羊賜我﹐內羊肉異常香美。隨又賜果數盤。已﹐又賜茶。此茶奶油和面所作﹐如西洋之噶霏﹐余祗領惟謹。上命提督問余通西洋幾國語﹐余對以通俄國﹑日耳曼﹑荷蘭語﹐略通意達禮國語。卽見有官從後退出﹐帶入耶穌會中三人﹐至寶座前跪﹐行叩禮。上命起﹐一法國人名熱爾必良﹐其二爲西洋國人﹐一名波瑪斯﹐皆教師。上命熱教師問﹕」汝從南京至我北京﹐行多少月﹖系乘車﹐騎馬﹐抑或乘船﹖「余逐一對答。上連稱」國窪﹐國窪「。又命我前﹐提督攜余手又前﹐離寶座六步正向一席﹐命坐於是。余謝坐。又命熱教師細詢一路情形﹐並俄國南京去赤道若干度﹐離波蘭﹑法郎西﹑意達禮﹑大西洋﹑荷蘭諸國里數﹐余亦逐一謹對。語畢﹐親執金杯酒顧提督賚我飲﹐余飲少許﹐仍敬還提督﹐詢問通官﹐云是馬乳所制。後又命隨帶俄官至一丈七八尺前﹐亦以此酒賜之。餘照西洋禮謝恩。提督仍攜我退原處坐。刻許光景﹐宴畢﹐上顧我點頭﹐下坐﹐出左邊門還宮。余方下殿﹐上又命提督問﹕」國家曾遣一西洋教師﹐名郭禮瑪地前往西洋﹐有何新聞﹖「答曰﹕」自本國南京起程時﹐聞其隨帶二十五人行至土而其國四迷而那城﹐意欲從法耳西及印度還京。「提督曰﹕」此人現至爪窪國地方。行已七年﹐今將至矣。「遂退。凡余進內一切聞見﹐俟詳後序。玆先將皇城﹑宮殿及寶座﹐略述大槪。城式方長﹐以磚砌﹐深較寬約倍。宮殿悉覆以琉璃黃瓦﹐有獅﹑龍各獸形。殿髙約六丈四尺﹐階十數層﹐窗與西洋不甚差﹐而格較小﹐卻不通透﹐以紙糊故也。東﹑西二門﹐上刻木如王帽形﹐飾以金﹐光閃閃射目內不隔斷﹐頂上不作圓棚﹐皆金漆彩畫各種物形﹐深約十八丈﹐寬約六丈。地上按滿洲禮鋪以絨﹐上織各色艸虫。寶座設向東門盡近後壁﹐寬長皆一丈八尺﹐前面﹑左右有陛﹐可循級而上﹐護以雕欄﹐鏤葉鍍金爲飾﹔兩旁亦有雕欄﹐刻各物﹐或謂金裝﹐或曰銀制﹐然外悉金彩華麗。中如佛龕﹐有門二扇﹐內卽寶座﹐髙二尺﹐以貂皮爲褥。皇上盤膝而坐。仰瞻禦容﹐非必秀出人寰﹐然視之令人忠愛之心油然而生。黑睛奕奕有光﹐隆準﹐頭微向上﹐須黑而短﹐頦下頗疏﹐面多細麻﹔身適中﹐衣靑緞袍﹐藍靑色﹐出銀鼠風﹐項掛珊瑚朝珠﹐垂於胸腹﹔冠貂冠﹐紅絨結頂﹐後被孔雀翎數層﹐發後結一辮﹐無他金寶之飾﹔足登元色絨靴。用膳時合殿寂然﹐惟見各大臣以目下視﹐皆若忘於言也。次日﹐皇上特遣官二員﹐帶領遊歷城內景勝﹐並馬五十匹爲從人乘騎﹐余卽備馬同行。隨至一處﹐似是戲園﹐房廊髙大﹐內一髙臺﹐上多雕彩名畫﹐臺上正中有一方孔。周圍有樓﹐樓上有欄。二官照料坐位﹐款待茶酒。戲之佳﹐不待言。兼有劇法﹐亦極敏妙﹐有從空手變出香桃﹑金橘﹑葡萄各鮮果﹐又變飛鳥﹑螃蟹各生物﹐其餘亦有在西洋普見者。又一技人﹐以玻璃圈數枚﹐大者如人手﹐疊置木梃梢頭橫飛豎舞﹐無一落地﹐眞妙絕也。已而六人共舁一竹竿﹐長約數尺﹐直立地上﹐一童猱升至頂﹐匍匐其上﹐轉運如輪﹐盤旋不已﹔旣而以一手執竹梢﹐徐躡足立於梢上﹐拍手騰空﹐飛身而下。此外之技﹐不可枚舉﹐劇佳甚。聞此伶人皆供奉內廷﹐無怪藝之絕耳﹐戲彩之衣﹐悉金珠晃漾﹐所演戲爲一英雄破敵還朝﹐大似策勛飲至。並有多神下界﹐神內一人赤面如朱﹐云是先皇帝也。戲之中間﹐忽出美婦二人﹐曲眉秀項﹐麗服炫妝﹐各立二人肩上翩躚而舞﹐應弘合拍﹐如履平地。又二童子﹐衣奇異之衣﹐奏技如果斯提克。盡日所觀﹐無不入妙﹐典終拜謝而回。是日﹐遵滿洲禮﹐上幸虎圈打虎﹐卽日還宮。內大臣提督索額圖請宴﹐至其宅﹐情款甚密。從內書房攜手客捨﹐桌椅精潔﹐上覆金絲滿繡各色生物桌單。余另一席﹐他官隔坐相陪。案設細磁花盆﹐內植各色花朵﹐皆以紫絨雜色綾絹爲之﹐因時隆冬﹐無鮮花﹐故像生也。前案羅列銀碟﹐內焚沈香﹐气頗馥鬱。旁設文玩﹐數寸小人﹐木質金裝﹐飾畫工細。余及主人所坐椅上覆以虎﹑豹之皮﹐文采威重。眾客皆先飲果茶﹐杯放鐵匙一枚﹐果有胡桃﹑榛瓤之屬。茶畢﹐以瑪瑙杯奉酒﹐此酒胥對淋水飲之。隨上盤盞多道﹐皆臠切魚肉﹐層層疊累﹐上貼鮮細花艸﹐列於一旁﹔又魚肉六品齊上。食少許﹐又珍品數道﹐各種小食﹔未上各種蜜餞﹐如葡萄﹑香桃﹑金橘等物。筵有優伶女妝﹐演戲侑酒﹐舞裙歌扇﹐盛極一時。有從旁窺客者﹐朱簾半啟﹐紅袖微呈﹐則夫人及女公子也。其妝飾則皆依其國服色﹐極爲華麗。在此開懷暢敍﹐約有三鐘之久﹐乃同隨員致謝散去。靜息數日﹐有管庫之石老爺相請﹐因至其宅﹐相待尢極丰盛。客捨之制﹐亦屬中國極富規模﹐白石爲地﹐室三隅皆設鐵梨木桌﹐以漢白玉爲面﹐石上自成山河樹木之形﹐眞世間罕物。上設極大銀瓶﹐內插名花無數。𨿽庭柱亦采畫鮮明﹐他可知矣。席間招優伶演戲﹐侑酒。宴畢﹐主人引余遊市廛﹐所見糸由緞成衣﹑金銀首飾及百種細貨鋪面。有一官藥局﹐因同下馬﹐意欲購買數種試用。店內藥材滿架﹐主人款茶少坐﹐卽有許多大夫藥方前來﹐按方稱藥﹐與西洋無二。旁有古玩店﹐余購數器﹐因得覘其鋪後花園﹐以盆植香桃及各種鮮花羅列殆滿﹔中一玻璃缸﹐水滿其中﹐蓄魚數十頭﹐長約一指﹐色如眞金﹐有脫鱗者﹐肉際紫色﹐實爲天下所罕有。從此又過數市﹐門上悉懸木匾﹐上書主人名字並所賣之物﹐字甚整齊。又過魚市﹐見各色生魚如鯉﹑鯽之屬﹐並有水蛇﹐心大詫異﹐不解中華何以食此﹖又有木桶盛放蝦﹑蟹。旁輔鋪中﹐有鹿﹑兔﹑山雞﹑野羊及各野禽之類。是年本國正月初七日﹐爲中國元旦﹐此節約過三禮拜之久。從夜半新月初生時候﹐陡聞皇城內鐘鼓特起﹐接連各寺院鼓聲不絕﹐沿街勿論官民士庶﹐門放各種花炮﹐以示新年之意。各鋪閉戶﹐鼓樂嗷嘈﹐庵觀僧﹑道﹑喇嘛各眾﹐皆循其規矩﹐擊鼓﹑吹號﹐從亥正起﹐直至次午﹐如兩軍對壘﹐各領十萬之眾﹐炮聲震天不絕。白晝﹐街市多有執事人等扛擡拂像﹐各處巡行﹔喇嘛則提鑪拈珠﹐伐鼓﹑擊鈸﹑吹號﹐絡繹於道﹔遊人如蟻。各鋪三日不開市。罪人停刑。浹旬之間﹐街市男女甚夥﹐婦人或騎驢﹐或乘車﹐車乃二輪﹐上作圓棚﹐前面爲門﹐使女坐後﹐或吹或唱﹐人共見其主婦外坐﹐吸煙也。蓋中國婦女向不出遊﹐惟北城專系滿人居處﹐不甚避忌。漢人俱住城外市肆。數日後﹐上遣官二員傳旨﹐以次日先黎明一時入朝辭行。欽遵。次日未黎明前一時之半﹐有三員官來約﹐並馬同行至下馬碑處﹐步入三重門﹐進一室﹐坐﹐仍有如噶霏之茶﹐云是滿禮早晨所食者。見第四院內朱紫紛集﹐悉滿洲衣冠﹐風雅華麗。俄黎明﹐引入第四院﹐坐百官之中﹐侍臣皆按品秩﹐或東或西﹐兩處鵠立。刻許﹐聞聖駕將出﹐簫管悠揚﹐如聞仙樂。此殿又非前日召見處所﹐內設寶座﹐鋪黃絨褥﹐兩旁列二人鼓﹐金彩輝煌。鼓大約十八尺﹐下有木座。皇上入座後﹐命一官從內出﹐至眾官次朗宣數語﹐惟聞末云」起來「﹑」叩頭「﹐如是者三﹐各官卽行禮三次。行禮時鐘鼓齊鳴﹐絲竹外有一器﹐首極淸銳﹐殊震耳。有二大臣命我進﹐從二丈八尺外遂進至一丈八尺﹐立二滿王之間。行禮畢﹐鐘鼓大作﹐聲如發炮﹐簫管備舉﹐接連六次﹐仍賜坐﹐復賜如噶霏之茶一盞。余捧而飲。兩國公事畢﹐余起身﹐朝上行禮﹔上起﹐進西方門還宮。此院內鑾儀兵衣紅布衣﹐上印如洋元花﹐小帽黃翎﹐云黃色惟禦前用之。又有腰佩刀﹐手執長槍﹐上掛小旗之兵﹐在院內排立。去兵不遠﹐有馬八匹﹐一色純白﹐鞍轡悉具﹐應亦儀仗也。第三院內象四隻﹐內一白象﹐胥被文繡之衣﹐轡頭等均以金銀爲飾﹐背負細木雕刻小亭﹐內可容八人。又有禦用轎輦﹐皆以黃罩罩之。又許多木椅﹑木座﹐爲鐘﹑鼓及各廟樂器所用。下朝﹐卽登象輦﹐送歸弟。象奴十人以大繩系象頭﹐左右牽之以行﹔項坐一奴﹐手執鐵鉤﹐以爲約束指示。象頗馴﹐馭者走如飛﹐似加意爲之﹐恐其生事也。又數日﹐耶穌會教師奏請得旨﹐準本大臣前往其宇瞻視。卽有兩官偕餘同往﹐堂外四圍皆髙墉﹐石碑二座﹐門內廊捨悉仿意達禮亞國房式。門內右設天﹑地二球﹐橫分大有八尺。堂按意達禮亞國式﹐極髙大﹐內張琴瑟﹐皆妥馬克思教典禮。神像盡多﹐神壇一切工致無比﹐寬廣可容三千人﹐房上懸大鐘一﹐小鐘無數。交鐘時相合如樂。瞻仰畢﹐隨入廣屋﹐內貯西洋各色寶玩。又延至寢室坐談﹐食蜜餞諸果﹐及西洋漧糧酒﹐香美異常。飲時不忘泰西禮﹐各爲君上祝裏﹐乃同飲。款敍良久﹐情懷頗暢﹐始別。同時復有一員自內廷出﹐相請遊玩遂乘馬同至馴象所。象共十四﹐有白象一﹐觀之不足﹐命象呈技。奴嗾之﹐乃作虎嘯﹐聲震屋宇﹔又有聲如牛馬﹐又如南方小鳥。尢奇者﹐學吹號﹐又命象向我請安﹐就地作滚﹐其滚時﹐先舒前足﹐徐舒後足﹐腹重貼地﹐臥而後起。有一象尙未練習﹐鎖前二足﹐未經出戶﹐地旁有深溝﹐似防其變。象體碩大﹐有牙長至六尺者﹐官謂余曰﹕」此暹邏所出﹐每年其王入貢數頭。「顧其食﹐惟以米艸糸困縛堆積其旁﹐以鼻次第捲入口中也。復出行街市﹐恣意遊玩。回館過一官第﹐見門首數人捉一狗﹐甚肥﹐余問故﹐答曰﹕」此肉最養人﹐夏食尢妙﹐以性涼之故。「不覺心爲少異。余致謝﹐官乃去。次日﹐提督內大臣以柙盛豹一頭﹐送館看視﹐又送猴人﹑鼠戲各藝。猴解戲人言﹐做耍多異﹐又以紅綠各彩衣置木箱中﹐令猴看視後﹐呼取某彩衣﹐猴開取服之演戲﹐一無所舛﹐穿衣形狀頗奇﹔復令就地翻斤斗﹐又作踏繩之戲﹐甚可解頤。鼠人出二鼠於笥﹐以索套鼠頸﹐二鼠各負索盤繞﹐幾疑成結﹐後竟走出﹐索仍挺直﹐其妙乃爾。耶穌會教師曰﹕」三年前﹐東洋島中貢四異獸﹐形大如馬﹐頭有二角向上﹐生穎頗銳。置之苑囿﹐約離京二三十里。曾奉旨往視﹐並詢西洋有無此物﹖看畢復命。觀畢﹐並言西洋所無。「本大臣頗欲往觀﹐惜路遠﹐歸期在卽﹐未經見也。謝內大臣後﹐並求如皇上命我行時﹐前旬賜信爲感。後得信﹐余卽購買遠道所需各物﹐上仍賜宴一次。於三十三年二月初八日﹐余帶隨員出京﹐眾大臣依依相送。十四日﹐抵長城﹐至那甕城﹐經過黑龍江各莊屯﹐至蒙古沙漠邊界前寄存牲畜處。昔入京至此﹐余及隨帶人員俱食中國供給。從此往爾古那河﹐則本國地界矣﹐資斧應自備。惜牲之存者八百頭余﹐並因水艸有毒物故。小住幾日﹐俟用物備齊﹐乃謝沿途護送官員﹐起身而去。

以上出該使臣日記﹐外畫三貢﹐今依樣畫出。

第一頁爲錫宴。正中卽寶座﹐左立二人﹐耶穌會教師也﹔左下中座爲俄使臣﹐席前立者三人爲通官﹐傳命者也。

第二頁爲辭行。正中爲聖祖仁皇帝﹐兩旁有二大鼓﹐其立於右階者﹐傳宣人也﹔階左下列坐三人中有俄使。

第三頁系宮內所見。第四院有象輦等物﹐向門立者三人中爲俄使﹐後有數十員﹐俄隨員也。

●卷六○泰西測量法泰西各國最喜測量之法﹐專門名家父死子繼﹐不精其技不已﹐其用志極爲專一。每以極好千里鏡測月﹐謂月中有山﹐有川﹐有海﹐兼有火山三座﹐獨不能見人物。蓋彼以月亦有地球也。其說以我所處之地球﹐亦是天內一星﹐凡天內之百千萬億星﹐皆地球也﹔金﹑木五星﹐亦一地球﹐人彊名之金﹑木﹑水﹑火﹑土耳﹐彼地球中人不知此名也。月之地球與我處之地球最爲近﹐故可以鏡測之。又言日中本有一黑子﹐以盆水照驗自得。黑子之見﹐不爲災異﹐所論甚辧﹐亦非無理也。

○大蛇追輪舟西國來往﹐近時總用輪舟﹐愈行取徑愈捷﹐往往於海中新開一路﹐則可近千里萬里﹐蓋在繞山與不繞山耳。庚午年﹐一輪舟新辟一路﹐忽遇大蛇追舟行﹐行至三日夜不去。舟人懼﹐以羊飼之﹐投三十七羊﹐食之而追不已﹔乃投二牛﹐吞訖﹐曳尾去。自此﹐此路不敢行。西人不信有龍﹐凡蛟螭之屬﹐咸名曰蛇而已。

○奇形之人物咪利堅國領事官西華﹐嘗贈余《古鳥獸圖》一冊﹐繪畫精絕﹐大率獅﹑象﹑虎﹑豹﹑豺﹑狼﹑牛﹑羊之類﹐而狼﹑狗之種尢多。最奇者有豬首人身﹑犬首人身﹑螳螂首人身而足亦似螳螂者﹐又有一無首人﹐褒衣博帶﹐手持一斧者﹐其《山海經》所記「刑天舞干戚」者耶﹖據西領事云﹐彼國皆有之﹐不足爲怪。

○宋元明之殘山剩水宋之亡﹐求援於古城﹔明之亡﹐乞師於日本﹐皆不應。《宋史》於帝山之後﹐卽書宋亡﹐乃考《廣志》﹕帝﹑張世傑已死﹐故將蘇劉義復求趙后名旦者立之﹐都於順徳縣之都寧山﹐言都此而得寧久也。山在縣東北三十里﹐髙千餘丈。久之﹐仍爲元軍所滅。殘明永曆帝入緬被殺之後﹐明地盡亡矣﹐然魯監國以海尙棲遲海外﹐依鄭經以居﹐諸遺臣多從之者。惟經不奉以監國之號﹐迹等寓公。康熙壬寅﹐以海病歿。甲辰﹐前兵部尙書張煌言散其軍﹐明系遂絕。此二事﹐史皆不載﹐故人甚知之。至元朝北都之亡﹐順帝猶君於沙漠﹐崩後﹐有惠宗之謚﹐壤地尙數萬里。嗣君立九年﹐卒﹐廟號昭宗。又傳六世﹐皆仍擁帝號。至建文朝﹐有鬼力赤者篡立﹐更號可汗﹐稱韃靼﹐而元之號乃亡。然其苗裔稱王於回部者尙夥﹐較宋之山﹑明之洱海﹐地廣數十倍﹐不可同年而語。蓋無異晉元﹑宋髙之南渡﹐順《明史》不以北朝目之﹐僅載之傳紀﹐是以世亦莫得而考也。

○士大夫宜畱心本朝掌故上海陸文裕公﹐出入館閣﹐前後幾四十年﹐每抄錄國朝前輩事﹐命子弟熟讀﹐曰「士君子有志用世﹐非兼通今古﹐何得言經論﹖今世學者﹐亦有務爲博洽﹐然問及朝廷典故﹑經制﹑沿革﹐恍如隔世﹐縱才華邁眾﹐終爲俗學。」云云。此說﹐讀書人不可不知。卽如辛未三月中﹐天气頗炎﹐恩方伯錫蒞蘇藩任﹐受事之時﹐朝冠用皮﹐人多訝之﹐不知未換涼帽之前﹐朝冠無不皮者也。其用絨緣者﹐乃宮嬪之冠。國家定制如此。今直省文﹑武各官﹐朝冠大率皆以絨緣﹐習而不察﹐反以笑人﹐亦可笑也。

○職官章服之沿革帽頂之有珊瑚﹑寶石﹑水晶﹑車渠﹐自雍正四年始。乾隆時﹐有請知縣用蜜蠟頂者﹐未經議準。自咸豐兵興以來﹐各軍營保舉及事例捐納者夥﹐於是知縣無不藍晶其頂﹐卽佐雜等官﹐亦多水晶﹑車渠者﹐鄕鎭分防之縣丞﹑巡檢﹐率皆紅傘矣。同治乙丑﹐余榷盛澤釐捐﹐有署縣丞某者﹐未經加銜﹐仍用靑傘﹐鄕民觀之訝曰「此官戴孝﹐所以用此傘。」聞之不禁大笑。

○居官以能說話得便宜襄勤相國勒保﹐嘉慶朝名臣也﹐揚歷中外最久。官四川總督時﹐仁宗嘗詢以「爾等爲督撫﹐僚屬中何等人最便宜﹖」公對以「能說話者」。上曰「然。工於應對﹐則能者益見其善﹔卽不能者﹐亦可掩不善而著其善。𨿽事後覺察﹐而當前已爲所蒙矣。況政事不藉敷奏不能暢達﹐往往有極好之事﹐爲拙於詞令者說壞。此聖門所以有言語之科也。朕遇悃忄無華之吏﹐嘗虛衷俾盡其言者﹐以此。」公還﹐以語家梅亭方伯﹐共頌聖主之明。余謂言語固然﹐卽公牘亦何不然﹖昔人有詳文用「毫無疑義」四字﹐致被駁詰往返﹐攺「毫」字爲「似」字乃已﹐然所費已不貲﹐時人謂爲「一字千金」也。因思同治丁卯﹐余權南匯縣時﹐先與本道應敏齋方伯議掩埋暴露事﹐方舉行﹐而撫藩檄下飭辦﹐余遂躬歷城鄕遠近﹐督率董保經理。閱時三月﹐共勸葬及代葬四萬二百餘棺﹐境內專灰爲之一空﹐然尙有一萬餘具﹐或以子孫在外﹐或因方位不利﹐不能盡葬﹐須待來年者。因據實具覆撫藩。同時有一縣﹐僅掩埋一千七百棺﹐遂以境內悉數葬盡具報。嗣奉某方伯通飭﹐以葬一千七百棺者爲辦理認眞﹐記以大功﹔而余則以尙有一萬餘棺未葬﹐被申飭焉。彼時幕友原鋪張其詞﹐以「掩埋淨盡」具稿﹐余謂﹕「若是﹐則下一年不復舉辦﹐此萬餘柩終暴露矣。」事後﹐乃信公事可不作欺飾之語。時上海經應方伯捐貲數千金﹐葬至五萬餘具﹐然亦不能葬盡。故是役也﹐上﹑南縣葬數最多而皆無功﹔彼一縣之得獎厲者﹐是能說話之類也。

○海中異物同治丙寅﹐余總辦江蘇海運事。三月中﹐乘天平輪船赴津門﹐於黑水洋忽見海中湧起一山﹐髙數十丈﹐俄頃卽沒。舟人曰「此大魚也。」後攝南匯﹐見《縣誌》載﹐國初時﹐有大魚過海口﹐其髙如山﹐蠕蠕而行﹐閱七晝夜始盡﹐終未見其首尾。辛未﹐修刊《上海縣誌》﹐見一條云「明嘉靖年間﹐有一大鹿浮海而上﹐縣官率眾掉船擊殺之。稱之﹐重五百餘斤。」

○前定數天下事不外乎「數」﹐所謂「一飲一啄﹐莫非前定」也。余生平三事﹐事後思之﹐眞若有「數」存乎其間。一是道光癸卯七月﹐在杭州鄕試﹐得都中來信云﹐余候銓之訓導已將到班﹐囑將三代履歷寄都注冊﹐便可選到﹐云云。時同門友陳星方任金華縣教諭﹐往咨其履歷開式﹐星爲艸一單見付﹐並笑曰「現在本學訓導朱君欣甫方擬終養﹐子其得此缺乎﹖」因指座間金華二生﹐調之云「此皆門下士矣。」乃十月中﹐都門又來信﹐謂前單舛錯﹐不能注選﹐否則﹐九月分已選義烏矣。乃更正再寄﹐至十二月﹐朱君丁內艱﹐余竟選金華縣訓導。使爾時星之單不誤﹐則早選義烏矣﹐何金華之有﹖一是庚戌之秋﹐余以初次俸滿﹐保薦到省。遇海寧訓導錢君警石及富陽訓導吳君雪樵。警石戲余曰「子此番保薦﹐必升富陽教諭。」余問其故﹐警石曰「子可詢雪樵。」雪樵乃言「是縣最貧﹐不特修羊甚瘠﹐且衙署臨江﹐每年水漲時﹐堂階俱滿﹐須登樓棲止。宦此者﹐無不苦之。」余曰「何所見而必得富陽耶﹖」比方伯驗看﹐不列薦牘﹐余謂警石曰「今不保薦﹐不升富陽矣。」警石又曰「子將來不保薦則已﹐保薦必仍升富陽。」彼此一笑而散。越十年﹐俸滿再保﹐竟升富陽縣教諭。一是壬寅之冬﹐就長白聯蓮舫大令奎之聘﹐館於南匯者二年﹐後因選金華校官﹐辭去。縣人盛可圃贊府﹑鞠湘帆茂才﹐送別河幹﹐訂後會之期﹐余漫應曰「俟作宰此邦﹐乃來耳。」皆大笑別去。至同治四年﹐余以左爵相薦舉人才﹐奉命以直牧發江蘇補用。丁卯奉檄攝篆南匯﹐盛﹑鞠二君均復健在﹐郊迎話舊﹐歡若平生。今因作《鶴砂重到圖》﹐以紀其事﹐並題二絕句云「雪鴻艷說舊因緣﹐往迹重尋轉惘然。不信讕言成讖語﹐回頭二十五年前。」「人民城郭是耶非﹖在我眞同化鶴歸。昔日借乘今五馬﹐勉將淸白繼前徽。」一時和者如雲﹐至今邑人傳爲佳話。此二君及餘皆一時漫言耳﹐而應驗若此﹐是非前定數耶﹖

○爲善之報爲善不必求報﹐而報施之理往往不爽。福州廖封翁少時爲郡吏﹐嘉慶年間﹐海寇朱渥投誠﹐得沿海居民通海冊﹐不下數百家﹐廖謂﹕「寇旣降矣﹐則若輩亦不必究。」舉而投諸火。俄官吏有按冊誅求意﹐索之無有﹐遂已。五子均登甲第無仕﹐最幼者爲鈺夫先生鴻荃﹐榜眼及第﹐官至尙書。廖年十八餘﹐歿時﹐異香滿室。常州呂笠湖太守志恆官閩時﹐臬使延之署中辦案﹐閩省海禁甚嚴﹐凡以谷粟出洋者均死。漳﹑泉二府貧人多以番薯爲糧﹐俗呼爲地瓜﹐故以地瓜出洋者﹐準穀米例﹐亦列﹐每年所殺甚夥。其實盜饜粱肉﹐固不屑食地瓜也。呂於地瓜下加一「餅」字﹐咨部﹐謂餅餌之屬較穀米有間﹐請予減等。部議從之。自是全活無算。呂年五十餘尙無嗣息﹐後遂連舉丈夫子二人。夫廖與呂﹐其初不過一不忍人之心耳﹐未嘗圖報也﹐而報之彰彰如是。作善降祥﹐豈不信哉﹗

○好善樂施之法寧都謝渭公性慷慨﹐家素饒﹐每約己利人﹐而不欲人知之。荒年則谷減其價﹐而增其斛。有士人貧且病﹐而歲復窘之﹐幾於袁安之僵臥﹐渭公欲蘇其困﹐而嫌於無名。稔其家多花﹐乃拉從弟某載酒共往觀之﹐招主人劇飲盡歡。徐出白金十兩﹐市蘭數盎以歸。花之值無幾﹐而渭公於是物又非素所好﹐陰以行其周急之意﹐而陽復予以可受之名。其誠心曲術﹐可謂忠厚之至矣。記之﹐以爲好善樂施者法。

○說夢《周禮》有占夢之官﹐吉夢﹑噩夢﹐所占不一。惜其術今不傳矣。余就枕卽夢﹐一夜之中夢數數作﹐毫無徵應。先大夫則終年無夢﹐偶作一夢﹐其驗如響。此不可以理解者。咸豐丙辰﹐先室聞淑人在金華病歿﹐先大夫忽夢見先妣太夫人﹐因告之曰「若亦知媳婦死乎﹖」太夫人答曰「此是伊之福气。」旣醒﹐謂余曰「爾婦死﹐爾母謂爲福气﹐吾恐兵禍之將及浙也。」越一年﹐賊遂犯金華﹔又兩年﹐全浙淪陷﹐室家流離顚沛﹐死者九人﹐皆艸艸殯殮﹐不能成禮。淑人之先死﹐眞是福气矣。然此夢固不待占驗而知也。江西謝向亭先生階樹﹐嘉慶己巳榜眼﹐嘗督湖南學政。方鄕舉時﹐貧甚﹐無力入都。時是同鄕程君爲貴州按察使﹐因詣之謀館﹔而程君之西席爲貴州某孝廉﹐本無意計偕者﹐忽夢見人送「榜眼及第」匾至館中﹐孝廉心喜﹐以爲應必在己。遂辭程君﹐進京會試﹐程君因延謝塡其館缺。孝廉會試失意而歸﹐以爲妖夢所誤﹐不再作春明之夢矣。謝權館一年﹐積有修金﹐次年適遇恩科﹐亦遂入京﹐榜發中式。謝書法本佳﹐殿試閱卷大臣取其捲入進呈十本中﹐次在第五。時江西戴蓮士相國久耳謝名﹐謂同鄕與閱卷者曰「本科江西有佳捲乎﹖」曰「有次第五者﹐當是江西謝某卷。」相國笑曰「江西自某後二十年矣﹐竟無大魁者﹐可嘆可嘆﹗」蓋相國固以狀元及第者也。諸大臣聞言心悟﹐遂相約次第重檢其捲﹐一人指謝捲曰「此卷書法甚佳。」提上一名﹔一人又曰「此卷書法甚佳。」又提上一名﹐如此數四﹐遂次謝卷第二。最後某大臣至﹐一人以言挑之﹐謂﹕「第二書法甚佳﹐似可提起。」某大臣不諭其意﹐笑謂﹕「書法果佳﹐但在第二亦不爲低。」依次進呈﹐謝遂以榜眼及第矣。夫一榜眼﹐某孝廉因其夢僥幸之而不能﹔戴相國示意欲提拔之亦不得﹐此固有命存乎其間也。然某孝廉之夢﹐又當如何占驗而後能知也﹖使此時而有占夢之官﹐必有是說。

○栗恭勤公爲河神山西栗恭勤公毓美﹐由拔貢知縣﹐官至太子太保﹑東河總督﹐爲治河名臣。知縣事時﹐善決獄﹐嘗言「讞獄宜旁敲側擊﹐使之不得不供吐實情﹔再察其神色﹐度以人情物理﹐自然判斷不平允。若徒事刑求﹐或將緊要供情﹐先出自問官口中﹐卽案無枉縱﹐亦難信於心矣。」曾至滑縣查災﹐聞民間習教者多﹐而匪徒復乘荒肆掠﹐料其必將滋事﹐勸知縣彊公克捷嚴密防範﹐並往白太守﹐太守不以爲然。未幾﹐滑縣界果亂﹐克捷死之﹐沿及畿輔﹐天下震驚﹐人乃服公之先見。其治河也﹐創造磚工議﹐謂柳葦皆科﹐備防不過二三年﹐歸於朽腐﹐實爲虛費錢糧。購儲碎石﹐不但路遠價昂﹐而灘面串溝阻隔﹐船運亦屬不易﹔且石性滑﹐入水易於滚轉﹐仍不免引澑刷深。磚性澀﹐與土膠粘﹐拋壩卸成坦坡﹐卽能挑遠澑勢。每方磚價不過六兩﹐而石價則一方自八九兩至十二三兩不等。方價旣多少懸殊﹐而碎石大小不一﹐堆垛半屬空虛﹐磚則以一千塊爲一方﹐平鋪計數﹐堆垛結實。並將與磚較量輕重﹐石每方重五六千斤﹐磚每方重九千斤。一方碎石之價﹐可購兩方之磚﹐而拋一方之磚﹐又可抵兩石之用﹐經費尢多節省。於是破除浮議﹐不辭勞怨﹐決計行之。天子深是其言﹐諭地方大吏無掣其肘。公遂連歲奏績﹐疊邀優敍。年六十三歲﹐卒於河防工次。上聞震悼﹐卹典綦厚﹐河南人如喪考妣﹐卽生祠處處祀之。公歿之明年﹐河決開封﹐各官晝夜堵築。當合龍之際﹐河工忽來一蛇﹐眾歡迎之。蓋河將合龍﹐河神必化蛇至﹐有黃大王﹑朱大王﹑齊大王等神﹐老於河工見蛇之色﹐而知爲某某﹐當稱其號﹐以金盤迓之﹐蛇卽躍入﹐以河督肩輿迎之廟中﹐祭賽數日﹐俟龍合﹐蛇乃不見。是役也﹐蛇作灰色﹐非向所見者﹐歷祝以「某某大王」﹐均不爲動﹐眾人大惑。巡撫牛公鑑聞之﹐至河濱﹐一見吒曰「是栗大人耶﹗」蛇遂躍入盤中。越日不埽﹐平安蕆事。眾問巡撫曰「何以識爲栗公耶﹖」曰「栗公項下有白顚風﹐周圍似玉﹐我見此蛇頸有白圈﹐疑是渠化身﹐呼之而應。渠眞作河神矣﹗」於是奏請﹐以公列入河神祀典。公六歲就外傅﹐對句輒驚塾師﹔九歲學爲文﹐落筆灑灑如宿構。同縣某翁相攸得之﹐招至家﹐令與子讀﹐同室臥起者數年。一夕﹐盜殺翁子﹐室扃如故﹐無迹可尋。眾疑公﹐公無以自明﹐官亦不能爲之明﹐已論抵矣。女另醮同裏富人王某﹐婚數日﹐王醉告女曰「吾慕汝色﹐以重資募劍客﹐本欲殺栗﹐不意誤中汝弟也。」女聞之﹐殊自若。翌日歸寧﹐則逕入縣署號呼﹐官提王究﹐不能置辧﹐乃收王而出公於獄。女見公﹐泣語之曰「吾所以忍爲此者﹐以弟之仇﹑君之怨﹐非吾不能雪也。今已白矣﹐身旣他適﹐不能復事君﹐亦再無歸王理﹐計惟一死耳﹗」遂對公自刎死。合邑皆驚其節烈。公感其義﹐通顯後﹐終身不置正室。

○五星聚奎咸豐十一年辛酉八月朔旦﹐五星聚奎﹐推七政﹕日﹑月﹑土﹑木﹑水﹑火﹐俱躔張度﹐在巳宮﹔金星則躔軫﹐在辰宮。是月正值今上登極﹐贊襄王大臣遂定明年紀元之號爲「祺祥」。未幾﹐三王及肅相得罪﹐兩宮皇太后臨朝﹐乃攺明年爲「同治元年」﹐仰見聖朝不侈符瑞之至意。自是﹐僭亂以次削平﹐郅治之隆﹐同乎開國﹐中興事業﹐振古鑠今﹐斯實昊穹眷顧﹐預示休徵也。考宋太祖卽位之年﹐亦五星聚奎﹐從此天下太平﹐啟三百載文明之運。天人相應﹐國家萬年有道之基﹐肇於此矣。

○神靈蕩寇同治癸刻正月﹐粵逆李世賢踞金華府城已二年矣。時蔣方伯益灃﹝澧﹞方統師攻克湯溪縣﹐將移兵向金華。尙未起行﹐賊忽於夜間見四山皆火光照耀﹐殺聲震地﹐以爲大兵百道並進﹐大駭﹐遽開城逃竄。次日﹐方伯師至﹐不費一矢﹐收復郡城﹐人皆稱爲神助。然自粵逆倡亂以來﹐歷觀各省奏報﹐稱神靈翊佑﹐請賜封號及匾額者﹐不一而足。仰見天之助順﹐百神效命﹐具徵國家之無疆大歷服矣。因記先大嘗言﹐嘉慶五年﹐阮文達相國撫浙時﹐神風蕩寇一事﹐尢爲奇異﹐用並識之。先是﹐榦隆末年﹐安南國內亂﹐有倫利貴者﹐安南之總兵也﹐以戰功封侯爵﹐本系海賊出身﹐故以巡海爲名﹐私結閩盜﹐來浙劫掠﹐國王不知也。其船巨炮巨﹐船外蔽以牛皮网索﹐使我炮彈不能入﹐號安南艇。橫海上者五六年﹐往來浙﹑閩瀕海地方﹐縛人妻女﹐系人父兄﹐以要人貨﹐不如約﹐則剖心臠肉﹐慘不可言。蓋禍較明之倭寇爲尢烈。四年﹐文達蒞浙撫任﹐嘗遣吏探之﹐賊飲之酒﹐指艇大言曰「吾駕大舶﹐賫十月糧﹐炮重數千斤﹐來收稅耳。爾大吏宜自計﹐非我敵也。」當是時﹐權眾寡彊弱之勢﹐浙師實不足以殲賊﹐文達乃以賊情下詢諸官弁及士庶人﹐采李巽占之言﹐嚴保甲﹐以絕盜糧﹔用周鳳鳴之策﹐滅土寇﹐以斷賊路﹔聽王鳴珂之計﹐合防禦攻擊﹐以蹙匪勢。而以造巨船﹑鑄巨炮爲首務﹔嚴號令﹐警廢弛﹐明賞罰。期年而剿賊之具成﹐賊情已窘。遂擊之於三盤﹑大陳﹑石塘﹑鱟殼等處﹐皆有斬獲。五年六月﹐文達親督師至臺州﹐定海鎭李﹑黃巖鎭嶽﹑溫州鎭胡皆會。安南艇匪適連宗進踞龍王堂﹑松門之下﹐艇船環於松門山﹐計將撲岸。月之癸酉﹐文達檄李鎭之師赴海門攻賊﹐復令胡鎭自楚門出﹐與兩鎭會於金淸。是日﹐日甫沒﹐風大起﹐且雨。甲戌之夜﹐風勢更甚。乙亥﹐文達遣使探兩鎭所在﹐水阻不得達。丙子﹐有弁鳧水至﹐言是夕風雨狂烈﹐獨注龍王堂﹐雨中有火人﹐賊艇撞擊皆破碎。李鎭船在海門﹐爲風水所舉﹐糸圭於岸木﹐乃無恙。兩鎭兵船亦多損壞。胡鎭師在黃華關﹐風不之及﹐完好如故。是時﹐賊奔竄海山﹐我陸路兵乃由松門涉石塘巢賊。賊乘破舟﹐猶以炮拒﹐皆就獲。有一艇未壞者﹐賊數百爭乘之﹐亦沈沒。其登岸攘食者﹐皆爲我兵所擒。前後俘馘八百餘賊﹐淹斃賊約四五千人。獄不足禁﹐棧郡廳以拘之。磔僞進祿侯倫利貴於市﹐其餘首從﹐各論如律。艇賊盡平。事聞﹐仁宗以爲誠感神應﹐敕建天后宮﹑龍王廟於松門。是役也﹐文達之布置已周﹐賊固不難破滅﹔然非神風助順﹐斷不能一夕而悉數殲夷。觀於蔡牽之平﹐至嘉慶十四年。則是舉不歸功於神助不可矣。

○江蘇督撫請減蘇松太浮糧疏吳中賦額之重﹐爲天下最。自明迄今﹐積困數百年。國初﹐巡撫如韓世琦﹑馬﹑慕天顏﹑湯斌﹐科道如吳正治﹑施維翰﹑孟雄飛﹑嚴沆﹑任辰旦﹐皆嘗特疏請減﹐格於廷議﹐不果行。近歲以來﹐益不支﹐而漕獘因之。官與豪猾相持﹐益畸輕重﹐而良民獨受厄﹐顧事屬重大。且自道光至咸豐二十餘年﹐軍事日棘﹐帑藏空虛﹐中外諸臣無敢發言者。同治二年﹐相國合肥李公鴻章巡撫江蘇﹐駐師滬上。時蘇﹑常尙爲賊踞﹐公目睹吳民流離困苦狀﹐博坊周諮﹐謂﹕「宜及此時乞恩﹐乃可以維系人心﹐滋培元气﹐而挽回大局。」遂與督臣曾侯上疏﹐請減蘇松太浮糧。公自屬疏艸﹐剴切詳明﹐洋洋數千言﹐盈廷讀之﹐皆爲動色。天子仁聖﹐兪公所請。會大理卿潘祖蔭﹑禦史丁壽昌相繼上陳﹐並及浙江之杭﹑嘉﹑湖三府。上乃特宣減賦恩詔﹐而以各疏下所司戶部議﹐蘇﹑松﹑太減三之一﹐常﹑鎭減十之一﹐杭﹑嘉﹑湖三府如之。奉旨﹕「如議。」詔下﹐江﹑浙百姓歡聲雷動﹐五百年民困一旦以蘇。自是奠定三吳﹐肅淸兩浙﹐兵燹殘黎得以休養生息﹐含鼓腹者﹐李公之力也。主聖臣賢﹐千載一會﹔然是疏﹐閭閻不經見﹐今備錄之﹐俾後之言田賦者有所考焉。公疏曰「竊惟《大學》理財之道﹐於天下必曰平。《周官》土均掌土地之徵﹐必曰均。《禹貢》九等﹐太宰九賦﹐不外平均。今天下不平不均者﹐莫如蘇﹑松﹑太浮賦。上溯之﹐則比元多三倍﹐比宋多七倍。旁証之﹐則比毗連之常州多三倍﹐比同省之鎭江等府多四﹑五倍﹐比他省更多一二十倍不等。以肥磽而論﹐則江蘇一熟﹐不若湖廣﹑江西之再熟。以寬窄而論﹐則二百四十步爲畝﹐有絀無贏﹐不如他省或以三百六十步﹑五百四十步爲畝。而賦額獨重﹐則由於沿襲前代官田租額也。夫官田﹐亦未嘗無例矣。伏查《戶律》﹕官田起科﹐每畝五升三合五勺﹔民田每畝三千三合五勺。重租田每畝八升五合五勺﹐沒官田每畝一斗二升。是官田亦有通額也獨江蘇則不然﹐考宋紹熙中﹐朱子行經界法﹐吳糧每畝五升耳。厥後籍韓冑等莊爲官田﹐又賈似道廣買公田﹐元代續加官田﹐明祖平張士誠﹐又復入諸豪族田﹐皆據租籍收糧。宣徳中﹐巡撫周忱﹑知府況鐘奏減蘇﹑松糧百萬石﹐疏中稱蘇府秋糧二百七十餘萬石﹐內民糧止十五萬餘石﹐餘皆官糧﹐二者並未合並﹐官糧自七斗六升﹐民糧自五升。嘉靖中﹐令各州縣盡括境內官﹑民田裒益之﹐分攤定額﹐長洲縣官田最多﹐故額最重﹔他郡縣﹐官田遞輕﹐今長洲等縣每畝科平米三斗七升以次不等﹐折實粳米﹐多者幾及二斗﹐少者一斗五六升﹐遠過乎《律》載官田之教。此蘇﹑松﹑太重賦之源流也。自明以來﹐行五百年不攺﹐而其中升降盈縮﹐則因時而異。《蘇州府誌》稱﹕明臣周忱奏令輸布一匹﹐準米一石﹔輸銀一兩﹐準米四石。又稱課吏以催科﹐六七分爲上考﹐終明之世﹐無徵至八九分者。國朝康熙十三年﹐前撫臣慕天顏疏有曰﹕」無一官曾經徵足﹐無一縣可以全完﹐無一歲偶能及額。『雍正中﹐奏準江蘇漕米折徵每石銀一兩。其時銀價每兩易錢七八百文。以此觀之﹐前明及國初﹐賦額𨿽重﹐大都連欠準折﹐有名無實而已。嗣是承平百餘年﹐海內殷富﹐爲曠古所未有﹐江蘇尢東南大都會﹐萬商百貨﹐駢闐充溢﹐甲於寰區。當是時﹐𨿽擔負之夫﹑蔬果之傭﹐亦得以轉移職事﹐分其餘潤﹐無論自種﹑佃種﹐皆以餘力業田﹐不關仰給之需﹐遂無不完之賦。故乾隆中年以後﹐辦全漕者數十年﹐無他﹐民富故也。惟是末富非本富﹐易盛亦易衰。至道光癸未大水﹐元气頓耗﹐商利減而農利從之﹐於是民漸自富而之貧﹐然猶勉彊支吾者十年。迨癸巳大水而後始無歲不荒﹐無縣不緩﹐以國家蠲緩曠典﹐遂爲年例。夫癸巳以前﹐一二十年而一歉﹔癸巳以後﹐則無年不歉。且鄰境不歉﹐而蘇﹑松﹑太獨歉。此何理也﹖謂州縣捏災﹖此三十年中﹐督撫﹑司道更數十人之多﹐豈無一二不肯黨同欺妄之人﹖而且聖主不加斥﹐戶部不加駁﹐科道不加糾﹐此又何理也﹖誠以賦重民窮﹐有不能支持之勢。部臣職在守法﹐自宜一切不問﹐堅持不減之名﹔疆臣識在安民﹐實因萬不得已﹐爲此暗減之術。始行之者﹐爲前督臣陶澍﹐前無臣林則徐﹐皆一代名臣。揣其意﹐殆謂減額則永不能加﹐災緩則後不爲例。原冀民气漸蘇﹐無難復初﹐初不意年復一年﹐且年甚一年﹐而不可返也。臣竊維前辦全漕之時﹐間遇水旱﹐辦成災者一﹐辦帶徵者九。帶徵後依然全漕﹐故以年計爲減成﹐以十年計﹐非眞減成也。今則年年辦災﹐永無帶徵之日﹐乃眞減成也。又官墊民欠後一款﹐道光之初﹐數僅分釐﹔癸巳以後﹐馴至一二成。夫所謂墊者﹐豈州縣之果能墊哉﹖不過移雜墊正﹐移緩墊急﹐移新墊舊﹐移銀墊米﹐以官中之錢完官中之糧﹐將來或額免﹐或攤賠﹐同歸無著﹐猶之未完也。故歷年糧冊必除去墊欠虛數﹐方得徵收實數﹐以此數﹐民固未嘗完也。伏查蘇屬全漕一百六十萬曆後積漸減省﹐蓋自道光中年始﹐於今三十年矣。《禮》曰「以三十年之通﹐制國用。』言綜乎三十年之大﹐凡斯以後可知也。今試以道光十一年起﹐至咸豐十年止﹐三十年中﹐連分數計之﹐辛卯以後十年﹐共數一千三百餘萬﹐除官墊民欠﹐得正額之七八成﹔辛丑以後十年﹐共數九百餘萬﹐除官墊民欠﹐得正額之五六成﹔咸豐辛亥以後十年﹐共數七百餘萬﹐除官墊民欠﹐得正額之四成而已。自粵逆竄陷蘇﹑常﹐焚燒殺掠之慘﹐遠接宋建炎四年庚戌金兀術故事﹐蓋七百有三十年﹐無此大劫。臣鴻章親歷新復各州縣﹐向時著名市鎭﹐全成焦土﹐孔道左右﹐蹂躪尢甚。又各賊不能相統﹐此賊所據。難免彼賊劫掠﹐故賊境卽不與官兵交界﹐亦皆連阡累陌﹐一片荊榛。凡田一年不耕﹐便爲荒田﹐今已三年矣﹐各廳縣冊報拋荒者﹐居三分之﹐𨿽窮鄕僻壤﹐亦復人煙寥落﹐間於頹垣斷井之旁﹐遇有居民﹐無不鵠面鳩形﹐奄奄待斃。傷心慘目之狀﹐實非鄭俠《流民圖》可比。已復之松﹑太如此﹐未復之蘇﹑常可知。而欲責以重賦﹐責以數倍他處之重賦﹐向來暴斂橫徵之吏﹐所謂敲骨吸髓者至此﹐而亦無骨可敲﹑無髓可吸﹗斯卽據情吁請﹐全行蠲免四﹑五年﹐在皇上如天之心﹐必蒙兪允。惟是天庾正供﹐停運三年﹐軍糈浩繁﹐度支仰屋﹐其何以濟﹖臣等所不敢出此也。又荒田召種﹐有順治年間各省屯田之例可援﹐然墾熟旣遠﹐升科更遲﹐現報荒田三分之二﹐已荒者議蠲﹐未荒者議減﹐將所存僅此一二成﹐亦臣等所不敢出此者也。至於辦災例案﹐自七八成而五六成﹐而四成﹐咸豐三年﹐聞警拋荒僅止三成。若稍存苟且彌縫之見﹐援拋荒之案﹐減而又減﹐約得二三成﹐非不可以塞責﹔但前督﹑撫臣之所以爲此者﹐尙或冀其復舊﹐今則明知無望﹐而狃於積習﹐不以直陳﹐是全無爲國之心﹐徒有罔上之咎。又臣等所不敢出此也。臣等細核歷年糧數﹐咸豐十年中﹐百萬以上者僅一年﹐八十萬以上者六年﹐而皆有官墊民欠十餘萬在其中﹐是最多之年﹐民完實數不過九十萬。成案如是﹐民力如是。積獘之後﹐大難之餘﹐催科一事棘手尢倍。臣等蒿目艱難﹐悉心籌畫﹐上體宵旰憂民之切﹐下維軍國待用之殷﹐於萬難偏重之中﹐求兩不相妨之道﹐似宜用『以與爲取﹐以損爲益』之一法﹐比較歷來徵收各數﹐酌近十年之通﹐攺定賦額﹐不許挪墊﹐於虛額則大減﹐於實徵則無減﹐窮變通久﹐於此時爲正辦。或者謂﹕據此定額﹐未免過少。不知減余之數﹐仍通省莫重之數﹐尙非宋﹑元舊額﹐不得謂少﹔且不自今日始也﹐咸豐十年以前﹐歷年如是﹐未嘗於歷年國用有減也。彼時兵革未興﹐生聚未攺﹐田園廬舍未損﹐非猶是完善之江蘇乎﹖夫完善之江蘇﹐僅有此數﹐則殘破之江蘇﹐不應仍有此數﹖今臣等於殘破之餘﹐請照完善之時定額﹐且不援近年最少之數﹐不假借﹑墊﹑欠虛數﹐誠不敢謂必有把握。若仍執久置不用之虛額﹐衡量多寡﹐欲求轉逾乎完善之時﹐皇上聖明洞鑑﹐有是事乎﹖有是理乎﹖事﹑理所必無﹐卽刑法所必窮﹐恐賢如劉晏﹑李巽﹐不賢如裴延齡﹑李實﹐亦且束手無刺矣。又或者謂﹕數旣猶是﹐何不仍夫舊貫﹐尙有冀於將來﹖不知乾﹑嘉之江蘇﹐實千載一逢之盛會﹐不可爲例。竊謂自玆以往﹐如天之福﹐東南無事﹐休養生息﹐二三十年冀可復咸豐及道光末年之江蘇﹔更二三十年﹐冀可復道光中年之江蘇﹔而懸此虛額數十年以待之﹐無論無此政體﹐恐異日之利未必能復﹐目前之害已不可支。蓋臣等今日之辦﹐所謂『以與爲取﹐以損爲益』者﹐方將借減賦之名﹐爲足賦之實﹐所以能照完善之時定額者﹐其機括全在『減賦』二字之中也。何以言之﹖辦災辦緩﹐權在胥役﹐防獘𨿽有百法﹐舞獘奚啻千端﹗止此地產﹐不減賦之獘﹐在多一分虛數﹐卽多一分浮費﹔減額之用﹐在少一分中飽﹐卽多一分上供。減額旣定﹐胥吏無權﹐民間旣沾實惠﹐公家亦有實濟﹐是爲轉移之善術﹐一也。吳民死亡之外﹐大半散之四方﹐故鄕賦重﹐望而生畏﹐尋常蠲緩﹐不足去重賦之名﹐招之不來﹐荒田愈久愈多﹐何法以治之﹖惟聞減賦之令﹐必當爭先復業﹐是爲勞來之善術﹐一也。往者諸城被陷﹐官吏一空﹐鄕團抵死拒敵﹐鑼聲所達﹐萬眾爭先﹐小股賊匪見輒卻走。以三首縣言之﹐洞庭﹑香山﹑金市﹐各相持至七﹑八月之久﹐固由朝廷恩澤之至深﹐亦徵愚賤天良之未泯。此時減賦令下﹐彼見皇上於經費匱乏之時﹐尙有此度越尋常之舉﹐有不感生望外﹑踴躍輸將者乎﹖是又激勸之善術﹐一也。臣等所謂『以與爲取﹐以損爲益』者﹐此也。現在蘇郡尙陷賊中﹐聞各鄕多爲暗團之約﹐待時而動﹐以應官兵。卽如常熟反正鄕民毀賊卡﹑殺賊目者﹐十餘處。昆山克復﹐沿湖居民截殺竄賊無數﹐是其明證。一聞減賦之令﹐必當感激涕零﹐望風增气﹐他日軍麾所指﹐弩矢之驅更奮﹐壺漿之意益誠﹐又未始非固結招徠之一法。臣等伏查順治八年三月奉上諭﹕」凡故明仇怨地方﹐或一處加糧甚重﹐我朝並無仇怨﹐何可踵行﹖此等情由﹐詳察具奏。『欽此。於是江西瑞﹑袁等府﹐明初因陳友諒﹐加糧倍重﹐布政使莊應曾會奏復舊額。蘇﹑松獨未及上。又雍正三年三月十九日﹐怡親王奏請酌減蘇﹑松浮糧﹐奉旨﹕「蘇﹑松之浮糧﹐當日部臣從未陳奏。常廑皇考聖懷﹐屢欲施恩議減。今怡親王等悉心籌畫﹐斟酌奏請﹐朕體皇考愛民寬賦之盛心﹐準將蘇州府額徵銀蠲免三十萬兩﹐松江府十五萬兩。』欽此。又乾隆二年﹐奉上諭﹕」江省糧額尙有浮多之處﹐著再恩免徵銀二十萬兩。『欽此。部文照雍正三年例辦理。仰惟列祖列宗﹐當東南全盛之時﹐猶復軫念民依如此其深且厚﹐況今日之兵燹孑遺﹐流離瑣尾﹐至於此極也乎﹗漕糧爲惟正之供﹐而蘇﹑松獨曰』浮糧『﹐曰』浮賦『﹐見諸列聖諭旨及郡縣誌書﹐不以爲嫌﹐是知實有浮多應減之處﹐畱以待我皇太后﹑皇上行之者也。惟有吁懇聖慈鑑察﹐特沛殊恩﹐俯準減定蘇﹑松﹑太三屬糧額﹐由臣等督飭司道設局﹐分別查明各州縣情形﹐以咸豐中較多之七年爲準﹐折衷定數﹐總期與舊額本輕﹐無庸議減之常﹑鎭二屬﹐通融核計﹐仍得每年起運交倉漕白正耗米一百萬石以下﹑九十萬石以上﹐著爲定額。卽以此後開徵之年爲始﹐永遠遵行﹐不準更有墊完民欠名目。似此核實辦理﹐不特酌十年﹑二十年之通﹐相較固無所絀﹐卽酌三十年之通﹐相去亦不甚遠。至官墊民欠﹐本屬獘政﹐新復之地﹐百款皆空﹐無可墊而欲其墊﹐獘更百出﹐宜永遠禁止。嗣後非大旱﹑大水實在荒歉者﹐不準捏災﹐著爲令。伏願皇太后﹑皇上俯念蘇﹑松各屬爲十八省未有之重賦﹐非他處被陷州縣可比﹔又爲七百年未有之大難﹐非歷年被歉例案可比﹐去無益之虛額﹐求有著之實徵﹐下延儀萬垂盡之生﹐上繼累朝未竟之志﹐民生幸甚﹗固計幸甚﹗「

○仲子崔爲父報仇《家語》言子路死輒難﹐而《左傳》《史記》謂死孔悝之難﹐𨿽所紀不同﹐其忠義之气炳千古矣。惟子路爲之子名子崔爲父報仇事﹐諸書佚不傳。考《南史孝義傳》﹐師覺授撰《孝子傳》八卷﹐《太平禦覽》兩引之﹐云「仲子崔者﹐仲由之子也。子路仕衛赴蒯貴之亂﹐衛人於《左傳》作孟。殺之。子崔旣長﹐欲報父仇﹐知之﹐曰﹕」夫君子不掩人之不備﹐須後日於城西決戰。『其日﹐持蒲弓﹑木戟﹐與子崔戰而死。「又云﹕」初﹐子路仕衛赴蒯之亂﹐衛人狐時守門﹐殺子路。子崔旣長﹐告孔子欲報父仇﹐夫子曰「行矣。』子卽行。知之﹐於城西決戰。持蒲弓﹑木戟而死。」。今覺授之書久不傳﹐而此兩引﹐可以互證﹐足見忠臣之後復有孝子﹐可爲聖門生色﹐亦大快人心也。

○孝媳任邱邊雪坡大令厚慶嘗言﹐伊鄰村婦有走無常者﹐一日晨起﹐告人曰「吾今退役矣。昨夜奉票赴前村攝傅家嫗﹐見其寡媳獨守病榻﹐淚下如雨﹐屢跪竈神前喃喃絮禱﹐願減壽十年﹐以益姑算。吾牽嫗之魂﹐將欲出門﹐媳一哭僕地﹐其魂自頂門躍出﹐張手來奪﹐髙不過尺餘﹐而气力絕大﹐幾爲所僕。因告以奉票傳人﹐事非得已。媳魂哀哭不放﹐吾睹其情狀可憐﹐不忍再捉﹐回稟城隍神﹐神亦爲之太息﹐謂﹕」此媳純孝﹐我據情代求冥王﹐當蒙憐血﹐或可挽回。『又謂﹕「汝存心尙好﹐此後亦不必充役矣。』」當遣人至前村探視傅嫗﹐果已復蘇。越七﹑八年﹐尙康彊無恙。有人叩其媳魂出事﹐答言「僕地時一無所知﹐但覺心窩如刺一錐耳。」此所謂孝弟之至﹐通於神明。雪坡爲人極篤實﹐居官有惠政﹐當非﹝B220﹞々言。

○文昌爲淫祀今文昌之祀徧天下矣﹐隆重幾與文廟等。然或謂爲星辰﹐或指爲人神﹐究莫能明也。侯官鄭桐侯大令廷圭攝金華縣時﹐與餘同祭文昌﹐謂余曰「文昌在康熙﹑雍正時﹐曾奉部文以爲淫祀禁止﹐蓋由漳浦蔡文恭公新之封翁部控所致也。初﹐閩人多祀文昌神﹐不過另設廟貌耳。時漳浦有紳士乃建閣於學宮而祀之﹐蔡封翁止之不得﹐遂控於官府﹐皆不勝﹐忿而控部﹐部議以文昌之神不見經傳﹐誠爲淫祀﹐行文禁止。其案牘大令曾親見之。然文恭公乃登甲科﹐位宰相﹐爲理學名臣。余考文昌之列入祀典﹐則自嘉慶六年始﹐當時﹐蓋禮臣偶未之考也。又按《明史》﹐宏治時﹐亦有折毀文昌廟之令。然宋人呈自牧《夢粱錄》載﹕」梓潼帝君廟在吳山承天觀﹐此蜀中神﹐專掌注祿藉﹐凡四方士子求名赴選者﹐悉禱之。封王爵曰惠文忠武孝徳仁聖王。王之父母﹐及妃﹐及弟﹐若子﹐若孫﹐若婦﹐若女﹐俱褒賜顯爵美號﹐建嘉慶樓奉香燈。「云云。是文昌之祀亦匪今斯今矣。

○孟子之子余嘗見《孟氏譜》﹐孟仲子名Э﹐孟子之子也。《公孫子》內有「孟仲子問」云云﹐蓋曾師事醜耳。趙氏注以爲孟子之從昆弟﹐朱之采之﹐誤矣。

○海寧陳氏安瀾園道光戊子﹐余年十七歲﹐應戊子鄕試﹐順道往海寧觀潮﹐並遊廟宮及吾家安瀾園。時久不南巡﹐只十二樓新葺﹐此外臺榭頗多傾圮﹐而樹石蒼秀奇古﹐池荷萬柄﹐香气盈溢﹐梅花大者﹐夭矯輪﹐參天蔽日。髙宗皇帝詩所謂「園以梅稱絕」者是也。廳事中設禦座。相傳數年前﹐有一狂生﹐被酒踞座而遺﹐忽見一金甲神ㄏ之撲地﹐頭額破損扶歸﹐大病幾死。五十年來之虛位﹐尙有神物呵護﹐仰見皇靈之遠。同治癸酉重遊是園﹐已四十六載矣。經粵賊之亂﹐尺木不存﹐梅亦根撥俱盡﹐蔓艸荒煙﹐一望無際﹐殊有黍離之感。斷壁上猶見袁簡齋先生所題詩一絕云「百畝池塘十畝花﹐擎天老樹綠槎牙。調羹梅亦如松古﹐想見三朝宰相家。」以後則墻亦傾頹﹐不能辧識矣。時大府方重修廟宮﹐以祀海神﹐奏明動帑六萬﹐不日當可煥然一新。而斯園則零落﹐與綠野﹑平泉同其湮沒﹐深可慨也﹗

●卷七○夢王十朋上海余見韋文榮晚年登第﹐夢五十朋以侍生帖來謁。時年已老﹐私念豈能鼎甲乎﹖後列三甲﹐除縣令。又夢十朋以治生帖來拜﹐不解其故。嗣選樂淸﹐始悟前夢。至縣﹐遂修其墓﹐訪其子孫﹐又夢十朋來謝。未幾﹐獵人以虎皮送﹐云是十朋墓所獲也。

○開吳淞江同治十年冬﹐大府奏開吳淞江﹐合昆山﹑新陽﹑寶山﹑嘉定﹑華亭﹑婁縣﹑南匯﹑川沙﹑靑浦﹑上海九縣一廳之民以赴役。余時攝上海縣事。江之浚﹐起於靑浦﹐訖於上海﹐共一萬一千餘丈。而江之在上境者十之七﹐故上海承派之工居十之四﹐彼八縣一廳僅得工十之六耳。上海圖止二百十有四﹐田止六十八萬餘畝﹐而承此大工﹐民力困甚。然自同治二年起已如此派法﹐不能不照章辦理。於是按圖分段﹐按畝出夫﹐搶攘一月有餘﹐自十年十二月起﹐至十一年正月初旬﹐民夫始陸續赴工興挑。遇雨卽停止﹐雨止則戽水﹐水盡再挑﹐再雨再戽﹔春日多雨﹐戽水不勝其憊。且一遇天雨﹐夫卽散歸﹐雨止後或來或不來﹐又須催提。蓋夫在本境近﹐歸家易﹐不若他縣長募之夫距家遠﹐不能歸﹐可坐守也。他縣他地少﹐夫常集﹐雨止晴挑﹐勢常逸﹐故見功易。上海分地多﹐夫易散﹐雨止而晴﹐不能卽挑﹐勢常勞﹐故見功難。然同事一江﹐他縣竣工﹐而上海不能不隨之竣﹐則追呼不可少緩也。他縣地少﹐皆並於一局﹐而呼應靈﹔且其財匯於一局﹐而用度便。上海地多﹐圖自爲局﹐二百十四圖則二百十四局﹐意見不能無格﹐卽指臂已不能自如﹔以往往有此圖之資已馨﹐或歸取﹐或商借﹐紛紛擾擾﹐不能歸一﹐則約束不可不嚴也。余自正月初卽赴工督辦﹐誘掖獎勸﹑督責﹐唇焦舌敝﹐歷一百餘日﹐居然不誤工﹐且先他縣完工﹔工程之寬深如式﹐甲於他縣。歷荷大府褒嘉﹐𨿽由董事之經理得宜﹑小民之赴工趨事﹐此其中殆有天幸焉。圖董中有文生張春沂者﹐年八十六歲﹐精力如少壯﹐從事四閱月﹐急公踴躍﹐未嘗告勞﹐且爲他圖排解一切﹐絳縣老人﹐不足多矣。大工槪蕆﹐余因上海受工太鉅﹐民力不勝﹐歷陳本邑凋敝情形﹐詳請大府﹕以後開浚之役﹐永遠減去二成。已荷批準立案。余去任後﹐聞圖民已將憲批及余詳文刊石垂永久﹐庶幾民困少蘇﹐余亦藉告無罪於吾民耳。先是﹐雍正六年﹐家文勤相國奉世宗之命督開吳淞江時﹐松江府知府周公中釒宏勤其官而水死﹐優旨贈太僕寺卿﹐遺民感徳﹐私祀之﹐屢著靈爽。道光七年﹐巡撫陶文毅公重浚此江﹐以公陰佑奏﹐奉特旨立廟江幹﹐春秋致祭。方事之殷也﹐余也公與先相國當日有共事之雅﹐虔禱公祠。半年之中﹐聚民夫數萬人於河上﹐風塵不驚﹐疾疫不作﹐工程克期﹐是非神助曷克臻此﹗故於竣事後﹐上一聯於神祠曰「百四十年舊迹重開﹐念先人﹐誼切同舟﹐數典敢忘其祖﹖萬一千丈鉅工告蕆﹐慶此日﹐江流順軌﹐惟公所存者神。」以志神貺云。

開河有鐵沙﹐有陷沙﹐又曰灩沙。鐵沙不過費力﹐開一層﹐卽深一層。陷沙則今日挑去若干尺﹐明日以漲出若干尺﹐工費最重。法當多集人夫﹐一日挑竣﹐放水壓之﹐乃可不漲﹐而挑至深處﹐一日又不能竣工﹐則須有烈日曬之亦可﹐此外更無別法。又有爛泥﹐亦非易挑者﹐挑遇泉眼﹐水湧溢噴出﹐一昔可以滿河。去以木桶圍之﹐而挑其旁﹐則不致橫溢﹐而水亦隨旁落。更有黿窟之處﹐則水不能戽乾。是役也﹐遇有二窟﹐一在太僕廟上里許﹐戽水一日﹐黿自徙去﹐岸上見其足迹﹐次日遂涸。一在太僕廟下四﹑五里﹐其窟最大﹐集人夫數百戽之﹐一日僅去水尺許﹐一昔如故﹐內中有老黿探首出窺﹐頸大如甕﹐復有大紅鯉魚﹐長八﹑九尺﹐游泳其中﹐戽數日﹐人力窮而工不竟﹐乃築防環其窟﹐而於其外施工焉。從來築城﹑築堤﹐但以土方計工﹐則開河則必兼水方。如此次浚江﹐先築壩戽水﹐水盡乃施挑工。每三十丈置一車﹐以備戽水﹐殊不知開挑旣深﹐先則需二車相接﹐繼則三車相接﹐終則四車相接﹐四車不過抵一車之用﹐而人夫倍蓰矣。況三十丈之長﹐一車斷不敷用﹐則不能不添車﹐此卽圖賠矣。初開不過去地一丈﹐二人一日可得土一方﹐受值裕如。至一丈五尺﹐四人竟日僅得土一方﹐而水已橫溢四出﹐又別需人運水﹐其運水需樁﹐需壩﹐乃得運土。運土定例﹐又須出土於十丈之外﹐而運者由下而上﹐往返計二百三四十步﹐人益勞﹐旣深至二丈﹐則四人竟日尙不得土一方﹐而所定土方之值不能增。總局始事所計﹐但及土方之工﹐旣束於成數﹐欲稍爲變通﹐則土未及半﹐帑銀已竭﹐不能不聽各圖之自爲籌畫﹐此又圖賠矣。圖安能賠﹖不過按田貼費而已。故上海素有「開河田還債」之謠﹐此等情形﹐余均瀝陳於應敏齋方伯之前﹐方伯聞之﹐亦深愴惻﹐故減派一詳得以邀準。計是役﹐民間貼費不下五萬﹐勤而克集﹐余所貼僅千金﹐而百姓顧頌余不置﹐良足愧也。因詳記之﹐俾後來有所考焉。

開河之先﹐必須兩頭將壩築住﹐而後可以戽水。築壩前一日﹐當事者先行祭壩﹐而後施工。祭過之後﹐𨿽河面數十丈之廣﹐河身數十里之長﹐戽水之時一鱗不獲矣。若仍有魚﹐則壩必坍塌。余在南匯開呂家浜﹐上海開吳淞江﹐皆是如是。謂非有神司之﹐可乎﹖

○劫運咸豐辛酉之冬﹐諸曁包立生初與賊拒時﹐賊屢以萬眾環攻之﹐立生率村眾出戰輒得大捷﹐每一陣﹐必斬刈千百﹐賊多束手就戮者。因相傳立生有異術﹐得仙靈護佑。及壬戌之夏﹐一敗塗地。初無神奇﹐人多不解其故。因憶家梅亭方伯嘗言﹐嘉慶初年﹐三省教匪作亂之際﹐方伯時爲縣佐﹐解餉銀數萬赴大營﹐中途猝與賊遇。望見前山有一營官軍駐紮﹐急走依之﹐未及里許﹐賊已驀至﹐乃推餉車入深艸中潛匿﹐己及人夫皆伏於車畔。賊大隊從旁吹唇而過﹐竟不之睹。以爲山前必決鬥矣﹐及從艸間遙望之﹐但見賊至營內﹐官軍並不接仗﹐皆延頸就戮﹐賊遂燒營而去。始相慶幸﹐不走入營盤得免死。然官軍所以不鬥之故﹐卒不能知。比教匪破敗時﹐官軍數十人追賊﹐可以斬殺數百千人﹐無一人格者﹐乃悟劫運使然﹐前後皆是气之所懾。立生之勝敗亦此類也。

○冥王用通事上海五方雜處﹐獄訟煩多﹐訊鞫閩﹑廣人之案不能不用通事﹐俾傳達言語。顧一省之中﹐口音亦復各別﹐卽通事有不能盡解者﹐每以爲苦。嘗戲與友人言「此時滬上華﹑夷雜處﹐死者魂歸東嶽﹐恐冥王傾耳於侏離之音亦不能辦﹐必須亦廣用舌人矣。」友人謂﹕「鬼神者﹐二气之良能﹐旣已神矣﹐安有不解之理﹖」後閱乾隆中上海人李巽廷明府心衡所著《金川瑣記》﹐內載﹕丙午春﹐章谷城隍廟落成﹐鋪戶中一銀匠某死﹐半日夏蘇﹐自言「城隍招募差役十三名﹐已有十人﹐並我得十一人矣﹐尙缺其二﹐慮無可充通事者﹐我舉通事某勤愼可用﹐城隍已賜允。我生前無大過惡﹐幸不被譴責。冥間與陽世無異﹐戒妻子勿悲泣。」言訖長逝。所謂某者﹐小金川夷人﹐充章谷屯通事有年矣。彊健無恙﹐翌午覺心腹猝痛﹐逾刻卽死。金川﹐漢﹑番錯處﹐非通事不能達語言﹐顧神無不格﹐猶需狄耶﹖固知陰陽一理﹐事非偶然﹐云云。則余所謂「今之冥王不能不廣用舌人」﹐非無稽之戲言矣。

○華亭令戲懲武秀才江蘇人尙文學﹐習武者少﹐然武科不能廢﹐當歲試之年﹐輒搜羅充數﹐往往不及額而止。無賴者幸博一衿﹐不求上進﹐每橫於一鄕﹐不特閭裏苦之﹐卽地方官亦苦之。嘗聞前華亭令云夢許君治鞫一事﹐不禁爲之失笑。許君爲政以廉干名﹐一日者﹐有武生扭一鄕人至縣﹐喧訴﹐許訊其故﹐則鄕人入城擔糞﹐誤觸生﹐污其衣﹐已經途人排解﹐令代爲浣濯及服禮﹐而生不可﹐必欲痛扌失之而後已。許詢悉其情﹐亦拍案大怒曰「爾小人乃粗心﹐擅污秀才衣﹐法當重責﹗」鄕人惶恐乞憐。許良久曰「姑寬爾。」令生坐於堂側﹐而飭鄕人向之叩頭百以謝罪。叩至七十餘﹐許忽曰「我幾忘之﹐爾之秀才﹐文乎﹖」武乎﹖對曰「是武。」則又囅然曰「我大誤。文秀才應叩一百﹐武則一半可矣。今多叩二十餘頭﹐爾應還之。」復令鄕人髙坐﹐而捉武生還叩。生不肯﹐則令皂隸挾持而抑其首﹐叩還二十餘﹐乃釋。生大怒走出。許撫掌大笑。邑人觀者﹐聞者﹐亦無不大笑也。是舉𨿽非正道﹐然松人至今嘖嘖以爲美談。《詩》云「善戲謔兮﹐不爲虐兮」﹐許君之戲﹐毋乃近於虐哉﹗

○修歸太僕墓許君﹐乾隆己未進士﹐需次都門時﹐夢歸太僕有光持名刺來謁﹐曰「廬舍遭鄰人削且盡﹐祈公主持之。」寤而不解其故。尋選昆山令﹐抵任﹐太僕後人適訴祖墓被占事﹐恍悟前夢﹐立往經丈。凡越占者﹐悉淸還之﹐並立碑定界焉。同治庚午﹐余代理新陽縣事﹐墓又復蕪穢不治。余捐俸葺﹐並爲建立墓門。會歲試﹐拔其十世孫祖英第一﹐補博士弟子員﹐俾世守太僕墓。然余並無所謂夢兆也。

○耕大典耕之禮﹐各直省屆期舉行。江南諸縣皆以谷播﹐上海則兼播棉子﹐以其地產棉也。記余道光壬辰歲在京師詣先農壇﹐恭觀皇上耕之所。壇地遼闊﹐約有數里﹐龍鱗鳳隰﹐隴畝縱橫。居中爲太歲廟﹐廟前爲祈谷壇﹐後爲貯倉﹐殿宇規制宏麗。樹皆松柏﹐臥者﹐立者﹐虯枝蟠結﹐黛色參天﹐大抵是數百年物。當隴畝前起耕臺﹐臺以板爲之﹐地則之以薦。臺前扌答山棚﹐棚皆以五彩綢綾結成﹐光燦奪目。皇帝躬耕之處﹐地約一畝許﹔兩旁分十二畦﹐乃三王﹑九卿扶犁之所。時正值諸王公方演禦耕牛﹐牛色正黃﹐身披黃緞龍韉﹐以黃絲繩籠﹐其頭頂豎金牌﹐上嵌紅寶石。一執鞭﹑執便桶之農官隨行。耕時﹐兩旁立校尉﹐執五色春者二十四人﹐歌《禾詞》者二十四人﹐依牛行﹐上下三推畢﹐春卽退。三王﹑九卿之牛皆以黑緞﹑紅緞爲韉﹐襄事者俱風蓑雨笠以象農事。煌煌巨典﹐仰見聖朝重農之盛意矣。

○鹵簿名物記余在京師﹐嘗值大駕郊祀﹐又恭遇六飛謁陵﹐鹵簿之盛﹐觀之而不識其名﹐問之亦不能盡悉﹐頗以爲歉。嗣閱吳江陸朗夫中丞《鹵簿名物記》﹐始恍然若置身屬車豹尾間﹐因節錄之﹕按鹵簿之別﹐有曰大駕者﹐郊祀用之﹔曰法駕朝﹐朝會用之﹔曰鸞駕者﹐歲時出入用之﹔曰騎駕者﹐行幸所至用之。大駕最爲備物﹐尊天祖也。法駕稍損其數﹐文物聲明﹐取足昭徳而止。鸞與騎又加損焉﹐事非特典﹐不敢同於所尊貴也。凡爲蓋者﹐五十有四﹕九龍而曲柄者四﹐色俱黃﹔翠華﹑紫芝兩蓋承之﹔九龍而直柄者二十﹐色亦黃﹐皆以次﹑序立﹔花卉而分五色者十﹔九龍而分五色者亦十﹔每色各二﹐其立不以次﹐而以相間。純紫與赤而方蓋者八。爲扇者七十二﹕壽字者八﹐黃而以龍者十六﹐赤而雙龍者八﹐黃與赤單龍者各八﹐孔雀﹑雉尾及鸞鳳文而赤且方者各八。幢之屬十有六﹕長壽也﹐紫也﹐霓也﹐羽葆也﹐各四。幡之屬十有六﹕信幡也﹐絳引也﹐豹尾也﹐龍首竿也﹐亦各四。曰教孝表節﹐曰明刑弼教﹐曰行慶施惠﹐曰褒功懷遠﹐曰振武﹐曰敷文﹐曰納言﹐曰進善﹐八者各爲一偶﹐凡旌之屬﹐亦十有六。於是有四金節﹐四儀氅﹐四黃麾。而繼之以八大纛二十四﹐羽林大纛﹑前鋒大纛共十六﹐五色銷金龍纛共四十﹐凡爲纛者八十。取諸祥禽者﹕儀鳳﹑翔鸞﹑仙鶴﹑孔雀﹑黃鵠﹑白雉﹑赤烏﹐華虫﹑振鷺﹑鳴鳶﹔取諸靈獸者﹔遊麟﹑彩獅﹑白澤﹑角端﹑赤熊﹑黃熊﹝羆﹞﹑辟邪﹑犀牛﹑天馬﹑天鹿﹔取諸四神者四﹐取諸四瀆五嶽者九﹔取諸五星二十八宿者三十三﹔取諸廿雨者四﹔取諸八風者八﹔取諸取五云﹑五雷者十﹔取諸日﹑月者各一。其外有門八﹐金鼓二﹐翠華二﹐五色銷金小各四﹐出警入蹕旗各一。之數﹐共百有二十。爲金﹐爲星﹐爲臥瓜﹐爲立瓜﹐爲吾仗﹐爲禦杖﹐各十有六。又六人持仗而前導﹐曰引仗。自蓋至引仗﹐其名一十有七。紅鐙六。二鐙之下﹐鼓二十四﹐金二﹐仗鼓四﹐板四﹐橫笛十二﹔又二鐙之下﹐鼓二十四﹐金二﹐仗鼓四﹐板四﹐橫笛十二﹔又二鐙之下﹐鉦四﹐大﹑小銅角各十六。自紅鐙至銅角﹐其名一十有六。午門之內有金輦﹑玉輦焉。午門內之有五輅﹑五寶象焉。天安門之下﹐則又有四朝象焉。朝象𨿽非朝期﹐率每晨而一至。引仗以上﹐左太和門之內。銅角以上﹐在端門之內。其最近禦座者﹐有拂塵﹐有金壚﹐有香盒﹐數各二﹔沐盆﹑唾盂﹑大小金瓶﹑金椅﹑金杌﹐數各一﹔執大刀者﹐執弓矢者﹐執豹尾槍者﹐每事各三十人﹐其立亦不以次﹐而以相間﹐荷殳﹑戟者各四人﹐侍殿前執曲柄黃蓋者一人﹐殿下花蓋之間執淨鞭者四人。自黃龍以下﹐諸蓋之間仗馬十﹐掌騎者十人。殿之下﹑陛之上執戲竹者二人。計鹵簿所需千八百人。國朝制作之明備﹐眞超越前古而上矣。

○辧何桂珍之冤軍興十餘載﹐士大夫以身殉疆場者﹐指不勝屈。膏塗原野﹐莫相收卹者﹐有之﹔斷軀絕豆﹐事不上聞者﹐有之﹔若阻撓百端﹐獨嬰慘禍﹐生前招苛議﹐生後被余責者﹐則雲南何公桂珍冤最甚焉。公以寧太道江南﹐安撫福公畱之江北﹐令之募勇剿賊。無一金之餉﹑一昔之糧﹐得二百人﹐率之而行﹐集潰兵團勇合三千人﹐以大破撚賊﹑招降賊酋﹐軍聲大振。論者以爲必邀上賞矣﹐乃以逗畱不救廬江﹐被劾免官。其實檄救廬江之文尙未至公手﹐而城已被陷。大帥將欲卸己之責﹐遂歸罪於公。公旣褫職﹐大帥又畱公駐英山。八月之中﹐僅支銀三百兩﹐而士卒三千人﹐居無帳幕﹐食無糧米﹐徒以忠義相激。日提饑軍轉戰賊中﹐賊來益眾﹐兵敗莫援﹐已岌岌不可終日矣。而大帥又密書令其圖翦招降之賊﹐書復落於賊手﹐頃刻變作﹐公遂粉骨碎身於賊。於是復以機事不密咎公。實則此書亦未抵公也。公歿後﹐卹典不及。其弟爲行狀﹐尙不敢聲公之冤﹐仍循彈章爲據。吳侍郎廷棟發憤言之﹐而事稍白。越數年﹐曾文正公復爲公作《殉難碑記》﹐乃獲昭雪。然當時𨿽正人君子﹐亦未嘗不責公也。余謂公事絕與明督師袁襄湣類。袁斬毛文龍﹐一時無不謂其冤者﹐卽後世猶盛訾之。洎乾隆年間紀文達公閱歷朝檔子﹐始知文龍曾通款我朝﹐則文龍在明固萬死不足惜者也。我太宗文皇帝之圍燕京也﹐襄湣千里赴援﹐自謂無罪﹐莊烈帝以脫歸之太監告其「引敵脇和」﹐遂執而剮之。當是時﹐眾議沸騰﹐𨿽東林諸賢者﹐亦無不欲食其肉也。直至南都建立﹐北來人傳太宗之密謀﹐乃知中反間計﹐於是始有襄湣之謚﹐而袁公則旣死矣。合觀袁﹑何二公之厄﹐知千古忠臣義士不逢表白﹑含冤終古者﹐當不乏其人也。

○古人被冤古人之被冤者﹐以余所見﹐莫屈於晉之陶士行﹐而枉於唐之八司馬。陶公匡輔晉室﹐與郭汾陽不殊﹐梅陶謂其忠順勤勞似孔明﹐良非虛譽。乃本傳中載﹕「或云﹕侃少時漁雷澤﹐网得一梭﹐以桂於壁。有頃雷雨﹐自化爲龍而去。又夢生八翼﹐飛而上天﹐見天門九重﹐已登其八﹐惟一門不得入﹐閽者以杖擊之﹐因墜地﹐折其左翼。及寤﹐左腋猶痛。比都督八州﹐據上流﹐擁彊兵﹐潛有窺窬之志﹐每思折翼之祥﹐自抑而止。」云云。史臣因之﹐遂加「悖矣」之詆﹐復引夫子曰「人無求備」﹐以爲斯言之信。嗚呼﹗此等紀載﹑評論﹐何異於秦長腳「莫須有」三字獄哉﹗使陶公而果有包藏之心﹐則何以辭大將軍﹖何以季年不與朝權﹖何以未亡之前欲遜位歸國﹖舉動光明若此﹐乃以意志之曖昧誣之﹐不能不爲之稱屈矣﹗夫梭化爲龍﹐事容或有﹔夢生八翼﹐未必盡誣﹐然此亦皆尋常之事耳。試問旣稱之曰「潛」﹐則於何見之﹖深探之曰「志」﹐則於何知之﹖曰「思折翼之祥」﹐或代之思耶﹖抑陶公自思耶﹖陶公自思﹐何人窺見其思﹖若或人代思﹐其思何足爲據﹗凡物將起而人抑之﹐固眾所共見也﹔若意念之起而自抑之﹐又豈眾所能見耶﹖此等之「志」與「思」﹐使陶公果有之﹐必不肯告人﹐明矣。陶公不言﹐而人能窺之﹐豈理也耶﹖總之﹐爲此謗者﹐必庾亮之徒。亮以元舅之尊﹐掖膺下拜﹐反被嘲誚﹐則心懷之忿悒何如﹗陶公甫亡﹐卽表殺其子﹐豈非報復之明徵哉﹗吏臣無識﹐從而采之﹐橫使忠臣被不忠之謗﹐豈不令人气沮﹗唐王叔文﹑王亻丕侍順宗於東宮﹐順宗旣卽位﹐甘盤舊學﹐擢在貴近﹐亦事之常。叔文與亻丕贊襄初政﹐首罷宮市﹐則卹民也﹔追陽城陸贄﹐則進賢也﹔拒韋臯之請兼兩川﹐則持大體也﹔辧劉辟之姦﹐則有遠識也﹔至欲奪宦官之兵權﹐尢是唐朝第一大事。不幸而順宗之疾不瘳﹐宦寺俱文珍等遂起而與之爲難。太子急欲得帝位﹐韋臯窺其意而請之﹐文珍迎其意而立之﹐於是八司馬敗矣。然求實叔文﹑亻丕之罪﹐無有也。乃加以陰謀祕計等語﹐是亦「莫須有」之獄也。鍛煉周內﹐無瑕可摘﹐則以王亻丕之吳語亦舉以爲惡。夫以亻丕吳人﹐不許爲吳語﹐豈晉人﹑楚人一仕於朝﹐卽不得爲晉﹑楚語耶﹖宦官以此爲罪名﹐史官據此定罪案﹐豈不可恨﹗不然﹐八司可中陸質之經術﹐劉禹錫之詞章﹐柳宗元之文章﹑政事﹐皆表表一時﹐憲宗豈眞一無所見﹖特以文珍輩擁立之故﹐遂低首下心﹐一切任之。卒之劉辟果反﹐憲宗亦終弒於閹寺﹐馴至甘露之變﹐唐室遂以不振。八司馬𨿽含冤於九原﹐當不免竊笑於地下耳。後來賢如範文正公﹐已稱其枉。至我髙宗純皇帝禦論亦辧白之。八司馬者﹐得後世賢相﹑聖君爲之昭雪﹐當可無遺憾矣。

○陳臥子少時讀明陳臥子先生制藝﹐心卽儀其人。同治戊辰﹐攝宰靑浦縣﹐縣境所轄之廣富林則公墓道在焉﹐粵寇之亂﹐祠堂被毀﹐宰木無存﹐余因捐俸貨貲﹐重建祠宇﹐而以公同志夏考功父子配。祠旣成﹐以公爲髙宗所褒卹﹐曾賜忠裕特謚者﹐遂詳請以公墓列入邑之祀典﹐春秋遣官致祭。總督馬公﹑巡撫丁公會疏入奏﹐己巳之春﹐得旨報可。余因率同官親往致祭焉。考公一生文章﹑政事﹑風義﹐炳若日星。殉節後﹐子婦三世苦節﹐具見明徳之遠。乃卒斬焉無後﹐不能不有疑於天道。然公大節大名﹐昭垂宇內﹐亦不在子孫之有無也。公初生時﹐母夫人夢若龍者降室之東壁﹐蜿蜒有光﹐故名子龍。後與陸子玄同祈夢於忠肅祠﹐公夢負一虎﹐謂必風雲會合之意。子玄則忠肅授以沈陽地圖一卷﹐亦意其當官於此地也。嗣公起義殉國﹐𨿽赴水死﹐猶懸其首於虎頭牌上﹐宛然虎負之象。而子玄以丁酉科場竟流遼左﹐事皆奇徵。故余爲公詳請崇祀文內有曰「生有自來﹐夙著蟠龍之瑞﹔死而後已﹐果符負虎之徵。」蓋指此二事也。夏考功彜仲謚忠節﹐曾舉天下淸官第一。子舍人完淳﹐字存古﹐謚節湣﹐年十六遭國難﹐作《大哀賦》﹐論者謂不減庾信之《哀江南》。先後與公抗節死。公豹目蜷發﹐又目上視﹐爲盼刀眼﹐與於忠肅同﹐居恆攬鏡曰「此頭終當爲誰斫﹖」於順治丁亥﹐筮得《明夷》﹐五月遂遇難。《明史於公傳》書華亭人﹔而崇禎三年《南國賢書》所列解元楊廷樞吳縣人﹐而公則署靑浦縣學生。靑浦於嘉靖時割華亭﹑上海縣地所置﹐史特仍其舊貫而書之耳。楊廷樞﹐字維斗﹐亦殉國難。

○華亭縣分析考華亭﹐古縣地﹐屬會稽郡﹐後攺婁縣﹐屬吳郡﹐至唐始析昆山﹑海鹽﹑嘉興三縣地﹐置華亭縣﹐而吳郡攺蘇州﹐後唐同光年﹐分蘇州﹐置秀州﹐宋政和年﹐又攺爲嘉禾郡﹐慶元年﹐升爲嘉興府﹐而華亭縣仍屬焉。元至元年﹐分嘉興路﹐置華亭府﹐復更名松江府﹐又析華亭縣爲上海縣。明再析華亭﹑上海縣地﹐置靑浦縣。本朝雍在二年﹐復析華亭﹑上海地﹐置南匯縣。餘五六年中﹐歷攝南匯﹑靑浦﹑上海三縣事﹐實則尙不出古之華亭一縣地也。嘉興府卽古由拳城﹐後城陷爲湖﹐今靑浦縣之氵殿山湖是。明萬曆朝築靑浦縣﹐其磚石皆撈於湖內之故城。由拳之陷而爲湖﹐疑不在秦時﹐特載籍無可考證。余宰靑浦時﹐曾作《峯泖蒓思圖》﹐秀水金蓮生鴻爲題四絕句﹐內一首云「靑龍鎭屬由拳地﹐難得雙鳧集此間。若以宦途今視昔﹐花封依舊在鄕關。」亦指由拳故城而言。靑龍鎭﹐吳孫權造戰船處﹐今隸靑浦。

○作官須明公罪私罪合肥蒯蔗農觀察徳標﹐眞誠篤實﹐古君子也。督辦松滬釐捐總局。余於丙寅冬奉李爵相委提調局務﹐日夕共事﹐最爲契合。觀察言﹕爵相家居時﹐門前有一大池﹐冬日涸水﹐取魚於池底﹐起得四五寸土偶萬計﹐人馬戈甲雕鏤精絕﹐儼然如生。哄傳遠近﹐觀者日千百人﹐不知何祥。旣爵相登第﹐入詞館﹐以爲應之矣﹔今乃知爲弟兄總統師幹﹐削平羣盜之兆。然水中之土﹐何以能結成人物﹖豈亦化工爲之耶﹖觀察嘗爲餘言「作官者﹐私罪不可有﹐公罪不可無。」蓋求免公罪﹐卽是私罪矣。余在靑浦﹐一夜﹐城內有來報盜者﹐余亟率壯勇往捕﹐則盜已遁矣。細察情形﹐盜先以軟梯越墻入﹐撬門行竊﹐事主驚起﹐大呼﹐盜乃以刀嚇制﹐而開大門亡去﹐故房門有撬損痕﹐而大門無恙。惟所失止洋銀一元﹑錢五百文﹑布衣數件﹐計贓不逾貫。事主之兄則現充縣役者也。次日具補吳詞﹐又稱是竊。余曰「已經勘明﹐臨時行彊﹐何故不言盜﹖」乃囁嚅曰「贓數無多﹐不敢累本官得處分。」余大笑曰「一行作吏﹐已置升沈於度外矣﹗爾不知失盜其責輕﹐諱盜其咎重﹖我寧就公罪耳。」卒申報之。後一年六月限滿無獲﹐余得降一級調用處分。人以余爲拘泥﹐余則謂﹕「級𨿽降而心無愧﹐乃愈於不降級者。」後讀《陸淸獻公年譜》﹕在靈壽縣時﹐一宦家失盜﹐吏白﹕申文內不當用「彊劫」字。先生不欲以隱忍含糊﹐竟以「劫盜」報。郡守恐其累己﹐捉吏痛責﹐先生不爲動。未幾獲盜﹐將成獄﹐而中丞不欲上聞﹐命攺爲竊﹐郡守忽傳諭奉行。先生寧以誠去官﹐不欲以僞居位﹐卒不攺﹐云云。餘事有與暗合者﹐則觀察「私罪不可有」之說啟之也。

○洋將之儒雅英國總兵丟樂徳克奉其國主之命﹐駐防寧波﹐以保衛國之商旅。同治元年四月﹐寧城之復﹐丟與有力。及九月中﹐賊大隊攻撲寧郡﹐丟率洋兵五十人入城助守﹐出奇制勝。嗣綠頭勇滋事﹐丟復會同我官軍靖其難。爲人恂恂儒雅﹐和眾而識大體﹐寧之官紳皆親愛之。十二月﹐我軍之洋將買忒勒攻紹興城﹐中炮死﹐李帥所遣之徳克碑未來﹐在紹之洋槍隊無統帥﹐史士良觀察請丟往權代之﹐丟不可﹐曰「我國法﹕駐防官不能出百里外。」觀察彊之﹐其國之領事﹑釋譯等官亦相爲慫恿﹐丟乃以打鳥打其提督﹐而率眾行。蓋打鳥則可出百里矣。旣至﹐與賊戰﹐大破之。俟徳克碑至﹐乃退。明年正月﹐紹城克復。丟只因擅離汛地﹐爲其提督劾罷。寧人大戚﹐公吁畱之﹐不可。觀察與眾紳士籌商饋白金萬﹐以爲贐。丟不受﹐固與之﹐則曰「我國法﹕人臣不能受鄰國贈賄也。」無已﹐則畱二千金以犒其軍士﹐曰「是從我與中國捍患者。」其八千金斷斷卻之矣。臨別流涕謂觀察曰「我與寧人相處久﹐承相愛﹐歸後𨿽死亦不忘寧人。更有一言相告﹕洋槍隊勇丁訓練已成﹐不可以賊平而遂撤之﹐畱之不特以自衛﹐亦可備意外警。須切記之。」遂揚帆去。余以其事啟聞李帥﹐帥復書謂﹕「此等舉動﹐中國士夫所難﹐不意得之島客﹐可勝欽佩」﹐云云。至今寧波人士言及丟總兵者﹐未嘗不覃然思也。買忒勒﹐法國人﹐受中國總兵官銜。臨陣奮不顧身﹐遂殞於紹興城下。頗讀華書﹐吳春泉刺史冬日嘗往訪之﹐會北風大作﹐買執吳手曰「北風其涼﹐雨雪其。惠而好我﹐攜手同行。」洋將也﹐而頗有中土儒將風流。

○孫文靖公金匱孫文靖公爾準字平叔﹐以翰林起家﹐歷官至閩浙總督﹐贈太子太師﹐入祀名宦祠。公負經濟才﹐任閩督﹐興利除獘﹐浚木蘭陂漑田數萬頃﹐平臺灣張丙之亂﹐善政指不勝屈﹐閩人至今徳之。公身肥大﹐健啖﹐食雞子及饅頭可逾一百。嘗閱兵至泉州府﹐太守崇君福饋以饅首百﹐捲蒸百﹐一品鍋內雙雞﹑雙鴨﹐公盡食之﹐告人曰「我閱兵兩省﹐惟至泉州乃得一飽耳。」幼年身肥﹐夏日苦熱﹐則以大缸滿貯井水﹐身浸其中﹐僅露口鼻以爲樂。十八歲時﹐自尊人廣西巡撫署中歸﹐道錢塘江﹐正遇秋汛﹐大喜﹐欲觀潮﹐放舟江心以俟。比潮至﹐聞萬馬奔騰聲﹐急出至首視之﹐舟人諫﹐不聽﹐立未定﹐已爲潮頭捲入江中。倉卒之間﹐但覺浪壓肩背而過﹐有千萬斤之重﹐三四翻騰﹐遂掀於江岸﹐若有人舁之起者﹐一無所苦。公自言「素來短視﹐受此大驚﹐卒未識潮爲河狀。」殊可笑也。公生平以扶植善類自任﹐巡撫安徽時﹐安化陶文毅公澍爲方伯﹐文毅陛見﹐論某官不法事﹐聲色俱厲﹐須髯翕張。宣宗疑之﹐密諭公履任後察其爲人。公密疏保舉﹐奉朱批曰「卿不可爲其所愚。」又具疏力薦其賢﹐文毅公遂獲大用﹐薦督兩江﹐爲時名臣﹐公之力也。官閩臬時﹐漳浦黃忠端公石齋先生墓旁地爲豪家所占﹐子孫力弱﹐與爭不勝。一夕﹐天大雷雨﹐徧山上下皆墳起﹐成「黃山」字﹐無慮數千萬。豪大驚﹐叩首還之。公有詩紀其事於《泰云常詩集》中。督閩後﹐遂以忠端公之理學忠義﹐奏請崇祀文廟兩廡﹐得兪旨焉。

○姚菩薩余師仁和姚平泉先生諱光晉﹐道光乙酉舉人﹐以勾股算術受知儀徵阮文達相國。八試禮部不第﹐與《一統志》﹐得知縣﹐先生不樂吏職﹐攺授教諭歸﹐年七十餘﹐始選上虞縣教諭﹐訓諸生以經義。每歲科試﹐他廣文於新進諸生如也﹐先生獨否﹐故虞人𨿽婦人孺子無不知先生之賢者﹐每言及﹐不稱其官﹐輒曰「姚菩薩」云。先生於咸豐甲寅正月﹐夢至一處﹐四山若立壁﹐上有瀑布﹐屈曲下流﹔有老僧出迎﹐屬先生坐片石上。醒而異之﹐不識何處﹐因繪一《夢遊圖》﹐賦詩志之。是年夏到上虞﹐聞仙姑洞有瀑布﹐往遊焉﹐則依然夢境也。乃自謂前生爲此山老衲﹐復繪一《獨立圖》﹐自題其上云「了他過去因緣﹐偶然遊戲﹔還我本來面目﹐自在逍遙。」年八十一卒。卒之上一日﹐忽有兩鐙自中門入﹐家人咸見之﹐詰問誰何﹐則無人焉﹐鐙亦遂不見。去來有自﹐「菩薩」之名不虛得矣。先生博學﹐工詩文﹐所著述甚富。惟《瓶山艸堂詩》曾刻以行世﹐此外尙有《古文捃逸》《周易貞字質疑》《四裔年表》皆藏於家。庚﹑辛之亂﹐付之劫灰﹐而詩板亦成煨燼。越十年﹐辛未夏﹐先生甥兪蔭甫太史樾出所輯《瓶山艸堂集》見示﹐文二卷﹐詩二卷﹐瑣談二卷﹐蓋止六卷﹐視原刻詩鈔十之五﹑六耳。因捐俸刻之﹐而以板仍歸之太史焉。

○金岱峯秀水金岱峯先生諱衍宗﹐嘉慶庚申舉人﹐與先伯云伯公同年﹐官溫州府教授。咸豐己未﹐重賦鹿鳴。其女孫爲余家冢婦。先生湛於經學﹐著述甚多。庚申之冬﹐無疾而卒。先數月﹐自知死期﹐時避地臨安﹐命子孫屆期皆集。集後﹐令皆誦佛號﹐遂瞑目而逝。亦似前生由竺國來者。先生之六世從祖爲忠節公正希先生﹐明末在徽州與其弟子江天乙舉義﹐兵敗被執﹐殉節於南京。公丰頤﹐美須髯﹐而兩眉倒向﹐與陳臥子先生豹目上視同爲姑布家所謂凶相者。聞公少時﹐有一寡嫂將殉其夫﹐質諸公﹐公曰「千載一時也。」及授命時﹐江天乙大呼公曰「此千載一時也﹗」蓋其嫂歿之日﹐卽江生之日云。公之曾孫檜門先生諱徳煥﹐狀元及第﹐官至總憲﹐卽岱峯先生之曾祖也。

○觸忌諱淳中丞徳巡撫浙江時﹐禦下嚴﹐吏胥恨之。於元旦日﹐投淳安﹑徳淸﹑烏程﹑歸安四縣文書﹐登號則「淳﹑徳﹑烏﹑歸」四字並列﹐蓋以「歸」字之音同「龜」耳。中丞覺之﹐大怒﹐皆予重責。自此﹐烏程﹑歸安二縣只稱程﹑安矣。偶閱南宋龔明之《中吳紀聞》﹐內載﹕孫彥文郎中好以俗下語爲詩文﹐秦師垣生於臘月二十五日﹐孫《獻壽詩》云「面臉丹如朱頂鶴﹐髭髯長似綠毛龜。欲知相府生辰日﹐此是人間祭竈時。」檜甚喜之。是在宋時不特龜之號不忌﹐卽二十五日送竈之鄙諺亦無之矣。使施此詩於今日﹐其不遭詬怒者幾希﹗

○壽春亭之詼諧諸曁壽春亭先生於敏﹐嘉慶庚午舉人﹐道光年間﹐官湯溪縣訓導﹐時八十餘歲。人極和藹﹐健飲啖﹐健步﹐所到之處人爭迎之﹐老稚婦女無不識壽老師也。年逾九十﹐視聽不衰。歷任督學使者皆引重之﹐故不麗於計典。先生善談﹐尢喜詼諧。同寮中坐無車公不樂也。向來府試鹽場例畱校官二人﹐皆以命年力彊壯者﹐爲便於稽察之故﹐故先生從未監場﹐頗以爲歉。咸豐紀元﹐太守和君齡﹐府試忽以命先生﹐先生大喜﹐向上揖謝曰「太尊知我尙屬有用之材﹐不是全廢之物。」眾皆失笑。於是端坐堂上者竟日﹐不稍跛倚﹐時先生已九十二歲﹐人咸服其精神之健焉。會同寮公宴﹐余與府教授蕭山蔡二風彊先生飲酒食肉﹐進一巨觥﹐則侑以肉一大臠﹐先生盡三十餘觥﹐起而笑曰「昔孔子厄於陳﹑蔡﹐饑欲死﹔我今厄於陳﹑蔡﹐飽欲死。古今人眞不相及也﹗」眾俱粲然。

○李善蘭星命論余最不信星命推步之說﹐以爲一時生一人﹐一日當生十二人﹐以歲計之﹐則有四千三百二十人﹔以一甲子計之﹐止有二十五萬九千二百人而已。今只一大郡以計其戶口之數﹐已不下數十萬人﹐則舉天下之大﹐自王公大人以至小民﹐何啻億萬萬人﹐則生時同者﹐必不少矣。其間王公大人始生之時﹐必有庶民同時而生者﹐又何貴賤貧富之不同也﹗每舉是說以詰談星命者﹐多不能答。近見海寧李善蘭所作《星命論》﹐尢爲暢快。其略謂﹕大撓造甲子﹐不過紀日而已﹐並不紀年﹑月與時也﹐亦無所謂五行生克也。其並紀年﹑月與時﹐且以五行配之﹐皆起於後代﹐古人並無此意也。而術士專以五行之生克﹐判人一生之休咎﹐果可信乎﹖且五行肇見於《洪範》﹐不過言其功用而已﹐言其生味而已﹐初不言其生克也。是干支之配五行﹐本非古人之意矣。而謂人之一生可據此而定﹐是何言與﹖至五星偕地球同繞日﹐而各不相關。夫五星與地球且不相關﹐況地球上之一人﹐而謂「某星至某宮主吉﹐某星至某宮主凶」﹐此何異浙江之人在浙江巡撫治下﹐他省之巡撫於浙江無涉也。今試謂之曰「某巡撫移節某省﹐於爾大吉﹔某巡撫移節某省﹐於爾大凶」﹐有不笑其荒誕者乎﹖五星之推命﹐何以異是乎﹗其論眞屬透辟﹐足以啟發惑溺﹐與余所見正合。然此特論其理耳﹐世之窮民遊士藉此以糊其口者﹐幾千人矣﹐若明著其論﹐則將盡無告者而饑死之﹐亦非仁人之用心矣。存而不論﹐可也。

○歲陽月陽月名解《爾雅》﹕歲陽﹐歲名﹔月陽﹐月名。矜博雅者往往用之﹐然每不得其解。人或詢之﹐則瞠莫對﹐屢致譏誚。第歲陽﹐歲名﹐郭景純𨿽無注﹐而注見於《鴻烈解》﹔月陽﹐月名﹐郭僅注月名﹐正﹑九﹑十三月﹐余俱無注﹐令人莫可探索。近見明人葉秉敬所解﹐頗爲詳晰﹐因並錄之﹐以詔學者﹕歲陽﹕太歲在甲﹐曰閼逢。在乙﹐曰旃蒙。在丙﹐曰柔兆。在丁﹐曰彊圉。在戊﹐曰著雍。在己﹐曰屠維。在庚﹐曰上章。在辛﹐曰重光。在壬﹐曰去。在癸﹐曰昭陽。

歲名﹕太歲在寅﹐曰攝提格。在卯﹐曰單閼。在辰﹐曰執徐。在巳﹐曰大荒落。在午﹐曰惇。在未﹐曰協洽。在申﹐曰灘。在酉﹐曰作噩。在戌﹐曰閹茂。在亥﹐曰大淵獻。在子﹐曰困惇。在醜﹐曰赤奮若。

月陽﹕。月在甲﹐曰畢。在乙﹐曰橘。在丙﹐曰。在丁﹐曰圉。在戊﹐曰厲。在己﹐曰則。在庚﹐曰窒。在辛﹐曰塞。在壬﹐曰終。在癸﹐曰極。

月名﹕正月爲陬。二月爲如。三月爲C6。四月爲余。五月爲臯。六月爲且。七月爲相。八月爲壯。九月爲玄。十月爲陽。十一月爲辜。十二月爲塗。

○三十六禽之相配世以十二支配十二肖﹐由來久矣。殊不知古人一支有三禽﹐蓋取六甲之數﹐式經所用也。支合三禽﹐故稱三十六禽。三禽於一時之中﹐分朝﹑晝﹑暮﹐則取乎气之盛衰焉。子朝爲燕﹐晝爲鼠﹐暮爲伏翼。丑朝爲牛﹐晝爲蟹﹐暮爲鱉。寅朝爲﹐晝爲豹﹐暮爲虎。卯朝爲蝟﹐晝爲兔﹐暮爲貉。辰朝爲龍﹐晝爲蛟﹐暮爲魚。巳朝爲蟺﹐晝爲蚯蚓﹐暮爲蛇。午朝爲鹿﹐晝爲馬﹐暮爲獐。未朝爲羊﹐晝爲鷹﹐暮爲雁。申朝爲貓﹐晝爲犭爰﹐暮爲猴。酉朝爲雉﹐晝爲雞﹐暮爲烏。戌朝爲狗﹐晝爲狼﹐暮爲豺。亥朝爲豕﹐晝爲ㄑ﹐暮爲豬。此等皆上應天星﹐下屬年命﹐三十六禽名作方位﹐爲禽虫之長。領三百六十﹐而倍之至三千六百﹐並配五行﹐皆相貫領﹐云云。見隋人蕭吉所撰《五行大義》內。吉書在唐呂才宋子平之先﹐不知何時乃專用十二禽也。

●卷八○李廣遺裔之蕃昌司馬遷與李陵善﹐陵生降﹐墮其家聲﹐故《史記》於其祖李廣之有功不侯﹐三致意焉。後人遂以廣殺降致族滅之報﹐其實廣之十六世孫在晉霸有秦﹑涼﹐及薨﹐國人謚曰武昭王。又七世至唐髙祖﹐遂有天下﹐子孫相傳三百年﹐國祚與漢相等。陵之子孫至唐爲戛黠斯﹐稱可汗﹐君於漠北﹐亦垂百年。是廣遺裔之蕃盛昌熾﹐遠勝衛﹑霍。杜甫詩「李廣無功緣數奇」﹐奇於生前﹐而昌於身後﹐廣固無遺憾﹐遷亦不必代抱不平矣。

○古人姓字因避諱攺稱古人姓字因避後世帝王之諱﹐易以他音﹐而導復原稱﹐亦有終不能復者。漢明帝諱莊﹐呼莊子爲嚴子﹐莊助爲嚴助﹐今復爲莊子﹑莊助矣﹐而莊光之爲嚴光﹐至今不攺。唐髙祖諱淵﹐呼淵明爲泉明﹐景祖諱虎﹐呼虎林爲武林﹐今泉明復爲淵明﹐而虎林之爲武林﹐至今不易。鮑昭本名照﹐以避武后諱﹐唐人書之﹐去下「火」字﹐只用「昭」字﹐後世但知鮑昭﹐不復知有鮑照﹐甚至有以鮑昭﹑鮑照爲兩人者。他若筆畫沿訛﹐遂致音義俱失﹐如孫傳庭之訛爲傅庭﹐稍加考核者咸知之。而皇甫軍之誤爲皇甫暉﹐卽素稱淹博者﹐亦未嘗不忽略也。

○蒙古狀元順治九年壬辰﹐十二年乙未﹐均分滿﹑漢榜﹐壬辰科漢狀元鄒忠倚﹐滿狀元麻勒吉﹔乙未漢狀元史大成﹐滿狀元圖爾宸。嗣後不分漢﹑滿榜﹐則滿人無狀元。至同治乙丑科﹐崇公綺始以蒙古人得大魁﹐海內艷稱之。

○崔府君著靈異於宋髙孝兩朝世俗艷稱泥馬渡康王事﹐杭州白馬廟巷有白馬廟﹐所祀之神卽此馬也。馬作人像﹐垂旒秉圭﹐稱白馬明王。考宋人張氵昊《雲谷雜編》所載靖康元年冬﹐髙宗發京師﹐將至斡離不軍前議事﹐及至磁州﹐州有崔府君祠﹐府君或云唐人﹐其名不傳﹔或云乃後漢崔子玉也﹐封嘉應侯﹐號應王。上至﹐州人擁神馬﹐謂應王出迎。守臣宗澤請上謁其廟﹐上謁廟出﹐磁人力請上無北去﹐乃還﹐泊於相州。明年遂卽大位﹐初無「泥馬渡江」之事也。再孝宗本生母張夫人﹐一夕夢絳衣人﹐自言崔府君﹐擁一羊謂之曰「以此爲識。」已而有娠。及孝宗誕育之際﹐赤光照天﹐室中如晝。時秀王方爲秀州嘉興縣丞﹐郡人皆以丞廨遭火﹐久之﹐方知爲張夫人免身。是歲丁未﹐其屬爲羊﹐又有前夢之應﹐故孝宗小字曰羊﹐是崔府君著實靈於髙﹑孝兩朝﹐而顧捨之祀白馬﹐何耶﹖

○廟鬼慢神杭人崇尙鬼神﹐每廟之神﹐必撰其姓名﹐尊以官爵。在廟從事之人﹐皆裏中好事者﹐號曰「廟鬼」。道光己丑﹐余在外家讀書﹐居十五奎巷。巷中有施將軍廟﹐卽宋殿前小校﹐刺秦檜者也。是廟香火頗盛﹐遂有積資。將欲賽會﹐而苦神之官爵不髙﹐廟鬼乃遣人賫三百金﹐至江西張眞人府﹐爲神捐一伯爵。得請之後﹐乃大行出會﹐極儀從臺閣之盛﹐計所費千金有餘。他廟之鬼皆嘖嘖稱羨不置。白馬明王亦曾出會﹐本有王封﹐故儀衛ピ赫﹐神無姓名﹐撰爲趙駿二字﹐所過之廟﹐皆以愚弟帖拜之。乃拜至一社廟﹐其神爲宋康王﹐於是康王廟鬼噪而出曰「爾神乃我王所乘騎者﹐安得稱弟﹖無禮若此﹐應行議罰﹗」旁人爲講解﹐始免。又出神會時﹐遇他廟之神爵髙於本廟者﹐則多人擁神輿疾驅過之﹐謂之「搶駕」﹐云以示敬。五月中﹐關侯出會﹐會中人以侯已封協天大帝﹐其尊無對﹐𨿽過宗陽宮亦不搶駕。宗陽宮所祀爲玉帝﹐向來各神過﹐無不搶駕者﹐此屆獨否﹐廟鬼恥之﹐乃連夜塑一諸葛武侯像坐於廟門口﹐比會前導至﹐止﹐則遣人迎詰曰「君侯未奉將令﹐何往﹖」於是隨從之廟鬼相顧色駭曰「軍師在此﹐不能不搶駕矣。」大抵廟鬼所本﹐皆小說家言﹐慢神不經﹐荒誕無理﹐眞令人捧腹。至關侯手中之扇款落「雲長二兄大人屬﹐愚弟諸葛亮書」﹐以及「玉極紫微頓首」﹐愚妹「觀音大士襝衽」﹐等帖﹐姑無論矣。

○重宋板書之無謂今人重宋板書﹐不惜千金數百金購得一部﹐則什襲藏之﹐不特不輕示人﹐卽自己亦不忍數翻閱也。余每竊笑其癡。昆山令王鼎臣刺史定安﹐酷有是癖。嘗買得宋槧《孟子》﹐舉以誇余。余請一睹﹐則先負一櫝出﹐櫝啟﹐中藏一楠木匣﹐開匣﹐乃見書。書紙﹑墨亦古﹐所刊字畫﹐究無異於今之監本。余問之曰「讀此可增長知慧乎﹖」曰「不能。」可較別本多記數行乎﹖「曰﹕」亦不能。「余笑曰﹕」然則不如仍讀我監本﹐何必費百倍之錢購此也﹗「王恚曰﹕」君非解人﹐不可共君賞鑑。「急收C7之。余大笑去。近觀《雲谷雜記》﹐記東坡先生云﹕」近世人輕以意攺書﹐鄙淺之人好惡多同﹐故從而和之者眾﹐遂使古書日就訛舛﹐深可忿疾。孔子曰「吾猶及史之闕文也。」自予少時﹐前輩皆不敢輕攺書﹐故蜀本大字書皆善本。莊子云「用志不分﹐乃疑於神『此與《易》』陰疑於陽『﹔《禮》』使人疑汝於夫子『同﹐今四方本皆作』凝『﹐」云云。又記《東坡集》誤以「幕客」作「慕容」﹐「銀筆之僻」作「銀筆之譬」﹕「從容」作「從客」﹕「江表」作「士表」﹕「李密」作「孝密」﹐諸本皆然﹐遂至於不可讀。《坡集》艱得善本如此。此張氵昊之說也。東坡在北宋所言如彼﹐張氵昊在南宋所言若此﹐是當兩宋之時﹐善本已自難得﹔今人以宋板書不察臧否﹐一槪珍之貴之﹐豈不過哉﹗

○海忠介手植梅樹安徽當塗縣舉人孫登年家有海忠介公手植梅樹﹐壁上猶存忠介詩石刻。咸豐年﹐粵寇之亂﹐府城夷爲平此﹐此梅恐不存矣。

○官方與生事之關系世宗憲皇帝設立各官養廉銀﹐所以保全服官者之操守也。今佐貳等廉尙全給﹐稍知自愛者﹐均藉此銀以恪守官方。獨州縣官之廉﹐上官每扣以爲攤捐各項之用﹐署事者僅領半廉﹐一經扣存﹐所得無幾﹐非從前立法之意矣。昔宋賈黯以廷試第一往謝杜祁公﹐公無他語﹐獨以「生事有無」爲問。賈退謂其門下客曰「黯以鄙文魁天下而謝公﹐公不問﹐而獨在於『生事』﹐豈以黯爲無取耶﹖」公聞而言曰「凡人無生事﹐𨿽多顯宦﹐亦不能不俯仰﹐由是進退多輕。今賈君名在第一﹐則其學不問可知﹐其爲顯宦﹐則又不問可知。衍獨懼其生事不足﹐以致進退之輕﹐而不得行其志焉。何怪之有﹗」賈爲之嘆服。司馬溫公爲相﹐每詢士大夫私計足否﹖人或不悟而問之﹐公曰「倘衣食不足﹐安肯爲朝廷而輕去就耶﹖」二公惟灼見人情如此﹐此其所以爲宋之良相哉﹗

○盧畢二公之愛才韓朝宗﹐思復之子也﹐其平生無顯顯可見之迹﹐惟喜識拔後進。爲荊州刺史日﹐因李白投書有「生不用封萬戶侯﹐但願一識韓荊州」之語﹐因是韓荊州之名藉藉至今。究竟當日白受荊州之存注與否﹐不可知﹐而荊州遂人以文傳矣。我朝愛客禮士者﹐惟徳州盧雅雨都轉﹑蘇州畢秋帆制府﹐一時士之奔趨其幕府者﹐如水赴壑﹐大都各得其意以去。然二公晚節均替﹐不知下天后世有引重之若荊州者否。都轉之孫文肅相國克振家聲﹐制府則後人偃蹇殊甚。同治辛未﹐余遊靈巖山﹐經其墓道﹐不禁爲文感喟云。

○今時之桃花源同治戊辰冬十一月﹐余在靑浦﹐赴章練塘勘爭蕩田案。歸途颶風大作﹐舟在蕩中顚簸不可泊﹐乃沿湖ぞ行﹔又被風吹向蘆葦中﹐篙艫無所施﹐任其飄泛。良久﹐見一小港﹐遂努力循之入﹐入里許﹐遇叢莽而淺﹐因擊纜焉。隨從之船皆四散不可覓。風稍定﹐夕陽且銜山﹐舟人方理篷索﹐余視灘際有小徑﹐攝衣而登。行數十步﹐田疇綺錯﹐麥已萌芽。野鳥飲啄於隴畔﹐見人不驚。隨塍左右﹐更數百步﹐得一橋﹐過橋﹐升髙岸﹐睹炊煙數縷起木末﹐縱步赴之。約又裏余﹐抵一村﹐屋多茅茨﹐編槿爲界﹐計十餘家。稻堆在場﹐如比如櫛﹐髙下不一。男子舂揄﹐婦人織糸任﹐皆熙熙有自得之色。顧見不速客至﹐雞飛於塒﹐犬吠於門﹐數人雜然問﹕「客舟避風至此耶﹖」余應曰「然。」因詢以此地去縣幾里﹐皆相顧曰「不知也。詢其何以不知﹐則曰﹕」我等皆佃人田者﹐家無賦稅﹐又不負租﹐何緣入城﹖「指一老者曰﹕」此人數十年前曾經到過城者。「言未旣﹐老者亦拄杖至﹐前曰﹕」客自城中至此耶﹖「因言年二十餘時﹐爲道光三年﹐以水災﹐曾偕里甲至城一次。彼時巨浸滔天﹐附舟至縣﹐往返二日﹐亦不能記其里數﹔屈指計之﹐將五十年矣。因問﹕」城中此時較之昔年當益繁盛乎﹖「余曰﹕」兵燹之後﹐徧地瓦礫﹐所有房屋﹐十存一二﹐休養生息﹐不知何日方復舊觀耳。「老者聞之﹐亦復悵然﹐顧謂諸人曰﹕」今生不更作入城想矣。「因言粵逆肆擾時﹐村人將橋拔斷﹐河中均釘木樁﹐是以三年中﹐賊未嘗到。兼之連歲丰稔﹐租賦蠲免﹐閭裏宴然﹐無異承平時﹐實不知塊中遭此大劫也。言訖﹐方欲邀余入室獻茶﹐適從者尋至﹐天已昏黑﹐遂辭之﹐徐步而歸。村人送至橋畔乃返。究亦不識余爲何人。余沿路嘆息﹐謂此亦今時之桃花源也。

○獨處山村四十年之婦人明末張獻忠踞蜀﹐肆行殺掠﹐江津縣民戚承勛與妻廖氏居於山村﹐賊鋒將及﹐承勛謀挈家亡去﹐廖氏以荏弱﹐懼不免﹐誓以身殉。謀未定﹐見前村火起﹐知賊至﹐遂脫身走﹔氏杜門待盡﹐而賊顧不入﹐惟鄰里付一炬矣。氏獨處歲餘﹐食將盡﹐幸甕中剩餘谷粒﹐取以播種﹐歲收所入﹐饒有餘食。惟衣履穿敝﹐無可購覓﹐爰葺卉服﹐以度寒暑。如是者四十年。承勛逃入滇中﹐復娶妻生子﹐年已六旬﹐囊橐稍裕﹐思歸故鄕。時天下承平﹐江津縣已成聚。承勛至邑﹐訪其裏居﹐人無知者﹐遂獨往求之。未至村十里餘﹐則叢莽塞徑﹐久無人迹﹐不得已﹐集眾伐木開道而進﹐竭蹶兩日﹐乃抵其村。灌木野竹遮蔽道路﹐大樹自屋中出﹐亭亭若蓋﹐乃揮眾持斧﹐芟以入。忽聞欹樓內人問曰「爾等何人﹐擅入我室﹖」驟聞大驚﹐戚乃萬聲應之曰「我此屋主人戚承勛也﹗」氏窺視良久﹐哭曰「果我夫也﹗﹖遂自樓下。頭如蓬葆﹐面目黎黑﹐艸衣毿毿然﹐殊不類人。承勛審諦旣眞﹐乃抱長慟﹔歷述難後事﹐又各大喜。同行之人聞之﹐亦共驚喜相慰。於是相挈至縣﹐洗沐﹐更易衣服。復至滇﹐迎其家而共處焉。夫婦皆年逾九十卒。江津人至今傳爲盛事。夫守節尙不難﹐難獨處榛莽中四十年﹐蛇虎不害﹐疾癘不侵﹐完其節以待夫之至﹔又得共享升平者三十載﹐是非天之哀其志而默相成就之不至此。

○律例之精微家叔祖仲山先生嘗言「近人詩文﹑制器均不如古﹐惟有三事遠勝古人﹕一律例之細也﹐一弈藝之工也﹐一窯器之精也。」余於博弈不肯用心﹐窯物不甚措意﹐獨律例則數年州縣﹐頗能極思研慮﹐而嘆其準情酌理﹐湊乎精微﹐平衡至當﹐眞非古人所能盡也。試舉一事言之﹕在靑浦日﹐七寶鄕人獲送一拒捕傷事主之賊。蓋鄕人家有布機﹐布已織成﹐尙未取下﹔有遠鄰人窺見之﹐夜人其室﹐取剪剪布﹐鄕人聞聲起逐﹐賊棄布而走。追至河畔﹐賊下水逸﹐事主亦泅水執之﹐賊惶遽以刀劃其臂﹐皮破而手不釋﹐遂就擒。事主之狀曰「賊以刃傷之。」賊則謂﹕「並未帶刀﹐乃是機上主人之剪耳。」余驗其傷﹐是刃非剪明甚。而賊堅稱是剪非刃﹐加之刑嚇﹐矢口不移。事主則必欲實其爲刃﹐並聲稱若不審定是刃傷﹐渠必上控云云。蓋賊因攜刃傷罪重﹐思避重而就輕﹔事主則恨賊欲置之死地﹐故不肯遷就其辭而認爲剪也。余飭差弔取其剪﹐比對傷痕﹐贓屬不符﹐而賊刃則無有。訊之事主及鄕裏﹐皆云刃經賊擲之河中﹐撈不可得。余因令事主及裏鄰各具刃傷切結﹐以眾供確鑿﹐定案﹐事主等均允服而退。獨賊痛哭不已﹐謂生平未慣行竊﹐此是第一次﹐懇求寬釋等情。余置若不聞﹐促令收禁。是案遂結矣。比解府時﹐賊又哭求﹐謂是剪非刃。余笑曰「事主已救汝命﹐汝何以自欲尋死乎﹖查例載﹕贓未入手而拒捕者﹐絞監候﹐逾年則滅等﹔贓已入手而拒捕者﹐絞決﹐歸於情贓而不滅等。此案﹐布尙未剪下﹐則贓未入手也。若攜事主之剪﹐則贓已入手矣﹐汝何必欲贓之入手乎﹗」乃悟而叩頭云。然余嘗舉是案以詢人﹐人皆謂刃重而剪輕﹐告以例意﹐乃意恍然﹐此眞是例之細處。若使爾日事主曉此例﹐則必附會賊之詞而置之死地矣。故曰「民可使由之﹐不可使知之」。

○鐘錶上羅馬字鐘錶上記時辰之洋字﹐乃是羅馬國書﹐一點鐘則「一」字也﹐二點則「二」字也﹐以次遞推﹐至十二而止。此是字﹐而非中國之所謂碼子者。

○僧尼穢迹同治癸酉﹐吳縣之海宏寺僧與益壽庵尼﹐經人控其姦私。邑令髙君碧湄訊得實﹐僧鞭一百﹐遞解回籍﹔尼則勒令卽還俗。寺與庵均封閉入官﹐寺攺爲管糧通判署﹐庵攺爲淸糧公局。數百年琳宮梵宇﹐一旦毀於淫僧尼之手﹐可爲慨嘆。聞尙有牽涉﹐髙君不復追究。嗟乎﹗婦女入廟燒香﹐久著明禁﹐柰何甘於犯禁﹐復市穢聲﹐誠何心哉﹗

○糊塗官福建有秦某者﹐官莆田令。正月﹐署中宴客演劇﹐演至雷峯塔許仙合缽事﹐秦忽大怒﹐呼吏執許仙下堂笞之﹐優人訴曰「某戲子﹐非許仙也。」秦曰「吾原知爾戲子﹐若眞許仙﹐則笞死矣﹗」一時傳以爲笑。江蘇同官某者﹐攝太倉一令。方審案﹐突有一人上堂呼冤﹐訴子業剃頭而忤逆者。某以瀆擾﹐叱令驅出。案畢退堂﹐忽憶有剃頭父呈忤逆事﹐卽令役速將在署剃頭之人縛至﹐某一見大怒曰「爾柰何忤逆其父﹗」叱令重責至一百。其人昂首辧曰「小人實系早年喪父者。」某始恍然。滿堂書役皆匿笑而散。因記黔中苗人稱天子爲「京裏老皇帝」﹐稱大小官府皆曰「皇帝」﹐其私稱官府則曰「蒙」。粵西犭人稱官府曰「瞎」。噫﹗「蒙」﹑「瞎」之稱﹐殆《春秋》一字之褒與﹖竊謂若二君﹐眞當之而無愧者也。又聞有北人任淮安令﹐民有控雞姦者﹐訴曰「將男作女」。官不解其故﹐叱曰「江南下雨﹐與爾江北何干﹖」眾爲哄堂大笑。旣詢知其故﹐乃爲判斷。此則語音之誤﹐非二公之倫矣。

○夢閱場屋文海鹽徐小云鴻臚用儀﹐初官戶部主事﹐困於場屋。咸豐乙卯鄕試﹐與錢子密吏部應溥同寓。場事畢﹐錢索閱其文﹐小云以屢次被落﹐心志甚灰﹐不復默出﹔固索﹐固弗與。一日﹐錢笑謂之曰「子文靳不與吾閱﹐今吾乃熟誦子之文矣。因默背其起講﹑提比﹐無一字誤。小云大驚﹐固詢﹐固勿告﹔索盛享﹐允之﹐乃言曰﹕」吾前夕夢至一處﹐宮闕巍峨﹐大殿上設公座五﹐气象森嚴﹐吾不敢登。其對面一殿﹐亦有公座三﹐座上人皆絳衣紗帽﹐前朝服色﹐若閱卷然。吾因歷階而升﹐潛從其後窺之﹐見中座者手取一卷﹐捲面則君之姓名也﹐閱者執捲吟哦﹐吾亦將君文彊記之。閱竟﹐見取筆圈點訖﹐乃反其捲面上批曰「第八名『忽回顧見吾﹐詢曰﹕」爾何人﹖』答曰「亦鄕試者。『則曰﹕」爾不中。』指門外一處曰「爾之捲在彼。『吾因下階至其處﹐見捲皆以紅紙束之﹐方欲取捲﹐突有數人叱曰﹕」爾安得竊視﹗』吾因指殿上者曰「是伊等命我來。『其人曰﹕」爾不必閱﹐將來自當送與爾閱也。』遽揮吾出﹐遂醒。醒而君文歷歷在目﹐君必售矣﹗「比榜發﹐子云果中式第八名。校勘試卷圈點﹐與錢夢中所見者無異。錢則挑取譽錄﹐其捲由禮部咨送吏部﹐果是送來閱者﹐亦奇矣哉﹗小云之弟次云﹐爲余侄婿﹐咸豐己未鄕試﹐第三場病甚﹐不能入試﹐乃頭場文已中解元﹐因少一場﹐不能取錄﹐主司極爲惋惜﹐刊其文於闈墨後焉。子密夢事﹐其侄伯聲太守爲餘言如是。

○姓之變更今世之姓﹐代有變更。如我海寧陳氏之出於髙也﹐聖祖皇帝以文簡相國奏辯知之。至髙宗皇帝﹐遂命文勤相國與漢軍髙文良公聯族誼焉。喜興錢文端公及石宗伯﹐本姓何﹐近日合肥李相國本姓許﹐則人知之者鮮矣。然由海寧陳氏復承異姓者﹐如杭州張簡松先生云敖﹐及道光丙午舉人戴陳常﹐皆是。幼時常記先大夫言﹐嘉慶年間﹐需次東河﹐遇南河河道總督司馬公﹐自言是海寧陳氏﹐於康熙初年﹐承外祖姓爲司馬氏﹐呼先大父爲侄。余檢之宗譜﹐此一支竟無從考。今並公之籍貫而忘之﹐將來更不可考矣。至取異姓爲後者﹐蘇州吳修撰信中﹐系給諫玉崧遊幕廣東途中所收養者。修撰狀元及第歸﹐給諫乃告之﹐俾迎養其母。人稱給諫之盛徳。又聞乾隆時某相國﹐其封翁官石門少尉﹐乞養民家子﹐帶歸。後公以狀元提督浙江學政﹐遣訪其家﹐止有一史﹐爲朽工糊口﹐人勸之往﹐則曰「彼自爲學政﹐我自爲泥水耳。」人咸嘆此人之髙致爲不可及。

○西國近事匯編外國之新報﹐卽中國之邸抄也﹐閱之可得各國之情形﹐卽可知天下之大局。馮竹儒觀察令美國人金楷理口譯之﹐歷城蔡錫齡筆述之﹐匯爲一冊﹐名曰《西國近事匯編》﹐誠畱心世事之學也。余摘錄其事之有關系中外之大計者若干條﹐登之於左﹕俄國太子以徳意志國之彊也﹐而深惡之﹐然亦無可制之也﹐故欲與之和﹐以爲利焉。

布世子朝於俄都﹐俄王易布國衣冠郊迎五十里﹐館於別宮﹐酌酒上壽。布世子避席舉手謝﹐復以巨觴觴俄王。酒酣情洽﹐攜手同步﹐度廊榭﹐入園亭﹐登樓倚檻﹐東指而言曰「俄前王於六十年前有法之師﹐而奧與貴國皆有勞焉。去年師丹之戰﹐大功克成﹐席捲餘威震於列國。格士丹城之會約﹐載﹕歐洲諸王如有事侵掠謀並吞者﹐二國共擊之。用能邊警無聞﹐與民休息﹐俾海隅蒼生得享承平之福者﹐皆賢王之徳﹑世子之功也。」世子遜謝而對曰「西洋諸國﹐俄爲大。倘蒙加惠鄰封﹐共成此志﹐則受賜多矣。願大王無忘此言。」拜辭而出。

英國新報述瑞典國之新報曰﹕布虎狼之國也﹐非盡天下之地﹑臣各國之王﹐其意不饜。八年前﹐奧國助布國取丹麥國之地﹐布已取地﹐卽舉兵攻之。今奧國無權﹐聽布國之命矣。六年前﹐布攻奧之時﹐法國不助奧國﹐所以布得勝而彊。二年前﹐布國攻法國﹐亦取其地﹐而英國與俄國未嘗助法國也。後俄國駛兵船於黑海﹐英國惡之﹔然俄國之有兵船於黑海﹐布實許之﹐是俄受布之惠也。布日彊矣﹐不數年後﹐俄﹑布兩國必有戰爭之事﹐俄國敗而布國更彊矣。當今之計﹐莫如各國連和以拒布﹐或可免滅亡之禍也。

布王擬裁戰兵﹐議員徳爾伯克曰「增之不暇﹐何減也﹗自古敗亡之禍﹐多萌於全盛之時﹐何則﹖大捷之後﹐其气必驕﹐驕則懈﹐懈則無備。君垂裳以受賀﹐臣拜手以歌功﹐或矜其謀﹐或負其勇﹐請田園﹐市第宅﹐侈聲會之樂﹐竭視聽之娛﹐方且謂兵彊地廣﹐一世之雄也﹔金城湯池﹐萬世之業也。左顧右盼﹐以爲無敵於天下。而孰知喪師失地者﹐積憤生慮﹐積慮生謀﹐擁訓練之兵﹐日伺其隙﹐待時而發﹐誓雪恥而甘心焉。以彼之憤﹐乘我之驕﹐其不致敗壞決裂﹑爲天下笑者﹐幾何哉﹖我軍入法都﹐虜法王﹐法人之怨深矣﹐誓墨未漧而餉銀緩納﹐悔約之情見矣。願王以法爲戒﹐勿爲所乘﹐則幸矣。」

法﹑徳之戰﹐徳屬拜宴國王以師從﹐累建殊勛。現稽兵籍﹐計﹕戰歿者﹐武員一百六十二人﹐兵一千五百九十七人﹐重傷者﹐武員二百六十一人﹐兵二萬五百九十八人﹐被擒者﹐武員二十二人﹐兵一千零八十三人﹔逃者﹐武員二人﹐兵三千三百六十三人﹔失馬一千五百四十九匹。注冊以上徳王﹐王顧謂左右曰「甚矣﹐兵之不可輕用也﹗彼喪師失地者﹐骸骨積如邱山﹐肝腦塗於原野﹐殺戮之慘無論矣。卽戰無不克﹐攻無不勝﹐如我軍之入法都﹐虜法王﹐厥功甚偉﹐而按軍籍以稽之﹐損折之數﹐人百而我亦十焉。此猶僅爲戰陣言之也。當夫兩軍相搏﹐轉戰千里﹐居民出走﹐倉皇避兵﹐呼號之聲﹐顚連之狀﹐眞有耳不忍聞﹑目不忍睹者。哀此黎元何辜﹐一旦罹玆鋒鏑也。自今以往﹐非釁啟鄰對﹑師先加我﹐而妄談兵事﹑爭尙武功者﹐罪之。」

徳國減境內賦稅﹐其制分上﹑中﹑下戶﹐以次遞減。田愈少者﹐則稅愈輕。又築書觀千楹﹐中建層樓﹐方廣八百尺﹐以每歲稅余購各國古今書籍﹐藏貯其中﹐士人往觀﹐槪不之禁。

法人署匿名榜於朝﹐以譏時政﹐意甚激昂。內議天津一事﹐其略曰﹕民﹑教相毆﹐曲直姑置勿論﹐而以華人二十顆頭顱﹐僅償一領事之命﹐猶以爲未足。去年民叛其上﹐童婦操戈﹐官軍攻城﹐互相屠戮﹐五萬眾蒼生之命將欲何處索償耶﹖中國聽其傳教﹐而法君猶以「保衛」爲言﹐意之逐﹐布之禁﹐何置若罔聞也。

法人會議曰「今之中國﹐非復十年前之中國矣。制造皆宗西法﹐而酌爲變通﹐其林明惇槍隊﹐操演純熟者計六萬人﹐誠勁敵也。遇有兩國交涉事條﹐須揣度情理﹐毋與爲難。」

法國兵額日增﹐需餉甚鉅﹐兵部之費倍於禮部﹐布人疑之﹐相臣畢士麻克乃致書於首領曰「大國一困於兵事﹐再困於叛民﹐內侮外侵﹐噫﹗甚矣憊。爲執事計﹐大兵之後﹐宜招集流亡﹐存血阝孤寡﹐舒民困則莫如蠲賦稅﹐釋鄰疑則莫如裁戰兵﹐胡計不出此﹐惟增兵益餉之是務哉﹖且國勢之彊弱﹐視乎人﹐而不系乎兵力之多寡。法當十餘年前﹐兵額半近時﹐而用以伐奧國﹐則割壤連城﹔伐安南﹐則辟地千里。當是時也﹐席捲餘威震於列國﹐小國屬焉﹐大國朝焉﹐莫不謂法之彊無敵於天下也。於是增郡兵﹐廣戍守。前歲以睚眥之怨﹐興問罪之師﹐以彊伐弱易與耳﹐乃一戰而敗於蔑士﹐再戰而敗於師丹﹐三戰而都城舉﹐和議成矣。昔者之兵力半於今﹐而勝﹔今者兵力倍於昔﹐而敗。自彊之道或別有在與﹐更有請者。償款一千兆﹐期以三年﹐限逾半矣﹐而僅繳十之四﹐餘款尙鉅﹐今執事不綢繆於先事﹐而軍旅之是求﹐豈將以彈丸﹑鋒刃踴躍相償哉﹖外臣敢請。」首領報之曰「欠繳鉅款﹐敢不克期以償﹖來書諄諄﹐然以增兵益餉爲言﹐敝邑已知罪矣。引咎不遑﹐何容置辯﹖第隱忍不言﹐罪戾更深﹐將何以釋猜嫌而承明教也﹖夫布王恩徳施於法者厚矣﹐大矣。我有故地﹐布王復之﹔我有叛民﹐布王除之﹔我有逋負﹐布王緩之。此恩此徳﹐苟有人心﹐宜如何圖報﹖敢萌異志而蓄陰謀哉﹗境內額兵所以稍增廣而加訓練者﹐良以餘燼重收﹐國旣內空﹐鄰將來伐﹐布之所與﹐鄰之所取﹐若不預爲之備﹐恐重以覆亡之禍﹐貽大國憂。彈丸﹑鋒刃之償﹐則吾豈敢﹖」云云。

英國武員攺水雷之制﹐創而新之﹐曰魚雷。度敵船之遠近﹐運以電气﹐能自行水底以擊之。試以木筏﹐信然﹐頗自矜喜。其僚友曰「噫﹐作法自獘矣﹗我旣用以攻人﹐人亦用以攻我﹐則新造數十號鐵甲兵船﹐恐不敷他國試魚雷之用耳﹗」

英﹑美二國議員會議花旗船款於瑞士國。美人曰「當南北分爭時﹐爾國不以輸舟轉售﹐何至焚我商船﹐減我稅額﹖且兵連禍結﹐何至四年之久哉﹗夫船款之應償﹐無論矣。他如稅額之所虧﹑餉需之所費﹐苟不敢諸大國﹐則數百兆金錢之債﹐將從何處索償哉﹗」英人不能對﹐權擬約稿請命於朝。英王報可。署券而歸﹐君相次第慰勞曰「先生休矣。」仍入議院視事如前。浹旬﹐忽召該院而責之曰「所議者船款﹐並無餉需﹑稅額之是求也。」該員曰「請命報可﹐而後約成﹐非敢專也。」於是從皆嘩然曰「誰主是議者﹖」君相默然而罷。蓋約稿達於上院﹐上院呈諸英相﹐英相未經啟視﹐遽進英王﹐王復置之內寢。翌日漫報之曰「可。」迨覽及﹐已隔數旬矣。因循誤事﹐以致莫可挽回。識者於以卜英政之衰。

英駐上海領事默赫斯以事召回﹐謁君相畢﹐令赴講院敷陳中國近事﹐以廣見聞。玆摘譯其有關時事者二節。一論中外之勢曰﹕在昔通商﹐往來互市﹐止於外口﹐自一千八百五十二年﹐有粵東之盟﹐西商遂通於內地。事涉危疑﹐兩情相賊﹐紛然雜處垂三十年﹐利歸於西﹐怨起於華﹐永爲相好之言﹐恐未可恃也。一論華﹑英之交曰﹕風俗迥殊﹐異言異服﹐𨿽西十無相猜之意﹐而華人有非類之嫌。我國官商偶出﹐或車或徒﹐咸背指而連呼曰「洋鬼子﹐洋鬼子」﹐言之者自鳴得意﹐聞之者殊覺難堪。蠢玆村愚﹐取人以貌﹐猶其末也。曾見中國大臣出使外洋者﹐行趁輪船﹐至堅迅也﹐不聞曰「美哉舟乎」﹐但曰「事機巧而已」。館以重樓﹐至華美也﹐不聞曰「美哉室乎」﹐但曰「事奢靡而已」。惡其人矣﹐復憎其物﹐安望其加惠遠人﹑久托宇下乎﹖寵之曰「友拜」﹐稱之曰「鄰國」﹐虛與委蛇﹐特時未可耳。其意以爲勢似合而實離﹐交似親而實疏云。

英國舊臣保兒令當﹐一千八百五十八年曾爲駐華使臣﹐玆刊舊時日記﹐流布歐洲。其略曰﹕中國之治民也﹐爲道甚大﹐制禮其嚴﹐統之以尊親﹐聯之以恩義﹐上下相維﹐不敢犯﹑亦不忍犯。非若西國導民以利﹐徒以機械相傾﹐心思愈靈﹐風欲愈薄﹐紛紛然羣斥華人之愚﹐而不知華人正有以識其陋矣。

英新報有論時勢者曰﹕各國之志﹐皆若於用兵﹐惟防海備邊﹑通商修好之是務。𨿽近歲布有破敵之功﹐法有行成之恥﹐而舊好克惇﹐不爲已甚。和議旣成﹐兵事旋解。此誠與民休息﹐安養無事之時也。鯨吞其志﹐蠶食其謀﹐所不可測者﹐俄入耳。何則﹖俄之地倍諸大國﹐而財僅埒於次國﹐近膏腴之地﹐而不能全爲己有也。且俄非不欲侈其西封﹐凱覦旣久而不敢構難於歐洲者﹐只以徳﹑奧新盟﹐相爲唇齒﹐倘擅構兵端﹐勝負尙不可知﹐而況奧爲之助乎。此俄之所以甘辭厚幣﹐結徳國歡﹐而願爲永好也。夫旣不得志於西﹐必將逞之於東矣。印度物產富饒﹐商民輻輳﹐俄人久欲得之而甘心﹐然必假道於華邊﹐以圖進取。現擬沿中國邊界營造火輸車路﹐自滿洲而蒙古﹐而甘肅﹐輸路通﹐則印度危。無印度﹐是無英國也。我國必盟約歐洲﹐自西而牽制之﹐毋使滋蔓﹐則幾矣。

又曰「俄人擬造火輸車路﹐以達滿洲﹑蒙古﹐現遣其郡王曁世爵人員﹐會議於境上。俄人詳察中國山川形勢﹐繪圖刊藏兵部。布人購之﹐與中國善本輿圖較﹐猶不若其縝密﹐而於邊省尢加詳焉。於陸路則形之曲直也﹐紆捷也﹐險阻﹑平坦也﹐林木之疏密﹑溪山之髙深也。於水則勢之順逆也﹐向背也﹐闊狹﹑淺深也﹐島嶼之縈迥﹑灘港之出入也。某水某山﹐靡不撰說﹑繪圖﹐如指掌。夫然有以觀俄人之志矣。

俄王諭外部﹐函致駐華曁駐英使臣云﹕俄壤東界滿洲﹐西連印度﹐互市其間者﹐半系俄人。近歲稍展其界﹐便通商耳﹐初無他意也。鄰不加察﹐疑懼日深﹐遂目俄爲虎狼之國﹐誣我甚矣。希將此意咸使聞之。

英議院於放院時﹐議明年稅務云﹕歷年各物所得之稅﹐皆日有所增﹐惟印度鴉片煙土稅﹐向得銀八百萬磅﹐玆漸減至六百萬磅。蓋以中國四川﹑河南等處廣種罌粟﹐其制漸精﹐食之者亦漸廣﹐恐數年之後﹐將無稅可徵矣。

布王革教人掌各郡書院之例﹐從相臣畢士麻克之議也。其略曰﹕國勢之彊弱﹐系乎民﹔民心之邪正﹐視乎學﹔而學之從違向背﹐則以蒙養爲基﹑先入爲主。自教人掌院之例興﹐四方之民肄業於院者﹐耳染目濡﹐受其蠱惑﹐所聞如是﹐所見如是﹐所行亦如是﹐執迷不悟﹐久假不歸﹐知有教主而不知有君上﹐誠人心風俗之大患也。夫人之於身也﹐無病則防之﹐有病則藥之﹔教人病國﹐獨不思所以去之﹐何明於治身而昧於治國與﹖請卽禁令專主﹐攺各郡書院統於禮曹﹐云云。布王復示﹕禁通國各書院肄業諸生有陰習教事者﹐逐之。意王欲毀羅馬城教會堂若干所﹐蓋天主教中會徒不少﹐每會分建總會堂一區﹐凡會中之長皆居於此﹐以教王在羅馬城﹐便於朝見也。意王欲斥教人而先毀其會堂﹐洵可謂正本淸源﹐法良意美矣。而教王怒甚﹐諭其相臣曰「意大利國﹐盲國也﹔王﹐僞王也。溯會堂起建之始﹐已歷一千一百年﹐教人之往來必於是﹐辧論必於是﹐耳目之所寄﹐一旦廢之﹐是聾瞽我也。於私圖則便矣。其如天下各國何﹗」

西國婚姻﹐無禮教之防﹐凡男女相悅﹐父母允之﹐乃同往謁諸神甫﹐男曰「願爲若夫。」女曰「願爲若婦。」神甫雙執其手曰「無悔。」曰「謹受教。」遂偕歸而室家焉。現意王旣還都羅馬﹐蔚然中興﹐敕議院更定婚制﹐革教人主婚之例﹐由兩姓父母請於該管官。教主惡奪其權﹐而亦莫可如何也。

英阿爾蘭島伯而法斯城﹖耶穌教人與天主教人忿爭﹐各聚眾數千人﹐短衣巷戰﹐互皆殺傷。耶穌教人分爲隊﹐升屋者數百人﹐飛瓦下擊﹔天主教人遂縱火焚之﹐煙焰燭天﹐歷天晝夜﹐火光中聞風聲﹐鼓聲﹐戰鬥聲﹐號哭聲﹐椽瓦爆烈聲﹐車馳馬逐聲﹐雞鳴犬吠聲﹐嘈嘈然一時畢集。本境巡捕一千四百五十人﹐馬步軍二千七百人﹐竟不能彈壓﹐馳告都省﹐發兵鎭撫之。

美國首領擬減稅以勸耕﹐飭戶部查去年畿內賦稅正供﹐計英銀錢三百八十三兆﹐年終核對用款﹐尙存八十六兆。刻酌免三十六兆﹐其餘五十兆暫徵以償民項。茶稅每年例得銀錢二千萬元﹐現盡免之﹔並減各雜稅三千萬元。賦稅旣輕﹐商民益富﹐自一千八百七十一年六月至七十二年五月﹐增造火輪車路七千五百英里。四一千八百七十二年七月初三日﹐歐洲各國派員會議律法於倫惇﹐各處紳耆亦與焉。計會議者﹕日耳曼支派如英﹑徳﹑奧各國﹐羅馬支派如法蘭西﹑西班牙﹑葡萄牙﹑意大利各國﹐共派員三十七人﹐有數人爲刑司﹐數人爲議員﹐數人爲掌院。

土耳其王委政相臣﹐境內大治﹐布﹑奧皆遣使與之修好。玆復上言曰「郡縣長吏俸錢太薄﹐是導貪也﹐宜遞增之。」俄王遣其弟偕世爵大臣聘於土京﹐其大臣卡裏拍沙致國王之意曰「敝邑褊小﹐介於大國之間﹐昔惟法人是賴﹐今敗於布﹐勢難復振。近聞俄﹑布﹑奧爲伯靈之會﹐修王業於歐洲﹐倘邀三王之靈寵﹐徼惠敝邑﹐共惇永好﹐凡有徵伐之事﹐敢不悉率敝賦以從﹖」

俄﹑徳﹑奧三主會次﹐各稽本國軍籍﹐合三國之兵數﹐與歐洲各國相較﹐則國之大小﹑勢之彊弱見矣。俄國﹕陸兵計一百三十六萬二千三十四人﹐所屬亞西亞境可薩克兵不與此數﹔馬計三十四萬四千七百六十匹﹐炮計二千零八十四尊。奧斯馬加國﹕陸兵計九十六萬三千零五十一人﹐馬計十三萬二千三百二十二匹﹐炮計一千四百二十二尊。徳意志國﹕陸兵計一百零五萬二千五百零六人﹐而在籍聽調者不與焉﹔馬計二十三萬九千三百二十四匹﹐炮計二千零二十二尊。法國﹕陸兵計五十萬五千五百三十七人﹐馬計十一萬三千九百三十九匹﹐炮計九百八十四尊。意國﹕陸兵計五十萬零一千九百九十七人﹐馬計四十三萬四百七十二匹﹐炮計七百二十尊。英國﹕陸兵計四十七萬零七百六十九人﹐馬計四萬二千八百五十六匹﹐炮計三百三十六尊。比國﹕陸兵計九萬九千八百七十七人﹐馬計一萬二千零三十四匹﹐炮計一百二十尊。荷國﹕陸兵計六萬六千七百六十四人﹐馬計八千五百匹﹐炮計一百零八尊。丹馬國﹕陸兵計五萬一千八百七十二人﹐馬計九千三百八十四匹﹐炮計九十尊。土國﹕陸兵計五十四萬五千九百三十八人﹐馬計六萬八千八百三十四匹﹐炮計七百三十二尊。西班牙﹕陸兵計二十一萬六千九百九十四人﹐馬計三萬零二百五十二匹﹐炮計四百五十六尊。

俄人謂中國近畿各口守禦甚嚴﹐大沽口增築炮臺﹐駕克虜伯大炮六尊﹐並開垣道﹐以通天津。十年前時﹐西船至此不易﹐今更因險設防﹐聲援相應﹐金湯之固﹐洵足資拱衛矣。

布報謂﹕中國相臣大吏近時譯閱新報﹐皆能深悉各國情形﹐知法國新敗﹐布國新合﹔奧懼內變﹐有分裂之虞﹔俄患內虛﹐惟農桑是務﹔英國之志只在通商﹐且在中國最親﹔他國亦願結中國歡﹐云云。

右所錄各條﹐皆關涉中外大局者。方今外國以俄﹑布爲彊﹐大英則少懦矣。故其計畫亦以保守疆圉爲亟﹐而俄﹑布則頗以不肯用兵自明﹔第英人謀國深遠﹐終爲之備。𨿽然﹐當彊鄰逼處之時﹐豈特英人當備已哉﹗有國家者﹐固宜深長思也。

○應敏齋精於折獄折獄之難也﹐余前記三江營眼綫證廣勇一案﹐以爲眼綫不足恃。然其所以必欲誣陷廣勇者﹐其故終不能明。今年在蘇見應敏齋方伯﹐乃知方伯平反此獄﹐亦大費苦心。蓋廣勇解赴江寧之後﹐署制軍何公入吳鎭軍之言﹐必欲誅之﹔承審官孫觀察﹑蔣太守均悉其冤﹐而爲綫勇所持﹐終不能決。方伯旣將上海前後縣及江寧承審各官所得冤濫之意一一剖陳﹐制軍始悟﹐令方伯再訊。訊之﹐而事益明白﹐獨無如營弁執之堅﹐綫勇又証之力。方伯乃謂之曰「若輩必不肯已﹐我將此案之實在情形一齊發露後﹐再訊何如﹖」於是懼而輸服﹐爰書乃定。蓋方伯赴寧時先訪得炮船與賊戰敗時﹐一船弁勇盡死﹐其眼綫之勇﹐並非本船之人﹐特營官思避處分而爲之﹐冀獲數盜以自解。吳鎭軍初不之知﹐何制軍又安從知之﹖方伯研訊眞情﹐復得將一船兵勇害盡之實供﹐旣兩得其情﹐故一斥之而立解也。方伯在廉訪任﹐遇有命盜案件﹐恆懼其枉﹐靡不悉心研鞫﹐州縣頗苦其駁詰﹐然獄少冤民矣。余嘗記其二事﹕一爲上海縣案﹕先是﹐蘇州婦因避難﹐攜其已嫁女至上海者﹐賊退後女不歸蘇﹐而另與一人爲夫婦﹐卽俗所謂姘頭也。婦利其資﹐而不之禁。如是者有年﹐婿在蘇不知也。久之﹐其人資罄﹐女出傭於巨室以自給﹐然歸來則相處如故。又久之﹐婦以乏資厭其人﹐遂聲言蘇婿來索﹐將挈女去。席捲所有登舟﹐舟尙未發﹐婦適以故上岸﹐其人尋至﹐爰攜女共逃。婦歸﹐女失﹐覓之不得﹐乃欲詐巨室﹐謂其匿女﹐索擾久之﹐無所獲﹔忿而服鴉片以往﹐毒發遂斃。縣讞謂婦死緣婿索女故﹐女因姦致母自盡﹐科以死罪。獄上﹐公細詢其情﹐閱全案﹐無婿家一詞﹐疑之。乃密飾吳縣令提其婿到﹐則始終茫然不知有是事。是婦自死於索詐矣。於是僅科女以姦罪完結。一爲無錫盜案﹕屢承屢翻﹐而贓據鑿確﹐卽發審局諸委員亦以爲眞資也。公親提研訊﹐見事主則長而大﹐盜乃矮而小。究詰再四﹐事主但認贓爲據。公因取贓衣反覆視之﹐遽呼事主前﹐指一馬褂曰「此汝之服耶﹖」對曰「然。」卽令衣之﹐乃短小甚﹔呼盜使服﹐則卻稱其體。盜乃泣而呼曰「今日見靑天矣﹗此固我之衣也。」蓋無錫是年盜案層出﹐一無破獲﹐捕役懼比﹐因獲一人彊之承﹐復囑事主彊之認﹐冀逭其責耳。後經事主歷歷供出﹐公大笑﹐重責捕役﹐而取一長大之馬褂賜事主服之去﹐曰「以後終當爲爾得盜﹐毋代捕誣人也﹗」公自言「此二案案情均在目前﹐承審官自不畱心耳﹐敢矜以爲神哉﹖」

○紅樓夢之貽禍淫書以《紅樓夢》爲最﹐蓋描摩癡男女情性﹐其字面絕不露一淫字﹐令人目想神遊﹐而意爲之移。所謂「大盜不操幹矛」也。丰潤丁雨生中丞巡撫江蘇時﹐嚴行禁止﹐而卒不能絕﹐則以文人學士多好之之故。余弱冠時﹐讀書杭州﹐聞有某賈人女明艷﹐工詩﹐以酷嗜《紅樓夢》致成瘵疾。當綿綴時﹐父母以是書貽禍﹐取投之火﹐女在牀乃大哭曰「柰何燒殺我寶玉﹗」遂死。杭州人傳以爲笑。此書乃康熙年間江寧織造曹楝亭之子雪芹所撰。楝亭在官有賢聲﹐與江寧知府陳鵬年素不相得﹐及陳被陷﹐乃密疏薦之﹐人尢以爲賢。至嘉慶年間﹐其曾孫曹勛以貧故入林淸天理教。林爲逆﹐勛被誅﹐覆其宗。世以爲撰是書之果報焉。

○剖解屍骸驗病同治壬申春﹐余在上海縣任﹐聞英國領事官某病卒。適因公事出城﹐過其門﹐見洋人聚集甚眾﹐以爲送殮也。然外國例﹕死者不弔。因使之問之﹐則曰「領事以嗽疾死﹐醫士以爲必嗽斷一筋所致﹐故剖其胸腹視之。人之聚觀以此也。」向來外國人身死﹐若醫士不能悉其病源﹐則必剖割視之﹐察其病所在﹐乃筆之書﹐家人從不之阻﹐亦並無以爲戚者。余閱《南史》﹕沛郡唐賜飲比村唐氏酒還﹐得病﹐吐蠱二十餘物。賜妻張從賜臨終言﹐刳驗五臟﹐悉皆糜碎。尙書顧覬之議張忍行刳腹﹐子副又不禁止﹐論母子棄市。劉勰爭之之不能得﹐詔﹕如覬之議﹐垂爲科例。由外國觀之﹐張氏母子豈非冤死哉﹗

○盜案被誣桐鄕沈茂亭司馬寶樾﹐早歲乏嗣﹐而好施不倦。晚年得二子﹐人稱作善之報。嘗爲餘言﹐伊叔曉滄先生炳垣作令時﹐因公赴省﹐會發審局有盜案未承﹐太守命往鞫之。盜一見先生﹐卽呼曰「公非曾任新陽縣之『沈靑天』乎﹖」曰「然。」則哭曰「吾家門首堆積稻艸﹐不知何時人以摺匣藏吾堆中﹐今官以搶劫摺差﹐指匣爲憑﹐入吾死罪。夫吾果爲盜﹐搶得摺匣﹐當藏之家中﹔卽不然﹐亦且毀以滅迹﹐安有置之門外艸中﹐示人共見之理﹖」先生研訊再四﹐知爲被誣﹐卽白之太守﹐請爲昭雪。太守以原問官張某持之堅﹐不肯置力﹐第曰「子能平反斯獄﹐甚善﹐然嗣後不得眞盜﹐當惟君是問。」先生遂謝去﹐不復再審。越一年﹐先生在蘇適當午飯﹐有僕人自外至﹐曰「今日市中決囚﹐搶摺差之盜犯已正法矣。」先生聞言﹐不覺吐飯滿地。次日﹐乃知是日張某亦當午飯﹐忽無故立起大呼﹐撲地死。

○償債豬茂亭又言﹐渠鄕富人精於榷算﹐有鄕人某﹐借錢十二千﹐已還﹐而忘未取約﹐遂重索之。某不得已﹐卽再還之。越十餘年﹐富人死﹐而某家生一豬﹐甚肥盾﹐將宰而貨其肉。是夕﹐屠人某夢富人哀訴云「我不合重收某家錢十二千﹐冥謫爲豬償其債﹐明日請君往殺之。豬白質而黑章者﹐卽我也。乞君勿殺﹐而告我家往贖之﹐感且不朽﹗」次日﹐某果邀屠殺豬﹐屠屋﹐驗其豬之毛色﹐果信﹐遂不肯殺。某觸前事忿﹐且喜﹐卽牽豬呼其名而誚之﹐豬人立而啼﹐某大驚撲地﹐病月餘始愈。傳聞遠近﹐富人子遂備價贖之歸。

○雍正朝不識鴉片煙道光年間﹐查禁鴉片煙甚嚴﹐吸食者罪至繯首。蓋此物在國初以能淫蕩人心﹐貽患不淺。蒙世宗飭部議覆定例﹐通行禁止﹐興販者枷杖後發邊衛充軍﹐罪名固綦重矣。自通商開禁之後﹐販煙者乃稱巨商﹐且欲以捐款上邀議敍。余任釐局提調時﹐曾力拒之﹐而其意未已也。前數年復申此議﹐丁雨生中丞不許﹐乃止。然已流毒海內﹐𨿽十室之邑﹐必有煙館﹐遊手之人嗜之苦命﹐有心世教者無不痛習疾首也。近閱雍正七年福建巡撫劉世明奏稱﹕漳州府知府李國治拿得行戶陳遠鴉片三十四斤﹐擬以軍罪。而陳遠於巡撫過堂時﹐堅稱鴉片原系藥材必需﹐並非做就之鴉片煙。當傳藥鋪戶認驗﹐供稱「藥名鴉片﹐熬膏藥用的﹔又可制鴉片丸﹐醫治痢疾。這是並未做成煙的鴉片」﹐等語。巡撫因謂﹕「鴉片爲醫家需用之藥品﹐可療病﹐惟加入煙艸始淫蕩害人﹐爲干犯例禁之物。李國治以陳遠家藏之鴉片爲鴉片煙﹐甚屬乖謬﹐應照故入人罪﹐列款題參。」云云。閱之不禁失笑。夫鴉片卽鴉片煙﹐豈又須加入煙艸乃成鴉片煙之事﹖足見當時吸食者極少﹐故尙不識鴉片煙爲何物耳。

○東洋參日本國所產之東洋參﹐江﹑浙諸省盛行之﹐醫家或以爲勝於髙麗者﹐因其肥大也。今閱其國人鹽谷世宏《日光從軫錄》所記云「會津七里村有參圃﹐享保中所創種﹐以日光髙寒﹐土必宜參﹐乃求韓種以播焉。根ぼ果茂﹐仍徧種於北土。諸侯官參之利﹐遂溥天下」﹐等語﹐則直是髙麗之種參耳﹐何足重哉﹗記之以破世感。

○於忠肅諫易儲疏世之論古者﹐每以諸葛武侯不阻伐吳﹐於忠肅公不諫易儲爲惜。余謂﹕世遠年湮﹐簡編缺佚﹐庸知二公當日之不諫阻者﹖況陳《志》明載﹕武侯言「法孝直若在﹐必能止主上此行。」是武侯曾經言之﹐特不能止之耳。至《明史於忠肅本傳》亦不詳公諫易儲事﹐後世遂以爲疑。天臺齊次風侍郎未第時﹐曾夢於公來謁﹐與之抗禮﹐謂曰「昔英廟易儲﹐某實有疏諫﹔畱中不發﹐君他日幸物色之。」後侍郎預修《明紀》﹐入皇史﹐徧檢三日而不得﹐曾作詩記其事﹐然人猶以夢寐之事爲未足憑。比邵二云學士檢得通政使檔冊﹐有於謙一本﹐爲易儲事﹐而公冤乃得白。究恨未見公之諫疏也。玆閱海寧吳槎客騫《拜經樓詩話》所載﹐鄕前輩張侍軒先生跋仁和阮泰元氏讀於公《旌功錄志感詩》﹐序斯錄在壬午夏﹐先祖檜屏公永訣時﹐手授泰元云「予供事《實錄》﹐獲睹諫易儲一疏﹐憲宗簡及﹐爲之流涕。又有請復儲二疏﹐英宗未及簡發。爲人臣者當以肅湣爲法」﹐云云。按阮氏所云三疏﹐人鮮知者。獨惜阮泰元當時旣有此本﹐不卽以刊入公集中﹐至久而遺佚﹐爲可痛恨也﹗然公之事於此益明﹐故亟志之。

●卷九餘於同治壬申曾著《筆記》八卷﹐徳淸兪蔭甫太史勸令付梓。兩年來﹐索閱者甚夥﹐因之時時有人以新事來相告語﹐余亦藉此破岑寂﹐過而聽焉﹐或過而忘之﹐或過而存之﹐皆付之無心而已。今年長夏酷署﹐適後微屙﹐杜門不出者累月﹐閒居無事﹐只以筆墨自娛。追憶舊聞﹐並參新得﹐日或記數紙﹐或數日記一紙﹐投筆之餘﹐隨手散棄﹐不復再檢﹐蓋不過以之消磨日月﹐初非欲再續前書也。秋冬之間﹐忽見案頭有一新冊﹐閱之﹐乃兒子徳浚﹑徳嵩拾余所棄﹐抄錄而成者。讀之﹐尙覺足資掌故﹐因略加排檢﹐又益以近事及偶記者補綴之。復得四卷﹐不更別爲名目﹐仍續於前記之後。自玆以往﹐倘天假之年﹐異日或再有所撰述﹐則如近時紀文達之《筆記》五種﹑前時洪容齋之《夷堅》十集也﹐亦無不可。光緒紀元﹐歲在乙亥﹐斗指丑﹐哉生魄。庸閒老人識於梧桐鄕佳晴喜雨快雪之堂﹐時年六十有四。

○南匯三忠道光辛丑﹐侯官林文忠公有新疆之役﹐暫寓武林外舅聞藍樵先生家。時余銳意經世之學﹐以所撰《籌邊策》《屯田議》等作呈教﹐公頗嘆賞﹐目爲賈生之才﹐謂以海運衛海疆﹐及墾荒土以資戰士﹐皆他日所必行者。後公督陜甘﹐果興屯政。惟今日以輪船運漕﹐則公不及見矣。公瀕行謂余曰「本朝有兩篇大文字﹐子曾見之乎﹖」蓋指關中李天生檢討因篤之《陳情表》﹐及南匯葉忠節侍郎映橊之《殉難遺疏》也。天生之《表》﹐余曾讀之﹐較令伯之文﹐更爲肫摯。獨忠節《疏》﹐徧訪不能得。忠節爲餘六世祖姑丈﹐當忠節殉義時﹐我祖姑承遺命奉姑太夫人由竇而出﹐得免於難。歸家後﹐上事邁姑﹐下撫弱子﹐仰承天眷﹐遂大葉氏之門﹐《家乘外傳》艷稱之。余於同治丁卯攝宰南匯﹐忠節裔孫東軒廣文來謁﹐以公遺稿相贈﹐始得見其《疏》。忠義之气﹐炳若日星﹐洵爲昭代第一篇

文字。會丁雨生中丞巡撫江蘇﹐興舉廢墜﹐余因詳請以境內晉忠臣長合鄕侯袁山松﹑南宋忠臣將軍鮑廉及忠節之墓列入祀典﹐春秋遣官致祭。中丞允行﹐咨部立案。從此三忠之祀﹐永垂千古。然忠節子孫至今蕃衍﹐袁﹑鮑二公後裔無人﹐則重賴此天家一瓣香矣。

○變頌說《詩》者﹐多言變《風》﹑變《雅》﹐宋金華王氏柏﹐獨以《魯頌》《商頌》爲變頌﹐其說蓋本之唐成伯瑜《》《毛詩指說》。夫《風》《雅》旣有變﹐則《頌》之有變﹐亦理也﹐況出於先儒之說乎。

○舉人進士國子生之沿革世重舉人﹑進士﹐謂爲科甲出身﹔不知唐時始有舉人﹑進士之目﹐皆系未第者之通名。天寶十二載﹐敕天下舉人不得言鄕貢﹐皆須補國子及郡學生。廣徳二年﹐制京兆府進士﹐並令補國子生﹐其已及第者﹐乃稱前進士。明初﹐國子生有逕授藩臬大官者﹐今則國子生極輕﹐蓋以入貲者得之耳。

○測遠鏡遠鏡至今日之歐洲而精極矣﹐用以測月﹐月中顯有凹凸之形﹔測日﹐則見太陽邊體齟齬如鋸齒﹐日面有浮游黑點﹐大小多寡不一﹔測金星﹐則見有消長﹐亦如月之上弦﹑下弦。此皆古人所未見者也﹐然非在上海用西人之遠鏡﹐亦不能知也。

○紇字也不識世俗譏人曰「汝瞎字也不識」﹐此「紇」字之誤也。魯臧孫紇及孔子之父叔梁紇﹐皆音恨發反﹐而世人多呼爲「核」。唐蕭穎士輕薄﹐同人誤呼武仲名﹐因笑曰「汝紇字也不識。」流俗傳訛﹐遂以「瞎」字當之﹔仍呼「紇」爲「核」﹐兩失之矣。

○讀書句讀之舛誤宋穆負才使气﹐中年偃蹇﹐嘗以《柳子厚文集》鏤版印數百部﹐入都求售。有儒生數人共來糸番閱﹐就手奪取﹐怒視曰「賢若﹐能誦一篇不失句讀者﹐當以全部奉贈。」遂終歲一部不售。或謂宋世儒生不應掩陋至此﹐不知我輩幼時﹐塾師所點句讀舛誤不少﹐比壯年稍解文義﹐自行攺正者固多﹐一時忽略﹐遂至終身沿訛者﹐當必尙有﹐特無人從旁指駁耳。偶閱宋姚寬《西溪叢話》載《左傳》句讀二條﹐詢之今世讀者﹐大率錯誤﹐因備記之﹐俾知不特學問無窮盡﹐卽句讀亦未易明也。「故講事以度軌量謂之軌取材以章物采謂之物」。聞晉公子駢脇欲觀其裸浴薄而觀之。「

○詩文借對今時詩文喜用借對﹐以寓巧思﹐蓋古人三十四格內之假對也。如「自朱耶之狼狽﹐致赤子之流離」﹐以「赤」對「朱」﹐以「子」對「耶」﹕「狼狽」﹐獸名﹐「流離」﹐鳥名。此假對之工者﹐今尙學之。若「廚人具雞黍﹐稚子摘楊梅」﹐以「雞」對「楊」﹐蓋取「楊」與「羊」同音。「天子居丹﹐廷臣獻六箴」﹐「白髮不愁身外事﹐《六麼》且聽醉中詞」﹐以「丹」對「六」﹐蓋取「六」與「綠」同音。「蒼」對「諸姬」﹐以「諸」爲「朱」﹕「皇眷」對「紫宸」﹐以「皇」爲「黃」之類﹐古人傳以爲工﹐今則不取矣﹐然其格﹐不可不知也。

○詩文二十四名詩文有三十四格﹐又有二十四名﹐元微之《樂府古題序》所謂「賦﹑頌﹑銘﹑贊﹑文﹑誄﹑箴﹑詩﹑行﹑詠﹑吟﹑題﹑怨﹑嘆﹑篇﹑章﹑操﹑引﹑謠﹑謳﹑歌﹑曲﹑辭﹑調」是也。

○字之別解解字當以《說文》爲正﹐如董仲舒解「仁義」二字曰「以仁治人﹐以義治我」﹐此確論也。原甫則云「仁字從人﹐義字從我」﹐則非造文之意矣。許氏說「歸」字從堆﹐從止﹐從帚。而以從堆爲聲。林氏則云「從追﹐於聲爲近。」似長於許。至「哭」字﹐許則以從口﹐從獄省文。林乃云「象犬嗥」﹐不亦謬哉﹗

○作字省文今人作字省文﹐以「禮」爲「禮」﹐以「處」爲「處」﹐以「與」爲「C8」﹐凡章奏及程文則不敢用﹐其實皆《說文》本字也。《說文》於「禮」字云﹕古文﹕「處」字云﹕止也﹐或從「處」﹕「C8」字云﹕賜予也﹐也「與」同。然則避本字不用﹐何哉﹖

○避諱攺名秦始皇諱政﹐攺正月爲端月。漢宣帝諱荀﹐攺荀卿爲孫卿。明帝諱莊﹐攺莊光爲嚴光。司馬景王諱昭﹐攺昭君爲明妃。晉簡文鄭太后諱阿春﹐攺春秋爲陽秋。唐景祖諱虎﹐攺虎林爲武林。太宗諱世民﹐攺民部爲戶部。至今仍而不攺﹐非也。

○古人用典之杜撰古人用書﹐不必沾沾字面。如班固《文帝敍贊》曰「我徳如風﹐民應如艸」﹐用《論語》「君子之徳風﹐小人之徳艸」意也。而潘嶽《晉世祖誄》則曰「我徳如風﹐民應如蘭。」傅元《四廂樂歌》則曰「上教如風﹐下應如卉。」彼時無人指摘﹐今則以爲杜撰不通矣。

○干支日月風雲星雷皆有雌雄虞喜《天文論》﹕漢《太初歷》十一月甲子夜半冬至﹐云「歲雄在閼逢﹐雌在攝提格﹔月雄在畢﹐雌在嘴﹔日雄在子。」又曰「甲歲雄也﹐畢月雄也﹐陬月雌也。」大抵以十干爲歲陽﹐故謂之雄﹐十二支爲歲陰﹐故謂之雌。宋玉《風賦》有雄雌風之說。沈約有「雌霓連蜷」之說。《春秋元命包》曰「陰陽合而爲雷﹐師曠占曰﹕」春雷始起﹐其音格格﹐其霹靂者﹐所謂雄雷﹐旱气也﹔其鳴音音﹐不大霹靂者﹐雌雷﹐水气也。「《孝經雌雄圖》出京房《易傳》﹐亦日星占相之書也。是干支﹑日月﹑風雲﹑星雷﹐皆具有雌雄。而今之言陰陽占候者﹐皆無雄雌二字﹐詢以雄雌之理﹐亦復不知﹐蓋久失其傳矣。

○官文書數目字今官文書﹐凡數目字文單者﹐取字畫茂密者易之﹐一二三四五六七八九十﹐作壹貳叄肆伍陸柒捌玖拾是也。然《詩序》「《鳩》刺不壹也」﹐《孟子》「市價不貳」﹐《周禮天官》「參﹐謂卿三人﹔伍﹐謂大夫五人」。則參與三﹐伍與五通也。肆﹐則《周禮注》「編懸之四八曰肆」。六六無奇﹐《馬援傳》「今更共陸陸」七﹐則《墨子》「周公夕見漆十士」﹐以此代七。《山海經》「剛山多柒木」﹐變漆爲柒﹐是七之爲柒﹐亦有所因。惟捌﹑玖﹑拾三字﹐並無出處﹐爲借用耳。

○鵝與雁本一種親迎之禮﹐近代久不行矣﹐惟嘉興尙遵古禮。其奠雁也﹐以鵝代之。有杭客見而誚之曰「此奠鵝耳﹐豈禮也哉﹖」余解之曰「今人呼鵝爲家雁﹐其褐色者爲雁鵝﹐而於雁之最大者則稱爲天鵝﹐是鵝與雁本一種也。」客以余爲彊辧﹐不服。余因取《唐書》所載「太宗時﹐吐蕃錄東贊上書謂﹕聖功遠被﹐𨿽雁飛於天﹐無是速也。鵝猶雁也。遂鑄金爲鵝以獻」﹐云云。示之客﹐乃語絀而退。

○月忌月忌爲初五﹑十四﹑二十三﹐世俗相沿久矣。術家謂爲「廉貞獨火」﹐故以爲忌。其說不經﹐實乃《洛書》九宮數耳。宮數起於一﹐初一一宮﹐初二二宮﹐初三三宮﹐初四四宮﹐初五則入中宮﹐中宮爲星位之極﹐至尊之地﹐在臣民當避忌﹐故曰月忌。初六六宮﹐初七七宮﹐初八八宮﹐初九九宮﹐而宮數盡。至初十復至一宮。循環數去﹐十四日又入中宮﹐二十三日又入中宮。是以初五﹑十四﹑二十三﹐爲月忌也。再﹐正﹑五﹑九不上官之說﹐亦以月數當至尊之位﹐人臣宜避耳﹐非有所謂不祥也。

○閱卷宜愼昔在金華張太守處閱書院捲﹐題爲「宗廟之禮」一節。有用「樹靈單之鼓」者﹐同事者笑謂抄懷挾﹐誤寫「鼉」字。余謂「單」本音駝﹐皮可冒鼓﹐字本不誤。今俗本李斯《上秦王書刻》作「靈鼉」者﹐乃眞誤也。又有一卷用「酒淸人渴﹐肉甘人饑」﹐閱者嫌其語似滑稽﹐抹之﹐旣乃悟爲《禮記》。是知閱卷不可輕於勒帛也。

○靑紫不指服色言唐以金紫﹑銀靑光祿大夫皆爲階官﹐此沿襲漢制金印紫綬﹑銀印靑綬之稱也。漢丞相﹑太尉皆金印紫綬﹐禦史大夫銀印靑綬﹐此三府官之極崇者。夏侯勝曰「經術苟明﹐取靑紫如拾地芥」﹐蓋謂此也。自顏師古誤以靑紫爲卿大夫之服﹐今人言「取靑紫如拾芥」事多因之﹐殊不知漢卿大夫蓋未有服靑紫者也。故言靑紫﹐當指綬﹐不當指服。

○破窯記亦有所本宋呂文穆公蒙正之父龜圖與其母不相能﹐並文穆逐出之。困甚﹐龍門山利涉院僧識其爲貴人﹐延至寺中﹐鑿山巖爲龕居之。文穆居其間九年﹐乃出而應試﹐遂中狀元。又十二年爲宰相。其後子孫卽石龕以作公祠﹐名曰「肄業」。富丞相弼爲之作記。今人演劇爲《破窯記》者﹐蓋本此也。

○傳名之有幸有不幸古人建功立名﹐其傳者亦有幸有不幸焉。蘇武﹑於什門均以抗節著﹐而人但稱蘇武﹔王﹛土﹜﹑李冰共疏二江﹐厥功相並﹐冰廟食千秋﹐威靈赫濯﹐﹛土﹜之勞則並無人知之者矣。臾兒﹑易牙皆齊之知味者也﹐牙作亂﹐負桓公﹐人本不足道﹐以孟子稱之﹐遂流傳到今﹔臾兒之名﹐僅一見於《淮南子》而已。豈非有幸有不幸哉﹖

○資秉之異《南史》載﹕劉穆之內總朝政﹐外供軍旅﹐決斷如流﹐事無壅滯。賓客輻集﹐求訴百端﹐遠近咨稟﹐盈階滿室。目覽詞訟﹐手答箋記﹐耳行聽受﹐口並酬對﹐不相參錯﹐悉皆瞻舉。裁有閒暇﹐手自寫書﹐尋覽篇章﹐校定書籍。其精力聰給﹐自古未有如此者。宋王疑之﹐謂人心無二用﹐安有五官兼應如此﹐而事事皆當﹐無幾微錯謬之理﹖謬謂《史》言之過。殊不知資稟之異﹐世所恆有﹐特顯晦有時﹐無人爲表白之﹐遂湮沒不彰耳。家康齋弟其晉言﹕伊本生祖寶摩公﹐嘉慶年間﹐自山陰教諭引疾歸裏﹐有山陰老友笠舫王君衍梅拿舟相訪﹐公治具款之﹐延同裏朱玆泉先生兆熊作陪﹐王固名士﹐朱亦才士也﹐譚次﹐公以一圖囑王題百韻詩﹐時琴齋兄其泰尙幼﹐命之來﹐背經書十餘本﹐笠翁心維手寫﹐耳聽背書﹐口談經史﹐遇兄所背或有訛處﹐立卽指摘﹐歷歷不爽﹐可謂五官並用矣。席間﹐二公各競所能﹐王舉是科《鄕試同門錄》閱一過﹐自解元至榜末﹐其人之年貌﹑籍貫﹑三代履歷﹐背誦如流。朱以本年曆本糸番一周﹐自元旦至除夕行下干支﹑星建﹑吉凶神煞﹐亦默誦無一字訛。因互相折服焉。然王𨿽舉進士﹐乃以知縣用﹐復因微罪罷官﹐落拓以死。朱則僅中副貢﹐官止龍泉教諭。有《玆泉文稿》行世﹐稿中「邦畿千里」二句題文﹐他省抄襲者﹐兩中解元﹐而先生不沾一第。至其子仁山先生拭之﹐乃中嘉慶戊辰解元﹐道光壬年進士云。

仁山先生爲玆翁長子﹐亦稟異質。生彌月後﹐喃喃能誦堂中對聯。四歲就學﹐學師授以《學庸》﹐甫讀﹐卽能背誦。登進士﹐授山東東阿縣知縣﹐以不長吏治﹐攺京秩﹐官禮曹二十年﹐殫心文學﹐各省名下士入都者﹐大抵踵門執經問業﹐門下士幾半天下。而先生虛懷﹐樂善﹐愛才﹐不啻若自口出。余己亥科試﹐列一等一名﹐捲歸禮部磨勘﹐先生見余文而賞之。會琴齋兄以會試至都﹐先生以余名詢﹐誦其文如素習﹐琴齋甚驚。不知先生任東阿時﹐縣試文三百餘首﹐老年猶能記憶﹐其過目不忘又如此。年六旬﹐病噎癥﹐夢數吏報升天曹官。醒卽處分後事﹐克日而沒。噫﹗以笠翁之五官並用﹐及二朱先生之過目不忘觀之﹐則劉穆之亦未足多矣。王君之見何其小哉﹗

○關侯嶽侯之封謚關侯﹐蜀始謚壯繆﹐宋謚義勇﹐我朝髙宗皇帝特謚爲忠義﹐並敕於史書均攺正焉。道光年間﹐又加仁勇二字。至封號﹐則明已加封三界伏魔大帝。嶽侯﹐南宋始謚忠湣﹐繼更武穆﹐中攺忠武﹐又攺忠文。元加保義二字﹐明萬曆亦加封三界靖魔大帝﹐與關侯並焉。

○鑑別書畫無眞識世之稱鑑別書畫﹐大抵皆憑一己之見﹐不必盡眞識也。其識之精者﹐不過能辧妍媸耳。近年重錢唐戴文節公山水﹐𨿽一扇一楮﹐價抵兼金﹐好事者爭收藏之。世侄錢伯聲太守承其家石宗伯畫法﹐花卉妙一時﹐初不以山水名也。近以世重戴畫﹐偶一臨摹﹐輒覺逼肖﹐因時時作小幅﹐署戴名﹐人爭購之。伯聲時告余以爲笑。前年消夏無事﹐以文節名作冊頁十二幅﹐裝潢﹐交陳仙海司馬﹐戲索廿四金。時某廉訪備兵上海﹐畱意翰墨﹐適欲購文節畫﹐陳以錢作示之﹐廉訪極爲賞鑑﹐卽畱不還。陳懼以欺獲咎﹐因以實告﹐廉訪笑曰「此子不忍割愛﹐故造作此語耳﹗」亟取金如數予之。伯聲得重值焉。伯聲之畫爲張子靑尙書賞識﹐余偶舉是事告之﹐尙書言「咸豐年間﹐偕祁春圃相國入直南書房﹐蒙文宗召觀內府珍祕。見一巨然畫手卷﹐歷代名人題跋﹐無不精絕﹐驚嘆希有。比出﹐相國告以此卷前曾兩見之﹐於今而三﹔究之孰眞孰贗﹐卻未能辧別也。」則收藏一事﹐豈易言哉﹗

○左宗棠奏停武職捐例自事例之開﹐文武皆有捐納。同治五年﹐左爵相總督閩浙時﹐奏請永遠停止武職捐例。大略謂﹕武營捐班太多﹐流品混雜﹐勢豪策名右職﹐藉爲護符﹔劣弁巧躐升階﹐專爲牟利。一旦夤緣得缺﹐竟敢靡惡不爲。從前報捐之多﹐實爲軍政之蠹。至捐例﹐原爲籌餉起見﹐武職官階捐納例銀﹐本屬無多﹐實亦得不償失云。旋奉兪旨﹐飭部永遠停止。迄今十餘年來﹐武官無復捐班﹐營伍較前肅淸﹐實爵相一奏之力。然自軍興到今﹐以戰功得官者﹐尙不勝其擁擠﹐𨿽曾文正公奏請以大銜借補小缺﹐有功之人猶未能盡登仕版。門生周廣才以花翎參將考補千總﹐忻喜不置﹐數年來究未得缺﹐則以員數猥多﹐大府亦實無疏通之善策也。

○鑑別書畫眞僞之不易國初﹐宋牧仲尙書自謂精於鑑別﹐凡法書名畫﹐只須遠望﹐便能辧爲某人所作﹐自記於《筠廊偶筆》中﹐人頗奇之。余謂宋公閱書畫多﹐能辧識其气韻耳﹐至其本之是否臨摹﹐恐亦未必卽能審定也。昔東坡初未識秦少遊﹐少遊知其將過維揚﹐作坡筆語題壁於一山寺中﹐東坡果不能辧﹐大驚。及見孫莘老出少遊詩詞數百篇﹐讀之﹐乃嘆曰「向書壁者﹐豈此郎耶﹖」夫以東坡當時且不能辧少遊之書爲己書﹐則千百年後人乃能辧東坡之眞贗﹐以爲必無一誤﹐豈理也哉﹖家匏廬宗伯書得香光神髓﹐自少至老﹐日有書課﹐臨摹至千萬本﹐人往往取公書截去「某人臨」數字﹐卽以雁香光書﹐售得善價。收藏家多不能辧。聖祖最喜香光字﹐遇外吏進呈之本﹐有疑似者﹐輒爲沈吟曰「其陳邦彥書耶﹖」髙宗嘗出內府香光眞迹數十軸﹐召公詢曰「內中孰爲汝所書者﹖」公審視良久﹐叩首謝﹐亦竟不能自辧也。

○文宗賜林文忠挽聯道光辛丑﹐侯官林文忠公奉命至鎭海軍營。比遣戍新疆﹐居恆常誦「苟利國家生死以﹐豈因禍福避趨之﹖」二語不置。不知是公自作﹐抑古人成句也。然忠義之忱可想見矣。後公以雲貴總督引疾家居﹐咸豐初元﹐奉詔起討粵西賊﹐海內欣望﹐而公卒於途中。文宗震悼﹐禦制挽聯以賜云「答君恩﹐淸愼忠勤數十年﹐盡瘁不遑﹐解組歸來﹐猶自心存軍國﹔殫臣力﹐崎嶇險阻六千里﹐出師未捷﹐騎箕化去﹐空教淚灑英雄。」非常知遇﹐天下臣民讀之﹐皆代爲感泣也。

○春秋五傳韓昌黎詩云「《春秋》五傳束髙閣﹐獨抱遺經究終始。」今本刻作「三傳」﹐非也。《前漢藝文志序》云「《春秋》分爲五。注云﹕左氏﹑公羊氏﹑谷梁氏﹑鄒氏﹑夾氏。」不知漢後此二氏何時亡佚﹐倘至今尙存﹐則古事可與三傳互證﹐豈不快哉﹗

○髙僧入輪回《冷齋夜話》記蘇子由在齊安時﹐夢與僧云庵及聰禪師出城迎五戒和尙。次日﹐三人言夢皆同﹐頗以爲異。良久﹐東坡書至﹐云已次奉新﹐三人大喜﹐迎之建山寺而坡至。因各繹所夢以語坡﹐坡曰「軾年八九歲時﹐嘗夢其身是僧﹐往來陜右。又先妣方孕時﹐夢一僧來托宿﹐記其頎然而眇一目。」云庵驚曰「戒﹐陜右人﹐而眇一目。」暮年遊髙安﹐終於大愚。逆數蓋五十年﹐而東坡時年恰四十有九﹐其爲五戒後身無疑。故坡恆自稱「戒和尙」。是輪回之說﹐非釋氏之﹝B220﹞言矣。桐鄕嚴芝生太史辰﹐生於道光壬午八月三十日﹐先數夕﹐母王夫人夢遊冥間﹐至一石坊下﹐旁有二女僕扶持之﹐旋來一僧﹐年不甚髙﹐就與語﹐語縷不可殫述﹐旣覺﹐猶能舉其大略。至生之夕﹐則又夢見轉輪中出靑煙數十道﹐道各一僧﹐四散去﹐而前所夢之僧竟來相就﹐驚而寤﹐則太史生矣。諦視之﹐面目宛如夢中所見也。太史幼穎悟﹐弱冠卽登賢書。至咸豐己未﹐捷南宮﹐以朝元入詞林﹐散館後﹐不復赴補﹐歸主桐溪講席者已十載矣。性樂爲善﹐遇善舉必創行之﹐奔走勤勞﹐不以爲苦。余嘗戲目爲行腳僧。今年出《金粟後身圖》﹐囑余題之﹐乃得悉其槪。太史有《自題六絕》﹐玆並錄之﹕「磨人一第廿年功﹐直與前生苦行同。好事欲援儒入釋﹐爲人說夢畫圖中。」

「披緇應悔負君親﹐未了緣當補後身。四十平頭須努力﹐談何容易再來人。」

「浮圖自昔有詩豪﹐愧我耽吟格不髙。略有前生心性在﹐每於名利淡相遭。」

「足迹平生半九州﹐想因行腳債須酬。不知卓錫曾何處﹐可許東坡到舊遊﹖」

「潘家櫞夢久流傳﹐私喜祥徵亦有緣。想爲黎功行淺﹐不教鰲頂作天仙。」

「沈迷仕宦與妻孥﹐慧業三生記得無﹐何日塵緣能擺脫﹐依然覓我舊衣珠。」

太史之妹婿歸安沈仲復廉訪自言﹕前生爲瞿氏子﹐出家於永年寺﹐淸修數十年﹐其聽經之鶴﹐業已證果﹐而己以一念不堅﹐遂再入塵世。其事亦奇。惟坡公及廉訪皆知前生僧之名姓﹐而太史獨未印證﹐此亦是一缺典﹐然輪回之說確有據矣。

○乩語之靈驗道光戊子鄕試﹐余年十七﹐闈前偕二三友人閒遊西湖﹐行至蘇公祠﹐見人在內扶鸞﹐因入觀之。其仙則呂祖也﹐其人多應試者﹐叩功名事﹐仙答以儷語﹐語在可解不可解之間﹐余固不之信也。第見人均肅恭致問﹐姑長揖問己之功名﹐乩忽奮迅大書曰「爾甲子舉人也。」戊子距甲子三十六年﹐眾皆視余而笑﹐余亦笑而出曰「不靈。」乩復書曰「到期自知。」眾追而告余﹐余又一笑置之。然自是屢躓秋闈﹐至同治甲子﹐余年五十三矣。時在寧郡總辦釐捐局務﹐浙江甫經收復﹐並不開科﹐余偶憶乩言﹐輒笑其誕。至冬間﹐左季髙爵相薦舉浙江人才﹐以陳魚門﹑丁松生及余應詔﹐奉旨以直隸州知州發往江蘇補用。次年乙丑﹐余在江蘇需次﹐聞浙江補行鄕試﹐余忽憶乩言﹐乃請於中丞﹐回籍應試。比到浙江﹐則格於例﹐不能入闈﹐廢然而返。復笑乩言之誕。至丙寅春﹐奉檄總辦天津海運﹐謁見劉崧巖中丞﹐在坐有言乩仙不可信者﹐余因述「甲子舉人」一說以証之。中丞沈思良久﹐忽曰「如子所言﹐乩仙頗可信矣。子非於甲子年薦舉人才乎﹖明明道是『甲子舉人』﹐何尙不悟乎﹖」余聞是論﹐不覺恍然。噫﹗乩語誠巧﹐或眞有仙降耶﹖

○長壽術金陵陳伯敏太守魯言﹕京師秋航和尙工圍棋﹐稱國手﹔飲酒﹑食肉﹐無異平人。同治甲子﹐年一百二十歲始圓寂。先是﹐太守奉授衢州知府之命﹐秋航心慕西湖﹐與之同行來浙。至次年正月﹐徧辭同人﹐云將西歸﹐並促諸相知爲渠餞行。諸人乃於十四日設席餞之﹐酣呼暢飲﹐無異平時。兼與某公對局﹐局終云「此會難再﹐卽此局棋﹐猶是絕著。」猶手畫所下棋譜﹐徜徉而去。元宵早起﹐忽報秋航已逝。太守往視﹐則見瞑目趺坐﹐雙垂鼻柱至膝﹐其光亮如水晶云。然此是釋子﹐或疑其有坐功服气之術。康齋弟壬申冬遇紹城兪寶山老醫﹐云「頃有天臺老友相訪﹐年已一百十七歲﹐渠之所以得此大壽者﹐久服白術之功耳。叩其服法﹐以鮮白術四十斤切片﹐冰糖四斤﹐入瓦罐內煮幹曬之﹐久蒸久曬﹐約得八斤。日嚼數片﹐以供一年之需。此人已服至六十餘年。其子八十餘歲﹐亦服之﹐甚健。考神農《本艸經》有」術作煎餌﹐久服輕身延年「之語﹐洵不誣也。

○恆太守遇鬼少敏堂兄元羲﹐長餘四歲﹐道光丁亥與餘同案入學。少敏則縣﹑府及院試均第一﹐有「小三元」之目﹐文名藉甚﹐顧數奇不偶﹐鄕試輒薦而不售。歲科試曾列一等第一﹑第二﹐而不得食餼﹐以增廣生終身。晚年遊處州﹐爲滿洲恆太守記室﹐賓主極相得。太守守處州十八年﹐少敏從之逾十載。咸豐四年夏﹐少敏患瘧甫止﹐閒步於庭﹐忽見一靑衣逾垣入﹐至後院﹐疑爲竊也﹐促步逼之。詰爲誰﹐其人曰「我公差也。」曰「爾卽公差﹐亦無逾垣入室之理﹗」則出票示之。銜爲陰府﹐己名在焉。知遇鬼﹐乃亟懇之﹐鬼曰「奉票提人﹐不能私爲縱捨。無已﹐君其速出處州境﹐容可免。」言訖遂不見。記其票內共五十餘人﹐第一名卽處州鎭總兵文公﹐第三名恆公之門丁某﹐第五名恆公之錢谷﹑友人胡仰山也。少敏恍然自失﹐遂立刻治任告歸。時已薄暮﹐太守苦畱之﹐至次日早﹐外人傳報﹕總兵文公病歿。少敏驚﹐遂促駕去。行二日﹐至縉雲﹐又得某門丁猝死之信﹐益懼﹐連夜遄行。至金華﹐托余覓舟﹐告以故。余謂其病後譫語耳﹐少敏竟匆匆歸。越數日﹐得處州來信﹐則胡仰山果又死矣。余亦爲之駭然。然少敏歸後﹐病良已﹐年終亦無恙。次年夏﹐恆太守至省見之﹐彊拉以行﹐謂﹕「事已逾年﹐當可無患。」乃少敏到處未及旬日﹐一病而逝。其逝時曾見前鬼與否﹐無人談及矣。然越境及免﹐豈鬼神之靈只及一方耶﹖不可解也。恆太守名奎﹐字聚之﹐爲人忠厚方正。守處州十八年不調。咸豐八年﹐以病乞休去。大府委福州鄭太守代之﹐視事十八日﹐粵賊竄陷處城﹐恆已歸﹐鄭罹重典。其遇亦奇。

○神仙中人無錫華秋槎先生﹐前浙閩總督孫文靖公之姑丈也。嘉慶年間﹐任福建浦下場鹽大使﹐與先大夫同官相識。嗣文靖觀察閩鹺﹐華以回避﹐棄官歸﹐自是不相聞問者二十餘年。道光中葉﹐先大夫閒居嘉興﹐華忽雪夜相訪﹐年已九十﹐步履甚健﹐精力如少壯﹐兩目奕奕有光。相與話舊﹐甚歡。詢其如何保嗇而致此﹐華言「自歸裏後﹐卽講導引之術﹐終日靜坐﹐不以外事嬰心。年來頗有所得。夢寐間﹐時有異人相接﹐寤則不能見也。數日前﹐夢人告曰﹕」子欲求仙﹐嘉興之陳壽人乃眞神仙也。『因買棹來此尋訪﹐則果有其人﹐思投以名刺則不恭﹐稱弟子則駭俗﹐故持晚生帖謁之﹐乃拒而不肯見﹐固請固拒。遂略窺其所居之園﹐古木壽藤﹐亭臺水石﹐覺有五云縹緲气象﹐眞是仙境。自嘆緣薄﹐訪仙不遇﹐頗深悵恨﹗「先大夫笑曰﹕」陳壽人我素識之﹐飲酒食肉﹐猶夫人耳。「華曰﹕」不然﹐眞人不露相。「遂別去。越日﹐先大夫見壽人﹐語以華君所說﹐彼此鼓掌大笑。後咸豐紀元﹐粵匪亂作﹐壽人歿久矣。先大夫一日嘆曰﹕」陳壽人眞神仙也。「座客問故﹐先大夫曰﹕」古語有人專精事天神﹐積久不倦﹐神感其意﹐現形而問所欲﹐其人謂﹕「不求富貴﹐但願一生無是無非﹐衣食粗足﹐居佳山水間﹐妻賢子孝﹐優遊卒歲而已。』神大笑曰﹕」此上界神仙之福﹐非凡人所能企及。爾欲求富貴則可耳。『壽人席先世遺業﹐擁資巨萬﹐樂善好施﹐與人無競﹐所居則宋嶽珂之金陀別墅﹐爲嘉禾第一名園。日飲醇酒﹐以法書名畫消遣﹐子孫皆讀書入泮﹐一家雍睦﹐生平無一拂意事。當此烽煙告警﹐則業已化去﹐謂非神仙而何﹖「座客皆太息以爲然。嗣二十餘年﹐同治壬申﹐余自蘇州歸﹐過嘉興﹐見徳淸戚曼亭先生﹐問余此行有所遇否﹐余戲應曰﹕」此行只見一仙人。「戚愕然詢故﹐余因述先大夫所言﹐蓋戚亦當年座上客也。戚曰﹕」是固然矣。今子所遇爲誰﹖「余曰﹕」南皮張子靑尙書。少年以狀元及第﹐攵歷中外﹐官至一品﹐勛業﹑文章﹑政事彪炳一時。年逾六十﹐夫婦齊眉﹐兒孫繞膝﹐門生故吏徧天下。最難得者﹐上有九旬之壽母﹐此時以養親居於吳之拙政園﹐極聲色園亭之奉以承歡﹐一家之中﹐太和翔洽﹐洪福﹑淸福兼而有之﹐此又非陳壽人所能幾也。謂非當代神仙而何﹖「先生亦撫手笑曰﹕」然。「

○做官不可有邀功心《功令》﹕獲鄰境應斬梟盜犯三人者﹐卽予升擢。閩﹑粵二者﹐海盜頗多﹐地方官緣是得超遷者﹐指不勝屈。然以殺人得官﹐仁者固有所不忍也。吾家宗人有官福建同安丞者﹐獲盜三人﹐遂擢江西樂平令。期年而病﹐見一盜在牀前索命﹐二盜窺戶而笑﹐禳禱無效﹐未幾遂卒。蓋笑者眞盜﹐故不敢入門﹐而索命者則冤鬼也。後先大夫宰福建光澤縣﹐亦獲鄰境夥盜數人﹐友人或勸鍛煉以邀功者﹐先大夫舉是事以告曰「吾非惟不忍﹐亦不敢也。」乃論以爲從律﹐均免其死。嘗訓余弟兄曰「此數人若果系盜首﹐吾亦不願以此升官耳。」同治癸酉在蘇州與四明胡竹亭刺史璋談及是事﹐竹亭言其攝江都縣時﹐獲金匱盜犯三名﹐案定後﹐上官將照例予以奏獎﹐竹亭推其功以給同城前獲處分之縣尉及汛弁﹐爲之開復頂戴﹐而己不邀賞﹐其用意與先大夫合。然居今之世﹐能如竹亭之存心者﹐有幾人哉﹗

○南匯李髙士南匯衛城﹐本上海地﹐雍正間析上海﹑華亭二縣地﹐置縣﹐以本有南匯衛故﹐遂名曰南匯縣。自明以前之人物﹐昔爲華亭﹑上海者﹐皆就其所處所生之地歸之南匯焉。李辰山髙士在明爲上海人﹐而居於南匯衛城中﹐故《南匯縣誌》以爲南匯人。髙士生於明崇禎十年﹐桂王時曾官於桂林。及桂王事敗﹐走歸﹐托迹黃冠﹐以醫藥自給。後寓居平湖﹐年七十病卒。朱竹檢討爲志其墓。所著有《南吳舊話錄》《放鷴亭詩古文集》﹐均爲竹收存﹐今曝書亭藏書散佚﹐則髙士之著作不知流落何所﹐是否尙存於世﹖不可知矣。惟《縣誌》載其《放鷴亭詩》二首﹐爲吉光片羽耳。髙士之屋﹐在南匯城中者﹐曰漾波小築﹐其南爲放鷴亭。屋今已夷爲田畝﹐惟亭則尙有遺址。余宰南匯時﹐訪之不獲。謝事越六年﹐秀水金君苕人亦攝宰事﹐其叔蓮生學博鴻﹐徵文考獻﹐求得其地。但見衰柳啼鴉﹐獲蘆飛雪﹐亭趾僅存於野水橫潦之中。流連慨慕﹐想其孤忠﹐而悲其遭際﹐亟思興復。未及措手﹐而苕人又調吳江去。光緒紀元﹐余遇蓮生於吳江﹐蓮生手《髙士墓志》並所作《放鷴亭懷李辰山先生》長歌一首相示﹐囑余函致南匯士人﹐早爲修築﹐以存古迹。嗣得覆書﹐則謂邑小民貧﹐一時不能集事﹐不禁爲之慨然。特將蓮生之長歌錄之﹐庶他日有好事者爲之興舉焉﹐未可知也。髙士諱彥貞﹐字我生﹐後更延﹐攺字辰山。

坤寧宮中驚戰鼓﹐銜香金鶴沒敗堵。危亭日落叫鵂畱﹐尙占官家漧淨土。李郎矯矯人中龍﹐只手直欲擎蒼穹。請纓年少苦無路﹐恨煞冠佩假伶工。福藩庸懦天奪魄﹐半壁東南輕一擲。靜江重建小朝廷﹐桂王繼起眞雄特。荷戈萬里邁終童﹐獻策驚倒瞿文忠。飛書走檄愈頭風﹐印懸肘後磨靑銅。是時諸臣同戮力﹐天塹長江重開辟。毀家紓難脫釵環﹐況有英雄出巾幗。朱絲掛頸悲烈皇﹐可惜不系西平王。蠻邦手縛眞龍種﹐猶是人厄非天亡。歸來髙隱茅亭宿﹐閒放白鷴非行樂。感憤時彈臯羽琴﹐憂來惟向西臺哭。我朝碩學重鴻詞﹐遺老聯翩丹墀。雄飛不羨衝霄鶴﹐雌伏甘爲斷尾雞。明知仙佛皆如夢﹐被體黃糸它示無用。香積廚充義士薇﹐何曾迷入桃源洞。家亡國破剩閒身﹐埋骨東湖塔尙存。藏書奚必傳嬌女﹐遺稿還同付故人。我來弔古尋陳迹﹐荒亭盡圮堆瓦礫。長堤衰柳鳥呼風﹐愁煞蘆花頭雪白。君不見投荒窮老沈太僕﹐吟魂飛墮澎湖曲﹔又不見遺民尙有葉與熊﹐棄家削髮空王宮﹐銷聲匿影將毋同﹖

○以水洗水世以揚子江之中泠水爲天下第一﹐髙宗皇帝嘗制一銀斗﹐以品天下之水﹐蓋以質之輕重分水之上下。遂定以玉泉爲第一﹐而中泠次之﹐惠泉﹑虎跑又次之﹐此外惟雪水最輕﹐可與玉泉並﹐然自天降﹐非地出﹐故不入品。鸞輅時巡﹐每載玉泉水以供禦﹐然或經時稍久﹐舟車顚簸﹐則色味或不免有變﹐則可以他處泉水洗之﹐一洗﹐則色如故焉。其法以大器儲水﹐刻以分寸﹐而入他水攪之﹐攪定﹐則污濁皆儲於下﹐而上面之水淸澈矣。蓋他水質重﹐則下沈﹐玉泉體輕﹐故上浮﹐挹而盛之﹐不差錙銖。古人淄﹑澠之辧﹐良有以也﹐然以水洗水之法﹐世鮮知之。

○諧語常州丁少香太守﹐喜詼諧﹐出語成趣。官金華府經歷時﹐會當府試武童﹐眾官皆集。徳淸楊幹村學博﹐宿儒也﹐言坊行表﹐人皆敬之。丁適小遺於中庭﹐楊謂之曰「須避三光。」丁忽問曰「天上視吾輩人﹐有如何大﹖」楊笑曰「不過猶人之視螞蟻耳。」丁曰「然則君曾見螞蟻小遺乎﹖」眾爲哄堂﹐楊乃默然。丁後舉以告余﹐余謂﹕「昔人登泰山詩有『俯視齊州九點煙』之句﹐夫九州只『九點煙』﹐又安能見人﹖第君子戒愼所不睹﹐恐懼所不聞﹐當無時無刻不將以敬耳。」丁亦默然。

○靑蛙神靑蛙神﹐杭俗稱之爲靑蛙將軍﹐或云金華將軍﹐蛙不恆見﹐見則視其色以占吉凶。余於道光戊子在杭讀書三年﹐習聞其說﹐未之見也。甲辰夏﹐銓授金華縣訓導﹐到杭領憑﹐寓金剛寺巷金宅書館內。是日﹐杭人迎元帥會﹐街衢充塞﹐夜猶演劇未已。余不往觀﹐而與主人弈棋。將三鼓矣﹐忽僕人坌息至﹐謂余臥室內靑蛙將軍在焉。於是金氏合宅老幼奔走往觀﹐余諦視之﹐只一靑蛙踞於案頭﹐余曰「蛙耳。」眾曰「不然。身有金點﹐足分五爪﹐此將軍也。」遂具香燭﹐供以燒酒﹐眾羅拜於下。蛙略不爲動﹐久之﹐躍至杯畔﹐以兩爪據杯沿若呼吸狀﹔又久之﹐身色漸變爲淡紅﹐腹下則燦若金色﹐眾皆曰「將軍換袍矣。」乃捨杯﹐緣案後所懸畫幅而上﹐直至頂格﹐踞坐良久。時已將四鼓﹐余倦甚﹐擬睡﹐金氏乃以盤祝而下之﹐盛以漆盒﹐裹以錦袱﹐男婦持香提燈送至巷口金剛禪寺中。寺僧迎至佛前供定﹐解袱啟盒視之﹐則已渺矣。此事爲余所目擊。蛙亦靈異矣哉。

○解元抄襲陳文二則﹝一﹞

嘉慶戊寅﹐福建鄕試﹐先外舅聞藍樵先生充同考官﹐題爲「旣庶矣」二節﹐主司閱文﹐合意者少﹐至十八日﹐猶未定元。外舅適得一卷﹐薦之主司﹐大喜﹐以爲獨得驪珠矣。傳集諸房考示之﹐合座傳觀﹐咸嘖嘖贊賞。內中一人獨曰「文甚好﹐記從何處見之。」主司駭曰「是必抄刻﹐不可中矣。然此文君究從何處見來﹖」某凝思良久﹐無以應。外舅乃前謂之曰「每科必有解元﹐解元原無足奇﹐各人房中必有一房元﹐我房中卽不得解元亦無足損﹐然君無確據﹐而以莫須有一言誤人功名﹐未免不可耳。」某大慚﹐因向主司力白﹐謂其文劇佳﹐讀之有上句卽有下句﹐故似曾經見過﹐實則並未見過也。主司又令各房官於刻文中再加搜索﹐竟無所得﹐遂定解元。比放榜後﹐某公於落卷內隨手翻得一卷﹐卽己前所見者﹐與解元文一字不訛﹐持以示外舅﹐共相驚嘆﹐謂此君必有陰徳。繼乃知其母撫孤守節三十餘年﹐子又甚孝﹐其解元固天之所以報節孝也。

﹝二﹞

新昌兪君煥模﹐貧士也﹐道光己亥科鄕試﹐兪欲往而窘於資﹐因憶及往年曾爲某村息訟事﹐姑往干謁。至則村人歡迎﹐爭爲設饌﹐贈以二十餘金﹐且作投轄之畱。兪無事閒遊村市﹐見破屋停十餘棺﹐已將朽腐﹐詢之﹐皆無主者。兪惻然﹐盡舉所贈爲掩葬焉。親視畚築﹐至暮而歸。歸途於小肆中見抄本文十餘篇﹐以數文錢購得之。橐裝旣罄﹐踉蹌赴杭﹐寄食友人處。比人試闈﹐題爲「季康子問仲由」一章﹐適抄本內所有﹐因稍加攺削錄入﹐竟得解元。最奇者﹐文系如題三比﹐原本每比末句曰「此官才之一法也。」兪以「官才」字音類「棺材」﹐攺作「官人」﹐而不知卽是掩葬棺材之應。自來作善獲報﹐未有若斯之迅速者。先琴齋兄是科中式第三﹐與兪同年﹐兪告之甚詳。

○鴨兒優貢前浙江學使吳和甫先生存義﹐同治丁卯考優﹐閱至仁和姚捲﹐忽假寐﹐見羣鴨飛鳴座前﹐似若乞恩者然。醒而異之﹐疑此君必有因果﹐遂拔取之。榜後來謁﹐詢其所因﹐云「已三世不食鴨矣。」杭人哄傳爲「鴨兒優貢」云。戒殺茹素﹐近於佛教﹐然未始非君子愛惜物命之仁心。卽此一端﹐姚君已食其報。至癸酉﹐又舉孝廉。少年英俊﹐前程正未可量也。

○巡檢作惡之報憶三十年前﹐與秀水汪鐵宋明府和梅同坐裏艸堂﹐有人入告曰「某戚死矣。家無一人﹐鄰里殮之。」鐵宋愴然良久﹐曰「吾今乃信大道。」因言其父故名諸生﹐累試不第﹐遂去爲小官﹐官江蘇巡檢。年已暮矣﹐亟亟爲子孫計﹐無惡不作﹐無作不惡﹐見銀錢卽作鸕鶿笑﹐𨿽逆天理﹑悖人倫﹐勿顧也。一日﹐有父控其子忤逆者﹐子大懼﹐倩人關說﹐許饋米十石免責﹐某允之。旣又謂其人曰「若再能加米十石﹐我爲杖厥父二十﹐何如﹖」子大喜﹐如命。次日﹐坐堂皇鞫訊﹐觀者如堵墻。先呼厥父上﹐略訊數語﹐卽傳呼﹕「拿不孝子﹗」厥子喜父之將被杖﹐已早伺於門矣﹐呼未已﹐於卽趨而進﹐某罵曰「若不知父之呈爾忤逆﹐而敢來耶﹖」子對曰「父年老﹐獨行恐其傾跌﹐追隨而扶之來耳。」某遂霽顏曰「始我以爾爲逆子﹐乃今而知爾爲孝子也。然爾父控爾不孝也﹐曷故﹖」子因訴家貧﹐父索奉養奢﹐力不能盡供﹐云云。父在旁怒斥其妄﹐某不之聽﹐婉謂其子曰「我已知爾父之悖矣﹐然天下無不是底父母﹐爾第盡爾子職﹐爾父自能回心。以瞽瞍之惡﹐舜盡孝乃能感格之﹐況爾父之惡尙不至如瞽瞍乎﹗爾旣扶之來﹐可仍扶之去。」因顧諭厥父曰「爾有如此孝子﹐乃控以忤逆﹐可謂老悖矣。此後當體卹爾子﹐毋再蹈故轍。天下未有父慈而子不孝者也。」卽諭傳點退堂。父怒極無可言﹐將下階﹐子來扶﹐父揮之以肱﹐口喃喃言「世上顧有如此糊塗官﹗」觀者皆笑﹐某忽拍案大怒曰「我好勸爾﹐爾乃敢罵父母官乎﹖」叱隸捉回﹐笞二十逐出﹐而白粲二十石積乃倉矣。其他行事類如此。未數年﹐以惡疾死。死後妻﹑媳相繼歿﹐所積貲蕩盡。今其子又死﹐遂致滅門。可不令人警懼哉﹗先大夫嘗言福建同寅某公嚴於催科﹐每比卯﹐輒流血滿地﹐鄕民欠課者杖之盈千累百﹐哀號之聲有若鬼嗥﹐故輸課輒報最﹐而囊橐亦充裕焉。然身歿之後﹐亦遂絕嗣。貪與酷之報﹐昭昭不爽也。

○願爲良臣毋爲忠臣「願爲良臣﹐毋爲忠臣」﹐此古人對君之言﹐然實確論也。先大父嘗爲余輩言「我家自本朝開國以來﹐百八十年﹐家門鼎盛﹐躋八座﹑入臺閣者﹐指不勝屈﹐然賞戴花翎者﹐僅二人﹔祀昭忠者﹐止一人﹐足見世值升平﹐軍務不作﹐天下安之故。此國之福﹐亦家之福也。」乃不三十年﹐粵逆構亂﹐江﹑浙騷動﹐咸豐庚申﹐余以軍功得保花翎﹐人皆稱賀﹐先大夫愀然曰「爾記乃祖昔日之言乎﹖此非國之福﹐亦非家之福也。」未幾﹐江﹑浙淪陷﹐余家流離轉徙﹐疾病死亡﹐幾無完卵。乃得花翎之賜者﹐續有四人﹔入昭忠祠者﹐竟有五人。𨿽生榮死哀﹐仰邀恩寵﹐而家門凋謝﹐一時難復舊觀。今𨿽幸際中興﹐得安生處﹐然痛定思痛﹐回思我祖﹑我父之言﹐能不慨然﹗

○文宗之愛民咸豐四年﹐粵賊據揚州﹐諸將帥圍攻之﹐賊守堅﹐不能下﹐乃奏請決湖水以灌之。文宗皇帝赫然批答曰「不得揚州﹐無並傷吾百姓也。」聖祖愛民之深﹐眞與天地同廣大矣。不十年﹐而奏廓淸之功﹐有以哉。

○和┞查抄單嘉慶三年﹐先大夫在京邸見相國和申家查抄﹐嘗告余等﹐以爲私家之富﹐較前明嚴氏《天水冰山錄》有過之無不及也。近於陸定圃《寓滬瑣記》內見其籍沒單一紙﹐可謂洋洋大觀矣。用特錄其金銀之數﹐以作貪夫之鑑焉。

銀號十處﹐本銀當鋪七處﹐本銀﹑赤金﹑元寶銀﹑鏡稞銀﹑蘇稞銀﹑番銀﹑制錢。

○團練害民咸豐中﹐以粵賊肆擾﹐舉辦團練﹐各省均設團練大臣﹐以巨紳主之。蘇則龐公鐘潞﹐浙則邵公燦﹑王公履謙﹐後漸事敗﹐王公獲遣戍之罪。然團練大臣特有其名目﹐不能節制諸郡縣也。每縣各有練局﹐委員紳董主其事﹐第認眞舉行者少﹐故賊所到之處﹐勢如破竹﹐不能支吾耳。金華府屬辦團練者﹐推金﹑蘭二縣﹐金紳則朱駕部允成﹐生員方滋﹑李。賊至﹐皆與之角戰﹐久乃敗散。蘭則諸葛一村﹐拔貢令﹑優貢壽燾爲之主﹐各村皆附和之。其初聲勢聯絡﹐甚爲賊憚﹐後則村董內良萎不齊﹐於是施家灘等處﹐藉盤查姦細爲名﹐殺人奪貨﹐行旅視爲畏途。諸葛二君亦不能禁止。王壯湣民丞委段臬使光淸親往查辦﹐竟不能戢。大營兵勇非數十人連檣而行﹐卽不得免。甚至本地差委各官過之﹐均遭擄掠﹐示以冠服﹐曰「僞也。」驗以印文﹐亦曰「僞也。」幾至無理可諭。余初以爲傳聞之過﹐嗣因嚴州糧臺公事﹐舟經其地﹐卽有數人登舟﹐口稱「盤查」﹐搬動箱籠什物﹐見余頂帽﹐則嘩曰「此僞官也﹗」一時聚集至百許人﹐各持刀杖﹐勢已洶洶。適有一武生鄭姓者來﹐見之叱曰「此金華陳老師也﹐若等不可無禮﹗」乃皆散去。鄭君來前慰藉﹐謂﹕「此輩業已豺狼成性﹐攘奪﹑戕殺﹐將來必致大禍。某行且避去矣。」未幾﹐張帥自金華敗退﹐潰兵過此﹐憤其從前之阻梗﹐登岸焚殺﹐兩岸十餘里﹐靡有孑遺。此亦好還之報﹐第未知鄭君已先避去﹐得免於難否﹖然蘭溪之團練遂散矣。夫團練而至於爲暴﹐此亦何異於作賊﹖是蓋由前邑令某公遇逃散兵勇過境者﹐不問是非﹐槪行殺戮﹐人皆視殺爲固然﹐遂致尾大不掉﹐後來莫可如何。同治元年﹐李爵相在上海軍中興餘言及某公殺勇事﹐深以爲非。蓋爵相爾時過蘭溪﹐寓唐副憲壬森家﹐習聞其事也。

●卷十○張玉良張璧田軍門玉良﹐四川人﹐由行伍從向忠武公自廣西轉戰至金陵﹐積官至廣西提督﹐賞穿黃馬褂。短小精悍﹐驍勇善戰﹐威名甚著。咸豐庚申﹐杭城被圍﹐軍門奉檄來援﹐至則杭城已失。軍門以三十騎乘城而上﹐旣登﹐則周麾而呼曰「大軍至矣﹗」賊狼狽奔逃。不費一矢﹐杭城遂復。於是聲望大振﹐浙省倚之有若長城。未幾﹐金陵大營告急﹐檄之回救﹐杭人畱之﹐幾於攀轅臥轍。時余從署布政使麟壯介公到省﹐目睹將軍瑞公﹑學政張公挽畱之切﹐竟至跪求﹔而軍門以令嚴不敢少止﹐遂率師去。乃到中途﹐大營已破﹐常州﹑蘇州均不能守﹐仍返於杭。所存親軍﹐僅數百人。巡撫王壯湣公招集潰散﹐悉軍實以予之﹐俾進規嘉興﹐以固浙江門戶。乃連戰失利﹐軍械遺棄殆盡﹐而所將之卒均是敗兵逃勇﹐銳气盡墮﹐已不能軍﹐不得已復歸於杭。杭人已自輕之﹐兼所部不能斂戢﹐時有騷擾﹐杭人恨之﹐詈之﹐至斥之爲通賊。巡撫亦不加以禮遇﹐任其飄搖江渚﹐庚癸頻呼﹐無人過問。較之前日跪畱之款密崇重﹐若天壤矣。未幾﹐嚴州被陷﹐巡撫檄令往援﹐軍門率所部五千餘人﹐至蘭溪之大洋鎭扼守﹐搜卒簡陣﹐力圖攻取。時余奉檄佐松百川太守辦理軍米糧臺﹐因時與軍門相見﹐談次﹐每以兵勇不能用命爲恨。余曰「何不重賞罰以激厲之﹖」軍門曰「此等屢敗之卒﹐一言及賊﹐卽心膽墮地﹐非獎勸所能振作。」因頓足痛恨何制軍棄常州不肯守﹐不然﹐同死於彼﹐豈不光明磊落﹖云云。又言「杭人謂我通賊﹐我以一走卒﹐蒙拔擢﹐官至一品﹐花翎﹑黃馬褂皆邀異數。就令降賊﹐安能如此﹖此時亦不必辧﹐正當一死報國﹐明吾心耳。」然其勇大率驕悍﹐擄掠不可制﹐營官亦無如之何﹐商民怨之切齒。嗣後援金華復敗走﹐攻嚴州克而守之﹐旋又爲賊破﹐威名沮喪益甚。久之﹐杭州被圍﹐奉檄回救﹐駐師江幹﹐餉援俱絕﹐人無固心。軍門志气益厲﹐每日出隊擊賊﹐出必珊瑚冠﹑黃馬褂﹐以自表異。時余避居富陽﹐曾掉小舟往見之﹐髙敖曹旗蓋爲戒。軍門慨然曰「力竭勢窮﹐杭城必失﹐我軍必潰。與其艸間求活﹐孰若先死於行陣之得所哉﹗」會報賊出隊﹐卽麾眾持矛而去。余知其志在必死﹐太息而歸。越數日﹐果爲賊炮攢擊﹐折其左股﹐舁至營﹐以軍事屬總兵況文榜而瞑。況統其軍﹐逾月城破軍潰。況間行至上海﹐投李爵相軍﹐爵相用之擊賊﹐有功﹐竟以功名終。聞軍門歿後三四日﹐中夜士卒忽聞號令「出隊殺賊」﹐一軍驚起﹐開營欲出﹐忽悟其死﹐皆大驚痛哭。其義憤之气﹐𨿽死猶生。溢曰忠壯﹐宜哉﹗同時將帥援浙有名者﹐曰江長貴﹑李定太﹑周天受﹐皆不能成功。異時江﹑李著績他省﹐周則戰死寧國。

○不知姓名之忠義士自咸豐軍興以來﹐忠義之士奮身殉難﹐不可勝計。其被表揚﹑蔭子孫者固不少﹐然湮沒無聞並姓氏不傳者﹐尢不少也。王鼎丞刺史定安嘗言﹕從曾文正公攻安慶時﹐江邊有一賊壘﹐諸軍環攻之﹐一營官戰甚力﹐所部死傷甚眾。鼎丞念其勤﹐當諸軍暫退蓐食時﹐親詣其營視之﹐此營官方歸就食﹐金瘡徧體﹐部卒已亡其半﹐忿怒大言﹕不破此壘﹐誓不生還﹐云云。比暮﹐壘拔﹐又往視之﹐則其人已陣亡﹐殘卒亦幾盡矣。至今言之﹐猶爲慨然。然此君姓名﹐鼎丞不能記憶也。咸豐辛酉四月十九日﹐粵賊自湯溪撲金華﹐時太守王君桐有楚勇五百駐於城上﹐城大勇少﹐不敷守陴﹐乃令出守大橋。余登城觀賊﹐見一勇方據地蓐食﹐一勇荷戈至﹐謂之曰「賊勢甚盛﹐我與若走乎﹖」其人大怒﹐目光如炬﹐擲其碗﹐起曰「喫伊口糧﹐此時可言走乎﹖若與我往殺賊耳﹗」卽持一槍疾馳而去。余竊嘆曰「若兵勇盡如此﹐賊不足平也。」乃此五百勇守橋力拒﹐自卯至巳﹐賊竟不能過﹐而張軍門玉良率援軍由蘭溪至矣。方欣慰間﹐軍門一戰而北﹐賊遂長驅入城﹐金華立時失守﹐此人計必死矣﹐然其姓名並不能知也。此爲余所目擊者﹐乃談者謂賊以六騎至﹐而金華卽失﹐此五百人三時力戰之勤﹐一人奮身之勇﹐均抹煞不傳﹐哀哉﹗

○金烈女江蘇淸河縣北四十里﹐有鎭名徐家澑﹐爲海沐往來通衢。附近莠民﹐每以年少婦女伴宿行人﹐名曰「趕店」﹐卽北方茌平﹑腰站等處之惡習也。金烈女者﹐乳名扣子﹐農民金本玉之妹。𨿽農家﹐而姿質秀粹﹐幽閒貞靜﹐有大家女軌範。幼時卽許字明尙忠嗣子鳳岐爲妻﹐過門童養。明尙忠系咸豐年間大盜陳三虎漏网之餘黨也。同治十年﹐鳳岐年已十五歲﹐尙忠貧無賴﹐欲令烈女趕店﹐女不可。尙忠疑鳳岐主之﹐日夜淩虐鳳岐﹐不堪﹐遂亡命不歸。鄕裏則傳爲尙忠活埋致死矣。女亦心疑﹐因歸寧不復返。十二年六月﹐尙忠夫婦至女家﹐勢洶洶索女﹐飾言鳳岐已有信且歸﹐歸後當卽爲成婚。女兄畏其橫﹐聽攜之去。乃抵家日﹐卽促令趕店。始以甘言﹐繼以惡語﹐終以鞭笞。女拒之益堅﹐尙忠等無如之何。於是日夕磨難﹐冀其或有轉志﹐然女至是已無生意矣。荏苒至十一月﹐有過客見女﹐艷其色﹐啖以重金。尙忠喜﹐又逼女﹐女不肯。箠之﹐撻之﹐女則以死自誓。尙忠怒﹐於是與其妻謀曰「彼之所以固拒者﹐以未失身也。若彊污之﹐彼見節已毀﹐事或可成。」乃女拒益力﹐則以油撚紙灼其手臂﹐繼及胸腹﹐灼至黃油滴瀝﹐女絕無乞哀順從意。夫婦咸怒﹐決計殺之以滅口。遂褫剝衣褲﹐以繩三匝縛於木凳﹐更益火﹐灼其頭﹑面至足﹐膏黃焦黑﹐血肉模糊﹐女終嚙齒﹐不出一聲而死。尙忠益怒﹐復以刀斫其頭﹑面數處﹐並割其二乳以泄忿。鄕裏見者﹐皆爲發指。事聞到官﹐尙忠夫婦顧狡供﹐謂女有外遇﹐尙忠妻疑尙忠亦有染﹐故尙忠憤而致死。而女兄懦不能白﹐官亦不察﹐遂擄詞以獄上。廉訪應公閱其牘﹐疑之。密訪研鞫鞫﹐乃得實情。敬其貞烈﹐哀其慘毒﹐遂抵尙忠夫婦於死﹐而詳請中丞專折具奏﹐請旌表﹐並在徐家澑地方﹐建坊立祠﹐以快人心而伸正气。蓋向來請旌之件﹐多歸題本﹐此案爲表揚奇烈起見﹐故不拘常格也。嗟呼﹗金扣子以農家女﹐目未睹詩書﹐身未習姆教﹐且生長於盜賊之家﹐而能堅持大節﹐萬死不移﹐此眞天地間气所鐘。廉訪極力爲之彰癉﹐豈徒爲維持風化之盛已哉﹗

○蔣孝子富陽蔣孝子元順﹐余婿濟霖之曾祖也。四歲喪父﹐家貧﹐偕其兄樵采以養母。兄夭﹐母哭之瞽﹐終其身得風Φ疾。孝子負以臥起﹐食飲匕匙﹐便旋﹤片兪﹥廁﹐躬進奉之﹐勿稍懈。妻朱亦賢﹐食姑恆飽﹐己則糠核而已。朱先姑歿﹐元順躬兼婦職﹐母不覺婦之亡也。母患頭眩﹐祈神簽﹐須野豬腦﹑鮮荷葉。時隆冬﹐二物不可得﹐則求之餘杭﹐越嶺﹐冒風雪﹐顚踣幾殞﹐迄無有。傍皇呼天﹐繼之以泣。忽獵者攜一物至﹐視之﹐野豬首也。長跽告之故﹐獵者憐而以腦與之。歸途見溪中浮一葉﹐睇之﹐乃鮮荷﹐益大喜。持以進母﹐眩頓差。有稱其孝者﹐嘆曰「吾不能愈吾母身之疾﹐天酷我﹗天酷我﹗奚孝云﹗」晚年家漸裕﹐有三子﹑七孫。以上壽終。咸豐五年﹐得旌表﹐並建孝子祠。十一年﹐粵賊賊陷富陽﹐所過焚殺﹐獨於孝子祠香而去。嗟乎孝庸行也﹐而乃感鬼神﹑格盜賊如此乎﹗人子之於父母﹐其可忽乎哉﹗

○富貴中之苦境「旁觀者審﹐當局者迷」﹐古語也。富貴利達之地﹐當局者第騖於進取﹐而不知已蹈危機﹔紛華靡麗之場﹐當局者第樂其宴安﹐而不悟早墮惡趣。在旁觀者﹐卽非明眼人﹐亦能料其敗也。獨有富貴紛華中之苦境﹐則只當局者自諭之﹐旁觀者不能知之也。昔金匱孫文靖公﹐以閩浙總督來嘉興閱兵﹐千夫擁護﹐萬眾觀瞻﹐聲勢赫奕一時。先大夫謁於舟次﹐公言「三十年前﹐以諸生攜一僕歸家﹐扁舟泊此。今𨿽風景如昔﹐而意興轉覺不如昔時。」先大夫對以「封疆任重﹐此心不免憂勞耳」。公曰「非也。」因指中間供奉新到之廷寄曰「外人觀總督如何榮耀﹐而不知總督心中之苦惱。此一件事﹐令我措置﹐萬分爲難矣。」然所爲何事公卒未明言也。同治己巳﹐余令靑浦﹐有洋人爲盜﹐在澱山湖中拒捕﹐殺炮船哨官都司一人﹐炮勇七人﹐百姓三人。余往勘驗﹐盜已遠。屍骸狼藉﹐無可如何。姑令收殮﹐再行緝凶。歸時﹐在輿中籌畫此案﹐中心懊悶欲死。然呵殿騶唱如故也。中途遇二老嫗避於道傍﹐指余嘖嘖相謂曰「此不知前世如何修行﹐乃能修到如此。」余聞之﹐默念我方恨今生何以不修做此知縣﹔而彼乃羨慕謂前世修來者﹐何見解之相左耶﹖忽憶孫文靖公事﹐不禁爲之失笑。則「旁觀者審」一言﹐猶爲未的也。

○澱山湖洋人劫案澱山湖之案﹐其始有英屬國之流氓﹐在上海糾合英國人二﹐買一蘆墟船乘之﹐雇上海人二﹐爲服役﹔雇寶山人二﹐爲行舟。至黃渡地方﹐又雇一靑浦人。將至澱山湖﹐舟行遲﹐復於田間雇一人助之。行至湖中﹐適遇一地保錢糧船﹐遂劫之﹐乃船中僅有錢二十餘千耳。地保跳而免﹐適見橋畔有巡緝炮船在﹐地保熟其人﹐乃呼救。哨官令起定追賊﹐顧勇數不足﹐有鄕人三﹐踴躍從之﹐賊望見追至﹐揚帆逃﹐炮船追十餘里﹐至昆山縣之千墩鎭﹐日已落矣﹐不能及。爰發炮擊之﹐一擊不中﹐再發幾及之。賊遂落帆﹐洋人三﹐立於船頭﹐以手相招﹐若將還物也者。炮船遂駛近﹐不爲備﹐相距咫尺﹐洋人突發手槍﹐哨官傷﹐墜水死。左右二勇斃於舟中。餘勇方持械欲鬥﹐槍再發﹐又殪。內一勇佯死落水﹐泳而逸。於是洋人持刀過船﹐將已傷及未傷者盡殺之﹐悉擄舟所有﹐惟銅炮於水而去。次日﹐逃勇歸報信。余卽詣勘﹐炮船已爲水營收回﹐哨官及勇屍亦懼收訖。惟同往之鄕民三尸在﹐親屬號哭慘戚﹐余亦掩涕不忍視﹐乃捐廉﹐俾其成殮。而懸賞五百金以捕賊。不越月﹐先捕得上海﹑寶山之四人﹐又靑浦之舟子一人。其田中雇來人﹐則因見賊殺人﹐當卽投水逃去﹐不可究詰矣。於是用上海人作眼綫﹐擒獲洋人二﹐其一逃往廣東。署上海道杜公文瀾﹐又懸賞三百金捕之﹐未幾亦ε獲於廣東之香港。余赴上海會審﹐情眞事確﹐中國人俱畫招﹐而洋人狡賴﹐不肯承﹐爰羈於英國之領事衙門﹐蓋外國人不受中國羈禁也。彼時只候香港之犯解到定案矣﹐而香港之領事故濡滯之。總督馬端敏公咨催廣督文內﹐有「札飭該洋官」字樣﹐香港領事乃謂﹕「中外不相統屬﹐安得用該字以輕我﹖」遂將凶犯縱之去﹐於是上海領事亦將凶犯釋放。而炮船之弁勇曁鄕民十一人之死﹐無從取償。哀哉﹗余迄今念之﹐猶覺憤塡胸臆也﹗

○鹽梟行劫咸豐辛酉﹐粵賊擾浙之際﹐有蕭山某州牧﹐自四川引疾歸。以道路不通﹐取徑上海﹐雇岱山人劉某船數隻﹐浮海至寧。劉固岱之販私鹽者也。行至橫水洋﹐托言風色不順﹐泊舟島嶼中數日﹐乘夜啟某之箱籠﹐取其金珠寶玉﹐盡易以石﹐某君不覺也。比至寧﹐捨館定﹐啟箱籠﹐則十年官橐﹐盡羽化矣。遣人至岱訪問﹐其鄰里皆知之﹐直言不諱。某與寧道張觀察素識也﹐亟往訴之。觀察嚴檄拘提﹐抗不能得﹐乃遣弁勇捕獲之。而劉顧狡甚﹐堅不肯認。方研鞫間﹐而賊已驀至﹐寧郡失守﹐劉遂脫歸。於是起華屋﹐置良田﹐弟若子侄均娶美婦﹐添海船爲販私計。岱人嘖嘖稱羨﹐蓋所攘獲不下數萬金也。壬戌之秋﹐劉及弟若子侄各司鹽船六艘﹐至蘇松海口售鹽易米﹐滿載而歸。歸至橫水洋﹐陡遇颶風﹐六舟盡沒﹐無一生者。家中諸婦聞之﹐瓜分所有﹐均別抱琵琶去。頃刻之間﹐灰飛煙滅。此康齋弟寓岱時所目擊。岱人於是咸嘖嘖以爲有天道焉。第不知蕭山君於寧郡陷後何如也。

○雪災道光二十年冬十一月﹐江浙大雪﹐平地積四五尺﹐山坳處則丈許矣。湖港俱凍﹐至明年正月乃解。湖州安吉山中有寺﹐僧徒四人﹐其一人於雪甫作時下山抄化﹐爲雪阻於山下村中﹔比雪消路通﹐則寺內之僧皆餓死矣。太湖中有一舟凍於中泓者﹐匝月凍解﹐船逐流下﹐舟內之人已盡斃﹐而甕中米尙存其半﹐則以火種絕﹐不能炊而致死也。是年﹐江﹑浙二省均報雪災。最奇者﹐陳春噓明府昶宰奉天之錦縣﹐有娶親人途遇大雪﹐因相率入小路中古廟避之﹐雪甚﹐封山﹐迷不得出。到一月後﹐男女兩家遣人四處覓之﹐則新婦及送迎之男女七十餘人﹐皆餓斃廟中。春噓往相驗﹐爲之慘然。至咸豐十一年十二月﹐粵賊陷杭州﹐四出擄掠﹐天忽大雪﹐深至六七尺﹐賊不能行﹐難民乃得乘間逃逸。此又雪之救人而爲瑞者也。

○朱封翁寶應朱武曹先生彬﹐余師文定公之尊人也。沈潛理學﹐工詩古文﹐於經史尢極研究。舉孝廉﹐官學博時﹐文定公已通顯矣。督學使者﹐非年家子﹐卽小門生。先生於按試時﹐官侍立惟謹。學使固辭﹐先生終不去﹐學使﹐深以爲苦。𨿽老﹐每會試必與計偕。文定公官至列卿﹐同人咸勸先生可勿應試﹐先生不肯。道光癸未﹐公放會試總裁﹐示貼回避親父某人﹐都中傳以爲笑﹐儒林中嘖嘖嘆羨﹐而先生懊喪特甚﹐擬畱京俟再試。於是棘槐諸大臣﹐咸勸公爲奏請一品封典﹐俾致仕﹐先生初不知也。比命下﹐則大怒﹐以爲阻其上進之路。選大杖欲撻公﹐公介戚友跪謝﹐乃已。乙酉﹐公視學浙江﹐先生偕來。公持法嚴﹐士子有過及文藝小疵﹐咸夏楚不少貸﹐其作姦犯科者無論矣。故時比之雷部神﹐有天君之稱焉。賴先生時爲訓解﹐公因之少霽威嚴﹔然承杜石樵尙書後﹐以猛濟寬﹐人多不堪。歲試未竣﹐飛謗已至京師。吾鄕錢心吾給諫特疏劾之﹐事下廷議﹐謂學政奉公行法﹐職也﹐惟親父不應隨棚按臨各郡﹐予公薄譴。先生遂浩然歸去﹐歸後以載籍自娛﹐不問外事﹐年逾大耋乃終。先生瀕行時﹐猶諄諄以寬爲勗。余於次年科試入學﹐文中訛一字﹐比發落時﹐心惴惴恐被責﹐竟得邀免。則先生之餘陰也。壬辰應京兆試至都﹐謁文定公於邸第﹐訓迪藹然﹐如坐春風中﹐與督學時气象迥殊矣。時先生年八十﹐新撰《禮記訓纂》成﹐得寓目焉。越四十年﹐服官於蘇﹐得晤先生曾孫縵伯太守﹐以《遊道堂文集》見示﹐翻讀數過﹐始知先生學問之醇﹑行誼之厚﹐實從敏求好古中得之﹐以淑其身﹐以啟其子孫﹐有以哉﹗有以哉﹗

○方敏恪公軼事先大父嘗言﹐髙祖南公﹐雍正丁未會試﹐與仁和沈椒園先生共坐一車。每日恆見一少年步隨車後﹐異而問之﹐自言桐城方氏子﹐將省親塞外﹐乏資﹐故徒步耳。二公憐其孝﹐援令登車﹐而車狹不能容﹐於是共議每人日輪替行三十里﹐俾得省六十里之勞。到京別去﹐不復相聞問矣。後二十餘年﹐南公以雲南守赴都﹐椒園先生時陳臬山左﹐亦入覲。途中忽有直隸總督差官來迓﹐固邀至節署相見。則總督卽方氏子﹐歡然握手﹐張筵樂飲十日﹐稱爲車笠之交。一時傳爲美談。玆見武曹先生所記《方敏恪公軼事》﹐有相類者﹐用附錄之。曰﹕吾鄕喬堅木丈﹐嘗歸自京師﹐返道過保定﹐時直隸總督爲方敏恪公﹐喬﹐方出也。公畱署累日﹐一夕酒半﹐喬自陳屢赴公車﹐傺不得志。公曰「甥得毋有饑不食耶﹖」喬作而對曰「未也。」「得毋有寒無衣耶﹖」喬作而對曰「未也。」公笑曰「嘻﹗是奚足怖﹖吾方窮時﹐將遊京師﹐至寶應資罄﹐歲將暮﹐寒風栗烈﹐敝袍﹐僅行綫存﹐中無裹衣﹐束帶長尺餘﹐兩端以貫續之﹐納履則足之前後皆見。將詣汝母丐數金北上﹐甫抵門﹐僕者衣冠甚都﹐列坐於門之兩楹﹐余逡巡欲入﹐僕詰曰﹕」客奚爲者﹖『余曰「將探吾戚。』僕笑曰﹕」是安得有若戚﹐得毋爲行竊計耶﹖『余自顧窶人子﹐欲言之﹐恐礙汝母﹐遲回久之﹐終弗入。乃信步折而東﹐又屈曲西﹐行里許﹐至盧家巷。巷門爲南北通衢﹐有屠門﹐市者如爭。屠每割﹐必倩對宇列肆者書數﹐往來甚煩﹐列肆者頗厭苦之。余倚柱而笑﹐屠顧見曰「客何爲者﹖作字比不得切肉也。』余拱手曰﹕」非敢然也。見長者行甚苦﹐小子略識字﹐幸不棄﹐可代勞耳。『屠喜曰「客乃能書﹗』卽借肆中紙筆﹐置幾旁﹐屠者手切肉﹐權輕重﹐卽口誦數。余奮筆疾書﹐食頃﹐已更數十紙。屠笑曰﹕」客之書更速於我之切也。『會日暮﹐屠者荷余肉行。顧余曰「吾知客未飯﹐盍從我於家。』余隨之數百步﹐門臨河畔﹐茅屋三間。一女應門﹐可十八九許。屠呼老嫗出﹐曰﹕」吾幸延客﹐速作飯。『叩其姓﹐胡也。亦返問余﹐嘆曰「是縉紳官家子也。』坐余以堂﹐少選﹐提一壺酒﹐命女溫之。燭至﹐命嫗女俱坐﹐曰﹕」客幸不見外﹐我老無子﹐迫歲甚忙﹐又無夥伴﹐客能畱卒歲﹐當必有以將意。『余曰「某窮途﹐長者見收﹐幸甚。』屠大喜﹐酒至﹐輒取盎中鹽菜爲副﹐切肉置大﹐是時余已餓竟日﹐酣飲快意﹐視今日之節制畿輔﹐其樂十倍。飯罷﹐庋門扇爲牀﹐布艸薦﹐取布被覆焉。天將明﹐呼余起﹐日記數以爲常。除夕﹐爲置酒肴羹肉﹐共食如初。元日﹐余攬衣起﹐則非復故衣﹐一藍布袍﹐新布絮襖。近身裏衣﹑絮褲﹐內外補綴完整。布襪﹑履各一。余驚起拜謝。屠笑曰﹕」客此去當作官人﹐區區者奚足言。『開歲五日﹐余欲去。屠曰「此間鐙事甚鬧﹐幸更延十數日。』余心徳之﹐不能卻也。望後﹐乃辭以行。屠者曰﹕」固知客不能畱也。『又置酒肴爲餞。翌日﹐贈錢四千﹐袱被囊一﹐將所覆布被並錢納焉。送至河幹﹐余拜﹐屠亦拜﹐附船至山東。囊中餘錢數百﹐有故交自北來﹐身無一錢﹐分半與之。遭遇聖恩﹐以有今日﹐皆胡長者賜也。及爲直隸布政司時﹐遣一介以千金報徳。且戒曰「若肯來﹐卽備輿馬迎至署中。』至則門巷蕭條﹐胡夫婦身歿已久。女適誰氏子﹐亦不知所終。」言至此﹐公泣數行下﹐座客皆爲之攺容﹐喬恍然如有所失焉。

○少見多怪家梅亭方伯﹐任四川打箭鑪同知時﹐彼處人偶見蟹﹐稱爲瘟神﹐打鼓鳴鑼﹐而送之郊外。方伯取而食之﹐人皆大驚﹐謂官能食瘟神﹐四境聳服。沈括《夢溪筆談》云﹕陜西人家﹐收得一干蟹﹐怖其形狀﹐以爲怪物。而病瘧者借去掛門上﹐往往遂差。黎士宏《仁恕堂筆記》謂﹕甘肅人不識蟹﹐疑爲水底大蜘蛛。俄羅斯國人不知鰻鱔﹐詫爲水蛇﹐中國人何以食之﹖蓋物之未經寓目者﹐初睹之﹐未嘗不以爲奇。如山東張小海太守食鮮蚶﹐連殼嚼之﹐幾損其齒。與蔡謨誤食螃蜞﹐吐下委頓﹐皆可一笑也。

○遊泰西花園記上海自泰西通商後﹐環北門外十餘里﹐奏明給洋人居之。洋人歲輸其租﹐謂之租界。租界爲英﹑法﹑美三國分踞﹐一切公事﹐歸華洋同知曁三國事會同辦理﹐除命﹑盜案外﹐地方官不復與聞焉。夷夏猱雜﹐人眾猥多。富商大賈及五方遊手之人﹐羣聚州處。娼寮妓館﹐風駢集﹐列屋而居﹐倚洋人爲護符﹐吏不敢呵﹐官不得詰﹐日盛一日﹐幾於花天酒地矣。余攝縣事時﹐欲稍稍裁抑之﹐而勢有不能。嘗飭洋租地保密稽之﹐蓋有名數者﹐計千五百餘家﹐而花煙館及鹹水妹﹑淡水妹等等﹐尙不與焉。女閭之盛﹐已甲於天下。乃自同治紀元後﹐外國妓女亦泛海而來﹐搔頭弄姿﹐目挑心招﹐以分華娼頭纏之利。於是中外一家﹐遠近裙屐冶遊之士﹐均以夷場爲選勝之地。彼洋人之漁中國財者﹐亦可謂無所不至焉耳。休寧余古香觀察本愚﹐來滬總辦漸江海運局﹐有《遊泰西花園記》一篇﹐敍述詳盡﹐筆致栩栩﹐於《板橋雜記》《秦淮畫舫錄》外﹐又辟一格﹐因備錄之﹐以見《溱洧》之風﹐海外亦復沿波﹐深可太息也。

乙亥孟春﹐匝月無旬日晴﹐偶值天霽﹐又須從事江幹﹐以故春到人間﹐猶未覺也。隆愷臣司馬﹐由皖中來申﹐假館於局。局在邑南城外﹐殊嫌湫隘。愷臣每思北遊﹐以海上精華咸萃於北﹐遠方來者﹐莫不耳逐神馳也。念八曉晴﹐以事當至虹口﹐予偕卿云﹑皖生﹐並拉愷臣﹑藜閣﹐同肩輿至老閘﹐冀得翼甫與俱﹐作向導耳。翼甫當設饌饌客﹐饌後﹐各捨肩輿﹐乘馬車﹐縱轡以行﹐約十餘里﹐至虹口屯糧處。時監兌爲陶叔南大令﹑陳韻和少尹。二君同寓洋樓﹐樓三楹﹐濱江而築﹐輪舶漕艘喧闐﹐在浦無足畱連。因再登車﹐隨翼甫轅駒西適。自是則一望平原﹐園林櫛比﹐長橋跨水﹐傑閣淩雲。遠瞰春申江﹐白舫烏篷﹐亂如飛鳥。陌上車塵馬迹﹐華夷雜杳﹐電掣星馳。愷臣目所未經﹐不禁拍掌叫絕。忽於碧樹彎環處﹐車爲之停﹐下視同人皆踏莎而立。一時香車寶馬﹐錦簇花團﹐華妓洋娼之外﹐別有所謂鹹水妹﹑淡水妹者﹐藜閣皆一一指名。予與愷臣惟略認其梳妝服飾而已。路旁有方井一﹐又有靜安古寺﹐以紆道﹐不果遊。翼甫速客登車﹐謂須及早一遊徐家衛外國花園﹐遲則遊人星散﹐便無可觀。再行數里﹐到一籬落﹐車數輛﹐憩老槐樹下﹐荊扉斜敞﹐碎石成蹊。翼甫入﹐同人皆入。翼甫曰左左之﹐曰右右之。曲折升階﹐回廊抱室。有番婦﹐粲齒迎門﹐儼然酒家胡﹐招客飲者。一傭人導客別捨﹐冰盂晶碗﹐幾席橫陳。予量不勝蕉﹐眾以酒美勸﹐姑冷飲半甌﹐已微醺。出巡檐走﹐聞笑聲達戶外﹐則兩番姝﹐簪艷卉﹐拖長裙﹐自旁捨出﹐裊娜作態﹐望之如畫圖中人。惟в發黃蜷﹐秋波碧暈﹐與中國粉白黛綠不同。時同人各穿細徑﹐拾翠尋芳。予適闖入一院﹐於疏篁密棘中插秋千一架﹐上貫雙糸恆﹐挽棠木小舟﹐中坐一少年客﹐洋人推蕩之以爲戲。同人聞聲咸集﹐兩番姝亦珊珊來﹐相與狂笑。以妙手空空兒之倏髙而倏下者﹐非他人﹐卽翼甫也﹐洋人指一番姝﹐笑令飛登﹐與翼甫相向坐。於是推者推﹐蕩者蕩﹐雙飛雙落﹐髻巾欹﹐直視中外爲一家矣。喧笑未已﹐又有兩靑衣姝﹐結駟來遊。四美相見﹐喃喃似皆勾欄姊妹花﹐舊相識也。豈采蘭贈藥之遺﹐泰西風猶近古與﹖夕陽旣墜﹐輿人促歸﹐爰循老閘﹐肩輿踏燈而返。是日同遊者﹐爲隆君愷臣山﹑潘君黎閣靑照﹑王君卿云維煜﹑貝君皖生﹑朱君翼甫其詔﹐並有姚君善民﹑張君亦槎曁予﹐共八人。

○浙亂後樂府浙江自庚申﹑辛酉﹐遭賊竄陷﹐經左爵相轉戰數年﹐至甲子歲﹐始行戡定。百姓辛苦流離﹐爲賊匪所殺﹐爲饑寒所殺﹐爲疾疫所殺者﹐不知凡幾﹐哀我人斯﹐將無孑遺矣。幸爵相心乎愛民﹐於入浙創立軍府時﹐卽首爲賑濟﹐加意撫綏﹐出水火而登衽席﹐殘民始有更生之慶。蔣薌泉中丞佐之﹐興利除獘﹐各事極意講求。馬端敏公繼之﹐勞來安集﹐以養以教﹐民乃得鶉其居。今日我浙之得以熙熙攘攘﹐漸臻富庶者﹐三公之力也。然當賊氛甫息之時﹐凋敝之情形﹐流亡之困厄﹐鐵人見之亦不免下淚。古香觀察有《聞見篇》四章﹐古音古節﹐眞不減杜老之《哀江諸作。因備錄之﹐俾吾浙人無忘在營時也。

《豬換婦》﹕「朝作牧豬奴﹐暮作牧豬奴。冀得牧豬婦﹐販豬過桐廬。睦州婦人賤於肉﹐一婦價廉一斗粟。牧豬奴﹐牽豬入市廛﹐一豬賣錢十數千。將豬賣錢錢買婦﹐中婦少婦載滿船﹐蓬頭垢面淸淚漣。我聞此語生長吁﹐就中亦有千金軀﹐嗟哉婦人豬不如﹗」

《屋劈柴》﹕「屋劈柴﹐一斧一酸辛。昔爲棟與梁﹐今成樵與薪。市兒詆價苦不就﹐行行繞徧江之濱。江風射人天作雪﹐饑腹雷鳴皮肉裂。江頭邏卒欺老人﹐奪柴炙火趨城。老人結舌不能語﹐逢人但道心中苦。明朝老人無處尋﹐茫茫一片江如銀。」

《娘煮艸》﹕「龍遊城頭梟鳥哭﹐飛入尋常小家屋。攫食不得將攫人﹐黃面婦人抱兒伏。兒勿驚﹐娘打鳥﹐兒饑欲食娘煮艸。當食不食兒柰何﹖江皖居民食艸多﹗兒不見門前昨日方離離﹐今朝無復東風吹。兒思食稻與食肉﹐兒胡不生太平時﹗」

《船養姑》﹕「月彎彎﹐動髙柳﹐烏篷搖出桐江口。鄰舟有婦初駕船﹐亂頭粗服殊淸妍﹐櫓聲時與歌聲連。月彎彎﹐照沙岸﹐明星耿耿夜將半。誰抱琵琶信手彈﹐三聲兩聲摧心肝﹐無窮幽怨江漫漫。或言婦本江山女﹐名隸煙花第一部。頭亭巨艦屬官軍﹐兩妹亦被官軍擄。婦人無夫惟有姑﹐有夫陷賊音信無。富商貴冑聘不得﹐婦去姑老將安圖﹖嗚呼﹐婦去姑老將安圖﹖婦人此義羞丈夫。」

○魏賜日本女主詔書日本從古服屬中國﹐自元世祖徵之而敗﹐始漸形崛彊。明初﹐亦經封貢﹐第羈縻耳。至嘉靖時﹐海寇藉其資以入盜﹐東南諸省重罹倭毒﹐實則仍是我民導之﹐倭固無能爲役也。本朝監明之獘﹐康﹑雍以來﹐絕不與通﹐海疆晏然者二百載。今則以西洋通商﹐彼亦聞風而至﹐諱其先世服事之迹﹐蕞爾小邦儼然抗衡上國矣。然其先君神功皇后息長足媛於魏明帝時﹐梯航入貢﹐彼國史冊固大書特書焉。玆特錄魏景初二年賜倭女主詔著於篇﹐俾覽者知我國家懷柔遠人﹐同天之度爾。

制詔親魏倭王卑彌呼﹕帶方太守劉夏遣使送汝大夫難升米﹑次使都市牛利﹐奉汝所獻男生口四人﹐女生口六人﹐班布二匹二丈以到。汝所在逾遠﹐乃遣使貢獻﹐是汝之忠孝﹐我甚哀汝。今以汝爲親魏倭王﹐假金印紫綬﹐裝封付帶方太守假授汝﹐其撫綏種人﹐勉爲孝順。汝來使難升米﹑牛利涉遠﹐道路勤勞﹐今以難升米爲率善中郎將﹐牛利爲率善校尉﹐假銀印靑綬﹐引見勞賜遣還。今以絳地交龍錦五匹﹐絳地縐粟十張﹐茜絳五十匹﹐紺靑五十匹﹐答汝所獻貢值。又特賜汝紺地句文錦三匹﹐細華斑五張﹐白絹五十匹﹐金八兩﹐五尺刀二口﹐銅鏡百枚﹐眞珠﹑鉛丹各五十斤﹐皆裝封付難升米﹑牛利還到錄受﹐悉可以示汝國中人﹐使知國家哀汝﹐故鄭重賜汝好物也。

○應敏齋上張振軒請討日本書同治甲戌﹐日本以臺灣生番戕殺琉球人爲詞﹐舉眾數千﹐突入臺境﹐紮營築壘﹐與生番攻戰﹐蓄意叵測﹐全臺震動。事聞﹐上命福建船政大臣前江西巡撫沈公統師蒞臺﹐相機籌辦。沈公怒其猖獗﹐上疏請剿﹐廷議久之不決。倭勢益張﹐將圖深入﹐其議院有踏平我二百郡之說﹐聞者發指﹐訛言繁興﹐沿海皆警。余前在上海﹐頗悉倭情﹐知其有瑕可蹈﹐爰上書李爵相﹐請發舟師﹐分道徑搗其國﹐爲圍魏救趙之計。爵相亦深韙餘言﹐會倭與番戰不利﹐且疾疫大起﹐英國公使威妥瑪從中調處﹐朝廷重惜民命﹐允予撫卹銀兩。倭人喜得息肩﹐遂解而歸﹐然其眾之死亡者已不少矣。余頗以吾謀不用﹐坐失此虜爲恨。嗣見應敏齋方伯上張振軒中丞書﹐與余意見相合﹐且議論較余更爲暢達﹐用錄存於右﹐俾天下後世莫謂秦無人也。方伯之書略曰﹕日本介在東洋﹐密邇中國﹐其人狙詐多端﹐素無信義。近者﹐一切效法西人﹐妄思自彊﹐潛圖開辟﹐蓋其意狡焉思逞久矣。今乃背約稱兵﹐藉詞構釁﹐闖入我邊地﹐虔劉我番民﹐中國欲全舊好﹐據理與爭﹐不遽用武﹔並許爲之建望樓塔表﹐護彼商船﹐可謂寬大極矣﹐禮義著矣。詎料彼之詭計﹐卽以虛言款我﹐而久踞番社﹐誘脇番人﹔又運屋材﹐攜農具﹐爲築室屯耕之計。羣番迫於凶焰﹐勢必盡受羈縻﹐則臺灣之地與我共之﹐異日難保不驅羣番爲前導﹐以與我爭臺灣。夫臺灣𨿽小﹐我聖祖皇帝勤勞二十年而得之者也。臺灣有事﹐則閩粵江浙處處戒嚴﹐古人謂「一日縱敵﹐數世之患」﹐今日臺灣番事之謂也。且諸國通商以來﹐所以猶就範圍﹐不啟戎心者﹐以其有條約在也。今日本不守條約﹐若令得志﹐非惟爲日本所竊笑﹐西人更將藐視中國。爲今之計﹐宜舉日本背約之罪﹐布告諸國﹐並援公法﹐嚴捕倭人。在臺諸軍分據險要﹐務遏絕敵人接濟並其歸路﹐勿輕與戰。密諭番人﹐伺間狙擊。廈門一口﹐未知能扼以舟師﹑斷敵人往來之路否﹖一月以後﹐彼之糧餉﹑煤火﹑子藥必漸告罄。番人見官軍相助﹐亦必奮力抗拒﹐彼前阻深山﹐不能驟進﹐又畏官軍相助﹔其後臺洋風濤險惡﹐彼船𨿽利﹐豈能久泊﹖勢孤心怯﹐宜無不退師之理。所慮者﹐旣退而修怨﹐必擾我沿海諸省﹐設防之具﹐自不可不預籌也。現在本省防務業經督撫嚴密布置﹐無可再贊﹔惟以全局而論﹐設防之法﹐必使諸省各自爲戰﹐則守禦有責成﹐亦必使各省互相救援﹐則气勢方聯絡。何以言之﹖今之倭寇與前明之倭寇異﹐明之中葉﹐各島姦商乘明綱紀廢弛﹐勾結莠民爲亂﹐其迹同乎流寇﹐故蔓延而害廣。今日本兵士二千有奇﹐工役二千有奇﹐聞尙雇有西洋及中國人在內。乃其國王所遣﹐成軍以出﹐志在開邊﹐故力聚而勢專。然竊料日本之兵力﹐可以注我一路﹐多亦不過兩路﹐萬不能分擾各省。今察地勢﹐直隸可與奉天﹑山東並力﹐江蘇可與浙江並力﹐廣東可與福建並力﹐彼省有警﹐則此省出兵以救之﹐甚至一省有警﹐則四﹑五省酌度分兵以救之。輪船迅疾﹐固朝發而夕至也﹔至中國輪船宜再陸續購備﹐合之閩滬兩廠所造﹐凡火輪戰艦須過三十號以外﹐再得銅包戰船四五號﹐分撥少許﹐以扼最要之口。此外共配精卒萬餘﹐會合訓練。昔年水師宿將﹐如前陜甘總督楊宮保﹐智勇兼備﹐戰功卓著﹐威名播於遐邇﹐應請奏懇皇上特召視師﹐專督輪船大軍追逐寇蹤﹐南則與之俱南﹐北則與之俱北。各省諸軍夾擊﹐客主順逆之分﹐勝負必有所在。籌防之要﹐當不外此。𨿽然﹐古之馭外夷者﹐必能守而後和可恃﹐亦必能戰而後守可完。與其戰於內地﹐不如戰於外洋﹔與其戰於外洋﹐不如戰於彼國。竊觀今之日本有可伐者數端﹐請陳其說。往者日本國王不攺姓者逾二千年﹐國中七十二島﹐島各有主﹐列爲諸侯﹐自美加多篡國﹐廢其前王﹐又削各島主之權﹐島主失柄而懷疑﹐遺民念舊而蓄憤﹐常望一旦有事﹐乘間蜂起。彼昏不悟﹐尙復構怨髙麗。使國中攺西服﹐效西言﹐焚書變法﹐於是通國不便﹐人人思亂。今宜思管子攻瑕之說﹐乘中國寇平未久﹐宿將多存﹐勁旅未散﹐有事東洋﹐亦藉以練習船炮﹐興起人材。失此不爲﹐後數十年彼基益固﹐而中國承平日久﹐民不知兵﹐猝爲所乘﹐悔將奚及。此揆之於時而宜致討者﹐一也。昔年﹐中國由普陀趨長崎﹐水程四十更﹐風浪巨險。由廈門趨長崎﹐水程七十二更﹐商民渡海皆由之。元代徵倭﹐會兵合浦﹐大抵亦由南道﹐今則往來者眾﹐新道益開。自上海至長崎﹐水程不過千四百餘里﹐輪船兩日夜可達﹐斷無元代颶風之虞。且中國所以屢絀於外人者﹐以彼合從連橫﹐協以謀我﹐不得不防決裂﹐含忍至今。今幸泰西諸國未興合謀﹐尙得用全力東注﹐而日本之國小援孤﹐亦斷非泰西諸國之比。此酌之於勢而可致討者﹐一也。議者每以元代徵倭﹐喪師十萬﹐用爲殷鑑。不知元人以徵貢不至﹐遽興無名之師﹔又用宋降將範文虎爲統帥﹐一遇颶風﹐遽自棄師潛遁﹐蓋其理不直﹐其用人又不當﹐以至於敗﹐使倭人至今有輕中國之心﹐正宜因此折其驕鋒﹐破其故見﹐使之有所震懾。古來兩國交兵﹐苟能仗義執言﹐則勝者常十八九﹐反是﹐則敗者亦常八九。今日本敗盟棄約﹐侵犯我疆﹐彼固內反而自慚﹐各國亦旁觀而竊議。我之興師﹐以奉辭伐罪爲主﹐而初無耀兵域外之心﹐以徵撫降服爲圖﹐而非存拓地開疆之見﹐將所謂堂堂之陣﹐正正之旗﹐於是乎在。此質之於理而當致討者﹐一也。今中國海疆自瓊崖迄於遼碣﹐回環幾二萬里﹐若欲處處設防﹐中國勞費固已不支﹐而又未能保處處無虞也。誠選勁旅萬人﹐徑搗長崎﹐進逼倭都﹐則彼先已奪气﹐將撤兵自救之不暇﹐斷無餘力以犯我。兵法所謂「批亢搗虛﹐形格勢禁」﹐「致其所必救」也﹐夫是之謂以攻爲防。以攻爲防﹐則合數省之力萃於一路﹐勞費省而防轉可恃﹔以守爲防﹐則竭數省之力分備諸路﹐勞費繁而防且難恃。此其得失不待明者而決之也。且我軍戰內地﹐一有失利﹐則全省震驚﹔卽幸而獲勝﹐而內地之民被其荼毒﹐受其誘脇者﹐已無窮矣。我軍戰倭地﹐𨿽偶有挫失﹐不過損傷軍士而已﹐添募以往不難也。若戰而勝﹐則我可因糧於敵﹐招彼民爲向導矣。夫攻人之與受攻於人也﹐豈可同日語哉。此籌之國計與民瘼﹐而尢不得不致討者﹐一也。凡此數端﹐機不可失﹐亟宜預爲布置﹐速購船械﹐以備訓練。倘若廟謨早定﹐以李伯相節制沿海軍務﹐仍鎭天津﹐拱衛畿甸﹔楊宮保節制戰輪水軍﹐直指長崎﹐必可以內外協力﹐奮揚威武﹐檄令髙麗起師﹐渡對馬島﹐使震蕩日本之北路﹐以分其兵勢。髙麗本我屬藩﹐必願乘時略地﹐以泄舊憾。我師宜禁止殺掠﹐號召其前王之舊將與故臣﹑遺民﹐有願舉義匡復者﹐俾求故王之後﹐立以爲王﹐許盡復其國之舊制。各島主有挈地投誠者﹐封以王號﹐使各爲自主之國。夫日本之人望變久矣﹐臨以大兵﹐蔑有不瓦解者。且事固有措注不勞而厥效甚溥者。漢武帝時﹐募良家子及有罪之戍卒﹐得自請奮擊匈奴。雍正中﹐選各省技勇數千人﹐號「勇健軍」﹐屯巴裏坤故地﹐盜賊絕蹤。道光回疆之役﹐選南北路遣犯二千爲死士﹐屢挫賊鋒。今宜遠仿漢制﹐近法先朝﹐廣募沿海梟徒﹑蛋戶﹑漁丁﹐及閩粵間械鬥之民﹐及哥老會中鷙悍之士﹐許令投效軍前﹐奮擊日本。優其廩餼﹐凡合三千人﹐鼓之以不次之官﹐不貲之賞﹐統以健將﹐濟以輪船﹐用爲前驅。此輩皆亡命犯法﹑不畏死之人﹐正所謂以毒攻毒﹐死固無損於中國﹐不死亦能建威於外國。倘日本自知理屈勢窮﹐遣使行成﹐願申舊約﹐則必使償我兵費﹐稱我東藩﹐然後收師而退。果能如是﹐非特令日本畏懷﹐亦且使西人栗﹐中國之患﹐少有豸乎。然則綜而計之﹐今日畀以番地﹐曲全和約﹐兵端若可暫弭﹐而後患無窮﹐和亦難恃﹐策之下也。決計驅逐﹐待其入寇﹐隨時禦之﹐策之中也。先爲非常之舉﹐以奮積弱之勢﹐𨿽得失參半﹐猶愈於坐而自弱﹐策之上也。使彼或聞天威赫怒﹐知中國未可與爭﹐願遵和約﹐不戰自屈﹐尢善之善者也。抑本司更有望者﹐自來天下大事﹐往往敗於二三﹐成於一旦。在昔﹐庚子﹑辛丑之間﹐洋人初入中國﹐朝廷未悉外夷情狀﹐和﹑戰迄無定局。每變一議﹐則罪其前議之人﹐於是當事者不敢任事﹐局益變而勢益不振。迨剿辦粵孽﹐堅持定見﹐不稍攺移﹐卒能使賢才勃興﹐殲除巨寇﹐此蓋斷與不斷之效也。應請奏求皇上﹐博采羣議﹐衷於一是﹐然後乾斷獨運﹐默定至計﹐俾中外大臣奉而行之。用人則愼之又愼﹐方略則精益求精﹐盡屏局外之浮言﹐勿視東洋爲過重﹐此卽制勝之道也。本司通計中國應購船炮及水雷開花﹑後膛洋槍之屬﹐爲費當逾千萬﹐一時無從籌措﹐只可商借洋款﹐由各海關分年籌還。卽使不戰而守﹐前項船械亦須預備。當此時事多艱﹐但望中外力節浮費﹐數年之內償此要需﹐則元气不至大損﹐或尙可補救於萬一。昧之見﹐是否有當﹖旣承命妄參末議﹐不敢不盡其區區之愚﹐如蒙酌核而俯采焉﹐幸甚﹗

○蒯子範判牘合肥蒯子範觀察徳模﹐以諸生起家。居鄕時﹐率團勇擊僞英王陳玉成﹐大破之。遂以知兵名。李少荃爵相開府吳中﹐檄之從軍﹐用戰功疊保至牧守。初令長洲﹐當兵燹之後﹐興利除獘﹐不畏彊禦。有某軍門愛將擄難民女﹐子範奪而還之。軍門怒﹐帥師來索。子範責以大義﹐軍門气索而去。某廉訪﹐以公事意見相左﹐請大府命嚴飭之﹐子範終不爲動﹐廉訪亦無如之何﹐一時稱彊項令。顧於小民則戀愛如家人﹐民亦父母視之﹐不稱其官﹐而稱之曰「蒯三爺」﹔比去任﹐邑人懷其恩﹐建亭於滸墅關﹐名曰「蒯公亭」。歷署太倉州﹑蘇州﹑鎭江﹑江寧諸府﹐皆有惠政。李爵相臚其治行﹐以循良薦舉﹐遂擢夔州府去﹐吳民至今思之。余長子範四歲﹐性情契合。同官時﹐時以吏治相切磋﹐而余之政治不能及子範遠甚。馬端敏公總督兩江﹐言循吏乃以蒯﹑陳並稱﹐余滋愧矣。子範精於折獄﹐恆手自判牘﹐有電掃庭訟﹑響答詩筒遺意﹐一時傳誦﹐外國人新聞紙多有載入者。今特摘其判詞數則﹐以見驥之一毛焉爾。

此案姚新周控姚阿士僭占車基﹐豈知姚新周已先占姚阿士田三尺﹐以致挾嫌啟釁﹐互有毆傷。愚民無知﹐每以纖小事故﹐釀成禍端﹐可勝浩嘆。此次傷旣驗明﹐尙屬不重﹐若再傳集鄰證﹐聽候質訊﹐書辦未飽其欲﹐則壓之﹔差人未飽其欲﹐則又壓之。小民終歲勤苦之皮血﹐盡剝削於投到候審之日期。迨至日久气平﹐並有兩造求息而不得者。爲民父母﹐其何以忍此。當斷令姚新周與姚阿士將所互占之地﹐符各讓還。傷亦各自醫調。減一分訟累﹐卽培一分身家。區區苦心﹐爾小民其共體之﹐而共諒之。

梅徐氏乃徐傳生之妹﹐嫁與梅近川爲妻。近川早逝﹐徐氏作未亡人﹐已逾十載。遺孤連生﹐業已成立。蘇城亂後﹐寄居催子張瑞和家。一屋相依﹐非有感蛻驚ζ之慮﹔三年於外﹐保無瓜田李下之嫌。而乃徐傳生者﹐不爲同根之庇﹐翻揚中之羞﹐旣控張某之誘奸﹐並串梅裕以作證。莫須有之事﹐何能據以爲憑﹖不可道之言﹐竟忍宣之於眾。豈有此理﹖是何居心﹖迨伊母徐余氏以傳生不法出首。縱謂婦人愛女﹐斷無不愛其子之心﹔就令該氏可訾﹐亦不應訾於其兄之口。一經庭訊﹐盡吐實情。乃知徐氏粗有衣食﹐惡黨利其資財﹐爲索黃金﹐翻成白舌。當各予以重懲。梅裕占居梅徐氏之屋﹐並押令遷出。

訊得陳太控張阿桂冒伊占妻彥氏一案。據陳太供﹕十年城陷﹐張阿桂在賊中﹐將伊妻擄去﹔城復﹐妻歸。今張復來冒占。而張阿桂又以彥氏本亂前媒娶﹐被陳拐逃。質之彥氏並其母彥陳氏﹐皆謂陳實自幼婚娶﹐張乃擄逼以從者也。余細鞫張﹐曰「爾妻逃時﹐由外乎﹖由家乎﹖」曰「去年在丁公館幫工﹐卽未歸矣。」余乃召陳至﹐曰「爾當長隨乎﹖」曰「然。」「爾在何處﹖」曰「丁公館。」「爾與妻俱往乎﹖」曰「未。」曰「彥氏在彼﹐爾亦在彼﹐爾供未與妻往﹐則彥氏之不爲爾妻可知矣。爾與彥氏因此苟合而逃﹐又可知矣。」陳無辭。張淸辦陳而乞妻歸。余曰「爾亦非媒娶也。若爲媒娶﹐豈有妻逃兩載而不控官者乎﹖」張乃實吐其擄掠狀。遂並懲之﹐而以彥氏歸其母去。

陳曾錫之姊﹐許字於同邑之金元銓。生方綺歲﹐母不曾離﹐養在深閨﹐人多未識。乃因追薦其父﹐偶到剎宮﹐將歸其家﹐忽逢暴客。是何意態﹐霍霍怕人﹔不識姓名﹐卿卿呼我。客何爲者﹖直欲舁之以歸。眾皆茫然﹐竟至爭之不下。當經陳某扭稟﹐本縣查詢﹐乃知爲金陵民人王正坤﹐曾收某家之棄婢﹐旋爲逾裏之逃人。落花堆裏﹐偶拾殘紅﹔蔓艸叢中﹐又成野綠。以致求之不得﹐因恨成癡﹔立而望之﹐𨿽非亦是。再三研詰﹐堅執不移。然而裏居姓氏之不同﹐亦笑貌聲音之弗類。十年未字﹐幽蘭尙傍萱居﹔一去無蹤﹐僵李何能桃代﹗惟念癡情若夢﹐積想成迷。實霧眼之朦朧﹐非色膽之敢大。姑予杖遣﹐以蔽其辜。

○三教增爲五教韓昌黎云﹕古之教者一﹐今之教者三。自唐迄今千有餘年﹐又增二教﹐曰回回教﹐天主教。天主教中復分爲耶蘇教。佛教中更析爲紅教﹑黃教。黃教創於宗喀巴﹐宗喀巴以明永樂年間生﹐初習紅教﹐旣而自黃其衣冠﹐囑二弟子世世轉生﹐演大乘教﹐一曰達賴﹐一曰班禪﹐皆死而不失其道﹐自知所往生之地﹐其諸弟子尋其地﹐迎之歸而立之。靑海二十九旗﹐喀爾喀八十一旗﹐蒙古遊牧五十九旗﹐滇﹑蜀邊番數十土司﹐皆敬奉焉。我朝因而撫之﹐爲長駕遠馭之略﹐畱其徒在京師曰喇嘛者﹐祝釐唪經﹐每月及節日﹐在內殿唪《吉祥天母》及《無量壽佛》等經。列聖﹑列後忌日﹐唪《金剛經》《藥師經》﹐日食﹑月食﹐唪《救護經》。具詳《大淸會典》。蓋三教之外﹐又歧而增其五焉。

●卷十一○復封攝政睿親王冊文本朝攝政睿親王﹐輔世祖定天下﹐有周公之功。身歿未幾﹐被誣削奪。髙宗登極﹐昭雪復封﹐誠千秋曠典也。玆於《皇朝文典》中﹐見追復封冊文﹐敬錄於右﹕闡宗勛於故府﹐典重睦親﹔察往迹於遺聞﹐義彰繼絕。念精白具徵信史﹔兼偉代以昭垂直。平反追核爰書﹔煥明綸而光復。爾﹐多爾衮造邦翊運﹐作翰宣勞。入關克展壯猷﹐遂集勛以大定﹔當軸更襄碩畫﹐爰攝政以多年。羣不逞怨積於生前﹐「莫須有」反誣諸地下。值衝歲未親幾務﹐眾因矯命以除封。詎深文竟指斂衣﹐久令銜冤於沒世。朕恭稽《實錄》﹐惻念純誠。拒二王勸進之勤﹐誓死力全顧托﹔成一統廓淸之業﹐奉迎式肇基圖。勗尊親則切誡羣工﹐持法紀則靡私同气。貞心如揭﹐軌事咸存。祚以世封﹐聿淮懿藩之舊﹔列之瑤牒﹐仍延似續之常。茸園寢而祀秩春秋﹐侑廟廡而位循伯仲。傳以表﹐謚以褒忠。玆復封爲和碩睿親王﹐世襲罔替﹐錫之冊命。於戲﹗削除匪出於聖裁﹐獄久成爲不白﹔功伐久彰於實典﹐忱尢耿其如丹。遠昭盈篋之誣﹐篤期風百世﹔載錫維城之命﹐沈淪庶雪九原。式慰爾靈﹐垂休無ル。

○賑災果報先大夫年登八秩﹐嘗言服官數十年﹐閱歷數十年﹐見官而貪墨者﹐其終未有不潰敗者也﹐然總無逾於侵賑報應之速而且酷也。彼敗露而身嬰顯戮﹐若王伸漢輩者無論矣﹔卽幸逃法网﹐大都必以急病死﹐以惡疾死﹐子孫亦俱絕滅﹐再不然﹐而爲盜﹐爲娼﹐作眼前報者﹐尢不少其人﹐固可屈指數也。蓋貪贓枉法﹐害止一人﹑一家﹐侵賑則害及萬眾。民以富﹐而謂己身及子孫可長享之﹐有是理乎﹖其有於賑務能加意者﹐享報亦必丰。則舉二事可鑑焉﹕廣東顏中丞希深﹐乾隆時官平度知州﹐因公事赴省﹐適遇大水爲災。低區盡沒﹐民皆登城以避﹔顧無所得食﹐哀聲嗷嗷太夫人聞而惻然﹐因命盡發倉谷﹐礱米賑濟﹐全活者數萬人。巡撫以不俟報聞擅動倉谷﹐特疏參奏落職。髙宗覽疏﹐怒曰「有此賢母﹑好官﹐爲國爲民﹐權宜通變﹐該撫不加保奏﹐翻加參劾﹐何以示激勸乎﹖」乃特旨擢希深知府﹐母賜三品﹐封爲淑人。天下羣頌聖天子之明焉。後希深官至巡撫﹐子檢由拔貢官直隸總督﹐孫伯燾由翰林官閩浙總督。其孫曾至今蕃衍﹐登科第者極多﹐稱巨族矣。湖南蕭狀元錦忠之封君﹐道光時﹐官直隸知縣。會秋月被水﹐已逾報災之期限﹐不能奉準。封君乃將徵存之銀﹐悉以賑撫。其未輸者﹐亦焚串免其徵。民大感戴﹐而封君則以虧帑監追。上司憐其愛民被罪﹐令通省官代爲設法彌補。比虧淸出獄﹐而錦忠狀元及第之報至矣。此二事皆果報彰彰﹐在人耳目前者。天道甚邇﹐可不感動警畏哉﹗

○左爵相奏開船政局同治元年冬﹐寧波諸軍進攻粵賊於紹興﹐三戰三捷﹐將傅其城﹐而洋火藥告罄。史士良觀察令余赴上海向李爵相商借數千斤﹔乃爵相亦以剿賊藥盡﹐而洋船不至﹐正在躊躇﹐無可應付。余乃遄返﹐謂不如自己仿照造之。於是開局制配﹐無機器﹐則以手舂當之﹔無洋硝﹐則以土硝煉淨抵之﹔無藤炭﹐則以柳炭及杉炭代之﹔以意加樟腦等物﹐舂配極細﹐居然造成。第力較洋藥少遜﹐且發後有渣滓畱存管底﹐須時加刮洗耳﹐然足以資救急之用。爵相聞之﹐亦飭余在寧局制造萬斤。久之﹐洋人之藥運到﹐遂止。然自是知藥可配造﹐因從而推廣及洋槍﹑洋炮等類﹐並仿造小火輪船二隻﹐試之﹐均能合用。第以公費甚鉅﹐無款可籌﹐且賊已將次剿滅﹐乃置之不講。至五年秋﹐左爵相由廣東平賊歸﹐遂決計開輪船局。疏陳於朝﹐朝議允之。局將開﹐爵相又奉陜甘總督之命﹐率師西徵﹐奏保前江西巡撫沈公葆楨爲船政大臣﹐蒞其事者九年。沈公擢兩江總督﹐又命前江蘇巡撫丁公日昌繼之。從此中國之輪船與外洋爭烈矣。左爵相之疏﹐剴切詳明﹐籌畫周當﹐今節錄載之﹐俾後世言船政者﹐有所考焉。公疏謂﹕竊惟東南大利﹐在水而不在陸。自廣東﹑福建而浙江﹑江南﹑山東﹑直隸﹑盛京﹐以迄東北﹐大海環其三面﹐江河以外﹐萬水朝宗。無事之日﹐以之籌轉漕﹐則千里猶在戶庭。以之籌懋遷﹐則百貨萃諸廛市﹐匪獨魚鹽蜃蛤足以業貧民﹐舵艄水手足以安遊眾也。有事之時﹐以之籌調發﹐則百粵之旅﹐可集三韓。以之籌轉漕﹐則七省之儲﹐可通一水。匪特巡洋緝盜有必設之防﹐用兵出奇有必爭之道也。況我國家建都於燕﹐津沽實爲要鎭。自海上用兵以來﹐泰西各國火輪兵船直達天津﹐藩籬竟成虛設﹐星馳飈舉﹐無足當之。自洋船準載北貨行銷各口﹐北地貨價騰貴。江浙大商以海船爲業者﹐往北置貨﹐價本愈增﹐比及回南﹐費重行遲﹐不能減價以敵洋商。日久銷耗愈甚﹐不惟虧折貨本﹐浸至歇其舊業。濱海之區﹐四民中﹐商居十之六七。坐此蕭條﹐稅釐減色﹐富商變爲窶人﹐遊手驅爲人役﹐並恐海船擱朽。目前江浙海運﹐卽有無船之慮﹐而漕政益難措手﹐是非設局建造輪船不爲功。從前中外臣工﹐屢議雇買代造﹐而未敢輕議設局制造者﹐一則船廠擇地之難也﹔一則輪船機器購覓之難也﹔一則外國師匠要約之難也﹔一則籌集鉅款之難也﹔一則中國之人不習管駕﹐船成仍須雇用洋人之難也﹔一則輪船旣成﹐煤炭薪工需費不貲﹐月需支給﹐又時須修造之難也﹔一則非常之舉謗議易興﹐創議者一人﹐任事者一人﹐旁觀者一人﹐事敗垂成﹐公私均害之難也。有此數難﹐毋怪執咎無人﹐不敢一紓籌策﹐以絢公家之急﹐臣愚以爲欲防海之害﹐而收其利﹐非整理水師不可﹔欲整理水師﹐非設局監造輪船不可。泰西巧而中國不必安於拙也﹔泰西有而中國不能傲以無也。𨿽善作者﹐不必其善成﹔而善因者﹐究易於善創。如慮船廠擇地之難﹐則福建海口﹑羅星塔一帶﹐開漕浚渠﹐水淸土實﹐爲粵﹑浙﹑江蘇無所。臣在浙時﹐卽聞洋人之論如此。昨回福州﹐參以眾論﹐亦復相同。是船廠固有其地也。如慮機器購覓之難﹐則先購機器一具﹐鉅細畢備﹐覓雇西洋師匠與之俱來。以機器制造機器﹐積微成鉅﹐化一爲百。機器旣備﹐成一船輪機﹐卽成一船﹔成一船﹐卽練一船之兵。比及五年﹐成船稍多﹐可以布置沿海各省﹐遙衛津沽。由此更添機器﹐觸類旁通。凡制造槍炮﹑炸彈﹐鑄錢﹐治水﹐有適生民日用者﹐均可次第爲之。惟事屬創始﹐中國無能赴各國購覓之人。且機器良苦﹐亦難驟辧﹐仍須托洋人購覓﹐寬給其值﹐但求其良﹐則亦非不可得也。如慮外國師匠要約之難﹐則先立條約﹐定其薪水﹐到廠後﹐由局挑選內地各項之少壯明白者﹐隨同學習。其性慧﹑夙有巧思者﹐無論官紳﹑庶士﹐一體入局講習﹔拙者﹑惰者﹐隨時更補。西洋師匠盡心教藝者﹐總辦洋員薪水全給﹐如靳不傳授者﹐罰扣薪水﹐似亦易有把握。如慮籌集鉅款之難﹐就閩而論﹐海關結款旣完﹐則此款應可劃項支應﹐不足﹐則提取釐稅益之。又臣曾函商浙江撫臣馬新貽新授廣東撫臣蔣益灃﹐均以此爲必不容緩﹐願湊集鉅款﹐以觀其成。計造船廠﹐購機器﹐募師匠﹐須費三十餘萬兩。開工集料﹐支給中外匠作薪水﹐每月約需五六萬兩。以一年計之﹐需費六十餘萬兩。創始兩年﹐成船少而費極多﹐迨三﹑四﹑五年﹐則工以熟而速﹐成船多而費亦漸減。通計五年所費﹐不過三百餘萬兩。五年之中﹐國家捐此數百萬之入﹐合𨿽見多﹐分亦見少﹐似尙未爲難也。如慮船成以後﹐中國無人堪作船主﹑看盤﹑管車諸事﹐均須雇倩洋人。則定議之初﹐卽先與訂明﹐教習造船﹐卽兼教習駕駛。船成﹐卽令隨同出洋﹐周曆各海口。無論兵弁各色人等﹐有講習精通﹐能爲船主者﹐卽給予武職千﹑把﹑都﹑守﹐由虛銜氵存補實職﹐俾領水師﹐則材技之士﹐爭起赴之。將來講習益精﹐水師人材固不可勝用矣。且臣訪聞浙江寧波一帶﹐現亦有粗知管駕輪船之人﹐如選調入局﹐船成卽令其管駕﹐似得力更速也。如慮煤炭薪工按月支給﹐所費不貲﹐及修造爲難之費﹐則以新造輪船運漕﹐而以雇沙船之價給之。漕務畢﹐則聽受商雇﹐薄取其值﹐以爲修造之費。海疆有警﹐專聽調遣﹐隨賊所在﹐絡繹奔赴﹐分攻合剿﹐克期可至。大凡水師宜常川住船操練﹐俾其服習風濤﹐長其精力﹐深其閱歷﹐然後可恃爲常勝之軍。近觀海口各國所駐兵船﹐每月操演數次﹐儼臨大敵﹔遇有盜艇﹐卽踴躍攫擊﹐以試其能。所以防其惡勞好逸者如此。且船械機器廢擱不用﹐則朽鈍堪虞﹐時加淬厲﹐則晶瑩益出。故船成之後﹐不妨裝載商貨﹐藉以捕盜而護商﹐兼可習勞而集費﹐似歲修經費無俟別籌也。至非常之舉﹐謗議易興﹐始則憂其無成﹐繼則議其多費﹐或更譏其失體﹐皆意中必有之事。然臣愚竊有說焉。防海必用海船﹐海船不敵輪船之靈捷。西洋各國與俄羅斯﹑米利堅﹐數十年來﹐講求輪船之制﹐互相師法﹐制作日精。東洋日本始購輪船拆視﹐仿造未成。近乃遣人赴英吉利﹐學其文字﹐究其象數﹐爲仿制輪船張本﹐不數年後﹐東洋輪船亦必有成。獨中國因頻年軍務繁興﹐未暇議及。𨿽前次有代造之舉﹐現復奉諭購雇輪船﹐然皆未爲了局﹐彼此同以大海爲利﹐彼有所挾﹐我獨無之。譬猶渡河﹐人操舟﹐而我結筏﹔譬猶使馬﹐人跨駿﹐而我騎驢﹐可乎﹖均是人也﹐聰明睿知相近者性﹐而所習不能無殊。中國之睿知運於虛﹐外國之聰明寄於實。中國以義理爲本﹐藝事爲末﹔外國以藝事爲重﹐義理爲輕。彼此各是其是﹐兩不相諭﹐姑置弗論可耳。謂執藝事者捨其精﹐講義理者必遺其粗﹐不可也。謂我之長不如外國﹐藉外國導其先﹐可也﹔謂我之長不如外國﹐讓外國擅其能﹐不可也。此事理之較著者也。如擬創造輪船﹐卽預慮難成而自沮﹐然則治河者﹐慮合龍之無期﹐卽罷畚築﹖治軍者﹐慮蕆役之無日﹐卽罷徵調乎﹖如慮糜費之多﹐則自前道光十九年以來﹐所糜之費已難數計。昔因無輪船﹐致所費不可得而節矣﹔今仿輪船﹐正所以預節異時之費﹐而尙容靳乎﹖天下事﹐始有所損者﹐終必有所益。輪船成﹐則漕政興﹐軍政舉﹐商民之困紓﹐海關之稅旺。一時之費﹐數世之利也。縱令所制不及各國之工﹐究之慰情勝無﹐倉卒較有所恃。且由鈍而巧﹐其粗而精﹐尙可期諸異日﹐孰知羨魚而無网也。計閩﹑浙﹑粵東三省通力合作﹐五年之久﹐費數百萬﹐尙非力所難能。疆臣誼在體國奉公﹐何敢惜小費而妄至計﹗至以中國仿制輪船﹐或疑失體﹐則尢不然﹐無論「禮失而求諸野」自古已然﹐卽以槍炮言之﹐中國古無範金爲炮﹐施放藥彈之制﹐所謂炮者﹐以車發石而已。至明中葉﹐始有「佛郎機」之名。國初﹐始有「紅衣大將軍」之名。當時得其國之器﹐卽被以其國之名﹐謂「佛郎機」者﹐卽法蘭西音之轉﹔謂「紅衣」者﹐卽「紅夷」音之轉﹐蓋指紅毛也。近時洋槍﹑開花炮等器之制﹐中國仿洋式制造﹐亦皆能之。炮可仿制﹐船獨不可仿制乎﹖安在其爲失體也﹖臣自道光十九年﹐海上事起﹐凡唐宋以來史傳﹑別錄﹑說部及國朝志乘﹑載記官私各書﹐有關海國故事者﹐每涉獵及之﹐粗悉梗槪。大約火輪兵船之制﹐不過近數十年事﹐於前無徵也。前在杭州時﹐曾覓匠仿造小輪船﹐形模粗具﹐試之西湖﹐駛行不速﹐以示洋將徳克碑﹑稅務司日意格﹐據云﹕大致不差﹐惟輪機須從西洋購覓﹐乃臻捷便。因出法國制船圖冊相示﹐並請代爲監造﹐以西法傳之中土。適發逆陷漳州﹐臣人閩督剿﹐未暇及也。嗣徳克碑歸國﹐繪具圖式﹑船廠圖冊﹐並將購覓輪機﹐招延洋匠各事宜﹐逐款開載﹐寄由日意格轉送漳州行營﹐徳克碑旋來漳州接見﹐臣時方赴粵東督剿﹐未暇定議。徳克碑辭赴暹羅﹐屬日意格候信。彼此往返講論﹐漸得要領。日意格聞臣由粵凱旋﹐擬來閩面訂一切。臣原擬俟其來閩商妥後﹐再具摺詳陳請旨。因日意格尙未前來﹐適奉購雇輪船寄諭﹐應先將擬造輪船緣由﹐據實馳陳﹐伏乞聖鑑。

續又疏陳﹕據日意格等稟呈保約條議淸摺﹑合同規約各件﹐業經法國總領事官白來尼印押擔保﹐臣逐加覆核﹐均尙妥洽。所有鐵廠﹑船槽﹑船廠﹑學堂及中外公廨﹑工匠住屋﹑築基﹑砌岸一切工程﹐經日意格等覓中外殷商包辦﹐由臣核定﹐計共需銀二十四萬餘兩。船槽尢爲通局最要之件﹐應用法國新法﹐購辦鐵板﹐運來船廠﹐嵌造成槽。此外一切局中應用什物﹐由護撫臣周開錫委員估置﹐日意格﹑徳克碑俟廠工估定﹐卽回法國購買機器﹑輪機﹑鋼鐵等件﹐並購大鐵船槽一具。募雇員匠來閩﹐一面開設學堂﹐延致熟習中外語言文字洋師﹐教習英﹑法兩國語言文字﹑算法﹑書法﹐名曰求是堂藝局。挑選本地資性通敏穎悟﹑通文字義子弟﹐入局肄習。並采辦銅鐵木料﹐一俟船廠造成﹐卽先修造船身。庶來年機器﹑輪器運到時﹐可先就現成輪機﹐配成大小輪船各一隻。此後機器﹑輪機可令中國匠作學造。約計五年限內﹐可得大輪船十一隻﹐小輪船五隻。大輪船一百五十匹馬力﹐可裝載百萬斤。小輪船八十匹馬力﹐可裝載三四十萬斤。均照外洋兵船式樣﹐總計所費不逾三百萬兩。惟采買物料一切﹐有此月需多﹐彼月需少者﹐勢難劃一。應將關稅每月協撥兵餉五萬兩﹐劃提四萬兩﹐歸軍需局庫另款存儲﹐以便隨時隨付。而前後牽計﹐仍不得逾每月四萬之數﹐以示限制。抑區區之愚有不敢不盡者﹐玆局之設﹐所重在學造西洋機器﹐以成輪船。俾中國得轉相授受﹐爲永遠之利也﹐非如雇買輪船之徒取濟一時可比。其事較雇買爲難﹐其費較雇買爲鉅﹐巨徳薄能淺﹐不足爲其難﹔又去閩在卽﹐不能爲其難。當此時絀舉盈之際﹐凡費宜惜﹐鉅費尢可惜。而顧於此者﹐竊謂海疆非此兵不能彊﹐民不能富﹐雇募僅濟一時之需﹐自造實無窮之利也。於是則𨿽難有所不避﹐𨿽費有所不辭。然而時需五載﹐銀需二百數十萬兩﹐事屬創舉﹐成否未可預知。幸而學造有成﹐縱局外議論紛紛﹐微臣尙有以自解。設學造未能盡洋技之奇﹐卽解造輪船﹐不能自作船主﹐曲盡駕駛之法。則費此五年之時日﹐二百數十萬之帑金﹐僅得大小輪船十六號﹐機器一分﹐鐵廠﹑船槽﹑船廠及各房屋。𨿽所造輪船較尋常購買各色輪船精堅適用﹐而估計所費多於買價一倍﹐於大局仍少裨益﹐責以糜帑﹐咎何可辭﹖凡此皆宜預爲綢繆﹐而不能預爲期必者。故此局之定﹐愛臣者多以異時之咎責爲臣慮﹐局外阻撓爲臣疑﹐卽日意格亦言「此時局面旣更﹐勢難兼顧。如欲停止﹐願將已領之銀仍卽繳回。」臣答以事在必行﹐萬無中止之理。但願一一謹守條約﹐盡心經畫﹐共觀厥成。如有差謬﹐當自請朝廷嚴加議處而已。察看情形﹐尙可望其有成。合將日意格﹑徳克碑合纂保約條議淸摺﹑合同規約照抄﹐咨呈軍機處總理各國事務衙門存案外﹐謹臚舉船政事宜十條﹐另繕淸單﹐恭呈禦覽。謹會同兼署閩浙總督臣英桂恭摺具奏﹐伏乞聖鑑﹐訓示施行。

○李爵相奏開輪船招商局李爵相旣平粵賊後﹐於同治四年﹐先在上海開機器局﹐以制造洋槍﹑洋炮及銅帽﹑洋藥諸軍火。比督兩江﹐於金陵亦設制造局。曾文正公再督兩江﹐仍踵行之。嗣福建創造輪船﹐文正公亦令於上海兼造。數年來﹐已成八艘。十二年﹐又仿造鐵甲船一艘。洋人所能者﹐我盡能之矣。十三年﹐李爵相又奏開輪船招商局﹐共集資一百五十萬。先購買外國輪船﹐而以機器局所造之輪船益之﹐以運江浙二省漕糧。漕運旣畢之後﹐準商人雇載﹐赴外洋及各海口銷售貨物﹐以分洋船之利。無事則運糧販貨﹐取其資爲購船隻之用﹔有事則用爲戰船﹐以之巡防﹐以之攻擊。蓋一舉兩得之術也。光緒元年﹐於招商局內又分設保險公司﹐以保輪船﹐先由商集資十五萬。本局之船可以無須向外國保險﹐而外國之船我轉可保之﹐則保險之利亦分之矣。李﹑左二相國所以爲國計民生籌畫者﹐至矣﹐盡矣。惟鐵甲船之造費﹐較輪船十餘倍﹐只能爲攻戰之用。且船身太重﹐時虞擱淺﹐若海口以最巨之炮擊之﹐亦不能抵禦。此時英國已經停造。計數年之後﹐各國未必踵行﹐則我國亦似可不須效顰也。

○人參誤服殺人今之醫者多喜﹐用重劑取效﹐曰「古方本重﹐吾已減輕矣。」驗之古方﹐誠然﹐心竊疑之﹐以爲古人秉气素厚也。嗣閱洄溪徐靈胎所著《愼疾芻言》一書﹐內《論制劑》一篇﹐始悟今醫重劑之悖乎古也。洄溪之言曰「古時權量甚輕﹐古一兩﹐今二錢零。古一升﹐今二合。古一劑﹐今三服。古之醫者﹐皆自采鮮藥﹐如生地﹑半夏之類﹐其重比干者數倍。故古方𨿽重﹐其實無過今之一兩左右者。惟《千金》《外臺》間有重劑﹐此乃治彊實大癥﹐亦不輕用也。若宋元以來﹐每總制一劑﹐方下必注云﹕每服或三錢﹐或五錢。亦無過一兩外者。此煎劑之方也。末藥則用一錢七。丸藥則如桐子大者十丸﹐加至二三十丸。試將古方細細考之﹐有如今日二三兩至七八兩之煎劑乎﹖皆由醫者不明古制﹐以爲權量與今無異﹐又自疑爲太重﹐爲之說曰『今人气薄﹐當略爲減輕』﹐不知已重於古方數倍矣。至於補劑﹐要知藥气入胃﹐不過借此調和气血﹐非藥入口卽變爲气血﹐所以不在多也。又今之醫者﹐不論人之貧富﹐人參總爲不祧之品﹐人情無不貪生﹐必竭蹶措置﹐孰知反以此而喪其身。其貧者﹐致送終無具﹐妻子飄零﹐是殺其身而並破其家也。」云云。靈胎爲乾隆時名醫﹐學問駕於葉﹑薛之上﹐乃其言如此﹐醫者當奉以爲圭臬也。按人參誤服殺人﹐在富貴家不一而足。先曾祖通奉公﹐在四川重慶府同知任內﹐奉旨馳驛入京視疾﹐一時求診者充門塞戶﹐至三鼓甫散。忽儀親王以福晉病甚﹐遣官來迎。公以疲乏已極﹐固辭不往﹐使者傳王命謂﹕卽以夜深不能至﹐請先付丸藥服之﹐俟質明再迓。公旣不知爲何病﹐又無從得藥﹐適案上有萊菔子末一包﹐遂以與之﹐曰「姑服此﹐明日再診可也。」蓋取其服之無礙﹐暫爲搪塞耳。次日﹐公尙未起聞馬蹄聲隆隆﹐王親乘車來﹐一見卽謝曰「福晉正悶躁欲死﹐靈丹一服﹐頃刻霍然﹐已安睡至今。今請偕往覆診。」公至邸﹐視之﹐則風寒微疾﹐誤服人參所致。萊菔末適解之﹐故見效如是之速。然不敢明言﹐致太醫官幹譴﹐乃定一祛風之劑而出。數日後﹐王厚酬焉。通奉公恆舉此以爲笑柄。

○神咒治病祝由一科﹐起於黃帝﹐禁咒治病﹐伊古有之。其詞甚俚﹐其效甚速﹐不可解也。今擇余所知而驗者﹐錄之。

治蜈蚣螫﹐咒云「止見土地﹐神知載靈﹐太上老君急急如律令敕。」以右手按螫處﹐一气念咒七徧﹐卽揮手作撮去之狀﹐頃刻痛止。治蛇纏﹐咒云「天蛇蛇﹐地蛇蛇﹐靑地扁烏稍蛇。三十六蛇﹐七十二蛇﹐蛇出蛇進﹐太上老君急急如律令敕。」凡人影爲蛇所啄﹐腰生赤瘰﹐痛癢延至心﹐則不可救﹐名蛇纏﹐又名纏身龍。治法﹕以右手持稻榦一枝﹐其長與腰圍同﹐向患處一气念咒七徧﹐卽揮臂置稻幹門檻上﹐刀斷爲七﹐焚之﹐其患立愈。

蠷螋溺射人影﹐令人生瘡﹐如熱﹤疒弗﹥。治法﹕畫地作蠷螋形﹐取腹中泥﹐以唾和塗二次﹐卽愈。或夜以燈照生瘡處之影於壁﹐百沸湯澆影上﹐神效。蜂螫痛甚。治法﹕向蜂來之方﹐以右手中指空中艸書「帝」字﹐中豎直下至地﹐卽以中指挖土塗螫處﹐立卽止痛。又治蜈蚣螫方﹕以手向花枝下泥書「田」字﹐勿令人見﹐取泥擦之。

人被犬咬﹐卽於土地上書一「虎」字﹐口念咒曰「一二三四五﹐金木水火土﹐凡人被犬咬﹐請土地揭起土來補。」念咒畢﹐卽以口涎吐在土上﹐揭土敷在患處﹐以手摩之﹐立愈。治難產方﹕朱書「語忘敬遺」四字於黃紙上﹐貼在產婦臥牀對面﹐令人口念四字不歇﹐立產。

○安南阮氏遺牘交古屬中國﹐《堯典》宅南交﹐此見於經文之最古者。漢﹑魏﹑六朝及隋﹑唐﹑五代﹐均設官置守。至宋初﹐丁氏始建國﹐稱安南。二世十三年﹐亡於太宗時。黎桓二世三十二年﹐亡於眞宗時。李公蘊八世一百二十年﹐亡於理宗時。陳日十二世一百七十年﹐至明建文時﹐爲黎季犁所篡而亡。明成祖發兵滅之﹐交仍歸中國者三十年。宣宗時﹐復爲黎利所據﹐傳十世至黎訁惠﹐爲莫登庸所逐﹐時嘉靖元年也。世宗削其王封﹐攺爲安南都統使﹐傳二世至神宗時﹐又爲黎維潭所並。維潭傳至裔孫維祈﹐於我朝乾隆時﹐爲阮光平所滅。光平傳子光垂﹐至嘉慶年間﹐又爲阮福映所奪。稱臣入貢﹐請攺號爲越南。江都蔣觀察超伯﹐咸豐十年﹐於京師琉璃廠市購舊書中﹐夾公移二紙﹐其末皆鈐安南國王之印﹐朱色爛然。其文曰﹕安南國王阮光平﹐肅稟天朝禦前大臣﹑經筵講官﹑太子太保﹑內大臣﹑議政大臣﹑協辦大學士﹑吏部尙書兼兵部尙書﹑兼都察院右都禦史﹑總督廣東廣西軍務兼理糧餉鹽課﹑一等嘉勇公臺前曦矚。玆者接奉憲札﹐內開﹐欽奉上諭﹕令故黎君維祈率同伊屬下人戶﹐全行來京﹐歸入漢軍旗下﹐編一佐領。又黎維祗窮蹙內投﹐亦著一並送京安置﹐俾小番撫有安南全境﹐永無後患。仰維大皇帝興滅繼絕之意﹐不忍黎氏故主齒於齊民﹐且不欲其翺翔粵西﹐使黎氏支庶及舊日臣民藉此爲名﹐訛言煽惑。餘光爝火﹐未絕星星﹐故特令全行進京﹐歸旗受職。蓋其防微杜漸﹐所以仁於黎氏者﹐乃所以厚於小番。聖恩體卹新邦﹐實屬無微不至﹐其爲歡忻感激﹐何可限量。而親侄阮光顯﹐陪臣阮有周﹑武輝晉等回國﹐欽奉頒賜誥命敕印﹐並彩幣珍品﹐祗領帶回。再奉禦賜親書詩章﹐稠疊寵榮﹐實逾常格。蓋自本國丁﹑李﹑陳﹑黎覬幸之難﹐而今日蒙г之易﹐豈敢自謂恭順之至有加於前人﹖實蒙大皇帝至仁洪慈﹐將遐遠偏方﹐悉歸覆載。食和沐澤﹐報答何階。𨿽罄土地所有以旅闕庭﹐曷足以對揚休命﹖況海嶺之尺土寸民﹐皆天朝之賜。不腆篚包﹐詎堪塵瀆﹗惟是恪恭奉上之誠﹐不能自已。奉有謝恩表文一道﹐謹遣陪臣黎伯﹑吳爲貴等隨表進京﹐並賫遞貢品上進﹐望尊大人收表轉奏。今年八月祝釐大禮﹐小番謹已點檢行裝﹐先期詣關﹐匍匐稽拜﹐區區之衷﹐不遑啟居。請以今年四月上浣赴闕﹐候尊大人帶隨進京展覲。竊思小番生於布衣﹐賴天朝寵靈﹐以克有國。鄙陋荒遠﹐禮制多所未嫻。且小番深山締構以來﹐主臣相聚﹐有所跋涉﹐咸執羈勺耐以從。今萬里程途﹐个个願帶隨偕往。且此次瞻覲丹墀﹐獻萬萬歲壽﹐受臣子曠聞之異渥﹐睹生平未見之大觀﹐鼓舞蹌﹐乃眾情之同然者﹐難爲峻卻。如呈請多帶員役﹐又恐於體制未合。將來行時﹐當得帶隨幾許員弁﹐多少部曲﹔從陸道起若干人馬﹐或從水道作何儲頓﹔又冠帶衣服用何品色﹐統祈早賜開示﹐庶得預先備辦入覲﹐以合禮儀。且天朝諱避條禁﹔下邦始奉內屬﹐未得一一詳知。竊願俯賜明教﹐庶不致冥行徑造﹐以取重戾。又本國自李﹑陳﹑黎氏都於升隆城﹐天朝恩命於此賁臨。邇來地气衰歇﹐今本國富春以南﹐疆界較前代稍廣﹐設都建國﹐惟安爲土中﹐已於其地之鳳凰山前置爲本國中都﹐業經陳達左江湯道官知照。向後一切公文往復﹐比升隆城日期又多一倍。仰維體照﹐幸免稽延之咎。家兒光垂方當學禮﹐玉樹生庭之譽﹐未敢披襟。蒙貺吉祥如意﹑錦緞多珍﹐一家父子﹐均沐恩波﹐拜領之榮﹐實深感佩。至如家將吳文楚先後赴﹐乃其職分內事﹐並蒙彩幣之賜﹐愛屋及烏﹐頂戴又何如也。再奉鈞諭﹐本國初立﹐事事艸創﹐一切服用﹐有缺欠須備用之處﹐列摺呈達﹐當爲采買送來。竊惟衣服所以華躬﹐中州服色彩章之美﹐深所景慕。所有龍蛟袍樣﹐謹奉別摺開列﹐希下織坊﹐照樣織造﹐工竣之後﹐發付奉領﹐爲小邦朝宴之服。陳請爲瀆﹐萬望鑑原。臨紙向轅翹瞻肫切﹐肅稟。乾隆五十五年正月十日。

此上兩廣制軍福文襄函也。又一紙是致粵西中丞之牘。兩文皆婉委曲折﹐亦可想見蠻夷大長書記翩翩矣。董司農恂爲題「安南阮氏遺牘」六大字﹐觀察自題二絕句云「黎氏凋零阮氏雄﹐禾刀木落後先同。可憐十道將軍印﹐都付先遊一令公。」「斗大華閭古法鄕﹐蝸涎犬迹總荒唐。請看二阮須臾事﹐又是南柯夢一場。」今安南已爲法蘭西所據﹐其王僅擁虛位﹐將來不知若何更變矣。

○假乩語止變扶鸞本幹例禁﹐然亦可佐政治所不及﹐所謂神道設教也。靑浦新涇鎭有劉猛將廟﹐每當報賽出會之時﹐四鄕土地神皆舁其像來會﹐鄕民聚至數萬﹐喧嘩雜沓﹐不可禁止。廟左近有一橋﹐將坍損﹐尙未修葺﹐余恐賽會時人眾橋壞﹐或有溺斃者﹐因檄鎭之巡檢﹐禁會不作。而鄕民洶洶不聽﹐勢且滋事﹐巡檢不能遏﹐飛稟來報。余方擬親往曉諭﹐旋又報事已安貼矣。詢其故﹐則有董事陸某扶乩﹐假猛將語止之而定。余笑曰「此眞是劉公一紙書賢於十萬兵也。」猛將載在祀典﹐而不知何神。按《怡庵載錄》云「宋景定四年﹐旱蝗﹐上敕封劉武穆琦爲揚威侯﹑天曹猛將之神﹐蝗遂殄滅。」而《畿輔通誌》載﹕「劉猛將軍名承忠﹐廣東吳川縣人﹐元末官指揮﹐有『猛將』之號。江淮蝗旱﹐督兵逐捕﹐蝗盡殛死。後因元亡﹐自沈於河﹐土人詞祀之。」二說不一﹐豈神亦有更替耶﹖然忠義之士﹐生而護國﹐死而佑民﹐其爲神則一﹐固不必辧其孰是孰非也。

○宋儒信釋氏施食先大父臨終遺命﹐子孫不許作佛事。余家世遵守之。或謂懺悔解冤﹐事理彰著﹐胡可廢也﹖余曰「子不讀佛書耶﹖佛於過去生中﹐曾爲盜殺人﹐比成道後﹐報至﹐金槍穿體﹐佛飛至空中﹐槍亦隨之﹐不勝其苦﹐諸大弟子皆悲泣而莫能救。夫以佛之功徳﹐不克解己之厄﹐諸大弟子之法力﹐不得解師之冤﹔而謂今日之僧眾捧數卷經文﹐能懺一生罪業﹐有是理乎﹖人第當自省此身﹐不作害人害物之事可耳。」其人無詞而退。然僧家施斛請客一節﹐卻甚有驗。嘉慶年間﹐先大夫在福建需次時﹐捨館夙稱凶宅﹐初不之信﹐入居後﹐家人時嘩鬼祟﹐病者接踵。未幾﹐先大夫亦病且甚﹐先太夫人醫禱皆窮﹐乃延僧施食。是夕﹐先大夫於朦朧中﹐忽見男女數十人﹐皆靑衣小冠﹐結隊自牀後出﹐時以憊甚﹐不能詰也。未幾﹐又見此數十人連袂自門入﹐每人皆至牀前叩首而去﹐心甚疑訝﹐然喑不能言。比先太夫人入﹐告以故﹐太夫人驚曰「今夕延僧施食﹐豈鬼來相謝耶﹖」然自後病良已﹐宅亦從此淸吉。先大夫嘗與人言之。故余家𨿽不禮懺﹐而施食一事﹐嘗舉行之。玆閱南宋車若水《腳气集》所論施食之說﹐頗有相合者。若水在宋爲講學家﹐所見如此﹐故采錄之。大略謂﹕自先王之禮不行﹐人心放恣﹐被釋氏乘虛而入﹐冠禮﹑喪禮﹑葬禮﹑祭禮﹐皆被他將蠻夷之法來奪了。冠禮如他初削髮受戒之類。喪禮則有七七﹑百日之說。葬是順﹐火化是大逆。今貧民無地可葬﹐又被他說火化上天﹐是喪葬之禮亦被奪了。施斛一節﹐旣薦祖先﹐又與祖先請客而共享之。夫神不歆非類﹐民不祀非族﹐蓋是理之必然者。乃後世小人﹐但知自己饑餓﹐何曾有思親之心﹖往往𨿽有子孫﹐亦是若敖﹐如此則施斛之說﹐尙不失爲長厚也。畢竟是一个祭祀﹐以僧代巫﹐而求達於鬼神﹐請父母而又與請客﹐致死致生之道﹐容或有是理也。予先室死﹐曾施斛祭之。友朋來問云「君素不信佛老﹐何爲施斛﹖」予曰「我自不信﹐我自施斛。」旣而友人呂居中云「鄭忄造堂先生﹐亦不信佛老﹐亦不廢施斛﹐曾有所感也。以僧代巫﹐卻要擇僧。」云云。其說於理甚明。昔邵康節先生不廢紙錢﹐其亦此義乎﹖又福州梁ぇ林中丞《退庵隨筆》載﹕康熙時﹐韓文懿公病困時﹐李文貞公往候之。公曰「正有一事﹐欲仗大筆傳信。病中見得幽冥之故﹐灼然不爽。吾初疾﹐原非大癥﹐止因眾祟繞榻﹐徹夜叫歡﹐連旬不能合眼﹐以致病勢日增。其日﹐諸鬼忽相約於西河沿赴席﹐甫晡﹐相率而去﹐吾竟得安寢達旦。使人訪問﹐則西河沿人果於是夜普度施食。自是後﹐諸鬼復還﹐吾亦遂不寐﹐以至於困。」李曰「今諸鬼在何處﹖」曰「見君在坐﹐退處榻後矣。此事向不以爲信﹐今將紀錄示後﹐病不能執筆﹐故以相屬。」後文貞以此事載之語錄中。夫文貞爲一代理學名臣﹐目擊韓文懿之事﹐而著之書﹐則施食一節﹐可無致疑矣。

○古今海菜價之貴賤若水又謂﹕「天下有貴物乃不如賤者。只如眼前海菜﹐以紫菜爲貴。海藻次之﹐海藻所謂大菜也。苔爲下。紫菜爽口﹐乃發百病。大菜病人可食。苔之好者﹐眞勝前兩菜﹐且無渣滓﹐本艸謂能消食也。貴公子只是喫貴物。」云云。按紫菜此時並不貴重﹐而海藻則稍貴於紫菜﹐亦是常物﹐非貴人所屑食者。今之海菜﹐則海參也﹐魚翅也﹐而推燕窩爲首﹐佳者價至三四十金一斤﹐較紫菜價百倍矣。何古今食品之殊若此﹖豈古尙儉而今愈奢耶﹖

○黃巖杜鵑若水謂﹕「杜陵《杜鵑詩》云﹕」生子百鳥巢﹐百鳥不敢嗔。殷勤哺其子﹐禮若奉至尊。『其說不然。杜鵑﹐鷂屬﹐梟之徒也。飛入鳥巢﹐鳥見之而去﹐於是生子於其巢。鳥歸﹐不知是別子也﹐遂爲育之。旣長﹐乃欲敢母。「其說甚奇﹐古人初無是說。豈黃巖之杜鵑若是﹖若水親見之而云然耶﹖記之﹐以俟世之博物者。

○關侯祀典關聖廟中﹐除子平及周倉外﹐無從祀者。按《吳志呂岱傳》﹕安成長吳﹑中郎將袁龍首尾關雲長﹐復爲反亂﹐據攸縣﹐龍在醴陵。權遣魯肅攻攸﹐得突走。岱攻醴陵﹐遂擒斬龍。是龍﹑皆蜀漢忠臣﹐關聖心膂﹐龍又殉節﹐乃廟中不祀﹐何耶﹖又世傳侯生於戊午年五月十三日﹐四柱皆是戊午﹐故祀典於是日致祭一次。然以《長歷》考之﹐是年五月無戊午日﹐是四柱戊午之說已不足憑。又遂安余國楨所著《劬庵類稿》謂﹕正史﹐侯殉義在建安二十五年﹐歲在庚子﹐年五十八歲。則侯受生之歲是癸卯﹐非戊午也。余又考﹕由戊午至庚子僅四十三年﹐而獻帝初平元年侯已從先主討董卓﹐以戊午年計之﹐止十二歲耳。有是理乎﹖

○經文句讀異解邢凱《坦齋通編》謂《易》「或益之十朋之龜弗克違」謂有十朋之益﹐卽龜亦不能違也。《經傳釋詞》謂《論語》「毋以與爾鄰里鄕黨乎」作一句﹐「毋」作不字解。兩說𨿽與注不合﹐而其論自通。又《湛淵靜語》﹕《明夷》六二「用拯馬壯吉」謂當明夷之時﹐旣有所傷﹐必用拯救﹐其所拯救﹐必馬壯健而獲免之﹐速則吉也。《論語》「子在齊聞韶三月不知肉味」必如是讀﹐方得明白。《孟子》「非其有而取之者盜也充類至義之盡也」語意乃見圓澈。此數說亦甚有味。

○滑稽詩教職當歲考之年﹐定例亦須考試一場。向來﹐學使者優卹教官﹐大都臨期散捲﹐遲數日交卷。教官中年老者居多﹐多不自作﹐托學中能文者代爲之。故考教一場﹐僅爲具文矣。咸豐癸丑﹐江西萬藕ぎ尙書視學浙江﹐忽攺爲扃試。於是年老荒疏諸公﹐皆大驚恐﹐先期於同寅中擇年少未荒者﹐某代作﹐某代書﹐互相訂定﹐庶時到不致曳白﹐然此心總搖搖如懸旌也。學使亦頗慮內中有不能完捲者﹐無以下臺﹐乃合優生與教官爲一場。又下令曰「若老師目昏手顫﹐不能端楷者﹐準將艸稿交優生代謄。」於是歡聲雷動﹐大半托優生捉刀矣。金郡九學諭訓共十八人﹐試之日﹐人給方桌一張﹐列坐堂上﹐各優生則散坐廠內。文成交卷﹐教官尙得學使例宴﹐飽餐而散﹐可謂將軍不負腹矣。餘同事秀水陳星臯言﹐文素敏捷﹐一揮而就。又作七律一章﹐奉呈諸君子﹐讀之無不捧腹。後學使微聞之﹐亦一笑而已。其詩曰「接談散捲久通行﹐誰料今番忽變更。髙踞考棚方桌子﹐俯求優行老門生。牢籠一日神都倦﹐安枕三年夢再驚。共說阿婆都做慣﹐者回新婦禮難成。」

昔人有嘲內閣中書詩曰「莫笑區區職分卑﹐小京官裏最便宜。也隨翰苑稱前輩﹐好認中堂作老師。四庫書成邀議敍﹐六年俸滿放同知。有時澑到軍機處﹐一串朝珠項下垂。」余因星作考教詩﹐亦戲將是詩攺之﹐以呈諸君子云「莫笑區區職分卑﹐教官也最占便宜。春秋兩季分肥胙﹐督撫同聲叫老師。遇考可求優行代﹐束不怕上官知。有時保得京銜著﹐一串朝珠項下垂。」時知府事者﹐爲崇厚庵觀察﹐笑謂人曰「陳子莊以督撫爲門生﹐我等道府﹐宜乎不在渠目中也。」

湖州郎蘇門觀察﹐庶常畱館後﹐有七律三首﹐亦可噴飯。詩云「自中前年丁丑科﹐庶常館裏兩年過。半歐半趙書𨿽好﹐非宋非唐賦若何﹖要做駱駝畱種少﹐但求老虎壓班多。三錢卷子三錢筆﹐四寶靑雲帳亂拖。」「幾人雅雅復魚魚﹐能賦能詩又善書。那怕朝珠無翡翠﹐只愁帽頂有硨渠。先生體統原來老﹐吉士頭銜到底虛。試問衙門各前輩﹐此中風味近何如﹖」「糧船一搭到長安﹐告示封條亦可觀。有屋三間開宅子﹐無車兩腳走京官。功名老大騰身易﹐煤米全家度日難。怪底門公頻報道﹐今朝又到幾知單。」

○冷官風趣伯祖朝珍公廷獻﹐乾隆辛卯舉人。弱冠登科﹐意气豪邁﹐十上春官不第﹐選就蘭溪教諭。在都中遇翰苑諸公﹐必以論文數典困之﹐洪稚存﹑張船山太史均畏其鋒。常自詫曰「吾來會試﹐狀元總在吾荷袋中﹐無柰取遇翦綹賊也。」官蘭諭三十餘年﹐不問家人生產﹐惟以飲酒賦詩爲事。年躋八秩﹐奉部推升國子監典籍。門下士集資爲祝八十生辰﹐樂飲十日而歸。同官仁和沈秋河先生爲撰壽序﹐用一百个「死」字﹐文極奇詭。復撰一聯贈之﹐曰「不病故﹐不勒休﹐仙家亦稱上等﹐又升官﹐又添壽﹐教官無此下臺。」歸之次年﹐道光辛卯﹐重赴鹿鳴﹐侄九臯是科亦登鄕薦﹐爲吾宗盛事。余年八歲時﹐隨先大夫之官福建﹐過蘭溪﹐公登舟來視﹐撫余首曰「兒好好讀書﹐早早發達﹐莫效老翁之喫苜蓿盤也。」嗣余於辛卯科﹐乃薦而不售﹐官校官者十八年﹐僅得公曆俸之半耳。

校官爲冷宦﹐自撰楹聯﹐或嘲或諷﹐多有可發一噱者。李時庵教授題大堂聯云「掃雪呼僮﹐莫認今朝點卯﹔轟雷請客﹐都知昨日逢丁。」傅芝堂學博則云「百無一事可言教﹔十有九分不像官。」此二聯早膾炙人口矣。屠筱園教授所書﹐則「教無所教偏稱教﹔官不成官卻是官」。自嘲中卻有身分。陸定圃教授則云「近聖人居大門徑﹔享閒官福小神仙。」亦有味。沈秋河司訓門聯云「讀書人惟這重衙門可以無妨出入﹔做官的當此種職分也要有些作爲。」則稜稜風骨﹐讀之令人肅然起敬也。

○科第世家本朝五子登科者﹐余前記之矣。光緒元年乙亥恩科﹐福建侯官郭齋觀察式昌長子曾矩﹐與叔事昌﹐弟曾﹐同科中式。祖父遠堂中丞方引年歸裏﹐一時傳爲盛事。後乃知中丞昆弟五人皆登科無仕﹐觀察則與嫡弟元昌等五人﹐先後登科。家門之盛﹐近代希有。中丞攵歷中外﹐淸望交推。觀察歷典劇郡﹐循聲卓著。世徳作求﹐振興未艾也。觀察爲餘言﹕同鄕林氏科甲鼎盛﹐有「一科四進士﹔三代五尙書」之聯﹐自謂不及。余謂﹕「我家雍﹑乾之際﹐楹聯亦有『一門三宰相﹔四世五尙書』二語﹐似尙未足爲奇。」如近時吳門潘文恭相國﹐狀元及第﹔其弟世璜及孫祖蔭﹐皆以探花及第。此外登進士入詞林者﹐指不勝屈。合肥李相國爲題其門曰「狀元宰輔祖孫父子伯侄兄弟翰林之家。」則極當代科名之盛﹐亦見壽考作人之雅化也。

○不讀書人有至行不敢妄爲些子事﹐只因曾讀數行書。蓋以讀書者必明理﹐不妄爲﹐乃有所爲耳。然世之奇節偉行﹐多出於不讀書之人﹐其故何哉﹖杭州江小蕓觀察淸驥爲餘言﹕裏中有錢塘人許大鏞者﹐爲水師營卒﹐餉不足以養母﹐遂兼業剃工。性極肫摯﹐而不能識一字。常往來觀察家執藝﹐見壁間懸奚鐵生山水小幅﹐愛之甚。每至﹐必注視久之乃去。心摹手追者累月﹐忽縱筆成一畫﹐顧不自信﹐又慚於示人。一日者見觀察﹐忸怩顏者良久﹐乃出所畫以相質。觀察驚爲神似﹐亟相許可﹐復爲指其瑕處﹐謝而去。去數日﹐復持一畫來﹐則較前更工矣。由是暇取畫﹐畫就﹐必以質觀察。不一年﹐遂有畫名﹐然業剃如故也。母老矣﹐思爲納婦﹐則固謝不願。蓋恐多一人﹐則母之甘旨或缺也。適有新寡者﹐母廉其值﹐不告於子而聘之。大鏞大驚﹐然不敢逆母命﹐遂成禮﹐禮成後﹐詢知爲寡婦再醮﹐則又大驚﹐立與異室寢﹐而陽共侍母﹐母不知也。觀察聞而詢之﹐則蹙然曰「吾敢壞孀婦節哉﹖」未幾﹐母病且甚﹐大鏞醫禱皆窮。鄰有華陀廟﹐百叩乞方﹐終不效。會遇陀誕辰﹐裏眾焚香者相屬﹐鑪火赫然﹐大鏞忽插中指鑪中﹐眾驚問故﹐曰「吾將燃以救母。」火烈焰起﹐指燁爆有聲﹐眾相勸相鄰﹐股栗汗流﹐大鏞■◆齒默禱﹐顏色不變﹐頃之﹐中指二節皆成炭﹐則裏鑪灰及指炭Ь湯進母﹐母飲之立愈﹐眾皆嘆異﹐以爲神。不數月﹐母猝以無疾逝﹐大鏞醫救莫及﹐痛絕者數四。旣殯其母﹐乃謂寡婦曰「我之娶爾者﹐順母命也。所以我不與爾處者﹐全爾節也。今我母歿﹐爾節全﹐我行且逝矣。請悉以家之所有予爾﹐爾可保爾節以終身矣。」遂出門去﹐自髡其發﹐爲僧於華陀廟中﹐戒律甚嚴﹐人咸敬之。咸豐庚辛之變﹐城破廟毀﹐大鏞不知所終。觀察決其必殉難以死﹐特無人佐證﹐不能爲之請旌耳。嗟乎﹗若大鏞之所爲﹐有讀書土大夫所難爲者﹐而大鏞顧率性爲之﹐而不見其難﹔然大鏞固一字不能識之人也。悲夫﹗

●卷十二○舒鐵云和尙太守謠自軍興以來﹐仕途流品冗雜。近年世道淸夷﹐於是大吏多以澄敍官方爲事。前年﹐福建巡撫劾長隨出身之同知何某﹔上年﹐湖南巡撫劾候補道劉某曾作門丁﹐皆奉特旨革職查辦。此後濫廁冠裳﹐未曾發覆者﹐當稍知警惕矣。然嘉慶年間﹐有和尙太守一案﹐最爲奇異。和尙姓王﹐名樹勛﹐山西人﹐揚州鹽賈王引長世僕汪重光乳母之子﹐始在木蘭院爲道士﹐後至京師廣惠寺爲僧﹐號明心和尙。有口辯﹐多技能﹐兼挾異術。一時名動公卿﹐下而士庶商賈﹐上而達官勛衛﹐皆有皈依者。蓄積饒多﹐忽言塵劫且至﹐當畱髮﹐蓄妻子﹐遂出都﹐依所善者某中丞作幕友。久之﹐復入都。會開事例﹐乃捐通判﹐分發湖北﹐諸弟子左右之﹐補善缺﹐擢同知﹐晉知府﹐調補襄陽府知府。其幼主王六聞信往投﹐命爲侄﹐乃畱署中。旋以卓異赴部﹐禦史石承藻發其姦﹐下刑部﹐訊得實﹐諸弟子復左右之﹐得從輕比。奏上﹐仁宗震怒﹐命發黑龍江編管﹐先於刑部前枷號兩月﹐再行發遣。然其弟子總以爲神奇﹐不可解也。舒鐵云孝廉有《和尙太守謠》一篇﹐警煉奇詭﹐李長吉不足多也﹐或他日和尙竟藉此獲傳﹐則和尙之幸也。詩云「棄民爲僧如禿﹐棄僧爲官如沐猴。宦成黃鶴樓中住﹐事敗黑龍江上去。南來初寂寞﹐騎上揚州鶴。北去尢蕭條﹐凍煞紇幹雀。無端忽慕竺法深﹐有時化爲支道林。碧紗籠邊鐘悄悄﹐靑蓮缽底花沈沈。石塔寺﹐無一縫﹔金輪會﹐有萬眾。吳國銅瓶五色堅﹐趙州布衫七斤重。借得如意影﹐放下笤帚柄。或現宰官身﹐或佩國公印。兩眼看天雋不疑﹐五體投地霍去病。豈知襄陽節度乃有敍勛僧﹖正聚處禪師之斗場﹐住處終南之捷徑。君不見南州傳法唐慧能﹐又不見西蜀入貲漢長聊。料得淸貧飠太守﹐依然天竺古先生。恆星不見官星見﹐不看僧面看佛面。匆匆一曲《雉朝飛》﹐啞啞三更《烏夜啼》。州亦不可添﹐詩亦不可攺。白銅上春如夢﹐黃金臺畔人如海。珊珊者骨﹐種種者發﹐不須笑整冠﹐且與翻著襪。卿在雁門關來﹐師言石頭路滑。鈴音云何劬禿當﹐禪味如是乾屎橛。贈君以繞朝之馬撾﹐李斯之狗枷。峨峨禦史府﹐堂堂司寇衙。五百劫恆河沙﹐二千石優曇花。紆靑拖紫波斯匿﹐偎紅倚翠摩登伽。於是乎始墨﹐於是乎始ヮ。汝受諸苦惱﹐何不出了家﹖吁嗟乎﹗天下𨿽大﹐難容其身﹐地獄之設﹐正爲此人。今我故我﹐無臣有臣。束之髙閣﹐問之水濱。初不若劉孝標典校祕閣上﹐又不若楊法持戰勝邊庭壯。爰有薛懷義﹐行軍總管彼一將﹔復逮李罕之﹐中書門下此一相。韋渠旣工古樂府﹐賈島亦登進士榜。國子祭酒理又玄﹐ト門祗候言非誑。馮延魯去空遁逃﹐孫景元來曾供養。而況徐羨之愛湯惠休﹐阮佃夫薦茹法亮。靑史十七部﹐白髮三千丈。旣已追度牒﹐何又進治狀。君不見襄陽太守王和尙﹗」

○訟簡刑淸法同治六年﹐余初任南匯縣時﹐厲精圖治﹐遇民間訟事﹐一經控訴﹐立卽提訊﹐隨到隨審﹐隨審隨結。三月之間﹐除尋常自理之案外﹐審結歷任積案三百八十餘起。案牘一淸﹐民間頗著頌聲。丁雨生中丞奏予獎敍﹐余私心亦未嘗不自喜也。洎調靑浦﹐仍不肯少怠﹐攔輿喊稟﹐無不立爲了結。甚至南匯舊部民訟獄者﹐有不之本縣﹐而來靑浦﹐求余判斷。心益喜自負。至九年﹐丁中丞以所刊《牧令書》頒發各縣﹐內有南丰劉廉舫先生衡《庸吏庸言》一冊﹐余受而讀之﹐不禁悵然自失﹐通身汗下。自是不敢自詡精明﹐輕受民詞矣。先生之言曰「尋常案件﹐定於三八當堂收呈。此外各日﹐切勿濫收。夫小民錢債田土口角﹐一切細故﹐一時負气。旁有匪人聳之﹐遂爾貿貿來城﹐忿欲興訟﹐實則事不要緊﹐所欲訟者﹐非親卽友﹐時過气平﹐往往悔之。官若隨時收呈﹐則𨿽有親鄰﹐不及勸阻﹐而訟成矣。一經官爲訊斷﹐曲直分明﹐勝者所值無多﹐負者頓失顏面﹐蓄忿漸深﹐其害有不可勝言者。且官卽淸廉﹐結案亦極神速﹐訟者自田間來﹐人地生疏﹐斷不能一無所費﹐此官長任事太勇之過也。若官非三八日斷不收呈﹐則訟者欲告之日﹐未必適逢放告之期。此數日中﹐有關愛之親戚鄰里﹐爲之勸解﹐則狀詞未投﹐欲告者舊淸未斷﹐爲所欲告者﹐顏面無傷﹐不難杯酒釋憾矣。夫如是則訟端漸少﹐和气所蒸﹐可以兆丰年﹐而釀厚俗﹐又不僅惜民之財已也。此愛民者所宜體諒及之者也。倘自詡聰彊﹐收呈不以其時﹐能則能矣﹐毋亦不卹民隱乎﹖況更有藉此巧取者﹐吾烏乎知之﹖至如命盜﹑斗傷﹑搶親等案﹐則應就地方情形﹐擇其尢要者﹐酌定十條﹐或八九條﹐刊刻宣示﹐準其隨時喊稟﹐則又不必具呈矣。」云云。此眞閱歷有得﹐藹然仁者之言。嗣余宰上海﹐卽遵其言行之。上海五方雜處﹐華夷交涉事件尢多﹐聽訟不勝其煩。嘗有攔輿控會項不還者﹐余閱其呈﹐曰「爾理可準﹐然細故可於明日告期上來。」明日其人不至。又嘗於鞫獄時﹐有呼冤入者﹐詢其故﹐則被人霸占房屋不還之故。亦令其俟告期來﹐到期亦不至。蓋俱有人相爲調息矣。此等事不一而足﹐不特民免訟累﹐卽官亦省聽斷之煩。仁人之言﹐其利溥哉。特記之﹐以志吾過﹐並諗後之有志卹民者。

○禽獸亦通靈性道光壬辰﹐余應京兆試後﹐至元氏縣省外舅。縣城外民家畜一雞﹐云能識字。余往觀之﹐見以《千字文》散置於地﹐呼令取某字來﹐則應聲銜至。余戲令取「雞田赤城」四字﹐而匿其「城」字﹐則銜「雞田赤」三字列於前﹐而側首以覓「城」字不得﹐若有躁急狀。同人均大驚笑﹐或云此亦教而成者﹐如黃雀演戲﹐鳥龜算命﹐蝦蟆教書﹐螞蟻排陣之類﹐皆不足奇。最奇者﹐錢梅溪先生所云﹐蘇州楊方伯家畜一犬﹐喜聽曲﹐每遇人唱曲﹐必搖尾至﹐驅之不去。曲若有誤﹐則尹々作聲﹐若相正者。犬能顧曲﹐已自奇矣﹐又蘇城新郭裏有浙江慈溪人姜姓﹐設小藥肆﹐姜素知醫﹐頗有聲。家畜一犬甚馴﹐姜每視疾﹐犬輒隨之。有患隔癥者﹐姜誤爲虛癥﹐將投補劑﹐犬向之長嗥﹐乃攺其方﹐數劑而愈。有孕婦﹐腹巨而飲食減少﹐姜目爲蠱脹﹐犬又向之呦呦作小兒啼﹐乃悟﹐予以安胎藥﹐越月而孿生﹐母子無恙。嗣有鄕人患濕毒﹐一腿紅腫﹐不知其名﹐姜審視未定﹐犬忽突前嚙之﹐血流滿地﹐作紫黑色。鄕人大號﹐姜怒撻其犬﹐旣乃知毒蘊於中﹐非開刀不能出也。敷以藥﹐遂愈。於是犬醫之名大著﹐然未幾逸去﹐姜忽忽若有失焉。犬能知醫﹐尢奇之奇者也。

○堪輿奇驗杭州文風科第﹐甲於一省﹐自嘉﹑道而後﹐漸不如紹﹔至咸﹑同之際﹐復不如寧。錢塘丁松生丙﹐謂爲府學風水所致。因於光緒乙亥科前期﹐請於大府﹐將門逕向置稍爲攺﹐又將五魁亭飾而新之。八月初八日﹐士子入場之日﹐適值工竣﹐松生於亭前燃雙響炮三十枚﹐以振文气。洎榜發﹐杭人中式正副榜者恰三十人﹐松生之侄立誠得亞元。共以爲奇﹐堪輿之驗如此﹐不可解也。松生勇於爲善﹐其所爲者﹐不顧艱阻﹐必底於成。杭城善後之事﹐多得其力。左爵相薦舉浙江人才﹐稱其見義必爲﹐居心懇惻﹐而有條理。若授以牧令之任﹐必能撫循黎庶﹐希蹤循良。奉旨以知縣發江蘇補用﹐松生髙臥不起﹐其志趣可欽也。

○錢東平創捐法錢東平江者﹐浙之歸安人也。負才使气﹐斥弛不羈﹐有俯視一世之槪﹐故無鄕曲譽。薄遊廣東﹐亦落落寡所合。會林文忠禁煙﹐英夷肇釁﹐江心憤其事﹐遂集眾舉義﹐與夷爲難。所作檄文﹐多所指斥﹐大府惡之﹐坐以法﹐遣戍新疆。當未至之先﹐新疆諸人固已聞其名矣。旣抵戍所﹐自將軍以下皆折節與交。江口若懸河﹐議論激昂慷慨﹐同人皆推服之﹐尊爲上客。未幾﹐遇赦歸。歸後﹐又遊京師﹐出其縱橫捭闔之說﹐遂名動公卿間﹐或勸以仕﹐江不應﹐頗以魯仲連自命。時值粵賊陷金陵﹐世事孔亟﹐江曰「此吾錐處囊中﹐脫穎而出之時也。」遂乘薄笨車出都﹐出都日﹐送者車數百輛﹐極冠蓋之盛。其時副都禦史雷公以誠辦理糧臺﹐開府邵伯埭﹐江懷刺上謁。抵掌而談﹐雷公大悅﹐辟至幕府﹐幾於一則仲父﹐再則仲父之契焉。當是時﹐江北屯兵數萬﹐儲胥甚急。公以轉餉爲職﹐而各省協餉不至﹐空手不名一錢﹐庚癸頻呼﹐行有脫巾之變﹐焦愁仰屋﹐莫展半籌。江爲之畫策﹐疏請空白部照千餘紙﹐以勸捐軍餉﹐隨時隨地卽行塡給﹐與從前繳銀累載奏獎不聞者﹐迥然不同。富人朝輸貨財﹐夕膺章服﹐歡聲載道﹐踴躍輸將﹐不旬日遂得餉十餘萬。又創立「抽法」﹕於行商坐賈中視其買賣之數﹐每百文捐取一文﹐而小本經紀者免。居者設局﹐行者設卡﹐月會其數﹐以濟軍需。所取甚廉﹐故商賈不病﹔所入甚鉅﹐故軍餉有資。源源而來﹐取不盡而用不竭﹐不期月又得餉數十萬。資用旣裕﹐兵气遂揚。江上諸大帥倚雷公若金城﹐而公亦視江如左右手矣。當是時﹐江之名聞天下﹐然江恃功而驕﹐使气益甚。玩同幕於股掌﹐視諸官如奴隸﹐咄嗟呼叱﹐無所顧忌。於是上下交惡﹐譖毀日至﹐雷公亦稍稍疏之﹐膠漆而冰炭矣。江愈怒﹐卽於雷公亦面加譏斥﹐雷積忿日久﹐第欽其才﹐姑含容之。一日飲次﹐議論相左﹐雷加誚讓﹐江使酒大罵﹐雷怒甚﹐在旁者又慫恿之﹐立卽斬首。乃以江跋扈狂肆﹐將謀不軌奏焉。冤矣。使當日江稍委蛇﹐必可不死。使雷公左右有略與周旋者﹐亦不至於死。小有才﹐而未聞君子之大道﹐不能爲髙蹈之魯仲連﹐轉同於殺軀之盆成括﹐哀哉﹗余初不識江﹐故友戴禮亭熟其人﹐爲余述其大槪如此。後雷公以他罪褫職﹐聞亦頗心悔其事﹐流寓淸江浦佛寺﹐誦經自懺﹐然而江則已死矣。

錢江旣創立捐法﹐各直省皆仿照行之。曾文正公尢以爲善﹐謂軍餉無出﹐與其病農﹐不如病商。蓋擇禍莫若輕之意﹐非眞以捐爲必可行也。軍興二十年以來﹐不加賦﹐不勒派﹐而卒成戡定之功者﹐捐之力居多。余自咸豐初年﹐奉檄餉局﹐首則捐輸﹐繼而助餉﹐又繼而米捐﹐舌敝耳聾﹐異常困苦﹐恨聲不絕﹐所得無幾。自捐法行﹐商賈不無怨謗﹐然一省之中﹐每年或得數十萬﹐或得百餘萬﹐或得二百餘萬﹐而不甚費力。余謂辦捐之道﹐切不可過分﹐此是國家不得已之政﹐須體朝廷不忍人之心﹐持己以嚴﹐免招物議﹔待人以恕﹐用血阝商情。自然﹐商賈願藏於其市﹐行旅欲出於其塗﹐而捐數可以旺收﹐聲名不致敗壞矣。其有以刻爲能者﹐尺布斗粟﹐並計起捐﹔碎物零星﹐忘報卽罰﹐此是關市之暴客也。其有營私爲己者﹐得費免捐﹐公然賣放﹐收錢不報﹐暗地侵吞﹐此是國家之盜臣也。兼之設卡旣多﹐立法益密﹐大小委員﹐一局三四輩﹐巡丁司事﹐一卡數十人﹐人數猥雜﹐局用益大﹐所入不敷﹐則不得不加意搜求。再﹐人之賢者少﹐而不肖者多﹐查察不及﹐獘端百出﹐旣爲暴客﹐又爲盜臣﹐而商賈徒耗其財﹐餉需仍無有濟﹐言之可爲痛恨﹐𨿽大吏時加檢攝﹐有犯必懲﹐而吞舟之漏者﹐又不知凡幾。此固非江創法之初心﹐然江則爲其濫觴矣。故此時但願軍務早蕆﹐捐得停﹐復睹嘉道承平之治﹐斯爲美耳。然江以一匹夫創成天下捐之舉﹐論平賊之資﹐固屬功之首﹔追思病商之源﹐亦是罪之魁也。

按捐之法﹐實肇於宋陳亨伯之經制錢﹐增酒價﹐添商稅﹐及公家出納每千收二十三文。紹興時﹐歲入共一百二十萬緡﹐史稱其多。江之捐﹐實祖其意﹐𨿽云每千取十﹐其究也﹐亦將至二十三文。第以江﹑漸二省計之﹐每歲已三四百萬緡﹐於軍餉實爲大宗。朝廷𨿽屢有輕減之旨﹐總以軍務未平﹐未能已也。

○王畹上李秀成陳攻上海策宋不用張元﹐而元昊用之﹐大爲中國患。人多咎宋之遺才﹐而不然也﹐此其中固有天存乎其間焉。同治元年春二月﹐上海中外諸軍攻克粵賊七堡逆壘﹐獲蘇州諸生王畹上僞忠王書﹐具陳攻取上海之策。薛覲堂中丞閱之﹐大驚﹐疏聞於朝﹐江南北大爲警備﹐幸賊不從其計﹐卒以無事。至四月後﹐李爵相督師來滬﹐以上海爲關中﹐戰勝攻取﹐遂奏廓淸之功。然當畹獻策之時﹐使賊稍聽其謀﹐上海一有失事﹐則後來爵相無駐節之所﹐餉源斷絕﹐不知又多費若干經營矣。賊平後﹐畹遁入咪利堅墨海書院以死﹐不嬰顯戮﹐三吳人有遺恨焉。然畹先時亦嘗謁吳曉帆觀察﹐陳書﹐當事者不置意﹐遂往從賊﹐此亦張元之流亞也。國祚中興﹐彼昏不用﹐豈非天哉﹗畹書余於薛中丞幕府中見之﹐洋洋數千言﹐今則不能記憶矣。大略勸賊與洋人和﹐而藉其勢以圖中原。謂洋人遣使至金陵﹐以各國貿易所在﹐請無攻滬﹐而賊酋不許﹐洋人遂助中國城守﹐爲失策。此時宜急許其不攻﹐而要令不得以軍裝﹑火藥資中國﹐再遣舟師渡江﹐分擾通﹑泰﹑裏下河完善之區﹐並於海道劫掠華商﹐使不敢載運貨物。貿易不通﹐捐斷絕﹐官軍乏餉﹐洋人坐困上海﹐聚數百萬避難之人﹐無所得食﹐必且生變。而洋人生理旣絕﹐亦必俯首來求好﹐然後脇之使獻上海﹐策之上也。若一時不能與洋人和﹐而先欲得上海﹐亦不必調集大兵也。蓋洋人嗜利﹐近以蘇﹑浙二省避難人至滬地﹐遂於夷場廣造房屋﹐重收租息﹐初不問人之來歷也。宜遣精兵數千人﹐僞作難民﹐賃洋屋以居﹐地系夷場﹐中國官無從稽察﹐中夜一呼﹐應者四起﹐縱火焚燒﹐遇人斫殺﹐洋人計惟登舟逃逸﹐而上海唾手得矣。上海旣得﹐然後招回洋人﹐而厚待之﹐不攖其怒﹐而仍可爲用﹐策之次也。云云。其慮甚周﹐其計甚毒﹐故在上海者閱之﹐無不發指﹐無不失色。乃以梟雄之李秀成﹐亦如陳叔寶之昏庸﹐棄書牀下﹐此眞國家之福也。嗚呼﹗豈非天哉。

○造化弄人先大夫言﹐福建莆田縣轄兩巡檢﹕一迎仙寨﹐一涵江司。迎仙寨姓李﹐涵江司姓繆﹐二人皆紹興人﹐交相得也。初不之異﹐繼乃知繆則李﹐而李繆﹐蓋二人同爲部吏﹐繆以年滿選迎仙巡檢﹐以部中尙有經手事﹐難其行﹐李乃頂名而往﹐繆仍以李名在部。越數年﹐李之名年滿謁選﹐適得涵江﹐同在一縣﹐相見啞然。信造化之弄人也。

○應對舛錯之笑柄聖門四科﹐言語居一﹐蓋出話稍不檢點﹐卽錯誤矣。汪稼門先生志伊總督浙閩時﹐性嚴厲﹐僚屬進見者﹐無不惴惴。先大夫督造軍工廠戰船﹐工竣﹐例歸總督驗收。鹽道麟公祥素謹愼﹐恐先大夫辭有舛錯﹐囑道庫大使達泰曰「子妙於語言﹐可幫同陳君應對﹐免致觸忤也。」洎總督驗船﹐見工堅料實﹐頗爲嘉予。達隨之行﹐先意承志﹐喋喋扌言。總督色甚和﹐鹽道心亦甚喜。比驗及貯淡水之井﹐總督笑曰「井甚深﹐恐小孩子跌下﹐須淹死矣。」達遽對曰「不然﹐卽大人跌下﹐亦要淹死。」同行之官﹐無不匿笑。總督色莊而去。事畢﹐麟公呼達至官廨﹐痛責之曰「好好一篇文字﹐被汝鬧壞﹗」達俯首引咎而已。次日衙參﹐麟公見總督﹐先謝不敏。總督曰「我並不計較及此也。」麟公退﹐又呼達告誡之。遂同謁巡撫王畹香中丞紹蘭﹐巡撫忽問及漳州鹽商王夢蘭虧課事﹐麟公心恨此商﹐卽對曰「王紹蘭乃一姦惡之小人也。不革王紹蘭﹐鹽務無從整頓。不辦王紹蘭﹐羣商無所畏懼。」娓娓數百言。皆斥王紹蘭名而罵之。藩臬兩司﹐初以目示之﹐不悟﹔繼微曳其衣﹐仍不悟。巡撫乃微笑曰「是王夢蘭也。『麟公始恍然﹐大慚愧﹐起立謝罪。旣出﹐官廳中有傳其事者﹐達乃合掌誦佛號﹐曰﹕」報應如是之速哉﹗「合座大笑。麟公後官至倉場總督。

○女子從戎粵賊洪秀全之自廣西竄長沙也﹐其妹洪宣嬌稱元帥﹐常騎馬﹐率粵之大腳婦出隊﹐服五采衣﹐備極怪狀﹐官軍望之奪气﹔然第炫人耳目﹐其不能衝鋒決鬥也。其時﹐唐縣李方伯孟羣﹐有妹名素貞者﹐知書﹐工騎射﹐熟孫吳兵法﹐於天文占驗之學﹐靡不窮究﹐父兄皆奇之。咸豐四﹑五年﹐方伯以知府奉楚撫胡文忠公檄﹐督師討賊﹐招女至軍中。女戎裝往﹐代爲畫策決勝﹐累建奇功﹐殺賊逾萬。方伯常剿賊失利﹐被圍十餘重﹐他將軍皆不能救。女怒馬獨出﹐於槍林炮雨中突圍而入﹐手斬數十人﹐護方伯歸。甲裳均赤﹐賊眾萬目注視﹐驚爲天神。後胡中丞攻漢陽﹐城堅不能下﹐女與方伯謀夜襲之。孤軍深入﹐中伏﹐救兵不至﹐遂血戰而死。年二十餘耳。報至﹐舉軍皆哭。後二載﹐方伯亦於安徽戰歿。女子從戎﹐百戰捐軀﹐軍興二十年來﹐所僅見者也。余有詩弔之曰「百騎甘寧襲賊營﹐紅妝血戰獨捐生。漢陽若舉褒忠祀﹐先拜英雄李素貞。」

○李方伯姬人殉節仁和李方伯本仁﹐開藩皖江時。以千金至吳門聘一姬﹐美而慧﹐方伯寵之專房。又於蘇州招一老伶工﹐教度曲。花晨月夕﹐檀板金樽﹐極聲色之娛﹐僚屬多竊議之。安慶不守﹐移省廬州。軍事又急﹐方伯誓以身殉。姬請隨死﹐不許﹔請益堅﹐則謂之曰「汝欲死﹐歸至家死﹐可也。」遂遣人護之出。又陳金幾上﹐集家眾諭曰「我受國恩﹐自當城亡與亡。爾輩願同我死者﹐畱。否則﹐各持金去。」於是眾皆懷金哭拜而散。老伶奮然曰「眾皆去﹐誰侍主者﹖」擲金地上﹐遂獨畱。方伯嘆曰「歲寒知松柏﹐不圖於伶人遇之﹗」越二日﹐城陷﹐方伯戰死﹐老伶掩其斃已﹐亦吞金死。時姬行尙未百里﹐回望城中﹐煙焰燭天﹐慟哭欲絕。遂曉夜遄行﹐不匝月抵家。發喪成服﹐眾方幸更生﹐姬獨詣夫人前﹐叩首請死。夫人勸之曰「若已脫難﹐我亦善視若﹐若何必死﹖」姬對曰「主人命我到家乃死﹐我不可負主人。」遂不食數日而卒。於是向之竊議方伯者﹐至是乃共哀方伯焉。嗟呼﹗慷慨赴死﹐從容就義﹐不圖於弱女子中見之。惜不知姬之姓氏也。卽如老伶者﹐亦人所難能也。

○仕途中豪俠風曾叔祖雲巖公諱孝升﹐性慷慨﹐喜交遊。弱冠時﹐手散萬金結客。官甘肅平番令﹐揮霍益甚﹐置繹延賓﹐有鄭當時風。會有某都統以譴戍伊犁﹐道出公境﹐公憐其遇﹐厚待之﹐復贐其行﹐都統感甚。然公於此等事甚多﹐不之記也。作宦十年﹐虧帑鉅萬﹐落職待勘。適都統復起用﹐氵存擢陜甘總督﹐未抵任﹐卽遣人往詣公。公已忘前事﹐驚不知所出﹔司道各官聞之亦驚﹐旣悉其情﹐乃爭出資﹐爲彌其缺。總督旣至﹐待公如上賓﹐疊加奏保﹐隆隆驟遷。不十年﹐官至雲南布政使﹐公自喜愈甚。人有急難﹐求之無不應者。錢塘陳香谷中丞桂生﹐時官某邑令﹐欠課五千﹐計無所出﹐欲覓死。公聞之﹐召令入見﹐呵之曰「五千金﹐細事耳﹗若乃欲以性命易之乎﹖」袖出一紙給之﹐則五千金藩庫實收也。陳感激涕零﹐以其曾祖句山太僕與文勤公同朝通譜誼﹐遂以叔事公。公𨿽喜結納﹐而獨不肯阿權貴。時和相國申勢張甚﹐公不與通﹐和頗銜之。會福文襄郡王出師徵苗﹐以函取庫金二十萬﹐公與之﹐而文襄薨﹐未及補牘。大吏劾公浮銷﹐著賠。和遂追公赴部對簿﹐不得辯。在獄兩年﹐嘗受恩者饋贈盈萬。公度所虧太鉅﹐不能償﹐則悉以所贈者周同系之人。其慷慨蓋天性也。未幾﹐沒於獄。時和已敗﹐乃得援赦免追。後香谷中丞撫蘇﹐招公子赴署中﹐待之同於兄弟。人亦重中丞之能報徳焉。此事余弱冠時見中丞﹐親爲餘言﹐猶以不能如某總督之脫公於厄爲歉也。

○仕途中炎涼態勒襄勤相國保﹐督四川時﹐待僚屬以禮﹐卽不愜意者﹐亦未嘗不飲人以和也。嘗告家梅亭方伯曰「我始由筆帖式﹐官成都府通判﹐不得上官歡﹐時遭呵譴。同官承風旨置之不齒﹐每衙參時﹐無與立譚者﹐抑鬱殊甚。又以貧故﹐不能投劾去﹐含忍而已。會聞新任總督某來﹐十年前故交也﹐心竊喜﹐而不敢告人。總督將至﹐身先郊迎﹐辭不見﹐慍矣。抵城外﹐上謁﹐又不見﹐更慍甚。乃隨至行轅﹐大小各官紛紛晉謁﹐皆荷延接﹐而我獨不得見。手版未下﹐又不敢逕去﹐天气甚暑﹐衣冠鵠侍﹐汗流浹背﹐中心忿恨欲死。正躊躇間﹐忽聞傳呼﹕」請勒三爺。『不稱其官﹐而稱行輩﹐具見舊時交誼。此一呼也﹐恍如羈囚忽聞恩赦﹐爰整衣冠﹐捧履歷疾趨而入。則見總督科頭衩衣﹐立於檐下﹐指而笑罵曰「汝太無恥﹐乃作此等形狀見余乎﹖』我稟請庭參﹐則掖之起﹐曰﹕」不要汝磕狗頭。『回顧侍者﹐令代解衣冠﹐曰「爲勒三爺剝去狗皮﹐至後院乘涼﹑飲酒去。』我於斯時﹐越聞罵越歡喜。比至院中﹐把酒話舊﹐則此身飄飄然若登仙境﹐較今日封侯拜相﹐無此樂也。時司道眾官猶未散﹐聞之俱驚。我飲至三鼓﹐歸﹐首府縣官尙伺我於署中﹐執手問總督意旨。從此遇衙參時﹐逢迎歡笑﹐『有進而與右師言者﹐有就右師位而與右師言者』矣。而勒三爺之爲勒三爺﹐如故也。官場炎涼之態﹐言之可嘆。故於今日待屬官有加禮﹐以此﹐而不肯輕意折辱屬官﹐亦以此也。」方伯嘗舉以告人﹐自謂一生歷官﹐不敢慢易忽略人者﹐勒侯之教也。

○愚民不解文告今世遇有條教禁約之事﹐上官必曰出示曉諭﹐曰多出示曉諭。於是匿示不張者﹐有罰﹔出示不徧者﹐有罰﹐上官以爲立法周密矣。而屬吏之復於上官者﹐亦不過曰已出示曉諭矣﹐已多出示曉諭矣﹐更有格外認眞者﹐曰已勒石曉諭矣。一曉諭﹐而上官之心已盡﹐屬吏之責亦卸﹐庸詎知蚩蚩之氓﹐固有一字不識者乎﹖民不識字﹐則不特出示無益﹐卽勒石之示亦復何益哉﹗同治丁卯九月﹐有英國商人載煤夾板船﹐於大洋膠沙而沈﹐煤遂散浮海面﹐南匯海濱之民﹐咸撈獲儲於家。固不見洋船也﹐但識爲洋煤而已。未幾﹐有洋人挾通事來縣見余﹐謂南民搶掠其煤﹐焚燒其船﹐索賠銀五萬兩。余以其語涉狂誕﹐拒之去﹐而密遣人赴海濱察得其情。因思我民斷無賠銀之理﹐而洋人必不肯已。若不查還其煤﹐必致肇釁﹐事聞總理衙門﹐所傷實多﹐則不賠而賠矣﹐且庸知不飭令賠者﹖不如先事圖之。遂選幹差﹐往沿海各村挨查﹐而繕手諭數百張﹐挨村徧貼﹐剴切曉諭﹐令將撈存之煤繳向公所﹐免致拖累云云。語極諄切﹐又親自赴鄕督查﹐乃沿海之地延袤計有百餘里﹐一時不能周曆﹐而英國領事官已照會上海道﹐札委華洋同知陳君寶渠﹐曁伊國施翻譯官﹐偕洋商來﹐並令火輪船駛至海面邏巡﹐開炮示威﹐勢洶洶然﹐民情震恐。而洋商則仍力持賠銀五萬之說以相恫喝﹐余大聲疾呼﹐以理折之﹐洋商气稍沮﹐然總執賠銀之說﹐惟不言五萬耳。余曰「若爾以失煤之故﹐乞我代爲查還﹐我體兩國交好之情﹐自然竭力查辦。若言賠銀﹐是訛詐矣﹐訛詐則安有交情﹖我官可去﹐爾銀不可得。」於是陳君亦以正誼責之﹐其翻譯官從而調停之﹐則須查煤矣。余於次日﹐復偕施翻譯曁洋商﹐到海濱審視﹐一片汪洋﹐無從究詰﹐相顧無策。余乘其意气消沮之時﹐因與約﹐查得煤若干﹐卽以若干還之﹐令其先歸聽信。而自向最大之村落名泥城者﹐集眾諭話。附近各村之民聚觀者﹐不下數萬人。余先以夷情諭之﹐又以拚一官保衛百姓之語告之﹐更以手諭之意﹐反覆開導數百言﹐鄕人多有感動泣下者﹐雲實不知有此道理﹐於是均願以所撈之煤送還。余喜﹐問曰「爾等豈不見我手示乎﹖」則萬口同聲對曰「𨿽經見示﹐實無一人識得字也。」余不覺駭然疑﹐因歷詢保董諸人﹐所言如一。余又不禁慨然嘆﹐始悟古人懸書﹑讀法之意。懸書以治識字之人﹐讀法以治不識字之人耳。是役也﹐共收繳煤十八萬斤﹐皆以舟由內河運還之﹐匝月竣事﹐共費錢千緡﹐悉余捐給﹐不以累民﹐民得晏然無事。至次年﹐余遂於境內鄕鎭﹐設立義學二十所﹐俾之讀書識字。海濱之人靡然從風﹐卽泥城左近亦自捐置義學二所﹐不廩於官。從此南邑四郊之內﹐弦誦之聲相聞矣。

○決文特識制藝文字﹐有特識者決之如響﹐余生平見二人焉﹔一爲任邱邊仲思太守寶П﹐一爲余姚朱久香閣學蘭。同治乙丑﹐太守在寧波考試書院﹐取前列三人﹐決爲本科必售。洎榜發﹐中者二人﹐而所取第一者竟無名﹐太守訝之。未幾﹐北闈榜來﹐則其人已中南元﹐乃復大喜。閣學督湖北學政時﹐鄕試前﹐決科於省中書院﹐所取十名前﹐皆得中式﹐而解元卽閣學之第一人也﹐尢爲科名中盛事。

○朱久香之行誼久香先生固精於文﹐其行誼尢爲醇篤。與倭文端相國仁同年﹐平時以道義相切磋﹐造次必軌於正。咸豐庚﹑辛間﹐賊陷浙江﹐先生矢志討賊﹐忠憤所激﹐言發涕垂﹐人或迂其行事﹐妄加謗哂﹐先生不顧也。余與先生素昧平生﹐於上海旅次一見﹐卽傾襟以待﹐逢人說項不去口﹐謬許余爲知兵。李爵相欲委余浦東軍事﹐先生貽書爭之﹐謂余必須赴浙﹐以顧桑梓。爵相乃令偕史士良觀察到寧波。寧波苦餉絀﹐先生卽在上海爲籌餉事。每數日必致餘一書﹐論軍務機宜﹐料敵出奇﹐動中肯要。余卽以書呈觀察閱之﹐戰勝攻取﹐多用其策。會被召用﹐乃去。然紹興之復﹐終屬先生籌餉﹑籌兵之力也。泗門謝員外敬集黃頭義勇擊賊﹐先生資以餉﹐又恐敬恃勇不戒﹐令髙足弟子呂五峯茂才受豫參其軍事﹐盡心擘畫﹐疊著戰功。會賊大至﹐敬仍以輕敵敗沒﹐受豫亦抗節死。其宗人國恩接統其軍﹐卒底於績。先生以二人死事狀疏聞於朝﹐得專祠祀焉。嗚呼﹗若先生者﹐文章﹑經濟﹑道學三者兼而有之矣。

○朱C9堂叔侄之忠謹平湖朱堂先生爲弼﹐先伯云伯公庚申同年也。與先大夫最契﹐服官恪守繩墨﹐淸絕一塵﹐官順天府府尹。時先大夫以轉餉入都﹐有上閩督書﹐托其郵遞﹐先生驚曰「私牘可擾驛站耶﹖」乃出己資﹐由信局寄去﹐而持收照謝先大夫。其謹畏如此。後官至漕運總督﹐剔除積獘﹐八省吏民咸頌之。歿﹐祀鄕賢焉。先生猶子山泉觀察善張﹐卓犖有奇气。道光二十年﹐英人犯乍浦﹐與餘同事善後。洎余司訓金華﹐山泉以南河通判出山﹐氵存擢江南淮海道。發撚煽逆﹐保障淮揚﹐疊著戰功。文官而得巴圖魯勇號﹐尢爲異數。歿後追贈右副都禦史﹐崇祀名宦。山泉季弟楚卿別駕善寶﹐咸豐庚申署江寧同知﹐僑駐常州。時粵逆破溧水﹑句容﹐當道棄城走﹐楚卿嘆曰「毗陵爲蘇浙門戶﹐我𨿽無守土之責﹐當與城存亡。」遂登陴拒戰﹐而心知事不可爲﹐賦詩曰「狂風已斷悲笳曲﹐落日空揮寶劍光。惟有丹心終不攺﹐猶能殺賊死戎行。」城破﹐巷戰死﹐入祀昭忠祠。余未及見C9堂先生﹐而山泉﹑楚卿則素習也。竹林三人﹐於鄕賢﹑名宦﹑昭忠祠中各專一席﹐榮矣哉。

○富陽王髙士富陽王君子和鑾﹐今之髙士也。世席簪纓﹐性恬淡﹐不樂仕進。少年時隨祖若父宦遊四方﹐行路萬里﹐橫覽山川之勝﹐遂善作畫。墨法旣妙﹐設色更神﹐鉛朱丹碧﹐千崖萬壑﹐沈雄奇秀﹐兼而有之。尢工花鳥﹐見者驚嘆﹐名重一時。因以畫自給﹐筆墨外不妄受一錢﹐人皆敬之。咸豐辛酉﹐賊陷富陽﹐子和避難鄕間﹐日三四徙。一日者﹐天陰雨雪﹐忽聞賊至﹐急起奔走﹐倉皇中乃撞入賊隊﹐遂被縛去。賊酋見其文弱﹐目又短視﹐驅行泥淖中﹐屢起屢僕﹐憐而釋之﹐謂曰「速行﹗遇他隊﹐不汝活也。」子和旣得脫﹐不暇擇路﹐竄身荊棘﹐屨穿襪破。天旣昏黑﹐仍不敢息﹐望前疾趨。於雪光中忽睹一屋﹐遂奮身入。入其門﹐闃其無人﹔窺其室﹐則似有聲響﹐乃訴以被難之苦﹐乞爲容畱。良久﹐有婦人應曰「我等聚室中﹐子其入焉。」入則暗黑不能辧人﹐遽踣於地﹐旣凍且餒﹐身僵足痛。喘息逾時﹐乃問婦之姓氏﹐則對曰「我某之妻也。」某與子和本系遠戚﹐聞之稍慰﹐再與語﹐則不答。憊極亦不能復詰﹐垂頭稍睡。一時許﹐忽聞婦呼曰「天將明﹐賊且至﹐子可行矣。」子和遂捫戶而出﹐走未數里﹐天果明。遇鄕人﹐得脫於難。又悔不挈婦同行﹐恐其亦罹於難也。久之事定﹐歸遇某戚﹐告以故﹐且謝其妻。其人駭曰「吾妻死已三年矣﹗」乃知遇鬼﹐子和以爲奇。今年因談往事﹐舉以告余﹐余曰「喪亂之際﹐天道尢近﹐善人終得保全。子忠信篤敬﹐自當有鬼神呵護﹐難而遇救﹐亦常理耳﹐何奇之有﹖」

○曾侯甘心受欺同治乙丑之秋﹐郭遠堂中丞開藩蘇州﹐余與同官諸人晉謁﹐翌中﹐中丞觴之。酒酣﹐中丞忽問元和令蕭山陶君肖農曰「某人近日在家否﹖」陶對曰「已遊庠﹐且食餼矣。」中丞乃笑謂余等曰「此系渠鄕人﹐當金陵初復時﹐冒稱校官﹐往謁曾侯﹐髙談雄辯﹐議論風生﹐有不可一世之槪﹐侯固已心奇之矣。中間論及用人須杜絕欺獘事﹐遂正色大言曰﹕」受欺不受欺﹐亦顧在己之如何耳。某盱衡當世﹐略有所見。若中堂之至誠盛徳﹐人自不忍欺﹔左公之嚴气正性﹐人亦不敢欺﹔至如某某諸公﹐則人𨿽不欺而尙疑其欺﹐或已受欺而不悟其欺者﹐比比也。『侯不禁大喜﹐撫髀稱是。因謂之曰「子可至軍營中﹐一觀我所用之人。』某諾而出。次日﹐徧謁諸文武﹐歸而復命曰﹕」軍中多豪傑俊雄之士﹐然某於其間得二君子人焉。『侯驚問何人﹐則舉塗方伯宗瀛及中丞名以對。侯又大喜稱善﹐乃待爲上客。顧一時未有以處之﹐姑令督造炮船。未幾﹐忽挾千金遁去。所司以聞﹐且請急發卒追捕﹐侯默然良久曰「止﹐勿追也。』所司惘然退﹐侯乃自循其須曰﹕」人不忍欺﹐人不忍欺。『左右聞者皆匿笑﹐不敢仰視。「中丞言至此﹐又顧陶君曰﹕」此人旣遊庠食餼﹐當令人勉之務正﹔如曾侯者﹐難再遇也。「次日﹐同官聚談﹐舉爲笑柄。或曰﹕」幸金數不多﹐故侯大度置之耳。「或曰﹕」侯恐播受欺名﹐故忍而不追也。「余曰﹕」不然。昔宋韓魏公總五路師﹐經略西夏﹐有人以僞書幹之﹐得厚贈去。已而事露﹐諸將請捕之﹐韓公曰「此人敢於百萬軍中﹐持僞書以欺我﹐則其人之膽識必有過人者﹔若迹之急﹐必投入夏國﹐是又生一張元也。』遂止。後世論者﹐共服韓公之深識遠慮。當金陵甫復時﹐發逆未平﹐撚勢正熾﹐曾侯之見﹐卽韓公之見也。大臣謀國深遠﹐豈惜此區區之金及受欺之名哉﹖」眾皆以餘言爲然。

○王烈婦余官金華縣訓導時﹐府學訓導杏泉王君英瀾﹐與餘同官﹐交相得也。杏泉長子繼本﹐字根仙﹐以髫齡食餼﹐書法秀美﹐尢工古文詞﹐寅好中無不嘖嘖羨杏泉有子矣。嗣余官江蘇﹐與杏泉不通問者數年。余冢婦山陰錢愼庵太守女也﹐嘗言其戚王孫氏殉節事﹐心疑爲杏泉家事﹐未暇細詢也。今年﹐杏泉郵寄其媳《王烈婦傳》﹐讀之﹐乃驚根仙以夭死﹐其婦又以殉節死﹐爲慘然者久之。按傳﹕烈婦爲會稽孫君悅祖女﹐性孝友。年十六歸根仙﹐事舅姑如事親﹐相夫以順﹐禦下以寬﹐裏黨無閒言。甫三年﹐而根仙以病死﹐烈婦慟絕復蘇﹐毀面截髮﹐誓不獨生。悅祖痛愛婿死﹐哭之哀﹐遽遘疾卒。烈婦衰﹐號泣奔赴﹐視殮畢﹐歸﹐謂家人曰「吾今可以死矣。」初欲覓刀繯以殉﹐其祖司訓公借虧體義諭之﹐冀紓其死。烈婦曰「死所天﹐非全歸乎﹖」乃絕粒﹐翁姑百計解之﹐不可得。絕食七日﹐瀕死矣﹐司訓公又彊飲以西瓜汁一杯﹐復延七日乃終。嗚呼﹗其初殉也慷慨﹐其卒殉也從容﹐此眞所謂百折不回者也。嗚呼﹗有婦如此﹐根仙可謂不死矣。烈婦名畱天壤﹐與日月爭光﹐烈婦亦何嘗死哉。

○金餘二善人余行年六十有四﹐生平所覯豪傑俊雄之士甚多﹐而善人則止得二人焉﹕一爲金華金樂魚濠﹐一爲無錫余蓮村治。樂魚少讀書﹐不應試﹐家綦貧﹐而爲善不倦。邑中掩埋育嬰﹐及一切諸善舉﹐孜孜﹐幾欲以身殉之。人或笑其愚﹐不顧也。工書畫﹐不肯多受人潤筆﹐其廉介蓋出於天性。咸豐元年﹐邑人公舉應孝廉方正科﹐力辭不獲﹐然總不肯易六品服﹐仍以布衣終身。蓮村以諸生得保訓導藍翎﹐然亦不求仕進。遇善事﹐必竭力成之﹐勸人爲善﹐舌敝唇焦﹐不以爲苦。徧遊江浙地方﹐以因果戒人。如溺女﹑搶醮﹑淫殺諸事﹐諄諄誘掖勸化。人苟允之﹐卽叩首以謝﹐不以爲辱。又自撰院本﹐糾會數千金﹐以忠孝節義事演劇﹐名曰善戲。使觀者興起感動﹐然世俗習於浮麗﹐聽古樂則惟恐臥﹐故志不得行﹐而蓮村不悔也。第因之感化者﹐亦復不少。蓮村曾於途中病甚﹐僕人陸慶乃截指和藥救之﹐則其感人之深﹐可見也。余攝南匯事﹐蓮村來謁﹐出《小學》諸書﹐囑令分布﹔又以《保嬰》《卹嫠章程》見勸。余因於縣境設立義學多所﹐又創立保嬰﹑卹嫠等會﹐均見成效。皆蓮村啟余也。樂魚與蓮村﹐皆規行矩步﹐不苟言笑﹐其樂善亦同出一轍。惜二君相距遠﹐不獲相見﹐使苟相遇﹐必有相視而莫逆者也。樂魚歿已久﹐聞蓮村今年始歿。嚴芝生太守告余﹐謂人傳蓮村已證眞人之位者。余曰「使天堂無﹐則已﹐有則蓮村﹑樂魚二人者﹐必生天無疑矣。」

○福星輪船失事光緒元年三月﹐蘇省招商局福星輪船﹐裝運江蘇漕米七千石赴津。內有江蘇海運委員﹑補用知府蒯君等二十一人﹐浙江海運委員石君一人﹐曁董事﹑僕從等數十人。行至山東煙臺地方﹐天起大霧﹐覿面不能見物﹐猝遇英國澳順輪船﹐兩船相衝﹐福星船竟被撞沈。於是委員﹑董事﹑僕從人等並溺斃六十五人。其遇救得生者﹐僅江蘇候補知縣江君等三人而已。事聞﹐李爵相據情入奏﹐朝廷震悼。死事各員均加銜﹐照陣亡例議血阝蔭子。並命於天津﹑上海二處﹐建立專祠﹐董事﹑僕從等﹐咸得附祀。江蘇大吏復籌庫款﹐提出銀兩﹐各予死者家養贍﹐以十年爲期。英國官員亦罰澳順輪船賠銀作血阝。死事諸人旣厚邀國恩﹐復得中外優血阝﹐計存歿均無遺憾矣。惟內中有候補縣丞長一事﹐最爲奇絕﹐因特志之。長君系滿洲人﹐以佐貳需次蘇臺者久矣﹐光景困甚﹐上官憐之﹐給予津運一差﹐俾得薪水﹐以顧其家。長君奉委﹐忻然別妻子而去。去未旬日﹐其妻晨妝竟﹐出戶操井臼﹐忽倒地大呼﹐作長君語曰「輪船失事﹐我已死矣﹐可速延我好友某某來。」其友至﹐則緬述船破事始末﹐時蘇城尙未得信也﹐眾皆大驚。長又曰「我死後﹐已得差使。心念家貧子幼﹐故曉夜奔馳而歸。」因囑某友曰「我子年甫十歲﹐無人養贍﹐乞君念交情挈之去﹐譬如家中多用一小僕耳。」言訖淚下﹐某亦哭而允之。長復曰「我妻如此命苦﹐在人世亦無好處﹐當與之同赴冥間。」於是眾爭勸曰「爾子尙幼﹐若非有母撫育﹐如何得以長大﹖請勿作此想。」長思之良久﹐乃應曰「諾。」遂作謝﹐辭別而去。其妻乃霍然醒﹐問以附魂諸事﹐皆不能知﹐第謂出戶之際﹐覺冷風一陣﹐吹向身上﹐遂不省人事矣。越二日﹐乃聞惡耗。時余薄遊蘇臺﹐寅好中喧傳其事。署方伯應敏齋先生﹐守程﹑朱之學﹐不信鬼神﹐余舉所聞以詢﹐方伯亦早有所聞﹐共相嘆異。方伯曰「子方作《筆記》﹐可敍入之﹐與《神滅》《無鬼》二論相辧也。」

○楊遇春逸事富陽周蕓臯觀察凱﹐由進士歷官至福建興泉永道﹐所至卓有政聲。道光十二年﹐臺灣民張丙作亂﹐大府調觀察攝理臺灣道事﹐戡定之際﹐搜捕餘孽﹐鞫訊犯供﹐無枉無縱﹔辦理善後事宜﹐籌畫周密。去任至今﹐將四十年﹐臺地疊遭東西夷外警﹐而境內風塵不驚﹐盜賊不起﹐則措置之善也。溯自康熙二十二年﹐臺灣始入版圖﹐至道光十二年﹐僅一百五十載耳。而亂者凡十五起﹐或請大兵剿之﹐或以本省兵平之。其亂之生也﹐或數年﹐或十數年輒一見。其自相殘賊﹐則間歲有也。觀察精心運用﹐力籌所以善厥後者﹐條教章程﹐規畫悉當﹐海疆得以久安無事﹐其功甚偉。去歲﹐日本窺臺﹐東南旰食﹐惜觀察久歸道山矣。觀察文集中﹐有記前陜甘總督楊侯逸事一則﹐仰見疆臣養威重尊國體之至意﹐讀之不勝佩服。侯豈預知今日東夷之抗我顏行耶﹖因亟錄之﹐使後世知我朝廷之威徳焉。

回疆張格爾之亂﹐戕大臣﹐據喀什噶爾城﹐圍和闐﹑葉爾羌﹑英吉沙爾三城。上命大學士長公爲揚威將軍﹐往徵之﹐以陜甘總督楊侯參贊軍事。抵七里河﹐與賊夾河而軍。侯以所部先濟﹐賊見中流人馬髙大殊子常﹐驚爲神。侯擊之﹐伏屍萬餘﹐張格爾遁。復喀什噶爾城﹐三城圍解。旣而久不得賊﹐或謂賊畏侯不敢出﹐侯在軍﹐不可得也。上召侯回陜甘總督任﹐總督駐蘭州﹐控嘉峪關﹐回疆出入要地也。尋遣伯克伊薩克誘張格爾出﹐獻俘京師﹐回疆平。上嘉伊薩克功﹐加郡王銜。伊薩克素彊盛﹐雄長諸伯克﹐與二子分領三大城﹐桀黠通華言。道光十一年﹐奉詔入朝﹐自恃功髙﹐益驕侈非分﹐輿馬繁多﹐所經回疆﹐諸伯克盛其供張。比入關﹐猶盛。甘肅府縣請於布政使白侯﹐將迎諸郊﹐侯曰「無須﹐第視我行事。」明日﹐將至﹐侯以令箭招至數里外﹐伊薩克乃單騎從數人來﹐侯令自戈什哈以上﹐有頂戴者﹐冠帶華服﹐不佩刀﹐轅門平列至堂下皆滿。伊薩克至轅門﹐下馬步行﹐見兩旁官屏息立﹐無聲。傴僂不敢仰視。至堂側少許﹐命入見﹐堂以內虛無人焉。一巡捕官導之行﹐歷廳事數重﹐侯見之便室。居中髙坐﹐常衣冠﹐二童子侍旁﹐於地施紅ブ一。伊薩克及門﹐未逾限﹐雙足跪﹐摘冠叩頭。侯令一童子扶以入﹐命坐。伊薩克叩頭者再﹐乃坐。道溫語竟﹐侯自拂其髯曰「吾老矣﹐較在回疆時奚若﹖」曰「更精神。」侯曰「汝亦老﹐須髮加白。吾輩受大皇帝厚恩﹐當思及時報稱﹐爲子孫計﹐無妄想。」伊薩克叩頭曰「謹受教。」侯又曰「大皇帝念汝﹐少住卽行﹐無多從﹐宜往謁各官﹐皆有食物恣汝啖也。」令一童子扶之出﹐伊薩克汗流竟體﹐裏衣皆濕﹐上馬行數里﹐神始定。侯諭布政使下及府縣官﹐以外藩禮禮之。明日﹐伊薩克減騎從行。或請故﹐侯曰「蘭州爲入關第一省會﹐俾知天朝儀注﹐他省加禮﹐乃知恩矣。」同安令項廷綬﹐時官甘肅﹐親見之﹐爲凱言。又曰「凱旋兵初過州縣﹐橫甚﹐毆知縣。報聞皆咎令﹐侯意不謂然﹐比至﹐親臨堂皇﹐就轅門捆責帶兵官各四十﹐受責者五十餘人﹐斬毆官者一人以徇。兵後無敢嘩。」侯任固原提督三十年﹐陜甘婦豎識與不識﹐皆畏愛侯。及官總督﹐見所屬益謙﹐曰「吾粗人﹐公事懼有失﹐幸助我。」然所策斷﹐悉中度﹐非人所及。凱嘗見侯於乾淸門外﹐偉軀幹﹐美丰儀﹐面修目﹐詞气藹然﹐髯長三尺許﹐覆胸﹐白如銀﹐文武威風﹐天人也。侯名遇春﹐四川崇慶人。經大小二百八十餘戰﹐無不以身當先﹐未嘗受創。年八十有一﹐以疾致仕﹐未報。次子國楨時巡撫河南﹐求解職侍養蘭州﹐詔許之。在官受養﹐中外以爲榮。旋侯復請命安車入都﹐召見數四﹐賜克什﹑﹛艸侵﹜﹑幣無算。侯初以平滑縣功封一等男﹐至是晉一等侯。敕各省地方官護送以歸。食俸於家。夫人年亦八十﹐子弟官文武二品者﹐一門八人。舊所部戈什哈官提鎭者﹐同時十餘人。貴州果勇侯芳﹐侯同姓﹐繼侯爲固原提督﹐先侯而侯﹐亦侯所拔也。

