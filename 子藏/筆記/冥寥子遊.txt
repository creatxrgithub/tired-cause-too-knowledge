冥寥子遊

﹝明﹞屠隆撰

●序

余性好遊﹐歲彊圉大淵獻﹐由澱泖﹐泛五湖﹐跨三竺﹐南望普陀。浮錢唐﹐歷雁蕩﹐登天臺﹐尋劉﹑阮故迹。轉陟四明﹐循鳥道﹐漸入仙窟﹐追羲﹑農之絕軌﹐躡二老之玄蹤。遇一道人﹐秀目白頰﹐披衲垂瓢﹐趺坐松下﹐旁若無人。余心揣其非凡流也﹐長揖造請。道人不一盼。余愧汗津津﹐膝行而前。不對。不敢起。道人囅然顧笑﹐步入松林﹐余肩隨之。道人曰「子何隨﹖」曰「隨道人。」曰「道何在﹖」曰「道隨在。」曰「何爲道﹖」曰「道卽道。」道人斂容閉目﹐良久語曰「道豈易言哉﹐言何容易哉﹖」余長跽下風﹐茫然自失。道人手一編示余﹐題曰﹕《冥寥子遊》。余莊誦之﹐道人忽不見。余觀是編﹐渾形骸﹐忘物我﹐齊得喪﹐一死生﹔須彌非大﹐芥子非小﹐軒冕非華﹐鶉結非渺﹐彭篯非壽﹐殤子非夭﹔泯色空以合其迹﹐忽於有而得於玄﹔釋二名之同出﹐消一無於三幡﹔抱其一﹐處其和﹐遊神於庭﹔仝於大順﹐行坐披閱﹐語語煙霞﹐頭頭是道﹐道人其冥寥子乎﹖﹗彼有營營於修短﹐戚戚於窮通﹐譚匿情﹐禮不典﹐晝夜煎熬其形而不知止者﹐視此亦可以少休矣。余不佞﹐不欲祕其傳以爲己藏也﹐因引其端﹐以廣吾同志云。

九峯赤松侶書於煙霞洞天

●卷上

冥寥子爲吏﹐困世法﹐與人吐匿情之譚﹐行不典之禮。何謂匿情之譚﹖主賓長揖﹐寒暄而外﹐不敢多設一語。平生無斯須之舊﹐一見握手﹐動稱肺腑﹐掉臂去之。轉盼胡越﹐面頌盛徳﹐則夷也。不旋踵而背語﹐蹠也。燕坐之間﹐實辧有口﹐乃托簡重。身有穢行﹐謬爲淸言﹐懼裏言漏實﹐莊語觸忌﹐則一切置之﹐而別爲浮游不根之談﹐甚而假優伶之謳歌以亂之。卽耳目口鼻﹐悉非我有﹐嗔喜笑罵﹐總屬不眞。俗已如此﹐𨿽欲力矯之不能。何謂不典之體﹖賓客酬應﹐無論尊貴﹐𨿽其平交﹐終日磬折俯首。何讎於天而目與之遠﹐何親於地而日與之近。貴人才一啟口﹐諾聲如雷。一舉手﹐而我頭已搶地矣。彼此相詣﹐絕不欲見。而下馬投刺﹐徒終日僕僕。夫往來通情﹐非舉行故事也。先王制禮﹐固如是乎﹖﹗褒衣束帶﹐縛如檻猿。虱■﹝口替﹞膚癢﹐甚而不可捫。跬步間行﹐輒恐逾官守。馬上以目注鼻﹐視不越尺寸。視越尺寸﹐人卽從旁偵之。溺下至不可忍﹐而無故莫敢駐足。其大者三尺在其前﹐淸議在其後﹐寒暑撼其外﹐得失煎其中﹐豈惟繩墨之夫哉﹖﹗𨿽有豪傑快士﹐通脫自喜﹐不涉此途則已。一涉此途﹐不得不俯而就其籠絡。冥寥子將縱心廣意而遊於漭瀁之鄕矣。

或曰「吾聞之﹐道士處靜不枯﹐處動不喧。居塵出塵﹐無縛無解。俄而柳生其左肘﹐有鳥巢於其頂﹐此亦冥靜泬寥之極也。供爨下之役﹐拾地上之殘﹐此亦卑瑣穢賤之極也﹐而至人皆冥之。子厭仕路之局蹐﹐而樂奇遊之淸曠﹐無乃心爲境殺乎﹖」冥寥子曰「得道之人﹐入水不濡﹐入火不焦。觸實若虛﹐蹈虛若實。靡入不適﹐靡境不冥﹐則其固然。余乃好道﹐非得道者也。得道者﹐把柄在我﹐虛空粉碎﹐投之囂喧。穢賤若濁水﹐靑蓮淤而不染﹐故可無擇乎﹖所之餘﹐則安能若柳之從風﹐風寧則寧﹐風搖則搖。若沙之在水﹐水淸則淸﹐水濁則濁。余嘗終日淸靜﹐以晷刻失之。終歲淸靜﹐以一日失之。欲聽其所之﹐而在境不亂﹐不可得也。使天子可以修道﹐則巢﹑許何以箕穎﹖使國王可以修道﹐則釋迦何以雪山﹖使列侯可以修道﹐則子房何以謝病﹖使庶官可以修道﹐則通明何以掛冠﹖余將廣心縱意而遊於漭瀁之鄕矣。

或曰「願聞子遊。」冥寥子曰﹕夫遊者﹐所以開耳目﹐舒神气﹐窮九洲﹐覽八荒﹐采眞訪道。庶幾至人﹐啖云芝﹐逢石髓﹐禦風騎气﹐冷然而飄﹐眇不知其何之。然後歸而掩關面壁﹐了大事矣。余非得道者﹐宅神以內﹐養徳以澹﹐遊气以虛﹐敢不力諸﹖然而未也。宅神以內﹐忽而馳於外。養徳以澹﹐忽而移於濃。遊气以虛﹐忽而著於意。其中不寧﹐則稍假外鎭之。其心無以自得﹐則或取境娛之。故余之遊迹奇矣。挾一煙霞之友與俱﹐各一瓢一衲﹐百錢自隨﹐不取盈﹐而欲令百錢常滿﹐以備非常。兩人乞食﹐無問城郭村落﹑朱門白屋﹑仙觀僧廬戒所﹐乞以食不以酒﹐以蔬不以肉。其乞辭以孫不以哀﹐畀則去之﹐其不畀者亦去之﹐要以苟免饑而已。有疑物色者﹐晦而自免去。有見淩者﹐屈體忍之。有不得已﹐無所從乞﹐卽以所攜百錢用其一二﹐遇便卽補足焉。非甚不得已﹐不用也。行不擇所之﹐居不擇所止。其行甚緩﹐日或十里﹐或二十里﹐或三十﹑四十﹑五十里而止。不取多﹐多恐其罷也。行或遇山川之間﹐靑泉白石﹐水禽山鳥﹐可愛玩。卽不及住﹐選沙汀磐石之上﹐或坐而眺焉。邂逅樵人漁父﹐村氓野老﹐不通姓氏﹐不作寒暄﹐而約略談田野之趣。移晷乃去﹐別而不關情也。大寒大暑﹐必投棲止焉而不行﹐懼寒暑之气侵人也。行必讓路﹐津必讓渡。江湖風濤﹐則止不渡。或半渡而風濤作﹐則凝神定气﹐委命達生﹐曰「苟渡而溺﹐天也。」卽恐﹐寧免乎﹖如其不免﹐則遊止矣。幸而獲免﹐遊如初。遭惡少年於道﹐或誤觸之﹐少年行其無禮﹐則孫辭謝之。謝之而不免﹐則遊止矣。幸而獲免﹐遊如初。有疾病﹐則投所止而調焉﹐其同行者稍爲求藥﹐而己則處之泰然﹐內視反聽﹐無怖死﹐如是則重病必輕﹐輕病立愈。如其大運行盡﹐則遊止矣。幸而獲免﹐遊如初。蹤迹所至﹐邏者疑焉﹐而以細人見禽。或以情脫﹐或以智免。如其不免﹐則遊止矣。幸而獲免﹐遊如初。行而托宿石庵茅舍﹐無論也。托宿而不及﹐卽寺門嵓阿窮檐之外﹐大樹之下﹐可以偃息。或山鬼伺之﹐虎狼窺之﹐柰何山鬼無能爲苦﹐虎狼無術以制之﹖不有命在天乎﹖以四大委之﹐而神气了不爲動。卒塡其喙﹐數也﹐則遊止矣。幸而獲免﹐遊如初。其遊以五嶽四瀆﹑洞天福地爲主﹐而以散在九州之名山大川佐之﹐亦止及九州所轄﹐人迹所到而已﹐其在赤縣神州之外﹐若須彌昆侖及海上之十洲三島﹐身無羽翼﹐恐不能及也。所遇亦止江湖之士﹑山澤之臞而已﹐若扶桑靑童谷神王桐柏小有王母雲林諸眞﹐身無仙骨﹐恐不得覯也。其登五嶽也﹐竦立罡風之上﹐遊覽四海之外﹐萬峯如螺﹐萬水如帶﹐萬木如薺﹐星河摩於巾領﹐白雲出於懷袖﹐鸇鷂舉手可拾﹐日月掠雙鬢而過之﹐卽嘯語亦不敢縱﹐非惟驚山靈﹐殆恐咫尺通乎帝座矣。上界晴灝﹐萬里無纖翳﹐下方雷雨晦冥而不知。微聞霹靂﹐聲細於兒啼﹐斯時也目光眩瞀﹐魂气躍躍出壙垠﹐卽欲乘長風而去何之乎﹖或西日欲匿﹐東月初吐﹐煙霞晃射﹐紫翠倏奕﹐峯巒遠近﹐乍濃乍淡。又或五夜聞鐘聲﹐大殿門不關﹐虎嘯有風﹐颯颯去。披衣起見﹐則兔魄斜墜﹐殘雪在半嶺﹐煙光溟濛﹐前山不甚了了。於斯時淸冷逼人﹐心意欲絕。又或嶽帝端居﹐羣靈來朝﹐幢節參差﹐鈴管蕭蕭﹐殿角雲气﹐幕紴霞綃﹐恍惚可睹﹐似近而遙﹐快哉﹗靈人之音﹐何彼冷風之斷之也。五嶽而外﹐名山復不少矣。若四明﹑天臺﹑金華﹑括蒼﹑金庭﹑天姥﹑武夷﹑匡廬﹑峨眉﹑終南﹑中條﹑五臺﹑太和﹑羅浮﹑會稽﹑茅山﹑九華﹑林屋諸洞天福地﹐稱仙靈之窟宅﹐神明之奧區者﹐莫可殫數。芒屨竹杖﹐縱不能徧歷﹐隨其力之所能到而遨焉。飲神瀵之水﹐問仙鼠之名﹐啖胡麻之飯﹐餐柏上之露。或絕壁危峯﹐陡插天表﹐人不能到﹐則以索自ㄌ而登。或石梁中斷﹐玉扉忽聞﹐奮而闌入﹐無恐谽砑。■﹝穴上舛下﹞之洞﹐深黑而不見底﹐僅通一綫﹐仰逗天光。以火自■﹝執上火下﹞﹐而入焉無恐﹐以尋髙流羽士肉芝瑤艸﹐及仙人之遺蛻處。遊於大川﹐若洞庭﹑云夢﹑瞿塘﹑巫峽﹑具區﹑彭蠡﹑揚子﹑錢塘﹐空闊浩渺﹐魚龍神怪之所出沒。微風不動﹐空如鏡也。神龍不怒﹐抱珠臥也。水光接天﹐明月下照﹐龍女江妃﹐試輕綃﹐躡文履﹐張羽蓋﹐吹洞簫而出。淩波徑度﹐良久而滅﹐胡其冷爽也﹗惡風擊之﹐洪濤隱起﹐鴟夷賈怒﹐天吳助之﹐大地若磨焉﹐寓縣若簸焉﹐恍乎張龍公挾九子﹐擘靑天而飛去﹐胡其險壯也﹗又秀媚靚妝﹐莫如虎林之西湖。柳楊夾岸﹐桃花臨水﹐則麗華﹑貴嬪之開曉鏡也。菱葉吐華﹐芙蓉濯濯﹐朝光澄鮮﹐芳香襲人﹐則宜主﹑合徳之出浴也。天淸日朗﹐風物明媚﹐朱閣朝臨﹐蘭橈夕泛﹐則楊家妃子之笑也。煙雨如黛﹐羣山黯淡﹐奇絕變幻﹐亦大可喜﹐則吳王西施之顰也。冥寥子散步西冷六橋﹐已而深入天竺靈鷲﹐禮古先生。罷而出﹐訪丁野鶴於煙霞石屋之間。入潮音落迦﹐則冥寥子之家山也﹐觀音大士道場在焉﹐采蓮花而觀大海﹐豈不勝哉﹗

意興旣遠﹐汗漫而行萬里﹐足下耳目﹐偶愜其性。或旬日居之﹐終朝趺坐以煉三寶。《道徳》五千言﹐其竅與妙乎﹔玉淸金笥﹐其忘與覓乎﹔扶桑玉書﹐其不問鄰乎﹔陰符二篇﹐其機在目乎﹗太上指其觀心﹐古佛操其定慧。因禪定以求參同﹐則兀如非枯也。仙靈之官﹐眞如之寺﹐金身妙相﹐焜耀如日月。燭旣明矣﹐香旣淸矣﹐羽人衲子﹐分蒲團而坐。啜茗進果﹐繙經閱藏。小倦﹐則相與調息。入定﹐久之而起﹐則月在藤蘿﹐蕭籟閴然﹐沙彌以頭觸地﹐童子據藥鑪而瞑。於斯之時﹐𨿽有塵心﹐何由而入也﹗若在曠野﹐矮墻茅屋﹐酸風吹扉﹐淡日照林﹐牛羊歸乎長阪﹐饑鳥噪於平田﹐老翁敝衣亂髮﹐而曝短桑之下者﹐婦以瓦盆貯水而進麥飰。當其情境淒絕﹐亦蕭瑟有致哉﹗若道人之遊以此爲厭薄﹐則不如無遊也。若入通都大邑﹐人煙輪輳﹐車馬塡委﹐冥寥子行歌而觀之﹐著集百貨者﹐若屠沾者﹐若倚門而謳者﹐若列肆而卜者﹐若聚訟者﹐若戲魚龍角抵者﹐若樗蒲蹴踘著﹐冥寥子無不寓目焉。興到﹐入酒肆﹐沽濁醪﹐焚枯魚生菜﹐兩人對飲。微酲﹐長吟采芝之曲﹐徘徊四顧﹐意豁如也。驚吒市人﹕何物道者﹐披藍縷蕭然﹐而風韻乃爾乎﹖眾共疑之﹐蓋仙人云。須臾﹐徑去不見。髙門大第﹐王公貴人﹐置酒爲髙會。金■﹝釒義﹞盈座﹐玉盤進醴。堂上樂作﹐歌聲遏云。老隸守門﹐拄杖在手。道人闖入乞食焉。雙眸炯碧﹐意度軒軒﹐而髙唱曰﹕諸君且勿暄﹐聽道人歌花上露。花上露﹐何盈盈。不畏冷風至﹐但畏朝陽生。江水旣東注﹐天河復西傾。銅臺化丘隴﹐田父紛來畊。三公不如一日醉﹐萬金難賣千秋名。請君爲歡調鳳笙。花上露﹐濃於酒。淸曉光如珠﹐如珠惜不久。髙墳郁累累﹐白楊起風吼。狐貍走其前﹐狝猿啼其後。流香渠上紅粉殘﹐祈年宮裏蒼苔厚。請君爲歡早回首。歌罷﹐若有一客怒曰﹕道者何爲﹖吾輩飲方歡﹐而渠馨來敗人意﹗亟以胡餅遣之﹐道人則受胡餅趨出。一客謂其從者曰﹕急追還道者。前一客曰﹕飲方歡﹐恨渠來混人﹐以胡餅逐之善矣﹐何故追還﹖後一客曰﹕僕察道者有異﹐欲令還而熟視之。前一客曰﹕乞兒也﹐何異之有彼﹖渠意﹐所需一殘羹冷炙而足。又一客曰﹕味初歌詞﹐小不類乞者。座上若有一紅綃歌姬離席曰﹕以兒所見﹐此道者﹐天上謫神仙也。兒察其眉宇淸淑﹐音吐俊亮﹐謬爲乞兒狀﹐而舉止實微露其都雅。歌辭深秀﹐乃金臺宮中語﹐固非人間下裏之音﹐況吐乞兒口哉﹗神仙好晦迹而遊人間﹐急追之勿失。最後一客曰﹕何關渠事﹐亦飲酒耳。試今追還道者﹐固無奇矣。紅綃者不服曰﹕兒固與諸公無緣。又若有一靑綃者﹐復離席曰﹕諸公等以此爲賭墅可乎﹖試令返道者﹐果有異﹐則言有異者勝﹔返之而無奇﹐則言無奇者勝。諸公大哄曰﹕善。令從者追之。化爲烏有先生矣。從者返命﹐前一客曰﹕吾固知其不可測也。紅綃者揪然曰﹕是甫出門而卽烏有耶﹐惜哉﹐失一異人。

冥寥子曳杖﹐逍遙而出郭門。連經十數大城﹐皆不入。至一處﹐見峯巒背郭﹐樓閣玲瓏﹐琳宮梵宇﹐參差掩映﹐下臨淸池。時方春日韶秀﹐鳥鳴嘉樹﹐百卉敷榮。城中士女﹐新裝■﹝衤立﹞服﹐雕車繡鞍﹐競出行春。或蔭茂樹而飛觥﹐或就芳艸而布席。或登朱樓﹐或棹靑雀。或並轡而尋芳﹐或連袂而蹋歌。冥寥子樂之﹐爲之踟躕良久。俄而有一書生﹐膚淸神爽﹐翩翩而來﹐長揖冥寥子曰﹕道者亦出行春乎﹖僕有少酒在前溪小閣櫻桃之下﹐朋儕不乏﹐而欲邀道者助少趣﹐能從我去乎﹖冥寥子欣然便行。至其處﹐若見六﹑七書生﹐皆少年俊雅。先一書生笑謂諸君曰﹕吾輩在此行春﹐無雜客﹐適見此道者差不俗﹐今日之尊罍﹐欲與道者共之﹐諸君以爲如何﹖咸應曰﹕善。於是以次就坐﹐道者坐末席。酒酣暢洽﹐談議橫生﹐臧否人物﹐揚扢風雅。有稱懷春之詩者﹐有詠采秀之篇者﹐有談廊廟之籌策者﹐有及山林之遠韻者。辧博紛綸﹐各極其至。道人在座﹐飲啖而已。先書生𨿽在劇談中﹐顧獨數目道人﹐曰﹕道者安得獨無言﹖道人曰﹕公等淸言妙理﹐聽之欣賞而不能盡解﹐又何能出一辭﹖少選﹐諸君盡起﹐行陌上﹐折花攀柳。時多妖麗﹐■﹝艸縻﹞蕪芍藥﹐往往目成。而道人獨行入山徑﹐良久而出。諸君曰﹕道者獨行入山何爲﹖曰﹕貧道適以雙柑鬥酒﹐往聽黃鸝聲耳。一書生曰﹕道者安得作許語﹖差不俗﹐庸知非黃冠中之都水賀監耶﹖道人深自謙抑。諸君復還就坐﹐一人曰﹕今日之遊不可無作。一人應曰﹕良是。有一人則先成一詩曰﹕疏煙醉楊柳﹐微雨沐桃花。不畏淸尊盡﹐前溪是酒家。一人曰﹕廚冷分山翠﹐樓空入水煙。靑陽君不醉﹐風雨送殘年。一人曰﹕戲問懷春女﹐輕風吹繡襦。不嗔亦不答﹐只自采■﹝艸縻﹞蕪。一人曰﹕金鞭擲道旁﹐寶馬桃花汗。何故擲金鞭﹐儂將試紈扇。一人曰﹕靑山帶城郭﹐綠水明朝陽。日莫那能返﹐閱簾延月光。道人曰﹕諸公開美詩各佳甚。一人曰﹕道人能嘗吾輩之詩﹐必善此技﹐某等願聞。道人起立﹐謙讓再三﹐諸君固請不輟。道人不得已﹐徐曰﹕諸公信一時之秀﹐藝各擅場﹐貧道蟬噪蛙鳴﹐以博諸公噴飰。乃吟曰﹕沿溪踏沙行﹐水綠霞紅處。仙犬忽驚人﹐吠入桃花去。諸君大驚﹐起拜曰﹕咄咄。道者作天仙之語﹐我輩固知非常人也。於是競問道人姓名﹐但笑而不答。問者不已﹐道人曰﹕諸公何用知道人名﹖雲水野人﹐邂逅一笑。卽見﹐呼以雲水野人可矣。諸君旣心異道人﹐於是力欲挽入城郭。道人笑曰﹕貧道浪遊至此﹐四海爲家。諸公謬愛﹐卽追隨入城﹐無所不可。遂相攜入城﹐以次更宿諸君家。自是﹐或登髙堂﹐或入曲房﹐或文字之飲﹐或歌舞之場﹐道人無不往者﹐城中傳聞有一雲水野人。好事者爭相致之﹐道人悉赴。人與之飲酒卽飲酒﹐與之談詩文卽談詩文﹐挈之出遊卽出遊。詢以姓名﹐則笑而不答。其談詩文﹐剖析今古﹐規合體裁頗核。或稱先王﹐間及世務。兼善詼諧﹐人愈益喜之。而尢習於養生家言。偶觀歌舞﹐近靡曼。或調之以察其意﹐道人欣然﹐似類有標韻者。至主人滅燭畱髡﹐燕笑媟狎﹐卽正容危坐﹐人莫能窺。夜嘗少臥﹐借主人一蒲團﹐結跏趺其上﹐倦則卽其上假寐而已﹐人以此益異焉。居月餘﹐一日忽告去。諸君苦畱之﹐不可得。各出金錢布帛諸物相贈﹐作詩送行。臨別﹐諸公皆來會﹐惆悵握手﹐有泣下者。冥寥子至郭門﹐第備足百錢﹐悉出諸公所贈諸物﹐散給貧者而去﹐諸公聞之益嘆息﹐莫測所以。

●卷下

冥寥子行﹐出一山路﹐深窅峭隘﹐喬木千章﹐藤蘿交蔭﹐仰視不見天日。人煙杏然﹐樵牧盡絕﹐但聞四旁鳥啼猿嘯﹐陰風蕭蕭而恐人。冥寥子與其友行許久﹐忽見一老翁﹐龐眉秀頰﹐目有綠筋﹐發垂兩肩﹐抱膝而坐大石之上。冥寥子前揖之﹐老翁爲起﹐注目良久﹐不交一言。冥寥子長跽進曰「此深山無人處﹐安得有跫然者﹖翁殆得道異人也。弟子生平好道﹐中歲無聞﹐石火膏油﹐心切悲嘆﹐願垂慈旨以開迷。」老翁佯爲弗聞。固請之﹐乃稍教以虛靜無爲之旨。無何﹐別去﹐目送久之而滅。山深境絕處﹐安得無若而翁者耶﹖﹗

又或隨其所到﹐有故人在焉。疇昔以詩文交者﹐以道徳交者﹐以經濟交者﹐以心相知者﹐以气相期者﹐思一見之﹐則不復匿姓名﹐徑造其家。故人見肅﹐見冥寥子衣冠稍異﹐怪問之。答曰「餘業謝人間事﹐通明季眞吾師也。」曰「公婚嫁畢乎﹖」「未也﹐以俟其畢﹐如河之淸。向子平去則不返﹐余又將指家山聊以適吾姓爾。」於是﹐款之淸齋﹐追往道故數十年之前﹐俯仰一笑﹐俱屬夢境。友人乃低回﹐旣嘆且羨﹕「冥寥子其無累之人耶﹗夫貴執髙張﹐榮華滲漉﹐人之所易溺也。白首班行﹐龍鐘盤跚﹐猶戀此物而不肯捨﹐一旦去之﹐攢眉向人。業問車馬而遲行﹐出國門而回首。旣返田舍﹐不屑屑焉藝種■﹝禾擊﹞﹐理麻豆面。日夜間長安之耗﹐或遺書當路故人焉。胸中數往數來﹐直至屬纊乃已。有大拜命下之日﹐卽其屬纊之辰。有目瞑數時﹐而朝使後至者﹐大可笑也。子何修而能早自脫屣若此﹖」冥寥子曰「余間中觀焉﹐殆有所傷而悟也。余觀於天﹐日月星漢何冗而早夜西馳﹖今日之日﹐一去卽失。𨿽有明日﹐非今日矣。今年之年﹐一去卽失。𨿽有明年﹐非今年矣。天日自長﹐吾日自短。三萬六幹朝而外﹐吾不得而有也。天年自幻﹐吾年自短。百歲而外﹐吾不得而有也。又況其所謂百者﹐所謂三萬六千者﹐人生常不得滿﹐而其間風雨憂愁﹐塵勞奔走之日常多。良時嘉會﹐風月美好﹐胸懷寬閒﹐精神和暢﹐琴歌酒徳﹐樂而婆娑者﹐知能幾何﹖日月之行﹐疾於彈丸。當其轂轆而欲墜西巖﹐𨿽有拔山扛鼎之力﹐不能挽之而東。𨿽有蘇﹑張之口﹐不能說之而東。𨿽有樗裏﹑晏嬰之智﹐不能轉之而東。𨿽有觸虹﹑蹈海之精誠﹐不能感之而東。古今談此事以爲長恨。余觀於地﹐髙岸爲谷﹐深谷爲陵。江湖湯湯﹐日夜東下而不止。方子先生曰﹐余自接待以來﹐已三見滄海爲桑田矣。余觀於萬物﹐生老病死﹐爲陰陽所摩﹐如膏之在鼎﹐火下熬之﹐不斯須而乾盡。如燭在風中﹐搖搖然﹐淚枯燼落﹐頃刻而滅。如斷梗之在大海﹐前浪推之﹐後浪疊之﹐泛泛去之而莫知所棲泊。又況七情見戕﹐聲色見伐﹐憂喜太極﹐思慮過勞﹐命無百年之固﹐而气作千秋之期﹐身坐膏火之中﹐而心營天地之外。及其血气告衰﹐神明不守﹐安得不速壞乎﹖王侯將相﹐甲第如雲﹐擊鐘而食﹐動以千指。平旦開門﹐賓客擁入。日昃張晏﹐粉黛成行。道人過之﹐呵聲雷鳴而不敢窺。後數十年又過之﹐則蔓艸瓦礫﹐被以霜露﹐風淒日冷﹐不見片瓦﹐兒童放牛牧豕之場﹐乃疇昔燕樂歌舞處也。方其鼎盛豪華﹐諧謔歡笑時﹐寧知遂有今日﹖大榮衰歇﹐何其一瞬也﹗豈止金穀﹑銅臺﹑披香﹑太液﹐經百千年而後淪沒哉﹗暇日出郭﹐登丘隴﹐鬱鬱累累﹐燕﹑韓耶﹐晉﹑魏耶﹐王侯邪﹐廝養邪﹐英雄邪﹐騃子邪﹖黃壞茫茫﹐是烏可知﹖吾想其生時﹐耽榮好利﹐競气爭名﹐規其所難圖﹐而獵其所無益﹐憂勞經營﹐疇不其然。一朝長寢﹐萬慮俱畢。余嘗宿於官舍﹐送往迎來﹐不知其更幾主也。余嘗閱乎朝籍﹐去故登新﹐不知其更幾名也。余嘗出關門﹐臨津渡﹐陟髙崗﹐眺原野﹐舟車絡繹﹐山川莽蒼﹐不知其送人幾許也。嘆息沈吟﹐或繼以涕泗﹐則吾念灰矣。友人曰「晏子有言﹐古而無死﹐則爽鳩氏之樂也。齊景公流涕悲傷﹐識者譏其不達。今吾子見光景之駛疾﹐知代謝之無常﹐而感慨系之﹐至於沈痛﹐得無屈達人之識乎﹖」冥寥子曰「不然。代謝故傷﹐傷乃悟也。齊景公恨榮華之難久﹐而欲據而有之﹐以極生人之樂。我則感富貴之無常﹐而欲推而遠之﹐以了性命之期﹐趨不同也。曰「子今者遂已得道乎﹖」冥寥子曰「余好道﹐非得道者也。」曰「子好道﹐而遊者何﹖」冥寥子曰「夫遊﹐豈道哉﹖余厭仕路局蹐﹐人事煩囂﹐而聊以自放者也。欲了大事﹐須俟閉關。」曰「子一瓢一衲﹐行歌乞食﹐有以自娛乎﹖」冥寥子曰「余聞之師﹐蓋有少趣在澹。烹羊宰牛﹐水陸畢陳﹐其始亦甚甘也。及其饜飽膨脝﹐滋覺其苦﹐不如靑蘇臼飯。气淸體平﹐習而安之﹐殊有餘味﹐妖姬孌童﹐盡態極妍﹐撾鼓吹笙﹐滿堂鼎沸﹐其始亦甚樂也。及其興盡意敗﹐轉生悲涼﹐不如焚香攤書﹐兀兀晏坐﹐气韻蕭疏﹐久而益遠。某𨿽常濫進賢冠﹐家無負郭﹐橐無阿堵﹐止有圖書數卷﹐載之以西﹐波臣懼爲某累﹐一舉而捐之水濱。此身之外﹐遂無長物。境寂而累遣﹐體逸而心間﹐其趣詎不長哉﹖一衲一瓢﹐任其所之。居不擇處﹐與不擇物。來不問主﹐去不畱名。在冷不嫌﹐入囂不混。故吾之遊﹐亦學道也。」其人乃欣然而喜曰「聆子之言﹐如服淸涼散﹐不自知其煩熱之去體也。」

子旣好道﹐願聞其旨。夫三教亦有異乎﹖曰﹕無有異也。今夫儒﹐者在世之法也﹔釋﹑道者﹐出世之法也。儒者用實﹐而至其妙處本虛﹔釋﹑道用虛﹐而至其現處本實。譬之人﹐嘉谷以濟饑﹐甘漿以止渴﹐以漿濟饑不濟﹐以谷止渴不止。儒者以其道治世﹐修明人倫﹐建立紀綱﹐法精网密。人待以爲命。然而世法榮華﹐易生健羨。世法無常﹐易生得失。世法束縛﹐易生厭苦。世法勤勞﹐易生煩燥。至於釋﹑道﹐貴寂莫而去榮華﹐重性靈而輕得失﹐離束縛而尙擺落﹐捨煩躁而就淒涼。故儒者﹐譬則谷食也﹔釋﹑道﹐譬則漿飲也。以釋道治世﹐若以漿濟饑﹐固無所用之﹐欲存儒而去釋道﹐若食穀而不飲漿﹐如煩渴何﹖故三教並立﹐不可廢也。曰「釋與道﹐亦有異乎﹖」曰「無有異也。釋貴虛靜﹐道亦貴虛靜。釋貴無爲﹐道亦貴無爲。釋之所重在神﹐故但修性而不言命。靈明之極﹐萬劫不壞﹐是性自該命也。道之所重在形﹐故多修命﹐然必性命雙修﹐以性立命﹐而後超凡度世﹐是命不能離性也。道家煉精還气﹐煉气還神﹐煉神還虛﹐以成大丹﹐而出有入無﹐是有爲而無爲也。釋家戒生定﹐定生慧﹐至於慧﹐則靈光所在﹐亦丹也﹐是全以無爲。無爲之爲﹐其道愈大也。釋家一證眞空﹐萬劫不壞﹐長生其所不必言者。道家形神俱妙﹐自然長生﹐初非貪長生而修道。以長生爲言者﹐蓋爲學人設﹐而非黃老之本旨也。道家有專言修命者﹐其道不大﹐𨿽足延年易壞﹐所謂地仙之輩是也。釋家修性不徹﹐則其形旣壞﹐而其神有未能獨立﹐不免投胎奪舍﹐所謂淸靈之鬼是也。要而言之﹐佛道若成﹐仙何論乎﹖修仙者﹐以佛修仙﹐仙道乃大。二氏微有不同﹐其大處同也。」友人曰「子之論三教﹐核矣﹐何患不成﹖」冥寥子曰「夫道﹐知之非難﹐行之難。而不知﹐若盲者之索塗也。知而不行﹐畫餅其可充饑乎﹖」於是裏中之人﹐稍稍有知冥寥子者﹐相期來視。冥寥子懼其疲於酬應﹐乃辭友人而行。

至一處乞食﹐或見官府五百﹐縛一貧者而鞭之甚楚。索錢不得﹐五百愈怒﹐貧者聲淚俱下。一豪家於﹐鮮衣怒馬﹐從者如雲﹐陵轢市人﹐市人屏息。屠兒持利刃宰牛刲羊豕﹐呼聲極哀。諸魚鱉蚌蛤鰍鱔﹐堵積如丘山﹐腥穢聞數十里。或婦與姑反唇者﹐或子與父誶語者。■﹝彳交﹞童婦飾而誨淫﹐妖娼當門而挑客。作過種種﹐冥寥子湣之﹐乃呼集市人﹐廣爲設法。闡菩提之果﹐論天人之福﹐拈三生之緣﹐指善惡之報﹐無住而修行﹐則爲大乘。淸虛而修行﹐則爲仙品。有漏而修行﹐則生天界。抱欲而修行﹐則成魔道。嗔心而修行﹐則成修羅。壞法而謗道﹐則名闡提。虺暴而淫毒﹐則化羅剎。棄善而縱惡﹐則墮地獄。惡極而罪大﹐則沈阿鼻。其言凱切﹐聽者悚然﹐多有因而攺悔者。

俄而一書生至﹐與冥寥子論辧。書生曰「仙與佛果有之乎﹖」曰「是何言歟﹖今夫凡夫﹐縱欲憂勞﹐則心气憒耗﹔偶時日淸心寡欲﹐則神識爽然。人能密緯眞气﹐保和靈光﹐則成仙作佛﹐又何疑也﹖吾姑淺言之﹐佛道兩藏及《髙僧傳》《神僧傳》《傳燈錄》《列仙傳》諸書﹐往往出至人大儒手﹐百千萬億歲以來﹐彼豈盡無其事而妄言之﹐以欺誑後世者耶﹖神怪鬼魅﹐且人嘗有見聞者。有鬼神則有仙佛﹐何言其無﹐卽爲謗道﹖」曰「所謂東嶽﹑酆都﹑閻羅﹑冥官﹐果有之乎﹖」曰「是何言與﹖今夫明有閻浮提。天子宰割四海﹐其下則有宰相﹑六曹﹐監司﹑羣牧﹐宣教達情﹐以恩威慶賞﹐整齊萬民﹐而後成世道。人天之上﹐有天帝端居﹐統治下士。其下則有天神諸將﹐三官萬靈﹐考校人間善惡﹐分別賞罰﹐以彰神理。子謂神靈無有﹐寧謂上帝亦無有乎﹖有上帝而無神靈﹐一孤帝巍然於玉淸之上乎﹖又何以賞罰善惡而行其教令也﹖」曰「善惡報應﹐三世因果﹐果有之乎﹖」曰「作善﹐降之百祥﹐作不善﹐降之百殃。儒者之言也。欲知前世因﹐今生受者是。欲知來世因﹐今生作者是。釋氏之言也。今夫愚騃薄惡之子﹐終身富貴﹐慶流子孫﹐非其今生足以受之也﹐或以其前世種福根深也。聰明好修之夫﹐夭札坎■﹝土稟﹞﹐後嗣零落﹐非其今生有以取之也﹐或以前世之修福業薄也。不然﹐則此二事遂不可解﹖而上帝賞罰之權倒置矣。」頃之﹐一少年來﹐戟手而罵冥寥子曰「道人乞食﹐得食卽去﹐饒舌何爲﹖是妖人也。吾且聞之官。」攘臂欲毆冥寥子﹐冥寥子笑而不答﹐或勸之﹐乃解。

於是﹐冥寥子行歌而去。夜宿逆旅﹐或有婦人冶容艷態而窺於門。須臾漸迫﹐微辭見調。冥寥子私念﹕「此非妖也耶﹖﹗」端坐不應。婦人曰「吾仙人也﹐湣子勤心好道。故來度子。且與子宿緣﹐幸無見疑﹐吾將與子共遊於度索﹑蓬萊之間矣。」冥寥子又念﹕「昔閭成子學道荊山﹐試而不遇﹐卒爲邪鬼所惑﹐失其左目﹐遂不得道而絕。《眞誥》以爲猶是成子用志不專﹐頗有邪心故也。夫鬼狐惑人﹐傷生殞命﹐固也﹐不可近。卽聖賢見試﹐不遇﹐亦非所以專精而凝神也。」端坐如初。婦人瞥然不見。爲鬼狐﹐爲魔試﹐皆不可知矣。冥寥子遊三年﹐足迹幾徧天下。目之所見﹐耳之所聞﹐身之所接﹐物態非常﹐情境靡一﹐無非煉心之助﹐𨿽浪迹不爲無補哉﹗於是歸而葺一茆四明山中﹐終身不出。

