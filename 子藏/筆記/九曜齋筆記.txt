《九曜齋筆記》淸惠棟

●卷一

◎三老《前書。髙祖紀》﹕「二年﹐舉民間年五十以上﹑有修行﹑能帥眾爲善﹐置以爲三老﹐鄕一人。擇鄕三老一人爲縣三老﹐與縣令﹑丞﹑尉以事相教﹐復勿繇戍﹐以十月賜酒肉。」《後漢。百官志》曰「三老掌教化。凡有孝子順孫﹑貞女義婦﹑讓財救患及學士爲民法式者﹐皆扁表其門﹐以興善行。」《續漢書。禮儀志》注﹕「《孝經援神契》曰﹕」尊三老者﹐父象也。謁者奉幾﹐安車軟輪﹐供綏執事五更﹐寵以度﹐接禮交容﹐謙恭順貌。『宋均曰「三老﹐老人知天﹑地﹑人事者。奉幾﹐授三老也。安車﹐坐乘之車。軟輪﹐蒲裹輪。供綏﹐三老就車﹐天子親執綏授之也。五更﹐老人知五行更代之事者。度﹐法也。度以寵異之也。』應劭《漢宮儀》曰﹕」三老﹑五更﹐三代所尊也。安車軟輪﹐送迎至家﹐天子獨拜於屏。三者﹐道成於天﹑地﹑人。老者﹐久也﹐舊也。五者﹐訓於五品。更者﹐五世長子更更相代﹐言其能以善道攺更己也。三老﹑五更皆取有首妻﹐男女完具。『臣昭案﹕桓榮五更﹐後除兄子二人補四百石﹐則榮非長子矣。蔡邕曰「五更﹐長老之稱也。」《禮儀志》曰「養三老﹑五更之儀﹐先吉日﹐司徒上太傅若講師故三公人名﹐用其徳行年耆髙者一人爲老﹐次一人爲更也﹝盧植《禮記》注曰﹕」選三公老者爲三老﹐卿大夫中之老者爲五更﹐亦參五之也。「﹞。皆服都大袍單衣﹐皂緣領袖中衣﹐冠進賢﹐扶玉杖。五更亦如之﹐不杖。皆齊於太學講堂﹝《月令章句》曰﹕」三老﹐國老也。五更﹐庶老也。「﹞。其日﹐乘輿先到辟雍禮殿﹐禦坐東廂﹐遣使者安車迎三老﹑五更。天子迎於門屏﹐交禮﹐道自阼階﹐三老升自賓階。至裨階﹐天子揖如禮。三老升﹐東面﹐三公設幾﹐九卿正履﹐天子親袒割牲﹐執醬而饋﹐執爵而﹐祝鯁在前﹐祝噎在後。五更南面﹐公進供禮﹐亦如之。明日﹐皆詣闕謝恩﹐以見禮遇大尊顯故也。」譙周《五經然否》曰「漢初﹐或云三老答天子拜。遭王莽之亂﹐法度殘闕。漢中興﹐定禮儀﹐羣臣欲令三老答拜。城門校尉董鈞駁曰﹕」養三老﹐所以教事父之道也。若答拜﹐是使天下答子拜也。』詔從鈞議。「譙周論之曰﹕」禮﹐屍服上服﹐猶以非親之故答子拜﹐士見異國君亦答拜﹐是皆不得視猶子也。「虞喜曰﹕」且據《漢儀》﹐於門屏交禮﹐交禮卽答拜。中興謬從鈞議﹐後革之﹐深得其意。「

◎饗禮《說文》曰「饗﹐鄕人飲酒也。」家君曰「鄕人飲酒謂之饗﹐然則鄕飲酒卽古之饗禮。先儒謂饗禮已亡﹐非也。」

◎頻煩《漢書》曰「非皇天所以鄭重降符瑞之意。」師古曰「鄭重﹐謂頻煩也。」杜詩云「三顧頻煩天下計。」亦謂鄭重之意。或以頻煩爲頻數之頻﹐古無是訓﹐近俗有之。

◎說文《說文》所引諸說﹐上自孔子﹐下及兩漢﹐共二十八人。孔子說﹑莊王說﹑韓非說﹑左氏說﹑淮南王說﹑司馬相如說﹑董仲舒說﹑衛宏說﹑揚雄說﹑京房說﹑劉歆說﹑杜林說﹑賈侍中說﹑桑欽說﹑傅毅說﹑官溥說﹑譚長說﹑王育說﹑尹彤說﹑張林說﹑黃顥說﹑周盛說﹑逯安說﹑歐陽喬說﹑寧嚴說﹑爰禮說﹑徐巡說﹑莊都說﹑張徹說。賈侍中者﹐賈逵也。許愼從逵受古學﹐故舉其官名。

◎借倩之倩陸放翁言「昭徳諸晁謂婿爲借倩之倩﹐近世方訛爲倩盼之倩。予幼小不能扣所出﹐至今悔之。」案﹕《方言》云「東齊之間﹐鞏謂之倩。」郭氏注云「言可借倩也。」放翁豈未之見耶﹖

◎輦酌宮姚令威曰「宇文修有一古鼎﹐款識云﹕」輦酌宮『。「案﹕輦酌《漢書》作蓮勺﹐注﹕」音輦酌﹝古蓮輦同音﹞﹐縣名﹐在櫟陽﹐去長安七十餘里。「《漢書》及《黃圖》《舊事》《宮閣名》諸書皆不云蓮勺有宮﹐博物如歐﹑劉﹐皆不能詳。《鐘鼎款識》載劉原父所藏《蓮勺鑪銘》云﹕」蓮勺宮銅一斗鼎﹐下條重四斤十兩。五鳳三年正月己丑工渭城徐安守屬定昌造。「此又一蓮勺宮鑪也﹐並載之以俟博雅。

◎大尙書《隋書。經籍志》﹕「《政論》六卷﹑《四人月令》一卷﹐漢大尙書崔撰。」案﹕東漢有尙書令﹑僕﹑丞﹑郎﹐不稱大尙書﹐《漢劉寬碑》陰有﹕「大尙書河南張祗﹐字子戒。」又《山陽太守祝睦碑》云「辟司空府北軍中候﹐拜大尙書﹑僕射。」洪適《隸續》曰「以其長於諸曹﹐故加大以別之。」

◎三商漢《冊禮鑑銘》曰「吾作明鏡﹐幽煉三商﹐周列典祀﹐配像萬彊。」徐獻忠曰「古之冶鏡﹐取金气盛而煉以三載或三月﹐以《周易》乾坤五五之數﹐故曰三商。」余案﹕《士昏禮》鄭《目錄》曰「必以昏者﹐陽往而陰來﹐日入三商爲昏。」賈公彥曰「商是商量漏刻之名﹐鑑諸陰類﹐煉之昏夜﹐故云幽煉。」徐氏之說殊不足據。商﹐《釋文》音嫡﹐《鑑銘》與彊協﹐則讀爲商量之商。先王父有句﹕「坐聽三商玉漏移。」或據《釋文》謂不當讀平聲﹐余據《鑑銘》以答之﹐或不能難。夏文莊《蓮漏銘》﹕「五夜宵三商定夕。」亦讀平聲。蘇子美云「三商而眠﹐髙舂而起。」則讀爲嫡。

◎侍中相書《占气雜要》曰「气如連珠入闕門﹐爲侍中。」

◎對番《東宮舊事》曰「守鑰四人﹐對番上下﹐東宮門鑰在中庶子坊。」

◎藺相《費鳳別碑》云「司馬慕藺相﹐南容復白圭。」

◎五業《漢督郵斑碑》﹕「嘖﹝賾。﹞意五業﹐遂悉包之。握樞運棋﹐要道氏﹝是。﹞綜。」五業﹐謂五經也。《魏略》﹕「樂詳少好學﹐五業並授。」劉表時有五業博士宋衷。

◎更老取首妻《國三老袁良碑》云「羣司以君父子俱列三臺﹐夫人結髮﹐上爲三老。」案﹕「應劭《漢官儀》﹕」三老﹑五更﹐皆取有首妻﹐男女完具。「則結髮者﹐首妻也。周澤爲三老﹐有太常妻。《華陽國誌》﹕張霸爲五更﹐其妻司馬敬檢前妻子女。則知當時有不盡取首妻者矣。或疑霸爲五更﹐前妻尙在。案﹕霸本傳云﹕」當爲五更﹐會疾卒。「明其時有後妻矣。《獨行傳》﹕」李充爲國三老﹐充少出妻。「所未詳也。

◎內艱《南史》﹕司馬年十二﹐丁內艱。

◎三命趙岐《孟子注》云「命有三名﹕行善得善曰受命﹔行善得惡曰遭命﹔行惡得惡曰隨命。」《仲秋下旬碑》云「三命縮贏。」《嚴碑》云「經說三命﹐君獲其央。」經說者﹐《孝經》說也。案﹕《孝經》緯《援神契》曰「命有三科﹕有受命以保慶﹔有遭命以謫暴﹔有隨命以督行。受命﹐謂軍籌也﹔遭命﹐謂行善而遇凶也﹔隨命﹐謂隨其善惡而報之。」鄭康成《祭法注》云「司命主督察三命。」洪氏跋《下旬》云「三命﹐嘗選貢也。」王懋以爲卽陰陽家五星三命之說。皆誤﹝央﹐中也。君獲其中﹐謂遭命也﹞。

◎扶風予家出自扶風﹐始祖文林閣學士吉甫公﹐諱元﹐尹和靖髙弟也。少有知人鑑﹐識嶽武穆於微賤。吉甫公當宋徽﹑欽﹑髙三朝﹐以直節聞。初以劾朱π花石綱事忤蔡京﹐削籍歸。後扈髙宗駕如臨安﹐復忤秦檜﹐以病乞身﹐卜居湖州之大全港。聞武穆死﹐不食七日而卒。蓋悲二聖之不復﹐若將殉焉者也。夫惠子爲唐之髙士﹐吉甫爲宋之名臣﹐而史皆不載﹐惜哉﹝大昕案﹕文林閣學士﹐宋時無此官名﹐譜牒所載﹐未可信﹞。

◎惠姓《廣韻》﹕「惠姓出瑯琊周惠王之後﹐梁有惠施。予案﹕樂史《太平寰宇記》﹕」惠氏有二望﹕一爲瑯琊﹐一爲扶風。瑯琊者﹐《三國誌。袁術傳》所云『瑯琊惠衢』是也。扶風者﹐《西京雜記》所云『長安惠莊』是也。「惠施﹐梁相﹐見《莊子》。惠盎﹐見《呂氏春秋》﹐戰國人。﹝髙誘曰﹕」惠盎﹐宋人﹐惠施族也。「﹞惠氏不顯於六朝﹐略見於唐﹐著於宋。少陵有《送惠二過東溪詩》云﹕」空谷滯斯人。「又云﹕」黃綺未稱臣。「又《幽人詩》云﹕」往與惠詢輩﹐中年滄洲期。「注家以爲詢卽其名﹐乃盛唐髙士也﹝舊泣﹕惠苟﹐謂惠昭﹑荀玨﹞。司空圖《一鳴集》有《與惠生書》﹐當晚唐時。洪氏《隸續》云﹕」《晉銅漆盤款識》今在宜興惠公襄家。「孫仲覿《大全集》有《與惠彥和書》數十通﹐彥和亦宜興人。余家《族譜》所不載﹐疑瑯琊之裔。《族譜序》稱﹕」漢有交州刺史惠乘眾。「《漢書》所未載﹐未知何據。

《顏氏家訓》曰「孝元嘗遣典簽惠編送文章示蕭祭酒。」則六朝惠氏有官典簽者矣。

◎哀江南賦《哀江南賦》云「畏南山之雨﹐忽踐秦庭。」近代注此賦者﹐如吳江葉氏﹝舒崇﹞﹑昆山徐氏﹝炯﹞皆不詳所出。余謂此指晉公子重耳也。重耳過曹﹐曹共公聞其駢肋﹐欲觀﹝句﹞﹐其躲浴﹝句﹞﹐薄而觀之﹝句﹞。《詩序》言「共公遠君子而近小人」﹐故其時作詩者刺之云「彼其之子﹐三百赤芾。」又云「薈兮蔚兮﹐南山朝齊。婉兮孌兮﹐季女斯饑。」其後﹐重耳復國﹐伐曹﹐數之以不用僖負羈﹝遠君子﹞﹐而乘軒者三百人﹝近小人﹞。乘軒者三百﹐卽《詩》所云「三百赤芾」是也﹝服虔注《左傳》亦云﹞。重耳出亡﹐自曹而衛﹑而宋﹑而齊﹑而楚。楚成王乃送之秦。「畏南山之雨」﹐《詩》所云「南山朝齊」是也。「忽踐秦庭」﹐借用申包胥立於秦庭語﹐其實皆重耳一人之事。注賦者泥於包胥一事﹐遂分二句爲兩義矣。賦又云「讓東海之濱﹐遂餐周粟。」南山﹑東海﹐秦庭﹑周粟﹐指南北朝而言﹐乃子山親歷之事也。

◎淸愼勤《古夫於亭雜錄》云「淸﹑愼﹑勤三字﹐本呂本中居仁《官箴》語。」予案﹕已見李秉《家誡》。

◎漢張華博物《古夫於亭雜錄》云「東漢末有議郎張華﹐與蔡邕同以博物著﹐在茂先前。今人止知茂先著《博物志》耳。右見從伯文玉﹝與玟﹞《籠鵝館集》﹐惜不記出處。」案﹕漢議郎張華與蔡邕同修《漢記》﹐又同對災異。見《邕傳》注及《邕集》。《蔡中郎集。答詔問災異八事》云﹕光和元年七月十日﹐詔書尺一﹐召議郎張華詣金商門。

◎羅紂《香祖筆記》﹕「羅紂﹐紂音敷。徧檢字書無以紂爲敷者﹐未詳所出。」案﹕《漢書。昌邑王傳》﹕山陽太守張敞條奏昌邑王賀居處云「臣敞故知執金吾嚴延年字長孫﹐女羅糸付﹐前爲故王妻」云云。師古曰「羅糸付﹐其名也。糸付﹐音敷。」然則紂當作糸付﹐故有敷音。漁陽偶未照耳。

◎文帝除肉刑文帝除肉刑﹐而司馬子長下蠶室。故孔氏《尙書正義》﹑賈氏《周禮疏》皆云「文帝赦肉刑﹐未赦宮刑。」余案﹕晁錯《對策》曰「今陛下寬大愛人﹐肉刑不用﹐罪人亡帑。」又云「除去陰刑。」注﹕「張晏曰﹕」宮刑也。「是文帝曾赦宮刑﹐後又復設此條。猶髙後元年除訁夭言之令﹐文帝二年復除訁夭言之罪﹐皆旣除而復設之也。

◎屈茨外國樂有屈茨琵琶﹐馬貴與不曉「屈茨」之義﹝《文獻通考》﹞。案﹕酈元《水經注》引《釋氏西域記》曰「屈茨北二百里有山﹐夜則火光﹐晝日但煙。人取此山石炭冶此山鐵﹐恆充三十六國用。故郭義恭《廣志》曰﹕」龜玆能鑄冶『。龜玆者﹐音屈茨也。「朱氏箋云﹕」《漢書》有龜玆﹐而《西域記》有屈茨﹐酈君合而詁之﹐謂龜玆卽屈茨也。「又案﹕贊寧《物類相感志》亦云﹕」屈茨爲龜玆﹐龜玆本音邱慈。古讀邱爲區﹐北音讀屈亦爲區﹐故龜玆訛爲屈茨﹐皆聲之轉。「然則屈茨琵琶卽龜玆所造樂器也。邱讀爲區﹐見鄭康成《檀弓》注。

◎憬彼《魯頌》﹕「憬彼淮夷﹐來獻其琛。」阮亭《釋奠太學詩》云「聖朝敷文徳﹐憬彼胥獻琛。」案﹕《丹陽太守郭碑》云「獫蠻憬彼﹐用綏海濱。」乃知句有所本。

◎分減少陵《秋野詩》﹕「盤餐老夫食﹐分減及溪魚。」武進梁禦史曰緝﹝熙﹞曰「分減二字﹐見《華嚴經》。」新城王阮亭﹑長洲汪鈍翁兩先生極稱之﹐以爲注家所未及。余案﹕《禦覽》四百十七卷引《東觀漢記》曰「孔奮篤骨肉﹐弟奇在洛陽﹐每有所食甘美﹐輒分減以遺奇。」此分減二字所本。梁云出《華嚴經》﹐猶爲未的。《東觀漢記》與《前漢書》﹐人稱「班東二史」﹐乃習見之書﹐今亡矣。仇氏《詳注杜詩》云「周靖曰﹕《華嚴經》十布施內有分減布施。」此出《鈍翁類稿》而云周靖﹐非也。

◎詠史小樂府二詩解阮亭《詠史小樂府。赦雍齒》云「太息王髦劍﹐前年殺孔融。曾言赦雍齒﹐地下愧袁公。」故友徐君龍友嘗疑此詩誤以文帝殺孔文舉。予反覆考之﹐而知詩之引王髦劍者﹐蓋楊也。曹操妒才嫉能﹐孔融﹑楊世有大小兒之目﹐而操皆除之。詩意謂文帝太息於王髦之劍﹐蓋知修之過薄也﹐而不知操前已無罪殺孔融矣。昔袁紹勸操楊彪﹑孔融輩﹐操僞以髙祖赦雍齒爲辭。後融見殺而彪幾濱於死﹐子修卒不免於刑戮。修死才逾百日而操亦卒。使死者有知﹐何以見袁公於地下乎﹖故云「曾言赦雍齒﹐地下愧袁公。」﹝錢少詹曰「勸操下當脫一誅字。」﹞

《二喬曲》云「腹痛思前事﹐分香惑後人。二喬得佳婿﹐不是洛川神。」此詩言操之狡獪惑溺也。操於喬玄嘗有知己之感﹐然此特操之狡獪耳。分香望墓田﹐乃其本色。何以知之﹖以洛川神知之。《世說》言「曹公屠鄴﹐令疾召甄。左右白﹕五宮中郎以將去。公曰﹕今年破賊正爲奴。」李善《文選注》又言「東阿王求甄逸女﹐旣不遂﹐心殊不平。」是一女而父子兄弟爭之﹐惑溺之甚者也。幸而策﹑瑜不爲熙﹑尙﹐故二喬不作洛川神耳。設也赤壁之戰﹐東風未便﹐誠有如昔人所云「銅雀春深鎖二喬」者。斯時操與喬公豈復有知己之感耶﹖此詩之意﹐實足誅心。

◎魯僖與議《文心雕龍。議對篇》曰「《春秋》釋宋﹐魯桓務議。」家君曰「案﹕文當云『魯僖與議』﹐《公羊經。僖公二十一年》﹕」釋宋公『。《傳》曰「執﹐未有言釋之者﹐此其言釋之何﹖公與爲爾也。公與爲爾柰何﹖公與議爾也。』今注劉勰書者﹐皆不知引。」

◎依托之書《抱朴子。論仙篇》引董仲舒所撰《李少君家錄》﹐又《至理篇》引孔安國《祕記》﹐皆後人依托而爲之者也。

◎萬畢《淮南子》含處吐火之術﹐出於萬畢之家。案﹕《唐志。淮南子外篇》有《萬畢術》一卷﹐亦髙誘注﹐今不傳。

◎焦山古鼎蔣虎臣﹝超。﹞《蔣說》曰「焦山有文王鼎﹐不知傳自何時。今所置﹐云是贗物。眞鼎爲一縣令舁歸新城。二王俱賦《古鼎詩》。焦山之鼎﹐余親見之﹐疑非贗者。」

◎孫子算術《孫子算術》曰「六粟爲圭﹐十圭爲撮﹐十撮爲勺﹐十勺爲合。」又曰「蠶所吐絲爲忽﹐十忽爲秒﹐十秒爲豪﹐十豪爲釐﹐十釐爲分。」

◎縣牛頭賣馬脯《三輔決錄》注﹕「世祖詔漢中太守丁邯曰﹕」縣牛頭﹐賣馬脯﹐盜跖行﹐孔子語。「髙誘注《呂覽》曰﹕」裏諺所謂『懸牛頭而賣馬脯。』「《說苑》﹕」晏子謂景公曰「猶懸牛首於門﹐而求賣馬肉也。『」蓋古諺有是。

◎果園《禦覽。十道志》曰「靈州有赫連勃勃所置果園。」《水經》云「河水北薄骨律鎭﹐城在渚上﹐舊赫連城也。桑果楡林﹐列植其上﹐故謂之『果州』。又《圖經》曰﹕」周宣政二年﹐破陳將吳明徹﹐遷其人於靈州。江左之人﹐崇禮好學﹐習俗皆化﹐因謂塞北江南。『「故韋蟾詩曰﹕」賀蘭山下果園成﹐塞北江南舊有名。「楊升庵《藝林伐山》引杜氏《通典》以爲在涼州者﹐非。

◎子公王褒《童約》曰「雨墜如注甕﹐扳薜戴子公。」注﹕「薜﹐蓑衣也。子公﹐笠也。」案﹕《禦覽》引﹐今《童約》無是語。

◎春秋變周曾王父曰「春秋變周﹝此語出《淮南子》﹞﹐昭代之禮衰矣。下堂而見諸侯﹐覲禮之衰也。喪妻三年﹐喪眼之衰也。」

◎經術飾吏事漢儒以經術飾吏事﹐故仲舒以通《公羊》折獄﹐平當以明《禹貢》治河﹐皆可爲後世法。

◎魯哀公魯哀公曰「寡人生於深宮之中﹐長於婦寺之手﹐未嘗知憂﹐未嘗知懼。」惠子曰「此非哀公之言也。使哀公而爲此言﹐必無遜越之事。」

◎食熊白詩徐龍友注阮亭《精華錄》近體六卷﹐事迹頗略﹐而兼有未當。《宋牧仲邀食熊白詩》云「故人寒置酒﹐熊白亦初靦。已下何公箸﹐寧思漢殿時。蟄藏元自密﹐攻穴苦相危。當食勞三嘆﹐風花滿意吹。」徐君於「漢殿」注引《長楊賦序》﹕「上命右扶風發民入南山捕熊羆豪豬﹐載以檻車﹐輸長楊射館」云云﹐殊與詩無涉。余謂﹕漢殿乃用馮亻亻予故事。「已下何公箸﹐寧思漢殿時。」此昔人所謂惟食忘憂也。言當何公下箸之時﹐寧思漢殿當熊之日乎﹖末云「當食勞三嘆。」蓋言異味食之甘﹐得之難﹐故當食而勞三嘆﹐亦詩人忠厚之遺也。徐君注﹐余己爲攺正二百餘條﹐增注四十餘條﹐尙欲補注古體四卷﹐以行於世。未知何日汗靑﹐姑書之以當息壤。

◎鼎湖原詩阮亭《鼎湖原詩》云「素女爲師態萬方﹐如聞天老教軒皇。馬肝已諱文成死﹐又見神君記柏梁。」此詩譏漢武也﹐言求仙不得﹐更習爲房中之術﹐仍無益於長生也。王充《論衡》曰「素女爲黃帝陳五女之法﹐非徒傷父母之身﹐乃又賊男女之性。」「素女爲師」二句﹐用張平子《同聲歌》也。《漢武故事》言「上造神君請術﹐行之有效。」大抵不異容成也。

◎行人衣上雨古人云「百里不共雨。」余每行役遇雨﹐雨過復取道﹐行里許﹐天气晴明﹐略無雨意。顧視衣蓋﹐猶沾濡。韋左司詩云「家從東方來﹐衣上灞陵雨。」阮亭先生《使秦蜀詩》云「行人衣上雨﹐來自杜陽川。」未行役﹐不知此詩之工也。

◎寇萊公釋子文瑩言「寇萊公曆富貴四十年﹐無田園邸捨﹐入覲則寄僧捨﹐或僦居。故其時門下士贈公詩有『無地起樓臺』之語﹐采詩者咸謂中的。」後人以萊公晚年竄謫﹐遂有舉「蠟淚成堆」諸事﹐爲豪侈所致。殊不知此是布衣時事。《後山叢談》嘗言之。王尙書阮亭所云「萊公英雄本色﹐所以不可及」也。尙書嘗有《謁忠湣公祠詩》云「柘枝舞罷蠟成堆﹐千束吳綾夜宴開。不是魏三詩句好。誰知無地起樓臺。」此詩蓋知萊公之深者也。

◎赤泉陶潛《讀山海經》第八篇

云「赤泉給我飲﹐員邱足我糧。」姚令威曰「今赤泉《山海經》無之﹐知古文缺失也。」余案﹕《禦覽》引《外國圖》曰「員邱有不死樹﹐食之乃壽。有赤泉﹐飲之不老。」又七十卷引《括地圖》曰「昆邱之上有赤泉﹐飲之不老。」《外國圖》《括地圖》與《山海經》相表裏﹐郭景純注亦引之﹐皆古書也。

◎神人蕭韶《太淸記》曰「劉教姊文彩艷質﹐甚於神人也。」

◎折綿阮籍《大人先生歌》曰「陽和微弱陰气竭﹐海凍不流綿絮折﹐呼吸不通寒惻惻。」詩用折綿始於此﹐山谷以爲始於庾肩吾者﹐非也。

◎四上《楚詞。大招》曰「四上競气﹐極聲變只。」家君曰「四上﹐猶今四﹑上﹑尺等爲七調﹐猶古之七音也。」案﹕今民間六孔笛﹐放開四孔﹐低吹爲四﹔六孔全開﹐低吹爲上。

◎趙謙張鎬趙謙斬曹紹﹐張鎬殺閭邱曉﹐皆千古快事﹝紹﹐曹節從子﹞。

◎金山寺詩宋蘇紳《題潤州金山寺詩》云「僧依玉鑑光中住﹐人蹋金鰲背上行。」漁洋山人《登金山寺詩》云「絕頂髙秋盤鸛鶴﹐大江白日蹋黿鼉。」次句意本蘇詩﹐一經鑪錘﹐分外沈雄。

◎暗虛家君曰「張平子《靈憲》指暗虛爲地影﹐千古卓識。」

◎忠著竹素《顧子》曰「昔梁邱據之諫景公也﹐於房﹔晏子之諫景公也﹐於朝。然晏之忠﹐著於竹素﹐梁邱之佞﹐於今不絕。亦惟公平正直者﹐聖之所先矣。」

◎古字假借鄭康成曰「其始書之也﹐倉卒無字﹐或以音類比方假借爲之﹐趣於近之而已。」

◎二尺四寸五經古文皆二尺四寸策﹐見鄭康成《論語》注﹐儀律亦二尺四寸﹐見《鹽鐵論》。

◎四經春秋以前止有四經﹐《管子》曰「澤其四經。」謂《詩》《書》《禮》《樂》也。及孔子贊《易》﹑作《春秋》﹐始著六經之目。

◎字有磨滅《周禮》注﹕「拍﹐槨字磨滅之餘。」《禮記》注﹕「衣﹐當爲齋﹐壞字。」「交於旦明」﹐旦當爲神﹐篆字之誤﹐古神字作﹝1234﹞﹐見鄭子春《北嶽神廟碑》。《莊子》﹕「有旦宅﹐而無情死。」旦﹐讀爲神。

◎禮運《白虎通》引《禮運》云「六情﹐所以扶成五性也。」今《禮運》無此語。

◎馬一疋《文心雕龍》曰「周禮井賦﹐舊有疋馬。」應劭釋疋爲量首數蹄﹐斯豈辧物之要哉﹖案﹕《藝文類聚》九十三卷載應劭《風俗通》曰「馬一疋﹐俗說相馬比君子﹐與人相疋。或曰馬夜行﹐目明照前四丈﹐故曰一疋。或曰度馬縱橫﹐適得一疋。或說馬死賣得一疋帛。或云《春秋左氏》說﹐諸侯相贈乘馬束帛﹐帛爲疋﹐與馬之相疋耳。」案﹕今《風俗通》無此語﹐非全書也。

◎頭馬頭錢茶曰頭綱﹐見《北苑茶錄》。鵝曰頭鵝﹐見《艸木子》。馬曰頭馬﹐見《唐書。回紇傳》。錢曰頭錢﹐見陸放翁《筆記》。

◎匹制承盤先王父曰「匹制﹐卽今之套杯也。雞彜﹑鳥彜﹐皆有舟﹐今之承盤也。」

◎六《六》曰「文王祖父壽百二十而沒﹐王季百年而沒﹐文王壽九十七而沒。」

◎難經皇甫謐《帝王世紀》曰「黃帝有熊氏命雷公岐伯論經脈﹐傍通問難八十﹐爲《難經》。教著九鍼﹐著《內外術經》十八卷。」《玉匱鍼經序》曰「呂博﹐少以醫術知名﹐善胗脈論疾﹐多所著述。吳赤烏二年﹐爲大醫令﹐撰《玉匱鍼經》及注《八十一難經》﹐大行於世。」

◎玉斗王逸子曰「自幽﹑厲禮壞樂崩﹐天綱弛絕。諸侯力政﹐轉相吞並。徳不能懷﹐威不能制。至於赧王﹐遂喪玉斗。」余案﹕「玉斗」可對「金甌」。

◎逃瘧魏文帝《列異傳》曰「大司馬河內陽蕤﹐字聖卿﹐少時病瘧﹐逃神祠。有人呼﹕」杜卸﹑杜卸﹗『聖卿應曰「諾﹗』起至戶中。人曰﹕」取此書去。『得素書一卷﹐皆譴劾百鬼﹐所劾輒效。「逃瘧已見漢﹑魏時﹐或謂始於髙力士﹐非也。

◎墓志之始馮鑑《續事始》曰「案﹕《西京雜記》﹕前漢杜子春﹐臨終作文﹐命刻石埋於墓前。恐墓志因此始也。」﹝事物紀原。﹞王阮亭先生云「《亻占筆》﹝史繩祖《學齋亻占筆》﹞載漢西京時﹐南宮寢殿內有《醇儒王吏威長葬銘》曰﹕」明明哲士﹐知存知亡。崇隴原野﹐非寧非康。不封不樹﹐作靈垂光。厥銘餌依﹐王史威長。『云見張茂先《博物志》。此西漢墓銘之最古者。「

◎焦京易學《禮記。月令正義》﹕「案﹐《易林》云﹕」震主庚﹑子﹑午﹐巽主辛﹑丑﹑未﹐坎主戊﹑寅﹑申﹐離主己﹑卯﹑酉﹐艮主丙﹑辰﹑戌﹐兌主丁﹑巳﹑亥。「《易林》﹐焦贛所撰﹐今本無。此乃納甲之法﹐京房《易傳》所本也。

◎卦气卦气之學﹐傳自孟喜﹐蓋周﹑秦以來遺法。京房傳全用卦气﹐其後谷永﹑劉歆﹑荀爽﹑馬融﹑黃復皆祖其學。秦燔《詩》《書》﹐而《易》以卜筮獨存。故九宮納甲﹑卦气爻辰諸學存焉。《尙書》遭毀﹐故《洪範》五行之說不傳。惟略見於伏生書﹐劉更生傳其學﹐其書皆亡﹐惜哉﹗《易乾鑿度》亦用卦气。

◎洛陽詩阮亭先生《洛陽詩》云「國本爭來黨錮連﹐楚歌楚舞亦堪憐。如何鴻鵠髙飛去﹐又見蒼鵝出地年。」或疑是詩所指。余曰﹕此詩首言國本定而漢室安﹐黨錮連而漢室亡﹐舉東西兩漢而言之也。次言髙祖不以所愛而易國本﹐故能建四百之基。若晉之惠帝信賈後而廢太子﹐其後遂有劉﹑石之禍。因舉鴻鵠﹑蒼鵝兩事以驗之也。

◎家君詩家君《送友人南歸詩》云「秦望艸荒樵逕出﹐吳江楓落釣船涼。」云閣學楊玉符先生愛之﹐常爲人書桃符。玉符﹐家君同年生之父也﹝錢曰「楊閣學名碹﹐松江人云下似當有間宇。」﹞。

◎管子《管子。權修篇》曰「微邪者﹐大邪之所生也。」《立政篇》曰「寧過於君子﹐而毋失於小人。過於君子﹐其爲怨淺﹐失於小人﹐其爲禍深。」又曰「見賢不能讓﹐不可與尊位。」

◎半星《管子。宙合篇》曰「歲有春﹑秋﹑冬﹑夏﹐月有上﹑下﹑中旬﹐日有朝﹑暮﹐夜有昏﹑晨﹑半星。」注﹕「星半隱半見也。」

◎長度《管子。輕重甲篇》對桓公曰「請使州有一掌﹐裏有積五。民無以與正籍者﹐於之長假。死而不葬者﹐予之長度。」朱長春案﹕「長假﹐補助之謂。長度﹐漏澤之謂。」

◎遠水不救近火《韓非子。說林篇》﹕「失火而取水於海﹐海水𨿽多﹐火必不滅矣﹐遠水不救近火也。」

◎文子語與管子相發明《說林篇》云「衛將軍文子見曾子﹐曾子不起而延於坐席﹐正身見於奧。文子謂其禦曰﹕」曾子愚人也哉﹖以我爲君子也﹐君子安可毋敬也﹖以我爲暴人也﹐暴人安可侮也﹖曾子不﹃﹐命也。『「文子之言是也。謂曾子而有是事﹐是誣賢也。《詩。小》之卒章正謂不侮暴人。曾子將終而引其語﹐謂」而今而後﹐吾知免夫。「與此相反﹐明非曾子。又曾子子曾申﹐亦稱曾子。

◎虱訟鼠獄虱訟﹐見《韓非。說林》。鼠獄﹐見《漢書。張湯傳》。

◎賣庸播耕《外儲說》曰「夫賣庸而播耕者﹐主人費家而美食調布而求易錢者﹐非愛庸客也﹐曰﹕如是﹐耕者且深﹐耨者熟耘也。庸客致力而疾耕耘者﹐盡巧而正畦陌疇疇者﹐非愛主人也﹐曰﹕如是﹐羹且美﹐錢布且易云也。」

◎郢書燕說《外儲說》曰「郢人有遺燕相國書者﹐夜書﹐火不明﹐因謂持燭者曰﹕」舉燭『。云而誤書』舉燭『。舉燭﹐非書意也。燕相受書而說之曰「舉燭者﹐尙明也。尙明也者﹐舉賢而任之。』燕相白王﹐大悅﹐國以治。治則治矣﹐非書意也。今世學者﹐多似此類。」家君曰「宋人不好古﹐而好臆說﹐故其解經﹐皆燕相之說書也。」

◎升槪甚平《外儲說》曰「宋人有酤酒者﹐升槪甚平﹐遇客甚謹﹐爲酒甚美﹐縣幟甚髙著﹐然不售。」

◎儒墨《顯學篇》曰「孔子之死也﹐有子張之儒﹐有子思之儒﹐有顏氏之儒﹐有孟氏之儒﹐有漆雕氏之儒﹐有仲良氏之儒﹐有孫氏之儒﹐有樂正氏之儒。自墨子之死也﹐有相裏氏之墨﹐有相夫氏之墨﹐有鄧陵氏之墨。故孔﹑墨之後﹐儒分爲八﹐墨離爲三。取捨相反不同﹐而皆自謂眞孔﹑墨。」

◎瀑釀卞中丞永譽《書畫匯考》曰「王晉卿《八帖》﹐皆與親賢宅諸王書﹐內有《送酒》一帖曰﹕」瀑釀四器﹐納上以酒。『稱釀可謂好奇。「

◎墨王汪伯玉《墨花閣雜誌》曰「米南宮稱法書曰『墨王』﹐可謂極稱﹐非右軍﹑大令﹑東武亭不足當也。」案﹕此亦見《研北雜誌》。

◎五司禮闈杜牧《贈吏部尙書崔公郾行狀》曰「公與伯兄﹑季弟﹐五司禮闈﹐再入吏部﹐國朝以來﹐未之有也。」

◎城隍考顧寧人《菇中隨筆》曰「洪武二年﹐禮官奏考城隍之祀﹐莫詳其始。先儒謂﹕旣有社矣﹐不應復有城隍﹐故唐李陽冰《縉雲城隍記》謂﹕」祀典無城隍﹐惟吳﹑越有之。『然成都城隍祠﹐太和中李徳裕所建﹐張說有《祭城隍文》﹐杜牧有《祭黃州城隍文》﹐則不獨吳﹑越爲然。北齊慕容儼鎭郢﹐城中先有神祠﹐俗號城隍神。又蕪湖城隍﹐建於吳赤烏二年。髙齊慕容儼﹑梁武陵王祀城隍﹐皆書於史﹐又不獨唐而已。又曰「古者﹐諸侯旣立社稷﹐又爲五祀﹕曰司命﹑中ニ﹑國門﹑行﹑公厲是也。鄭氏謂國門爲城門﹐今之城隍也。』然今州縣所祀﹐如吳之春申及永嘉之周苛﹑天臺之屈坦﹑興國之姚�﹐亦不一槪焉。」

◎慈幼局顧寧人《菇中隨筆》曰「宋時諸郡有慈幼局﹐貧家子不能育者﹐許抱至局﹐書生年﹑月﹑日﹑時。局有乳媼鞠養之。他人家或無子女﹐來取於局。歲﹐子女多人慈幼局﹐故道無拋棄子女。」

◎天一閣《潛邱札記》曰「右司馬範欽﹐字堯卿﹐號東明。性喜藏書﹐購海內異本。與王鳳洲家藏﹐以書目取較﹐各鈔所未見相易。故浙東藏書家以範氏天一閣爲第一。」

◎書院復社又云「東林書院復於萬曆甲辰。首善書院建於天啟壬戌。天下書院毀於天啟己丑。復社起於崇禎辛未會試。」

◎韓杜又云「案﹕姜宸英曰﹕世薄韓退之屢幹執政者。然子美始入京師﹐一投張均兄弟﹐再贈鮮於通。二君皆非端士﹐而窮途不免爲此。士之失志﹐寧堪問乎﹖」

◎撫塵應璩《與曹公箋》曰「昔漢光武與戴子髙有撫塵之好。」﹝《藝文》﹞

◎雅拜太祝九拜﹐七日奇拜。杜子春曰「奇讀爲奇偶之奇﹐謂先屈一膝﹐今雅拜是也。」

◎世本左傳異字同音魏﹝Bdp﹞卻﹐﹝Bdp﹞《世本》作州。公叔發﹐《世本》作拔。公叔朱﹐《世本》作戍。

◎平山相如賦﹕「夾﹛山﹜築堂。」服虔曰「平此山以爲堂。」如淳曰「﹛山﹜﹐山名也。」

◎進履襪後魏北京司徒崔浩《女儀》云「近古﹐婦常以冬至日進履襪於舅姑。」﹝襪亦作﹤韋蔑﹥﹐並云伐反﹞

●卷二◎鄕飲酒《儀禮。鄕飲酒》疏曰「凡鄕飲酒之禮﹐其名有四。案﹕此賓賢能﹐謂之鄕飲酒﹐一也。又案﹕《鄕飲酒義》云『六十者坐﹐五十者立侍』﹐是黨正飲酒﹐亦謂之鄕飲酒﹐二也。鄕射﹐州長春秋習射於州序﹐先行鄕飲酒﹐亦謂之鄕飲酒﹐三也。案﹕《鄕飲酒義》又有卿﹑大夫﹑士飲國中賢者﹐用鄕飲酒﹐四也。其《王制》云『習射尙功﹐習鄕尙齒』﹐還是州長黨正飲酒法。」

◎王駿不再娶《王吉傳》﹕「子駿爲少府時﹐妻死﹐因不復娶。或問之﹐駿曰﹕」徳非曾參﹐子非華﹑元﹐亦何敢娶﹖『「如淳曰﹕」華與元﹐曾參之二子也。《韓詩外傳》曰「曾參喪妻﹐不更娶。人問其故﹐曾子曰﹕以華﹑元善人。』一曰﹕曾參之子﹐字華元。」師古曰「二子是也。」

◎喪次《士喪禮》曰「主人揖就次。」鄭注曰「次謂斬衰﹑倚廬﹑齊衰﹑堊室也。大功有帷帳﹐小功緦麻﹐有牀笫可也。」

◎事三旬而成不愆於素《士喪禮》﹕「獻材於殯門外﹐主人徧視之。」又云「獻素﹑獻成亦如之。」鄭注云「形法定爲素﹐飾治畢爲成。」彼言斫治槨材之事﹐如鄭說﹐則素者﹐前所授之形法也。成者﹐城工畢也。

◎鄒邡陸績《述玄》曰「績昔嘗見同郡鄒字伯岐《與邑人書》﹐嘆楊子云所述《太玄》。」伯岐爲吾吳人物﹐未知《吳郡誌》載否。陸績《述玄》一篇﹐見範望本《太玄》前。

◎賁色不純《太玄。賢》次二曰﹕﹝《碳》﹐象《屯卦》﹞「黃不純﹐屈於根。」範望注曰「二在三下﹐木下有火﹐故相屈也。不純者﹐火色黃白﹐故曰不純也。《易。賁卦》曰﹕」山下有火﹐黃白色也。『「

◎楦釀楊億《傳燈錄序》﹕「或非古徳之文﹐間廁編聯﹐徒憎楦釀﹐亦用簡別﹐多所屏去。」

◎志章楓山《蘭溪志》。馬應龍《安邱志》。邢侗《武定州誌》﹝十五卷﹞。史蓮芍《介休志》。嚴嵩《袁州府誌》﹝十四卷﹞。都玄敬《黃山圖經》。李懋卿《東莞志》。邵寶《許州誌》﹝三卷﹞。趙浚齊《平源府誌》。胡纘宗《秦州誌》﹝三十卷﹞。汪來《北地誌》。喬世寧《耀州誌》﹝十一卷﹐嘉靖三十六年修﹞。王九思《鄂志》。康海《武功縣誌》﹝三卷﹞。韓邦靖《朝邑志》﹝二卷﹞。張光孝《華州誌》。馬忄造《同州誌》。劉九經《志》。李於鱗《靑州府誌》。楊循吉《章邱縣誌》﹝四卷﹞。呂坤《寧陵縣誌》﹝十二卷﹞。

◎訓詁訓詁﹐漢儒其詞約﹐其義古﹔宋人則辭費矣﹐文亦近鄙。

◎漢末用貢舉之獘《抱朴子。審舉篇》云「靈獻之世﹐閹宦用事﹐羣姦秉權﹐危害忠良。臺閣失選用於上﹐州郡輕貢舉於下。夫選用失於上﹐則牧守非其人矣。貢舉輕於下﹐則秀孝不得賢矣。故時人語曰﹕」舉秀才﹐不知書。察孝廉﹐父別居。寒素淸白濁如泥﹐髙第良將怯如雞。「又云﹕」古人欲達勤誦經﹐今世圖官免治生。『蓋疾之甚也。於時懸爵而賣之﹐猶列肆也。爭津者買之﹐猶市人也。有直者無分而徑進﹐空拳者望途而收迹。其貨多者其官貴﹐其財少者其職卑。故東園積賣官之錢﹐崔烈有銅臭之嗤。上爲下效﹐君行臣甚﹐故阿佞幸﹐獨談親容。桑梓議主中正﹐吏部並爲魁儈﹝中正起於魏﹞。各責其估﹐淸貧之士﹐何理有望哉﹖﹝怯如雞﹐舊本作怯如黽。泥﹐音涅。黽﹐音密。﹞

◎六物《抱朴子。辧問篇》﹕「《玉鈐經主命原》曰﹕人之吉凶﹐制在結胎受气之日﹐皆上得列宿之精。其值聖宿則聖﹐值賢宿則賢﹐值文宿則文﹐值武宿則武﹐值貴宿則貴﹐值富宿則富﹐值賤宿則賤﹐值貧宿則貧﹐值壽宿則壽﹐值仙宿則仙。又有神仙聖人之宿﹐有治世聖人之宿﹐有兼二聖之宿﹐有貴而不富之宿﹐有富而不貴之宿﹐有兼富貴之宿﹐有先富後貧之宿﹐有先貴後賤之宿﹐有兼貧賤之宿﹐有富貴不終之宿﹐有忠孝之宿﹐有凶惡之宿。如此不可具載﹐其較略如此。」

《詩。小弁》曰「天之生我﹐我辰安在。」鄭箋云「辰﹐謂六物之吉凶。」

◎水旱免稅令《水旱免稅令》曰「諸田有旱﹑虫﹑霜處﹐拘見營田州縣﹐檢實具帳申省。十損四已上免租﹑稅﹑調。七已上課﹑役俱免。若桑麥損盡﹐各免其所輸。聽折來年﹐經二年後﹐不在折限。其應免者﹐通計麥用爲分數。」﹝《白氏六帖》﹞

◎湖廣總論景範《湖廣總論》曰「以天下形勢言之﹐則重在襄陽。以東南形勢言之﹐則重在武昌。以一省形勢言之﹐則重在荊州。」﹝《潛邱札記》﹞

◎東南形勢呂祉曰﹕吳紀陟之聘魏也﹐司馬昭問﹕「吳戍備幾何﹖」曰「西陵至江都五千七百里。」又問﹕「道裏甚遠﹐難爲固守。」對曰「界𨿽遠﹐而險要必爭之地不過數四﹐猶人有八尺之軀﹐其護風寒亦數處耳。今所謂險要必爭之地者﹐不過江陵﹑武昌﹑襄陽﹑九江。江水源於岷山﹐下夔峽而抵荊楚﹐則江陵爲之都會。れ冢導漾﹐東流爲漢﹐漢﹑沔之上﹐則襄陽爲之都會。沅﹑湘﹑眾水﹐合洞庭之波而輸之於江﹐則武昌爲之都會。豫章西江與鄱陽之浸﹐浩瀚吞納而匯於湓口﹐則九江爲之都會。守江陵﹐可以開蜀道﹔守襄陽﹐可以援川峽﹔守武昌﹑九江可以蔽全吳。蜀﹑漢﹑吳﹑楚並而爲一﹐則東南之守亦固矣。」﹝同上﹞

◎剃髮金人服西溟曰「遼﹑金制﹐士人皆衣冠不剃髮﹐至元始戴笠剃髮。」

《金輿服志》﹕「金人之常服四﹕帶巾﹑盤領衣﹑烏皮靴﹑其束帶曰吐鶻。」﹝同上﹞

◎經術潛邱語﹕「以《禹貢》行河﹔以《洪範》察變﹔以《春秋》斷獄﹐或以之出使﹐以《甫刑》扌交律令條法﹔以《三百五篇》當諫書﹔以《周官》致太平﹔以《禮》爲服制﹐以興太平。斯眞可謂之經術矣。」﹝同上﹞

◎戶口錢糧洪武三年二月癸酉﹐上命中書省臣﹐凡行郊祀禮﹐以天下戶口錢糧之籍陳於臺下﹐祭畢收入內庫藏之﹝同上﹞。

◎國忌В式《白孔六帖》曰﹕祠部﹐凡國忌日期﹐明В邦式。

◎指環《俗說》曰「晉哀王王皇后有紫磨金指環﹐至小﹐止可第五指著。」﹝《初學記》﹞

◎龜兆《漢書。文帝紀》﹕「代王報太后。計猶豫未定﹐卜之﹐兆得大橫。」○《後漢書。梁皇后紀》﹕「太史卜﹐兆得壽房。」《東觀記》作「戴房。」○《續漢書。禮儀志》注﹕「蔡質《漢宮典職立皇后儀》云﹕」卜之蓍龜﹐卦得承乾。『「○《後漢書。張衡傳》注﹕」《龜經》有棲鶴兆。「﹝《左傳。僖二十五年》﹕」晉將納王﹐使卜偃卜之﹐遇黃帝戰於阪泉之兆。「﹞

◎試題《金史》﹕「泰和六年禦試﹐賈鉉爲監試官。上曰﹕」丞相宗浩嘗言試題頗易﹐由是進士例不讀書。朕今以「日合天統」爲賦題。『鉉曰「題則佳矣﹐恐非所以牢寵天下士也。』上曰﹕」帝王以難題窘舉人﹐固不可﹐欲使自今積致學業而已。『遂用之。「乾隆二年試博學鴻詞於��閣﹐以」五六天地之中合賦「命題。此與」日合天統「皆出《漢書。律曆志》。予令兒輩讀《漢書》﹐正謂此等難題也。

◎經筵《金史》益政院﹐正大三年置於內庭。以學問該博﹐議論宏遠者數人兼之。日以二人上直﹐備顧問﹐講《尙書》《通鑑》《貞觀政要》。名爲經筵﹐實內相也。

◎致仕《白虎通》曰「臣七十致仕者﹐致其事於君。君不使自去者﹐尊賢者也。」《王制》曰「七十致政。」鄕大夫﹐老有盛徳者畱﹐賜之幾杖﹐不備以筋力之禮。在家者﹐三分其祿﹐以一與之﹐所以厚賢也。《曲禮》曰「大夫致仕﹐若不得謝﹐則必賜之幾杖。」《王度記》曰「臣致仕於君者﹐養之以其祿之半。幾杖﹐所以扶助衰也。」

◎徙居說《詩。碩鼠》曰「三歲貫女﹐莫我肯顧。逝將去女﹐適彼樂土。」鄭箋云「古者三年大比﹐民或於是徙。」《正義》曰「正言三歲貫女者﹐以古者三歲大比﹐民或於是遷徙﹐故以三歲言之。《地官。小司徒》及《鄕大夫》職皆云﹕」三年則大比。『言比者﹐謂大校比其民之數而定其版籍。明於此時﹐民或得徙。《地官。比長》職曰「徙於國中及郊﹐則從而授之。』注云﹕」徙﹐謂不便其居也。或國中之民出徙郊﹐或郊民入徙國中﹐皆從而付其所處之吏。『是大比之際﹐民得徙矣。「何休《公羊注》云﹕」司空謹別田之髙下﹑善惡分爲三品。上田一歲一墾﹐中田二歲一墾﹐下田三歲一墾。肥饒不得獨樂﹐境埔不得獨苦。故三年一換主易居。「

◎嫁娶當慕賢者《公羊。僖元年》﹕「楚人伐鄭。」何休注曰「楚稱人者﹐爲僖公諱。與夷狄交婚﹐故進使若中國。又明嫁娶當慕賢者。」棟案﹕楚與魯婚﹐得進稱人﹐故云嫁娶當慕賢者。

◎象熊太古《冀越集》云「象能言﹐有人知其言﹐故通南方之語者﹐名曰象。」

◎太學藏經《詩正義》﹕「《韓詩說》﹕辟ń者﹐天子之學。圓如璧﹐壅之以水示圓﹐言辟﹐取辟有徳。不言辟水﹐言辟ń者﹐取其ń和也。所以教天下﹐春射秋饗﹐尊事三老﹑五更。在南方七里之內﹐立明堂於中。五經之文所藏處。蓋以艸茅﹐取其潔淸也。」

◎假馬《周禮。大司馬》注云「爭禽而不審者﹐罰以假馬。」疏云「假馬者﹐謂獲禽取算之籌。罰者﹐謂效功時﹐爭禽不審﹐卽罰去其籌。」

◎便《周禮。射鳥氏》注﹕「鳥鳶喜鈔盜﹐便污人。」《釋文》﹕「便﹐婢面反。」

◎馬玆瓜當爵蔟鄭氏《周禮。圉師》注云「蓐﹐馬玆也。」《說文》曰「蒂﹐瓜當也。」《﹛折石﹜蔟氏》注﹕「蔟﹐讀爲爵蔟之蔟。」疏云「爵蔟﹐是雀窠﹐後鄭從之。」

◎褚先生張晏云「褚先生﹐潁川人﹐仕元﹑成間。」韋稜云「《褚ダ家傳》﹕褚少孫﹐梁相褚大弟之孫。宣帝代爲博士。寓居於沛﹐事大儒王式﹐號爲先生﹐續《太史公書》。」阮孝緒亦以爲然也﹝《索隱》﹞。

◎太史公桓譚《新論》云「太史公造書﹐書成﹐示東方朔。朔爲平定﹐因署其下。太史公者﹐皆朔加之者也。」

◎持虎《史記。禮書》﹕「寢兕持虎。」《索隱》曰「寢兕﹐以兕牛皮爲席。案﹕以猛獸皮文飾倚較及伏軾﹐故云持虎。」

◎家產奴《陳涉世家》﹕「人奴產子。」小顏云「猶今言家產奴也。」

◎繆《儒林列傳》﹕「蘭陵繆生。」《索隱》曰「繆﹐音亡救反。繆氏出蘭陵。一音穆所謂『穆生爲楚元王所禮』也。」

◎地說鄭康成注《禹貢》引《地說》數條﹐未詳何書。劉淵林﹝逵﹞注《吳都賦》引禹所受《地說書》曰「昆侖東南方五千里﹐名曰神州﹐帝王居之。」卽康成之《地說》也。太史公引《禹本紀》《山海經》引《禹大傳》﹐皆是書也。

◎萬流屋嵇康《髙士傳》曰「孔子問項橐曰﹕」居何在﹖『曰「萬流屋。』」注曰「言與萬物同流匹也。」﹝《文選》注﹞

◎王氏《瑯邪王氏錄》曰「其先出自周王子晉。秦有王翦﹑王離﹐世爲名將。」﹝《文選》注。﹞範彥龍《古意贈王中書》云「岱山饒靈異﹐沂水富英奇。」李善曰「《漢書》有瑯邪郡。《音義》曰﹕屬徐州。《晉書》﹕瑯邪﹐王氏之先。《漢紀》曰﹕秦遷於瑯邪之臯虞﹐後徙於臨沂。」

◎名卑朝子曰「工商遊食之民﹐少而名卑。」﹝《文選》注﹞

◎理樂如淳《漢書》注曰「今樂家五日一習樂﹐爲理樂也。」

◎入梅出梅《四時纂要》曰「閩人以立夏後逢庚入梅﹐芒種後逢壬出梅。」﹝《韻會》﹞

◎子輿劉孝標《辧命論》云「子輿困臧倉之訴。」李善注﹕「《傅子》曰﹕昔仲尼旣歿﹐仲弓之徒追論夫子之言﹐謂之《論語》。其後﹐鄒之君子孟子輿﹐擬其體著七篇﹐謂之《孟子》。然子輿﹐孟子之字也。

◎士不遇《司馬遷集》有《悲不遇賦》。《董仲舒集》有《士不遇賦》﹝李善《文選》注﹞

◎古文勝稱通《易。系辭》曰「吉凶者﹐貞勝者也。」《釋文》曰「姚本作貞稱。」李善曰「稱亦勝也。《吳錄》子胥曰﹕」越未能與爭稱負也。「

◎簡上凝霜筆端風起崔篆《禦史箴》曰「簡上凝霜﹐筆端風起。」

◎案籍受傳見符識引胡廣《漢官解詁》注曰「凡屋宮中者﹐皆施籍於掖門。﹝屋當作居。﹞案其姓名當入者﹐本宮長吏爲之封啟傳﹐審其印信﹐然後受之。有籍者皆復有符﹐用木長二寸﹐以所屬言兩字爲鐵印﹐分符當出入者。案籍畢﹐復識齒符﹐識其物色﹐乃引內之。」﹝《衛律》下﹞

◎限斷議陸士衡《晉書限斷議》曰「三祖實終爲臣﹐故書爲臣之事不可不如傳﹐此實錄之謂也。而名同帝王﹐故自帝王之籍不可以不稱紀﹐則追王之義。」

◎登科故事升庵曰「分甲第﹐自興國八年王世則榜始。禦殿唱名﹐自雍熙三年梁顥榜始賜宴﹐自太平二年呂蒙正榜始﹝梁顥宴於瓊林苑﹐呂蒙正宴於開元寺﹐遂爲定制﹞。給金吾衛士送歸第﹐自蔡齊榜始。刻登科錄﹐自霍端友榜始。」

◎﹝1234﹞銘伯父《物府命銘﹝1234﹞》云「節有九﹐𨿽非伊耆之所授﹐輔人無苟」。

◎建除《髙貴鄕公集》載《自敍始生禎祥》曰「惟正始三年九月辛未朔二十五日乙未直成予生。」

◎障壁具溪陳宗之《文彥可先生七帙初度序》云「彥可先生躋古稀﹐諸子咸爲歌詩頌。蓋竊附昔賢賦詩言志之義﹐於古爲近。而旋題錦﹤貝覃﹥﹐歸熙甫所謂『障壁具』者﹐雅非先生所樂。𨿽然﹐觴卮矣﹐其可無一言﹖」

◎繼世文章張獻翼《書文博士和州詩集》云「夫韋有玄成而孟益尊﹐鄭待小同而玄益著。賈得嘉而誼以經術�者不衰﹐盧藉諶而植以儒學用者不墜。故潁川陳氏﹐時人謂之公慚卿﹐卿慚長﹐非以世其家業不殞者之難乎﹖然未有父子﹑兄弟﹑祖孫歷代名徳﹐並有集行於世如文氏者也。」

◎楊南峯墓陳均寧﹝匡國﹞《鏡鏡居詩槁》﹕「楊南峯先生墓﹐在南濠祗園庵首。歲久沒爲菜畦﹐僅畱孤冢。汪鈍翁見而心惻﹐以斤金代贖﹐葺治完好。余聞之慨然﹐述此記之﹕一А刂削幾經時﹐樵采誰憐柳士師。直以南峯期保艾﹐遂令鈍老費撐持。春風漠漠新苔合﹐宿艸離離故冢知。不爲斯文寧有此﹐可勝努力慰遐思。」

◎宏人之官傅靑主﹝山﹞《霜紅龕集。與胡昆彜書》云「顏師古《急就章注》引《周禮》『宏人之官』﹐今《周禮》無所謂『宏人之官』﹐師古豈別有所據耶﹖乞昆丈教示。」

◎楷書傅靑主曰「楷書不自篆﹑隸﹑八分來﹐卽奴態不足觀矣。」﹝《家訓手帖》﹞

◎呂叔簡《池北偶談》云「江寧巡撫湯斌﹐自言昔爲方面時﹐只遵寧陵呂叔簡先生《從政錄》行。其撫吳﹐亦此志云。案﹕呂坤﹐字叔簡﹐號新吾﹐河南寧陵人。姜宸英《明史。藝文志》﹕呂坤《呂公實政錄》七卷。」

◎糊名謄錄《池北偶談》云「宋呂申公試卷中自稱名。王柏題其後﹐謂古意尙存。盛如梓云﹕」淳化中立糊名之法﹐祥符中立謄錄之制。『則又在申公之前矣。「

◎如魚甘水柴柏可﹝重壽﹞《投子靑和尙頌古集序》﹕「臨川受性疏朴﹐甘澹泊﹐如魚甘水。」

◎塗丹間碧宋章國光《宣州符裏鎭重修普慈院記》語。

◎琵琶記典王圻《續通考》曰「瑞安髙明著。因友人有棄妻而婚於貴家者﹐作此記以感動之。思苦詞工﹐夜深時﹐燭焰爲之相交。至今猶爲詞曲之祖。」﹝事載杜坤《誠齋雜記》﹞

◎呂坤謬說呂坤《四禮疑》曰「尊長稱妾以名﹐卑幼稱以姑姊﹐老而獨尊則稱如嫡。注云﹕卑幼之稱妾以姑姊﹐古夫人稱媵妾之語﹐如諸姑伯姊之類。主君﹑主母死﹐撫諸子而年老獨尊﹐妾自處以半母之體﹐而弟﹑妹﹑侄﹑孫稱謂﹐當如嫂﹑伯叔母﹑伯叔祖母之稱﹐蓋其子女已母之矣。而嫡亡﹐分無所壓﹐同宗姻黨不得以嫡在之體裁抑之也。」愚案﹕如坤說﹐則嫡子父母沒﹐可尊庶母如母﹔弟之兄嫂死﹐可尊庶嫂爲嫂矣。後世有首妻死而崇其愛妾爲夫人者﹐其皆祖坤之說歟﹖蓋妻死﹐不得以嫡在之體裁抑之也。坤在明末稱理學之儒﹐而其言之悖謬如此﹐何也﹝父之姊稱姑姊﹐坤以爲古夫人稱媵妾之語﹐出何典記耶﹞﹖

◎呂坤尊朱子而駁周公《儀禮》爲周公所定﹐夫人而知之。《經典敍錄》曰「周公居攝﹐曲爲之制﹐故曰經禮三百﹐威儀三千。」經禮謂《周官》也﹐威儀謂《儀禮》也。乃呂坤撰《四禮疑》﹐於《昏禮》下云「廟見﹐尊祖也﹔見舅姑﹐尊親也。夫婦不同行﹐可乎﹖禮家之疏也。《家禮》得之。」甚矣哉﹐其敢於非聖也﹗《春秋》﹕「齊髙固及子叔姬來。」《公羊傳》曰「其諸謂其雙雙而俱至者歟﹖」言雙雙﹐比之禽獸也。古來夫婦有別﹐未聞有夫婦雙雙而行禮者。雙雙而行禮﹐《公羊》謂之禽獸﹐曾周公而創是禮乎﹖呂坤非聖無法﹐其不死於妖書﹐幸也。

◎不知而作子曰「蓋有不知而作者。」不知﹐謂不從見聞中所得﹐而鑿空妄造者。朱子謂不知其理﹐郢書燕說﹐何嘗無理﹖

◎艸亡木卒《牧齋集》屢用「艸亡木卒」語。案﹕四字見《東維子集。元故用軒先生墓志銘》﹐云「番有隱君子﹐爲用軒先生。先生歿十年所﹐其嗣元璧卽克葬﹐尙銜哀弗置﹐走餘錢唐次捨﹐拜有請曰﹕」先子生有輔世志﹐訖不得祿位以死﹐片言﹤角奇﹥行﹐有幾古人﹐死不得文而可傳者銘﹐是與艸亡木卒等。不孝孤罪甚『「云云。

◎庸貴富人鐵崖《淵默先生碣銘》云﹕﹝餘日彊﹞「足迹未嘗一至庸貴富人門﹐鄕人盡聞先生﹐然終身有不識先生爲短長瘠肥者。」

◎郎奎金郎奎金字公在﹐浙江仁和人。嘗刻《五雅》﹐以劉熙《釋名》攺爲《逸雅》。自我作古﹐不可以訓。

◎張儋伯張錫爵﹐字儋伯﹐嘉定人。康熙五十五年與餘同補博士弟子員。乾隆己巳來晤予﹐握別三十四年矣﹐贈餘詩云「三十年前問惠施﹐翩翩公子擅文詞。縹囊緗帙吳歐舫﹐丹荔紅蕉嶺外卮。老去相逢霜滿鬢﹐秋來閉閣艸侵墀。著書擁鼻名家事﹐莫厭虛堂病起遲。」蓋予丁卯秋病﹐至己巳尙未已也。張有集��捲。

◎恩貢《蘇州府誌》﹕「泰昌元年恩貢﹐續奉旨照歲貢例行。」

◎歲貢廩生年四十以上者﹐準入監讀書。《縣誌》云「在成化初年。」疑是天順六年。

◎白衣觀音顧寧人《菇中隨筆》曰「《五雜俎》﹕今天下祠宇﹐香火之盛﹐佛莫過於觀音大士﹐仙莫過於呂公純陽﹐神莫過於關公雲長。大士變相不一﹐而世所崇奉者﹐白衣爲多﹐亦有《白衣觀音經》﹐曰專主祈嗣生育之事。此經《大藏》所不載﹐不知起何時也。」案﹕《遼志》有長白山﹐在冷山東南千餘里﹐蓋白衣觀音所居。其山鳥獸皆白﹐人不敢犯﹐則其奉祀﹐從來久矣。

◎道味正月二十一日睡覺﹐道味滿於胸中。數年樂境﹐惟此爲最。﹝己巳正月記﹞

◎魏敏果康熙初﹐蔚州魏敏果公﹝象樞﹞用事﹐引進平湖陸淸獻公﹝隴其﹞﹑睢川湯文正公﹝斌﹞諸人。大淸得人﹐於玆爲盛。《易。泰》初九曰「拔茅茹﹐以其匯徵﹐吉。」其敏果之謂歟。

◎經學詩學經學盛於漢﹐漢樂府皆奏之郊廟。東漢始有擬作。漢末建安七子及魏以後黃初﹑正始之間﹐五言始興。六朝尢盛﹐唐以後則有專攻詩者。詩學盛而經學衰﹐則始於魏以後也。

◎孔顏唐人詩學最盛﹐孔穎達﹑顏師古二人通經史﹐獨無詩名。

◎本朝經學近代經學﹐北平孫退谷﹝承澤﹞五經皆有著述﹐而其書不足傳。昆山顧寧人﹐博極羣書﹐獨不通《易》學。蕭山毛大可《仲氏易》﹑南海屈介子《易外》﹐非漢非宋﹐皆思而不學者也。

◎朱震《漢上易傳》﹐頗嫌辭費﹐亦不能盡通漢學。經師亡之故也。

◎漁洋詩近來不喜漁洋詩者﹐皆天分過髙之人。及觀其自作詩﹐於漁洋之祕﹐則槪乎未之有聞也。詩﹐小伎耳﹐猶如此﹐以此知學問之難。

◎漁洋學詩漁洋詩能盡窺古人之祕﹐擇善而從﹐故當時有集大成之目。然於杜﹑韓﹐亦有不能到處。﹝漁洋頗不滿於杜﹐予嘗見其評本。﹞

◎義利利者﹐義之和也。利與元﹑亨﹑貞稱四徳。《周語》言義必及利。《說文》﹕「利從刀﹐和然後利。」利本與義合﹐故以義爲利則可﹐利與義分﹐是以利爲利﹐而利不可言矣。故夫子斥之。

◎漢宋漢人經術﹐宋人理學﹐兼之者乃爲大儒。荀卿稱周公爲大儒﹐大儒不易及也。

◎山海經子公羊子解《春秋》用雙雙之鳥。王充《論衡》曰「董仲舒睹重常之鳥﹐劉子政識貳負之屍。」皆見《山海經》。仲舒傳《公羊》學﹐亦讀《山海經》﹐可知秦﹑漢大儒皆博物。﹝重常鳥﹐今本《山海經》不見﹐蓋已缺矣。﹞

◎僞尙書出中候竹《答蕭山毛檢討書》論《書》今古文中及魏博士髙堂隆所稱「曰若稽古﹐帝舜曰重華﹐建皇授政攺朔」一十五字﹐證重華以上九字不始於大航頭﹐此說非也。案﹕《禦覽》八十一卷引《尙書中候考河命》曰「曰若稽古﹐帝舜曰重華﹐欽翼皇象。」髙堂隆乃來自《中候》﹐建皇以下當亦《中候》之文﹐但《禦覽》所引不全耳。僞古文之謬﹐詳予所撰《古文尙書考》。

◎大手筆義山《韓碑》云「古者世稱大手筆﹐此事不系於職司。」眞名言也。文章必系於職司﹐則一代無名文矣﹝近日開修書館﹐必以大學士尙書爲總裁。此大手筆系於職司也﹞。

◎犭夔人楊雄《解難》曰「犭夔人亡﹐則匠石輟斤而不敢妄斫。」服虔注云「犭夔﹐古之善塗者也﹐施廣領大袖以仰塗﹐而領袖不污﹐有小飛泥誤著其鼻﹐因令匠石揮斤而斫。知匠石之善斫﹐故敢使之也。」師古注云「卽今之仰泥也﹝泥﹐去聲﹞。犭夔﹐犭夔拭也﹐故謂塗者爲犭夔人。犭夔﹐音乃髙反﹐又音乃回反。」

◎錢吳嘉定王孝廉﹝鳴盛﹞爲予言﹕其同邑諸生錢大昕﹐字曉徵﹐年少力學﹐《十七史》皆能成誦﹝己巳正月二十八日﹞。同裏顧秀才﹝徳馨﹞爲予言﹕全椒吳良﹐字荀叔﹐工西法天文及等音﹐其父敏軒先生亦名士也﹝庚午十月二十九日﹞。辛未三月﹐皇上南巡﹐錢﹑吳皆獻詩。二十七日﹐禦試於江寧將軍辦事衙門。二人皆欽賜舉人﹐授內閣中書﹐學習行走。

◎詩賦中式辛未三月﹐皇上南巡﹐獻詩賦者﹐江蘇一百三十三名學臣莊擬取三十五名﹔安徽三十九名﹐學臣雙擬取十二名。禦覽﹐準試三名﹝翁照﹑陸遵詩﹑陸授書﹞﹐考中五名﹕蔣雍植﹑錢大昕﹑吳良﹑褚寅亮﹑吳志鴻﹐奉旨照浙江例特賜舉人﹐授內閣中書﹐學習行走。考中進士一人﹕孫夢逵﹐授內閣中書﹐遇缺卽補。閱卷者三人﹕渤海相國髙東軒﹝斌﹞﹑少司馬汪﹝由惇﹞﹑少司寇錢﹝陳羣﹞。

◎素像《通典》曰「髙宗乾封元年正月﹐東巡﹐次兗州鄒縣﹐祭文宣廟。開元八年﹐敕攺顏生等十哲爲坐像﹐悉應從祀。曾參大孝﹐徳冠同列﹐特爲素像﹐坐於十哲之次。圖畫七十子及二十二賢﹝左邱明至賈逵﹞於廟壁上。以顏子亞聖﹐親爲之贊﹐以書於石。閔損以下﹐令當朝文士分爲之贊。」「大唐文明元年九月﹐冊玄元皇帝妻爲先天太后﹐立尊像於老君廟所。」﹝唐已有先天之說﹐則《先天圖》當始於唐世道家﹞

◎淸詞《通典》﹕「天寶四載﹐敕太淸宮行禮官﹐宜攺用朝服﹐並停祝板﹐攺爲淸詞。」

◎五十凡《釋例》終篇云「稱凡者五十﹐其別四十有九。」蓋以母弟二凡﹐其義不異故也。《隋志》有《春秋五十凡義疏》二卷﹝《潛邱札記》﹞。

◎廣平公顏眞卿《唐故太尉廣平文貞宋公神道碑》云「中書令河東公張公﹐傑出將明之材﹐獨運廟堂之上。鏡機朝澈﹐見事風生。求公規模﹐悉閱堂案。每至危言讜議﹐執正守中﹐未嘗不廢捲失聲﹐汗流浹背。其爲通賢所服也如此。雅善戲謔﹐不常矜莊。凡所詼諧﹐人輒疏取。」﹝同上﹞

◎陳同父《宋史。儒林傳》﹕「陳亮﹐字同父﹐永康人。嘗曰﹕研窮義理之精微﹐辧析古今之同異。原心於秒忽﹐較禮於分寸。以積累爲工﹐以涵養爲正。面盎背﹐則於諸儒﹐誠有愧焉。至於堂堂之陣﹐正正之旗﹔風雨雲雷﹐交發而並至﹔龍蛇虎豹﹐變現而出沒﹔推倒一時之智勇﹐開拓萬古之心胸。自謂差有一日之長。」

◎古人重道統《潛邱札記》曰「韓文公之婿李漢﹐爲文公作集序﹐止稱門人而不稱婿。朱文公之婿黃幹﹐爲文公作行狀﹐止稱門人而不稱婿。古人重道統而輕私親如此。」

◎君子小人又曰「宋元中﹐朝士以類相從﹐有洛黨﹑蜀黨﹑朔黨之分﹐又有不立黨者﹐又有戇直無黨者。至章﹑蔡用﹐而諸賢盡錮爲姦黨。是君子始異而終未嘗不同也。萬曆中與東林相角者﹐有昆黨﹑宣黨﹐又有齊黨﹑楚黨﹑浙黨三方鼎峙之名。至魏閹出﹐而諸黨盡化爲逆案。是小人始異而終亦未嘗不同也。」

◎藝苑徳音又曰「王莽時﹐求封司馬遷後爲史通子。宋神宗封三閭大夫屈平爲忠潔侯。元至元二年﹐追謚唐杜甫爲文貞。至正十七年﹐追謚唐劉ナ爲文節。此數公皆以曠世之才﹐負忠憤之气﹐或被讒以死﹐或賫志以勿﹐而獨見褒於百世後之人主﹐亦可謂藝苑之徳音﹐文人之寵遇矣。」

◎貧不學儉魚豢曰﹕﹝《三國誌》注﹞「諺言﹕」貧不學儉﹐卑不學恭。『非人性分也﹐勢使然耳。「﹝《潛邱札記》﹞

◎書昧《潛邱札記》曰「朱子曰﹕」讀書須到不忍捨處﹐方是見得其眞味。『黃魯直曰「棄書冊而遊息時﹐書味猶在胸中。』陸務觀詩曰﹕」睡餘書味在胸中。『「

◎跳出《左傳。襄二十五年傳》﹕「會於夷儀之歲」云云﹐杜預曰「傳爲後年修成﹐起本當繼前年之末﹐而特跳此者﹐傳寫失之。」﹝跳﹐直雕反﹞《正義》曰「《說文》﹕」跳﹐躍也。謂足絕地而髙舉也。『魏﹑晉儀注﹐寫章表別起行頭者﹐謂之跳出。故杜以跳言之。「

◎孔衝遠孔穎達字仲達﹐《碑》字衝遠。衝訛爲仲。遠訛爲達﹝《孔碑》余親見之﹞。

◎時文《潛邱札記》曰「昆山吳喬論八股時文曰﹕自六經以至詩餘﹐皆是自說己意﹐未有代人說話者。維元人就古事作雜劇﹐始代他人說話。八比時文﹐𨿽闡發聖經﹐非注非疏﹐代他人說話亦然﹐故曰俗體也。」﹝喬字修齡﹐著《圍鑪詩話》﹞

◎魯詩《周頌》曰「鼐鼎及。」《說文》曰「鼐﹐鼎之絕大者。《魯詩說》﹕鼐﹐小鼎。」愚案﹕《說苑。尊賢篇》曰「《詩》曰﹕」自堂䢐基﹐自羊䢐牛。『言以內及外﹐以小及大也。「如《魯詩說》﹐則大而鼐小。劉更生傳《魯詩》﹐此說得之申公﹐頗勝毛﹑鄭。﹝《韓詩外傳》曰﹕」《詩》曰「自堂䢐基﹐自羊䢐牛。』以小成大。」﹞

◎數應劭《風俗通》曰「千生萬﹐萬生億﹐億生兆﹐兆生京﹐京生秭﹐秭生垓﹐垓生壤﹐壤生溝﹐溝生澗﹐澗生正﹐正生載。載﹐地不能載也。」﹝《廣韻。上聲》五旨秭字下﹞《一位算法》曰「萬萬穰爲載﹐數之極矣。或問之曰﹕何以數之爲載﹖案﹕《孫子算經》云﹕古者積錢上至於天﹐天不能容。下至於地﹐地不能載。天不能蓋﹐地不能載﹐故名曰載。」﹝《禦覽》七百五十卷﹞《禦覽》所載《風俗通》與《廣韻》稍異而加詳﹐並載於下﹕《風俗通》曰「十十謂之百﹐十百謂之幹﹐十千謂之萬﹐十萬謂之億﹐十億謂之兆﹐十兆謂之京﹝一作經﹞﹐十京謂之垓﹐﹝十京爲秭﹐缺﹞﹐十垓謂之捕﹝壤字之訛﹞﹐十捕謂之選﹝缺溝﹑澗﹑正三數﹐而多選字﹐未詳﹞﹐十選謂之載﹐十載謂之極。有物者﹑有事者紀於此矣。過此往者﹐則其數可紀﹐其名未之或聞也。夫數一爲持侯﹑奇﹑只﹝持疑作特﹞﹐二爲再﹑兩﹑隅﹝當作耦﹞﹐三爲參﹝一作叄﹞﹐四爲乘。」﹝七百五十卷﹞

◎田假《假寧令》曰「諸內外官﹐五月給田假﹐九月給授衣假﹐爲兩番各十五日。田假若風土異宜﹐種收不等﹐通隨給之。」﹝《禦覽》六百三十四卷﹞

◎古人配社胡フ明注韓文﹐問古之所謂鄕先生沒而可祭於社者﹐事何出﹖余檢《孔融傳》「爲北海相﹐郡人甄子然﹑臨孝存知名﹐早卒。融恨不及之﹐乃命配食縣社」以對。又鄕先生見《儀禮》鄭注﹝《潛邱札記》﹞。《莊子》﹕「社而稷之。」《漢書》﹕「欒布爲燕相﹐燕齊之間皆爲立社﹐號欒公社。」昌黎用欒公社事。

◎廳事祭盧諶《祭法》曰「凡祭法﹐有廟者置之於座﹔未遑立廟﹐祭於廳事也。」﹝《禦覽》一百八十四﹞

◎合葬衤付葬《潛邱札記》曰「宋眞宗咸平二年﹐禮官言﹕故事﹐帝﹑後同陵謂之合葬﹐同塋謂之衤付葬。」

◎象環《孔子集語》云「孔子去魯﹐佩象環五寸﹐言其有文理也。環﹐可循環而無窮也。」﹝出古《禮記》﹞《玉藻》云「孔子佩象環五寸而綦組綬。」注云「謙不比徳﹐亦不事也。象﹐有文理者也。環﹐取可循而無窮。」《正義》曰「孔子失魯司寇﹐故謙不復佩徳佩及事佩﹐示已無徳事也。五寸﹐法五行。」

◎生理《詩。谷風》曰「旣生旣育。」箋云「生﹐謂財業也。」或云﹕治生之生本此。

◎呂公《相經》云「魏人呂公﹐名文﹐字叔平也。」《漢書舊儀》云「呂公﹐汝南新蔡人。」﹝《索隱》﹞呂公善相人﹐見《史記》。

◎善文案﹐《善文》稱隱士云「趙髙爲二世殺十七兄而立今王。」則二世是第十八子也。﹝《索隱》﹞又姚氏案﹕「隱士遺章邯書云﹕李斯爲二世廢十七兄而立今王。」﹝《陳涉世家》索隱﹞

◎左氏鼎書《東觀漢記》曰「廬江獻鼎﹐詔召鄭眾﹐問﹕」齊桓公之鼎在柏寢臺﹐見何書『﹖曰「《春秋左氏》。』『有鼎書幾』﹖眾對狀﹐除爲郎中。」﹝《禦覽》七百五十六﹞

郜大鼎﹝桓二年﹞。周郟辱阝鼎。九鼎﹝同上。又宣三年問鼎同﹞。吳壽夢鼎﹝襄十九年﹞。讒鼎﹝昭三年。服虔曰﹕卽崇鼎﹞。陪鼎﹝飧有陪鼎﹐昭五年﹞。正考父鼎﹝昭七年﹞。莒二方鼎﹝昭七年﹞。徐甲父鼎﹝昭十六年﹞。晉刑鼎﹝昭二十九年﹞。鄭刑書鼎﹝未見鼎宇﹐昭六年﹞。衛文舒鼎﹝定六年﹞。

◎蔽賢赤面晉傅咸《畫像賦序》曰「先有畫卞和之像者﹐以爲臧文仲知柳下惠之賢而不與立﹐卞和自刖以有證﹐相去遠矣。戲畫其像於卞子之旁﹐特亦其面﹐以示猶有慚色。」﹝同上﹞

◎畫扇沈約《俗說》曰「顧虎頭爲人畫扇﹐作阮籍﹑嵇康﹐都不點睛。送還扇主曰﹕點眼睛便欲能語。」﹝同上﹞

◎蠡卜《春秋後語》曰「蘇秦事鬼穀子﹐學終辭歸﹐道乏困﹐行以燕人蠡卜﹐傅會自給﹝燕人用蠡卜﹐秦托此以取資自給﹐傅會事以爲詞說﹞。各解臧獲之裘。」﹝臧獲﹐役人。解其衣裘﹐以償其怪﹐說之言也。《禦覽》七百二十六﹞吾吳行卜者﹐皆托鬼穀子﹐豈蠡卜之法﹐秦亦傳之﹐鬼谷後人遂云鬼谷善卜耶﹖近日稱善卜者陳覲文﹐余嘗叩以三錢代蓍之起。渠云「起自鬼穀子。」予笑曰﹕《鬼穀子》三卷﹐皆縱橫之術﹐未聞論《易》法。若此言出何書也﹖「陳無以對﹐因詢予三錢所起。予曰﹕」案﹐項安世﹑朱晦庵皆云﹕三錢代蓍﹐起於《火珠林》交單重拆之說。孔穎達《易正義》﹑賈公彥《儀禮疏》皆有此事。蓋京房遺法也。唐人於鵠詩﹕「暗擲金錢卜遠人。『明人陳繼儒遂謂起於唐﹐亦誤也。」陳聞之憮然。

◎幘肆《續漢書》曰「許邵﹐字子將。邵知人﹐入幘肆拔樊子昭。」﹝《禦覽》六百八十七﹞

◎五代史誌《潛邱札記》曰「唐命魏徵修《隋書》﹐命長孫無忌修《五代史誌》《志》成﹐卽入《隋書》。故《隋書志》兼齊﹑周﹑梁﹑陳之事﹐而李百藥﹑令狐徳﹑姚察父子遂不復贅四代之事於其史中。當時發凡起例﹐必有成說也。」

◎宮觀置提舉又曰「仁宗康定二年﹐參知政事李若谷罷爲資政殿大學士﹐提舉會靈觀。宮觀置提舉﹐自若谷始也。」

◎準此《鹵簿令》曰「安車﹐紫油通﹐紫油糸燻朱裏。四望車﹐淸油通﹐淸油糸燻並朱絲絡网。後及王太子車並準此。」﹝通一作道﹐《禦覽》七百七十六﹞

◎巹﹝音謹﹞

《三禮圖》曰「巹﹐取四升瓠﹐中破﹐夫婦各一。」﹝《禦覽》七百六十二﹞

◎觚《三禮圖》曰「觚﹐受三升﹐兌﹝音銳。﹞下方足。漆赤中﹐靑雲飾﹐小其尾。」﹝《禦覽》七百六十一﹞

◎殘冷炙郭子曰「王光祿曰﹕正得殘冷炙。」﹝《禦覽》七百五十八﹞少陵詩﹕「殘杯與冷炙﹐到處潛悲辛。」

◎曲木抱腰《語林》曰「任元褒爲光祿勛﹐孫翊往詣之﹐見門吏憑幾視。孫入語任曰﹕」吏憑幾對客爲不禮。『任便推之。吏答云「得罰體痛﹐以橫木扶持﹐非憑幾也。』孫曰﹕」直木橫施﹐植其兩足﹐便爲憑幾。何必孤鵠蟠膝﹐曲木抱腰﹖『「﹝《禦覽》七百十卷﹞

◎警枕六安枕無患枕蔡邕《警枕銘》曰「應龍蟠蟄﹐潛徳保靈。制器象物﹐示有其形。哲人降鑑﹐居安慮傾。」案﹕此警枕不始於曹公。崔る《六安枕銘》曰「枕有規矩﹐恭一其徳。承先寧躬﹐終始不忒。」六安﹐言六面安也。卞敬宗作《無患枕贊》﹐無患﹐木名也。言人枕之無患也﹝半農先生曰「無患枕可入詩。」﹞。

◎楊子烏《劉向別傳》曰「楊信﹐字子烏﹐雄第二子。幼而聰慧﹐雄﹛卞﹜《玄經》不會﹐子烏令作九數而得之。雄又似《易》『羝羊觸藩』﹐彌日不就。子烏曰﹕」大人何不云﹕荷戟入榛﹖『「﹝《禦覽》三百八十五﹞

◎河《大學衍義補》曰「周以前﹐河之勢自西而東﹑而北。漢以後﹐河之勢自西而北﹑而東。宋以後迄於今﹐則自西而東﹑而又之南矣。」﹝《潛邱札記》﹞

◎卦無先天《他石錄外編。儒辧》第二十五論先天八卦之非。又云「本義之混濫者多矣。」以《天地定位章》爲第一。﹝《潛邱札記》《他石錄》﹐吳喬撰﹞

◎養相體金之將亡也﹐臨事不肯分明可否﹐相習低言緩語﹐互推讓﹐號「養相體」﹝《潛邱札記》﹞。

◎吳才老趙武《揮塵錄》﹕「吳才老﹐舒州人。」趙武當生於成公元﹑二年間﹝二則俱《潛邱札記》﹞。

◎脈訣措大《脈訣》乃宋中世人僞托。或曰五代髙陽生所著。﹝同上。﹞措大﹐出《五代東漢世家》﹝同上﹞。

◎點筆少陵詩﹕「石欄斜點筆。」《廣韻》﹕「黴﹐點筆﹐莫佩切。」

◎堪輿《甘泉賦》﹕「堪輿壁壘。」張晏曰「堪輿﹐天地總名也。」孟康曰「堪輿﹐神名﹐造圖宅書者。」

◎骨肉灑血《南史。豫章王綜列傳》﹕「聞俗說﹐以生者血瀝死者骨﹐滲卽爲父子。」﹝《潛邱札記》。﹞《會稽先賢傳》曰「陳業﹐字文理。郡守蕭府君卒﹐業與書佐魯雙率禮送喪。雙道溺於水﹐業因掘泥揚波援出其屍。又業兄度渡﹐復見傾命。時同依止者乃五六人﹐骨肉消爛而不可記別。業仰皇天﹐誓后土﹐曰﹕」聞親戚者必有異焉。『因割臂流血﹐以灑骨上﹐應時得血住﹐餘皆流去。「﹝《禦覽》四百二十一﹞

◎立壁橫峯庾信《終南山義谷銘》﹕「廖廓上浮﹐崢嶸下鎭。立壁千丈﹐橫峯萬仞。」﹝《白氏六帖》﹞

◎哀帝《漢名臣奏》云「伏聞東平國無鹽縣山中有大石﹐無故一夕自起立。臣愚以爲石者陰類﹐殆有微人當紹起者。漢興來﹐與今再見。其一正以昭帝無繼嗣見﹐今又以陛下無繼嗣復見。」﹝《白帖》﹞當指哀帝。

◎楹書櫝硯《陳畱志》曰「範喬﹐字伯孫。年二歲﹐祖父馨臨終執其手曰﹕」恨不見汝成人。『因以所用硯畱與之。後家人告喬﹐喬執其硯涕泣。「﹝《禦覽》五百十九﹞羅泌《路史》曰﹕」楹書待子﹐櫝硯貽孫。「楹書﹐晏子事。櫝硯﹐卽範馨也。

◎河圖《雒書靈準聽》曰「《顧命》曰﹕」天球《河圖》﹐在東序。『天球﹐寶器也。《河圖》﹐本紀圖帝王終始存亡之期。「

◎錄圖《河圖挺佐輔》曰「黃帝修徳立義﹐天下大治。乃召天老而問焉﹕」餘夢見兩龍挺白圖以授余於河之都。『天老曰「河出龍圖﹐雒出龜書。紀帝錄﹐列聖人之姓號﹐興謀治太平﹐然後鳳凰處之。今鳳凰以下三百六十日矣﹐天其授帝圖乎﹖』黃帝乃祓齋七日﹐至於翠嬀之川。大鱸魚折澑而至﹐乃與天老迎之﹐五色畢具﹐魚泛白圖﹐蘭葉朱文﹐以授黃帝﹐名曰《錄圖》。﹝《藝丈》﹞

◎鹽法《潛邱札記》曰「成化年間﹐戶部尙書葉淇言﹕商人輸粟二斗五升﹐是以銀五分得鹽一引也。請更其法﹐課輸銀於運司。銀四錢支鹽一引﹐可得粟二石﹐是以一引之鹽坐致八倍之利。且商人銀納運司﹐道近而便安﹐是上下交利之道。奏可。於是商人引鹽悉輸銀於運司﹐類解戶部﹐鹽銀歲驟增至百萬餘兩。諸商墾田塞下者﹐悉撤業歸。西北商或徙家於淮以便鹽﹐而邊地爲墟。粟踴貴﹐石至直五兩。時議者屢言﹕虛邊儲而實太倉﹐非計。顧歲所增入﹐當數十郡一歲錢谷之數﹐而縣官經費日繁﹐卽緩急可以支應﹐慮不能捐目前厚利以深惟邊計。欲復如祖宗時﹐盡輸粟塞下﹐及薄取八分之利﹐必不可得矣。」

◎九宮王冰《元珠密語。生稟化源紀篇》曰「地生坎卦﹐天生一宮。地生坤卦﹐天生二宮。地生震卦﹐天生三宮。地生巽卦﹐天生四宮。地生中士﹐天生五宮。地生乾卦﹐天生六宮。地生兌卦﹐天生七宮。地生艮卦﹐天生八宮。地生離卦﹐天生九宮。九宮配地﹐八卦畫地。天九爲奇數﹐乃陽也。地八爲偶數﹐乃陰也。卽天奇﹐陽生也﹐地偶﹐陰生也﹐卽名造化也。故陽造而陰化也﹐卽名造生化源也。故造化二字﹐卽陰陽相生也。究其本宗﹐則陰陽並生於太初也。後來陰陽相生也﹐卽陽生陰中﹐陰生陽中也。卽陽極陰生﹐陰極陽生也。」

◎土力於乙《春秋元命苞》曰「地者﹐易也。言養物懷任﹐交易變化﹐含吐應節。故其立字﹐土力於乙者爲地。」﹝《藝文》﹞

◎石《春秋說題辭》曰「石之爲言托也﹐托立法也。屍﹝《初學記》﹞

◎元取士《潛邱札記》曰「元以科目取士﹐自延至元統凡七科而罷。至正二年復舉行﹐至二十六年凡九科。」

◎考察《潛邱札記》曰「髙文襄曰﹕國初無考察。始正統元年﹐嗣是以往﹐亦皆十年一行耳。未有一定之題目﹐一定之處分。至弘治十七年﹐始令六年一次考察﹐遂迄今爲然。然事例有八日四科﹕曰貪﹐曰酷﹐爲民﹔曰不謹﹐曰罷軟﹐冠帶閒住﹔曰老﹐曰疾﹐致仕﹔曰才力不及﹐曰浮躁淺露﹐降調外任。法可謂密矣。」

◎三江歸子顧《請治吳淞江疏》﹕「宋時江面原闊九里﹐可敵千浦﹐故與錢唐﹑揚子並稱三江。」﹝《潛邱札記》﹞

◎周夏二公錢有威曰「昔周﹑夏二公﹐治水吳中。民初不便﹐詢諸父老。父老對曰﹕」相公開河﹐功多怨多﹐千載之後﹐功在怨磨。『二公斷而行之﹐功施到今。「﹝同上﹞

◎天下水勢郟僑《水利書》曰「臣嘗論天下之水﹐以十分率之。自淮而北五分﹐由九河入海﹐《書》所謂『同爲逆河﹐入於海』是也。自淮而南五分﹐由三江入海﹐《書》所謂『三江卽入﹐震澤底定』是也。」

◎治水法詳考工單鍔《吳中水利書》曰「嘗觀《考工記》﹕」善溝者﹐水漱嚙之。善防者﹐水淫之。『蓋謂上水湍流峻急﹐則自然下水泥沙漱去矣。「

◎水學屠隆曰「昔人之推水學者曰郟﹑曰單鍔。詳於治田﹐鍔詳於治水﹐兼而用之﹐水政舉矣。」﹝以上三則皆見《潛邱札記》﹞

◎年頭月尾孤經絕句《唐書。楊傳》﹕「奏有司帖試明經﹐不質大義﹐乃取年頭月尾孤經絕句。且今習《春秋》三家﹑《儀禮》者才十二。恐諸家廢無日。請帖平文﹐以存學家。其能通者﹐稍加優宦﹐獎孤學。從之。因詔三家傳﹑《儀禮》出身者﹐不任散官﹐遂著令。生徒爲立《頌》太學門。」

◎洪範學惠子曰「箕子爲武王陳《鴻範》福極之理。周公作《周官》﹐設內史八枋之法﹐因《鴻範》也。」「《小》之大夫﹐亦傳《洪範》。」五福考終命則當攺元事﹐見《漢書。哀帝詔》﹐惜其說不傳。「」《洪範》之學不傳﹐其略見於伏生《五行傳》﹐余家有藏本﹐爲鄭氏注。其說頗備﹐乃二十一史《五行志》之祖也。「」《續漢書。天文志》曰「成帝時﹐中壘校尉劉向廣《洪範》災條作《五紀皇極之論》。『案﹕《國三老袁良碑》云﹕」災條備至。』「」後漢許峻有《易災條》二卷。「

◎無本玉川崔立之昌黎《送無本師歸範陽詩》﹕「狂詞肆滂葩﹐低昂見舒慘。姦窮怪變得﹐往往造平澹。」《寄盧仝詩》﹕「先生結髮憎俗徒﹐閉門不出動一紀。」又云「先生抱才終大用﹐宰相未許終不仕。假如不在陳力列﹐立言垂範亦足恃。」《贈崔立之評事詩》﹕「崔侯文章苦捷敏﹐髙浪駕天輸不盡。曾從關外來上都﹐隨身卷軸車連軫。」

◎孟子節文《應庵隨意錄》曰「洪武初﹐翰林學士劉三吾奉敕爲《孟子節文》﹐總一百七十餘條﹐前有三吾《題辭》﹐刻在南京國子監。此書之外﹐課試不以命題﹐科舉不以取士。今不見印行﹐何也。」

◎東西周辧吳文正公﹝澄﹞《東西周辧》﹕「《戰國策》編題﹐首東周﹐次西周。近有縉雲鮑彪注﹐爲西周正統而不應後於東周﹐升之爲首卷。」

◎髙加堰《博湖掌錄》曰「案﹕山陽縣西南四十里曰髙加堰﹐堰不見史而僅見《郡誌》﹐爲漢建安五年廣陵太守陳登所築。」余因考《三國誌》注﹐登曾任典農校尉﹐乃巡土田之宜﹐盡鑿漑之利。蓋精於水利者。當時廣陵太守﹐《江表傳》以爲治射陽﹐則此堰尢其密邇﹐爲登築復奚疑﹖獨怪自建安五年至明永樂平江陳修志時﹐凡一千二百十五六年﹐中間並無有人云及髙堰者﹐豈湮廢無迹與﹖抑堰止受淮﹐黃尙未合﹐而不聞其有潰決之患與﹖及讀《宋史。楚州司戶參軍李孟傳》﹕「加葺境內徐積墓﹐修復陳公塘﹐有灌漑之利。」陳公塘卽今髙堰也﹐堰固不乏修治﹐第史文不備耳。同時﹐眞州東有陳公塘﹐一名愛敬陂﹐漕臣錢衝之修復﹐門下李道傳爲作記。何一時而並舉與﹖予於此別自有感矣。史稱陳元龍才兼文武﹐志在濟民。其時吳寇壓境﹐蓋岌岌矣。乃能興屯彊兵﹐保障江﹑淮﹐一南一北﹐水利永賴。今平江伯旣有專祠矣﹐吾以爲上當冠以元龍﹐下當嗣以潘季馴﹐爲三公合祠。蓋皆勤於髙堰者﹐或亦此地食安瀾之福者所宜動心也與﹖

◎師法《前漢書。匡衡傳》﹕「太子太傅蕭望之奏衡經學精習﹐說有師道﹐可觀覽。」「衡上疏﹕」臣聞之師曰妃匹之際『「云云。《張禹傳》﹕」望之奏禹經學精習﹐有師法﹐可試事。「《孔光傳》﹕」光對日食曰﹕臣聞師曰「天右與王者』」云云。《魏相傳》﹕相明《易經》﹐有師法。「又」數表﹐采《易》陰陽及《明堂》《月令》奏之。「

《自敍傳》﹕「班伯誦說有法。

《參同契》曰「若夫至聖﹐不過伏羲﹐始畫八卦﹐效法天地。文王帝之宗﹐結體演《爻辭》。夫子睿聖雄﹐《十翼》以補之。三君天所挺﹐疊興更禦時。作事令可法﹐爲世定是書。素無前識資﹐因師覺悟之。」

◎家法《後漢質帝紀》﹕「本初元年﹐令郡國舉明經﹐年五十以上﹑七十以下詣太學。自大將軍至六百石﹐皆遣子受業﹐歲滿課試﹐以髙第五人補郎中﹐次五人太子舍人。又千石﹑六百石﹑四府掾屬﹑三署郎﹑四姓小侯先能通經者﹐各令隨家法。其髙第者上名牒﹐當以次賞進。」﹝注云「儒生爲《詩》者謂之《詩》家﹐《禮》者謂之《禮》家﹐故言各隨家法也。」﹞《魯丕傳》﹕「和帝召見諸儒﹐丕與侍中賈逵﹑尙書令黃香等相難數事﹐帝善丕說。丕因上疏曰﹕」臣聞說經者﹐傳先師之言﹐非從己出﹐不得相讓。相讓則道不明﹐若規矩權衡之不可枉也。難者必明其據﹝據師法或經傳﹞﹐說者務立其義﹝義﹐古義﹞﹐浮華無用之言﹐不陳於前。故精思不勞﹐而道術愈章。法異者﹐各令自說師法﹐博觀其義。『「

◎鄭桐庵交遊籍避光福者﹕陸履長坦﹑章拙生美﹑姚文初宗典﹑張徳仲我城﹑王貞明節﹑陸銓部康稷。案﹕徐昭法枋初避吳江﹐後亦避光福。後拙生被縛﹐至殺其一弟一婿。貞明遇湖盜﹐劫掠無剩﹐僅以身免。文初入山乃更深﹐俄於五更時﹐擁無賴百人﹐從枕上縛其父子至滸墅。有陳都司者﹐頗相逼迫﹐遂申文解﹐撫軍翦其發而釋之。履長披剃爲頭陀。銓部堅鍵不出﹝鄭桐庵云﹞。張羲民預築居光福。

張我城﹐字徳仲﹐憲副文奇次子﹐習《春秋》。凡《春秋》疏義﹐皆其所較刻。復廣雅集﹐爲文人大觀。中歲卽持長齋﹐於地方利病﹑賑饑貧﹑造橋﹑修學諸大事﹐一諸生力擔之﹐自朝至暮﹐奔走不遑。黃中丞希憲具疏及公名。福王時﹐考授金華府ヘ﹐未就。亂後隱居光福山中﹐屏迹力耕以死。

薛采諧孟﹐武進辛未進士﹐仕至開封守。亂後僧裝隱光福山中。

◎曾王父友金階升字五貞。陳性字身之﹝一作升之﹞。朱鎰字金兼。張我城徳仲。陸坦履長。章美拙生。王節貞明。陸康稷。薛采諧孟。

◎參同契都《三餘贅筆》曰「緯書《孝經》有《援神契》﹐則《參同契》亦《易》緯書類也。緯書之名皆三字。」

◎急須僕憎《三餘贅筆》曰「吳人呼暖酒器爲『急須』﹐呼暖飲食具爲『僕憎』。急須﹐以其應急而用﹐吳人謂須爲蘇﹐故其音同。僕憎﹐以銅爲之﹐言僕者不得竊食﹐故憎之也。」

◎硯溪先生論文遺語詩人賦物﹐有正面。有反面。反面易寫﹐正面難工。如人﹐深情逸態都在若遠若近﹐隔花臨水﹐所謂「畫工欲畫無窮處﹐背立東風初破睡」者也。領得此意﹐方知詩人寫物之工。山姜先生常言「今人不曉打邊鼓法﹐所以作詩不佳。」信然。

有人喜用古文現成語及摹擬體制成文。余謂之曰「譬如人食魚肉便下魚肉﹐醫家必謂大病。讀古文便鈔古文﹐可不謂之病耶﹖」此𨿽戲言﹐亦有至理。

凡爲文﹐題緒太棼者﹐必於一字一句挈其要領﹐乃可驅繁馭冗﹐就我繩尺。

陳后山代南丰作文﹐僅數百言﹐南丰猶以冗字過多﹐抹去數處。每抹處﹐連一兩行﹐後山讀之﹐尢覺首尾完善。因嘆服﹐遂以爲法。學者愼勿以文字短長論工拙也。

乙卯舉場﹐余與葛柬之﹝筠﹞同爲孫公所擯。柬之幸而復收﹐別駕孟先生語余曰「孫公當日以柬之捲爲小怪﹐子捲爲大怪﹐故同考力薦﹐終不能得。」今餘落魄頹廢﹐不復能怪矣。未知柬之小怪﹐亦少差否也。

或語余﹐古文不用倒挈。因隨舉太史公《大宛傳》﹐起句便云「大宛之迹﹐見自張騫。」何嘗不倒挈也﹖

《史記》長篇之妙﹐千百言如一句。由其綫索在手﹐舉重若輕也。識得此法﹐便目無全牛。

古人作詩作文﹐俱不欲過盡。過盡﹐則意味無餘。

◎趨庭錄張空拳而說經﹐此猶燕相之說書也。善則善矣﹐而非書意也。故聖人信而好古。

先君言「宋儒可與談心性﹐未可與窮經。」棟嘗三復斯言﹐以爲不朽。

《易》之理存乎數﹐捨數則無以爲理。《春秋》之義在事與文﹐捨事與文﹐則無以爲義。

宋儒談心性﹐直接孔﹑盂﹐漢以後皆不能及。若經學﹐則斷推兩漢。惜乎﹐西漢之學亡矣﹐存者惟毛公一家耳。

宋儒經學﹐不惟不及漢﹐且不及唐。以其臆說居多﹐而不好古也。

《書》之傳自伏生也﹐保殘守缺二十八篇而已。梅氏以僞書汩之﹐而漢學陋矣。胡隋﹑唐諸儒不信鄭學而信僞古文也﹖

《左傳》不用服虔﹐而用杜預﹐此孔穎達﹑顏師古之無識。杜預創短喪之說﹐以媚時君﹐《春秋》之罪人也。

杜預注《左傳》﹐遠不逮服子愼﹐惟地理勝於服。當時有京相瑤撰《春秋土地名》三卷﹐預資取其說﹐故其書可觀。預貴而賤﹐故書不傳。

章句訓詁﹐知也﹔灑掃應對﹐行也。二者廢其一﹐非學也。

說經無以僞亂眞。捨《河圖》《洛書》《先天圖》﹐而後可以言《易》矣。捨十六字心傳﹐而後可以言《書》矣。

捨《詩。小序》﹐無以言《詩》也。捨《爾雅》《說文》﹐無以言訓詁也。

漢人傳《易》﹐各有源流。余嘗撰《漢易學》七卷﹐其說略備。識得漢《易》源流﹐乃可用漢學解經。否則如朱漢上之《易傳》﹑毛西河之《仲氏易》﹐鮮不爲識者所笑。

蔣編修﹝恭斐﹞。迪甫謂先君曰「近日吳中四世名山﹐推公家耳。」蓋數自先明經朴庵公以下也﹐不才如棟﹐亦廁四世之列。予深愧迪甫之言。

注家之最陋者﹐經傳中無如陳皓之《禮記》﹑林堯叟之《左傳》﹑鮑彪之《國策》﹐今之學者亦知之矣。

說經而武斷者二人﹕鄭樵﹑胡安國﹐余無譏焉﹝《札記注》引石梁王氏﹐此人尢狂妄﹞。

《文中子》﹐晚唐人僞撰也。好爲大言以欺人﹐有識者自知之。

漢有經師﹐宋無經師。漢儒淺而有本﹐宋儒深而無本﹐有師與無師之異。淺者勿輕疑﹐深者勿輕信﹐此後學之責。

◎進士題名吳楞香﹝名苑﹞《太學新立進士題名碑紀事序》﹕「進士題名碑﹐舊在太學。國朝制科始丙戌﹐碑列大成門左右﹐閱一月。探明進士碑﹐計永樂至崇禎凡七十八科。土蝕蘚剝﹐僅存三之二。太史朱君竹作《日下舊聞》﹐嘗慨其闕。余徘徊旣久﹐令吏掘地搜索之。首獲宣徳庚戌﹐次獲成化甲辰﹐二碑皆先族祖登第之年﹐同僚咸爲撫掌。旣而碑盡搜獲﹐惟缺永樂首科。一日宮墻傾﹐羣吏嘩曰﹕」永樂碑得矣﹗『視之果然﹐一代之碑遂全。後於啟聖祠土中得元碑三﹕一爲《正泰國子貢試名記》﹐蒙古﹑色目﹑漢人列三榜﹐皆有正﹑副﹔一爲《至正十一年進士題名記》﹐蒙古﹑色目爲一榜﹐狀元朵列圖﹐漢人﹑南人爲一榜﹐狀元文允中。皆無榜眼﹑探花﹔一爲《至正國子中選題名記》﹐蒙古賜正六品﹐色目賜從六品﹐漢人賜正七品﹐亦有正﹑副。三碑可徵一代取士之制。豎訖﹐爲文三篇﹐恭進禦覽。復爲詩以紀事云。「﹝詩載《橋門集》﹐不工﹐故不載﹞

◎歲差《冀越集》﹝元豫幸熊太古撰﹞云「古人算歷﹐有歲差之法。郭太史﹝守敬﹞言﹐自漢至今﹐凡七十次差﹐故作簡儀﹐以考中星。作土圭十五丈長﹐以驗日景。又以蓋天仰而觀日之所躔。皆前代所未有。是以《授時歷》日測月驗﹐永終無獘。又嘗奏遣使者十四輩﹐分隸十四處﹐於夏至日測景長短﹐往往千里差一寸﹐而地之髙下﹐水之緩急﹐皆得而知之。上都去大都千里而近﹐其髙四十里﹐於日景而知之也。」

◎恆星東轉《禮說》云「或云日行黃道﹐每歲有差。地中當隨而轉移﹐故周在洛邑﹐漢在潁川陽城﹐唐在汴州浚儀。此說非也。歷之歲差﹐古法謂黃道西移﹐新法謂恆星東轉。黃道萬古不變﹐每歲有差者﹐恆星東轉使然。」

◎劉猛將《居易錄》曰「舊說江以南無蝗蝻﹐近時始有之。俗祀南宋劉漫塘﹐小爲蝗神。劉﹐金壇人﹐有專祠﹐往祀之﹐則蝗不爲災﹐俗呼莽將﹐殊爲不經。案﹕趙樞密作《漫塘集序》﹐稱其學術本伊﹑雒﹐文藝過漢﹑唐﹐不知身何以矯誣如此。亦如江湖間祀張睢陽作靑面鬼之類也。」

◎張天師嗣師《太眞科》曰「太上告張陵天師曰﹕」內外法契﹐與天﹑地﹑水三官析石飲丹爲誓也。『張陵受命爲天師﹐命弟子扶翼爲嗣師。上崇虛之堂﹐登白虛之壇﹐醮奏太一﹐傳授口訣。傳命嗣師﹐承代基業﹐行教天人。「﹝《禦覽》六百七十九﹞

《道學傳》曰「張裕天師十二世孫居招眞觀﹐植名卉﹐盡山棲之趣。梁簡文爲制碑。」﹝《禦覽》六百六十六﹞

《集仙錄》曰「張天師道陵隱龍虎山﹐修三元默朝之道﹐得黃帝龍虎中丹之術。丹成服之﹐能分形散影。天師自鄱陽入嵩髙隱山﹐得隱書治命之術。」﹝《禦覽》六百六十四﹞

◎道士《太霄經》曰「人行大道﹐謂之道士。」又曰「從道爲事﹐故稱也。周穆王因尹軌眞人制樓觀﹐遂召幽逸之人﹐置爲道士。平王東遷洛邑﹐置道士七人。漢明帝永平五年﹐置二十人。魏武帝爲九州置壇﹐度三十五人。魏文帝幸雍﹐謁陳熾法師﹐置道士五十人。晉惠帝度四十九人﹐給戶三百。」﹝《禦覽》六百六十六﹞

◎正一法《唐書。司馬承禎傳》﹕「永禎事潘師正﹐傳辟穀道引術﹐無不通﹐師正異之曰﹕」我得陶隱居正一法﹐逮而四世矣。『「

◎全眞教《全眞紀實》曰「金主亮貞元元年﹐有吏員咸陽人王中孚者﹐倡全眞教﹐談﹑馬﹑邱﹑劉和之﹐其教盛焉。章宗泰和四年﹐元學士作《紫微觀記》﹐所載詳悉。」﹝《輟耕錄》二十九卷﹞

◎五顯事迹羅鶴《應庵任隨意錄》曰「五顯事迹﹐無從核實。獨胡定庵謂五行主宰之神﹐而盡廢習傳諸說。天下祀之者甚多﹐我太祖建廟雞鳴山﹐隸於太常﹐故紀定庵之論以俟考。其說曰﹕」本朝神祠見《會要》﹐姓氏皆可考﹐惟此獨無姓氏。何耶﹖升曰﹕莫之爲而爲者﹐鬼神也。《周禮。小宗伯》﹕兆五帝於四郊。漢儀﹐祠五祀﹐朝明堂﹐圖五方帝位於昊天之側﹐從之以五人帝﹐五官神﹐皆五行眞气也。蓋五行爲天地間至大之物﹐必有爲之主宰者﹐故曰玄囂﹐曰祝融﹐曰句芒﹐曰蓐收﹐曰后土﹐皆指水﹑火﹑金﹑木﹑土而言。若五神﹐豈非默助五行之造化﹐以福生民乎﹖或者以五聖爲五通﹐非也。本朝政和元年正月﹐詔毀五通及石將軍﹑妲妃淫祠。至宣和五年﹐適有通貺等侯之封。前後十餘年間﹐黜彼之邪﹐崇此之正﹐昭然甚明﹐尙可得而並論之乎﹖亦緣鄕曲前輩﹐偶傅會佛有六通﹑弟子五通之說﹐以啟後人之疑耳。迪功國史實錄院編校文字胡升書。『「

◎蔽易一言朱丰城曰「《易》之爲卦六十有四﹐爲爻三百八十有四﹐蔽以一言﹐曰『時』而已。」此語深有助於《易》﹐乃自時中之時字來﹐亦發前賢所未發也。

◎古人重師道孔子庚子生﹐故臧榮緒用庚子日拜五經。朱文公九月十五日生﹐胡安國《求是艸顧明經書院記》﹐亦於九月十五日捨菜作書﹐故書此言﹐以明效榮緒之意。古人尊師重道如此﹝以上皆羅氏語﹞。

◎姓同源異爲婚《魏氏春秋》曰「司空東萊王基﹐當世大儒﹐豈不達禮﹖而納司空王忱女﹐以姓同源異故也。」﹝《禦覽》五百四十一﹞

鄭樵《氏族略》曰「氏同姓不同者﹐婚姻可通﹐姓同氏不同者﹐婚姻不可通。柰何司馬子長﹑劉知幾謂周公爲姬旦﹑文王爲姬伯乎﹖三代之時﹐無此語也。」﹝《潛邱札記》﹞

《潛邱札記》曰「鄭樵有言﹕氏不同而姓同不可爲婚姻﹐若僅氏同﹐如孔子之孔出於子﹐孔文子之孔出於吉﹐鄭有二孔氏出於姬﹐此三孔固可相爲婚。何者﹖姓不同﹐故說是矣。余謂﹕亦有姓同如黃帝之子十二姓﹐有已姓﹐傳至春秋爲莒子﹑爲郯子。祝融之後八姓﹐亦有已姓﹐傳至商末爲有蘇氏﹐周初爲蘇忿生。此二已何妨爲婚姻﹗何者﹖以各有其所得之姓不同徳故。此亦從來論氏族者所未及也。」

◎金龍四大王朱國楨《湧幢小品》曰「金龍大王姓謝名緒﹐晉太傅安裔。金兵方熾﹐神以戚畹﹐憤不樂仕﹐隱居金龍山椒﹐築望云亭自娛。咸淳中﹐浙大饑﹐損家資﹐飯餒人﹐全活甚眾。元兵入臨安﹐擄太后﹑少主去。義不臣虜﹐赴江死﹐屍僵不壞。鄕人義而瘞之祖廟側。明太祖兵起﹐神示夢當依聖主。時傅友徳與元左丞李二戰徐州呂梁洪﹐士卒見空中有披甲者來助戰﹐虜大潰﹐遂著靈應。永樂間建祠洪上。」

◎呂純陽考都穆《聽雨紀談》曰「呂洞賓﹐元遺山編《唐詩鼓吹》中有呂洞賓詩一首﹐郝天挺注曰﹕」洞賓名﹐京兆人﹐咸通中及第﹐兩調縣令。值巢賊亂﹐移家歸終南﹐得道﹐莫測所往。『則洞賓嘗仕於唐矣。予觀洞賓於江州望江亭《自記》曰「吾京川人﹐唐末三舉進士不第﹐因遊江湖間﹐年五十道始成。』及觀洞賓本傳﹕祖謂﹐禮部侍郎。父讓﹐終海州刺史。洞賓始名紹先﹐年二十不從婚娶。舉進士﹐滯場屋者二十三年﹐乃罷舉縱遊天下。《嶽陽風土記》云﹕」洞賓會昌中兩舉進士不第﹐卽有棲隱之志。『王舉《雅言系述》云「洞賓﹐咸通中舉進士不第。』未嘗言及第與爲縣令也。天挺此說﹐豈別有據耶﹖」

◎五通神考祝穆《方輿勝覽》曰「五通廟在徽州婺源縣﹐乃祖廟。兄弟凡五人﹐本姓蕭。每歲四月八日來朝禮者﹐四方雲集。」

◎上計闞駟《十三州記》曰「上計﹐古之諸侯奏使也。漢因號曰計偕。計偕次第﹐歲入貢於天子﹐郡國丰瑞﹐山川艸木﹐萬物無得隱飾﹐應機答問。」

《禦覽。荊南記》曰「石首縣陽岐山﹐山無所出﹐不足書。本屬南平界﹐範玄平記故老相承云﹕胡伯始以本縣境無山﹐此山上計偕簿。」

《禮記。射義》云「古者天子之制﹐諸侯歲獻貢士於天子。」注﹕「歲獻﹐獻國事之書及計偕物也。三歲而貢士﹐舊說云﹐大國三人﹐次國二人﹐小國一人。」何休《公羊。莊元年》注云「禮﹐諸侯三年一貢士於天子﹐天子命與諸侯輔助爲政﹐所以通賢共治﹐示不獨專﹐重民之至。大國舉三人﹐次國舉二人﹐小國舉一人。」

《漢書。武帝紀》﹕「元光五年﹐徵吏民有明當世之務﹑習先聖之術者﹐縣次續食﹐令與計偕。」

◎副啟柬面正字老師《觚不觚錄》曰「尺牘之有副啟也﹐或有所指譏﹐或有所請托﹐不可雜他語﹐不敢具姓名﹐如宋疏之貼黃類耳。」

故事﹐投刺通書﹐於柬面皆書一「正」字﹐𨿽不甚雅﹐亦不知所由來﹐而承傳已久。

京師稱謂極尊者曰「老先生」﹐自內閣以至大小九卿皆如之。門生稱座主亦不過曰「老先生」而已﹐後門生稱座主俱曰「老師」。

●卷三◎圻鄂《典瑞》云「彖圭以ぽ聘。」注﹕鄭司農云「彖﹐有圻鄂彖起。」﹝圻﹐亦作沂。﹞《考工。人》云「良環氵爵。」注﹕鄭司農云「氵爵﹐讀爲氵爵酒之氵爵。環氵爵﹐謂漆沂鄂如環。」疏云「沂鄂如環者﹐謂漆之文理也。」《郊特牲》云「丹漆雕幾之美﹐素車之乘﹐尊其朴也。」注云「幾﹐謂漆飾沂鄂也。」《少儀》云「國家靡敝﹐則車不雕幾。」注云「幾﹐附纏爲沂鄂也。」《正義》云「幾謂沂鄂﹐不雕畫漆飾以爲沂鄂。」﹝圻與沂皆音魚巾反﹐又作垠﹞《禦覽》五十五《淮南子》曰﹕﹝今在《原道篇》﹞「上遊於霄﹛兆﹜之野﹐下出於無垠鄂之門。」﹝今本《淮南》無鄂字。﹞注云「無垠鄂﹐無形之視也。」﹝今本注云「無垠﹐無形狀。霄讀紺綃之綃。﹛兆﹜讀翟氏之翟﹞又《ㄈ眞》云﹕」未有形埒垠﹝寅﹞Ф﹝噩﹞「又云﹕」通於無圻。「注云﹕」圻﹐垠字也﹝俗本云﹕圻﹐音寅﹐垠也﹞﹐又作鄞。「《參同契》云﹕」混沌相交接﹐權輿樹根基﹐經營養鄞鄂﹐凝神以成軀。「案﹕圻鄂謂形狀之微起者﹐故謂之幾。彖圭圻鄂者﹐謂彖起圻鄂也。良環氵爵者﹐謂漆起形狀如環者也。車雕幾圻鄂者﹐謂附纏車之四旁爲圻鄂也。孔《正義》﹑賈疏皆不詳沂鄂二字之義﹐故備及之。《參同契》」經營養鄞鄂「者﹐謂兆朕胚胎之義也。

圻﹑沂﹑﹤堇斤﹥皆從斤聲﹐故皆魚巾反。圻﹐《說文》垠或字﹐故髙注云﹕垠字也。「﹝《說文土部》云﹕」垠﹐地垠Ф也﹐一曰岸也。從土艮聲。或作圻﹐從斤。「﹞

《說文。玉部》彖字下云「圭璧上起兆彖也。從玉﹐篆省聲。《周禮》『彖圭』。」

◎聯句方勺《泊宅編》﹕「聯句﹐或雲起於《柏梁》﹐非也。《式微詩》曰﹕」胡爲乎中露。『蓋泥中﹑中露﹐衛之二邑名。劉向以此詩二人所作﹐則一在泥中﹐一在中露﹐其理或然。然則此聯句所起也。「

◎上元張燈永亨﹝宋人﹞《搜采異聞錄》﹕「上元張燈﹐《太平禦覽》所載《史記。樂書》云﹕」漢家祀太一﹐以昏時祠到明。『今人正月望日夜遊觀燈﹐是其遺事。而今《史記》無此文。唐韋述《兩京新記》曰「正月十五日夜﹐敕金吾弛禁前後各一日以看燈。』本朝京師增爲五夜。俗言錢忠懿納土進錢買兩夜﹐非也。太平興國五年十月下元﹐京城始張燈﹐如上元之日。至淳化元年六月﹐始罷中元﹑下元張燈。」

◎鐘離君南唐縣令鐘離君嫁前令女事﹐見《東軒筆錄》﹐云「余爲兒童時﹐嘗聞祖母集慶郡太守陳夫人言江南有國日﹐有縣令鐘離君云云。余時尙幼﹐恨不記二令之名。」

◎村信王文正公旦與楊文公億爲同門友﹐故公謂汝州云云。余嘗見楊公親筆與公書云「山栗一秤﹐聊表村信。」蓋汝惟產栗也。

◎日遊神望火見《靑箱雜記》。

◎山歌《墨莊漫錄》云「吳人多作山歌﹐聲怨咽如悲﹐聞之使人酸辛。」

◎復復《懶眞子。唐中興頌》云「復復指期。」復復﹐出《匡衡傳》及《何武傳》﹝上音服﹐下音福﹞。

◎四聲切韻《西溪叢語。髙氏小史》云「周﹐字彥倫﹐始著《四聲切韻》﹐行於時。」

◎拗句格《野客叢書》曰「禁臠云﹕」魯直有換字對句法﹐如曰「只今滿坐且尊酒﹐後夜此堂空月明。」曰「田中𨿽問不納履﹐坐下適來何處蠅。」前此未有人作此體。自魯直變之。『《苕溪漁隱》曰「此體出老杜﹐如」寵光蕙葉與多碧﹐點綴桃花舒小紅「者﹐是也。今俗語謂之拗句格。』僕謂此體非出於老杜﹐與杜同時如王摩詰﹐亦多是句﹐如雲﹕」雨中艸色綠堪染﹐水上桃花紅欲燃。『曰「勸君更進一杯酒﹐西出陽關無故人。』疑亦久矣。張說詩曰﹕」山接夏空險﹐臺畱春日遲。『此亦拗句格也。「

◎陳同甫議論作文之法子兪子﹝東陽兪成元徳撰﹐慶元時人﹞《螢雪叢說》云「嘗見陳同甫亮在太學議論作文之法﹕經句不全兩﹐史句不全三。不用古人句﹐只用古人意。若用古人語﹐不用古人句﹐能造古人所不到處。至於使事而不爲事使﹐或似使事而不使事﹐或似不使事而使事﹐皆是使他事來影帶出題意﹐非直使本事也。若夫布置開闔﹐首尾該貫﹐曲折關鍵﹐意見常新﹐若方若圓﹐若長若短﹐斷自有成規﹐不可隨他規矩尺寸走也。苟自得作文三昧﹐又非常法所能盡也。」

◎三山老人《宋詩紀事》﹕「胡舜陟﹐字汝明﹐自號三山老人﹐績溪人。大觀三年進士。」《苕溪漁隱》引三山老人語。

◎衍波箋《豫章詩話》﹕「蕭貫少時夢至一宮殿﹐羣女如神仙﹐一人授紙云﹕」此衍波箋﹐煩賦《曉寒歌》。貫援筆立成云云。仙曰「子詩甚有奇語﹐異日必貴。『」﹝貫﹐大中祥符二年進士。﹞

◎鮑信卿蒙古學《太平淸話》﹕「鮑信卿取蒙古及偉兀爾問答比譬之言﹐爲書曰《選玉集》。及其音韻之所自出﹐字畫之所由通﹐豪釐之間﹐具有分別南北。人謂蒙古學未有出信卿右者。」

◎借書畫陶弘景借人書﹐隨誤刊定﹐米襄陽借書畫﹐親爲臨摹﹐題跋﹑印記﹑裝潢往往亂眞。後並眞贗本同送歸之﹐𨿽遊戲翰墨﹐而雅有隱徳。

◎左手鄭元﹐少脫骱﹐任左手﹐號「尙左生」。

◎官山谷云「陰陽家謂克己者爲官﹐旣已從仕﹐則受制於官﹐不得悉如意也。」

◎四川總志讀天下志﹐以《四川總志》爲第一。其金石鼎彜﹐秦﹑漢以下之文﹐网羅幾盡﹐而立例亦古。《後序》云「《藝文志》悉仍升庵之舊」故也。

◎活板活板自宋慶曆間布衣畢升始。

◎耕織圖耕織圖始於宋髙宗時於潛令四明樓﹝字壽玉﹐見《太平淸話》﹞。

◎十三省號李文鳳《月山叢談》﹝書二冊﹐共四卷﹞云「天下十三省﹐俗皆有號﹐莫知所始。如陜西曰豹﹐山西曰瓜﹐山東曰滕﹐河南曰鱸﹐蘇浙曰鹽豆﹐江西曰臘雞﹐福建曰獺﹐四川曰鼠﹐湖廣曰幹魚﹐兩廣曰蛇﹐雲貴曰象。各以是相嘲。然江西臘雞﹐元時江南之通號﹐不宜獨坐。近廖鳴吾戲倫彥式曰﹕」人心不足蛇吞象。『白山曰「天理難容獺祭魚。』蜀舉子張仕儼與余善﹐每見余輒曰﹕」委蛇﹑委蛇﹗『余應之曰「碩鼠﹑碩鼠﹗』亦切對也。」

◎敬空爲批反《補筆談》曰「前世風俗﹐若致書於所尊敬﹐尊者但批紙尾答之﹐曰『反』。故人謂之『批反』﹐如官司批狀﹐詔書批答之類。故書批多作『敬空』字﹐自謂不敢抗敵﹐但空紙尾以待批反耳。尊者亦自處不疑﹐不務過敬。前世書啟甚簡﹐亦少用聯幅者。後世虛文浸繁﹐無古人款款之情。此風極可惜也。」

◎尙右《補筆談》謂「古人尙右」。

◎村學堂瞿佑《歸田詩話》﹕「曹組元寵《題村學堂圖》云﹕」此老方捫虱﹐眾雛爭附火﹐想當訓誨時﹐都都平丈我。『語𨿽調笑﹐而曲盡村俗之狀。近吳敬夫一聯云「闌干苜蓿先生飯﹐顚倒天吳稚子衣。』其景況可想也。」

◎擊鐘劉績《霏雪錄》﹕「世以擊鐘爲昏曉之警者﹐尙矣。通以一百八聲﹐而音節各不同。前擊七﹐後擊八﹐中間二十徐徐發﹐更兼臨後擊三聲﹐三通湊成一百八﹐此臺州鐘聲節也。緊十八﹐慢十八﹐六徧湊成一百八﹐此越州鐘聲節也。前三後三中三十﹐三通湊成一百八﹐此杭州鐘聲節也。」

◎禁鐘禁鼓鐘亦有數﹐三通共三千六百九十擊。張山門先生云。

◎入ト劉績《霏雪錄》﹕「入ト之禮﹐案﹕唐故事﹐天子日禦前殿見羣臣﹐曰常參。朔望薦食諸陵寢﹐有思慕之心﹐不能臨前殿﹐則禦便殿見羣臣﹐曰入ト。宣政﹐前殿也﹐謂之衙﹐衙有仗。紫宸﹐便殿也﹐謂之ト。其不禦前殿而禦紫宸也﹐乃自正衙喚仗﹐由ト門而入﹐百官俟朝於衙者因隨以入見﹐故謂之入ト。然衙﹐朝也﹐其禮尊﹔ト﹐宴見也﹐其禮殺。自乾符以後﹐因亂禮闕﹐天子不能日見羣臣﹐而見朔望。故正衙常日廢仗﹐而朔望入ト有仗。其後習見﹐遂以入ト爲重。至出禦前殿﹐猶謂之入ト﹐其後亦廢。至是而復﹐然有司不能講正其事。凡羣臣﹐五日一入ト﹐見中興殿﹐﹝後唐明宗殿也﹞﹐便殿也﹐此入ト之遺制﹐而謂之起居。朔望一出禦文明殿﹐前殿也﹐反謂之入ト。」

◎階官宋朝授官列銜﹐以某階守某官﹑以某階行某官者﹐凡階髙官卑則稱行﹐階卑官髙則稱守﹐官與階同﹐則不必行﹑守二字。循唐制也。﹝同上﹞

◎二歸何休《公羊。隱二年》注云「婦人生以父母爲家﹐嫁以夫爲家﹐故謂嫁曰歸﹐明有二歸之道。」

◎竿牘《莊子》﹕「恬淡之知﹐不離苞苴竿牘。」司馬曰「謂竹簡爲書﹐以相問遺﹐修意气也。」

《潛夫論》曰「百姓廢農桑而趣府廷者﹐非朝晡不得通﹐非意气不得見。」

◎席上腐談範蔚宗論﹕「貴淸淨者﹐以席上爲腐談。」後人取此句以名書。

◎本書《範書。孝明八王傳》﹕「餘七王本書不載母氏。」注﹕「本書﹐謂《東觀記》也。」

◎幹吏《晉令》﹕「諸郡國不滿五千以下﹐置幹吏二人。」郡國皆有幹﹐幹猶主也﹝《後漢書》注﹞。

◎中天后漢劉陶疏﹕「伏惟陛下﹐年隆徳茂﹐中天稱號。」注﹕「中﹐謂當天之中也。」

◎張融《毛詩正義》有張融。案﹕《唐書。元行衝傳》﹐融乃魏博士﹐非六朝之張思光也。

◎年事《北齊。邢邵傳》﹕「邵與濟陰溫子升爲文士之冠﹐世論謂之『溫邢』。鉅鹿魏收𨿽天才艷發﹐而年事在二人之後﹐故子升死後﹐方稱『邢魏』焉。」

◎孟子一則《呂氏春秋》﹕「曾子曰﹕養有五道﹕修宮室﹕安牀第﹐節飲食﹐養體之道也﹔樹五色﹐施五采﹐列文章﹐養目之道也﹔正六律﹐和五聲﹐雜八音﹐養耳之道也﹔熟五穀﹐烹六畜﹐和煎調﹐養口之道也﹔和顏色﹐悅言語﹐敬進退﹐養志之道也。」《孟子》﹕「曾元養曾子﹐此所謂養口體者也。若曾子﹐則可謂養志也。」蓋述曾子之言﹐而注《孟子》者﹐皆不知引。

◎詩一則《小明序》曰「《小明》﹐大夫悔仕於亂世也。」楊彪疏曰「朝無《小明》之悔。」蓋用《詩序》。

◎杜劉唐同姓《春秋傳》﹕「士會奔秦。後歸晉﹐秦人歸其帑。其處者爲劉氏。」又「範宣子曰﹕昔モ之祖﹐自虞以上爲陶唐氏﹐在夏爲禦龍氏﹐在商爲豕韋氏﹐在周爲唐杜氏。」是杜﹑唐﹑劉皆同姓也。故少陵《寄族弟唐十八使君詩》云「與君陶唐後﹐盛族多其人。聖賢冠史籍﹐枝派羅源津。」又《送劉十弟判官詩》云「分源豕韋派﹐別浦雁賓秋。年事推兄忝﹐人才覺弟優。」

◎息肅同音肅愼﹐古作息愼﹐古息﹑肅同音也。少陵《天邊行》曰「洪濤滔天風拔木﹐前飛禿鶩後鴻鵠。九度附書向洛陽﹐十年骨肉無消息。」猶從古音。

◎衛莊少陵《赤霄行》云「皇孫猶曾蓮勺困﹐衛莊見貶傷其足。」衛莊謂蒯也。蒯謚莊公﹐《左傳。哀十六年》「衛人出莊公而與晉平。十月﹐衛侯自鄄入。辛巳﹐石圃因匠氏攻公。公闔門而請﹐弗許﹐逾於北方﹐而隊折股。」正用此事。朱鶴林謂衛莊當作鮑莊﹐引鮑牽刖足事﹐恐非。皇孫困於蓮勺﹐衛莊攻於匠氏﹐皆爲小人所辱事﹐故用之。

◎朝享太廟賦少陵《朝享太廟賦》﹕「大輅每出﹐或黎元不知。」﹝見《谷永傳》﹞

又云「八音修通。」又云「祝以孝成。」皆見伏生《尙書。虞夏傳》。呂東萊及近注杜者﹐皆不知引。

◎荀子《荀子。王霸篇》曰「身死國亡﹐爲天下大戮。」「國安於盤石﹐壽於旗翼。」注﹕「旗讀爲箕。箕翼﹐二十八宿名。言壽比於星也。」「處士」見《非十二子篇》注﹕「處士﹐不仕者也。」《易》曰「或出或處。」《仲尼篇》云「仲尼之門人﹐五尺之豎子﹐言羞稱乎五伯。」﹝《春秋繁露。對膠西王》﹕「仲尼之門﹐五尺之童子﹐言羞稱五伯。爲其詐以成功﹐苟爲而已也。」﹞

◎繁露《詩》無達話﹝當作詁﹞﹐《易》無達言﹐《春秋》無達辭﹐從變從義。

◎逸周書《淮南子。道應訓》曰「成王問政於尹佚曰﹕」吾何徳之行﹐﹝尹佚﹐史佚也。﹞而民親其上﹖『對曰「使之時而教順之。』王曰﹕」其度安在﹖『曰「如臨深淵﹐如履薄冰。』王曰﹕」懼哉王人乎﹗『尹佚曰「天地之間﹐四海之內﹐善之則吾畜也﹐不善則吾讎也。昔夏﹑商之臣反讎桀﹑紂而臣湯﹑武﹐宿沙之民皆自攻其君而歸神農﹐此世之所明知也。如何其無懼也﹖』」案﹕《呂氏春秋》引《周書》曰「若臨深淵﹐若履薄冰。」又引《周書》曰「民善之則畜也﹝畜﹐好也﹞﹐不善之則讎也。」則尹佚之語當在《逸周書》。

◎金源《金史》曰「上京路卽海古之地﹐金之舊土也。國言『金』曰『案出虎』﹐以案出虎水源於此﹐故名金源。建國之號﹐蓋取諸此。」﹝《地理誌》﹞

◎吏行水上《宋史》﹕「元中﹐王覿加直龍圖閣﹐知蘇州。州有狡吏﹐善刺守將意以撓權。前守用是得譏議。覿窮其姦狀﹐於法﹐一郡肅然。民歌詠其政﹐有『吏行水上﹐人在鏡心』之語。」

◎生死文字間張┉曰「李仁甫﹝燾﹞如霜松雪柏﹐無嗜好﹐無姬侍﹐不殖產﹐平生生死文字間。」﹝同上《李燾傳》﹞五字出昌黎詩。

◎餐錢紹興六年﹐修撰範衝言「日曆﹐國之大典。比詔汪藻纂修﹐事復中止。宜令就閒﹐復卒前業。」詔賜史館修撰餐錢﹐聽辟屬編類﹝同上﹞。

◎綽楔凡旌表門閭者﹐於所居安綽楔﹐左右建土臺﹐髙一丈二尺﹐方正﹐下廣上狹﹐飾白間以赤﹐仍植所宜木﹝同上﹞。

◎東西銓崔以本官判兵部西銓﹑吏部東銓事﹝《新唐書》﹞。

◎南北院《遼史。百官志》﹕凡遼朝官﹐北樞密視兵部﹝以其牙帳居大內之北﹐故名北院。元好問所謂「北衙不理民」是也﹞﹐南樞密視吏部﹝以其牙帳居大內之南﹐故名南院。元好問所謂「南衙不主兵」是也﹞。

◎遼太后語諺曰「偏憐之子不保業﹐難得之婦不主家。」

◎風燈石火耶律和尙曰「人生如風燈石火﹐不飲將何爲﹖」

◎前席《漢書。賈誼傳》﹕「誼爲長沙太傅﹐文帝思誼﹐徵之。至入見﹐上方受釐宣室。上因感鬼神事﹐而問鬼神之本。誼具道所以然之故。至夜半﹐文帝前席。旣罷﹐曰﹕」吾久不見賈生﹐自以爲過之﹐今不及也。『棟案﹐何休注《公羊》曰「禮﹐天子爲卿前席﹐大夫興席。」﹝此當據秦﹑漢禮﹞誼﹐大夫也。能明鬼神之本﹐文帝以卿禮禮之﹐故爲之前席也。顏師古不考前席之義﹐謬爲之說云「漸促近誼﹐聽說其言。」詩人李商隱之輩承其訛﹐云「可憐夜半虛前席﹐不問蒼生問鬼神。」夫《中庸》言鬼神之徳﹐其效至贊化育﹐參天地。《易系辭》曰「是故知鬼神之情狀﹐與天地相似。」﹝宋儒言《易》者以此句屬下節﹐非﹞文帝問鬼神之本﹐誼具道所以然之故﹐非知鬼神之情狀與天地相似者乎﹖師古謬注之﹖而商隱謬譏之﹐當爲有識者所笑耳。《漢書》此傳﹐應劭﹑晉灼諸賢必有注﹐師古刪之而用臆說﹐致令文帝蒙譏後世。不可不辧﹝天予爲卿前席﹐詩言虛前席﹐甚謬﹞。

◎淸白「以淸白遺子孫。」《北史》房彥謙謂子玄齡語。

◎人地劉芳著《徐州人地錄》二十卷﹝《北史》﹞。

◎影質徐遵明與劉獻之﹑張吾貴﹐皆河北聚徒教授﹐頗好聚斂﹐懸納絲粟﹐畱衣物以待之﹐名曰影質。有損儒者之風。

◎樹木僵立《月蝕詩》云「森森萬木夜僵立。《漢書。匈奴傳》﹕」或因山巖石木柴僵落。「師古曰﹕」僵落﹐謂山上樹木摧折﹐或立死枯僵墮落者。「此詩所本也。

◎司制典櫛掌衣服裁縫﹝《北史》﹞。掌巾櫛膏沐﹐隋時內官也。

◎得句鄭谷《雲臺編。靜吟詩》﹕「《騷》《雅》荒涼我自安﹐月和余雪夜吟寒﹔相門相客應相笑﹐得句勝於得好官。」

◎智慧不再來古樂府《秋胡行》﹕「壯盛智慧﹐殊不再來﹐愛時進趣﹐將以惠誰﹖」

◎貴官《古今樂錄》王僧虔《技錄》云「《短歌行》仰瞻—曲﹐魏氏遺令使節朔奏樂。魏文制此辭﹐自撫箏和歌歌者云﹕」貴官彈箏。『貴官﹐卽魏文也。「

◎中人子建《當墻欲髙行》﹕「人之仕進待中人。」

◎錄別《漢紀》有李陵《錄別詩》八首﹝後人擬蘇﹑李詩﹞。

◎咸陽布衣《怨錄》載《王子思歸歌》﹝楚王子質於秦﹞云「洞庭兮木秋﹐涔陽兮艸衰。去千歲之家國﹐作咸陽之布衣。」

◎斷竹《吳越春秋》載《孝子彈歌》云「斷竹﹐續竹﹐飛土﹐逐﹛宀六﹜。」﹝﹛宀六﹜﹐古肉字﹐今作害﹐非﹞劉勰曰「黃歌《斷竹》﹐質之至也。」又曰﹕《斷竹》黃歌﹐乃二言之始﹝黃﹐黃帝也﹞。

◎石墨相著武王書硯曰「石墨相著而黑﹐邪心讒言﹐無得污白。」

◎陷文不活《禦覽》引《太公陰謀。筆銘》曰「毫毛茂茂﹐陷水可脫﹐陷文不活。」

◎左林右泉《銅盤銘》曰﹕﹝武王封比干墓而作﹞「左林右泉﹐前岡後道。萬世之靈﹐於焉是保。」

◎截趾適履截趾適履﹐孰云其愚﹖何與斯人﹐追欲喪軀﹖﹝《古逸》以爲鄒衍引古語﹐當見《玉篇》。﹞

◎惡婦破家《易緯》引古語曰「躓馬破車﹐惡婦破家。」

◎福至心靈史《通鑑釋文》引諺曰「福至心靈﹐禍來神昧。」

◎楊孚許渾《丁卯集。冬日登越王臺詩》﹕「河畔雪飛楊子宅。」自注﹕「楊子﹐『漢議郎楊孚也。」《廣志》﹕「孚字孝先﹐嘗樹河南五鬣松於廣州北岸。粵無雪﹐至此地雪乃降。今下渡頭村前卽其故宅。」

◎押髙字家君嘗云「《雲臺編》『煙含紫禁花期近﹐雪滿長安酒價髙。』元人詩﹕」禽翻竹葉霜初下﹐人立梅花月正髙。『兩押髙字﹐皆卓絕。「

◎富農於子漪﹝潰﹞作《富農詩》﹐刺爲富不仁者也。﹝其《序》云「堯山南六十里有富農。」﹞

◎倚聲《唐書。劉禹錫傳》﹕「禹錫斥朗州司馬。州接夜郎諸夷﹐每祠﹐歌《竹枝鼓吹》。禹錫倚其聲作《竹枝詞》十餘篇。」

◎綠楊城郭端己《和同年韋學士途中見寄詩》﹕「綠楊城郭雨淒淒。」﹝王新城詞﹕「綠楊城郭是揚州。」本此﹞

◎晉陽秋髙達夫《奉酬睢陽李太守詩》﹕「系髙周柱史﹐名重《晉陽秋》。」

◎五天書岑嘉州《觀楚國寺璋上人寫一切經詩》﹕「音翻四句偈﹐字譯五天書。」

◎條山中條稱條山﹐見岑嘉州詩。﹝五律﹞

◎磨兜《輟耕錄》曰「襄州谷城縣城門外﹐道傍石人﹐缺剝。腹上有字云『磨兜﹐愼勿言。』是亦金人之流也。距縣四五十里有石人二﹐相偶而立。腹上題刻﹐一云『已及』﹐一云『未匝』﹐不可得而詳也。」﹝浮休《閱目集》﹞

◎漢時明禹貢者使治河《漢書。平當傳》﹕「當以明經《禹貢》﹐使行河﹐爲騎都尉﹐領河堤。」

◎子思子《史記。平津列傳》﹕「天下通道五。」《索隱》曰「案﹐此語出《子思子》。」今見《禮記。中庸篇》。

◎將大出《秦本紀》﹕「將大出。」《索隱》曰「出﹐猶生也。言爾後嗣繁昌﹐將大生出子孫也。」

◎竹南漫錄補二則余注《精華錄》初成﹐有妄庸子者﹐竊其書以行於世。或問余﹕「某氏竊君書幾許﹖」余笑曰「一一鶴聲飛上天﹐都不存矣﹗」

某氏竊余注妄有增益。余因作《辧訛》一卷。會稽沈騰友﹝嘉然﹞嘗笑謂余曰「某氏得君書﹐頗亦可觀。而自造如此﹐貂裘負籠﹐甚可怪也。」

◎獄掾通禮《後漢。崔瑗傳》﹕「瑗以事系東郡發幹獄﹐獄掾善爲《禮》。瑗間考訊﹐輒問以《禮》說。」

◎律禮相左卓茂曰「律設大法﹐禮順人情﹐二者相左﹐惟聖人能兼而行之。苟非然者﹐必有偏廢之憂。」

◎士大夫無信今之士大夫﹐不如商賈。商賈逐什一之利﹐猶以信行於儔類。士大夫趣勢利而忘大義﹐無可信之人矣。

◎凡目《公羊傳》﹕「前目而後凡。」董子曰「號凡而略﹐名詳而目。目者﹐徧辧其事也。凡者﹐獨舉其大也。」

◎三等《繁露》曰「《春秋》分十二世以爲三等。有見﹐有聞﹐有傳聞。有見三世﹐有聞四世﹐有傳聞五世。故哀﹑定﹑昭﹐君子之所見也。襄﹑成﹑宣﹑文﹐君子之所聞也。僖﹑閔﹑莊﹑桓﹑隱﹐君子之所傳聞也。所見六十一年﹐所聞八十五年﹐所傳聞九十六年。」

◎王霸記《司馬法》曰「《王霸》之所以治諸侯者六﹐會之以發禁者九。」案﹕九禁之語﹐鄭康成注《周禮》引《逸禮王霸記》云云。當是《王霸記》引《周禮》之文以釋之。《司馬法》所云《王霸》﹐乃《逸禮》篇名也﹝今《司馬法》不載釋文﹐蓋非全書﹞。

◎役不逾時杜預注《左傳》曰「古者行役不逾時。」孔穎達疏﹕「《谷梁傳》曰﹕」伐不逾時。『明行役聘問﹐亦不逾時也。「

◎至孝《繁陽令碑》陰有「至孝涅夔君威」。

◎中表《漢費鳳別碑》云「中表之恩情﹐兄弟與甥舅﹐鳥與女蘿性﹐樂松之茂好。」蔡琰詩云「旣至家人盡﹐又復無中外。」中外﹐卽中表﹝《儀禮喪服。緦麻章》曰「舅之子。」馬融由﹕「姑之子爲舅之子服﹐今之中外兄弟也。」﹞《晉書山濤傳》﹕「濤與宣穆後有中表親﹐是以見景帝。」《十七帖》云「與足下中表。」王無異注云「舅姑之子。」《世說新書》曰「裴令公﹝楷﹞。歲請梁﹑趙二國租錢數百萬﹐以卹中表之貧者。」又曰「李元禮有盛名﹐爲司隸校尉。詣門者皆雋才淸稱及中表親戚乃通。」《北史》﹕「盧懷愼撰《中表實錄》二十卷。《唐志》﹕《齊永元中表簿》六卷。鄭谷《雲臺編》有《訪表兄王藻謂上別墅詩》﹕」中表人稀離亂後﹐花時莫惜重相攜。「魏袁準《正論》曰﹕」或曰同姓不相娶﹐何也﹖曰遠別也。今之人外內﹝當作中外﹞相婚﹐禮歟﹖曰中外之親近於同姓﹐同姓且猶不可﹐而況中外之親乎﹖古人以爲無疑﹐故不制也。今以古之不言﹐因謂之可婚﹐不知禮者也。「

◎內兄弟《白氏六帖》﹕「舅子爲內兄弟。」﹝《儀禮。喪服經》曰「舅之子緦。」鄭氏注云「內兄弟也。」﹞《晉書。阮瞻傳》﹕「內兄潘嶽﹐每令鼓琴。」傅咸《贈何邵王濟序》﹕「朗陵公何敬祖﹐咸之從內兄。國子祭酒王武子﹐咸從姑之外孫也。」陸厥有《答內兄顧希叔詩》。少陵《寄簡崔評事十六弟詩》﹕「開襟仰內弟﹐執熱露白頭。」﹝自注﹕「內弟崔氵┆赴湖南幕職。」﹞柳子厚有《送內弟盧遵遊桂州序》﹐注﹕「昌黎《銘子厚墓》云﹕」舅弟盧遵﹐涿郡人。「李嘉《臺閣集》有《送內弟閻伯均歸江州詩》云﹕」莫怪臨歧獨垂淚﹐魏舒偏念外家恩。「﹝嘉﹐閻出也﹞

◎妻弟爲內弟閻百詩《潛邱札記》云「顏眞卿《家廟碑銘》云﹕」祖昭甫﹐工篆籀艸隸書﹐與內弟殷仲容齊名﹐而勁利過之。父惟貞﹐少孤﹐育舅殷仲容氏﹐蒙教筆法。『則亦以妻弟爲內弟﹐然而非空同所知。「

◎外兄弟《喪服經》曰「姑之子﹐緦。」注云「外兄弟也。」疏云「姑是內人﹐以出外而生故也。」《通鑑》﹕「宋明帝建武四年﹐王晏外弟阮孝緒。」注﹕「外弟﹐妻弟。」案﹕外弟乃姑之子﹐非妻弟﹝陳少章《胡注辧訛》﹞。《後漢書。來歙傳》﹕「隗囂將王遵曰﹕」君叔𨿽單車遠使﹐而陛下之外兄也。『「注﹕」光武之姑子﹐故曰外兄。「

◎姨兄弟姨妹從母昆弟從母姊妹《吳書。潘傳》注﹕《江表傳》曰「姨兄零陵蔣琬﹐爲蜀大將軍。」又見《唐書。崔元傳》。少陵《寄狄明府博濟詩》﹕「梁公曾孫我姨弟﹐十年不見官濟濟。」《晉書。劉羣傳》﹕﹝《劉琨傳》後。﹞「溫嶠前後表稱﹕」姨弟劉羣﹑內弟崔悅﹑盧諶等﹐皆在末波中﹐翹首南望。「《通典》﹕晉徐眾曰﹕」徐思龍娶姨妹爲婦。「案﹕姨妹﹐從母之女。」《喪服。緦麻章》曰「從母昆弟。」馬融曰「姊妹子相爲服。」《爾雅。釋親》曰「從母之男子爲從母昆弟﹐其女子子爲從母姊妹。」

◎從母姨母堂姨姨夫《爾雅。母黨》云「母之姊妹爲從母。」﹝袁淮《正論》﹕「從母﹐時俗所謂姨母者也。」﹞姨母﹐見《漢書。金日傳》注﹐又《霍光傳》﹕「光諸女遇太后無禮。」服虔曰「光諸女自以於上官太后爲姨母﹐遇之無禮。」《女世說》﹕「狄仁傑相武后﹐常過盧氏堂姨。請曰﹕某今爲相﹐表弟有何欲﹐當力從其意。」姨夫﹐見《乾饌子》《廣記》二百四十四卷﹝卽《檀弓》所謂從母之夫也﹞。《禮記。檀弓》云「從母之夫﹐舅之妻﹐二夫人相爲服。君子未之言也﹐或日同爨緦。」鄭注云「二夫人﹐猶言此二人也。時有此二人同居﹐死相爲服者。甥居外家而非之。」《正義》曰「甥居外家而非之者﹐以言從母及舅皆是外甥稱謂之辭﹐故知甥也。謂甥來居在外姓舅氏之家﹐見有此事而非之。或云外家者﹐以二人同住﹐甥居外旁之家﹐遙譏之。」

◎女孫《漢書。陳平傳》﹕「張負謂其子仲曰﹕」吾欲以女孫予陳平。「又見《張安世傳》。

◎從祖姑婿《楓窗小牘》﹕「余從祖姑婿陳從易得與太淸樓校勘。」

◎姑夫姑婿姑夫二字出《國史補》。《宋書。袁淑列傳》﹕「十餘歲爲姑夫王弘所賞。《小學》云﹕」近世故家﹐惟晁氏以道申戒子弟﹐皆有法度。羣居相呼外姓尊長﹐必日某姓第幾叔若兄。諸姑尊姑之夫必曰某姓姑夫﹑某姓尊姑夫。未嘗敢呼字也。其言父黨交遊﹐必曰某姓幾丈﹐亦未嘗敢呼字也。「《左傳。定五年》﹕」逐秦遄。「杜注云﹕」秦遄﹐季平子姑婿。「《酉陽雜俎》﹕」成式姑婿裴元裕。「

◎舅母晉劉臻妻陳氏有《答舅母書》﹝《藝文》﹞﹐卽《檀弓》所謂舅之妻也。

◎大兄《漢書。淮南厲王傳》﹕「常謂上大兄。」

◎丘嫂《漢書。楚元王傳》「初﹐髙祖微時﹐嘗避事﹐時時與過其丘嫂食。」

◎嬸妗宋張文潛《明道雜錄》云「經傳中無嬸妗二字﹐嬸字乃世母二字合呼﹐妗乃舅母二字合呼也。」二合如其言中﹐合兩字音爲一﹝《輟耕錄》﹞。

◎從孫甥《左傳。哀二十五年》﹕夏﹐「大叔疾之從孫甥也。」杜注刪云「期﹐夏戊之子。姊妹之孫爲從孫甥﹐與孫同列。」

◎假母繼母稱假母﹐見《漢書。淮南王傳》《列女傳》。

◎後母《世說新書》﹕「王祥事後母朱夫人甚謹。」

◎妹夫婦弟妹鞏《北史》﹕「北齊崔昂後妻﹐鄭元禮姊也。魏收又昂之妹夫。昂嘗持元禮數篇詩示盧思道﹐乃曰﹕」看元禮比來詩詠﹐亦當不減魏收。『思道答曰「未覺元禮賢於魏收﹐且知妹夫疏於婦弟。』」妹鞏﹐見《趙岐傳》注。《北史。劉逖列傳》云「黃門侍郎王松年妹夫盧士遊。」

◎先姑《魯語》﹕「敬姜曰﹕」吾聞之先姑。『「韋昭曰﹕」夫之母曰姑﹐沒曰先姑。「

◎姊夫姊婿姊鞏杜牧之《樊川集》有《奉送中丞姊夫儔自大理卿出鎭江西敍事書懷十二韻》﹝錢少詹曰「姊夫亦見《霍光傳》。」﹞《霍光傳》云「光姊婿給事中光祿大夫張朔。」《東觀漢記》曰「初﹐王莽時﹐上﹝光武﹞與伯叔及姊鞏鄧晨﹑穰人蔡少公坐語。少公道讖言劉秀當爲天子。」﹝《藝文》﹞

◎侄《公羊。莊十九年傳》﹕「侄者何﹖兄之子也。」《爾雅。釋親》﹕「女子謂昆弟之子爲侄。」

◎庶姑庶叔外姊《昭二十五年左傳》曰「季公若之姊爲小邾夫人。」杜注云「平子庶姑與公若同母﹐故曰公若姊。」《正義》云「公若﹐平子庶叔。」又曰「生宋元夫人。」注云「宋元夫人﹐平子之外姊。」

◎表丈從叔黃滔《送僧歸北巖寺詩》注﹕「滔表丈從叔﹐有名於當時。」﹝《唐音統簽》八百九卷﹞

◎表侄表妹表弟表叔少陵有《戲寄崔評事表侄蘇五表弟韋大少府諸侄詩》。又有《送重表侄王詠評事詩》云「我之曾祖姑﹐爾之髙祖母。」《唐故江南西道觀察判官監察禦史裏行太原王公墓志銘》﹕「表侄前諸道轉運推官將仕郎試大理寺評事許志雍撰。」﹝見陶宗儀《古刻叢鈔》﹞。表妹﹐見《唐書。李密傳》。胡一桂《啟蒙翼傳》曰「《明道先生行狀》云﹕」神宗嘗使推擇人才﹐所薦父表弟張載及弟頤爲首。『案﹐此橫渠﹐程夫子表叔也。「朱子《韓溪翁程君墓表》﹕」熹祖母﹐君之姑﹐因謂君叔父。「﹝子未兄云﹕」父之表叔謂之重表叔。「未詳出何書﹞

◎中外孫《世說新書》﹕「張玄之﹑顧敷﹐是顧和中外孫。」猶今之表侄孫也。

◎先後娣姒訓《爾雅。釋親》曰「長婦謂稚婦爲娣婦。娣婦謂長婦爲姒婦。」注云「今相呼先後﹐或云妯娌。」《史記。封禪書》云「神君者﹐長陵女子﹐以子死﹐見神於先後宛若。」孟康曰「兄弟妻相謂先後。」《索隱》曰「今妯娌也。」鄒誕音﹕「二字並去聲。」韋昭曰「先謂姒﹐後謂娣也。宛音冤。」《隋書。經籍志》﹕「馮少冑《娣姒訓》一卷。《喪服小功章》曰﹕」夫之姑姊妹娣姒婦﹐報。「傳曰﹕」娣姒婦者﹐弟長也。「﹝弟﹐後也。長﹐先也﹐弟長猶言先後。一日以年則弟﹐以兄則長﹐故日弟長﹞注云﹕」娣姒婦者﹐兄弟之妻相名也。「

◎女君《喪服。期者不杖章》曰「妾爲女君。」傳曰「何以期也﹐妾之事女君﹐與婦之事舅姑等。」鄭注云「女君﹐君適妻也。女君於妾無服﹐報之則重﹐降之則嫌。」

◎先臣《春秋。昭三年左傳》﹕晏子曰「臣之先臣容焉。」臣對君﹐稱先父爲先臣。

◎大父大父﹑祖父﹐見《張良傳》。又《馮唐傳》﹕「其大父﹐趙人。」

◎祖姑三人《喪服小記》曰「婦於祖姑。祖姑有三人﹐則於親者。」陳注﹕「三人有二繼也。親者謂舅所生也。」繼者皆稱祖姑之證。

◎君母嫡母少母《喪服。小功章》云「君母之父母。」注云「君母﹐父之適妻也。」王肅曰「君母﹐庶子之嫡母。」案﹕馬融以爲母之所君﹐故曰君母。﹝母﹐謂出母﹞庶子賤﹐故稱嫡母爲君母。朱子《司農丞翁君墓碣銘》﹕「調明州司理參軍﹐以母喪不赴。主管吏部架閣文字﹐又以少母喪去官。」王止仲曰「所謂少母﹐蓋其生母也。」

◎母之君母《喪服小記》曰「爲母之君母﹐母卒則不服。」﹝母庶而稱外祖母爲母之君母﹞陳注﹕「母之君母﹐母之適母也。」

◎從祖父母《喪服。小功章》曰「從祖祖父母﹑從祖父母﹐報。」鄭注云「祖父之昆弟之親。」

◎族曾祖父母族祖父母族父母族昆弟《喪服。緦服章》曰「族曾祖父母﹑族祖父母﹑族父母﹑族昆弟。」注云「族曾祖父者﹐曾祖昆弟之親也。族祖父者﹐亦髙祖之孫。則髙祖有服明矣。」賈疏云「族父母者﹐己之父從祖昆弟也。族昆弟者﹐已之三從兄弟。皆名爲族。」

◎祖庶母《喪服小記》曰「爲慈母后者﹐爲庶母可也。爲祖庶母可也。」﹝父之所生﹐爲祖庶母﹞

◎長孫中孫長孫﹑中﹝仲﹞孫﹐見《王莽傳》。

◎繼室《左傳。隱元年》﹕「繼室以聲子﹐生隱公。」

◎外舅外姑婦翁妻之父母爲外舅﹑外姑。見《爾雅》。婦翁﹐見《第五倫傳》。

◎庶孫婦《喪服。緦麻章》曰「庶孫之婦。」馬融曰「祖父母爲嫡孫之婦小功﹐庶孫婦降一等﹐故服緦。」

◎堂兄弟再從兄三從兄弟從父兄弟杜牧之有《爲堂兄灃求澧州啟》。《世說。賞譽篇》曰「羊長和父繇﹐與太傅祜同堂﹐相善。繇蚤卒。祜來哭﹐見長和哀容舉止宛若成人﹐乃嘆曰﹕從兄不亡矣。」又《規箴篇》注云「《桓氏譜》曰﹕」道恭﹐字祖猷﹐彜同堂弟也。『「《開元禮》曰﹕」成人九月爲從父兄弟。「注云﹕」今之同堂兄弟。「《後漢書。楊震傳》﹕」震上疏曰「伏見詔書﹐封故朝陽侯劉護再從兄環襲護爵爲侯。』」《唐薛君塔銘》後稱「再從兄鈞撰。」《開元禮》云「緦麻三月﹐爲族兄弟。」注云「三從兄弟﹑三從姊妹。」《漢書》曰「荊王劉賈﹐髙帝從父兄也。」師古曰「父之兄弟之子爲從父兄弟也。言本同祖﹐從父而別。」《爾雅。釋親》曰「父之兄之子﹑弟之子﹐相謂爲從父昆弟。」《喪服。大功章》云「皆爲其從父昆弟之爲大夫者。」

◎三從父從父子從父姊妹《唐書》﹕「盧饌﹐吏部尙書從願三從父也。」﹝《郭欽說傳》後。﹞《漢書。夏侯勝傳》﹕「從父子建。」師古曰「從父昆弟之子。」《喪服。小功章》曰「從父姊妹。」注云「父之昆弟之女。」

◎從祖昆弟《漢書》﹕「燕王劉澤﹐髙祖從祖昆弟也。」師古曰「言同曾祖﹐從祖而別也。」《喪服。小功章》曰「從祖昆弟。」注云「父之從父昆弟之子。」馬融曰「謂曾祖孫也。於已爲再從昆弟。同出曾祖﹐故言從祖昆弟。」

◎從叔母《顏氏家訓》曰「《陸機集》有《與長沙顧母書》﹐乃其從叔母也。今所不行。」

◎阿兄《世說新書》﹕「謝奕作剡令﹐有一老翁犯法﹐謝以醇酒罰﹐乃至過醉而猶未已。太傅時年七八歲﹐著靑布絝﹐在兄膝邊坐諫曰﹕」阿兄﹐老翁可念﹐何可作此。『「

◎女婿長女婿孫婿中女婿俱見《霍光傳》。又女婿﹐《三國誌》屢見。

◎兩姨兄弟姊妹《開元禮》云「緦麻三月﹐爲從母兄弟姊妹。」注云「今謂兩姨兄弟姊妹。」

◎曾孫鄭曉《古言》曰「自孫之子而下﹐事先祖皆稱曾孫。曾者﹐重也。」

◎來孫昆孫仍孫云孫《釋名》曰「玄孫之子曰來孫﹐此在無服之外﹐其意疏遠﹐呼之乃來也。來孫之子曰昆孫﹐昆﹐貫也﹐恩情轉遠﹐以禮貫連之耳。昆孫之子曰仍孫﹐以禮仍有之耳﹐恩意實遠也。仍孫之子曰云孫﹐言去已遠﹐如浮雲也。」

◎同父少弟《漢書》﹕「楚元王交﹐字遊﹐髙祖同父少弟也。」師古曰「言同父﹐知其異母。」

◎皇姑《服問》曰「傳曰﹕」有從輕而重﹐公子之妻﹐爲其皇姑。『「﹝庶子之妻稱庶子所生曰皇姑。﹞疏云﹕」皇﹐君也。此妾旣賤﹐若惟云姑﹐則有嫡女君之嫌。今加皇字﹐明非女君﹐而此婦尊之與女君同﹐故云皇姑也。「

◎妾祖姑《雜記》曰「妾於妾祖姑。」《喪服小記》同。

◎同胞弟兄東方朔《答客難》曰「同胞之徒﹐無所容居。」蘇林曰「胞音胞胎之胞也。言親兄弟。」《白虎通》曰「謂之兄弟者何﹖兄者﹐況也﹐況父法也。弟者﹐悌也﹐心順行篤也。」《公羊傳》曰「母弟稱弟﹐母兄稱兄。」何休曰「母兄﹐同母兄。」

◎荒劉熙《釋名》曰「兄﹐荒也。荒﹐大也。故靑﹑徐人謂兄爲荒也。」

◎次兄《世說新書》注﹕《續晉陽秋》曰「謝朗﹐字長度﹐安次兄﹐據之長子。」

◎先女君攝女君《雜記》曰「女君死﹐則妾爲女君之黨服。攝女君﹐則不爲先女君之黨服。」﹝妾不敢爲夫人﹐故稱攝女君﹞陳注﹕「妾攝女君﹐則不服﹐以攝位稍尊也。」

◎君舅君姑《爾雅。釋親》曰「姑舅在﹐則曰君舅﹑君姑。沒﹐則曰先舅﹑先姑。」注﹕「《國語》曰﹕」吾聞之先姑。『「

◎威姑《說文》引《漢律》曰「婦告威姑。」家君曰「威姑﹐猶君姑也。古威﹑君同音。」

◎少姑兄公女公女妹《爾雅。釋親》曰「婦謂夫之庶母爲少姑﹐夫之兄爲兄公。」注﹕「今俗呼兄鐘﹐語之轉耳。」公﹐《釋文》作公﹐云「音鐘﹐今本作公。」又曰「夫之弟爲叔﹐夫之姊爲女公﹐夫之女弟爲女妹。」

◎兄伯婦人呼夫之兄爲伯﹐於書無所載。予頃使金國時﹐辟景孫弟轉行。弟婦在家許齋醮。及還﹐賽願。予爲作靑詞云「頃因兄伯出使﹐夫婿從行。」𨿽借《陳平傳》兄伯之語﹐而自不以爲然。偶憶《爾雅。釋親篇》曰「婦稱夫之兄爲兄公。」於是攺兄伯爲兄公﹝永亨《搜采異聞錄》﹞。

◎舅姑《白虎通》曰「稱夫之父母謂之舅姑何﹖尊如父而非父者﹐舅也。親如母而非母者﹐姑也。故稱夫之父母爲舅姑也。」

◎兄子兄女《世說新書》﹕「謝太傅﹝安﹞。寒雪日﹐內集﹐與兒女講論文義。俄而雪驟﹐公欣然曰﹕」白雪紛紛何所似﹖『兄子胡兒曰「撒鹽空中差可擬。』兄女曰﹕」未若柳絮因風起。『「

◎舅父君母昆弟象母《史記索隱》曰﹕漢《表》﹐鄔侯駟鈞。鄔﹐太原齊縣。齊哀王舅父。侯。舅父卽舅﹐猶姨曰姨母然也。《喪服。緦麻章》曰「君母之昆弟。」案﹐君母昆弟卽舅也。《緦麻章》有舅﹐又有君母昆弟。嫡子稱舅。庶子賤﹐稱君母昆弟。劉孝標《世說新書》注﹕「《魏書》﹕明帝於園爲象母起觀﹐名其裏曰謂陽。象母﹐卽帝之舅母。」

◎髯舅東坡《送王元直之詩》﹕「空使犀顱玉頰﹝注﹕先生之子﹞﹐長懷髯舅淒然。」

◎婚姻異姓兄弟連《爾雅。婚姻》曰「婿之父爲姻﹐婦之父爲婚。婦之父母﹑婿之父母相謂爲婚姻。婦之黨爲婚兄弟﹐婿之黨爲姻兄弟。」注云「古者皆謂婚姻爲兄弟。」《白虎通》曰「婚姻者何謂也﹖昏時行禮﹐故謂之昏也。婦人因夫而成﹐故曰姻。《詩》云﹕」不惟舊因。『謂夫也。又曰「燕爾新婚。』謂婦也。」《家語。弟子行》曰「獨居思仁﹐公言言義﹐其於《詩》也﹐則一日三復『白圭之玷』﹐是南宮韜之行也。孔子信其能仁﹐以爲異士。」王肅曰「《大戴》引之曰﹕以爲異姓婚姻也﹐以兄之女妻之者也。」《國語》云「先王聘後於異姓。」《周禮。司儀職》﹕「時揖異姓。」《公羊僖二十五年》﹕「宋蕩伯姬來逆婦。」《傳》云「其言來逆婦何﹖兄弟辭也。」何休曰「宋﹑魯之間名結婚姻爲兄弟。」《宣十年谷梁傳》﹕「齊人歸濟西田﹐公娶齊﹐齊繇以爲兄弟﹐友之。」疏引《爾雅》。《漢書音義》曰「連親﹐姻也。」

◎本生父《儀禮。喪服﹐齊衰不杖章》曰「爲人後者﹐爲其父母報。」宋孝宗﹐宗人稱之子也﹐髙宗封爲秀王﹐稱曰「太子本生父。」本生父者﹐猶曰視其父云耳。

◎從祖姑族祖姑從祖姑姊妹《爾雅。釋親》曰「父之從父姊妹爲從祖姑﹐父之從祖姊妹爲族祖姑。」《喪服。緦麻章》曰「從祖姑姊妹適人者報。」馬融曰「從祖姑姊妹﹐於己再從﹐在室﹐皆小功。適人﹐降一等﹐故緦。」

◎王姑《爾雅。釋親》曰「王父之姊妹曰王姑。」《喪服。緦麻章》﹕「父之姑。」注云「歸孫﹐謂祖父之姊妹。」

◎先人《詩。小宛》云「念昔先人。」《左傳。襄公二十三年》﹕「杞梁妻曰﹕」猶有先人之敝廬在。『﹝謂殖之先﹞《世說新書》﹕「桓常侍﹝彜﹞。聞人道深公者﹐輒曰﹕」此公旣有宿名﹐加先達知稱﹐又與先人至交﹐不宜說之。』「

◎離孫歸孫彌甥《爾雅。釋親》曰「男子謂姊妹之子爲出﹐女子謂昆弟之子爲侄。謂出之子爲離孫﹐謂侄之子爲歸孫。」離孫﹐今謂之彌甥。《左傳。哀二十三年》﹕「宋景曹卒﹐季康子使冉有弔﹐曰﹕」以肥之得備彌甥也。『「杜注﹕」彌﹐遠也。康子父之舅氏﹐故稱彌甥。「又稱從孫甥﹐見《左傳》﹝哀二十五年﹞。

◎從侄《唐寧遠將軍李宗卿墓志銘》稱「從侄鄕貢進士藝通撰」。

◎從祖昆弟之子《喪服。緦麻章》曰「從祖昆弟之子。」注云「族父母爲之服。再從兄弟之子。」

◎弟子《世說新書》﹕「鄧攸始避難於道中﹐棄己子﹐全弟子。」

◎外生《世說新書》﹕「郗公鑑值永嘉喪亂﹐在鄕裏﹐甚窮餒﹐常攜兄子邁及外生周翼二小兒往食。」

◎內大父《漁洋集》稱妻之祖爲內大父﹐未知所出。《顏魯公家廟碑》以妻弟爲內弟﹐見前﹝妻弟可稱內弟﹐則妻之祖可稱內大父矣﹞。

◎婦兄婦弟《王莽傳》﹕「王宇婦兄呂寬。」﹝宇﹐莽子﹞婦弟﹐出《北史》﹐見上。

◎外祖外祖母何休《公羊》注曰「禮﹐外孫初冠﹐有朝外祖之道。」《唐書》﹕「蔣外祖吳兢﹐幼從外家學得其書。」﹝《西齋集》引﹞《世說新書》﹕「魏明帝爲外祖母築館於甄氏﹐謂左右曰﹕」館當何以爲名﹖『侍中繆襲曰「宜以」謂陽「爲名。』」

◎外孫郭解﹐溫善相人許負外孫也。《喪服。緦麻章》曰「外孫。」注云「女子子之子。」

◎外家牽連之親楊子云《答劉歆書》曰「臨邛林閭翁孺與雄外家牽連之親。」

◎瓜葛《續漢書。禮儀志》注﹕「《謝承書》曰﹕」明帝嗣位﹐帥公卿百寮就園陵而朝焉。苟先帝有瓜葛之親﹐男女畢會。『「《世說。排調篇》云﹕」王長豫幼便和令﹐丞相愛恣甚篤。每共圍棋﹐丞相欲舉行﹐長豫案指不聽。丞相笑曰「詎得爾﹖相與似有瓜葛。』」注﹕「蔡邕曰﹕」瓜葛﹐疏親也。『「﹝蔡邕《獨斷》﹞

◎苗裔皇《離騷經》曰「帝髙陽之苗裔。」王逸注曰「苗﹐胤也。裔﹐末也。」又曰「皇覽揆余於初度兮。」注云「皇﹐皇考也。」

◎皇考《離騷經》﹕「朕皇考曰伯庸。」王逸注云「皇﹐美也。父死稱考。《詩》曰﹕」旣右烈考。『「

◎髙祖王父王母曾祖王父王母王父王母《爾雅。釋親》曰「父之考曰王父﹐父之妣曰王母」云云。《哀二年公羊傳》曰「不以父命辭王父命。」

◎血脈何休《公羊》注﹝莊元年﹞云「同姓有血脈之屬。」

◎從孫《周語》曰「共之從孫﹐四嶽佐之。」韋昭注﹕「共﹐共工也。從孫﹐昆弟之孫也。」

◎君公《綠水亭雜識》﹕「宋有嫁子者云云﹐其子竊而藏之。君公知其盜也﹐逐而去之。君公﹐其舅之稱﹐故婦人謂夫之兄曰兄公。」

◎結髮蘇武詩﹕「結髮爲夫妻﹐恩愛兩不疑。」又見《國三老袁良碑》。

◎女姑女叔《昏義》曰「婦順者﹐順於舅姑﹐和於室人﹐而後當於夫。」注云「室人﹐謂女姑﹑女叔﹑諸婦也。」疏云「室人是在室之人﹐非男子也。女姑﹐謂婿之姊也。女叔﹐謂婿之妹。諸婦﹐謂娣姒之屬。」何休《公羊》注曰「禮﹐婦人見舅姑﹐以棗栗爲贄﹔見女姑﹐以段爲贄。」

◎繼姑漢《李翊夫人碑》曰「繼姑入室﹐勤養糸券糸券。」

◎從舅《爾雅。釋親》﹕「母之昆弟爲舅﹐母之從父昆弟爲從舅。」

◎君男君《喪服。斬衰章》曰「妾爲君。」傳曰「君﹐至尊也。」鄭注云「妾謂夫爲君者﹐不得體之加尊之也﹐𨿽士亦然。」疏云「士言爭友﹐則屬隸不得爲臣﹐則士身不合名君。至於妾之尊夫﹐與臣無異﹐是以𨿽士妾得稱夫爲君也。」《釋名》曰「妾謂夫之嫡妻曰女君。夫爲男君。故名其妻曰女君也。」

◎婿《公羊傳》曰「君若贅旒然。」何休曰「旒﹐旗旒。贅﹐系屬之辭。若今俗名就婿爲贅婿矣。」疏云「亦是妻所持挈﹐故名之云爾。」徐廣《史記》注曰「男無聘財﹐以身自質於妻曰贅。」《索隱》曰「婿如人身之尢贅﹐是餘剩之物。」

◎友婿《釋名》曰「兩婿相謂曰友婿﹐言相親友也。」《漢書。嚴助傳》﹕「助對曰﹕家貧﹐爲友婿富人所辱。」師古曰﹕友婿﹐同門之婿。「﹝卽今妻姊妹之夫﹞

◎子侄《世說新書》﹕「謝公曰﹕」賢聖去人﹐其間未遠。『子侄未之許。「

◎表生女《杜樊川集。尙書吏部侍郎沈公郊行狀》曰「我烈祖司徒岐公與公先少保友善﹐一見公喜曰﹕」沈氏有子﹐吾無恨矣。『因以馮氏表生女妻之。「

◎外甥《唐故潁川郡陳府君﹝名直﹞墓志銘》﹕「外甥隴西李藝集。」

◎親家魚豢《魏略》曰「趙熹﹐字伯陽﹐爲平原太守。百官大會﹐光武問﹕」熹在郡何如﹖『咸稱熹政有迹。時親家諸夫人皆會﹐會罷﹐諸夫人言「熹篤義多恩﹐從長安還﹐護妾等衣食生活﹐使得蒙今日之富貴。非獨能臨人也。』」﹝《禦覽》四百七十六﹞。

◎二門公《世說新書》﹕「謝景重女適王孝伯兒﹐二門公甚相愛美。」二門公﹐猶俗言兩親家也。

◎陳氏沈卞同杜東原﹝瓊﹞《書禮札後》云「右禮書一通﹐乃先姑夫陳孟彬之母遺吾先祖母者﹐世所謂道日書也。其詞翰爲鄕先生卞孟符所作。藏之篋笥已六十餘年。昨者撿出﹐因志其自婦人書疏﹐史不詳載。惟楊太尉夫人通書曹操夫人﹐稱『彪袁氏頓首。』王逸少字師衛夫人﹐乃李太守之妻﹐其妻亦稱『李氏衛再拜。』豈皆以《禮經》婦諱不出門﹑《左氏傳》中婦人以夫姓爲姓﹑而以己姓爲名之例也歟﹖今書中稱陳氏沈者﹐蓋援是例也。事不師古﹐卽爲杜撰。先生讀書博學﹐豈肯爲杜撰者哉﹖如世俗稱『歸某郡某氏』﹑『某奉書﹐』則無出矣。先生諱同﹐孟符﹐字也。別號萍軒。仕至都昌令﹑河南郡守﹑周府左長史﹐以疾終於官。平生畏愼有守﹐世稱徳人﹐觀其言辭之典贍﹐心畫之端莊﹐可以驗其爲人矣。」

◎姑姊姑妹《左氏襄十二年傳》﹕「姑姊妹。」《正義》曰「《釋親》曰﹕」父之姊妹曰姑。『樊光曰「《春秋傳》云姑姊妹﹐然則古人謂姑爲姑姊妹﹐若父之姊爲姑姊﹐父之妹爲姑妹。《列女傳》梁有節姑妹﹐入火而救兄子﹝救﹐宋本作取其﹞。是謂父妹爲姑妹也。後人從省﹐故單稱爲姑也。古人稱祖父﹐近世單稱祖﹐亦此類也。』」

◎內叔《漁洋集》有《石龜行爲內叔長白山人賦》。內叔﹐謂妻之從父也。

◎叔翁叔婆昌黎《祭李氏二十九娘子文》云「惟年月日﹐十八叔翁及十八叔婆盧氏遣昶以庶羞之奠﹐祭於李氏二十九娘子之靈」云云﹝注云﹕公之侄孫女﹐李於妻﹞。

◎叔郎任《奏彈劉整》云「故西陽內史劉寅妻範詣臺訴列﹐稱出適劉氏二十許年﹐劉氏喪亡﹐撫養孤弱﹐叔郎整常欲傷害侵奪。」

◎侄孫唐徐氏《山口碣石題刻》稱﹕「侄孫檢校。」

◎孝子孝孫哀子哀孫謝孝《雜記》曰「祭稱孝子孝孫﹝吉祭﹞﹐喪稱哀子哀孫。」﹝凶祭﹞《世說新書》﹕「謝鎭西﹝鎭西﹐陸本作車騎﹞。玄在安西艱中﹝安西﹐謝奕也﹞﹐林道人往就語﹐將夕乃退。有人道上見者﹐問云﹕」公何處來﹖『答云「今日與謝孝劇談一出來。』」

◎髙祖《書疑》﹕《禮》稱曾祖之父爲髙祖。《左傳。昭十七年》﹕郯子曰「我髙祖少摯。」則以始祖爲髙祖。《昭十五年》﹕景王謂籍談曰「昔而髙祖孫伯。」則謂九世祖爲髙祖。

◎世父仲父叔父季父《釋名》曰「父之兄曰世父﹐言爲嫡統繼世也。」又曰「伯父﹐伯﹐把也﹐把持家政也。父之弟曰仲父﹐仲﹐中也﹐位在中也。仲父之弟曰叔父﹐叔﹐少也。叔父之弟曰季父﹐季﹐癸也﹐甲乙之次第癸最在下﹐季亦然也。」《漢書。楚元王傳》﹕「我起先取季父矣。」

◎賢家君老父《世說新書》﹕「陳元方年十一時候袁公﹐袁公問曰﹕」賢家君在太邱﹐遠近稱之﹐何所履行﹖『元方曰「老父在太邱﹐彊者綏之以徳﹐弱者撫之以仁﹐恣其所安﹐久而益敬。』」

◎家嫂《世說新書》﹕「謝公語同坐曰﹕」家嫂解情慷慨﹐致可傳述。『「安次兄據取太康王韜女﹐名綏。

◎猶子子侄侄男父子從子族子子姓《儀禮。喪服》傳曰「兄弟之子猶子也。」《晉書。王湛傳》云「濟才气抗邁﹐於湛略無子侄之敬。」顏元孫《幹祿字書》﹐顏眞卿書序﹐稱「第十三侄男眞卿書。」柳宗元《祭六伯母文》亦自稱「侄男」。顧炎武案﹕「《顏氏家訓》曰﹕」兄弟之子﹐北土多呼爲侄。『案﹕《爾雅。喪服經》《左傳》侄名𨿽通男女﹐並是對姑之稱。晉世以來﹐始呼叔侄。書侄而又加男﹐此唐人之俗稱也。「又云﹕」古者兄弟之子皆日子﹐《漢書》﹕疏廣與其兄子受﹐父子並爲師傅。《後漢書》﹕蔡邕與其叔父質得罪﹐上書自陳﹐亦曰「言事欲陷臣父子。』《晉書。謝安傳》﹕」安與兄子玄﹐父子皆著大勛。『《世說》﹕「江左殷太常父子。』亦謂殷融與其兄子誥。今人謂兄弟之丈夫子亦曰侄﹐非也。」《朱子語類》﹕「侄字本非兄弟之子所當稱﹐當稱從子爲是。自曾祖而下三代稱從子﹐髙祖四世而上稱族子。」《史記。武安侯傳》﹕「往來侍酒﹐魏其跪起如子侄。」顧炎武曰「當時未有稱侄者﹐《漢書》作子姓。《禮記。喪大記》注﹕」子姓﹐謂眾子孫也。『《列子》﹕「秦穆公謂伯樂曰﹕子姓有可使求馬者乎﹖』《史記。外戚世家》﹕」旣歡合矣﹐或不能成子姓。『「

◎宗兄宗弟宗子宗兄﹑宗弟﹐雁行也。宗子﹐尊卑通稱也。見《曾子問》﹝皆同宗之稱﹞。昌黎《考功員外郎盧君墓銘》云「愈之宗兄﹐故起居舍人。君以道徳文學服一世。」注﹕「宗兄﹐謂韓會﹐《摭言》以爲韓衢。」

◎七族《漢書》注張晏云「七族﹐上至曾祖﹐下至玄孫。」《史記索隱》﹕「七族﹑一說父之族一也﹐姑之子二也﹐姊妹之子三也﹐女子之子四也﹐母之族五也﹐從子六也﹐及妻父母﹐凡七。」

◎父友《喪大記》﹕「旣葬﹐若大夫父之友﹐食之則食之矣﹐不辟粱肉。若有酒醴﹐則辭。」陳注﹕「父友﹐父同志者。」

◎朋友世親世講世契《潛夫論》曰「語曰﹕」人惟舊﹐器惟新﹔昆弟世疏﹐朋友世親。『此交際之理﹐人之情也。「《呂氏童蒙訓》曰﹕」同僚之契﹐交承之分﹐有兄弟之義。至其子孫﹐亦世講之。前輩專以此爲務﹐今人知之者蓋少矣。「﹝交承﹐新舊官交代也﹞《唐詩紀事》﹕」杜甫與嚴武世契也﹐嘗醉登武牀﹐呼斥其父名﹐而武不忤。「

◎大父行《史記。鄭當時傳》﹕「其遊知交﹐皆其大父行﹐天下有名之士也。」

◎內賓《特牲饋食記》有「內賓」。

◎北堂《有司》曰「主婦北堂。」注﹕「北堂﹐中房以北。」

◎通好通家《世說新書》﹕孔文舉對李元禮曰「昔先君仲尼與君先人伯陽有師資之尊﹐是僕與君奕世爲通好也。」﹝《後漢書》作通家﹞《續漢書》載融語曰「先君孔子與君先人李老君﹐同徳比義而相師友﹐則融與君累世通家也。」

◎外交吉凶相告《周語》曰「東門氏來告亂﹐子家奔齊。」韋昭曰「來告﹐告周大夫也。諸侯大夫以君命使出﹐出必有禮贄私覿之事﹐以通情結好﹐吉凶相告。子家嘗使於周﹐故以亂告也。」

◎觚不觚錄一則《觚不觚錄》載﹕「兄弟之子﹑從兄弟之子﹑五服以內兄弟之子﹑妻之親從子與姊妹之子曰甥﹑次知己義兄弟之子﹑次五服以外兄弟之子﹑中表兄弟之子﹑同年之子﹑寮采會友之子﹐行必隨行﹐坐必侍坐﹐有宴會不並席也。子之同年與遠戚兄弟之子﹐𨿽同年之子﹐而年位髙者﹐行不必隨﹐坐不必侍﹐不據上席可也﹐有宴會下席可也。」

◎同歲﹝同年生附﹞

《後漢書。李燮傳》﹕「燮遷河南尹。先是﹐潁川甄邵諂附梁冀爲鄴令。有同歲生得罪於冀﹐亡奔邵﹐邵僞納而陰以告冀﹐冀卽捕殺之。邵當遷爲郡守﹐會母亡﹐邵且埋屍於馬屋﹐先受封﹐然後發喪。邵還至洛陽﹐燮行途遇之﹐使卒投車於溝中﹐笞捶亂下﹐大署帛於其背曰﹕」諂貴賣友﹐貪官埋母。『又《董卓傳》注﹕「王邑字文都﹐北地泥陽人﹐鎭北將軍。見《同歲名》。」《三輔決錄》曰「遊殷爲胡軫所害﹐同郡吉伯房﹑郭公休與殷同歲相善﹐爲緦麻三月。」﹝《禦覽四百九》﹞《風俗通》曰「南陽太守五世公與東萊太守蔡伯起同歲﹐欲舉其子。伯起自乞子瓚尙弱﹐而弟琰幸已成人。是歲舉琰﹐明年復舉瓚。瓚十四﹐未可見眾﹐常稱病﹐遣諸生交到。十八乃始出﹐治劇平春長。上書﹕」臣尙弱冠﹐未任宰禦﹐乞畱宿衛。「尙書劾奏增年受選﹐減年避劇﹐請免瓚官。詔書左遷武當左尉。會車騎將軍馮緄南徵武陵蠻夷﹐緄與伯起同時﹐公府辟瓚爲軍曲侯。瓚歸臥家﹐軍功除新陽長﹐官至下邳相。」﹝《禦覽》﹞《惇煌長史武斑碑》云「於是金鄕長河間髙陽史恢等﹐追維昔日同歲郎署。」謂光祿同舉三署郎也。

顧炎武《日知錄》﹕「今人以同舉爲同年。唐憲宗問李絳曰﹕」人於同年固有情乎﹖『對曰「同年﹐乃九州四海之人﹐偶同科第﹐或登科然後相識﹐情於何有﹖然穆宗欲誅皇甫﹐而宰相令狐楚﹑蕭亻免以同年進士保護之矣。』案﹐漢人已有之﹐《後漢書。李固傳》云﹕」有同歲生得罪於冀。『《風俗通》云「南陽五世公爲廣漢太守﹐與司徒長史段遼叔同歲。』又云﹕」與東萊太守蔡伯起同歲。『又云「蕭令吳斌與司徒韓演同歲。』《三國誌。魏武帝紀》云﹕」公與韓遂父同歲孝廉。『﹝《魏武故事》載公令曰「顧視同歲中﹐年有五十﹐未名爲老。」﹞《漢惇煌長史》云云。《孝廉柳敏碑》云「縣長同歲犍爲屬國趙臺公。』《晉書。陶侃傳》﹕」侃與陳敏同郡﹐又同歲舉吏。『其云同歲﹐卽今之同年也﹝惟《吳志。周瑜傳》言堅子策與瑜同年。《步騭傳》言與廣陵衛旌同年。此當是年齒之年。棟案﹕同舉爲同歲﹐同物爲同年﹐古法也。古年齒皆稱年﹐今人稱歲﹐而以同舉爲同年﹐殊失古義﹞。

◎座主當門生拜禮李涪《刊誤》曰「春官氏每歲選升進士三十人﹐以備將相之任。是日﹐自狀元已下同詣座主之宅﹐座主立於庭﹐一一而進﹐曰某外氏某家﹐或曰甥﹐或曰弟﹐又曰某大外氏某家﹐又曰外大外氏某家﹐或曰重表弟﹐或曰表甥孫。又有同宗座主﹐宜爲侄而反爲叔。言敍旣畢﹐拜禮得申。予輒議曰﹕春官氏選士得其人﹐止供職業耳。而俊造之士﹐以經術待聘﹐獲采拔於有司﹐則朝廷與春官氏皆何恩於舉子﹖今使謝之﹐則與選士之旨豈不異乎﹖有東海之予﹝當作子﹞﹐嶺海之人﹐皆與華族敍中表﹐從使拜首而已﹐論諸事體﹐又何有哉﹖」

