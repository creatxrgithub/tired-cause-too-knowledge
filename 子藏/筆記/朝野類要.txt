

欽定四庫全書

子部十

朝野類要

雜家類二【雜考之屬】提要

【臣】等謹案朝野類要五卷宋趙升撰升字向辰自署曰文昌未詳何地其始末亦不可考是書作於理宗端平三年徴引朝廷故事以相從一班朝二典禮三故事四稱謂五舉業六醫卜七入仕八職任九法令十政事十一帥幕十二降免十三憂難十四餘紀逐事又各標小目而一一詳證其說體例近蔡邕獨斷宋至今五六百年其一時吏牘之文與縉紳沿習之語多與今殊如朝儀有把見科舉有混試之類驟讀其文殆不可曉是書逐條解釋開卷釐然誠爲有功於考證較之小說家流資嘲戱識神怪者固迥殊矣乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

朝野類要原序

僕自幼入京都觀公朝儀刑政事名理及聞夫搢紳間眾所稱謂皆蒙然無所知識求之於書甚爲簡略或無載紀後歷聞諸師友老先生指誨歲月寖久𨿽曰彊記終不如弱文遂寄之毫楮姑目曰朝野類要逮今歲自江歸舎而舊本間爲防蠧之餘棄之可惜又以好事者來需苐須別錄旣病且懶遂移書札之費增而鋟之於木不獨有以應酬亦足以廣四方之見聞惟其宮禁內職不復紀錄非曰缺文實不敢也觀者當察焉端平丙申重九文昌趙升向辰識於雙桂書院

欽定四庫全書

朝野類要卷一

宋趙升撰

班朝【凡十二事】

禦殿

本朝殿名最多如常朝則文徳殿五日一次起居則垂拱殿遇忌前假及祠祀日分則禦後殿正旦冬至及聖節稱賀大禮奏請致齋則皆大慶殿賀祥瑞聖壽賜宴則紫宸殿宴對蕃使則長春殿試進士則崇政殿若賜宴則集英殿郊祀稱賀則端誠殿諸班直推垜子則射殿之類又有內殿如萬歲復古邇英蘃珠凝華福寧睿思殿【今上皇帝建緝熈殿之類】北宮後宮之殿又不一也

朝儀

趨朝之儀如出入不由端禮門不端簡朝堂行私禮交互幕次語笑諠嘩殿門內聚談行立失序立班交語相揖無故離位拜舞不如儀穿班仗出之類皆謂失儀卽閤門彈奏有責

常朝

今之所謂常朝蓋正殿也又名垂拱殿大凡殿名遇禮例合禦某殿則臨期設牌常朝則自九月中旬至來年五月中旬

後殿

常朝値雨則攺禦後殿

六參

又名望參謂一五日之常禮也在京大小職事及不釐務官趁赴望參不得連三次請假

輪對

自侍從以下五日輪一員上殿謂之輪當面對則必入時政或利便札子若臺諫則謂之有本職公事若三衙大帥謂之執杖子奏事

內引

內殿引見則可以少延時刻亦或賜坐亦或免穿執也

待漏

宮內之前待漏院所以俟候宮門開及閤門呼報排班則穿執而入也又名待班閤子

正謝

凡宰執侍從命下之日卽時赴新局當時便回卻上辤免表奏之後朝命不允而已受方始正行朝謝

舞蹈

謂舞蹈有七拜大起居

裹見

有罪之人朝見如與免把見則仍舊穿執謂之裹見惟加武士簇擁也

把見

軍頭引見司等子驅擁有罪之人朝見也向來紹興末年四川宣撫司管押到招捉北界僞知虢州完顏守能知商州折可直嘗如此蓋唐以來朝見之儀有五此其一也【今大禮赦及盛暑引疎決卽亦用軍頭司擁見】

典禮【凡二十事】

郊祀大禮

京城之外大祭祀皆謂之郊祀如三歲南郊圜丘時北郊祀后土皇地祗明堂中謂之明堂大禮

五使

凡大典禮皆有之如郊祀明堂則有大禮使禮儀使儀仗使鹵簿使橋道頓逓使之類山陵亦有總防按行覆按修奉橋道頓逓使之類又有修奉都護皆大臣帥座爲之

鼓吹

禮寺之太常樂也

警場

大禮等辦嚴也皆用上軍及街仗司爲之

宿衞使

駕出合經宿皆有宿衞使向來駕詣慈福宮等亦有之昔日親徵則有禦營宿衞使

習儀

凡有大典禮習儀如郊祀大禮習五輅肆赦聖節習上壽儀及臨安府敎樂之類

冊寶

奉上尊號冊寶亦有奉上冊寶使用太常儀仗鼓吹也凡玉冊則金寶所謂冊者條玉爲之紅綫相聯可以捲舒字皆金塡之或謂玉以防石代之所謂寶者印章也並文思院供造

親饗

車駕朝饗太廟也其典禮類郊祀

朝獻

四孟之月駕詣景靈宮也自神廟朝建此如在卹制內則權止

分獻

凡三歲大禮有大臣亞獻終獻之外眾天神則在壇下分獻其餘神則差官往各處行禮

奏告

凡有典禮祈禱皆差官奏告天地宗廟社稷五嶽四海等處

致齋

行祀事之官預先於本局致齋請不治事以謹潔其身也

受誓戒

三歲大禮干預行事官皆質明赴尙書省受誓戒然後致齋

恭謝

大典禮之後車駕詣景靈太乙兩宮行恭謝之禮

分詣

四孟朝獻如値雨及有事故或第二日値雨皆命宰執分詣諸殿行事

幸學

車駕幸太學則有恩例蓋古之養老尊賢之故事

釋奠

二月上丁日也凡學官並祭官太常禮官郎官皆赴太學大成殿同諸生行禮亦分爲初中終三奠用太常樂八月同

降香

凡祈禱晴雨皆降禦香乃內侍省掌其事差快行賫送重則差內侍供奉官

避殿損膳

昔時水旱祈禱未應並天變星象邊鄙未寧則聖上有避正殿減常膳之謙禮

輟朝

凡大臣等薨皆有禮例特輟視朝三日或五日

故事【凡三十三事】

八寶

自秦得和氏之璧以爲傳國玉璽其文曰受天明命旣壽永昌後子嬰捧以降髙祖於軹道者是也在漢則符璽令掌之增爲六璽至晉惠帝北徵亡失六璽石季龍得之遂攺其文曰天命石氏迨唐亦有符寶郎而五代唐末帝遭亂攜以自焚故郭周重造八寶而以天下傳本朝謂受命之寶鎭國神寶天子之寶皇帝之寶天子行寶皇帝禦寶天子信寶皇帝信寶且各有所用如受命之寶惟封禪用之其他各朝增置殿寶不在此數

大朝會

本朝禮制有元日大朝會如古之諸侯述職也凡監司帥守悉赴正旦大宴鄕貢進士亦預焉諸道之進奏官亦預焉蓋進奏官乃唐之藩鎭質子畱司京都承發文字如今之機宜故謂之侯邸

鎖院

凡言鎖院者機密之謂也故試士撰麻皆如此試士則所差官預先入院議題有司排辦撰麻則全番或半番快行節次往學士宅第傳宣俟傳宣快行來足學士上馬朝服修帽隨簇入院【造赦頭尾則亦然】若別有直宿學士或直院則出避之當夜依宣撰述如不可行者繳奏之謂之封還詞頭若可行則撰畢進呈關報閤門宣詞令舎人【令同閤門宣詞令舎人鎖宿】且當晚禦史臺閣門報明日宣麻則文武百寮赴文徳殿聽之如不可行則又有執政不押麻之例卽臺諫得以執奏矣除拜大臣則上旬后妃中旬餘官下旬俗謂下旬剝麻非也或偶置之耳

迎駕

車駕出幸經由在京去處凡百司局務官吏僧道在百步之內並迎駕往回起居若免拜則秖奏聖躬萬福山呼若免起居則不排設彩亭香案也

駕頭

孔毅父談苑云駕頭者祖宗卽位時所坐也皇朝類苑曰謂之正衙法座香木爲之加金飾四足墮其角其前小偃織藤冒之駕頭至則宣贊喝引迎駕者起居也又沈存中筆談謂是中貴官捧月樣杌子於馬上今系閤門宣贊舎人

躬請

車駕毎春天或節序躬請北宮遊幸回則從駕官多是戎裝而用禦馬院動樂今主上寶慶間躬請恭聖仁烈太后宮中宴賞是也【戎裝謂免穿執祗服衫帶若武臣則服色袍禦馬院掌聖上所乘之馬也所謂騏騎院敎駿營所掌者乃常朝並從駕者馬匹也如唐之立仗馬】

敎坊

自漢有琵琶篳篥之後中國雜用外域之聲六朝則又甚焉唐時並屬太常掌之明皇遂別置爲敎坊其女樂則爲棃園弟子也自有敎坊記所載本朝增爲東西兩敎坊又別有化成殿鈞容班中興以來亦有之紹興末臺臣王十朋上章省罷之後有名伶達伎皆畱充徳壽宮使臣自餘多隸臨安府衙前樂今𨿽有敎坊之名隸屬修內司敎樂所然遇大宴等每差衙前樂權充之不足則又和雇市人近年衙前樂已無敎坊舊人多是市井岐路之輩欲責其知音曉樂恐難必也

等子

軍頭引見司等子舊是諸州解發彊勇之人經由逓傳至京師今則只取殿前舊司捧日等指揮人兵揀爲之故令於等子年勞授諸州排軍受事人員之職出職之日舊皆詣都進奏院行謝蓋奏院轄逓鋪故也等子之上謂之忠佐軍頭皆由百司人兵親兵及隨龍人年勞陞爲之或幕士帶之

金雞

大禮畢車駕登樓有司於麗正門下肆赦卽立金雞竿盤令兵士捧之在京系左右軍百戲人今乃瓦市百戲人爲之蓋天文有天雞星明則主人間有赦恩

聞喜宴

在京則賜及第進士宴於瓊林苑中興以後就於貢院

曲宴

有旨內苑畱臣下賜宴謂之曲宴與大宴不同之義也

聖節

國朝故事帝後生辰皆有聖節名後免之只名生辰惟帝有節名蓋自唐明皇千秋節始也

進香

北宮聖節及生辰必前十日車駕詣殿進香

滿散

滿散者終徹也每遇聖節生辰宰執赴明慶寺預先開啟祝壽道場至期滿散畢賜宴

曝書

每歲七月七日祕書省作曝書會系臨安府排辦應館閣並帶貼職官皆赴宴惟大禮年分及有事則免

聖祖

眞宗皇帝尊九天司命天尊爲聖祖天尊大帝蓋仿唐尊老君故事也其詳載於國史又祕書有聖祖天尊大帝降臨記

諸節

自唐以二月一日爲中和節國朝因之以正月三日爲天慶節【景徳五年正月三日天書降】四日爲開基節【顯徳七年正月四日太祖皇帝登位】四月一日爲天祺節【大中祥符元年四月一日天書降】六月六日爲天貺節【大中祥符三年六月六日天書降】七月一日爲先天節【後唐天成元年七月一日聖祖軒轅黃帝降】十月二十四日爲降聖節【大中祥符五年十月二十四日天書降】是日禁屠宰行刑著爲令甲

天慶觀

諸州皆置建之所以奉聖祖天尊大帝

報恩光孝寺觀

髙宗皇帝中興以來令諸州軍各建置報恩光孝寺觀一所追崇佑陵香火

上貢

諸州歲貢土產之物也卽夏禹任土作貢之義

宣賜

俗謂經由閣門有司出給關照之物爲明宣賜不經由有司特旨賜之則曰暗宣賜

擊門

宰相動止謂陰有犦槊神衞之所以秦中歲時記言宰相儀仗有類牛頭形者卽是也今之宰執出入其金吾先以物敲擊門臺謂報警犦槊神也

免坐錢

國朝向有除授遙郡某州刺史則亦有勅命下本州照應其州遇細銜公文則亦列其銜於後若本官他日經由本州則其知州合避防遜坐本義刺史卽是正官也舊有除節度使者經由本鎭不欲入坐而本鎭迎送之外又有禮物俗名免坐錢今廢之

收諸侯權

唐以來藩鎭皆有質子畱京都而藝祖去襲封制知通資任以限之其餘節制兵權之類則中興制度也

羈縻

荊廣川峽溪洞諸蠻及部落蕃夷受本朝官封而時有進貢者本朝悉制爲羈縻州蓋如漢唐置都防之類也如今之安南國王每遇大禮則加封功臣字號而每歲差官押歷日賜之是也

接送伴

蕃使入朝差官待之來程有接伴使副回程則爲送伴

館伴

蕃使入國門則差館伴使副同在驛趨朝見辭遊宴

伴射

殿前馬步三司輪差借觀察承宣之官環衞四廂之職以伴蕃使射射於玉津禦園勝則有金帶陞轉官資之賞

私覿

俗謂之打博蓋三節人從各以物貨互易也

會食

上庠有會食之禮諸百司亦有之凡同官輪日爲之惟陪蔬果盤飣之費

上馬

百司出局人從先報上馬者蓋舊禮只是乘騎自中興以來始乘肩輿也今從駕亦乘騎耳

題名

進士及第各集鄕人於佛寺作題名鄕會此起於唐之慈恩寺塔也若官司州縣防事各立題名碑者蓋遺忘爾

春宴

中興以來承平日久慶元間京尹趙師睪奏請從故事排辦春宴卽唐曲江之遺意也卽於行都西湖用舟船妓樂自寒食前排日宴會先宴使相兩府親王次卽南班郡王嗣秀嗣濮王楊開府兩李太尉次請六曹尙書侍郎統兵官次宴節度承宣觀察使南班及都承知閣禦帶環衞官次都司密屬官次宴卿監次宴六曹郎中郎官並是京尹館伴後京尹李澄遵故事奏請如前供辦後開禧以後兵興及追擾百色行鋪害及於民此宴不復舉矣

朝野類要卷一

欽定四庫全書

朝野類要卷二

宋趙升撰

稱謂【凡三十九事】

行在

天子駐蹕之所在也古不聞之自秦漢方有此稱本朝有司初稱隨駕某司自眞廟後皆稱行在惟三省學士院臺諫內侍省之類不云行在蓋天子之司及常侍之謂也

雜壓

以官職混序進遷之列以定品秩髙下序其列位

五府

兩參政三樞密

兩府

樞密並直太尉

八位

此蓋舊制左右僕射尙書左右丞中書侍郎門下侍郎之類

三省

中書省門下省尙書省也中書擬定門下進畫尙書奉行紹興十五年中書門下並而爲一俱謂之制勅院

兩省

給舎並左右史也東省繳章西省掌詞頭記注

兩制

翰林學士官謂之內制掌王言大制誥詔令赦文之類中書舎人謂之外制亦掌王言凡誥詞之類

史官

起居郎起居舎人謂之左右史掌記注日生機政又實錄院日曆所會要所皆編修國朝史文

侍從

翰林學士給事中六尙書及侍郎是也又中書舎人左右史以次謂之小侍從又在外帶諸閣學士待制者謂之在外侍從

六院

登聞檢院登聞鼓院官告院都進奏院諸軍司糧料院兩審計司皆儲材擢用之地凡作縣有聲等官多除此

四轄

提轄左藏庫文思院貨務雜買場謂之四轄亦爲儲材之地

貼職

宰執資格者帶觀文資政端明學士侍從資格者帶諸閣學士及以次侍從帶待制卿監資格者帶修撰直閣及京官直祕閣武臣帶閣門宣贊舎人之類

機政

宰執職事之謂

朝典

國之大法

親民

理治百姓監鎭知寨亦然

長貳

正官與副官之總名

幕職

僉判司理司法司戶錄參節推察推節判察判之類幕者本以主帥出塞從權安營立帳而得此名如衞靑幕府是也

上馬官

敎授至防前上下馬故也

寄居官

又名私居官不以客居及本貫土著皆謂之私居寄居其義蓋有官者本朝廷仕宦也

判府

宰相三公三少眞王出鎭方謂之判其餘乃過呼

縣令

未攺京朝官宰縣也

知丞

已攺京朝官也未攺則帶權字只謂之縣丞

軍使

在縣之上軍監之下

舉主

依條制科格以薦名於朝廷者內有職司常員之分

元老

國之老舊名臣也

宿儒

久有名望之士也

賢路

淸要儲材陞擢之所也

言路

臺諫給捨也

搢紳

仕宦之稱本指其笏帶之類也

儲材

抜擢於此職以待進用也

淸要

職慢位顯謂之淸職位顯謂之要兼此二者謂之淸要

冷官

凡緩慢優閒之職是也因杜子美詩云廣文先生官獨冷後人遂專以號敎官

麤官

武臣及軍官之自謙或以爲譏

開官口

舊制及第人帶左字餘皆帶右字以左字像開口也今並不帶左右字

院體

唐以來翰林院諸色皆有後遂效之卽學官樣之謂也如京師有書藝局醫官局天文局禦書院之類是也卽今畫家稱十三科亦是京師翰林子局如徳壽宮置省智堂故有李從訓之徒

世賞

書曰賞延於世卽今之奏蔭之類

選調

承直郎以下廸功郎以上文資也又謂之選海以其難出常調也

未出官

謂文學助敎將仕通仕登仕下班資法之類

十三階

右武以上至刺史爲止法

舉業【凡四十八事】

治經

春秋兼三傳易書詩二禮各以一經仍各兼語孟謂之小經若詩賦人舊亦曾兼一經今免

武舉

分二等蓋絕倫者挽二石以上力斗平等者挽九斗以上可也至日步射兩箭馬射正背共五箭爲頭場

三場

第一場本經義三道小經義各一道計五道若詩賦人八韻賦一道省題詩一首第二場論一道第三場策三道仍各有格式條限若武舉則以弓馬爲第一場其次七書義五道其防三道

州縣學

卽古者國有庠鄕有校之義本朝宰相王安石增制應補之法考試陞賞與貢舉不相干慶元以來又增辟齋名以廣武舉之士蓋從臣寮請也

簾試

補試中者再於長官簾前試一次治經人作語孟義詞賦人作省題詩優者行食其有任子銓試過赴吏部簾試經義破題或有詩亦謂之簾試

供課

州縣學生分旬習試三場各給冊子供呈上庠亦然

堂試

州學考試考分將來由此陞補

陞補

堂試累中人推賞至於陞入上庠

補試

州縣學春秋兩放補試白身人本經中者注籍

混補

天下士人不限有無學籍皆得赴試本經一場中者入上庠

大補

選試舊舉待補及州縣學等級該恩士人陞上庠也

待補

三場內只第一場合格及補試內只大經合格蓋恐黜下之可惜故以此勉其學者惟武舉只弓馬合格者待補謂之一事中

私試

每月試一場凡滿季計三場謂孟月本經仲月論季月策並鎖試於前廊以學官主文考校惟公試之月免

公試

每歲春二三月之交公試兩日三場謂第二日論策各一道並差外官於貢院主文以學官干預考校

內舎

入上庠宗學者皆外舎生若校定滿年行食分數之人如公試中等卽依例陞補內舎與公試防同出自後方得爲長諭若內舎私試連三次不中者降爲外舎

上舎

內舎校定分數人兩年一次試陞上舎凡九月內鎖院三場以優等平等取人其法嚴於省解也中者自後不復赴公私試只赴上舎試以趲釋褐如入學六年得爲釋褐者謂之走馬上舎

釋褐

上舎試中優等者釋褐以分數多者爲狀元其名望重於科舉狀元

神童

十歲以下能背誦挑試一經或兩小經則可以應補州縣小學生若能通五經以上則可以州官薦入於朝廷而必送中書省覆試中則可免解

覆試

童子舉及應制科人先進呈論策卷子如稱旨必送中書省覆試內童子赴都堂於宰執前同中書省官挑試

量試

州縣學略而小試其才也

請舉

赴解試之謂也古者舉賢之制

保頭

舉人三舉終場者得爲解試保頭

解試

依額取人薦名於朝廷謂之鄕貢若從來無學籍者經營請舉則必費力如曾赴混補則猶庻幾於科舉也此系本州及第出身官主文考校其武舉只就殿步帥前試弓馬中者然後赴鎖院考試七書義並策蓋武舉者保官徑奏名引試也

漕試

轉運司承集本路見任官牒送到隨侍子弟及五服內親如州府解試法但漕司員額頗寛容也系選差本路官主文考校

附試

因事在他鄕而未能歸本貫者皆就轉運司附試只是取人太少卻易爲文才

免解

在學及格或遇特恩

比試

武舉士人先試經義一次然後赴解試

省試

除四川外諸州及漕司解士就禮部貢院鎖試名曰省試

免省

上舎試取中在省試前卽免省赴殿

還省

前舉已中解試人因丁憂事故之人於今舉還試

類試

四川州軍解士只就安撫制置司類省試畢徑赴殿試

殿試

本朝例就崇政殿鎖試考試策一道畢日唱名

還殿

前舉已中省試人因事故未赴殿者今舉還試

免殿試

往年遇主上卽位以後第一次謂之龍飛防又嘗因諒陰皆曾免試秪詣唱名

唱名

謂之臚傳聖上禦殿宣唱第一人第二人第三人爲一班其餘逐甲各爲一班

恩科

年髙而到省多次特奏名其魁亦賜同出身而次甲則得文學之名俟赦文內於銓試或於銓注卽授權尉之類亦有𨿽年及而未願就恩科亦從便仍舊赴省

三元

解試省試並爲魁者謂之雙元若又爲殿魁者謂之三元然多是免殿故也蓋殿試以策取人難得必魁治經義人也

黃甲

正奏名五甲也吏部謂之黃甲闕防第五甲舊多貴顯故或稱爲相甲

探花

選年最少者二人於賜聞喜宴日先到瓊林苑折花迎狀元吟詩此唐制久廢今人或謂第二名爲探花者非是

擔榜

戲謂第五甲末名爲擔榜狀元

宏辭

自唐以來有之本朝之制尢嚴上自祕書下及俗文無不博覧蓋所學他日翰苑並掌雜著也鎖試隨貢舉之歲三場議論並以文字合格中選取人無額也

賢良

卽漢舉賢良之制也本朝尢嚴紹興間嘗令背記九經注疏而學者遂少後臣寮請免之止令記其義鎖試之日三時六論如五題合格卽中選

銓試

奏蔭出身人各占經趁赴春銓試中選卽參部若是登仕郎以下卽換選人文資也黃甲年分則第五甲人就附試之

拍試

武臣奏補人銓試弓馬者謂之拍試並挑試律文

刑法試

奏補人願試刑法者兼治兩小經如中選卽入大理評事或是刑司檢法官次第可至刑部尙書

敎官試

及第出身次甲人合試敎官者依次試本經詩賦中選卽注諸州敎授

召試

及第出身次甲人已歷仕者召試館職中選卽爲祕省官若武舉人召試閣職則爲舎人所試文字尢精細於常制

試換

武臣願換文資者如銓試之制若奏蔭人並武舉及第官願再試出身者從便應解試赴省惟年勞補授及雜出身人不許換也

醫卜【凡六事】

醫學

如太武學設齋仍如舉人入試程文於判局下又有敎授

判局

判太史局卽自挈壺靈臺郎五官正及大夫遞遷充判局判太醫局自齋舎執事遞遷充判局

國醫

此名醫中選差充診禦脈內宿祗應此是翰林金紫醫官

試補

星學則於本局試算造大歷測驗乾象醫學則赴禮部貢院三場選試於難經素問脈經本艸仲景傷寒論聖惠方病源此七經內出題第一場則墨義三道脈義二道第二場大義三道假令論方義一道第三場假令法二道運气一道比之士人止不赴殿試其舉業亦爲科場

局生醫生

如前試補中則曰局生學生入學次第試補遷攺職事如庠序例

出官

醫學出官則補醫職注授京寺監修合官辧驗官及諸州軍駐泊醫官

朝野類要卷二

欽定四庫全書

朝野類要卷三

宋趙升撰

入仕【凡十二事】

及第

文武舉正特奏名皆爲及第出身

奏補

文武臣入仕及格卽依本身官照格法遇大禮奏蔭弟侄子孫若侍從以上許降資授異姓如官𨿽及而考未及則身後恩澤

捧香

后妃親屬該恩得官者謂之捧香恩例

西官

親王南班之壻號曰西官卽所謂郡馬也俗謂裙帶頭官

軍班

內外諸軍兵並班直軍頭司等人年勞或有功得官皆是

年勞

內外百司吏職及諸州監司吏人皆有年勞補官法俗謂出職是也免銓試徑注差遣

雜出身

非及第奏補年勞之類者謂之雜出身

保引

內外百司差遣皆以恩例保引親屬系籍待試或超補非比州縣泛常差補也

進納

有因納粟賑糶及助邊者有只納粟則得不理選限文資者俗謂之買官此不可以就試出身也

封贈

生曰封死曰贈自有格法典例外有年及百歲卽加封一資而致仕也

歸附等

歸正謂原系本朝州軍人因防蕃後來歸本朝歸順謂元系西南蕃蠻溪峒頭目等納土歸順依舊在溪峒主管職事歸明謂元系西南蕃蠻溪峒久納土出來本朝補官或給田養濟歸朝謂元系燕山府等路州軍人歸本朝者忠義人謂元系諸軍人見在本朝界內或在蕃地心懷忠義一時立功者

腳色

初入仕必具鄕貫戶頭三代名銜家口年齒出身履歷若注授轉官則又加舉主有無過犯崇觀間卽云不系元祐黨籍紹興間卽云不系蔡京童貫朱勔王黼等親屬召保官結罪慶元間人加卽不是僞學近漸次除去差除【凡十一事】

中旨

自禁中降下禦筆或直旨付有司施行

參堂

京朝官不於部授卽於廟堂陶鑄差遣謂之參堂又曰幹堂亦曰堂闕或差選人者

呼召

欲見宰執者具名刺門狀計會本府書司直省官謂之下呼召候呼召卽隨引參見

堂除

都堂奏差者也武臣卽經樞密院專差員闕則曰樞密院札子或樞密院奏云

參選

吏部四選尙書左選掌承務以上右選掌武翼郎以上侍郎左選掌廸功郎以上右選掌承信郎校尉以上兵部掌下班只應進義進勇副尉等刑部掌進武副尉所謂參部注授也

擬差

四選兵部奏擬差遣

殘闕

年老免銓試人或雜出身等人卽注殘闕零員闕差遣

辟差

帥撫監司郡守或奉選使堪倚用之人具名詣闕奏差

定差

四川州縣只就各路轉運司爲銓選參注差遣每孟月出榜仲月參注季月申發請朝廷給降付身文字內亦有通判員闕者若因事到闕亦許歸吏部或參堂陶鑄者其二廣亦間有之

差攝

帥撫監司州郡選有官或待闕人攝職謂之權局本官自謂之被檄是也若白身人借攝文學助敎將仕郎副尉承信之類謂之白帖在法有禁

旌擢

謂賞有功績者特陞差職也

起復

已解官持服而朝廷特再擢用者名曰起復系此二字或已年及致仕或在降責中朝廷再擢用之謂也陞轉【凡十一事】

攺官

承直郎以下選人在任須俟得本路帥撫監司郡守舉主保奏堪與攺官狀五紙卽趨赴春班攺官謝恩則換承務郎以上官序謂之京官方有顯達且舉主各有格法限員故求攺官奏狀最爲艱得如得則稱門生

減年

磨勘轉官有四考或五考者該恩減其年數則給公據異日捧類收試

寄理

當轉官而官序之名犯家諱者權止且帶寄理二字他年並轉

雙轉

有軍功人自武翼郎以上毎轉一官卽雙轉兩官若及第出身人不轉奉直中散亦仍雙轉也

特轉

謂非循常法陞轉而特有指揮賞轉者

越轉

有功或及第人特越次第徑轉之類

正法

謂如文臣轉中大夫直候職及侍從格方許轉太中大夫若執政轉至金紫光祿大夫直候拜相方許轉行特進又如武臣轉至武功大夫若有軍功方許轉行右武餘人以三官比轉一官又如捧香只轉至訓武郎年勞只轉至承直郎之類

回授

合轉官而礙正法者許回授與弟侄子孫入仕或轉行

比換

內外百司吏職未該年勞而願比換者依格攺換官資注擬差遣

兩易

俗謂對移也或因避嫌或以得罪被劾而罸輕者皆兩易其任或事妨者亦然

賜出身

元非科舉入仕而特蒙大用或賜同進士出身方可執政蓋國朝法也

爵祿【凡九事】

食邑

官序及格合封諸縣開國男以上者隨有食邑戶數蓋比古之小大諸侯得國也若又及格則有食實封幾百戶舊制每實封一戶隨月俸給二十五文其加封則自有格法

職田

外任小大官屬合得職田者月俸之外本州給還米斛凡到任一年分並四月以前理上者該給

茶湯錢

爲兼職而給也

賜借緋紫

本朝之制文臣自入仕著緑滿二十年換賜緋銀魚袋又滿二十年換賜紫金魚袋又有𨿽未及年而推恩特賜者又有未及而所任職不宜緋緑而借紫借緋者卽無魚袋也若三公三少則玉帶金魚矣惟東宮魚亦玉爲之

伎術官服色

醫官並太史官謂之文官頭武官尾蓋初入仕著緑及格則換紫並紅鞓帶又及和安春官大夫則或特轉之類而醫官有特賜金帶者

兩鎭

謂封兩處節度使

兩國

謂封兩國王及夫人

襲封

謂世代授此官也如兩嗣王主奉濮秀祭祀如孔子之後世封衍聖公如周世宗之後柴氏世封崇義公蓋二王后之故事也

恩異

如詔書及贊拜皆不名如肩輿入朝並賜元老大臣職任【凡十事】

百司

上自三省下及倉場庫務皆爲百司或謂之有司又謂之京局

內諸司

自內侍省以下在禁中置局並應屬內司子局者皆是也

左右廂

廂官之名取廊廡間分職佐治之義今之城南北廂比通判資序蓋比擬開封府左右四廂舊制也若在城兵馬都監則又廊廡管押之義也故無刑禁

外臺

安撫轉運提刑提舉實分禦史之權亦似漢繡衣之義而代天子巡狩也故曰外臺

駐札

淞江都統諸路總管路鈐等及京畿東南將副之類皆曰某州駐札者蓋本朝兵制所以示此乃天子之軍也

牌印

印司掌銅木朱記以牌詣本官請關印用印畢封匣復納之凡牌入則印出印入則牌出蓋立法防嚴之意也

公參

小官赴任詣長貳公參訖衙前聽候三日方敢退歸本職今制遂禁廷拜

成資

滿任也

舉畱

見任官有政績而吏民願得再任者須本處進士同耆老以下列狀經歷司舉畱次請上司申乞

不釐務

添差之官則不理政事也若許干預則曰仍釐務

朝野類要卷三

欽定四庫全書

朝野類要卷四

宋趙升撰

法令【凡七事】

一司

在京內外百司及在外諸帥撫監司財賦兵馬去處皆有一司條法如安撫司法許便宜施行之類是也

海行

勅令格式謂之海行蓋天下可行之義也

續降

法所不載或異同而謂利便者自修法之後每有續降指揮則刑部編錄成冊春秋二仲頒降內外遵守一面行用若果可行則將來修法日增文攺創也

進擬

刑部定法斷獄奏呈也

審覆

大理寺定刑行下所屬州郡斷獄也

勅杖

謂降旨而杖之也

罰

內外百司吏屬有公罪之輕者皆罰直入官每一直卽二百文足如贖銅之例

文書【凡十四事】

詔書

翰林學士院四六句行文而爲典故大事者也

制書

但是聖旨文字皆爲制書

手詔

或非常典或是篤意及不用四六句者也

禦札

又嚴於詔書

徳音

泛降而寬卹也

曲赦

特降比赦頗輕乃專爲一事一處有兵災罪眚之類

赦書

常制恕刑之命也

翻黃

監司州郡備錄赦文而行下所部也自慶元末諸縣亦降黃赦蓋從臣寮請也

批答

執政以上有章奏請則降批答以下則降詔

宣帖

惟軍校授宣理爲恩例陞補

白麻

文武百官聽宣讀者乃黃麻紙所書制可也若自內降而不宣者白麻紙也故曰白麻【自元和初凡赦書徳音立後建儲大誅討拜免三公宰相命將曰制書並用白麻不用印】

諮報

學士院關報朝省之稱

書黃

凡事合經給事中書讀並中書舎人書行者書畢卽錄錄黃過尙書省給札施行如不可行卽不書而執奏謂之繳駁故俗諺曰不到中書不是官

省札

自尙書省施行事以由拳山所造紙書押給降下百司監司州軍去處是也

部符

六部行符卽省札之義其末必曰符到奉行

勅牒

凡知縣以上並進士及第出身並被指揮差充試官或奉使接送館伴及僧道被旨住持並廟額並給勅牒

官牒子

上司防常追呼下司吏屬只以片紙書所呼叫因依差走吏勾集

奏札

又謂之殿札蓋上殿奏對所入文字也凡知州以上見辭皆用此

旦表

在外帥守監司每月一日上起居表所以代朝參也各預先發上都進奏院臨期經閤門投進

謝表

帥守監司初到任並陞除或有宣賜皆上四六句謝表

賀表

帥守監司遇有典禮及祥瑞皆上四六句賀表惟冬至歲節不用四六句自有定式

起居表

鄕來在卹制內遇冬至故攺之名爲起居其他合用賀表亦如之

慰表

鄕來卹制皆上表稱慰

百官表

百官詣殿拜表皆宰相爲班首系銜總之云文武百寮須云丞相臣某等系禮部郎官行詞

奏牋

若上后妃東宮則名之曰牋

功徳疏

聖節則帥守監司各上賀表並道釋功徳疏及進銀奏皆四六句經通進司投進

萬言書

上進天子之書也若上公侯則名之曰長書

進狀

經檢院者圓實封奏機密軍期事朝政闕失利害及公私利濟並軍國重事若經鼔院者疊角實封陳乞奏薦再任已得指揮恩澤除落過名論訴抑屈事本處不公及沈匿等事在京官員不法等事兩院狀封皆長八寸

堂札

上宰執之公札也

白札子

上利便之書也與不題名之義同

邊報

沿邊州郡列日具幹事人探報平安事宜實封申尙書省樞密院

奏案

州郡或提刑司勘成大辟及合奏獄案也得回降則斷之若姦穢則只申省

帥札

平時四川安撫制置司亦出給札子蓋其重權兼主銓量差注類試事也其他安撫制置司便宜者亦出給札子

朝報

日出事宜也每日門下後省編定請給事判報方行下都進奏院報行天下其有所謂內探省探衙探之類皆衷私小報率有漏泄之禁故隱而號之曰新聞

政事【凡四事】

巡按

監司按四季巡視所部州縣者古因漢髙帝遊雲夢之後漸廢巡狩述職之制故遣奉使以代之

銓量

審驗人材也如四川新任守倅去朝廷遠者免朝辭只赴安撫制置司銓量訖之任

便民五事

監司郡守到任半年各具便民五事奏上

臧否

監司歲具所部官美惡奏上謂之臧否奏若某員功過俱無者不具

雜制【凡十事】

禁謁

百司門首謁禁者不許接客也若大理寺官則又加禁謁及亦不許出謁也

式假

除父母喪解官及承祖父母重服之外余親之喪只給式假

白堂

公事取覆宰執也

稟臺

公事取覆禦史也

過堂

尙書省密院屬官於入局日分持所議事上都堂稟白宰執而施行之

家諱

授職任而犯三代名諱者許避之如開禧初張嗣古除起居郎以犯諱辭免曾攺名侍立修注官其餘若二名偏犯卽不避亦具辭免之

奉朝請

在京宮觀仍奉朝請者依舊趁赴六參也

堂謝

授官職朝謝畢謝宰執

待罪

具奏自劾也又宰執奏陳自謙之詞曰臣待罪政府或帥府獲逆冦恐難於上請先誅而後申奏待罪乃待朝廷責其專擅之罪諸州軍被火亦然

違年

過期不赴任也理爲過犯批上印紙

帥幕【凡十七事】

安撫

安撫之權可以便宜行事如俗謂先施行後奏之類是也通轄一路之兵民若宰執出鎭或曰安撫大使若沿邊又有管內安撫謂只轄本州也

宣撫都督

侍從以上稱宣撫卽平時安撫之義也執政以上則稱都督

節制

本朝兵制最爲周密如節制之稱所以使寄戍之軍服其權也若平時鎭江府武鋒軍駐楚州則其州守臣有統轄屯戍之兼職

招討招撫

討者伐不道之臣撫者安故國之民

便宜

主將之從權行事也謂之便宜黜陟

密詔

自唐已有此蓋事干大計不欲明示則密遣圖之

矯詔

一時從權以濟其謀也

檄書

彰彼之罪惡所以出師之由以感動人心期與天下共誅之也

報防

奏勝之書也詩云一月三防

露布

誅討奏勝之書也

蠟彈

以帛寫機密事外用蠟固防於股肱皮膜之閒所以防在路之浮沈漏泄也

挑戰

兩陣旣立各以將出鬭也

鏖戰

乘勇而進也故漢注以爲盡死殺人曰鏖

巷戰

城市之內接戰也如李存孝誤入長安之類

野戰

閱習驍鋭也

刼寨

夜間攻其營壘令其自亂然後以勁兵續之

貫寨

日間攻亂其營壘也

朝野類要卷四

欽定四庫全書

朝野類要卷五

宋趙升撰

降免【凡十五事】

遭章

臺諫入奏疏言其罪以請貶其人也

彈奏

言其公罪及閤門禦史臺糾其失儀等事

合臺

自長官以下各入一奏以言人罪也

按劾

謂按其事而申上或秖免其職

降授

降官者系銜首帶此二字開禧徵伐之際嘗有權免軍官帶此之官

責授

責者不限降幾官之數徑指低階責授之

聽勅

在朝大臣或被臺章或先乞出則一面般出國門於寺觀中安泊以待命

南行

仕宦得罪而南行者蓋二廣多是瘴煙遠惡及水土惡逆之州縣江西亦或有之所以貶於其處也

剝麻

本朝無誅大臣之典故大臣有罪亦多是先與宮觀然後臺諫上章得旨批依別日又宣麻降之漸次行貶

居住

被責者凡云送甚州居住則輕於安置也

安置

安置之責若又重則羈管編管

勒停

編管以上則必除名勒停謂無官也故曰追毀出身以來文字

量移

該恩原赦則量移近裏州軍

逐便

旣量移如又該恩則放令逐便

敍復

被責之久該恩敍復舊官者自有格法

退閒【凡四事】

宮祠

舊制有三京分司之官乃退閒之祿也神廟置宮觀之職以代之取漢之祠官祝釐之義𨿽曰提舉主管某宮觀實不往供職也故奏請者多以家貧指眾爲辭降旨必曰依所乞差某處宮觀任便居住惟在京宮觀不許外居

自陳

因奏請得祠祿者將來尙可以復任職守若朝命與之則不任也故優恩又有理作自陳之名也

嶽廟

選人使臣則監嶽廟及宮觀之次等也

引年致仕

古之大夫七十而致仕之例也古則皆還其官爵於君今則不然故謂之守本官致仕惟不任職也若𨿽未及七十但昏老不勝其任亦奏請之故曰引年

憂難【凡九事】

致仕

官員不祿先乞守本官致仕續奏身故者緣致仕合有蔭補恩澤也

遺表

大中大夫以上不祿者旣奏致仕復上遺表則又有遺表恩例

艸土臣

丁憂者旣發喪居憂如具銜只稱艸土臣

駕幸臨奠

本朝禮例毎大臣薨皆駕幸其府第臨奠之恩多是其子孫上表辤免之

勅

差中貴官監防喪事

宣

賜資財令辦事喪家多願宣蓋省費於勅也

丁憂

父母憂解官持服承重者亦同軍官免之若余親則有給式假法

諡法

自古有之所以定生前之徳行每一字其義取用之端甚多本朝立法有𨿽無官而有徳行者亦賜之皆有擬文一道太常博士撰吏部考功奏行之

從吉

大祥畢禫服終逾月從吉謂攺吉服也然後朝見或參選

余紀【凡十七事】

書舗

凡舉子預試並仕宦到部參堂應該節次文書並有書舗承幹如學子乏錢者自請舉至及第一並酬勞書舗者

承受

仕宦在外任者自有專一承受幹當之人或是百司系籍人或是門吏凡有大小事務爲之了辦

陶鑄

宰相擢用仕宦謂之陶鑄者取造化之義向因畱相家諱鑄遂易爲陶鎔正如避冦相名秖書此準字也

宅引

宰執入堂前有朱衣乘騎對引若無常朝之日則自府第入堂治事謂之宅引入堂

告詞

有四六句者有直文者並書於告軸然侍從以上須是四六句行詞凡在內但是班朝百司𨿽廸功郎亦有之若外任須是京官通判以上則命詞也若節度使以上則又先次宣降麻制矣

网袋

侍從以上資格者官告皆有紫絲銀鐸鈴网袋貯之

望祝

如五嶽四瀆之類則毎歲皆降禦名祝版祝之若其餘去處皆望祝之

車馬

宮人出入其兵士呵喝車馬者蓋舊來只自乘坐車子也中興以來用肩輿亦喝車馬

揀班

班直等皆自三衙舊司指揮人兵及皇城司親事官揀中等之人充之如捧日揀過東三班天武揀過禦龍直驍騎揀過騎禦馬之類然本朝之制班直不置隊伍若敎習武藝臨期整辦旗號此最良策也

京畿將

京師舊有十將令第二將駐札臨安府者緣昔日差出招捉冦盜因而屯此也

破白合尖

選人得初舉狀謂之破白末後一紙湊足謂之合尖如造塔上頂之意

勘過

在京關支請給等事須經糧料院審計司勘過及關會太府寺方可支給其外路大軍錢糧自有分差糧審院施行

打視

庫務差遣人及投軍人須遠視目力喝其指數謂之打視防其目疾爾

輪筆

官員分以文字書押或以日或以長貳分而判押之謂

集注

左右選注闕集長貳廷坐而下列願注授之人髙唱其闕而問之以授窠闕

期集

應舉士人欲共陳其利便則指定一所在會集諸人定議以申明之行都差注諸大寺院頭首亦集諸頭首相聚定議此人行檢保明申差亦謂之期集

同年鄕會

諸處士大夫同鄕曲並同路者共在朝及在三學相聚作會曰鄕會若同榜及第聚會則曰同年會

朝野類要卷五

