花月尺牘虞山徐枕亞著

卷一初遇園中致書寄慕

女士靑睞﹕

東鄰宋玉﹐不窺園者經年矣。春色惱人﹐欲眠不得﹐而洋場十里﹐盡是塵囂﹐選勝探幽﹐何處得少佳趣。行行且止﹐步入公園﹐門前車馬紛馳﹐不過成一哄之市而已。蜿蜒循徑﹐繡艸若茵﹐一片櫻花﹐睨人欲笑。初以爲畫廊新柳﹐必有麗人點綴其間。羯鼓一聲﹐萬花齊放﹐未嘗不一飽眼福也。無如俗粉庸脂﹐但工塗抹﹐弄姿搔首﹐顧影自憐。聽杜宇啼聲﹐已催我不如歸去矣。不圖荼靡架下﹐一瞥驚鴻﹐豈許飛瓊天風吹下耶﹔抑宓妃洛水﹐欲博陳思一賦耶﹖微論盛鬋丰容﹐非時下妝束所能及﹐卽衣香鬢影﹐姍姍其來﹐而欲不拜倒石橊裙下﹐得乎﹖

竊思僕翩翩之少年也﹐椿蔭早凋﹐終鮮兄弟﹐𨿽未敢頡頏朱頓﹐富甲一鄕﹐而爾宅爾田﹐燕詒猶昔。所以落落寡偶者﹐深恐爲蜂媒蝶﹐使所欺耳。然而鰈鰈鶼鶼﹐有美必合﹔弱冠畢業以後﹐伏居家衖﹐卽欲物色佳人。不然﹐豈有不乘長風破萬里浪﹐求學於扶桑三島哉。日復一日﹐正在自悔蹉跎﹐天假之緣﹐得諸邂逅。匆匆返舍﹐大有積思成悔之感。繼如女士亦淸門望族﹐夙以不櫛進士自命。尊甫一鄕祭酒﹐尢愛掌珠﹐擇婿之苛﹐逾笄未字﹐而閨儀家法﹐足式晚近澆薄之所爲。僕何人斯﹐敢陳家世﹐然而九回腸轉﹐一點心通﹐回首舊遊﹐芳容如在。誦周南首章﹐不能忘關雎河洲之興也﹐鱗鴻有便﹐先致掌拳。諸惟珍攝﹐不盡欲者。某啟。

致復書謝

先生文幾﹕

咳唾珠玉﹐吹落九天﹔薇盥再三﹐瑯瑯成誦。抑何相憶之深﹐而相譽之過耶﹖幼受姆訓﹐不離中閾﹔曹誡劉傳﹐深所服膺。徒以時勢所趨﹐不得不出就外傅。在校四載﹐未嘗一越雷池﹐惟是星昴房虛﹐偶焉歸省。然其時發才覆額耳。笄總以後﹐仍事女紅。卽或長晝﹐無聊讀書自遣﹐從小願以閨中筆墨﹐流播人間。況復春蚓秋蛇﹐徒遭齒冷。詩不如謝道蘊﹐書不如衛夫人﹐何必刻畫無鹽﹐唐突西子﹐增此醜態乎﹖

園中之遇﹐本非意料﹐煙雲過眼﹐往事成塵。兒女於情﹐甚非待字者所宜解。來書惓倦﹐若以藐姑仙子重到人間者。不知伊聽雎鳴﹐我驚龎吠﹐人如陌路﹐何必通辭。然而先爲一面之緣﹐繼有尺書之費﹐如怨如慕﹐如泣如訴﹐此心耿耿﹐𨿽欲輟筆﹐而不能矣。

丈夫志在四方﹐蓬矢桑弧﹐正宜出爲國用﹐靈護未暮﹐菽水不虞﹐分寸光陰﹐無竭虛擲。揆諸先生﹐竊所不取。果能鯤遊鵬奮﹐下窺鱗翼﹐俾知少年白袷﹐亦能騰趕名場。豈必如潘安輩之以擲果盈車爲樂哉﹖瓜田李下﹐應避嫌疑﹔人之爲言﹐豈曰不畏。旣荷知我﹐尢當諒我。以後毋以錦箋相餉﹐恐杯蛇之變﹐起諸家庭﹐卽先生亦遭蠅玷也。匆匆奉答﹐言盡於斯﹐諸希雅照。某謹復。

直接求婚書

女士妝次﹕

木瓜之報﹐竟獲瓊環﹐蕙質蘭心﹐躍然紙上。豈三生石上﹐果有前緣耶﹖僕豈不知祖生遠去﹐先我著鞭﹔年矢催人﹐不堪回首。然北堂將老﹐誰作羹湯﹔中饋之虛﹐無不棖觸。但冀鴛盟一訂﹐卽可以千金治裝。鐏李夭桃﹐肅雍下嫁﹐不妨待諸三五載後也。

自際佳遇﹐並辱良箴。期望之情﹐溢於言表。僕益不敢以俳詞綺語貢諸女士之前矣。輾轉反則﹐一籌莫展﹐不獲已商諸某媼﹐逕造尊潭。幸尊甫誼篤梓桑﹐不我遺棄。誠如趙秋舲所謂寅時卯時甲時酉時﹐把筆尖兒端寫年庚字者。紅絲之系﹐此卽濫觴。𨿽鄕誼朱陳。人家王謝﹐不至別起波瀾﹐而納采加笄﹐似非旦夕間所能藏事。銀河牛女﹐一水盈盈﹐殊令人秋波盼斷也。況僕之敬慕女士﹐何必非禮相干﹐贈芍采蘭﹐同遊溱洧﹐不特爲大雅所不取。抑亦非君子所樂聞。至於申以盟誓﹐重以婚姻﹐不揣蒹葭﹐妄思倚玉。未識女季布﹐肯千金一諾否。有家有室﹐古訓昭然﹐女士通人﹐度不作世俗靦腆態。黃姑聘錢﹐雲英玉杵﹐果能如願﹐僕何敢靳﹗否則「愛而不見﹐搔首踟躕」﹐有索我枯魚之肆而己。乘某媼之便﹐特致近狀。並囑某媼以答書爲信﹐吮毫研墨﹐心如轆轤﹐尙乞愛鑑。某啟。

某女士拒婚

先生復鑑﹕

某媼出一椾﹐並絮絮述尊囑。竊不敢怨君以不入耳之言來相動勉也。深閨弱質﹐馳逐於熱惱場中﹐霧鬢風鬟﹐惹人指點﹐自問已窬閒矣。猥以一念憐才﹐互通縑索。以至龍鐘老嫗自炫良媒。豈爲先生作傳書鴿耶﹐抑先生借爲吉士之誘耶﹖

父母之命﹐媒妁之言﹐先生學於古訓﹐當所熱聞﹔況已致冰言﹐並傳庚帖﹐結褵與否﹐自有主持。且先生亦非無母夫人者﹐不告之娶﹐敢曰行權﹖深恐佻達之爲﹐徒與城闕子衿分謗耳。若其一再不釋﹐要我盟言﹐惟有訴諸嚴親﹐拚受重罰。於先生則畫虎不成﹐毋乃類狗乎。某嫗急欲返命﹐匆促泚筆。用代投梭。某復。

再致女士求婚

女士知己﹕

僕固可憐人也﹐沈腰漸瘦﹐潘鬢欲雕﹐已日與茶窖藥鑪爲伍矣。在女士懷淸履潔﹐以禮自持﹐僕不惟不怨之﹐且欽之﹑重之。而僕則如已眠之蠶﹐作繭自縛﹐夢魂所擾﹐輒作囈言﹔角枕錦衾﹐依然獨旦。

老母多方料量﹐商及親知﹐有謂宜執柯求婦者﹐有謂宜量珠買妾者﹐偶相詢問。輒以病起爲辭。孰知咫尺藍橋﹐僕固有意中人在耶。

僕之戀戀於女士者﹐非有他也。歐風東漸﹐醉心自由。略解之無﹐卽以女相如作餌。乘車並轡﹐列席牽裾﹐曾幾何時﹐得新棄舊﹐僕亦數見不鮮矣。若其矯枉過正﹐以爲禮失求野﹐𨿽酒食蠶織﹐不攺故俗﹐而一丁不識﹐諺云無才是福﹐亦非偶也。女士驚才絕艷﹐獨出冠時。而貞靜幽閒﹐不愆四徳﹐實可遇而不可求者。此其一。

老母年將五十矣﹐操持家政﹐僅恃一人。僕素闊疏﹐罔知會計﹐內而婢媼﹐外而紀綱。從未有向僕來告者。且僕有志於遠遊也久矣。太史公曆名山大川歸﹐乃作史記﹐其文章遂得不朽﹐況今瀛洲四達﹐任我往還﹔契合學人觀摩名勝﹐亦吾輩所不可緩者。苟無嘉耦。代盡子職。奚以自解耶﹖士女蘋蘩井臼﹐靡事不諳﹐姑婦談棋﹐自成樂趣﹐而遊子始無內顧矣。此又其一。

然某媼作合之始﹐尊甫果不爲首肯﹐僕亦未敢喋喋也。風流名字。寫一紅箋﹐趙璧之珍。至今尙在。或者東牀坦腹﹐竟許右軍﹐其遲遲不肯發表者﹐未始非以惇品勵學相期望耳。女士夙承家學﹐善體親心﹐當迨吉之期﹐殆不至有標梅之感歟。此又其一。

以上三端﹐乃傾胸鬲。銅琶鐵板﹐不復作細響錚錚。哀而許之﹐實拜大徳。不然﹐有化爲蝴蝶﹐嗅甜香於繡裙邊而已。吾親吾身﹐遑復計及。篝燈午夜。悲從中來﹐病腕闌珊﹐字隨淚進。生之死之﹐惟女士所命。某啟。

某女士慰病略表允意書

先生病榻﹕

梅雨經旬﹐輕寒未己。閨中岑寂﹐亦幾停鍼罷繡矣。惠教一一﹐使讀者亦淚涔涔下。然仍不願以傳言靑鳥﹐來進不根之談也。自維一弱女子耳﹐雅鬟龍媼﹐行必相隨﹐愛月惜花﹐尙以起早眠遲爲戒。老親呵護﹐愼重相攸﹐豈不欲得玉貌韶年﹐爲作憐香之伴哉。尊府一節。與家慈亦綢繆者再。徒以未瞻丰采﹐遂致遲遲。初不料先生之身﹐因此而病﹔先生之病﹐因此而深也。君有三端﹐儂有三約﹐衡情酌理﹐並非彊人所難﹐惟先生圖之。

夫野田蔓艸﹐自可不爲﹐況在先生。卽使劇館比肩﹐酒樓促膝﹐移人之俗﹐儂實未敢雷同。約一。

至於一曲一綾﹐才人豪舉﹐儂未遑責也。竊恐遠遊汗漫﹐不問家山﹐雁杳魚沈﹐別營金室。誦「但見新人笑﹐不聞舊人哭」之句﹐未嘗不廢書三嘆矣。信誓旦旦﹐無間始終。約二。

使君無婦﹐羅敷無夫﹐以禮自持﹐以情自遣﹐容方詬爲越範者﹐倘竟「鼓鐘於宮﹐聲聞於外」﹐裏鄰戚黨﹐吠影吠聲﹐則惟口興戎﹐皆先生自職其咎耳。「摩兜堅愼莫言」﹐識之識之。約三。

先生若能固約﹐儂當守季隗就木之志﹐誓共姜泛舟之心﹐他如六甲﹐援有成例。重輕緩急﹐權在老親。儂惟一瓣心香﹐默祝先生努力加餐而已。涼暖不時﹐珍重珍重。佇問大好。某再啟。

贈照片與說部致女士書

吾愛心照﹕

所托三約﹐字字從肺腑中流出﹐謹拜命矣。相思刻骨﹐得此霍然。但恨無術風﹐不能坐雙仔之樓﹐一吐胸中塊壘耳。樓紀蕉綠﹐點綴晴窗﹐每展報書﹐如親鄕澤。回環雒誦﹐轉覺錦心繡口﹐絕世聰明﹐弄玉吹簫﹐來歸秦史﹐彩鸞寫韻﹐果嫁又簫。僕無此淸才﹐有此艷福。不識幾生修到也。

病餘多暇﹐尙未塗乙丹黃。惟說部之書﹐近年幾至充棟﹐梢加涉獵﹐殊遜古人。情致不如《石頭記》而媟黷過之﹔筆意不如《西廂記》而荒誕過之。甚或托言譯本﹐極肆描摹﹔贈答之詞﹐等於鄭衛。僕不願自褻﹐更何忍褻女士。惟夢回《金屋》魂寫《玉梨》﹐悱惻纏綿﹐合稱香艷。卽置之湘簾棐幾間﹐與名花傾國﹐帶笑同看﹐亦一蘭閨韻事也。敬陳左右﹐弗嫌唐突。攝影一片﹐猶是春間故物﹐修眉丰輔﹐玉立亭亭﹐不識公園邂逅時﹐與此畫中人相印否。一別以後﹐遽染微屙。消瘦形骸﹐那堪對鏡。然畫樓繡閣﹐夫幾神馳﹐藉此區區﹐聊爲伴侶。吾愛或不遄棄乎。金釵鈿合﹐且待後盟﹐聊以媵函﹐敬希莞納。某再拜。

女士答謝書

吾友愛鑑﹕

某媼攜來賜件﹐畫圖省識﹐笑對春風﹐紈扇輕衫﹐雅稱璧人之目。已與香囊錦杷﹐什襲藏之矣。蓋恐嬌憨小婢﹐喚作姑夫﹐未免紅潮暈頰也。然迎風坐檻﹐待月憑闌﹐未嘗不展玩之。究不知病餘淸減﹐當復如何﹖

忽忽半年﹐得無棖觸。困人天气﹐每至午倦拋書。而姊妹行惠然肯來﹐亦小過一局楸枰。藉消長晝。否則調冰雪藕﹐同納新涼﹐襪卸鴉頭﹐髻拖鳳尾﹐酒闌燈炧﹐雜以滑稽﹐又安識儂之心事耶﹖若僅無聊兀坐一影一燈﹐則曲本彈詞﹐均已習見生厭。佳人才子﹐離合悲歡﹐而瑣屑家常﹐尢嫌詞費。所贈說部﹐略一把卷﹐便覺生香活色﹐流溢於字裏行間﹐消夏餘閒﹐得此或堪自遣﹐免使儂壓壓悶損也。用鳴謝悃﹐並問起居。

向女士索照片書

吾愛鏡閣﹕

雪膚花貌﹐一往情深。猶憶著藕絲衫曳柳衣裙﹐繞廊履響﹐步步引人﹐時已令僕此心如醉矣。再通積素﹐許綰同心﹐自顧鯫生﹐何敢別求非分。僕以爲吾愛之不忍峻拒者﹐感僕之情也﹐然而可人如玉﹐咫尺銀潢。水佩風裳﹐徒勞遐想﹐僕非木右﹐能不作傷春杜牧耶﹖一病三月。百事俱廢﹐而《會眞記》所謂「隅墻花影﹐疑是玉人」者﹐猶覺色授魂與﹐如在目前。引玉拋磚﹐故以影片爲媵。詎料有投無報﹐良用躊躇。豈天仙化人不欲以色身示世耶﹖抑凡夫俗子不堪呼畫裏眞眞耶﹖彊起拈毫。率成四絕﹐敢塵妝次。尙乞掃眉才子﹐親加紅勒帛也。詩曰﹕

萬花如雨散繽紛﹐寶馬香車護暖云。不是蒲東蕭寺裏﹐背人私語澑雙文。其一﹐詠﹝會眞記﹞

情絲綰住柰何天﹐似合還離亦夙緣。記否氤氳新使者﹐簾前燕子故銜箋。其二﹐詠﹝燕子箋﹞

錦字瑤函卻有情﹐果然憐我愈憐卿。笑他釵合渾多事。苦指雙爲爲證盟。其三﹐詠﹝長生殿﹞

爲郎憔悴近如何﹐一水盈盈隔愛河。可有散花天女在﹐幻形來伴病維摩。其四﹐詠﹝眞眞記﹞

讀此可以知僕矣。竹牀石枕。何地淸涼﹖苟有仙子淩波﹐翻然而下﹐則芙渠出水。鮮艷異常﹐俾煩抱塵襟﹐一噴一醒。較之浮瓜沈李﹐接武南皮﹐其軒爽當有過之。佇盼未已﹐幸弗終靳。至囑至囑﹗某頓首。

女士拒索照片書

吾友雅愛﹕

載誦新詩﹐使我心痗。儂曾與君有一而緣者﹐豈慮重來崔護﹐迷卻桃花一笑耶﹖竊謂婚姻之好﹐重在問名﹐媒合者委曲構成﹐彼此猶如陌路﹐必至親迎之夕﹐畫堂樺燭。始露容華﹐瘦短肥長﹐敢憎環燕。然而潘郎嫫女﹐每至仳離﹐卽使婦是施顰﹐男非徐美﹐亦有以自傷怨耦。抑鬱以終者。此宜爲時流所詬病也。風气所激﹐彊欲破除﹐一往一來﹐輒言交際﹐於是有大家閨秀﹐墮一藩混者﹔有垂髻少女﹐下婚廝養者﹐非餌其色﹐則攫其利。朝朝暮暮﹐回首皆非﹐不可慨歟﹗儂之遇君﹐兩心相印﹐妍媸之別﹐自在鑑中。豈必以身外之身﹐置諸左右哉。謹貢四詩﹐卽以見志。詩曰﹕

絕世丰神想見之﹐相思相望兩情癡。宰官門第閨人體﹐羞煞迎風待月詞。其一﹐詠﹝會眞記﹞

好事由來易折磨﹐盡教曲唱惱依多。新詩並入呢喃語﹐解事全憑賣藥婆。其二﹐詠﹝燕子箋﹞

往事何曾訴女牛﹐未央太液可口秋。是誰夜半聞私語﹐比翼連枝記得憐。其三﹐詠﹝長生殿﹞

不陌天涯隔一紗﹐借將藥臼搗丹砂。羊家苦欲畱條脫﹐早作當年萼綠華。其四。詠﹝眞眞記﹞

詩不如君﹐意若相屬。苟能勉允﹐名且不惜﹐身且不惜﹐矧故紙堆中物耶﹖非自珍愛﹐具有苦衷。繾綣之司。尙祈速發。復詞近狀。某襝衽。

再索照片書

愛卿一粲﹕

五雲飛下﹐霏玉穿珠﹐質諸古人﹐當亦拜卿慧舌也。僕豈不知卿之恐遭萎菲者﹐故不肯以廬山眞面﹐落人掌握。然荷卿殊寵﹐許附蔦蘿﹐今已忽忽浹旬矣﹐不特垂髫舊交﹐忘年老友。未敢輕道隻字﹐卽親如姊妹﹐尊如舅妗﹐亦僅知求婚某氏而已。惟老母於僕﹐夙所鐘愛﹐定省之際﹐業經婉曲上陳。感卿深情﹐敬卿不休。渴做一望顏色。藉證僕言。不然姑射輕盈﹐洛神穠艷﹐僕亦盟諸心坎。豈尙待遺神取貌。置諸筆牀硯匣間哉。老母爾音金玉。決不願微露圭角﹐且此舉關系絕鉅﹐流長蜚短﹐人何以堪。僕因慈命諄諄﹐不敢重爲之請。果能博老人一笑。固不待洞房紅燭﹐待曉堂前﹐向夫婿商量深淺也。臨穎神馳﹐無任翹企。某謹上。

寄照片與某君書

吾友賜盼﹕

君之嬲我甚矣﹐一波未平﹐一波又起。是直以儂爲兒戲也。尊堂髙年人﹐墨守繩尺。度不以此舉爲然。卽或曲諒兒心﹐於儂不加責備﹐屋烏之愛﹐已屬徼幸﹐焉敢新妝空巷出斗萬人。作寵柳驕花之計哉。且儂夙好淡冶﹐馬紗霧轂容或相宜﹐而衣短露腰﹐裙長覆足﹐苦於拘束﹐未願效顰。姊妹行咸以頭巾目我﹐故所攝小影﹐彊半是淸臒瘦削一流。髻非走不落﹐鞋非錯到底﹐不過葳蕤自守﹐異於對門之洛陽女兒而已。檢點鍼箱﹐存者無幾﹐姑撮其一。以慰堂上。此系暮春天气﹐拈香大士﹐歸途畱爲紀念者。倚闌小坐。不教脂粉污人。竹露松風﹐別饒點綴。袁隨園詩云「觀音無別樂﹐受盡美人頭。」儂不敢自命美人﹐而堂上慈悲﹐或與觀音臨風一拜也。君事已如所望﹐正宜調攝病體﹐漸冀復元﹐一面委曲進口﹐俾吾父可了向平之願。徒恃兒女之私﹐謬通情好﹐其能久乎﹖君亦解人﹐奚煩絮絮。秋風多厲﹐彊飯爲佳﹗復問近緒﹐並叩太夫人懿福。某襝衽上。

約女士遊園訴衷曲書

賢卿吾愛﹕

茂陵秋雨。病榻相如﹐一睹玉顏﹐卽老母亦贊僕眼力﹐以爲非名家丰範﹐斷不能綽約如斯。明眸善睞﹐壓輔承權。僕猶嫌子建侔色揣稱之未工也。新涼天气﹐腰腳漸健﹐頗思於淸華水木中﹐領略一二。然獨行踽踽﹐意興索然。而同輩相要﹐輒以醉月气觴﹐附庸風雅。卽使桃花扇底﹐得遇香君﹐楊柳橋邊﹐果逢蘇小﹐亦不過慰情聊勝﹐烏足共矢白頭哉﹖若其銀花繡圍。目迷五色﹐勢心門敲紅拂﹑琴感文君﹐𨿽曰前緣﹐終虧內行。他如伸「車來賄遷」之約。作「弱捐風起」之悲﹐無論老大年華﹐使彼永爲棄婦﹐而新縑舊素﹐奚以爲情﹖此尢僕所大不取也。往者逢場作戲﹐猶或逐逐隨人﹐自睹天仙﹐余均塵土。重以支離瘦骨﹐牀蓐呻吟﹐百念俱灰。復何希冀。今幸生死肉骨﹐出諸賢卿﹐假我文章﹐成爲眷屬。海枯石爛﹐不渝此盟。而耿耿予懷。尙難自己。因念公園風景﹐自春䢐秋﹐韓宮人以紅葉爲媒﹐陳孝女以瓶花作證﹐我儕作合。似有神靈。況當桂子香時﹐黃白相映﹐延秋賞月﹐分外團圓。敢請魚軒﹐翩然戾止﹐並非所求無厭。相逼而求﹐竊恐書簡交酬﹐言之未盡。卿不我棄﹐當於田字亭﹑炎字檻﹑亞字欄間相待。飽餐秀色﹐此福何如﹖願卿哀而許之﹐某再拜。

女士允約書

吾友癡絕﹕

中秋明月﹐天上人間。讀東渡《水調歌頭》﹐猶令人想見瓊樓玉宇也。惟是良宵多露。豈爲女子所宜﹖況是夕爭拜嫦娥﹐咸以飯罷酒餘﹐來觀熱鬧。公園何地﹐顧可作七月七日之長生殿觀耶﹖不特此也﹐儂有親串﹐君有友朋﹐苟爲所窺﹐得毋顏汗﹖卽使一無相遇。而癡男呆女﹐花上噥噥。試問旁觀者雅乎﹖否乎﹖君休矣﹐事宜三思。毋使儂左右做人難也。然以儂之結念﹐亦欲與君一伸契闊。公園石蔭樹罅﹐幽靜異常。兩兩談心﹐恰到好處。惟老父莞束嚴密﹐非關懿戚﹐未許棲止其家。不與母俱﹐卽偕嫂往。僅挈侍婢出遊者﹐匝歲不一二耳。

八月十四﹐爲母校成立紀念﹐每年隨班行禮﹐晚餐盡興而歸﹐現已折柬相邀﹐此舉決難中阻﹐或者於停午以後﹐疾托河魚﹐尋徑向西﹐過園小敍。夕陽將下﹐仍需一油壁送歸。若欲食肆歌場﹐招搖過市﹐前約俱在﹐儂必不許也。千載一時﹐不可失此機會。好在校中同學與家人絕不往來﹐儂故冒險一試﹐一之爲甚﹐萬不可再。良規不遠﹐諸惟自衛。某襝衽復。

園會後寄女士書

卿卿憐我﹕

金尊酒潢﹐香溢羅巾﹐一笑微渦。輕飛霞暈﹐此情此景﹐不啻眞个銷魂矣。

僕之初意﹐望卿者不過拂柳穿花﹐殷勤攜手﹐參橫月落﹐一騎馳歸。迨得復緘﹐正如好鳥弄晴﹐自成睍睆﹐鉤心鬥角﹐著著皆防。所謂「美人細意慰貼手﹐裁縫滅盡鍼綫迹」者。庶幾近之。然猶恐笑語未終﹐匆匆欲去﹐則乍離乍合﹐情更難禁。車到園門﹐心猶忐忑。初不料素羅衫子悄立花前﹐偏不肯臉兒回顧也。瓠犀半啟﹐故故來遲﹐淸茗半甌﹐已令文園消渴。乃尋幽探勝﹐同掃石苔。薄福書生﹐竟許憑肩而坐。蕩胸鬟亂﹐壓臂釧松﹐一轉秋波﹐含羞綰帶。與僕互換約指。時卿亦神情顚倒否﹖鏤金錯采﹐少字外嵌﹐視僕之一顆園珠﹐巧拙正復有別。不我遐棄﹐補人纖蔥﹐卿之視我爲何人耶﹗我之對卿爲何時耶﹗搜索枯腸﹐無一語足以表白。亦愛慕﹑亦感激﹑亦驚喜。非卿欲行﹐僕猶默默繞廊遙望﹐則已燈火通明矣。如織遊人。忽焉星散。木樨階下﹐我我卿卿。《會眞記》有云「良夜又迢遙﹐閒庭又寂靜﹐花枝又低亞。」似此佳境﹐不圖及身遇之﹗而卿則委曲勾畱﹐翩然入座。𨿽剝菱剖粟﹐芼菲擂姜﹐未足佐卿一醉。然當湘裙乍解﹐羅襪重拴之際﹐固不僅「意兒溫存﹑話兒摩弄﹑性兒浹洽」矣。傳杯弄盞﹐夜如何其。風露欺人。一聲珍重。未識「金蓮蹴損﹑玉簪抓住」否。

僕歸﹐已鳴鐘十二﹐空幃孤枕﹐無限淒涼。剔焰凝思﹐何能自已。迨蘧蘧入夢。縱不必逕到巫山﹐而軟玉溫香﹐尙覺盈盈在抱。卿亦有棖觸於中否乎﹖昔人云「與公琿交﹐如飲醇醪。」卿則醇乎其醇者。曉窗無事﹐姑寫閒情﹐仍希示我動定。

女士答書

郎君珍重﹕

宵來風露﹐薄寒中人﹐新愈之身﹐能撐拄否。儂叩扉入閣﹐老父猶瑯瑯誦白太傅詩﹐聞儂足音﹐呼婢爲導﹐曰「姑娘不勝酒力矣。」已涼天气。寒蛩亂鳴。玉簞銀牀﹐都無聊賴。侍兒偏不解事﹐絮絮問紀念會熱鬧。開鑪鼎茗﹐倚檻藕香﹐次第卸妝﹐尙喫喫說儂醉態。然抹胸微掩﹐搴帷就眠﹐脫略形骸﹐對燈微笑。此誠破題兒第一遭也。

儂生之始﹐今甫閱歲十八。梢頭豆蔻﹐只是含苞﹔葉底芙蕖﹐何曾並蒂﹖呢呢折花之劇﹐迢迢鬥艸之天﹐何幸相逢﹐居然未嫁。此不可解者一也。洎乎君托知音﹐妾徧酬簡﹐感秋潮之有汛﹐吹春水以何干。方笑裴郎﹐見雲英而輒憶﹔不圖卓女﹐結司馬而自媒。此不可解者二也。卽使女懷士誘﹐地老天荒﹐偶因一紙之書﹐遂締三生之契。情郎愛寵﹐俱在畫圍。麗句淸詞﹐別成倡和﹐式相好矣﹐於以贈之。此不可解者三也。然而胭脂買盡﹐三絕何人﹔粉黛染成﹐六宮無色。美景良辰之約﹐坐花醉月之時。舜英舜華﹐其顏若此﹔采蕭采葛。相憾如何﹐此不可解者四也。儂心古井水耳﹐咫尺波瀾﹐落而復起。當時卒庭寂寞﹐攜手畫闌﹐稍不自支﹐誠有如樹枝爲簾﹐芳艸爲茵者。貪嗔交作﹐魔障愈髙。𨿽神女楚襄﹐荒唐一夢﹐他日紅氍毹上﹐合巹同牢。相顧不免顏頳矣。況君多病多愁。尢應善愛。儂豈蠢蠢如鹿豕﹐不諒人情哉。一失足成千古恨﹐君亦何樂爲是。約指珠光閃爍﹐淵淵有金石聲﹐韞匱藏之﹐借以自娛。盛會不常﹐宜加愼。妾某某謹復。

贈時計與他物致女士書

賢卿慧覽﹕

復函織衣錦字﹐吹气如蘭﹐絕代容華﹐絢爛歸於平澹。牽牛露重﹐海棠風柔﹐循諷再三﹐抵得一幅美人秋睡圖也。某媼久未來前﹐而逕付郵箍﹐春光恐多泄漏﹐梳傭王嬸﹐聞在尊第有年﹐掠髩整鬟﹐卽卿卿亦極相得。昨在老母前﹐躬許撮合﹐並索厚酬。僕約略與談﹐猶述喞幼時嬉戲事﹐此後固不慮宵鸞信杳﹐黃犬音乖矣。

王嬸頗稱精細﹐當不至信口開河﹐卿又何必鰓鰓過慮哉。箋箋之贈約計四種。附以小詩。仍供一噱。詩曰﹕

人生駒過隙﹐飆輪轉無已。一日十二時﹐刻刻停鍼指。﹝時計﹞

鮫人善藏綃﹐每有淚痕涇。寄語蘇若蘭﹐曲曲回文織。﹝手帕﹞

白玉淨無瑕﹐上有朱絲篆。顚倒印鴛鴦﹐羞將少名喚。﹝玉章﹞

嶺南有荔枝﹐紅塵飛一騎。妃子笑顏開﹐應共甘醴醉。﹝荔枝罐頭﹞

物微情重﹐敢乞莞存。王嬸通辭﹐尊堂或有消息。俟得所聞﹐卽當達意。順問閨祉。某手泐。

復某君書並贈物

郎君賜盼﹕

王嬸將物來﹐並媵以詩。忒聰明﹑忒煞思﹑忒風流﹑忒浪子矣。藕絲縛定鯤鵬翅﹐黃鶯奪了鴻鵠志。竊爲郎君不取也。

儂之義海恩山。早爲郎君所曲諒﹐然荷承寵錫卻而不納﹐未免有負隆情。甚或施者先施。報者不報﹐揆諸通誼﹐亦歉於衷。然瑣瑣裙釵﹐有何持贈﹖傾箱倒篋﹐尙有時計一規。玉質金相﹐系在校時佩以定晷者。殘膏剩馥﹐手澤猶存﹐郎君置諸衣襟﹐朝夕摩弄。如睹儂面。一日思君十二時﹐此意或能一釋乎。枕衣一襲﹐艸艸女紅﹐每當午倦拋書﹐夜涼把卷﹐燻籠被熨﹐湘榻帷垂﹐得此亦等於同夢。較之鶯鶯所寄﹐汗衫裏肚錦襪﹐瑤琴玉簪斑管﹐別有一番用意矣。

王嬸禁不起甜話熱趲﹐不得不進爲月老﹐恐人微言輕﹐徒著幾分痕迹耳。姑看天緣﹐再明儂志。不蓋覼縷。

致女士書

賢卿如握﹕

一聲河滿﹐雙淚君前。僕誠命宮磨蠍矣﹗分鶼剖鰈﹐打鴨驚鴛﹐尊堂愛惜賢卿﹐不願於歸新特﹐鄭恆女婿﹐出自姑娘。不識尊甫﹐亦曾允吉否﹖賢卿亦曾當意否﹖竊念一與之齊。終身不攺﹐如卿大義﹐解者幾人﹖況我輩情之所鐘﹐𨿽海角天涯﹐必須團聚﹐特恐尊甫執泣父之語﹐牽羊擔酒﹐遞帖傳庚﹐尊堂又護惜母家﹐從旁慫恿。女兒家羞人答答。似未便直達苦衷﹐百兩彭彭﹐八鸞蹌蹌。斯時詩賦催妝﹐禮嫻親迎。笄珈象服﹐忍淚登輿。親友盈堂﹐婢媼入室。不特鴻飛冥冥﹐易遇戈人﹐卽欲三尺羅巾﹐禦風而去﹐恐亦無此從容也。酒闌人倦﹐替解羅襦。髙並兩峯﹐輕迎一搦﹐已在掌握之間﹔而紙醉金迷﹐香溫玉軟﹐世無柳下﹐誰肯捨旃﹖迨至撚攏蓮鉤﹐撫摩藕覆﹐銀缸吹罷﹐笑語入幃﹐卿自不能自持矣。春到人間﹐花能弄色﹐嬌香嫩蕊。隨蝶安排﹐此後恣情不休﹐啞聲廝耨﹐尙有僕在胸中哉﹖卽或感念舊情﹐亦徒作柰何之喚﹐斷不能以微瑕白璧﹐再獻荊王。卿本聰明﹐當籌善策。

僕遇此靑天霹靂﹐幾乎心與俱馳。越俎代庖﹐王嬸亦嘔出心血數斗。惟有從古押衙盜無雙故事﹐俾靑春鸚鵡﹐飛破樊籠﹐老母已預備靑廬﹐先成嘉禮﹐然後摒擋資斧﹐同渡東瀛。俟將來學業告成﹐再向丈人峯請罪。卿處此萬急﹐仍望詣園一行﹐庶可斟酌﹐近日攬鏡自照。瘦比黃花。不負前盟﹐謹期如約。

女士覆書述園會後父兄聞信交責事

郎君鑑我﹕

來書所言﹐殆視妾爲朝朝暮暮者耶﹖老母此說﹐別有原因。非事實也。八月十四之舉﹐儂心本明白無他﹐不意爲歡幾何﹐禍機頓伏。母校教員某女士﹐儂之中表行也﹐舊例諸生紀念不及教員﹐某女士素樂遊觀﹐亦來赴會。儂於午餐以後﹐托詞歸家﹐女士鄭重丁寧而別﹐孰意前星期來舍﹐將此事原委﹐盡達老父。老父不謀之母﹐而謀之兄﹐人靜夜深﹐遣老媼傳呼小婢。婢輩欲行又止﹐舉步趑趄﹐而老媼以父命諄諄﹐不許儂偕婢前往。儂懷滋感﹐潛匿紗窗﹐劃襪提鞋﹐心如旌動。始知以拷紅手段﹐加及婢身。婢本無知﹐將某媼前後情形﹐歷歷如繪。儂以棋輸一著﹐鐵鑄九州﹐只得闖入書房﹐挺身直認。父兄盛气相向﹐謂儂有玷閨門。儂乃從園遇以來﹐傾肝吐膈而出之。韓壽有香﹐不爲賈午﹐萼華所贈。只屬羊權。敢辭解佩之歡﹐可證守宮之迹。嚶嚶𨿽泣﹐侃侃而談﹐俄而母已入門﹐與邱嫂共相勸導。父怒未息﹐兄語益侵。指爲私行﹐責以共飲。蓋公園續會﹐父兄已召禦者而詢之。儂夙愚憨﹐曾不少諱﹐母嫂力言弗播﹐惇迫歸樓﹐而東方已漸白矣。侵曉﹐母來共榻﹐儂則假寐以伺﹐時僅著袒衣一襲﹐覆以薄衾﹐老母偏體捫捏﹐恐儂夢覺﹐葳蕤自守﹐此志可以一白。嫂氏午於晷小坐﹐問郎近狀﹐並允力爲轉圜﹐若被時蠅玷一畱﹐惟有飲鴆中宵了儂薄命而已。尋根究廷﹐郎且不免纘逾之行﹐其害顧如是哉。怒潮潮平﹐王嬸忽來求吉。老母斯語實以難郎﹐儂之親串中﹐不特無此事﹐抑並無此人﹐一發千鉤﹐速爲料量。太夫人老謀勝算﹐當可玉汝於成﹐不然釜負幕燕﹐盡是危機﹐郎君會心人﹐不再瑣瑣。妾謹奉復。

答女士慰藉書

賢卿妝前﹕

僕過矣﹐僕累卿矣。藕絲所縛﹐中斷猶連﹐筠節旣標﹐梃生不攺。懲折柳逾墻之俗﹐親不嫌嚴﹐達異室同穴之情﹐人非無信。況乃母能和事﹐嫂是解人﹐𨿽受摧殘﹐何須嗚咽。所患波平波起﹐未遂初衷﹔鏡合鏡分﹐恐成幻夢。言念及此﹐悲從中來。幸而諾縱如金﹐瑕非在璞。不寫破瓜之字﹐只投寄藥之書。求瓊杵以論婚﹐未逢老媼。敞畫屏而選婿﹐誰是仙人﹖僕之於卿﹐成約具在﹐冷云何蔽﹐皎日不渝。尙在家庭﹐敢忘天性﹐不愆禮義﹐奚卹人言﹗惟是弱女調停﹐漫言非偶﹐況得小姑居處﹐本是無郎。尙期勉體親心﹐克諧夙願﹐山重水復﹐且小敍娓娓之情﹐地久天長﹐曷少解綿綿之恨。諸宜自攝﹐不盡所言。

女士因情書爲父兄所得告某君書

郎君郎君﹐如何如何﹗王嬸阮儂﹐儂幾不復求生矣。儂自被責以後﹐嫂氏出入與偕﹐對席觀書﹐並窗繡錦﹐暇輒以小兒女牙牙學語﹐爲儂解憂。彊與周旋﹐聊圖後會。不意變生不測。電掣馳飈﹐父詈於前﹐兄馳於後。屢聲語聲﹐雜不可辧。嫂方哺乳﹐一見駭然。父入中閨﹐急索鎖鑰﹐翻箱倒篋﹐了無所得。嫂猶向兄詢問﹐儂惟垂頸瞑目﹐不復一言﹐而萬杵搗心。幾乎碎裂矣。累月通訊及照片約指等﹐均與銀圓同蓄皮囊﹐連日與嫂共居﹐已知梗槪。當父兄手忙腳亂﹐嫂已預爲匿藏﹐片楮無存﹐一物不得。父始就榻前坐定﹐厲色疾言﹐向儂刺刺。嫂已潛入母所﹐殆將恃爲後盾歟。儂則兩經風鶴﹐艸木皆兵﹐對此洶洶情形﹐點點猩紅與涎俱迸。執巾搵淚﹐倚幾含顰﹐儂之死所顧安在耶。兄出來簡﹐讀之盡是儷語﹐閒情別致﹐可謂好弄筆墨﹐差喜詞不涉褻﹐語不忘規﹐猶冀曲原一綫。父之初意﹐蓋欲搜求證物﹐死女而訟郎﹐非嫂見幾。禍且懸諸眉睫。及老母扶病而至﹐一場惡劇﹐居然瓦解冰銷。從此嫂氏而外﹐又增一媼﹐行監坐守﹐並小婢亦棄與他人。獄之囚耶﹖關之僧耶﹖及嫂氏探得緣由﹐蓋王嬸由郎處持柬來。在嫂處先綰髮髻﹐冉冉出戶﹐遺地不知。兄拾而告父﹐釀此變端。同根相煎﹐抑何太急﹗每擬月明人靜﹐歸我仙鄕﹐一念護花﹐輒懼與儂俱萎。而郎爲儂誤﹐對薄公庭﹐亦非計也。歲月苟延﹐徒增愧怍﹐郎若無耆英碩彥﹐鼎重一言﹐則勞燕東西﹐繾綣司亦無能爲力﹐長門佇望﹐一日一年﹐生我死我。惟郎所命。

復女士書述遣媒不允事

卿卿吾愛﹕

開緘一讀。尙未終篇。而气竭聲嘶﹐不知涕之何從也。天之虐我二人酷矣﹐狂風驟雨。揉碎嬌花﹔毒霧頑云﹐撇開明月。在聞其事者﹐且謂逼人已甚﹐況僕之眼皮供養﹐心坎溫存者耶﹖滿腹躊躇﹐只得白諸老母。母亦爲太息者再﹐呼婢掠鬢﹐遣媼駕車﹐曰將歸商舅氏。舅氏非他﹐曾一名進士出宰百里者。遜國詔下﹐卽賦遂初。酒壘詩壇﹐與遺老互相角逐。稱陶潛爲處士﹐愧嚴光之故人。凡於兒女子事﹐久不縈心矣。吾母以關系手足故﹐求其借箸而籌。舅氏亦計招耆宿瑯琊觀察譙國孝廉﹐皆與尊甫稱莫逆交者﹐聯藝相偕﹐登堂交賀﹐借璧合珠聯之頌﹐通冰淸玉潔之詞。孰意談笑末終﹐反逢彼怒。決裂至此﹐令人難堪。度鸞鳳雙棲﹐決非換巢不可耳。

卿如能彊爲歡笑﹐曲予周旋﹐姑托守貞﹐倡言求學﹐或者嘗辛茹蘗﹐尙有覿面之期。不然深鎖雲山﹐無津可渡﹐恐卿成倩女﹐僕病長卿﹐同負相思之債而已。若猶枝節橫生﹐只可向昆侖奴借重﹐隨機應變仍在卿卿。愼之愼之﹗謹復。

再致某君書述求學事

郎君靑及﹕

儂之以淚洗面者十餘日矣。得郎畫策﹐胸仍無主﹐不得不退而謀諸嫂﹐嫂謂解鈴系鈴﹐非得中表姊遊說老父不可。乃乘星期之暇﹐由嫂折柬相招。絲襪帆鞋﹐錦裙花帽﹐亭午作歐人妝束而至。倜儻之气﹐溢於言表。嫂卽出所藏鬥酒﹐舉觥相勸﹐談次乃及儂近狀。並謂吹縐池水﹐幹卿底事﹐而必爲揭開黑幕耶。姊亦謝過不疊﹐並願代作調人﹐嫂遂以求學情形﹐囑其要成自贖。姊謂玆事體大﹐非嫂偕作﹐恐單絲獨術﹐轉語不圓。儂固料父性固執﹐未必肯以深閏弱質﹐遠達重洋也。然四面楚歌﹐只此垓下一隅地﹐天不我絕﹐是在斯舉。去未兩小時。二人姍姍而至﹐曰「諧矣﹐諧矣﹗準備櫻花紅鬧時﹐看妹與郎度蜜月也。」姊本東方淳於之流﹐滑稽隨口﹐老父亦爲解頤。此番運廣長舌於老父之前﹐以爲非使儂離鄕井﹐決不能斬斷情絲。月暈而風﹐礎潤而雨﹐防微杜漸﹐當在未然。愛河不幹﹐情天終缺﹐此後將不可收拾矣。東京某女校﹐渠有同學爲之長﹐春歸柳上﹐卽須治裝﹐如能許妹東遊﹐則一葦可航﹐年費數百金足矣。生公說法﹐石竟點頭。姊囑儂通訊郎君﹐於臘尾年頭鼓輪伺往。前生鴛牒﹐異域鶼盟﹐郎亦當距踴三百也。間不容髮﹐試語我來。

某君復書並約東渡事

賢卿侍右﹕

月姊泄言﹐風姨遺信﹐以今觀之﹐蓋欲圓成二人好事也。僕之願遊瀛壖者久矣。徒以五角六張﹐年華浪擲﹐一鑪所冶﹐情魔病魔﹐尙敢千里孑身﹐使老母倚閭而望哉﹖得卿爲伴。良可自慰。然卿爲淑女﹐僕本恨人﹐繾綣兩情﹐疊遭磨折。此番之賜﹐天實爲之。蓬萊方丈間人﹐視我輩彩鳳雙飛﹐翩翩而下﹐以爲人間天上﹐修到幾生。孰料蓮心貯苦﹐梅子畱酸﹐有不堪爲外人道者。

僕與卿約﹐卿赴某女校﹐僕赴某醫校﹐均三年完業者也。𨿽兩地居﹐約百數武。才七日別﹐貯千萬言。擬於中間受屋一廛﹐略備器具﹐等於陵之避地﹐效伯鸞之賃舂。庸值不過三金﹐使專司爨汲各事。將來暑寒休息﹐盡可同居﹐一倡一隨﹐樂並未艾。主婚之事﹐尙乞轉商令表姊爲之。魚綱珊瑚﹐燕棲玳瑁﹐當不惜比肩而拜也。白金百鑑﹐爲卿之贐﹐券已署押﹐乞往某銀行取之。何日起程﹐先期告我﹗子衣母綫﹐各待綢繆﹐且候令嫂曁令表姊閫福。

女士答書

郎君幾右﹕

函到券收﹐儂豈碧玉小家女﹐一無奩贈者耶﹖老母於垂髫之際﹐已爲鏤金錯采﹐剖璞量珠﹐謂倉猝間必無當意者。曾幾何時﹐明璫翠羽﹐不復禦矣。弓鞋羅襪﹐不復貴矣。嫂氏以東渡在邇。力謀諸母﹐請以白金爲代償。然枕聯並蒂。衾制合歡﹐繡襠錦襦﹐莫不妥爲料量。幾數數請於老父﹐托言行李﹐騙車井馳。昨午表姊復來﹐持某校郵筒﹐向父徵信﹐且約明歲人日。相將放洋。郎君共濟同舟﹐幸宜預爲籌備﹐惟老母陡聽此信﹐忽忽如有所失。烏惟作哺。鳳欲離巢﹐儂亦何以爲情哉。惟處此危機﹐應挑矰繳﹐深宵啜泣﹐無術可施。惟有勉力讀書﹐借報萬一。𨿽不必傳經紗幔﹐忝作人師﹐而史續班昭﹐碑摹蔡琰﹐未必今不古若耳。郎君輕弁故土﹐遠別髙堂﹐此日亦爲儂累。尢宜屏除鴻鵠﹐感奮鯤鵬﹐顯親揚名﹐庶乎不負。若僅溫柔鄕裏圖老終身﹐儂復何望耶。賃屋雇傭﹐到東再議﹐旣有姊在﹐敢不稟承。艸艸畢姻﹐只以蔽人耳目﹐儂𨿽非願﹐亦只無可柰何。行有日矣﹐毋再投書﹐以免別生魔障。風欺雪虐﹐擁鑪不溫。尙善自愛。屆時當於船唇相待。妾謹白。

卷二女郎贈手帕簡

某哥靑睞﹕

春色撩人﹐欲眠不得﹐韶華負我﹐有限何如﹖鬥艸庭閒﹐惆悵劉郎前度﹔隔花人遠﹐依稀遊子天涯。攀將離恨之天﹐抽盡相思之艸。情長楮短﹐靑鳥難傳。會少離多﹐碧翁何妒。猶憶小園敍晤﹐軟語纏綿﹐猥以文字之媒傾倒性情之府。愛河澹蕩﹐情悔汪洋﹐緣非一面約定三生﹐人間私誓天上共聞﹐言猶在耳﹐人孰忘情。顧念妹非蕩婦﹐君豈狂且。將毋瓜李嫌疑。難免桃花輕薄。不知結婚固尙文明﹐造端先由夫婦。鴛鴦河畔﹐須開自由之花﹔鸞鳳岡前﹐始結合歡之果。兩情旣洽﹐一語相要。𨿽紅顏薄命﹐懼好事之多磨。而白首盟心﹐祝良緣之好合。

玆遣小婢鶯兒﹐奉贈手帕一方。譬細合之要盟﹐作香奩之紀念﹐以佩君身﹐如睹妾面。抽殘愁女之絲﹐泣盡鮫人之淚。勿謂贈蘭贈芍﹐當鄭女之淫奔﹐須知報李投桃﹐本詩人所水好。鴛鴦繡出﹐同命相憐﹔蝴蝶飛來﹐別枝不寄。織天孫之云錦﹐宜贈牛郎﹔比蘇蕙之回文﹐終惜鳳侶。

謝女郎贈手帕簡

某妹妝閣﹕

雲淡風輕﹐柰何天气。鶯飛艸長﹐如許韶華。吟香閣內悼佳會之無常﹔修禊亭前﹐慨良辰之不再。花前密誓﹐丁寧猶繞餘音﹔窗下拋書﹐午倦轉成幻夢。新風桃李﹐恍彼美兮相迎﹔秋水兼葭﹐悵所思兮不見。正種相思之豆﹐忽開蠲恨之花。蝶使傳來﹐燕箋飛到﹐珍重香閨。贈遺繡帕﹐者番手制﹐煞費心工。粉香花气﹐猶覺襲人﹔意緒情絲﹐爲言玉女。試想鳧飛袖底。飄若淩雲﹔固知簇蝶裙邊﹐溫如佩玉。尋盟踐約﹐恍如人面相逢﹔睹物思人﹐益令銷魂眞个。

某才慚宋玉﹐貌遜潘安﹐亦曾涉足情場﹐隨緣香國。三幹粉黛﹐綺情總覺空虛﹔十二金釵﹐艷福未曾修到。茫茫四海﹐誰是知音﹐落落一身﹐依然寡偶。不圖靑衫有淚﹐紅粉多情﹔僕本恨人﹐卿能知我。釵細贈昔日之盟﹐巾帕裏同心之結。柳枝娘之玉帶﹐愧少新詩﹔洛川女之輕綃﹐珍逾拱璧。薰沐拜賜﹐什襲深藏。劇憐紫綺薰香﹐幾多溫軟﹔莫使羅巾拭淚﹐長恨別離。今夜銀河星皎﹐願暫拋織女之稜﹔他時楚岫雲飛﹐請更解江妃之佩。

約女郎某處相會啟

珠戶沈沈﹐金缸黯黯。銀鑪香燼﹐玉漏聲稀。牙牀塊笏﹐瑤席凝華。綺幕流蘇﹐雕屏口匝。七寶芙蓉之帳﹐九華葡萄之衾。永良宵兮璇館﹐坐佳人於碧琉。爾乃披繡衣﹑攜珠履。頭上金爵之釵﹐腰間翡翠之佩。百蝶之裙委地﹐雙鳳之髻堆云。火齊木難﹐罨映容華﹔條脫金環﹐鏘鳴臂腕。嬌容似杏﹐吹气如蘭。芳情脈脈﹐夜色溶溶。倚欄望月﹐啟戶迎風。秋水欲穿﹐春宵難買。並肩偎玉﹐攜手入幃。郎船一漿﹐儂舸雙橈。柳暗抱橋﹐花欹近岸。人面田田﹐脂香滿滿。嫣薰蘭破﹐效鳳女之顚狂﹔玉軟香溫﹐煥檀奴之華采。斯則溫柔鄕裏。誠絕世之遭逢﹐風流隊中﹐極人生之快樂者矣。僕何人斯﹐敢希此福。

昔者兩番敍首﹐一見傾心。輸萬轉之柔情﹐灑兩行之粉淚。誰能遣此﹐未如之何﹗緩緩言歸﹐子細證三生之業﹔匆匆惜別﹐丁寧約再見之期。𨿽復香閨深鎖﹐繡闥森嚴﹐無翼能飛。有情難達。玉山靑鳥﹐仙使迢遙﹔錦水丹鱗﹐素書稀少﹐雲愁霧慘﹐藍橋之路不通﹔月落參橫。銀漢之河永隔。天難如願﹐人則同心﹐風月𨿽辜﹐釵鈿無恙。諒至誠之可格﹐卽不見兮何傷。然而韶光若駛﹐春色易闌﹐花難常好﹐月不多圓。況復文通善恨﹐平子工愁﹐瘦弱減沈約之腰﹐憔悴侵潘郎之髩。錦衾獨睡﹐未來倩女之魂﹔綠綺空張﹐難解相如之渴。若使徒嗟蘭蕙。終作參商。海上神仙﹐空勞遠望﹔月中仙子﹐未許重窺。竊恐怨與魔深﹐遲爲鬼妒。情天莫補。恨海難塡﹐終銜精衛之冤﹐徒泣子規之血。天荒地老﹐因緣莫卜來生﹔月苦風淒﹐魂魄長畱私憾。害殺相思﹐誰擔罪過﹖嗟嗟前度劉郎﹐莫令天臺永隔﹔重來崔護﹐當教人面相逢。卿如見憐。僕復何憾﹗今與卿約﹐月之某日﹐敬屈魚軒﹐枉臨某處。焚香掃地﹐躡履整冠﹐恭迓仙姿。獲親鄕澤。眉嫵黛翠﹐如迎北牖之山﹔影動花桂﹐好待西廂之月。伏願暫拋鍼黹﹐且別閨房。早降仙軿﹐來逢歡會。天風動而環佩鳴﹐彩鳳捧而鸞鳳下。恍織女從天而降﹐福慧雙修﹔果姮娥奔月而來﹐情緣千載。斯則菩薩化身﹐定堪救苦﹐絳仙秀色﹐已足療饑。何須殢雨尢雲。並入陽臺之夢﹔卽此溫香暖玉﹐陡生幽院之春。感激恩情﹐死且不朽。行雲可托﹐引領爲勞。

女郎答未能如約啟

某哥靑睞﹕

深閨獨坐﹐鎭日無聊。倦拋鍼黹﹐懶抹脂鉛。玉枕不溫﹐錦衾無夢。朝對鏡以慵窺。暮倚欄而延佇。秋水望穿﹐春山蹇損。牡丹花下﹐化爲蝴蝶之魂﹔菡萏池邊﹐妒殺鴛鴦之夢。「怨莫怨兮長相思﹐悲莫悲兮生別離」﹐此之謂矣。自慚陋質。謬荷鍾情。以潘安之美貌﹐兼宋玉之多才﹐證夙業於三年﹐辦至誠於一片。花前月下﹐盟重河山﹔天上人間﹐心堅金石。𨿽愛情神聖﹐初無桑濮之嫌﹔而涉想光輝﹐竊有蕙蘭之嘆。妹獨何心﹐豈嘗須臾忘君子哉。

日月不居﹐尺波電射。河畔靑靑之艸﹐最怕秋風﹔園中灼灼之桃﹐幾多春色。豈不欲早諧夙願﹐成就良緣﹐舉孟光之案﹐挽鮑宣之車。牢結同心之帶﹐輝聯如意之珠。翡翠屏開。證因緣於美滿﹔鴛鴦枕暖﹐擬眷屬於神仙。卽不然﹐而得接容儀﹐藉傾情愫。假片時之會合﹐攄萬種之思量。珍重錯刀之贈﹐殷勤瓊玉之將。耿耿雙星﹐縱少相逢之候﹔悠悠一別﹐寧無再見之期。則畫餅聊以充饑﹐望梅亦堪止渴。何如閫範森嚴﹐閨儀整肅﹐出入必隨保姆﹐舉動須稟髙堂。事無能爲﹐身難自主。安得長房縮地﹐除非神女淩雲。奔月嫦娥恨少飛升之術。離魂倩女空勞夢想之時。加以蜚語中傷﹐惡魔肆擾﹐念白璧之無瑕﹐恨靑蠅之被刺。情田蟊賊。徒事傷殘﹔色界鷹鸇﹐忘思噉攫。天乎己酷。情更難堪﹗紅粉自嗟薄命﹐靑衫翻負多情。從此形骸﹐倍形拘束﹔遂令父母益事防閒。梏香巢之彩鳳﹐未許奮飛﹔悶幽谷之芳蘭﹐無由貽贈。嗟乎﹐好事多磨﹐良緣易阻。銷魂橋畔﹐有路難行﹔離恨天邊﹐無方可補。織盡愁絲恨縷﹐酸辛莫唱憐儂﹔摧殘愛葉歡苗﹐憔悴都無生趣。自謂今生﹐殆成永決。而乃黃犬傳來﹐靑鸞飛到﹐貽書密約﹐美意嘉招﹐情詞悱惻﹐涕淚縱橫。而妹也處此愁城﹐有同地獄﹐个巾苦處﹐君實未知。意外變端﹐誰能逆料。竊恐力願心違﹐不免愆期爽約。行不得也哥哥﹐徒喚柰何爾爾。誠恐春光漏泄﹐有焚琴煮鶴之悲。抑且風色猖狂﹐非把棹采連之日。憤靈獒之當戶﹐昆侖奴那得飛來﹐懼鬼蜮之含沙﹐陳倉道豈能偸渡﹖是以中心輾轉﹐滿志躊躇﹐未有良圖﹐安敢率允﹖𨿽然紫玉之魂未化﹐孟珠之曲猶新﹐但使兩地同心﹐何必一時謀面。紅回綠轉﹐天心有憐惜之時﹐璧合珠聯﹐人事宥玉成之日。尙冀稍忍須臾﹐勿徒煩惱﹐俟有機緣﹐再通消息。此日音塵睽隔﹐殊辜閬苑之春﹔他時人鏡團圓﹐共祝瑤華之會。

某君畱別書

某妹妝閣﹕

兼葭玉倚﹐蘭意香融﹐兼托鶯鄰﹐時通蝶使。謝家小妹﹐最解憐才。洛下書生﹐偏逢知已。不投鄰女之梭﹐且解江妃之佩。墻窺宋玉。月待崔鶯。時而花開和韻﹐燈下猜謎。或弄笛吹笙﹐按紅牙而疊唱﹔或焚香品茗﹐窺綠意以瀕濃。月府可通﹐香巢足戀﹐遂使梁間之燕﹐恆飛去以飛來﹔水畔之鷗﹐漸相親而相狎。證來絮果蘭因﹐饒有風情月意﹐自謂誼托深交﹐難得閨中之膩友﹔且喜情能固結﹐何求天上之神仙。如渴如饑﹐飽看絳仙之秀色﹔胡天胡帝﹐願諧壁玉之良緣。

豈知好事多磨﹐情場易阻。非關薄幸﹐最怕生離。紅杏花開﹐復解東風之意﹔綠波春漲。忽催南浦之帆。堂前之嚴命難違﹐白下之行蹤暫泊。卽時就道﹐無術回天﹐行色匆匆﹐中情鬱鬱。唱罷鸝歌﹐泣殘鵑血。怕折陽關之柳﹐最是銷魂﹔忍拋故國之春﹐不堪回首。而卿也適往探親﹐無由握別﹐香閣人靜﹐繡閣塵封。旣室邇而人遐﹐徒心儀而神往。私衷耿耿﹐此恨綿綿。蒼昊慳情﹐不許片時會合﹔赤輪馳影﹐未遑一刻勾畱。從此燕南雁北﹐鳳只鸞孤﹐萍飄蓬轉﹐月苦風淒。目斷迷途﹐心傷故國。沈腰病瘦﹐何堪山水阻深﹔潘鬢愁添﹐那禁風霜跋涉。

𨿽復六朝金粉﹐三月鶯花﹐景物鮮妍﹐湖山壯麗。沽酒新亭舊址﹐賣花響屧回廊。桃葉渡頭﹐盡多風月﹔枇杷巷裏﹐不少笙歌。柰何別緒縈懷﹐羈愁滿腹。異方聞樂﹐但觸憂傷﹔客地看花﹐了無興致。矧復深情永佩﹐舊好難忘﹐義海恩山﹐依然息壤﹔歡苗愛葉﹐誓不移根。願飛出峽之云﹐仍歸楚岫﹔轉恨他鄕之月﹐不照秦棲。

僕行矣前緣𨿽邈﹐後會有期﹗滯遊子於天涯﹐寄美人以香艸。秋燈夜雨﹐飄蕭旅店之魂﹔碧海天靑﹐環繞深閨之夢。更無女媧氏﹐補完離恨之天﹔安得費長房﹐縮盡相思之地。倚裝率筆﹐不盡欲言﹐異地同心﹐還宜自愛﹗

久別探問某君書

某某吾哥鑑﹕

漢關秦月﹐目斷刀環﹔楚水吳山﹐手分鏡匣。愁聽鄰家之笛﹐聲淒隔院之簫。沓宋玉於墻東﹐憶鄭郊於江渚。一腔別恨﹐相思之字空書﹔萬縷愁絲﹐回文之錦未就。每當花開花落﹐月缺月圓﹐見紅蘭之受露﹐倏靑艸之欺霜。春宮悶碧苔之色﹐秋帳含皓魄之光。夏簟難消長晝﹐冬燭焚永深宵。只覺愁中歲月。無殊客裏光陰。任他美景良辰﹐渾少賞心樂事﹑望云似歲﹐度日如年。屢擲金錢﹐恆挑燈蕊﹐拔彎釵而暗卜﹐噪雀語以猜詳。眼已雙枯﹐腸經幾轉﹐何如探梅竟無消息﹐問竹不報平安。白雁銷聲﹐靑鸞殺翮。恨釜中之烹鯉﹐不見郎書﹔泣枝上之啼鵑﹐有同妾汨。卻怪王孫質趙﹐何事不歸﹔更疑公子畱秦﹐奚爲不返﹖

彼夫商人重利﹐不管別離﹔夫婿封候﹐詎知懊悔。徒使潯陽江上﹐泣盡琵琶﹔春日樓頭﹐怕看楊柳。亦有燕市少年﹐感恩知己﹐鴻文學子﹐挾策干政﹐割情忍愛﹐去裏離鄕﹐山遙水遠。腸斷魂飛。他如桴槎西域﹐持節北胡﹐迢迢絕國﹐惘惘故鄕﹐河梁一別﹐遂無相見之期﹔歲月幾經﹐難獲生還之望。是則別𨿽一緒﹐事有萬端而耳也。於此數者之中﹐曾有一焉可比乎﹖卽謂父母之命難違﹐丈夫之志在遠﹐然烏私尙知反哺﹐鳥倦猶且思歸﹐不宜滯遊子於天涯﹐縱豪情於江上。豈南朝金粉﹐大是畱連﹔比裏煙花﹐劇徵歌舞。浪貼莫愁河畔。絮惹絲牽﹔署身迷香洞中﹐花嬌蝶戀﹐樂不思蜀﹐願老是鄕。斯亦男子之恆情﹐狂郎之常態。抑或長途荊棘﹐偶爾罹災﹔野店風霜﹐令人致病﹖困阮籍於窮途﹐泣楊朱於歧路。金盡裘敝﹐蘇李子未敢返家。歲暮風寒﹐病相如尙難歸蜀。豈其然歟﹐未可知也﹗惟是一團疑惑﹐幾度思量。黃鶴杳然﹐白雲何遠。索解人而不得﹐問客子其云何。

昔者貽書作別﹐佩惓惓之深情﹔今玆問訊無由﹐悵悠悠之遠道。愁吟芍藥之詩﹐空擱鴛鴦之譜。刻骨相思﹐回腸作結。兩行粉淚﹐灑成怨女之花﹔一片癡情﹐險化望夫之石。傷哉﹐君謂暫離﹐妾歌長恨矣。倘猶追念前歡﹐眷念舊好﹐豈可使迢迢銀漢﹐長衍牛女之期﹔隱隱監橋﹐永隔雲英之會﹖讀元亮歸來之賦﹐未免有情﹔誦文通離別之詞﹐誰能無恨﹗還望先通旅邸之書﹐再作歸家之計。想當年之崔護﹐可能依舊相逢﹔嗟天壤之王郎﹐勿再蹉跎後約。

贈某姑蘭花簡

某妹妝次﹕

自別芳姿﹐三秋有感﹔不親薌澤﹐五濁俱蒸。當此嫣紅奼紫﹐百媚千嬌﹐眾生顚倒﹐一例輕狂﹔在僕視之﹐有如糞土。索居無俚﹐寂寥寡歡﹐惟有滋九畹﹑尋十步﹐挹空谷之幽芳﹐扶閒階之小影。置諸書室﹐如對美人。因念愛蘭成癖﹐默契心期﹔佩茝臨風﹐素同臭味。以餘情之詢芳﹐知卿心之難遣。借花獻佛﹐流葉爲媒。不煩粉蝶花蜂。探三春之芳訊﹔但白魚紅燕﹐通一點之幽情。將托蔭子鸞閨﹐長依花史﹔誓移根於蟾窟﹐來佯嫦娥。除卻人間凡艷﹐難爲桃李之投﹔攜來天上奇芬﹐聊當瓊瑤之報。伏願枝成連理﹐花結同心﹐輝映珊瑚。玉樹榮敷。愛葉情苗﹐徵來蘭絮因緣﹐待博靈妃之粲﹔聞到梅檀香味﹐好參天女之禪。

謝某君蕙蘭花啟

某哥鑑﹕

小院沈沈﹐閒階寂寂。花開無賴﹐艸種相思。浦思山哀之意﹐春夢不圓﹔紅愁綠慘之天﹐芳心難遣。欲探更君之訊﹐忽來君子之風。一握淸芬﹐數枚綠萼。雙翹顫翠鈿之鴛。九子綴玉釵之風。沅湘澤畔﹐紉向靈均﹔芳杜洲前﹐沐余妃子。君本多情﹐花能解語。云階移到。月地裁來。不特銅屏棐兒﹐點綴風華﹐繡幢湘簾﹐淹畱香气﹔亦復發沾膏澤﹐體沐芬芳﹐懸之胸前﹐簪諸髻後。梅檀比馥﹐蒲柳同榮。若乃靜對芳姿﹐默通情愫﹐同心比徳﹐儷影妃華。絳仙合歡之果﹐靑陵連理之枝﹐陽和盡被。幽谷皆春。含芳情之脈脈。幽閨來作蹇修﹐挹丰度之翩翩﹐濁世恍逢公子。不數口脂花勝﹐遺奩物於崔鶯﹔譬偕沅芷江籬﹐寄綺懷於屈子。柳橋花岸﹐願申握手之期﹔蕙帶蓉裳﹐永結同心之佩。

致某氏姊妹啟

自乾坤秀毓﹐偏在深閨﹔姊妹花開﹐遂爲佳話。苕華之玉堪珍﹐棣萼之耀自婿。大喬小喬﹐播芳名於江左﹔傾城傾國﹐誇絕色於樓頭。而且年並破瓜﹐才皆詠絮﹐阿姊未骨作婦。小姑本是無郎。遂乃問訊藍橋﹐傳書靑鳥。不嫌唐突西施﹐竊慕風流男子。幸接丰姿﹐獲通情愫﹐不特劉氏長姑﹐多蒙垂睞﹔抑且謝家小妹﹐亦解憐才。

某也貌愧潘安﹐才慨宋玉﹐得以因緣﹐共相繾綣。得一夔而已是﹐射雙雕其敢希。豈知閨中私誓﹐謂當共事一夫﹐逮至花下要盟﹐安敢有辜二美﹐遂使雙鬟小影﹐目迷楚岫之云﹔二女同心﹐身入天臺之路。雙飛有願﹐兩小無猜。不須療妒鶬庚﹐定許同棲鸞鳳。鶼鶼鰈鰈﹐燕燕鶯鶯﹐本來連理﹐還作並頭。思承虢姨秦姨﹐居然唐帝﹔歌到桃根桃葉﹐愧作獻之。風姨月姊﹐肯嫁凡庸﹔娥女宓妃﹐翻疑夢幻。由來兩美多情﹐詎必三年有福。伏願克踐鴛盟﹐終成鳳侶﹐不翻醋海之波濤﹐永煥情天之風月。莫使姬姜憔悴﹐邢衛分離﹔還期嫣汭婚姻﹐英娥並降。庶幾蘭蕙與花萼同芳﹐琴瑟偕塤篪並奏﹐素心與共﹐白首相偕。合歡之被溫存﹐如意之珠聯合。左擁右抱﹐願終老於是鄕。美合歡兼﹐尙何求乎多福。

某氏姊妹答啟

郎君靑睞﹕

琴調桐月﹐茗斗松風﹐珠薄畱香之候﹐璧人並坐之時﹐幽會未終﹐離愁已觸。柔腸宛轉﹐刻骨相思。同是無聊﹐誰能爲慰﹖惟有秋水相望﹐春山共蹙而已。

伏念愚姊妹以蒲柳陋質﹐荊樹同根﹐得窺宋玉之容。輒辱周郎之顧。花裁玉剪。燕至雙穿﹔柳織金稜﹐鸝來並坐。一則誼關同气﹐惟願共嫁王昌﹐一則人本多情﹐不似擇婚劉曄。三生有約﹐兩小無猜﹐繭是同功﹐鳥眞共命。楊家姊妹俱沾九錫之恩﹐茫氏燕鶯且作一巢之宿。是有天緣﹐非皆人事。特恐薄命花枝﹐有似傷秋蘭蕙﹐忽翻雲雨﹐頓變滄桑。或始亂而終捐﹐或顧此而失彼。愛河難渡﹐恨海莫塡。女子癡情﹐男兒薄幸。泣盡英娥之淚﹐難望同歸﹐冤哉鸞鳳之儔﹐無端拆散。衷情所慮﹐夢寐不寧。誠如來書﹐冀諧婚譜。竊恐私會不常﹐空言無補﹐未能紅拂私奔﹐安得玉簫引去。業已共事君子﹐豈堪再嫁他人。速覓良圖﹐早酬舊約。徑稟雙親﹐來修六禮。蜂媒蝶使﹐雁贄羊儀﹐俾得明侍巾櫛﹐共證釵鈿。二女同心﹐煥情場之異彩﹔一夫主義﹐作香國之總持。花開連理枝頭﹐還仗東風擡舉﹔結果合歡樹下。恰如明月團圓。恩深義重。感何可言﹔紙短情長﹐書不能成盡。

探訪不值致某姑書

某妹妝次﹕

自別容畢﹐輒勞思念。芳洲寄恨﹐香艸含愁。縹緲巫峯﹐漫寓情於行雨﹔潺湲洛水。徒托想乎淩波。一昨徑詣香閨至尋花徑﹐再訪玉眞之宅﹐重瞻金穀之樓。方冀迎風戶啟﹐待月人逢﹐握手言歡﹐傾心話舊。銀河穩渡﹐請停織女之機﹔玉杵懷來﹐願搗裴航之藥。不圖花容猶是﹐人面全非﹐鳳去樓空﹐人遐室邇。天臺路隔﹐誰從仙女入林﹔花洞云封﹐未許漁郎問渡。遂使重來崔護﹐惆悵春風﹔前度劉郎﹐迷離仙觀。徧訪浣紗溪畔﹐嘆西子兮杳然﹔空來濯錦江邊﹐問薛濤其安在。回憶樓頭款語﹐花裏畱情﹐靑衫落魄﹐紅粉憐才。七寶棲臺﹐獨許劉楨平視﹐九眞龍麝﹐且教韓壽分香。義重恩深﹐山盟海誓﹐胡天胡帝﹐水夕永朝﹐迄今思之﹐殆如天上。嗟風月之無常﹐恨滄桑之遽變。前歡已邈﹐後會猶賒。意者朱張宅內﹐或遷出谷之鸞﹔王謝堂前﹐不作歸巢之燕。由是尋來竹徑﹐未有纖痕﹔探到梅村﹐始知芳訊。蔦蘿近依於松柏﹐牡丹移種於洛陽。只恐海上蓬萊﹐不容近泊﹔月中桂樹﹐未易輕攀。消魂橋畔﹐旣無靈鵲可塡﹔離恨天邊﹐安有彩鳳得跨。長爲惜別之文通﹐怕作傷春之杜牧。斯可悲矣。嗟嗟﹗萬丈情絲。系春不著﹔十重花障﹐窺面無由。早知今日之收場﹐深悔當時之多事。聊因鳥使﹐籍達鸞閨。臨長棖觸﹐不知所云。

約女子同遊申江啟

某姊妝次﹕

別才一月﹐感比三秋。每憶芳容﹐難消綺思。所恨蘭閨咫尺﹐無殊蓬島千重。或龎驚五夜﹐怕敲月下之門﹔或鶴驚三宵﹐易擾花間之約。𨿽藍橋有路﹐許卜仙緣﹔而銀漢無情﹐猶睽靈匹。回腸輾轉﹐弔影彷徨﹐無翼能飛﹐有懷莫遂。因擬薄遊滬瀆﹐擺脫愁城。倘蒙不棄﹐爲賦偕行。載西子於舟中﹐趁東風於江上﹐遷出谷之嬌鶯﹐作同巢之旅燕。琴樽敍首﹐好披行樂之圖﹔風月入懷﹐應結合歡之果。盟誓毋忘﹐機緣勿錯。潮生歇浦﹐試浮博望仙槎﹔春到陽臺﹐勿負髙唐好夢。敢因秋雁以傳書﹐且作春風之勸駕。

答某君滬遊如約啟

某哥靑及﹕

畱春無計﹐待月不來。捫徧一雙屈戌﹐倚殘十二欄幹。計一月之相思﹐抵十年之長別。只恐男兒薄幸﹐秋扇遽捐﹔不圖君子多情﹐春風見召。得隨陸賈遊蹤﹐共訪春申遺迹。將使銀河橋畔﹐鳥鵲效靈﹐黃浦江邊﹐文鴛比翼。洵此間之足樂﹐敢有約而不來﹖範蠡偕西子以遊。固所願也﹔紅拂隨藥師而去﹐請嘗試之。惟是事機不密﹐物議易滋﹐防春光之漏泄﹐懼魔劫之橫生。必也微行而過宋國﹐偸渡而出陳倉。梅柳渡江﹐三春無礙﹔驊驑載道﹐一塵不驚。庶幾一枝穩借﹐翡翠共集於苕華﹔十日勾畱﹐蝴蝶相偎於香夢。會心不遠﹐覿面非遙。敢陳一得之愚﹐用廣三思之益。

約某公子春日園中賞花啟

某某哥哥史席﹕

媚晝紅酣﹐扶春綠繞。玉欄有韻﹐金鐸無聲。鶯嬌燕婉之天﹐蝶醉蜂迷之地。試看雲霞燦爛﹐披大塊之文章﹔恰教風日暄妍﹐饒小園之春色。顧念韶華不再﹐花事易闌。苟不及時披行樂之圖﹐撫景作賞心之會﹐正恐花開頃刻﹐春去剎那。轉瞬紅英游水。傷心紫玉成煙。折柳牽絲﹐莫系陽春之腳﹔翻花剪紙﹐難招香國之魂。則傷春杜牧﹐無稗芳菲﹔葬玉顰卿﹐徒傳恨事。得不令紅粉銷魂﹐靑衫灑淚哉﹖

何況君本多情﹐花能解語﹐豈可使花開自芳﹐春閒不愛﹐蹉跎綺景﹐辜負芳情。園開桃李﹐古人尙有同心﹔酒熱櫻桃﹐吾輩何妨學步。是用人約玉樓﹐事依金穀。好開北海之尊。坐花醉月﹔要借東君之力﹐惜玉憐香。倘得賞紅客至﹐拾翠人來﹔定當使萬花舉笑﹐百卉爭迎。冀檀郎之一盼﹐錫花國以百朋。連理枝頭﹐聞春風之一曲﹔合歡花下﹐證綺業於二生。敬掃花階﹐佇延芳躅。

問某公子病書

某哥鑑﹕

小窗人靜﹐深院書長。細數落花﹐渾難破寂。靜聽啼鳥﹐更中添愁。每念薰香荀令﹐邈若雲山﹔傅粉何郎﹐睽同河漢。未嘗不倚欄鎭日﹐卻枕終宵。腸一日而九轉﹐魂一夕兮九乖。

近頃以來﹐僕容旣闊﹐音何更疏。屢卜金錢﹐恆挑燈蕊﹐鵲兒反舌﹐蟢子遁形。永朝永夕﹐疑雨疑雲。乃有心問竹﹐不報平安﹔著意探梅﹐始知消息。謂多愁之平子﹐作善病之相如。猶意采薪偶抱﹐勿藥可占﹐潘郎未應憔悴﹐張緒何損風流。乃疾異頭風﹐陳琳之檄不愈﹔崇非瘧鬼﹐杜甫之什難驅。甚至懨懨漸甚﹐鬱鬱可憐﹐愁容但界雙痕﹐瘦骨不盈一把。醫徵扁鵲﹐臺中之藥無靈﹔禱藉巫咸﹐天上之神不佑。厥疾何來﹐尋思不得﹐豈其郁生肝膈。愁結心胸﹐煩惱生魔﹐懷思至病乎﹖嗟乎﹗吾哥生來情種﹐釀此病根﹐苦海無邊﹐愛河莫渡﹐妹獨何心﹐能不悲哉﹖

𨿽然﹐君上有髙堂﹐下有弱弟﹐琴瑟待調﹐箕裘未啟。大廈須支一木﹐重擔何止千金。又況技冠雕龍﹐才髙吐鳳﹐前程正遠﹐來日方長。豈可以兒女私情﹐遂令英雄短气﹖倘使多愁宋玉﹐與鬼爲鄰。則𨿽不殺伯仁﹐由我而死﹐百身奠贖﹐萬事皆休。哥拚情死﹐妹願身殉。從此蝴蝶花間﹐今生已難如願﹔徒令鴛鴦冢上﹐後人轉笑其癡。嗟乎﹗情場多歷劫之時﹐愁城豈長生之國。勿爲蘭蕙之煎。徒食蓼荼之苦。疾非不治﹐事尙可爲。𨿽無蝸皇帝補完離恨之天﹐盡有女華陀療得相思之病。尙望放寬懷抱﹐保養身軀。靑山無恙﹐樵蘇有不盡之爨﹔銀漢依然﹐牛女有重逢之日。謹祝早痊﹐好酬夙願。

某公子病中覆書某某芳卿妝次

茫茫身世﹐萬千總是多愁﹔擾擾情場﹐八九不能如意。自別以來﹐懶敲詩句﹐厭聽笛聲﹐忽忽若失。怏怏不怡﹐常不酒而如醉﹐卽無夢而亦昏。鬟絲禪榻﹐耐盡淒涼﹔經卷藥鑪﹐渾無聊賴。攬鏡自窺﹐訝容顏之太瘦﹕衫衣漸褪﹐撫肌肉以何存。憔悴自傷潘髩﹐支離有似沈腰。而家人惶急﹐類戚頻來﹐醫巫雜進﹐藥石亂投﹐豈知解郁開懷之劑﹐正如畫餅充饑﹔安神調气之方﹐無異隔靴搔癢。不識病根。徒亂人意。

嗟乎﹗僕本恨人﹐天偏厄我﹐以多愁多病之身﹐遇傾國傾城之貌。人非艸木。其何以堪﹖兼之謝妹憐才﹐柳娘愛士﹐靑衫久困窮途﹐紅粉偏來知己﹐旣已人逢璧玉﹐訂婚約於終生﹔乃又路隔藍橋﹐傍神仙於何日﹐感深五內﹐鬱結寸衷﹐能無病且深乎﹖自維孤影如鴻。我辰安在﹐瘦軀似鶴﹐人壽幾何。只恐此生福薄﹐後會緣慳。鏡花水月﹐幻成縹緲虛無﹔雨魄雲魂。博得迷離摸索。生旣銜愁﹐死猶賫恨。幻韓憑爲蝴蝶。可能飛傍妝臺﹔化望帝爲子規﹐徒自啼殘夜月﹐豈不痛哉﹗

𨿽然僕爲卿病﹐卿豈不知﹐僕爲卿死﹐卿又何忍乎﹖正深賦鵬之悲﹐忽接飛鴻之訊﹐獲披瑤簡。如睹玉容﹐良言勝於藥石﹐深情感人心脾﹐病中得此﹐良用自慰。憐卿正須憐我﹐斛鈴還仗系鈴。不是散花天女﹐無由參維摩病裏之禪﹔還須勸酒文君﹐始能療司馬渴中之疾。苟玉女捧丹而至﹐定教妙手回春﹔卽裴航搗藥而來﹐也許仙續命。若蒙援救﹐哀鳴之鳥復生﹔稍一遲回﹐枯凋之魚難活。力疾作覆﹐惟卿圖之。

某姑與某公子夙有婚姻之約姑之母欲許他姓馳書告之

郎君惠鑑﹕

某以陋質﹐獲親君子。夙托葭莩之誼。幸分硯席之輝﹐商量文字﹐唱和詩篇﹐數年相敍﹐兩小無猜。自維幼嫻姆教﹐長習閨儀﹐恥輕薄之桃花﹐鄕顚狂之柳絮。愛情神聖。此心本自無他﹔示柑莊嚴﹐非分安敢稍犯。及夫敍久交深﹐情投意合﹐猥蒙盼睞﹐曲荷殷勤。一念動憐才之意﹐三生感知己之情。一則生未有室﹐娶妻非陰麗何求﹔一則居本無郎﹐擇婿待王昌而嫁﹐歐美有文明之制﹐婚姻本自主之權。道合時宜﹐又何拘於古禮﹔情堪曲諒﹐詎見屏於時賢﹐不須月老代系赤繩﹐但倩花神監盟白首。由是河山指誓﹐日月照臨。地老天荒。勿渝此約﹔海枯石爛﹐敢背斯盟﹐一語相要。兩情共矢。方幸終身有托﹐夙願堪償﹐弄玉樓頭。待作神仙眷屬﹕伯鸞廡下。何嫌貧賤夫妻。

不圖好事多磨﹐良緣易阻﹐肓風怪雨﹐獨妒花開﹔愛葉歡苗﹐偏遭摧厄。忙煞鶯媒燕妁﹐傳來蝶意風情。何物老嫗﹐來作堂前說客﹔誰家公子﹐妄思月裏嫦娥。母也不諒﹐夫復何言。竊恐鑄成大錯﹐演出奇冤。鳳去隨鴉﹐雞來伴鶴﹐錯點鴛鴦之譜﹐好姻翻作惡姻﹔狂吹牛馬之風﹐佳偶變爲怨偶。天胡此醉﹐人誰能堪。嗟乎吾哥﹗生不逢辰﹐事多拂意﹐禍已迫上眉睫。患更中於腹心。寸衷已亂﹐五內如煎﹔萬念皆休﹐一籌莫展。安能效顰西子﹐偕隱五湖﹔若眞逼嫁東風。滿拚一死。臨書迫切﹐不知所云﹐惟吾哥其速圖之。

某公子覆某姑書

嗟乎靑陵臺上﹐飛來蝴蝶之魂﹔綠珠怨中﹐折斷鴛鴦之翼。銜冤精衛﹐塡碧海之難塡﹕啼血鵑禽﹐叫靑天而不應。千古傷心之事﹐無逾於斯﹔百年稱意之緣﹐從玆已矣。

僕也不才﹐夙蒙見愛﹐拈來蘭絮﹐曾參因果於三生﹐笑指梅花﹐爲訂婚姻於百歲。向使天孫下嫁﹐忽愆天上佳期﹔玉女來歸﹐早報人間喜訊。卻扇老奴﹐原知溫嶠﹐東牀快婿﹐還屬獻之。荊釵裙布﹐未嫌蔬水淸貧﹔酒盞棋枰﹐合共煙霞嘯傲。斯則蘭閨樂事﹐有似神仙﹔意幄風流﹐永諧伉儷。豈徒畫眉京兆﹐傳佳話於千秋﹔慰體荀郎﹐辦深情之一片。又使萱堂慈愛﹐花蕊嬌癡﹐殷勤承阿母之歡﹐委傳體女兒之意。珠擎掌上﹐肯爲暗處之投﹔月抱懷中﹐好作圓時之盼。是則嬌嬈左女。終爲淸拔徐妻。搗裴航之杵﹐還期圓滿成功﹔吹弄玉之簫﹐未許凡庸同調。

顧乃警耗傳來﹐惡魔飛出﹐天公狡獪﹐月老昏庸。沙叱利詎解憐香﹐氤氳使無端葬玉﹐哭糊塗之老母﹐聽謬妄之虔婆。昔日盟鷗﹐譬送情於逝水﹔今番射雀﹐偏屬意於他人。鍾家新婦﹐不屬參軍﹔趙地才人﹐竟歸廝養。僕誠無福﹐卿亦何辜﹖渺渺情天﹐起猖狂之風雨﹐茫茫孽海﹐掀險惡之波濤。自恨長旛無力﹐未能盡障狂瀾﹐劇憐小玉多情﹐安得重逢舊雨﹔春蠶半老﹐徒畱未盡之絲﹔彩鳳分離﹐動復於飛之樂。歌陌上桑﹐難免據爲彼婦﹐折臺前柳﹐誰能禁得他人。

愧乏回天之術﹐黯黯魂銷﹔將求縮地之方﹐喁喁而訴。紅顏坑盡﹐莫尋燕子樓臺﹐白首乘偕﹐從此蕭郎陌路。嗟嗟﹗葉欲辭枝﹑花難自主﹐卿眞無柰﹐我亦云然。安得快刀慧劍﹐斬斷情絲﹔尙畱繡帕香巾﹐付諸淚海。犀心忍痛﹐散開如意之珠﹔鵑舌言愁﹐劃徧相思之字。聊作數行答覆﹐勿須怨我蹉跎﹔好憑一筆勾銷﹐莫再爲郎憔悴﹖

卷三某姑剪髮自誓再致某公子書

情天霹靂。驀然間動魄驚心﹔孽海風波﹐淘不盡新愁舊恨。𨿽欲作將伯呼﹐不足爲外人道。孰借箸而代籌﹐庶圍城之立解。前書干瀆﹐延聘甚殷。方謂海棠無力﹐或許扶持﹔不圖松柏有心﹐終難托庇。數行寫恨之書﹐一幅言愁之作﹐也似儂心﹐渾無主意。而且管寧割席﹐何來決絕之詞﹔溫嶠絕裾﹐大有激昂之態。固知一荏弱女子﹐不足累昂藏丈夫﹐然而士爲知己﹐君豈忍人﹖呂文靖之道學﹐且寄意於胭脂﹔李藥師之英雄﹐獨鍾想於紅拂。矧哥之於妹﹐誓爲拚命之鴦鴛﹐願作同心之鶼鰈﹐亦安能一朝撒手﹐萬古忘情﹖得毋潘郎憔悴﹐屈子悲傷﹐發爲憤詞﹐原非得已﹔聊作壯語﹐無可如何。此則五更怨鳥﹐未足諭其淒涼﹔三峽哀猿﹐莫不聞之悲切者矣。

溯自慈親見背﹐弱息已嘆伶仃﹔老父垂憐﹐雛鬟猶蘇覆庇。無何大椿凋謝。小膽淒淸﹐痛阿爺之長逝﹐隨繼母而孤居﹐遂至倫常慘變﹐骨肉乖違。然猶念身𨿽處子﹐心許郎君。漆室豈眞欲嫁﹐羅敷不啻有夫。小憐母﹐大憐婿﹐本女子之恆情﹔佳偶妃﹐怨偶仇﹐乃人倫之大事。故𨿽冤著蘆花﹐苦茹蓮子﹐谷飛爲蠱﹐蜮射含沙﹐莫不忍气吞聲﹐庶幾心回意轉。豈知上叫九天而不應﹐下呼九地而無靈。生我何仇﹐逢彼之怒。拆開並蒂之枝﹐斷送如花之命。以爲標梅汛屆﹐非女貞不字之年﹐嫁杏期逢﹐有人盡可夫之例。實偪處此﹐尙何言哉﹖嗟嗟﹗橊房之子酸多﹐藥店之龍骨出。置之死地﹐勿望生全。返彼恨天﹐斯爲漧淨。華鬟忍利。願早離倩女之魂﹔楚岫巫云﹐無復入襄王之夢。手剪靑絲﹐謹以遺贈﹐一以當紀念品﹐一以表結髮情。從此剪除煩惱﹐好償孽債於前生﹔何常暗祝氤氳﹐更注良緣於來世﹗

某公子得贈發誓終身不娶再覆某姑書

戀花蝴蝶﹐無端打散秋風﹔啼月鷓鴣﹐到處驚殘春夢。花逢浩劫﹐天妒良緣。竇屏溫鏡。已違白首之期﹔梁案秦樓﹐但說黃粱之夢。人生恨事﹐無逾於斯﹗自維家貧親老﹐福薄緣慳。𨿽有蘇張之舌﹐來作斧柯﹔如何秦晉之姻﹐終成畫餅。卿家阿母﹐毫不相原。以爲薏苡豈可聯珠﹐蒹葭何堪倚玉。金張閨秀﹐只配王孫﹔王謝門楣﹐不婚寒士。擲還鴛帖。拒卻鶯媒。固知與卿爲難﹐遂至視我如仇。柄鑿但覺其齟齬﹐水乳終難子融洽。有懷莫遂﹐無計安排。韋固求婚﹐赤繩空牽於月老﹔嘉貞選婿﹐紅絲偏系於他人。恨我此生爲幸﹐難作鴛鴦﹔憐卿非類相從﹐不如鶉鵲。勢已至於瓦裂﹐事難望其玉成。當年嚙臂之盟。翻嫌多事﹔此日椎心之痛﹐更覺難言。卿非負僕﹐僕誠累卿。淚添九曲黃河﹐愁壓二峯華嶽。情場蹭蹬。孽債牽連。誰喚卿卿﹐徒呼負負。誠不如撒手分離﹐終身永訣。勿任詩人老去﹐尙眷念乎鶯鶯﹔公子歸來﹐猶鐘情於燕燕。使卿得保全幸福﹐僕可懺悔罪愆。區區私衷﹐天日可鑑﹗

乃僕欲絕裾割忍﹐卿遂剪髮相遺。香雲一握﹐本來孫壽之妝﹔愁緒千絲﹐何惜麗華之鬢。陶侃母貧欲延賓﹐也曾截髮﹔曹命女誓無他志﹐同此用情。豈想念故人恩義﹐不忍再效雙飛﹔或劃除宿世孽緣﹐自願獨拚一死。從此靑陵臺畔﹐絕意偸生﹔卽今白髮堂前﹐無心乞活。蕉心抽盡﹐生意難回﹔鵑血啼殘﹐春光易老。嗟嗟﹗三六鴛鴦﹐烏呼同命﹔一雙蝴蝶。虫號可憐。卿如證位佛天﹐僕復無心人世。當養親終老﹐絕意論婚﹐披髮入山﹐澄心止水。懺三生之綺業。付萬事於劫灰。情人璧玉﹐未容偸嫁汝南﹐織女黃姑﹐且待相逢天上。所贈靑絲一握﹐自當什襲而藏。沐膏澤之養香﹐生以爲伴﹐證釵鈿以無恙﹐死願同殉﹗

某姑三致某公子書並勸不必鰥居

琴心已冷﹐釵影終孤。生已離魂﹐命遷薄命。自古娥眉見嫉﹐謠諑頻興﹔而今鴆鳥爲媒﹐因緣作梗。受盡蜂欺蝶誤﹐枉教鳳泣鸞悲。前書略述﹐不復贅言。近頃以來﹐藥鑪薰骨。鏡檻生塵。惟有臨風隕涕﹐更無拜月閒情。山厝愚公﹐只教立志﹔海塡少女﹐總是埋冤。眉尖逗碧﹐久銷柳葉之痕﹔唾點翻紅﹐似漲桃花之浪。病到如斯﹐生何足戀﹗縱乞靈於參術﹐旦夕苟延﹔柰半死之梧桐﹐韶華不再。安得黃衫劍俠﹐橫飛孽海神龍﹔自傷碧玉年華﹐歷盡命宮磨蠍。長齋繡佛﹐以了餘生﹔削鬋毀妝﹐好償宿孽。擘殘金縷薪牋﹐怕寄玉簫愁句。雅不敏再訴煩冤﹐徒增忉怛。何柰蠟𨿽燒燼﹐燭淚猶寒﹔麝縱成塵﹐香心未散。

念妹此時﹐境絕淒苦﹐捨哥而外﹐無可告訴。憐此迸命之頻伽﹐恐作分飛之勞燕。向有私衷﹐囁嚅羞吐﹐今且垂盡﹐何可勿言。妹與哥𨿽無伉儷之緣﹐已定夫妻之分。他日者黃金買骨﹐勿爲薄幸微之﹔碧落尋魂﹐有似神傷奉倩。埋香鐫霍玉之碑﹐葬玉倩安仁之誄。淸明燒紙﹐寒食奠漿﹐俾安怨女之魂﹐不餒若敖之鬼。則畫中愛寵﹐聊可相呼﹔地下幽靈﹐亦當含笑。若必作獨宿之蕭郎﹐師不娶之曾子﹐眼前之一脈誰延﹐堂上之雙親莫慰。等尾生之抱柱。未免拘噓﹔嗟伯道之無兒﹐得毋懊悔。硜硜之見﹐勸君勿爾。妹心如古井﹐命若微塵。生爲佛國比邱﹐死作君家蒙婦。如仙眷屬﹐旣齋恨於生前﹔薄福裙釵﹐聊慰情於地下。不必孤行己意﹐但當牢記此言。則妹𨿽死之日﹐猶生之年。誓盒盟釵﹐念溫馨兮如昨﹐銜環結艸﹐容報答於將來。嗟乎吾哥﹗言盡於斯。寫到斷腸之句﹐付諸碧海千尋﹔吟成絕命之詞﹐應向紅顏一哭。

某公子三覆某姑書

無怨生離﹐有情中絕。空思出水之蓮﹐無復回風之雪﹔造物不仁﹐我妹見厄。桃香骨瘦。恆帶雨以如唬﹔桂蠹心空﹐詎經霜而不悴。蘭焚蕙嘆﹐綠慘紅愁。正恐龕圍繡佛﹐不藏怖鴒之身﹔丹煉金池﹐難續文鴛之命。萍因絮果﹐致十劫之沈淪﹔鳳泣鸞悲﹐成一天之惆悵。妹之處境﹐良足慚矣。僕情勞若病﹐休文八誅之辰。思苦如癡﹐平子四愁之日。坦腹有心﹐畫眉無福。𨿽復方傳駐。景暗擣元﹔霜結綰同心﹐勞遣紫帶。而施齊天之幔﹐莫障風狂﹔揮魯陽之戈。難回日馭。卽誠心以點石﹐安得成金﹔縱竭力以磨磚﹐難期作鏡。風流溫嶠﹐終虐玉鏡之臺。病渴相如﹐莫問當鑪之酒。亦旣王郎情死﹐江令銷魂﹐瑤瑟停弄﹐瓊簫罷吹。從玆偸息人間﹐了無生趣﹐惟有忘情世外﹐鰥以終身。乃猶薰芬動慮﹐芳性含情﹐勸續鸞膠﹐代謀燕翼。𨿽支機直犯﹐幾沈織女之星﹔而破鏡飛來﹐猶照嫦娥之影。深情永佩﹐到死難忘。回憶金缸二等﹐與珠玉而俱灰﹔仰看碧落千尋﹐誓河山而長在。生不諧劉綱仙眷﹐獲隨雞犬以俱升﹔死且作曼倩細君。願割豚蹄而致祭。嗟嗟﹗笙淒庾嶺﹐簫咽秦樓。夢已覺於楚襄﹐情更傷於韓重。烏鵲橋邊﹐星目莫踐﹔靑鸞鏡裏﹐煙影難圓。卿是女貞之木﹐僕如思婦之花。非絳仙不足療饑﹐非鍾期毋寧絕響。巫山而外。不是行雲﹐天漢曾浮﹐難爲尺水。知音寥落﹐更無彼美憐才﹔綺業銷磨﹐不復書生結習。

倘使情天風定﹐恨海波平﹐忘憂萱艸﹐得轉陽和﹔晚節黃花﹐不遭肅殺。則妙常無恙﹐詎辜多病潘郎﹔龍女有緣﹐終配善財童子。歷經九死以余﹐成就百年之好。豈第兩人之幸福﹐洵爲千古之美譚。不然罡風烈火﹐卿何堪萬劫千磨﹔弱艸微塵﹐我亦恨百年一瞬。彊畱軀殼﹐了今生未竟之緣﹔拚擲精神﹐償宿世無窮之債。魄飛秋月﹐愁塡《長恨》之歌﹔腸斷春風。彊續《會眞》之記。生不同衾﹐死當同穴。在天比翼﹐在地連枝。當於香雪海中﹐預築鴛鴦之冢﹕還向蘅蕪夢裏﹐來尋蝴蝶之魂。酬知己於閨中﹐思眞刻骨﹔話酸辛於紙上﹐和不成聲。勉答數章﹐長歌當哭。墨枯札簡﹐淚濕紅箋。卿意云何﹐予懷不盡。

某君責女士久無音信書

愛卿妝次﹕

自別容華﹐機經日月﹐芳洲系念﹐香艸縈懷。秋水盈盈﹐湖蕭葭於何處﹔春山黯黯。望雲樹以相思。當夫深院日遲﹐小窗人靜﹐索居無俚﹐寂寥寡歡。碧桐剪下﹐孰與題詩﹔紅豆拈來﹐向誰記曲。聽樹上之鳥聲﹐渾如話舊﹔看庭前之花影﹐最是關情。未嘗不對月懷思﹐臨風惆悵。嘆茫茫之情海﹐孰不望洋﹔問滚滚之愛河﹐誰能破浪。惟念風簾月樹﹐曾經幾度勾畱﹔墨海詩窠。盡許兩情顚倒。結文字之因緣﹐擬神仙之眷屬。嚙臂之盟辭如昨。指心之誓語難忘。𨿽復天臺路隔﹐洛水波遙﹐聯云不及夫秦樓﹐薦夢尙遙於楚岫。猶冀玉山靑鳥﹐仙使飛來﹐錦水丹鱗﹐尺書遞到。驛使傳梅﹐寄三春之消息﹔主人問竹﹐報一語以平安。得卿隻字﹐慰我寸心。瑤札欣披。玉容恍睹。縱室遠而人遐﹐猶神交而心契﹐則工愁平子﹐亦可稍解離懷﹔善病相如﹐可至更增劇疾﹖而乃靑鸞信杳﹐黃犬音乖﹐目斷行雲。心驚去日。鶯花所亂﹐庾開府恨賦江南﹔煙樹迷離﹐江文通魂銷客裏。豈蓬山十萬﹐雁落峯頭﹔弱水三千﹐魚沈海底。

顧僕與卿﹐兩地相違﹐一川僅隔﹐𨿽非咫尺﹐亦異天涯。藉蝶使以傳來﹐諒鴻賓之多便。何爭浮沈莫達﹐梗阻堪開﹔卽謂家庭多故﹐閨閣大忘﹐或晝長春閣之暉﹐絲添弱綫﹔或夜急秋砧之響﹐錦制並刀﹐何難抽片時之暇﹐作一紙之書﹐藉慰三秋之感﹐免深兩地之思﹖

不然者﹐牽系足之紅絲﹐難憑雁達﹔執畫眉之彩筆﹐只許螺描﹐益令顚倒尋求。終懷疑而莫釋﹔迷離摸索。欲索解而無由。碧海範範。白雲渺渺。巫山神女﹐更無夢裏之言﹐月府姮娥。不照人間之形。此日蕭郎﹐已如陌路﹔他年崔護﹐詎識門庭﹐豈非等往事於浮雲﹐付深情於流水﹖勿言女子多情﹐更甚男兒薄幸。斯則犀心抱痛﹐難通一點之靈﹔鵑舌言愁﹐徒灑數行之淚。譬忘情於太上﹐卿其忍哉﹐徒涉想於當初﹐吾滋戚矣﹗

女士答書某哥惠鑑﹕

湔裙水上﹐拾翠巖前﹐我歌《歡子》﹐君唱《憐儂》。曾幾何時﹐忽成長別。久闊音塵﹐有勞寤寐。綠波三尺﹐莫諭情懷﹔明月一彎﹐常照顏色。悼歡會之無常﹐嗟韶華之易逝。深閨獨坐﹐永巷多愁。悄對燈昏﹐淒聞笛怨。心如月苦﹐魂逐雲飛﹐掬萬斛之牢愁﹐郁一腔之幽怨﹐非憑尺素﹐難逃寸丹。何柰未曾蘸墨。意已先癡﹔剛欲抽毫﹐心常如醉。是以濤箋猶素。湘管不花。兼之人情變幻。世路崎嶇﹐瓜田易起猜疑﹐墻茨橫加誣蔑。輒生平地之風波﹐驟暗情天之星月。身常入甕﹐何殊梏鳳囚鸞﹔耳有屬垣﹐又恐嗔鶯叱燕。慮萋斐之貝錦﹐不將芍藥遠貽﹔防漏泄夫春光﹐未敢梅花暗遞。妹也處此愁城﹐有同孩獄。銷殘綺思﹐磨盡華年。不爲出岫之閒雲﹐常作在山之泉水。備嘗蘗味﹐剝盡蕉心。喚杜鵑而鳥亦魂飛﹐入藥店而龍眞骨出﹐兩行血淚﹐灑成怨女之花﹔一片冰心﹐險化望夫之石。自拚苦志﹐寧作寡情。雅不欲托鏗字以言愁﹐寫花箋而寄恨。迷靈楚岫﹐從增宋玉之悲﹔病雨茂陵。何解相如之渴。

矧妹與哥。情牽一縷﹐緣證三生。釵盟鏡誓﹐無攺河山﹐瓜約萍期。口如日月﹐勿爲秋扇之捐﹐敢怨春蘭之暮。𨿽身非彩鳳﹐未獲雙飛﹔而心有靈犀﹐能通一點。言筌之落﹐可參無上之禪﹔迹象遑求﹐應諭个中之意。斯卽音沈璧玉﹐固猶屬意夫郎君。何必書寄秦嘉﹐始謂多情之女子。我兩人之永好。彼一札以何關。綜是諸因﹐遂無一字。方冀吾哥﹐恕其闊疏之罪﹐鑑此委曲之衷。乃未貢蕪詞﹐來華札。謂日月之悠悠﹐何音書之寂寂﹐艸慰懷思﹐遂加責讓。豈苦哀之不諒﹐或近況之未知。遂使孤憤韓非﹐四愁平子﹐底事靑衫淚濕﹐翻教紅粉顏羞。豈知恨緒愁絲﹐何處識回文之錦﹔肓風怪雨﹐無心簪妙格之花﹐鐘期知我。奚煩錦瑟以傳情。裴質憐儂﹐詎藉紅綃而寄淚。恕我無知﹐請君勿慍。相思兩字﹐彼此具有同情﹔珍重一言﹐爾我毋忘夙約。

某君聞女士已許他人質問書

某姊妝次﹕

僕十年偃蹇﹐一卷行吟。懶逐情場﹐久銷綺業。狂花俗艷﹐素不關心﹐浪蝶遊蜂﹐恥同混迹。而事會相尋﹐氤氳巧合。猥以凡下﹐獲侍仙才﹐一見相傾﹐三牛有幸﹐卿動憐才之念。僕感知己之情。雨闥晴窗﹐敲詩和韻﹔花晨月夕﹐煮茗淸譚﹐絕似梁間飛燕﹐常對語以呢哺﹔更如水畔閒時﹐慚忘機而親狎。一則生末有室﹐非陰麗以何求﹔一則居本無郎﹐必王昌而始嫁。兩情旣洽﹐一語相要﹐遂聯鍥臂之盟﹐且作指心之誓。相期永久﹐伉儷終諧﹐敢負此盟﹐神鬼不佑。方謂此生艷福﹐夙世良緣﹐逢絕代之佳人﹐作深閨之良友。贈來金錯之刀。報以玉環之蠲。結綰同心﹐珠持如意。𨿽禮隆納幣﹐寒梅尙未聘棠﹔而天汁良姻﹐夭桃終當嫁李。

不圖好事多磨﹐歡場易阻﹐旣睽河漢﹐遂隔參商。從此靑鸞信杳﹐赤鯉書沈﹐誰托微波。通芳訊。悵蓬山兮縹緲﹐徒役夢魂﹔望洛水以迢遙﹐不生羽翼。一腔離怨﹐萬種愁思﹐正苦憂懷﹐忽驚惡耗。謂求凰業經有主﹐雀射已屬他人。當年魯女﹐竊憂誤嫁秋胡﹔同日王孫﹐轉負多情司馬。人非溫嶠﹐居然下玉鏡之臺﹔婿豈王郎﹐何事坦東牀之腹。鴆媒易誤﹐鶼侶難諧﹐遂使裴航玉杵﹐三年只搗元霜﹐轉教商婦琵琶﹐十里別彈明月。懼悰乍間﹐香誓旋渝﹐悵望銀河﹐靈難塡鵲﹔分離玉鏡﹐夢不乘鸞。怒擊三生之石﹐緣會終虛﹔空牽萬丈之絲﹐恩情中阻。豈阮娘終歸磨鏡﹐抑鄰女未肯投梭乎﹖挾京兆畫眉之筆﹐韻事誰描﹔懷荀郎慰體之情﹐餘香不暖。斯則下晴天之霹靂﹐未免驚心﹔翻孽海之波濤﹐終成恨事者矣。

惟是僕𨿽無狀﹐卿豈負心。當日月之昭明﹐豈雨雲之翻覆。莊嚴鳳閣﹐寧甘柳絮隨風﹔神聖鴛盟﹐肯逐桃花流水﹖或者市虎訛言﹐杯蛇幻影﹐譬嫦娥之奔月﹐假托空虛﹔如曾參之殺人﹐傳聞差誤。則春蠶不死﹐猶將吐未盡之絲﹔秋扇未捐﹐庶幾踐將來之約。無如悠悠之口﹐事出有因﹔鑿鑿之言﹐信非無據。是眞是幻﹐將信將疑。恨不作襄王之夢﹐來探巫山﹔誓將泛漁父之舟﹐重尋桃洞。先裁玉札﹐飛上鏡臺。明慧如卿﹐周行示我。

女士答辯書

畫樓春銷﹐繡閣香銷。鬥艸無心﹐落花有恨。袖倚竹而多寒﹐錦添花而未織。拜罷樓頭明月﹐無限淒涼﹔吹來江上西風﹐倍添愁思。每念儀容睽隔﹐音問稀疏﹐前歡已邈﹐後會難期﹐未嘗不腸回九轉﹐淚灑千行。五更殘夢﹐恍離倩女之魂﹔萬種幽思﹐轉益西施之病。而乃華箋飛到﹐旣有責言﹔瑤札頻來﹐更多誤會。天孫受聘﹐構樓閣於空中﹔季迪求婚﹐幻雲霞於天上。杯蛇市虎﹐豈可信道路之言﹔薏苡明珠﹐或竟出謗讒之口。

妹幼承姆教﹐長習閨儀﹐粗讀詩書﹐略知禮義。擢淨土之靑蓮﹐陋出墻之紅杏。女貞不字。旣恪守夫十年﹔人盡可夫﹐肯貽羞丈百世﹖矧知君文章富麗﹐品性溫良。饒衛玠之丰神﹐擅謝莊之才調。不棄葑菲﹐相遺芍藥﹐嚙臂乍盟﹐終身有托。矢靑山而共隱﹐願白首以相偕。桓少君鹿車共挽﹐辛苦何辭﹔孟徳輝鴻案相莊﹐淸貧亦樂。想天上氤氳之使﹐早締三生﹔展生前位業之圖﹐定諧百歲。𨿽佳期未卜﹐歡會猶賒﹐裴航尙隔於藍橋﹐黃姑猶睽於銀漢。而同心一襪﹐比翼雙禽。有生不二﹐之死靡他。灑成怨女之花﹐寧姑紅淚﹔化到望夫之石。無攺素心。區區之私﹐天日可鑑。門內之桃花無恙﹐惟期崔護重來﹔月中之桂子猶香﹐只許吳剛獨伐。﹝某君姓吳故﹞漫道五雙白璧﹐遂諧雍伹之姻﹔願云十斛明珠﹐可買姬姜之貌。寧爲鄰女投梭。恥作江妃解佩。大抵空谷幽蘭﹐只贈芬芳於君子﹔不比章臺弱柳﹐盡教攀折於他人。

或者狂且鬼域﹐實爲吾輩情魔﹐造蜚語以中傷﹐播浮言以聳聽。從而離間鴛盟﹐迫得分飛鶼侶。掀平地之渡濤﹐鬧情天之風雨。若必輕信謠傳﹐徒尋煩惱﹐適中姦謀﹐自開嫌隙。誠不如視若浮雲﹐付之流水。先生旣歸於烏有﹐達人當釋夫狐疑。毋謂李桃無狀﹐偸嫁春風﹔須知松柏有心﹐不欺冬雪。妹也抱堅貞之節﹐君則持鎭定之心。勿惑流言﹐不渝素志。一心互印。兩少無猜。𨿽隔形骸﹐實通夢寐。愛河風靜﹐何妨容與中流﹔情海波恬﹐庶幾伹登彼岸。

女士因避謠諑將赴遠方求學書

某哥靑睞﹕

前奉素書﹐計邀靑覽。屈不求申﹐諒惟知己。羅敷本自有夫﹐韋固漫云求婦。靑繩有誚。白璧無瑕。任彼悠悠之口﹐寧污皎皎之躬。方謂忍心耐性﹐便可息事寧人。萋菲貝錦﹐𨿽多讒謗之言﹔薏苡明珠﹐終有分明之日。何如謠言蜂起﹐濁世魔多。騰孽海之皎龍﹐但見狂濤惡浪﹔肆情天之鬼蜮﹐偏多怪雨盲風。且也鶯媒燕妁﹐每巧語而亂言﹔蝶意蜂情﹐更浮光而掠影。桃將嫁杏﹐慣爲附會之讕言﹔梅也聘棠﹐傳作風流之佳話。縹渺蜃樓海市﹐偏教以假揚眞﹕依稀蛇影杯弓﹐直欲將疑作信。種冤孽於前生﹐偏多磨折﹔締姻緣於夙世﹐幾被摧殘。

妹也亂枝無力﹐只解牽愁﹔蓮的有心﹐更誰分苦。實我命之不猶﹐信人言之可畏。卽使牢關春色。安能徧障狂飈。爲花辯護﹐無由上達。綠章弱絮沾污﹐轉恐難完素璞。長此吠聲吠影﹐疑雨疑雲﹐眾口可以鑠金﹐羣毀亦能消骨。𨿽具蘇張之舌﹐莫剖冤誣﹔更虞秦晉之姻﹐翻成仇怨。是則傾西江之水﹐不足洗其羞慚﹔淘北海之波﹐安得塡斯憤恨。深惟瓜李之嫌﹐懼有棘荊之刺。再番忖度﹐幾度思量﹐計惟有遁迹他方﹐潛蹤異地。遷出谷之流鶯﹐作寄巢之旅燕。或駕問字之車﹐或負從師之笈﹐毋謂逾淮之橘遷地勿良﹐須知淨土之蓮離塵始潔。域中四大﹐何處可以容身﹔海上三山。此間或堪駐足。將遊學東瀛﹐願贍東國之典型﹐飽看西京之風景。人坐春風時雨﹐地遊遠水遙山。庶幾浮言自息﹐蜚除難誣。浮雲過而仍是靑天。狂風定而依然碧樹。遠嫌避謗﹐範蠡則逃隱湖中﹔憂讒畏譏﹐屈子且行吟澤畔。事非得已﹐情實難堪。

嗟乎我哥﹗自維弱質﹐久處深閨﹐何解風塵勞苦﹐那堪道路奔波。計無復之﹐鋌而走險。從此鳳鸞飄泊﹐不勝天涯淪落之悲﹔何時牛女交親﹐重逢天上團欒之日。悵客路之悠悠。結芳情之喞喞。今將就道﹐聊憑鳥使以傳書﹔還似臨歧﹐聽唱驪歌而灑淚。

某君勸止書

某妹妝次﹕

蒼昊忌才﹐佳人蹇命。天上曾傳小劫﹐人間不少惡魔。斗鏡裏之蛾眉﹐易生謠諑﹔幻杯中之蛇影﹐每啟猜疑。徵往事於千秋﹐付同聲之一嘆。然而定可勝天﹐誠能感物。蓮心縱苦。不染淤泥﹐梅蕊𨿽寒﹐寧欺霜雪。任彼沙含射蜮﹐簧鼓流鶯﹐懸秦廷之寶鏡﹐怪狀難蒙﹔燃溫嶠之靈犀﹐妖氛自戢。前書質問﹐偶惑流言。如箭在弦﹐猶石激水。將毋淸狂杜牧﹐未免唐突西施。開罪實多﹐私衷甚歉。

比者鳥使頻來﹐魚書再讀。憤靑蠅之忘剌﹐作黃鶴之髙飛。避囂而遠塵市﹐似亦何妨﹔畏謗而放江湖﹐此殊不必﹗如果不辭遠道﹐寧赴殊方。驚鴻避弋﹐棲從紫塞而遙﹔飛燕離巢。衝向登云而去。天涯海角﹐有夢難通﹔遠水遙岑﹐爲蹤何所﹖昔睽帶水盈盈﹐消息尙艱於驛使﹔今望雲山渺渺﹐音書更阻乎鴻賓。王嬙出塞﹐未知何日能還﹔蔡女入胡﹐不卜奚時獲返。皓月暱而鶯鏡冷﹐彩雲遠而鳳樓空。徒使前度劉郎﹐認桃花之猶是﹔昔年崔護﹐悵人面以全非。言念及此﹐其何以堪。又況行路多難﹐長途最苦﹐客邸增離人之恨﹐故鄕牽遊子之魂。乃欲以閨閣之身﹐蕙蘭之質﹐蒙犯霜露﹐跋涉山川。隻身無伴﹐萬里長徵。或悵楊朱歧路﹐或悲阮籍窮途。或宿荒村﹐露筋可患﹔或投旅店﹐牽臂堪虞。無論客路奔波﹐弱質不堪辛苦﹔抑且世途危險﹐嬌姿孰與扶持﹖萍浮蓬轉﹐徒離倩女之魂﹔鳳淚鸞飄﹐只灑湘妃之淚。自差自誤﹐寧不可悲。卽謂任末遠方負笈﹐班姬早歲受經﹐馬融絳帳﹐不少裙釵﹔伏生靑氈﹐且傳巾幗﹐河間有藏書之府﹐且讀十年﹔蜀中多問字之車﹐不辭千里。陸王學派﹐當挹取於他邦﹔歐美文風。宜漸摩於鄰國。求學固貴一心﹐此舉似乎兩得。然而跳適異國﹐本人情之所悲﹔長別髙堂﹐懼親心之莫慰。開卷誠非無益﹐出門未必有功。燕子樓髙﹐關盼詎應出戶﹔彩鸞箋擘﹐薛濤只合閉門。斯卽閨中講學﹐窗下論文﹐非無詠絮之才﹐亦有簪花之格。固知在山泉水﹐畢竟潔淸﹔非如出岫閒雲﹐轉多變幻。

不然者﹐狂且肆毒﹐好事造謠﹐豈不能更織萋菲﹐肆行污蔑。或指潛逃紅拂﹐僞稱表帽之裝﹔或雲遠嫁烏孫﹐妄譜琵琶之怨。誤白雲爲蒼狗﹐幻碧海作蜃樓﹐架此虛誣﹐誰能剖辯﹖遠遊非計﹐鎭定爲宜。且息長徵之駕﹐試翻內則之篇。書不盡言﹐珍重千萬。

成婚前二日致女士書

愛卿妝閣﹕

夫婦爲人倫之始﹐婚姻有自主之權。以神聖之愛情﹐葉文明之嘉禮。良緣無間﹐佳耦斯諧。僕束髮受經﹐早諳婚義﹔弱冠弄翰﹐間肄閨辭。慕鮑宣之風流﹐願麗華爲伉儷。猥以文字因緣﹐遂訂釵鈿盟誓。索門合泮﹐締兩姓於朱絲﹔張姓連天﹐系一紗於玉臂。方謂姻連白建。喜得勝流﹐緣合老人﹐卽期報板矣。然而求凰有曲﹐歡驚在禦之聲﹔特雉無媒﹐未下髙門之聘。事會偶牽﹐歡緣中阻﹐情乃生魔﹐花偏遇蠹。狂翻醋海之渡濤﹐大鬧情天之風雨。遂令十年不字﹐負此韶華﹔三星在天﹐歌殘邂逅。鴛牒紛其飄零﹐鸞釵慮其醋配。恨無女媧氏煉石補天。世少古押衙揮戈回日。蓋幾幾乎重來崔護﹐徒嗟門內桃花﹔三載裴航﹐空搗臼中仙藥矣。

幸也天從素願﹐神假微機﹐磨蠍幾經﹐鴛盟終踐。孔雀屏開﹐居然中選﹔文鸞鏡舞。仍許重圓。由是斂阮修之婚費﹐貫天帝之聘錢﹐擇吉命龜﹐請期奠雁。種得藍田之璧﹐投將玉鏡之臺。月下多緣﹐喜接歡之有日﹔星隅在望。貴成禮之及時。

乃者良辰將屆﹐吉日待臨。星耀紅鸞﹐橋塡烏鵲。人間喜事﹐尙賒二日之期﹔天上祥光。待慶雙星之會。繡襦甲帳﹐彩鸞許嫁文簫﹔蓮幕碧雞﹐君謨終妻葛女。我愧乘龍快婿﹐卿眞跨鳳仙姝。趕作嫁衣﹐織女料應忙碌﹔牢施槃帶﹐諸親替共安排。不必親調蓉粉﹐滿面渾妝﹔須教畱著柳梢﹐雙眉待畫。月桂侍娥﹐爭誦浪仙之贈句﹔山林娶婦﹐庶諧徳耀之齊眉。特修小柬。用當催妝。待過明朝﹐卽行親迎。行見華堂錦錯﹐步障塵飛﹐人似神仙﹐天圓眷屬。金鏡映流蘇之帳﹐香暖芙蓉﹔璇閨傳合巹之杯﹐春騰羅綺。記取兩行花燭﹐羨卿艷福無雙﹔懸知一刻春宵﹐令我銷魂眞个。

女士答書

郎君靑睞﹕

婚以禮成﹐妻由義合。詩題紅葉﹐事豈偶然﹔足系紅絲﹐緣皆夙定。男有室﹐女有家﹐本人倫之大事﹔小憐母﹐大憐婿﹐亦女子之恆情。妹以陋質﹐獲奉淸塵﹐夙緣葭莩之親﹐遂結苔岑之契﹐詩文結習﹐生平固末懺除﹔筆墨多緣。師友何妨攻錯。宋玉風流﹐原非好色﹔王孫愛慕﹐只爲憐才。涵神聖之愛情﹐解溫馨之軟語。伴結琴書﹐盟堅金石。珠聯如意﹐贈將金錯寶刀﹔結綰同心﹐牢裏玉釵鈿盒。胡天胡帝﹐百年偕老之心﹔如漆如膠﹐兩小無猜之意。

無何芍藥悲離﹐薏蘭怨暮﹐泣露種相思之艸。狂飈吹解語之花。萬丈情魔。一天恨事。鴆以媒而肆毒﹐蜮如鬼而逞讒。樹情場之仇敵﹐攪香國之姻緣。醋醋橊花﹐易惹紅裙之妒﹔油油春水﹐難湔紫玉之愁。亦旣琴彈別鶴﹐弋避驚鴻﹐歷身世之艱危﹐遭命宮之磨蠍。向使鐘家新婦﹐不屬參軍﹔趙地才人﹐終歸廝養。遭沙叱利之摧殘﹐遇武承嗣之彊暴﹐送花絮而隨流水﹐逼桃李而嫁東風。寧爲拚命之鴛鴦﹐肯逐浪情之蜂蝶﹖惟此丹誠﹐有如皓日。啼鵑血以將殘。春光易老﹔剝蕉心而幾盡﹐生意方回。妖氛斂而喜气臨﹐惡煞退而吉星照。回思散載風波。遲我三年琴瑟。猶幸良緣未錯﹐好事終諧﹐天公許其玉成﹐月老煩伊斧伐。得配君子。永事髙賢。桓少君共挽鹿車﹐固所願也﹔孟徳輝相莊鴻﹐案無多讓焉。

但祝百年倚玉﹐奚煩十斛量珠。吉日佇臨﹐香風疊疊。鵲報人間之喜﹐鳥塡天上之橋。天孫織錦﹐猶忙作嫁之衣﹔弄玉吹簫﹐正譜合歡之曲。聯云將及於秦樓﹐薦夢勿遙於楚岫。牽羊賣犬﹐標梅賡迨吉之詩﹔寶馬香車﹐妖桃賦於歸之什。卻扇認老奴﹐作何狡獪﹔東牀稱快婿。想見風流。請將彩筆安排﹐好仿畫眉韻事﹔曾向妝臺遊戲﹐偸摹捉鼻閒情。登門奠雁﹐此事煩郎﹔出閣施衿﹐頗愁爲婦。猶記句賡同調﹐當年不少推敲﹔若教詩賦定情﹐此夜如何發付。聊因彩翰﹐用答麗情。枕邊之私語匪遙﹐紙上餘言不贅。

新婚後自校中致其愛妻書

愛卿妝閣﹕

琴彈別鶴﹐淒風送哀怨之音﹔鏡舞孤鸞﹐冷月照單寒之影。是以江郎別賦﹐黯然銷云﹔樂府離歌﹐潛焉隕涕。何況新月初圓﹐好花乍放。步帳之歌聲甫轉﹐妝臺之燭影重搖。郎船一槳﹐依舸雙橈﹐柳暗抱橋。花欹迎岸。映人面之田田﹐挹脂香之滿滿。烏鵲橋邊﹐才逢牛女﹔紅蓮水上﹐剛戲鴛儔。定情詩細意推敲﹐合歡曲同心唱和。人間第一風流﹐得諧良匹﹔世上無雙樂事﹐惟有新婚。洞房春暖﹐連朝之喜气猶多﹔遠道塵飛﹐昨夜之歡情忽散。罷吟燕爾﹐聽唱鸝歌。在卿固謂其不情﹐卽僕亦嫌其過促。

惟是課程所縛﹐職務攸關。苜蓿之盤𨿽冷﹐臬比之座難虛。橐筆遨遊﹐原非得已﹔徵車況瘁﹐無可柰何。勿謂商人重利﹐最慣別離﹔勿云夫婿封侯﹐轉多惱懊。辭婿而鄕來客地﹐大是難堪﹔拋香閨而擁寒衾﹐誰能遣此。試想少年伉儷﹐孰不戀此溫柔﹔回思半月夫妻﹐何忍遽教冷落。

僕本恨人﹐卿須憐我。割情忍愛。蕩气回腸。花晨月夕﹐難忘故國之春﹔碧海靑天﹐常繞深閨之夢。生涯累我﹐作嫁依人。只緣糊口於四方﹐遂隔同心於兩地。陽臺夢冷﹐閒停神女之云﹔銀漢波橫﹐愁織天孫之綿。猶幸硯田不惡﹐勿嗤捨己而蕓人﹔若教租稅有資﹐詎必離家而作客。今𨿽暫違妝閣﹐終傍瑤臺。卿卽多情﹐不必學善懷女子﹔僕誠無狀﹐何至爲薄幸男兒。陌頭楊柳﹐勿牽少婦愁懷﹔客裏梅花﹐定有離人消息。尙冀珍調玉體﹐善譬芳情。初日芙蓉。善韶華之尙少﹔百年琴瑟﹐計歲月以方長。縱使生離太苦﹐好畱佳會於將來﹐譬諸久旱逢甘。且覺歡情之彌暢。他日者釵環細認﹐何殊卻扇之時﹔琴劍歸來﹐好葉同衾之夢。莫令春山蹙損﹐異時細與卿描﹔勿須秋水望穿﹐此日徒嗟人遠。

妻答書

鄖君靑睞﹕

三星乍賦﹐百兩初歸。紅燭搖花﹐紫蕭吹月。結褵而述君子﹐卻扇而認老奴。蒹葭幸倚。喜開並蒂之花﹔桃李齊芳﹐好種合歡之果。璈管則新聲同奏﹐麝蘭則香气猶濃。坐寶帳於九華﹐席猶未暖﹔作羹湯於三日﹐性不曾諳。何意彩雲忽散﹐圓月已虧。少艸劇憐獨活﹐好花最苦將離。一雙蝴蝶﹐才棲連理之枝﹐卅六鴛鴦﹐已作分飛之鳥。妾拈紅豆﹐君遂靑萍。望南浦以迢遙﹐對東風而惆悵。銷魂橋畔﹐應飛倩女之魂﹔離恨天邊﹐莫補媧皇之恨。遂使孤燕棲巢﹐一鸞羞鏡﹔銀河隔斷﹐錦瑟空張。蝶夢不溫﹐鴦衾轉冷。詎人間美滿姻緣﹐易招妒忌﹕抑天上神仙眷屬﹐本慣別離。彗彼雙星﹐謫居兩地﹐恩情過篤﹐緣分轉慳。此豈氤氳之狡獪﹐或亦造化之循環。

自披君札﹐實獲我心。𨿽取譬於慰情﹐誠有關乎至理。妾非蕩婦。詎怨輕離。君是丈夫。宜規遠大。何敢以燕婉之私情。而泥鵬搏之健翮﹖𨿽同牢共食﹐只作平原十日之畱﹔而比徳儷心﹐巳遂裴航三年之約。所願情天不老﹐恨海無波。蕙蘭香永﹐松柏春長。勿爲團扇之損﹐勿致回文之怨。靑年匹偶﹐白首唱隨。矢黽勉以同心﹐企久長而比翼。定教快婿王郎﹐百年偕老﹔何事遠師裴澤﹐片刻難離。置而不禦﹐料應無間瑟琴﹔遲以相期﹐未必遂辜星月。獨念路上辛勞。客中寂寞﹐隻身飄泊﹐孤影彷徨。曾不能侍奉衣裳﹐追隨琴劍﹔代磨硯墨﹐替檢縹鵲。只憐講學河汾﹐帳後乏知詩之婢﹔安得貲春吳下﹐堂前來舉案之人。是則心竊難安﹐事殊無柰也己。

金風多厲﹐玉體自珍﹗何日言旋﹐因風便覆。想陌上花開之候﹐正檐前鵲噪之時。重燻繡被之香﹐更續洞房之樂。異樂羊之廢學﹐何事斷機﹔慕冀缺之歸耕﹐定當餉榼。

以食物寄與其新婚之妻簡

愛卿妝次﹕

自別芳容。未通華翰。客情無賴﹐夢想爲勞。每臨風而惆悵﹐已匝月之睽違。回憶洞房春麗﹐繡閣風和。銀燭燦花﹐玉簫吹月﹐垂簾燻百寶之香﹐卻扇坐九華之帳。人醉合歡被內。眞个銷魂﹔花開連理枝頭﹐自多喜色。何意詩吟燕爾﹐曲唱驪歌﹐牛女乍逢佳會﹐參商忽嘆離居。房中罷奏。空張靜好之琴瑟﹔客裏淒淸﹐辜負妍鮮之花月。得毋嘆夫婚輕離﹐男兒薄幸乎﹖

僕也不敏﹐爲人作嫁﹐負我新婚﹐卿種相思之艸﹐必隨浪迹之萍。興言及此﹐能不黯然﹗猶幸俱在靑年﹐相期白首。粱鴻廡下﹐𨿽無舉案之人﹔陶潛山中﹐或有歸耕之日。食物數種。輒先寄上。因驛使之梅傳﹐當野人之芹獻。荔枝本楊妃所愛﹐杜若惟美人是遺。詎裏百烹雌﹐貽譏妻子﹐聊比東方割肉﹐歸饋細君。食指料應動否﹐雜賾請嘗試之。固知纖手調羹。珍饈不逮﹐試較並肩合巹﹐風味如何﹖惟玆微物﹐來自他鄕﹐用慰別離﹐藉申愛敬。香閣消愁。亦堪佐酒﹔同牢乏伴。且勸加餐。香花謹供於佛前﹐桃李還投於妝次。博妻孥之一笑。試吟蘇軾分酥﹔篤伉儷之深情﹐竊學謝元遺鮓。

妻答謝簡

某某郎君靑睞﹕

奩開玉鏡﹐獨燦珠帷。天上月明﹐人間春好。鳳凰臺上﹐含情脈脈之時﹔烏鵲橋邊﹐私語喁喁之夜。梅妝乍試﹐菜奠未申﹐曲才譜夫合歡﹐詩忽賡夫送別。佳會重賒﹐欣情太促。怪玆蒼昊﹐不予流連﹔嫁得黃姑﹐轉多離別。遂使妾爲思婦﹐君作離人。河漢不通﹐參商已隔。愁見陌頭楊柳﹐妒他池畔鴛鴦。往往深閨獨坐﹐鎭日無聊。慵窺妝鏡﹐久倚玉欄。遠望白雲﹐空拈紅豆。畫眉人去﹐遠山底事重描﹔薦夢魂來﹐楚岫亦嫌遙隔。勉爲新婦﹐曾入廚而作羹湯﹕只是思君﹐似聞韶而忘肉味。重念客居異地﹐未飫郇廚﹐寄食他人﹐徒彈馮鋏。遺孟光於家內。何來伴食之人﹔阻阮肇於天臺﹐誰供胡麻之飯。

正勞寤寐﹐忽奉饋遺。未有筐篚之將﹐先荷盤飧之賜。重煩眷愛﹐倍致纏綿。且勸加餐﹐莫教損食。承思非淺﹐榮於食邑之封﹔遺食何仁﹐大有東方之意。旣珍遠物。兼佩深情。托雙鯉以飛來﹐作一鸞之舞抃。得毋玉眞公主﹐逍遙貽素食之譏﹐幾同東坡先生﹐妖美供老饕之嚼。見珍以罕﹐盡堪飽挹芬芳﹔每飯不忘﹐頗有相思滋味。愧無瓊報﹐輸將桃李之芳情﹔盼得珠還﹐領略純蒓之風味。

卷四約女士至餐館書

漁家春雨﹐紅迎桃鱖之香﹔客路秋風﹐緣漲蒓鱸之味。隨園佳話﹐細檢食單﹔郇氏叢談﹐分羅廚品。近自歐風潛扇﹐海物紛陳。擘麟脯而進麻姑﹐調魚羹而問宋嫂。吳鹽越豉。別劑酸鹹﹔春韭秋菘﹐自饒甘脆。不特窗明而幾淨﹐抑亦錦簇而花團。安排匕筋之時﹐停箏催酒﹔狼藉杯盤而後﹐解渴呼茶。何妨閒嚼檳榔﹐盡可分拈豆蔻。敢懇片席﹐用晉一觴。

務望俯鑑微忱﹐仰邀尊諾。毋落落而寡合﹐全姍姍以遲來。略貢近情﹐並無別客。地原近市﹐在亨臺矗影之間﹔約不愆期﹐記樓閣上燈之候。用修鯉簡﹐專候魚軒。

答書

晨妝甫竟﹐午倦忽來。旬日之間﹐固已屏棄塵羹﹐掃除十餌矣。庖人不治。竈婢難炊。頗思染指嘗黿﹐去毛蒸鴨。倒梨花而買醉﹐搗菇米而含香。柰何坐小車﹐公究嫌不樂﹐墻非宋玉﹐何處能窺。忽奉來函﹐實償我願。

金簪玉膾﹐戲翻食譜於吳淞﹔雪藕冰桃﹐或紀勝遊於杜牧。炮韓侯之鱉咸取鮮腴。膏太尉之羊何嫌滑膩。尉佗以桂蠹爲饋﹐相如取蒟醬而歸。爲訂晚餐﹐俾當異味。果然勝地。是髙花繞室之中﹐莫笑老饕﹐當一騎飛塵而至。預通鴿使﹐特遣鴉鬟。且定心旌﹐再圖面話。

贈女士糖果書

參橫月落。燭燼鑪殘。中酒已多﹐呼茶不至。斯時已渴吻難消﹐饞涎欲滴矣。馝馚所溢。或脂餌而粉淩﹔鮮潤可觀。羌恣尖而茨實。舌本甘畱之後﹐則崖密輸甜﹐齒痕香散之時﹐則哀梨竟爽。回思此境﹐未免有情。

女士伏處深閨﹐未臨遠市﹐餳欲吹而誰賣﹐瓜因報以難投。若論茹苦之期﹐終當回蔗﹔每到濺酸之處﹐不止望梅。爰購糖霜﹐且媵果實﹐籍展葵傾之意﹐聊備芹獻之需。果許哂存。得毋榮幸。羹材可借﹐何妨爲人酪之調﹔物譜同珍﹐當不作盈車之擲。

答書

玉環病齒﹐惟甘斯和﹔西子顰眉﹐得冷乃雋。儂之徒倚於茗碗﹐困頓於藥囊者有日矣。場同熱惱﹐散少淸涼﹐嚼橄欖而知回﹐飲葡萄而易醉。剝蓮覺苦﹐搓橙識酸。心旣如焚﹐口難同嗜。乃蒙伻來急急﹐珍賜累累。髙從丹露之承﹐金莖巧浥﹔小試紫雲之割﹐環葉交扶。色奪玫瑰﹐唾噴珠玉﹐瓶破而水漿欲迸﹐盤空而磊落俱堆。犀子偶臨﹐也許領含飴之味﹔鄰姬相贈﹐或小結報李之緣。敢達謝忱﹐並陳近狀。

霜風多厲﹐日月其除。魚炙兩貫﹐雞跖一器﹐用以伴簡﹐藉勸加餐。

春日與女士書

云如粉暖﹐風比翦輕﹐燕尋舊巢﹐鶯爭早樹。茶熟香溫之地﹐那不撩人﹔花移月上之時﹐誰能遣此。恨非彩鳳﹐禦雙翼而能飛﹔偏是春蠶﹐縛寸心而自繭。若逢晨沐﹐懶下書帷﹔每趁宵眠﹐偸然燭闇。掃出門看花之興﹐輟尋廟步月之吟。鬥酒雙柑﹐何地再攜處仲﹔扁舟一棹。此生莫問志和。不酒若酲﹐屢醒仍倦。愁耶﹖病耶﹖殊不自解。

女士惜花起早﹐拾艸分研。橫垂一桁之簾﹐小步雙弓之屧。秋遷架畔﹐歘忽提塵﹔玳瑁梁邊﹐呢喃解語。笑洧濱之謔女﹐賦長安之麗人。額解榻黃﹐賽梅還艷﹔唇欲點絳﹐賭櫻更鮮。掠蟬翼而成鬟﹐仿鴉頭而制襪。一搦則縑分腰瘦﹐六寸則鞵穩膚圓。如此可人﹐愧非吉士。莫道陌頭楊柳﹐易感別離﹔未知人面桃花﹐兵容省識。辱有摯愛﹐惄如調肌。敬候起居。諸惟垂諒。

復書

金鑪末熨﹐珠被不溫。積涇霧於簾牙﹐漏斜陽於屋角。攜梨同夢﹐閒書誰家﹔賣杏有聲。離愁何處﹖南浦之波痕三尺﹐花朝之春色二分。繡到鴛鴦﹐彊揩倦眼﹔飛來蝴蝶﹐若訴柔情。一日九回﹐君其知否﹖

況復小鬟多事﹐打枝上之鶯兒﹔弱妹無知﹐待簾前之燕子。爽郊外踏靑之約﹐笑倒鄰姬﹔辭江湄拾翠之緣﹐羞呼遊女。倚樓意遠﹐對鏡神馳。拆柳綫而無聊﹐拾楡錢而暗卜。儂之近狀。幾類傷春。

郎君云想衣裳﹐風流裙屐。冠童沂水﹐趁風浴之言歸﹔少長蘭亭﹐偕詠觴而咸集。艸長鷺飛之地﹐花開鶯亂之天。盡可自娛﹐何須相憶。試問一池皺水﹐底事干卿﹔回思十里長亭﹐伊誰送別。果圖覿面﹐幸弗愆期。姑假遨頭同樂之名﹐約在婪尾初開之際。病餘腕弱。不盡欲言。

七月七日與女士書

西王縹緲﹐遠乘渡海之鸞﹔子普悲涼﹐閒控歸山之鶴。訝神光於竇后﹐問指爪於麻姑。如此良辰﹐豈無佳遇﹖況乃畫屏銀燭﹐指天上之雙星﹔檀板金尊﹐話人間之七夕。我生難再。卿意云何﹖

女士才冠鍼樓﹐名題粉席。豆棚瓜架﹐搜來結网之蛛﹔采旄桂旗﹐飛徧塡河之鵲。聯星娥而設供﹐邀月姊以證盟。縱教槎穩乘風﹐是誰贈石﹔卽使庭空遇雨﹐只爲洗車。燦燦七襄。匆匆一度。女士至此。得毋對明河而佇望﹐亙天漢以裹足乎﹖僕比阮咸之窮途﹐褲懸待曬﹔愧郝隆之腹笥﹐書儉難攤。然而默數佳期﹐尙懷舊恨。致向長生殿裏﹐還叩太眞﹔何須乞巧文中﹐重勞子厚。尙希頒復。俾免懸懷。

復書

一年嘉會﹐別淚何多﹔兩岸分居﹐離情爾許。料美人之福薄﹐累之子兮神傷。果畱未了之緣﹐何須鈿合﹔只爲難償之債﹐在此聘錢。儂檢點衣裳﹐倦於再曬﹔綢繆鍼綫﹐懶說重穿。苦教同輩之粉呶﹐姑向上淸而下拜。輝煌月燭﹐齒齒分排﹔燦爛橋星﹐鱗鱗交接。又有晉帥鑄鏡﹐一樣團圓。記曾丁氏得梭﹐十分細密。

來書惓惓﹐無限牢愁﹐郎君何礙北貧﹐漫談南富。卜霓裳之同詠﹐詎云錦之難裁。郭汾陽小駐銀州﹐六字允苻貴壽﹔張博望遄蹄絕域﹐前身亦是神仙。離合本屬不常﹐窮達俱宜各適。在天在地﹐但期無食前言﹔是女是牛﹐此後永堅成約。秋風加厲﹐珍重珍重﹗

中秋與女士書

秋到分時﹐一輪已滿﹔月當明處﹐今宵獨多。淒涼謫宦之歌﹐寥落孀娥之怨。誰家玉笛。與仙曲而同吹﹔可有金蓮﹐因新詩而特撒。

僕遇不偶﹐隨時輒悲。旣愧庾亮之登樓﹐復謝袁宏之遊渚。藥鐺何處﹐閒煞周生﹔文宴相將﹐且隨蘇子。然而聽巫山之絲竹﹐畢竟魂銷﹔幻紫府之裳衣﹐毋得心醉。客非好事﹐人不同圓。此意質卿﹐忍怛未已。不知浮雲難蔽﹐弦管能催﹔紫霞旣施﹐幔亭成貝。縱未得登梯之路﹐宜先化擲杖之橋。竊附文簫﹐聽甲帳錦襦而去﹔願從坡老﹐共瓊樓玉宇而居。卿有何求﹖試爲僕告﹗

復書

遙瞻彩幄。聞樂何曾﹔欲借仙槎﹐探源未便。指珠宮而貝闕﹐修到幾生﹔被玉屑而金盤。件將千里。儂懷棖觸﹐郎語纏綿。豈眞可府到廣寒﹐峯登天柱耶﹖停琴相佇。徹燭逾淸。林下閒尋﹐有如匹練﹔坐隅交映﹐不借紅紗。趁淸賞而徘徊﹐憶苦吟而蕭索。除非與素娥作伴﹐小舞桂官﹔或許借彩鸞同歸。來穿松徑。

柰何空違素節﹐徒寄秋思。望望兮九天﹐迢迢兮一水。丹如換骨﹐那不爭餐﹔鏡果駐顏﹐何妨先獻。只較黃花而增瘦。莫從紅葉以通詞。郎幸能文﹐且預續廣陵之筆﹔儂非解事﹐姑共探靈鷲之香。花好月圓﹐藉以爲介。郎如憐儂﹐謹待後命。

約女士同往攝影書

雪膚花貌﹐白傅歌成﹔玉質艷姿﹐陳琳賦後。圖潘夫人之影﹐何礙工愁﹔畫王昭君之容。果然絕色。況復宮眉八字﹐仙髻九鬟﹐彌環寫百練之蘭。花子假三分之媚。甚至龍消制粉。鶴頂披梳﹐惟此新姿﹐迥非陳迹。

回想當年微步﹐猶生潘女之蓮﹔往日纖腰﹐尙舞蠻姬之柳。明璫翠羽﹐摹繪洛妃﹔珊鏡金釵﹐流傳盧婦。似曾相識﹐苦不勝情。因擬再侍飛瓊﹐重尋弄玉﹐鬥經妝於時世。畱小樣於畫圖。不須落紙揮毫﹐離形得似﹐翻嘆鏤紅裁翠。刻意求工。爲傳阿堵之神﹐當解相思之渴。鶼鶼鰈鰈﹐果然人是比肩﹔裊裊婷婷﹐無愧天生麗質。

不我遐棄﹐與子偕行。天髙日晶﹐幸無久佇。

復書

效顰自愧﹐歷齒不妍。較孫壽而工愁﹐比飛燕而逾瘦。紅脂艷粉﹐久置鏡奩﹔寶鑷珠花﹐空陳妝閣。靈蛇懶綰﹐翠娥慵添。殆亦顧影淒涼﹐爲郎憔悴耶﹗

辱承相約﹐聊樂我員。儂亦願印有迹之鴻﹐刻成形之鵲。暫畱紀念﹐交契情懷。無如玉導分簪﹐花翹小顫﹐寬到約腰之帶﹐褪將纏臂之金。誰道丰姿。能如舊日﹖若論面目﹐珠失本來。徒勞京兆之追陪﹐何必無鹽之刻畫。

然而紅綃寄淚﹐無朴幽期﹔小玉修容﹐姑談近事。仿淡掃早期之態﹐伴添香夜淒之圖。日後愛寵情郎﹐合稱兩美﹔當與股釼扇合﹐此訂三生。命駕當臨﹐郎其毋躁。

約女士舞臺觀劇書

樓臺拾裏﹐燈火萬家。女兒洛陽之居﹐客子長安之道。馬龍車水﹐熱惱如斯﹔扇舞衫歌。繁華到此。都及時而成樂﹐將並轡以言遊。況及淸風徐來﹐淡日逾薄。插菊花而綴帽。織柳絲以垂裙。杉疊素羅﹐巾揚紫錦﹐靚妝小立﹐對鏡爲妍。豈不欲曲聽紫雲之回﹐騎展紅塵之笑耶﹖

女士忝爲知已﹐夙解悲秋。只工平子之愁﹐恐惹相如之病。屢聽長漏﹐則無可慰情﹔相遇良宵﹐則何從遣興。一斗亦醉﹐舉座不歡。僕本恨人﹐豈能默默。

因念悲歡離合﹐盡成粉墨之場﹔兒女英雄﹐都付氍毹之用。插科打諢﹐何利何名﹖煞尾換頭﹐誰賓誰主﹖可許江東公瑾﹐顧曲偕來﹔曾聞齊右韓娥﹐繞梁未散。增人生之感慨。識世事之滄桑。女士彊作樂觀﹐得小佳趣。酒闌燈炧﹐尙餘優孟之衣冠﹔人定月明﹐重話丁娘之弦索。先期奉訂﹐伏惟早發﹗

復書

昆體失傳﹐秦腔兢唱。莫問點牌之曲﹐都成變徵之聲。築擊漸離﹐笛吹李謩﹐恐亦有此悲涼﹐遜此激烈也。近年風气﹐步武歐西﹐采舊史以編排﹐搜異聞而組織。興懷時事﹐則雅寓勸懲﹔景仰名人﹐則互摹悲樂。是惟妙惟肖﹐自在形聲﹔而載笑載言﹐俱成節奏。寫滑稽之狀﹐笑倒淳於﹔傳刺客之名﹐慘於聶政。小娥一劫。誓報舊仇﹔杜牧拾年﹐快醒好夢。引人入勝。見我猶憐。至於雌風兢鳴﹐鳳巢咸集﹐翻伶官之外傳﹐拾女伎之小名。不信管弦﹐能登大雅﹐幾多妝束﹐亦仿內家。雙歌而頭錦爭纏﹐一曲而束綾許贈。是爲變態﹐亦可閒觀。

他如女舞男歌﹐隨時變幻﹔僮俾茶枻﹐趁此迷離。自成溱洧之歌﹐每釀濮桑之俗。容因冶甚﹐終是誨淫﹔懷到坐時﹐勢將及亂。等諸自鄶﹐奚足取焉﹖

郎君遠性霞軒﹐逸情云上﹐旣擅風流之度﹐應操月旦之評。若教譜葉宮商﹐自然永好﹔倘欲詩貽鄭衛﹐請從此辭。小婢杏兒﹐儂擬隨至﹐望予席地﹐聊以酬之。

贈女士西廂記書

《牡丹亭》下﹐艷說還魂﹔《長生殿》中﹐竟傳密誓。懊惱《鶯兒》之曲﹐悲涼《燕子》之箋。記《琵琶》而閒唱中郎﹐話《荊釵》而低呼小玉。韻長節短﹐演出新聲﹔會少離多﹐譜成恨事。近則侈言艷迹﹐善體哀情。拾海外之叢譚﹐拈閨中之瑣語。譬之勞人思婦﹐藉太史以采風﹔抑亦子墨翰林﹐托主人而寓意。作者固才工倚馬﹐閱者亦多積汗牛。女士餌罷茶余﹐簾前花底﹐伊誰解悶﹐何以怡情﹖

元微之雅善《會眞》﹐張君瑞果然解事。寫紅娘之俠气﹐足懾須眉﹔導雙文之柔思﹐可憐身世。法聰僧何嫌唐突﹐崔夫人難得糊塗。自寄蹤蕭寺以來﹐迨驚夢艸橋而後﹐家庭變幻﹐行旅淒其。斯記相傳﹐約有四善﹕

夫治庖之事﹐奚須趣俎而來﹔借箸之呼﹐只爲運籌而設。張生暫容片席﹐僅假一廛。締齋魚粥鼓之緣﹐備匣劍囊琴之貝。手縛雞而未許。力摶虎以何能。而乃奮筆修書﹐請兵退賊。使君旣返﹐仍畱合浦之珠﹔老姆有言﹐願聘雲英之杵。若是者﹐君瑞之勇。

旣而良辰已過﹐美眷全非。煢煢賃廡之人﹐懨懨倚牀之病。茂陵雨冷﹐卓女誰家﹖太液霜寒﹐楊妃何處﹖鶯鶯情同陌路﹐身在深閨。縱教神女生涯﹐偶然有夢﹔畢竟少姑居處﹐本是無郎。戀戀不忘﹐行行仍止﹐發情止禮﹐達變通權。若是者雙文之義。

至於吟風待月﹐只爲佳期。朝雨暮雲﹐無非幻境。好事多磨而易散﹐春以一泄而難瞞。紅娘分屬侍兒﹐賤儕廝養。何肯負良娘之任﹐不過重弱息之愆。豈知詈聽申甲﹐反唇敢責﹔遂令詞陳侃侃﹐失足何嫌。小婢旣願作調人﹐嬌女亦還呼阿母。若是者。紅娘之忠。

洎乎餞別一筵﹐送行十里﹐宮帽上林之杏﹐徵鞭遠道之楊。妾盼泥金﹐郎誠冠玉。旣宜嗔而宜喜﹐復若合而若離。夫人以爲木已舟成﹐只得帆隨湘轉。若聽其歐興蔓艸。則徒玷家聲﹔倘從今劍斷藕絲﹐則先傷女節。匆匆此去﹐渺渺何年。若是者。夫人之智。

或者謂恣情啞聲子語﹐綺孽宜除﹔擺腰搵口之時﹐媟調已甚。指燒香爲多露﹐偕酬簡以行雲。不知是智是仁﹐各存識見﹔卽空卽色。詎有嫌疑。女士織就錦心﹐噓成繡口﹐敢貽祕冊。俾侍妝臺。倘曾密詠恬吟﹐料有情人終成眷屬﹔𨿽到重山復水。是前生事莫錯姻緣。謹達鄙忱。敢祈愛鑑。

復書

一縷柔腸﹐十分俠骨。陋元輕而白俗﹐信枚速而馬工。郎之惠也﹐儂之願也。然而攤箋兀坐﹐只容《誡》讀大家﹔偕書自抄﹐不過《傳》繙劉向。誦道蘊舞風之句﹐且曰炫才﹔學蘇蕙織錦之文﹐尙言鬥巧。進士何堪不櫛﹐尙書未免自矜。姆教旣嚴。閫儀乃肅。

郎君書詞繾綣﹐曲本穠纖。瀏覽尙未終篇﹐著作果然妙手。不圖問字﹐來敗興之鴉鬟﹕偏欲驚人﹐有呼名之鸚舌。用是鍵諸衣笥﹐會當伴我燈檠。欲遣睡魔﹐尙待作一鴟之借﹔倘逢暇晷﹐不妨校三豕之訛﹐略敍近情。兼鳴謝悃。

約女士同坐馬車遊園書

橊火噴紅﹐蓮蓋覆綠。招涼及以不至﹐驅淨君而未來。丈八溝邊﹐是誰畱客﹔九成宮裏﹐或亦迎涼。想帳煙簟水之間﹐有石枕竹牀之致。科頭小坐﹐倦眼不眠。何意塘上輕雪﹐驚回蕉夢﹔轉令檐前急雨﹐送到荷香。風逐云癡﹐月烘星朗﹐三更良夜﹐一味新秋。女士於玆﹐或亦沃蘭湯而披紗縠﹐揮蒲扇以睨羅幃耶﹖

因思滬上各園﹐迆西較盛。或領移山之趣﹐公果名愚﹔或結味蒓之思﹐人眞是隱。或美傳城北﹐都湛淸華﹔或景拓泰西﹐爭談愛儷。崇樓傑閣﹐每不勝寒﹐瑤章琪花﹐均堪自賞。姑借縱觀之地﹐爲謀卻暑之方。洛神淩渡﹐自然仙者﹔子猷看竹﹐不問主人。轔轔之車﹐駸駸之馬﹐花蹄玉軸﹐趁斜陽之一鞭﹔小釵輕裙﹐迎涼颸而雙璧。此樂無極﹐盛會不常。挑燈作書﹐幸毋我卻。

復書

蛤漿揮汗﹐蟬翼擾聲。一雨以來﹐羣熱均息。此不可支蘆簾以候螢火﹐焚艾蠅而驅蚊雷耶﹖儂愛筠簹以盤桓﹐望芙蕖而徒倚。晨起坐石﹐則散發不簪﹔午睡選陰﹐則引臂爲枕。門外之事。罕與相通。

郎乃情之所鐘﹐興復不淺。風裳水佩﹐自完綽約之姿﹔金井玉欄﹐別有淸涼之緒。飄然銜勒﹐捷矣轆轤。居然看偏長安﹐只須一日﹔記否從遊金穀﹐齊放萬花。攜手水鄕﹐憑肩香國。情脈脈而如訴﹐懷渺渺兮若思。莫云八尺簟紋﹐已涼天气﹔爲問一庭月色﹐秋思誰家﹖儂當待郎。破曉具後。

出洋畱學招未婚夫去到滬話別書

郎君靑睞﹕

山盟海誓﹐夙世因緣﹔北轍南轅﹐今朝離別。自餞送長亭以後﹐正遄歸故里之時。每憶伊人﹐白霜秋水﹔偶尋舊地﹐碧艸春波。忽忽一年﹐迢迢百里。𨿽股釵扇合﹐自畱無限之情﹕而寸楮尺縑﹐徒寫相思之字。遙聞近狀﹐諒表同心。

儂本弱軀﹐忝參新學。擬趁初笄之歲﹐爲作破浪之遊。猥以堂上萱花﹐老防背樹﹔囊中楡莢﹐貧不名錢。將伯誰呼。寡兄又遠。繼思韶年矢催而難返﹐餘事著借而可籌。鬻珥典釵。何妨摒擋﹔擔簦負笈﹐詎惜辛勞。預約女師﹐並招舟子﹐不待明晨亭午﹐卽來遠浦春申。郎君僅距一程﹐不需終日。陳思入洛﹐料畱枕之未忘﹔牽牛隔河﹐借乘槎而亦便。況復涼臺燠館。陳榻都懸﹔旨酒嘉肴﹐郇廚咸備。或比肩顧曲﹐儂作小喬﹔或攜手遊園﹐郎呼君羨。借通款曲﹐小作勾畱。是所望也﹐其相許乎﹖

至於陽關三疊﹐爲送徵人﹔瀛島十洲﹐去看仙境。果能相將而往﹐卽可並域而居。凡此私懷﹐均宜密語。否則儂化望夫之石﹐郎登思婦之臺。亦惟掩淚搵巾﹐緘愁伸紙而巳。敢速文旆。借詢時綏。

責某女士愆期不至書

賢卿妝閣﹕

得邀梅訊﹐旋泛葦杭。適館解裝﹐翦燈把酒。滿望驚鴻之影﹐禦風而來﹐何圖跨鳳之身﹐越時不至。踟躕搔首﹐惆悵捫心。豈眞坐蠍宮之命﹐爲人所憎耶﹖抑亦聯鵲漢之緣。爲天所妒耶﹖

伏思僕之與卿﹐靑梅竹馬﹐兩小無猜﹐瓊玖木桃﹐三生早訂。徒以僕遊鄕校﹐卿泛歸橈。鯉柬常通﹐鴛盟不負。桑弧蓬矢﹐未敢戀戀於室家﹔梅實桃華﹐是以遲遲於琴瑟。非相恝也。只有待耳。況卿久聞曹誡﹐善解謝園。擅蘇若蘭之神了﹐抱梁紅玉之俠气。果能外周稗海。遠引蓬山﹐持節乘車﹐何嫌乎馮繚﹔拈毫續史﹐且抗乎班昭﹐女傳固可增輝﹐家乘於焉生色。手書來告﹐額慶何如﹗

然而簫艾三秋﹐兼葭一水﹐眉顰未解﹐眼望將穿。是否阿母難離﹐致生停頓﹔或者孔兄無力﹐別待綢繆。不則易轍他馳﹐嘗茅居板橋之味﹔甚且經秋善病﹐寫藥鑪茗碗之圓。將信將疑﹐若近若遠。務希報以尺楮﹐釋此寸衷。滬上十丈塵埃﹐斷難久處﹔校中一周休沐﹐急待言旋。停琴而涼月未來﹐飛琖而彩雲易散。敢期後會﹐毋食前言。

女士自辯書

靑天碧檞﹐肯爲無信之潮﹔復水重山﹐怕唱將離之曲。有辜郎約﹐實重儂愆。儂固罪矣。郎何迫耶﹖

竊謂閨人啟行﹐艱於男子﹔瀛嬌寄迹﹐異於中原。𨿽近者藍粉鈿脂﹐無需乎收拾﹔明璫翠羽﹐不取乎奢華。而書帙緘媵﹐帷裳置篋﹐凡革履花冠之熨貼﹐衣如裙幅之安排﹐事必躬親。物惟求備。忽忽數日﹐心力悴焉。此其故一。

況復慈親告別﹐每勸淹畱﹔邱嫂多情﹐爲言珍重。諸姑伯姊。疊開飲餞之筵﹔老媼丫鬟。亦灑臨歧之淚。幾多羈絆﹐如此纏綿。心搖蕩而如旌﹐足趑趄而欲裏。行行且止﹐已三日矣。此其故二。

重以殘暑未銷﹐輕雷忽走。風揚塵而作颶﹐雨積潦以成霪。若欲張帆﹐怕冒波濤之險﹔卽教投轄﹐恐添枕簟之涼。無如癡云屢撥而不開﹐晴旭偶星而仍匿。僉謂校期尙遠﹐海道匪遙。小住爲佳﹐少安毋躁。與郎私約﹐可告人耶﹖此其故三。

郎本解人﹐儂非誑汝。何讓詞之相逼﹐竟餘地之不畱。明如影只形單﹐客中寂寞﹔還冀車懸馬束﹐河上逍遙。悻悻奚爲﹐拳拳不盡。用券良覿﹐先貢苦衷。

東渡後致女士書

飛仙何處﹐記天風吹下之聲﹔神女不來﹐話暮雨行余之夢。問黃姑之別緒﹐可從使者攜歸﹔檢紅葉之新詩﹐合是宮人流出。自卿遠去﹐愧僕獨居。河滿一歌。舟行萬里。起居眠食。將復如何﹖

溯僕少年﹐親卿玉貌。不唱懊儂之曲﹐早成憐我之歌。詞復旅邸棲遲﹐舞臺蝶躞﹔賦到同車之女﹐顏本如華。譜爲不醉之緣﹐樂眞未艾﹐羞含銀海﹐倦倚玉樓。蘭缸屢剔而還明﹐蓮漏頻催而尙待。幾多薌澤。散入羅襦﹔若个溫柔﹐投將瓊杵。綠蘸鴛鴦之頸﹐葉覆芙藻﹔黃劃蝴蝶之須。花開豆蔻。楊太眞肉眞新剝﹐薛靈蕓淚果畱香。人何以堪﹐誰能遺此﹖

柰何情天欲補﹐莫喚媧皇﹔恨海思塡﹐空存精衛。當兩兩傾心之會﹐正紛紛夙駕之時。一鰈一鶼﹐自然合拍﹔誰勞誰燕﹐竟至分飛。斯時阻旣不能﹐畱猶未敢。水去而魚惟就涸﹐林歸而鳥已成孤。每當角枕夜醒﹐匡牀午倦﹐回思往事﹐若不勝情。因以近作寄卿曰﹕

獵獵車聲送夜涼﹐憑肩一笑酌瑤觴﹔云痕掩鬢霞飛頰﹐我願今生老是鄕。﹝其一﹞

花貌蹁躚雪作膚﹐腰肢無力倩人扶﹔風裳水佩淸涼甚﹐一幅楊妃出浴圖。﹝其二﹞

羅幃雙掩錦衾橫﹐燭焰將殘望不明﹔最是耐人尋味處。牙齦微度一聲鶯。﹝其三﹞

春山隱約展眉娥。鬢髻堆鴉已半拖﹔怪底佯開星眼看﹐素羅襪子怕淩波。﹝其四﹞

遽遽一枕小遊仙﹐軟玉溫香劇可憐﹔預貯茶甌解余渴。淸芬還沁口脂邊。﹝其五﹞

繡帶羅襠結束時﹐怪郎輕薄恕郎癡﹔女鸞自有棲身地﹐催促檀郎過別枝。﹝其六﹞

噥噥私語未曾終﹐曙色熹微旭影曛﹔彊起呼鬟含笑立﹐隔衣偸覷守宮紅。﹝其七﹞

倦來欹枕且偸閒﹐我我卿卿盡往還﹔拋卻襄王太蕭索﹐教人何地訪巫山。﹝其八﹞

句縱不工﹐意有所屬。柰盈盈之相隔﹐轉悵悵以何之。比諸色黯垂楊。陌頭春怨﹐合是煙含遠樹﹐樓上秋思。卿是羈人﹐僕爲吉士。諸惟珍攝﹐聊代笑言。某謹白。

女士到校後覆書訴苦並勸遊學

小鳥噪桅﹐巨魚撞艦。濤聲澎湃﹐山色崦嵫。以學繡之閨娃﹐作談瀛之海客。幸有伴侶。藉解愁煩。回憶幽夢未已﹐愛情正濃﹐不覺心怦怦動﹐淚涔涔下也。

某日薄暮﹐始抵旅捨﹐門矮礙眉﹐樓低覆額。幽邃之地﹐房較蜂多﹐匿溪之庨﹐廊隨虹亙。雛鬟進我以盥漱﹐老媼導我以枕衾。瀲灩蘭湯﹐呼鄰姬而同浴﹔奇零菜譜﹐問竈婢而鮮通。風俗不同﹐語言互別﹐儂身至此﹐輒喚柰何。繼乃就試分科﹐按期受業﹐刻鵠愧難類於鶩﹐亡羊急待於補牢。然而讀異域之編﹐終嫌反舌﹔譯同文之字﹐未免聱牙。羌奪翼以淩晨﹐更焚膏而繼晷。勤能補拙﹐學可愈愚。儂在其間﹐何敢少息。惟是顏同菊瘦﹐骨較柴輕。顧影自憐。豈必爲郎憔悴﹔與時俱進﹐肯教隨俗浮沈。立志如斯﹐修書未暇﹐來函繾綣﹐徒益愁思。儂之茹苦含辛者﹐猶望郎能同居共處耳。

我國黨庠術序﹐著於禮經﹔泮宮辟雍﹐耀諸史乘。別齋胡瓊。只聞教授湖州﹔積分吳澄﹐尙欲鉤稽元代。靑矜佻達﹐襲國子庶子之名﹔廣座臬比﹐辜經師人師之望。冬烘頭腦﹐夏楚權衡﹐士習之頹﹐今時最烈。郎則髫年已逮﹐國學俱通﹐何妨駕言以出遊﹐或能集思而廣益。鄭吉習外國之事。僉號淹通﹔李白嚇蠻人之書﹐何傷博雅。治裝陵賈﹐趙佗服其語言﹕飲酒張元。曩霄用謀爲畫。梯航殊易﹐糜費無多。至於小兒女之偶爲﹐非是大丈夫所宜戀。敢酬寸簡。並滕小詩。詩曰﹕

百年曾記系紅絲﹐離合都憑繾綣司﹔絮縱多情無定處﹐花當有主半開時。荒唐往事迷三峽﹐縹緲閒懷縐一池﹔綺語懺除君悟否﹐不須重寄次回詩。

讀此詩可以知儂矣。奉詢近狀﹐並候卓裁。某謹覆。

允出洋畱學書要求與女士同校

蟄居非計﹐蠖屈求伸。況在後生﹐豈無壯志。惟是徐市三神之島﹐張騫萬里之槎﹐絕少交遊﹐並虛親故﹐殊令人計前途而憯怛﹐望遠道以稠繆也。賢卿巾幗宗生﹐裙釵季布﹐幕墨雨歐風之成績﹐作良妻賢母之導師。祖逖著鞭﹐匆匆此去﹔蘇秦發篋﹐汲汲不遑。神駿涉險而識途﹐好鳥遷喬而求友。如斯說法﹐頑石亦解點頭﹔旣遇知音﹐爨琴何傷焦尾。拳拳三復﹐瑣瑣八行。僕何敢戀嚶鳴之樓﹐而受鵾鵬之笑哉﹖

卿之望僕摯矣﹐卿之諷僕深矣﹗環袂不興﹐誠愧南方之弱﹔速裝竟往﹐誰爲東道之人。旣難預挈夫紀网﹐何處先通夫紹介﹖指揮𨿽定﹐掣畫猶艱。竊念貴校延聘名流﹐网羅男子。同閾旣分夫內外﹐異室悉泯夫嫌疑。鳴雄鳴雌﹐聲合可吹之律﹔行左行右﹐世多未見之書。苟片席之可分﹐願束脩之自上。還望妥爲說項﹐庶幾相約瞻韓。佇盼玉音﹐井希金諾。覼縷不盡。敬望自衛。

不允同校復書

董子下帷﹐紙傳三載﹔達摩面壁﹐不過十年。史公之歷山川﹐筆底乃有奇气﹔陳湯之望都邑﹐胸中都是輿圖。亦謂男兒何以家爲﹐外傳本宜出就﹐矧復承歡堂上﹐尙有女媭計事家中﹐並畱叔籍﹐當東寄西鞮之相兢﹐豈方壺員嶠之難來。詎料故作難題﹐預圖變卦﹐舉萬不能償之願﹐付渺不相值之人。郎亦知釵弁攸分﹐門墻各啟乎﹖卽使馬家佳話﹐女弟子升帳傳經﹔韋母令名﹐宣文君隔紗授業。豈有權奇倜償﹐自號通方﹔遂令撲朔迷離﹐相沿習俗。多言可畏﹐舉國皆非。以儂之心﹐度郎之志﹐殆不願經拋桑梓﹐借以窘儂耶﹖抑且欲別附蔦蘿﹐因以拒儂耶﹖不然扶桑學捨﹐比次如鱗﹔駕葉儒生﹐來多似鯽。或膏肓調理﹐甘從秦緩之醫﹔或枝節疏通﹐願讀東坡之律。或操奇贏而殖貨﹐或庀材植而考工。或燐質培農﹐拾無定河邊之骨﹔或山靈鑿艸﹐掘昆明劫後之灰。各有專門﹐自成絕業。但使登諸大雅﹐奚須謀及婦人﹖郎不近情。儂難遙制﹐願恕鶻突﹐情釋狐疑。

再請同校肄業書

來教申申詈我﹐咄咄逼人。盡蠲知己之情﹐幾肆絕交之論。卿誠誤矣﹗僕試述之。

僕固椿雕失蔭﹐荻畫知書者也。成童之前﹐但在家塾﹔舞勺之際﹐未出國門。卽二千石送校以還﹐及十九齡畢業而後﹐敝廬弦誦﹐一步不越雷池﹔鄕學盤桓﹐萬里難窺星海。此番之慈親俯允﹐季父勉從者﹐徒以有卿在耳。無論冬裘夏葛﹐雅賴維持﹔朝饔夕飧﹐或資調護。茂陵登病﹐代餵鬻藥之鑪﹔梁菀春遊﹐並約看花之輦。星期共出﹐則旅次相棲﹔歲暮言還﹐則婿槎許附。是以竭誠致意﹐奉命修辭。滿擬比翼之飛﹐交綰同心之結﹔而乃言如新劍﹐勢莫轉圜。燭到心而俱灰﹐鼓作气而旋竭。

母曰「瀛壖花柳﹐易迷遊子之蹤。」叔曰「海嶠蓬萊﹐誰引仙人之路。」母曰「中原自有國粹﹐盡許讀書。」叔曰「大都不乏通儒﹐何妨執贄。」舉棋不定。築室猶謀。僕則雄辧蘇張﹐寓言莊列﹐謂近代異閉關之世﹐謂學子非求第之人。執藝乃可以成名﹐借材奚嫌乎涉遠。昆侖揚舶﹐奇肱飛車﹐彼往此來﹐𨿽難實易。母志始移﹐叔顏亦霽。然非與卿亙處﹐斷不使僕獨行。僕故爲發棠之求﹐卿勿避代庖之誚。莫道山崖海角﹐此生之盛會難常﹔須知地久天長。夜半之私盟尙在。愼毋遐棄。敢罄鄙忱。

復書報允

儂自東渡﹐忽忽二月矣。璧不一瑕﹐金誰眾鑠。折花難寄﹐拈豆相思。郎在儂前﹐儂爲郎侍。豈不可金鑪貌小﹐伴夜讀以舔香﹔翠袖蛾長。看晨妝而理鬢耶﹖

儂之前訉﹐實有苦衷﹐敝校管鑰森嚴﹐室臚深邃。外辟舒翹之館﹐遠隔屬耳之垣。𨿽一門居﹐不容輕涉﹐必六日別﹐始許偕行。然祗酬遊劇場﹐逍遙餐捨﹐或打球沈醉﹐失笑三郎﹔或攬轡飛揚﹐交馳雙騎。或問李鄴侯之架﹐祕籍爭搜﹔或遊石季倫之園﹐奇芳競賞。暮色欲瞑﹐人影俱歸。秦洧之風﹐固所深戒﹔城闕之刺﹐是以無聞。儂何必自惹微嫌。隱幹淸議哉﹖

不圖責以大義﹐諷以異言﹐忝居蒙介之班﹐敢拂尊親之命。不辭忸怩﹐上瀆教師﹐旋荷商量﹐轉陳校長。須核課程之優劣﹐始定學級之等差。貝葉座中﹐許參一席。梅花香﹐生歡笑。郎可慰矣﹐母可解矣。陽曆年關﹐擬不回國﹐旣免行李之困乏﹐又省資斧之往遠。已告家慈﹐果如我願。恐資垂念﹐因特附聞。

勸女士年假回國抵滬密敍書

掌大撲雪﹐骨瘦敲冰。窗紙若裂。鑪酒不溫。此韓子所以吟苦寒﹐唐風所以娛晚歲也。僕在家衙﹐得侍庭闈﹐每於誦讀之間﹐尙獲團欒之樂。味珍臘鳥﹐香溢烹羊。一醉頹然﹐陽春至矣。卿則手軟借藥﹐指凍呵姜﹐旣彊起而繙書﹐復輕籠而吮筆。羊裘無賴。晨窗枯坐之時﹔翠被何人﹐午夜孤眠之際。此情此景。可想而知矣。

差幸急景雕年﹐許旋故國﹐料得遠山近水﹐俱整歸裝。豈期甘作寓公﹐輕拋嘉耦。謬謂風餐露宿﹐致疾恆多﹔且云柳往雪來﹐耗貲更鉅。卿卽不念僕。獨小念老母耶﹖卿卽不計﹐獨不計同族耶﹖卿縱無他﹐士增多口。還望幡然變計﹐惠然肯來。僕至滬濱先爲歡迓。不特燈紅酒綠﹐重敍舊遊﹐抑亦紙醉金迷﹐爲圓好夢。獸鑪爇處﹐穩文鴛卅六之棲﹔臘鼓敲殘﹐桌畫鷁一雙而去。僕償夙望﹐卿展孝思。樂何如耶﹖計良得矣﹗速惠好音﹐倚裝以待。

允回國書

郎處愛河﹐苦無涯涘﹔妾如古井﹐不起波瀾。況學績之未成﹐肯情絲之久縛﹖入廚芼韭﹐壑綫紉蘭。攜嬌女而觀書﹐仿衛家而睹字。師先弟後﹐妹短姊長﹐同處房闈﹐互通談笑。亦不覺朔風吹幕﹐積霰盈階矣。

儂之不歸﹐別無他戀。徒以長途初返﹐必至中道相要。斯時峻拒不能﹐久淹不可﹐墮十重之欲障﹐拯拔良難﹔閉一路之華觀﹐沈酣已甚。肩偎口搵﹐每不自禁﹔色舞眉飛﹐未能免俗。郎甘入幕﹐儂不投梭。倘教蚌竟成珠﹐竊恐蠅將玷玉。言之醜也﹐誰實爲之。是以拚割舊姻﹐絆羈異域。於功候不無少裨﹐而塵緣何事相侵。故作云言﹐藉消妄念。

何乃遠馳燕帛﹐巧弄鶯簧。相如譜曲﹐以試文君﹔韓壽畱香﹐而待買午。縱云鵲放。到處開籠﹔若到龎驚﹐得無感帨。姑遵如約﹐勉爲此行。相見欣欣﹐或有後果前因之契﹔於飛泄泄﹐且俟同牢合巹之年。良覿匪遙﹐復此爲券。

復女士預告吉期書

字仿花簪﹐沃爲薇盥﹔詞成藥石﹐拜倒橊裙。愧非禮之相干﹐致有詞之可藉。僕誠過矣﹐卿其諒之。

惟是少女少男﹐絪縕所感﹔佳兒佳婦﹐團聚爲宜。矧須挈伴以同行﹐允在及時而作合。邇由慈母﹐別遣冰人﹐向譚第而通詞﹐對良媒而諾吉。謂錦衾角枕﹐當籌遣嫁之需﹔謂大貝南金﹐殊乏添妝之費。謂少舒跋涉﹐當趨黃浦以觀儀﹔謂旣締絲蘿﹐曷假靑廬而行禮。諸承體卹﹐無任感紉。如能於廿號起程﹐卽可以四天抵埠。門仰韓姞﹐舟泛仲任。緡絲雍肅之車﹐鐘鼓和平之樂。對房中之夫婿﹐筆借畫眉﹔問廚下之小姑﹐羹先洗手。卿卿至此﹐得毋顧新嫁娘而自笑﹐責登徒子爲不情哉﹖三日之畱﹐藉道契闊﹔兩美之合﹐俱免別離。指云漢而妒河星﹐跨瀛寰而度蜜月。固不獨玉臺賭詠﹐笑織回文﹔繡閣繙書。助成博議而已。預遣靑鳥﹐爲報紅鸞。某啟。

慨自啼風泣月﹐多增客子之愁﹔握雨攜雲﹐濫演祕辛之記。話紅顏之薄命﹐浪逐桃飛﹔笑靑眼之迎人﹐路隨柳折。往往鈿難再合﹐鏡不重圓﹐佳人隨吒利而歸﹐侯門斷蕭郎之迹。甚或蘭摧玉折﹐香不返魂﹔水遠山遙﹐書將寄恨。人生缺陷﹐似此偏多﹐我輩情懷﹐又將誰遣﹗翳古以來不勝紀已。陳子韜園﹐獨能脫前人之窠臼﹐成絕世之文章﹐摭舊事而重題﹐數良緣兮非偶﹐悲歡無限﹐各寫牢愁。離合何心﹐終圓美滿。時則名花誰主﹐飄來藩混之埸﹔落葉焉媒﹐流出禦溝之水。鳳凰交和﹐果合雌雄﹔鶼鰈相依﹐不離形影。倚玉臺而賭詠﹐罰金穀以買歡。果然擡舉東風﹐融成鴛夢﹔不道別離南浦﹐唱出驪歌﹐此一恨也。幸而細馬同馱﹐春鸝互聽﹐水郭山村之地﹐酒旗茶鼓之天﹐客裏光陰﹐自饒風景﹐閒中歲月﹐只話家常。詎勝會之不時﹐蟾蜍圓缺﹔竟狂威之相逼﹐勞燕東西﹐此又一恨也。洎乎婆娑檀樹﹐謬欲踰墻﹔消息梅花﹐姑將寄遠。暮雨圜扉之路﹐曉風鈴柝之聲﹐處如許之淒涼﹐畢竟爲郎憔悴﹔痛無情之摧折﹐肯教隨俗浮沈。人本可憐﹐天胡此醉。此又一恨也。卒也紅絲舊約﹐都付冰人﹔碧玉韶年﹐許諧嘉耦﹐望湖邊之煙雨﹐蔭到椿枝﹔聽江上之琵琶﹐迎來桃葉。六珈輝耀﹐雙璧淸華﹐是足增家乘之光﹐食女貞之報矣。於戲﹐同是有情人﹐到此都成眷屬﹔爲畱無限事﹐不妨再問因緣。丁巳莫春雲間東訥

