梅花艸堂筆談明

張大復撰

病居士自傳

居士姓父姓名父名然不能如父志醜之又多病故自號病居士少習舉子業爲諸生諸習舉業者嘔心刳肝多病悸居士故不喜雕虫所作制義居下下然亦病悸吳地下濕處則病腫父嘗爲木閣居之亦病腫或數月不跬步所飲竟日夜不滿五合然病下血甚於豪飲者好書及色而性粗浮不期盡解所求於人甚備然病腎水竭目昏昏不能視祖父產粗足自給所得修脯常中上又無貧乏施與及爲人報仇或藏亡破產之事往往病窮貰米養其老母或貸之友而久負之性懦聞催租剝啄聲心搖搖不能定而彊宗大猾負其勢以侮眾卽不吾犯必辱之病傲已無能不欲言人之不及而遇諸非法者故爲彊詞以奪正者必折之無所容然後已病戇見義或不能爲而好談節義若飛六月之霜振齊臺之風寒易州之水則毛骨竦豎隱隱若刺蝟亂起病躁盡其足力不數里每至佳山水必攀涯汨流竟日徙倚不能去或暮夜無侶則獨往來庭宇間至烏啼月落欣然忘倦病愛緩步詳視必求如禮而廣坐綺筵不耐譚款或虱癢不可忍輒捫而啖之病艸野而倨行年四十棄去舉子業人以題請便欣然爲之仍鐫而懸之國門爲時傖父病結習客謂居士曰子病柰何居士曰固也吾聞之師造化勞我以生佚我以老息我以死我未老而化物者且息我我則幸矣又何病焉居士塊處一室夢遊千古以此終其身

卷一

品泉

料理息庵方有頭緒便擁鑪靜坐其中不覺午睡昏昏也偶聞兒子書聲心樂之而鑪間翏翏如松風響則茶且熟矣三月不雨井水若甘露兢扃其門而以缸罌相遺何來惠泉乃厭張生饞口訊之家人輩云舊藏得惠水二器寶雲泉一器亟取二味品之而令兒子快讀李禿翁焚書惟其極醒極健者因憶壬寅五月中著屐燒燈品泉於吳城王弘之第自謂壬寅第一夜今日豈減此耶

李紹伯夜話

辛丑正月十一日夜冰月當軒殘雪在地予與李紹伯徘徊庭中追往談昔竟至二鼓闃無人聲孤雁嘹嚦此身如遊皇古如悟前世予謂紹伯二十年前中夜聞霰聲擊射亟起呼兄偕行雪中冰凝屐底髙不可步則相與攀樹敲斫而行聞人鼻鼾笑之爲蠢夜來聽窗外折竹聲亦當命奴子啟扉視之酸風裂鼻頭岑岑作痛自笑曩時拍馬踏雪不如擁絮酣臥

畫

陳白陽畫山水六幅所謂意到之作未嘗有法而不可謂之無法也倪伯遠持視世長相與絕叫奇特予非知畫者忽然見之亦覺心花怒開因與伯遠世長究問今人不及古人處其說不能一予笑曰自白陽此等畫出所以今人不如古人也兩人莫對予曰今日但見白陽意到之作淡墨淋漓縱橫自在便失聲叫好不知其平日經幾鑪錘經幾推敲大山長水丘阜溪壑一一全具於胸中不差毫末然後拋卻影像振筆直遂所以方尺之紙勢若千里模糊之處具諸生韻所謂死枯髏上活眼再開者也今人寫得一艸一木一壑一丘未有幾分相似便從古人意到之作學起都成澹薄了無意致又何怪哉

章田鐫麻姑僊壇

章簡甫之從孫曰章田嘗遊益邸時華亭季鷹守建昌麻姑壇碑板久爲庫吏所跌召田新之旣入石矣田忽病眼因念言姑僊許我從事當佑我詰旦有老僧信步而至狀似婆子以絲系小瓶腰下田懇焉僧口可瘥也取藥敷之應手皙然旣去田問寓何所曰暫住從姑山斗母廟有郭良醫者知狀訪之不得更問廟祝絕無老僧腰藥瓶者田木訥少文生平無妄言嘗爲余語其事今日見田刻於王孺和家療眼之說當不虛耳

雨勢

大雨狂驟如黃河屈注沸喊不可止雷鳴水底砰砰然往而不收如小龍漫吟如伐濕鼓電光閃閃如列炬郊行來著門戶明滅不定仰視暗云垂垂欲墜道上無弗揭而行者藉肩曳踵人坎大叫如長啼深林鬼嘯云外而裂垣敗屋之聲隱隱遠近間雨勢益恣每傾注食許時天輒明旋卽昏暗如盛怒狂走气盡忿舒稍稍喘息而後益縱其所如者此時胸中亦絕無天靑日朗境界吾其風波之民歟

樊父語

立春前一日迎芒神土牛野人競觀以鋪張美麗爲時和年丰之兆而畱心民事者亦號召妓女樂工聲歌雜沓結束鮮麗然黠胥亦有夤緣爲姦利者今歲迎春貳尹及廣文先生頗從臾樊父父笑曰有興者聽之吾不禁也有道之士辭气自別

言志

淨煮雨水潑虎丘廟後之佳者連啜數甌坐重樓上望西山爽气窗外玉蘭樹初舒嫩綠照日通明時浮黃暈燒筍午食拋捲暫臥便與王摩詰蘇子瞻對面縱談流鶯破夢野香亂飛有無不定杖策散步淸月印水隴麥翻浪手指如冰不妨敝裘著羅衫外敬問天公肯與方便否

古人不知痛癢

歐陽永叔作文每用故實輒虛之往咨劉貢父乃下貢父曰好个歐九只是不曾讀書耳張安道聞二蘇再看漢書訝曰文字尙看兩徧耶明允退語子瞻曰此老不知世間盡有看三徧者古人不知痛癢大率如是世人笑何不食肉糜乃是癡語平其气以觀之此與貢父安道明允何異

降僊

有張文芝者知符咒能運乩降僊言亦多驗人或謗之以爲文芝自爲之也萬曆丁亥文芝降僊周長茂家能言其祖母彊夢中所見事未嘗告人者余時方衣藍衣急急如世人狀以情叩乩乩判云急亦來乎其答曰不來又判云急亦不來急亦何用余時竦然以爲眞僊人語也今日偶出古文示趙綸叔綸叔亟稱之曰誰以兄年來多病爲不幸哉脫幸不病必衣藍衣如曩者急急時事心境安得若此以兄今日之病棄去舉子業知兄故不當爲舉子也余因憶降乩語書於蘇齋雨窗下

食筍

凍筍出土中味醇而滑肥而不滓蓋所謂純气之守也入春未十日而筍理蘇硬食後猶存齒頰間豈化之漓也出胎稚子便解觸忌乎書此一笑

沈先生

沈先生自言其少時騎馬或騾道遇橋塹輒挾之而走或言先生能格鬥牛予不敢信先生笑曰有之然非牯牛也

謎

以布帛求染者必書姓氏一角染人疊而結之不令占色也主者來索則按姓氏與之有一謎云身居色界中不染色界塵解結解冤結見性自分明又臂鷹者恐鷹之足傷其手也必作一皮囊著手上然後鷹立而手不傷一謎云爲這腳做來著做了腳不著著了腳不著

冤報

海上人有撲殺其僕而以石沈之吳淞江者其仇家得之訟之官而不白以其屍置之殺者之門棺旣裂矣一日有巨蛇出焉其家之狗見而噬之蛇且斃盡其毒螫狗蛇嚙死狗亦毒死家人奔告殺僕者殺僕者跣而視之以足指伺死狗不意狗之驀起而噬殺其主也或曰此冤報也死僕化爲蛇蛇不自嚙而毒其狗以雪負石不白之冤亦奇矣蓋聞之館於海上者云

張燈

上元張燈莫盛於唐開元間神龍以後尢極嚴麗士女闐塞有浮行數十步者自漢以來但雲宮中祀太乙民家祀門而已嘗考竺墳云上元日天人圍繞步步燃燈十二里又云上元日觀菩薩放光雨花則知燈之盛未有如極樂界者予家居片玉坊中猶記嘉靖丙寅丁卯之間大梁王公爲宰上元行學舉卿飲禮旣畢公使吏執牌許民家放燈否者有罰民競剪彩按故事作鳥獸人物千門萬戶星羅炬列自後歲歲有之大都先君子與許先生爲之倡而里人杜谷塘金玉涵又斂錢買燈望門分派一時裏中頗不寂寞自十二至十七日煙花繚亂金鼓喧塡子夜後猶聞簫管之聲今夕月明如水獨立庭中寂無啟扉者蓋亦時運然矣因憶昔寓長安偶談燈市之麗有一二官人自號淸節者極惡之以爲傷時廢事無過於此予謂淸素可以持身不可以禦俗俗尙淸素終是衰颯气象雍雍博大之世當不爾眾皆愕然

蘇齋紀興

臥聽啼鳥忽疏雨墮瓦裂裂然起坐蘇齋蘭气芬馥地下蒸濕欲流午餘開霽萬里空碧胸中灑然若有得者支頤坐梅花下因念去歲正月十七花已爛開忽覺神爽自謂人生意思如此時絕少乃明日遂臥病淹流至今今日大有情致不審來朝又何如也灑掃齋中端坐待月而濃云倏布雨意垂垂且聞王伯符死矣一日之間天時人事之變不亦悲夫

王伯符

花朝雨甚覓肩輿唁伯符哭之其婦出所遺祝語相視大都窮獨無聊之念可涕也因憶余年十七時就試荊溪姓名與伯符適先後因是識面遂相約爲兄弟其中牢落彼此何所不有至今三十一年而伯符死矣嗟乎人有三十餘年之交老且死亦安足怪乎

貫休羅漢

景徳寺澹雲房有十六羅漢相傳是貫休筆予聞之二十年矣今日偶過得觀其七筆勢遒簡精麗凜凜有生色薛君淑云不是說古人便道佳果然奇特予曰古人亦決有不好處只是我與君淑不及見耳是日戴孟千具齋選佛場同觀者王世周僧云居默全定空無念

學安閒

病寒而咳竟逾半月風來著形骫骫如裂痰壅嘔逆煙生舌端向火則熱偃臥則寒一日一夜不知生死之幾遷變也偶檢眞歇禪師倡云訪舊論懷實可傷經年獨臥涅盤堂門無過客窗無紙鑪有寒灰席有霜病後始知身是苦健時多爲別人忙老僧自有安閒法八苦交煎總不妨讀罷灑然頓覺鼻孔通利眼花盡徹從今發願誓學安閒但求自度

欽李

長蘅好外淚濕張筌曰捨予無能好張生者愚公好內愁饒馮伴曰捨予無能好馮郎者異哉兩人自謂子期之耳而郢人之質也而兩人者又更相笑也此所謂吾輩情深自是天壤間希遘者耶而世共癡之而癖之此系風捕影之流豈足語於道哉讀窈窕閒情諸編但見性情不見文字記此以復兩人

獨坐

月是何色水是何味無觸之風何聲旣燼之香何气獨坐息庵下默然念之覺胸中活活欲舞而不能言者是何解

今日

太學三萬人噓枯吹生卒召黨錮之禍故易曰煥其羣元吉不煥不足以治天下又曰君子以同而異不異不得爲君子後生不解事漫附淸流妄生气節而上之人又開釁門以召之今日之事吾未知所稅駕也癸卯二月廿六日書

白民

萬曆甲午朱白民讀書展桂堂春初方食河豚白民言烹煮之法未盡乃脫帽衣短衣手執刀匕屠膾眾客稱善白民亦掀髯自謂得法也嘗謂聰明男子無所不可今日偶閱志林見東坡在錢塘日嘗煮魚羹以食仲天貺王元直秦少章眾皆異之謂此味超然有髙韻非尋常庖人所及而坡亦自喜便欲常作此以發一笑亟命兒子識之他日視白民更一掀髯也

卍字

予閱妓多矣豈必都無一長然未有往來予胸者獨時念沈生納少橘皮口中頃刻制卍字細秀整潔令人驚賞而失笑也宋輔卿極稱王幼昭之俠而不能舉其事因念沈生益甚然王生言諸少年冶遊不遺餘力然絕無解遊者予聞之囅然

疑

裏有疑盜者患盜之入其室也夜半隙其門而窺之其僕出見之以盜之睨己也奮其臂擊焉幾斃之矣而其人以爲盜擊之也噤而不言恐言而盜竟殺我也張子聞之曰智矣哉是主僕之相盜也聞者不省張子曰果然盜至而窺之奮臂而擊之噤其口而詐之世未有不智之者也夫人之相疑而智愚生焉吾未知其果安在也

眉公語

今日眉公見訪會將嫁女盂氏言次及之眉公嘆曰大地一梨園也伶人演戲先離後合人生不然父母妻子乃至骨肉齒髮剛合卽離眞可發一笑耳斯語甚警輒錄之眉公與予言大都皆日用切實之務然別後每覺意思翛遠寢食有味眞君子之言也甲辰中秋前三日

詼語

範文正公黃薤詞云陶家甕內釀成碧綠靑黃措大口中嚼出宮商角徵讀之令人絕倒方正人作詼語意味自別

記先君子夢

萬曆丙子正月六日先君子率予謁山人憩狄婁云陟岵軒中軒故王氏墓屋短垣瘦梅庭中瓦石紛委窗枕峭壁先君子惘然久之曰此予夢中所見也因話永叔夢黃牛廟事旣出見石馬相向笑曰殆文忠所謂石馬系祠門者耶今日讀子瞻書黃牛廟詩後廢捲哭失聲辛丑距丙子已二十六年蓋先君子旣歿之十四年也婁云死亦三年矣

五十贈言

始衰之年忽焉已至馬齒日長童心正狂上負所畏下慚餘子而世周孺和士琰季思率吐珠玉投我穢旁漫錄其辭以彰芰好世周詩云幽徑蓬蒿滿逍遙縱晏眠將無因善病翻更得長年座有忘憂物門多問字賢蓮花一卷在翻罷意超然士琰云仲蔚閒居日淸風滿敝廬故人一以過髙論在玄虛左病非關史虞貧合有書百年俱半度蹤迹轉嫌疏孺和云五十風塵鬢色殘爲君長嘯未須嘆尙餘彩筆千秋健不盡玄言六月寒俠骨每憑龍劍動雄心欲耗唾壺難百年天地惟杯酒白眼何能世上看季思云量力守貧賤曲士固應爾誰能不羈才脫蹤繁華裏十年負屙同韞櫝非君比歧路四茫茫頹波逝靡靡燕雀帷幕間黃鵠舉千里擾擾競名徒視我元長子

煎茶

童子鼻鼾故與茶聲相宜水沸聲喧致松口之嘆夢眼特張沫濺灰怒亦是煎茶蹭蹬舟中書

病瘧

水國多瘧每每遇符咒而愈小夫婦人奉之如佛應亦如響白面鯫生心知其不然窘或用之輒亦不效張子曰天下之言最無用者其書生乎眼中讀不上數行書又不能深入其義依旁古人成語含糊似解漫言吾道一貫異學可誅此寧不然及其沾一災一疾叩頭請命以行其不信之說豈有異乎固不若小夫婦人其誠實心有所注而取效速也昔中峯和尙嘗造面以食大眾大行菩薩下之據獅子座繞香積而行中峯取面板撲頭便打曰『任汝作模樣決不汝信』大解脫人其手段自爾若此者入水不濡入火不焦彼江頭之鬼敢拾其嘔噦之餘乎中元日僵臥齋中自笑符水不靈書此

智量

文待詔好獎許後進晚年人有乞書者輒云吾老且倦卽書亦不佳盍往周公瑕公瑕書不減吾則神情正旺於君何如有乞書者輒又云當吾世而有錢叔寶安用我爲人謂二公之名起於待詔然不謂待詔之書畫故出二公下也吾鄕某某皆藉弇州公以成其名頗與諸英少往還而人有稱後來之俊者兩人絕無一字然弇州終不以此少兩人蓋智量之相越大抵然矣

結伴

學問到得有商量時已自幾分相應不可輕覷否則惟默識有力中阿含經云尊者阿那律陀尊者難提尊者金毗羅共住林中後先乞食各歸坐禪至於晡時先從坐起者或汲瓶水能勝獨舉如不能勝則便以手招一比丘兩人共舉各不相語五日一集或兩說法或坐默然雲棲曰此萬世結伴修行之良法也

艸玄

吳興老儒之女小字瑞玄頗解琴理能寫山水竹石予嘗以扇請之爲書澹雲疏樹而置一艸堂其下頗得空山無人之致且題之曰問奇人去後寂寞子云亭蓋贈語也扇亡久矣女亦不知所在夢中聞有歌之者思之惘然旦起公亮以竹紙百幅見貽旁皆有朱文艸玄二字笑而記之

陸小拙

嘗恨陸小拙之技不能殫其歲月之力淬成良劍利匕以傳後世而好制小刀縷大蠅字輕若羽毛蓋陸生之言曰非是則莫我肯售也予聞而憐焉世人拙於用大工者不能待時固如是耳予生平不好佩刀然陸生每有會意者輒馳口予今日招而酒之而王世周偕僧海從持一詩冊相訪會李季鷹沈衛安在座吹簫度曲雜以諧語海從呈一倡云慕居士而來見居士而止長嘯不談禪乃淨名師子眾客觀笑樂甚予亦竟醉

中節

樊侯作旌孝匾貽孺和孺和懇辭之父云辭者君徳旌者吾位正不相妨孺和囑主行者默遣人攜以歸予謂孺和之孝宜旌旌宜辭辭之不得宜默攜以歸此舉固恰中節耳人生宇內豈獨惡不可縱爲卽善亦不可顯爲至於年老居貧尢宜退縮節省一事免見一人其益無量薛文淸公曰洗心退藏於密以約失之者鮮矣老少若能奉行大地齊成佛道

上牀法

髙峯禪師云一盞孤燈照夜臺上牀別了襪和鞋三魂七魄夢中去未委明朝來不來予年來頗學上牀法殊恨未能夜過景徳寺有嫗誦此偈者不覺喚醒前念顧視溝中臥一醉人鼻息如雷大笑云如此方是上牀法也

摹古

昔有從雲間歸者遺紙數幅頗類苔色而朱寫藻荇其旁蓋裱竹紙爲之不知何名也今惡讀志林云昔人有海苔紙今世無有予所見殆仿是耶雲間新安人好摹古法每惡其著迹可厭然使後世得見古人之遺似亦不可無好事者按楊用修錄云古人與朋儕往來者以漆板代書帖又恐其露泄遂作二板相合以片紙封其際故曰簡板亦云赤牘嘗戲作二板藏齋中見者莫識也王孺和聞之笑謂予曰君仿此甚善但俟君家惠書時不作報章吾事辦矣予答云千秋後謂吾以古物相貺不亦可乎

書田孫二監事

宦者孫隆以織造久住杭州梵宇天宮多所修建的是西湖大功徳主築長堤橫亙湖中與蘇公堤相映帶人稱之曰孫堤世或笑之然其人故不可廢非特閹尹中之好事者已也杭城故無水自李長源白樂天沈文通陳述古蘇子瞻遞造六井以通水利杭人至今賴之而孫尹欲盡出其羨余開渠淸河爲城中永永無窮之利竟爲當道所格可怪也今年夏士琰從西湖歸爲予言如此士琰又言杭有監稅宦者某進集翠裘一以媚上田司禮抑之不以進禦封送孫尹且盛言此事不可開端孫立訪織者主名重責之又罰銀三千使重建湖心亭宏偉特甚世稱閹尹之禍如毒藥猛獸未有不裂肝碎首者也田孫所立卓卓如是詎謂今世無呂疆張承業哉田司禮名義其救免宰相某事尢偉

詩句

金山一點大如拳打破維揚水底天醉倚妙髙臺上月玉簫吹徹洞龍眠此王文成公十歲時過金山詩也虛幻超忽如龍蛇虎豹怒飛蹶張不可捕縛之狀丘文莊東坡祠詩云兒童到處知迂叟艸木猶堪敬醉翁亦是九歲時作气象和宛蓋彬彬理學之士矣

夜

王摩詰云北陟玄灞淸月映郭夜登華子崗輞水淪漣歟月下上寒山遠火明滅林外深巷寒犬吠聲如豹村墟夜春復與疏鍾相聞秦太虛云元丰二年中秋後一日天宇開霽林間月明可數毫髮自普寧凡經佛寺十五皆寂不聞人聲道旁廬舍或燈火隱顯艸木深郁流水止激悲鳴殆非人間之境二境澹宕淒淸眞文中畫也予少時喜夜遊務窮搜奇勝老來怯風露不復窺戶久矣讀二公語黯然欲涕

罷鎭

武宗朝命宦者出鎭各省刺史以下皆伏謁得便宜劾奏府縣非法事气焰縱橫可畏世廟卽位春秋甫十六耳是時永嘉驟相君臣相得歡甚每上殿輒賜繡墩命坐一宦者過殿下永嘉故攺容起立上注目熟視久之明日竟罷鎭曰張先生猶畏此輩況其它乎萬曆二十六年有詔加稅諸省府黃頭使者旁午於道武康太守吳寶秀爲中使誣奏檻徵京師其妻怖死今年淸明日偶見科臣救寶秀狀輒思先朝之盛云

句法

項羽傳學書不成去學劍又不成去字爲句則文義自出韓昌黎張中丞傳後南八男兒死耳不可爲不義屈舊以南八爲句不若南八男兒爲句乃有味也夏白庵亦云

夢

汝寧蘇商巖從其父司訓公議居昆五年與予輩遊甚密好作詩寫字兼通書竹法旣別數年音問時至嘗寄予隔江遙望圖以通其意又嘗作七言律悼先子每感其情至時念之今夜夢商巖來訪神情如昨若有所待者俄一僧至演作天魔狀髙唱蘇子瞻大江東去詞後又吟一絕云佛印燒豬待子瞻子瞻猶伴曉云眠醒時喫酒醉時唱勘破人間棒與禪

姦僞之辧

太公七害其三曰朴其身躬惡其衣服語無爲以求名言無欲以求利此僞人也王者謹勿近四曰奇其冠帶偉其衣服博文辯辭虛談髙議以爲美容窮居靜處而誹時俗此姦人也王者謹勿寵雕巧素朴兩者皆害而素朴之僞至於不可近況可寵耶然則僞與姦蓋有辧乎

紀文

經生入場有集其說而不能下者以其說告同捨生將祈潤焉同捨生默用其說而祕之弗出其業以相視也其人方窘甚會同捨生抱疾亟呼曰以爲若徳遂選是捲爲禮經冠後對公交車窘自若也一生見其姓名訝曰吾故誦其捲以爲一時治髙唐生學者莫逾之也乃今日相見幸甚持其艸再拜請教生又竊之遂登第嗟乎同捨生忍其病以定窘者之魁而窘者又籍其餘以中禮闈之式功名出處豈偶也哉

紀異

丙申苦腳痛神思憒憒然正月八日忽見金冠眞人坐牀邊上將及予足念痛且極坐卽不能忍矣心怦怦久之睡熟而覺痛乃大減又半月而僧性仁遺我淮香兩束問所從來僧答云近禮雲臺雲臺三元眞人道場也知君腳痛私爲祝之亟問以何日往答云人日聞之恍然嘗欲作一小記鐫石因僧送至雲臺頂多病未果附紀其事

食橘

橘之品出衢福二地者上衢以味勝福以色香勝衢味與口相習所謂溫溫恭人親之忘倦者也福產小露尊重如遠方貴客結駟聯騎令人迎承不暇洞庭有張樵海者嘗貺予冉柑四顆甘脆異常然是一丘一壑之秀物外逍遙者耳世長懷福橘相遺剖而甘之書此

不幸

顧朗仲敍云居常妄想恨不見臏起鬥兵賁育鬥力龍施斗辧張許鬥法倕般鬥巧秋杜斗奕此數人者非幸而不遇其敵以獨擅其名蓋不幸而不得其偶以各盡其奇也予讀之囅然𨿽然此猶各有所試以成其名於後世是未爲不幸者祝允明作王昌傳曰王昌或久虛其力輒手足掉撼不自休速奔山中擢林木數株運弄之或提頑石行百匝雨無爲於室則索絳如杵數十丈寸寸掐斷之力稍解嗟乎故有不幸無所事事而不見其奇之所止者矣天下豈少王昌之徒歟

試酒

生平無酒才而善解酒理能以舌爲權衡也今夜許仲嘉出新醅嘗客予愛其醇滑似不從喉間下者蓋所謂和而力嚴而不猛者歟然滑故應爾而微少新興豈出廏之駒遂無翩翩試步之性耶張時可曰異美甚恐其不耐久時可之才十倍餘其言如此故曰余能以舌爲權衡者也放飲酣甚遂不成寐戲命桐書之

夢

夢中見行輩紛紛悲喜違順之態略具又有老人旣死彊焉更生又更死者又一婦人衣其寶玉端然自焚焚已惟餘兩手余笑曰活燒的人也剩一雙空手此語頗有省記之

顧道民

江上顧道民往來常潤問與人一面善雅非相好也一日復過之見其人子母相抱哭甚哀道民問故其人曰吾父小逐什一於下邳有傳言父猝死而家窘甚不能遂赴所在故悲耳道民慰之曰姑自寬稍停當有的耗後七日來報汝父甚無恙則已索其父手書出懷中款慰而去道民日行六百里頃刻能啖百器又能數日不食異人也一時莫詳其異云

許先生

子瞻在海外攜叔黨自隨嘗語人每幼子過出一篇相視便欣然竟日覺寢食有味父子情深讀之可涕也許公旦先生嘗冬月課其子設短屏自障曰作文須意思舒展方盡所長一日會風雨疾甚久乃呈稿先生賦詩云冬來文史未應疏手掩寒茅試課渠風雨滿堂燈火映眞成今日是三餘一檐風雨繞書釭忍凍呵毫意未降若个珥貂溫室裏初來能不困寒窗又爲代和二首雨撲寒窗點點疏釃風釀雪總關渠書生耐識三冬味坐暖靑氈丙夜余膏火頻添續短釭寒威縱橫也須降夜深風雨歸何處西月窺人到半窗吟罷手酌巨卮飲三子曰今夕勞苦不汝量也昔蘇子美每夕讀書輒盡一斗有如此下酒物一斗未足多耳元倩兄弟常誦斯語輒嗚咽不勝

三姐

往寓長安聞棄水巷有江嶽者甚奇然莫知其事也今日過王祖玉第見眉公道江事其妾號三姐者尢異江常往來華亭以其妾並二箱寄友人家而獨身走四方每數月不歸時有音問必付眉公家一小奚奴誦之率以爲常主人旦晚使婦女進饌出卽掩其門竟日危坐三年而不變會主人當賀江妾具禮物甚腆而後主人之婦女窺視其箱多金寶錦繡眞奇事也一日眉公見江老問曰如夫人故秀何所取公信乃爾江曰此妾故大同將官女十六來歸能騎會驢髙不可上倩驢者翼之而驢者戲翼以上行至水側佯呼驢者飲驢乃出鐵簡撲殺之江中嗟乎江翁卽奇恐無逾其妾三姐矣

第一不可說

李卓吾焚書載康昆侖琵琶是天下第一等奇事又載若無母書是天下第一篇

文章卻又著卓吾子曰便覺气韻索然議論酸腐此老胸中壘塊下筆無狀其種種可喜可愕之談載在他書者且與天壤俱敝矣乃獨見短於第一奇文奇事之下何歟蓋惟第一則不可說所以夫子之道遊夏不能贊一辭此是遊夏不可及處語稱佛頭上著糞亦曰佛頭上不可有著著則是糞耳

自警

續齊諧記云陽羨書生寄鵝籠中籠亦不更廣書生亦不更小宛然與雙鵝並坐鵝亦不驚世間有如此可人耶將北面師事之東坡先生有言吾眼中未嘗見不好人此又是如來心髓未易輕覷𨿽然由坡之道直入菩提如書生旨亦非二乘淨名經云外道六師彼所墮者此與隨墮何難入鵝籠中乎吾礙世久矣近頗學耐煩法亦時時同得幾分去無柰有物頓喉間頸面亦時時發赤危哉危哉吾亡無日矣

前輩

有一人形俯捺屐行者居尙書裏其主人刑部公自外歸羣鵲亂噪於傍刑部問故或云捺屐者取其雛故噪刑部召責之云汝捺屐而行故是往生業報柰何復取鵲雛汝亟縱之去免汝撻捺屐者取雛懸樹而上納之巢中仍懸而下略無艱苦態刑部嘆曰天下之無是理有是事者豈少哉吾爲刑部脫有告訐者云『捺屐者上樹如飛』吾豈信之乎反復自惟民之冤於吾者多矣蓋前輩每事警省猶如此偶憩東林靜室舅氏省吾爲餘言如此

自礪

藥气蒸鼻愁聲溢耳僵臥牀上如坐釜甑中起則蚊蚋撩亂窗間摗摗來嘬人徐步庭中見月英和露欲滴曙光隱隱東方新麗奪目心頗樂之然自顧粟無徵君之瓶薪無怪魁之山庭無髙安之菊日且旦室人洗釜而待炊索我枯魚之肆矣忽自念言前境盡惡已復啞然自笑吾所居大是學問之具柰何若受茅狂狙愁喜爲用哉書此自礪

瘧

子璋髑髏血模糊手提擲還崔大夫昔有病瘧人誦此霍然者遂相傳告杜詩能已瘧此不然三年猶病瘧一鬼不消亡隔日搜脂髓增寒抱雪霜非杜陵詩耶由此觀之老杜正自不免予今歲病瘧稍寒而壯熱如坐甑中狂歌蜀道難至飛湍瀑流爭喧豗砯崖轉石萬壑雷不覺颯颯有爽气其明日則寒沁肌骨矣方恨此苦只自知忽憶秦少遊雲發於頸中起於毛端欠伸乃作其始也淒風轉雨灑然薄人如沍壑陰崖單衣犯雪龜穹蠖窟奄奄欲絕寒威旣替熱復大來方畢煤毒回祿嗣災躁外渴中臥已復興欲挾斗杓東適渤澥酌以注嗌未足爲快此老更道得吾眼前事也醫經云聖人因病而發藥非爲方以待病如病瘧而必求愈於子璋髑髏之句幾謂文章無用矣

唐子畏

我觀古昔之英雄慷慨然諾杯酒中義重生輕死知己所以與人成大功吾觀今日之才彥交不以心惟以面面前斟酒酒未寒面未變時心已變區區已作老村莊英雄才彥不敢當但恨今人不如古髙歌伐木天蒼蒼感君稱我爲奇士又言天下無相似庸庸碌碌我何奇有酒與君斟酌之此唐子畏席上酬王履吉詩也李靑蓮云不同珠履三千客別欲論交一片心一片有心人卽在三千珠履中子畏此詩定是徐經事敗後作人言子畏跳浪不自貴重乃不知其歲宸濠之席投金灘上竟以身免輕狷人有此作用否士抱不世之才偶遭負俗之累委身艸澤與賣菜傭編戶而處而角巾措大猶指之爲狷爲佻也不亦悲夫

習

人生以後卻無性只有習嬰兒墮地貧者浴水富者怯風水非兒之宜風非貧之拒蓋所居則然矣居之限而習成焉浴水者肥黑多力怯風者羸弱易病鴆毒胎於豢養藥石進於窮勞如是而曰貴賤殊稟貧富異骨謬哉

顧而尹

松陵顧而尹性度方雅故有子美驚人之癖每罷公交車對意不自怡忽忽行吟見者癡之嘗謂予曰某於此道良苦乙未之役主司擯予予不能降請故牘觀焉其罪言曰怪歸而屈首三年未嘗窺戶自謂得之矣又不然又得其罪言曰庸嗟乎吾無路矣予笑曰君無恐悠悠者不足存也若果巨眼則兄之病不可療耳因大笑別去今復三年矣癸卯春偶讀其行捲果秀雅卻微泥苦心人也不知造物者背竟解其縛否

悶題

子瞻題孟徳傳後述云安嬰兒攝虎事以信虎之畏不思己者其說有理小生作悶題便解開闔擒刺而老儒下筆格格然豈亦爲題所攝耶題亦畏不思己者乎李宏父自言吐詞爲經落筆驚人我有二十分識二十分才二十分膽安得起若人而問之

卷二

釋耒

周茂仍性好閒適率謝人事卜居西郭外數里許引流種竹鬥酒自勞南有小軒顏之曰釋耒殆是昔人觀田裏所行故以爲撫掌之資耶陶淵明雲開軒面場圃把酒話桑麻此老不解事世間哪得如許閒人知者不爲爲者不知境與人不相值久矣今日再過廟涇凝望樹色隱隱可見又風雨暫停桃花爛漫想見七郎婆娑其下把酒胡廬也書此以爲相見時一笑茂仍嘗語余雲村居故自人世但入城時見故人話時事不覺莞爾有喜此語眞有味也

巢居

雨气淫蒸浮紛幾席之上古簟繩牀無復著手足處支頤默想豈多生以前吾其巢居之民歟

三音

果之橄欖書之騷卉之蘭自是天壤間三奇絕未有儷之者友人某解衣質錢原爲典花主而念不及蘭見騷經輒掩其捲但能啖橄欖盡一枚此舉又是彊解事不如無啖爲直色耳偶在息庵下種蘭思之不覺失笑

蘭蕙

語雲山林問十蕙而一蘭故曰蕙賤而蘭貴蘭少而蕙多也此不然眾與少豈貴賤之徵歟蘭气醇遠不射而蕙艷發蘭韻長而蕙微短等是國香政堪伯仲耳必貴賤人物於眾少之間則荀氏八龍當以多故減貴而李白蕭穎士僅然有子將亦曰少者固不賤耶楚經云旣藝蘭之九畹兮又種蕙之百畝蓋所謂有此內美故不爲貴賤之證

醉胥

偶粘樊侯小記於壁一少年醉毀之旣醒來謝訊之則胥也予告之曰君毋憶記中有狷吏豪胥字耶君其人也父茹冰蘗一時從事閉闔學書久爲人間佳話公等與有榮焉卽君苦淸冷門可羅雀獨不思數十年後不逞之徒有詐訐前件者寧有樊父時事否龐徳公隱居躬耕人有勤其立產業遺子孫者徳公輒謂之曰『吾貽之以安』此眞父母之心不可忘也其人感動而去

薛捕

海虞有捕盜者薛某能察人之顏色而知其所向卒然掩之無弗中也有盜四十餘人主者使他捕私掠之旣伏矣久之無驗以問薛薛請見之羣盜敝敝然坐日中薛呼主者曰天寒甚何不多市牛酒市具縱羣盜大嚼盡解其縛盜亦驚泣而去薛笑曰豎奴幾敗乃公事脫四十餘人中有一人曾爲盜者卽啖以牛酒必不去脫不去安聽辭私掠乎主者面然其說私心怏怏薛曰姑遲我十日十日來告已得盜矣問之則主者之親某又溫室也主者益訝之且疑縱盜情叵測薛佯謝曰吾過矣然原勿泄也夜半駕小舡直抵其所指盜者家盜聞薛來神沮矣盜方出戶薛執其手曰某家財願若分我某尸居餘气無能爲也盜手顫亟命家人拿一箱來箱至輒縛之嗟乎薛可謂知擒縱矣海虞顧明卿爲餘言

書

眞生行行生艸眞如立行如行艸如走未有未能行立而能走者也此善論也字漸玄妙方可艸書而世人競率意爲之自謂天放豈復有書意乎古人云事忙不及艸書嘗舉以戲艸艸者其人輒妄對云章艸固不易作此尢可笑古來疾書無如懷素顚旭古詩云興來絕叫三兩聲粉壁縱橫千萬字讀此者要得其躊躇滿志之態正不當先以豪放目之也病久廢書今日獨坐息庵下戲取粉板作掌大數十字如壯士囚縛愈法愈野不覺啞然自笑吾書不減蝌蚪當存之以俟識者

風箏

風箏一名紙鳶吳中小兒好弄之然當其摶風而上蓋亦得時則駕者歟梁伯龍戲以彩繒作鳳凰吹入云端有異鳥百十拱之觀者大駭伯龍死久矣其新翻雜調往往散入侯王將帥家至今爲俠遊少年所傳詠其好事故亦一時之冠也

此坐

一鳩呼雨修篁靜立茗椀時供野芳暗度又有兩鳥吚嚶林外均節天成童子倚鑪觸屏忽鼾忽止念旣虛閒室復幽曠無事此坐長如小年

舉業

舉業盡可寄興予實無所得嘗戲爲之以視練川李子李子曰君病應爾何有以儒生酸腐之技肆其從來未剖之談不虞招妒何予意下然恨非儒生耳果儒生肯拾已落之唾耶李子笑曰若者任爲之今日澄伯書來道某稿多會心乞之以去歸時且問之何語是會心處耶

牡丹

洛陽人呼牡丹曰花蓋重之也東坡看花吉祥寺指爲智巧便佞之物止抑其爲時眼所逐耳今托於修竹之下叢梢破欄而出窘接無餘而花猶悴悴然試其本色而不復自憐其力之盡也智巧便佞豈亦有時不幸耶柳堤閒步花气迎人顧謂兒子一笑

南庭

云情靉叇石楚流滋麥鳥駭飛螻蟈正咽亦有怒蛙拱息艸下張口噤舌若候雷鳴狂飆忽卷萬馬奔沸疏雨墮瓦忽復鳴瑯百道金蛇迅霆如裂气散溽收浮膩亦斂燈火靑煌南庭閴寂橕頤解寐故自悠然

張胡嘴

須者張某嘗舉网得一巨鯉額有朱文云三躍龍門關九飲大湖水畢竟不成龍付與張胡嘴陸仰山見淩醉樵嘗云

晉翁

晉翁虞陽余祖舅也長先君八歲其遊如兄弟然先君旣歿翁必迂道過予裏嘗謂予曰如腹痛何今年十月十二日見翁裏第老屋瓦盆敝裘短幘楚楚如三十年前事相與追論往昔歔欷泣下翁性忼慨每飲輒醉醉必放歌自快至八十猶然而年來齒豁矣會童子來報練水姚適之在捨惆悵而別翁送及門浪吟云眼前風景還依舊世外人情幾變遷

雲棲食

杭州人有其母溺江求屍不得計無復之矣忽婦人踵門告曰予夫某先年墮潮死予聞雲棲放食無不度也曾以銀五分附薦事且數年昨夢予夫告我曰『吾向與潮偕往來藉汝顧力得爲行潮者若再一得食當離此苦圖之不得其便吾行潮能取諸溺者屍藏之則某人之母在焉汝往告之請以雲棲食相報可乎』溺者子按其言求之果得屍於江之滸蓋聞之陳繩伯云

陸仰山

裏中陸仰山好辧六書其辭堅不可屈然作詩頗有俊句其感懷詩云漏人夢回枕寒生愁際衾紙窗殘月上應照未磨心又云一室淒涼況半生牢落人冷澹蕭瘦頗似賈孟風骨許元倩偶誦其語燈下記之

嘉善廉吏

許鎡號石塘雲南人世廟時以進士令嘉善剛介廉直多惠愛歲大饑囊空不能覓肩輿竟跨驢而去至邸中杜門待命與人絕無交涉後徵入爲禦史隨以年例僉憲不久致仕偶談樊侯淸操古今希有朱硯山曰往見許公如此

應卒

耿天臺提學南省行縣至昆山長至習儀有狂生出班白事曰糾舉某生員大不敬天臺頓足少頃徐曰如此大節乃爾狂躁大不敬卽汝當之誰爲不敬者付吏系去後亦竟不問語云卒觀量頓足時正復難

效臏

子瞻桃花詩云戲將桃核裹紅泥石間散擲如風雨坐令空山作錦繡倚天照海光無數予嘗令童子裹核投之文筆疊浪間偶發一枝輒爲樵者亂拾以去頗恨之今日讀此詩自幸種桃不成不作效臏婦也

讀酒經

數朵薔薇裊裊欲笑遇雨便止幾上移蕙一本香气濃遠舉酒五酌頹然竟醉命兒子快讀酒經一過並書中郎所作醉鄕調笑引於末吾觀畫工寫生大都於梅花下著水僊蓋其臭味則有然矣

梅庵柬

戊子春先君旣歿之二日諸備未畢雷聲隱隱起西北電光如綫予時哀號踣地奴子持一柬至則先君之友周梅庵先生柬也其略云延陵季子之喪其殮也以時服則旣有聞於君子矣予每感其意自愧久不報今年先君大痛之辰飯僧蘇齋追憶往事而僧有問周先生故居無恙者輒揮涕紀之

東坡作墨

志林云己卯臘月二十二日夜墨竈火發幾焚屋救滅遂罷作墨得佳墨大小五百丸入漆者幾百丸足以了一世著書仍以遺所不知何人也余松明一車畱以照夜二十八日二鼓作此紙按年譜己卯先生年六十四在儋州蓋元符二年也考之外傳云宣和初有潘衡者賣墨江西自言嘗爲子瞻造墨海上得其祕法故人爭趣之或問其季子過過大笑曰先人在儋耳無聊衡適來見因使之別室爲煤中夜遺火幾焚廬翌日煨燼中得煤數兩而無膠法取牛皮膠以意自和之不能爲錠磊塊僅如指者數十公亦絕倒衡因謝去叔黨此言可信不謬而坡公饒興致亟於獎善故云爾然聞衡墨自佳可與九華朱覲相上下借坡名以行故是墨賈常態不足怪也

夢

有徐應祿者白皙長爪嘗爲縣胥又嘗賣藥於市予亦嘗過其肆中相與語歡甚今死數年矣夜夢至道院堂有三額中曰紫薇宮左曰仁義之民右曰池仁義皆金文大書捨字鮮潔應祿著帽衣靑衣楚楚出迓歡語如平生旣覺侍慈氏予問故人吳文秀家慈曰此徐應祿兄也相對恍然記之

渡巴城湖

巴城湖蓋湖之小者辛丑深秋予歸自海虞阻風湖口四日去冬將訪公亮舟膠崇寧寺下堅不可動者亦復五日誰謂尺水無波天下事可以憑臆而斷也今日風厲甚過湖坦然此甚常事然予心自喜蓋由往時之膠阻爲之綠影耳默默自照亦足以破流轉之妄矣膠之日公亮以露輿相迎欣然乘之過田間老婦稚子無弗竊笑者道遇仲純相與藉艸而坐老氓出茶餌食予拉往馬涇庵遂畱宿詰且求診於仲純爲定兩方而別同遊者邵兵部蓮墟繆仲純譚公亮公亮之子元龍

戲書

今夜被酒得鄒公履書恨僕不宜病廢全其微尙須與驕奢淫佚消磨殆盡始得故是此兄盛念吾自秋入冬來無日不病無病不劇頗覺意思都盡今日慶長載酒相邀與王幼昭恣意歡謔亦旣驕矣奢矣淫而佚矣燈前捉筆作文一章詩二章頗有生韻始知驕奢淫佚不足消吾之富還能豪吾之興也記此以復公履一笑

許家郎

許家郎名士翀十三能文章未及炊黍時三題立就風義遒上頗有落地食牛之气三年後昆山又一名士也此道眞如積薪後來者上耶

戒殺

有烹魚而蓄其子水中者以爲所全多矣孰若並其魚不烹之得乎東坡買一鯉長尺有咫置之盎中俟其死然後食之不卽縱之去也此可爲吾輩食葷者之法傳孝玄言鱔魚就烹時必以首尾抵釜護其懷中之子念之心怦怦焉誰無父子之性而謂水族癡濁不然耶宋神宗見一羊特起道左問左右曰已取其羔進禦遂不禦羔予嘗見光祿寺側有羣雞亂撲鳴不成聲視之則其股巳充膳矣侯王宰官福盡每受業報豈誣也哉裏貴介子有好食鱉者庖人思悅之乃置數孔釜蓋上文火煨之鱉燥甚其首向孔中出則取酥與漿沃之沃數次而鱉乃大醉其味美特甚貴介子後病火癥索漿甚急輒昂其首如鱉狀其皰者之死亦然如如居士曰生前喫盡味千般死後只添油幾滴亦可以少懲矣況果報若此之昭彰乎可不戒哉

陸翁承

陸翁承名應鰲先君之友也蒼面棘須多瘢痕笑輒搖首攢眉所居處曰白魚段老屋木器庭中小藝花竹攤書危坐意灑如也年六十時先君與陳員外王道往賀之歡醉竟日先君詩云未敍寒暄慚予懶亂呼茶酒愛君忙其後先君歿每見予輒相對而泣曾作挽詞三絕見貽有一度花開一斷腸之句

樊侯

朱仲卿爲桐鄕嗇夫有徳於其民死而告其子必葬我桐鄕後世子孫奉嘗我不如桐鄕民旣而桐鄕祠之不絕此所謂沾沾自喜者樊侯治昆三年將入觀誡父老不得攀送有四人持紅紗燈傍輿至水側揮淚再拜而別樊受之唯唯竟不問爲何人

墨窗二僧

僧伴雲南京人長身玉立機鋒甚敏癸巳歲從雪浪來顧予墨窗下時小雨甫晴秋气漸肅相與談無生理甚浹語不及之默坐若忘似一無知識者又有觀如亦學於雪浪議論亹亹而面有不齊之色爲言其師教人只是空諸所有實諸所無伴云唯唯而巳未一年云死蓮花庵如亦不知所往

送春

己亥過長安三月三十日臥於徳州之逆旅土牀濕蒸遂不成寐明辰跨馬將行命侍者書一絕於壁其一云燈魂隨焰死居人鼾不禁中有傷春客披衣看啟明一云東方有啟明行人不成寐櫪馬亦長嘶疑爲春歸去今年三月二十九日折得牡丹著瓶中忽憶前語而燕子偶入予室若將營巢者又戲賦二絕云萬卉爲春忙春歸卉亦老獨有雙雙燕尋春拾春艸吾聞雙燕子不入愁人家何事偏追逐應知問落花

罌粟

罌粟花之無香韻者也朱宓侯種之盈畝萬朵爛然亦足奪目鮑我生問予此堪作何比予昔過盧溝橋一莊院僧驅騾百許頭縱食櫪下其色相錯如繡始知昔人云錦之比殆非虛妄今日所見頗爲似之二生皆絕倒

鄭筆峯

新安鄭筆峯名約以減塑有聲彷人佛像往往逼眞多於神處得想嘗與予縱觀南朝神像問誰最者鄭指金乙總管曰此其最矣周太尉次之予曰何也鄭曰凡神像耳目口鼻其髙下大小皆板對而二像不然不然則神活所以最也會左髻曇陽子羽化婁東祈塑者相踵於門竟以悴死死之時眼根先絕或曰以塑故多得鏹神弗佑之此不必然神竭烏能久視人世哉

文移

今之文移古訓誥也羣胥會言某官行文移將倩某往眾皆從吏之一胥嘆曰不可此人去彼中民受其害矣眾莫然之有間復曰某三家村訟師也訟師告訐主於紮陷辯駁而巳豈念彼人利害乎文移則不然必須委曲婉轉兩無獘而後卽安故凡胥之老於供者庶足辦此眾皆嘆服袁中郎爲吳縣其弟小修自楚來見案上招申諦觀不置中郎問故小修嘆曰常恨國朝無文章乃在此世廟時有大獄招擬肖物處不減太史公聞周孟起家有抄本當借觀之

談言微中爲英雄所窺

髙皇帝時有僧受法於師博通教乘髙皇欲迎入大內供養詣師言別師無言但云上苑已無蘋婆果且畱殘命喫酸梨僧方盛气欲往不能省後召對不稱旨將殺之僧笑曰悔不用吾師之言髙皇究得之檻其師至京問所以其師曰偶誦大藏中偈何意也按藏中果得此偈遂捨之僧慕上苑見殺故不足道彼師殘命蓋亦岌岌矣故談言微中鮮不爲英雄所窺而世竟以智先人嘵嘵咸輔乃欲久居人世無災禍乎隰子家之樹蔽田成子之臺田子未言也何爲乎伐之斧離數創而止智矣哉智矣哉

放生

宋天禧中宰相王欽若奏以杭州西湖爲放生池禁捕魚鳥爲人主祈福每歲四月八日郡人數萬會於湖上所活羽毛鱗介以萬萬計此王侯宰官今生作者之因也吾鄕亦有放生會每朔望輸錢於櫃至期買羽水二族放之亦是一事第流浪陋劣之徒乘機捕逐甚有伺其釋放而网罟之者又不知作何慈悲可免此厄可度此等人也正旦放生人競逐之論者以爲不如勿放此亦一時不得已之談廣大教化當不如是僧本源欲建放生堂於玉柱塔之側不知何時可了此願塔在三江口地闊天空卽不能禁民勿捕於此放生必多得所者

夏龍衢

古歙王民輝字惟華以傳神寓居世長許嘗令寫先賢遺像可七十餘人方購王理之先生鏡容趙綸叔言鏡容藏夏氏子果訪得之夏氏子云二十年前先君龍衢曾夢王先生偕顧桴齋周秋汀髙歸田朱遜庵數十先輩列坐堂中旣覺嘗私識之於歷出視余手迹宛然因與綸叔嘆夢見二十年前而數十先輩遺像聚於一卷之間乃在二十年後誰謂事非前定偶然而已也龍衢善諧謔而聲奇峭如鬼嘯猿號聞者絕倒然好讀書喜作詩嘗見其從薛君淑借書一帙手攜以歸疾吟其所自爲詩有無柰廉纖下傷情怕倚樓之語龍衢死久矣其子號靑岑者有父風

交情

萬曆戊子先君子歿於家有傳訃李先生者先生卽爲位中門外哭盡哀齋三日而後遺使賫文來弔其辭酸楚令人不能竟讀又七年不肖始克葬先生會有黔陽之役休沭裏第不肖以志文請先生揮涕許之其明日來奠一牲一飯必令家人滌器再三而親視其烹調之節自辰至未不欲嘗食曰吾所自通於亡友者此一念耳又明年使書記陸弢持志文來不肖且拜且泣弢亦揮涕言曰自參政之爲此文旦起仲紙和墨輒嗚咽不勝其淚灑長江者不知幾何所矣丙申冬日記

自逆

債負山積鼠雀云擾對境惘惘自念處堂之燕不知作何結束也境遠念息復是灑然誰不爲燕之處堂者於是遊覽古初返照無始不復知吾喪我也一日一夜萬死萬生凡夫哉凡夫哉夫誰與接構而不以心斗者乎袁中郎有言學問須從逆字長人不吾犯卽須自逆有味乎其言之矣

初二月

朔之三日月始再魄於西所謂側視之則粉處如鉤者也戊戌中元二日月有輝裏父老皆見之予未之信也今歲三月七日至五月一日霪霖傾注見日者僅四五而夜又無月初二晚忽然開霽萬里空碧顧此時獨不得月耳仰視林間新鉤斜掛時有赤英射人久之乃落豈日月之行亦與時異乎抑所云歲差者乎往在京師嘗見己亥新曆閏五月已又刊定閏四月或云是歲差果然柰何其弗之正也

北亭梅花

宋廣平作梅花賦淸便艷發得南朝徐庾體皮鹿門怪之謂此老鐵心石腸與賦小類是不知梅花者世無鐵石人堪作梅花賦否譚公亮北亭外有梅一株倚窗敷葩白如擁雪恨腳痛不能坐臥其下時候消息於童子而巳今日奇香破窗而入而侍者來報雨意垂垂豈梅將別我乎令桐快讀宋賦酬之梅哉梅哉應不恨我隔斷窗前月也

夜坐

月色如銀信步至景徳寺聞淨院禪誦聲甚肅心樂之遣童邀守源源輒誦而出然默持不懈已邀云居謝曰少頃吾完課也已默全至三僧意皆自得相與談頓漸法門予笑曰天下決無頓教悟處皆頓學處皆漸耳云居曰六祖不頓耶予曰此爲宿根元來是漸四人相對大笑因念二十年前予讀書大樹齋寺中作課者獨本源一人耳然不能談今日爾爾可爲拊掌

黃沅

古赤壁在武昌嘉魚縣子瞻在黃州時所遊者蓋赤鼻非赤壁也坡特借之以了弔古一事耳其賦云西望夏口東望武昌則直指嘉魚之赤壁矣不然武昌在黃州西南境安得云東望耶此老胸際灑落故黃州可以有赤壁而臨文考索便爲千古不朽計故是宇宙間討便宜人金先生汝礪自楚返嘗至黃州赤壁磯下有堂三楹祠子瞻旁刻趙文敏手書前賦於壁又嘗泛沅江見斗崖上石洞深闊三四室者所在多有其一曰鐘鼓洞此地流平徑闊易爲登覽中有二石乳如柱使童扣之一鐘聲一鼓聲石之鏗然者綠江處處有之然未有若斯之洪亮悠遠者也酈道元石鐘山注云下臨深潭微風鼓浪水石相搏聲如洪鐘坡老常與子邁夜乘小舟至絕壁下聽之謂酈元之說信然而唐應徳氏亦云江自蜀走海數萬里寂然未嘗有聲一經石鐘山下則鏗訇鏜鞳驟發而駭作夫聲藏於水本非無聲偶遇空洞之石與之相得而一露其奇爾二公所見殆是宇宙間一段議論決不可易而由鐘鼓洞觀之又不可謂石鐘之說皆非也唐李渤得雙石於潭上扣而聆之南聲函胡北音淸越其所見不逮銅鼓洞遠矣

上元

東坡夜入延祥寺爲觀燈也僧捨蕭然無燈大敗人意坡乃作詩雲門前歌舞鬧分明一室淸風冷欲冰不把琉璃閒照佛始知無燼亦無燈此老胸次灑落機穎圓通聊作此志笑耳崔液云玉漏銅壺且莫催鐵關金鎖輒明開誰家見月能閒坐何處聞燈不看來方是眞實語老盲不能夜遊晚來月色如銀意欲隨逐行輩稍穿城市而瘧鬼惱人裹足髙臥幼女提一蓮燈戲視亦自燦然書之以爲壬寅上元之感

夢

楚中有師弟二人後先舉於鄕嘗夢人語之曰先生是弟子中弟子是先生中萬曆丁酉翰林馮有經典試其弟子先中式庚子其師亦舉於鄕出兵部張其廉門下其廉故馮翰林門下士戴仲豪候兵部於京師楚中二舉子來謁聞之云

人面桃

桃之品亡慮數十絳碧夭緋總堪極目然夭夭者其正色耶至人面桃而變極矣瑩白如雪光昱白外素者故艷不艷於此方之梅花則今古雅俗正復迥然藉使敷葩一時堪作梅花嬖夭夭者雲從可也

徐公善謔

傅海墟狀貌魁碩讀書多遠略晚歲貢爲博士徐五湖與人書云適晤海墟氈帽絨裘據胡牀而坐嚴然一戎王也乃就廣文選意思太貶損矣徐公善謔多識字嘉靖辛酉吾鄕大水雨十日不止公作書寄燕客云故吳越之區魚龍雜處今雨勢如此天意殆欲復古耶見者失笑

燈下書

歲己丑朱宓侯從予萬卷樓中蓋贈公顧圖南實主之樓去翁捨幾三百步每旦必肅衣冠揖予寒署陰晴無間是時予方讀禮書不甚親舉子業公輒爲溫語相督曰日出事生天下寧有無事之日耶且先公旣捐館捨從此欲求無事更不可得辛丑十月十九日與叔顒送公之葬偶記於此

王伯欽

王伯欽三上公交車不第庚午其弟幼文舉於鄕伯欽瞿然曰何有遮陰帽先進賢冠而走者乎乃避喧樹中閣攺竄經義一目才就卽呈家先尊偶及生財義尊曰此經國體面好舉子手下見得乃佳以吾而論生眾云云可彷州裏四段爲之伯欽笑曰遲我十年當能今無及矣明年伯欽中式鄧捲出伯欽以爲非人間物也而終身誦先尊語爲不可及云

雪夜

小飲周叔明第雨霰紛集默念疇昔此時便著屐登山去也歸擁牛衣寒燈無焰輾轉久之乃遂酣臥遠雞亂啼紙窗如晝啟扉諦視則雪深半尺矣昨歲孺和臥病予亦倦遊窗外玉塵無情照管曾作調瑤華相視檢之篋中墨痕未舊忽忽又一年往矣頭顱如許半事無成言念童遊猶如昨夢偶檢中峯語錄有雪夜示眾一偈云凍雲四合雪漫漫孰解當機作水看只爲眼中花未瞥啟窗猶看玉瑯玕

口業

辛丑臘月初一日王孟夙約會放生世長先往予與陳繩伯沈修幻至西禪禮白衣大士然後登舟偶言友輩中有夢遊地獄者不覺出一戲語孟夙云方與世長約會日勤勤念佛不作戲語如兄言依約受罰予聞悚然年幾半百尢俟人鞭策然後知戒可愧也因默自觀省三十年來口業種種不可勝懺所恃平日絕無譏刺短長之心第事觸於前言衝於口恰中戲解卽心知其非是莫能禁也從今懺悔永不復作然恐彊制口業增長意業書此以自惕

東坡石竹

文與可寄子由書云墨竹一派近在彭城可往求之蔑材萃於子矣時坡守徐州故戲云予故未見與可墨竹而竊謂坡翁之作決不依放與可不然章子厚日臨蘭亭一本坡謂章七書必不佳正惡其從門入耳自寫墨竹乃必有派耶今日得石刻於吳郡陳雲卿簡遠蕭放絕類坡之爲人刻本後又載姚江錢徳洪跋頗恨蘇氏之學雜於藝而未精徳洪嘗遊陽明先生之門意欲借竹以排蘇氏夫使陽明見此竹必好之矣予然後知從門入者果不佳也

戲書

梅花方開新釀方熟河豚方出水是時絕新光景花之有蘭果之有橄欖書之有離騷亦是從來絕異滋味若夫花之光水之色岕茶之气世界都空無所著其耳目口鼻矣

牝馬之貞

癸卯季秋五日訪雪浪師於海音庵師問牝馬之貞如何予舉朱注順健以對師笑曰不然大地眾生皆因淫欲而正性命然卻無正知見故曰眾生馬則否予家廏中畜一牝者牧人言他牛騾等行淫無度獨牝馬受妊絕不與牡相交故知坤不取牛非從順起義也牝必言馬謂正知見也吾少時從先府君受易嘗問小過之飛鳥廣震之戒反生府君曰如此如此聖人是眞語者實語者

範文穆公

範文穆公成大昆山人也讀書邑之薦嚴寺十年不出口取口人只在此山中句自號此山居士今寺左有範公亭老桂扶疏相傳是文穆手植晚又號石湖居士有集一百三十卷郡誌稱公吳縣人始此亦猶李靑蓮慕謝東山自稱東山李白而劉晌修唐志便以白爲東山人曾子固據成都誌謂白生彰明縣之靑蓮鄕稱白蜀郡人範傳正志李白墓謂白父客西域逃居綿之巴西而白生焉亦稱蜀郡人也古今人物名垂宇宙爭欲得其人而鄕之斯無足怪範長白得石刻於石湖之陽有文穆田家雜詠四十八首語逼中唐字亦遒媚知爲百三十卷中物也長白遂就其地爲崇祠龕碑四壁此舉亦何讓古人獨肖其父兄遺像於左右使人怏怏範氏世譜文正後何得不信古而直行其意耶

王性海

王性海現身宰官旣參雲樓便修苦行擔水斫柴和眾作務斯亦根性之最利者矣常作戒殺文以勸世其言淺而易曉通而無礙販夫稚子無不了知然袁小修語人曰喫齋念佛無甚奇特而性海乃以喫齋念佛聞天下亦屬可羞參透此語於修行更是著實雪浪師云不可無道心不可泥道貌不可有世情不可忽世相嗚呼盡矣

試茶

茶性必發於水八分之茶遇水十分茶亦十分矣八分之水試茶十分茶只八分耳貧人不易致茶尢難得水歐文忠公之故人有饋中泠泉者公訝曰某故貧士何得致此奇貺其人謙謝泠解所謂公熟視所饋器徐曰然則水味盡矣蓋泉冽性駛非局以金銀未必破器而走故曰貧士不能致此奇貺也然予聞中泠泉故在郭璞墓墓上有石穴罅取竹作筒鉤之乃得郭墓故當急流間難爲力矣況必金銀器而後味不走乎貧人之不能得水亦審矣予性蠢拙茶與水皆無揀擇而云然者今日試茶聊爲茶語耳

紀遺

永樂甲午昆庠起送生員止五人一曹瑜一戴義一陳劭一王永和一夏昶是年皆中選而永和昶皆爲名臣此亦一時之盛矣邑志詳列姓名而不及起送者止五人五人者皆中選事載偶武孟醉吟錄中

寒食

介子推被焚事左史皆無之其說見於劉向新序司馬彪續漢書周舉爲太原令乃以寒食禁煙人多疫死遂移書子推止禁煙三日眞是白日說鬼話耳子推有知未有不笑倒地下者晉文公封子推綿上之田曰以志吾過夫旣信而可徵矣安有恨於無祿逃之介山不出至於燔木以死乎周書司烜氏仲春以木鐸徇火禁於國中注云爲季春將出火也此是寒食之據

三老

孫雷號懷甪卒時年七十五少客魏氏能言恭簡公事亦能歌能簫能絲長指爪雪鬢面微紅狀如世間所畫東方曼倩者手操斧鋸營丈室墻壁棟椽皆以意造而與法合雷時時坐嘯其中又嘗制柏如意以相貺頗工巧其婦甚孝雷往信義村婦問其夫去此幾何夫曰二十里婦亟熟餅餌倩童子追之毋令翁餒也吳豫號心田其父默田以裝潢起家師事屈可庵得畫竹法其佳者雜大常公筆墨中或不能辧豫亦善畫竹灑然有致狀貌魁碩如武人介士軒軒行市中項出人頂上好啖餅餌不飲酒其言粗爽闊大聰者鼓掌年八十猶與小兒爭沒經時伏水不出卒時年八十二黃彪故嘗貌之眞得性情者也伊伯陽號古峯長而碩少縱酒及色絕不喜談養生事卒時年九十四八十時陳員外王道貽之杖伯陽持而往謝焉歸則曳之而行明日不復禦矣人問之曰空手行何不便而以杖爲年九十餘始絕欲所啖食頗多而飲亦不下數斗予嘗過之伯陽方啖西瓜其大如茶甌笑曰安期之棗如瓜此瓜欲棗矣

沈﹛禾同﹜

杭州沈先生﹛禾同﹜妙解佛法偶與友人五六輩詣山中遇巨蛇當道或欲逐之或欲避之沈曰是必有異將往問焉問曰汝非有仇欲報乎願解之蛇昂首向沈不去又問曰汝仇將毋在我輩中乎願相與解之其蛇昂首如故也又問曰卽吾非汝仇耶吾莫知其因吾恐讎讎相報無已時也願終解之蛇俯首去沈歸就寢夢一人持刀欲殺沈驚覺已復寢又夢持刀者斷其一指楚甚頓覺則一指爲蛇噬矣覓之牀卽山中所遇蛇也戒縱者勿逐遂去不知所在

吳因之語

吳因之曰造謗者甚忙受謗者甚閒忙者不能造閒者之命閒者則能定忙者之品此亦名言

許谷

薛方山應旗乙未北上謂天下才無予選者荊川翁語之曰兄居榜首何惑焉𨿽然白下許石城其文溫潤典雅元品也兄謹備之薛訪得許乃大服是歲許第一薛第二語云文章如金玉珠貝是有定價然惟作者知之

林春

嘉靖壬辰林會元春其父故漕卒家貧善養其老母嘗日中不炊林拾穗行歌悠然自得後官吏部卒於邸橐中僅餘四金幾不能斂先是大學士張玉陽評其捲曰布帛菽粟之文此必篤行君子

張民表

大梁尉氏縣張林宗名民表自言十七歲時病且死忽自念言竹林之勝在汴城將往生焉其神遂出尉氏北門入汴東門且至竹林矣見鞠母遂托之以生甫洗沐輒言曰我故尉氏縣張民表慕勝地來此母大怪將殺之有神人被甲者言曰汝家世有善根故付此兒若欲見殺請攜以歸遂雙手捧兒出汴東門入尉北門則林宗瞑一日矣旣蘇使人至汴訪之鞠母曰兒墮地忽言將加害輒死異哉佛言隨念往生林宗其證歟陳古白之父嘗爲尉氏尉聞之林宗云汝南王楨伯亦爲予言林宗夙根甚異自結縭至今夫婦設榻相對晨夕禮佛其母劉夫人默察之皆童身也伯楨與林宗同舉於鄕其人凝遠眞素苦心學道今之友輩罕見其儔

齒豁

韓退之云發禿齒豁不見知己故自此老上書時語耶知己何容易乎予嘗有言豪傑無平交眞人無知己近世以來如張江陵必殺何心隱而心隱自謂必就江陵之縛夫心隱何如人耶當其面面相覷不交一談一恢彌天之网沼之釜中一投必死之淵馴其機彀目精相諭肝膽盡出心隱再活不得一著江陵再寬不得一籌所謂眞人之知己非耶今日食櫻桃亡一齒三分之一無端冷風閒閒從隙處人也因憶退之齒豁語慢及知己用解其無聊云爾

卷三

周友山

周友山思敬江陵門下士也與耿天臺友善天臺忤新鄭家居侍郎嘗爲江陵言之穆廟攺元江陵以郎署起天臺田間遲遲不進江陵謂侍郎曰爲語耿天臺當一出及吾在事侍郎顰蹙曰天臺老矣豈復能婆娑卽署間僕僕作盤折態乎江陵目侍郎良久未幾攺太僕少卿天臺乃出又鄒南臯劾奏政府奪情非法政府怒甚欲斃之杖下侍郎憂之請與解圍遂入見問江陵何怒語之故侍郎笑曰豎子何足圖一金吾校尉多著气力豎子烏有矣天下事大此者凡幾皆政府身肩之柰何以天下之身爲一豎子伐性乎不虞天下窺喜怒耶江陵色定侍郎出語人曰已解圍矣鄒竟免死

論文

作文無他法只要深入題髓跳出題外深入題髓觀題之意跳出題外寫題之情觀題之意下語不疏寫題之情運筆不滯馮先生教人深處更深一步直入鍼孔然後盡從筆尖上拈出近世文士亦知深一步法欲從筆尖上拈出非大圓通不可幾也

趙道人

庚子冬律僧洞十禁足玄祕閣趙道人年七十餘事師甚謹每夜半輒煮湯溫餅餌候俟𨿽禁寒不懈其徒從外歸有遺道人棗栗者必盥手藏之以奉洞十洞十益不自安謂吾何徳行徒勤苦老人吾寧髙枕臥不經行念佛矣而道人意彌虔不少怠顧僧孺言但看玄祕閣僧兩頤翕翕如洞十師則道人之處是不虛耳

心月

趙玉林之徒孫心月白皙微斑舉止恂恂昕夕持圓覺經甚誠年二十餘病死將寂始取衣置榻上笑曰著何衣某初墮地時著何衣來耶請畱之以供堂眾何不得而殉死人乎速如法毗我有問及者但云朝海去矣遂瞑

度曲

喉中轉气管中轉聲其用在喉管之間而妙出聲气之表故曰微若系發若括眞有得之心應之手與口出之手與口而心不知其所以者嘗聽張伯華吹簫王季昭度曲庶幾至無供其求時騁而要其束今日納涼張時可北亭上聞徐生歌大有故人風味不覺快然季昭歌者也微言冷謔雅冠一時後爲尼數年化去五月廿六日記

沈生

少不解事頗好狹邪遊每與沈生淸吹劇飲往往達旦有居先生東玉者年七十餘與生狎客多笑之而予獨愛其婆娑自喜之狀生或怒輒與解圍或又笑予君柰何左袒老人予曰正恐後人復哀後人耳眾客皆大笑去今已二十餘年予忽五十沈生來自吳興觴於艸堂坐客幾三十人無深識者孺和爲歌一絕句云滿堂弦管間淸歌宿昔風流較若何暗指少年都不識故交一別已無多

仁脈

達摩面壁九年影畱石上魏恭簡使人鑿之深三尺有血濡濡出石端工乃止聞者驚相訝也優塡王思佛命刻旃檀像世尊下忉利天像亦出迎三喚三應世尊云無爲眞佛實在我身此非神通故是仁脈耳易中孚之辭曰豚魚吉解者曰豚魚無知之物以況不可化誨之人覽之失笑

顧惟訥

故人夏惟訥好求遺書能識字土風世故多所抄錄嘗藏一篋甚祕其妻莫能見也惟訥且死妻往視之僅禿管數百枚抄錄雜記可萬餘紙奇人也故嘗爲立一小傳今日得備倭始末一卷載任公寄子二書辭旨忠壯附錄於此其一云兒輩莫愁人生自有定數惡滋味嘗些也受用苦海中未必不是極樂國也讀書孝親無貽父母之憂便是常常聚首奚必一堂哉其一云我兒細細叨叨千言萬語只欲乃父回衙何風霜气少兒女情多耶你老子領兵不能討賊多少百姓不得安家嚙氈裹革此其時也安能學楚囚對兒等相泣幃榻耶以後世事不知若何幸而承平則父子享太平之樂不幸而戰不勝則夫死忠妻死節子死孝咬定牙關大家成就一个是而已可與汝母言之不必多話

王伯欽

王伯欽先生古貌慧心好吟喜飲嘗自號醉愚又號倚梧吟叟辛未釋褐卽遺先君書云秋風漸肅池上夫容爛開兩人徘徊山中若蓬壺僊島相知三四人舉酒相屬叫呼烏烏寧復念王大拘迫拳攣之苦乎又曰黃花白酒偃仰泉壑何日忘之又曰麋鹿野性終在長林丰艸間耳已令歷城遷臨安竟以懶罷時提一壺與張師文周芝孫輩酣飲山阿吟詠不輟視世事泊如也與弟徳安守幼文至性友愛晚年彌篤嘗邀先君過西園坐臥萬梅館中輒懷母太夫人徳安公不置其詩云狂風號五月一夜水溰溰細竹鳥雀度閉門霰雪飛所嗟母子遠復嗟兄弟違如何酒未醒夢逐淚沾幃又嘗與先君書云暇則縱帙獵奇倦則擁姬酣臥大丈夫不得志便當聲色自娛情辭亹亹累百千言予嘗集其書置一簏髙可三尺字畫遒遠不減予更令惜爲人取去今日偶得倚梧吟追想故人風味遂不成寢其詞曰飲酒未必醉倚梧便長吟涼風吹薴衣逍遙開我襟朝朝白雲飛飛彼髙山岑暮暮孤禽還想在中樹林白雲共飛鳥孰知浮與沈朝朝復暮暮孰知古與今

論交

四方兄弟歡聚累日紫翠互施宮羽疊變眞有無量快活無量進益今夜舟中被酒達旦無寐忽思裏中五六兄弟惄如調饑也乃知附近深交如飯如茶如肉如酒但有醉飽時那有厭棄時不知味者妄謂常品無奇此倉皇下咽不經齒嚼者耳海內慕尙之交譬如親賓設席雞豬魚鴨大略與常用等第一經庖人俎膾賓人鋪設便增气色令人有且敬且感意若夫意气之友故是山海奇錯卒然遇之食指自動𨿽裂鼻析吻縮舌澀齒若自見其所甚欲不能不食然亦不宜久食至於眞正相知則人身之元神也非飯非茶非肉非酒無色無聲無香無味但覺有之則肢體輕安肌腦滿壯一日損之神气消縮緩急失之腰背麻痿吾烏乎知其所以然而然耶故夫相知談何容易管鮑之交遇其匹子長之傳通其意漆園之相視而笑莫逆於心傳其神

三境

抱影寒廬夜深無寐漫數樂事得三境焉其一曰禪喜一室十圭寒蛩聲喑折腳鐺邊敲石無火冰月在軒燈魂未滅攬衣獨坐如遊皇古意思虛閒世界淸淨我身我心了不可取此一境界名最第一亦有倚紅大師蓮花不染苦吟乞士不礙眞空一動道場方斯邈矣其一曰人殺窮陰殺節悲笳亂鳴撲面驚塵穿骨飛雪銜枚寂寂搗截陰山萬里沙場僅餘鬼哭肅陣歸營冰月當戶滿引淸嘯指墮膚裂此一境界差足神王亦有專城老將出境便還長勝名家尙畱殘孽非曰能之願姑捨是其一曰豪舉畫屋曲房擁鑪列坐鞭車行酒分隊徵歌一笑千金樗蒲百萬名妓持箋玉兒捧硯淋漓揮灑冰月流虹我醉欲眠鼠奔鳥竄羅襦輕解鼻息如雷此一境界亦足賞心凡有年少王孫擁姬酣臥蠹魚墨士典衣論文旣腐旣酸所樂不在

陸彥先

彥先怯虫而怖鬼性不好洗沐友人彊之掉臂遁去嘗行山中有蝤集其裾截裾而走喘行百十步猶不能休偶夏月宿友人家誡主人必使兩童子候伺毋令鬼瞰也俄而覺則童子已視寢休沐矣彥先怖甚取被蒙其首屏息門間後童子至惶遽從門間出持童子肩狂叫欲絕童子疑其鬼也駭汗病幾死客謂彥先曰君怖鬼而鬼乃憑君爲童子祟非鬼祟童子也君直鬼耳彥先笑曰吾故幸童子之來以爲脫於鬼矣而烏知爲祟耶

先輩

予自艸角及冠侍先君子往來親賓家絕未嘗有抗禮之交每見朝列大夫王先生揖後北向坐方令童子布席呼予就位少呼行長呼字至予年五十猶然見葉先生云嶼稍稍款曲予心愳甚以爲先生之外我也今世少年周旋長者間言笑自若豈人心之不昔歟予與吾鄕名兄弟間猶及侍四王三顧如奉政之和毅朝列之淸眞臨口口古渾徳安之坦亮莒州之豪雅甌寧之沈敏孝廉之開霽許人如禮無惕於心

見玄

僧見玄周姓坦質無他腸自少重聽見人則笑人或語之不能了則笑不可止喜從予語知予病目玄心憐之今夜予乘月色訪古松於玄捨予卻立柏影下使童子問曰松師在乎玄掉頭不顧而去予心知爲玄也亟呼之玄大喜徧告其徒曰元長眼差矣乃能從柏影下識予因跳躍不自休予笑曰借使君能酬童子問幾失君矣因與松師霽澄輩話其事不覺淒然昔龐安常病聾求診者必相視以筆東坡居士云君以眼爲耳吾以手爲口皆一時異人也萬曆年月日

安孫

龐徳公釋耕壠上不就官祿劉表問之曰何以遺子孫公笑曰吾遺之以安至哉言也吾指眾食貧曾無十金之業而朝來桐復舉十指可呼其乳名曰安蓋吾故有以遺之矣若能渾其好醜之見而免於黑白之勞吾之所遺較徳公更爲勝之乙巳正月廿三日書於息舫中

登惠山

瓊州三山庵有泉味類惠山蘇子瞻過之名之曰惠通其說雲水行地中出沒數千里外𨿽河海不能絕也二年前有餉惠水者淡惡如土心疑之聞之客云有富者子亂決上流幾害泉脈久乃復之味如故矣泉力能通數千里之外乃不相渾於咫尺之間此惠之所以常貴也歟李文饒置水驛以汲惠泉而不知脈在長安昊天觀下鮮能知味大抵然耳今日與鄒公履茹紫房陳元瑜登惠山酌泉飲之因話其事顧謂桐曰凡物行遠者必不雜豈惟水哉時丙午冬仲十二日月印梁溪風謖謖著聽松上公履再命酒數酌頹然別去

王先生召張伯華吹簫

大梁王松筠先生治昆山酌泉茹冰風流自賞至今人猶思之立祠江幹口碑載道先生嘗聞部民張伯華善吹簫使人召之誡不得辭伯華窘甚著布帽衣靑衣僂行而前先生揖之入命口設酒脯慰勞談言歡謔令奏新聲伯華殫技馳騁先生倚歌和之有白金純棉之賜明旦伯華移家匿吳門聚徒授書竟先生之任不歸先生亦不復問

月能移世界

邵茂齊有言天上月色能移世界果然故夫山石泉澗梵剎園亭屋廬竹樹種種常見之物月照之則深蒙之則淨金碧之彩披之則醇慘悴之容承之則奇淺深濃淡之色按之望之則屢易而不可了以至河山大地邈若皇古犬吠松濤遠於巖谷艸生木長閒如坐臥人在月下亦嘗忘我之爲我也今夜嚴叔向置酒破山僧捨起步庭中幽華可愛旦視之醬盎紛然瓦石布地而已戲書此以信茂齊之語時十月十六日萬曆丙午三十四年也同遊者朱白民邵茂齊顧僧孺茂齊之弟仲範嚴叔向沈云父予子桐侄楨

我輩怕老成

丙午冬虞山錢受之初試鹿鳴予見之舟中著浣衣甚敝心疑之以語瞿元初王季和二公曰不然受之卽年少髙捷肯著意耶今日方有外祖母之戚故爾予笑曰故疑之非我輩人得意怕不老成我輩人得意正怕老成耳二公絕倒

雲霧茶

洞十從天臺來以雲霧茶見投亟煮惠水潑之勃勃有荳花气而力韻微怯若不勝水者故是天池之兄虎丘之仲耳然世莫能知豈山深地迥絕無好事者賞識耶洞十云他山焙茶多夾雜此獨無有果然卽不見知何患乎夫使有好事者一日露其聲價若他山山僧競起雜之矣是故寖衰於知名物敝於長價

喜泉

早起發惠泉將燕火烹之味且敗意殊悶悶而王辰生來告朱子將所得近業小有花木可觀淸泉滃然出屋下甘冷異常石甃甚古聞之喜甚當遣奴子乞之名曰喜泉他日過子將齋中當作一泉銘以貽好事者我之心淨安往不得歡喜哉病居士記

吾不如

歸季思死吾輩無此淸眞之友矣獨居修行遠絕塵囂吾決不如季思托志簡遠固竅自完吾決不如王孺和兩歲之中二人者皆全其傲而吾以殘敗之面目向人日受其顏色而不得自休悲夫東坡有言此處有甚麼歇不得要是談理不談事耳𨿽然夫事則何窮之有吾言妄矣

裏節

予友許公舜忠雅多情徐叔行翩翩自喜皆一時快士也亡何后先夭歿而公舜之婦汪撫遺腹子孺瞻未三十年諸孫繞膝叔行之婦朱嚴冷自持三孤迄有成立麟趾振振今年丁未皆五十善飯無恙操作如常此亦裏中一盛事也嘗因是觀之吾興賢裏不過數十百家之聚志士才人往往比肩而女子之祥如汪如朱如周汝蕙之婦孟如曹秉鑑之婦朱如周迥之婦葛或倚嗣子或撫稚女皆白甌自保冰玉讓淸語云十室之邑必有忠信堯之時比屋可封於斯特盛矣

別澄伯

澄伯從雪浪師將歸白門過予言別予方患腳气受諸痛楚不能發一言澄請教爲書東坡遊廬山詩一首貽之詩雲橫看成嶺側成峯是處看山迥不同不識廬山眞面目卻因身在此山中雪浪庵聞於天下他日澄歸請問此行作麼看

千葉綠梅

梅之品萼綠者最然予故未見千葉綠梅也昨歲正月二十九日遇於魏孝廉書捨之南奇香鮮綠英英逼人燃燈照之光態浮瑩時有吳生搊彈沈生吹簫李生度曲予素不解飲酒竟沈醉今忽一年矣寒威且轉梅萼再敷偶想見其處以語虞山王維烈輒寫一幅見投命兒子掛息舫中潑洞山岕賞之覺香气馥馥從壁間出蓋丁未之元日也

人日

俗以人日陰晴占一歲人物休咎出田家雜誌然杜子美詩一日至人日無有不陰時則憂憫之情直現乎詞矣朝來云物澄和日光明麗偕子將子琴步西林憩默全僧捨因話顏子亦足以發正是春和之色偶得句雲天機發於會心之候顰笑舉止忽攺其平日之常形容變於快意之時神情意態盡更其步趨之舊笑謂二子此吾人日气色也徐步抵捨月印澄譚覺風物一新無所不適

張先生

黃門張先生伯任面冷腸剛投閒物外可謂涉世之雄其詩曰大隱從教近市城浮雲無迹與同淸只愁史氏搜遣逸擬向深山護姓名又云懶病須從習懶成餘生無事可關情幾回欲把魚竿弄猶恐人疑似釣名千杵萬鍛非念念不忘天下不作此語也昔周錢叔偕費令遊山亦有詩云是處塵勞皆可息時淸終未忍辭官學道之人更覺嫵媚

東坡賀誕

丁未臘月十九日命桐持瓣香過容安館爲東坡先生賀誕僧蘊虛澄伯朗僧仲遠各誦圓覺經一卷相與禮白衣大士憩精舍久之過澄浴室洗次已與客飲數盞頹然競醉因思坡在泗州浴雍熙塔下作如夢令二闋記之考其時蓋元丰七年十二月豈亦歲俗滌除之意歟從遊者陳元瑜陳純伯沈云甫朱子將子桐侄檟隸而從者石氏子坤

容安館

蘇子瞻取淵明語欲作一小軒以容安名之多患未果予嘗以所得子瞻像供奉蘇齋不久齋廢已寄守源僧捨未久捨又廢然則容膝之安可易而談耶公之存也旣不能酬斯語於流離轉徙之鄕而歿數百年後又曾不得妥一小像於僧俗方丈之地此無與公事而吾重有感矣今日澄伯來云有丈室迎子瞻常住快哉澄又言公謫惠州寄居佛寺隨僧一飯吾免一飯之供而晨夕與公共享容安之適道人憐閔其許吾予嘉澄意取世長所臨龍眠本並長洲文文起書容安館三字付之且與之約凡良晨永夕願燕香煮茗如儀否則貯淸水爲供戒一切妄庸人不得嬉戲鼾睡其旁何者吾悲妄庸人爾時不自安耳上可侍玉皇大帝下陪卑田院乞兒則子瞻故言之矣

水勢

臣浸不十日市中犬羊肉不論錢聞者怪之然莫知其故朱簡庵云茅檐四壁魚蝦雜處而犬羊雞鴨與民競爭寢息之處用是不免見殺其多宜矣憶昔己卯歲吳中大水然猶有薄熟遊靑二項冬初有老氓輸租求免曰念某插秧時無所得羹殺一貓以充之予時悚然嗟乎己卯之亂民家猶存貓以代羹而令僅僅數日之間爭殺犬羊雞鴨以謀寢較論水勢今昔竟何如耶

貓

萬曆庚辰先君從濟上得一白貓尾黑如漆時奮五爪聲如吼鼠輒從壁上墮扼其吭死輒棄之先君愛之特甚家人具食必先飼貓卽坐有重客勿間也旣八年而先君歿貓伏不見者三日旣殮敝敝然從倉間出伏柩左飼之輒哀鳴數聲終不食凡五日死嘗戲謂貓者虎之流也人力不能馴虎必畜一貓以存其武健尙有典刑焉自此貓死弗忍畜也昨歲光甫弟貽一黃者貌甚庸然能騰空搏鼠又能騰躍而下追得其已逸者亦力矣戊申五月十九日夜書

適

向苦頭風未能除服朝來謀之小婦盡其橐質錢亦足爲先夫人禮懺行除服禮兒子桐爲我制葛冠野服修見客之儀吾事豈不小康也哉早起沭發方憂發甚落童子訝焉倩郎歌曰隨梳落去何須惜不落終須變作絲此三事亦吾今日之適也

運水

有人運惠水於白下而車致之句曲者且誇於眾明日當會茶車至而亡其水主人詰之對曰相公故運壇水耳何運焉坐客大笑主人怒不止然因是以水癖特聞拙者之功不可沒也戊申四月十五日榜人顧三能爲予買壇置水得二十斛喜甚戲書所聞貽之

船不坊

虞山北關外曰李家橋竹樹參差河山明豁其勝與西郭之湖田相伯仲邵兵部墟蓮厭闤闠囂雜置別業於兩地造一舫濟之來往莫定榜人請作坊蔭舟兵部不可曰吾以舡寄吾浮蹤興至則掉矣何用坊爲且計坊之費不下廿金吾存其金而買田收其息歲歲新之何如洗吾橐而膠吾舟哉吾聞兵部負英雄之略不可則止有船不坊殆是寓言也夫昔有倦遊而名其室曰壑舟者此夢後思夢之侶較之兵部竟何如耶

燕壘

禮部丁長孺布席中堂誡家人輩卽客至不得移席方雙燕欲壘其上正營度時丁喜心念燕主我不與客等當徙席護之然未言也明旦燕營東偏度其地剛避席耳志壹則動气豈不信哉此聞之陳惺源云惺源性恫忿善鼓琴嘗主禮部家見其如此後客死長安

劉夫人

婁東張起潛先生以雄文素節表於世宗朝海內宗師之配劉夫人志性公勤允稱伉儷夫人在室時家壁立有議姻非其族者父以貧故將許之夫人與兄相持對月而泣月英射人忽見桂樹浮空森發丹葩翠葉諦視愈眞久之乃滅後配張先生榮名福祿至今上甲辰考終予與袁在心爲文祭之有云禦龍鐘瑞光騰月內之輝其子蒼崖公與孫九服讀之泫然夫人兄名大綸有學行晚歲鄕貢通判嚴州

二仲

近有二張仲一華仲一聲仲華韶穎可喜見人斂容不發言更似有致嘗偕予看月恨不識王孺和予告孺和如月色政復冷淡耳華喜孺和聞之作詩酬予其詩曰點點黃花貼地霜西風一雁下寒塘故人此夜思顏色落月應憐照屋梁碧天如洗月如霜遙憶相看共話長我欲將心寄明月淸光落處到君傍孺和死風流頓絕而華仲亦流寓他方遂不復見年來聲仲時過予與人談備諸款曲而絕無違心之色貌娟好多詩料惜乎孺和不及見此郎也

度荒

每日但喫陳米粥六甌渴則煮綠豆湯飲之煮豆法俟一二沸後取粥器之淨者濾去其殼存實煎化少許蜜和之除煩解渴極與神气相宜水鄕多芡稚女日剖其實升許以佐午前後寂寞兒子命倩錄香山絕句百餘章時一歌之吾意中事無所不能寫此亦夏秋間度荒之一適也

邵仲書

海虞邵仲書隱居竹村圖史外無長物而急人貧患嘗有揮金不顧之略讀書破萬卷意殆不可一世而俯首灌園隨眾作務不以爲苦神气不能當風日而科頭萬竹坡下臨流淸嘯竟日夕無倦色斯其人亦奇矣仲書之兄茂齊雅務經濟坎壈不偶吾未嘗見其悶郁之色弟叔文恂恂言若不出諸友季狂遊於酒人而不放何邵氏之多才歟或曰其家太丘先生實成之予嘗過茂齊西爽閣流水鳴瑯風鳥聚和先生匡坐髙歌隨水風聲下上爾時如遇君家康節於洛陽橋低徊不欲去

顧明卿

顧明卿長不滿五尺喜談謔偕予至吾谷看楓樹明卿驚喜曰何物滿庭芳竟爾幹霄予笑曰君言幹霄當是滿庭芳耶明卿亦大笑明卿名國賢作字端楷而面多不可之色雅通岐黃家言

服藥自在法

吾少時好事多服藥了不知勞苦年來畏事如避敵而飲藥之時不啻茹荼嚙藥肌骨俱動此吾衰甚也華亭李恩甫能以手按諸穴而知病之所在摹運數番不藥自愈服之亦頗有驗嘗自笑衰野之習不堪法縛人亦無有以法縛之者獨服藥一事如法而止頗不自在李生之術可久又得服藥自在法矣

眞

嚴中翰道普不務結客名而客有登其座者如飲醇醪心骨俱醉如啖哀梨喉吻欲僊殆是眞性多情表如其裏也耶山人金雅少素負驚人之癖而多酒過至中翰所脫帽岸幘箕踞自便坐客訝之而中翰禮意如平時一日不見輒候無恙於山人饋遺勿絕予嘗與山人語溫溫耳而覺其中有不能自吐之壘塊被酒輒發中翰心知其非酒過也惟眞感眞惟眞忘眞不亦信夫

識字

倩郎粗識字讀書嘗不能句問何故子曰只是不識字耳倩曰能句者已識字耶其言有理書之

自懺

夜來與朱白民自懺往業吾等自是天壤間討便宜人卽不敢自附淸名不可不謂之淸福如此受用更一傳二傳倘帶夾雜基徳蕩盡吾後世必有不可知之禍矣教養子孫甘心埋沒庶幾少損愆尢斯吾等今日討便宜之上策也戊申四月廿五日

姚孟長

姚孟長將有所之拉友人同行不得亟命菩提子作伴吾悚然有動其言眞正學問人常愳無消受處三月十二日月下書

夢

邵茂齊旣有子心念之夜宿嚴中翰家夢其子跌驚焉亟走歸子方與乳母戲無恙也茂齊喜置懷中繞行庭除間無何失手墜地茂齊大驚豈人生小小撲跌故不可免歟夫如是則茂齊不歸兒未跌耶𨿽然誠不免跌茂齊必歸萬曆丁未初夏日

馬士龍

湖州馬耘石士龍鐫石爲業喜飲酒戊戌冬過予請鐫先府君志墓石端勁有法度孺和賞之別十年矣昨日率其子白眉來掛杖聲歷歷然訊之眼翳三光已周乙歲醫經云鐫刻蠅文一不治此殆是耶時方流火士龍衣麻衣短襦囊中惟印色數十兩且云受異人腦漏諸奇方將以施病者士龍故信士其言當不妄也

偏頭風

偏頭風之苦病者莫能自言方亦多岐而罕效戊申予忽病此政悶郁時周叔明以餅法見寄未服也五月五日顧民服貽二餅貼太陽上一夕良已法用南星半夏白芷三味等末爛搗生薑蔥頭爲餅不服不吹不燻視諸方更簡徑也頭風與赤眼相表裏患藥气相觸而數味獨不觸朝來眞如掛鉤之魚忽得解脫但右眼微赤耳民服語我畱以濟人故記之

過海虞

今日過海虞舟從田間破浪而走水光接天廬舍半浮水上每葦聲淅瀝涉涯如瀉舟人不辧南北但望虞山時忽不見蓋雲水掩映諦視乃隱隱得之然相訝以爲迷失道者數矣午炊抵虞偕叔向過竹村訪邵仲書始聞桔橰聲相訝爲祥

吾力

吾力無如之何矣不得不痛自儉削以存吾恥但親賓喪事不敢不勉過此恐無所用吾情要之意到可也

靑溪犬

有自靑溪來者舟經古墓前有數十餓犬傍徨其上見舟至競躍而入依依作乞憐狀蓋垣捨陸沈犬無所歸過此將攫人亦不復搖尾矣而我城中諸貴遊日來多市犬食之以爲肥而美此犬殆未及冢上而粥者耶聞斯語想亦投箸

洞山茶

王祖玉貽一時大彬壺平平耳而四維上下虛空色色可人意今日盛洞山茶酌已飲倩郎問此茶何似答曰似時彬壺予囅然洗盞更酌飲之

王先生

王先生長幹昂首吐音淸暢與人談必固城壘不能相下不勝便有忿忿之色其人旣去但稱說所長不訾其不及人以此思之垂老家益貧而被服襜潔無慘悴之儀許仲嘉嘗訪之時已病甚須杖乃起然猶盛惰杖容俯而不頓又嘗作書與予訣曰歲月逼人亦復何怖但恐杖頭之贈不及盡雅負多情言之哽咽不三日先生死先生名廷璧後更去北

盜有子

張某者販槎溪聞婦病橐其金而馳中道呼舟有父子並櫓搖者渡之張取裹納舡中仰而坐舟父問張所往來頗以情對父有欣躍之色有頃至漫水江多斷岸寂無履聲父奮櫓牀撲張張中撲墜水其子驚呼曰父被祟耶若者欲自予且以遺兒子乎亟持其裹投岸上指張曰從此取道而北不須舟有問及者亦勿言吾翁癡若此其父噤無語張行旣遠猶詬讓不止嗟乎盜可謂有子矣使天下之父聞其言不泚然汗者亦盜也

周先生

王孺和讀周先生傳作詩歌之覽者如見其嚼齒罵坐奮肘爭言之狀末乃云元長有舌在不律寫公神情得公癖臨楮呼之驚欲出嗚呼芝孫不死死亦得此殆相好之語先生不死正由孺和之歌耳每憶先生屬纊時予見之春和坊小樓下喘喘盡矣彊執予手言曰吾生平多酒失都無所恨但气不平時頗亦開罪於未必不善者則吾死有愧耳又曰往從傳孝雍讀公悟言吾眼中未見此人嘗欲倩之寫一通今已矣公其勉之又以予所贈七十壽言付侍者小三竟瞑

東臯

出海虞小東門五百步得徑豁如則何季穆之東臯在焉疏林修竹精宇廣道嘗與邵茂齊瞿元初龔淵孟王季和錢受之陸孟鳧沈雨若飲其下歡甚有荷一畝碧葉亭峙一花初出水上日曜之愈麗如僊姝蹔詣人間羽蓋簇擁而立予樂之笑謂季穆昔王無功居東臯與仲長子光爲友此地故隸醉鄕今君負濟世之略世必不能相捨故不似三升美醞主人諸君子大笑今去此忽忽一年餘矣昨日季穆來過與予談亹亹不欲別予正病瘍亦復不覺痛謂季穆曰東臯主人好結客非喑則盲云何季穆復大笑而去

病

木之有癭石之有鸜鵒眼皆病也然是二物者卒以此見貴於世非世人之貴病也病則奇奇則至至則傳天隨生有言木病而後怪不怪不能傳其形文病而後奇不奇不能駭於俗吾每與圓熟之人處則膠舌不能言與騖時者處則唾與迂癖者則忘至於歌謔巧捷之長無所不處亦無所不忘蓋小病則小佳大病則大佳而世乃以不如己爲予病果予病乎亦非吾病憐彼病也天下之病者少而不病者多多者吾不能與爲友將從其少者觀之

世長初度

予一生善病而神全病亦不及胸膈以故旋作旋止止卽忘之凡一切時俗占驗都無關涉世長力不及予不免爲諸惱所怖病輒作悶喘喘不能吐思之殊令人骨戰也今日是其初度云物澄和不覺灑然豈從今不復病之驗歟然回視往年予所見不及爾此何故記之以問世長俾有省發焉戊申孟冬二日書於嚴叔向齋中

沈雨若

沈雨若恂恂耳而筆下乃有如許輸瀉跳促之勢回旋往覆而不肯自休奇哉雨若好讀書無寒暑晝夜時嘔血數升面輒如土頃之作紫靑色觀者大恐則雨若已構思作文矣今日讀其稿三篇語語嘔心殆是靑紫時作耶

獵心

徐於王居恆齋素動止翩翩可謂素心人非獨一時佳公子也嘗出其文相示多不衫不履气色讀之喜回旋室中石倩忽磨墨汁不肯休予詰之曰主有獵心頃之呼子琴口焉琴腕下時不給晷余得二題亦頗有致然不得其似也琴取一書讀云王獻之書如淩冬枯樹寒寂勁硬不置枝葉疾讀一徧復詠一徧予默不敢應

錢先生

錢先生景行古貌赤心好談名理聞之者如從避秦人話桃花豁中事心形俱遠煩悴都消嘗下帷與其子孝廉治春秋家言冥志搜討忘飡檢括每雨窗閴口互以所得題決賭作酒脯慰勞太史公云其遊如父子然蓋觀先生而後見父子之遊令人慚負欲死或曰先生處大事引經據傳議論鑿鑿𨿽賁育之勇弗能奪之矣

卷四

王祖玉

蘇泗水初到婁東鐫價未定祖玉爲置佳石伯十枚語之曰但爲某作眾始翕然某向蘇索烏絲紙祖玉聞之輒投三千幅諸人偶集某許揮灑略盡

沈參政

參政沈全吾歸徳門下士甚相知愛參政雅自重都無所請其孫雨若幼孤意憐之令就童子試貽書歸徳祈共獎成答曰公善人也後必有興者都無一字而是歲雨若補博士弟子參政愈益誦歸徳之相成至老不替焉某嘗從雨若遊參政喜爲置酒具樂歌闌舞罷不肯止性又不飲對客危坐啖果微笑而已嘗夜罷酒天且雨與客著屐而去客彊之輿不聽曰毋令後生輩笑老人憊也

阿聲

吾每思阿聲半嚲臨池令人欲忘灑櫛嘗得句云世間亦有傳神筆誰識披襟解帶情

髙杏東先生

髙杏東先生予祖行也丰頤長眉淸約爲務多質古之儀一冠十年不換爲鼠所傷補綴而冠之或以他冠進謝弗禦也嘗爲予父講說經史號稱淹博習戴氏禮爲遠近所推譽會稽陶文僖公嘗延致之還得杜氏通典一部唐子畏所校也子畏每夜盡一卷用朱黃識其旁捲盡輒寫山水人禽竹木其端或書小詩或括前意爲一二語或紀日月誠一時佳玩也先生甚加祕惜不欲示人予特愛其繪像請之輒得憐予稚小故今書不知所在矣

馬天閒

馬天閒於萟無所屈心獨下予嘗尊稱之於人此天閒所以未至也予何萟乎天閒負靈秀之姿意在淺出而未盡深入此其未至也今入矣至矣筆之所到而境開焉若有使焉我何以益天閒哉昔者梁丘據問晏子曰吾至死不及夫子矣晏子曰爲者常成行者常至嬰非甚異於人也常爲而不休常行而不息而已矣

夢張伯起

生平不識張伯起己丑之歲一邂逅李仲和舊居而已其弟幼於之亡其身也伯起誡不發喪予聞而正之客歲晤孟長於故王孝子宅與文起期久之乃至文起曰會與張伯起訣故遲因言伯起都無所苦殊不失潔淸之槪予又聞而善之予與伯起如是焉已昨夢款伯起別署容止都雅居然己丑所見謂予言五味之節可以養生其要在均調之時不偏其用斯保合太和山澤之民不食鹽醢終於羸憊而無力又言物有土有人土和者上人和者次如蟄生於海水能傷人經某俎則不傷推此類具言之其言駢聯而不可窮其儀楚楚自貴而遺物殆是伯起也耶

夜書

伍子胥知王僚好之每人與語遂有勇壯之气稍及其讎而有切切之色讀書至此未嘗不憤懣而嗟吁也丈夫具須麇成天下事竟不免向人喉下取气哉偶有所譔牘令子琴誦之欣然自得也而門外隱隱呵導聲甚壯小婦曰有如蒙子進賢冠則必有就矣安所得紙上快人事乎又曰有如此象意物足可無愁然不免𨿽曰安貧吾斯之未能信矣爾時深有愧其言

平淮西

韓昌黎平淮西碑政堪與段碑並傳譬之舉業焉韓者程義也段者墨義也後生彊解事往往左韓而右段非之非者也不見程義以式士不以取士乎韓子曰小稱意則人小怪之大稱意卽人必大怪之也又曰賢公卿大夫在上比肩始進之賢士在下比肩彼其得之必有以取之也由是觀之然則韓子旣自知之又知其人有以取之矣而左右袒焉何哉

奉養

人子之所不能自必以致之親者進士也旣登進士則其力可以無所不竭無不可必之心然有一焉匏系官守地遠暌隔而國家功令得予告終養皇祖以孝治天下恩孰大焉然制曰一子許終養有以其弟出爲人後請之而得者吾鄕刑部主事王先生執禮也制曰母老𨿽有兄弟同父異母者準歸養有以嫡子旣歿庶長子請之而得者上虞廉憲鄭先生一麟也噫寬奉養之路廣求忠之門其至矣哉而世又有借以行巧者朝廷亦往往知而不問也

衛叔寶言

言發於心而衝於口吐之則逆人茹之則逆予與其逆予也寧逆人故卒吐之此東坡養生之說也予每逆人而久之愈不能平逆予而頃就消落斯知東坡之澹斷乎不可及已夫旣不及之而猶爲其事豈不謬哉衛叔寶有言人有不及可以情恕非意相干可以理遣吾將行之終身焉蓋年老境逼苟動於气自知其不能堪故𨿽所尊信如東坡要不以其說爲是也

劉管

劉遺民就舡作鱠𨿽曰不要名吾不信也管幼安懷寶遁世灑澡手足始窺園圃噫幼安秀幼安眞

朱夫人

顧莒州妻朱夫人女丈夫也性挾風霜尢攻文藻難復流離顚沛之際朱黃不去其手慘悴不形其口口之近古楊用修婦莫能過也有集未行世知者憾焉偶檢其送茂儉之箑一律漫錄之以俟璧合茂儉莒州初字也

長亭柳色漸移陰一曲驪駒酒漫斟春夢每驚巫峽遠離情還共楚江深無魚羈旅休彈鋏有雁來賓好寄音別後試看淸漏月關山千里鑑同心

爾章痘

今日遣訊爾章且悲且喜吾女能畱一塊肉人間矣往歲婢子荷花言吾女大病時乳母劍二遺立於旁相視流淚尢不能忘其子今幸脫此關覺人情安安妥妥須其成也爾章痘疹自月之十七日陳與培貽書來告卽稠密猶堪勝載吾爾時眼光落江南樹色矣今日敢筆其事豈不幸哉捱過三十刻許當又得痘回消息也小者𨿽未然顧神气可仗吾且必之於理無恐耳

世長

先世長去年此日猶著新衣觴予艸堂予謂之曰君宜自逸不須便作主人世長依依久之而去步步回頭是日午餘繆仲醇自婁東聞世長病來訪予喜甚偕詣西林看之冠幘儼然意亦甚喜仲醇爲好語慰藉而私予曰元長何得無弟除赤身入山便能無念乃活耳予固彊之仲醇曰此癥釀久所致但患其發今發矣如之柰何旣別予步不能前而世長迎予笑曰竊觀仲醇之色我已知倘猶事在我乎兄毋恐予歸艸堂而座上三十二客競相勞問予唯唯不能措一詞也蓋予之憂世長自知其病已切而雅信仲醇聊試以其言卜之耳自是以後亦屢見減可予憂之甚自世長歿而後痛其相好神完不似便止於五十三歲人也悲夫甲寅六月二日記

故鄰

里人七十有請爲祝詞者率爾應之不暇深思也七十翁豈所謂許老名堂者郎耶予興賢宅後凡六姓曰瞿曰許曰吳曰陸曰湯曰吳皆小有坦屋多墳墓互相婚媾頗能自食其力而瞿爲之長故比部伯暘先生裔孫也後徙而東不百步許氏常賣卜祀玄武至虔予發未燥輒祈之許老多語言之贈乃不意其卽便爲七十歲人也陸老名尙文遇事輒辦與許隔坦而處而許氏房巍然獨存不啻魯靈光矣吳老文秀墓賴其甥名壽者保之壽之子今給事縣庭不復食其力如初湯子恩侍光甫弟爲縣守城卒其一吳某故鑷者頗有風儀恂恂然言不出其口後絕詩云維桑與梓必恭敬止而予不免率爾於許氏之請毋乃非其義乎

破山長老

甲辰訪破山寺始識長老無著遒爽有气開士巾了了人也達禪師嘗入此山有乞施者師署其冊云某甲捨銀一分以付長老曰可亦爾長老曰貧道爲十方主進安所得一分而施焉禪師默然蓋其鋒穎如此其後破山常住爲缽庵長老精修淨土而無色力純以身教化人不久謝世其徒六空者威眼辯舌盛有血气能言其父爲何心隱所連系江右獄中事神情都往今亦稱古人矣人之云亡破山寺安能無寂寂乎無著故具眼然見予輒多俊語可追而憶也缽庵雅不欲以言自損其气而爲予指授方藥則亹亹而不休六空倒屣欲傾香積豈其有夙因耶伊君弢自破山歸具言今日狀爲之慨然蓋去來本無而情鍾吾輩東坡故言之矣

眞澄

川僧眞澄號海宇募造旃檀佛像一座請予疏焉予昔與洞十師約貧人念無可捨意欲以筆墨作佛事無問根智師許之迄今不敢忘然予言故不足重而事各有緣往往願而不至澄勤苦晝夜具四威儀將必就眉山有髙明者嘗於西林燃指供佛務苦瘠其身具足諸願而去予亦稍施筆墨助之不知別來精進何如澄順慶人出家興福寺嘗爲王平倩先生主能言其居家孝友狀又能誦其所作諸義累牘不遺澄亦可喜人也

支和亭

昔與沈元澄戲多流連彌日支和亭嘗與焉丙申而後遂不復見今日與仲開季淳同詣某所須髮皤如而言笑舉止宛然無異蓋其人但取自適而無甚感慨不平之惕其懷得之故有道矣元澄遒然天放今之古人昔之吾友見和亭不覺傍皇竟日

王世周

王世周先生捫虱談詩故自修遠而雞骨支牀俯首便睡時有帶夢骫骫之容哺啜亦不及曩時可念也可惜也邦有先生所謂山川之秀而世未有能安之者眞隱之於人遠矣哉錢受之爲關尹馬仲良言之意欲相邀聽其談義不知如先生者政不須談豈二公知之不盡耶王右軍晚歲與人別輒作數日惡某於先生蓋有甚焉

二奇

今日得二奇士曰魏肇曾曰支世程皆終童之年耳魏揮灑自如無不滿志其博浪椎鬥蟋蟀諸論瑯瑯有作述意支醇遠華腴才料可兼十人自有耳目未見如此眉公目魏如鳳雛破鷇虎子食牛某亦目支如孫策遇劉便恐英雄忌人

顧靖父先生詩

某作日記意欲隨所得多少書之然終不能盡今日偶閱顧靖甫先生詩則又未恐其不盡矣先生詩文至多而世未有傳者此卷得之謝含之所藏雲含之事先生久能周旋於貧苦患難無聊之中又嘗自賣一吏部家爲先生白冤狀而先生用是卒顯於時及先生之歿也含之繪像而祠之飲食必祭語及則淚霪霪不可止世人謂飲食談笑之交未必可仗豈盡然哉然因是可以知先生憐才之素矣詩十九篇

重來歌舞地一望一魂銷楊柳樓前塔芙蓉院裏橋夢飲今夜枕曲遠舊時簫縱有空梁燕誰能認玉鑣﹝感舊﹞

憶昔千金散頻將百寶裝厭厭成夜醉點點是春光大樹煙迷席云屏月映裳試看今日徑寧似舊時堂虹玉光俱盡驪珠影尙懸一朝辭書棟何處照華筵撫已知膏鑠逢人悟火傳所嗟違壯志無興覽韋編﹝燈歡﹞

壯志辭塵鞅禪心就法林入山春欲半去路雪猶深茶乳時來雀花香屢變禽不知晨湧處幾度綠蘿陰﹝送張仲立讀書虎丘﹞

地遠機能息羣鷗狎不飛漁人催鼓哄蠶女搶筐肥雨气來峯色煙波散月輝平生湖上意於此澹忘歸﹝過柴凝甫湖上新居﹞

念爾居偏寂經旬長綠苔隔城看月過出徑問花開扶病惟餘骨題詩揔擅才門前新景合春水泛渠來﹝含之病起貽贈以詩﹞

入秋常作客向晚尙尋僧榻與云同臥臺因雨未登寂喧俱幻境去住揔離形夜半看明月松蘿色滿庭﹝宿鏡湖上人房﹞

海色逢君思不禁共攜輕屐快登臨客迷芳艸春初半人問桃花歲已深坐久城霞微斂黛晚來山翠尙成陰尊前惜別須沈醉每負年華折寸心﹝孫齊之招飲桃花澗﹞

同遊流落恨如何轉惜年華逐逝波靑鏡罷窺違壯志綠樽頻禦且狂歌書從庭下披蕓艸衣向山中戀薜蘿書靜掩關無過客祗堪趺坐學維摩﹝柬張仲立﹞

僊郎標格玉壺淸綠鬢靑袍烏幘輕展墓已酬人子志到京重喜大官迎山中不飲茱萸酒天上惟調芍藥羹明日登髙君已別何緣笑語嗣參軍﹝重陽前一日送孟光祿﹞

少年報國欲從戎萬里長驅逐塞鴻誤被鑠金成積毀羞論射石建奇功櫪前荒艸無嘶馬匣底寒霜有螫龍聞道君王方拊髀誰將魏尙起雲中﹝賦得棄將一首﹞

傷心萬事獨淒涼貧賤那堪別故鄕名愧仲宣還寓楚才非賈傅亦浮湘雁書天外憑妻寄魚鮮江頭憶母將芳杜汀汀隨處綠祗飛春夢到池塘﹝別家一首﹞

春山西硐幾登臨坐倚長藤玩夕陰客至可方招桂隱興來何異撫松吟纏綿心事滋新蔓俯仰風光隔舊林縱道南枝懷越鳥亦將無住臥禪心﹝山之西有藤蘿春凡四宿其下感悟命篇﹞

東郊已見三陽曆北苑仍看五出花應是隨風迷蝶舞還疑照水傍梅斜避寒祗許扃袁戶乘興無須訪戴家縱有妍辭能作賦梁園今不重才華﹝春雪詞﹞

夜月驚烏影寂寥瀧雲飛處下亭臯羣飄孤寺迷蒼徑亂灑重河響碧濤客謝平原珠履散兵殘楚帳鐵衣凋誰將薄命題詩句流向春溝出禦橋﹝詠落葉﹞

江水風吹最可憐隨春飄泊向誰邊飛成小蝶猶疑夢散入羣鷗亦是緣謝女才情凝夜雪魏妃愁思亂朝煙韶華未離人間劫滅度無餘始悟禪﹝尼院楊花﹞

人世流光撚易遒芙蓉欲放又驚秋山中到處攜輕屐湖上重來浮小舟百里土風元自合五陵豪興未全休逢君妙曲當杯訴忘卻平原十日畱﹝攜沈生泛秋累日詩以贈之﹞

扁舟桃葉倚吳歌秋思如春可柰何神女臺前弄雲雨漁郎溪上狎風波宜顰西子容顏在苦睞東鄰歲月多自是鵲橋非易度笑將澤國比銀河﹝無題﹞

北邙山頭啼破春野田棠梨愁殺人松枯石碎麒麟死風漧艸露吹行塵千年碧十埋香玉有酒無魂向誰哭垂楊裊裊逗輕煙下馬東城挽新綠﹝北邙行﹞

金翁

先從姑嫁金翁名汝礪少與支有功張伯任諸老稱爾汝交賦詩飲酒凝然有大家之气諸老旣起家爲大官翁獨浮沈諸生間時蹶時起不甚屑意伯暗旣知名當世便謝去其諸生掀髯萬卷中邑人自推重之嘗遊楚黃歸爲某道其江山之勝歷歷在目今日讀翁大樹齋詩如見古人輒爲紀之伯暗能文章定有紀錄爲翁頰上加三毫也從姑甚愛於王叔健甫君擇婿得翁齊眉舉案至老勿衰說者爲有梁孟之風焉

嚴公調

往在沈先生許見嚴公調陳公虞王孝然作義嘆爲方今之俊而公虞孝然遂相繼脫泥塗𨿽未完局可俟旦暮公調獨骯髒諸生中意思都盡昔孟夙讀嚴義深相賞識謂可當世一人今日閱貽淸堂諸篇故當不負孟夙

狹邪

某年少時頗好狹邪遊然未嘗不自貴重所以往往詘其彊有力者而絕未嘗有辭色之傷花風柳月豈必召侮啟羞要以求爲當家好行小慧則不免僇辱不然倩女歌兒將成長物也哉李世民不衫不履裼裘揚揚而至遂令天下有心人銷殞殆盡韓淮陰驅市人而用之提百萬兵如使左右臂是遵何術乎虎有倀火有焰皆物之不自知者也

昆山社

吾鄕文社最盛於顧文康之十一人其後皆去爲大官得謚者三腰犀玉者四其規人受一目目之難就者必方奉常魏恭簡受之予猶及見其社刻一匾於顧元宰之東園彬彬質有其文者也歸太僕有南北二社同日並舉太僕卯午之南未酉之北飲酒談笑寬然有餘於時文學之士霞布云蒸如李廉甫方思曾張自新其最著矣而又時就政於吳孝廉秀甫今文而步古文之脈自吾鄕始也穆宗章皇帝初元有詔限字短調聿新則陳晉卿許公旦顧茂善主其盟王伯欽顧實甫王幼文踵其盛二社人文後先熠爚邇年以來多廢閣爲老成狎主爲迂妄四方修文之彥間數鹿城豎指而過之矣考其藻麗豈曰無人而合志者寡有美不著王淑士張宗曉輩力振其衰旗鼓相望然出處後先社友離合暉映先哲領袖後進其在遺淸堂諸君子耶癸丑之冬有介金伯暗俾予爲序者會先世長之變不果自今觀之鐘鼓管龠箏篴琵琶葉唱齊鳴而某欲操豚蹄盎漿爲諸君子一擊缶也豈不謬哉讀社艸孟義之四漫題數行以謝不能作序之過非獨爲先世長之變而輒止者也

元神

寒暑之變至於折膠流金而人能堪之者元神在也童子琢冰以爲樂田唆賈豎赤日焦面飲啖如常此豈有異術哉四時之序成功者退將來者進天之生物栽者培之傾者覆之謂吾性怯暑久而彌甚者此諱老之談也降地之魄斯須則堅夏死之人不日而腐今吾喘喘之形所爭不能尺寸矣危哉危哉

悸

少事伊吾苦心擬議戊寅在大樹齋每構一目輒扃其戶有十易艸不得者政營度時狄仲魯相詣聞呼厥然而驚怦怦若墜仲魯曰此悸也故嘗有之但食荔奴乃止然亦旋已不知奴之效也又一日侍先君子奕落子發之醫者教服天王補心丹未竟而已已不竟服自是每有驚悼輒發不藥自止癸丑先世長之痛發漸數今年四月十五日至於今發不可止矣若騎追若椎擊若帶夢相視惘惘不知身何處所若有不得已之出戃之無深楚而有久悶茫昧揔怳而已或對客談笑或聽童子讀書或潛思小令小詩則差減久亦大劇不知何爲也所藏方書旣漫漶不可檢童子不健於視字又不能句不知檢但憶經云心痛九種悸處其一又云久病無寒暴病非熱予所患殆熱厥乎予自二十歲後無月不病無病不劇所最苦一腳气一怔忡腳气類傷寒其楚無類者顧守中云衝心則不治爾時多服楊梅仁及膝而止遂不復作今之爲患其與生俱者乎死而已乎

鄧文潔

鄧文潔公爲舉子時屏處山中獨與李某爲友李至必出所構義相商質遂命局其後但命局耳李訝之公笑曰會元文難就更不易看辛未在場中與王伯欽先生連捨王頗自負見鄧捲愕然出語人曰未見鄧時妄意場中無如予者旣見鄧場中莫須盡如鄧者

夢王季和

夢訪王季和山中臨澗依谷頗極野宕之致季和敝服亂頭教小學生數人聞某至撤講而出已入畢講牀上圖書紛披庭中小桂爛發粟委香浮逼人鼻觀某爲致南零水兩壇而去昔與季和別在癸丑正月之八日今歲正月十日詢受之知季和山居耳如水之交夢寐無異豈晉孟嘉使還當有山中人消息耶南零之餉殊有異意更覓便羽告之

孟光祿景淳

某與孟光祿交幾四十年每見其門戶之擾意外之事多有非常光祿處之晏如絕不見其矜蹙之容未久輒定故是可用之才非貲郎之匹也家仍素封世眼所矚而徵仕公當晏然之日厚施戚屬爲力頗易於光祿斯亦彼此各一時矣由是觀之寧能免參差之舌乎藉使光祿爲一介書生當在有志之列卽不然富非指名亦必與於厚倫睦族之品欲以吾說作一祭光祿文病甚未果乃因弔而志之

朱懷東

丹行熱不可忍與杜醒陶小憩子魚郊園則朱明卿在焉晤言之際默然久之念懷東先生見某嗟賞將有郤公坦腹之觀𨿽未競約終不忘北海偉器之待丰神談笑宛然在目而某一生坎壈使先生不名知人慚負何極旣別去猶復卒卒自語

三文

昨公亮攜三文見訪未嘗吐音發韻酬答之際虛室冷然或難其暑月僑居羸瘦之甚政不知籠禽婉慧故由樊紲中取勝耳

許寅季

昔許寅季訪某艸堂甫入座便奏新聲兩闋笑詠而去某甚重之愧不能操阮千里琴與之相答響也寅季上虎丘石歌吹寂然斯亦獨詣於此道者矣又有李奉虞者貌古渾聲若老人之咳且嘩而寅季自以爲不及此意未深解也某嘗識李於鄒先生座上周旋竟日其意亦自云爾腔推昆山音稱無錫而許李皆吳中人政猶文在鄒魯而風必吳會也耶

病暑

人有病暑者不健七箸肌肉暗削乃至不能自言其所苦某則不然見家人具食徹體都汗性好茗荈滌壺列水動以數十次第引啜童不暇炊至五六月都不得盡一器煙生喉舌腑膈焦枯少啖時果差覺小潤膚汗顙泚如荷縲紲拍蚊沾血竟夕無眠淸蟬嘶露皮毛蝟起而體不加羸心情殆盡此則某病暑之候也加以頹年害悸百感具興空谷乍響如追突至談笑喧湛不異平日被髮朝吟俯首思睡涼風短夜或不就牀又瓶儲嘗恥黃口嗷嗷計算米鹽朝支暮詘寧有好懷消此永日然而紛牀盈幾無非蠹冊開徑延賓時來英彥砌卉盆花奇香馥鼻池鮮樹嫩足比蒓鱸𨿽云寄視坤筠故自洋洋盈耳敢唏不足妄有遐思偶三伏之云䢐聊支頤而紀日

陶寫

謝太傅疲暮之年賴絲竹陶寫王右軍觀田裏所行故以爲拊掌之資此二境眞攝養之妙旨某佩王理自入春不詣遊晏間課弱孫句讀旣成誦亦自欣爾有喜今日聽周小一歌覺謝理更優然終不欲以寒儉向人使陶寫之致未秀

玉柱塔

經玉柱塔下聞鐸聲錚然徙倚久之念建塔之議始於江右劉先生文正其說云昆無百年之家難爲長族建此則一變矣今李中丞濟美實聞此言其後二十年白之觀察邢子願侗得贖爰八百金而侍禦劉在田應龍爲縣命性長老董其事十年而成其始末中丞之力多焉長老故汝寧人饒血气有爲之功往往而就晚歲始畜徒持誦竟爲僧戶長然非營私所致也徒暱匪人不免破碎或疑長老之果無招迂曲因此不然長老端然坐化自因自果而比匪破碎則其徒之因果明矣某與長老爲世外交幾四十年未嘗見其喜慍之色

王房仲故宅

路逢九服使知在陳道安許亟詣之則房仲故宅也長廊棲鷗穴鼠竄瓦問所爲房仲嗣者則以不類歸宗矣潘嫂亦老病力支故業多買金爲房仲收拾遺文可敬也延道安課其從子聊以遣昕夕庭戶肅然問逸季所居則闃無一人門施扃鐍獨三殯在焉傷哉傷哉昔遊房仲仲季間甚相欽重其後祖玉視予眞有通家肉骨之誼間一候之必迎予曲巷中握手之情可掬每過予極觀乃罷但以一童自隨便令給役曰張先生家故貧毋令奴輩從旁揶揄也一日與子顒偕訪予默坐聽其兄弟自相往覆各數十交不倦眞王謝家佳子弟也祖玉已逝子顒病且久使人不欲以刺字通此日我心何如哉

偶紀

有孝廉將對公交車以素箑畱別所私妓援筆書云我攜長鋏赴神京君向秦樓理舊箏已袖手久之未下一同遊續之曰正是將軍不下馬果然各自奔﹝去聲﹞前程

金子魚

金子魚方彊仕去不詣公交車居鄕務行其徳不求道廣故是陳太丘以上人宅後有園因竹樹於鄰捨周遭菁蔥參差蓊郁獨坐彌月時呼子柔叔達歡飲其間境與人嘗相得矣予至見其二子止予宿不可子魚曰吾與若皆老矣地且隔安所接昕夕而輕別焉予曰然故不欲冒暑相就作一番交際耳旣別予亦依依久之因憶子魚無子之時意甚憂子柔獨否今兩家郎已見頭角子魚指其長郎額乃出予頂上子柔郎見予令小坐聞同捨生讀亟馳去前際後際寧有窮乎

子柔

子柔櫛而揖予予知子柔休夏不櫛也見所知何櫛焉子柔曰不櫛非例也取適而已矣子來我不能爲主然必有主者子在我必爲客且勿問主矣今日不解櫛矣已而仲和主予果以休夏不及子柔而子柔至於是眾客大喜江生援掐而歌其聲泠泠然輕重疾徐無不均節訊之則江文宇之子雜歌新令者也座客凡六人叔達寔甫公路吉父子柔曁予

楊長倩

楊長倩宅湖之中秋水長天渺然一色遠睇飛鳶踮踮水際故不減武陵畏壘夏秋間龍吟湖底煙霧翔湧吳在大云此時卻疑身處混沌矣予每想至其處一水之隔僅僅朝暮而不知途者邈若河山可笑也長倩許我蒓絲千縷當乘興訪之

王公子

故侯王松筠先生去昆五十年吏民幾無在者聞其卽至爭雨汗觀之咨嗟載道無問所不知何人此可以占人心矣神明之後行李蕭然不知有大力者將何以謀之先生晚歲得子三人而此中訛傳先生無子驚相告語謂天之報施何如也李中丞保釐東郊始識其次君一見宛然嘗語某舉體無弗肖者先生辱與先君善而某亦以童子就試得當於先生僅能隨諸父老咨嗟惋嘆而已可不哀哉二子名廷樞廷棟天啟甲子鄕薦

修梵

訪祥符二王因過晉長倩許修梵出迓旣揖不知涕之何從也先世長頗物色修梵謂可成名而梵與處三事世長危急之中周旋甚力動止之際捨二士無當者世長旣歿二士哭之慟可謂方外情深今不知其近詣何如方梗咽時故不及詳也

秋暑

是月之五日至於今年來無此秋暑矣今日頗有風而無涼颸然樹杪時作淅瀝聲藕花瓣亦稍露筋脈秋後熱爲時幾許耶爲之慨然

曹周翰

曹周翰患風痃勢漸平復躁更非常顧端木云恐無瘥理予謂不然凡癥惡相反周翰之非常固其常耳端木笑曰乃不畏盡耶周翰蓋功名之士雙眼不可一世其才故足相當老而彌困而世人竟以富人之苛禮責周翰卽非周翰之才性將不免躁猶憶乙巳歲周翰別某詣長安曰設有盡得吾產者奉我二頃村田三畝園圃數廛精舍萬卷圖書至老而不間吾安肯衣藍衣冠襆頭僕僕長安貴人馬足間耶某聞惋然去今九歲矣藍衣如故能無懟乎昔王逸季旣歿論房仲事者多異同周翰在靑丘梅花樓上墜樓而白其不然此何如肝膈哉世人欲殺周翰惡其驕而自矜故誠有之然某與孺和務以气淩周翰幾二十年無間言陳登曰所敬若此何驕之有

聞蟋蟀

候虫時鳥所知不過春秋晦朔之交所居不越灌莽庭戶之際然猶爲天宣化應時而發𨿽復悠揚均節自詠其減若自喜之情而田夫閨婦爲之感動奮起不忘其所有事飽食終日無所用心獨老不復振如其者矣夜聞蟋蟀於砌下搔首慨然但喜暑隨三伏去不知秋送二毛來

西瓜

夏秋間多病肺熱沃以瓜液則頓然而消昨在練川問瓜於柵橋色味淡惡不及常品某怪之疑其非種土人曰不然直是土變耳今其瓜在黃慶出練川之北城門五里曰黃慶也往購之亦不佳連啜數十座皆曰黃慶皆無故柵橋者旣抵捨晉長倩見貺數顆稍甘令奴子索之玄明村甘而脆矣吾鄕土故得不變耶有問邵平瓜當何所似某啖不徹又問曰如后妃葛如九畹蘭如東籬菊如天隨蟹如小龍團茶如篔簹谷筍

姜顧

某好自放少嘗問射於顧生惟訥多所指發終不能身其事人嘗問數於姜老雲峯廣試射覆以爲樂隨所觀變必布之以卦如郭璞王早隗照之能所言立驗𨿽久遠無僭者自姜老歿而某所試射覆家無慮十數大都取咎而已矣言無當也丁亥之歲周仲昭求卦於先春館中得幹之亢其占曰龍亢而戰血玄以黃陰陽相搏五歲偕亡爰此宅兆無首在堂不六年夫婦相繼夭歿堂更他主中祀一陣亡者今塑像在焉可異也庚寅秋姜老在某許有醫者楊擁蓋策良揚揚而至見老蹙然攺容曰翁眞僊人耶某問故楊曰三十年前翁肆如市予抱一兒往觀之翁笑曰『此非若子若苦無金吾政憂若無子耳後十五年吾肆且東吾門可以羅雀而若黃金滿贏矣吾隨兔走當與若相見』翁斯語常在心頭也今日再見翁眞僊人耶第兔走云何老曰吾行在卯君不知明年辛卯乎卒如其言楊亦終無子老好黃白之術爲之輒敗不剩一錢某嘗戲之曰神僊恍惚不如粥數老曰吾數不可粥縱得金如山終不給殮耳嗟乎翁豈自知其無成而故以黃白耗其日月哉要之亦數矣惟訥論射以心手眼若一爲用養气爲體某嘗語惟訥昔人射牛一矢拂脊再矢摩腹皆附膚落毛上下如一豈心手眼到耶惟訥曰養之將自及吾愧未能也惟訥好異書又能曲其才力得之手自抄錄寒暑晝夜不輟噫前後際人多不相逮昔者吾友已成古今矣傷哉夢裏音容宛然如故因援筆紀其一二某嘗爲惟訥作傳猶未盡而雲峯之奇不可殫數當若之何

夢

冷枕單牀未酉而息多夢山石玲瓏與之曲折上下而絕無林木之觀意亦不怡若有所赴而求至者解者曰此勞力之象米鹽迫逐之應也頃風流得意之事憑仗夢神政可得半及其衰也山骨都來礙人欠伸而覺兩脇殊苦

卷五

里社

吾鄕之社始月之十三竟十六邑乘所謂喧塡三日一國之人若狂指此予自少不喜觀社而好當其時蓋淑气淸和卉物條暢鼓吹近遠士女雲集亦歌風貢俗者所不廢也亡何國丁其戚吏息其民素車躑躅以避濘濕鼓函胡而乏響言念曩昔感玆舊笥筆墨如新日紀可述甲辰開卷注子女婚嫁之期乙巳空文垂海虞顧李之號丙午失恃於蘐庭何知歲月丁未剖書於雙鯉獨紀南昌戊申大雨如澍魚蝦雜處之災爲之兆也已酉好賦閒情有美蕣花之詠樂忘死矣庚戌珠沈掌上誰能對景不傷心辛亥茶斗同人喜聽搊磾邀夜月壬子之歡會合尊促坐者十二人寧知豆寇花先埋塵土癸丑之索居冷醉閒吟者如平日不信同林鳥且欲離羣淚灑空花燈寂寂遊魂昨夢漏沈沈紫艷離披霂雨洗來香獨膩烏衣嚄唶麥風吹起燕將雛自喜門前息交人傳簾外賽會神面自新衣冠禮樂日增其舊民情漸減狂歌醉舞浸失其初何人能故貧病老敢信十年閱世彌窮丙庚癸那堪三痛感時序之無情悲遇甲而猶載

雨洗

雨洗碧落多作靑錦冪玫花鮮芬照日風流近遠如啖陳家紫甘香不可定重羅楚楚指端時有冰气

奚亨之

奚亨之浮沈諸生間懨懨耳一行診視裘馬增色儒家無小康方技多速效此定理也越張五河元舉爲諸生庭可羅雀及以繪顯其門如市先是張有弟元士號支嶧眇一目善寫生爲時人所物色張頗題之其後張顯而支嶧之價稍落蓋技之上下不可誣云然舉用山水顯士以花鳥著政不妨二難舉先世長所從受染者也

經元坊

方奉常曾建經元坊於興賢裏曰念吾姊歸於張甚貧有婦而嫠堅柏舟之節里人倘以予之故莫侮乎其後銅仁公徙坊於北塘新第先君嗚咽不已顧謂予異日倘足於貲必復之毋忘奉常之誼而今已矣會有問經元坊下張家者輒紀之

討便宜人

世間會討便宜人已是世間曾喫虧過者何也會討便宜的人靈利玄通其於天下一切情形精徽透脫無不照了然後熟審便宜所在而力就之如老聃馮道之徒胸中壘塊無所不抹殺故無所不便宜此豈落地便便宜也哉僧孺曰故不如沒孔竅人饑食渴飲夏葛冬綿胡亂酣酣醉隨地昏昏睡爲討便宜之尢者耶予曰誠如君言一切眉眼唇舌惡乎知之矣僧孺曰此非我所謂便宜也其必眉眼唇舌之所必不及而終其身豢養圈牢不知喫虧便宜爲何物者乎快論快論

杜醒陶

杜醒陶見訪輒揮涕非今世人也醒陶言去年此日世長求診於顧昌甫頗自危卽昌甫亦爲世長危之矣獨予不知耳經云諱疾一不治痛哉令世長早自寬無料理之勞莫須免醒陶曰誠不免必不肯自寬必且勞痛哉痛哉甲寅四月十七日

李公嘉

李公嘉生不失權量對人不能款曲殆與予同年未五十便能移家僻壤欲以農圃自老較予故爲勝之公嘉云惱人情性莫如館賓必免此然後眠食有味吾不能不記其言

梁伯龍

粱伯龍風流自賞修髯美姿容身長八尺爲一時詞家所宗艷歌淸引傳播戚裏間白金文綺異香名馬奇技謠巧之贈絡繹於道每傳柑禊飲竟渡穿鍼落帽一切諸會羅列絲竹極其華整歌兒舞女不見伯龍自以爲不祥人有輕千里來者而曲房眉黛亦足自雄快一時佳麗人也獨詩文不敵古人駢瞻而已今日得刻稿於其從孫雪士𨿽不盡讀覽其品目多勝遊名侶居然不俗中有甲寅二詩亦多傷感之致摘附於此

晉世銅駝荊棘滿石家金穀水雲屯

白頭空作江南賦靑艸誰招塞北魂

此日燕歸空有樹當年鹿去已無臺

憑髙一望千山暮零落浮雲天際來

水學

當與王先生夜談水學及會通要害先生曰汶接東平有戴村壩云蓋前爲漕梗乃導百餘泉入汶築壩戴村橫亙五里遏汶全流出於南旺四分南流達於淮泗六分北流達於漳衛而國家數百年芻挽之利賴焉其計乃出白英白英者汶上老人也永樂中宋司空禮尋勝國會通故道英乃獻策永便國計亦奇矣至今分水廟廡中有英木主而戴村又有英專祠世給冠帶其子孫一人主祀庶幾古鄕先生歿祭於社者哉王先生故經世才好談治河事語及之津津欲吐矣今日閱汶志見檀戶部芳邃序云備湖泉源流並悉漕渠利害不覺心動因錄汶志五則以便查考先生又言遏汶流便漕不便於汶擇利莫如大利大不得不計故末又錄漕壩如左

邑之川爲汶其源有三一發泰山僊臺領一發萊蕪原山之陽一發於其寨子村會泰山諸泉之水至靜封鎭合而爲一謂之大汶又小汶出新泰宮山之下西流至䢐徠山陽入於大汶乃西南合流徑桃鄕無鹽及壽張故城北由安民亭合濟瀆東北入海此故道也永樂九年尙書宋禮始築壩於戴村遏汶全流出於南旺四分南流達於濟寧會沂泗諸水入淮六分北流達於臨淸會漳衛諸水入海然秋夏水漲猶得自坎河入故道漕與邑俱利焉

汶之自戴村入漕渠也委折數十里隨所經流有異名焉在戴村以下爲席橋河西南流至艸橋堰受龍鬥諸泉及蒲灣濼水爲艸橋河又西南流爲白馬河聖泉河爲鵝河至南旺分流爲會通河南抵嘉祥界首北抵東平靳家口凡七十有二里夫水一也其源之發則爲泉委之匯則爲湖導於遂而通焉則爲溝域於隰而止焉則爲窪爲泊溢於堤堰而決焉則爲口

泊之關於漕者爲蒲灣距邑北三里一名仲勾泊一名五花池蓋魯溝自軍徳橋而下遂爲堤岸水因漫出合於停潦民田多沒焉其水出相浪橋徑周家河入汶邑之東南爲塹王石橋泊拔劍泉水匯焉西南爲鉤臺泊則馬踏之餘浸也若魚營石樓二泊秋夏水漲禾用不植然來弁之人常備余田是稱沃土矣

按南旺會通河之脊也元人遏汶奉符以達任城每至此而舟膠焉自宋司空分汶於此而漕始利矣然汶之裨於漕者八十有八之泉也非潦也故壩於戴村以防其泄而坎河歲築沙壩以聽潦之決焉蓋以潦水汨濁性復湍悍勢惟分泄則力之所衝始微淤之所挾始寡堤不歲潰淺不歲塡民田亦不歲沒厥利溥矣萬曆戊子間歲旱泉涸疏浚復廢而漕艘始梗行水者見四汶河身漸以淺狹上流之勢危欲西趨石壩聿築潦始爲害畚鍾之役無歲不動夫額弗充漸及里甲崇原平壠變爲沮洳結茅積稼或隨浮苴舒司空開渠河口之下蓋深知前人之非而重毀其功也然汶水汶挾潦而注西觸於石驟拆以南其勢彌怒故患終不免耳或疑潦盡泄則湖水或減不知沙壩之時潦非盡西也若今之泛濫則盡啟諸閘及斗門泄之猶襄堤沒岸舟禁不行豈湖之所能蓄耶顧司水衡者浚泉防湖監臨閘座復於泗汶河身務求深廣如宋司空時則南注之勢駛矣若流潦是需待命於天脫值亢旱將何以濟詎所以爲國家長計哉按漕之壩一曰滚水石壩汶之壩二曰何家石壩曰艸橋土壩具接鄰境而關於邑之利害者三曰坎河石壩曰戴村土壩曰長溝石壩按自沙壩廢而汶流入海之道遂塞於坎河濁潦怒湍沃壤爲浸長溝之間又私增土壩以捍其壑此邑之所以嘆懷襄也陸水部撤土壩害減十二乃汶猶挾潦括沙底於分水以爲漕梗故大挑之役歲爲民病而始則築隔繼則起水終則挑隔每用力於無益之地曷若於上原築壩之處建石閘一座欲行浚撈紮板斷流不用椿艸無力之煩又無曠日稽遲之苦卽不能如沙壩時淺不歲終不猶力少而功多乎

譚公亮書

譚氏篡嗣於艸野之鄕而公亮夢其父風泉顰顣告誡於燕臺之下皆以癸丑八月十七日公亮旣覺卽爲沈湛老言之非已事而神之也公亮面令頭方常若不可一世世人竟拾其闊達髙華之好以相訾詬有識者或和之然而非也大徳不逾閒今日友輩中吾信之公亮矣頃得其書云父子恩深音容相召三千里外如對面談弟是以拊心自誓糜爛爲期決不之爲自全之計乃不意抄家斬嗣之揭歹出其氏夫挾通神之資連銷骨之舌其勢應爾我又何辭但不爲知己羞無憾耳覽之欲涕漫紀於此

董解元西廂

董解元西廂吳中百年前罕全本文壽承家得之西山汪氏首尾俱缺其後何拓湖得完書於楊南峯而三吳好事者皆著一編矣又數十年袁石公爲吳令酷嗜之稱爲幾上之書而此譜益著海虞嚴伯梁索周氏全集付之剞劂然急於成書疏於考訂未爲善本識者憾之予嘗見顧明卿手寫一冊字畫遒楷圈識截然云錄之馮嗣宗家今不知所在顧全書旣出繕寫不難惜乎世未有傳其法者先君云予發未燥時曾見之盧兵部許一人援弦數十人合坐分諸色目而遞歌之謂之磨唱盧氏盛歌舞然一見後未有繼者趙長白雲一人自唱非也天雨無爲於室偶與李季鷹梁雪士談因紀其事

袁陶

袁石公遊盤山記如春花美女婉媚多風陶周望臺宕路程綽有煙霞气色

燕

燕夢相恐聞鷇音輾然然未成聲也朝聽之娓娓兒語矣核而花卵而飛胎而走皆宇宙至奇之變而人以爲常也

祈禳

祈禳之說吾所不然近見五行家按星辰飛流躔次之度爲休祥之符往往而驗此又何也豈昔不然而今然耶气盛時不然而衰則然耶將气盛之時一切抹倒則我旺而神衰而今反是也耶母病瘦死生貧惱憂患惕其中而神憑之也耶遲暮之人歷日所不載與俗委順斯理之常每聞日者言焚香燻掃正襟危坐此吾祈禳之法也必不免視力所能爲行之久之病患亦良已吾欲推之人事輒紀於此昔有苦獅子吼者或告之力與之角將毋免周公馳先生笑曰俗言凶星過度側身修行以禳之凜不可犯此河東者吾凶星也敬之禳之不暇而角之也哉聞者絕倒然而此非戲論也

朱子魚

朱子魚超穎可喜時有詼气頃見之又似凝遠已讀其可禪艸紫金政與瓦石相錯較是寶色勝不可滅也聞之趙九如子魚方治園亭竹木紛委匠石喧雜料理之下不廢研席斯眞可人矣紫金光相要從尾石中洗出

破戒

裏中多飲酒之會而吾家特貧賓而不主吾齒特長首而不二吾面目語言特不祥穢戇而不可近吾七筋不能自主寄與人淋漓而不穩便念春秋六十一切謝免而支季淳設席徐天倪館邀之必赴曰不令君破戒而行吾意焉予亦欣然就之二鼓乃別已自惟吾捨近而就遠去故而卽新辭雞豚之雅而詣聲歌羅綺之歡何論人非吾將毋眊耶孔子曰過而不攺是謂過矣

無錫恇

今歲三月廿六日無錫人忽恇擾不知所定守城卒捍之蹂踐益不可止卒亦乘機相煽暴劫民家姜侯敕守者縱開城門民乃息然未午至酉舟亂於河屍橫於道棄子女相枕藉死者不下二百餘人而北城門尢甚或日蓋孟河監徒相搏訛傳至此江陰一帶皆然或曰監販殺人潘葑自潘葑始已按之絕無殺人之事亦絕無被劫之家此殆不可曉也軍中夜驚於傳有之然是帶夢惘惘未有白晝若狂口粉二百人者往歲辛卯七月某日吾鄕訛言寇至驚擾逾時民多棄子女而遁然未嘗相踐死慘烈如此不知爾時士大夫作何解乎日月之食也陰陽厄也宋儒猶曰聖人側身修行庶幾可弭災戾士大夫作何弭乎陳按察榜掠城卒爲倡亂者戒𨿽不然今日事勢故應爾金雅少言嚴中翰雇舡無錫舡上人指其舡言曰是日曾渡一百五十餘人伏湖口舡相接如箔蠶汀鳧顧視天日一片函靉陰風襲人姺姺矣

祝侯書

祝侯述之有所取士某貽書乞憐者侯答書曰憂之而不能去者貧也卻之而惟恐其復來者俗也貧俗二字橫據胸中豈有淸風颯至乎侯與人多沃澤故旣去而人望之如此錄其言爲讀書自守者式焉

石巖花

吾鄕傅家舊有石巖花六株傅君值之數年每歲花開鮮艷奪目弇州先生歸其所售田數十畝取置小樓下用雲母石紙裝四壁花光浮昱都作映紅寶色此亦風流之極致也年來市花者頗多易得絕不聞有如此好事者人與花不相值耳花出溫臺間江陰人偏解南中花木意接植頗繁三四停輒售售輒萎而花故不逮溫臺或曰其地气云偶與晉孟嘉談得種花訣決曰種用黃泥細細揀夏日遮陰冬不管羊矢浸水續續澆歲歲花開枝枝滿

壁箴

多情爽口是汝之質易事輕怒是汝之習汝乎老矣汝眊不識何物蘼蘼層籬重棘

姚孟長

姚孟長爲諸生時嘗艸疏盟於佛曰某甲自知黑業深重白法輕微叨勔人間局蹐天地何敢爭衡皇路問徑云逵但母氏劬勞涓涘未報而今病軀多瘁淚眼欲枯松柏䢐冬桑楡傍晚償此生不資於世福將捐糜何當於顯揚覽之令人淒咽孟長旣舉於鄕而行益加修可謂孝子當節婦始嫠時人謂節婦婦於姚而女於文卽少寡可幸無患乃不知孟長以十月之孤幾困重役節媍乳之哭付大母大母抱之哭於公庭其當日情形何如哉蓋是孟長爲諸生湘南先生致少府歸而節婦始得安其孤寡之常距其始十六年矣予嘗讀黃節婦旌門銘頌嘆姚氏門輝代有婦節云金華宋文憲公銘曰寒颶蕭蕭靑燈在壁月落參橫猶聞夜織眉山蘇編修頌曰霜風淒其落月照帷間關機杼形與影隨覽斯言不淒然泣者無父無母之人也今天子仁聖顯貞遂良表厥宅裏姚一門雙節豈顧問耶

夏徳元

夏徳元久不過予談眉宇間多感奮之色而口不言所言皆後來英妙無貧戚容眞白庵先生子也試義淸飭暗然而不耀當必有進焉

王孺和詩餘

孺和詩稿猶存什七癸丑以後詩餘殆不復見辛巳歲曾閱其手錄一冊幾半咫菁華艷發號稱得體壬午而後遂不多作壬寅歲端易日有點絳唇一闋𨿽復神情蕭散而感慨有餘不無張氏愛姬雙鬢黃寇之意矣先世長唾不可止正在去年此日無聊檢閱復得此義我痛何如

大母生忌

晉大母閏生其後七十年設帨之辰都不相值先父母以觴進笑曰待閏月始爲之後六十當賀會三姑喪未久先父母不敢言今上辛未爲大母七十在牀褥四寒暑矣先是母四十病痞輒劇至五十大劇不絕如絲然猶淹淹二十年至屬纊神气湛然不亂分縑析釧井井均適曰若爲奩中物若爲姑家物絕未嘗有絲縷銖兩之廢先子泣曰母少孤貧更大病三十年非艱心倍人數等某輩安所得先世手澤而見之卽曩者更窘乏不可縷狀亦絕不見母出此質錢也小子識之守成者不當如是耶先子言猶在耳而母亡三十一年矣近死之孫母忌不能竭家廟命桐代之因述其事甲寅五月三日

偶句

剛腸難忍英雄淚死地誰堪兒女憐

病眼

癸巳予館周元裕家四月十六日夜里社送神觀焉眼迷炬翌日發腫心患之而南昌饒先生適行縣得失之念擾擾矣饒至病假又二十日爲五月初六始試昆山目已皙然無恙也甫就位不辧天日豈非數哉時有同學生沈玉涵名存孝者忘其試翼予見饒先生又有王司訓名體仁者爲先生具言某平日狀饒頗惋惜免色詞之辱未午放歸又有兩堂役顧某沈某送予歸舍亦一時患難交也歸至艸堂先母憂惶不知所措先世長從外入面予無言先叔父多好語慰藉吾爾時已不復作全人之想矣其後十七年己酉不免爲鐵鞋道人所紿牀頭金殆盡病者思起其信然乎然予故知道人非相紿技盡無復之耳脫逃而去則眞可笑旣去先世長語予曰每見道人視眼其始漸有欣喜之色後額漸顣搖首頓足不言知無能爲矣

山神廟

慧聚寺四柱有張僧繇畫龍陰雨晦冥麟甲加潤詔僧繇盡鎖鎖之此吾鄕畢聞也向公方經營寺址山神役五丁助之一夕而就臺名鬼壘自縣官建崇功祠而所謂廣十七丈髙一丈者不知何所矣其存者獨山神廟耳廟建於唐中和著於梁天監更額於宋秩祀於明毀而復新若持左券豈神效一夕之靈非幻不滅耶顧元錫請作山神廟募疏檢志慨然大凡物之廢興成毀皆不可得而知也慧聚寺昆山一隅物耳如楊惠之之天王李后主之書額張僧繇之畫龍向公之講堂竟何有哉

龔張

先甲寅倭寇吳中前輩張仲起龔瑞周爲寇所執令擔張擔而龔不能忍語多嚄唶張指地曰此豈若死所耶龔終恨恨然寇飲輒令之歌張取所憶詩歌之語言動止輒以身翼蔽龔一夕令漁張以席置池中奮手擊水魚躍而上寇喜而張又睨旁捨有釀方熟者取以來釀而飲之大醉遂與龔遁去其後龔偃蹇仕路終杞縣令不能斂張經紀其事甚悉王奉常爲作志曾見之其從孫季弘家龔可謂孤憤人矣始教定州抗州守入簾抗主試司大理抗理卿後令杞抗禦史豈古之彊直自遂者耶張生曰龔先生不能忍寇孰可忍乎仲起名振之瑞周名起鳳

居息奄

歸先生居項脊軒輒扃其戶久之能以足音辧人意當時人知之謂之蹈井蛙耳乃不知其有丹穴隴中之想如先生眞功名富貴人也予所居息奄不減項脊每旦計米而炊不繼則縮步僂行與小媍躊躇久之而出豈復有他念乎獨燕坐寂然鄰家樹能分綠蔭娛人春鳥滑滑如簧則先生所謂揚眉瞬目謂有奇景耳有沈嫗者時賣絲予家多見予坐起庵中闃若無人嘗私於小婦曰郎老矣猶類閨閣中物予聞之唯唯否否

性

扶善鋤惡人之性也予性鄙不能鋤惡然願扶善微顯闡幽文之道也予道淺不必微顯但務闡幽

文墨

南充王都禦史廷作侍郎王思質傳頗詳密已讀李於鱗作如盛暑臨流披襟解帶又如乍脫冬衣徹體輕利文章故有定價非世人之憎愛所能損益也弇州爲父叩閽冤沈痛至其情結郁而文加條暢援引舊例卒用其言其言曰查得先年尙書王文於謙因石亨等奪門誣枉重罪伊男王宗彜於冕奏辧各復原職欽賜祭葬贈謚臣父事體委與相同循覽顚末要知爲人子者不可不知文墨也大喜峯口一擁至於遵化當時之慘亦烈矣而城寨故未陷也相嵩父子安得妄引條例耶至兵部附葬弇州一疏可謂奕葉重光其言曰臣父屬纊之際遺書戒臣濫受國恩死不暝目不可復布身後之榮裸身而葬以奉先靈是吾志也嗟乎王侍郎眞不死矣

文章獨行

睡庵兩孫文序云時文者攫時之物耳髻之髙下眉之廣纖娼者之笑顰賈者之貴賤朝更夕易而不能以自主且人亦走其便秀易與者耳迎世之心急而獨行之思寡豈惟舉業哉嗟乎夫子嗇可謂獨行於文矣往歲求子嗇文不可得癸醜得之王元孚以爲非復人間世人也王駕部書云此中如郭爾光孫子嗇諸人雅相慕尙尊稿至輒便持去此何如解歟豈亦不與於便秀易與者乎眼中識字以來靈異莫如孫郭皆出睡庵門下眞最奇事周自淑嘗言髙玄圃先生其人可方子嗇惜不見其作義然亦湯先生門下士也先生評兩公卷數言耳令人無限洗髮錄置幾上爲獨行者之助云

今人舉業從坊刻入從試錄策論入安得有佳子往往獨造其人處居然先輩無復嘉隆以後模子孟義尢最百年來惟歸太僕先生差解此也﹝子嗇﹞

韶年耶老宿耶才子耶學人耶總之其目中不曾畱一書畱一人空空如也云爾吾是以驚就之﹝爾光﹞

思二遺

女若有乳母子甫三歲母棄之爲乳母東倉與其兄依怙居而怙故縣邏卒守城每夜輒依他媼無常處予視之眞萍梗飄飄不知棲泊何所矣騃稚不知念母皇皇逐眠食耳予每見其顚躓離披之狀心憐之未嘗不思吾江南二遺也大遺養於嗣母就外傅光祿言其讀書時能以意旁曉他旨小者整秀如其母絕不肯向人索棗栗繼亦慈撫之然而眉眼之間吾不忍轉吾念矣

此女

汶志烈女傳有此女蓋正徳中流賊掠西南村落獲一女欲污之女大罵賊遂見殺賊感悟以衣濺血書此女可旌四字於壁王又新先生作志特表出之且云漆室憂國得名以地義姑退兵得名以屬而此女絕無姓氏可憑裏井可據特系之烈女之末噫亦良史矣先生雅志維風闡幽爲務錄白英於人物存此女於貞素諸家志乘未數數也吾鄕有房氏者嫁於顧甫結褵而夫客外境鄰家失火延燒裏中氏居小樓夜倉皇起亡中衣將出戶忽自訟曰吾婦也且倥傯時而柰何以褻見舅姑且不令外人睨耶亟入樓焚死明旦出其屍瓦石間燒過半矣面目儼然上衣如故亦烈矣哉

女仲

女仲乙酉生其明年丙戌秋孟光祿將問名仲詰朝行矣予時讀書大樹齋本源之僧捨卜之夢夢仲四歲死意乃大惡念欲罷約而有成言且期逼不可遂許之常欲自忘其夢甲辰仲嫁孟氏夢無驗矣而於心終不忘庚戌春季仲卒其子爾章方四歲豈不異哉今日讀歸先生所爲母夫人志自言見家人哭某亦哭然以爲母寢也又曰家人召畫工畫出示某某曰鼻以上畫某鼻以下畫大姊以其肖也吾爾時大慟幾欲絕憶庚戌之日聞仲訃檢篋中不得一錢解衣質之亦不滿半兩許而風狂雨暗不可渡呼舟無應者其明日始往哭仲姆抱二遺於側問之亦雲母寢無恙也予旣不能贈仲含與予婦淚眼相對畱婦視含而予亟馳歸光祿送之予再叩首而別意欲以無使後人悔祈光祿且知光祿之徳吾女且愛其孫不令其旣長而遺之憾也其地卽今孟主簿攘奪之處予性絕憐愛兒女而仲特慧又絕愛之然於仲死絕無所自盡於仲念二遺特甚而家貧又竟無所致撫時感事潸然流涕嘗謂吾父子之情惟枕知之卽同臥者莫能知也仲死五歲絕不忍聞仲死時何所言予婦云仲方無恙抱爾章問曰『兒將以何報母兒長盍爲母持三歲齋』仲死而予婦齋至今不肯罷豈念爾章幼不如約乎予亦不忍問也當年風雨倉皇惘惘而出惘惘而歸其它一切皆成涕淚而又不能召畫工畱以視二遺若歸先生以上畫某以下畫某則予更添一斛淚矣偶與桐語書而藏之令爾章異日者得以觀焉

擬古

擬古之作常患其類徐昌谷五言詩學漢魏而不類所以爲髙故常欲另寫一編雜漢魏歌之北地信陽多類之矣或言昌谷無近體故亦宜然

王子顒

王子顒絕無少年傷生之事而一病幾危殊愁朋友是何故子顒措意周謹於事都不能忘其稟受或未必爾昨又遣人致粟於其覽其書訊其使其爲霍然無疑而予不能嚄唶於拜賜之時人旣去而猶爲之躊躇卻顧也子顒於四方合志之交何所不適寧獨某卽某之無似或必不能忘念於子顒今何時乎甫脫萬有一起之危庸情所好爲之肅書運米周急以時則豈非不能忘之性歟使還某無所致子顒但附語袁夫人無令而郎不自逸一切後其身圖也甲寅五月十二日

恩宥

恩宥天之施也然不能及良民何也良民於法無抵也於租無逋也昔人愼無赦豈無見耶近詔徒流以下量加寬卹猶以爲恩之未曠也此非君子之言也

勝場

古文大家各有最勝如昌黎之志柳州之記香山之絕端明之表更無一篇可參因知孔子博學無所成名則全體無可參訂耳然勝場之中又有最勝如昌黎殿中馬少監志是也李獻吉頗爲諸王志墓亦無所不佳其志僖順王云王好夜宴鐘鼓管龠闐喧徹霄雞鳴月墜香粉銷落舄履雜糅而其興愈酣或勸焉王弗之從也竟以此殂殆非髙華公子遊閒少年酒色之事斯亦化工之筆矣

海漕

海運必由淮逾靑萊多山少壤舟避之則益迂有內地經膠萊河二百餘里差近三之二而忘覆溺有故址可復江陵初山東漕河閼海虞徐少司寇栻與其長劉公應節上疏具言海運事劉公萊人也徐公倚之爲信遂秉憲職往用軍興法不能亡所調發人以爲擾爭言之兩憲臺其後劉公秉戎政詔往勘處鄕人狎公噪而從之江陵不能決議遂寢徐公旣謝政𨿽暮年猶扼腕談滅下事每及海運輒曰天乎以一時害而廢百世利固難與慮始哉予嘗聞江陵在政府集諸門下談治河刑曹商公爲正獨無言公問之商曰河不可治江陵默然以爲得遂遷入禦史臺出按山東江陵身天下之重而敏於用人類如此當時忮江陵者謂欲立奇功自固朝端爭言治河便不效又紛紛爭言海運矣嗟乎譬之操舵於江河風掀浪舞豈能刻程而趨卽多方行之而有一便顧不快哉而況乎海漕並運皇祖之法斷斷乎不可易者耶

懼心恕心

予悸不櫛聲遠與祥冶過之問所疾苦祥冶曰大抵靈利人多作悔無及事而又曰某政不免故知之而又曰韓某有言垂老之禍莫大於偶然試之而不覺其習之生常也此猩猩之醉也其始有戒心焉何知其醉也張靖孝先生曰欲心起當以懼心制之又曰常要認得他人本無忤我意思恕心自生此兩言者易曉耳其孰能知之𨿽知之臨事忽焉失之矣

趙禦史

江山趙禦史方泉先生鏜以嘉靖壬子督學南畿受命迫期三閱月而事竣所閱卷不下萬有幾矣明年歲試先君餼於庠禦史校文但得機牙不責聲句或彈削竟牘而名第乃獨冠或次少後而獨於眾中抽揚之聞者不測後乃大服先君捲蓋彈削而亟賞之者也嘗聞之大父云先君領牘時始無不削者竊訝之經義未始有批識及韓非作說難一論則朱鉛互覆賞識殆盡矣又大署其尾云此傑才也亹斐該博有傾山倒峽之勢右先君者何公天衢陳公王道周公轂馬公致遠陳公允升先君禦史第六人也其後其浮沈黌校落落無所向偶一合於徳淸房禦史寰

用第六人增廣右予者狄紹程張振得沈廷用陳夢龍徐紹伊先是辛巳歲予就郡試祈韋蘇州祠夢學掾胡守朴者語予子所得半尊人予心莫善也自今觀之先君授餼而予增廣先君膠庠者二十七年予十四年不半哉夢學掾語者先君晚貢入太學而予濡首黌宮病廢也

城居之樂

周茂仍嘗誇我村居之樂莫最於不聞戶外事但苦索居乃不知城居更有樂焉莫最於索居不聞戶外事也須其來語之

息

寢之義息也息則生易曰君子以晌晦入宴息記曰雞初鳴咸盥漱聖人垂世之書後世養生之節也王龍溪先生有言今人全靠夜來一覺酣酣睡足補一日之用所謂後天安樂法也今寢而不睡睡又不能起息乎睡夢擾擾若勞極骫骫不知身何處所息乎意煩肢楚唇燥而口不潤息乎未寢輒鼾息乎醫經云順之徵生逆之徵死夫旣息矣而若是順乎逆乎生乎死乎莊子曰其寢不夢息也孔子終夜不寢不知老之將至息則生也有問卻老方者答曰但眠食恰好處噫後天而奉天時中庸不可能也或利而行之其庶乎

淸和社

先君晚歲每逢花開鶯囀蛩吟霰集乃至寒食重九坊燈里社爲歡如不及惟恐後時旣往而黯然自失也予旣病於事多不相關淸和之夕獨喜聞穿街簫鼓隱隱入座輒思與陳更生王孺和顧元罕輩取間道逐燈火豈可得哉有令民家不得賽神而今夕亦寂無繼者蓋借口於上之令以藏其貧乎爲之慨然

理官

陳鄂州理臺子病悸不能送爲書咎繇篇寄之六經之言於今世未必可試試亦不盡效其斷然可試而立效者惟好生一念耳生死之門宜屬老吏而此官必筮仕者爲之庶幾寡過不在此念耶往歲與王又新先生夜論文極稱王文恪公充類至義之盡篇而劣馬孟河予問故先生曰文恪主開孟河入之豈義也哉予笑曰理官之言也先生亦大笑

張馬談

偶閱馬君常澹寧居刪而爽然自失也譬之避秦人聽漁父說漢晉事不覺欣爾有喜作食慰藉求與之浹而驚避之也技至此耶庚戌以前果哉未之難矣君常言寧爲缺陷毋爲圓滿夫未有缺陷者不圓滿而效也張冶生曰效則效矣何與十八房事祗費一揣摹耳快論哉𨿽然二兄故武陵溪上人何得相愕晉代衣冠事

卷六

三念

嘗欲作一文弔王孺和如有物梗塞喉間不能吐吐亦不出弔歸季思則廢捲而屢嘆如臨流傷逝不若無言弔顧朗仲如觀玉碎驚魂動魄而故匿其口口之狀不忍示人此三念殆未曉何故也蓋茹素髮願作而復卻者數矣姚孟長曰方今友道衰薄但作一篇祭文便結一重公案吾深有惕乎其言

八文

譚公亮有歌兒八文皆極一時之選後來如馬如費更自遒舉或云物聚於所好而常得於有力之彊此不盡然聚而不能盡其才卽盡其才不免淫焉以騁𨿽得之必失之公亮故有家法諸伶歌舞達旦退則整衣肅立無昏倚之容舉止恂恂絕無謔語詼气考訂音律展玩法書濟如也八文見予至輒大喜多燖伎以待今日偶與文箏語箏出其主所爲歲寒篇相視口誦無遺且曰主人倦於筆硯聊試一曲爾客至乃具樂否則竟月習字耳友輩如公亮亦樂矣殫力徵歌乃不忘買金急友年來才料俱老厚自檢押故是天壤間有心人非有情癡也其歲寒篇首云世多脆薄之人而又值尋常之會萎然聽命於造物者有由然矣每誦斯語不覺眉豎

十損

有從不佞談者其損凡五面目殘破對之不祥一損也語言率直無益於數二損也世之所是我之所非三損也向人輸寫了無避匿四損也衰老無心過卽忘之五損也不佞與人談其損亦五未見顏色動悟深衷一損也多言損气屑越神明二損也談言無味衾影懷慚三損也吐之逆人茹之逆予四損也老人嚄唶旁鬼揶揄五損也具此十損而來者不已應者不休不亦癖乎聊書此自警

龍

驅駕風雷騰驤萬狀而物不傷此應龍之所以爲神也發屋拔木驚怖有情而席捲之委諸奔蕩之野人物遂死則蛟虯之事龍無與焉易曰神武不殺蓋神龍之謂歟然使鞭劉累久豢之物令從事風雲之勞其勢必不得故夫天下之可豢者非龍也

父子兄弟之樂

王淑士有二弟兩郎皆擅人倫之雋燐斑熠爚一時罕有儷者近日休沐裏第讀書不輟如諸生多研丹砂爲子弟批閱竟日達夜耳目應接不暇其年固未四十也快哉父子兄弟之樂古來多有文章相聚莫如眉山蘇氏東坡自言子由之文寶勝僕又云幼子過每出一篇見娛欣然竟日覺寢食有味此殆近之然叔黨文妙時坡年且暮矣

張氏

屠者沈蕃負責死妻張氏年二十一抱二歲孤嗚嗚而泣淚盡流血蔽面垂纓見者淒慘旣三年孤已斷乳其舅姑爲蕃禮懺擾擾不知所爲張抱孤復乳之孤不吮張泣曰兒今夕以往安所得汝母乳而不吮耶抱以貽其姑而入旣入復出復抱乳之嗚咽不成聲其姑未之察也懺畢呼張寂不應競閉闔縊死服衰執杖悴悴如生事在萬曆己卯前後間邑中頗有知其事者而蕃死責事不可白更有人持之遂寢張與予同裏嘗召其奴李鉞者問之道如此今麗澤門外有市房面門而峙者張死節處也乙巳秋爲晉陵沈先生言之先生欣然欲敍其事付庫中以便查照會遷去不果或曰其孤六歲亦死嗟乎使張幸不爲屠家婦卽歸於屠家而夫不死責或其子有成立則名不沒卽無子而當時有大力者不畏彊禦力任之則名亦不沒然而沒不沒於張故無與也三年茹茶流血自矢以乳別子以衰見夫風霜不寒芒刃不利張亦烈矣哉

孫道光

同學生孫道光與予同年生居同裏旣長徙居湓瀆村不復相見一日見道光被鬢行市中予拱揖光不顧而去或云癲或曰佯狂不癲也予念道光故渾渾爾無佯狂性趙綸叔亦居湓瀆村近語予曰道光可謂孝子予驚喜問狀曰光赤貧隆冬衣鶉衣足無履而時時買鮮以奉母其母或窮愁不欲食必多方勸慰之盡鮮乃止每入門呼母柔聲下气聞者多感動之色異哉予亟訪之則道光死一月矣

周霏霏

張蕣如別我遊吳興且曰遲圓情客來當往虎林看盡西湖落花乃返快哉圓情故是少年場一法而蕣如樂此不倦殆是一癖也朱白民云槜李有周霏霏者名文作詩多佳句近遊十八澗詩雲煙深鳥不語歸路正漫漫格力遒上絕無兒女子可憐之色又好讀書見燈輒不欲寐時時達旦此眞可人矣蕣如自恨不識字誓願隨念往生作蠹魚萬卷中使一時文人不能傲之以其所不知槜李現有嘉賓愼毋交臂失之

業錢

海虞邵茂齊瞿元初輩以除夕運米六十斛來曰爲子三月糜飯之資夫使盡室不糜午炊不輟二屍間亦安用許多粟耶窮陰殺節蠶鳧紛然粟至應手而盡乃得晷刻淸曠自笑從今三月枵腹愈於眾口憐噪者多矣戊申之水黃州樊季常使兩奴間關數千里賫二十斛相餉予命家人舂而藏之取供山憎野老遊女韻士不充他用較是去歲之情閒於今日今年之橐貧於戊申也語云不使人間作業錢無事而食其爲業也又多乎哉柰何

婁子柔

婁子柔旣齋素不飲酒晨夕啖糜飯不過六器稍饑輒用餳糕少許不食餅餌子柔曰餅餌難化糕猶有滓也吾欲取糯米之良者炒熟置瓶中仍淨炒胡麻伴之置無風處以備午前後未舂之用蓋風則韌不可食其說有理然予於養生二字故未之及也子柔與予同庚先予一月生其言若此而予方從聲酒間跳浪度日以舒其憤懣牢騷不平之气人之智量相越故爾耶珠玉在傍覺我形穢聊用識之

蓮葉巾

朱白民著蓮葉巾多風韻可喜要當用荷衣芒廂行老耶溪上韻乃全也白民於世都無所染而食物服用多好行其意不便於人而人亦不見其相礙者蓋其所須者簡而於物無必人故樂而忘之昨勸予省事自便以安晚節其言甚有味白民不能忘世自丙午罷試不復談舉子業將買山築室寫竹自給省事自便此其得力處耶世呼白民僊人而白民亦自謂散人僊耶散耶竹耶蓮葉耶蘇子云與五爲六居士不可見矣

仿佛會眞語

張蕣如能琴能歌能圓能騎能博而恥言其長語及之輒不應但不能識字而能解文義喜聽人說書史不能發言而能辧答款款微中可以解紛不能見俗下人而能容順予曰此老不時可與語微者不能容僕之小疵務逆予所從出而夾擊之忿若不勝而世所訾予者輒以爲佳亦奇矣故嘗欲寫數行紀其槪臨文輒止今日讀會眞記大略崔之出人者藝必窮極而貌若不知詞則敏辯而寡於酬對待張之意甚厚未嘗以詞寄之庶幾仿佛其人亦仿佛吾意中語

馮先生

馮開之先生喜飲茶而好親其事人或問之答曰此事如美人如彜鼎如古法書名畫豈宜落他人手聞者嘆美之然先生對客談輒不止童子滌壺以待會盛談未及著茶時傾白水而進之先生未嘗不欣然自謂得法客亦不敢不稱善也世號白水先生云

偃松

外舅顧孚承藏得東坡先生偃松圖根翳艸中其假偃根左都無枝葉一新枝怒髮根上鍼筆蕭散意欲挺茂而力不可假作蒼鱗翠蘚具諸生意亦有一二欲荄處此眞化工手也予於他畫無所好而此圖獨往來胸中去今四十餘年矣畫亦不知所在

遊松陵

連日飲陳孝將來云閣風和气明果鮮茶嫩頗極友朋觴詠之樂夜來周季侯使其侍官者周臣雜歌新令臣時苦脇謝不任彊之歌一闐冷冷鸞鶴聲也眾客樂甚舉酒相屬臣亦竟忘其脇而殫技焉予謂季侯歌若此不乃混雞羣作苦耶季侯笑曰有之願受一卮沈知樂曰松陵俗以賽會張水戲有歌者趙無瑕在兄豈有意乎趙伯邕曰誠得請計安期亦從虎林歸矣孝將科跣狂叫如是如是毋敗乃公意予心念顧蔡與約不果畱旣抵舟漏五鼓矣遂不成寐書以寄周安期有便羽到分湖並寄葉仲韶一笑也

記徐公語

南昌王先生間訪予談言甚浹同事者訝之栗水公徐某曰世葉元長於未病之先而止敬獨收之旣病之後夫又何疑蓋予聞之受之云爾時不覺內自慚柰何以某故污諸公齒頰乎今日汶上王先生惠然見顧命爲館賓且曰聞之釋氏稱孔子爲儒童菩薩請授此例於君何如爾時更不知愧自內生矣吾何長輒混海內異人耶

記朱白民語

朱白民讀書展桂堂時與孺和輩常詣予時僧孺方年少多在某所裘馬翩躚解音善謔白民輒嗟賞不置今日復會某座訝曰君面多不可之色豈復吳下蒙耶然而吾殆老矣昔歐陽永叔謂石曼卿予乃見君盛衰某聞之惋然而僧孺心竊喜謂白民知我也世人棄僧孺僧孺亦厭而去之於事都無所涉年來甚得閉居之適益好讀書不入城市必予呼之一命屐而已

午睡

睡魔惱人最是當午不可止稍置思便結爲境時混時淸悲喜違順其狀多端今日館人告餐彊承之放箸而鼾矣夜就寢鼾聲頗怪耳驚輒省省不復睡臥聽衙鼓咚咚徹明湛然梳櫛後昏昏如也或雲气濁多睡或云血衰少睡云何當午血不衰暮夜气乃得不濁耶神懶境淺今而後故不知所止矣壬子四月噓云軒中記

暑蒸

暑气蒸濕礎汗交流枕席衣被間如帶膠粘餳癰潰疽敗至使人以手承之眉眼口鼻俱蹙悒悒無歡境與情之不相安甚矣何物老龍鞭駕雷電令在必行而風伯雨師承而行之轟騰澎湃了無吹生滋長之形須臾气收云物淸朗神情舒暢豈不妙哉世無無忌憚之君子如火烈烈莫我敢遏而下多有忌憚之小人舉前曳後首鼠兩端欲使天下人情釋此甈臲斯亦難矣

王先生善交人

汶上祝時齋瑞王覲墀登對皆一時異人王先生莫逆友也先生善交人不守一行兩公者喜就先生談雨必命屐屑必張燈退而各自得也祝性周謹讀書外泊然無所嗜好顧獨好石其癖乃不減米南宮而蒙山故有異石雨後輒露光气土人按而求之紅黃靑白五色燦然祝裹糧時往購工者就石大小制爲環玦簪導乃至鎭墜之屬窮工盡態輒佩之以行其聲鏘鏘然自謂衣褐懷寶莫如予者友人間奪以去亦不復念所制方圓硯尢奇予息庵中藏得烏石圓硯黝然如漆蓋得之王先生其一也觀墀有兼人之形不拘小節好諧謔矢口縱心罔與世合卽世人競欲殺之弗爲動嘗以書抵元孚令具載僕之性情狀貌語言動止以來予笑曰昔曹孟徳云豈有四目兩口其言甚大若僕者卽兩目不能有此外更何有乎先生又言周自淑鄒人曹惺倪壽張人其人決定無疑當從先生求之

談局

談文則讓談局則爭世人之情也吾每見國手推枰默然無語而文章大家惟所贊頌頷之而已矣乃知價定者忘言拔萃者多暇

易醉

朝來飲酒不滿三蕉葉徹體都醉當由左臂作楚神气不足以堪之邪吾寓淸署中多卯飲飲常五合陶陶而已今何爲至此吾虫臂也被之以年而楚若足飲宜削耳倩語我風日甚新因移席庭間昏然便睡聞鵲噪聲內自喜謂可占今日疾愈也吾哀乎吾衰乎壬子十月記

憐才

夜來語次偶及後來之俊愈出愈奇受之因誦其所識周君名迪文不下數題淩厲顧盼眞一時雄才也然而受之之憐才亦少槪見矣含香視艸之客翩翩年少寧復念繩甕間浮沈顚頃未列靑衿之士而口誦其辭惟恐一日不聞於世乎近日王又新先生行縣還喜甚蓋得一莫生云生名汝玙且謂予曰此生文有首尾都不作秦以後調度而世未有知者將使就龍城會課心念生方護落應童子科而令婆娑諸多士間恐損其气遂止此老婆心更是眞切顧謂桐識之且歸告吾鄕朱子魚海虞馮已倉晉陵蔣九敍弘獎之路於斯方盛君等不落寞如前矣

王鳴臯

云陽姜淸源與弟長源偕王鳴臯詣予王故武將饒臂力夙閒名理三人徐商文史稍及品目王委聽之嘗恐其盡引觴低回狀如美人不勝杯酌鼓動促別𨿽復不能少畱覺中懷自吐都無所恨

詣張

閏初詣張冶生庭除闃寂一童子候門不滿五尺云主人且起久之張出迓止予云劉元美當來已元美至予識冶生元美始此已馬君常與弟君闇及瞿公琛至遂命酌供食鮮芬杯巡云瀉張都不作主予等亦復不知爲客歡呼久之予告去君闇曰主爲咄嗟之具而客無信宿之歡於情不勝予欣然聽之及暝分手猶復步步惜別

將還

歲晏將還元孚邀有之觴焉杯酌之際各敍所懷元孚警敏殊異有之深情獨往予謂今世丈夫皆從个裏出然須有先天在可無疑於二君元孚曰某於此道中有志未信他日必爲師門弟子則所自許至於表裏皆眞不能不推有之有之退然色若不足予嘆謂元孚如君言政復眞於是洗盞更酌嗟咨良久惜乎淩雲旣東不聞斯語吾近與淩雲箋舞雩一片石定屬元孚志行不飭請以有之淩雲自礪也暮年形影何妨岑寂𨿽復飲酒歡呼之談豈虛也哉並記於此以貽桐兒漏三下矣時壬子臘初六日

周自彊

鄒縣周自彊貽書王先生倒書名諱用筆鉤轉先生笑曰此事吾未嘗作予觀自彊書蕳淡凝遠靈气襲人當是見影而馳者耶倒鉤書誤正從淸淨流出故可喜耳自彊名願孔與兄自淑齊名

杜小韋

杜小韋不施膏沐舉止恂恂殆非風塵中物所居面錦峯石骨玲瓏細皺類髙房山畫所謂伊人知其所止者也有至性孝事其母會葬冠蓋相望於道小韋躃踴如禮送者肅然

醉生

夜與諸公飲甚歡有醉生敗之意殊不懌偕元龍蔡與輩閒步庭中猶聞朱元越與醉生辯從門間聽之生語不可了而意似旁皇頗知自悔者或云深夜醉後不宜復呼與語予曰不然此必不更事人因醉而發醉醒則慚耳盍以少言慰之不爾將令之展轉終夕豈吾意乎且或有他念焉乃啟靡出微言冷擊不數語輒遁去旦起亦絕無影響使人偵之果善人不更事者也生平嘗不能忍於此事頗自覺其有進然而气衰矣壬子十一月望日記

爲子將喜

今日聞朱子晉娶婦心竊喜蓋爲子將喜也子將悼亡時嘗詣予形懶神悴如餌鉤之魚惝惝浮水面上予謂君無婦有母且糊口四方將柰何子將曰故籌之天不欲令某有室不二年奪之敢與抗耶近累數金將爲弟聘婦但有一婦事母母情不大傷某可無家念矣予曰甚好君家事體合如此但恐聚沙成塔力正不易今日塔就矣

杜夫人

蘇才翁官尙書郎夫人劉封仁壽縣太君卒年八十一孫曾男女五十七人才翁與弟子美聖欽旣名家其子孫多郎官大夫可謂盛矣於鄕李中丞羅村之配杜氏以公貴誥封夫人死時年九十三子孫曾玄幾五十人女孫二十餘人苫次林列班行相向蓋亦一時之盛歟今日偶讀劉太君墓志信筆書之杜夫人少歸中丞日夜織紝𨿽貴顯不輟然衣無重帛所居處竟日不聞罄欬聲孫曾有不見其笑語者又不知當時太君能如是否劉志云薄於養身而厚於施人嚴於教子而寬於禦下蓋古今命婦享其福祿榮名者大都非偶矣

東坡攺樂天詩

烏啼鵲噪昏喬木淸明寒食誰家哭風吹曠野紙錢飛古墓壘壘春艸綠棠梨花映白楊路盡是死生離別處冥漠重泉哭不聞蕭蕭暮雨人歸去此東坡攺白樂天詩使郭生歌之者也而祝和父便謂郭生攺樂天詩誤矣坡嘗言寒食重九不可挫過今觀其感時傷悼悲歌泫然眞能盡四時之樂者

齊云書石

齊雲巖奇瑰尖秀天門石罅尢勝絕但碑碣塡塞不遣捲石袁中郎極厭之謂當與盜山伐礦同科然聞石壁上有二句云道人控臥龍鰍背寒露滿身披月華𨿽無勝情卻是勝語此等當從末減

顧三娘

春雨過春城春庭春艸生春閨動春思春樹叫春鶯此李丞婦顧三娘詩也顧蔚有才華尢賢女則母皇甫淑人絕憐愛之所遣資裝奇服不下數千金而李多外嬖不軌於物數年揮斥殆盡顧視之泊如也兄懋仁靖甫並擅菁華每加欽重晚歲葛披練裙荊飾髽髻與嫂朱夫人讀書不輟絕未嘗有自憐之容

別元孚語

元孚東矣所欲與元孚言者無窮猝不能盡念之有一二欲吐者𨿽腐不能默默也天與元孚如許才情如許志局政以磨礱之具厚元孚耳自謂吾性固然惟其意之所至不缺則割

嘗怪世人讀書汲汲以及程限爲意凡書隨意翻閱當無不可要須必有所入速則易終而無味

吾鄕徐尙書素奇其子謂是必得之技尙書旣貴見其子羅列圖史肅整玩好訝曰失之矣凡讀書如爲官東西南北惟上所使心在長安者得焉吾入子之室而知八股文字中無汝心也其後言竟驗元孚在家未必作文但所見無非舉業乃得之耳

門第淸峻鬼神且將瞷之況天下之耳目哉元孚仰大蔭政復難耳循理無過故是甚髙論𨿽復飲酒談笑間易爲世眼所物色𨿽然若者非元孚事也吾過矣

奴子束裝且行復書此紙有之淩雲相訪可令一見

仁言

粵東劉喬黠士也以讎誣告廩生談大韶盜掘祖塋論死時傅爰者亦莫辧死骨之爲男女而徒以黠取勝人頗冤之然莫能決累年未白也韶旣系獄子某爲諸生坐從惡免孫某聘某氏亦以家難故不竟約吾昆李晴原先生分守某處當按獄讀爰書悶然乃溫語劉喬曰汝卽與談有隙今已殘其兩世矣而所發之冢不辧男女事不可結汝故有口豈能無心試自証之得母有默默不容自欺者乎汝爭地理吾與汝言天道汝心謂何喬口噤不發詞徒叩頭請罪曰劉喬從此不敢置對矣先生旋以其言白觀察某觀察召喬詰之喬叩頭請如對先生語談事遂白時學道某聞之從先生問狀先生語之故某曰烏有大韶非首惡而子乃以從免耶予誤矣遂檄縣復其子廩餼如初其孫婚事亦如約嗟乎一黠者能殘人三世而先生以數語全之仁人之言豈不溥哉

栽檜

先壠檜柏爲大風所拔先君偶有觸樹以杉不數年挺而茂先君大喜已焦然枯色如赭殆不曉何故通客野曰杉性髙不宜水壤然須水而發宜其不數年挺茂不數年焦枯也其說有理今年春予受豫章王先生之惠召山人顧玙栽檜柏如初而又以其餘建風木軒左松右藤玉峯在望憩者歡甚亡何巨浸稽天舟人破涯而渡樓泊軒下洶洶不知所爲予橐且盡工亦停止

蘭

與蘭俱化故有是言然而非也今日倚蘭而坐遊香氤氳隨風近遠時有爽致逼人鼻觀間急起從之則不知所如矣無人自芳久而愈奇者蘭耶

士風

一少年初與科試予聞之喜問名第幾答曰苟不至落格耳已按之則髙等也爾時不覺欲嘔至今羞見此人新羈之馬須有翩翩試步之興異日者可望絕塵甫出廏便作昂首悲鳴態豈吉事之祥乎是故士風之鄙莫厭於詐老成人貌之薄莫夭於妄言不得意

卹囚

濱州杜公欽卹河南沈先生爲裕州往見公公問裕州慮囚有平反否先生曰如郭某者合反公問何也先生具顚末以對曰安有殺人無驗而辟者乎公欣然取冊示先生則已刪抹如先生旨口口口夏先生將卹山東爲予述其事且曰此事大難除是一寸心可無誤耳予曰昔歐陽崇公夜治書婁廢而嘆鄭太夫人問故公曰『此死獄也吾求其生不得耳』夫人問『生可求乎』公曰『求其生而不得則死者與我俱無憾也』矧求之而有得耶先生欣然曰吾意也

釣雪

趙凡夫倩人制茶壺式類時彬輒毀之或云求勝彬壺非也時彬壺不可勝凡夫恨其未極壺之變故爾爾聞有釣雪藏錢受之家僧純如雲狀似帶笠而釣者然無牽合意亦奇矣將請觀之

顧蔡與

顧蔡與飲酒不下數升時或潦倒一言勸阻便能減削自言近來頗得少飲之適與人弈不能對手求讓數子卒不可勝四十日間便能勝之今反饒二誦習香山詩百首手自抄錄字畫淸潤居然不俗此予別後之快也今日過艸堂彊之使醉亦復欣然

甲寅元日

年來不復知賀節之禮獨世長早詣臥所起居眠食便馳去各閉合謝客矣今日目斷窗際那得履聲如爾時耶且恨當爾時煢煢相對神多不怡何知白首兄弟對景述懷之樂乎日滿南窗雲物依舊不覺無言之涕自零一往之痛欲絕

臘釀

臘釀頗烈誡家人不得浪飲畱候梅花朝來取三升令三倩澆庭中卉木然不能盡笑曰袁石公詩花無百枝亦藏鳥茶到三鍾也醉人卻爲某作

問元孚

樂天寄書微之作詩云五聲宮漏初鳴夜一點窗燈欲滅時此善道相思況者吾久欲致書汶上公苦無羽便旣得泗水力矣臨書卻不能下下則不能止膏燼漏沈展轉無寐何故記以問元孚

陸士彥

小步城西觀羣少年躍馬靑紫紅黃爛然已謁武穆王像凜凜如生徘徊久之與客相攜而返路逢故人陸士彥自言去鄕二十三年今已歸故里且將訪予予甚喜復念二十三年間彼此況味亦何所不有爲之慨然

自在賞心

昆山一卷石不至其巓者三年矣今日與僧孺輩飯訖鼓勢而往怯風而歸循城坐者再倚堞者再晚歸過限左右脇隱隱作楚逾時喘息請佩世長臨逝之語兄且老春花秋月但宜自在賞心不須共少年生活

中表

中表兄李紹伯善叔皆一時開爽士予少無侶獨與中表遊最密其後各居守貧落落不復如曩時每相見慨然太息而已昨除夕紹伯語予見叔而自省不免墮淚後四日叔亦念伯病匍匐往候依依不能置善哉然予聞紹伯一病輒見城郭宮室市橋田舍老幼子女雜然更換此气衰之徵也善叔遣其子聚徒村捨亦復嗚咽不勝醫經云先富後貧病自內生甚爲二兄憂之

夢

予不識臧古渚安識其子夜夢與一人飲面色微蒼美髭髯善談謔年可四十許人云是古渚之子杯巡甚促談笑以時遙望路傍一帶皆杜鵑花方開鮮麗可愛又有似楡莢錢而白如雪者芳馨襲人臧云此滇中銀錢花與江南不類展玩間一小舫蹙波而至顧見瞿元初陸孟鳧招予趣馳之遂覺

春雪

春雪不盈咫光著軒幔亦便似明月窺人童子持米汁候帳前曰風厲甚飲此可以釀和倚枕一吸盡五合許暗想當年僵臥人劇有慚色

我三人

子柔子魚衝寒來訪予意欲小飲不可輒辭去期以春和日舟渡婁水子柔與予同年生子魚後三歲其生爲丁巳然皆老矣吾年來對客不復問後期如我三人乃可期耳

移喜泉

朱方黯宅有喜泉每齋中惠泉竭輒取之其味故在季孟間而炊者不知悉以供盥濯貴耳賤目古今智愚一也

三適

荊溪史翰林家藏蘇子瞻自寫三適圖梳洗摩按皆有法外之適世長得之以視予相與嘆賞不置神逸品也朝來鑷已而摩適矣客至竟徹洗三者故不可得兼耶

玫瑰

玫瑰花之最濃艷者而好腴壤得壤則香韻尢絕人多笑之此不然若耶溪上浣紗女三三兩兩曾有幾夷光否淩寒耐瘦古今之品獨梅花耳水僊花𨿽淩寒已不耐瘦心日气玫瑰於紹伯書此

顧影

友生招飲雅不欲以服爲解而攝衣顧影則不知涕之何從矣七筋間那堪他人作相耶伯玄聞之吁嗟而去

處三

處三學染於世長服勤如禮而皆發於情世長徳之不減修梵今日相對惘然亦由人事多端匪獨死生動念

薔薇

薔薇花最古美而艷三十年來種類競異至於今麗極矣其叢生路旁花四出而香特媚者曰野薔薇近亦有千葉紅暈者香差減樂天栽薔薇詩云移根易地莫憔悴野外庭前一種春少府無妻春寂寞花開將爾當夫人疑是前品蓋東籬黃菊故未與乎茸幢之觀想當然矣

蕣如蘭

張蕣如寫蘭相贈世長稱之曰如此風調會須拔起但恐未脫羈紲不免向人作應酬文字耳蕣如黯然其明日世長病漸劇蓋癸丑十月十三日也展扇淒絕聊復記之

歌

予於歌無所入但徵聲耳然聽還魂傳惟恐其義之不晰聽西廂拜月則按節了然豈初盛盛初之說乎湯先生自言此案頭之書非房中之曲而學語者輒有當行未當行之解此眞可笑也諸君會歌於元越西第酒醒後耳中猶自作響

雲水詩

寂上人惠示雲水放言多羈旅窮愁感憤棲屑之致而自恨不閒於藻則未免有作詩之意也夫篇名雲水於世宜若泊然無所起而卒不能自匿其眞詩以道情性庶幾近之

夏東隱

夏東隱立愈修倩三齒便能飲酒數升快哉吾日來政患此食冷則痛啖熱亦痛試問東隱我何如修倩本不祈飲修倩愈故不當獨後耳

噓云軒稿

土坦老徵噓云軒稿甚急質明且亟其板而歸之念家無藏本此中友人有請之至再而未如約者將柰何聞之太質云小築方更事黎棗不識就否

庭梅

庭中梅花爲陰雨所勒半妝輒止朝來霽色可喜花亦爛開如雪陣陣遊蜂作深夜箜篌聲戲取昨歲贈語令倩亟雜歌之命酒再酌僧孺誇吾山頭萬樹何如此三尺地一番香雪也詩句歌如左千卷不憑雙眼獵寸心長吐萬珠寒﹝王世周﹞鴻鵠翔遙海不飲華池漿麒驥躡昆侖不服千里箱﹝薛君淑﹞半生皂帽堪圖畫一顧紅綃借品題﹝陳眉公﹞爰挹僊掌露和以玉井漿攜歸當遠餉蘇齋佐一觴﹝朱白民﹞蒼茫愁日月瀟灑動江湖倒屣憐才子調箏狎酒徒貧緣金易散健以藥能扶靜籟時聞竹疏陰欲據梧﹝夏士琰﹞松濤浣耳淸吹濕芰荷衣﹝徐元果﹞艸堂日落飛香雪蓬鬢春深映鐵龍﹝龔秀弘﹞酒結孔融貧後客興乘王子雪中舡何必有錢稱俠骨肯因無事廢婆娑艸堂今夜春風滿幾樹梅花發舊柯﹝沈雨若﹞別有文心供汗漫任將俠骨付支離﹝王開美﹞淸時見丘史白屋隱田文﹝顧民服﹞瓊漿擎出花奴手白薴翻來倩女裾﹝顧仲從﹞靜聽松風常對客慣移漁艇作浮家﹝張叔維﹞玉峯一卷秀興賢五世蘆﹝張伯安﹞夜雪挑燈閒縱屐春風閉戶促飛觴﹝僧朗僧﹞源口共談秦世事城居聊著晉衣冠﹝王爾瞻﹞香淸塵尾僧題句花落檐頭客送貲﹝鄒榮公﹞短髮未愁暮長吟以不朽﹝曹襄仲﹞海內豪駿望顏色門外饑寒乞恩澤﹝張夷令﹞病裏煙雲居士觀醉中風雨謫僊才西山爽气藏秋籟北海殘樽濕暮煙彩筆舊傳鸚鵡賦紅牙新按鳳凰歌﹝顧端木﹞風來松徑詩初就月在梅花意更閒籬落纖雲流紫翠苔階新雨弄潺湲﹝沈庸之﹞綠尊呼夜月白雪賦梅花﹝僧涵虛﹞季鷹秋老一杯酒仲尉春深滿地蒿﹝顧良弼﹞

沈雨若

沈雨若病後索居不通賓客入春一月便了二十七題見予口誦其九皆辯爽可喜顧盼偉如也問何以益我雨若不聞乎意气正到發揚時便翕然收斂得

春蘭

春蘭出陽羨山一名興蘭土人叢移者久而芬茂枝植者不再歲蓋气聚而根不傷散而失其故此易曉耳南郭有傅家蘭藏可十許年花葉競爽里人趙氏嘗竊其法亦頗驗云妙在若子若棄間予用之輒敗知非九畹中人也栽蘭不成書此一笑

顧九扈

張愼其傳視顧所建郎九扈文終軍之年耳風義若此芝蘭蓋有種耶所建故將家子气橫才飛然知天下事無可爲者去縱情山水文集間嘗與夜語多瑰異可喜當世偉男子也汗血之駒三日超其母郎之謂歟

夢女仲

女孝仲殯張浦舊地旣五年杳然未有夢也辛亥秋一見夢於虞山十五松下嘗有紀錄昨夢仲復蘇貌莞爾气不甚舒旣覺欲言未忍旦方午聞其族之黠者旣已據仲之宅又謀所以移仲殯而盡有之矣仲靈在天焉可誣哉今日詣光祿請之許以事白乃窀穸焉勢故如此然聞黠者將縱火仲之禍未知所稅駕矣生則孝姻任睦周於三黨歿不能庇其一身仲乎仲乎命耶人耶

謁方攺亭先生墓

從父家抵南新瀆裏因便拜攺亭先生墓仰視松楸悲涕橫集某少讀二方先生與先半閒手剳弟兄姊妹間悲喜憂快無不相關四傳耳周甲之孫乃始識先生墓道耶先生有知應念當年張徳升﹝髙祖字﹞有孫而僝若此悲夫悲夫

齒脫

己酉淸明日臥蘇齋中無端脫一齒對客惘惘竟日不怡未久更生及半輒止人皆見某之已脫齒也今歲上元日患齒痛至今旣勝叩嚼內逸其半吾舌自覺而人不知亦便安然六十人脫齒不足言而欣戚易情故以知吾意之減耳

謁方長史墓

垂髫時父祖課某下文字必稱方師曾先生一代雋人也九歲未屬文侍禦公取白簡令試破先生以意爲之盡簡而破不休名言終繹侍禦公喜戲稱作者肅皇帝庚子魁南服意殊不屑獨好神僊沖舉之事坐臥百尺樓上往往竟月不窺庭戶與同裏歸熙甫季子升爲莫逆交該達彊識號三傑云死時年四十至今人猶思之今日拜古巖長史墓聊識其槪古巖先生尊也

坐息庵

舟行兩日百事淒感深夜坐息庵下悒悒爾小婦爲置茗筍黎橘而侑之以蘭盡圖書所前後花影淩亂香魂夜發予亦囅然而喜燭旣燼而不能寐也昔李端叔一生坎坷晚景更牢落正賴魚軒賢徳能委曲相順適以忘百憂蘇子瞻聞之曰此豈細事不爾人生豈復有佳味乎

海上

嚴漢濱參補陀還同飲徐氏拂石軒中具言海上諸庵勝槪如白花之精舍梅福之丹泉修竹之蒼翠﹛穴叫﹜窱令人心目開爽濱又言世長所盡龍樹庵紫竹觀音大士像與予庵記頗爲武弁貂璫山人香客所購僧意苦之將柰何世長旣死一片石猶復苦人海外耶𨿽然像果流通僧必不以爲苦

卷七

吾女

沈聲遠門工甫畢復爲鄰火延燒其家老少子女爭保囊橐而吾孝伯獨移二稚避火竹林下動止如常斯亦不愧吾家女也人言貧累重乃不知以處憂患故獨輕乙卯元日

先

歸季思得气之先落墨成趣可冠春闈惜乎其年不至自後爲朱浚吉爲戴仲豪爲周伯繩爲顧元昭爲葛方錫皆宇內先手所謂出廏良駒見鞭影而行者也徐稚昭先而不至竟厄於年馮開之先生言此道但虛心養性人人可學然學者多不至惟聰明人至之則某一人焉是已張宗曉顧九疇殆其人耶綺思層疊俱從筆尖上拈出意盡而詞不傷

艮龍

白止祥夢其母夫人更生問何得此母曰以葬艮龍故生時雉衡方謀相地待其客謝明宇至或云謝已物故雉衡憂之而是日謝以書來卽病不故也謝廬州舒城人孫子桑嘗稱其術可以壓倒名下艮龍之夢莫須待謝然後得地耶雉衡攜其七歲無母之子共客夜話乃不知某寸腸欲絕魂飛江南張浦上矣白家郎與兄戲不勝訴之父情詞岸然而吾爾章見人輒低頭稚女𨿽復作驕終有視人顏面之情个裏誰能放下得

飛霧

飛霧如雨或雲雨也旋止傍午又作亦時聞滴澑聲竟日懨懨但濡土成濘耳王與遊嘗言數月以來多十日一雨不破塊可稱皇古從此漸縮而微乃至如霧旱極矣安所得月離畢施滂沱耶

謔

詩曰善戲謔兮不爲虐兮虐者詞不雅馴之謂太史公談言微中𨿽虐不害矣晉人嘲謔都以一言案之更翻一案則不復作令人可思而不可究故足述耳活剝生吞盡意丑詆此何謔乎善耶虐耶然有才情滚滚聯翩絡繹者不可無一以供噴飯痃甚無觀書想聊紀連枝秀募疏一篇或雲華亭陸宅之居仁作京師第一部教坊占排場曾使萬人喝采道徳五千言公案抽鎖鑰只因詞組投機向林下得大道髙風指雲間問前緣福地一跳身才離了百戲棚中圈子雙擺手便作个三淸門下閒人赤緊地無是無非到大來自由自在識盡悲歡離合幻打開老病死生關交媾功成陰陽炭燒空欲海修持行滿雌雄劍劈破愁城七星冠剛替下鳳頭釵合歡帶生紉做鹿皮袋空非空色非色色卽是空道可道名可名彊名曰道往常時紅裙翠袖生綃帕猛可裏艸履麻衣匾皂絳銷金帳冷落風情養丹鑪消磨火性半世連枝帶葉美從前歷盡虛花一朝剗艸除根到此際方成結果尋幾个煙霞外逍遙伴侶抵多少塵埃中浮浪男兒存一點志誠心百事可做少幾處風流債一筆都勾試問他濁酒狂歌爭如我淸茶淡話迷魂陣當時落陷人負我我負人總是虛脾玄關竅今日點撥心卽道道卽心無非妙用牢著眼看鳥飛兔走急回頭怕鶴怨猿啼五陵人買笑追歡掉頭不顧三島客談玄論道稽首相迎大都來幾个知音多管是前生有分玉樓花下千鍾酒幾番歌白薴遏行雲紙帳梅邊一炷香從此誦黃庭消永日桃花扇深藏明月影椰子瓢長醉白雲鄕皓齒細腰打疊少年歌舞錦心繡口宣揚老子經文發科打諢不離機鋒課嘴撩牙長存道服燒夜香非尋佳偶披鶴氅星月下禮拜茅君登春臺不望遠人駕鸞車雲霄上追尋簫史歌館化爲僊館靜戲房番作道房幽淨洗胭脂見全眞本來面目輕敲檀板聽步虛別是宮商人盡誇七眞堂添上个小孫姑我只道五城山冊立下新王母不比尋常鉤子曾經老大鉗錘煉鏈不回萬夫難敵疇昔微通一笑白面郎爭與纏頭如今頓悟三生靑眼客便當擡手旣不作入夢朝雲暮雨也須撇等閒秋月春風若教了蒲團上工夫便可到蓬壺中境界肯裝嚴一處千年香火是成就到頭陸地神僊金銀鈔等物是必大塊子捨來福祿壽利錢擬定加倍兒還你得道者多助看琳宮寶殿日月交輝愛人者必親仗玉盤金鐘晨昏報徳

西施乳

東越有西施乳狀類舌而長瑩白頑然一物耳但能捲舒饑則舒有數十小蟹旁行覓食飽則聚舌端乃捲蓋此物之饑飽寄於他物飲食或取置數蟹不令復聚則死不復捲往周伯繩從新會歸爲予說如此今日與朗僧言一人食時眾人飽否嗟乎故有眾食而一物獨飽者乎爲撫掌一笑

山溪泉

山溪橋有新泉味極冷澈日可濡百十戶聞之僧孺雲雨霽且訪之

夜飲

夜與子顒子器子彥孝若飲子彥請與孝若對壘各往覆數交談言淸幻子器把盞胡盧而已某旣易醉子顒但飲少許藥酒輒止袖手以觀之默想當年識子顒政在韶歲不啻劉玄徳見孫仲謀也一經病患居然老成石火幾何隱幾三嘆

三上人

古松晉蒲州人年九十餘貌似阿羅漢膚凝脂常參少室受具戒戒師命取庫錢使知人事松伏地不敢仰淚蘇蘇沾具戒師憐而受之持如律旣九十有侍松浴室者偵之故童身也松參訪徧五嶽多結廬其間常爲某言天柱峯之勝且曰吾蛻後猶當遊此又自言舊題壁雲飛泉數點雨非雨空翠幾重山又山

洞十楚當陽人爲縣諸生性流逸然知自懼棄之出家乃至持戒律如儀猶自言猿心不滅嘗掩關海潮奄某訪之揮扇與語十遊目圓光間能舉扇端十絕而分其好醜旣相語又默然揮涕自懺也某承慈旨甚悉無所進然予數年方外交獨心推十十奉戒不肯以手捉錢有持鋌金固請者倩人捉之呼渡輒授金渡者此事於律甚常而他律者弗能爲某故獨心推十也

口白楚人嘗休夏守源僧捨見人將與語輒深匿人莫能近某以此故異之每持缽乞食食已輒休樹下晚乃就源捨宿質明旋去某與孟夙常飲食之其久不問主名人有碎其缽者詣某艸堂求食旣畢語某甚面善也嘗訪洞十關次故爲其踞而觀之十不能甚呵彼少年威儀安在白低頭作禮而出知十之未忘境也白與古松後先抵昆一時學人謂之老松少白病居士曰某喜交方外人顧自幸識此三上人者猶謂其獲未艾也今日與澄伯語才難不其然乎

朱伯還

朱伯還抵暮相訪數語別去何似不停橈乘夜發乎孤舟淺沙風寒甚萬乃力辭知己鬥酒之歡於伯還自爲計大非便深鑪暖坐中懷耿耿

蔡藍田

陳眉公嘗謂予言蔡藍田老而篤學胸中多奇字夜來同宿慧文閣乃端然危坐徹明而去斯眞得力於學問者矣弇州洞庭記有蔡丈人年逾九十能登縹緲峯爲眾先導藍田丈人孫也王氏子弟周卹之至今

梅花下

盡日梅花下白民寫竹不下數十紙某據石頹墮而已世間適興事一有程限盡可作懶不免沾滯語云日長似歲閒方覺事大如天醉亦休豈易哉方欠伸岸側而背後有相呼者促視之則姚孟長偕王鳴臯從郡城迂道而至挑燈縱談不覺午夜

楊扇

澱湖西雪楊扇以楊氏名扇方語也或云地名冷灣環湖而處冰堅時多得不凍或曰地暖故此不然左右皆湖長風破之不成冰耳土人言三十年前夕人風夜聞摧崖裂石聲又有若版築而嘩者或啟扉晌之若漫天白雪多紅燈蠕蠕其上旦視之則冰山也髙五丈許奄觀古木狀宛然中多徑犬牙錯互盡人攀陟此異事也楊太權又言萬曆壬午七月十三大風雨湖水東吼壁立如城垣湖西頓涸居人亂走其上所得古器古錢甚多亦有得金寶飾者久之風止湖水汩汩而下無倒瀉狀或云河奔海立政可不作形容語

此君

朱白民攜此君相過寒齋四壁都作靑翠色風颯颯然當得數日篔簹之遊也

西林

晚食訖偕雪士子琴三倩步至西林龕燈無火臺殿寂然雪士作曼聲數闋棲鵑答響而已俗以此夜占月影隔岸可望而不甚辧斯爲大有年庶幾近之更餘月出更復宜人

陳元

墓鄰陳元者饑餓所迫自縊羅漢松下此松是先人手植也有勸某伐松者某謂不必然元卽餓死不肯爲非義松又何患乎但恨某力不能周之於平日又不能盡理其送死事耳已告先靈去其所縊一枝然未免有俗之見矣是夕五更時夏卿夢有乞者踉蹌入墓門肩一樹枝而去亦奇矣哉萬曆乙卯正月一十六日

王子彥

王子彥筆陣玲瓏關捩敏便故雲天縱綽有家風再檢四義亹亹近人

歸季思

歸季思一見姚孟長覺胸中悶塞頗有開省而孟長之念季思彌久益惇可稱存歿之誼昨出季思贈貽詩三首購文休書之某錄其詩於此白民見文休作字極稱其有法於竹則否人各愛其鼎故是爾爾然白民之竹殆未易相比也

道同不用結气同不用求神在未有先彼此潛相投感君嘐嘐志髙廣無匹儔慷慨燈前言奚止情綢繆男子患無志有志良難酬懷居易隨俗安樂生煩尢可憐早春色風雨維揚舟不知何所牽行止不自由殷勤盂秋約期屆無淹畱

顧民服

顧民服約飲孟長王爾瞻攜兩生侍酒吹簫度曲甚歡未幾沈醉辭去而李生歌益酣惜所憶杜女還魂傳不什一孟長云自有此傳遂令古今學步不免蹣跚某笑曰言及此已是嫵媚

元昭書

得元昭書多自悔一悔不知養身故病一悔不知治生故貧一悔不知讀書故無成立受此途窮之苦某謂資性如元昭但恐不知悔耳誠悔事政可爲何患焉又云太尊念某深至恨友便不偕來太尊沈汀州也此海外猝遇舞忭倉皇之語不爾乃不知某精已銷亡惟茂林松柏耶

出

每出輒悔本不忤物物亦無加於我而然者今非應出時卽是可悔事冷暖自知故不以相觸不相觸爲斷也幾番起念畢竟不可罷是何故蘇子云此處有甚麼歇不得雨後淸霽輒思野步書此

恥

幸福不可處處而無患終慚兒女孟子曰人不可以無恥無恥之恥無恥矣或問雲棲師何功課答云但一句彌陀常生慚愧

春光

九十日春光半消風雨中人皆惜之不知風雨中春光政自佳但笑世人不能領耳某無寵辱憂歡之事而晨起急急不知所爲至與白民周旋風木軒亦僅了友朋談款之具故是眞負春光人夜別長倩與安期元玉子魚同飲數杯舟泊信義村官舡伐鼓聲徹曉不絕我何爲於此

霽

朝來霽色可喜庭間卉物茁然豈所謂怒生者耶陰寒所勒得雨而滋見日則長物之道也作詩雲閒看艸木生如怒戲潑湯茗味政新從此韶光知幾許風風雨雨莫愁人

月華

風雨如晦竟日坐息庵中無佳思旣就寢而小婦言月下五色云爛爛如綺其初白雲飛耳著月則麗而色各殊周環如輪蓋月華也月者水之精其華應在雨後秋冬間多有春亦爾耶豈久旱而雨水气映發固亦宜乎乙卯二月十六日

王怡庵

王怡庵教人度曲閒字不須作腔閒字作腔則賓主混而曲不淸又言諧聲發調𨿽復餘韻悠揚必歸本字此宇宙間不易之程非獨一家事也王在長安薄遊營妓間戲演張敏員外識者絕倒諸部聞之競相延致至馬足不得前斯豈無挾而然耶然諸部政不知此劇其一班耳擅場事故在崔徽傳予嘗叩之兩頤翕翕自動嵇談阮笑誰不自喜周旋竟日絕不及牡丹傳予問故曰政復難然難處最佳又問難處逡巡久之曰疊下數十餘閒字著一二正字作麼度予笑曰難難政復佳

薔薇

三日前將入郡架上有薔薇數枝嫣然欲笑心甚憐之比歸則萎紅寂寞向雨隨風盡矣勝地名園滿幕如錦故不如空庭裊娜若兒女驕癡婉戀未免有自我之情也

花木事

花木事當家人以消遣心爲之動得其理不更事人以急就心爲之必乘其節孔子曰吾不如老圃未嘗經歷體驗而能爲是言者眞聖人也每見僧孺栽蘭蒡而不花其植玫瑰則不如某毋其消遣之興故不勝急就之心耶如某者卽幸有獲亦所謂鹵莽報予者耳蘇氏父子爲文至多而未嘗敢有作文之意純是消遣此謂當家易曰不耕獲不菑畬則利有攸往蓋計功謀利之極而自然生焉孟子勿助勿忘不覺道出

有耳

有耳不得無聞嘗試接之凡吾耳之所有都爲心之所無故嘗忿盈不可吐至竟日周行屋壁間格格如在者伐生之事非一惟怒爲苠安得洗耳莽蒼之野淸淨自快昔人云請君墜塞兩耳勿聽言者是或一道然塞已怒矣簡出以當貴抑其次乎

志幸

女仲卒取材於千墩沈氏僅周衣衣亦周身而已權殯所居右廂無銘無幃無郭未一月所居房又爲孟主簿見奪辰午之奠禁不得舉每年某一省其所揮淚三爵擔榼而出傷心慘目忍不欲言香山所謂年年寒食一開門不意身之然自念寒儉之家子女無命其境應爾了無所恨今日再往聞婿有攺殯墓傍之意從今其母嗚咽亦可得失聲野外矣豈不痛哉然五年來都不欲言而今云云者寔志幸耳作歸書息庵下爾章長亦令見之

徐道士

眞君殿故有徐道士守之道士號樂閒面瘦而一眼白某嘗質錢爲亡兒懺道士與其徒周敬山者輒婆娑其間去今幾四十年矣頃過之有道士捧茶而出自言乃敬山子問存歿則敬山亦已物故久矣白香山言若學多情尋往事人間何處不傷神

白龍

有白龍見西方蜿蜒食許時朗僧呼倩觀之頭角隱然冉冉而上雨絲霏霏風光澹蕩或雲龍見不卽雨必且滂沱果然此野人所願也但二麥之占又在月八云上於天莫須不出此三日間雨耶

綢雨

徹明綢雨不沒馬足檐聲亦愁而不揚如悠悠輩人竟夕相語了無滿志之事易所謂屯其膏施未光者耶𨿽至治之世雨不破塊顧久旱非治象也田者布種荄而未拆驟則有決溢之患此可喜耳

病甚

病甚然不能自言所苦腦中昱昱浮動眼光灩灩無定色步不知所如往每過限婢子停紡注視予故自知貿貿然行也念他日落暗界亦當如是但須省得如覺婢子注視時求省得須如東坡老人所謂第一五更起可以勾當自家將得去者

沈子誨

沈公路以其郎子誨來訪故是濯濯之器非屋宇下物也公路久病後不堪與人作緣聽其辭去然公路病根故可量不似九服雨若子顒纏縛而不可見也

賣花

賣花古之遺事然未有無所不賣如今日者少遊白下聞賣花聲心樂之吾鄕故未有也然止茉莉一品玫瑰時一二賣而其人皆有聊試髙華之色無得失想年來老婦稚子敝敝於道典花取錢市賈無異插串謬種非意所及至有豪右之族閨房之雋轉相效慕與倚門兒女爭半錢之息拔葵去婦之風哆爲遷浪久矣好華而甘僞世貧而情窄嗚呼知其所終也哉

十姊妹

十姊妹花之小品而貌特媚嫣紅古白裊裊欲笑如雙環邂逅嬌癡離落間故是薔薇別種伯宗云折取柔枝插梅雨中一歲便可敷花故知其性流艷不必及瓜時發也

渥丹

渥丹俗名石橊紅色似安南且相先後政當照眼前鋒耳先君植之砌下種猶不絕今歲一莖數花特肥艷著雨脂透焰焰欲燃掘置几案間可取醉五日石倩曰金穀園中甲乙者多把玩者少不乃非其幸乎

作解

女仲奄忽怕看兒女婉孌之歡世長背捐無復友朋燕喜之適非獨觸景生情兼之解人不再自分今生已矣轉思前境茫然若云歿後有知可信重逢不遠則膝下樽前較是現在少而將來多何如戀生離而忍死別依此作解似落便宜

苦痃

窶人之子畏寒殊負者多也伐生之家懼老作敵者眾也吾三日苦痃其始翏翏焉已若有壓者洶洶欲崩屋矣賴有人焉堅壁而守之任其拔木揚沙四面受敵而不敢小開隙穴以延之入也久之而條條而刀刀集慮視之逆旅之館巋然然視其棟圯而不支其礎腐而垣敗矣客曰子何孽致是予唯唯且忘之客笑曰彼惡得忘然則柰何客曰堅壁其人何在請與謀之

酒政

梅雨旣時心情舒暢偶閱中郎酒政大都依仿宣尼無量不及亂之旨溫克爲務者耶然不知政有方而口無方譬之嵇談阮嘯各盡所長斯爲聖耳如中郎言殆是遊方之內矣至其評列諸人亦何嘗不自適其適哉政何用焉𨿽然大雅不作瓦缶雜鳴則顧請中郎爲政評附後

劉元定如雨後鳴泉一往可觀苦其易竟

陶孝若如俊鷹獵兔擊搏有時

方子公如遊魚狎浪喁喁終日

丘長孺如吳牛嚙艸不大利快容受頗多

胡仲修如徐娘風情追念其盛時

劉元質如蜀後主思鄕非其本情

袁平子如武陵年少說劍未入戰場

龍君超如徳山未遇龍潭時自著勝地

袁小修如狄靑破昆侖關以少服眾

放螢

隋煬帝聚螢火數斛登山放之光照林谷誠賞心戲事顧難爲捕耳然不聞羣臣呼萬歲頌功徳其風朴略一至於此偶季弘談劇書此一笑時五月六日乙卯歲也

枇杷

文選盧橘夏熟注云盧橘枇杷也色正黃味甘而差小一核曰金丸瓤作鵝黃色膚冷白液多昧蜜曰白沙二種爲異吳閶市上多白沙而少金丸吾鄕王氏淸夢軒旁有金丸一株以啖客多懷其核而去然不聞有他本豈亦貴重之徵歟或云秋萼冬花春果夏熟備四時之气東坡枇杷多核以爲恨至與文字雅俗並稱蓋貴之也昨食枇杷而酸客有進者置之都不復作甘想今日啖可三十許枚瓤如飴核亦累累然笑語若曰此雅俗間文字政未俗下耳

境地

少年悲憤總屬多情老去多情轉生淒感譬之落紅春沼增其點綴繞砌寒花助其吁郁又如載生之魄吾見其新下弦之光倍爲慘悴非獨人心爲之境也故爾

天竹

秣陵勛衛家多植天竹或云能辟火不知何處寒窗素壁雪壓丹丸腥紅映發良可愛賞先府君嘗植之聞雁齋中一時特艷後落他人手輒萎敗至今恨之籬間數枝植可四五年悴悴耳昨歲始發今盛敷榮可異也己卯庚辰間嘗遊碧梧僧捨見枝上珊瑚累累如斗大驚詢年月政與某甲齊生後數載同盂幼嘉再訪之則爲墟矣身與物形气桕值偶同年歲不無仳倩之感今此數枝亦復荄於甲寅之年心獨喜輒紀其槪生平不解南中花木事辟火之說尙更考之

聞夫人

許元倩之嫂聞夫人畢竟不復起傷哉或言夫人信巫其疾不可治某謂殆將不治所以信巫不然嫂一生拮據了不以門第自逸其肯容心於不可知之神作無益損有益哉往年嫂善病且亟元倩負汗旁皇召工爲槥多呼先世長與偕爲世長曾爲槥自防度用材幾何當知之當是時世長寧自念先溘朝露耶電光幾何河淸難俟癸丑以後覺歲月逼人眼前多淚

庚戌紀

偶曝亂帙得庚戌紀遊一冊載是歲九月十二日別邵茂齊於嚴道普舟中是日訪薄味玄外第自今思之某與二兄此後皆不復見蓋永別也一日之間別兩知己生死之隔此豈細故哉冊紀云夜泊南關將詣郡念茂齊久病飲啖不甚異曩時而面黧黑時有呆狀然自謂病已去不煩人念可慮也味玄神气索如音亦稍變動止間多彊免之色載酒徵歌故是情勝然恐只此是病矣昨歲八月五日復於神情間重憂愚公竟於不起動乎四體或遠或近可不懼哉頃飲徐伯衡第伯衡覺某神不洽退語僧孺曰吾驚焉豈亦有先告之者耶但此日我心自知其不甚洽差足自解云爾夜夢大不佳又覽斯冊不覺惘惘然自念生平無一事當不罹世网如夢如夢定是生死關捩也雞豬魚蒜遇著便喫生老病死符到卽行且守之

王仲宣

金沙王仲宣見視秋洗近社一時翩翩才也今世佳作多髙華矜喜之色不務透出題髓間有人者必另鑑戶牖無關本目袁伯修曰子不見繪者之貌人乎丰幹玉立風標秀舉頎然美也然而不肖其人觀者爭嗤其弗工諸君子直肖之矣神情骨態間尙少如生在仲宣許我將訪艸堂書之以俟其至社者四人龔季常銘鄧爾建之旹鄧晉伯藩錫及王仲宣明俊

乙卯初度

某以癸巳四十方病目甚悶家人故洗淟召客以相娛悅艸堂初度之會自此始也是日偶問先世長顧敬亭家盆中山梔何以年年如雪世長援筆作山梔圖以進殊肖眾客大咱又十年癸卯時年五十飲者不下三十人世長爲作怪松圖眞有龍攣虎跛壯士囚縛之致癸丑六十世長病且甚猶欲爲某鼓勢作圖而喘喘倦筆硯矣今年夏常不能理薪水客有如期至者采葵蓼佐飲意亦甚歡漫追往事注視目前當年會飲之客亡者幾半世長外如芝孫文園孺和幼聃季思行可沈文卿之徒更堪揮淚也

六月五

己酉夏朱美甫在顧叔來許搊彈淸嘯各暢所懷蕣夫人存焉夜半輿出關雨甚火燎明滅雜燒銅花以佐照予又輿而尾焉視其鍵然後歸去今七年曾復有斯致否今日會飲叔來雨如前屐弢解履行濘泥中而暗特甚燈熒熒如鬼火自笑境惡匪徒意減乙卯六月初五日也

兪娘

兪娘麗人也行三幼婉慧體弱常不勝衣迎風輒頓十三疽苦左脇彌連數月小差而神愈不支媚婉之容愈不可逼視年十七夭當兪娘之在牀褥也好觀文史父憐而授之且讀且疏多父所未解一日授還魂傳凝睇良久情色黯然曰書以達意古來作者多不盡意而出如生不可死死不可生皆非情之至斯眞達意之作矣飽研丹砂密圈旁注住往自寫所見出人意表如感夢一出注云吾每喜睡睡必有夢夢則耳目未經涉皆能及之杜女故先我著鞭耶如斯俊語絡繹連篇顧視其手迹遒媚可喜當家人也某嘗受冊其母請祕爲艸堂珍玩母不許曰爲君家玩孰與其母寶之爲吾兒手澤耶急急令倩錄一副本而去兪娘有妹落風塵中標格第一時稱僊子而其母私與某曰恨子不識阿三吾家所錄副本將上湯先生謝耳伯願爲郵不果上先生嘗以書抵某聞太倉公酷愛牡丹亭未必至此得數語入梅花艸堂並刻批記幸甚又虞山錢受之近取西廂公案參倒洞聞漢月諸老宿請兪娘本戲作傳燈錄甚急某無以應也世間好物不堅牢彩雲易散琉璃脆斯無足怪不朽之業亦須屢厄後出耶挑燈三嘆不能無憾於耳伯焉

促輿

富勢之家偶沾一疾百計醫禱惟恐無他謬巧以苟活旦夕此亦天理所安而東街老媼無端仰藥命如腐鼠不幸過之故知其猶在呼吸間促輿忙進而已何也吾力無如之何也客冬聞寡婦夜哭低回無柰發意不復間遊兩月病痃裹帽彊出又有不忍聞問之事此土缺陷不淨何處安身

此方

淩晨是怯冷雨气混蒙故似小滿以前涼風蕭蕭天亦迥寂又似秋分以後城社之鼓喧塡岐黃之舌同異斯乃天之道不可得而違吾欲燻掃以當祈療節嗇以養天和抑正法乎稟弱不喜睡每夜啟燑火炷蘭艾赤坐帳中左右換摹湧泉百十次少許乃止亦時觸牀臥不及鼾覺神血淸穩夢亦無異故嘗爲家人布告此方聊復紀之東坡云貧家淨掃地貧女巧梳頭下士晚聞道聊以拙自修吾意一切如此

偶憶

古壇蜀人其學止靜爲務每七日與人一交語或自吐所欲未期卽貴勢人問之莫對也嘗參訪聽受後亦弗往時應坐期輒跏趺百日而去

蘊輝南畿人住虎踞關側種竹及韭各數畝以給往來瓶錫衣履垢敝不更爲問佛法弗應坦直而已時人呼爲懶輝

竹壑住天界寺毗廬閣畔年三十參牛山爲惡黨所怖輒禁足日念豆兒佛數升或訪之輒以相與爲客供而客之施豆者亦源源不絕不出山者四十年矣不知在否

月山住旱犀門內結屋數間以安行腳一麻一豆無不平等匱則忍饑常至數日居人信之施捨絡繹不絕未嘗求募

艾衲住天界寺唐宜之好與遊處衲性敏慧孜孜力學澄伯言後生可畏吾於白下必以衲爲首

印海住石門坎警敏絕人聽受晷刻可兼十人之悟而法侶未有振之使竟學者利根人應須自至

止非或曰指非金沙人工行艸嘗衣垢敝衣自免而光愈瑩識者曰梨花溶月不足當其麗也

覺月玄祕閣僧溫克之性宛宛可悒故嘗欲書酒歸月下以名之

幻初薦嚴僧嘗自祕精舍中勿令看殺時有蓮生者相伯仲謂之幻蓮

夢因

夢生於因故多見生親亡友而談笑舉止則自成境不必相襲蓋借因爲端而遊魂變焉或曰勞心漏血多見疇昔故气盛夢獵腹饑夢取類可推也先君常與顧惟訥處張華陽至必命局其交沈子行歲不數矣然張沈之情特暱出處必偕昔昔之夢華陽爲主子行爲客惟訥雁行先君秉禮甚恭各不相期也卒然相遇於林麓之間華陽拉先君往惟訥從之子行側身詳視拱揖於道𨿽當年未有此境而宛然四公之神情進反旋折各肖其度旣覺令人依依猶在目中也則豈非因之徵耶然而吾衰甚矣

紫筍茶

長興有紫筍茶土人取金沙泉造之乃勝而泉不常有禱之然後出事已輒涸某性嗜茶而不能通其說詢往來貿茶人絕未有知泉所在者亦不聞茶有紫筍之目大都矜稱廟後洞山漲沙止矣宋有紫茸玉豈是耶東坡呼小龍團便知山谷諸人爲客其貴重如此自今思之政堪與調和鹽酰作伴耳然莫須另有風味在古人當不浪說也鑪無炭茶與水各不見長書此爲雪士口笑

譚公亮

譚公亮一片熱腸今盡無色皎皎八文亦復作羊叔子之鶴毛羽瞳蒙而已丈夫不與阿堵作緣大無活計相視惋然久之顧見若坊者土耶石耶世長在耶長寢萬事畢公亮曰此兄應復笑人命倩書之風木軒中此地夜別孟長不復至忽忽不知夏之䢐矣

祖孫

朝來先世長得一孫檟嗚咽不能仰視予亦且悲且喜錫之乳名曰祖孫往歲壬子檟生次女世長過艸堂語次甚憂予心疑之未老望有孫何急急乃爾明年世長卒考凡皇皇促促者非壽者相也往時予無子不憂後舉安轉二孫亦不加喜頑鈍之性政堪戀世耳世長不得抱孫且祥而檟不減戚𨿽甚貧口口食亍外故不爲無子也予自視於人世所有無一有者每父子兄弟夫婦之適他人所或無無一無者倘更有望焉天且殛之矣

今歲

今歲二麥如雲薪可給爨甫旱輒雨桔橰在懸瓜茄蔬菜之屬蔓生駢實斥圃充畦而物力大減斗米百錢裏多蕭條之色人無自固之謀倘亦气運所驅一二有年不足償其銷爍耶往歲辛酉大水先夫人時坐某北軒下蒸麥啖之共相娛樂己卯又水日令某輩食豆粥一器略知民間疾苦稼穡艱難戊子先君歿歲比不登疾疫相繼某初爲政未諳情形戊申之亂可謂涉歷無餘然未有茹苦含辛親歷其境如今日者也始謂一家之事興替何常稔觀四境年非饑饉民實阽危豈所謂脈病之人美好長大秦越人望之而卻走者歟

問客

往過閶關問客料娘何似而譽之甚客曰與談家具則神旺余無所異又問有劉壽者昔爲松陵小史旣入郡價重千金其人則奚若曰常過捨主人而雨食已不肯別謂主人且具輿如是如是某笑曰壯哉首郡故有家具娘子乘軒小官客大咱而去

聽受

勉詣南城往還不二里支牀輒睡喘喘作暑態家人具食石倩以所錄文字進且啖且受不覺過多膨膨作脹夜半洞泄矣來日苦短每有千里之別都不問後期所禦服食常生慚愧恐逾其分獨聽受一事孜孜不及或復作數年想老不戒得有如是耶

剿捕

王鳴臯聲如裂崖力可伸鐵盡其才分足敵萬人而落落皮弁間長爲百夫長所如不合甚且有楚辱之者近把截海口統兵三百無非沙戶僮奴橫不可禦小有差遣輒以主家作務對不至也又上官每聞海盜輒言剿捕鳴臯曰剿捕易爾但所剿者無非護勢之徒剿之者無非同盜之伴𨿽有韓彭將若之何鳴臯好讀書識道理與人談義亹亹不自休某以此尢難之今日過艸堂往覆數交慷慨自壯安得有大力者養其生吞活剝之气不至蹙蹙作識時務語哉

卷八

蟬

昔人詠蟬之作葩藻聯翩無能具紀余獨喜虞恭公垂緌飲淸露流響出疏桐居髙聲自遠非是藉秋風宛有俯視塵寰之致予友許元倩擬作憎蟬賦以反曹謝諸人之什謂是附炎鼓噪意亦有激而云正不知不幸處炎炎之世居髙飲露斯何品格哉淮南子曰蟬無口而鳴三十日而死斯亦神通變化不可得而緇涅者歟予家闤闠之中苦無美蔭隔隍疏柳間有蟬嘒嘒若爲永晝破寂者因書蟬噪林逾靜於壁且以見不必憎之意焉

蚊

意甚觸遂不成寐起坐庭中聞人聲近遠若咳若嘻謂且旦久之無履殆是帶夢人苦蚊相語夫編戶之民多無衛蚊之具故忍夢以就風而吾獨以處境之惡至於棄帷而宵坐性情甘苦則必有間矣施肩吾詩云任君繚亂錦窗中十幅輕綃圍夜玉故是得帷之適者耶俗以多蚊少蠅爲有年之兆連宵徙倚眞所謂江頭夜起如雲哭午饋時盤匜寂然田家占不妄又是一喜也

盛暑

許仲嘉邀奠胡仍候𨿽盛暑不能不往數武八拜遂有昏倚之容汗如雨自頂達於腰連服香茹飲數甌不能止也往見老人傴而蹣跚自言曳踵如千鈞腰膂與足了不相用心竊憫之念人生至是便當脫巾疊跖勿令筋骨楚人忽忽不意今者親之矣

冒暑

昨晤夏士琰將詣江上求試自言他少年或可不往吾所處勢不爾否者何以慰老親朝夕頃又晤晉孟嘉亦以求試故還自諸曁信宿便行某對之喘息而已二公翩翩筆藻終能自奮於功名不沒沒予獨異其冒暑馳驅了不以爲病也深山松柏淩冬愈茂汀蒲岸柳未秋而零志與气天與人豈可彊哉

紀若夢

某少時苦腸風用醫師言食團魚不覺遂多後夢羣魚延頸若相嚙者因不食至今蓋殺羣命以祈療不仁之念應償此夢而況縱口腹之欲忘刀幾之苦則豈人哉女孝若啖食絕少於味泊無所嗜亦夢一豕躑躅意欲操刃斃之覺而大恐遂斷豕肉或言兌女鮮罪當有善根故以夢相恐某曰不然多生以前罪惡乎知之但堅持此念充數其餘庶幾夢中之恐永不復作耳昔與沈先生同食聞廚下切肉聲續續然頃之以肉圓進先生投箸曰不知何罪乃至於斯嗟夫此仁者之心也乙卯七月一日

睹憶

鄒姁姓金氏便體倩輔美流盼而藏所靡多穎秀之侶久而彌連客有稱其柔膩者法不宜微姁竊竊自憐嘗誦之非其好卽久與處勿善也後稍牢落悒悒死

臧一良家女性不喜岑寂居合中軒窗微觸目周遊不定旣嫁夫縱而安之光態驟溢若昱若浮又諳曉房中之事曲情取憐無不婉至稍會意而目精爛爛著人靡矣久之爲梁溪人婦見者都不得前臧凝睇猶多一往之色

項五少有殊色初寄居竹林下不知者以爲彩雲間飛僊也嘗扶醉踏月亂頭踽步無不人人欲狂性豪麗悉以所贈遺爲旁綠者飾又多召倚門娼大醉之以爲樂晚不得志冠女冠爲尼行遊不定

金淑貌麗整多愛所居輒擁香行衛翠袖金釵姍姍有大家之气飲性中下好促坐徐飛履膝綢繆婉嬤特至有女美艷而夭淑乃敝服自晦光態彌出

徐燕燕行四識者恨不見潘淑妃疑莫上也善鼓琴撫弦動操別有愁思妮妮兒語閨閣無異客謂燕燕艷中之艷間外之間久乃聞知意甚得也有俗子薌膻之輒遁去

病居士曰以予所睹憶如此蓋不無質文之代矣香山有言若學多情尋往事人間何處不傷神有味哉其言之也

二翁

紹伯己酉生猶能負汗疾馳入城徧歷親知致所欲語又負汗而返計其辰酉往來日可二十餘里不喘不頓神明湛然望大人於吾黨未一二也善叔後伯一歲生齒無毀缺鬢不攺玄視伯更爲勝之而步履之際不無邅回較其老健正相伯仲耳昔吾中表飾劍聯騎華艷一時又天性孝謹不期忤物至於交歡貧友以奉太僕先生好客之志𨿽日費數金勿間方以爲樂於時又不能盡取之宮中皤皤兩翁今人故難其比

於鱗文

世稱於鱗五七言律而文章不其至不得與元美子相諸人等以予所見於鱗之作故當伯仲獻吉馮開之所謂深入無垠一筆透出疑爲於鱗言之耳徐子與文章老自知於鱗輒誦之故不知於鱗之自言之也今日讀王侍郎淩節婦諸篇令人反復不能已

梁顧

往見梁伯龍教人度曲爲設廣牀大案西向坐而序列之兩兩三三遞傳疊和一韻之乘觥聳如約爾時騷雅大振往往壓倒當場其後則顧靖甫掀髯徵歌約束甚峻每雙環發韻命酒彌連頤翕翕而不敢動伯龍已矣靖甫豈可多得梁雪士將詣白門來別輒與鄒瑞卿按拍竟日甚有愧乎予之不知其事也

許君蹇

許君寔椿芳丁卯生偉軀豁度談笑有適嘗與予爲气類交嗜酒結客貧者至以君寔爲歸君寔亦仍其父兄之故無所別擇獨不肯無禮於其客尊賢容眾坦如也孺和故主其家相得歡甚嘗夜詣之爲設廣被共臥閣子下旦起有寒色君寔獨露頂坦腹揚揚而至眾大笑目之爲神僊人亡何庚子病死去今十六年矣君寔與婦顧同年生今亦死予往唁之入門恍然意是故友地詢宋輔卿則予友王伯符舊宅也三易姓矣人生六十年人世遷換之感何處不爾耶悲夫

蘭

蘭之味非可逼而取也蓋在有無近遠續斷之間純以情韻勝氤氳無所故稱瑞耳體兼眾彩而不極於色令人覽之有餘而名之不可卽善繪者以意取似莫能肖也其眞文王孔子屈原之徒不可得而親不可得而疏者耶徐伯衡采蘭見贈微風適至歌曰燻爽南來虛室生白漪漪幽人觀此大國觀此大國吾受吾廬紉斯佩斯寘彼枯魚

顧九扈

顧小侯郎九扈字農長文筆滚滚有飛湍瀠洄之致某故未識其人閱其文異謂是凝遠之器道民云其人長身玉立而神耐性溫茂稱其家兒昨再晤道民起居小侯及農長則病且亟若類瘵者昔年道民爲小侯求婚於某受之從臾之某以勛衛故不敢許更不知凝遠者不免折耶文不足以知年乎天其佑徳且無論農長當不令小侯一子輒夭秋杪過毗陵再就冶生詢之倘或霍然起耶冶生農長今歲師也道民湖海之性久反別無異又攜歌童自隨且欲裁其婦他年歸天之費令縱覽西湖沾沾自快如道民亦奇矣

陳迹

見原周氏子出家積慶庵少時重聽對人輒笑和眾作務常爲諸行者先意所不愜肫如也或謂原耳不能聽是非省了多少閒是非原欣欣如是如是

一明徐氏子出家棲雲房性便爽笑語劃然去無口吝於懷晚更靜重見人道故時有欷歔之色年五十自懺無禪於佛法悲涕不勝未久卒

惠心方氏子出家樹中閣嘗慕雅宜山人之筆摹輒肖多取名下文錄之毋令辱吾書也秀目有神膚冰雪可念然厚自持不肯以言徇物久之遇諸途聞其聲喑矣亡何死

病居士曰往在大樹齋每一明披襟而至問所往來見聞未嘗不動色相語也惠心如玉人臨池自喜猶能想其循墻閒往之處見原非公事不出語不及之則低回過之矣予嘗以憶月下得原而原眞以予見也喜欲狂然斯稍後矣俯仰之間已爲陳迹豈浮屠人善幻而人者戀戀耶悲夫

螢

陣陣流螢穿雲暗度便令小簟生涼齊紈欲老杜子美忽驚屋裏琴書冷眞有味其言之也一莖腐艸編吐寒火向人除煩解熱亦復掩星芒騁殘月斯亦腐之至奇也而世以所化微之夫誰非腐化者耶暴明空飛不愈於褦襶走炎馳騖不止乎莊生夢蝴蝶蓋猶有輕華之思焉吾取流螢時一見哉向人生冷可矣梁簡文詠螢詩曰本將秋艸並今與夕風傾騰空類星隕拂樹若花生屏疑神火照簾似夜珠明逢君拾光彩不怯此身輕覽此有餘輝矣

秋暑

暑酷至今日止矣昨猶有間也片雲駕輕雷旋風逐逐從之若空遊四壁而人無與也朱霞半天如橊火煙霧籠之作愁叇也蟬聲急直而不收有收文字責候報者據案如附煬竈席如沈醉人酣臥其上湯湯焉而代之也喘喘雞骨誰能堪此吾每思王右軍北窗風暫至自謂羲皇上人徒聞其語耳

鳴鳶

有鬼車軋軋黑雲間居人嘩而向之方言曰懼以狗乃得不下此未必然傳曰前有塵埃則戴鳴鳶注云鴟也彼軋軋者鴟耶世以其聲之髙下徵風之狂恆其說特驗夜苦熱棄室而處有少女嗒然起於窮巷之間自謂庶人之雄也比就寢飆可發屋車之聲亙以長不亦徵乎

肺熱

十年肺熱每盛夏如燑火之將煙將熖也自脛達於咽蓬蓬上指矣腦滿湧皆空無所賴足如淩虛焉蹩蹩而不赴者猶在我也然如稿葉之旋風三卻而反矣其始蓋日月至焉已日至已﹝至時﹞湯沃之去者什五膏什七西瓜水什九張子曰吾蓋仰視吾廬而傷之吾始見楹丹渥而堊如黛如雪也非必有蟊蠹蝕之日遷月化木理箸立垣色若赭樞失其居矣故夫左闔而右辟者礎敗也首進而步退者火上也人無閱世之能百憂煎心勞之以寒暑𨿽有容彭安往而不得頹圯哉是故無揖讓而罄折無怒臂而蚓揚其言嚄唶其步蹣跚近死之聲譬如寒螿登木暗咽咽而不張

早計

風雨如晦虛堂致有爽气顧不知煩暑何之矣朱方黯謂且冷輒思著新脫故此太早計見卵而求炙耶相視一笑乃別入臥閣子下紙窗髡然風來疏欞間甚力雨絲瀝瀝幃冪盡濡云安君蓋兩手裝之輒飆去或附骨而穿其中猶髡窗也則相與支潰抵決何不至焉張子笑曰吾已知招不來麾不去風乎𨿽然其事也大塊噫气䢐秋則鳴木葉將脫威之以兵巽女戒塗告予靡寧予何迂朱子之早計其有感於白露之將零也耶

王孟夙

涼颸驚秋甚有類孟夙其人也衝泥踏水冕而漢言桁楊鎖鈕糾紛雜沓奚翅蒸熱悶人矣朝未及夕晞發松陰濯纓苕水掀髯長嘯與山川相映發宜何如魂夢哉癸丑夏先世長臥病僧捨孟夙訪之勸食人乳以滋榮衛而世長顧見孟夙面目有光毛間膚際多作紅玉色笑曰相君之面殆是耶孟夙不答退又謂予諄諄言之自悔其晚也孟夙解組時語人云一官匏系髓竭神疲入山之日便不欲茹芝餐柏聊試築基焉此語龐雜然可信世長之所見於孟夙不謬矣

田者

甫旱輒雨旣渥乃止田者大悅不二日猶有憾焉曰其誰灼我以火而噓之又嘬之以蚊我何不爲西北之民予爲解之曰令爾爲西北之民其將嚙汝以蠍不日而滅汝無苦熱又將凜汝以冰使汝膚裂矣故曰有餘不足天之道也得隴望蜀人之愚也故曰君子委運而不爭得少旣足是爲遁天之刑

志遺

志遺一卷成亦了卻心頭幾許事也吾家素業無論今日此僕僕作勞者總苦海男女錄而存之毋使泯滅女知其後不邁種起乎卷首數言實出肝膈子孫不信鬼神信之嗟乎嗟乎昔昔夢爲僕役昔昔夢爲國君其夢一耳夢中之事易生顚倒君乎牧乎哭乎笑乎斯亦惑之甚也已

好古

有以好古貧者披杏壇之席執虞氏之器策鄧禹之杖曳東郭之履而乞於市曰誰與我圜府錢也有擔者杖之李不顧擔者曰仲子李也瞠目而謝之曰我始以王戎李故弗納謂是漢以下物也

害飲

有嗜飲者夜夢壺焉驚喜亟呼其妻躁之失聲而覺自訟曰冷飲之何不佳自是不復呼燥酒矣以爲呼之害飲也

合釀

甲請合釀謂乙曰我水若糈乙愕曰然則何如取之甲曰亦水者取水糈者取糈耳猶是水與糈也水入糈而糈亡糈出水而水貴此未易得其解也一人曰吾餔其糟而啜其醨令甲乙不失貴矣釀可合也

小閉

茂仍以間詣予知予久痃也自言初夏病小閉法宜食桂而醫者持之凡五日悶幾殆思飲而盡溺如常飲方如常不多於用桂乎哉經云血虛則气不升不升則閼閼則水不降而醫者莫能及也嗟乎學醫人廢夫學豈有是哉茂仍以飲導閉溺如常矣乃至今不得見風久閉之潰利於決川夫其艾之人不能勝之歟

囊螢

書生以囊螢聞於裏里人髙其義晨詣之謝他往里人曰何有囊螢讀而晨他往者曰無他以捕螢往晡且歸矣今天下之所髙必其囊螢者令書生白日下帷孰詣之哉

頓

雨無爲於室索漿飲之不知其過也頓焉始以過其飲頓也旦日未嘗飲頓如期此有頓習矣頓者形神之大迷也一蹶開之莫覺於此其將老於頓而遊焉卵之殼歟胎之叻歟捧之喝之不足名其劃也故頓而覺者形神之大覺也

此日情性

不與僧孺語甚久顧嘗集念以候交旣見輒失之但出此冊聊爲一笑而僧孺以予之眞有樂於是夫予則何樂焉要以如意而云大言浮語都非所屑令覽者知此日之情性面目不假於人故以爲撫掌之資喓喓艸虫不自意遂傾人耳

狗

乞者投股日中而臥狗舐之叱曰畜故是汝家物何不待也不知有待之而非其物者狗多也以爲不如今之舐之也

夢管先生

管先生號虎泉故李中丞婿也先子弱冠時嘗稱莫逆云先子之喪管先生來弔哭甚哀且曰將詣太僕長安當爲子訃予泣謝之是夜夢太僕與先生同在魏恭簡祠下遣邀先子泣而省私自念此何祥也先夫人曰汝家大考嫁汝先姑而娶吾爲婦中丞亦嫁女於管而娶汝姑皆同時日往來之誼自此始也三人者旣情好又苫次之語豈有因焉何惑乎管先生旣抵長安因訪故人居庸死焉而太僕亦以是歲十月歿於京師矣偶憶往事用識於此

中秋

山桂盛開明月如晝天香飄忽花影淩亂與元初輩小飲山房呼雪崖閒步野田陟仄徑有小犬伏葦中作豹聲民廬佛火聚散村塢間念初秋吾谷雪後破山畢竟一了此願也歸附小舟旋風忽起而月色愈淡愈麗兩中秋如此豈來年燈夕之占乎

秋葉

秋葉純黃者上斑衣次之水紅又次之卉之品百無麗於此乃其憔悴之神多在爛熳之際其紅鮮以悻微縮其綠膩而紫暗其黃特韻然無餘籬落之致殆盡而韶華不存豈相家所謂色嫩者耶老猶履霜不安寧也夏初乞之朗僧甚旱不堪其憂今盛敷榮致足撫掌持螯拍浮之酣十餘日豈顧問哉

今昔

云安君露香於庭修中秋事兒童皆有欣肅之容緬想先夫人整衣達旦誡侍兒更臥起然無寤者今昔心情卽兒童亦稍異矣念此遂不成寐宴坐息舫中冷螢穿戶捉得半牀秋水

不作客

病眩三月有折柬相招者隨制一短刺謝之故有旣謝而聞者矣以此頗知不作客之適爨貧客至落落又略諳不作主之倫獨耳根甚貪未必月知所無居聞怏怏然有一法溫故而知之可也

論脈

夜來與季弘論脈殊悔十年不讀書也安身立命誰切於此世之君子自謂恥一物不知卽浮屠老子外國之說或能彊記而浮沈遲數尺寸之候未有聞焉偶沾一疾舉吾親與吾身付之脈者之五指此寒此熟此死此生彼是相持而吾茫乎莫能自名其所以也夫與圈牢之養何擇哉

王奉常誡子

王奉常誡子書云自今以往杜門省費惡衣菲食我爲汝先汝爲我守子顒蓋嘗誦之今日閱其全書不覺赧汗世祿之家才名滿天下猶諄諄以好事好客爲戒況乎產不及編戶名不出四境者哉稽生謂讀莊老益重其過故嘗心惡斯語艸艸匆匆愼勿輕看過古人書也

陶周望與弟書

陶周望與弟君奭書今人不曉作文動言有奇乎二轍言奇言平詿誤後生吾論文亦有二種但以內外分好惡不作奇平論也凡自胸膈中陶寫出者是奇是平爲好從外剽賊沿襲者非奇非平爲劣骨相奇者以面目波濤奇者以江河風恬波息天水澄碧人曰此奇景也西子雙目兩耳人曰此奇麗也豈有二哉此古今跌撲不破之語其意非造於陶至陶始暢眞令人讀之可盡而味無窮也末又云弟曾見我終日翻講章否做五篇七篇一歲至數百篇否喜看古書亦有幾段成誦否此又一味妙悟惟周望能爲之惟君奭能聽之以語中下根人則不可王文肅公常言做人做到閣老乃妥作文作到閣老乃佳如是方爲識癢痛之語周望猶未免資質用事也良工苦心此事難說

王安

口元旭先生以內艱歸聞訃便行屬下吏有不及弔者此於事理宜然而世莫能爲告別上官動以旬月廉敏之用豈有異術哉裝儉不欲混人又庭無滯事一身如葉矣昔在癸丑王坦老以十月初七日聞內訃十二日行衣裝書籍皆畱署中至明年五月始從萬通府送去此亦近來未有之奇也

五戒

吾境甚閒心獨擾吾念尙彊神獨眊擾則滋垢寒儉屑嗇皆以爲情之常眊則迂遠衰容習懶皆以爲老之癥蓋有生平小自振勵而暮年不逮庸人者吾見其人矣戒之戒之

許子洽

許太公治生之暇讀書不輟其持論以長厚無競爲本子洽兄弟恂恂明經涉史多所纂述亦人倫之至快矣比聞其魚軒賢徳爲能順適子洽之意令人慕嘆無已故不知其通曉文義爲子洽左右掌故也物生不齊福不可備而子洽處之眞有謙謙不足之槪天之厚子洽何如哉

白陶

傅孝玄好取景於盆盎之間有白迎春不盈尺甚加愛護至與淵明集並列額其齋曰白陶孝玄自謂卽嗜陶不勝其嗜白迎春也嘗臥病舟中冬初微熱而病體又怯風甚水窗夜不扃曰恐慍吾白友繪圖而歌之使某爲記某政不得其解未下也孝玄方病腸癰有潰決之苦而索記甚急患難寂寞之交有如是哉吾知所以記白陶矣

登尹山

過吳葑抵松陵嘗往來尹山間時多早暮今日蓋一至焉棟腐礎頹從破壁讀髙皇帝禦制落魄僧詩又讀姚少師塔銘眞可並垂不朽而管大夫爲和禦詩四章多感慨透悟之語令人悵然有僧如山者疊跖繩牀納履超謁問尹丘所在則云已寄死甫裏寶勝寺低回久之而出

古柏

自震澤西有普濟寺寺有古柏一株大可數圍而屈偃山門之上若中斷而倚者枝葉扶疏菁蔥蟠郁久乃與屋相得條皆上指若遊龍盤螭欲竄欲突其勢可望而盡其槎芽穿互不可名狀也寺傍有三賢祠亦不審爲何人壬子歲曾經其下鬥風不欲停止今日又風利不可泊夜宿東阡稍聞問沈千秋土人云臥病如昨風流蕭散人那堪五年藥鑪邊也

老桂

苕溪施水庵有老桂本可合抱枝覆兼之其髙十仞周廣三十丈許每秋盛花香雨繽紛黃金滿界庵僧編帚擎畚忙忙作掃花使數日乃已顧莫如其勝也而溪上人亦絕無賞之者酒盆茶碗皆未所嘗何論題識然此樹竟以是得全其天年而僧亦無害卽不韻何患焉然則苕溪俗賢於他方遠矣未遠又有圓證寺丹桂合圍秋風紅雨狼藉不收較之施水卽不以香自伐未免勞人

靈薈

瘦居士刻靈薈一卷皆羣僊附乩之作絕幻絕奇然非眞有僊人爲之也居士負邁往不屑之气釀酒如河揮金如土不足快其致去窮蠢萬卷務廣博物志以抗張茂先而又不足乃溢爲離奇夭矯不可究詰之事如居士者援筆爲詩人運覘爲僊爲開元皇帝爲陳王子建爲李供奉杜工部諸人乃至爲徐掌爲獨角山鬼王斯眞異人也哉𨿽然當其時卽居士亦必有不得而自主之者政在可解不可解之間僊人乎僊人乎卽乩而是卽居士而是焉可矣舟中無事漫摘其句之最者於此

擊楫中流靜雲光翻蒼茫﹝采菱陳王子建﹞廣陵一曲淚八月沸江花﹝無題嵇叔夜﹞月出燕山冷風飄雁影愁﹝秋閨曲﹞輕衣依葉舞疏影淡波光﹝白蓮花﹞風吹蟬語數聲秋古木險森隔酒樓欲任涼風飛不去午鍾隱隱促行舟﹝卽景﹞倒開明月冰千里浦口漁舟不掛燈﹝無題李供奉﹞孤燈織就機中雪﹝蟋蟀吟杜工部﹞流云澹如煙長天逐秋影﹝夕鳥李新戌﹞煙飛光若水漠漠澄林樾﹝南莊秋夜王右丞﹞石臺拂露花如艸溪樹生煙白乍靑﹝秋夜卽事﹞新泥拂地梨花舞﹝白燕﹞野戍悲荒艸黃雲帶晚睛﹝遊下菇城﹞云迷祗樹冷雨散落花靑﹝何山廢寺﹞月落掛瓢僧入定梅花欲舞松梢雪澗口時鳴雨後琴﹝歸云庵﹞春風如入遼陽郡應傍口人臥錢衣徵鴻似得邊城意夜夜空庭帶雪飛﹝閨怨劉隨州﹞俠气千秋貫白虹丹心六月飛紅雪﹝睢陽府君﹞三尺飛虹開綠玉云枝天矯石根促天目山寒山樹小谷中百歲花初老﹝庭下天目松李協律﹞何處扁舟還棹歌深楊樹杪落魚蓑回首荒村不相識逢人錯問洞庭波﹝戊申紀事升庵﹞忽然睥睨天地空鶯聲嚦嚦落春風﹝少年行靑艸僊﹞五侯結客能知客俠士論恩不論讎殺人寧俟飛輕箭隱踔微茫看不見戰士無聲走白沙中軍奪色迷靑電吳鉤悲夜月易水擊寒聲報恩心未死俠骨气還生千載遺編猶飲恨令人空復憶荊卿﹝讀劍俠傅﹞千金買笑不盡歡百金擲地頻呼酒顧盼只餘今日意紛紛終是路傍情﹝平陽伎﹞樹樹飛香不見花紛紛落葉遙歸路﹝看梅掛瓢堂主人﹞山云黯淡天欲低艸衰石冷空迷離﹝短歌獨角山鬼王﹞

二遺

怙恃之子畏而驕卽畏亦驕也失恃之子頑而畏無教故頑非其母之顏色不時及之故畏吾徵之舟人之子矣寒飆乍起吾江南二遺不必寒於家之兒女也母在而寒𨿽寒何病吾念二遺政念其伺忍顏色默默低頭就之可痛也可念也

小憩

風日明麗黃雲覆畆信步鹿城遂依巖岫小憩王氏墓傍逢故人問存沒非獨人事多端幾欲陵谷遷變六十七甲子信亦人間世之一局乎悲夫

王管

管席之王國重皆寘乙榜而國重捲尢爲範東昌所識賞諍不得解遂以落格可惜也士患不遇知己旣已知之矣又不免品序之厄然文章故自有定價而通塞疾遲之數人力向與焉國重饒瞻力多磊落气不妨耐久

好菊

王文肅公喜菊多蓄異種杜醒陶造之卒見白剪絨不覺身入花叢間都不交一字文肅笑曰君興故不減吾乃贈與之常夏六月文肅科跣擄地手捉菊蝥鄰叟意花丁也頻呼不應直入蹴之文肅曰叟愛菊耶亦贈與之此二事可稱佳話如文肅可以言好矣吾鄕魏孝廉善價訪菊旣得多羅置倉中不宜視客有求看者輒出之袖中曰此甲此乙其好更不可解也

海盜

海上有巨盜孫繼宗榜擒數年不能獲而王鳴臯赤手縛之身被四創受杖幾百愈力不捨鳴臯曰吾但見其手腿便利故瑞意窘逼脫知其爲繼宗則不可得矣然就擒之後吾處此甚難海上三百健卒誰非繼宗耳目向導耶某問如是何以成擒鳴臯曰彼直盜賊之碓寔無心腹可仗吾所難處政在內地爭功之輩耳鳴臯雅好讀書識道理故其言如此又曰太湖揔練楊國柱者與某同起家其武健故不在某下

速化

僅此色力可未衰憊無柰痛心之事刺目煢獨之戚怵懷晨夕間覺精衛毛裏都無所賴譬之霜曉秋葉忽忽憔悴令人不復別識乃知形生之候其變也以漸其化也必速

人生

嬰兒離母而悲見母而喜索棗而啼得棗而笑嬰兒之智已此矣歲月逼此矣晝動晦息暑露寒居醒治醉亂人生之智已此矣而歲月逼此矣豈不大可哀哉

眞哀

過眞義送顧夫人之喪因謁丹谷先生墓敗棘鉤衫黃茅割面墟墓之哀無慘於此而左旁更穿一小穴當是魏氏之子孫魏故兵部贅婿受產主祀者也荒涼野艸責有所歸而穿穴其旁猶曰魏氏守之矣旣死之迹揔屬輕塵不祀之藏尢堪酸骨吾爾時虛顧難期眞哀自涕

許曲陽

許屺懷爲曲陽寄視恩綸冊覽之使人生敬中泠先生丰度詳雅居心寘潔應有此兒曲陽故有殊俗之性可兼名實一行作吏乃爾淸勤觀諸蔫剡所云不愧廉直自遂矣曲陽嘗自語與吾囊金帛令子孫多過孰與後世子孫奉嘗我不如桐鄕民也斯亦無言不酬卓然有念者歟親在捧檄親沒寶綸此豈人子細事觀中泠夫婦兩敕備寫至痛雅非艸艸完局者所能微矣風之下也揚名一念亦所時有不能不三致嘆焉

周先生詩

世稱海門先生都不曾聆其作義今日始讀其所爲挽李禿翁詩知眞正學道人持論極平眼界極寘憐才極切其詩曰半成伶俐半胡塗惑亂乾坤肝气粗惹得世人爭欲殺眉毛狼藉在囹圄又曰天下聞名李卓吾死餘白骨暴皇都行人莫向街頭認面目由來此老無有一字破綻否有一字不墮淚否

天忌

張賓王耳熱後細誦新義大有遲暮之感更復自疑筆底頹索其意殊可念也某謂天生才具除自免外決無干休之理賓王墨楮間晶晶寶色豈終埋沒李衷一自癸丑開榜後誓別長安家居自老然目光四射持論亹亹不休恐須一戰李愚公內外憂阻故不礙其邁往之气葩經一人定自虛席人言袁小修篤疾賓王云此妄傳耳丁未之役當事者競覓小修至取薄蹄戲書袁胖捲已落吾手務相矜眩今復十年於此矣天與之天忌之此眞不可解也

茶菊

甘菊單瓣味香甜性宜分植駢久則瓣漸稠香亦漸減寒菊差耐滿中小鈴簇湊成枝俗謂之金鈴菊予所意東籬故種不過如此顧未聞有茶菊也黃介子自顧山來貽茶菊一本花似馬蘭中滿不鈴而香韻淸遠殊有金石荳花之气絕不類菊名茶當不誣耳顧山菊冠江南其小品亦自超

武夷茶

武夷諸峯皆拔立不相攝多產茶接筍峯上大黃次之幔亭又次之而接筍茶絕少不易得按陸羽經云凡茶上者生爛石中者生櫟壤下者生黃土夫爛石已上矣況其峯之最髙最特出者乎大黃峯下削上銳中周廣盤郁諸峯無與並者然猶有土滓接筍突兀直上絕不受滓水石相蒸而茶生焉宜其淸遠髙潔稱茶中第一乎吾聞其語鮮能知味也經又云嶺南生福州建州韶州象州注云福州生閩方山建韶象未詳往往得之其味極佳豈方山卽今武夷山耶世之推茗社者必首桑薴翁豈欺我哉

九月雪

秋冬間風气如暮春知必乍冷頗誡家人爲寒具但吾力不能具者且止夜臥故絮中覆肘漏足酸風淒其透人念卽冷當不遂如歲宴乃不知雨雪霏霏幾封條也九月雪江南絕少或言令已初冬卽初冬江南豈遂雪耶寒暑速變人事參差恐冬春之交不免疫厲則如之何

脾濕

醫經云秋傷於濕冬生咳嗽又云因傷肺气動於濕則爲咳嗽吾每至六七月煙生喉舌覺肺气脹滿夫安得淸每秋飲茶發不暇節輒索茗荈少可三十碗許肺气不淸而動於濕其咳嗽宜矣昨晚食後咳不及輒唾唾復不可止而啖食殊不能少所吐痰涎亦略相當倘從此日甚終爲肺傷脾濕之癥卽內開七情此二事故其根腳矣閒時書此以待忙用可不至大錯也

李魁

有百歲老人李魁飲於鄕其二子以竹輿舁之而行觀者塞路蔣適老令詣某巷滿不可出乃就輿執手與語神明湛然手微顫或云尙未著絮也老人不知書亦不識城市自言其少時以賬貸曾一至縣有長女年八十先老人死矣吾令人熟觀老人貌殊不鄙野但瘦甚多斑長不滿六尺庠友周之從因勘租至其裏物色之歸以告侯遂延致賓飲一時盛事也國朝魏侯守郡周壽誼爲上客年百十歲自後毛尙書亦年百十皆吾鄕人今復見此老豈易哉

張如

月下遇張如光逗衿際所著靑衫政與瑩肌相發敏便之性都從閒閒中出

李超無

李超無負異人之姿而有無賴之性酗酒發狂易爲世眼所物色浪得無忌荊軻之名卒以賈禍豈不冤哉超無聰明小孺子𨿽復顚癖要爲禮義所可遷化視之太奇疾之太甚宜其及矣所遺詩若文盡輕脫可喜受之云令後世讀其義謂詩人故嘗作賊雅亦不俗

卷九

懶城

形神不親讀書無所感發俯首輒睡豈昏默之守乎將齒骨旣朽不復浸灌歟昔人擁書萬卷不假南面百城吾且辭百城之王退老睡鄕矣王子曰八埏之內蓋有懶城云邊孝先嵇叔夜嘗至其境其後修文之士惡之遂與懶城絕噫嘻安所起斯人於九原而問津焉

陸懋仁

家先尊與陸懋仁先生善甲寅之寇先生爲賊所執令擔戟髯而走僕僕然先尊遙望見呼之而走益疾旣脫語先尊曰吾爾時謂不免虎口矣其後見某輒嘗言之某猶憶先生村居好藝花果每冬月輒懷橙橘相餉猶衣白紗衣風度朴略與先尊奕必竟日而去去則步步惜別也今日再見其子純卿問其捨則爲墟矣然純卿客遊二十三年能自立得返吾裏二子皆束髮授經苦心哉

甲寅遁囚

將詣海虞長年艤舡相待與約曰黎明當出關明久之關不發使人偵焉曰方大索遁囚誡守者二日不啟關矣蓋有酒系者獄卒皆大醉囚乃縛之而去去者十三人隨獲七人旁午從民捨艸間獲一人皆折其足未獲者五人故曰三日不發關言必獲乃發也昔彭侯爲縣外府災侯率僚吏救之囚夤緣爲亂多脫走市人搏之取市者刀砍搏者中面得不死事在壬戌去今五十三年猶憶家姥負某東望火光矚天委巷中戛戛有金革聲意色大恐然無弗獲者或言囚何以知不免獲而故遁爲乃不知政猶知不免而故盜也此所謂行險以徼一幸者也天下無幸民則天下可無事矣

仁

每思仁以爲己任令人茫然此非有大力者不能長樂老所謂佛也救不得惟皇帝救得可念也腸熱手冷人何益此世界毛孔事耶

懌

𨿽有富人不能金屑其目言外之無與也每煩暑爲虐須冰片少許眼得不脂乏內藉外果有此理乎冰片政與黃金同價與屑何擇焉吾終日視而未嘗睹脂則猶人用則過人非怪何哉

求自見

從來此道中人大都求自見耳何論稽談阮嘯各用所長卽元之輕白之俗郊之寒島之瘦李之鬼皆務自見而作病處故是佳處也文有俗筆決不佳無俗腸亦決不佳故嘗欲子居更求之徐聲遠云文字須一目一機局引而伸之乃至如鹿角之與菖蒲花其類甚幻然非聲遠之言也東坡曰一身不成二佛一佛能徧恆河沙諸國是在道中人矣

訪白民山房

或告某朱白民淹畱公亮許以俟公或曰計行矣某謂不然白民卽淹畱俟某當不在公亮且不行亟訪元初山房白民聞予至隔墻笑舞某亦笑舞於外空若答響某語之故白民笑曰何以知不公亮而元初某曰故知不城而山中耳已相視黯然淚淫淫交於順痛某之失世長也元初與雪崖倒屣而前四人相顧都失其所欲語已何非鳴至旣飯訖白民索紙爲作一竿相貺而元初之侍者爭就幾席捨者煬者俱有求贈之色某笑曰漢川修竹賤如蓬於君何如白民掀髯酬之無貴賤老幼各得所欲而去

訪公亮

某與朱子將訪公亮東城之寓地頗囂雜更不宜暑而公亮處之晏如知公亮之進乎忍也然其侍者形貌甚削蓋不能以其所忍達之所不能忍矣受之偵某在公亮偕其猶子仲侯曁許子洽徐叔美相就望之如玉有不衫不履之槪者仲侯也公亮命酒使諸文雜歌新令侑之某方病眼爲盡三蕉葉而罷涼風亦旋旋起仍宿舟中

分關

頃爲髙陽氏作分關嗟賞累日何有蕭山公成進士幾三十年畆不及於死又三十年其家賢子弟更直辦事不自與庭無間言至繕部貴顯孝廉薦鄕薦久之始議均析析又讓所美而就所下欣然自諭適志如其家今日者哉或曰夫如是則關可無作是不然吾頃者故言之矣其家兄弟叔侄毫無背面異同何煩口頰長此空言然而事系分析理合謹始不爾故恐知和而和不以禮節之則張氏之忍徒釀乖離故不如分荊荊枯存荊荊茂曉然知修讓之道也孝廉每見其尊讓腴居瘠意色都快髙陽氏方興更在斯人矣陽气寤於大夏故其成萬物也有力夫豈虛語然就中更有一事今仲所授產李氏物也李翁以重婿故不欲取贏於蕭山故當翁旣歿其子亞夫稱自父命折券完璧斯亦古人之髙誼矣孔子曰或猶及史之闕文也有馬者借人乘之今無已夫

有年之象

澍雨崇朝幾尺有咫而風不大烈眞有年之象也七八月之間旱雅非田家所堪然不知水潦風狂將生蟊蠹其害政與大旱等五行占驗要在中秋前三日過此以往實時時破塊無尢矣天其福人杞憂何補政如在娩之婦見花之童常欲其順不害耳

白氏子

口口宗文有來脈才情之家故所絕少其卽子祥妙有淩厲之姿收以眞穴爲甲爲鱗爲雲爲雨復何疑哉吾輩婆心正切欲令其句字皆調於適不至拔木發屋揚沙也紀其一二爲將來之券云

私試

戊寅某讀書大樹齋始與闞久揚爲文字交而久揚方授經童子晝日未遑但卜其夜雞鳴而至平旦而畢要以一日爲限方初秋時風燭淋漓莎雞嗚咽更相憫已相樂也未匝月而大母晉孺人感風疾蓋中秋前之四日也倉皇就捨侍先君子迎醫檢方未嘗解帶重九後復修其事顧視明月而樂之彼一時妄謂人生不得意未有甚於此時者矣今夕何夕較視前念更何如哉

張時可

張時可揮金自喜意有所愜𨿽傾其囊勿卹甫三十選爲冏寺參軍未久懶罷亦遊戲胡廬中矣年來種秫釀酒不樂城市其鄕之人喜就黑頭郎飲而齒乃口今日詣某語其故頗用自恐某曰郎彊者死之徒君何用焉時可笑曰公乃自喜舌存耶命酒更酌剌舡載月而去甲寅八月十二日

捉月

標指見月畢竟屬明眼人盲者無與也吾每喜雙眼不拒三光自先世長之歿余明殆盡萬里孤懸之魄不復了然於目矣小婦忽有寒暑之患夜中不免一起彼熒熒在地者絮耶乃不知故人相窗口際也以手捉之啞然大笑無眼人帶夢猶復拾得這些

月

月明如晝殆是女中丈夫之云也故有丈夫所不能至而女子至之者矣何疑月乎何也日之光不韻而月韻也日之明了了而月不可了了也不可了了者其韻何如

貪

八月十五雲遮月準備來年雨打燈故有是占然未必驗也又況方瞑而云旣更而月乎人生幾中秋幾燈夕柰何以片時之云失兩淸夜料爲造物者所不忍矣人年三十如下弦月然則六十而羸者將猶載生魂耶人言貪吾見月始欲貪

殺不辜

劉眞長言小人不可與作緣𨿽然更不可與作敵作緣之禍如引蔓艸如近婦人作敵之禍如犯猛獸如服毒藥諸君以嬉遊之故不自重而與之敵𨿽至於殺不辜猶未知所稅駕也

己殺

達師棒下多度人而世有用其術於家庭父子之間者吾見其懟不見其度也卓老紙上多罵人而世有借其口爲意气肝膽之用者吾見其荏不見其意气肝膽也大冶鑄金金踴躍曰吾且必爲鏌鋣大冶必以爲不祥之金今一犯人之形而曰人耳人耳夫造物者以爲不祥之人嗟乎人耳人耳猶不祥況肝膽意气哉而非其有乎不祥之實則足以殺其軀而己矣𨿽然其上人殺其下己殺悲哉悲哉

甲寅秋分

昨秋以八日分今以潮生日較遲十日也日者言每分至多不利病人昔嘗爲先世長憂之而此日獨不然未辰冠幘儼然而至侍予艸堂言笑之間爲加匕箸吾爾時眞覺日月淸朗神情開滌也時移物故我愴何如加以暑毒未消西風相苦謀質晨炊未遑其夜紙窗竹屋新火淒惶方欲掃此四壁釵痕修補隙而楊長倩誇我湖上樓記便覺境往心開不知今夕何所

秋老

錢仲侯報我山中桂發始知秋老吾窗前一片月俱在屋外庭中亦有木樨二株榦不暇枝葉如捲耳向人愁縮了無吐粟意年來貧病相習未嘗作厭離之想入秋已還伸腳偃臥輒思異境得之欣然鄰雞破夢悒悒不樂

是母是子

故侯王松筠先生之二子偶來省祠寓西林僧捨有結髦者持百錢跪以進二子訝之問故其人曰小人有母荷侯之徳不果失身於彊宗後舉吾等二人臨終誡吾等『汝曹料無能報侯請儲瓣香告之大山長谷侯之靈必在焉』且訴且泣二子亦泣謝而遣之其人必得請乃去嗟乎此母以不失身之故徳侯而結髦者不忍忘其所以有此身以白母志斯兩賢矣若夫侯之徳在民間如此者可勝道哉吾鄕十萬戶五十年來誰非休養生息於侯子之子孫之孫應若而人使盡如是母是子則亦非王侯父子之意矣侯居官不肯以手捉錢而五十年後能以百錢遺其二子亦榮矣哉

率爾

空翠莽庭秋蛩四壁容膝之座頃爾虛間白日沈彩雲情暗淡忽憶香山舊房詩雲遠壁秋聲虫絡絲入檐新影月低眉牀帷半故簾旌斷仍是初寒欲夜時暗步徐吟黯然欲涕而龔季弘適來相詣張燈小坐爲設枯魚漧豆數酌而罷覺一飽之味無餘率爾之歡易盡

朱子魚

朱子魚文不盡才功不及志而疏宕通明綽有千里之致多情少至亦不失快士气色倘有諧佞之物相遭終益其過決然捨去下幃謝客縱復頹冗自放故可令人刮目

智量

朱白民遊黃山取貲於竹用不盡輒以飯僧周急某持十指乃不能給一身與家人分挫鍼絣澼之利而索文者日盈其門人之智量相越焉可誣哉

知命

黃葉無風自落某之時秋天不雨常陰某之境違境易時不祥莫大焉湯先生有言公逾知命知之而已矣命之而已矣僕年耳順耳之而已矣順之而已矣

金葛

張子松言葛孟文已死不覺悚然孟文與予交甫弱冠耳其文滿而有力盡可命中己好爲艱澀之語心甚不然之旣予病廢亦不復見孟文作義矣先是有金仲瞻者其制舉業略與孟文等而入處過之旋亦夭歿惜哉仲瞻多情人也凡文不滿者不發气索者不壽予於二君子失之

掩骼

徐嶽生以冰淸命來請作掩骼疏其言曰州故有漏澤園而人諱其名貧無葬者多不欲往乃至裂棺蕭寺暴骨原野鳥鳶螻蟻之患慘目傷心夏五六月穢燻天地較諸釋氏荼毗之法眞淸淨大海矣可勝痛哉語有之骨肉復歸於土儒者之道也吾儕頂立天地於時何補請置髙阜地作義阡掩之然不敢專也將白當道子豈有意耶嗟乎此仁者之心也仁者之言也人生世上何富何貧卽裂棺暴骨總歸於盡但以誘焉皆生之人目擊其痛而不爲之所不尢甚於鳥鳶螻蟻無知之嗒嘬乎吾聞吳興有朱叔紀氏精誠堅固行之數年矣合請其收埋錄觀焉觀旣乃焚香紀其數款於左期以來月之朔爲諸君子疏之嗟乎某旣貧且病動不敢爲福先觀喜贊嘆倘亦無所礙於世乎

一時節凡埋屍隨時舁至卽埋爲妙至於大收合葬必於十二月三時之暇人肯效力且臈中百無禁忌耳

一報官凡屍棺之經官驗者俱封記南義冢決不誤葬然恐地方刁橫者出須具呈道府委之縣捕責成各坊總甲開報並令具結狀方可

一屍骨凡屍有四種一者棺二者骸三者枯骨四者煨燼余骨棺不堪舁易以新棺不則駕以堅板覆之以薪仍以兩新具夾埋無棺之骸捲以艸薦亦以新棺夾埋之骨𨿽零散不可使錯須市綿肆中舊蒲包盛之一柔軟無觸二潔淨不朽三價廉易得也所慮土工貪多常有一人之骨析包爲二則當以頭顱爲記無頭顱者須滿包量與之值可也煨燼余骨已置瓶中誤損者斷不與值總之身親爲政不容輕托人者也

一埋法凡埋屍者尢當惜地其法從地之盡北處開一大溝從東至西盡地則止其闊八九尺其深三尺然後以棺鱗次中藏空處以包若瓶實之南云丈餘復開一溝卽以新開之土先掩初溝至第二溝亦埋訖於兩溝之中復開一溝卽以其土增掩兩溝以漸而南法皆例此不傷本地不借客土法無便於此者

一酬工土人開懇掩埋者計一屍棺銀二分一包銀五釐一瓶銀一釐七毫土工舡載殯斂則一棺銀三分一包銀一分五釐一瓶銀七釐五毫用力有難易故也

一施食凡餓鬼無地不有何況積尸之處雨啼夜哭見形聞聲掩畢之後須齋戒禮請僧就其地建立道場爲懺罪業夜則嚴淨供具多備斛食延一大徳登壇庶使無主孤魂不沈九地有冤怨鬼且升三界其功徳豈可思議者哉

己酉以十二月廿二日動工至正月廿二日止計棺之埋者爲數八百七十七具枯骨七百四十一包焚餘九百六十一具

庚戌以季冬朔日動工至廿三日止計棺之埋者爲四百五十一具枯骨四百二包焚餘一千一百八十二瓶

辛亥數目半於庚戌原錄云不具論

壬子十二月初五日始事廿八日訖工計屍棺之埋者四百八十有五枯骨三百十九焚餘九十

僞君子

有詛冤者頌其先之得意而詛其子孫觀者曰此昨是而今非信乎不然也此其先蓋不誠之極詭說以塗目前而徼幸於其人之終不較者也其頌也詛也不詛其死而詛生死復何詛焉然則不鞭其後而嫁禍子孫耶夫世安有行其意爲子孫計而不嫁之禍者故父兄僞君子不若其父兄眞小人蓋眞小人之惡陽僞君子之惡陰且得長厚譽焉吾見其人矣吾聞其語矣

夢王李

年來多夢故人覺而思之輒潸然泣下昨夢李亞夫衣麻衣危冠而殊制談言亹亹皆其平生好異之情王孺和襆頭儒服斂手相語恂恂如昨其言皆所未嘗吾久無好懷不知日月去人昨與張甫孟揖始聞桂花香有饋幹豆者而後知其落爲箕也暗苔漠漠無所與語煮秋葉數升啜之蹋壁便臥不謂故人來思共此歡劇旣覺得句云夢神若許常相共何不於今歸去來

曹懋思

曹懋思好房中之術不精其理削木人爲戲能驚椎魯人癸巳之疾頗賴懋思作伴好風涼夜無不偕也嘗戲爲之額曰曹某春方無眞戲法無假懋思亦大笑甲寅懋思年七十四顧予艸堂以手爲予按熱如火聚負予而運左右換不失其法久之不喘期以明秋再罷鷹揚試乃辭弓馬亦奇矣豈房中術年來頗有得耶凡懋思所爲遊世者皆非所長也其易學先天數眞可以買田築室而老焉然而賣數之術故未諳耳其眞實心可質衾影人皆信之樂與之遊不須粥技而活其壽而康豈非天道哉懋思嘗有僕應門能以鑷佐懋思飲食無所自顧戊申春予意甚惡應門事予艸堂數日低回不忍去予意其且病甚憐之不一月死

李緇仲

李緇仲自敍可稱編年亦稱實錄其百義可稱幾上之書述而不作李氏多才嘗疑茂才長蘅用其才不盡如緇仲所謂能盡其才者非耶緇仲每脫稿必政之長蘅惟長蘅之去取得信可謂得師矣婁子柔意不欲緇仲之文數變而茂初亦耳予曰吾家千里駒風气日上而家長蘅信之不知所裁恐其決溢而遠於世也嗟乎此皆愛緇仲之甚而過焉者也緇仲之才如川之方至豈惟日變抑且時化而不見黃河之決乎怒濤拍天崩沙陷聚落而後稍稍爲奔流爲洪爲渠久之復爲河也諸君子毋憂緇仲將自及然予以爲幾上之書其惟百義乎其惟百義乎緇仲自謂丙午義世人目之平平無奇此緇仲欺人語由百義觀之卽緇仲亦自平之矣

桂梅

桂吐一粟則香一樹則酷梅開一萼則淸而芬一樹則更淸蓋桂近而梅遠桂觸而梅閒也𨿽然向寒而酷非桂不能淩寒發天地之秀者梅乎桂爲味梅爲骨桂爲黃金梅爲玉

夢霍道南

某少與廣徳王景南學長某十年而近師事周先生雅相習王嘗言其鄕夏官明買金藏書狀甚悉又有霍道南者亦遊學於昆嘗見之李紹伯座交臂之歡耳霍俊於王年亦相埒動止馳騁多自喜之態某視之意其年長非儕輩人也庚午而後不復聞問而行卷中嘗一見霍道南名姓覽之慨然迄今四十餘年不甚措會而夢中見霍舉止如平生意爲先府君客束裝將行某禮送之甚謹而時及其往時嬉戲之事此不知何徵也周甲外人忽忽不自老夜聞安淳讀自謂有孫且長而寤寐之間年少無異某曾見外家薛宜人年九十多見其子兵部公盛時事望空自語或云人衰必復見其故夢而見者亦衰之自耶

揚善

昔歐陽文忠公好士爲天下第一士有負之者輒曰是罪在我非其過夫然可謂眞好士矣某平生了無寸長惟揚善一念每過其實往往爲親知所呵而臨事忽焉忘之庶幾自附於孔子其有所試之義豈吝攺過哉夫何人之難知也受某揚者居之不疑見某揚人者訾某多譽甚者望某之揚己不至而疑人之揚於某者必有說造誣勝謗漸且以某爲非人淸夜思之求所謂在我之罪不可得然而使其人如此者殆是某之罪耶昔有相歐公者曰耳白過面朝野聞名又曰唇不拈齒無事得謗蘇學士每見公恨不請其唇齒之說嗟乎某無歐公之耳豈亦有其唇乎書此爲將來一戒

鮑馬

鮑我生少負飛揚之才稍有詼气頗爲一時所物色而浮沈黌校間莫能自見嘗與談藝多礧落之思然而感慨系之矣某於慧業無所窺妄擁臯比初得我生旣得天閒便謂將來且未艾而荏苒年華驅馳南北如兩人者政復絕少然則穎如元孚沈如有之秀如淩雲豈可復得哉後之視今亦猶今之視昔矣天閒不釋於俗謂功名可立就某故抑之而不以爲懟故知天閒畢竟可喜人也

九月

小雨膏和不及破塊杞花承潤半吐輒止嚶嚶之蛩欲喑棲畆之云損綠艸煙近遠迷離桂子黃金銷落九月授衣愁看鬢絲如雪重陽在望誰家徧插茱萸香山詩曰暗虫切切夜綿綿況是秋陰欲雨天猶恐居人暫得睡聲聲移近臥牀前

包儀甫

包儀甫其中退然如不勝衣其言吶吶然如不出諸其口然人有稱其作義者隨所擬議笑而承之無讓甚矣儀甫之自知也從來文章之脈信在儀甫馮先生曰此事須結聖胎而儀甫結也吳無障曰要須有春和之色而儀甫春和也韓止修醇腴多寶光周玉繩匹之加艷焉其盛矣乎然此數公者皆得之則人皆知之儀甫獨否故曰世人知儀甫不盡不如儀甫自知

相

相家必有奇中故能鳴於時李鬼眼一見申文定便與人決賭此必壬戌鼎甲後𨿽憂阻不二其說卒以是年魁天下陳新安爲布衣郁候潮許爲五品京朝官新安竊笑之時僉憲方四歲適在庭中戲郁愕曰公所以貴者殆是此郎耶後用子貴封如兵部郎官周參政澱山方詣府郁曰此必本兵擁而觀之聞與太守語訝曰惜哉兩司耳此三事某少所嘗聞庚午猶及見李於閶關府君令予揖李卻立久之徐曰耳白過面名滿州縣然吾老不及見此郎成名矣因指其地角謂先府君曰還憶某十五年前語耶吾於法當餓死今嗌矣先府君好相人多稱郁某云何李某云何然而府君之物色人多不減李郁一時如楊夢洲兪海山之徒皆不及也戊辰馬參政卜居某里府君笑謂座客曰甲子之歲方載道歌鹿鳴而還鐘鼓懸吾右脇此郎當作黑頭公右脇鼓動矣馬果以庚午解省其後園居未五十也陳僉憲旣貴問吾官何等府君曰子必師貳然不免貧其後視學三楚服禦甚都庚廩相望而府君私於某曰此老如斯焉已法宜貧而驟富且有徳色焉𨿽然官則不至獨安所免貧乎試楚返竟謝政多聲伎之樂而常有塵釜之憂李中丞爲諸生辰起詣府君必卜其夜或問何語之多府君曰其人政可與語郎母少其貧耶秩二品貲十萬其剩事耳且必有相繼爲元魁者其眼鳳眼其唇塗丹其指筍而玉其神藏而償故知之府君奇中人未可悉數然而非獨法也蓋多參之人事而觀其文焉戊子始識顧元昭去府君之大病不十日矣問某此何郎予以元昭對府君頓足曰咄哉龍巖今年又中一郎耶乃元昭以貧就廣文選似未賞府君之相不知竟若何

前輩

弇州翁見人售古玩惟恐其不眞不能長價王世周觀戲法恐人言其非信多斂容焚香而後觀之此皆前輩至誠惻怛非獨好事者之性也人有睨弇翁之藏者曰奇而贗翁笑曰人慕弇翁而來安有弇翁也而不聽眞贗之數弇翁豈不知之其人愧謝而退

小橫山

吳中土木之工半居南宮鄕其人便巧而少冒破其地有小橫山袁中郎嘗以勘災一至小有紀錄而不能知其桃花之盛不減蟠螭去橫山不五里又有法華山每歲梨花盛開一帶浮綠中燦如積雪此亦吳中佳麗之區也裏有善民者曰徐東疇年九十餘能馳馬截眾望百考終今其子守耕亦年九十里稱善人如其父神明步履不異盛壯人每獨行山中遇其鄕之工於四方者輒問山川土俗與其人所荊堂宇塔廟有會意則欣然而喜或其人所得值稍贏更大喜小橫山綿亙二十里多稱徐氏徐氏云今日偶見工者王某問守耕知之特詳則其祖若父世相往來者也王某父鶴與其兄鳳皆忠實人能竟其業訊之皆老壽考終矣

史

錢禦史纂兩晉南北史其家太史公爲之序大要言世界棋局也史者棋之譜也史漢爲正局故可究房玄齡諸臣之晉書李延壽之南北史爲變局故不可究禦史好其變者而盛年謝事不無局外旁觀之感故有是纂云以某觀之人心之變不可究詰而史家之言實關文運某自少見老儒先生好讀司馬子長書惟恐不及取材模畫乃至剽竊文詞往往而是其後句櫛字比忽出於班氏之書然而不能盡讀者多矣再變而子又變而佛牛鬼蛇神爭出爲政於是目班馬爲芻狗詆書史爲無奇譬之云擾之代莫適爲主久之而淸言遞起無論房氏正史不入魚腹卽世說語林半供殺兔又久之而漸綺也則李延壽南北之作稱艷史矣某少讀馬班之文心好其說於他史多無所窺晚見南史而悅之自笑不免爲風波之民今觀禦史是編竊嘆人心之變不可究詰如是李雲杜自言欲合南北史爲一縮朒未敢任第作小識不知何時得請觀之

諸史皆一統一代兩漢與晉唐宋元是已𨿽其末分崩離析而一統虛號猶存三國分矣然漢獻帝延康元年明年卽昭烈章武元年後主四十一年國亡間一年卽晉武三分天下有其二又十七年吳亡吳故非正統也漢亡之後統不得不歸之魏陳壽之志三國也以尊晉故耳宋之繼晉與齊梁陳之相繼統宜屬南而南北史中分之李延壽世北臣也故不以統與南今一書兩史合而又先南後北宋齊梁陳與晉相次此所以明大統也﹝利瓦伊楨敍﹞

始爲晉書者蕭子云虞預謝靈運王隱臧榮緒朱幹徐廣幹寶鄧粲檀道鸞王昭曹嘉之劉謙之張口傅暢何法盛習鑿齒孫盛荀綽之流兒二十餘家而唐文皇詔玄齡與許敬宗褚遂良之屬共刪緝之大旨以臧榮緒書爲本而益附諸家傳記爰及晉代文集靡不博采兼收及宣武二紀陸機王羲之二傳又帝自稱制以成文焉是時玄齡爲司空𨿽裁定多出其手而兼集眾人之長要亦無難作者至若南北史則延壽追終先志而獨成中間卽不能無雜采然提綱列緯命藻吐詞井井有條旣精且潔以一人之手籍而成一代之言此未易治矣初延壽父太師多識前言往事嘗以宋齊梁陳周隋天下參隔南人詆北爲索虜北地指南爲島夷故其史往往訾美失傳略於他方而詳於本國思所以攺正未成而歿於是延壽追終之以彼其書彬彬乎雁行陳氏而紹明前人之功豈遂出子長下乎﹝錢受之敍﹞

詩義

周子居將詣白超宗請觀詩社超宗詩學淵源於唐中丞而海虞諸人皆自詫文懿嫡派國朝葩經之業宜萃於此矣某嘗以沈雨若作義視王又新又新大喜亟索其書義觀之又新莫善也又新雅以詩自負屈指當家不及白義某問之曰人言白義不減易之有太僕又新言如是將不令島賀齊稱李杜耶

在貧

在貧之日長老去之年促吾每不堪其憂未信不攺其樂

讀書

先府君教某文選熟秀才足故嘗熟讀文選至於今盡捲可憶又手錄唐文粹八大家集讀之皆可成誦至於司馬子長班孟堅蘇子瞻之書則如饑渴之於飲食其它泛覽而已或謂某多讀內典正不知某於此道如學佛沙彌俱從耳入乙未之歲館婁門郭氏空花日增忽念從今以往吾眼中恐不得見如是經典亟就圓明庵老僧借得華嚴善本誦玩各一徧又僧慈濟持示馮先生倡刻楞嚴圓覺維靡經亦各誦玩數徧予無目見者如大慧中峯語錄或其它律論皆授之學人兒桐居多晚好聽香山集則半出於石倩之口不暇數過矣然猶不能盡舉其詞人言讀書豈晚歲事耶

文

黃貞父白門九義羅玄甫一言蔽之曰竟不曾做然斯難言之矣昔有禪客欲指示人門版墻壁到處書一心字一人曰我則不然門上還他門字又一人曰我則不然門上不必還他門字不還門字恰是見得然必有心字斯有門字有門字斯有不還門字此未易徑造也某讀貞父靈鷲山房刾便有不還門字之意至於今乃得竟不曾做豈易而談耶孫子嗇初讀貞父義疑是成弘間物貞父之爲或弘何必子嗇後知之然謂文必成弘必嘉隆此言非也某嘗見嘉隆初學人士猶庶幾椎魯無妒心浮气則嘉隆盛矣而子嗇輩何必減嘉隆每讀成弘間文字古渾簡練成弘盛矣如貞父輩又何必減成弘哉故夫人之不成弘不嘉隆則必有爲成弘嘉隆者夫文亦若此矣其不然者聽其自趨自至而斐然成章焉可也

代殺

宋王欽若請以杭州西湖爲放生池功徳無量而蘇子瞻黃魯直諄諄戒殺尢極懇至子瞻食蘆芥詩云我與何曾同一飽不知何苦食雞豚讀之自令人心動五雲開山主戒人妄殺多引孔重釣弋孟遠庖廚而馮開之屠緯眞諸先輩又借西教以警發人心其間因放而起捕心因戒而開賣殺之路者故亦有之然而所全者不爲不多矣友人黃經父將還京見視飲食代殺論某讀之而心怦怦動也經父通明儒術現身宰官乃能搜取艸木之實詮其淸芬揚其淳潔而動引古之騷人達士詩章語言以示必可用而有味其心良苦矣有富者子藏白餐而患其粞之無用也爲說粞入腑臟不煩兩脾運化粞爲立盡周公馳笑曰此巧爲方便以賣粞者然而粞之易化誠有此理富者之言豈期我哉世人但不能善艸木之用見爲相苦有經父之論在不知何苦食雞豚人人言之矣經父以書抵予謂服官之始如初人暗地但持代殺心夜光明月寧耀於此耶

僕嫗

戊申張智死僕無逮事先王父者今年金嫗死窶無事先王母夫人者傷哉金嫗夫曰金愛蒼面蓬首有兼人之形性嗜酒雅不失事然嘗爲里甲賦幹民多結繩而辦亦不廢醉後貧死嫗無恆徳又不能其婦心憐之嘗召嫗使就某飲食久之輒請去蓋其分定人莫移之如此晚歲重聽而皙於視某所出入必停紡注視伺某過限而後紡如故某嘗舉以詔後來給事者終莫如嫗爰其死矣傷哉

雷震

沙村有婦姑相得而其子不孝者父死母再醮而婦姑之愛不絕也歲時伏臘相貽甚歡其子恨恨只如昨今年七月十三日婦薦蘋藻使其夫邀醮母飲食旣抵中途乃墮其母水中蘆葦叢之莫覺也扶服歸佯恚其妻曰吾固知其少顏色當不來何邀之爲妻莫疑之十七日雷雨大作其人愳甚語其妻必伏我盎下妻不聽乃柔身而夷覆其盎自蓋久之雨霽妻往出之則不知所在矣於是里人共其妻蹤迹之至蘆葦間其人跪醮母前而口就母乳若吮者震死矣天眼如電彼且謂覆其盎遂可自蓋乎哉顧章甫曰此聞之非幻云非幻者西林僧是日作佛事沙村詳知之

卷十

張元玉文

松陵張元玉稱某文或堪酸鼻或堪絕倒此自昔傳神之手有之吾文豈能如元玉言已觀元玉寄示六義如蔡少霞入異境人俗潔淸卉物鮮茂又如武陵年少裘馬翩翩要自有揮金不顧之槪如元玉文政堪絕倒耳

顏仲先

石門顏仲先以書抵予得盡觀其所爲玉樹山房刻及甲寅十義蓋苦心此道而漸近自然者周安期嘗言石門三顏當不虛耳仲先云自幼聞人說某姓名疑爲嵇阮陶謝之流聲施千古太過又云已讀某文疑爲得志於時者之所爲夫得志於時者則安肯爲某所爲哉要不願仲先有如此癖好也末云昔人言太虛爲廬日月爲燭吾與諸君日相往來甚善蓋某所欽四方兄弟相聞而不相見者多矣嘗語人吾面如須菩提僅存枯骨耳見所見何如聞所聞耶仲先聞之應爲撫掌

桐夢

桐夢世長誡家人汛掃意若有待者已而樊季常至已王又新先生至遂具樂沸然而醒時已得黃州信矣桐告予莫果有東方客來耶未轉盼而童子持兩函至則又新與湯先生之書若敍也先生之序吾七世之神血在焉安得無夢世長正性在天意亦喜其得先生之作歟客歲寄書臨川世長猶堪與元孚飲但不能終席耳幽明之感曰惻我懷故未能少狀其崖略遂請不朽於先生則予不免滋懼也夫

卜者

卜者言某自今至來月之五應有非意相干法宜居外政不知老人宜居外爲耳邊嘈雜故貧人宜居內爲資斧無懷故請齋心而盟於佛一切作非意觀則許之乎𨿽然世間之人世間之事知爲非意也者謝之知爲非非意也者了之可也𨿽然難言矣爲是了心耶心則不須了爲了事耶事則何可了

文

蘇子瞻燈下顧自見其影使叔黨就壁摸之不施眉目觀者皆失笑知其爲子瞻也此叔黨之妙也以燈取影而神出焉使他人爲之未有能肖者也文章之業自王房仲黃貞父妙爲簡遠之作蕭疏自喜未嘗有法不可謂之無法矣而世之小生輒欲以一兩筆傳聖賢之心髓曰吾得其意止耳譬之俗工不施眉目求肖子瞻者耶

述夢

王世周獎撥後雋哆口閉目意思都入里許聞予述夢意二葉相繼解省手足矜蹈眉睫多有欣躍之色雅無世味人乃爾心動殆是期二難急了本色放開千秋手假也世周已死明年解省時那得如此人從旁跳躍耶

朱王

朱靖之往年文務肥滿整贍有餘靈利不足秋初見投三義讀之不知其爲靖之也故知凝靜之力但須行滿自然脫化王平仲操必得之技而無快意之遭某亦疑之謂天不可與期讀至予欲無言篇疾徐再過臥又思之此番定是平仲作主

三秋

三秋風物某所欣賞自世長棄去但知秋景堪悲小步閒吟意都不忍七夕淹畱練水殘暑燻人中秋還自虞山關門謝月重九雅無風雨但有催租喑蛩切切寒漏綿綿豈徒好景虛閒抑且連牀病臥孟浪之性無餘如絲之鬢盡禿點檢秋事種種難堪然而三月之間所接蘄黃齊魯江右虎林榜李石門之問不下數十家所見新故交知奇麗之觀不下十餘輩而臨川一序可並日月較是所得浮其所苦某何患焉

日紀

駕部王淑士問某閒居何所自遣某以日紀對駕部曰政疑世間文字都不必作只此自眞性所流便是世間眞文字孫子嗇好閱艸堂筆談意亦爾乃不知某之眞性自朝抵暮半爲米鹽所驅杳不覺落在何許上牀計過後乃課程限隨意授寫一二則盡有艸艸匆匆處無不欣然个裏幾希全靠這些捉得

天池茶

夏初天池茶都不能三四碗寒夜潑之覺有新興豈昃常之習某所不免耶將岕之不足覺池之有餘乎或笑某子有岕癖當不然癖者豈有二嗜歟某曰如君言則曾西以羊棗作膾屈到取芰而飲之也孤山處士妻梅子鶴可謂嗜矣道經武陵溪酌桃花水一笑何傷乎

從門入

顧升伯看俗下文字則其機愈出其想愈奇爾時覺張伯英公孫大娘諸人猶是從門入

李紹伯

李紹伯所藏帶下小兒諸方無不奇驗蓋修制之法必與方合故驗奇也家貧不能多蓄成藥而性好施與不肯取直某謂紹伯兄有濟貧之具而不務廣其活人之心嘗戲目之爲忍異有激發紹伯弗爲動也孝伯有女曰止者疳發於目啼不可止以視紹伯伯取十餅投之未半而瘥又孝若之乳母棄其子乳他姓子其子骨立矣又不任見日紹伯曰渴乳傷食亟治之必服羊肝散一具活矣某謂紹伯某卽不知醫是兒於望聞二法俱無生理紹伯曰固也吾藥能生胸突腹凹頂骨開者此癥未見何得弗活乎

張媼

張媼者小婦之母爲人修潔好揚善而掩其所不及齋素四十一年持念甚虔作務不懈年七十又七而終媼嘗病必有人以果啖之輒愈頃病弗肯啖其人甚喜辭去後病甚亦稍稍悔之已又自知其悔非正念也曰豈吾眊耶何爲至此媼聞佛法吉祥而逝心好之誡其子必吉祥逝我旣絕頂與踵俱作吉祥狀而力弱不任者斯亦持念之致效矣小婦病久不堪視捨某爲代稱佛號送之自子達卯都不得一言端然臥化昨歲見世長一心不亂𨿽復摧裂時若無所恨今年又送張媼亦如此自顧瞿然甲寅十月四日

欽愚公

歲乙巳冬十一月十六日夜某與白民孟長深鑪暖坐愚公偕諸君子忽來艸堂傾罍大醉月落乃罷後七日復會艸堂諸君子畢至丙午五月十三日愚公爲文祭先夫人多肉骨兄弟之念是歲十月十三日往謝愚公止予不果畱丁未重九愚公訪某海虞嚴叔向館後三日同飲瞿無初第是夜某歸鹿城別於虞南門水次戊申弄晤愚公於郡是爲正月二十七日其歲二月二十六日飲愚公艸堂同座者十三人己酉上元之次愚公率其仲典來訪某命桐侍飲時月色如晝金鼓喧闃相攜出西關乃別庚戌九月愚公葬其尊竹塢之西某後期往弔月望後會郡中又一月初十愚公率其長彜來謝小飲別去辛亥十月十日愚公過艸堂十一月晦再至十二月朔又至遂往婁東其明日又至畱飲座客十四人壬子臘月二十一日訪愚公不值癸丑八月朔飲愚公第甲寅三月二十三日某過閶關意愚公已往苕溪未相造孟長促予往訪之神情不懌倉皇別去八月五日再過愚公久之乃出某聞聲而訝之曰病乎愚公曰政苦咯血某心大恐然豈謂堂中數語遂成永隔耶痛乎痛乎某忽焉聞訃心怦怦不可止偶檢舊曆所識與愚公飲酒談笑十年間大率止此乙巳而上𨿽不可考然其來也或在孟夙或在洲士或在某所某之往也或在慶生或在元邁或在孟長或在愚公許更不下數十會要似甲午至乙巳情致淋漓無不酣暢丙午而後時有默默不自得處至癸丑臘月一書頗若孤憤甲寅兩面意殆不能吐痛乎愚公孰知其先我朝露也耶愚公文章如虹肝膽如雪故是我輩緩急有用人可人韻人而今止此耶家貧母老子未成立不知屬纊時若何痛乎痛乎

想因

蘇子卿吞氈嚙雪蹈背出血猶不免爲胡婦生子子瞻曰此事不易消除誠然某年來於此事但作不淨觀亦無不消除之理而寢寐之間時關因想年少情形恍恍如昨思之雅不得其故昔樂天晚居艸堂所與遊者無非燒丹道士坐禪老納而夢中遊思屢形篇什其詩曰應被旁人怪惆悵少年離別老相逢又曰十五年來明月夜何曾一夜不孤眠又曰平生意念銷磨盡昨夜緣何入夢來又曰還有少年春气味時時暫到睡中來如此之作往往而在此又何也蓋嘗思之夜之有夢猶如五更風雨誰不起念風止雨息而感念之懷當不知其所如矣樂天有筆如椽隨手寫出覆爲一笑而某不能諭之於懷故嘗脈脈久之八識田中已成故物捨藏傳送不亦宜乎

孫道人

孫道人一去五年而膻羯腥穢之狀淋漓如故神亦不減此無賴中有色力人也道人頗曉房中之術能動諸年少諸年少追逐之所得錢輒付酒家壚而一時遊食之輩爭願出道人門下道人亦盛服揚揚從者常數十人或一夫賣之倒囊提篋而去輒蓬首徒跣都不得衣履敝敝行市中人或怪之道人曰方情如此吾處之素矣意都不恨道人能牽羊於柱出魚於脇走掌大石可石許而飛砂如霧迷離一室孫於喬錢山民之屬競效之故不如其巧便也今年七十四老矣

缺陷

明月驅人步不可止因訪龔季弘不相值且歸遇諸途小憩月橋水月下上風瑟瑟行之作平遠細皺粼漣可念二物適相遭故未許相無也人言尋常一樣窗前月此三家村語不知月之趣者月無水竹無風酒無客山無僧畢竟缺陷

陳鄂州

陳鄂州一爲仕宦所羈日往來臺宕間不知山水何若且言晨必帶星宵必見燭誠知如此何不於秀才時打徹此道必不爲楡枋之飛矣其言良是乃不知楡枋九萬總是帶星見燭人如曹孟徳橫槊賦詩白樂天蘇子瞻官事湖中了夫非盡人之子歟某嘗讀陶周望臺宕紀意未肯信且將問之鄂州今未可也

顧元昭

友輩中眞率簡澹無如顧元昭某與之交三十年不相見者時或一二載然追論平生親故必思元昭之多慧而言有味也元昭於此道眞如千里之足可不須鞭影竟不免以好弄損業且取貧焉勉就廣文選得汀之連城冷矣又以長科員缺不卽佩符旅食長安者幾一年而不返旁皇未有行色天之困人毋太甚耶元昭與其嫂朱夫人可稱梁孟但與同出不與同歸此其形影之相弔又何如哉其謂天與元昭之慧與其爲人而故厄之必自有說然恐簡澹之性於世味終泊然無所起也汀守故冰霜傲吏雅憐才必能復發其念乎

吾老

吾老於日月之下數年來未見日之新麗月之冷徹經一旬不變如八日至今夕者吾朝而望日萬里一碧靑錦幕都作寶淨色令人欲拜昔人云就之如日正不知其有味若此夕而望月如積水空明可數毫髮一片玉壺冰殆疑融盡吾軒能來月啟板扉輒低眉向人爾時不覺身之在庭際矣年來傷逝不復看月盡有閉戶不窺時故人誼重忽復相逢其情彌戀矣今夜登城頭西南角望馬鞍浮圖佛久隱見呼龔季弘小憩鹿城步仄徑看一綫天作跨驢想正擬議時有騎馬者過之鈴鏑鏑然笑語季弘此謂想因相與大笑憩小橋望屈氏墓雙松秀出天際如三丈夫徘徊月下便欲乘風歸去昔屈可庵先生授墨竹於夏太常不能獨步竟以寫松名天下今夕何夕彼謖謖者盡耶其下澗而不泉惜無淙淙聲相答響

孤鴻

縹緲孤鴻影來牌際開戶從之明月入懷花枝淩亂朗吟楓落吳江之句令人淒絕

不可已

李卓老行年七十五筆墨常潤硯時時濕𨿽自笑何爲爾誠爲卓老亦何得不爾耶蘇長公在學士院一日但書平疇交遠風良苗亦懷新百十紙將退衙盡給諸輿皂此意欲何爲哉但是不可已耳

也可人

先府君在聞雁齋嘗吟日滿南牎也可人之句憶有刻本粘於壁故不知何人語自今思之始見其佳某性愛日早衰不可風循吾窗而坐覺發膚脈髓充然若燻幾上寒花小卉亦欣欣有向榮意故嘗欲乞書子柔以也可人顏之

辛稼軒

往時見閣本辛稼軒集用眞行篆隸雜書之鐫刻遒潤數名手新落墨者或云稼軒自爲之凡二本而詩餘得半中有寄調賀新郎﹟詠水僊花二闋予愛其婉麗吟詠累日今十有七年矣夜檢合壁事類再吟數過並錄於此

云臥衣裳冷看瀟然風前月下水邊幽影羅襪塵生淩波步湯沭煙波萬頃愛一點嬌紅成暈不記相逢曾解佩甚多情爲我香成陣待和淚韞殘粉靈均千古懷沙恨恨當時忿忿忘把此花題品煙雨淒迷孱愁損翠被遙遙誰整謾寫入瑤琴幽憤弦斷招魂無人賦但金杯的礫銀臺潤愁滯酒又還醒

貧人不樂

看來貧人不樂只是不能行其念如乍見孺子入井之類開眼見得側耳聽得畢竟無能下手付之無可柰何也何得樂人不得樂則必感慨於所處之地縱不怨天亦須自怨故曰貧而無怨難貧人不能行其念而自謂於心無怨者吾見亦罕矣聖人念頭緊當下行得一尺決不更畱一寸所以樂所以無怨又何疑哉年來空囊羞澀常無半錢及至利害切身處亦常有百千萬錢之用如是則亦可以盡行其念而有不然者得毋念頭不緊之故歟曹孟徳言二十五六時爲頓丘令至今思之所爲都無悔於心此與聖賢念頭何遠吾欲拯一離母之子起念二十日而不遂𨿽曰貧故究竟未有切身之念也今亡矣悔何及乎

夢顧靖父

夜夢顧靖父先生丰神秀楚情更眞至欣奇文而共賞挾蕭史以彌連宛然當年掀須婆娑之致而某寔無想於晝無因於先忽然遇之不自覺其灑然若有得也五更殘月冷枕空牀意念淒悴莫能自遣某年來獨處眠時輒思異夢庶幾意有所適故人相聚𨿽復傷神譬之筵席必散猶愈於已

沈李

今日固謝朱子魚之約不可遂往觴詠之際言無零雜沈衛安吹長蕭作水調歌頭李季鷹和之其聲泠冷然若鸞鶴穿雲而瘦蛟舞幽壑也某謂衛安君等但及時爲之過是卽欲流連日月爲所欲爲而恍然不怡不能自言所苦矣某雞骨作楚僅僅支牀復與君等開口而笑亦大希有事暗思之不共此席者一年矣俟河之淸人壽幾何旣別爲檢香山老病詩一再歌之其詞曰晝聽笙歌夜醉眠若非月下卽花前今年老病須知分不負春來七十年

孫氏學

程序以下無文壬午以後無程漢以後無書此孫先生家學也子嗇旣貴猶復不看試錄蓋奉其尊之教如此先生樓居子嗇與弟讀書樓下旣成誦必登樓爲先生誦之不錯一字乃止子嗇之仲弟曰寶碩湛思結志與子嗇同子嗇十九舉於鄕兩試不第寶碩疑之遂翻閱時義殆盡然其文皆獨造子嗇曰吾故不閱一義亦售寶碩攺步亦不售然而寶碩之淹貫卽子嗇自謂弗及之矣湯睡庵曰迎世之心急而獨行之思寡不其然乎吾每觀載籍所記獨行之士何止文藝終不奄沒急急者何爲耶𨿽然必以不窺時藝爲獨行斯則孫氏之學非通行之路也

張家郎

張季修之郎紀甫十六耳筆下滔滔便有屈注天潢之想上流人也某老矣見此不甚驚怖顧欲以安瀾語之飛湍怒浪何如海晏河淸可灌可濯而不可使溺也

鄒公履

歲餘不與鄒公履聞問而气類彌親如公履政可不聞問也兒子出其義一編當是壬子春作意欲力揉飛揚之性軌於塗轍楮墨翕翕欲動眞異才也兩歲之別當復融香山詩有酒燻羅綺暖五字試問公履是俗是秀世人應不解惟公履解得

兩願非逼

姚盂長言且不須爲愚公計身後但令次公典日親吾黨不便作落落故人子弟相看愚公庶幾不死某嘗信友輩中惟孟長多力政爲此等處看得見然一時未有承當者何故諺云兩願非逼難言哉難言哉

李樊

文起傳張嘉玉先生具載忤逆瑾始末因及李漸卿事漸卿好任俠有骨自其少多買異書讀之晝夜無甫歌鹿鳴世眼以貴婿詿誤物議謂是目不識丁者後登第爲上饒與礦使抗削籍世人始信之脫不然吳城一男子幾爲婦翁沒矣某於陳僉憲喪次一見漸卿訝然曰乃今日識面耶聽其言侃侃如也後有對禁錄傳於世宏詞直气焉可誣哉昔樊玄之先生爲商城有中貴人以開采至先生嗚騶列仗往謁之令輿人上堂中使气懾執先生手曰好手先生笑曰此手幸不捉錢中使默不應卒備賓主禮而去當是時先生豈徼幸於彼黃頭者不至如逆瑾哉文起所謂大者死小者斥胸中故已預辦之矣

顧僧孺

年來家居未有與僧孺一月別者今歲忽忽多有之頃就日庭中爲設菜羹漧飯意各欣然僧孺約某稍和且過顧伯宗郊居致有野適某謂野適固佳不如屋檐深穩下日色可人隨晷生活念不到向夜僕僕歸也

飛霜

露結乃霜而霜花擁簇處綾片無異有毫穎可摘昔人雲飛霜當不虛耳

兔孫

母舅家侍兒曰兔孫父來慶謹事外王父三十餘年卒而兔孫代顰笑舉止皆不類俗下人事主更艱苦有俗下人所必不能堪者母舅流離轉徙幾二十年而兔孫周旋其間無害又多自食其力又嘗以其餘奉主人或問之歡如也雅無戚容而衣履亦楚楚不鶉結異人也戊申疫死

醉語

李卓老妙稱飲食之交故是不免傲人然而非也飲食所以養生惟精惟潔𨿽鑿不害所苦在徵逐耳病瘍以來頗思肉昧而朱子魚適呼飲欣然納履從之踏月而返吾無陶公叩門之拙而有香山醉勝之心香山詩時到讎家非愛酒醉時心勝醒時心

發念

小憩迎僊橋望雙松而返迆邐間有嫗哭其夫甚哀若初喪不能殮者淒惻久之念齋中無隔日儲禦寒之外都不得質一錢可償匠家付之無可柰何而已從此發念𨿽好風涼夜不復行遊庶幾不生耳目之感無益徒傷神也學道人盡有隨念往生者果然某念甚堅亦無所戀今之世也

夢世長

隔簾聞世長聲某嗚咽不可止漸近連稱謝謝者再遂去亟追之不得大慟乃覺六親夢裏相逢亦何知昨夢今夢也昔孝仲死旣祥一見夢十五松下深巷曲捨細語悲情顧視蠶箔上繭累累如貫珠都作黃金色至今思之猶疑非夢某之夢世長數矣亦無有如今日五更時者稱謝豈三日前曾爲世長作紀略耶再取讀之龔季弘曰世長在焉呼之或出

沈汀州

甲辰除夕某與兒輩晚食且訖而汀州公至甚倉皇問所從來公曰歲晏蠶鳧知必騷繹晷暇故來相視耳某笑曰過去勿思公曰思之更是一適辛亥公卹山東便道過艸堂執某手喜曰人言君瘦之甚今見已安其如一家瘦何某曰吾分也豈至於今而猶思之公笑曰吾兩人脫驟富不祥莫大焉昔與汀州快語極多此二事嘗識於心今日寄書連城更及之

先賢遺像

新安王民暉爲某寫先賢遺像一冊事在萬曆癸巳甲午間積以歲月頗煩搜討而民暉之筆又多得之淸風朗日人迹罕到之時往往神來具諸生韻得五十餘幅𨿽隱顯殊途各就所立而吾鄕之操行文章大略可睹矣故嘗裝潢成冊瞻拜以時間與後來之秀焚香展玩追述前美蓋艸堂中勝事也亡何竟失所在但使得者知重不供酒家之覆壁上之觀某亦何悔當民暉染素時嘗覓王理之像於夏氏夏氏子云昔吾先君龍衢公夢葉文莊顧文康諸大老與理之同堂列坐心異之故嘗識之於歷此豈今日之徵耶取示宛然共相嗟異甚愧慢藏流落他手當必有傳寶之者先賢在天之靈肯容凡夫褻視也哉偶與季弘談追錄畫像姓氏以俟丰城兩龍庶幾合焉

宋司馬溫國文正公光君實

歐陽文忠公修永叔

蘇文忠公軾子瞻

雍國虞忠肅公允文彬甫

殿中侍禦史龔先生猗遇僊

明兗州知州盧先生熊公武

侍禦史王先生遜謙伯

參政林先生鍾仲鏞

中書舍人朱先生吉季寧

建文忠臣龔安節先生詡大章

兵部侍郎虞先生祥仲禎

中書舍人夏先生昺孟陽

太常卿夏先生昶仲昭

侍禦史王先生復從道

山東左布政龔淸惠公理彥文

提學副使張先生和節之

進士鄭先生文康時乂

吏部左侍郎葉文莊公盛與中

刑部主事孫先生瓊蘊章

侍禦史夏先生璣徳幹

禮部主事貞孝吳先生凱相虞

贈大學士顧先生恂惟誠

四川參議虞先生臣元凱

徳興訓導周先生瑞應祥

上杭知縣髙先生以政養民

山人王先生綸理之

山人周先生恭寅之

侍禦史朱先生栻良用

雲南布政使王先生秩循伯

侍禦史顧先生潛孔昭

刑部尙書周康喜公倫伯明

贈禮部主事方先生麟節庵

太常卿方先生鵬時舉

侍禦史方先生鳳時鳴

刑部侍郎周先生廣充之

太醫院判盧先生志丹谷

大學士顧文康公鼎臣九和

禮部侍郎魏恭簡公校子才

山人屈先生杓處誠

通政司參議張先生寰允淸

南昌通判顧先生邦石孔安

工部員外晉先生憲其章

國子司業王先生同祖繩武

翰林諸先生邦憲貞伯

寧津知縣諸先生邦正

孝廉吳先生中英秀甫

僉憲周先生美濟叔

孝廉周先生士淹孺亨

明經周先生士洵孺允

太僕寺丞歸先生有光熙甫

明經淳靖顧先生夢川

孝廉陳先生時

有體

劉侍禦爲昆山有言某某頗不利地方者侍禦笑曰姑待之將自至聞者服其有體

湓村吾友

陳起田讀書守禮動有繩墨未嘗以言忤人範桂臺力修舉業吐詞古渾幾不知世有詼謔之情趙純所考訂六書至老不倦諧聲切韻出內鏗然皆一時忠實人湓瀆村中老友也今日過之都無在者但遇嵇三溪於薛君淑座上啖啖如常面有色澤與之語亦多笑而不答矣

張翁

立冬日云安君母死冬未至而其父張翁又歿某無一錢可資送皆云安君自爲之不令某知及某聞知都非意中所欲盡於云安君者而君故自得也張媼老壽考終說者以爲潔淸之報翁旣疾亟思食魚羹旣爲其子言之矣忽又作媼語曰此何時復起殺機但一心念佛故已後矣從此不復言越一日瞑端然與媼無異嗟乎媼旣以念佛自度而又度若翁持念之效焉可誣哉吳俗火葬佛家謂之荼毗於法爲正某心不然之然不能不借此自文矣

今夕

寒燈夜雨𨿽復意象蕭瑟故屬隹境今夕疏雨振瓦頗與初蟄始電相當礎潤侵衣令人有脫故著新之想甲寅十一月廿八日

宿維亭

夜宿維亭自隆慶庚午始先君曾假沐於徐先生館捨雨霽月新若低眉窺戶先君顧而樂之徐先生接席相語甚歡趣告主人爲客具咄嗟具辦將命酒而甌寧公顧茂善適至夜闌乃罷轉盼四十五年矣今夕與僧孺同泊此因話其事

金伯暗

金伯暗居喪哀毀都不得一聲聞者淚落

欽愚公

某於欽愚公殮不及視捨襄不及執紼哭不及憑棺望空四拜長號數聲便結二十年兄弟之局豈不痛哉每訪愚公開右扉延某入笑語沸然聲出戶外已揖而出頓形握手步步惜別馬策叩門之慟故嘗悲之今乃信其不堪耳朱白民云愚公死覺閶關不熱行客無味

李茂初

李茂初低頭忽忽見人都無一言想其心際殊不可堪傅孝玄誦其除夕詩云莫言此夜非佳節猶喜明朝未索逋聽之直堪愁絕茂初昆季競爽一時雅非不遇於世如湯先生所謂數冬不遘一春恆夜不經一旦者坎壈如此殆是數之所定耶𨿽然有子公朴可以不貧無論長蘅緇仲方聯翩而上也往年與七賢作會無不奇窮然必以孺和爲首某與白民政在季孟之間𨿽然白民潔

顧氏

顧氏科甲三世蟬聯後來愈出愈秀其人皆澄淸自立都足不朽仲從方年少便以詩若文並駕官替至元熙中隅輩絡繹聯翩五世矣語雲樹徳務滋於顧氏尢信

抵淸溪

髮小虞浦掛帆走淞江渡吳橋涉磧礇數折而風愈正勢愈烈然不能速蓋水淺舟膠盡帆多礙政得風力之半耳夜抵靑溪將訪陳伯玉路遇開令遂返

嶽荊玉

嶽元駿之尊荊玉年未五十廢視三年聞某至惘惘相看有不能自吐之意某謂公患猶淺庶幾可治然頗聞過服大黃脾土作難此其所遇庸醫某故未之有也而念亦不能遂捨經生業某甚爲此公憂之二十年來某故未嘗廢此道要以爲適不以屑意矣往過徐州有李九山者與某同病相視低徊卻顧大略與荊玉同病人思起罪人思赦殆如是耶

舟行

鬥風如吼雪片如掌一葉欹行污瀆中紆纜而挽之岸谷若山不數武輒膠老子所謂蓬累而行於斯特甚矣王季和又刻檢日紀與之語不應賴臘釀政饒不妨竟日昏昏也

經外墓

將訪顧伯宗郊居度虹橋經外家先墓入揖愴然頹坦蓁莽眞成墟墓傍有老屋三楹壁立童土間一人揖予而入則從表弟某也周視空屋不覺淚下每春祭掃輒從諸長老享余於此今無在者獨玉岑爲兄文山爲舅然皆六七十餘矣墓故徳諧翁主之先外祖五山先生附殯四十年遷葬白魚段予乃不復至已過伯宗少憩來綠軒寒花盈幾日滿南窗伯宗偕沈姬隱耕於此自言偶感風疾不復入城市往與伯史諸兄弟作達伯宗年最少乃亦爲退老計耶徘徊久之不知日暮

顧宇淸

憶與顧宇淸兄弟相識在義興之陳橋其歲庚午先君語其叔茂善云兩郎皆利器長者較穩出處當與王伯欽同時伯欽尙未第也伯欽第爲兩邑宰罷歸未幾卒宇淸亦宰兩邑卒於京宦囊俱薄而宇淸多男子貲頗勝然不第相提而論大約政相當耳今日送宇淸喪途次思之輒記於此

井竭

井竭多作淡鹽味然猶不惡取之碱井直鹽水矣往時不飲井水必惠必寶云必天泉此念竟安往哉童子提一罌給炊意頗矜祕某亦欣然啜之舌端權衡固在政作古人點茶觀耳

來玉

某嘗因藤於鄰地作風木軒工未半而藤伐心惡之止不復作先世長覘某意不懌會買鄰地仍某舊額旣建風木軒矣某將徹去故軒規造傍捨而藤忽生世長軒右殆是藤之苗裔也今日與桐行管其地度用萬錢可就精舍柰何毀已成之工琢而小之耶此念若就故當以來玉名

二無

每除夕吾家無所不無今又無二籠無香炊無水東坡喜雨亭雲使天而雨玉饑者不得以爲粟旱若此卽雨粟其得而食諸

卷十一

疊浪

羣豕石一名疊浪取類不同肖物各得暮夜月明常與僧提竹鑪小憩於此羣動旣息覺此身出沒洶湧波濤間自詫吾生能與鹿豕遊矣昨有至其處者見羣石皆裂初以爲斧細視之裂自下上諸不受斧處無不裂者嘗聞蛟之出破石夫其下有伏耶山中人言石之裂自去冬臘月廿六日考其時雷雨駭作俗謂之臘迸噫嘻終臘而雷鼓非其令至於迸石气復何余化之舛歟人之戾歟石之災歟

穎

茅順之有穎癖每言吾穎不獨佳可令意在筆先予嘗癡之年來果得狂疾祟不可遣王道彰以穎謁愚公爲作穎表蘇州人謂之穎彰言非彰穎則文亦不能佳故是標榜之習要非無實而云也今日聞道彰北舟中雅無疾旣死人未有知者當有記白玉樓者聞之帝耶何死之處也嗟乎十年之間道彰已死順之亦癲發而世方竊其價以自髙無實無癖不亦難乎

智評

楚黃樊孝介先生智評一書其弟季常曾以別本相付且云顧元城有梨棗之約心常念之此書不可無傳世人亦不可不讀此書乃不知李翰林試楚還旣有成言於季常矣李云先生述錄羣書時意就一時所記憶書之尙須編次就中所載時事亦有一二與此中傳聞不類者姑置之第存副墨於意云何予曰疑以傳疑政古者闕文之義以其信而傳之疑則已非先生全書也李以爲然夜歸艸堂喜不能寐令倩發其書讀之並錄跋語於此雨气淋漓覺殘燈黯黯多致先生書凡七品一神品神品者機將萌而先知禍未發而先睹光怪麼麼望之而走卽如神之智何讓矣一妙品妙品者機已萌而禍且發運其智力轉移其巧致宵人忸怩以韜穢羣豪局踏而斂暴功什百於戰爭乃妙有獨操者也一能品能品者事已遂而禍已成運策出奇旋轉咸中如楊葉之射白猿望之卽號以此收功天下稱能人焉一雅品雅品者以剴至之心行轉移之術亦機亦械非機非械中倫中慮人我共濟此天下所目爲端人而要非畫地拘方以冀耦變諧務者也一譎品譎品者蹤迹詭祕蹊徑回環揆之正人端士多有不爲而於事亦或有藉儻堪稱藥囊中硝砒乎一具品具者備也可備爲有事之用具者器也可通於一器之致隨時便捷應而不窘無之未必決癰有之亦足破結大之未必濟時小之亦足解頤聊存以資用具耳一盜品一作纖品盜品者性專陰而不陽情獨我而無世機械橫心穿窬對面譬盜憎主人不必其恆有怨也而不知者往往墮羿之彀中良可畏焉

梅

庭梅將開有一枝偃蹇欲披其上小枝萼正繁予不忍或云宜亟剪以專其气童子戲投腴水中花爛開碩而圓澤於本根者毛嬙西子之入後宮也曜朝日煥浮雲設老於江臯獨存標格耳嗟夫

婁子柔郎

婁子柔有郎而慧善讀書子柔心甚愛而嚴最之如成人嘗語人曰爲吾家兒不得不如此蓋年老子幼誰無此心予聞其語久矣夜夢子柔攜其郎來訪丰頤秀目顧盼甚偉語言嚬笑間子柔多侃詞正色務逆閉其所將然而憐愛之情急然自見於眉宇殆不可擬議此何爲者乃知八識田中下些種子必結爲境可懼也哉

問僧

問僧齋否答曰不喫齋但飲酒

作戒

汀州便道歸省思一往候忽念東坡云無益徒煩報答也便欲取此作戒不生勞擾

徐陽初

虞才多弘偉而少靈異其靈異者往往力就弘偉未盡其才而求助於學卒見弘偉不見靈異此非學之故也余所交者無非眞正靈異之人而乃失之徐陽初甚矣予之不靈不異也舟中閱宵光題橋紅梨花一文錢諸傳自愧十年遊虞書此

徐陽初社門嘔血不求諧世世人竟欲殺之不爲動然則能盡其才所從來矣

譚家文

文眞如一樹梨花溶溶夜月又如王夷甫捉玉麈與手都無異文箏如楚畹數莖香韻無非大國又如道蘊談玄米亦成滓文昭如半天朱霞束梅掩映又如子太叔美秀而文文簫如出水芙蓉不妨秋老又如子長作賦意思蕭散不與外事相關餘子種種所謂儉歲之良粢寒年之纖纊

趙必達

趙必達扮杜麗娘生者可死死者可生譬之以燈取影橫斜平直各相乘除又如秋夜月明林間可數毛髮

狐虎

田狐蠶食於楊村皂虎脫視於涇口啟侮開竇蠹自內生𨿽人生不可無外愳而泉下豈容有隱憂疲暮之年誰復堪此

吾衰

丙午居先夫人憂哀至則謝客庚戌之痛多忍哀對客而至於今直借客遣哀矣自證本心其實等哀耳而情若此此以知吾衰之甚也

哀

哀不可忍哀不可遣故凡平居忽忽俯首多睡若夢若醒以至髓枯而發白者皆忍之致效也一往而深盡哀而出猶愈於遣乎

哭世長

爾章旣勝拜跪環亦漸知女則𨿽復淚眼相看覺有悲喜不勝之意淚亦自止不似哭世長傷魂動魄一往而不可收也

書

書入富人之腹如積米太倉只有篩揚時未便有支用時入貧人之腹如村兒驟獲異寶隨便示人但知入手光耀不覺窶態無餘蘇子曰流於旣溢之餘而發於持滿之末韓子曰獵其華而咀其英汛其流而涉其源當家人字字實證

屠長卿

屠長卿云眉睫才交夢裏便不能張主眼光落地死後又安得分明此言似之非也若能打徹夢醒關捩直教衝破死生岸頭已又云老去自覺萬緣都盡那管人是人非春來尙有一事關心只在花開花謝故知此老交不得眉睫

王子虛

予與王子虛旣定交對人計算輒不自休或疑其膳脯予嘗私於孺和曰是殆不知作家者孺和問子何以知之予曰知者不言故知之久之又嘗私於僧孺曰子虛將不免貧僧孺問故予曰子虛好親予豈富者相耶春來予方理敝帚子虛喜請行之四方其貧殆不瘥矣

放利

孔子曰放於利而行多怨蘇子曰吾眼中未嘗見不好人果是未見不好人之眼則亦不見天下有放利之人矣何怨之有顧處今之世但恨眼界不寬不怪世路太窄語云財者人之命放利之人其視世之所有皆其命也夫使人損其命以全人情存天理其必以爲不誠不情之極矣故夫惡放利者其怨滋多不亦宜乎

掃墓

淸明前後多冷風霢雨而今歲懨懨甚矣狂颶間起雨十日不止朝來光甫約掃墓予心疑之乃不意自設奠至享余云物澄鮮禮畢而陰旣享而雨此人事之偶然亦人心之一佼也記曰祭則受福吾甫定儀節行之自光甫始而陰晴若此知予祖之格思焉書此志喜甲寅二月三十日記

問居士

瓶無粟薪勞軸瘍手足蝸延屋此貧之至變也以問居士居士謝曰皆有之

佳水名茶奇香野嫩異卉新書此貧之至適也有諸居士笑曰則具體而微

風木軒

先世長建風木軒於墓旁傾橐倒廩薄有野致世長旣病人或私曰悴乎予知其非也吾向者因藤於鄰墓嘗作此軒橐洗而止世長亦偶見數弓之地有藤荄焉聊試爲之以發一笑耳貧家無易事則必傾橐倒廩心且安之何悴之有吾兩人故是天壤間長物何論作室此一副皮骨總之乘興而來興盡而返者也

王季和

王季和因參五云遂攜家山中翛然自遠錢受之曰季和故有巖棲之適不無禪誦之勞友輩禪誦如季和斯眞勞矣未審只此便是否昔方山子隱居巖谷環堵蕭然妻孥皆有自得之色山中人莫有識者東坡過之訝曰此吾故人陳慥季常也自是方山子之姓名可得而稱云予將詣武林知季和在甚善然旣已知之便少執手熟視一段佳話矣

周新

瞿元初之侍者周新謹身媚主便體而多慧無一切驕癡之色人言元初能自放賴有此郎

讀孝介先生碑記

持瓣香謁孝介先生再讀其所制重建卜廟及勝生祠記情文深至眞不朽之作也先生好獎善至以宵貌業陋之汪惠諄諄稱之且云神效一日之靈令竭三旬之瘁民數世而戴之誰謂民不易徳者今予解組馳還視此土求知惠之數椽畱在民間者而亦不可得嗟予不及惠其稱之也至矣昔者羊叔子一言可令鄒湛不朽惠何幸耶然考先生之作亦是有激而去前不言乎屬有他懷偶一登山徘徊乃不覺愴然有感此老善善故長惡惡亦復不短

心術

投其所欲聞𨿽甚拂意嘻笑而承之此幸災之淺夫也然而心術關焉犯其所最忌𨿽甚賞心反唇而詆之此修卻之躁人也然而愚直存焉由後之說徒爲識者鄙由前之說不免爲明者疑故夫心術不可不端也𨿽顯然修卻可也

耳目

礙世之物惟耳與目知道者一之籠亦不更廣書生亦不更小鵝亦不驚者是人世者混之脇肩諂笑順口接屁者是二境人我願學焉而未之逮也則柰何

望云圖

先世長大病時曾爲故侯呂渭陽寫望云圖意頗自愜請予題其首予政以世長病悶悶未暇也今日與張季修話其事默想前境不覺潸然昔王子敬旣死子猷負病來奔取子敬琴彈弦旣不調擲地曰子敬子敬人琴俱亡遂慟絕人生當爾時安得背疾都不成一聲卽潰裂耶

王辰生

孺和母梁夫人昨午時終今日辰生遣人來告日且晡矣予心遲之然不可罪辰生也孺和之母死而予不知予何爲者頃過之牀無幃捨無貝周身無衣哭無徹女內外子孫之役總於無家無室之辰生噫孤苦極矣猶憶孺和之歿家四壁立而母哭其子子女哭其父婿哭其舅妹哭其兄男女哭其主十年之間今昔又何如哉

小立

晚刻偕趙九如小立城西覺眼光意識都減綠陰紅雨亦復不成佳境語云江山風月本無常主閒者便是主人要須精神健在

志不樂

貧者何以不樂爲好禮也富者何以不好禮取自適也富非適己之常禮非貧人之素吳長卿聞之曰蓋我師眉公亦云日來擬賻王母而卒屈於力之不勝不及吾情用志不樂

夢李公揚

李公揚久客長安心甚不然之汗漫遊亦古人常事要須此身寡累耳公揚多郎而不檢於則女長未嫁此豈久客之境耶昨夢與公揚語將取道松江乃抵家北遊南轍又非將還气象也

癬疥

語云癬疥之疾言𨿽疾不害也自今觀之疾無害於此者今夫糠秕瞇目芒刺在背𨿽木雞之養誰能頃刻安此者乎夫疾至於通體不安則必損眠食眠食大減則必傷腹心蓋呼雞逐犬之姦而天下之大盜出焉且非獨於此也其用物必鄙而不經穢而不可近治之者未去沈屙先取膻患卽得其術而燻眼傷神之害疊出矣王祥冶爲予言吾方能已之且不穢將請試焉

大風子﹝四十九粒去殼﹞水銀﹝二錢﹞杏仁﹝一錢研泥﹞椒紅﹝一錢﹞飛礬﹝一錢﹞生肌散﹝一錢五分﹞黃柏末﹝一錢五分﹞用胡桃肉拌研爲丸

周與言

前輩王太僕卽老以一子婿周一子婿丁二公皆孝廉又同裏好也太僕旣卒而子幼母異析產紛紜丁爲其婿諍之甚力周笑曰若知曩者約婚意耶總之爲其子樹人耳不聞婿周使隙於丁婿丁使隙於周也丁大感悟慣如初而二子亦各受均產之益先君聞之曰與言可謂條暢

登土山

循土山而西步反徑上坡則爲鹿城其地有古垣喬木映帶左右若山回路轉髙迥幽邃仰睇碧落政見雲光常戲語同人此山中一綫天也宜從小奚奴跨驢於此否者暮夜月明或孤影長嘯或二三靜默風香露濕淸吹遠聞斯亦境與人相得者乎偶思其處呼季弘晚食而往有衣冠四輩先予徘徊都不發一語何歲無月何地無竹柏但少間行如吾兩人此衣未許予道

牡丹

晴光雨思盡態而出砌上牡丹便有一二瓣欲吐新韻晶然作水紅寶色淺於桃花蠟而醇膩過之眞人工所不能肖也念西行當復十日恐遂無花然朝來已食其鮮矣偶得句云幾回欲問催花使上苑何如趁曉看

破老

水滸傳何所不有卻無破老一事非關缺陷恰是酒肉漢本色如此以此益知作者之妙

中庸

有鑿池蓄魚而日取數錢買魚放生者或告之曰君功徳甚善其尢善於不蓄乎主者大恚語云不養不殺是謂菩薩噫中庸其至矣乎民鮮能久矣

古鶴澗

癸卯張苑馬任廣寧予與友輩數十人送之舟抵古鶴澗而雨甚不可上使人負以行夜宿悟空僧捨其又明目戴星科跣領略秋曉之勝遂解維而西迄今十二年矣苑馬之第行可旣化爲烏有而世長亦稱古人今夕徘徊澗口追憶其事仰睇明月都黯黯無致

白民登太華

風正帆懸鳴榔可喜命三倩再讀於鱗遊太華記因憶白民自華還語予曰世人讀此記多異同初亦不然之然未習其妙雲其說曰東北澑中峽裁容人左右穿受不滿足穿受手如決吻人上出如自井中者又曰罅中穿如峽中峽中之繘垂罅中之繘倚皆自汲也又曰足已茹則嚙膝也足已吐是以趾任身也吾昨者從雨若雪舟中覆按之覺腰膂間始隱隱楚矣張生曰夫所謂痛定思痛者乎然予覽白民遊華紀初以銳心上而不知險旣以忘心下而忘其險夫亦善載腐肉朽骨矣

扯淡

東坡見悍婦爭言笑曰一點靈性都攪入豬嘶狗咬中此非戲論也蠢玆庶民當其心頭火方熾喉下痰未消誰不爲悍婦者而笑人豬嘶狗咬也哉新鄭作相可謂赤心爲國其歿也疾書扯淡數字投筆便瞑大根器人到頭自脫今世之人處非髙公之據腔無救時之血而沒沒不知淡者其性靈何在乎

盛世事

昆張某者使酒恣橫嘗以睚眥殺人人莫敢忤視有貴者休沭裏第徧訪親戚故人不及張張恚甚遣其奴曰爲我取若頭來免汝死其僕旁皇貴者之間惘惘莫知所措貴者屢出迎客屢見之使使問狀其僕屏息求死不敢言彊之始道故貴者曰若行矣亟命輿詣張謂曰若何癡耶吾頭故自在毋令而使落膽何張亦歡然置酒盡醉乃別王祥冶曰此盛世之事也今何望乎白面郎擁千金之資揚揚出入裏中飲食婦女自快諸黠者陰螫之扡直指网囚矣況夫朱家郭解之俠非盛遭時惡能行其意而愉快焉

徐有望

徐有望風流自賞老而彌惇許伯淸冷醉閒吟不攺其樂江上美人也蓋嘗聞之薛君淑云今日偶候無恙於有望之侄元修道其梗槪如君淑言而有望今年七十又六老矣

過惠山

去歲秋末抵惠山不能登遙望聽松亦復彊作一詩飲酒五合許此來絕無心情飲亦不能一合頹然鼾矣語云情隨年少酒因境多吾於斯語政復得半耳

息香艸

秧田之艸曰息香稻田之艸曰谷精蓋精气之所傅會而生稻之貴於五穀其末流猶可睹矣忠穆王之後數傳爲穎士尢肖而班姬蔡琰之徒文采表於後世微乎微乎夜泊伍牧遺於田野香襲人或曰此息香艸也記之

王商山先生

顧升伯嘗語予金城有獨行君子曰王商山先生心識之時未甚了夜飲君常齋中於修甫言先生蓋有堂聯云君親外不受一人恩澤天地間要做獨是男兒由自觀之豈非獨行哉修甫又言先生有庶叔三口口育於先生之父居無幾父死先生肩其任而力籌之歲有歲會絕無那移出入累數千金還叔而叔多樗蒲狎邪之好先生思所以感悟之萬端莫得嘗夜雪裂膚先生手持燈火候道左雞鳴喔喔叔從博徒來先生謹身蹙容拱語曰叔毋勞耶其叔莫悟也平生有所造未嘗從親戚飲食一時北面先生戶外履常滿絕不通十挺之束君親之外獨是男兒殆終身不易其言者耶馬涵虛曰予遊金城久知先生然未盡其如此因與修甫君常輩嘆古今獨行之士見於載籍者多矣然皆苦節不貞之務如先生之忠敬乃可貴耳先生家故中上多僮僕遺必如廁卒時年七十八未嘗使人滌牏曰此非人子耶而令以手捧穢乎史稱公劉不履生艸竟先生之念可庶幾焉

諛入

貴者不好諛此非人情一縉紳云惟我不爾其諛者曰如公言縉紳大喜乃不知諛入矣

訪孟長

訪孟長知愚公未詣苕溪往候之談笑間知二兄之交歡如故也異度幾不免虎口今已放還將抵捨公鳴掌教石埭地僻而民習於厚絕與此相宜部郎元璜緝甫婿也孟長言其人大快士江左右罕有儷者文起居竹塢白民謁黃山凡夫偃仰山中貧而適古白遊雲陽卜居已定數端者皆所樂聞但風利不能晤康候此兄才髙眼闊不審其近藝若何

蠡口

望齊門北有蠡口相傳云範蠡所從逃海地也王元美曰範蠡還會稽始以其妻子蹈海此何取徵哉予往年客蠡口舡上人指以相語竊笑之今日將過虞山取道於此因載元美之說以信世之借古人爲觀美者多妄也

三花五子方

予目初眇有教予服三花五子丸者或云緩甚寧益於用乎遂止揚州張斗嶽謂予淮僧某者久眇皙然問之則服三五方丸也此古本所載耳而修合之法稍異則效不效應焉北歸請以相與予病久且老無事於方然願得之以濟同病者張信士通劍術其言多不妄

過唐市

長枕大被兄弟之歡也辛亥中秋前五日與世長托宿於此時暮夜月明如晝僧天涯者出迓小憩廟中洗沐訖乃臥兄弟之歡已此矣今日舟過唐市撫景淒惻覺風風雨雨都來惱人

先合後離

戊子哭父辛卯哭姊丙午哭母庚戌哭女癸丑哭弟二十七年之間肉骨殆盡而毛髮爪齒髓腦顏色無一如故者語曰三十年爲一世此不足怪顧念其間有何佳味而戀戀乎陳眉公云凡傳奇所演先離後合人生境界先合後離父子兄弟夫婦合而哭須髮合而白齒牙合而落手足筋骸合而拳縮乃至歸地歸土歸風歸火豈不痛哉可不念哉

周仲昭

周仲昭旣死垂二十年而風度宛然夢寐可異也仲昭饒志而多情見予輒有婉戀之色望樓迎笑隔岸依依此其生平必然之致卽夢神巧於造境乃至著明親切爾爾耶將朝來因見陳仲芳而思其兄長茂所居又思其郎婿於鄕不知今何狀耶吾春來多夢所見無非故人或曰此老人之態常然其果然耶抑別有徵耶三歲相親五更一夢冷風閒蝶栩栩魂銷

伯衡夢世長

徐太史伯衡夢世長辭歸金潼橋召檟相語其辭甚懇莫是魂魄猶思丰沛耶寢寐相接之交當世能幾偶然值之必非所樂或諱之者多矣

春

予十年不見春物頗能識其光气自謂領略殆盡凡冉冉而不襲者淺也澹然光悅者香色含也巽狂震怒坎疏者妨也麗已遲而神意懶者盛也寒峭日中暄者晚也憫然充盈卉盡態者盡也忙疾者性也此予之所領春也而今者大抵一忘矣然猶憶白公詩云慈恩春色今朝盡盡日徘徊倚寺門惆悵春歸畱不得紫藤花下漸黃昏

偶書

六時靜默由他燕燕鶯鶯三月煙花交付風風雨雨

藤花

藤花膩紫而淸芬蛟屈善麗其狀爲攫爲拿爲竄爲偃爲蓋爲櫈因髙爲幢遇俯爲虯飲蔓衍駢羅所在多有而予所見朗仲之藤溪未一二矣李云社言金陵劉村有雪坡墓其地忽產藤紫色而枝相糾蔭廣畝許子孫歲時展墓不知所在望藤羅拜而已雪坡之裔孫所建語予每春晏花香聞十里而李衷一又引太史公予登箕山其上蓋有許由冢云蓋之言疑之也雪坡讓鎭遠侯不就後世髙之宜與許由等耶往歲曾訪藤於薦嚴寺左頗森蔚觀者絡繹而至昨使吉甫偵之葉而不花寂無履聲矣

日者言

有日者言日逢己癸君多言語擊刺之傷必遠遊乃免且有適焉嗟乎予患不遊遊則適耳其如頹索之形不得輕載以出何請盟於心守口以待之不免則堅塞兩耳勿聽之日者笑曰夫且塞乎聽畢矣

景物

蘇子由曰於書𨿽無所不讀然皆古人之陳迹不足以激發其志气此實落讀書語也予爲兒時顧洗馬嘗教之就學山中曰君好讀書必求助於景物否者所讀書必不靈迄今三十餘年眼光久廢胸中猶存種種大地河山洗馬之教也陶會稽居佳山水間與無念和尙閉戶參學袁伯修問之曰近來參得何如蓋諷之也今日讀歇庵天池臺宕諸篇覺袁公知陶不盡

戲書

凡有形骸之隔必生淨穢之觀剖桃終爨於靈公吮疽兆殺於吳起是以明智承恩務鞭其後仁人用愛必顧其安

冷熱性也吹冷爲熱非性畢彰好尙情也非好之尙虛情已著是以鳧短鶴長斯爲同仁之化絡首穿鼻總屬後天之刑

王喬飛舄豈伏謁之鳧趨莊子尊生羞越俎之庖代不求字義巧竊書詞往牒具受剝膚今文所以充棟

喜則相靡皂櫪之交自然蹄嚙進若加膝率情之愛難免淪淵是以傾蓋之歡必有知人之哲投杼之懼不生屢至之時王夫人有言其與人也易其去之必速

何如老白舡中羞抱琵琶半遮面爭似蘇家堤上試爲長老戲參禪香山社偸得些閒春夢婆還生顚倒齊牙善意柏公之口無所施其呿張李衛知微君集之馬不得信其馳驟斯蓋神之著形非關我之相物是以淵魚之察謂之不祥知幾之神行所無事書是同人每讀一篇自覺寢食有味佛爲老友但窺半偈轉思前境眞空

逆來順受甘爲罪己之歐釋怨存恩不作書門之翟蓋人性豈必無偏我心不容有悔直須洗卻意塵方稱人道但欲自幹唾面已結冤家

學問講習少年無不老成罪過風流白叟常如英妙此今日最陋之習也恥躬不逮以思無益

非里巷間物政須自見其不時非愛憎中人豈宜望人所不及

理直气壯明目張膽便有小丈夫悻悻之意必如孔明之論巾羽扇如曹氏父子之橫槊賦詩乃秀嗟乎夫非盡人之子與

優伶

旋行之牛主人憫而休之令散處於野比視之旋行如故見者爭相笑也夫不有功成名遂身退而終不能自放者乎張伯任先生曰今世仕宦都不類優伶優伶捨其故我扮腳色於當場士大夫苟且當場但修邊幅於林下蓋優伶退而歌哭者耶

恕

習懶成癖且不欲以面孔向人每有倩作一書遊揚他技或從中居間者輒逡巡累日不得已然後爲之及投人人或不應則咨嗟不已蓋予之爲人常疏自爲常密如此而柰何猥以所不欲混人不得則怏怏哉己懶人安得獨勤己癖人安得獨通己不欲向人人安得爲人忘己子貢曰有一言而可以終身行之者乎子曰其恕乎己所不欲勿施於人

張環蟠桃圖

先大王母方以嘉靖攺元周甲子有繪蟠桃圖爲壽者曰張環筆力遒細有宋元人風槪而世不多傳其品故在妙能間上有序侍禦攺亭先生作大王母弟也詩於左者曰徳興訓導周秋汀﹝瑞﹞餘千令闞時望﹝云﹞瑞安訓導鄭子充﹝近仁﹞右上杭令髙歸田﹝以政﹞樊府教讀王眞愚

下則僉憲周鶴村孝廉吳純甫﹝中英﹞皆當時知名士圖藏先九徳家萬曆癸丑光甫弟歸予自先君歿不幸廢視家藏殆盡得此如還珠返璧悲喜不勝亟付裝潢家表而新之久雨初晴將命桐曝書盡復紀其事屈指春秋蓋九十四年於玆矣萬曆甲寅四月初五日

雨窗

焚香啜茗自是吳中人習气雨窗卻不可少

才難

晚刻與元瑜平甫時可飲追述先世長言笑風調無不絕倒而所作書盡戚友間罕有存者世亦難得因知手足之痛隱隱怦怦至於今白書多淸淚非獨哭口私蓋亦有才難之感焉

數見不鮮

往歲與諸賢作會謬承推獎心知其無當也要以一念之信則自證不負雲中年病廢便有一二眉眼之傷匿影避之其遊如昨者較然不欺矣邇來气衰神憒每臨流對鏡輒欲自掩其貌柰何以此僕僕向人陸大夫有言數見不鮮不可不念也況人合之交旣老而不能見顏色者乎

得禍

謝靈運自始寧南山伐木開徑直至臨海從者數百臨海太守王琇驚駭謂爲山賊知爲靈運乃安此籍祖父之資自雄髙華極矣然終不免於禍本朝解學士與王檢討恃才放恣上書請鑿章江水便往來奇誕彌甚掇禍彌速不亦宜乎

報身

賦性迂懶不喜作達耳目所及多冠服語言之妖泚然欲嘔張幼於一生標榜攜妓荷插自言賣色於市此豈復有人道哉其得禍宜烈矣丰進士坊才髙一世晚膺腰膂之疾僵不能起常看五色云衣使兩人直舉之作張道陵奮袂狀此死人出槽巾屍立耳何觀乎寧惟不足於內要亦今世報身應招耳目耶

金小二

金淑眞女小二慧婉多風喜談謔多以意甄敍人物而綢繆之𨿽甚有力弗能間一時空羣物也癸丑遊虞山有富者子集珠翠數千金爲小二飾會里社扮孫夫人凜凜有捉刀气觀者艷之爲之語曰就中一騎妝偏好昨日昆山縣裏來未半歲死張氏或曰張蓋其所甄敍云予觀古今佳麗誰不黃土合在人間十二三簡簡之後最先朝露者二耶𨿽然二月春霜殺桃李明年欲嫁今年死二過之矣獨其母煢然無倚又多蠶鳧之擾予每出南郭望東偏綠楊樹色歌彩雲易散懼然久之

祝燕

雙燕惠然主我心念之昨夢也而不祥雲何海母將颶耶民或侮耶將情結爲境告予以先徵耶神予戲耶抑夢祲者祥耶母如日者占感騰蛇耶將予有不祥徵耶旦起盥洗馨壚再拜而祝神許之耶祝曰毋寒吾襟毋污吾琴載飛載雛共語春深

桐夢

桐夢世長與一紙灑灑百言多不能憶其末云名淸故使汝不足然未嘗苦汝之終不足徳淺故使汝不發然未嘗限汝之足以發斯言不爲無理可深味也又語桐曰裏將社多張水戲囑汝弟愼勿往觀則諄諄命之矣記以示檟檉柚

蘭香

周含章有婢曰蘭香王夫人媵女也薄有姿調含章暱之遂謹其身總內外之勞周旋妯黨先諸作務垂三十餘年章旣病備兼子女之孝章死事王夫人益勤左右之奉行年五十屏處牀後聽夫人指揮無不咄嗟而具婉戀之性如嬰兒如處女蔡邕有言金生砂礫珠出蚌泥歡玆窈窕產於卑微斯人當之矣

麥秋

麥秋峭而不肅小春華而不靡

楊忠湣

野夫見慣不情事鵲噪鴉鳴總不知楊忠湣題扇語也戲場上眞正活法聰步步本色

穎人

穎人姚玄倩以華亭薛更生書來求爲穎客且云當不減古諸葛諸葛以子瞻名後世令子瞻生是時或未必與澄心紙廷圭墨並稱何也湖筆自陸希臯後無慮數十家日變月化至茅瑞彰非獨筆價兼多筆情矣玄倩少年耳聽其言多爽气且知爲瑞彰之繼子技必不俗晨起試之果然

卷十二

王於潛

王於潛見其二子淸發可喜因念昔年於潛病甚幾欲無生又明年生子遂連絡而至人爭奇之蚤見頭角又復如是耶眞才不偶於吾鄕無先於潛者況復世徳肯終沒沒哉丙午冬夜偶謁南昌王先生先生曰今日餞秋榜新郎座上無金伯暗意殊不愜頃退衙聞於潛得子又是一喜也

潘叔獻

潘叔獻讀書苕南山中經歲不踏城市𨿽所欲造低回輒止選刻義杓宗馮黃二氏而訂以己見謂此道不妨門入吾觀少室棒師端以門頭引人要須打出門何疑於作義耶沈丹衷曰叔獻藏春秋榜錄殆將充棟自洪武辛丑以後未有脫者斯亦奇觀矣三十年前故嘗萃吾之力爲此藏可二百餘本在棲雲僧捨之東軒頗自矜祕卒成灰燼至今猶自恨恨意必有物妒之不意苕中乃有叔獻然則吾曩者故慢藏爲祝融氏所窺耶

曹幼安

某與曹幼安周旋甚久故在疏密間久之彌進幼安雅不欲先入其言吶吶如不出諸其口要於款會無不了了某嘗欲以君子之交淡吉人之辭寡相與昨見某面瘦其容蹙然𨿽復久語神終不怡旣別便使賫訊不交書又數日使使告某所欲聞曰念瘦之甚不應以此營念也

產正混人

張冶生卜居千秋巷席之宅靑雲坊相距不數步得友七人故名其社曰靑雲裏冶生序之曰興會所到駭電奔濤沈寂以思枯髯吹骨慮無不並茂苑之鑣奪雲間之席讀其文可信先是冶生居南城裏曰雙桂劉元美在焉元美城居獨行不欲以名自達於官長冶生曰吾故在夷惠間猶能以朝夕之需膏元美農部馬仲良爲某小立產歲且人佃者載以逃不無怏怏吾始知產甚混人予曰某故有田不下十頃窘則割之不遺錐而數棣魯靈如故夫先人之廬與田何擇焉政爲有力者不得負之而趨冶生笑曰有是哉

交情

周自淑曹惺倪一見張席之爭問王先生理常州何所不足曰政欲攻其短有美吾信之不須言王先生嘗語予此二人者決定無疑果然果然大江以南無此交情矣嗟夫

衛元

歌者衛元名冠部籍賓王求歡不可乃曲謀於媼得之而媼者年四十矣定情後媼以筵請贈賓王中韻云三千猶是空羣色四十難言不動心一座絕倒賓王形體頹索好偎紅促坐人或笑之輒云誠爲蒹葭定倚玉樹

去江城

去江城不五里水淺舟膠方旁皇岐路間適有巨船當洲伏淤不動遂依古岸而宿枯葦拂拂時與孤雁相聞暗想仲蔚當年故有苦竹點綴安所引流水環之也濁醪數酌亦自頹然

五里亭

舟膠五里亭意況甚惡念江上諸賢頗更夜行曉起之槪十年足力頃可無餘馬頭殘月亦復低眉笑人

顧山

顧山茶花已經十年夢想今日詣二黃終不能至詘於足也黃介子云相傳花陰七楹樓許則敗敗必淨盡乃旁挺小幹漸盛如初距其始三易幹矣今之花杪已及岑樓昭明手植可信當是三百餘年作一小劫也山多花丁好栽牡丹芍藥石巖杜鵑而芍藥之奇於諸花稱最勝品可三十許菊品二百春秋爛然自二黃結社於此花品爭奇庵僧多知佛法

大河

舟自大河掛帆而東望拂水野煙縷縷橫逗林際若續若斷吾谷丹楓都作沈紺色蕭蕭蔽空而下寒江蓑笠之想殊不減吾家志和但見性未能脫落如所云日與諸君往來其間耳夜扣受之不值書以貽之

長至

舟還江上有操豚蹄而祝者始知爲長至夜比入城市寂然念老且困不復以節序爲限曩時追逐之歡流落何許朝來坐艸堂二孫擁膝而立楚楚如常自辰抵暮絕無履聲相訪嗟乎聖人明四序之節以休民吾猶及長至之賀與獻歲等今亡矣夫

萬先生恭

少司馬萬肅卿先生恭有錢谷屯田二議其略曰礦期開發諸有鎔販官可勿問錢期流通𨿽轉易無禁屯田期於開種邊帥兵商惟力開墾永不報科淺識之夫所謀毫毛所見眉睫少屬遺漏爭言不利不知捨之以爲取而失之以爲得何者礦開則母無窮錢通則子無窮屯監行則邊有餘粟可緩輸將人自爲守無頌保聚此視渺見所得多寡大小竟何如哉鄧文潔見而稱之謂爲石畫嗟乎何論萬先生闊大之才可與任事山中相業卽文潔亦自見其一二矣惜乎華亭旣去位不及聞此議也先是萬先生試童子科華亭異之已官南曹有擬先生學憲者華亭適在政府言曰萬君衡士固當何如衡吏遂自驗封擢郎考功後理戎政偶以微疾臥邸第忌者螫之世廟怒不測賴華亭力救免歸嗟乎賢士大夫得行其志用保其身豈不以相臣哉先生之在南曹也壽王襯過龍江府部迎之大璫肆橫以朝妃相恐無能對先生不謀而對曰禮無朝後何言妃璫默然倭寇畱都倉皇閉諸門男女數萬人號頓城下先生曰柰何先棄吾民悉納之蓋華亭之保持先生終始無間其有所信之矣

漕河

王先生汶上志頗畱心漕事卓有定算而所言不出一方似未盡所欲吐但云閘漕要害撚在戴村壩某嘗按志求之亦略有會而未暢今日讀萬司馬治河筌蹄蓋抵掌可述云漕自茶城抵臨淸曰閘漕自淸河抵茶城曰河漕自瓜儀抵淸河曰湖漕閘漕資汶水一縷西注耳汶性本東入海如會洸並山東諸泉勢溢則東衝坎河如瀉萬曰資汶而汶東可乎乃取石攤坎河口爲水平溢則縱之使東平則西注漕而閘漕利河水溢往往開支河殺之萬曰支肥則幹瘠何利於漕此其要在堤乃大堤徐郅延袤三百七十里布夫守之於是支河幹愈深水行地中而漕河利髙寶諸湖夏秋泛溢至髙城數尺萬曰此其要在閘乃尋陳平江故迹建乎水閘二十處板湖脹則閘口縱之饑則閘底蓄之又於瓜儀各建一閘湖大脹則痛泄之而湖漕利三漕底績河勢歷然其云閘漕資汶水一縷西注又云資汶而汶東可乎此信要在壩村可一言盡矣記以問王先生不識更有說否司馬公又言河發有候請攺期早兌令漕船無與河怒值此又以時運河斷斷不可易矣

嵇先生鈿

慶符令嵇先生鈿淸彊有守初試如臯以監使者牒掣監儀眞故事掣者至燕飲月餘篋肥乃去則藉手報使者先生往還才六日徒手歸報禦史面譽之心銜之矣遂攺知安鄕人或尢之先生曰吾少貧吾母以縫紉衣我挾策詣塾綫溪新故屬也後婚當親迎念所著履故敝假他鮮履著之吾父見讓曰『若恥履敝吾恥恥敝履者』遽解去躡故履往吾失歡上官以歸故履尙在也嗟乎世固有爲令抗禦史者自遂其性爲務至有上官所不能堪直名髙耳嵇先生不易其志抗禦史以所不言人莫聞知故足重也後補慶符年五十七詭引年律以老陶會嵇曰先生嘗云令威威所事也監司部刺史持法詗刺以威我故威吾所威者五達之市三戶之校心評口訾其爲監司部刺史多乎哉令謹事吾民不勝事也其曷敢不威予讀其言凜凜矣再補慶符行詣京口舟幾覆有巨艘拯之其人曰如臯令君耶以其徒拜檣下曰徳公無以報天乃假手於此斯非自威之取效也哉

機

天下事未有無機而濟者也顧其用在速緩則膠信陽髙鐵溪先生嘗判鎭遠洞夷有相仇者守使判輯之不服判乘夜徙居他山空設其供帳故所質明往臥榻已碎判乃從容束帶出帳前議和事夷覘而神之盡服嘉靖間景藩由豫章之國大璫索挽夫不如數不得去有司患之按察王先生宗沐曰是騃可紿走耳乃陽啖以夫直陰令衛師挽王舟從舟不得緩口口去有司省費千計先是主主事行部霸州惡少七人殺越人於貨而一人逸至京爲緹騎所捕其六人亦相繼覺有左驗矣會械送對簿先一人復跳而逸獄久不決有旨切責理官急郎中仰屋嘆移疾臥悶耳先生攝郎事卽白元輔夏公抵曹命一隸衣敝絮而伏墀左趣召六人墀右伏厲聲曰已獲復何辭六人見墀左者叩頭狀相顧駭愕盡吐情實獄始具此其機發於心湊於手卽兩先生有不得而自主者稍稍淹畱人未有不泄之者也何也機之用活緩則死故曰緩則膠

殺

王敬所先生嘗語鄧文潔子謂不可殺耶文潔未及對王瞠目搖首曰可殺也我畏彼彼亦畏我及是時日討軍士而訓之阜其財求利其器械自度可戰因以卻市挑之少有次且執義以往𨿽犁庭掃穴豈難事哉當是時俺酋新款王以刑部侍郎閱視宣大山西諸邊常爲圖說以進大要謂撫守戰三者提衡同而三鎭形勢異宣府撫七而戰三大同守一而戰九山西撫三而守七其意要以戰爲主此非明於彼我之數而熟識險易之形我畏彼彼亦畏我猶是從旁說砭矣或云閱邊之遣大臣自王先生始

畏寒

生小怯冷然不如其畏熱五十後常取時壺煨手稍去之輒拳縮不肯展而兩足湯湯然卽隆冬不用火具六十而後絮襪綿帶猶不勝其寒燥之以火亦不勝必使人以手溫之移時乃得數晷之熱應是水下而火上水枯而火炎也火炎而不降水枯而不勝上下不交潮汐不信生理滅人道息矣吾每正襟危坐不知其俯有時而睡其斯之故歟

江陵

江陵旣秉政上六事內有飭武備一款伏乞敕下戎政大臣申嚴軍政設法訓練每歲或間歲季冬農隙之時恭請聖駕親臨校閱以試將官之能否以觀軍士之勇怯上然之將大閱科臣駱問禮訾之曰大閱古禮非今時所急不必仰煩聖駕親臨又曰伏乞先其所急畱神萬幾以勵庶職又曰爨端宜防巡幸宜謹蓋隱然與正府抗而江陵弗罪也且曰始以爲可行而行之繼以爲當止而止之誠便國家輔臣與科臣之言何擇乎如此心事猶謂江陵逼無大臣之度者何也

邊賞

邊功論賞當先將士就使主議者發縱指視允爲功人亦不得與摧堅陷陣比江陵在政府遼左大捷擬票加恩必以將士爲首其時該鎭諸臣首敍總兵恩賫獨厚𨿽總督巡撫身在地方親理戎事者亦視之有差此眞宰相之事不易之論也武夫力而獲諸原書生坐而專其利夫誰堪之江陵辭恩迹云皇上以大捷告廟自引衝年涼徳必以成功歸之祖宗列聖夫以皇上之明聖猶不肯自以爲能臣等何知乃敢貪天之功以爲己力乎且閣臣以邊功受賞亦自近時有之非吾祖宗盛徳事妙哉讜言𨿽與日月爭光可也

耳入

錫山六和院僧洞明主之其人耳根圓利蕉團欒坐便可吐析一乘如觀掌上罨摩羅菓往見三際亦爾際二歲失明經律論三藏之文皆從耳入還從口出未嘗錯一字後居練水淸涼僧捨漸曉波畫人或問之輒日其義當如此

王世周

王世周談際都不及李長吉心寔好之故是巧持門戶人王開美客苕紀遊便欲破垣而出

天竹

盆中天竹厄於牧而盡𨿽蘗不復長計五年矣有教某植之土者屢沃不花長亦不逾尺或云不取沃如法輒茂星丸累累光瑩鮮碩不受氛滓嗟乎旣折不害又辭腴而就瘠南方花木性故有如是耶尙覓嵇含疏考之往歲嘗乞金錢於顧附巢云隸竹譜知卉木之挺而直者皆竹也天竹色丹渥丹盛明之象也於方爲南天之正位名曰天竹將謂是歟

許媼

許媼者能釀白漿相貽又能儲一醅待給醅耳盡缺其意不厭當年白衣人邂逅間何得便了一局

周泰叔

葉先生云嶼嘗語某吾幼婿佳幼婿周泰叔也住讀泰叔試義謂有擒刺都不自旁門入𨿽復落落將必售泰叔見某近艸云足一步一回首尾一筆

孟夫人

孟母葉夫人賢母也性好文史能爲五七言律吐音韶麗有作者之風然意頗矜祕嘗一見之王世周許不下數十章朗朗可誦夫人所居虔潔多異徵嘗注水給洗水中忽現梅菊水僊相花葉宛然經宿不散夫人喜祝曰爲吾見者顧見蓮花質明有蓮花半妝如畫經宿亦如之嚴誡侍兒勿泄女仲歸寧爲某說如此仲卒夫人哭之慟對二遺輒嗚咽不勝今日聞夫人召爾彰侍寢覺五內俱貼昔陶周望幼喪母嘗詣趙端肅端肅爲設飲食入內屬尹夫人主之夫人摩周望頂口口小去毋獨從父遊良苦夜寒誰爲覆被者不致口口口口淒惻計爾彰侍夫人寧獨安郎鄭母畫獲得之事將口有聞焉

冰壺

擁絮透冷覺翎片霜花將封瓦縫又殘月映幃直欲排空而入窺觀天際始識冰壺

鄧文潔

鄧文潔善病善養生嘗等世羿彀而欲逃之自謂楚越肝膽矣猶然我也已在告則甘不能而置之托迹僧房亦岡習禪定若起若臥惟意所適乃恍然見其端倪而未有以證也每誦斯語輒思徐聲遠詩空齋無長物並欲去蒲團

許元倩

夜與元倩仲嘉僧孺語意頗忽忽不復能另辟一境以相娛樂杯巡之際如了成局元倩又言月冷房空政賴女孫婉慧以消寂寞天又奪之某亦相視淒咽昔香山居士見龜兒解吟臘子裁服故是人生佳味後成涕泣乃形之篇詠至謂兒女不須多能又金鑾子猶是懷抱間物旣歿三年香山見其乳母而流涕彼何人哉

未見此人

譚公亮將有疾念不忘吳在大徐思曠每諄諄言之深以不得一見爲恨尊賢而不能容眾於今世未見此人然在大之沈毅多燕趙慷慨之風思曠之淸純絕無有學有養之气於今世亦未見此人也

萬情

窮愁人詩則工醜獰入畫則肖乖戾入傳記則奇是故世界合而知缺陷萬情合而知不平香山之詩謂之俗不知窮也獻佞之文謂之不肖不名其醜也庸庸十指許大气力乃欲翻缺陷之案彊貌全人其孰定之哉

夢

天宇四垂如藍色錦五雲飛湊浮昱如水淪漣如雉子班班時有白霞如點雪如屯絮界五色中虛丈許其藍特異如鋪翡翠如空靑潑三星綴之如夜明沙如初夜長庚英刺人眼又南折可二十丈明月空懸如梨花春半溶溶如秋中露下光濕空際男女列拜於庭某亦仰睇周視如天水動搖久之不滅自詫吾眼忽開便得未有旣覺如吸七池水肝肺盡涼知其在夢不欲醒意將卜之且否否不如住境𨿽然猶恐習而不知其異也甲寅十一月二十一日五鼓半環政從屋梁墮冷徹四壁

淸貧

貧則淸則人淸之矣惡乎貧知希則貴則人貴之矣惡乎希夫夫非鶩淸而求貧欲貴而卻知者也競於不貧而人咸知之是故安分之人常羸出位之思必辱

幸名

履其事者集其名故有履之而不名者矣攖其害者食其利未有攖之而不利者也是故造化靳名未嘗靳利幸利者存幸名者絕

徐文長

徐文長小時與張氏子同里巷無一日不三四至竹馬禰襠一趣而到門自屋畔庵左抵衛署右衙數百步間風塵縷縷昏一巷皆文長與數童子所蹴踏也張母獨憐之至則啖以粔籹餦餭或出果餌入袖中戲劇而蓬垢則爲櫛沐綻爲鍼紉汗熨不憚細瑣而張母家故將軍也文長時備戎物或弄劍槊引弓相與牽櫪馬不轡而馳且射衛墀道中超臺級墮跌損壞母終愛之不色慍亦不甚禁詬兩兒子意若期以闊遠不屑屑事兒女箱束此等文字幾入鬼道卻妙甚命倩急取佳箋錄之然不令兩孫見也昔莒州公故有慧兒舞象之年輒好會眞傳公語朱夫人將束之夫人笑曰恐不解安用束公默然

易地則慕

山人集多名爵僧集多名人未嘗名爵慕山人名人慕僧也𨿽然今之紈扇多畫寒林雪竹易地則慕故誠有之

純常

負日者忘其腹向火者遺其背此補救之術非純常之政也重綿而居溫徹四體無陰陽之患其孰能易之故曰王道平平孤裘貂帽以爲觀而民始苦寒矣

時大彬

時大彬之物如名窯寶刀不可使滿天下使滿天下必不佳古今名手積意發憤一二爲而已矣時大彬爲人埴多袖手觀奕意嘗不欲使人物色之如避租吏惟恐匿影不深吾是以知其必傳𨿽然偃蹇已甚壺將去之黃商隱曰時氏之埴出火得八九焉今不能二三蓋壺去之矣故夫名者身後之價不可以先不可以盡吾友鄭君約之塑也云陽死之夫先與盡猶不可況其有兼之者哉悲夫

破躁

有徐行雨中者人或遲之答曰前途政雨此破躁之藥而聞者以爲可笑也蘇子瞻舟淺江灘作書不輟殆是雨中徐行者耶

文人

近世文人好訕濟南多拾其一二險句累辭轉相口語如昔人言楊子云以艱深之辭文其淺易之意政不知能言楊子云者必眞見子云之爲淺爲易歷歷可揭示人而又自能滔滔汨汨不艱不深以成一家之言可以俟後之作者而不惑然使後世復有楊子云猶未必其言之盡是也今之人何鑿鑿也嘗復按其人之文矣鼓掌盱視自諭滿志乎則未有不爲險句累詞者也其爲險句累詞又未嘗不顯然出於濟南而無所顧忌猶曰文須獨造安能爲昔人所嘗爲今之人何鑿鑿也意殆盡愚一世之人髙閣濟南惟吾所恣取而一世之人果不能出其相愚之意嘗試一臠縮舌去之曰某家嘗云爾此夫以耳食者所謂一解不如解歟吾於濟南直見其縱橫六經跌宕子史如黃河決澑𨿽至於不可窮詰而終爲天下之奇觀也𨿽然英雄欺人故時有之

野

每見作達之人輒欲嘔見野老則忘夫非吾未能達而自忘其野哉𨿽然作達政可嘔故有野老而作達者矣政復可忘

情有餘

絮善而稱必有餘譽節口而規不免煩言故是吾情之有餘終爲人理之不足

難易

遠之有望易近之不厭難貧賤不移易富貴不淫難

戲書

花之光浮昱水之色蕩漾云之影捷出香之韻乍來口口之際殆不可得而傳偶讀梁鴻傳鴻旣死口口要離冢傍曰可令相近念忽至此輒書之某亦不解何所起也

繡野橋

舟抵繡野橋望西城門不覺占袖憶昨歲與王季和從朱伯還夜飲歸膠舟於此俯仰之間伯還已成陳迹豈不痛哉自邵茂齊死欽愚公繼歿覺桃花澗水嗚咽吳閶簫管無聲寧堪華亭鶴復爾寐寐耶披襟解帶之致而今而後政不可得

先輩矩矱

陳顯達言蠅拂麈尾是王謝家物汝輩不須捉此其言甚善顧使子弟捉得麈拂亦一快事也惜乎未見其人耳先輩多矩矱博奕飲酒雅非閨門之歡獨王京兆嘗率子弟圍棋𨿽復推敲之際樂然後笑未嘗發聲先君歸語予此老風流故非吾所及也

物色人

邵仲書初不喜蕣如輒語僕物色二字姑未相與今日見舜如卽未盡者都佳夫知不美之爲美如仲書可與物色人矣

江右奇文

癸丑九月文起偕孟長邀丘毛伯遊靑丘掠予且止受之當會座已列觴千頃云下問陳大士毛伯顣額曰良苦往與大士閉門作義獨形影自憐耳某問毛伯王淑士言尊爲文至多可一日數目毛伯笑曰有之昔郝仲與自關門戶幾欲嘔心顧莒州向郝索稿輒得四百五十餘篇苦心人功行圓滿不乃大適耶毛伯大笑泰昌元年冬畱源匯丘陳行捲曁艾千子羅文止費無學諸稿爲一帙題曰江右奇文書此

花朝

風達竹間輒成大和予家居無竹不知其甚若是早間聞之悶然曰花朝若此其如歲占何啟戶視之則云物澄鮮冷風翏翏從東北來耳陶周望將發天目夜宿雙淸莊溪流觸石作聲徹曉來枕上周望尢之曰雨甚不成行矣夫陸處之民不識溪聲何怪而予乃不辧風之敲竹眞可發一笑也

閒

夜無穿街之鼓則閒村無驚夢之哤則富吾於今日見其象矣往時踏月見酒燻綺暖之處多發殺機卽有念者常不能自主夜來啟扉寂然緩步里許百道虹光黯黯穿窗而出作寶光色來著人面不謂疲暮復逢其間

邵家郎

頃見茂齊郎拱揖如成人心喜輒復淒咽我每見吾家孟爾彰舉止顰笑轉捷而終似無所賴如空遊之魚惘惘不知所止豈孤者之神自相輸耶邵家郎生三日病疫茂齊憂形於色懼不免泡幻戰戰皇皇汗出如漿數矣乃不能見其勝揖時悲夫悲夫

硯池水

東西洞庭山鬥气湧水波千里喊沸而濱湖一措大硯池中亦應其類陡然起立可憐哉小附其大智量乃爾耶洞庭君聞而笑之然不知俊廚顧及朔蜀洛黨戰蠻觸於角端分主奴於夢寐洞庭湖洞庭湖亦若是焉而已矣

李緇仲

茂初書齋石峒先生列盆景處也緇仲出百義質於此某與緇仲交十一年其文不下數變愈變而愈逼古翻空徵實無非篆籍之文昔安元旭見某刻語王又新曰今日又讀世說一徧王笑曰不然前有世說今有玆刻恨不攜緇仲義視兩先生當云又見枚乘七發也

顧氏社

往遊顧氏諸兄弟間約爲社都在舊府東園或霖雨堂中時合時分凡七輩雋者五人盛矣憶昔庚午先君器僊居沂水於陳橋庚辰奇元城於髫歲丁亥識今進土於艸堂謂气骨深穩神宇和粹應受福徳其明年戊子春見連城驚喜必今秋摶風之翮未數日而先君歿是秋連城果雋進士以丙午鄕薦又十年登第先君之言不失一二矣獨元宰善病元亮間居每一把臂不勝今昔之感云萬曆丙辰春三月潤州古朴堂記

劉思諧

中翰劉思諧貌如惇彜多奇偉之識而必依於厚貲選中未見此人其郎子約有俊气未便了然於心手需之將自及思諧與汀州翁善因是館予予自知非其任也爲相念特至不敢不一往思諧於此道最有力卽錙銖濃淡髙下莫能遁也少與華玨徐大用笪繼良弟觀文相砥勵四人者皆得之竟失中翰天意豈有待耶丙辰記

繆仲淳

憶與仲淳交自壬寅馬經庵始癸卯予病血日夕臥公亮南軒仲淳爲制方與之癸丑仲淳在王子顒許聞世長病馳過艸堂執予手言曰元長豈可無此阿弟特請視之視之而有憂色予曰頃以足下自天降今柰何仲淳惋然曰卽天降柰何今日再晤壅城爲識其語令吾後甚無忘仲淳也

昆腔

魏良輔別號尙泉居太倉之南關能諧聲律轉音若絲張小泉季敬坡戴梅川包郎郎之屬爭師事之惟肖而良輔自謂勿如戶侯過云適每有得必往咨焉過稱善乃行不卽反復數交勿厭時吾鄕有陸九疇者亦善轉音顧與良輔角旣登壇卽顧出良輔下梁伯龍聞起而效之考訂元劇自翻新調作江東白薴浣紗諸曲又與鄭思笠精研音理唐小虞陳梅泉五七輩雜轉之金石鏗然譜傳藩邸戚畹金紫熠熗之家而敢薴必宗伯龍氏謂之昆腔張進士新勿善也乃取良輔校本出靑於藍偕趙瞻云雷敷民與其叔小泉翁踏月郵亭往來唱和號南馬頭曲其實稟律於梁而自以其意稍爲均節昆腔之用勿能易也其後茂仁靖甫兄弟皆能入室間常爲門下客解說其意茂仁有陳元瑜靖甫有謝含之爲一時登壇之彥李季鷹則受之思笠號稱嫡派

淚零

往與陶逸則周旋北山下彌連數日時湘夫人初到疁城爲歡如不及然其情志頗能得之飲酒談笑之間其後四年再題書不類多斂華就實之思友輩中可喜人也自是不復聞問薄味玄思致精爽有气骨旣歌鹿鳴稍似華艷亦其本色非彊作之者虞山數月往還便成千古傷哉吾邇來匿影白石軒中度日如歲偶逢故交輒問訊當年人物罕有詳者念此寂寂無言淚零

樊伯愼

樊伯愼言名宦去思是先孝介意外之事置田輯宇是昆山人法外之情據王豫章批允諸儀部魏孝廉之請甚善終是昆山人可問樊氏子弟不必問也伯愼有妹婿杜子堅名鈺年十八落筆如古惇彜寶色瑩然獨居山中遂精六壬之用伯愼不輕許人爲予誦子堅不去其口

許文舉

許文舉將侍臨穎公過存朋友戒黜僮僕然後行里人嘖嘖嘆羨之士大夫不徹此章終倒墻壁張可庵先生有言貧士登科第但要牢立腳跟轉動一步不得一步伸縮步步須與走過此解殊有味也吾深有望於斯人

劉中翰

潤州士大夫如徐行甫華徳夫劉叔熙可謂君子惜乎皆無年當徳夫被逮時劉中翰許嫁女與其嗣宗沐其嗣甚偉行甫旣死遺孤學古方稚小中翰亦許嫁女與之每月朔必就徐檢校器物量度錢布出入長則籍而還之叔熙有子夢祖翼祖資甚削中翰爲籍所入劑所出十年而不怠學古有文自可脫穎宗淶以尙璽之卹升成均弟子中翰意亦少慰矣獨夢祖永川靑衿翼祖有雋資婿於延陵不知學就否中翰有郎泉殊可成進朱方黯曰子約气直上駸駸欲度驊驑前矣

檀條

檀條金山禪堂者佳甕城屏風街亦有之气韻故不逮大功坊靑八百气稍觸使人有居京洛意

湘君

湘君嘗自課孫孫偶瘍不詣塾湘君自教之旣一月見者訝其孫動止有式多雅步一所親詣湘君許庭戶寂然孫擁榻作字君亦讀書不輟

道伎

道人葛了澄故陳州諸弟子觸憤學道自言我於諸行稍習便詣人獨持缽一事每旦發憤爲之至則赧怍而退積四十五日始得不怯唐應徳與羅念庵分門持缽入期會寺中就所施多少爲優劣旣會羅缽常盈唐或竟日無施者因以此自定其操昔謝尙能鴝鵒舞王丞相問有此理否謝便著衣幘而舞坐客撫掌擊節謝府仰在中旁若無人阮千里善鼓琴人或諷之無貴賤長幼皆爲彈終日達夜都不知向人所在此際功行豈復有道與伎之別耶

凡例

有乞書馮咸甫者必廉其困頓時乃肯下否卽善價都不得乞一字裏富人求書墓石謀之其客客不許久之曰可行矣乃令富人持緡錢數千與設凡例約五文下一字取籝納之爲欣然下筆書石將半馮目其籝曰已足遂不復作昔裴晉公祈皇甫持正作福先寺碑記酬以千緡皇甫怒曰碑文三千字一字一緡更減不得裴笑而足之張子曰吾欲處皇馮之間半則不半滿則須滿

視履編

視履編故贈司徒李濟美先生平生視履之作分章名篇紀錄詳雅予嘗得而讀之意頗不便翻閱何如裁爲年譜如指諸掌乎發意良久未卽語人而先生春宵見夢談笑動止宛若平生執手叮嚀意欲以此事相屬某亦心許徐君允謀掛劍矣夢回兩驟令畱源書其事請以一月程圖之先生與家府君誼惇管鮑交定生死念無所自致於九原此夢何容泯滅又晚年訪舊意思彌增𨿽復垂老多病之餘不忘艸堂相對每一至輒促膝相語動移晷刻某愧不能爲主竟談而退猶復步步惜別平生抵掌之歡幽明永隔人世會合蓋可以忽乎哉甲子正月十四日記

小靑

長洲許仲謙見示小靑集湖上異書也首冠一傳卻是俗工寫照正遠神情靑詩云瘦影自臨春水照卿須憐我我憐卿如此流利從何處摸捉戔戔居士許大膽識乃爾放筆自恣耶集中書應入昭明選不爾品外錄中豈得無此

新嘉驛

一鏷拈出新嘉驛題壁三詩首絕云銀紅衫子半蒙塵一盞孤燈伴此身恰似梨花經雨後可憐零落不成春江行十三日抵雄縣又於客館得四句妾心江岸石千古無變更郎心江上水倏忽風波生後題銀紅衫子古虔李秀書然則新嘉驛詩其爲李秀作無疑江亦可人居然不俗丹徒鄔善夫索和秀韻竟日不得一字非關才少正患情多

蘇渙

杜子美詩序云蘇大侍禦渙靜者也旅於江側凡是不交州府之客人事都絕久矣肩輿江浦忽訪老夫舟楫而已茶酒內請誦近詩肯吟數首才力素壯詞句動人接對明白憶其湧思雷出書篋幾杖之外殷殷畱金石聲賦八韻紀異亦紀老夫傾倒於蘇至矣按唐藝文志渙少喜剽盜善用白弩巴蜀商人苦之稱白跖以比莊蹻後折節讀書進士及第湖南崔瓘辟從事繼走交廣與哥舒晃反伏誅據此眞與靜者不類世人不達變化遂謂子美譽渙太過亦何知言與人迥無交涉渙在廣州嘗作變律詩十九首其一曰養蠶爲素絲葉盡蠶亦老傾筐對空牀此意向誰道一女不得織萬夫受其寒一夫不得意四海行路難禍亦不在大福亦不在先世路險孟門吾儕當勉旃其二曰毒蜂一成窠髙掛惡木枝行人百步外目斷魂爲飛長安大道邊挾彈誰家兒手持黃金丸引滿無所疑一中分下來勢若風雨隨身如萬箭攢宛轉迷所之徒有疾惡心柰何不知幾才力素壯詞句動人接對明白夫豈虛語當年不交州府之客人事都絕後不免伏誅要當以世考之

子美六絕

不學前賢畏後生是今人通病不薄今人愛古人是作家要決

章子厚日臨蘭亭一本書必不佳吾欲日誦子美六絕一過應非小補

惡夢

某居貧無酬應一切酬應之文皆是爲人作奴心厭苦之而其人或有以某官功徳未揚某事避忌宜竄令人欲嘔欲割無地自容幾欲焚燒筆硯誓不復作勢未能也春來無此念頗自寬夢神相苦便發狂大叫鄰雞破之不覺欣爾有喜因念世間惡夢覺已思之亦是一適李太白夢遊天姥吟惟覺時之枕席失向來之煙霞較此又是一適也世路惘惘正苦不覺耳誠覺亦焉往不得自適乎正月念三日記

病中

杜子美戲爲馬墜歌結云君不見嵇康養生被殺戮固是眞語卻有屠歌兒舞健气樂天病中詩云病來城裏諸親故厚薄親疏心總知惟有豫章於我分深於同在翰林時𨿽屬婆子話須要知得但是開口便俗

春秋

天下春秋義無先王氏而安福鄒汝光輒語人此事但對胡傳看外論自公蓋自謂勝之也然稍聞辰王公終年作義時借格力於鄒理或然歟然而弘偉精健兩家正不相及頃求兩家四書義於許文舉文舉曰不是說先輩便佳固自超乘予笑曰正欲以此事相煩文舉默然坐久乃去

溝壑

往與王孺和言志士不忘溝壑此語大尋常但少人迹不到處的溝壑可安意行其志斯爲苦耳今日讀放翁姚平仲小傳陳眉公署其尾曰西子入五湖姚平仲入靑城山他年未必不死直是不見末後一段醜境耳故曰神龍使人見首而不見尾予深有味其言因語畱源要是此老省得

優劣

外父顧厚田名允烈隱徳弗耀大都如騶虞潛深山𨿽復不踐生艸世不得見

神廟乙亥冬院試聞而賞之是夜碇宿荊溪故周禦史玄暐合樽促坐甚言今日之舉可使人心不死天理常存引滿更酌喇喇不能自休眾客色動皆有滿志之意學校優劣淡何易哉而今世以干謁覬優競開媒進之路比周免劣兼懷肥橐之謀陰陽鬼馘莫可端倪天漏地震星孛晝晦不可謂侁侁冑子無關气化也悲夫

不必

物以類聚靑襟那得餞輶軒業以羣分圓顱何用談舉業此皆理之不然者看來事亦不必

遠別

飽暖生淫直是敗國亡家之本是姦必殺誰非聚扈喋血之根是以聖人明微吉士遠別

不妨

不妨淺衷易盈但恐多積不散不妨入眼難合但恐去人太輕太輕之去毒於刺心不散之積臭於聚穢

卷十三

醫王

潤有何繼充遂令城內外無餘捨水次無畬塢老少婦女無餘間輿無停晷爨無停薪手無停批口無停答殆駸駸在世醫王山中宰相矣繼充診人不活淚蘇蘇自落

馬參政

偶經鴳適園西見馬參政著半臂獨往來秋葉間眉宇有營構之色當是其吟安五字時耶參政黑頭謝事夙有棋癖與人奕都不欲饒一子猝遇國手無所乞然聞其落子日勝今年七十矣作詩滚滚不自休日可數十紙內外子孫歲時羅拜常百十許人世間黑頭公如參政政未多得

吾物

會金沙友人來移夏至祀今日雨如注幾不能迎主於廟甫灌雨稍間旣畢禮啟函將潔之而桐自虞山還潔奉以入仍奉祧主潔焉仰視榱棟顧謂桐吾家世奉當於此荏苒一百四十年蘋藻楚楚幸不匱祀長子孫其中亦不他徙異日者令我爲髙屋宇如故豈不大幸哉朱方黯曰頃聞友人言人未有終其身不徙居者一姓四世歌哭於斯盡城之南比不再矣吾每笑人此是我物聞方黯語故自心動

陳抱元

陳抱元朴茂而文視其弟銘金京口依麓循澗輒回自首割炙分甘歡爾休暢吾亦爲兄曾有弟嚶鳴一樹是何年

櫻桃

他山櫻桃仁核潤州櫻桃核而不仁尖下有綫紋如桃作水紅寶色土人以四月朔開園縱士女遊觀謂之櫻桃會陳伯銓摘其最者見餉光明浮昱令人不忍下咽

鰣魚

漁子漾舟江中网鰣魚甲光向日如銀潑潑耀水上一鱗傷損卽浮幸脫逃不復活吾聞孔雀被网必自殞其金翠不使流落人間鰣魚愛鱗當猶孔雀愛羽耶

蝗

飛蝗蔽空食許時不見天日中有一綫可諦視其髙厚不知幾丈許也縣官責捕甚急劉中翰一戶捕可百八十餘石或云句曲道中積蝗如山蝗中出火焚燒殆盡

鼠

田鼠糾結如桴蔽江而下竄入蘆葦中根苗立盡沙亦崩殞此江南怪事也張養默從白門來以二鼠見視短尾方喙視鼠特小而足稍長不類鼠其色沈赤或曰非田鼠也嘉靖中有羣鼠銜尾而渡然不滿萬今日之怪穿街入戶徧滿城都動以萬萬計於事應將何如

來

客問何以徒步不假肩與予笑曰偶避嫌耳客問何故予曰年來尋訪多取道不行闤闠間朝來不得已一至焉而勢佃之糞具借職謬進虹霓鼻息潦倒優伶之肩輿遮衽嚙膝相望於道可令飛黃圍玉之禦泚然無色吾豈肯姦之哉客大笑而退宦僕某者貲買札副冠帶儼然遂置酒張樂與客勸酬七日膂絕而死又有某者貂帽絨裘將過一失勢家眷從輿中墮地輒死此二事頗爲邑中所傳笑而謬進鼻息優伶之徒揚上自諭適志不知戒也易曰負且乘可不懼哉

朱虞卿

諸延之心事不愧古人弟婆心大切徙義太速聽言太廣時亦有直道之累要不可謂延之負人每傷直時其弟虞卿能左右之至面發赤而口譏諍者數矣延之嗒然而受憬然而從此皆非人情所有也延之苦貧行義常不能給輒夜起傍徨虞卿知之傾囊勿吝吾鄕魏莊渠先生講學星溪學者日進待潤者亦日益先生弗能給也必問之其弟東溪翁東溪翁如教立辦當時人爭相語莊渠之徳故難爲東溪翁矣諸氏兄弟蓋不愧其外皇父云

於昭遠

吾每笑於昭遠捨梵川處雲巢乃不知其胸中丘壑爾爾亦何往不得大山長谷也故不免昭遠笑人

拯溺

劉中翰拯溺江口其徳甚大殆所謂實行其事者耶興化舒氏李阻修內家弟也乙卯秋兄弟渡江而死奔告中翰不逾日便拯出其長者屍屍全無害其小者烏有矣中翰悶然問何所憶其僕云憶有匙系麻裙帶下又綫蹊鈐記劉漫唯唯越十二日江人來告已得裙匙印記矣取鑰合之宛然舒氏子不盡葬魚腹於其子之子孫之孫豈細故哉近有詐溺以祈賞者江人知非是將勿與中翰必與之毋令有不然之懈也

雪堂社

雪堂王子爾瞻所居堂也社自丙辰中秋始再會歸庵再會梅花艸堂社凡九人曰元長曰文休曰開美曰仲從曰爾瞻曰端木曰卿玉曰漢石曰幼疏而顧子子貽往來其間王子又召姚生圖之倪子伯遠爲寫竹石琴樽成一帙將以記歲年昭勝會傳之將來而丁巳淸和月王子溘然逝矣豈不痛哉當王子之卒也予在潤州方假寐見兩人掖王子相造色慘悴甚淚痕瑩瑩然輒驚寤而顧章甫以書抵予道王子記白玉樓去豈不痛哉今夕檢舊稿得雪堂社圖記再書其事

破山

甲辰訪破山寺始識長老無著遒爽有气開士中了了人也達禪師嘗入此山有乞施者師署其冊云某甲捨銀一分以付長老曰可亦爾長老曰貧道爲十方主進安所得一分而施焉禪師默然蓋其鋒穎如此其後破山常住爲缽庵長老精修淨土而無色力純以身教化人不久謝世其徒六空者威眼辯舌盛有血气能言其父爲何心隱爾連系江右獄中事神情都往今亦稱古人矣人之云亡破山寺安能無寂寂乎無著故具眼然見子輒多俊語可追而憶也缽庵雅不欲以言自損其气而爲子指授方藥則亹亹而不休六空倒屣欲傾香積豈其有夙因耶伊君弢自破山歸具言今日狀爲之慨然蓋去來本無而情鍾我輩東坡故言之矣

月夜

夜來聽柳州韓生收放明月滿飲數杯陶陶然顧蔡與呼之疾出閒步水壺中戲捉枯樹影恨不借韓生杓作傾瀉狀也已過小樓食雀數枚再飲酒一升許風來吹面燻燻有暖气疑是海棠亂開垂柳拂鞍時酒歸月下昔人當不妄作

數

宋羽王訪某艸堂旣暮矣勿勿別去自怪不能爲主而周安期張元玉適至乃又許飲朱子魚遂偕往爲賓爲主故亦有數耶吾鄕關法甫昏而捷二兄必欲出關乃取小艇飛渡水口苦旱偏欲水浮不須陸走豈吾黨多變幻若此乎

善處時

阮籍未嘗臧否人物口不及世事然禮法之士嫉之如仇讎其爲臧否大矣昔與世周會王淑士座有時客作達者世周俛首挽其袂而刷之竟日都無一言旣供具噉啖不輟踉蹌而去其容甚和人豈有嫉之者哉故夫善處時者無過世周而人咸以爲海鷗野鹿也今亡矣夫今亡矣夫

金先生

某六歲入小學師事同裏金思齋先生蒼面修髯苦吟多佳句亦時有謔語傳聞裏閭間里人呵之先生意乃大得嘗元旦爲鄰家書聯語微剌鄰翁不知而揭之睹者失笑鄰之婿馬某登墻詬先生甚厲先生怡如也子雨武選體不勝衣好談封狼居胥事聲色俱妝未久卒無子母華婦亦華氏一女嫁某今不知所在然老矣

徵文

嘗以寒宗世譜徵文四方無多應者獨酈陽王公爲譜引臨川湯先生序世略中表叔晉孟嘉作十贊光被幼殤兒女矣臨川寄我此序必傳勿與不知人艸艸某政恐知者不作不免惶懼耳

神往

李中丞方嚴自持好觀諸伶作伎絲音感耳都能辧識其非是耳根差老時亦不辧諢聲則編修公附耳分疏之順翕翕開動亦時與兩孫按拍耳語不覺失笑登李氏之席令人神往

旱甚

旱甚思洗銘金適以蔬盒至急呼伯銓酌飲之三爵頹然縱水揮洗甚快曳履不衫當風搔首如三四月時不知其冬且至也銘金雲土人掘地得蝗去土不盈尺傳云螽斯九十九子剖之果然良可懼矣

縕才

龔季弘以沈啟南文休承二紙相與曰將寒爲子取縕季弘之貧故不減僕其念故不可辭某將送裝潢家爲二卷縕才足可無憂矣季弘修然有骨於世多所不屑僕雅重之頃與語乃不知其了然有度又如此吾欲勸使竟學如季弘者不有立於先必有述於後也

二業

歲壬戌桐請命守淳治詩予笑曰曩與王幼文先生讀書沈聲遠許每課易義輒語予悔不習詩抹煞多少風味予心識之而季思還自武陵爲予言黃貞父之善易也貞父猶曰吾解易不如解詩昔者匡衡善說詩令人解順而海虞桑民懌自言直可令匡衡順解𨿽其言不遜此可以知詩義矣頃來病甚鬱鬱無與語輒飽丹砂剌鄒臣虎李愚公經義授守而以太僕貞父之作與安未嘗不嘆葩經之妙人思一臠乃若四聖之書茫無下落如太僕乃許主盟此道耳貞父自言不如解詩果有此理耶先君子一生拮據稍有累蓄挈授不肖竟以盲廢遂使朱黃之業化爲爛艸行年七十乃欲幫助來者令二業並興恐似以蚊負山而蠡測海也書此自勗

明媛

徐小淑詩髙自標位𨿽復婉麗牀頭不乏捉刀人故是凜凜陸卿子幽淸古澹如謝道蘊談玄融米成汁遐周所謂匪簪珥之瓊株故秇凜之火棗良非虛語國朝楊用修婦獨建旗鼓雄視一時吳有顧氏嫁陸完子爲婦有集數卷完敗流徙盡爲家人所火其被逮一絕云昨日濃妝上翠樓今朝含淚下扁舟當時若作田家婦無此榮華無此羞聞者憐之又吾鄕顧莒州婦朱吐音宏暢多作者气惜其稿不盡傳於世令千載之下謂班曹徐蔡代有其人於斯特盛也

小家相

水到渠成斯語故不可易然到時誰不忙錯不若預爲渠以待水縱小家相故是安閒但自揣不能行耳

楊長倩

楊長倩宅湖之中秋水長天渺然一色遠睇飛鳶踮立水際故不減武陵畏壘夏秋間龍吟湖底煙霧翔湧吳在大云此時卻疑身處混沌矣予每想至其處一水之隔僅僅朝暮而不知途者邈若河山可笑也長倩許我尊絲千縷當乘與訪之

淳化帖

馬大參之尊夢澤公嘗藏淳化帖時號善本畱予聞雁齋把玩當數月後請質米弇州遂不知所在或云大參傅寶之裝如故榻中故有孫過庭書李濟美先生又嘗得一善本早晚摹之以爲法較馬本細而綻眞近世所未見也予少不解書獨好觀率更榻嘗借九成宮於及山周老師本稱絕倫兪質甫每借觀輒題數十字於後其愛玩如此師歿榻畱齋中先君命歸其子載載不知此事流落無所矣吾家藏榻甚多獨晉唐小楷褚河南夫子廟碑麻姑僊壇記識者稱爲江南甲品傳寶百二十年今皆失之吾雙眼崇之也偶閱輟耕錄見陶九成淳化榻記略追憶前事紀之

茶

松蘿之香馥馥廟後之味閒閒顧渚撲人鼻孔齒頰都異久而不忘然其妙在造凡宇內地道之產性相近也習相遠也吾深夜被酒發張震封所貽顧渚連啜而醒書此

紅碧

賀涵伯坐徑山竹裏須眉皆碧王長公龕杜鵑樓下雲母壁都紅

運水

昨曹幼安遣訊書尾云且運第二泉六日後當還乃領報乞水之便無甚於此而某不知寄壇舡上少可十斛其明日奴子以泉涸告方悔之然俟其歸可稅也朝來索報則又忘之矣吾每日料頭起都無啖粥想喘喘思茶耳而念不及泉此何故歟僧孺曰爲懶而忘之者性也爲念不及泉而忘之者境也某笑曰顧以性

得季常書

甲辰別季常丙午季常使至得觀智評戊申春書至冬臘使者貽粟至辛亥漢陽李愚公之客毛克甫以季常書至又四年甲寅秋使至觀智評新刻十一年間一面一客三使五書而季常之念愈至某亦無異季常悲喜皆不能勝所爲悲者綸川先牛之訃也孝介之嗣曰維鼎夭也其它種種吉祥如黃州之特祠孝介先生之謚奉祭之田祀典之備奉祀之靑衿子弟樊家阪之克葬黃岡志之立傳江夏郭鳴龍之傳東婁王緱山之志兪夫人座右格言之刻銓曹諸公智評之刻嫁女漢陽倩李應橘爲諸生名士太夫人春秋七十四神明不衰與兪夫人爲子母歡吾黨小子能無喜耶且不獨一喜而已也開椷而讀若有得焉進使者問故若有得焉仰觀日月之靖郎若有得焉寤寐若有得焉嗟乎故有故侯去吾鄕十四年歿十三年幸與侯之弟季常爲傾蓋交十一年而彌老彌新彌甚焉若此哉

陳元石

郴州陳元石志在經世著書一百卷集錄碑板遺文幾千卷今在黃安吳氏其人天放其言皆特詣可喜偶及邊事抵掌指畫無勞聚米更自言吾親涉其世如此他時憂端終在海外今日渡江相訪談竟一日抵暮住金山寺信宿而去約以明年春載書過某艸堂不知必踐否萬曆丁巳初夏寓潤州劉氏記

梁生

譚孟恂捲簾晝臥廳事忽壓乃安寢破瓦腐棟之間正梁橫覆之手足鼻眼都無所敗故自號曰梁生馮子玄爲予說如此兼稱其作義殊絕吾但欲識其人如斯人不復問義矣

飲甘露寺

錢蜜緯潘無隱趙石生觴予甘露寺僧捨是日小雨甫晴修篁罷洗空翠滿人襟袖涼風颯颯從東北來與歌聲相答響徐姬喜行酒作吳吟數闋不覺大醉蜜緯得戴顒故宅有聽鶯詩百十篇雙柑鬥酒且更俟之

來云閣

夜同森甫貞伯元玉再集來云閣話往時徵歌踏月之致回首七年近死之人那堪一二別耶然今日甚喜得靑芝也靑芝送我垂虹亭側燈光黯黯委蛇髙下覺步步惜別

周昌東

周昌東宅闤闠之間老屋闃然童子迎門見人有退避之色甫裏先生讀書修行於今殆屬昌東矣昌東名口口長洲縣諸生

詣虎林

某詣虎林周季侯適宰仁和語聞子將曰頃求仲語我元長且至子爲物色之某旣到季侯載酒徵歌觴予湖上𨿽復絲管啁啾雅無酒燻綺暖之意某與子將雜問五云去後事季侯唯唯然之時有伶人李九官者能歌新聲發音淸徹正與峭寒澹月相遭某爲傾耳季侯笑曰咄元長猶復能摸索人久之呼渡辭去酒歸月下遇張子羽鴻舉如溶溶一樹梨花月落乃別丁巳季冬十日

快雪堂

快雪堂故龕馮先生之像紅罽修髯結跏趺坐顧道民云宛如當年靜默時也此來不見先生古梅萬萼俱暈微酣色一花破萼而笑微雪垂垂尼人聞孟暘印持子將無敕遲我舟中與子玄盡三蕉葉而別

趙燈

燈名趙氏蓋趙翁瞻云者教其郎爲之嵌珠玲瓏寶光四射大略彷建燈而加艷焉今年戊午爾尊爲置一架予艸堂傍懸戊申歲所得張九服家麥穗燈文質正等相間彌爛徳淸許長卿適以張子羽問至杯斝徐飛銅花間發剔有穠季落梅之致

楊文襄

楊文襄在金山有角巾人訪之一擢船郎鼓枻而至文襄布席角巾人共舉之搬換盡一室如世人揖遜狀多不發一言而去寺僧莫測所由宸豪旣就擒知是與王文成指授兵法其鼓枻者徐曰仁愛文成妹婿也鄔生繼武見視文襄遺像是十三聘童子科乃至出入將相七十餘年曆歷具載本藏其裔孫楊九華家遺文剩板剝落殆盡其存者獨門館之鎭石耳悲夫

澹月

澹月柔風吹人如酒俄逢角妓兩人而西舉步繁促思當年亂頭扶路人深居如海

張元玉

周安期偕元玉訪予得讀其所爲應觀風試卷辧爽饒風气何松陵之多才也連日侍元玉飲都不減沈公容恨家無美醞又斗筲不堪作敵耳約歲暮過汾湖從仲韶索酒十斛便請封壘當從壁上觀之

徐幸之

徐幸之取適於酒不及醉借興於花遂曉其理畱連婦人老不能身其事此三者皆非人所及

淸映堂

淸映堂集嘉賓常數人焚香展捲陶寫情性主人溫克自持令海內俠遊之士如歸其家而產不及中上束所入僅償所出而已又獎拔孤貧往往昌遂老友王天池才令也歸洗其橐而主人左右之寒燠饑渴必令均凋王亦不知非其家主人名文龍姓孫氏

練水

吳中讀書之家練水多有其先輩予不能詳如徐尙書之博大殷員外之秀美使人讀其書疑爲千載上人張三江先生十三能文章見者謂爲王文恪公之作旣老該達稱五經庫唐叔達婁子柔繼之頡頏一時王翰林辰玉將死囑其子志我必唐與婁故亦重其能文非獨千載子期之感也金子魚不上公交車蠹魚萬卷其人更長厚可重李長蘅滚滚千言倚馬立就書法直逼古人山水竹石亦駸駸眉山襄陽之亞矣鄭閒孟龔仲和汪無際盡能奄有千古不欲苟同生活於人沈公路抱膝海上故稱淹博乃亦卜居練水嚶鳴相召豈非宇內之希觀者哉偶念李緇仲侯豫瞻兄弟風气遒上不減諸人聊題數行紀之練水固以朴茂相髙乃不知其人文獨盛也萬曆甲寅秋仲

發苕溪

乘夜發苕溪韓止修謂予何不造令某念歸安廉吏安所得糈飼過客遂行質明泊菱湖有老氓輸官租還頌侯市人倚而聽之各序其所常得某呼石倩小子識之脫造令者較今所得孰多倩亦欣爾有喜色

臘八

訪薛更生桑庵作臘八粥相餉與郭九解方子旭各啜兩甌侍兒皆飽啖而去覺何家肉穢人

宋刻

有傳視宋刻者其文鉤畫如繡手摸之若窪窿然問所由故出紹興守家其先憲副藏書也問故將質以償路符之所不及且誡售者勿泄有是哉吳質淸惟恐人知卽於古未數數耳趣記之然非守意也守名魯惟

吾廉

徐娟澡手拂籍顧影生姿燭下淋漓使人欲領曲部金淑眞絳桃玉蕊愈麗愈妍旖旎情多不堪滅燭張美昂藏翛遠意常獨步如緲縹孤鴻棲飛不定鶯花寂寞賴有斯人

杜小韋一見相習所謂气類之交瀚衣裙布直令紈綺無色

幽禽亦解芳菲意攪亂柔枝不肯棲如紺園春半景色愁人侍兒不解春愁但道杏花零落便有深閨自憐意﹝上幽禽二語徐小桃作侍兒春愁是周霏霏入宮語﹞

褚溫卿苕霅間人敏視淸辧多出塵之想所居不事華飾隨方物用無不妥適嘗衣染緇衣雜綺坐而貌宇娟好議論抑揚頃刻數十交不頓不矜時人目之溫友又曰不交褚仲幾不盡友朋之致

袁倩梁溪人眉目如黠舉止間適意及之凝眸一往無所關說其婉孌天性也嘗居郭南艸堂披籍梅花下飛英點額都不可別

芙蓉院主周姁貌如花光艷發不定好任俠嘗撲地作梨花舞便身猱捷令人有魏博間想居恆以翰藻物色人一時被容接者無不自勝

張子曰予嘗與數子語蓋低徊不能去云豈非以其神哉語曰惟色損廉子故自信吾廉不害也

坐小閣

季弘相訪因約僧孺過土山坐小閣風片雨絲澹澹相續平蕪如錦舞綠搖金偕飲數杯竟醉路逢汪千頃拉還艸堂方晚食檐端作滴澑聲僧孺不欲久畱跣而歸人間兒女之念寒儉乃篤漸老益至暗思僧孺二十年前援而止之豈有冒雨徒跣之事乎

遇君淑

偶過諸延之遇君淑病後談笑頗不減曩時獨步履敝敝然殊有老人之態然某與周旋最久故不見君淑健步時也如許頭顱猶不免援長鋏向人此可恨耳晚歲生子遂不免多累而某某朗秀可喜大有昂昂千里之致故堪鼓掌

梁雪士

梁雪士性癖舵歌至忘病瘦爲人辧韻不免取憎故是道中人好勝應爾雪士旣病與予坐城南角歌春歸一闋再喘再喑竟作廣陵散藤花村右欲名西州門矣

趙瞻云

昨爾尊邀我作趙瞻云傳且云將以眉公本見視崔灝題詩在上頭豈能復道眼前景耶然聞趙老意欲補出年少時貧苦自力狀則予傳似不可無作瞻云老布衣也至令又肅公自題畫像必引瞻云之言爲信則其所得力於貧者可知矣

蘇蒼

蘇蒼面目嚴秀不肯聞隔壁環佩聲眞行人也今居選佛院中與市廛僅隔薄板邈若深山

文筆山房社

予識王浚仲文於潛陽公座嘆其淸發後一年王子虛示我文筆山房社艸則其郎玄度三兄弟之文皆在皆必得之投也又一年陳魯詹應薦殊可喜然恨世人知此社不盡今秋開榜而玄度與其侄元修曁浚仲夏元禮匯拔矣兩王氏世有科甲其獲未艾獨太常之後寥寥今見元禮使人增气萬曆戊午九日

老梅

老梅悴悴欲盡爾尊移玉蝶一株將易之予低徊不忍旣數日條有勾萌乃植玉蝶於北側一步許意𨿽萌不悴也今忽成蔭敷花如雪交枝布葉中作綠龕夏雨灑灑移時不漏予佇立良久飄風送濕乃去

出迎燻門

出迎燻門而南憩西宗僧捨問故李亞夫讀書處茶者不能答但云新貴人某有扁額於此不覺失笑旣出登迎春橋勾萌始靑如潑黛遂折而西野梅岸立睨人垂垂欲笑與季弘竟造其下徘徊久之過樂全先生祠拱揖而退讀壁上遺詩乃行忽疏籬綴雪浮香逼人襟袖乃北折入小庵問祺花所在陶去亮云橋斷不可渡季弘曰僧蓋斷橋以絕遊者偵之果然卻立凝視良久一僧招予入乃是以誠故王侍禦葆裔孫能言惇厚公事嘗遇孟夙於五云頗相器重或云結伴徑山未也然其人談次多不任其聲病矣爲予設粉餌滿一器食之而盡望朝陽門入遇僧孺子琴西城上

觀放燈

僧孺季弘方黯晉行晚食訖出駟馬關觀放燈大都駕竹葉爲棚金鉦隨之每試銅花士女塡塞至浮行百十步遇則寂然未嘗有燈也多取勝於月又霽後逢節人情一新穿街陌聽小鼓觀小兒所行不覺忘倦久之入關小憩景徳寺一片空明龕燈無火爲讀蘇子瞻不把琉璃間照佛始知無燼亦無燈之句頹然孤往二鼓乃別

謁廟

將賫瓣香謁廟參大士曇華亭遂上西峯拜武安王故像取道登城禮主土神誡安淳候伺四鼓遂行過半山橋初聞雞鳴聲道上行履特特廟火熒煌一燈黯艷制亦弘麗整衣肅拜而出經文康公祠下望東巘後壁如削成然迆邐入山有童子弛擔候門呼予且坐予得龕後甚安久之啟鑰禮大士遂歷翠微陟云磴問武安守官人何在旣畢禮將從西麓下守者言路滑不可履仍轉而東月光滿袖靑黛如潑晨鍾隱隱與聲欬聲相雜憑童子肩登鹿城衣乃大濕挺脇望城外茅舍著霜都作雪色笑語安淳今夕故佳殊非老人調度已上土山廟祝延予坐度不可歇遂還

勝林

勝林長老疊跖關中予與章甫訪之故大慧師艸庵也泉頗幽潔不類往時林云故有泉甚苦吾度殿之南可穿也不五尺泉泓然芬而甘關內楳數株植甫二年今盛敷榮子累累矣此豈有山緣乎予故卓錫於此長老剃度補陀爲內家濟世凡數歲三賜紫衣度嶺謁憨公隱海虞山中又八年修證人也眉宇開豁酬對便爽𨿽與世作緣故嘗有揮刀斬截之意

三一義

近得李三一作義如謝靈運伐山開道勇壯多風

許元倩

許夫人老壽考終可以無憾吾甚悼我元倩四歲間夫妻相幽淹忽也爲伯玄者良苦矣友輩如元倩可謂經明行修𨿽復向人嬉戲未嘗不以禮自衛者耶

西湖約

趙石生興在西湖某心許之有平原十日之約楓葉且丹多不得消息將下帷發憤遂忘湖上耶石生能忍譸張之毒不與作緣可謂淸徹而永不能酬其興非某所聞杜子美云知君未愛春湖色興在驪駒白玉珂將書以問之

寒山僧

寒山寺僧某有一力甚勤然不得於少主逐之夜風雨僧從電光中見屋脊上有物蠕蠕偵之則人也追而察之乃所逐者僧默無言謹其捷而臥夜半捷發有聲僧曰爾恐我耶爾爲此不法之事倘於不相得之主爾無命矣爾第入質明相遣其人伏地請死將旦贈以斤金曰亟去毋爲少主所知但取一房老小不失爲人否者亦聽若耳後十五年其人率妻子來謝自言有百金裝矣時世長在僧座見其人聞其事袁石公嘗閱書畫於寒山僧捨詫謂力不如者此老僧也

求志

將介白民析趙嫂爲女仲志墓已得請三年矣吾欲待爾彰稍知文句攜之偕往今將何如

物聚則散

有與予三世同裏祖父皆杜門自守而孫不免詿誤觸窗网者乃其人又獨往獨來不開睚眥之隙者也同里人嘩然冤之當事者廉其狀付所司按治時漢陰王新宇署縣判狀云閉戶不出者示其髙一毛不拔實偕之禍聞者撫掌稱是傳神之筆無得情性云久之郡李安元旭公覆安始白然歸視其橐洗矣物聚則散故不必其入者之悖歟又況乎丁必散之運而駕以自用之愚者耶災及其身豈顧問乎

修梵

僧修梵嘗受染於先世長致有筆气顧不謂其便解竹妙也予雅不知竹理觀梵作覺運腕使筆都成三昧

茶史

趙長白作茶史考訂頗詳要以識其事而已矣龍團鳳餅紫茸驚芽決不可用於今之世予嘗論今之世筆貴而愈失其傳茶貴而愈出其味此何故茶人皆具口鼻穎人不知書寧天下事未有不身試之而出者也

吳工部

吳工部玆勉取道婁東特乘小舫候之不相及聞工部還家頗完向子平事殊可喜然又不免在原之痛將毋悒悒耶此老以汶上翁知某又申之以孟長其眷顧周至眞非言語所及惜乎旣朽之木不可雕而階前人亦無堪斧削者將柰何

山塘

庚申正九日晤李愚公山塘神情開滌眞不負二十年來作觀相方約詣陳古白驟雨如澍將更日而郭仲至則女家禍起吾身如孤豚魂飛湯火間矣然念孟夙在慧慶此日不一往後復何期乃彳亍而行雨益甚孟夙驚喜出迓步履輕安談笑自適爾時又如飲冰五內淸澈

至誠

生平無刺心之毒沈舌之冤自恨未經鍛煉忽盡償之𨿽復骨載魂驚信知至誠莫破

胡虞生

老去不復與英少作緣偶逢佳麗必自處不竟之地飄雲過之矣李文長見某二談怪不及胡虞生正不知生平二念已在夢寐間猶復肯穢珠玉耶然虞生視某如睹漢宮老娥神情正不免飛動

髙文蘭

髙文蘭吐音圓美妙有情性當家人物也就使隨眾作伎亦宜處靑丘白龍間其在甕城獨劉中翰一人知之卻不盡

牌刀

牌名於駟馬石氏至景徳黃氏光如秋水恰與銀燭紅罽相宜刀名於小拙陸氏至薦嚴之沈氏朱氏絕無斧脊芒刃之用浸失其傳殆是牌至黃而始全刀至於陸已絕盛難爲繼也

艸堂客

前輩文王唐祝諸名家字落碑板或短長伸縮之用未盡靈變石工章簡甫輒爲搬涉其韻愈勝某嘗問章林石田輒曰非吾所及但守鋒穎不差毫末庶幾可嗣先民每覽其刻知非自譽田爲人質訥無妄言布袍楚楚有道者气往來艸堂凡五年未嘗更端白事亦不識其喜慍之色語及頷之低頭微笑而已嘗客苕霅間更數寒暑爲人鐫志據石而脫時又有陳雲卿亦及侍文待詔江南碑版無問頹剎破冢丰碑小碣盡能識之又嘗致其所識歸某艸堂性喜飲微謔然多名家之風無流俗性忽一日倉皇來告且病亟買舟西歸某遣力顧成送之入舟便欲顚墜成以背抵之不逾時卒二人者淸淨專一其去應爾吾往時買金鐫字金石鏗然气衰人遠艸堂政自寂寂

詗諜

庚申二月廿三日夜余聞諜者狀於陳全漏下四鼓矣帶夢扣扉鈈舌本盡縮女若獨悲喜不勝願如諜者決存孫氏情詞挺挺殊有丈夫之槪爾時酸風殘月助人愁恐每念斯境可令燕地霜飛齊臺風襲故知迫窮之狀必眞自心之信不惑

珠池

廣南珠池六海也自雷廉訖於交趾連亙千里舟不得行犯者擬盜許立殺以獻沈全老守廉請除之遂爲令袁無華曰珠出斷望者上次竹林次楊梅次平山至於污泥下矣朝廷設邏卒數百人艘三十守六口舟旣不得行邏者卽夤緣爲盜然無多取獨新會鄕山人駕巨艑乘秋冬間盜取之而珠始累累出人間矣每盜置一革囊可五六錢許亦雅無名珠或云必斷望者卽不名而稍圓或云斷望池龍守之人莫能到

白釀白箑

王弇州晚歲減飲但飲白釀之淸淡者士大夫家競爲之名鳳洲酒一時臘釀爲之罷市王文肅爲人書扇問是張芝山白箑否張家箑歲滿天下

孫靜原扇

扇推李昭馬勛劉玉臺我皆識之信名下無虛士今日檉持一箑美而淨展闔如意令人不忍去手云得之孫靜原氏每怪此道無作者不圖又見斯人

年饑

某所歷饑荒之歲如嘉靖辛酉萬曆戊子乃至戊申極矣然未有如庚申之甚者也小民持錢入市抵暮無所得粟解衣求質望門無所得錢疾痢祈禳市空無聽得雞豬鵝鴨造物者頓挫斯民毋已甚耶往時傷稼其騰貴故宜今年萬頃如雲民力休息而枵腹者相踵於途至取半莎之艸充晝脯之膳自詫良民不能從眾不亦悲夫聞吳閶罷肆比屋絕糧不識將來竟何如

爲是

金沙王氏藏書至多一經家難蹴踏無餘閣中橫廣十丈髙可三尺殘函斷綫紛披狼藉使人見之出涕孫氏旣罹奇陷三世所藏半易餅餌半入陶家往在譚氏嘗見其藏書不下二萬餘函周列三屋其後流落政與孫氏等張氏嘗龕寶珠於屋梁梁髙三丈自謂人力鬼丁不能及也火焰系絕珠燼而屋不敗此四恨者千古所不能平也歐陽子曰物聚於所好而嘗得於有力之彊有力而彊其人必悖得禍之烈豈爲是歟光宗元年記

泰昌初

泰昌初發帑罷稅何論邊徼關梁抃舞謳誦卽窮巷婦女稚子皆有生气爾時斗米伯三十錢民間不見所苦垂白之老喜談朝政大行詔下莫不欷歔掩涕如喪考妣果有此事

還扇

樊孝介將行夏士琰瑋作二詩書扇頭爲贐樊受之色喜諸人競作詩饋扇閶關扇貴樊笑曰本無拒諸君之心笥狹不能藏也爲錄其詩而還之偶讀華子魚還金事書此華云單車遠行將無以懷璧爲罪終是委曲

早黃

早黃香气淸遠不類桂所以爲佳故凡物之出類者未有不得气之先者也庚申七月東樓下書

蔣九敍

萬曆甲辰九敍以樂府見投擬古惟肖壬子爲汶上翁言之其明年癸丑授知於熊禦史杜府君己卯領鄕薦丁巳偕王孝先賀賓仲顧余劉中翰許執手珍重而去己未讀避暑社艸致有格力泰昌庚申卒十一月二日夜宿蔣市問賓仲使者知之予一哀而出涕嗟乎予何所致於九敍予深惡夫涕之無從也

何上捨

吾鄕藏書家葉文莊尙已其後爲顧侍禦孔昭周孝廉孺允兄弟能蓄能瀆爲一時大雅之冠周於舜多買法書名畫樽罍鼎彜藏凝香雲谷夢芝六觀諸館中殆可充棟華艷富贍一時無與比者自後物力漸詘亦絕無好事之家何上捨道光獨喜藏書每一刻才就善價而求之一藏本一讀本一副本較他家所蓄完好十倍而上捨頗能搜討焚香煮茗哦詠萬卷中上捨死其子進士君取其愛玩者以殉時稱進士孝子今日聞上捨之孫卓然者書聲略紀其槪蓋何氏之興於文學自上捨公始也泰昌元年庚申元日

王慶長

王慶長爽气淋漓故不乏長者之度一登其座可使五陵長價山河動色世間眼孔如綠豆人莫動齒頰

詣慧慶

顧僧孺拉詣慧慶小與孟夙語而爽然失也盂夙以此月過華山昕一雨說法除夕當在五云獻歲攜行者拙成入石盂山便有終焉之志石盂去余杭不五十里僧孺躍然曰卽耕硯必一往僧孺故上根人夾帶稍雜泰昌元年十二月五日記

過選佛場

夜過選佛場列坐長明燈下聽道者唱佛膜拜令人煩悶俱寂憶往年淸夜先君嘗至此疊遮移時而去風景不殊山河遼邈某自倦遊後念都不及二十年以下人

張平甫

張平甫旣病便齋素低頭默默都不欲見一人偃臥而逝平甫潔淸自喜無迂曲性宜如此一生彊酒卽沈湎不肯言醉望五而瘵酒瘵也傷哉泰昌元年十二月九日風气如春雞鳴後疏雨墮瓦獵獵忽聞其婦哭聲遂不成寐書此

自遠方來

孔子聖人或曰孰謂鄒人之子知禮乎或曰此東家丘也貴遠而賤近世態從來如此注則近者可知非解由是觀之遠之則有望近之則不厭談何易乎

耳順

楞嚴經云十方齊擊鼓十處一時聞此耳順也耳順兩字從來經傳未及

參乎

子曰參乎吾道一以貫之不免無風起浪曾子曰夫子之道忠恕而已矣卻是剜肉成瘡髙峯祖師有言萬法歸一一歸何處這須直下承當但下惟字已遲八刻予嘗有言曾子之惟遠不如顏之請事以水洗水有何間隔

無所取材

無所馭材蘇子由曰戲也言無所取材以爲桴也𨿽聖與人言不免於有戲也訓詁材作裁無味亦無自嘆自証之理

孝哉閔子騫

孝哉閔子騫卽父母昆弟之言也味於其字自見

論篤

論字虛如雲若論篤實便與之君子者乎色莊者乎

割雞焉用牛刀

割雞焉用牛刀是眞語者卻當不得子遊認眞故又曰前言戲之耳傳曰禮樂百年而後興豈虛乎哉

孟子舉業之祖

賢者而後樂此不賢者𨿽有此不樂也因說賢者翻出不賢者虛活玲瓏湊成二比是舉業起股之法又因賢者不賢者翻出經始曷喪二節以寔證虛頓挫變換又可爲中比絕妙之法

可以濯我纓

柳子厚詩有叟垂華纓華纓華發也可以濯我纓便是濯髮不作冠系解且孺子亦安所得冠系而濯之

魯子

魯子蕓瓜避杖藜藿不糝何來頓頓必有酒肉在家左右或鄰里所嘗往來之人未必皆魯子所欲與鍼鋩不接便相違拒何得問有餘必曰有淸夜沈思頭面多赤

舜象

舜往於田號泣於旻天畢竟自知有不得乎親不順乎親之處讀書者不得寬縱聖人像傲父母愛之亦異竟有得親順親之處不得抹略傲弟程子曰觀書者只怕气不平遮護君子溪刻小人都是不平處

禹稷顏子

禹稷當平世顏子當亂世二語尋龍捉脈便成鐵案何消問孔子賢之何消問孟子說同道何消問易地則皆然蘇明允教兒多讀孟子戰國策大都在案在接觀者不可不察也

過文

張賓王仕而優則學下用幾語過文時推絕識湯宣城亟稱之後有儒生於則仕下亦用幾語作對眞堪捧腹也我每想其操觚授梓時可謂無天於上

卷十四

水僊

阿昌云循北郭經淮云寺路徑平衍土人結蒿爲籬落護水僊其中漸成深谷寺以南花戶多矜貴之色稍北一二里花丁易售今日得花五十三株子柳爲立石盆中參差植之風暖日曛晚來爛開三百許萼

臘梅

臘梅爛開浮香直入樓際小坐綺疏下暗想海朝庵尺許黃玉忽爾盈庭故知物靜則生自然條暢𨿽復敷花受敵不能勝本根之寧息也頃在婁東移植水僊一器又得此花映帶左右歲事豈不旣濟矣乎

楊上林

某在孫氏與楊上林周旋遂久信今世故有死生患難之交

夜雪

夜微雪小坐東樓下令阿昌讀東坡乳泉賦並後題云軾在海南作此賦未嘗示人旣渡海親寫二本一以示秦少遊一以示劉元忠建中靖國元年三月二十一日讀畢周行回廊間檐澑滴瀝星芒刺人盆梅點雪白石幾番作鵝黃色欣然久之不就寢五更後寒透重綿足趾欲裂

過弇山

過弇山訪王錫之循墻而眩且僕矣賴擔夫免輿歸東樓下冷如鬼手汗可一升許爾時面孝若覺五內都裂庚申十一月廿一日記

孺子

徐玄提琴入獄戴子系墨行歌輔卿倚石而嘯李季鷹曰千載後徒令孺子成名徐玄名來戴子名竹輔卿宋姓名子相季鷹名文翰

金文甫

金文甫急朋友之難饑不及炊吾甚重之文甫曰往時在獄聞人救援聲脊梁上竟一日有力

日者言

予頗不信日者言而言某今歲庚申夏不利於臘月非獨旦晝紛紜亦且夢魂顚倒由今觀之若付左券夜夢柱下史降予艸堂端然持誦緡谷紛委其傍豈來春淸淨之徵耶傍委谷未便棄人間從赤松子遊也

見利

見利思義此語甚平卻是體認得到

夢

某自傳人物以來多夢先賢必肖其情性語言舉止殆不解何故昨又夢許蕭山衣冠儼雅路逢顧甌寧揖讓甚都而周思州步履蹣跚笑容可掬雞鳴夢覺猶有條暢之气﹝戊午己未甌寧孫錫疇聯第進士辛酉蕭山孫士翀薦於卿﹞

異士

萬曆戊子間有謀蟄不類兄弟者令健客陳少閒允武潛居裏中乘間猝發旣一年許陳殺雞爲黍延予上坐自懺其倉卒誤許之狀至於流涕於心藏之事頗聞戚友間稱陳異士今其死矣冥漠之中何忍負此良友恨垂老途窮無能爲役也當柰何陳𨿽浮沈裏閭爲人排難解紛至以身代如脫鮑我生之奇禍撫狄婁云之遺孤皆非今世人所及蓋棺論定雅亦無悔焉

檢故冊

先夫人之喪爲萬曆丙午弔者千二百有幾迄泰昌庚申僅一十五年今日偶檢故冊亡者四百八十八人李太白有言古人今人若流水可不大哀也哉韓昌黎曰人欲久不死而觀居此世者何也臘月二十八日記

綿州翁

訪錢汝洽其家綿州翁考終傷哉翁志欲有爲肯任事服官綿州半署他縣事如鄲灌資陽汶川綿竹皆有興華惠政退老於鄕至不能給殮賴猶子汝洽周身周衣僅稱無憾傷哉翁在京師張黃門伯任重甚有體不失鄕邦士大夫之歡其後家居三十餘年有禮有義每苦其身以周物公務私舉犁然如故公實與有力焉某里中故有朱老名徯才力不及翁周旋世故足可相比死後寂無弔者而翁有裔孫漸露頭角故爲勝之恨汝洽居貧翁未克葬獨柰何翁名徳徽字仲柔得歲八十有五

周急

先輩周急故所時有然多及其貧時爾汝之交與所周旋器重之士太史李集虛獨捐數十金佐學租外周乏之義至六十餘人秤量題識禮義秩然疲暮之人感憤堆積倉皇東歸陡聞此事不覺破顏大喜爲書三蕉葉頹然競醉自念苦貧時受朋友之給不覺遂多故嘗匿影閣中抱慚累日今諸友當饋時景色爲之慨然

撫掌

戴鄖陽仲豪神情開爽多戀戀故舊之思某謂仲豪出處有數故不煩相念旣屬同人正仗天飛者吐气仲豪頷予言執手珍重而別已伏軾思之當年作社莫逆者十一人亡何伯符病歿孟文早逝二狄相繼淪亡元倩賫志長畢鄂州小試於臺無端奄忽靑雲故人獨仲豪與叔顒奮躍天衢馳驅皇路濟卿以子泰符貴笑傲泉石孟千仲安猶復僕僕耕硯端自給然口鼻眉眼依然如故某獨何爲於此卷簾長嘯寒雨蕭瑟輒命侍者紀之以拱撫掌

除夕

蠶鳧紛擾自是吾家節下故態久習而安之今歲某在孫氏所見夜義羅剎獰惡萬狀遂成故習覺家居節物盡佳人生但作空觀就使身居地獄亦安往不適哉獨念風雨如晦女若淸燈黯然未免有情不覺潸然流涕然夜來得其手書數行挺挺自信殊有丈夫風霜之气可令爾翁自謂弗如泰昌元年除夕

過王氏

乙卯冬予過安溪訪妹婿葉蒼蘅夫妻相賓也心獨喜遂之王氏王氏者故弟君與之媳大學王伯圭女也伯圭婦曰張媼生女而愛妻君與子丰其妝而與之而君與子好佚遊輒敗不一歲洗其奩裝又多爲無行以辱王氏王氏弗能堪請與母居義弗可見予而有吞吐之色手羮予淚蘇蘇沾羮具爾時心獨憐之計所以妥王氏而未有路也今又七年矣人之無良不能庇一婦人又多爲無行以挫辱之李卓老云苦海婦人應屬當今王氏哉天啟元年二月二日世長子柚死予不肯哭但自訟卻無負此心故獨負王氏矣王氏有美行饒女徳將爲立傳

聲歌

性喜聲歌絕不能解其事又不能集其人然三十年間聚此堂者淪落幾盡矣沈衛安不知泰昌之世楊雄峯張平甫不及天啟之朝顧僧孺奉行新曆十二日而死豈不痛哉雷敷民望八之年足開雨雪逢場詠嘯耳識稍鈍發音愈髙金文甫好演琵琶傳或請爲之欣然便作風雨之朝窺戶以候演者沽酒作食無吝於懷問其年亦六十餘矣人生妙有情性何入不得

人日

泰昌元年除夕風雨如晦遣奉子瞻像於大樹齋將更名容安從公念也其明年人日過此僧寮闃寂齋廚索然踱行者爲煮白粲相餉食之盡二盂菜一器念此老謫居海外隨僧一餐於此味何如阿昌曰將毋勝之食已雪甚爲歌李太白蜀道難再過抵暮而去

乞梅茶帖

乞梅茶帖顧僧孺與某往來絕筆也帖在正月五日十三日某從婁東歸則僧孺死一日矣其帖云病寒發熱思嗅臘梅花意甚切敢移之髙齋更得秋茗啜之尢佳此二事兄必許我不令寂寞也雨雪不止將無上元後把臂耶此帖字畫遒勁不類病時作人生奄忽如此何以堪之往與孺和相酬答不下萬紙後無存者使人神傷朋友手澤亦何與人事要可發一時之相憶云爾

葉翠竹

某不見葉翠竹作伎而知其佳其體適也不與深語而知其解其顧盼疾也不與作緣而知其妥其神周而不支也頗聞鶯花間有心人多混迹梨園可以辭所惡而就所好昔臨川翁一曲才就爲玉云生朝歌夜舞而去斯其人歟斯其人歟

不可使知

東坡云勝故欣然敗亦可喜但透此關可以無入而不自得此老學問平正析理分明了然於心亦便了然於口與手所以不免爲當時道學先生所呵責然在名教聖人亦時時衝口吐出其言曰民可使由之不可使知之夫不可使知者何故昔長樂老見五朝興廢都不關心夫亦知其所不可使知者耶

衢橘

橘之品出衢州西安者上味甘如蜜而韻不純恬膚澤液滿蒂有凸如花觸手易解此品之上也其次膚不澤廓不圓穩而味特恬西安人都販蘇州所在亦時有獨吾鄕市上無此何故土人云霜後采橘藏半月許始出販乃不知味韻俱足卻在冬春之交先此味不全入春則易敗采者利易脫而售者無厚價吾鄕人不好事故弗賣也今日孝若信至得百二十枚其大如孟囊闊厚多液香甘如乳入春十五日矣以寒甚獨不敗

志感

丁巳夏趙當世以南差過京口爲某言蘇石水先生甚念公每相見輒稱足下古而文足下必一往爾時方有尙平事未暇也且又不識蘇先生未敢輕詣今日得李愚公書又言見先生督府輒稱其曠世逸才且欲盡見其所爲舉子業愚公問何從知之答曰得之賀對揚許某故未嘗識對楊先生也茂林松柏間物淹淹欲盡柰何輒辱海內大家過煩口頰殆是未見其人未聞其語耶謹記之以志感劉且告兩先生正不如勿見耳辛酉三月朔日

箑

古團扇可捲懷不施書畫班婕妤所稱白團扇是也紈扇以紈蒲葵扇不可捲王右軍爲嫗書蒲葵六角扇是也今之扇箑也其制出日本髙麗人亦多爲之若尙蘇州故不知所始李昭者不數骨堅厚無窪窿揮之純然見外舅顧孚承家有陳白陽手筆蘭花水僊對人欲笑馬勛者見仇十州爲周氏寫六觀堂圖如絲如發宮室竹樹器皿蓄牧畢具堂外廣庭不盈咫庭中母雞哺數子嘴距宛然不礙庭廣其致圓根疏骨闔辟信手劉玉臺者舊藏頗多曾識其人於徐慶生汪園中喜謳善酒好縱博手削竹如風聚竹秤之輕重政等不差抄忽劉語我吾妙在用膠得我法用之則開捨之則藏不勞腕力如蜀府扇也顧我法莫能傳吾子矣其言如此不能知其所以然劉之先又有曹大本者取材甚長要於整淨見王秦孺家有其家理之先生書畫頗自矜祕今觀女家所藏卽大本亦未一二也周東村筆旣疏宕文待詔書特弘放可喜舊扇中三絕也

孝若書

予咳不已孝若題書來勸我保重自身看難女下落吾覽之而泣將復之都不得一字正月廿五日

病

首俛而足不得前彊之前左右行若飄風此衰老之故然非病也然自知有深於病者無愁常不怡腦空若無所賴眠而不睡睡卽見故所與遊或其它荒瘠不堪之處此皆神枯髓竭見諸形相而非有物使之也孝若爲我卜甚不利花朝則花朝閉小合中不窺戶甫離席而僕矣或曰蓋先入者主之政不知其先入而必信者病也其能主之而崇者亦病也或曰不如勿卜卽勿卜當必爾然則殆是衰老之故然也耶

簽繇

孟子曰言人之不善當如後患何孔子曰放於利而行多怨書曰恆舞於宮酣歌於室卿大夫有一子身家必喪此數言者古今人禍敗死生之簽繇也故曰至誠之道可以前知吾甚笑世之祈簽而索繇者

備引

往聞弇山翁爲人志墓多抽寫細小不掩其寔吏部從旁勸止之翁掩口曰正欲其肖此太史公之胸懷本趣也某不揣傳昆山人物自謂不欺旦起拈一題必盥手焚香念某官某處士之靈寔式臨之然後敢下故𨿽自知不文要亦無惡於志至生平交遊所及瞻侍者非耳目甚習不敢妄也但更有一念稍欲攄發閨房之秀以備彤史力頗未暇今日讀李獻吉集載巡視江右時表章節義之疏敍列八人輒識之念吾鄕之懿美必有合符節者可備援引參訂云爾

春寒

比來春寒爲陰雨寒也仲月初三則稍異矣𨿽有旭日不禁雪飛𨿽甚積雪絲飛殆盡土不成膏爾尊念某在病贈以貂帽狐裘某卽甚寒未嘗並用今日並用之矣而十指如冰呼吸成凍寒矣哉衰矣哉憶昔戊寅之冬可謂祁寒飛霜沾樹冰淩憂憂然謠云甘露時某待試義興前川阻絕用肩輿蹢躅行日不彀三四十里輿中顧見湖傍有白鳥蠕蠕若矯翼者諦視之則蹴水而啄膠矣命輿者鑿冰出之以爲一笑歸語先君艸堂先君訝曰我墮地五十一年未嘗慣此夜與弦公話其事輒紀之蓋俛仰之間四十五年於玆矣

花朝

癸丑花朝某在常州館捨晴光晶瑩如今日而春寒特峭與王元孚垂簾坐噓云軒下談說甚歡坦老旣放衙酌比酒飲之色味淸冽不減南釀而俗謂之麥燒此未嘗旨其味者也坦老云大東以北惟總兵部家辦此坦老兵部婿也故常得之乃知北地故自有麥燒耳夜微寒飲市沽三爵不異煮水書此元孚今已矣故人風味自在昨歲繆太質語我坦老移官陪京將築室而老烏已得懶暉種竹剪韭地矣故將訪之不堪嗚乎獨柰何

驚鴻

驚鴻縹緲仿佛云外有女史識其合中聯云風淸琴上來明月香散默林禮梵經信知此娃無所不先彼能識者亦是當來香案吏

陸文娥

陸文娥爽气疏韻故是飲中勝伴周旋竟日愈覺眞素卽甚醉無潦倒不堪之態風花露卉人見翻局

求生錄

許約疏以求生錄見惠求生者求其生而不得其治武進之本懷也求而得之者凡十有二人丹陽姜大參士昌爲之序載此老除夕縱囚事殊可入懷卽宦塗落落如此存心如此行政其必有立於世無疑耳約疏十三秋試文名籍籍便有光宗潛邸始通朝籍之夢世之皇皇者欲何爲乎約疏名復萬曆丙辰進士

李衷一

聞衷一已倦遊自老共郎蚤有譽於天下殊可喜衷一名滿天地已落其實矣縱後得雋亦便不能盡酬其志何如養髙教子自愉快乎張賓王爲鹿嘉社作序靈健如昨故知此兄之未肯降也嘉社捲頗似當年包儀甫卻無儀甫臆滿气

周可順

周工部後叔有養子曰可順姓趙氏驚敏能識字工部絕憐愛之歷守金華必呼與俱諧聲辯參無所不核遂遊弇山兄弟間號曰秋水嘗學事喪禮士大夫從其說者無苫塊之過亦時引經據傳有所排擊不勝憤匕執事者或笑之然非秋水之爲見眾口呶呶噪之矣晚歲布衣履鞋往來李太僕家語及工部未嘗不黯然涕也年深物化迄於今治喪者猶稱周禮云其子曰堯瑬爲唐尹婿以鐫刻名四方說者謂不成章簡甫梨棗之後獨推唐氏今觀堯瑬之作駸駸靑尙於藍矣

苕中

苕中董遐周如通犀桃蠟無非奇外之珍覺珊瑚火齊爲下茅止生如徑寸墨寶光芒不可睨視

顧叔來

啜茗栽菊蓄石好禮皆人間希有之事而顧叔來皆有之其小恙應爾卽小恙自可不害何以故叔來樂而不淫不損物故知之

夏文衢

吾鄕夏氏故有三先生長龍衢名禹功次云衢禹錫次文衢禹範長公和而流次公詼而則季公嚴而不和然其篤信好學安貧獨行斷斷非今世人所及竟以貧死且無子傷哉次公詩文名大噪江左而意獨以今文自雄長公不好爲應世之業落落諸生間雅好吟詠純以詼語相髙正如曼倩割肉帝前自然天放季公追躡騷雅不肯下人所如不合無非論詩考訂之故然世未有傳者偶檢家乘得所爲壽先夫人八十詩一章學選而未至卻不俗爲丹錄而存之或曰季公死墓殮不具其妹婿任汝楫稍經理之任亦貧士讀書守禮雅有先民气

茅瑞璋

中書君老而禿意甚怏怏而苕中茅瑞璋適至殊可喜且備聞董純常安貧養晦不就秋試太守張石林有意物色之莫致也純常修遠之致十年前直以一見得之常在心口聞所未聞豈不快哉外人頗怪某心好瑞璋稱有穎癖一苕人持管城子數百望髙門紅旗下走耳焉知純常旣能髙純常之不就試又惜王令則之試而不過於時亹亹不休穎豈有斯人也哉純常名孝初令則名經

皆空道人

皆空道人印章一枚故王伯斂先生得意之作孟夙絕愛之攜入徑山嘗自言吾於世無所不捨獨此石與羅肖華墨未便捨去羅肖華墨者孟夙蓋得之錫山張兩臺雲龍章而金飾禦前物也偶過於昭遠論墨及此昭遠云訪孟夙山中已見貺某笑曰咄咄孟夙捨至是耶歸臥艸堂有一僧持此石從徑山來薄紙裹之題云先伯父梧林公手澤惟公知之故以相與萬曆戊午四月日記隨付石倩藏之又二年倩以疾告歸常熟懼其逸也今日得之笥中缺一角惋然再記其事天啟髙元年秋九月

寫蘭

泰昌元初舟過靑丘間古白所在意欲乞九畹數莖旣不值則典蘭於捨主人主人謝不萼某笑曰古白在山何得萼耶夜登舟念此品故屈原孔子之儔徒以奇香爲世人物色不似此君無色無花純以韻勝已又自訟勿作是念不令白民大得志耶朝來就日南窗檢得邵茂齊所作幽香圖十紙殊有風趣又得先仲所藏周公瑕蘭譜一冊妙談蘭理恐爲孫知微水也且就古白問之

悒悒

往在甕城與二陳遊處甚適銘金不降其志气可食本又能以佳釀醉人見某在病倍加憫卹伯銓蕭散有奇趣志不忘功名昕夕依依眞有相睹之意予每愧之聚散何常再更秋試不售令人悒悒

汪趙

新安汪令聞嘗爲某鐫世略某稱其人靜而有常無刻急浮僞之性丁巳冬相遇西湖堤上問饋甚悉累十日不肯別艸堂集盡煩云槐所計直嘗不給云槐揮刃不輟更大寒暑無間人或怪之輒曰頸爲此君力此殆不可曉也

周和仲

周和仲鼎翛然獨處不與人作緣不蓄應門必有詣則倩一童子持剌並日爲之旣還衡門寂然南陽陶某與仲固有兄弟之約後寄松江弗往見俛首隨諸生應試守知是和仲請與相見稍以故人念諷之仲弗應蓋其爲人捉捉有气力某知之而仲亦能作靑眼相視聞某忤物仲必以爲佳旣老蕭瑟仲輒語人人何得不貧如元長政可無悔

萬綠樓

君淑旣移居萬綠樓予往訪之頗得軒欞疏豁之觀與徐幸之嘯詠移時而去樓在烏夜村左故里人盛度作背谷枕流薄有野趣昔與諸人嘗登此念村上四姓捨宇巋然獨盛氏無存者愯然久之徐幸之曰君正不知村中燕子已飛入人家益復寂寂

全少府

昆山名宦未必遂重樊孝介適少府在事禮以行之至誠以將之殊可爲孝介气之喜少府食不過一菽庭宇蕭然兩蒼頭衣短後跨馬入署中竟半歲始出其容大削而有自得之色少府金溪人名廷訓

堵先生

堵先生恂恂無異同其气自不可奪爲徳不必令人知可謂長者君章茹淡絕囂致有膽气可作大俠與人語使人百慮俱消寢食有味

龔季弘

張齊芳爲父詣龔季弘納履便行卒成大事可謂不負興文今日之役邅延弗欲進予問故季弘曰但如向者提一革囊跨蹇驢就道亦復何所不可

西寺二云

僧白雲晚居景徳寺不諳方脈但修合瘡藥賣之所到城市得錢日可五百乃至千計輒市酒肉持歸遇人卽呼與飲不必其所與遊錢盡乃罷每歲必執大帚登殿角剗削苔蘚上下如飛旣七十餘不倦生平未嘗有疾端然而逝又有伴云者已剃落自婁東來居嚴鳳竹所好啖腥血所得懺施都付酒家取飲之徧及同捨無所吝惜天啟壬戌初夏忽持瓣香肅迎韋馱尊者已就鄰僧飲食無異曩時行者呼云晚食取帶下錢索飲未醉又更起爲謀已撲被而寢質明視之吉祥逝矣大乘經教無非爲臨命終時二云所歷如彼而命終如此豈所謂直心是道場者耶蘇縉長齋繡佛前醉中往往愛逃禪讀者輒失笑索解人政不可得

孫家郎

孫敡年十八病且死白其父玄錫曰侍兒周且娠生子耶吾子也玄錫泣頷之及期生子培又一年而玄錫卒婦支氏已下世乃以培付妾王氏撫爲孫而婦周女王氏撫培有恩勞長育教訓無所不極提攜周氏女斬然爲少寡婦君子聞之曰敡之告父周之生子王之存孤皆天也何也敡十八歲童子耳是非通曉大義亦烏知嗣亂之重向父發其所私務存不絕之綫以有培耶卽周氏舉培時年甫十七不有王夫人堅忍彊自衛寧無瑣尾小言幾令培重而習之爲孫氏小家相乎或曰蓋孫之光東莊公與玄錫父南京左府經歷守道有遺徳云東莊富好行其徳嘗爲吾鄕代逋賦金萬雅爲邑侯王應壁所嗟異經歷旣貴宅旁有朱顯道墓意必存之每誡其家人輒曰其下有神人犯者必死知人之畏墓不如其畏神也此二事不足以迂天休能使顯日苑必言之而王夫人必存之乎天啟癸亥長至日予見培於南城裏第舉止有則如成人一嫗一蒼頭屏息候俟予雅重之是夜爲海上顧繩所義興堵心膽江都蕭谷心言其事共相嗟嘆謂孫家郎必有立其明年甲子五月十三日王夫人病終南城裏或曰王有小積將爲培聘名家女會鄰人失火倉皇失之念無可爲繼者遂郁死傷哉嗟乎予每聞王氏課孫狀幾古賢母矣提兩歲孤脫釧易彀以長以教又能卒葬玄錫夫婦兼庶祖佑凡五槥楚楚如禮家眾之自食其力者畢會操作惟謹斯豈易事哉孫氏有世徳後必興而寄一綫於王夫人存孤藏槥丁久不及培之成立而死此其際難言之矣或曰自玄錫歿迄於今家老夢豸實與有力焉

衢橘

衢橘出西安志云味甘而多液盡矣乃不知正以香脆爲佳吾每試衢之良者體圓色細潤觸手便解無粘滯切切有聲如魚吹如微風墜輕雪如裂一尺綃煙沫濺射如霧著人指掌間多作方於魯靑麟髓墨气然後甘液流散齒牙故乃可喜耳今歲橘通不佳衢品更不可得將除孝爲置百十枚籠置牀頭夢回痃已速令相對剖啖都不狼籍

曹宣

今日識曹稚甫玉泉院科跣裸袒手持酒鐺揚揚而至見予拱而入予知其爲生也亟就之不浸可蹤迹矣予謂太古此人必成令器古因出其所臨地獄變相示予莊嚴肖物都不減聞李近聞其追貌周菉洲事甚奇自詫暗中摸索可不失人稚甫名宣

楊捲阿先生

有儒生與人訟誤信刑名家言而訴者時捲阿先生以少府署縣事出原詞召生語之故曰卽公明事理達於政訴詞必出名家手其人何爲者得毋爲敵人開渦情叵測乎不然何起伏擒刺間彼直而君卻寥寥也儒生謝伏其言先生卒直之說者嘖嘖稱先生法吏法吏云乃不知先生眞循吏公生明者也先生署昆多善政有深徳於民予不能悉紀憶昔亡兒桐以童子科應試先生拔寘第一爲博士某抑兩名先生終不然之後以詿誤遷秩王府瀕行語人曰吾故知此地有張元長亦知桐可成進然終不知桐之爲元長郎也今日偶談儒生事紀之先生名風翥號捲阿

秋圃晨機圖

錫山張復爲澄江徐弘祖振之作秋圃晨機圖以奉母王夫人夫人早寡憐振之有奇骨聽遊五嶽每歲旦長跪請期夫人輒與之期及期乃還多秋藤縷縷機杼聲札札達四壁母慰勞振之輒呼振之子卯君誦所課章句相視愉愉如也今年春振之持淩後圖見眇予笑語振之曰君治遊甚善顧吾念之昔司馬遷李固唐韓愈近世李於鱗薛仲貽之徒其遊亦何所不極然皆載其自主之肉骨可以直之無前奉之無上而君攜慈母之所愛萬里如期不憂老母耶振之笑曰吾自信我老母今年王夫人八十振之不復請行母獨心憐振之治軟輿率振之盡遊善捲銅棺諸絕勝處一月乃還其明年王夫人寢疾卒嗟乎古今稱母子慈孝者多矣勤織課孫爲其子理向平之屐至老無倦又以身率之自有載籍而有母子如夫人能幾子眇正振之豁吾視書以問也

秋葉

飲茶故富貴事茶出富貴人政不必佳何則矜名者不旨其味貴耳者不知其神嚴重者不適其候馮先生有言此事如法書名畫玩器美人不得著人手辯則辯矣先生嘗自爲之不免白水之誚何居今日試堵先生所貽秋葉色香與水相發而味不全民窮財盡巧僞萌生𨿽有盧同陸羽之好此道未易恢復也甲子春三日

血脫

萬曆戊午六月初七日汀州翁在王岸先司訓許予往候之畱半日乃別賀元朗拉汀州飲石丈齋予偕往旣到則腸血下注不可忍胸腹間都作滯悶痛亟辭汀州馳歸艸堂血濡縷滿地乃著褌襪間啛啛有聲元朗使人來報丹陽王礪恆適至君無恐頃之礪恆至顧席下濡縷曰脫也然色鮮當不害亟取貝母一兩令細研爲末分作十劑寘盆中立舐之酒少許咽下三舐而注者減色昏黑又三舐之息矣後七日納涼容安軒下忽骫骫如瘧其明日寒熱怒發九日夜就地而寢都不省人事元朗持予泣又十日而愈自後血不復脫壬戌冬注如初而勢差減其明日寒熱亦如戊午而甚予心大恐又明日彊起迎黃州樊伯愼語竟日反覺小損不五日愈今歲三月念七日展仲女墓而哀血復下注連十日不止腫發左脾刺痛不可堪凡五日乃潰意思輕脫有賽社者跣觀之據牀欲就坐跌矣方顚跌時意甚旁皇念老人不得有此而又避左腫乃傷右脇傷時不甚覺楚有徐季白者進膏並藥酒一壇敷而飲之旣十日楚甚不可席展轉如山如錐刺彊而席有聲汩汩然達於腹及左則滿腹皆焚痛許仲嘉曰凡有聲者火也任弘濟曰君多郁而善怒火何疑焉周孝仍曰且非獨於此驟跌必驚其神予皆頷之守中醫不服藥又數日而汩汩聲稍上乃達於背予笑曰嘗恐年少內傷乘跌而發何有傷逆行違於背者耶醫云一句可了火是已就玄圾索沈香磨酒飲之不三日咸端陽次日與桐言其狀姑記之始知予十年三脫猶須慚愧病來遲矣今年脫後重以跌蹼其不可忍應耳然是年進北關病進也吾今漸老气血益虛他年脫時驚疑或不能言勿輕用劑

甲子

國朝洪武三年甲子正統九年再甲子弘治十七年又甲子嘉靖四十三年又甲子至天啟四年凡五甲子吾鄕先輩以甲子領鄕薦者自王遜始登十八年乙丑開科榜進士次項璁乙丑進士王汝霖戊辰進士陳奕朱旻凡四人次魏校乙丑進士張申甫正徳戊辰進士周愚戊辰進士秦雷呂繪陸表徐申徐樊徐永年利瓦伊楨王憬凡十一人次方範萬曆甲戌進士前後鄕薦共一十有七人今年甲子絕無十八人之子孫與秋試者獨侍禦遜之八世孫棨一人入泮耳二百四十年之間寥落殆盡而棨以眇孤依寡母顧氏讀書不輟能慰其祖濟南公於人世之外嗟乎以其人則賢矣以其世考之則亡家矣盛谷無事爲之三嘆

住心

王孟夙識性髙達不樂塵鞅敝屣一官決然捨去斯亦近來絕特之行矣乃其不忘病子身教孤系尢是安心息念之本蓋王氏自兩禦史開基歷石門祭酒生臨安徳安奕葉有集大雅不羣而其子嵚禰衡之性犯米顚之癖從靑蓮浣花輞川襄陽之好陽艷輒殞猶如瞿曇斯亦難爲孟夙矣孤孫棨八歲喪父便能狀述先事累牘連篇王氏靑緗應在此子就使釋迦出世亦必獎成近列靑衿已登前路孟夙可以髙枕無憂矣李長者語人你要住境我勸你住心入室聖人不踐成迹如此獨其畱心像教未免與世相關致於唇舌某不解禪尙從孟夙商之

故侯

宋淳佑間昆山令項公徳潤永嘉人諱公澤由童子科擢第自長州丞辟宰昆山見祀名宦廨署剎宇至今多載公名姓而考之邑乘但云以文學飾吏事人政廉敏畱意學校嘗修玉峯志官至中奉大夫頗意未詳志亦不復可見故常往來胸中欲就永嘉訪其墳墓子孫悒悒久之偶閱漢陽李愚公東甌條議錄內一款看得永嘉先賢項喬嘉靖己丑進士歷官大參茹古含今經文緯武標風猷於中外垂型範於簪纓七典藩封丕著茂烈戒書鏡楚王之危禍日揭霜嚴方累創峒蠻之逆謀神出電入且明徳遠培而達人世濟公澤公悅宋代瞻畏壘之崇項伾項曼光朝褒循良之徳景行道業浚發淵源著作昭垂名流竟誦風徽不泯寶紀具陳萬曆二十六年前任學道伍俯念名儒特錄一孫奉祀冠裳零替令典久缺查得童生項君珽委系項喬嫡長曾孫相應例請仰乞兼收用表流風以彰世教是夕更長燭明遂欲忘寐命安淳盡書其說兼題書愚公能令千載上死人重開生面如此舉動卽五年理甌僅受一博士銜以去何恨乎亦何怪乎二月初一日

濂溪

同元公道州營道人晚知南康軍移家廬山蓮花峯下前有溪合於溫江自號濂溪蓋取營道所居故有濂溪云許參如言嘗見公像於太倉周氏溫茂寧粹可以想見其爲人今丹徒劉氏所刻周元公集亦有小像冠其首故不知於周氏所藏何如然雍雍翁象知必有所自參如又按濂溪在今九江府城南一十五里自廬山西北流合龍開河入江去城南一十二里爲元公墓今潤州亦有濂溪祠在城南鶴林寺之西或曰公嘗從其舅官京口故京口人祠之萬曆壬午癸未間汶上龍公時雍令丹徒重建祠鴻鶴山下予嘗考公傳龍圖閣學士鄭向嘗任公爲分寧主簿楊用修丹鉛錄載公與費令遊山詩云是處塵勞皆可息時淸終未忍辭官卽此二語是可不問而知其爲人亦不必按像而後知其貌之溫茂寧粹矣曰與費令遊山豈其簿分寧時作耶用修云由衷之語有道之言自不可及

瑯琊王氏

江左諸王散處太倉昆山間均是瑯琊之裔某小時頗聞京兆族不出瑯琊其後乃合之者非也戰國時古川公自河南安陽選爲昆山州學政是爲弇州族始祖侄安貞亦自安陽來知昆山州是爲京兆族始祖復幾傳兩族各贅太倉趙辛一家侄長而叔次長首用趙氏多買田宅以事系句容趙嫗往視之走死句容趙氏族與長婿哄次贅者亦從吏其間因之爲利兩婿大哄久之各別族於瑯琊其後京兆祖潛山公布政江右質庵公時爲江西巡撫語次因復合宗古之人歟夫安有不知而作之者質庵名倬潛山名秩京兆名執禮

臟腑習气

劉思諧好服人參乃不減顧升伯而二公碩膚魁貌至老不哀不可謂非服參效也何繼充多用人參略與繆慕臺等而二公名滿江南活人無算不可謂非用參效也至於予獨不然食參則吐求劑於名家則神速不如他人豈富厚貧窶之臟腑各有習气而神聖工巧之心手皆時者主之耶諺云醫不療貧其時乃名莫有此理否

西空例

朱方黯自蓮子峯還述西空例云要將這个度日子去看峯頭當喫茶病居士聞之笑曰此老生計大善只有進气更無出气

耿禦史

太倉州庠生周一禎昆山人也坦直無他腸不幸常見疑於州守廖如春會直指行部有投匿名書者廖疑周所爲私螫之矣適廖行學點吏過周於尊經閣下白廖縛之周不屈廖秉醉幫掠無數竟一夕痛死昆庠張允中季春芳等冤訴當道時耿禦史判牘云州自有人故應理直於昆則爲鄕鄰之斗何須被髮廖以城旦去而奪張季兩人諸生耿後總南臺張始得復而季不逮矣說者謂鄕鄰之諭於法甚確蓋前輩之惡要挾重法紀如此今亡已夫耿名定向世稱天臺先生

楊梅

楊梅赤體甘液易啖南方之果罕儷之者去歲六月一日若致楊梅甚圓美予啖不下二十許枚自誇齒健恐向後遂不爲例今日有餉此物者啖都不減果時予自四月朔罹大痛齒用大損物莫能著都含胡下咽而於楊梅不然豈性之獨嗜齒牙固不得作主乎李文長好食楊梅每就其婿王內翰家食訖則必召讓其家之給事者家給事爲增值取之不稱旨乃就王問故則王之常值較給事者所增值三倍矣歐陽永叔言物嘗聚於所好而嘗得於有力之彊蘇子瞻亦言必有一物攝之一物者錢是也可爲撫掌一笑若今年移居山中楊梅易得將就若取啖恐亦不得如居東婁時者何也山農就時則有挈其最圓美者望如王內翰家走耳朝來汗出如漿無爲於室聊書此當渴時說梅也

柳生

詣天弢觀柳生作伎供頓淸饒折旋婉便可稱一時之冠至其演龐氏汲水令人涕落昔袁太史自命鐵心石腸看到此輒取扇自障其面吾爾時可幸無眼卻有耳矣腔右昆山有聲容者多就之然五十年來伯龍死沈白他徙昆腔稍稍不振乃有四平弋陽諸部無後擅場然自新安汪姬上江蔡姬而後寥寥矣柳生多一往之情而面有不可之性知其解者不免愁絕任傅川語我不如君遂傳之傅川行年八十忽作此言索解人政不易得

秦侯

侯以乙丑進士出宰昆山銳志治理殆欲風蕩煩紆與民更始乃不知靑藍礙人而一時譸張者昂之卑之正賴天性明斷如棄敝屣當時論者謂侯不必爾由今觀之昆人自負侯侯固讀書識時之素矣侯掛冠日忽過艸堂情詞慷慨慰問周至一似相視莫逆者然如此癖好知侯之不能久處昆也他年詩文之業尙拭目觀之

聞人提學

邑諸生金某數往來新洋江口有鬻鳧者放船中流緱鳧江上手持一冊行誦不輟金往問之曰是何院本耶其人笑曰亦再看綱目耳金喜就與語雜問之無所忘失更時有擬議金自謂弗如執手鄭重而別後十年其人入爲禦史視學南中則紹興聞人先生銓也金以諸生入試課惡紫之奪朱也等目金義稍混微入恐其亂朱語友輩爲金危之旣放試金召籍優等先生笑語金不憶江上擬議綱目時耶若義頗混徒以造次之會略識梗慨然若且老休矣金陳瞬久之謝去其諸生金一子號成溪以小兒醫特聞於世

韻雪

杭州法相寺有種石軒爲山窗絕壁摩云插天故云此所謂貪天工爲己私也爲谷語我軒有僧字韻雪雪加韻猶之乎石須種耶然聞其作詩細秀就律討義此則詩家之大難今世所絕少果然則窗間陡壁猶是他山之石也方求其稿觀之

王微

顧子貽還自虎林椷一箑集相貽則修微所著閒艸與手書抱屙詩也修微名滿江左秀出僊班乃知鹿城有無明子世豈眞有嗜茄者耶讀董侍郎鄒憲使眉公及夏令則諸序志令人噤口不復措一詞獨聞西安公造修微視以集修微嘆雅道旣興騷宗未旺某固知僊班中未易見此人也集中寄懷宛叔詩甚多夫宛叔何爲者而與修微生同時居同室神情同抱焉如此哉知修微在鄧尉不欲往應憐我索莫至此

白民題壁

楞伽山石佛寺有白民偕諸禪學歲朝放生偈讀之快甚自愧非吾所及夜臥白石軒下遂不成寐因憶東坡云此處有甚麼歇不得吾聞其語畢竟未見其人蓋豪傑之士回頭轉步豈不斬截顧念胸中有一分拖帶瞻前顧後者皆歇不得者也然快活受用如白民吾見亦罕矣遂命守淳書其事豈惟吾老自棄卽煢煢兩孫子不及朱子收耳偈云立春日放生石湖水正新龜魚波浪闊安度有觀音偕來共放生者三峯蘊空玄旭白與戒堂恆西小孫子收也爲天啟丁卯春一日西空朱鷺識時年七十有四崇禎元年十月初六日元長記

登鹿城

由土山西折登鹿城固有小徑松篁髙密茅屋數間點綴其左耕者雜居之雪朝月夜多與龔季弘朱方黯遊衍其間仰睇云影一往而逝徑狹不後可蹤迹故嘗以一綫天名之有年矣今日復過此頗聞削稻聲艸煙蓬蓬逼人低回慨然殊有林谷之气

王孝先

予病血枯又不免少年之過已入立境嚴親見背泣血損明喘喘且死矣吾友王孟安一劑療之予性不能食參遇試或咀嚼一片兩片吐輒不止此劑用至三錢當時以爲神效戊辰冬守淳患三瘧骫骫一月予始知之亟謀之孝先孝先搖首曰更十日則不治矣必兼用參附乃可小減予瞿然縮舌不敢應孝先力持前說服參附各一錢乃至二錢瘧粗損六七明年己巳初夏始愈故未嘗去參也予頗怪溫室好服參以爲臟腑習气由是觀之顧其用之者何如耳孝先之大父京兆公以醫特聞至盂安尢著張宗曉曰孝先讀方書無間寒暑晝夜其論診視用劑各原本臟腑通變血脈自謂吾家兩父猶有讀書气

胡道士

樂天晚年所與遊者無非燒丹道士坐禪老衲此二項良友寢寐求之已三十年蹤迹大是落落而更不能得之談玄者私心怏怏胡太古存心濟物勤修正乙之教主張陰晴不矜不伐可謂彼家良士經口口天衣鶉食糲曾不肯持短疏向人所得齋施悉以供玉泉一院之需吾友其人十年矣喜怒不形其顏倉猝不損其操其徒有徐又玄者可續家風得此二士玄理朝徹崇禎二年七月旣望與安淳同宿洞府聊識其壁

堯封二僧

堯封僧文惠正念予族弟也己巳春日尋周旭初小合飲堯泉而甘之旭初語我還自堯封惠以見餉且有故園之感焉予始知惠念爲張氏子往參湛公龍洞時方結圓覺社顧筍洲以露船庵疏見屬爲序近又聞文姚二太史護持此山有二僧在予且一往飽啖泉水十斛以其餘爲二僧洗卻故園之感不亦可乎旭初笑曰如是願爲助法期以今秋九月不知必遂否

吾社

讀履仲臺行紀陡見山川面目讀卿玉歸庵集可數春生次第此吾社之兩奇十年來暗中摸索之大怏也崇禎己巳小春日

月季花

海虞興福寺有月季花一株在僧捨前除其地周廣可十丈許長條駢羅如織每月落紅成陣至隆冬寸雪鮮麗奪目卉中奇觀也僧能殊云相傳是趙宋間物春夏花蕊密於秋冬輒有虫蝕之幾半故所得花正與秋冬等予不識花木事意此品必隸薔薇並月爲季而花特繁多歷年所如此殆是艷雅婦人老於風塵之下吞吐日月而得僊者耶睨其根株不甚蟠郁而堅澤如古石嗅之隱隱有芬芳气將地僻山深去人漸遠自爲一籬落獨與生生之气相舒灌者乎今日偶坐息庵見一花吐英尺五間嫣然欲滴書此

窖金

西蜀某宦官按察生五子各立中下產僅給饘粥己身服禦亦絕不使有餘旣老壽乃出平生所積俸羨可萬金顧佐公幣之不給吏告帑金不縮亦無公事須助宦乃請令穴廢院而窖之題石版云還之造物旣百年窖如故萬曆辛酉奢酋扇亂卻掠公私物殆盡成都府士民無所得食岌岌不守有知其事者白之官用免殘破此老髙義直貫千古無論卽其時宦玆土者與玆土士民皆廉吏廉夫矣日來掩耳不欲聞顧相國窖金事不免盜聽書此

存墓

存墓盛徳事也然必其存之可久焉不然而因之以爲名或終去之則不如無存何也心術未壞也昔聞魏東溪廳事左荒冢巋然令造之問何不券東溪曰券自可吾觀其子非券之而卒攺葬者故不券也令拱手曰杜氏之葬在西階之下此古人之義也然不知東溪宅至於今斯冢尙在否近有悍僕兒盜葬劉侍郎之墓賴陳子欽存之許聽庵美之以詩中有忍見昌化墓埋沒不能伸之語予初不省聽庵訝然曰兄忘之耶故象山令夏公津曾遷令昌化今盜葬侍郎墓者卽欲存昌化墓者之僕吾不能忍憤憤之性故云予聞之悚然憶昔友人嘗請予志象山墓上曰予將刻而存之吾爾時深加嗟嘆就燈艸一記後不果刻已見此友就冢規松崗多蓄鶴鹿其上予心不然之何有存先賢墓以供娛樂徒點綴耳目耶由今觀之夫其存之以爲名而終去之乎南門孫別駕宅有一冢是先輩朱公昌之墓別駕恐家人之發也懼之以神道多積瓦石護之終別駕之世至於其子不能守瓦石如故云

黃翰林

江上徐振之與其兄長卿過艸堂請作小香山梅花堂記援而止之不可期以十日再過又風歷不得泊兩年隔截覺振之面上煙霞如昨而意思倜儻倍蓰曩時其述東閩黃翰林道周事使人神聳玉堂金馬之客白悶巖岫讀書味道不復與世相關猶是男子行徑獨其魚軒沈寂欲令東漢王羈婦不免漏泄春光矣奇哉振之語我倘肯借君家庭貽兄弟應試便暫過澄江當爲君盡航海遊楡林事姑俟之

