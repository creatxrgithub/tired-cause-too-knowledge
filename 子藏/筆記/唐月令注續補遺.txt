唐月令續考

﹝淸﹞茆泮林撰﹝淸﹞成蓉鏡增訂

●唐月令續考

孫愐唐韻序云武徳已來建置及開元三十年並列注中案唐月令其一也如一東桐字注引月令曰淸明之日桐始華十六蒸鷹字注引月令曰驚蟄之日鷹化爲鳩十八尢鼽字注引月令曰人多鼽嚏五寘吹字注引月令曰命樂正習吹皆依明皇定本可見又如三十諫鴈字說文本作雁廣韻以鴈爲正字引禮記孟春之月鴻鴈來賓【蓉鏡案賓疑廣雅誤衍】雁同出說文一屋菊字說文本作鞠廣韻以菊爲正字引禮記季秋之月菊有黃華引禮記鞠衣之鞠作鞠唐月令正是如此四十禡昔字說文本作蠟廣韻以昔爲正字注云冬時祭名或作蠟尢與五經文字引新月令及通典今取祭義從示之說合其明證也又如十二曷曷下鶡下二十八翰旦下不注曷旦鶡旦旱鳥下鴠下俱注旱鳥鴠竊意當時新定亦是俱從鳥如鴻鴈字今禮記栞本惟鴈字鶡字尙存其迹臧氏雜記引素問注作鶡鴠今不見此本禦覽引唐月令作鶡鳥蓋開成石經避唐諱去旦攺更考廣韻出玉篇玉篇唐上元元年處士孫彊增加顧野王本凡三十卷爲唐一代字書之冠明皇月令攺字昔從示鴈鶡字從鳥俱出焉則餘如倉庚之當爲鶬鶊可以類推矣況昔出張揖廣雅呂忱字林鶡鴠出揚雄方言鶡鴠或作渴鴠出許愼說文亦自原本漢魏乎愚故曰唐月令一書未可以不學議之也爰復爲續考之如此

唐月令續考

唐月令注續補遺

﹝淸﹞茆泮林輯﹝淸﹞成蓉鏡增訂

●目錄

唐月令注續補遺

跋

●唐月令注續補遺

其數八

木生數三成數八尙書洪範曰三曰木【內經王冰注案與前編其數九引禦覽注合竊意此依鄭注成數八下當有但言八者舉其成數字禦覽注無末一語疑引書亦是原注並補後仿此】

立春之節初五日東風解凍次五日蟄虫始振後五日魚上冰

次雨水气初五日獺祭魚次五日鴻鴈來後五日艸木萌動

律中夾鍾仲春之月律中夾鍾夷則所生三分益一管率長七寸五分

次仲春驚蟄之節初五日小桃華次五日倉庚鳴後五日鷹化爲鳩

次春分气初五日元鳥至次五日雷乃發聲芍藥榮後五日始電

律中姑洗

季春之月律中姑洗南呂所生三分益一管率長七寸又二十分寸之一

次季春淸明之節初五日桐始華次五日田鼠化爲鴽牡丹華後五日虹始見

次谷雨气初五日萍始生次五日鳴鳩拂其羽後五日戴勝降於桑

律中仲呂

孟夏之月律中仲呂無射所生三分益一管率長六寸七分

其數七

火生數二成數七尙書洪範曰二曰火

立夏之節初五日螻蟈鳴次五日蚯蚓出後五日赤箭生

次小滿气初五日吳葵華次五日靡艸死後五日小暑至

次仲夏芒種之節初五日螗螂生次五日旱鳥始鳴後五日反舌無聲

次夏至气初五日鹿角解次五日蜩始鳴後五日半夏生木堇榮

次季夏小暑之節初五日溫風至次五日蟋蟀居壁後五日鷹乃學習

次大暑气初五日腐艸化爲螢次五日土潤溽暑後五日大雨時行

其數五

土數五尙書洪範曰五曰土

律中夷則

孟秋之月律中夷則大呂所生三分減一管率長五寸七分

其數九

金數四成數九尙書洪範曰四曰金

立秋之節初五日涼風至次五日白露降後五日寒蟬鳴

次處暑气初五日鷹乃祭鳥次五日天地始肅後五日禾乃登

次仲秋白露之節初五日盲風至鴻鴈來次五日元鳥歸後五日羣鳥養羞

次秋分气初五日雷乃收聲次五日蟄虫壞戶景天華後五日水始涸

律中無射

季秋之月律中無射夾鍾所生三分減一管率長五寸

次季秋寒露之節初五日鴻鴈來賓次五日雀入大水爲蛤後五日菊有黃華

次霜降气初五日豺乃祭獸次五日艸木黃落後五日蟄虫咸俯

律中應鍾

孟冬之月律中應鍾姑洗所生三分減一管率長四寸七分半

其數六

水生數一成數六尙書洪範曰一曰水

立冬之節初五日水始冰次五日地始凍後五日雉入大水爲蜃

次小雪气初五日虹藏不見次五日天气上騰地气下降後五日閉塞而成冬

次仲冬大雪之節初五日冰益壯地始坼鶡鳥不鳴次五日虎始交後五日蕓始生茘挺出

次冬至气初五日蚯蚓結次五日麋角解後五日水泉動

次季冬小寒之節初五日鴈北鄕次五日鷙鳥厲疾後五日水澤腹堅

是書栞板成泮林復取內經素問王冰注校讎同異別紙錄存以補唐注之遺凡經文及注中小異者皆載之以俟參考並附辧經義雜記一條於後

臧玉林經義雜記云素問唐王砯【砯當作冰】注月令桃始華作小桃華雷乃發聲下有芍藥榮田鼠化爲鴽下有牡丹華王瓜生作赤箭生苦菜秀作吳葵華半夏生下有木槿榮鴻雁來上有盲風至蟄虫壞戶下有景天華鶡鴠不鳴上有冰益壯地始坼茘挺出上有蕓始生此蓋後世之書如崔寔四民月令孫思邈千金月令之類非禮記呂覽中本文也學者無爲所惑泮林案素問注半夏生下有木槿榮鴻雁來上有旨風至鶡鴠不鳴上有冰益壯地始坼茘挺出上有蕓始生皆禮記月令本文也惟唐月令無月令有鄭注本有唐注本考唐書藝文志明皇禦刊定禮記月令一卷王冰注素問在肅宗時正唐月令新頒之後何得依用他書竄攺素問新校正云木槿榮今月令無此語與朱子儀禮經傳通解附注唐月令合而與他月依禮記月令者不合疑是舛駁至小桃華今仍作桃始華赤箭生仍作王瓜生吳葵華仍作苦菜秀若芍藥榮牡丹華景天華今更不見此文竊意素問注引與月令不同者當是明皇禦定自依時令增攺而朱子經傳通解附注必是開成石經更依禮記刪定者也素問注半夏生下有木槿榮鴻雁來上有盲風至鶡鴠不鳴上有冰益壯地始坼茘挺出上有蕓始生則又後來校刻素問書者增入未審故也至小寒挩去次五日鵲始巢後五日雉始雊十二字又挩去次大寒气初五日雞始乳十字合爲一條失去十二月中气尢是校者脫誤經義雜記疑爲後世之書蓋臧氏之於唐月令固弗深考云

蓉鏡按王冰引月令原文疑當是次季冬小寒之節初五日鴈北鄕次五日鵲始巢後五日雉始雊【大箸前編野雉始雊以立冬例之野雉疑當作野雞立冬野雞王冰作雉則此當亦然】次大寒气初五日雞始乳次五日鷙鳥厲疾後五日水澤腹堅四十九字校栞者蓋於小寒挩去次五日鵲以下十二字大寒挩去雞始乳以上十字而誤合爲一耳未知是否

●唐月令注跋

右唐月令注一卷髙郵茆君雩水所輯也蓉鏡案此書經注非一時作明皇栞定月令當成於開元十三年以前李林甫等注當作於開元二十二年以後開元九年詔僧一行作新曆十五年艸成而一行卒十六年八月特進張說上而行之十七年頒於有司史稱大衍歷是也據其術推之立秋日躔距中星百一十三度十九分是時昏尾中曉婁中新唐書載大衍黃道度婁十二太胃十四太昴十一畢十六少觜觿一參九少東井三十輿鬼二太柳十四少七星六太婁星加午東距百一十三度十九分是爲七星一度奇而唐月令則云七月之節日在張考麟徳術冬至日躔黃道南斗十二度每加十五度二百九十二分小分五依法去二百二十八度三百六十七分小分五得立秋日躔黃道張六度三十九分小分五然則唐月令所用尙是麟徳歷據此知明皇栞定經文在開元十六年以前無疑匪直此也徐堅初學記題曰光祿大夫行右散騎常侍集賢院學士副知院事東海郡國公徐堅等奉勅撰其捲弟三春夏秋冬皆冠以禮記月令列諸尙書夏小正之前此書之例唐世禦制咸置列朝之上所引月令旣同此例其爲明皇栞定可知而其稱日躔中星復與唐月令無異據此知初學記之成後於唐月令考新唐書徐堅本傳稱堅遷祕書監右散騎常侍元宗攺麗正書院爲集賢院以堅充學士副張說知院事資治通鑑綴此事於開元十三年四月下故曰明皇栞定月令當成於開元十三年以前也開元十年明皇禦注孝經其栞定月令或卽在禦注孝經之後【孝經聖治章宗祀注周公祀五方上帝於明堂正義謂九月祀上帝靈威仰等五帝更引月令季秋大饗帝鄭注爲說竊意正義九月祀上帝云云當是翦截元行衝疏語引月令作證自是邢昺語此𨿽不足確定明皇栞定月令年分然以元疏語推之可見其時明皇尙用鄭說故栞定或當在禦注孝經之後】

又考新唐書百官志髙宗後爲宰相者必加同中書門下三品元宗本紀開元二十二年五月戊子李林甫爲禮部尙書同中書門下三品而進注表署銜兼右相故曰注之作當在二十二年以後也【陳希烈遷門下侍郎在開元十九年見本傳注撰於大衍歷行之後亦其證】本紀二十四年十一月李林甫兼中書令朔方軍節度副大使進注表不列此銜則注之成在二十四年十一月以前又可知矣抑更有進焉初學記成於唐月令之後所引注語多用鄭元髙誘說設林雨等注巳成斷無棄此不錄而遠徵髙鄭者以是益知經注非一時作矣憑肊之譏所不敢辭願更爲茆君質之寶應成蓉鏡跋

唐月令注續補遺

