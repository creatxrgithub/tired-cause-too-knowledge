禦制廣寒殿記﹝明﹞朱瞻基撰

宣徳一

宣徳

北京之萬歲山在宮城西北隅周回數里而崇倍之皆奇石積疊以成巍巍乎矗矗乎巉峭峻削盤回起伏或陡絕如壑或■﹝山上欺下﹞巖如屋左右二道宛轉而上步躡屢息乃造其巓而飛樓復閣廣亭危榭東西拱向俯仰輝映不可殫紀最髙者爲廣寒殿崇棟飛檐金鋪玉砌重丹疊翠五彩煥焉軼雲霞納日月髙明闓爽而北枕居庸東挹滄海西挾太行嵩岱並立乎前大河橫帶於中俯視江淮一目無際寰中之勝槪天下之偉觀莫加於此矣

永樂中朕嘗侍皇祖太宗文皇帝萬機之暇燕遊於此從容之頃天顏悅懌指顧山川而諭朕曰此古軒轅所都而後來趙宋之彊境也宋弗良於行金取而都之金又弗良元取而都之元之後裔不存殷鑑加弗良焉天鑑我太祖髙皇帝聖徳命之弔伐用誕安天下天下旣定髙皇帝念前故都也簡於諸子以命我奠玆一方我惟夙夜敬勵不敢怠寧以仰副髙皇帝付托之重曁建文嗣位信用姦回戕劉宗室舉四方全盛之師以加我於時玆城孤立殆一發引乾鈞矣賴天地宗廟之佑獲以城之孱弱羸老安其危而存其覆又因以淸姦憝奠社稷而至於今日

夫山川猶昔也昔之人以否徳而失之髙皇帝以大徳而得之我承藉髙皇帝克艱難而保存之柰何其可忘愼徳又顧玆山而諭朕曰此宋之艮嶽也宋之不振以是金不戒而徙於玆元又不戒而加侈焉睹其處思其人夏書所爲儆峻宇雕墻者也肆吾始來就國汰其侈存其槪而時遊焉則未嘗不有儆於中昔唐九成宮太宗亦因隋之舊去其泰侈而不攺作時資燕遊以存監省汝將來有國家天下之任政務餘閒或一登此則近而思吾之言遠而不忘聖賢之明訓國家生民無窮之福矣

朕拜稽受命無時或忘書不云乎皇祖有訓詩不云乎儀刑文王肆嗣位以來凡事天愛民一體皇祖之心敬而行之洞洞屬屬罔間夙夜比登玆山顧視殿宇歲久而陁遂命工修葺永念皇祖儼如在上敬以所授大訓筆而勒諸樂石旣以自省亦以昭示我子孫於億萬年

宣徳八年四月丁亥記

