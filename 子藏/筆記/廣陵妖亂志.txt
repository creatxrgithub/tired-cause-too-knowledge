廣陵妖亂志

﹝五代﹞郭廷誨撰

●髙駢

唐光啟三年﹐中書令髙駢鎭淮海﹐有蝗行而不飛﹐自郭西浮濠﹐緣城入子城﹐聚於道院﹐驅除不止。松竹之屬﹐一宿如剪。幡幀書像﹐皆嚙去其頭。數日之後﹐又相啖食。九月中﹐暴雨方霽﹐溝瀆間忽有小魚﹐其大如指﹐蓋雨魚也。占﹐有兵喪。至十月﹐有大星夜墮於延和閣前﹐聲若奔雷﹐迸光碎響﹐洞照一庭。自十一月至明年二月﹐昏霧不解﹐或曰﹕下謀上之兆。是時﹐粒食騰貴﹐殆逾十倍﹐寒僵雨僕﹐日輦數千口棄之郭外。及霽﹐而遠坊靜巷爲之一空。是時﹐浙西軍變﹐周寶奔毗陵﹐駢聞之大喜﹐遽遣使致書於周曰「伏承走馬﹐已及奔牛﹝奔牛﹐堰名﹐在常州西﹞。今附齏一瓶﹐葛粉十斤﹐以充道途所要﹐蓋諷其齏粉也。三月﹐使院致看花宴﹐駢有與諸從事詩﹐其末句云「人間無限傷心事﹐不得樽前折一枝。」蓋亡滅之讖也。及爲秦彥幽辱﹐計口給食﹐自五月至八月﹐外圍益急﹐遂及於難。﹝《太平廣記》卷一四五﹞

●吳堯卿

唐吳堯卿家於廣陵。初傭之保於逆旅﹐善書計﹐因之出入府庭﹐遂聞於縉紳間。始爲鹽鐵小吏﹐性敏辯﹐於事之利病﹐皆心記能調﹐悅人耳目。故丞相李蔚以其能﹐自首任之。髙駢因署堯卿知泗州院﹐兼利國監﹐尋奏爲刺史。制命未行﹐會軍變﹐復歸廣陵。頃之﹐知浙西院﹐數月而罷。又知揚州院﹐兼榷糶使﹐僞朝授堯卿禦史大夫。堯卿托附權勢﹐不問貴賤﹐苟有歧路。縱廝養輩﹐必斂衽枉以金玉餌之。微以失勢﹐𨿽素約爲之死交﹐則相對終日﹐不復與言。趨利背義如此﹐權貴無不以賄賂交結之。故不離淮泗﹐僭竊朱紫﹐塵污官省﹐三數年間。盜用鹽鐵錢六十萬緡。時王棨知兩使勾務﹐下堯卿獄﹐將窮其事﹐爲諸葛殷所保持獲全。及城陷﹐軍人識是堯卿者﹐咸請啗之。畢師鐸不許﹐夜令堯卿以他服而遁。至楚州遇變﹐爲仇人所殺﹐棄屍衢中﹐其妻以紙絮葦棺斂之﹐未及就壙﹐好事者題其上云「信物一角﹐附至阿鼻地獄﹔請去斜封﹐送上閻羅王。」時人以爲笑端。﹝《太平廣記》卷二五二﹞

●周迪妻

有豫章民周迪﹐貨利於廣陵﹐其妻偕焉。遇師鐸之亂不能去。至是﹐迪饑將絕。妻曰「兵荒若是﹐必不相全。君親老家遠﹐不可與妾俱死﹐願見鬻於屠民﹐則君歸裝濟矣﹗」迪從之﹐以所得之半賂守者求去。守者詰之﹐迪以實對。羣輩不信﹐遂與迪往其處驗焉。至則是首已在於肉案。聚觀者莫不嘆異﹐竟以金帛遺之。迪收其餘骸﹐負之而歸。﹝《太平廣記》卷二七○﹞

●髙駢

唐髙駢嘗誨諸子曰「汝曹善自爲謀﹐吾必不學俗物﹐死入四板片中以累於汝也。」及遭畢師鐸之難﹐與諸甥侄同坎而瘞焉。惟駢以舊氈苞之﹐果符所言。後呂用之伏誅﹐有軍人發其中堂﹐得一石函﹐內有桐人一枚﹐長三尺許﹐身披桎﹐口貫長釘﹐背上疏駢鄕貫﹑甲子﹑官品﹑姓名﹐爲厭勝之事。以是駢每爲用之所制﹐如有助焉。﹝《太平廣記》卷二八三﹞

●張守一

張守一者﹐滄﹑景田里人也。少怠惰﹐不事生計﹐自言能易五金﹐以溺好利者。其後貧獘﹐不能自存﹐乃負一柳篋﹐鬻粉黛以貿衣食。流轉江淮間﹐呂用之以妖妄見遇﹐遂來廣陵﹐客於蕭勝門下。久不得志﹐將捨勝去。用之聞之﹐止之曰「男子以心誠期物﹐何患無知己﹖倘能與用之同﹐卽富貴之事﹐當共圖之。」由是爲用之所薦。髙駢見其鄙朴﹐常以眞仙待之。及得志﹐𨿽僭侈不及用之﹐貪冒之心特甚。二都建﹐爲左鏌鎁軍使﹐累轉檢校左僕射﹐其禮敬次於用之。每話道對酌﹐自旦及暮﹐不能自捨﹐誑惑之計﹐與用之常相表裏﹐以致數年其事不泄。光啟二年﹐僞朝授守一徳州刺史。明年﹐渤海以閩川奏守一﹐事未受而敗。及從楊行密入城﹐又請爲諸將合大還丹﹐藥未就。會有康知柔者﹐本鄭昌圖家吏。昌圖判戶部﹐以知柔爲發運使。院胥伍諷﹐嘗得罪於知柔﹐鞭之。楊行密入城﹐諷遂發知柔贓罪二十餘事。至是諷及知柔﹐俱縶於軍侯獄。知柔素與守一善﹐曰「願入財以贖罪。」守一卽白於楊公﹐公以守一﹑知柔洎諷事迹皆不可原﹐遂命就獄殺之。﹝《太平廣記》卷二八九﹞

●呂用之

呂用之﹐鄱陽安仁裏細民也。性桀黠﹐略知文字。父璜﹐以貨茗爲業﹐來往於淮浙間。時四方無事﹐廣陵爲歌鐘之地﹐富商大賈﹐動逾百數。璜明敏﹐善酒律﹐多與羣商遊﹐用之年十二三﹐其父挈行﹐旣慧悟﹐事諸賈皆得歡心。時或整履搖箑﹐匿家與奴僕等。居數歲﹐璜卒家。乾符初﹐羣盜攻剽州裏﹐遂他適。用之旣孤且貧﹐其舅徐魯仁賙給之。歲餘﹐通於魯仁室﹐爲魯仁所逐。因事九華山道士牛弘徽﹐弘徽自謂得道者也﹐用之降志師之﹐傳其驅役考召之術。旣弘徽死﹐用之復客於廣陵﹐遂縠巾布褐﹐用符藥以易衣食。歲餘﹐丞相劉公節制淮左﹐有蠱道置法者﹐逮捕甚急。用之懼﹐遂南渡。髙駢鎭京口﹐召致方伎之士﹐求輕舉不死之道﹐用之以其術通於客次。逾月不召﹐詣渤海親人兪公楚。公楚奇之﹐過爲儒服﹐目之曰江西呂巡官﹐因間薦於渤海。及召試﹐公楚與左右附會其術﹐得驗。尋署觀察推官﹐仍爲制其名﹐因字之曰無可﹐言無可無不可。自是出入無禁﹐初專方藥香火之事。明年﹐渤海移稹﹐用之固請戎服﹐遂署右職。用之素負販﹐久客廣陵﹐公私利病﹐無不詳熟。鼎竈之暇﹐妄陳時政得失﹐渤海益奇之﹐漸加委仗。先是渤海舊將﹐有梁纘﹑陳拱﹑馮綬﹑董僅﹑﹝兪﹞公楚﹑﹝姚﹞歸禮﹐日以疏退﹐渤海至是孤立矣。用之乃樹置私黨﹐伺動息﹐有不可去者﹐則厚以金寶悅之。左右羣小﹐皆市井人﹐見利忘義﹐上下相蒙﹐大逞妖妄﹐仙書神符﹐無日無之﹐更疊唱和﹐罔知愧恥。自是賄賂公行﹐條章日紊﹐煩刑重賦﹐率意而爲﹐道路怨嗟﹐各懷亂計。用之懼其竊發之變﹐因請置巡察使﹐采聽府城密事。渤海遂承制受禦史大夫﹐充諸軍都巡察使。於是召募府縣先負罪停廢胥吏陰狡兔猾者﹐得百許人﹐厚其官傭﹐以備指使。各有十餘丁﹐縱橫閭巷間﹐謂之察子。至於士庶之家﹐呵妻怒子﹐密言隱語﹐莫不知之。自是道路以目。有異己者﹐縱謹靜端默﹐亦不免其禍﹐破滅者數百家。將校之中﹐累足屏气焉。﹝《太平廣記》卷二九○﹞

●諸葛殷

髙駢嬖吏諸葛殷﹐妖人呂用之之黨也。初自鄱陽﹐將詣廣陵。用之先謂駢曰「玉皇以令公久爲人臣﹐機務稍曠﹐獲譴於時君﹐輒遣左右一尊神爲令公道中羽翼﹐不久當降。令公善遇﹐欲其不去﹐亦可以人間優職縻之。」明日﹐殷果來﹐遂巾褐見駢於碧筠亭。妖形鬼態﹐辧詐蜂起﹐謂可以坐召神仙﹐立變寒暑。駢莫測也﹐俾神靈遇之﹐謂之諸葛將軍也。每從容酒席間﹐聽其鬼怪之說﹐則盡日忘倦。自是累遷鹽鐵劇職﹐聚財數十萬緡。其凶邪陰妖﹐用之蔑如也。有大賈周師儒者﹐其居處花木樓榭之奇﹐爲廣陵甲第﹐殷欲之而師儒拒焉。一日﹐殷謂駢曰「府城之內﹐當有妖起﹐使其得志﹐非水旱兵戈之匹也。」駢曰「爲之柰何﹖」殷曰「當就其下建齋壇﹐請靈官鎭之。」殷卽指師儒之第爲處﹐駢命軍候驅出其家。是日﹐雨雪驟降﹐泥淖方盛﹐執事者鞭撻迫蹙﹐師儒攜挈老幼﹐匍匐道路﹐觀者莫不愕然。殷遷其族而家焉。殷足先患風疽﹐至是而甚﹐每一躁癢﹐命一靑衣交手爬搔﹐血流方止。駢性嚴潔﹐甥侄輩皆不得侍坐﹐惟與殷款曲﹐未嘗不廢寢忘餐﹐或促膝密坐﹐同杯共器。遇其風疽忽發﹐卽恣意搔捫﹐指爪之間膿血沾染﹐駢與之飲啗﹐曾無難色。左右或以爲言﹐駢曰「神仙多以此試人﹐汝輩莫介意也。」駢前有一犬子﹐每聞殷腥穢之气﹐則來近之。駢怪其馴狎﹐殷笑曰「某常在大羅宮玉皇前見之﹐別來數百年﹐猶復相識。」其虛誕率多如此。髙澞常謂人曰「爭知不是吾滅族冤家﹗」殷性躁虐﹐知楊州院來兩月﹐官吏數百人﹐鞭背殆半。光啟二年﹐僞朝授殷兼禦史中丞﹐加金紫。及城陷﹐竄至灣頭﹐爲邏者所擒﹐腰下獲黃金數斤﹐通天犀帶兩條。旣縛入城﹐百姓聚觀﹐交唾其面﹐燖撮其鬢髮﹐頃刻都盡。獄具﹐刑於下馬橋南﹐杖至百餘﹐絞而未絕。會師鐸母自子城歸家﹐經過法所﹐遂扶起避之。復蘇於橋下。執朴者尋以巨木踣之﹐騶殿過﹐決罰如初。始殷之遇也﹐驕暴之名﹐尋布於遠近。其族人競以謙損戒殷﹐殷曰「男子患於不得遂志﹐旣得之﹐當須富貴自處﹐人生寧有兩徧死者﹖」至是果再行法。及棄屍道左﹐爲仇人剜其目﹐斷其舌﹐兒童輩以瓦礫投之﹐須臾成峯。﹝《太平廣記》卷二九○﹞

●又

髙駢末年﹐惑於神仙之術。呂用之﹑張守一﹑諸葛殷等﹐皆言能役使鬼神﹐變化黃金﹐駢酷信之﹐遂委以政事。用之等援引朋黨﹐恣爲不法。其後亦慮多言者有所漏泄﹐因謂駢曰「髙眞上聖﹐要降非難﹐所患者﹐學道之人眞气稍虧﹐靈咒遂絕。」駢聞之﹐以爲信然﹐乃謝絕人事﹐屏棄妾媵﹐賓客將吏無復見之。有不得已之故﹐則遣人先浴齋戒﹐詣紫極宮道士祓除不祥﹐謂之解穢﹐然後見之。拜起才終﹐已復引出。自此內外擁隔﹐紀綱日紊。用之等因大行威福﹐傍若無人﹐歲月旣深﹐根蒂遂固。用之自謂溪眞君﹐張守一是赤松子﹐諸葛殷稱將軍﹐有一蕭勝者﹐謂之秦穆公附馬﹐皆云上帝遣來﹐爲令公道侶。其鄙誕不經﹐率皆如此。江陽縣前一地祗小廟﹐用之貧賤時﹐常與妻止其捨﹐凡所動靜﹐禱而後行。得志後﹐謂爲冥助﹐遂修祟之。回廊曲室﹐妝樓寢殿﹐百有餘間﹐土木工師﹐盡江南之選。每軍旅大事﹐則以少牢祀之﹐用之﹑守一皆云神遇。駢凡有密請﹐卽遣二人致意焉。中和元年﹐用之以神仙好樓居﹐請於公廨邸北﹐跨河爲迎仙樓。其斤斧之聲﹐晝夜不絕﹐費數萬緡﹐半歲方就。自成至敗﹐竟不一遊﹐扃鐍嚴然﹐以至灰燼。是冬﹐又起延和閣於大廳之西﹐凡七間﹐髙八丈﹐皆飾以珠玉﹐綺窗繡戶﹐殆非人工。每旦焚名香﹐列異寶﹐以祈王母之降。及師鐸亂﹐人有登之者﹐於藻井垂蓮之上﹐見二十八字云「延和髙閣上干云﹐小語猶疑太乙聞。燒盡降眞無一事﹐開門迎得畢將軍。」此近詩妖也。用之公然云與上仙來往﹐每對駢﹐或叱咄風雨﹐顧揖空中﹐謂見羣仙來往過於外﹐駢隨而拜之。用之指畫紛紜﹐略無愧色。左右稍有異論﹐則死不旋踵矣。見者莫測其由﹐但搏膺不敢出口。用之忽云「后土夫人靈仇﹐遣使就某借兵馬﹐並李筌所撰《太白陰經》。」駢遽下兩縣﹐率百姓葦席數千領﹐畫作甲兵之狀﹐遣用之於廟庭燒之﹐又以五彩箋寫《太白陰經》十道﹐置於神座之側﹐又於夫人帳中塑一綠衣年少﹐謂之韋郎。廟成﹐有人於西廡棟上題一長句﹐詩曰「四海干戈尙未寧﹐謾勞淮海寫儀刑。九天玄女猶無信﹐后土夫人豈有靈﹖一帶好雲侵鬢綠﹐兩行嵬岫拂眉淸。韋郎年少耽閒事﹐案上休誇《太白經》。」好事者競相傳誦。是歲﹐詔於廣陵立駢生祠﹐並刻石頌﹐差州人采碑石於宣城。及至楊子院﹐用之一夜遣人密以健牯五十牽至州南﹐鑿垣架濠﹐移入城內。及明﹐柵緝如故。因令楊子縣申府﹕「昨夜碑石不知所在。」遂懸購之。至晚云「被神人移置街市。」駢大驚﹐乃於其傍立一大木柱﹐上以金書云「不因人力﹐自然而至。」卽令兩都出兵仗鼓樂﹐迎入碧筠亭。至三橋擁鬧之處﹐故埋石以礙之﹐僞云人牛拽不動。駢乃朱篆數字﹐帖於碑上﹐須臾去石乃行。觀者互相謂曰「碑動也。」識者惡之。明日﹐揚子有一村嫗﹐詣知府判官陳牒﹐云「夜來裏胥借耕牛牽碑﹐誤損其足。」遠近聞之﹐莫不絕倒。比至失守﹐師鐸之眾竟至壞墉而進。常與丞相鄭公不葉﹐用之知之﹐忽曰「適得上仙書﹐宰執之間有陰圖令公者。使一俠士來﹐夜當至。」駢驚悸不已﹐問計於用之。曰「張先生少年時﹐嘗學斯術於深井裏聶夫人﹐近日不知更爲之否。若有﹐但請此人當之﹐無不薺粉若。」駢立召守一語之﹐對曰「老夫久不爲此戲﹐手足生疏﹐然爲令公﹐有何不可﹗」及期衣婦人衣﹐匿於別室﹐守一寢於駢臥內。至夜分﹐擲一銅鐵於階砌之上﹐鏗然有聲﹐遂出皮囊中彘血﹐灑於庭戶檐宇間﹐如格鬥之狀。明日﹐駢泣謝守一曰「蒙先公再生之恩﹐眞枯骨重肉矣。」乃躬輦金玉及通天犀帶﹐以酬其勞。江陽縣尉薛﹐失其名﹐亦用之黨也。忽一日﹐告駢曰「夜來因巡警﹐至后土廟前﹐見無限陰兵。其中一人云﹕『爲我告髙王﹐夫人使我將兵數百萬﹐於此界遊奕﹐幸王無慮他寇之侵軼也。』言畢而沒。」羣妖聞之大喜悅﹐競以金帛遺之。未久﹐奏薛六合縣令。用之又以木刻一大人足﹐長三尺五寸。時久雨初霽﹐夜印於后土廟殿後柏林中及江陽縣前﹐其迹如較力之狀。明日﹐用之謂駢曰「夜來有神人鬥於夫人廟中﹐用之夜遣陰兵逐之﹐已過江矣。不爾﹐廣陵幾爲洪濤。」駢駭然﹐遂以黃金二十斤﹐以餉用之。後駢有所愛馬死﹐園人懼得罪﹐求救於用之。用之乃又見駢曰「隋將陳杲仁﹐用之有事命至淮東﹐杲仁訴以無馬﹐令公大烏﹐﹝駢良馬名。﹞且望一借。」頃刻﹐廏吏報云「大烏黑汗發。」駢徐應之曰「吾已借大司徒矣。」俄而告斃。初﹐蕭勝納財於用之﹐求知鹽城監。駢以當任者有績﹐與奪之間﹐頗有難色。用之曰「用勝爲鹽城者﹐不爲勝也。昨得上仙書云﹐有一寶劍在鹽城井中﹐須用靈官取之。以勝上仙左右人﹐欲遣去耳。」駢俯仰許之。勝至監數月﹐遂匣一銅匕首獻於駢。用之稽首曰「此北帝所佩者也﹐得之則百里之內﹐五兵不敢犯。」駢甚異之﹐遂飾以寶玉﹐常置座隅。時廣陵久雨﹐用之謂駢曰「此地當有火災﹐郭邑之間悉合灰燼。近日遣金山下毒龍﹐以少雨濡之﹐自此𨿽無大段燒﹐亦未免小小驚動也。」於是用之每夜密遣人縱火﹐荒祠壞宇﹐無復存者。駢當授道家祕法﹐用之﹑守一無增焉﹐因刻一靑石﹐如手扳狀﹐隱起龍蛇﹐近成文字﹕「玉皇授白雲先生髙駢。」潛使左右置安道院香幾上。駢見之﹐不勝驚喜。用之曰「玉皇以令公焚修功著﹐特有是命﹐計其鸞鶴﹐不久當降。某等此際謫限已滿﹐便應得陪幢節﹐同歸眞境也。他日瑤池席上﹐亦是人間一故事。」言畢﹐歡笑不已。遂相與登延和閣﹐命酒骰﹐極歡而罷。後於道院庭中﹐刻木爲鶴﹐大如小駟﹐韉轡中設極捩﹐人或逼之﹐奮然飛動。駢嘗羽服跨之﹐仰視空闊﹐有飄然之思矣。自是嚴齋醮﹐練金丹﹐費耗資財﹐動逾萬計。日居月諸﹐竟無其驗。﹝《太平廣記》卷二九○﹞

髙駢遣其將張璘﹑梁瓚。﹝《資治通鑑考異》卷二四乾符六年正月﹞

初﹐黃巢將蹂踐淮甸﹐委師鐸爲先鋒﹐攻脇天長﹐累日不克﹐師鐸之志沮焉。及巢北向﹐師鐸遂降勃海。﹝《資治通鑑考異》卷二四乾符六年正月﹞

廣明元年七月﹐黃巢自采石北渡﹐直抵天長。時城內土客諸軍尙十餘萬﹐皆良將勁兵﹐議者慮狂寇有奔犯關防之患﹐悉願盡力死戰。用之等慮其立功之後﹐侵奪己權﹐謂勃海曰「黃巢起於羣盜﹐遂至橫行﹐所在雄藩﹐望風瓦解﹐天時人事﹐斷然可知。令公旣統彊兵﹐又居重地﹐只得坐觀成敗﹐不可更與爭鋒。若稍損威名﹐則大事去矣。」勃海深以爲然﹐竟不議出軍﹐巢遂至北焉。初﹐巢寇廣陵也﹐江東諸侯以勃海屯數道勁卒﹐居將相重任。巢江海一逋逃耳﹐固可掉折而擒之。及聞安然渡淮﹐由是方鎭莫不解體。﹝《資治通鑑考異》卷二四廣明元年七月﹞

自五月十二日出東塘﹐至九月六日歸府﹐九十餘日﹐禳雉雊之變也。﹝《資治通鑑考異》卷二四中和元年五月﹞

壽州刺史張敖。﹝《資治通鑑考異》卷二五光啟二年十二月﹞

髙郵鎭遏使張神劍。﹝《資治通鑑考異》卷二五光啟三年四月﹞

中和三年﹐髙駢差梁纘知和州。纘以孫端窺伺和州已久﹐不如因而與之﹐以責其效。駢彊之﹐旣行﹐果爲端所敗。及歸﹐和州尋陷於端。﹝《資治通鑑考異》卷二五光啟三年四月﹞

六月癸卯朔﹐秦彥命鄭漢璋等守諸門。﹝《資治通鑑考異》卷二五光啟三年五月﹞

後十一月。﹝《資治通鑑考異》卷二五光啟三年十二月﹞

四月癸未朔。甲申﹐儒陷揚州。﹝《資治通鑑考異》卷二五文徳元年四月﹞

