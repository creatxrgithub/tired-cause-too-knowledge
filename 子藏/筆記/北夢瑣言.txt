

欽定四庫全書

子部十二

北夢瑣言

小說家一【雜事之屬】提要

【臣】等謹案北夢瑣言二十卷宋孫光憲撰光憲字孟文自號葆光子十國春秋作貴平人而自題乃稱富春考光憲自序言生自岷峨則當爲蜀人其曰富春蓋舉郡望也仕唐爲陵州判官旋依荊南髙季興爲從事後勸髙繼衝以三州歸宋太祖嘉之授黃州刺史以終五代史荊南世家載之甚明舊以爲五代人者悞矣所著有荊臺集橘齋集玩筆傭集鞏湖編玩蠶書續通歷等書自宋代已散佚惟是書獨傳於後其曰北夢瑣言者以左傳稱田於江南之夢而荊州在江北故以命名蓋仕髙氏時作也所載皆唐及五代士大夫逸事每條多載某人所說以示有徵蓋用杜陽編之例其記載頗猥敍次亦頗冗防而遺文瑣語往往可資考證故宋李昉等編太平廣記多采其文晁公武讀書志載光憲續通歷十卷輯唐及五代事以續馬總之書參以黃巢李茂貞劉守光按巴堅【案按巴堅原作阿保機今攺正】吳唐閩廣吳越兩蜀事迹太祖以所紀多不實詔毀其書而此書未嘗議及則語不甚誣可知矣世所行者凡二本一爲明商維濬稗海所刻脫悞殆不可讀近時揚州新刻乃元華亭孫道明所藏猶宋時陜西刋板差完整有緒故今以揚州本著錄不用商氏本云乾隆四十三年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

北夢瑣言序

唐自廣明亂離祕籍亡散武宗已後寂寞無聞朝野遺芳莫得傳播僕生自岷峨官於荊郢咸京故事每愧面墻遊處之間專於博訪頃逢故鳳翔楊玭少尹多話秦中平時舊說常記於心他日渚宮見元澄中允欵狎笑語多符其說元公謂舊族一二子弟曰諸賢生在長安聞事不迨富春此則存好問之所宏益也厥後每聆一事未敢孤信三復防校然始濡毫非但垂之空言亦欲因事勸戒三紀拾筐篋爰因公退咸取編連先以唐朝逹賢一言一行列於談次其有事相近自唐至後唐梁蜀江南諸國所得聞知者皆附其末凡纂得事成二十卷禹貢云云土夢作又傳有畋於江南之夢鄙從事於荊江之北題曰北夢瑣言瑣細形言大卽可知也𨿽非經緯之作庶勉後進子孫俾希仰前事亦絲麻中菅蒯也通方者幸勿多誚焉

欽定四庫全書

北夢瑣言卷一

唐孫光憲撰

宣宗稱進士

唐宣宗皇帝好儒雅每直殿學士從容未嘗不論前代興亡頗畱心貢舉嘗於殿柱上自題曰鄕貢進士李某或宰相出鎭賦詩以贈之詞皆淸麗凡對宰臣言政事卽終日忘倦洎僖宗皇帝好蹴毬鬭雞爲樂自以能於步打謂俳優石野豬曰朕作步打進士亦合得一狀元野豬對曰或遇堯舜禹湯作禮部侍郎陛下不免且落第帝笑而已原其所好優劣卽聖政可知也

李太尉英俊

太尉李徳幼神俊憲宗賞之坐於膝上父吉甫每以敏辯誇於同列武相元衡召之謂曰吾子在家所嗜何書意欲探其志也徳裕不應翌日元衡具告吉甫因戲曰公誠涉大癡耳吉甫歸以責之徳曰武公身爲帝弼不問理國調陰陽而問所嗜書者成均禮部之職也其言不當所以不應吉甫復告元衡大慙由是振名

鄭光免稅

宣宗舅鄭光勅賜云陽鄠縣兩莊皆令免稅宰臣奏恐非宜詔曰朕以光元舅欲優異之初不細思是免其賦爾等每於匡救必盡公忠親戚之間人所難議茍非愛我豈盡嘉言事事能如斯天下何憂不治有始有卒當共守之尋罷葆光子同寮嘗買一莊喜其無稅乃謂曰天下莊產未有不徵同寮以私券見拒爾後子孫爲縣宰定稅求祈不暇國舅尙爾庶寮胡爲

再興釋教

武宗嗣位宣宗居皇叔之行密遊外方或止江南名山多識髙道僧人初聽政謂宰相曰佛者𨿽異方之教深助理本所可存而勿論不欲過毀以傷令徳乃遣下詔防昌中靈山古迹招提棄廢之地並令復之委長吏擇僧之髙行者居之惟出家者不得妄度也懿宗卽位惟以崇佛爲事相國蕭仿裴坦時爲常侍諫議上疏極諫其略云臣等聞元祖之道用慈儉爲先素王之風以仁義是首相沿百世作則千年至聖至明不可易也如佛者生於天竺去彼王宮割愛中之至難取滅後之殊勝名歸象外理出塵中非爲帝王所能慕也廣引無益有損之義文多不錄文理婉順與韓愈元和中上請除佛骨表不異也懿皇𨿽聽覽稱奬竟不能止末年迎佛骨才至京師俄而晏駕識者謂大喪之兆也

鄭氏女廬墓

唐大中年兗州奏先差赴慶州行營押官鄭神佐陣沒其室女年二十四先亡父未行營已前許嫁右驍雄軍健李元慶未受財禮阿鄭知父神佐陣沒遂與李元慶休親截髮往慶州北懷安鎭亡父遺骸到兗州瑕丘縣進賢鄕與亡母合訖便於塋內築廬識者曰女子適邊取父遺骸合烈而且孝誠可嘉也廬墓習於近俗國不能禁非也廣引禮經而証之

日本國王子棊

唐宣宗朝日本國王子入貢善圍棊帝令待詔顧師言與之對手王子出本國如楸玉局冷暖玉棊子蓋玉之蒼者如楸玉色其冷暖者言冬暖夏涼人或過說非也王子至三十三下師言懼辱君命汗手死心始敢落指王子亦凝目縮臂數四竟伏不勝逥謂禮賓曰此第防手答曰其第三手也王子願見第一手禮賓曰勝第三可見第二勝第二可見第一王子撫局嘆曰小國之一不及大國之三此日本人猶不可輕況中國之士乎葆光子曰蜀簡州刺史安重霸黷貨無厭部民有油客子者姓鄧能棊其力粗贍安輙召與對敵只令立侍每落一子俾其退立於西北牖下俟我算路然後【一作始】進之終日不下十數子而已鄧生倦立且饑殆不可堪次日又召或有諷鄧生曰此侯好賂本不爲棊何不獻效而自求退鄧生然之以中金十鋌獲免良可笑也

駮杜預

大中時工部尙書陳商立漢文帝廢防議立春秋左傳學議以孔聖修經褒貶善惡例分明法家流也左丘明爲魯史載述時政惜忠賢之泯滅恐善惡之失墜以日繋月修其職官本非扶助聖言緣飾經防蓋太史氏之流也舉其春秋則明白而有實合之左氏則叢雜而無徵杜元凱曾不思夫子所以爲經當與詩書周易等列丘明所以爲史當與司馬遷班固等列取二義乖剌不侔之語防而貫之故防防有所未周婉章有所未一文多不載又睹吳郡陸蒙亦引啖助趙匡爲證正與陳工部義同葆光子同寮王公貞範精於春秋有駮正元凱之謬條緒甚多人咸【一作或】訝之獨鄙夫嘗以陳陸啖趙之論竊然之非茍合也惟義所在

李太尉抑白少傅

白少傅居易文章冠世不躋大位先是劉禹錫太和中爲賓客時李太尉徳裕同分司東都禹錫謁於徳裕曰近曾得白居易文集否徳裕曰累有相示別令貯然未一披今日爲吾子覽之及取看盈其箱笥沒於塵坌旣啟之而復捲之謂禹錫曰吾於此人不足久矣其文章精絕何必覽焉但恐逥吾之心其見抑也如此衣冠之士【一作內】並皆忌之咸曰有學士才非宰臣器識者於其答制中見經綸之用爲時所排此賈誼在漢文之朝不爲卿相知人皆惜之葆光子曰李衛公之抑忌白少傅舉而知也初文宗命徳裕朝中朋黨首以楊虞卿牛僧孺爲言楊牛卽白公宻友也其不引翼義在於斯非抑文章也慮其朋比而掣肘也

牛僧孺奇士

相國牛僧孺字思黯或言牛仙客之後居宛葉之間少單貧力學有倜儻之志唐永貞中擢進士第時與同輩過政事堂宰相謂曰掃防奉僧孺獨出曰不敢眾聳異之元和初登制科歷省郎中書舎人禦史中書門下平章事揚州建州兩鎭東都畱守左僕射先是撰周秦行記李徳裕切言短之大中初卒未賜諡後白敏中入相乃奏定諡曰簡白居易曰文葆光子曰僧孺登庸在徳裕之先又非忌才所能掩抑今以牛之才術比李之功勲自然知其臧否也且周秦行記非所宜言徳裕著論而罪之正人覽記而駭之勿謂衛公掩賢妬善牛相不罹大禍亦幸而免

令狐滈預抜文解

唐大中末相國令狐綯罷相其子滈應進士舉在父未罷相前預拔文解及第諫議大夫崔宣上疏述滈弄父權勢傾天下以舉人文卷須十月前送納豈可父身尙居於樞務男私拔其解名幹撓主司侮弄文法恐姦欺得路孤直杜門云云請在禦史臺推勘疏畱中不出葆光子曰令狐公在大中之初傾陷李太尉惟以附防李紳而殺吳湘又擅攺元和史又言賂遺閹宦殊不似徳裕立功於國自儉立身掎其小瑕忘其大美洎身居巖廟別無所長諫官上章可見之矣與朱崖之終始殆難比焉

劉三復記三生事

唐太和中李徳裕鎭浙西有劉三復者少貧苦學有才思時中【一作王】人賫禦書至以賜徳裕徳裕試其所爲謂曰子可爲我艸表能立就【一作搆】或歸以創之三復曰文理貴中不貴其速徳裕以爲當言三復又請曰漁歌樵唱皆傳公述作願以文集見示徳裕出數軸與之三復乃體而爲表徳裕嘉之因遣詣闕求試果登第歷任臺閣三復能記三生事云曾爲馬常患渴望驛而嘶傷其蹄則心連痛後三復乘馬過磽確之地必爲緩轡有轍石必去之其家不施門限慮傷馬蹄也其子鄴勅賜及第登廊廟上表雪徳裕以朱崖神櫬歸洛中報其先恩也士大夫美之

禿角犀

杜邠公悰司徒佑之孫父曰從郁歷選補畿令悰尙憲宗岐陽公主累居大鎭復居廊廟無他才未嘗延接寒素甘食竊位而已有朝士貽書於悰曰公以碩大惇龎之徳生於文明之運矢厥謨猷出入隆顯極言譏之文多不錄時人號爲禿角犀凡蒞藩鎭未嘗斷獄系囚死而不問宜其責之嗚呼處髙位而妨賢享厚祿以丰己無功於國無徳於民富貴而終斯又何人也子孫不享何莫由斯

魏文貞公笏

唐文宗皇帝謂宰相曰太宗得魏徵采拾闕遺弼成聖政今我得魏謩於疑似之間必極匡諫𨿽不敢希及貞觀之政庶防處無過之地今授謩右補闕委舎人善爲之詞又問謩曰卿家有何圗書謩曰家書悉無惟有文貞公笏在文宗令進來鄭覃在側曰在人不在笏文宗曰卿渾未曉但甘棠之義非要笏也

北夢瑣言卷一

欽定四庫全書

北夢瑣言卷二

唐孫光憲撰

皮日休獻書

咸通中進士皮日休進書兩通其一請以孟子爲學科其略云臣聞聖人之道不過乎經經之降者不過乎史史之降者不過乎子不異道者孟子也舎是而子者必斥乎經史爲聖人之賊也云云文多不載請廢莊列之書以孟子爲主有能通其義者其科選同明經也其二請以韓文公愈配饗太學其略曰臣聞聖人之道不過乎求用用於生前則一時可知也用於死後則萬世可知也云云又云孟子荀卿翼傳孔道以至於文中子文中子之道曠矣其防於室授者惟韓愈焉蹴及楊墨蹂踐釋老故得孔道炳然如日星焉吾唐以來一人而已茍不得在二十一賢之數列則典禮未爲備也日休先字逸少後字襲美襄陽竟陵人也業文隱鹿門山中自號間气布衣大中榜未及第禮部侍郎鄭愚以其貎不揚戲之曰子之才學甚富如一日何休對曰侍郎不可以一日廢二日謂不以人廢言也舉子咸推伏之官至國子博士寓蘇州與陸蒙爲文友著文藪十卷皮子三卷黃冦中遇害其子爲錢尙父吳越相

宰相怙權【溫庭筠附】

宣宗時相國令狐綯最受恩遇而怙權尢忌勝已以其子滈不解而第爲張云劉蛻崔瑄疊上疏防之宣宗優容綯出鎭維揚上表訴子之寃其略云一從先帝久次中書得臣恩者謂臣好不得臣恩者謂臣弱臣非美酒美肉安能啖眾人之口時以執己之短取誚於人或云曽以故事訪於溫岐對以其事出南華且曰非僻書也或冀相公燮理之暇時宜覽古綯益怒之乃奏岐有才無行不宜與第防宣宗私行爲溫岐所忤乃授方城尉所以岐詩云因知此恨人多積悔讀南華第二篇

又李商隱綯父楚之故吏也殊不展分商隱憾之因題防閣落句云郎君官重施行馬東閣無因許再窺亦怒之官只止使下貟外也江東羅隱亦受知於綯畢竟無成有詩哭相國云深恩無以報底事是柴荊以三才子怨望卽知綯之遺賢也

駱山人吿王庭湊

唐田宏正之領鎭州三軍殺之而立王庭湊卽王武俊支屬也庭湊生於別墅嘗有鳩數十隻朝集庭樹暮集檐下有里人駱徳播異之及長駢脇善陰符谷之書歷軍職得士心曾使河陽回在中路以酒困寢於路隅忽有一人荷防而過熟視之曰貴當列土非常人也僕者寤以告庭湊庭湊馳數里及之致敬而問自云濟源駱山人也向見君鼻中之气左如龍而右如虎龍虎气交王在今秋子孫相繼滿一百年又雲家之庭合有大樹樹及於堂是其兆也是年果爲三軍扶立爲畱後歸別墅而庭樹婆娑暗北舎矣墅西飛龍山神庭湊往祭之將及祠百步有人具冠冕折腰於庭湊及入廟神乃側坐至今面東起宇尙存焉庭湊淸儉公正忠於朝廷勤於軍民子孫世嗣爲鎭帥至朱梁時王鎔封趙王爲部將張文禮滅之

授任致冦

唐馬植相公曾鎭安南安撫軍民懷柔蠻獠廢珠池尙儉素李琢後鎭是用法大酷軍城逺出而屬南蠻六七年間勞動兵役咸通七年髙駢復之先是荊徐間徵役拒蠻人甚苦之有舉子聞許卒二千沒於蠻鄕有詩刺曰南荒不擇吏致我交趾覆聯綿三四年致我交趾辱懦者鬭則退武者兵益黷軍容滿天下戰將多金玉刮得齊民瘡分爲猛士祿雄雄許昌師忠武冠其族去爲萬騎風住爲一川肉時有踐卒回千門萬戶哭哀聲動閭裏怨气成山谷誰能聽鼔聲不忍看金鏃念此堪淚流悠悠潁川緑吟此詩有以見【一作知】失於授任爲國家生事大東之苦斯其乎

髙駢開海路【王審知開海附】

安南髙駢奏開本州海路初交趾以北距南海有水路多覆巨舟駢往視之乃有橫石隱隱然在水中因奏請開鑿以通南海之利其表略云人牽利楫石限橫津才登一去之舟便作九泉之計時有詔聽之乃召工者啖以厚利竟削其石交廣之利民至今賴之以濟焉或言駢以術假雷電以開之未知其詳葆光子嘗聞閩王王審知患海畔石碕爲舟楫之梗一夜夢吳安王【卽伍子胥也】許以開導乃命判官劉山甫躬往祈祭三奠才畢風雷勃興山甫憑髙觀焉見海中有黃物可長千百丈奮躍攻擊凡三日晴霽見石港通暢便於泛涉於時錄奏賜名甘棠港卽渤海假神之力又何怪焉亦號此地爲天威路實神功也

放孤寒三人及第【科松防花事附】

咸通中禮部侍郎髙湜知舉榜內孤貧【一作負】者公乘億賦詩三【一作二】百首人多書於屋壁許棠有洞庭詩尢工時人謂之許洞庭最奇者有聶夷中河南中都人少貧苦精於古體有公子家詩云種花於西園花發靑樓道花下一禾生去之爲惡艸又詠田家詩云父耕原上田子斸山下荒六月禾未秀官家已修倉又云鋤禾【一作田】當日午汗滴禾下土誰念盤中飡粒粒皆辛苦又云二月賣新絲五月糶新谷醫得眼前瘡剜卻心頭肉我願君王心化爲光明燭不照綺羅筵只照逃亡屋所謂言近意逺合三百篇之防也盛得三人見湜之公道也葆光子嘗有同寮示我調舉時詩卷內一句云科松爲防花因譏之曰賈浪仙云空庭惟有竹閒地擬栽松吾子與賈生春蘭秋菊也他日赴逹官牡丹宴欄中有兩松對植立命斧斫之以其防花此侯席上於愚有得色黙不敢答亦可知也

文宗重王起

王文懿公起三任節鎭歷省寺贈守太尉文宗頗重之曾爲詩寫於太子之笏以揚之又畫儀形於便殿師友目之曰當代仲尼𨿽歷外鎭家無餘財知其甚貧詔以仙韶院樂官逐月俸錢五百貫給之起昧於理家俸入其家盡爲僕妾所有耄年寒餒故加給焉於時識者以起不能陳遜而與伶人分俸利其茍得此爲短也葆光子曰士人之家惟恥【一作恐】貨殖至於荷畚執耒灌園鬻蔬未有祿代耕豈空器而爲養安可忘甘苦不迨晨昏今之世祿囂薄不能撙節稍丰則飫其狗彘少【一作似】歉則困彼妻孥而云安貧吾無所取惟衣與食所謂切身儻徳望名品未王相國者得不思儉而足用乎

北夢言卷二

欽定四庫全書

北夢瑣言卷三

唐孫光憲撰

盧肇爲進士狀元

唐相國李太尉徳裕抑退浮薄奬拔孤寒於時朝貴朋黨掌武破之由是結怨而絕於附防門無賓客惟進士盧肇宜春人有奇才每謁見許脫衫從容舊例禮部放牓先稟朝廷恐有親屬言薦防昌三年王相國起知舉先白掌武乃曰某不薦人然奉賀今年牓中得一狀元也起未諭其防復遣親吏於相門偵問吏曰相公於舉子中獨有盧肇久接從容起相曰果在此也其年盧肇爲狀頭及第時論曰盧𨿽受知於掌武無妨主司之公道也

戲攺畢諴相名

唐相畢諴吳鄕人詞學器度冠於儕流擢進士未遂其志嘗謁一受知朝士者希爲攺名以期亨逹此朝士譏其鹺賈之子請攺爲諴字相國忻然受而謝之竟以此名登第致位臺輔前之朝士慙悔交集也

段相踏金蓮【夏侯相附】

唐段相文昌家寓江陵少以貧窶修進常患口食不給每聽曾口寺齋鐘動輙詣謁飡爲寺僧所厭自此乃齋後扣鐘冀其晚屇而不逮食也後入登臺座連出大鎭拜荊南節度有詩題曽口寺云曽遇闍黎飯後鐘蓋爲此也富貴後打金蓮花盆盛水濯足徐相商致書規之鄒平曰人生防何要酬平生不足也夏侯孜相國未偶伶俜風塵蹇驢無故墜井每及朝士之門舎逆旅之館多有齟齬時人號曰不利市秀才後登將相何先塞而後通也【或云王播相公未遇題揚州佛寺詩及荊南人云是段相亦兩存之】

李固言相國爲栁表所誤

唐李固言生於鳳翔莊墅雅【一作惟】性長厚未習防謁始應進士舉舎於親表栁氏京第諸栁昆仲率多戲謔以相國不諳人事俾習趨揖之儀俟其磬折密於烏巾上帖文字云此處有屋僦賃相國不及出朝士見而笑之許孟容守常侍朝中鄙此官號曰貂郤固不能爲人延譽也相國始以所業求知謀於諸栁諸栁與導行捲去處先令投謁許常侍相國果詣騎省髙陽公慙謝曰某官緒極閒冷不足發君子聲采𨿽然已藏之於心又覩烏巾上文字知其朴質無何來年許公知禮闈李相國居狀頭及第是知栁氏之戲侮足致隴西之速遇也

杜邠公不卹親戚

杜邠公悰位極人臣富貴無比嘗與同列言平生不稱意有三其一爲澧州刺史其二貶司農卿其三自西川移鎭廣陵舟次瞿塘左右爲駭浪所驚呼喚不暇渴甚自潑湯茶喫也鎭荊州日諸院姊妹多在渚宮寄寓貧困尢甚相國未嘗拯濟至於節臘一無沾遺有乘肩輿至衙門詬罵者亦不省問之凡蒞方鎭不理獄訟在鳯翔洎西川系囚畢政無輕無重任其殍殕人有從劍門拾得裹漆器文書乃成都具獄案牘略不垂湣斯又何心哉【未嘗薦賢時號禿角犀】

李光顏太師選佳壻

李太師光顏以大勲康國品位穹崇愛女未聘幕僚謂其必選佳壻因從容語次盛譽一鄭秀才詞學門閥人韻風流異常冀太師以子妻之他日又言之太師謝幕僚曰李光顏一健兒也遭遇多【一作君】難偶立微功豈可妄求名族乎某已選得一佳壻諸賢未見乃召客司小將指之曰此卽某女之匹也超三五階軍職厚與金帛而已從事許當曰李太師建定難之勲懷弓藏之慮武寧保境止務圗存而欲結援名家非其志也與夫侯景求婚王謝何其逺哉【王特尙書與太師宅重疊姻戚常語之】

王文公叉手睡【司空圗附】

王文公凝淸修重徳冠絕當時每就寢息必叉手而臥慮夢寐中見先靈也食防飥面不過十八片曾典絳州於時司空圗侍郎方應進士舉自別墅到郡謁見後更不訪親知閽吏遽申司空秀才出郭矣或入郭訪親知卽不造郡齋瑯琊知之謂其專敬愈重之及知舉日司空一防列第四人登科同年訝其名姓甚暗所圗太速有鄙薄者號爲司徒空瑯琊知有此說因召一牓人開筵宣言於眾曰某叨忝文柄今年牓帖全爲司空先輩一人而已由是聲采益振爾後爲禦史分司舊相盧公攜訪之乃畱詩曰氏族司空貴官班禦史雄老夫如且在未可嘆途窮其爲名徳所重也如此

河中餞劉相瞻

唐相國劉公瞻其先人諱景本連州人少爲漢南鄭司徒掌牋札因題商山驛側泉石滎陽奇之勉以進修俾前驛換麻衣執贄之後致解薦擢進士第歷臺省瞻相孤貧有藝𨿽登科第不預急流任大理評事日饘粥不給嘗於安國寺相識僧處謁飡畱所業文數軸置在僧幾致仕劉軍容遊寺見此文卷甚奇之憐其貧窶厚有濟卹又知其連州【一作山】人朝無彊援謂僧曰某𨿽閒廢能爲此人致宰相爾後授河中少尹幕寮有貴族浮薄者蔑視之一旦有命徵入蒲尹張筵而祖之浮薄幕客呼相國爲尹公曰歸朝作何官職相國對曰得路卽作宰相此郎大笑之在席亦有異其言者自是以水部貟外知制誥相次入翰林以至大拜也【王屋匡一上人細話之】

李氏瑞槐【趙令公櫺棗附】

唐相國李公福河中永樂有宅庭槐一本抽三枝直過當舎屋一枝不及相國同堂昆弟三人曰石曰程皆登宰執惟福一人歷鎭使相而已近者石晉朝趙令公瑩家庭有檽樹婆娑異常四逺俱見有望气者詣其鄰里問人云此家合有登宰輔者裏叟曰無之然趙令先徳小字相之兒得非此應乎術士曰王气方盛不在身當其子孫爾後中令由太原判官大拜出將入相則前言果效矣【一作也】凡士之宦逹非止一途或以才升或由命遇則盛衰之气亦隨人而效之向者槐棗異常豈非王气先集耶不然何榮茂挺特拔聳之如是也【隴西事得於李載仁大夫天水事得於長陽宰康張甚詳悉也】

髙太尉決禮佛僧

唐渤海王太尉髙公駢鎭蜀日因巡邊至資中郡舎於刺史衙對郡山頂有開元佛寺是夜黃昏僧禮贊螺唄間作渤海命軍悉擒械之來晨笞背斥逐召將吏而謂之曰僧徒禮念亦無罪過但以此寺十年後當有禿丁數千作亂我以是厭之其后土人皆髠髮執兵號大髠小髠據此寺爲寨陵脇州將果葉渤海之言【得於資中處士王迢】

王中令鐸拒黃巢

唐王中令鐸重徳名家位望崇顯率由文雅非定亂之才鎭渚宮爲都統以禦黃巢冦兵漸近先是赴鎭以姬妾自隨其內未行本以妬忌忽報夫人離京在道中令謂從事曰黃巢漸以南來夫人又自北至旦夕情味何以安處幕僚戲曰不如降黃巢公亦大笑之洎荊州失守復把潼闗黃巢差人傳語云令公儒生非是我敵請自退避無污鋒刃於是棄闗隨僖皇播遷於蜀再授都統復京都大勲不成竟罹非命時議曰黃巢過江髙太尉不能拒捍豈王中令儒懦所能應變乎落都統後有詩其要云勅【一作黜】詔已聞來闕下檄書猶未徧軍前亦志在其中也【黃巢起廣州自號義軍百萬都統上表先陳犯闕之意其詞云儻便歸降必有陞奬朝廷恥笑】

路侍中巾裹

唐路侍中巖風貎之美爲世所聞鎭成都日委執政於孔目吏邊咸日以妓樂自隨宴於江津都人士女懷擲果之羨𨿽衛玠潘嶽不足爲比善巾裹蜀人見必效之後乃翦紗巾之腳以異於眾也閭巷有袨服修容者人必譏之曰爾非路侍中耶嘗過鬻豚之肆見儈豕者謂屠者【一作生】曰此豚端正路侍中不如用之比方良可笑也以官妓行雲等十人侍宴移鎭渚宮日於合江亭離筵贈行雲等感恩多詞有離魂何處斷煙雨江南岸至今播於倡樓也

李勲尙書發憤【趙文附】

薛能尙書鎭鄆州見舉進士者必加異禮李勲尙書先徳爲衙前將校八座方爲客司小子弟亦負文藻潛慕進修因舎歸田裏未逾嵗服麻衣執所業於元戎左右具白其行止不請引見元戎曰此子慕善才與不才安可拒之某今自見其人質淸秀復覽其文卷深器重之乃出郵巡職牒一通與八座先徳俾罷職司閒居恐妨令子修進爾後果防名第歷淸顯出爲鄆州節度也【八座事得王屋山僧匡一甚詳近代進士趙觀文及桂州小軍杜狀元及第乃才舉也】

鄭愚尙書錦半臂

唐鄭愚尙書廣州人雄才奧學擢進士第歷淸顯聲稱烜【一作赫】然而性本好華以錦爲半臂崔魏公鎭荊南滎陽除廣南節制經過魏公以常禮延遇滎陽舉進士時未嘗以文章及魏公門此日於客次換麻衣先贄所業魏公覽其卷首尋已賞嘆至三四不曰眞銷得錦半臂也又以魏公故相合具軍儀廷防不得已而授【一作使】之魏公曰文武之道備見之矣其欽服形於辭色也或曰滎陽因醉眠左右見一白豬蓋杜徵南蛇吐之

韋宙相足翁

唐相國韋公宙善治生江陵府東有別業良田美產最號膏腴而積稻如坻皆爲滯穂大中初除廣州節度使宣宗以番禺珠翠之地垂貪泉之戒京兆從容奏對曰江陵莊積谷尙有七十堆固無所貪宣皇曰此可謂之足谷翁也

李當尙書竹籠【崔玨二子附】

唐李當尙書鎭南梁日境內多有朝士莊產子孫僑寓其間而不肖者相效爲非前政以其各有階緣弗克禁止閭巷苦之八座嚴明有斷處分寛織篾籠召其尢者詰其家世譜第在朝姻親乃曰郎君籍如是地望作如此行止無乃辱於存亡乎今日所懲賢親眷聞之必賞老夫【一作安】勉旃遽命盛以竹籠沈於漢江由是其儕惕息各務戢斂也崔玨侍禦家寄荊州二子凶惡節度使劉都尉判之曰崔氏二男荊南三害不免行刑也

吳行魯溫溲器【厲圗南附】

唐吳行魯尙書彭州人少年事內官西門軍容小心畏愼每夜溫溲溺器以奉之深得中尉之意或一日爲洗足中尉以腳下文理示之曰如此文理爭教不作十軍容使行魯拜曰此亦無憑某亦有之執廝僕之役乃脫屨呈之中尉嗟嘆謂曰汝但忠孝我終爲汝成之爾後假以軍職除彭州刺史爲盧耽相公西川行軍司馬禦蠻有功歷東西川山南三鎭節旄除西川制云爲命代之英雄作人中之祥瑞譏之也厲圗南爲西川副使隨府罷職行魯欲延辟之圗南素薄行魯聞之大笑曰不能翦頭刺面而趨侍健兒乎自使院乘馬不歸私第直出北郭家人遽結束而追之張雲起居爲成都少尹常出輕言爲行魯酖殺之

崔侍中省刑獄

唐崔侍中安潛崇奉釋氏鮮茹葷血惟於刑辟常自躬親𨿽僧人犯罪未嘗屈法於防事前慮囚必溫顏卹惻以盡其情有大辟者俾先示以判語賜以酒食而付於法鎭西川三年惟多蔬食宴諸司以面及蒟蒻之染作顏色用象豚肩羊臑膾炙之屬皆逼眞也時人比於梁武而頻於宅使堂前弄傀儡子軍人百姓穿宅觀看一無禁止而中壼預政以玷盛徳惜哉

劉蛻舎人不祭先祖

唐劉舎人蛻桐廬人早以文學應進士舉其先徳戒之曰任汝進取窮之與逹不望於汝吾沒後愼勿祭祀乃乘扁舟以漁釣自娯竟不知其所適【不審是隱者爲復是漁師莫曉其端倪也】紫微歷登華貫出典商於霜露之思於是乎止臨終亦戒其子如先考之命蜀禮部尙書纂卽其息也嘗與同列言之君子曰名教之家【一作中】重於喪祭劉氏先徳是何人斯茍同隱逸之流何傷菽水之禮紫微以儒而進爵比通侯遵乃父之緒言紊先王之舊制以時【一作報本】之敬能便廢乎大彭通人抑有其說時未諭也

杜審權相斥馮防

大中四年進士馮防登第牓中文譽最髙是嵗暹羅國起樓厚賫金帛奏請撰記時人榮之初官京兆府防軍恩地卽杜相審權也杜有江西之拜制書未行先召長樂公密話垂延辟之命欲以南昌牋奏任之戒令勿泄長樂公拜謝辭出宅速鞭而歸於通衢遇友人鄭賨見其喜形於色駐馬懇詰長樂遽以恩地之辟吿之滎陽尋捧刺詣京兆門謁賀具言得於馮先輩也京兆嗟憤而鄙其淺露洎制下開幕馮不預焉心緒憂疑莫知所以亷車發日自防橋乘肩輿門生咸在長樂拜別京兆公長揖馮曰勉旃由是囂浮之譽徧於搢紳竟不通顯中間有涉交通中貴愈招淸議官止祠部郎中眉州刺史仕蜀至禦史大夫

不肖子三變

唐咸通中荊州有書生號唐五經者學識精博實曰鴻儒防趣甚髙人所師仰聚徒五百輩以束脩自給優遊卒嵗有西河濟南之風幕寮多與之遊常謂人曰不肖子弟有三變第一變爲蝗虫謂鬻莊而食也第二變爲蠧魚謂鬻書而食也第三變爲大虫謂賣奴婢而食也三食之輩何代無之

薛保遜輕薄

薛保遜名家子恃才與地凡所評品士子以之升降時號爲浮薄相國夏侯孜【一作公】尢惡之其堂弟因名保厚以異之由是不睦內子盧氏與其良人操尙略同因季父薛監來省盧新婦出防俟其去後命水滌門閾薛監知而大怒經宰相疏之保遜因謫授澧州司馬凡七年不代夏侯孜【一作公】出鎭魏相謩登庸方有徵拜而殞於郡愚曽睹薛文數幅其一云餞交親於灞上止逆旅氏見數物象人詰之口輙動皆云江淮嶺表州縣官也嗚呼天之生民爲此輩笞撻又觀優云緋胡折窣【一作推宰】莽轉而出眾人皆笑惟保遜不防其輕物皆此也盧防灌罷防州以其爲姊妹夫徑至澧州慰省回至郵亭回望而笑曰豈意薛保遜一旦接軍事李判官打楊栁枝乎【澧州老軍將周藹舊曾服事備言之】

陳防螳蜋賦

蜀之士子莫不酤酒慕相如滌器之風也陳防郎中家以當壚爲業爲不埽街官吏毆之其母甚賢勉以進修不許歸鄕以成名爲期每嵗餱糧紙筆衣服僕馬皆自成都賫致郎中業八韻惟螳蜋賦大行太和元年及第李相固言覽報狀處分廂界下酒斾闔其戶家人猶拒之逡巡賀登第乃聖善奬訓之力也後爲白中令子壻西川副使連典彭漢兩郡而終

劉僕射茘枝圗

唐劉僕射崇以淸儉自居甚招物論嘗召同列餐苦蕒【一作馬】饆饠朝士有知其矯乃潛問小蒼頭曰僕射晨餐何物蒼頭曰潑生喫了也朝士聞而哂之又鎭番禺效吳隱之爲人京國親知貧乏者顒俟濡救但畫茘枝圗自作賦以遺之後薨於嶺表扶防靈櫬經渚宮家人鬻海珍珠翠於市時人譏之

趙大夫號無字碑【張防附】

唐趙大夫崇凝淸介門無雜賓慕王蒙劉眞長之風也標質堂堂不爲文章號曰無字碑每遇轉官舊例各舉一人自代亞臺未嘗舉人云朝中無可代己也世亦以此少之梁相張防嘗爲僧返俗應舉亞臺鄙之或曰劉軻蔡京得非僧乎亞臺曰劉蔡輩𨿽作僧未爲人知翻然貢藝有何不可張防衣冠子弟無故出家不能防禪訪道抗迹塵外乃於禦前進詩希望恩澤如此行止豈掩人口某十度知舉十度斥之淸河公乃東依梁主而求際防蓋爲天水拒棄竟爲梁相也

北夢瑣言卷三

欽定四庫全書

北夢瑣言卷四

唐孫光憲撰

趙令公紅拂子

唐襄州趙康凝令公世勲嗣襲人質甚偉酷好修容前後垂鏡以整冠櫛往往以家諱刑人相國崔公允出鎭湖南由峴首趙令逢迎開宴崔相從容而防之曰聞令公以文字刑人甚無謂也聞名心瞿但有顰蹙豈可笞責及人耶俄而近侍以紅拂子於烏巾上拂之相國又曰此尢不可也陪寮俛首而已天水其後漢南失守已而奔吳路由夏口杜洪念公郊迓以主座遜之遽屍其位其不識去就皆此也竟罹禍於淮甸宜乎

薛氏子具軍儀

唐薛尙書能以文章自負累出戎鎭常鬱鬱嘆惜因有詩謝淮南寄天柱茶其落句云麄官乞與眞拋卻賴有詩名合得嘗意以節將爲麄官也鎭許昌日幕吏咸集令其子具櫜鞬防諸幕客幕客怪驚八座曰俾渠消災時人以爲輕薄蓋不得本分官矯此以見志非輕薄也

孫偓相通簡

唐相國孫公偓寛裕通簡不事矯異常語於親友曰凡人持己務在得中但士行無不必太苦以我之長彰彼之短以我之淸彰彼之濁幸勿爲之後謫居衡山情抱坦然不以放逐而懷戚戚每對客座而廝僕輩紛詬毆曳僕於面前相國凝然似無所睹謂客曰以怒心逢彼卽方寸自撓矣其性度皆此也相國曽乘軺至蜀詣杜光庭先生受籙乃曰嘗遇至人話及時事每有髙棲之約爾後𨿽登臺輔竟出官於南嶽有詩寄杜先生其要句云蜀國信難遇楚鄕心更愁我行同範蠡師舉效浮丘他日相逢處多應在十洲唐末朝逹罹谷水白馬驛之禍惟相國獲免焉

栁玭大夫賞牟黁

唐栁大夫玭直淸重徳中外憚之謫授瀘州郡守先詣東川庭防具櫜鞬元戎顧相彥朗堅卻之亞臺曰朝廷本用見責此乃軍府舊儀顧公不得已而受之赴任路由渝州有牟黁秀才者卽都校牟居厚之子文采不髙執所業謁見亞臺奬飾甚勤甥侄從行以爲牟子卷軸不消見遇亞臺曰巴蜀多故土豪倔起斯乃押衙之子獨能慕善茍不誘進渠卽退志以吾稱之人必榮之由此減三五貟艸賊不亦善乎子弟竊笑而服之

孫揆尙書鋸解【劉知俊附】

唐末朝廷圍太原不克以宰相張濬爲都統華帥韓建爲副使澤潞孫揆尙書以本道兵防伐軍容使楊復恭與張相不葉逗撓其師因而自潰由是貶張相爲繡州牧孫尙書爲太原所執詬罵元戎李公克用以狗豬代之李公大怒俾以鋸解𨿽加苦楚而鋸齒不行八座乃謂曰死狗豬解人須用板夾然後可得行汝何以知之由此施板而鋸方行未絕間罵聲不歇何乃壯而不怖斯則君子之儒必有勇也近者劉知俊自梁奔秦自秦奔蜀驍暴之聲天下咸聞焉蜀先主坐其慘酷而誅之受戮日章皇萬端乞命不暇行刑者嗟而笑之比孫帥何勇怯之不侔也【孫揆尙書少年不慧涕淚狼籍蒙然而已十五嵗適然一變非惟時俊乃烈士也】

崔允相腋文

唐崔相國愼猷亷察浙西日有瓦棺寺持法華經僧爲門徒或有術士言相國面上气色有貴子問其姙娠之所在夫人洎妾媵間皆無所見相國徐思之乃召曾侍更衣官妓而示術士曰果在此也及載誕日腋下有文相次分明卽瓦棺僧名也因命其小字緇郎年七嵗尙不食肉一日有僧請見乃掌其頰謂曰旣愛官爵何不食肉自此方味葷血卽相國允也崔事一說云是終南山僧兩存之

諸重徳好尙

唐朱崖李太尉與同列欵曲或有徵其所好者掌武曰喜見未聞言新書防崔魏公好食新防頭以爲珍美從事開筵先一夕前必到使院索新煮防頭也杜豳公每早食饙飯幹脯崔侍郎安潛好看鬭牛𨿽各有所美而非近利與夫牙籌金埒錢癖谷堆不亦逺乎

畢舅知分【蜀楊會附】

唐畢相諴家本寒微其渭陽爲太湖縣伍伯【伍伯卽今號雜職行杖者】相國恥之俾罷此役爲除一官累遣致意竟不承命特除選人楊載宰此邑防辭特於私第延坐與語期爲落此猥籍津送入京楊令到任具逹臺旨伍伯曰某下賤豈有外甥爲宰相耶楊令堅勉之乃曰某每嵗公稅享六十緍事例錢茍無敗闕終身優渥不審相公欲爲致何官職楊令具以聞相國嘆賞亦然其說竟不奪其志也近者蜀相庾公傅素與其從弟凝績曾宰蜀州唐興縣郎【一作良】吏有楊防者庾氏之昆弟深念之洎疊秉蜀政爲楊防除長馬以酬之楊防曰某之吏役逺近皆知忝冒爲官寧掩人口豈可將數千【一作子】家供待而博【一作簿】一虛名長馬乎𨿽彊假軍職除授檢校官竟不舎縣役亦畢舅之次也

楊蔚使君三典洋源

唐楊蔚使君典洋州道者陳休復每到州多止於紫極宮宏農甚思一見而潁川輙便他適乃謂道士曰此度更來便須申報或一日再至遽令申白俄而州將擁斾而至方遂披揖宏農曰向風久矣幸獲祗奉敢以將來祿算爲請勿訝造次潁川呼人爲卿乃謂州牧曰卿三爲刺史了更無言州牧不懌以其曾典兩郡至此三也自是常以見任爲終焉之所爾後秩滿無恙不諭其言無何又授此州亦終考限罷後又除是郡凡三任竟殞於是三爲刺史之說果在於此乎楊公季弟玭爲愚話之

妖人爲稱陳帝師

唐軍容使田令孜擅權有回天之力嘗致書於許昌爲其兄陳敬瑄求兵馬使職節將崔侍中安潛不允爾後崔公移鎭西川敬瑄與師立牛勉羅元果以打毬爭三川敬瑄獲頭籌制授右蜀節旄以代崔公中外驚駭報狀云陳僕射之命莫知誰何靑城縣彌勒防妖人【彌勒會北中金剛禪也】窺此聲勢乃僞作陳僕射行李雲山東盜起車駕必謀幸蜀先以陳公走馬赴任乃樹一魁妖共翼佐之軍府未諭亦差迎至近驛有指揮索白馬四匹察事者其非常乃羈縻之未供承間而眞陳僕射亦連轡而至其妖人等悉擒縛而俟命潁川俾隱而誅之識者曰陳帝師【一作僕射】由閹官之力無防塵之效盜處方鎭始爲妖物所憑終以自貽誅滅非不幸也

哭麻劉舎人事

唐李相磎髙才奧學冠絕羣彥爲朋黨所排洎登巖廊似涉由徑𨿽然亦才授也制下之日劉舎人崇抱麻而哭之李相斥其祖禰條上其事具表論之又以彭城先徳受賄飲酖乃作鸚鵡杯賦醜詞訐切人爲寒心朝士有識者閱其表曰何必多言但不云倒防側於君前有誅彭城子何所逃刑時以爲然

蔡京尙書拔顧氏昆弟

唐蔡京尙書爲天徳軍使衙前小將顧彥朗彥暉知使宅市買八座有知人之鑑或一日俾其子叔向巳下備酒饌於山亭召二顧賜宴八座俄而卽席約令勿起二顧惶惑莫諭其意八座勉之曰公弟兄俱有封侯之相善自保愛他年願以子孫相依因遷其職級洎黃冦犯闕顧彥朗領本軍立復功除東川加使相蔡叔向兄弟往依之請叔向爲節度副使仍以丈人行拜之軍府大事皆諮謀焉顧相薨其弟彥暉嗣之亦至使相

陸扆相六月及第【盧光啟附】

唐陸相扆舉進士屬僖宗再幸梁洋隨駕至行在於時奔避勞止又時當六月而相國防名爾後在翰林暑月苦於蒸溽同列譏之曰今日好造天牓以其進取非時也然相國文才重徳名冠一時朝中陸氏三人號曰三陸卽相國洎希聲及威乃三人也盧相光啟先人伏刑爾後兄弟修飾赴舉因謂親知曰此乃開荒也然其立性周謹進取多塗初舉子一卷卽進取諸事皆此也防名後歷臺省受知於租庸張濬淸河出徵並汾盧每致書疏凡一事別爲一幅朝士至今效之蓋八行重疊別紙自公始也唐末舉人不問士行文藝但勤於請謁號曰精切亦楷法於範陽公爾其族弟汝弼嘗爲張相【一作濬】出徵判官傳檄四方其略云致赤子之流離自朱邪之版蕩自謂人曰天生朱邪赤子供我之筆也俊邁亦有族昆之風

吳融侍郎文筆

唐吳融侍郎防名後曾依相國太尉韋公昭度以文筆求知每起艸先呈皆不稱旨吳乃祈掌武親密俾逹其誠且曰某幸得齒在賓次惟以文字受眷𨿽愧荒拙敢不著功未聞愜當反甚憂懼掌武笑曰吳校書誠是藝士每有見請自是吳家文字非干老夫由是攺之果愜上公之意也散版出官寓於江陵爲僧貫休撰詩序以唐來惟元白休師而已又祭陸蒙文卽雲海內文章止魯望而已自相矛盾於時不免識者所譏

破天荒解

唐荊州衣冠藪澤每嵗解送舉人多不成名號曰天荒解劉蛻舎人以荊解及第號爲破天荒爾來余知古關圗常修乃荊州之居人也率有髙文連登上科闗卽衙前將校之子也及第歸鄕都押已下爲其張筵乃指盤上醬甌戲老校曰要校【一作拔】卒爲者其人以醋樽進之曰此亦校【一作拔】卒爲者也席人大噱闗圗妻卽常修妹才思婦也有祭夫文行於世

成令公爲蛇繞身

唐荊州成令公汭領蔡州軍戍江陵爲節度使張璝謀害之遂率本都奔於秭歸一夜爲巨蛇繞身防至於殞乃曰茍有所負死生惟命逡巡蛇亦亡去爾後招輯戶口訓練士卒防流而鎭渚宮尋授節旄撫綏凋殘勵精爲理初年居民惟一十七家末年至萬戶勤王奉國通商務農有足稱焉朝廷號北韓南郭【韓卽華州韓建成令初姓郭后歸本姓】有孔目官賀隱者亦返俗僧也端貞儉約始爲腹心凡有闕政賴其防贊自賀物故率由胸加以騁辧陵人又多矜伐爲識者所鄙婦翁竺知章乃餅匠也言多不遜又元子微過皆手刃之竟無系嗣樓船之役幕僚結舌終致鄂渚之敗惜哉

張濬相破賊

唐黃巢犯闕僖宗幸蜀張相國濬白身未有名第時在河中永樂莊居裏有一道士或麻衣或羽帔不可親狎一日張在村路前行後有喚張三十四郎駕前待爾破賊回顧乃是此道士【一作人】相國曰某一布衣耳何階緣而能破賊乎道士勉其入蜀適遇相國聖善疾苦未果南行道者乃遺兩粒丹曰服此可十年無恙相國得藥奉親所疾痊復後歷登臺輔道者亦不復見破賊之說何其驗哉

薛澄州弄笏【羅九臯附】

唐薛澄州昭緯卽保遜之子也恃才傲物亦有父風每入朝省弄笏而行旁無人好唱浣溪紗詞知舉後有一門生辭歸鄕裏臨岐獻防曰侍郎重徳某乃受恩爾後請不弄笏與唱浣溪紗卽某幸也時人謂之至言有小吏常學其行步揖遜公知之乃召謂曰試於庭前學得似則恕爾罪於是下亷擁姬妾而觀之小吏安詳傲然舉動酷似笑而舎之路侍中巖在西蜀嘗夏日納涼於毬場防中使院小吏羅九臯巾裹步履有似裴條郎中大貂遙見促召衫帶徧視方知其非因笞之

西嶽神斃張簴

唐張防早爲僧敗道歸俗後爲梁相先在華山雲臺觀修業觀側有莊其弟簴亦輕易道教因脫防服掛於天尊臂上云借此公爲我掌之須臾精神恍忽似遭毆撃痛叫狼狽或頓或起如有人拖曵之狀歸至別業而卒斯人也必黨於釋氏而輕侮道尊人之無禮自貽陰殛非不幸也與嘉州崔使君開尹眞君石函事同【開石函爲防官所錄奪算見宣室志】李載仁郎中目睹爲愚話之

栁婢譏蓋巨源

唐栁僕射仲郢【一作賢】鎭郪城有一婢失意將婢於成都鬻之蓋巨源使君乃西川大校累典雄郡【一作大郡】宅在苦竹溪女儈具以栁婢言導蓋公欲之乃取歸其家女工之具悉隨之日夕賞其巧技或一日蓋公臨街窺窓栁婢在侍通衢有鬻綾羅者從窓下過召婢就宅蓋公於束縑內選擇邊幅舒捲揲之第其厚薄酬酢可否栁婢失聲而僕似中風恙命扶之而去一無言語但令輿還女儈家翌日而瘳詰其所苦靑衣曰某𨿽賤人曾爲栁家細婢死則死矣安能事賣絹牙郎乎蜀都聞之皆嗟嘆也淸族之家率由禮門蓋公暴貴未知士風爲婢僕所譏宜矣哉

趙師儒與栁大夫唱和

唐栁玭大夫之任瀘州溯舟經馬驍鎭土豪趙師儒率鄕兵數千憑髙立寨刑訟生殺得以自專本道署以軍職聞五馬經過乃棹扁舟被褐衫把杖子迎接防狀云百姓趙師儒亞臺以其有職非屬邑怪而辭之師儒曰巴蜀亂離某懷集鄕人拒他盜非敢僭幸妄徼戎職亞臺欣而接之乃駐旌斾館於寨中供億丰備欽禮彌勤師儒亦有詩句皆陳素心亞臺悉爲和之睹其淸儉不嗟嘆曰我他年登廊廟必爲斯人而致節察蓋賞其知分任眞也

祖系圗進士牓

禪門有祖系圗得佛心印者皆次列之進士有登科記懷將相才者咸編綴之而名實相違玉石混雜疑誤後人良可怪也唐進士宇文翃𨿽士族子無文藻酷愛上科有女及笄眞國色也朝之令子弟求之不得時竇璠年逾耳順方謀繼室其兄諫議叵有气熖能爲人致登第翃嫁【一作娉】女與璠璠爲言之元昆果有所獲相國韋公說卽其中表甚鄙之因滑臺杜尙書宅遭火防爇神柩家人云老鼠尾曳火入庫內因而延燎京兆謂宇文曰魚將化龍雷爲燒尾近日老鼠亦有燒尾之事用以譏之葆光子嘗試一僧備諳謬妄一旦擁徒說法自言出世安知他日不預祖系乎是則宇文翃登科後人何以知之悲夫

溫李齊名

溫庭云字飛卿或云作筠字舊名岐與李商隱齊名時號曰溫李才思艷麗工於小賦每入試押官韻作賦凡八叉手而八韻成多爲鄰鋪假手號曰救數人也而士行有缺縉紳薄之李義山謂曰近得一聨句云逺比趙公三十六年宰輔未得偶句溫曰何不云近同郭令二十四考中書宣宗嘗賦詩上句有金步揺未能對遣未第進士對之庭云乃以玉條脫續之宣宗賞焉又藥名有白頭翁溫以蒼耳子爲對他皆此也宣宗愛唱菩薩蠻詞令狐相國假其新撰密進之戒令勿泄而遽言於人由是疎之溫亦有言雲中書堂內坐將軍譏相國無學也宣皇好微行遇於逆旅溫不識龍顏傲然而詰之曰公非司馬長史之流帝曰非也又謂曰得非大參簿尉之帝曰非也謫爲方城縣尉其制詞曰孔門以徳行爲先文章爲末爾旣徳行無取文章何以補焉徒負不羈之才罕有適時之用云云竟流落而死也杜豳公自西川除淮海溫庭云詣韋曲杜氏林亭畱詩云卓氏壚前金綫栁隋家堤畔錦帆風貪爲兩地行霖雨不見池蓮照水紅豳公聞之遺絹一千疋吳興沈徽云溫舅曾於江淮爲親表檟楚由是攺名焉庭云又每嵗舉場多借舉人爲其假手【一作多爲舉人假手】沈詢侍郎知舉別施鋪席授庭云不與諸公鄰比翌日前謂庭云曰向來防名者皆是文賦托於學士某今嵗場中並無假托學士勉旃因遣之由是不得意也

崔氏女失身爲周寶妻【末山尼盧氏女附】

浙西周寶侍中博陵崔夫人乃乾符中時相之姊妹也少爲女道士或云寡而冠帔自幽獨焉大貂素以豪俠聞知崔有容色乃逾垣而竊之宗族亦莫知其存沒爾後周除浙右其內亦至國號乃具車馬偕歸崔門曰昔者官職卑下未敢先言此際叨塵亦不相辱相國不得已而容之【此事鳯翔楊少尹說之甚詳近代江南鐘令內子乃盧肇貟外之女也亂離失身弟兄有在班行者恥之乃曰小娘子何不自殺而偶非丈夫也仙傳有徐仙姑居南嶽魏夫人壇羣僧調之乃自顚僕此乃修道而靈官所衛也已】末山尼開堂說法禪師鄧隱峯有道者也試其所守中夜挾刃入禪堂欲行彊暴尼憚死失志隱峯取去禪服集眾僧以曉之其徒立散王蜀先主部將張勍暴橫鞭人之胸典眉州有一少尼姿容明悟講無量壽經張欲逼辱以死拒之不肯破戒因而詬罵張乃折其齒與其父同沈於蟇頤津也崔氏女末山尼以畏懦而茍全徐仙姑用道力而止暴講經尼以守戒而隕命是知女子修道亦有一段障難而況冶容誨滛者哉孫棨舎人著北裏志敍朝賢子弟平康狎遊之事其旨似言盧相攜之室女失身於外甥鄭氏子遂以妻之殺家人而滅口是知平康之遊亦何傷於年少之流哉

崔禹昌不識牛

唐世梁太祖未建國前崔禹昌擢進士第有別業在汴州管內禹昌敏俊善接對初到夷門希梁祖意請陳桑梓禮梁祖甚喜以其不相輕薄甚蒙管領常預賓次或陪防戲梁祖以其有莊墅必借牛乃問曰莊中有牛否禹昌曰不識得牛意是無牛以時俗語不識得有對之梁祖大怒曰豈有人不識牛謂我是村夫卽識牛渠則不識如此輕薄何由可柰防至不測後有人言方漸釋怒

張曙戲杜荀

唐右補闕張曙吏部侍郎褧之子禕之侄文章秀麗精神敏俊甚有時稱所生母常戴玉天尊黃巢亂離莫知存沒或有於枯骸中頭上見有玉天尊以曙未訪遺骸不合進取以此阻之後於裴贄侍郎下擢進士第官至右補闕曾戲同年杜荀曰杜十四仁賢大榮幸得與張五十郎同年荀答曰張五十郎大榮幸得與荀同年天下只聞杜荀名字豈知張五十郎耶彼此大咍是知虛名不足定人優劣曙有擊甌賦其警句云董防成靑瑣鸞驚啄開珠网穆天子紅韁馬解踏破瓊田又有鄠郊賦敍長安亂離亦哀江南悲甘陵之比區區之荀不足擬倫

北夢瑣言卷四

欽定四庫全書

北夢瑣言卷五

唐孫光憲撰

令狐公密狀【木團頭附】

唐太和中閹官恣橫因甘露事王涯等皆罹其禍竟未昭雪宣宗卽位深抑其權末年嘗授防於宰相令狐公公欲盡誅之慮其寃乃密奏牓子曰但有罪莫舎有闕莫塡自然無遺矣後爲宦者所見於是南北益相水火洎昭宗末崔侍中得行其志然而【一作以】玉石俱焚也已乾符後宮娥皆以木【一作圍】頭自是四方效之惟內官各自出樣匠人曰斫軍容頭特進頭至是果驗也

李逺譏曹唐

唐進士曹唐遊仙詩才情縹緲嶽陽李逺貟外每吟其詩而思其人一日曹往謁之李倒屣而迎曹生人質充偉李戲之曰昔者未睹標儀將謂可乘鸞此際拜見安知壯水牛亦恐不勝其載時人聞而笑之【世謂渾詩逺賦不如不做言其無才藻鄙其無教化也】

中書蕃人事

李肇國史補云貞元末有郎官四人自行軍司馬賜紫而登粉署省中謔之爲四君子也唐自大中至咸通白中令入拜相次畢相諴曹相確羅相劭權使相也繼升巖廊崔相愼猷曰可以歸矣近日中書盡是蕃人蓋以畢白曹羅爲蕃姓也始蔣伸相登庸李景遜尙書西川覽報狀而嘆曰不能伏事斯人也遽托疾離鎭有詩曰成都十萬戶拋若一鴻毛亦博陵之比也近代吳融侍郎乃趙崇大夫門生卽世日天水嘆曰本以畢白待之何乖於所望歉其不大拜也

徐相譏成中令

唐幹寧中荊南成令公汭曾爲僧盜據渚宮尋卽眞命末年騁辯每事標特初以澧朗舊在巡屬爲土豪雷滿所據奏請割相國徐公彥若在中書不爲處置由是銜之相國出鎭番禺路由渚宮成令𨿽加接延而常怏怏饌後更席而坐詭辧鋒起相國曰令公位尊方面自比桓文雷滿者偏州一夥艸賊耳令公不能加兵而怨朝廷乎成公赧焉而屈東海文雅髙談聽之亹亹成令𨿽甚敬憚猶以嶺外黃茅瘴患者發落而戲曰黃茅瘴望相公保重相國曰南廣海黃茅瘴不死成和尙蓋譏成令曽爲僧也終席慚恥之

韋尙書鑑盧相

唐大中初盧攜舉進士風貎不揚語亦不正呼攜爲彗【平聲】蓋短舌也韋氏昆弟皆輕侮之獨韋岫尙書加欽謂其昆弟曰盧𨿽人物甚陋觀其文章有首尾斯人也以是卜之他日必爲大用乎爾後盧果防名竟登廊廟奬拔京兆至福建觀察使向時輕薄諸弟卒不展分所謂以貎失人者其韋諸季乎

薛逢賞王助

唐大中初綿州魏城縣人王助舉進士有奇文蜀自李白陳子昻後繼之者乃此侯也嘗撰魏城縣道觀碑詞華典贍於時薛逢牧綿州見而賞之以其邑子延遇因以攺名助字次安壯其文王勃也自防婦刋建薛使君列銜於碑陰以光其文𨿽兵亂焚蕩而螭首巋然好事者經過皆稅駕而覽之助後以瞽廢無聞於世賴河東公振發增價而子孫榮之其子朴仕蜀至翰林學士

陳陶癖書

大中年洪州處士陳陶者有逸才歌詩中似負神仙之術或露王霸之說𨿽文章之士亦未足憑而以詩見志乃宣父之遺訓也其詩句云江湖水深淺不足掉鯨尾又云飲冰狼子瘦思日鷓鴣寒又雲中原不是無麟鳳自是皇家結网疎又云一鼎雄雌金液火十年寒暑鹿皮衣寄與東流任班向隅終守鐵梭飛諸如此例不可殫記著癖書十卷聞其名而未嘗見之【或云癖書是鐘離從事陳嶽所箸今兩存之】

陽朔山水

王贊侍郎中朝名士有宏農楊蘧者曾到嶺外見陽朔荔浦山水談不容口以階緣嘗得接瑯琊從容不形於言曰侍郎曾見陽朔茘浦山水乎瑯琊曰某未曾打人唇綻齒落安得而見因之大笑楊宰俄而選求彼邑挈家南去亦州縣官中一髙士也

淮浙解紛詔

唐僖宗皇帝蒙塵於蜀朝士未集闕人掌誥樂朋侯翮輩𨿽居翰林而排難解紛之才非所長也髙太尉鎭淮海擁兵不進與浙西周寶不睦表章遞奏各述短長朝廷欲降詔和之學士艸詞殊不愜旨前進士李端有壯筆軍容田令孜知之召而與語授以毫翰李仍請酒飲數杯詔書一筆而成文藻之外乃奇辯也深稱上防除行在知制誥官至省郎舊說李紳相鎭淮海奏薦副使章服累表不允有一舉人謁紳相知其文詞請撰一表其略云當道地管八州軍雄千乘副使著緑不稱其宜相國大喜果以此章而獲恩命也李太尉破昭義自艸詔意而宣付翰林至如鄭文公自艸髙太尉詔皆務集事非侵局奪美也

吳融天幸

錢尙父始殺董昌奄有兩浙得行其志士人恥之吳侍郎越州蕭山縣人舉進士場中甚有聲采屢遭維縶不遂觀光乃脫身西上將及蘇臺界回顧有紫綬者二人追之吳謂必遭籠罩須紫綬者殊不相顧促遽前去至一津渡喚船命吳共濟比逹岸杳然失之由是獲免爾後防名升朝是知分定者必有神明助之

沈蔣人物

沈詢侍郎淸粹端美神仙中人也制除山北節旄京城誦曹唐遊仙詩云玉詔新除沈侍郎便分茅土領東方不知今夜遊何處侍從皆騎白鳯凰卽風姿可知也蔣凝侍郎亦有人物每到朝士家人以爲祥瑞號水月觀音前代潘安仁衛叔寶何以加此唐末朝士中有人物者時號玉筍班【沈詢字仁偉官至丞郎人物酷似先徳所謂世濟其美又外郎班者棨不雜亦號玉筍班也】

張濬樂朋與田軍容中外事

舊例士子不與內官交遊十軍軍容田令孜擅回天之力僖皇播遷行至洋源百官未集闕人掌誥樂朋侍郎亦及行在因謁中尉仍請中外由是薦之充翰林學士張濬相自處士除起居郎亦出子方之門皆申【一作由】中外之敬洎車駕到蜀朝士畢集一日中尉爲宰相開筵學士洎張起居同預焉張公恥於對眾設拜乃先謁中尉便施謝酒之敬中尉訝之俄而賓主卽席坐定中尉白諸相曰某與起居淸濁異流曾蒙中外旣慮玷辱何憚攺更今日猥地謝酒卽又不可張公慚懼交集自此甚爲羣彥薄之樂公舉進士初陳啟事謁李昭侍郎自媒云別於九經書及老莊洎八都賦外著八百卷書請垂比試誠有學問也然於制誥不甚簡當時人或未可之

薛少師拒中外事

唐薛廷珪少師右族名流仕於衰世梁太祖兵力日彊朝廷傾動漸自尊大天下懼之孤卿爲四鎭官告使夷門客將劉翰先來防恐申中外孤卿佯言不防謂謁者曰某無徳安敢輙受令公拜竟不爲屈洎受禪之後勉事於梁而太祖優容之壽考而終也中間奉命冊蜀先主爲司徒館中舊疾發動蜀人送當醫人楊僕俾攻療之孤卿致書感謝其書末請借肩輿歸京尋醫蜀主訝之乃曰幸有方藥何不俟愈而行堅請且駐行軒公謂客將曰夜來問此醫官殊不識字安可以性命委之乎竟不服藥而北歸後唐相國韋公說仕梁爲中書舎人倅軺於錢塘先是錢尙父自據一方每要姑息梁主以河北關西悉爲勍敵又頻失利於淮海甚借兩浙牽掎之其次又資貢賦凡命使臣逺泛滄溟一則希其丰遺二則懼不周旋悉皆拜之錢公亦自尊大惟京兆公長揖而已旣不辱命識者異之竟有巖廊之拜也

楊晟義母【安師建附】

唐楊晟始事鳳翔節度李昌符累立軍功因而疑之潛欲加害昌符愛妾周氏湣其無辜密告之由是亡去而獲免也後爲駕前五十四軍都指揮使除威勝軍節度使建節於彭州撫綏士民延敬賓客洎僧道輩各得其所厚於禮敬人甚懷之李昌符之敗因令求訪周氏旣至以義母事之周氏自以少年復有美色恐有好合之請宏農告誓天地終不以非禮偶之每旦未視事前必伸問安之禮𨿽厄在重圍未嘗廢也新理之所兵力未完遽爲王蜀先主攻圍保守孤城救兵不至十日而爲西川所破而害焉有馬步使安師建者楊氏之腹心也城克執之蜀先主知其忠烈冀爲其用欲寛之師建曰某受楊司徒提拔不敢惜死先主嘆【一作嗟】賞而行戮爲設祭而之

成令公和州載

唐天祐中淮師圍武昌不解杜洪令公乞師於梁王梁王與荊方睦乃諷成令帥兵救之於是稟奉霸主欲親徵乃以巡屬五州事力造巨艦一艘三年而成號曰和州載艦上列防事洎司局有衙府之制又有齊山截海之名其於華壯卽可知也飾非拒諫斷自其意幕寮俛仰不措一詞惟孔目官楊厚贊成之舟次破軍山下爲吳師縱燎而焚之中令溺死兵士潰散先是攺名曰汭汭字卽水內也水內之死豈非前兆乎湖南及朗州軍入江陵俘載軍人百姓職掌伎巧僧道伶官並歸長沙攺汭之名和州之說蓋前定也

韋太尉伐西川

唐陳敬瑄據成都府拒命韋太尉昭度充招討使率東川兵以伐之王蜀先主時爲艸賊剽掠諸縣乃擁守下兵投掌武署爲衙內指揮使資其爪牙也因奏請割西川數州就臨邛建節以授之蜀主卑謙多智事韋公甚謹掌武量其事勢終不能駕禦況軍旅之事又非所長每欲攻城請戎服臨陣慮矢石所及不敢近前掌武曰軍人安敢無禮東川都顯有唐喫人者呼而戒之曰人肉何如豬羊乃賜一緡俾充肉價他皆仿此重圍二年蜀城已困不日將下一旦門外諠嘩以軍糧闕乏兵士擒曳掌武親吏駱別駕【忘名】者臠而噉之由是懼罹其禍遽托疾以西川牌印付蜀主而歸朝𨿽曰不武斯亦用智自免也

章魯封不幸

屯難之世君子遭遇不幸往往有之唐進士章魯封與羅隱齊名皆浙中人頻舉不第聲采甚著錢尙父土豪倔起號錢塘八都洎破董昌奄有杭越於是章羅二士罹其籠罩然其出於艸萊未諳事體重縣宰而輕郎官嘗曰某人非才只可作郎官不堪作縣令卽可知也以章魯封爲表奏孔目官章拒而見笞差羅隱宰錢塘皆畏死稟命也章羅以之爲恥錢公用之爲榮【一作禁】玉石俱焚吁可惜也或云章魯封後典蘇州著章子三卷行於世羅隱爲中朝所重錢公尋倍加欽官至給事中享壽考溫飽而卒

裴氏再行【歸登尙書附】

唐裴司徒璩性靳嗇亷問江西日凡什器圗障皆新其制閉屋緘貯未嘗施用每有宴防卽於朝士家借之在番禺時鐘愛一女選滎陽鄭進士以壻之才過禮期遽屬秋薦不免隨計無何到京尋報物故五教念女及壻不勝悲痛而鄭偶笑之蓋夫婦之愛未深不解思慮非有他故也大凡士族女郎無攺醮之禮五教念女早寡不能忘情乃召門生故吏而告之因【一作曰】別適人亂倫再醮自河東始也元禎【一作頑】少監蘇涯中丞賜紫楊玭少尹與五教親吏別駕說皆同歸登尙書每浴皆屏左右自於浴斛中坐移時或有窺者見一巨吹水也性甚鄙嗇嘗爛一羊脾旋割旋噉封其殘者一旦內子於封處割食八座不見元封大怒其內由是沒身不食肉斯亦愈於和嶠之流也

閉門避蠻【王先主附】

西川自唐劉辟搆逆後久無干戈人不習戰每嵗諸道差兵屯戍大渡河蠻旗才舉望風而潰咸通中長驅直抵府城居人有扃戶而拒之蠻亦不敢扣門也嘗有一蠻迷路入廣都縣村墅里人相率數百輩叫噪而逐之蠻一回顧卻走如堵墻崩焉自晝及暝終不能擒致其怯懦如此王蜀先主時雲南冦蜀蜀軍勇銳欲吞之俘擒噉食不以爲敵與向前之兵百倍其勇也

髙太尉機詐

咸通中南蠻圍西川朝廷命太尉渤海髙公駢自天平軍移鎭成都戎車未屆乃先以帛書軍號其上仍畫一符於郵亭遞之以壯軍聲蠻酋懲交趾之敗望驛【一作鐸】而遁先是府無羅郭南冦才臨遂成煨燼士民無久安之計渤海規畫地勢圗版築焉慮畚鍤將施亭堠有警乃命山僧景山【此僧多爲掌武決防人謂是龎勛漏网而變名也】奉使入南詔宣言駢自巡邊自下手築城日舉烽直至大渡河凡九十三日樓櫓矗然旌斾竟不行而驃信詟栗不暇兵以詐勝斯之謂也

張道古題墓

唐天復中張道古滄州蒲臺縣人擢進士第拜左補闕文學甚富介僻不羣因上五危二亂表左授施掾爾後入蜀先是所陳二亂疏云只今劉備孫權已生於世矣懼爲蜀主所憾無路棲托洎逢開創誠思徵召爲幕寮排擯卒不齒錄竟罹非命也嘗自筮遇凶卦預造一穴題表云唐左補闕張道古墓後果遇害而瘞之人有獲其上蜀主書遺槁極言幕寮掩其才學不爲延譽又非違【一作逹】時變盤桓取禍之流也【補闕深於彖象著書號易題數卷行於世】

敍巢居子

唐貞元中秭歸人覃正夫頃棲廬嶽帥符載徵召爲文竟汨沒於巴巫也或有以其文數篇示愚辭韻挺特風調凜然眞得武都之刀尺也號巢居子有二十卷愚因致書於歸州之衙校李玩俾搜訪之書未逹前三日里人有家藏全集者適遇延爇而煨燼之嗟乎鄙於覃生異時也茍得繕寫流布振彼聲光而焚如之酷何不幸之甚也

羅衮不就西川辟【李頻黃匪躬附】

唐羅貟外衮成都臨邛人應進士舉文學優贍操尙甚髙唐大順中防名不歸故鄕時屬喪亂朝廷多故契濶兵難備歷饑寒蜀先主致書於翰林令狐學士吳侍郎選書記一貟欲以桂陽應聘外郎謂知己曰誓擁馬通衢服獘布衣以俟外朝無復西歸爲魯國東家丘也【一作乎】竟通朝籍終於梁禮部貟外郎也蜀人有志者惟外郎乎揚子云二息亡遺體於蜀與夫延陵季子何相逺哉近代李頻黃匪躬皆嶺表人頻卽遺其糟糠別婚士族黃卽三十年不返鄕裏於時妻母俱在又何心乎

髙測啟事【韓昭附】

唐髙測彭州人聰明博識文翰縱橫至於天文曆數琴棊書畫長笛胡琴率皆精巧乃梁朝朱異之流嘗謁髙燕公上啟事自序其要云讀書萬卷飲酒百杯燕公曰萬卷書不易徵詰【一作不暇徵召】百杯酒得以奉試乃飲以酒果如所言僖皇帝幸蜀因進所著書除祕校卒於威勝軍節度判官也韓昭仕蜀至禮部尙書文思殿大學士粗有文章至於琴棊書算射法悉皆涉獵以此承恩於後主時有朝士李臺嘏曰韓八座事藝如拆襪綫無一條長時人韙之

符載侯翮歸隱【趙防附】

唐武都符載字厚之本蜀人有奇才始與楊衡宋濟棲靑城山以習業楊衡擢進士第宋濟老死無成惟符公以王霸自許恥於常調懷防之望韋南康鎭蜀辟爲支使𨿽曰受知尙多偃蹇韋公於二十四化設醮請撰齋詞於時陪飲於摩訶之池符公離席盥潄命使院小吏十二人捧硯人分兩題繞【一作緩】步池濱各授口占其敏速如此劉辟時爲金吾倉曹參軍依棲韋公特與譔眞贊其詞云矯矯化初气傑文雄靈螭出水秋鶚乘風行義則固輔仁乃通他年良覿麟閣之中洎京兆變故彭城知畱務起雄據之意符爲其所縻凡有代奏愈更恭順劉辟之敗也幕寮多罹其禍惟符生以牋奏槁艸一篋呈髙崇文相公長揖東下棲於廬山卽前之眞贊可謂有先鑑也居潯陽二林間優遊卒嵗南昌軍奏請爲副倅授奉禮郎不赴命小僮持一幅上於襄陽乞百萬錢買山四方交辟羔鴈盈於山門艸堂中以女妓二十人娯侍聲名籍甚於時守道循常者號曰凶人【曾覽符公全集其文簡舉淸便入其堂奧者惟建平覃正夫耳至宋濟𨿽有詞學其文冗泛非符之流湛賁卒於彭山宰墓銘卽宋文也】唐光啟中成都人侯翮風儀端秀有若冰壺以拔萃出身爲邠寧從事僖皇播遷擢拜中書舎人翰林學士內試數題目其詞立就舊族朝士潛推服之僖宗歸闕除郡不赴歸隱導江別墅號臥龍館王蜀先主圗霸屈致幕府先俾節度判官馮防【一作俟】其可否馮有文章大名除眉州刺史田令孜拒朝命不放之任羇寓成都爲侯公軫防甚徳之其辭【一作辟】書卽馮防極筆也侯有謝上王先主其自負云可以行修牋表坐了檄書【其先人蜀之小將也】趙防者梓州鹽亭縣人也博學韜鈐長於經世夫婦俱有節操不受交辟撰長短經十卷王霸之道見行於世

北夢瑣言卷五﹤子部﹐小說家類﹐雜事之屬﹐北夢瑣言﹥

欽定四庫全書

北夢瑣言卷六

唐孫光憲撰

吳湘事【劉漢宏附】

唐李紳性剛直在中書與李衛公相善爲朋黨者切齒鎭淮海日吳湘爲江都尉時有零落衣冠顏氏女寄寓廣陵有容色相國欲納之吳湘彊委禽焉於是大怒因其婚娶時財聘甚丰乃羅織執勘準其俸料之外有陳設之具坐贓奏而殺之懲無禮也宣宗初在民間備知其屈登極後與二李不葉者導而進狀訴寃衛公以此出官朱崖路由澧州謂寄寓朝士曰李二十誤我也馬植曾爲衛公所忌出爲外任吳湘之事鞫於憲臺扶風時爲中憲得行其志焉吳湘乃澧州人顏尋歸澧陽孀獨而終舊說浙東難理十分公事紳相曉得五六惟劉漢宏曉得七分其他亷使及三四而已蓋公之才難得也已

裴相生於於闐國事【雙峯禪師文如海道士附】

唐裴相公休畱心釋氏精於禪律師圭峯密禪師得達摩頓門密師注法界觀禪詮皆相國撰序常被毳衲於歌妓院持鉢乞食自言曰不爲俗情所染可以說法爲人每發願世世爲國王宏防佛法後於闐國王生一子手文有相國姓字聞於中朝其子弟欲迎之彼國勅防不允也雙峯禪師聚徒千人談之盛無能及也一旦惑於民女而敗道焉是知淫爲大罰信矣相國李公蔚始與師善爲致一宰而已道士文如海注莊子文詞浩博懇求一尉與夫湯惠休廖廣宣防趣共卑也惜哉

韋氏女配劉謙事

丞相韋公宙出鎭南海有小將劉謙者職級甚卑气宇殊異乃以從猶女妻之其內以非我族類慮招物議諷諸幕寮請諫止之丞相曰此人非常流也他日吾子孫或可依之謙以軍功拜封州刺史韋夫人生子曰曰巖爲廣帥巖嗣之奄有嶺表四府之地自建號曰漢攺名防在位經二紀而終次子嗣卽京兆知人之鑑非謬也

田布尙書傳

唐通義相國崔魏公之鎭淮揚也盧丞相耽罷浙西張郎中鐸罷常州俱過維揚謁魏公公以暇日與二客私欵方奕有持狀報女巫與田布尙書偕至泊逆旅某亭者公以神之至也甚異之俄而復曰顯驗與他巫異請攺捨於都候之署公乃趣召巫者至至乃與神遇拜曰謝相公公曰何謝神曰布有不肖子黷貨無厭郡事不治當犯大辟賴相公陰徳免焉使布之家廟血食不絕者公之恩也公矍然曰異哉某之爲相也未嘗以機密損益於家人忽一日夏州節度使奏銀州刺史田鐬犯贓罪私造鎧甲以易市邊馬布帛帝赫然怒曰贓罪自別議且委以邊州所宜防盜以甲資敵非反而何命中書以法論將盡赤其族翌日從容謂上曰鐬贓罪自有憲章然是宏正之孫田布之子宏正首以河朔請【一作詣】朝覲奉吏員布亦繼【一作然】父之欵布防徵淮西繼以忠孝伏劍而死今若行法論罪以固邊圉未若因事宏貸激勸忠烈上意乃解止黜授逺郡司馬而某未嘗一出口於親戚私暱已將忘之今神之言正是其事乃命廊下表而見焉公謂之曰君以義烈而死柰何區區爲愚婦人所使乎神憮然曰某常負此嫗八十萬錢今方忍恥而償之乃宿債爾公與二客及監軍使幕下共償其未足代付之自言事不驗神乃辭去梁相國李公琪傳其事且曰嗟乎英特之士負一女子之債死且如是而況於負國之大債乎竊君之祿而不報盜君之柄而不忠豈【一作宜】其未得聞於斯論耶【一作也】而崔相國出入將相殆三十年也宜哉

李太尉請修狄梁公廟事

李徳裕太尉未出學院盛有詞藻而不樂應舉吉甫相俾親表勉之掌武曰好騾馬不入行由是以品子敍官也吉甫相與武相元衡同列事多不葉每退公詞色不懌掌武啟白曰此出之何難乃請修狄梁公廟於是武相漸求出鎭智計已聞於早成矣愚曽覽太尉三朝獻替錄眞可謂英才竟罹朋黨亦獨秀之所致也

同昌公主事

宣宗希兾遐齡無儲嗣宰臣多有忤防者懿宗藩邸常懷危栗後郭美人誕育一女未逾月卒適值懿皇傷憂之際皇女忽言得活登極後鐘愛之封同昌公主降韋保衡恩澤無比因有疾湯藥不效而殞醫官韓宗昭康守商等數家皆族誅劉相國瞻上諫懿皇不聴懿皇嘗幸左軍見觀音像陷地四尺問左右對曰陛下中國之天子菩薩卽邊地之道人上悅之冦入京郭妃不及奔赴行在乞食於都城時人乃嗟之【同昌公主奢華事見蘇鶚杜陽雜編】

侯昌業表

唐自廣明後閹人擅權置南北廢置使軍容田令孜有回天之力中外側目而王仙芝黃巢剽掠江淮朝廷憂之左拾遺侯昌業上防極言時病畱中不出命於仗內戮之後有傳侯昌業防詞不合事體其末云請開揭諦道塲以消兵厲似爲庸僧僞作也必若侯昌業以此識見犯上宜其死也

李常侍遇道術

隴西李涪常侍福相之子質气古淡【一作泊】光化中與諸朝士避地梁川小貂日防鄰寺以散郁陶寺僧有爽公者因與小貂相識每晨他出或赴齋請茍小貂在寺卽不扄鏁其房請其宴息久而彌篤乃曰李常侍在寺爭忍闔扉乎或一日從容謂小貂曰世有黃白之術信乎好之乎貂曰某𨿽未嘗畱心安敢不信又安敢輙好僧曰貧道之每拂曙出寺爲修功徳因緣也仰常侍徳豈敢祕惜小貂辭遜再三竟得其術爾後最受三峯胡相國及崔相恩知每遇二公載誕之辰乃獻銀藥盂子此外𨿽家屢空終不自奉亦不傳於子孫遂平宰李璩乃嫡孫也嘗爲愚話之廣成杜光庭先生常云未有不修道而希得仙術茍得之必致禍矣惟名行謹潔者往往得之卽李貂之謂也

陸相公勸酒事【朱進士酒狂東臯子劉虛白附】

陸相扆出典夷陵時有士子修謁相國與之從容因命酒勸此子辭曰天性不飲酒相國曰誠如所言已校五分矣蓋平生悔吝若有十分不爲酒困自然減半也朱秀才慶余遂寧府人舉進士有楊貴妃別明皇賦最佳然狂於酒隴州防禦使鞏咸乃蜀將也朱生以鄕人下第謁之鞏亦使酒新鑄一劍乃曰如何得一漢試之朱便引頸俄而身首異處惜哉死非其所卽陸公之戲誠哉善言也東臯子王勣字無功有杜康廟碑醉鄕記備言酒徳竟陵人劉虛白擢進士第嗜酒有詩云知道醉鄕無戶稅任他荒卻下丹田世之嗜酒者茍爲孔門之徒得無違吿誡乎

裴鄭立襄王事

唐僖宗再幸梁洋朱玫立襄王宰相蕭遘裴澈鄭匡圖等同奉之洎破僞主而僖皇反正裴鄭等皆罹大辟始具兵衛四圍矛槊森然裴相猶戲曰天子之墻數仞也蕭遘相就河中賜毒握之在手自以主上舊恩希貶降久而毒爛其手竟飲之而終

田軍容檄韋太尉

唐太尉韋公昭度舊族名人位非忝竊而沙門僧澈承恩爲人潛結中禁京兆與一二時相皆因之大拜悟達國師知元乃澈之師也嘗鄙之諸相在西川行在每謁悟達皆申跪禮國師揖之請於僧澈處喫茶後掌武伐成都田軍容致檄書曰伏以太尉相國頃因和尙方始登庸在中書則開鋪賣官居翰苑則借人把筆蓋謂此也

朱李驟進

唐李師望乃諸宗屬也自負才術欲以方面爲己任因旅遊邛蜀備知南蠻之勇怯遂上書希割西川數州於臨邛郡建定邊軍節度詔防允之乃自鳳翔少尹擢領此任於時西川大將嫉其分裂巡屬乃陰通【一作致意】南詔於是蠻軍爲近界鄕豪所導侵軼蜀川元戎竇滂不能遏截師望亦尋受貶黜隴西【又云因任華陽捕賊】光化中朱朴自毛詩博士登庸恃其口辯可以立致太平由藩邸引導聞於昭宗遂有此拜對敭之日面陳時事數條每言臣爲陛下致之洎操大柄無以施展自是恩澤日衰中外騰沸內優曰俳優穆刀陵作念經行者至禦【一作獅】前曰若是朱相卽是非相翌日出官時人曰拔士爲相自古有也君子【一作此】不恥其言之不出恥躬之不逮況唐末防亂天下阻兵𨿽負奇才不能謀畫而朱公一儒生以區區辯給欲整其亂祗自取辱焉涓縷未申而教樂僮吹篳篥甚爲識者所責也

李羣玉輕薄事【韋沆李璩附】

唐李羣玉校書字文山澧州人有詩名散逸不樂應舉親友彊之一上而已嘗受知於相國河東裴公休爲其延譽因進詩授文館校書終於荊襄間然多狎酒徒疑其爲張祜之流李少逢善夷謫官澧陽備知其行止因爲紀之乃淸介髙節之人非輕率之士疑爲同人所謗或曰曽爲荊之幕下假書題謁澧吏艾使君李謂艾侯曰小子困甚幸使君痛救之州將以【一作戒】其輕脫所濟不厚也又近年京兆韋沆者衣纓舊族亦攻古文流落不偶而沒於世隴西李璩乃福相之曽孫也常宰襄州鄕樂縣京兆僑於是邑常來干擾李亦祗奉不厭一旦謂李宰曰客有相勉且求一邑以救饑寒室人聞之大怒曰人喚郎爲長官卽得喚我作長官夫人卽不可隴西聞而鄙薄亦笑亦怒也

以歌詞自娛【蜀相韋莊晉相和凝附】

先是李逺以曽有詩云人事三杯酒流年一局棊唐宣宗以其非牧人之才不與郡守宰相爲言然始兪允蜀相韋莊應舉時遇黃冦犯闕著秦婦吟一篇內一聯云內庫燒爲錦繡灰天街踏盡公卿骨爾後公卿亦多垂訝莊乃諱之時人號秦婦吟秀才他日撰家戒內不許垂秦婦吟障子以此止謗亦無及也晉相和凝少年時好爲曲子詞布於汴洛洎入相專托人収拾焚毀不暇然相國厚重有徳終爲艶詞玷之契丹入夷門號爲曲子相公所謂好事不出門惡事行千里士君子得不戒之乎【又雲長日惟消一局棊兩存之】

劉蛻奏令狐相

宣宗以政事委相國令狐公君臣道契人無間然劉舍人每訐其短密奏之宣宗畱中但以其事規於相國而不言其人姓名其間以丞相子拔解就試疏略云號曰無解進士其實有耳未聞云云又以子弟納財賄疏云白日之下見金而不見人云云丞相憾之乃俾一人爲其書吏謹事之紫防托以腹心都不疑慮乃爲一經業舉人致名第受賂十萬爲此吏所吿由是貶之君子曰彭城公將欲律人先須潔已安有自負髒污而發人之短乎宜其不躋大位也先是令狐相自以單族每欲繁其宗黨與崔盧抗衡凡是富家率皆引進皇籍有不得官者欲進狀請攺姓令狐時以此少之

陸蒙追贈【薛許州附】

唐吳郡陸蒙字魯望舊名族也其父賔虞進士甲科浙東從事侍禦史家於蘇臺防精六籍弱冠攻文與顏蕘皮日休羅吳融爲益友性髙潔家貧思養親之祿與張博爲吳興廬江二郡倅著吳興實錄四十卷松陵集十卷笠澤叢書五卷丞相李公蔚盧公攜景重之羅給事寄陸詩雲龍樓李丞相昔嵗仰髙文黃閣今無主靑山竟不焚蓋嘗有徵聘之意唐末以左拾遺授之詔下之日疾終光化三年贈右補闕吳侍郎融傳貽史右補闕韋莊撰誄文相國陸希聲撰碑文給事中顏蕘書皮日休博士爲詩皮冦死浙中方幹詩名著於吳中陸未許之一旦頓作詩五十首裝爲方幹新制時輩吟賞降仰陸謂曰此乃下官效方幹之作也方詩在模範中爾奇意精識者亦然之薛許州能以詩道爲己任還劉徳仁捲有詩云百首如一首卷初如卷終譏劉不能變態乃陸之比也

顏給事墓銘

顏給事蕘謫官沒於湖外嘗自艸墓志性躁急不能容物其志詞云寓於東吳與吳郡陸爲詩論之交一紀無逾卒爲其就木至穴情禮不缺其後卽故諫議大夫髙公丞之故丞相陸公扆二君於蕘至死不變其餘面交皆如攜手過市見利卽解攜而去莫我知也復有吏部尙書薛公貽矩兵部侍郎於公兢中書舍人鄭公撰三君子者余今日已前不變不知異日見余骨肉孤防復如何哉

李磎行狀【梁補闕附】

司空圖侍郎撰李公磎行狀以公有出倫之才爲時輩妬忌罹於非橫其平生著文有百家著諸心要文集三十卷品流志五卷易之心要三卷注論語一部明無爲上下二【一作三】篇義說一篇倉卒之辰焚於賊火時人無所聞也惜哉陽春白雪世人寡和豈虛言也葆光子曰唐代韓愈栁宗元洎李翺李觀皇甫湜數君子之文陵轢荀孟穅秕顏謝其所宗仰者惟梁浩補闕而已乃諸人之鑑而梁之聲采寂寂豈陽春白雪之流乎是知俗譽喧喧者宜鑑其濫吹也

白太傅墓志【盧鄭二相附】

白太傅與元相國友善以詩道著名時號元白其集內有詩挽元相云相看掩淚俱無語別後傷心事豈知想得咸陽原上樹已抽三丈白楊枝洎自撰墓志云與彭城劉夢得爲詩友殊不言元公時人疑其隙終也鄭文公畋與盧相攜親表也閥閱相齊詞學相均同在中書因公事不葉揮霍間言語相擠詬不覺硯瓦翻潑謂宰相鬭擊亦不然也竟以此出官矣

內官攺創職事【竇給事附】

古者閹官擅權專制者多矣其間不無忠孝亦存簡編唐自安史已來兵難薦臻天子播越親衛戎柄皆付大閹魚朝恩竇文塲乃其魁也爾後置左右軍十二衛觀軍容處置樞密宣徽四院使擬於四相也十六宮使皆宦者爲之分卿寺之職以權爲班行備員而已供奉官紫綬入侍後軍容使楊復恭俾其襴笏宣導自農攺作也嚴遵美內謁之最良也嘗典戎唐末致仕居蜀郡鄙叟庸夫時得親狎其子仕蜀至閤門使曾爲一僧致紫袈裟僧來感謝書記所謝之語於掌中方屬炎天手汗模糊文字莫辧折腰【一作行膝】而趨汗流喘乏只云伏以軍容寂無所道抵掌視之良久云貌寢人微凡事無能嚴公曰不敢退而大咍嚴公物故蜀朝冊贈命給事中竇雍堅不承命𨿽偏霸之世亦不茍且士人多之

羅顧升降【方幹附】

唐羅給事顧博士云俱受知於相國令狐公顧𨿽鹺商之子而風韻詳整羅亦錢塘人鄕音乖剌相國子弟每有宴防顧獨與之丰韻談諧莫辧其寒素之士也顧文賦爲時所稱而切於成名嘗有啟事陳於所知只望丙科盡處竟列名於尾株之前也【令狐召學士話於梁震先輩愚於梁公處聞之】羅旣頻不得意未免怨望竟爲貴子弟所排契濶東歸黃冦事平朝賢議欲召之韋貽範沮之曰某曽與之同舟而載𨿽未相識舟人吿云此有朝官羅曰是何朝官我腳夾筆可以敵得數輩必若登科通籍吾徒爲秕穅也由是不果召詩人方幹亦吳人也王大夫重之旣延入內乃連下兩拜亞相安詳以答之未起間方又致一拜時號方三拜也

李琪書樹葉

梁李相國琪唐末以文學策名仕至禦史昭宗播遷衣冠蕩析因與農楊玢藏迹於荊楚間楊卽蜀琪相盤桓於夷道之淸江自晦其迹號華原李長官其堂兄光符宰宜都嘗厭薄之琪相寂寞每臨流踞石摘樹葉而試艸制詞吁嗟怏悵而投於水中梁祖受禪徵入拜翰林學士尋登廊廟爾後宜都之子彬羇旅渚宮因省相國乃數厥父之所短而遣之矣

杜荀入翰林【平曽賈島附】

唐杜荀嘗遊梁獻太祖詩三十章皆易曉也因厚遇之洎受禪拜翰林學士五日而卒朱崖李太尉奬拔寒俊至於掌誥率用子弟乃曰以其諳練故事以濟緩急也如京兆者一篇一詠而已經國大手非其所能幸而殂逝免貽伊恥也制貶平曽賈島以其僻澀之才無所采用皆此類也

樂工關小紅【石潨附】

唐昭宗刼遷百官蕩析名娼伎兒皆爲彊諸侯有之供奉彈琵琶樂工號關別駕小紅者小名也梁太祖求之旣至謂曰爾解彈陽下采桑乎關伶俛而奏之及出又爲親近者俾其彈而送酒由是失意不久而殂復有琵琶石潨者號石司馬自言早爲相國令狐公見賞俾與諸子渙湚連水邊作名也亂後入蜀不樂籍多防諸大官家皆以賓客待之一日防軍校數員飲酒石潨以胡琴擅塲在坐非別音者諠嘩語笑殊不傾聴潨乃撲槽而詬曰某曽爲中朝宰相供奉今日與健兒彈而不蒙我聽何其苦哉於時識者亦嘆訝之防亂以來冠履顚倒不幸之事何可勝道豈獨賤伶云乎哉

孫內子【蕭惟香附】

唐樂安孫氏進士孟昌期之內子善爲詩一旦並焚其集以爲才思非婦人之事自是專以婦道內治孫有代夫詩贈人白蠟燭曰景勝銀釭香比蘭【一作自古淸香勝蕙蘭】一條白玉逼人寒他時紫禁春風夜醉艸天書仔細看又聞琴詩曰玉指朱軋復淸湘妃愁怨最難聴初疑颯颯涼風動又似蕭蕭暮雨零近若流泉來碧嶂逺如下靑防夜深彈罷堪惆悵霧濕叢蘭月滿庭又代謝崔家郎君酒詩曰謝將淸酒寄愁人澄澈甘香气味眞好是緑窓明月夜一杯搖蕩滿懷春又臺州盤村有一婦人蕭惟香有才思未嫁於所居牕下與進士王元宴相對因奔瑯琊復淫冶不禁王捨於逆旅而去遂私接行客托身無所自經而死店有數百首詩所謂才思非婦人之事誠然也哉聞於劉山甫

北夢瑣言卷六

欽定四庫全書

北夢瑣言卷七

唐孫光憲撰

孟浩然趙嘏以詩失意

唐襄陽孟浩然與李太白交防宗徵李入翰林孟以故人之分有彈冠之望久無消息乃入京謁之一日宗召李入對因從容說及孟浩然李奏曰臣故人也見在臣私第上令急召賜對俾口進佳句孟浩然誦詩曰北闕休上書南山歸敝廬不才明主棄多病故人疎上意不悅乃曰未曽見浩然進書朝廷退黜何不雲气蒸云夢澤波撼嶽陽城緣是不降恩澤終於布衣而已宣宗索趙嘏詩其卷首有題秦皇詩其略云徒知六國隨斤斧莫有羣儒定是非上不悅【或云孟郊王維於翰林今兩存之】

鄭綮相詩【李程附】

唐相國鄭綮𨿽有詩名本無廊廟之望常典廬州吳王楊行密爲本州步奏官因有遺闕而笞責之然其儒懦淸愼農常重之昭宗時吳雄據淮海朝廷務行姑息因【一作恩】盛言鄭公之徳由是登庸中外驚駭於時皇綱已紊四方多故相國旣無施展事必依違太原兵至渭北天子震恐渴於攘卻之術相國奏對請於文宣王諡號中加一哲字其不究時病率此類也同列以其忝竊每譏侮之相國乃題詩於中書壁上其詞曰側坡蛆昆侖蟻子競來拖一朝白雨下無鈍無嘍囉意者以時運將衰縱有才智亦不能康濟當有玉石俱焚之慮也時亦然之相國題老僧詩云日照西山雪老僧門未開凍缾粘柱礎宿火焰鑪灰童子病歸去鹿麑寒入來常云此詩屬對可以稱衡重輕不偏也或曰相國近有新詩否對曰詩思在灀橋風雪中驢背上此處何以得之蓋言平生苦心也李程以日五色賦擢第爲河南尹日試舉人有浩虛舟行卷中日五色賦程相大驚慮掩其美伸覽之次服其才麗至末韻侵晚水以芒動俯寒山而秀發程相大咍曰李程賦且在瑞日何爲到夜秀發由是浩賦不能陵邁

來鵬詩【沈光楊敬之附】

唐進士來鵬詩思淸麗福建韋尙書岫愛其才曽欲以子妻之而後不果爾後遊蜀夏課卷中有詩云一夜緑荷風剪破賺他秋雨不成珠識者以爲不祥是嵗不隨秋賦而卒於通議郎前進士沈光有洞庭樂賦韋八座岫謂朝賢曰此賦乃一片宮商也後辟爲閩從事農楊敬之撰華山賦朱崖李太尉每置座右行坐諷之其略云見若咫尺田千畝矣見若環堵城千雉矣見若杯水池百里矣見若蟻垤室九層矣醯雞往來周東西矣蠛蠓紛紜彊秦去矣蜂巢聯聯構阿房矣俄而復然立建章矣小星奕奕焚咸陽矣累累蠒栗祖龍藏矣其十【一作幹】載攺更興【一作與】懷悲愁辛苦循其上矣【楊氏華陰之茂族冠蓋甚逺此乃寄意於華山而言世事實雄才也】

李學士賦讖【劉昌美勾偉附】

唐幹寧中劉昌美典防州時屬夏潦峽漲湍險俚俗云灩澦大如馬瞿塘不可下於是行旅輟棹而候水平【一作濟】去焉有朝官李蕘學士挈家自蜀防流將之江陵郡牧以水勢正惡且望少駐以圖利涉隴西怱遽殆【一作】爲人所【一作之】促召堅請東下不能止之才鼓行橈長揖而別州將目送之際盤渦呀裂破其船而倒李【一作卓】一家溺死焉【或云一行船次共一百二十人皆溺死】惟你嫗一人隔夜爲駭浪推送江岸而蘇先是永安監竈戶陳小奴掉空船下瞿塘見崖下有一人裹四縫帽穿白缺衫皁義襴靑袴執鐵蒺藜問李公之行邁自云迎候其你嫗蘇後亦說於刺史云李學士至一官署上防事朱門白壁寮吏參賀又聞云此行無你嫗名遂送出水濱於時具以其事奏聞自後以瞿塘爲水府春秋祭之初隴西文賦中有金釵墜井賦至是讖焉世傳云人之正直死爲防官道書云酆都陰府官屬乃人間有徳者卿相爲之亦號陰仙近代朱崖李太尉張讀侍郎小說咸有判防之說劉昌美兩典防州云安縣僧元悟曽有蜀川將校王尙書者捨己俸三百千以修觀音堂【此像有靈矣】乃剰三十千入已一旦物故經七日鄰於腐壞忽然再蘇灌湯藥以輔之言曰初至一官曹見劉行軍【卽昌美也】說云何乃侵用功徳錢以舊曽相識放歸須還此錢元悟乃戒門人鬻衣鉢而償之尋復卒也西川孔目官勾偉於其輩最號亷直綿竹縣民王氏子病困入防因復還魂見防官謂曰我卽勾孔目也家在成都西市曽人錢三萬未償汝今歸去爲我言於家人也王生後訪勾氏子仍以債主姓名言之果爲酬還

盧詩三遇

唐盧延譲業詩二十五舉方登一第卷中有句云狐衝官道過狗觸【一作判】店門開租庸張濬【一作相】親見此事每稱賞之又有餓貓臨鼠穴饞犬防魚砧之句爲成中令汭見賞又有栗爆燒氊破貓跳觸鼎翻句爲王先主建所賞嘗謂人曰平生投謁公卿不意得力於貓兒狗子也人聞而笑之盧嘗有詩云不同文賦易爲是者【一作著】之乎復【一作後】入翰林閣筆而已同列戲之曰不同文賦易爲是者之乎竟以不稱職數日而罷也

李渷行文卷【皮日休莊布附】

唐晉相李渷磎相之子也文學淵奧迥出輩流於時公相之子弟無能及者應舉時文卷行明易先生書又有答明易先生書朝士覽之不測涯涘卽其他文章可知也然恃才躁進竟罹非禍爾後磎相追雪贈太子太師諡曰文司空圖撰行狀渷贈禮部員外郎先是劉崇舍人撰磎相麻因而貶黜渷以大彭【一作彰】先世因贓仰藥撰鸚鵡杯賦李渷酬詞云玉犬吠天關彩童哭仙吏一封紅書爲奏塵寰事八極鼇柱傾四溟龍鬛沸長庚冷有芒文曲淡無气烏輪不再中黃沙瘞腥請帝命眞官臨云啟金匱方與淸華宮重正紫極位曠古雨露恩安得借【一作惜】沾施生人血欲盡欃槍無飽意甚有文義焉又皮日休曽謁歸融尙書不見因撰夾虵賦譏其不出頭也而歸氏子亦撰皮靸鞋賦遞相謗誚皮生後爲湖南軍倅亦甚傲誕自號間气布衣莊布以長書責之行於世也

鄭準集軍書

唐滎陽鄭準以文筆依荊州成中令常欲比肩陳阮自集其所作爲三卷號劉表軍書𨿽有胸襟而辭體不雅至祝朝貴書雲中書令舍人曰艸麻通事舍人曰奏可又賀襄州趙令嗣襲其書云不沐浴佩玉而有祁兆不登山取符而無卹封是於慶賀中顯言其庶賤也鄰道之敬其若是乎應舉日詩卷題水牛曰防犢橫身立逢人揭尾跳朝士以爲大笑

鄭準譏陳詠

唐前朝進士陳詠眉州靑神人有詩名善奕棊昭宗刼遷駐蹕陜郊是嵗策名歸蜀韋書記莊以詩賀之又有鄕人拓善者屬和韋詩其略云譲徳已聞多士伏沽名還得世人聞譏其比滌器當壚也謬稱馮副使涓詩以涓多諧戲故也或云蜀之拓善者作此詩假馮公之名也潁川嘗以詩道自負謁荊幕鄭準準亦自負雄筆謂潁川曰今日多故不暇操染有三數處回緘祈爲假手潁川自旦及暮起艸不就蓋欲以髙之其詩卷首有一對語云隔岸水牛浮鼻渡傍溪沙鳥防頭行京兆杜光庭先生謂曰先輩佳句甚多何必以此爲卷首潁川曰曽爲朝貴見賞所以刻於卷首章都是假譽求售使然也

王超牋奏【石欽若許存附】

唐末鳯翔判官王超推奉李茂貞挾曹馬之勢牋奏文檄恣意翺翔王蜀先主初下成都馮涓節制判掌其奏牋嵗久轉防以掌記辟韋莊郎中於權變之間未甚愜防閬州人王保晦有文才而無體式然其切露直致易爲曉悟加以鳯翔用王超牋奏超以一本舊族思偶風雲每遇飛章言僞而辯蜀先主愛之以二王書題表藳示長樂公公乃致書遜謝倍加贊賞其要曰有眼未見有耳未聞蓋譏其阻兵恃彊失事君去就王超後爲興元畱後遇害有鳯鳴集三十卷行於世後又有名石欽者體效其筆爲劉知俊判官隨軒降蜀不能謙退逺害賓主爭露鋒穎竟同誅之閱其緘題表章行行然宜其見忌而取禍也許存初背荊州成中令降蜀先主有意殺之親吏栁修業勸其謙靜每立大功而皆托疾由是獲免於先主之世卽彭城之舊寮不若髙陽之小吏矣【一作也】王超全集三十卷今只見三卷聞於盧卿宏也

李商艸進劍表【蜀庾傳昌顧云附】

李商員外依彭陽令狐公楚以牋奏受知相國危急有寶劍嘗爲君上所賜將進之命李起艸不愜其防因口占云前件劍武庫神兵先皇特【一作所】賜旣不合將歸【一作於】泉下又不宜畱在人間時人服其簡當彭陽之子綯繼有韋平之拜似疎隴西未嘗展分重陽日義山詣宅於防事上畱題其略云十年泉下無消息九日樽前有所思郎君官重施行馬東閤無因許再窺相國覩之慚悵而已乃扃閉此防終身不處也蜀中庾傳昌舍人始爲永和府判官文才敏贍傷於冗雜因候相國張公有故未及見庾怒而歸艸一啟事僅數千字授於謁者拂袖而去他日張相謂朝士曰庾舍人見示長牋不可多得𨿽然曽聞其艸角觝牒詞動乃數幅譏其無簡當體要之用也【鈔本有尺有所短寸有所長向聞於古人也十四字】黃籙壇場星辰備位顧云博士爲髙燕公艸齋詞雲天靜則星辰可摘奇險之句施於至敬可乎唐末亂離渴於救時之術孔相國緯每朝士上封事不暇周覽但曰古今存亡某知之矣未審所陳利害其要如何蓋鄙其不達變也國子司業於晦曽上崔相國公允啟事數千字上至堯舜下及隋唐一興一替歷歷可紀其末散漫殊非簡略所以儒生中通變者鮮矣【裴晉公臨終進先帝所賜玉帶表文與令狐公事頗同未知孰是舊朝士多雲李義山艸進劍表令狐公曰今日不暇多雲信口占之】

髙崇文相國詠雪

唐髙相國崇文本薊州將校也因討劉辟有功授西川節度使一旦大雪諸從事吟賞有詩渤海鄙言多呼人爲兒【恐是姣字】此日筵上謂賓客曰某𨿽武夫亦有一詩乃口占云崇文崇武不崇文提戈出塞號將軍那个兒射雁落白毛空裏落紛紛其詩著題皆謂北齊敖曹之比也太尉駢卽其曾孫也鎭蜀日以蠻蜑侵暴乃築羅城城四十里朝廷𨿽加恩賞亦疑其固防或一日聞奏樂聲知有攺移乃題風箏寄意曰夜靜聲響碧空宮商信任往來風依稀似曲才堪聴又被移將別調中旬日報到移鎭渚宮

洞庭湖詩【李洞包賀盧延讓顧況附】

湘江北流至嶽陽達蜀江夏潦後蜀漲勢髙遏住湘波讓而退溢爲洞庭湖凡濶數百里而君山宛在水中秋水歸壑此山復居於陸惟一條湘川而已海爲桑田於斯驗也前輩許棠過洞庭詩最爲首出爾後無繼斯作詩僧齊已駐錫巴陵欲吟一詩竟未得意有都押衙者蔡姓而忘其名戲謂已公曰題洞庭者某詩絕矣諸人幸勿措詞已公堅請口札押衙抑揚朗吟曰可憐洞庭湖恰到三冬無髭須以其不成湖也諸僧大笑之進士李洞慕賈島欲鑄而頂戴嘗念賈島佛而其詩體又僻於賈復有包賀者多爲麄鄙之句至於苦竹筍抽靑橛子石橊樹掛小瓶兒又雲霧是山巾子船爲水靸鞋又云棹搖船掠鬢風動竹捶胸𨿽好事托以成之亦空穴來風之義也盧延讓哭邊將詩曰自是磠砂發非干礮石傷牒多身上職盎大背邊瘡人謂此是打脊詩也世傳逸詩云牕下有時畱客宿室中無事伴僧眠號曰自落便宜詩顧況著作披道服在茅山有一秀才行吟曰駐馬上山阿久思不得顧曰何不道風來屎气多秀才云賢莫無禮顧曰是況其人慚惕而退僕早嵗嘗和南越詩云曉廚烹淡菜春杼織穜花牛翰林覽而絕倒莫諭其防牛公曰吾子只知名安知淡菜非雅物也後方曉之學吟之流得不以斯爲戒也

髙蟾以詩策名【胡曽羅附】

進士髙蟾詩思𨿽淸務爲奇險意疎理寡實風雅之罪人薛許州謂人曰倘見此公欲贈其掌然而落第詩曰天上碧桃和露種日邊紅杏倚云栽芙蓉生在秋江上不向春【一作東】風怨未開蓋守寒素之分無躁競之心公卿間許之先是胡曽有詩曰翰苑何時休嫁女文章早晚罷生兒上林新桂年年發不許平人折一枝羅亦多怨刺當路子弟忌之由是渤海策名也愚嘗覽李賀歌詩篇慕其逸才奇險𨿽然嘗疑其無理未敢言於時輩或於奇章公集中【奇章集中僧孺給事中】見杜子微牧有言長吉若使稍加其理卽奴僕命騷人可也是知通論合符不相逺也

韋杜气槪【李頻附】

杜荀曽得一聯詩云舊衣灰絮絮新酒竹篘篘時韋相國說右司員外郎寄寓荊州或語於韋公曰我道印將金鏁鏁簾用玉鉤鉤卽京兆大拜气槪詩中已見之矣或有述李頻詩於錢尙父曰只將五字句用破一生心尙父曰可惜此心何所不用而破於詩句苦哉

梁震無祿

唐荊南節判司空董與京兆杜無卽滑臺杜慆常侍之子洎蜀人梁震俱稱進士謁成中令欲希薦送有薛少尹者自蜀防流至渚宮三賢嘗訪之一日薛尹亞謂司空曰閤下與京兆勿議求名必無所遂杜亦不壽惟大賢忽爲人縶維官至朱紫如梁秀才者此舉必防然登第後一命不沾也後皆如其言梁公卻思歸蜀重到渚宮江路梗紛未及西溯淮師寇江陵渤海王邀至府衙俾艸檄書欲辟於府幕堅以不仕爲志渤海敬諾之二紀依棲竟麻衣也薛尹之言果驗耶

夏侯生說劉僕射事

廣南劉僕射崇常有臺輔之望必謂罷政便期直上羅浮處士夏侯生有道彭城重之因問將來之事夏生言其不入相發後三千里有不測之事洎歸闕至中路得疾而薨劉山甫亦夏生言示五年行止事無不驗蓋飲啄之有分也

曹相夢剃度

唐曹相國確判計亦有臺輔之望或夢剃度爲僧心甚惡之有一士占夢多驗相國召之具以所見語【一作話】之此人曰前賀侍郎旦夕必登庸出家者號剃度也無何杜相出鎭江西而相國大拜也

元徳感

福建道以海口黃碕岸橫石巉峭常爲舟楫之患閩王瑯邪王審知思欲制置憚於力役幹寧中因夢金甲神自稱吳安王許助開鑿及覺話於賓寮因命判官劉山甫躬往設【一作致】祭具述所夢之事三奠未終海內靈怪具見山甫乃憩於僧院憑髙觀之風雷暴興見一物非魚非龍鱗黃鬛赤凡三日風雷止霽已別開一港甚便行旅當時錄奏賜號甘棠港閩從事劉山甫乃中朝舊族也著金溪閒談十二卷愚嘗略得披覽而其本偶亡絕無人得海隅迢遞莫可搜訪今之所集云聞於劉山甫卽其事也十不記其三四惜哉

劉道濟幽牕夢

光化中有文士劉道濟止於天臺山國淸寺夢見一女子引生入牕下有側柏樹葵花遂爲伉儷後頻於夢中相遇自不曉其故無何於明州奉化縣古寺內見一牕側柏葵花宛是夢中所遊有一客官人寄寓於此室女有美才貧而未聘近中心疾而生所遇乃女之魂也蓋女子及笄不有所歸乃父兄之過也又有彭城劉生夢入一倡婦家與諸輩狎飲爾後但夢便及彼處自疑非夢所遇之姬芳香常襲衣蓋心邪所致聞於劉山甫也

北夢瑣言卷七

欽定四庫全書

北夢瑣言卷八

唐孫光憲撰

李太尉與段少常書

唐李太尉徳裕左降至朱崖著四十九論敍平生所志嘗遺段少常成式書曰自到崖州幸且頑健居人多養雞往往飛入官舍今且作祝雞翁爾謹狀吉甫相典忠州溯流之任行次秭歸地名云居臺在江中掌武誕於此處小名臺郎以其地而命名也

孫僕射酹酒【裴迪附】

唐孫防宗僕射卽偓相大王父也宅中集內外親表開宴有一甥侄聞朝官後至及中門見緋衣官人衣襟前皆是酒污咄咄而出不相識洎卽席說與主人咸訝無此官沈思之乃是行酒時於堦上酹酒艸艸傾潑也自此每酹酒側身恭跪一酹而已自孫氏始也今人三酹非也有裴迪者贄相之堂弟無文學於荊南投筆事趙司徒爲虞緫小將對客側身一酹趙公未諭朝賢間風規極怪之笞七下何不幸也

二朝士以名取戲

唐張裼尙書朝望旣髙號爲流品與韋相保衡有分韋言於同列以其名裼裼訓袒衣也又詩云載衣之裼裼卽小兒褓衣乃繃帶也方欲因事攺之未幾韋相流貶竟不大拜韋嘗問立名之由裼以少孤爲無學問親表所誤也後唐姚相名洎善談吐仍多辯防表兄弟崔沂侍郎戲之曰洎訓肉汁胡爲名洎無以酬之然洎亦訓至𨿽然古人以名貽誚者多矣妨事者有焉至如仙客仙童齊丘用礪希斆人過亦無取焉其復名須依義訓惟單名易諱者善矣裼公生五子彛憲文蔚知名文蔚後登庸也

張仁陰責

唐張裼尙書典晉州外貯所愛營妓生一子其內子蘇氏號塵外妬忌不敢取歸乃與所善張處士爲子居江津間常致書題問其存亡資以錢帛及漸成長教其讀書有人吿以非處士之子爾父在朝官髙因竊其父與處士緘札不吿而遁歸京國裼公已薨至宅門僮僕無有識者但云江淮郎君兄弟皆愕然其嫡母蘇夫人塵外泣而謂諸子曰誠有此子吾知之矣我少年無端致其父子死生永隔我罪多矣家眷聚泣取入宅齒諸兄弟之列名仁有文性好學修詞應進士舉及第歷侍禦史因奉使江浙於候館自經而死莫知所爲先是張處士悵恨而終必有防訴罹此禍也柱史爲楊鉅侍郎愛壻也

裴相國及第後進業

唐相國裴公恆太和八年李漢侍郎下及第自以舉業未精遽此叨忝未嘗曲謝座主辭歸鄠縣別墅三年肄業不入城嵗時恩地惟啟狀而已至於同年鄰於謝絕掩關勤苦文格乃變然始到京重獻恩門文章詞采典麗舉朝稱之後至大拜爲時名相也夫世之幹祿先資名第旣得之後鮮不替懈自非篤於文學省顧賔實者安能及斯裴公廟堂之期有以見進徳之無斁也

侯泳忤豆盧相

唐咸通中舉子侯泳有聲采亦士流也而闕於恭愼豆盧琢罷相守僕射乘閒詣僧院放僕乘他適而於僧宇獨坐皤然一叟也泳自外入門殊不顧揖傲岸據榻謂叟曰大參長史乎叟曰非也又問曰令錄乎亦曰非也逺州刺史乎亦曰稍髙又曰少卿監乎答曰更向上侯生矍然不安處疑是丞郎怱遽而出至門見僕禦肩輿旋至方知是豆盧公也歸去後自咎悚惕貢一長牋首過賴先曽有捲投獻閽者通入泳乃自陳乖疎公亦遜謝恕其不相識也畱而命酒凡勸十盂乃小懲也仍云𨿽不奉訝然凡事更宜在意侯生仍慚灼無以自容先是豆盧家昆弟飲淸酒而已侯氏盛饌而飲此日每飲一杯回首摘席經咀之幾不濟所謂雅責也

盧沆遇宣宗私行【賈島附】

唐陜州亷使盧沆在舉場甚有時稱曽於滻水逆旅遇宣宗皇帝微行意其貴人斂身回避帝揖與相見沆乃自稱進士盧沆帝請詩卷袖之乘驢而去他日對大臣語及盧沆令主司擢第沆不自安恐僭冒之辱宰臣問沆與王上有何階緣沆乃具陳因由時亦不訝以其文章非叨忝也沆後自亷察入朝知舉遇黃冦犯闕不及終場趙崇大夫戲之曰出腹不生養主司也初盧家未嘗知舉盧相攜恥之拔爲主文竟不果也賈島遇宣宗微行問秀才名對曰賈島帝曰久聞詩名島曰何以知之後言於宰臣與平曽相次謫授長江尉所謂不識貴人也

顧非熊再生

唐著作郎顧況字逋翁好輕侮朝士貶在江外多與僧道交遊時居茅山暮年有一子卽非熊前身也一旦暴亡況追悼哀切所不忍言乃吟曰老人防愛子日暮泣成血老人年七十不作多時別非熊在防間聞之甚悲憶遂以情吿防官皆憫之遂商量卻令生於況家三嵗能言防間聞父苦吟卻求再生之事歷歷然長成應舉擢進士第或有朝士問卽垂泣而言之王定保摭言云人傳況父子皆有所遇不知所適由此而言信有之矣

張曙起小悼

唐張禕侍郎朝望甚髙有愛姬早逝悼念不已因入朝未回其猶子右補闕曙才俊風流因增大阮之悲乃制浣溪紗其詞曰枕障薰鑪隔繡幃二年終日兩相思好風明月始應知天上人間何處去舊歡新夢覺來時黃昏微雨畫垂置於幾上大阮朝退憑幾無聊忽睹此詩不覺哀慟乃曰必是阿灰所作阿灰卽中諫小字也然於風教還亦不可以其叔侄年顏相似恕之可耳諺曰小舅小叔相追相逐謔戲固不免也

張裼尙書無忌諱

唐張裼尙書恃才直道外仍有至性及第後歸東都一日髣髴見其亡親謂曰去得也遂辦裝入京果登朝籍不爽陰吿也東都柏坡有莊而多髙大屋宇中庭有土堆若冡人言其下時有樂聲本主鬻之不售八座不信以善價買之遽令發掘其下乃麥麯耳以之和泥塗一院墻屋不假他求是知妖由人興向使疑誤神怪則有物憑焉必爲村巫酒食之資也正直之人其可欺乎

荊十三娘義俠事

進士趙中行家於溫州以豪俠爲事至蘇州旅止支山禪院僧房有一女商荊十三娘爲亡夫設大祥齋因慕【一作日暮】趙遂同載歸揚州趙以气耗荊之財殊不介意其友人李正朗第【一作郎弟】三十九愛一妓爲其父母奪與諸葛殷李悵恨不已時諸葛殷與呂用之幻惑髙太尉恣行威福李懼禍飲泣而已偶話於荊娘荊娘亦憤惋謂李三十九郎曰此小事我能爲郎報讐但請過江於潤州北固山六月六日正午時待我李依之至期荊氏以囊盛妓兼致妓之父母首歸於李后與趙進士同入浙中不知所止

李當尙書亡女魂

唐李當尙書鎭興元褒城縣有處士陳休復者號陳七子狎於博徒行止非常八座以其妖誕械之於市井之間又有一休復無何殞於狴牢遽睹腐敗轄司申而瘞之爾後宛在褒城八座驚異不敢尋問一旦愛女暴亡其內子追悼成疾無以救療幕客有白八座曰陳處士眞道者必有少君之術能祈之乎八座然之因敬信延召陳生曰此小事爾於初夜帷堂設燈炬畫作一門請夫人下屏气至夜分亡者自畫門入堂中行數遭夫人愊臆失聲而哭亡魂倏而滅矣然後戒勉令其抑割八座由是益敬之

北夢瑣言卷八﹤子部﹐小說家類﹐雜事之屬﹐北夢瑣言﹥

欽定四庫全書

北夢瑣言卷九

唐孫光憲撰

孟宏微躁妄

唐孟宏微郎中誕妄不拘宣宗朝因次對曰陛下何以不知有臣不以文字召用上怒曰卿何人斯朕耳全不知有卿翌日上謂宰臣曰此人躁妄欲求翰林學士大容易哉於是宰臣歸中書貶其官示小懲也又嘗忿狷擠其弟落井外議喧然乃致書吿親友曰懸身井半風言沸騰尺水丈波古今常事與鄭諷鄰居諷爲南海從事因墻頽中郎【一作郎中】夾入墻界五六尺【一作丈】知宅者有狀請退其所侵判其狀曰海隅從事少有生還地勢尖斜打墻夾入平生操履率皆如是不遭擯棄幸矣

楊相報楊元價

唐楊相國貶死嶺外於時鄭愚尙書鎭南海忽一日客將報云楊相公在客次欲見鄭尙書八座驚駭以農近有後命安得此來乃接延之楊相國曰某爲軍容使楊元價所譖不幸遭害今已得請於上帝賜陰兵以復仇欲托尙書宴犒兼借錢十萬緡滎陽諾之惟錢辭以軍府事多許其半楊相曰非銅錢也燒時幸勿著地滎陽曰若此則固得遵副從容間長揖而滅滎陽令於北郊具酒饌素錢以祭之楊相猶子有典壽陽者見相國乘白馬臂朱弓撚彤矢有朱衣天吏控馬謂之曰上帝許我讐殺楊元價我射著其腳必死也俄而【抄本有一中字】楊中尉暴染腳疾而殂蜀毛文錫司徒先徳前潮【一作湖】牧範曾趨事鄭尙書熟詳其事愚於毛氏子聞之

劉山甫題天王

唐彭城劉山甫中朝士族也其先宦於嶺外侍從北歸泊船於靑艸湖登岸見有北方毘沙門天王因詣之見廟宇摧頽香燈不續山甫少年而有才思元隨張處權請郎君詠之乃題詩曰壞墻風雨幾經春艸色盈庭一座塵自是神明無感應盛衰何得卻由人是夜夢爲天王所責自云我非天王南嶽神也主張此池【一作地】汝何相侮俄而驚覺而風浪斗起倒檣絕纜沈溺在卽遽起悔過令撤詩牌然後已山甫自序

韋宰相功徳驗【陳防附】

蜀路白衛嶺多虎豹噬人有選人京兆韋亡其名唐光化中調授巴南宰常念金剛經赴任至泥溪遇一女人著緋衣挈二子偕行同登此山前路嶺頭行人相駐叫噪見此女人乃赤貍大虫也逡巡與韋分路而去韋終不覺蓋持經之力也成都府廣都縣人陳微自少年常誦金剛經與胥姓馬者有隙一旦事故亡匿馬生揚言欲追捕之陳乃礪一匕首行坐相隨儻遇馬生必能刺之誓不受其執錄【一作僇字】或一日行於村路蓊薈間馬胥伏而掩之陳抽刀一揮馬生仰倒由是獲脫至前方悟手之所揮乃刀鞘及歸所匿處刀刃宛在本不偕行馬胥亦無所傷何其異也

刺血寫經僧

唐咸通中西川僧法進刺血寫經聚眾教化寺所司申報髙燕公判云斷臂旣是凶人刺血必非善事貝多葉上不許塵埃俗子身中豈堪腥膩宜令出境無得惑人與一繩遞出東界所司不諭繩文賜錢一千送出東郭幸而誤免後卒於荊州玉泉寺

成令公擲杯珓事

荊州成令公汭唐天復中準詔統軍救援江夏舟楫之盛近代罕聞已決行期不聴諫諍師次公安縣寺有二金剛神土人號曰二聖亦甚有靈中令艤舟而謁之炷香防誠冥禱勝以求杯珓陰陽之兆凡三十擲皆不吉乃謂所信孔目官楊師厚曰卦之不吉如之何師厚對曰令公數年造船旌旗已啟中路而退將何面目回見軍民於是不得已而進竟有破陣之敗身死家破非偶然也向使楊子察人之情幸其意怠一言而止則成氏滅亡未可知也

白蓮女惑蘇昌逺

唐中和中有士人蘇昌遠居蘇臺屬邑有小莊去官道十里吳中水鄕率多荷芰忽見一女郎素衣紅臉容質絕麗閱其明悟神仙中人自是與之相狎以莊爲幽會之所蘇生惑之旣甚嘗以玉環贈之結殷勤或一日見檻前白蓮花開敷榮殊異俯而翫之見花房中有物細視之乃所贈玉環也因折之其妖遂絕神無形必憑於物精气所附非菡萏之能哉聞於劉山甫

栁鵬舉誘五妓

唐龍紀中有士人栁鵬舉遊杭州避雨於伍相廟見一女子抱五云是錢大夫家女僕鵬舉悅之遂誘而奔藏於舟中爲廂吏所捕其女僕自縊而死或一日卻到栁處栁亦知其物故驚訝其來女僕具道其情因以魂偶【一作謁】經時而去見劉山甫閒談中

云芳子魂事李茵

僖宗幸蜀年有進士李茵襄州人奔竄南山民家見一宮娥自雲宮中侍書家云芳子有才思與李同行詣蜀具述宮中之事兼曾有詩書紅葉上流出禦溝中卽此姬也行及綿州逢內官田大夫識之乃曰書家何得在此逼令上馬與之前去李甚怏悵無可【一作以】柰何宮娥與李情愛至深至前驛自縊而死其魂追及李生具道憶戀之意迨數年李茵病瘠有道士言其面有邪气云芳子自陳人殊途吿辭而去聞於劉山甫

芻靈祟

唐文徳中小京官張忘其名寓蘇臺子弟少年時在丈人陸評事院往來爲一美人所悅來往多時心疑之尋病瘠遇開元觀吳道士守元曰子有不祥之气授以一符果一冥器婢子背書紅英字在空捨柱穴中因焚之其妖乃絕聞於劉山甫

髙燕公神筆

淮海小將姓朱忘其名有女未嫁爲物所祟常呼韓郎往來如生人惟不見形奉外舅姑禮自雲天朝神朱以異事不敢祕乃吿府主髙燕公公惟書名俾朱歸帖於女房門上其邪來見咨嗟言別而去聞於劉山甫

魚機【徐月英附】

唐女道魚機字蕙蘭甚有才思咸通中爲李億補闕執箕帚後愛衰下山咸宜觀爲女道士有怨李公詩曰易求無價寶難得有心郎又云蕙蘭銷歇歸春浦楊栁東西伴客舟自是縱懷乃娼婦也竟以殺侍婢爲京兆尹溫璋殺之有集行於世江淮間有徐月英亦娼者其送人詩云惆悵人間事久違兩人同去一人歸生憎平望亭前水忍照鴛鴦相背飛【一本又有云枕前淚與階前雨隔个閒牕滴到明】亦有詩集金陵徐氏諸公子寵一營妓卒乃焚之月英送葬謂徐公曰此娘平生風流沒亦帶焰時號美戲也唐末有北裏志其間卽孫尙書儲數賢平康狎遊之事或云孫棨舍人所撰

李氏女

唐廣明中黃巢犯闕大駕幸蜀衣冠蕩析冦盜縱橫有西班李將軍女奔波隨人迆邐達興元骨肉分散無所依托適值鳳翔奏將軍董司馬者乃晦其門閥以身托之而性甚明敏善於承奉得至於蜀尋訪親眷知在行朝始謂董生曰防亂之中女弱不能自濟幸提挈以至於此失身之事非不幸也人各有偶難爲偕老請自此辭董生驚愕遂下其山矣識者謂女子之智亦足稱也見劉山甫閒談

馮藻慕名

唐馮藻常侍肅之子涓之叔父世有科名小貂文采不髙酷愛名第已十五舉有相識道士謂曰先輩某曽入靖觀之此生無名第但有官職也亦未之信更應十舉已二十五舉矣姻親勸令罷舉且謀官職藻曰譬如一生無成更誓五舉亦無成遂三十舉方就仕歷官卿監峽牧終於騎省何浮名之引人而輕祿仕之如是也

李涪尙書攺切韻

唐李涪尙書福相之子以開元禮及第亦【一作不】爲小文好著述朝廷重其博學禮樂之事諮稟之時人號爲周禮庫蓋籍於舊典也廣明以前切韻多用吳音而淸靑之字不必分用涪攺切韻【一有其上聲】全刋吳音當方進而聞於宰相僉許之無何巢冦犯闕因而寢止於今無人敢以聲韻措懷也然曾見韻銓鄙駮切韻攺正吳音亦甚覈當不知八座於此又何防制也惜哉古之制字卷紙題名姓號曰名紙大中年薛保遜爲舉塲頭角人皆體效方作門狀洎後仍以所懷列於啟事隨啟詣公相門號爲門狀門啟𨿽繁於名紙各便於時也書云謹祗候起居郎某官卽是起居在前某官在後至今顚倒無人攺更矣有朝廷攺之亦美事也

穆李非命

唐監察李航福相之子美茂洽暢播於時流黃巢後扶侍聖善歸東都別墅與禦史穆延晦同行宿於虢州公館翌日修謁郡牧張存卽王拱下部將也謂典客曰我受穆家恩命今穆侍禦經過必須展分報答也典客詣館話於穆生因修狀謁謝張公大怒且曰此言得自何人具以典謁爲對乃斬謁者穆生驚怪失意歸館尋遣人就而害之李監察不諭方抱憂惶俄亦遇害將以滅口於時李公繞聖善所憩之牀無以求活竟同非命他日兄弟訴寃夢航謂骨肉間曰張存已得請於上帝不日卽死果爲拱所誅葆光子嘗讀李肇國史補曰李公沂曾放死囚他日道次遇之其人感恩延歸其家與妻議所酬之物妻嫌數少此人曰酬物少不如殺之李公急走遇俠士方免此禍常以爲虛誕今張存翻害穆李卽史補之說信非虛誕也怪哉

王給事剛鯁

唐王祝給事名家子以剛鯁自任仍以所尙垂訓子孫嫌人柔弱【一作懦】又素有物力殖利極丰黃冦前嘗典常州京國亂離盤旋江湖甚有時望急詔徵回歸裝極厚水陸分載行至甘棠王拱帥於是邦不式王命凶暴眾聞以夕拜將來必居廊廟延奉勤至夕拜鄙其武人殊不降接拱乃於內防盛張宴席備列珍翫下妓樂齊列其內子亦映共拱立乃斂容向夕拜曰某𨿽武夫叨忝旄今日多幸獲遇軒蓋經過不棄末宗願居子侄之列卽榮幸也夕拜不允堅抗再三拱勃然作色曰給事王程有限不敢淹畱俄而罷宴處分兩轄速請王給事離館暗授意防並令害之一家上下悉投黃河獲其囊三四百籠以舟行沒溺聞奏朝廷多故捨而不問夕拜有一子此際行至襄州無故投井而卒𨿽陜帥狂暴亦未諭天意也葆光子曰剛有立事時有用捨以柔濟剛不爽權變當衰亂之世須適時之宜王公儻受其致敬庸何傷哉但卻其賂卽善也履尾滅族悲夫

裴楊操尙

唐楊収段文昌皆以孤進貴爲宰相率愛奢侈楊相女適裴坦長子嫁資丰厚什器多用金銀坦尙儉聞之不樂一日與國號及兒女輩到新婦院臺上用碟盛果實坦欣然視碟子內乃臥魚犀遽推倒茶臺拂袖而出乃曰破我家也他日収相果以納賂竟至不令宜哉

出腹不生養盧侍郎

盧氏衣冠第一歷代未嘗知舉乾符中盧攜在中書歉宗人無掌文柄乃擢羣從陜虢觀察使盧渥知禮闈是嵗十二月黃巢犯闕僖皇播遷舉子星散迨収復京都裴贄連知三舉渥有羨色趙崇大夫戲之曰閤下所謂出腹不生養主司也【一本無養字】

張興師決門僧

唐相國張濬二子一曰義師卽小字也本名格爲蜀相一曰興師忘其名後號李將軍名儼與父達軍機於淮海亦遇害也格與興師昆弟俊邁而尙矯譎皆有父風興師防年出宅門見其門僧忘其名傳相國處分七笞之其僧邂逅莫知何罪俄而相國召僧坐安見其詞色不懌因問之僧以郎君傳相國處分見怪未知罪名相國驚駭慚謝以兒子狂駭幸師慈悲回至堂前喚興師怒責之且曰汝見僧何罪而敢造次對曰今日𨿽無罪過想其向來惡不少是以笞之相國不覺失笑此卷第十九條載陜虢觀察使盧渥與八卷陜州亷使盧沆事同疑沆渥自是一人孫氏偶不照而重出耳

北夢瑣言卷九

欽定四庫全書

北夢瑣言卷十

唐孫光憲撰

狄右丞鄙著紫僧【僧鸞附】

唐狄歸昌右丞愛與僧遊每誦前輩詩云因過竹院逢僧話略得浮生半日閒其有服紫袈裟者乃疎之鄭谷郎中亦愛僧用比蜀茶乃曰蜀茶與僧未必皆美不欲捨之僧鸞有逸才而不拘檢早嵗稱卿禦謁薛氏能尙書於嘉州八座以其顚率難爲舉子乃俾出家自於百尺大像前披剃不肯師於常僧也後入京爲文章供奉賜紫栁玭大夫甚愛其才租庸張相亦曾加敬盛言其大用由是反初號鮮於鳳修刺謁栁公公鄙之不接又謁張相張相亦拒之於是失望而爲李鋋江西判官後爲西班小將軍竟於黃州遇害

張翺輕傲【李堅白蔣貽恭附】

唐幹寧中宿州刺史陳璠以軍旅出身擅行威斷進士張翶恃才傲物席上調璠寵妓張小泰怒而揖起付吏責其無禮狀云有張翺兮寓止淮陰來綺席兮放恣胸襟璠益怒云據此分析合喫幾下翺云只此兩句合喫乎三下五下切求一笑宜費乎千金萬金金鞭響背十三長逝惜其恃才而取禍也出劉山甫閒談詞多不載蜀綿州刺史李忘其名時號嗑咀以軍功致郡符好

賔客有酒徒李堅白者麄有文筆李侯謂曰足下何以名爲堅白對曰莫要攺爲士元亮君雄是權耶又有蔣貽恭者好嘲詠頻以此痛遭檟楚竟不能攺蜀中士子好著襪頭袴蔣謂之曰仁賢旣裹將仕郎頭爲何作散子蔣腳他皆此【蔣生𨿽嗜嘲詠然談笑儒雅凡遭譏刺皆輕薄之徒以此縉紳中咸惡之近聞官至令佐而卒斯亦幸矣】

劉李愚甥

唐劉瞻相公有淸徳大名與弟阿初皆得道已入仙傳先婚李氏生一子卽劉贊也相國薨後贊且孤防性甚懵【一作魯】鈍教其讀書終不記憶其舅卽李殷衡侍郎也以劉氏之門【一作子】不可無後常加楚箠終不長進李夫人慈念不忍苦之嘆其宿分也一旦不吿他適無以訪尋聖善憶念淚如綆縻莫審其存亡數年方歸子母團聚且曰因入嵩山遇一白衣叟謂曰與汝開心將來必保聰明自是日誦一卷兼有文藻擢進士第梁時登朝充崇政院學士預時俊之流其渭陽李侍郎充使番禺爲越王劉氏所縻爲廣相而薨僕與劉贊猶子慤通熟自言家世合有一人得道矣卽白衣叟其髣髴乎

李鵬遇桑道茂

唐盛唐縣令李鵬遇桑道茂曰長官只此一邑而已賢郎二人大者位極人臣次者殆於數鎭子孫百氏後如其言長男名石出將入相子孫兩世及第至今無間次卽諱福敭歷七鎭終於使相凡八男三人及第至尙書給諫郡牧見有諸孫皆朱紫不墜士風何先見之妙如是

孔侍郎借油衣

唐孔拯侍郎作遺補時朝回遇雨不賫油衣乃避雨於坊叟之廡下滂注愈甚已過食時民家意其朝饑延入防事俄有一叟烏帽紗巾而出迎候甚恭因備酒饌一一精珍乃公侯家不若也孔公慚謝之且借油衣叟曰某寒不出不出風不出雨不出未嘗置油衣然已令鋪上取去可以供借也孔公賞羨不覺頓忘宦情他日說於僚友爲大之美也古之富者擬於封君洪範五福一曰富先賢以無事當貴豈斯人之徒耶復有一丞郎馬上內逼急詣一空宅逕登混軒斯乃大優穆刀綾空屋也優忽至丞郎慚謝之優曰侍郎他日內逼但請光訪人聞之莫不絕倒

前賢戲調

唐裴晉公度風貌不揚自譔眞贊云爾身不長爾貌不揚胡爲而將胡爲而相幕下從事遜以美之且曰明公以內相爲優公笑曰諸賢好信謙也幕僚皆悚而退李洸者渤海人昆仲皆有文章洸因旅次至江村宿於民家見覆斗上安錫佛一軀洸詭詞以贊之民曰偶未慶贊爲去僧院地逺爾洸曰何必須僧只我而已民信之明發隨分具齋餐炷香防誠洸俯仰朗稱曰錫鑞佛子柔軟世尊斗上莊嚴爲有十升功徳念摩訶般若波羅密又趙璘員外爲裴坦相漢南從事璘甚陋裴公戲之曰趙公本不丑孩抱時乳母憐惜往往撫弄云作丑子作丑子因此一定趙公大咍薛侍郎昭緯气貌昏濁杜紫微唇厚溫庭筠號溫鐘馗【一作防】不稱才名也薛侍郎未登第前就肆買鞋鞋主曰秀士腳第幾對曰與昭緯作腳來未曾與立行第也杜徳祥侍郎昆弟力困要舉息利錢濟急用召同坊富民到宅且問曰子本對是幾錢其人拂袖而出又孔昭緯拜官教坊優伶繼至各求利市石野豬獨先行到公有所賜謂曰宅中甚闕不得厚致若有諸野豬幸勿言也復有一伶繼來公索其笛喚近階指笛竅問之曰何者是浣溪紗孔籠子笛伶大笑之又道士陳子霄登華山上方偶有顚僕宇文翰郎中致書戲之曰不知上得不得且怪之又斯皆淸賢雅戲以之羣居又何傷也

京兆府鵶挽鈴

唐溫璋爲京兆尹勇於殺戮京邑憚之時聞挽鈴聲俾看架下不見有人凡三度挽掣乃見鵶一隻尹曰是必有人探其雛而訴寃也命吏隨鵶所在捕之其鵶盤旋引吏至城外樹間果有人探其雛尙憩樹下吏乃執之送府以禽鳥訴寃事異於常乃斃捕雛者而報之

天帝召棊客

唐僖宗朝翰林待詔滑能棊品甚髙少逢敵手有一張小子年僅十四來謁覓棊請饒一路滑生棊思甚遲沈吟良久方下一子張生隨手應之都不介意仍於庭際取適候滑生更下又隨手著應之一旦黃冦犯闕僖宗幸蜀滑以待詔供職謀赴行在欲取金州路入辦裝挈家將行張生曰不必前邁某非棊客天帝命我取公著棊請指揮家事滑生驚愕妻子啜泣奄然而逝他日京都共知也昔顏回卜商爲地下修文郎又李長吉爲帝召撰樂府豈斯類耶所言天帝者非北極天皇大帝也按眞誥又非北方天黑帝道君此都北帝又號帝世人有大功徳者北帝得以辟請四明公之流是也召棊之命乃酆宮帝君乎與眞誥髣髴故梗槪而言之

梁趙意醫

醫者意也古人有不因切脈隨知病源者必愈之矣唐崔魏公鎭渚宮有富商船居中夜暴亡迨曉气猶未絕鄰房有武陵醫士【一作工】梁新聞之乃與診視曰此乃食毒也三兩日得非外食耶僕夫曰主公少出船亦不食於他人梁新曰尋常嗜食何物僕夫曰好食竹雞每年不下數百隻近買竹雞並將充饌梁新曰竹雞喫半夏必是半夏毒也命搗姜捩汁折齒而灌之由是方蘇崔魏公聞而異之召到衙安慰稱奬資以僕馬錢帛入京致書朝士聲名大振仕至尙醫奉禦有一朝士詣之梁奉禦曰何不早見示風疾已深矣請速歸處置家事委順而已朝士聞而惶遽吿退策馬而歸時有鄜州馬醫趙鄂者新到京都於通衢自榜姓名云攻醫術士此朝士下馬吿之趙鄂亦言病已危與梁生所說同矣謂曰只有一法請官人剰喫消梨不限多少時咀齕不及捩汁而飲或希萬一此朝士又策馬歸以書筒質消梨馬上旋齕到家旬日惟喫消梨頓覺爽朗其恙不作卻訪趙生感謝又訪梁奉禦具言得趙生教也梁公驚異且曰大國必有一人相繼者遂召趙生資以僕馬錢帛廣爲延譽官至太僕卿

療疑病

元頑博士話唐時中表間有一婦人從夫南中效官曽誤食一虫常疑之由是成疾頻療不愈京城醫者忘其姓名知其所患乃請主人姨你中謹密者一人預戒之曰今以藥吐瀉但以盤盂盛之當吐之時但言有一小蝦蟆走去然切勿令娘子知之是誑語也其你僕遵之此疾永除又說有一年少眼中常見一小鏡子醫工趙卿診之與少年期來晨以魚膾奉候少年及期赴之延於閣子內且令從容俟客退後方得攀接俄而設臺於上施一甌芥醋更無他味卿亦未出迨日【一作禺】中久候不至少年饑甚且聞醋香不免輕啜之逡巡又啜之覺胸中豁然眼花不見因竭甌啜之趙卿探知方出少年以啜醋慚謝卿曰郎君啜鱠太多非醬醋不快又有魚鱗在胸中所以眼花適來所備醬醋只欲郎君因饑以啜之果愈此疾烹鮮【一作鱗】之防乃權誑也請退謀餐他妙多斯類也非庸醫所及也凡欲以倉扁之術求食者得不勉之哉

非意致禍

唐時杜彥林爲朝官一日馬驚蹶倒踏鐙旣深抽腳不出爲馬拖行一步一踏以至於卒古人雲乘船走馬去死一分是知跨禦常宜介意也杜相審權弟延美亦登朝序乘馬入門爲門楣所軋項頸低曲伸脰前引肩髙於頂乃一生之疾也荊州文獻王好馬不惜千金沒世不遇周先帝命內臣李廷玉賜馬與南平王且問所好何馬乃曰良馬千萬無一若駿者卽可得而選茍要坐下坦【一作且】穏免勞控制惟騸庶幾也旣免蹄齧不假銜枚兩軍列陣萬騎如一茍未經騸亂气狡憤介冑在身與馬爭力磬控不暇安能左旋右抽捨轡揮兵乎自是江南蜀馬往往學騸甚便乘跨是知蹀躞者誇於目馴柔者便於身此【一作比】君子之難逢假翦剔者抑其次也哉

崔樞食龍子

唐崔樞爲小朝官家人於井中汲得一魚樞本好鮮食意是廚人治魚誤落井中乃令烹而啖之忽夢爲防官領過讀判云人間小臣輙食龍子所有官爵並削除後一年卒樞甚有聲不躋顯位誤有所食豈命也夫

薛準陰誅

唐薛準官至員外郎防亂後不養繼母盤桓江淮間道門寄榻遊江南至吉州閤皁觀遇修黃籙齋道士升壇行法事準亦就列忽失聲痛叫雲中箭速請筆硯口占一詩曰蓋國深恩不易讐又離繼母出他州誰知天怒無因息積惡終身乞命休頃便卒天復辛酉年事斯人也必有慝而致陰誅古者史籍皆以至孝繼母聞於列傳蓋以常人難行而已能行卽親母可知也豈可以繼母而同行路哉薛死倉卒可用垂戒也

崔雍食子肉【李佋蘇循附】

唐咸通中龎勛反於徐州時崔雍典和州爲勛所陷執到彭門雍善談笑遜詞以從之冀紓其禍勛亦見待甚厚其子少俊飲博擊拂自得親近更無阻猜雍以失節於賊以門戶爲憂謂其子曰汝善狎之或得方便能倳刃乎人皆有死但得其所吾復何恨其子承命密懷利刃忽色變身戰勛疑訝因搜懷袖得匕首焉乃令烹之翌日召雍赴飲【一作飯】旣徹問雍曰肉美乎對曰以味珍且飽勛曰此卽賢郎肉也亦命殺之後黃巢入廣州執節度使李佋隨軍至荊州令佋艸表述其所懷佋曰某骨肉滿朝世受國恩腕卽可斷表終不爲尋於江津害之唐宋蘇循尙書諂【一作譎】媚茍且梁太祖鄙之他日至並門謁晉王時張承業方以匡復爲意而循忽獻晉王畫勅筆一對承業愈鄙薄之與夫雍佋爲人視蘇循誠逺矣

王迪車輾事

王迪舍人早負才業未卜騫翔一日謁宰相杜太尉於宅門十字通衢街路稍狹有二牛車東西交至迪馬夾在其間馬驚僕而臥爲車轍輾靴鼻逾寸而不傷腳指三日後入拜翰林𨿽幸而免亦神助也

杜孺休種靑蓮花

唐韓文公愈之甥有種花之異聞於小說杜給事孺休典湖州有染戶家池生靑蓮花刺史致書問染工曰我家有三世治靛甕常以蓮子浸於甕底俟經嵗年然後種之若以所種靑蓮子爲種卽爲紅矣蓋還本質又何足怪乃以所浸蓮子寄奉之道士田匡圖親看此花爲愚話之愚見今【一作人】以雞糞和土培芍藥花叢其淡紅者悉成深紅染之所言益信矣哉蜀王先主將晏駕其年峨嵋山娑羅花悉開白花又荊州之獻王未薨前數年溝港城隍悉開白蓮花一則染以气類一則表於凶兆斯又何哉

嚴軍容貓犬怪

唐左軍容使嚴遵美於閹宦中仁人也自言北司馬【一作爲】供奉官袴衫給事無秉簡入侍之儀又云樞密使署三間屋書櫃而已亦無視事防堂狀後貼黃指揮公事乃是楊復恭奪宰相權也自是常思退休一旦發狂手足舞蹈家人咸訝傍有一貓一犬貓謂犬曰軍容攺常也顚發也犬曰莫管他從他俄而舞定自驚自笑且異貓犬之言遇昭宗播遷鳯翔乃求致仕梁川【一作州】蜀軍収降興元因徙於劍南依王先主優待甚異於靑城山下卜別墅以居之年過八十而終其忠正謙約與西門季元爲季孟也於時誅宦官惟西川不奉詔由是脫禍家有北司治亂記八卷備載閹宦忠佞好惡嘗聞此傳偶未得見卽巷伯之流未必俱邪良由南班輕忌太過以致參商蓋邦國之不幸也先是路巖相自成都移鎭渚宮所乘馬忽作人語且曰蘆荻花此花開後路無家不久及禍然畜類之語豈有物憑之乎石言於晉殆斯比也

竇家酒炙地

唐崇賢竇公家罕有名第璟僕射先人不善治生事力甚困京城內有隙地一段與大閹相鄰閹貴欲之然其地止值五六百千而已竇公欣然以此地奉之殊不言地價乃曰將軍所便不敢奉違某有故欲往江淮上希三兩處防戎緘題其閹喜而致書凡獲三千緡由是幸濟東市有隙地一片窪下渟污乃以廉值市之俾你嫗將煎餅盤就彼誘兒童若拋磚瓦中一紙標得一个餅兒童奔走拋磚瓦博煎餅不久十分塡其六七乃以好土塡之起一店停波斯日獲一緡他皆效此由是致富延客朝士時皆謂之輕薄號爲酒炙地亦能爲人求名第酒食聚人亦希利之一端也竇回竇雍無文藝而取名蓋飲啗之力也得於元中凡數賢禦史臺記說裴明禮買宅事與竇氏同疑竇效裴之爲也

李昌符詠婢僕

唐咸通中前進士李昌符有詩名久不登第常嵗卷軸怠於裝修因出一奇乃作婢僕詩五十首於公卿間行之有詩云春娘愛上酒家樓不怕歸遲總不畱推道那家娘子臥且畱教住待梳頭又云不論秋菊與春花个个能噇空肚茶無事莫教頻入庫一名閒物要些些諸篇皆中婢僕之諱浹旬京城盛傳其詩篇爲你嫗輩怪罵騰沸盡要摑其面是年登第與夫桃杖虎靴事𨿽不同用奇卽無異也

鐘大夫知命丹效

唐廣南節度使下元隨軍將鐘大夫忘其名晚年流落旅寓【一作於】陵州多止佛寺有仁壽縣主簿歐陽術湣其衰老常延待之三伏間患腹疾臥於歐陽之家逾月不食歐主簿慮其旦夕溘然欲陳牒州衙希取鐘公一狀以明行止鐘公曰病卽病矣死卽未也旣此奉煩何妨申報於是聞於官中爾後疾愈葆光子時爲郡倅鐘公惠然來訪因問所吿之由乃曰曾在湘潭遇干戈不進與同行商人數輩就嶽麓寺設齋寺僧有新合知命丹者且云服此藥後要退卽飲海藻湯或大期將至卽肋下微痛此丹自下便須指揮家事以俟終焉遂各奉一緡吞一丸他日入蜀至樂溫縣遇同服丹者商人寄寓樂溫得與話舊且說所服之藥大效無何此公來報肋下痛不日其藥果下急區分家事後凡二十日卒某方神其藥用海藻湯下之香水沐浴卻吞之昨來所苦藥且未下所以知未死兼出藥相示然鐘公面色紅潤彊飲啗似得藥力也他日不知其所終以其知命有驗故記之【成都覺性院有僧合此藥賣之人多服也】

北夢瑣言卷十

欽定四庫全書

北夢瑣言卷十一

唐孫光憲撰

張直方譽裴休

唐金吾大將軍張直方西班倜儻勲臣也好接賔客歌妓絲竹甲於他族與裴相國休相對相國始麻衣就試執金慕其風采因裴造謁執金欵待異禮他日朝中盛稱裴秀才文藝朝賢訝之相國恐渉雜交不遑安處自是不敢更歷其門執金頻召不往或曰裴秀才方謀進取慮致物譽非是偃蹇一日又召傳語曰若不妨及卽更奉薦裴益悚惕

薛侍郎紙裹鷂子

唐薛昭緯侍郎恃才與地鄰於傲物常以宰輔自許切於大拜於時梁太祖已兼四鎭兵力漸大有問鼎之心速於傳禪薛公銜命梁國【一作園】梁祖令客將約回乃謂謁者曰大君有命無容卻回速轡前邁旣至夷門梁祖不獲已須出迎接見薛公標韻詞辯方始攺觀自是宴接莫不欵曲一日梁祖話及鷹鷂薛公秪對盛言鷙鳥之俊梁祖欣然謂其亦曾放弄歸館後傳語送鷂子一頭薛生致書感謝仍對來人戒僮僕曰令公所賜眞【一作直】須愛惜果【一作可】以紙裹安鞲袋中來人失笑聞於使衙

進士團所由倒罰崔狀元

唐進士崔昭矩爲狀元有進士團所由動靜舉罰一日所由疎失狀元笞之逡巡所由謝伏【一作杖】於階前對諸進士曰崔十五郎不合於同年前面瞠決所由請罰若干博陵無言以對

程賀爲崔亞持服

唐崔亞郎中典眉州程賀以鄕役差充防子其弟在州曾爲小書吏崔公見賀風味有似儒生因詰之曰爾公讀書乎賀降階對曰薄渉藝文崔公指一物俾其賦詠雅有意思處分令歸選日裝寫所業執贄甚稱奬之必稱進士依崔之門更無他岐凡二十五舉及第每入京館於博陵之第常感提拔之恩亞卒之日賀爲崔公縗服三年人皆美之

髙太尉駢請畱蠻宰相事

唐南蠻侵軼西川苦無亭障自咸通已後劍南苦之牛叢尙書作鎭爲蠻寇憑陵無以抗拒髙公自東平移鎭成都蠻酋搏蜀城掌武先選驍鋭救急人背神符一道蠻覘知之望風而遁爾後僖宗幸蜀深疑作梗乃許降公主蠻王以連姻大國喜幸逾常因命宰相趙隆眉楊奇鯤段義宗來朝行在且迎公主髙太尉自淮海飛章雲南蠻心膂惟此數人請止而鴆之迄僖宗還京南方無虞用髙公之防也楊奇鯤輩皆有詞藻途中詩云風裏浪花吹又白雨中嵐色洗還靑江鷗聚處前見林狖啼時枕上聽此際自然無限趣王程不敢暫畱停甚淸美也

夏侯相以術而殂

唐相國夏侯公孜富貴後得彭素之術甚有所益出鎭蒲中悅一娼妓不能承奉以致尾閭之泄因而致卒有夏侯長官者本反初僧也曾依相國門庭亂離後挈家寄於鳯州山谷尋亦物故惟寡妻防子而已夏嫗獻此術於節使滿存相公大獲濡濟其子名籍學吟詩入西川依托勲臣爲幕下從事時人號爲夏侯驢子乃世濟其鄙猥也僕聞之於彊山人甚詳亦嘗與籍相識籍子壻羅嶠與僕相知亦多蓄姬妾疑其染夏氏之風然夏侯長官者得非相國之師乎

張金吾威勢取術

唐金吾大將軍張直方一旦開筵命朝士看幹水銀防制不謬眾皆嘆羨以謂淸河曾遇至人良久張公大笑曰已非所能有自來矣頃任桂府團練使逢一道士蘊此利術就而求之終不可得乃令健卒縛於山中以死脇之道士驚怕但言藥卽多獻術則不傳惟死而已由是得藥縱其他適今日奉呈惟成丹也非已能也

蔡畋虛誕【何法成附】

唐髙駢鎭成都甚好方術有處士蔡畋者以黃白幹之取瓦一片研丹一粒半塗入火燒成半截紫磨金乃奇事也蔡生自人皆敬之以爲地仙燕公求之不得久而乖露乃是得藥於人惑賣弄爲元戎笞殺之王先主時有何法成者小人也以賣符藥爲業其妻微有容色居在北禪院側左院有毳衲者因與法成相識出入其家令賣藥銀就其家飲啗而已法成以其內子餌之而求其法此僧祕惜遷延未傳乃令其妻冶容而接之法成自外還家掩縛欲報巡吏此僧驚懼因謬授其法並成藥數兩釋縛而竄法成聞【一作得】此術以致發狂大言於人誇解利術未久聞於蜀後主召入苑中與軍職然不盡僧法他日藥盡遽屬更變伶俜而已偶免謬妄之誅也彭韜光者與何生切鄰兼得其事爲餘話之

申屠別駕術禍

髙駢鎭維揚有申屠別駕懷至術爲呂用之譖毀一旦作竄燕公命吏賫長限牒所在尋捕至襄州禪院中遇之擒得申生寄襄獄縶維申生告獄吏要見督郵韋公吏以告之韋遽面見屏人曰某身上有化金藥欲獻元戎劉公巨容可乎韋審之遂非時入謁因得道逹防甎瓦半葉以呈之劉公嘆訝乃虛以判獄而匿之僖皇在蜀降天使至峴山卽田令孜弟也劉公乘醉將藥金誇衒於中使中使廻聞於田中尉洎劉司空朝覲行在與申生偕往藏此人不令他適田軍容銜之於導江莊加害劉申皆不幸也有一子號申司馬居朗州尙存防汞藥在身荊南節判司空董太監得申生四粒藥防四汞奉一百千以慰好奇之心也【王蜀時有一士著緑布衫常在街衢仍棲逆旅巡使蕭懷武欲求其術堅確不與遂於馬院打殺之蓋不能愼持所致也】

宗小子藥妖

唐世長安有宗小子者解黃白術惟在平康狎遊與西川節度使陳敬瑄微時遊處因色失歡他日陳公遭遇出鎭成都京國亂離僖皇幸蜀宗生避地亦到錦江然畏潁川知之遂旅遊資中郡銷聲斂迹惟恐人知寓應眞觀修一鑪大丹未竟宗生解六壬每旦運式看一日吉凶無何失聲便謀他適走至內江縣潁川差人吏就所在害之所修藥道士收得傳致數家皆不利人莫知何也

李璧尙書戮律僧

唐李璧尙書出鎭東川有律僧【一作師】忘其名臨壇度人四方受具者奔走師仰檀施雲集由是鞅掌嗜欲之心熾焉一旦發露前後女童爲尼者呈身之物殆一百四十五人八座戮之葆光子嘗見同僚王行軍說幽州有壇長近八十歳卽都校之元昆也每歸俗家以其衰老令小靑扶侍因而及亂遂要反初以靑爲偶乃謂偶曰平生不謂有此歡暢悔知之晚也軍府怪而笑之僕有門徒僧不欲斥其名經論甚博未有乖露他日預臨壇之列尼輩參請號曰依止自是醜聲盈耳亦不以爲恥嗚呼如來制戒爲入道之門茍非其人反爲聚淫叢藪信乎道不虛行也【一本作律乎律乎道不虛行】

崔元亮降云【趙駕仙何景衝梁威儀附】

唐崔元亮曾典眉州每公退具簡履以朝太上焚修精至不捨晝夜嘗於州衙開黃籙道場爲民祈水旱疾疫而已散齋之晨必降祥雲鸞州民咸覩【亮典湖州修齋亦降仙太白爲贊】至今眉州每歳設黃籙齋凡執【一作職】事軍校及茶酒廝役祗承皆知齋法次第道士羅昭然壽一百一十三歳預崔牧之齋席跨驢出街墜驢而腳在鐙內因拖曵而死也又王蜀時玉局觀道士趙駕仙上官道士忘其名住靑城山修齋入壇行法事其廝僕臥而驚魘問師何在人問之乃曰適見四人著緋自天而下曵二道士於壇前鞭背二十問者止之令勿言比趙駕仙與上官道士相次患發背而斃又有何景衝作道門威儀好食蒜上壇行法事時有蒜气後於靑城修齋度江船覆溺死斯蓋罔道不恭爲天罰也成中令鎭荊南請道士梁威儀行法事俯伏奏章頓首存想因之不起乃醉睡也成公斥之毀廢道場斯亦何趙之流也大約荊湘僧道赴齋皆恣洪飲俚人不以爲非欲求降鑑安可得也

關三郎入關

唐咸通亂離後坊巷訛言關三郎兵入城家家恐悚罹其患者令人寒戰栗亦無大苦農楊玭挈家自駱谷路入洋源行及秦嶺回望京師乃曰此處應免關三郎相隨也語未終一時股栗斯又何哉夫喪亂之間陰厲旁作心旣疑矣邪亦隨之關妖之說正謂是也愚防年曾省故里傳有一夷迷魘人閭巷夜聚以避之凡有隙悉皆塗塞其忽來卽撲人驚魘須臾而止

希慕求進

唐自大中後進士尢盛封定鄕丁茂珪塲中頭角舉子與其交者必先登第而二公各二十舉方成名何進退之相懸也先是李都崔雍孫瑝鄭嵎四君子其盼睞者皆因進升故曰欲得命通問瑝嵎都雍葆光子曰士無華腴寒素𨿽瓌意琦行奧學雄文茍不資發揚無以昭播是則希顏慕藺馳騁利名者不能免也

垂血淚

唐進士殷保晦妻封夫人皆中朝士族也殷公曆官臺省始舉進士時文卷皆內子爲之動合規式中外皆知良人倜儻疎放善與人交未嘗以文章爲意黃寇犯闕夫妻遭難初封夫人就刃殷公失聲防血被面其從母爲尼親見其禍泣言於姻親愚於殷之中表聞之方信古人云淚盡繼之以血哀痛之極也

心疾不妨文章【李氏子附】

唐世劉崇望弟兄五人內四人皆登進士第仕至將相丞郎其元昆崇彛不及第官至省郎生五男每院各與一人爲後崇彛畱一男少有才思一旦心疾惟染翰章制誥褒貶朝中卿相咸摭其實骨肉間懼聞於外旋取燼之宛爲掌誥之美竟廢於時鄙夫蜀鄕與前簡刺李詠使君有分隴右有一子年十四掌握管艸詞指揮天曹地府陰隙之事落翰如飛家君憂懼亦苦戒之此子乃曰但爲我父勿預我事他日墜井而死心爲靈臺旣嬰風恙而才思倫序斯又何哉

北夢瑣言卷十一﹤子部﹐小說家類﹐雜事之屬﹐北夢瑣言﹥

欽定四庫全書

北夢瑣言卷十二

唐孫光憲撰

盧藩神俊

唐盧尙書藩以文學登進士第以英雄自許歷數鎭薨於靈武連帥防賜弔祭內臣厚希例貺其家事力不充未辦歸裝而天使所求無厭家人苦之親表中有官人於靈前告曰家貧如此將何遵副尙書平生奇傑豈無威靈及此宦者乎俄而館中天使中惡以至於卒是知精魂彊俊者可不畏之哉八座從孫尙在江陵嘗聞此說故紀之以儆貪貨者

楊不學仙

唐相國楊江州人祖爲本州都押衙父直爲蘭溪縣主簿生四子發假嚴皆登進士第卽大拜發以下皆至丞郎發以春爲義其房子以柷以乘爲名假以夏爲義其房子以煚【古鼎反】爲名以秋爲義其房子以鉅鏻鑣鑑爲名嚴以冬爲義其房子以注渉洞爲名盡有文學登髙第號曰修竹楊家與靜恭諸楊比於華盛收相少年於廬山修業一日尋幽至深之地遇一道者謂曰子若學道卽有仙分必若作官位至三公終焉有禍能從我學道乎收持疑堅進取之心忽道人之語他日𨿽登廊廟竟離南荒而殛悲夫薛澤補闕乃楊氏之女孫壻嘗語之

張氏子斆壁魚

唐張裼尙書有五子文蔚彛憲濟美仁皆有名第至宰輔丞郎內一子忘其名少年聞說壁魚入道經函中因蠧食神仙字身有五色人能取壁魚吞之以致神仙而上升張子惑之乃書神仙字碎翦實於瓶中捉壁魚以投之冀其蠧蝕亦欲吞之遂成心疾每一發作竟月不食言語麄穢無所避其家扃閉而守之俟其發愈一切如常而倍餐啜一月食料須品味而飫之多年方謝世是知心靈物也一傷神气善猶不可況爲惡乎卽劉辟吞人張子吞神仙善惡不同其傷一也

栁大夫不受潤筆【李徳陽附】

唐栁大夫玭淸亷耿介不以利回家世得筆法蓋公權少師之遺妙也責授瀘州牧禮參東川元戎顧彥朗相公適遇降徳政碑顧欲濡染以光刋刻亞臺曰惡札固無所恡若以潤筆先【一作見】賜卽不敢聞命相國欽之書訖竟不干瀆也梁世兗州有下猛和尙聚徒說法檀施雲集時號金剛禪也他日物故建塔樹碑廬嶽道士李徳陽善歐書下猛之徒請書碑志許奉一千緡徳陽不允乃曰若以一醉相酬得以施展千緡之遺非所望也終不肯書斯亦近代一髙人也

楊寅疑相術【李暠附】

唐十軍軍容使開府嚴遵美門客楊寅善許之術於京城西畿逢一李生亦唐之疎屬隆準龍顏垂手過膝楊生異之說於中尉由是時【一作暗】有資遺之意其必致非常黃寇犯闕僖宗【一作皇】幸蜀李生爲士民挾持入京升含元殿不逾浹旬尋亦遇害豈大人之相只爲一升殿乎莫可知之楊生嘆嗟不復言知人之鑑也王蜀先主時有道士李暠亦唐之宗室生於徐州而遊於三蜀詞辯敏防麤有文章因棲陽平觀爲妖人扶持上有紫气乃聚眾舉事將舉而敗妖輩星散而暠獨罹其禍焉其適長裕者臨卭之大儒也與暠相善不信暠之造妖良由軀干國姓爲羣凶所憑所以多事之秋滅迹匿端無爲緑林之嚆矢也先是李暠有書召玉局觀楊徳輝赴齋有老道崔無斁自言患聾有道而托算術往往預知吉凶徳輝問曰將欲北行何如崔令畫地作字農乃書北千兩字崔公以千揷北成乖字去卽乖耳楊生不果去而李暠齋日就擒道士多罹其禍楊之幸免由崔之力也

楊鑣偶大姑神【史光澤附】

唐楊鑣収相之子少年爲江西推巡優遊外幕也屬秋祭請祀大姑神西江中有兩山孤拔號大者爲大孤小者爲小孤朱崖李太尉有小孤山賦寄意焉後人語訛作姑姊之姑創祠山上塑像艶麗而風濤甚惡行旅憚之每歳本府命從事躬祭鑣預於此行鑣悅大姑偶容有言謔浪祭畢回州而見空中雲霧有一女子容質甚麗俯就楊公呼爲楊郎遜詞雲家姊多幸楊郎采顧便希回橈以成禮也故來奉迎農驚怪乃曰前言戲之耳小姑曰家姊本無意輙慕君子而楊郎先自發言茍或中輟恐不利於君農憂惶遂然諾之懇希【一作布】從容一月處理家事小姑亦許之楊生歸指揮訖倉卒而卒似有神來迎也薛澤闕與鑣姻懿常言此事甚詳近者故登州節判史在徳郎中子光澤甚聰俊方修舉業自別墅歸乘醉入泰山廟謂神曰與神作第三兒得否自是歸家精神恍惚似有見召逾月而殂也嗚呼幽明道隔人路殊以身許之自貽伊戚將來可爲鑑戒也

栁氏子襆頭腳【許承傑李思益附】

僕嘗覽栁氏訓序見其家法整肅乃士流之最也栁玭出官瀘州郡洎牽復防路染疾至東川通泉縣求醫幕中有昆弟【或云相或云名佩】之子省之亞臺回面且云不識家人曰是某院郎君堅云不識莫諭尊防良久老僕忖之得非郎君襆頭腳乎固宜見怪但垂之而入必不見阻比郎君垂下翹翹之尾果接撫之其純厚皆此也僕親家栁坤卽亞臺疎房也僑寓陽安郡伯仲相率省焉亞臺先問讀書否修文否茍不如是須學作官我之先人修文成名皆作官業幸勿棄分陰也瀘州郡有栁大夫所造公家具皆牢實麄重傳及數政莫知於今存否蜀朝東川節度許存太師有功勲臣也其子承傑卽故黔使君禧實之子隨母嫁許然其驕貴僭越少有倫比作都頭軍籍只一百二十有七人是音聲伎術出卽同節使行李凡從行之物一切奢大騎碧暖座垂紛錯每修書題印章微有浸漬卽必攺換書吏苦之流輩以爲話端皆推茂刺顧夐爲首許公他日有會乃謂顧曰閣下何太談謗顧乃分疏因指同席數人爲證顧無以對逡巡乃曰三哥不用艸艸碧暖座爲眾所知至於魚袋上鑄蓬萊山非我唱揚席上愈笑方知魚袋更僭也刺茂州入蕃落爲蕃酋害之西川衛前軍將李思益者所著衣服莫非華煥纎麗蜀先主左右羨而怪之先主曰李思益一副衣裳大有所費是要爲我光揚軍府仰與江貨場勾當俾其作衣裝也先主又於作院見匠人裹小朶帽子前如鷹觜後露腦枕怪而截其觜也又登樓見行人戴襤席帽云破【普沒反】頭爛額是何好事然自務儉素愛淨潔皆此也蜀朝有小朝士裴璨俸薄且閒【一作困】或勸求宰一邑裴曰今之畿縣非有仙骨何以得見其愛羨卽可知也每云黃寇之後所失已多惟襪頭袴穿靴不傳舊時也僕同院司空監云木圍裹頭於事最便何必油拭火熨日日勞煩此一事不請師古又嫌以銀稜甆器托裏椀楪徒費功夫又曰措大暮年方婚少女一生之事遺丑可知自非鐵石爲心未有不貽他說戒之愼之因述栁氏襆頭引起數事豈資談笑亦足小懲也

鐵闕貞澹

唐幹寧中闕楊貽徳華族科名徳孤道直不容於時請告華陰方屬京國擾攘乃謀南來藏迹於江陵閭巷僦居不露行止旅捨無煙藜藿不給未嘗隕獲於時成中令延接朝客士有依劉之言農韜藏不及門宇一旦堂帖追回成令驚訝以爲聞聽不至闕申情禮兼以入翰苑秉鈞軸期之闕曰人之官職又非妄圖令公過飾何當奬遇今宰相何必要某至於垂搜羅之命他日不過作南中一刺史爾此際必有奉擾中令贈三百緡只受三十緡辦裝所剰【一作殘】卻納朝廷號爲鐵闕未久除道州牧卻經江陵告成令求十人散從官衣裝五十千行資他無所要成令甚重之他日棲南嶽與元泰布衲遁希禪師同居車箱源防泉歸本長老得祖印於楊公旣歿家人亦終似得懸解之道也本公得禪道於三賢乃鄭起先輩爲愚話之

張林多戲

唐張林本士子擢進士第官至臺侍禦爲詩小巧多采景於園林亭沼間至如菱葉乍翻人采後荇花初沒舸行時他皆此受眷於崔相眧緯或謁相庭崔公曰何以久不拜見林曰爲飯甕子發崔訝飯甕不康之語林曰數日來水米不入非不康耶又寒月遺以衣襦問其所需乃曰一衫向下便是張林相國大笑終始優遇也葆光子曰東方朔以詼諧自容婁君卿以唇舌取適非徒然也皆有意焉今世希酒炙之徒托公侯之勢取容茍媚過於優旃自非厚徳嚴正之人未有不爲此輩調笑也

沈尙書非命【劉建封附】

唐沈詢侍郎亞之之子也昆弟二人一人忘其名乘舸泛河爲驚湍激船桚梁板漂遞沈子亦漂而死詢鎭潞州寵婢夫人甚妬因配與家人歸秦其婢旦夕只在左右歸秦慚恨伺隙剚刃於詢果罹凶手殺歸秦以充祭亦無及也唐天復中湖南節度使劉建封淫其牽攏官陳之婦陳爲同列所戲恥而發怒伺便以蒺【一作冷】藜擊殺之馬氏有其位於今禁蒺【一作冷】藜蓋懲彭城之遭罹也淫爲大罰昔賢垂戒作人君父得不以子禍奴禍取鑑哉

王潛司徒燒紙錢【秦威儀附】

唐王潛司徒與武相元衡有分武公倉卒遭罹潛常於四時爇紙錢以奉之王后鎭荊南有染戶許琛一旦【一作日】暴卒翌日卻活乃具牓子詣衙云要見司徒乃通入於階前問之琛曰初被使人追攝至一衙府未見王且領至判官防見一官人憑幾曰此人錯來自是鷹坊許琛不干汝事卽發遣回謂許琛曰司徒安否我卽武相公也大有門生故吏鮮有念舊於身後者惟司徒不忘每歳常以紙錢見遺深感恩徳然所賜紙錢多穿不得司徒事多防檢不至仰爲我詣衙具導此意王公聞之悲泣慚訝而鷹坊許琛果亦物故自此選好紙剪錢以奉之此事與楊収相於鄭愚尙書處借錢事同又南嶽道士秦保言威儀勤於焚修者曾白眞君云上仙何以須紙錢有所未諭夜夢眞人曰錢卽吏所籍我又何須由是嶽中亦信之

崔從事爲廟神賜藥【李氏土地神附】

閩從事崔員外忘其名正直檢身幕寮所重奉使湖湘復命在道逢寇賊悉遭殺戮惟外郎於倉惶中忽有人引路獲免驅馳逺路復患痁疾行邁之次難求藥餌途次延平津廟夢爲廟神賜藥三丸服之驚覺頓愈此亦神輔徳也彭城劉山甫自云外祖李公敬彛郎中宅在東都毓財坊土地最靈家人張行周事之有應未大水前預夢告張求飲食至其日率其遏水岸【一作頭】並不衝圮李宅異事也

張璟爲靈廟艸奏

廬山書生張璟幹寧中以所業之桂州欲謁連帥張相至衡州犬嘷灘損船上岸寢於江廟爲廟神所責生以素業對之神爲攺容延坐從容云有王【一作巫】立仁者罪合族誅廟神爲其分理【一作疏】奏於嶽神無人作奏璟爲艸之旣奏允神喜以白金十餅爲贈劉山甫與廖隲校書親見璟說其事甚詳也

滻水神正直

唐黃寇奔衝有小朝士裴忘其名移挈妻子南趨漢中才發京都其室女路次暴亡兵難揮霍不暇藏瘞其爲悲悼卽可知也行卽浴谷夜聞其女有言不見其形父母怪而詰之女曰我爲滻水神之子彊暴誘歸其家厥父責怒以妄殺生人遽行笞責兼遜謝撫慰差人送來緣夕旦未有托且欲隨大人南行俾拔茅爲苞致於箱笥之中庶以魂識依止飲食語言不異於常爾後白於嚴慈云已有生處悲咽告辭去夫神之事世所難言素滻之靈有義方之訓所謂聰明正直之流也

塹杜氏山岡事【鮮於仲通唐氏嚴氏附】

古有宅墓之書世人多尙其事識者猶或非之杜公正倫與京兆宗派不同常輕逺銜之洎公宦逹後因事塹斷杜陵山脈由是諸杜數代不振鮮於仲通兄弟閬州新井縣人崛起俱登將壇望气者以其祖先墳上有異气降勅塹斷之裔孫有鮮於嶽者防年寢處席底有一小蛇蓋新出卵者家人見之以爲奇事此侯及壯常有自之色歷官終於普州安嶽縣令不免風塵其徒戲之曰鮮於蛇也唐峯亦閬州人有墳塋在茂賢艸市峯因販與一術人偕行經其先塋術士曰此墳塋子孫合至公相峯謂曰此卽家墳隴也士曰若是君家恐不勝福也【一作耶】子孫合爲賊盜皆不令終峯志之爾後遭遇蜀先主開國峯亦典郡其二道襲官【一作等】皆至節將三人典郡竟如術士之言何其驗也嚴司空震梓州鹽亭縣人所居枕釜戴山但有鹿鳴卽嚴氏一人必殞或一日有親表對坐聞鹿鳴其表曰釜戴山中鹿又鳴嚴曰此際多應到表兄其表兄遽對曰表兄不是嚴家子合是三兄與四兄不日嚴氏子一人果亡是何異也

鼠狼智

相國張公文蔚莊在東都北【一作柏】坡莊內有鼠狼穴養四子爲蛇所吞防狼雄雌情切於穴外坋土恰容蛇頭俟其出穴果入所坋處出頭度其回轉不及當腰齧斷而劈蛇腹銜出四子尙有气置於穴外銜豆葉嚼而傅之皆活何微物而有情有智若是乎最靈者人胡不思也

北夢瑣言卷十二

欽定四庫全書

北夢瑣言卷十三

唐孫光憲撰

艸賊號令公

王中令鐸落都統除滑州節度使尋罷鎭以河北安靜於楊全玫有舊避地浮陽與其都統幕客十來人從行皆朝中士子及過魏樂彥禎禮之甚至鐸之行李甚侈從客侍姬有輦下升平之故態彥禎有子曰從訓素無賴愛其車馬姬妾以問其父之幕客李山甫以咸通中數舉不第尢私憤於中朝貴達因令圖之俟鐸至甘陵以輕騎數百盡掠其槖裝姬僕而還鐸與賔客皆遇害及奏朝廷云得貝州報某日有殺刼一人姓王名令公其忽誕也如此彥禎子尋爲亂軍所殺得非瑯琊公訴於上帝乎

王重榮逐兩帥

河中節度使王重榮始爲牙將黃巢犯闕元戎李都奉僞畏重榮黨附者多因薦爲副使一日忽謂都曰凢人受恩只可私報不可以公徇令公助賊防一於國不忠而又日加箕斂眾口紛然倐忽變生何以遏也遽命斬其僞使都無以對因以軍印授重榮而去及都至行在朝廷又以前京兆尹竇潏間路至河中代都爲帥重榮迎之潏前爲京兆尹有慘酷之名時謂之墮疊及至翌日集軍校於庭謂曰天子命重臣作鎭將遏賊衝安可輕議斥逐令北門出乎且爲惡者必一兩人而已爾等可言之潏不知軍校皆重榮之親黨也眾皆不對重榮乃自屏肅佩劍歷階而上謂潏曰爲惡者非我而誰召潏之僕吏控馬及階請依李都前例速去之潏不敢仰視乃躍馬復由北門而出重榮破黃巢有功正授節制封郡王與田令孜結怨他日爲部將常行儒殺之時號鐵條以其剛也

鄭文公報恩

鄭文公畋字臺文父亞曾任桂管觀察使畋生於桂州小字桂兒時西門思恭爲監軍有詔徵赴闕亞餞於北郊自以衰年因以畋托之曰他日願以桂兒爲念九泉之下不敢忘之言訖然流涕思恭志之及爲神策軍中尉亞已卒思恭使人召畋館之於第年未及冠甚愛之如甥侄因選師友教導之畋後官至將相黃巢之入長安西門思恭逃難於終南山畋以家財厚募有勇者訪而獲之以歸岐下溫淸侍膳有如父焉思恭終於畋所畋葬於鳯翔西岡松柏皆手植之未幾畋亦卒葬近西門之墳百官皆造二隴以弔之無不墮淚咸服其義也

韓簡聽書【李茂貞附】

魏博節度使韓簡性麄質每對文士不曉其說心常恥之乃召一孝亷令講論語及講至爲政篇明日謁諸從事曰僕近知古人淳朴年至三十方能行立外有聞者無不絕倒秦王李茂貞請三傳王利甫講春秋利甫古僻性狷然演經義文亹亹堪聽茂貞連月聽之不倦利甫後寄褐於道門攺名晝卒於洛中也武臣未必輕儒但未睹通儒多逢鄙薄之輩沮其學善也惜哉

孟方立陳桑梓禮【羅虯附】

昭義軍節度使孟方立邢州平鄕人也少以勇力於本軍爲裨將廣明中潞帥髙潯攻諸爽於河陽方立出天井關爲前鋒時潯爲大將劉廣所逐廣忌方立畱戍於關後廣爲潞人所殺三軍乃以方立爲帥因有首丘之思遂移軍於邢州用法平正人皆附之始拜墳墓於鄕裏詣縣令裏所陳桑梓之敬有識者賞焉侄遷嗣爲潞帥降太原葆光子曰羅虯累舉不第務於躁進因罷舉依於宦官典臺州晝錦也常以展墓勉謁邑宰橫笏傲然宰曰某𨿽塵吏不逹事體然使君豈不看松柏下人乎譏其無桑梓之敬曾武人之不若也虯有俊才嘗見雕陰官妓比紅兒詩他無聞也

雷電救王鎔

景福中幽州帥李匡威率兵救鎭州軍次博水會軍亂推其弟匡儔充畱後諸軍皆散乃以書報弟付之軍政南欲赴闕泊於陸澤鎭州趙王王鎔以匡威救難失國因請稅駕於常山府郭以中離變會匡威有幕客李貞抱自闕回與匡威相遇同登寺樓觀鎭州山川之美有愛戀之意乃謀托親忌王鎔旣造之逼以兵仗同詣理所乃入自子城東門門內有鎔親騎營中之卒忽掩其外關復於闕垣中有一人識是王鎔遽挾於馬上肩之而去匡威格鬭移時與貞抱俱死鎔年十六七疎瘦當與匡威並轡之時雷電忽起雨雹交下而屋瓦皆飛拔大木數株明日鎔但覺項偏痛乃因有力者所挾不勝其苦故也訪之則曰墨君和鼓刀之士也天意防數信然鎔自脫此難更在位三十餘年不有神明扶持何以獲免

李全忠蘆生三節

唐榦符末範陽人李全忠少通春秋好穀子之學曾爲棣州司馬忽有蘆一枝生於所居之室盈尺三節焉心以爲異以告別駕張建章建章積書千卷博古之士也乃曰昔者蒲洪以池中蒲生九節爲瑞乃姓蒲後子孫昌盛蘆者茅也合生陂澤之間而生於室非其常也君後必有分茅之貴三節者傳節三人公可志之全忠後事李可舉爲戎校諸將逐可舉而立全忠累加至檢校太尉臨戎甚有威政全忠死子匡威嗣匡威爲三軍所逐弟匡儔爲太原所攻挈家赴闕至滄州景城爲盧彥威所害先是匡威少年好勇不拘小節自布素中以飲博爲事漁陽士子多忌之曾一日與諸遊俠輩釣於桑幹赤欄橋之側自以酒禱曰吾若有幽州節制分則獲一大魚果釣得魚長三尺人甚異焉有馬都【一作郁下同】者少文藝匡威曾問其年都【一作郁】曰弱冠後兩周星傲形於色後匡威繼父爲侯首召焉【一作馬】都問曰子今弱冠後幾周星歳都但頓顙謝罪匡威曰好子之事吾平生所愛也何懼之有因署以府職其濶逹多如此故人多附之葆光子嘗見範陽熟人說李匡儔妻張氏國色也其兄匡威爲帥彊淫之匡儔按劍而俟夜深妻廻出步輦爲其夫殺之匡威羞見其弟及將校或言欲將兵救援鎭州旣出城三軍立匡儔爲帥匡威遂稱欲歸朝覲行次常山又有刼質王鎔之事匡儔移牒王鎔往復指陳終不及淫穢之事諱國惡也

張建章泛海遇仙

張建章爲幽州行軍司馬后歷郡守尢好經史聚書至萬卷所居有書樓但以披閱淸淨爲事經渉之地無不理焉曾賫府戎命往渤海遇風濤乃泊其船忽有靑衣泛一葉舟而至謂建章曰奉大仙命請大夫建章乃應之至一大防見樓臺巋然中有女仙處之侍翼甚盛器食皆建章故鄕之常味也食畢告退女仙謂建章曰子不欺暗室所謂君子人也忽患風濤之苦吾令此靑衣往來導之及還風濤寂然往來皆無所懼又回至西岸經太宗徵遼碑半在水中建章則以帛包麥屑置於水中摸而讀之不欠一字其篤學也如此薊門之人皆能說之於時亦聞於朝廷葆光子曾遇薊門軍校姓孫忘其名細話張大夫遇水仙遺鮫綃自賫而進好事者爲之立傳今亳州太淸宮道士有得其本者且曰明宗皇帝有事郊丘建章鄕人掌東序之寶其言國璽外惟有二物其一卽建章所進鮫綃篋而貯之軸之如帛【一作著】以紅綫三道札之亦云夏天淸暑展開可以滿室凜然邇來變更莫知何在

北夢瑣言卷十三

欽定四庫全書

北夢瑣言卷十四

唐孫光憲撰

李茂貞脇尹殺宰相

鳳翔李茂貞跋扈至甚昭宗謂宰相杜讓能曰春秋之義叛而必誅安有甸服之間顯違朝防而悖慢如此我若不討四方其謂我何讓能奏曰艱難已來行貞元故事姑息戎臣久矣根牢蔓熾附之者眾一旦難驟革之又京師去岐咫尺人心易以危懼設有陵犯損威愈甚願陛下稍解雷霆而熟計之帝曰政刑弛紊詔令不出都門不欲孱孱守恬而坐因除宰臣徐彥若鎭鳳翔以茂貞爲興元尹以嗣覃王率禁軍送彥或茂貞延不受代卽以兵攻之軍旅所決一委讓能讓能懇諫不從王師果敗或云此舉乃讓能報私怨也茂貞先以長書與譲能繼上表仍擁兵至臨臯驛請誅宰相帝遂斬樞密使李周曈以徇乃貶譲能仍詔送至軍前茂貞具禮出迎至驛復表請行朝典讓能奏曰晁錯之辜謬及於臣今若歸罪於臣可紓國難帝不得已貶讓能雷州司戶參軍遣中使害於驛內識者以讓能臨難無茍免亦得其死也後追贈太尉其子曉貌如削玉有制誥之才仕梁至宰相鳳歷年洛都有變爲亂軍誤害時皆嘆惜之

三鎭擁兵殺二相

唐幹寧二年邠州王行瑜防李茂貞韓建入覲決謀廢立帝旣睹三帥齊至必有異謀乃禦樓見之謂曰卿等不召而來欲有何意茂貞等汗流浹背不能對但雲南北司紊亂朝政因疏韋昭度討西川失謀李磎麻下爲劉崇所哭陛下不合違眾用之及令宦官詔害昭度已下三帥乃還鎭內外寃之王行瑜跋扈朝廷欲加尙書令昭度力止之曰太宗以此官防政而登大位後郭子儀以六朝立功𨿽有其名終身退讓今行瑜安可輕授焉因請加尙父至是爲行瑜所憾遽罹此害後追贈太師李磎字景望拜相麻出爲劉崇抱而哭泣攺授太子少傅乃上十表及納諫五篇以求自雪後竟登庸且訐崇之惡時同列崔昭緯與韋昭度及磎素不相協王行瑜專制朝廷以判官崔鋋入闕奏事與昭緯關通因托鋋致意由是行瑜率三鎭脇君磎亦遇害其子渷有髙才同日罹害磎著書百卷號李書樓後追贈司徒太原李克用破王行瑜後崔昭緯貶而賜死昭皇切齒下詔捕崔鋋亦寃報之一事也

儒將成敗

古者文武一體出將入相近代裴行儉郭元振裴度韋臯是也然而時有夷險不可一槪而論王鐸初鎭荊南黃巢入冦望風而遁他日將兵捍潼關黃巢令人傳語云相公儒生且非我敵無污我鋒刃自取敗亡也後到成都行朝拜諸道都統髙駢上表目之爲敗軍之將正謂是也諫議大夫鄭寶【一作賓】曾獻書以規其防云未知令公以何人爲牙爪何士參帷幄當今大盜移國羣雄奮戈幕下非舊族子弟白面郎君雍容談笑之秋也爾後罷軍權鎭滑臺竟有貝州之禍鄭文公畋首倡中興傳檄討賊殺戮黃寇鎭靜關畿一旦部校李昌言脇而逐之尙不能固位至如越州崔璆湖南崔瑾福建韋岫鄆州蔡崇徐方支詳許昌薛能河中李都竇潏鳳翔徐彥若狼狽恐懼求免不暇惟張濬大言自方管葛以無謀之韓建倅用剛之孫揆出徵大鹵自貽敗亡爾後朱朴踵爲大言驟居相位亦曾上表請破鳳翔所謂以羊將狼投卵擊石幸而不用何過望哉客有謂葆光子曰儒將誠則有之唐自大中已來以兵爲戲者久矣廊廟之上恥言韜略以櫜鞬爲凶物以鈐匱爲凶言就有如盧藩薛能者目爲麄才一旦宇內塵驚閭左颷起遽以襃衣博令押燕頷虎頭適足以取笑耳則韋昭度之憚王建張濬之伐太原是也

外藩從事於東【一作本】省上事

河東節度副使李習吉【習五代史作襲】常應舉不第爲李都河中從事都失守習吉自昭義遊太原辟爲從事習吉好學有筆述𨿽馬上軍前手不釋卷太原所發牋奏軍書皆習吉所爲也因從李克用至渭南令其入奏帝重其文章授諫議大夫使上事北省以榮之竟歸太原復其戎職莊宗卽位追贈禮部尙書梁太祖每覧太原書檄遙景重之曰我何不得此人也陳琳阮瑀亦不是過

韓建始終

韓建兩隨李茂貞迫脇君上殺戮輔相昭宗出居本幸鄜畤建懇迎奉請至華下供億之勞具在勤王錄而殺害郯王等八人以孤君上抑其罪也近代史臣駮論勤王錄數條且曰韓建不遇時可也而云隄防道路拱衛乘輿欲蓋而彰則禁固之意可知也又與諸道書云語詔書徵赴行在妄也又曽無糾率諸侯述保大定功【一作公】之志也以爲唐運陵替皆有【一作由】歷數自黃巢旣戮蔡賊生焉宗權滅後而朱玫王行瑜繼之才捨茂貞而有韓建所謂一莽𨿽死十莽復生何天意不祐乎竟爲朱溫宰相蜀先主聞之笑曰韓建非豹變之才與朱溫作相宜也葆光子曰華州韓建荊渚成汭勤王奉國識有可嘉於時號爲北韓南郭【郭卽成令冒稱也】士大夫可以依賴也古者奉霸主尊本朝徳義小諸侯不至葵丘之防是也成韓位居王輔荷寵於唐朱公有無君之心露問鼎之意建等不能效臧洪泣血糾率同盟亦可以結約親鄰共張聲勢而乃助桀作孽畫足成蛇捨我善鄰陳誠僞室華陰失守旣無力以枝梧鄂渚防師乃無名而陷沒非忠非義吾所謂二公始終謬也向使成令睦漢南諸侯結淮甸雄援汴人簒逆亦恐未暇推之天命卽吾不知考之人謀固無所取惜哉

孔緯惜鹽鐵印

孔緯在中書朱全忠並有數鎭兵力彊盛表請鹽鐡印詔下宰相議之緯力爭不從請其下邸吏曰朱公収鹽鐡印非興兵不可全忠尋止後韓建討太原不利爲張濬所誤貶之他日昭宗欲再攻鳯翔以問緯緯曰鳯翔天子西門若自去窟穴受制一面卽大事去矣昭宗曰卿是朕賢臣殊未逹時事緯曰陛下以臣爲賢是謗臣也臣若賢肯立於陛下之朝因稱疾以太子太師致仕卒於華下

神告羅信【子紹威附】

中和中魏博帥羅信初爲本軍步射小校掌牧圉之事曾宿於魏州觀音院門外其地有神祠俗號曰白須翁巫有宋遷【一作千】者忽詣信謂曰夜來神忽有語君不久爲此地主信怒曰欲危我耶他日復以此言來告信信因令密之不期歳果有軍變推信爲帥信狀貌丰偉多力善射𨿽聲名未振眾已服之累加至太尉封臨淮王信卒子紹威繼之與梁祖通歡結親情分甚至先是本府有牙軍八千人丰其衣糧動要姑息時人雲長安天子魏府牙軍主使頻遭斥逐由此益驕紹威不平有意翦滅因與汴人計防詐令役夫肩籠內藏器甲揚言汴帥葬羅氏之女紹威密令人於兵仗庫斷共甲襻夜防汴人擐甲持戈攻殺牙軍牙軍覺之排闥入庫而弓甲無所施勇也全營殺盡仍破其家人謂牙軍久盛宜其死矣紹威𨿽豁素心而紀綱無有漸爲梁祖陵制竭其帑藏以奉之忽患腳瘡痛不可忍意其牙軍爲祟乃謂親吏曰聚六州四十三縣鐵打一个錯不成也紹威卒其子周翰繼之俄而移鎭滑臺羅氏大去其國矣

燕王劉仁恭異夢

劉仁恭微時曾夢佛旛於手指飛出或占之曰君年四十九必有旌幢之貴後如其說果爲幽帥自破太原軍於安塞城後士兵精彊孩視鄰道發管內丁壯號三十萬南取鄴中圖曹之霸先下甘陵無少長悉坑之初治甘陵城下有鵂鶹數頭飛下幄帳內逐之復來仁恭惡之竟爲魏軍汴軍夾攻大敗之殺其名將單可及仁恭單馬而遁於時軍敗於內黃爾後汴帥攻燕亦敗於唐河他日命使聘汴汴帥開宴俳優戲醫病人以譏之且問病狀內黃以何藥可瘥其聘使謂汴帥曰內黃可以唐河水浸之必愈賓主大笑賞使乎之美也

北夢瑣言卷十四

欽定四庫全書

北夢瑣言卷十五

唐孫光憲撰

披褐至殿門

天復元年鳳翔李茂貞請入覲奏事朝廷允之蓋軍容使韓全誨與之交結昭宗禦安福樓茂貞涕泣陳匡救之言時崔允密奏曰此姦人也未足爲信陛下宜寛懷待之翌日宴於壽春殿茂貞肩輿衣駞褐入金鸞門易服赴宴咸以爲前代跋扈未有此也時韓全誨深相交結崔允懼之自此亦結朱全忠竟致汴州迎駕與鳳翔連兵刼遷入洛之始識者以王子召戎崔允比之先是茂貞入闕焚燒京城是宴也俳優安轡新號茂貞爲火龍子茂貞慚惕俛首宴罷有言他日須斬此優轡新聞之請假往鳳翔求救茂貞遙見詬之曰此優窮也胡爲敢來轡新對曰只要起居不爲求救近日京中且賣麩炭可以取濟茂貞大笑而厚賜赦之也

朱全忠迎駕於鳳翔

軍容使韓全誨以駕幸鳳翔李茂貞比懷挾帝以令諸侯之意懼朱全忠之盛也西川王公建亦有此慮乃結汴州同起軍助其迎駕汴軍傳【一作傅】城州【一作川】軍乃攻興元其帥王萬洪以無救援遂降成都由是山南十四州並爲蜀有方變謀卻助鳳翔於時命掌書記韋莊奉使至軍前朱公大怒自此與西川失歡而汴帥軍罷

韓建賣李巨川

李巨川有筆述歷舉不第先以仕僞【一作爲】襄王與唐彥謙俱貶於山南褒帥楊守亮優待之山南失守隨致仕楊軍容復恭與守亮同奔北投太原導行者引出華州復恭爲韓建挫辱楊罵爲奴以短褐防之斃於枯木守亮檻送至京斬於獨栁樹京城百姓莫不沾涕此卽南山一丈黒本姓訾黃巢時多救防導引朝士令趨行在人有逃黃巢而投附皆濟之由是人多感激也巨川爲韓建副使朱令公軍次於華用張濬計先取韓建其幕客張策印率副使李巨川同詣轅門請降朱公謂曰車駕西幸皆公所教也建曰某不識字凡朝廷章奏鄰道書檄皆巨川爲之因斬之識者謂韓建無行求解怒於朱公遂爲所賣時人寃之巨川有子愼儀仕後唐爲翰林學士惟張策本與張濬有分攜印而降葉濬之謀後仕至梁相朱公旣得韓建以兄呼之尋奏移許昌【一作田】梁鳳歷初亦遇害也

天子賜勲臣詩

徳宗皇帝好爲詩以賜容州戴叔倫文宗宣宗皆以詩賜大臣昭宗駐蹕華州以歌辭賜韓建以詩及楊栁枝辭賜朱全忠所賜一也或以敬或以憚受其賜者得不求其義焉

朱令公爲昭宗攏馬

汴帥朱公再圍鳳翔與茂貞軍戰於虢縣西槐林驛大敗岐軍橫屍不絕鮑气聞於十里昭宗遂殺宦官韓全誨已下二十二人首宣示茂貞亦斬其義子繼筠首以送於是車駕還宮朱令俛首馬前請罪涕泣攏帝馬行千步帝爲之動容至京師以宰相崔允判六軍乃下詔誅宦官第五可範已下七百一十人又鳳翔駕前宰相盧光啟等一百餘人並賜自盡天復三年汴人擁兵殺宰相崔允京兆尹鄭元規刼遷車駕移都東洛旣入華州百姓呼萬歳帝泣謂百姓曰百姓勿唱萬歳朕無能與爾等爲主也防路有思帝鄕之詞乃曰紇幹山頭凍殺雀何不飛去生處樂況我此行悠悠未知落在何所言訖然流涕行至陜府內宴皇后自捧玉盆以賜全忠內人唱歌全忠將飲酒韓建躡其足全忠懼辭醉而退至谷水而殺內人可證及隨駕五百人自是帝孤立矣

昭宗遇弒

昭宗遷都至洛左右並是汴人𨿽有尊名乃是虛器如在籠檻鬱鬱不樂朱全忠以諸侯盡有匡復之志慮帝有奔幸之謀時防駕朱友諒等聚兵殿庭訴以衣食不足帝方勞諭友諒引兵升殿帝顚僕入內軍士躡而追之帝叱曰反耶友諒曰臣非敢無禮奉元帥之令帝奔入禦廚以庖人之刀斬數輩竟爲亂兵所害內人李漸榮裴正一等弒帝投刃而死又以朱友諒氏叔琮扇動軍情請誅朱友諒氏叔琮以成濟之罪歸之友諒等臨刑訴天曰天若有知他日亦當如我後全忠卽位爲子友珪所殺竟如其言

請殺徳王

輝王嗣位社宴徳王裕已下諸王子孫並密爲全忠所害徳王帝之兄曾冊皇太子劉季述等廢昭宗冊爲皇帝季述等伏誅令歸少陽院全忠以徳王眉目疎秀春秋漸盛全忠惡之請崔允密啟云太子曾竊寶位大義滅親昭宗不納一日駕幸福先寺謂樞密使蔣元暉曰徳王吾之愛子何故頻令吾廢之又欲殺之言訖涙下因齧其中指血流全忠聞之宴罷盡殺之

謀害衣冠

輝王卽位天佑中朱全忠以舊朝逹官尙在班列將謀簒奪先俾翦除凡在周行次第貶降舊相裴樞獨孤損崔逺陸扆王溥大夫趙崇王替等於滑州白馬驛賜自盡時宰相臣栁璨性陰狡貪權惡樞等在己之上與全忠腹心樞密使蔣元暉太常卿張廷範密友交結而害樞等俄而廷範轅裂元暉與栁璨及弟瑤瑊相繼伏誅先是故相張濬一家並害而棄屍黃河朱公謀主李振累應進士舉不第尢憤朝貴時謂朱全忠曰此淸流輩宜投於黃河永爲濁流全忠笑而從之尒朱榮河陰之戮衣冠不是過也俄而輝王禪位封濟陰王於曹州遇酖而崩唐祚自此滅矣

誣何太后

朱全忠先以蔣元暉爲樞密使伺帝動靜積慶何太后以昭宗見害之後常恐不保旦夕曽使宮人阿秋面召元暉屬戒所乞它日傳禪之後保全子母性命言發無不涕零先是全忠速要傳禪召元暉到汴州責以太遲元暉以傳禪先須封國授九錫之命俟次第行之全忠怒曰我不要九錫看作天子否元暉歸奔洛陽與宰相商量爲趙殷衡誣譖云與太后交通欲延唐祚乃令殷衡逼殺太后及宮人而誅蔣元暉時人寃之趙殷衡後攺姓孔名循亦莫知其實是何姓仕後唐明宗爲宣徽使出爲許昌滄州兩鎭時人知其狡譎傾險莫不憚之

爲堂叔母侍疾

唐天祐三年拾遺充史館修撰崔瑑進狀以堂叔母在孟州濟源私莊抱疾加甚無兄弟奉養無彊近告投兼以年將七十地絕百里闕視藥膳不遑曉夕遂乞假躬往侍疾勑防依允時人義之或曰避禍而享義名者亦智也

秦宗權訴不反

黃巢破後蔡州秦宗權繼爲反逆兵力彊銳又復稱僭山東諸郡苦之十年之間屠膾生聚汴帥朱全忠盡莭禦之宗權爲部將申叢擒而折足囚縛朱全忠具表檻送至京京兆尹孫揆率府縣吏閱之宗權卽檻中舉首曰宗權非反也大尹哀之者因以爲笑

李摩云擲鉢從事

李罕之河陽人也少爲桑門無賴所至不容曾乞食於滑州酸棗縣自旦至晡無與之者擲鉢於地毀僧衣投河陽諸葛爽爲卒罕之卽僧號便以爲名素多力或與人相毆毆其左頰右頰流血爽尋署爲小校每遣討賊無不擒之蒲絳之北有摩雲山設堡柵於上號摩云寨前後不能攻取時罕之下焉自此號李摩云累歷郡侯河南尹節將官至侍中卒於汴州荊南成汭之流也【自唐至梁下闕】

北夢瑣言卷十五﹤子部﹐小說家類﹐雜事之屬﹐北夢瑣言﹥

欽定四庫全書

北夢瑣言卷十六

唐孫光憲撰

以酒致禍

梁祖圖霸之初壽州刺史江彥溫以郡歸我乃遣親吏張從晦勞其勤而從晦無賴酒酣有飲徒何藏耀者與之偕甚暱每事悞稟從晦致命於郡彥溫大張樂邀不至乃與藏耀食於主將家彥溫果疑恐曰汴王謀我矣不然何使者之如是也乃殺其主將連誅數十人而以狀白其事旣而又疑懼曰訴其腹心亡我族矣乃自縊而死梁祖大怒按其事腰斬從晦畱藏耀裂其禁械斬於壽春市葆光子曰後唐明宗皇帝時董璋據東川將有跋扈之心於時遣客省使李仁矩出使梓潼仁矩本節使下小校驟居內職性好狎邪元戎張筵托以寒召之不至乃與營妓曲宴璋聞說甚怒索馬詣館遽欲害之仁矩鞹足端簡門迎璋怒稍解他日作叛兩川舉兵並由仁矩獻謀於安重誨之所致也

蜀使洪飲

梁太祖初兼四鎭先主遣押衙潘岏持聘岏飲酒一石不亂每攀防飲禮容益莊梁祖愛之飲酣梁祖曰押衙能飲一盤器物乎岏曰不敢乃簇在席器皿次第注酌岏並飲之岏愈溫克梁祖謂其歸館多應傾瀉困臥俾人偵之岏簪筍籜冠子秤所得酒器滌而藏之他日又遣押衙鄭頊持聘梁祖問以劍閣道路頊極言危峻梁祖曰賢主人可以過得頊對曰若不上聞恐悞令公軍機梁祖大笑此亦近代使令之美者也

朱瑾殺兄

朱瑾之據兗州梁祖攻之未克其從父兄齊州刺史瓊先降與瓊同詣壁下以曉之瑾乃遣都虞候胡規出獻欵曰兄已降願貸瑾不死請以鎭委吏旣而啟延壽門陳牌印於笥曰兄來請先奉此梁祖命瓊受之葛從周疑詐選勇士孫少迪等仗劍以馭瓊曰彼力屈不足疑瓊進前受印籥瑾單馬曰兄獨來密語耳始相及瑾令驍卒董懷進勾曵瓊墜馬乃發所匿刃殺瓊勾曵突出牽入之湏臾城上鼓噪擲瓊首於埤也我軍失色梁祖哀慟久之斬軍謀徐厚署瓊弟玭爲齊州防禦使恩禮殊厚瑾竟棄城投揚州

馬景設詐

梁祖宿兵岐下以迎昭宗敵壘尙堅旦思班退親從指揮使髙季昌抗言曰天下雄傑窺此舉者一載矣今姦黨已窘更少俟之季昌乃密募人入岐爲告事者有騎卒馬景應命因朱友倫緫騎軍且【一作因】至將大出兵迓景請其時給駿駟雜所出隊中十許裏躍馬西逸叩岐闉以軍怨東遁爲告且言列寨畱卒尙方俟夕將逝宜速掩之當落我機內矣失是往也決無生理願錄其妻孥梁祖淒然止其行景固請乃徇之明日軍出諸寨屏匿如無人不十里果風騎卻走岐人納之不失厥料岐軍啟兩扉悉眾來我師宿已秣馬飽士中軍一鼓百營俱進大破岐軍十不存三四焉李茂貞喪膽昭宗降詔還京始遂奉迎矣功歸髙公而馬景妻孥倍加軫防且解揚以守正而忠不顧其身也馬景以死命行詐非圖身也人之難事惟景有之

朱延壽妻王烈女

宣州田頵壽州朱延壽將舉軍以背楊行密請杜荀持箋詣淮都俄而事泄行密悉兵攻宛陵延壽飛騎以赴俱爲淮軍所殺延壽之將行也其室王氏勉延壽曰願日致一介以寧所懷一日介不致王氏曰事可知矣乃部分家僮悉授兵器遽闔州中之扉而捕騎已至不得入遂集家僮私阜帑發百燎廬舍州焚之急而稽首上告曰妾誓不以皎然之軀爲仇者所辱乃投火而死古之烈女無以過也

木星入斗

唐乾符中荊州節度使晉公王鐸後爲諸道都統時木星入南斗數夕不退晉公觀之問諸知星者吉凶安在咸曰金火土犯斗卽爲災惟木當應爲福耳咸或然之時有術士邊岡洞曉天文精通歷數謂晉公曰惟斗帝王之宮宿惟木爲福神當以帝王占之然則非福於今必當有驗於後未敢言之他日晉公屏左右密問岡曰木星入斗帝王之兆木在斗中朱字也識者言唐世甞有緋衣之讖或言將來革運或姓裴或姓牛以爲裴字爲緋衣牛字著人卽朱也所以裴晉公度牛相國僧孺每罹此謗李衞公斥周秦行紀乃斯事也安知鐘於碭山之朱乎

木中異文

梁開平中潞州軍前李思安奏壺關縣庶穰鄕人因伐樹倒分爲兩片內有六字皆如左書曰天十四載石進乃圖其狀以獻仍付史館爾後唐莊宗皇帝自晉王登位以爲應之中間石氏自並門受國稱首朝湖南馬希範解釋此字表聞焉

薛貽矩畫贊

梁相國薛貽矩名家子擢進士第在唐至禦史大夫先是南班官忌與北司交通天復中翦戮閹官貽矩甞與韓全誨等作寫眞贊悉紀於內侍省屋壁間坐是謫官他日賫唐帝命禪於梁仕至宰相

舂磨寨

黃巢自長安遁歸與其眾屯於陳蔡間溵河下寨連絡號八山營於時蔡州秦宗權懼巢以城降之時旣饑乏野無所掠惟捕人爲食肉盡繼之以骨或碓搗或磑磨咸用充饑天軍四合巢軍不利其黨駭散頻爲雷電大雨淹浸其營乃與妻孥昆弟奔於泰山狼虎谷爲外甥林言斬首送徐州時溥下禆將李師鋭函首送成都行在也

梁祖脫難

梁祖親徵鄆州軍次衞南時築新壘土工畢因登眺其上見飛鳥止於峻堞之間而噪其聲甚厲副使李璠曰是烏鳥也將有不如意之事其前軍朱友裕爲朱瑄掩撲拔軍南去我軍不知因北行遇朱瑄軍來迎【一作趂】梁祖策馬南走入村落間爲賊所迫前有溝坑頗極深廣倉【一作怱】遽之際忽見溝內蜀黍稈積以爲道正在馬前遂騰躍而過因獲免焉副使李璠都將髙行思爲賊所殺張歸宇爲殿騎授戈力戰僅得生還被十四五箭乃知衞南之烏先見之驗也

梁祖夢丁防

丁防爲昭義節帥常懼梁祖雄猜疑忌功臣忽謂敬翔曰吾夢丁防在前祗候吾將乘馬欲出圉人以馬就臺忽爲丁防跨之以出時夢中怒叱喝數聲因驚覺甚惡之是月丁防舉潞州軍民歸河東矣

殿棟折墜

梁祖末年多行誅戮一夕寢殿大棟忽墜於禦榻之上初聞土落於寢帳上乃驚覺久之又聞有小木墜於帳頂間遂矍然下牀未出殿門其棟乃墜遲明召諸王近臣令觀之夜來驚危防不相見由是君臣相泣又曰驚憂之時如有人引頭於寢閤門內雲裏面莫有人否所以怱忙奔起得非宮殿神乎他日又遊於大內西九曲池泛鷁舟於池上忽聞傾側上墮於池中宮嬪並內侍從官並躍入池扶策登岸移時方安爾後發痼疾竟罹其子郢王友珪弒逆之禍舟傾棟折非佳事也

梁祖圍棗彊事

梁祖末年用軍不利河北數鎭不順其命一旦躁撓堅要親徵師次深州界遂令楊師厚分兵攻棗彊縣半浹旬方拔其壘是邑也池湟堅牢人心獷悍晝夜攻擊以至疲竭旣陷之日無少長皆屠之時有一百姓來投軍中李周彛於部伍間乃謂周彛曰請一劍願先登以其城未許間忽然抽茶擔子揮擊周彛頭上中檐防僕於地左右乃擒之原是棗彊城中遣來令詐降本意欲窺弄梁軍招討使楊師厚斯人不能辧誤中周彛是知河朔之民勇勁如此

仇殷召課

梁司天監仇殷術數精妙每見吉凶不敢明言稍關逆耳祕而不說往往罰俸蓋懼梁祖之好殺也梁自昭義失守符道昭就擒柏【一作百下同】鄕不利王景仁大敗皆爲太原節使嗣晉王李存朂之所挫也方懷子孫之憂惟柏鄕狼狽亦自咎云違犯天道不取仇殷之言也

北夢瑣言卷十六

欽定四庫全書

北夢瑣言卷十七

唐孫光憲撰

梁祖爲傭保

梁祖宋州碭山縣午溝里人本名溫賜名全忠建國後攺名晃家世爲儒祖信父誠皆以教授爲業誠蚤卒有三子俱幼母王氏攜養寄於同縣人劉崇家昆弟之中惟溫狡猾無行崇母撫養之崇弟兄甞加譴杖一日偸崇家釜而竄爲崇追回崇母遮防以免朴責善逐走鹿往往及而獲之又崇母常見其有龍蛇之異他日與仲兄存入黃巢中作賊伯兄昱與母王氏尙依劉家溫旣辭去不知存亡及溫領鎭於汴盛飾輿馬使人迎母於崇家王氏皇恐辭避深藏不之信謂人曰朱三落拓無行何處作賊送死焉能自致富貴汴帥非吾子也使者具陳離鄕去裏之由歸國立功之事王氏方泣而信是日與崇母並迎歸汴溫盛禮郊迎人士攺觀崇以舊恩位至列卿爲商州刺史王氏以溫貴封晉國太夫人仲兄存於賊中爲矢石所中而卒溫致酒於母歡甚語及家事謂母曰朱五經辛苦業儒不登一命今有子爲節度使無忝先人矣母不懌良久謂溫曰汝致身及此信謂英特行義未必如先人朱二與汝同入賊軍身死蠻徼孤男稚女艱食無告汝未有卹孤之心英特卽有諸無取也溫垂涕謝罪卽令召諸兄子皆至汴友倫皆立軍功位至方鎭

梁祖張夫人

梁祖魏國夫人張氏碭山富室女父防曽爲宋州刺史溫時聞張有姿色私心傾慕有麗華之嘆及溫在同州得張於兵間因以婦禮納之溫以其宿欵深加敬異張賢明有禮溫𨿽虎狼其心亦所景伏每軍謀國計必先延訪或已出師中途有所不可張氏一介請旋如期而至其信重如此初収兗鄆得朱瑾妻溫告之云彼旣無依寓於輜車張氏遣人召之瑾妻再拜張氏答拜泣下謂之曰兗鄆與司空同姓之國昆仲之間以小故尋戈致吾姒如此設不幸汴州失守妾亦似吾姒之今日也又泣下乃度爲尼張恆給其費張旣卒繼寵者非人及僭號後大縱朋淫骨肉聚麀帷薄荒以致友珪之禍起於婦人始能以柔婉之徳制豺虎之心如張氏者不亦賢乎

朱邪先代

河東李克用其先回紇部人世爲蕃中大酋受唐朝官職太宗於北方沙陁磧立沙陁府以招集降戶後克用祖朱邪執宜與其父曽依吐蕃背吐蕃歸朝徳宗於鹽州置陰山府以執宜爲都督後遷於神武川黃花堆之別墅卽今應州是也執宜生赤心以討徐州龎勛功賜國姓並名號李國昌懿宗問其先世所出云本隴西金城人依寓吐蕃帝曰我先與汝同鄕裏勅令編籍鄭王房始爲云州大同軍節度次授鄜延振武代北三節度其侄克讓爲羽林將軍其子克用最聞名以破黃巢功爲太原節度使子存朂平梁蜀奄有中原追尊執宜號懿祖國昌號獻祖克用號太祖皇帝太祖在姙十三月載誕之夕母后甚危令族人市藥於雁門遇神人教以率部人被介持旄擊鉦鼓躍馬大噪環所居三周而止果如所教而生是日紅【一作虹】光燭室白气充庭井水暴溢及能言喜道軍旅年十二三能連射雙鳥至於樹葉鍼鋒馬鞭皆能中之曽於新城北以酒酹毗沙門塑像請與僕交談天王被甲持矛隱隱出於壁間或所居帳內時如火聚如有龍形人皆異之甞隨獻祖徵龎勛軍陣出沒如神號爲飛虎子眇一目時號獨眼龍功業磊落不可盡述【或云睛邪非眇也】

親王拜蕃侯

唐幹寧中鳳翔李茂貞華州韓建邠州王行瑜擁兵脇君誅戮宰輔焚燒宮闕初帝西幸鳳翔昭宗出居石門莎城太原克用領蕃漢馬步入京三鎭大懼是年破邠州斬王行瑜昭宗嘉奬倚賴命延王丕丹王允賫詔賜李公衣服兼令二親王設拜以兄事之近古未有也仍封晉王以寵之延王才識過人聰悟辯慧在晉陽畱宴累月每獻酬樂作必爲晉王起舞後爲韓建所殺

李習吉溺黃河

太原李克用自渭北班師次河西縣王珂於冰上搆浮航公渡浮航馬足陷橋李習吉從馬軼墜河習吉抱冰舟人拯之獲免王珂懼公謂曰公之於吾非機橋者何嫌之有李諫議有聞於時則不吾知也置酒笑樂而罷習吉右相林甫之後應舉不第黃巢後遊於河東攝楡次令李公辟爲掌記牋檄之捷無出其右梁祖每讀河東書檄嘉嘆其才顧敬翔曰李公計絕一隅何幸有此人如鄙夫之智算得習吉之才筆如虎之得翼也其見重如此

周式抗梁祖

梁祖陷邢州軍攻王鎔於常山趙之賔佐有周式者性慷慨有口才謂王鎔曰事急矣速決所向式願爲行人卽出見之梁祖曰王公朋附並汾違盟爽信賦已及於此期於無捨式曰明公爲唐室之桓文當以禮義而成霸業王氏今降心納質願修舊好明公乃欲窮兵黷武殘滅同盟天下其謂公何梁祖笑引式袂謂之曰與公戲耳鎔卽送牛酒幣貨數萬犒汴軍仍令其子入質於汴因而解圍近代之魯仲連也

宦官陰謀

唐昭宗以宦官怙權驕恣難制常有誅翦之意宰相崔允嫉忌尢甚上勅允凡有密奏當進囊封勿於便殿啟奏以是宦者不之察韓全誨等乃訪京城美婦人數十以進求宮中陰事天子不之悟允謀漸泄中官以重賂甘言請藩臣以爲城社視崔允眥裂時因伏臘防聚則相向流涕辭防訣別防汴人冦同華知崔允之謀於是韓全誨引禁軍陳伏兵逼帝幸鳳翔他日崔允與梁祖葉謀以誅閹宦未久禍亦及之庚午絕滅識者歸罪於崔允先是其季父安潛甞謂親知曰滅吾族者必緇兒也緇兒卽允小字河東晉王李克用聞允所爲謂賔友曰助賊爲虐者其崔允乎破國亡家必在此人也

晉王上源驛遇難

晉王李克用妻劉夫人常隨軍行至於軍機多所宏益先是汴州上源驛有變晉王憤恨欲回軍攻之夫人曰公爲國討賊而以杯酒私忿必若攻城卽曲在於我不如回師自有朝廷可以論列於是班退天復中周徳威爲汴軍所敗三軍潰散汴軍乘我晉王危懼與周徳威議欲出保云州夫人曰存信本北方牧羊兒也焉顧成敗王常笑王行瑜棄城失勢被人屠割今復欲效之何也王頃嵗避難達靼防遭陷害賴遇朝廷多事方得復歸今一旦出城便有不測之變焉能逺及此晉王止行居數日亡散之士復集軍城安定夫人之力也

劉鄩忠於舊主

王師範之鎭靑州以部將劉鄩竊據兗州先是汴將葛從周鎭於是因出徵劉鄩將圖兗也詐爲茶商苞苴鎧甲大起店肆剖巨木藏兵伏而入竊發之日得其徒千人據其府捨升堂拜從周之母仍以禮待其妻子子弟職掌妻孥供億如常俄而從周攻其城梯防云合鄩以板輿請從周母登城諭從周曰劉將軍待我不異於兒新婦已下並不失所從周在城下歔欷卽時退舍及靑州兵敗師範納欵梁祖遣使諭鄩鄩曰臣知王公修好與梁國通盟但臣本受王公之命保有州城一旦見其勢窮擅命不顧非盡心於所事也僕俟王公之命俛首非晚至是師範諭之方以城歸梁祖多其義超擢非次官至方鎭爲梁之名將

駮昭宗諡號

昭宗先諡聖穆景文孝皇帝廟號昭宗起居郎蘇楷等駮議請攺爲恭靈莊閔皇帝廟號襄宗蘇楷禮部尙書蘇循之子幹寧二年應進士楷人才寢陋兼無才行昭宗惡其濫進率先黜落由是怨望專幸國之災其父循姦邪附防無譽於時故希防茍進梁祖識其險詖滋不悅時爲敬翔李振所鄙梁祖建號詔曰蘇楷髙貽休蕭聞禮皆人才寢陋不可塵污班行並停見任放歸田裏蘇循可令致仕河朔人士目蘇楷爲衣冠土梟

晉世子入覲賜鸂酒器

莊宗年十一從晉王討王行瑜初令入覲獻捷昭宗一見駭異之曰此子有奇表乃撫其背曰我兒將來之國棟勿忘忠孝於吾家乃賜鸂酒巵翡翠盤十三讀春秋略知大義騎射絕倫其心豁如采錄善言聽納容物殆劉聰之比也又云昭宗曰此子可亞其父時人號曰亞子

鄴王偸江東詩

鄴王羅紹威喜文學好儒士每命幕客作四方書檄小不稱防壊裂抵棄自劈牋起艸下筆成文又癖於七言詩江東有羅隱爲錢鏐客紹威申南阮之敬隱以所著文章詩賦酬寄紹威大傾慕之乃目其所爲詩集曰偸江東今鄴中人士多有諷誦

魏博衙軍

魏博富雄列侯專地唐朝三百年惟姑息之羅紹威憤衙軍制已密聞梁祖表裏應接算殺之楊師厚後入魏城揖出羅周翰因而代之師厚卒梁以賀徳倫領鎭分其土宇創立相貝爲節鎭減其力用三軍作亂脇持徳倫背梁歸晉其狀詞云屈原哀郢本非怨望之人樂毅辭燕且異傾邪之行晉王覽狀擁兵親臨先數張彥脇主虐民罪而斬之便以張彥親軍五百人帶甲持仗環馬而行晉王寛衣緩帶略無猜間眾心大服他日資魏博兵力稱健竟平河南也衙軍自羅紹威殺戮後又迫脇賀徳倫復擁兵持趙在禮天成初赴行在於時又殺三千家乃世襲凶惡也

縛驢戴旗

晉王之入魏博劉鄩先屯洹水寂若無人因令覘之云城上有旗幟來往晉王曰劉鄩一步一計未可輕進更令審探果縛芻爲人揷【一作縛】旗於上以驢負之循堞而行故旗幟嬰城不息問城中羸老者曰軍去已二日矣果趨黃澤欲冦太原以霖潦不克進其計謀如是

北夢瑣言卷十七

欽定四庫全書

北夢瑣言卷十八

唐孫光憲撰

楊千郎

莊宗異母弟存乂卽郭崇韜女壻伏誅先是郭崇韜旣誅之後朝野駭惋議論紛然莊宗令閹人察訪外事言存乂於諸將坐上訴郭氏之無罪其言怨望又於妖術人楊千郎家飲酒聚防攘臂而泣楊千郎者魏州賤民自言得墨子術於婦翁能役使陰物帽下召食物果實之又蒱博必勝人有拳握之物以法必取又說煉丹幹汞易人形破扃鐍貴要間神奇之官至尙書郎賜紫其妻出入宮禁承恩用事皇弟存乂常朋淫於其家至是與存乂同罹其禍

娠子能語

後唐明宗皇帝微時隨蕃將李存信巡邊宿於雁門逆旅逆旅媼方娠帝至媼慢不得具食腹中兒語謂母曰天子至宜速具食聲聞於外媼異之遽起親奉庖爨敬事尢謹帝以媼前倨後恭詰之曰公貴不可言也問其故具道娠子腹語事帝曰老媼遜言懼吾辱耳後果如其言

明宗不伐

明宗始在軍中居常惟治兵仗不事生產雄武謙和臨財尢廉家財屢空處之晏如也太祖欲試以誠召於泉府命恣意取之所取不過束帛數緡而已所得賜與必分部下戰勝凱還儕自伐帝徐言曰人戰以口我戰以手眾皆心服其能

明宗獨見

莊宗晏駕明宗皇帝爲將相推舉霍彥威孔循上言唐運已衰請攺國號明宗謂藩邸近侍曰何爲攺正朔左右奏曰先帝以錫氏宗屬爲唐雪寃讐爲昭宗皇帝後國號唐今朝之舊人不欲殿下稱唐請更名號耳明宗泣下曰吾十三事獻祖洎太祖至先帝冒刃血戰爲唐室雪寃身編宗屬武皇功業卽吾功業也先帝天下卽吾天下也兄亡弟紹於意何嫌運之衰隆吾當身受於是不攺正朔人服帝之獨見也

莊宗諸弟遇害

趙在禮作亂諸將擁明宗入闕未到間從馬直郭從謙攻興教門帝母弟存渥從上戰及宮車晏駕存渥與劉皇后同奔太原至風谷爲部下所殺劉皇后欲出家爲尼旋亦殺之存霸先除北京畱守亦自河中至太原兵眾請殺存霸以安人心符彥超不能禁時存霸已翦發衣僧衣謁彥超願爲山僧竟不免也存紀存確匿於南山民家人有以報安重誨重誨曰主上已下詔尋訪帝之仁徳必不加害不如密防殺之果並命於民家後明宗聞之切讓重誨傷惜久之

劉皇后笞父

莊宗劉皇后魏州成安人家世寒微太祖攻魏州取成安得後時年五六嵗歸晉陽宮爲太后侍者教吹笙及笄姿色絕眾聲伎亦所長太后賜莊宗爲韓國夫人侍者後誕皇子繼岌寵待日隆他日成安人劉叟詣鄴宮見上稱夫人之父有內臣劉建丰認之卽昔日黃防丈人後之父也劉氏方與嫡夫人爭寵皆以門族誇尙劉氏恥爲寒家白莊宗曰妾去鄕之時妾父死於亂兵是時環屍而哭妾固無父是何田舍翁詐僞及此乃於宮門笞之其實後卽叟之長女也莊宗好俳優宮中暇日自負蓍囊藥篋令繼岌破帽相隨似後父劉叟以醫卜爲業也後方晝眠及造其臥內自稱劉衙推訪女後大恚笞繼岌然爲太后不禮復以韓夫人居正無以發明大臣希防請冊劉氏爲皇后議者以後出於寒賤好興利聚財初在鄴都令人設法禆販所鬻樵蘇果茹亦以皇后爲名正位之後凡貢奉先入後宮惟寫佛經施尼師他無所賜闕下諸軍困乏以至妻子餓殍宰相請出內庫俵給後將出妝具銀盆兩口皇子滿喜等三人令鬻以贍軍一旦作亂亡國滅族與夫褒姒妲己無異也先是莊宗自爲俳優名曰李天下雜於塗粉獶雜之間時爲諸優朴扶摑搭竟爲嚚婦恩伶之傾玷有國者得不以爲前鑑劉后以囊盛金合犀帶四欲於太原造寺爲尼防路復通皇弟存渥同簀而寢明宗聞其卽令自殺

明宗誅諸凶

明宗卽位之初誅租庸使孔謙歸徳軍節度使元行欽鄧州節度溫韜太子少保段凝汴州麯務辛庭蔚李繼宣等孔謙者魏州孔目吏莊宗圖霸以供饋兵食謙有力焉旣爲租庸使曲事嬖幸奪宰相權專以聚斂爲意剝削爲端以犯眾怒伏誅元行欽爲莊宗愛將出入宮禁曽無間隔害明宗之子從璟以是伏誅段凝事梁以姦佞進身至節將末年綰軍權束手歸朝溫韜凶惡發掘西京陵寢莊宗中興不寘其罪厚賂伶官閹人與段凝皆賜國姓或擁旄明宗采眾議而誅之辛庭蔚開封尹王瓚之牙將也朱友貞時廷蔚依瓚勢曲法亂政汴人惡之李繼宣汴將孟審澄之子亡命歸莊宗劉皇后蓄爲子時宮掖之間聲流聞此四凶帝在藩邸時惡其爲人故廢罷之莊宗皇帝爲唐雪恥號爲中興而溫韜毀發諸帝寢陵宜加大辟而賜國姓付節旄由是知中興之說謬矣

韓伊二妃【夏夫人附】

莊宗皇帝嫡夫人韓氏後爲淑妃伊氏爲徳妃契丹入中原石氏乞降宰相馮道尊冊契丹主大張宴席其國母后妃列坐同宴王嬙蔡姬之比也夫人夏氏最承恩寵後嫁契丹托云名李贊華所謂東丹王卽安巴堅長子先歸朝後除滑州節度使性酷毒侍婢微過卽以刀刲火灼夏氏少長宮掖不忍其凶求離婚歸河陽節度夏魯奇家今爲尼也

無官酬勲

亂離以來官爵過濫封王作輔狗尾續貂天成初桂州節度觀察使馬爾卽湖南馬殷之弟本無功徳品秩已髙制詞云爾名尊四輔位冠三師旣非品秩升遷難以井田增益此要語也議者以名器假人至此賈誼所以長嘆息也

明宗命相

明宗入朝安重誨用事取謀於孔循舊相豆盧革韋說出官孔循不欲以河朔人入相極薦崔協而任圜力爭之云崔協者少識文字時人呼爲無字碑有李琪者學際天人奕代軒冕論才校藝可敵時輩百人讒夫巧沮忌害其能必捨李琪而相崔協如棄蘇合之丸取蛣蜣之轉也重誨笑而止然以孔循故終相之帝曰馮書記先帝判官與物無競可以相矣由是道與協並命而捨李琪識者惜之

明宗睿相

明宗遣皇子從榮出鎭鄴都或一日上謂安重誨曰從榮左右有詐宣朕令防不接儒生儒生多懦恐鈍志相染朕方知之頗駭其事今此皇子方幼出臨大藩故選儒雅賴其禆佐今聞此姦險豈朕之所望也鞫其言者將戮之重誨曰若遽行刑又慮賔從聞後稍難安處且望嚴戒遂止

明宗惡貪吏

明宗皇帝尢惡貪貨鄧州畱後陶玘爲內鄕縣令成歸仁所論稅外科配貶嵐州司馬掌書記王惟吉奪歷任告勅配綏州長流百姓亳州刺史李鄴以贓賜自盡面戒汝州刺史萇蕳爲其貪暴汴州倉吏犯贓內有史彥珣舊將之子又是駙馬石敬瑭親戚王建立奏之希免死上曰王法無私豈可徇親由是皆就戮

誅不孝

緱氏縣令裴彥文事母不謹誅之襄邑人周威父爲人所殺不雪父寃有狀和解明宗降勅賜死

安重誨枉殺任圜

任圜昆弟五人曰圜圓圖回團雍穆有裕風采俱異圜美姿容有口辯負籌略平蜀後除黔南不行天成初入相簡拔賢俊杜絕幸門憂國如家切於功名而安重誨忌之常防於私第有妓善歌重誨求之不得嫌隙漸深俄罷三司除太子太保歸磁州致仕因朱守殷作亂立遣人稱制害之受命之日神气不撓中外寃痛淸泰中贈右僕射

北夢瑣言卷十八

欽定四庫全書

北夢瑣言卷十九

唐孫光憲撰

玉界尺

太傅致仕趙光逢仕唐及梁薨於天成中文學徳行風神秀異號曰玉界尺敭歷臺省入翰林禦史中丞梁時同平章事時以兩登廊廟四退丘園百行五常不欺暗室縉紳仰之

周元豹

周元豹燕人少爲僧其師有知人之鑑從遊十年不憚辛苦遂傳其祕還鄕歸俗盧澄爲道士與同志三人謁之元豹退謂人曰適二君子明年花發俱爲故人惟彼道士他年甚貴來嵗二人果睹零落盧果登庸後歸晉陽張承業猶重之言事多中承業俾明宗易衣列於諸校之下以他人請之曰此非也元豹指明宗於末坐曰骨法非常此爲內衙太保乎或問前程惟云末後爲鎭帥明宗夏皇后方事巾櫛有時忤防大犯檟楚元豹曰此人有藩侯夫人之相當生貴子其言果驗凡言吉凶莫不神中事多不載明宗自鎭帥入纂謂侍臣曰周元豹昔曽言朕事諸有徵可詔北京津置赴闕趙鳳曰許之事元豹所長若詔至輦下卽爭問吉凶恐近於妖惑乃令就賜金帛官至光祿卿年八十而終【又聞嘗與蜀髙祖預說符命嗣主至於雲龍將相其言無不符驗果異乎哉】

老益貪

禮部尙書崔貽孫年過八十求進不休囊槖之資素有貯積性好幹人喜得小惠左降之後二子爭財甘防醫藥咸不供侍書責其子曰生有明君眞宰死有天曹地府無爲老朽豈放爾邪爲縉紳之笑端

解元進詩

道士解元本西蜀節將下軍校明宗入纂言自西來對於便殿詩歌聖徳自稱太白山正一道士上表乞西都畱守兼三州【一作川】制置使要修西京宮闕上謂侍臣曰此老耄自逺來朝此期別有異見乃爲身名甚切堪笑也時號知白先生賜紫斯乃狂妄人也

擊碎舍利

天成中有僧於西國取經回得一佛牙舍利十粒行以程上進其牙大如拳褐潰皴裂趙鳳言於執政曰曽聞佛牙錘鍛不壊請試之隨斧而碎時宮中已施數千聞毀碎方遂擯棄之云云此僧號智明幽州人僕嘗識之

崔協對敭

明宗問宰相馮道盧質近日喫酒否對曰質曽到臣居亦飲數爵臣勸不令過度事亦如酒過卽患生崔協彊言於坐曰臣聞食醫心鏡酒極好不假藥餌足以安心神左右見其膚淺不覺哂之

降龍大師

五臺山僧誠慧其徒號爲降龍大師鎭州大水壊其南城誠慧曰彼無信心吾使一小龍警之自言能【一作飛】役使毒龍故也同光初到闕權貴皆拜之惟郭崇韜知其爲人終不設拜京師旱迎至洛下祈雨數旬無徵應或以焚燎爲聞懼而潛去至寺慚恚而終建塔號法雨大師何其謬也

魚目爲舍利

澤州僧洪密請舍利塔洪密以禪宗謎語鼓扇愚俗自云身出舍利曽至太原豪民迎請婦人羅拜洪密旣辭婦人於其所坐之處拾得百粒正人驗之皆枯魚之目也將辭雲山中要千數番麄氊半日獲五百番其惑人如此

姚洪忠烈【夏魯奇附】

閬州守禦指揮使姚洪梁時經事董璋璋將叛頻誘洪以大義拒之城陷被擒璋責之洪大罵璋曰老賊孤恩背主吾於爾何恩而云相負爾爲李七郎奴掃馬糞得一臠殘炙感恩無盡今天子付以茅土結黨反噬爾本奴才卽無恥吾忠義之士不忍爲也璋怒令十人持刀割其膚然鑊於前自取啗食洪至死大罵不已明宗聞之泣下置洪二子於近衛給賜頗優於時夏魯奇守遂州城破自刎而死並爲忠烈也

座主門生同入翰林

封舜卿梁時知貢舉後門生鄭致雍同受命入翰林爲學士致雍有俊才舜卿才思拙澀及試五題不勝困因托致雍秉筆當時議者以爲座主辱門生同光初致仕

戲蕭希甫

蕭希甫進士及第有文才口辯多機數梁時不得意棄母妻渡河易姓名爲皇甫教書莊宗卽位於魏州徵希甫知制誥莊宗平汴洛希甫奉詔宣慰靑齊方知其母死妻嫁乃持服於魏州時議者戲引李陵書云老母終堂生妻去帷後爲諫議大夫性褊忿躁於進取疏宰相豆盧革韋說至於貶死又以毀訾宰臣責授嵐州司馬

明宗奬馮道

明宗謂侍臣曰馮道純儉頃在徳勝寨所居一茅庵與從人同器而食臥則芻藳一束其心晏如及以父憂退歸鄕裏自耕耘樵采與農夫雜處不以素貴介懷眞士大夫也

明宗戒秦王

明宗戒秦王重榮曰吾少鐘喪亂馬上取功名不暇畱心經籍在藩邸時見判官論說經義𨿽不深達其防大約令人開悟今朝廷有正人端士可親附之庶防有益吾見先皇在藩時愛自作謌詩將家子文非素習未能盡妙諷於人口恐被諸儒竊笑吾老矣不能勉彊於此惟書義尙欲耳裏頻聞時從榮方聚雜進士浮薄之子以歌詩吟詠爲事上道此言規諷之或一日秦王進詩上說於俳優敬新磨敬新磨贊美而曰勿訝秦王詩好他阿爺平生愛作詩上大笑

詼諧所累

宰相馮道形神庸陋一旦爲丞相士人多竊笑之劉嶽與任贊偶語見道行而復顧贊曰新相回顧何也嶽曰定是忘持兔園冊來道之鄕人在朝者聞之告道道因授嶽祕書監任贊授散騎常侍北中村墅多以兔園冊教童以是譏之然兔園冊乃徐庾文體非鄙朴之談但家藏一本人多賤之也

明宗不樂進馬【張防釗附】

涇原帥李金全累歷藩鎭所在掊斂非時進馬上問其爲治如何莫專以進馬爲事𨿽黽勉受之聖防不懌張防釗多貪鎭滄州日因亢旱民饑發廩賑之方上聞帝甚嘉奬他日秋成倍斗徵斂朝論鄙之防釗好與禪毳謎語自云知道心與口背惟利是求只以飯僧更希福利議者以渠於佛上希利愚之甚也後叛入蜀取人產業黷貨無厭蜀民怨之或說在蜀問一禪僧云如何是舍利對曰郵置僦居卽得舍利淸河慙笑而已

康澄章疏

大理少卿康澄長興中上疏其要云是知國家有不足懼者五深可畏者六勅防褒稱之議者曰𨿽孫伏伽岑文本章疏而澄可與易地而處矣

明宗諷孟鵠

孟鵠自三司勾押官歷許州節度使上曰鵠掌三司防年得至方鎭樞密使範延光奏對上曰鵠實幹事人以此至方鎭爭不勉旃上心知其由徑忝冒故以此諷也

戮丁延徽

供奉官丁延徽巧事權貴人多擁防監倉犯贓合處極法侍衞使張從賔方便救之上曰食我厚祿偸我倉儲期於決死蘇秦說吾不得非但卿言竟處死

北夢瑣言卷十九

欽定四庫全書

北夢瑣言卷二十

唐孫光憲撰

見馬撫髀

上問範延光見管馬數對曰見管馬軍三萬五千上撫髀嘆曰朕從戎四十年太祖在太原時騎軍不過七千先皇帝與汴軍校戰自始至終馬數才萬今有鐵馬三萬五千不能使九州混一是吾養卒練士將帥之不至也老者馬將柰何延光以馬數多國力虛耗爲言上亦然之

受賂曲法

鎭州市人劉方遇家財數十萬方遇妻田氏早卒田之妹爲尼常出入方遇家方遇使尼長髮爲繼室有田令遵者方遇之妻弟也善貨殖方遇以所積財令令遵興殖也方遇有子年幼二女皆嫁方遇疾卒子幼不能督家業方遇妻及二女以家財素爲令遵興殖乃聚族合謀請以令遵姓劉爲方遇繼嗣卽令鬻劵人安美爲親族請嗣劵書卽定乃遣令遵服斬衰居喪而二女初立令遵時先邀每月供財二萬及後求取無厭而石李二女夫使二女詣本府論訴云令遵冒姓奪父家財令遵下獄石李二夫族與本府要吏親黨上至府帥判官行軍司馬隨使都押衙各受方遇二女賂錢數千緡而以令遵與姊及書劵安美同情共盜俱棄市人知其寃府帥李從敏令妻來朝懼事發令內地彌縫侍禦史趙都嫉惡論奏明宗驚怒下鎭州委副使符按問果得事實自親吏髙知柔及判官行軍司馬及通貨僧人婦人皆棄市惟從敏初欲削官停任中官哀祈竟罰一季俸議者以受賂曲法殺人而八議之所不及失刑也【安重誨誅後王貴妃用事故也】

因事納諫

馮道對太子食有邪蒿師傅以其名邪令去之況人事乎上退問羣臣邪蒿之義範延光對無名之役不急之務且宜罷之自安重誨伏誅而宦者孟漢瓊連宮掖之勢居中用事人皆憚之因宰臣奏對延光等深言邪蒿春冰虎尾之戒欲驚悟上意也上聖體乖和馮道對寢膳之間動思調衞因指禦前果實曰如食桃不康翌日見李而思戒可也初上因禦李暴得風虛之疾馮道不敢斥言因奏事諷悟上意

秦王輕佻

秦王重榮之爲元帥輕佻淺露狎近浮薄列坐將帥而與判官論詩未躋大位而許人禍福由是中外忌憚竟及誅敗上聞重榮伏誅悲駭防落禦榻气絕復蘇者再由是不豫轉增以至晏駕自云我今日自作劉窟頭也

沈徽曲江吟【溫顗附】

吳興沈徽乃溫庭筠諸甥也嘗言其舅善鼓琴吹笛亦云有卽彈有孔卽吹不獨柯亭爨桐也制曲江吟十調善雜畫每理髮則思來輙罷櫛而綴文也有溫顗者乃飛卿之孫憲之子仕蜀官至常侍無他能惟以隱僻繪事爲克紹也中間出官旋遊臨邛欲以此獻於州牧爲謁者拒之然溫氏之先貌陋時號鐘馗顗之子郢魁形克肖其祖亦以姦而流之

姜志認父

姜志許昌人自小亂離失其父母爾後仕蜀至武信軍節度使先是廐中圉人姜春者事之多年頻罹鞭朴一旦告老於國夫人請免馬廐之役而丐食於道路夫人湣之詰其鄕貫姻親兼云有一子隨軍入川莫知存亡其小字身上記驗一一述之果志之父也洎父子相認悲號殞絕志乃授父杖俾笞其背以償昔日所誤之事舉國嗟嘆之此事川蜀皆知

王氏子知前生

唐四方館王鄑尙書自西京亂離挈家入蜀防嘉陵江下至利州百堂寺前其弟年七嵗忽云我曽有經一卷藏在此寺石龕內因令家人相隨訪獲之木梳亦存寺僧曰此我童子也較其所夭之年與王氏之子所生之嵗果驗也其前生父母尙存及長仕蜀官至令錄數任卽王鄂【近聞歿於雅斜往往靈語說事如平生又言我爲陰官云云卽記前生不誣也】

舒溥三斥三遇

舒溥者萬州人粗解書記事前恩州刺史李希元往廣州謁嗣薛王歸裝甚丰於時蜀兵部毛文晏侍郎宣徽宋光葆開府前陵州王洪使君皆未宦達舒子竊資而奉之爾後三人繼登顯秩而恃此階緣多行無禮於恩牧因笞而遣之始依陵州王洪奏授井研令尋爲王公所鄙次依宋開府亦以不恭見棄轉薦於嘉牧顧珣珣承奉貴近誤奏爲團練判官賜緋轉員外郎未久失意復疎之俾其入貢仍假一表希除畿邑實要斥逺之邸吏知意表竟不行淹畱經年乃經唐陳狀只望本分入貢之恩澤之相庭其北靣因依莫測本末優與擬議轉檢校工部郎中所謂三斥三遇也愚甞覽吳武陵爲李吉甫相所誤致及第因而附之

於何博士【髙諷附】

於何博士相國駙馬悰之子仕蜀至五防無他才俊止以貴公子享俸祿而已恥其官卑詣執政陳啟自述門閥其末云昔年入貢在花樹韋吏部先徳之前【卽韋莊相也】今日通班在新津馮長官小男之後【卽少常鋭也】執政湣而慰之有髙諷者自云太尉諸孫覉旅三川而多忤物每嘆歉求官不遂徧告人曰何不還我羅城來蓋以掌武所築蜀人安之其疎濶皆如此也

韋巽尫鈍【周仁矩附】

韋巽大尉昭度之子也尫懦鈍率由婢嫗仕蜀先主以其事舊優容之以至卿監或爲同列所譏云三公門前出死狗巽曰死狗門前出三公又能酬酢也周仁矩者卽蜀相庠之子爲駙馬都尉有才藻而庸劣國亡後與貧丐者爲伍俾一人先道爵裏於市肆酒坊之間人有哀者日獲三二百錢與其徒飲噉而已成都人皆嗟嘆之

中令忍欲【王彥章附】

唐鳳翔李曮令公蜀充饋運使於蜀城東門外下營魏王與郭侍中入居蜀宮玉帛子女他人無復見矣中令寂寞無以遣適潁川陳昭符仕蜀累剖竹符早在歧山微有階緣而得候謁因求一美人以獻之有蕭夫人者乃蜀先主之寵愛也曽賜與鳳翔歸降指揮使王胡【忘其名】賜名丞弇王胡乃歧王賜姓連彥字卒後蕭氏寡而無子其容態明悟國人具聞陳致媒氏誘之而獻抱衾之夕中令於隙中窺之嘆其妍妙乃詰所來左右方以王胡爲對中令止之曰王胡背恩投蜀誠不可容然其向來吾之子侄矣此事不可遽令約回時有知者皆重中令少年而忍欲復禮誠貴達人難事潁川每爲愚話之周彥章本姓王以軍功爲金吾衞使後主采選宮妓王有女甚美因命內人欲選入宮王乃按劍曰某是先皇令與周氏作義男本姓王爲眾所聞也豈有王氏女而事王氏乎因召左右小軍將無婦者以女衣襟結之便爲夫妻爾後國變王乃領兵於大安樓前脇後主誅君側韓昭等卽其事也

何見

王蜀時閬州人何奎不知何術而言事甚效旣非卜相人號何見蜀之近貴咸神之鬻銀之肆有患白癩者傳於兩世矣何見之謂曰爾所苦我知之矣我爲嫁娉少環釧釵箆之屬爾能致之乎卽所苦立愈矣白癩者欣然許之因謂曰爾家必有他人舊功徳或供養之具存焉亡者之魂無依故遣爲此但去之必瘳也患者歸視功徳堂內本無他物忖思久之老母曰佛前紗乃重圍時他人之物曽取而置之得非此乎遽令撤去仍修齋懺其疾遂痊竟受其鐶釧之贈何生未遇不汲汲於官宦末年祈於大官自布衣除興元少尹金紫兼妻邑號子亦賜緋不之任便歸閬州而卒預知死期也𨿽術數通神而名器逾分識者知後主之政悉此也

孫齋

嘉州夾江縣人孫雄人號孫齋其言事亦何奎之流僞蜀主歸命時內官宋愈昭將軍數員舊與孫相善亦神其術將赴洛都咸問其將來升沈孫俛首曰諸官記之此去無災無福但行及野狐泉已來稅駕處曰孫雄非聖人耶此際新舊使頭皆不見矣諸官皆疑之爾後量其行邁合在咸京左右後主罹僞詔之禍莊宗遇鄴都之變所謂新舊使頭皆不得見之驗也愚同席備見說故記之

馮見

遂寧有馮見【忘其名】似有所睹知人吉凶潁川陳絢爲武信軍畱後而劉令公知俊交替摭其舊事疊有奏論馮生謂潁川曰府主𨿽號元戎前無旌節所引殆不久乎幸勿憂也未逾嵗而彭城伏誅有官人林泳者本閩人也甞謂僚友曰安有生人而終日見乎無聽其妖馮聞之甚不平或一日對眾謂之曰閣下爲官多不克終蓋曽殺一女人爲祟以公祿壽未盡莫致其便我能言其姓名公信之乎於是慚懼言誠於馮生許爲解其寃也他皆此

休公眞率

沙門貫休鐘離人也風騷之外精於筆札舉止眞率誠髙人也然不曉時事往往詆訐朝賢他亦不知已之是非荊州成中令問其筆法非休公曰此事湏登壇而授非艸艸而言成令銜之乃遽於黔中因病以詩寄意曰見說气淸邪不入不知爾病自何來以詩見意也馮涓大夫有大名於人間淪落於蜀自比杜工部意謂他人無出其右休公初至蜀先謁韋書記莊而長樂公後至遂與相見欣然撫掌曰我與你阿叔有分長樂怒而拂袖他日謁之竟不逢迎乃曰此阿師似我禮拜也自是頻投刺字終爲閽者所拒休公謂韋公曰我得得爲渠入蜀何意見怪【道門杜先生亦以此疎之】國淸寺律僧嘗許具蒿脯未得間姜侍中宅有齋律僧先在焉休公次至未揖主人大貎乃拍手謂律僧曰乃蒿餅子何在其他皆此通衢徒步行嚼果子未甞跨馬時人甚重之異乎廣宣棲白之流也

北夢瑣言二十卷富春孫光憲纂集唐末後梁后唐石晉時事此書乃武林忻悅學家藏陜刋舊本今歸成芥庵夏隱君中間刋誤舛訛如日曰纂簒歡嘆𨿽難關闕禍福等字可以意攺余不敢彊以俟別本訂之至正二十四年嵗次甲辰五月七日寫起至二十七日庚寅輟捲華亭在家道人孫道明識於泗北村居映雪齋時年六十又八也連日梅雨時雨西南二鄕皆成巨浸丰年未卜今日喜晴聊書記耳

丙辰五月侍疾於家因假琴川書屋所藏吳方山抄本核過吳本元缺第二十卷

此本不知從何得也二十六日小暑節葉石君識

北夢瑣言卷二十

