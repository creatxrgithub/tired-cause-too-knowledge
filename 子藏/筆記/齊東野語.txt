

齊東野語

宋周密

○自序

余世爲齊人﹐居歷山下﹐或居華不注之陽。五世祖同州府君而上﹐種學績文﹐代有聞人。曾大父扈蹕南來﹐受髙皇帝特知﹐徧歷三院﹐徑躋中司。泰﹑禧之間﹐大父從屬車﹐外大父掌帝制。朝野之故﹐耳聞目接﹐歲編日紀﹐可信不誣。我先君博極羣書﹐習聞臺閣舊事﹐每對客語﹐音吐洪暢﹐糸麗糸麗不得休。坐人傾聳敬嘆﹐知爲故家文獻也。余齠侍膝下﹐竊剽緒餘﹐已有敍次。意嘗疑某事與世俗之言殊﹐某事與國史之論異。他日﹐過庭質之﹐先子出曾大父﹑大父手澤數十大帙示之曰「某事然也。」又出外大父日錄及諸老雜書示之曰「某事與若祖所記同﹐然也。其世俗之言殊﹐傳訛也﹔國史之論異﹐私意也。小子識之。」又曰「定﹑哀多微詞﹐有所辟也。牛﹑李有異議﹐有所黨也。愛憎一衰﹐論議乃公。國史凡幾修﹐是非凡幾易﹐而吾家乘不可刪也﹐小子識之。」氵存遭多故﹐遺編鉅帙﹐悉皆散亡。老病日至﹐忽忽漫不省憶爲大恨。閒居追念得一二於十百﹐懼復墜逸爲先人羞。乃參之史傳諸書﹐博以近聞脞說﹐務求事之實﹐不計言之野也。異時展余捲者﹐噱曰「野哉言乎﹐子眞齊人也。」余對曰「客知言哉﹗余故齊﹐欲不齊不可。𨿽然﹐余何言哉﹖何言﹐亦言也﹐無所言也﹐無所不言﹐烏乎言。」客大笑﹐吾因以名其書。歷山周密公謹父書。

●卷一

○孝宗聖政

阜陵天縱睿聖﹐英武果斷﹐古今之所鮮儷。聖政彰彰者﹐備載金匱玉牒之書﹐嘗得以竊窺之矣。其或一時史臣有所避忌﹐采訪遺落﹐失於紀載者﹐不一而足。玆以先世見聞﹐及當時諸公之所記錄數事﹐謹書於此。庶乎美盛徳之形容﹐備良史之采錄云。

帝嘗禁諸司官非時會合﹐以其族談不修職業故也。李安國爲郎官﹐一日﹐有薦術士至﹐部中同省﹐因會集言命。翼日﹐禦批問故﹐同省窘甚﹐咸欲飾辭自解。安國獨曰「以實告﹐其過小﹔爲欺﹐其罪大。」因援魯肅簡市飲故事﹐引咎以聞﹐同省從之。旣而事寢不行﹐越三日﹐李遂除吏部侍郎。

李處全嘗論匠監韓玉﹐玉乃廟堂客也。凡三疏。而玉亦以處全請托私書爲言。上旣重違臺論﹐且以忌器﹐遂令玉補外﹐旣而與祠。而玉畱北闕﹐作書投匭﹐訴匠簿張權譖己。密院不敢納﹐遂潛入關﹐伏闕投之。上就書批云「韓玉曾任卿監﹐理當靖共﹐乃敢伏闕﹐妄有陳訴﹐鼓惑眾聽﹐漸不可長﹐可送潭州居住。」

女眞使烏林答天錫到闕﹐要上降榻問金主起居。贍軍酒官丁逢上書乞斬之﹐卽日引對﹐遂極論前侍禦李處全及故諫議大夫單時貪污事。卽與攺命入官﹐升擢差遣。

舊法﹐未經任人﹐不許堂差。時相欲示私恩﹐則取部闕而堂除之。上知其故﹐遂令根刷姓名進呈。降旨云「宰執當守法度﹐以正百官。梁克家違戾差過員數最多﹐候服闋日落職﹔曾懷可降觀文殿學士。

丁婁明之子﹐常任明州ヘ。以舊學之故﹐力附曾覿。其後﹐魏王出判明州﹐尢暱近之。旣而入奏﹐與之求貼職。上批答云「朕於吾子無所愛。第爵祿天下之公器﹐不可私也。」未幾﹐臺臣論罷之。

程泰之以天官兼經筵﹐進講《禹貢》﹐闕文疑義﹐疏說甚詳﹐且多引外國幽奧地理。上頗厭之﹐宣諭宰執云「《六經》斷簡﹐闕疑可也﹐何必彊爲之說﹖且地理旣非親歷﹐𨿽聖賢有所不知﹐朕殊不曉其說。想其治銓曹亦如此也。」旣而補外。

庚子九月﹐上宣諭宰執云「已指揮閣門﹐令今後常朝﹐宰臣免宣名﹐他朝會則否。」且云「朕記得老蘇議論﹐贊儀之臣﹐呼名如胥吏﹐非禮貌之意也。」

上一日與宰執言「伯圭不甚教子﹐各使之治生﹐何以爲淸白之傳﹖且其下尙有三弟﹐若皆作郡﹐則近地州郡皆自家占了﹐何以用人﹖莫若以髙爵厚祿﹐使之就閒可也。」趙丞相贊曰「凡好事﹐古所難者﹐盡出陛下之意﹐臣等略無萬一可以補助。」後秀邸諸子弟﹐悉歸班焉。

辛丑六月﹐臨安士人以不預補試﹐羣詣臺諫宅陳詞。臺諫畏其勢﹐以好語諭之。是夜﹐集吏部侍郎鄭丙之門﹐詬罵無禮。或疑京尹王宣子怒丙﹐激使然也。鄭遂徙家避之。次日入奏﹐待罪乞去。上已密知其故﹐遂批出﹕「鄭丙無罪可待。令臨安府將爲首作鬧人重作行遣。」旣而宣子頗回護之﹐上怒云「設使鄭丙容私﹐自當訟之朝廷﹐安可無禮如此。若不得爲首人﹐王佐亦當坐罪。」且令宰執宣諭。宣子越一日奏﹐勘到作鬧士人府學生員丁如植爲首﹐其次許斗權﹑羅。禦批並編管鄰州﹐如植仍杖八十科斷。

嘗秋旱﹐上問執政﹕「禱雨於天地宗廟社稷﹐合用牲否﹖」周益公奏﹕「止用酒脯﹑幣帛。」上曰「《云漢》詩云﹕『靡神不舉﹐靡愛斯牲。』則是合用牲矣。可更與禮官等考訂之。」

淳熙九年﹐明堂大禮﹐以曾覿爲鹵簿使﹐李彥穎頓遞使。習儀之際﹐曾以李爲參預﹐漫爾遜之居前。李以五使有序﹐毅然不敢當者久之。在列悉以顧忌﹐皆不敢有所決擇。太常寺禮直官某人者﹐忽進曰「參政﹑宰執也﹐觀瞻所系﹐開府之遜良是。」徑揖李以前。時曾方有盛眷﹐翌日入其事。上默然久之曰「朕幾誤矣﹗」卽日批出﹕「李彥穎攺充鹵簿使﹐伯圭充頓遞使﹐禮直官某人﹐特轉一官。」其攺過不吝﹐蓋如此云。

淳熙中﹐張說頗用事﹐爲都承旨。一日﹐奏欲置酒延眾侍從。上許之﹐且曰「當致酒肴爲汝助。」說拜謝。退而約客﹐客至期畢集﹐獨兵部侍郎陳良不至﹐說殊不平。已而﹐中使以上樽珍膳至﹐說爲表謝﹐因附奏﹕「臣嘗奉旨而後敢集客﹐陳良獨不至﹐是違聖意也。」旣奏﹐上忽顧小黃門言「張說會未散否﹖」對曰「彼旣取旨召客﹐當必卜夜。」乃命再賜。說大喜﹐復附奏﹕「臣再三速良﹐迄不肯來。」夜漏將止﹐忽報中批陳良除諫議大夫。坐客方盡歡﹐聞之﹐憮然而罷。其用人也又如此。

上聖孝出於天性。居髙宗喪﹐百日後﹐尙食進素膳﹐毀瘠特甚。吳夫人者﹐潛邸舊人也﹐屢以過損爲言﹐上堅不從。一日﹐密諭尙食內侍云「官家食素多時﹐甚覺淸瘦﹐汝輩可自作商量。」於是密令苑中﹐以雞汁等雜之素饌中以進。上食之覺異﹐詢所以然。內侍恐甚﹐以實告。上大怒﹐卽欲見之施行。皇太后聞之﹐亟過宮力解之。乃出吳夫人於外﹐內侍等罷職有差。

○溫泉寒火

邵康節曰「世有溫泉﹐而無寒火。」昭徳晁氏解云「陰能順陽﹐而陽不能順陰也。水爲火爨﹐則沸而熟物﹔火爲水沃﹐則滅矣。」晉紀瞻舉秀才﹐陸機策之曰「陰陽不調﹐則大數不得不否﹔一气偏廢﹐則萬物不能獨成。今有溫泉﹐而無寒火﹐其故何也﹖」白虎殿諸儒講論﹐班固纂爲《白虎通》《五行篇》亦曰「有溫水﹐無寒火。」

然今湯泉﹐往往有之。如驪山﹑尉氏﹑駱谷﹑汝水﹑黃山﹑佛迹﹑匡廬﹑閩中等處﹐皆表表在人耳目。坡詩云「自憐耳目隘﹐未測陰陽故。郁攸火山烈﹐沸湯泉注。安能長魚鱉﹐僅可尋狐兔。」朱氏晦庵詩云「誰然丹黃焰﹐爨此玉池水。」蓋或爲溫泉之下﹐必有硫黃﹑礬石故耳。獨未見所謂寒火。

按《西京雜記》載董仲舒曰「水極陰而有溫泉﹐火至陽而有涼焰。」又《抱朴子》曰「水主純冷﹐而有溫谷之湯泉﹔火體宜熾﹐而有蕭丘之寒焰。」又劉子《從化篇》曰「水性宜冷﹐而有華陽溫泉﹐猶曰泉冷﹐冷者多也。火性宜熱﹐而有蕭丘寒焰﹐猶曰火熱﹐熱者多也。」然則寒火亦有之矣﹐特以耳目所未及﹐故以爲無耳。

○段幹木

《唐書﹖宗室世系表敍》云「李耳﹐字伯陽﹐一字聃。其後有李宗者﹐魏封於段﹐爲幹木大夫。」按《史記》﹐聃之子宗﹐爲魏將﹐封於段幹。《抱朴子》亦云「伯陽有子名宗﹐仕魏有功﹐封於段幹。」審此﹐段幹乃邑名耳。

然《孟子》有段幹木﹐《列子》有段幹生﹐《史記﹖魏世家》有段幹子﹐《田敬仲世家》有段幹朋﹐《戰國策》有段幹綸﹑段幹崇﹑段幹越人。意者﹐因邑以爲姓﹔故木與朋﹐綸與崇﹑越人﹐皆其名﹐而子與生﹐則男子之通稱耳。《風俗通﹖姓氏注》以爲姓段名幹木﹐恐或失之。

蓋戰國時﹐自有段規。疑段與段幹自別。若如《唐史》之說﹐則段幹木姓李名宗﹐爲魏將有功﹐封於段幹。若如史遷﹑葛洪之言﹐則段幹木之賢﹐魏侯所以師而敬之者﹐恐別一入耳。姑書其說﹐以俟博識者訂之。

○表答用先世語

文正範公《嶽陽樓記》有云「先天下之憂而憂﹐後天下之樂而樂。」其後東坡行忠宣公辭免批答﹐徑用此語云「吾聞之乃烈考曰﹕『君子先天下之憂而憂﹐後天下之樂而樂。』𨿽聖人復起﹐不易斯言。卿將書之紳﹐銘之盤盂﹐以爲一言而可以終身行之者歟﹗則今玆爰立之命﹐乃所以委重投艱而已﹐又何辭乎﹖」其後忠宣上遺表﹐亦用之云「蓋嘗先天下之憂﹐期不負聖人之學。此先臣所以教子﹐而微臣所以事君。」此又述批答之意﹐亦前所未見也。

○蜜章密章

密章二字﹐見《晉書》山濤等傳﹐然其義殊不能深曉。自唐以來﹐文士多用之。近世若洪舜兪行《喬行簡贈祖母制》﹐亦云「欲報食飴之徳﹐可稽制蜜之章。」蜜字皆從虫。相傳謂贈典旣不刻印﹐而以蠟爲之。蜜卽蠟﹐所以謂之蜜章。然劉禹錫爲《杜司徒謝追贈表》云「紫書忽降於九重﹐密印加榮於後夜。」《李國長神道碑》云「煌煌密章﹐肅肅終言。」《王崇述神道碑》云「沒代流慶﹐密章下賁。」宋祁《孫謚議》云「密章加等﹐昭飾下泉。」又《祭文》云「卹恩告第﹐蹄書密章。」密字乃並從山﹐莫知其義爲孰是。豈古字可通用乎﹖或他別有所出也。

○三蘇不取孔明

老泉《權書﹖彊弱篇》云「管仲曰﹕『攻堅則瑕者堅﹐攻瑕則堅者瑕。』嗚呼﹗不從其瑕而攻之﹐天下皆彊敵也。漢髙帝所憂在項籍﹐而先取九江﹑取魏﹑取代﹑取趙﹑取齊﹑然後取籍。秦之憂在六國﹐蜀最僻﹑最小﹐最先取﹔楚最彊﹐最後取。諸葛孔明一出其兵﹐乃與魏氏角﹐其亡宜也。」又論曰「古之取天下者﹐常先圖所守。諸葛孔明棄荊州取西蜀﹐吾知其無能爲也。」

東坡論曰「取之以仁義﹐守之以仁義者﹐周也﹔取之以詐力﹐守之以詐力者﹐秦也。以秦之所以取取之﹐以周之所以守守之者﹐漢也。仁義詐力雜用以取天下者﹐此孔明之所以失也。孔明之所恃以勝者﹐獨以其區區之忠信﹐有以激天下之心耳。劉表之喪﹐先主在荊州﹐孔明欲襲殺其孤﹐先主不忍也。其後﹐劉璋以好逆之至蜀﹐不數月﹐扼其吭﹑拊其背而奪之國﹐此其與曹操異者幾希矣﹗乃治兵振旅﹐爲仁義之師﹐長驅東向﹐而欲天下向應﹐蓋亦難矣。」

潁濱論曰「劉備棄荊州而入蜀﹐則非其地﹔用諸葛孔明治國之才﹐而當紛紛之衝﹐則非其將﹔不忍忿忿之气以攻人﹐則是其气不足尙也。」其說蓋用陳壽所謂「應變將略﹐非其所長」之語耳。𨿽然﹐孔明豈可少哉﹗

○詩用史論

劉貢父《詠史》詩云「自古邊功緣底事﹐多因嬖幸欲封侯﹐不如直與黃金印﹐惜取沙場萬髑髏。」其意蓋指當時王韶﹑李憲輩耳。而其說則出於溫公論李廣利曰「武帝欲侯寵姬李氏﹐而使廣利將兵伐宛。其意以爲非有功不侯﹐不欲負髙帝之約也。夫軍旅大事﹐國之安危﹐民之生死系焉。苟爲不擇賢愚﹐欲徼幸咫尺之功﹐藉以爲名﹐而私其所愛﹐不若無功而侯之爲愈也。然則武帝有見於封國﹐無見於置將﹐謂之能守先帝之約﹐臣曰過矣﹗」蓋全用之。

然胡明仲論畱侯則云「善乎﹐子房之能納說也。不先事而彊聒﹐不後事而失機。不問則不言﹐有言則必當其可。故聽之易﹐而用不難也。評者曰﹕『漢業存亡在俯仰間﹐而畱侯於此每從容焉。諸侯失固陵之期﹐始分信﹑越之地﹔復道見沙中之聚﹐始言雍齒之侯。』善言子房矣。」此論全用荊公詩﹕「漢業存亡俯仰中﹐畱侯於此每從容﹐固陵始議韓﹑彭地﹐復道方圖雍齒封。」此則史論用詩也。

近世劉潛夫詩云「身屬嫖姚性命輕﹐君看一蟻尙貪生。無因喚取談兵者﹐來此橋邊聽哭聲。」而東坡《諫用兵之疏》云「且夫戰勝之後﹐陛下可得而知者﹐凱旋捷奏﹐拜表稱賀﹐赫然耳目之觀矣。至於遠方之民﹐肝腦塗於白刃﹐筋骨絕於饋餉﹐流離破產﹐鬻賣男女﹐薰眼折臂﹐自經之狀﹐陛下必不得而見也。慈父孝子﹐孤臣寡婦之哭聲﹐陛下必不得而聞也。」其意亦出此。

馮必大詩云「亭長何曾識帝王﹐入關便解約三章。只消一勺淸冷水﹐冷卻秦鍋百沸湯。」亦用黃公度《漢髙祖論》曰「傷弓之鳥驚曲木﹐挽萬石之弓以射之﹐寧無所懼﹔奔渴之牛急濁泥﹐飲以淸冷之水﹐寧無所喜。項驚天下以弓﹐而帝飲天下以水。」

葉紹翁詩云「殿號長秋花寂寂﹐臺名思子艸茫茫﹔尙無人世團樂﹐枉認蓬萊作帝鄕。」亦出於林少穎《武帝論》云「武帝好長生不死之術﹐聚方士於京師﹐由是禱祠之俗興﹐以成巫蠱之禍。陽邑﹑朱昌二公主俱以此誅﹐而皇后﹑太子亦皆不免。其始也﹐欲求長生不死之術而不可得﹐徒使敗亡之禍橫及骨肉﹐可笑也。」

錢舜選詩云「項羽天資自不仁﹐那堪亞父作謀臣。鴻門若遂樽前計﹐又一商君又一秦。」亦祖陳傅良之論羽云「羽之戮子嬰﹑弒義帝﹑斬彭生﹐坑秦二十萬眾﹐亞父獨不當試曉之邪﹖使楚果亡漢﹐則羽又一秦﹐增又一商鞅也。」

此類甚多﹐不暇枚舉﹐豈所謂脫胎者耶﹖

○漢租最輕

自井田之法廢﹐賦名日繁﹐民幾不聊生。余嘗夷考﹐在昔獨兩漢爲最輕﹐非惟後世不可及﹐𨿽三代亦所不及焉。自髙﹑惠以來﹐十五稅一。文帝再行賜半租之令﹐二年﹑十二年﹐至十三年﹐乃盡除而不收。景帝元年﹐亦嘗賜半租﹐至明年﹐乃三十而稅一﹐卽所謂半租耳。蓋先是十五稅一﹐則三十合徵其二﹐今乃止稅其一﹐乃所謂半租之制也。自是之後﹐守之不易。故光武詔曰「頃者﹐師旅未解﹐故行什一之稅。今糧儲差積﹐其令三十稅一﹐如舊制。」是知三十稅一﹐漢家經常之制也。

以武帝南徵北伐﹐東巡西幸﹐奢靡無度﹐大司農告竭。當時言利者析秋毫﹐至於賣爵﹑更幣﹑算車船﹑租六畜﹑告緡﹑均輸﹑鹽鐵﹑榷酤﹐凡可以佐用者﹐一孔不遺。獨於田租﹐不敢增益。

𨿽至季世﹐此意未泯。田有災害﹐吏趣其租﹐於定國以是報罷﹔用度不足﹐奏請增賦﹐翟方進以是受責。重之以災傷免租﹝始元二﹐本始三﹐建始元﹑元康二﹐初元元﹐鴻嘉四﹞。初郡無稅﹝《食貨志》﹞﹐行軍勞苦者給復﹝髙二年﹞﹐陂﹑湖﹑園﹑池假貧民者勿租賦﹝初元元年﹞。又至於卽位免﹐祥瑞免﹐行幸免﹝文帝三。武帝元封元﹑四年﹑五年﹐永始四﹐天漢三﹐宣帝神爵元﹐元帝初元四﹞﹐民資不滿三萬免﹝平帝元始二年﹞。而逋租之民﹐又時貸焉﹐何與民之多耶﹗此三代而下﹐享國所以獨久者﹐蓋有以也。

○眞西山

眞文忠公﹐建寧府浦城縣人﹐起自白屋。先是﹐有道人於山間結庵﹐煉丹將成。忽一日入定﹐語童子曰「我去後﹐或十日﹑五日卽還﹐謹勿輕動我屋子。」後數日﹐忽有扣門者﹐童子語以師出未還。其人曰「我知汝師久矣。今已爲冥司所錄﹐不可歸。畱之無益﹐徒臭腐耳。」童子村朴﹐不悟爲魔﹐遂舉而焚之。道者旋歸﹐已無及。繞庵呼號云「我在何處﹖」如此月餘不絕聲﹐鄕落爲之不安。適有老僧聞其說﹐厲聲答之曰「你說尋『我』﹐你卻是誰﹖」於是其聲乃絕。時眞母方娠﹐忽見道者入室﹐遂產西山。幼﹐穎悟絕人。家貧﹐無從得書﹐往往假之他人及剽學裏儒﹐爲舉子業。未幾登第﹐初任爲延平郡掾。

時倪文節喜獎借後進﹐且知其才﹐意欲以詞科衣缽傳之。每假以私淑之文﹐輒一二日卽歸﹐若手未觸者。文節殊不平曰「老夫固不學﹐然賢者亦何所見﹐遽不觀耶﹖」西山悚然對曰「先生善誘﹐後學何敢自棄﹖其書皆嘗竊觀﹐特不敢久畱耳。」文節謾扣一二﹐皆能成誦﹐文節始大驚喜。於是與之延譽於朝﹐而繼中詞科﹐遂爲世儒宗焉。

○書史載箕子比干不同

《書﹖微子﹖篇》曰「父師﹑少師﹐殷其弗或亂正四方。」孔注﹕「父師﹑太師﹑三公﹐箕子也。少師﹑孤卿﹐比干也。」《史記﹖殷紀》乃云「紂淫亂不止﹐微子數諫不聽﹐與太師﹑少師謀﹐遂去。比干曰﹕『爲人臣者﹐不得不以死爭。』乃彊諫。紂剖比干心﹐箕子懼﹐乃佯狂爲奴﹐紂又囚之。殷之太師﹑少師乃持其祭器奔周。」《周紀》又云「紂殺比干﹐囚箕子﹐太師疵﹑少師彊﹐抱其樂器奔周。」又《宋世家》﹕「微子數諫﹐紂弗聽﹐欲死之﹐及去﹐未能自決﹐乃問於太師﹑少師。箕子披髮﹐佯狂爲奴。比干諫﹐紂剖其心。太師﹑少師乃勸微子去﹐遂行。」注但云時比干已死﹐而云少師者似誤。蓋三處皆以太師﹑少師﹐非箕子﹑比干。獨《周紀》明言﹐太師名疵﹐少師名彊。《漢﹖古今人物表》﹐亦有太師疵﹐少師彊﹐殊與孔注不合。然二子同武帝時人﹐何以見異而言不同歟﹖及蘇子由作《古史》﹐乃用安國之說﹐劉道原作《通鑑外紀》﹐則又從《史記》之言﹐二公必各有所見故耳。

○梓人掄材

梓人掄材﹐往往截長爲短﹐斫大爲小﹐略無顧惜之意﹐心每惡之。因觀《建隆遺事》﹐載太祖時﹐以寢殿梁損﹐須大木換易。三司奏聞﹐恐他木不堪﹐乞以模枋一條截用﹝模枋者﹐以人立木之兩傍﹐但可手模﹐不可得見﹐其大可知﹞。上批曰「截你爺頭﹐截你娘頭﹐別尋進來。」於是止。

嘉中﹐修三司﹐敕內一項云「敢以大截小﹐長截短﹐並以違制論。」卽此敕也。大哉王言﹐豈區區靳一木哉﹖是亦用人之術耳﹗

元丰中﹐趙伯山爲將作監。太后出金帛﹐建上淸儲祥宮﹐內侍陳衍主其役﹐請輟將作鎭庫模枋﹐截充殿梁﹐伯山執不與﹐且援引建隆詔旨﹐惟大慶﹑文徳殿換梁方許用﹐乃已。《邵氏聞見錄》乃以爲晉邸內臣奏請﹐且文其辭云「破大爲小﹐何若斬汝之頭乎﹖」失其實矣。

○林夏

林復字端陽﹐括蒼人。學問材具﹐皆有過人者﹐特險隘忍酷﹐略不容物。紹熙中﹐爲臨安推官。有告監文思院常良孫贓墨事﹐朝廷下之臨安獄﹐久不得其情。上意謂京尹左右之﹐尹不自安。復乃挺身白尹﹐乞任其事。訖就煆煉成罪﹐當流海外﹐因寓客舶以往。中途遇盜﹐無以應其求。盜取常手足釘著兩船舷﹐船開﹐分其屍爲二焉。林竟以勞攺官﹐不數年爲郎﹐出知惠州。

時﹐常有姻家當得郡﹐憤其冤﹐欲報之﹐遂力請繼其後﹐林弗知也。旣知惠﹐適有訴林在郡日﹐以鴆殺人﹐具有其實。禦使徐安國亦按其家﹐有僭擬等物。於是有旨令大理丞陳朴追逮﹐隨所至置獄鞫問。及至潮陽﹐遇諸道間。搜其行李﹐得朱椅﹑黃帷等物﹐蓋林好祠醮所用者﹐乃就鞫於僧寺中。林知必不免﹐願一見家人訣別。旣入室﹐亟探囊中藥﹐投酒中飲之。有頃﹐流血滿地﹐家人號泣﹐使者入視﹐則仰藥死矣﹐因具以復命。然其所服﹐乃艸鳥末及他一艸藥耳。至三日﹐乃蘇﹐卽亡命入廣﹐其家以空柩歸葬。

始就逮時﹐僮僕鳥散﹐行囊旁午道中。大姓潘氏者﹐爲收斂歸之﹐了無所失。其家與之音問相聞者累年﹐至嘉定末始絕﹐竟佚其罰云。

此陳造周士所記﹐得之括醫吳嗣英﹐甚詳。《夷堅志》亦爲所罔﹐以爲眞死﹐殊可笑也。

○汪端明

汪聖錫應辰端明﹐本玉山縣弓手子。諭樗子材爲尉﹐嘗授諸子學。有兵在側﹐言某兒頗知讀書﹐可使侍筆硯。呼視之﹐狀貌偉然﹐不類常兒。問﹕「能屬對否﹖」曰「能。」曰「馬蹄踏破靑靑艸。」應聲曰「龍爪拿開白白雲。」諭大驚異﹐曰「他日必爲偉器。」畱授之學﹐且許妻以子。後從張橫浦遊﹐學益進。年十八﹐魁天下。天資彊敏﹐記問絕人。其帥福州﹐吏聞其名﹐欲嘗之。始謁廟﹐有嫗持牒立道左﹐命取視之﹐累千百言﹐皆枝贅不根。卽好諭曰「事不可行也。」嫗呼曰「乞詳狀。」公笑曰「爾謂吾不詳耶﹖」駐車還其牒﹐誦之不差一字。吏民以爲神﹐相戒不敢犯。

公以忠言直道﹐受知壽皇。自蜀還﹐爲天官兼學士﹐向柄用矣。近習多不悅之﹐朝夕伺間。一日﹐內宿召對﹐天顏甚喜﹐曰「欲與卿款語。」方命坐賜茶﹐汪奏﹕「臣適有白事。」上欣然問﹕「何事﹖」時徳壽宮建房廊於市廛﹐董役者不識事體﹐凡門闔輒題徳壽宮字﹐下至委巷廁混皆然。汪以爲非所以示四方﹐袖出札子極言之。且謂﹕「陛下方以天下養﹐有司無狀﹐褻慢如此。天下後世﹐將以陛下爲薄於奉親﹐而使之規規然營間架之利﹐爲聖孝之累不小。」上事徳壽謹﹐汪言頗過激。聞之﹐變色曰「朕𨿽不孝﹐殆未至是。」汪曰「臣愛陛下切至﹐不欲使陛下負此名﹐故及此。」上終不懌。奏畢﹐請退﹐上頷之﹐不復賜坐﹐自是眷顧頗衰。

會徳壽宮市蜀燈籠錦﹐詔求之﹐不獲。他日﹐上詣宮言其故﹐太上曰「比已得之。」上問所從來﹐曰「汪應辰家物也。」上還﹐卽詔應辰與郡。蓋近習揣上意﹐因事中傷﹝一作之﹞﹐君臣之際﹐難哉﹗

○張定叟失出

建康溧陽市民﹐同日殺人﹐皆系獄。獄具﹐以囚上府﹐亦同日就道。二囚時相與語﹐監者不虞也。夕宿邸捨﹐甲謂乙曰「吾二人事已至此﹐死固其分。顧事適同日﹐計亦有可爲者。我有老母﹐貧不能自活。君到府﹐第稱冤﹐悉以諉我﹐我當兼任之。等死耳﹐幸而脫﹐君家素溫﹐爲我養母終其身﹐則吾死爲不徒死矣。」乙欣然許之。

時張定叟以尙書知府事﹐號稱嚴明。囚旣至﹐皆呼使前問之。及乙﹐則曰「某實不殺某人﹐殺之者亦甲也。」張駭異﹐使竟其說﹐曰「甲已殺某人﹐旣逸出﹐其家不知爲甲所殺也。平日與某有隙﹐遂以聞於官。已而甲又殺某人﹐乃就捕。某非不自明﹐官暗而吏賕﹐故冤不得直也。」張以問甲﹐甲對如乙言﹐立破械縱之﹐一縣大驚。甲旣論死﹐官吏皆坐失入抵罪﹐而張終不悟。甚哉﹗獄之難明也。

○放翁鐘情前室

陸務觀初娶唐氏﹐閎之女也﹐於其母夫人爲姑侄。伉儷相得﹐而弗獲於其姑。旣出﹐而未忍絕之﹐則爲別館﹐時時往焉。姑知而掩之﹐𨿽先知挈去﹐然事不得隱﹐竟絕之﹐亦人倫之變也。

唐後攺適同郡宗子士程。嘗以春日出遊﹐相遇於禹迹寺南之沈氏園。唐以語趙﹐遣致酒肴﹐翁悵然久之﹐爲賦《釵頭鳳》一詞﹐題園壁間云「紅酥手﹐黃藤酒﹐滿城春色宮墻柳。東風惡﹐歡情薄﹐一懷愁緒﹐幾年離索。錯﹗錯﹗錯﹗春如舊﹐人空瘦﹐淚痕紅鮫綃透。桃花落﹐閒池閣﹐山盟𨿽在﹐錦書難托。莫﹗莫﹗莫﹗」實紹興乙亥歲也。

翁居鑑湖之三山﹐晚歲每入城﹐必登寺眺望﹐不能勝情。嘗賦二絕云「夢斷香銷四十年﹐沈園柳老不飛綿。此身行作稽山土﹐猶弔遺蹤一悵然。」又云「城上斜陽畫角哀﹐沈園無復舊池臺。傷心橋下春波綠﹐曾是驚鴻照影來。」蓋慶元己未歲也。

未久﹐唐氏死。至紹熙壬子歲﹐復有詩。序云「禹迹寺南﹐有沈氏小園。四十年前﹐嘗題小詞一闋壁間。偶復一到﹐而園已三易主﹐讀之悵然。」詩云「楓葉初丹槲葉黃﹐河陽愁鬢怯新霜。林亭感舊空回首﹐泉路憑誰說斷腸。壞壁辭題塵漠漠﹐斷雲幽夢事茫茫。年來妄念消除盡﹐回向蒲龕一炷香。」

又至開禧乙丑歲暮﹐夜夢遊沈氏園﹐又兩絕句云「路近城南已怕行﹐沈家園裏更傷情。香穿客袖梅花在﹐綠蘸寺橋春水生。」「城南小陌又逢春﹐只見梅花不見人。玉骨久成泉下土﹐墨痕猶鎖壁間塵。」

沈園後屬許氏﹐又爲汪之道宅云。

●卷二

○張魏公三戰本末略

△富平之戰

建炎三年五月﹐以張浚爲川陜宣撫處置使﹐許便宜黜陟。初﹐上問大計﹐浚請身任西事﹐置司秦州﹐別遣大臣與韓世忠鎭淮東﹐令呂頤浩扈蹕來武昌﹐從以張俊﹑劉光世﹐以相首尾。浚發行在﹐王彥統八字軍從之。浚以禦營司提舉事務曲端屢挫敵﹐欲仗其威聲﹐乃承制拜爲威武大將軍﹑本司都統制。浚抵秦州置司﹐節制五路諸帥。

四年春﹐金帥婁室破陜州﹐李彥仙死之。旣而與其副撤離歇及黑峯等﹐寇州。曲端拒之﹐兩戰皆捷。至白店原﹐寇引眾來犯﹐又爲端所敗。

旣而寇勢復振﹐獻策者多以擊之爲便。浚於是欲謀大舉﹐召端問之。端曰「平原易野﹐賊便於衝突。而我師未習戰﹐須教士數年﹐然後可以大舉。」復謀之吳﹐以宜守要害﹐以待其獘﹐然後可以徐圖。浚曰「吾寧不知此﹖顧今東南之事方急﹐不得不爲是爾。」

浚以端沮大議﹐意已不平﹔而王庶與端有龍坊之憾﹐因譖之曰「端有反心久矣﹐盍早圖之。」浚乃罷端兵柄﹐遷之秦州獄。其部將張中孚﹑李彥琪﹐並諸州羈管。時陜西軍民﹐皆恃端爲命。及爲庶譖﹐無罪而貶﹐軍情大不悅。

《西事記》云「張浚之至陜西﹐易置諸路帥臣﹐權勢震赫。是時五路未破﹐士馬彊盛。加以西蜀之富﹐而貸其賦五年﹐金銀糧帛之資﹐不絕於道﹐所在山積。浚爲人﹐忠有餘而才不足﹔𨿽有志﹐而昧於用人﹐短於用兵。曲端心常少浚﹐故奪其兵廢之﹐西人爲之失望。」

浚於是決策治兵﹐移檄河東問罪。兀術聞變﹐自京西星馳至陜右﹐與婁室等會。而浚亦合五路兵四十萬﹐馬十一萬﹐會戰於耀州。以熙河經略劉錫爲都統制﹐與涇原經略劉倚﹑秦鳳經略孫渥﹑環慶經略趙哲﹐各帥所部兵以從。吳﹑郭浩﹐極言虜鋒方銳﹐且當分守其地﹐犄角相援﹐待其獘乃可乘。浚不從。

軍行至富平縣﹐吳曰「兵以利動﹐今地勢不利﹐未見其可也。」將戰﹐乃詐立前軍都統曲端旗以懼敵。婁室曰「聞曲將軍已得罪﹐必紿我也。」遂擁兵驟至﹐直擊環慶軍。趙哲離所部未至﹐哲軍遂驚遁﹐而諸軍悉從之﹐大潰﹐陜西爲之大震。

浚聞軍潰﹐自州退保河池縣﹐又退保興州。遂歸罪趙哲﹐斬之﹐責劉錫合州安置﹐陜西兵皆散歸本路。收秦鳳餘兵﹐閉大散關。關師古收涇原餘兵保岷﹑鞏﹐孫渥收涇原餘兵於階﹑成﹑鳳三州。未幾﹐大散關復不守。浚時止有親兵千餘人﹐又退保閬州。或建策徙治夔州﹐劉子羽以爲不可。遂檄吳﹐郭浩據和尙原﹐而敵復至﹐於是下令徙治潼州。軍士皆憤﹐取其榜裂之﹐乃止。

《西事記》云「張浚之戰於富平也﹐金人初亦畏之。而浚銳於進取﹐幕下之士多蜀人﹐南人不練軍事﹐欲亟決勝負於一舉﹐以至於敗。遂走興元﹐又走閬中。陜西諸郡﹐不殘於金人者﹐亦皆爲潰兵所破矣。」

旣而張中孚﹑李彥琪﹑趙彬﹐相繼降敵﹐遂犯秦州﹐又犯熙河﹐又圍慶州﹐於是五路悉陷。浚以三人皆曲端心腹﹐疑端必知其情﹐王庶復譖端不已。時西人多上書爲端訴冤者﹐浚亦忌其得眾心﹐乃殺之於秦州獄﹐時人莫不冤之﹐軍情於是愈沮矣。

紹興元年﹐浚以關陜失律﹐上章待罪﹐朝野無敢言其事者。至四年二月﹐浚還朝﹐侍禦史辛炳始言浚被命宣撫﹐輕失五路﹐坐困四川。用劉子羽輩小人﹐而無辜殺曲端﹑趙哲﹔以至設祕閣以崇儒﹐擬上方以鑄印﹔及旣敗之後﹐被召不肯出蜀等罪。遂罷爲資政殿大學士﹐提舉洞霄宮。尋又詔落職﹐福州居住。

《秀水閒居錄》云「魏公出使陜﹑蜀﹐便宜除官至節度使﹑雜學士﹐權出人主右。竭蜀之財﹐悉陜之兵凡三十萬餘﹐與敵角﹐一戰盡覆。用其屬劉子羽謀﹐歸罪其將趙哲﹑曲端﹐並誅之。將士由是怒怨俱叛﹐浚僅以身免﹐奔還閬中﹐關﹑陜之陷自此始。至今言敗績之大者﹐必曰富平之役。追還薄譴﹐俾居福州而已。」

其後﹐川陜宣撫處置副使王似﹑盧法原﹐乃分陜﹑蜀之地﹐責守於諸將。自秦鳳至洋州﹐命吳主之﹐屯和尙原。金房至巴達﹐王彥主之﹐屯通州。文龍至威茂﹐劉鑄主之﹐屯巴西。洮岷至階成﹐關師古主之﹐屯武都。旣而師古戰敗降賊﹐自此遂失洮岷之地﹐獨存階成而已。

△淮西之變

紹興七年三月﹐浚奏劉光世在淮西﹐軍無紀律﹐罷爲少師﹑萬壽觀使﹐以其兵隸都督府。命參謀﹑兵部尙書呂祉往廬州節制﹐且以王徳爲都統制﹐酈瓊副之。瓊與靳賽﹐皆故羣盜﹐與王徳素不相能。徳﹐威聲素著﹐軍中號爲王夜叉。都承旨張宗元﹐深以爲不可﹐謂浚曰「瓊等畏徳如虎﹐今乃使臨其上﹐是速其叛也。」浚不謂然。復謀之嶽飛曰「王徳﹐淮西軍所服﹐浚欲以爲都統制﹐而命呂祉爲督府參謀領之﹐如何﹖」飛曰「徳與瓊素不相下﹐一旦使揠之在上﹐勢所必爭。呂尙書𨿽通才﹐然書生不習軍事﹐恐不足以服之。」浚曰「張宣撫何如﹖」飛曰「暴而寡謀﹐且瓊輩素不服。」浚曰「然則楊沂中耳。」飛曰「沂中視徳等耳﹐豈能馭之﹖」浚艴然曰「浚固知非太尉不可。」飛曰「都督以正問飛﹐飛不敢不盡其愚﹐豈以得兵爲念哉﹗卽日乞解兵柄﹐持余服。而浚訖行之﹐瓊輩懼不敢喘。

及徳視事教場﹐諸將執撾用軍禮謁拜。瓊登而言曰「尋常伏事太尉不周﹐今日乞做一牀錦被遮蓋。」徳素獷勇自任﹐竟不解出一語慰撫之﹐遂索馬去。於是瓊輩愈懼﹐相與連銜上章﹐乞回避之。

張宗元知其事﹐復語浚曰「業已爾﹐今獨有終任徳﹐或可以鎭﹐不然﹐變且生矣。」浚不以爲然﹐遂奏召徳還。以張俊爲淮西宣撫使﹐駐盱眙﹔楊沂中爲淮西制置使﹐劉副之﹐並駐廬州。且命酈瓊以所部兵赴行在﹐意將以奪其軍而誅之。宗元聽制於文徳殿下﹐語人曰「是速瓊等叛耳。」會祉復密奏罷瓊兵柄﹐書吏朱照漏語於瓊﹐於是叛謀始決。及金字牌飛報﹐呂方坐廳事﹐聞有大聲如﹤骨孝﹥箭辟歷﹐自戟門隨牌而至﹐啟視之﹐乃三使除書也。呂拍案嘆曰「龐涓死此樹下。」卽時亂作﹐遂縛呂祉﹐及殺中軍統制張景﹑鈴轄喬仲福﹑劉永衡﹑前知廬州趙康直﹑釋知廬州趙不羣﹐以其所部七萬人悉叛歸劉豫。至淮岸﹐遂殺祉及康直﹐釋不羣使還。浚乃亟遣張宗元使招之﹐已不及矣。

浚遂上章引咎﹐臺臣交章論列﹐謂﹕「浚輕而寡謀﹐愚而自用。徳不足以服人﹐而惟恃其權﹔誠不足以用眾﹐而專任其數。若喜而怒﹐若怒而喜﹔𨿽本無疑貳者﹐皆使之有疑貳之心。予而陰奪﹐奪而陰予﹔𨿽本無怨望者﹐皆使之有怨望之意。無事﹐則張威恃勢﹐使上下有暌隔之情﹔有急﹐則甘言美辭﹐使將士有輕侮之意。酈瓊以此懷疑﹐以數萬眾叛去。然浚平日視民如艸菅﹐用財如糞土。竭民膏血而用之軍中者﹐曾何補哉﹖陛下尙欲觀其後效﹐臣謂浚之才﹐止如是而已。」時司諫王縉﹐則以罪在劉光世﹐參政張守期爲力求未減。都官郎官趙令衿﹐則乞畱浚﹐陳公輔則謂不可因將帥而罷宰相﹐於是罷爲觀文殿大學士﹐提舉太平觀。

其後﹐言者不已﹐遂詔落職。旣而禦批「張浚散官﹐安置嶺表」。趙鼎力扌求解之﹐攺祕書少監﹐分司西京﹐且爲出言官於外。

《退朝錄》曰「紹興二十年﹐浚復上疏論邊事。髙宗爲湯丞相云﹕『張浚用兵﹐不獨朕知之﹐天下皆知之﹐如富平之敗﹐淮西之師﹐其效可見矣。今復論兵﹐極爲生事。』於是復有永州之命。」

《揮麈錄》云「淮西軍叛後﹐馮楫啟上曰﹕『如張浚者﹐當再以戎機付之﹐庶收後效。』髙宗正色曰﹕『朕寧至覆國﹐不用此人矣。』遂終髙宗朝﹐不復再用。」

△符離之師

孝宗隆興元年正月﹐以張浚爲樞密使﹐仍都督江淮軍馬﹐五月﹐兼都督荊﹑襄。浚旣入見﹐屢奏欲先取山東。時顯官名士如王大寶﹑胡銓﹑王十朋﹑汪應辰﹑陳良翰等﹐皆魏公門人﹐交贊其謀。左僕射史浩獨不以爲然﹐曰「宿師於外﹐守備先虛。我能出兵山東﹐以牽制川﹑陜﹐彼獨不能驚動兩淮﹑荊﹑襄﹐以解山東之急邪﹖惟當固守要害﹐爲不可勝之計。必俟兩淮無致敵之慮﹐然後可前。若乃順諸將之虛勇﹐收無用之空城﹐寇去則論賞於朝﹐寇至則僅保山寨﹐顧何益乎﹖」

繼而主管殿前司公事李顯忠﹐建康都統制邵宏淵﹐亦奏乞引兵進取。浩曰「二將輒自乞戰﹐豈督府命令有不行邪﹖」督府準遣李椿以書遺浚子┉曰「復仇討賊﹐天下之大義也。然必正名定分﹐養威觀釁﹐而後可圖。今議不出於督府﹐而出於諸將﹐則已爲輿尸之凶矣。況藩籬不固﹐儲備不丰﹐將多而非才﹐兵弱而未練﹐節制未允﹐議論不定﹐彼逸我勞﹐𨿽或有獲﹐得地不守﹐未足多也。」武鋒軍都統制陳敏曰「盛夏興師﹐恐非其時。兼聞金重兵皆在大梁﹐必有嚴備。萬一深入﹐我客彼主。千里爭力﹐人疲馬倦﹐勞逸旣異﹐勝負之勢先形矣。願少緩之。」浚皆不聽。

韓元吉以長書投浚﹐言和﹑戰﹑守三事。略云「和固下策﹐然今日之和﹐與前日之和異。至於決戰﹐夫豈易言﹖今舊兵憊而未蘇﹐新兵弱而未練﹐所恃者一二大將﹔大將之權謀智略旣不外見﹐有前敗於尉橋矣﹐有近衄於順昌矣﹐況渡淮而北﹐千里而攻人哉﹗非韓信﹑樂毅不可也。若是﹐則守且有餘。然彼復來攻﹐何得不戰﹖戰而勝也﹐江淮可守﹔戰而不勝﹐江淮固在﹐其誰守之﹖故愚願朝廷以和爲疑之之策﹐以守爲自彊之計﹐以戰爲後日之圖。自亮賊之隕﹐彼嘗先遣使於我矣﹐又一再遺我書矣﹐其信其詐﹐固未可知﹐而在我亦當以信與詐之間待之。蓋未有夷狄欲息兵﹐而中國反欲用兵者。」云云。參贊軍事唐文若﹑陳俊卿﹐皆以爲不若養威觀釁﹐俟萬全而後動。亦不從。遂乞卽日降詔幸建康﹐以成北伐之功。史浩曰「古人不以賊遺君父﹐必俟乘輿臨江而後成功﹐則安用都督哉﹖」

上以問浩﹐浩陳三說云「若下詔親徵﹐則無故招致敵兵寇邊﹐何以應之﹖若巡邊犒師﹐則徳壽去年一出﹐州縣供億重費之外﹐朝廷自用緡錢千四百萬﹐今何以繼﹖若曰移蹕﹐欲奉徳壽以行﹐則未有行宮﹔若陛下自行﹐萬一金有一騎衝突﹐行都騷動﹐何以處之﹖」孝宗大悟﹐謂浚曰「都督先往行邊﹐俟有功緒﹐朕亦不憚一行。」浚怒曰「陛下當以馬上成功﹐豈可懷安以失事機。」及退朝﹐浩謂浚曰「帝王之兵﹐當出萬全﹐豈可嘗試而圖僥幸﹖主上承二百年基業之托﹐漢髙祖起於亭長敗亡之餘﹐烏可比哉﹖」

尋復論辧於殿上﹐浚曰「中原久陷﹐今不取﹐豪傑必起而取之。」浩曰「中原必無豪傑﹐若有之﹐何不起而亡金﹖」浚曰「彼民間無寸鐵﹐不能自起﹐待我兵至﹐而爲內應。」浩曰「勝﹑廣能以Θ棘矜亡秦﹐彼必待我兵至﹐非豪傑矣。若有豪傑而不能起﹐則是金猶有法制維持之﹐未可以遽取也。今不思﹐將貽後悔。」又上疏力諫曰「靖康之禍﹐忠臣孝子﹐孰不痛心疾首﹖思欲喋血朔庭﹐以雪大恥。恭想宸衷﹐寢膳不忘。然邇安可以服遠。若大臣未附﹐百姓不信﹐而遽爲此舉﹐安保其必勝乎﹖苟戰而捷﹐則一舉而空虜庭﹐豈不快吾所欲﹖若其不捷﹐則重辱社稷﹐以資外侮﹐陛下能安於九重乎﹖上皇能安於天下之養乎﹖此臣之所以食不甘味﹐而寢不安席也。浚﹐老臣﹐慮宜及此。而溺於幕下新進之謀﹐眩於北人誑惑之說﹐是以有請耳。徳壽豈無報復之心﹖時張﹑韓﹑劉﹑嶽﹐各擁大兵﹐皆西北戰士﹐燕﹑薊良馬﹔然與之角勝負於五十載之間﹐猶不能復尺寸之地。今欲以李顯忠之輕率﹐邵宏淵之寡謀﹐而欲取勝﹐不亦難哉。惟當練士卒﹑備器械﹑固邊圉﹑蓄財賦﹑寬民力﹐十年而後用之﹐則進有辟國復仇之功﹐退無勞師費財之患﹐此臣素志天下大計也。」

旣而督府乏用﹐欲取之民﹐浩曰「未施徳於民﹐遽重徵之﹐恐賊未必滅﹐民貧先自爲盜。必欲取民﹐臣當丐退。」上爲給虛告五百道﹐且以一年歲幣銀二十五萬兩添給軍費。浩復從容爲浚言「兵少而不精﹐二將不可恃。且今二十萬人﹐畱屯江淮者幾何﹖曰十萬。復爲計其守舟運糧之人﹐則各二萬﹐則戰卒才六萬耳。彼其畏是哉﹗況淄﹑靑﹑齊﹑鄆等郡﹐𨿽盡克復﹐亦未傷彼。彼或以重兵犯兩淮﹐荊﹑襄爲之牽制﹐則江上危如累卵矣。都督於是在山東乎﹖在江上乎﹖」如此詰難者凡五日。又委曲勸之曰「平日願執鞭而不可得﹐幸同事任﹐而數數議論不同﹐不惟爲社稷生靈計﹐亦爲相公計。明公以大仇未復﹐決意用兵﹐此實忠義之心。然不觀時勢而遽爲之﹐是徒慕復仇之名耳。誠欲建立功業﹐宜假以數年﹐先爲不可勝之計﹐以待敵之可勝﹐乃上計也。明公四十年名望﹐如此一旦失利﹐當如何哉﹖」浚曰「丞相之言是也。𨿽然﹐浚老矣。」浩曰「晉滅吳﹐杜徵南之功也﹐而當時歸功於羊太傅﹐以規模出於祜也。明公能先立規模﹐使後人藉是有功﹐是亦明公之功﹐何必身爲之﹖」浚默然。

明日內引﹐浚奏曰「史浩意不可回也。恐失機會﹐惟陛下英斷。」於是不由三省﹑密院﹐徑檄諸將出師矣。徳壽知之﹐謂壽皇曰「毋信張浚虛名﹐將來必誤大計。他專把國家名器財物做人情耳。」已而﹐浩於省中忽得宏淵等遵稟出軍狀﹐始知其故。浩語陳康伯曰「吾屬俱兼右府﹐而出兵不得與聞﹐則焉用彼相哉﹗」浩遂力請罷歸﹐乃出知紹興府。臨辭﹐復曰「願陛下審度事勢﹐若一失之後﹐恐終不得復望中原矣。」

浚至揚州﹐合江淮兵八萬人﹐實可用者六萬﹐分隸諸將﹐號二十萬。以李顯忠爲淮東招撫使﹐出定遠﹐宏淵爲副使﹐出盱眙﹐浚自渡淮視師。顯忠復靈壁縣﹐敗蕭琦。宏淵至虹縣﹐金拒之﹐會顯忠亦至﹐遂復虹縣。知泗州蒲察徒穆﹑同知大周仁並降。二將遂乘勝進﹐克宿州。捷奏﹐顯忠進開府儀同三司﹑淮南京畿京東河北招討使﹐宏淵進檢校少保﹑寧遠軍節度使﹑招討副使。是時﹐顯忠名出宏淵右。

時符離府軍中﹐尙有金三千餘兩﹐銀四萬餘兩﹐絹一萬二千匹﹐錢五萬緡﹐米﹑豆共糧六萬餘石﹐布袋十七萬條﹐衣絳﹑棗﹑羊﹑少各一庫﹐酒三庫。乃縱親信部曲﹐恣其搬取﹐所餘者﹐始以犒軍人﹐三兵共一緡。士卒怨怒曰「得宿州﹐賞三百﹐得南京﹐須得四百。」旣而復出戰﹐悉棄錢溝壑。由是軍情憤詈﹐人無鬥志。

浚乃移書﹐令宏淵聽顯忠節制﹐宏淵不悅。已而復令顯忠﹑宏淵同節制﹐於是悉無體統矣。孝宗聞之﹐手書與浚曰「近日邊報﹐中外鼓舞﹐十年來無此克捷。以盛夏人疲﹐急召李顯忠等還師。」未達間﹐忽報金人副元帥紇石烈志寧大軍且至﹐遇夜﹐軍馬未整﹐中軍統制周宏先率軍逃歸﹐繼逃歸者﹐宏淵之子世雄﹐統制左士淵﹐二將皆不能制。於是顯忠﹑宏淵大軍並丁夫等十三萬眾﹐一夕大潰﹐器甲資糧﹐委棄殆盡。士卒皆奮空拳﹐掉臂南奔﹐蹂踐饑困而死者﹐不可勝計。二將逃竄﹐莫知所在。

浚時在盱眙﹐去宿尙四百里。傳言金且至﹐遂亟渡淮入泗州﹐已而復退維揚。窘懼無策﹐遂解所佩魚﹐假添差太平州通判張蘊古爲朝議大夫﹐令使金求和。僚吏力止之﹐以爲不可。乃奏乞致仕﹐又乞遣使求和。孝宗怒曰「方敗而求和﹐是何舉措﹗」於是下詔罪己﹐有云「朕明不足以見萬里之情﹐智不足以擇三軍之帥﹐號令旣乖﹐進退失律。」又云「素服而哭崤陵之師﹐敢廢穆公之誓﹔嘗膽而雪會稽之恥﹐當懷勾踐之圖。」張浚降特進江淮東西路宣撫使﹐官屬各奪二官。邵宏淵降五官﹐又責靖州團練副使﹐南安軍安置。李顯忠責授淸遠軍節度副使﹐筠州安置﹐又再責萊州團練使﹐潭州安置。棄軍諸將﹐遞降貶竄有差。

旣而置宣撫司﹐便宜行事。未幾﹐復以浚都督江淮軍馬﹐旣而又復入爲右僕射﹐仍領都督。二年三月﹐復詔浚淮上視師。浚復謀大舉﹐上不從。四月﹐召還。罷江淮都督府﹐浚亦罷相。

及和議將成﹐浚堅持以爲不可。湯思退乃白上以張蘊古求和事﹐由是浚議遂黜。旣而﹐金紇石烈志寧遣書議和﹐有云「乃者﹐出師詭道﹐襲我靈壁﹑虹縣﹐以十餘萬﹐竊取二小邑。主將气盈﹐率眾直抵符離﹐帥府以應兵進討。憑仗天威﹐以全制勝﹐所殺過當﹐餘眾潰去。計其得喪﹐孰少孰多。若以符離之役﹐尙爲兵少致敗﹐則請空國之眾﹐以迎我師。」云云。是歲八月﹐浚薨。

《趙鼎傳》云「鼎再相﹐已逾月﹐或以未有施設爲言。鼎謂今日事﹐如久病虛弱之人﹐再有所傷﹐元气必耗﹐惟當靜以鎭之。張徳遠非不欲有所爲﹐其效可見﹐亦足以戒矣。時議回臨安﹐鼎奏恐回蹕之後﹐中外謂朝廷無恢復之意。上曰﹕『張浚措置三年﹐竭民力﹐耗國用﹐何嘗得尺寸地﹐此論不足卹也』。」

《劉氏日記》云「孝宗初立﹐張魏公用事﹐獨付以恢復之任﹐公當之不辭﹐朝廷莫敢違。魏公素輕銳﹐是時皆以必敗待之﹐特不敢言耳。及辟查﹑馮方爲屬﹐此二人尢輕銳﹐朝廷患之﹐遂以陳俊卿﹑唐文若參其軍事﹐蓋此二人厚重詳審故耳。周益公時爲中書舍人﹐文若來別﹐益公握文若手﹐使戒魏公不可輕舉。後魏公知之﹐極憾益公﹐然卒以輕舉敗事。」

《何氏備史》云「張魏公素輕銳好名﹐士之稍有虛名者﹐無不牢籠。揮金如土﹐視官爵如等閒。士之好功名富貴者﹐無不趨其門。且其子南軒﹐以道學倡名﹐父子爲當時宗主。在朝顯官﹐皆其門人﹐悉自詭爲君子。稍有指其非者﹐則目之爲小人。紹興元年﹐合關﹑陜五路兵三十餘萬﹐一旦盡覆﹐朝廷無一人敢言其罪。直至四年﹐辛炳始言之﹐亦不過落職﹐福州居住而已。淮西酈瓊之叛﹐是時公論沸騰﹐言路不得已﹐遂疏其罪﹐旣而並逐言者於外。及符離之敗﹐國家平日所積兵財﹐掃地無餘﹐反以殺傷相等爲辭﹐行賞轉官無虛日。隆興初年﹐大政事莫如符離之事﹐而實錄﹑時政紀﹐並無一字及之﹐公論安在哉﹖使魏公未死﹐和議必不成﹐其禍將有不可勝言者矣。」

《澗上閒談》云「近世修史﹐本之實錄﹑時政紀等﹐參之諸家傳記﹑野史及銘志﹑行狀之類。野史各有私好惡﹐固難盡信﹔若志狀﹐則全是本家子孫門人掩惡溢美之辭﹐又可盡信乎﹖與其取志狀之虛言﹐反不若取野史﹑傳記之或可信者耳。且以近修四朝史言之﹐如《張魏公列傳》所書嘉禾刺客﹐乃是附會雜史張元遣刺韓忠獻事。又載遣蠟書疑酈瓊之語﹐亦是《潘遠紀聞》嶽武穆秦州叛卒事。至云符離軍潰﹐公方鼻息如雷﹐此是心學。𨿽亦取《萊公紀事》中意﹐然方當大軍悉潰﹐亦安在其爲心學哉﹗其說皆淺近易見﹐乃略不審其是非﹐登之信史﹐傳之千萬世﹐可乎﹖」

●卷三

○紹熙內禪

紹熙二年辛亥﹐十一月壬申﹐光宗初祀圜丘。先是﹐貴妃黃氏有寵﹐慈懿李后妒之。至是﹐上宿齋宮﹐乘間殺之﹐以暴卒聞﹐上不勝駭憤。及行禮﹐值大風雨﹐黃壇燈燭盡滅﹐不成禮而罷。上以爲獲罪於天﹐且憚壽皇譴怒﹐憂懼不寧﹐遂得心疾﹐歸臥靑城殿。壽皇知其事﹐輕輿徑至幄殿﹐欲慰勉之。直上寐﹐戒左右使勿言。旣寤﹐小黃門奏知壽皇在此﹐上矍然驚起﹐下榻叩頭請罪。壽皇再三開諭﹐終不懌。自是喜怒不常﹐不復視朝矣。至三年二月﹐疾稍平﹐詣重華宮起居。

四年九月重陽節﹐以疾不過宮。宰執﹑侍從﹐兩省百僚及諸生﹐皆有疏乞過宮。甲申﹐上將朝重華﹐百官班立以俟。上已出﹐至禦屏﹐李后挽上回曰「天色冷﹐官家且進一杯酒。」百僚﹑侍衛皆失色。時陳傅良爲中書舍人﹐遂趨上引裾﹐請毋再入﹐隨上至禦屏後。李后叱之曰「這里甚去處﹖你秀才們要斫了驢頭。」傅良遂大慟於殿下。李后遣人問曰「此是何理﹖」傅良對曰「子諫父不聽﹐則號泣隨之。」後益怒﹐遂傳旨﹕「已降過宮指揮﹐更不施行。」於是臣僚士庶紛紛之議競起矣。

十月﹐會慶節﹐王部尙書趙彥逾等上疏重華﹐乞會慶聖節﹐先期諭旨﹐勿先過宮。壽皇禦筆﹕「朕自秋涼以來﹐思與皇帝相見。所有卿等奏札﹐已令進禦前矣。」庚申﹐詔過宮﹐又不果出。至戊寅﹐上始朝重華﹐都人皆大喜。先是﹐丞相畱正﹐以論姜特立﹐待罪範村﹐凡一百四十日﹐至此方召還。

五年正月﹐壽皇始不豫。上以疾﹐不能問安嘗藥。臣僚劾內侍陳源﹑楊舜卿﹑林億年﹐以離間兩宮﹐請罷逐。及壽皇疾甚﹐畱正請上侍疾﹐挽裾隨至福寧殿﹐泣而出。旣而宰執以所請不從﹐乞出。光宗傳旨﹐令宰執盡出﹐於是俱至浙江亭待罪。知閣韓冑奏請自往宣押入城﹐於是宰執各還第。﹝國史《趙汝愚傳》云「孝宗令嗣秀王傳意﹐令宰執復入﹐非實。」﹞復請過宮﹐許之﹐至期﹐過午﹐有旨放仗。當是時﹐諸公引裾慟哭﹐朝士日相聚於道宮佛寺集議﹐百司皂隸﹐造謗僞傳﹐學捨艸茅﹐爭相伏闕。劉過攺之一書﹐至有「生靈塗炭﹐社稷丘墟」之語。且有詩云「從教血染長安市﹐一枕淸風臥釣磯。」擾擾紛紛﹐無所不至。大抵當時執政無承平諸公識度﹐不能以上疾狀昭示天下﹐鎭靜浮言。而朝紳學士﹐率多賣直釣名之人﹐遂使上蒙疑負謗﹐日甚一日。

至六月九日戊戌﹐壽皇崩於重華殿。本宮提舉關禮等﹐詣宰執第﹐告上大漸。丞相畱正﹑樞密趙汝愚﹑參政陳癸﹑同知余端禮﹐力請過宮﹐俟至晚﹐又不果出。先是﹐孝宗未服藥﹐黃裳等嘗請過宮﹐以笏攔光宗云「壽皇已服藥矣﹐便請陛下升輦。」已而無它。至是﹐亦以爲妄﹐不復信。十三日﹐壽皇大殮﹐車駕不至﹐無與成服﹐人情憂懼。畱正等遂奏請憲聖代行祭奠之禮﹐以安人心。往反數四﹐始得太皇聖旨﹕「皇帝以疾﹐聽就內中成服﹐太皇太后代行祭奠之禮﹐宰相百官就重華宮成服。」正等遂遵行之。然中外人情洶洶﹐以禍在旦夕。近習富室﹐競輦金帛藏匿村落。而朝士中如項安世等﹐遁去者數人。如李詳等﹐搬家歸鄕者甚眾。侍從至欲相率出城。於是畱正等連疏乞立太子﹐以重國本。二十四日晚﹐禦批云「甚好。」次日﹐宰執擬立太子指揮進入。禦筆批﹕「依付學士院降詔。」是晚﹐又禦批云「歷事歲久﹐念欲退閒。」畱正見之懼。以爲初止請立太子﹐今乃有退閒之語﹐何邪﹖會次日朝臨﹐僕於殿庭傷足﹐正疑爲不祥。先是﹐正嘗從善軌革者問命﹐有兔伏艸﹑雞自焚之象。及此﹐謂所知曰「上卯生﹐吾酉生﹐前語驗矣。」遂力請罷免﹐出城俟命。

工部尙書趙彥逾﹐時爲山陵按行使。臨欲渡江﹐因別汝愚曰「近事危急如此﹐知院乃同姓之卿﹐豈容坐視﹖當思救之之策可也。」汝愚默然久之﹐曰「今有何策﹖事急時﹐持刀去朝天門﹐叫幾聲﹐自割殺耳。」彥逾曰「與其如此死﹐不若如是死。」且云「聞上有禦筆八字﹐果否﹖」汝愚曰「畱丞相丁寧莫說。今事急矣﹗與尙書說亦不妨。」彥逾曰「旣有此禦筆﹐何以不便立嘉王﹖」汝愚驚曰「向嘗有立儲之請﹐尙恐上怒。此事誰敢擔當﹖且看慈福﹑壽成兩宮之意如何﹖」彥逾曰「畱丞相以足跌求去﹐天付此一段事業與知院﹐豈可持疑﹖礻覃祭在近﹐便可舉行。」汝愚曰「此是大事﹐恐未易倉卒﹐亦須擇一好日。」遂取官歷檢視﹐適是日甲子吉。彥逾曰「帝王卽位﹐卽是好日。兼官歷又吉﹐何疑﹖事不容緩﹐宜亟行之﹐亦順事也。」因勸與殿帥郭杲同議。汝愚遂遣範仲壬及詹體仁諭意﹐杲皆不答﹐汝愚大恐。彥逾曰「某嘗有徳於杲。」遂馳告之曰「近日外議Е洞﹐太尉知否﹖」杲曰「然則柰何﹖」彥逾遂以內禪事語之﹐曰「某與趙樞密﹐第能謀之耳。太尉爲國虎臣﹐此事全在太尉。」杲猶未語﹐彥逾曰「太尉所慮者﹐百口之家耳。今某盡誠以告﹐太尉不答﹐豈太尉別有謀乎﹖杲矍然而起曰「敢不效使令。」遂與區處發軍坐甲等事。還報汝愚﹐議遂定。乃謀可白事於慈福宮者。始擬吳琚﹐琚﹐憲聖侄也。琚辭。或云「已白憲聖﹐不許。」繼用吳環﹐環亦辭。於是令徐誼﹑葉適因閣門蔡必勝諭意於知閣門事韓冑。冑母﹐憲聖女弟也﹐其妻又憲聖女侄﹐最爲親近。冑慨然曰「某世受國恩﹐托在肺腑﹐願得效力。」於是往見慈福宮提舉張宗尹曰「事勢如此﹐我輩死無日矣。」宗尹曰「今當如何﹖」遂告以內禪事﹐且云「須得太皇主張方可。」宗尹遂許爲奏知。次日未報﹐冑懼﹐遂親往慈福宮。適值憲聖感風不出﹐冑亦窘﹐立殿廡垂涕。重華宮提舉關禮適至﹐邀問之﹐冑不敢言﹐因指天爲誓﹐冑遂具述其事。禮曰「卽當奏知﹐少俟可也。」禮入見﹐垂涕。憲聖問曰「汝有何苦﹖」曰「小臣無事﹐天下可憂耳。」憲聖蹙額不言。禮曰「聖人讀萬卷書﹐曾見有如此時節﹐可保無虞否﹖」憲聖曰「此豈汝所知。」禮曰「此事﹐人人知之。丞相已去﹐所賴二三執政﹐旦夕亦且去矣﹐中外將誰賴乎﹖」言與淚俱。憲聖驚曰「事將柰何﹖」禮曰「今宰執令韓冑在外﹐欲奏內禪事。望聖人三思﹐早定大計。」憲聖不語﹐久之﹐曰「我前日略曾見吳琚說來﹐若事順﹐須是做教好。」且許來早於梓宮前垂簾﹐引執政面對。禮遂傳旨冑﹐冑乃復命於汝愚。始往報陳癸﹑余端禮及郭杲。並步帥閻仲。關禮使其姻黨閣門舍人傅昌朝﹐密制黃袍。

先是﹐嘉王數日謁告。執政諭宮僚彭龜年等曰「礻覃祭重事﹐王不可不入。」七月四日甲子﹐礻覃祭。羣臣入﹐王亦入。執政率百僚詣大行前﹐奏請太皇。頃之﹐垂簾。有旨令韓冑同執政奏事。汝愚等再拜﹐詣簾前奏曰「皇帝以疾﹐至今未能執喪。臣等累入札﹐乞立皇子嘉王爲皇太子﹐以系人心。皇帝批出『甚好』﹐繼又批『歷事歲久﹐念欲退閒』。取太皇太后旨處分。」憲聖曰「皇帝旣有禦筆﹐相公自當奉行。」汝愚等奏曰「此事甚大﹐須降一指揮方可。」憲聖曰「好﹗好﹗」汝愚遂袖出所擬指揮以進﹐曰「皇帝以疾﹐未能執喪。曾有禦筆﹐自欲退閒。皇子嘉王﹐可卽皇帝位。尊皇帝爲太上皇帝﹐皇后爲太上皇后。」憲聖覽訖曰「甚好。」汝愚等再拜奏曰「凡事全望太皇太后主張。」憲聖首肯﹐遂乞令都知楊舜卿提舉壽康宮﹐以任其責。遂召之簾前面付之。

汝愚卽幾筵殿前宣布聖旨及詔書訖﹐關禮﹑張宗尹扶掖太子入簾。太皇面諭再三﹐太子固辭﹐曰「恐負不孝之罪。」俯伏涕泣。太皇命冑入簾﹐授以黃袍﹐令扶嗣君往卽皇帝位。關禮﹑張宗尹共掖嗣君至素幄﹐傳太皇聖旨﹐令汝愚等勸請。汝愚等奏曰「天子當以安社稷定國家爲孝。今中外人人憂亂﹐萬一變生﹐置太上於何地﹐尙得爲孝乎﹖」眾扶上披黃袍﹐上猶卻立﹐眾扶上就座﹐汝愚等率百官再拜﹐皇帝立受。汝愚等遂傳宣殿帥郭杲﹑閻仲﹐同韓冑一班起居﹐內侍扶導上詣太皇簾前行謝禮﹐次詣梓宮前行礻覃祭禮。畢﹐禦史臺閣門集百官﹐禁衛立班起居。翌日﹐冑侍上詣光宗問起居﹐光宗問﹕「是誰﹖」冑對曰「嗣皇帝。」光宗瞪視曰「吾兒邪﹖」

先是﹐汝愚諭殿帥郭杲﹐以軍五百至祥禧殿門祈請禦寶。杲入﹐索於職掌內侍羊る﹑劉慶祖。二人私議曰「今外議洶洶如此﹐萬一璽入其手﹐或以它授﹐豈不利害﹖」於是封識空函授杲。二取璽﹐從間道詣徳壽宮﹐納之憲聖。及汝愚開函奉璽之際﹐憲聖方自內付璽與之。﹝《四朝聞見錄﹞云「寧宗次日謁光宗﹐慈懿方自臥內取璽與之。」按禦璽重寶﹐安得卽位後方取﹖兼璽玉各有職掌﹐安得置之臥內﹖恐非實。﹞

先是﹐襄陽歸正人陳應祥等﹐誘聚亡命﹐謀以七月望日爲壽皇發喪爲亂。前一夕登極赦至﹐其徒告之而敗。

汝愚遂奏乞召還畱正﹐以輔初政﹐而禦史張叔椿則劾以棄國之罪﹐遂遷叔椿爲吏部侍郎。正乃復入拜左相﹐汝愚爲右相。汝愚曰「同姓之卿﹐不幸處君臣之變﹐敢言功乎﹖」辭不拜。乃以特進爲樞密使。及孝宗將攢﹐汝愚建議欲卜山陵﹐與正異議﹐遂出正判建康府﹐汝愚遂拜右相。先是﹐汝愚許冑以事成日授節鉞﹐彥逾執政。旣而推定策恩﹐汝愚乃謂彥逾曰「我輩宗臣﹐不當言功。」僅除郭杲節度使﹐彥逾爲端明殿學士﹐出爲四川制置﹑知成都府﹐冑遷觀察使﹑樞密都承旨。﹝元系防禦使﹑知閣門事﹐至是﹐僅遷一級。﹞於是二人憤曰「此事皆吾二人之力﹐汝愚不過蒙成耳。今旣自據相位﹐以專其功﹐乃置吾輩度外邪﹗」於是始有逐汝愚之謀矣。汝愚覺之﹐以朱熹有重名﹐遂自長沙召入爲待制﹐侍經筵﹐及收召李祥﹑楊簡﹑呂祖儉等道學諸君子以自壯。然宮中及一時之議﹐皆歸功於冑﹐自是出入宮掖﹐居中用事。且嗾伶人刻木爲熹等像﹐峨冠大袖﹐講說性理﹐爲戲於禁中。

熹與龜年等﹐屢白汝愚曰「冑怨望殊甚。宜以厚賞酬其勞﹐處以大藩﹐出之於外。勿使預政﹐以防後患。」汝愚不納﹐曰「彼嘗自言不愛官職﹐何慮之有﹖旣而熹進對﹐面陳冑之姦。繼而正言黃度欲論之而謀泄﹐以內批斥去。熹又因進講極論之﹐聲色頗厲。上怒﹐遂批出﹐除熹宮觀。汝愚請見﹐乃以內批袖還上﹐繼而求去﹐皆不許。於是彭龜年奏﹕「陛下逐朱熹太暴。」且言「冑竊弄威權﹐爲中外所附﹐必貽大患。」寧宗欲兩罷之﹐汝愚欲兩畱之。旣而龜年與郡﹐冑勢由是益張。會彥逾帥蜀﹐陛辭日﹐盡疏當時道學諸賢姓名﹐指爲汝愚之黨﹐而寧宗亦疑之矣。

知閣劉弼謂冑曰「趙丞相欲專此大功﹐日引虛名之士以植黨﹐君豈但不得節鉞﹐將恐不免嶺海之禍。」冑恐甚。會汝愚欲除劉光祖爲侍禦史﹐冑知其欲擊己。而上方令近臣舉禦史﹐於是以禦筆除大理簿劉徳秀爲禦史﹐楊大法爲殿院。又罷吳獵﹐以劉三傑代之﹐於是言路皆韓黨矣。

先是﹐汝愚嘗云「夢孝宗授以湯鼎﹐背負白龍升天。」又沈有開嘗在汝愚坐曰「外間傳嘉王出判福州﹐許國公判明州﹐三軍士庶﹐已推戴相公矣。」又徐誼語人曰「但得趙家一塊肉足矣。」蓋指魏王之子﹐徐國公柄也。樓鑰行辭免批答﹐有「親爲伯父﹐固非同姓之卿」之語。太學生上書﹐乞尊汝愚爲伯父。周成子言「郎君不令」。田澹謂「寧宗非光宗子」。其說非一端。於是右正言李沐首疏其事﹐劾汝愚以「同姓居相位﹐非祖宗典故。方太上聖體不康之時﹐欲行周公故事。倚虛聲﹐植私黨﹐以定策自居﹐專功自恣」等事。遂罷汝愚相位﹐出知福州。旣而臺臣合奏﹐罷郡與祠。於是祭酒李祥﹑博士楊簡﹐府丞呂祖儉等有疏﹐太學生周端朝等六人共一書﹐訴汝愚有大功﹐不當去位﹐皆被黜謫。未幾﹐何澹﹑胡疏﹕「汝愚倡引僞徒﹐謀爲不軌。乘龍授鼎﹐假夢爲符。」且言「與徐誼輩造謀﹐欲衛送太上過越﹐爲紹熙皇帝」等事。遂責汝愚永州安置。至衡州而卒。朱熹爲之注《離騷》以寄意焉。敖陶孫題詩於闕門﹐有「一死固知公所欠﹐孤忠賴有史長存」之句。

其後葉翥﹑汪義端交論僞學﹐而劉三傑以僞黨爲逆黨﹐凡得罪者五十九人。省部籍記姓名﹐降詔禁僞學。而直省吏蔡璉﹐告汝愚定策時異謀﹐賓客所言凡七十紙。欲逮彭龜年﹑曾三聘﹑徐誼﹑沈有開下大理獄﹐賴範仲藝等力解之乃已。旣而冑遷太傅﹐封平原郡王。自此﹐十年專政﹐肇開兵端﹐身殞國危。在冑固不足責﹐而當時諸君子馭之亦失其道﹐有以致之也。

○誅韓本末

嘉泰元年五月﹐監太平惠民局夏允中﹐請用文彥博故事﹐以冑爲平章軍國重事。冑恐﹐乞致仕﹐免允中官。

二年十二月﹐拜冑爲太師﹐立貴妃楊氏爲皇后。初﹐恭淑後旣崩﹐椒房虛位﹐楊貴妃﹑曹美人皆有寵。冑畏楊權數﹐以曹柔順﹐勸上立之﹐上意向楊﹐冑不能奪也。太學生王夢龍﹐爲後兄次山客。監雜賣場趙汝讜與夢龍爲外兄弟﹐知其事。於是以冑之謀告次山﹐次山以白後﹐後由是怨之﹐始有謀冑之意矣。

三年﹐金國盜起﹐氵存饑﹐懼我乘隙用兵﹐於是沿邊聚糧增戍﹐且禁襄陽府榷場。邊釁之開﹐蓋自此始。而冑久用事﹐亦欲立奇功以固位。會鄧友龍等廉得北方事以告﹐而蘇師旦等又從而慫恿之。

開禧元年四月﹐以李義爲鎭江都統﹐皇甫斌爲江陵都統兼知襄陽。金人以侵掠﹑增戍﹑渝盟見責﹐遂詔內外諸軍密爲行計。七月﹐冑爲平章軍國事﹐立班丞相上。蘇師旦爲安遠軍節度使﹐領閣門事。師旦本平江書佐﹐冑頃爲鈐轄日﹐嘗以爲筆吏﹐後依韓門。會上登極﹐竄名藩邸﹐用隨龍恩得官﹐驟至貴顯。八月﹐以殿帥郭倪爲鎭江都統﹑兼知揚州。

二年﹐以薛叔似爲湖北京西宣撫使﹐程松爲四川宣撫使﹐吳曦爲副使﹐鄧友龍爲兩淮宣撫使。十二月﹐金虜使趙之傑﹑完顏良弼來賀正旦﹐倨慢無禮。於是以北伐告於宗廟﹐下詔出師。已而﹐陳孝慶復泗。州﹐又復虹縣。許進復新息縣。孫成復保信縣。田琳復壽春府。未幾﹐王大節攻蔡州﹐不克軍潰。皇甫斌敗於唐州。秦世輔軍亂於城固縣。郭倬﹑李汝翼攻宿州﹐敗績﹐執統制田俊邁以往。李爽攻壽州﹐敗。於是誅竄諸將敗事者﹐更易諸閫。以邱爲兩淮宣撫使。分諸將三衙江上之兵﹐合十六萬餘人﹐分守江淮要害。旣而吳曦遣其客姚淮源獻關外四州之地於金人﹐遂封爲蜀王。至此﹐冑始覺爲師旦等所誤﹐遂罷師旦﹐除名﹐送韶州安置﹐仍籍其家財﹐賜三宣撫司爲犒軍費。斬郭倬於鎭江﹐罷程松四川宣撫使。九月﹐金人陷和尙原。十月﹐渡淮﹐圍楚州。十一月﹐以殿帥郭杲駐眞州﹐以援兩淮。邱以簽書開督府。旣而圍襄陽﹐犯廬﹑和﹑眞﹑西和州﹑徳安府﹐陷隨﹑濠﹑階﹑成州﹑信陽﹑安丰軍﹑大散關。郭倪棄揚州走。

三年正月﹐邱罷﹐以樞密張巖督視。二月﹐金人始退師。四川宣撫司﹑隨軍轉運使安丙及李好義﹑楊巨源等討吳曦﹐斬之﹐四川平。以楊巨源爲四川宣撫使﹐安丙副之。旣而次第復階﹑鳳﹑西和州﹐大散關。四月﹐遣蕭山縣丞方信孺奉使﹐通謝金國。六月﹐安丙殺楊巨源。八月﹐信孺回白事﹐言金人欲割兩淮﹐增歲幣﹑犒軍金帛﹐索回陷沒及歸正人﹐又有不敢言者。冑再三問之﹐乃曰「欲太師首級。」冑大怒﹐坐信孺以私覿物﹐擅作大臣饋虜人﹐降三官﹐臨江軍居住。乃以趙淳爲江淮制置使﹐而用兵之謀復起。再遣監登聞鼓院王冉出使焉。

於是楊次山與皇后謀﹐俾皇子榮王嚴入奏﹐言「冑再啟兵端﹐謀危社稷」﹐上不答。皇后從旁力請再三﹐欲從罷黜﹐上亦不答。後懼事泄﹐於是令次山於朝行中擇能任事者。時史彌遠爲禮部侍郎﹑資善堂翊善﹐遂欣然承命。錢參政象祖﹐嘗以諫用兵貶信州﹐乃先以禮召之。禮部尙書衛涇﹑著作郎王居安﹐前右司郎官張﹐皆預其謀。議旣定﹐始以告參政李璧。

前一日﹐彌遠夜易服﹐持文書往來二參第。時外間籍籍有言其事者。一日﹐冑在都堂﹐忽謂李參曰「聞有人欲變局面﹐相公知否﹖」李疑事泄﹐面發赤﹐徐答曰「恐無此事。」而王居安在館中﹐與同捨大言曰「數日之後﹐耳目當一新矣。」其不密如此。彌遠聞之大懼﹐然未有殺之之意﹐遂謀之張。曰「勢不兩立﹐不如殺之。」彌遠撫幾曰「君眞將種也﹐吾計決矣。」

時開禧三年十一月二日﹐冑愛姬三夫人號「滿頭花」者生辰。張素與之通家﹐至是﹐移庖冑。府﹐酣飲至五鼓。其夕﹐周筠聞其事﹐遂以覆帖告變。時冑已被酒﹐視之曰「這漢又來胡說。」於燭上焚之。初三日﹐將早朝﹐筠復白其事﹐冑叱之曰「誰敢﹖誰敢﹖」遂升車而去。甫至六部橋﹐忽有聲喏於道旁者﹐問﹕「爲何人﹖」曰「夏震。」時震以中軍統制權殿司公事﹐選兵三百俟於此。復問﹕「何故﹖」曰「有旨﹐太師罷平章事﹐日下出國門。」曰「有旨﹐吾何爲不知﹖必僞也。」語未竟﹐夏挺﹑鄭發。王斌等﹐以健卒百餘人﹐擁其轎以出﹐至玉津園夾墻內﹐撾殺之。

是夕﹐彌遠稱有密旨。錢參政欲奏審﹐史不許曰「事畱﹐恐泄。」遂行之。是夕﹐史彷徨立俟門首﹐至曉猶寂然﹐至欲易衣逃去。而宰執皆在漏捨以俟。旣而冑前驅至﹐傳呼太師來。錢﹑李二公疑事泄﹐皆戰栗無人色。俄而寂不聞聲﹐久之﹐夏震乃至﹐白二公曰「已了事矣。」錢參政乃探懷中堂帖授陳自彊曰「有旨﹐太師及丞相皆罷。」陳曰「何罪﹖」錢不答﹐於是揖二公﹐遂登車去。是夕﹐使冑不出﹐則事必泄矣。

二參繼赴延和殿奏事﹐遂以竄殛冑聞﹐上愕然不信。及臺諫交章論列﹐三日後﹐猶未悟其死。蓋此夕之謀﹐悉出於中宮及次山等﹐宮省事祕﹐不能詳也。遂下詔暴冑首開兵端等罪﹐官籍其家。而夫人張氏﹑王氏聞變﹐盡取寶貨碎之。其後二人皆坐徒斷。

夏震爲福州觀察使﹐主管殿前司公事。斬蘇師旦於韶州。程松賓州﹐陳自彊雷州﹐郭倪﹑郭亻巽皆除名安置﹐並籍其家。李璧﹑張巖皆降官居住。毛自知奪倫魁恩﹐以首論用兵故也。乃拜錢象祖爲右相﹐衛涇﹑雷孝友並參政﹐史彌遠知樞密事﹐林大中簽書院事﹐楊次山開府儀同三司﹐賜玉帶。遂以竄殛事﹐牒報對境三省﹔以咨目徧遺二宣撫﹑二制置﹑十都統﹐告以上意。諫議大夫葉時﹐請梟首於兩淮﹐以謝天下﹐上不許。

時王冉以出使在金人帳。一日﹐金人呼冉﹐問﹕「韓太師何如人﹖」冉因盛稱其忠賢威略。乃徐以邊報示之曰「如汝之言﹐南朝何故誅之﹖」冉窘懼不能對。於是無厭之求﹐難塞之請﹐皆不敢與較﹐一切許之﹐以爲脫身計。及歸﹐乃以金人欲求冑函首爲辭﹐而葉時復有梟首之請﹐於是詔侍從兩省臺諫集議。先是諸公間亦有此請﹐上重於施行。至是﹐林樞密大中﹑樓吏書鑰﹑倪兵書思﹐皆以爲和義重事﹐待此而決﹐姦凶已斃之首﹐又何足惜﹖與其亡國﹐寧若辱國﹐而倪公主之尢力﹔且謂在朝有受其恩﹐欲爲之地者。蓋朝堂集議之時﹐獨章文莊良能於眾中以事關國體﹐抗詞力爭。所謂欲爲之地者﹐指章也。﹝葉淸逸《聞見錄》云「良能首建議函首﹐王介以爲不可。」此非事實。﹞於是遣臨安府副將尹明﹐斫冑棺﹐取其首﹐送江淮制置大使司﹔且以咨目諭諸路宣撫制置以函首事。遂命許奕爲通謝使。王冉竟函首以往﹐且增歲幣之數。

當時識者﹐殊不謂然。且當是時﹐金國實已衰弱﹐初非阿骨打﹑吳乞買之比。丙寅之冬﹐淮﹑襄皆受兵﹐凡城守者﹐皆不能下。次年﹐遂不復能出師﹐其弱可知矣。儻能稍自堅忍﹐不患不和﹐且禮秩歲幣﹐皆可以殺。而當路者畏懦﹐惟恐稍失其意﹐乃聽其恐喝﹐一切從之。且吾自誅權姦耳﹐而函首以遺之﹐則是彼之縣鄙也﹐何國之爲﹖惜哉﹗且冉﹐冑所遣﹐今欲議和﹐當別遣使﹐亦不當復遣冉也。至有題詩於侍從宅曰「平生只說樓攻愧﹐此愧終身不可攻。」又詩曰「自古和戎有大權﹐未聞函首可安邊。生靈肝腦空塗地﹐祖父冤仇共戴天。晁錯已誅終叛漢﹐於期未遣尙存燕。廟堂自謂萬全策﹐卻恐防胡未必然。」又云「歲幣頓增三百萬﹐和戎又送一於期。無人說與王冉道﹐莫遣當年寇準知。」此亦可見一時公論也。明年﹐閣門舍人周登出使過趙州﹐觀所謂石橋者﹐已具述其事。紀功勒銘﹐大書深刻橋柱矣。金主嘗令引南使觀忠繆侯墓﹐且釋云「忠於爲國﹐繆於爲身。」詢之﹐乃韓也。和議旣成﹐乃盡復秦檜官爵﹐以其嘗主和故耳。

余按紹興秦檜主和﹐王倫出使﹐胡忠簡抗疏﹐請斬檜以謝天下﹐時皆偉之。開禧冑主戰﹐倫之子冉復出使﹐竟函韓首以請和。是和者當斬﹐而戰者亦不免於死﹐一是一非﹐果何如哉﹖余嘗以意推之﹐蓋髙宗間關兵間﹐察知東南地勢﹑財力與一時人物﹐未可與爭中原﹐意欲休養生聚﹐而後爲萬全之舉。在徳壽日﹐壽皇嘗陳恢復之計﹐光堯曰「大哥﹐且待老者百年後卻議之。」蓋可見也。秦檜揣知上意厭兵﹐力主和議﹐一時功名之士皆歸罪以爲主和之失。及孝宗銳意恢復﹐張魏公主戰﹐異時功名之士靡然從之﹐獨史文惠以爲不然。其後符離潰師﹐𨿽府庫殫竭﹐士卒物故﹐而壽皇雄心遠慮﹐無日不在中原。冑習聞其說﹐且值金人浸微﹐於是患失之心生﹐立功之念起矣。殊不知時移事久﹐人情習故﹐一旦騷動﹐怨嗟並起。而茂陵乃守成之君﹐無意玆事﹐任情妄動﹐自取誅謬﹐宜也。身隕之後﹐眾惡歸焉﹔然其間是非﹐亦未盡然。若《雜記》所載﹐趙師Э犬吠﹐乃鄭斗所造以報撻武學生之憤。至如許及之屈膝﹐費士寅狗竇﹐亦皆不得志抱私仇者撰造醜詆﹐所謂僭逆之類﹐悉無其實。李心傳蜀人﹐去天萬里﹐輕信紀載﹐疏舛固宜。而一朝信史﹐乃不擇是否而盡取之﹐何哉﹖當泰﹑禧間﹐大父爲棘卿﹐外大父爲兵侍﹐直禁林﹐皆得之耳目所接﹐俱有家乘﹑日錄可信用。直書之﹐以告後之秉史筆者。

●卷四

○避諱

古今避諱之事﹐雜見諸書﹐今漫集數條於此﹐以備考覽。

蓋殷以前﹐尙質不諱名﹐至周始諱﹐然猶不盡諱。如穆王名滿﹐定王時有王孫滿之類。至秦始皇諱政﹐乃呼正月爲徵月﹐《史記﹖年表》作端月。盧生曰「不敢端言其過。」秦頒端正法度日「端直」。皆避政字。

漢髙祖諱邦﹐舊史以邦爲國。惠帝諱盈﹐《史記》以萬盈數作滿數。文帝諱恆﹐以恆山爲常山。景帝諱啟﹐《史記》微子啟作微子開﹐《漢書》啟母石作開母石。武帝諱徹﹐以徹侯爲通侯﹐蒯徹爲蒯通。宣帝諱詢﹐以荀卿爲孫卿。元帝諱﹐以氏爲盛氏。光武諱秀﹐以秀才爲茂才。明帝諱莊﹐以老﹑莊爲老﹑嚴﹐莊助爲嚴助﹐卞莊爲卞嚴。殤帝諱隆﹐以隆慮爲林慮。安帝父諱慶﹐以慶氏爲賀氏。

魏武帝諱操﹐以杜操爲杜度。蜀後主諱宗﹐以孟宗爲孟仁。晉景帝諱師﹐以師保爲保傅﹐京師爲京都。文帝諱昭﹐以昭穆爲韶穆﹐昭君爲明君﹐《三國誌》韋昭爲韋耀。湣帝諱業﹐以建業爲建康。康帝諱嶽﹐以鄧嶽爲鄧岱﹐山嶽爲山岱。齊太祖諱道成﹐師道淵但言師淵。梁武帝小名阿練﹐子孫皆呼練爲白絹。隋文帝父諱忠﹐凡郎中皆去中字﹐侍中爲侍內﹐中書爲內史﹐殿中侍禦爲殿內侍禦﹐置侍郎不置侍中﹐置禦史大夫不置中丞﹐以侍書禦史代之﹐中廬爲次廬。至唐又避太子諱﹐亦以中郎爲旅賁郎將﹐中書舍人爲內舍人。煬帝諱廣﹐以廣樂爲長樂﹐廣陵爲江都。

唐世祖諱丙﹐故以景字代之﹐如景科﹑景令﹐景子之類﹐是也。唐祖諱虎﹐凡言虎﹐率攺爲猛獸﹐或爲武﹐如武賁﹑武林之類。李延壽作《南北史》﹐易石虎爲石季龍﹐韓擒虎爲韓擒。髙祖諱淵﹐趙文淵爲文深﹐凡淵字盡攺爲泉。劉淵爲元海﹐戴淵爲戴若思。太宗諱世民﹐《唐史》凡言世﹐皆曰「代」﹐民﹐皆曰「人」﹐如人﹑治人﹑生人﹑富人侯之類。民部曰「戶部」。髙宗諱治﹐凡言治皆曰「理」﹐如「至理之主﹐不代出者」﹐章懷避當時諱也。陸贄曰「與理同道罔不興」﹐「脇從罔理」。韓文《策問》﹕「堯﹑舜垂衣裳而天下理」﹐又「無爲而理者﹐其舜也歟」。睿宗諱旦﹐張仁攺仁願。玄宗諱隆基﹐太一君基﹑臣基﹐並攺爲其字。隆州爲閬中﹐隆康爲普康﹐隆龕爲崇龕﹐隆山郡爲仁壽郡。代宗諱豫﹐以豫章爲鐘陵﹐蘇預攺名源明﹐以薯蕷爲薯及山藥。徳宗諱適﹐攺括州爲處州。憲宗諱純﹐淳州攺爲欒州﹐韋純攺名貫之﹐之純攺名處厚﹐王純攺名紹﹐陸純攺名質﹐柳淳攺名灌﹐嚴純攺名休復﹐李行純攺名行諶﹐崔純亮攺名行範﹐程純攺名弘﹐馮純敏攺名約。穆宗諱恆﹐以恆山爲常山。敬宗諱弘﹐徐弘敏攺名有功。鄭涵避文宗舊諱﹐攺名氵。武宗諱炎﹐賈炎攺名嵩。宣宗諱忱﹐韋諶攺名損﹐穆諶攺名仁裕。

梁太祖父烈祖名誠﹐遂攺城曰「墻」。晉髙祖諱敬塘﹐析敬字爲文氏﹑苟氏﹐至漢乃復舊。至本朝避翼祖諱﹐復析爲文﹑爲苟。

本朝髙宗諱構﹐避嫌名者﹐仍其字更其音者﹐勾濤是也﹔加金字﹐鉤光祖是也﹔加絲字﹐糸句紡是也﹔加艸頭者﹐苟諶是也﹔攺爲句字者﹐句思是也﹔增勾龍者﹐如淵是也﹔勾龍去上一字者﹐大淵是也。已上﹐皆臣下避君諱也。

吳太子諱和﹐以和興爲嘉興。唐髙宗太子弘﹐爲武后所鴆﹐追尊爲孝敬帝﹐廟曰義宗﹐弘文館攺爲昭文﹐弘農縣爲恆農﹐韋弘機但爲機。李含光本姓弘﹐易爲李﹐曲阿弘氏易爲洪﹐溫彥弘遂以大雅字行。晉以毗陵封東海王世子毗﹐以毗陵爲晉陵。唐避章懷太子賢諱﹐攺集賢爲崇文館之類﹐皆避太子之諱也。

呂后諱雉﹐《封禪書》謂「野雞夜ず」。武后諱﹝音照﹞﹐以詔書爲制書﹐鮑照爲鮑昭。攺懿徳太子重照爲重潤﹐劉思照爲思昭。簡文鄭後諱阿春﹐以《春秋》爲《陽秋》﹐富春爲富陽﹐蘄春爲蘄陽。此避後諱也。

元後父諱禁﹐以禁中爲省中。武后父諱華﹐以華州爲太州。韋仁約避武后家諱﹐攺名元忠。竇懷貞避韋後家諱﹐而以字行。劉穆之避王后家諱﹐以憲祖字行﹐後復避桓溫母諱﹐遂稱小字武生。虞茂避穆後母諱﹐攺名預。本朝章憲太后父諱通﹐嘗攺通直郎爲同直郎﹐通州爲崇州﹐通判爲同判﹐通進司爲承進司﹐通奉爲中奉﹐通事舍人爲宣事舍人。至明道間﹐遂復舊。此則避後家諱也。

錢王Α﹐以石橊爲金櫻﹐攺劉氏爲金氏。楊行密據揚州﹐州人呼蜜爲蜂糖。趙避石勒諱﹐以羅勒爲蘭香。髙祖父名誠﹐以武成王爲武明王﹐武成縣爲武義縣。羊祜爲荊州﹐州人呼戶曹爲辭曹之類﹐皆避國主﹑諸侯諱也。

《詩》《書》則不諱。若文王諱昌﹐而箕子陳《洪範》曰「使羞其行﹐而邦其昌。」厲王諱胡﹐而宣王時﹐《詩》曰「胡不相畏」﹐「胡爲虺蜴」﹐「胡然厲矣」。《周禮》有「昌本之俎」﹐《詩》有「發之詠。」《大誥》「弗棄基」﹐不諱后稷棄字。孔子父叔梁紇﹐而《春秋》書臧孫紇。成王諱誦﹐而「吉甫作誦」之句﹐正在其時﹐是也。

廟中則不諱。《周頌》祀文﹑武之樂歌﹐《雍》曰「克昌厥後」﹐《噫嘻》曰「駿發爾私」﹐是也。

臨文則不諱。魯莊公名同﹐而《春秋》書同盟。襄公名午﹐而書陳侯午卒。僖公名申﹐書戊申。定公名宋﹐書宋人﹑宋仲幾。

《漢書﹖紀》﹐元封詔書有啟母石之言。《刑法志》﹕「建三典以刑邦國」與「萬邦作孚」。韋孟詩﹕「總齊羣邦」﹐皆不避髙祖諱。

魏太祖名操﹐而陳思王有「造日」之句。曹志﹐植之子﹐奏議云「幹植不彊。」

三國吳時﹐有「言功以權成」﹐蓋斥孫權之名。《南史》有「寧逢五虎」及「虎視」之語﹐則虎字亦不盡避。

韓文公《潮州上表》云「朝廷治平日久。」曰「政治少懈。」曰「巍巍治功。」曰「君臣相戒﹐以致至治。」《舉張行素》曰「文學治行眾所推。」亦不避髙宗之諱。又《袁州上表》曰「顯榮頻煩。」《舉韋頭》曰「顯映班序。」柳文《樂曲》曰「羲和顯耀乘淸芬。」皆不盡避中宗之諱。韓《賀卽位表》曰「以和萬民。」亦不諱民字﹐如此類甚多。

胡翼之侍講延英日﹐講《乾卦》元﹑亨﹑利﹑貞﹐上爲動色﹐徐曰「臨文不諱。」伊川講南容三復白圭﹐內侍告曰「容字﹐上舊名也。」不聽。講畢曰「昔仁宗時﹐宮嬪謂正月爲初月﹐餅之蒸者爲炊﹐天下以爲非。嫌名﹑舊名﹐請勿諱。」

邦﹑國有不諱者。襄王名鄭﹐而鄭不攺封。至於出居其國﹐使者告於秦﹑晉曰「鄙在鄭地。」受晉文公朝﹐而鄭伯傳。漢和帝名肇﹐而郡有京兆﹐是也。

嫌名則有避有不避者。韓退之《辯諱》﹕「桓公名白﹐傳有五皓之稱﹔厲王名長﹐琴有修短之目。不聞謂布帛爲布皓﹐腎腸爲腎修。漢武名徹﹐不聞諱車轍之轍。」然《史記﹖天官書》﹕「謂之車通」﹐此非諱車轍之轍乎﹖若晉康帝名嶽﹐鄧嶽攺名爲嶽﹐此則不諱嫌名也。

二名不偏諱。唐太宗名世民﹐在位日﹐戴冑﹑唐儉爲民部尙書﹐虞世南﹑李世皆不避。至髙宗時﹐攺民部爲戶部。世南已卒﹐世去世字。或云「卒哭乃諱。」

避諱而易字者。按《東觀漢記》云「惠帝諱盈之字﹐曰滿﹔文帝諱恆之字﹐曰常﹔光武諱秀之字﹐曰茂」云云。蓋當時避諱﹐攺爲某字﹐之者變也。如卦變爻曰之也。

本朝眞宗諱恆﹐音胡登切。若闕其下畫﹐則爲恆﹐又犯徽宗旁諱。後遂並恆字不用﹐而易爲常﹐正用前例也。

淮南王安﹐避父諱長﹐故淮南書﹐凡言長悉曰修。王羲之父諱正﹐故每書正月爲初月﹐或作一月﹐余則以政字代之。王舒除會稽內史﹐以祖諱會﹐以會稽爲鄶稽。司馬遷以父諱談﹐《史記》中﹐趙談爲趙同子﹐張孟談爲孟同。範嘩父名泰﹐《後漢書》﹐郭泰爲郭太。李翺祖父名楚今﹐故爲文皆以今爲玆。杜甫父名閒﹐故杜詩無閒字。蘇子瞻祖名序﹐故以序爲敍﹐或攺作引。曾魯公父名會﹐故避之者﹐以勘會爲勘當。蔡京父名準﹐攺平準務爲平貨務。此皆士大夫自避家諱也。

《史記﹖李斯傳》言「宦者韓談」﹐則談字不能盡避。《漢書﹖爰盎傳》有「上益莊」之文﹐《鄭當時傳》有「鄭莊千里不賫糧」之類。此不能盡避也。

範曄爲太子詹事﹐以父名泰﹐固辭﹐朝議不許。唐竇曾授中書舍人﹐以父名至忠﹐不受。議者以音同字別﹐乃就職。韋聿遷祕書郎﹐以父嫌名﹐換司議郎。柳公綽遷吏部尙書﹐以祖諱﹐換左丞。李涵父名少康﹐爲太子少傅﹐呂渭劾之。本朝呂希純﹐以父名公著﹐而辭著作郎。富鄭公父名言﹐而不辭右正言。韓億絳﹑縝﹐家諱保樞﹐皆爲樞密而不避。此除官有避﹑不避也。

至若後唐﹐郭崇韜父名弘﹐以弘文館爲崇文館。建隆間﹐慕容彥釗﹑吳廷祚﹐皆拜使相。而釗父名章﹐廷祚父名璋﹐制麻中爲攺「同爲中書門下平章事」爲「二品」。紹興中﹐沈守約﹑湯進之二丞相﹐父皆名舉﹐於是攺提舉書局爲提領。此則朝廷爲臣下避家諱也。

元稹以陽城驛與楊道州名同﹐更之曰避賢驛﹐且作詩以記之﹐白樂天和之云「荊人愛羊祜﹐戶曹攺爲詞﹐一字不忍道﹐況兼姓呼之。」是也。鄭誠過郢州浩然亭﹐謂賢者名不可斥﹐更名孟亭。歙有任寺﹑任村﹐以任所遊之地故也。虞藩爲刺史日﹐更爲任公寺﹑任公村。此則後人避前賢名也。

至有君臣同名者。襄王名鄭﹐衛成公與之同時﹐亦名鄭。衛侯諱惡﹐其臣有石惡。宋武帝名裕﹐褚叔度﹑王敬弘﹐皆名裕之﹔謝景仁﹑張茂度皆名裕。宋明帝名﹐王景文亦名。唐玄宗名隆基﹐劉子玄名知幾。

又有父子﹑祖孫同名者。周康王名釗﹐生子瑕是爲昭王。宋明帝名﹐其子後廢帝亦名昱。魏獻文名弘﹐其子孝文名宏。聲𨿽相近﹐而字猶異也。若周厲王名胡﹐而僖王名胡齊。蔡文侯﹑昭侯﹐相去五世﹐皆名中。魏安同父名屈﹐同之子亦名屈。襄陽有《處士羅君墓志》曰「君諱靖﹐父靖﹐學優不仕。」此尢爲可罪也。

若桓玄﹐呼父溫曰淸﹐此不足責。若韓愈﹐不避仲卿﹐又何耶﹖

朱溫之父名誠﹐以其類戌字﹐司天監上言﹐請攺戊己之戊爲武字﹐此全無義理。如揚都士人名審﹐沈氏與書﹐名而不姓﹐皆諛之者過耳。又如梁謝舉聞家諱必哭﹐近世如趙南仲亦然﹐此亦不失爲孝。

若唐裴徳融父諱臯﹐髙鍇爲禮部侍郎﹐典貢舉。徳融入試﹐鍇曰「伊父諱臯﹐而某下就試﹐與及第﹐困一生事。」後除屯田員外郎﹐與同除一人參右丞盧簡。盧先屈前一人﹐使驅使官傳語曰「員外是何人下及第﹖偶有事﹐不得奉見。」裴倉遽而去。李賀以父名晉肅﹐終身不赴進士舉﹐抑又甚焉。

崔殷夢知舉﹐吏部尙書歸仁晦托弟仁澤﹐殷夢唯唯﹐至於三四。殷夢僉色端笏曰「某見進表﹐讓此官矣。」仁晦始悟己姓乃殷夢家諱龜從故也。

後唐天成中﹐盧文紀爲工部尙書﹐郎中於鄴參﹐文紀以父名嗣業﹐與同音﹐竟不見。鄴憂畏太過﹐一夕﹐雉經而死。

楊行密父名Κ﹐與夫同音﹐攺文散諸大夫爲大卿﹐禦史大夫爲禦史大卿。至有《興唐寺鐘題志》云「金紫光祿大﹐兼禦史大﹐乃銀靑光祿大。」皆直去夫字﹐尢爲可怪。

國朝劉溫叟﹐父名樂﹐終身不聽絲竹﹐不遊岱嵩。徐績父名石﹐平生不用石器﹐遇石不踐﹐遇橋則令人負之而過。此皆避諱不近人情者也。

至如唐憲宗時﹐戎昱有詩名﹐京兆尹李鸞擬以女嫁之﹐令攺其姓﹐昱辭焉。

五代有石昂者﹐讀書好學﹐不求仕進。節度使符習髙其行﹐召爲臨淄令。習入朝﹐監軍楊彥朗知畱後。昂以公事上謁﹐贊者以彥朗家諱石﹐遂更其姓曰右昂。昂趨於庭﹐責彥朗曰「內侍柰何以私害公﹖昂姓石﹐非右也。」彥朗大怒﹐昂卽解官去。語其子曰「吾本不欲仕亂世﹐果爲刑人所辱。」

宣和中﹐徐申幹臣﹐自諱其名﹐知常州﹐一邑宰白事﹐言「已三狀申府﹐未施行」。徐怒形於色﹐責之曰「君爲縣宰﹐豈不知長吏名﹐乃作意相侮。」宰亦好犯上者﹐卽大聲曰「今此事申府不報﹐便當申監司﹐否則申戶部﹐申臺﹐申省﹐申來申去﹐直待身死卽休。」語罷﹐長揖而退。徐𨿽怒﹐然無以罪之。三人者﹐皆不肯避權貴之諱以自系其姓名。

若北齊熊安生者﹐將通名見徐之才﹑和士開﹐二人相對。以之才諱雄﹐士開諱安﹐乃稱觸觸生﹐羣公哂之。

蔡京在相位日﹐權勢甚盛﹐內外官司公移皆避其名﹐如京東﹑京西並攺爲畿左﹑畿右之類。蔡門下昂避之尢謹﹐並禁其家人﹐犯者有笞責。昂嘗自誤及之﹐家人以爲言﹐乃舉手自擊其口。蔡經國聞京閩音﹐稱京爲經﹐乃奏乞攺名純臣。此尢可笑。

紹聖間﹐安爲從官﹐章爲相﹐安見之﹐但稱享而已。

近世方巨山名嶽。或謗其爲南仲丞相幕客﹐趙父名方﹐乃攺姓爲萬。旣而又爲邱山甫端明屬﹐邱名嶽﹐於是復攺名爲方山﹐遂指以爲過焉。

善乎胡康侯之論曰「後世不明《春秋》之義﹐有以諱易人姓者﹐易人名者。愚者迷禮以爲孝﹔諂者獻佞以爲忠。忌諱繁﹐名實亂﹐而《春秋》之法不行矣。」

○方巨山爭體統

賈師憲淳己酉歲爲湖廣總領。時方嶽巨山知南康軍。一日﹐總所綱運經從星江。押綱軍卒﹐驕悍繹騷﹐市民橫遭其禍者甚眾。巨山大不能堪﹐遂擒數輩斷治之。賈公聞之﹐移文詰問﹐且追本軍都吏﹐巨山於是就判公牒云「總領𨿽大﹐湖廣之尊﹔南康𨿽微﹐江東列郡。當職奉天子命來牧是邦﹐初非總領之幕客﹐亦非湖廣之屬郡。軍無紀律﹐騷動吾民﹐國有常刑﹐合從斷遣﹐此守臣職也﹐於都吏何與焉﹗牒報。」賈公得牒﹐不勝其憤﹐遂申朝廷﹐乞行按劾﹐於是朝廷俾嶽易邵武以避之。去郡日﹐有士人作大旗﹐書一詩以送之﹐曰「秋秋壑兩般秋﹐湖廣﹑江東事不侔。直到南康論體統﹐江西自隔兩三州。」

○曝日

袁安臥負暄﹐令兒搔背﹐曰「甚快人意。」趙勝負暄風檐﹐候樵牧之歸。故杜詩云「負暄侯樵牧」﹐又云「負暄近墻壁」。又《西閣曝日》云「凜冽倦元冬﹐負暄嗜飛閣。」又云「毛髮且自和﹐肌膚潛沃若。太陽信深仁﹐衰气有托。欹傾煩注眼﹐容易收病腳。」樂天《負日》詩云「杲杲冬日出﹐照我屋南隅。負暄閉目坐﹐和气生肌膚。初似飲醇醪﹐又如蟄者蘇。外融百骸暢﹐中適一念無。曠然忘所在﹐心與虛空俱。」此皆深知負暄之味者也。

冬日可愛﹐眞若可持獻者。晁端仁嘗得冷疾﹐無藥可治﹐惟日中炙背乃愈。周邦彥嘗有詩云「冬曦如村釀﹐奇溫止須臾﹐行行正須此﹐戀戀忽已無。」

余嘗於南榮作小日閣﹐名之曰獻日軒。幕以白油絹﹐通明虛白﹐盎然終日﹐四體融暢﹐不止須臾而已。適有客戲余曰「此所謂天下都綿襖者。」相與一笑。後見何斯舉《黃綿襖子歌》﹐序曰「正月大雨雪﹐十日不已。旣晴﹐鄰捨相呼負日﹐曰﹕『黃綿襖子出矣。』」乃知古已有此語。然王立之亦嘗名日窗爲大裘軒。謝無逸爲賦詩曰「小人拙生事﹐三冬臥無帳﹐忍寒東窗底﹐坐待朝曦上。徐徐晨光熙﹐稍稍血气暢﹐薰然四體和﹐恍若醉春釀。此法祕勿傳﹐不易車百輛﹐君胡得此法﹐開軒亦東向。蘇公名大裘﹐意豈在萬丈﹐但觀名軒心﹐人人如挾纊。」

陶隱居《淸異錄》載開元時﹐髙太素隱商山﹐起六逍遙館﹐各制一銘。其三日《冬日初出》﹐銘曰「折膠墮指﹐夢想負背﹐金鑼騰空﹐映檐白醉。」樓攻愧嘗取白醉二字以名閣﹐陳進道爲賦詩﹐攻愧次之云「處世難獨醒﹐時作映檐醉。年少足裘馬﹐安知老夫味。天梳與日帽﹐且復供酒事。謫居幸三適﹐得此更慚愧。向來六逍遙﹐特書見淸異。君家老希夷﹐相求諒同气。曲身成直身﹐朝寒俄失記。醉中知其天﹐不飲乃同意。書生暫寄溫﹐難語純綿麗。」﹝洪駒父亦有《大襄軒》詩。﹞

○經驗方

喉閉之疾﹐極速而烈。前輩傳帳帶散﹐惟白礬一味﹐然或時不盡驗。辛丑歲﹐余侍親自福建還﹐沿途多此證﹐至有闔家十餘口﹐一夕並命者。道路蕭然﹐行旅惴惴。及抵南浦﹐有老醫教以用鴨嘴﹑膽礬研細﹐以釅醋調灌﹐歸途恃以無恐﹐然亦未知其果神也。及先子守臨汀日﹐鈐下一老兵素願謹﹐忽垂泣請告曰「老妻苦喉閉﹐絕水粒者三日﹐命垂殆矣。」偶藥笈有少許﹐卽授之﹐俾如法用。次日﹐喜拜庭下云「藥甫下咽﹐卽大吐﹐去膠痰凡數升﹐卽瘥。」其後凡治數人﹐莫不立驗。然膽礬難有眞者﹐養生之家﹐不可不預儲以備用也。

熊膽善辟塵。試之之法﹐以淨水一器﹐塵冪其上﹐投膽粟許﹐則凝塵豁然而開。以之治目障翳﹐極驗。每以少許淨水略調開﹐盡去筋膜塵土﹐入冰腦一二片﹐或淚癢﹐則加生薑粉些少﹐時以銀筋點之﹐絕奇。赤眼亦可用﹐余家二老婢﹐俱以此奏效。

辛酉夏﹐余足瘍發於外臁﹐初甚微﹐其後浸淫。涉秋䢐冬﹐不良於行。凡敷糝膏濯之劑﹐嘗試略徧﹐痛癢雜作﹐大妨應酬。一日﹐友人兪和父見過﹐怪其蹣跚﹐舉以告之。和父笑曰「吾能三日已此疾。法當先以淡齏水滌瘡口﹐幹﹔次用局方駐車丸研極細﹐加乳香少許﹐幹糝之﹐無不立效。」遂如其說用之﹐數日良愈。蓋駐車丸本治血痢滯下﹐而此瘡亦由气血凝注所成。醫者﹐意也。古人處方治疾﹐其出人意表如此丸。其後莫子山傳治痢社僧丸﹐亦止是一味藥﹐用有奇驗﹐亦此意也。

○用事切當

淳熙中﹐孝宗及皇太子朝上皇於徳壽宮﹐置酒賦詩爲樂﹐從臣皆和。周益公詩云「一丁扶火徳﹐三合鞏皇基。」蓋髙宗生於大觀丁亥﹐孝宗生於建炎丁未﹐光宗生於紹興丁卯故也。陰陽家以亥﹑卯﹑未爲三合﹐一時用事﹐可謂切當。

其後楊誠齋爲光宗宮僚﹐時寧宗已在平陽邸﹐其《賀壽》詩云「祖堯父舜眞千載﹐禹子湯孫更一家。」又云「天意分明昌火徳﹐誕辰三世總丁年。」蓋祖益公語也。

嘉熙己亥四月﹐誕皇子﹐告廟祀文﹐學士李﹑劉功甫當筆﹐內用四柱作一聯云「亥年巳月﹐無長蛇封豕之虞﹔午日丑時﹐有歸馬放牛之喜。」蓋時方有蜀擾。其用事可謂中的﹐然或者則謂失之俳耳。

○楊府水渠

楊和王居殿巖日﹐建第淸湖洪福橋﹐規制甚廣。自居其中﹐旁列諸子四捨﹐皆極宏麗。落成之日﹐縱外人遊觀。一僧善相宅﹐云「此龜形也﹐得水則吉﹐失水則凶。」時和王方被殊眷﹐從容聞奏﹐欲引湖水以環其居。思陵首肯曰「朕無不可﹐第恐外庭有語﹐宜密速爲之。」退卽督濠寨兵數百﹐且多募民夫﹐夜以繼晝。入自五房院﹐出自惠利井﹐蜿蜒縈繞﹐凡數。百丈﹐三晝夜卽竣事。

未幾﹐臺臣果有疏言擅灌湖水入私第﹐以擬宮禁者。上曉之曰「朕南渡之初﹐金人退而羣盜起。遂用議者羈縻之策﹐刻印盡封之。所有者﹐止淮﹑浙數郡耳。會諸將盡平羣盜﹐朕因自誓﹐除土地外﹐凡府庫金帛﹐俱置不問。故諸將有餘力以給泉池園圃之費。若以平盜之功言之﹐𨿽盡以西湖賜之﹐曾不爲過。況此役已成﹐惟卿容之。」言者遂止。

旣而復建傑閣﹐藏思陵禦札﹐且揭上賜「風雲慶會」四大字於上。蓋取大龜昂首下視西湖之象﹐以成僧說。自此百餘年間﹐無復火災﹐人皆神之。至辛巳歲﹐其家捨閣於佑聖觀﹐識者謂龜失其首﹐疑爲不祥。次年五月﹐竟毀延燎潭﹐潭數百楹﹐不數刻而盡﹐益驗毀閣之禍云。

○潘庭堅王實之

庚子辛丑歲﹐先君子佐閩漕幕時﹐方壺山大琮爲漕﹐瞿軒王邁實之與方爲年家﹐气誼相好。用此﹐實之畱富沙之日多﹐而壺山資給亦良厚﹐然亦僅資一時飲博之費耳。籍中有吳宜者﹐王所狎也。一日﹐三司燕集﹐大合樂於公廳。吳方舞徧﹐實之被酒﹐直造舞筵﹐攜之徑去﹐旁若無人﹐一座爲之愕然。壺山起謝曰「此吾狂友王實之也。」時以爲奇事。

實之﹐莆人。登甲科﹐甚有文名﹐落魄不羈。爲正字日﹐因輪對﹐及故相擅權。理宗宣諭曰「姑置衛王之事。」邁卽抗聲曰「陛下一則曰衛王﹐二則曰衛王﹐何容保之至耶﹖」上怒不答﹐徑轉禦屏﹐曰「此狂生也。」邁後歸鄕裏﹐自稱「敕賜狂生」。嘗有詩云「未知死所先期死﹐自笑狂生老更狂。」又賦《沁園春》曰「狂如此﹐更狂狂不已。」押赴瓊。

同時富沙人紫巖潘方庭堅﹐亦以豪俠聞﹐與實之不相下。庭堅初名公筠﹐後以紹歲乞靈南臺神﹐夢有持方牛首與之﹐遂易名爲方。殿試第三人﹐跌宕不羈﹐傲侮一世。爲福建帥司機宜文字日﹐醉騎黃犢﹐歌《離騷》於市﹐人以爲仙。嘗約同社友劇飲於南雪亭梅花下﹐衣皆白。旣而盡去寬衣﹐脫帽呼嘯。酒酣客散﹐則衣間各濃墨大書一詩於上矣。眾皆不能堪。居無何﹐同社復置酒瀑泉亭。行令曰「有能以瀑泉灌頂﹐而吟不絕口者﹐眾拜之。」庭堅被酒豪甚﹐竟脫巾ヮ髻﹐裸立流泉之衝﹐且髙唱《濯纓》之章。眾因謬爲驚嘆﹐羅拜以爲不可及﹐且舉詩禪問答以困之﹐潘气略不懾﹐應對如流﹐然寒气已深入經絡間矣。歸卽臥病而殂。旣不得年﹐又以戲笑作孽﹐不自貴重﹐聞者惜之。庭堅才髙气勁﹐讀書五行俱下﹐終身不忘。作文未嘗視艸﹐尢長於古樂府。年六﹑七歲時﹐嘗和人詩云「竹才生便直﹐梅到死猶香。」識者已知其不永。其論巴陵一疏﹐至今人能誦之﹐以此終身坎壇焉。劉潛夫志其墓云「公論如元气兮﹐入人之肝脾。有一時之榮辱兮﹐有千載之是非。昔在有周兮﹐觀孟津之師。於扣馬之諫兮﹐曰抉而去之。彼八百國之同兮﹐不能止一士之異。嗚呼﹗此所謂世教兮﹐所謂民彜。」正謂此也。

余少侍先君子﹐皆嘗識之﹐轉眼今五十年矣。

●卷五

○四皓名

四皓之名﹐見於《法言》。《漢書﹖樂書》多不同﹐前輩嘗辧之。王元之在汝日﹐以詩寄畢文簡曰「未必頸如樗裏子﹐定應頭似夏黃公。」文簡謂綺裏季夏﹐當爲一人﹐黃公則別一人也。《杜詩》云「黃﹑綺終辭漢。」王逸少有《尙想黃綺帖》。《陶詩》云「黃﹑綺之南山。」又云「且當從黃﹑綺。」《南史》﹐阮孝緒辭梁武之召云「周徳𨿽興﹐夷﹑齊不厭薇蕨﹔漢道方盛﹐黃﹑綺無間山林。」蓋各以首一字呼之。於是元之遂攺此句﹐後皆以文簡爲據。然漢刻四皓神坐﹐一曰園公﹐二日綺裏季﹐三曰夏黃公﹐四日裏先生。按《三輔舊事》云「漢惠帝爲四皓作碑。」當時所鐫﹐必無誤書﹐然則元之所用非誤也。蓋昔人論四皓﹐或云園﹑綺﹐或云綺﹑夏﹐亦未必盡舉首一字。或淵明自讀作「綺裏季﹑夏」﹐亦不可知。周燮曰「追綺季之迹。」《世說》曰「綺季﹐東園公﹐夏黃公﹐裏先生﹐謂之四皓。」《姓書》有綺裏先生﹐季﹐其字也。是則爲夏黃公﹐益可信矣。

按《風俗通紀》﹐楚鬻熊之後爲圈。鄭穆公之子圈﹐其後爲姓。至秦博士逃難﹐乃攺爲園。《陳畱風俗記》乃圈稱所撰。蓋圈公自是秦博士。周庚以嘗居。園中﹐故謂之園公。《陳畱志》謂圈公名秉字宣明。蔡伯喈集有圈典﹐魏有圈文生﹐皆其後也。

古字祿與通用﹐故《樂書》作。鄭康成於《禮書》﹐皆作祿。《陳畱志》則又作﹐唐李涪嘗辧之矣。然《史記﹖畱侯世家》注云「東園公姓庚﹐以居園中﹐因以爲號。夏黃公姓崔名廣字少通﹐齊人﹐隱居夏裏﹐故號夏黃公。裏先生﹐河內人﹐太伯之後﹐姓周名術字元道。京師號曰霸上先生﹐一日裏先生。」此又何邪﹖又《吳俗紀》云「先生吳人﹐姓周氏。今太湖中有祿裏村﹐頭寨﹐卽先生逃秦聘之地。」《韓詩》﹕「虎有爪兮牛有角﹐虎可搏兮牛可觸。」蔡氏注﹕「角﹑觸﹐協音也。」淳化中﹐崔判國子監﹐有字學。太宗問曰「李覺嘗言四皓中一人姓﹐或云﹕用上加一撇﹐或云﹕用上加一點﹐果何音﹖」曰「臣聞刀下用乃榷音﹐兩點下用乃鹿音。用上一撇一點﹐俱不成字。」然角裏作角裏﹐亦非也。後漢有善叔﹐乃讀作覺音﹐何邪﹖

○作文自出機杼難

曾子固熙寧間守濟州﹐作北渚亭﹐蓋取杜陵《宴歷下亭》詩﹕「東藩駐皂蓋﹐北渚陵淸河」之句。至元間﹐晁無咎補之繼來爲守﹐則亭已頹毀久矣。補之因重作亭﹐且爲之記。記成﹐疑其步驟開闔類子固擬《峴臺記》﹐於是易而爲賦﹐且自序云「或請爲記﹐答曰﹕『賦﹐可也。』」蓋寓述作之初意云。然所序晉﹑齊攻戰﹐三周華不注之事﹐𨿽極雄瞻﹐而或者乃謂與坡翁《赤壁》所賦孟徳﹑周郎之事略同﹐補之豈蹈襲者哉﹗大抵作文欲自出機杼者極難﹐而古賦爲尢難。惟陳言之務去﹐戛戛乎其難哉﹗𨿽昌黎亦以爲然也。

○端平入洛

端平元年甲午﹐史嵩之子申﹐開荊湖閫﹐遂與孟珙合韃兵夾攻蔡城﹐獲亡金完顏守緒殘骸以歸。乃作露布以誇耀一時﹐且繪八陵圖以獻﹐朝廷遂議遣使修奉八陵。時鄭忠定丞相當國﹐於是有乘時撫定中原之意。會趙葵南仲﹐範武仲﹐全子才三數公﹐惑於降人谷用安之說﹐謂非扼險無以爲國﹐於是守河據關之議起矣。

乃命武仲開閫於光﹑黃之間﹐以張聲勢﹐而子才合淮西之兵萬餘人赴汴。六月十二日離合肥﹐十八日渡壽州﹐二十一日抵蒙城縣。縣有二城相連﹐背渦爲固﹐城中空無所有﹐僅存傷殘之民數十而已。沿途茂艸長林﹐白骨相望﹐虻蠅撲面﹐杳無人蹤。二十二日至城父縣﹐縣中有未燒者十餘家﹐官舍兩﹑三處﹐城池頗髙深﹐舊號小東京云。二十四日入亳州﹐總領七人出降。城𨿽土築﹐尙堅。單州出戍軍六百餘人在內﹐皆出降。市井殘毀﹐有賣餅者云「戍兵暴橫﹐亳人怨之。前日降韃﹐今日降宋﹐皆此軍也。」遂以爲導﹐過魏眞縣﹑城邑縣﹑太康縣﹐皆殘毀無居人。七月二日﹐抵東京二十里紮寨﹐猶有居人遺迹﹐及桑棗園。初五日﹐整兵入城。行省李伯淵﹐先期以文書來降﹐願與谷用安﹑範用吉等結約。至是﹐乃殺所立大王崔立﹐率父老出迎﹐見兵六﹑七百人。荊棘遺骸﹐交午道路﹐止存民居千餘家﹐故宮及相國寺佛閣不動而已。

黃河南舊有寸金堤﹐近爲北兵所決﹐河水淫溢。自壽春至汴﹐道路水深有至腰及頸處﹐行役良苦﹐幸前無敵兵﹐所以能盡進至此。子才遂駐汴﹐以俟糧夫之集。而潁川路鈐樊辛﹑路分王安﹐亦以偏師下鄭州。二十日﹐趙文仲以淮東之師五萬﹐由泗﹑宿至汴﹐與子才之軍會焉。因謂子才曰「我輩始謀據關守河﹐今已抵汴半月﹐不急趣洛陽﹑潼關何待邪﹖」子才以糧餉未集對﹐文仲益督趣之﹐遂檄範用吉提新招義士三千﹐樊辛提武安軍四千﹐李先提雄關軍二千﹐文仲亦以胡顯提雄關軍四千﹐共一萬三千人。命淮西帥機徐敏子爲監軍﹐先令西上﹐且命楊義以廬州彊勇等軍一萬五千人繼之﹐各給五日糧。諸軍以糧少爲辭﹐則諭之以陸續起發。於是敏子領軍﹐以二十一日啟行﹐且令諸軍以五日糧爲七日食﹐蓋懼餉饋或稽故也。

至中牟縣﹐遂遣其客戴應龍回汴趣糧。且與諸將議﹐遣勇士諭洛﹐獨胡顯議爲不合。敏子因命顯以其所部之半﹐以扼河陰。二十六日﹐遣和州寧淮軍正將張迪﹐以二百人潛赴洛陽。至夜﹐逾城大噪而入﹐城中寂然無應者。蓋北軍之戍洛陽者﹐皆空其城誘我矣。逮晚﹐始有民庶三百餘家登城投降。二十八日﹐遂入洛城。二十九日﹐軍食已盡﹐乃采蒿和面作餅而食之。是晚﹐有潰軍失道﹐奔迸而至。云「楊義一軍﹐爲北兵大陣衝散。今北軍已據北牢矣。」蓋楊義至洛東三十里﹐方散坐蓐食﹐忽數百步外﹐山椒有立黃紅傘者﹐眾方駭異﹐而伏兵突起深蒿中﹐義倉卒無備﹐遂致大潰﹐擁入洛水者甚眾﹐義僅以身免。於是在洛之師﹐聞而奪气。

八月一日﹐北軍已有近城下寨者﹐且士卒饑甚﹐遂殺馬而食。敏子與諸將議進止﹐久之﹐無他策﹐勢須回師。遂遣步軍兩項往劫東西寨﹐自提大軍濟洛水而陣。北軍衝突﹐堅勿動。初二日黎明﹐北軍以團牌擁進接戰﹐我軍分而爲三﹐並殺四百餘人﹐奪團牌三百餘﹐至午不解。而軍士至此﹐四日不食矣。始議突圍而東。會範用吉下歸順人楚並者獻策曰「若投東﹐則正值北軍大隊﹐無噍類矣。若轉南登封山﹐由均﹑許走蔡﹑息﹐則或可脫虎口耳。」事勢旣急﹐遂從之。北軍旣知我遁﹐縱兵尾擊﹐死傷者十八九。敏子中流矢﹐傷右胯幾殆﹐所乘馬死焉。徒步間行﹐道收潰散﹐得三百餘人。結陣而南﹐經生界團﹐結砦柵﹐轉斗而前。凡食桑葉者兩日﹐食梨棗者七日﹐乃抵浮光。樊顯﹑張迪死焉。

敏子前所遣客戴應龍﹐自汴趣糧赴洛﹐至半道﹐逢楊義軍潰卒﹐知洛東喪衄之耗﹐遂馳還汴﹐白南仲﹑子才。二公相謂曰「事勢如此﹐我輩自往可也。」帥參劉子澄﹐則以爲無益。抵暮﹐下令促裝。翌日昧爽起發﹐眾皆以爲援洛﹐而前旌已出東門﹐始知爲班師焉。

是役也﹐乘亡金喪亂之餘﹐中原ㄈ擾之際﹐乘機而進﹐直抵舊京﹐气勢翕合﹐未爲全失。所失在於主帥成功之心太急﹐入洛之師無援﹐糧道不繼﹐以致敗亡﹐此殆天意。後世以成敗論功名﹐遂以貪功冒進罪之﹐恐亦非至公之論也。此事得之當時隨軍幕府日紀﹐頗爲詳確。近於忠信嘗編《三京本末》﹐與此互有同異焉。

○端平襄州本末

趙忠肅公方﹐開閫荊襄日久﹐軍民知其威聲。端平甲午冬﹐朝廷以其子範武仲爲荊湖制置大使﹐鎭襄陽﹐蓋欲其紹世勛﹐作藩屏也。至郡﹐則倚王﹑樊文彬﹑李伯淵﹑黃國弼數人爲腹心﹐朝夕酣狎﹐了無上下之序。民訟邊備﹐一切廢弛。且諸將不能協濟﹐反自相忌嫉。而一時幕府﹐亦袖手坐觀成敗而已。

乙未五月﹐唐州守楊亻先稟議﹐因言本州統制軍馬郭勝有異志。蓋楊﹑郭有隙非一日矣。楊之來﹐郭已疑之。及楊受犒歸﹐趙乃以檄召郭勝﹐於是郭之反謀始決。六月二日﹐趙下令以襄陽簿廳置勘院﹐將以勘郭勝也。先是﹐趙幕客蔣應符往司唐州﹐遂泄其謀於郭。初六日﹐乘楊亻先朝拜天貺節﹐遂閉城﹐率眾射死亻先於涼轎中。凡回易錢之在州者千餘萬皆掠取之。且下令曰「百姓及忠義軍大軍之屯戍在城者﹐皆不殺。」卽密遣人求北援。

初七日﹐反報至襄陽﹐時制閫諸客﹐方命妓宴趙楷於城西檀溪﹐趙忽急召兩制機議事﹐時趙括夫瑞州人﹐以制幹權﹐章淸孫以襄ヘ權﹐始知唐州之事已泄。初八日﹐命忠衛都統江海領兵。初九日﹐先鋒行兵號二萬。又命隨州守臣全子才節制諸項捕賊軍馬﹐攝棗陽軍劉子澄策應﹐趙楷監軍。三人者﹐皆以西師之敗鐫責﹐趙欲於此立功﹐以爲復官之地。

七月二日﹐北軍至唐州﹑棗林﹐全﹑劉聞之遁去。先又調徳安守王策援﹐亦不至﹐反俱以捷聞。全﹑王至襄﹐凡痛飲半月而回。旣而探報益急﹐寇已半渡黃河。而王歸徳安﹐以黃州克敵軍叛﹝卽李藏器之軍畱黃陂上者﹞徳安境﹐遣人招納四千八百餘人﹐意欲阻撓淮西制帥楊恢﹐趙欣然從之。九月十日﹐聞王帶所納叛軍來﹐襄人疑其反覆不常﹐而末如之何。趙忽令諸門不許出一人一擔﹐而所置緝捕司帶行人孫山等察探﹐變是爲非﹐於是襄人愈側足矣。二十三日﹐棗陽告急﹐趙復不遣援兵。自此﹐京西諸郡俱叛。十一月一日﹐北軍首領亻奔盞﹐至襄陽江北對壘﹐不戰而敗。遣李師古持書與趙﹐趙不啟封﹐焚之。十一日﹐北哨入南關﹐卽追逐﹐斬守關趙寧以徇。十九日﹐北騎至襄陽城下﹐約六﹑七千人﹐下寨於檀溪山。二十日﹐戰於上閘口。余哲軍敗﹐喪數千人﹐再戰﹐勝之。二十一日﹐北軍始退。十二月﹐北軍自峽州回﹐戰於江北樊城。我師少勝﹐則以大捷聞。

自十月初﹐下令淸野﹐凡襄四境民居竹木無孑遺。至是﹐物價踴貴﹐諸將日飲。亡何﹐用散樂段得仙者佐歡﹐繞城躍馬﹐殊不介意。二月五日﹐始遣王帶克敵軍往均州光化軍巡邏﹐逗𨖻不進﹐僅至小樊﹐乃以收復兩郡捷聞。

是日﹐朝廷遣鎭江都統李虎﹐號無敵軍﹐偕光州都統王福所部軍﹐至襄策應﹐而克敵軍不能自安矣﹐趙遂急遣王曼避之。趙出城迓虎﹐虎傳朝廷宣諭之命﹐趙涕泣謝恩。乃對虎慷慨﹐共十餘大觥以歸。無敵軍卽宣言欲剿除克敵﹐云「不因你瞞番人在此﹐如何我瞞四千里路來。」十四日﹐王回﹐趙令戍郢州﹐恃平日狎﹐不從﹐必欲入城。十六日﹐下令大宴﹐犒諸制領。於是克敵愈疑﹐公出怨言﹐襄人愈皇皇矣。有以其言密告趙內機檢者﹝趙之侄﹞﹐宴遂中止。二十日﹐止宴李虎﹑王﹑王福﹑楊茂先﹑李伯淵﹑黃國弼﹑夏全於府﹐大醉極歡﹐達旦而罷。二十一日﹐克敵軍往南門燒紙﹐蓋合謀也。夜三鼓﹐縱火於市東竹竿巷口﹐及於諸處縱火發喊﹐搶入制府轅門﹐爲門內軍射殺二人﹐復至東市劫掠﹐擐甲露刃﹐不許救撲。至二十三日火方熄。趙帥於南門城上﹐呼王詰問﹐李虎適在旁﹐云「好斬。」言未脫口﹐而首已斷﹐身皆分裂矣。趙遂下令﹐凡背心有紅月號者﹐皆斬﹐克敵軍號也。於是刀刃亂下﹐死者多無辜﹐然叛軍未盡剿也。未時﹐火復自南門起﹐凡官民之居﹐一而空。漕使李伯度﹑教官羅叔度兩家避難東城上﹐亦爲叛軍焚殺。二十三日﹐遣李伯淵往江北剿殺叛軍﹐未回﹐克敵軍遂殺其家﹐因乘亂劫掠民居尢酷。趙帥於是先焚其父威惠廟﹐遂同李虎﹑黃國弼﹑夏全及回回四人﹐潛出西門﹐失去制司印。城中久之方覺﹐遂皆狼狽奔逃而出矣。

是日﹐江北忠衛軍亦反。趙至荊州﹐復遣都統江海戍荊門。有軍校獲制司印來獻﹐趙補以統領之職。是時叛亂相仍﹐趙乃嚴刑以安反側。於教場後掘地﹐方三丈﹐深二丈。以石作窗爲地牢﹐上覆以土﹐下施醜械﹐懸梯而下﹐以準遣胡主之。

大抵襄州之禍﹐萌於趙武仲之來﹐成於王招納克敵軍﹐激於李虎無敵軍之至。自嶽武穆收復﹐凡一百三十年﹐生聚繁庶﹐不減昔日。城池髙深﹐甲於西陲。一旦灰燼﹐禍至慘也。

先是郡廳相對﹐有雅歌樓﹐雄麗特甚。一日﹐趙方坐衙﹐忽睹樓中妓女人物﹐雜還宴飲。趙怒﹐以爲僚屬置宴﹐略不避忌。亟遣人覘之﹐則樓門扃甚嚴﹐凝塵滿室﹐識者已疑其不祥。章叔恭時爲ヘ﹐一夕﹐坐中堂閱案牘﹐至夜分﹐忽若有人自後呼之曰「快去﹗快去﹗此地不久也。」心疑之而未深信﹐越月而亂作。益知禍患有定數﹐鬼神固已先知矣。此事皆章叔恭得之目擊云。

○趙氏靈璧石

趙邦永﹐本姓李﹐李全將也。趙南仲愛其勇﹐納之﹐攺姓趙氏。入洛之師﹐實爲統軍。嘗過靈璧縣﹐道旁奇石林立﹐一峯巍然﹐Β秀潤。南仲立馬旁睨﹐撫玩久之。後數年家居﹐偶有以片石爲獻者﹐南仲因詫諸客以昔年符離所見者。邦永時適在旁﹐聞語卽退。才食頃﹐數百兵舁一石而來﹐植之庭間﹐儼然馬上所見也。南仲駭以爲神﹐扣所從來﹐則云「昔年相公注視之際﹐意謂愛此﹐隨命部下五百卒輦歸﹐而未敢獻。適聞所言﹐始敢以進。」南仲爲之一笑。

○南園香山

事有一時傳訛﹐而人競信之者﹐閱古之敗﹐眾惡皆歸焉。然其間率多浮誕之語﹐抑有乘時以醜名惡聲﹐以詆平日所不樂以甘心者﹐如犬吠村莊等事是也。姑以《四朝聞見錄》所載一事言之。謂蜀帥獻沈香山﹐髙五丈﹐立之南園淩風閣下。今慶樂園﹐卽昔之南園也。所謂香山﹐尙巍然立於閣前﹐乃枯耳﹐初非沈香也。推此以往﹐人言未可盡信也如此。余嘗戲賦絕句云「舊事淒涼尙可尋﹐斷碑閒臥艸深深。淩風閣下槎牙樹﹐當日人疑是水沈。」

○李泌錢若水事相類

李泌在衡嶽﹐有僧明瓚號懶殘。泌察其非凡﹐中夜潛往謁之。懶殘命坐﹐撥火中芋以啖之﹐曰「勿多言﹐領取十年宰相。」﹝《李泌家傳﹞及《甘澤謠》﹞

錢若水爲舉子時﹐見陳希夷於華山。希夷曰「明日當再來。」若水如期往﹐見一老僧與希夷擁地鑪坐。僧熟視若水久之﹐不語﹐以火箸畫灰﹐作「做不得」三字。徐曰「急流勇退人也。」若水辭去。後爲樞密副使﹐年才四十致仕。老僧者﹐麻衣道者也。﹝《邵氏聞見錄》﹞

又若水謁華山陳摶﹐曰「目如點漆﹐黑白分明﹐當作神仙。」有紫衣老僧曰「不然。他日但能富貴﹐急流中勇退人也。」﹝《明道雜誌》﹞

又若水謁陳希夷﹐曰「子神淸气一﹐可致神仙。」遂招白閣道者決之﹐乃以爲不然。﹝《畫墁錄》﹞

又法云佛國禪師惟白﹐傳康節《易》學甚精熟﹐未嘗語人。元符辛巳﹐鄭達夫以大宗丞召佛國﹐卽招達夫飲﹐並約妙應大師伯華同席。顧妙應曰「如何﹖」妙應曰「決作﹐決作。」佛國乃語達夫曰「君異日必爲相﹐直待蔡元長﹑張天覺顚沛之後﹐卽爰立矣。」已而果然。﹝《鑑堂遺事》﹞

以上數說﹐皆同而微異﹐豈卽一事演而爲數說乎﹖大抵近世雜說﹐率多剿入﹐不可盡信﹐故余表而出之。

○用事偶同

歐陽公《非非堂記》曰「是是近乎諂﹐非非近乎訕﹐不幸而過﹐寧訕無諂。」坡翁爲劉壯輿作《是是堂》詩云「閒燕言仁義﹐是非安可無﹔非非義之屬﹐是是仁之徒﹔非非近乎訕﹐是是近乎諛。」

子由《彈呂惠卿章》云「放﹐違命也﹐推其仁則可以托國﹔食子﹐徇君也﹐推其忍則至於弒君。」山谷《懷半山老人》詩云「啜羹不如放﹐樂羊終愧巴西。」其意蓋指惠卿也。

二公豈相蹈襲者邪﹖其用事造語﹐若出一轍﹐而不以爲嫌也。然《韓非子》所載放﹐乃是西巴﹐恐一時偶誤耳。

○方翥

﹛甫﹜田方翥試南宮﹐第三場欲出納捲﹐有物礙其足﹐視之﹐則一卷子﹐止有前二篇﹐其文亦通暢﹐不解何以不終捲而棄於地也。翥筆端俊甚﹐以其緒餘足成之﹐並攜出中門﹐投之幕中﹐一時不暇記其姓名﹐翥旣中第﹐亦不復省問。他年﹐翥爲館職﹐偶及試闈異事﹐因及之。偶有客在坐﹐同年也﹐默不一語。翼日﹐具冠裳造方﹐自敍本末。言「試日﹐疾不能支。吾扶拽而出﹐所謂試卷者﹐莫記所在﹐已絕望矣。一旦榜出﹐乃在選中。恍然疑姓名之偶同﹐幸未嘗與人言。亟入京物色之﹐良是﹐借眞捲觀之﹐儼然有續成者﹐竟莫測所以。今日乃知出君之筆﹐君﹐吾恩人也。」方笑謝而已。

按馮京知舉﹐張蕓叟賦公生明﹐重疊用韻﹐已而爲第四名﹐竊怪主司鹵莽。及元中﹐使金過北門﹐馮爲畱守﹐始修門生敬酒﹐適馮因言「昔忝知舉﹐祕監賦重疊用韻﹐以論策佳﹐輒爲攺之﹐擢置髙第﹐頗記憶否﹖」蕓叟方飲﹐不覺酒杯覆懷﹐再三愧謝。與此略同。

○喬文惠晚景

喬文惠行簡﹐嘉熙之末﹐自相位拜平章軍國重事﹐年已八秩矣﹐時皆以富貴長年羨之。而公晚年子孫淪喪﹐況味尢惡﹐嘗作《上梁文》云「有園有沼﹐聊爲卒歲之遊﹔無子無孫﹐盡是他人之物。」又《乞歸田裏表》云「少﹑壯﹑老﹐百年已逾八帙﹔祖﹑子﹑孫﹐三世僅存一身。」聞者憐之。

○趙伯美

趙嘉慶﹐字伯美﹐素號忠直﹐然性頗猜忌褊躁﹐故所至與物多忤。淳庚戌﹐盱江峒寇猖獗﹐以府丞吳蒙明發知建昌軍。至則撫勞剿除﹐漸致安靖﹐朝廷獎勞之。未幾﹐以病丐祠﹐有旨轉一官﹐別與差遣。時伯美在後省﹐遂繳寢轉官之命。旣而再乞祠﹐遂主玉局。而伯美復繳其祠﹐且謂﹕「前奏稽遲﹐是必賊蒙使其兄司農丞革﹐坐局行賕﹐遏截禦筆之所致。以區區支壘﹐瑣瑣下流﹐輒敢倚同气以置局於輦下﹐植死黨而爲阱於國中。乞收回玉局之命﹐並從尙書省札下吳革﹐責戒勵狀。仰今後不得懷姦事上﹐徇欲欺君。如或不悛﹐重置典憲。」

省札旣下﹐吳農丞辧析狀云「革弟蒙﹐分符罔功﹐以病丐祠。增秩攺麾﹐旣被繳駁﹐聖恩寬大﹐遂畀祠廩。或予或奪﹐惟上所命。且革濫綴班行﹐治事有公宇﹐退食有公廨﹐何謂置局﹖何謂行賕﹖況弟蒙始於請祠﹐終於得祠﹐初非干進﹐何事營求﹖蓋弟蒙之取怒嘉慶者﹐祗緣丁未歲同官京推﹐以女求婿﹐屢請不諧﹐遂成仇隙。求盱江僚屬之薦舉﹐則有書﹔求盱江公庫之文籍﹐則有目。厚貌深情﹐機阱莫測。況於革﹐尢爲無辜。且所謂責勵狀者﹐乃州縣警吏民之文。仰惟國家待士以禮﹐三百年間﹐未聞有此典故。革粗識事體﹐安敢辧白。但乞將革罷斥﹐遠迹仇怨﹐實拜公朝之賜。」有旨吳革知南安軍。而伯美復上章辧證﹐且於繳蔡榮疏內﹐謂榮與革結爲死黨﹐滋長其惡﹐議欲與之報復。

後二年﹐伯美爲湖南憲﹐牟氵榮叔淸知衡陽。行移之間﹐微有抵牾。伯美遂上章劾叔淸﹐報可稍稽﹐復疑爲叔淸鄕相謝瀆山方叔所匿﹐遂再疏按之﹐且言沈匿之獘。謝相大不能堪﹐遂於榻前奏陳﹐將承受蘇鏞斷遣﹐仍作勘會云「據湖南提刑趙嘉慶﹐昨於奏狀稱﹐已按知衡州牟氵榮﹐久而未下﹐謂是相府遏奏。尋令臨安府追上承受﹐及通奏進銀臺司等人根究﹐俱稱卽不曾有奏投進。所有牟氵榮﹐旣是外臺已按﹐𨿽是未見按章﹐先合施行。」奉旨牟氵榮與祠。隨有禦筆云「趙嘉慶劾牟氵榮﹐初無奏牘﹐輒誣大臣以沈匿之事﹐力肆攻詆。然以在外小臣﹐乃敢欺罔君上﹐誣謗宰臣。且不顧廉恥﹐行賕賂吏﹐尙气節者﹐得如是乎﹖國朝典故﹐淩蔑宰相﹐罪在不恕。朕不欲已甚﹐姑鐫一秩罷任﹐以爲翼虛駕僞﹐虧國體﹐壞綱紀者之戒。」

明年﹐謝罷相﹐董榘堂槐繼之。嘉慶爲大蓬供職﹐後復有申省狀云「重念嘉慶重遭誣罔﹐沮於威勢﹐不容分疏。但誣奏傳播萬里﹐而元來按發之事﹐未能暴白天下。承受蘇鏞﹐久已叛去﹐忽得其狀﹐具述前相之子﹐使其僕任康祖誘脇﹐打回元奏因依。乃是事未發以前﹐牟氵榮自知在郡酷虐有罪﹐懼爲民訴﹐先已馳告謝修﹐修遂令任康祖誘脇蘇鏞﹐遇有嘉慶章奏﹐須先袖呈相府。先奏實被謝修分付以水濕打回。第二奏旣到﹐謝修自知敗露﹐卻將蘇鏞送獄﹐妄令供析。欲乞敷奏施行﹐俾元來屈抑﹐稍得暴白於四方。」得旨與攺正理選月日。

是歲冬﹐察官朱應元劾伯美﹕「向者﹐持節湖南﹐不理民訟﹐惟理贓錢。不問虛實之有無﹐但責郡吏之代納。兜攬民訟﹐交通關節﹐爲郡將所持﹐遂生怨隙。」遂用此罷去。

○二蘇議禮

《禮》家如聚訟﹐𨿽兄弟亦不容苟同。其大者﹐無如天地之祭分合一議。自昔諸儒之論﹐不知其幾﹐今姑摭二蘇之議言之。東坡則據《周頌﹖昊天有成命﹖序》云「郊祀天地也。」以爲此乃合祭天地之明文。潁濱乃據《周禮》爲說﹐謂冬至祀天於圓丘﹐夏至祀地於方澤。其後朝廷迄從坡說﹐合祭以至於今焉。

●卷六

○紹興禦府書畫式

思陵妙悟八法﹐畱神古雅。當干戈ㄈ擾之際﹐訪求法書名畫﹐不遺餘力。淸閒之燕﹐展玩摹拓不少怠。蓋睿好之篤﹐不憚勞費﹐故四方爭以奉上無虛日。後又於榷場購北方遺失之物﹐故紹興內府所藏﹐不減宣政。惜乎鑑定諸人如曹勛﹑宋貺﹑龍大淵﹑張儉﹑鄭藻﹑平協﹑劉炎﹑黃冕﹑魏茂實﹑任原輩﹐人品不髙﹐目力苦短。凡經前輩品題者﹐盡皆拆去﹐故今禦府所藏﹐多無題識﹐其源委﹑授受﹑歲月﹑考訂﹐邈不可求﹐爲可恨耳。其裝礻票裁制﹐各有尺度﹐印識標題﹐具有成式。余偶得其書﹐稍加考正﹐具列於後﹐嘉與好事者共之﹐庶亦可想象承平文物之盛焉。

出等眞迹法書。兩漢﹑三國﹑二王﹑六朝﹑隋﹑唐君臣墨迹﹝並系禦題僉﹐各書「妙」字﹞。

用克絲作樓臺錦衤票。靑綠簟文錦裏。大姜牙云鸞白綾引首。髙麗紙﹤貝覃﹥。出等白玉碾龍簪頂軸﹝或碾花﹞。檀香木桿。鈿匣盛。上﹑中﹑下等唐眞迹。﹝內上﹑中等﹐並降付米友仁跋﹞用紅霞云鸞錦衤票。碧鸞綾裏。白鸞綾引首。髙麗紙﹤貝覃﹥。白玉軸﹝上等用簪頂﹐余用平等﹞。檀香木桿。

次等晉﹑唐眞迹﹝並石刻晉﹑唐名帖﹞。用紫鸞鵲錦衤票。碧鸞綾裏。白鸞綾引首。蠲紙衤票。次等白玉軸。引首後衤票捲縫用禦府圖書印。引首上下縫用紹興印。

鉤摹六朝眞迹﹝並系米友仁跋﹞。用靑樓臺錦衤票。碧鸞綾裏。白鸞綾引首。髙麗紙衤票。白玉軸。禦府臨書六朝﹑羲﹑獻﹑唐人法帖﹐並雜詩賦等﹝內長篇不用邊道﹐衣古厚紙﹐不揭不背﹞。用氈路錦。衲錦。柿紅龜背錦。紫百花龍錦。皂鸞綾衤票等。碧鸞綾裏。白鸞綾引首。玉軸或瑪瑙軸臨時取旨。內趙世元鉤摹者亦用衲錦衤票。蠲紙﹤貝覃﹥。瑪瑙軸。並降付莊宗古﹑鄭滋﹐令依眞本紙色及印記對樣裝造。將元拆下舊題跋進呈揀用。五代﹑本朝臣下臨帖眞迹。

用皂鸞綾衤票。碧鸞綾裏。白鸞綾引首。夾背蠲紙﹤貝覃﹥。玉軸或瑪瑙軸。

米芾臨晉﹑唐雜書上等。

用紫鸞鵲錦衤票。紫馳尼裏。楷光紙﹤貝覃﹥。次等簪頂玉軸。引首前後﹐用內府圖書﹑內殿書記印。或有題跋﹐於縫上用禦府圖籍印。最後用紹興印。並降付米友仁親書審定﹐題於﹤貝覃﹥捲後。

蘇﹑黃﹑米芾﹑薛紹彭﹑蔡襄等雜詩﹑賦﹑書簡眞迹。

用皂鸞綾衤票。白鸞綾引首。夾背蠲紙﹤貝覃﹥。象牙軸。用睿思東閣印﹑內府圖記。

米芾書雜文﹑簡牘。

用皂鸞綾衤票。碧鸞綾裏。白鸞綾引首。蠲紙﹤貝覃﹥。象牙軸。用內府書印﹑紹興印。並降付米友仁驗定﹐令曹彥明同共編類等第﹐每十帖作一卷。內雜帖作冊子。

趙世元鉤摹下等諸雜法帖。

用皂木錦衤票。瑪瑙軸。或牙軸。前引首用機暇淸賞印﹐縫用內府書記印﹐後用紹興印。仍將原本拆下題跋揀用。

六朝名畫橫捲。

用克絲作樓臺錦衤票。靑綠簟文錦裏﹝次等用碧鸞綾裏﹞。白大鸞綾引首。髙麗紙﹤貝覃﹥。出等白玉碾花軸。

六朝名畫掛軸。

用皂鸞綾上下衤票。碧鸞綾引首。碧鸞綾托衤票﹝全軸﹞。檀香軸桿。上等玉軸。

唐﹑五代畫橫捲﹝皇朝名畫同﹞。

用曲水紫錦衤票。碧鸞綾裏。白鸞綾引首。玉軸。或瑪瑙軸﹝內下等並謄本用皂衤票雜色軸﹞。蠲紙﹤貝覃﹥。

唐﹑五代﹑皇朝等名畫掛軸﹐並同六朝裝褫﹐軸頭旋取旨。

蘇軾﹑文與可雜畫﹝姚明裝造﹞。

用皂大花綾衤票。碧花綾裏。黃白綾雙引首。烏犀或瑪瑙軸。米芾雜畫橫軸。

用皂鸞綾衤票。碧鸞綾裏。白鸞綾引首。白玉軸。或瑪瑙軸。

僧梵隆雜畫橫軸﹝陳子常承受﹞。樗蒲錦襟。碧鸞綾裏。白鸞綾引首。瑪瑙軸。諸畫並上用乾卦印﹐下用希世印﹐後用紹興印。

諸畫裝褫尺寸定式。

大整幅上引首三寸﹐下引首二寸。小全幅上引首二寸七分。下引首一寸九分。經帶四分。上衤票除打ㄓ竹外﹐淨一尺六寸五分。下衤票除上軸外﹐淨七寸。

一幅半上引首三寸六分。

下引首二寸六分。經帶八分。

雙幅上引首四寸﹐下引首二寸七分。

上衤票除打ㄓ竹外﹐淨一尺六寸八分。下衤票除上軸桿外﹐淨七寸三分。

兩幅半上引首四寸二分。

下引首二寸九分。經帶一寸二分。

三幅上引首四寸四分。

下引首三寸一分。經帶一寸三分。

四幅上引首四寸八分。

下引首三寸三分。經帶一寸五分。

橫捲衤票合長一尺三寸﹝髙者用全幅﹞。

引首闊四寸五分﹝髙者五寸﹞。

應書畫面僉﹐並用眞古經紙﹐隨書畫等第取旨。

應六朝﹑隋﹑唐出等法書名畫﹐並禦臨名帖﹐本朝名臣帖﹐並禦書面僉。

內中﹑下品﹐並降付書房﹐令裴禧書。

應書畫橫捲﹑掛軸﹐並用雜色錦袋復帕﹐象牙牌子。

應搜訪到書法墨迹﹐降付書房。先令趙世元定驗品第進呈訖﹐次令莊宗古分揀付曹勛﹑宋貺﹑張儉﹑龍大淵﹑鄭藻﹑平協﹑黃冕﹑魏茂實﹑任源等覆定驗訖﹐裝褫。

應搜訪到名畫﹐先降付魏茂實定驗﹐打《千字文》號及定驗印記進呈訖﹐降付莊宗古分手裝背。

應搜訪到古畫﹐內有破碎不堪補背者﹐令書房依元樣對本臨摹進呈訖﹐降付莊宗古﹐依元本染古槌破﹐用印裝造。謄劉娘子位並馬興祖謄畫。

應古畫如有宣和禦書題名﹐並行拆下不用。別令曹勛等定驗﹐別行訁巽名作畫目進呈取旨。

碑刻橫捲定式

《定武蘭亭》﹐闌道髙七寸六分。每行闊八分﹐共二十八行。《樂毅論》﹐闌道髙七寸五分。每行闊六分﹐共四十三行。《眞艸千文》﹐闌道髙七寸二分。每行闊八分﹐共二百行。智永《歸田賦》﹐闌道髙七寸二分半。每行闊八分﹐共四十四行。獻之《洛神賦》﹐闌道髙八寸三分。每行闊六分﹐共九行。《枯木賦》﹐闌道髙九寸九分。每行闊九分﹐共三十九行。

應古厚紙﹐不許揭薄。若紙去其半﹐則損字精神﹐一如摹本矣。

應古畫裝褫﹐不許重洗﹐恐失人物精神﹐花木艷。亦不許裁剪過多﹐旣失古意﹐又恐將來不可再背。

應搜訪到法書﹐多系靑闌道﹐絹襯背。唐名士多於闌道前後題跋。令莊宗古裁去上下闌道﹐揀髙格者﹐隨法書進呈﹐取旨揀用。依紹興格式裝褫。

內府裝褫分科引式格式

粘裁摺界裝背染古

集文定驗圖記

按唐《藝文志序》﹐載四庫裝軸之法﹐極其環致。《六典》載崇文館有裝潢匠五人﹐卽今背匠也。本朝祕府謂之裝界卽此事﹐蓋古今所尙云。

○解頤

匡衡好學﹐精力絕人﹐諸儒爲之語曰「無說《詩》﹔匡鼎來﹐匡說詩﹐解人頤。」蓋言其善於講誦﹐能使人喜而至於解頤也。至今俗諺以人喜過甚者﹐云「兜不上下頦」﹐卽其意也。本朝盛度﹐以第二名登第﹐其父喜甚﹐頤解而卒。又岐山縣樊紀登第﹐其父亦以喜而頤脫﹐有聲如破甕。按《醫經》云「喜則气緩﹐能令致脫頤。」信非戲語也。

○山陵使故事

韓魏公爲永昭山陵使﹐事畢﹐而英宗不豫﹐不敢還。至四載﹐以永厚陵成﹐復護葬於洛陽。因上疏云「自唐至於五代﹐故事山陵使事訖﹐合行求去。」遂以司徒﹑兩鎭節鉞﹐判相州。

元符間﹐章子厚爲永泰山陵使﹐有作詞戲之云「艸艸山陵職事﹐厭厭罷相情懷。」蓋謂故事當然也。

淳熙間﹐髙宗山陵欲差五使﹐王季海爲首相﹐殊以爲憂。尢延之時爲禮官﹐於是授之以說云「今此乃攢宮耳﹐不當置五使。」季海遂倡其說曰「祖宗全盛﹐營陵西洛﹐乃差五使。今權卜會稽﹐止當差總護使耳。且歲旱﹐民力何以堪之。」於是止差伯圭充總護使﹐洪邁充橋道頓遞使。殊不知季海拜髙宗朝宰相﹐本無解罷之嫌﹐亦一時不深考典故耳。

○胡明仲本末

胡致堂寅字明仲﹐文定公安國之庶子也。將生﹐欲不舉。文定夫人夢大魚躍盆水中﹐急往救之﹐則已溺將死矣﹐遂抱以爲己子。少桀黠難制﹐父閉之空閣中﹐其上有雜木﹐過數旬﹐寅盡刻爲人形。安國曰「當思所以移其心。」遂別置書數千卷於其上﹐年餘﹐悉能成誦﹐不遺一卷﹐遂爲名儒。

及貴顯﹐不復爲本生母持服﹐爲右正言章夏所劾﹐會秦丞相亦惡之﹐遂謫新州安置。嘗於謫所著《讀史管見》數千萬言﹐極意譏貶秦氏。如論桑維翰﹐「𨿽因耶律徳光而相﹐其意特欲興晉而已﹐固無挾敵以自重﹐劫主以盜權之意﹐猶足爲賢」等語甚多。蓋此書有爲而作﹐非徒區區評論也。

及論漢宜帝立皇考廟曰「旣爲伯父母﹑叔父母之後而父母亡﹐則當降所生父母﹐而伯父母﹑叔父母之稱﹐昭昭然矣。稱謂旣如此﹐則三年之喪﹐宜降其服期﹐又昭昭然矣。稱謂旣如此﹐服喪又如此﹐則情之主乎內者﹐隆所當隆﹐殺所當殺﹐不敢交奪於幽隱之中﹐又昭昭然矣。」

其論哀帝議立定陶王后曰「故爲人後者﹐不顧私親﹐安而行之﹐猶天性也。當是時而責爲人後者﹐絕私親之顧﹐彼反得以旁緣不孝之似而責之。顧私親者﹐至以孝自居﹐不顧者﹐反陷於罪辟。」云云。

其論晉出帝追封敬儒爲宋王曰「服而或加或降者﹐以恩屈於義也。屈所生之恩﹐以伸所厚之義﹐則恩輕而義重矣。恩輕而義重﹐則所生父母﹐固可名之曰伯父母﹑叔父母矣。爲此論者﹐皆是欲借此以自解﹐然持論太過﹐所謂欲蓋而益彰﹐前輩蓋嘗評之﹐故今詳著始末於此﹐固非敢輕議先儒也。若夫定陶立後﹐敬儒封王﹐紛紛爲是無定者﹐皆父子私心不能自克﹐互相爲欺﹐以致此耳。若昭陵立英宗爲皇子詔曰﹕『濮安懿王之子﹐猶朕之子也。』思陵立壽皇爲皇子詔曰﹕『藝祖皇帝七世孫也。』明白洞達﹐大哉王言﹐後世安得而擬議之哉﹖」

○詩用事

糜先生﹐吳之老儒也﹐﹝B12U﹞﹑﹐皆其子侄行。記問該洽﹐《九經》注疏﹐悉能成誦﹐場屋之文﹐未嘗謄稿﹐爲時鄕師。然垂老連蹇﹐未嘗預貢士籍。時吳中孚﹝名惟信號菊潭﹞客吳﹐能詩﹐善絕句﹐糜極稱之﹐以爲不可及。一日﹐遇諸塗﹐扣以近作﹐吳因朗誦《傷春絕句》云「白髮傷春又一年﹐閒將心事卜金錢。梨花瘦盡東風懶﹐商略平生到杜鵑。」糜老至屈膝拜之曰「子眞謫仙人也。老夫每欲效顰﹐則漢髙祖﹑唐太宗﹐追逐不少置矣。」蓋前輩服善若此。

陳簡齋嘗語人以作詩之要云「天下書𨿽不可不讀﹐然愼不可有意於用事。」正謂此也。今人或以用事多爲博贍﹐誤矣。

○王魁傳

世俗所謂王魁之事殊不經﹐且不見於傳記雜說﹐疑無此事。《異聞集》𨿽有之﹐然集乃唐末陳翰所編﹐魁乃宋朝人﹐是必後人剿入耳。

按嘉中﹐進士奏名訖﹐未禦試﹐京師妄傳王俊民爲狀元﹐不知言之所起﹐亦不知俊民爲何人。及禦試﹐王荊公時爲知制誥﹐與楊樂道共爲詳定官。舊制﹐禦試舉人﹐設初考官﹐先定等第﹐復彌之以送覆考再定﹐乃付詳定。發初考所等以對﹐覆考如同卽已﹐不同﹐則詳其程文爲定。時荊公以初﹑覆所定第一人﹐皆未允當﹐於行間別取一人爲首﹐楊樂道以爲不可﹐議未決﹐太常少卿朱從道時爲封彌﹐聞之﹐謂同捨曰「二公何用力爭﹖從道十日前﹐已聞王俊民爲狀元﹐事必前定﹐二公徒自苦耳。」旣而﹐二人各以己意進稟﹐而詔從荊公之請。及發封﹐乃王俊民也。

後又見初虞世所集《養生必用方》﹐戒人不可妄服金虎碧霞丹﹐乃詳載其說云﹕

「狀元王俊民﹐字康侯﹐爲應天府發解官﹐得狂疾﹐於貢院中嘗對一石碑呼叫不已﹐碑石中若有應之者﹐亦若康侯之奮怒也。病甚不省﹐覺﹐取書冊﹐中交股刀自裁及寸﹐左右抱持之遂免。出試院未久﹐疾勢亦已平復。予與康侯有父祖鄕曲之舊﹐又自童稚共筆硯﹐嘉中﹐同試於省場﹐傳聞可駭﹐亟自汶拿舟抵彭城。時十月盡矣﹐康侯亦起居飲食如故﹐但不樂﹐或云﹕『平生自守如此﹐乃有此疾。』予亦多方開慰。歲暮﹐予北歸﹐康侯有詩送予云﹕『寒窗一夜雪﹐紛紛來朔風。之子動歸興﹐輕袂飄如蓬。問子何所之﹖家在濟水東﹔問子何所學﹖上庠教化宮。行將攜老母﹐寓居學其中。』云云。予旣去﹐徐醫以爲有痰﹐以金虎碧霞丹吐之。或謂心藏有熱﹐勸服治心經諸冷藥。積久﹐爲寒中洞泄﹐气脫肉消﹐飲食不前而死。康侯父知舒州太湖縣﹐遣一道士與弟覺民自舒來云﹕『道士能奏章達上淸﹐及訴問鬼神幽暗中事。』道士作醮書符﹐傳道冥中語云﹕『五十年打殺謝﹑吳﹑劉不結案事。』康侯丙子生﹐死才二十七歲﹐五十年前﹐豈宿生邪﹖康侯旣死﹐有妄人托夏噩姓名作《王魁傳》﹐實欲市利於少年狎邪輩﹐其事皆不然。康侯﹐萊州掖縣人。祖世田舍翁﹐父名弁﹐字子儀﹐誦詩登科﹐爲鄆州司理。康侯時十五餘歲﹐三兄弟隨侍﹐與予同在鄆學。子儀爲開封軍巡判官﹐康侯兄弟入太學﹐不三年﹐號成人。子儀待蘇州昆山闕﹐來居汶﹐康侯兄弟又與予在汶學。子儀謫潭州稅﹐康侯兄弟自潭來貫鄢陵戶。康侯登科爲第一。省試前﹐父雪昆山事﹐自潭移舒州太湖縣。康侯是年歸舒州省親﹐次年﹐赴徐州任﹐明年﹐死於徐﹐實嘉八年五月十二日也。康侯性剛峭不可犯﹐有志力學﹐愛身如冰玉﹐不知猥巷俚人語。不幸爲匪人厚誣﹐弟輩又不爲辧明﹐懼日久無知者﹐故因戒世人服金虎碧霞丹﹐且以明康侯於泉下。紹聖元年九月﹐漕河舟中記。」

○向氏粥田

楊和王最所鐘愛者第六女﹐性極賢淑。初事趙汝敕﹐繼事向子丰﹐居於﹐未有所育﹐王甚念之。一日﹐向妾得男﹐楊氏使祕之﹐以爲己出﹐且亟報王。王喜甚﹐卽請誥命﹐輕舟往視之。向氏家知王來﹐良窘﹐無策以泥其行。時王以保寧﹑昭慶兩鎭節鉞領殿巖﹐於湖爲本鎭。子丰因使人諷郡官往迓之。自郡將以次﹐皆屬。謹伺於界首。王初以人不知其來﹐及是聞官吏郊迎﹐深恐勞動多事﹐遂中道而返。因厚以金繒花果以遺其女﹐且撥吳門良田千畝以爲粥米﹐逮今向氏家有昆山粥米莊云。此事得之向氏子孫。

○祥瑞

世所謂祥瑞者﹐麟鳳﹑龜龍﹑騶虞﹑白雀﹑醴泉﹑甘露﹑朱艸﹑靈芝﹑連理之木﹑合穎之禾皆是也。然夷考所出之時﹐多在危亂之世。今不暇援引古昔﹐姑以近代顯著者言之。

王建父子之據蜀也﹐天復六年﹐巨省見靑城山﹐鳳凰見萬歲縣﹐黃龍見嘉陽江﹐而甘露﹑白雀﹑白鹿﹑龜龍並見於諸州。武成元年﹐騶虞見武定﹐嘉禾生廣昌﹐麟見壁州﹐龍五十見於洵陽水中。永平二年﹐劍州木連理﹐文州麟見﹐黃龍見富義江。三年﹐麟見永泰﹐白龍見邛江﹐騶虞見壁山﹐有三鹿隨之。四年﹐麟見昌州。通正元年﹐黃龍見太昌池。瑞物之出﹐殆無虛歲﹐而太子元膺以叛死﹐大火焚其宮室﹐兵敗於外﹐政亂於內﹐終之以身死衍立而國亡。其爲瑞徵乃如此耳。

至如政和隆盛之際﹐地不愛寶﹐所在奏貢芝艸者﹐動二三萬本。蘄﹑黃間﹐至有一鋪二十五里之間﹐徧野而出。密州山間﹐至彌滿四野﹐有一本數十葉﹐眾色咸備者。太守李文仲﹐采及三十萬本﹐作一綱進﹐卽進職﹐除本道運使。汝海諸郡縣﹐山石變爲瑪瑙﹐動以千百。伊陽太和山崩﹐出水晶幾萬斤﹐皆以匣進京師。長沙﹑益陽山溪﹐流出生金數百斤﹐其間大者一塊至重四十九斤。其他艸木鳥獸之珍不可一二數。一時君臣稱頌﹐祥瑞蓋無虛月。然越數歲﹐而遂罹狄難﹐邦國喪亂﹐父子遷播。所謂瑞應﹐又如此也。

善乎先儒之論曰「未有喪仁而久者也﹐未有恃祥而壽者也。」商之王以桑谷昌﹐以雉ず大。鄭以龍衰﹐魯以麟弱。白雉亡漢﹐黃犀死莽﹐惡在其爲符也。世有喜言祥瑞之人﹐觀此亦可以少悟矣。

○杭學遊士聚散

杭學自昔多四方之人。淳辛亥﹐鄭丞相淸之當國﹐朝議以遊士多無檢束﹐羣居率以私喜怒軒輊人﹐甚者﹐以植黨撓官府之政﹐扣閽攬黜陟之權﹐或受賂醜詆朝紳﹐或設局騙脇民庶﹐風俗浸壞。遂行下各州﹐自試於學﹐仍照舊比分數﹐以待類申﹐將以是歲七月引試爲始。會教官林經徳對士子上請語微失﹐於是大哄肆罵。時趙京尹與眾教官調停﹐一時但欲求靜﹐遂許以三百名內﹐一半取土著﹐一半取遊士﹐於是乃息。

越數日﹐宰執奏事﹐上面諭曰「近行諸州各試之法﹐正欲散遊學之士。不知臨安府憑何指揮復放外方之人。」趙尹聞之﹐恐甚﹐乃移牒﹐俾遊士限日出境﹐其計始窮。乃爲檄文﹐相率而去﹐云「天之將喪斯文﹐實系興衰之運。士亦何負於國﹐遽罹斥逐之辜﹐靜言思之﹐良可醜也。慨祖宗之立法﹐廣學校以儲材﹐非惟衍丰芑以貽後人﹐蓋亦隆漢都而尊上國。肆惟皇上﹐克廣前猷。炳炳宸奎﹐釐爲四學﹐戔戔束帛﹐例及諸生。蒙教育之如天﹐恨補報之無地﹐但思粉骨﹐何畏觸喉。直言安石之姦﹐共惜元城之去﹐實爲公議﹐不利小人。始陰諷其三緘﹐終盡打於一网。不任其咎﹐移過於君﹐是誠何心﹐空人之國。鄭僑猶謂毀校不可﹐而李斯尙知逐客爲非﹐今彼不顧行之﹐使我何顏居此﹖厄哉吾道﹐告爾同盟﹐毋見義以不爲﹐宜行己而有恥。苟爲溫飽﹐可勝周粟之羞﹐相與提攜﹐莫蹈秦坑之禍。斯言旣出﹐明日遂行。」

八月朔﹐乃相率而出﹐復作文告先聖曰「斯文將喪﹐嗚呼天乎﹗吏議逐客﹐嗚呼人乎﹗乘桴浮海﹐嗚呼聖乎﹗遁世無悶﹐嗚呼士乎﹗敢告。」

又作絕句詩云「塞翁何必恨失馬﹐城火可憐殃及魚。一笑出門天萬里﹐擔頭猶有斥姦書。」

又五言云「鄭五不去國﹐金陵深懼君。校存知必毀﹐書在已如焚。自是淸流禍﹐非干北黨分。歸歟𨿽幸矣﹐恨未效朱云。」

又古詩云「上書如啜盧仝茶﹐直論國體寧無嘩。依然茅葦縱橫斜﹐鐘山老柏林槎牙。嗚呼時事如絲麻﹐食肉者口徒咿哇。鬼蜮空含射影沙﹐逐客令下堪吁嗟。識者將謂秦得邪﹐淳浸不知瑞嘉。邪人剛指正人邪﹐時有引喙鳴靈鴉。失腳奇禍遭羅﹐尼山艸木枯無華。奄奄山鬼相揄揶﹐我今束書歸天涯﹐不惜一去惜國家。」

於是京尹待罪﹐兩教官各降一資﹐而陳顯伯﹑鄭雄飛方以公道自任﹐且欲收譽士林﹐乃相繼上疏﹐欲復其舊。而賈似道居淮閫﹐至以遊士欲渡淮以脇上必從。而理宗以周粟秦坑等語怒未解﹐深不然之。至開慶己未﹐吳丞相潛再登揆席﹐首欲收士心復舊法﹐會去不果。戴慶可以參樞輪筆﹐竟作指揮﹐許京庠有籍無分人引試一次﹐於是漸復雲集矣。

●卷七

○鴟夷子見黜

吳江三髙亭祠鴟夷子皮﹑張季鷹﹑陸魯望。而議者以爲子皮爲吳大仇﹐法不當祀。前輩有詩云「可笑吳癡忘越憾﹐卻誇範蠡作三髙。」又云「千年家國無窮恨﹐只合江邊祀子胥。」蓋深非之。

後有戲作文彈之者云「匿怨友其人﹐丘明所恥﹐非其鬼而祭﹐聖經是誅。今有竊髙人之名﹐處眾惡之所﹐有識之士﹐莫不共憤﹐無知之魂﹐豈當久居。」又云「範蠡﹐越則謀臣﹐吳爲敵國。以利誘太宰﹐而脫彼勾踐﹐鼓兵卻公孫雄﹐而滅我夫差。旣遂厥謀﹐反疑其主。鄙君如烏喙﹐累大夫種以伏誅﹐目已曰鴟夷﹐載西施子而潛遁。」又云「如蠡者﹐變姓名爲陶朱﹐詭蹤迹於江海﹐語其髙節則未可﹐謂之智術則有餘。假扁舟五湖之名﹐居笠澤三髙之首。況當此無邊勝境之土﹐豈應著不共戴天之仇。」云云。

鴟夷之見黜於吳﹐宜也。而史越王判紹興日﹐作會稽先賢祠﹐亦復黜之不得在髙士之列。其說云「或謂鴟夷子皮之決﹐賀季眞之髙﹐而不得名髙士﹐何也﹖嗚呼﹗予於是豈無意哉﹗夫貴於士者﹐進退不失禮義﹐彼子皮去國之遺言﹐有人臣所不忍。而季眞阿時所好﹐黃冠東歸﹐又使李林甫輩﹐祖餞賦詩﹐予見其辱﹐未見其榮也。使子皮居嚴子陵之上﹐季眞置張子同之列﹐則有不可者。故具述之﹐覬來者知予之不敢苟﹐而髙士之尢可貴也。」嗚呼﹗子皮旣不容於吳﹐又不齒於越﹐千古之下﹐至無容身之地﹐公論至後世而定﹐亦可畏哉﹗是以古之君子﹐交絕不出惡聲﹐況君臣之際乎﹖司馬公修《通鑑》﹐而不取屈原《離騷》之事﹐正此意也。余感其事﹐故書之﹐以爲異世之戒云。

○王惇之詐

王惇初尙武帝女武陽公主。如廁﹐見漆箱內盛漧棗﹐本以塞鼻。王謂廁上亦下果食﹐遂至盡食。旣還﹐婢擎金藻盆盛水﹐琉璃碗盛澡豆﹐因倒著水中而飲之﹐謂是幹飲﹐羣婢莫不掩口而笑之。

他日﹐又至石季倫廁。十餘婢侍列﹐皆麗服藻飾。置甲煎粉﹑沈香汁之屬﹐無不畢備﹐又與新衣著令出。他客多羞不能如廁﹐惇獨脫故衣著新衣﹐神色傲然。羣婢相謂曰「此客必能作賊。」

一王惇耳﹐何前蠢而後倨邪﹖漧棗﹑澡豆﹐亦何至誤食而不悟。至季倫之廁﹐則倨傲狠愎之狀殆不可得而掩矣。則知惇此前之誤﹐直詐耳。王荊公誤食魚餌﹐亦近似之。人之不近人情者﹐鮮不爲大姦大慝﹐吾於惇﹐重有感焉。

○贈云貢云

陶通明詩云「山中何所有﹐嶺上多白雲﹐只可自怡悅﹐不堪持贈君。」云﹐固非可持贈之物也。

坡翁一日還自山中﹐見雲气如羣馬奔突自山中來﹐遂以手掇開籠﹐收於其中。及歸﹐白雲盈籠﹐開籠放之﹐遂作《扌蹇云篇》云「道逢南山云﹐吸如電過。竟誰使令之﹐衮衮從空下。」又云「或飛入吾車﹐Τ仄人肘胯﹐搏取置笥中﹐提攜反茅舍。開緘仍放之﹐掣去仍變化。」然則云眞可以持贈矣。

宣和中﹐艮嶽初成﹐令近山多造油絹囊﹐以水濕之﹐曉張於絕危巒之間﹐旣而云盡入﹐遂括囊以獻﹐名曰「貢云」。每車駕所臨﹐則盡縱之﹐須臾﹐氵翁然充塞﹐如在千巖萬壑間。然則不特可以持贈﹐又可以貢矣。並資一笑。

○出師旗折

賈師憲平章﹐徳乙亥正月十六日﹐親總大軍﹐督師江上﹐祭於北關外﹐而大帥之旗﹐適爲風所折﹐識者駭之﹐而一時遊幕之賓﹐反傅會爲吉讖。

夷考往昔﹐若春秋時﹐晉侯﹑楚人戰於城濮﹐晉中軍風於澤﹐亡大旆之左旃。晉安帝元興二年﹐桓玄篡位於姑熟﹐百僚陪列﹐儀衛整肅﹐而龍旃竿折。成都王穎以陸機督諸將討長沙王﹐臨戎而牙旗折。趙王倫卽帝位﹐祠太廟﹐適遇大風﹐飄折麾蓋。王澄爲荊州刺史﹐率眾軍將赴國難﹐而飄風折其節柱。齊文宣至鄴受魏禪﹐李貽上省﹐旦發領軍府﹐大風暴起﹐壞所禦車幔。哥舒翰守潼關﹐天子禦勤政樓臨送﹐師始東﹐先驅牙旗觸門墮柱﹐旄竿折。鄭注赴鳳翔﹐出都門﹐旗竿折。宣和間﹐童貫出師﹐而牙旗竿折﹐時蔡攸爲之副﹐自建少保節度使及宣撫副使二大旗於後﹐竟爲執旗卒盜竄而去。端平入洛之師﹐全子才帥旗亦爲風所折﹐無非亡身敗軍之徵也。

按《眞人水鏡經》云「凡出軍立牙﹐必令堅完﹐若折﹐則將軍不利。」蓋牙﹐卽旗也。又《玉曆通政經》云「軍行﹐牙竿旗幹折者﹐師不可出﹐出必敗績。」蓋旗者﹐一軍之號令也﹐安有旗折而爲祥者乎﹖

獨有武王伐紂﹐大風折蓋。及劉裕擊盧循﹐將戰﹐而所執麾竿折﹐幡沈於水。眾咸懼﹐裕笑曰「昔覆舟之役﹐亦如此﹐勝必矣。」乃大破循軍。哥舒曜討李希烈﹐帝祖於通化門﹐是日牙竿折。時以曜父翰昔出師有此而敗﹐甚憂之﹐而曜竟收汝州﹐擒周晃。所謂吉者﹐止此三事﹐然亦偶耳。

○朱氏陰徳

朱承逸居之城東門﹐爲本州孔目官﹐樂善好施。嘗五鼓趨郡﹐過駱駝橋﹐聞橋下哭聲甚哀﹐使僕視之﹐有男子攜妻及小兒在焉。扣所以﹐云「負勢家錢三百千﹐計息以數倍。督索無以償﹐將並命於此。」朱側然﹐遣僕護其歸﹐且自往其家﹐正見債家悍僕﹐羣坐於門。朱因以好言諭之曰「汝主以三百千故﹐將使四人死於水﹐於汝安乎﹖幸吾見之耳。汝亟歸告若主﹐彼今旣無所償﹐逼之何益﹗吾當爲代還本錢﹐可亟以元券來。」債家聞之﹐慚懼聽命﹐卽如數取付之。其人感泣﹐願終身爲奴婢﹐不聽﹐復以二百千資之而去。

是歲﹐生孫名服。熙寧中﹐金榜第二人﹐仕至中書舍人。次孫肱﹐亦登第﹐著名節﹐卽著《南陽活人書》者。服子﹐卽著《萍洲可談》者﹐遂爲吾鄕名族焉。

天之報善﹐昭昭也如此。

○畢將軍馬

畢再遇﹐兗州將家也。開禧用兵﹐諸將多敗事﹐獨再遇累有功。金人認其旗幟卽避之。屢遷至鎭江都統制﹑揚州承宣使﹑驍衛上將軍。後以老病致仕﹐始居於。

有戰馬﹐號黑大虫﹐駿駔異常﹐獨主翁能禦之。再遇旣死﹐其家以鐵ㄌ羈之圉中。適遇嶽祠迎神﹐聞金鼓聲﹐意謂赴敵﹐於是長嘶奮迅﹐斷組而出。其家慮傷人﹐命健卒十餘﹐挽之而歸。因好言戒之云「將軍已死﹐汝莫生事累我家。」馬聳耳以聽﹐汪然出涕﹐喑啞長鳴數聲而斃。嗚呼﹗人之受恩而忘其主者﹐曾異類之不若﹐能不愧乎﹖

○洪君疇

近世敢言之士﹐𨿽間有之﹐然能終始一節﹐明目張膽﹐盲人之所難者﹐絕無而僅有﹐曰溫陵洪公天錫君疇一人而已。方寶間﹐宦寺肆橫﹐簸弄天綱﹐外閫朝紳﹐多出門下﹐廟堂不敢言﹐臺諫長其惡﹐或餌其利﹐或畏其威﹐一時聲焰﹐眞足動搖山嶽﹐回天而駐日也。

乙卯元正﹐以公爲禦史﹐公來自孤遠﹐時莫知爲何如人。首疏以正心格君爲說﹐且曰「臣職在憲府﹐不惟不能奉承大臣風旨﹐亦不敢奉承陛下風旨。」固已聳動聽聞矣。次月﹐囊封曰「古今爲天下患者三﹕宦官也﹐外戚也﹐小人也。謹按入內內侍省東頭供奉官幹辦內東門司董宋臣﹐宦寺之貪黠者也。並緣造寺﹐豪奪民田﹐密召倡優﹐入褻淸禁﹝先是﹐正月內呼營妓數輩入內祗應﹞﹐摟攬番商﹐大開賄賂。不斥宋臣﹐必爲聖徳之累。將作監謝堂﹐外戚之貪黠者也。狠愎之性﹐善於淩物﹐攫拿之狀﹐旁若無人。不曰『以備中殿宣索』﹐則曰『當取教旨豁除』。椒徳令芳﹐天下備頌﹐不去一堂﹐必爲宮闈之累。集英殿修撰﹑知慶元府厲文翁﹐小人之無忌憚者也。神臯流毒﹐屢玷抨彈﹐藉衣錦威﹐行攫金術。今又移其剝越者剝鄞矣﹗然民敢怨而不敢言者﹐以其依憑邸第耳。不去文翁﹐必爲王邸之累。臣恐社稷之憂﹐不止累陛下﹐累宮闈﹐累王邸而已。乞將宋臣逐出﹐堂姑予祠﹐文翁罷黜﹐臣𨿽九隕不悔。」

疏上兩日不報﹐君疇徑出江幹待罪。於是中書牟子才存叟﹑右史李昂英俊明﹐交章畱之﹐乞行其言。乃令堂自陳乞祠﹐除職予郡﹐宋臣自乞解罷﹐令首尾了日解職﹐文翁別與州郡差遣。仍命臺臣吳燧勉回供職。

會立夏日﹐天雨塵土﹐奏乞屏絕私邪﹐休息土木﹐以弭天災。又案少司監余作賓﹑後戚謝奕懋。至五月﹐復疏都知盧允升﹑門司董宋臣及內司諸吏﹐怙勢作威﹐奪民田﹐伐墓木等事。盡言不諱﹐直搗其姦。疏畱中不下﹐止令尙書省契勘內司爭田伐木等事﹐及罷內司諸吏職事而已。公論爲之抑鬱。

大宗丞趙崇れ上時相謝方叔惠國書﹐略云「竊惟今日閹寺驕恣特甚。宰執不聞正救﹐臺諫不敢誰何。一新入孤立之察官﹐乃銳意出身攻之﹐此豈易得哉﹗側耳數日﹐寂無所聞。不責備於他人﹐而責備於光範。不然﹐倉卒出禦筆某人除少卿﹐亦必無可遏之理也﹐大丞相不可謂非我責也。丞相得君最深﹐名位已極﹐儻言之勝﹐宗社賴之﹐言之不勝﹐則去﹐去則諸君子必不容不爭﹐是勝亦勝﹐負亦勝﹐況未必去邪﹖」謝君得書有赧色。翌日﹐果有禦筆洪天錫除大理少卿﹐而公去國矣。

太學生沈元堅上書﹐數二之罪﹐乞畱君疇。且曰「天錫左遷﹐豈非罰其不當言宦官之過耶﹖李衢﹑朱應元之分察﹐豈非諭其不復言宦寺之意耶﹖王﹑程元鳳同日超遷﹐胡大昌﹑丁大全之並遷臺長﹐豈非賞其不敢言宦官之功耶﹖陛下喜羣臣之默默﹐憤天錫之嘵嘵﹐左遷以逐之﹐於天錫何損﹖緘默受賞者﹐獨無愧乎﹖」

旣而三學亦皆有書。常丞趙崇潔敏可書﹐略云「譬如一家之中﹐彊奴悍僕﹐作姦犯罪﹐爲人子者﹐泣涕而告﹐其父母反逐其子而畱其僕。今臺臣爭之不勝﹐則諸閹所畏者誰歟﹗」

左史李俊明再有封事﹐言「北司洋洋得志﹐蔑視南衙﹐將至於不可控制之地矣。」姚宗卿希得暫兼夕郎﹐遂繳吳燧儀曹之除﹐謂近者天錫拜疏畱中﹐燧謂天錫曰「今日之事﹐畱則俱畱﹐去則俱去。」旣聞有疏﹐遂變前言曰「吾不挈家﹐不喪女﹐不憚暑﹐則可俱去﹐今當柰何﹖負天錫﹐所以負陛下也。」

謝集賢一疏自解云「臣自班行﹐叨塵相位﹐一命已上﹐皆出親擢。賦性僻介﹐素不與內侍往還﹐應干文字﹐悉由通進司投進﹐自知潔其身﹐而袖手旁觀之人﹐往往察臣之所避而趨之。比者天錫又論二。恭聞聖訓﹐以爲爭田伐木皆王衤康舊事。臣費盡心力﹐上則忠告陛下﹐量作處分﹐下則彌縫事體﹐安卹人言。不謂下石之人﹐撰造言語﹐鼓弄宦寺﹐曰﹕『天錫攻汝﹐相君之意也﹐相君許其弟除朝士而嗾之也。』旣誣臣以教天錫攻內侍之事﹐又誣臣以啟陛下遷天錫之說﹐必欲醜詆臣於不可辧白之地。但臣分量已盈﹐歸老山林﹐正其時矣。從此爲宰相者﹐必將共宦寺結爲一片﹐天下皆在籠絡中矣。惟望陛下早正右席之拜﹐使臣亟釋重負﹐退延殘生﹐實出保全之賜。」禦筆慰之曰「但安素志﹐奚足深辧。」越數日﹐除天錫太常少卿﹐而君疇已在汶上矣。

朱應元旣爲禦史﹐月課乃首劾李俊明﹐公論大不平。同捨生作書責之﹐略曰「溫陵洪公出臺﹐以執事繼之者﹐正謂其平時負骯髒之譽。法筵之初疏﹐莫不延頸以聽﹐乃及文溪之左螭﹐時煥之倉節﹐豈以其近言二頗忤上意﹐而時煥與洪有瓜葛﹐亦二所惡者邪﹖信然﹐則執事之志荒矣。二之橫﹐三尺童子﹐恨不嚙之﹐洪公因眾怨﹐出死力以決之。貂逐臺諫﹐豈人主之本心哉﹗執事昧於所擇﹐不知所得幾何﹐所失如是之大也。」時方逢臣君錫在館閣﹐亦上廟堂書﹐勸以去就力爭﹐而謝相不能用。

公論旣不能勝﹐二孺乃簧譖於上﹐謂﹕「內司爭田伐木詞訟﹐皆臺吏受賄以彊察官之判﹐所以上罔聖聽﹐況臺吏之家資極富﹐若使簿錄其家﹐盡可上裨國計。」於是竟降宣諭指揮﹐令諫官丁大全追上禦史臺﹐點檢楊升﹑金永隆﹑楊叔茂﹐牒送臨安府根勘﹐籍沒家財﹐各行黥配﹐以快其憤焉。初意欲令臺胥妄供以污君疇﹐賴上察其姦而止。大全竟以治吏之功﹐躐除副端。

未幾﹐謝相罷﹐而二孺猶未大快其意。復厚賂太學率履齋上捨生林自養﹐裁書投匭﹐以攻謝相爲名﹐力詆君疇云「竊見洪天錫之分察﹐出自陛下親擢。不能爲觸邪豸爲指佞艸﹐專以能攻上身爲急務﹐以剪除上左右以立名﹐以奉承風旨爲大耐官職。棘卿左遷﹐所以正捨豺問貍之罪。內侍縱曰有過﹐使其得賢宰相以制之﹐又何患焉﹖天錫之去﹐乃翦方叔之羽翼﹐豈怒其掃除二孺哉人但見天錫言事而遷他官﹐則曰﹕『此劾內侍之過也。』吳燧以攺除致繳﹐則曰﹕『此天錫之薦主也。』李昂英以月評被論﹐亦曰﹕『此天錫之救兵也。』甚而臺省之胥﹐贓盈惡貫﹐以置典憲﹐亦曰﹕『爲內侍泄冤也。』貪繆之相﹐誤國殄民﹐逐之已晚﹐亦曰﹕『爲內侍翻本也。』一犬吠形﹐百犬吠聲。向者李昂英直前奏札﹐嘗謂天錫爲方叔私人矣。氵存攻內侍﹐實出方叔指嗾之﹐而欲撓亂聖心耳。欲乞將方叔亟正典刑﹐使天下明知宰相臺諫之去﹐出自獨斷﹐於內侍初無預焉。」

於是學捨鳴鼓攻之﹐且上書以聲自養之罪。復申前廡﹐備申公堂﹐乞行重罰。遂從第一等規屏斥﹐盡除學籍﹐毀抹綾紙備榜監學曉諭﹐而朝旨亦有聽讀指揮。𨿽紛紛若此﹐曾不傷二孺之毫毛。至庚申歲﹐吳丞相柄國﹐始以外柯斥焉。

景定辛酉﹐起君疇爲廣東計使。甲子八月﹐以大蓬召﹐不就。十一月﹐度宗卽位﹐首除爲侍禦史兼侍讀。明年六月﹐上封事﹐力陳公田﹑關會之獘。七月﹐攺除工部侍郎﹐兼直學士院﹐兼侍讀﹐公力辭。旋畀職名出帥閩焉。

公在閩閫日﹐嘗書桃符云「平生要識瓊崖面﹐到此當堅鐵石心。」蓋其剛勁之气﹐未嘗一日少沮也。

○謝惠國坐亡

謝方叔惠國﹐自寶免相歸江西寓第﹐從容午橋泉石凡一紀余。咸淳戊辰﹐朝會慶壽﹐爲子侄親友所誤﹐萃先帝宸翰爲巨帙﹐曰《寶奎錄》﹐侑以自制丹砂﹑金器﹑古琴之類以進。當國者以爲有意媒進﹐嗾言官後省交攻之﹐削其封爵﹐奪其恩數﹐且劾其侄常簿章﹐婿江州ヘ李鉦﹑客匠簿呂圻﹐至欲謫之遠外﹐禍且不測。荊閫呂武忠文徳﹐平時事公謹﹐書緘往來﹐必稱恩府﹐而自書爲門下使臣。至是一力回護﹐幸而免焉。壬申正月﹐公燕居無他﹐忽報雙鶴相繼而斃﹐公喟然嘆曰「鶴旣仙化﹐余亦從此逝矣。」於是區處家事﹐凡他人負欠文券﹐一切焚之。沐浴朝衣﹐焚香望闕遙拜﹐次詣家廟祝白﹐招親友從容敍別﹐具有條理。遂大書偈曰「罷相歸來十七年﹐燒香禮佛學神仙。今朝雙鶴催歸去﹐一念無慚對越天。」瞑目靜坐﹐須臾而逝。遺表來上﹐特旨盡復元官﹐恩數贈卹加厚焉。生死之際﹐亦近世諸公之所無也。

○洪端明入冥

洪燾仲魯﹐忠文公咨夔次子也。嘉熙丁酉﹐居憂天目山﹐素有元章愛石之癖﹐而山中所產亦秀潤﹐不減太湖﹑洞庭。村僕駱老者﹐專任搜抉之役。會族叔﹐璞假畚鍤鋤斧﹐將爲築室用﹐駱掌其事﹐擇元刂鈍數事付之。璞怒其輕己﹐率其子共毆之﹐至斃﹐是歲中元日也。洪公力與維持﹐泯其事。璞素豪獷﹐持一邑短長。邑令王衍﹐婺安人﹐惡其所爲﹐廉得之﹐遂收璞父子及血屬於獄。洪公亦以曾任調停﹐例追逮﹐良窘。時﹐王實齋遂守吳﹐契家亟往求援﹐王爲宛轉趙憲崇揮﹐攺送余杭縣獄﹐具以主僕名分﹐因斗而死﹐璞止從夏楚﹐梗僅編置贖銅而已。

明年戊戌中元﹐洪公方走廁﹐忽睹駱老在廁云「近山雨後出數石﹐秀可愛﹐主人幸一觀之。」洪倉卒忘其死﹐往從其行﹐才跬步間﹐覺此身已在檐楹間。稍至一土神廟﹐便有四力士自廟中出﹐挾之空行﹐其去甚駛。天昏昏如昧爽﹐足下風濤澎湃聲可恐﹐意非佳境。反顧駱曰「旣若此﹐何不告我﹖」駱曰「勿恐﹐略至便可還也。」稍前﹐一河甚闊﹐方念無津梁可度﹐則身已達彼岸。又見數百人掩面趣右而去。自此冥行如深夜。忽曛黑中﹐一山橫前﹐有竅如月﹐數百人皆自此入﹐心方疑異﹐而身亦度竅矣。到此﹐足方履地。旣前﹐復有一河﹐污濁特甚﹐僧尼道俗汨沒其間。至此﹐方悟爲入冥﹐心甚悲恐。

稍前﹐頗有人居﹐蕭疏殊甚。又前﹐有宮室軒敞巍聳﹐四垂簾幕﹐庭下列緋綠人獄卒甚眾﹐儼如人間大官府﹐初無所謂阿旁牛頭也。右廡絕昏黑﹐隱隱見荷枷箠楚者甚苦。其外小庭中﹐一黑蟒大與庭等﹐仰視一燈﹐悲鳴無度。洪所立左廡﹐則微明若欲曙時。微聞其傍喃喃若誦經聲。洪平日不喜此﹐方窘懼中﹐亦慢隨其聲誦之。庭中人忽起立怒視﹐而殿上簾盡捲。有綠衣者出﹐坐東向﹐緋衣者坐西向﹐最後金紫人居中。庭下綠衣吏抱文書而上﹐髙唱云「洪某枉法行財﹐罪當死。」洪懼甚﹐不覺身已立庭下。漫答云「爲叔解紛﹐初非枉法。」金紫人怒曰「此人間嘩詞﹐安得至此﹖」洪曰「死不辭﹐然有三說。璞﹐叔也﹔駱﹐僕也。不忍以僕故置叔於辟﹐一也﹔駱無子﹐妻貧老無以養﹐使璞資之終其身﹐二也﹔且駱妻自謂一經檢驗﹐永失人身﹐意自不欲﹐非彊之和﹐三也。」金紫人始首肯云「爲叔解紛﹐初非枉法﹐此說有理﹐可供狀來。」便有紙筆在前﹐直書其說以呈。金紫人怒方霽曰「可與駱氏立後。」且命綠衣導之以回。轉盼間﹐駱之父母皆在焉。途中﹐因扣綠衣所見大蟒爲何物。厲聲答云「此開邊喜殺之人也。」稍前﹐見數十百人持騾馬皮而來﹐又扣之﹐曰「此受生回也。」又見獄吏持刀杖﹐驅百餘人自西而來。其中有洪氏族長爲僧者曰煜黎﹐亦在焉。方疑之﹐煜忽呼曰「三十哥﹝系仲魯第行﹞安得在此﹗」爲所驅卒擊其首粉碎﹐回視之﹐仍復完矣。因扣綠衣云「人間何事最善﹖」綠衣舉手加額曰「善哉問﹗忠孝爲先﹐繼絕次之﹐戒殺又次之。」又問﹕「何罪最重﹖」曰「開邊好殺罪重﹐豪奪次之。」﹝或謂其說尙多﹞因問﹕「金紫者何人﹖」拱手對曰「商公飛卿﹝字仲﹐乾淳間從官﹞。」復扣平生食祿﹐遂於袖中出大帙示之﹐己姓名下﹐其字如蟻﹐不能盡閱。後注云「合參知政事。以某年﹑月﹑日姦室女某人﹐某日爲某事﹐降祕閣修撰轉運副使。」洪悚然淚下曰「柰何﹖」綠衣曰「但力行好事。」且言「某亦人間人﹐任知池州司戶﹐溺死。陰間錄其正直﹐得職於此。」稍前﹐至大溪﹐有橋如魚网﹐心疑其異﹐而身已度矣。又前﹐溪亦大﹐綠衣推墮之﹐恍然而寤﹐則死已三日矣。妻子環立於側﹐特以心微暖﹐口尙動﹐未就斂耳。

後一歲﹐璞亦入冥﹐筧身墮鐵网中。見鄰院僧行昭立庭下﹐主者詰責曰「汝爲僧﹐乃專以殺生爲事﹐何邪﹖」昭曰「殺生乃屠者黃四﹐某不過與之庖饌耳。」亟問黃四﹐無異辭﹐乃訊足二十而去。方窘懼間﹐忽傳呼都天判官決獄﹐視之﹐則忠文公也。璞號泣求救﹐公曰「汝殺人﹐何所逃罪﹐然未應爾也。」恍然身已出网外而蘇。

後行昭以營橋立積木上敗足﹐呻吟痛楚者三歲而殂﹐璞亦未幾死。後洪公於庚申歲首﹐以祕撰兩浙漕召。憶向所見﹐心甚恐﹐後亦無他﹐官至文昌端明殿學士。晚𨿽齟齬﹐然竟享上壽而終﹐豈非力行好事所致乎﹖

此事洪公常入梓以示人。余向於先子侍旁﹐親聞伯魯尙書言甚詳。後會其猶子憲使起畏義立﹐復詢顚末書之。

○野婆

邕宜以西﹐南丹諸蠻皆居窮崖絕谷間。有獸名野婆﹐黃髮椎髻﹐跣足裸形﹐儼然一媼也。上下山谷如飛猱﹐自腰已下﹐有皮累垂蓋膝若犢鼻﹐力敵數壯夫﹐喜盜人子女。然性多疑畏罵﹐已盜﹐必復至失子家窺伺之﹐其家知爲所竊﹐則積鄰里大罵不絕口﹐往往不勝罵者之眾﹐則挾以還之。其羣皆雌﹐無匹偶﹐每遇男子﹐必負去求合。

嘗爲健夫設計擠之大壑中﹐展轉哮吼﹐脛絕不可起。徭人集眾刺殺之﹐至死﹐以手護腰間不置。剖之﹐得印方寸﹐瑩若蒼玉﹐字類符篆不可識﹐非鐫非鏤﹐蓋自然之文﹐然亦竟莫知其所寶爲何用也。周子功﹐景定間使大理﹐取道於此﹐親見其所謂印者。

此事前所未聞﹐是知窮荒絕徼﹐天奇地怪﹐亦何所不有﹖未可以見聞所未及﹐遂以爲誕也。《後漢郡國志》引《博物記》曰「日南出野女﹐羣行不見夫﹐其狀且白﹐裸袒無衣襦。」得非此乎﹖《博物記》當是秦漢間古書﹐張茂先蓋取其名而爲志也。

○王宣子討賊

王佐宣子帥長沙日﹐茶賊陳丰嘯聚數千人﹐出沒旁郡﹐朝廷命宣子討之。時馮太尉湛謫居在焉﹐宣子乃權宜用之。諜知贓巢所在﹐乘日晡放飯少休時﹐遣亡命卒三十人﹐持短兵以前﹐湛自率百人繼其後﹐徑入山寨。丰方抱孫獨坐﹐其徒皆無在者。卒睹官軍﹐錯愕不知所爲﹐亟鳴金嘯集﹐已無及矣﹐於是成擒﹐餘黨亦多就捕。

宣子乃以湛功聞於朝﹐於是湛以勞復元官﹐宣子增秩。辛幼安以詞賀之﹐有云「三萬卷﹐龍頭客﹐渾未得文章力。把詩書馬上﹐笑驅鋒鏑。金印明年如斗大﹐貂蟬元自兜鍪出。」宣子得之﹐疑爲諷己﹐意頗銜之。殊不知陳后山亦嘗用此語送蘇尙書知定州云「枉讀平生三萬卷﹐貂蟬當復坐兜鍪。」幼安正用此。然宣子尹京之時﹐嘗有書與執政云「佐本書生﹐歷官處自有本末﹐未嘗得罪於淸議。今乃蒙置諸士大夫所不可爲之地﹐而與數君子接踵而進﹐除目一傳﹐天下士人視佐爲何等類﹖終身之累﹐孰大於此﹗」是亦宣子之本心耳。

●卷八

○張魏公二事

髙宗視師金陵﹐張魏公爲守﹐楊和王領殿前司。有卒夜出﹐與兵馬都監喧競﹐卒訴之﹐公判云「都監夜巡﹐職也﹐禁兵酉點後不許出營﹐法也﹐牒宿衛司照條行。」楊不得已斬之。

又嘗詣學﹐士有投牒者﹐視之﹐則爭博進也。卽判云「士子爭財於學校﹐教化不明﹐太守罪也。當職先罰俸半月﹐牒學照規行。」教官大窘﹐引去。

○羅春伯政事

羅點春伯爲浙西倉攝平江府。忽有故主訟其逐僕欠錢者﹐究問𨿽得實﹐而僕黠甚﹐反欲污其主﹐乃自陳嘗與主饋之姬通﹐旣而物色﹐則無有也。於是遂令僕自供姦狀﹐甚詳﹐因判云「僕旣欠主人之錢﹐又且污染其婢。事之有無𨿽未可知﹐然其自供罪狀已明﹐合從姦罪定斷﹐徒配施行。所有女使﹐候主人有詞日根究。」聞者無不快之。

○﹤廣甫﹥峭

魏收有「逋峭難爲」之語﹐人多不知其義。熙寧間﹐蘇子容丞相奉使契丹﹐道北京。時文潞公爲畱守﹐燕款從容﹐因扣逋峭之義。蘇公曰「向聞之宋元憲云﹕『事見《木經》。』蓋梁上小柱名﹐取其有折勢之義耳。」乃就用此事作詩爲謝云「自知伯起難逋峭﹐不及淳於善滑稽。」

而齊﹑魏間以人有儀矩可喜者﹐則謂之庸峭。《集韻》曰「﹤廣甫﹥﹤廣余﹥﹐屋不平也。﹤廣甫﹥﹐奔模反﹔﹤廣余﹥﹐同都反。今造屈勢有曲折者﹐謂之﹤廣甫﹥峭云。」二字與前義亦近似。今京師指人之有風指者﹐亦謂之波峭。𨿽轉﹤廣甫﹥爲波﹐豈亦此義耶﹖

○許公言

安定郡王子濤﹐字仲山。在京師時﹐其兄子衝喜延道流方士。有許公言者﹐能以藥爲黃金。其人皎然玉樹﹐有小鑪﹐髙不盈尺。以少藥物就掌中調之﹐納火中﹐須臾精金也。謂仲山曰「如何﹖」仲山曰「畢竟只是假。」許愕然﹐拊其背曰「善自愛。」

越數日﹐告子衝別﹐挽畱不可。將出門﹐邀仲山耳語﹐首言「君兄且死矣。君手有直紋﹐未可量﹐但早年亦﹤喜﹥困﹐宜順受之﹐壽可至六十九。人壽修短﹐視其操行。上帝所甚惡者貪﹐所甚靳者壽﹐人能不犯其所甚惡﹐未有不得其所靳者。君能不忘吾言﹐可至七十九﹐持之益謹﹐更可至八十九﹐外此﹐非吾所知也。」仲山問其行何之﹐曰「中原將亂﹐吾入蜀耳。」

未數月﹐子衝一夕無疾而亡。逾年﹐金入寇﹐仲山負其母以南﹐晝伏宵行﹐數阽於危﹐僅行脫。平生守許之戒不渝。晚而襲爵﹐年八十七乃終。克家端明﹐乃其曾孫也。

○士子訴試

王希呂仲衡知紹興郡﹐舉進士。有爲二試卷﹐異其名﹐皆中選。黜者不厭﹐嘩然訴之。王呼其首問曰「爾生幾何年﹖凡幾試矣﹖」眾謂憐其潦倒﹐則皆以老於場屋對。王曰「曾中選否﹖」曰「正爲累試皆不利也。」王忽作色曰﹕爾曹累試不一得﹐彼一試而兩得﹐尙敢訴耶﹗」叱而出之。

○趙徳莊誨後進

趙忠定汝愚初登第﹐謁趙彥端徳莊。徳莊故余幹令﹐因家焉。故與忠定父兄遊﹐語之曰「謹毋以一魁置胸中。」又曰「士大夫多爲富貴誘壞。」又曰「今日於上前得一二語獎諭﹐明日於宰相處得一二語褒拂﹐往往喪其所守者多矣。」忠定拱手曰「謹受教。」前輩於後進如此。

○朱墨史

紹聖中﹐蔡卞重修《神宗實錄》﹐用朱黃刪攺。每一卷成﹐輒納之禁中。蓋將盡泯其迹﹐而使新錄獨傳。所謂朱墨本者﹐世不可得而復見矣。

及梁師成用事﹐自謂蘇氏遺體﹐頗招延元諸家子孫若範溫﹑秦湛之徒。師成在禁中見其書﹐爲諸人道之。諸人幸其書之出﹐因曰「此亦不可不錄也。」師成如其言。及敗沒入﹐有得其書﹐攜以渡江﹐遂傳於世。

○蘇大璋

三山蘇大璋之﹐治《易》有聲。戊午鄕舉﹐夢爲第十一人﹐數爲人言之﹐以爲必如夢告。旣試﹐將揭榜﹐同經人訴於郡﹐謂其自許之確如此﹐必將與試官有成約﹐萬一果然﹐乞究治之。及申號至第十一名﹐果《易》也。帥攜此狀入院﹐徧示考官﹐謂﹕「設如此言﹐諸公將何以自解﹖不若以待補首卷易之。」眾皆以爲然。旣拆號﹐則自待補爲正解者﹐大璋也﹔由正解而易爲待補者﹐乃投牒之人也。次年﹐蘇遂冠南宮。此與王俊民事相類。

○徐漢玉

永嘉徐宣字漢玉。治周成子獄﹐無所枉﹐自知必得罪﹐束擔俟命。忽夢神人驅之使去﹐答曰「吾分宜去﹐不待驅逐﹐但未知當往何所﹖」神曰「汝得嚴州。」覺與家人言「夢眞妄耳。吾得罪必南遷﹐安得在畿乎﹖」已而謫道州﹐又徙象州。行至來賓縣﹐得《圖經》視之﹐唐嚴州也。嘆曰「吾其不返乎﹖」果終焉。

○韓忄造造奇卜

紹興末﹐有韓忄造者﹐賣卜於臨安之三橋﹐多奇中。庚辰春﹐曾侍郎仲躬﹑呂太史伯恭至其肆﹐則先一人在焉。問其姓﹐宗子也。次第談命﹐首言趙可至郡守﹐卻多貴子﹐不達者亦卿郎。次及曾﹐則曰「命甚佳﹐有家世﹐有文學﹐有政事﹐亦有官職。只欠一事﹐終身無科第。」次至呂﹐問﹕「何干至此﹖」呂曰「赴試。」曰「去年不合發解﹐今安得省試﹖」曰「赴詞科。」曰「卻是詞科人﹐但不在今年詞科﹐別有人矣。後三年﹐兩試皆得之﹐且不失甲科。」復扣其何所至。沈吟久之曰「名滿天下﹐可惜無福。」已而其言皆驗。趙名善待﹐仕至嶽州守。其子汝述爲尙書﹐適﹑逵﹑遇皆卿監郎。曾仲躬名逮吉﹐父﹑文淸公之子﹐能世其家。舉進士不第﹐至從官以沒。呂太史﹐隆興癸未諒陰榜南宮第七人﹐又中宏詞科﹐爲儒宗。不幸得末疾﹐甫四十六歲而終。術之神驗如此。

○以賦罷相

阜陵在位﹐上庠月書前列試卷﹐時經禦覽。辛丑大旱﹐七月私試﹔《閔雨有志乎民賦》。魁劉大譽﹐第六韻雲「雨固自於天﹐感召豈無所主。儻燮調得人﹐則斯可有節﹐而聚斂無度﹐則亦能不雨。此或未明閔之何補﹖不見商霖未作﹐相傳說於髙宗﹔漢旱欲蘇﹐烹弘羊於孝武。」未幾﹐趙溫叔罷相。

○小兒瘡痘

小兒瘡痘﹐固是危事﹐然要不可擾之。嘗見趙賓曰「或多以酒面等物發之﹐非也﹐或以消毒飲升麻湯等解之﹐亦非也。大要在固髒气之外﹐任其自然耳。惟本事方﹑撚金散最佳。」又陳劍南剛翁云「痘瘡切不可多服升麻湯﹐只須以四君子湯加黃芪一味爲穩耳。」二說皆有理﹐然或有變證﹐則不得不資於藥。

癸酉歲﹐兒女皆發痘瘡。同僚括蒼陳坡﹐老儒也。因言「向分教三山日﹐其孫方三歲。發熱七日﹐瘡出而倒靨色黑﹐唇口冰冷﹐危證也。徧試諸藥皆不效﹐因乞靈於城隍神﹐以卜生死。道經一士門﹐士怪其侵晨倉皇﹐因遮扣之﹐遂告以故。士曰﹕『恰有藥可起此疾﹐奇甚。」因爲經營少許﹐俾服之﹐移時﹐卽紅潤如常。後求其方﹐甚祕惜之。及代歸﹐方以見贐。其法用狗蠅﹝狗身上能飛者﹞七枚擂細﹐和醅酒少許調服。蠅夏月極多﹐易得﹐冬月﹐則藏於狗耳中﹐不可不知也。」

旣而次女瘡後﹐餘毒上攻﹐遂成內障﹐目不辧人﹐極可憂。徧試諸藥﹐半月不驗。後得老醫一方﹐用蛇蛻一具﹐淨洗﹐焙令燥。又天花粉﹝卽瓜萎根﹞等分細末之﹐以羊子肝破開﹐入藥在內﹐麻皮縛定﹐用米泔水熟煮﹐切食之﹐凡旬餘而愈。其後程甥亦用此取效﹐眞奇劑也。

○曹西士上竿詩

趙南仲以誅李全之功見忌於趙淸臣﹐史揆每左右之﹐遂畱於朝。其後恢復事起﹐遂分委以邊圉。赴鎭之日﹐朝紳置酒以餞。適有呈緣竿伎者﹐曹西士賦詩云「又被鑼聲送上竿﹐這番難似舊時難。勸君著腳須教穩﹐多少傍人冷眼看。」未幾﹐師果不競。

○昌化章氏

昌化章氏﹐昆弟二人﹐皆未有子。其兄先抱育族人一子﹐未幾﹐其妻得子。其弟言「兄旣有子﹐盍以所抱子與我﹖」兄告其妻﹐妻猶在蓐曰「不然。未有子而抱之﹐甫得子而棄之﹐人其謂我何﹖且新生那可保也。」弟請不已﹐嫂曰「不得已﹐寧以吾新生與之。」弟初不敢當﹐嫂卒與之。已而﹐二子皆成立。長曰﹐字景韓﹐季曰詡﹐字景虞。擁之子樵﹑﹐詡之孫鑄﹑鑑﹐皆相繼登第﹐遂爲名族。孝友睦姻之報如此。婦人有識﹐尢可尙也。

○吳季謙攺秩

吳季謙愈﹐初爲鄂州邑尉﹐常獲劫盜。訊之﹐則昔年有某郡ヘ者﹐江行遇盜﹐殺之。其妻有色﹐盜脇之曰「汝能從我乎﹖」妻曰「汝能從我﹐則我亦從汝﹐否則殺我。」盜問故﹐曰「吾事夫若干年﹐今至此已矣﹐無可言者。僅有一兒才數月﹐吾欲浮之江中﹐幸而有育之者﹐庶其有遺種﹐吾然後從汝無悔。」盜許之﹐乃以黑漆團合盛此兒﹐藉以文褓﹐且置銀二片其旁﹐使隨流去。如是十餘年。一日﹐盜至鄂﹐艤舟。挾其家至某寺設供。至一僧房﹐庋間黑合在焉﹐妻一見識之﹐驚絕幾倒。因曰「吾疾作﹐姑小憩於此﹐毋撓我。」乘間密問僧﹕「何從得此合﹖」僧言「某年月日得於水濱﹐有嬰兒及白金在焉。吾收育之﹐爲求乳食。今在此﹐年長矣。」呼視之﹐酷肖其父。乃爲僧言始末﹐且言「在某所﹐能爲我聞之有司﹐密捕之可以爲功受賞﹐吾冤亦釋矣。」僧爲報尉﹐一掩獲之﹐遂取其子以歸。季謙用是攺秩。

○作邑啟事

龔聖任言﹐林徳崇父﹐嘗爲劇縣有聲。其與監司啟有云「鳴琴堂上﹐將貽不治事之譏﹔投巫水中﹐必得擅殺人之罪。」時以爲名言。

劉潛夫宰建陽﹐亦有一聯云「每嗟民力﹐至叔世而張弓﹔欲竭吏能﹐恐聖門之鳴鼓。」語意尢勝﹐信乎治邑之難也。

○齋不茹葷必變食

《莊子﹖人間世》云「仲尼曰﹕『齋﹐吾語若。』顏回曰﹕『回之家貧﹐惟不飲酒不茹葷者數月矣。若此﹐則可以爲齋乎﹖』曰﹕『祭祀之齋﹐非心齋也。』」鄭玄注曰「葷﹐辛菜也。」按《說文》﹕「葷﹐臭菜也。」鍇曰「通謂蕓﹑苔﹑椿﹑韭﹑蒜﹑蔥﹑阿魏之屬﹐气不潔也。」

《荀子﹖哀公篇》﹕「孔子曰﹕『夫端衣玄裳﹐冕而乘輅者﹐志不在於食葷。』」注云「葷菜﹐蔥﹑韭之屬。」《論語》﹕「齋必變食。」《周禮﹖膳夫》﹕「王齋﹐日三舉。」鄭注云「齋必變食也。」《疏》曰「齋必變食﹐故加牲體至三太牢。」﹝牛﹑羊﹑豕具爲一牢。﹞

胡明仲論梁武曰「祭祀之齋﹐居必遷坐﹐必變服﹐必變食﹐食爲盛饌。一其心志﹐潔其气體﹐以與神明交﹐未嘗不飲酒﹐不茹葷也。」

晦庵釋「齋必變食」亦取《莊子》﹐而黃氏亦兼取之。朱又謂「葷是五辛」﹐又曰「今致齋有酒﹐非也。」然《禮》中乃有「飲不至醉」之說﹐何邪﹖

○二李省詩

蜀中類試﹐相傳主司多私意與士人相約爲暗號﹐中朝亦或有之﹐而蜀以爲常。李壁季章﹑宴季永﹐同登庚戌科﹐己酉赴類省試。二公皆以文名一時﹐而律賦非所長。鄕人侯某者以能賦稱﹐因資之以潤色。旣書卷﹐不以詩示侯﹐侯疑其必有謂。將出門﹐侯故少畱﹐李遂先出﹐而侯踵其後。至納捲所﹐扣吏以二李卷子﹐欲借一觀﹐以小金牌與之。吏取以示﹐則詩之景聯皆曰「日射紅鸞扇﹐風淸白獸樽。」侯卽於己捲攺用之。旣而皆中選。二李謝主司﹐主司問﹕「此二句﹐惟以授於昆仲﹐何爲又以與人﹖」李恍然不知所以。他日﹐微有所聞﹐終身與侯不協。

○宗子請給

王介甫爲相﹐裁減宗室恩數﹐宗子相率訴馬前﹐公諭之曰「祖宗親盡﹐亦須祧遷﹐何況賢輩。」荊公行一切不卹之政﹐獨於此事﹐未爲不然。

熙寧詔裁宗室授官法及恩例﹐東坡亦以爲然﹐曰「此實陛下至明至斷﹐所以深計遠慮﹐割愛爲民。」其後無戚疏少長﹐皆仰食縣官。西南兩宗無賴者﹐至縱其婢使與閭巷通﹐生子則認爲己子而利其請給﹐此自古所無之獘例也。

○鄭安晚前讖

鄭丞相淸之﹐在太學十五年﹐殊困滯無聊。乙亥歲﹐甫升捨選﹐而以無名闕﹐未及奏名﹐遂仍赴丁丑省試。臨期﹐又避知舉袁和叔親試別頭﹐愈覺不意。及試﹐《靑紫明主恩》詩押明字。短晷逼暮﹐思索良艱。漫檢韻中﹐有穎字可用﹐遂用爲末句云「他年蒙渥澤﹐方玉帶圍穎。」歸爲同捨道之﹐皆大笑曰「綠衫尙未能得著﹐乃思量系玉帶乎﹖」已而中選﹐攀附驟貴﹐官至極品﹐竟此賜﹐遂成吉讖。以此知世之叨竊富貴﹐皆非偶然也。

○趙僉判花字樣

趙時杖爲平江僉幕﹐其訓名不雅。凡書判決杖﹐吏輩皆用紙貼之﹐此亦可笑。其押字﹐作一大口字﹐而申其下一畫。陳子爽愷作守﹐初到見之﹐書其側云「僉判押字大空空﹐請攺之﹐庶幾務實。仍請別押一樣來。」聞者無不大笑。正可與李晉仁喏樣爲對也。

○一府三守

放翁《筆記》言﹕慶曆初﹐夏竦判永興軍﹐陳執中﹑範雍﹐並爲知軍。一府三守﹐不知職守如何分﹖旣非長貳﹐文移書牒之類必有程式。官屬胥吏﹐何所稟承﹖國史不載﹐莫可考也。然諫官禦史不以爲非﹐三公亦不辭﹐豈在當時﹐亦便於事邪﹖今按竦先以都部署兼經略招討使﹐判永興軍。旣而執中爲同都部署經略使知軍﹐而詔竦判如故。未幾﹐竦屯州﹐執中屯涇州。蓋兩人議邊事不合﹐故分任之。未幾﹐又以範雍知軍。竦﹑執中旣分出按邊﹐而領府事猶故。於是一府三守﹐公吏奔趨往來想不勝其擾﹐自昔未嘗有也。然則史未嘗不載﹐而於事安得爲便乎﹖

○六麼羽調

《演繁露》云﹕唐有新翻羽調綠腰。白樂天詩集自注云﹕『卽六麼也。』今世亦有六麼﹐而其曲有髙平﹑仙呂調﹐又不與羽調相協﹐不知是唐遺聲否﹖按今六麼中﹐呂調亦有之﹐非特髙平﹑仙呂也。《唐禮樂志》﹕俗樂二十八調﹐中呂﹑髙平﹑仙呂在七羽之數。蓋中呂﹑夾鐘﹐羽也﹔髙平﹑林鐘﹐羽也﹔仙呂﹑夷則﹐羽也。安得謂之不與羽調相協﹖蓋未之考爾。

○香炬錦茵

秦會之當國﹐四方饋遺日至。方滋徳帥廣東﹐爲蠟炬以眾香實其中﹐遣駛卒持詣相府﹐厚遺主藏吏﹐期必達﹐吏使俟命。一日﹐宴客﹐吏曰「燭盡。適廣東方經略送燭一掩﹐未敢啟。」乃取而用之。俄而異香滿坐﹐察之﹐則自燭中出也。亟命藏其餘枚﹐數之﹐適得四十九。呼駛問故﹐則曰「經略專造此燭供獻﹐僅五十條﹐旣成﹐恐不嘉﹐試熱其一﹐不敢以他燭充數。」秦大喜﹐以爲奉己之專也﹐待方益厚。

鄭仲爲蜀宣撫﹐格天閣畢工﹐鄭書適至﹐遺錦地衣一鋪。秦命鋪閣上﹐廣袤無尺寸差﹐秦默然不樂﹐鄭竟失志﹐至於得罪。二公爲計同﹐一以見疑﹐一以見厚﹐固有幸不幸﹐要不若居正之無悔吝也。

○登聞鼓

《筆談》言洛京畱臺有舊案﹐言國初取索鹵簿法仗﹐報言「本京鹵簿﹐因淸泰間末帝將帶逃走﹐不知所在。」人傳以爲笑。

今登聞鼓院﹐初供職吏﹐具須知單狀﹐稱﹕「本院元管鼓一面﹐在東京宣徳門外﹐被太學生陳東等擊碎﹐不曾搬取前來。」正與此相類﹐皆可資捧腹也。

○義絕合離

莆田有楊氏﹐訟其子與婦不孝。官爲逮問﹐則婦之翁爲人毆死﹐楊亦預焉。坐獄未竟﹐而值覃霈﹐得不坐。然婦仍在楊氏家。有司以大辟旣已該宥﹐不復問其餘﹐小民無知﹐亦安之不以爲怪也。其後﹐父又訟其子及婦。軍判官姚缶以爲「𨿽有仇隙﹐旣仍爲婦﹐則當盡婦禮」﹐欲並科罪。陳伯玉振孫時以ヘ攝郡﹐獨謂﹕「父子天合﹐夫婦人合﹔人合者﹐恩義有虧則已矣。在法﹐休離皆許還合﹐而獨於義絕不許者﹐蓋謂此類。況兩下相殺﹐又義絕之尢大者乎﹗初間﹐楊罪旣脫﹐合勒其婦休離﹐有司旣失之矣。若楊婦盡禮於舅姑﹐則爲反親事仇﹐稍有不至﹐則舅姑反得以不孝罪之矣。當離不離﹐則是違法。在律﹐違律爲婚﹐旣不成婚﹐卽有相犯﹐並同凡人。今其婦合比附此條﹐不合收坐。」時皆服其得法之意焉。

按《筆談》所載﹐壽州有人殺妻之父母兄弟數口。州司以不道﹐緣坐其妻子。刑曹駁之曰「毆妻之父母﹐卽爲義絕﹐況身謀殺﹐不應復坐。」此與前事正相類。凡泥法而不明於理﹐不可以言法也。

○熊子復

熊克字子復﹐博學有文。王季海守富沙日﹐漕使開宴﹐命子復撰樂語﹐季海讀之稱善。詢司謁者曰「誰爲之﹖」答曰「新任某州熊教授也。」自此甚見前席。別後﹐子復一向官湖湘間﹐不相聞者幾二十年。及攺秩作邑滿﹐造朝謁光範。季海時爲元樞﹐詢子復曰「近亦有著述乎﹖」子復以兩編獻。廣日﹐後殿奏事畢﹐阜陵從容曰「卿見近日有作四六者乎﹖」時學士院闕官﹐上不訪之趙丞相而訪之季海﹐於是以陸務觀等數人對。上云「朕自知之﹐今欲得在下僚未知名者爾。」季海遂及子復姓名。上云「此人有近作可進來。」季海退以所獻繳入。翌日﹐上謂季海曰「熊克之文﹐朕嘗觀之﹐可喜。」蓋欲置之三館兼翰苑也。季海奏云「如此恐太驟﹐不如且除院轄﹐徐召試。使克文聲著於士大夫間﹐則人無間言。」阜陵然之﹐遂除提轄文思院。

他日﹐趙丞相進擬﹐上曰「朕自有人。」趙問「何人」﹐上曰「熊克。」又曰「陛下何以知之﹖」曰「朕嘗見其文字。」又問﹕「陛下何從得其文字﹐此必有近習爲道地者。」上曰「不然。」季海𨿽知由己所薦﹐以上旣不言﹐亦不敢泄。而趙終疑之。未幾召試。故時﹐學士院發策﹐率先示大略﹐試者得爲之備。趙乃以諭周子充云「此非佳士也。」克屢造請求間目﹐子充不答﹐及對策殊略﹐克大以爲恨。故在玉堂﹐每當子充制詔﹐輒無美辭﹐後竟出知臺州。

○鄭時中得官

鄭時中字復亨﹐三衢人。在上庠日﹐多遊朝紳間。好大言﹐嘗語同捨曰「前舉漕薦﹐乃術者曹谷先許﹐今復來矣。」有好事者聞之曰「此必谷又許之。」乃與偕走其肆﹐則鄭實未嘗先往。曹沈吟久之﹐頻自搖首﹐推演再三﹐乃曰「吾十年前﹐曾許此命來春必髙選﹐今所見乃不然。𨿽然﹐宋春定得官﹐但非登科耳。今秋得舉﹐卻不必問。」鄭乃曰「吾家無延賞﹐來年不郊﹐非科舉何由得官﹖」谷曰「某見得如此耳。」旣而程泰之大昌與鄭同薦﹐程第而鄭不利。時余松茂老爲秦會之客﹐第三人及第。秦與謀代﹐余因薦鄭﹐秦亦悅其辯﹐設禮有加﹐鄭無以頌之。

嘗聞其季父行可名仲熊者﹐言舊在太學﹐目擊靖康金人欲立張邦昌﹐秦爲中司﹐特議立趙氏。金酋召赴軍前﹐秦遂遣妻王氏南歸。已登舟﹐王聞變﹐亟步以往。秦時猶未入北軍﹐因同入肆買齏面。人已盈坐﹐主人橫一卓溝上使坐﹐王憂懼不能舉箸﹐秦兼盡之﹐略無懼色。已﹐乃同至軍前被執。鄭因於坐間舉此事﹐謂親得之行可。秦意正欲暴白此事﹐而人無知者﹐聞其言大喜。時行可猶仕州縣﹐卽召用之﹐二年﹐同爲執政。是歲復亨亦得官﹐其神驗如此。

○詩詞祖述

隆興間﹐魏勝戰死淮陰﹐孝宗追惜之。一日﹐諭近臣曰「人才須用而後見﹐使魏勝不因邊釁﹐何以見其才﹖如李廣在文帝時﹐是以不用﹐使生髙帝時﹐必將大有功矣。」

其後放翁贈劉攺之曰「李廣不生楚漢間﹐封侯萬戶宜其難。」蓋用阜陵語也。攺之大喜﹐以爲善名我。

異時﹐劉潛夫作《沁園曲》云「使李將軍遇髙皇帝﹐萬戶侯何足道哉﹗」又祖放翁語也。

○嘲覓薦舉

直齋陳先生云﹕向爲紹興教官日﹐有同官初至者﹐偶問其京削欠幾何﹖答云「欠一二紙。」數月﹐聞有舉之者。會間﹐賀其成事﹐則又曰「尙欠一﹑二紙。」又越月﹐復聞有舉者﹐扣之﹐則所答如前。余頗怪之。他日﹐與王深甫言之﹐深甫笑曰「是何足怪﹖子不見臨安丐者之乞房錢乎﹖暮夜﹐號呼於衢路曰﹕『吾今夕所欠十幾文耳。』有憐之者﹐如數與之曰﹕『汝可以歸臥矣。』感謝而退。去之數十步﹐則其號呼如初焉。子不彼之怪﹐而此之怪﹐何哉﹖」因相與大笑而罷。

●卷九

○形影身心詩

靖節作形影相贈﹑《神釋》之詩。謂貴賤賢愚﹐莫不營營惜生。故極陳形影之苦﹐而以神辧自然﹐以釋其惑。《形贈影》曰「願君取吾言﹐得酒莫苟辭。」《影答形》曰「立善有遺愛﹐胡可不自竭。」形累養而欲飲﹐影役名而求善﹐皆惜生之惑也。神乃釋之曰「大鈞無私力﹐萬理自森著。人爲三才中﹐豈不以我故。」此神自謂也。又曰「日醉或能忘﹐將非趣齡具。」所以辧養之累。又曰「立善常所忻﹐誰當與汝譽﹖」所以解名之役﹐然亦僅在趣齡與無譽而已。設使爲善見知﹐飲酒得壽﹐則亦將從之耶﹖於是又極其釋曰「縱浪大化中﹐不喜亦不懼。應盡便須盡﹐無事勿多慮。」此乃不以死生禍福動其心﹐泰然委順﹐乃得神之自然﹐釋氏所謂斷常見者也。

坡翁從而反之曰「予知神非形﹐何復異人天。豈惟三才中﹐所在靡不然。」又云「委順憂傷生﹐憂死生亦遷。縱浪大化中﹐正爲化所纏。應盡便須盡﹐寧復俟此言。」

白樂天因之作《心問身》詩云「心問身云何泰然﹐嚴冬暖被日髙眠。放君快活知恩否﹐不早朝來十一年。」身答心曰「心是身王身是宮﹐君今居在我宮中﹐是君家捨君須愛﹐何事論恩自說功。」心復答身曰「因我疏慵休罷早﹐遣君安樂歲時多。世間老苦人何限﹐不放君閒柰我何。」此則以心爲吾身之君﹐而身乃心之役也。

坡翁又從而賦六言曰「淵明形神自我﹐樂天身心於物。而今月下三人﹐他日當成幾佛﹖」

然二公之說𨿽不同﹐而皆祖之列子力命之論。力謂命曰「若之功﹐奚若我哉﹖」命曰「汝奚功於物﹐而欲比朕﹖」力曰「壽夭窮達﹐貴賤富貧﹐我力之所能也。」命遂歷陳彭祖之壽﹐顏淵之天﹐仲尼之困﹐殷紂之君﹐季札無爵於君﹐田恆專有齊國﹐夷﹑齊之餓﹐季氏之富﹕「若是﹐汝力之所能﹐柰何壽彼而天此﹐窮聖而達逆﹐賤賢而貴愚﹐貧善而富惡耶﹖」力曰「若如是言﹐我固無功於物﹐而物若此耶﹖此則若之所制耶﹖」命曰「旣謂之命﹐柰何有制之者﹖朕直而推之﹐曲而任之。自壽自夭﹐自窮自達﹐自貴自賤﹐自富自貧﹐朕豈能識之哉﹗」此蓋言壽夭窮達﹐貴賤富貧﹐𨿽曰莫非天命﹐而亦非造物者所能制之﹐直付之自然耳。此則淵明神釋﹐所謂「大鈞無私力」之論也。

其後楊龜山有《讀東坡和陶影答形》詩云「君如煙上火﹐火盡君乃別﹔我如鏡中像﹐鏡壞我不滅。」蓋言影因形而有無﹐是生滅相。故佛云「一切有爲法﹐如夢幻泡影。」正言其非實有也﹐何謂不滅﹖此則又墮虛無之論矣。

○父執之禮

前輩事父執之禮甚嚴。漢馬伏波有疾﹐梁松來候之﹐獨拜牀下﹐援不答。松去﹐諸子問曰「梁伯孫﹐帝婿貴重﹐公卿莫不憚之﹐大人獨不爲禮﹖」援曰「我乃松之父友也﹐𨿽貴﹐何得失其序乎﹗」

王丹召爲太子少傅﹐大司徒侯霸欲與交友﹐遣子昱候於道﹐迎拜車下﹐丹下答之。昱曰「家君欲與君結友﹐何爲見拜﹖」丹曰「君房有是言﹐丹未之許也。」然則答拜乃疏之耳。

至國朝東都時﹐此禮猶在。韓魏公畱鑰北京日﹐李稷以國子博士爲漕﹐頗慢公﹐公不與較﹐待之甚禮。俄﹐潞公代魏公爲畱守﹐未至﹐揚言云「李稷之父絢﹐我門下士也。聞稷敢慢魏公﹐必以父死失教至此。吾視稷﹐猶子也﹐果不悛﹐將庭訓之。」公至北京﹐李稷謁見﹐坐客次。久之﹐著道服出﹐語之曰「而父﹐吾客也﹐只八拜。」稷不獲已﹐如數拜之。此事或傳李稷爲許將。

熙寧初﹐呂晦叔諸子謁歐陽公於潁上﹐疑當拜與否。旣見敍﹐拜﹐文忠不復辭﹐受之如受子侄之禮。二子旣出﹐深嘆前輩不可及。

崇寧間﹐陸佃農師在政府日﹐有大卿岑象先巖起於農師爲父執。一日來訪﹐延之堂奧﹐具冠裳拜之。旣而岑作手簡來謝云「前日登門展慶﹐蒙公惇篤事契﹐俾納貴禮。於公有謙之光﹐使老者增僭易之過。然大將軍有揖客﹐古人以爲美談﹐今文昌綱轄有受拜客﹐顧不美於前人乎。」

前輩遇通家子弟﹐初見請納拜者﹐旣受之﹐則設席望其家﹐遙拜其父祖﹐乃始就坐。蓋當時風俗尙厚﹐𨿽執政之於庶官亦講此禮﹐不以爲異也。自南渡以後﹐則世道日薄矣。然余幼時﹐猶見親舊通家初見日﹐必先拜其家影堂﹐然後請謁﹐此禮今亦不復見也。

○李全

李全﹐淄州人﹐第三﹐以販牛馬來靑州。有北永州牛客張介引至漣水。時金國多盜﹐道梗難行﹐財本浸耗﹐遂投充漣水尉司弓卒。因結羣不逞爲義兄弟﹐任俠狂暴﹐剽掠民財﹐黨與日盛﹐莫敢誰何﹐號爲李三統轄。後復還淄業屠﹐嘗就河洗刷牛馬﹐於遊土中蹴得鐵槍桿﹐長七八尺。於是就上打成槍頭﹐重可四十五斤。日習擊刺﹐技日以精﹐爲眾推服﹐因呼爲李鐵槍。遂挾其徒橫行淄﹑靑間﹐出沒抄掠。

淄﹑靑界內有楊家堡﹐居民皆楊氏﹐以穿甲制靴爲業。堡主曰楊安兒﹐有力彊勇﹐一堡所服。亦嘗爲盜於山東﹐聚眾至數萬。有妹曰小姐姐﹝或云其女﹐其後稱曰姑姑﹞﹐年可二十﹐膂力過人﹐能馬上運雙刀﹐所向披靡。全軍所過﹐諸堡皆載牛酒以迎﹐獨楊堡不以爲意。全知其事﹐故攻劫之。安兒亦出民兵對壘﹐謂全曰「你是好漢﹐可與我妹挑打一番。若贏時﹐我妹與你爲妻。」全遂與酣戰﹐終日無勝負﹐全忿且慚。適其處有叢筱﹐全令二壯士執鉤刀﹐夜伏筱中。翌日再戰﹐全佯北﹐楊逐之﹐伏者出﹐以刀鉤止﹐大呼﹐全回馬挾之以去。安兒乃領眾備牛酒﹐迎歸成姻﹐遂還靑州﹐自是名聞南北。

時金人方困於敵﹐張介又從而招之﹐授以兵馬﹐衣以紅袍﹐號紅襖軍。嘉定十一年間﹐金人愈窮蹙。全因南附。乃與石﹑沈鐸輩結黨以來﹐知楚州應之純遂納之﹐累戰功至副總管。明年﹐金主下詔招之﹐全復書有云「寧作江淮之鬼﹐不爲金國之臣。」遂以輕兵往濰州﹐遷其父母兄嫂之骨葬於淮南﹐以誓不復北向。時山東已爲韃所破﹐金不能有﹐全遂下益都﹐張林出降﹐遂並獻濟﹑莒﹑滄﹑濱﹑淄﹑密等凡二府九州四十縣﹐降頭目千人﹐戰馬千五百匹﹐中勇軍十五萬人。聞於朝﹐遂以全爲左武衛大將軍﹑廣州觀察使﹑京東忠義軍都統制﹑馬步軍副總管﹐特賜銀﹑絹﹑緡錢等。

先是﹐賈涉知鹽城縣﹐以事忤淮漕﹐方信孺劾之﹐未報。涉廉知信孺陰遣梁昭祖航海致饋﹐以結李全﹐遂遣人捕得之﹐亟申於朝﹐方由是罷﹐涉召入爲大理司直﹐未幾﹐知楚州。時忠義軍頭目李先拳勇有膽气﹐且並領石﹑沈鐸之軍﹐李全深忌之。至是﹐極力擠先﹐涉遂以李先反側聞於朝。於是召先赴密院審查﹐甫至都門﹐殿帥馮樹宴之三茅觀後小寨﹐命勇士撲殺之﹐於是全愈無忌憚矣。先旣誅﹐漣水人情不安﹐頭目裴淵等遂請石爲帥於盱眙。制司大恐﹐遂令李全率萬人以往﹐全憚﹐不敢動。制司無策﹐遂分其軍爲五。乃呼裴淵赴山陽稟議﹐責以專擅招﹐令密圖之﹐以功贖罪。會韃兵至漣水﹐硅亦自疑﹐遂殺淵以歸韃。

先是﹐權尙書胡榘﹐嘗言全狼子野心﹐不可倚仗。及全獲捷於曹家莊﹐擒金人僞駙馬﹐乃作《濠梁歌》以諛之云﹕春殘天气何佳哉﹐捷書夜自濠梁來﹐將軍生擒僞駙馬﹐敵兵十萬冰山摧。何物輕犭挑胡羯﹐萬里煙塵暗邊徼﹐邊臣玩寇不卻攘﹐三月淮Й驚蹀血。廟謨密遣山東兵﹐李將軍者推忠精﹐鐵槍匹馬首破陣﹐喑嗚叱吒風雲生。摧殺羣妖天與力﹐虜醜成擒不容逸﹐失聲走透虜鼓捶﹐猶截騰驤三百匹。防圍健使催賜金﹐曹家莊畔殺胡林﹐遊魂欲反定懸膽﹐將軍豈知關塞深。君不見﹐往日蘄王邀兀術﹐圍合狐跳追不得﹐夫人明日拜函封﹐乞罪將軍縱狂逸。豈知李侯心膽粗﹐捕縛犭制子才須臾。金牛走敵猛將有﹐沔州斬賊儒生無。宗社威靈人制勝﹐養銳圖全無輕進﹐會須入汴縛酆王﹐笳鼓歸來取金印。旣而涉以病歸﹐遂以鄭損繼之。損與涉素不相成﹐幕中諸客懼損修怨﹐乃嗾李全申請﹐乞差眞徳秀﹑陳靴﹑梁丙知楚州。於是朝廷遂攺損爲四川制置﹐乃以知閣門事許國用徐本中例換授朝議大夫﹐再轉爲太府少卿知楚州。

國自是歉然﹐懼儕輩輕己。開閫之初﹐命管軍以下皆執朝參之禮。時全已爲保寧軍節度使﹐前閫皆與抗禮。至是﹐幕府宋恭﹑荀夢玉等懼變﹐遂調停﹐約全拜於庭下﹐國答拜於堂上。議已定﹐及庭參﹐國乃傲然坐而受之﹐全大慚憤﹐竟還靑州。至冬﹐國大閱兩淮軍馬﹐全妻李姑姑者﹐欲下教場犒軍﹐實求釁耳﹐幕府復調停力止。及淮西軍回﹐人僅得交子五貫﹐乃盡以弓刀售之李軍﹐而淮西軍亦怨矣。未幾﹐全將劉慶福自靑來﹐謀以丁祭之夕作亂﹐以謀泄而止。旣而制府出榜﹐以髙顯爲詞﹐指摘北軍。慶福亦大書一榜﹐揭於其右﹐語殊不遜。次日﹐慶福開宴於萬柳亭﹐遊幕諸客及靑州ヘ姚在焉。酒行方酣﹐忽報全至海州﹐促慶福北還。時國方納謁﹐北軍徑自南門入﹐直制府。彊勇軍方解甲﹐望見北軍﹐皆棄去﹐遂排大門而入。帳前親兵欲禦之﹐國乃大呼曰「此輩不過欲多得錢絹耳。」方行喝犒﹐聞北軍大喊登城﹐張旗幟﹐火已四起﹐飛矢如雨。國額中一箭﹐徑趨避於楚臺。北軍劫掠府庫﹐焚毀殆盡。國在楚臺久之﹐使令姚求和。遂縋城而出﹐以直系書「靑州姚通判」﹐以長竿揭之馬前﹐往見李姑姑。李遜謝不能統轄諸軍以致生變。姚遂請收軍﹐李云「只請制置到此商量﹐便可定也。」姚亟回報﹐則國已遁矣。次日﹐北軍得國於三茅道堂﹐以小竹輿輿至李軍。國不能發一語﹐復送還楚臺﹐以兵環守﹐國遂死焉。文武官遇害者凡數十人。未幾﹐全乃入弔﹐行慰奠禮﹐且上章自劾﹐朝廷不敢問也。遂進全爲少保﹐而以大理卿徐希稷知楚州。

軍變之先一日﹐荀夢玉已知其謀﹐亟告於國﹐國不以爲然。至是﹐全得其告變之書﹐欲殺之﹐而夢玉已歸滁。乃命數十騎邀於路而殺之。制府捐三千緡捕賊﹐而全亦捐五千緡﹐無狀大率如此。希稷至楚﹐一意逢迎﹐全益以驕。

旣而還靑州﹐或傳爲金人所擒﹐或以爲已死。劉卓乘時自誇以驅除餘黨。及丞相入其言﹐遂召希稷﹐而以卓爲代﹐璋卽以盱眙軍馬自隨。中途所乘馬無故而踣﹐卓怒﹐遂斬二濠寨官﹐人疑其非吉徵也。卓初至﹐軍聲頗振﹐不數日﹐措置乖方。南﹑北軍已相疑﹐適忠義軍總管夏全自盱眙領五千人來。先是﹐全欲殺夏﹐卓爲解免之﹐至是﹐卓畱以自衛﹐且資其軍以制全。然夏軍素驕﹐時作過劫掠居民﹐卓乃捕爲首數人斬之﹐猶未戢。乃札忠義都統權司張忠政權副都統﹐忠政辭不就。楊姑姑知之﹐遂呼忠政謀所以拒制司之策。忠政曰「朝廷無負北軍﹐夫人若欲忠政反﹐惟有死耳。」遂歸家﹐令妻子自經﹐次焚告敕寶貨於庭﹐然後自盡。

制司聞變﹐遂戒嚴。命夏全封閉李全﹑劉全﹑張林等府庫﹐且出榜令北軍限三日出城。是日﹐諸營搬移自東北門出。夏軍坐門首搜檢﹐凡金銀婦女多攘取之。餘皆疑懼不敢出﹐制司又從而驅逐之。有黑旗一對僅百人﹐乃北軍之精銳者﹐堅不肯出。潛易衣裝﹐與夏軍混雜。南軍欲注矢揮刃﹐則呼曰「我夏太尉軍也。」南軍遂不疑之。至晡﹐大西門上火忽起﹐至夜﹐遂四面縱火﹐殺害軍民。卓遂命守子城﹐護府庫。凡兩日夜﹐軍皆無火飯﹐饑困不復用命。夏全知事急﹐遂挺身入北軍。李姑姑遂與夏劇飲﹐酒酣﹐泣曰「少保今不知存亡﹐妾願以身事太尉﹐府庫人馬﹐皆太尉物也。本一家人﹐何爲自相戕﹖若今日剿除李氏﹐太尉能自保富貴乎﹖」夏全惑其說﹐乃陰與李軍合﹐反戈以攻南軍。卓屢遣人招夏議事﹐竟不至﹐乃以十萬貫犒軍求和。夏全乃令開一路﹐以馬軍二百衛送卓出大西門。星夜南奔﹐至寶應﹐已四鼓矣。從行官屬惟餘元е﹑沈宣子﹐余悉死焉。夏軍回至淮陰﹐乃爲時靑﹑令暉夾擊﹐盡得所擄財物七巨艘。旣至盱眙﹐範成﹑張惠閉門拒之﹐且就軍中殺其母妻﹐於是夏全乃輕身北竄。劉卓遂移司於揚之堡寨﹐朝廷遂攺楚爲淮安州﹐命將作少監姚知州事。

時李全猶未還﹐王義深﹑國安用爲權司。劉慶福與張甫謀就楚之淮河縛大浮橋。或告李姑姑以二人欲以州獻金人﹐姑姑卽遣人請姚議事﹐不獲已而往﹐則大廳已設四果卓﹐餘二客則慶福及甫也。慶福先至﹐姑姑云「哥哥不快﹐可去問則个。」謂李福也。時福臥於密室﹐凡迂曲數四乃至。慶福至榻前云「哥哥沒甚事﹖」福云「煩惱得恁地。」劉覘福榻有劍出﹐稍心動﹐亟出﹐福急揮劍中其腦。旣而甫至﹐於外呼云「總管沒什事否﹖」福隱身門左﹐俟其入﹐卽揮劍﹐又僕之﹐福遂攜二首以出﹐乃大張樂劇飲。姚遂揭榜﹐以劉﹑張欲謀作逆﹐密奉朝旨已行誅戮﹐乃聞於朝。李福增秩﹐姑姑賜金﹐進封楚國夫人。末幾﹐福復以預借糧券求釁﹐遂召北軍入城﹐官民死者甚眾﹐姚賴國安用匿之而免。於是朝廷諸閫各主剿除分屯之說﹐久之不決。旣而盱眙守彭忄屯乃遣張惠﹑範成入淮安﹐說國安用令殺李福及李姑姑。未幾﹐李福就戮﹐而姑姑則易服往海州矣。

其後分屯之說已定﹐而江閫所遣趙夫剿殺之兵適至。北軍怒爲張﹑範所賣﹐欲殺之﹐二人遂遁去。國安用追至盱眙﹐彭忄屯宴之﹐方大合東﹐忽報軍變﹐始知張﹑範已獻盱眙於北矣﹐彭忄屯遂爲所擒。

旣而李全至楚﹐揭榜自稱山東﹑淮南行省﹐於是盡據淮安﹑海州﹑漣水等處。先是﹐全遣張國明入朝稟議﹐書至﹐朝廷未有以處之。會時靑亦遣人至﹐國明遂遣人報全﹐全遂殺靑。國明極言李全無它意﹐朝廷遂遣趙拱奉兩鎭節鉞印綬以往。而江閫乃遣申生結全帳下謀殺之。事覺﹐全囚申生﹐以其事上於朝。蓋全時已有叛志矣。會鹽城陳遇謀於東海截奪全靑州運糧之船﹐全由是愈怒﹐遂興問罪之師。首攻海陵﹐守臣宋濟迎降﹐遂進圍揚州。朝廷始降詔削奪全官爵﹐住給錢糧﹐會諸路兵誅討﹐然戰多不利﹐內外爲之震動。是時全合諸項軍馬﹐並驅鄕民二十餘萬﹐一夕築長圍數十里﹐圍合揚之三城﹐爲必取之計。會元夕﹐欲示閒暇﹐於城中張燈大宴﹐全亦張燈於平山堂中。夜﹐全乘醉引馬步極力薄城﹐趙範命其弟葵領兵出城迎戰﹐至三鼓﹐勝負未決。葵先命李虎﹑丁勝同持兵塞其甕門。至是﹐全欲還﹐而門已塞﹐進退失據﹐且戰且退﹐遂陷於新塘﹐由是各散去。次日於沮洳亂屍中﹐得一紅袍而無一手指者﹐乃全也﹝先是全投北﹐嘗自斷一指﹐以示不復南歸﹞。時紹定四年正月。後三日﹐北軍悉遁﹐制府露布聞於朝﹐遂乘勝復泰之鹽城。後三月﹐淮南諸州北軍皆空城而去矣。其雛松壽者﹐乃徐希稷之子。賈涉開閫維揚日﹐嘗使與諸子同學。其後全無子﹐屢托涉祝之。涉以希稷向與之念﹐遂命與之﹐後更名云。﹝劉子澄嘗著《淮東補史》﹐紀載甚詳。然余所聞於當時諸公﹐或削書所未有者﹐因摭其槪於此﹐以補劉氏之闊文云。﹞

○王公衮復仇

王宣子尙書母﹐葬山陰獅子塢﹐爲盜所發。時宣子爲吏部員外郎﹐其弟公衮待次烏江尉﹐居鄕物色得之﹐乃本村無賴嵇泗徳者所爲。遂聞於官﹐具服其罪﹐止從徒斷﹐黥隸他州﹐公衮不勝悲憤。時猶拘畱鈐轄司﹐公衮遂誘守卒飲之以酒﹐皆大醉﹐因手斷賊首﹐朝復提之自歸有司。宣子亟以狀白堂﹐納官以贖弟罪。事下給捨議﹐時楊椿元老爲給事﹐張孝祥安國兼舍人﹐書議狀曰「復仇﹐義也。夫仇可復﹐則天下之人﹐將交仇而不止﹐於是聖人爲法以制之。當誅也﹐吾爲爾誅之﹔當刑也﹐吾爲爾刑之。以爾之仇﹐麗吾之法。於是凡爲人子而仇於父母者不敢復﹐而惟法之聽﹐何也﹖法行則復仇之義在焉故也。今夫佐﹑公衮之母﹐旣葬而暴其骨﹐是﹃屍也。父母之仇﹐孰大於是﹖佐﹑公衮得賊而輒殺之﹐義也﹐而莫之敢也﹐以爲有法焉。律曰﹕『發冢開棺者﹑絞。』二子之母﹐遺骸散逸於故藏之外﹐則賊之死無疑矣。賊誠死﹐則二子之仇亦報﹐此佐﹑公衮所以不敢殺之於其始獲﹐而必歸之吏也。獄成而吏出之﹐使賊陽陽出入閭巷與齊民齒。夫父母之仇﹐不共戴天者也。二子之始不敢殺也﹐蓋不敢以私義故亂法。今獄已成矣﹐法不當死﹐二子殺之﹐罪也﹔法當死﹐而吏廢法﹐則地下之辱﹐沈痛鬱結﹐終莫之伸﹐爲之子者﹐尙安得自比於人也哉﹗佐有官守﹐則公衮之殺是賊﹐協於義而宜於法者也。《春秋》之義﹐復仇。公衮起儒生﹐羸如不勝衣。當殺賊時﹐奴隸皆驚走﹐賊以死捍﹐公衮得不死﹐適耳。且此賊掘冢至十數﹐嘗敗而不死﹐今又敗焉﹐而又不死﹐則其爲惡﹐必侈於前。公衮之殺之也﹐豈特直王氏之冤而已哉﹗椿等謂公衮復仇之義可嘉﹐公衮殺掘冢法應死之人爲無罪﹐納官贖弟佐之請當不許﹐故縱失刑有司之罰宜如律。」詔﹕「給捨議是。」

其後﹐公衮於乾道間爲敕令所刪定官。一日﹐登對。孝宗顧問左右曰「是非手斬發冢盜者乎﹖」意頗喜之。未幾﹐除左司。

公衮爲人臒甚。王龜齡嘗贈詩有云「貌若羸中甚武」者﹐蓋紀實也。

○富春子

寶慶間﹐有孫氏子名守榮﹐善風角鳥占﹐其術多驗﹐號富春子。薄遊上﹐聞譙樓鼓角聲﹐驚曰「旦夕且有變﹐而土人當有典郡者。」適見富公王元春﹐因賀之曰「旦夕鄕郡之除﹐必君也。」王以爲誕。越兩月﹐而潘丙作亂﹐王果以告變之功典郡﹐自是人始神之。後登史衛王之門﹐頗爲信用。一日﹐聞鵲噪﹐史令占之﹐云「來日哺時﹐當有寶物至﹐然非丞相所可用者。今已抵關﹐必有所礙﹐而未入耳。」翌日﹐果李全以玉柱斧爲貢﹐爲閽者遲畱﹐質之於府而後納。史嘗得李全書﹐置之袖間﹐未啟也。因扣云「吾袖中書﹐所言何事﹖」對曰「假破囊二十萬耳。」剝封﹐果然﹐史以此深忌之。後以他故﹐黥至遠郡死焉。後未見有得其術者。

○王宣子失告命

輦轂之下﹐政先彈壓﹐然一智不足以勝眾姦。王佐宣子𨿽以文魁天下﹐而吏才極髙﹐壽皇深喜之。尹臨安日﹐禁戢羣盜甚嚴﹐都城肅然。旣而以治辦受賞增秩﹐告命甫下﹐置臥內﹐旦起忽失之。宣子知爲所侮﹐略不見之辭色。他日奏事畢﹐從容以白上曰「鼠輩惡臣窮其姦﹐故爲是以沮臣爾。」上曰「何以處之﹖」對曰「臣若張皇物色﹐正墮其計中﹐惟有置之不問。異時從吏部求一公據足矣﹐今未敢請也。」上稱善。

○配鹽幽菽

昔傳江西一士﹐求見楊誠齋﹐頗以該洽自負。越數日﹐誠齋簡之云「聞公自江西來配鹽幽菽﹐欲求少許。」士人茫然莫曉﹐亟往謝曰「某讀書不多﹐實不知爲何物﹖」誠齋徐檢《禮部韻略》豉字示之﹐注云「配鹽幽菽也。」然其義亦未可深曉。《楚辭》曰「大苦鹹酸辛甘行。」說者曰「大苦﹐豉也。言取豉汁調以咸酢椒姜飴蜜﹐則辛甘之味皆發而行。」然古無豆豉﹐史《急就篇》乃有「蕪夷鹽豉」。《史記﹖貨殖傳》有「蘗曲鹽鼓中答」。《三輔決錄》曰「前對大夫範仲公﹐鹽豉蒜果共一筒。」蓋秦﹑漢以來始有之。

○疽陰陽證

族伯臨川推官﹐平生以體孱气弱﹐多服烏附﹑丹砂。晚年疽發背﹐其大如扇﹐醫者悉歸罪於丹石之毒﹐凡べ粉﹑羊血解毒之品﹐莫不徧試﹐殊不少損。或以後市街老祝醫爲薦者﹐祝本瘍醫﹐然指下極精。診脈已﹐卽云「非敢求異於諸公﹐然此乃極陰證。在我法中﹐正當多服伏火朱砂及三建湯﹐否則﹐非吾所知也。」諸子皆有難色﹐然其勢已殆﹐姑嘗試一二小料。而祝復俾作大劑﹐頓服三日後﹐始用膏藥敷貼﹐而丹砂﹑烏附略不輟口﹐余半月而瘡遂平。凡服三建湯二百五十服﹐此亦可謂奇工矣。

洪景盧所載﹐時康祖病心痔﹐用聖惠方治腰痛﹐鹿茸﹑附子藥服之而差。又福州郭醫用茸﹐附醫漏痔疾﹐皆此類也。蓋癰疽皆有陰陽證﹐要當一決於指下﹐而今世外科往往不善於脈﹐每以私意揣摩﹐故多失之﹐此不可不精察也。

○陳周士

禍福報應之說﹐多傅會傳訛﹐未可盡信。今有鄕曲目擊曉然一事﹐著之於此﹐以爲世戒。陳周士造﹐直齋侍郎振孫之長子﹐登第爲嘉禾ヘ﹐攝郡。一日﹐宴客於月波樓。有周監酒者勇爵﹐代庖於此﹐乃趙與篆徳淵之隸。是日﹐適以小舟載客薄遊﹐初不知郡將之在樓也。周士適顧見﹐周急艤棹趨避。周士令詢之﹐知爲周也﹐怒形於色曰「某不才﹐望輕﹐遂爲一卒相侮如此。」乃捃摭其數事﹐作書達之於趙﹐備言贓濫過惡。時趙守吳﹐卽日遣逮﹐決脊編置﹐仍押至嘉禾示眾。時方炎暑﹐周士乃裸而暴之烈日中﹐瘡血臭腐﹐數日而死。臨危嘆曰「陳通判屈打殺我﹐當訴之陰府矣。」時寶丙辰季夏也。是歲十二月﹐周士疽發背而殂。吁﹗可畏哉﹗

○秀王嗣襲

秀安僖王﹐壽皇本生父也。用濮安懿王故事﹐以子孫嗣襲。安僖薨﹐子伯圭嗣﹐是爲崇王﹐謚憲靖。長孫曰師夔﹐早卒﹐師揆嗣﹐是爲澧王。師垂﹑師揆皆先卒﹐師禹嗣﹐是爲和王。師臯又卒。師巖﹐寶慶元年自知慶元府入嗣﹐未朝謝而薨﹐是爲永王。師彌以寶慶三年嗣﹐至寶六年﹐歷三十一年而後薨﹐是爲潤王。次師貢﹐先薨。曾孫希字行﹐亦皆先亡。至景定二年﹐元孫與澤以浙西倉歸班襲嗣﹐至咸淳七年薨﹐是爲臨海郡王。其次與先卒。是歲冬﹐與澤以知全州換授吉州刺史﹐主奉香火。其間以傍宗入繼者﹐蓋十居五六焉。

●卷十

○古今左右之辧

南人尙左﹐北人尙右﹐或問孰爲是﹖因考其說於此﹐與有識者訂之。

《檀弓》鄭氏注云「喪尙右﹐右﹑陰也﹔吉尙左﹐左﹑陽也。」《老子》亦云「吉事尙左﹐凶事尙右。」河上公注﹕「左﹐生位也﹔右﹐陰道也。」《禮正義》﹕「案特牲﹑少牢﹐吉祭皆載右畔。」《士虞禮》﹕「凶事載左畔﹐吉祭載右畔。從地道尊右﹐凶事載左畔﹐取其反吉也。」《老子》又曰「偏將軍處左﹐上將軍處右。」河上公注﹕「卑而居陽﹐以其不專殺﹐尊而居左﹐以其主殺也。」吳世傑《漢書刊誤》云「凶事尙右﹐孔子有娣之喪之事也。」《禮》﹕「乘君之乘車﹐不敢曠左。」注謂﹕「車上貴左﹐乘車則貴左﹐兵車則貴右。乘車﹐君在左﹐禦者在中。兵車﹐君在中﹐禦者在左。」《少儀》論乘兵車云「軍尙左。」《毓》云「軍將尊﹐尙左。」按《老子》「上將軍處右﹐偏將軍處左」﹐非指車同言也。《左傳》﹕「韓厥代禦﹐居中。」杜注﹕「自非元帥﹐禦皆在中﹐將在左。」乃知兵車惟君及元帥然後尙右﹐其餘軍將亦尙左而已。

按古人主當阼﹐以右爲尊而遜客﹐而己居左﹐則左非尊位也。後世以左爲主位﹐而貴不敢當﹐則以左爲尊也。如魏無忌迎侯生﹐而虛車左﹐何也﹖地道陰道尙右﹐故後世之祀﹐以右爲上﹐今宗廟亦然。人家門符﹐左神荼﹐右郁壘﹐考張平子賦亦云「守以郁壘﹐神荼副焉。」《左傳》載﹕「天子所右﹐寡君亦右之﹔天子所左﹐寡君亦左之。」則以右爲助之重且大者。漢右賢左戚。他如左官﹐左遷﹐又皆以左爲輕。或謂左手足不如右彊﹐故論輕重者﹐必重右而輕左。﹝漢制尙右﹐詳見《班史》﹞

○《史記》多誤

班孟堅《漢書》﹐大抵沿襲《史記》﹐至於季布﹑蕭何﹑袁盎﹑張騫﹑衛霍﹑李廣等贊﹐率因《史記》舊文稍增損之﹝《張騫贊》﹐卽《史記﹖大宛傳》後﹞。或有全用其語者﹐前作後述﹐其體當然。至如《司馬相如傳贊》﹐乃固所自爲﹐而《史記》乃全載其語﹐而作太史公曰﹐何邪﹖又遷在武帝時﹐雄生漢末﹐亦安得謂「揚雄以爲靡麗之賦﹐勸百而諷一」哉﹖諸家注釋﹐皆不及之。又《公孫弘傳》﹐載平帝元始中﹐詔賜弘子孫爵。徐廣注謂「後人寫此以續捲後」﹐然則相如之贊﹐亦後人剿入﹐而誤以爲太史公無疑。

至若《管仲傳》云「後百餘年有晏子」﹐《孫武傳》云「後百餘歲有孫臏」﹐《屈原傳》云「後百餘年有賈生」﹐皆以其近似類推之耳。至於。《優孟傳》云「其後二百餘年秦有優旃」﹐而《淳於髡傳》亦云「其後百餘年楚有優孟」﹐何邪﹖殊不思優孟在楚莊王時﹐淳於髡在齊威王時。楚莊乃春秋之世﹐齊威乃戰國之時﹐謂前百餘年楚有優孟可也﹐今乃錯謬若此。且先傳髡而後敍孟﹐其次序曉然﹐謂之非誤﹐可乎﹖

○文章相類

李徳裕《文章論》云「文章當如千兵萬馬﹐風恬雨霽﹐寂無人聲。」黃夢升《題兄子庠之辭》云「子之文章﹐電激雷震﹐雨雹忽止﹐闃然泯滅。」歐公喜誦之﹐遂以此語作《祭蘇子美文》云「子之心胸﹐蟠屈龍蛇﹐風雲變化﹐雨雹交加﹐忽然揮斥﹐霹靂轟車。人有遭之﹐心驚膽破﹐震汗如麻。須臾霽止﹐而四顧山川艸木﹐開發萌芽。子於文章﹐雄豪放肆﹐有如此者﹐吁可怪耶﹗東坡《跋姜君弼課策》亦云「云興天際﹐然車蓋﹐凝盧未舜﹐彌漫ЩЪ。驚雷出火﹐喬木糜碎﹐般地空﹐萬夫皆廢。澑練四墜﹐日中見沫﹐移晷而收﹐野無完塊。」張文潛《雨望賦》云「飄風擊云﹐奔曠萬里﹐一蔽率然如百萬之卒赴敵驟戰兮﹐車旗崩騰而矢石亂至也。已而余飄旣定﹐盛怒已泄﹐云逐逐而散歸﹐縱橫委乎天末。又如戰勝之兵﹐整旗就隊﹐徐驅而回歸兮﹐杳然惟見夫川平而野闊。」皆同此一機括也。

○楊太后

慈明楊太后養母張夫人善聲伎。隨夫出蜀﹐至儀眞長蘆寺前僦居。主僧善相﹐適出見之﹐知其女當貴。因招其父母飯﹐語之故﹐且勉之往行都﹐當有所遇。以無資告﹐僧以二千楮假之﹐遂如杭。或導之入慈福宮﹐爲樂部頭。後方十歲﹐以爲則劇孩兒。憲聖尢愛之﹐舉動無不當後意。有嫉之者﹐適太皇入浴﹐儕輩俾服後衣冠爲戲﹐因譖之後。後笑曰「汝輩休驚﹐他將來會到我地位上在。」其後茂陵每至後所必目之﹐後知其意。一日內宴﹐因以爲賜﹐且曰「看我面﹐好好看他。」傅伯壽艸《立後制》有云「洪惟太母﹐念我文孫。美其冠於後庭﹐俾之見於內殿。」蓋紀實也。旣貴﹐恥其家微﹐陰有所遺﹐而絕不與通。密遣內求同宗﹐遂得右庠生嚴陵楊次山以爲侄。旣而宣召入見﹐次山言與淚俱﹐且指他事爲驗﹐或謂皆後所授也。後初姓某﹐至是始歸姓楊氏焉。次山隨卽補官﹐循至節鉞郡王云。﹝長蘆僧事與章獻玉泉事絕相類﹞

○脫靴返棹二圖贊

牟存叟端明守當塗日﹐郡圃有脫靴亭﹐以謫仙采石得名﹐存叟繪以爲圖。又以山谷崇寧初守當塗﹐方九日而罷﹐蓋坐嘗作《荊州承天院塔記》﹐轉運判官陳舉承執政趙挺之風旨﹐摘其間數語以爲幸災謗國﹐除名謫宜州﹐遂作《返棹》一圖以爲對。各系以贊﹐未幾流傳中都。時相丁大全﹑內侍董宋臣聞而惡之﹐遂捃摭其在都日饋遺過客錢酒等物﹐並指爲贓。下所居郡﹐監逮甚嚴。自此朝紳結舌﹐馴致開慶之禍焉。

二贊削稿久矣﹐余偶得之。《脫靴》云「錦袍兮烏幘﹐神淸兮气逸﹐淩轢兮萬象﹐麾斥兮八極。我思古人﹐伊李太白。孰爲使之朝禁林而暮采石也﹐其天寶之嬖幸歟﹖疏レ詞章﹐浸潤宮掖。吾觀脫靴之圖﹐未嘗不嫉小人之情狀﹐而傷君子之疏直。惟公之髙躅兮﹐霍神龍之不可以羈紲。矧富貴如敝屣兮﹐其得失又何所欣戚也。」

《返棹》云「幅巾兮野服﹐貌腴兮神肅﹐孤騫兮風雅﹐唾視兮爵祿。我思古人﹐伊黃山谷。曷爲使之六年道而九日姑孰也﹐其符紹之朋黨歟﹖組織寺記﹐指レ實錄。吾觀返棹之圖﹐未嘗不感君子之流落﹐而痛小人之報復。惟公之髙風兮﹐渺驚鴻之不可以信宿。矧吾道猶虛舟兮﹐其去來又何所榮辱也。」

予嘗謂山谷初以言語掇禍﹐公又以山谷得罪﹐是殆有數。然淸名照映於二百年間﹐士之生世﹐亦何憚而不爲君子哉﹗

○輕容方空

紗之至輕者﹐有所謂輕容﹐出唐《類苑》云「輕容﹐無花薄紗也。」王建《宮詞》云「嫌羅不著愛輕容。」元微之有寄白樂天白輕容﹐樂天制而爲衣。而詩中容字乃爲流俗妄攺爲庸﹐又作榕﹐蓋不知其所出。《元丰九域志》﹕「越州歲貢輕容紗五匹」是也。

又有所謂方空者。《漢元帝紀》﹕「罷齊三服官。」注云「春獻冠幘﹐糸徙爲首服﹐紈素爲冬服﹐輕綃爲夏服﹐凡三。」師古曰「糸徙與糸徙同音山爾反﹐卽今之方目紗也。」又後漢建初二年﹐詔齊相省冰紈﹑方空﹑吹綸絮。紈﹐素也。冰﹐言色鮮潔如冰。《釋名》曰「綬方空者﹐紗薄如空也。」或曰「空﹐孔也。卽今之方目紗也。綸如絮而細﹐吹者﹐言吹噓可成此紗也。」荊公詩云「春衫猶未著方空」者是也。

二紗名﹐世少知﹐故表出之。

○範公石湖

文穆範公成大﹐晚歲卜築於吳江盤門外十里。蓋因闔閭所築越來溪故城之基﹐隨地勢髙下而爲亭榭。所植多名花﹐而梅尢多。別築農圃堂對楞伽山﹐臨石湖﹐蓋太湖之一派﹐範蠡所從入五湖者也﹐所謂姑蘇前後臺﹐相距亦止半里耳﹐壽皇嘗禦書「石湖」二大字以賜之。公作《上梁文》﹐所謂「吳波萬頃﹐偶維風雨之舟﹔越戍千年﹐因築湖山之歡」者是也。又有北山堂﹑千巖觀﹑天鏡閣﹑壽樂堂﹐他亭宇尢多。一時名人勝士﹐篇章賦詠﹐莫不極鋪張之美。

乾道壬辰三月上巳﹐周益公以春官去國﹐過吳﹐範公招飲園中。夜分﹐題名壁間云「吳臺﹑越壘﹐距門才十里﹐而陸沈於荒煙蔓艸者千七百年。紫薇舍人﹐始創別墅﹐登臨得要﹐甲於東南。豈鴟夷子成功於此﹐扁舟去之﹐天絕景﹐須苗裔之賢者﹐然後享其樂邪﹖」爲擊節﹐而前後所題盡廢焉。

○多蚊

吳興多蚊﹐每暑夕浴罷﹐解衣盤礡﹐則營營羣聚﹐嘬不容少安﹐心每苦之。坡翁嘗曰「湖州多蚊蚋﹐豹腳尢甚。」且見之詩云「飛蚊猛捷如花鷹。」又云「風定軒窗飛豹腳。」蓋湖之豹腳蚊著名久矣。舊傳崇王入侍壽皇﹐聖語云「聞湖州多蚊﹐果否﹖」後侍宴﹐因以小金盒貯豹腳者數十枚進呈。蓋不特著名﹐亦且塵乙覽矣。

蓋蚊乃水虫所化﹐澤國故應爾。聞京師獨馬行街無蚊蚋﹐人以爲井市燈火之盛故也。吳興獨江子匯無蚊﹐舊傳馬自然嘗泊舟於此所致。故錢信《平望蚊》詩云「安得神仙術﹐試爲施康濟﹐使此平望村﹐如吾江子匯。」然余有小樓在臨安軍將橋﹐面臨官河﹐污穢特甚。自暑䢐秋﹐每夕露眠﹐寂無一蚊﹐過此僅數百步﹐則不然矣﹐此亦物理之不可曉者。渡淮蚊蚋尢盛﹐髙郵露筋廟是也。孫公《談圃》云「泰州西洋多蚊﹐使者按行﹐以艾煙薰之﹐方少退。有一廳吏醉僕﹐爲蚊所而死。世傳範文正詩云「飽似櫻桃重﹐饑如柳絮輕﹐但知從此去﹐不要問前程。」卽其地也。聞大河以北﹐河水一解﹐如雲如煙。若信﹑安﹑滄﹑景之間﹐夏月牛馬皆塗之以泥﹐否則必爲所斃。

按《爾雅》﹕「眞﹑﹝B177﹞母﹐一名蚊母﹐相傳此鳥能吐蚊。」陳藏器云「其聲如人嘔吐﹐每吐輒出蚊一二升。」李肇《唐史補》稱﹕「江東有蚊母鳥﹐亦謂之吐蚊鳥。夏夜則鳴吐蚊於叢葦間﹐湖州尢甚。」又曰「端新州有鳥﹐類靑而嘴大。常於池塘捕魚﹐每一鳴﹐則蚊羣出其口﹐亦謂之吐蚊鳥﹐又謂之眞﹔然以其羽爲扇﹐卻可辟蚊。嶺南又有蚊子木﹐實如枇杷﹐熟則自裂﹐蚊盡出而實空。塞北又有蚊母艸者﹐其說亦然。」《淮南子》曰「水蠆爲兼﹐孑分爲﹝B177﹞﹐兔爲能。物之所爲﹐出於不意﹐弗知者驚﹐知者不怪。」

今孑分﹐污水中無足虫也﹐好自伸屈於水上﹐見人輒沈﹐久則蛻而爲蚊﹐蓋水虫之所變明矣。東方朔隱語云「長喙細身﹐晝亡夜存﹐嗜肉惡煙﹐爲指掌所捫。」若生艸中者﹐吻尢利﹐而足有文彩﹐號爲豹腳。又其字或從昏﹐志其時也﹐又爲閩﹐以虫之在門中也。《說文》曰「秦謂之蚋﹐楚謂之蚊。」《夏小正》云「丹鳥﹐螢也。羞白鳥﹐謂螢以蚊爲糧云。」

然則育蚊者非一端﹐固不可專歸罪於水也。因萃數說﹐戲爲吾鄕解嘲。﹝孑﹐俱折反﹔分﹐勿二反﹞

○兪侍郎執法

吾鄕前輩兪且軒侍郎﹐善墨戲竹石﹐蓋源流射澤而自成一家﹐逮今爲人寶重。然人知其能畫﹐而不知其爲人﹐因書其槪於此。

侍郎名澄字子淸﹐用伯祖閣學俟﹝宇居易﹞恩入仕﹐中刑法科。短小精悍﹐淸談簡約﹐樂易無涯岸﹐而居官守正不阿。其爲福建檢法﹐陳應澄丞相帥三山﹐治盜過嚴﹐一日﹐驅數十囚欲投諸海。澄白其長曰「朝廷有憲部而郡國無憲臺﹐可乎﹖」力爭之﹐因命閱實。遂爲區別戮者﹑黥者各若干。陳始怒而後喜其有守﹐悉從之﹐且薦以京削。爲刑部郎日﹐有鄕豪素以俠稱﹐爲時所畏。殺人諉罪其奴。獄上﹐駁之﹐請自鞫豪﹐因得其直。光宗壯之﹐卽日除大理少卿﹐然竟爲豪擠去。又常徳有舟艄程亮﹐殺巡檢宋正國一家十二口﹐累歲始獲﹐乃在寧廟登極赦前﹐吏受其賂﹐欲出之。澄奏援太祖朝戮範義超故事﹐以爲殺人於異代﹐旣更開國大霈﹐猶所不赦﹐況亮乎﹖於是遂正典刑﹐他可紀者尙多。後權刑部侍郎﹐以侍制致仕﹐家居十年乃終﹐年七十八。且軒﹐其自號也。兪氏自退翁起家﹐未七十而納祿者﹐至澄凡五人。且皆享髙年﹐有園池﹑琴書﹑歌舞之樂﹐鄕曲榮之。後余得竹石二紙於故家﹐葉如黍米﹐石亦奇潤﹐自成一家。上題印曰「居易戲作」﹐蓋閣學俟所爲也。因知子淸戲墨有所來﹐此亦人所未知者﹐因並表而出之。

○尹惟曉詞

梅津尹渙惟曉未第時﹐嘗薄遊苕溪籍中﹐適有所盼。後十年﹐自吳來﹐艤舟碧瀾﹐問訊舊遊﹐則久爲一宗子所據﹐已育子﹐而猶掛名籍中。於是假之郡將﹐久而始來。顏色瘁赧﹐不足膏沐﹐相對若不勝情。梅津爲賦《唐多令》云「蕷末轉淸商﹐溪聲供夕涼。緩傳杯﹐催喚紅妝。煥綰烏雲新浴罷﹐拂地水沈香。歌短舊情長﹐重來驚鬢霜。悵綠陰﹐靑子成雙。說著前歡佯不采﹔蓮子﹐打鴛鴦。」數百載而下﹐眞可與杜牧之「尋芳較晚」之爲偶也。

○都廁

《劉安別傳》云「安旣上天﹐坐起不恭。仙伯主者﹐奏安不敬﹐應斥。八公爲安謝過﹐乃赦之﹐謫守都廁三年。」半山詩云「身與仙人守都廁﹐可能雞犬得長生﹖」然則都廁者﹐得非今世俗所謂都坑乎﹖

然廁字亦有數義。《說文》云「惲﹑廁也﹐圊也。」《莊子﹖庚桑楚篇》﹕「適其偃。」注云「偃﹐屏廁也。屏廁則以偃溲。」《儀禮﹖旣夕禮》﹕「甸人築冷坎﹐隸人涅廁﹑塞廁。」《萬石君傳》﹕「建爲郎中﹐每五日歸謁親﹐切問侍者﹐取親中裙廁﹤片兪﹥﹐身自浣洗。」孟康注曰「廁﹐行淸﹔﹤片兪﹥﹐行中受糞函也。」

他如﹕晉侯食麥﹐脹如廁﹐陷而卒。趙襄子如廁﹐心動﹐執豫讓。髙祖如廁﹐心動﹐見柏人。金日訁閻如廁﹐心動﹐擒莽何羅。範睢佯死置廁中。李斯如廁見鼠。賈姬如廁逢彘。陶侃如廁見朱有。劉﹑王惇並誤入石崇廁。郭璞被髮廁上。劉和季廁上置香鑪。沈慶之夢鹵簿入廁中。崔浩焚經投廁中。錢義廁神。李赤廁鬼。文類甚多﹐皆爲混廁之廁無疑。

而《汲黯傳》﹕「大將軍靑侍中﹐上踞廁見之。」音訓則謂牀邊爲廁。《張敞傳》﹕「孝文皇帝居霸陵﹐比臨廁。」服虔注曰「廁﹑側臨水。」韋昭則曰「髙岸狹水爲廁。」《張釋之傳》﹕「從行至霸陵﹐上居外臨廁。」師古注亦曰「岸之邊側也。」因並考著於此云。

○敬巖注《唐書》

王元敬大卿亻必﹐彊直自遂﹐不輕許可﹐嘗注《唐書》﹐自以爲人莫能及。括蒼老士某者﹐深於史學﹐亦嘗增注《唐書》﹐因攜以求正焉。王讀至建成﹑元吉之事﹐遽笑云「建成﹐儲君也﹐當以弒書﹐豈得謂殺﹖此書殊未然。」遂擲還之。某士者大不平﹐徐起答之曰「殺兄之字﹐蓋本《孟子》『象日以殺舜爲事』﹐今卿弒兄之字﹐出於何書﹖」王倉卒無以爲對。是知文字未可以輕訾議也。

○黃子由夫人

黃子由尙書夫人胡氏﹐與可元功尙書之女也。俊敏彊記﹐經史諸書略能成誦。善筆札﹐時作詩文亦可觀。於琴奕寫竹等藝尢精﹐自號惠齋居士﹐時人比之李易安云。

時趙師Э從善知臨安府﹐立放生池碑於湖上﹐髙文虎炳如內翰爲之作記﹐誤書「鳥獸魚鱉﹐咸若商歷以興」。旣以鋟石分送朝行﹐夫人一誦﹐卽知其誤。會炳如以藏頭策題得罪多士﹐而從善又以學捨張蓋毆人等﹐嘗斷其僕。諸士旣聞其事﹐遂作小詞譏詆之﹕「作爲夏王道不是商王﹐這鳥獸魚鱉是你者﹖」乃胡氏首指其誤也。他日﹐胡氏殂﹐其婢竊物以逃﹐捕得之﹐送臨安府。從善銜之﹐遂鞫其婢﹐指言主母平日與奕者鄭日新通﹝鄭﹑越人﹐世號越童﹞﹐所失物乃主母與之耳﹐因逮鄭系獄黥之。未幾﹐子由以帷薄不修去國。事之有無固不可知﹐而從善之用心亦薄矣。

後十餘年﹐從善死﹐其子希蒼亦死。其婦錢氏煢處﹐獨任一僕幹主家事。有老僕知其私﹐頗持之。錢氏與幹者欲滅其口﹐遂以他事系官﹐竟斃於獄﹐且擅焚之。未幾﹐僕家聲其冤於憲臺。時林介持憲節方振風采﹐遂逮錢氏於庭﹐經營巨援﹐僅爾獲免﹐而幹者遂從黥籍。信人之存心﹐不可以不近厚﹐而報復之理﹐昭昭不容掩也如此。

○洪景盧自矜

洪景盧居翰苑日﹐嘗入直﹐值制詔沓至﹐自早至脯﹐凡視二十餘艸。事竟﹐小步庭間﹐見老叟負暄花陰。誰何之﹖云「京師人也﹐累世爲院吏﹐今八十餘﹐幼時及識元間諸學士﹐今子孫復爲吏﹐故養老於此。」因言「聞今日文書甚多﹐學士必大勞神也。」洪喜其言﹐曰「今日艸二十餘制﹐皆已畢事矣。」老者復頌云「學士才思敏捷﹐眞不多見。」洪矜之云「蘇學士想亦不過如此速耳。」老者復首肯咨嗟曰「蘇學士敏捷亦不過如此﹐但不曾檢閱書冊耳。」洪爲赧然﹐自恨失言。嘗對客自言如此﹐且云「人不可自矜﹐是時使有地縫﹐亦當入矣。」

○吳郡王冷泉畫贊

莊簡吳秦王益﹐以元舅之尊﹐徳壽特親愛之﹐入宮﹐每用家人禮。憲聖常持盈滿之戒﹐每告之曰「凡有宴召﹐非得吾旨﹐不可擅入。」一日﹐王竹冠練衣﹐芒鞋筇杖﹐獨攜一童﹐縱行三竺﹑靈隱山中﹐濯足冷泉磐石之上﹐遊人望之﹐儼如神仙﹐遂爲邏者聞奏。次日﹐徳壽以小詩召之曰「趁此一軒風月好﹐橘香酒熟待君來。」令小當持賜﹐王遂亟往。光堯迎見﹐笑謂曰「夜來冷泉之遊﹐樂乎﹖」王恍然頓首謝。光堯曰「朕宮中亦有此景﹐卿欲見之否﹖」蓋壘石疏泉﹐像飛來香林之勝。架堂其上曰冷泉。中揭一畫﹐乃圖莊簡野服濯足於石上﹐且禦制一贊云「富貴不驕﹐戚畹稱賢。掃除膏粱﹐放曠林泉。滄浪濯足﹐風度蕭然。國之元舅﹐人中神仙。」於是盡醉而罷﹐因以賜之﹐亦可謂戚畹之至榮矣。畫今藏其曾孫潔家﹐余嘗見之。

○絹紙

坡翁嘗醉中爲河陽鄭ヘ書﹐明日視之﹐紙乃絹也﹐遂自題於後云「古者本謂絹紙﹐近世失之云。」蓋古人多以絹爲紙﹐烏絲欄乃織成爲捲而書之。所謂﹛爾虫﹜紙者﹐亦以﹛爾虫﹜爲紙也。按《蔡倫傳》云「用縑帛者﹐謂之紙。縑貴簡重﹐不便於人﹐乃用木膚麻皮等。」

隋《修文殿禦覽》﹐載晉人藏書數﹐有白絹艸書﹑白絹行書﹑白鍛絹楷書之目。又魏太和間﹐博士張楫上《古今字帖》﹐其《巾部》辧紙字云「今世其字從巾。蓋古之素帛﹐依舊長短﹐隨事截絹﹐枚數重壘﹐卽名蟠紙﹐故字從糸﹐此形聲也。蔡倫以布搗М作紙﹐故字從巾﹐是其聲𨿽同﹐而糸﹑巾則殊也。」盧仝《茶歌》有「白絹斜封三道印」之句﹐豈以絹書之邪﹖

○談重薄命

吳興人談重元鼎少領鄕薦不第﹐晚就南廊﹐更數試﹐復不入等。章文莊兄弟皆與之同捨。嘉定戊辰﹐文莊兄弟在朝﹐談入京將更試﹐請曰「二兄何以授我﹖」乃相與作備對數十付。已而文莊入爲考官﹐得談捲甚喜。所批稍髙﹐編排當在上二等。已而曰「名器不可以故人私之﹐但使脫助教足矣。」於是稍移向下。旣而算計四等﹐合放若干﹐而談之名適在末等之首﹐竟垂翅而歸。一文學之微﹐造物亦靳之耶﹖

○椰酒菊酒

今人以椰子漿爲椰子酒﹐而不知椰子花可以釀酒。唐殷堯封《寄嶺南張明府》詩云「椰花好爲酒﹐誰伴醉如泥。」

九日菊酒﹐以淵明采菊﹐白衣送酒得名。而不知《西京雜記》所載菊花酒法﹐以菊花舒時﹐並采莖葉雜秫米釀之﹐至來年九月九日始熟。此皆目前之事﹐而未有言者﹐何也﹖

○《混成集》

《混成集》﹐修內司所刊本﹐巨帙百餘。古今歌詞之譜﹐靡不備具。只大曲一類凡數百解﹐他可知矣﹐然有譜無詞者居半。《霓裳》一曲共三十六段。嘗聞紫霞翁云﹐幼日隨其祖郡王曲宴禁中﹐太后令內人歌之﹐凡用三十人﹐每番十人﹐奏音極髙妙。翁一日自品象管作數聲﹐眞有駐云落木之意﹐要非人間曲也。又言「無太皇最知音﹐極喜歌。木笪人者﹐以歌《杏花天》﹐木笪遂補教坊都管。」

間憶舊事﹐因書之以遺好事者﹐蓋二曲皆今人所罕知云。

○明眞王眞人

王妙堅者﹐本興國軍九宮山道嫗也。居常以符水咒棗等術行乞村落﹐碌碌無他異。旣而至杭﹐多遊西湖兩山中。一日﹐至西陵橋茶肆少憩﹐適其鄰有陳生隸職禦酒庫。其妻適見之﹐因扣以婦人頭直﹝音膩﹞不可疏者﹐還可禳解否﹖嫗曰「此特細事。」命市眞麻油半斤﹐燒竹瀝投之﹐且爲持咒﹐俾之沐髮。蓋是時恭聖楊后方誅韓﹐心有所疑﹐而發直不解﹐意有物出示﹐以此徧求禳治之術。會陳妻以油進﹐用之良驗﹐意頗神之﹐遂召妙堅入宮﹐賜予甚厚﹐日被親幸。且爲創道宇﹐賜名明眞﹐俾主之﹐累封眞人。

同時有黃冠易如剛者﹐嗜酒誇誕﹐薄知其事﹐欲以奇動。於是以黃絹方丈帚書大符以進。後大喜﹐賜予亦渥﹐後住太乙東宮。

○牙

《詩》曰「王之爪牙。」故軍將皆建旗於前﹐日「大牙」﹐凡部曲受約束﹐稟進退﹐悉趨其下。近世重武﹐通謂刺史治所曰牙。緣是從卒爲牙中兵﹐武吏爲牙前將。俚語誤轉爲衙。

《珩璜論》云「突厥畏李靖﹐徙牙於磧中。牙者﹐旗也。」《東京賦》﹕「竿上以牙飾之﹐所以自表識也。太守出有門旗﹐其遺法也。」後人遂以牙爲衙﹐早晚衙﹐亦太守出則建旗之義。或以衙爲廨捨﹐兒子爲衙內。《唐韻》注﹕「衙﹐府也。」亦訛。

武徳元年﹐宇文化及下牙﹐方敢啟狀。《釋文》﹕「牙﹐旗名也﹐軍中所建。」髙保勗病﹐召衙內指揮使梁延副﹔衙內﹐蓋官稱耳。唐謂前殿爲正衙﹐豈亦以衛仗建旗而名邪﹖

○字舞

州郡遇聖節錫宴﹐率命猥妓數十羣舞於庭﹐作「天下太平」字﹐殊爲不經。而唐《樂府雜錄》云「舞有字﹐以舞人亞身於地﹐布成字也。」王建《宮詞》云「羅衫葉葉繡重重﹐金鳳銀鵝各一叢。每遇舞頭分兩向﹐太平萬歲字當中。」則此事由來久矣。

●卷十一

○黃徳潤先見

黃洽徳潤事阜陵爲臺諫﹐執政未嘗有大建明﹐或譏其循默。淳熙末﹐上將內禪。一日﹐朝退﹐畱二府賜坐﹐從容諭及倦勤之意﹐諸公交贊﹐公獨無語。上顧曰「卿以爲何如﹖」對曰「皇太子聖徳﹐誠克負荷。顧李氏不足母天下﹐宜畱聖慮。」上愕然色變。公徐奏﹕「陛下問臣﹐臣不敢自默。然臣旣出此語﹐自今不得復覲淸光﹐陛下異日思臣之語﹐欲復見臣﹐亦不可得矣。」退卽求去甚力﹐以大資政知潭州。

後壽皇在重華宮﹐每撫幾嘆曰「悔不用黃洽之言。」或至淚下。

○譜牒難考

歐公著族譜﹐號爲精密。其言詢生通﹐自通三世生琮﹐爲吉州刺史﹐當唐末﹐黃巢陷州縣﹐率州民捍賊﹐鄕裏賴以保全﹐琮以下譜亡。自琮八世生萬﹐爲安福令﹐公爲安福九世孫。

以是考之﹐詢在唐初﹐至黃巢時﹐幾三百年﹐僅得五世。琮在唐末﹐至宋仁宗才百四十五年﹐乃爲十六世﹐恐無是理。後世譜牒散亡﹐其難考如此。歐陽氏無他族﹐其源流甚明﹐尙爾﹐矧他姓邪﹖

○滕茂實

滕茂實字秀穎﹐吳人﹝國史作杭州人﹞。初名裸﹐登政和第﹐徽宗攺賜今名。靖康初﹐以太學正兼明堂司令﹐與路允迪﹑宋彥通奉使金國﹐割三鎭。太原尋奉密詔﹐據城不下﹐金人怒之﹐囚於雲中。淵聖北遷﹐茂實冠裳迎謁﹐拜伏號泣﹐請侍舊主俱行。不從﹐且誘之曰「國破主遷﹐所以畱公者﹐蓋將大用。」遂畱之雁門。

先是﹐自分必死﹐遂囑友人董詵以奉使黃幡裹屍而葬﹐且大書九篆字云「宋使者東陽滕茂實墓。」復作詩﹐自敍云「茂實奉使無狀﹐不復返父母之邦﹐所當從其主以全臣節。或怒而與之死﹐幸以所杖幡裹其屍﹐及以所篆九字刊之石﹐埋之臺山寺下﹐不必封樹。蓋昔年病中﹐嘗夢遊淸涼境界﹐覺而病愈﹐恐亦前緣。今預作哀辭﹐幾於不達﹐方之淵明則不可﹐若蘇屬國牧羊海上﹐而五言之作﹐始敢援此例云。」詩曰「齏鹽老書生﹐繆列王都官﹐索米了無補﹐從事敢辭難。殊憐復盟好﹐仗節來楡關﹐城守久不下﹐川途望漫漫。儉輩果不惜﹐一往何當還。牧羊困蘇武﹐假道拘張騫。流離念窘束﹐坐閱四序遷﹐同來悉已歸﹐我獨畱塞垣。形影自相弔﹐國破家亦殘﹐呼天竟不聞﹐痛甚傷肺肝。相逢老兄弟﹐悼嘆安得歡﹐波瀾捲大廈﹐一木難求安。就不違我心﹐渠不汗我顏。昔燕破齊土﹐羣臣望風奔﹐王獨守節﹐齊人有甘言。經首自絕ㄕ﹐感慨今昔聞﹐未嘗食齊祿﹐徒以老爲民。況我祿數世﹐一死何足論﹐遠或沒江海﹐近或死朝昏。斂我不須衣﹐裹屍以黃幡﹐題作宋臣墓﹐篆字當深刊。我室年尙少﹐兒女皆童頑﹐四海無置錐﹐飄流倍悲酸。誰當給衣食﹐使不厄饑寒。歲時一酹我﹐猶足慰我魂﹐我魂亦悠悠﹐異鄕寄沈冤。他時風雨夜﹐艸木號空山。」

後竟以憂憤成疾殂。北人哀其忠﹐爲之起墓雁門山﹐歲時致祭焉。

所記張浮休之弟確﹐嘗爲烏延帥幕﹐獨不庭謁。童貫及徽宗本以五月五日生﹐以俗忌移之十月十日﹐皆可以補史闕。

後董詵自拔歸南﹐上所爲詩﹐贈直龍圖閣。國史𨿽有本傳﹐甚略﹐且無其詩並敍﹐與此亦少異。余訪之北方記錄﹐得其實焉。

○何宏中

何宏中字廷遠﹐先世居雁門。父子寄﹐守武州宣寧尉﹐歿王事。宏中﹐宣和元年武舉﹐廷對第二名﹐調滑州韋城尉。汴京被圍﹐獨韋城不下。後爲河東﹑河北兩路統制。接應副使武漢英守銀冶路﹐立山寨七十四所。漢英戰死﹐宏中堅守﹐以糧盡被擒。金人憐其忠﹐授以官﹐廷遠投牒於地曰「我嘗以此物誘人出死力﹐若輩乃欲以此嚇我邪﹖」囚西京獄。久之﹐免爲黃冠﹐自號通理先生。起紫微殿﹐遷徽宗﹑東華君禦容以事之。所著有《成眞》《通理》二集。正隆四年病歿﹐臨終有詩云「馬革盛屍每恨遲﹐西山餓死亦何辭﹐姓名不到中興歷﹐自有皇天后土知。」其志亦可哀矣﹗國史乃失其傳焉。

○姚孝錫

姚孝錫字仲純﹐丰縣人﹐登宣和六年第﹐調代州兵曹。金人寇雁門﹐州將忄匡怯議降﹐孝錫竟投牀大鼾﹐不與其議。旣得脫去﹐遂往五臺薄移疾不仕﹐因家焉﹐時年三十九。治生積粟至數萬石﹐遇饑歲﹐盡出以賑貧乏﹐鄕人徳之。所居正據五臺之勝﹐亭榭數十座﹐花竹百畝。中歲﹐盡以家事付諸子﹐日與賓朋放浪山水詩酒間﹐自號醉軒。至八十三乃終﹐有集號《雞肋》。《有題滕茂實祠》云「本期蘇﹑鄭共揚鑣﹐不意芝蘭失後凋﹐遺老氐今猶涕淚﹐後生無復識風標。西陘雁度霜前塞﹐滹水樵爭日暮橋﹐追想平生英偉魄﹐淩雲一笑豈能招。」七言如「節物後先南北異﹐人情冷暖古今同」﹔「久客交情諳冷暖﹐衰年病骨識陰晴」﹔「玄晏暮年常抱病﹐子山終日苦思歸」﹔「深林有獸鳥先噪﹐廢圃無人泉自流」﹔「食貧豈復甘秦炙﹐客病空懷奏楚音」﹔五言如「岸漲魚吹沫﹐山空石轉雷」﹔「穀虛生地籟﹐境寂散天香」。皆佳句也。

○蜀娼詞

蜀娼類能文﹐蓋薛濤之遺風也。放翁客自蜀挾一妓歸﹐蓄之別室﹐率數日一往。偶以病少疏﹐妓頗疑之。客作詞自解﹐妓卽韻答之云「說盟說誓﹐說情說意﹐動便春愁滿紙。多應念得脫空經﹐是那个先生教底﹖不茶不飯﹐不言不語﹐一味供他憔悴。相思已是不曾閒﹐又那得工夫咒你﹖」或謗翁嘗挾蜀尼以歸﹐卽此妓也。

又傳一蜀妓述送行詞云「欲寄意﹐渾無所有﹐折盡市橋官柳。看君著上徵衫﹐又相將放船楚江口。後會不知何日又﹐是男兒﹐休要鎭長相守。苟富貴無相忘﹐若相忘有如此酒。」亦可喜也。

○榿木

杜詩《乞榿木》詩無音﹐或讀作豈﹐而韻書亦無此字。集中又有「榿林礙日吟風葉」﹐鄭氏注曰「五來反。」若然﹐當作呆字。

余嘗見陳體仁端明云「見前輩讀若欹韻。」頗以爲疑﹐後見《劍南》詩有﹕「著書增木品﹐搜句覓榿栽。」又荊公詩云「濯錦江邊木有榿﹐小園封植佇華滋。」益信欹音爲然。

榿﹐惟蜀有之﹐不才木也﹐或謂卽榕云。

○辦章

《毛詩﹖采菽》﹕「平平左右。」《毛氏傳》曰「平平﹐辦治也。」《正義》云「《堯典》『平章百姓』﹐《書傳》作『辦章』﹐則平﹑辦義通。」《讀詩記》引《荀子》云「分不亂於上﹐能不窮於下﹐治辦之極也。《詩》云﹕『平平左右。』」

今考書傳﹐不見辦章事。《史記》作便章。徐廣云「下云便程﹐則訓平爲便也。」る按﹕「《尙書》並作平字。」《索隱》云「古文《尙書》作平字。此文蓋讀平爲浦庚切。平卽訓辦﹐遂爲辦章。鄒誕生本亦同。」

漢以伏生書爲今文﹐安國書爲古文。《堯典》今﹑古文皆有之﹐而作辦章者﹐今文也。特未知《詩疏》所授書傳爲誰作耳﹖昌黎《袁氏先廟碑》亦云「贊辦章。」

○曹泳

紹興乙亥十月二十二日秦檜亡。翼日﹐曹泳勒停﹐安置新州。

先是﹐二十一日車駕幸檜第視疾﹐時已不能言﹐懷中出一札﹐乞以喜代輔政﹐上視之無語。旣出﹐呼幹辦府問何人爲此﹐則答以曹泳﹐遂有是命。泳初竄名軍中﹐並緣功賞列得班行。嘗監黃巖酒稅﹐秩滿到部﹐注某闕鈔上省。檜押敕﹐顧見泳姓名﹐問何處人﹖省吏對﹕「此吏部擬注﹐不知也。」命於侍右書鋪物色召見之﹐熟視曰「公﹐檜恩家也。」泳恍然不知所答。則又曰「忘之邪﹖」泳曰「昏忘﹐實不省於何處遭遇太師﹖」檜入室﹐有頃﹐取小冊示泳使觀之。首尾不記他事﹐但有字一行曰「某年月日﹐某人錢五千﹐曹泳秀才絹二匹。」蓋微時﹐索遊富人家得五千﹐求益不可﹐泳時爲館客﹐探囊中得二縑曰「此吾束脩之餘也﹐今舉以遺子。」旣別﹐不相聞。𨿽知檜貴震天下﹐不謂其卽秦秀才也。泳曰「不意太師乃能記憶微賤如此。」檜曰「公眞長者。」命其子孫出拜之。俾以上書易文資﹐驟用之至戶部侍郎﹐知臨安府﹐與謝嘗有隙﹐臺州之獄﹐泳有力焉。

檜暮年頗有異志﹐泳實預其密謀。熔本檜妻黨王氏子﹐蠢駿。嘗燕親賓﹐優者進妓﹐熔於座中大笑絕倒﹐檜殊不懌。檜素畏內﹐妾嘗孕﹐逐之﹐生子爲仙遊林氏子﹐曰一飛﹐以檜故﹐仕至侍郎兼給事中。其兄一鳴﹐弟一鶚﹐皆位朝列。泳嘗勸檜還一飛以補喜處﹐未果而檜死云。

此事聞之謝之孫直。《中興遺史》所載則曹筠也﹐與此頗有異同﹐故詳載之。

○朱漢章本末

紹興三十二年六月十一日內禪﹐前一日宰相朱倬罷。倬字漢章﹐三山人﹐登宣和第。或謂張浚明橐薦之﹐非也﹐其實因劉貴妃以進。

妃﹐北人﹐流寓閩中﹐有殊色。中貴人掌神禦者圖上其貌﹐久之不省﹐始歸西外之宗家。它日﹐上見圖悅之﹐命召入﹐遂有寵。其父懋﹐後至節度使。倬居鄕裏識之﹐夤緣締交。後爲學官﹐請外﹐得舒州。將陛辭﹐刺知上燕閒所觀史傳﹐於奏疏中道之﹐大稱旨﹐畱爲郎。不數年﹐爲中司﹐遂至宰相。

最惡王十朋﹐其在臺﹐嘗風陳丞相康伯去之。陳以告汪聖錫﹐汪曰「彼爲中司﹐胡不自擊之﹖」陳曰「畏公議也。」汪曰「彼且畏公議﹐相公獨不畏公議乎﹖」旣而十朋不自安﹐請外﹐將予郡﹐倬又曰「顚人如何作郡﹖」乃得外大宗丞。公論大喧﹐然上眷殊厚。

辛巳﹐視師回至平江﹐洪遵景嚴爲守。時倬與康伯並相﹐遵以求入爲禱﹐倬唯唯﹐康伯曰「進退近臣﹐當由上意﹐非某所敢知也。」及將內禪﹐康伯奏﹕「書沼方冗﹐翰苑獨員洪遵在近。」欲召之﹐倬惡其非出己﹐卽曰「不可。其弟邁新爲右史﹐今復召遵﹐此蘇軾與轍所以變亂元也。」上卒召遵副端。

張震眞父爲同列言「上方行堯舜之事﹐此人豈可輔初政﹖不去之﹐必爲天下患。」遂力攻之。上初不聽。時競傳覃霈在學生員皆免解﹐倬子端厚嘗肄業﹐旣蔭補矣﹐頗欲並緣在學人例﹐竄名其間。眞父廉得其事﹐疏中言之﹐上始怒﹐遂罷相。景巖適當制﹐有云「爲君子邦家之基﹐曾未聞於成效。有元良天下之本﹐乃欲冀於疇庸。時眞父疏不付出﹐內外迄莫知所坐﹐𨿽倬亦自疑懼﹐惴惴累年。

汪公帥閩﹐至郡﹐方欲謁之﹐一夕暴下卒。國史本傳乃謂髙宗有內禪意﹐倬請徐之﹐及孝宗卽位﹐諫臣以爲言﹐以憂懼卒。或以爲服藥而殂﹐皆不然也。

○陸務觀得罪

陸務觀以史師垣薦﹐賜第。孝宗一日內宴﹐史與曾覿皆預焉。酒酣﹐一內人以帕子從曾乞詞。時徳壽宮有內人與掌果子者交涉﹐方付有司治之。覿因謝不敢曰「獨不聞徳壽宮有公事乎﹖」遂已。

它日﹐史偶爲務觀道之﹐務觀以告張燾子宮。張時在政府﹐翼日奏﹕「陛下新嗣服﹐豈宜與臣下燕狎如此﹖」上愧問曰「卿得之誰﹖」曰「臣得之陸遊﹐遊得之史浩。」上由是惡遊﹐未幾去國。

○蘇師旦麻

蘇師旦將建節﹐學士顏或﹑莫子純皆莫肯當制。易祓彥章爲樞密院檢詳文字﹐師旦爲都承旨﹐祓與之暱﹐欣然願任責。遂以國子司業兼兩制﹐竟爲師旦艸麻﹐極其諛佞。至用前人舊封所爲有文事﹐有武備﹐無智名﹐無勇功者﹐蓋以孔子比之﹐子房不足道也。旣宣布﹐物論嘩然﹐亟擢祓左司諫。諸生爲之語曰「陽城毀裴延齡之麻﹐由諫官而下遷於司業﹔易祓艸蘇師旦之制﹐由司業而上擢於諫官。」旣而韓誅﹐蘇得罪﹐祓遂遠貶。

○雷變免相

乾道丁亥十一月二日冬至﹐郊祀有風雷之變﹐宰相葉﹑魏杞﹐皆策免。先是﹐會慶節﹐金國使在庭時受誓戒矣。議者欲權免上壽﹐就館錫宴﹐廟堂姑息﹐不能主其議﹐宴集英如常﹐天變豈偶然哉﹗洪邁當制﹐有曰「理陰陽而遂萬物﹐所嗟論道之非﹔因災異而策三公﹐實負在天之愧。」蓋有所風也。

○髙宗立儲

孝宗與恩平郡王璩﹐同養於宮中。孝宗英睿夙成﹐秦檜憚之﹐憲聖後亦主璩。髙宗聖意𨿽有所向﹐猶未堅決。嘗各賜宮女十人。史丞相浩時爲普安府教授﹐卽爲王言﹐上以試王﹐當謹奉之﹐王亦以爲然。閱數日﹐果皆召入。恩平十人皆犯之矣﹐普安者﹐完璧也。已而皆竟賜焉。上意遂定。

○慈懿李后

慈懿李皇后﹐安陽人﹐父道本﹐戚方諸將﹐故羣盜也。後天姿悍妒﹐旣正椒房﹐稍自恣。始﹐成肅謝後事髙宗及憲懿聖甚謹﹐至後頗偃蹇。或乘肩輿直至內殿﹐成肅以爲言﹐後恚曰「我是官家結髮夫妻。」蓋謂成肅自嬪禦冊立也。語聞﹐成肅及壽皇皆大怒﹐有意廢之。史太師已老﹐嘗詔入見北宮﹐密與之謀﹐浩以爲不可﹐遂已。宮省事祕﹐莫得詳也。其後益無忌憚。貴妃黃氏有寵﹐後妒﹐每欲殺之。紹熙二年﹐光宗初郊﹐宿靑城齋宮﹐後乘便﹐遂置之死地。或以聞﹐上駭且忿怒﹐於是遂得心疾。及上不豫﹐兩宮有間言﹐天下寒心﹐皆歸過於後。

後以慶元庚申上仙﹐權殯赤山。甫畢﹐雷震山崩﹐亟復修治之。

○道學

伊洛之學行於世﹐至乾道﹑淳熙間盛矣。其能發明先賢旨意﹐溯流䢐源﹐論著講解卓然自爲一家者﹐惟廣漢張氏敬夫﹑東萊呂氏伯恭﹑新安朱氏元晦而已。朱公尢淵洽精詣﹐蓋其以至髙之才﹐至博之學﹐而一切收斂﹐歸諸義理。其上極於性命天人之妙﹐而下至於訓詁名數之末﹐未嘗舉一而廢一。蓋孔孟之道﹐至伊洛而始得其傳﹐而伊洛之學﹐至諸公而始無餘蘊。必若是﹐然後可以言道學也已。

此外有橫浦張氏子韶﹐象山陸氏子靜﹐亦皆以其學傳授。而張嘗參宗杲禪﹐陸又嘗參杲之徒徳光﹐故其學往往流於異端而不自知。程子所謂今之異端﹐因其髙明者也。至於永嘉諸公﹐則以詞章議論馳騁﹐固已不可同日語也。

世又有一種淺陋之士﹐自視無堪以爲進取之地﹐輒亦自附於道學之名。裒衣博帶﹐危坐闊步。或抄節語錄以資髙談﹔或閉眉合眼號爲默識。而扣擊其所學﹐則於古今無所聞知﹐考驗其所行﹐則於義利無所分別。此聖門之大罪人﹐吾道之大不幸﹐而遂使小人得以藉口爲僞學之目﹐而君子受玉石俱焚之禍者也。

韓冑用事﹐遂逐趙忠定。凡不附己者﹐指爲道學盡逐之。已而自知道學二字﹐本非不美﹐於是更目之爲僞學。臣僚之薦舉﹐進士之結保﹐皆有「如是僞學者﹐甘伏朝典」之辭。一時嗜利無恥之徒﹐𨿽嘗自附於道學之名者﹐往往旋易衣冠﹐彊習歌鼓﹐欲以自別。甚者﹐鄧友龍輩﹐附會迎合﹐首啟兵釁。而向之得罪於慶元初者﹐亦從而和之﹐可嘆也已。

○鄧友龍開邊

鄧友龍﹐長沙人﹐嘗從張南軒遊﹐自詭道學。旣登朝﹐時論方攻僞學﹐因諱而晦其事。時外祖章文莊公爲學官﹐喜滑稽。嘗以祀事同齋宿﹐談謔之際﹐友龍不能堪﹐以語及之云云。章戲之曰「若然﹐則又是道學矣。」友龍面發赤﹐大銜之。

未幾入臺﹐章公由學士院補外。公本謝丞相客也。會友龍爲右史﹐而宇文紹節自右史代之﹐於是召文莊爲宗政少卿﹐友龍不能平﹐以嗾紹節。紹節甫供職﹐未及受告﹐首論其事﹐語侵謝﹐蓋亦以見厭於韓矣。章命旣寢﹐謝遂去國﹐而友龍亦出爲淮西漕﹐日久﹐謀復入。

時金人方困於北兵﹐且其國歲薦饑﹐於是沿邊不逞之徒號爲「跳河子」者﹐時時剽獵事狀﹐陳說利害。友龍得之以爲奇貨﹐於是獻之於韓。韓用事久﹐思釣奇立功以自善﹐得之大喜。附而和者𨿽不一﹐其端實友龍發之也。孔子所以畏鄙夫患得患失者﹐有以夫。

○文莊論安丙矯詔

安丙之誅吳曦也﹐矯詔自稱宣撫副使﹐遂徑入銜上奏。時章文莊直學士院﹐因謂﹕「矯制假命﹐一時權宜濟事可也。事定奏功﹐便當退用初銜﹐而遽稱所假﹐是豈復有朝廷乎﹖今爲朝廷計﹐宜先赦其矯詔之罪﹐然後賞其斬曦之功﹐則恩威並用﹐折衝萬里之外矣。」而時相方自以爲功﹐謂此詔非矯﹐實朝廷密旨﹐且詣禦樓受俘﹐於是疏不果上。已而受俘之議𨿽格﹐而竟以所矯官職授之。其後丙亦自斃﹐否則又一曦也。

○王沈趨張說

張說之爲承旨也﹐朝士多趨之。王質景文﹑沈瀛子壽﹐始俱在學校有聲﹐旣而俱立朝﹐物譽亦歸之。相與言「吾儕當以詣說爲戒。」眾皆聞其說而壯之。已而﹐質潛往說所﹐甫入客位﹐而瀛已先在焉﹐相視愕然。明日喧傳﹐淸議鄙之﹐久皆不安而去焉。

○協韻牽彊

詩辭固多協韻﹐晦庵用吳才老補音多通﹐然亦有太甚者。古人但隨聲取協﹐方言又多不同。至沈約以來﹐方有四聲之拘耳﹐然亦正不必牽彊也。《離騷》一經﹐惟「多艱多替」之句﹐最爲不協。孫莘老﹑蘇子容本云「古亦應協。」未必然也。晦庵以艱音巾﹐替音天﹐𨿽用才老之說﹐然恐無此理。以余觀之﹐若移「長太息以掩涕」一句在「哀生民之多艱」下﹐則涕與替正協﹐不勞牽彊也。

○沈君與

吳興東林沈偕君與﹐卽東老之子也﹐家饒於財。少遊京師入上庠﹐好狎遊。時蔡奴聲價甲於都下。沈欲訪之﹐乃呼一賣珠人於其門首茶肆中﹐議價再三不售﹐撒其珠於屋上﹐賣珠者窘甚。君與笑曰「第隨我來﹐依汝所索還錢。」蔡於簾中窺見﹐令取視之﹐珠也。大驚﹐惟恐其不來。後數日乃詣之﹐其家喜相報曰「前日撒珠郎至矣。」接之甚至﹐自是常往來。一日﹐攜上樊樓﹐樓乃京師酒肆之甲﹐飲徒常千餘人。沈徧語在坐﹐皆令極量盡歡﹐至夜﹐盡爲還所直而去﹐於是豪侈之聲滿三輔。旣而擢第﹐盡買國子監書以歸。

時賈收耘老隱居苕城南橫塘上﹐沈嘗以詩遺之蟹曰「黃亢稻熟墜西風﹐肥入江南十月雄。橫跪蹣跚鉗齒白﹐圓臍吸脇斗膏紅。羞須園老香研柚﹐羹藉庖丁細擘蔥。分寄橫塘溪上客﹐持螯莫放酒杯空。」耘老得之不樂曰「吾未之識﹐後進輕我。」且聞其不羈﹐因和韻詆之云「彭越孫多伏下風﹐蝤蛑奴視敢稱雄。江湖縱養膏腴紫﹐鼎鑊終烹爪眼紅。嗍稱吳兒牙似鍍﹐劈慚湖女手如蔥。獨憐盤內秋臍實﹐不比溪邊夏殼空。」君與怒曰「吾聞賈多與郡將往還預政﹐言人短長﹐曾爲人所訟。吾以長上推之﹐乃鄙我若此」﹐復用韻報之云「虫腹無端苦動風﹐團雌還卻勝尖雄。水寒且弄雙鉗利﹐湯老難逃一背紅。液入幾家煩海鹵﹐醢成何處污園蔥。好收心躁潛蛇穴﹐毋使雷驚族類空。」賈晚娶眞氏﹐人謂賈秀才娶眞縣君以爲笑﹐沈所指團雌爲此。賈尋悔之﹐而戲語已傳播矣。

○吳倜

吳倜字公度﹐吳興人﹐試補太學爲第一。崇寧五年﹐羣禮部七千之士而魁之﹐其名聲風采﹐人莫不求識面而願交。邃經學﹐妙語言﹐爲時聞人。

其父伯陽﹐嘗夢若遊奕使者立東階﹐問﹕「秀才在否﹖」曰「不在。」遂去﹐出門見旌幡容物﹐彌望不絕﹐曰「秀才歸。」但道天赦曾來﹐已而捷音至。先以名次髙下商價﹐自榜尾行間前列以至首選﹐自百千漸至千緡﹐乃出其榜。初自刪定敕令所出爲寧海推官。

時蔡京罷相居城中﹐意其生計從容﹐委買川土物無虛月﹐倜意不平。念吾以文學起身﹐而不以儒者見遇﹐報以實直。京覺之而怒。重和二年﹐召爲九域圖志所編修官。時京以太師魯公賜第京師﹐朝朔望。一日﹐上問京﹕「卿曩居杭﹐識推官吳倜乎﹖今以大臣薦﹐欲除官。」對曰「識之﹐其人傲狠無上。」上驚曰「何以知之﹖」曰「吳知陛下禦諱而不肯攺﹐乃以一圈圍之。」蓋言「倜」字也﹐上默然不懌。未幾﹐言者承風旨論罷﹐自是不復出。

及京敗﹐知鄆州孫言邑人有艸祭之謠﹐上其事。甚者論其卽倉爲宅﹐拆倉邑人字爲人君二字﹐謂京有不臣之心。𨿽若附會﹐然亦平日好以字畫中傷善類之報也。

○禦宴煙火

穆陵初年﹐嘗於上元日淸燕殿排當﹐恭請恭聖太后。旣而燒煙火於庭﹐有所謂地老鼠者﹐徑至大母聖座下﹐大母爲之驚惶﹐拂衣徑起﹐意頗疑怒﹐爲之罷宴。穆陵恐甚﹐不自安﹐遂將排辦巨陳詢盡監系聽命。黎明﹐穆陵至陳朝謝罪﹐且言內臣排辦不謹﹐取自行遣。恭聖笑曰「終不成他特地來驚我﹐想是誤耳﹐可以赦罪。」於是子母如初焉。

○朱芮殺龍

吳興彰南朱教授﹝失其名﹞嘗江行﹐舟人急報小龍見﹐請禱之﹐朱出視之﹐小蛇也。以箸夾入沸湯中﹐蛇躍出自投於江﹐卻行波面﹐盼朱再四乃沒。有頃﹐片雲霹靂﹐煙霧蔽舟。旣而視之﹐舟上一竅如錢﹐朱已斃於舟中矣。

又王村芮祭酒煜﹐初任仁和尉。長河堰有龍王廟﹐每祭則有小蛇出﹐或止香鑪﹐或飲於杯﹐往來者謹事之。堰歲數壞﹐人以爲龍所爲。芮疲於修築之役﹐一日﹐焚香設奠﹐蛇果出鑪上。芮端笏數之曰「有功於民者乃得祀。龍﹐廟食於此﹐未嘗有功﹐而歲數壞堰﹐勞民之力﹐爲罪多矣。無功有罪﹐於國法當殺。」卽舉笏擊之﹐應手碎。是夕﹐宿於近地﹐疾風甚雨﹐大木盡拔﹐土人大恐﹐而芮處之自若。後卒爲名臣﹐其幸不幸也如此。

●卷十二

○姜堯章自敍﹝單丙文附﹞

番易有布衣姜夔堯章﹐出處備見張輯宗瑞所著《白石小傳》矣。近得其一書﹐自述頗詳﹐可與前傳相表裏云。

「某早孤不振﹐幸不墜先人之緒業﹐少日奔走﹐凡世之所謂名公鉅儒﹐皆嘗受其知矣。內翰梁公於某爲鄕曲﹐愛其詩似唐人﹐謂長短句妙天下。樞使鄭公愛其文﹐使坐上爲之﹐因擊節稱賞。參政範公以爲翰墨人品﹐皆似晉﹑宋之雅士。待制楊公以爲於文無所不工﹐甚似陸天隨﹐於是爲忘年友。復州蕭公﹐世所謂千巖先生者也﹐以爲四十年作詩﹐始得此友。待制朱公旣愛其文﹐又愛其深於禮樂。丞相京公不特稱其禮樂之書﹐又愛其駢儷之文。丞相謝公愛其樂書﹐使次子來謁焉。稼軒辛公﹐深服其長短句如二卿。孫公從之﹐胡氏應期﹐江陵楊公﹐南州張公﹐金陵吳公﹐及吳徳夫﹑項平甫﹑徐子淵﹑曾幼度﹑商仲﹑王晦叔﹑易彥章之徒﹐皆當世俊士﹐不可悉數。或愛其人﹐或愛其詩﹐或愛其文﹐或愛其字﹐或折節交之。若東州之士則樓公大防﹑葉公正則﹐則尢所賞激者。嗟乎﹗四海之內﹐知己者不爲少矣﹐而未有能振之於窶困無聊之地者。舊所依倚﹐惟有張兄幹甫﹐其人甚賢。十年相處﹐情甚骨肉。而某亦竭誠盡力﹐憂樂關念。平甫念其困躓場屋﹐至欲輸資以拜爵﹐某辭謝不願﹐又欲割錫山之膏腴以養其山林無用之身。惜乎平甫下世﹐今惘惘然若有所失。人生百年有幾﹐賓主如某與平甫者復有幾﹐撫事感慨﹐不能爲懷。平甫旣歿﹐稚子甚幼﹐入其門則必爲之淒然﹐終日獨坐﹐逡巡而歸。思欲捨去﹐則念平甫垂絕之言﹐何忍言去﹗畱而不去﹐則旣無主人矣﹗其能久乎﹖」云云。

同時黃白石景說之言曰「造物者不欲以富貴冫免堯章﹐使之聲名耀於無窮也﹐此意甚厚。」又楊伯子長孺之言曰「先君在朝列時﹐薄海英才﹐云次鱗集﹐亦不少矣﹗而布衣中得一人焉﹐曰姜堯章。」嗚呼﹗堯章一布衣耳﹐乃得盛名於天壤間若此﹐則軒冕鐘鼎﹐眞可敝屣矣。

是時﹐又有單煒丙文者﹐沅陵人﹐博學能文﹐得二王筆法﹐字畫遒勁﹐合古法度﹐於考訂法書尢精。武舉得官﹐仕至路分﹐著聲江湖間﹐名士大夫多與之交﹐自號定齋居士。與堯章投分最稔﹐亦韻士也。堯章詩詞已板行﹐獨雜文未之見﹐余嘗於親舊間得其手稿數篇﹐尙思所以廣其傳焉。

○白石禊帖偏旁考

堯章考古極精﹐有《絳帖評》十卷行於世﹐審訂深妙﹐人服其贍。又嘗於故家見其所書《禊帖偏旁考》亦奇﹐因識於此﹐與好古者共之。

「永」字無畫﹐發筆處微折轉。「和」字口下橫筆稍出。「年」字懸筆上湊頂。「在」字左反剔。「歲」字有點﹐在山之下﹐戈畫之右。「事」字腳斜拂不挑。「流」字內「肱」字處就回筆﹐不是點。「殊」字挑腳帶橫。「是」字下疋﹝音疏﹞凡三轉不斷。「趣」字波略反捲向上。「欣」字欠右一筆作章艸發筆之狀﹐不是捺。「抱」字已開口。「死生亦大矣」亦字是四點。「興感」感字﹐戈邊亦直作一筆﹐不是點。「未嘗不」不字下反挑處有一闕。

右法如此甚多﹐略舉其大槪。持此法亦足以觀天下之《蘭亭》矣。

○禊序不入選帖

逸少《禊序》﹐髙妙千古﹐而不入選。或謂「絲竹管弦﹐天朗气淸」﹐有以累之。不知「絲竹管弦」﹐不特見前漢《張禹傳》﹐而《東都賦》亦有「絲竹管弦﹐燁煜抗五聲」之語。然此二字相承﹐用之久矣。張衡賦﹕「仲冬之月﹐時和气淸。」又晉褚爽《禊賦》亦曰「伊暮春之令月﹐將解禊於通川﹐風搖林而自淸﹐气扶嶺而自鮮。」況淸明爲三月節气﹐朗卽明﹐又何嫌乎﹖若以筆墨之妙言之﹐固當居諸帖之首﹐乃不得列官法帖中﹐又何哉﹖豈以其表表得名﹐自應別出﹐不可與諸任齒耶﹖亦前輩選詩不入李﹑杜之意耳﹐識者試評之。

○淳紹歲幣

紹興歲幣﹐銀二十萬兩﹐絹二十萬匹﹝紅絹十二萬匹﹐匹重十兩。浙絹八萬匹﹐匹重九兩﹞。樞密院差使臣四員管押銀綱﹐戶部差使臣十二員管押絹綱。同左帑庫子﹑秤子﹐於先一年臘月下旬﹐至盱眙軍歲幣庫下卸。續差將官一員﹐部押軍兵三百人﹐防護過淮。交割官正使﹐例差淮南漕屬﹔副使﹐本軍ヘ或鄰州ヘ充。例用歲前三日﹐先賫銀百鋌﹑絹五百匹﹐過淮呈樣金人。交幣正使﹐例是南京漕屬﹔副使﹐諸州同知。於所賫銀﹑絹內﹐揀白絹六匹﹑銀六錠﹐三分之﹐令走馬使人﹐以一分往燕京﹐一分往汴京漕司呈樣﹐一分畱泗州歲幣庫﹐以備參照。例用開歲三日長交﹐通不過兩月結局。初交絹十退其九﹐以金人秤尺無法﹐又胥吏需索作難之故。數月後所需如欲﹐方始通融﹐然亦十退其四五﹝自初交至結局﹐通支金人交幣官吏糜費銀一千三百餘兩﹑金三十五兩﹑木綿三十六匹﹑白布六十二匹﹐酒三百四十石﹐共折銀六百二十兩﹐本色酒二千六百瓶﹐茶果雜物等並在外﹐俱系淮東漕司出備﹞。又貼耗銀二千四百餘兩﹐每歲例增添銀二百餘兩﹐並淮東漕司管認。凡吾正副使並官吏飯食之類﹐並淮東漕司應辦。下至安泊棚屋廚廁等﹐皆自盱眙運竹木往彼蓋造﹐彼皆不與焉。盱眙日差倚郭知縣部夫過淮搬運銀絹﹐兼應辦事務。其揀退者﹐遇夜復搬運過淮﹐歸盱眙庫交收﹐其勞人往復如此。且我官吏至淮北岸約二百餘步﹐始至交幣所﹐皆徒步而往﹐雨濘﹐則攝衣躡屐甚踔而行﹐艱苦不可具道也。

淳熙十三年﹐淮南漕司幹官權安節爲歲幣使﹐其金人正使一毫不取﹐揀退銀絹甚多﹐逼令攜歸﹐安節固拒﹐金人至遣甲兵逼逐。安節不勝其憤曰「寧死於此﹐不得交﹐誓不回﹐𨿽野宿不火食亦無害。」聲色俱厲。彼度不能奪﹐竟如數收受﹐給公文而歸。壽皇知之﹐喜曰「安節在彼界能如此﹐甚可重。若非遇事﹐何自知之。」遂除鹽六部門。時通判揚州汪大定﹐亦同此役﹐頗著勞績﹐亦蒙獎拔焉。

若正旦生朝遣使﹐每次禮物金器一千兩﹑銀器一萬兩﹑彩緞一千匹﹝綿茸背﹐緊絲撚金綫﹐靑絲綾﹐樗蒲綾﹐綫子羅﹞。又有腦子﹑香茶等物﹐及私覿香茶﹑藥物﹑果子﹑幣帛﹑雜物等﹐復不與焉。若外遣泛使﹐則其禮物等又皆倍之。又有起發副使土物之費﹝正使五百貫﹐銀絹各一百兩匹。副使四百貫﹐銀絹各一百兩匹。又有公使各藥等錢﹐上節銀各五十兩﹑絹十匹﹐中節銀絹各十兩匹﹐下節各五兩匹﹞。又有朝辭回程宣賜等費﹝正副使各金二十五兩﹐並腰帶笏馬。回程茶藥各二兩﹐銀合及泛賜等物在外﹞。若盱眙等軍﹐在路四處應辦南北賀正生辰﹐常使往回程各八次﹐賜禦筵每處費錢一萬八千五百餘貫﹐而沿途應辦復不預。若北使之來﹐賜予尢不貲焉﹝宣和甲辰歲幣銀二十萬兩﹐絹三十萬匹﹐綠礬二十萬栲﹐栲例五番運送交納。又代輸燕京稅物綿絲雜物計一百萬貫﹐內絲綿並要燕京土產。紹興壬戌初講和﹐歲幣銀絹各二十五萬匹兩。今每歲各減五萬匹兩﹞。至兀術病篤之際﹐告戒其四行府帥云「江南累歲供需歲幣﹐竭其財賦﹐安得不重斂於民﹖非理擾亂﹐人心離怨﹐叛亡必矣。在彼者尙知有此﹐爲我者﹐當何如哉﹗」

時聘使往來﹐旁午於道。凡過盱眙﹐例遊第一山﹐酌玻璃泉﹐題詩石壁﹐以記歲月﹐遂成故事﹐鐫刻題名幾滿。紹興癸丑﹐國信使鄭汝諧一詩云「忍恥包羞事北庭﹐奚奴得意管逢迎﹐燕山有石無人勒﹐卻向都梁記姓名。」可謂知言矣。噫﹗開邊之用固無窮﹐而和戎之費亦不易﹐余因詳書之。

○書籍之厄

世間凡物未有聚而不散者﹐而書爲甚。隋牛弘靖請開獻書之路﹐極論廢興﹐述五厄之說﹐則書之厄也久矣﹐今姑摭其槪言之。

梁元帝江陵蓄古今圖書十四萬卷﹐隋嘉則殿書三十七萬卷。唐惟貞觀﹑開元最盛﹐兩都各聚書四部至七萬卷。宋宣和殿﹑太淸樓﹑龍圖閣﹑禦府所儲尢盛於前代﹐今可考者﹐《崇文總目》四十六類三萬六百六十九卷﹐史館一萬五千餘卷﹐余不能具數。南渡以來﹐復加集錄館閣書目五十二類四萬四千四百八十六卷﹑續目一萬四千九百餘卷﹐是皆藏於官府耳。

若士大夫之家所藏﹐在前世如張華載書三十車﹐杜兼聚書萬卷﹐韋述蓄書二萬卷﹐鄴侯插架三萬卷﹐金樓於聚書八萬卷﹐唐吳競西齋一萬三千四百餘卷。宋室承平時﹐如南都戚氏﹐歷陽沈氏﹐廬山李氏﹐九江陳氏﹐番易吳氏﹐王文康﹐李文正﹐宋宣獻﹐晁以道﹐劉壯輿﹐皆號藏書之富。邯鄲李淑五十七類二萬三千一百八十餘卷﹐田鎬三萬卷﹐昭徳晁氏二萬四千五百卷﹐南都王仲至四萬三千餘卷﹐而類書浩博﹐若《太平禦覽》之類﹐復不與焉。次如曾南丰及李氏山房﹐亦皆一二萬卷﹐然後靡不厄於兵火者。

至若吾鄕故家如石林葉氏﹑賀氏﹐皆號藏書之多﹐至十萬卷。其後齊齋倪氏﹐月河莫氏﹐竹齋沈氏﹐程氏﹐賀氏﹐皆號藏書之富﹐各不下數萬餘卷﹐亦皆散失無遺。近年惟直齋陳氏書最多﹐蓋嘗仕於莆﹐傳錄夾氵祭鄭氏﹑方氏﹑林氏﹑吳氏舊書至五萬一千一百八十餘卷﹐且仿《讀書志》作解題﹐極其精詳﹐近亦散失。至如秀巖﹐東窗﹐鳳山三李﹐髙氏﹐牟氏皆蜀人﹐號爲史家﹐所藏僻書尢多﹐今亦已無餘矣。

吾家三世積累﹐先君子尢酷嗜﹐至鬻負郭之田以供筆札之用。冥搜極討﹐不憚勞費﹐凡有書四萬二千餘卷﹐及三代以來金石之刻一千五百餘種﹐庋置書種﹑志雅二堂﹐日事校讎﹐居然ぷ金之富。余小於遭時多故﹐不善保藏﹐善和之書﹐一旦掃地。因考今昔﹐有感斯文﹐爲之流涕。因書以識吾過﹐以示子孫云。

○雷書

神而不可名﹐變化而不可測者﹐莫如雷霆。《淮南子》曰「陰陽相薄﹐感而爲雷﹐激而爲電。」故先儒爲之說曰「陰气凝聚﹐陽在內而不得出﹐則奮擊而爲雷霆。聲﹐陽也﹔光﹐亦陽也。光發而聲隨之﹐陽气奮擊欲出之勢也。」或問世所得雷斧何物也﹖曰「此猶星隕而爲石也。本乎天者﹐气而非形﹐偶隕於地﹐則成形矣。」或問人有不善爲雷震死者何也﹖曰「人作惡有惡气﹐霹靂乃天地之怒气﹐是怒气亦惡气也﹐怒气與惡气相感故爾。」或問雷之破山﹑壞屋﹑折樹﹑殺畜何也﹖曰「此气郁而怒﹐方爾奮擊﹐偶或值之﹐則遭震矣。」

康節嘗問伊川曰「子以雷起於何處﹖」伊川曰「起於起處。」然則先儒之所言者﹐非不精詳﹐而余猶謂有不可曉者焉﹕

大中祥符間﹐嶽州玉眞觀爲火所焚﹐惟畱一柱﹐有「謝仙火」三字﹐倒書而刻之。慶曆中﹐有以此字問何仙姑者﹐云「謝仙者﹐雷部中鬼也﹐掌行火於世間。」後有於道藏經中得謝仙事﹐驗以爲神。又吳中慧聚寺大殿二柱﹐嘗因雷震﹐有天書「績溪火」三字﹐余若符篆不可曉。及近歲徳淸縣新市鎭覺海寺佛殿柱﹐亦爲雷震﹐有字徑五寸餘﹐若漢隸者云「收利火謝均思通。」又云「酉異李氵勺火。」此乃得之目擊者。又宜興善權廣教寺殿柱﹐亦有雷書「駱審火及謝均火」者。華亭縣天王寺亦有雷書「髙洞揚雅一十六人火令章」凡一十一字﹐皆倒書。內「令章」二字特奇勁﹐類唐人書法﹐然則雷之神﹐眞有謝姓者邪。近丁亥六月五日﹐雷震眾安橋南酒肆﹐卓間有雷書「﹝1234﹞﹝1234﹞永」三字﹐此類甚多﹐殊不可測﹐此所以神而不可知者乎﹖孔子不語怪力亂神﹐非不語也﹐蓋有未易語者耳。

○賈相壽詞

賈師憲當國日﹐臥治湖山﹐作堂曰半間﹐又治圃曰養樂﹐然後爲就養﹐其實怙權固位﹐欲罷不能也。每歲八月八日生辰﹐四方善頌者以數千計。悉俾翹館謄考﹐以第甲乙﹐一時傳頌﹐爲之紙貴﹐然皆調詞囈語也。偶得首選者數闋﹐戲書於此。

陳惟﹤善合﹥《寶鼎》詞云「神鰲誰斷﹐幾千年再﹑乾坤初造。算當日﹐枰棋如許﹐爭一著吾其衽左。談笑頃﹐又十年生聚﹐處處﹝風﹞葵棗。江如鏡﹐楚氛餘幾﹐猛聽甘泉捷報。天衣細意從頭補﹐爛山龍﹑華虫黼藻。宮漏永﹑千門角鑰﹐截斷紅塵飛不到。街九軌﹐看千貂避路﹐庭院五侯深鎖。好一部﹑太子六典﹐一一周公手做。赤舄繡裳﹐消得道斑爛衣好。盡龐眉鶴髮﹐天上千秋難老。甲子嚴頭才一過﹐未說汾陽考。看金盤﹑露滴瑤池﹐龍尾放班回早。」

廖瑩中羣玉《木蘭花慢》云「請諸君著眼﹐來看我﹐福華編。記江上秋風﹐鯨漲雪﹐雁徼迷煙。一時幾多人物﹐只我公﹐只手護山川。爭睹階符瑞象﹐又扶紅日中天。因懷﹐下走奉﹐磨盾夜無眠。知重開宇宙﹐活人萬萬﹐合壽千千。鳧太平世也﹐要東還越上是何年。消得淸時鐘鼓﹐不妨平地神仙。」

陸景思《甘州》云「滿淸平世界﹐慶秋成﹐看看斗米三錢。論從來活國﹐論功第一﹐無過丰年。辦得間民一飽﹐餘事笑談間。若問平戎策﹐微妙難傳。玉帝要畱公住﹐把西湖一曲﹐分入林園。有茶鑪丹竈﹐更有釣魚船。覺秋風﹑未曾吹著﹐但砌蘭﹑長倚北堂萱。千千歲﹐上天將相﹐平地神仙。」

奚﹝1234﹞倬然《齊天樂》云「金飄吹淨人間暑﹐連朝弄涼新雨。萬寶功成﹐無人解得﹐秋入天機深處。間中自數﹐幾心酌乾坤﹐手斟霜躇。護了山河﹐共看元影在銀兔。而今神仙正好﹐向靑空覓个﹐衝澹襟宇。帝念羣生﹐如何便肯﹐從我乘風歸去。夷遊洞府﹐把月杼云機﹐教他兒女。水逸山明﹐此情天付與。」

從橐《陂塘柳》云「指庭前﹑翠雲金雨﹐霏霏香滿仙字。一淸透徹渾無底﹐秋水也無流處。君試數﹐此樣襟懷﹐頓得乾坤住。閒情半許﹐聽萬物氤氳﹐從來形色﹐每向靜中覷。琪花路。相接西池壽母﹐年年弦月時序。荷衣菊佩尋常事﹐分付兩山容與。天證取﹐此老平生﹐可向靑天語。瑤卮緩舉﹐要見我何心﹐西湖萬頃﹐來去自鷗鷺。」

郭應酉居安《聲聲慢》云「捷書連晝﹐甘雨灑通宵﹐新來喜沁堯眉。許大擔當﹐人間佛力須彌。年年八月八日﹐長記他三月三時﹐平生事﹐想氐和天語﹐不遣人知。一片閒心鶴外﹐被乾坤系定﹐虹玉腰圍。閶閹云邊﹐西風萬籟吹齊。歸舟更歸何處是﹐天教家在蘇堤。千千歲﹐比周公﹐多个彩衣。」且侑以儷語云「彩衣宰輔﹐古無一品之曾參﹔衮服湖山﹐今有半閒之姬旦。」所謂三月三者﹐蓋頌其庚申艸坪之捷﹐而歸舟乃舫齋名也。賈大喜﹐自仁和宰除官告院。旣而語客曰「此詞固佳﹐然失之太俳﹐安得有著彩衣周公乎﹖」

○事聖茹素

余家濟南歷城﹐曾大父少師遭靖康狄難﹐一家十六人皆奔竄四出。大父獨逃空谷﹐晝伏宵行。一旦﹐遇追騎在後﹐自度不可脫﹐遂急竄古祠﹐亟伏佑聖坐下﹐傍無蔽障﹐亦不過待盡而已。須臾﹐北軍大索﹐𨿽眢井﹑林莽﹑棟梁間﹐極其冥搜﹐而一坐之下﹐初不知有人焉。及抵杭﹐則一家不期而集﹐不失一人﹐豈非神所佑乎﹖逮今吾家世事佑聖甚虔。凡聖降日﹐齋戒必謹。蓋以答神庥詔子孫﹐非世俗祈福田利益比也。

○笏異

汪伯彥初拜相於維揚﹐正謝上殿﹐而笏墜中斷﹐上以他笏賜之﹐非吉徵也。未幾﹐有南渡之擾。

金淵叔參預日﹐一日﹐奏事下殿﹐與臺臣劉應弼邂逅。忽所持笏鏗然有聲﹐視之﹐有紋如綫﹐上下如一﹐若墜於地者﹐殊不可測。甫退朝﹐則劉彈章已出。蓋降陛相遇之際﹐正白簡初上之時也﹐可謂異矣。時淳甲辰歲也。

○三教圖贊

理宗朝﹐有待詔馬遠畫《三教圖》。黃面老子則跏趺中坐﹐猶龍翁儼立於傍﹐吾夫子乃作禮於前。此蓋內故令作此﹐以侮聖人也。一日傳旨﹐俾古心江子遠作贊﹐亦故以此戲之。公卽贊之曰「釋氏趺坐﹐老聃傍睨﹐惟吾夫子﹐絕倒在地。」遂大稱旨。其辭亦可謂微而婉矣。

○捕猿戒

鄧艾徵涪陵﹐見猿母抱子﹐艾射中之。子爲拔箭﹐取木葉塞創。艾嘆息﹐投弩水中。

範蜀公載吉州有捕猿者﹐殺其母之皮﹐並其子賣之龍泉蕭氏。示以母皮﹐抱之跳躑號呼而斃﹐蕭氏子爲作《孝猿傳》。

先君向守鄞江﹐屬邑武平素產金絲猿﹐大者難馴﹐小者則其母抱持不少置。法當先以藥矢斃其母﹐母旣中矢﹐度不能自免﹐則以乳汁徧灑林葉間﹐以飲其子﹐然後墮地就死。乃取其母皮痛鞭之﹐其子亟悲鳴而下﹐束手就獲。蓋每夕必寢其皮而後安﹐否則不可育也。噫﹗此所謂獸狀而人心者乎﹗取之者不仁甚矣。故先子在官日﹐每嚴捕弋之禁云。

○火浣布

東方朔《神異經》所載﹐南荒之外有火山﹐晝夜火然。其中有鼠重有百斤﹐毛長二尺餘﹐細如絲﹐可作布。鼠常居火中﹐時出外﹐以水逐而沃之方死。取其毛緝織爲布﹐或垢﹐浣以火﹐燒之則淨。又《十洲記》云「炎州有火林山﹐山上有火鼠﹐毛可織爲火浣布﹐有垢﹐燒卽除。」其說不一。魏文帝嘗著論﹐謂世言異物﹐皆未必眞有。至明帝時﹐有以火浣布至者﹐於是遂刊此論。是知天壤間何所不有﹖耳目未接﹐固未可斷以爲必無也。

昔溫陵有海商漏舶﹐搜其橐中﹐得火鼠布一匹﹐遂拘置郡帑。凡太守好事者﹐必割少許歸以爲玩。外大父常守郡﹐亦得尺許。余嘗親見之﹐色微黃白﹐頗類木棉﹐絲縷蒙茸﹐若蝶紛蜂黃然。每浣以油膩﹐投之熾火中﹐移刻﹐布與火同色。然後取出﹐則潔白如雪﹐了無所損﹐後爲人彊取以去。﹝或云﹐石炭有絲﹐可織爲布﹐亦不畏火﹐未知果否。﹞

○歷差失閏

咸淳庚午十一月三十日冬至﹐後爲閏十一月﹐旣已頒歷﹐而浙西安撫司準備差遣臧元震﹐以書白堂﹐且作《章歲積日圖》﹐力言置閏之誤。

其說謂歷法以章法爲重﹐章歲爲重。蓋歷數起於冬至﹐卦气起於中孚﹐而十九年爲之一章。一章必置七閏﹐必第七閏在冬至之前﹐必章歲至朔同日﹐此其綱領也。《前漢律曆志》云「朔旦冬至﹐是謂章月。」《後漢志》云「至朔同日﹐謂之章月。積分成閏﹐閏七而盡﹐其歲十九﹐名之曰章。」《唐志》云「天數終於九﹐地數終於十﹐合二終以紀閏餘。」此章法之不可廢也如此。今頒降庚午歲歷﹐乃以前十一月三十日爲冬至﹐又以冬至後爲閏十一月﹐殊所未曉。竊謂庚午之閏﹐與每歲閏月不同﹐庚午之冬至﹐與每歲之冬至又不同。蓋自淳壬子數至咸淳庚午﹐凡十九年﹐是爲章歲﹐其十一月是爲章月。以十九年七閏推之﹐則閏月當在冬至之前﹐不當在冬至之後。以至朔同日論之﹐則冬至當在十一月初一日﹐不當在三十日。今若以冬至在前十一月三十日﹐則是章歲至朔不同日矣。若以閏月在冬至後﹐則是十九年之內﹐止有六閏﹐又欠一閏矣。且尋常一章﹐共計六千八百四十日﹐於內加七閏月﹐除小盡﹐積日六千九百四十日﹐或六千九百三十九日﹐止有一日來去。今自淳十一年辛亥章歲十一月初一日章月冬至後起算﹐十九年至咸淳六年庚午章歲十一月初一日﹐合是冬至﹐方管六千九百四十日。今算造官以閏月在十一月三十日冬至之後﹐則此一章﹐只有六閏﹐更加六閏除小盡外﹐實積止有六千九百十二日﹐比之前後章數歲之數﹐實欠二十八日﹐歷法之差﹐莫甚於此。況天正冬至﹐乃歷之始﹐必自冬至後積三年餘分﹐而後可以置第一閏。今庚午年章歲丙寅日申初三刻冬至﹐去第二日丁卯﹐僅有四个時辰。且未有正日﹐安得便有餘分﹖且未有餘分﹐安得便有閏月﹖則是後一章發頭處﹐便算不行﹐其繆可知也。今欲攺正庚午歷﹐卻有一說﹐簡而易行。蓋歷法有平朔﹐有經朔﹐有定朔也。一大一小﹐此平朔也﹔兩大兩小﹐此經朔也﹔三大三小﹐此定朔也﹐此古人常行之法。今若能行定朔之說而攺正之﹐則當以前十一月大爲閏十月小﹐以閏十一月小爲十一月大﹐則丙寅日冬至卽可爲十一月初一日﹐卻以閏十一月初一之丁卯爲十一月初二日﹐庶幾遞趲下一日﹐直至閏十一月二十九日丁未﹐卻爲大盡。如此﹐則冬至旣在十一月初一﹐則至朔同日矣﹐閏月旣在冬至節前﹐則十九年七閏矣。此昔人所謂晦節無定﹐由時消息﹐上合履端之始﹐下得歸余於終﹐正此謂也。蓋自古之歷﹐行之旣久﹐未有不差﹐旣差﹐未有不攺者。漢歷五變﹐而《太初歷》最密﹐《元和歷》最差。唐歷九變﹐而《大衍歷》最密﹐《觀象歷》最繆。本朝開基以後﹐歷凡九攺﹐而莫不善於《紀元歷》。中興以後﹐歷凡七攺﹐而莫善於《統元歷》。且後漢元和初歷差﹐亦是十九年不得七閏。𨿽歷已頒﹐亦攺正之﹐今何惜於攺正哉。

於是朝廷下之有司﹐差官偕元震至蓬省與太史局官辧正﹐而太史之辭窮。朝廷從其說而攺正之﹐因更《會天歷》爲《承天歷》。元震轉一官判太史局﹐鄧宗文﹑譚玉等已下﹐各降官有差焉。

余𨿽不善章元紀之數﹐然以杜徵南《長歷》以考《春秋》之月日﹐𨿽甚精密﹐而其置閏之法則異乎此﹐竊有疑焉。謂如隱公二年閏十二月﹐五年﹑七年亦皆閏十二月﹐然猶是三歲一閏﹐五歲再閏。如莊公二十年置閏﹐其後則二十四年以至二十八年﹐皆以四歲一閏﹐無乃失之疏乎﹖僖公十二年閏﹐至十七年方閏﹔二十五年閏﹐至三十年方閏﹐率以五歲一閏﹐何其愈疏乎﹖如定公八年置閏﹐其後則十年﹐以至十二年﹑十四年﹐皆以二歲一閏﹐無乃失之數乎﹖閔之二年辛酉旣閏矣﹐僖之元年壬戌又閏﹐僖之七年﹑八年﹐哀之十四年﹑十五年﹐皆以連歲置閏﹐何其愈數乎﹖至於襄之二十七年﹐一歲之間﹐頓置兩閏﹐蓋曰十一月辰在申﹐司曆過也。於是旣覺其繆﹐故前閏建酉﹐後閏建戌﹐以應天正。然前乎此者﹐二十一年旣有閏﹐二十四年﹑二十六年又有閏。歷年凡六﹐置閏者三﹐何緣至此失閏已再﹐而頓置兩閏乎﹖近則十餘月﹐遠或二十餘年﹐其疏數殆不可曉。豈別有其術乎﹖抑不明置閏之法以致此乎﹖並著於此﹐以扣識者。

●卷十三

○漢攺秦歷始置閏

余嘗考春秋置閏之異於前矣﹐後閱程氏《考古編》﹐謂漢初不獨襲秦正朔﹐亦因秦歷以十月爲歲首﹐不置閏﹐當閏之歲﹐率歸余於終爲後九月﹐《漢紀》《表》及《史記》﹐自髙帝至文帝﹐其書後九月皆同﹐是未嘗推時定閏也。至太初九年﹐攺用夏正﹐以建寅爲歲首﹐然猶歷十四載﹐至徵和二年﹐始於四月後書閏月﹐豈史失書耶﹖抑自此始置閏也。余因其說深疑之﹐精思其故﹐頗得其說焉。

蓋閏月之不書者﹐亦偶以其時無可書之事耳。正如《春秋經》桓公四年﹑七年﹐其所紀事至夏而止﹐以是年秋﹑冬無可紀之事也。定公十四年﹐至秋而止﹐亦以是年冬無可紀之事也。魯史紀事之法﹐大率如此﹐其餘閏月亦然。觀文公六年﹐《經》書閏月不告月﹐《春秋》書閏﹐方見於此。復以杜預《長歷》考之﹐自隱至哀凡更三十餘閏﹐至此方書﹐豈曰前乎此者﹐皆史失書﹐抑豈曰﹐自此始有閏也。今漢紀事﹐正效《春秋》﹐如太初元年﹑三年﹐天漢元年﹑三年皆止於秋﹐太始元年則止於夏﹐皆以其後無事可紀﹐故不書耳。然則閏月不書﹐亦若是乎﹖蓋三歲一閏﹐五歲再閏﹐古歷法也。若謂自此始置閏﹐則合自此後三歲﹑五歲﹐累累書之。然自徵和二年至後元元年﹐當置閏而不書﹐自後元二年至昭帝始元元年﹐乃因事而後書。其後當閏歲﹐又皆不書﹐是知不書者﹐偶無事耳。然則非史失書﹐亦非自此置閏也。𨿽然﹐此非余臆說也﹐復證以《史記﹖曆書》﹐自太初更歷以至徵和也﹐如太初二年﹐天漢元年﹑四年﹐太始二年皆有閏﹐則知餘言似可信云。

○《綱目》誤書

《綱目》一書﹐朱夫子擬經之作也。然其間不能無誤﹐而學者又從而爲之說。蓋著書之難﹐自昔而然。今漫摭數事與同志評之﹐非敢指摘前輩以爲能也。

北齊髙緯﹐以六月遊南苑﹐從官死者六十人﹐見《本紀》。《通鑑》書曰「賜死。」賜﹐乃之訛耳。《綱目》乃直書曰「殺其從官六十人。」而不言其故﹐其誤甚矣。尹起莘乃爲之說曰「此朱子書法所寓。」且引《孟子》殺人以挺與刃與政之說﹐固善矣﹐然其實則《通鑑》誤之於前﹐《綱目》承之於後耳。緯荒遊無時﹐不避寒暑﹐於從官死者尙六十人﹐則其餘可知矣。據事直書﹐其罪自見﹐何必沒其實哉﹗

又郭威弒二君﹐《綱目》於隱帝書殺﹐於湘陰王書弒。尹又爲之說云「此二君有罪無罪之別也﹐此書法所寓也。」然均之弒君﹐隱帝立已數年﹐湘陰未成乎君﹐不應書法倒置如此﹐亦恐誤書耳。

又隋開皇十七年﹐詔諸司論屬官罪﹐聽律外決杖。《綱目》條下云﹐蕭摩訶子世略在江南作亂﹐摩訶當從坐。大理少卿趙綽固諫﹐上命綽退﹐綽曰「臣奏獄未決﹐不敢退。」帝乃釋之。按《通鑑》﹐摩訶當從坐﹐上曰「世略年未二十﹐亦何能爲﹖以其名將之子爲人所逼耳。」因赦摩訶。綽固諫不可﹐上不能奪﹐欲綽去而赦之﹐因命綽退。綽曰「臣奏獄未決﹐不敢退。」上曰「大理其爲朕特捨摩訶也。」因命左右釋之。此乃綽欲令摩訶從坐﹐而帝特赦之耳﹐《綱目》誤矣。

又《通鑑》貞觀元年﹐杜淹薦邸懷道云「親見其諫煬帝幸江都。」上曰「卿何自不諫﹖」曰「臣不居重任﹐知諫不從。」上曰「知不可諫﹐何爲立其朝﹖卿仕世充尊顯﹐何亦不諫﹖」曰「臣非不諫﹐但不從耳。」上曰「世充若拒諫﹐卿何得免禍﹖」淹不能對。按此實責其知煬帝之不可諫﹐而猶立其朝耳。今《綱目》乃於上言世充拒諫﹐易其語曰「然則何以立於其朝﹖」失其實矣。

又《綱目》開元九年冬十一月罷諸王都督刺史以後凡四條。按《通鑑》﹐是年之末十二月幸驪山云云﹔是歲諸王爲都督刺史者悉召還云云。此非十一月事﹐亦非十二月事也﹐當依《通鑑》作是歲爲是。

又《綱目》書徳宗貞元二年十一月皇后崩﹐不書氏。按《通鑑》﹐是年十一月甲午立淑妃王氏爲後﹐至丁酉崩﹐特四日耳。此承《通鑑》所書﹐而逸其上文耳。

尹又謂唐史妃久疾﹐帝念之﹐遂立爲後﹐冊訖而崩﹐必有所寓意者﹐亦過也。

○秦會之收諸將兵柄

秦會之旣主和﹐懼諸將不從命﹐於是詔三大將入覲。一日﹐至都堂﹐問以克復之期曰「上驅馳霜露十餘年﹐似厭兵矣﹐今決在何時可了﹐遲速進退之計當若何﹖」張﹑韓對曰「前者提兵﹐直趨某地﹐請糧若干﹐率裁量不盡得。而退軍出某所﹐某人坐視不肯並力﹐或申請輒不報﹐常若不能專力云云。檜曰「有是乎﹖諸公今不過欲帶行一職事﹐足以誰何士大夫者﹐朝廷不靳也。」嶽最後至﹐意大略同﹐而語加峻曰「如今文臣不愛錢﹐武臣不惜命﹐欲了卽了耳。」檜頷之﹐於是三樞密拜矣。三人累表辭謝﹐檜與上約﹐答詔視常時率遲畱一二日﹐凡諸禮例恩賜﹐各自倍多。檜別下詔﹐三大屯皆攺隸禦前矣。始諸將苦鬥﹐積職已爲廉車正任﹐然皆起卒伍﹐父事大將﹐常不得舉首﹐或混其家室。嶽師律尢嚴﹐將校有犯﹐大則誅殺﹐小亦鞭撻痛毒﹐用能役使深入如意。命旣下﹐諸校新免所隸﹐可自結知﹐人人便寬﹐喜其命﹐就應已略定﹐三人擾擾﹐未暇問也。稍從容﹐見檜﹐始以置銜漏掛兵權爲請。檜笑曰「諸君知宣撫制置使乎﹖此邊官爾。諸公今爲樞庭官﹐顧不役屬耶﹖」三人者悵悵而退﹐始悟失兵柄焉。

○張才彥

歷陽張邵才彥﹐乃總得居士祁晉彥之兄也。建炎三年﹐自承務郎上書賜對﹐假大宗伯奉使撻覽軍前﹐拘畱幽燕者凡十五年。及和議成﹐紹興十三年﹐始與洪皓﹑朱弁俱還。後爲敷文閣待制﹐奉祠累年。乙亥更化﹐得知池陽﹐卒。

初﹐總得爲小官時﹐嘗爲常子正同﹑胡明仲寅論薦。其後子正死﹐明仲斥久矣。紹興二十四年﹐總得之子安國由鄕薦試得對集英﹐考官置第七﹐秦塤爲冠。塤試浙漕﹑南宮﹐皆第一。先臚傳一夕﹐進禦安國捲﹐紙旣厚﹐筆墨復精妙﹐上覽之喜甚﹐擢爲首選﹐實以抑秦﹐秦不能堪﹐曰「胡寅𨿽遠斥﹐力猶能使故人子爲狀元邪﹗」已而廷唱﹐上又稱其詩﹐安國詣謝。秦問﹕「學何書﹖」曰「顏書。」又曰「上愛狀元詩﹐常觀誰詩﹖」曰「杜詩。」秦色莊﹐笑曰「好底盡爲君占卻。」

先是太母歸自北方﹐將發﹐得與天族別。淵聖偃臥車前﹐泣曰「幸語丞相歸我﹐處我一郡足矣。」才彥時亦聞之﹐痛憤。至是﹐服中遺相書﹐謂彼𨿽欲畱淵聖以堅和好﹐然所貪者金帛﹐實不難於還﹐宜亟遣使。因大忤之﹐悔已莫及。更爲好詞﹐上疏頌其靖康乞立趙氏﹐冀贖失言之罪。上方褒秦和戎之功﹐才彥遂自祕選躐進敷文待制﹐秦愈疑之。才彥居四明﹐杜門絕交不出﹐懼禍﹐乃爲佯狂。

初﹐出使未還﹐妻李卒於家已累年。至是妄言吾妻死非命﹐且指總得爲辭。蓋是時﹐實由已病言﹐或出於狂易﹔抑知安國得罪﹐冀以自免。語轉上聞﹐於是逮總得赴大理獄﹐鞫殺嫂事﹐囚系甚苦。其年十月﹐秦死。逼歲﹐安國叫閽﹐中批命刑部尙書韓仲通特入棘寺﹐始得釋去。方被逮時﹐道無錫﹐夢大士告以無恐﹐蓋預知秦亡。然因是總得亦病狂惑。

安國更八郡﹐有徳愛。以當暑送虞雍公飲蕪湖舟中﹐中暑卒﹐年才三十餘﹐士論惜之。

○韓通立傳

舊傳焦千之學於歐陽公﹐一日﹐造劉貢父﹐劉問﹕「《五代史》成邪﹖」焦對將脫稿。劉問﹕「爲韓瞠眼立傳乎﹖」焦默然。劉笑曰「如此﹐亦是第二等文字耳。」

《唐余錄》者﹐直集賢院王子融所撰﹐寶元二年上之。時惟有薛居正《五代史》﹐歐陽書未出也。此書有紀﹑志﹑傳﹐又博采諸家之說﹐效裴松之《三國誌注》﹐附見下方。表韓通於《忠義傳》﹐且冠之以國初褒贈之典﹐《新》《舊史》皆所不及焉。乃王沂公曾之弟﹐後以元杲反﹐乞以字爲名。其後呂伯恭編《文鑑》﹐制﹑詔一類﹐亦以褒贈通制爲首﹐蓋祖幹融之意也。

○老蘇族譜記

滄洲先生程公許﹐字季與﹐眉山人﹐仕至文昌﹐寓居上﹐與先子從容談蜀中舊事﹐歷歷可聽。其言老泉《族譜亭記》﹐言鄕俗之薄﹐起於某人﹐而不著其姓名者﹐蓋蘇與其妻黨程氏大不咸﹐所謂某人者﹐其妻之兄弟也。老泉有《自尢》詩﹐述其女事外家﹐不得志以死﹐其辭甚哀﹐則其怨隙不平也久矣。其後東坡兄弟以念母之故﹐相與釋憾。程正輔於坡爲表弟﹐坡之南遷﹐時宰聞其先世之隙﹐遂以正輔爲本路憲將﹐使之甘心焉。而正輔反篤中外之義﹐相與周旋之者甚至。坡詩往復倡和﹐中亦可槪見矣。

正輔上世爲縣錄事﹐縣有殺人者﹐獄已具﹐程獨疑之﹐因緩其事﹐多方物色之﹐果得眞殺人者﹐而系者遂得釋。他日﹐役滿家居﹐夢神告之曰「汝有活冤獄之功﹐當令汝子孫名宦相繼﹐爲衣冠盛族。」至其子遂擢第﹐其後益大﹐如夢言﹐然多行不義﹐徳馨弗聞。

有名唐者﹐宣政間附王﹑蔡﹐最貴顯。又有名惇厚字子山者﹐亦知名。邵康節之孫溥公濟守眉日﹐子山與之不咸﹐廉得其罪狀﹐用匹絹大書﹐櫝盛之﹐遣介持抵成都帥府治之前逆旅捨﹐委之而去。逆旅人得之以告帥﹐蕭振徳起得之﹐以爲奇貨﹐逮公濟赴成都獄﹐嚴鞫之。獄吏知其冤﹐遂教公濟一切承之﹐不然﹐死無以自明﹐公濟悟﹐如其教不復辯。獄上﹐朝論以爲匿名書﹐法不當受﹐而制司非得旨﹐不應擅逮守臣﹐遂皆罷之。公濟𨿽得勿問﹐而憤憤不能堪﹐訴之於天﹐許黃十壇﹐至其子始償如數。子山之居極壯麗﹐一夕大火﹐不遺寸椽。子山本附秦檜﹐至右史﹐後忤意﹐謫安遠縣令以死焉。

○中謝中賀

今臣僚上表﹐所稱惟誠惶誠恐﹐及誠歡誠喜﹑頓首稽首者﹐謂之中謝中賀。自唐以來﹐其體如此。蓋臣某以下﹐亦略敍數語﹐便入此句﹐然後敷陳其詳。如柳子厚《平淮西賀表》﹕「臣負罪積釁﹐違尙書箋表﹐十有四年」云云「懷印曳紱﹐有社有人」﹐語意未竟也。其下旣云「誠惶誠恐」﹐蓋以此一句﹐結上數語云爾。

今人不察﹐或於首聯之後﹐湊用兩短句﹐言震惕之義﹐而復接以中謝之語﹐則遂成重復矣。前輩表章如東坡﹑荊公﹐多不失此體。近時周益公爲相﹐《謝復封表》云「華陽黑水﹐裂地而封﹐舊物靑氈﹐從天而下。磨玷之勤未泯﹐執圭之寵彌加。臣誠惶誠恐。」或以爲疑﹐嘗以問公﹐公答之正如此。

○復﹑覆﹑伏三字音義

復﹑覆﹑伏三字音義相出入﹐易於混亂﹐今各疏於左。

復有三字音﹐房六切者﹐復歸之復也﹐字書訓以往來﹐是也。《易卦》之《復》《毛詩》「復古復竟」﹐《論語》「言可復也」﹐「克己復禮」﹐皆是也。《易注》云「還」﹐《語注》「猶覆」﹐與《詩》「爲恢復之復」﹐其義一也。扶富切者﹐又之義也﹐字書訓以又﹐是也。《書》「復歸於亳」﹐《詩》「復會諸侯」﹐《語》「復夢周公」﹐「則不復也」﹐及「復見復聞」之類﹐皆是也。芳六切﹐與覆同音者﹐反復之復也。《易乾象贊》「反復道也」﹐《釋文》「芳六反﹐本亦作覆﹐是也」。

覆亦有三音﹐芳六反者﹐反覆之覆也﹐字書訓以反﹐是也。《中庸》「傾者覆之」﹐注﹕「敗也。」與《易》「反復道也」之復﹐音同義異。敷救切者﹐覆幬之覆也﹐字書訓以蓋﹐是也。扶又切者﹐伏兵也。《左傳》「君爲三覆以待之」是也。

伏亦有三音﹐房六切者﹐伏羲之伏也﹐字書訓以伺也﹑匿也﹑隱也﹐是也。三伏之伏﹐及伏羲﹑優生﹑赤伏符﹐皆是也。扶富切者﹐鳥抱卵也。《莊子》「越雞不能伏鵠卵」﹐及《後漢》「大丈夫當雄飛﹐安能雌伏」皆是也。《前漢﹖五行志》「元帝初元中﹐丞相府史家雌雞伏子」﹐顏云「房富反。」用字者﹐不可以不辧焉。

○嶽武穆逸事

杜充之駐建康也﹐嶽飛軍立硬寨於宜興﹐命親將守之。飛兵出不利﹐夫人密諭親將選精銳﹑具餱糧﹐潛爲策應之備。未幾﹐飛兵還﹐卽入教場呼問之曰「汝欲何爲﹖」曰「聞太尉軍小不利﹐故擇敢戰之士以備策應﹐此男女孝順耳。」飛曰「吾命汝堅守根本﹐天不能移﹐地不能動。汝今不待吾令﹐擅自動搖﹐是無師律也。」立命責短狀﹐將大懼﹐祈哀吐實﹐謂此非某所自爲﹐蓋夫人亦曾有命耳。飛愈怒﹐竟斬之。

又紹興和議初成﹐金人以河南歸我。判宗正事士亻﹐銜命道荊﹑襄﹑宛﹑洛﹐只謁鞏襄原。道過南鄧﹐嶽飛止之曰「金虜無信﹐君宜少駐。」士亻以上命有程﹐辭去。不數捨﹐煙塵四起﹐軍聲囂然﹐於是失色南奔。忽遇大軍﹐望之﹐嶽幟也﹐遂馳就之。飛笑曰「固謂君勿行﹐正恐此耳。然已遣董禦帶﹑牛觀察在前與之交鋒矣。兵勝敗無常﹐君王人﹐且近屬﹐吾當以自己兵衛送君。」行數里﹐兩將捷書至﹐蓋亻未行前一日出師也。其後飛得罪下獄﹐亻極辯其無辜﹐且以百口保之。非惟感恩﹐蓋親見其用兵神速故耳。朝臣並論亻身爲宗室﹐不應交結將帥﹐因指爲飛黨﹐遂罷宗司與祠云。

又張魏公之出督也﹐陛辭之日﹐與髙宗約曰「臣當先驅淸道﹐望陛下六龍夙駕﹐約至汴京﹐作上元帥。」飛聞之曰「相公得非睡語乎﹖」於是魏公憾之終身。

○若干如幹

若干二字﹐出古禮鄕射。《大射》數射算云﹕若干純﹑若干奇。若﹐如也﹔幹﹐求也。言事本不定﹐嘗如此求之。又《曲禮》﹕「問天子之年﹐聞之始服衣若干尺矣。」《前漢﹖食貨志》顏注云「設數之言也。幹如个﹐謂當如个數也﹐亦曰如幹。」《文選﹖任彥升竟陵王狀》﹕「食邑如幹戶。」注云「如幹戶卽若干戶也。」

然又爲復姓﹐後周有若干鳳﹐及右將軍若干惠。若﹐音人者反。《釋文》云「以國爲姓。」然則若干又國名也。

○祠山應語

余世祀祠山張王﹐動止必禱﹐應如蓍龜﹐姑志奇驗數事於此﹐以彰神休。

先子需澄江次﹐爲有力者攘去﹐再以毗陵等三壘幹祀地﹐逾月不報。先妣時畱﹐禱於南關之祠﹐有「水邊消息的非遙」之語﹐及收杭信﹐則聞霍山所祈﹐亦得此簽﹐越日臨汀之命下矣。

戊辰年﹐鑄子甫五歲﹐病骨蒸﹐勢殆甚﹐凡藥皆弗效。禱簽得《蠱之上九》云「蠱有三頭﹐紛紛擾擾﹐如虫在皿﹐執一則了。」退謀之醫﹐試投逐虫之劑﹐凡去尢蛔二﹐其色如丹﹐卽日良愈。

甲寅春往桐川炷香﹐得簽云「不堪疾病及東牀」云云。是歲外舅捐館。

壬午五月二十八日﹐杭城金波橋馮氏火作﹐次日﹐勢益張﹐𨿽相去幾十里﹐而人情惶惶不自安。時楊大芳﹑潘夢得皆同居﹐相慰勞曰「巫言神語皆吉﹐毋庸輕動。」余不能決﹐因卜去就於神﹐得五十六云「遭人彈劾失官資﹐火欲相焚盜欲窺。」於是挈家湖濱﹐是夕四鼓﹐遂成焦土。

○傅伯壽以啟擢用

傅伯壽爲浙西憲。韓冑用事﹐伯壽首以啟贄之曰「澄淸方效於範滂﹐跋扈遽逢於梁冀。人無恥矣﹐咸依右相之山﹔我則異歟﹐獨仰韓公之斗。首明趨向﹐願出熔陶。」由是擢用至僉書樞密院事。韓敗﹐追三官﹐奪執政恩。

○林外

林外字豈塵﹐泉南人。詞翰瀟爽﹐詼譎不羈﹐飲酒無算。在上庠﹐暇日獨遊西湖﹐幽寂處得小旗亭﹐飲焉。外美風姿﹐角巾羽氅﹐飄飄然神仙中人也。豫市虎皮錢篋數枚藏腰間﹐每出其一﹐命酒家保傾倒﹐使視其數﹐酬酒直卽藏去。酒且盡﹐復出一篋﹐傾倒如初。逮暮﹐所飲幾斗餘﹐不醉﹐而篋中錢若循環無窮者﹐肆人皆驚異之。將去﹐索筆題壁間曰「藥鑪丹竈舊生涯﹐白雲深處是吾家。江城戀酒不歸去﹐老卻碧桃無限花。」明日都下盛傳某家酒肆有神仙至云。

又嘗爲《垂虹亭》詞﹐所謂「飛梁遏水者」﹐倒題橋下﹐人亦傳爲呂翁作。惟髙廟識之曰「是必閩人也﹐不然﹐何得以鎖字協埽字韻。」已而知其果外也。此詞已有紀載﹐玆不復書。

南劍黯淡灘﹐湍險善覆舟﹐行人多畏避之。外嘗戲題灘傍驛壁曰「千古傳名黯淡灘﹐十船過此九船翻。惟有泉南林上捨﹐我自岸上走﹐你怎柰何我﹖」𨿽一時戲語﹐頗亦有味。

○甄云卿

永嘉甄云卿字龍友﹐少有俊聲﹐詞華奇麗。而資性浮躁﹐於鄕人無不狎侮﹐木待問蘊之爲尢甚。木生朝﹐爲詞賀之﹐末云「聞道海壇沙漲也﹐明年。」蓋諺云「海壇沙漲﹐溫州出相。」明年者﹐俗言且待也。又嘗損益前人酒令曰「金銀銅鐵鋪﹐絲綿綢絹綱﹐鬼魅魍魎魁。」蓋木以癸未魁天下也。

甄辯給雄一時﹐謔笑皆有餘味。一日登對﹐上戲問云「卿安得與龍爲友﹖」甄倉忙占奏﹐殊不能佳。及退殿陛﹐自恨失言曰「何不云堯舜在上﹐臣安得不與夔龍爲友﹖」聞者惜之。

競渡日﹐著彩衣立龍首﹐自歌所作《思遠樓前》之詞﹐旁若無人。然於性理解悟﹐凡禪衲機鋒﹐皆莫能答。將亡之日﹐命其子閻湯﹐且召蘊之﹐將囑以後事。甄居城外﹐昏暮門闔不得入﹐其子白之﹐甄曰「然則勿閻以待旦。」旣旦﹐木聞之亟來﹐甄喜曰「吾將行﹐得君主吾喪﹐則濟矣。」木許諾﹐乃入浴更衣﹐與木訣﹐坐而逝。旣復開目曰「吾儒無此也。」復臥﹐乃絕。

○西林道人

端平間﹐周文璞﹑趙師秀數詩人﹐春日薄遊湖山﹐極飲西林橋酒壚﹐皆大醉熟睡。忽有ヮ髻道人過而睨之﹐哂曰「詩仙醉邪﹖」顧酒家﹕「善看客﹐我當代償酒錢。」索水小盂﹐以瓢中藥少投之﹐入口略嗽﹐巽之地上﹐則皆精銀也。時遊人方盛﹐皆環視駭嘆﹐忽失道人所在。薄暮﹐諸公始醒﹐酒家具道所以﹐皆悵然自失。其家持銀往市﹐得錢止可酬所直﹐了無贏餘。明日﹐喧傳都下﹐酒家圖其事於壁﹐自以爲遇仙酒肆。好事者競趨之﹐遂爲湖山旗亭之甲﹐而諸公亦若有悟云。

○崔福

崔福﹐故羣盜也﹐嘗爲官軍所捕。會夜大雪﹐方與嬰兒同榻﹐兒寒夜啼﹐不得睡覺。捕者至﹐因以故衣擁兒口﹐兒得衣﹐身暖啼止﹐遂得逸去。因隸籍軍伍﹐累從陳子華捕賊﹐積功至刺史﹑大將軍。後從陳往江西﹐畱南昌。旣而子華易閫金陵﹐兼節制淮西﹐而崔仍畱洪。時ヘ攝郡﹐一日﹐ヘ與郡僚宴滕王閣﹐崔怒其不見招﹐憾之。適至府治前﹐民有立牌訴冤者﹐崔乃攜其人﹐直至飲所﹐責以郡官不理民事。嗾諸卒盡碎其飲器﹐官吏皆奔逸竄去﹐莫敢嬰其鋒。子華知之﹐遂檄還建康。會淮西有警﹐命王鑑出師﹐鑑請福爲援。福不樂爲鑑用﹐托以葬女擅歸。鑑怒﹐遂白其前後過惡﹐且必正其慢令之罪。會子華亦厭忌之﹐於是遂從軍法﹐然後聲其罪於朝。

福勇悍善戰有聲﹐其死也軍中惜之。然其跋扈之迹已不可掩﹐殺身之禍﹐實有以自取之也。

○張林叔弓

張﹐延平人。少負才入太學﹐有聲﹐爲節性齋長﹐旣又爲時中齋長。其人眇小而好作爲﹐動以苛禮律諸生﹐同捨多不平之。

莆田林叔弓﹐亦輕浮之士也﹐於是以其名字作詩賦各一首嘲之。其警聯云「身材短小﹐欠曹交六尺之長﹔腹內空虛﹐乏劉叉一點之墨。」詩警句云「中分爻兩段﹐風使十橫斜。文上元無分﹐人前彊出些。」曲盡形容之妙﹐聞者絕倒。又私試《辟四門》賦云「想帝女下嬪﹐大展親家之禮﹔諒商均不肖﹐幾成太子之遊。」《天子之堂九尺》云「假令晏子來朝﹐莫窺其面﹔縱使曹交入見﹐僅露其頭。」《顏淵具體而微》賦云「博我以文﹐約我以禮﹐望之儼然﹔道與之貌﹐天與之形﹐眇乎小爾。」亦皆叔弓之所爲也。

○優語

宣和中﹐童貫用兵燕薊﹐敗而竄。一日內宴﹐教坊進伎爲三四婢﹐首飾皆不同。其一當額爲髻﹐曰蔡太師家人也﹔其二髻偏墜﹐曰鄭太宰家人也﹔又一人滿頭爲髻如小兒﹐曰童大王家人也。問其故﹐蔡氏者曰「太師覲淸光﹐此名朝天髻。」鄭氏者曰「吾太宰奉祠就第﹐此懶梳髻。」至童氏者曰「大王方用兵﹐此三十六髻也。」

近者己亥歲﹐史之爲京尹﹐其弟以參政督兵於淮。一日內宴﹐伶人衣金紫﹐而襆頭忽脫﹐乃紅巾也。或驚問曰「賊裹紅巾﹐何爲官亦如此﹖」傍一人答云「如今做官底﹐都是如此。」於是褫其衣冠﹐則有萬回佛自懷中墜地。其旁者云「他𨿽做賊﹐且看他哥哥面。」

又女官吳知古用事﹐人皆側目。內宴日﹐參軍四筵張樂﹐胥輩請僉文書﹐參軍怒曰「我方聽栗﹐可少緩。」請至三四﹐其答如前。胥擊其首曰「什事不被栗壞了。」蓋是俗呼黃冠爲栗也。

王叔知吳門日﹐名其酒曰徹底淸。錫宴日﹐伶人持一樽誇於眾曰「此酒名徹底淸。」旣而開樽﹐則濁醪也。旁誚之云「汝旣爲徹底淸﹐卻如何如此﹖」答云「本是徹底淸﹐被錢打得渾了。」此類甚多﹐而蜀優尢能涉獵古今﹐援引經史﹐以佐口吻資笑談。

當史丞相彌遠用事﹐選人攺官﹐多出其門。制閫大宴﹐有優爲衣冠者數輩﹐皆稱爲孔門弟子。相與言﹐吾儕皆選人﹐遂各言其姓曰﹕吾爲常從事﹐吾爲於從政﹐吾爲吾將仕﹐吾爲路文學。別有二人出曰「吾宰予也。夫子曰﹕『於予與攺。』可謂僥幸。」其一曰「吾顏回也。夫子曰﹕『回也不攺。』吾爲四科之首而不攺﹐汝何爲獨攺﹖」曰「吾鉆故攺﹐汝何不鉆﹖」回曰「吾非不鉆﹐而鉆彌堅耳。」曰「汝之不攺宜也﹐何不鉆彌遠乎﹖」其離析文義﹐可謂侮聖言﹐而巧發微中﹐有足稱言者焉。

有袁三者﹐名尢著。有從官姓袁者﹐制蜀﹐頗乏廉聲。羣優四人﹐分主酒色財气﹐各誇張其好尙之樂﹐而餘者互譏誚之。至袁優﹐則曰「吾所好者財也。」因極言財之美利﹐眾亦譏誚之不已。徐以手自指曰「任你譏笑﹐其如袁丈好此何﹖」

○譏不肖子

有士赴考﹐其父充役﹐爲貼書勉其子﹐登第則可免。子方浪遊都城﹐窘無資用﹐卽答曰「大人欲某勉力就試﹐則宜多給其費﹐否則至場中定藏行也。」奕者以不露機爲藏行雲。

又有士父使從學﹐月與油燭一千﹐其子請益﹐不可﹐子以書白雲﹕「所謂焚膏繼晷者﹐非爲身計﹐正爲門戶計。且異日恩封﹐庶幾及父母耳。有如吝小費﹐則大人承事﹐娘子孺人﹐遼乎邈哉﹗」聞者絕倒。

●卷十四

○館閣觀畫

乙亥歲秋﹐祕書監丞黃忄全汝濟﹐以蓬省旬點﹐邀余偕行﹐於是具衣冠望拜右文殿﹐然後遊道山堂。堂故米老書扁﹐後以理宗禦書易之。著作之庭﹐胡邦衡所書﹐曰蓬巒﹐曰羣玉堂。堂屏﹐有坡翁所作竹石﹐相傳淳熙間﹐南安守某人﹐乃取之長樂僧寺壁間﹐去其故土﹐而背施髹漆﹐匣以持獻曾海野﹐曾殂後﹐復獻韓相平原﹐韓誅﹐簿錄送官。左爲汗靑軒﹐軒後多古桂﹐兩旁環石柱二。小亭曰蓬萊﹐曰濯纓﹐曰方壺﹐曰含章﹐曰茹芝﹐曰蕓香。射亭曰繹志﹐曰采良門。「采良」二字﹐莫知所出。

登渾儀臺﹐觀銅渾儀。紹興間內侍邵諤所爲﹐精致特甚﹐色澤如銀如玉。此器凡二﹐一畱司天臺﹐一畱此以備測驗。

最後步石渠﹐登祕閣﹐兩旁皆列龕藏先朝會要及禦書畫﹐別有朱漆巨匣五十餘﹐皆古今法書名畫也。是日僅閱秋﹑收﹑冬﹑餘四匣。畫皆以鸞鵲綾﹑象軸爲飾﹐有禦題者﹐則加以金花綾。每捲表裏﹐皆有尙書省印﹐防閒𨿽甚嚴﹐而往往以僞易眞﹐殊不可曉。其佳者有董源畫《孔子哭魚邱子圖》﹐唐模顧愷之《洗經圖》﹐此二圖絕髙古。李成《重巒寒澑》﹐孫大古《志公》﹐展子虔作《伏生》﹐無名人《三天女》﹐亦古妙。燕文貴紙畫山水小捲極精。土雷小景﹐符道隱山水﹐關仝山水﹐胡環馬﹐陳晦柏﹐文與可古木便面﹐亦奇﹐余悉常品﹐亦有甚謬者。通閱一百六十餘卷﹐絕品不滿十焉。暇日想象書之﹐以爲平生淸賞之冠也。

○鍼砭

古者鍼砭之妙﹐眞有起死之功。蓋脈絡之會﹐湯液所不及者﹐中其兪穴﹐其效如神﹐方書傳記﹐所載不一。若唐長孫後懷髙宗﹐將產﹐數日不能分娩。詔醫博士李洞玄候脈﹐奏云「緣子以手執母心﹐所以不產。」太宗問﹕「當何如﹖」洞玄曰「畱子母不全﹐母全子必死。」後曰「畱子﹐帝業永昌。」遂隔腹鍼之﹐透心至手﹐後崩﹐太子卽誕。後至天陰﹐手中有瘢。龐安常視孕婦難產者﹐亦曰「兒𨿽已出胞﹐而手執母腸胃﹐不復脫衣。」卽捫兒手所在﹐鍼其虎口﹐兒旣痛﹐卽縮手而生﹐及觀兒虎口﹐果有鍼痕。近世屠光遠亦以此法治番陽酒官之妻。三人如出一律﹐其妙如此。蓋醫者﹐意也﹐一時從權﹐有出於六百四十九穴之外者。

《脞說》載李行簡外甥女﹐適葛氏而寡﹐次嫁朱訓﹐忽得疾如中風狀。山人曹居白視之﹐曰「此邪疾也。」乃出鍼刺其足外踝上二寸許﹐至一茶久﹐婦人醒﹐曰「疾平矣。」始言每疾作時﹐夢故夫引行山林中。今早夢如前﹐而故夫爲棘刺刺足脛間不可脫﹐惶懼宛轉﹐乘間乃得歸。曹笑曰「適所刺者﹐八邪穴也。」此事尢涉神怪。余按《千金翼》有刺百邪所病十三穴﹐一曰鬼宮﹐二日鬼信﹐三曰鬼壘﹐四日鬼心﹐五曰鬼路﹐六日鬼枕﹐七日鬼牀﹐八日鬼市﹐九日鬼病﹐十曰鬼堂﹐十一日鬼藏﹐十二曰鬼臣﹐十三曰鬼封﹐然則居白所施正此耳。

今世鍼法不傳﹐庸醫野老﹐道聽塗說﹐勇於嘗試﹐非惟無益也。比聞趙信公在維揚制閫日﹐有老張總管者﹐北人也﹐精於用鍼﹐其徒某得其粗焉。一日﹐信公侍姬苦脾血疾垂殆﹐時張老畱旁郡﹐亟呼其徒治之﹐某曰「此疾已殆﹐僅有一穴或可療。」於是刺足外踝二寸餘﹐而鍼爲血气所吸畱﹐竟不可出。某倉惶請罪曰「穴𨿽中﹐而鍼不出﹐此非吾師不可﹐請急召之。」於是命流星馬宵徵﹐凡一晝夜而老張至。笑曰「穴良是﹐但末得吾出鍼法耳。」遂別於手腕之交刺之﹐鍼甫入﹐而外踝之鍼躍而出焉﹐卽日疾愈﹐亦可謂奇矣。

然古者﹐鍼以石爲之。昔金元起欲注《素問》﹐訪王孺以砭石﹐答曰「古人以石爲鍼﹐必不用鐵。」《說文》有此砭字﹐許愼云「以石刺病也。」《東山經》云「髙氏之山多鍼石。」郭璞云「可以爲砭鍼。」《春秋》﹕「美不如惡石。」服子愼注云「石﹐砭石也。」季世無復佳石﹐故以鍼代之耳。

又嘗聞舅氏章叔恭云﹕昔ヘ襄州日﹐嘗獲試鍼銅人﹐全像以精銅爲之﹐腑臟無一不具。其外兪穴﹐則錯金書穴名於旁﹐凡背面二器相合﹐則渾然全身﹐蓋舊都用此以試醫者。其法外塗黃蠟﹐中實以汞﹐俾醫工以分折寸﹐按穴試鍼﹐中穴﹐則鍼入而汞出﹐稍差﹐則鍼不可入矣﹐亦奇巧之器也。後趙南仲歸之內府﹐叔恭嘗寫二圖﹐刻梓以傳焉﹐因並附見於此焉。

○巴陵本末

穆陵旣正九五之位﹐皇兄濟王出封宛陵﹐辭不就。史丞相同叔以其有逼近之嫌﹐遂徙寓於城之西。寶慶元年乙酉正月八日﹐含山狂士潘甫與弟壬﹑丙率太湖亡命數十人﹐各以紅半袖爲號﹐乘夜逾城而入﹐至邸索王﹐聲言義舉推戴。王聞變﹐易敝衣﹐匿水竇中﹐久而得之。擁至州治﹐旋往東嶽行祠﹐取龍椅置設廳﹐以黃袍加之。王號泣不從﹐脇之以兵﹐不獲已﹐與之約曰「汝能勿傷太后﹑官家否﹖」眾許諾﹐遂發軍資庫出金帛楮券犒軍。命守臣謝周卿率見任及寄居官立班﹐且揭李全榜於州門﹐聲言史丞相私意援立等罪。且稱見率精兵二十萬﹐水陸並進。時皆聳動﹐以爲山東狡謀。比曉﹐則執兵者大半皆太湖漁人﹐巡尉司蠻卒輩多識之﹐始疑其僞。王乃與郡將謀﹐帥州兵剿之﹐其數元不滿百也﹐潘壬竟逸去﹝後明亮獲之楚州河岸﹞。寓公王元春遂以輕舟告變於朝﹐急調殿司將彭忄屯赴之﹐兵至﹐賊已就誅矣。主兵官苟統領者﹐堅欲入城﹐意在乘時劫掠。舟抵南關張王祠下﹐忽若有方巾著白袍人擠之入水﹐於是亟聞之﹐朝廷亦以事平﹐俾班師焉。使非有此﹐一城必大擾矣。越一日﹐史相遣其客余天錫來﹐且頒宣醫視疾之旨。時王本無疾﹐實使之自爲之計﹐遂縊於州治之便室﹐舁歸故第治喪﹝本州有老徐駐泊云﹕嘗往視疾﹐至則已死矣。見其已用錦被覆於地﹐口鼻皆流血﹐沾漬衣裳﹐審爾﹐則非縊死矣﹞。始欲治葬於西山寺﹐其後遂槁葬西溪焉。初﹐朝廷得報﹐謂出山東謀﹐史揆懼甚﹐旣而事敗﹐李全亦自通於朝﹐以爲初不與聞﹐疑慮始釋。遂下詔貶王爲巴陵縣公﹐夫人吳氏賜度牒爲女冠﹐移居紹興﹐攺湖州爲吉安州。王元春以告變功﹐遂知鄕郡。時秀王第十三子師彌﹐逃難菁山園廟﹐亦獎其能守園陵﹐躐等升嗣襲。甚者以潘閬嘗從秦王爲記室﹐有同謀之嫌﹐亦黜其先賢之祀焉。先是﹐天臺宋濟中楫爲守日﹐更立諸坊扁﹐其左題曰﹐守臣宋濟立。未幾變作﹐或以爲先讖云。

其後﹐魏了翁華父﹑眞徳秀希元﹑洪咨夔舜兪﹑潘枋庭堅﹐皆相繼疏其冤。大理評事廬陵胡夢昱季晦﹐應詔上書﹐引晉申生爲厲﹐漢戾太子﹐及秦王廷美之事﹐凡萬餘言﹐訐直無忌﹐遂竄象州﹐翁定﹑杜丰﹑胡炎﹐皆有詩送之。翁云「應詔書聞便遠行﹐廬陵不獨說邦衡。寸心只恐孤天地﹐百口何期累弟兄。世態浮雲多變換﹐公朝初日合淸明。危言在國爲元气﹐君子從來豈願名。」杜云「廬陵一小郡﹐百歲兩胡公。論事𨿽小異﹐處心應略同。有書莫焚稿﹐無恨豈傷弓。病愧不遠別﹐寫詩霜月中。」胡云「一封朝奏大明宮﹐吹起廬陵古直風。言路從來天樣闊﹐蠻煙誰使徑旁通。朝中競送長沙傅﹐嶺表爭迎小澹翁。學館諸生空飽飯﹐臨分憂國意何窮﹖」竟歿於貶所。

端平更化﹐詔許歸葬﹐官其一子。洪舜兪當制云「朕訪落伊始﹐首下詔求讜言﹐蓋與諫鼓﹑謗木同意。以直言求人﹐而以直言罪之﹐豈朕心哉﹖爾風裁峻潔﹐志槪激壯﹐徭廷尉平上書公車﹐言人之所難言。方嘉貫日之忠﹐已墮偃月之計。問塗胥口﹐訪事瀧頭﹐曾無幾微見於面﹐何气節之烈也。仁祖能起介於遠謫之餘﹐孝祖能拔銓於投荒之後。撫今懷遠﹐魂不可招﹔潦霧墮鳶﹐追悔何及。仍官厥子﹐以旌折檻之直﹐且識投杼之過﹐爾𨿽死不朽矣。」以周成子與謀﹐鞫之棘寺﹐不服﹐大理卿徐力辧其非﹐皆坐貶死。臺諫李知孝莫澤﹐奉承風旨﹐凡平日睚眥之怒﹐悉指以從僞﹐彈劾無虛日﹐朝野爲之側足。越再歲﹐忽頒寬恩﹐或謂史揆嘗有所睹而然。

辛卯郁攸之變﹐太室省部悉爲煨燼﹐下詔求言。籍田令徐淸叟應詔疏略云「人倫睦則天道順﹐一或悖其常﹐則天應之以禍也。巴陵有過﹐罔克繼紹﹐大臣協定大計﹐挈神器歸之陛下。不幸狂寇猝發﹐陷巴陵於不道﹐衣服僭擬﹐死有餘罪。然在彼縱非﹐而在我者不可不厚。奪爵廢祀﹐暫焉猶可﹐久而不赦﹐厥罰甚焉。況曩因巴陵詿誤﹐名在丹書者﹐比以慶賚﹐生者敍復﹐死者歸葬。然恩及疏逖﹐而親者反薄﹐臣恐寧宗在天之靈﹐或謂不然也。蓋陛下之與巴陵﹐俱寧宗皇帝之子﹐陛下富貴如此﹐而巴陵﹃辱如彼﹐詎合人父均愛其子之意﹗近者﹐京城之火﹐上延太室﹐往往緣此。蓋以陛下一念之慍﹐忍加同气﹐累載積年﹐猶未消釋﹐有以傷和而召異也。」云云。

癸巳六月﹔禦筆命有司攺葬﹐追復王爵﹐所有命繼之事﹐則事關家國﹐非朕敢私。

丙申歲﹐正言方大琮奏疏亦云「古今有不可亡之理﹐理者何﹖綱常是也。陛下隱之於心﹐其有不安者乎﹖臣在田野間﹐側聞寧宗皇帝嘉定選擇之時﹐追記先朝﹐眷念魏邸﹐故陛下之立﹐必自魏來。彼故王退守藩服﹐變出倉卒﹐川之事﹐深可痛矣。臣嘗記眞徳秀之疏曰﹕『前有避匿之迹﹐後有討捕之謀。』又記洪咨夔之疏曰﹕『川之變﹐非濟邸之本心﹐濟邸之歿﹐非陛下之本心。』魏了翁直前之疏﹐徐淸叟火災之疏﹐皆可謂得其情矣。胡夢昱一疏﹐尢爲惻怛﹔貫穿百代之興亡﹐指陳天人之感應﹐讀之使人流涕。當是時也﹐天地祖宗猶有以察陛下之有所制﹔黃壤沈魄﹐猶有以亮陛下之不得已。今將十載﹐天斃老妖﹐端平攺弦﹐威福自出﹐此非昭冤雪枉之時乎﹖臣恭睹六年六月禦筆有曰『脇狂陷逆』﹐又曰『復爵塋墳』﹐而立後一事﹐則以事系家國﹐難以輕議。又恭睹二年七月禦筆﹐有曰『衛王功茂﹐深欲保全其家』﹐又曰『札付宅之兄弟﹐自今臣僚﹐無復捃摭』。一則牢關固拒﹐如待深仇﹐何其重於繼同气之後﹔一則丁寧覆護﹐如撫愛子﹐何其厚於保姦孽之家。合二筆而觀﹐有人心者﹐以爲何如哉﹗故王之迹﹐非若秦邸﹐而秦邸子孫﹐至今繁盛。今也﹐西溪荒阡﹐麥飯無主﹐霜嫠孤寄﹐抑墮緇流。」云云。「臣剽聞故王嘗從陛下會朝侍班﹐同榻共食﹐情愛備至。使無彌遠先入之言﹐寧不愴念疇昔之故。若故王者﹐生蒙友愛之義﹐死乃不蒙繼絕之恩乎﹖臣聞眞徳秀垂歿﹐語其家以不能申前言爲大恨。又見洪咨夔嘗對臣言曰﹕『上意未回﹐則天意亦未易回。』今二臣亡矣﹗獨夢昱所謂冤不散則禍不消﹐今𨿽官其一子﹐未足償其一門之痛﹐是不惟故王之冤未散﹐而夢昱之論亦未明也。羣臣泛議﹐一語及此﹐搖手吐舌﹐指爲深諱。陛下豁然開悟﹐特下明詔﹐正權臣之罪﹐洗故王之冤﹐則端平徳刑之大者明矣。是必攺瑩﹖髙燥﹐亟謀紹承﹐幸伉儷之猶存﹐庶精爽之有托。若敖之鬼不餒﹐新城之巫永消﹐則天心之悔禍有期﹐人心之厭亂有日﹐特在陛下一念間耳。宋文帝何如主﹐猶能還二王之家﹐正徐傅之戮﹐而況九京之下﹐所望於英明之主哉。」云云。

丙申明﹐大雷電雨雹﹐詔求直言。架閣韓祥疏曰「四海之大﹐誰無兄弟﹐尊爲元首﹐寧忍忘情﹐宿艸荒阡﹐彼獨何辜﹖二三臣子勸陛下紹巴陵之後則弗顧﹐請陛下行徐傅之誅則弗忍﹐焉知新城冤魄不日夜側愴﹐請命上帝乎﹖」司農丞鄭逢辰封章略曰「妖由人興﹐變不虛發。推原其故﹐陛下掇天怒者﹐其失有四﹕一曰天倫未篤﹐二日朝綱未振﹐三日近習之勢浸張﹐四日後宮之寵浸盛。何謂天倫未篤﹖兄弟﹐人之大倫也。巴陵之死﹐幽魂槁葬﹐敗冢荒邱﹐天陰鬼哭﹐夜雨血腥﹐行道之人﹐見者隕涕。太子申生之死﹐猶能請命於帝﹐巴陵亦先帝之子﹐陛下之兄也。川之變﹐竄身水竇﹐襟裾沾濡﹐凶徒迫脇﹐情實可憐。今乃燕嘗乏祀﹐嫠婦無歸﹐豈不掇天怒邪﹖」云石。

丁酉火災﹐三學生員上書﹐謂火起新房廊﹐乃故王舊邸之所﹐火至仟林寺而止﹐乃故王舊宅之林﹐皆指爲伯有爲厲之驗。太常丞趙琳疏﹐亦以《春秋》鄭伯有良霄爲厲之驗。一時朝紳韋布﹐咸謂故王之冤不伸﹐致幹和气。獨府學生李道子立異一書﹐援唐立武後事﹐謂此陛下家事﹐勿卹人言。又有廣南額外攝官事鄒云一書﹐尢爲可駭。大略謂﹕「濟邸不能一死﹐受程軍﹑陳登之徒﹐班廷拜舞於倉猝之際﹐天日開明﹐著身無地﹐夫復何言。今天下之士﹐反起興憐﹐陛下又從而加惠之﹐復其爵位﹐給其帑藏﹐可謂曲盡其恩。今天下之士﹐不知大義所在﹐復以立嗣爲言﹐簧鼓天下之聽。且濟邸𨿽未得罪於天下﹐而實得罪於《春秋》﹐濟王不道﹐法所當除。陛下尙軫在原﹐猶存爵位﹐借使勉從羣議﹐俾延於世﹐不可也。矧當世情多阻之時﹐人心趨亂者眾﹐萬一貪夫不靖之徒﹐有以立楚懷王孫而激亂者﹐是時置國家於何地﹐其亦不思之甚矣。以眞徳秀之賢﹐猶且昧此﹐況他人乎﹖」二人並特旨補將仕郎﹐權夕郎丁伯桂駁之﹐乃止。殿院蔣峴伯見﹐謂﹕「火災止是失備﹐更無餘說。」且云「濟邸之於陛下﹐本非同气之親﹐非兄弟而彊爲兄弟。」又云「《中庸》達道﹐始於君臣而決於父子﹐《大易》二篇﹐基於父子而成於君臣﹐而況下於父子者乎﹖此見君臣之道﹐獨立於天地之間。」又云「君臣旣定﹐父子不必言﹐兄弟不當問。」又云「天不能命﹐神不能語﹐巫而誣焉。」於是太武學生劉實甫等二百餘人﹐相率上書力攻之﹐峴遂罷言職。

至景定甲子歲﹐度宗踐祚之初﹐監察禦史常懋長孺奏﹕「巴陵之事﹐豈其本心﹖眞宗能還秦邸之後﹐以成太宗之心﹐陛下豈不能爲故王續一綫之脈哉﹗」旣而禦筆云「濟王生前之官﹐先帝已與追復﹐尙有未復所贈官﹐嘗曰畱以遺後人﹐卽仁皇踐祚﹐贈秦王太師﹑尙書令之典也。所宜繼志﹐以慰泉壤﹐可追復太師﹑保靜鎭潼軍節度使﹐仍令所屬討論墳塋之制﹐日下增修﹐餘照先帝端平元年六月十二日指揮。」

又至徳乙亥﹐邊事ㄈ擾﹐臺臣以此爲請。而常長孺入爲文昌﹐一再奏陳﹐以爲﹕「此亦挽回天意之機。且川之事﹐非其本心﹐置之死地過矣﹐不爲立後又過矣。匹夫匹婦之冤﹐猶能召飛霜枯艸之災﹐況嘗備儲闈之選乎﹖且理宗以來﹐疆土日蹙﹐災變日至﹐毋乃巴陵得請於帝乎﹖若子產所謂有以歸之﹐斯可矣。欲乞英斷﹐爲理祖﹑度考了此一段未爲之事﹐不然﹐臣恐申生之請未已也。」遂有旨﹕太師﹑保靜鎭潼軍節度使﹑濟王﹐特封鎭王﹐賜謚昭肅。所有墳塋令臨安府兩浙漕司相視﹐更加修繕。仍令封椿安邊所撥田一萬畝給賜﹐仍差王應麟前往致祭﹐蓋應麟亦嘗有請也。又批令於兩班中﹐擇昭穆相當二三歲以下者﹐指定一員﹐以奉其祀。嗚呼﹗挽回天意﹐至此亦晚矣﹐悲夫﹗

○數奇

《李廣傳》﹕「廣數奇﹐毋令當單於。」注云「奇﹐不偶也﹐言廣命叟不偶也。數音所角切﹐奇﹑居宜切。」宋景文以爲江南本《漢書》﹐數乃所具切﹐角字乃具字之誤耳。然或以爲疑。余因考《藝文類聚》《馮敬通集》「吾數奇命薄」﹐《唐文粹》徐敬業詩「數奇良可嘆」﹐王維詩「衛靑不敗由天幸﹐李廣無功緣數奇」﹐杜詩「數奇謫關塞﹐道廣存箕潁」﹐羅隱詩「數奇當自愧﹐時薄欲何干」﹐坡詩「數奇逢惡歲﹐計拙集枯梧」﹐觀其偶對﹐則數爲命數﹐非疏數之數﹐音所具切明矣。

○諫筍諫果

世傳涪翁喜苦筍﹐嘗從斌老乞苦筍詩云「南園苦筍味勝肉﹐籠籜稱冤莫采錄﹐煩君更致蒼玉束﹐明日風雨吹成竹。」又《和坡翁春菜》詩云「公如端爲苦筍歸﹐明日春衫誠可脫。」坡得詩﹐戲語坐客云「吾固不愛做官﹐魯直遂欲以苦筍硬差致仕。」聞者絕倒。嘗賦苦筍云「苦而有味﹐如忠諫之可活國。」放翁又從而獎之云「我見魏徵殊嫵媚﹐約束兒童勿多取。」於是世以諫筍目之。殊不知翁嘗自跋云「餘生長江南﹐里人喜食苦筍﹐試取而嘗之﹐气苦不堪於鼻﹐味苦不可於口﹐故嘗屏之﹐未始爲客一設。及來黔﹐黔人冬掘苦筍萌於土中﹐才一寸許﹐味如蜜蔗﹐初春則不食﹐惟道人食苦筍。四十餘日出土尺餘﹐味猶甘苦相半。」以此觀之﹐涪翁所食﹐乃取其甘﹐非貴乎苦也。南康簡寂觀有甜苦筍﹐周益公詩云「疏食山間荼亦甘﹐況逢苦筍十分甜﹐尹看齒頰畱餘味﹐端爲森森正且嚴。」此亦取其甜耳。世人慕名忘味﹐甘心荼苦者﹐果何謂哉。

又記涪翁在戎州日﹐過蔡次律家﹐小軒外植餘甘子﹐乞名於翁﹐因名之曰味諫軒。其後王宣子予以橄欖送翁﹐翁賦云「方懷味諫軒中果﹐忽見金盤橄欖來﹐想見餘甘有瓜葛﹐苦中眞味晚方回。」然則二物亦可名之爲諫果也。

○姚斡父雜文

姚熔﹐字父﹐號秋圃﹐合沙老儒也﹐余幼嘗師之。記誦甚精﹐著述不苟﹐潦倒餘六旬﹐僅以晚科主天臺黃巖學﹐期年而殂。余嘗得其雜著數篇﹐議論皆有思致。今散亡之餘﹐僅存一二﹐懼復失墜﹐因錄之以著余拳拳之懷。

《諭白蟻文》云「物之不靈﹐告以話言而弗聽﹐俗所謂對馬牛而誦經是已。𨿽然﹐羣生之類﹐皆含佛性﹐皆具天機。百舌能語﹐白鷺能棋﹐伯牙弦淸而魚聽﹐海翁機露而鷗疑﹐害稼之蝗知卓茂﹐害人之鱷識昌黎﹐若此之類﹐言可諭﹐理可化﹐安可例以馬牛而待之。況夫螻蟻至微﹐微而有知。自國於大槐以來﹐則有君臣尊卑。南柯一夢﹐言語與人通﹐井邑與人同。人但見其往來憧憧﹐而不知其市聲訌訌。固自有大小長幼之序﹐前呼後喚之響﹐默傳於寂然無嘩之中。一種俱白﹐號曰地虎﹐族類蕃昌﹐其來自古。賦性至巧﹐累土爲室﹐有觜至剛﹐嚙木爲糧。吾嘗窺其窟穴矣﹐深閨邃閣﹐千門萬戶﹐離宮別館﹐復屋修廊。五里短亭﹐十里長亭﹐繚繞乎其甬道﹔五步一樓﹐十步一閣﹐玲瓏乎其蜂房。嗟爾之巧則巧矣﹐盛則盛矣﹐然卵生羽化﹐方孳育而未息﹐鉆椽穴柱﹐不盡嚼而不已。遂使修廊爲之空洞﹐廣廈爲之頹圮。夫人營創﹐亦云難矣﹐上棟下宇﹐欲維安止﹐爾乃鳩居之而不卹﹐蠶食之而無恥﹐天下其寧有是理。余備歷險阻﹐抽事生涯﹐造物者計尺寸而與之地﹐較錙銖而賦之財。苟作數椽﹐不擇美材﹐旣杉欏之無有﹐惟梓松之是裁﹐正爾輩之所慕﹐逐馨香而俱來﹐苟能飽爾之口腹﹐豈不岌岌乎殆哉﹖𨿽然﹐爾形至微﹐性具五常﹔其居親親﹐無閨門同气之斗﹐近於仁﹔其行濟濟﹐有君子遜畔之風﹐近於禮﹔有事則同心協力﹐不約而競集﹐號令信也﹔未雨則含沙負土﹐先事而綢繆﹐智識靈也﹔其徒羽化﹐則空穴餞之於外﹐有同室之義也。旣靈性之不泯﹐宜善言之可施﹐余之諦創爾所見﹐余之艱難爾宜知。今與爾畫地爲界﹐自東至西十丈有奇﹐自南至北其數倍蓰﹐請種族類以他適﹐毋入範圍而肆窺。苟諄諄而莫聽﹐是對馬牛而誦經﹐其去畜類也幾希。以酒酹地﹐爾其知之。」

又效柳河東《三戒》作《三說》﹐其一日《福之馬嘉魚》﹐云「海有魚曰馬嘉﹐銀膚燕尾﹐大者視兒﹐臠用火燻之可致遠﹐常淵潛不可捕。春夏乳子﹐則隨潮出波上﹐漁者用此時簾而取之。簾爲疏目﹐廣袤數十尋﹐兩舟引張之﹐縋以鐵﹐下垂水底。魚過者﹐必鉆觸求進﹐愈觸愈束愈怒﹐則頰張鬣舒﹐鉤著其目﹐致不可脫。向使觸网而能退卻﹐則悠然逝矣。知進而不知退﹐用罹烹醢之酷﹐悲夫﹗」

《江淮之蜂蟹》云「淮北蜂毒﹐尾能殺人﹐江南蟹雄﹐螯堪敵虎﹔然取蜂兒者不論斗﹐而捕蟹者未聞血指也。蜂窟於土或木石﹐人蹤迹得其處﹐則夜持烈炬臨之。蜂空羣赴焰﹐盡殪﹐然後連房刳取。蟹處蒲葦間﹐一燈水滸﹐莫不郭索而來﹐悉可俯拾。惟知趨炎而不安其所﹐其隕也固宜。」

《蜀封溪之猩猩》云「猩猩人面能言笑﹐出蜀封溪山﹐或曰交趾。血以赭﹐色終使不渝。嗜酒喜屐﹐人以所嗜陳野外而聯絡之﹐伏伺其旁。猩猩見之﹐知爲餌己﹐遂斥詈其人姓名﹐若祖父姓名﹐又且相戒毋墮奴輩計中﹐攜儔唾罵而去。去後復顧﹐因相謂曰﹕『盍試嘗之。』旣而染指知味﹐則冥然忘夙戒﹐相與沾濡徑醉﹐相喜笑﹐取屐加足。伏發﹐往往顚連頓僕﹐掩羣無遺。嗚呼﹗明知而明犯之﹐其愚又益甚矣。」

○繼母服

何自然本何佾徳顯之子﹐其母姚氏死﹐卽出繼何修徳揚。後佾再娶周氏﹐及自然爲中司日﹐周氏死﹐自然以不逮事母﹐審合解官﹐申心喪。下禮官議﹐以爲母無親繼之別﹐朝廷不以爲然﹐復下給捨臺諫議。太學生朱九成等﹐各上臺諫書﹐論其當去。集議旣上﹐𨿽以爲禮有可疑﹐義當從厚﹐合聽解官。然竟以禮律不載﹐無所折衷。

自然去後數日﹐書庫官方庭堅於《隋書﹖劉子翊傳》﹐永寧令李公孝﹐四歲喪母﹐九歲外繼﹐其後父更別娶﹐後母至是而亡。河間劉炫以無撫育之恩﹐議不解任。子翊時爲侍禦史﹐駁之曰「傳云﹕『繼母如母。』與母同也。」又曰「爲人後者﹐爲其父母期。按期者自以本生﹐非殊親之與繼也。」又曰「親繼旣等﹐心喪不殊。」又曰「如謂繼母之來﹐在子出之後﹐制有淺深﹐則出後之人﹐所後者初亡﹐後之者始至﹐此復可以無撫育之恩﹐而不服重乎﹖」又曰「苟以母養之恩﹐始成母子﹐則恩由彼至﹐服自己來﹐則慈母如母﹐何待父命﹖」又曰「繼母本以名服﹐豈藉恩之厚薄也。」又曰「炫敢違禮乖令﹐侮聖賢法。使出後之子﹐無情於本生﹐名義之分﹐有污於風俗。」事奏﹐竟從子翊之議。

禮官具白於廟堂﹐議乃定。乃知讀書不多﹐不足以斷疑事也。

○食牛報

曾鳳朝陽﹐廬陵人﹐余嘗與之同寮。忽以疾告﹐數日﹐余往問之﹐因云「昔年病傷寒﹐旬餘不解。昏睡中﹐忽覺爲牛所吞﹐境界陡黑﹐知此身已墮牛腹中。於是矍然曰﹕『身不足惜﹐如老母何﹗』因發誓﹐自此復見天日﹐當終身不食太牢。悚然驚寤﹐流汗如雨﹐疾遂良愈。持戒已十年矣﹐昨偶飲鄕人家﹐具牛炙甚美。朋舊交勉之﹐忍饞不禁﹐爲之破戒﹐歸卽得疾。疇昔之夜﹐夢如往年﹐恐懼痛悔﹐以死自誓﹐今幸汗解矣。」余聞其說異之﹐且嘗見傳記小說所載食牛致疾事極眾﹐然未有耳目所接如此者。余家三世不食牛﹐先妣及餘皆稟賦素弱﹐自少至老多病。然瘟疫一證﹐非惟不染﹐𨿽奴婢輩亦復無之﹐益信朝陽之說爲不誣。因並著之﹐以爲世戒。

●卷十五

○曲壯閔本末

曲端字平甫﹐鎭戎軍人﹐知書善屬文﹐作字奇偉﹐長於兵略﹐屢戰有聲。知延安府時﹐王庶節制陜西六路軍馬﹐遂授端吉州團練使﹑節制司都統制。端雅不欲屬庶﹐及寇犯陜西﹐庶召端﹐則以未受命辭。敵知端﹑庶不協﹐並兵寇延﹐庶督端爲援﹐端以爲救延﹐不如全陜西﹐乃遣吳攻華州。旣而延安陷﹐庶無所歸﹐遂以百騎馳至端軍。端以戎服見﹐問庶延安失守狀曰「節制固知愛身﹐不知爲天子愛城乎﹖」庶曰「吾數令不從﹐誰其愛身者﹖」端怒曰「在耀州屢陳軍事﹐不一見聽﹐何也﹖」乃拘其官屬﹐奪其節制司印。旣而以擒史斌功﹐遷康州防禦使﹑涇原路經略安撫使﹑知延安府。端不欲往﹐朝廷疑有叛意﹐遂以禦營提舉召﹐端疑不行。會張浚宣撫川﹑陜﹐以端有威聲﹐承制拜端威武大將軍﹑宣州觀察使﹑宣撫司都統制﹑知渭州﹐軍士歡聲如雷。是時端與吳皆有重名﹐陜西人爲之語曰「有文有武是曲大﹐有謀有勇是吳大。」婁室寇州日﹐端屢戰皆捷﹐至白店原﹐撒離喝乘髙望之﹐懼而號泣﹐彼中目之爲「啼哭郎君」﹐其爲敵所畏如此。

旣而浚欲大舉﹐未測其意﹐先使張彬往覘之曰「公常患諸路兵不合﹐財不足。今宣撫司兵。已合﹐財已足﹐婁室以孤軍深入﹐我合諸路攻之不難﹐萬一粘罕並兵而來﹐何以待之﹖」端曰「不然﹐兵法先較彼己﹐今敵可勝﹐止婁室孤軍。然將士輕銳﹐不減前日﹐我不過止合五路兵耳﹐然將士無以大異於前。兼敵之入寇﹐因糧於我﹐我常爲客﹐彼常爲主。今當反之﹐按兵據險﹐時出偏師以擾其耕。彼不得耕﹐必將取糧於河東﹐是我爲主彼爲客。不一二年間﹐必自困斃﹐可一舉而滅也。萬一輕舉﹐後憂方大。」彬以其言復命﹐浚不悅。

金犯環慶﹐端遣吳拒之彭店原﹐戰少卻﹐乃劾違節制。其秋﹐兀術窺江淮﹐浚議出師﹐會諸將議所從﹐端力以爲不然﹐須十年乃可。端旣與浚異趣﹐時王庶爲宣撫司參謀﹐與端有宿怨﹐因譖於浚曰「端有反心久矣﹐盍早圖之。」浚積前疑﹐復聞庶言﹐大怒﹐竟以彭原事罷其兵柄與祠﹐再謫海州團練副使﹐萬安軍安置。是時﹐陜西軍民皆恃端爲命﹐及爲庶譖﹐無罪而貶﹐軍情大不悅。

是年﹐浚大舉﹐軍至富平縣。將戰﹐乃僞立前軍都統制曲端旗以懼之。婁室曰「聞曲將軍已得罪﹐必紿我也。」遂擁軍驟至﹐軍遂大潰。浚心愧其言﹐而欲慰人望﹐乃下令以富平之役﹐涇原軍出力最多﹐旣卻退之後﹐先自聚集﹐皆前帥曲端訓練有方﹐遂敍復左武大夫﹐興州居住。紹興初﹐又敍營州刺史﹐與祠﹐徙閬州。浚亦自興州移司閬州﹐欲復用端。

旣憾之﹐且懼端復起﹐乃言曰「曲端再起﹐必不利於張公。」王庶又從而譖之﹐以端嘗作詩云「不向關中圖事業﹐卻來江上泛扁舟。」舉此以爲指斥。浚入其說﹐且以張中孚﹑李彥琪﹐趙彬降敵﹐疑端知其謀﹐於是徙端恭州﹐置獄﹐命武臣康隨爲夔路提刑鞫治。康隨者﹐先知懷徳軍﹐盜用庫金﹐爲端所劾。時武臣提刑廢已久﹐浚特以命隨。端旣赴逮﹐知必死﹐仰天長吁﹐指其所乘戰馬鐵象云「天不欲復中原乎﹖惜哉﹗」泣數行下﹐左右皆泣。初至﹐獄官不知何人﹐日盛服候之﹐如事上官之禮﹐端甚訝之。一日﹐其人忽前云「將軍功臣﹐朝廷所知﹐決無他慮。若欲早出﹐第手書一病狀﹐獄司卽以申主﹐便可憑藉出矣。」端欣然引筆書之﹐甫就﹐獄官遽捲懷而去。是晚﹐卽進械﹐坐之鐵籠﹐熾火逼之﹐殊極慘惡。端渴甚求飲﹐與之酒﹐九竅流血而死﹐年四十一﹐時紹興四年八月三日丁卯申時也。陜西軍士﹐皆流涕悵恨﹐多叛去者。

浚尋得罪﹐詔追復端宣州觀察使。制曰「頃失意於權臣﹐卒下獄而譴死﹐恩莫追於三宥﹐人將贖以百身。」其後金歸河南之日﹐又詔謚端壯閔。制曰「屬委任之非人﹐致刑誅之橫被﹐興言及此﹐流涕何追﹗」

端爲涇原都統日﹐有叔爲偏將﹐戰敗誅之。旣乃發喪﹐祭之以文曰「嗚呼﹗斬副將者﹐涇原統制也﹐祭叔者﹐侄曲端也﹐尙享﹗」一軍畏服。其紀律極嚴﹐魏公嘗按視端軍﹐端執撾以軍禮見﹐旁無一人。公異之﹐謂欲點視﹐端以所部五軍籍進。公命點其一部﹐於廷間開籠縱一鴿以往﹐而所點之軍隨至﹐張爲愕然。旣而欲盡觀﹐於是悉縱五鴿﹐則五軍頃刻而集﹐戈甲煥燦﹐旗幟精明﹐魏公𨿽獎﹐而心實忌之。在蜀日﹐嘗有詩云「破碎江山不足論﹐何時重到渭南村。一聲長嘯東風裏﹐多少人歸未斷魂。」亦可見其志也。

至今西北故老﹐尙能言其冤。而《四朝國史》端本傳之論﹐乃曰「曲端之死﹐時論或以爲冤﹐然觀其狠愎自用﹐輕視其上﹐縱使得志﹐終亦難禦﹐況動違節制﹐夫何功之可言乎﹖」此𨿽史臣爲魏公庇﹐然失其實矣。信如所言﹐則秦檜之殺嶽飛﹐亦不爲過。或又比之孔明斬馬謖﹐尢無謂也。直筆之難也﹐久矣﹐惜哉﹗

○渾天儀地動儀

舊京渾天儀凡四座﹐每座約用銅二萬斤。至道儀在測驗渾儀所﹐皇儀在翰林天文局﹐熙寧儀在太史局天文院﹐元儀在合臺。南渡後﹐工部員外郎袁正功嘗獻木樣﹐詔工部折半制造﹐計用銅八千四百餘斤﹐後不克成。至紹興七年﹐嘗自制小樣。十四年﹐令內侍邵諤領其事﹐其一畱太史局司天臺﹐其一畱祕書省測驗所﹐皆精銅爲之﹐工致特甚﹐然比之舊京者﹐不能及其半也。

按渾天儀始於洛下閎﹐或以爲璣玉衡之遺法﹐非也。其後賈逵﹑張衡﹑斛蘭﹑李淳風﹑梁令瓚﹑僧一行以下皆能之﹐獨有候風地震之器曰地動儀者無傳焉。按《漢﹖張衡傳》﹐此儀以精銅爲之﹐其器圓徑八尺﹐形似酒樽﹐中有都柱﹐旁行八道﹐施關發機。外有八龍﹐首銜銅丸﹐每龍作一蟾蜍﹐仰首張口而承之。機關巧制﹐皆在樽中。龍必致九州地分﹐如遇某州分地動﹐則龍銜之丸﹐卽墜蟾蜍口中﹐乃鏗然有聲。司候者占之﹐則知某地分震動矣。

《北史》﹐信都芳明算術﹐有巧思﹐聚渾天欹器﹑地動銅壺﹑刻漏﹑候風諸巧事﹐令算之﹐皆無遺策。隋臨孝恭﹐嘗著《地動遺經》一卷﹐今無傳焉。

然以理揆之﹐天文有常度可尋﹐時刻所至﹐不差分毫﹐以渾天測之可也。若地震則出於不測﹐蓋陰陽相薄使然﹐亦猶人之一身﹐血气或有順逆﹐因而肉目動耳。气之所至則動﹐气所不至則不動。而此儀置之京都﹐與地震之所了不相關﹐气數何由相薄﹐能使銅龍驤首吐丸也﹖細尋其理﹐了不可得﹐更當訪之識者可也。

○腹笥

昆山白蓮花寺﹐乃陸魯望捨宅之所﹐後有祠堂像設﹐皆當時物。咸淳中﹐盛氏子醉遊寺中﹐因僕其像於水﹐則滿腹皆魯望平生詩文親稿也。寺僧頌於郡﹐時太守倪普亦怒之﹐遂從徒坐﹐而更塑其像。𨿽可少雪天隨之辱﹐然無復當時之腹稿矣。

川南景徳寺﹐爲南渡宗子聚居之地。大殿皆欏木爲之﹐經數百年﹐略不欹傾﹐俗傳以爲神匠所爲﹐佛像尢古。咸淳辛未三月﹐火忽起自佛腹﹐其中藏經數百卷﹐多五代及國初時人手寫﹐皆垂碧紙﹐金銀書。間有舍利﹑珠玉﹑金銀錢之類﹐多爲宗子所得。嘗見一僕得金銀書《心經》一囊﹐凡十卷﹐長僅二寸﹐卷首各繪佛像﹐亦頗極精妙。後經笥一旦遂空﹐亦竟莫知火起之由﹐豈釋氏所謂劫火者乎﹖

○龜溪二女貴

隆國黃夫人﹐湖州徳淸縣人。初入魏峻叔髙家﹐旣出﹐復歸李仁本﹐媵其女以入榮邸。時嗣王與﹛艸丙﹜苦無子﹐一幸而得男﹐是爲度宗。然自處極謙抑﹐𨿽驟貴盛﹐每遇邸第親戚﹐至不敢坐。常以奶子自稱﹐人亦以此名之﹐或者有魏奶子之滂﹐其實不然也。

秦齊國夫人胡氏﹐亦同邑人﹐相去才數里。賈涉濟川以制置﹐少日﹐舟過龜溪﹐見婦人浣衣者﹐偶盼之﹐因至其家。問夫何在﹐曰「未歸。」語稍洽﹐調之曰「肯相從乎﹖」欣然惟命。及夫還﹐扣之﹐亦無難色﹐遂攜以歸。旣而生似道﹐未幾﹐出嫁爲民妻﹐似道少長﹐始奉以歸。性極嚴毅﹐似道畏之。當景定﹑咸淳間﹐屢入禁中﹐隆國至同寢處﹐恩寵甚渥﹐年至八十有三。上方賜祕器及冰腦各五百兩﹐賻銀絹四千兩匹﹐命中使護葬﹐帥漕供費﹐凡兩輟朝﹐賜謚柔正﹐又賜功徳寺及田六千畝﹐可謂盛極矣。故一邑產二女貴人﹐前此所未有也。

○算歷約法

古有數九九之語﹐蓋自至後起﹐數至九九﹐則春已分矣﹐如至後一百六日爲寒食之類也。余嘗聞判太史局鄧宗文云「豈特此爲然﹐凡推算皆有約法。」《推閏歌括》云「欲知來歲國﹐先算至之餘﹐更看大小盡﹐決定不差殊。」謂如來歲合置閏﹐止以今年冬至後餘日爲率。且以今年十一月二十二日冬至﹐則本月尙餘八日﹐則來年之閏﹐當在八月﹐或小盡﹐則止餘七日﹐則當閏七月。若冬至在上旬﹐則以望日爲斷﹐十二日足﹐則復起一數焉。

《推節气歌括》云「中气與節气﹐但有半月隔﹐若要知仔細﹐兩時零五刻。」謂如正月甲子﹐子時初刻立春﹐則數至己卯日寅時正一刻﹐則是雨水節也。

《推立春歌括》云「今歲先知來歲春﹐但看五日三時辰。」謂如今年甲子日子時立春﹐則明年合是己巳日卯時立春。若夫刻數﹐則用前法推之。凡朔﹑望﹐大小盡算﹐悉有歌括﹐惜乎不能盡記。然此亦歷家之淺事耳﹐若夫精微﹐則非布算乘除不可也。

○玉照堂梅品

梅花爲天下神奇﹐而詩人尢所酷好。淳熙歲乙巳﹐予得曹氏荒圃於南湖之濱﹐有古梅數十﹐散漫弗治。爰輟地十畝﹐移種成列。增取西湖北山別圃江梅﹐合三百餘本﹐築堂數間以臨之。又挾以兩室﹐東植千葉緗梅﹐西植紅梅各一二十章﹐前爲軒楹如堂之數。花時居宿其中﹐環潔輝映﹐夜如對月﹐因名曰玉照。復開澗環繞﹐小舟往來﹐未始半月捨去﹐自是客有遊桂隱者﹐必求觀焉。頃亞太保周益公秉鈞﹐予嘗造東閣﹐坐定者首顧予曰「一棹徑穿花十里﹐滿城無此好風光。」人境可見矣﹗蓋子舊詩尾句﹐眾客相與歆艷﹐於是遊玉照者﹐又必求觀焉。

值春凝寒﹐反能畱花﹐過孟月始盛。名人才士﹐題詠層委﹐亦可謂不負此花矣。但花艷並秀﹐非天時淸美不宜﹔又標韻孤特﹐若三閭大夫﹐首陽二子﹐寧槁山澤﹐終不肯ぽ首屏气﹐受世俗湔拂。間有身親貌悅﹐而此心落落不相領會﹔甚至於污褻附近﹐略不自揆者。花𨿽眷客﹐然我輩胸中空洞﹐幾爲花呼叫稱冤﹐不特三嘆﹑屢嘆﹑不一嘆而足也。因審其性情﹐思所以爲獎護之策﹐凡數月乃得之。今疏花宜稱﹑憎嫉﹑榮寵﹑屈辱四事﹐總五十八條﹐揭之堂上﹐使來者有所警省。且世人徒知梅花之貴﹐而不能愛敬也。使予之言﹐傳聞流誦﹐亦將有愧色云。

紹興甲寅人日約齋居士書。

○花宜稱凡二十六條

澹陰。曉日。薄寒。細雨。輕煙。佳月。夕陽。微雪。〓晚霞。〓珍禽。〓孤鶴。淸溪。〓小橋。〓竹邊。〓松下。〓明窗。〓疏籬。蒼崖。〓綠苔。〓銅瓶。〓紙帳。〓林間吹笛。膝上橫琴。〓石枰下棋。〓掃雪煎茶。〓美人淡妝戴。

△花憎嫉凡十四條

狂風。連雨。烈日。苦寒。醜婦。俗子。老鴉。惡詩。〓談時事。〓論差除。〓花徑喝道。〓對花張緋幕。〓賞花動鼓板。〓作詩用調羹驛使事。

△花榮寵凡六條

主人好事。賓客能詩。列燭夜賞。名筆傳神。專作亭館。〓花邊歌佳詞。

△花屈辱凡十二條

俗徒攀折。主人慳鄙。種富家園內。與粗婢命名。蟠結作屏。〓賞花命猥妓。〓庸僧窗下種。〓酒食店內插瓶。〓樹下有狗屎。〓枝下曬衣裳。〓靑紙屏粉畫。〓生猥巷穢溝邊。

昔義山《雜纂》內﹐有殺風景等語﹐今梅品實權輿於此。約齋名﹐字功父﹐循王諸孫﹐有吏才﹐能詩﹐一時所交皆名輩。予嘗得其園中亭榭名﹐及一歲遊適之目﹐名《賞心樂事》者﹐已載之《武林舊事》矣。今止書其賞牡丹及此二則云。

○律曆

沈存中云﹐近世精於歷者﹐莫若衛朴﹐𨿽一行亦不及之。《春秋》日食三十六﹐諸歷通驗﹐密者不過得二十六﹐惟一行得二十七﹐朴乃得三十五。朴能不用推算古今日月食﹐但口誦乘除﹐不差一算。凡古歷算數﹐令人就耳一讀﹐卽能暗誦旁通﹐縱橫誦之。嘗令人寫曆書﹐寫訖﹐令附耳讀之﹐有差一算者﹐讀至其處﹐則曰「此誤某字。」其精如此。大乘除皆不下照位﹐運籌如飛﹐人眼不能逐。人有故移其一算者﹐朴自上至下﹐手循一徧﹐至移算處﹐則檢正而去。熙寧中﹐撰《奉元歷》﹐以無候簿﹐未能盡其數。自言其得六七而已﹐然已密於他歷矣。

至姚虞孫乃出新意﹐用藝祖受命之年﹐卽位之日﹐元用庚辰﹐日起己卯﹐號《紀元歷》。於是立朔旣差﹐定臘亦舛﹐日食亦皆不驗﹐未幾遂更焉。

宣和間﹐妄人方士魏漢津唱爲黃帝﹑夏禹以聲爲律身爲度之說﹐不以黍﹐而用帝指。凡中指之中寸三﹐次指之中寸三﹐小指之中寸三﹐合而爲九﹐爲黃鐘律。又云「中指之徑圍爲容盛﹐則度量權衡皆自此出焉。」或難之曰「上春秋富﹐手指後或不同﹐柰何﹖」復爲之說曰「請指之歲﹐上適年二十四﹐得三八之數﹐是爲太蔟﹑人統﹐過是﹐則寸有餘﹐不可用矣。」其敢爲期誕也如此﹐然終於不可用而止。此事前所未有﹐於理亦不可誣。小人欺罔取媚﹐而世主大臣﹐方甘心受悔而不悟﹐可發識者一笑也。

○張氏《十詠圖》

先世舊藏吳興張氏《十詠圖》一卷﹐乃張子野圖其父維平生詩﹐有十首也。

其一﹐《太守馬太卿會六老於南園》云「賢侯美化行南國﹐華發欣欣奉宴娛。政績已聞同水薤﹐恩輝遂喜及桑楡。休言身外榮名好﹐但恐人間此會無。他日定知傳好事﹐丹靑寧羨《洛中圖》。」

其二﹐《庭鶴》云「戢翼盤桓傍小庭﹐不無淸夜夢煙汀。靜翹月色一團素﹐閒啄苔錢數點靑。終日稻粱聊自足﹐滿前雞鶩漫相形。已隨秋意歸詩筆﹐更與幽棲上畫屏。」

其三﹐《玉蝴蝶花》云「雪朵中間蓓蕾齊﹐驟聞尢覺繡工遲。品髙多說瓊花似﹐曲妙誰將玉笛吹。散舞不休零晚樹﹐團飛無定撼風枝。漆園如有須爲夢﹐若在藍田種更宜。」

其四﹐《孤帆》云「江心云破處﹐遙見去帆孤。浪闊疑升漢﹐風髙若泛湖。依微過遠嶼﹐仿佛落荒蕪。莫問乘舟客﹐利名同一途。」

其五﹐《宿淸江小捨》。破損﹐僅存一句云「菇葉靑靑綠荇齊。」

其六﹐《歸燕》云「社燕秋歸何處鄕﹐羣雛齊老稻靑黃。猶能時暫棲庭樹﹐漸覺稀疏度苑墻。己任風庭下簾幕﹐卻隨煙艇過瀟湘。前春認得安巢所﹐應免差池揀杏梁。」

其七﹐《聞砧》云「遙野空林砧杵聲﹐淺沙棲雁自相鳴。西風送響暝色靜﹐久客感秋愁思生。何處徵人移塞帳﹐卽時新月落江城。不知今夜搗衣曲﹐欲寫秋閨多少情。」

其八﹐《宿後陳莊》云「臘凍初開苕水淸﹐煙村遠郭漫吟行。灘頭斜日鳧鷺隊﹐枕上西風鼓角聲。一棹寒燈隨夜釣﹐滿犁膏雨趁春耕。誰言五福仍須富﹐九十年餘樂太平。」

其九﹐《送丁遜秀才赴舉》云「鵬去天池鳳翼隨﹐風雲髙處約先飛。靑袍賜宴出關近﹐帶取瓊林春色歸。」

其十﹐《貧女》云「荊簪掠鬢布裁衣﹐水鑑𨿽明亦懶窺。數畝秋禾滿家食﹐一機官帛幾梭絲。物爲貴寶天應與﹐花有秋香春不知。多少年來豪族女﹐總教時樣畫蛾眉。」

孫覺莘老序之云「富貴而壽考者﹐人情之所甚慕﹐貧賤而天短者﹐人情之所甚哀﹔然有得於此者﹐必遺於彼。故寧處康彊之貧﹐壽考之賤﹐不願多藏而病憂﹐顯榮而天短也。贈尙書刑部侍郎張公諱維﹐吳興人。少年學書﹐貧不能卒業﹐去而躬耕以爲養。善教其子﹐至於有成。平居好詩﹐以吟詠自娛。浮游閭裏﹐上下於溪湖山谷之間﹐遇物發興﹐率然成章﹐不事雕琢之巧﹐采繪之華﹐而雅意自得。徜徉閒肆﹐往往與異時處士能詩者爲輩。蓋非無憂於中﹐無求於世﹐其言不能若是也。公不出仕﹐而以子封至正四晶﹐亦可謂貴﹔不治職﹐而受祿養以終其身﹐亦可謂富﹔行年九十有一﹐可謂壽考。夫享人情之所甚慕﹐而違其所哀﹐無憂無求﹐而見之吟詠﹐則其自得而無怨懟之辭﹐蕭然而有沈澹之思﹐其亦宜哉。公卒十八年﹐公子尙書都官郎中先亦致仕家居。取公平生所自愛詩十首﹐寫之縑素﹐號《十詠圖》﹐傳示子孫﹐而以序見屬。余旣愛侍郎之壽﹐都官之孝﹐爲之序而不辭。都官字子野﹐蓋其年八十有二云。」

此事不詳於郡誌﹐而張維之名亦不顯﹐故人少知者。會直齋陳振孫貳卿方修《吳興志》﹐討摭舊事﹐見之大喜。遂傳其圖﹐且詳考顚末﹐爲之跋云﹕

「慶曆六年﹐吳興郡守宴六老於南園﹐酒酣賦詩﹐安定胡先生瑗教授湖學﹐爲序其事。六人者﹐工部侍郎郎簡年七十九﹐司封員外郎範說年八十六﹐衛尉寺丞張維年九十一﹐俱致仕。劉餘慶年九十二﹐周守中年九十五﹐吳琰年七十二﹐皆有子弟列爵於朝。劉﹐殿中丞述之仲父﹔周﹐大理丞頌之父﹔吳﹐大理丞知幾之父也。詩及序刻石園中﹐園廢﹐石亦不存。其事見《圖經》及《安定言行錄》中。余嘗考之﹐郎簡﹐杭人也﹐或嘗寓於湖。範說﹐咸平三年進士﹐同學究出身。周頌﹐天聖八年進士。劉﹑吳盛族﹐述與知幾皆有名迹可見﹐獨張維無所考。近周明叔史君得古畫三幅﹐號《十詠圖》者﹐乃維所作詩也。首篇卽南園宴集所賦﹐孫覺莘老序之﹐其略云云﹐於是始知維爲子野之父也。時熙寧五年﹐歲在壬子﹐逆數而上八十二年﹐子野之生﹐當在淳化辛卯﹐其父享年九十有一﹐正當爲守。會六老之年﹐實慶曆丙戌。逆數而上九十一年﹐則周世宗顯徳丙辰也。後四年宋興﹐自是日趨太平極盛之世﹐及於熙寧﹑元丰﹐再更甲子矣。子野於其間擢儒科﹐登無仕﹐爲時聞人。贈其父官四品﹐仍父子皆耄期﹐流風雅韻﹐使人遐想慨慕不能已﹐可謂吾鄕衣冠之盛事矣﹗世固知有子野而不知有其父也。自慶曆丙戌後十八年﹐子野爲《十詠圖》﹐當治平甲辰。又後八年﹐孫莘老爲太守爲之作序﹐當熙寧壬子。又後一百七十七年﹐當淳己酉﹐其圖爲好古博雅君子所得。會余方緝《吳興人物志》﹐見之如獲珙璧﹐因細考而詳錄之﹐庶幾不朽於世。其詩亦淸麗閒雅﹐如『灘頭斜日鳧鷺隊﹐枕上西風鼓角聲。』又『花有秋香春不知』﹐皆佳句也。子野之墓在卞山多寶寺﹐今其後影響不存矣。此圖之獲﹐豈不幸哉﹖」

本朝有兩張先﹐皆字子野。其一博州人﹐天聖三年進士﹐歐陽公爲作墓志﹔其一天聖八年進士﹐則吾州人也。二人名﹑姓﹑字偶皆同﹐而又適同時﹐不可不知也。且賦詩云「平生聞說張三影﹐十詠誰知有乃翁。逢世升平百年久﹐與齡耆艾一家同。名賢敍述文章好﹐勝事流傳繪素工﹐遐想盛時生恨晚﹐恍如身在畫圖中。」南園故址在今南門內﹐牟存叟端平所居是也。其地尙爲張氏物﹐先君爲經營得之﹐存叟大喜﹐亦常賦五絕句﹐其一云「買家喜傍水晶宮﹐正是南園故址中。我欲築堂名六老﹐追還慶曆太平風。」蓋紀實也。余家又偶藏子野詩一帙﹐名《安六集》﹐舊京本也。鄕守楊嗣翁見之﹐因取刻之郡齋。適二事皆出余家﹐似與子野父子有緣耳。

○耿聽聲

耿聽聲者﹐兼能嗅衣物以知吉凶貴賤。徳壽聞其名﹐取宮人扇百餘﹐雜以上及中宮所禦﹐令小黃門持扣之。耿嗅至後扇云「此聖人也﹐然有陰气。」至上扇﹐乃呼萬歲﹗上奇之﹐呼入北宮﹐又取妃嬪珠冠十數示之。至一冠﹐奏曰「此有屍气。」時張貴妃薨﹐此其故物也。後居候朝門內。

夏震微時﹐嘗爲殿巖饋酒於耿﹐耿聞其聲﹐知其必貴﹐遂以其女妻其子﹐子復娶其女。時郭棣爲殿帥﹐耿謁之曰「君部中有三節度使﹐他日皆爲三衙。」扣爲何人﹐則曰「周虎﹑彭輅﹑夏震也。」虎﹑輅時皆爲將官﹐獨震方爲帳前佩印官。郭曰「周﹑彭地步﹐或未可知﹐震安得遽爾乎﹖」耿曰「吾所見如此﹐可必也。」耿因爲三人結爲義兄弟。

一日﹐耿謂虎曰「吾數夜聞軍中金鼓有殺聲﹐兵將動﹐君三人皆當由此而顯矣。」未幾﹐開禧出師﹐虎守和州﹐輅爲金州統戎﹐皆以功受賞。震則以誅韓功﹐相繼獲殿巖﹐虎亦爲帥﹐皆立節度使班﹐悉如耿之言。

○周陸小詞

周平園嘗出使﹐過池陽﹐太守趙富文彥博召飲。籍中有曹盼者﹐潔白純靜﹐或病其訥而不穎﹐公爲賦梅以見意云「踏白江梅﹐大都玉軟酥凝就。雨肥霜逗﹐癡挨閨房秀。莫待冬深﹐雪壓風欺後。君知否﹖卻嫌伊瘦﹐又怕伊亻孱亻愁。」酒酣﹐又出家姬小瓊舞以侑歡﹐公又賦一闋云「秋夜乘槎﹐客星容到天孫渚。眼波微注﹐將謂牽牛渡。見了還非﹐重理霓裳舞。𨿽無誤﹐幾年一遇﹐莫訝周郎顧。」範石湖嘗云「朝士中妹麗有三傑。」謂韓無咎﹑晁伯如家姬及小瓊也。禁中亦聞之。異時有以此事中傷公者﹐阜陵亦爲一笑。

陸放翁在蜀日﹐有所盼﹐嘗賦詩云「碧玉當年未破瓜﹐學成歌舞入侯家。如今憔悴蓬窗底﹐飛上靑天妒落花。」出蜀後﹐每懷舊遊﹐多見之賦詠﹐有云「金鞭珠彈憶春遊﹐萬里橋東罨畫樓。夢倩曉風吹不斷﹐書憑春雁寄無由。鏡中顏鬢今如此﹐席上賓朋好在否﹖篋有吳箋三百个﹐擬將細字寫春愁。」又云「裘馬淸狂錦水濱﹐最繁華地作閒人。金壺投箭消長日﹐翠袖傳杯領好春。幽鳥語隨歌處拍﹐落花鋪作舞時茵。悠然自適君知否﹖身與浮名孰重輕。」又以此詩槪括作《風入松》云「十年裘馬錦江濱﹐酒隱紅塵。黃金選勝鶯花海﹐倚疏狂﹐驅使靑春。弄笛魚龍盡出﹐題詩風月俱新。自憐華發滿紗巾﹐猶是官身。鳳樓曾記當年語﹐問浮名﹐何似身親﹖欲寫吳箋說與﹐這回眞个閒人。」前輩風流雅韻﹐猶可想見也。

●卷十六

○三髙亭記攺本

三髙亭﹐天下絕景也﹐石湖老仙一記﹐亦天下奇筆也。余嘗見當時手稿﹐揩摩抉剔﹐如洗玉浣錦﹐信前輩作文不憚於攺如此。因詳書於此﹐與同志評之。記云﹕

「乾道三年二月﹐吳江縣新作三髙祠成。三髙者﹕越上將軍姓範氏﹐是爲鴟夷子皮﹔晉大司馬東曹椽姓張氏﹐是爲江東步兵﹔唐贈右補闕姓陸氏﹐是爲甫裏先生。三君者不並世﹐而鴟夷子皮又嘗一用人之國﹐名大功顯而去之。季鷹﹑魯望﹐蕭然瞿儒。使有爲於當年﹐其所成就﹐固不可渝度。要皆得道見微﹐脫屣天刑﹐淸風峻節﹐相望於松江﹑太湖之上﹐故天下同髙之。而吳江之邑人﹐獨私得奉嘗以誇於四方﹐若曰吾東家邱云爾。邑大夫趙伯虛勤勞其邑﹐百廢具舉﹐以故祠爲陋﹐將攺作﹐於是歸老之士鄕老王份﹐獻其地雪灘﹐左具區﹐右笠澤﹐號稱勝絕。乃築堂於其上﹐告遷於像而奠焉。又屬石湖郡人範成大爲之辭﹝識﹞噫﹗﹝傳曰﹞不有君子﹐其能國乎﹖今乃自放寂寞之濱﹐掉頭而弗顧﹐人又從而以爲髙﹐豈盛際之所願哉﹗後之人髙三君之風﹐而迹﹝尙論﹞其所以去﹐爲世道計者﹐可以懼思過半矣。至於豪傑之士﹐或肆志乎軒冕﹝屍祝而社稷莫之能說﹞﹐宴安流連﹐卒悔於後者﹐亦將有感於斯堂﹐而某何足以述之﹖然﹝獨嘗怪﹞屈平旣﹝淵潛以﹞從彭咸﹐而桂叢之賦﹐猶召隱士﹝淮南小山猶爲作隱士之賦﹞。疑若幽隱處林薄﹐不死而仙。況如三君蟬蛻混濁﹐得全於天者。嘗試倚楹而望﹐水光浮空﹐云日下上﹐風帆煙艇﹐飄忽晦明。意必往來其間﹝某﹞﹐何足以見之﹐故效﹝援﹞小山﹝故事﹞作歌三章以招焉。遂從而歌曰﹕『若有人兮扁舟泛﹐憮亂五湖兮遠遊﹐眾芳媚兮髙丘﹐獨君兮不可畱。長風積兮波浪白﹝吹澤國﹞﹐蕩搖空明兮南北一色﹝浪波稽天兮南北一色﹞。鏡萬里蕩空碧兮鞭魚龍﹐列星剡剡兮一下其孤蓬﹐渺顧懷兮斯路﹐與涼月兮入滄浦﹝君之旗兮獵獵﹐紅梁千丈兮可以艤楫。餞東流兮悵雲海﹐悠悠我思兮君無遠邁﹞。戰爭蝸角兮昨夢一笑﹐水雲得意兮垂虹可以艤棹。仙之人兮壽無涯﹐樂哉垂虹兮去復來。』載歌曰﹕『若有人兮橫大江﹐秋風起兮歸故鄕。鴻冥飛兮白鷗舞﹐吳波鱗鱗兮在下。嗟人胡爲兮天地四方﹐樂莫樂兮﹝美元度兮﹞吾之土。膾修鱸兮雪飛﹐登菇蒓兮Ρ之。水仙濱兮胥命﹐君可望兮不可追﹝驅疾霆兮駟奔云﹐宛一息江之濱﹞。ぽ倒景兮揮碧﹐寥矣宴息兮江之臯。べ蘋堂兮廡杜若﹐一杯之酒兮我爲材酌。』又歌曰﹕『若有一人兮北江之渚﹐披雪而兮煙雨。綠蔬兮莎棘﹐歲婉晚兮何以續君食。亻面五鼎兮腥腐﹐羞三﹝石﹞泉兮終古。﹝烏鳥飛兮擇君屋﹐歸來故墟兮蒼煙疏木。擢﹛艸立﹜澤兮徑秋荷﹐漭洞庭兮一波。訪故人兮安在﹖﹞千秋風露兮歸來故墟﹐月明無人兮蒼石與語。牛宮洳兮生蒲荷﹐潮西東兮下田一波。訪南涇兮鄰曲﹐山川良是兮丘壠。多稼﹝石田﹞九畹兮今其刈﹐聊舂容兮玆裏。』」不見初艸﹐何以知後作之工﹐觀前輩著述﹐而探其用意攺定﹐思過半矣。

攻愧有《讀三髙祠記詩》曰「三髙之風天與髙﹐三髙之靈或可招﹐小山之後無此作﹐具區﹑笠澤空寥寥。幾從垂虹蕩雙槳﹐寓目滄波獨怊悵。筆端不倒三峽流﹐欲遽招之恐長往。前身陶朱今董狐﹐襟袍磊落吞江湖。瑰詞三章妙天下﹐大書深刻江之隅。我來誦詩凜生气﹐若有人兮在江水﹐扁舟獨釣鮐鱸魚﹐茶竈筆牀歸甫裏。先生固是邱壑人﹐只今方迫功與名﹐謝公掩鼻恐未免﹐便看林藪生風雲。他年事業滿彜鼎﹐乞身歸來坐佳境﹐不嫌俗士三斗塵﹐容我漁蓑理煙艇。」時範公方爲吏部郎也。

○昆命元龜辧證本末

嘉定初元﹐史忠獻彌遠拜右丞相﹐相麻﹐翰林權直陳晦之筆也﹐有「昆命元龜﹐使宅百揆」之語。時倪文節思知福州﹐卽具申朝省﹐謂「昆命元龜」﹐此乃舜﹑禹揖遜授受之語﹐見於《大禹謨》﹐非僻書也。據《漢書﹖董賢爲大司馬冊文》云「允執其中」﹐蕭咸謂此乃堯禪舜之文﹐非三公故事。今「昆命元龜」﹐與「允執其中」之詞何以異﹖若聖上初無是意﹐不知詞臣何從而援引此言﹐受此麻者﹐豈得安然而不自明乎﹖給捨臺諫﹐又豈得不辧白此事乎﹖竊見曩之詞臣﹐以聖之淸聖之和褒譽韓冑﹐以有文事有武備褒譽蘇師旦﹐然亦未敢用人臣不當用之語。昔歐陽修論韓琦﹑富弼﹑範仲淹立黨事﹐在爲河北轉運使時﹐故敢援此以爲比﹐乞行貼麻。

吏相得之甚駭﹐遂拜表繳奏﹐且謂當時惟知恭聽王言﹐所有制詞﹐合取會詞臣﹐合與不合貼麻。時陳晦已除侍禦吏﹐遂具奏之。其詞內云「玆方艱於論相﹐顧無異於象賢。昆命元龜﹐使宅百揆﹐此蓋演述陛下卜相之意甚明﹐而思乃以爲人臣不當用之語。臣觀《尙書》所稱『師錫帝曰虞舜』與『乃言底可績』者﹐其上下文顯是揖遜授受之語﹔而孫近《行趙鼎制》云『由師錫之公』﹐蔣芾《行洪適制》云『用符師錫之公』。陳誠之《行沈該制》云『言皆可績﹐僉曰汝諧』﹐從《大禹謨》之文﹕『惟口出好興戎﹐朕言不再。禹曰﹕枚卜功臣﹐惟吉之從。帝曰﹕禹﹗官占惟先蔽志﹐昆命元龜﹐朕志先定﹐詢謀僉同﹐鬼神其依﹐龜筮協從﹐卜不習吉。禹拜稽首固辭﹐帝曰﹕毋﹗惟汝諧。』今以本朝宰相制詞考之﹐《呂夷簡制》曰﹕『或營求方獲﹐或枚卜乃從。』《富弼制》曰﹕『遂膺枚卜﹐實契具瞻。』《王欽若制》曰﹕『廟堂虛位﹐龜筮協謀。』《曾公亮制》曰﹕『拂龜而見祥﹐端而定制﹐稽用師言之錫﹐進居臺路之元。』《陳執中制》曰﹕『考嘉績而惟茂﹐質枚卜以僉同。』《趙鼎制》曰﹕『龜弗克違﹐旣驗詢謀之協。』《陳伯康制》曰﹕『詢於僉言﹐蔽自朕志。』無非用《大禹謨》此一段中語﹐此類甚多﹐不敢盡舉。唐人作《韋見素相制》曰﹕『爾惟不矜﹐朕志先定。』此兩全句﹐皆用禹事。本朝蘇軾艸《賜範純仁詔》﹐亦曰﹕『蔽自朕志。』《賜文彥博詔》亦曰﹕『朕命不再。』至於歷試諸艱﹐蓋堯﹑舜事。軾於呂大防﹑胡宗愈詔﹐屢用『厲試』二字﹐然臣不敢援此爲例﹐恐未是命龜的證。國初﹐趙普拜相﹐制曰﹕『詢於元龜﹐歷選羣後。』又有甚的切者﹐唐元和中﹐裴度拜相﹐制曰﹕『人具爾瞻﹐天方賚予﹐昆命元龜﹐爰立作相。』云云。古人舉事無大小﹐未嘗不命龜﹐如《洪範》《周禮》《左傳》﹐皆可考也。今思乃以董賢冊文『允執其中』爲比﹐以聖上同之漢哀云云。凡臣所陳﹐事理甚明﹐所有已降相麻﹐卽不合貼攺。」

繼得旨﹕陳晦援證明白﹐無罪可待﹐倪思輕侮朝廷﹐肆言誣罔﹐可特降兩官。其後文節作辧析一狀甚詳﹐又專作一書曰《昆命元龜說》﹐備載始末。然一時公論﹐多以文節出位而言﹐近於忿激。而陳之論辧𨿽詳﹐終不若不用之爲佳也。此事葉靖逸𨿽載之《聞見錄》﹐略甚﹐今因詳書本末云。

○詩道否泰

詩道否泰﹐亦各有時。政和中﹐大臣有不能詩者﹐因建言﹐詩爲元學術﹐不可行。時李彥章爲中丞﹐承望風旨﹐遂上章論淵明﹑李﹑杜而下皆貶之﹐因詆黃﹑張﹑晁﹑秦等﹐請爲科禁。何淸源至修入令式﹐諸士庶習詩賦者杖一百。聞喜例賜詩﹐自何文縝後﹐遂易爲詔書訓戒。是歲冬﹐初雪﹐太上皇喜甚。吳居厚首作詩三篇以獻﹐謂之口號﹐上和賜之。自是聖作時出﹐訖不能禁﹐而陳簡齋遂以《墨梅》詩擢置館閣焉。

寶慶間﹐李知孝爲言官﹐與曾極景建有隙﹐每欲尋釁以報之。適極有春詩云「九十日春晴景少﹐百千年事亂時多。」刊之《江湖集》中﹔因復攺劉子《汴京紀事》一聯爲極詩云「秋雨梧桐皇子宅﹐春風楊柳相公橋。」初﹐劉詩云「夜月池臺王傅宅﹐春風楊柳太師橋。」今所攺句﹐以爲指巴陵及史丞相。及劉潛夫《黃巢戰場》詩云「未必朱三能跋扈﹐都緣鄭五欠經綸。」遂皆指爲謗訕﹐押歸聽讀。同時被累者﹐如敖陶孫﹑周文璞﹑趙師秀﹐及刊詩陳起﹐皆不得免焉。於是江湖以詩爲諱者兩年。其後史衛王之子宅之﹐婿趙汝梅﹐頗喜談詩﹐引致黃簡﹑黃中﹑吳仲孚諸人。洎趙崇和進《明堂禮成》詩二十韻﹐於是詩道復昌矣。

○賈島佛

唐李洞字子江﹐苦吟有聲。慕賈浪仙之詩﹐遂鑄其像事之﹐誦賈島佛不絕口﹐時以爲異。

五代孫晟初名鳳﹐又名忌﹐好學﹐尢長於詩。爲道士﹐居廬山簡寂宮。嘗畫賈島像置屋壁﹐晨夕事之﹐人以爲妖。

蓋酸鹹之嗜﹐固有異世而同者﹐長江簿何以得此於人哉﹗凡人著書立言﹐正不必求合於一時﹐後世有揚子云將自知之。

○菊花新曲破

思陵朝﹐掖庭有菊夫人者﹐善歌舞﹐妙音律﹐爲仙韶院之冠﹐宮中號爲菊部頭。然頗以不獲際幸爲恨﹐旣而稱疾告歸。宦者陳源以厚禮聘歸﹐蓄於西湖之適安園。一日﹐徳壽按《梁州曲舞》﹐屢不稱旨。提舉官關禮知上意不樂﹐因從容奏曰「此事非菊部頭不可。」上遂令宣喚﹐於是再入掖禁﹐陳遂憾悵成疾。有某士者﹐頗知其事﹐演而爲曲﹐名之曰《菊花新》以獻之﹐陳大喜﹐酬以田宅金帛甚厚﹐其譜則教坊都管王公謹所作也。陳每聞歌﹐輒淚下不勝情﹐未幾物故。園後歸重華宮﹐攺名小隱園。孝宗朝﹐撥賜張貴妃﹐爲永寧崇福寺云。

○潘陳同母

陳了翁之父尙書﹐與潘良貴義榮之父﹐情好甚密。潘一日謂陳曰「吾二人官職年齒﹐種種相似﹐獨有一事不如公﹐甚以爲恨。」陳問之﹐潘曰「公有三子﹐我乃無之。」陳曰「吾有一婢已生子矣﹐當以奉借。它日生子卽見還。」卽而遣至﹐卽了翁之母也。未幾生良貴﹐後其母遂往來兩家焉。一母生二名儒﹐亦前所未有。事見羅春伯《聞見錄》。

○省﹑狀元同郡

掄魁﹑省元同郡﹐自昔以爲盛事。熙寧癸丑﹐省元邵剛﹑狀元余中皆毗陵人。淳熙丁未﹐省元湯﹑狀元王容皆長沙人。紹熙癸丑﹐省元徐邦憲﹑狀元陳亮皆婺州人。紹熙庚戌﹐省元錢易直﹑狀元余復皆三山人。寶慶丙戌﹐省元趙時睹﹑狀元王會龍皆天臺人。紹定己丑﹐省元陳松龍﹑狀元黃朴皆福人。至淳甲辰﹐省元徐霖﹑狀元畱夢炎﹐皆三衢人。一時士林歆羨﹐以爲希闊之事。時外舅楊彥瞻以工部郎守衢﹐遂大書狀元坊以表其閭﹐旣以爲未足﹐則又揭雙元坊以誇大之﹐鄕曲以爲至榮。二公不欲其成﹐各以書爲謝﹐且辭焉。彥瞻答之﹐略云﹕

嘗聞前輩之言曰「吾鄕昔有及第奉常而歸﹐旗者﹑鼓者﹑饋者﹑迓者﹑往來而觀者﹐闐路駢陌如堵墻。旣而閨門賀焉﹐宗族賀焉﹐姻者﹑友者﹑客者交駕焉。至於仇者﹐亦茹恥羞愧而賀且謝焉。獨鄰居一室﹐扃遠引﹐若避寇然﹐余因怪而問之﹐愀然曰﹕『所貴乎衣錦之榮者﹐謂其得時行道也﹐將有以庇吾鄕裏也。今也﹐或竊一名﹐得一官﹐卽起朝富暮貴之想。名愈髙﹐官愈穹﹐而用心愈繆。武斷者有之﹐兼並者有之﹐庇姦慝持州縣者有之﹐是一身之榮﹐一害之增也。其居日以廣﹐鄰居日以蹙。吾將入山林深密之地以避之﹐是可弔﹐何以賀爲﹖』」吾聞而異其言﹐因默識而謹書之。凡交遊間﹐必道此語相訓切﹐而非心相知者﹐不道也。執事於不肖﹐可謂心相知﹐而不以告﹐罪也。且今日此扁之揭﹐所以獨異於尋常者﹐蓋僕之望於執事者亦異焉。人於此時﹐每以諛獻﹐僕乃獨以忠告﹐非求異於人也﹐所冀進執事之徳﹐成執事之器也。執事不以僕之言爲然則已﹐若以爲然﹐則是扁之揭﹐可以無愧矣。前之不賀者﹐必將先眾人而賀矣。今冠南宮者﹐執事友也﹐幸亦以是語之。

二公得書﹐爲之悚然。其後徐以道學名﹐畱以功業顯﹐或者此書有以啟發之乎﹖

○金剛鉆

玉人攻玉﹐必以邢河之沙﹐其鐫鏤之具﹐必用所謂金剛鉆者。形如鼠糞﹐色靑黑如鐵如石。相傳產西域諸國﹐或謂出回紇國。往往得之河北沙磧間鷙鳥海東靑所遺糞中﹐然竟莫知爲何物也。蓋天下至堅者莫如玉﹐古者﹐惟錕釒吾刀可以切之。今此物功用乃與錕釒吾均﹐其堅可知矣。

貞觀中有婆羅門言得佛齒﹐所擊無堅物。時傅奕方臥病﹐謂其子曰「是非佛齒。吾聞金剛石至堅﹐物不能敵﹐惟羚羊角能破﹐汝可往擊之。」果應手而碎。是知此物﹐自昔亦罕知者矣。

○多藏之戒

王黼盛時﹐庫中黃雀自地積至棟﹐凡滿二楹。蔡京對客﹐令點檢蜂兒見在數目﹐得三十七秤。童貫旣敗﹐籍其家﹐得劑成理中丸幾千斤﹐傳紀載之﹐以爲談柄。

近者﹐官籍賈似道第果子庫﹐糖霜凡數百甕﹐官吏以爲不可久畱﹐難載帳目﹐遂輦棄湖中﹐軍卒輩或乘時竊出﹐則他物稱是可想矣。「胡椒八百斛﹐領軍鞋一屋」﹐不足多也。

○理﹑度議謚

理宗未拊﹐議謚﹐朝堂或擬曰景﹑曰淳﹑曰成﹑曰文﹐最後曰禮。議旣定矣﹐或謂與亡金僞謚同﹐且古有婦人號禮宗者﹐遂易之曰理。蓋以聖性崇尙理學﹐而天下道理最大﹐於是人無間言。而不知理字析文取義﹐乃四十一年王者之象﹐可謂請謚於天矣。

度宗初議謚﹐或擬純字﹐則謂有屯之象﹔或擬實字﹐則宗實乃英宗舊名﹔或擬正字﹐則有一止之嫌﹐後遂定爲端文明武景孝皇帝。先是皇姊因漢國長公主在先朝已謚端孝﹐今與廟號上下字暗合﹐豈偶然哉﹖

理宗生母全夫人謚慈憲﹐殊不知僞齊劉豫母亦謚慈憲﹐當時考不及此﹐何耶﹖

○謝太后

壽和謝太后方選進時﹐史衛王夜夢謝魯王深甫衣金紫求見﹐致禱再三﹐以孫女爲托﹐及明﹐則謝後至。是歲﹐天臺郡元夕﹐有鵲巢燈山間﹐眾頗驚異。識者以爲鵲巢乃后妃之祥﹐是歲謝果正中宮之位。

咸淳間﹐福邸涼堂初成﹐有鵲巢於前廡﹐賓客交慶﹐至有形之歌詩者。殊不知野鳥入室﹐不祥莫甚﹐安得與前事爲比云。

○北令邦

《澠水燕談》載契丹國產大鼠曰毗貍﹐形類大鼠而足短極肥。其國以爲殊味﹐穴地取之﹐以供國王之膳﹐自公相以下﹐皆不得嘗﹐常以羊乳飼之。頃北使嘗攜至京﹐烹以進禦﹐本朝使其國者﹐亦皆得食之﹐蓋極珍重之也。

浮休《使遼錄》亦謂有令邦者﹐以其肉一臠﹐置之食物之鼎﹐則立糜爛﹐是以愛重。陸氏《舊聞》云「狀類大鼠﹐極肥盾﹐甚畏日﹐爲隙光所射輒死。」

《續揮犀》載刁約使契丹﹐戲爲詩云「押燕移離畢﹐看房賀跋支。餞行三匹裂﹐密賜十毗貍。」如鼠而大﹐穴居食果谷﹐味若犭屯而脆﹐契丹以爲珍膳。

數說皆微有異同﹐要之卽此一物﹐亦竹犭畱﹑獾貍之類耳。近世乃不聞有此﹐扣之北客﹐亦多不知﹐何耶﹖

○降仙

降仙之事﹐人多疑爲持箕者狡獪以愚旁觀﹐或宿構詩文托爲仙語﹐其實不然﹐不過能致鬼之能文者耳。餘外家諸舅﹐喜爲此戲﹐往往所降多名士﹐詩亦粗可讀﹐至於書體文勢﹐亦各近似其人。一日﹐元毖舅諸姬﹐戲以紈扇求詩﹐遂各題小詞於上﹐仍寓姬之名於內﹐行艸相間有可觀者。

紹興斜橋客邸有請紫姑者﹐命艫爲題﹐詩云「寒巖雪壓松枝折﹐斑斑剝盡靑虯血。運斤巧匠斫削成﹐劍脊半開魚尾裂。五湖仙子多奇致﹐欲駕神舟探仙穴。碧雲不動曉山橫﹐數聲搖落江天月。」

湖學甲子歲科舉後﹐士友有請仙問得失者﹐賦詞云「淒涼天气﹐淒涼院宇﹐淒涼時候。孤鴻叫斜月﹐寒燈伴殘漏。落盡梧桐秋影瘦﹐鑑古畫眉難就。重陽又近也﹐對黃花依舊。」此人竟失舉。

淳間﹐有降仙於杭泮者﹐或以鬼議之﹐大書一詩云「眼前靑白誰知我﹐口裏雌黃一任君。縱使挾山可超海﹐也須覆雨更番云。」或以功名爲問﹐答曰「朝經暮史無間日﹐北履南鞭知幾年。踐履未能求實地﹐榮枯何必問靑天。」報其相譏也。

又董無益嘗記女仙三絕句云「柳條金懶不勝鴉﹐靑粉墻邊道韞家。燕子未來春寂寞﹐小窗和雨夢梨花。」「松影侵壇琳觀靜﹐桃花流水石橋寒。東風吹過雙蝴蝶﹐人倚危樓第幾蘭。」「屈曲蘭幹月半規﹐藕花香澹水漪漪。分明一夜文姬夢﹐只有靑團扇子知。」亦可喜也。

友人姚天澤亦善此。時先君需淸湘次﹐因至外塾觀子弟捧箕。忽大書曰﹕詩贈周邦君﹐云「謝公樓上春光好﹐五馬行春人未老。郁孤臺上墨未漧﹐手捧詔書入黃道。」先子爲一笑﹐然莫知爲何等語也。未幾﹐易守臨汀﹐首披郡誌﹐則舊有謝公樓﹐所謂「謝公樓上好美酒﹐三百靑銅買一斗」者﹐與前語適符。然郁孤臺以後語﹐竟亦不驗。

又宋慶之寓永嘉時﹐遇詔歲﹐鄕士從之結課者頗眾。適逢七夕﹐學徒醵飲﹐有僧法辧者在焉。辧善五星﹐每以八煞爲說﹐時人號爲辧八煞。酒邊一士致仙扣試事﹐忽箕動﹐大書文章伯降﹐宋怪之﹐漫云「姑置此﹐且求一七夕新詞如何﹖」復請韻﹐宋指辧云「以八煞爲韻。」意欲困之也。忽運箕如飛﹐大書《鵲橋仙》一闋云「鸞輿初駕﹐牛車齊發﹐隱隱鵲橋咿軋。尢雲雨正歡濃﹐但只怕來朝初八。霞垂彩幔﹐月明銀燭﹐馥鬱香噴金鴨。年年此際一相逢﹐未審是甚時結煞。」亦警敏可喜。

又聞李和父云「向嘗於貴家觀降仙﹐扣其姓名﹐不答。忽作薛稷體大書一詩云﹕『猩袍玉帶落邊塵﹐幾見東風作好春。因過江南省宗廟﹐眼前誰是舊京人。』捧箕者皆悚然驚散﹐知爲淵聖在天之靈。」眞否固未可知﹐然每讀爲之淒然。

○文莊公滑稽

外大父文莊章公﹐自少好雅潔﹐性滑稽﹔居一室必汛埽巧飾﹐陳列琴書﹐親朋或譏其齷齪無遠志。一日﹐大書素屏云「陳蕃不事一室﹐而欲掃除天下﹐吾知其無能爲矣﹗」識者知其不凡。後入太學爲集正﹐嘗置酒﹐揭饌單於鑪亭﹐品目多異。其間有大鵬卵者最奇﹐其大如瓜﹐片切大盤中。眾皆駭愕﹐不知何物。好事者窮詰之﹔其法乃以鳧彈數十﹐黃白各聚一器。先以黃入羊胞蒸熟﹐次復入大豬胞﹐以白實之﹐再蒸而成。嘗迎駕於觀橋﹐戲以書句爲隱語云「仰觀天文﹐俯察地理﹐吾嘗終日不食﹐終夜不寢﹐以思無益﹐不如學也。」眾皆莫測﹐公笑云「乃此橋華表柱木鸛爾。」其他善戲多類此。

其後居兩制﹐登政第﹐有《嘉林集》百卷。間作小詞﹐極有思致。先妣能口誦數闋﹐《小重山》云「柳暗花明春事深﹐小蘭紅﹐芍藥已抽簪。雨餘風軟碎鳴禽﹐遲遲日﹐猶帶一分陰。

把酒莫沈吟﹐身閒無个事﹐且登臨。舊遊何處不堪尋﹐無尋處﹐惟有少年心。」今家集已不復存﹐而外家凋謝殆盡。暇日追憶書之﹐以寄余《凱風》﹑「寒泉」之思云。

○腹腴

余讀杜詩「偏勸腹腴愧少年」﹐喜其知味。坡詩亦云「更洗河豚烹腹腴。」黃詩亦云「故園漁友膾腹腴。」又云「飛雪堆盤膾腹腴。」按《禮記﹖少儀》云「羞濡魚者進尾﹐冬右腴。」注云「腴﹐腹下也。」《周禮疏》﹕「燕人膾魚方寸﹐切其腴以啖所貴。引以證無﹐無亦腹腴。」《前漢》﹕「九州膏腴。」師古注云「腹下肥白曰腴。」

○睡

「花竹幽窗午夢長﹐此中與世暫相忘。華山處士如容見﹐不覓仙方覓睡方。」然則睡亦有方邪﹖希夷之說﹐不過謂舉世以爲息魂離神不動耳。《遺教經》乃有「煩惱毒蛇﹐睡在汝心﹐睡蛇旣出﹐乃可安眠」之語。近世西山蔡季通有睡訣云「睡側而屈﹐覺正而伸﹐早晚以時。先睡心﹐後睡眼。」晦庵以爲此古今未發之妙。然睡心﹑睡眼之語﹐本出《千金方》﹐季通特引此說﹐晦庵偶未之記耳。

○性所不喜

人各有好惡﹐於書亦然。前輩如杜子美不喜陶詩﹐歐陽公不喜杜詩﹐蘇明允不喜揚子﹐坡翁不喜《史記》。王充作《刺孟》﹐馮休著《刪孟》﹐司馬公作《疑孟》﹐李泰伯作《非孟》﹐晁以道作《詆孟》﹐黃次作《評孟》﹔若酸﹑咸嗜好﹐亦各自有所喜。非若今人之胸中無眞識﹐隨時好惡﹐逐人步趨而然者。且以孟﹑揚﹑馬遷﹑陶﹑杜異世﹐遇諸名公﹐尙有所不合。今乃欲以區區之文﹐以求識賞於當世不具耳目之人﹐難矣哉﹗後世子云之論﹐眞名言也。

○黃門

世有男子𨿽娶婦而終身無嗣育者﹐謂之天閹﹐世俗則命之曰黃門。晉海西公嘗有此疾﹐北齊李庶生而天閹。

按《黃帝鍼經》曰「有具傷於陰﹐陰气絕而不起﹐陰不能用﹐然其須不去﹐宦者之獨去﹐何也﹖願聞其故。岐伯曰﹕『宦者去其宗筋﹐傷其衝脈﹐血瀉不復﹐皮膚內結﹐唇口不榮﹐故須不生。』黃帝曰﹕『有其天宦者﹐未嘗被傷﹐不脫於血﹐然其須不生﹐何耶﹖』岐伯曰﹕『此天之所不足﹐其任衝不盛﹐宗筋不成﹐有气無血﹐唇口不榮﹐故須不生。』」

又《大般若經》載五種黃門云「梵言扇搋﹝音醜背切》半釋迦﹐唐言黃門﹐其類有五﹕一日半釋迦﹐總名也﹐有男根﹐用而不生子。二曰伊利沙半釋迦﹐此云妒﹐謂見他行欲卽發﹐不見卽無﹐亦具男根﹐而不生子。三曰扇搋半釋迦﹐謂本來男根不滿﹐亦不能生子。四曰博叉半釋迦﹐謂半月能男﹐半月不能男。五曰畱拿半釋迦﹐此云割﹐謂被割刑者。此五種黃門﹐名爲人中惡趣受身處。」然《周禮﹖奄人》鄭氏注云「奄﹐眞气藏者﹐謂之宦人。」是皆眞气不足之所致耳。

○馬塍藝花

馬塍藝花如藝粟﹐橐馳之技名天下。非時之品﹐眞足以侔造化﹐通仙靈。凡花之早放者﹐名曰堂﹝或作塘﹞花。其法以紙飾密室﹐鑿地作坎﹐緶竹置花其上﹐糞土以牛溲硫黃﹐盡培漑之法。然後置沸湯於坎中﹐少候﹐湯气薰蒸﹐則扇之以微風﹐盎然盛春融淑之气﹐經宿則花放矣。若牡丹﹑梅﹑桃之類無不然﹐獨桂花則反是。蓋桂必涼而後放﹐法當置之石洞巖竇間﹐暑气不到處﹐鼓以涼風﹐養以淸气﹐竟日乃開。此𨿽揠而助長﹐然必適其寒溫之性﹐而後能臻其妙耳。

余向畱東西馬塍甚久﹐親聞老圃之言如此。因有感曰﹕艸木之生﹐欲遂其性耳。封植矯揉﹐非時敷榮﹐人方詫賞之不暇﹐噫﹗是豈艸木之性哉﹗

●卷十七

○楊凝式僧淨端

楊凝式居洛日﹐將出遊﹐僕請所之﹐楊曰「宜東遊廣愛寺。」僕曰「不若西遊石壁寺。」凝式曰「姑遊廣愛。」僕又以石壁爲請﹐凝式曰「姑遊石壁。」聞者爲之撫掌。

吳山僧淨端﹐道解深妙﹐所謂端師子者﹐章申公極愛之。乞食四方﹐登舟﹐旋問何風﹐風所向卽從之﹐所至人皆樂施。蓋楊出無心﹐而端出委順﹐迹不同而意則同也。

○奇對

對偶小技﹐然亦非易事也。前輩所載已多﹐今擇所未書而可喜者數聯於此﹐爲多聞之一助。

義經六子艮巽坎兌震離﹐周禮一書天地春秋冬夏。

龜從筮從卿士從庶民從﹐人相我相眾生相壽者相。

善待問者如撞鐘小應小大應大﹐措天下者猶置器安則安危則危。

左氏公羊梁春秋三傳﹐卦爻系辭彖象大易一經。

五刑之屬三千大過小過﹐一門之聚百指家人同人。

知我春秋罪我春秋誰譽誰毀﹐待以國士報以國士爲己爲人。

迅雷風烈烈風雷雨﹐絕地天通通天地人。

紀信韓信假帝假王﹐仲尼牟尼大聖大覺。

蟬以翼鳴不啻若自其口出﹐龍將角聽謂其不足於耳歟。

司馬相如藺相如果相如否﹐長孫無忌費無忌能無忌乎。

人有七情喜怒哀懼愛惡欲﹐經存六藝詩書禮樂易春秋。

九州旣別冀兗靑徐揚荊豫雍梁﹐一道相傳堯舜禹湯文武周孔孟。

正月六月七月十月之交﹐北風晨風凱風終風且а。

孟軻好學師孔子之孫子思﹐文後興仁由太王以至王季。

張良借箸前籌恨不食食其之肉﹐陳平刻木爲女果能冒冒頓之圍。

下七十二之齊城憑三寸舌﹐退一百萬之秦寇用八千兵。

柴也愚參也魯師也辟顏氏其庶幾乎﹐夷之淸尹之任惠之和孔子集大成也。

妙法法因因果寺金輪金剛﹝錢塘寺名﹞﹐中和和丰丰樂橋銀杓銀甕﹝錢塘酒樓﹞。

夫子天尊大士頭上不同﹐宮妃宦寺官人腰間各別。

鄒孟子吳孟子寺人孟子一男一女一不男不女﹐周宣王齊宣王司馬宣王一君一臣一不君不臣。

調羹止渴梅全文武之才﹐學舞貪眠柳盡悲歡之態。

方丈四方方四丈南北東西﹐試場三試試三場經賦論策。

朝登箕子之峯危如累卵﹐夜宿丈人之館安若泰山。

觀音大士妙音梵音海潮音﹐諸相如來人相我相眾生相。

龍飛策士狀元龍省元龍﹝度宗龍飛榜﹐陳文龍爲廷魁﹐胡躍龍爲省元﹞﹔虎帳得人殿帥虎步帥虎﹝時範文虎爲殿帥﹐孫虎臣爲步帥﹞。

○笙炭

趙元父祖母齊安郡夫人徐氏﹐幼隨其母入吳郡王家﹐又及入平原郡王家﹐嘗談兩家侈盛之事﹐歷歷可聽。其後翠堂七楹﹐全以石靑爲飾﹐故得名。專爲諸姬教習聲伎之所﹐一時伶官樂師﹐皆梨園國工也。吹彈舞拍﹐各有總之者﹐號爲部頭。每遇節序生辰﹐則旬日外依月律按試﹐名曰小排當﹐𨿽中禁教坊所無也。

只笙一部﹐已是二十餘人。自十月旦至二月終﹐日給焙笙炭五十斤﹐用錦燻籠藉笙於上﹐復以四和香燻之。蓋笙簧必用髙麗銅爲之﹐﹤靑色﹥以綠蠟﹐簧暖則字正而聲淸越﹐故必用焙而後可。陸天隨詩云「妾思冷如簧﹐時時望君暖。」樂府亦有簧暖笙淸之語﹐舉此一事﹐余可想見也。﹤靑色﹥字﹐韻書﹕「千定切﹐音請。」注﹕「﹤靑色﹥﹐靑果色也。」蓋藏果者﹐必以銅靑故耳。

○徐謂禮相術

徐謂禮嘗涉獵袁﹑李之書﹐自誇閱人貴賤多奇中。與賈師憲丞相爲姻聯﹐賈時年少﹐荒於飲博﹐其生母胡夫人苦之。扣徐曰「兒子跌宕若此﹐以君相法言之﹐何如﹖」徐曰「夫人勿多憂﹐異日必可作小郡太守。」母喜而記其言。他日賈居相位﹐徐以親故求進﹐久之不遂。賈母爲言之﹐賈不獲已﹐答曰「徐親骨相寒薄﹐止可作小郡太守耳。」遂以上饒郡與之﹐以終其身﹐蓋深銜前言也。

然師憲日常馳馬出遊湖山﹐小憩棲霞嶺下。忽有布裘道者瞪視曰「官人可自愛重﹐將來功名不在韓魏公下。」賈意其見侮﹐不顧而去。旣而醉博平康﹐至於破面。他日﹐復遇道者﹐頓足驚嘆曰「可惜﹗可惜﹗天堂已破﹐必不能令終矣。」其後悉驗。

○咸淳三事

咸淳癸酉夏﹐邊遽日聞﹐旣而襄州失守﹐朝野震動。荊閫李庭芝祥父乞賈平章用張魏公﹑趙忠簡故事﹐建督於京﹐賈則請親行邊。疏凡屢上﹐朝紳學士上書者無虛日﹐或欲畱行﹐或贊開督。其後遂置機速房﹐專行密院急切之事。且大開言路﹐以集眾思﹐於是言事獻策者﹐益紛紛然。

漢嘉布衣楊安宇者﹐狂生也﹐自謂知兵﹐獻言於朝﹐遂送機速房看詳。都司許自節擬本房﹐知其狂妄﹐遂侮笑之。安宇不勝其憤﹐遂上書痛詆自書短﹐且謂其操鄕音穢談﹐一時傳以爲笑。會奉口有米局之變﹐京尹吳益區處失當﹐於是左史李玨自經筵直前論之﹐吳遂斥出。時好事者爲之語曰「左史直前論大尹﹐艸茅上疏詆都司。」

時方詔歲﹐賈公欲優學捨以邀譽﹐乃以校尉告身﹐錢帛等俾京庠擬試。時黃文昌方自江閫入爲京尹﹐益增賞格﹐𨿽末綴﹐猶獲數百千﹐於是羣四方之士﹐試者紛然。時襄﹑郢已失﹐江﹑淮日以遽告﹐有無名子作詩﹐揭之試所云「鼙鼓驚天動地來﹐九州赤子哭哀哀。廟堂不問平戎策﹐多把金錢媚秀才。」邏之﹐竟不得其人而止。

○龔孟釒癸策問

癸酉歲﹐慶元秋試﹐兩浙運司幹官臨川龔孟訁閻爲考官。龔道出慈溪﹐忽夢有人以杯酒飲之﹐且作「四」字於掌中。曉起﹐便覺目視荒荒。及入院發策﹐第一道中誤以一祖十三宗爲十四宗。於是士子大哄﹐徑排試官房舍﹐悉遭箠辱﹐至有負笈而逃者﹐龔偶得一兵負去而免。

劉制使良貴親至院外撫諭﹐遂權宜以策題第二道爲首篇﹐續撰其三﹐久之始定。於是好事者作隔聯云「龔運幹出題疏脫﹐以十三宗作十四宗﹔劉制使下院調停﹐用第二道爲第一道。」龔後爲計使所劾。

明年秋﹐度宗賓天﹐於是十四宗之語遂驗。

○景定行公田

景定三年壬戌﹐賈師憲丞相欲行富國彊兵之策。是時劉良貴爲都漕尹天府﹐吳勢卿餉淮東﹐入爲浙漕﹐遂交贊公田之事。欲先行之浙右﹐候有端緒﹐則諸路仿行之。於是殿院陳堯道﹑正言曹孝慶等合奏﹐謂限田之法﹐自昔有之。買官戶逾限之田﹐嚴歸並飛走之獘﹐回買官田﹐可得一千萬畝﹐則每歲六七百萬之入﹐其餘軍餉沛然有餘。可免和糴﹐可以餉軍﹐可以住造楮幣﹐可平物價﹐可安富室。一事行而五利興﹐實爲無窮之利。禦筆批依﹐而買田之事起矣。

時勢卿已死﹐良貴獨任提領之職﹐以太府丞陳爲簡閱官以副之。且乞內批下都省﹐嚴立賞罰﹐究歸並之獘。然上意終出勉彊﹐內批云「永免和糴﹐無如買逾限之田爲良法。然東作方興﹐權俟秋成﹐續議施行。」則上意蓋可見矣。賈相憤然以去就爭之﹐於是再降聖旨云「買田永免和糴﹐自是良法美意﹐要當始於浙西﹐庶他路視爲則也。所在利病﹐各有不同﹐行移難於一律﹐可令三省照此施行。」旣而賈相內引﹐入札力言其便﹐禦筆遵依﹐轉札侍從﹑臺諫﹑給捨﹑左右司﹑三省﹐奉行惟謹焉。賈相遂先以自己浙西萬畝爲官田表倡﹐嗣榮王繼之﹐浙西師機趙孟奎亦申省自陳投賣。自是朝野捲舌﹐噤不敢發一語。獨禮書夕郎徐經孫一疏﹐力陳買田之害﹐言多剴切﹐竟不付外。遂四乞休致﹐而寂無和之者。

先是議以官品逾限田外回買立說﹐此猶有抑彊嫉富之意。旣而轉爲派買之說﹐除二百畝已下免行派買外﹐余悉各買三分之一﹐及其後也﹐𨿽百畝之家亦不免焉。立價以租一石者償十八界四十楮﹐不及石者﹐價隨以減。買數少者﹐則全支楮券﹐稍多則銀券各半﹐又多則副以度牒﹐至多則加以登仕﹑將仕﹑校尉﹑承信﹑承節﹑安人﹑孺人告身。準直以登仕三千楮﹐將仕千楮﹐許赴漕試﹐校尉萬楮﹐承信萬五千﹐承節二萬﹐則理爲進納﹐安人四千﹐孺人二千﹐此則幾於白沒矣。遂檄府丞陳往湖﹑秀﹐將作丞廖邦傑往常﹑潤﹐任督催之職。六郡則又有專官﹔平江則知郡包恢﹐撫參成公策。嘉興則知郡潘墀﹐撫漧李補﹐寓公焦煥炎。安吉則知郡謝奕燾﹐寓公趙與﹐撫幹王唐﹐臨安察判馬元演。常州則知郡洪キ﹐運屬劉子耕。鎭江則知郡章垌﹐漕司準遣鄭夢熊。江陰則知軍楊玨﹐準遣謝司戶黃仲。並俟竣事﹐各轉一官。選人減一﹐前守臣並以主管公田系銜。旣而提領劉佐司劾罷嘉興宰段浚﹑宜興宰葉哲佐以不卽奉行之罪。又按長洲宰何九齡追毀告身﹐永不收敍。以不合出給官由令田主包納﹐失田業相維之初意。至五月﹐乃命江陰﹑平江隸浙西憲司﹐安吉﹑嘉興隸兩浙漕司﹐常州﹑鎭江隸總所。每歲秋租﹐輸之官倉﹐特與減饒二分﹐或水旱﹐則別議收數。遂立四分司﹕王大呂﹐平江﹔方夢玉﹐嘉興﹔董楷﹐安吉﹔黃震﹐鎭江﹑常州﹑江陰三郡。初以選人爲之﹐任滿理爲須入。州﹑縣﹑鄕﹑都﹐則分差莊官以富饒者充應﹐兩年一替。每鄕創官莊一所﹐每租一石﹐明減二斗﹐不許多收斛面。約束𨿽嚴詳﹐而民之受害亦不少。其間毗陵﹑澄江﹐一時迎合﹐止欲買數之多。凡六斗﹑七斗者﹐皆作一石。及收租之際﹐元額有虧﹐則取足於田主﹐以爲無窮之害。或內有磽瘠及租佃頑惡之處﹐又從而責換於田主﹐其害尢慘。時中書劉震孫與京尹魏克愚﹐湖邊倡和詞語﹐偶犯時忌﹐則隨命劾去之。

甲子秋﹐彗見﹐求言。公卿﹑大夫﹑士庶始得以伸田裏愁嘆不平於上﹐然至此業已成矣。賈相遂力辧人言﹐丐辭相位。禦筆答云「言事易﹐任事難﹐自古然也。使公田之策不可行﹐則卿建議之始﹐朕已沮之矣。惟其上可以免朝廷造楮幣之費﹐下可以免浙右和糴之擾﹐公私兼濟﹐所以命卿決意舉行之。今業已成矣﹐一歲之軍餉﹐皆仰給於此。若遽因人言而罷之﹐𨿽可以快一時之異議﹐其如國計何﹖如軍餉何﹖卿旣任事﹐亦當任怨﹐禮義不愆﹐何卹人言。卿宜安心奉職﹐毋孤朕倚毗之意。」自此公論頗沮﹐而劉良貴以人言藉藉﹐遂陳括田之勞﹐乞從罷免﹐不允。

至咸淳戊辰正月﹐遂罷莊官﹐攺爲召佃。或一二千﹐或數百畝﹐召人承佃﹐自耕自種﹐自運自納﹐止令分司任責拘催。凡承佃之家﹐復以二分優之。且以旣罷莊官﹐則分司恐難任責﹐平江增差催督官三員﹐安吉﹑嘉興各一員﹐常州二員﹐鎭江﹑江陰共一員﹐從各分司奏辟。時提領官編修黃夢炎也。旣而常﹑潤分司劉子澄力陳毗陵向來多買虛數之獘﹐遂下提領所﹐徑將常州公租撥隸淮東總領所催納。殊不知朝廷旣不可催﹐總所又可催乎﹖

當是時人不敢言而敢怨﹐南康江天錫以入奏而罷言職﹐教授謝枋得以發策而遭貶斥﹐大社令杜淵﹑太常簿陸逵﹑國子簿謝章﹐皆於論對及之﹐或逐去﹐或補外。至乙亥春﹐賈旣去國﹐北軍已抵升﹑潤﹐察院季可奏乞罷公田之籍﹐以收農心。謂「此事苛擾﹐民皆破家蕩產﹐怨入骨髓。若盡還原主﹐免索原錢而除其籍﹐庶使浙西之人﹐永絕公田之苦。」然而僅放欠租﹐季遂再奏﹐始有旨云「公田之創﹐非理宗之本意。稔禍召怨﹐最爲民苦﹐截日住罷。其田盡給付原佃主﹐仰率租戶﹑義兵﹐會合防拓。」其後勘會﹐謂招兵非便。且其田當還業主﹐於種戶初無相干。秋成在邇﹐餉軍方急﹐合且收租一年。其還田指揮﹐候秋成後集議施行。有旨將平江﹑嘉興﹑安吉公田﹐照指揮蠲放﹐卻從朝廷照淨催米數回糴。其錢一半給佃主﹐一半給種戶﹐以溥實惠﹐然則業主竟無與矣。只業主﹑佃主之分﹐當時用事者亦不能曉﹐況大於此者﹖然邊遽日急﹐是時仍收公租﹐還田之事﹐竟不及行﹐嗚呼悲哉﹗昔隋鑿汴渠﹐以召民怨﹐乃爲宋漕運之利。今宋奪民田以失人心﹐乃爲大元餉軍之利。古今害民興利之事﹐於此亦可鑑矣﹐於戲悲哉﹗

○景定彗星

景定五年甲子七月初二日甲戌﹐禦筆作初三日乙亥﹐彗見東方柳宿﹐光芒ピ赫﹐昭示天變。太史占云「彗出柳度﹐爲兵喪﹐爲旱﹐爲亂﹐爲夷狄﹐爲大臣貶。」乾象占云「彗﹐妖星也。所出形狀各異﹐其殃一也。」彗﹐木類﹐除舊布新之象﹐主兵疫之災。一曰埽星﹐小者數寸﹐長或竟天﹐兵起﹑大水﹐除舊布新。按彗本無光﹐借日爲光。夕見則東指﹐晨見則西指﹐皆隨日光芒所及則爲災。丁丑﹐避殿減膳﹐下詔責己﹐求直言﹐大赦天下。禦史朱貔孫﹐正言朱應元﹐察官程元嶽﹑饒應龍合臺奏章﹐乞消弭挽回﹐皆常談也。

己卯﹐賈丞相似道﹐楊參政棟﹐葉同知夢鼎﹐姚僉書希得奏事。上曰「彗出於柳﹐彰朕不徳﹐夙夜疚心﹐惟切危懼。」宰臣奏﹕「陛下勤於求治﹐有年於玆﹐庸有闕失。今謫見於天﹐實臣等輔政無狀所致﹐上貽聖憂。臣見具疏乞罷免﹐庶可以上弭天災。」上曰「正當相與講求闕失﹐上回天意。」庚辰﹐賈右相第一疏乞罷免﹐以塞災咎﹐五疏皆不允。

班行應詔言事者﹐祕書郎文及肩首言公田之事云「君徳極璋之粹﹐而玷君徳者﹐莫大於公田﹐東南民力竭矣。公田創行﹐將以足軍儲﹐救楮獘﹐蠲和糴也。奉行太過﹐限田之名﹐一變而爲並戶﹐又變而爲換田。耕夫失業以流離﹐田主無辜而拘系﹐此彗妖之所以示變也。」

大府丞楊巽﹐殿講趙景緯﹐吏部侍郎畱夢炎﹐禮部侍郎直院馬廷鸞﹐皆應詔上封事。給事禮書牟子才疏﹐援引漢﹑唐以至本朝彗變災異﹐極其詳贍。起居郎太子侍讀李伯玉﹐則援三說云「咸平﹐彗出室北﹐呂端有兵謀不精之言﹐今日當嚴邊備。熙寧中﹐彗出東井﹐富弼﹑張方平﹐皆言新法不便﹐今日當先罷浙西換田局。崇寧彗出西方﹐則詔除黨籍﹐且復左降人官。今開慶誤國之人﹐罪惡滔天﹐有一時風聞劾逐者﹐則乞斟酌寬貸施行﹐以昭聖主寬仁之量。」又云「今言路旣開﹐中外大小之臣﹐必將空臆畢陳。惟陛下明聖﹐大臣忠亮﹐有以容受﹐不以爲罪﹐天下幸甚。」

浙漕主管文字呂撫有上化地書﹐祕監髙斯得奉祠於有應詔疏﹐大槪以爲﹕「非朝廷大失人心﹐何以致天怒如此之烈﹖庚申﹑辛酉之間﹐大小之臣﹐追勒遷放無虛月﹐忠厚之澤幾盡矣。士大夫以仕進爲業﹐今使刻薄小人﹐吹毛求疵﹐動觸新制。公田肆擾﹐陛下知其非計﹐有待秋成舉行之旨﹐而督促者。悍然不顧也。市舶盡利而蕃夷怨﹐鹽榷太密而商旅怨。羣臣附下罔上﹐虛美溢譽﹐人怨天怒﹐不至於彗星不止也。且災異策免三公﹐視爲常事。丙申雷變﹐陛下一日黜二相﹐今彗見之與雷發相去﹐何翅十百千萬哉﹖」

王端明龠奉祠裏居﹐亦有疏﹐言「戚畹嬖幸﹐徧居畿輔﹐借應奉之名﹐肆誅剝之虐﹐監司不敢誰何﹐臺諫不敢論列。民不勝苦﹐起而弄兵﹐三衢之寇是也。公田之行﹐本欲免和糴﹐和糴數少﹐而人己相安﹐公田數多﹐而人爲創見﹐千獘萬蠹﹐田裏騷然。天筆載頒﹐一則曰業已成﹐一則曰當任怨。且求言之詔甫頒﹐而拒言之令已出﹐皇天監臨﹐可厚誣哉。」

自是三學京庠﹐投匭上書者日至。太學生吳綺﹑許求之等書有云「雷霆﹐天怒也﹐驟擊而旋收。日蝕﹐天怒也﹐俄晦而隨明。暴風飄雨﹐天怒也﹐而不能以終日。今彗之示變﹐已渝旬浹月﹐陛下恐懼修省﹐靡所不至﹐而天怒猶未回﹐非陛下不知省悟也﹐抑誤陛下者﹐未有所畏也。」且並及市舶﹑公田之害云。

又有陳夢斗﹑陳紹中等書﹐沈震孫﹑範鑰﹑李極等書﹐宗庠則有胡標與周必礻龠等書。立禮齋生謝禹則獨爲一書﹐大抵皆及公田﹑市榷等事。又有武學生杜士賢等書﹐謂﹕「都司之職﹐操壠斷之權﹐以專使之遣﹐奪番商之利。百姓皆與蹙廟堂﹐歌頌太平﹐人不可欺﹐天可欺乎﹖今之秉鈞軸者﹐前日之功固偉矣﹐今日之過未盡掩﹐閫外之事固優矣﹐閫內之責未盡塞。以戎虜待庶民不可也﹐以軍政律士類不可也﹐以肥家之法經國不可也﹐盍亦退自省悟﹐以回天變乎﹖」

又京庠唐隸﹑楊坦等一書﹐謂﹕「大臣徳不足以居功名之髙﹐量不足以展經綸之大﹐率意紛更﹐殊駭觀聽。七司條例﹐悉從更變﹐世冑延賞﹐巧摘瑕疵。薪茗拓藏﹐香椒積壓﹐與商賈爭微利。彊買民田﹐貽禍浙右﹐自今天下無稔歲﹐浙路無富家矣。夾袋不收拾人才﹐而徧儲賤妓之姓名﹔化地不斡旋陶冶﹐而務行非僻之方術。縱不肖之駿弟﹐以卿月而醉風月於花衢﹔籠博奕之舊徒﹐以秋壑而壓溪壑之淵藪。踏靑泛綠﹐不思閭巷之蕭條﹔醉釀飽鮮﹐遑卹物價之騰踴。劉良貴﹐賤丈夫也﹐乃深倚之以揚鷹犬之威﹔董宋臣﹐巨姦宄也﹐乃優縱之以出虎兕之柙。人心怨怒﹐致此彗妖﹐誰秉國鈞﹐盍執其咎。方且抗章誣上﹐文過飾非﹐借端拱禍敗不應之說以力解﹐亂而至此﹐怨而至此。上干天怒﹐彗星埽之未幾﹐天火又從而災之﹐其尙可揚揚入政事堂耶﹖」一時諸書﹐獨此與京庠蕭規者言之太訐。

於是左司劉良貴申省﹐力辧公田任事之謗﹐且乞敷奏令公卿士庶條具救楮﹑免糴﹑罷公田之策﹐且作勘會﹐免公田逃亡米三萬餘石。賈相遂入奏云「近者應詔所言﹐公論交責﹐若駕虛辭報私憾等語﹐是非自不可掩。獨類部法買公田﹐同然一辭﹐以爲犯大不韙﹐詳敍顚末以聞。欲望聖慈於臣所類部法﹐則下之吏部長式﹐詳加參定。或有出己意削舊典之實﹐則申明而刪除之。於臣所買公田﹐則乞下之公卿大夫﹐更行博議。必得足軍餉﹑免和糴﹑住造楮之策﹐則采錄而施行之。臣當委心以聽﹐奉身以退﹐徐請譴責﹐以戒爲臣之繆於國者。」遂有旨宣諭檢院官﹐星變求言「照典故氐及中外大小臣僚﹐見之詔書可考。近來諸學士人﹐不體舊規﹐以前廊爲首﹐乃有懷私意動搖大臣者。不知祖宗三百年間﹐曾有士人上書而去宰相者乎﹖今後切宜詳審﹐然後投進。」

檢院朱備坐﹐宣諭旨揮申國子監司成吳堅翁﹐合委冑丞徐宗斗﹐會學前廊轉諭諸生﹔而前廊回申﹐以爲上書以前廊爲首﹐此出於丙辰方大猷之私意﹐以爲鉗制之法﹐非盛時所宜用也。紛紛之議﹐直至八月之末﹐彗光稍殺﹐應詔者方稍止。丁未﹐宰執拜表﹐恭請皇帝禦正殿復常膳﹐三表而後從。九月﹐以京學士人蕭規﹑唐棣﹑葉李﹑呂宙之﹑姚必得﹑陳子美﹑錢育﹑趙從龍﹑胡友開等﹐不合謗訕生事﹐送臨安府追捕勘證﹐議罪施行各有差﹐自是中外結舌焉。

孟冬﹐朝饗如常時﹐十月乙丑﹐忽聞聖躬不豫﹐降詔求醫﹐丁卯﹐遺詔升遐。而金銀關子之令乘時頒行﹐換易十七界楮券。物價自此騰湧﹐民生自此憔悴矣。彗變首尾凡四月﹐妖禍之應﹐如響斯答﹐孰謂天道髙遠乎﹖

○瓊花

揚州后土祠瓊花﹐天下無二本﹐絕類聚八仙﹐色微黃而有香。仁宗慶曆中﹐嘗分植禁苑﹐明年輒枯﹐遂復載還祠中﹐敷榮如故。淳熙中﹐壽皇亦嘗移植南內﹐逾年﹐憔悴無花﹐仍送還之。其後﹐宦者陳源命園丁取孫枝移接聚八仙根上遂活﹐然其香色則大減矣﹐杭之褚家塘瓊花園是也。今后土之花已薪﹐而人間所有者﹐特當時接本仿佛似之耳。

○嚼虱

余負日茅檐﹐分漁樵半席。時見山翁野媼﹐捫身得虱則致之口中﹐若將甘心焉﹐意甚惡之。然揆之於古﹐亦有說焉。應侯謂秦王曰「得宛﹐臨流陽夏﹐斷河內﹐臨東陽邯鄲﹐猶口中虱。」王莽校尉韓威曰「以新室之威﹐而吞胡虜﹐無異口中蚤虱。」陳思王著論亦日﹕「得虱者﹐莫不靡刂之齒牙﹐爲害身也。」三人者﹐皆當時貴人﹐其言乃爾﹐則野老嚼虱﹐蓋亦自有典故﹐可發一笑。

○姓名相戲

前輩有以姓名爲戲者﹐如陳亞有心﹑蔡襄無口之類甚多。劉嘗戲王覿云「公何故見賣﹖」王答曰「賣公直甚分文。」

近楊平舟棟以樞掾出守莆田﹐劉克莊潛夫﹐弟希仁﹐俱以史官裏居。郡集﹐寓公王曜軒邁戲之云「大編修﹐小編修﹐同赴編修之會。」後村云「欲屬對不難﹐不可見怒。」王願聞之﹐乃云「前通判﹐後通判﹐但聞通判之名。」蓋王凡五得ヘ而不上云。王又嘗調後村云「十兄﹐二十年前何其壯﹐二十年後何其不壯。」劉應之曰「二畫﹐二十年前何其遇﹐二十年後何其不遇。」此善謔也。

○朱唐交奏本末

朱晦庵按唐仲友事﹐或云呂伯恭嘗與仲友同書會﹐有隙﹐朱主呂故抑唐﹐是不然也。蓋唐平時恃才輕晦庵﹐而陳同父頗爲朱所進﹐與唐每不相下。同父遊臺﹐嘗狎籍妓﹐囑唐爲脫籍﹐許之。偶郡集﹐唐語妓云「汝果欲從陳官人邪﹖」妓謝﹐唐云「汝須能忍饑受凍乃可。」妓聞﹐大恚。自是陳至妓家﹐無復前之奉承矣。

陳知爲唐所賣﹐亟往見朱。朱問﹕「近日小唐云何﹖」答曰「唐謂公尙不識字﹐如何作監司﹖」朱銜之﹐遂以部內有冤獄﹐乞再巡按。旣至臺﹐適唐出迎少稽﹐朱益以陳言爲信﹐立索郡印﹐付以次官﹐乃摭唐罪具奏﹐而唐亦作奏馳上。時唐鄕相王淮當軸﹐旣進呈﹐上問王﹐王奏﹕「此秀才爭閉气耳。」遂兩平其事﹐詳見周平園﹑王季海日記。而朱門諸賢所著《年譜》《道統錄》﹐乃以季海右唐而並斥之﹐非公論也。其說聞之陳伯玉式卿﹐蓋親得之婺之諸呂云。

●卷十八

○晝寢

「飽食緩行初睡覺﹐一甌新茗侍兒煎。脫巾斜倚繩牀坐﹐風送水聲來枕邊。」丁崖州詩也。「細書妨老讀﹐長簞愜昏眠。取簟且一息﹐拋書還少年。」半山翁詩也。「相對蒲團睡味長﹐主人與客兩相忘。須臾客去主人覺﹐一半西窗無夕陽。」放翁詩也。「讀書已覺眉稜重﹐就枕方欣骨節和。睡起不知天早晚﹐西窗殘日已無多。」吳僧有規詩也。「老讀文書興易闌﹐須知養病不如閒。竹牀瓦枕虛堂上﹐臥看江南雨後山。」呂榮陽詩也。「紙屏瓦枕竹方牀﹐手倦拋書午夢長。睡起莞然成獨笑﹐數聲漁笛在滄浪。」蔡持正詩也。

余習懶成癖﹐每遇暑晝﹐必須偃息。客有嘲孝先者﹐必哦此以自解。然每苦枕熱﹐展轉數四。後見前輩言﹐荊公嗜睡﹐夏月常用方枕。或問何意﹐公云「睡气蒸枕熱﹐則轉一方冷處。」此非眞知睡味﹐未易語此也。杜牧有睡癖﹐夏侯隱號睡仙﹐其亦知此乎﹖

𨿽然﹐宰予晝寢﹐夫子有朽木糞土之語。嘗見侯白所注《論語》﹐謂「晝」字當作「畫」字﹐蓋夫子惡其畫寢之侈﹐是以有朽木糞墻之語。然侯白﹐隋人﹐善滑稽﹐嘗著《啟顏錄》﹐意必戲語也。及觀昌黎《語解》﹐亦云「晝寢」當作「畫寢」﹐字之誤也。宰予﹐四科十哲﹐安得有晝寢之責﹐假或偃息﹐亦未至深誅。若然﹐則吾知免矣。

○宜興梅冢

嘉熙間﹐近屬有宰宜興者﹐縣齋之前﹐紅梅一樹﹐極美麗華粲﹐交陰半畝。花時﹐命客飲其下。一夕﹐酒散月明﹐獨步花影﹐忽見紅裳女子﹐輕妙綽約﹐瞥然過前﹐躡之數十步而隱。自此恍然若有所遇﹐或酣歌晤言﹐或癡坐竟日﹐其家憂之。

有老卒頗知其事﹐乘間白曰「昔聞某知縣之女有殊色﹐及笄﹐未適而夭。其家遠在湖湘﹐因槁葬於此﹐樹梅以識之。疇昔之夜所見者﹐豈此乎﹖」遂命發之﹐其棺正蟠絡老梅根下﹐兩檣微蝕﹐一竅如錢﹐若蛇鼠出入者。啟而視之﹐顏貌如玉。妝飾衣衾﹐略不少損﹐眞國色也。趙見﹐爲之惘然心醉。舁至密室﹐加以茵藉﹐而四體亦和柔﹐非尋常僵尸之比﹐於是每夕與之接焉。旣而气息忄然﹐疲ぃ不可治文書。其家乃乘間穴壁取焚之﹐令遂屬疾而殂﹐亦云異哉。

嘗見小說中所載寺僧盜婦人屍置夾壁中私之﹐後其家知﹐狀訟於官﹐每疑無此理。今此乃得之親舊目擊﹐始知其說不妄。然《通鑑》所載﹐赤眉髮呂后陵﹐污辱其屍有致死者﹐蓋自昔固有此異矣。

○莫子及泛海

吳興莫汲子及﹐始受世澤爲銓試魁﹐旣而解試﹑省試﹑廷對﹐皆居前列﹐一時名聲籍甚。後爲學官﹐以語言獲罪﹐南遷石龍。地並海﹐子及素負邁往之气﹐暇日﹐具大舟﹐招一時賓友之豪﹐泛海以自快。將至北洋﹐海之尢大處也﹐舟人畏不敢進。子及大怒﹐脇之以劍﹐不得已從之。及至其處﹐四顧無際。

須臾﹐風起浪湧﹐舟掀簸如桔橰。見三魚﹐皆長十餘丈﹐浮弄日光。其一若大鮎狀﹐其二狀類尢異﹐眾皆戰栗不能出語。子及命大白連酌﹐賦詩數絕﹐略無懼意﹐興盡乃返。其一絕云「一風點破碧落界﹐八面展盡虛無天。也樓長嘯海波闊﹐今夕何夕吾其仙。」

○薰風聯句

唐文宗詩曰「人皆苦炎熱﹐我愛夏日長。」柳公權續云「薰風自南來﹐殿閣生微涼。」或者惜其不能因詩以諷﹐𨿽坡翁亦以爲有美而無箴﹐故爲續之云「一爲居所移﹐苦樂永相忘。願言均此施﹐淸陰分四方。」余謂柳句正所以諷也。蓋薰風之來﹐惟殿閣穆淸髙爽之地始知其涼。而徵夫耕叟﹐方奔馳作勞﹐低垂喘汗於黃塵赤日之中﹐𨿽有此風﹐安知所謂涼哉﹖此與宋玉對楚王曰「此謂大王之風耳﹐庶人安得而共之者」同意。

○漢唐二祖少恩

漢髙祖與項羽戰於彭城﹐大敗﹐勢甚急﹐跋魯元公主﹑惠帝棄之。夏侯嬰爲收載行﹐髙祖怒﹐欲殺嬰者十餘。借使髙祖一時事急﹐不能存二子而棄之﹐他人能爲收載﹐豈不幸甚﹖方當徳之﹐何至怒而欲斬之乎﹖

唐髙祖起兵汾晉時﹐建成﹑元吉﹑楚哀王智云﹐皆畱河東護家。隋購之急﹐建成﹑元吉能間道赴太原﹐而智云以幼不能逃﹐爲吏所誅。亦豈不能少緩須臾﹐以須其至﹐而後起兵哉﹖

二祖皆創業之君﹐而於父子之義﹐其薄若此﹐豈圖大事者﹐不暇顧其家乎﹖彼唐祖者﹐直墮世民之計﹐猶可恕也﹐若漢祖則杯羹之事﹐尙忍施之乃翁﹐何有於兒女哉﹖

○《史記》無燕昭築臺事

王文公詩云「功謝蕭規慚漢第﹐恩從隗使愧燕臺。」然《史記》止云「爲隗攺築宮而師事之。」初無「臺」字。而李白詩有「何人爲築黃金臺」之語﹐吳虎臣《漫錄》﹐以此爲據。

按《新序》《通鑑》亦皆云「築宮」﹐不言「臺」也。然李白屢慣用黃金臺事﹐如「誰人更埽黃金臺」﹐「燕昭延郭隗﹐遂築黃金臺」﹐「埽灑黃金臺﹐招邀廣平客」﹐「如登黃金臺﹐遙謁紫霞仙」﹐「侍宴黃金臺﹐傳觴靑玉案」。杜甫亦有「楊梅結義黃金臺」﹐「黃金臺貯賢俊多」。柳子厚亦云「燕有黃金臺﹐遠致望諸君。」《白氏六帖》有﹕「燕昭王置千金於臺上﹐以延天下士﹐謂之黃金臺。」此語唐人相承用者甚多﹐不特本於白也。

又按《唐文粹》﹐有皇甫松《登郭隗臺》詩。又梁任《述異記》﹕「燕昭爲郭隗築臺﹐今在幽州燕王故城中。土人呼賢士臺﹐亦爲招賢臺。」然則必有所謂臺矣。後漢孔文舉《論盛孝章書》曰「昭築臺以延郭隗。」然皆無黃金字。宋鮑照《放歌行》云「豈伊白屋賜﹐將起黃金臺。」然則黃金臺之名﹐始見於此。李善注引王隱《晉書》﹕「段匹討石勒﹐屯故燕太子丹黃金臺。」又引《上谷郡圖經》曰「黃金臺在易水東南十八里﹐昭王置千金臺上﹐以延天下士。」且燕臺事多以爲昭王﹐而王隱以爲燕丹﹐何也﹖余後見《水經注》云「固安縣有黃金臺﹐耆舊言昭王禮賢﹐廣延方士﹐故修建下都﹐館之南陲。燕昭創於前﹐子丹踵於後」云云﹐以此知王隱以爲燕丹者﹐蓋如此也。

○《孟子》三宿出晝

髙郵有老儒黃彥知謂﹕「孟子去齊﹐三宿而出晝。讀如晝夜之晝﹐非也。《史記﹖田單傳》載﹕『燕初入齊﹐聞晝邑之人王賢。』劉熙注云﹕『齊西南近邑﹐音獲。』故孟子三宿而出﹐時人以爲濡滯也。」此說甚新而有據。然予觀《說苑》﹐則以爲蓋邑人王。且齊有蓋大夫王歡﹝《公孫丑》下﹞﹐而陳仲子兄食采於蓋﹐其入萬鐘﹝《滕文公》下﹞﹐則齊亦自有蓋邑﹐又與晝邑不同矣。《通鑑》晝音﹐司馬康釋音胡卦切﹐亦曰西南近邑﹐復不音獲﹐何耶﹖

○方大猷獻屋

楊駙馬賜第淸湖﹐巨董宋臣領營建之事﹐遂拓四旁民居以廣之。其間最逼近者﹐莫如太學生方大猷之居。意其必雄據﹐未易與語。一日﹐具禮物往訪之。方延入坐﹐未敢有請﹐方遽云「今日內轄相訪﹐得非以小屋近墻欲得之否﹖」愕不復對﹐方徐曰「內轄意謂某太學生﹐必將梗化﹐所以先蒙見及﹐某便當首獻作倡。」就案卽書契與之。以成契奏知﹐穆陵大喜﹐視其直數倍酬之。方作表謝﹐有云「普天之下﹐莫非王土﹔一毫以上﹐悉出君恩。」﹝上《毛詩》﹐下東坡《謝表》﹐並全句﹞自此擢第登朝﹐皆由此徑而梯焉。

○長生酒

穆陵晚年苦足弱﹐一日經筵﹐宣諭賈師憲曰「聞卿有長生酒甚好﹐朕可飲否﹖」賈退﹐遂修制具方並進﹐亦不過用川烏﹑牛膝等數味耳。內轄李忠輔適在旁﹐奏曰「藥性涼燥未可知﹐容臣先嘗﹐然後取旨進禦。」嫉之者轉聞於賈﹐賈深銜之﹐而未有以發也。

先是北關劉都倉﹐家富無嗣﹐嘗立二子。劉先死﹐長者欲逐其後立子﹐於是托其所親檢議所吏劉炳百萬緡﹐介謝堂節使﹐轉求聖旨下天府逐之﹐至是已涉數歲﹐賈始知之﹐時咸淳初年也。遂嗾其出子﹐以爲李忠輔僞作聖旨﹐訟之於官﹐詞𨿽不及謝﹐而謝甚窘懼﹐於是以實訴之於賈﹐賈笑曰「節度無慮。」越日﹐則忠輔追毀遷謫之命下﹐以實非其罪也﹐蓋師憲借此以報其嘗藥之忿耳。

○開運靖康之禍

靖康之禍﹐大率與開運之事同。一時紀載雜書極多﹐而最無忌憚者﹐莫若所謂《南燼紀聞》。其說謂出帝之事﹐歐公本之王淑之私史。淑本小吏﹐其家爲出帝所殺﹐遁入契丹。洎出帝黃龍之遷﹐淑時爲契丹諸司﹐於是文移郡縣﹐故致其饑寒﹐以逞宿怨﹐且述其幽辱之事﹐書名《幽懿錄》﹐比之周幽﹑衛懿。然考之五代新舊史﹐初無是說﹐安知非托子虛以欺世哉﹖其妄可見矣。

《南燼》言二帝初遷安肅軍﹐又遷云州﹐又遷西江州﹐又遷五國城﹐去燕凡三千八百餘里﹐去黃龍府二千一百里﹐其地乃李陵戰敗之所。後又遷西均從州﹐乃契丹之移州。今以當時他書考之﹐其地裏遠近﹐皆大繆不經﹐其妄亦可知。且謂此書乃阿計替手錄所申金國之文﹐後得之金國貴人者。又云「阿計替本河北棣州民﹐陷金。自東都失守﹐金人卽使之隨二帝入燕﹐又使同至五國城﹐故首尾備知其詳。」及考其所載﹐則無非二帝胸臆不可言之事﹐不知阿計替何從知之。且金人之情多疑﹐所至必易主者守之﹐亦安肯使南人終始追隨乎﹖且阿計替於二帝初無一日之恩﹐何苦毅然歷險阻﹐犯嫌疑﹐極力保護而不捨去。且二帝方在危亡哀痛之秋﹐何暇父子賦詩爲樂﹐阿計替又何暇筆之書乎﹖此其繆妄﹐固不待考而後見也。意者﹐爲此書之人﹐必宣政間不得志小人﹐造爲淩辱猥之事而甘心焉。此禽獸之所不忍爲﹐尙忍言之哉。余懼夫好奇之士﹐不求端末而輕信其言﹐故書以祛後世之惑云。

○近世名醫

近世江西有善醫號嚴三點者﹐以三指點間知六脈之受病﹐世以爲奇﹐以此得名。余按診脈之法﹐必均調自己之息﹐而後可以候他人之息。凡四十五動爲一息﹐或過或不及﹐皆爲病脈。故有二敗﹑三遲﹑四平﹑六數﹑七極﹑八脫﹑九死之法。然則察脈固不可以倉卒得之﹐而況三點指之間哉﹖此余未敢以爲然者也。或謂其別有觀形察色之術﹐姑假此以神其術﹐初不在脈也。

紹興間﹐王繼先號王醫師﹐馳名一時。繼而得罪﹐押往福州居住。族叔祖宮教﹐時赴長沙ヘ﹐素識其人﹐適邂逅旅捨﹐小酌以慰勞之﹐因求察脈。王忽愀然曰「某受知旣久﹐不敢不告。脈證頗異﹐所謂脈病人不病者﹐其應當在十日之內﹐宜亟反轅﹐尙可及也。」因泣以別。時宮教康彊無疾﹐疑其爲妄﹐然素信其術﹐於是卽日回轅。僅至家數日而殂﹐亦可謂異矣。

又嘗聞陳體仁端明云「紹熙間﹐有醫邢氏﹐精藝絕異。時韓平原知閣門事﹐將出使﹐俾之診脈﹐曰﹕『和平無可言﹐所可憂者﹐夫人耳。知閣回軺日﹐恐未必可相見也。』韓妻本無疾﹐怪其妄誕不倫﹐然私憂之。洎出疆甫數月﹐而其妻果殂。又朱丞相勝非子婦偶小疾﹐命視之﹐邢曰﹕『小疾耳﹐不藥亦愈。然自是不宜孕﹐孕必死。』其家以爲狂言。後一歲﹐朱婦得男﹐其家方有抱孫之喜﹐未彌月而婦疾作。急遣召之﹐堅不肯來曰﹕『去歲已嘗言之﹐勢無可療之理。』越宿而婦果殂。」余謂古今名醫多矣﹐未有察夫脈而知妻死﹐未孕而知產亡者﹐嗚呼﹗神矣哉﹗

○前輩知人

前輩名公鉅人﹐往往有知人之明。如馬尙書亮之於呂許公﹑陳恭公﹐曾諫議致堯之於晏元獻﹐呂許公之於文潞公﹐夏英公之於龐穎公﹐皆自布衣小官時﹐卽許以元宰之貴﹐蓋不可一二數。初非有袁﹑李之術﹐特眼力髙﹐閱人多故爾。史傳所載﹐以爲名談。

近世如史忠獻彌遠﹑趙忠肅方亦未易及。忠獻當國日﹐待族黨加嚴。猶子嵩之子申﹐初官棗陽戶曹﹐方需遠次﹐適鄕裏有佃客邂逅致死者﹐官府連逮急甚﹐欲求援於忠獻﹐而莫能自通﹐遂夤緣轉聞﹐因得一見。畱飯終席﹐不敢發一語。忽問﹕「何不赴棗陽闕﹖」以尙需次對﹐忠獻曰「可亟行﹐當作書與退翁矣。」﹝陳賅時爲京西閫﹞子申拜謝﹐因及前事﹐公曰「吾已知之﹐第之官勿慮也。」公平昔嚴毅少言﹐遂謝而退。少間﹐公元姬林夫人因扣之﹐公曰「勿輕此子﹐異日當據我榻也。」其後信然。又趙葵南仲通判廬州日﹐翟朝宗方守郡﹐公素不樂之﹐遂千堂易合入闕。俟呼召於賓廡候見者數十人﹐皆謝去﹐獨召兩都司及趙延入小閣會食。且出兩金盒﹐貯龍涎﹑冰腦﹐俾坐客隨意之。次至趙﹐卽舉二合盡投熾炭中﹐香霧如雲﹐左右皆失色。公亟索飯送客﹐命大程官俾趙聽命客次﹐人皆危之。旣而出札知滁州﹐塡見闕命之任﹐而信公平生功業﹐實肇於此焉。

又趙忠肅開京西閫日﹐鄭忠定丞相淸之初任夷陵教官﹐首詣臺參。鄭素臒瘁﹐若不勝衣﹐趙一見卽異待之。延入中堂﹐出三子﹐俾執師弟子禮﹐局不自安﹐旁觀怪之。卽日免衙參等禮以行﹐復命諸子餞之前途﹐且各出《云萍錄》書之而去。他日﹐忠肅問諸郎曰「鄭教如何﹖」長公答曰「淸固淸矣﹐恐寒薄耳。」公笑曰「非爾所知。寒薄不失爲太平宰相。」後忠肅疾革﹐諸子侍側﹐顧其長曰「汝讀書可喜﹐然不過監司太守。」次語其仲範曰「汝須開閫﹐終無結果。三哥葵甚有福﹐但不可作宰相耳。」時帳前提舉官趙勝﹐素與都統制扈再興之子不協﹐泣而言曰「萬一相公不諱﹐趙勝必死於扈再興之手﹐告相公保全。」時京西施漕﹝上饒人﹐名未詳﹞偶在旁﹐公笑謂施曰「趙勝會做殿帥﹐扈再興安能殺之﹖」其後所言﹐無一不驗。

○趙信國辭相

淳甲辰﹐杜淸獻範薨﹐遊淸獻以拜右揆﹐趙葵南仲樞使﹑陳к子華參政﹐皆一時宿望。明年四月﹐遊相以大觀文奉內祠侍讀。旣而趙公出督江淮﹑荊﹑襄﹑湖北軍馬﹐陳公以知院帥長沙﹐遂再相。鄭忠定淸之﹑王伯大﹑吳潛﹐並爲僉樞。乙巳﹐趙公兼江東帥﹑知建康﹑畱鑰﹐趙希憲以禮書督府參贊兼江漕﹐淮帥丘山甫嶽仍兼參謀﹐且頒禦筆云「趙葵兼資文武﹐協輔國家﹐領使洪樞﹐視師戒道﹐權不可不專。申檄處置﹐貴合時宜﹐一應軍行調度﹐並聽便宜施行。所有恩數﹐眠儀宰路。」公旣威名夙著﹐邊陲晏然。中間屢乞結局﹐不允。明年﹐遣隨軍轉運舒澤民滋﹐入白廟堂﹐許令帶職入覲。公力辭召命﹐且云「更當支吾一冬﹐來春解嚴﹐容歸田裏。」朝廷許之。

明年﹐北軍大入﹐因復畱行府﹐措置戰守焉。中書陸徳輿載之轉對疏﹐以爲﹕「去歲泗州大捷﹐彼方喪膽落魄。今春淮水漲溢﹐欲來不可。涉冬而春﹐邊鎭寧謐。近者駭言寇至﹐張大其說﹐或云到儀眞之境者﹐止五六十騎耳。」趙公聞之﹐大不能堪﹐封章屢上﹐力辧此謗。且云「今年北軍之入﹐系四大頭項﹕一曰察罕﹝河西人﹞﹐二日大納﹐三日黑點﹐四曰別出古﹝並韃﹞。號四萬﹐實三萬餘﹔馬﹐人各三匹﹐約九萬匹。惟恐有勞聖慮﹐前後具奏﹐一則曰寬聖慮﹐二則曰寬憂顧。臣領舟師往來應敵﹐未嘗有一語張大。今觀陸徳輿奏疏﹐實駭所聞。伏乞委徳輿親至維揚﹐審是虛實。臣當躬率騎士﹐護送入城﹐便見眞妄。」於是朝廷以載之之言爲過﹐遂爲調停﹐寢其事焉。未幾﹐工部尙書徐淸叟進故事﹐亦譏其辟屬之濫﹐趙公愈不自安。

是歲閏二月﹐鄭忠定拜太師﹐趙公拜右相﹐所有督府﹐日下結局。遂差右司陳夢斗宣赴都堂治事﹐而陳辭以此貂之職不行﹐遂攺差禦藥謝昌祖往焉。夕郎趙以犬復有不肯書牘之意﹐事𨿽不行﹐而公之歸興不可遏矣。屢騰免牘﹐且引其父忠肅遺言不許入相之說以告﹐且云「寧得罪以過嶺﹐難違訓以入朝。」禦筆不允﹐降宣趣行。時陸載之方居翰苑﹐以嫌不艸詔﹐遂攺命盧壯父武子爲之。

時趙公各通從官書﹐謂元科降簿內﹐尙餘新楮四百餘萬﹐銀絹度牒並不支動﹐且言決不可來之意。常時從官作宰相書﹐例有先生之稱﹐至是皆去之。獨趙汝騰茂實尙書答書云「大丞相髙風立懦﹐力疏辭榮。昔司馬公固遜密府﹐近崔淸獻苦卻宰席﹐書之史冊﹐並公而三﹐甚盛休。」而其微意亦可見也。

公歸計旣決﹐遂申朝庭﹐於三月二十四日散遣將士﹐取道歸伏田裏。所有新除恩命﹐決不敢祗受。旣而與告復召﹐然公終不來矣。至明年三月﹐禦筆﹕「趙葵懇辭相位﹐終始弗渝﹐使命趣召﹐亦旣屢矣。奏陳確論﹐殆逾一期。朕眷倚𨿽切﹐不能彊其從也。姑畀內祠﹐以便咨訪。可除觀文殿大學士﹑醴泉觀察使兼侍讀。」後以疾丐外祠甚力﹐遂以特進判長沙﹐凡五辭﹐得請奉祠﹐徑歸溧陽裏第焉。蓋一時紳﹐方以理學科名相髙﹐其視軍旅金穀等﹐爲俗吏粗官。公能知幾勇退﹐不激不污﹐可謂善保功名者矣。

○琴繁聲爲鄭衛

往時﹐余客紫霞翁之門。翁知音妙天下﹐而琴尢精詣。自制曲數百解﹐皆平淡淸越﹐灝然太古之遺音也。復考正古曲百餘﹐而異時官譜諸曲﹐多黜削無餘﹐曰「此皆繁聲﹐所謂鄭衛之音也。」

余不善此﹐頗疑其言爲太過。後讀《東漢書》﹐宋弘薦桓譚﹐光武令鼓琴﹐愛其繁聲﹐弘曰「薦譚者﹐望能忠正導主。而令朝廷耽悅鄭聲﹐臣之罪也。」是蓋以繁聲爲鄭聲矣。又《唐國史補》﹐於ν令客彈琴﹐其嫂知音﹐曰「三分中﹐一分箏聲﹐二分琵琶﹐全無琴韻。」則新繁皆非古也。始知紫霞翁之說爲信然。翁往矣﹐回思著唐衣﹐坐紫霞樓﹐調手制閒素琴﹝第一﹞﹐作新制《瓊林》《玉樹》二曲﹐供客以玻璃瓶插花﹐飲客以玉缸春酒﹝翁家釀名﹞﹐笑語竟夕不休﹐猶昨日事。而人琴俱亡﹐冢上之木已拱矣﹐悲哉﹗

○章氏玉杯

嘉泰間﹐文莊章公以右史直禁林。時宇文紹節挺臣爲司諫﹐指公爲謝深甫子肅丞相之黨﹐出知溫陵。旣而公入爲言官﹐徧歷三院﹐爲中執法。時挺臣以京湖宣撫使知江陵府﹐入覲﹐除端明學士﹐徑躋宥府。而挺臣懷前日之疑﹐次且不敢拜。文莊識其意﹐乃抗疏言「公論出一時之見﹐豈敢以報私憾﹐乞趣紹節就職。」未幾﹐公亦登政地﹐相得甚歡。

一日﹐宴聚﹐公出所藏玉杯侑酒﹐色如截肪﹐眞於闐產也﹐坐客皆誇賞之。挺臣忽旁睨微笑曰「異哉﹗先肅憫公虛中使金日﹐嘗於燕山獲玉盤﹐徑七寸餘﹐瑩潔無纖瑕﹐或以爲宣和殿故物﹐平日未嘗示人﹐今觀此色澤殊近似之。」於是坐客咸願快睹﹐趣使取之。旣至﹐則玉色制作無毫髮異﹐眞合璧也。蓋元爲一物﹐中分爲二耳。眾客驚詫﹐以爲幹釒耶之合不足多也。公因舉杯以贈挺臣﹐而挺臣復欲以盤奉公﹐相與遜讓者久之﹐不決。時李璧季章在坐﹐起曰「以盤足杯者﹐於事爲順﹐僉書不得辭也。」公遂謝而藏之﹐以他物爲報。余髫侍二親﹐常於元毖舅氏膝下聞此事﹐惜不一見之。其後聞爲有力者負之而去﹐莫知所終。

○二張援襄

襄﹑樊自咸淳丁卯被圍以來﹐生兵日增。旣築鹿門之後﹐水陸之防日密。又築白河﹑虎頭及鬼關於中﹐以梗出入之道。自是孤城困守者凡四五歲﹐往往扼關隘不克進﹐皆束手視爲棄物。所幸城中有宿儲可堅忍﹐然所乏鹽﹑薪﹑布帛爲急。時張漢英守樊城﹐募善泅者﹐置蠟書髻中﹐藏積艸下﹐浮水而出。謂鹿門旣築﹐勢須自荊﹑郢進援。旣至隘口﹐守者見積艸頗多﹐鉤致欲爲焚爨用﹐遂爲所獲﹐於是郢﹑鄧之道復絕矣。

旣而荊閫移屯舊郢州﹐而諸帥重兵皆駐新郢及均州河口以扼要津。又重賞募死士﹐得三千人﹐皆襄﹑郢﹑西山民兵之驍悍善戰者。求將久之﹐得民兵部官張順﹑張貴﹝軍中號張貴爲矮張﹞﹐所謂大張都統﹑小張都統者﹐其智勇素爲諸軍所服。先於均州上流名中水峪立硬寨﹐造水哨﹐輕舟百艘﹐每艘三十人﹐鹽一袋﹐布二百。且令之曰「此行有死而已﹐或非本心﹐亟去﹐毋敗吾事。」人人感激思奮。是歲五月﹐漢水方生﹐於二十二日﹐稍進團山下﹐越二日﹐又進髙頭港口結方陣。各船置火槍﹑火炮﹑熾炭﹑巨斧﹑勁弩。夜漏下三刻﹐起碇出江﹐以紅燈爲號。貴先登﹐順爲殿﹐乘風破浪﹐徑犯重圍。至磨洪灘以上﹐敵舟布滿江面﹐無罅可入。鼓勇乘銳﹐凡斷鐵ㄌ﹑攢弋數百﹐屯兵𨿽眾﹐盡皆披靡避其鋒。轉戰一日二十餘里﹐二十五日黎明﹐乃抵襄城。城中久絕援﹐聞救至﹐人人踴躍﹐气百倍。及收軍點視﹐則獨失張順﹐軍中爲之短气。越數日﹐有浮屍溯流而上。被介冑﹐執弓矢﹐直抵浮梁﹐視之﹐順也。身中四槍六箭﹐怒气勃勃如生﹐軍中驚以爲神﹐結冢斂葬﹐立廟祀之。然自此圍益密﹐水道連鎖數十里﹐以大木下撒星樁﹐𨿽魚鱉不得度矣。

外勢旣蹙﹐貴乃募壯士至夏節使軍求援。得二人﹐能伏水中數日不食﹐使持書以出。至樁若柵﹐則腰鋸斷之。徑達夏軍﹐得報而還。許以軍五千駐龍尾洲以助夾擊。刻日旣定﹐貴提所部軍點視登舟﹐失帳前親隨一人﹐乃宿來有過遭撻者。貴驚嘆曰「吾事泄矣﹗然急出﹐或未及知耳。」乃乘夜鼓噪﹐衝突斷ㄌ﹐破圍前進﹐眾皆辟易。旣度險要之地﹐時夜半天黑﹐至小新城﹐敵方覺﹐遂以兵數萬邀擊之。貴又爲無底船百餘艘﹐中立旗幟﹐各立軍士於兩舷以誘之﹐敵皆競躍以入﹐溺死者萬餘﹐亦昔人未出之奇也。至鉤林灘﹐將近龍尾洲﹐遠望軍船櫛櫛﹐旗幟紛紜。貴軍皆喜躍﹐舉流星火以示之。軍船見火﹐皆前相迎﹐逮勢近欲合﹐則來舟北軍也。蓋夏軍前二日﹐以風雨驚疑﹐退屯三十里矣。北軍蓋得逃卒之報﹐遂據洲上﹐以逸待勞。至是﹐旣不爲備﹐殺傷殆盡。貴身被數十創﹐力不支﹐遂爲生得﹐至死不屈﹐此是歲十一月十七日夜也。北軍以四降卒輿屍至襄﹐以示援絕﹐且諭之降。呂帥文煥盡斬四卒﹐以貴附葬順冢﹐爲立雙廟﹐屍而祝之﹐以比巡﹑遠。明年正月十三日樊城破﹐三月十八日﹐襄陽降﹐此天意﹐非人力也。

同時有武功大夫範大順者﹐與順﹑貴同入襄。及襄城降﹐仰天大呼曰「好漢誰肯降﹖便死也做忠義鬼。」就所守地分自縊而死。又有右武大夫﹑馬軍統制牛富﹐樊城守禦﹐立功尢多。城降之際﹐傷重不能步﹐乃就戰樓﹐觸柱數四﹐投身火中而死。

此事親得之襄州﹑順化老卒﹐參之眾說﹐𨿽有微異﹐而大意則同。不敢以文害辭沒其實﹐因直書之﹐以備異時之傳忠義者云。

●卷十九

○嘉定寶璽

賈涉爲淮東制閫日﹐嘗遣都統司計議官趙拱往河北蒙古軍前議事。久之。拱歸﹐得其大將撲鹿花所獻「皇帝恭膺天命之寶」玉璽一座﹐並元符三年寶樣一冊﹐及鎭江府諸軍副都統制翟朝宗所獻寶檢一座﹐並繳進於朝。詔下禮部太常寺討論受寶典禮﹐此嘉定十四年七月也。是歲十一月詔曰「乃者﹐山東﹑河北﹐連城慕義﹐殊方效順﹐肅奉玉寶來獻於京。質理溫純﹐篆刻精古。文曰『皇帝恭膺天命之寶』﹐曁厥圖冊﹐登載燦然﹐實惟我祖宗之舊。繼獲玉檢﹐其文亦同﹐云云。天其申命用休﹐朕曷敢不承。其以來年元日﹐受寶於大慶殿。」遂命奉安玉寶於天章閣﹐具奏告天地﹑宗廟﹑社稷。明年正月庚戌朔﹐禦大慶殿受寶﹐大赦天下。應監司帥守﹐並許上表進貢稱賀。推恩文武官﹐各進一秩﹐大犒諸軍﹐三學士人並推恩有差。具命禮官裒集受寶本末﹐藏之祕閣。能文之士如朱中美﹑錢﹑謝耘等數十人﹐作爲頌詩﹐以鋪張盛美。四方士子﹐駢肩累足而至﹐學捨至無所容。蓋當國者﹐方粉飾太平﹐故一時恩賞﹐實爲冒濫。

有士子作書貽葛司成云「竊惟國學﹐天子儲養卿相之地。中興以來﹐冠帶雲集﹐英俊日盛﹐可以培植國家無疆之基。自開禧之初﹐迄更化之後﹐天下公論﹐不歸於上之人﹐多歸於兩學之士。凡政令施行之舛﹐除拜黜陟之偏﹐禁庭私謁之過﹐涉於國家盛衰之計﹐公論一鳴﹐兩學雷動。天子虛己以聽之﹐宰相俯首而信之﹐天下傾心而是之。由是四方萬里﹐或聞兩學建議﹐父告其子﹐兄告其弟﹐師告其徒﹐必得其說﹐互相歆艷﹐謂不負所學﹐豈不取重於當世哉﹖邇來寶璽上進﹐皇上以先皇舊物﹐聖子神孫膺此天命之寶﹐慰答在天之靈﹐不得不侈烈祖之珍符﹐爲今日之榮觀也。艸茅之士﹐興起於山林寂寞之濱﹐形容於篇章歌頌之末﹐其誠可念。若兩學之士﹐榮進素定﹐固當自信其所學﹐自勉其所守﹐安於義命可也。紛紛而來﹐不卹道路風霜之慘﹐喁喁相告﹐朱朱相呼。僥幸恩賞之蕃庶﹐冀望非常之盛典。甚至千數百人﹐饕餮廩粟﹐枕籍齋捨﹐廉恥俱喪﹐了無靦顏﹐或挺身獻頌﹐或走謁朝貴﹐小小利害﹐其趨若市。公論將何以賴﹐天下將何以望哉﹖傳之三輔﹐豈不貽笑於識字之程大卿乎﹖傳之遠方﹐豈不貽笑於任子之胡尙書兄弟乎﹖傳之邊陲﹐豈不貽笑於異類之趙珙乎﹖傳之地下﹐豈不貽笑於舊尹之趙尙書乎﹖三十年忠讜之論﹐一日埽地﹐三十年流傳之稿﹐一焚可盡矣﹐假使聖朝頒曠蕩之恩﹐一視天下之士﹐通行免舉﹐諉有可說。苟惟兩學之士﹐獨沾免舉之渥﹐則非特柄國者﹐欲鉗天下公論之口﹐而三學之士﹐適自鉗其口耳﹐豈不惜哉﹗恭惟大司成天下英俊之師表﹐願以公論所在﹐誨之以安義命而知進退﹐勉之以崇名節而黜浮競。爵祿﹐天下之公器也﹐豈頑鈍亡恥者可攫也。《傳》曰﹕『士之致遠先器識。』器識卑下﹐則它日立朝﹐必無可觀者矣。捨其所重﹐就其所輕﹐喑其所長﹐鳴其所短﹐三尺之童﹐亦羞爲之。昔陳東以直言而死﹐今李誠之以守城而死﹐二公皆學校之士也﹐足以爲萬世之名節。以今日一免解之輕﹐遽失吾萬世公論之重﹐必無有如陳之直言﹑李之忠節者矣。元气能有幾邪﹖願大司成續而壽之。」

旣而宗室猶以推賞太輕﹐至揭榜朝天門云「寶璽﹐國之重器也﹐興衰系焉﹔同姓﹐國之至親也﹐休戚生焉。靖康之際﹐國步多難。我祖我父﹐一心王室﹐不死於兵﹐則死於敵﹐不死於敵﹐則死於盜賊﹔若子若孫﹐呼天號地﹐此恨難磨。苟存喘息於東南﹐期雪我祖我父萬古之痛而後已。仰惟今日﹐故疆復矣﹐寶鎭歸矣﹐此正釃酒弔魂﹑慰生勞死之秋﹐其爲踴躍﹐曷啻三百。聖恩汪﹐周徧寰宇。監司郡守﹐奉表推恩﹐文武兩學﹐通籍免解﹐侍班選人﹐特與趲放。不惟文武百僚轉官﹐而未銓任子﹐亦與轉官﹔不惟特科無及者出官﹐而三十年特科五等人亦出官。加恩異姓﹐悉逾覃霈。卽彼驗此﹐凡同姓一請者﹐便可援以補官﹐再請者﹐亦可援以廷對。今散恩誕布宗子﹐已請者各免本等解一次﹐四舉者補下州文學﹐五舉者補迪功郎。由是而觀﹐不惟親疏無別﹐而異姓反優於同姓﹐天子之子孫﹐反不若公卿大夫之子孫。痛念昔者﹐是璽之亡﹐宗室與之俱亡﹐而異姓自若也。今日是璽之得﹐推恩異姓﹐種種優渥﹐而同姓則反薄其恩。憂則與之同憂﹐喜則不與之同喜﹐人情豈如是乎﹖況比年科甲﹐已非若祖宗之優﹐今日恩霈﹐又非若祖宗之厚。凡我國家﹐有一毫恩及同姓者﹐日以削﹐王家枝葉﹐剪伐弗卹﹐是皆權要之私憾耳。投鼠忌器﹐何忍於斯﹖興言及此﹐涕淚交垂﹐識者旁觀﹐寧不感動﹖中興以來﹐推恩同姓﹐止有一舉兩舉之分﹐初無四舉五舉之別﹐止有將仕免省之異﹐初無文學迪功之名。累朝是守﹐按爲典章。經今百年﹐未償輒變。今來五舉與迪功郎﹐四舉與文學﹐其視免省﹐何啻倍蓰。而省試僅以六十五名爲額﹐來歲以免解到省者﹐其數甚多。是𨿽當免舉﹐實殿舉也﹐殆與其他免解受實惠者﹐萬萬不侔。我輩當念祖父淪亡之痛﹐協心戮力﹐仰扣廟堂﹐體念同姓﹐舉行舊典。勿以事已定而沮其志﹐勿以天聽髙而泯其說。使我輩得以慰祖父九地之靈﹐而子孫得蒙國家無窮之福﹐宗英其念之。」是時不轉官賞者﹐朝中士惟陳貴謙﹑陳宓。在學不願推恩者﹐茅匯徵一人而已。

按﹕「恭膺天命之寶」﹐眞宗初卽位所制﹐其後每朝效之﹐易世則藏之。靖康之變﹐金人取玉寶十有四以去﹐此寶居其二焉。其一則哲宗元符三年所制﹐其一則欽宗靖康元年所制也。及金人內亂南遷﹐寶玉多爲蒙古所取。當時識者﹐謂此物不宜鋪張。是以參政鄭昭先有可弔不可賀之論。時學士院權直盧祖臯艸詔﹐乃徑用元符故事﹐殊不知哲宗以元符元年進寶﹐至三年崩﹐識者憂之。今以嘉定十五年受寶﹐至十七年閏八月而寧宗崩。事有適相符者﹐敢並紀於此云。

○鬼車鳥

鬼車﹐俗稱九頭鳥。陸長源《辧疑志》又名渠逸鳥。世傳此鳥昔有十頭﹐爲犬噬其一﹐至今血滴人家﹐能爲災咎。故聞之者﹐必叱犬滅燈﹐以速其過。澤國風雨之夕﹐往往聞之。六一翁有詩﹐曲盡其悲哀之聲﹐然鮮有睹其形者。

淳熙間﹐李壽翁守長沙日﹐嘗募人捕得之。身圓如箕﹐十ㄕ環簇。其九有頭﹐其一獨無﹐而鮮血點滴﹐如世所傳。每ㄕ各生兩翅﹐當飛時﹐十八翼霍霍競進﹐不相爲用﹐至有爭拗折傷者。

景定間﹐周漢國公主下降﹐賜第嘉會門之左﹐飛樓復道﹐近接禁禦。貴主嘗得疾﹐一日﹐正晝﹐忽有九頭鳥踞主第搗衣石上﹐其狀大抵類野鳧而大如箕。哀鳴啾啾﹐略不見憚﹐命弓射之﹐不中而去。是夕主薨﹐信乎其爲不祥也﹐此余親聞之副云。

○蘭亭詩

永和蘭亭禊飲集者四十二人﹐人各賦詩﹐自右軍而下十一人﹐各成兩篇﹐郤曇﹑王丰而下十五人﹐各成一篇﹐然亦不過四言兩韻﹐或五言兩韻耳。詩不成而罰觥者十有六人﹐然其間如王獻之輩﹐皆一世知名之士﹐豈終日不能措一辭者﹖黃徹謂古人持重自惜﹐不輕率爾﹐恐貽久遠之譏﹐故不如不賦之爲愈耳。

余則以爲不然﹐蓋古人意趣眞率﹐是日適無興不作﹐非若後世喋喋然﹐彊聒於杯酒間以爲能也。史載獻之嘗與兄徽之﹑操之﹐俱詣謝安﹐二兄多言﹐獻之寒溫而已。旣出﹐客問優劣﹐安曰「小者佳。吉人之辭寡﹐以其少言﹐故云。」今王氏父子羣從咸集﹐而獻之詩獨不成﹐豈不平日靜退之故邪﹖

○著書之難

著書之難尙矣。近世諸公﹐多作考異﹑證誤﹑糾繆等書﹐以雌黃前輩﹐該贍可喜﹐而亦互有得失﹐亦安知無議其後者。程文簡著《演繁露》﹐初成﹐髙文虎炳如嘗假觀﹐稱其博贍。虎子似孫續古﹐時年尙少﹐因竊窺之。越日﹐程索回元書﹐續古因出一帙曰《繁露詰》﹐其間多文簡所未載﹐而辧證尢詳。文簡𨿽盛賞之﹐而心實不能堪。或議其該洽有餘﹐而輕薄亦太過也。

𨿽溫公著《通鑑》﹐亦不能免此。若漢景帝四年內﹐日食皆誤書於秋夏之交﹐甚至重復書楊彪賜之子於一年之間。至朱文公修《綱目》﹐亦承其誤而不自覺﹐而《綱目》之誤尢甚。唐肅宗朝﹐直脫二年之事。又自武徳八年以後﹐至天之季﹐甲子並差。蓋紀載編摩﹐條目浩博﹐勢所必至﹐無足怪者。

劉羲仲﹐道原之子也。道原以史學自名﹐義仲世其家學﹐摘歐公《五代史》之訛說﹐爲《糾謬》一書﹐以示坡公﹐公曰「往歲﹐歐公著此書初成﹐荊公謂余曰﹕『歐公修《五代史》而不修《三國誌》﹐非也﹐子盍爲之乎﹖』余因辭不敢當。夫爲史者﹐网羅數千百載之事﹐以成一書﹐其間豈無小得失邪﹖余所以不敢當荊公之托者﹐正畏如公之徒﹐掇拾於先後耳。」

《揮麈錄》云「蜀人吳縝初登第﹐請於文忠﹐願預官屬﹐公不許﹐因作《糾誤》。」豈別一書邪﹖

○安南國王

安南國王陳日者﹐本福州長樂邑人﹐姓名爲謝升卿。少有大志﹐不屑爲舉子業。間爲歌詩﹐有云「池魚便作鵬化﹐燕雀安知鴻鵠心﹖」類多不羈語。好與博徒豪俠遊﹐屢竊其家所有﹐以資妄用﹐遂失愛於父。其叔乃特異之﹐每加回護。會兄家有姻集﹐羅列器皿頗盛﹐至夜﹐悉席捲而去﹐往依族人之仕湖湘者。至半途﹐呼渡﹐舟子所須未滿﹐毆之﹐中其要害。舟遽離岸﹐謝立津頭以俟。聞人言﹐舟子殂﹐因變姓名逃去。至衡﹐爲人所捕。適主者亦閩人﹐遂陰縱之。至永州﹐久而無聊﹐授受生徒自給。

永守林﹛巴土﹜﹐亦同裏﹐頗善遇之。居無何﹐有邕州永平寨巡檢過永﹐一見奇之﹐遂挾以南。寨居邕﹑宜間﹐與交趾鄰近。境有棄地數百里﹐每博易﹐則其國貴人皆出爲市。國相乃王之婿﹐有女亦從而來﹐見謝美少年﹐悅之﹐因請以歸。令試舉人﹐謝居首選﹐因納爲婿。其王無子﹐以國事授相。相又昏老﹐遂以屬婿﹐以此得國焉。自後﹐屢遣人至閩訪其家﹐家以爲事不可料﹐不與之通﹐竟以歲久難以訪問返命焉。其事得之陳合惟善僉樞云。

○賈氏前兆

賈師憲柄國日﹐嘗夢金紫人相迎逢﹐旁一客謂之曰「此人姓鄭﹐是能制公之死命。」時大鄭師望方用事﹐意疑其人﹐且姓與夢合﹐於是竟以他故擯逐之。及魯港失律﹐遠謫南荒﹐就紹興差官押送﹐則本州推官沈士圭﹐攝山陰尉鄭虎臣也。鄭﹐武弁﹐嘗爲賈所惡﹐適有是役﹐遂甘心焉。

賈臨行﹐置酒招二人﹐歷言前夢﹐且祈哀徼芘云「向在維揚日﹐襄﹑鄧間有人善相。一日來﹐值其跣臥﹐因嘆惜再三。私謂客曰﹕『相公貴極人臣﹐而足心肉陷﹐是名猴形﹐恐異時不免有萬里行耳。』是知今日竄逐之事﹐𨿽滿盈招咎﹐蓋亦有數存焉。」及抵淸漳之次日﹐泣謂押行官曰「某夜來夢大不祥﹐才離此地﹐必死無疑﹐幸保全之。」遂連三日﹐逗𨖻不行﹐而官吏追促之。離城五里許﹐小泊木綿庵﹐竟以疾殂﹐或謂虎臣有力焉。

先是﹐林僉樞存孺父爲賈所擯﹐謫之南州﹐道死於漳。漳有富民﹐蓄油杉甚佳。林氏子弟欲求﹐而價窮不可得﹐因撫其木曰「收取﹐收取﹐待畱與賈丞相自用。」蓋一時憤恨之語耳。至是﹐郡守與之經營﹐竟得此物以斂﹐可謂異矣。死生禍福﹐皆有定數﹐不可幸免也如此﹐事親聞之沈士圭云。

○明堂不乘輅

度宗咸淳壬子歲﹐有事於明堂。先一夕﹐上宿太廟。至晚﹐將登輅﹐雨忽驟至。大禮使賈似道欲少俟﹐而攝行宮使帶禦器械胡顯祖﹐請用開禧之例﹐卻輅乘輦﹐上性躁急﹐遽從之。閣民吏曹垓﹐竟引攝禮部侍郎陳伯大﹑張志立奏中嚴外辦﹐請上服通天冠﹐絳紗袍﹐乘逍遙輦入和寧門。似道以爲旣令百官常服從駕﹐而上乃盛服﹐不可。顯祖謂泥路水深﹐決難乘輅。旣而雨霽﹐則上已乘輦而歸矣。旣肆赦﹐似道卽上疏出關﹐再疏言「嘉定間﹐三日皆雨﹐亦復登輅。用嘉定例尙放淳熙﹐用開禧之例﹐則是韓冑之所爲。深恐萬世之下﹐以臣與冑等。」於是必欲求去﹐而伯大﹑志立亦待罪﹐顯祖竟從追削﹐送饒州居住﹐曹垓黥斷﹐其子大中爲閣職﹐亦降謫江陰。顯祖本太常寺禮直官﹐以女爲美人﹐故驟遷至此云。未幾﹐有旨﹐美人胡氏﹐追毀內命婦告﹐送妙淨寺削髮爲尼。然踐芻忌器﹐或以爲過。似道凡七疏辭位﹐竟出居湖曲賜第﹐用呂公著﹑喬行簡典故焉。

按淳熙乙亥﹐明堂致齋太廟﹐而大雨終日。夜﹐有旨﹕「來早更不乘輅﹐止用逍遙子詣文徳殿致齋。應儀仗排立並放免。從駕官常服以從。」大禮使趙雄密令勿放散﹐上聞之曰「若不霽﹐何施面目﹖」雄語人曰「不過罪罷出北關耳。」黃昏後雨止﹐中夜﹐內侍思恭傳旨禦史臺﹑閣門﹑太堂寺﹐仍舊乘輅﹐應有合行排辦事件﹐疾速施行。十五日拂明雨止﹐乘輅而歸。蓋自有典故﹐淸切如此。而顯祖不知出此﹐乃妄援開禧韓冑當國時故事﹐故時相怒之尢甚也。

○賈氏園池

景定三年正月﹐詔以魏國公賈似道有再造功﹐命有司建第宅家廟﹐賈固辭﹐遂以集芳園及緡錢百萬賜之。園故思陵舊物﹐古木壽藤﹐多南渡以前所植者。積翠回抱﹐仰不見日﹐架廊疊磴﹐幽眇逶迆﹐極其營度之巧。猶以爲未也﹐則隧地通道﹐抗以石梁。旁透湖濱﹐架百餘楹。飛樓層臺﹐涼亭燠館﹐華邃精妙。前揖孤山﹐後據葛嶺﹐兩橋映帶﹐一水橫穿﹐各隨地勢以構築焉。堂榭有名者曰蟠翠﹝古松﹞﹑雪香﹝古梅﹞﹑翠巖﹝奇石﹞﹑倚繡﹝雜花﹞﹑挹露﹝海棠﹞﹑玉蕊﹝瓊花茶コ﹞﹑淸勝﹝假山﹞﹐已上集芳舊物。髙宗禦扁「西湖一曲」﹑「奇勛」。理宗禦書「秋壑」﹑「遂初容堂」。度宗禦書「初陽精舍」﹑「熙然臺」﹑「砌臺」。山之椒曰「無邊風月」﹑「見天地心」。水之濱曰「琳瑯步」﹑「歸舟」﹑「早船」。通名之曰後樂園。四世家廟﹐則居第之左焉。廟有記﹐一時名士擬作者數十﹐獨取平舟楊公棟者刊之石。又以爲未足﹐則於第之左數百步瞰湖作別墅﹐曰光漾閣﹑春雨觀﹑養樂堂﹑嘉生堂。千頭木奴﹐生意瀟然﹐生物之府﹐通名之曰養樂園。其旁則廖羣玉之香月鄰在焉。又於西陵之外﹐樹竹千挺﹐架樓臨之﹐曰秋水觀﹑第一春﹑梅塢﹑剡船亭﹐側通謂之水竹院落焉。後復葺南山水樂洞﹐賜園有聲在堂﹑介堂﹑愛此﹑畱照﹑獨喜﹑玉淵﹑漱石﹑宜晚﹐上下四方之宇諸亭﹐據勝專奇﹐殆無遺策矣。

其後﹐志之郡乘﹐從而爲之辭曰「園囿一也﹐有藏歌貯舞﹐流連光景者﹔有曠志怡神﹐蜉蝣塵外者﹔有澄想遐觀﹐運量宇宙﹐而遊特其寄焉者。嘻﹗使園囿常興而無廢﹐天下常治而無亂﹐非後天下之樂而樂者其誰能﹖」嗚呼﹗當時爲此語者﹐亦安知俯仰之間﹐遽有荒田野艸之悲哉﹗昔陸務觀作《南園記》於中原極盛之時﹐當時勉之以抑畏退休。今賈氏當國十有六年﹐諛之者﹐惟恐不極其至﹐況敢幾微及此意乎﹖近世以詩弔之者甚眾﹐吳人湯益一詩﹐頗爲人所稱云「檀板歌殘陌上花﹐過墻荊棘刺檐牙。指揮已失鐵如意﹐賜予寧存玉辟邪。敗屋春歸無主燕﹐廢池雨產在官蛙。木綿庵外尢愁絕﹐月黑夜深聞鬼車。」李彭老一絕云「瑤房錦榭曲相通﹐能幾番春事已空。惆悵舊時吹笛處﹐隔窗風雨剝靑紅。」

○子固類元章

諸王孫趙孟堅字子固﹐號彜齋﹐居嘉禾之廣陳。修雅博識﹐善筆札﹐工詩文﹐酷嗜法書。多藏三代以來金石名迹﹐遇其會意時﹐𨿽傾囊易之不靳也。又善作梅竹﹐往往得逃禪﹑石室之妙﹐於山水爲尢奇﹐時人珍之。襟度瀟爽﹐有六朝諸賢風气﹐時比之米南宮﹐而子固亦自以爲不歉也。東西薄遊﹐必挾所有以自隨。一舟橫陳﹐僅畱一席爲偃息之地﹐隨意左右取之﹐撫摩吟諷﹐至忘寢食。所至﹐識不識望之﹐而知爲米家書畫船也。

庚申歲﹐客輦下﹐會菖蒲節﹐余偕一時好事者邀子固﹐各攜所藏﹐買舟湖上﹐相與評賞。飲酣﹐子固脫帽﹐以酒發﹐箕踞歌《離騷》﹐旁若無人。薄暮﹐入西泠﹐掠孤山﹐艤棹茂樹間。指林麓最幽處瞪目絕叫曰「此眞洪穀子﹑董北苑得意筆也。」鄰舟數十﹐皆驚駭絕嘆﹐以爲眞謫仙人。

異時﹐蕭千巖之侄滚﹐得白石舊藏五字不損本《禊敍》﹐後歸之兪壽翁家。子固復從壽翁善價得之﹐喜甚﹐乘舟夜泛而歸。至之卞山﹐風作舟覆﹐幸值支港﹐行李衣衾﹐皆淹溺無餘。子固方被濕衣立淺水中﹐手持《禊帖》示人曰「《蘭亭》在此﹐余不足介意也。」因題八言於卷首云「性命可輕﹐至寶是保。」蓋其酷嗜雅尙﹐出於天性如此。後終於提轄左帑﹐身後有嚴陵之命。其帖後歸之悅生堂﹐今復出人間矣。噫﹗近世求好事博雅如子固者﹐豈可得哉﹗

○陳用賓夢放翁詩

陳觀國字用賓﹐永嘉勝士也。丙戌之夏﹐寓越﹐夢訪余於杭。壁間有古畫數幅﹐嚴壑聳峭﹐竹樹茂密﹐瀑飛絕﹐匯爲大池。池中菡萏方盛開﹐一翁曳杖坐巨石上﹐仰瞻飛鶴翔舞。煙雲空中﹐仿佛有字數行﹐體雜章艸。其詞曰「水聲兮激激﹐云容兮茸茸﹐千松拱綠﹐萬荷湊紅。爰宅玆巖﹐以逸放翁。屹萬仞與世隔﹐峻一極而天通。予乃控野鶴﹐追冥鴻﹐往來乎蓬萊之宮。披海氛而一笑﹐以觀九州之同。」旁一人指云「此放翁詩也。」用賓驚悟﹐亟書以見寄。詩語淸古﹐非思想之所及﹐異哉﹗

○漢以前驚蟄爲正月節

余嘗讀班史《歷》﹐至周三月二日庚申驚蟄﹐而有疑焉。蓋周建子爲歲首﹐則三月爲寅﹐今之正月也。𨿽今歷法亦有因置閏而驚蟄在寅之時﹐然多在旣望之後﹐不應在月初而言二日庚申也。及考《月令章句》﹐孟春以立春爲節﹐驚蟄爲中。又自危十度至壁八度﹐謂之豕韋之次﹐立春﹑驚蟄居之﹐衛之分野。自壁八度至胃一度﹐謂之降婁之次﹐雨水﹑春分居之﹐魯之分野。然後知漢以前﹐皆以立春爲正月節﹐驚蟄爲中﹐雨水爲二月節﹐春分爲中也。至後漢﹐始以立春﹑雨水﹑驚蟄﹑春分爲序。《爾雅》﹐師古於驚蟄注云「今日雨水﹐於夏爲正月﹐周爲三月。」於雨水注云「今日驚蟄﹐夏爲二月﹐周爲四月。」蓋可見矣。《史記﹖曆書》﹐亦爲孟春冰泮啟蟄。《左傳》﹐桓公五年﹐啟蟄而郊。杜氏注以爲夏正建寅之月。疏引《夏小正》曰﹐正月啟蟄。故漢初啟蟄爲正月中﹐雨水爲二月節。及太初以後﹐更攺气名﹐以雨水爲正月中﹐驚蟄爲二月節﹐以至於今。由是觀之﹐自三代以至漢初﹐皆以驚蟄爲正月中矣。又漢以前﹐谷雨爲三月節﹐淸明爲三月中﹐亦與今不同。並見《前志》。

○後夫人進禦

梁國子博士淸河崔靈恩撰《三禮義宗》﹐其說博核。其中有後﹑夫人進禦之說甚詳﹐謾摭於此﹐以助多聞云。

凡夫人進禦之義﹐從後而下十五日徧。其法自下而上﹐象月初生﹐漸進至盛﹐法陰道也。然亦不必以月生日爲始﹐但法象其義所知。其如此者﹐凡婦人陰道﹐晦明是其所忌。故古之君人者﹐不以月晦及望禦於內。晦者陰滅﹐望者爭明﹐故人君尢愼之。《春秋傳》曰「晦淫惑疾﹐明淫心疾﹐以辟六气。」故不從月之始﹐但放月之生耳。其九嬪已下﹐皆九人而禦﹐八十一人爲九夕。世婦二十七人爲三夕﹐九嬪九人爲一夕﹐夫人三人爲一夕﹐凡十四夕。後當一夕﹐爲十五夕。明十五日則後禦﹐十六日則後復禦﹐而下亦放月以下漸就於微也。諸侯之禦﹐則五日一徧。亦從下始﹐漸至於盛﹐亦放月之義。其禦則從侄娣而疊爲之禦﹐凡侄娣六人當三夕﹐二媵當一夕﹐凡四夕。夫人專一夕爲五夕﹐故五日而徧﹐至六日則還從夫人﹐如後之法。孤卿大夫有妾者﹐二妾共一夕﹐內子專一夕。士有妾者﹐但不得專夕而已﹐妻則專夕。凡九嬪以下﹐女禦以上﹐未滿五十者﹐悉皆進禦﹐五十則止。後及夫人不入此例﹐五十猶禦。故《內則》云「妾年未滿五十者﹐必與五日之禦。」則知五十之妾﹐不得進禦矣。卿﹑大夫﹑士妻妾進禦之法﹐亦如此也。

○有喪不舉茶托

凡居喪者﹐舉茶不用托﹐𨿽曰俗禮﹐然莫曉其義。或謂昔人托必有朱﹐故有所嫌而然﹐要必有所據。宋景文《雜記》云「夏侍中薨於京師﹐子安期他日至館中﹐同捨謁見﹐舉茶托如平日﹐眾頗訝之。」又平園《思陵記》﹐載阜陵居髙宗喪﹐宣坐﹑賜茶﹐亦不用托。始知此事流傳已久矣。

○淸涼居士詞

韓忠武王以元樞就第﹐絕口不言兵﹐自號淸涼居士。時乘小騾﹐放浪西湖泉石間。一日﹐至香林園﹐蘇仲虎尙書方宴客﹐王徑造之﹐賓主歡甚﹐盡醉而歸。明日﹐王餉以羊羔﹐且手書二詞以遺之。

《臨江仙》云「冬日靑山瀟灑靜﹐春來山暖花濃﹐少年衰老與花同。世間名利客﹐富貴與貧窮。

榮華不是長生藥﹐淸閒不是死門風﹐勸君識取主人公。單方只一味﹐盡在不言中。」

《南鄕子》云「人有幾何般﹐富貴榮華總是閒。自古英雄都是夢﹐爲官﹐寶玉妻兒宿業纏。年事已衰殘﹐鬢蒼蒼骨髓幹。不道山林多好處﹐貪歡﹐只恐癡迷誤了賢。」

王生長兵間﹐初不能書。晚歲忽若有悟﹐能作字及小詞。詩詞皆有見趣﹐信乎非常之才也。

●卷二十

○嶽武穆禦軍

嶽鵬舉徵羣盜﹐過廬陵﹐托宿廛市。質明﹐爲主人汛埽門宇﹐洗滌盆盎而去。郡守供帳﹐餞別於郊。師行將絕﹐謁未得通。問大將軍何在﹐殿者曰「已雜偏裨去矣。」其嚴肅如此﹐眞可謂中興諸將第一。周洪道爲追復制詞有云「事上以忠﹐至不嫌於辰告﹔行師有律﹐幾不犯於秋毫。」蓋實錄也。辰告者﹐謂嶽嘗上疏請建儲云。

○莫氏別室子

吳興富翁莫氏者﹐暮年忽有婢作娠。翁懼其嫗妒﹐且以年邁慚其子婦若孫﹐亟遣嫁之。已而得男﹐翁時歲給錢米繒絮不絕。其夫以鬻粉羹爲業﹐子稍長﹐訁令羹於市。且十餘歲。莫翁告殂﹐里巷羣不逞遂指爲奇貨﹐悉造婢家唁之。婢方哭﹐則謂之曰「汝富貴至矣﹐何以哭爲﹖」問其說﹐乃曰「汝之子﹐莫氏也。其家田園屋業﹐汝子皆有分﹐盍歸取之﹖不聽﹐則訟之可也。」其夫婦皆曰「吾固知之﹐柰貧無資何﹖」曰「我輩當貸汝。」卽爲作數百千文約﹐且曰「我爲汝經營﹐事濟則歸我。」然實無一錢﹐止爲作衰服被其子﹐使往﹐且戒曰「汝至靈幃﹐則大慟且拜﹐拜訖可亟出。人間汝﹐謹勿應﹐我輩當伺汝於屋左某家﹐卽當告官可也。」其子謹受教。

旣入其家﹐哭且拜﹐一家駭然辟易。嫗罵﹐欲毆逐之。莫氏長子亟前日﹕「不可﹐是將破吾家。」遂抱持之曰「汝非花樓橋賣羹之子乎﹖」曰「然。」遂引拜其母曰「此﹐母也﹐吾乃汝長兄也﹐汝當拜。」又徧指其家人云「此爲汝長嫂﹐此爲次兄若嫂﹐汝皆當拜。」又指云「此爲汝長侄﹐此爲次侄﹐汝當受拜。」旣畢﹐告去﹐曰「汝﹐吾弟﹐當在此撫喪﹐安得去﹖」卽命櫛濯﹐盡去故衣﹐便與諸兄弟同寢處。已﹐又呼其所生﹐諭之以月廩歲衣如翁在日﹐且戒以非時毋輒至﹐亦欣然而退。

羣小方聚委巷茶肆俟之﹐久不至。旣而物色之﹐乃知已納﹐相視大沮﹐計略不得施。他日﹐投牒持券﹐訴其子負貸錢。郡逮莫嫗及其子問之﹐遂備陳首尾。太守唐少尉嘆服曰「其子可謂有髙識矣。」於是盡以羣小具獄﹐杖脊編置焉。﹝訁令﹐力丁切﹐炫聲也。﹞

○耆英諸會

前輩耆年碩徳﹐閒居裏捨﹐遊從詩酒之樂﹐風流雅韻﹐一時歆羨。後世想慕﹐繪而爲圖﹐傳之好事﹐蓋不可一二數也。今姑據其表表者於此﹐致景行仰止之意云。

唐香山九老﹐則集於洛陽﹐樂天序之。胡杲﹝懷州司馬﹐年八十九﹞﹑吉杲﹝衛尉卿致仕﹐八十六﹞﹑劉眞﹝磁州刺史﹐八十二﹞﹑鄭據﹝龍武長史﹐八十四﹞﹑盧愼﹝侍禦史內供奉﹐八十二﹞﹑張渾﹝永州刺史﹐八十七﹞﹑白居易﹝刑部尙書致仕﹐七十四﹞﹐所謂七人五百八十四者是也。又續會者二人﹐李元爽﹝洛中遺老﹐一百三十六歲﹞﹑僧如滿﹝九十五﹞。或又云﹐狄兼謨﹝祕書監﹞﹑盧貞﹝河南尹﹞二人。以年未七十﹐𨿽與會而不及列云。

宋至道九老﹐則集於京師。張好問﹝太子中允﹐八十五﹞﹑李運﹝太常少卿﹐八十﹞﹑宋祺﹝丞相﹐七十九﹞﹑武允成﹝廬州節度副使﹐七十九﹞﹑吳僧贊寧﹝七十八﹞﹑魏丕﹝郢州刺史﹐七十六﹞﹑楊徽之﹝諫議大夫﹐七十五﹞﹑朱昂﹝水部郎中﹐七十一﹞﹑李﹝故相﹐七十﹞。然此集竟不成。

至和五老﹐則杜衍﹝丞相﹐祁國公﹐八十﹞﹑王渙﹝禮部侍郎﹐九十﹞﹑畢世長﹝司農卿﹐九十四﹞﹑朱貫﹝兵部郎中﹐八十八﹞﹑馮平﹝駕部郎中﹐八十八﹞。時錢明逸畱鑰睢陽﹐爲之圖像而序之。

元丰洛陽耆英會凡十有二人。富弼﹝丞相﹐韓國公﹐七十九﹞﹑文彥博﹝丞相﹐潞國公﹐七十七﹞﹑席汝言﹝司封郎中﹐七十七﹞﹑王尙恭﹝朝議大夫﹐七十六﹞﹑趙丙﹝太常少卿﹐七十五﹞﹑劉凡﹝祕書監﹐七十五﹞﹑馮行己﹝衛州防禦使﹐七十五﹞﹑楚建中﹝天章待制﹐七十三﹞﹑王謹言﹝司農少卿﹐七十二﹞﹑王拱辰﹝檢校太尉﹐判大名府﹐以家居洛﹐願寓名會中﹐七十一﹞﹑張問﹝大中大夫﹐龍圖直閣﹐七十﹞﹐司馬光﹝端明學士﹐兼翰林侍讀學士﹐六十四﹞用唐狄兼謨故事預焉﹐溫公序之﹐圖形妙覺僧捨﹐其後又攺爲眞率會云。

吳興六老之會﹐則慶曆六年集於南園。郎簡﹝工部侍郎﹐七十七﹞﹑範銳﹝司封員外﹐六十六﹞﹑張維﹝衛尉寺丞﹐九十七﹐都管張先之父﹞﹑劉餘慶﹝殿中丞﹐九十二﹐述仲之父﹞﹑周守中﹝大理寺丞﹐九十﹐頌之父﹞﹑吳琰﹝大理寺丞﹐七十二﹐知幾之父﹞。時太守馬尋主之﹐胡安定教授湖學﹐爲之序焉。

吳中則元丰有十老之集﹐爲盧革﹝大中大夫﹐八十二﹞﹑黃挺﹝奉議郎﹐八十二﹞﹑程師孟﹝正議大夫﹐集賢修撰﹐七十七﹞﹑鄭方平﹝朝散大夫﹐七十二﹞﹑閭丘孝終﹝朝議大夫﹐七十三﹞﹑章岵﹝蘇州太守﹐七十三﹞﹑徐九思﹝朝請大夫﹐七十三﹞﹑徐師閔﹝朝議大夫﹐七十三﹞﹑崇大年﹝承議郎﹐七十一﹞﹑張詵﹝龍圖直學﹐七十﹞﹐米芾元章爲之序焉。

○紇石烈子仁詞

開禧用兵﹐金人元帥紇石烈子仁領兵據濠梁﹐大書一詞於濠之ヘ廳壁間。詞名《上平南》﹐卽《上西平》之調﹐云「蠆鋒搖﹐螳臂振﹐舊盟寒。恃洞庭彭蠡狂瀾。天兵小試﹐萬蹄一飲楚江幹。捷書飛上九重天﹐春滿長安。舜山川﹐周禮樂﹐唐日月﹐漢衣冠。洗五州妖气關山。已平全蜀﹐風行何用一泥丸。有人傳喜日邊﹐都護先還。」

子仁蓋女眞之能文者﹐故敢肆言無憚如此。

○讀書聲

昔有以詩投東坡者﹐朗誦之而請曰「此詩有分數否﹖」坡曰「十分。」其人大喜。坡徐曰「三分詩﹐七分讀耳。」此𨿽一時戲語﹐然涪翁所謂「南窗讀書吾伊聲」﹐蓋善讀書者﹐其聲正自可聽耳。

王沔字楚望﹐端拱初﹐參大政。上每試舉人﹐多令沔讀試卷。沔素善讀﹐縱文格下者﹐能抑揚髙下﹐迎其辭而讀之﹐聽者忘厭。凡經讀者﹐每在髙選。舉子凡納捲者﹐必祝之曰「得王楚望讀之﹐幸也。」若然﹐則善於讀者﹐不爲無助焉。

○劉長卿詞

劉震孫長卿號朔齋。知宛陵日﹐吳毅夫潛丞相方閒居﹐劉日陪午橋之遊﹐奉之亦甚至。嘗攜具開宴﹐自撰樂語一聯云「入則孔明﹐出則元亮﹐副平生自許之心﹔兄爲東坡﹐弟爲欒城﹐無晚歲相違之恨。」毅夫大爲擊節。

劉后以召還﹐吳餞之郊外﹐劉賦《摸魚兒》一詞爲別﹐末云「怕綠野堂邊﹐劉郎去後﹐誰伴老裴度。」毅夫爲之揮淚。繼遣一價﹐追和此詞﹐並以小奩侑之﹐送數十里外。啟之﹐精金百星也。前輩憐才賞音如此﹐近世所無。

○慶元開慶六士

慶元間﹐趙忠定去國﹐太學生周端朝﹑張道﹑徐範﹑蔣傳﹑林仲麟﹑楊宏中﹐以上書屏斥﹐遂得六君子之名。開慶間﹐丁大全用事﹐以法繩多士﹐陳宜中與權﹑劉黼聲伯﹑黃鏞器之﹑林則祖興周﹑曾惟師孔﹑陳宗正學﹐亦以上書得謫﹐號六君子。

至景定初﹐時相欲收士譽﹐悉上春官﹐並擢髙第﹐時議或有異論。旣而林則祖﹑陳宗先死﹐曾屢遭黜。三公者﹐相繼召試﹐居言路﹐出藩入從。咸淳癸酉間﹐聲伯自海閫召爲從官翰苑﹐與權自閩帥擢秋官居鎖闥﹐器之起家知廬陵兼倉部。是歲六月﹐正言郭閶劾器之云「虛名多足以誤世﹐實徳乃可以服人。」又云﹕」黃鏞偶儕六士﹐遂得虛名﹐昨守吳門﹐怪狀百出。愧士不敢謁學﹐畏軍不敢閱武。曁綰郡符﹐復兼庾節﹐怪誕仍不可枚數矣。」

越宿﹐陳與權入奏曰「朝廷建官﹐本欲兼收實用﹔臣子事上﹐豈容徒竊虛名。倘公議有及於斯﹐𨿽頃刻難安於位。比觀諫坡造膝之抨彈﹐斥去廬陵治郡之無狀﹐一皆公論﹐何預孤蹤。但首發虛名之誤世﹐上系國家﹔而明指六士以修言﹐已形辭色。蓋亦謂忝論思之數﹐將使自知進退之謀﹐欲乞特畀閒廩﹐以穆師言。」詔不允云「虛名誤世﹐辭气若過於抑揚﹔實徳服人﹐指意則有所歸重。援是求去﹐非朕攸聞。」劉聲伯亦一再上疏求去﹐不允。

郭不自安﹐乞罷言職者亦再﹐云「直言無忌者諫之職﹐何敢容私﹔囀喉觸諱者語之窮﹐安能逆料﹖惟玆吉守﹐舊有直聲﹐惜其預六士之稱﹐不能終譽如此。今指其兩郡之政﹐謂之非虛名可乎﹖二臣何見﹐相繼引嫌。實自實﹐虛自虛﹐人品固難於槪論﹔聞所聞﹐見所見﹐事理委無以相干。」亦不允其請。而陳疏至四五﹐且引書牘之嫌。禦批云「卿以不必疑之言﹐而申必欲去之請﹐如國體何﹖前詔謂虛名實徳﹐各有所指﹐蓋盡之矣。書牘引嫌﹐勿書可也﹐何以去爲﹖」於是侍禦陳堅節夫﹑豸官陳過聖觀共爲一疏﹐乞申諭三臣﹐各安職守。而黃戶書萬石﹑陳兵書存﹑常戶侍﹑曹禮侍孝慶﹑倪刑侍曹﹑髙工侍斯得﹑李右史玨﹑文左史復之共爲一疏調停之﹐久而方定。知大體者﹐殊不然之。事久論定﹐虛名實徳於人﹐亦可槪見矣。

○文臣帶左右

紹興以來﹐文散階皆帶左右字﹐以別有無出身。惟嘗犯贓者則去之。劉岑季髙得罪秦氏﹐坐贓廢。後復官﹐去其左字﹐季髙署銜﹐不以爲愧也。孫覿仲益亦以贓罪去左字﹐但自稱晉陵孫某而已。至紹興末﹐復朝奉郎﹐乃始署銜。淳熙中﹐因趙善俊奏﹐又例去之。

吳興有王孝嚴行先居城西﹐俗稱爲王團練宅﹐蓋將種也。以冠登壬辰科﹐沾沾自喜﹐以帶左字爲榮。時施士衡得求因忤魏道弼﹐坐贓失官。素負气﹐殊以不帶左字爲恥﹐而有詔盡去之。鄕人嘲之曰「快殺施得求﹐愁殺王行先。」

○馬梁家姬

會稽有富人馬生﹐以入粟得官﹐號馬殿幹。喜賓客﹐有姬美艷能歌﹐時出佐酒。客有梁縣丞者頗黠﹐因與之目成。一旦馬生殂﹐姬出﹐梁捐金得之。它日﹐置酒觴客﹐陳無損益之在坐。酒酣﹐舉杯屬梁曰「有儷語奉上。」梁諦聽之﹐卽瑯然髙唱曰「昔居殿幹之家﹐爰喪其馬﹔今入縣丞之室﹐毋逝我梁。」一坐大呼笑﹐而主人憮然不樂。無幾﹐梁亦死焉。人尢無損之謔戲﹐然聞者亦可以警也。

○山獺治箭毒

世傳補助奇僻之品﹐有所謂山獺者﹐不知出於何時。謂以少許磨酒飲之﹐立驗﹐然《本艸》《醫方》皆所不載。止見《桂海虞衡志》云「出宜州溪峒。」峒人云「獺性淫毒﹐山中有此物﹐凡牝獸悉避去。獺無偶﹐抱木而枯。」峒獠尢貴重之。能解箭毒﹐中箭者﹐研其骨少許傅之﹐立消。一枚直金一兩。或得殺死者﹐功力劣。抱木枯死者﹐土人自稀得之。然今方術之士﹐售僞以愚世人者﹐類以鼠璞﹑猴胎爲之﹐𨿽殺死者﹐亦未之見也。

周子功嘗使大理﹐經南丹州﹐卽此物所產之地﹐其土人號之曰插翹。極爲貴重﹐一枚直黃金數兩。私貨出界者﹐罪至死。方春時﹐犭女數千﹐歌嘯山谷﹐以尋藥挑菜爲事。獺性淫﹐或聞婦人气﹐必躍升其身﹐刺骨而入﹐牢不可脫﹐因扼殺而藏之。土人驗之之法﹐每令婦人摩手極熱﹐取置掌心﹐以气呵之﹐卽然而動﹐蓋爲陰气所感故耳。然其地亦不常有﹐或累數歲得其一﹐則其人立可致富﹐宜中州之多僞也。

○月忌

俗以每月初五﹑十四﹑二十三日爲月忌﹐凡事必避之﹐其說不經。後見衛道夫云「問前輩云﹐說此三日卽《河圖數》之中宮五數耳﹐五爲君象﹐故民庶不可用。」此說頗有理﹐因圖於此。

四﹝初四﹐十三﹐二十二日﹞。三﹝初三﹐十二﹐二十一日﹞。八﹝初八日﹐十七日﹞。

九﹝初九日﹐十八日﹞。五﹝初五﹐十四﹐二十三日﹞。一﹝初一﹐初十﹐十九日﹞。

二﹝初二﹐十一﹐二十日﹞。七﹝初七日﹐十六日﹞。六﹝初六日﹐十五日﹞。

○張功甫豪侈

張功甫﹐號約齋﹐循忠烈王諸孫﹐能詩﹐一時名士大夫﹐莫不交遊﹐其園池聲妓服玩之麗甲天下。嘗於南湖園作駕霄亭於四古松間﹐以巨鐵ㄌ懸之空半而羈之松身。當風月淸夜﹐與客梯登之﹐飄搖云表﹐眞有挾飛仙﹑溯紫淸之意。

王簡卿侍郎嘗赴其牡丹會云「眾賓旣集﹐坐一虛堂﹐寂無所有。俄問左右云﹕『香已發未﹖』答云﹕『已發。』命捲簾﹐則異香自內出﹐郁然滿坐。羣妓以酒肴絲竹﹐次第而至。別有名姬十輩皆衣白﹐凡首飾衣領皆牡丹﹐首帶照殿紅一枝﹐執板奏歌侑觴﹐歌罷樂作乃退。復垂簾談論自如﹐良久﹐香起﹐捲簾如前。別十姬﹐易服與花而出。大抵簪白花則衣紫﹐紫花則衣鵝黃﹐黃花則衣紅﹐如是十杯﹐衣與花凡十易。所謳者皆前輩牡丹名詞。酒竟﹐歌者﹑樂者﹐無慮數百十人﹐列行送客。燭光香霧﹐歌吹雜作﹐客皆恍然如仙遊也。」

功甫於誅韓有力﹐賞不滿意。又欲以故智去史﹐事泄﹐謫象臺而殂。

○臺妓嚴蕊

天臺營妓嚴蕊字幼芳﹐善琴弈歌舞﹑絲竹書畫﹐色藝冠一時。間作詩詞有新語﹐頗通古今。善逢迎﹐四方聞其名﹐有不遠千里而登門者。

唐與正守臺日﹐酒邊﹐嘗命賦紅白桃花﹐卽成《如夢令》云「道是梨花不是﹐道是杏花不是﹐白白與紅紅﹐別是東風情味。曾記﹑曾記﹐人在武陵微醉。」與正賞之雙縑。

又七夕﹐郡齋開宴﹐坐有謝元卿者﹐豪士也﹐夙聞其名﹐因命之賦詞﹐以己之姓爲韻。酒方行﹐而已成《鵲橋仙》云「碧梧初出﹐桂花才吐﹐池上水花微謝。穿鍼人在合歡樓﹐正月露﹑玉盤髙瀉。蛛忙鵲懶﹐耕慵織倦﹐空做古今佳話。人間剛道隔年期﹐指天上﹑方才隔夜。」元卿爲之心醉﹐畱其家半載﹐盡客囊橐饋贈之而歸。

其後朱晦庵以使節行部至臺﹐欲摭與正之罪﹐遂指其嘗與蕊爲濫。系獄月餘﹐蕊𨿽備受箠楚﹐而一語不及唐﹐然猶不免受杖。移籍紹興﹐且復就越置獄﹐鞫之﹐久不得其情。獄吏因好言誘之曰「汝何不早認﹐亦不過杖罪。況已經斷﹐罪不重科﹐何爲受此辛苦邪﹖」蕊答云「身爲賤妓﹐縱是與太守有濫﹐科亦不至死罪。然是非眞僞﹐豈可妄言以污士大夫﹐𨿽死不可誣也。」其辭旣堅﹐於是再痛杖之﹐仍系於獄。兩月之間﹐一再受杖﹐委頓幾死﹐然聲價愈騰﹐至徹阜陵之聽。

未幾﹐朱公攺除﹐而嶽霖商卿爲憲﹐因賀朔之際﹐憐其病瘁﹐命之作詞自陳。蕊略不構思﹐卽口占《卜算子》云「不是愛風塵﹐似被前緣誤。花落花開自有時﹐總賴東君主。去也終須去﹐住也如何住。若得山花插滿頭﹐莫問奴歸處。」卽日判令從良。繼而宗室近屬﹐納爲小婦以終身焉。《夷堅志》亦嘗略載其事而不能詳﹐余蓋得之天臺故家云。

○字義

隙之間讀若艱﹐謂有容可入也。隔之間讀若諫﹐謂入其間而隔之也。暇之讀若閒﹐謂其間有容暇也。閒有防義﹐或借作﹐非正字也。《季布傳》﹕「侍﹐果言如朱家指。」師古曰「侍﹑謂侍於天子。謂事務之隙也。」《劉賈傳》﹕「使人招楚大司馬周殷。」《顏注》﹕「謂私求間隙而招之﹝《漢書﹞無音﹞。」《史記》作去聲。《張良傳》﹕「嘗從容步遊圯上﹝《漢書》無音﹞。」《索隱》﹕「﹐閒字也。」《陳平傳》﹕「身行杖劍亡﹐渡河。」《音義》﹕「﹑紀間反。」

○舟人稱謂有據

餘生長澤國﹐每聞舟子呼造帆曰歡﹐以牽船之索曰彈﹝平聲﹞子﹐稱使風之帆爲去聲﹐意謂吳諺耳。及觀唐《樂府》有詩云「蒲帆猶未織﹐爭得一歡成。」而鐘會呼捉船索爲百丈。趙氏注云「百丈者﹐牽船篾﹐內地謂之笪﹝音彈﹞。」韓昌黎詩云「無因帆江水。」而韻書去聲內﹐亦有扶帆切者﹐是知方言俗語﹐皆有所據。陸放翁入蜀﹐聞舟人祠神﹐方悟杜詩長年三老攤錢之語﹐亦此類也。

○張仲孚

完顏亮敗盟寇蜀﹐主將合喜孛堇﹐張仲孚副之。先是﹐吳氏守蜀時﹐專用神臂弓保險。孛堇曰「昔我軍皆漠北人﹐故短於弩射。今軍士多河南北人﹐何不習閱以分南人之長。」遂擇五千人﹐晝夜習之。一日﹐設射﹐於石巖下張宴﹐以第其中否﹐巖皆如粉飛墜。酒酣﹐問仲孚曰「果何如﹖」仲孚實秦相陰遣﹐𨿽吳氏兄弟﹐亦不知其謀﹐每欲剿其族﹐故金人信之不疑。仲孚欲散其謀﹐於是繆謂孛堇曰「用中國人集長兵固善﹐第虞一旦反噬﹐則恐無以制之耳。且我每僉中原兵﹐常制以女眞﹐正慮此也。」孛堇聞其說甚恐﹐乃漸散之。自後﹐和好旣成﹐蜀備久弛﹐有以吳無備告堇﹐請勁騎數千﹐先事長驅而入者。仲孚爲蜀危之﹐又謂孛堇曰「自四太子時﹐猶不得蜀﹐設不如意﹐出危道也。」堇又爲之止。

其後﹐下秦州﹐取徳勝﹐所至降附﹐其力爲多。時王瞻叔駐綿州﹐總餉事﹐王剛中爲制帥﹐治成都。瞻叔請遣重臣鎭蜀﹐時虞雍公方奏采石功﹐遂以兵書開宣幕。虞知仲孚不忘本朝﹐欲顯招之﹐乃以王爵告命使持與之﹐仲孚乃徑自屯所歸於虞。

旣而雍公捨險﹐出兵平地﹐一戰而敗﹐喪將校七十二人。凡吳所下州郡﹐不能撫有。及致金人責免敵錢﹐故所在皆叛。而仲孚屢爲畫策﹐亦不見用。中原之民﹐以爲誤己﹐大怒﹐因不復信之﹐以至於敗云。

○隱語

古之所謂詞﹐卽今之隱語﹐而俗所謂謎。《玉篇》謎字釋云﹐隱也。人皆知其始於黃絹幼婦﹐而不知自漢伍舉﹑曼倩時已有之矣。至《鮑照集》﹐則有井字謎。自此雜說所載﹐間有可喜。今擇其佳者﹐著數篇於此﹐以資酒邊雅談云。

用字謎云「一月復一月﹐兩月共半邊。上有可耕之田﹐下有長流之川。六口共一室﹐兩口不團圓。」又云「重山復重山﹐重山向下懸。明月復明月﹐明月兩相連。」木玷云「我本無名﹐因汝有名。汝有不平﹐吾與汝平。」日謎云「畫時圓﹐寫時方﹐寒時短﹐熱時長。」又云「東海有一魚﹐無頭亦無尾。除去脊梁骨﹐便是這个謎。」染物霞頭云「身居色界中﹐不染色界塵。一朝解繩縛﹐見姓自分明。」持棋云「彼亦不敢先﹐此亦不敢先﹐惟其不敢先﹐是以無所爭﹐是以能入於不死不生。」字點云「寒則重重疊疊﹐熱則四散分流。四个在縣﹐三个在州。村裏不見在村裏﹐市頭不見在市頭。」印章云「方圓大小隨人﹐腹裏文章儒雅。有時滿面紅妝﹐常在風前月下。」金剛云「立不中門﹐行不履閾。儼然人望而畏之﹐斯亦不足畏也矣。」蜘蛛云「上不在天﹐下不在田。中心藏之﹐玄之又玄。」又云「自東自西﹐自南自北﹐無思不服。」

拄杖云「用之則行﹐捨之則藏﹐惟我與爾。危而不持﹐顚而不扶﹐則焉用彼。」木屐云「可以托六尺之孤﹐可以寄百里之命。遇剛則鏗爾有聲﹐遇柔則沒齒無怨。」蹴リ云「瞻之在前﹐忽焉在後﹐樂然後笑﹐人不厭其笑。」墨斗云「我有一張琴﹐絲弦長在腹。時時馬上彈﹐彈盡天下曲。」打稻﹤耒加﹥云「天下有道則見﹐無道則隱。瞻之在前﹐忽焉在後。」夾注書云「大底不曾說小底﹐小底常是說大底﹐若要知得大底事﹐須去仔細問小底。」元宵燈球云「我有紅圓子﹐治赤白帶下﹐每服三五丸﹐臨夜茶酒下。」日曆云「都來一尺長﹐上面都是節。兩頭非常冷﹐中間非常熱。」手指云「大者兩文﹐小者三文﹐十枚共計二十八文。」水中石云「小時大﹐大時小。漸漸大﹐不見了。」或以爲小兒囟門。手巾云「八尺一片﹐四角兩面。所識是人面﹐不識畜生面。」接果云「斫頭便斫頭﹐卻不教汝死。拋卻親生男﹐卻愛過房子。」

又有以今人名藏古人名者云「人人皆戴子瞻帽﹝仲長統﹞﹐君實新來轉一官﹝司馬遷﹞﹐門狀送還王介甫﹝謝安石﹞﹐潞公身上不曾寒﹝溫彥博﹞。」

又有以古詩賦敗弓云「爭帝圖王勢已傾﹝無靶﹞﹐八千兵散楚歌聲﹝無弦﹞﹐烏江不是無船渡﹝無肖﹞﹐羞向東吳再起兵﹝無面﹞。」然此近俗矣。若今書會所謂謎者﹐尢無謂也。

○趙涯

理宗初郊﹐行事之次﹐適天雷電以風﹐黃壇燈燭皆滅無餘﹐百執事顚沛離次。已而風雨少止﹐惟子階一陪祠官﹐𨿽朝衣被雨淋漓﹐而儼然不動﹐理宗甚異之。亟遣近侍問姓名﹐則趙涯也。時爲京局官﹐未幾﹐除監察禦史。

○書種文種

裴度常訓其子云「凡吾輩但可令文種無絕。然其間有成功﹐能致身萬乘之相﹐則天也。」山谷云「四民皆坐世業﹐士大夫子弟能知忠﹑信﹑孝﹑友﹐斯可矣﹐然不可令讀書種子斷絕。有才气者出﹐便當名世矣。」似祖裴語﹐特易文種爲書種耳。練兼善嘗對書太息曰「吾老矣﹐非求聞者﹐姑下後世種子耳。」余家有書種堂﹐蓋兼取二公之說云。

○溫公重望

坡公《獨樂園》詩云「兒童誦君實﹐走卒知司馬。」京師之貪污不才者﹐人皆指笑之曰﹕你好个司馬家。」文潞公畱守北京日﹐嘗遣人入遼偵事。回見遼主大宴羣臣﹐伶人劇戲作衣冠者﹐見物必攫取懷之。有從其後以物朴之﹐云「汝司馬端明邪﹖」是𨿽夷狄亦知之﹐豈止兒童走卒哉﹗

宣和間﹐徽宗與蔡攸輩在禁中自爲優戲﹐上作參軍趨出。攸戲上曰「陛下好个神宗皇帝。」上以杖鞭之云「你也好个司馬丞相。」是知公論在人心﹐有不容泯者如此。

○陳孝女

陳孝女﹐錢塘人也。父業儒﹐嘗受勇爵。漫遊江淮間﹐居胭脂嶺下﹐家粗給。乙亥兵火﹐挈家永嘉山中﹐悉爲盜所掠﹐僅畱一女十歲﹐攜之丐食以歸。故居蕩不復存﹐因寄五里塘舊僕家。聞殊勝寺設粥供﹐日攜女子就寺丐食。凡數月﹐僧扣所以﹐頗憐之﹐俾畱眾寮供榜疏職。時孫元帥下李知事者﹐東平人也﹐頗知書﹐亦寓寺旁。暇日至寺﹐必從容與僧談﹐欲謀一士爲友。僧以陳爲薦﹐一見投合如久要﹐館谷加厚﹐其女亦得其家歡心。居數月﹐當丁丑仲春﹐女子忽謂其父云「吾母墓在故居側﹐數年不至矣。聞主人禁煙將爲湖山遊﹐能乘此機﹐一往拜掃否﹖」父以告﹐李欣然與俱。旣至墓所﹐拜奠罷﹐李偕攜酒飲旁捨。女悲泣不已﹐久之﹐勉之還﹐則泣告曰「比聞李氏今將北歸﹐吾父子必將從之。父老子幼﹐南北萬里﹐何日可再至吾母墓下﹐此所以痛也。」言與淚俱下﹐父亦感痛。而女踴呼號﹐聲振林木﹐久而僕地﹐視之﹐死矣﹗李義之﹐因與墓鄰斂而於母冢之旁云。

嗚呼﹗古有曹﹑饒二娥﹐耀史冊﹐著爲美談。今陳氏女﹐年甫十四﹐而天性至孝﹐抱冢泣死﹐視前修爲無愧矣。因詳著以俟傳忠孝者。

