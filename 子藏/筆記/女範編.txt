

女範編

﹝明﹞黃尙文輯

●題古今女範圖

夫古今者時無古無今者像像不蘄肖形而蘄肖神神不揣妍媸而揣愛憎惟隨時之便耳余久迹吳越間染指研精津津竊有得者適倦遊還裏有商山數君子欲壽女範之傳乃肅風紀端化原盛心也因謀圖於余余摸擬形形色色局拘攣而不中體要則棘刺白馬之誕塵飯塗羹之戲也務更張而不逹權冝則烹鮮治絲之擾夏虫井蛙之陋也故冠服衿帶一遵時尙亦自媿其弗工也第上不倍聖眀雅制下有裨閨閫披閱云

慶曆壬午小春之■﹝明上王下﹞慕古山人識

黃應瑞鐫

●女範編總目

卷之一

聖後【六條】

母儀【一十三條】

附繼母【三條】

卷之二

孝女【九條】

賢女【十條】

辯女【八條】

卷之三

文女【七條】

附武女【二條】

貞女【二十四條】

卷之四

烈女【三十八條】

●女範編卷之一

○聖後

聖母太姒

周宣姜後

明徳馬后

唐文徳後

宣仁髙後

﹝圖略﹞

聖母太姒

周太姒武王之母禹後有莘氏女也仁明有徳靜一端莊文王嘉之親迎於渭造舟爲梁及入思媚太姜太任旦夕勤勞以進婦道生十男曲盡教誨卒成武周徳播中外化行遠邇螽斯麟趾之頌昭昭可覩已

﹝圖略﹞

周宣姜後

周宣姜後齊候之女也賢而有徳事非禮不言行非禮不動宣王嘗早臥晏起姜後脫簮珥待罪永巷使其傅母通言於王曰妾之不才妾之淫心見矣至使君王失禮而晏朝以見君王樂色而忘徳也夫苟樂色必好奢窮欲亂之所興也原亂之興從婢子起敢請婢子之罪王曰寡人不徳實自生過非夫人之罪也遂復姜後而勤於政事早朝晏起卒成中興之名

﹝圖略﹞

明徳馬后

漢明徳馬后漢明帝後馬伏波之女也少岐嶷年十三選爲太子貴人徳冠後宮遂登後位性不喜遊觀音樂疾浮華衣大練接妃嬪如承至尊防侍禦終未私語好讀五經等書輙發其大義志在克己不以私家幹朝廷兄爲虎賁中郎弟爲黃門侍郎訖永平世不遷明帝不豫召黃門侍郎防奉參醫藥夙夜勤勞帝崩後作起居注省去防參醫藥事公卿諸侯上書言宜遵舊典封舅氏太后詔止之諭以外戚橫恣之故諸王車騎鞍勒純黑無金銀公主縞衣直領置織室蠶室和諸小王視養章帝過所生而章帝亦盡孝云

﹝圖略﹞

唐文徳後

唐太宗立長孫氏爲後後性孝儉素好讀書商確獻替禆益弘多太宗嘗與計議黜陟賞罰後辭曰牝雞之晨惟家之索妾婦人安敢與聞國政終不肯對太宗或以非罪譴怒宮人後亦陽怒請自推鞠因命內系俟上怒息徐爲申理由是宮壼之中刑無濫枉房玄齡以譴歸第後知其賢時疾篤與太宗訣且曰玄齡事陛下小心愼密奇謀祕計未嘗宣泄苟無太故願勿棄之仍願陛下親君子遠小人納忠諫屏讒慝省徭役止遊畋妾𨿽沒於九泉誠無所恨其薦拔忠諫悉多類此嘗采自古婦人得失事爲女則三十卷太宗嘗出以示羣臣而稱其書足以範百世及崩後太宗哭之慟或有以天命止之者太宗曰朕非不知天命而爲無益之悲但入宮不復聞規諫之言失一良佐故不能忘懷爾

﹝圖略﹞

宣仁髙後

宋髙後宋英宗宣仁後也神宗任王安石變法度亂天下後屢止不從神宗崩哲宗嗣位髙後臨朝卽散遣京城役夫止禁庭工技出近侍無狀任司馬光呂公著輔政除靑苗復差役以蘇民困天下稱爲女中堯舜冊孟氏爲皇后語哲宗曰得賢內助非細事也旣而嘆曰斯人賢淑惜福薄爾異日國有事變必此人當之及疾不豫呂大防範純仁等問疾後曰老身歿後公等亦宜早退其先見之明慮患之深如此

﹝圖略﹞

○母儀

魯姬敬姜

魯母師

齊田稷母

王孫賈母

鄒孟母

王陵母

陳嬰母

雋不疑母

嚴延年母

陶侃母

虞潭母

二程母

河南尹母

附繼母

齊義繼母

魏芒慈母

慈母柴氏

﹝圖略﹞

魯姬敬姜

公父文伯退朝朝其母其母方績文伯曰以歜之家而主猶績懼於季孫之怒也其以歜爲不能事主乎其母嘆曰魯其亡乎使僮子備官而未之聞耶居吾語汝昔聖王之處民也擇瘠土而處之勞其民而用之故長王天下夫民勞則思思則善心生逸則忘善忘善則惡心生沃土之民不材淫也瘠土之民莫不向義勞也男女效績愆則有辟古之制也君子勞心小人勞力先王之訓也自上以下誰敢淫心捨力今我寡也爾又在下位朝夕處事猶恐忘先人之業況有怠情其何以避辟吾冀而朝夕修職曰必無廢先人爾今曰胡不自安以是承君之官余懼穆伯之絕祀也

﹝圖略﹞

魯母師

母師魯九子之寡母也臘日歲祀禮畢悉召諸子謂曰婦人之道非有大故不出夫家然吾父母家多幼稚歲時禮不理吾從汝謁往監之諸子許諾又悉召諸婦曰婦人有三從之義而無專制之行少系於父母長系於夫老系於子今諸子許我歸視私家𨿽踰正禮願與少子俱以備婦人出入之制諸婦其愼房戶之守吾夕而返於是使少子僕歸辦家事天陰還失早至閭外而止盡期而入國人美之號曰母師

﹝圖略﹞

齊田稷母

田稷母齊田稷子之母也稷子相齊受下吏金百鎰以遺其母母曰子爲相祿未嘗多若此也豈修士大夫之貲哉安所得此對曰誠受之於下母曰吾聞士修身潔行不爲苟得竭情盡實不行詐僞非義之事不計於心非理之利不入於家言行若一夫人臣之事君猶子之事父也盡力竭忠奉命廉潔故遂無患不義之財非吾有也不孝之子非吾子也稷子慚而出反其金自歸罪於王宣王捨其罪而賞其母

﹝圖略﹞

王孫賈母

王孫賈事齊閔王王出走賈失王之處其母曰汝朝去而晚來則吾倚門而望汝暮出而不還則吾倚閭而望汝今事王王出走汝不知其處汝尙何歸王孫賈乃入市中曰淖齒亂齊國殺閔王欲與我誅齒者袒右市人從之者四百人與誅淖齒刺而殺之

﹝圖略﹞

鄒孟母

鄒孟母孟軻之母也孟子少時其捨近墓嬉遊爲墓間之事踴躍築埋孟母曰此非所以處子也乃去捨市傍其嬉遊爲賈人衒賣之事孟母又曰此非所以處子也復徙捨學宮之傍其嬉遊乃設爼豆揖讓進退孟母曰眞可以居吾子矣遂居之及孟子旣學而歸孟母方績問曰學所至奚若孟子自若也孟母以刀斷其織孟子懼而問其故孟母曰子之廢學若吾斷斯織也孟子懼勤學不息遂成天下名儒孟子旣娶將入私室其婦袒而在內孟子不悅遂去不入婦辭孟母而求去曰妾聞夫婦之道私室不與焉昔者妾墮在室而夫子見妾勃然不悅是客妾也婦人之義蓋不容宿請歸父母於是孟母召孟子而謂之曰夫禮將入門問孰存所以致敬也將上堂聲必揚所以戒人也將入戶視必下恐見人過也今子不察禮而責禮於人不亦遠乎孟子謝遂畱其婦

﹝圖略﹞

王陵母

王陵以兵屬漢項王取陵母置軍中陵使至東鄕坐陵母欲招陵陵母泣送使者曰願爲老妾語陵善事漢王毋以老妾故持二心以死送使者遂伏劍而死

﹝圖略﹞

陳嬰母

漢陳嬰母漢棠邑侯陳嬰母也始嬰爲東陽令佐居縣素信爲長者秦二世之時東陽少年殺縣令相聚數十人欲立長帥未有所用乃請陳嬰初嬰謝不能後遂彊立之縣中從之得二萬人欲立嬰爲王嬰母曰我爲子家婦聞先故不甚貴今暴得大名不祥不如以兵有所屬事成猶得封侯敗則易以亡可無爲人所指名也嬰從其言以兵屬項梁梁以爲上國柱後項氏敗嬰歸漢以功封棠邑侯

﹝圖略﹞

雋不疑母

漢京兆尹雋不疑母賦性純謹最慈仁居家恂恂善教禦諸子姓舉有方而一食息言笑間不苟時漢尙吏治以故吏多嚴刻母謂嚴刻之重以殘民命也每隱痛之不疑爲京兆尹行縣錄囚徒還其母輙問所平反母喜笑飲食言語異於他時或無所出母怒爲之不食由是故不疑之爲吏也不嚴不殘所全活者甚眾人知不疑之治尙寛而不知其母之善教有以致之也

﹝圖略﹞

嚴延年母

漢東海嚴延年母生五子皆有吏材至二千石東海號曰萬石嚴嫗延年爲河南太守所在名曰嚴能冬月傳屬縣囚論府下流血數里河南號曰屠伯其母常從東海來欲就延年臘到洛陽適見報囚母大驚便上都亭不肯入府延年出謁母閉合不見延年免冠頓首合下母乃見之責數延年曰幸僃郡守專治千里不聞仁義教化有以全安愚民顧乘刑罰多戮殺人欲以致威豈爲民父母之意哉延年服罪頓首謝因爲禦歸府捨母畢正臘謂延年曰天道神明人不可獨殺我不自意老當見壯子被刑戮也行矣去汝東海掃除墓地耳遂去歸郡見昆弟宗族復爲言之後歲餘爲府丞所章結非名十事下禦史案驗遂棄延年於市東海莫不賢智其母

﹝圖略﹞

陶侃母

陶侃母湛氏豫章新淦人也陶氏貧賤湛氏紡績資給侃少爲潯陽縣吏嘗監魚梁以蚶鮓遺母母封鮓及書責曰爾爲縣吏以官物遺我非惟不能益吾乃以增吾憂矣鄱陽範逵寓宿於侃湛氏徹所臥新薦自剉給其馬又密截髮賣供肴饌逵聞之嘆息曰非此母不生此子侃竟以功名顯

﹝圖略﹞

虞潭母

虞潭母孫氏也潭自幼童母卽訓以忠義及蘇峻作亂潭守吳興假節徵峻孫戒之曰吾聞忠臣出孝子之門汝當捨生取義勿以吾老爲累也時內史王舒遣子允之爲督護孫又謂潭曰王府君遣兒徵汝何爲獨不潭以子楚爲督護後拜武昌侯太夫人年九十五終成帝遣使弔祭之謚曰宣

﹝圖略﹞

二程母

宋程母侯氏程大中公晌之妻明道伊川二先生母也事舅姑內外聞其孝大中公性剛斷處家嚴厲母敬之以禮平居如對大賓然是故大中公多內助禮敬特甚而母益謙順自牧罔或悖焉𨿽小事未嘗專必稟命而後行治家有法不嚴而整不喜笞朴婢侍或兒女諸子小有過責必戒之曰貴賤𨿽殊人則一也恕僕妾之過惟恐有傷獨諸子有過小則詰責大則請命於大中公必求其攺而後止嘗曰子之所以不肖皆母蔽其過則父不知而無由以正之也故二程夫子於飲食衣服一無所擇學成大儒續千載不傳之道而有宋一代名儒多出其門下後世頌程母之教爲不衰也

﹝圖略﹞

河南尹母

宋和靖處士尹焞母陳氏處家整肅𨿽貧屢不爲戚然焞童幼卽教之動止語默使合於禮甫長授以經義聞程伊川先生有教命焞往師事之行矣戒之曰學有本原必求其得耕弗獲菑弗畬弗貴也紹聖初焞應舉發語不善不對而出告伊川先生曰焞不復應進士舉矣先生曰子有母在歸告其母母曰吾知汝以善養不知汝以祿養也伊川先生聞之嘆曰賢哉母也焞於是終身不就舉

﹝圖略﹞

齊義繼母

齊義繼母齊二子母也宣王時有闘死於道者吏訊之被一創二子兄弟立其傍吏問之兄曰我殺之弟曰非兄也我殺之期年吏不能決言之相相不能決言之王王曰今皆赦之是縱有罪也皆殺之是誅無辜也寡人度其母能知子善惡試問其母聽其所欲殺活相召其母問曰母之子殺人兄弟欲相代死王問母何所欲殺活母泣對曰殺其少者相問曰夫少子者人之所愛也今欲殺之何也母對曰少者妾之子也長者前妻之子也其父疾且死之時謂妾曰善養視之妾曰諾今旣受人之托許人以諾豈可以忘人之托而不信其諾耶且殺兄活弟是以私愛廢公義也背言忘信是欺死者也夫言不約束已諾不分何以居於世哉子𨿽痛乎獨謂行何泣下沾襟相入言於王王美其義髙其行皆赦不殺而尊其母號曰義母

﹝圖略﹞

魏芒慈母

魏芒卯之後妻孟陽氏有三子前妻之子五人皆不愛慈母遇之甚異猶不愛慈母乃令其三子不得與前妻子齊衣服飲食起居進退甚相遠前妻之子猶不愛於是前妻中子犯魏王令當死慈母憂戚悲哀帶圍減尺朝夕勤苦以救其罪人有謂慈母曰子不愛母至甚也何爲勤勞憂懼如此慈母曰如妾親子𨿽不愛妾猶救其禍而除其罪況於假子而不爲何以異於無母其父爲其孤也而使妾爲其繼母繼母爲人母而不能愛其子可謂慈乎親其親而偏其假可謂義乎不慈不義何以立於世彼𨿽不愛妾安可忘義乎遂說魏王聞之髙其情乃赦其子復其家自此五子親附慈母雍雍若一慈母以禮義率導八子咸爲魏大夫卿士各成於禮義

﹝圖略﹞

慈母柴氏

晉秦閏夫繼室柴氏生一子與前妻子俱幼值閏夫死柴氏鞠之無二心時有惡少與張福爲仇訴其事連坐柴氏長子法當誅氏引次子詣官泣訴曰往從惡吾次子非長子也次子曰寔我之罪加於兄鞠之至死不易言官反疑次子非柴氏所出問之他囚始得其情官義柴氏之行爲之斷案曰婦執義而不忘其夫之命子趨死而能成其母之志此天理人情之至也乃爲之降宥其罪

女範編卷之一

●女範編卷之二

○孝女

張氏婦

姜詩婦

鄭義宗妻

唐夫人

陳氏代養

韓太初妻

兪新妻

顧徳謙妻

張二娘

﹝圖略﹞

張氏婦

漢張氏婦東海下邳人也少寡無子家道徹貧紡績事姑不肯他適其姑告鄰人曰此婦事我敬謹我哀其無子守寡經年我衰老累孝婦柰何其後母自經死母女告於官曰張婦殺姑郡守不辯其孝竟置於法殺之郡中枯旱三年後郡守卜其故於公曰孝婦無辜前守彊刑之以致此咎於是殺牛致祭孝婦之墓天乃甘雨連日田畆沾足歲卽大熟

﹝圖略﹞

姜詩婦

漢姜詩事母至孝妻龎氏奉姑猶謹母性好飲江水妻出汲奉之姑嗜魚常覓魚作膾召鄰母共食捨側忽有湧泉味如江水日躍雙鯉特取以供母膳

﹝圖略﹞

鄭義宗妻

唐鄭義宗妻盧氏渉獵經史事舅姑盡婦道常夜有彊寇數十持刀鼓噪破門而入家人悉奔竄惟姑在室盧氏冒刅突往姑側爲賊箠擊幾死金銀布帛席卷一空賊去人問何爲不懼盧氏曰人之所以異於禽獸者以其有仁義也鄰里有急尙當赴援況姑而可委棄耶若百有一危我豈獨生

﹝圖略﹞

唐夫人

唐崔山南曽祖母長孫夫人年髙無齒祖母唐夫人每日櫛縱拜於階下升堂乳其姑姑不粒食數年而康寧一日疾篤長幼咸萃宣言無以報新婦恩願汝孫婦亦如新婦之孝敬也

﹝圖略﹞

陳氏代養

宋陳氏年十六而嫁其夫當行戍臨行囑陳氏曰我去生死未可知倘不來汝能養吾母乎陳氏應曰諾夫果死陳氏養姑不怠終無嫁意父母哀其少而無子欲嫁之陳氏曰夫去時以老母屬我我已許諾夫養人老母而不能終許人以諾而不能信何以立於世欲自殺父母懼而止後養其姑八十餘太守聞之於朝遣使賜黃金四十觔號曰孝婦

﹝圖略﹞

韓太初妻

韓太初妻劉氏時徙家其姑僕地傷腰劉氏吁天刺臂血和湯遂愈後姑患風疾劉氏晝夜驅蚊不怠蛆生枕席囓其蛆又斬指滴血和粥以進事聞嘉旌表焉

﹝圖略﹞

兪新妻

兪新妻聞氏年少早寡父母欲更嫁之聞氏曰一身二夫烈婦所恥況姑老子幼欲令誰視卽斷髮自誓姑目盲聞氏潄口舐其目姑卒親負土葬之

﹝圖略﹞

顧徳謙妻

宋顧徳謙妻張氏事姑甚謹適夢有以宿世事責之曰明日當死於雷覺而流淚悲噎姑問之不敢對明日果暴風天昏因念震死旣不可免姑老矣柰雷聲驚怖何乃易服出居屋外桑下立以俟死雷電大作漸而靜息是夜復夢曰汝實當死孝念可償也

﹝圖略﹞

張二娘

儀眞谷樹灣田家婦張二娘者事姑極孝值姑病劇禱於神願以身代忽夢老母語曰汝要姑好須得人肝婦曰我肝可割取也老母示之曰肝在此地婦割不得肝死已復活忽一乞婆過門儼然夢所見者婦跪請曰割不得肝柰何乞婆曰汝是縱割所以不得肝必橫割之婦又橫割之肝果吐出自烹以食姑姑病頓愈婦始寢昏死已又復活胸肉旬日皆合而刀痕縱橫不除郡邑從父老之請以聞於當道或欲以聞於朝而傷於不經故巡按禦史第植坊旌表之曰剖腹活姑云

○賢女

楚莊樊姬

晉伯宗妻

晉郤缺妻

齊相禦妻

齊宿癅女

陶答子妻

漢梁鴻妻

漢鮑宣妻

岐陽公主

鮑妻女宗

﹝圖略﹞

楚莊樊姬

楚樊姬楚莊王之夫人也莊王卽位好狩獵樊姬諫不止乃不食禽獸肉王攺過勤政嘗聽朝罷晏姬下殿迎曰何晏也得無饑倦乎王曰與賢者語不知饑倦也姬曰王之所謂賢者何也曰虞丘子也姬掩口而笑王曰姬之所笑者何也曰虞丘子賢則賢矣未忠也王曰何謂也對曰妾執巾櫛十一年遣人之鄭衛求美人進於王今賢於妾者二人同列者七人妾豈不欲擅王之愛寵乎妾聞堂上兼女所以觀人能也妾不能以私蔽公欲王多見知人能也妾聞虞丘子相楚十餘年所薦非子弟則族昆弟未聞進賢退不肖是蔽君而塞賢路知賢不進是不忠不知其賢是不智也妾之所笑不亦可乎王悅明日王以姬言告虞丘子丘子避席不知所對於是避舍使人迎孫叔敖而進之王以爲令尹治楚三年而楚王以霸

﹝圖略﹞

晉伯宗妻

晉大夫伯宗賢而好以直辯淩人每朝其妻常戒之曰盜憎主人民愛其上有愛好人者必有憎妬人者夫子好直言枉者惡之禍必及身矣伯宗不聽朝而以喜色歸其妻曰子貌有喜色何也伯宗曰吾言於朝諸大夫皆謂我知似楊子妻曰谷實不華至言不餙今楊子華而不實言而無謀是以禍及其身子何喜焉伯宗曰吾欲飲諸大夫酒爾試聽之其妻曰諾於是爲大會與諸大夫飲旣飲而問妻曰若何對曰諸大夫慕子若也然而民之不能戴其上久矣難必及子子之仕固不可易也且國家多貳其危可立待也子何不預結賢大夫以托州犂焉伯宗曰諾乃得畢羊而交之及欒不忌之難仇害伯宗譛而殺之畢羊乃迎州犂於荊遂得免焉

﹝圖略﹞

晉郤缺妻

晉郤缺冀州人舅季使過冀見缺耨其妻饁之恭敬相待如賓使歸言於文公曰敬者徳之聚也郤缺能敬必有徳徳以治民子曰出門如見賓承事如臨祭仁之則也君請用之文公召爲下軍大夫後謚之曰成故曰郤成子

﹝圖略﹞

齊相禦妻

齊相晏子僕禦之妻號曰命婦晏子將出命婦窺其夫爲相禦擁大蓋策駟馬意气洋洋甚自得也旣歸其妻曰宜矣子之婢且賤也夫曰何也妻曰晏子長不滿三尺身相齊國名顯諸侯今者吾從門間觀其志气恂恂自下思念深矣今子身長八尺乃爲之僕禦爾然子之意洋洋若自足者妾是以去也其夫謝曰請自攺何如妻曰是懷晏子之智而加以八尺之軀也夫躬仁義事明主其名必揚矣且吾聞寧榮於義而賤不虛受以貴也於是其夫乃深自責學道謙遜常若不足晏子怪而問其故具以實對於是賢其能納善自攺升諸景公以爲大夫顯其妻以爲命婦

﹝圖略﹞

齊宿癅女

齊東郭采桑女項有大癅號曰宿癅初閔王出遊至東郭百姓盡觀宿癅采桑如故王怪之召問曰寡人出遊車騎甚眾百姓無少長皆棄事而觀汝采桑道旁曽不一視何也對曰妾受父母教采桑不受教觀大王王曰此奇女也惜哉宿癅女曰婢妾之職屬之不二子之不志中心謂何宿癅何傷王大悅之曰此賢女也令後乘載之女曰賴大王之力父母在內使妾不受父母之教而隨大王是奔女也大王又安用之王大慚曰寡人失之又曰貞女一禮不備𨿽死不從於是王遣女歸使使者加金百鎰往聘迎之父母驚惶欲其洗沐加之裳餙女曰如是見王則變容更服不見識也請死不往於是卽隨使者閔王歸見諸夫人告之曰今日出遊得一聖女今至斥爾屬矣諸夫人皆怪之盛服而衛遲其至也宿癅駭宮中諸夫人皆掩口而笑左右失貌皆不能自止王大慚乃曰且無笑特不餙耳夫餙與不餙固相去什伯也女曰餙不餙相去千萬尙不足言何獨什伯也王就問之曰何以言之對曰性相近也習相遠也昔者堯舜桀紂俱天子也堯舜自餙以仁義𨿽爲天子安於節儉茅茨不剪采椽不斵後宮衣不重采食不重味然垂拱而治萬方協和至今數千歲天下歸善焉桀紂不餙以仁義習爲苛文造爲髙臺深池後宮蹈綺縠弄珠玉靡有饜時也乃身死國亡爲天下笑至今千餘歲天下歸惡焉由是觀之餙與不餙相去千萬尙不足言何獨什伯也於是諸夫人皆大慚閔王大感立癅女以爲後出令卑宮室塡池澤損膳減樂後宮不得重采期月之間化行鄰國諸侯朝之侵三晉懼秦楚一立帝號閔王之至於此也宿癅與有力焉及女死之後燕遂屠齊閔王逃亡而殺死於外

﹝圖略﹞

陶答子妻

陶答子陶之大夫也治陶三年名譽不興家富數倍其妻數諫不聽及歸宗人擊牛而賀妻獨抱兒而泣姑怒曰何其不祥也婦曰夫能薄而官大是謂嬰害無功而家昌是謂積殃今夫子治陶家富國貧敗亡之徵見矣願與少子俱脫姑怒遂棄之處期年答子之家果以盜誅惟母老懼免婦乃與少子歸養姑終天年

﹝圖略﹞

漢梁鴻妻

漢梁鴻妻右扶風梁伯淳之妻孟氏女也體肥而黑力能舉臼徳行甚循擇對不嫁年三十父母問其故對曰欲節操如梁鴻者時鴻未娶扶風世家多願妻者亦不許聞孟氏言遂求納之孟氏盛餙入門七日而禮不成乃跪問曰竊聞夫子髙義斥數妻妾亦偃蹇數夫今來而見擯請問其故鴻曰吾欲得衣裘褐之人與共逃世避時今若衣綺繡傅黛墨非鴻所願也妻曰妾自有隱居之服乃更麄衣推髻而前鴻喜曰此誠吾妻也字之曰徳曜名孟光自名曰運期字俟光共入霸陵山中以耕織爲業光每進食於鴻必舉案齊眉不敢仰視其敬如此

﹝圖略﹞

漢鮑宣妻

漢鮑宣渤海人妻桓氏字少君裝具甚盛宣不悅曰少君生富驕習美餙吾貧賤不敢當禮少君曰大人以先生修徳守約令妾侍巾櫛旣承君子惟命是從宣曰若然是吾志也乃悉歸侍禦服餙更著荊布與宣共挽鹿車歸鄕裏拜舅姑畢抱甕出汲修行婦道內外稱之

﹝圖略﹞

岐陽公主

唐憲宗以杜悰尙岐陽公主公主有賢行杜氏大族尊行不但數十人公主謙委恬順一同家人禮度二十餘年內外無間言始至卽與悰謀曰上所賜奴婢卒不肯俯屈奏請納之悉市寒賤易制役者自是閨門肅然

○辯女

晉弓工妻

齊傷槐女

趙津女娟

齊威虞姬

齊太倉女

﹝圖略﹞

晉弓工妻

晉弓工妻晉繁人女也平公時使其夫爲弓三年乃成平公引弓而射不穿一札平公怒將殺之其妻請見平公見之妻曰君聞昔者公劉之行乎羊牛踐葭葦惻然爲痛之恩及艸木豈欲殺不辜者乎秦穆公有盜食其駿馬之肉反飲之以酒楚莊王臣援其夫人之衣而絕纓與飲大樂此三君者仁著於天下卒享其報名垂至今昔帝堯茅茨不剪采椽不斵土階三等猶謂爲之者勞居之者逸也今妾之夫治造此弓爲之亦勞其幹生於太山之阿一日三覩陰三覩陽傳以燕牛之角纒以荊麋之筋糊以阿魚之膠此四者皆天下之妙選也而君不能以穿一札是君不能射也而反欲殺妾之夫不亦謬乎妾聞射之道左手如拒右手如附枝右手發之左手不知此蓋射之道也平公以其言而射穿七札繁人之夫立得出而賜金三鎰

﹝圖略﹞

齊傷槐女

齊傷槐女傷槐衍之女也名婧景公有所愛槐使人守之植木懸之下令曰犯槐者刑傷槐者死於是衍醉而傷槐景公聞之曰是先犯我令使吏拘之且加罪焉婧懼乃造於晏子之門曰賤妾不勝其欲願得備數於下晏子聞之笑曰嬰有淫色乎何爲老而見奔也殆有說內之至哉旣入門晏子望見之曰怪我有深憂乃進而問焉對曰妾父衍幸得充城郭爲公民見陰陽不調風雨不時五穀不滋之故禱祠於身山神水不勝曲蘗之味先犯君令醉至於此罪固當死妾聞明君之蒞國也不損祿而加刑又不以私恚害公法不爲六畜傷民人不爲野艸傷禾苗昔者宋景公之時大旱三年不雨召太卜而卜之曰當以人祀景公乃降堂北面稽首曰吾所以請雨者乃爲吾民也今必當以人祀寡人請自當之言未卒天大雨方千里所以然者何也以能順天慈民也今吾君樹槐犯令者死欲槐之故殺婧之父孤妾之身妾恐傷執政之法而害明君之義也鄰國聞之皆謂君愛樹而賊人其可乎晏子惕然而悟明日朝謂景公曰嬰聞之窮民財力謂之暴崇玩好威嚴令謂之逆刑殺不正謂之賊夫是三者守國之大殃也今君窮民財力以美飲食之具繁鐘鼓之樂極宮室之觀行暴之大者也崇玩好威嚴令是逆民之明者也犯槐者刑傷槐者死刑殺不正賊民之深者也公曰寡人敬受命晏子出景公卽時命罷守槐之役拔植懸之木廢傷槐之法出犯槐之囚

﹝圖略﹞

趙津女娟

趙津女娟趙簡子夫人也初簡子南擊楚與津吏期簡子至津吏醉臥不能渡簡子欲殺之娟懼持檝而走簡子曰女子走何爲對曰津吏息女妾父聞主君來渡不測之水恐風波之起水神動駭故禱祀九江三淮之神供具備禮禦釐受福不勝王祝杯酌餘瀝醉至於此君欲殺之妾願以鄙軀易父之死簡子曰非女子之罪也娟曰主君欲因其醉而殺之妾恐其身之不知痛而其死之不知罪也若其不知罪而殺之是殺不知也願醒而殺之使知其罪簡子曰善遂釋之而不誅簡子將渡用檝者有一人娟攘捲操檝而請曰妾願代父持檝簡子曰不谷將行選士大夫齋戒沐浴義不與婦人同舟而渡也娟對曰妾聞之昔者湯之伐夏也左驂牝驪右驂牝靡而遂放桀武王之伐殷也左驂牝騏右驂牝騜而遂克紂至於華山之陽主君不欲渡則已與妾同舟又何傷乎簡子悅遂與渡中流爲簡子發河激之歌其辭曰升彼阿兮面覩淸水揚波兮杳冥冥禱求福兮醉不醒誅將加兮妾心驚罰旣釋兮瀆乃淸妾持檝兮操其維蛟龍助兮主將歸呼來擢兮行無疑簡子大悅曰昔者不谷夢娶妻豈此女乎將使人祝祓以爲夫人娟乃再拜而辭曰夫婦人之禮非媒不嫁嚴親在內不敢聞命遂辭而去簡子歸乃納幣於娟之父母而娶之立爲夫人

﹝圖略﹞

齊威虞姬

虞姬名捐之齊威王之姬也威王卽位九年不治委政大臣佞臣周破胡專權擅勢嫉賢妬能卽墨大夫賢而日毀之阿大夫不肖反日譽之虞姬謂王曰破胡讒諛之臣也不可不退齊有北郭先生者賢明有道可置左右破胡聞之乃惡虞姬曰其幼弱在於閭巷之時嘗與北郭先生通王疑之乃閉虞姬於九層之臺而使有司卽窮驗問破胡賂執事者使竟其罪執事誣其辭而上之王視其辭不合於意乃召虞姬而自問焉虞姬對曰妾娟之幸得蒙先人之遺體生於天壤之間去蓬廬之下侍明王之燕暱附王者薦牀蔽席供執掃除掌奉湯沐至今十餘年矣惓惓之心冀幸補一言而爲邪臣所擠湮於百里之下不意大王乃復而與之語妾聞玉石墜泥不爲污柳下覆寒女不爲亂積之於素雅故不見疑也經瓜田不納履過李園不整冠妾不避此罪一也旣陷難中有司受賂聽用邪人卒見覆冒不能自明妾聞寡婦哭城城爲之崩亡士嘆市市爲之罷誠信發內感動城市妾之冤明於白日𨿽獨號於九層之內而眾人莫爲毫釐妾之罪二也旣有污名而加此二罪義固不可以生所以生者爲莫白妾之污名也且自古有之伯奇放野申生被患孝順至明反以爲賤妾旣當死不復重陳然願戒大王羣臣爲邪破胡最甚王不執政國殆危矣於是王大寤出虞姬顯之於朝市封卽墨大夫以萬戶烹阿大夫與周破胡遂起兵收故侵地齊國震懼人知烹阿大夫不敢餙非務盡其職齊國大治

﹝圖略﹞

齊太倉女

漢太倉令淳於意有罪當刑詔獄逮系長安淳於公無男有女五人當行罵其女曰生女不生男緩急非有益其少女緹縈自傷悲泣隨父至長安上書曰妾父爲吏齊中皆稱其廉平今坐法當刑妾傷夫死者不可復生戕者不可復全𨿽後欲攺過自新其道亡繇也妾願沒入爲官婢以贖父罪使得自新書奏天子憐其意下令除肉刑

女範編卷之二

●女範編卷之三

﹝闕文﹞

﹝圖略﹞

漢曹大家

曹大家後漢曹世叔妻班彪之女也博學多才世叔早喪有節行法度嘗謂諸女曰女子之事父母也孝故終可移於舅姑事姊妹也義故順可移於娣姒居家理故理可聞於六親是以古者女子出嫁曰歸事舅姑竭力而盡禮奉娣姒傾心而罄義女子之事夫也纚笄而朝則有君臣之嚴沃盥饋食則有父子之敬報反而行則有兄弟之道受期必誠則有朋友之信言行無玷則有理家之度諸凡教語種種足法大都類此漢和帝數召入宮令皇后及貴人師事之號曰大家

﹝圖略﹞

唐徐充容

徐充容者湖州人名惠徐孝徳之女唐太宗之充容也生五月能言四歲通論語毛詩八歲曉屬文父試使擬離騷爲小山篇曰仰幽嵓而流盼撫桂枝以凝想將千齡兮此遇筌何爲兮獨往孝徳大驚知不可掩太宗聞之召爲才人後屢遷充容手未嘗廢捲而辭采贍蔚文無淹思帝甚禮之時帝有事四夷而土木之工亦起充容上書諫息兵罷役文甚丰典後帝崩充容哀慕成疾不進藥曰上遇我厚得先犬馬侍寢國吾志也復爲詩連珠以示己志竟以疾卒贈賢妃

﹝圖略﹞

唐鄭氏

鄭氏者鄭氏之女朝散郎陳邈之妻也鄭賦性聰敏幼好讀書長益不倦每覽先聖垂言前賢行事未嘗不三復撫躬而欲並餘芳步遺躅焉唐永平間鄭之女侄策爲永王妃鄭慮其少長閨闈不閒詩禮欲教以爲婦之道申以執巾之禮乃述經史正義祖漢曹大家之言編女孝經一十八章各爲篇目一如孝經章體因作表奏聞大略謂天地之性貴剛柔夫婦之道重禮義仁義禮智信者是謂五常而總五常爲主者實在於孝夫孝者感鬼神動天地精神至貫無所不達上至皇后下及庶人不行孝而成名者未之有也後其書大行於世而家庭之間大有補益也君子謂鄭氏爲有功於世教而其賢足多雲

﹝卷三﹞

﹝圖略﹞

韋母宋氏

韋逞母宋氏不知何郡人也家世以儒學稱宋氏幼喪母其父躬養之及長授以周官音義謂之曰吾家世學周官傅業相繼此又周公所制經紀典誥百官品物備於此矣吾今無男可傳汝可受之令勿絕世屬天下喪亂宋氏諷誦不綴其後爲石季龍徙之於山東宋氏與夫在徙中推鹿車背負父所授書到冀州依膠東富人程安壽壽養護之逞時年小宋氏晝則樵采夜則教逞然紡績無廢壽每嘆曰學家多士大夫得無是乎逞遂學成名立仕符堅爲太常堅嘗幸其太學問博士經典乃憫禮樂遺闕時博士盧壼對曰廢學旣久書傳零落比年綴撰正經粗集惟周官禮注未有其師竊見太常韋逞母宋氏世學家女傳其父業得周官音義今年八十視聽無闕自非此母無以傳授後生於是就宋氏家立講堂置生員百二十人隔絳紗幔而受業號宋氏爲宣文君賜侍婢妾十人周官學復行於世時稱逞母宋氏焉

﹝圖略﹞

洗夫人

夫人南越洗氏女梁大同初適髙梁太守馮寶寶藉其力用能約束諸蠻夷會髙廣二州叛夫人將兵平之陳永定初勑命爲石龍太夫人賜繡幰鹵簿如刺史儀後陳亡嶺南諸郡悉附夫人隋髙祖因遣使遺夫人書且以故所獻陳主犀杖爲信夫人乃爲位哭陳主三日而後遣其孫暄迎隋師嶺南於是傳檄定後番禺反夫人授其孫盎方略破之髙祖嘉其績拜兩孫俱刺史追贈寶爲譙國公而進洗爲譙國夫人開幕府賜物累數千尋又以招諭諸夷功賜湯沐邑千五百戶卒謚誠敬至今髙涼人廟祀之

﹝圖略﹞

木蘭女

木蘭唐人女也代父戍邊十二年人不知其爲女歸賦戍邊詩云促織何喞喞木蘭當戶織不聞機杼聲惟聞女嘆息問女何所思問女何所憶女亦無所思女亦無所憶昨夜見軍帖可汗大點兵軍書十二卷捲捲有爺名阿爺無大兒木蘭無長兄願爲市鞍馬從此替爺徵東市買駿馬西市買鞍韉南市買轡頭北市買馬鞭旦辭爺娘去暮宿黃河邊不聞爺娘聲喚女但聞黃河流水聲濺濺旦辭黃河去暮宿黑山頭不聞爺娘喚女聲但聞胡騎聲啾啾萬里赴戎機關山度若飛朔气傳金折寒光照鐵衣將軍百戰死壯士十年歸歸來見天子天子坐明堂策勲十二轉賞賜百千彊可汗問所欲木蘭不用尙書郎願馳千里足送兒還故鄕爺娘聞女來出郊扶相將阿妹問姨來當戶理紅妝小弟聞姊來磨刀霍霍向豬羊開我東閣門坐我西間牀脫我戰時袍著我舊時裳當窗理雲鬟掛鏡帖花黃出門看火伴火伴皆驚忙同行十二年不知木蘭是女郎

○貞女

齊孝孟姬

召南申女

衛共伯妻

衛宣夫人

楚白貞姬

黎莊夫人

楚平伯嬴

梁寡髙行

蔡人之妻

秦羅敷女

曹文叔妻

晉王凝妻

賈直言婦

唐玄齡妻

唐余洪妻

魏溥之妻

隴西張氏

張妻甄氏

解禎亮妻

盧進士妻

東城棄女

溧陽史女

婺源江女

吉水周女

﹝圖略﹞

齊孝孟姬

孟姬華氏之長女齊孝公夫人也好禮貞一過時不嫁齊中求之禮不備終不往不躡男席語不及外遠別避嫌齊中莫能備禮求焉齊國稱其貞孝公聞之乃修禮親迎於華氏之室父母送孟姬不下堂母醮房之中結其衿縭而誡之父誡之東階之上諸母誡之兩階之間姑姊妹誡之門內孝公親迎孟姬於其父母三顧而出親迎之綏自禦輪三曲顧姬與遂納於宮三月廟見而後行夫婦之道久之公遊於瑯琊孟華姬從車奔姬墮車碎孝公使駟馬立車載姬以歸姬使侍禦者舒帷以自障蔽而使傅母應使者曰妾聞妃後踰閾必乘安車輜軿下堂必從傅母保阿進退則鳴玉環佩內餙則結紐綢繆野處則帷裳擁蔽所以正心一意自斂制也立車無軿非所敢受命也野處無衛非所敢久居也三者失禮多矣夫無禮而生不若早死使者馳以告公更取安車比其反也則自經矣傅母救之不絕傅母曰使者至輜軿已具姬始蘇然後乘而歸其好禮如此

﹝圖略﹞

召南申女

召南申女旣許嫁於鄷夫家禮不備而欲迎之女與其人言以爲夫婦者人倫之始也不可不正傳曰正其本則萬物理失之毫釐差之千里是以本立而道生源潔而流淸故嫁娶者所以傳重承業繼續先祖爲宗廟主也夫家輕禮違制不可以行遂不肯往夫家訟之於理致之於獄女終以一物不具一禮不備守節持義必死不往而作詩曰𨿽速我獄室家不足言夫家之禮不備足也其嚴於守禮者乎

﹝圖略﹞

衛共伯妻

衛共姜者衛世子共伯之妻也共伯蚤死共姜守義父母欲奪而嫁之共姜不許作栢舟之詩以死自誓其詩曰泛彼栢舟在彼中河髧彼兩髦實惟我儀之死矢靡他母也天只不諒人只泛彼栢舟在彼河側髧彼兩髦實惟我特之死矢靡慝母也天只不諒人只

﹝圖略﹞

衛宣夫人

衛宣夫人齊侯之女也嫁於衛至城門而衛君死保母曰可以還矣女不聽遂入持三年之喪畢弟立請曰衛小國也不容二庖願請同庖終不聽衛君使人愬於齊兄弟齊兄弟皆欲與君使人告女女終不聽乃作詩曰我心匪石不可轉也我心匪席不可捲也厄窮而不閔榮辱而不苟然後能自致也言不失也然後可以濟難矣詩曰威儀棣棣不可選也言其左右無賢臣皆順其君之意也君子於是美其貞一故舉而列之於詩也

﹝圖略﹞

楚白貞姬

楚貞姬楚白公勝妻也白公死其妻紡績不嫁吳王聞其美且有行使大夫持金百鎰白璧一雙以聘以輜軿三十乘迎之將以爲夫人大夫致幣白妻辭之曰白公生之時妾得幸充後宮執箕箒掌衣履拂枕席托爲妃匹白公不幸而死妾願守其墳墓以終天年今王賜金璧之聘夫人之位非愚妾之所聞也且夫棄義從欲者污也見利忘死者貪也夫貪污之人王何以爲哉妾聞之忠臣不借人以力貞女不假人以色豈獨事生若此哉於死者亦然妾旣不仁不能從死今又去而嫁不亦大甚乎遂辭聘不行吳王賢其有節義號曰貞姬

﹝圖略﹞

黎莊夫人

黎莊夫人衛侯之女黎莊公夫人也旣往而不同欲所務者異未嘗得見甚不得意其傅母閔夫人賢公反不納憐其失意又恐其已見遣而不以時去謂夫人曰夫婦之道有義則合無義則去今不得意胡不去乎乃作詩曰式微式微胡不歸夫人曰婦人之道一而已矣彼𨿽不吾以吾何可以離於婦道乎乃作詩曰微君之故胡爲乎中路終執貞一不違婦道以俟君命君子故序之以編詩

﹝圖略﹞

楚平伯嬴

伯嬴楚平王夫人昭王母也昭王時楚與吳爲伯莒之戰吳勝楚遂入至郢昭王亡吳王闔閭盡妻其後宮次至伯嬴伯嬴執刀曰妾聞天子者天下之表也公侯者一國之儀也天子失制則天下亂諸侯失節則其國危夫婦之道固人倫之始王教之端是以明王之制使男女不親授坐不同席食不共器殊揓拁異巾櫛所以正分也若諸侯外淫者絕卿大夫外淫者放士庶人外淫者宮割夫然者以爲仁失可復以義義失可復以禮男女之失亂亡繼焉夫造亂亡之端公侯之所絕天子之所誅也今君王棄表儀之行縱亂亡之欲犯誅絕之事何以行令訓民且妾聞生而辱不若死而榮若使君王棄其儀表則無以臨國妾有淫端則無以生世一舉而兩辱妾以死守之不敢承命且凡所欲妾者爲樂也近妾而死何樂之有如先殺妾又何益於君王吳王慚遂退舍伯嬴率保阿閉永巷之門皆不釋兵三旬秦救至昭王復矣

﹝圖略﹞

梁寡髙行

髙行梁之寡婦也其爲人榮於色而美於行夫死早寡不嫁梁貴人多爭欲娶之者不可得梁王聞之使相聘焉髙行曰妾夫不幸早死先狗彘塡溝壑妾守養其幼孤曽不得專意貴人多求妾者幸而得免今王又重之妾聞婦人之義一往而不攺以全貞信之節忘死而趨生是不信也貴而忘賤是不貞也棄義而從利無以爲人乃援鏡持刀以割其鼻曰妾已刑矣所以不死者不忍幼弱之重孤也王之求妾者以其色也今刑余之人殆可釋矣於是相以報王大其義髙其行乃復尊其號曰髙行

﹝圖略﹞

蔡人之妻

蔡人之妻宋人之女也旣嫁於蔡而夫有惡疾其母將攺嫁之女曰夫之不幸乃妾之不幸也柰何去之適人之道一與之醮終身不攺不幸遇惡疾不攺其意且夫采采芣苢之艸𨿽其臭惡猶始於將采之終於懷擷之浸以益親況於夫婦之道乎彼無大故又不遣妾何以得去終不聽其母乃作芣苢之詩

﹝圖略﹞

秦羅敷女

秦羅敷嫁邑夫王仁後爲趙王家令一日敷出采桑於陌上王登臺見而悅之欲奪焉敷乃作陌上行以自明其志云使君自南來五馬立躊躇使君謝羅敷還可共載否羅敷亦致詞使君亦何愚使君自有婦羅敷自有夫王意乃已

﹝圖略﹞

曹文叔妻

魏曹文叔妻名令女因夫死年少無子恐家必嫁乃斷髮截耳爲信及曹氏盡死父母彊迎歸諷之嫁令女復割其鼻或謂曰人生在世如輕塵棲弱艸耳何乃自苦令女曰仁者不以盛衰攺節義者不以存亡易心禽獸之行吾豈爲之

﹝圖略﹞

晉王凝妻

晉王凝之妻李氏之女也凝家靑齊之家爲號州司戶參軍以疾卒於官凝家素貧一子尙幼李氏攜其子負遺骸以歸東過開封止旅捨旅捨主人見其婦人獨攜一子而疑之不許其宿李氏顧天已暮不肯去主人牽其臂而出之李氏仰天長慟曰我爲婦人不能守節而此手爲人執耶不可以一手並污吾身卽引斧自斷其臂見者環聚而嗟爲之彈指爲之泣下開封尹聞之白其事於朝官爲賜藥封瘡厚卹李氏而笞其主人

﹝圖略﹞

賈直言婦

晉賈直言妻董氏賈直言仕宋貶嶺南與妻別曰我去生死未可知汝不宜獨守妻泣不答以繩束發誓曰非夫親手不解夫去二十年董氏兄弟勸之解髮董氏不肯後夫果還親手解髮朝廷旌表之

﹝圖略﹞

唐玄齡妻

唐房玄齡時疾幾危謂妻盧氏曰吾病革君年少不可寡居善事後人盧泣入帷剔一目以示信會玄齡疾愈未幾爲相與盧氏相敬如賓終身不衰

﹝圖略﹞

唐余洪妻

唐余洪妻鄭氏爲時艸寇竊發鄭氏奔竄值唐帥師下建州禆將獲之以其有色而不能犯獻之主將查文徽文徽欲納之鄭氏大罵曰王師弔伐當褒錄節義以勵風俗建封行伍尙知敬憚君元帥也而欲爲禍首耶因訪其夫而歸之

﹝圖略﹞

魏溥之妻

魏溥妻房氏幼有烈操年十六而溥遇疾且卒顧謂之曰死不足恨但母老家貧赤子蒙眇抱怨於黃壚耳房垂泣對曰幸承先人余訓出事君子義在偕老有志不從命也今夫人在堂弱子𦇤褓顧當以身少相感永深長往之恨俄而溥卒及將大斂房氏操刀割左耳投之棺中仍曰鬼神有知相期泉壤流血滂然助喪者哀懼姑劉氏輟哭謂曰新婦何至於此對曰新婦少年不幸早寡寔慮父母未量至情持此自誓耳聞者莫不感愴於是時子緝生未十旬鞠育於後房內未嘗出門終身不聽絲竹不預坐席緝年十二房父母仍存於是歸寧父母尙有議緝聞之以啟其母房命駕紿云他行因而遂歸行數十里方覺兄弟追之房哀嘆而不反其執意如此訓導其子善誘嚴明年六十五而終緝子悅後爲濟陰太守

﹝圖略﹞

隴西張氏

隴西李茂徳妻張氏初在𦇤褓中笑語穎異父張懋奇之及長而難於配時里人結社茂徳以童子與焉聯對敏捷父老俱謂其善有芛抽過舊竹梅落剰閒枝之句懋大喜遂以女許焉年十七歲茂徳生子庸甫六歲而茂徳已謝世舅姑憐其少也而令之攺適張不可又令左右諷之張曰婦人之道從一而終理無再醮死卽可死適人不可貪生失節何顏見我夫於地下也遂題詩於壁上曰挺志靑松操持身白玉姿天如憐薄命此去變男兒書罷求自盡家人防之密卽引刀截其發以誓不他後有司以其貞上聞朝廷旌之錫以扁植以坊庸仕元至正間同知濟南路總管府事推恩贈父同知益州路總管府事隴西郡伯封母隴西郡夫人再調關襄宣慰階中奉大夫而母夫人始卒

﹝圖略﹞

張妻甄氏

張宋畢妻甄氏甄配張三載其夫卒生一子甫五歲亦卒獨遺姑在孑無一親甄事之稱孝竟孀守絕外念或有以難病之者甄作歌以自矢焉歌曰泉流不歸山雨落不上天妾心死不回金石無全堅白日經中街飄忽沈西海妾心日不如長夜瞳瞳光不攺明月懸淸輝三五二八圓又缺妾心月不如一團耿耿無虧時妾心一寸鐵不與紅鑪滅妾心萬鈞石不觸洪濤裂妾髮可剪妾頭可截妾心之白不可湼憶妾二十春結髮事良人焉知三載皇天傾羅幃帳幕生素塵懷中五歲兒水上浮漚淪白髮蕭蕭垂老親彩衣零落空悲辛吾聞陳孝婦夫死養姑心愈固朱幢入奏丹書來黃金北斗髙萬戶又聞杞梁妻一哭梁山傾精神變天地黃土非無情君不見章臺女傾城華去年嫁東鄰今年歸西家顏色皎皎如桃花桃花貪結子紅顏不惜污泥沙回首天漢上雙鳳縹縹淩紫霞蓬萊仰面空咨嗟書罷大泣益勵其守而事奉其姑朝夕惟勤終身不愧其所歌云

﹝闕文﹞

﹝圖略﹞

盧進士妻

妙惠者姓李氏楊州女同裏士人盧之妻也盧下禮闈第隱讀西山寺中絕音耗成化間有同名者死京中鄕人誤傳盧死父母信之憐惠貧寡欲奪其志不可必彊之於是江西鹽商謝啟聘之惠自縊者再爲防守者密不得死旣受聘彊之歸謝至則操節求死啟不能犯置母傍安馴之母亦楊州惠恃其瓜葛懇請爲尼母佯許之意其久可成禮時啟舟先發歸母偕惠後舟過金山寺下因禮醮惠題壁云一自當年拆鳳凰至今魚鴈兩茫茫蓋棺不作橫金婦入地還從折桂郎彭澤曉煙歸宿夢瀟湘夜雨斷愁腸新詩謾冩金山寺髙掛雲帆過豫章後署曰楊州盧穿妻李氏題盧後登第承命往江西促憲廟實錄至家則虛室矣頃遊金山見其詩徑抵豫章得徐方伯差臺隸歌其詩於各鹽船下遂知其在謝接致公館歡會如初謝商亟嘆曰貞婦也乃置之

﹝圖略﹞

東城棄女

劉復立妻姓萬氏名棄鐘山公幼女也生而秀朗通女孝經及女史烈傳諸篇年甫十三歸復立舅姑咸稱其少而知禮逾四年而復立忽遘疾云逝矣棄時年十六未有胤嗣且裏族原非仁俗或有異議者棄聞之泣曰我生自名家我父明經庠序嘗聞夫死不嫁二夫又聞忠臣不事二君烈女不更二夫但堂上二姑無托不卽死耳有子無子命也何計耶遂共姜自矢竭孝事二姑暇則理諸經懴足不出門戶家人𨿽五尺童子不及面焉一日鐘山公受書太學歸哀女之孀居欲令其返母而思以溫慰之女竟不行𨿽女婢促之數輩益堅拒焉其愼篤類如此

﹝圖略﹞

溧陽史女

史女溧陽史濰之女也生而端凝旣長秉持操不輕笑語濰甚奇之爲擇佳偶得宜興之邵一龍者許之旣聘將卜期邵沒女哭之哀僕絕者數四遂執哀斷葷茹自矢以終寡其身後喪畢庻士多求之父母欲爲更許之女曰吾父母無子可畱我以代養若再欲得婿恐並失女毋後爲悔也濰不聽女曰父母之不吾聽者未信吾心也乃對妝束鍼刺中心不攺四字於面母見之淋漓面血抱哭殞地女從容引墨漬字一畫未明補刺之求者乃止後濰亦早世女竟依其母而終焉

女範編卷之三

●女範編卷之四

○烈女

宋恭伯姬

楚昭貞姜

代趙夫人

息君夫人

魯秋胡妻

楚昭越姬

秦杞良妻

漢曹娥

皇甫規妻

樂羊子妻

晉梁緯妻

京師節女

唐樊生妻

竇氏二女

徐君寶妻

銀瓶烈女

宋韓希孟

謝疊山妻

宋忠臣婦

王進士妻

趙元楷妻

徐允讓妻

李仲義妻

湯輝妻

臨海民妻

花云妻

藺氏節

唐貴梅

畢氏節

程鎡妻

吳一桂妻

謝氏節

稠墅方女

黃氏節

待室烈女

臨溪汪女

劉宜人

吳氏節

﹝圖略﹞

宋恭伯姬

宋伯姬魯宣公女也其母曰繆姜嫁伯姬於宋恭公恭公不親迎伯姬迫於父母之命而行旣入宋三月廟見當行夫婦之道伯姬以恭公不親迎故不肯聽命宋人告魯魯使大夫季文子如宋致命於伯姬還復命公享之繆姜出於房再拜曰大夫勤勞於遠道辱送小子不忘先君以及後嗣使下而有知先君猶有望也敢再拜大夫之辱伯姬旣嫁十年恭公卒伯姬寡至景公時伯姬常遇夜失火左右曰夫人少避火伯姬曰婦人之義保傅不俱不下堂待保傅來也保母至左右又曰夫人少避火伯姬曰婦人之義傅母未至夜不可下堂越義而生不如守義而死遂逮於火而死

﹝圖略﹞

楚昭貞姜

貞姜者齊侯之女楚昭王夫人也王出遊畱夫人漸臺之上而去王聞江水大至使使者迎夫人忘持符使者至請夫人出夫人曰王與宮人約召必以符今使者不持符妾不當從使者曰今水方大至還取符則恐後矣夫人曰妾聞之貞女之義不犯約勇者不畏死守一節而已妾知從使者必生畱必死然棄約負義而生不若畱而死耳於是使者取符則水大至臺崩夫人流而死王曰嗟夫守義死節不爲苟生處約持信以成其貞乃號曰貞姜

﹝圖略﹞

代趙夫人

趙代夫人趙簡子女襄子之姊代王之夫人也簡子旣葬襄子未除服馳登夏屋誘代王使廚人持斗以食代王及從者行斟陰令宰人各以一斗擊殺代王及從者因舉兵平代地而迎其姊趙夫人夫人曰吾受先君命事代王今十有餘年矣代無大故而主君殘之今代已亡吾將奚歸且吾聞婦人執義無二夫吾豈有二夫哉欲迎我何之以弟慢夫非義也以夫怨弟非仁也吾不敢怨亦不敢歸遂泣而呼天自殺於磨笄之地代人皆懷之

﹝圖略﹞

息君夫人

楚伐息破之虜其君使守門將妻其夫人而納之於宮楚王出遊夫人遂出見息君謂之曰人生要一死而已何至自苦妾無須臾而忘君也終不以身更二醮生離於地上豈如死歸於地下哉乃作詩曰谷則異室死則同穴謂予不信有如皦日息君止之夫人不聽遂自殺息君亦自殺同日俱死楚王賢其守節有義乃以諸侯之禮合而葬之

﹝圖略﹞

魯秋胡妻

周魯秋胡娶妻五日往仕於陳五年始歸將至家見一婦人采桑於路旁貌甚美秋胡子悅之下車謂曰若曝采桑吾行道遠願托桑蔭下餐下賫休焉婦人采桑不輟秋胡子謂曰力田不如逢丰年采桑不如見貴郎吾有黃金願以與夫人婦人曰嘻夫采桑力作紡績織紝以供衣食奉二親養夫子吾不願金所願卿無外意妾亦無淫泆之志收子之賫與笥金秋胡子遂去至家奉金與母母命呼妻出乃桑間婦也秋胡子慚婦曰子束髮辭親往仕五年乃還當急歸省尙爾戲婦桑間是見色棄金而忘其母大不孝也任君別娶遂投河赴水而死詩曰郎恩葉薄妾冰淸郎有黃金妾不應若使偶然通一語半生誰信守孤燈

﹝圖略﹞

楚昭越姬

越姬越王勾踐之女楚昭王姬也昭王燕遊蔡姬在左越姬參右王親乘駟以馳逐遂登附社之臺以觀云夢之囿觀士大夫逐者旣驩乃顧謂二姬曰樂乎蔡姬對曰樂王曰吾願與子生若此死又若此蔡姬曰昔敝邑寡人固以其黎民之役事君王之馬足故一婢子之身爲苞苴玩好今乃比於妃嬪固願生同樂死同時王顧謂史書之蔡姬許從孤死矣乃復謂越姬越姬對曰樂則樂矣然而不可久也王曰吾願與子生若此死若此其不可得乎越姬對曰昔者吾先君莊王淫樂三年不聽政事終而能攺卒霸天下妾以君王爲能法吾先君將攺斯樂而勤於政也今則不然而要婢子以死其可得乎且君王以束帛乘馬取婢子於敝邑寡君受之太廟也不約死妾聞之諸姑婦人以死彰君之善益君之寵不聞其以苟從其闇死爲榮妾不敢聞命於是王寤敬越姬之言而猶親嬖蔡姬也居二十五年王救陳二姬從王病在軍中有赤云夾日如飛鳥王問周史史曰是害王身然可移移於將相將相問之將請以身禱於神王曰將相之於孤猶股肱也今移禍焉庸爲去是身乎不聽越姬曰大哉君王之徳以是妾願從王矣昔日之遊淫樂也是以不敢許及君王復於禮國人皆將爲君王死而況於妾乎請願先驅狐貍於地下王曰昔者之遊樂吾特戲之耳若將必死是益彰孤之不徳也越姬曰昔者妾𨿽口不言心旣許之矣妾聞之信者不負其心義者不虛設其事妾死王之義不死王之好也遂自殺王病甚讓位於王之弟弟不受王死於軍中時蔡姬竟不能死王弟子閭與子西子期謀曰母信者其子必仁乃伏師閉壁迎越姬之子熊章立是爲惠王然後罷兵歸葬昭王焉

﹝圖略﹞

秦杞良妻

秦孟姜富人女也贅範杞良三日夫赴長城之役久而不歸爲制寒衣送之至長城問知夫已故乃號天頓足哭聲震地城崩尋夫骸骨多難認囓指血滴之入骨不可拭者知其爲夫骨負之而歸至潼關筋骨已竭知不能還家乃置骸巖下坐於傍而死潼關人重其節義立像而祀之

﹝圖略﹞

漢曹娥

漢曹娥曹旴之女也世居昌之西知義理事父母孝一日山澗水漲父乘竹桴欲度娥以水漲難濟恐父溺沮之不從行至中流而溺娥哀慟不顧身投水尋父三日抱屍而浮里人憐其爲父而死收二屍殯葬之凡九年莫之有表郡守度尙設祭誄之立碑建祠

﹝圖略﹞

皇甫規妻

漢皇甫規妻善屬文能艸書規卒董卓聞其美計取之規妻詣卓陳情知不免立罵曰胡種毒害天下猶爲未足耶妾家奕世淸吏夫爲漢室忠臣豈能行此非禮卓以其頭懸軛鞭朴之遂死車下

﹝圖略﹞

樂羊子妻

後漢樂羊子路得遺金其妻卻之及遠尋師學半年來歸妻問其故羊子曰久出懷思無他異也妻乃引刀趨機而言曰此織生自蠶絲成於機杼一絲而累以至於寸累寸不已遂成丈匹今吾斷斯機也則枉用前功徒稽時日今夫子積學當日知其所亡以就懿徳若中道廢業何異斷斯機乎羊子感悟妻言復還終業五年不返學成名就後有盜欲犯其妻先執其母妻操刀而出盜曰汝從我可全姑命不從則殺之妻仰天長嘆自刎而死盜感釋其姑太守聞而禮葬之

﹝圖略﹞

晉梁緯妻

晉梁緯妻辛氏有美色漢劉曜陷涇陽緯自殺曜見辛氏將欲妻之辛氏大哭曰妾夫已死義不獨生且一婦人而事二夫明公又安用之曜曰貞女也亦聽其自殺以禮而合葬之

﹝圖略﹞

京師節女

京師節女長安大昌里人妻也其夫有仇人欲殺其夫而無道聞其妻仁孝有義乃刼其妻之父使要其女爲中譎父呼其女告之女計念不聽則殺父不孝聽之則殺夫不義不孝不義𨿽生不可以行於世欲以身當之乃且許諾曰旦日在樓上新沐東首臥則是矣妾請開戶牗待之還其家乃告其夫使臥他所因自沐居樓上東首開戶牗而臥夜半仇家果至斷其頭持去明而視之乃其妻頭也仇人哀之以爲有義遂釋不殺其夫

﹝圖略﹞

唐樊生妻

唐敬氏適樊生生子會仁夫早喪其兄欲奪其節敬氏曰婦人無再見男子之禮樊生𨿽死幸有此兒不敢聞命兄乃潛許與人詐言母疾召之敬氏至見母無疾知其欺乃攜子遁歸後會仁年十八卒敬氏嘆曰吾舅姑已故夫死子亡義無久生號慟而死

﹝圖略﹞

竇氏二女

唐竇氏二女長年十九幼年十六皆有色永泰中羣盜掠其村獲二女驅逼以前臨崖谷深數百丈姊曰吾寧就死不受辱投崖下而死妹亦相繼投下羣盜大驚而去

﹝圖略﹞

徐君寶妻

徐君寶妻張氏女也時嶽州破張氏被虜矢志不污自慮亂軍中卒難表白乃乘間題詞於壁其詞名滿庭芳詞雲溪上繁華江南人物尙遺先政風流緑窻朱戶十里爛銀鉤一旦刀兵齊舉旌旗擁百萬貔貅長驅入歌樓舞榭風捲落花愁淸平三百載典章文物掃地俱休幸此身未北猶客南州破鏡徐郎何在空惆悵相見無由從今後斷魂千里夜夜嶽陽樓書罷赴水而死

﹝圖略﹞

銀瓶烈女

宋銀瓶烈女嶽鄂王女也女生時母夢吞月生果奇異性敏渉獵百子喜傳之有烈有義者苟適意卽終夜玩之無斁也甫言時鄂王從陣歸女牽衣膝下問之曰胡不卽一斬賊首耶識者烈之後鄂王被執女痛父之冤求自盡或有止之者女哭應聲曰我父戮力報主檜賊賣國害忠身屬女郎報復無地卽不如大漢之緹縈何不爲曹江之女娥父以爲臣死忠我以爲子死孝同歸九泉足矣若等會當見檜賊之屍粉也言畢負銀瓶投於宅之東南井死焉宅址卽今杭之按察司也後按察使梁公立大亭覆其井榜曰孝娥井蜀劉瑞銘曰天柱臲日爲月禍忠烈姦檜蘗叫父冤冤莫雪赴井抱瓶泉化血血如霓憤如鑯曹江之娥符爾節噫嘻井可竭名不可滅

﹝圖略﹞

宋韓希孟

韓希孟宋韓魏公琦五世孫女少明慧知讀書嫁襄陽之賈瓊時始字確供婦職會元兵破巴陵爲卒所掠將獻其主孟時年十八知不可免乘間作詩一律書之以藏於練帶中其詩曰我質本瑚璉宗廟供蘋蘩一朝嬰禍難失身戎馬間寧當血刅死不作衽席完漢上有王猛江南無謝安長號赴洪流激烈摧心肝遂赴水死三日後其屍始出因於練帶中見其詩句觀者爲之栗然

﹝圖略﹞

謝疊山妻

宋李氏謝枋得之妻枋得守安仁兵敗逃閩中李氏攜二子匿貴溪山采艸木而食賊至令曰不獲李氏屠而墟李氏聞之曰豈可以我累人遂就俘明年徙囚建康聞當沒入爲奴遂經死獄中

﹝圖略﹞

宋忠臣婦

宋趙昂發爲池州通判攝州事繕璧聚糧爲固守計及元兵遊騎至都統張林陰遣人納款昂發知事不濟謂妻雍氏曰城將破我守臣不可去汝先出妻曰君爲命官我爲命婦君爲忠臣我獨不能爲忠臣婦乎昂發笑曰此豈汝所能耶雍請先死昂發笑止之及元將上城卽晨起書幾上曰國不可背城不可降夫婦同死節義成雙雍氏遂與夫同縊從容堂

﹝圖略﹞

王進士妻

王進士防妻姓黃氏名淑事舅姑以孝謹稱與防對如賓客防猶賴其內助焉後防爲泗州戶曹以疾卒黃挈柩歸未幾母又卒號痛幾絕服除親戚議攺適廬陵令黃誓不攺節詠竹詩以見志其詩曰勁直忠臣節孤髙烈女心四時同一色霜雪不能侵竟憂欝而死臨終囑其妾以槁置柩中以殉葬

﹝圖略﹞

趙元楷妻

趙元楷至河北妻崔氏隨之中途遇盜楷得免崔氏被獲欲辱之願死不從賊裂其衣縳於牀簀崔氏計得釋因取刀立樹邊曰欲殺我任加刀鋸若覓死可來相逼賊怒亂箭射死

﹝圖略﹞

徐允讓妻

山陰徐允讓妻潘妙圓讓從父安避兵山谷兵執安欲殺之讓大呼曰寧殺我兵舍安而殺讓將辱潘潘紿曰焚我夫屍則從汝矣兵乃聚薪焚之潘卽投烈熖而死

﹝圖略﹞

唐貴梅

烈婦姓唐名貴梅池州貴池人笄年適朱夫貧且弱有老姑悍而淫少與富商有私富商復至池見婦悅之密以金帛賂姑姑利其有誨婦淫者以百數弗聽迫之亦弗聽加以箠楚又弗聽繼以炮烙體無完膚終不聽乃以婦不孝訟於官通判毛受賂倍加刑焉婦幾死然終不聽也商猶憐其色令姑保出之親黨咸勸婦曰何不吐實婦曰若然全吾名而污吾姑乎乃夕易袿襡雉經於後園古梅樹下姑不知也及旦持桑杖將入挺之且罵且行曰惡奴早從我得金帛享快樂今定何如也入室無見尋至樹下乃大慟親黨咻曰生旣以不孝訟死當稱心何哭爲姑曰婦在吾猶有望婦死商人必倒贓吾是以哭非哭惡奴也屍懸於樹三日顏如生見者咸墮淚每歲梅月之下隱隱見其形有司以府判故終不敢舉節太史楊先生聞之乃爲作傳以垂不朽傳曰嗚呼婦生不辰遭此悍姑生以梅爲名死於梅之株冰操霜淸梅乎何殊旣孝且烈汗靑宜書有司失職咄哉可吁

﹝闕文﹞

女範編卷之四

