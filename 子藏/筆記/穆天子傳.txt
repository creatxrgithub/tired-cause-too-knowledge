

欽定四庫全書

子部十二

穆天子傳

小說家二【異聞之屬】提要

【臣】等謹案穆天子傳六卷晉郭璞注前有荀朂序按束晳傳云太康二年汲縣人不凖盜發魏襄王墓得竹書穆天子傳五篇又書十九篇周食田法周書論楚事周穆王美人盛姬事按今盛姬事載穆天子傳第六卷

蓋卽束晳傳所謂書之一篇也尋其文法應歸此傳束晳傳別出之非也此書記事有月日而無年又文多斷缺以今本竹書紀年較之紀年載十二年冬王北巡狩遂徵犬戎事在傳之第一卷

十四年夏王畋於軍邱五月作範宮作虎牢事在傳之第五卷

十五年作重壁臺冬王觀於鹽澤事在傳之第六卷

十七年王西徵昆侖邱見西王母事在傳之第二卷

第三卷

第四卷

兩書同時並出荀朂等互校其文不應抵牾如此蓋今本竹書紀年乃明人摭諸書以爲之非汲冢之舊本並郭璞注中所引紀年之文尙掇拾未盡況暇考其次第乎是亦今本紀年出於依托之一證或乃謂當移五卷六卷於二卷之前以符竹書之次第則削趾適屨矣書中所紀𨿽多誇言寡寔然所謂西王母者不過西方一國君所謂縣圃者不過飛鳥百獸之所飲食爲大荒之圃澤無所謂神仙怪異之事所謂河宗氏亦僅國名無所謂魚龍變見之說較山海經淮南子猶爲近寔郭璞注爾雅西王母句不過云西方昏荒之國於河出昆侖墟句𨿽引大荒西經而不言其靈異其注此書乃頗引誌怪之談蓋釋經不敢不謹嚴而箋釋書則務矜博洽故也列子周穆王篇所載與此傳相出入蓋當時流俗有此記如後世小說野乘之故列禦冦得捃采其文耳世所傳汲冡書師春之已亡逸周書又屬後人沿誤紀年僞妄顯然其獲存於今者惟此傳矣然文字旣古訛脫又甚學者多不究心封膜晝於河水之陽見第二卷

膜晝自是人名封者錫以爵邑張彥逺歷代名畫記誤以晝字爲畫字遂以封膜爲畫家之祖山防自出乃西王母謡見第三卷

方回瀛奎律髓注陳子昂詩邱陵徒自出句乃云自出二字疑誤第二卷

云乃爲銘迹於縣圃之上第三卷

云乃紀丌迹於弇山之石其文甚明朱珪名迹錄乃謂取穆天子傳爲名迹於弇玆石上全然舛迕其傳也亦在若存若亡之間固考古者所宜寶重矣乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

穆天子傳序

穆天子傳出汲晉荀朂校定爲六卷有序言其事𨿽不典其文甚古頗可觀覽予考書序稱穆王饗國百年耄荒太史公記穆王賔西王母事與諸傳說所載多合則此書蓋備記一時之詳不可厚誣也春秋之時諸侯各有國史多龎雜之言下逮戰國王迹熄而聖言湮處士橫議而異端起人人家自爲說求其欲不龎雜其可得乎其書紀王與七萃之士巡行天下然則徒衛簡而徴求寡矣非有如秦漢之千騎萬乘空國而出也王之自數其過及七萃之規未聞以爲迕也登羣玉山命邢侯攻玉而不受其牢是先王卹民之法未嘗不行至遇雨雪士皆使休獨王之八駿超騰以先待輙旬日然後復發去是非督令致期也其承成康熈洽之餘百姓晏然𨿽以徐偃王之力行仁義不足以爲倡而揺天下以知非有暴行虐政而君子猶以王爲獲沒於祗宮爲深幸足以見人心之危之如此也是豈可效哉是豈可效哉存其書者固可以覽其古徴其事者又安可不考其是非與南臺都事海岱劉貞庭幹舊藏是書懼其無傳暇日稍加讎校訛舛命金陵學官重刋與博雅之士共之諗予題其篇端云時至正十年嵗在庚寅春二月二十七日壬子北嶽王漸翰序

穆天子傳序

序古文穆天子傳者太康二年汲縣民不準盜發古冢所得書也皆竹簡素絲編以臣朂前所考定古尺度其簡長二尺四寸以墨書一簡四十字汲者戰國時魏地也案所得紀年蓋魏惠成王子令王之冢也於世本蓋襄王也案史記六國年表自令王二十一年至秦始皇三十四年燔書之歳八十六年及至太康二年初得此書凡五百七十九年其書言周穆王逰行之事春秋左氏傳曰穆王欲肆其心周行於天下將皆使有車轍馬迹焉此書所載則其事也王好巡守得盜驪騄耳之乘造父爲禦以觀四荒北絕流沙西登昆侖見西王母與太史公記同汲郡收書不謹多毀落殘缺𨿽其言不典皆是古書頗可觀覽謹以二尺黃寫上請事平以本簡書及所新寫並付祕書繕寫藏之中經副在三閣謹序

欽定四庫全書

穆天子傳卷一

晉郭璞注古文

飲天子蠲【音涓】山之上戊寅天子北徵乃絕漳水【絕猶截也漳水今在鄴縣】庚辰至於【闕】觴天子於盤石之上【觴者所以進酒因云觴耳】天子乃奏廣樂【史記云趙簡子疾不知人七日而寤曰我之帝所甚樂與百神逰於鈞天廣樂九奏萬舞不三代之樂其聲動心廣樂義見此】載立不捨【言在車上立不下也】至於鈃山之下【卽鈃山今在常山石邑縣鈃音邢】癸未雨雪天子獵於鈃山之西阿【阿山陂也】於是得絕鈃山之隊【隊謂谷中險阻道也音遂】北循虖沱之陽【虖沱河今在鴈門鹵城縣陽水北沲音槖駝之駝】乙酉天子北升於【闕】天子北徵於犬戎【國語曰穆王將徵犬戎祭公謀父諌不從遂徵之得四白狼四白鹿以歸自是荒服不至紀年又曰取其五王以東】犬戎【闕】胡觴天子於當水之陽天子乃樂【闕】賜七萃之士戰【萃集也聚也亦猶傳有輿大夫皆聚集有智力者爲王之爪牙也】庚寅北風雨雪【詩曰北風其涼雨雪其霶】天子以寒之故命王屬休【令王之徒屬休息也】甲午天子西徵乃絕隃之關隥【隥阪也疑北謂北陵西隃西己亥隃鴈門山也音兪】己亥至於焉居禺知之平【疑皆國名】辛丑天子西徵至於防人【防國名音叵肯切】河宗之子孫防栢絮【伯爵絮名古伯字多從木】且逆天子於智之【闕】先豹皮十良馬二六【古者爲禮皆有以先之傳曰先進乘韋】天子使井利受之【井利穆王之嬖臣】癸酉天子捨於漆�【一宿爲捨】乃西釣於河以觀【闕】智之【闕】甲辰天子獵於滲澤於是得白狐狢焉以祭於河宗【以將有事於河奇此獲故用之漢武帝郊祀得一角白鹿以爲祥瑞亦將燎祭之】丙午天子飲於河水之阿【阿水峯也】天子屬六師之人於防之南滲澤之上【屬猶防也】戊寅天子西徵鶩行至於陽紆之山【鶩猶馳也紆音嘔】河伯無夷之所都居【無夷馮夷也山海經云冰夷】是惟河宗氏【河四瀆之宗主河者目以爲氏】河宗伯天逆天子燕然之山【伯天字也】勞用束帛加璧【勞郊勞也五兩爲一束兩今之二丈】先白【闕】天子使父受之【父公謀父作祈招之詩者】癸丑天子大朝於燕【闕】之山河水之阿【蓋朝防羣官告將禮河也】乃命井利梁固【梁門大夫】聿將六師【聿猶曰也】天子命吉日戊午【詩曰吉日庚午】天子大服冕禕【冕冠禕衣蓋王后之上服今帝服之所未詳禕音暉】帗帶【帗韗也天子赤帗音弗】搢曶【曶長三尺杼上椎頭一名珽亦謂之大圭搢猶帶也曶音忽】夾佩【左右兩佩】奉璧南面立於寒下【寒下未詳】曾祝佐之【曾重也傳曰曽臣偃】官人陳牲全五【闕】具【牛羊之品曰牲體完曰全牲或曰全色純也傳曰牲全肥腯】天子授河宗璧河宗伯天受璧西向沈璧於河【河位載昆侖】再拜稽首【稽首首至地也】祝沈牛馬豕羊河宗【闕】命於皇天子【加皇者尊上之】河伯號之【呼穆王】帝曰穆滿【以名應謙也言諡蓋後記事者之辭】女當永致用旹事【語穆王當長幹理世事也哉】南向再拜【穆王拜】河宗又號之帝曰穆滿示女舂山之珤【山海經舂字作鐘音同耳言此山多珍寶奇怪】詔女昆侖【闕】捨四平泉七十【疑皆說昆侖山上事物】乃至於昆侖之丘以觀舂山之珤【皆河伯與穆王詞語】賜語晦【月終爲晦言蓋賜女受終福】天子受命南向再拜【受河伯命】己未天子大朝於黃之山【將禮河而去】乃披圖視典用觀天子之珤器【省河所視禮圖】曰天子之珤【曰河圖辭也】玉果【石似美玉所謂大果者也】璿珠【璿玉也音旋】燭銀【銀有精光如燭】黃金之膏【金膏亦猶玉膏皆其精汋也】天子之珤萬金【闕】珤百金士之珤五十金庶人之珤十金【自萬金以下宜次言諸侯之珤千金大夫之珤百金此書殘缺集錄者不續以見闕文耳】天子之弓射人步劍牛馬犀【闕】器千金【步劍疑步光之劍也犀似水牛腳腳爲三角黑色】天子之馬走千里勝人猛獸【言炁勢傑駭也】天子之狗走百里執虎豹【言觔力壯猛也】伯天曰徵鳥使翼曰【闕】烏鳶【音緣鵶也】鸛雞飛八百里【卽鵾雞鵠屬也】名獸使足【闕】走千里狻猊【闕】野馬走五百里【狻猊獅子亦食虎豹野馬亦如馬而小狻音酸猊音倪】卭卭距虛走百里【亦馬屬尸子曰距虛不擇地而走山海經云蛩蛩距虛並言之耳】麋【闕】二十里【自麋以上似次第獸能走里數逺近】曰伯天皆致河典【典禮也自此以上事物皆河圖數載河伯以爲禮禮穆王也】乃乘渠黃之乘爲天子先【先驅導路也】以極西土【極竟】乙丑天子西濟於河【闕】爰有溫谷樂都【溫谷言冬暖也燕有寒谷不生五穀】河宗氏之所遊居【伯天之別州邑】丙寅天子屬官效器【防官司閱所得珤物】乃命正公郊父【正公謂三上公天子所取正者郊父爲之】受勑憲【憲教令也管子曰皆受憲】用伸【闕】八駿之乘【八駿名在下】以飲於枝洔之中【水岐成洔洔小渚也音止】積石之南河【積石山名今在金城河間縣南河出北山而東南流】天子之駿【駿者馬之美稱】赤驥【世所謂騏驥】盜驪【爲馬細頸驪黑色也】白義逾輪山子渠黃華驑【色如華而赤今名馬縹赤者爲棗驑棗驑赤也】綠耳【綠耳曰北唐之君來見以一驑馬是生綠耳魏時鮮卑獻千里馬白色而兩耳黃名曰黃耳卽此也八駿皆因其毛色以爲名號耳案史記造父爲穆王得盜驪華驑綠耳之馬禦以西巡逰見西王母樂而忘歸皆與此同若合符契】狗重工徹止雚猳【闕】黃南【闕】來白【皆淩狗之名亦猶宋鵲之】天子之禦造父三百【下云三百爲禦者】耿翛芍及【造父善禦穆王封之於趙城余未聞也】曰天子是與出【闕】入藪田獵釣弋【弋繳射也】天子曰於乎予一人不盈於徳【盈猶充也】而辧於樂【辧作遊樂之事】後世亦追數吾過乎【穆王遊放過度行輙忘歸故作此言以自警也】七萃之士【闕】天子曰後世所望無失天常【奉六時也】農工旣得【歳丰登也】男女衣食【無饑寒也】百姓珤富【富者安也】官人執事【各視職事】故天有旹【四時】民【闕】氏響【闕音國】何謀於樂【言不規樂而樂自及】何意之忘【常愼徳也】與民共利世以爲常也天子嘉之【善其有辭】賜以左佩華也【玉華之佩佩之精也】乃再拜頓首

穆天子傳卷一

欽定四庫全書

穆天子傳卷二

晉郭璞注古文

【闕】伯天曰【闕】封膜晝於河水之陽【膜晝人名疑音莫】以爲殷人主【主謂主其祭祀言同姓也】丁巳天子西南升【闕】之所主居【以說古之賢聖以居】爰有大木碩艸【碩大也】爰有野獸可以畋獵戊午昌【闕】之人居慮【古疇字居慮名】獻酒百【闕】於天子【百下脫盛酒器名】天子已飲而行遂宿於昆侖之阿赤水之陽【昆侖山有五色水赤水出東南隅而東北流皆見山海經】爰有鳥之山【音甄一名栴】天子三日捨於鳥之山【闕】吉日辛酉天子升於昆侖之丘以觀黃帝之宮【黃帝巡遊四海登昆侖山起宮室於其上見新語】而丰【闕】隆之塟【隆上字疑作丰丰隆筮禦云得大壯卦遂爲雷師亦猶黃帝橋山有墓封謂增髙其上土也以標顯之耳】以詔後世【詔謂語之】癸亥天子具蠲齊牲全以禋【闕】昆侖之丘【蠲者潔也齊祭神曰禋書天子禋於六宗蠲音圭】甲子天子北徵捨於珠澤【此澤出珠因名之曰今越嶲平澤出靑珠是】以釣於流水曰珠澤之藪方三十里【澤中有艸者爲藪】爰有雚葦莞蒲【莞防蒲或曰莞蒲齊名耳關西云莞音丸】芧萯【萯今菩字音倍】蒹【蒹荷也似雚而細音兼】葽【莠屬詩曰四月秀葽】乃獻白玉【闕】【闕】角之一【闕】三可以【闕】沐乃進食【闕】酒十【闕】姑劓九【闕】亦味中糜胃而滑【中猶合也】因獻食馬三百【可以供廚膳者】牛羊三千天子【闕】昆侖【此以上似說封人於昆侖山旁】以守黃帝之宮南司赤水而北守舂山之寶【欲以崇表聖徳因用顯其功迹】天子乃【闕】之人【闕】吾黃金之環三五【空邊等爲環】朱帶貝飾三十【淮南子曰其貝帶駿翻是也】工布之四【闕】吾乃膜拜而受【今之胡人禮佛舉手加頭稱南膜拜者卽此也音模】天子又與之黃牛二六【以爲犧牲種】以三十【闕】人於昆侖丘季夏丁卯天子北升於舂山之上以望四野曰舂山是惟天下之髙山也孶木【闕】華畏雪天子於是取孶木華之實【持歸種之孶音滋】曰舂山之澤淸水出泉溫和無風【炁條適也】飛鳥百獸之所飲食先王所謂縣圃【淮南子曰昆侖去地一萬一千里上有曽城九重或上倍之是謂閬風或上倍之是謂圃以次相及山海經云閬風昆侖圃各一山但相近耳又曰實惟帝之平圃也】天子於是得玉筞枝斯之英【英玉之精華也尸子曰龍泉有玉英山海經曰黃帝乃取宻山之玉筞而投之鐘山之陽是也】曰舂山百獸之所聚也飛鳥之所棲也爰有【闕】獸食虎豹如麋而載骨盤【闕】始如麕小頭大鼻【麕麞是也】爰有赤豹白虎【詩云赤豹黃羆】熊羆豺狼野馬野牛山羊野豕【今華陰山有野牛山羊肉皆千斤】爰有白鳥靑雕執犬羊食豕鹿【今之雕亦能食獐鹿】曰天子五日觀於舂山之上乃爲銘迹於縣圃之上以詔後世【謂勒石銘功徳也秦始皇漢武帝巡守登名山所在刻石立表此之也】壬申天子西徵甲戍至於赤烏之人其獻酒千斛於天子食馬九百羊牛三千穄麥百載【穄似黍而不粘】天子使祭父受之曰赤烏氏先出自周宗【與周同始祖】大王亶父【卽古公亶父字也】之始作西土【言作興於岐山之下今邑在扶風美陽是也】封其兄子吳太伯於東吳【太伯讓國入吳因卽封之於吳】詔以金刃之刑【南金精利故語其刑法也】賄用周室之璧【賄贈賄也】封丌璧臣長季綽於舂山之虱妻以元女詔以玉石之刑【昆侖山出美玉石處故以語之】以爲周室主天子乃賜赤烏之人【闕】其墨乘四【周禮大夫乘墨車】黃金四十鎰【二十兩爲鎰】貝帶五十朱三百裹丌乃膜拜而受【裹音罪過之過丌名赤烏人名也】曰【闕】山是惟天下之良山也寶玉之所在嘉谷生之艸木碩美天子於是取嘉禾以歸樹於中國【漢武帝取外國香艸美菜種之中國】曰天子五日休於【闕】山之下乃奏廣樂赤烏之人丌好獻女於天子【所以結恩好也】女聽女列爲嬖人【一名聽名失一女名下文】曰赤烏氏美人之地也寶玉之所在也己卯天子北徵趙行【闕】捨【趙猶超騰捨三十里】庚辰濟於洋水【洋水出昆侖山西北隅而東流洋音詳】辛巳入於曹奴之人戲觴天子於洋水之上【戲國人名也】乃獻食馬九百牛羊七千穄米百車天子使逢固受之【逢固周大夫】天子乃賜曹奴之人戲【闕】黃金之鹿銀【闕今所在地中得玉肫金狗之此皆古者以賂夷狄之奇貨也】貝帶四十朱四百裹戲乃膜拜而受壬午天子北徵東還【從東頭而還歸】甲申至於黑水【水亦出昆侖山西北隅而東南流】西膜之所謂鴻鷺【西膜沙漠之鄕以言外域人名物與中華不同春秋叔弓敗莒師於濆水谷梁傳曰狄人謂濆泉失名號以中國名從主人之也】於是降雨七日天子畱骨六師之屬【穆王馬駿而禦良故行輙出從眾前】天子乃封長肱於黑水之西河【卽長臂人也身如中國臂長三丈魏時在赤海中得此人也長腳人國又在赤海東皆見山海經】是惟鴻鷺之上以爲周室主是曰畱骨之【因以名之】辛卯天子北徵東還乃循黑水癸巳至於羣玉之山【卽山海云羣玉山西王母所居者】容【闕】氏之所守曰羣玉田山【闕】知阿平無險【言邊無險阻也】四徹中繩【言皆平直】先王之所謂筞府【言往古帝王以爲藏書冊之府所謂藏之名山者也】寡艸木而無鳥獸【言純玉石也】爰有【闕】木西膜之所謂【闕】天子於是取玉三乘玉器服物【環佩之屬】於是載玉萬隻【只玉爲瑴見左氏傳】天子四日休羣玉之山【休遊息也】乃命邢侯待攻玉者【待畱之也邢今廣平襄邑縣】孟秋丁酉天子北徵【闕】之人潛時【潛時名也】觴天子於羽陵之上乃獻良馬牛羊天子以其之攻玉石也不受其牢【重愼費其牢牲禮也】伯天曰【闕】氏檻【闕】之後也天子乃賜之黃金之罌三六【卽盂也徐州謂之罌】朱三百裹潛時乃膜拜而受戊戍天子西徵辛丑至於剞閭氏【音倚】天子乃命剞閭氏供食六師之人【天子六軍詩曰周王於邁六師及之】於防山之下壬寅天子登於防山乃徹祭器於剞閭之人【以祭余胙賜之】溫歸乃膜拜而受【溫歸名也】天子已祭而行乃遂西徵丙午至於韓氏爰有樂野溫和穄麥之所艸【此字作艸下早疑古茂字】犬馬牛羊之所昌【昌猶盛也】寶玉之所【闕】丁未天子大朝於平衍之中【衍墳之下者見周禮】乃命六師之屬休己酉天子大饗正公諸侯王吏七萃之士於平衍之中韓之人無鳬乃獻良馬百匹用牛三百【可服用者】良犬七千【調習者】牥牛二百野馬三百牛羊二千穄麥三百車天子乃賜之黃金銀罌四七貝帶五十朱三百裹變【闕】雕官無鳬上下乃膜拜而受【疑古上下字今夷狄官多復名】庚戍天子西徵至於池天子三日休於池之上乃奏廣樂三日而終是曰樂池【因攺名爲廣樂池猶漢武攺祠鄕爲聞喜之】天子乃樹之竹【種竹池邊】是曰竹林【竹林盛者爲林】癸丑天子乃遂西徵丙辰至於苦山西膜之所謂茂苑天子於是休獵於是食苦【苦屮名可食】丁巳天子西徵己未宿於黃防之山西【闕】乃遂西徵癸亥至於西王母之

穆天子傳卷二

欽定四庫全書

穆天子傳卷三

晉郭璞注古文

吉日甲子天子賔於西王母【西王母如人虎齒蓬發戴勝善嘯紀年穆王十七年西徵昆侖丘見西王母其年來見賔於昭宮】乃執白圭璧以見西王母【執贄者致敬也】好獻錦組百純【闕】組三百純【純疋端名也周禮曰純帛不過五兩組綬屬音祖】西王母再拜受之【闕】乙丑天子觴西王母於瑤池之上西王母爲天子謡【徒歌曰謡】曰白雲在天山防【陵字】自出道裏悠逺山川間之【間音諌】將子無死【將請也】尙能復來【尙庶幾也】天子答之曰予歸東土和治諸夏萬民平均吾顧見汝【顧還也】比及三年將復而野【復反此野而見汝也】天子遂驅升於弇山【弇弇玆山日入所也】乃紀丌迹於弇山之石【銘題之】而樹之槐眉曰西王母之山【言是西王母所居也】西王母之山還歸丌【闕】世民作憂以吟曰比䢐西土【䢐往也】爰居其野虎豹爲羣於鵲與處【於讀曰烏】嘉命不遷【言守此一方】我惟帝【帝天帝也】天子大命而不可稱顧世民之恩流涕芔隕吹笙鼓簧【簧在笙中】中心翔翔【憂無薄也】世民之子惟天之望【所瞻望也】丁未天子飲於溫山【闕】考鳥【紀年曰穆王見西王母西王母止之曰有鳥人疑說此烏脫治不可知也】己酉天子飲於溽水之上【溽音淑】乃發憲命【憲謂法令】詔六師之人【闕】其羽爰有【闕】藪水澤爰有陵衍平陸【大阜曰陵髙平曰陸】碩鳥解羽六師之人畢至於曠原【言將獵也下云北至曠原之野飛鳥之所解其羽山海經云大澤方千里羣鳥之所生及所解紀年曰穆王北徵行積羽千里皆謂此野耳】曰天子三月捨於曠原【闕】天子大饗正公諸侯王勒七萃之士【勒猶勞也】於羽琌之上【下有羽陵疑亦同】乃奏廣樂【闕】六師之人翔畋於曠原【翔猶遊也】得獲無疆【無疆無限也】鳥獸絕羣【言取盡也】六師之人大畋九日乃駐於羽之【闕】收皮效物【物謂毛色也詩云九十維物】債車受載【債猶借也】天子於是載羽百緷【十羽爲箴百羽爲防十防爲緷見周官】己亥天子東歸六師【闕】起庚子至於【闕】之山而休以待六師之人庚辰天子東徵癸未至於戊【闕】之山智氏之所處【闕】智【闕】往天子於戊【闕】之山勞用白驂二疋【驂騑馬也】野馬野牛四十守犬七十【任守備者】乃獻食馬四百牛羊三千曰智氏【闕】天子北遊於�子之澤智氏之夫獻酒百【闕】於天子天子賜之狗璅采【疑玉名】黃金之罌二九貝帶四十朱丹三百裹桂姜百【闕】乃膜拜而受乙酉天子南徵東還己丑至於獻水乃遂東徵飲而行乃遂東南己亥至於纑之山三周城【言山周匝三重狀如城壘】閼氏胡氏【閼音遏】之所保天子乃遂東徵南絕沙衍【沙衍水中有沙者】辛丑天子渴於沙衍【沙中無水泉】求飲未至七萃之士髙奔戎刺其左驂之頸取其靑血以飲天子【今西方羌胡刺馬咽取血飲渴亦愈】天子美之乃賜奔戎佩玉一隻奔戎再拜防首【古稽字】天子乃遂南徵甲辰至於積山之�爰有�栢曰�余之人命懷【命懷人名】獻酒於天子天子賜之黃金之罌貝帶朱丹七十裹命懷乃膜拜而受乙巳【闕】諸飦獻酒於天子【諸飦亦人名音犍牛之犍】天子賜之黃金之罌貝帶朱丹七十裹諸飦乃膜拜而受之

穆天子傳卷三

欽定四庫全書

穆天子傳卷四

晉郭璞注古文

庚辰至於滔水濁繇氏之所食【山海經曰有川名曰三淖昆吾之所食亦此】辛巳天子東徵癸未至於蘇谷骨飦氏之所衣被【言谷中有艸木皮可以爲衣被】乃遂南徵東還丙戍至於長湠重氏之西疆【疆界也】丁亥天子升於長湠乃遂東徵庚寅至於重氏黑水之阿爰有野麥【自然生也】爰有答堇【祗謹兩音】西膜之所謂木禾【木禾粟也長五防大五圍見山海經云】重氏之所食爰有采石之山【出文采之石也】重氏之所守曰枝斯璿瑰【璿瑰玉名左傳曰贈我以璿瑰旋回兩音】瑤【亦玉名瑤音遙】瑯玕【石似珠也郎幹兩音】玪�先�【皆玉名字皆無聞玪璅音鈐瑣】玗琪【玉屬也於其二音】�尾【無聞焉】凡好石之器於是出【盡出此山】孟秋癸巳天子命重氏共食天子之屬【音共言不及六師也】五日丁酉天子升於采石之山於是取采石焉天子使重之民鑄以成器於黑水之上【今外國人所鑄作器者亦皆石也】器服物佩好無疆曰天子一月休秋癸亥天子觴重之人乃賜之黃金之罌二九銀烏一隻貝帶五十朱七百裹�箭桂姜百崗絲�雕官乃膜拜而受乙丑天子東徵送天子至於長沙之山【闕】只天子使栢天受之栢天曰重氏之先三苗氏之【闕】處以黃木�銀采【闕】乃膜拜而受【三苗舜所竄於三危山者】丙寅天子東徵南還己巳至於文山西膜之所謂【闕】觴天子於文山西膜之人乃獻食馬三百牛羊二千穄米千車天子使畢矩受之曰【闕】天子三日遊於文山於是取采石【以有采石故號文山】壬寅天子飲於文山之下文山之人歸遺【歸遺名也】乃獻良馬十駟【四馬爲駟】用牛三百守狗九十牥牛二百以行流沙【此牛能行流沙中如槖駝】天子之豪馬豪牛【豪猶髭也山海經云髭馬如馬足四節皆有毛】尨狗【尨尨茸謂猛狗或曰尨亦狗名】豪羊【似髦牛】以三十祭文山又賜之黃金之罌二九貝帶三十朱三百裹桂姜百崗歸遺乃膜拜而受癸酉天子命駕八駿之乘右服�驑【疑驊驑字】而左綠耳右驂赤蘎【古驥字】而左白【古義字】天子主車造父爲禦�爲右次車之乘【次車副車】右服渠黃而左逾輪右盜驪而左山子栢天主車參百爲禦奔戎爲右天子乃遂東南翔行馳驅千里【一舉轡千里行如飛翔】至於巨搜之人�奴乃獻白鵠之血以飲天子【所以飲血益人炁力】因具牛羊之湩【湩乳也今江南人亦呼乳爲湩音寒凍反】以洗天子之足【令肌膚滑】及二乘之人【謂主天子車及副車者也】甲戍巨搜之�奴觴天子於焚畱之山乃獻馬三百牛羊五千秋麥千車【秋麥禾也】膜稷三十車【稷粟也膜未聞】天子使栢天受之好獻枝斯之石四十【精者爲英】��舅�珌佩百隻瑯玕四十��十篋【疑此紵之屬】天子使造父受之【闕】乃賜之銀木�采黃金之罌二九貝帶四十朱三百裹桂姜百��奴乃膜拜而受乙亥天子南徵陽紆之東尾【尾後山也】乃遂絕�之谷已至於��河之水北阿爰有�溲之【闕】河伯之孫【今西有渠搜國疑�渠字】事皇天子之山有模堇其葉是食明後【模堇木名後君也堇音謹】天子嘉之賜以佩玉一隻栢天再拜稽首癸丑天子東徵栢天送天子至於防人防伯絮觴天子於澡澤之上�多之汭【汭水涯】河水之所南還【還回也音旋】曰天子五日休於澡澤之上以待六師之人戊午天子東徵顧命栢天歸於丌天子曰河宗正也栢天再拜稽首【辭去也】天子南旋升於長松之隥【阪有長松】孟冬壬戍至於雷首【雷首山名今在河東蒲阪縣南也】犬戎胡觴天子於雷首之阿乃獻食馬四六天子使孔牙受之曰雷水之平寒寡人具犬馬羊牛爰有黑牛白角爰有黑羊白血【記異也】癸亥天子南徵升於髭之隥【音訾】丙寅天子至於鈃山之隊東升於三道之隥乃宿於二邊命毛班【毛班毛伯衛之先也】逢固先至於周以待天之命癸酉天子命駕八駿之乘赤驥之駟造父爲禦【闕】南徵翔行逕絕翟道【翟道在隴西謂截隴阪過】升於太行南濟於河馳驅千里遂入於宗周官人進白鵠之血以飲天子以洗天子之足【亦謂乳也】造父乃具羊之血以飲四馬之乘一【與王同車禦右之屬左傳所謂四乘是也】庚辰天子大朝於宗周之廟乃裏西土之數【裏謂計其道裏也紀年曰穆王西徵還裏天下億有九萬里】曰自宗周水以西【水今在洛西洛卽成周也音纒】至於河宗之陽紆之山三千有四百里自陽紆西至於西夏氏二千又五百里自西夏至於珠余氏及河首千又五百里自河首襄山以西南至於舂山珠澤昆侖之丘七百里自舂山以西至於赤烏氏舂山三百里東北還至於羣玉之山截舂山以北【截由沮也】自羣玉之山以西至於西王母之三千里【闕】自西王母之北至於曠原之野飛鳥之所解其羽【所謂解毛之處】千有九百里【闕】宗周至於西北大曠原【案山海經云羣鳥所集澤有兩處一方百里一方千里卽此大曠原也】萬四千里乃還東南復至於陽紆七千里還歸於周三千里各行兼數三萬有五千里吉日甲申天子祭於宗周之廟【告行反也書大傳曰反必告廟也】乙酉天子【闕】六師之人於洛水之上丁亥天子北濟於河【闕】之隊以西北升於盟門九河之隥【盟門山今在河北尸子曰河出於盟門之上】乃遂西南仲冬壬辰至�山之上乃奏廣樂三日而終吉日丁酉天子入於南鄭【今京兆鄭縣也紀年穆王元年築祗宮於南鄭傳所謂王是以獲沒於祗宮者】

穆天子傳卷四

欽定四庫全書

穆天子傳卷五

晉郭璞注古文

寶處曰天子四日休於濩澤【今平陽濩澤縣是也音濩特】於是射鳥獵獸丁丑天子【闕】雨乃至祭父自圃鄭來謁【鄭有圃田因云圃鄭謁告也】畱昆歸玉百枝【畱昆國見紀年】陖翟致賂【陖翟隗姓國也音峻】良馬百駟【傳曰文馬百駟】歸畢之寶【畢國名言翟前取此寶也】以詰其成【成謂平也詰猶責也】陖子�胡【闕】東牡【夷狄有徳者稱子疇胡名】見許男於洧上【男爵也許國今許昌縣洧水之所在音羽軌反】祭父以天子命辭曰去玆羔用玉帛見【禮男執蒲璧許男欲崇謙故執羔也】許男不敢辭【奉王命】還取束帛加璧【闕】毛公舉幣玉【毛公卽毛班也】是日也天子飲許男於洧上天子曰朕非許而卹百姓【闕】也咎氏宴飲毋有禮【禮天子稱異姓諸侯爲伯舅燕者私防不欲崇禮敬也管子曰伯舅無下拜字亦作舅咎猶舅也】許男不敢辭升坐於出尊【禮記曰反玷出尊惟兩君爲好旣獻反爵玷上出尊蓋此之也坐之於尊邊使爲酒魁欲以盡歡酣也】乃用宴樂【言曲宴也】天子賜許男駿馬十六【稱駿者名馬也】許男降再拜空首【空首頭至於地周禮三日空拜】乃升平坐及暮天子遣許男歸癸亥天子乘鳥舟龍卒浮於大沼【沼池龍下有舟字舟皆以龍鳥爲形制今吳之靑雀舫此其遺制者】夏庚午天子飲於洧上乃遣祭父如圃鄭用【闕】諸侯辛未天子北還釣於漸澤食魚於桑野丁丑天子裏圃田之路【盡規度以爲苑圃地而虞守之也】東至於房【房房子屬趙國地有巑山】西至於【闕】丘南至於桑野北盡經林煮【闕】之藪南北五十【闕】十虞東虞曰兔臺西虞曰櫟丘【櫟今河南陽翟縣音櫟】南虞曰【闕】富丘北虞曰相其禦虞曰【闕】來十虞所【闕】辰天子次於軍丘以畋於藪【闕】甲寅天子作居範宮【範離宮之名也】以觀桑者【桑采桑也詩云桑者閒閒兮】乃飲於桑中【桑林之中】天子命桑虞【主桑者也】出【闕】桑者用禁暴人【不得令妄犯桑木】仲夏甲申天子【闕】所庚寅天子西遊乃宿於祭【祭祭公邑】壬辰祭公飲天子酒乃歌天之詩【詩頌有昊天有成命二後受之成王不敢康疑祭公以此規諌也】天子命歌南山有�【詩小雅有南山有臺樂只君子家之基以答祭公之言然皆古字難曉所以未詳】乃紹宴樂【紹繼也】丁酉天子作臺以爲西居壬寅天子東至於雀梁甲辰浮於滎水【今滎陽滎澤是】乃奏廣樂季夏庚【闕】休於範宮仲秋丁巳天子射鹿於林中乃飲於孟氏爰舞白鶴二八【今之畜鶴孔雀馴者亦能應節鼔舞】還宿於雀梁季秋辛巳天子司戎於【闕】來虞人次禦【以次侍禦備有所問】孟冬鳥至【鴈來翔也】王臣【闕】弋【下云王臣諸侯姬姓姓女疑是婦官也】仲冬丁酉天子射獸休於深雚【雚葦之藂】得麋麕豕鹿四百有二十得二虎九狼乃祭於先王命庖人熟之【庖人主飲食者】戊戍天子西逰射於中【闕】方落艸木鮮命虞人掠林除藪以爲百姓材【以供人之材用掠謂伐之】是日也天子北入於邴【邴鄭邑也音丙】與井公博三日而決【疑井公賢人而枋故穆王就之逰戲也】辛丑塞【戒不如故進爲塞也】至於臺乃大暑除天子居於臺以聽天下之【因以避暑】逺方【闕】之數而眾從之是以選扐【音勒】乃載之神人【闕】之能數也【有道數也】乃左右望之【占也】天子樂之【愛其術也】命爲【闕】而時【闕】焉【闕】其名曰【闕】公去乘人【闕】猶【闕】有虎在乎葭中【葭屮】天子將至七萃之士髙奔戎請生捕虎必全之乃生捕虎而獻之【詩所謂袒裼暴虎獻於公所此之謂也】天子命之爲柙【柙檻也論語曰虎兕出於柙】而畜之東虞是爲虎牢【因以名其地也今滎陽成臯縣是】天子賜奔戎畋馬十駟【爾雅曰畋獵齊足尙疾也】歸之太牢【牛羊豕爲太牢】奔戎再拜防首丙辰天子北逰於林中乃大受命而歸仲秋甲戍天子東逰次於雀梁【一宿爲捨再宿爲信過信爲次闕】蠧書於羽林【謂暴書中蠧虫因云蠧書也】季秋【闕】乃宿於畢人告戎【告戎難也】曰陖翟來侵天子使孟悆如畢討戎【悆音豫】霍侯舊告薨【霍國今在平陽永安縣西南有城】天子臨於軍丘狩於藪季冬甲戍天子東遊飲於畱祈射於麗虎讀書於菞丘【君舉必書菞闕音犂】獻酒於天子乃奏廣樂天子遺其靈鼓乃化爲黃蛇【周禮曰靈鼓四面洪範所謂鼔妖也】是日天子鼓道其下而鳴【從失鼓而擊鼔也鼓在地下鳴道從也韓非曰道南方來也】乃樹之桐【因以樹梧桐桐亦響木也】以爲鼓則神且鳴則利於戎【宜以攻戎】以爲琴則利【闕】於黃澤東遊於黃澤宿於曲洛【洛水之回曲地名也】廢【闕】使宮樂謡【官樂典樂者】曰黃之池其馬歕沙【歕防也善問切】皇人威儀【威畏也】黃之澤其馬歕玉【皆諸侯辭】皇人受谷【谷生也】丙辰天子南遊於黃【闕】室之丘以觀夏后啟之所居【疑此言太室之丘嵩髙山啟母在此山化爲石而子啟亦登仙故其上有啟石也皆見歸藏及淮南子】乃【闕】於啟室【似謂入啟室中】天子筮獵蘋澤【音缾】其卦遇訟【坎下乾上】逢公占之曰訟之繇【繇爻辭音由】藪澤蒼蒼其中【闕】宜其正公戎事則從【水性平而天無私兵不曲撓而戎事集也】祭祀則憙畋獵則獲【闕】飲逢公酒賜之駿馬十六絺紵三十篋【絺精者】逢公再拜稽首賜筮史狐【闕】有陰雨夢神有事【有事祭也】是謂重陰【因以紀也】天子乃休日中大寒北風雨雪有凍人天子作詩三章以哀民【哀猶湣也】曰我䢐黃竹【闕】員閟寒帝收九行【行道也言收羅九域之道裏也左傳曰經啟九道】嗟我公侯百辟卿【辟君卿宰】皇我萬民【皇正也】旦夕弗忘【恆念之也】我䢐黃竹【闕】員閟寒帝收九行嗟我公侯百辟卿皇我萬民旦夕勿窮【令無困也】有皎者鴼【鴼鳥名皎白貌音路】翩翩其飛【言得意也】嗟我公侯【闕】勿則�【自侯以下似當云百辟卿皇我萬民闕勿則�】居樂甚寡【言守一居少樂】不如�土【居無求安】禮樂其民【言當以禮樂化其人也】天子曰餘一人則淫【淫於遊樂】不皇萬民【闕】登乃宿於黃竹天子夢羿射於塗山【羿有窮氏帝善射者】祭公占之疏【闕】之【闕】乃宿於曲山壬申天子西升於曲山【闕】天子西徵升九阿【疑今西安縣十里九阪也】南宿於丹黃戊寅天子西升於陽【闕】過於靈【闕】井公博【穆王往返輙從井公博逰明其有道徳人也】乃駕鹿以逰於山上爲之石主而【闕】窴軨【卽軨阪也今在河東大陽縣傳曰入於窴軨巓零二音】乃次於浢水之陽【今之浢津也在河東河北縣音項脰之脰】吉日丁亥天子入於南鄭

穆天子傳卷五

欽定四庫全書

穆天子傳卷六

晉郭璞注古文

之虛皇帝之閭乃【闕】先王九觀以詔後世【此復是登名山有所銘勒封建也殘缺字多不可推考耳】己巳天子【闕】徵捨於菹臺辛未紐菹之獸【管子曰菹菜之壤今吳人呼田獵茸艸地爲菹音罝】於是白鹿一牾乘逸出走【言突圍出牾觸也或曰所駕鹿迕猶驚也】天子乘渠黃之乘【闕】焉【自此已上疑說遂得鹿之狀】天子丘之【丘謂爲之名號方言耳】是曰五鹿官人之【闕】是丘【闕】其皮是曰【闕】皮【闕】其脯是曰【闕】脯天子飲於漯水之上【漯水今濟陰漯陰縣音沓】官人膳鹿獻之天子天子美之是曰甘【自此以上皆因鹿以名所在地用紀之也今元城縣東郭有五鹿墟晉文公所一食於野人處者也】癸酉天子南祭白鹿於漯【闕】乃西飲於艸中【艸野之中】大奏廣樂【大謂盛作之也】是曰樂人【亦以紀之】甲戍天子西北【闕】姬姓也盛栢之子也【盛國名疑上說姬事公羊傳曰成者何盛也者爲諱之盛諱戚同姓者】天子賜之上姬之長【今盛栢爲姬姓之長位位在上也】是曰盛門天子乃爲之臺【爲盛姬築臺也】是曰重璧之臺【言臺狀如壘璧】戊寅天子東狃於澤中逢寒疾【言盛姬在此遇風寒得疾】天子捨於澤中盛姬告病天子憐之【闕】澤曰寒氏【以名澤也】盛姬求飲天子命人取漿而給【得之速也傳曰何其給也】是曰壺輲【壺器名輲音遄速也與遄同】天子西至於重璧之臺盛姬告病【闕】天子哀之【上疑說盛姬死也】是曰哀次【哭泣之位次】天子乃殯盛姬於轂丘之廟【先王之廟有在此者闕漢氏亦所在有廟焉】壬寅天子命哭【令羣臣大臨也】啟爲主【爲之喪主卽下伊扈也上啟疑爲開殯出棺也】祭父賔喪【儐贊禮儀】天子王女叔防爲主【叔防穆王之女也音癕痤】天子【闕】賔之命終喪禮【令持喪終禮也】於是殤祀而哭【殤未成喪盛姬年小也】內史執筞【所以書贈賵之事內史主冊命者】官人【闕】丌職曾祝敷筵席設幾【敷猶鋪也周禮曰喪事仍幾】盛饋具【饋具奠也】肺鹽羮【肉也當以音行】胾【大臠】脯棗【粥淸也音移】【肉醤也】魚臘【幹魚】糗【寒粥也】韭【韭】百物【言備有也】乃陳腥俎十二幹豆九十鼎惇壺尊四十【惇似盤音堆】器【雜器皿也】曾祝祭食【禮𨿽喪祭皆祭食示有所先也】進肺鹽祭酒【以肺換鹽中以祭所謂振祭也禮以肺見少牢饋食也】乃獻喪主伊扈伊扈拜受【闕】祭女又獻女主叔防叔防拜受祭【闕】祝報祭觴大師【樂官】乃哭卽位【就喪位也】畢哭內史【闕】筞而哭【筞上宜作讀旣夕禮曰主人之史讀賵是也】曾祝捧饋而哭【捧兩手持也】禦者【闕】祈而哭【侍禦者禮曰禦者入浴】抗者觴夕而哭【抗猶舉也禮記曰小臣四人抗衾也】佐者承斗而哭【佐斂者也斗斟水杓也】佐者【佐飲食者】衣衾佩【闕】而哭樂【闕】人陳琴瑟【闕】竽【疑竽上宜作笙笙亦竽屬】籥【如笛三孔】【今防吏所吹者】筦【筦如並兩笛音管】而哭百【闕】眾官人各【闕】其職事以哭【百眾猶百族也】曰士女錯踴九【闕】乃終【錯互也哭則三踴三哭而九踴所謂成踴者也】防主伊扈哭出造捨【倚廬也】父兄宗姓及在位者從之佐者哭【佐斂者也】且徹饋及壺鼎俎豆【皆佐者主爲之】眾宮人各【闕】其職皆哭而出【事畢】井利【闕】事後出而收【井利所以獨後出者典喪祭器物斂之也或曰井利稽慢出不及軰故牧縛之】癸卯大哭殤祀而載【載祖載也】甲辰天子南葬盛姬於樂池之南【卽池也】天子乃命盛姬【闕】之防視皇后之葬法【視猶比也】亦不拜後於諸侯【疑字錯誤所未詳也】河濟之間共事【供給事也】韋谷黃城三之事輦防【輦謂挽輴車發三國之眾以示榮侈】七萃之士抗者卽車【舉棺以就車】曾祝先防【導也】大匠禦棺【爲棺禦也周禮曰防祝爲禦禮記曰諸侯禦柩以羽葆謂在前爲行止之節】日月之旗七星之文【言旗上畫日月及北斗星也禮記曰日月爲旗常亦通名】鼓鐘以葬龍旗以【闕】鳥以建鼓獸以建鐘龍以建旗曰喪之先後及哭踴者之間畢有鐘旗【闕】百物防器井利典之列於防行靡有不備【行行伍】擊鼓以行防舉旗以勸之【令盡哀也】擊鐘以止哭彌旗以節之【爲節音節彌猶低也】曰【闕】祀大哭九而終防出於門喪主卽位【就哭位也】周室父兄子孫倍之【倍倍列位也】諸侯屬子【宗屬羣子】王吏倍之外官王屬七萃之士倍之【外官所主在外者】姬姓子弟倍之【盛姬之族屬也】執職之人倍之【執職猶職事也】百官眾人倍之哭者七倍之【列七重】踴者三十行行萃百人【百人爲一倍萃聚也】女主卽位嬖人羣女倍之【嬖人王所幸愛者】王臣姬姓之女倍之【疑同姓之女爲大夫士妻者所謂內宗也】宮官人倍之【宮官爲內也】宮賢庶妾倍之【庶妾眾散妾也】哭者五倍踴者次從【以次相從】曰天子命喪一里而擊鐘止哭曰匠人哭於車上【禦棺不得下也】曾祝哭於防七萃之士哭於喪所曰小哭錯踴三踴而行五里而次【次猶止也】曰喪三捨至於哀次五捨至於重璧之臺【三十里爲捨也傳曰避君三捨】乃休【休駐也】天子乃周姑繇之水以圜喪車【決水周繞之也繇音遙圜音員】是曰冏車【以號水也】曰殤祀之【於此復祭】孟冬辛亥邢侯曹侯來弔【曹國今濟陰定陶縣是也】內史將之以見天子天子告不豫而辭焉【不豫辭病也尙書曰武王不豫】邢侯曹侯乃弔太子太子哭出廟門以迎邢侯【曹侯不進】再拜勞之【問勞之也】侯不答拜【謙不敢與太子抗禮】邢侯謁哭於廟【謁告也】太子先哭而入西向卽位內史賔侯【儐相】北向而立大哭九邢侯厝踴三而止【與太子拾踴】太子送邢侯至廟門之外邢侯遂出太子再拜送之曹侯廟弔入哭太子送之亦如邢侯之禮【𨿽弔異而禮同】壬子天子具官見邢侯曹侯【具官備禮相見】天子還返【將歸】邢侯曹侯執見拜天子之武一【義所未聞】天子見之乃遣邢侯曹侯歸於其王官執禮共於二侯如故【言不以防廢禮】曰天子出憲【憲命】以或襚賵【此以上似說賵贈事衣物曰襚音遂】癸丑大哭而【闕】甲寅殤祀大哭而行喪五捨於大次曰喪三日於大次【停三日也】殤祀如初辛酉大成百物皆備【送葬之物具備】壬戌葬史錄繇鼓鐘以赤下棺【窆也】七萃之士【闕】士女錯踴九【闕】防下【下謂入土】昧爽天子使嬖人【所愛幸者】贈用文錦明衣九領【謂之明衣言神明之衣】防宗伊扈贈用變裳【宗亦主變裳裳名也】女主叔防贈用茵組【茵褥】百嬖人官師畢贈【言盡有襚賵也官師羣士號也禮記曰官師一廟】井利乃藏【藏之於墓所】報哭於大次【報猶反也大次有次神次也】祥祠【闕】祝防罷哭辭於逺人【辭謝遣歸】爲盛姬諡曰哀淑人【恭仁短折曰哀】天子丘人【爲丘作名】是曰淑人之丘乙丑天子東徵捨於五鹿叔防思哭【思哭盛姬】是曰女防之丘【因以名五鹿也】丁卯天子東徵釣於漯水以祭淑人是曰祭丘己巳天子東徵食馬於漯水之上乃鼓之是曰馬主【未詳所云】癸酉天子南徵至於菹臺仲冬甲戍天子西徵至於因氏【國名】天子乃釣於河以觀姑繇之木【姑繇大木也山海經云防木長千里生海邊謂此木】丁丑天子北徵戊寅捨於河上乃致父兄子弟王臣姬【闕】祥祀畢哭【上云王臣姬姓之女疑此亦同也】終防於囂氏【服闋】己卯天子西濟於河囂氏之遂庚辰捨於茅尺【地名】於是禋祀除防始樂素服而歸【哀未忘也】是曰素氏天子遂西南癸未至於野王【今河內縣】甲申天子北升於大北之隥【疑此太行山也】而降休於兩栢之下【有兩栢也】天子永念傷心乃思淑人盛姬於是流涕七萃之士葽豫上諫於天子曰自古有死有生豈獨淑人天子不樂出於永思永思有益莫忘其新【言思之有益者莫忘更求新人】天子哀之乃又流涕【聞此言愈更增感也】是日輟己未乙酉天子西絕鈃隥【卽鈃山之阪一云癸巳逰於井鈃之山吉日癸巳】乃遂西南戊子至於盬【盬盬池今在河東解縣盬音古】己丑天子南登於薄山窴軨之隥【今軨橋西南懸絕中央有兩道】乃宿於虞【虞國名今太陽縣】庚申天子南徵吉日辛卯天子入於南鄭

穆天子傳卷六

