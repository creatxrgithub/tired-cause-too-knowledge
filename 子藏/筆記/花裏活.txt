

序

余性愛看花年來爲病魔所困不能出遊小庭頗饒佳卉紅紫紛敷日與遊蜂浪蝶相爲伴侶覺此中亦自有眞樂忘其身之委頓也李昌谷詩有花裏活之句余非秦宮其人竊喜三字之有契余心遂以名篇萬曆丙辰竹醉日秀水灌園史陳詩教題於小於陵

花裏活卷上明繡水陳詩教四可編

五帝

赤將子輿黃帝時人不食五穀啖百艸花

西王母居龍月城與紫陽眞官博戲則以黃中李一二百枚遞分勝負

偓佺好食松實體毛數寸行逐走馬

三代

師門者嘯父弟子也能使火食桃李葩

季充號負圖先生嘗餌菊朮經旬不語人問何以曰世開無可食亦無可語者

寇先者宋人好種荔枝食其葩實

段幹木請客供廚惟淪筍曰家貧山居惟筍一味

孟嘗君食客三千人上客食肉中客食魚下客食菜

安期生以醉墨灑石上皆成桃花

漢

陸賈使南越尉佗與之泛舟錦石山下賈默禱曰我若說越王肯稱臣當以錦裹石爲山靈報使還遂出囊中裝募人植花卉以當錦

髙後時朱仲戲三寸珠視之中有花影一里之內所種花木皆見

西漢曹元理明算術嘗過其友人陳廣漢廣漢曰有倉卒客無倉卒主人柰何元理曰俎上蒸豘一頭廚中荔枝一柈皆可爲設廣漢再拜謝罪自入取之盡日爲歡

武帝與麗娟看花時薔薇始開態若含笑帝曰此花絕勝佳人笑也麗娟戲曰笑可買乎帝曰可麗娟遂奉黃餘百斤爲買笑錢薔薇名賣笑花自此始

武帝嘗以吸花絲錦賜麗娟命作舞衣春莫宴於花下舞時故以袖拂落花滿身都著舞態愈媚謂之百花之舞

按漢宮人麗娟玉膚柔軟吹气勝蘭每唱回風之曲庭中花皆翻落

霍光園中鑿大池植五色睡蓮養鴛鴦三十六對望之爛若披錦

按南海有睡蓮夜則花低入水

周黨見閔仲叔食無菜遺之生蒜仲權曰欲省煩耳今更作煩耶受而不食

後漢孟節能含棗核不食可至十年

漢時有徐登趙炳者俱有仙術一日相遇各試其術炳能禁水使不流登噴酒著樹輒成花

漢有女子舒襟爲人聰慧事事有意與元羣通嘗寄羣以蓮子曰吾憐子也羣曰何以不去心使婢答曰吾欲汝知心內苦

三國

李意其於城角中作一土窟居其中冬夏單衣但飲酒食脯及棗或百日二百日不出

漢人有適吳吳人設筍問是何物曰竹也歸煮其牀簀而不熟乃謂其妻曰吳人轣轆欺我如此

劉公乾居鄴下一日桃李爛漫值諸公子延賞久之方去公幹問僕曰損花乎僕曰無但愛賞而已公幹曰珍重輕薄子不損折使老夫酒興不空也遂飲花下作放歌行

魏鄭公愨避暑歷城取大蓮葉貯酒以簪通其柄屈莖如象鼻傳噏之名爲碧筩

樊夫人與夫劉綱俱有道術各是言勝中庭有兩桃樹夫妻各咒其一桃便鬭綱所咒桃走出籬外

葛元有異術嘗冬日爲客設生瓜棗夏致冰雪

吳時有徐光者常行術於市裏從人乞瓜其主勿與便從索瓣投地種之俄而瓜生蔓延生花實成乃取食之因賜觀者鬻者反視所出賣皆亡耗矣

晉

潘嶽美姿容挾彈出洛陽道婦人皆連手投之以果滿車而歸時張載甚丑每出行小兒以瓦石擲之委頓而去

山濤治郫時刳大竹釀酴醿作酒兼旬方開香聞百步外

張牧之隱竹溪不與世接客來蔽竹窺之韻人佳士則呼船載之或自刺舟與語

陶宏景特愛松風庭院皆植松每聞其響欣然爲樂

和嶠性至儉家有好李王武子求之與不過數十王武子因其上直率將少年能食之者持斧詣園鮑其噉畢伐之送一車枝與和公問曰何如君李和旣得惟笑而已

按嶠諸弟往園中食李皆計核責錢則儉嗇可知又王戎家有好李恐人得其種恆鉆其核

阮宣仲家貧春日粥筍充觴酌截竹爲罌用充盛置人問其故宣仲曰我惟愛竹好酒故合二物常相並耳

晉新野君傳家以剪花爲業染絹爲芙蓉撚蠟爲菱藕剪梅若生

石崇砌上就苔蘚刻成百花飾以金玉曰壺中之景不過如是

武陽女嫁阮宣武性妒家有一株桃樹花葉灼耀宣嘆美之卽便大怒使婢取刀斫樹摧殘其花

李衡爲丹陽太守遣人於龍陽洲作宅種柑千樹勅兒曰吾州裏有千頭木奴不責汝衣食歲上一匹絹亦足用矣

晉元帝時有老姥每旦獨提一器茗往市鬻之市人競買自旦至夕其器不減所得錢散路傍孤貧乞人人或異之州法曹縶之獄中至夜老姥執所鬻器從獄牖中飛出

元帝時臨池觀竹旣枯後每思其響夜不能寢帝爲作薄玉龍數十枚以縷綫懸於檐外夜中因風相擊聽之與竹無異

顧愷之爲虎頭將軍每啖蔗自尾至本或問之曰漸入佳境

顧愷之癡信小術桓元嘗以一柳葉詒之曰此蟬繄葉也以自蔽人不見愷之引葉蔽己元佯瞇焉愷之珍之人謂愷之癡絕

謝長裾見鳳仙花謂侍兒曰吾愛其名也因命進泛葉公金膏以麈尾梢染膏灑之折一朶插倒影三山環側明年此花金色不去至今有斑點大小不同若灑者名倒影花

晉僧法潛隱剡山或問勝友爲誰乃指松曰此蒼顏叟也

庾杲之淸貧食惟有韭菹瀹韭生韭雜菜任昉戲之曰誰謂庾郎貧常食二十七種

按魏李崇爲尙書令家富而儉食常無肉止有韭茹韭菹李元佑謂人曰李令公一食十八種意與此同

楊隱之女有仙術與父爭衡隱之以土撚作小丸散土中卽生梧桐數株枝葉靑蔥女以素綾剪小魚一沾水卽躍去共爲笑樂忘其貧約

庾太尉亮見陶公侃陶公雅相賞重陶性儉吝及食噉菹庾因畱白陶問用此何爲庾云故可種於是大嘆庾非惟風流兼有治實

陸士衡詣王武子武子有數斛羊酪指以示陸曰卿東吳何以敵此陸曰千里蒓羹但未下鹽豉耳

王惇初尙主如廁見漆箱盛漧棗本以塞鼻王謂廁上亦下果食遂至盡羣婢莫不掩口而笑之

魏夫人弟子善種花號花姑

王甲從北來詣謝公公問北方何果最勝答云桑椹最佳公問可比江南何果甲云是黃柑之流公曰君乃爾妄語甲不欲受妄語之名乃買駿馬俟熟時馳取數十枚奉公公食之以爲美語甲曰此味江東所無君何僅比黃柑

陸納爲吳興太守時衛將軍謝安常欲詣納納兄子俶怪納無所備不敢問乃私蓄數十人饌安旣至所設惟茶果而已俶遂陳盛饌珍羞必具及安去納杖俶四十云汝旣不能光益叔父柰何穢我素業

王逸少居山陰或默數花須摘撚咀嗅恰然自若

張薦隱居頤志家有苦竹數十頃張於竹中爲屋常居其中王右軍聞而造之張逃避竹中不與相見一郡號爲竹中髙士

王子猷嘗暫寄人空宅住便令種竹或問暫住何煩爾王嘯詠良久直指竹曰何可一日無此君又嘗行過吳中見一士大夫家極有好竹主已知子猷當往乃灑掃施設在聽事坐相待王肩輿徑造竹下諷嘯良久主已失望猶冀還當通遂直欲出門主人大不堪便令左右閉門不聽出王更以此賞主人乃畱坐盡歡而去

戴顒春遊攜雙柑鬥酒人問何之曰往聽黃鵬聲此俗耳鍼砭詩腸鼓吹汝知之乎

孫徳璉鎭鄞州合十餘船爲大舫於中立亭池植荷芰良辰美景賓僚並集泛長江而置酒一時稱爲勝賞

郭文在山閒有石橊楊梅等花爲樵牧所傷殆甚郭賣簪沽酒以澆之人問其故曰爲二子洗瘡止痛

侍中元乂爲蕭正徳設茗先問卿於水厄多少正徳不曉乂意答下官𨿽生水鄕立身以來未遭陽侯之難舉坐大笑

按晉王蒙好飲茶人至輒命飲之士大夫皆患之每欲往候必云今日有水厄

晉太元中武陵人捕魚爲業﹝漁人姓黃名道眞﹞緣溪行忘路之遠近忽逢桃花林夾岸數百步中無雜樹芳艸鮮美落莢繽紛漁人甚異之復前行欲窮其林林盡水源便得一山山有小口髣髴若有光便捨船從口入初極狹才通人復行數百步豁然開朗土地平曠屋舍儼然有良田美池桑竹之屬阡陌交通雞犬相聞其中往來種作男女衣著悉如外人黃髮垂髫並怡然自樂見漁人乃大驚問所從來具答之便要還家設酒殽雞作食村中聞有此人咸來問訊自云先世避秦時亂率妻子邑人來此絕境不復出焉遂與外人閒隔問今是何世乃不知有漢無論魏晉此人一一爲具言所聞皆嘆惋餘人各復延至其家皆出酒食停數日辭少此中人語云不足爲外人道也旣出得其船便扶向路處處志之及郡下詣太守說如此太守卽遣人隨其往尋向所志遂迷不復得路南陽劉子驥髙尙士也聞之欣然親往未果尋病終後遂無問津者

晉陶潛愛菊嘗對花命酒獨酌吟賞終日

佛圓澄初詣石勒勒試以道術澄取缽盛水燒香咒之須臾缽中生靑蓮花光色曜日

臨安有裴氏姥采眾花釀酒貧士則施與之

宗測樂閒靜好松竹常見日篩竹影上牕以筆備描之

宗測春遊山谷間見奇花異艸則系於帶上歸而圖其形狀名聚芳圖百花帶人多效之

袁粲爲丹陽尹郡南一家有竹石粲徒步往亦不通主人直造竹所笑詠自得主人出笑語歡然俄而車騎屏至門方知是袁尹

南北朝

瑯琊王肅仕南朝好茗飲蒓羹及還北地又好羊肉酪漿人或問之茗何如酪肅曰茗不堪與酪爲奴

按王肅喜茗一飲一斗人號漏巵

平安王子懋年七歲時母阮淑媛常病危篤請僧行道有獻蓮花供佛者眾僧以銅罌盛水花更鮮子懋流涕禮佛誓曰若使阿姨獲佑願花竟齋如故七日齋畢花更鮮紅看視罌中稍有根須阮病尋差世稱其孝感

新安王子鸞豫章王子尙詣曇濟上人於八公山濟設茶茗尙味之曰此甘露也何言茶茗

武帝女壽陽公主人日臥於含章殿檐下梅花落公主額上成五出之花拂之不去宮中效之作梅花妝

沈道虔有盜屋後筍者令人止之曰惜此筍欲成林更有佳者相與乃令人買大筍送與之

武帝植蜀柳數株於靈和殿賞玩咨嗟曰此楊柳風流可愛似張緒當年

竟陵王子良善立勝事夏月客遊至爲設瓜飲及甘果

皮蕃去北而後來鄱陽食竹筍曰三年不見羊角哀矣

範云使魏魏使李彪爲設甘蔗黃甘云隨盡絕益彪笑謂曰範散騎小復儉之一盡不可復得

齊博陵君豹園中雜樹森列或有折其桐枝者曰何爲僞我風條

汝南周顒隱居鐘山長齋蔬食王儉謂之曰卿在山中何所啖食答曰赤米白鹽綠葵紫蓼又曰菜何者最美顒曰春初早韭秋末晚菘

按秋末或作夏暮爲答文惠太子問

何遜爲梁法曹水部員外郎楊州廨宇有梅盛開遜常吟詠其下後居洛陽思梅不得請再任楊州從之旣至適花盛發大開東閣延文士嘯仿終日

梁使與魏使各言方物陳昭問曰葡萄味何如橘柚庾信曰津液奇勝芬芳減之尉瑾曰金衣素裹見包作貢向齒自消良應不及

按焦氏類林引載此條姓氏失實今悉正之

傅大士自往蒙頂結庵種茶凡三年得絕佳者號聖楊花吉祥蕊各五斤持歸供獻

梁豫州﹝一作荊州﹞椽屬以雙陸賭金錢金錢盡以金錢花相足魚洪謂得花勝得錢

南朝棲霞寺大郎法師每談論手執松枝以爲談柄嘗令弟子采楡莢詣瑕邱市易皆化爲金錢

梁庾詵愛林泉嘗遇火止出書坐於池上曰惟恐損竹

梁元帝竹林堂中多種薔薇康家四出薔薇白馬寺黑薔薇長沙千葉薔薇多品匯並以長格校其上使花葉相連其下有十閒花屋仰而望之則枝葉交映迫而察之則芬芳襲人

後魏河閒王琛後園造迎風館素柰朱李株條入檐妓女樓上坐而摘食

陳永陽王宿酲未解則爲蜜漬烏梅每啖不下二十枚淸醒乃已

後周張元性廉潔南鄰有杏二樹杏熟多落元園中悉拾以還主

北齊盧士琛妻崔林義之女有才學春日取桃花和雪與兒靧面咒曰取紅花取白雪與兒洗面作光悅取白雪取紅花與兒洗面作光華取花紅取雪白與兒洗面作光澤取雪白取花紅與兒洗面作華容

隋開皇中趙師雄遷羅浮一日天寒日暮有醉醒間因憩僕車於松林閒酒肆旁捨見一女人淡妝素服出迓師雄時已昏黑殘雪未消月色微明師雄喜之與之語但覺芳香襲人語言極淸麗因與之扣酒家門得數杯相與飲少頃有一綠衣童來笑歌戲舞亦自可觀頃醉寢師雄亦懵然但覺風寒相襲久之時東方已白師雄起視乃在大梅花樹下上有翠羽啾嘈相顧月落參橫但惆悵而已

有巴邛人不知姓名家有橘園因霜後諸橘盡收餘有兩大橘如三斗盎巴人異之卽令舉摘下輕重亦如常橘剖開每橘有二老叟髯眉皤然肌體紅明皆相對像戲身長尺餘談笑自若剖開後亦不驚怖但相與決賭決賭訖一叟曰君輸我海龍王第七女髫發十兩智瓊額黃十二枚紫綃帔一副絳臺山霞實散二庾瀛洲玉塵九斛阿母療髓凝酒四鍾阿母女態盈娘子躋虛龍縞襪八緉後日於王先生靑城艸堂還我耳又有一叟曰王先生許來竟待不得橘中之樂不減商山但不得深根固蒂爲愚人摘下耳又有一叟曰僕饑虛矣當取龍根晡食之卽於袖中抽出一艸根方圓徑寸形狀宛轉如龍毫釐罔不周悉因削食之隨削隨滿食訖以水噀之化爲一龍四叟共乘之足下泄泄雲起須臾風雨晦冥不知所在

隋侯白嘗與楊素並馬見路旁有槐樹顦顇欲死素曰侯秀才道理過人能令此樹活否白曰取槐子懸樹枝卽活素問其說答曰論語云子在回何敢死﹝回槐同音﹞

煬帝駕至洛陽進合蒂迎輦花帝令禦車女袁寶兒持之號曰司花女

煬帝築西苑每宮樹凋落則剪彩爲花葉綴於枝條色渝易以新者常如陽春沼內亦剪彩爲荷芰菱芡乘輿遊幸則去冰而布之

諸葛穎精於數晉王廣引爲參軍甚見親重一日共坐王曰吾臥內牡丹盛開君試爲一算穎持越策度一二子曰牡丹開七十九朶王入掩戶去左右數之正合其數但有二蕊將開故倚闌看傳記向之不數十行二蕊大發乃出謂穎曰君莫得無左乎穎再挑一二子曰我過矣乃九九八十一朶也王告以實盡歡而退

薛寮河東人幼時於牕欞內閒窺見一女子素服珠履獨步中庭嘆曰良人負笈遊學艱於會面對此風景能無悵惋因吟曰夜涼獨宿使人愁不見檀郎暗淚流明月將書﹝一作舒﹞三五候﹝一作夜﹞何來別恨更悠悠又袖中出一畫蘭卷子對之微笑復淚下吟曰獨自開廂覓素紈聊將彩筆寫芳蘭與郎圖作湘江捲藏取齋中當臥觀其音甚細而亮聞有人聲遂隱於水仙花中忽一男子從叢蘭中出曰娘子久離必應相念阻於跬步不翅萬里亦歌詩曰佳期逾半載要約不我踐居無鄕縣隔邈若山川限神交惟夢中中夜得相見延我入蘭幃羽帳光璀璨珊然解寶襪轉態皆婉孌歡娛非一狀共協牛生願柰何庭中鳥迎旦當牕喚繾綣神未畢使我魂夢散於物願無鳥於時願無旦與子如一身此外豈足羨又歌曰憶昔初邂逅元虫嗚樹間崔隤巹飲好鷾鴯又將還隱幾夜不寐朱火揚靑煙蠠沒紬墳素藉以開我顏輾轉復反側傷彼關睢篇沈吟下階步四五月方殘嗟哉牛女星遙遙隔河端鴛機不成匹服箱良獨難虛名如有益敢惜同心肝歌已仍入叢蘭中寮苦心彊記驚訝久之自此文藻異常蓋花神啟之也一時傳誦謂二花爲夫婦花

按聘禮花盤實始於此今人易爲蔥蘭當是水仙之誤

花裏活卷中

唐

蕭踽陳叔達於龍昌寺看李花相與嘆李有九標曰香雅細淡潔密宜月夜宜綠鬢泛酒無異色

唐大帝盛夏須雪及枇杷龍眼明崇儼坐頃閒往陰山取雪嶺南取果子並到食之無別

武後天授二年臘日將遊上苑乃遣使宣詔曰明朝遊上苑火速報春知花須連夜發莫待曉風吹淩晨名花瑞艸布苑而開若有神助

武則天花朝日遊園令宮女采百花和米搗碎蒸糕以賜從臣

唐元宗上元夕於長春殿張臨光宴撒閩江錦荔枝千萬顆令宮人爭拾多者賞以紅圈帔綠暈衫

明皇遊別殿柳杏將吐嘆曰對此景物不可不與判斷命髙力士取羯鼓臨軒縱擊奏一曲名春光好回頭柳杏皆發笑曰此一事不喚我作天公可乎

明皇與貴妃宴千葉桃花下帝曰不特萱艸忘憂此花亦能銷恨又嘗親折一枝插貴妃冠上曰此个花尢助嬌態也

明皇春宴宮中妃嬪各插艷花帝親捉粉蝶放之隨蝶所止者幸之

明皇與貴妃幸華淸宮宿酒初醒憑妃肩看牡丹祈一枝與妃遞嗅其艷曰此花香艷尢能醒酒

按明皇時有獻牡丹者名楊家紅時貴妃勻面口脂在手印於花上來歲花開辦上有指印紅痕帝名爲一撚紅

明皇秋八月太液池有千葉白蓮數枝盛開帝與貴妃宴賞焉左右皆嘆羨久之帝指貴妃示於左右曰爭如我解語花

唐元宗以芙蓉花汁調香粉作禦墨曰龍香劑

元宗嘗種乳柑於蓬萊宮至秋結實有一合歡者上與妃子互相持玩曰此果似知人意

汝陽王琎嘗戴砑綃帽打曲上自摘紅槿花一朶置於帽上笪處二物皆極滑久之方安遂奏舞山香一曲而花不墜上大喜賜金器一廚

按羯鼓錄云笪字當作檐

唐元宗賜虢國夫人紅水仙十二盆盆皆金玉也七寶所造夫人每夜采花一斗覆裙襦其上詰朝朝服以見帝帝謂之肉身水仙

按此條出明皇雜錄緝柳編分後半條爲袁寶兒事未知何據

梅妃善屬文自比謝女淡妝雅服而姿態明秀筆不可描畫性喜梅所居闌檻悉植數株上榜曰梅亭梅開賦賞至夜分尙顧戀花下不能去

寧王至春時於後園中紉紅絲爲繩密綴金鈴系於花梢之上每有鳥鵲翔集令園吏掣鈴索以驚之楊國忠子弟春時移名花植木檻中下設輪腳挽以彩絙所至自隨號移春檻

洛人宋單父善吟詩亦能種藝術凡牡丹變易千種上皇召至驪山種花萬本色樣不同賜金千餘兩內人呼爲花師

按花師一作花神

楊州太守圃中有杏花數十畷每至爛開張大宴一株命一娼倚其傍立館曰爭春開元中宴罷夜闌人或云花有嘆聲

懷素貧無紙學書常於故里種芭蕉萬餘以供揮灑名曰綠天作種紙庵

天寶中沙門曇霄遊諸嶽至葡萄谷見枯蔓持歸植之遂活房實磊落紫瑩如墜人號艸龍珠帳

天寶中處士崔元微洛東有宅眈道餌朮及茯苓三十載因藥盡領童僕輩入嵩山采芝三年方回宅中無人蒿萊滿院時春季夜闃風淸月朗不睡獨處一院家人無故輒不到三更後有一靑衣云君在院中也今欲與一兩女作過至上東門表姨處暫借此歇可乎元微許之須臾乃有十餘人靑衣引入有綠裳者前曰某姓楊氏指一人曰李氏又一人曰陶氏又指一緋衣小女曰姓石名阿措各有侍女輩元微相見畢乃命坐於月下問出行之由對曰欲到封十八姨數日云欲來相看不得今夕眾往看之坐未定門外報封家姨來也坐皆驚喜出迎楊氏曰主人甚賢只此從容不惡諸處未必勝於此也元微又出見封氏言詞泠泠有林下風气遂揖入坐色皆殊絕滿座芳芬馥馥襲人命酒各歌以送之元微志其一二焉有紅裳人與白衣送酒歌曰皎潔玉顏勝白雪況有靑年對芳月沈吟不敢怨春風自嘆容華暗消歇又白衣人送酒歌曰絳衣披拂露盈盈淡染臙脂一朶輕自恨紅顏畱不住莫怨春風道薄情至十八姨持杯性頗輕佻翻酒污阿措衣阿措作色曰諸人卽奉求余不奉畏也拂衣而起十八姨曰小女子弄酒皆起至門外別十八姨南去諸人西入苑中而別元微亦不至異明夜又來云欲往十八姨處阿措怒曰何用更去封嫗捨有事只求處士不知可乎諸女皆曰可阿措來言曰諸女伴皆住苑中每歲多被惡風所撓常求十八姨相庇昨阿措不能依回應難取力處士倘不阻見庇亦有微報耳元微曰某有何力得及諸女阿措曰但求處士每歲歲日與作一朱幡上圖日月五星之文於苑東立之則難免矣今歲已過但請至此月二十一日平旦微有東風卽立之庶可免也元微許之乃齊聲謝曰不敢忘徳各拜而去元微於月中隨而送之逾苑墻乃入苑中各失所在乃依其言至此日立幡是日東風振地自落南折樹飛沙而苑中繁花不動元微乃悟諸女曰姓楊姓李及顏色衣服之異皆眾花之精也緋衣名阿措卽安石橊也封十八姨乃風神也後數夜楊氏輩復至媿慰各裹桃李花數斗勸崔生服之可延年卻老願長如此住護衛某等亦可至長生至元和初元微猶在可稱年三十許人

按集異記阿措作醋醋

李白遊金陵見宗僧中孚示以茶數十斤狀如手掌號仙人掌茶

王維以黃瓷斗貯蘭蕙養以綺石累年彌盛

孟浩然性愛梅嘗乘驢踏雪尋之

唐許愼選與親友結宴於花圃中未嘗張帷幄設坐具只使童僕聚落花鋪坐下曰我自有花茵何銷坐具

秦系會稽人天寶末避亂剡溪客泉州南安有大松百餘章系結廬其上穴石爲硯注老子彌年不出

鄭虔爲廣文博士學書病無紙知慈恩寺有柿葉數閒屋遂借僧房居止日取紅葉學書歲久殆徧

張博爲蘇州刺史植木蘭於堂前嘗花盛時宴客命卽席賦之陸龜蒙後至張連酌浮之徑醉彊索筆題兩句洞庭波浪渺無津日日徵帆送遠人頹然醉倒客欲續之皆莫詳其意旣而龜蒙稍醒續曰幾度木蘭船上望不知元是此花身遂爲此題絕唱

陸龜蒙性嗜茶置園顯渚山下歲收租茶自判品第

梁緒梨花時折花簪之壓損帽檐至頭不能舉

李約性嗜茶客至不限甌數竟日爇火執器不倦

長安士女春時鬭花以奇花多者爲勝皆以千金市名花植於庭苑中以備春時之鬭

按此條出開元天寶遺事坊本以士女爲王士安誤

長安士女春遊野步遇名花則藉艸而坐乃以紅裙遞相插掛以爲宴幄

曲江貴家遊賞則剪百花妝成獅子相饋遺獅子有小連環欲送則以蜀錦流蘇牽之唱曰春光且莫去畱與醉人看

史論在齊州時出獵至一縣界憩蘭若中覺桃香異常訪其僧僧不及隱言近有人施二桃因從經案下取出獻論大如飯盌時饑盡之核大如雞卵諭因詰其所自僧笑向實謬言之此桃去此十餘坐道路危險貧道偶行腳見之覺異因掇數枚論曰今去騎從與和尙偕往僧不得已導論北去荒榛中經五里許抵一水僧曰恐中丞不能渡此論志決往依僧解衣戴之而浮登岸又經西北涉二小水上山越澗數里至一處布泉怪石非人境也有桃數百株幹掃地髙二三尺其香破鼻論與僧各食一蔕腹果然矣論解衣將盡力苞之僧曰此或靈境不可多取貧道嘗聽長老說昔日有人亦嘗至此懷五六枚迷不得出論亦疑僧非常取兩个而返僧切戒論不得言論至州使招僧僧已逝矣

霍定與友人遊曲江以千餘求人竊貴侯亭榭中蘭花插帽兼自持往羅綺叢中賣之士女爭買拋擲金錢每宴客各以錐刺藕孔中者罰巨觥不中者得美饌

唐僧劉彥範各精戒律所交皆知名士所居有小圃嘗云茶爲鹿所損眾勸以短垣隔之諸名士悉爲運石

馬自然方春見一家好菘菜求之不得乃取紙筆畫一白鷺以水噴之飛入菜畦中啄菜其主趣起又飛下再三自然又畫一猧子走趂從白鷺共踐其菜碎盡不已俄而主人覺之哀求不已自然乃呼鷺及犬皆飛走投入懷中視菜悉無所損

馬自然常在常州刺史馬植坐下以瓷器盛土種瓜須臾引蔓生花結實取食香美異於常瓜

崔護舉進士不第淸明獨遊都城南得村居花木叢萃叩門久之有女子自門隙問之對曰尋春獨行酒渴求飲女子啟關以盂水至獨倚小花柯佇立而屬意殊厚崔辭起送至門如不勝情而入後絕不復至及來歲淸明徑往尋之門庭如故而戶扃矣因題詩於其左屝云去年今日此門中人面桃花相映紅人面不知何處去桃花依舊笑春風後數日復往聞其中哭聲問之老父云君非崔護耶我女自去年恍惚如有所失及見左屝字遂病而死崔請入哭之尙儼然在牀崔舉其首枕其股曰崔在斯護在斯須臾開目半日復活老父大喜以女歸之

宋宇種蔬三十品時雨之後按行園圃曰天茁此徒助予鼎俎家復何患

李固言未第前行古柳下聞有彈指聲固言問之應曰吾柳神九烈君已用柳汁染子衣矣科第無疑果得藍袍當以棗糕祠我固言許之未幾狀元及第

常伯熊善茶李季卿宣慰江南至臨淮乃召伯熊伯熊著黃帔衫烏紗幘手執茶器口通茶名區分指點左右刮目茶熟李爲啜兩杯旣到江外復召陸羽羽衣野服隨茶具而入如伯熊故事茶畢季卿命取錢三十文酬煎茶博士鴻漸夙遊江介通狎勝流遂收茶錢茶具雀躍而出旁若無人

按鴻漸茶術最著好事者陶爲茶神沽茗不利輒灌注之所著有茶經三卷

李衛公守北都惟童子寺有竹一窠才長數尺其寺綱維每日報竹平安

房壽六月召客搗蓮花制碧芳酒

閩縣東山有橊花洞唐永泰中樵者藍超遇白鹿逐之渡水入石門始極窄忽豁然有雞犬人家主翁謂曰我避秦人也畱卿可乎超曰欲與親舊訣乃來與橊花一枝而出恍然若夢中再往竟不知所在

逸人王休居太白山下日與僧道異人往還每至冬時取溪冰敲其精瑩者煮建茗共賓客飲之

唐冀國夫人任氏女少奉釋教一日有僧持衣求浣女欣然濯之溪邊每一漂衣蓮花應手而出驚異求僧不知所在因識其處爲浣花溪

柳枝娘洛中裏妓也聞誦義山燕臺詩乃折柳結帶贈義山乞詩

唐楊彥伯宰安福有治聲牛產六犢蓮莖四花州以狀聞賜緋魚

楊炎食蒲桃曰汝若不澀當以太原尹相授

鄭燻隱居種松七根自號七松處士曰異代可對五柳先生

李祕常取松樛枝以隱背名曰養和

李鄴侯公子有二妾綠絲碎桃善種花花經兩人手無不活

司空圖隱中條山芟松枝爲筆管曰幽人筆當如是

杜羔妻趙氏每歲端午午時取夜合花置枕中羔稍不樂輒取少許入酒令婢送飲羔便歡然當時婦人爭效之

季直方嘗第果實名如貢士者以綠李爲首楞梨爲副櫻桃爲三甘子爲四葡萄爲五或薦荔枝曰寄舉之首又問栗如之何曰最有實事不出八九

唐穆宗宮中牡丹花開則以重頂帳蒙蔽欄檻置惜春禦史掌之號曰括香使

白樂天方入關劉禹錫正病酒禹錫乃饋菊苗齏蘆菔鮓換取樂天六斑茶二囊炙以醒酒

陳丰常以靑蓮子十枚寄葛勃勃唱未竟墜一子於盆水中明晨有並蒂花開於水面大如梅花勃取置幾閒數日方謝剖其房各得實五枚如丰來數

按晁采外傳載此條作晁采寄文茂事

裴元裕羣從中有悅鄰女者夢遺二櫻桃食之及覺核墮枕側

李華燒三城絕品炭以龍腦裹芋魁煨之擊鑪曰芋魁遭遇矣

唐元和初萬年縣有馬士良者犯事時進士王爽爲京尹執法嚴酷欲殺之士良乃亡命入南山至炭谷湫岸潛於大柳樹下才曉見五色云下一仙女於水濱有金槌玉板連叩數下靑蓮湧出每葉施開仙女取擘三四枚食之乃乘雲去士良見金槌玉板尙在躍下扣之少頃復出士良盡食之十數枚頓覺身輕卽能飛舉遂捫蘿尋向者五色云所俄見大殿崇宮食蓮女子與羣仙處於中覩之大驚趨下以其竹杖連擊墮於洪崖澗水甚淨潔因憊熟睡及覺見雙鬟小女磨刀謂曰君盜靈藥奉命來取君命士良大懼俯伏求解救之答曰此應難免惟有神液可以救君君當以我爲妻遂去逡巡持一小碧甌內有飵白色士良盡食復寢須臾起雙鬟曰藥已成矣以示之七顆光瑩如空靑色士良喜嘆看其腹有似紅綫處乃刀痕也女以藥摩之隨手不見戒曰但自修學愼勿語人倘泄漏腹瘡必裂遂同住於湫側又曰我谷神之女也守護上仙靈藥故得救君耳至會昌初往往人見於炭谷湫捕魚不獲投一帖子必隨斤兩數而得

元和中有士人蘇昌遠居蘇州屬地有小莊去官道十里吳中水鄕率多荷芰忽一日見一女郎素衣紅臉容質絕麗若神仙中人自是與之相狎以莊爲幽會之所蘇生惑之旣甚嘗以玉環贈之結系殷勤或一日見檻前白蓮花開敷殊異俯而玩之見花房中有物視乃所贈玉環也因折之其妖遂絕

午橋莊小兒坡茂艸盈裏晉公每使數羣白羊散於坡上曰芳艸多情賴此妝點

白傅用胡松節支琴

上都安業坊唐昌觀舊有玉蘂甚繁每發若瑤林瓊樹元和中春物方盛車馬尋玩者相繼忽一日有女子年可十七八衣繡綠衣乘馬峨髻雙鬟無簪珥之飾容色婉約迥出於眾從以二女冠三女僕僕者皆丱頭黃衫端麗無比旣下馬以白角扇障面直造花所異香芬馥聞於數十步之外觀者以爲出自宮掖莫敢逼而視之佇立良久令小僕取花數十枝而出將乘馬回謂黃冠者曰曩者玉峯之約自此可以行矣時觀者如堵咸覺煙霧鶴唳景物輝煥舉轡百步有輕風擁塵隨之而去須臾塵滅望之已在半天方悟神仙之遊餘香不散者經月餘日

韓愈侍郎有疏從子侄自江淮來年甚少韓令學院中伴子弟子弟悉爲淩辱韓知之遂爲街西假僧院令讀書經旬寺主綱復訴其狂率韓遂令歸具責曰市肆賤類營衣食尙有一事長處汝所爲如此竟作何物侄拜謝徐曰某有一藝恨叔不知因指階前牡丹曰叔要此花靑紫黃赤惟命也韓大奇之遂給所須試之乃豎箔曲尺遮牡丹叢不令人窺掘窠四面深及其根寬容人座惟賚紫礦輕粉朱紅旦暮治其根凡七日乃塓坑白其叔曰恨校遲一月時初冬也牡丹本紫及花發色白紅黃緣每朶有一聯詩字色紫分明乃是韓出官時詩一韻曰雲橫秦嶺家何在雪擁藍關馬不前十四字韓大驚異侄且辭歸江淮竟不願仕

按此條出酉陽雜俎與太平廣記作碧牡丹韓仙傳作金蓮敍事頗異未知孰是

唐鄭光燕飲把酒曰某攺令身上取果子名云脆臍薛保遜還令云腳杏滿座大笑

阮文姬插鬢用杏花陶溥公呼曰二花

文宗朝朔方節度使李進貲雅好賓客有中朝宿徳嘗造其門屬牡丹盛開因以賞花爲名及期而往聽事備陳飲饌宴席之閒已非尋常舉杯數巡復引眾賓歸內室宇華麗楹柱皆設錦繡列筵甚廣器用悉是黃金階前有花數叢覆以錦幄妓女俱服羅綺執絲簧善歌舞者至多客之左右皆有女僕雙鬟者二人所須無不必至承接之意常日指使者不如芳酒綺肴窮極水陸至於僕乘供給靡不丰盈自午迄於明晨不睹杯盤狼籍

李涼公鎭朔方有甿園樹下產菌一本其大數尺上有樓臺中有二叟對博刻成三字曰朝榮觀公令甿掘地數尺有巨蟒目光如鏡吐味成菌是夜公夢黃衣人致命曰黃盧公昨與朝榮觀主博爲愚人持獻公

鄭餘慶與人會食日髙眾客皆餒餘慶呼左右曰爛蒸去毛莫拗折項諸人相顧以爲必蒸鵝鴨良久就餐每人前下粟米飯一器蒸葫蘆一枚餘慶餐羹諸人彊進而罷

按此條一作盧懷愼事

唐韓宏罷宣武節度歸長安私第有牡丹雜花命劚去之曰吾豈效兒女輩耶當時爲牡丹包羞之不暇牛僧孺治第洛陽多致佳石美花與賓客相娛樂

唐常魯使西蕃烹茶帳中謂蕃人曰滌煩療渴所謂茶也蕃人曰我此亦有命取以出指曰此壽州者此顧渚者此蘄門者

侯穆有詩名因寒食郊行見數少年共飲於梨花下穆長揖就坐眾皆哂之或曰能詩者飲乃以梨花爲題穆吟云共飲梨花下梨花插滿頭淸香來玉樹白蟻泛金甌妝靚靑蛾妒光凝粉蝶羞年年寒食夜吟遶不勝愁眾客閣筆

荊州張七政多戲術嘗取馬艸一掬再三挼之悉成燈蛾

雷威遇大風雪中獨往峨眉酣飲著蓑笠入深松中聽其聲連延悠揚者伐之斫以爲琴名曰松雪

段成式食茄子偶問張周封茄子故事張云具食療本艸

唐張藉性眈花卉聞貴侯家有山茶一株花大如盎度不可得乃以愛姬柳葉換之人謂張籍花淫

武宗朝術士許元長善變幻嘗奉詔取東都石橊逾夕寢殿始開金盤滿貯致於禦楊俄有使奉進以所失數上聞其靈驗如此又有王瓊妙於化物無所不能方冬以藥栽培桃杏數株一夕繁英盡發芳蘂濃艷月餘力謝

京國花卉之晨尢以牡丹爲上至於佛寺道觀遊覽者罕不經歷慈恩浴堂院有花兩叢每開及五六百朵繁艷芬馥近少倫比有僧思振常話會昌中朝士數人尋芳徧詣僧捨時東廊院有白花可愛相與傾酒而坐因云牡丹之盛蓋亦奇矣然世之所玩者但淺紅深紫而已竟未識紅之深者院主老僧微笑曰安得無之但諸賢未見耳於是從而詰之經宿不去云上人向來之言當是曾有所睹必希相引寓目春遊之願足矣僧但云昔於他處一逢蓋非輦轂所見及旦求之不已僧方吐言曰眾君子好尙如此貧道又安得藏之今欲同看此花但未知不泄於人否朝士作禮而誓云終身不復言之僧乃自開一房其閒施設幡像有板壁遮以舊幕幕下啟開而入至一院有小堂兩閒頗甚華潔軒廡欄檻皆是柏材有殷紅牡丹一窠婆娑幾及千朶初旭才照露華半晞濃姿半開炫耀心目朝士驚賞畱戀及暮而去僧曰予保惜栽培近二十年矣無端出語使人見之從今以往未知何如耳信宿有權要子弟與親友數人同來入寺至有花僧院從容良久引僧至曲江閒步將出門令小僕寄安茶笈裹以黃帕於曲江岸藉艸而坐忽有弟子奔走而來云有數十人入院掘花禁之不止僧俛首無言惟自吁嘆坐中但相盼而笑旣而卻歸至寺門見以大畚盛花舁而去取花者徐謂僧曰竊知貴院舊有名花宅中咸欲一看不敢預有相告蓋恐難於見捨適所寄籠子中有金三十兩蜀茶一斤以爲酬贈

軒轅先生居羅浮山唐宣宗召至禁中能以桐竹葉滿手按之悉成錢又嘗語及京師無荳蔻花及荔枝俄頃出二花皆連枝葉各數百鮮明芳潔如才折下

按宣宗朝又有術士董元素金盤柑橘事與許元長石橊事頗同因不復載

唐懿宗聞新第宴於曲江乃命折花一金合令中官馳至宴所宣口敕曰便令戴花飲灑無不爲榮

按唐進士杏園初會爲探春宴以少俊二人爲探花使徧遊名園若他人先折得花則二人皆罰以金穀酒數

唐馬郁滑稽狎侮每赴監軍張承業宴出異方珍果食之必盡一日承業私戒主膳者惟以干蓮子置前郁知不可啖異日鞾中置鐵槌出以擊之承業大笑曰爲公易饌勿敗予案

唐末劉訓者京師富人京師春遊以牡丹爲勝賞訓邀客賞花乃系水牛累百於門人指曰此劉氏黑牡丹也

花裏活卷下

五代

鄴中環桃特異後唐莊宗曰昔人以橘爲千頭木奴此不爲餘甘尉乎

唐明宗同王淑妃看花一花無風搖動眾葉翻然覆之明宗笑曰此淑妃明秀花見亦爲之羞也自後宮中呼爲花見羞

顯徳初大理徐恪嘗以其鄕鋌子茶貽陶谷茶面印文曰玉蟬膏又一種曰淸風使

和凝在朝率同列遞日以茶相飲味劣者有罰號爲湯社

南唐保大二年國主幸飲香亭賞新蘭詔苑令取滬溪美土爲馨列侯壅培之具

李后主每春盛時梁棟牕壁柱栱階砌並作隔筒密插雜花榜曰錦洞天

李后主宮人秋水喜簪異花芳香拂鬢嘗有粉蝶遶其閒撲之不去

江南宜春王從謙常春日與妃侍遊宮中後圃妃侍睹桃花爛開意欲折而條髙小黃門取彩梯獻時從謙正乘駿馬擊球乃引鞋至花底痛采芳菲顧謂嬪妾曰吾之綠耳梯何如

僞唐徐履掌建陽茶局弟復治海陵鹽政鹽檢烹煉之亭榜曰金鹵履聞之潔敝焙捨命曰玉葺

潤州鶴林寺有杜鵑花髙丈餘相傳正元中有僧自天臺移栽之以缽盂藥養其根植於寺中或見二女子紅裳艷妝遊於花下俗傳花神也周寶鎭浙西一日謂道人殷七七曰鶴林之花天下奇絕聞道者能作非時花今重九將近能開此花乎七七乃往寺中夜二女謂殷曰妾爲上帝司此花今與道者開之然此花不久歸閬苑矣時方九日此花爛漫如春寶等遊賞累日花俄不見後兵火焚寺樹失根株歸苑之事信然

殷七七嘗在一官僚處飲酒有佐酒倡優共輕侮之乃白主人欲以二栗爲令可乎咸喜謂必有戲術資於歡笑乃以栗巡行接者皆聞異香惟笑七七者栗化作石綴在鼻掣拽不落穢气不可聞二人共起狂舞花鈿委地相次悲啼鼓樂皆自作一席之人笑皆絕倒久之祈謝石自鼻落復爲栗花鈿悉如舊

殷七七於冬中以木札變成筍以供客

韓熙載嘗服朮因服桃李瀉出朮人長寸許

舒雅作靑紗連二枕滿貯酴醿木犀瑞香散蘂甚益鼻根

前蜀王建判官馮涓好戲時鳳翔遣張郎中通好來晨宴接王慮馮公先語而張子乘之或致失機乃令客將傳達旦請緘默坐旣定而賓主寂然無敢發其語端者馮乃取靑梅鏗然一嚼之四坐流涎因成大笑

王彥章葺園亭疊壇種花急欲苔蘚少助野意而經年不生顧弟子曰叵耐這綠拗兒

按五代梁有王彥章吳亦有王彥章未知孰是

孟蜀後主以芙蓉花染繒爲帳幔名芙蓉帳

孟昶時每臘日內官各獻花樹梁守珍獻忘憂花鏤金於花上曰獨立仙

孟蜀時李昊每將牡丹花數枝分遺朋友以興平酥同贈曰俟花雕謝卽以酥煎食之無棄濃艷其風流貴重如此

蜀尙書俠繼圖倚大慈寺樓見飄一桐葉上有詩云拭翠斂蛾眉爲郁心中事搦管下庭除題作相思字此字不書石此字不書紙書向秋葉上願逐秋風起天下有情人盡解相思死後數年卜婚任氏嘗諷此事任氏曰此是妾書

按此事一本無此字不書石此字不書紙二句多天下無心人不識相思字二句脈旣不貫韻又犯重今依善本正之

蜀漢張翊好學多思致嘗戲造花經以九品九命升降次第之時服其允當一品九命蘭牡丹臘梅酴醿紫風流﹝睡香別名﹞二品八命瓊花蕙巖桂茉莉含笑三品七命芍藥蓮薝卜丁香碧桃垂絲海棠千葉桃四品六命菊杏辛夷荳蔻後庭忘憂櫻桃林檎梅五品五命楊花月紅梨花千葉李桃花石橊六品四命聚八仙金沙寶相紫撿淩霄海棠七品三命散水珍珠粉團郁李薔薇米囊木瓜山茶迎春玫瑰金燈木筆金鳳夜合躑躅金錢錦帶石蟬八品二命杜鵑大淸滴露刺桐木蘭雞冠錦被堆九品一命芙蓉牽牛木槿葵胡葵鼓子石竹金蓮

又近來張謙徳瓶花譜亦效此體自判品第云一品九命蘭牡丹梅蠟梅各色細葉菊水仙滇茶瑞昏菖陽二品八命蕙酴醿西府海棠寶珠茉莉黃白山茶巖桂白菱松枝含笑茶花三品七命芍藥各色千葉桃蓮丁香蜀茶竹四品六命山礬夜合賽蘭薔薇錦葵秋海棠杏辛夷各色千葉橊佛桑梨五品五命玫瑰檐卜紫薇金萱忘憂荳蔻六品四命玉蘭迎春芙蓉素馨柳芽茶梅七品三命金雀躑躅枸杞金鳳千葉李枳殼杜鵑八品二命千葉戎葵玉簪雞冠洛陽林檎秋葵九品一命剪春羅剪秋羅髙良姜石菊牽牛木瓜淡竹葉

僞閩甘露堂前兩株茶郁茂婆娑宮人呼爲淸人樹每春初嬪嬙戲摘新芽堂中設傾筐會

劉鋹在國春深令宮人鬭花淩晨開後苑各任采擇少頃敕還宮鎖苑門膳訖普集角勝負於殿中宦士抱關宮人出入皆搜懷袖置樓羅歷以驗姓名法制甚嚴時號花禁負者獻耍金耍銀買燕

劉鋹每年至荔枝熟時設紅雲宴

南漢貴璫趙純節性惟喜芭蕉凡軒窗館宇咸種之時稱純節爲蕉迷

吳越錢仁傑酷好種花人號花精

吳越錢氏子弟逃暑取一瓜各言子之的數言定剖觀負者張宴謂之瓜戰

袁居道不求聞達馬希範閒延入府希範病酒獻膏膩居道曰大王今日使得貧家纏齒羊詢其故則蔬茹

許智老爲長沙有木芙蓉二株可庇畝餘一日盛開賓客盈溢坐中有王子懷者言花朶不逾萬數若過之願受罰智老許之子懷因指所攜妓賈三英胡錦鼎文帔以酬直智老乃命廝僕羣采凡一萬三千餘朶子懷褫帔納主人而遁

吳僧文了善烹茶遊荊南髙季興延置紫雲庵日試其藝奏授華亭水大師目曰乳妖

宣城何子華有古橙四株面橙建剖金堂霜降子熟開尊潔饌與眾共之

蘇直善治花瘠者腴之病者安之時人競稱爲花太醫

宋

宋比邱尼梵正庖制精巧用鮓臛膾脯醢醬瓜蔌黃赤雜色鬭成景物若坐及二十人則人裝一景合成輞川圖小樣

陶谷嘗爲筍效傅奕作墓志曰邊幼節字絕中晉林瑯玕之裔也以湯死建隆二年三月二十五日立石宋蘇易簡爲學士太宗問物品何者爲珍對曰物無定味適口者珍臣只知齋汁爲美臣嘗一夕寒甚擁鑪痛飲半夜吻燥中庭月明殘雪中覆一盂齏連咀數莖此時自謂上界仙廚鸞脯鳳胎殆恐不及欲作冰壺先生傳因循未果也上笑而然之

淳化二年冬十月太平興國寺牡丹紅紫盛開不逾春月冠蓋云擁僧捨塡駢有老妓題寺壁云曾趂東風看幾巡冒霜開喚滿城人殘脂剩粉憐猶在欲向彌陀借小春此妓遂復車馬盈門

咸平中進士許洞所居種竹一竿以表特立之操

揚州瓊花天下祇一本士大夫愛重作亭花側扁曰無雙宋仁宗孝宗皆嘗分植禁苑輒枯載還祠中復榮如故徳佑乙亥北師至花遂不榮趙棠國炎有絕句弔曰名擅無雙气色雄忍將一死報東風他年我若修花史合傳瓊妃烈女中

宋衝晦處士李退夫者爲事矯怪居京師北郊一日種胡荽俗傳口誦穢語則茂退夫撒種密誦曰夫婦之道人倫之本云云不絕於口忽有客至命其子畢之子執余種曰大人已曾上聞故皇佑中館閣或談語則曰宜撒胡荽一巡

宋昭宣用臣卓有幹才元丰閒內庭水啟殿落成嘉致旣滿偶失種蓮宋卽購於都城得器缶所植者百餘本連缶沈水底再夕視之則蓮已開盈沼矣

範蜀公居許下造大堂以長嘯名之前有酴醿架髙廣可容數十客每春季花繁盛時燕客其下約曰有飛花墮酒中者爵一大白或笑語喧華之際微風過之則滿座無遺者當時號爲飛英會

範石湖每歲移家泛湖賞海棠

範文正公少時嘗作齋賦其警句云陶家甕內腌成碧綠靑黃措大口中嚼出宮商角徵蓋親嘗忍窮故得齏之妙處云

韓魏公慶曆中以資政殿學士帥淮南一日後園中有芍藥一干分四歧歧各一花上下紅中閒黃蘂閒之當時揚州芍藥未有此一種今謂之金纏腰者是也公異之開一會欲招四客以賞之以應四花之瑞時王岐公爲大理評事通判王荊公爲大理評寺僉判皆召之尙少一客以州鈐轄諸司使官最長遂取以充數明日早衙鈐轄或申狀暴泄不至尙少一客命以過客歷求一朝官足之過客中無朝官惟有陳秀公時爲大理寺丞遂命同會至中筵剪四花四客各簪一枝甚爲盛集後三十年閒四人皆爲宰相

富鄭公園牡丹盛開召文潞公司馬端明楚建中邵先生同會是時牡丹一欄數百本坐客曰此花有數乎且請筮之旣畢曰若干朶使人數之如先生言又問曰此花幾時開盡請再筮之先生再揲蓍良久曰此花盡來日午時客皆不答鄭公因曰來日食後可會於此以驗先生之占坐客曰諾食罷花尙無恙洎烹茶之際忽羣馬廐中逸出與坐客馬相嚙奔是花叢中旣定花盡毀折矣於是洛中愈服先生之言

歐陽文忠公在揚州作平山堂每暑時輒淩晨攜客徑遊遣人走邵伯取荷花千餘朶以畫盆分插百許盆與客相閒遇酒行卽遣妓取一花傳客以次摘其葉盡處則飲酒往往侵夜載月而歸

蘇子瞻在蜀以巨竹尺許裁爲雙筒謂之文尊

東坡一夕與子由飲酣甚槌蘆菔爛煮不用他料只研白米爲糝食之忽放箸撫幾曰若非天上酥酡人閒決無此味名玉糝羹

東坡在儋耳嘗從黎氏乞園蔬及歸海北畱詩別之其末云漫寫此詩以折菜錢

東坡謫儋耳見黎女競簪茉莉含檳榔戲書幾閒曰白雪點頭簪茉莉紅潮登頰醉檳榔

按白雪點頭一作暗麝著人

東坡嘗謂錢穆父曰尋常往來心知稱家有無艸艸相聚不必過爲具穆父一日折簡召坡食皛飯及至乃設飯一杯蘿卜一楪白湯一盞而已蓋以三白爲皛也後數日坡復召穆父食毳飯穆父意坡必有毛物相報比至日晏並不設食穆父餒甚坡曰蘿卜湯飯俱毛也穆父嘆曰子瞻可謂善戲謔者也

黃魯直一日以小龍團半鋌題詩贈晁無咎曲兀蒲團聽煮湯煎成車聲遶羊腸雞蘇胡麻畱渴羌不應亂我官焙香東坡見之曰黃九恁地怎得不窮

陳慥家蓄數姬每日晚藏花一枝使諸姬射覆中者畱宿時號花媒

蘇才翁與蔡君謨辟茶蔡用惠山泉蘇茶小劣用竹瀝水煎遂能取勝

按蔡君謨嗜茶老病不能飲但把玩而已竹瀝水天臺泉名

杭妓周韶有詩名好畜奇茗嘗與蔡君謨鬭勝題品風味君謨屈焉

陳少卿亞揚州人蓄書數千卷名畫數十幅晚年退居有華亭唳鶴一隻怪石一株奇峭可愛與異花數十本列植於庭爲詩以戒子孫曰滿室圖書雜墳典華亭仙客岱云根他年若不和花賣便是我家好子孫

政黃牛冬不擁鑪以荻花作球納足其中客至共之

石曼卿謫通判海州以山嶺髙峻人路不通了無花卉點綴開映使人以泥裹桃核爲彈拋擲於嶺上一二歲閒花發滿山爛如錦繡

滕達道在館中嘗花時約孫莘老輩同遊出封邱門入小巷至一門陋甚又數步至大門特壯麗造廳下馬主人戴道帽農紫半臂徐步而出達道因曰今日風埃主人曰此中不覺諸公宜往小廳至則雜花盛開𨿽闌畫楯樓觀甚麗水陸畢陳皆京師所未嘗見莘老嘗語人曰平生看花只此一處

洪覺範能畫梅花每用皂子膠畫梅於生絹扇上燈月下映之宛然影也

宣和初京師大興園圃蜀道進一接花人曰劉幻言其術與人異常徽宗召赴禦苑居數月中使詣苑檢校則花木枝葉十已截去八九驚詰之劉所爲也呼而詰責將加杖笑曰官無憂今十一月矣少須正月奇花當盛開苟不然甘當極典中使入奏上曰遠方技藝必有過人者姑少待之至正月十二日劉白中使請觀花則已半開枝蕚晶榮品色迥絕酴醿一本五色芍藥牡丹變態百種一叢數品花一花數品色池冰未消而金蓮重臺繁香芬郁光景粲絢不可勝述事聞詔用上元節張燈花下召戚裏宗王連夕宴賞嘆其人術奪造化厚賜而遣之

蔡君安夏日會食瓜令坐客徵瓜事各疏所憶每一條食一片最後校書郎董彥遠連徵數事皆所未聞坐客咸服

孫惟信棄官隱西湖工詩文好藝花卉自號花翁

林逋隱居孤山徵辟不就構巢居閣繞植梅花吟詠自適徜徉湖山或連宵不返客至則童子放鶴招之

宋端平閒有老子寓嘉興旅店日攜金柑一籃出賣及暮歸浩歌若是月餘店翁怪其所攜不益而久不竟暮窺其室用香鑪盛上種柑子而臥旦復窺之則鑪中有小柑樹柑子累垂矣店翁邀飲願授其術老子曰此太上養道法給身有餘養家不足此亦祕文不可輕泄店翁曰每日應酬甚勞而未嘗一醉今欲委店務於兒從翁授此法但圖終身醉飽而已連拜伏地不起老子曰柰何萌貪心蓋店翁意謂若得其術一夕可得數千株則可養家且可致富卽爲老子所覺店翁再拜謝過明日不知老子所在次年同店之人又見老子在廬州賣枇杷矣

按稽神錄大梁逆旅客賣皂莢江淮異人錄洪州劉同圭賣蕈事略相同不復具載

宋何鑄性喜梅常作鳥木缾簪古梅枝綴像生梅數花置座右欲左右未嘗忘梅

漳州術士蕭韶多幻術嘗在郡守郎時秀坐賞花酒再行戲曰值此花辰無以爲樂欲召數妓侑觴可乎守曰可韶乃作密語俄見四妓各攜樂器自後門出前曰妾等以花爲名曰芍藥曰梨花曰杜鵑曰酴醿且云能詩卽令各詠其名吟罷起舞鶯喉纖麗柳態輕盈郎爲動情將欲犯之韶遽叱之去四妓悉化爲花矣

宋吳瑛蘄州人壯年致仕築室臨溪種花釀酒客至飲必醉

江南一驛吏以干事自任典部省初至吏曰驛中已理請一閱之刺史往視初見一室署曰酒庫諸醞畢熟其外畫一神刺史問是誰言是杜康刺史曰公有餘也又一室署云茶庫諸茗畢貯復有一神問是誰云是陸鴻漸刺史益善之又一室署云葅庫諸菹畢備亦有一神問是誰吏曰蔡伯喈刺史大笑

宋髙似孫嘗作水仙賦後得花一二百本以兩古銅洗藝之學洛神賦體復作後水仙賦

宋謝奕禮嘗命左右剖香櫞作二杯刻以花溫酒以勸客淸芬靄然

宋劉跛子靑州人常拄一拐每歲必至洛陽看花館範家園春盡卽還

張舜民責柳州稅柳多碧蓮根大如盌張嘗以墨印於詩槀上以詫北人

張茂卿好事其家西園有一樓四圍植奇花異卉殆徧嘗接牡丹於椿樹之杪花盛開時延賓客推窗玩焉

張茂卿家居頗事聲伎一日園中櫻桃花開攜酒其下曰紅粉風流無逾此君悉屏伎妾

宋僧文瑩博學攻詩多與達人墨士相賓主嘗種竹數竿蓄鶴一隻遇月明風淸則倚竹調鶴嗽茗孤吟

宋劉漫塘嘗采梔子花和麵食之名檐卜煎淸芳可愛

永嘉甄龍友滑稽辧捷樓宣獻自西掖出守以首春觴客甄預坐席閒謂公曰今年春气一何太盛公問其故甄曰以果奩甘蔗知之根在公前而末已至此

宋張功甫鎡宴客牡丹會眾賓旣集一虛堂中寂無所有俄問左右云香發未答曰已發命捲簾則異香自內出郁然滿座羣伎以酒殽絲竹次第而至別有名姬十輩皆衣白凡首飾農領皆牡丹首帶照殿紅一妓執板奏歌侑觴歌罷樂作乃退復垂簾談論自如良久香起捲簾如前別十姬易服與花而出大抵簪白花則衣紫紫花則衣鵝黃黃花則衣紅如是十杯衣與花凡十易所謳者皆前輩牡丹名詞酒竟歌樂無慮百數十人列行送客燭光香霧歌吹雜作客皆恍然如仙遊

張功甫嘗於南湖園作駕霄亭於四古松閒以巨鐵絙懸之空半當風月淸夜與客梯登之飄搖云表

宋僧徳修作酴醿粥采花片用甘艸湯焯候粥熟同煮又采木香嫩葉就元焯以鹽油拌爲菜茹

徐儉樂道隱於藥肆中家植海棠結巢其上引客登木而飲

按徐儉海棠譜一作徐佺

劉曄嘗與劉筠飲茶問左右云湯滚也未眾曰已滚筠曰僉曰鯀哉曄應曰吾與點也

宋林山人洪嘗采芙蓉花煮荳腐紅白交錯恍如雪霽之霞名雪霞羹

宋劉蹲嘗采帶露葵葉研汁擦紙上名曰葵箋

楊萬里東園新開九徑江梅海棠桃李橊杏紅梅碧桃芙蓉各植一徑命日三三徑

元

元莫月鼎有異術一日天色霽爽世祖問曰可聞雷否對曰可卽以手取胡桃擲地雷應聲而發

周之翰寒夜擁鑪爇火見缾內所插折枝梅花冰凍而枯因取投火中戲作下火文云寒勒銅缾凍未開南枝春斷不歸來這回勿入梨云夢卻把芳心作死灰恭惟地鑪中處士梅公之靈生自羅浮派分庾嶺形若槁木稜稜山澤之腥膚如凝脂凜凜冰霜之操春魁占百花頭上歲塞居三友圖中玉堂茅舍總無心金鼎商羹期結果不料道人見挽便離有色之根夫何冰氏相淩遽返華胥之國玉骨擁鑪烘不醒冰魂剪紙竟難招紙帳夜長猶作尋香之夢筠牕月淡尙疑弄影之時𨿽宋廣平鐵石心腸忘情未得使華光老丹靑手段摸索難眞卻愁零落一枝春好與茶毗三昧火惜花君子還道這一點香魂今在何處咦炯然不逐東風散只在孤山水月中

元陶宗儀飲夏氏淸樾堂上酒半折正開荷花置小金巵於其中命歌姬捧以行酒客就姬取花左手執枝右手分開花辦以口就飲名爲解語杯

鮮於伯機嘗於廢圃中得怪松一株移置所居齋前呼爲支離叟朝夕撫玩以爲適

張伯雨有古銅洗種小芭蕉名之曰蕉池積雪

倪元鎭性好潔閣前置梧石曰令人洗拭又好飲茶在惠山中用核桃松子肉和眞粉成小塊如石狀置茶中名曰淸泉白石茶

明

鐵腳道人嘗愛赤腳走雪中興發則朗誦南華秋水篇嚼梅花滿口和雪咽之曰吾欲寒香沁入肺腑

慮廷壁嗜茶成癖號茶庵嘗蓄元僧詎可遺茶具十事時具衣冠拜之

李玉英秋日搗鳳仙花染指甲後於月下調弦或比之落花流水

茅山乾元觀姜麻子黑夜紉衲從揚州乞爛桃核數石空山月明中種之不避豺虎

吳孺子每瓶中花枝狼籍則以散衾裯閒臥之

補遺

鳳綱者漁陽人也常采百艸花以水漬泥封之自正月始盡九月末止埋之百日煎凡魚卒死者以藥納口中皆立活

鮑焦耕田而食穿井而飲於山中食棗或曰子所植耶遂彊吐立枯而死

古有女子與人約曰秋以爲期至冬猶未相從其人使詔之曰菊花枯矣秋期若何女戲曰是花𨿽枯明當更發未幾菊更生蕊

範信至能啖梅人嘗置一斛奩信畱食之須臾而盡

覺林院志崇收茶三等侍客以驚雷莢自奉以萱艸帶供佛以紫葺香客赴茶者皆以油囊盛餘瀝以歸

楊恂遇花時就花下取蘂粘綴於婦人衣上微用密蠟兼按花浸酒以快一時之意

僧普寂大好菖蒲房中種之成獅子鸞鳳仙人各種之狀

朱超石與兄書曰光武墳邊杏甚美今奉送其核

洛陽梨花時人多揣酒樹下曰爲梨花洗妝也或至買樹

袁丰居宅後有六株梅開時爲鄰屋煙气所爍屋乃貧人所寄丰卽塗泥塞竈張幕蔽風久之拆去其屋嘆曰煙姿玉骨世外佳人但恨無傾城笑耳卽使妓秋蟾出比之乃云可與比驅爭先然脂粉之徒正當在後

潘扆有異術嘗取池中落葉漉至於地隨葉大小皆爲魚

嵇昌蓄采星盆夏月漬瓜果則倍冷

王鄰隱西山頂菱角巾又嘗就人買菱脫頂巾貯之常永遇而嘆曰此巾名實相副矣

陸展郎中見楊梅嘆曰此果恐是日精然苦無蜂兒采香誰勝難和之味卽以竹絲籃貯千枚並茶花密送衡山道士

郭元中家貧無食春月攜兒挑野蔬一日有餘三日不出

李漢碎胡瑪瑙盤盛送王莒曰安石橊莒見之不疑旣食乃覺

無瑕嘗著素桂裳於佛堂前折桂明年折桂開花潔白如玉女伴折取簪髻私號無瑕玉花

方鎔隱天門山以棕櫚葉拂書號曰無塵子月以酒脯祭之

陳郡莊氏女好弄琴每弄梅花曲聞者皆云有暗香

房州異人常戴三朶花莫知姓名人因以三朶花名之能作詩有神仙意

江參字貫道江南人形貌淸臒嗜香茶以爲生

宜春守虞杲郡齋植菖蒲五檻次子夢髯翁自號昌九言願賜保養

解賓王作利漕將代還凡有行衙所在竹皆伐賣之時人呼爲解子猷

贛妓朱云楚子卿警慧知書趙時逢遁可爲守嘗會客果實有炮栗趙指之曰栗綻縫黃見坐客屬對皆莫能楚輒曰妾有對取席閒藕片以進曰藕斷魯思飛趙大奇之

瑯延長吏有大竹淩雲可三尺圍伐剖之見內有二仙翁相對云平生深根勁節惜爲主人所伐言畢乘雲而去

有人常食蔬茹忽食羊肉夢五臟神曰羊踏破菜園矣

