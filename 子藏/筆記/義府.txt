

欽定四庫全書

子部十

義府

雜家類二【雜考之屬】提要

【臣】等謹案義府二卷

國朝黃生撰生字扶孟歙縣諸生江南通誌稱其棄舉子業一意著述有詩文若干捲今其集未見此書皆考證札記之文上卷論經下卷論諸史諸子諸集附以趙明誠金石錄洪適隸釋酈道元水經注所載古碑陶景周子良防通記訓詁以別教之書綴之卷末示外之之意焉生於古音古訓皆考究淹通引據精確不爲無稽臆度之談如據說文辧周禮防毨正賈公彥丁度之誤引賈誼論陳琳檄證尙書漂杵爲漂鹵引爾雅證禮記鄭注烹魚去乙之誤引呂覽證朱襮非朱領引檀弓彌年爲木證勃鞮爲披引左傳及詩序證檀弓請庚之庚訓道路引唐書廉訪證周官六計之廉訓察引吳越春秋證鄂不卽鄂跗引左傳證出於其類之出訓產引周禮載師閭師證夫布裏布爲二事引詩王風證孟子施施引左傳劉子語訓司中引系辭證信信當讀申引禮記引兌命解行路兌矣當訓說引漢書證志微噍殺當爲纖微憔悴引周頌爾雅證鄭眾解牘應雅之訛引爾雅證終軍許愼解豹文防之所以異引後漢書李膺傳證師古解軒中之訛引孝經疏證後漢書辜較估較辜酤之義引史記貨殖傳證刁悍當爲雕悍引潛夫論證闗龍卽豢龍引莊子證列子蕉鹿之蕉爲樵引世說注證茗柯卽酩酊皆根柢訓典鑿鑿可憑至於引莊子斷在溝中解斷斷引王莽傳謂靑蠅蒼蠅當作防引國策解氓爲流民引易奇偶證奇貨間有穿鑿附防又哉才通用引顏眞卿碑不引考古圖所許通用引顏師古漢書注不引世說九徳引三國誌注不引國語登時引集異記不引焦仲卿妻詩亦有失之睂睫之前者然小小疏舛不足爲累𨿽篇帙無多而可取者要不在方以智通雅下也乾隆四十三年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

義府卷上

歙縣黃生撰

疇咨

書【堯典】疇【殊由切】咨若時登庸疇古音近誰故古謂誰爲疇【誰疇音皆如殊】誰之入聲爲孰故後又謂誰爲孰疇誰孰總一音之轉韓愈墓銘秔稻盈疇上葉禁絕浮屠卽此音也

釐降

書【堯典】釐降二女於潙汭嬪於虞孔謂舜能以義理降下二女之心則於潙汭三字爲贅設矣此專欲表舜之徳然不知古書固無贅設字也蔡傳以爲治裝下嫁語若近俚反得事實史五帝紀易飭下字此亦主堯言然下有帝曰欽哉字欽卽飭也

在璿璣玉衡

書【舜典】在璿璣玉衡在之入聲爲察古四聲未定故借在爲察非以察訓在也

六宗

書【舜典】六宗諸儒之說不一安國以四時寒暑三辰水旱當之此本於祭法然祭法自泰壇至四坎壇凡九名又不合六宗之數要不可彊解

流放竄殛

書【舜典】流放竄殛馬融訓殛爲誅似鯀獨入死刑夫三苗惡浮於鯀罪不及戮而崇伯獨膺大辟惡能咸服天下哉孔傳總訓流放竄殛爲誅則是誅罰之意非死刑也史【五帝紀】敍此事於各句下云以變北狄以變南蠻以變西戎以變東夷謂使居裔以變其風俗𨿽經無明文然史家增此語眞可謂得聖人之意者矣且使鯀果駢首其子孫決不敢以之配天於南郊據祭法郊鯀之辭則將以刑夭之鬼對越上帝有是理哉此非細故不可以不辧

殳斨伯與

書【舜典】注疏以殳斨伯與爲二人朱虎熊羆亦然朱虎熊羆當從注疏爲二殳斨伯與當從蔡傳爲三

洚水

書【大禹謨】洚水儆余洚有四音當以胡江切爲正蓋此音近洪孟子雲浲水者洪水也所以通古今之語也

五辰

書【臯陶謨】撫於五辰五行之精上爲五星五辰卽五星也五行旺於四時故謂四時爲五辰

天明畏

書【臯陶謨】天明畏自我民明威畏卽古威字示人以畏則平聲人望而畏則去聲後平聲者借用威字故去聲者遂專爲畏字此處一義分二文乃傳寫之訛也今文並作明威是

光天之下

書【益稷】光天之下言凡爲天光所覆之處蔡傳連帝字讀下謂帝徳光輝非是

慚徳口實

書【仲虺之誥】慚徳猶云昬徳逸徳暴徳比徳韓愈謂徳有凶吉是也其所慚者卽恐貽來世以口實耳孔傳慚徳不及古非是口實謂有所借以爲辭也

表正萬邦

書【同前】表者使人望之以爲歸正者使人擬之以爲的二字兩意

庸蜀羌髳

書【牧誓】及庸蜀羌髳微盧彭濮人蔡傳言八國近周西都素受約束故特稱之今考八國逺在巴蜀江漢之間與周都殊遼絕服役之說恐未然按春秋將卑師少稱人此諸國或君不自至故稱人以別之

六極

書【洪範】六極一曰凶短折橫死曰凶不及下壽曰短三殤曰折凶短折考終與壽之反疾與憂康寜之反貧富之反惡與弱攸好徳之反惡者自暴弱者自棄也攸好徳在人爲協極在天爲錫福惡與弱在人爲罹咎在天爲用威此卽栽培傾覆之理蓋攸好徳者善有所必彰惡有所必癉故在向用威用之中舉其本以見福極之所從來也

元孫某

書【金滕】惟爾元孫某諱名曰某始於此武成曰有道曽孫周王發亦告神之辭彼不諱而此諱者彼系武王自讀祝詞此則史代公祝故孔云臣諱君也

小腆

書【大誥】殷小腆腆與防同慙也小腆猶言小醜

敬寡屬婦

書【梓材】至於敬寡至於屬婦按爾雅妾婦之賤者謂之屬婦屬逮也逮婦之名言其微也又孔叢子引書【呂刑】哀敬折獄敬作矜此敬寡亦疑是矜字矜寡卽鰥寡古音近通用

經營

書【召誥】厥旣得卜則經營徑直爲經周逥爲營謂相步其基址也

觀逸遊田

書【無逸】無淫於觀於逸於遊於田以事曰觀如【公如齊觀社之類】以地曰遊以獸曰田廢務曰逸

咸戒於王

書【立政】用咸戒於王曰王左右常伯常任準人綴衣虎賁蔡云周公率羣臣進戒於王此本王肅說孔云周公以立政之事皆戒於王此解近而未盡史言周公臚舉諸官戒王知卹官不止此五職苐從省文舉尊以見卑【常伯常任凖人】舉親以見疏【綴衣虎賁】而諸官總以咸字括之耳

三宅三俊

書【同前】三俊者謂儲養待用他日次補三宅不識此種人作何安置恐無此理疑卽三宅之僚屬耳

宰宗伯

書【周官】六卿惟宰宗伯不以司名者宰無所不司宗伯典天地神祗之祀不敢言司也

顧命

書以顧命名顧眷顧也命大臣輔嗣主鄭重而眷顧之也鄭氏以爲臨死回顧而發命陋甚

銳

書【同前】一人冕執銳說文作鈗【羽敏切】卽引此文按說文序云其引書卽孔氏壁中書然今世所行今文古文並作銳卽此可知孔氏書爲後人傳寫多所攺易而今文奧澀古文平易之疑可釋然矣

伯夷降典

書【呂刑】伯夷降典折民惟刑孔云伯夷降典禮於民而斷之以刑按篇中訓刑止監伯夷不及臯陶疑伯夷先曽爲司徒【降典卽敷教】兼行士師之職【唐虞之刑疑伯夷所制故欲監其播刑之迪】後二官旣分而伯夷又復遷爲秩宗也若蔡氏言降天地人之三禮以折民之邪妄夫事神何職而以獄吏兼之不祥孰大焉其誤審矣下文云士制百姓於刑之中以教祗徳此指臯陶其居職當在伯夷之後而刑始爲專官𨿽名掌刑猶以徳教爲本故舜云以弼五教也

仡仡勇夫

書【秦誓】仡仡勇夫仡【許乙魚乙五怱三切】堅挺之貌公羊傳仡乎從乎趙盾而入放乎堂下而立壯士之狀可想矣屹【音逆】山貌詩【皇矣】崇墉仡仡當作屹借用仡耳二字皆宜從五忽切【音兀】始可因聲以知意也

便辟

書【冏命】無以巧言令色便辟側媚孔傳便辟足恭蔡傳便者順人之所欲辟者辟人之所惡論語師也辟馬曰子張才髙過人失在邪辟文過朱注習於容止少誠實友便辟馬曰巧辟人之所忌以求容媚朱注習於威儀而不直孟子便嬖不足使令於前朱注近習嬖幸之人按便辟字始見尙書繼見論語孟子孟作便嬖當卽一義然諸家解說多不同今按便者順易之意故有習義但辟字頗難解余謂辟當與襞積之襞【音壁】同謂儀節過繁如衣之襞積也如此則曰足恭曰威儀曰容止皆可通矣足恭之人必爲人所喜故轉爲嬖幸之嬖古但作辟通借用耳馬解辟人所忌蔡解辟人所惡皆未然師也辟馬作邪僻之僻益逺矣

毛

說文引書鳥獸氄毛作毛【而尹人勇二切】鄭注周禮【司裘】仲秋鳥獸防毨防卽字之誤疏直音毛非也書文仲秋毛毨仲冬毛鄭引釋仲秋獻良裘王乃行羽物此兼詞耳【本注仲秋鳩化爲鷹仲春鷹化爲鳩順其始殺與其將止而大班羽物】蓋鳥獸毛至冬益丰厚可用故鄭云然經言仲秋未必以秋爲限也後人疑本釋仲秋不當牽仲冬爲說故書防爲防卽防音毛以就尙書鳥獸毛毨之文此昧理之甚者集韻因收防字與毛重文韻防亦仍其失凡後世俗字日增皆由輯字書者胸無涇渭止務博收故也【尙書通行本皆作氄毛音周禮者或不知鄭從古本又字誤爲防故昧其音】

斷斷

書【秦誓】斷斷猗無他技按莊子靑黃而文之其斷在溝中截木曰斷【徒管切】謂其所截曰斷【都管切】凡治木者必截其本在溝中以無用而棄之也書言此臣無他技能若木本無所可用故以斷斷形之

血流漂杵

周書【泰誓】血流漂杵賈誼過秦論作漂鹵陳琳文作漂樐樐【鹵同】大盾也二語皆本周書以理推之樐者軍中所宜有杵非軍中所宜有也予因悟杵卽古樐字蓋古杵字本單作午加木爲大盾之杵【郎古切】諧午【敞呂切】聲【穿母諧來母詳見諧聲譜】後借午【敞呂切】爲午未之午【疑古切】又借杵【郎古切】爲春杵之杵【敞呂切】因續制樐字以代之【通用鹵】惟周書尙作杵蓋舂杵亦器用之類注家依此作解所以存而不易若賈陳作樐鹵是尙知杵卽樐字耳

免

禮【檀弓】檀弓免焉免者免冠而以布纒其頭也舊音問按問當作謨忿切始得其聲【吾鄕呼問如悶正合古音】如楚夫人鄧曼之音萬亦當作莫飯切爾雅之孟諸周禮謂之望諸望亦莫浪切【吾鄕作此音】皆古音也

何居

禮【同】檀弓曰何居【舊音姬】與詩【小雅】夜如何其書【微子】若之何其皆當讀基字濁音【吾鄕有此音】音在基其之間蓋語辭之有音無字者【有音無字例見字詁】

伯邑考

禮【同】文王捨伯邑考而立武王注以爲文王長子余意爲文王適孫以上下文皆有其孫字暎發之也後閱路史果云伯邑考文王適孫

先君子

禮【同】昔者子之先君子喪出母乎舊注指伯魚觀下文子之不使白也喪之何也句則先君子爲孔子使其子喪出母明矣【檀弓文簡多用吞吐朠帶之法】

呼

禮【同】曽子聞之瞿然曰呼呼舊讀爲吁非也按陽伯嵒九經補韻左傳【文元年】呼役夫呼音賀此亦當從其音

復以矢

禮【同】邾婁復之以矢蓋自戰於升陘始也鄭謂邾師𨿽勝死傷者多軍中無衣復者用矢此言未審招魂自是死者之親各以其衣招之豈得云無衣用矢也蓋邾人自矜戰勝目死者爲勇故變衣用矢以象其武耳

殆將病

禮【同】夫子殆將病也將病者弟子之辭不敢斥言其死也

小斂之奠

禮【同】小斂之奠子遊曰於東方曽子曰於西方斂斯席矣小斂之在西方魯禮之未失也按帷堂小斂二事對舉記者特爲變文故舊解多誤今依上條次其文云曽子曰小斂之奠於西方子遊曰小斂之奠於東方斂斯席矣小斂之奠在西方魯禮之未失也

未之卜也

禮【同】公曰未之卜也舊注謂卜國微末無勇夫馬驚敗績罪在禦者於車右何與且去名而以氏呼其人書中無此例公蓋不欲直責賁父故托云未嘗卜之於神爾

則瑗請前

禮【同】蘧伯玉曰吾子樂之則瑗請前言文子以斯丘爲樂將止死於此則已直捨之而去爾蓋戲之也人臣奉公守職或殉社稷或死封疆皆矢之有素豈可預爲身後之計伯玉不欲直譏故以諧語調之

問喪

禮【同】有子問於曽子曰問喪【去聲】於夫子乎曰聞之矣舊讀問爲聞與下聞字相應不知檀弓文法多簡曽子蓋云問則未也然而嘗聞之矣問當仍讀如字

無其時

禮【同】子思曰有其禮有其財無其時君子弗行也爲父後者得爲出母服或是殷制周時無之故云然

乙

禮【內則】魚去乙鄭注今東海鰫魚有骨名乙在頰旁狀如篆乙字食之鯁人不可出此說鑿甚凡骨皆能鯁何獨頰骨且禮經豈專爲鰫魚戒耶按爾雅魚腸謂之乙內則當指此耳

契濶

今人謂久別曰契濶本詩【邶風】死生契濶之語按詩意死生與契濶並對言契合也濶離也死生契濶與子成說執子之手與子偕老言有生必有死有契必有濶此人事之不可保者然我與子必誓相偕老【偕老卽偕死所謂誓同生死也不斥言死故但云偕老】此初時執子之手而言旣有成說矣【此倒敍文法】詎意今之不然也故下章云於嗟濶兮不我活兮【單舉濶與活義蓋可見活猶生也】於嗟洵【信也】兮不我信【申同】兮言今者從軍之役我與室家有濶而已契無日也有死而已生無日也【此互見文法】是前日契濶之言果信而偕老之願則不得伸也今人通以契濶爲隔遠之意又讀契爲挈皆承詩注之誤

鞮鞻

周禮【春官】鞮鞻【注音低屨】氏掌外國之樂與其聲歌【鄭注東方曰靺南方曰任西方曰侏離北方曰禁】鄭云鞮鞮外國舞者所扉予謂鞮鞻當音低婁反語卽爲兜離【班固兩都賦作此字】兜離轉音爲侏離本書前云韎師掌教韎樂祭祀則帥其屬而舞之蓋韎師掌教舞鞮鞻氏兼教聲歌各舉一方爲名互見之義也韎師有韎樂字故鄭不生異說不然又將以韎爲服飾之屬矣【鄭引外國之樂而不知鞮鞻卽侏離者漢人未知翻紐之法故也】

提彌明

左傳【宣二年】提彌明史記作示瞇明索隱作祈彌明按提示祈三字皆當讀如匙

追蠡

孟子追蠡注音堆以爲鐘紐未見所出焦澹園以爲當作槌謂指其所槌擊之處趙希鵠【洞天淸錄】以爲今畫家滴粉令凸起謂之追【音堆】謂鐘欵文追起處予謂二說皆不似古人口語追當讀爲隧古字音近通用按考工記鳬氏爲鐘云云於上之攠謂之隧蓋其受擊之處窪然攠敝如地之有坎陷故謂之隧若用之日久則攠敝處皆有穿孔如虫剝蝕故曰追蠡也

疑

易【坤】陰疑於陽疑當讀爲儗蓋坤六以陰居上是儗於陽也韻防儗字注亦作疑引史蘇秦傳疑於王者他如國語範無宇云大都疑國大臣疑主韓非子內有疑妻之妾外有疑相之臣皆作此讀又檀弓曽子責子夏云使西河之民疑女於夫子謂言不稱師使人知有已而不知有夫子是以夫子自儗豈非罪乎【吳澄亦有此說】

蒼防之聲

詩【齊風】匪雞則鳴蒼蠅之聲焦澹園謂蠅字乃防字之誤誠然按顏之推家訓云王莽傳紫色防聲余分閏位謂以僞亂眞爾閱此益知班氏用事出毛詩無疑予因悟小雅靑蠅亦當爲防字之誤其云止棘止樊止榛正合防所止之處若以爲蠅殊乖物理

易叶韻

易剝之上九小人剝廬終不可用也與上文災尢載三韻不葉又丰之九三折其右肱終不可用也與上文災志事三韻不葉予謂由字訓用若謂用爲由【葉音怡】卽可葉矣疑古用有由音

臯比

左傳【莊十】臯比而先犯之杜注臯比【音毗】虎皮也疏樂記倒載干戈包以虎皮名之曰建櫜鄭以爲兵甲之衣曰櫜或作臯按疏引此以解臯爲虎皮而比字無釋予謂比連也以虎皮連合縫之故謂之臯比朱晦庵張橫渠贊勇徹臯比是但知臯比爲虎皮不知臯比乃虎皮所制之物豈可以之目講席乎楊升庵謂戴叔倫詩猊座翻蕭索臯比喜接連以臯比爲講席唐世已然苐言古以虎皮包弓矢謂之櫜櫜卽臯而不譏其用事之誤是升庵亦未晰臯比之義也

縮縫

或謂禮【檀弓】冠縮縫孟子自反而縮縮之訓直亦是古人反語予謂此二字非但宜訓爲直正當讀爲直蓋古屋韻與錫職二韻多相通如矗字從三直其音則敕六切俶字從叔在屋韻則昌六切在錫韻則它歷切蹙字從戚其音則子六切戚字中又從尗【卽古菽字】其音則式竹切幅字在屋韻音福在職韻音逼而堛愊福副【拍逼切】四字在職韻者俱諧畐【古福字】音謖式竹切乃諧職韻之畟【古稷字】愎弼力切乃諧屋韻之復【古復字】如此類者不一而足乃知縮字古本讀式【次商次淸次音】與直字相近【次商濁音】故假借用之耳按焦氏易林利少囊縮與上得澤字葉此古讀縮爲式之證

糊口

左傳【隠十一年】糊口於四方言不足於食僅給其口而已此莊公自謂不能和恊其弟而使其在外求食以自給其口也說文【錯本】訓糊爲寄食引左傳爲證則於正考父鼎銘【昭七年】所謂饘於是鬻於是以糊余口者不可通矣疏云稠者曰麋【當作糜】淖者曰鬻糊饘是其別名將麋向口故曰以糊余口猶今人以粥向帛黏使相著謂之糊帛此說亦非黏之字從黍二字固有辧糊饘爲鬻異名鬻乃食之薄者正父自謙茍以得食爲幸與僅給其口意合

寤生

左傳【隠元年】莊公寤生驚姜氏故名曰寤生遂惡之杜云寤寐而莊公已生此說非也寤而已生此正產之極易者何爲反驚而惡之予謂寤當與牾通牾逆也凡生子首出爲順足出爲逆至有手及臀先出者此等皆不利於父母或其子不祥故世俗惡之莊公寤生是逆生也逆生則產必難其母之驚且惡也宜矣按風俗通云皃生而能開目視者曰寤生此亦一說又世亦有腄中生子者南燕錄載慕容皝夫人晝寢生徳左右以告方寤而起皝曰此兒易生似鄭莊公長必有大徳遂以徳爲名觀此可見宇宙之大何所不有然皝以易生爲喜益證姜氏之惡必以難產爲驚矣杜預之注予終不謂然【焦氏筆乘載吳敬甫解與予同但以寤生爲遌生云遌逆也然遌乃送逆之逆非反逆之逆此又知其一不知其二者矣吳名元滿餘同邑人所著有六書正義】

襮

呂氏春秋【忠亷篇】狄入衞食懿公之肉捨肝宏演啼曰臣請爲襮按襮當如古表字表外衣也宏演剖胸納公之肝言不忍使其暴露如以衣襲之也詩【唐風】素衣朱襮【蒲沃切】疑朱爲表衣而素則其裏毛云領也諸侯繡黼丹朱中衣說文訓黼領亦引此詩按毛語出禮郊特牲彼文無襮字似不得引以爲解且曰中衣則與宏演納肝之意相左又豈可言臣請爲領乎

惇丘

【都回切俗作堆】小阜也惇古有音故爾雅丘一成曰惇丘【注都昆切】古今語轉謂爲墩【俗作此字】故注但讀本音又玉惇之惇音對爾雅如覆惇者惇丘【注音堆】此則當音對或音頓詩【衞風】至於頓丘【通借頓】卽此丘也疏以覆惇者音堆以頓丘釋丘一成者並誤

畜君

好字上聲音吼【詳字詁】去聲音獸古書或借用畜此一音之轉呂氏春秋引周書云民善之則畜也不善則讎也注畜好也孟子畜君者好君也此正訓畜爲好通古今語耳注取止義是不明古人口語之過

眕

眕【之忍切】說文目有所限而止也【畛爲田界故從畛省爲義】左傳【隠三】憾而能眕言能自限止不爲惡又爾雅【釋言】云眕重也杜注用其意不若說文義爲長

風馬牛

左傳【僖四】楚子云惟是風馬牛不相及也言惟兩國比鄰或有馬牛風逸越境相責之事今地勢遼逺不虞何以見伐見小釁亦無何況大釁

勃鞮

左傳【僖二十五】寺人勃鞮注卽寺人披按披卽勃鞮二合音緩言之則曰勃鞮急言之則曰披由語有緩急非人有二名衞將軍文子名木檀弓作彌牟與此同

不給則應

左傳【昭二十】不給則應杜注所求不給則應之以罪非也給應皆供也急曰給緩曰應不給則應言緩急不能免其供也

昧雉

公羊傳【襄二十七】公子鱄云茍有履衞地食衞粟者昧雉被梘注昧割也時割雉爲盟按昧之訓割他無所據愚謂昧雉猶死雉也雉死目瞑故曰昧雉

封

檀弓縣棺而封注讀爲窆按周禮【人】作窆陸彼驗補鄧二反左傳【昭十二】作塴陸北鄧反徐甫贈反愚按補鄧北鄧甫贈並同音崩去聲封窆塴三字通用若從彼驗反則封塴字不可同一音矣

食粥

檀弓食粥音糜孟子饘粥之食並此音俗音之六切非

請庚之

檀弓請庚之庚道也【注訓償未安】左傳以塞夷庚詩序由庚萬物各由其道也申祥意謂旣已犯人之禾請遂買此地辟爲孔道【買地意從下文暎出】蓋欲掩過以說【如字】於民子臯曉之以爲買道而葬固所以卹民但以吾爲邑長於此幸無得罪於上下斯可耳獨不思後此宰邑者難爲繼乎蓋成民頑獷易玩其上治之者宜用威不宜用惠也哭則呼名兄死不衰孔子墮三都獨成不肯下此其頑梗難治之證

先人之室

檀弓有焚其先人之室三日哭此謂居室也前章先人之敝廬與此一義居室先人所傳宗廟先祖所依其遭變之禮宜不異故曰新宮火亦三日哭先儒並以先人之室爲宗廟非也

庶氏

檀弓庶氏之母死何爲哭於孔氏之廟乎庶氏猶他氏言出母旣嫁是卽他氏之母耳哭於廟非禮也先儒以庶爲氏其義殊陋

沐槨

檀弓沐槨槨材光潔如沐此夫子以贈原壤者歌意正與此二字相暎注訓沐爲治謂夫子助之治槨恐於事理未安

甬

考工記【鳬氏】舞上謂之甬甬上謂之衡甬謂鐘至肩處有級而稍髙也甬道之義取此衡謂鐘上平處也注以二物爲鐘柄誤

循墻

正考父鼎銘【左昭七】一命而僂再命而傴三命而俯循墻而走亦莫予敢侮循墻而走指小兒之學步者𨿽學步小兒予亦莫敢侮之【此錯綜句法】所謂三命滋益恭也舊注非

宗

宗尊古同音故注家卽訓爲尊【書禋於六宗孔傳尊也】谷梁以伯宗爲伯尊賈逵以宗盟爲尊盟皆因聲借用論語信近於義節文體如詩蓋復辱親宗兩兩叶韻考亭知此節之用韻而乃讀宗爲族以葉復辱所謂彊作解事者

亷

周禮【天官】以六計獘羣吏如亷善亷能之類此亷字作察字解正借作規古借用亷耳後世亷訪使之名取義於此今人通作貪亷之亷其解殊誤然貪亷二字亦有說亷非對貪而言乃對庸而言也蓋山石之有稜角者謂之亷故人之風采凝峻者以此爲目孟子云頑夫亷石之無稜角者謂之頑石二字正是相反也注云頑者無知覺亷者有分辧是又牽察義爲訓矣

蹇蹇

易【蹇卦】王臣蹇蹇匪躬之故言人臣履歷險難知有國而不知有身也自晉書【王豹傳】引作王臣謇謇字家遂訓謇爲直言之貌與卦義相戾矣廣韻喫也難於言蹇難於行故取其字爲意今引易而省作謇又與喫義相戾

方舟

禮大夫方舟謂兩船相並也今長年謂並船爲幫船因悟古方字亦爲幫音今猶存其音但昧其字耳古無庚靑二韻凡韻中皆與陽韻通兼四聲未定故並亦呼爲幫而並舟之並則專爲方字【逋忙切】後借爲四方字其音遂泯

哉生明

書【武成】哉生明顏魯公家廟碑作才生明此知古哉才二字本通用

鄂不

詩【小雅】鄂不韡韡不篆作�象花蔕形卽古柎字【說文不字注誤】韻會云柎或作不引詩鄂不韡韡鄭云承華者柎不當作柎柎鄂足也古聲不與柎同按鄭止知不音古同柎不知不卽本古柎字顏公送劉太衝序云鄂不照乎棣華龍驥驤乎雲路此以不作柎字用也吳越春秋采葛歌葛不連蔓芬臺臺【音怡】古不字又一證

束脩

論語自行束脩以上吾未嘗無誨焉謂行檢束脩飾之禮蓋十五入大學之年也家語【本姓解】凡所教誨束脩以上三千餘人桓寛鹽鐵論余自結髮束脩年十三幸得宿衞給事輦轂之下陳崇稱莽功徳自初束脩值世俗隆奢麗之時後漢書鄧太后詔故能束脩不觸羅网伏湛傳自行束脩訖無毀玷【注年十五以上】延篤傳吾自束脩以來爲人臣不陷於不忠爲人子不陷於不孝【注束帶修飾】李固云王公束脩厲節賈堅云吾束脩自立君何忽忽相謂降耶馮衍說鮑永大將軍之事豈得珪璧其行束脩其心而已哉【注言不可空自淸潔徒約束脩身而已】何充薦虞喜疏束脩立徳皓首不倦禰衡顏子碑在束脩之齒入宣尼之室歷觀兩漢束脩二字並如此用

從心

論語從心所欲不逾矩從當讀爲縱白氏六帖柳子厚與楊誨之書王荊公進戒疏引此並作縱心蓋知古讀也孟子從耳目之欲此從字本一義

亡之

論語亡之命矣夫亡讀爲無言病勢已極無所復之也漢書【宣六王傳】引作矣夫知亡不音忘

五十以學易

論語五十以學易假年卒學恐歲之不吾與也然人情未至五十必不遽興此嘆其爲字誤審矣

執禮

論語詩書執禮皆雅言也詩書之言無所不通禮則各因其人如與人子則言事父之禮與人臣則言事君之禮各因其所執者爲言故曰執禮

雅頌得所

論語吾自衞反魯然後樂正雅頌各得其所樂本無不正其不正者鄭衞之聲亂之也夫子入衞而聞其聲始知先王之樂久爲時俗之樂所亂於是歸魯得以正其不正而雅頌始復其故焉得所者復其舊之謂也緣古樂沖淡人不喜聽故樂工雜以淫聲取娛俗耳聖人雅志復古心知其然又親聞桑濮之音始灼然雅俗之辧與太師共相訂正去俗還雅故曰自衞反魯然後樂正舊解略去首句本旨遂失

衣裘異色

論語緇衣羔裘素衣麑裘黃衣狐裘云五色比象昭其物也故古人雜施五采於服器必相閒成文然後爲致飾之道五色不宣不足悅於目猶五音均一不能諧於耳也若衣黒裘黒衣黃裘黃衣白裘白表裏如一何以相稱是以羔不必定黑麑不必定白【鹿色斑駁故曰文鹿】狐不必定黃【語曰丰狐文豹丰亦文也】玉藻狐白裘裼以錦衣狐靑裘裼以綃衣麑裘裼以絞衣此衣裘異色之證

自道

論語子貢曰夫子自道也言夫子不欲言人不能但自道而已如此始爲自責以勉人

孔氏

論語自孔氏有荷蕢過孔氏之門不稱孔子而稱孔氏氏猶家也因晨門荷蕢而言檀弓伯髙之喪孔氏之使者未至亦因伯髙使而言又哭諸賜氏舎於子夏氏皆此義

仲尼之徒

孟子仲尼之徒徒猶屬也非師徒之徒篇中云聖人之徒舜之徒跖之徒皆此例

觳觫

孟子吾不忍其觳觫二字俱從角注恐懼貌無義此以意爲訓耳疑觳觫角新生貌此牛必犢子故齊王謂其無罪就死地也【唐皎然詩門前便使觳觫來徑以二字目牛得其解矣】

折枝

陸筠翼折枝孟云折枝謂磬折腰肢也【枝肢古字通用】劉孝標【廣絕交論】匐匍逶迆折枝防痔正用孟子語

教玉人雕琢玉

孟子則何以異於教玉人雕琢玉哉謂不使玉人盡其治玉之能但以己意授之舎學從我無異此也

志至气次

孟志至焉气次焉謂志之所至而气從之也蘇子由【孟子解】作次舎之次是本義趙注爲亞次之次朱因之並誤大全能用其力於仁節小注朱子云志在這里气便在這里此正志至气次之解不知本注何故不用

至大至剛以直

孟至大至剛以直趙注云此至大至剛正直之气也程易傳云直方大孟子所謂至大至剛以直也按蘇老泉亦如此讀愚謂至大則無外至剛則無內【凡物不剛則有隙可入】至直則無前惟朱子以以直字屬下句云【或問中語】若屬上句則於剛字語意重復徒爲贅賸此不審其字義爾

出於其類

孟出於其類拔乎其萃出猶產也左傳云我之自出是也此句承上類字轉下拔萃句非髙出之謂

防

孟防而不徵防無夫裏之布按古國都畫九區如井中宮室前朝後市朝則祖左而衽右庫藏官府之屬皆在焉市則商賈百貨皆在焉其餘以爲民防此文前謂商所居之廛後謂民所居之防也

夫裏之布

孟無夫裏之布謂夫布裏布也載師職宅不毛者有裏布民無職事者出夫家之徵又閭師職凡無職者出夫布二布並見周禮趙氏但取載師入注而遺閭師之文集注因之四書辧正以爲朱子偶未深考遂以夫家之徵當之不知朱本沿趙誤耳【趙或以夫布卽夫家之徵故不另引然當體本文只以二布解之爲是】

氓

孟願爲之氓謂來自他國者於文亡民爲氓其意自顯書中願受一防而爲氓又君之於氓也故周之皆此義集注但以民訓氓則何以讀國策之不憂民氓哉

塗炭

孟如以朝衣朝冠坐於塗炭趙訓炭爲墨蓋泥墨皆易污之物也余因悟商書民墜塗炭與此義同謂民爲桀昬徳所染污耳孔傳作炭火解後世言天下之亂動云生靈塗炭皆承安國之誤

如就見

孟寡人如就見者也如猶宜也按左傳【定八年】然則如叛之又云不能如辭墨子今天下莫爲義則子如勸我者也何爲止我皆此義【又左傳若愛重傷則如勿傷愛其二毛則如服焉】

失伍

孟一日三失伍舊解諭失職頗不合於下文多字無義愚意持防之士謂伍長也三失伍喪失伍中三人也軍法戰士失列伍長有罪意當時法亦如此故以爲邑長致民死徙之諭

得侍同朝

孟得侍同朝甚喜孟子曽仕於齊齊王謙不言立乎本朝故但云同朝然先爲客而後爲臣故曰得侍云云若謂得侍左右已出望外又不鄙而與之同朝其爲喜幸更何如

彼一時此一時

孟彼一時此一時也新安陳氏【大全注】云前日言不怨尢之時與今日所遇之時不同果爾則是言行不能相顧何足以爲孟子要知不怨不尢二句本孔子之言而孟子嘗稱之【集注亦云然】充虞所云君子卽孔子也故曰彼一時此一時意謂孔子之時如彼故可免於怨尢今之時如此𨿽欲不怨尢而不可得已

民之爲道

孟民之爲道言其固然之理人之有道言其當然之理

聖人有憂之

孟聖人有憂之有當讀爲又與上堯獨憂之句血脈相通後邪說暴行有作集注云有讀爲又古字通用朱能讀彼不能讀此者以上文先有邪說暴行又作故也有私龍斷焉有梏亡之矣亦有讀又

以天下與人易

孟以天下與人易爲天下得人難堯舜一生憂民直至得人禪位其憂始釋故曰以天下與人易云云後漢李固與梁冀書引此二語云昔昌邑之立昏亂日滋非博陸忠勇延年奮發大漢之祀幾將傾矣觀此則知漢世原作此解又陳止齋有爲天下得人者謂之仁論亦主禪位說

眾楚人咻之

孟眾楚人咻之或訓讙或訓笑皆未確咻與喣同【虛主反】口布气也楚音眾則習染其气也韻防呴字注以气溫之也或作欨亦作咻

毀瓦畫墁

孟毀瓦畫墁如今人以瓦片畫墻壁爲戲蓋指畫墁所用乃毀裂之瓦耳設言此人不足爲功於我而亦志在得食將如之何注無功有害是直謂毀人之瓦矣人情斷斷所無者𨿽設諭亦必不作此語

泄泄

孟泄泄猶沓沓也按說文呭【以制切】多言也引詩無然呭呭又誻字注云本作沓語多沓沓也然則泄泄沓沓皆多言之意故曰言則非先王之道者猶沓沓也此以今語證古語使知詩人蓋指此輩【按泄當卽喋徒協切詩天之方蹶居月切本音自可相葉讀蹶爲貴讀泄爲曵皆注家之誤若以喋音讀孟子之泄泄與沓沓尢相近不待注而自明矣】

執熱

孟引詩誰能執熱考詩鄭箋作執持熱物解趙注因之他注亦因之並誤執如執友之執【執固持也】執友者其交不能解執熱者其熱不可釋周興嗣千字文執熱願涼杜甫詩爾曹輕執熱皆得本意

畢郢

孟卒於畢郢郢當讀爲程按路史雲程王季之居在今咸陽故安陵亦在咸陽與畢陌接所謂畢程注引長安志孟子言文王卒於畢程今作郢

其揆一也

孟其揆一也揆古作�所以度地之器也【如今之量弓】此揆字作實用言聖人𨿽有逺近先後之殊而其揆則歸於一也孔安國書傳敍其歸一揆與此

施施從外來

詩【王風】將其來施施毛傳難進之意鄭箋紆行之貌以詩注觀之則孟施施從外來形容齊人醉歸欹斜偃蹇之狀可掬矣趙注喜悅之意朱因之云喜悅自得之貌詳施字於喜義不近及觀韻防記字釋云自得之意乃知趙讀施爲訑故有此訓施施用詩訓自佳不必借訑義也

孝子之心不若是恝

孟公明髙以孝子之心爲不若是恝若是恝三字指下文所言子職已盡父母自不我愛於我何與【於我何哉猶俗云與我何干也語气悻悻恝然無復怨慕之意孝子負罪引慝之心決不若是】語勢與予豈若是小丈夫然哉句同

郁陶

孟郁陶思君爾陶者閉穴以熄火气郁於內則不復然以比人憂思則气不得伸也

象憂亦憂象喜亦喜

孟象憂亦憂象喜亦喜王觀濤【翼注】謂泛就平日休戚相關言是也余謂惟平日如此故今日如此象憂見郁陶一語其喜在言外舜喜見臣庶一語其憂在言外以象憂見舜憂以舜喜見象喜此互見文法要知舜之於弟直以赤子視之啼笑皆眞憂喜無間

外丙二年仲壬四年

孟外丙二年仲壬四年趙氏謂外丙立二年仲壬立四年程子【伊川】謂湯崩時外丙方二歲仲壬方四歲按竹書史記帝王世紀尙書蔡傳鄭樵通誌略郝京山九經解王觀濤翼注皆如趙說孔安國書傳司馬溫公稽古錄李槃世史類編薛方山人物考皆如程說余謂卽以本書証之確知爲立不久蓋此段本明伊尹不有天下之事意言湯崩之後伊尹數奉幼君屢立屢僕可取之矣而終不取知天意之有在也若云幼不可立則於本節之防無關何必敍及

梏亡

孟有梏亡之矣卽書【費誓】牿牛馬牿字孔傳云牿牢之牛馬是也本作牿此作梏或字訛或借用耳梏亡承牛羊又從而牧意來與亦猶斧斤之於木數句相應書又云無敢傷牿經以牿字代牛馬字此以梏字代牛羊字正用尙書文法

機變

孟爲機變之巧者無所用恥焉機變如偃師倡者之類此承上章由而不知言人不知道則不可以爲人此如木偶耳目手足皆能運動其實非人故借此人指防言今世有爲機變之巧者是人決不知恥蓋方以其巧自矜又孰知其終不可以爲人也哉

容說

孟事是君則爲容說者也與下以安社稷爲悅悅字一意言心所慊者在此也事君人者茍得君而事心無它念惟以容身保位爲主王深甫云事君者以見容於吾君爲悅此解得之

棄井

孟掘井九軔而不及泉猶爲棄井棄井猶廢井言虛廢前功也

以小信大

孟責仲子亡親戚君臣上下爲不義之大者而讓國之義乎其小蓋眾人但知讓國之爲義不知惇倫之爲義故以倫之子而競以義稱則是以其小者信其大者矣此章只以義字擒翻仲子不必增出亷節等字

憎玆多口

孟不理於口又曰憎玆多口理分辯也不理於口言毀者多不勝分辯也憎惡也多口謂瑣瑣致辯也區區止以口舌弭謗卽謗爲之止壬猶憎之蓋彼以口來我以口應是非彼之多口乃我之多口耳業已自命爲士𨿽見慍於人何傷彼二聖當時亦不免爲人所慍何嘗一語自理哉【注殊聵聵朱亦因趙之誤】

斯與

論語中有斯字無此字斯者此字之轉音而借用者也有與字【今作歟】無耶字耶者與字之轉音而借用者也又五經四子中並無耶字

鶃鶃

孟子惡用是鶃鶃者爲哉注鶃魚乙切與逆同音此誤也鵝豈作如此聲乎予謂當音捱去聲蓋鶃與倪同從兒莊子和以天倪注音涯則鶃字亦可呼捱去矣捱去正鵝聲也

素位

中庸素其位而行素乃絲之未染者他語借用素字猶俗云本色本分之謂如素心素志素位素履皆此義也又素有白義白者空有質而無色故事之有其名而無其實與有其實而無其名者皆曰素如素餐素王素封則此義也又如素交素識素常之素則有始義蓋素者色之始也此本其初而言猶云非一日之故也

少艾

古外與艾同音【吾鄕至今作此音】故謂美男爲少艾孟子慕少艾趙注但以爲美好朱注云楚辭戰國防幼艾義與此同亦例引之耳其義故未晰也按國防趙牟謂趙王王不以予臣乃與幼艾蓋謂其幸臣建信君國語云國君好艾則大夫殆好內則適子殆以艾與內對舉可證艾卽外矣又曲禮五十曰艾方言東齊魯衞之間凡尊老謂之傛或謂之艾則艾本老稱今反訓美好思之似誤

蒲盧

中庸地道敏樹夫政也者蒲盧也陸佃【埤雅】以爲瓠之細腰者得之以爲蒲葦者固非以爲土蜂者尢謬【解頥新語因爾雅螺蠃蒲盧之文遂以蒲盧爲細腰土蜂】蓋蜂以細腰故亦有蒲盧之名此處則指地之所植者言耳蒲葦𨿽易生苐不須種植瓠是種植所生之物始與上文樹字相應故沈括說亦似是而非

好

書惟口出好興戎好去聲卽邦君爲兩君之好好字與戎字相對好猶親也戎猶讐也易曰君子出其言善則千里之外應之出其言不善則千里之外違之卽出好興戎之義舊注好訓善似未審

裼

玉藻云裘之裼也見美也服之襲也充美也注袒而有衣曰裼則似今之背心以加於裘外故仍見裘之美論語緇衣羔裘節集注衣以裼裘欲其相稱蓋是衣與裘一色則裘之美不爲衣所掩也若服之襲則是以全衣加其外其色卽不顯余向未明裼衣之制故緇衣節不作衣裘一色解今覩玉藻注始知裼是露臂則是裘外加半臂審矣

司中

周禮有司中司命二神始不解司中之義偶讀老子萬物負陰而抱陽沖气以爲和乃知中卽指此沖气而言沖气以爲和謂陰陽兩相和合不偏不雜人得之以生此所以爲萬物之靈中庸喜怒哀樂之未發意與老子合【古人不分性命爲二物故通謂之中】書所謂和衷降衷左氏所謂天誘其衷皆指此【中衷古通用】又左傳載劉子云民受天地之中以生所謂命也此卽天命謂性之意【謂性爲中】又檀弓云文子其中退然如不勝衣【此亦謂性爲中注訓中爲身非也】又國語左執鬼中右執殤宮此中字正與司中之中合蓋司中司命二神卽今俗所謂南斗注生北斗注死是也司中主生司命主死故並祀之左執右執云者猶言生殺在其柄如司中司命之神凡大人小兒之命皆得主之耳【本注解中爲身亦誤又孫思邈詩南斗度名北斗落籍玩殤宮二字恐當時已有此語】

從容

今俗語事之需遲爲從容此二字本出禮記人多忽之按學記云善待問者如叩鐘叩之小者則小鳴叩之大者則大鳴待其從容然後盡其聲注從讀如富父舂戈之舂舂容重撞擊也疏每一舂而爲一容必待盡其聲此見凡俗語未嘗無來處也

三代稱帝

三代天子之號稱王然夏自帝啟以下俱曰帝某商則易稱帝乙歸妹書稱自成湯至於帝乙初疑其說後讀禮記【曲禮】云措之廟立之主曰帝始解

女

左傳【昭元年】醫和云女陽物而晦時淫則生內熱惑蠱之疾杜注女常隨男故言陽物家道常在夜故言晦時按此之所謂女卽倉公傳之所謂內也交媾乃陽气用事故曰陽物注意未明又云是謂近女室疾如蠱非鬼非食惑以喪志良臣將死天命不佑此本四字成句二句成韻室疾言疾之所宿聚也疏云是謂近女室說此病之由疾如蠱言此疾似蠱疾也句讀皆不知其可笑如此

欒

考工記【鳬氏】兩欒謂之銑欒鐘口兩角也鄭注故書欒作樂杜子春云當爲欒按角古音盧谷切與樂歷各切音相近故通借樂又禮【喪大記】鬊實於綠中則以角爲綠此亦其類今之欒字乃杜子春所攺實無義也

終葵

考工記【玉人】大圭杼上終葵首注齊人謂槌爲終葵圭首六寸爲槌以下殺杼閷也終葵爲椎於杼上按如此則其形當如�予考說文斜字訓杼也則杼卽斜義又終葵二字卽椎字之切音急言之曰椎緩言之則曰終葵【椎當作錐或古字通用】所謂杼上終葵首者謂斜銳其上首作錐形如�博雅不知終葵之義別作柊楑字云柊楑槌也此妄作之謬【槌椎義同】又按說文璋訓琰上爲圭半圭爲璋此證益明

亹亹

易【系辭】成天下之亹亹徐鉉云古無亹字當作娓娓不知古無亹字固有舋字舋音門與娓音同切明毋【娓古音近來吾鄕謂尾爲米與古音合】古人字多假借故卽舋字轉爲娓音其義則易之所謂舋舋卽詩之所謂勉勉也【娓勉一聲之轉】大雅勉勉我王韓詩作亹亹文王荀子作亹亹我王可證二字本一義後人不知舋之可轉音娓故妄加亠頭不知舋舋之卽勉勉𨿽訓爲不倦之意亦臆度之詞耳

巂

曲禮立視五巂注音攜規也輪一周爲一規按巂規當卽一音古字通用蜀子規鳥一名巂可證攜從巂諧聲亦如栝之諧古紅之諧工旱之諧幹皆以見母轉匣母也

烝

書【益稷】烝民乃粒詩【大雅】天生烝民烝字相承訓眾然以古韻求之烝當卽讀爲眾平聲【釋典眾生並作此讀】以音相近而借用蓋古蒸與東冬通爲一韻故也

眣

公羊傳【文七年】眣晉大夫與公盟本注伊乙反又大結反孫氏【說文】醜栗切黃氏【韻防】敕栗切按昳謂以目使人當與日昳之昳【國防髙誘注讀爲逸】同意昳爲日斜眣則以目斜視示意可知孫黃音誤

爾雅

漢藝文志爾雅張晏注爾近也雅正也自此諸家釋爾雅義多以近正爲說予觀漢人常用此二字如指詔書云文章爾雅訓辭深厚【儒林傳】言符命云其文爾雅依托皆爲作說豈皆近正之謂耶按說文爾字訓云麗爾【舊忍裏切詳聲意當泥禮切俗作你字反合古音】猶靡麗也詳爾雅主說詩而作猶云詩正而葩也凡文章以爾雅言者皆謂靡麗而典雅也充其義則爾文也雅質也爾華也雅實也揚雄言詩人之賦麗以則爾雅之謂也【楊用修亦以爾雅爲麗則】

斯

左傳【襄三】使臣斯司馬注斯此也訓太易當讀爲廝役之廝謙言爲役於司馬耳

衽

禮【檀弓】衽每束一注衽小要【古腰字】也木爲之衣之縫合處曰衽以小要聨合棺與蓋之處故亦名衽徐文長【靑藤路史】云衽形如今之銀則子【俗呼法焉作餅定樣】漢時呼爲小要按此字當作鋌說文訓銅鐵朴也【今傾銀槽俗謂銀爲一錠蓋鋌音之譌】其形中細則子蓋肖其形棺蓋合縫之具或古省用廷字傳寫誤作衽耳

臧

左【文十八】毀則爲賊掩賊爲藏竊賄爲盜盜器爲姦主藏之名賴姦之用爲大凶徳有常無赦又云盜賊藏姦爲凶徳藏字杜不注疏主爲藏匿罪人之名按藏乃臧之誤也古藏贓字皆作臧後人傳寫誤加艸耳考國語正作臧掩賊爲臧言得賊之物而隠庇其人猶今窩主之謂故曰主臧之名賴姦之用盜賊臧姦俱爲凶徳取本文讀之其意自顯作臧則藏贓二義皆具作藏則義不備而意不明矣又此數句左氏皆以意釋字賊從則從戈戈有殘毀之意故曰毀則爲賊臧從戕從臣臣卽賊也而在中掩之義也故曰掩賊爲臧竊財賄盜之小者故於文防皿爲盜【防古涎字貪欲之意】盜國家之重器則非小盜可比故加以大姦之名臧字之義左氏已自爲注腳何煩加艸乎

信信

信古通借爲申字易【系辭】屈信相感孟子屈而不信是也按詩【周頌】有客信信毛注再宿曰信予謂當讀爲申申之訓重卽再宿義注家知訓爲再宿而不知讀爲申何與

兌

兌古悅字禮【學記】引尙書說命作兌是也詩【大雅緜】柞棫拔矣行道兌【陸吐外徒外二切毛云成蹊也】矣言道路通則柞棫之木挺拔而生行者皆喜兌也又【大雅皇矣】柞棫斯拔松柏斯兌【陸徒外切毛易直也】兌卽茂盛之意漢武故事云體常壯悅體盛曰壯色盛曰悅松柏之兌亦此義注中音釋並誤【戴侗亦辧其非】

男角女羈

禮【內則】男角女羈男則橫分兩防如角故曰角女則兩髻一前一後如馬首故曰羈鄭注午達曰羈【橫曰旁縱曰午】此釋其意不釋其字耳【孔說非】

郁夷

詩【四牡】周道倭遲韓嬰作郁夷予謂郁當音倭【卽逶字】遲當音夷【卽迆字】古字音相近而通用也

臯陶庭堅

左傳【文五年】秋楚人滅六冬又滅蓼臧文仲曰臯陶庭堅不祀忽諸杜以庭堅卽臯陶之字故謂六蓼皆臯陶後然古人口語無旣舉其名復舉其字之理羅泌【路史】辯臯陶爲少昊四世孫庭堅則髙陽氏之子六臯陶後蓼庭堅後此爲得之又史夏本紀封臯陶之後於英六索隠引地理誌安國六縣偃師所封國英地闕不知所在正義謂英卽蓼此承杜預之譌而附防之耳僖十七年齊人爲徐伐英氏杜謂楚與國亦不注所在予謂英卽偃二字音相近而轉【舜妃女英大戴記作女匽此亦音之轉也】故臯陶之後有英氏又有偃氏六今六安州英疑卽今英山縣

紡

國語【晉語】紡執而紡於庭之槐按紡當讀爲繃【悲崩切祊音烹趽音崩皆此聲】古字通用說文繃束也今俗綁字【補頂切】卽繃音之轉因轉音故字從而變耳紡於庭槐卽綁縛之義植木防本曰援【謝靈運詩題南山樹園激流植援】束之於樹其形似之故叔向嘲語云求系旣系求援旣援韋注釋紡爲縣此臆說耳

噍殺

禮記【樂記】志微噍殺之音作而民思憂漢書【禮樂志】作纖微憔悴之音按噍殺當卽讀爲憔悴故漢人用其本字耳志注疑作急急微亦不成語乃知古本作纖微

古樂之義

禮【樂記】匏笙簧合守拊鼔始奏以文復亂以武治亂以相訊疾以雅聲遲曰文聲數曰武【鄭注文謂鼔武謂金非也】復謂往復亂謂繁亂復在中亂在末相【去聲】雅皆樂器名疾卽亂訊卽治互言之也此言古樂所奏皆有名義文有綏柔之義武有戡定之義相有輔助之義雅有反正之義古人每事皆有義可稱故曰君子於是語於是道古修身及家均平天下也禮記及樂書【史記】二注並不達此義

夫夫

禮記【檀弓】夫夫也當作夫人也按李斯書嶧山碑大夫二字只作夫古文尙簡夫中已具大字故防注以識之檀弓之夫夫恐古文止作兩疊注上人字而後人誤以爲重文也【董逌書跋說亦知此】

匹馬

周書【文侯之命】馬四匹公羊傳【僖三十三】匹馬觭輪無反者古人駕馬或四或六皆用偶數故數馬以匹一匹當是兩馬四匹則二乘也其曰匹馬亦猶匹夫匹婦本因偶得名稱謂旣久卽單舉亦可爲匹耳又按漢人始用五馬詩良馬五之蓋變文叶韻非事實也

流矢

檀弓圉人浴馬有流矢在白肉按流矢謂矢去而鏃仍著肉中故待浴馬方見今人襲用流矢失其義矣

士

士者少男之稱易【大過】老婦得其士夫此本義也又壯字壻字皆從士意益可見從十從一十指其年一指其零數也說文引孔子推十合一爲士言能綜萬理於一原也義𨿽精而近鑿

操縵

禮【學記】不學操縵不能安弦注以縵爲琴瑟之非也按周禮【磬師】奏縵樂注謂雅聲之和樂者也疏云雜弄調和按繒無文曰縵此云雅聲云雜弄皆謂無文耳學記之操縵卽今之和

敔圉

雅

周禮小師注柷如漆桶中有椎敔木虎也郭注爾雅蔡注尙書皆本此爲說又笙師舂牘應雅以教祴樂先鄭云舂牘以竹大五六寸長七尺短者一二尺其端有兩孔髤畫以兩手築地應長六尺五寸其中有椎雅狀如漆桶而弇口大二圍長五尺六寸以羊韋挽之有兩組疏畫後鄭云牘應雅教其舂者謂以築地賓醉而出奏械夏以此三器築地爲之行節按先鄭所說三器狀不甚殊且應大似後鄭所說之柷周頌應田縣鼓後鄭旣以應爲小鼓【爾雅亦云然】無由此應別是一物徒取其築地爲節何必用三器若是之不憚煩乎愚意應卽周頌之應牘卽柷而雅卽敔爾牘【徒谷切】之爲柷【昌六切】亦如田之爲陳休之爲屠【休屠音廚】隊之爲墜雅之爲敔亦如迓之爲迎爲逆【語有輕重其實一義】騶牙之騶吾允吾之爲鉛牙古字多可通用如此則牘應雅三器各得其所矣【敔周頌作圉樂記訊疾以雅葉旅鼔武語古】

鼨鼠豹文

爾雅豹文鼮鼠郭注鼠文彩如豹者漢武帝得此鼠孝亷卽終軍知之云出爾雅許氏說文鼨豹文鼠也與郭說異按本書豹文二字在鼨鼠之下鼮鼠之上郭以爲鼮鼠是以二字下屬也許以爲鼨鼠是以二字上屬也然詳前後文勢當以上屬爲是郭因終對而誤說文不誤也

獄訟

周禮大司冦以兩造禁民訟入束矢於朝然後聽之【鄭注訟謂以財貨相告者造至也不至不入束矢則是自服不直者也古者一弓百矢束矢其百个與】以兩劑禁民獄入鈞金三日然後聽之【鄭注獄謂相告以罪名者劑今劵書也不劵書不入金則是亦自服不直者也】按爭財爲訟爭罪爲獄經無明文鄭特臆爲之說夫五刑之屬三千凡入於司冦者無大小皆有罪名何獨以財貨別於罪名之外乎詩誰謂女無家何以速我訟此爭婚也非爭財也士師之職凡以財獄訟者正之以傳別約劑此以獄訟兼言是貨財亦曰獄也左傳【僖二十八】衞侯與元咺訟是罪名亦曰訟也疏亦引此而曲爲鄭解云此相對之法若散文則通愚謂爭財亦罪名之一不得單舉與罪名相對也詳周禮之意當是小罪曰訟大罪曰獄【鄭云三日乃治之重刑也疏云獄事重於訟事故鄭云重刑此言得之但不宜以貨財爲輕以罪名爲重耳】小罪可以立遣故兩造具而卽聽之大罪必須審愼故使之先立劵書不致辭有反覆又遲之三日猶冀其情可平也罪之大者必再三審讞其獄始成故又謂獄未成曰訟訟已成曰獄衞侯與元咺訟公羊【閔元年】謂歸獄僕人鄭扈樂是此義也凡以財獄訟者謂凡以貨財之獄來訟者此兼舉爲辭也詩之二章云何以速我獄此對舉爲辭也具此二解則禮與詩與傳之文皆不相剌戾矣【周禮言禁者禁之未然之前蓋愚民𨿽有爭心或以惜費而止故以束矢鈞金之法禁之所以止其來非欲防之利也後世月周禮爲衰世之書皆由不善讀此等故束矢當止十矢鄭云百矢蓋已自爲疑辭矣】

齵

考工記云察其菑蚤不齵【五溝切】則輪𨿽敝不匡齵齒參差也今謂木器不平整曰齵音敖語之轉也

鳳凰來儀

書【益稷】鳳凰來儀儀匹也謂雙下之也【詩實維我儀毛云匹也國語丹朱馮身以儀之注言馮依其身而匹偶之】易太極生兩儀儀亦匹義

亂訊

誶

樂之卒章爲亂卽繁音促節之意楚辭亂曰猶存古名賈誼弔屈原賦史作訊曰班作誶【音碎】曰樂記治亂以相訊疾以雅則訊或亦亂之別名

養求

左傳【昭二十】私欲養求不給則應養謂口體之奉求謂玩好之類皆私欲也給應皆供也急曰給緩曰應此言寵妾寵臣私取於民者緩急皆不能免於供杜注所求不給則應之以罪非也

義府卷上﹤子部﹐雜家類﹐雜考之屬﹐義府﹥

欽定四庫全書

義府卷下

歙縣黃生著

數奇

史記李廣傳數奇奇者對偶之稱後漢桓譚傳云陛下聽納讖記其事𨿽有時合譬猶卜數奇偶之類蓋古時有此占法以偶爲吉奇爲防霍去病傳諸將畱落不偶亦此意也李廣數擊匈奴輒無功不得封侯此其祿命之薄使然故上以爲數奇不使當單於爾本注數士角反不讀爲術數之數則奇字作何解【宋景文筆記云數奇注切爲所角反後得江南本乃所具反由是復觀顏注乃顏破朔從所具反】

奇貨

史記呂不韋云此奇貨可居也奇當音奇偶之奇單也獨也言此貨有一無二我得居之以獲重利也【猶今市人言此缺貨可以囤積之謂】若作奇異之奇便不類賈人語

鄭莊

史【鄭當時傳】上曰吾聞鄭莊行千里不賫糧治行者何也鄭莊【句】行千里【句】不賫糧【句莊糧叶韻】八字乃諺語蓋時人因莊交遊之廣故有此目而人主亦素聞之故云

幕

漢書【西域傳】罽賓國錢文爲騎馬幕爲人面如淳音漫非也按今戲錢者名錢面爲字錢背爲幕正作幕本音釋名幕絡也在表之稱

耐

漢書【髙帝紀】應劭注輕罪不至於髠完其耏鬢故曰耐此說非也耐正畱髮去須鬢之名吾鄕婦人以綫繳面毛者謂之耐面其名猶沿古義因此足訂應誤

約法三章

楊用修讀漢書髙帝紀與父老約法三章耳以約字句絕謂後人作連讀者誤然考之紀末云初順民心作三章之約又刑法志雲約法三章知班史本不以約字爲句也

王男

馮婦男子也王男婦人也二名相反可爲的對王男順帝乳母見後漢書

飲羽

史記敍李廣射石事雲中石沒鏃不如西京雜記云矢乃飲羽飲字奇甚然本出呂氏春秋韓詩外傳及劉向說苑並因之然呂作養由基韓劉又作熊渠子蓋文士傅會之談耳

緯書稱孔子

後漢習酺傳稱孔子云吐珠於澤誰能不含注引春秋保幹圖云云蓋讖緯之書皆托云孔子所作東漢之世盛行故不出書名第云孔子而已許愼說文常引孔子之言如狗者叩也之類他書不見疑亦出於纖緯

諸於繡

後漢書【光武紀】冠幘而服婦人衣諸於繡注字書無字司馬彪續漢書作防並音其勿反按本書五行志亦載此事云皆幘而衣婦人衣繡擁镼此镼卽之誤注並不解而前注第云或繡下有擁字而已以意度之字旣從疑是婦人衣領領後承故惟婦人則加繡以飾之若男子而服此是服妖矣【字字書亦無】又按通雅云廣記載韓晉見少年單練卽段成式之單練與镼同謂今之半臂也予謂此字當作防蓋防從屈有短義半臂之式必短也今作者意廣記與成式喜用僻字耶

混軒

後漢李膺傳羊元羣罷北海郡贜罪狼籍郡舎混軒有奇巧載之以歸注混軒厠屋也按前外戚傳帝起更衣子夫侍尙衣軒中得幸此卽所謂混軒也釋名云厠或曰混言混濁也或曰軒前有伏似殿軒也師古不知此義乃以軒車解之不思天子車駕當在外庭豈子夫所得至又更換衣裳豈必在車中此師古並不識更衣之義蓋貴者入厠出必更衣如王惇在石崇家入厠之事可證當時卽謂入厠曰更衣此是文言漢書中說此者非一如竇嬰傳坐乃起更衣稍稍引去【師古注凡久坐者皆起更衣以其寒暖或變誤矣】又通鑑隋文帝所寵陳夫人旦出更衣爲太子所逼又宋人海陵三仙傳獨處一室臥起方丈間食酒肉如平時而無更衣之處【此蓋言得道者𨿽飲食而無漏也】皆用漢書之意也

更衣

古時入厠名更衣因卽以名其小憩之處如東方朔傳右內史發民共待防所後乃私置更衣從宣曲以南十二所中休更衣投宿諸宮又前楊敞傳延年起至更衣敞夫人云云延年從更衣還云云【師古注古者延賓必有更衣之處此亦臆語】後百官志注司徒府殿西王侯以下更衣並存【朝防之地貴者必各置更衣避私褻也】祭祀志注皇帝出卽更衣中皆言此舎所以便其更衣也

臨軒

人主親試貢士曰臨軒防士臨軒字出後漢書【李膺傳】帝詔膺入殿禦親臨軒詰以不先請便加誅辟之意又【張奐傳】靑蛇見禦座軒前注軒殿檻闌板也蓋堂陛之間近檐之處兩邊有闌楯謂之軒如車之軒耳

面防

史記【宋世家】載微子肉袒面解者以爲反向後僅見其面此說陋甚凡防者必反接所以防他變若微子則是自爲出降之禮但手而不反接故以面字著之此見古人用字之妙從來爲陋解所晦可恨也又【項羽紀】顧見漢騎司馬呂馬童曰若非吾故人乎呂馬童面之指王翳曰此項王也解者訓面爲背亦誤詳上下文語意項王此時𨿽在圍中然去馬童尙逺故曰顧見云云時項王一行尙有二十餘騎先尙未辧孰爲項王因其呼而諦視之然後指示王翳云云面之卽諦視之謂或謂古人多反語故謂背爲面如治之爲亂馴之爲擾香之爲臭其例可見此蓋昧於字義之俗說古治字本作亂馴擾之字本作�臭爲香气之總名其臭腐之字本作殠後人傳寫訛謬如此豈古人之意哉若面之訓背乃偭字耳且此時漢視羽如幾肉矣尙何所諱而背之言乎

結髮

結髮猶今人攏頭之謂漢書云廣結髮與匈奴大小七十餘戰蘇武詩結髮爲夫妻恩愛兩不疑蓋皆指其初攏頭時而言今人以結髮之義單屬夫妻誤也

正先

秦時趙髙用事有正先者未刺髙而死髙威自此成故秦之亂正先趣之見京房傳子謂此人正類天啟中楊左諸公惜後世罕知其名

馯臂子宏

仲尼弟子傳孔子傳易於商瞿瞿傳楚人馯臂子宏馯姓臂名子宏字也師古云漢書荀子皆作子弓此云子宏誤予謂宏當讀爲肱蓋宏旁有此古肱字以其名臂故知字當爲肱也肱與弓音相近故或呼爲子弓顏監知子宏之誤不知子宏子弓皆非其本字耳

物故

漢書【霍去病傳】士馬物故又【霍光傳】卒有物故師古云物無也故事也人死無所復能爲事也釋名云人死諸物皆朽故也按二解皆非物猶事也不正言死但諱云事故猶孟子所謂大故耳

窶數

東方朔云著樹爲寄生盆下爲窶數師古注窶數戴器也以盆物戴於頭者以窶數薦之或疑窶數與寄生截然二物何以朔語如此蓋窶數常在盆下今寄生亦覆盆下故朔先謬言窶數以紿郭舎人舎人遂謂朔射不中朔乃云云非眞謂寄生爲窶數也

辜較

孝經蓋天子之孝蓋諸侯之孝注蓋猶略也疏云辜較之辭因悟前後漢書諸所謂辜較估較辜酤【辜酤皆讀爲估讀爲】皆卽此義蓋估計較量之謂【注疏釋蓋字猶云大略大較如此耳】商賈殖貨必估計較量而後賣買諸書辜皆謂勢家貴戚漁獵百姓奪商賈之利耳

儲胥

漢武帝因秦林光宮增置通天迎風儲胥露寒【諸名皆似臺榭之類無屋壁者】長楊賦木擁槍累以爲儲胥師古注儲峙也胥須也以木擁槍【此槍當卽今戧字音去聲】及累繩連結以爲儲胥言有儲蓄以待所須也按此似今木柵之類儲胥猶扶疏目其形也李商隠籌筆驛詩風雲猶爲護儲胥此指行營之寨柵通可指儲胥髙似孫【緯略】以儲胥爲宮館之名固矣又魏略李勝爲河南太守郡防事前屠蘇壞應璩與韋仲將書屠蘇發撤蕭子云雪賦沒屠蘇之髙影廣雅屠蘇平屋也按屠蘇卽儲胥之轉聲漢書休屠王屠音廚又姑蘇古名姑胥此可知矣平屋之訓似臆【續考三輔黃圖武帝作迎風館於甘泉後加露寒儲胥二館】

阿家阿翁

郭汾陽子曖尙升平公主琴瑟不調汾陽拘曖詣朝堂待罪上召而慰之曰諺云不癡不聾不作阿家阿翁小兒女子閨幃之言大臣安用聽右見唐趙璘因話錄家卽曹大家之家阿家阿翁謂公姥二人溫公通鑑去一阿字作阿家翁失古人口語矣

君公

古婦人稱夫之父爲章漢書【景十三王傳】望卿歌云背尊章陳琳飲馬長城窟行雲善侍新姑章【俗作嫜】初未悉其義因閱淮南子【覽防篇】云君公知其盜也逐而去之乃悟章卽君公二字合語【古音公如光】如世母爲嬸舅母爲妗之類

新婦

漢以還呼子婦爲新婦後漢何進傳張讓向子婦叩頭云老臣得罪當與新婦俱歸私門世說王渾妻鐘氏云若使新婦得配參軍生兒當不啻如此【此自稱新婦】涼張駿時童謠云劉新婦簸石新婦炊北齊時童謠云寄書與婦母好看新婦子蓋必當時謂婦初來者爲新婦習之旣久此稱遂不復攺耳又古者謂子爲息息之訓生也國防左師觸詟云老臣賤息舒祺梁武帝長安有狹邪行雲大息組絪緼中息佩陸離小息尙淸綺總轡遊南皮今俗謂子婦爲媳婦此必因息謬加女旁耳又或單呼爲媳益可笑也吾鄕俚語至今尙稱新婦反存古意

召平

史記索隠注云廣陵人召平東陵侯召平與齊相召平皆別似一人三輔黃圖獨謂廣陵人召平卽東陵侯種者不知何據考後漢郡國志廣陵有東陵亭豈卽召平所封與

兩萬石君

萬石君有兩一石奮人多知之一馮人不知也按後漢馮勤傳云曽祖父宣帝時爲宏農太守有八子皆爲二千石趙魏間榮之號爲萬石君焉則此亦西漢時人也

寄名

今俗有生子不利而寄名於他人者其事已起漢世按後漢何后紀後生子辯養於史道人家號曰史侯注云靈帝數失子不敢正名寄養道人史子眇家卽其事也按道人二字亦始此注謂道術之人今俗亦有寄名於僧道者

柴虒

甘泉賦柴虒參差魚頡而鳥胻師古注柴虒參差不齊貌柴初蟻反虒音豸按柴虒卽詩【邶風】差池其羽之差池古字通用師古音誤觀頡防亦卽取其頡杭可見柴虒當卽讀差池也又文選作偨傂漢書止作柴虒加人者俗增字也

蕃向

路史云蕃漢縣屬魯國劭音皮魯國記云陳子遊爲魯國相太尉陳蕃子也國人爲諱攺曰皮按黨錮傳八廚有魯國蕃向注亦音皮向魯國人當亦爲陳諱故韻府羣玉乃以八廚廚字音皮收入四支韻也

元元

國防蘇秦書子元元又漢書【文帝紀】元元者安所托命哉元元謂百姓字當音云與老子萬物蕓蕓同義後漢八及目海內才珍世孔元元與珍葉知古本作此音沈韻十三元或譏其亂雜不知當時元自音云耳

丁壯

漢書【髙帝紀】丁壯苦軍旅古丁當同音丁壯言其年正當壯時也後語省遂單呼爲丁故民年二十成丁李陵答蘇武書丁年奉使正謂年在二十左右也

女子封侯

呂嬃之爲臨光侯也蕭何夫人同之爲酇侯也以呂氏稱制故然實髙祖爲之作俑按功臣表奚涓死事無子髙祖乃封其母疵爲魯侯【又楚漢春秋云髙祖封許負爲鳴雌亭侯此不見正史不可信】

幼眇

漢元帝紀分刌節度窮極幼眇中山王傳毎聞幼眇之音注作要妙老子是謂要妙北史【魏世祖紀】方寸玉印有三字鳥文要妙奇巧上林賦俛杳眇而無見衞恆四體書勢序杳眇邪趣不方不圓按本字當作幺紗陸機賦幺徽急注幺小也說文紗絲急也小而急則其聲幽細哀切動人漢書借用幼眇若老子之要妙則又借作深微之義自漢以來又借爲美好之稱因攺其字從女作妙其實古無此字老子之妙必後人所攺也易系辭妙萬物而爲言亦深微義非美好義今本作妙古文定不爾枚乘七發此亦天下之至言妙道漢人用妙字始此

涏

漢書【趙后傳】燕【句】燕【句】尾涏涏【堂練切】今誤本作涎非涏從廷乃得聲韻會涏字引漢書此語則知當時本固不誤也水滴謂之涏此形容小鳥張尾之狀極肖字書訓光澤貌亦屬臆說

要害

後漢書【來歙傳】中臣要害【猶今言致命傷】言身中要處犯之必爲害也借地當敵衝者謂之要害舊解於我爲要於彼爲害欠確

幹沒

漢書【張湯傳】幹沒注得利爲幹失利爲沒非也言以公家財物入已如水之淹物沈沒無迹也不水而沒故曰幹與陸沈意同

僊僊

詩【賓之初筵】屢舞僊僊注軒舉貌按與莊子僊僊乎歸矣說苑辯哉士乎僊僊者乎漢書【司馬相如傳】僊僊有淩雲之气皆當卽讀爲軒蓋僊【讀作仙】人之說上古所無始見荘列之書曰列仙山澤之儒此蓋借僊字軒音爲先亦如釋氏借佛字【詩佛時仔肩卽古弼字】轉音爲弗也焦澹園以僊僊有淩雲之气當讀飄飄此亦彊說

裏所

漢書【張良傳】父去裏所復還師古曰行一里許而還又【疏廣傳】問金余尙有防所師古曰猶言防許愚按所許又同從數字【所主反】而來蓋約計其數如此耳周書【君奭】多歷年所此用所之自隋煬帝詩聞名爾許時猶如許時也【昭明太子】詩念人一去許多時則竟似近人俚語矣

握齱

史記【酈生傳】握齱好苛禮按握指相聚也齱齒相切也故借爲拘局纖瑣之意通作齪漢書【申屠嘉傳】亷謹【史作娖娖】史記【貨殖傳】俗好儒備於禮故其民皆一義也俗語謂垢穢之類爲齷齪此蓋因纖瑣爲辭然變握作齷則因下譌上也

中

湯左相仲虺史記【殷本紀】作中終風詩虺虺其雷疑其本字雷聲倐忽徧逺近故從多體防意當與豗同音【呼回切】

扈

扈【字書加竹作簄】漁具蓋編竹以禁魚者漢質帝目梁冀爲防扈將軍取譬於此以魚之彊有力者能跋出扈外也以禁魚使不得過故有止義左傳【昭十七】九扈氏爲九農正扈民無淫是也天子從駕謂之扈從亦取呵止行人之義上林賦扈從橫行師古注殊謬又左傳【宣十二】屈蕩戶之漢書【王嘉傳】坐戶殿門失闌免與此同義戶卽扈也

貫

以緡穿錢曰貫故有相續不絕之義前谷永傳以次貫行後東平王蒼傳孝明皇帝大孝無違奉承貫行是也相續而行則有習熟之義詩【魏風】三歲貫女孟子我不貫與小人乘前賈誼傳習貫如自然是也錢滿一貫則不可益故有盈滿之義書【秦誓】商罪貫盈韓非子吾恐其以我滿貫是也又鄕借謂之貫言編貫於版借之中也若論語之仍舊貫此卽續行習貫之意注訓貫爲事太就便矣

僕射

僕射射音夜漢官儀云僕主也古者重武事每官必有主射課督之關中語轉爲此音此說未然按孔衍史記注云僕射小官扶掖左右者也予因此乃悟射字當讀爲扶掖之掖【音亦】僕附也【見詩景命有僕注】以其附近人主備扶掖之用故曰僕射員數旣多後遂命之分領諸事故有謁者僕射冗從僕射城門僕射等名此旣在人主左右其後漸掌機密自六朝來遂以尙書僕射爲宰相之稱與侍中一官皆以至賤爲至貴名位倒置極矣

督亢

史【荊軻傳】獻燕督亢之地圖注以爲地名非也地圖當盡全燕豈得僅獻一處蓋此時秦已有天下大半非僅前時割地以講之比故若爲舉版圖以內附者督亢猶言首尾人身督脈在尾閭穴亢爲咽喉故首尾謂之督亢言盡燕地之所至爲圖也注謂督亢坡在範陽縣東南又按水經注有督亢溝督亢澤涿志有督亢亭督亢陌予謂此皆後人因二字以名其處耳路史舜紀云歷陽之耕侵畔乃往耕焉田父推畔爭以督亢授此督亢乃疆界之意益證史之非地名矣

朐忍

漢書地理誌巴郡朐忍縣師古音劬後漢郡國志亦作朐忍惟吳漢傳作朐防注音劬忍又引十三州誌音春閏詳此爲虫名本方言無字故第作朐忍其防從傍乃因朐字誤加耳十三州誌音譌後漢注兩存之尙得闕疑之意徐鉉竟誤作字附入說文又誤從孫氏作如順切【潤】防尺尹切【蠢以劬忍作蠢潤已誤又倒作潤蠢更誤】按嘉話錄【唐劉餗】云瓊州地名朐防朐防是蚯蚓也上音屈下音忍據此則蚯蚓卽朐忍之轉音當以師古注爲定審矣又楊升庵載李巽巖朐防辯引杜氏通典作防音潤蠢則知徐鉉之誤蓋本於此乃楊反以杜氏之形聲爲正而謂師古誤音則眞莽浪也諸如集韻音蠢忍戴侗音瞬忍張位音瞿閏無一是者總由不識此虫卽蚯蚓故

鄭重

漢書【王莽傳】非天所以鄭重降符命之意也師古云鄭重猶頻煩也予謂顏訓是也然得其意而未得其聲蓋鄭重卽申重【平聲】之轉去者爾三國誌【翟傳】國家哀汝故鄭重賜汝好物顏氏家訓吾亦不能鄭重舉近世切要以啟寤汝耳此用鄭重字皆與顏注合至白居易詩千里故人心鄭重又交情鄭重金相似筆談【沈括】他日試使人通鄭重則閉門不納此又用爲珍重之意非本指也

商中

漢書【郊祀志】作建章宮云云其西則商中數十里虎圏如淳曰商中商廷也師古曰商金也於序在秋故謂西方之庭爲商庭按此說似鑿三輔黃圖敍建章之制云其西則廣中殿受數萬人商中疑廣中之誤

數見不鮮

史【陸賈傳】數見不鮮【四字似當時諺語】無久慁公爲也【慁如今人言混擾公則呼其子耳】言人情久則生厭如物常見則不新父子間亦當相體故欲十日一更一歲中除往來過他客之外率不過三數過其子以俗情論之五子輪值一歲止膳父三十日宜無厭倦之色矣

尺布斗粟

史【淮南王傳】一尺布尙可縫一斗粟尙可舂兄弟二人不相容其意蓋云貧民衣食不多尙可兄弟相共況以四海之大而不能容一弟乎

鑿空

漢【張騫傳】騫鑿空【上聲】諸後使往者皆稱博望侯以爲質於外國按鑿空與爲質對質有物空無物言騫先無所因往通諸國如卽虛空而鑿之後使者皆借騫爲辭如有物以爲質耳注並非

欲得自便利

漢書【張敞傳】使者奏敞賊殺不辜天子薄其罪欲令敞得自便利卽先下敞前坐楊惲奏免爲庶人敞卽從闕下亡命漢法凡亡命者遇赦則可出故云欲令得自便利是不欲有司窮治前事先下免官之奏風使亡命也

子舎

漢書【石奮傳】入子捨竊問侍者取親中裙厠牏身自浣滌師古云諸子捨目其所居也若今言諸房按此說非也子捨猶子城子之爲言小也此蓋侍者所居之室若建自入已捨則於下事義乖今文士用子捨字多承小顏之誤

委裘

漢書【賈誼疏】植遺腹朝委裘而天下不亂孟康曰委裘若容衣天子未坐朝事先帝裘衣也按古未有主幼不坐朝而虛設先帝衣裘以朝者孟說無稽此言幼君不勝禮服坐朝則委裘於地耳

所

倉公傳【史】不爲愛公所所之爲言許也俗謂不多曰防許緣倉公更欲受方公孫光曰我方盡矣不爲愛公所言於公更不吝惜纖毫也又周亞夫傳帝曰此非不足公所乎時賜食不置箸亞夫心不平顧尙席取箸帝視而笑云云不足猶不重也意謂此主者偶忘置箸耳不然不至輕慢如許也又佞幸傳【漢】上有酒所從容謂賢云云此所字亦不多之意猶俗云微有酒意也

不自喜

外戚世家【史】壹何不自喜酈生傳【史】足下何不自喜魏其武安侯列傳【史】君侯何不自喜按諸云不自喜卽今俗云好不思量之意必當時方言如此世家酈傳並不注惟魏其傳蘇林注何不自解釋爲喜樂索隠引師古云何不自謙遜爲可喜之事二解俱牽彊且於世家酈傳所言不可通

底

律書【史】氐【正義丁禮反】者言萬物皆至也此以至訓氐今尙書中底訓至亦當音丁禮反注音旨似誤

乖剌

漢書【劉向傳】朝臣舛午膠戾乖剌【郎達切】此皆言羣情違背之意乖剌卽乖戾聲之轉言戾又言剌者以聲異而互見也

諸妄校尉

漢書【李廣傳】諸妄校尉以下張晏注妄猶凡也車千秋傳【同】漢置丞相非用賢也妄一男子上書卽得之矣本書不注按此亦凡義妄【古音茫去聲】聲近漫【莫慢切】汗漫大貌故謂凡爲妄史作諸部校尉此後人疑妄字爲誤而攺之若車傳不注則直以爲誕妄之妄耳

布衣昆弟

漢本【賈誼疏】名𨿽爲臣實皆有布衣昆弟之心慮無不帝制而天子自爲者言布衣昆弟諸事平等不若天子諸侯𨿽爲兄弟禮制懸絕故此諸王每事欲與天子平等一如布衣之爲兄弟也

街居

史記【貨殖傳】洛陽街居在齊秦楚趙之中說文街四通道洛陽四通諸國故曰街居云云注誤

馬千匹

又【同】橋姚致馬千匹匹耦也古以駕車兩服兩驂各自爲耦故數馬以匹注數說並非

涿居

季漢書【周羣傳】昭烈戲作謔語嘲張裕多須云諸毛繞涿居乎當時語呼涿爲督【李卓吾自敍亦云人或呼卓吾或呼篤吾卽此音】又俗轉臀之入聲爲督【今猶有此語俗更作豚字】此蓋以下體謔之也

假葬

季漢書【曹休傳】擔喪假葬假葬卽今之攢墳也

自行迎除舎

漢【景十三王傳】自行迎除舎言躬自除治其第舎且行迎之【師古注非】

膝席

史【魏其傳】避席伏離席而俯伏也膝席者膝不離席但直其身如今之長跪也

云云

史【汲黯傳】吾欲云云卽下欲效唐虞之治之語也記者只從汲黯口中敍出於帝語遂以二字括之省文法也

防室

史【滑稽列傳】佳哉漆城蕩蕩防來不能上卽欲就之易爲漆耳顧難爲防室此滑稽之談言欲成漆城爲漆固多猶或可得顧漆必得防始幹恐無此大屋覆之耳

千金之子

史【貨殖列傳】千金之子不死於市死市大辟之罪也言其富可以脫死罪也

隙隴蜀之貨

史【同】秦文孝繆居雍隙隴蜀之貨物而多賈隙謂出一孔也隴蜀貨物往來必經於雍故云云徐廣以隙字屬上句誤

雕悍少慮

史【同】民雕悍少慮雕與雕通朴之反也今俗用刁字

貪賈三之

史【同】節駔儈貪賈三之亷賈五之駔儈平定價直而取其酬大率以三五爲節謂於百分之中或取三或取五也貪賈嗇故少取亷賈寛故多取此人一歲所入亦可比千金之家舊注並誤

富者必用奇勝

史【同】富者必用奇勝卽奇貨可居之奇【音基】猶今人言獨行生意也賈不論鉅細但守常業而不變久自致富視他人之數數徙業者我實用奇勝矣故曰此皆誠壹之所致

嶽嶽

漢書【朱云傳】五鹿嶽嶽朱云折其角此因其姓嘲之言鹿角嶽嶽爲云所折也招魂云土伯九約其角觺觺【魚乙切】嶽卽觺之外聲

丘嫂

漢書【楚元王傳】過其丘嫂食注丘大也長嫂之稱也此訓未然丘空也謂無兄空有嫂也蓋是時髙祖長兄已沒故【孟康注史記西方有亡女壻曰丘壻丘空也】

畫一

史【曺相國世家】蕭何爲法顜【音較】若畫一小顏云言其法度整齊也此解殊未明晰按古人計事必用手指畫條其事件使此事利害劃然謂之畫一如【畱侯世家】張良借箸而籌張晏云借所食之箸用以指畫是也下文歷數其不可者七爾時每數一事必用箸記一畫此乃所謂畫一也若百姓所歌蓋言何法令至明條目粲列有似於畫一爾徒言其整齊何所置顜若二字哉後來惟歐陽修所進札子前言其大綱繼言臣有起請事件謹畫一如後遂每件提起另書各以一字冠之結尾右件防事云云又言如臣畫一所陳雲云必當時章奏之式例如此畫一二字猶存古人之意【今人遇開欵件亦云一某事一某事卻不知名爲畫一】

猶豫

猶豫猶容與也容與者閒適之貌猶豫者遲疑之情字本無義以聲取之爾俗人妄生解說謂獸性多疑此何異以蹲鴟爲鳥哉考諸傳記惟文帝紀作猶豫未定楊敞傳猶與無決陳湯傳將卒猶與後漢來歙伏隆傳皆作冘【卽尢字】與未決蓋以聲狀意初無一定之字妄解獸名者眼縫自未開爾

醖借

漢書【匡張孔馬傳贊】服儒衣冠傳先王語其醖借可也醖謂醇借謂厚言不露丰稜也後人用醖借二字本此

如何

漢書【揚雄傳】今學者有祿利然尙不能明易又如何言國家設明經之科以利祿懷天下之士然治易者尙苦其義難明孰肯覃精於

自占

史【平凖書】𨿽無市籍各以其物自占率緡錢二千而一算索隠引郭璞云占自隱度也謂各自隠度其財物多少爲文簿送之官也音之贍反詳此言官欲算商因無市籍可稽【賈居貨故有市籍商行販故無市籍】故自其自度貨物之直口陳於官而算之郭本解占卜之占謂術者自隠度其卦象以言禍福索隠引之以釋此占字是矣何復臆說爲文簿送之官不知本言以意自度故曰隠度蓋對官口陳如此故謂之自占若爲文簿送官豈得云自隠度哉又音以之贍反益與本義相矛盾矣漢書【陳遵傳】遵憑幾口占書吏且省官事書數百封謂遵不自書以辭口授書吏用口占字隠度之意益明

主計

史【張丞相列傳】遷爲計相一月更以列侯爲主計四歲是時蕭何爲相國而張蒼乃自秦時爲柱下史明習天下圖書計籍又善用算律曆故令蒼以列侯居相府領主郡國上計者時止立一相不欲分何權故爲計相之名以別之若更以列侯爲主計則並計相之名亦除去蓋有職事而無官位故曰以列侯居相府其實用蒼佐何而蒼於何爲先進又不可爲何之佐此髙祖權宜用人之法如淳司馬貞皆以主計爲官名全失本文之意矣

少學大學

漢書【食貨志】八歲入小學云云十五入大學云云其有秀異者移鄕學【句】於庠序庠序之異者移國學【句】於少學諸侯歲貢少學之異者於天子學於太學命曰造士云云按鄕學庠序之總名也國學少學之異名也對鄕學而言則曰國學對太學而言則曰少學所謂小學大學又與少學太學不同由此而後入鄕學則特家塾之名爾

錢制

班史【食貨志】敍太公圜法云錢圜函方函舌也上圜而下長其長處於舌故曰函方【孟康注外圜內方非】敍周景王錢制云肉好皆有周郭此則外圜內方之形肉謂質好謂孔【古好音如吼吼卽孔也】周郭謂邊道也【韋昭注非】

五穀不爲多

又云姦錢日多五穀不爲多言不禁私鑄則姦錢且多於五穀也【師古注非】

諸賈人

又云諸賈人未作貰貸賣【史記脫此字】買居邑貯積諸物及商以取利者按末作造作諸器物以賣者貰貸貸錢以取息者買賣居邑卽坐賈商以取利卽行商貯積諸物如今之囤戶

生分

漢書【地理誌】薄恩禮好生分分去聲生分乖戾之意謂心曲有彼此分界也今俗語猶如此舊注未是後云民以貪遴【吝同】爭訟生分爲失其義一同若如舊注則不可通矣

賦

漢書【藝文志】不歌而誦謂之賦言不可被之聲音但可諷誦而已此所以𨿽出古詩之流而實與詩異派也

沈沈

史記【陳涉世家】夥涉之爲王沈沈者沈讀爲潭潭潭尊嚴之意夥頥甚辭也意謂涉與我故等夷爾今其爲王何太尊嚴之甚

守尙書令丞非

史【三王世家】禦史臣光守尙書令丞臣非下禦史書到言按上言禦史臣光守尙書令是光以禦史行尙書令事故此奏狀但言禦史臣光則知守尙書令卽此人而守尙書令丞則非也漢書凡守之貳謂之守丞【陳勝傳守令不在獨守丞與戰譙門中】令之貳謂之令丞此守尙書令丞卽臣非一人官銜索隠以尙書令另讀而謂史闕其名誤

施易

史【衛綰傳】劍人之所施易獨至今乎施讀爲贈施之施【詩豉反】言平交相贈惟劍爲易何獨能畱至今如淳司馬貞顏師音移音亦之解並非

生平毀程不識

史【魏其武安列傳】夫無所發怒乃罵臨汝侯曰生平毀程不識不值一錢今日長者爲壽乃效女兒呫囁耳語言我目中素無程不識今爾值我爲壽乃與程耳語而不顧我是知有程不知有我矣口中𨿽罵賢意中兼罵程不識故田蚡雲程李俱東西宮衞尉今眾辱程將軍仲儒獨不爲李將軍地乎此語極隠隠帶刺時李廣爲未央衞尉程不識爲長樂衞尉未央宮乃衞天子長樂宮乃衞太后意言投鼠忌器已屬太后肺腑辱程卽如辱太后及辱已夫目中無太后固不足言若程李同官類傷狐則辱程亦如辱李辱李亦如辱天子矣此語巧極惡極蓋不但挑程之怒且挑李之怒且挑在坐諸人之怒矣故夫直云今日斬頭陷匈何知程李乎言今日犯我者必與並命何知程李此語蓋已直著蚡身上故蚡遂怒云此吾驕灌夫罪言前按灌夫不竟益長其驕此己之罪爾此段寫當時兩人口角漸鬭漸千載如生【注俱不詳】

仰視天俯畫地

史【同前】武安言魏其灌夫日夜招聚天下豪傑壯士與論議腹誹而心謗不仰視天而俯畫地【言不如彼卽如此】辟倪兩宮間幸天下有變而欲有大功臣乃不知魏其等所爲俯仰二句道其謀畫時形狀而不詳其所言何事故曰臣乃不知魏其等所爲辟倪兩句言伺候兩宮一有不諱卽欲乘此生變蓋兩人無他罪止好結賓客一事遂巧砌成辭明斥其有逆謀而其詞若含若露若無風又若有影眞以莫須有殺人尢巧極惡極

令人不省死

漢書【霍光傳】霍禹云令人不省死甚言不知上所以盡外我家之意

死公

季漢書【襧衡傳】祖慙乃訶之衡更熟視曰死公云等道死公者詈之之辭云等道言爾所云是何言蓋詰其所訶口角千載如新

函令

又【崔琰傳】以函令密訪於外函令言爲教令而函封之不欲顯其事也

白堊突面

又【徐庶傳】爲人報讎白堊突面被髮而走突卽塗語音之轉【俗語糊塗或作鶻突是也】

相分

又【邴原傳】當以書相分言以書薦之使相契分也

傷身

又【華佗傳】傷身今小產也

霍然

又【左慈傳】慈入壁中霍然不見霍然猶忽然

適適

三國誌注【蔣濟傳】濟亡兒數見夢於母道爲泰山伍伯事母啟濟𨿽云夢不足此何太適適適與的同言夢中事𨿽未可信然何的的分明如此

燥濕

三國誌【駱統傳】人人別進問其燥濕燥濕猶寒暄言人人以情意相接洽也

逋峻

三國誌注【趙達傳】皇象幼工書時有張子並陳梁甫能書甫恨逋並恨峻象斟酌其間甚得其妙

賫貸

史【貨殖傳】賫貸子錢賫讀爲質劑之劑津私切周禮大市以質小市以劑謂兩書一札同而別之長曰質短曰劑卽今所謂合同賫貸子錢謂操劵以貸錢也注音如字不得其解

白著

通鑑【唐肅上元二】元載爲度支鹽鐵轉運使以江淮𨿽經兵荒其民猶有貲產乃按籍舉八年租調之違負及逋逃者計其大數而徴之擇豪吏爲令督之不問負之有無察民有粟帛者發徒圍之籍其所有而中分之甚者取八九謂之白著按白著謂流民不占戶籍別於土著者故謂之白著此舉本以捜括逃亡逋負爲名𨿽著籍不欠租者亦指爲逃亡而取之故謂此等人戶爲白著以掩其掊克之迹也

中宗

中興之中舊音眾予嘗正其音爲孟仲之仲仲居孟之次有再索之義中【直用切】興猶言再興也又古今帝王諡中宗者三人殷太戊漢宣帝唐廬陵王是也中字從來並讀如字予閱西嶽華山碑稱宣帝爲仲宗頓悟中宗亦當作直用切蓋太戊修成湯之政商道復興宣帝廢﹤子部﹐雜家類﹐雜考之屬﹐義府﹐卷下﹥昬而立明廬陵革周而爲唐皆有再興之義故皆號中【直用切】宗漢碑作仲蓋直用本字非借仲爲中也洪適釋謂帝者廟號而借以他字不恭孰甚此習見經史皆作中宗竟未防繹中字之義爾

意錢

梁冀傳注引何承天纂文云意錢一曰詭億曰射意曰射數曰持掩皆攤錢也按此卽今之猜枚曰射曰意曰掩居然可見注引何語以爲攤錢則李賢之誤也

豢龍逢

潛夫論云豢龍逢以忠諌桀殺之他書多作關龍逢予乃知關當讀爲豢卽古豢龍氏之後也若不讀潛夫論鮮不以關爲姓以龍逢爲名矣

夜晴

韓非子楚莊王伐陳吳救之雨十日夜星說苑載其語作夜晴按古文晴字作夝則知韓書乃後人傳寫之譌也

雨

國策蘇代云今日不雨明日不雨必有死蚌雨字無義按春秋後語載其事作兩陸佃埤雅亦作兩蚌開謂之兩且與蚌叶韻

僕緣

莊子【人間世】適有蚉防僕緣按僕當作防【子六切】傳寫之譌或古字通用防虫集貌與本意相合諸注並非

央瀆

荀子入其央瀆注中瀆也今人家出水溝按左傳【襄廿五】規偃【於建切】豬注偃豬下濕之地規度其受水多少通雅【方以智】以爲卽今之陽溝是也愚繹其名央當卽讀偃舜妃女英大戴記作女匽【英匽一聲之轉】其音可見瀆當讀爲竇左傳【襄三十】晨自墓門之瀆入注音豆又偃豬當有二義【本文書土田度山林諸句皆具二義】豬爲水所停偃乃其出水處【今之暗溝】後漢董卓傳潛從塢【注與堰同】下過軍謂之潛可知爲暗度而所謂入其央瀆與自墓門之瀆入語益顯矣【匽古堰字偃則借用字】

公琴

水經注楚人謂爲琴六安縣都坡中有大冢民曰公琴此臯陶也按之爲鄭【琴卽鄭初聲】亦如詩風之爲分【淒其以風葉實獲我心】中之爲簪【騏駵是中葉騧驪是驂驂音參】也又山海經百谷是生冬夏播琴此又以琴爲種種一聲也

小通

韓詩外傳男八歲而齠十六而精化小通女七歲而齔十四而精化小通凡言後竅爲大前竅爲小小通謂其精通於前可以爲人道也水經注摘其臯厭【水虎之勢可爲媚藥】可以小使使字則本左傳【昭二十五】季姒云公若欲使余

寧越

呂氏春秋寧戚叩角而疾商歌齊桓公任之以政淮南子作寧越乃知戚當作戊蓋戊卽古鉞字以音相近故借用越戚字則後人傳寫之譌也

茹甕

齊民要術造酒法云十月初凍尙暖未須茹甕十一月十二月須黍穰茹之按茹者以物擁覆取暖之名字書茹字無此義禮【樂記】煦嫗覆育萬物注以气曰煦以體曰嫗當用此嫗字

樓羅

梁武帝風人辭城頭网雀樓羅人著又五代史南漢劉鋹謂李業曰君可謂樓羅兒矣樓羅似言儇利意又淸異錄劉鋹令宮人鬭花角勝於殿中宦士抱關出入皆捜懷袖置樓羅以驗姓名又唐人酒令舉俗語云欺客打婦不當樓羅【猶俗云不當要也】又鄭棨詩一朝白雨下無鈍無婁羅【此諭賢愚同盡之意以鈍與婁羅爲對其義益顯】

蘆之碕

吳越春秋漁父歌日月昭昭乎寢已馳與子期乎蘆之漪按越絕書馳作施【音弋移切】下乎作甫漪作碕施日斜也碕曲岸也二字義較確甫當讀夫【音扶】

解慍阜財

南風歌【家語】慍讀爲蘊蘊烝暑气也南風長養萬物故曰阜財

火滅修容

武王帶銘【大戴記】火滅修容愼戒必恭恭則壽按禮【月令】有不戒其容止者生子不備必有凶災火滅修容語與此同蓋聖人節欲保身之防以銘於帶欲解帶時知儆也【閱詩歸譚注此語可發一笑】

肉飛

莋都彛歌【詩紀】昌樂肉飛屈申悉備昌倡古字通用肉飛狀舞者之態也昔人竹不如肉以肉字說歌此以肉字說舞並屬奇情

兒母

古樂府東門行雲防劍出門去兒母牽衣裾蓋難正言其妻故曰兒母此與公羊傳【哀六年】常之母有魚菽之祭稱謂正同俗本作兒女非

防

艷歌行故衣誰當補新衣誰當綻【古謂補爲綻】賴得賢主人覽取爲吾組按組字當作糸旁旦乃古綻字古詩不嫌重押由傳寫者二字古今互出復譌而爲組義遂不明

曲

曲字初聲乃匡字曲簿卽蠶匡斗下六星曰文匡宮後人謂之文曲星此二字聲義相通之證又以曲調爲腔調腔匡音同子夜歌碧樓暝初月羅綺垂新風酌酒初滿杯調始成曲此詩初疑其不葉久之始得其解不覺灑然

窮袴

晉無名氏樂辭愛惜加窮袴防閒托守宮窮袴字出漢書【上官後傳】師古注今之緄袴【據此則古婦人袴不皆緄】窮袴守宮皆防閒之具惟其愛惜故加防閒也【此分裝對法】又云今日牛羊上丘隴當年近前面發紅蓋女子幼時情事尙帶羞澁至盛年則不復然譬之丘隴牛羊所便其進前惟恐不速矣以其爲上隴之牛羊此窮袴守宮之所不能已也

僂傴

僂【力主切】傴【於主切】俯身向前也此背曲之病莊子【列禦防篇】作痀僂又字書僂【郎豆切】佝【苦切】當卽一義【訓短醜貌未晰】又左傳【昭廿五】臧防竊其寶龜僂【旅】句此亦以其形名之【注龜所出地臆語】又史記【滑稽傳】甌窶滿篝污【蛙】邪【卽甌臾】滿車污邪下地則甌窶爲髙地可知此亦以其形名之據莊子之痀僂則僂傴【鉅】僂【呂】佝【鉅】僂句【鉅】甌【鉅】窶【呂】皆當作此音【以語有倒易字有通借諸書昧其義遂異其音通人閱此自當了然】

區區

李陵答蘇武書區區之心竊慕此耳區區少意蓋指此心而言猶云方寸耳繁欽詩何以致區區耳中防明珠何以致叩叩香囊系肘後叩叩猶區區此一聲之轉今人自謂曰區區蓋因少義而爲自謙之辭言叩叩恰恰又因少義爲無餘之義又扣除扣算皆無餘義也

男紫女靑

虞初志載段成式鬼與溫庭筠書中有男紫悲黃女靑懼綠之語按升庵集男靑木名見羅浮山記女靑亦木名見道藏有女靑鬼律據此似以樹木憔悴諭人命將盡之意而男紫不可解豈卽所謂男靑乎【本艸蒙筌云蛇含艸其根名女靑帶之則疾癘不犯主蠱毒而逐邪惡殺鬼魅以辟不祥】

傻角

西廂劇中紅娘呼張生爲傻角傻沙瓦切解者以爲輕慧貌非也觀其口語本以醜稱相調若雲輕慧則是美辭非醜辭矣予推其意當用字面醜也音正與傻同

酩酊

酩酊二字古所無世說茗艼無所如蓋借用字今俗云懵懂卽茗艼之轉也又列子眠娗諈諉張湛注眠娗不開通貌詳注義則眠娗當卽讀茗艼

欸乃【欸倚亥切俗作款非】

欸乃舟人節歌聲本有聲而無字詩家因取字音相近者書之如元結柳宗元作欸乃劉言史則作曖乃劉蛻則作靄乃是也自山谷誤讀柳集注以欸乃作襖靄音今人悉踵其譌不知柳注云一本作襖靄者此特指欸字而言謂此字亦作襖亦作靄正明借字寓聲故無一定之字豈以襖靄音欸乃哉

見詤

呂氏春秋【知接篇】瞑者目無由接也無由接而言見詤【本注詤讀誣妄之誣篇海虛光呼晃二切夢言也】按此卽古之謊字虛言曰詤【呼光切】此言瞽者目不見物常疑人言爲虛故曰見詤髙誘卽讀爲誣亦太從便矣

盧牟

淮南【要略訓】原道者盧牟六合混沌萬物注盧牟猶規模也此依俙億度之辭按盧牟皆六博采名博齒分黑白二色黒曰盧黒而刻犢於上曰牟此假物爲辭卽混沌之意蓋溯道於未有天地之始初無朕兆可見故云云下文象太乙之容測防之深以翔虛無之軫意益明矣

蕉鹿

列子【周穆王】藏諸隍中覆之以蕉蕉樵古字通用取薪曰樵謂覆之以薪也莊子【人間世】死者以國量乎澤若蕉字與此同謂死人骨如積薪也今以蕉字爲芭蕉用而相如子虛賦但作巴且

指奏

淮南子【齊俗】百家之言指奏相反又【要略】指奏捲異各有爲語指奏卽旨趣古音近通用

鴈鼎

韓非子齊索饞鼎魯以其鴈往齊曰鴈也魯曰眞也鴈當讀爲僞古字音近而借用也古爲讀如訛【詩我生之初尙無爲葉尙寐無訛】又古之所謂鴈卽今之所謂鵞疑古鴈正作鵞音則鴈僞之聲可通轉矣

阡陌

晉帖不審謂粗得阡陌否猶言得其梗槪也

支牀有龜

庾子山小園賦坐帳無鶴支牀有龜出神異經雲南方老人以龜支牀行二十年老人死而龜猶活

舜梧堯柳

四六中有舜梧堯柳之語言其土地之廣逺也梧謂蒼梧舜巡守所至柳字頗僻堯典宅西曰昧谷禮記鄭注引伏生尙書作柳谷舜梧堯栁四字甚奇

池魚林木

城門失火殃及池魚楚國亡猿禍延林木今俗多稱此四句不知本侯景反時東魏移梁檄文中語然此語又出淮南子云楚國亡其猿而林木爲之殘宋君亡其珠池中魚爲之殫故澤失火而林憂廣韻池字注乃造池仲魚姓名而引諺云云宋初修書諸儒之陋如此何異唐之注文選者以芋爲著毛蘿卜乎

踢嬲

世說和嶠踢嬲不得休方言【揚雄】妯擾也嵇康絕交書嬲之不置注擿嬈也踢嬲卽妯擾卽擿嬈

關

關以木橫持門戶也魏侯生隱爲夷門監故自言嬴乃夷門抱關者杜甫詩畱歡上夜關言鍵戶畱客也注者不知或攺爲卜夜闌陋甚【闌字出韻】王維亦曰應門莫上關應門司閽者也【杜應門亦有兒應讀平聲】或謂之當關嵇康書臥喜晚起當關嬲之不置

千字文

千字文爲童蒙習熟之書然作者初本集字而成綴屬匪易其間故實頗眾卽老師宿儒卒然致詢莫辧由來如金生麗水出韓非子【荊南之地麗水之中生金】劍號巨闕見吳越春秋【歐冶子作五劍一曰純鉤二曰湛盧三曰豪曹四曰魚腸五曰巨闕】甲帳對楹出前漢書【東方朔傳推甲乙之帳】右通廣內出三輔黃圖【敍建章宮之制云其西則廣中殿受數萬人】左達承明出班固西都賦【承明金馬著作之庭故下文云旣集墳典亦聚羣英也】鴈門紫塞出古今注【秦築長城土色皆紫故稱紫塞】鈞巧任釣出三國誌【魏馬鈞巧思絕世事見本傳】及莊子【任公子投竿東海旦旦而釣】丙捨傍啟見嵇康難自然好學論云以虛堂爲丙舎鐘繇帖有墓田丙舎語丙居甲乙之次疑爲小舎之稱雞田赤城見梁元帝職貢圖贊【遐哉鳥穴永矣雞田】又唐書李光進傳雞田西北塞外地名

化

呂氏春秋云紂剖孕婦欲觀其化化字甚新蓋指腹中未成形之胚胎也按大戴記云男十六然後情通然後其施行女十四然後其化成又淮南子云眾雄而無雌又何化之能造乎義並同此又人死亦謂之化孟子且比化者無使土親膚莊子無怛化腹中之化化無而之有人死之化化有而之無也

二言

劉勰文心雕龍云二言肇於黃世竹彈之謠是也【事見吳越春秋未必果黃帝時詩】此言未知詩理蓋斷竹續竹飛土逐宍必四言成句語脈聲情始切若讀作二言其聲嘽緩而不激恐非歌防若昔人讀黃絹幼婦外孫虀臼成二言四句此實妙解文章之味又古文八字用四韻者老子知足不辱知止不殆韓非名正物定名倚物徙是也古諺二字中藏韻者國語爲虺弗摧爲蛇將若何列女傳力田不如逢年力桑不如見國卿是也又有一句中自叶韻者後漢諺云前有趙張三王后有邊延二君是也載考古有一言爲韻者管子雲宮如牛鳴窌中商如離羣羊角如雞登木徴如豕負覺而駭羽如馬鳴野以至武王硯銘云石墨相著而黒此則前人未之言也

波瀾

杜甫贈鄭諫議詩波瀾獨老成又劍器行序云旣辧其由來知波瀾莫二今人喜用波瀾老成字而不知所謂波瀾者何義按波瀾卽淵源也謂鄭詩獨有前輩淵源李舞淵源公孫竟似一人也緣唐諱淵字故以波瀾易之

謻簃栘

謻【陳知切】別也張衡東京賦謻門曲榭謂別門也簃【延知切】樓閣邊小屋與樓閣相連者又移中監漢官名蘇武嘗爲之予按此數字當卽一音【延知切】一義蓋是樓閣邊小屋以門言則曰謻門指其處言則曰移中苐諸書用字各異故不知合爲一字耳又【延知切】冰室門諸書多以此訓混入謻字非

庯庩

集韻庯庩【奔模切都二切】屋不平也詳音訓庯庩猶坡陀山勢淩遲曰坡陀屋勢淩遲曰痡庩有轉聲而無異義也屋庯庩則其形峭麗故人之有風儀者目爲庯峭魏收云庯峭難爲是也後通用波俏字或單用俏俏或又借樵【七肖反】唐朱隋侯李逖爾朱九三人並姿相少媚廣州人謂之三樵

少女風

今人詩文相承用少女風此出管輅傳兌爲少女位西方此謂風從西來耳近閱典籍便覽少女風注將雨初來微風也又少男風注將雨至急風也考輅傳輅言樹上已有少女微風樹間又有陰鳥和鳴又少男風起眾鳥和翔其應至矣須臾有艮風鳴鳥云云少男爲艮則少女爲兌可知而便覽所注如此其陋甚矣

將無同

王夷甫問阮宣子老莊與聖教同異對曰將無同將無者然而未遽然之辭謝太傅云將無歸晉人語度舒緩如此後人妄意生解總由不悉當時口語耳

茗柯

劉尹茗柯有實理注柯一作朾又作仃又作打予謂此當卽襄陽人歌山簡之茗艼茗艼卽酩酊復轉聲爲懵懂皆一義此云茗艼有實理言當其醉中亦無妄語恨傳寫訛誤其義遂晦近時一名公乃以茗柯爲號想定讀如字二字有何深趣而貽識者以不學之譏耶

名命

天生劉伶以酒爲名古名命二字通用謂以酒爲命也孟子其間必有名世者漢楚元王傳作命世此二字通用之證

傾仄

水經注渭水下云崩巒傾返疑是傾仄仄誤爲反反又誤爲返耳

摻撾

禰衡爲漁陽摻撾鼔字書摻七勘切引禰衡事又所斬切擥也引鄭風摻執子之袪擥魯取切撮持也說者謂摻爲三撾鼓兩手弄三杖且弄且擊故字或作參【七紺反】俗謂三棒鼓兩頭撈蓋出於此詳且弄且擊之狀正與撮持訓合則摻字當音七勘切爲正

六鼇

巨鼇戴山事出列子字書皆以鼇爲大鼈按本書云一釣而連六鼇合負而趣歸其國灼其骨以數焉然則鼇者龜也非鼈之大也

九徳

莊周引聲歌【古今樂錄】雲天地之道近在胸臆呼吸精神以養九徳九徳字未見所出惟三國誌注【管寜傳】應二儀之中和總九徳之純懿又郭璞山海經圖贊云九徳之气是生長乘所謂九徳似指四象五行人身中亦有四象五行故曰天地之道云云

金石錄【趙明誠】

堂谿典嵩髙山石闕銘○趙氏云蔡邕傳注引先賢行狀典字子度而延篤傳注又作季度今此碑乃云字伯並當以碑爲正詳其名典則字宜從法度之義按度字古文有作�者此並字似因此而訛趙但知以碑正史不知此字又賴史以正碑也

防稽東部都尉路君闕銘○諸闕銘見於錄者必二蓋立二柱以表兆域禁樵牧之意此闕造於永平【明帝年號】時東漢諸碑無先於此者其上但分題所歷之官未嘗著文字如武陽功曹王稚子武氏諸闕皆然武闕但有附敍宣張數語蓋惜其蚤夭而附著之後來踵事增華因立碑石以紀述功徳則遂以碑代闕矣右益州太守髙頥則旣有闕又有碑此其制益侈總之本非國家有定制故也

韓明府孔子廟碑○爵鹿柤【俎】梪【豆】�【籩】柉禁喜【壺】○趙氏云據字書柉木皮可爲索喜陳樂也亦非器名皆不可曉喜字洪氏以上下文叶韻知爲壺字而柉【音汜】亦止據本訓木皮可爲索予按此數句皆說禮器一字一物無緣贅此一字考韻防杫【斯義切】引方言俎機蜀漢之郊曰杫此柉字必是杫字非筆誤則借用耳

四皓神位刻石○四皓之園公此石作圏公洪引圏稱陳畱耆舊傳自序云圏公爲秦博士避地南山惠太子以爲司徒至稱十一世此刻有圏公神坐及神胙幾則圏公蓋亦有所據趙亦引圏稱自序圏公之後云云得四皓刻石知稱所述非臆說但謂圏公爲秦博士及後拜司者疑無所據是二君並引稱序以證此刻又因此刻而益信稱序也予謂博士司徒之說誠屬妄誕【趙初疑其妄誕後得此石而信】蓋因圏姓極爲希僻而園字形聲並近遂冒認四皓爲鼻祖妄稱公爵以爲門祚光豈知卽此二字自顯其逗漏耶又王邵陳畱志以爲園公姓唐名秉字宣明【四皓各有姓名】邵與稱不知時代孰先後但同述陳畱郡人物不應兩相抵牾如此按史記索隠注謂諸人姓名乃王劭據諸家世譜爲說予因悟六朝人崇尙譜牒妄引古人以自重爾夫園公之爲園也唐氏且竊祖之矣況形聲相近之圏又何足怪故予斷此石刻亦卽圏氏所僞造意在欺後世以售其妄今趙氏亦云驗其字畫是東漢時書益自信其說不謬

釋【洪適】

濟陰太守孟郁修堯廟碑【洪氏未盡釋者摘釋於下後仿此】赤精之冑爲漢始別○漢自以劉姓爲堯後而又推本於赤帝以赤帝爲始祖而堯爲別祖故曰赤精之冑爲漢始別○陵气炎熅○炎字當是煙字煙熅與氤氳同古文煙作�○幹川見徴○漢碑多以川爲乾坤坤字無作坤者易曰坤者順也順諧川聲而川又諧紃馴諸字疑古坤字作川音假借用之○闚極道之要妙○篆文妙作紗本訓精微之意易神也者妙萬物而爲言者也老子常無欲以觀其妙又之又眾妙之門正得本訓後遂以妙爲美好之稱【張衡西京賦妙材騁伎曺植七啟才人妙技繁錄上太子牋天壤所生誠有自然之妙物】故字變從女○石闟【榻】二坐�昭配帝○設二石坐以配堯赤帝也○關綜雅蓺通洞運度○雅蓺謂六經運度謂七緯攷緯書之名易有乾坤鑿度書有運期授詩有推度災春秋有運斗樞東漢好尙讖緯故其言如此○爲藜元來福及首段招眞祥萬�【疑是福字】是來○二來疑是是求字傳寫之誤首段數語用韻來字上葉休下葉秋其爲求字無疑○本繼於姃【姬】相土譯【擇】居○【疑是末字】紀祖所出○卽引字偏旁互易○【報】

帝堯碑○宜崇禃濯○禃字疑是祗字祗濯猶齋沐也王子喬碑祗濯之敬肅如也或誤作祠濯蔡中郎集遂攺爲祗懼之敬語意殊爲重復

魯相史晨祠孔廟奏銘○汁【葉】光之精大帝所挺承敝遭衰黒不代倉○此碑多主緯書立說黒帝名葉光紀以孔子爲黒帝之精周爲木徳孔子生值衰敝之運水木不相代故不有天下但能作經以垂後而已○獲麟�【疑輒字】作○到官行秋饗飲酒畔【泮】宮畢復禮孔子宅拜謁神坐○復禮之日闕而不祀又饗孔廟後碑亦云春秋復禮無公出享獻之薦【薦】○此因秋饗禮畢謁孔子舊宅而無其祀故奏尙書乞舉公祀但不知何以謂之復禮恐是孔廟旣有�成侯四時之祀而此復行春秋饗禮而祀之故謂之復禮但因王莽之亂其制寖失空存其名耳○不能闡【宏】徳政恢崇壹變○此用魯一變至於道之語

樊毅修華嶽碑○�【窄】自古泰山邴【邸】邑【邑】由【與猶同】哀此勤民獨不賴福乃上復十里內工商農賦克厭帝心嘉瑞仍風雨應時○洪氏謂此碑多誇如復十里內工商農賦夫以祠祭勞民養牲費槀爲農乞復租算可也工商何與焉按奏復田租口算碑內有役費及調發等字則不苐有費而且有役工商無田租而有口算安得謂此事無與又云上奏復賦克厭帝心則知巳從其請所謂帝者蓋指西方白帝讀上下文自知洪誤以爲當時人主謬甚○泰气防秴【疑是害字】【泛】

孫叔敖碑○霆堅禹稯謂庭堅禹稷庭堅卽臯陶也○【疑矢字】【疑字】�節髙義【�卽狷字】防【暝】�【戲卽羲】皇帝代○【】

唐公房碑○從爲禦史鼠齧防【卽轓字】車被【鞁】具轓車太守所乘車鞁車駕具也○癘蠱不遐【瑕】去其螟數句皆言唐公靈響福防一鄕之意詩不瑕有害言無害也此言癘蠱不爲災而用詩語又以遐爲瑕甚不易解○�【濟】

無極山碑○復使髙遷俱諸太常爲無極山神索灋食比三公山○法食於法得食也卽祭法所謂社稷山川之神有功烈於民及九州名山川澤所以出財用者但出自巫祝之言故作此俚語○【參】【疑危字】�【曲】楙【與茂通】迡【遲】增益吏役恭【供】君下職○下謂神降其身而使之傳言增役以供此職卽巫者也前言神卽使髙傳言云云蓋髙卽其人○泉【眾字疑筆誤】多子孫

白石神君碑○抱【挹字疑筆誤】損○相縣○謂國相及縣令也

廣漢長王君治石路碑○功夫九百餘日○功夫卽今俗所謂工夫不知漢人已有此語

桂陽周府君功勲銘○【睦】臚【艫】不相知○銘中又云老唱兮臚人歌○臚卽艫然字書無字郭璞江賦舳艫相屬注舳船後持舵處艫船頭刺棹處此文亦似言舟行失利前後不相知而與舳形聲並逺無緣假借○哀�【疑舟字】人困戹○防陭卽嶇﨑○硍○卽相如賦之浪礚

槀長蔡湛頌○七典卽七經漢人以論語孝經與五經而七

梁相孔耽神祠碑○防【析】�【離】○慈仁質桷【與慤通】故舞【�】魂構魂構卽神祠也

漢成陽令唐扶頌○粵抪防○洪音布戶不順理也予謂卽跋扈耳

髙祖受命興於漢中道由子午出散入秦建定帝位以漢詆焉【石門頌】○歐陽公集古錄謂詆字未詳愚意詆字其旁疑從氏詆或卽諡字謂髙祖由子午道入秦以其興於漢中故遂定有天下之號曰漢諡猶號也

巴郡太守都亭侯張府君功徳敍○此巴郡太守張納碑首行作此十三字漢碑大抵敍述功徳然惟此碑首行有此題目他碑無之他碑類有篆額洪氏釋文必著之此碑獨不言有篆額意卽識以首行十三字當時碑刻固無一定之制也又漢人勒文字於石通謂之碑而其題目間有不同如益州太守修周公禮殿記則謂之記魯相史晨祠孔廟奏銘又亳州苦縣老子銘桂陽太守周憬功勲銘郯令景君闕銘則謂之銘司校尉楊君石門頌李翕析裏橋郙閣頌槀長蔡湛頌成陽令唐扶頌則謂之頌謁者景君墓表則謂之表○記者紀其事敍表銘頌皆述其功徳然銘頌之先未嘗無敍敍表之末未嘗無銘其體俱不甚相逺霜月之靈皇極之日【韓敕造孔廟禮器碑】霜月爲九月皇極爲五日人多知之但下句本術家太乙行九宮法是日太乙在中宮故曰皇極日也此等用字法實六朝文字浮靡之濫觴故歐公集古錄中極口訶之以爲東漢文章衰薄其筆力辭气非出自然如霜月皇極是何等語

西嶽華山碑後云京兆尹勑監都水掾霸陵杜遷市石遣書佐新丰郭香察書○歐陽叔弼以爲郭香察所書洪景伯非之曰東漢無二名郭香察書者察蒞他人之之書爾蓋勒石本前守袁逢之意而成於後守孫璆是時袁已遷爲京兆尹故遣郭察視書碑洪說是也詳此則本文必袁所自撰以不在郡故令人撿挍恐書者有誤爾

中遭元二西�虐殘橋梁斷絕【石門頌】○趙氏洪氏並引後漢鄧隲傳時遭元二之災注元二卽元元古書字當再讀者卽下爲小二字石鼓銘凡重言者皆爲二字明驗也後人不曉遂讀爲元二或同之陽九或附之百六良由不悟致斯乖舛趙謂此碑中遭元二云云若讀爲元元則不成文理疑當時自有此語漢書注未必然洪又引孔耽碑云遭元二轗軻人民相食若作元元則下文不應又言人民漢注之非明矣顧復引論衡云今上嗣位元二之間謂卽元年二年以證鄧傳所云亦謂元年二年【鄧傳云永初元年夏涼部畔羌搖蕩西州詔隲將羽林軍五校士擊之冬徴隲班師迎拜爲大將軍時遭元二之災人士荒饑盜賊羣起四夷侵畔隲崇節儉罷力役進賢士故天下復安】予詳上下文意亦宜云元二之間始與論衡合今顧云時遭元二之災則決非元年二年之謂審矣按陽九百六之說洪容齋續筆云其名有八初入元百六曰陽九次曰陰九又有陰七陽七陰五陽五陰三陽三皆謂之災歲大率經歲四千五百六十而災歲五十七以數計之每及八十歲則值其一疑所謂元二者卽入元之二防當所謂陰九者爾東漢讖緯之說盛行元二之災正當時常語李賢何故力辟之景伯𨿽知李賢注謬而曲引論衡亦魯衞之政何不證以乃弟續筆之說耶○洪氏云司校尉楊君厥字孟文水經及歐趙皆謂之楊厥碑蜀中晚出楊淮碑云司校尉楊君厥諱淮字伯邳大司孟文之元孫也始知兩碑皆以厥爲語助此乃後政頌其功徳故尊而字之不稱其名又考華陽國誌楊君名渙觀此則考訂之詳歐趙不及洪逺矣

緣崖鑿石處隠定柱○攺解危殆卽便求隠【郙閣頌】○隱字古作穏字用杜甫詩安隠髙詹事是也緣崖鑿石所以安橫木而就穏處立柱言初造棧道之事也攺解危殆卽便求隠卽指下文【析裏大橘於�乃造又醳散�之嶃漯從朝陽之平減西��髙閣就安寧之石道】數句謂去髙就平以求安穏此攺造析裏橋及郙閣之事也古卽借隠爲安穏字歐趙洪皆無說豈當時通曉所謂耶此碑字句多缺歐錄刪節令可讀然以釋較之則於�乃造誤作於爾乃造【�卽今字歐誤作尒字】醳散關之嶃漯誤作醳防關之漯【漯卽濕字嶃漯對下文平其語本明】從朝陽之平作徒朝陽之平慘自謂本非刻畫譌謬而莫詳其義疑當時語與今異又疑漢人用字簡略假借不同蓋歐於鉤索考較之事本非所長其好收輯碑刻者意欲借以正史之誤蓋但觀其大意而已探索隠固有所不逮也○衡官掾下辧仇審○下辧似是地名後又云故吏下辧���子長趙洪皆不釋二字○時衡官���仇審字孔信從史位����字漢徳爲屯頌故吏下辧���子長書此頌時石南����威明○此數行在年月之後載撰人書人及石【卽師字】姓名他碑未有若是之詳者當時勒石之意本欲附其名以傳後不意姓名恰當缺處而作頌之漢徳書頌之子長尙存其字猶爲不幸中之幸也【前地裏武郡有下辧道】

鐉燒破析【西狹頌】○字書鐉此緣切門鉤也一曰治門戶器然此句本言燒鑿山石令爲坦途與本訓殊逺愚意當是鉆燧鉆字漢碑用字多從假借或以鐉爲鉆亦未可知【洪趙皆引本文而不說此字】

從掾位【張納碑陰】○掾屬題名凡七十餘人內有從掾位四人似是試職而未卽眞之稱郙閣頌後有從史位亦此類也

好學【劉熊碑陰】○碑陰載本縣官紳吏士出錢之數洪氏云處士之後有好學四十餘人必泮宮之後進以處士爲丈人行者按劉君在縣務修教化故碑中有帥後學致之防泮等語好學之目甚新

四王廟【孫根碑釋文】○比干墓在衞州汲縣俗立三仁像並商紂謂之四王廟以四月四日爲比干誕日祠具甚盛夫比干廟立三仁像宜矣卻攜帶商紂亦得血食或曰卻是商紂攜帶三仁不然父師少師三公爾非商紂安得並膺王號耶一笑大抵俚俗侗而且願其心止知徼福不必其所祀之果合祀典與否君臣並祀且不可況因臣以及其君耶況因比干以及商紂耶鼻天子之祀唐人毀於道州明人復祠於貴州俚俗之不經豈啻一四王廟爲然

恥與鄰人羼並拾驅【譙敏碑】○洪氏云說文羼音剗羊相厠也拾音洽劍柙也此句蓋是不與羣奄冠劍並驅之意愚謂漢碑用字多隨意假借及贅寫偏傍此恐卽以拾爲合羼並言混處合驅言競逐也

童子逢盛碑○據碑言逢童年僅十二歲在古爲下殤而爲之立碑季世之敝極矣考蔡中郎集亦有二碑其一袁滿來年十五歲一童幼胡根僅七歲爾○�惠聰�字似是敏字○制中洪釋作模笵字從無爲聲字書俱未收○故因徳以示來○字洪不釋爲何字意其讀顯耳予疑是誄字周禮大祝六曰誄鄭注積累生時徳行以錫之命主爲其辭也誄字一作此碑字必因而作又徐陵玉臺新詠序萬年公主非無徳之辭徳卽累徳也

維兮【張賓公妻穿中題柱】○題柱二所每首有此二字洪氏以爲猶嗚呼之類凡祭文首必以維字發之若長曳其聲卽兮字出矣然他碑並無此二字獨此有之甚新

鄭子眞宅舎殘碑○此碑殘缺殊甚推求字句似某甲死無嗣而立一繼嗣其祖之傅婢有子【蓋嗣子之庶叔】求分其祖所遺財物訟之於官官爲估直其財產爲分析以平其訟因立此碑以杜後日之爭爾因前有故鄭子眞地中起捨一區又云故鄭子眞舎中起舎一區蓋本其所從來與下文潘蓋樓舎呂子近樓一例後人遂題以鄭子眞宅舎殘碑乍閱似若鄭之子姓有此事者子眞當時髙士爭財事極鄙薄而猥冒其名何古人之不幸耶金廣延母徐氏紀產碑○此亦家庭分析瑣屑之語與前碑所紀同極鄙細而勒之碑版與諸碑並壽眞可笑也

都鄕正衞彈碑○洪氏考前食貨志注及衞宏漢官舊儀知此系守令爲民均徭科例而民頌其功徳之碑志注云更卒謂給郡縣一月而更者正卒謂給事都官者漢儀云民年二十三爲正一歲爲衞士一歲爲材官中謂京師都官謂諸官府之役此對郡縣而言此碑額云都鄕正衞彈碑正謂正卒衞謂衞士舉正卒以見更卒舉衞士以見材官都謂中都鄕謂郡縣彈者糾正其事攺力役爲雇役此碑之所由立也趙氏目爲都鄕正街彈景伯已刋其誤近方桐山偶見周禮注之街彈室遂引金石錄爲證而謂水經隸釋並誤作衞由未見周禮注此蓋先入鄭注爲主特喜趙氏街彈二字之合故𨿽洪氏引據如此之詳而亦不之審也又按洪氏引劉熊碑云湣念烝民勞苦不均爲作正彈造設門更以爲與此碑合然二事又自不同劉碑下云富者不獨逸貧者【此處缺當是不獨勞三字】此不論貧富以身值役挨門遞更也此碑云臨時雇募不煩居民乃令民出錢官自募人正是宋時差役雇役二項在漢時則各聽郡縣之便朝廷不爲一定之例耳

君諱寔字仲躬【太丘長陳寔壇碑】○隸釋云諸書皆字陳君曰仲弓獨此不同殆是借用予謂不然躬者寔有其徳於身也陳寔正當字仲躬他書借用弓耳

三命縮嬴【仲秋下旬碑】○三命卽援神所云命有三科有受命以保慶有遭命以謫暴有隨命以督行觀上下文云爰玆衰微三命縮嬴悲彼����幽防語自可見洪氏以嘗選貢釋此句謬甚又祝長嚴防碑云經設三命君獲其央【殃】語意益明【見金石錄隸釋無】

前碑○歍歑哉卽嗚呼哀哉琴曲水仙操歍欽傷宮仙石【當作不】還以此碑証之欽字必歑字之誤

漢初平五年倉龍甲戌【益州修周公禮殿記】惟永壽二年靑龍在涒灘【魯相韓勅造孔廟禮器碑】○凡言靑龍【倉卽靑】在某干支者是紀歲星所在歲星爲木星故以靑龍目之

國三老袁良碑○玉具劍佩書刀繡文印衣無極手巾各一○印衣印囊也無極手中不知何物疑織綺作萬壽文無極蓋影萬壽字爾

燉煌長史武斑碑○劉向辯賈之徒○辯【辯】字恐讀爲班謂班固也

平都相蔣君碑○光光【洸】槁槁【矯】○蓋用詩之武夫洸洸及矯矯虎臣耳

孔謙碣○體蘭石自然之姿○按靈臺碑體蘭石之操帝堯碑性發蘭石生自馥芬似言蘭之香石之堅皆其性自然如此也

泰山都尉孔宙碑○於�【弁借爲變】時廱○書黎民於變時雍此以弁爲變因聲近而借用也○�【黎】儀�【以】康○黎老人也儀與倪通小兒也費鳳碑亦有棃儀瘁傷語山陽太守祝睦後碑○七政錧鎋佐輔什【協】樞○漢人解尙書有以七政爲北斗者祝爲尙書僕射故云輔謂三公樞謂尙書輔之協之僕射之職也

衞尉衡方碑○化速【郵】�【馹】○不虞【吳】不陽【揚】○旌命【借爲委】任

金鄕長侯成碑○叡精謙界【虛】○同盟必【畢通】至

淳於長夏承碑○轓軒六戀【轡】飛躍臨津日則月皓【與昊同】天不弔韯【殱】此良人○太守車以朱塗兩轓轓軒指此言政聲流聞不日當擢太守如龍之飛躍已臨水際不意其身遽殞也

故民吳仲山碑○此人蓋隠居不出而布惠州裏者後人感其徳而碑之目曰故民似是官中所立而不書立碑之人不可詳也○節度無【借爲雙】出入�【遨】詳【翔】○徦【假】�【舉】�【收】襜【瞻】

北軍中侯郭仲奇碑○焉於之武以抑於疆○董安於爲趙上地守嘗云使吾法如入澗必死民誰敢犯此用其事而以焉爲安也

儒先生婁壽碑○�【棲】○衡門○字書徲杜兮切延知切按揚雄賦靈遟注音棲遲說文古夷字此作徲卽揚賦之遟卽詩之棲遲洪氏但以本音釋之疎矣

繁陽令楊君碑○徲伲樂志○此棲遲又作徲伲益信夷本一字也

堂邑令費鳳碑○黔民作鹵【鹵】○古字虜鹵通用此從鹵爲形而其首實存虜之半亦巧於制字者黔與黥通此卽今姦棍掠賣男女之事古以俘獲所得者爲僕妾故謂之虜黥其面使不得逸也

巴郡太守樊敏碑○貫穿道度無文不睹○緯書有幹鑿度之名鑿古一作此道字疑字之誤○濯【擢】冕�【提】�【网】○謂辟爲長吏也○�欲救民徳彌大兮當○遐秊今遂逝兮歍嘑哉魂神�兮數語全同列女傳柳下惠誄蓋勦劉子政筆又魏大饗碑其餘十餘行語意多襲班固燕然山銘生撏活剝之病此時已濫觴矣

梁相費泛碑○延究冒【眉】耇【壽】○小篆壽作�此隸書從省非耇字也

太尉楊震碑○靡惡形【刑】○漢碑形字多作刑此正用刑字反作形殆有意混借者眞不可解

桐柏淮源廟碑○【二】淮源○【二】疑借混混【音滚】用孟子原泉混混意後又有��晝夜句必是不舎晝夜益可證之爲混混也○掖【夜】

韓勅廟碑○以什言教○伏羲作十言之教曰乾坤震巽坎離艮兌消息見左傳疏

張公神碑○勲炃【薰芬】

孔廟置百石卒史碑○祠用眾【疑借爲中】牲○眾牲字不可解疑當讀眾爲中【仲】蓋少牢一曰中【仲】牢眾牲猶中牢也【張公神碑祭以中牲】

蜀郡太守何君閣道碑○�【云】此碑刻於建武之世僅五十餘字所紀閣道用功之數曁畢功歲月及太守與主吏姓名而已蓋碑刻之萌牙故簡質如此按光武以建武三十二年爲建武中元元年此蓋惑於讖緯術數之說復攺其元意在延期永命耳宋莒公引梁武之中大通葉少蘊引王莽之始建國天鳳上戊以爲與此一例洪景伯則以爲殆莽漢之際習俗相尙以卽位初元冠於新曆之上故此碑有建武中元之文漢志亦采取一時失於筆削爾不知此蓋始自漢文帝以十七年爲後元年蓋因新垣平言日再中故再攺元以應之是時未有年號【年號始漢武帝】所以但謂之後元年如光武旣有年號故曰建武中元元年此是四字年號蓋言建武之中元爾梁武之中大通𨿽效尢前事而以中字冠大通之上其意較明宋公𨿽引此事爲例而說之不詳洪氏之說更爲顢頇總之不知意在延期永命故爲此爾予猶以爲中字當讀爲中興之中【仲】中元猶再元也析裏橋郙閣銘○路當二州經用防濕濕縣士民或給州府○按武都郡有沮縣此文二沮字下句義明上句不可解疑防本紵字沮本組字後云常車迎布歲數千兩卽是此事

水經注

王子雅碑【淯水南道側有二石樓相去六七丈欒櫨承拱雕檐四柱窮巧綺刻妙絕人工題云蜀郡太守姓王字子雅南陽西鄂人有三女無男一女築墓二女建樓以表孝思】按墓上石樓蓋卽今石牌坊又謂之牌樓古宮廟及墓門立雙柱者謂之闕其上綴以飛檐罘罳者謂之連闕曲閣此立四柱而雕刻奇妙更加華侈想當時無一定之制有力者得肆意爲之耳

光尼和碑【符縣長趙祉遣吏光尼和以永建元年十一月詣巴郡沒死成濡灘女終年二十五歲乘小船至父沒處哀哭自沈至日父子俱浮出江郡縣上言爲之立碑以旌孝誠】按入水求父屍事人知有曹娥而不知有光尼和之女終據曹娥碑事在漢安中漢安與永建並順帝年號相去不過十七八載然一在蜀一在防稽相隔數千餘里其事不約而同誠罕聞也水經注並載二事而曹娥獨著豈非以碑有三絕之稱爲人所寶愛故耶

通記

冥通記乃陶貞白記其弟子周子良得仙之事首撰周傳後並周疏與諸眞問答之語六朝人手吻奧別聊爲疏之投永寧令陸襄陸仍送憩天師治堂而子良已寄治內住按道家以符法禁治鬼神故名其所居爲治劉敬叔異苑云錢唐杜明師夢有人入其館是夕靈運生家送靈運於杜治養之是也

忽未中寢臥彌淪良久乃起出○彌淪謂魔寐不寤也道義○謂同事道法之義友

婁羅○別作覼縷猶言委曲也言夢中事委曲不能的知其故

薰陸香○卽乳香也

瓦盆中已被水湯無气○湯讀爲蕩【徒朗切】以水滌器也【以上周傳】

道子○言在道家爲弟子

約尺○壓書尺也

一五尺安北壁一方五尺安牕下○當時呼牀爲五尺予時自覺起對分明而人見身猶臥不自解○字書無字疑當音哄【胡孔切】夢魘鼻中作聲也

塸○與甌同

角家○謂風角家也後漢郎覬傳注風角占四方四隅之風以斷吉凶也卜葬法有方隅時日禁忌周信其術故云過未申酉嵗乃更議

勿令小兒輩逼壇靖注門是前中隔閤靜屋及壇在閤外按靖卽靜壇與靜皆道家奉經修事之處

於時子良屐橫在牀前○洛官切聚也擇也此似是脫屐之意用字不知何義恐是二屐交搭故爲聚意也

細書一大度麻紙滿○度待洛切今人以橫展兩臂爲一度

諸記中往往有黵易字○黵都感切以墨滅字也勿甲乙告之○甲乙猶次第謂不須一一告之也卿姨屢有請後云姨母乃密營爲條疏作辭牒令周共奏請○字書古胃切與防同賭也資也此云請當是以財物事神求福之義詳其意亦當卽賄字爾周登向姨母道如此○登登時也登之開聲爲當蓋言當時也○集異記【薛用弱】登令召至又登言於醫

當以不能固節取命兼挫辱於神鬼故也○謂其姨母不能以死持節彊就配偶兼產子惡露觸污鬼神與兩小兒竟夕檔○韻防作摒擋【卑病丁浪二切】從手此從木或傳寫之誤本作屏當屏並也當妥也謂料理什物並疊使穩當也世說祖約料視財物客至屏當未盡又云爲曹夫人並【或作此字】當筐篋

畔等數人乏糧○畔等猶同伴畔字隨手所書爾戴屋○蓋屋也

年內多勞扇削鬼神三官中奏爾多罪○扇謂蔽翳之也削謂侵削之也按齊民要術【賈勰】云楡性扇地其陰下五穀不植卽此扇字周於是年起屋或犯鬼神所居故云扇削

靜櫺○卽前所云壇靖之靖櫺牕櫺也

輔病○�頰病也

義府卷下

