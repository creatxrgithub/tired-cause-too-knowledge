

欽定四庫全書

子部十二

侯鯖錄

小說家一【雜事之屬】提要

【臣】等謹案侯鯖錄八卷宋趙令畤撰令畤字徳麟燕王徳昭元孫元祐中僉書潁州公事坐與蘇軾交通罰金入黨籍紹興初襲卦安定郡王同知行在大宗正事是書采錄故事詩話頗爲精贍然如第五卷

辧傳奇鶯鶯事凡數十條每條綴之以詞未免失之冶蕩歐陽修以艷曲數闋被謗釋文瑩著湘山野錄尙辧其枉而令畤此書乃著其挾妓事載其詩於卷中未免近誣朱翌猗覺寮記稱上元放燈增十七十八兩夜乃建隆五年詔書以時和嵗丰之故見太祖寔錄三朝國史諸書令畤乃云錢氏納土進錢買兩夜亦屬妄傳又今畤𨿽因蘇軾入黨籍而後附內侍譚稹以進頗違淸議此書乃稱余爲元祐黨人牽復過陳舉王叡昭君怨詩示張文潛文潛云此眞先生所謂篤行而剛者云云尢不免愧詞然令畤所與逰處皆元祐勝流耳濡目染見聞自異諸所記錄多尙有典型是固不以人廢言矣乾隆四十三年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

侯鯖錄卷一

宋趙徳麟撰

文選古詩云文彩雙鴛鴦裁爲合懽被著以長相思緣以結不解注被中著綿謂之長相思綿綿之意緣被四邊綴以緣縷結而不解之意余得一古被四邊有緣眞此意也著謂充以絮

正俗云或間今以臥氈著裏施緣者何以呼爲池氈答曰禮云魚躍拂池池者緣飾之名謂其形象水池耳左太衝嬌女詩云衣被皆重池卽其證也今人被頭別施帛爲緣者猶呼爲被池此氈亦爲有緣故得名池耳俗間不知根本競爲異說當時已少有知者況比來士大夫耶獨宋子京博學嘗用作詩云曉日侵簾壓春寒到被池余得一古被是唐物四幅紅錦外緣以靑花錦與此說正合

綠沈事人多不知老杜雲雨拋金鎖甲苔臥綠沈槍又皮日休竹詩云一架三百本綠沈森始知竹名矣又見吳淑事賦云綠沈亦復精堅引廣志曰綠沈古弓名又引劉劭趙郡賦曰其器用則六弓四弩綠沈黃間堂溪魚腸丁令角端

李賀詩中用小憐事北齊馮淑妃名也

宋子京博學作詩云何但魚知丙非徒字識丁唐張靖曰天下無事汝輩挽兩石弓不如識一丁字丙者左太衝蜀都賦云嘉魚出於丙穴注丙穴在漢中沔陽縣北有魚穴二所常以二八月取之丙地名也或云魚以丙日出穴故陳藏器云嘉魚乳穴中小魚能久食力彊於乳丙者向陽穴多生魚魚復何能擇丙日出入耶酈善長云穴口向丙又引柏枝山中有丙穴穴大數丈有嘉魚嘗以春末遊渚冬入穴故知丙穴之魚不獨漢有也老杜詩云魚知丙穴由來美

廣南呼食爲頭【梁元帝賜功徳淨饌一頭】魚爲防【梁科律生魚若干斗】茗爲薄爲防【溫公若科茗二百大薄又梁科茗若干防】筆爲雙爲牀爲枝【南朝呼筆四枝爲一牀梁簡文答徐摛書時設書幌中置筆牀令云筆一枝冩書一萬字】

竹生花其年便枯六十年一易根必結實而枯死實落土復生六年還成町也竹譜云竹不剛不柔非艸非木枯必六十復亦六年是也

東坡云世之對偶如紅生白熟手文腳色二對無復加也又云與我周旋寧作我爲郎憔悴卻羞郎亦的矣餘詩中有靑州從事對白水眞人公極稱之云二物皆不道破爲妙

唐梨園弟子以置院近於禁院之梨園也女妓入宜春院謂之內人亦曰前頭人謂在上前也骨肉居教坊謂之內人家有請俸其得幸者謂之十家故鄭嵎津陽門詩云十家三國爭光輝是也家𨿽多亦以十家呼之三國謂秦韓虢國楊氏三大夫人也

唐太宗貞觀初內宴長孫無忌造傾杯曲又樂府雜錄云宣宗善吹蘆管自制此曲

唐髙宗龍翔中置三國子監

唐徳宗建中三年用韋都賔陳京請借京城官商錢大索得八十萬貫時度支杜佑曰月費錢一百萬本朝元丰中畢仲術編備對月支六十二萬餘貫金帛不在數自大觀之後不知月用幾何

閬中有三雅池出潘逺紀聞譚云昔有人修此池得三銅器狀如杯盞上各有二篆字一云伯雅二云仲雅三云季雅不知所由乃名此池爲三雅池余嘗覽魏文典論云靈帝末鬥酒值萬金劉表一子好飲乃制三爵大曰伯雅【注云一斗】次曰仲雅【注云五升】小曰季雅【注云三升】今三雅池所得乃劉氏酒器也【恐盛酒器非飲器也】

崔趙公嘗問徑山曰弟子出家得否徑山曰出家是丈夫事非相所爲

李直方嘗第果實若貢士者以綠李爲首楞梨爲副櫻桃爲三甘蔗爲四蒲桃爲五或薦荔枝曰寄舉之首又曰栗如之何曰最有實事不八九始範曄以諸香品味時輩朱虛侯撰百官本艸皆此也

唐李肇國史補書宋淸事云賣藥長安西市朝官出入移貶輒賣藥迎送之貧士請藥常多折券有急難傾財救之嵗計所入亦百倍故長安有義債賣藥宋淸此栁子厚所以作淸傳云淸居市不爲市之道然而居朝廷居官府居庠塾鄕黨以士大夫自名者反爭爲之不已悲夫然則淸非獨異於市人也

唐元微之行李從易宗正丞制詞云昔劉氏子孫在屬籍者十餘萬人余嘗考王莽居攝時作大誥云宗室之雋有四百人孟康注云謂諸劉見在者何多寡之不同如此豈莽時殘喙之餘所謂四百人者皆贊莽以盜漢偸生嗜利之徒歟不然安得生存於斯至爲莽稱雋耶

文選古樂府名都篇寒鼈炙熊蹯又曹子建七啟云寒芳苓之巢龜鱠西海之飛鱗注謂今之寒也引鹽鐵論云煎魚切肝羊淹雞寒又資暇云今之湆肉謂之寒又廣韻云煮魚煎食曰

天下生齒之數前漢一千二百二十三萬舉其成數後漢一千六百七萬魏九十四萬晉二百四十五萬宋九十萬後漢三百二十七萬北齊三百三萬後周三百五十萬隋八百九十萬唐九百六萬國朝藝祖二百五十萬太宗三百五十七萬眞宗八百六萬仁宗一千九百九萬英宗一千二百四十八萬神宗一千七百二十七萬【出今國史】

長沙道林嶽麓寺老杜所賦詩者沈傳師有詩碑見於世其序云奉酬唐侍禦姚員外道林寺題示姚員外詩不復見之今得唐侍禦詩題云儒林郎監察禦史唐扶詩云道林嶽麓仲與昆卓犖請從先後論松根踏雲二千步始見大屋開三門泉淸或戱蛟龍窟殿豁數盡髙帆掀卽今異鳥聲不防聞道看花春更繁從容一衲分若有蕭瑟兩鬢吾能髠逢迎侯伯轉覺貴膜拜佛像心加遵稍揖皇英颒濃淚試與屈賈招淸魂荒唐大樹悉楠桂細碎枯艸多蘭蓀沙彌去學五印字靜女來懸千尺幡主人念我塵眼昏半夜號令期至暾遲回𨿽得上白舫羈紲不敢言綠尊兩祠物色采拾盡壁間杜甫眞少恩晚來光彩更騰射筆鋒正健如可吞

近時詩僧難得佳者余杭參寥云風蒲獵獵防輕柔欲立蜻蜓不自由六月臨平山下路藕花無數滿汀洲

蘇州僧仲殊本文士也因事出家有潤州詩云北固樓前一笛風防雲飛出建昌宮江南二月多芳艸春在蒙蒙細雨中

元祐中館職諸公賦韓榦馬詩獨張文潛最髙勝雲頭如翔鸞月頰光背如安輿鳬臆方心知不載田舍郎尙帶開元天子紅袍香韓榦冩時國無事天閒樹防春晝長雙髯執轡儼在傍如瞻馳道黃屋張北風揚塵燕賊狂廏中萬馬驅範陽天子乘騾蜀山險滿川苜蓿爲誰芳

王令逢源荊公王深父兄弟交遊也嘗賦韓馬詩雲天寶天子盛天廏吐畨入馬上天壽紫衣孜吏偏坐前騎入金門不容驟西極苜蓿爲誰肥六閒飛黃臥嗟瘦乾元殿下誰把筆當年人無出榦右傳聞三馬同日死死魄到紙气方就鐡勒夾口重兩銜墨絲艸尾合雙紐天門未上人就觀伯樂驚嗟失開口生搜朔野空毛羣死防世工無後手當時天子惜不傳送入禦府置官守邊塵勃郁燕薊來宮闕蕭騷旣聞後誰千金出手足踏萬里避奔走幾經躞蹀道邊塵今日寧無紙上垢尊前病客不識書但驚骨气世未有冀北駿足無時無生不逢榦死空朽世工無手不肯休往往气骨陋如狗

余住在中都見一士大夫家江南李后主書一詞下云馮延己三字詩中復云聖壽南山永同恐延己作也詞云銅壺漏滴初晝髙閣雞鳴半空催啟五門金鎖猶垂三殿珠櫳階前禦栁揺綠仗下宮花散紅鴛瓦數行曉日鸞旗百尺春風侍臣蹈舞重拜聖壽南山永同

東坡年十餘嵗在鄕裏見老蘇誦歐公謝宣召赴學士院仍謝對衣並馬表老蘇令坡擬之其間有云匪伊垂之帶有餘非敢後也馬不進老蘇喜曰此子他日當自用之至元祐中再召入院作承防仍益之云枮羸之質匪伊垂之帶有餘斂退之心非敢後也馬不進

閣下法帖十卷淳化中朝廷所集其中多弔喪問疾人多疑之比見刋誤乃唐國子祭酒李倍所撰短啟出於晉宋兵革之間時國禁書疏非弔問喪疾不得輒行尺牘故羲之書首云死罪是違制令故也且啟事論兵皆短而緘之貴易於藏

刋誤云古無文刺惟書竹簡以代結繩謂之簡冊也魏禰衡處士致名於紙是紙上題名投刺公侯自後相承刺謁者見通名紙爲公狀也至今士子之家存焉

西京雜記載陸賈云目瞤得酒食燈花見錢財幹鵲噪而行人至蜘蛛集而百事喜

董仲舒曰太平之世則風不鳴條開甲散萌而已雨不破塊濡葉津根而已雷不驚人號令啟發而已電不目宣示光耀而已霧不塞望浸淫被泊而已雪不封陵弭害消毒而已云則五色而爲慶雨則三日而成膏露則結珠而爲液此聖人在上則陰陽和而風雨時也政多紕繆則陰陽不調風發屋雨溢河雹至牛目雪殺驢此皆陰陽相蕩爲祲沴之故也

李廣與兄弟獵於宜山之北見臥虎焉射之一矢卽斃防其頭爲枕示服猛也鑄銅像其形爲溲器示厭辱之也至今溲器謂之虎子或爲虎枕

西京雜記雲長安巧工丁緩者爲臥褥香鑪一名被中鑪本出房風其法後絕至緩始更爲機環轉運四周鑪體常平可置之被褥故取被中爲名今謂之衮毬

余嘗和劉景文詩云我識之無常縮舌君能競病且低顏東坡笑曰吾嘗贈雷勝軍詩曰太守無何惟日飲軍競病自詩鳴見吾子對覺吾用無何二字體慢矣

杜牧之宮人詩云絳防猶封系臂紗後學不解常見服飾變古始於晉武帝選士庶女子有姿色者以緋防系其臂大軍胡奮女泣叫不伏系臂左右掩其口今定親之家亦有系臂者續古事也

歐陽文忠公謫滁州令幕中謝判官幽谷種花謝請要束公批紙尾云淺紅深白宜相間先後仍湏次第栽我欲四時酒去莫教一日不花開

歐公閒居汝陰時二妓甚頴文公歌詞盡記之筵上戱約他年當來作守後數年公自維果移汝陰其人已不復見矣視事之明日飲同官湖上種黃楊樹子有詩畱擷芳亭云栁絮已春色去海棠應恨我來遲後三十年東坡作守見詩笑曰杜牧之綠葉成陰之句耶

歐陽公自維移守汝陰作西湖詩云綠芰紅蓮畫舸浮使君寧復憶州都二十四橋月換得西湖十頃秋東坡自潁移維作詩寄曰二十四橋亦何有換此十頃玻璃風使歐公詩也

張文潛初官通許喜營妓劉淑女爲作詩曰可是相逢意便深爲郎巧笑不湏金門前一尺春風髻窗外三更夜雨衾別燕從教燈見淚夜船惟有月知心東西芳艸渾相似欲望髙樓何處尋又云未說蝤蠐如素領固應新月學蛾眉引成宻約因言笑認得眞情是別離尊酒且傾濃琥珀淚痕更著薄胭脂北城月落烏啼夜便是孤舟腸防時

孫賁公素居京師大病予數往存撫之又數日見東坡云聞曽見孫公素病如何予曰大病方安坡云這漢病中瘦則痩儼然風雅後見公素道此語公素應曰那娘意下恨則恨無柰思量坡大奇之

孫公素畏內眾所共知嘗求坡公書扇坡題云披扇當年笑溫嶠挽刀晚嵗戰劉郎不湏戚戚如馮衍但與時時說李陽公素昔爲程宣徽門賔後娶程公之女性極妬悍故云

東坡在黃州日作雪詩云凍合玉樓寒起粟光揺銀海生花人不知其使事也後移汝海過金陵見王荊公論詩及此云道家以兩肩爲玉樓以目爲銀海是使此事否坡笑之退謂葉致逺曰學荊公者豈有此博學哉

熙寧中士大夫猶能詩盧東題汴河驛中云蒼顏白髮老參軍剰糶官糧置酒樽但得有錢供客醉誰能騎馬傍人門荊公見而愛之遂獲進用

東坡在徐州送鄭彥能還都下問其所遊因作詞云十五年前我是風流帥花枝缺處畱名字記坐中人語嘗題於壁後秦少防薄遊京師見此詞遂和之其中有我曽從事風流府公聞而笑之

魯直戱東坡曰昔王右軍字爲換鵝字韓宗儒性饕餮毎得公一帖於殿帥姚麟許換羊肉十數斤可名二丈書爲換羊書矣坡大笑一日公在翰苑以聖節制撰紛冗宗儒日作數簡以圗報書使人立庭下督索甚急公笑謂曰傳語本官今日防屠

醉花宜晝醉雪宜夜醉樓宜暑醉水宜秋醉得意宜唱醉士宜鳴鼉醉女人宜謹節令除章程醉雋人宜益觥盂加旗幟此皆以審其宜攻其景以與憂戰也此等語皇甫松持正所作醉鄕日月記中語

侯鯖錄卷一

欽定四庫全書

侯鯖錄卷二

宋趙徳麟撰

前世錢未有艸書者淳化中太宗皇帝始以宸翰爲之旣成以賜近臣崇寧大觀禦書錢蓋襲故事也王元之謫商於有詩云謫官無俸突無煙惟擁琴書盡日眠還有一般勝趙壹嚢中猶貯禦書錢

蘇邁伯達東坡長子豪邁𨿽不及其父而問學語言亦勝他人子也少年作詩云葉隨流水知何處牛帶寒鴉過別村先生見之笑曰此村長官詩後東坡貶惠州伯達求潮之安化令以便饋親果卒於官

王欽臣仲至仁宗時名儒原叔之子大臣薦文藝召試學士院試罷詩雲翠木陰陰白玉堂老來方此試文章官檐日永揮毫罷閒拂塵埃看畫墻宿華嶽觀詩云淩空老樹云垂葉壓屋梨花雪照人深愧地仙教俗客慇懃畱看華山春又二年經此再題云石壇流水共蒼苔靑竹林間一徑開可惜梨花飛已盡前年遊客始重來

黃魯直讀太眞外傳詩云寒日邊聲防春風塞艸長結客詩云結客結英豪莫同兒女曹黃金妝劍佩猛獸畫旌旄北極狼星落中原王气髙終令賀蘭外不著赭黃袍

宋莒公兄弟皆以髙名擢用仁廟時本朝文章多人未有二公比者少時作落花詩爲時膾炙莒公詩云一夜東風拂苑墻歸來無處剰淒涼漢臯佩冷臨江濕金穀樓危到地香淚臉痕勞獺髓舞臺影費鸞腸南朝樂府休賡曲桃葉桃根盡可傷景文詩云墜素翻紅各自傷靑樓煙雨相忘欲飛更作回風舞已落猶成半面妝滄海客歸珠迸淚章臺人去骨微香可憐無意傳雙蝶盡委花心與房

潁昌西湖辰江亭成公作詩云綠鴨東陂已可憐更因云竇注新泉鑿開魚鳥忘情地展盡江湖極目天向夕舊灘都浸月遏空新樹便畱煙使君直欲稱漁叟願賜閒州不記年

晁次膺薄遊南京嘗作詞云花前月下堪垂淚水邊樓上總關心後過其家已與客飲復作詩曰去日玉刀封防恨見來金斗慰愁眉黃昏飲散歌闌後懊惱水邊樓上時

唐武宗卽位罷朝奮怒曰窮吾天下者佛也始去其山防野邑四萬所冠其徒幾至十萬人至防昌五年始命西京畱佛寺四僧惟十人東京二寺節度觀察同華汝三十四治所得畱一寺僧如西京數其餘刺史州不得有寺出四禦史裏行以督之禦史乘驛未出開天下寺至於屋基耕而刓之凡除寺四千六百僧尼筓冠二十六萬五百其奴婢至十五萬良人枝附爲使令者倍筓冠之數良田數千頃奴婢口率以百畆編入農籍其餘賤取民直歸於有司寺近州縣得以恣新其公宇傳捨後二年宣宗卽位詔曰佛尙不殺而仁且來中國久亦可助以爲治天下率興三寺用齒衰男女爲其徒各止三十人兩京倍其數四五焉著爲定令以徇其習且使後世不得復加也【本朝景徳中天下二萬五千寺嘉祐間三萬九千寺陳襄述古判祠部日說云用江鄰幾雜詩】

杜牧之和裴傑新櫻桃詩云用烹酥酪從玩玉盤流年如可駐何必九華丹遂知唐人已用櫻桃薦酪也

李商江之嫣賦云豈如河畔牛星隔嵗祗聞一過不及苑中人栁終朝剰得三眠漢苑有人形栁一日三起三倒

長安南山下書生作小圃時蒔花木以待遊子一日有金犢車從數女奴皆玉色麗人車中人下飲於庭邀書生同坐生意當時貴人家不出旣見欵甚別出小碧牋書詩爲贈云相思無路莫相思風裏楊花只片時惆悵深閨獨歸處曉鶯啼防綠楊枝

東坡嘗言詩有佳者誦一篇雲流水涓涓芹吐芽織烏西飛客還家深村無人作寒食殯宮空對棠梨花嘗不解織烏義王性之少年博學問之乃云織烏日也往來如梭之織坡又舉云楊栁楊栁嫋嫋隨風急西樓美人春睡濃繡斜卷千條入又誦一詩云湘中老人讀黃老手援紫虆坐碧艸春至不知湘水深日暮忘卻巴陵道此必太白子建也

王性之云舒州下寨驛中所題詩餘以永感之人讀之垂涕云北堂無老信來稀十載秋風鴈自飛今日滿頭生白髮千山鄕路爲誰歸

鄭猶詠王子安應試新亭二詩云一簮華髮一牀書盡日新亭適意無莫道長安天樣逺長安自不厭江湖又云前年諫獵出長楊乞得新亭作醉鄕好把靑衫送酒媼從教人識禦鑪香

余少從李愼言希古學自言昔夢中至一宮殿有儀衛中數百妓拋毬人唱一詩覺而記得三首云侍宴黃昏未肯休玉階夜色月如流朝來自覺承恩最笑倩傍人認繡毬又云隋家宮殿鎖淸秋曽見嬋娟颺繡毬金鑰玉簫俱寂寂一天明月照髙樓又云堪恨隋家幾帝王舞腰緩盡繡鴛鴦如今重到拋毬處不見燻鑪舊日香

蔡持正謫新州侍兒從焉善琵琶常養一鸚鵡甚慧丞相呼琵琶卽扣一響板鸚鵡傳呼之琵琶逝後誤扣響板鸚鵡猶傳言丞相大慟感疾不起嘗爲詩云鸚鵡言猶在琵琶事已非傷心瘴江水同渡不同歸

少遊嘗作遊仙詞坡稱之云陰風一夜攪靑風定霏霏雪散零想見玉淸眞境上白虛光裏誦黃庭又云夜深樓上撥書眠天在防幹四角邊風掃亂雲毫髮盡獨畱壁月照人圓又云天風吹月入防幹烏鵲無聲子夜閒織女明星來枕上了知身不在人間又云本是廬山種杏人出山來事碧虛君上淸欲問因何到請看山家十賚文余聞仙家十賚猶人間九錫也【是松陵唱和十賚出陶景傳】

紹聖中有人過臨江軍驛舍題二詩不書姓名時貶東坡毀上淸宮碑令蔡京別撰詩云李白當年謫夜郎中原不復漢文章納官贖罪何人在壯士悲歌淚兩行又云晉公功業冠皇唐吏部文章日月光千載防碑人膾炙不知世有段文昌【乃江端友子我作或云張文潛作】

余崇寧中坐章疏入籍爲元祐黨人後四年牽復過陳張文潛常希古皆在陳居相見慰勞之餘答曰靈轂子王叡作解昭君怨殊有意思能到人妙處詞云莫怨工人醜畫身莫嫌明主遣和親當時若不嫁殊域秪是宮中一舞人文潛云此眞先生所謂篤行而剛者也

浮休居士張舜民蕓叟忠義人也紹聖中入元祐謫籍爲黨人系潭州赦書中獨元祐人不赦有宣赦詩云擊皷塡街道傳聲過水濵國嚴三嵗犯恩洗萬方春舟楫隨南斗衣冠拱北辰嶺南幷嶺北多少望歸人

四眀狂客賀知章回鄕偶書二首云離別家鄕嵗月多近來人事半消磨惟有門前鑑湖水春風不減舊時波又云幼小離家老大回鄕音難攺面皮防家童相見不相識卻問客從何處來一說云黃拱作

少防題大年小景四首本自江湖客宦逰何苦心因君小平逺還我舊登臨又云公子歌鐘裏何曽識茫惟應斗帳夢曽入水雲鄕又云曉浦煙籠樹晴江水拍空煩君添小艇畫我作漁翁又云島外雲峯晚沙邊水樹明想當揮灑就侍女一時驚

徐仲章嘗作愛愛歌云吳越佳人古云好破家亡國何勝道昨夜閒觀愛愛歌坐中嘆息無如何愛愛本是娼家女金魂玉魄沈塵土歌舞吳中第一人綠鬢雙鬟才十五耳聞目見是何事不謂其人乃如許操心危兮勵志深半夜窗前淚如雨假饒一笑得千金何如嫁作良人婦桃李不爲當路花芙蓉開向秋風渚忽然一日逢張氏便約終身不相棄山可磨兮海可枯生惟一兮死惟二有如樗櫟叢中木忽然化作瀟湘竹又如黃鳥春風時遷喬林兮出幽谷文君走馬來成都防玉吹簫從幾曲不聞馬上琵琶聲忽作山頭望夫哭去年春風還滿房昨夜明月還滿牀行人一去不復返不念闗山歧路長前年猶惜縷金衣今年不畫深胭脂今年今日萬事已鮫綃翡翠春如泥一女二夫兮妾之所羞不求所事兮志何求蛾眉皓齒兮妾之所憂不如無生兮庶幾無無喓喓艸虫趯趯阜螽靡不有初鮮克有終鴛鴦於飛兮畢之羅之人間所恨兮何休時深山人迹不到處病鸞斂翼巢髙枝

余嘗愛韓致光宮詞云繡裙斜立正銷魂宮女移燈掩殿門燕子不歸花著雨春風應是怨黃昏

元丰中裕陵以元夕禦樓宰臣親王觀燈有禦制令從臣和進王禹玉爲左相蔡持正爲右相蔡宻叩王云應制上元詩如何使事禹玉曰鼇山鳯輦外不可使章子厚時爲黃門侍郎面笑之云此誰不知十七日登對陵獨賞禹玉詩云妙於使事詩云雪消華月滿仙臺萬燭當樓寶扇開雙鳯雲中扶輦下六鼇海上駕山來鎬京春酒沾周燕汾水秋風陋漢才一曲升平人共樂君王又進紫霞杯【是夕以髙麗進樂又添一杯】

劉貢父先生元祐作少蓬余被防召赴本省呈試貢父作主文幕次中聞與顧子惇誦渠昔自校書郎出倅泰州作詩云璧門金闕倚天開五見宮花落幷槐明月扁舟滄海去卻從雲气望蓬萊

魯直父名庶字亞夫最能詩有怪石二絕雲山水怪著薜荔天祿辟邪眠碧苔鉤坐對心語口曽見漢唐池館來

狄遵度字元規樞宻直學士樂之子敏慧夙成當楊文公昆體盛行乃獨爲古文章慕杜子美韓退之之句法一夕夢子美自誦其逸詩數十章旣覺猶記其兩句云夜臥北斗寒攝枕木落霜拱鴈連天因書其後曰子美有耶果亡耶其肯爲余來耶誦人未知之者俾予知耶觀其詞蓋非它人所能爲眞子美無疑矣遵度因足成其詩號佳城篇不幸年二十爲襄城簿而卒詩云佳城鬰郁鎖寒煙孤雛乳號荒阡夜臥北斗寒攝枕木落霜拱鴈連天浮雲西去伴落日行客東盡隨長川乾坤未死吾尙在肯與蟪蛄論大年

劉路左車嘗唐人新編當時人詩冊存老杜數十首其間用字皆與今本不同有送惠二過東溪詩集中無有詩云惠子白驢痩歸溪惟病身皇天無老眼空谷滯斯人崖松花熟山杯竹葉春柴門了生事黃綺未稱臣

曽阜爲蘄州黃梅令縣有峯頂寺去城百餘里在亂山羣峯間人迹所不到阜按田偶至其上梁間小榜流塵昏晦乃李白所題詩也其字亦豪放可愛詩云夜宿峯頂寺舉手捫星辰不敢髙聲語恐驚天上人【或云王元之少年登樓詩云危樓髙百尺手可摘星辰不敢髙聲語恐驚天上人】

東坡先生在嶺南言元祐中有見李白酒肆中誦其近詩云朝披夢澤云笠釣靑茫茫此非世人語也少遊嘗手錄其全篇少防敍云觀頃在京師有道人相訪風骨甚異語論不凢自云嘗與物外諸公往還口誦二篇云東華上淸監淸逸眞人李白作也詩云人生燭上花光滅巧妍盡春風繞樹頭日與化工進昔我飛骨時慘見當塗墳靑松靄朝霞縹緲山下村旣死明月魄無復玻璃魂念此一脫灑長嘯登昆侖醉看鸞鳯衣星斗俯可捫又云朝披夢澤云笠釣靑茫茫尋流得雙鯉中有三元章篆字若月蛇逸勢如飛翔歸來問天姥妙義不可量金刀割靑素靈文爛煌煌燕服十二環想見仙人房暮跨紫鱗去海气侵肌涼龍子善變化化作梅花妝遺我累累珠靡非明月光勸我穿綘縷系作裙間壋揖子以疾去談笑聞餘香

王平甫年十一過洪州府滕王閣詩蓋其少成如此又再賦一首敍其事云滕王平昔好追遊髙閣依然枕碧流勝地幾經興廢事夕陽偏照古今愁層城樹宻千家笛江渚人孤一葉舟悵望滄波吟不盡西山重疊亂雲浮十四嵗再題一首其序云予始年十一時從親還裏中道由洪州泊滕王閣下俯視山川之勝而求士大夫所畱之詩凡百餘篇自唐杜紫微外皆世俗气不足矜愛乃作一章牓之西楹後三年客淮上思其幼時勇於述作不自意其非也輙攺作一章以志當時之事其舊者往往傳於江西今故並存之詩云地勢逺迂徐孺亭窮南有客兩曽經檐前燕雀鳴相鬭潭裏蛟龍困未醒亂靄蒼茫侵樹色驚濤浩蕩失天形當時好景無同賞對此悲歌孰爲聴

張子野雲往嵗吳興守滕子京席上見小妓兜娘子京賞其佳色後十年再見於京口絕非頃時之容態感之作詩云十載芳洲撫白蘋移舟防水賞靑春當時自倚靑春力不信東風解誤人

黃子思云余嘗守官咸陽縣之後臨渭河汀嶼中連嵗秋有孤鴈來棲於葭葦中今嵗冬深不復至矣或已在繒弋或去而之他皆不可知也感而爲詩題亭壁雲天寒霜落鴈來棲嵗晚川空鴈不歸江海一身多少事淸風明月我沾衣

東坡云元祐三年二月二十一日與魯直天啟防於伯時齋捨錄仙所作或夢中所作嘗記太平廣記中有人爲物所引入墟墓間皆鮮華洞戶忽爲刼墓者所驚遂失所見但云芫花半落松風晚淸又錄詩云江上檣竿一百尺山中樓臺十二重老僧樓上望江上遙指檣竿笑殺儂又云爺娘送我靑楓根不記靑楓幾回落當時刺繡衣上花今日爲灰不堪著又云酒盡君莫沽壺幹我當發城市多囂塵還山防明月又云卜得下峽日秋江風浪多巴陵一夜雨腸防木蘭歌又云浦口潮來初漫蓮舟溶漾采花難芳心不愜空歸去防待潮來更折看又云忽然湖上片雲飛不覺中流雨濕衣折得荷花渾忘卻空荷葉蓋頭歸又云寒艸白露裏亂山明月中是夕苦吟罷寒燭與君同

烏鰂八足絕短者集足在口縮喙在腹形鞋嚢其名烏鰂噏波噀墨迷射水慝以衛害焉【海物異名】

熙寧中魯直入宮教余兄弟伯父五開府酒餘脫淺色香羅襖衣之魯直醉中作詩云疊送香羅五色衣著來香气入書幃到家慈母驚相問爲說王孫脫贈歸

魯直評東坡書曰學問文章之气鬱鬱蔥蔥散於筆墨之間此所以他人終莫能及

侯鯖錄卷二

欽定四庫全書

侯鯖錄卷三

宋趙徳麟撰

張文潛作七夕歌爲東坡所稱詞云人間一葉梧桐飄蓐行秋回斗杓神宮召集役靈鵲直渡天河云作橋橋東美人天帝子機杼年年勞玉指織成雲霧紫綃衣辛苦無懽容不理帝憐獨居無與娯河西嫁得牽牛夫自從嫁後廢織紝綠雲鬟朝暮梳貪懽不歸天帝怒謫歸卻踏來時路但令一嵗一相逢七月七日河邊渡別多防少知柰何卻憶從前恩愛多怱怱離恨說不盡燭龍已駕隨羲和河邊靈官曉催發令嚴不管輕離別空淚作雨霶淚痕有盡愁無歇寄言織女若休嘆天地無窮防相見猶勝嫦娥不嫁人夜夜孤眠廣寒殿

東坡於閩中驛舍見一詩錄之不知誰氏子作後聞乃姚嗣宗詩云欲掛衣冠神武門先尋水竹渭南村卻舊斬樓闌劍買得黃牛教子孫

一道人敗道後作詩云瑤峯一別杳難期消渇從教醉枕欹不信丹靑能畫得五更燈暗月來時

司馬池乃文正公之父仁廟時作侍制亦善作小詩云冷於陂水淡於秋逺陌初窮見渡頭賴得丹靑無畫處畫成應是一生愁

山谷茶磨銘云楚雲散盡燕山雪飛江湖歸夢從此祛機

參寥杭州城外題小詩云城隈野水綠逶迆裊裊輕舟掠岸過欲采蕓蘭無覓處野花汀艸占春多

東坡在徐州參寥自錢塘訪之坡席上令一妓戱求詩參寥口占一絕云多謝尊前窈窕娘好幽夢惱襄王禪心已作沾泥絮不逐東風上下狂

瞿塘之下地名人鮓甕少防嘗謂未有以對南遷度門闗乃用爲絕句云身在門闗外天命輕人鮓甕頭船北人慟哭南人笑日落荒村聞杜鵑

古人作律詩有當句對者兩句更不湏對如陸龜蒙詩云但說潄流並枕石不辭蟬腹與龜腸是也

漢書云背尊章嫖以忽老杜詩云堂上拜姑嫜玉篇云凡夫之父母曰嫜老杜云姑嫜何耶【正俗云古謂舅姑嫜今亦俗呼爲姑鐘蓋自章音轉爲童也】

咸平三年六月詔保州保塞縣丰歸鄕東安村乃宣祖之舊裏而百姓趙加起實沠天潢久安地著𨿽爲疎屬實重宗盟宜佩赤緺以光白社可左屯衛軍仍賜加起等妻女首飾衣服銀器有差時遣內侍自保州召加起至遂有是命

祖宗時用唐武徳故事宗姓在異姓品上景徳四年舉行

幾頭酒山東風俗新沐訖飲酒謂之幾頭顏師古云字當爲禨音機禨謂福祥也按禮云沐稷而靧梁髮晞用象櫛進禨進羞工乃升歌鄭康成注云沐靧必進禨作樂盈气也此謂新沐靧體故更進飲食而作樂以自輔助致福祿也此古之遺法乎

洋者山東謂眾多爲洋爾雅洋觀裒眾那多也今謂海之中心爲洋亦水之眾多處

露布人多用之亦不知其始春秋佐助期曰武露布文露沈宋均云甘露見其國布散者人上武文采者則甘露沈重【初學記】

桃實經冬不落者俗謂之桃奴橘奴者謂江陵千樹爲木奴防陽記李衡宻遣十人於武陵新陽洲上作宅種柑千樹臨死勅其兒曰汝母惡吾治家窮困如是吾洲有千頭木奴不責汝衣食嵗上絹三疋亦足用耳吳末洲柑成嵗得絹數千疋據此非橘明矣又按諺曰木奴千樹無防年蓋言果實可以市易五穀此卽木奴之號果之都稱者也【出北戶錄】

謝承云後漢李壽長爲靑州刺史其所經歷它州縣瞻察牧守長吏治政優劣上言曰臣以爲政一流𨿽非所部夫東家有犬不見西家之有鼠臣之所見敢不以聞

江淹爲宗室建平王譲表稱宗尊

防子【力員反】戰國策防子之相似惟其母知之利害之似惟智者知之防子謂雙生子也

世之嫁女三日送食俗謂之暖女廣韻中正有此說使餪字人初生產子俗言首子亦使此萌字【音眞】俗謂以竹孤桶古使字【音生】酒初也

昔唐末豫章有觀音禪衲見南方禪客多搭白常以瓿器盛染色勸令染之今天下皆謂黃袍爲觀音衲也方等者卽周徧義上觀論云方等者或言廣平今謂方也者法也如般若有四種方法卽四門入淸涼也故云方也所契之理卽平等大慧故云等也票順方等二者而立戒壇也旣不抱禁惠廣大而平等之故謂之廣平

西王母見穆天子作歌曰白雲在天丘陵自出道路悠逺山川間之子無死尙能復來穆王曰余歸東土和洽諸夏萬民平均吾願見汝比及三年復而野余嘗對東坡誦之坡云決非食肉人語

世言梟禿鳥非也唐起居郎蘇楷駮昭宗諡號河朔士人目楷爲衣冠土梟

陸長源以勲徳爲宣武軍司馬韓愈爲巡官同在使幕或戱年輩相違周願曰大虫老鼠俱是十二相屬何違之有旬日布於長安

西京雜記云玉之未理者爲璞死鼠未臘者亦爲璞刋誤云禮曰祭上環又曰吾食於少施氏而飽少施氏食我以禮吾祭作而辭曰疏食不足祭也此則祭物之意謂神農火食徳侔造化後人追而敬之今代崇尙佛氏之眾生士子孺人宜遵典教今謂之出生也

歐陽文忠公嘗以詩薦一士人與王渭州仲儀仲儀待之甚厚未幾敗仲儀歸朝見文忠公論及此士人文忠公笑曰詩不可信也如此

東坡冉謫惠州日一老舉人年六十九爲鄰其妻三十嵗誕子爲具邀公公欣然而往酒酣乞詩公戱一聨云令閤方當而立嵗賢夫已近古稀年

防陽時同官李友諒仲益贈張子齊思仲家歌人團茶予題其封云色映宮姝粉香傳漢殿春團團明月魄卻贈月中人

瓦瓏鐼殻渾沌錢文如建瓴外眉而內渠其名尾壠注云眉爲髙爲眉渠爲疏爲渠一名魁陸爾雅曰魁陸注本艸云魁狀如海蛤圎而厚有縱理文小嶺表錄異云瓦殻中有肉紫色曰天臠炙也

髙力士責在驩州詠薺菜詩爲魯直所稱云兩京作芹賣五溪無人采貴賤𨿽不同气味故常在

元防之貶江陵府士曹少年气俊過防陽夜召名妓劇飲別作詩云花枝臨水復臨堤也照淸江也照泥寄語東風好擡舉夜來曽有鳯凰棲謝師厚作襄倅聞營妓與二胥相好此妓乞書扇子遂攺二句云寄語東風好擡舉夜來曽有老鴉棲

王介甫少時作石橊花詩云濃綠萬枝紅一防動人春色不須多此老風味又薄豈鐵心石腸者哉

東坡云王晉卿嘗暴得耳疾意不能堪求方於僕僕答之曰君是種斷頭穴胸當無所惜兩耳堪作底用割捨不得限三日疾去不去割取我耳晉卿灑然而悟三日病良已以詩示僕云老婆心急頻相勸性難只得三日限我耳已較君不割且喜兩家皆平善今定國所藏排耳圗得之晉卿聊識此耳

東坡云琴曲有瑤池燕其詞不協而聲亦怨咽變其詞作閨怨寄陳季常去此曲奇妙勿妄與人雲飛花成陣春心困寸寸別腸多少愁悶無人問偸啼自搵殘妝粉抱瑤琴尋出新韻玉纎趂南風來解幽慍低雲鬟眉峯斂暈嬌和恨

晁無咎云司馬溫公有言吾無過人者但平生所爲未嘗有對人不可言者爾東坡云予亦記前輩有詩云怕人知事莫萌心此言予終身守之

東坡云硯之美者必費筆不費筆則退墨二徳難兼非獨硯也大字難結宻小字常局促眞書患不整艸書患無法茶苦患不美酒美患不辣萬事無不然可以付之一笑也

劉子儀侍郎三入翰林頗不懌詩云蟠桃三竊成何味上盡鼇頭迹轉孤移疾不出朝士問者繼至詢之云虛上攻石中立滑稽在坐云只消一服淸涼散意謂兩府始得用靑涼傘也

東坡云劉十五孟父論李十八公擇艸書謂之鸚哥嬌意謂鸚鵡能言不過數句大率雜以鳥語十八其後進以書問僕近日書如何僕答之可作秦吉了矣然僕此書自有公在幹侯之態也

東坡云久在江湖不見偉人在金川見滕元發乘小舟破巨浪來相見出船巍然使人神聳好一个沒興底張鎬滕公且爲我致意別後酒狂甚長進也杜甫詩云張公一生江湖客身長九尺眉蒼謂張鎬也蕭嵩薦云用之則爲帝王師不用則窮谷一村叟耳

東坡題魯直艸書爾雅後云魯直以眞實心出逰戱書以平等觀作欹側字以磊落人錄細碎書亦三反也

東坡書與毛維瞻云嵗行盡矣風雨淒涼然紙窗竹屋燈火靑熒時於此有少佳趣無緣持獻獨享爲媿想當一笑也

東坡云皎然禪師贈吳憑處士詩云世人不知心是道只言道在他方妙還如瞽者望長安長安在西東向笑東坡代答云寒時便是時風饑漢那知食藥功莫怪禪師西向笑緣師身在長安東

唐東京宮城東西四里一百八十八步南北二里八十五步周回十三里二百四十一步髙四丈八尺西京宮城東西四里南北二里二百七十步周回十三里八十步髙三丈五尺本朝東京宮城周回五里舊城周回二十里一百五十五步卽汴州城唐建中二年節度使李勉重築國初號曰闕城亦曰裏城新城乃周世宗顯徳二年四月詔別築新城周回四十八里二百三十三步號曰外城又曰羅城亦曰新城元丰中陵命內侍宋用臣重築之

王介甫詭詐不通外除自金陵過州劉原父作守以州郡禮邀之遂畱方營妓列庭下介甫作色不肯就坐原父辧論久之遂去營妓顧介甫曰燒車與船延之上坐

元丰末有以王介甫罷相歸金陵後資用不足達陵睿聽者上卽遣使以黃金二百兩就賜之介甫初喜意召已旣知賜金不悅卽不受舉送山修寺爲朝廷祈福陵聞之不喜卽有詩云穣侯老擅闗中事嘗恐諸侯客子來我亦暮年專一壑毎聞車馬便驚猜之句此未能忘情在邱壑者也

介甫熙寧初首被選擢得君之專前古未有罷政歸金陵作日錄七十卷前朝舊徳大臣及當時名士不附已者詆毀至無一完人者其間論法度有不便於民者皆歸於上可以垂耀於後世者悉已有之故建中靖國之初諫官陳瓘極力論其壻蔡卞之惡曰安石臨終戒其家焚之悔其作也卞畱之至紹聖間作尙書右丞盡編之裕陵國史中遂行之瓘所謂遵私史而壓宗局是也士大夫忠憤者有詩云訓釋詩書日月明紛紛法令下朝廷不知心本緣何事苦勸君王用肉刑又云毎愧先生道絕倫古來歸美是忠臣門人李漢眞堪罪何用垂編示後人陳瓘進日錄辧表略云神考之信任安石𨿽成湯之伊尹不過如此安石宻啟之言彊諫之語何必盡宣於外然後見君臣相得之盛乎遂就裕陵忌日作飯僧疏文指十事奏之

嘗讀岑嵓起作吉防影響錄載李林甫創一堂有卻月之形名曰卻月堂欲破人家族則入堂精思極慮旣而出堂卽人家被戮矣夜有毛人鋸牙鉤爪以手防林甫而怒逐之後有斲棺之禍惡之者有詩云卻月堂中喜色新明朝應有破家人祿山反噬家還破湏信難欺是神或有大臣獨任國柄者行住坐臥四威儀中念念害物處處殺人非止一月堂而已也

海物異名云玉珧柱厥甲美如珧玉肉柱膚寸曰江珧柱郭景純江賦云玉珧海月吐納石華退之謂馬柱甲是此也世人不用此珧字是未知耳又苖蝦狀蜈蚣而擁楯曰蝦公

水雞蛙也水族中厥味可薦者雞【郭璞注云爾雅雲水鴨】

語兒梨果實之珍因其地名耳【前漢列傳錢唐榬終古爲語兒侯孟康曰越中地名】

陶人之爲器有酒經焉晉安人盛酒似瓦壺之制小頸環口修腹受一斗可以盛酒凡饋人牲兼云以酒器書云酒一經或二經至五經焉他境人有遊於是不達其義聞五經至束帶迎於門乃知是酒五缾爲五經焉

侯鯖錄卷三

欽定四庫全書

侯鯖錄卷四

宋趙徳麟撰

韓康公絳子華謝事後自潁入京看上元至十六日私第防從官九人皆門生故吏盡一時名徳如傅欽之胡完夫錢穆父東坡劉貢父顧子惇皆在坐錢穆父知府至晚子華不悅坡云今日爲本殿燒香人多畱住坐客大笑【錢形肖九子母丈夫也】方坐出家妓十餘人中燕後子華新寵當舞舞罷爲防蜂所螫子華意不甚懌久之呼出持白團扇從東坡乞詩坡書云窗揺細浪魚吹日舞罷花枝蜂繞衣不覺南風吹酒醒空教明月照人歸上句記姓下句書蜂事康公大喜坡云惟恐他姬廝賴故云耳客皆大笑

舊學士院壁間有題云李陽生指李樹爲姓生而知之久無對者楊大年爲學士乃對云馬援死以馬革褁屍死而後已【江鄰幾云上句楊大年酒令下句黃宗旦對】

天聖中賀五王出閣啟云芝函曉列星飛降天上之書棣萼晨輝嶽立受日中之字隱五字

東坡云近嵗蘇州有一僧曠達好飲以醉死瞑自作祭文云惟靈生在浮提不貪不妬愛喫酒子倒街臥路想汝直待生兜率天爾時方斷得住何以故浮上之中無酒得沽

魯直嘗言髯多人疎秀者必貴宻而痩短者必神气不足駙馬都尉王晉卿與殿帥曹貫道皆無毎指多者爲中相法晉卿尙貴主嘗過鞏洛間道傍有後唐荘宗廟黙念始治終亂意斯人必髯及觀神像兩眼外皆髭也晉卿作詩寄貫道云代梁繼李號良圗卻惑歌兒便喪軀試拂塵埃覘遺像元來滿面是髭

熙寧中鄭俠上書事作下獄悉治平時所往還厚善者晏幾道叔原皆在數中俠家搜得叔原與俠詩云小白長紅又滿枝築毬場外獨支頤春風自是人間客張主繁華得幾時裕陵稱之卽令釋出

圓通禪師秀老本闗西人立身峻潔如鐵壁得法於義懷禪師不肯出世作頌云誰能一日三梳頭撮得根牢髻便休大抵是他肌骨好不施紅粉也風流

文潛夜直館中詩云蒼龍掛斗寒垂地翡翠浮花暖作春

東坡逰廬山湯泉閱畱題百餘篇愛遵老一偈云禪庭誰作石龍頭龍口湯泉沸不休直待眾生塵垢盡我方淸冷混常流坡戱作一絕云石龍有口口無根自在流泉誰吐吞若信眾生本無垢此泉何處覓寒溫

熙寧中有道人過沈東老飲酒用石橊皮寫絕句於壁自稱回山人東老送出門至石橋上先渡頭數十步不知所在或曰此呂先生也詩云西鄰已富憂不足東老𨿽貧樂有餘白酒醸來緣好客黃金散盡爲書七年坡過晉陵見東老之子能道其事時東老已歿三年矣坡爲和其詩

唐末五代權臣執政公然交賂科第差除各有等差故當時語云及第不必讀書作官何湏事業

東坡在黃州嘗書云東坡居士自今日已往早晚飲食不過一爵一肉有尊客盛饌則三之可損不可增有召我者預以此告之主人不從而過是乃止一曰安分以養福二曰寛胃以養气三曰省費以養財

東坡論茶云除煩去膩世固不可無茶然闇中損人不少昔人云自茗飲盛後人多患气不足患黃𨿽損益相半而消陽助陰不償損也吾有一法常自修之毎食已輙以濃茶潄口頰膩旣去而脾胃不知凡肉之在齒間者得茶潄浸乃不覺脫去不煩刺挑也而齒性便苦緣此漸堅宻蠧疾自己然率用中下茶其上者亦不常有間數日一啜亦不爲害也此大是有理而人罕知者故詳述云大唐新語曰右補闕母景博學有著述才性不飲茶著茶飲序云釋滯消壅一日之利暫佳瘠气侵精終身之累則大獲益則功歸茶力貽禍則不謂茶災豈非福近易知禍逺難見者乎

東坡云硯之美者必費墨

東坡云諸氏筆譬如內庫法酒北苑茶他處縱有嘉者殊難得其髣髴余續之日上閣衙香儀鸞司綠燭京師婦人梳妝與腳天下所不及公大笑

江鄰幾雜誌云陳執中館伴北使問隨行儀鸞司緣何有此名不能對或云隋大業中鸞集於供帳庫遂名此

鄰幾云劉師顏視月占旱問之云古語有之月如懸弓少雨多風月如仰瓦不求自下

長安北禪寺石筍鄭天休資政題十字云春到不擇地石傍花自開刋之

沈文通云省副陳洎死後婢附語云當爲貴神坐不父母今爲賤足頸皆生長毛比來士大夫多不親致身後子孫不搌遂不克生毛必矣余錄此事政以勸親舊之不親者

內庫酒法自柴世宗破河中李守正得匠人至汴苑今用其法

晏公稱國初李度詩云醉輕浮世事老重故鄕人京師元夕放燈三夜錢氏納土進錢買兩夜今十七十八夜燈因錢氏而添之

滕元發云一善醫者惟取本艸白字藥用之多驗蘇子容云黒字者是後漢人益之

唐人說李邕畢生損碑八百首

藥方中一大兩卽今之三兩隋合三兩爲一兩

唐楊巨源詩云鑪煙添栁重宮漏出花遲後嘗爲詩題王文穆罷相知杭州朝士送之詩惟陳從易學士云千重浪裏平安過百尺竿頭穏下來冀公愛之

唐昭宗養一猴衣以俳優服常在左右謂之猴部頭朱全忠篡後因禦筵引至坐側視梁祖忽奔走號擲褫其冠服朱全忠叱令殺之唐之臣得不愧作

東坡云吾酒後乘興作數千字覺酒气拂拂從十指出也大是妙語

東坡云僕爲吳興守有防飛英寺詩雲微雨止還作小窗幽更妍盆山不見日艸木自蒼然非吳越不見此景

東坡少時夢召入禁中一宮人引行見風吹裙帶在笏上有詩云百疊漪漪水皺六銖纚纚雲輕植立含風廣殿防聞環佩搖聲旣至小殿裕陵坐其上脫絲鞋令坡銘之坡卽書云寒女之絲銖積寸累步武所臨云生雷起裕陵稱賞

古語云斛滿人槪之人滿神槪之

十月爲良月者謂盈數也

昔人有云古人有道去處去世上無人行處行

一大弓長五射弓長四射

艾一名水臺一名醫艸

退之詩有百年未滿不免死且可勸買拋靑春【拋靑春酒名】亦有酒名松醪春唐人酒多以春爲名

艸之始生曰荑小門曰閨南北曰阡東西曰陌有垣曰苑無垣曰圃帛之總名曰繒大波爲瀾小波爲淪

天弓卽虹也乂謂之帝弓明者爲虹暗者爲蜺

寺者嗣也治事者相嗣續於其中也

紺者靑而含赤色也

黃鸝闗中謂之楚雀

年紀者紀記也記其年之數

酒所以治病藥非酒不散

疇匹王逸注楚詞云二人爲匹四人爲疇

宗葉者宗本也葉世也謂族繁盛也

錯綜謂錯要其文綜理其義也

曽子固曰王平甫熙寧癸丑嵗直宿崇文院夢有邀之至海上見海水中宮殿甚盛其中作樂笙簫鼓吹之妓甚眾題其名曰靈芝宮邀之者欲俱往有人在宮側隔水謂曰時未至且令去他日當迎之至此恍惚夢覺時禁中已鳴鐘平甫頗自不凡爲詩記之曰萬頃波濤水葉飛笙簫宮殿號靈芝揮毫不似人間世長樂鐘聲夢覺時後四年平甫病卒其家哭訊之曰君嘗夢往靈芝宮果然乎卜曰然昔人至海上蓬萊見樓臺中有待樂天之宮樂天爲詩以志與平甫之夢蓋相似二人皆天才逸髮其精神所寓必有異者蓋有之而不可窮也其家哭請書其事故爲之書

蒼頡解詁云種樹曰園種菜曰圃

埏埴者埏柔也擊也亦和也埴水和土以成器

宴饗者黃逵曰不脫屨而升者曰宴

三王各有獄之別名夏曰夏臺商曰羑里周曰囹圄王逸注楚詞云有菜曰羮無菜曰臛

孔安國注尙書云殺敵爲果致果爲毅

細切曰虀全物曰葅今中國皆言虀江南皆言葅田疇者田種禾稼者也疇耕地也

寮窗也蒼頡云寮小室也說文云寮穿也

脫者可也爾也謂不定之詞漢晉人多言脫如何亦或也

漢書云日月薄蝕韋昭曰气往迫之曰薄虧毀曰蝕女曰嬰男曰兒釋名云人始生曰嬰兒胸前曰嬰抱之嬰前而乳養之故曰嬰兒

四衢四達之謂也郭璞曰交道四出也釋名云齊晉謂四齒把爲躣躣拋地則有四處此道似之因名焉

臯盧茶名也皮日休云右盆前臯盧

唐茶東川有神泉昌明白公詩使綠昌明是也

東坡云予去杭十七年復與彭城張聖塗丹陽陳輔之同來院僧梵英葺治堂宇比舊加嚴潔茗飲芳烈此新茶耶英曰茶新舊交則香味復予嘗見知琴者言琴不百年則桐之生意不盡緩急淸濁常與雨暘寒暑相應此理與茶相近故並記之

東坡與司馬溫公論茶墨溫公曰茶與墨政相反茶欲白墨欲黒茶欲重墨欲輕茶欲新墨欲陳予曰二物之質誠然然亦有同者公曰謂何予曰奇茶妙墨皆香是其徳同也皆堅是其性同也譬如賢人君子妍醜黔晢之不同其徳操韞藏實無以異公笑以爲是

晏元獻公作相因雪設客如歐陽文忠公輩在坐時西方用兵歐公有詩云可憐鐡甲冷徹骨四十餘萬屯邊兵次日蔡襄遂言其事晏坐此罷相公曰唐裴度作相亦曽邀文士飲如退之但作詩云園林窮勝事鐘鼔樂淸時幾曽如此合閙

唐興元有知馬者曰李幼淸暇日常取適於馬肆有致悍馬於肆者結鏁交絡其頭二力士以木來叉其頤三四輩執撾而從之馬气色如噬有不可馭之狀幼淸迫而察之訊於主者且曰馬惡無不具也貨焉惟其所酬耳幼淸以三萬易之馬主慚其多旣而聚觀者數百輩詰幼淸幼淸曰此馬气色駿異體骨徳度了非凡馬是必主者不知俾雜駑輩槽棧陷敗糞狼籍刷滌不時芻秣不適蹄齧蹂奮蹇唐突志性鬰塞終不得伸久無所賴發而狂躁則無不爲也旣晡觀者少間乃別市一新絡頭幼淸自侍徐而語之曰爾才性不爲人知吾爲汝易是鏁結雜之物馬弭耳引首幼淸自其知乃湯沐剪刷別其槽棧異其芻秣數日而神气小變逾月而大變志性如君子步驟如俊乂嘶如龍顏如鳯乃天下之駿乘也

元祐六年汝陰久雪一日天未明東坡來召議事曰某一夕不寐念潁人之饑欲出百餘石造餅救之老妻謂某曰子昨過陳見傅欽之言簽判在陳賑濟有功何不問其賑濟之法某遂相召余笑謝曰已備之矣今細民之困不過食與火耳義倉之積谷數千石可以支散以救下民作院有炭數萬稱依原價賣之二事可濟下民坡曰吾事濟矣遂艸放積谷賑濟奏繳上臺寺教授陳履常聞之有詩云掠地衝風敵萬人蔽天宻雪幾防塵漫山塞壑疑無地投隙穿帷巧致身映積讀書今已老閉門髙臥不緣貧遙知更上湖邊寺一笑潛回萬寶春坡次韻曰可憐擾擾雪中人饑飽終同寓一塵老檜作花終彊項凍鳶儲肉巧謀身寒吟詠君堪笑得暖懽呼我未貧坐聴屐聲知有路擁衾來看玉梅春予次韻曰坎中年坐廢人老來貂鼎視埃塵鐡霜帶面惟憂國機穽當前不爲身發廩已康諸縣命蠲逋一洗幾年貧歸來又掃寛民奏慙愧毫端爾許春

元祐七年正月東坡先生在汝陰州堂前梅花大開明色鮮霽先生王夫人曰春月色勝如秋月色秋月色令人淒慘春月色令人和悅何如召趙徳麟輩來飲此花下先生大喜曰吾不知子能詩耶此眞詩家語耳遂相召與二歐飲用是語作減字木蘭詞云春庭月午揺落春醪光欲舞步轉回廊半落梅花婉娩香輕風薄霧都是少年行樂處不似秋光只共離人照斷腸

侯鯖錄卷四﹤子部﹐小說家類﹐雜事之屬﹐侯鯖錄﹥

欽定四庫全書

侯鯖錄卷五

宋趙徳麟撰

王性之作傳奇辧正云嘗讀蘇翰林贈張子野詩有云詩人老去鶯鶯在僕按元防之所傳奇鶯鶯事在貞元十六年春又言明年生文戰不利乃在十七年而唐科紀張籍以貞元十五年郢下登科旣先二年決非張籍明矣毎觀斯文撫捲嘆息未知張生果爲何人意其非防之一等人不可當也防淸源莊季裕爲僕言友人楊阜公嘗得防之作姨母鄭氏墓銘云其旣喪夫遭軍亂防之爲保防其家備至則所謂傳奇者盡防之自敍特假他姓以自避耳僕退而考防之長慶集不見所謂鄭氏志文豈予家所未全或別有他本爾然細味防之所序及考於他書則與季裕所說皆合蓋昔人事有悖於義者多托之神夢寐或假之他人或云見他書後世猶可考也防之心不自抑旣出之翰墨姑易其姓氏耳不然爲人敍事安能委曲詳盡如此按樂天作防之墓志以大和五年薨年五十三卽當以大歷十四年己未生至貞元庚辰正二十二嵗矣【傳奇言生年二十二不知女色】又退之作防之妻韋氏志文作壻韋氏時防之始以選爲校書郎【傳奇謂後嵗餘生亦有所娶者也貞元十八年防之以調判入第四等授校書郎年二十四矣】又防之作陸氏姊志云於外祖睦州刺史鄭濟樂天作防之母鄭夫人志亦言鄭濟女而唐崔氏譜永寧尉鵬亦娶鄭濟女則鶯鶯者乃崔鵬之女於防之爲中表【傳奇所謂鄭氏爲異之從母者也】非特此而已僕家有防之作元氏古艶詩百餘篇中有春詞二首皆鶯字【傳奇言生立綴春詞二首以授之不書諱之者則此意】及自有鶯鶯詩離思詩離憶詩與傳奇所載猶一家說也又有古決絕詞夢逰春詩所敍所遇後言捨之以義又敍娶韋氏之年與此無少異者【夢逰春詩云當年二紀初佳節三星度韋門正全盛出入多歡裕二紀初謂二十四嵗也】其詩中多言雙文意二鶯字爲雙文也並書於後使覽之者可考焉又意古艶詩多防之専因鶯鶯而作無疑又防之百韻詩寄樂天雲山岫當堦翠墻花拂面板鶯聲愛嬌小燕翼玩逶迆【注云昔予賦詩云爲見墻頭拂面花時惟樂天知此事】又云防年與蒲中詩人楊巨源善日課詩【傳奇言生發其書於所知予亦聞其說生所善楊巨源爲崔娘詩一絕】凡是數端有一於此可驗決爲防之無疑況於如是之眾耶然必更以張生者豈元與張受姓命氏本同所自出耶【張姓出黃帝之後元姓亦然後爲拓防後魏有國攺姓元】僕性喜討論考合同異毎聞一事而未見或可見而不同如瓦礫之在懷必欲討閱歸於一說而後已嘗謂讀千嵗之書而探千嵗之迹必須盡見當時事理如身履其間絲分縷始終備盡乃可以置議論若略執一言一事未見其餘則事之相戾者多矣又謂前世之事無不可考者特學者觀書少而未見爾防之所遇合𨿽涉於流宕自放而不中禮義然名輩風流餘韻照映後世亦人間可喜事而事之臻此特鮮也𨿽爲避就然意防而顯見於防之其他文辭者彰著又如此故反復抑張而明之以信其說他時見所謂姨鄭氏志文當詳載於後防之古艶詩春詞云春來頻到宋家東垂袖開懷待好風鶯蔵栁暗無人語惟有墻花滿紅深院無人艸光嬌鶯不語趂陰蔵等閒弄水浮花片流出門前賺阮郎鶯鶯詩云殷紅淺碧舊衣裳取次梳頭暗淡妝夜合帶煙籠曉日牡丹經雨泣殘陽依稀似笑還非笑彷佛聞香不是香頻勸嬌波嗔不語等閒教見小兒郎離思云自愛殘妝曉鏡中鐶釵謾篸緑絲叢須防日射胭脂頰一朶紅酥旋欲融山泉散漫繞階流萬桃花映小樓閒讀道書慵未起水晶簾下看梳頭紅羅著壓逐時新杏子花紗嫩麯塵第一莫嫌才地弱些些紕慢最冝人曽經滄海難爲水除卻巫山不是云取次花叢懶回首半緣修道半緣君尋常百種花齊發偏摘梨花與白人今日江頭兩三樹可憐枝葉度殘春春曉云半欲天明半未明醉聞花气睡聞鶯猧兒撼起鐘聲動二十年前曉寺情古決絕詞云乍可爲天上牽牛織女星不願爲庭前紅槿枝七月七日一相見相見故心終不移那能朝開暮飛去一任東西南北吹分不兩相守恨不兩相思對靣且如此背面當可知春風撩亂伯勞語況是此時拋去時握手苦相問竟不言後期君情旣決絕妾意已參差借如死生別安得長苦悲噫春冰之將泮何餘懷之獨結有美一人於焉曠絕一日不見比一日於三年況三年之間別水得風兮小而已波筍在苞兮髙不見節矧桃李之當春競眾人之攀折我自願悠悠而若云又安能保君皓皓之如雪感破鏡之分明覩淚痕之餘血幸它人之旣不我先又安能使他人之終不我奪已焉哉織女別黃姑一年一度暫相見彼此隔河何事無夜夜相抱眠幽懷尙沈結那堪一年事長遣一宵說但感久相思何暇暫相悅虹橋薄夜成龍駕侵晨列生憎野鵲性遲回死恨天雞識時節曙色漸曈曨華星欲明滅一去又一年一年何可撤有此迢逓期不如死生別天公信是妬相憐何不便教相決絕離憶云今年寒食月無光夜色才侵已上牀憶得雙文通內裏玉櫳深處暗聞香花籠防月竹籠煙百尺絲繩拂地懸憶得雙文人靜後潛教桃葉送秋遷寒輕夜淺繞回廊不辧花叢暗辧香憶得雙文朧月下小樓前後捉迷蔵山橊似火葉相兼半拂低墻半拂憶得雙文獨披掩滿頭花艸倚新簾春冰消盡碧波湖漾影殘霞似有無憶得雙文衫子薄鈿頭云映近紅酥贈雙文云艶極翻含態憐多轉自嬌有時還暫笑閒坐愛無聊曉月行堪墜春酥見欲消何因肯垂手不敢望回腰夢逰春云昔嵗夢逰春夢逰何所遇夢入深洞中果遂平生趣淸冷淺漫溪畫舸蘭篙度過盡萬株桃盤旋竹林路長廊抱小樓門牖相回互樓下雜花叢叢邊繞鴛鷺池光漾霞影曉日初明煦未敢上階行頻移曲池步烏龍不作聲碧玉曽相慕漸到簾幕間徘徊意猶懼閒窺東西閣奇玩參差布隔子碧油糊駝鉤紫金鍍逡巡日漸髙影響人將寤鸚鵡饑亂鳴嬌娃睡猶怒簾開侍兒起見我遙相諭鋪設繡紅裀施張鈿裝具潛褰翡翠帷瞥見珊瑚不辧花貌人空驚香若霧身回夜合偏態斂晨霞聚睡臉桃破風汗妝蓮委露叢梳百葉髻金蹙重臺履紕軟鈿頭裙玲瓏合懽袴鮮姸脂粉薄暗淡衣裳故最是紅牡丹雨來春欲暮夢魂良易驚靈境難久寓夜夜望天河無由重沿訴結念心所期返如禪防悟覺來八九年不向花回顧雜洽兩經春喧闐眾禽防我到看花時但作懷仙句浮生轉經歷道性尢堅固近作夢仙詩亦知勞肺腑一夢何足云良時事婚娶當年二紀初嘉節三星度朝蕣玉佩迎髙松女蘿嘉門正全盛出入多歡云云【樂天和防之夢防仙詩序云斯言也不可使不知吾者知吾亦不可使不知樂天知吾也吾不敢不使吾子知卽辱斯言三復其旨大扺悔旣往而悟將來也云云正謂此事非張籍亦明矣】

防之年譜己未代宗大歷十四年【是嵗防之生】庚申徳宗建中元年辛酉至甲子興元元年【是嵗崔氏生】乙丑貞元元年丙寅至癸酉九年【是嵗防之明經及第】甲戌至己卯十五年【十二月辛未咸寧王渾瑊薨於蒲丁文雅不能禦軍遂作亂】庚辰十六年【是嵗防之年二十二傳奇言生年二十二未近女色崔年十七傳奇言於今之貞元庚辰十七年矣】辛巳十七年【是嵗防之年二十三傳奇言生已有辭回去所謂文戰不利遂上京師崔氏書所謂春气多厲正次年春也】壬午十八年【是嵗防之年二十四以中書判第四等授校書郎傳奇言後嵗余崔亦委身於人生亦有所娶按退之作防之妻韋墓志曰選壻時稹始以選授校書郎卽與防之夢防春二紀初三星度所謂有所娶之言同】癸未十九年至乙酉順宗永貞元年丙戍憲宗元和元年【是嵗防之年二十八嵗以才識兼茂明於體用科登第拜左拾遺出爲河南尉】丁亥戊子二年【是嵗授監察禦史】己丑四年【是嵗娶韋氏年二十七】庚寅五年【是嵗貶江陵士曹】辛卯至甲午九年【是嵗州從事】乙未十年【是嵗召入都猶兼判司馬】丙申至己亥十四年【是嵗徙虢州長史爲膳部員外郎】庚子十五年【是嵗穆宗卽位轉祠部郎中知制誥】辛丑穆宗長慶元年【是嵗權翰林學士工部侍郎平章事】壬寅三年【是嵗出爲同州刺史】癸卯甲辰四年【是嵗攺浙東觀察使越州刺史】乙巳敬宗寶歷元年丁未文宗大和元年己酉三年【是嵗召爲尙書右丞旋攺鄂嶽節度使】庚戌辛亥五年【是嵗薨於鎭年五十三】

元防之崔鶯鶯商調蝶戀花詞

夫傳奇者唐元防之所述也以不載於本集而出於小說或疑其非是今觀其詞自非大手筆孰能與於此至今士大夫極談幽訪奇述異無不舉此以爲美話至於娼優女子皆能調說大略惜乎不比之以音律故不能播之聲樂形之管好事君子極飲肆歡之際願欲一聴其說或舉其末而忘其本或紀其略而不及終其篇此吾曹之所共恨者也今因暇日詳觀其文略其煩防分之爲十章毎章之下屬之以詞或全摭其文或止取其意又別爲一曲載之傳前先敍前篇之意詞曰商調曲名曰蝶戀花句句言情篇篇見意奉勞歌伴先聴調格後聴蕪詞

麗質仙娥生玉殿謫向人間未免凡情亂宋玉墻東流美盼亂花深處曽相見宻意濃歡方有便不柰浮名旋遣輕分散最恨才多情太淺等閒不念離人怨

傳曰余所善張君性溫茂美風儀寓於蒲之普救寺適有崔氏孀婦將歸長安路出於蒲亦止玆寺崔氏婦鄭氏也張出於鄭敍其戚乃異之從母是嵗丁文雅不善於軍軍之徒因大擾刼掠蒲人崔氏之家財產甚厚惶駭不知所措張與將之黨有善請吏防之遂不及難鄭厚張之徳因飭饌以命張謂曰姨之孤嫠未亡提攜弱子防女猶君之所生也豈可比常恩哉今俾以仁兄之禮奉見乃命其子曰歡次命其女曰鶯鶯出拜爾兄久之崔辭以疾鄭怒曰張兄保爾之命寧復逺嫌乎又久之乃至常服瘁容不加新飾垂鬟淺黛雙臉桃紅而已顏色艶異光輝動人張驚爲之禮因坐鄭傍凝眸麗絕若不勝其體張問其年幾鄭曰十七嵗矣張生稍以詞導之宛不對終席而罷奉勞歌伴再和前聲

錦額重簾深幾許繡履彎彎未著離朱戶彊出嬌羞都不語絳唇頻掩酥胸素黛淺愁生妝淡注怨絕情凝不肯聊回顧媚臉未勻新淚污梅英猶帶春朝露

張生自是惓惓願致其情無由得也崔之侍兒曰紅娘私爲之禮者數四矣間遂道其衷翼日紅娘復至曰郎之言所不敢忘崔之族姻君所詳知何不因其媒而求娶焉張曰予始自提孩之時性不茍合昨日一席間幾不自持數日以來行忘止食忘飽恐不逾旦暮若因媒而娶則數月之間索我於枯魚之肆矣紅娘曰崔之貞順自保𨿽所尊不能以非語犯之然而善屬文往往沈吟章句怨慕者久之君試爲諭情詩以亂之不然無由得也張大喜立綴春詞二首以授之奉勞歌伴再和前聲

懊惱嬌娘情未慣不道看看役得人腸防萬語千言都不管蘭房跬步如天逺廢寢忘飡思想徧賴有靑鸞不比憑魚鴈宻寫香箋論繾綣春詞一紙芳心亂

是夕紅娘復至持防箋以授張曰崔所命也題其篇云明月三五夜其詞曰待月西廂下迎風戶半開拂墻花影動疑是玉人來奉勞歌伴再和前聲

庭院黃昏春雨霽一縷深心百種成牽系靑翼驀然來報喜花牋防諭相容意待月西廂人不寐簾影揺光朱戶猶慵閉花動拂墻紅萼墜分明疑是情人至

張亦防諭其旨是嵗二月十四日矣崔之東墻有杏花一株攀援可逾旣望之夕張因其所而逾焉逹於西廂則戶果半開良久紅娘復來連曰至矣至矣張生且喜且駭心謂得之矣及乎至則端神麗容大數張曰兄之恩活我家厚矣由是慈母以弱子防女見依柰何因不令之婢致淫泆之詞始以防人之亂爲義而終掠亂而求之是以亂易亂其去幾何誠欲寢其詞以保人之姦不正明之母則背人之恵不祥是用托於短章願自陳啟猶懼兄之見難用鄙靡之詞以求必至非禮之動能不愧心特願以禮自保無及於亂言畢翻然而逝張自失久之復逾而出由是絕望矣奉勞歌伴再和前聲

屈指幽期惟恐悞恰到春宵明月當三五紅影壓墻花宻處花陰便是桃源路不謂蘭誠金石固斂袂怡聲恣把多才數惆悵空回誰共語只應化作朝云去

後數日張君臨軒獨寢驚歘而起則紅娘斂衾攜枕而至撫張曰至矣至矣睡何爲哉並枕重衾而去張生拭目危坐久之猶疑夢寐俄而紅娘捧崔而至則嬌羞融冶力不能運肢體向時之端麗不復同矣是夕旬有八日矣斜月晶熒幽輝半牀張生飄飄然且疑神仙之徒不謂從人間至也有頃寺鐘鳴曉紅娘促去崔氏嬌啼宛轉紅娘又捧而去終夕無言張生自疑於心曰豈其夢耶所可明者妝在臂香在衣淚光熒熒然猶瑩於茵席而已奉勞歌伴再和前聲數夕孤眠如度嵗將謂今生防合終無計正是斷腸凝望際云心捧得嫦娥至玉困花柔羞抆淚端麗妖嬈不與前時比人去月斜疑夢寐衣香猶在妝畱臂

此後又十數日杳不復知張生賦防眞詩三十韻未畢而紅娘至至因授之以貽崔氏自是復容之朝而出暮而入同安於向所謂西廂者一月矣張生將往長安先以情諭之崔氏宛無難詞然愁怨之容動人矣欲行之再夕不可復見而張生遂西奉勞歌伴再和前聲

一夢行雲還暫阻盡把深誠綴作新詩句幸有靑鸞堪宻付良宵從此無虛度兩意相歡朝又暮不柰鞭暫指長安路最是動人愁怨處離情盈抱終無語

不數月張生復遊於蒲捨於崔氏者又累月張生雅知崔氏善屬文求索再三終不可見𨿽待張之意甚厚然而未嘗以詞繼之異時獨夜操琴愁弄淒惻張竊聴之求之則不復鼔矣張生又以文調及期當西去當去之夕崔恭貌怡聲徐謂張曰始亂之今棄之固其宜矣愚不敢恨必也君終之亦君之恵也又何必深感於此行然則君旣不懌無以奉寧君嘗謂我善鼓琴今且往矣旣逹君此誠因命拂琴鼓霓裳羽衣序不數聲哀音怨亂不復知其是曲左右皆欷歔崔投琴擁面泣下流連趣歸鄭所遂不復至奉勞歌伴再和前聲

碧沼鴛鴦交頸舞正恁雙棲又遣分飛去灑翰贈言終不許援琴請盡奴心素曲未成聲先怨慕淚凝情彊作霓裳序彈到離愁淒咽處腸俱斷梨花雨

詰旦張生遂行明年文戰不利遂止於京因貽書於崔氏緘報之詞粗載於此書曰捧覽來問撫愛過深兼恵花勝一合口脂五寸致耀首膏唇之飾𨿽荷多恵誰復爲容伏承便於京中就業於進修之道固在便安但恨鄙陋之人永以遐棄命也如此復何言自去秋以來忽忽如有所失至於夢寐之間亦與敍感咽離憂之思綢繆繾綣暫若尋常幽防未終驚魂已斷𨿽半衾如暖而思之甚遙昔中表相因或同宴處兄有援琴之挑鄙無投梭之拒及薦枕席義感意深愚防之情永謂終托豈期旣見君子不能以禮定情松栢畱心致有自獻之羞不復明侍巾櫛殺身永恨含嘆何言倘若仁人用心俯遂幽劣𨿽死之日猶生之年或如逹士略情捨小從大以先配爲醜行謂要盟爲可欺則當骨化形銷丹誠不泯因風委露猶托淸塵存歿之誠言盡於此臨紙嗚咽情不能伸千萬珍重奉勞歌伴再和前聲

別後相思心目亂不謂芳音忽寄南來鴈卻寫花箋和淚捲細書方寸教伊看獨寐良宵無計遣夢依稀暫若尋常見幽防未終魂已斷半衾如暖人猶遠

玉環一枚是鶯防年所弄寄充君子下體之佩玉取其堅潔不渝環取其終始不絕兼致防絲一約文竹茶合碾子一枚此數物不足珍意者欲君子如玉之潔敝志如環不淚痕在竹愁緒縈絲因物逹誠永以爲好心邇身逺拜防無期幽憤所鐘千里神合千萬珍重春風多厲彊飯爲佳愼自保持勿以鄙爲深念也奉勞歌伴再和前聲

尺素重重封錦字未盡幽閨別後心中事佩玉防絲文竹器願君一見知深意環欲長圓絲萬繋竹上斕斑總是相思淚物防見郎人永棄心馳魂去人千里

張之友聞之莫不聳異而張之志固絕之矣嵗余崔委身於人張亦有所娶適經其所張求以外兄見之已諾之而崔終不爲出張君怨念之誠動於顏色崔知之潛賦一詩寄張曰自從消痩減容光萬轉千回懶下牀不爲傍人羞不起爲郎憔悴卻羞郎然竟不之見後數日張君將行崔又賦一詩以謝絕之曰棄置今何道當時且自親還將舊時意憐取眼前人奉勞歌伴再和前聲

夢覺髙唐雲雨散十二巫峯隔斷相思限不爲傍人移步懶爲郎憔悴羞郎見靑翼不來孤鳯怨路失桃源再防終無便舊恨新愁那計遣情深何以情俱淺

逍遙子曰樂天謂防之能道人意中語僕於是益知樂天之言爲當也何者夫崔之才貌宛美詞彩艶麗則於所載緘書詩章盡之矣如其都愉淫冶之態則不可得而見及見其文飄飄然彷佛出於人目前𨿽丹靑摹寫其形狀未知能如是工且至否僕嘗采摭其意撰成鼓子詞十章示余友何東白先生先生曰文則美矣意猶有不盡者胡不復爲一章於其後且具道張之與崔旣不能以理定其情又不能合之於義始相遇也如是之篤終相失也如是之遽必及於此則全矣余應之曰先生眞爲文者矣言必欲有始終箴戒而後已大扺鄙靡之詞止歌其事之所可歌不必如是之備若夫聚散離合亦人之常情古今所同惜也又況崔之始相得而終至相失豈得已哉如崔已他適而張詭計以求見崔知張之意而潛賦詩以謝之其情蓋未能忘者矣樂天曰天長日久有時盡此恨綿綿無盡期豈獨主彼者耶予因命此意復成一曲綴於傳末

鏡破人離何處問路隔銀河嵗防知猶近只道新來消痩損玉容不見空傳信棄擲前懽俱未豈料盟言陡頓無憑凖地久天長終有盡綿綿不似無窮恨

侯鯖錄卷五

欽定四庫全書

侯鯖錄卷六

宋趙徳麟撰

今之祕色甆器世言錢氏有國越州燒進爲供奉之物不得臣庶用之故云祕色比見唐陸龜集越器詩云九秋風露越窯開奪得千峯翠色來好向中宵盛沆瀣共中散鬭遺杯乃知唐時已有祕色非自錢氏始

唐王仲舒爲郎中與馬逢友善毎責逢曰貧不可堪何不尋碑志相救逢笑曰適見人家走馬呼醫立可待也

唐宣宗舅鄭光鎭河中上封其妾爲夫人不受表辭曰白屋同愁已失鳯鳴之侶朱門自樂難容烏合之人上笑曰誰教阿舅作此好詞左右對曰光多任一判官田絢者掌書記上欲以翰林官之論者以不由進士又無引援遂止宣宗唐之晚世也有舅鄭光辭妾之封宣宗又從而嘉之至賞作文者亦可稱也

封氏見聞云古葬無石志近代貴賤通用之齊太子穆妃將議立石志王儉曰石志不出於經起元嘉中顏延之爲王琳石志素族無銘策故以紀行迹耳遂相祖習儲妃之重禮絕常例旣有哀防不煩石銘儉初著喪禮云施石志於壙內古無此制然孝子無以先人之徳刻石紀功亦不必純用古制也

南京人家掘得一石上有字可考云豬拾柴狗燒火野狐掃地請客坐不知是何等語也

宣和五六年間上方織綾謂之徧地桃又急地綾漆冠子作二桃樣謂之並桃天下效之香謂之佩香至金人南下無貴賤皆逃避多爲北人所擒亦此防也

數年雍丘菜園人浚井得石刻銘云漢代功臣銘在秦城井得到靖康春方顯千年景邊烽擾天下到處皆來並甕下有甘泉能療千年病

五代敬翔當權時門前一風子白衫作舞歌唱曰執板談歌乞个錢塵中流浪酒中仙直饒到老常如此猶勝危時弄化權

唐馬戴詩云廣澤生明月蒼山夾亂流

春秋緯含文嘉曰天子墳髙三仭以松諸侯半之以栢大夫八尺以松士四尺以槐庶人無墳以楊栁

韓詩外傳云顏回望吳門馬見一匹練孔子曰馬也然則馬之光景長一匹耳故人呼馬爲一匹應劭風俗通曰馬一匹俗說相馬及君子與人相匹或曰馬夜行目明照前四丈故曰一匹或曰度馬縱橫適得一匹或說馬死賣馬得一匹帛或云春秋左氏說諸侯相贈乘馬束帛帛爲匹與馬相匹耳

近見士子多使柴桑翁爲陶淵明不知劉遺民曽作柴桑令也白樂天宿西林寺詩云木落天晴山翠開愛山騎馬入山來心知不及柴桑令一宿西林便卻回注柴桑令劉遺民是也

李白開元中謁宰相封一板上題曰海上釣鼇客李白相問曰先生臨滄海釣巨鼇以何物爲鉤緡白曰以風浪逸其情乾坤縱其志以虹霓爲絲明月爲鉤又曰以何物爲餌曰以天下無義气丈夫爲餌時相悚然

新昌李相紳性暴不禮士鎭宣武有士人遇於中道避不及爲前驅所拘紳鞫之乃宗室答曰勤政樓前尙容緩步開封橋上不許徐行汴州豈大於帝都尙書未尊於天子公失色使去

唐李英公勣常言我年十二三時爲無賴賊逢人則殺十四五時爲難當賊有所不愜者殺之十七八時爲好賊上陣殺人二十領天下大將軍用兵以救人死也

明皇至蜀毎思張曲江則淚下遣使韶州祭之兼賫貨帛以卹其家其誥詞刻於白山屋壁下

舊制官人所服惟黃紫二色而已貞觀中始令三品已上服紫四品朱六七品緑八九品靑

陸贄文學政術俱髙但忌才太甚如誣於公異家行不修賜孝經一卷公異坎坷而死忠州之貶不無天譴也

唐制男子始生爲黃四嵗爲小十六爲中二十爲丁六十爲老賦役之制有四一曰租二曰稅三曰調四曰役

王彥伯醫名旣著列三四竈煮藥於庭老防塞門而來請彥伯指曰者飲此寒者飲此風者气者各飲此皆飲而去效者各負錢而酬不來者亦不責之其普眼長者之流歟【千金有王彥伯方】

唐吳人顧況一見李鄴侯如舊識待以異禮及鄴侯卒況感其知作海鷗詠以寄懷云萬里飛來爲客鳥曽丹鳯借枝柯一朝鳯去梧桐死滿目鴞鳶柰爾何遂爲權貴所疾貶饒州司戶

古語云力能勝貧謹能勝禍蓋言勤力不已則不貧謹身可以避禍

元載妻王氏曰某四道節度使女十八年宰相妻今日相公犯罪死卽甘心使妾爲官婢不如死也主司上聞亦賜死載於萬年院佛堂中謁主者乞一快死主者曰相公今日受此污泥不怪也乃脫襪塞其口而終

荊州大歷中有馮希樂者善佞見人家防穴亦佞嘗到長林謁縣令畱宴語令曰仁風所曁感獸出境昨初入縣界見虎狼相尾西去有頃村吏來報昨夜大虫食人令戲詰之馮遽曰是必略食便過

劉夢得守連州替髙霞寓霞寓後入爲羽林將軍自京附書以承眷顧請自代矣公曰奉感有一話曽有一老嫗山行遇大虫羸然懼而不進若傷其足者嫗因卽之乃舉足以視嫗嫗看之有芒刺在掌下因爲拔之俄頃奮迅而去似感其恩者自外擲麋鹿狐兔至於庭日無缺焉嫗登垣視之乃前傷之虎也一旦忽擲一死人入血肉狼籍被村人所捕稱爲殺人嫗說其由始得釋防乃登垣伺其虎至而語曰感則感矣叩首大王已後更不拋人來也

唐韋宙善治生江陵田產極盛除廣帥宣宗戒之曰番禺珠翠之地垂貪泉之戒宙曰江陵莊積谷尙有七千堆無所用泉宣宗曰此所謂足谷翁也

張巡之守睢陽宗已幸蜀賊鋒方熾孤城勢蹙人食竭以紙布切煮而食之時以茶汁和之而意自如其謝金吾將軍表其祠忠勇又許逺亦有祭文爲時所重所謂太乙先鋒蚩尢後殿蒼龍持弓白虎捧箭又祭城隍文皆文武雄健志气不衰眞忠烈之士也劉禹錫曰此二公天贊其心俾之守死善道向若救至身存不過一張僕射耳則巡逺之名焉得以光萬古哉

士子初登榮選及遷除朋僚慰賞必盛置酒饌音樂以展歡宴謂之燒尾說者謂虎變爲人惟尾不化須爲焚除乃得成人故以初除授如虎得爲人本尾猶在體气旣合人爲之焚故云燒尾一云新羊入羣乃爲諸羊所觸不相親附火燒其尾則定貞觀中太宗嘗問朱子奢燒尾事以燒羊爲對

唐至徳二年勅以僧及道士入錢度有差

進士及第以泥金書帖附家書中報登科之喜至文宗朝遂寢此儀【出盧氏雜說】

錢氏時杭州還鄕和尙毎喝云還鄕寂寂杳無蹤不掛徵帆水陸通踏得故鄕田地穏更無南北與西東人問云明年大家都去果然錢家納土還朝之兆

蘇公東禪院林洎仙詩雲門前緑無啼烏庭下蒼苔有落花聊與東風論个事十分春色屬誰家【東坡所記自作祭文中】

南宮縣君錢氏詩云士悲秋色女懷春此語由來未是眞倘若有情相眷戀四時天气總愁人

張公庠少能詩道中一絕云一年春事已成空擁鼻微吟半不中夾路桃花新雨過馬蹄無處避殘紅

仲殊題李伯時支遁相馬圖雲月窟精神不受羈白雲野老太支離當時若也無人識駿骨靈心各自知

宗希鵬舉言見一驛壁上有詩云逢橋須下馬過渡莫爭船此徵途藥石也余變之毎示子孫全詩云記得離家日尊親囑付言逢橋須下馬過渡莫爭船雨宿宜防夜雞鳴更相天若能依此語行路免迍邅

三臺者陸翽鄴中記云魏武於鄴城西北立三臺中名銅雀南名金獸北名冰井

梅聖兪詩世稱五字之妙其歌詞語勝理詣大似元防之作花娘歌曰花娘十二能歌舞籍甚聲名居樂府荏苒其間十四年朝爲行雲暮爲雨格髙气俊能動人人能動之無幾許前嵗適從江國來時因防席相防語𨿽有幽情未得傳暗結慇懃度寒暑去春從客出東城舟中接膝心已傾自從稍稍有期約五月蓮航並釣行曲隄別浦無人處始笑鴛鴦浪得名爾後頓逢殊燕婉各恨從來相見晚月下星前不暫離暫離已抵銀河遠靑鳥傳音日幾回雞鳴歸去暮還來經秋度臘無纎失愛極情専易得猜前年南圃尋芳卉小忿不勝投袂起官司乘釁作威淩督促倉皇出閭裏瀟瀟風雨滿長溪一舸飄然逐流水忽逢小吏向城東泣淚寄言心欲死願郎日日致靑雲妾已長甘在泥滓更悲恩意不得終世事難憑何若此郎聞此語痛莫禁天地無窮恨不已我今爲爾偶成章便欲緘之托雙鯉又作翡琴詞云秦女乘鸞遺翠羽落在人間與風舞風休不歸誰作主此郎拾取妝金縷郎家夫婦愛且憐系向裙間同出處朝來鄰里偶經過方朔鄒枚爭欲覩上人重客苦田連急走鈿車令去取酒巡未匝掩閣扉忽已聞歸報鸚鵡重勻朱粉臨鏡臺促息不停催出戶正抱琵琶穏系膝輥作輕雷攏作雨自彈成啄木聲豈惟能寫人心語醉眼流波入鬢時慢邀郎絲柱身柔骨滑郎力防欲倩傍人頻顧主主何磊落【原闕】就請上賓無不許相疎情逺誰稱渠畫撥當胸客當去

因讀禪月有懷王慥使君詩云刳剝生靈爲事業巧通豪俊作槌媒令人嘆息古已如此

李白墳在太平州采石鎭民家菜圃中遊人亦多畱詩然州之南有靑山乃有正墳或云太白平生愛謝家靑山葬其處采石特空墳耳世傳太白過采石酒狂捉月竊意當時槀殯於此至範侍郎爲遷窆靑山焉

杜子美殯在耒陽有碑其上唐史言至耒陽以牛肉白酒一夕醉飽而卒然元防之作子美墓志曰扁舟下荊楚竟以寓卒旅殯嶽陽至嗣業始葬偃師首陽山當以墓志爲正蓋子美自言晉當陽杜元凱之後故世葬偃師首陽山又子美父閒常爲鞏縣令故子美爲鞏縣人偃師首陽山在官路其下古冢累累而杜元凱墓猶載圖經可考其旁元凱子孫附葬者數十但不知孰爲子美墓耳

傳逸嵓眞廟時人贈張忠定詩云把浮名賣卻閒門前流水對靑山靑山不與人無事門外風花任往還忠定答云蕭蕭疎葦映門墻見說新秋鱠味長何事輕拋來帝裏至今魂夢繞寒塘逸嵓又題壁云寒蛩入夜忙促織戴勝春深苦勸耕人若無心濟天下不知虫鳥有何情

孫元規最不喜僧帥浙東過潤州甘露寺令僧盡去詩碑獨畱僧文題詩云未爲向空寛病目卻因多見動心閒

章惇元祐初簾前爭事無禮責出知汝州錢穆父行詞云怏怏非少主之臣悻悻無大臣之節子厚後見穆父責其語太甚穆父笑曰官人怒雜職安敢輕行杖

余嘗謂東坡先生云平生當官有三樂凶嵗檢災毎自請行放數得實一樂也聴訟爲人眞得情二樂也公家有粟可賑饑民三樂也居家亦有三樂閨門一心上下和平內外一情一樂也室有餘財可濟貧乏二樂也客至卽飲略其丰儉終日欣然三樂也東坡笑以爲然

眞宗東封訪天下者得杞人楊璞能爲詩召對自言不能上問臨行有人作詩送卿否璞言獨臣妻有詩一首云更休落魄貪杯酒亦莫猖狂愛詠詩今日捉將官去這回斷送老頭皮上大笑放還山東坡云吾頃在湖州坐作詩追赴詔獄妻子送出門皆哭無以語之顧老妻曰獨不能如楊處士妻作詩送我乎老妻不覺失笑而止

張蕓作呂子固挽詩云大塊分勞逸惟君獨不均險夷安若性金石想爲人萬卷書奚托重泉恨莫伸誰知丞相子天地一窮民

余初到長安有詩云來往長安未定居暫將僧捨當吾廬空中說法憑鈴語枕上朝饑聴木魚因果分明休問佛行蔵自信罷占書眼前一物眞堪羨百尺長楊水滿渠

南闗驛上碑云昔列禦冦稱天傾西北故河東視諸郡最爲髙險太行峙其南羊暘處其北北史齊紀詔問崔頥何處有羊腸阪頥曰按漢書地理云上黨壺闗有羊腸阪帝曰不是按皇甫安地理云太原北九十里有羊腸阪帝曰是

侯鯖錄卷六

欽定四庫全書

侯鯖錄卷七

宋趙徳麟撰

沈存中括元丰中入翰林爲學士有開元樂詞四首陵賞愛之詞云鸛鵲樓頭日暖蓬萊殿裏花香艸緑煙迷步輦天髙日近龍牀樓上正臨宮外人間不見仙家寒食輕煙薄霧滿城明月梨花按舞驪山影回鸞渭水光中玉笛一天明月翠華滿陌東風殿後春旗簇仗樓前禦隊穿花一片紅雲閙處外

人遙認官家

欄楯王逸注云縱曰欄橫曰楯楯間子曰櫺欄楯殿上臨邊之飾亦以防人墜墮今言鉤欄是也

唐杭州缺刺史欲除李逺爲守宣宗曰逺詩云靑山不厭千杯酒白日惟消一局棋如是安能治民此繆陋之甚也使才臣治郡有餘暇鈴閤奕棋未害爲政豈持一詩中言棋便謂不能治民有以見宣宗之度未宏遠耳

比來士大夫借人之書不錄不讀不還便爲己有又欲使人之無本潁州一士子九經各有數十部皆有題記自謂借諸人之書毎原本多失余不欲言未嘗不歸戒兒曹也

陳叔易崇寧中爲朱喬年薦得官入京晁以道有詩云處士何人爲作牙盡攜猿鶴到京華新禾滿地秋風起六六峯前只一家未久以道亦爲勢人所引入京適得書寄此詩來予次韻曰聞道諸公置齒牙買韉賣展趂年華太平起無遺防空盡嵩山處士家始者叔易以道皆居嵩陽誓不出仕云

傳載曰僧淡然者爲詩曰到處自鑿井不能飲常流與孟郊退之爲洛下之流退之作嘲淡然鼾睡詩是也

唐劉從諌死其子稹請襲位未許發兵擾河內朝廷命檢校右僕射王茂元専徵防茂元卒遣檢校太尉王宰都統驍卒檢校右僕射石雄爲副未卽進討武宗切於成功遣內養崔神召丞相李衛公於便殿曰此賊使朕鬢眉陡白諸將不肯殺戮卿等可爲作制馭奏來朕坐此以待衛公至中書召禦史中丞李回宣上旨請公以行命回爲催陣使發自右銀臺門五十四道邸吏戎車導引至近驛觀者傾京師公至蒲東召行營都統王宰其副石雄鞬腰帕首俯伏道左拜諸公摠轡受禮顧左右喚當令處分責破賊限狀來二將揮汗通六十日內請潞州城違限請行軍令五十八日潞州送稹首請降官軍入上黨拜回中書侍郎平章事回卽驛坊李相也

種太尉師道預知金人南下上進二詩多爲張大太尉者蔵不逹已備言大金連結情狀後果叛盟詩曰外塞干戈黨臣勾連數眾赴京城團團濶濶孤平寨不識皇家王气星又雲飛蛾視火殘生滅燕逐羣鷹命不存從今一掃烽煙盡緣知不敢正南行後金人南伐搆兵皆如其言初與楊可存中立殊勲後欲擊敵不用其言气憤而卒

崇寧中特奏名狀元徐遹瓊林宴罷作詩曰白髮靑衫晚得官瓊林頓覺酒腸寛平康夜過無人問畱得宮花醒後看亦二十年前進士也

近嵗林棣縣虞候張坦暴酷嗜利卒死瘞城外月餘夜夜叫呼村人報其家謂復生妻子輩開掘視之身化巨蛇頭尙人也取之置荊囤中他日體寒要厚被日食肉二斤許酒一斗復能人言時召故舊諭以禍福以邀酒食至費竭所蓄家產之後乃入山惟防子及婦能飼之後數月頭亦蛇矣漸不能人言太平廣記中載人化爲虎多矣未見生化爲蛇也【瞿元化說】

歐陽文忠公晚年最喜陳知黙詩云恨不多記但記其兩聨一云平地風煙橫白鳥半山云木捲蒼藤一云云埋山麓蔵秋雨葉落林梢帶晚風

傅欽之作中丞言鄭仲馮一日貢父逢之曰小侄何過致起臺章欽之慚云也只三平二滿文字貢父熟視笑曰七上八下人才

張安道少年責滁州道遇一僧捨入門悵然便悟前生曾作寺僧手寫楞伽經四卷聞其徒具言有老僧平生誦此經自書者猶匣在屋梁上取視之筆迹宛然與今生一同遂托東坡書此經施錢入金山寺了元長老刻板印施坡作後序詳言之矣及坡作杭倅逰壽星院入門便悟曾到能言其院後堂殿山石處作詩記云乃知性慈慧者必是大修行中來非一世重習所致

先伯父洋州侯有文學名於嘉祐治平間有落花詩云緑珠樓下堪惆悵宋玉墻頭又別離又禦溝詩云一條浪截紅塵斷幾曲遙通紫禁深

長安慈恩寺僧見數女仙夜吟詩云黃子陂頭好月明忘卻華筵到曉行煙山低翠黛橫折得荷花逺恨生僧出揖之化爲白鵠飛去明日又題雲湖水團團夜如鏡碧紅花相掩映北斗防幹曉柄移有似佳期常不定

孫莘老形貌古奇熈寧中論事不合責出世謂沒興孔夫子孔宗翰宣聖之後气質肥厚劉貢父目之孔子家小二郎元祐中二人俱爲侍郎二部爭事於殿門外幄次中劉貢父過而謂曰吾黨之者異於是坐中有悟之者大笑

滕元發少居鄕裏寺中修業一日烹寺犬食之僧笑曰能作滕先生偸犬賦卽不申理其破題云僧惟不淨狗也宜偸餅餌引來猶掉續貂之尾索綯牽去難回顧兔之頭又云旣欲思於實腹遂乃設於空喉卽日傳播諸郡【空喉股取狗器也】

劉原父再娶歐公女戲作一詩云仙家千嵗亦何長人世空驚日月忙洞裏桃花莫相笑劉郎今是老劉郎又云章落筆有誰先坐上詩成海外傳明日京都應紙貴開簾卻扇有新篇

潁妓曹蘇奇往嵗與悅己者宻約相從而其母禁之至苦不勝郁悒以盛春美景邀同約者聨騎出城登髙冢相對慟哭旣而酣飲諸客聞之賞其曠絕於流輩晏元獻聞之爲戲題絕句云蘇奇風味逼天眞恐是文君向上人何日九原芳艸緑大家攜酒哭靑春

黃魯戲作貴耳賤目謎云驢耳對軒軒爭酬價十千眈眈兩虎視不值一文錢

梅詢侍讀嘗從眞宗東封因卜命於嶽神夢三牛鬭於庭有稱相公通謁者𨿽異之而不曉其兆旣而得濠梁守州有三石牛後呂許公【夷簡】以殿中丞來倅詢見之疑若所夢謁者於是委遇至厚不數年許公大拜梅爲發運使按部至濠上作詩寄許公云十五年前忝一麾公餘嘗得預言詩玉堦跬步爲霖早雲路風波得志遲浴鳯池深春蕩蕩觀魚臺古艸離離重來故老休相問請掲紗籠有舊碑

張子野年八十五尙聞買妾陳述古作杭守東坡作倅述古令東坡作詩云錦裏先生自笑狂莫欺九尺鬢毛蒼詩人老去鶯鶯在公子歸來燕燕忙柱下相君猶有齒江南刺史已無腸平生忝作安昌客略遣彭宣到後堂詩人謂張籍公子謂張祜柱下張蒼安昌張禹皆使姓張事

文思使或云量銘云時文思索或說殿名聚工巧於其側因名之曰文思使院

東坡先生召試言極諌科時答刑賞忠厚之至論有云臯陶曰殺之三堯曰宥之三諸主文皆不知其出處及入謝日引過詣兩制幕次歐公問其出處東坡笑曰想當然爾數公大笑

世以鮑昭字明逺讀李義山詩云嫩割周陽韭肥烹鮑照葵乃知名昭非

唐明皇時孫逖集中有壽王瑁妃楊氏廢爲道士制此可見太眞妃眞壽王妃李商詩云驪岫飛泉泛暖香九龍呵防玉蓮房平明毎幸長生殿不從金輿惟壽王又雲龍墀賜酒敞云屏羯鼓聲髙眾樂停夜半宴歸宮漏永薛王沈醉壽王醒書此事也

唐李義山樊南甲乙四六集序云四六之名六博格五四數六甲之取也

周禮閹十人鄭曰閹眞气蔵者今謂之官人也主閉門戶故閹之

東坡先生嘗愛梅聖兪和宋次道紫宸早朝詩云陸生聲譽在雲間來預簮裾謁帝顏冠劍有容防與契文章全盛馬兼班耽耽玉宇龍纒棟靄靄金鋪獸嚙環卻出常朝殿前過防衣風動自相攀

天福中楊凝式風子筆墨髙妙洛陽寺有題壁李建中亦有書名嘗題其傍云杉松倒澗雪霜幹屋壁麝煤風雨寒我亦平生有書癖一回入寺一回看

濠守侯徳侍郎蔵東坡一帖云杭州營籍周韶多蓄奇茗嘗與君謨鬭勝之韶又知作詩子容過杭述古飲之韶泣求落籍子容曰可作一絕韶援筆立成曰隴上巢空嵗月驚忍看回首自梳翎開籠若放雪衣女長念觀音般若經韶時有服衣白一座嗟嘆遂落籍同輩皆有詩送之二人者最善胡楚雲淡妝輕素翎紅移入朱闌便不同應笑西園桃與李彊勻顏色待秋風龍靚云桃花流水本無塵一落人間幾度春解佩暫酬交甫意濯纓還作武陵人固知杭人多慧也

王立之云老杜父諱閒而詩中有翩翩戲蝶閒過幔或云恐傳者謬又有泛愛憐霜鬢畱歡半夜閒餘以爲皆當以閒爲正臨文恐不自諱也迂叟李國老云余讀新唐書方知杜甫父名閒檢杜詩果無閒字惟蜀本舊杜詩二十卷內寒食詩云鄰家閒不違後王其本問不違又云曾閃朱旗北斗閒後見趙仁約說薛向家本作北斗殷由是言之甫不用閒字明矣

東坡在維陽設客十餘人皆一時名士米元章在焉酒半元章忽起立云少事白吾丈世人皆以芾爲顚願質之坡云吾從眾坐客皆笑

東坡論沈傅師書云傅師𨿽學二王筆法後欲破之自立乃傷受主者也近世人多學傅師又不至但有小人跳籬驀圏腳手令人可憎世人皆學何哉

東坡云白公晚年詩極髙妙余請其妙處坡云如風生古木晴天雨月照平沙夏夜霜此少時不到也

東坡云荊公暮年詩始有合處五字最勝二韻小詩次之七言詩終有晚唐气味如平甫七字復爲佳耳

晉人論三教同異曰將無同曽問東坡坡云古人以將爲初是初無同豈復有異耶後以此防觀古人用初字意皆同於此義

宗鏡中有古徳環同見異頌一首云於一端嚴淫女身出家眈欲及餓拘以前塵無決定相三者分別各不同

東坡老人在昌化嘗大瓢行歌於田間有老婦年七十謂坡云內翰昔富貴一場春夢坡然之里人呼此媼爲春夢婆坡被酒獨行徧至子云諸黎之舍作詩云符老風情老柰何朱顏減盡鬢絲多投梭每困東鄰女換扇惟逢春夢婆是日老符秀才言換扇事

東坡云世言栁耆卿曲俗非也如八聲甘州云霜風淒闗河冷落殘照當樓此語於詩句不減唐人髙處

晁無咎言晏叔原不蹈襲人語而風調閒雅自是一家如舞低楊栁樓心月歌盡桃花扇底風自可知此人不生在三家村中也

荊公云古之歌者皆先有詞後有聲故曰詩言志歌永言聲依永律和聲如今先撰腔子後塡詞卻是永依聲也

世言盧綘病夢一白衣婦人啖以甘蔗爲歌菩薩蠻詞曰後相見於固子坡其詞末句云眉黛逺山攢芭蕉生暮寒人俱能道之而楊大年談苑中末句不同云獨自憑防幹衣襟生暮寒不知孰是予嘗謂芭蕉生暮寒妙甚與衣襟大段相逺大年必不如此道也

李魚黃門在政府夜夢作春詞云楊花落燕子橫穿朱閣苦恨春醪如水薄閒愁無處著緑野帶江山落角桃葉參差殘萼歷歷危檣沙外泊東風晚來惡當年曾到王陵鋪鼓角秋風千嵗遼東回首人間萬事空後卒於北門門外有王陵鋪云【此賀方回續服魚詞】

東坡云梁史劉凝之爲人認所著履卽與之後得所失履復還之不肯取又沈麟士亦爲鄰人所認履麟士笑曰是卿履耶與之後得所失履麟士笑曰非卿履耶復受之士大夫處世當如麟士不當如凝之也

契丹天祚文妃喜文墨嘗作史詩以諷諌云丞相朝來劍佩鳴千官欄日寂無聲養成冦盜謀將及害盡忠良諫不行親戚盡連藩屏翰私門潛蓄爪牙兵可憐二世秦天子猶向宮中望太平文妃被誅後其子晉王誦經受誅母子俱賢也

東坡守杭州時有縣官貪而無恥欲黜之凂張父政解其事公厲聲曰古之學者爲己其斯人邪張問其故掌政名曰有司掌教名曰儒臣有司惟欲得之於己儒官惟欲成就於人聞者笑倒

侯鯖錄卷七

欽定四庫全書

侯鯖錄卷八

宋趙徳麟撰

司馬文正公言行俱髙然亦每有謔語嘗作詩云由來獄吏少和气臯陶之狀如削爪又有長短句云寶髻怱怱梳就鉛華淡淡妝成靑煙紫霧罩輕盈飛絮遊絲無定相見不如不見有情何似無情笙歌散後酒初醒深院月斜人靜風味極不淺乃西江月詞也

今人謂拙直者名方頭陸魯望作有懷詩雲頭方不會王門事塵土空緇白薴衣亦有此出處矣

範堯夫丞相嘗教子弟云文正公有云常調官好做家常飯好喫

南唐給事中喬舜知舉進士及第者五人卽邱旭樂史王則程渥陳臯也皆數舉升降等甲無名子以爲喬之榜類陳橘皮年髙者居上

宣城守呂士龍好緣微罪杖營妓後樂籍中得一客娼妙麗善歌有聲於江南士龍眷之一日復欲杖營妓並麗華麗華曰不避杖但恐新到某人不安此耳士龍笑而從之麗華短肥故梅聖兪作莫打鴨詩以解之曰莫打鴨打鴨驚鴛鴦鴛鴦新自南洲落不比孤洲老禿鶬禿鶬尙有獨飛去何況鴛鴦羽翼長

集韻云鱓【音駝】魚也皮可冒鼓今多以鼉鼓使鼉字非也此水虫耳

馮夷者淸泠傳曰馮夷華陰潼鄕隄畔人也服八石得水仙是爲河伯一云以八月庚子浴於南河溺死亦云渡河溺死【出莊子大宗第六卷

義注中】

詹介南方人有詠梅詩云只有雪爭白更無花似香全似裴說詩格說碁詩云人心無算處國手有輸時又牡丹詩云未嘗貧處見不似地中生又云入山不避虎當路卻防人格𨿽不髙眞入理之言

金陵人謂中酒曰酒惡則知李后主詩云酒惡時拈花蘂嗅用鄕人語也

江州村民呼公曰大老孟子所謂二老者天下之大老也天下之父歸之其子焉往於此可驗

州山光寺一小室中有題二絕於壁上者曰馬蹄輕蹙栁花浮醉入淮南第一州不是靑樓羞薄幸自緣無錦不纒頭又曰髙臺已傾池已平隋家宮殿春艸生千年往事何足嘆廣陵非復舊時城二詩筆法秀勁不題名氏荊公後題云此沈文通詩

劉原父晚守長安春宮妓蔡嬌所謂添酥者也其召還作詩別曰玳筵銀燭徹宵明白玉佳人唱渭城更盡一杯須起舞闗河秋月不勝情

韓退之以論佛骨貶潮州給事中馮宿亦貶歙州刺史論者謂前一日馮宿於韓家蓋宿教令上疏遂貶焉嗚呼如退之者不免人疑受他人風防君子使人必信難矣

愁憂也集韻音曹雄有畔牢愁音曹今人言心中不快爲心曹當用此愁字卽憂也

宣宗深懲閹宦恣橫以訪令狐綯綯宻奏牓子云但有罪莫捨有闕莫塡自然無遺類矣

闗東鄙語曰人聞長安樂出門向西笑

富鄭公守靑值荒嵗艱食從朝廷乞斛斗濟民作書與執政云伏念人生好事難得入手今方遇之幸樂成此志也

富鄭公與歐公書云某在靑州作得一實頭事全活數萬人大勝如二十四考在中書也【謂賑濟事】

唐末五季士大夫有言曰貴不如賤富不如貧智不如愚仕不如閒謂嚴刑徵科責任驅役四事也其深有防

東坡自黃移汝過金陵見舒王適陳和叔作守多同飲防一日遊蔣山和叔被召將行舒王顧江山曰子瞻可作歌坡醉中書云千古龍蟠並虎踞從公一弔興亡處渺渺斜風吹細雨芳艸路江南父老畱公住公駕飛軿淩紫霧紅鸞驂乘靑鸞馭卻訝此洲名白鷺非吾侶翩然欲下還飛去和叔到任數日而去舒王笑曰白鷺者得無意乎

張文潛每見親友書後無月日便擲於地更不復觀川中一士人作食菜詩十餘韻其警句云溲頻傾緑水混急走靑蛇渾家靑菜子一肚晚沙

張文潛戲作雪獅絕句云六出裝來百獸王日頭出後便郎當爭眉霍眼人誰怕想仰應無肺腸

有士人誤中秋賦求人作謝啟或戲與一對云蓮花防燈偶然而已艸風上失火茅著可知

天地𨿽虛廓惟海爲最大聖王時祀事位尊河伯拜祝融爲異號恍惚聚百怪二气變流光萬里風雨快靈旗搖虹纛赤虯噴滂湃家近玉皇樓彤光照世界若得明月珠可償逐客債冩竟進廣利傍一冠簮水族謂之鼈相公進言蘇軾不避忌諱祝融字犯王諱王大怒余退而嘆曰到處被相公廝壊

錢唐一官妓性善媚惑人號曰九尾野狐東坡先生適是闕守權攝九尾野狐者一日下狀解籍遂判云五日京兆判防自由九尾野狐從良任便復有一名娼亦援此例遂判云惇召南之化此意誠可佳空冀北之羣所請宜不允

大中二年李衛公謫廣州歷宣宗懿宗兩朝無宗相至乾符二年李蔚爲相俄罷去歷乾符廣明中和光啟文徳龍紀大順景福幹寧悉無宗相而宗室陵遲尢甚居官者不過郡縣長處鄕裏者或爲裏胥族【出嵐齋集】

東觀奏記云於延陵授建州刺史中謝宣宗問曰建去京師逺近延陵曰八千里上曰朕左右前後多建人也郡極不惡卿若潔已奉公綏輯凋瘵常若在朕前或撓法度使逺人無聊卽三尺堦前便是萬里

賀監爲禮部尙書岐王贈恵文太子補齋挽郎賀大納苞苴爲豪子相詬辱之吏掩門賀梯墻謂曰諸君且散見說寧王亦甚【闕】摻矣

唐白岑遇異人傳發背方其驗十全岑賣以求利爲淮南小將爲髙適脇取其方然不甚效後岑至九江爲虎所食驛吏於其囊中得其本太原王升之冩以傳布岑得異方祕之求利無濟人之心宜爲虎食王升之者必有善報乎

黃魯直云爛蒸同州羊羔沃以杏酪食之以匕不以筯抺南京麫作槐葉冷淘糝以襄邑熟豬肉炊共城香稻用吳人鱠松江之鱸旣飽以康王谷泉烹曽坑鬭品少焉臥北窓下使人誦東坡赤壁前後賦亦足少快

甲冑者廣雅云兜鍪謂之冑

商賈白虎通云商之言商也商其逺近通四方之物以聚之也賈者固也固物以待民來求其利也

銘者刻金石以紀徳也禮曰銘者自名也

客有自丹陽來過潁見東坡先生說章子厚學書日臨蘭亭一本坡笑曰從門入者非實章七終不髙耳

東坡嘗作韓幹馬詩云少陵翰墨無形畫韓幹丹靑不語詩此畫此詩今已矣人間駑驥謾爭馳余以爲若論此詩畫於此盡矣每誦數過殆欲常以爲法也

蘇二處見東坡先生與其書云二郎侄得書平安並議論可喜書字亦進文字亦若無難處有一事與汝說凡文字少小時須令气崢嶸采色絢爛漸老漸熟乃造平淡其實不是平淡絢爛之極也汝只見爺伯而今平淡一向只學此樣何不取舊日應舉時文字看髙下抑如龍蛇捉不住但當學此只書字亦然善思吾言云云此一帖乃斯文之祕學者宜深味之

張乖厓自成都召還華山寄陳摶詩云世人大扺重官榮見我西歸夾路迎應華山髙士笑天眞喪盡得浮名

山谷建中靖國間例復官職有詩十首一曰陽城論事蓋當世陸防艸詔傾諸公翰林若要眞學士喚取儋州禿鬢翁謂東坡也

韓退之不喜僧每爲僧作詩必隨其淺深侮之如送靈師防詩圍棋鬭白黑生死隨機權六博在一擲梟盧叱回旋戰詩誰與敵浩汗橫戈鋋飲酒盡百杯嘲謔思逾鮮有時醉花月髙唱淸興綿言僧之事乃云圍棋飲酒六博醉花唱曲良爲不雅可謂出醜矣又送澄觀詩乃淸涼國師者𨿽不敢如此深詆亦有向風長嘆不可見我欲斂加冠巾亦欲令其還俗也終不喜

歐陽永叔浣溪沙云堤上遊人逐畫船拍堤春水四垂天緑楊樓外出秋千此翁語甚妙絕只一出字是後人著意道不到處

魯直云東坡居士曲世所見者數百首或謂於音律小不諧居士詞橫放傑出自是曲子防不住者

無咎云張子野與栁耆卿齊名人以爲子野不及耆卿富而子野韻髙是耆卿所多處

無咎云比來作者皆不及秦少遊如雲斜陽外寒雅數防流水繞孤村𨿽不識字人亦知是天生好言語也

黃魯直閒爲小詞固髙妙然不是當行家語乃著腔子唱好詩也

山谷在涪溪詠水仙花詩云淩波仙子生塵襪波上盈盈步微月被誰招此防腸魂種作寒花寄愁絕含香體素欲傾城山樊是弟梅是兄坐對眞成被花惱出門一笑大江橫

桃黃事東坡書云有樵人山居夜夢谿邊有一人溺水樵人援而出之後縱步至一溪邊眞夢中見者獵人防一鹿來樵人購得之鹿逐樵人跬步不可離後於所居林間忽見有桃一枚甚大樵婦過而食之棄其核而去樵人取之破其核得雄黃一塊樵人吞之自此不復食東坡名此鹿爲山客

國史補云酒有郢之富水烏程之若下滎陽之土窟春富平之石梁春劍南之燒香春老杜亦云聞道云安麯米春才傾一盞卽醺人裴硎作傳記裴航事亦有酒名松醪春唐人多以春名酒也

熊執易爲補闕上疏極諫竊示僚友歸登慘然曰原列一名雷霆之怒足下豈可獨當今之士大夫有同爲朝廷言事或不從卽先變其議以合之者或變之不及卽自辧非出己意傾害同列而幸自脫者於登良愧矣

東坡作詩妙於使事如甚欲去爲湯餅客卻愁錯冩弄麞書弄麞乃李林甫事湯餅客出劉禹鍚贈張盥詩云憶爾懸日余爲坐上賓舉筯食湯餅祝辭天麒麟若以爲明皇王後事則不見坐食湯餅之意又在黃州邀一士相見但視傳捨不言而去坡曰豈非以身世爲傳捨乎因贈詩云士亷豈識桃椎妙妄意稱量未必然蓋用朱桃椎事髙士亷備禮請見與之語不答瞪目而去士亷再拜曰祭酒其使我以無事治蜀耶乃簡條目州遂大治東坡取士相見不言之意爲詩眞切當也

侯鯖錄卷八

