女紅余志元龍輔

《女紅余志》小引

余細君龍氏﹐性夷淡令淑﹐兼善屬文。外父爲蘭陵守元度公後﹐家多異書。細君女紅中饋之暇﹐輒細閱之﹐擇其當意者編成四十卷﹐時置幾頭﹐命曰《女紅余志》。今年屬余遊宦京師﹐細君精差其最佳者﹐手錄之﹐僅四十之一﹐附以詩選﹐內余囊中。昔徐淑能文﹐秦嘉方軌﹐文君擅詞﹐相如比肩﹐余乃自幼束於制科﹐深有愧於古人﹐玆常勉焉﹐以副吾細君贈是編之微指耳。

武康常陽序於太平官舍。

龍輔《女紅余志》目錄

卷上

自序圓魄瓊漿綠綺窓珠窓椒房桂宮紅壁貞女引回風曲白紵歌飛蓬引碧弦飛黃鬢豪犀金梭寶鑷金籠玉云郎當鈿

蓮枝帶寒蛩褥赤珠承云裙

巾鏡

玉撥生香屧太華氈熨斗剪刀尺

辟塵廬磲盌莫難珠珊瑚翠眊踟躕璘籍釵帔索鉤杵

帳琵琶玉鏡臺鍼

衣帶圓頂簪玳瑁牀璫

玳瑁屏燭

扇賣眼淚

眼語黃姑阿矦玉奴異姝柘彈印檢暮籹詩女夢蘭美人毛女佳次婦香丸婦人俠嫗水仙花詩新蒲蘭

竹梅

瑯琊艸花見羞倏

嘉蜂黃鳥鼠

卷下

自序中秋暮閨帔

戲示女伴偶成曉景答外送外夏閨蓮子寄外蓮子詩比成自覺醜甚戲題此作以解發君子一笑耳紀夢寄外書懷題書齋冬曉春日三首偶成春日寫懷睡起送外寄外用前韻寫懷寄外二首恨

答外制履寄外冬至十一月初四日五鼓紀夢寄外贈外偶成蘭梅詩答外寄外讀書處山中寄外十五首送外又爲子夜歌

龍輔《女紅余志》卷上

鄙觀載籍﹐頗多僻祕﹐女紅之暇﹐每一沈酣﹐推玄底妙﹐庻有別於瞽者。一日屬君讀何遜詩﹐不解「山枝詠新識」意﹐鄙聞之﹐笑曰「彼柰何忘﹝越人歌﹞耶﹖『山有木兮木有枝﹐心悅君兮君不知』﹐政何所謂『詠新識』也﹖」因於間日稍有所識﹐以便觀覽﹐要多婦女家事。龍輔識。

圓魄

東陽詩云「圓魄始降﹐晨離嗣之。光景倏忽﹐石火猶遲。君何不來﹐徒有相思。」

瓊漿

﹝遊仙詩﹞序云「有仙童降於郊﹐進余以瓊漿﹐味甘如飴﹐騰空而去。」故其詩有「瓊漿且未洽﹐羽轡已騰空」之句。

綠綺窓

隋文帝爲蔡容華作瀟湘綠綺窓﹐上飾黃金芙蓉花﹐琉璃网戶﹐文杏爲梁﹐雕刻飛走﹐動費千金。

珠窓

唐玄宗武惠妃窓上皆掛明光之珠。

椒房

﹝閨情詩﹞曰「含嬌弄態出椒房」﹐則椒房不必盡指宮中也。

桂宮

陳後主爲張貴妃麗華造桂宮於光昭殿﹐後作圓門如月﹐障以水晶。後庭設素粉罘罳﹐庭中空洞無他物﹐惟植一桂樹﹐樹下置藥﹑杵臼﹐使麗華恆馴一白兔。麗華被素袿裳﹐梳淩雲髻﹐插白通艸﹑蘇朵子﹐靸玉華飛頭履﹐時獨步於中﹐謂之月宮。帝每入宴樂﹐呼麗華爲張嫦娥。

紅壁

田尙衣多病﹐文帝以朱砂塗四壁以辟邪﹐故謂之「紅壁」。

貞女引

「貞女引」﹑「雙思引」﹐一曲二名﹐卽今梅花琴曲也。

回風曲

王母別漢武帝﹐升云﹐命長裾歌回風之曲。

白紵歌

沈約﹝白紵歌﹞五章﹐舞用五女﹐中間起舞﹐四角各奏一曲﹐至翡翠羣飛以下﹐則合聲奏之﹐梁塵俱動。舞已﹐則舞者獨歌末曲以進酒。

飛蓬引

飛蓬引取「首如飛蓬」意﹐思夫之曲也。

碧弦

女丸以黎洞寶香爲琴﹐以昆山碧玉爲弦﹐故曰「碧弦琴」。

飛黃鬢

元雍姬艷姿以金箔點鬢﹐謂之「飛黃鬢」。

豪犀

豪犀﹐刷鬢器也。詩曰「側釵移袖拂豪犀。」

金梭

羊侃姬張靜琬﹐能織奇錦﹐有金梭﹑玉鑷﹑伏兔﹑轆轤﹐皆人間所無之寶爲飾。

寶鑷

袁術姬馮方女﹐有千金寶鑷﹐插之增媚。

金籠

靑琴采桑﹐攜金籠玉鉤。

玉云

吳主亮夫人洛珍﹐有櫛名玉云。

郎當

郎當﹐淨櫛器也。

鈿

李聽姬紫雲﹐有金虫寶粟之鈿。

蓮枝帶

荀奉倩將別其妻﹐曹洪女割蓮枝帶以相贈﹐後人分釵卽此意。

寒蛩褥

翔風因季倫見棄﹐聽寒蛩心悲﹐因織寒蛩之褥以獻之。

赤珠

吳絳仙有夜明珠﹐赤如丹砂﹐恆系於蓮花帶上﹐著胸前。夜行﹐他人遠望﹐但見赤光如初出日輪﹐不辯人也。

承云

承云﹐衣領也。昔姚夢蘭贈東陽以領邊繡﹑腳下履﹐領邊繡﹐卽承云也。沈並八物爲十詠﹐又有﹝憶來時﹞﹑﹝憶坐時﹞﹑﹝憶食時﹞﹑﹝憶眠時﹞四詠﹐俱爲夢蘭作也﹐當時傳誦之。

裙

周昭王延娟以奇錦爲裙﹐晝看成鳳﹐夜看成龍﹐名「交龍鬭鳳裙」。

巾

羊侃姬孫荊玉﹐拂履皆用輕絲合璧錦巾。

鏡

李月素大鏡名「正衣」﹐小鏡名「約黃」﹐中鏡名「圓冰」。

玉撥

隋煬帝朱貴兒﹐插昆山潤毛之玉撥﹐不用蘭膏而鬢髮鮮潤。

生香屧

無瑕屧墻之內皆襯沈香﹐謂之「生香屧」。

太華氈

光武后陰麗華﹐步處皆鋪太華精細之氈﹐故足底纖滑與手掌同。

熨斗

姚月華熨斗名「麟首」﹐黃金爲之。

剪刀

潘炕姬解愁﹐有雙龍奪珠之剪。

尺

吳主亮潔華﹐有雜寶黃金尺。

盈盈有畫尺。

辟塵麈

無瑕當執辟塵麈﹐禮觀世音﹐誤落香壚中﹐火熾不及取﹐至今名爲「無塵殿」。

磲盌

盈盈家奴婢皆用黃金飾磲盌。

莫難珠

李願姬玄寶﹐腕繩恆貫莫難珠。

珊瑚

宋褘侍女數百﹐掛鏡皆用珊瑚枝。

翠眊

臨川王宏妾江無畏﹐善騎﹐馬翠眊珠羈﹐玉珂金鑬。

踟躕

梭一名「踟躕」。

璘籍

蠶箔一名「璘籍」。

釵帔

燕昭王賜旋娟以金梁卻月之釵﹐玉角紅輪之帔。

索鉤

﹝崇蘭館序﹞云「綺幔髙褰﹐結金索皆神麥之穗﹔珠簾不捲﹐懸銀鉤盡仙蒜之條。」

杵

杵之神曰「細腰」。庾信詩曰「北塘細腰杵。」

帳

梁惠王爲閒娵制鸞鳳帳﹐焚百花香於內﹐則鸞鳳俱飛舞。古老云「鸞鳳乃仙蜂血所染﹐仙蜂出休與山﹐其形如貓﹐愛花香﹐聞有異香﹐不遠千里必食之而後返。」

琵琶

陳後主孔貴嬪琵琶名「懷風」。

玉鏡臺

淑文所寶有對鳳乘龍玉鏡臺。淑文名婉﹐姓李氏﹐賈充妻。

鍼

許允婦阮氏有古鍼﹐一生用之不壞。

南華﹝謝美人鍼詩﹞曰「同心欲制錦﹐歲月好磨礲。眼中如得綫﹐燈下敢辭縫。」

衣帶

桓豁女字女幼﹐制綠錦衣帶﹐作竹葉樣﹐遠視之無二﹐故無瑕詩云「帶葉新裁竹﹐簪花巧制蘭。」女幼﹐庾宣婦。

圓頂簪

魏文帝陳巧笑挽髻﹐別無首飾﹐惟用圓頂金簪一隻插之。文帝目曰「玄云黯靄兮金星出。」

玳瑁牀

楚娘﹐名伎也﹐寢玳瑁之牀﹐懸翡翠之帳。

璫

璫﹐婦人首飾也﹐詩曰「明璫間翠釵。」

玳瑁屏

陽文張玳瑁屏風﹐黃金爲屈膝﹐長七尺﹐廣二丈﹐可以捲舒。

燭

桀愛琰琬﹐宮中燭心至跋皆用異香寶屑燃之﹐有異彩﹐數里皆香。湯伐之﹐發其殘跋﹐值萬金。

扇

東陽嘗贈所歡二扇﹐一曰「銀花」﹐一曰「寄情」。後復歸之﹐有詩云「還君與妾扇。」

賣眼李白詩﹕「賣眼擲春心。」

﹝觀美女詩序﹞云「賣眼香屏之中﹐弄姿淥水之側﹐及桃李之芳年﹐輕金瓊之重體。」

淚

鮫人之淚圓者成明珠﹐長者成玉筯。

眼語

寵姐每嬌眼一轉﹐憲則知其意﹐宮中謂之「眼語」。又能作眉言。憲﹐寧王也。

黃姑

黃姑﹐牛郎也﹐馮婦﹐勇士也﹐皆以女名。

阿矦

語曰「欲知菡萏色﹐但請看芙蓉﹐欲知莫愁美﹐但看阿矦容。」阿矦﹐莫愁子也。

玉奴

東陽詩曰「誇腕絞羅袖﹐示音呼玉奴。」玉奴卽梅奴也。

異姝

秦韓出異姝﹐嬌妍委靡﹐消魂奪目﹐鄰國購之千金﹐不許。

柘彈

﹝春遊詩序﹞云「誇柘彈於禽林﹐競韓盧於獸苑。」

印檢

南華箋云「啟印檢而含情﹐睹題書而揮淚。」

暮籹

令嫻答徐悱詩有云「落日照靚籹﹐開簾對春樹。」一日薄暮﹐令嫻忽作新籹﹐夫戲曰「照靚籹不若更新籹佳也。」令嫻大笑﹐爲之罷籹。

詩女

玄甫遠行﹐吳氏女思之﹐制吳思玄之曲﹐其辭曰「金風響洞房﹐佳人心自傷。淚隨明月下﹐愁逐漏聲長。燈前羞獨鵠﹐枕上怨孤凰。自覺鴛幃冷﹐誰憐珠被涼。」

夢蘭美人

夢蘭﹐古之美人﹐見《東陽雜誌》。庾信詩云「何年迎弄玉﹐今朝得夢蘭。」

毛女

毛女字玉姜﹐精乘屩術﹐一披袵而遊八荒。諺曰「誰謂八荒遠﹐玉姜頃刻返。飲我五色霞﹐食我三淸飯。」

佳次婦

陸夫人好佛﹐嘗夢三神人謂曰「吾畀汝佳次婦。」夫人不識所謂。後其子一夕室中被盜﹐明夕少閒之三鼓﹐聞後園相擊聲﹐其子起覘之﹐則後垣已壞﹐殘月中見一女子與一人鬭﹐其人力竭僕地﹐女子頓足探手提之﹐其形若飛遙擲去之。然後復下至門呼曰「賊斃吾手矣。安寢。吾﹐佳次婦也。異日無相忘。」竟不知何人﹐裏中自是無復夜警。

香丸婦人

貞觀時有書生﹐幼時貧賤﹐嘗爲人傭作。一日至二鼓歸﹐其母以餛飩一盂食之。有鄰人陳姓者﹐乘酣嘻笑而來﹐側目視其食﹐食已﹐復嘻笑而去﹐生頗不平之。又嘗有共傭作者﹐與生不相能。一夕﹐伺於道觀前欲毆生﹐生覺逃去。巳而爲人傭書﹐其家奴誣生盜其淨巾中金﹐又有奴匿其主緊要文書﹐害生不能白﹐主怒杖之。人由是多謗生無行者﹐生悲憤﹐歸﹐取先人業肄之﹐業稍就﹐不慮貧苦矣。生一日閒步﹐經觀音裏﹐有一婦人姿甚美﹐生心動﹐屢回顧看之。有惡少年數人於路相謂此婦有邪行﹐語語有實據﹐生聞賤之﹐不復有相顧意。生後與妻坐燭下﹐偶及此事﹐妻曰「此吾異姓之從女弟也。妾徒以君貧故﹐不敢與之往來﹐聞其獨與一侍兒居此裏﹐立身最髙潔﹐親戚俱畏敬之﹐豈宜有此﹖何等惡少年污蔑之也。」生聞之大怒﹐欲爲報之。翌日﹐婦命侍兒來曰「主母感郎君恩﹐𨿽未行最感之﹐卽爲郎君死無恨。幸與郎君有夙緣﹐後日可一見於某所第﹐未可向邇﹐盡歡有日也。」生如期往﹐果得望見﹐各以目逆之。翼日﹐侍兒復至曰「主母治杯醴﹐屈郎君少坐。」及至﹐酒饌甚盛﹐幾筵間所陳器皆人間所無。獨命生坐中堂﹐飲半﹐侍兒負一革囊至曰「主母所命也。」啟視﹐則人頭數个﹐顏色未變﹐乃向侮害生者也。生驚﹐欲避去﹐侍兒曰「郎君請無驚﹐必不相累。主母固預命以藥物待之矣。」懷中出少藥﹐白色有光﹐用小指甲每頭彈斷處粟米許﹐頭漸縮小﹐至於如李子大。侍兒食之﹐吐核﹐亦李也。侍兒又曰「主母惡惡少年﹐無須臾忘﹐亦欲假手於郎君。」生愧謝弗能。婦人又命侍兒進一香丸曰「不勞君舉腕﹐君第掃淨室夜坐﹐焚此香於鑪﹐香煙所至﹐君急隨之﹐卽得志矣。有所獲須將納於革囊﹐歸勿畏也。」生如指焚香﹐隨煙而往。初不覺有墻壁礙﹐行處皆有光﹐亦不類閽夜。每至一處﹐煙裊裊繞惡少年頸﹐三繞而頭自落。或獨宿一室﹐或妻子共牀寢﹐或初就枕﹐待者執巾若麈尾﹑如意﹐圍繞未敢退﹐悉不覺。不知生悉以頭納革囊中﹐若夢中﹐殊無畏意。於是煙復裊裊而旋﹐生復隨之而返﹐到家﹐未三鼓也。煙甫收﹐火已寒矣。探之﹐其香變成金色﹐圓若彈﹐倏忽飛去﹐鏗有聲。生恐婦復須此物﹐無以復命﹐正惶急﹐侍兒不由門戶﹐忽爾在前﹐取頭彈藥食之如前。生告曰「香丸飛去不可覓﹐柰何﹖復須否﹖」侍兒曰「得之久矣﹐主母傳語郎君﹕此畏關也﹐此關一過﹐無所不可爲﹐姑了天下事﹐共作神仙也。」後生與婦俱徙去﹐不知所之。

俠嫗

修容嘗言﹐幼時其母好善﹐屬裏中盜大起﹐闔門惶駭。忽一老嫗至﹐曰「汝家從來多陰徳﹐盜𨿽亂﹐吾能匿汝﹐無得駭也。」袖中出黑綾二尺﹐裂作條子﹐每人令系一條於臂﹐曰「不必備飲食﹐第隨我行耳﹐家中一切無所損。」修容母子隨至一道院。老嫗指一神像曰「是神慈悲﹐好行善行﹐汝等可潛其左耳。」於是教修容母子閉目﹐負之而入。神像亦不大﹐母子處之如一間屋中。老嫗朝夕來視。神像耳孔僅容指﹐凡飲食﹐至耳孔輒大。一日﹐盜突入院中﹐兵器羅列﹐甚利。修容從耳孔中窺之﹐甚寒心。一夕﹐老嫗持一人頭示修容﹐曰「渠魁已斬﹐余無足慮。」修容問﹕「何不早行之﹖」曰「𨿽系盜亂﹐亦天數。然吾小術耳﹐何敢違天令﹐天命吾斬則斬耳。」於是用法如前﹐負而出﹐歸至家。修容拜以爲師﹐誓修苦行以報徳。老嫗曰「汝仙骨尙微﹐無復勞也。」於是教修容作萬壽妝﹐歌連遷曲﹐後不知所往。修容歸於元雍也。

水仙花詩

「花光照流雪﹐葉影散凝冰。不妨當水步﹐只慮向空淩。」云窓居士詩也。

新蒲

南華詩云「姿嬌難作牒﹐力弱詎爲輪。」

蘭

甘水之傍出玄蘭﹐香聞數里﹐有子如初生梅實﹐種之皆生。昔馬師皇治龍病﹐龍負子一函贈之﹐於是獻黃帝﹐種之苑中。

南華封蘭爲「世愛君」。

竹

竹名「郁離」﹐不知所出。偶睹沈詩云「繁陰上鬱鬱﹐促節下離離。」似出於此。又云「得生君戶牖﹐不顧夾華池。」故南華封竹爲「戶牖君」。

梅

南華封梅爲「寄春君」。

瑯琊艸

文賓進上以瑯琊艸十車﹐可以染綬。

花見羞

明宗同王淑妃看花﹐一花無風搖動﹐眾葉翻然覆之﹐明宗笑曰「此淑妃明秀﹐花見亦爲之羞也。」自後宮中呼爲「花見羞」。

倏

成都山有疾獸名「倏」﹐頃刻萬里。

嘉蜂

麗丘出嘉蜂﹐釀蜜如雪﹐和諸香爲丸﹐燻衣數年不散。

黃鳥

黃鳥一名「綿蠻」。

鼠

吳興姚察﹐少時宿於人家﹐夜聞一人呼曰「幼卿」﹐曰「諾」。一人曰「幼卿視我﹐豈殺人者哉﹖今人欲藥我﹐我不能藥人乎﹖」卽去。察異之﹐因效其聲呼曰「幼卿」﹐曰「諾」﹐曰「向與而語者何人也﹖」答曰「陳二公公﹐卽鼠也。」察曰「而何人答﹖」曰「我牀頭靧面銅盆也。公平生愛惜物命﹐當不害我﹐與主家買我歸﹐能福公﹐使公至吏部尙書者我也。」明晨聞哭﹐問其故﹐乃主人辧色興﹐欲會客﹐食隔宿飯﹐未盡半盌﹐卽僕地暴死。察乃知其以藥毒鼠而爲鼠所毒也﹐遂買其銅盆以歸﹐戒人勿得毒鼠。自後察家日以昌﹐果仕陳至吏部尙書。今人呼靧面盆爲「幼卿」﹐鼠爲「陳二公公」﹐由此也。

龍輔《女紅余志》卷下

《詩》曰「無匪無儀﹐惟酒食是議。」《易》曰「無攸遂﹐在中饋。」則操管握牘非婦人之事﹐明矣。鄙也不才﹐性多憂憤﹐不有吟詠﹐將成大病﹐與君倡和﹐時聊爲之﹐以代藥石﹐非敢言詩﹐然有愧於古訓多矣。昔楊子謂「童子雕虫篆刻﹐壯夫不爲」﹐然綜古文辭者往往不鮮﹐聖賢不之非﹐鄙敢借以自解。龍輔識。

中秋

寂寂中秋夜﹐含情出玉閨。河長看雁遠﹐月皎覺云低。

暮閨

暮歸翹首覺愁添﹐鑿壁書生隔翠煙。獨向嫦娥再三拜﹐殷懃爲我到郎邊。

鏡

徐淑古銅鏡﹐背多靑綠花。收藏敢輕慢﹐曾得照秦嘉。

戲示女伴

誰道孤眠苦﹐孤眠卻自彊。請看隔宿髻﹐常是不勞籹。

偶成

繡窓同刺繡﹐女伴喜天晴。剪刀當日暖﹐籹鏡隱霜明。

曉景

春日映朝霞﹐新籹出絳紗。開簾驚宿鳥﹐倚樹落危花。

答外

金徽只自祕﹐玉匣不曾開。梅花難獨弄﹐袖手待郎來。

送外

榜人檥舟待﹐催飯送郎獨。諳行郎食性﹐廚下自謂羹。

夏閨

日斜未理籹﹐晝長人易倦。回撲硯上蠅﹐墨花濺團扇。

蓮子寄外

蓮房新摘袖中攜﹐剖寄靑靑子數枚。若識心頭最淸淨﹐莫嫌根腳本污泥。

蓮子詩比成﹐自覺醜甚﹐戲題此作以解﹐發君子一笑耳。

書罷題鍾字﹐要君知妾心。𨿽然非白雪﹐卻是貴黃金。

紀夢

夢中握手說離愁﹐夢覺歡娛忽已休。安得人生眞似夢﹐華胥蝴蝶共悠悠。

寄外

面約隨時攺﹐離情睹物含。君風愁少女﹐妾卉畏宜男。

書懷

槁砧不可期﹐蓮子空相托。欲寄一封書﹐惟愁被姑覺。

題書齋

深閨漸老大﹐始學謝娘詩。描筆題成句﹐良人事作師。白頭慚卓女﹐團扇愧班姬。豈敢傳千載﹐聊將遣一時。

冬曉

積雪帶晴霧﹐閨中事可誇。曙窓畱鏡月﹐寒髻集釵花。

春日

風吹花香燻洞房﹐白日照鏡光射梁。後園艸暖雙蝶醉﹐堂前塵落對燕翔。

二春服初裁絳﹐寒衣始卸絨。花宿全慵蝶﹐林搖半暖風。

三侵階艸逾碧﹐明窓日漸遲。攜鍼睹語鳥﹐牽斷繡牀絲。

偶成

階下苺苔爛熳﹐墻邊竹色蕭疏。彩鳳繡來有恨﹐琉鴻讀外無書。

春日寫懷

暖气逼房楹﹐開簾多鳥聲。竹春思筍嫩﹐地日識泥晴。

睡起

下幃恣午睡﹐怪殺鳥相呼。起來慵刺繡﹐窓下理菖蒲。

送外

綠柳千條映遠空﹐郎君欲別思忡忡。顧得化爲江上水﹐與郎直到赤門東。

寄外用前韻

未得相攜約尙空﹐小箋一見一忡忡。妾意原非淥江水﹐無端只向畫橋東。

寫懷

初聽鶯聲又燕聲﹐年華不待使人驚。桂花開徧門還掩﹐風自淸時月自明。

寄懷

莫怪書頻斷﹐難傳恨萬端。𨿽承結髮愛﹐難作比肩看。淚續箋恆

濕﹐思長筆屢幹。臨封沾臂血﹐使識寸心丹。

又

何處最難禁﹐思君直至今。雙魚浮水面﹐對鳥下庭心。

恨

背人解素襪﹐裂斷寄郎邊。須知銷玉骨﹐無興步金蓮。

答外

君信問平安﹐閨中差可歡。竹佳連露倚﹐云好下階看。

制履寄外

何物寄殷勤﹐宮鞋綠錦文。爲郎承素足﹐指日踏靑雲。

冬至

冬至宵𨿽短﹐孤眠恨自長。枕單寒入夢﹐窓破月窺牀。

十一月初四日五鼓紀夢寄外

昨夜有佳夢﹐馳書報與郎。隔門須是近﹐有臭必然香。

贈外

遠別當霜雪﹐畱郎且過冬。只愁春色裏﹐離恨更重重。

偶成

情弱抽思長﹐腕嬌運筆拙。口誦恐易忘﹐箋書還自裂。

蘭梅詩

蘭梅逐候舒﹐種此欲何如。蘭葉堪崇佩﹐梅花好寄書。

答外

郎書來問近何如﹐性癖如郎只似初。忍冷臨風因愛雪﹐抱痾點燭爲看書。

寄外讀書處

玉人之室隔淸洲﹐日日華箋空自酬。書似峴碑看卽淚﹐人非萱艸遇還愁。

山中寄外並序

昔李爽有﹝山家閨怨﹞﹐鄙效顰爲絕句若干﹐以寄君觀覽焉。

泊舟古岸傍﹐松柏日已昫。本非同心期﹐空似西陵路。

二湖色開明鏡﹐巒光列翠屏。雙眉不忍畫﹐羞對遠山靑。

三一到空山下﹐同看遠俗塵。松枝堪作麈﹐無計贈情人。

四若得共此棲﹐松菊長攜手。岸上數株松﹐何須減五柳。

五寄郎以山字﹐得無無解處。得郎一人來﹐便可成仙去。

六腳下繡宮鞋﹐殷勤爲郎做。今日貪看山﹐鳳頭半已破。

七躋攀不辭遠﹐微汗濕紅粉。萬一有桃源﹐當期郎共隱。

八山中白日暗﹐霏霏雲雨動。信此非巫山﹐安能入郎夢。

九妾在山中來﹐郎在淚頭住。郎若泛舟尋﹐莫誤桃花路。

十聞郎今日來﹐日斜何不至。應知篙櫓遲﹐羨殺雲中翅。

十一利名何足事﹐山中樂未央﹐郎如學耕耨﹐奴便學蠶桑。

十二茅屋擁紅鑪﹐聊在山中宿。枉卻幾上燈﹐無書供夜讀。

十三嬌兒漸聰慧﹐出語解人意。促奴須早歸﹐恐爺書又至。

十四寄郎三片玉﹐至今無報音。深山多古迹﹐不得共郎尋。

十五買舟不論價﹐但願舟不遲。歸時與郎面﹐不敢效秋時。

送外

與君非一身﹐同戶恆相憶。而況出門去﹐寧知南復北。

又

君言遊宦向華京﹐不得臨歧一送行。行行惟有楊花路﹐飛去飛來似妾情。

又爲子夜歌

明朝將解纜﹐叮囑不曾離。文無識頃刻﹐不久便當歸。

【附】《四庫全書總目》

《女紅余志》二卷﹝浙江巡撫采進本﹞

舊本題龍輔撰。據原序所稱﹐乃武康常陽之妻。序不題年月﹐不知何許人也。上卷皆采掇新艷字句。陽序稱外父爲蘭陵守元度公後﹐家多異書﹐細君女紅中饋之暇輒閱之﹐擇其當意者編成四十卷。屬余遊宦京師﹐細君精差其最佳者手錄之﹐僅四十之一云云。然皆不著出典﹐又無一語爲諸書所經見﹐殆《云仙散錄》之流。下卷皆輔所作小詩﹐亦淺弱不足采錄。錢希言《戲瑕》稱爲好事者所依托﹐則明人已灼知其僞。毛晉乃刻之《詩詞雜俎》中﹐失考甚矣。

