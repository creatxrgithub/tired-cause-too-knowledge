祛疑說宋儲泳

提要祛疑說

提要

《祛疑說》一卷﹐宋儲泳撰。泳字文卿﹐號華谷﹐僑居華亭﹐工於吟詠﹐其詩集今已失傳﹐惟詩家鼎臠至元嘉禾志中稍載﹐其遺篇一二而已。是書以平生篤好術數﹐久而盡知其情僞﹐因作此而辧之。明商浚嘗刻入禆海中﹐而多所刪削﹐僅存十之五六﹐題曰祛疑說纂﹐殊非儲氏之舊。此爲左圭百川學海所載﹐蓋猶當時完本也。中間惟辧脈一條爲論醫理﹐墨說一條爲論雜藝﹐餘皆考陰陽五行家言﹐及辟方士幻妄之術﹐與黃白之說。其論鬼神爲气之聚散﹐持煉爲心之誠正﹐又謂神像之靈靈於人心﹐又陰陽拘忌之說﹐大而緊者避之﹐小而緩者略之﹐合於理者從之﹐背於理者去之﹐其言皆平易切實﹐足以警醒世俗。泳嘗作易說﹐見於丁易東所引。又嘗爲老子注﹐蓋𨿽泛濫道術﹐而能折衷於經義者﹐宜其立說之悉軌亍正也。

祛疑說

○易占說

筮易以蓍﹐古法也。近世以錢擲爻﹐欲其簡便要﹐不能盡卜筮之道。自昔以錢之有字者爲陰﹐無字者爲陽﹐故兩背爲拆二畫也﹐兩字爲單一畫也。朱文公以爲錢之有字者爲面﹐無字者爲背﹐凡物面皆屬陽﹐背皆屬陰﹐反舊法而用之﹐故建安諸學者悉主其說。或謂古者鑄金爲具﹐曰刀﹐曰泉﹐其陰或紀國號﹐如鏡陰之有欵識也﹐一以爲陰﹐一以爲陽﹐未知孰是。大抵筮必以蓍﹐求爲簡便﹐必盡其法。余嘗以木爲三彈丸﹐丸各六面﹐三面各刻三畫﹐三面刻二畫﹐呵而擲之﹐以盡老少陰陽之變。三丸各六面﹐十有八變之義也。三面爲三﹐幹之九也。三面爲二﹐坤之六也。此用九﹑用六之義也。三者﹐幹之一畫函三也﹔二者﹐坤之一畫分二也﹐此參天兩地之說也。三丸擲之﹐皆三則成九﹐老陽數也﹔三九﹝疑「丸」字之誤﹞皆二則成六﹐老陰數也﹔兩二一三則成七﹐少陽數也﹔兩三一二則成八﹐少陰數也。所用者乾坤之畫﹐以成八卦﹐是乾坤生六子之象也。丸象太極之一也﹐三三爲幹﹐二二爲坤﹐象兩也。三丸者﹐象天地人之三才也﹐毎丸得數十五﹐洛書皇極數也。合三丸之數而爲四十有五﹐河圖九宮數也。上二則下三﹐上三則下二﹐動靜皆五故五藏於用﹐參以四十五數﹐大衍之數五十也。三丸成九於上﹐則三丸伏六於下﹐此老陽變陰之體也。三丸成六於上﹐則三丸伏九於下﹐此老陰變陽之體也。二三相對﹐毎丸各具三五﹐此三五以變﹐錯綜其數之旨也。體圓而轉﹐變動不居也。六位相乘﹐周流六虛也。三丸六擲而成卦﹐亦十有八變之義也。旣無錢背錢面陰陽之疑﹐又合老少陰陽之變。嘗於舟中以語同志﹐朱子美大以爲然﹐因著其法﹐與好事者同其用。

○辧脈

醫者可以生人﹐可以殺人﹐所系尢重。故世子拜醫﹐重之至也。切脈之際﹐沈微弦緊之小差﹔投藥之間﹐表裏汗下之小誤﹐則不復有再生之理﹐此世之所通患﹐然亦在所未暇論。夫所謂脈者﹐世皆知王叔和之詩訣矣﹐左心﹑小腸﹑肝﹑膽﹑腎﹐右肺﹑大腸﹑脾﹑胃﹑命﹐此五臟六腑一定之位也。醫者﹐於一指之間﹐以前半指爲心﹐後半指爲小腸﹐他部皆然。而或者以六腑乃五臟之應﹐以輕取重按之間﹐爲五臟六腑之別。切脈之法﹐其設有二﹐彼是則此非﹐彼非則此是﹐部位未定﹐況望其不謬於證耶﹖又有大可疑者﹐婦人之脈﹐惟以尺脈之常盛常弱﹐與男子爲相反﹐而脈訣謂反此背看﹐竊疑其有說也。夫男子婦人形體絕異﹐陰陽殊途也﹐故男生而覆﹐女生而仰﹐男則左旋﹐女則右轉﹐凡陽气則自下而上﹐陰气則自上而下﹐男主施與﹐陰主翕受﹐而男子之至命在腎﹐而處五臟六腑之極下﹐女人之至命在乳﹐而處五臟六腑之極上﹐气形皆異﹐脈傳於气形之間者也﹐何乃男子之與女人﹐略不少異耶。況背看二字﹐殆必有說﹐旣言反此﹐又言背看﹐必不止於常弱常彊之分而已也。及觀褚澄尊生經﹐而前之疑者﹐始以自信世未始有以女人之脈背看如褚澄之說者﹐尊生經曰﹐脈分兩手﹐手分三部﹐隔寸尺者﹐命之曰闗﹐去肘度尺﹐曰尺﹐闗前一寸爲寸﹐左手之寸極上﹐右手之尺極下﹐男子順自下生上﹐故極下之地﹐右尺爲受命之根本﹐如天地未分﹐元气混沌也。旣受命矣﹐萬物從上而出﹐惟脾爲先﹐故尺上之闗爲脾。脾土生金﹐故闗上之寸爲肺。肺金生水﹐故右手之寸﹐越左手之尺爲腎。腎水生木﹐故左手尺上之闗爲肝。肝木生火﹐故關上之寸爲心。女子陰逆﹐自上生下﹐故極上之地﹐左寸之寸爲受命之根本。旣受命矣﹐萬物從土而出﹐惟脾爲先﹐故左手寸下之闗爲脾。脾土生金﹐故闗下之尺爲肺。肺金生水﹐故左手之尺﹐越右手之寸爲腎。腎水生木﹐故右手寸下之闗爲肝。肝木生火﹐故闗下之尺爲心。男子右手尺脈常弱﹐初生微眇之气也。女子右手尺脈常彊﹐心火之位也。非男非女之身﹐感以婦人﹐則男脈應診﹔動以男子﹐則女脈順指。不察乎此﹐難與言醫。褚澄尙主﹐爲宋駙馬都尉﹐察脈如神﹐著書十篇曰﹐尊生祕經﹐此其一也。

○辧鍼

陰陽家之說尙矣。其間得失是否﹐未易輕議﹐要亦驗諸事﹐折諸理而已。地理之學﹐莫先於辧方﹐二十四山﹐於焉取正﹐以百二十位﹐分金言之﹐用丙午中鍼則差。西南者﹐兩位有半﹐用子午正鍼則差。東南者﹐兩位有半﹐吉凶禍福﹐豈不大相逺哉。此而不明﹐他亦奚取﹖曩者先君卜地日者﹐一以丙午中鍼爲是﹐一以子午正鍼爲是﹐各自執其師傳之學﹐世無先覺﹐何所取正﹐而兩者之說﹐亦各有理﹐主丙午中鍼者曰﹐狐首古書﹐専明此事﹐所謂自子至丙﹐東南司陽﹐自午至壬﹐西北司陰﹐壬子丙午﹐天地之中。繼之曰﹐鍼𨿽指南﹐本實戀北﹐其說蓋有所本矣。又曰十二支﹐辰以子午爲正﹐厥後以六十四卦﹐配爲二十四位﹐丙實配午。是午一位而丙共之﹐丙午之中﹐卽十二支單午之中也。其說又有理矣。主子午正鍼者曰﹐自伏羲以八卦定八方﹐離坎正南北之位﹐丙丁輔離﹐壬癸輔坎﹐以八方析爲二十四位﹐南方得丙午丁﹐北方得壬子癸﹐子午實居其中﹐其說有理﹐亦不容廢。又曰﹐日之躔度﹐次丙位則爲丙時﹐次午則爲午時﹐今丙時前二定之位﹐良亦勞止。因著其說﹐與好事者共之﹐但用丙午中鍼﹐亦多有驗﹐適占本位耳。

○墨說

制墨之法﹐取煙不過欲其輕逺﹐而水之重輕﹐膠之分兩﹐隨時增減﹐大槪不甚相逺。世人往往入他藥﹐以助其黒色﹐發其光焰﹐不知天下至黒﹐何以加於油煙﹐入藥一分﹐減色一分耳。惟當事治膠法﹐煎膠之次﹐恐其滯也﹐有藥以醒之﹔恐其烈也。有藥以敗之﹐故藥去而性存﹐膠成而體不雜。膠煙之外不用一藥﹐此墨之所謂膠法也。夫煙之所以黒者﹐搗練之功也。今之制墨者﹐以手搜劑﹐緩則燥裂﹐一再蒸之﹐已失其性﹐況敢搗練千杵耶﹖得制膠之法﹐又能緩膠之性﹐則入鐵石臼中﹐搗之一二千下﹐膠性如飴﹐惟意所適﹐然後作鋌﹐出煙之黒色﹐發煙之光焰﹐未有過於此者。區區秦皮紫艸之類﹐適爲膠法累耳。雅意文房者不可不知此理。

○行持是正

心誠意之學﹐道家之行持﹐卽吾儒格物之學也。蓋行持以正﹐心誠意爲主﹐心不正則不足以感物﹐意不誠則不足以通神﹐神運於此﹐物應於彼﹐故𨿽萬里﹐可驅攝於呼吸間﹐非至神孰能與此﹖嗚呼﹗廣大無際者﹐心也﹔隔礙潛通者﹐神也。然心不存則不明﹐神不養則不靈﹐正以存之﹐久而自明﹔誠以養之﹐極而自靈。世之學者﹐不務存養於平時﹐而遽施行於一旦﹐亦猶汲甘泉於枯井﹐采英華於槁木﹐吾見其不可得矣。及其气索神驚﹐取侮致敗﹐乃歸怨神之不靈﹐法之不驗良﹐可悲也。

○符印咒訣不靈祭將召邪

符印咒訣﹐行持之文具也﹔精神運用﹐行持之玄妙也。感應乃其枝葉﹐煉養乃其根本。不知其根本玄妙﹐而徒倚符印咒訣﹐爲事𨿽甚靈驗﹐亦徒法耳。蓋符印本不能自靈﹐依神通而感應。茍得感通之道﹐何假符印咒訣哉。彼時師不達深妙﹐持將祭則靈之說﹐以愚後人﹐遂使後學一意祭賽﹐損物傷生﹐召引無依﹐求食之鬼﹐日至月增﹐結成徒黨﹐自謂驅攝﹐指揮如意﹐不知以邪攻邪﹐實有損於行持者之身也。余自緫角愛行持﹐傳授殆徧﹐法書數箱﹐印幾百顆﹐意謂法止於此。道心堅猛﹐天誘其衷﹐忽遇至人﹐授以口訣﹐不出數旬﹐遂縱橫於諸法中﹐方知將吏只在身中﹐神明不離方寸﹐符印咒訣﹐皆符合之具也。世之志尙淸髙﹐雅意道法者﹐不可不知此理。

○咒水自沸

移景法﹐正法出於自然﹐故感應亦廣大﹔邪法出於人爲﹐故多可喜之術。余舊見咒水者﹐不施藥物﹐立使騰沸﹐始甚奇之﹐及得其說﹐乃以豬囊藏袖中﹐用手法助之耳。如移景之法﹐類多髣髴﹐惟一法如烈日中影﹐人無不見。視諸家移影之法特異﹐及得其說﹐乃隱像於鏡﹐設燈於旁﹐燈鏡交輝﹐傳影於紙﹐此術近多施之攝召﹐良可笑也。大抵行持正法﹐不過正心誠意而物格﹐本無心於奇怪之應﹐非如邪法之専於愚世駭俗﹐聳動見聞也。至於召雷而雷﹐禱雨而雨﹐此亦誠通物格之妙﹐自然而已﹐豈容以人僞參之哉。

○叱劍斬鬼

幼時﹐嘗聞一道士﹐有斬鬼之法﹐毎置劍空室中﹐以水潠之﹐叱其斬妖﹐對眾封閉﹐來日啟之﹐流血滿地。數年後﹐旅寓中得親見此道士﹐旣久聞名﹐厚加禮遇﹐而求其法﹐始甚珍祕﹐久之許傳。乃出示一艸實﹐宻以擦劍﹐含水大噴﹐經夕視之﹐水皆血色﹐一見釋然。蓋人之與鬼﹐陰陽一气耳﹐一气受形而爲人﹐一气離形而爲鬼﹐血因形而生﹐旣不受形﹐何從有血。天下未有無形而有血者﹐君子可欺以方﹐難罔以非其道﹐惟逹理者﹐不受非道之欺。

○咒棗煙起咒棗自焦

舊聞咒棗而煙起﹐或咒而棗焦者﹐心𨿽知其爲術﹐不知其所以爲術也。後因叩之道師﹐乃知棗之煙者﹐藏藥於棗﹐托名以咒﹐撚之﹐則藥如煙起。其棗之焦者﹐藏鏡於頂﹐感召陽精﹐舉棗就鏡﹐頃之自焦。是知奇怪之事﹐非藥則術不足﹐多也。

○燒香召雷神錢入水卽化

向有行雷法者﹐以夜逰艾納數藥合而爲香﹐毎燒則煙聚鑪上﹐人身鳥翼﹐恍如雷神﹐所至敬向﹐不知其爲藥術也。師巫多挾術以欺世﹐向見一女巫﹐應有祈禱﹐必納香錢﹐使自投於淨盂中﹐隨卽不見﹐人多神之。後得其術﹐乃用荸薺﹑水銀雜艸藥數種﹐埋之地中﹐七七藥成﹐毎宻投少許於水中﹐錢入卽化﹐挾邪術﹐托鬼神以欺世。如此類者甚多﹐不欲盡紀﹐姑敍數端﹐以祛後來者之惑。

○請封書僊

降筆之法甚多。封書降筆者﹐最異其封愈多而牢﹐其拆愈易而疾﹐惑而信者多矣。不動全封﹐可隨意而書寫﹐或以天麻子油書之﹐不見其迹﹐此實鬼拆書之術耳。然有挾此資身者﹐故不欲著其所以拆云。

○呼鶴自至

向遇一道友﹐能呼鶴雀之類﹐從而求之幾月﹐乃許傳授。其法用活雄鳩血書符「殺命助靈心已不喜」﹐先授七字咒﹐約旦日教以作用。閱其咒語﹐盡從反犬﹐有狐貍等字﹐方知此爲嶺南妖術耳。遂不卒受其說﹐彼察知﹐不悅﹐亦就辭去。戲已無益﹐況左道乎﹖好怪傷生﹐尢非仁人君子之事。

○呼鼠祛蚊

自幼愛接道友﹐有一人能呼鼠羣聚﹐久之遣去。亦能祛蚊﹐自謂以法追禁﹐始亦疑之﹐夕相與處﹐察其動靜﹐悉非咒法。每欲呼鼠﹐必先期収市狼糞黑犬皮之類﹐惟祛蚊之術﹐不可知。一夜醉寢﹐取其篋中香末試燒﹐蚊悉逺去﹐但不知其用藥﹐然正作荷花香。來日叩之﹐微笑不答﹐想亦荷花之須耳。

○覆射

覆射之法甚多﹐如復命認錢之類﹐無非暗號﹔如左右多少之類﹐出於算法﹐此不足道。惟一法用七言詩兩首﹐括天下字﹐凡有音者﹐皆包羅而不遺﹐兩詩各四十九字﹐分前後片﹐前片四十九字﹐內以三字分上去入聲﹐一字爲疊﹐實四十五字耳﹐此四十五字分喉齒唇舌四音。後四十九字緫括諸韻﹐合成反切﹐故天下字無不可知﹐人但見其或擊鑼鼓﹐或用片紙﹐反復以錢﹐不知其以四十九字﹐寄幸於此也。然可求者字之音﹐難窮者字之體﹐必能通文理而後可學﹐否則亦徒然爾。然立法簡妙﹐不可得以智識推度﹐因著此以廣好事者之見。

○知術

欺世之術﹐君子之未逹者固多﹐察之﹐察而知其所以爲邪足矣。如知其邪而邪之﹐非上善之用心也﹐故余特敍其術之大槪﹐而不言其全﹐正慮是也。

○邪正

人惟一覺性耳。覺之一字﹐可以斷疑情﹑祛邪妄﹑一雜亂﹑返眞常。人茍气宇淸明﹐心神虛爽﹐邪魅何從而入。惟其昏擾濁亂﹐自生顚倒見解﹐故外邪客气乘之。然外邪客气﹐卽我之顚倒見解而已﹐非外來也。由內不自正﹐故曰外邪。心無所主﹐故曰客气。當知覺性易昏﹐惟誠以養之則明﹐定以持之則淸﹐淸明之極﹐道乃可成﹐盡敬事神﹐不若還以事其性﹐天之神也。

○鬼神之理

世之論鬼神者有二﹐持福善禍淫之說者泥於有﹐持萬法惟心之說者著於無﹐不究端倪﹐皆非至當。夫鬼神者﹐本無形迹之可見﹐聲臭之可求﹐謂之有則不可﹔至於寒暑之代謝﹐日星之運行﹐雷電風雨之倐變倐化﹐非鬼神之顯著者乎﹖此謂之無則又不可。蓋天地之間﹐惟陰陽耳。天地者﹐陰陽之祖也。神者﹐天之陽精。鬼者﹐地之陰气。陰陽者﹐天地之妙用。鬼神者﹐陰陽之變化。自天統開於子輕淸之炁﹐一萬八百年升而爲天﹐天之晶華﹐凝結而爲日月星辰﹐成像旣著﹐功用乃行。地統開於醜重濁之炁。一萬八百年凝而爲地﹐地之靈气﹐融結而爲山川河嶽﹐成形旣定﹐肸蠁攸召。天之一气﹐列而爲淸明之神﹐主造化﹐運四時﹔地之一气﹐鍾而爲福徳之鬼﹐鎭土宇﹐司五嶽。如天一生水於北﹐水之精化爲玄武﹐位鎭朔方﹐此天地自然之道﹐豈驅而爲之哉﹖鬼神者﹐陰陽顯著之名耳。二气運行﹐本無形迹之可見﹐固不可謂之有﹐及其機微之積﹐錯揉之變﹐則風霆流形﹐妖祥示象﹐此天地之鬼神也。故聖人謂鬼神之徳﹐易謂鬼神之情狀﹐又豈可謂之無乎﹖鬼神者﹐陰陽之粹精也﹐依气而聚散。气者﹐形之始也﹐气聚則顯然成像﹐气散則泯然無迹﹐本於無而出則有﹐出則有而入於無。古人謂鬼隱龍匿﹐莫知其蹤是也。夫幽深寥閴﹐淪寂無聲﹐視之不見﹐聴之不聞者﹐推本則無也﹔或見光景﹐或聞音聲﹐如在其上﹐如在左右者﹐气感而有也。惟人稟陽於天﹐受陰於地﹐生神於陽﹐成形於陰﹐鬼神造化﹐皆備於我﹐特其體有小大﹐故鬼神之功用﹐與天地有等殊耳。知此理則知鬼神之情狀。

○陽神陰靈之說

有客舉倩女離魂話﹐因及張紫陽與雪竇禪師入定事﹐謂雪竇以禪定成至陰之爽﹐故不能持物而還﹐紫陽以金丹凝至陽之神﹐故能持果而返﹐此事之有無不必深辧﹐大槪先輩以此別性宗與形神俱妙之功用不同耳。因語客曰﹐陽神能運物﹐陰坤不能運固也。今山魈﹑物精﹑邪鬼而已飛瓦走石﹐運致寶貨﹐瞬息千里﹐謂之陽神可乎﹖客不能對。後毎以此問人﹐莫得其說。嗚呼﹗知此說者﹐其知性命之所以不同歟。

○天道不逺說

嘗觀劉向《災異五行傳》﹐後世或以爲牽合。天固未必以屑屑爲事。然殃咎各以類至﹐理不可誣﹐若遽以牽合少之﹐則箕子之五事﹐庶徵相爲影響顧﹐亦可得而議乎﹖試以一身言之﹐五行者﹐人身之五官也﹐气應五臓﹐五气調順﹐則百骸俱理﹐一气不應﹐一病生焉。然人之受病﹐必有所屬﹐太陽爲水﹐厥陰爲木是也。而太陽之證﹐爲項彊﹐爲腰疼﹐爲發熱﹐爲惡寒﹐其患雜然而並出﹐要其指歸則一﹐出於太陽之證也。猶貌不恭而爲常雨﹑爲狂﹑爲惡也。況五官之中﹐或貌言之間兩失其正﹐卽《素問》所謂陽明厥陰之合病也。其爲病又豈一端之所能盡哉。以一身而察之﹐則五事庶徵之應﹐蓋可以類推矣。劉向《五行傳》直指某事爲某徵之應﹐局於一端﹐殆未察醫書兩證合病之理也。後之人主五事多失其正﹐受病蓋不止一證﹐宜乎災異之互見疊出也﹐局以一徵論之未爲得也。夫冬雷則艸木華﹐蟄虫奮﹐人多疾疫﹐一炁使然。景星慶雲﹐不生聖賢則產祥瑞﹐象見於上則應在於下。如虹蜺﹐妖气也﹐當大夏而見﹐則不能損物﹐百物未告成也﹔秋見則百糓用耗矣﹐或入人家而能致火﹐飲井則泉竭﹐入醤則化水﹐和气致祥﹐妖气致異﹐厥有明驗﹐天道感物﹐如響斯應﹐人事感天﹐其有不然者乎﹖如風花出海而爲飄風﹐山川出云而爲時雨﹐農家以霜降前一日見霜﹐則知淸明前一日霜止﹐霜降後一日見霜﹐則知淸明後一日霜止﹐五日十日而往前後同占﹐欲出秧苗﹐必待霜止﹐毎歲推驗﹐若合符節﹐天道果逺乎哉。感於此則應於彼﹐有此象則有此數﹐乃不易之理也。

○神像所以靈

設土木像敬而事之﹐顯應靈感﹐此非土木之靈﹐乃人心之靈耳。夫壇場社廟﹐或興或廢﹐有靈有不靈者﹐系人心之歸與不歸﹐風水之聚與不聚。蓋人者﹐具眞覺之靈﹐受中和之气﹐天地之內﹐莫靈於人﹐人心所聚﹐靈气之所聚也。彼得風水之利者﹐气脈停止﹐人心精爽得以依之﹐此所以愈靈而愈興也。其失風水之宜者﹐和气不聚﹐人心精爽無所依棲隨而蕩散﹐此所以日廢而不靈也。凡壇場立於風水會聚之地﹐而人心歸鄕未有不靈而福徳者﹐愚人不知此理﹐欲助其靈﹐乃取活蛇生鴉﹐或縛狝猴藏於土木偶之胸腹﹐此非助靈之道﹐實助其妖孽耳。知者不可以不戒。

○陰陽家多拘忌

太史公言「陰陽家多拘忌」﹐信哉斯言。將盡從之﹐則彼可此否﹐不勝其牽制﹔將盡棄之﹐則禍福顯驗﹐有不可誣者。然則何爲而可﹖余爲之斷曰﹕大而緊者避之﹐小而緩者略之﹐合於理者從之﹐背於理者去之﹐如太歲一星【出元經非歲建也】﹐九梁會煞之類﹐此大而緊者﹐所當避忌。如蠶室太陰﹐狼籍流財之類﹐此小而緩者﹐可以略去﹐不必盡求合也。如歲位吉凶﹐九宮飛白﹐六壬之四﹐殺沒於四﹐維六神制於六道﹐遁甲之趨三避五﹐逼迫刑格﹐旨意玄微﹐立法深妙﹐皆萬世不可刋者﹐所當遵用。夫復何說﹐如四衝所通忌活曜﹐則取以爲吉﹐三方實死法五符﹐謂百無所忌﹐不通於理﹐烏可凖憑﹖論陰陽者﹐旣知去取﹐又當以胸中活法參之。如金神惡煞也﹐其權司秋﹐其位居兌﹐正秋作之﹐復值巳酉﹐丑地決不免禍。如作於夏﹐或值丙離﹐權去勢衰﹐未爲深害﹐卽此而論﹐則活法可類推矣。故曰安得圓機之士語九流乎﹖此太史公之微旨也。夫人生天地間﹐應變酬酢﹐未有不爲陰陽束縛者﹐烏可不知所趨避哉。惟君與相﹐勢位力量可以斡造化﹐贊陰陽﹐鎭靖方隅﹐制伏神煞﹐下此所不當忽也。至於窮理盡性之聖賢﹐得道心空之髙士﹐離五行﹐超物外﹐天地不得違其機﹐鬼神不得窺其迹﹐豈陰陽所能籠絡哉﹐如此者又不可以槪論。

○辧身壬法

陰陽家多拘忌﹐逹者固不當一切求合。然吉凶影響﹐要不可廢。如酒醋遇弦而生涎﹐糟醤遇潮而作湧﹐雞子日中則正﹐日昃則偏﹐鵲避歲君﹐燕避戊巳﹐一炁運化﹐萬物莫逃﹐人亦天地之一物﹐豈能獨立於陰陽之外哉。自羲和之學失其世守﹐而文字之傳或多剽切﹐世罕精於此道。如造作一法﹐人所當用﹐大要先論身壬之法﹐則大不可曉。夫所謂身壬者﹐陰陽二命皆起於壬也。其詩有曰﹐陽遇牛門當返照﹐陰逢雞嶺急須回。故十歲起亥﹐陽命遇醜而返﹐陰命遇酉而回﹐舉世用之﹐殊不察理之所在。其法一十起亥﹐二十在醜﹐三十在子﹐四十在亥矣。今逐年行運﹐二十九歲在邜﹐四十乃在寅﹐寅與亥相去四位﹐一凶一吉﹐何去何從﹐先賢立法﹐宜不如此之舛且戾也。惟朱子羙家藏其祖祕書﹐得其全法﹐頗合於理﹐未嘗語人。其詩有曰﹐陽遇牛門當返照﹐陰逢雞嶺急須回。跳過三宮雙女位﹐一年一位逆歸來。陰遇午申爲大利﹐陽逢寅子永無災。得此全法﹐乃合身壬之運﹐其流年所至﹐悉與起數脗合。如四十在亥﹐流年四十亦至亥﹐並無差舛﹐乃知剽切之學﹐誤天下後世多矣。此大而要切者其疏繆且如此﹐況其它星煞乎﹖大抵吉凶星煞﹐不外乎數﹐此法自壬而起﹐壬水數一﹐故起法悉本於一﹐運於三而成於五﹐合三五一之數以爲用﹐此所謂身壬之法也。立法而不本於理﹐不合乎數﹐吾未敢以爲智者之剏法也。【陽命一十起亥﹐二十子﹐三十丑﹐三十一越三位而在巳﹐順至子得四十。陰命逆行﹐一十起亥﹐二十戍﹐三十酉﹐三十一申﹐三十四至巳﹐三十五醜。】

○赤口煞

赤口﹐小煞耳。人或忤之﹐率多鬭訟。原其起法﹐以四位求之﹐常值於巳﹐以十二支求之﹐常值辰戌﹐蓋魁罡乃天之惡神﹐巳位屬蛇﹐有囓人之毒也。然用之亦活法﹐不可以此小害﹐遽廢良日。如赤口值寅巳酉戌﹐則不可用﹐餘皆無害﹐蓋四位所屬﹐皆能以口傷物﹐其煞乃行他位值之﹐不必盡避。

○驛馬是先天三合數

八卦未畫數泯於理自天出河圖而後有先天之八卦先天之數由是出焉故大撓氏作六十甲子亦以一二三四五而定火土木金水之數聖賢立法未有不參於理本於數者也今世之所謂驛馬者先天三合數也先天寅七午九而成五合數二十有一故自子順至申凡二十有一而爲火局之驛馬亥邜未之數四六與八合爲十八故自子順至巳凡十八而爲木局之驛馬木火陽局也從子一陽而順轉金水陰局也從午一陰而逆行故申子辰之數七九與五合爲二十有一故自午逆至寅凡二十有一而爲水局之驛馬巳酉丑之數四六與八合爲十八故自午逆至亥凡十有八而爲金局之驛馬此驛馬之法所由立也

○三刑是極數

子邜一刑也。寅巳申二刑也﹐丑戌未三刑也。自邜順至子﹐子逆至邜﹐極十數而爲無禮之刑﹐寅逆至巳﹐巳逆至申﹐極十數而爲無恩之刑﹐丑順至戌﹐戌順至未﹐極十數而爲恃勢之刑﹐故皇極中天﹐以十爲殺數﹐積數至十﹐則悉空其數﹐天道惡盈﹐滿則覆也﹐此三刑之法所由起也。

○六壬三殺乃先天四衝數

壬式之忌﹐莫大於三煞﹐三﹐命家謂之破碎。陰陽家之用﹐莫先於身壬﹐而身壬之忌﹐亦莫大於三煞﹐犯之則禍常不赦。世人徒用之而不知其所以然也。蓋巳酉丑者﹐五行之殺气也﹐而巳酉丑之所以爲殺者﹐先天數之四衝也﹐夫子午之數各九﹐邜酉各六﹐緫爲三十﹐自子順行極三十而見巳﹐是爲四仲之正殺﹐寅申各七﹐巳亥各四﹐緫二十有二﹐自子順行極二十二而見酉﹐是爲四孟之正殺﹐辰戌各五﹐丑未各八﹐緫二十有六﹐自子順行極二十六數而見醜﹐是爲四季之正殺﹐此壬申三殺之所由起也。

○貴人是十干合气

甲戊庚牛羊乙己鼠猴鄕﹐自昔相傳以爲貴人。或者謂當以甲戊在牛羊【云云】﹐庚辛逢馬虎爲是﹐兩位各主兩幹﹐在字與庚字相類﹐六字與庚字相若﹐此乃傳冩之誤﹐始亦疑之﹐後得其法﹐則知當以古法爲正﹐此特後人妄議之耳。蓋貴人者﹐十干之合气也。其法以十干布十二支﹐而辰戌不居﹐對衝爲虛﹐夫辰戌乃貴人之獄﹐所以不居。貴人相對爲天空﹐故虛其衝也﹐日貴順布﹐甲在子﹐甲與己合﹐己貴在子﹔乙在丑﹐乙與庚合﹐庚貴在丑﹔丙在寅﹐丙與辛合﹐辛貴在寅﹔丁在夘﹐丁與壬合﹐壬貴在夘﹔戊在巳﹐戊與癸合﹔癸貴在己﹐午爲對衝則虛之﹐己在未﹐己與甲合﹔甲貴在未﹐庚在申﹐庚與乙合﹐乙貴在申﹔辛在酉﹐辛與丙合﹐丙貴在酉﹔壬在亥﹐壬與丁合﹐丁貴在亥﹔癸在丑﹐癸與戊合﹐戊貴在醜﹐十干順布十位﹐已周乃再以十干起申逆布之以求夜貴以甲在申乙在未丙在午丁在巳戊在夘寅爲申之衝則虛之己在丑庚在子辛在亥壬在酉癸在未一逆一順而晝夜二貴定矣且甲之起於子申何也蓋貴人屬土正位丑未乃坤卦二五黃中之合气也。先天卦之坤在正北子位﹐河圖之坤在西南申方﹐故晝夜二貴﹐所以起於子申也﹐布而爲圖﹐一見可決。

﹝圖略﹞

○黃白之術

世以黃白之術自詭者﹐名爲爇客。又曰鑪火小則輕瘦﹐金銀以爲糝制﹐大則結成丹母﹐名曰匱頭。持燕雀不生鳯﹐狐兔不乳馬之文以證用母之說﹐或切其眞母﹐易以他物﹐或制而爲匱﹐以邀重謝。凡水銀入匱﹐必食其母以成寶﹐再三爲之﹐母气旣竭﹐金銀已盡﹐則水銀爲煙焰之歸矣。或有用汞以取銀之體﹐用藥以食金之色﹐養火見寶﹐名曰隔窻取母。或以金銀爲鼎器﹐實水銀於艸藥煉而成寶﹐名曰玉女翻身。或以水銀膽礬煉於鐵鼎﹐食頃成就﹐然其體似銀則色黃而體頑﹐似金則體堅而色淡﹐似銅則質潤而色鮮﹐蓋水銀食鐵之英華以爲體﹐膽礬變鐵之顏色以爲黃﹐自謂轉身便成眞寶﹐未有不爲所欺者。如葉荷之有水銀﹐灰莧之有鉛錫﹐皆在七十二種龍牙艸藥之數﹐此又鑪火中之可觀者﹐下此皆無足道﹐不欲詳述﹐﹐士志於道﹐幸勿於此加意。

○燒金煉銀

道家有金丹之說﹐故學者多以煆煉黃白爲事。不知金丹者﹐人之眞陽﹐乃向上妙道借諭爲金﹐卽禪宗之所謂金剛不壞身﹐取其不生不滅﹐永劫長存﹐具不漏之體也﹔丹者﹐幹爲大赤純陽﹐幹金故號爲丹﹐豈徒以黃白爲事﹖況黃白之術﹐神僊用以助安貧樂道之士﹐今志求黃白者﹐心已貪甚﹐豈肯授此以遂其貪哉。借使得之﹐日成萬兩﹐何救於生死大事﹐況復不易可得﹐遂使設欺規利之徒﹐投其所好﹐多致敗家﹐不思彼有是術﹐自能致富﹐惟恐人知﹐又何待以傳授資身也。大抵志於黃白者﹐已非淸髙之士﹐豈足以學道哉。

○煆朱砂說

朱砂﹐體陽而性陰﹐故外色丹而中含眞汞也。用逺志﹑龍齒之類煆之﹐則可養心﹔用枸杞﹑地黃之類﹐則可以補腎﹔用南星﹑川烏之類﹐則可以驅風﹔以胡桃﹑破故紙之類﹐則可以治腰腎﹔以川椒﹑厚朴之類﹐則可以實脾气。隨其佐使而見功﹐無施不可。向昧此理﹐每得一方﹐守以爲法﹐歲月浸久﹐所収旣多﹐所知稍廣﹐因悟此理﹐其後隨意用藥﹐煉之無不適用﹐毎恨見之不早﹐因以所得著之﹐或可爲服食之助﹐老於煆煉者﹐試以此說質之﹐亦必點首。

○服丹藥

金石伏火丹藥﹐有嗜欲者﹐率多服之﹐冀其補助﹐蓋方書述其功效﹐必曰益壽延年﹐輕身不老﹐執泥此說﹐服之無疑﹐不知其爲害也。彼方書所述﹐誠非妄語﹐惟修養之士﹐嗜欲旣寡﹐腎水盈溢﹐水能克火﹐恐陰陽偏勝﹐乃服丹以助心火﹐心爲君﹐腎爲臣﹐君臣相得﹐故能延年。況心不外役﹐火𨿽盛而不炎﹐以火畱水﹐以水制火﹐水火交煉﹐其形乃堅﹐𨿽非向上修行﹐亦養形之道也。彼嗜欲者﹐水竭於下﹐火炎於上﹐復助以丹﹐火烈水枯﹐陰陽偏勝﹐精耗而不得聚﹐血渇而不得行﹐況復喜怒交攻﹐抱薪救火﹐發爲痟渇﹐凝爲癰疽﹐或熱或狂﹐百證俱見﹐此丹藥之害也。人旣不能絕欲﹐惟當助以溫平之劑﹐使榮衛交養﹐有寒證則間以丹藥投之﹐病去則已。或者不知此理﹐毎恃丹藥以爲補助﹐實戕賊其根本耳﹐豈善攝生之道哉。

○論男女之分生殺之炁

兩儀立天地之體﹐一炁妙陰陽之用﹐一闔一辟之間﹐陽生陰殺﹐貫乎萬有。受其正气則爲人﹐冗雜之气爲異類﹐莫不有雌雄焉﹐原其受气之初﹐辟炁爲男﹐闔气爲女﹐一闔一辟﹐男女攸分。《道藏》所載﹐以龍吟虎嘯﹐不後不先﹐爲結胎之始﹐以精血相包﹔處內處外﹐定男女之像﹐是則是矣﹐殊不知所以使之然者﹐蓋有自然而然者矣。使之然者﹐其動靜闔辟之機乎﹖人之生也以此﹐及其死也亦然。某日而死﹐則受某日之殺气﹐此理蓋行乎其中﹐而不可見者也。陰陽家所載﹐有雌煞﹐有雄煞﹐有出有不出焉﹐其說似不可信。然雌煞不出﹐則死者之右足鉗而向左﹐雄煞不出﹐則死者之左足鉗而向右﹐雌雄煞皆不出﹐則左右足皆鉗而相向﹐皆出則左右足皆向外而不鉗﹐豈非生殺之炁﹐貫乎萬有而著見於外之象乎﹖一炁之至﹐著而可見者﹐莫八風若也。是故春而南風則雨﹐夏而北風亦然﹐八節之日﹐風來正位則百糓成熟﹐失位則否﹐生殺之炁行乎其中﹐風其發見者也。嘗觀圃人當春之接花木﹐一值南風﹐十有九死﹐𨿽老圃莫知其所以然者﹐當盛陽而陰气應也。嗚呼﹐人受天地之正气以生﹐蓋亦謹闔辟之機以全﹐是炁之正乎﹖不然則中立於兩間﹐何所恃而生乎﹗格物之士﹐試深思之。

○龜卜說

龜卜之法﹐自古有之﹐周官立龜人之職﹐洪範敍稽疑之疇﹐太更著龜筴之傳﹐理不可廢。自官失其守﹐世莫有精其術者。洪範所載曰雨﹑曰霽﹑曰蒙﹑曰驛﹑曰克﹐而食墨不食墨之說未聞焉。太史公分四時而定吉凶﹐以橫正安節觀其身﹐以肣開俛大觀其首足﹐而雨蒙之說不及焉。今之龜人﹐又不過定五鄕動靜﹐首足肣直而已﹐小得大遺﹐莫詣其奧。然其說亦復有三焉﹐一兆固有五鄕﹐首甲乙而足壬癸﹐此舉世之所通用﹐或以日辰爲祖﹐而定五鄕之變﹐如丙丁日則首起丙丁﹐而次戊己﹐庚辛居戊己之中位﹐甲乙乃居足焉﹐十干皆然。而甲乙之日﹐乃居甲乙之正位﹐謂古人以甲乙日爲起例﹐而後人遂以爲定例也。或又以本位爲祖﹐而變五鄕之用﹐如腰金之兆金位也﹐則以甲乙爲財爻﹐金克木也﹐以丙丁爲官鬼﹐火克金也﹐木兆則以戊己鄕爲財爻﹐庚辛鄕爲官鬼﹐其說尢爲合理。而又有一法﹐則以五鄕之動者﹐察其爲金木水火土之象﹐隨本鄕而定吉凶。如甲乙之鄕動﹐而有金之象則爲官鬼﹐有水之象則爲父母﹐戰則不祥﹐相生則吉﹐所謂動者驛也﹐戰者克也﹐霽者食墨也﹐蒙者不食墨也。太史公以四時定吉凶﹐其亦日辰變五鄕之義乎﹖世無造妙之學﹐其孰從而質之。

○刻漏說

自古刻漏﹐必曰壺大幾何﹐受水幾何﹐又有水重水輕之別。渇烏之觜﹐吐水如發﹐惟恐不細。向制此器﹐以備火候之用﹐出水入水﹐爲制不同﹐大抵一塵入﹐水渇烏旋塞﹐未嘗有三日不間斷者。中夜以思﹐忽得其說﹐但使渇烏之水﹐大如中鍼﹐則小小塵垢﹐隨水而下﹐不復可塞﹐不過倍受水之壺而已。制器一成﹐不復間斷﹐深思其故﹐始得其說﹐因著之以傳好事者。

○大五行說【近世謝黃牛作大五行歌附會不經曲爲之說不足取】

向爲先子卜地﹐徧叩日者﹐就參地理之學﹐𨿽各守其師說﹐深淺固未易知﹐但二十四位之五行﹐亦有兩說﹐莫之適從。自古所用大五行﹐𨿽郭璞元經﹐亦守其說﹐謂之山家五行﹐然先輩皆謂莫曉其立法之因。旣無可考之理﹐古今豈肯通用而不疑者哉﹖近世蔣文舉只用正五行以配二十四位﹐壬癸亥子爲水﹐丙丁巳午爲火﹐一如三命六壬之說﹐自謂得楊松筠之學。又有蜀中一家﹐謂是希夷先生之傳﹐亦以子亥爲水﹐巳午爲火﹐與蔣說同﹐而獨以壬位爲火。其書則闔辟八卦﹐消息律呂﹐其行山定穴﹐一以卦象。律呂爲本﹐上生下生﹐如黃鍾用林鍾之類是也。年月日時﹐則用卦气﹐生旺如辟﹐幹候大有之類是也﹐其學行於東川﹐爲書十篇。卦爻律呂之用﹐有陰有陽﹐有消有破﹐有生有合﹐其立法𨿽與蔣氏不同﹐而五行之說甚不相逺。然則大五行之說﹐果可廢乎﹖可得而廢﹐則古人何以更相傳襲﹖而用之於是﹐深思其理﹐求之太一統紀之數﹐而不可得﹔求之皇極先天中天之數﹐而不可得﹔求之後天化合五運六气之說﹐而不可得﹔反而求之卦畫﹐於是得其說焉﹐分列於後﹐庶幾易見。

幹卦納壬甲乾爲天﹐天一生水

水戌【壬戌水】子【坎正卦】寅【甲寅水】甲【甲屬寅幹卦納申】

辰【壬辰水】巽【壬辰水巽屬辰】申【甲申水】辛【乙酉水辛屬酉】

戌屬幹﹐自戌順一周匝至辛而極﹐幹陽極而變坤﹐故辛納乙

坤納乙癸坤爲君火

火午【離正卦】丙【乙己火丙屬巳】

乙【坤卦納甲】壬【乙亥火壬屬亥】

坤用乙而不及癸者六癸皆不化火也癸卻自化木

木邜【震正卦】艮【癸丑木艮屬醜】

未【癸未木】巳【己巳木】

金酉【兌正卦】幹【庚戌金幹屬戌】

亥【辛亥金】丁【兌卦納甲】

土坤【本宮正卦】丑【辛丑土】

癸【庚子土癸屬子】庚【戌申土庚屬申】

木受坤化﹐終於已之陰土

土受乾化﹐終於戌之陽土

幹用壬申而生水﹐坤乙生火﹐而癸生木﹐各主八位。乾坤用足﹐繼以長男長女﹐庚辛運化﹐金土攸定﹐五气疊布﹐造化之功備矣。本以卦畫像數﹐參之六十甲子﹐始得窺其立法之端倪﹐不悖經旨﹐允合象數﹐後有明者﹐不易吾言矣。

大五行出於乾坤者﹐十二位出於六子者﹐亦十二位合六子足以當乾坤之數。蓋乾坤之策三百六十﹐合六子之策亦三百六十﹐足以當乾坤之策也。但郭景純所載﹐未本屬木﹐而金土木各得四位﹐故山家五行篇曰﹐癸丑坤庚名稼穡﹐艮震巳未曲直木。今皆以未屬土﹐殆必有所據﹐其理亦通﹐木三金四土五是也。然一爲數之元﹐緫攝八位可也﹐火何以不二不七而四耶﹖二說未知孰是﹐將以質諸専門之學。造理之士云﹐山家五行﹐郭景純旣以名篇﹐又於葬元一篇論坎坤水土之山﹐則曰崇土益申﹐長生位也。及論艮山﹐則曰崇土益亥﹐非木之長生乎﹖論巽山﹐則曰崇土益申﹐水長生也。此又景純筆之書而用大五行之明證也。

醫書有左癱右瘓之證﹐人身﹐一气脈也﹐一息往來﹐骨節毛竅﹐何往不達。及其感疾﹐左癱者病不及右﹐右瘓者病不及左。五臟六腑﹐一而已矣﹐豈有限界使左之病不得右﹐而右之病不得左耶﹖夫五臟皆一﹐而腎獨有二﹐左爲腎而藏精﹐右爲命而藏气﹐神依气立﹐故曰神門﹐配壬子之水﹐是以人之精敗者必左癱﹐气敗者必右瘓﹐兩腎各有所主﹐故其病亦各有所歸。壬子一位也﹐子屬水而壬屬火﹐左腎配子﹐右腎配壬﹐子水爲精﹐壬火爲神﹐五臓猶五行也﹐六腑猶六神也﹐甲乙配靑龍﹐丙丁配朱雀﹐庚辛配白虎﹐壬癸配玄武﹐戊乃配勾陳﹐已乃配螣蛇﹐蓋坎水納戊﹐離火納已﹐故五行而有六神﹐猶五臟而有六腑﹐壬火子水之說﹐近取諸身﹐理尢明甚。

○辧歲本說

胡汝嘉《歲本論》謂「今夜之子時﹐卽是來日。」則今年之子月﹐當爲來年﹐立論詳而易明﹐引證的而易信﹐故近世多以十一月爲來年。向因先子葬用子月﹐悉主汝嘉之說﹐或謂春夏秋冬﹐一歲之敍也﹐豈有冬而後春之理﹖帝堯之歷象﹐授時亦首春而次夏﹐夫子謂行夏之時﹐以其得天道之正也。兩說交戰於中﹐深思其故﹐久之乃得其說﹐然後決以吾夫子之言爲正。夫毎日之有十二時者﹐太陽隨天之運﹐而周行於方隅之十二位也﹐故日到子方則爲子時﹐到午方則爲午時。毎年之有十二月者﹐太陽麗天而歷於天輪之十二星次也﹐是以日次子位當虛宿之躔度而立春﹐虛乃子位之正﹐天中之一陽也﹐天道左旋﹐日次子而爲春之正月﹐次亥爲二月﹐次戌爲三月﹐左旋而歷十二位﹐以定十二月也。地道右旋﹐故毎日之太陽在子位爲子時﹐順子丑寅邜﹐歷十二位而定十二時也。蓋太陽毎一日順行十二方隅﹐而爲十二時。太陽毎一歲逆躔十二星次﹐而爲十二月﹐胡汝嘉不曉歷法﹐故爲此論﹐知天道更新於子﹐而不知太陽次天輪之子爲更新也。是說也﹐惟深於星歷者知之。

正月建寅﹐太陽次虛﹐太陰次危﹐日月皆在天輪之子位﹐此天道之一陽更新也。

