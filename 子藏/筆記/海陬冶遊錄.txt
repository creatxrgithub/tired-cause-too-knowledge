海陬冶遊錄﹝淸﹞玉生著

目錄

自序

卷上

卷中

卷下

●自序

夫《海陬冶遊錄》曷爲而作也﹐將以永旣去之芳情﹐追已陳之艷迹﹐寄幽憂於香艸﹐抒舊念於風懷。滄桑變易﹐麻姑見而傷心﹔開寶繁華﹐宮女說而隕涕。撫今思昔﹐寫怨言愁。則使經過曲裏﹐尙識舊人﹐搜輯閒編﹐猶傳軼事。傷紅顏之已老﹐嗟黑海之多驚。誰肯買俊骨以傾襄﹐孰不談劫灰而變色哉﹖則此編也﹐聊作寓言。附諸野史﹐非故爲妖冶之同﹐甘蹈泥犁之罪也。顧或謂昔趙秋谷《海鷗小譜》﹐余曼翁《板橋雜記》﹐西溪山人之《吳門畫舫錄》﹐皆地當通都﹐時逢饒樂﹐其事可傳﹐其人足重。今一城斗大﹐四海氛多。旣無趙李名倡﹐又少崔張俠客。染黛研朱﹐藥又變相。墮鞭投轄﹐猾虜爭膏。未聞金屋之麗人﹐能擅玉臺之新詠。矧又不能抽白刃以殺賊﹐取謚貞姬。著黃絁而參禪﹐證名仙籍。綺羅因之減色﹐脂粉於焉爲妖。是人肉班﹐是野狐窟焉爾。而子猶逞其艷談﹐爲之暝寫﹐不亦眞乎﹖然而善言兒女﹐未免癡情﹔自古英雄﹐每多好色。花天酒地﹐亦爲閱歷之場﹔紅袖靑衫﹐同是飄零之客。伽女散花﹐何妨徧著﹔維摩人道﹐先以鉤牽。戒謠爲法秀之妄訶﹐懺綺乃休文之惡習。恨寄綠陰﹐無損牧之之豪宕﹔篇名錦瑟﹐寧識義山之纏綿。鉛華寶髻﹐不諱言情﹔濁酒殘燈﹐烏能妨節﹖與其髙談從聽﹐毋寧降格求眞也。況乎奇節僅矣﹐冶容暫耳﹐必貌皆蘇小﹐詩比薛濤﹐媲卞玉京之慧心﹐配段東美之雅操﹐則香國中竟無下乘﹐章臺內悉屬才人。靑泥世界﹐盡放蓮花。碧柳樓臺﹐徧鐫瑉玉。是情之所必無﹐亦事之所罕有也。余觀古來文人失職﹐蕩子無家。偶托楮豪﹐遂傳風雅。曉風殘月﹐不盡低徊。淡粉輕煙﹐豈無點綴﹖本非實錄﹐有似外篇。則余今日之所編﹐逞妍抽祕﹐盡許荒唐﹔水月鏡花﹐無嫌空徹也已。且也﹐由盛觀衰﹐大有亂離之感﹔因今念舊﹐彌興身世之悲。溯自丙午之秋﹐餘年未冠。勾畱白下﹐尋訪靑溪﹐春藏楊柳之家﹐人閉枇杷之院。任姬素琴﹐此中翹楚。旣識一面﹐遂訂同心。毛燥歸來﹐音問中絕。己酉大水﹐橐筆來遊。宿痾未瘳﹐煩憂正劇。有夢非春﹐擁孤衾而聽雨﹔看花懶出﹐𨿽晴日而閉關。辛亥春閒稍作綺遊﹐狂名頓著。選花開尊﹐徵歌按拍。題羣索扇﹐間有篇章﹐抹月批風﹐任傳薄幸。於是沾泥之絮﹐遂爲逐水之萍矣。癸丑之冬﹐杜門養痾。追念前遊﹐援筆以記。其時赭寇縱橫﹐金陵陷沒。珠簾碧瓦﹐蕩作飛灰。舞袖歌裙﹐慘罹浩劫。而此間亦煙沈雨墜﹐月缺花殘。人往時非﹐哀多樂少。迨乎賊去城空﹐春回燕至﹐舊巢已換﹐香夢難尋。歡生死之無聞﹐嗟飄泊於何所。淒迷煙月﹐誰解傷心。而妝點池臺﹐復開艷窟。曾幾何時﹐城中已復舊觀。城外環馬場左右﹐又成妓藪矣。惟是良辰難再﹐美人不來。時局蒼涼﹐消息茫昧。今過其地﹐則故釘猶在﹐檀點依然。芳樹鳥棲﹐畫紗螢點﹐亂冢荒堤。今日粉影脂香之地﹐頹垣敗壁﹔昔時燈紅酒綠之家﹐境易回腸。事如轉燭﹐其爲愴懷。又烏能己﹖豈非事無可紀﹐而情有足悲哉﹗特以此中人﹐鏡檻才安﹐忽然遠徙﹐香名甫著﹐輒復私更。蕭郎再至﹐已悵蹤迹於風前﹔徐娘重逢﹐錯呼窈窕於月底。倘欲按圖而索驥﹐竊恐覓路而迷花也。更有嘆者﹐流俗勝則雅會稀﹐朱顏賤而黃金貴﹐乍羞覿面﹐己解淳�之襦﹔未及盟心﹐遽薦宓妃之枕。繼以色荒而錢盡﹐遂至情斷而思離。此亦情天之變態﹐幻海之沸波也。余也𨿽墮綺因﹐自存眞宰。偶抒感慨﹐專寫牢愁。或觀此篇者﹐遂以爲此間佳麗﹐何異迷香﹔是處笙歌﹐正堪蕩魄。則亦未識余心者耳。若其鄙爲輕薄﹐譏以纖靡﹐爲髙厚之繩詩﹐作到漑之投地﹐以爲意無寄托﹐旨乏勸懲﹐見斥於禮法之儒﹐遽指爲文字之障列﹐亦姑聽之而己。嗚呼﹗滬𨿽偏隅﹐固澤國之要津﹐海疆之險塹。艷風相煽﹐極盛難繼﹐有心人能勿深�哉﹗庚申春仲淞北玉魫生識於春申浦上。●卷上

滬城﹐妓藪也﹐地頻海﹐華夷錯處﹐巨商大賈﹐往來如梭織。比日繁艷﹐愈勝昔時。舞榭舞臺﹐連甍接棟﹐余自己酉杪秋﹐寄迹斯土。每值賦閒﹐輒與二三良友﹐遨遊其間﹐所見不少。而工詞曲嫻翰墨者﹐未之見也。旅窗無俚﹐因病得閒。棖觸舊懷﹐抽豪暝寫。姑循余曼翁《板橋雜記》之例﹐以雅遊麗品軼事分隸之。聽雨剪燈﹐畱賓煮茗﹐藉供嗢噱。繪脂粉之生涯。續煙花之記錄﹐亦足以銷憂起疾矣。

洋氛己息﹐海市大開﹐劫火重圓﹐花光復熾。綺階繡陌﹐萃四方之奇姿﹔蜑婦蠻娃﹐誇海徼之妖艷。每至二分月上﹐十里燈明﹐鈿車交馳﹐香塵四溢。狎邪公子﹐遊冶富商絡繹往來。迄無停趾﹐洵可謂花月之大觀﹐風流之勝事矣。

虹橋左側鱗次以居﹐其中紛黛雜陳﹐妍媸畢具﹐無不各分門戶。以蘇常者爲佳﹐土著次之﹐維揚江北又其次也。修容飾貌﹐爭妍取憐。所著衣服。競尙新裁。燈火連宵﹐笙歌徹夜﹐裙屐少年﹐鮮不喪魂惑志者﹐其卽銷金之窟與﹖

唐家弄有二﹐唐瑜之故宅也。在魚行橋南爲東弄﹐在闒水橋西爲西弄。悉麗人所居﹐途𨿽邐迆﹐遊蹤競集。紛壁明窗﹐備極閒雅。每至更闌人靜﹐琴韻簫聲﹐猶徹墻外。閩粵大腹賈﹐擁厚貲者﹐遨遊其間。意有所屬﹐輒張夜宴。鬥酒藏鉤﹐樂無逾此。纏頭一擲﹐動費不貲。噫﹗焚香十斛﹐下箸萬錢。誰弗窮奢相尙﹐求其泊然雅素。靜好自娛﹐則未之見也。

梅家弄以梅宣使得名﹐地頗幽僻。每有麗姝﹐避喧趨寂。僦屋其中﹐靚妝雅服﹐位置自髙﹐羞與坊曲中伍。惜以時有鋤蘭惡客﹐斫桂荒倫﹐摧折百端。至一月數遷﹐不遑安處﹐是亦胭脂山之孽障﹐風月海之魔瀾已。

鴛鴦聽側﹐地亦幽深﹐十餘家相連屬。每有富貴豪家﹐一月出數十金﹐以供美人揮霍。自此閉置閒房﹐他客不能見矣。然間多黠婢﹐俟其它出﹐則竊召所歡﹐以諂重金。甘爲野鶩﹐恥作家雞。煙花本質﹐往往然矣。其能謝客杜門﹐鎭日不下樓者﹐吾聞亦罕。

虹橋西南爲白柵﹐曲折以行爲西倉橋。白柵南爲張家弄﹐其地附近多藏匿名姬。此中間有雙趺不纏﹐而姿首明秀﹐稍著名譽者﹐每乞錄於髙底﹐以求齒於姊妹行﹐其嬌揉亦良苦矣。此輩大槪來自吳門﹐無所依著﹐遂作此生活。嗟乎﹗風絮飄零﹐落藩墮混﹐孰有甚於此哉﹖

城外臨河一帶﹐自北至東﹐亦多倡家。編竹爲籬﹐摶泥成壁﹐湫隘殊甚。稍自愛其羽毛者﹐每不屑處。然亦有佳麗雜處其中﹐非由操術不工﹐卽由名譽未噪﹐托迹下流。爲時白眼﹐𨿽名士失所﹐何以加玆。顧一陷此阱﹐卽身難自主。情殊堪悲。愛花成癖者﹐幸物色而調護之。愼勿以其地而忽諸也。

黃浦中有船妓﹐略如蜑戶。然絕無佳者﹐今率與番舶黑人交。輿隸見之﹐皆掩鼻過矣。其近虹口處﹐有西洋妓艘﹐歲一二至。華人之能效夷言者﹐可易妝而往。纏頭費﹐亦不過二十餘金。彼美人兮﹐西方人之人兮﹐當不惜金錢﹐以領略此奇芬耳。

勾欄院中﹐率皆禮伸佞佛﹐以祈默佑。朔望必於戶外焚紙箔﹐而撒以鹽﹐謂之現銀。月必享財神﹐俗呼爲接路頭。每值空王生日﹐多藝檀旃﹐香篆繚繞。淸晨詣寺廟﹐乘紗與以過者﹐繹絡不絕。覆袖底之文鴛﹐拜鞋尖之彩鳳。含情微訴﹐無非爲所權私況﹐是亦陷而近瀆矣。

二月二十八日﹐爲城隍夫人誕日。街市懸燈﹐士女駢集。淸明﹑中元﹑十月朔﹐邑人例奉城隆出巡。謂之三節會﹐妓女多著赭衣白裳蓬發銀鐺﹐乘輿後從﹐謂之償願。油頭浮滑﹐追逐指視﹐品評妍媸﹐媚神卽以招客﹐計亦良得。

滬城少水﹐無畫船簫鼓諸勝。春秋佳日﹐士女出遊﹐多萃於西園。園有茶寮十餘所﹐蓮子碧螺﹐芬芳欲醉。時來麗人﹐雜坐成羣。每當夕陽將落﹐人影散亂﹐眞覺衣香不遠。輕薄少年﹐鄕曲獨子﹐掉臂其間﹐多與目成而去。

城中遊覽之地﹐以城隍廟之東西兩園爲最盛。西園遊人雜沓﹔東園則雙扉常鍵﹐值令節始啟之﹐幽艸孤花﹐別開靜境。中有髙閣﹐可遠眺﹐爲城西勝處。桃花開時﹐士女叢集也。是園﹐池石蒼古﹐景頗空敞。芙蕖盛放﹐亦可消夏。他所皆靜僻﹐訪古者偶一至焉﹐美人則絕迹矣。近城村裏﹐如龍華觀塔﹐靜安浴佛﹐𨿽多勝事﹐往遊者實罕。

四月有蘭花會﹐六月有荷花會﹐九月有菊花會﹐皆折簡招賓。徵歌侑酒﹐荷花盛於南園﹐近皆呼也。是園亭臺空朗﹐逭暑迎涼。遊賞者殆無虛日。紈扇羅衫﹐翩躚而來。鈿車珠幕﹐櫛比以至。洵爲脂粉之逸情﹐裙釵之勝槪也。

八月十五﹐每家必燒斗香。至夕傾城粉黛結伴閒遊﹐踏月訪親﹐聽趾所至﹐謂之走三橋。以西園及蕊珠宮爲最盛﹐燭光奪月﹐篆煙散香。於時綺縠被體﹐茉莉堆鬢﹐粉汗蒸淫﹐履舄錯沓。輕薄少年﹐掉臂其間。墮珥遺簪﹐爲樂無極。宵闌月斜﹐遊人稍寂。於是靜女兩三﹐素妝以出。涼蟾如水﹐薄雲作花。邂逅相遇﹐適我顧兮。彼俗子者﹐或將以花妖月魅疑之也。

妓家食品﹐多以甘濃香脆爲佳。甚或取諸外肆﹐求其纖手親調羹臛﹐千百中無一人。近以惠林館爲巨擘﹐肴饌精潔﹐尙堪與吳門伯仲。若其一家之中﹐自有廚娘。客來咄嗟可辦者﹐惟堂名能之。至於顧廚珍品﹐董窀新茶﹐則近代已罕見矣。豈能於此間求之哉﹖

靑樓所著畫屜﹐鏤空其底﹐中作抽屜。雜以塵香﹐圍以雕紋﹐和以蘭麝。淩波微步﹐羅襪皆芳。此尢服之妖者。或有置以金鈴﹐隔簾未至﹐淸韻先聞。近又有曳男子履者﹐繡以蝴蝶﹐𨿽鏤金錯采﹐制作精工﹐而行步絕無婀娜之致﹐竊聽不取。

洋涇橋北﹐多粵東女子﹐蜑戶珠娘﹐自遠而至。風日晴郎﹐連袂遊行﹐殊足一新耳目。大率以帕裹首﹐錦褲繡屜﹐椎髻窄袖﹐裝束殊異。類皆丰碩白皙﹐足長八寸。其佳者﹐膚白如雪﹐眼明於波﹐不讓顧喜肉屏風也。遠商多購爲姬妾﹐築屋別居。然有所屬意﹐輒引與爲歡。其有黠嫗﹐假粵妝以媚遠商者﹐亦猝莫能辧也。

小南門外多野桃花﹐每值開時﹐亂紅墮水﹐其地平遠﹐煙艸芊綿。人家比屋﹐而居多有情女子。春暮盛開﹐遊士羣集﹐短墻曲巷﹐尋花而語﹐有所屬意﹐徑往叩扉﹐譴訶不及也。然鐂院重來﹐輒有人面東風之感矣。

沿城數里﹐絲柳毿毿﹐艸色成茵﹐湖光搖黛﹐迥非塵境。俗士之迹﹐所不能到。疏窗半啟﹐鎭日簾垂。墮釵徐聞﹐可人如玉。遊狹斜者﹐卽求觀其音容而不得。惟一二素心人﹐時與往來﹐樂數晨夕﹐錢刀弗甚較也。

沈香閣東﹐最著者爲朱家莊。過小石橋﹐爲季家弄﹐畫錦坊﹐西爲薛弄。深街曲巷﹐別有洞天。循徑而行﹐菜畦數弓﹐柴扉雙板﹐自覺幽致冷然。每至薄暮﹐紅裙翠袖﹐歷亂簾前﹐令人目不給賞。流目送別﹐則榮陽墜鞭﹔選美徵歌﹐則羣花奪寵。可不謂盡態極妍與﹖

靑樓居如櫛比﹐其間最勝尢眾狂驚者﹐土人謂之堂名﹐蓋卽妓院遺意﹐粉白黛綠﹐列屋而閒居﹐主者謂之本家。最佳者﹐謂之堂頂﹔下者謂之堂底。最盛者一堂中可四三十雌。絲竹肉手﹐若手藝較優焉﹐故聲價甲於他媱捨。城中不盈十家。院子深沈﹐樓閣髙迥。層檻回廓﹐宛如世族。靑驄白板﹐闐咽其間。燭夜花開﹐瑤筵競起。鈿釵爭風﹐錦袖欲飛。翠繞珠圍﹐𨿽石季倫金穀之遊﹐不是過也。訪艷者至此﹐殊有觀止之嘆。

外此則曰艸臺﹐規模亦略相埒。房櫳深邃﹐被服麗都。客至則調片岕供爪果﹐茗杯甫進﹐而粉黛雜陳於前。客意有屬﹐卽可定情。躇柳眠花﹐頓成鴛夢。𨿽春風一度﹐各自東西﹐亦未始不可慰牢愁遣羈旅也。其夜合之資﹐及他事率遞減於堂名一等。故冶遊而惜費者﹐往往捨彼取此。

其次曰私局﹐𨿽不敢與二者比屋。然閒靜則過之。不能家有廚娘﹐每逢燕宴﹐輒取諸外肆。帷帳衾裯﹐必務精潔。花朝月夕﹐佳客過從﹐煮茗銜杯﹐略有風趣。近日城中多至三百餘家﹐誠稱極盛。嗚呼﹗俗之華靡﹐風之淫侈﹐於此可見。

或有名媛購屋僻地﹐俗子未易謀面。自稱住家﹐不與院中人等。往來賓客﹐不過數人。無門庭喧沓之咎﹐唱曲掐箏﹐捧觴調岕﹐皆不屑爲。率以小鬟任其事﹐其恃嬌尙奢﹐有邀人傳粉﹐不自著衣光景。

滬城於旅邸﹐藏置麗姬。若愜客意﹐卽薦枕席。故賓至如歸﹐有室家之樂。謂之花寓。此豈管伸父女閭三百之遺意與﹖其僻巷中多阿芙蓉館﹐調食者﹐率以女子。客入以百錢贈﹐若畱宿亦須一餅金﹐較之吳市看西施﹐稍覺便宜耳。

滬城有賣花媼﹐善作雉媒。於小街隘巷﹐構屋數椽。凡客所屬意之美人﹐𨿽良家妾媵﹐不難托其招致﹐但不能作夜度娘耳。富室子弟﹐多餌以重金﹐謀片晷歡﹐名曰借臺。薄俗如此﹐求其獨淸獨醒者罕矣。

其餘略有數等﹐等愈降﹐弔愈卑﹐率皆與夫僕隸所遊。大雅所不屑道﹐等諸自鄶無譏可也。嗟乎﹗滬城大僅如斗﹐而女閭成市。偏多脂夜之妖﹐其談艷者﹐猶謂盡人如玉﹐徧地皆花﹐不數揚州之盛。正恐盛極而衰﹐爲有心人所深慮耳。

衣服之制﹐以靑樓之趨尙爲雅俗。滬城之妓﹐皆從吳門來﹐故大半取吳爲式。其爲客措辦者﹐悉取諸采衣街上﹐麗制雅裁﹐任其自擇。其時下妓多呼縫人﹐授以新樣﹐備諸紐織﹐窮極巧﹐靡若其淡妝素抹。神韻獨絕者﹐當別具隻眼物色之。

花艸濱﹐三牌樓一帶。多設花肆﹐異蕊名葩﹐靡月不有。美人頭上﹐頗不嫌寂寞。每至夏秋之交﹐建蘭素蕙﹐入座淸芬﹐佛手木瓜﹐堆盤鮮色。可以參茗柯之禪味﹐洗酒國之俗酲。其茉莉桂花﹐可結爲球。懸諸碧紗櫥中﹐媚香四溢。薄醉初醒﹐夢魂俱適﹐溫柔鄕洵有佳趣。

閨中香品﹐別有妙制﹐粉奩脂盝﹐必非市肆所陳乃佳。若能得內宮祕方﹐手爲配合﹐則久用之後﹐肌理色澤﹐自覺光悅異常。近日所行玫瑰洋皂﹐亦能滑膚。微嫌其气韻不能入時。至其琉璃瓶中各種花露﹐奇馥撲鼻﹐眞有衣敝而香不滅之妙。較之焚蕓屑麝﹐可免焦腥之味。然平章香國者﹐率以其異品而擯之。不宮西張漢師家﹐著名已久。凡口脂面藥﹐澡豆香橐﹐亦頗精巧。每當浴後茶余﹐芳馨襲衣﹐畱髡送宮﹐薄解羅襦﹐令人心醉。

酒兵茗戰之餘﹐率厭肥濃﹐多求鮮果以悅口。滬之水蜜桃﹐尙是露香園遺種。大幾如盤﹐皮薄香甘﹐入口卽化。他如洞庭之蘆橘楊梅﹐亦南方所僅見。至閩之甘蕉荔枝﹐北之葡萄水梨。自遠畢集﹐夜闌消渴之際﹐剝膚咽液﹐涼沁詩脾。

教坊演劇﹐俗呼爲貓兒戲。相傳揚州某女子擅場此藝。教女徒悉韻年稚齒﹐嬰伊可憐。以小字貓兒﹐故得此名。滬上工此者數家﹐淸桂﹐雙繡﹐其尢著者﹐每當傳粉登場﹐鑼鼓乍響﹐鶯喉變徵﹐蟬鬢加冠﹐迷離撲朔﹐莫辧雌雄。酣暢淋漓﹐合座傾倒。每演少者以四出爲率﹐纏頭費﹐破費主人四餅金耳。

名妓下捎多不可問﹐其衰退爲房老者﹐什無二三。安能於苦海中﹐別開靑蓮世界﹖西園茶寮中鬻靑果者﹐多屬女子。皆來自錫山與吳下﹐眉目亦間有娟秀者。無賴子每啜茗時﹐擲錢競售。捉腕捺胸﹐備諸妖態。日斜果盡﹐隨至其家。是本不必爲妓﹐而自墮惡趣中﹐亦可傷己。

揀茶女子﹐多系小家貧戶﹐布裳椎髻﹐楚楚可憐﹐然愈足見眞色也。晨去晚歸﹐率皆結伴聯羣。姿美者處之內室﹐工少而獲倍﹐其中多不可致詰。以日得百錢而甘玷無瑕之玉﹐爲父母者﹐何憒憒乃爾。

婦女之以罪案逮系者﹐例發官媒邏防之。其地在五老峯後﹐粉墻書官媒二字者是也。俗呼爲官賣婆處。其媼巧於漁利﹐略有姿致﹐卽飾盛妝以迓客。或守志不從者﹐則抶以非刑。長官𨿽知弗問﹐大似有明籍沒教坊之獘制。苟案中漏网之奸夫啖以重金﹐仍可作野合鴛鴦﹐其法可謂疏己。●卷中

滬自嘉道間名流踵至﹐提唱風雅。領袖章臺者﹐如王月仙﹐褚云孫。固一時之秀也。其時朱陳以財雄﹐丁王以俠著﹐閩粵大賈﹐皆擁巨貲﹐不惜千金。爲此中生色。乃喧天鼙鼓﹐驚破仙音﹐環海螺桑﹐終沈鬼國﹐世易時移﹐不禁今昔之感。余作滬遊己晚﹐不及見盛時事矣。聽花月之遺聞﹐覽繁華之新集。尙有承平故習﹐淫冶余風也。惟尋春杜牧﹐未見吳娘﹔罵坐灌夫﹐每多傖父。不特減雅興﹐將何以佐談資。則是編之作不亦贅乎﹖然而空谷幽蘭﹐以無心而忽遇﹔天涯芳艸﹐亦何處之不生﹖姑采尢者錄於篇﹐以所見爲後先﹐不以妍媸爲甲乙也。

明珠風情綽約﹐酷似洛眞。體態輕盈﹐蹁躚善舞﹐不讓樂天春艸也。所居小樓三楹﹐枕於大道。琢玉成片﹐懸於檐牙。每觸微風﹐鏘然相擊﹐過者謂此中有人。辛亥孟秋﹐咽於曹家小閣﹐卮撰有序﹐女昆弟數人﹐並皆殊妙。然無一當余意者。最後見一姝﹐雲鬢蓬松﹐往來於銀燈之下。欲語不語﹐若笑非笑﹐詢之則明珠也。酒闌燈灺﹐斜倚燻籠﹐有畱髡送客之意。是夕酒渴甚﹐不能成寐。起殊早﹐疏星在河﹐斜月掛樹﹐明珠手淪茗與余絮語。謂余曰「兒得千金﹐構屋城外。曲房小室﹐幽軒短檻。環植花卉﹐若得此與君偕老於中。何如﹖」余笑而允之﹐嗟夫天涯杜牧﹐淪落甚矣。安有十斛明珠﹐買此娉婷貯之金屋耶﹖

吳門朝馥行二﹐風致婀娜﹐面有微麻﹐不損其媚。居白柵﹐於章臺中﹐名譽不甚著。而詼臻妙﹐不以勁詞忤賓客。亦流輩之翹舉者﹐與繡珊沈子絕相暱。繡珊丰姿秀徹﹐酷似好女子。諳音律。嘗妝束登場﹐演《斷橋》一出﹐纏綿哀麗﹐舉座皆驚。朝馥時畱之宿﹐未嘗索夜合資。每曰「儂若遇張芯挈﹐𨿽爲之捧溺器﹐亦心所甘焉。」後嫁茶商以千金爲之脫籍。聞其於將嫁之時﹐猶與繡珊啜泣竟夕﹐嚙臂爲後約云。

綠筠﹐姿容妍審。稍識之無﹐雙趺不壅纖﹐而舉止閒雅。自言本惠山女道士。年及笄後﹐從人而逸﹐所歡之父母不容﹐立驅之出﹐彷徨無歸﹐乃墮煙花。先遊邛上﹐轉徙申江﹐僦屋於鹽官塘。小捨三楹﹐纖塵不著。時已齒增色退。而羣屐少年﹐入其室者﹐無不迷惑失志。豈殢人者眞別有在乎﹖聞其於幾席之間﹐皆能合歡﹐不減阿﹝麻女﹞任意車也。

蕓卿﹐姓陳。蘭陵人﹐隸籍吳門﹐名譽大噪。已酉孟秋﹐避水滬﹐因家焉。初其父爲客於粵﹐娶粵姬絕美。生蕓卿﹐四歲卽解音律。及長入教坊﹐芳聲淸激﹐媲美宋臘。蕓卿﹐姿僅中人。風格殊勝﹐揚蛾微眺﹐見者神爲之奪。旣至滬﹐閉門謝客﹐僑居僻巷﹐入蹤罕集﹐與笠澤沈君交綦密。一日余偕沈往訪﹐已薄幕矣。張燕於小閣中。值蕓卿病齒﹐翠眉半鎖﹐嫵媚兪增。嬌弗禁酒﹐弱不勝衣﹐眞覺我見猶憐。酒酣爲度懊儂一曲﹐響遏行雲﹐淸謳徐歇﹐餘韻繞梁。有謬以余能文告之者﹐蕓卿喜甚。倩余作傳﹐余諾之而未果也。後聞某公子以五百金爲之脫籍﹐擅專房寵焉。今沈君落魄江淮﹐余亦丐食滬上。欲歸不能﹐而蕓卿已得所天。其相去何如耶﹐更闌燭灺﹐濡筆記之﹐輒自傷也。

雙鴛﹐家滬之東林。肌色𨿽黑﹐而光艷絕人。余戲謂之墨芙蓉﹐蓋媚豬之儔也。家甚貧﹐以鍼鑿度日。後爲陸媼所見﹐笑謂其母曰「爾家有錢樹子﹐何憂爲﹖」其母惑之﹐因卜居於城﹐稍稍作此生活。偶遇大賈﹐驟獲不貲﹐甚矣。刺繡文不如倚市門也。吳叟樵珊嘗鉀之﹐其時雙鴛已厭風塵﹐意將擇人而事﹐囑渠至其母家。越數月樵珊偕余往訪﹐天臺路歧﹐竟迷前蹤﹐徘徊良久﹐惆悵而返。

桂馥行三﹐靡曼風流﹐纖濃合度﹐丹唇皓齒﹐曠世無儔。居豸獅街中﹐斗室粉墻﹐備極幽閒之致。自視甚髙﹐不屑與院中人爲伍。性喜靜﹐獨處一樓﹐稀見賓客。蓬蓽旣深﹐輪蹄罕至。余偕李君秋紉往訪﹐得見其面。略序嘆曲﹐翩然卻入。其妹素﹝王靈﹞﹐年才十三﹐短髮覆額﹐雙鬟垂耳﹐已覺娉婷可喜。時已向夕﹐設宴於閣中﹐有雙鳳校書﹐與秋紉舊相識﹐而呼桂馥爲假母。丰神韶蒨﹐調笑無雙﹐亦可人也。素﹝王靈﹞頗屬意於余﹐黃昏微倦﹐余倚於懷。更漏三滴﹐匆匆話別﹐纏綿之情﹐寄於言外。恐將來瓜字初分﹐必當突過阿姊。

繡雲﹐一字琴仙﹐吳之吳趨坊人。少有殊色﹐九歲鬻於勾欄。房老愛之﹐不啻拱璧。十五梳攏﹐艷名噪一時。所交多貴公子﹐有劉二者﹐參戎介弟也﹐嬖之甚﹐出金繪爲落樂籍。僦屋城南﹐筆耕鍼耨﹐如倡隨焉。繼而海氛不靖﹐流徙金閶﹐凡約指搔頭之屬﹐盡入質庫中。復業滬上﹐仍抱琵琶﹐余從邢子遊﹐得識其面。辛亥中秋﹐月色大好﹐餘散步虹橋﹐偕楊君往訪之﹐畱宿其捨。繡雲姿韻天然﹐風流秀曼﹐肌如截肪﹐膚若凝脂。坐於輕紗帳中﹐眞如一堆艷雪。夜涼人定﹐始共就枕。桃笙簟滑﹐熱香四流。牀中結茉莉爲球﹐宿酲初解﹐芬芳沁鼻。如遊眾香國裏﹐後至雲間﹐不復覿面。楊花已老﹐不知飄泊何所﹐良可悲已。

蘭笙﹐吳門宦家女也。脛跗纖妍﹐腰支輕亞。生長豪華﹐爲父母所鐘愛。顧年及笄﹐猶未字人。深閨刺繡﹐幽怨盈懷。僕張福者﹐美姿容﹐見信於主人。出入閨闥﹐遂與蘭笙有私﹐相約潛遁。初竄雲間﹐爲匪人所劫。旣將至滬﹐鬻於章臺﹐僦屋鴛鴦聽畔。淸迥岑寂﹐杳然殊境。疏窗明牖﹐玲瓏相望。檐前什駿﹐因風摐擊。遊其室者﹐謂不減眉樓也。余識蘭笙﹐四閱歲畢。未嘗少有投贈﹐而徐余之意﹐終不衰。蘭笙深以昔事爲諱﹐每詢及之﹐則淚痕承睫﹐若不勝情。嗟乎﹗若蘭笙者﹐𨿽曰前因﹐究竟自貽伊戚耳。

珠兒﹐姓常﹐素居北關。與母相依﹐朝餐不繼﹐恆仰給於十指。其後所適非人﹐有彩鳳隨鴉之恨。常把鏡嘆曰「如此姿首﹐苟屈節入章臺﹐何憂不曳羅著綺耶﹖」有丁生者﹐遊冶子也﹐與之爲鄰﹐悅其美而心動焉。時有投贈﹐值班母生日﹐丁以巨金爲壽﹐由此往來如親串。丁又時與鹺賈飲酒其家﹐珠兒因是得小裕。以千緡購二女﹐一字桂貞﹐尢爲慧倩﹐亦後起之秀也。枇杷巷裏﹐賓從如雲。珠兒齒𨿽長﹐而風致嫣然﹐工於酬應﹐見之者無不色授魂與也。性惡煩囂﹐徙居小天竺側。簾櫳峭靜﹐室宇精潔。陳設之物﹐究極幽艷。世俗女子﹐弗能及也。桂貞繼爲茶商所暱。所擲纏頭﹐勸盈篋笥。後又以重貲爲聘﹐珠兒由是閉門謝迹﹐以養痾爲辭。殊兒旣與丁相處數載﹐情好彌隆。丁家𨿽落﹐而珠兒待之益厚。丁凡所需﹐無不取資於珠。𨿽伉儷亦蔑以加。嗟乎﹗狹斜之遊﹐貧而被棄者多矣。卽夫婦間亦不能無交謫之言﹐而珠兒顧衣布茹蔬﹐與丁偕老﹐豈非情有獨深﹐爲今所罕見者哉﹖是則可傳也已。

巧福﹐滬城人﹐良家子也。四歲時﹐其母貧不能自立。棄諸路旁﹐酒壚婦取而養之。長益慧美﹐𨿽不妝束﹐而雲鬟星靨﹐艷絕如神仙中人。有商人見而愛之﹐給值乞養爲寄女﹐僦屋東關。商素有儲蓄﹐故巧福釵釧步搖﹐炫傾一時。然巧福性動﹐不樂繩檢﹐破瓜時已有所私﹐其父弗知也。後遂爲輕薄所誘﹐不殊柳絮飛花﹐落藩墮混矣。余與巧福相識時﹐年甫及笄。姿容妍媚﹐風致婀娜。雙翹如細筍﹐體若環肥﹐不傷其雅。巧福𨿽入章臺﹐而伴置自髙﹐不瑣瑣與人較錢帛。壬歲夏間﹐巧福居虹橋左側。余薄暮往訪﹐小燕其閣中。銀燈初上﹐情話纏綿﹐備極旖旎之致﹐街鼓紞如﹐賓客盡散﹐於是啟秋紗之帳﹐佛湘紋之簟。巧福謂予曰「妾識郎君﹐匪伊朝夕﹐眷慕之情﹐旣深且摯。今得勾畱小住﹐了此夙因﹐妾願畢矣。」巧福𨿽不識字﹐而性愛文人。謂願供俸硯之役﹐不樂爲紉褲妻。惟所交多鹺商大賈﹐終不愜其歡也。余家又貧﹐力不能致﹐豈非有限之者耶﹖

采芳﹐彩玲﹐徐嫗之養女也。僦屋艾家弄中﹐姊妹花盈盈競秀﹐倚爲錢樹。采芳齒稍長﹐風韻猶饒﹐善吹蕭﹐聲調遒逸。又喜詼諧﹐妙解人頤。第與人戲時﹐輒批其頰﹐絕似牙娘﹐傷人肌膚。彩玲產自江北田家﹐見人靦腆﹐音殊弗佳。然歌時聲如裂帛﹐絕不類其吐屬也。壬子花朝﹐小桃才放﹐余始自裏門來昆陵。潘君折簡招燕﹐特爲洗塵。采芳意在嬲宿﹐連舉巨觥相屬﹐醉不能歸。遂畱焉﹐及醒則暇簾已透三丈日矣。後絕不往﹐聊志於此。以見醉鄕中一段因緣﹐亦不可負之也。

招福姓金﹐鴛湖女子也。年十七至吳門﹐名噪甚。繼忤豪貴﹐遂徙於滬。僑居梅家弄。三椽精舍﹐布置頗幽﹐小閣垂簾﹐幾榻上絕無纖塵。客至則茗碗精潔。招幅𨿽處平康﹐而娟靜自好﹐不輕見人。纖腰細頸﹐皓齒明眸﹐一時俊物也。壬歲季夏﹐余偕汪子夜造其廬﹐雪藉冰脯﹐咄嗟而辦﹐四壁多黏時人題詠。招福能操琴﹐非遇雅流﹐弗屑發聲。是夕焚香危坐﹐爲餘一彈﹐覺箏琵之音﹐只增俗耳。後聞與汪子往來最稔﹐余亦不復往訪﹐僅於蘭笙席上一見之而已。迄今思之﹐往日酒痕﹐猶畱襟袂﹐琴弦餘韻﹐恍若不絕於耳也。

云仙﹐少居茸城﹐頗著名譽。輕軀鶴立﹐欣然而長。初至瀛壖﹐卽集褚伶於西園演劇﹐觀者靡然傾動。余友月舫與彼有一夕歡﹐壬歲季夏﹐偕之往訪。見其一鉤羅襪﹐步慣淩波﹔八幅紗裙﹐行常窣地。洵此中翹楚也。云仙旣見月舫﹐弗甚款洽。背面不語﹐殊有怨態。余謂月舫曰「負情儂從何來﹖旣得新人﹐忘卻故人。能不令云娘气結郁﹖」云仙乃啟齒粲然﹐畱余小燕﹐更闌始別。臨行猶持燭送出﹐囑余再至﹐意甚丁寧﹐且曰「請致意蕭郎﹐勿以陌路視妾也。」嗟乎﹐云仙其眞纏綿於情者乎﹖出門視之﹐惟見疏星在天﹐明月滿地而已。余爲恍然﹐若有所觸。未知月舫﹐亦有動於中否也。

金玲﹐家在燻園。頗多松月﹐精廬邃閣﹐詰曲深嚴。疏牖不啟﹐珠櫳常垂。猊鼎焚香﹐門無雜客。鬟梳嫽俏﹐酷似宮妝。𨿽處風塵﹐頗耽寥燕。長於吹笛﹐聲調淒遠。淸秋月朗﹐倚樓閒弄﹐羈人聽之增愁﹐佚女聞之起怨。余當夏仲曾造其捨﹐揄云燕﹐飄霧谷。纖穠合度﹐舉措皆艷。常語予本笠澤女子﹐少小卽學刺繡﹐不幸總角爲匪人所誘﹐以至今日沾泥墮混﹐非復昔時。話竟﹐輒嗚咽久之。金玲性恬淡﹐羞對賓客﹐每雜俳諧﹐輒無酬答。秋棠主人﹐花月平章也。偶過訪之﹐曾以新詩﹐蓋尢傾倒之至云。

璇姑﹐粵人姬也。齲齒愁眉﹐善爲妖態。僦屋城南﹐認王媼爲假母﹐稍作煙花生活。余識之己矣﹐時往其室。壬子仲夏﹐粵人選事﹐王媼處諸妓星散﹐獨璇姑在捨。璇姑小病才愈﹐斜掠雲鬟﹐憑闌不語。隔簾視之﹐如芍藥籠煙也。日將夕﹐王媼設精粲於西窗﹐畱余小飲。情話久之﹐夜己深矣。更闌雨惡﹐不能旋歸。蠟炬煙微﹐燻鑪香冷。遂與璇姑繾綣﹐待旦而別。雪鴻泥印﹐小事勾畱﹐不可謂非滴瀝聲之作合也。

彩琴﹐蘭陵人﹐辯慧女子也。風態妖麗﹐言詞巧艷。淫冶善酒﹐狂逸不減潤娘。所居三楹﹐締構頗新。迥環四合﹐曲屋自通。春秋佳日﹐率多名士醵宴。往訪者﹐結駟於門。彩琴髙髻靚妝﹐獨坐一閣﹐甘果美醞﹐臚列几案。榻上繪士女會合之圖﹐酒酣則與客縱觀﹐恣其諧謔。余嘗秋夕小飲其室﹐佳饌初進﹐淸歌繼興。俄而簾月如圭﹐晶瑩斜射﹐遂撤樺燭﹐彩琴爲席糾故設僻令。余連沃數十觥﹐每飛一觥﹐則必立盡。彩亦所罄無算。余曰「今日眞爲顚飲矣。」彩琴時薄醉﹐𨿽不及亂﹐然己玉山漸頹﹐星眸微倦矣。尹嘯霞爲寫《海棠春睡行看子》﹐劇描醉態。彩琴見之﹐輒自笑焉。

小玉﹐明珠之養女。素面如玉﹐雙鬟若鴉﹐亦此中之矯矯者。明珠前在吳門﹐工樂器﹐以衰退爲房老。有女曰四官﹐小字韻玉﹐有秋水芙蕖之目。孫笠舫﹐舊相識也。壬歲秋九﹐余極意尋芳﹐笠舫特舉小玉以應。初見之次﹐卽設佳饌。時時眄睞﹐意有所授。是夕畱宿﹐低幃暱枕﹐婉戀殊深。近聞明珠棄葉爲棧主﹐小玉亦已適人。桃源非路﹐香夢難尋﹐曷禁惘然耶﹖○附廖寶兒小記

寶兒﹐粵人廖氏姬也。室本素封﹐廣廈曲房﹐蓄臧獲數十輩。後其夫以淫博頑家﹐乃僦屋鵪鶉橋畔。小樓臨水﹐斗室精潔。寶兒亭亭玉立﹐顧影罕儔﹐肌膚明潤﹐弓彎纖小﹐一時之秀也。余小駐於玆﹐年華四瞬。問柳尋花﹐間有所屬。然到眼差可者﹐卒無一人。辛亥仲冬﹐張紅紅作蝶使﹐得與寶兒見。覺其舉止閒雅﹐酷似良家子。所陳設之物﹐亦幽澹入古。棗花簾底﹐對坐不作一語。張子爲系紅絲﹐遂定情焉。幃深燭灺﹐嗚咽謂余曰「蕩子不歸﹐空牀難守﹐欲得素心人與數晨夕。今幸觀君﹐願久相處﹐無相棄焉。」由是酒樓酤飲﹐莒寮小啜之餘﹐時至其室﹐脂香粉影﹐彌覺銷魂。余亦不知情之一往而深也。

寶兒雅有花癖﹐性尢喜梅。檻邊闌角﹐時栽數株。及遷橋側﹐室僅如斗﹐無隙地可種﹐猶購佳卉﹐手植於盆﹐虯枝屈曲﹐供於矮幾﹐花時滿室皆馨。其剪枝薙葉﹐別具慧心﹐偃仰類可入畫。寶兒自謂藝術之巧﹐不減宋仲儒。不喜於鬢間插戴﹐又不肯折以供瓶玩﹐皆恐傷其生意也。

余始見寶兒﹐賂以雙縑﹐閽媼意猶未足。寶兒自食僅菜蔬﹐而酒饌﹐月輒數萬錢。心甚疑之﹐紅紅謂余曰「其夫實未外出﹐用甚奢。所得纏頭﹐不足供一博。」寶兒飲食常至不給﹐娥臉不舒﹐枕函時有啼痕。噫﹗命薄情深﹐若寶兒者其尢哉﹗

一日旣夕﹐往訪寶兒。未及門而遇警﹐狂傖構禍﹐好事多磨﹐悒悒若失者累日。翌晨紅紅來﹐藉托微波﹐芳姿復覿﹐幽怨更深。寶兒曰「曩夕之警﹐是妾莽叔所爲。博無資﹐故至此﹐妾已誚訶去矣﹐後可勿慮矣。」言時若有不勝其悲者。

滬城殊乏淸泉﹐寶兒當秋雨初過﹐輒滌磁甕以貯﹐大罍小盎﹐窀室幾滿﹐有宿至一二年者。寶兒備論茶味﹐尢讓水色。味取其輕醇﹐水辧其老嫩﹐有如蘇廣之品湯。寶兒少嘗習詞曲﹐能識減畫字﹐問余曰「古人有嗜茶而著書者否﹖」余曰「陸羽有《茶經》。」卽乞寫一本﹐置於香奩側﹐常令指授﹐亦閨閣佳話也。

寶兒愛潔有癖﹐衵服必三日一易。帷帳不著纖塵。幾榻盤盎﹐日令董媼以水洗拭。燻鑪茶具﹐必自識別。𨿽與余亦不共。靜坐封之﹐彌覺俗氛坌湧。

餘冬時喜燻香﹐頗有荀令之癖。寶兒因具小鑪﹐研蕓和麝﹐日爲焚炷。由是枕衾衣袂間﹐常帶芬馥。寶兒曰「是尙覺甜俗也﹐我家舊蓄海南香﹐非近今所有﹐不知猶在否﹖」因搜得零星數片﹐曰「必待良辰爇之。」一夕雨止月明﹐瀹淸茗﹐擘佳果。小坐簾底﹐撥鑪細爇。一篆微裊﹐萬念俱寂﹐此境殊不易領略也。

寶兒秉體素弱﹐性更畏寒﹐至冬燻鑪不去手。余饋以白鳳丸﹐笑擲之旁。曰「妾昔盛時服之﹐幾至百裹﹐復奚益哉﹖」偶染小恙﹐亦不肯餌藥。惟日啜雙弓米﹐曰肺腑能淸﹐病魔自卻。

寶兒門無雜賓﹐余適以他故﹐數日不往﹐輒有怨容。黯然謂予曰「妾又被莽叔逼死矣。莽叔以妾與君歡﹐狺語哮聲﹐日聞於耳﹐恐不得終事君﹐柰何﹖」余曰「叔所短者﹐博資耳。請以二十朱提爲贈﹐自是久無煩言。」寶兒亦甚樂﹐眞如蘇五奴喫﹝食追﹞子亦醉者。

寶兒嗜旨酒﹐余饋以橘酒一石﹐然不肯輕飲。值盆中建蘭開﹐對之輒盡數爵。時予夜醉失帕﹐寶兒以綃帕爲贈。上繡回文詩。珍之不啻拱璧。余筆囊已舊﹐寶兒特手制一囊以易之。女紅精巧絕倫﹐鍼細縷密。彷佛露香園遺制﹐人見之爭奪﹐因轉乞寶兒再爲之﹐弗屑也。

寶兒所居小橋半圯﹐艱於出入。意將爲遷喬之鶯﹐苦乏錢刀。余以二萬緡爲助﹐然寶兒幽悒愈深﹐黛影凝愁﹐眼波盈淚﹐若有不可告人之隱。余撫慰再三﹐移時而出。紅紅尾謂余曰「聞其夫將謀不利﹐欲脇君出百金﹐以快一擲。」噫﹗余筆耕墨耨﹐安有盈餘貲﹐以供博徒揮霍耶﹖

自是之後﹐不往者數月。仲夏與秋紉談及寶兒之艷﹐秋紉亟請一見。遂冒險偕往﹐寶兒適挽慵來髻﹐不施脂粉﹐見余至驚喜殊甚。私謂予曰「自郎別後﹐靡日不思。屢遣董媼達意﹐而郎門深似海﹐無由得通﹐繼我家老僕遇郎於途。其時郎與數友偕行﹐又難啟齒。妾每晨臨鏡理妝﹐輒爲泣然。自恨命薄﹐不得復與郎相見。一吐衷曲﹐妾金釵典盡﹐蓋篋頻搜﹐郎獨不相憐乎﹖余聞言惻然﹐時已薄暮﹐因辭而出。秋紉笑曰「余從壁上觀﹐猶代君銷魂﹐況身歷其境者耶﹖」

秋紉與余去後﹐未能忘情。復偕公壽潛往訪之﹐茶果淸談而退﹐臨出﹐呼謂曰「不偕王郎來﹐君請勿復至矣。」時寶兒憑欄與語﹐樓近河側﹐臨流凝睇﹐黛影橫波。公壽戲謂之靑溪小姑。

一日秋紉復嬲餘同去﹐寶兒曳黑紗褌﹐著白羅襦﹐拖繡屜﹐籠玉釧﹐雙腕如雪。見余至﹐喜甚不能語。秋紉微笑視寶兒﹐目不轉睫﹐寶兒微覺含羞﹐俯首撚余帶曰「此非新人所贈耶﹖」余曰「靑樓蕩婦﹐匪我思存。所不敢忘者﹐惟卿而已。」寶兒自攜銀刀剖瓜﹐色赤若琥珀﹐味甘若醍醐﹐汁涼若冰雪﹐食之溽暑頓消。寶兒已於他處購數楹﹐頻幽敞。設余不至﹐則消息末由而通﹐其或尙有緣分耶﹖

寶兒旣遷新第﹐紅紅又回錫山﹐余未識其處﹐莫得其耗﹐自此遂絕。一日過其書宅﹐見門上燕巢如故。紫雛數頭﹐引頸巢外﹐呢喃如舊識。窗紗仍閉﹐悄然無人﹐橋邊綠苔﹐長已澀戶。躑躅久之﹐不忍遽去。室邇人遠﹐徒愴我心矣。養痾歸裏﹐郁伊寡歡。追念綺遊﹐眞如夢幻。宵闌月黑﹐觸緒紛來。玉溪錦瑟﹐樊川綠陰。悲感竊深﹐用寫之詩。所謂斷腸人遠﹐傷心事多也。遂作七律四章﹐同顧滌盦師義字韻﹐聊錄於此。其一云「藥鑪煙裏鬢絲斜﹐禦濕還宜制木瓜久已冥心思學佛﹐安能抱疾再尋花。新詩索署裙邊字﹐醉墨畱題壁上紗。昔日綺遊今始悔﹐情天變幻念紛叉。」其二云「此是銷金舊狹邪﹐饋金愧乏一瓶瓜。參來梵唄筵前笛﹐散著天魔袂上花。水國嬌娃屯畫艦﹐蠻方中婦障輕紗。粗才已分江湖老﹐天遣飄零溫八叉」。其三云「朱樓曲院道旁斜﹐碧玉髫年初破瓜。願作小星比桃葉﹐自憐薄命怨楊花。二分月上三層閣﹐一寸心通六幅紗。沙叱飛來人面攺﹐重尋香路恨多叉。」其四云「移居城曲板扉斜﹐別後音如斷蔓瓜。已分不圓今世月﹐可能重見此鄕花。荒涼殘照昏頹壁﹐冷落流螢點畫紗。一度經過一惆悵﹐小橋欹側老藤叉。」●卷下

海濱紛麗之鄕﹐習尙侈肆﹐以財爲雄。豪橫公子﹐遊俠賈人﹐惟知揮金﹐不解文字。每值春秋佳日﹐番舶估船﹐羽集鱗萃。探花覓柳﹐按曲聽歌﹐殆無虛晷。妖姬名倡﹐狎客冶優﹐爭奇獻巧﹐工顰善謔﹐以冀一當﹐能於酒肉圍中﹑笙簫隊裏﹐靜妤自誤﹐別出一片淸涼界﹐可爲雅流韻事者﹐未之有也。然而豪情勝槪﹐偶載一二﹐亦堪爲花國生色。四方名彥﹐來遨來遊。詩詞點綴﹐居然旖旎。安見《譜申浦》之新聲﹐不及《續板橋》之舊艷也。

蛟川姚梅伯作《苦海航》﹐塡《沁園春》樂府百八闋。出以俳諧﹐備諸猥褻﹐冀以喚醒癡人﹐眞淸夜鐘聲也。𨿽然﹐茫茫欲海﹐墮苦趣者無量﹐方且溺不肯出。梅伯欲施此一葦﹐令彼中人盡捨迷律﹐而渡覺岸﹐恐不能耳。寶山蔣劍人﹐曾爲《苦海航》作序﹐今附錄於此﹕上海當南吳盡境﹐南閩粵﹐北遼薊。東西洋番舶估艦﹐羽集鱗萃。元設市舶提舉﹐自明以來﹐遂爲壯縣。四明復道人以酰摩首羅王頂眼觀之曰「噫﹗此苦海也﹐海之中眾生無量﹐苦趣亦無量」。無已﹐姑舉其一。女閭成市﹐時則有脂夜之妖。或天人﹐或沙修羅﹐或幹闥婆﹐或藥叉﹐鳩盤陀﹐無不有也。其間最勝尢眾狂鶩者﹐厥名爲堂。一堂中可四三十雌者﹐絲竹肉手﹐若口藝較優焉。故聲價甲於他媱捨。貴遊子弟﹐質柔脆﹐劇狎接﹐幾何不夭折﹖商賈擁巨資傾其橐﹐昏夜袒敗絮﹐毒被體﹐遭街子訶罵﹐訊之昨翩翩裙屐流也。顧彼中人何嘗不自阱﹖無慮粉骷髏﹐流浪生死﹐脫不死﹐老大雞皮嫗﹐何處作乞憐生活﹖幸少緩須臾﹐務爲眩惑﹐惟恐毫髮態不盡也。悲夫﹗道人大不忍之﹐作樂府《沁園春》調﹐百有八解。備諸猥褻或謂傷雅。余曰「是未讀大雄氏之書也。觸爲身塵﹐文殊不能出女子。定惟如來﹐能攝阿難。菩薩有情﹐不難化天人。沙修羅﹐幹闥婆﹐藥叉鳩盤陀﹐而爲說法。𨿽然海之中﹐眾生墮苦趣者多矣。能入不能出﹐道人安施此一葦哉﹖

王耕莘﹐邑之富戶﹐家貲巨萬。素著揮霍名﹐擲千金於虛牝﹐無吝色。同時有丁某者﹐富與之埒﹐而又交善。同以傾財挾妓相尙﹐每裹金環約指數十事。聚妓一堂﹐偏散於地﹐令其逐取爲快。耕莘於數年間纏頭費十三餘萬。丁亦耗無算。好事者﹐集其事譜諸管弦。號曰上海碼頭調。至今曲罷酒酣﹐每每唱之供笑樂﹐贏得豪名傳徧靑樓矣。耕莘今尙在﹐聞其後痛悔﹐竟斷去一指。而此中由是絕迹﹐其揮金似俠﹐其截指似徹。具此手段﹐可證菩薩果。

浦中舊有小船載土妓﹐日蔣暮。駛附海舶﹐分宿各幫。其海舶全身白堊﹐俗謂之白肚皮船。俱泊浦心﹐舶中所攜紅毛酒﹐貯以玻璃瓶﹐色紅味甘﹐辣如丁香﹐功勝媚藥。楊徵男《淞南樂府》云「淞南好﹐海舶塞江臯。羅袖爭春登白肚﹐琉瓶卜夜醉紅毛。身世總酕醄。」今此風稍息矣。

西園隙地﹐男女雜坐圍聽者﹐謂之說因果。又有花鼓戲﹐皆淫媒色餌也。演者約四三人﹐男敲鑼﹐婦打兩頭鼓﹐和以胡琴笛板。所唱皆穢詞褻譚﹐賓白亦用土語﹐取其易曉。觀劇啜茗之餘﹐日斜人稀之侯﹐結伴往聽﹐亦時有之﹐然名妓則不屑一至也。有小六寶者﹐能唱《黃金印》﹐其唱《方姑娘打布莊》﹐神情畢肖。又唱《隔河相思》﹐音節靡蕩﹐意緒哀婉﹐殆亦《鄭風》《褰賞》《涉洧》之餘意也。

蔡韻卿所識多名士﹐秦次遊﹐姚海伯皆眷之。韻卿長身玉立﹐工奕善彈琴。茶經酒譜﹐無不精曉。所居樓閣枕溪﹐每當柳陰蟬靜﹐檐月如水﹐琴聲輒發。然不屑輕見人﹐爲客一撫也。於雲間胡公壽獨以知音許之﹐值梅伯繪《懺綺圖》成﹐乞詩公壽﹐思久未屬。倩李君秋紉捉刀﹐秋紉曰「非得韻卿捧硯不可。」胡卽與同訪韻卿﹐親爲和墨拂箋。秋紉題二絕云「難了茫茫蘭絮因﹐劇憐淸淨女兒身。盡教紅粉歸香界﹐大向花叢展法輪」。「懺綺何如不懺便﹐綺情深處卽眞禪。阿難不入摩登席﹐﹝冉阝﹞得楞嚴第一篇

。」詩成爲奏《塞鴻》之曲﹐音調遒逸。噫嘻﹗此中雅韻﹐今無繼聲矣。

蛟川二石生﹐名下士也。所眷有雲霞二仙﹐皆尢物也。云以纖麗勝﹐霞以穠粹勝。云仙始與二石生遇於四明郡﹐纖麗定情﹐繾綣淪髓。及來滬上﹐重尋舊盟﹐素歡更洽。所居曰彤管冰蠶閣﹐湘簾裴幾﹐硯匣筆牀﹐居然有閨閣女史風致。後以他事忤二石生﹐累月不往。寄遞簡﹐杳不可致。適寶山蔣劍人至其室﹐云仙謂之曰「妾聞阿嬌失歡於漢武﹐長卿爲之作《長門賦》﹐以回其心。今妾與姚君偶有微嫌﹐夙歡乖隔。君以才名江左﹐能以生花筆吐妾衷情乎﹖」劍人諾之﹐卽作《彤管冰蠶閣賦》﹐一時傳徧北裏。某伯與云仙歡好如舊﹐劍人所作《彤管冰蠶閣賦》﹐不載《嘯古堂集》中﹐今亦附錄如下。其賦及序云「紅蕤帳底﹐鴛鴦垂四角之登﹔朱鳥窗前﹐鸚鵝傳變聲之曲。石氏綠珠之屋﹐翡翠成幄﹔盧家郁金之堂﹐玳瑁爲梁。其中有麗人焉。其人也﹐籍隸坊曲﹐秀出輩行。嫩水生香﹐家住芙蓉潮裏﹔娭光曼睩﹐得姓薴蘿村中。霞綺十采﹐仙衣五銖﹐贈以苕華﹐方斯艷逸。爾乃沾泥等絮﹐飄蓬若煙。與二石生遇四明郡﹐邂逅定情﹐繾綣淪髓。及來滬上﹐重尋舊盟。瑤杵搗霜﹐雲英再睹。銀灣駕鵲﹐星夕閏逢。此一時也﹐上元之夜﹐飛觴召客﹐妙伎徵訶﹐別有邯鄲才人﹐俾侍秦川公子。將謂珠樹女牀之地﹐鳥妒雙棲﹔桃花玉洞之天﹐仙合兩美。隱語嘲謔﹐歡聞軒渠。引諭山河﹐弗諭金石已。無何妖暮入月﹐河魁在房﹐未授陳思之枕﹐先解醇於之襦。別院銀釭﹐張星不照。一枝玉笛﹐梅花亂飛。於是鄭君薄怒﹐坐詩婢以泥中﹔宋玉微詞﹐斥神女於峽外。惹杜郎之春恨﹐黯然魂銷﹔作子夜之變歌﹐聞者發指﹐不爲己甚﹐尙何可言﹖獨是虛室生白﹐靈鏡以收照爲明﹔古井不波﹐玉虎復牽絲而上。眷言彼姝﹐獨居深念﹐恥胃新寵﹐邈失素歡。背燭擁髻﹐則蠟淚向夕。引臂就枕﹐則桃骨削晨。新花紅闌﹐纖雨畫簾。石黛罷點﹐海燕不來。感纏綿於宿昔﹐魂惝況其如接。人之情也﹐其能己乎﹖乃有鶯花遷客﹐蜨夢寓公﹐偶過荃居﹐實傷蕙抱。欲使一雙玉斧﹐修月仍圓﹔十萬金鈴﹐替花作枕。小謫神仙﹐憐麻姑之狡獪﹔善言兒女﹐試曼倩之詼諧。爰命蘭翰﹐用代﹝艸湲﹞蘇。比興而外﹐古詩之流﹐以彼鸞飄鳳泊﹐疇寄蘇蕙璇璣之圖。伊余瑤想瓊思﹐聊仿徐陵《玉臺》之制﹐其詞曰﹕夫何佳人之獨處兮﹐愁伊郁而誰語﹖思奉歡之淸輝兮﹐自因風而微訴。粵夷光之苗裔兮﹐固長顰而善嫵。家伯鸞之所棲兮﹐視彼徳曜有餘慕。嗟實命之不猶兮﹐爲靑樓之佚女。屏鍼黹而弗事兮﹐習韓娥之歌舞。辭鄕邦而轉徙兮﹐行瑤姬之雲雨。匪予情之所樂兮﹐蓮靑泥而薏苦。旣宛轉而隨人兮﹐笑啼又難以自主。歡一見而傾心兮﹐乍送抱而推襟。渡鳷鵲於銀河兮﹐鳴鳳皇之玉琴。歲冉冉其易逝兮﹐春華去兮霜飆侵。別四明之山水兮﹐懷君子之徳音。黃歇浦兮山松城﹐中有女閭兮弦管聲。妾入門兮歡弭榜﹐歡枉綏兮妾將迎。簫紫鳳兮箏白雁﹐裙翠蝶兮鏡紅纓。恃舊寵兮連愛﹐惑宿因兮重盟。流水落花兮妾薄命﹐天長地久兮歡多情。忽棄捐兮中路﹐羌不知其故也。蕙蘭奚入以蕭艾﹐無惑乎歡之怒也。歡之怒兮未可回﹐妾將去兮終徘徊。拋鈿蟬兮委釵蕪﹐棄繡闥兮下妝臺。歌聲沈兮隔小院﹐月色瘦兮笥幽苔。朝望歡兮暮望歡﹐歡心回兮歡身來。珊瑚牀兮琥珀枕﹐待歡來兮薦歡寢。葡萄酒兮芙蓉漿﹐待歡來兮勸歡嘗。歡不來兮妾傷神﹐歡之來兮回陽春。春人影兮春夢痕﹐惜春夢兮憐春人。重曰﹕歡情多兮﹐妾命薄兮。善戲謔兮﹐不爲虐兮。巢有鵲兮﹐贈有芍兮。以遨以嬉﹐還於彤管冰蠶之閣兮。」

徐月娥﹐汪雪卿﹐善說平話﹐玉貌珠喚。麼弦脆管﹐眞个令人消魂。日午宵初﹐常於土地堂羅神殿演唱。聽者聯坐接肱﹐每發一語﹐輒爲解頤。富室子弟﹐爭交歡之﹐皆慮不當意。月娥後歸徐辛彜﹐受專房寵。同時之以平話擅名者﹐如曹春江﹐馬如飛﹐皆須眉中之矯矯傑出者也。

蒯子琴﹐陳紫卿﹐沈繡珊﹐沈松云﹐皆工唱曲。引聲按拍﹐音節不乖。所設有聚芳集賢二局﹐每日令曲師教導。藝旣精絕﹐遂妝束登場演試。每當燻香剃面﹐鵠立氍毹﹐極悱惻纏綿之致。嘗演《思凡》《斷橋》二出﹐宛轉盡態﹐含哀蓄怨﹐合座傾倒。蒯子諸人皆喜艷遊﹐是日招致此中人爲羣花會。新妝炫服﹐不期畢至﹐可謂盛集。

朱愛寶﹐以財雄勾欄中。所蓄雛妓﹐俊美絕倫。賃屋天官牌樓淩氏故宅。其宅本非園舊址﹐有四石古峭拔俗﹐繼得明張電書五石山房額。遂築室以顏其居。舊有亍彳廠窈窕窗諸勝﹐後爲晴翠讀書樓。愛寶卽居其上﹐非佳客至﹐不令入也。其別宅寓優憐﹐以名流選勝之場﹐爲歌舞生涯所托足。𨿽屬園林之厄﹐而較之爲馬廏爨室者﹐猶幸也。

顧大﹐滬無賴子。嗜酒喜爲詩﹐打油釘鉸﹐不自知其惡劣﹐嘗館北關﹐每至余捨﹐約作鉀邪遊。聞其生平頗有奇遇。有云孫者﹐絕色也。韶齒玉顏﹐丰致淡遠。與人輒少可﹐而獨與顧厚。久之﹐情好彌篤。時顧貧甚﹐常以珍異金錢相饋。繼遘疾將死﹐欲招顧一見爲訣。婉問哀詞﹐日焉三至﹐比顧往﹐則已气絕。茫茫人海﹐彼獨情深﹐而身處其境者﹐竟漠焉視之。恨不能致黃衫俠客﹐一問其負心也。

下元燈節﹐例許放燈。然未有若辛亥春之盛者﹐其燈皆剪紙爲傘形式﹐或圓或六角﹐鏤刻人物花卉珍禽異獸﹐細於网絲。纓絡須帶﹐精妙無儔。是時舉國若狂﹐各競奇極巧﹐不惜金貲﹐至有爲之傾家者。街衢間列炬若晝。明幕疏簾中﹐靑紅炫目﹐星月皎皎﹐笑言宴宴。夜遊之樂﹐何殊焰摩天上。李藹堂又妝束小童爲臺閣﹐麗服靚妝﹐傾耀一時﹐經兩月始散。

任寶琴﹐自金閶來﹐風雅自髙。不屑與坊曲中伍﹐輒爲他妓所訾。性喜文士﹐多乞歌詩。畱贈短緘細字﹐常盈笥篋。余嘗與笠舫往訪﹐一見卽乞作傳。時當桃熟﹐而是年所結殊少﹐園圃多爲官票所封﹐猝未能得。余曰﹕能以綏山桃爲壽﹐當爲西王母點綴佳傳耳。寶琴笑諾﹐百計覓致。逾月再往﹐則空室去。問之鄰右﹐則以訛譏浪傳﹐倉皇遠徙。桃香尙盈頰﹐而人面已不知何處去矣。孤此一片盛心﹐輒呼負負。

儂字詩詞中都用之﹐皆以自謂。滬人則以呼人。想始亦渠儂﹐久而漸訛耳。蘇妓至久﹐戲一效之。他若以美爲趣﹐以看爲脧。初至不能驟解﹐且其音重濁不耐聽。土著及江北來者﹐皆喜作吳語﹐以媚客矣。

滬人呼妓爲官人﹐初不解所謂。或曰﹕其始以小女童唱歌侑觴﹐故得此名。後遂相沿不攺。然官人二字﹐義取幼稚﹐勝於粵東之呼老舉也。欲輕妓之詞曰小娘﹐《淞南樂府》云「倡家煮出小娘蟶」是矣。

滬多遊民﹐晝則提鷴挈鷺﹐逐友證朋﹔夜則醉酒聽歌﹐訪華問柳。絕不知生計。亦不解其何以度日也。至則鴇母必爲之供瓜果﹐設片岕﹐否則呼羣滋累無己。妓多厭之﹐謂之茶會客。佳者匿不出見﹐率以丑者應﹐陳金浩《衢歌》云「不歸蔥肆不租田﹐十市三鄕間少年。朝弄畫眉呼鴿子﹐夜吹笛管撥箏弦。」道盡惡習。

閩粵浙寧之無賴子﹐多跳蕩好鬥。而土著則爲廟幫﹐妓家皆呼爲流氓。畏之如虎﹐待之少不如意﹐輒糾隊篡人而去﹔謂之拔官人。且中隸役之有聲勢者﹐曰管班。妓家與之重賄﹐作爲護身符﹐謂之撐頭﹔訟師營卒按節分利﹐謂之黑規。

豢妓老媼﹐呼爲父兄。妓之以錢鬻者﹐率曰討人。多有寄他處射利﹐而仍自居良戶者﹐其夫若子。率鮮衣怒馬﹐馳逐平康中。以此中錢復揮霍於此中﹐亦循環之巧術也。

寶山麗農山人﹐體短而貌不揚。喜作綺遊﹐所至多有與之繾綣者。余問其操何術﹐則笑曰「能於石橊裙底作三千拜耳。」嘗過北郭﹐見道旁有名妓金珠墓﹐惻然動心。作詞弔之﹐紅顏黃土﹐千古爲悲。乃生厭綺羅﹐死則稿葬叢冢間。曉風殘月﹐寒樹淒煙﹐益不勝情耳。

贈妓楹聯﹐率以其名嵌入作偶﹐以爲工巧﹐其來久矣。如「門前柳色藏蘇小﹐扇底桃花識李香」之顙﹐往往膾灸人口。余嘗贈巧云云「乞得天孫巧﹐行來神女云。」贈明珠云「多恐前身是明月﹐由來小字號珠娘」。贈菊卿云「菊秀蘭芳人第一﹐卿云麗月世無雙。」虛實不倫﹐頗難著手。其集成句﹐須極自然。李靜宣贈鳳珍云「鳳鳥自歌鸞自舞﹐珍珠無價玉無瑕。」梅伯贈雪香雲「陽春白雪﹐國色天香。」並皆佳妙。一妓始名太平﹐後易名文蘭。梅伯贈之云「玉盤汶水供辰汰﹐珠箔讕言聽晚評。」則加雕琢矣。秦次遊贈韻卿云「瘦影自臨春水照﹐好詩誦與落花聽。」遺貌取神﹐不同俗派。

明珠貌美而微患慍羝﹐余戲贈二十儲備字云「酒半畱髡夜未央﹐羅襦偸解玉肌涼。荻欄橋畔春風軟﹐那識銷魂別有香」。較「明知不是雪﹐爲有暗香來」﹐竊不讓其詼諧之妙矣。

西園演劇無虛日﹐而弋陽腔爲多。小旦曰長壽﹐頗白皙﹐能妝束作武后及穆桂英﹑胡天胡帝﹐嫵媚異常。下臺視之﹐眉目間殊乏娟秀之致。昆腔則有鴻福保和﹐皆擅絕伎。旦如三多﹐行步婀娜﹐以態度勝。榮桂妍麗﹐如好女子。佳期偸書兩出﹐媚情冶態﹐觀者傾動。富者攜妓同來﹐謂之戲局﹐東西二樓幾滿﹐當事以爲誨淫﹐屢禁不能絕也。

沈妹笏溪人﹐粗服亂頭﹐不解酬應。驟見若村姑﹐徐視﹐始覺其靜媚也。顧眉目間殊愁凝結﹐似有不可告人之隱﹐不讓文君遠山黛也。余爲易其名曰眉﹐字以顰仙。謂之曰「人生如輕塵棲弱艸﹐矧在歡樂場﹐何自苦爲﹖」則淚痕承睫﹐哽不能聲。徐答曰「家有老母﹐以貧故﹐屈意爲此。欲得錢以供甘旨耳。風塵中實非所樂。」嘻﹗此孝女子也﹐論者當諒其心矣。

有王月仙者﹐秀出輩行。擁貲巨萬﹐性好揮霍﹐以俠名靑樓。門前車馬﹐連鑣接軫。座上之烏帽紫裘相屬也﹐烹飪之妙﹐甲此中。每一畱燕﹐贈遺無算。所積翠釵金條脫旨數十事﹐錦襖繡﹝衤屈﹞﹐連箱盈笥。後以瘡發﹐百藥不瘳。爲羣醫所誑﹐研珠搗珀﹐率以百金。又遭肢篋﹐蓄貲蕩然。繼徧體潰爛﹐爲人棄置西園三穗堂側。丐食爲活﹐終至餓死。迄今滬人猶有能道其事者。繁華轉轂﹐媚人卒自阱也吁﹗

史某者﹐秋風鈍秀才耳。偶以勾當西商事﹐驟獲百金﹐炫其裘服。挾以遊教坊。時薛家姊妹金玲彩玲者﹐秀麗傾儔輩。金玲客眾則讓諸妹﹐而彩玲亦善伺客意﹐得其歡。史𨿽與彩玲締好﹐而實涎其姊﹐不一月﹐裘敝金盡﹐猶不肯去。鴇母厭之﹐見於辭色。彩獨私謂曰「此中不可久處﹐我姊閱人多﹐君前來時﹐尙不當意﹐況今日耶﹖前程正遠﹐戀戀何爲﹖」史紿之曰「以我才應秋試﹐舉人可立致。卿但贈我囊中貲﹐必以偕老報。」乃竊姊二金釧與之﹐史去杳然。而彩玲垂幾死噫﹗彼中有此癡女子。吾遇彩玲﹐願爲作掃除隸﹐惜所憐者非才耳。文君紅拂﹐誠難覯哉。

滬有王某者﹐以醫楊梅瘡起家﹐延之治病﹐必始劇終愈﹐以餌重貲。貴遊子弟﹐質柔脆﹐劇狎接﹐烏有不病。富商傾其橐﹐昏夜袒敗絮﹐毒被體﹐遭街子訶罵。訊之昨翩翩裙屐流也﹐一念及此﹐熱念都消。

滬俗之不可解者﹐小家女多喜結十姊妹﹐疊爲鴆媒。冶遊子家無宿舂糧﹐而養妓則百計措金。濟淫之具﹐四方麇集。墮私胎﹐售媚藥者﹐揭貼徧市。片岕靡人不嗜﹐而鬻戒煙丸者﹐多自炫祕方。他若多金則顰笑有情﹐錢盡以閉門羹待之。此乃迷香洞故態﹐不獨此間然矣。

壬歲秋﹐余與廖寶兒有聽雨之約。而適爲友人招集於沈氏偎鶴山房﹐酒罷更闌。忽憶寶兒卽席作一絕﹐末句云「那堪窗外瀟蕭雨﹐料得閨中正倚欄。」越日遣婢來促﹐余作札付之云「昨宵雨聲甚惡﹐耿不成寐。窗外枯竹﹐蕭槭作響。更殘起坐﹐人語悄然。轉覺思卿弗置。背銀燈而不明﹐倚繡枕而無柰﹑僕本善愁﹐至此愁煞矣。三五團欒之夕﹐夜色定佳﹐將登畫嘗﹐入繡闥﹐了卻相思債也。近制新詞差堪入拍﹐當今卿以紅牙板按之﹐碧玉簫度之﹐爇瓣香﹐烹甌茗﹐同賞人間圓月耳。寄語嫦娥﹐得染蘭芬否﹖卿其暖鴨鑪燻鴛被以待。」

中秋才過﹐雨澹雲微﹐重簾愔愔﹐薄寒如水。寶兒小病初愈﹐特拂枕衾﹐堅畱余宿。歡以舊彌洽﹐情以久愈深﹐非尋常旖旎可比。彼倚門浩倡﹐送目流盼﹐只增醜態耳。隔宿寶兒復病﹐余緘藥丸饋之云「秋气深矣﹐嫩寒初歷。袖薄於紙﹐骨瘦於梅。眞覺憔悴羞郎矣。昨宵繡裀香冷﹐銀屏夢寒﹐致惹洋恙﹐懊惱何極﹗藥丸一裹﹐亟令侍婢煎食﹐勿謂咽苦﹐此中有至甘也。」

寶兒後爲沙叱利篡去。月缺花殘﹐抱恨靡極。曰璧不還﹐碧穹難補。益鬱鬱不自得。張子紅紅知我意﹐繩明珠之美﹐與寶兒埒。姑往訪之﹐則明眸皓齒﹐媚態天然。往還旣稔﹐出金箑索贈新詩。酒闌燈灺﹐更盡香溫。吮墨申楮﹐得七律五章。並欲寫寄天涯﹐俾領略餘一段愁況也。其一云﹕

「見便含羞別便思﹐多情轉悔識卿遲。已虛別浦迎桃葉﹐合向章臺問柳枝。欲遣鴆媒通綺約﹐好修鴛牒寫盟詞。酒邊夢裏都愁絕﹐風味年來只我知。」

其二云﹕

「曲巷閒門阿那家﹐香塵門外溢鈿車。風流心性工題葉﹐飄泊年華感落花。故里簫娘成陌路﹐窮途王粲久天涯。靑衫自有辛酸淚﹐忍向筵前聽琵琶。」

其三云﹕

「便擬溫柔老此鄕﹐不愁才少恨情長。綠蕤春夢三生果﹐紅豆秋心九曲腸。多恐前身是明月﹐由來小字號珠娘。迷香洞裏今才到﹐準向花叢醉幾場。」

其四云﹕

「己教辜負夙生緣﹐晼晚春光總自憐。有約玉簫成影事﹐無題錦瑟悵華年。難將恨石塡深海﹐誰把情云補漏天。今日看花倍悵惆晼﹐絲輕揚藥鑪煙。」

其五云﹕

「翠袖香消殢薄寒﹐燻鑪斜倚撥灰殘。只緣情種生愁種﹐肯爲新歡失舊歡﹖小別竟成長訣絕﹐此生合與永團欒。恩深意重難忘卻﹐梅子心中本自酸。」

