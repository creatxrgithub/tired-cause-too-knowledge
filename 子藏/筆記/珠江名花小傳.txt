

珠江名花小傳淸支機生

○繡琴繡琴﹐亦字柳燕﹐年十七﹐失身於人﹐故流落風塵﹐無所歸著。余嘗贈以詩云「瘦損腰支力不勝﹐多愁多恨有誰明。悔教攀折他人手﹐狼藉東風太薄情。」

﹝柳﹞「不從白屋借烏衣﹐卻向迷樓逐隊飛。彩綫何堪重系足﹐畫梁空憶語依稀。」

﹝燕﹞「楊子江頭作絮飛﹐天涯何處覓依依。旗亭瞥見渾如夢﹐和雨和煙是也非。」

﹝柳﹞「畫簾無復媚春聲﹐眞个無情勝有情。前事莫教重說起﹐紅襟珠淚落盈盈。」

﹝燕﹞名流和者數十輩。玉珊生制《珠江紀事》序﹐余又爲記﹐以傳其事云。

予曩飲沈媼家﹐有三姑出侑酒﹐詢知爲良家女﹐失身於人﹐流落幾無所歸。

因口占一絕贈之云「誰將嘉樹小庭栽﹐春事闌珊只綠苔。太息桃花眞薄命﹐雨中零落雨中開。」是可與繡琴同慨矣。

○文采文采﹐自言良家女﹐因貧不能給﹐遂流落風塵者。貌盈以莊﹐肌膚朗潤﹐有楊玉環之肥。然性簡默﹐粗識字﹐對客無詼諧語﹐惟借扇頭書﹐約略讀之。此亦可以想其風致矣。余與姬定情之後﹐其諸姊妹黃鸝﹑惜別﹑紅豆﹑相思乞書函者﹐舄相錯。余亦不憚煩﹐劈箋搦管﹐不覺更殘燭跋矣。芙蓉帳裏﹐實虛度春宵耳。

迨素秋過訪﹐詢知其遷徙梧江﹐東風人面﹐未嘗不有崔護當年之感云。

芳艸街良家女王翠鳳﹐小字大姑﹐年及笄﹐貌亦丰盈以莊﹐柔若無骨﹐雙鉤絕纖小。性簡默﹐客至﹐但回眸一笑﹐欠身凝睇而已。日坐綠窗下﹐工刺繡。房櫳精潔﹐壁間懸《美人新浴圖》一幅。予戲題《巫山一段雲》詞曰「彳亍蓮生步﹐輕盈柳作腰。酥胸半褪裹冰綃﹐一撚紫葡萄。密意回眸軟﹐柔情結想遙。楊妃出浴者般嬌﹐Г筆也魂消。」後爲某明府之弟﹐以百金娶去。「侯門一入深如海﹐從此蕭郎是路人」矣。今讀《文采小傳》﹐其風致殆相伯仲歟。﹝繆蓮仙﹞

○大﹛不大﹜大﹛不大﹜﹐水榭未笄者﹐質潔而妍﹐人每以明珠仙露比之﹐又稱爲花魁﹐聲價殊重。大﹛不大﹜恆以置身卑辱爲恨﹐每語人曰「儂輩增一分聲價﹐便多一分賤態。人以爲可喜﹐儂輩以爲悲也。」性髙尙﹐不與儕俗伍﹐逢迎獻媚恥不爲。

遇風流名士則肆其詼諧﹐而不及褻。有貴介致五百金﹐求半月歡﹐母利之﹐大﹛不大﹜不可﹐彊之﹐遂絕粒。

○亞柳亞柳﹐居珠江畫舫﹐年十五﹐善歌。余於顏四席上識之。席間歌《可憐儂》曲﹐聲甚淒惋﹐而音節淸越異常﹐娓娓動聽。貌極韶秀﹐愛淡妝﹐余比之梅花﹐謂其所以美者﹐正在鉛華洗盡處也。

予訪王笠舫於小東別墅﹐嘗見秀英校書﹐淡掃蛾眉﹐舉止閒雅﹐詢知爲楊州人。每晤談﹐頗蒙錯愛。一夕酒後﹐戲塡《雙調。望江南》詞調之云「新月上﹐攜手訴衷情。休道此時才覿面﹐卻從前歲更畱心﹐寧耐到如今。人靜後﹐萬籟悄無聲。花底私盟曾刻骨﹐日間戲語已銷魂﹐何況是黃昏。」然多愁﹐且善病。後因疾小愈﹐私居小南﹐屢托人寄聲邀予﹐因事冗未往。戲代譜《釵頭鳳》詞一闋﹐爲秀英解嘲云「衾兒共﹐恩兒重﹐春來曾住桃源洞。歡情詐﹐柔情化﹐靑春將去﹐碧桃先嫁﹐罷﹑罷﹑罷。身如夢﹐腸如痛﹐而今空憶釵頭鳳。盟中話﹐書中帕﹐鴛盟無涯﹐鯉魚多假﹐罵﹑罵﹑罵。」今讀《亞柳小傳》﹐知風塵中﹐未嘗無淸品耳。

○鳳彩鳳彩﹐年十五﹐善歌﹐淸娓動聽。少失怙﹐母貧不能養﹐女僅周歲﹐假母收育之。外美內慧﹐舉止安詳﹐負知人識。遇風雅士﹐日與談謔﹐則樂而忘倦﹐儇薄貴介﹐千金挑之﹐弗爲動也。所居卑陋﹐往來鮮知名人﹐故名甚晦。鳳立志不凡﹐不甘苟且﹐然爲假母所拘﹐恆怏快不得志﹐怨恨形於眉睫。有裏胥子持百金求鳳破瓜﹐又贈百金爲裝飾費﹐利而許之﹐不謀諸鳳。鳳旣知﹐憤不欲生﹐投繯赴河者再﹐皆遇救免。假母婉諭再三﹐鳳跪泣而前曰「兒前身不知作何冤孽﹐致使身辱風塵。兒之守身如玉﹐豈冀他日金屋貯耶﹖但願得一有終始者事之。願母許兒自擇。今而後﹐請月以三十金奉母﹐兒之出入弗阻也。」假母無柰﹐諾之﹐鳳遂移居別榭﹐賓客往來﹐漸增聲價﹐而鳳彩之名﹐至是始著。鳳𨿽應酬甚盛﹐而分外之遺﹐毫不苟取﹐故篋無藏資。諸客中無合意者﹐惟與夢花生相得最深﹐余遜之。鳳凡侍客酒﹐燭跋卽佯醉辭退﹐嘗恐人有微辭。而余與夢花生至﹐則不然﹐剪燭談心﹐雞鳴猶促之不去。臨別必依依不捨﹐訂約再三。初生識鳳詩﹐猶依假母居﹐一見兩相愛悅﹐旣久﹐情益洽。嘗爲所居卑陋﹐有玷玉人﹐會裏胥子事﹐遂朔徙。實生有以教之也。鳳固久屬意生﹐羞於啟齒﹐乃歌《紅顏薄命》曲見志﹐音節淒愴﹐聞者無不墮淚。又倩余婉商諸生﹐而生以庭訓嚴﹐且力不逮﹐卒不果。生贈鳳詩甚多﹐余嘗見其書團扇詩云「十三學得琵琶成﹐早日靑樓博盛名。好是酒香人語細﹐鑪煙暗遞浩歌聲」。「愁頻不解解風波﹐禁得消魂白薴歌。如此琵琶如此曲﹐誰言司馬淚偏多」。「美人渺渺隔江湄﹐裁字慚無幼婦詞。

扇影人情圓一樣﹐莫拋紅豆惹相思「。」且將團扇暫徘徊﹐嘗恐秋風暗裏催。桃葉但歌迎接句﹐不辭風雨渡江來。「

吾友王乾應﹐嘗稱校書麥大安喜風雅士﹐善談謔﹐遇有人才﹐終日娓娓無倦容﹐不尙豪華。未幾予訪之﹐一見如生平歡。因慕王笠舫名﹐以團扇屬予索書﹐亦可謂愛才如命矣。工於酬應﹐人爭慕之﹐送迎無虛日。恆致病。一夕往視﹐伏枕妝樓﹐彊起坐﹐與語輒淚下﹐蓋憂從中來也。因譜《師師令》詞贈之云「翠眉雙鎖﹐又淚珠冰島墮。此時心事有誰知﹐低首向妝臺斜坐。甚閒愁﹐難貼妥﹐到這般慵惰﹖可憐弱體嬌無那﹐又似風吹花朵。了無情緒﹐病懨懨﹐怎得个相思醫可。燕子樓頭﹐人獨臥坐﹐悶懷如我。」今讀《鳳彩小傳》﹐益令我如不勝情。

○新嬌新嬌﹐年十九﹐姿容秀潤﹐有膽識﹐且智慧過人﹐今爲黎生秀良姬。初生棄儒﹐事計然策於珠江﹐識新嬌。一日﹐生偕客飲於新嬌所。適生同夥負債事﹐質邑令﹐語連生﹐故隸至拘生。生欲避去﹐使賄隸托病。新嬌不可﹐曰「是卽所以弄假成眞也。蓋往一白是非﹐自有公判。」生欲歸告母妻﹐然後赴讞﹐新嬌曰「垂暮風燭﹐豈可駭彼聽聞。況此事不過株連公門需索﹐妾當爲君備辦。」生感謝首肯。隸欲執生﹐新嬌急呵之曰「是烏可施之淸白人耶﹖」力爭始免﹐乃以十金付隸屬曰「微薄之資﹐敢煩照拂。他日案白﹐當相報也。」隸憐其誠﹐竭力代爲周旋。然以事實關涉﹐羈候不能驟歸。新嬌固一時翹楚﹐頗有蓄積﹐聞信托心腹﹐早晚饋送食物﹐時親往探視。又多方爲之關說﹐始以親到候質﹐不行逃避﹐其無情獘可知。故事遂得白﹐而生家人俱未之知。新嬌由是心力俱瘁矣。同伴姬母訓新嬌曰「往者貴介相愛﹐子亦泛泛置之。胡黎郎則如是之關切也﹖」

新嬌曰「黎郎豈他人比哉﹖人之貴得一知己﹐沒世無恨者﹐亦以患難相扶持耳。

使漠然坐視﹐又何貴乎﹖予非諂也﹐此所以報知己云爾。「生出獄﹐感其恩誼﹐遂以千金去其籍﹐偕之僦居別院焉。

予向識亞銀於珠江秀來寮﹐姿態極秀﹐有俠气﹐喜爲人排難解紛。繼自綏江歸﹐訪之﹐聞已從良去﹐因以譜《探春令》第二體詞寄之云「滿園春色被關牢﹐比蓬萊還杳。卻羨他蜂蝶偏能到﹐又飛過墻兒了。探春心事誰知曉﹐添許多煩惱。

忙忙耽誤﹐春風一度﹐轉眼韶光老。「今讀《新嬌小傳》﹐殊令人艷羨黎生不置云。

○瑞蓮瑞蓮﹐自少卽知名﹐肌丰骨瘦﹐濃纖得中﹐動靜中自具一種嫵媚態。不事鉛華而輕勻淡掃﹐每顧影自憐。邇來門前冷落﹐車馬恆稀﹐卽姬亦以憔悴羞郎﹐千呼萬喚﹐始一出見。然珊珊來遲﹐欲前仍卻﹐其風韻猶存也。夢花生嘗寄《靑衫溫》詞一闋以贈云「老大嫁作商人婦﹐那不憶當年﹐舞衣歌扇﹐金尊檀板﹐迷也眞仙。紅顏老了﹐琵琶猶抱﹐淒切絲弦。知音誰是﹖江州司馬﹐同病相憐。」

余謂樂天《琵琶行》一篇﹐因潯陽商婦而作﹐不意淪落之感﹐後人猶爲慨然也。

予自庚午冬來粵﹐路出韶關﹐遇山東阿寶於舟次。抵羊城﹐未幾﹐知其入小東營全福花林矣。友人拉予過訪﹐嫵媚之態﹐艷絕一時。車馬塡門﹐名已大噪。

因書「曾經滄海難爲水﹐除卻巫山不是云」楹帖贈之。轉瞬十年﹐歲庚辰重晤於山湖街。矮屋數椽﹐門前冷落﹐撫今追昔﹐頗有淪落之嘆。然徐娘𨿽老﹐風韻猶存也。復贈以詩云「屈指投荒路共遙﹐萍逢一水渡南韶。十年嶺海同淪落﹐五夜燈窗話寂寥。紅袖靑衫多少淚﹐朝雲暮雨去來潮。鄕關吳越兼齊魯﹐何日歸程蕩畫橈﹖」今讀《瑞蓮傳》﹐益不勝感慨系之耳。

○細妹細妹﹐一字紳妹。面如滿月﹐光麗照人。雙娥靑以長﹐貌類男子﹐使易以裙屐﹐則儼然美少年也。善歌﹐工琵琶﹐當酒闌燈ㄠ﹐香喉一囀﹐響遏行雲﹐聞者心爲之醉。余嘗謂水榭中十八女郎﹐歌「楊柳岸曉風殘月」不乏其人﹐未有能出姬之右者。

向予館南雄州署﹐友人汪心如﹑吳容齋招飲張二妹家。時歌姬小妹侑酒﹐窄襟短袖﹐初見訝爲美少年。嘗調寄《聖無憂》詞題壁云「領表長爲客﹐淩江兩度來過。寒燈孤館愁無柰﹐一个病維摩。世事逢場作戲﹐人生對酒當歌。此時笑口得開麼﹐遮莫嘆嗟跎。」復塡《鳳銜杯》詞以贈云「莫惜年華頻頻換﹐趁今日三春將半。看蝶板鶯簧﹐一般陪襯笙歌院﹐覺圓脆如珠串。月常明﹐花堪玩﹐幾曾閒園林池館。況翠袖紅裙﹐彊將杯親相勸﹐免不得芳心亂。」後至羊城﹐訪丹桂校書﹐一尊敍舊。丹桂命其妹翠嬌陪侍﹐憨癡嬌小﹐亦如十五六郎。予又譜《惜奴嬌》詞戲之云「倦眼星斜﹐午夢誰喚起﹖遲遲日初過窗綺﹐小揭羅幃﹐又軟向郎懷依倚。呼婢簾兒外﹐防人偸視。欲坐嬌無力﹐懶把殘妝理。含笑語﹐似嗔還喜。爲道宵來誰知你﹐突然如此休矣﹐依尙是簸錢年紀。」今讀《細妹小傳》﹐想風趣大略相似也。

○阿鳳阿鳳﹐約年十八九﹐便娟嫵媚﹐亦一時翹楚也。性驕悍﹐見客每脾睨﹐不甚爲禮。而富豪庸俗子﹐恆樂就之﹐常擲千金爲纏頭費﹐凡所需索﹐無不竭力以致﹐故蓄積爲諸姬甲。所居繡襆綺窗﹐幾桌皆香檀木﹐雕制精巧。案列古銅鼎﹑雲母屏﹑汝窖盤﹑霽紅瓶諸物﹐物值數百金。臥榻徧飾金犀﹐光彩耀目﹐掛流蘇帳﹐榻下以紅氈毹貼地。妝奩諸色﹐其精致莫可名狀。金猊寶篆﹐口夜不輟。壁上自鳴鐘﹐兩三對列﹐午夜微曛﹐但覺丁東錯雜之聲﹐與魚更隱隱相應。身際其間者﹐𨿽司空見慣﹐亦不能不目眩心迷也。至其服飾之美﹐尢極奢侈。夏暑納涼﹐挽﹛髟委﹜﹛髟﹜妝﹐插翡翠﹐押髻簪﹐羊脂玉如意釵﹐衣紫衫﹐謂爲家常淡素妝云﹐其態度槪可見矣。惜乎品格入於流俗﹐風雅士多不樂與交。余嘗在水榭中見之﹐其驕傲之气﹐形於眉睫﹐實有不堪親近者﹐然不解其能得富豪意。或曰﹕是殆有房術者歟﹖

揚幫小福﹐短小精悍﹐性亦驕縱﹐睥睨一切。友人汪晴軒﹐初甚暱之﹐不惜纏頭之費﹐後以其心太傲而愛少衰。予嘗塡《巫山一段雲》詞調之云「脈脈珠江水﹐扁舟趁暮潮。金尊檀板可憐宵﹐到處屋藏嬌。最是輕盈態﹐身如弱柳條。

愛他一撚小蠻腰﹐可有福來消。「然以阿鳳較之﹐又甘拜下風矣。

○婕卿陳婕卿﹐字小妤﹐居羊城。少失所天﹐歸依母家﹐家綦貧。母勸令博纏頭貲﹐以供晨夕﹐婕卿不從。久之﹐益不支﹐乃稍稍出款客﹐竊欲藉此爲擇木計也。未幾﹐盈門車馬﹐聲價重一時。余初識於大塘別墅﹐一見卽戀戀不捨﹐傾吐衷曲。

越日招余於近聖居﹐其母家在焉。由是晨夕過從﹐兩情益密。月餘﹐母攜之他徙﹐音問遂絕。他日遇之﹐相敍數旬﹐後復暌隔。歲己卯﹐秋圍報罷﹐﹤毛﹥﹤冒毛﹥詩成。婕卿使人招余﹐余報以金Ψ。數日復貽箋簡﹐余辭不獲﹐乃得聚晤於仁厚裏。婕卿風姿綽約﹐意態閒雅﹐淡若秋菊﹐和擬春蘭。知書﹐能爲四六言。然性磊落﹐不以才華自擅。偶爾拈毫﹐非相知有素者﹐不輕持贈也。已卯秋﹐貽書於余云「侍兒阿婕﹐奉書仙查先生史席。竊婕風塵薄質﹐蒲柳微姿。黃檗生春﹐早知心苦﹔紅蕖出水﹐深悼泥污。𨿽飄弱絮於江頭﹐猶抱寒馨於籬下。頻年鑪邊賣酒﹐敢妄希司馬之琴﹖鎭日花裏閉門﹐從不唱秋娘之曲。居恆落落﹐性本閒閒﹐酷慕淸流﹐幸祛俗習。每畱花而不發﹐欲解以誰投﹖自憐小艸﹐輒淒懷於萎露凝霜﹔願接春風﹐獲快意於攀云睹日。先生襟懷磊落﹐脾睨人寰。舞席歌筵﹐亦有刻翠剪紅之賦﹔酒闌燈炮﹐莫當妃靑儷白之心。乃前歲梅花放後﹐風雅人來﹐瀹雪款茶﹐驅寒煮酒。十年並無心許﹐一旦忽與目成。其後妾移洛陽之居﹐君訪南唐之屋。何意重逢阿軟﹐依然前度劉郎。侍兒自問何人﹐仰邀特識。捫心慚耐﹐矢報涓埃。故自奉起居﹐閱月以來﹐不減蕭奴愛主。倘得侍鉛槧三年之久﹐應無慚鄭婢知詩。不謂把袂言離﹐竟成闊別﹐雲山咫尺﹐一日三秋。今歲重陽﹐忽貽簡翰﹐永珍雅Ψ﹐貺以新詩。敬悉蕓館下帷﹐矢不窺園者一載﹔棘圍鎩羽﹐未克捲翮於九秋。偃蹇遭逢﹐古今同恨。然風雲際會﹐自有其時。人世功名﹐豈容勉彊﹖但冀隨時珍惜﹐勿過搔憂。轉瞬飛黃﹐繼之衣紫﹐彤廷簪筆﹐瑣院司衡。以先生史筆傳家﹐經綸有素﹐如此气格﹐如此才華﹐豈非可操券得之耶﹖況玆際蟹肥菊瘦﹐綫雨絲煙﹐正撩人愁思之天﹐轉動我別離之感。聊備小酌﹐乞枉髙軒﹐暢敍幽情﹐稍申菲意。如蒙許可﹐自當掃徑而迎。幸勿來遲﹐業已佇門以俟。專函布達﹐順請吟安﹐伏惟靑睞不宣。侍兒阿婕斂衽再拜。」

紅顏薄命﹐自古皆然﹐況又多才﹐定招造物之忌。何獨卿爲然耶﹖閱此可勝同慨。

○阿富阿富﹐年及笄﹐性柔婉﹐毫無妖冶態﹐雙鉤亦纖小。言談端謹﹐舉止矜莊﹐水榭中並無此等品格。使置閨閣﹐斷不凝爲靑樓人物也。余悅其蘊藉可人﹐故常過談。今不知所之。意必是大家婢女﹐惜每詢出處﹐而彼緘口不肯言﹐至今猶不能無耿耿耳。

往予過珍珠家﹐見玉芝年二十許﹐貌白質微麻﹐舉止端莊﹐頗有大家風範。

因書楹帖贈之云「溫柔眞个人如玉﹐馥鬱多因室有芝。」其情態可想也。後從良去﹐此亦靑樓中罕有倫比者。今讀《阿富小傳》﹐殆其流亞歟。﹝繆蓮仙﹞

○李順娘李順娘者﹐小字順心﹐廣州人也。少孤貧﹐母老弟幼﹐無以存活﹐鬻爲妓。

性明慧﹐貌端好﹐兼善體人情。然頗自矜重﹐過客稍忤其意﹐恆引疾避去﹐故罔得當路歡。抑鬱居數年﹐屢思脫身﹐終不果﹐遂成瘵疾。一日﹐友人拉予過訪﹐相接數語﹐情甚洽﹐因告予以有疾故。已而各敍淪落之況﹐益依依弗能捨。數月後﹐予偶經其門﹐入視之﹐見其弱不勝衣﹐捧心而顰。聞予聲﹐卽力疾下榻﹐遂執予手曰「君竟不來耶﹖妾病恐不起。今已僦屋於某處養屙﹐旬日內卽擬遷焉。

妾所閱人﹐殆無如君者。幸新居殊幽靜﹐君暇時肯顧妾﹐𨿽死無憾。「言已﹐泣下。予悵惘久之﹐珍重而別。閱旬餘﹐予訪其居未獲。又數日﹐始詢知其處。甫入室﹐而順娘之靈牀﹐已設於庭矣。鄰嫗問予姓氏﹐乃隕涕曰﹕」順娘垂危時﹐無他眷戀﹐惟念君不絕口。謂與君𨿽無一夕緣﹐情獨有深焉者﹐而今已矣。魂如有知﹐當爲君覓一有情人代續未了緣耳。「予聞之﹐不禁撫棺大慟曰﹕」是予之知己也夫﹗是予之知己也夫﹗「順娘歿時﹐年才二十許。予感其情﹐悲其遇﹐耿耿於懷﹐而爲之傳。

繆子曰﹕昔阮步兵聞鄰女死﹐初未嘗識面也﹐乃登門哭之哀﹐觀者羣目爲狂。

今予與順娘一見如故﹐生死不二﹐其交情有出於尋常萬萬者。能不痛哉﹖

