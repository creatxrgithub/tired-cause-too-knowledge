就正錄

弁言

予與先生﹐同受知於謙居簡夫子。始以文藝往來﹐未識先生眞面目。先生不棄予﹐屢以道徳相規勸。予初不能解先生講論﹐忘寢食﹐後稍覺悟。私以其說証之先賢語錄﹐不爽毫髮﹐因益喜聞其說。先生嘗曰「人生本原﹐如是而已﹐濂溪令人尋孔顏樂處﹐卽此便是也。」嗣後從遊日眾﹐先生掀揭底裏﹐指點修己治人之方﹐體用寂感之妙﹐久大無窮之旨﹐私宣厥蘊。與同志諸友﹐花晨月夕﹐風雨晦明﹐數十年無間﹐方私幸不傳之學﹐得以弗墜。柰同志諸友﹐多散在四方。閱幾年﹐先生競棄吾黨而逝矣。所著﹐有聖學原委﹑便幼天壤﹑曠觀記﹑語錄質疑八篇。諸書闡發聖賢奧義﹐眞濂洛關閩以後所罕見者。余友黃子左臣﹐一見欣然﹐思有以廣其傳。而諸書卷帙繁多﹐急切不能盡付剞劂。黃子尢欽重者﹐則「就正錄」並與「林奮千書」二冊﹐遂授之梓﹐因援筆而序之。先生生平學問極博﹐與人言歷晝夜﹐津津不倦﹐原非二書所能盡。然先生常謂人生宇宙﹐不外形气靈三字﹐但形爲必敝之物﹐形盡而气滅﹐所謂眞切我﹐惟恃﹐靈﹐靈卽太虛﹐太虛無形﹐卽物以爲形﹐貫三才﹐該方有﹐閱歷古今﹐橫塞宇宙﹐以先生之道徳文章經濟﹐使其得志﹐居要職﹐必能有所建立。列淸班﹐必能有所闡明。柰命與時違﹐終老靑衿﹐且年僅五十有二。徒以言論爲吾黨表率﹐豈足以盡先生哉﹗然其不朽者﹐不在遇合窮通﹐年算修迫也。世之髙位厚祿﹐享有大年者多矣。然生則赫赫一時﹐屍骨未寒﹐而姓名泯滅﹐千百年後﹐誰復知有某髙位﹐某大年者﹐遭際可嘗﹐夭壽不測。眞不足爲先生重輕也。無富無貴﹐無貧無踐﹐無壽無夭﹐胥恃有此﹐此處能惺惺者﹐則爲完人﹐不能者非人矣。古今聖賢豪傑﹐直完得一人而已﹐非於人有加也﹐此先生立言大旨。卽千百萬言﹐亦不過發明此旨。善讀此二書者﹐亦可以得先生之大旨矣。先生諱世忱﹐字葵心﹐號約庵﹐六合邑庠﹐居邑西之龍山﹐從遊者因稱龍山先生﹐時康熙丁五十一月同學教弟袁綖拜序。

原序

袁子武若﹐大名豪傑士﹐於今春三月間﹐來遊棠邑﹐寓準提靜捨。余友李子叔靜識之﹐交漸篤一日﹐謂余曰「有袁子者﹐北方佳士﹐曷往晤之。」余因叩其爲人﹐叔靜曰「其人謙而和﹐爽而毅﹐且時時以不昧自心爲志。」余躍然曰「是學問中人也。」於是卽偕叔靜往晤之﹐且以生平管見就正。謬蒙許可﹐每日夕﹐卽造與談。袁子曰「大丈夫居世—番﹐須有是大學問」。惜某目下瑣瑣﹐不及盡請益柰何。余因反復請證。袁子益喜曰「俟某歸﹐得稍寧息﹐卽事此言。」十餘日來﹐余以午節返山中﹐而袁子亦以羈族事不暇﹐遂致睽隔。方切懷思﹐忽袁子告別﹐於次日返裏。余低徊久之﹐愧以無以贈﹐且恨心期未盡表露﹐而性命之計﹐未盡發明﹐恐辜千里同心之義也。敢略舉平日所見﹐艸述之﹐以就正有道云。時康熙戊午五月六峯弟陸世忱拜書。

就正錄

學問之道無它﹐求其放心而已矣。此二句﹐是盂氏指出﹐千聖學訣。吾人用功﹐不在遠求﹐只在此處尋頭腦便得。若不能向心上做功夫﹐徒在事物上尋討﹐气魄上支撐﹐才識上用事﹐到底存心﹐曰求放心﹐存卽所以不放也。

歸到心內﹐非是要人遺卻世務。存心功夫正在世務內做出﹐遺卻世務﹐並是異學﹐不惟無可信﹐人且當羣起而攻之。吾人爲學﹐焉肯類是﹖所謂歸到心上者﹐乃是以心爲主。事事物物﹐行行止止﹐無不長存此心。譬之串子穿錢一條索﹐俱在手中﹐故曰一以貫之也。自聖學不講﹐大道不明﹐人都卽事作心﹐其下焉者無論﹐卽上焉者﹐亦拘於格套﹐往往做一﹑二好事警行﹐便以爲盡進。不知好事善行﹐固是聖功﹐然其所以好﹐所以善處﹐俱歸自心﹐反復揣度﹐看他從何處起﹐從何處出﹐便知本心所在。

昔象山先生與楊慈湖論本心﹐慈湖不識。一日﹐因慈湖斷扇訟﹐因謂之曰「適見斷扇訟﹐是者知其爲是﹐非者知其爲非﹐卽敬仲本心。」慈湖言下大悟。

可見爲學不識本心﹐終非善學。所謂行不著﹐習不察﹐其獘若此。

故吾人今日爲學。先要體認此心﹐認得明白﹐然後可以下手。今人無不自言有心﹐其實不知心在何外﹐他只將憧憧往來當做心。殊不知此皆一切紛擾﹐一切緣感﹐一切意念。若教他除去此等﹐別認出一个眞心來﹐他便莫知所措。

天天下有一名必有一實﹐今旣名爲心﹐自有所以爲心者在。何得以紛擾緣感意念竟當做心。會須體驗尋討識出心來﹐方許有進步。天下萬物皆有形有迹﹐惟心不可以形迹來。無聲不嗅﹐空空蕩蕩﹐向何處尋覓下手﹖會須悟出原故﹐養出端倪﹐方見人世間有如此大事。

凡平日發謀出慮﹐無不是心﹐然皆是心之運用﹐不是眞體。直是—點靈明﹐乃爲眞心。這點靈明﹐寂而長照﹐照而長寂﹐不落色相﹐不落聲塵。何處認他﹖言語文字用不著﹐擬議思維亦用不著﹐惟宜默自會悟﹐自有見時。

其法﹐初於無事時﹐正襟危坐﹐不偏不倚﹐將兩目向裏視定﹐一意不走。自覺心中靈靈醒醒﹐上頭全無一物﹐卻又似長有謂透切了當﹐亦可作千古人手要訣﹐勿得誤過。

靜坐時﹐將神內斂﹐將目內視﹐中間必是紛紜起伏﹐意念不停﹐此卻何以掃除﹖然亦不必管他。蓋這些意念都是平時僞妄﹐如何便能一時掃除﹐才去一念﹐又生一念﹐東滅西生﹐何時能已。只要見个眞心﹐眞心見時﹐羣妄自息。譬如眞主人在堂﹐豪奴悍婢﹐豈敢妄肆姦欺。果若有志求心﹐豈眞無可見心哉。

靜坐時﹐窺定此處﹐須要看前一念過去﹐後一念未來﹐這个過去未來之間﹐是名無念﹐卻向此一眼認定﹐再莫放他﹐便是眞心所在。求卽求此﹐養卽養此﹐學問卽學問此。

前念已過﹐後念未生﹐此處不睹不聞﹐無聲不嗅﹐便是心﹐便是性便是命﹐便是天。所謂孔顏樂處﹐千古不傳之邈緒也。但不可錯認。蓋靜坐中﹐不以空然蕩然者爲是﹐而以靈靈醒醒知此空然蕩然者爲是。故昔人有以不睹不聞爲本體﹐戒愼恐懼爲功夫。陽明謂亦可以戒愼恐懼爲本體﹐不睹不聞爲功夫。微哉斯言﹐亦可以識聖學之要矣。

初存此心最難﹐十分著意方可。才一懈﹐便已馳去﹐故曰損則存﹐捨則亡。吾人識此﹐須髮一大狠﹐照破前後﹐將這个念頭提定﹐時刻莫忘。先儒所謂如龍養珠﹐如雞伏卵﹐如領嬰兒入市﹐一步一顧﹔又謂如貓之捕鼠﹐一眼看著他﹐一耳聽著他﹐僅可謂善於形容。學者果克如此行持﹐卽透露時﹐不論資稟好醜也。初入功夫﹐𨿽是竭力愼守﹐就是易起易滅﹐此最要能接續爲主。但一念來復﹐便用意提存一番﹐咬定牙﹐立定腳跟﹐不使絲毫放失。心心相次﹐念念相續﹐時時振奮﹐刻刻保守﹐方有進益。操存之初﹐能靜不能動﹐此須用演習法﹐其法先坐定﹐內顧其心﹐將此點靈時提定﹐然後立起身來走走﹐亦只如時提定﹐將目遊望四處﹐或看物類﹐亦只如是提定。習聽亦然﹐總是耳目肢體照常運用﹐而心中只不少放。演習數日﹐乃知視聽無礙於存心﹐而存心實有功於視聽。然又苦不能思慮﹐才思慮﹐心又馳去。此亦須用演習法。其法或用文章一篇置前﹐先將心提定﹐後看文章。始之以神方內斂﹐看物必格格難入﹐且勿管他﹐只將此心提定﹐反復看﹐大要寧可文章混混﹐斷不可一念不存。如此數日﹐自然漸熟。初能少看﹐漸能多看。初能仿佛大意﹐漸能深得義旨。縱心思疊用﹐而靈明不昏﹐此煉心思運用之法。功夫旣久﹐心悟漸開﹐須於獨坐時驗之。其時上不知有天﹐下不知有地﹐外不見物﹐內不見我。空空曠曠﹐昭昭融融﹐是何光景﹐是何境地﹐乃是性體﹐乃是心齋坐忘時候。

這个光景固妙﹐然又不是一向貧著。若貪著﹐又是認光景爲眞體﹐名爲喜靜厭動﹐依舊不是。須知靜中無天無地無我無人光景不生﹐只重一面靈明處。果於心靈中能長醒長照﹐無事時非寂﹐有事時非感﹐寂感一如﹐動靜無二﹐是爲得之。心兼動靜﹐亦合內外。孟子集義兩字﹐實萬世成己成物之宗也。吾人果克勿忘勿助﹐以集其義﹐以養其气﹐則不動心之道在是。心存旣久﹐未免拘向裏。不知向裏一著功夫原是退藏於密一義。若泥定以爲有在﹐又拘於狹小﹐不見性天廣大。識得性天廣大﹐方見道體全量。故象山云「宇宙便是吾心﹐吾心便是宇宙。」何等廣大﹐何等久遠。須要見出﹐方知吾人一點靈明﹐自有位天地﹐育萬物气象﹐且以知吾人不是如此渺小的人。凡人泥於眼前﹐不識天髙地厚﹐豈知天地萬物是个我。古人云「道通天地有形外。」又云「萬物靜觀皆自得。何等胸襟﹗何等眼界﹗然要非彊爲大言﹐道體實是如此﹐急宜著眼。

要識心量之大﹐先看天地之大。從吾身起﹐上至天頂﹐下至地底﹐東至日出﹐西至日入﹐南北亦然。這是天地以內﹐日月星辰所經之地﹐猶有窮盡﹐有方體﹐尢是有外﹐其日月星辰之外﹐似不可知﹐卻有可會。只須從一理推去﹐推到無窮盡去﹐無方體地位﹐然後其大無外之言可見。今人聞吾此語﹐未免詫異。然不知此理會﹐則太虛無窮之理﹐終不可見﹐而語大莫載之說隱矣。中庸言大曰莫載﹐言久曰無疆﹐其語自是橫天極地﹐亙古亙今﹐後人眼孔小﹐心置窄﹐不復知有久大之學。豈知天地自大﹐古今自久﹐吾心與宇宙自無窮﹐寧有加損﹐將患其弗之思耳。天之生人﹐與人以百年之身﹐卽與人以古今不息之心。徒爲身計者﹐不得保全此心﹐百年終歸於盡。能爲心計者﹐未常或遺其身﹐而萬古長神於大地之間。故曰從其大體爲大人﹐從其小體爲小人。大人者﹐存其心之謂也。吾人心存旣久﹐形體漸志﹐自然通天徹地﹐不隔不礙﹐始覺無物非性光景。然此不可擬議。功夫積久﹐自能明確。邵子云「無我然後萬物皆我。」此是至言﹐亦是眞訣。易曰「原始反終」﹐故知生死之說。夫生死之說﹐誠何如哉﹖夫子答季路曰「未知生﹐焉知死。」生果何物﹖死果何物﹖吾人在世﹐惟此一點靈知。若無一點靈知﹐何異於木石。昔人所謂有气的死人也。由此看來﹐人之生﹐虧此一點靈知。有之則觀天地察萬物﹐塞上下﹐亙古今。無之則𨿽肝膽毛髮﹐骨肉爪指亦不自有。然則心之系於人爲何如哉。由此看來﹐人之生由心生也﹔人之死﹐心先死也。惟夫靈去於身﹐而形乃死。聖賢養得此心常靈﹐不搖不動﹐則身𨿽死﹐而其所以爲生者不死。故曰「朝聞道﹐夕死可也。」吾人欲識此著﹐亦有悟入之方。孔子言「造次必於是﹐顚沛必於是。」又曰「有殺身以成仁。」夫曰顚沛﹐曰殺身﹐則或死於刀鋸﹐或死於水火﹐俱末可知。試設身思之﹐假若值此境地﹐何以成仁﹐何以必於是。其法須將此心持定不動﹐將此境—一剝落去﹐再將心四顧﹐然後只吾身𨿽顚沛以死﹐而吾之爲吾自若然。後上視天仍如故也﹐下視地仍如故也﹐遠觀萬物仍如故也。所少者﹐吾耳目手足身體發膚耳。然𨿽無目﹐吾之視如故﹔𨿽無耳﹐吾之聽如故﹔𨿽無手足﹑身體等件﹐而吾之心思運用如故。故曰「成仁」。仁者﹐人也﹐謂眞人也。識透此妙﹐則知至誠無息﹐不息則久之義矣﹗聖賢生則經綸天地﹐沒則流行太虛﹐故曰知鬼神之情狀。邵子謂﹕「一念不起﹐鬼神不知。」蓋鬼神無形無聲﹐惟此一點靈知。吾人與鬼神同處﹐亦只此一點靈知。吾人若無此身﹐則亦鬼神耳。故鬼神之妙﹐全在能與人感通。起一念﹐動一意﹐無弗知之。惟不起處﹐則無可知耳﹐君子不能藏密至此﹐終屬膚淺。學苟能於一念不起處用功﹐是謂先天之學。達之可以平治天下﹐窮之可以獨善其身。生則以人道經世﹐死則可萬劫長靈。昔吾亡友惺夫張子謂「通晝夜﹐達生死﹔歷混飩﹐惟此一心也。」不肖所述此等﹐皆是聖賢眞實學問﹐非有過髙語﹐𨿽不能至﹐心竊向往之。

吾人此身在天地間﹐原至微末。若小體是從﹐營營一生﹐何異犬馬。若非有此著學問﹐豈不辜負一生。故曰「人之所以異於禽獸者幾希。」是故歷代聖賢﹐無不兢兢業業。大禹惜寸陰﹐文王勤日昃﹐良有以耳﹔《易》稱「易簡」﹐而天下之理得﹐而成位乎其中。吾人出世一番﹐去聖賢久遠。若不能自創自艾﹐到底論沒﹐悔無及矣。

此理論其究竟﹐大不可名﹐而其入端﹐不過易簡存心焉盡之矣。所謂存心﹐則吾前數法備矣。至於修身齊家﹐人倫日用之道﹐只要內不昧己﹐外不欺人﹐隨時處中﹐自有妙用。

上十餘則﹐皆不肖管見。𨿽言不次序﹐要皆修身之道﹐治心之方﹐而可爲入資之資者也。武若來客六合﹐忘其公子貴戚之尊﹐而下顧荒室陋巷之士﹐相與握手談心﹐欣然道義相許。袁子誠學問中人哉﹐竊愧吾輩生長蒿萊﹐貌微論譾﹐而袁子文章學業﹐燕冀人豪﹐何足當其顧盼﹐𨿽然道同則相爲謀﹐敢爲袁子一終籌之。人生天地間﹐計蓋不可少也﹐孔子三計﹐古今傳之﹐然而猶未也。不肖以爲有一世之計焉﹐有萬世之計焉。曷言乎一世之計也﹐工文藝﹐煉才識﹐謀身世。自愚賤小人﹐以逮宰官將相﹐𨿽所事不同﹐而要以求得乎此生之安﹐然其事及身而止﹐身後𨿽遙﹐不我有也﹐故曰一世之計。曷言乎萬世計也﹖勤修道徳﹐鍛煉性情﹐尋究天人﹐以殷殷焉求得乎所性之理﹐所謂天爵良貴﹐性在乎是﹐大行窮居﹐不加不損﹐堯舜之道﹐至今而存﹐謂非萬世之計哉﹗而況朝聞夕可﹐夭壽不二﹐自玆而往﹐有非萬世所可得而窮者。嗚呼大矣﹗吾人去古𨿽遙﹐而良知在人﹐萬載有如一日﹐大丈夫何不可自我作古也。

袁子北方名士﹐而天質美茂﹐璞玉渾金﹐一見知爲經世重器﹐豈肯以聖賢率爲第二義乎戰。不肖仰瞻道範﹐不禁神馳﹐惟恐其任道不專﹐聊復諄囑﹐非袁子之果有待於言﹐還別之情殷﹐相知之意﹐密﹐而屬望之人多也。世忱再頓首識。

