野議明宋應星

世運議進身議民財議士气議屯田議催科議軍餉議練兵議學政議鹽政議風俗議亂萌議

野議序

春將暮矣﹐遊憩鈐山。令長曹先生挈淸酒﹐負詩囊﹐爲尋松影鸝聲﹐以永今日﹐不願他聞來混耳目也。乃梘瀝數行﹐而送邸報者至﹐則見有立談而得美官者﹐此千秋遇合奇事也。取其奏議一再讀之﹐命詞立意﹐亦自磊落可人。惜其所聞未尊﹐遊地不廣﹐無限鍼肓灸腠﹐拯溺救焚﹐急著渾然未彰﹐空負聖明虛心采擇之意﹐識者有遺恨焉。

令長嘯談間﹐願聞寡識。散歸冷署﹐炊燈具艸﹐繼以詰朝﹐胡成萬言﹐名之曰《野議》。夫朝議已無欲訥之人﹐而野復有議﹐如世道何﹖𨿽然﹐從野而議者無惡﹐於朝議何傷也。人生膽力顏面﹐賦定洪鈞。嘗思欲伏闕前﹐上痛哭之書﹐而無其膽﹔欲參當道﹐陳憂天之說﹐而無其顏。則斯議也﹐亦以燈窗始之﹐閭巷終之而已。

東漢仲崔兩君子所爲《昌言》《政論》﹐亦野議也﹐然誦讀之餘﹐法脈宛見毫端。今時事孔棘﹐豈暇計文章工拙之候哉﹐故有議而無文﹐罪我者其原之﹗時崇禎丙子暮春下弦日﹐分宜教諭宋應星書於學署。

世運議

語曰﹕治極思亂﹐亂極思治。此天地乘除之數也。自有書契以來﹐車書一統﹐治平垂三百載而無間者﹐商家而後﹐於斯爲盛。議者有暑中寒至之懼焉﹐不知今已亂極思治之時也。西北寇患﹐延燎中原﹐其僅存城郭﹐而鄕村鎭市盡付炬燼者﹐不知其幾。生民今日死於寇﹐明日死於兵﹐或已耕而田荒於避難﹐或已種而苗槁於愆陽﹐家室流離﹐溝壑相枕者﹐又不知其幾。城郭已陷而復存﹐經焚而復構者﹐又不知其幾。幸生東南半壁天下者﹐卽苟延歲月﹐而官愁眉於上﹐民蹙額於下﹐盜賊旁午﹐水旱交傷﹐豈復有隆﹑萬餘意哉﹗

此政亂極思治之時﹐天下事猶可爲﹐毋以乘除之數自沮惑也。

進身議

從古取士進身之法﹐勢重則反﹐時久必更。兩漢方正賢良﹐魏﹑晉九品中正﹐唐﹑宋博學弘詞﹑明經﹑詩賦諸科﹐最久者百年而止矣。垂三百年﹐歸重科舉一途而不變者﹐則惟我朝。非其法之至善﹐何以及此﹗聖王見州邑之間﹐攻城城破﹐掠民民殘﹐錢糧則終日開復報完﹐而司農仰屋如故﹔盜賊則終日報功敍賞﹐而羽書馳地更猖。凡屬制科中人﹐循資擇望而建節者﹐僨壞封疆﹐紛紛見於前事。保舉一法﹐欲復裏選之舊﹐以濟時艱﹐豈得已哉﹗然薦人之人﹐與人所薦之人﹐聲應气求﹐仍在八股文章之內﹐豈出他途﹖且殘破地方﹐待守令之至﹐如拯溺救焚。而薦舉中人﹐必待部咨促之﹐撫按勸駕﹐而後就道﹔銓部核試﹐而後授官﹐動淹歲月﹐事豈有濟﹖以寇亂之時﹐而州縣之缺不補者﹐三百有餘。此銓政之壞﹐於人才何與也﹖

人情誰不願富貴﹐然先憂後樂﹐滋味乃長。隆﹑萬重熙而後﹐讀書應舉者﹐竟不知作官爲何本領。第以位躋槐棘﹐階榮祖父﹐蔭及兒孫﹐身後祀名宦﹑入鄕賢﹐墓志文章誇揚於後世。至奴虜蠢動﹐水藺狂凶﹐方始知建節之榮﹐原具殺身之禍。卽今四海之內﹐破傷如是﹐而小康之方﹐父望其子﹑師勉其弟者﹐只有纂集時文﹐逢迎棘院﹐思一得當之爲快。至於得科聯第之後﹐官職遇寇逢艱﹐作何策應﹐何嘗夢想及之﹗且得第之人﹐業已兩受隆恩﹐不奮志請纓﹐遷延觀望﹐有懷時平而仕之想﹐思以殘危之地﹐付之薦舉中人﹐與鄕貢之衰弱者﹐國家亦何借有制科爲﹗司銓法者﹐一破情面﹐大公至正﹐掣簽而授之﹐卽暫受憤怨﹐而制科增光﹐實自此始矣。至兼通騎射法﹐在所必不行。馳捷挽彊﹐自是行伍中事﹐文士百十中﹐卽選得一能者﹐亦何濟於事。先年遼﹑廣兩經略﹐一以善射名﹐一以善騎名﹐非已然之驗哉﹖顏眞卿在唐﹐虞允文在宋﹐彼知騎射爲何物﹖方張彊虜﹐直樽俎談笑而摧之。由今況昔﹐何勝慨嘆哉﹗

民財議

普天之下﹐民窮財盡四字﹐蹙額轉相告語。夫財者﹐天生地宜﹐而人功運旋而出者也。天下未嘗生﹐乃言乏。其謂九邊爲中國之壑﹐而奴虜又爲九邊之壑﹐此指白金一物而言耳。

財之爲言﹐乃通指百貨﹐非專言阿堵也。今天下何嘗少白金哉﹗所少者﹐田之五穀﹑山林之木﹑墻下之桑﹑洿池之魚耳。有饒數物者於此﹐白鏹黃金可以疾呼而至﹐腰纏篋盛而來貿者﹐必相踵也。今天下生齒所聚者﹐惟三吳﹑八閩﹐則人浮於土﹐土無曠荒。其他經行日中﹐彌望二三十里﹐而無寸木之陰可以休息者﹐舉目皆是。生人有不困﹐流寇有不熾者﹖

所以至此者﹐蚩蚩之民何罪焉﹗凡愚民之所視效者﹐官有嚴令而遵之。世家大族﹑顯貴聞人﹐有至教唱率而聽從之。百年以來﹐守令視其口口爲傳捨﹐全副精神盡在饋送邀譽﹐調繁內轉。邇來軍興急迫之秋﹐又分其精神﹐大半拮據﹐催徵參罰﹐以便考成。知畎畝山林之間﹐窮檐蔀屋之下﹐爲何如景象者﹗富貴聞人﹐全副精神只在延師教子﹐聯綿科第﹐美宮室﹐飾廚傳﹔家人子弟﹐出其稱貸母錢﹐剝削耕耘蠶織之輩﹐新谷新絲﹐簿帳先期而入橐﹐遑卹其他。用是﹐蚩蚩之民﹐目見勤苦耕桑﹐而饑寒不免﹐以爲此無益之事也。擇業無可爲生﹐始見寇而思歸之。從此天下財源﹐遂至於蕭索之盡﹔而天下寇盜﹐遂至於繁衍之極矣。

說者曰﹕富家借貸不行﹐隱民無取食焉。夫天賦生人手足﹐心計糊口﹐千方有餘﹐稱貸無路﹐則功勞奮激而出。因有稱貸助成慵懶﹐甚至左手貸來。右手沽酒市肉﹐而饘糜且無望焉。卽令田畝有收﹐績蠶有緒﹐旣有稱貸重息﹐轉眄輸入富家﹔銍鐮筐箔未藏﹐室中業已懸罄。積壓兩載勢必子母皆不能償﹐富者始閉其稱貸而絕交焉。其時計無復之﹐有不從亂如歸也﹖夫子母稱貸﹐朘削釀亂如此﹐而當世建言之人﹐無片語及之者何也﹖蓋凡力可建言之人﹐其家未必免此舉也。材木不加於山﹐魚鹽蜃蛤不加於水﹐五穀不加於田疇﹐而終日割削右舍左鄰以肥己﹐兵火之至﹐今而得反之﹐尙何言哉﹗

士气議

國家扶危定傾﹐皆借士气。其气盛與衰弱﹐或運會之所爲耶﹖气之盛也﹐刀鋸鼎鑊不畏者﹐有人焉﹔其衰也﹐聞廷杖而股栗矣。气之盛也﹐萬死投荒﹐怡然就道者﹐有人焉﹔其衰也﹐三徑就閒﹐黯然色沮矣。气之盛也﹐朝進階爲公卿﹐暮削籍爲田舍﹐而幽憂不形於色者﹐有人焉﹔其衰也﹐臺省京堂﹐外轉方面﹐無端慍恨矣。气之盛也﹐松菊在念﹐卽郎銜數載﹐慨然掛冠者﹐有人焉﹔其衰也﹐卽崇階已及﹐髦期已屆﹐軍興煩苦﹐指摘交加﹐尙且麾之不去﹐而直待貶章之下矣。气之盛也﹐班行考選﹐雍容讓徳﹐有人焉﹔其衰也﹐相講相嚷﹐賄賂成風﹐甚至下石傾陷同人而奪之矣。气之盛也﹐庭參投刺﹐抗志而爭者﹐有人焉﹔其衰也﹐屈己尊呼﹐非統非屬﹐而長跪請事﹐無所不至矣。气之盛也﹐布衣適體﹐脫粟飯賓﹐而淸操自礪者﹐有人焉﹔其衰也﹐服裳不潔﹐廚傳不丰﹐卽醴顏發赭而以爲恥矣。气之盛也﹐一令之疏﹐一師之敗﹐一節之怠慢欺誤﹐上章自首者﹐有人焉﹔其衰也﹐掩敗爲功﹐侈幸存爲大捷﹐而徼幸朦朧之不暇矣。气之盛也﹐領郡之邑﹐艱危不避者﹐有人焉﹔其衰也﹐擇缺而幾﹐祝神央分﹐徧挈重債﹐賄賂滋彰﹐旣欲其靖﹐又欲其羶﹐然後快於心矣。气之盛也﹐蕃兵虜騎攻城掠野﹐宰官激灑忠義﹐冒矢攖鋒而成功者﹐有人焉﹔其衰也﹐疲弱亡命﹐斬木揭竿﹐諜報鄰寇入疆﹐而當食不知口處﹐妻子爲虜而不能保者﹐不一而足矣。

夫气之衰者﹐上以功令作之﹐下以學問充之﹐兄勉其弟﹐妻勉其夫﹐朋友交相勗﹐可返而至於盛。不然﹐長此安窮也﹖

屯田議

時事兵苦無餉﹐議屯田者何其紛紛也﹗夫屯田何爲乎﹖求其生谷以省飛輓之勞耳。以至粗之事而求之精﹐以至易之事而求之難﹐以至簡之事而求之猥瑣﹐世可謂無人也。

今天下剝膚之患﹐寇在中而虜在外﹐議屯田以制虜則似矣。至有議平流寇而並策屯田者﹐可姍笑也。流寇朔在千里之東﹐望在千里之西﹐飄忽無定﹐卽有許下之粟﹐焉能贏糧而從之﹖

若夫制虜之策﹐最先屯田。今之議者﹐先議淸屯。夫北方自雲中抵山海﹐東方自成山抵蓬萊﹐荒閒生谷之地﹐廣者百里﹐促者十里﹐瀰望而是。近年又增以兵過之地﹐室廬墟而田畝蕪者﹐間亦有之。卽億萬牛耜﹐墾之不盡﹐必區區求百年以前經歷數主影占形攺之田﹐而始議耕﹐何其愚也。

次議牛種。夫給種則似矣﹐議牛何爲者﹖凡責成一卒之身﹐上食九人﹐中食八人﹐則牛誠不可少。若一卒之身﹐只望其醉飽一人﹐充飼一馬﹐則一鋤足矣。昔年樞輔在關外給牛數萬﹐兵士日夕椎以釃酒﹐而日以病死報﹐豈知冶鐵爲鋤爲不病不死之牛乎﹖天下事上作而下從﹐貴行而賤效﹐是必爲督鎭者﹐躬行三公九推之法﹔爲偏裨者﹐不恥從官負薪之勞。一卒之身﹐一畫地五畝而界之。一區五十畝﹐則十人共墾其中﹔一區五百畝﹐則百人共墾其中。宛然井田相友相助之意。先訪習知土宜與谷性者授銜百戶﹐分隊立爲田畯之長。五畝皆稻耶﹐得米必十石﹔五畝皆麥耶﹐得面必千觔﹔五畝皆黍稷耶﹐得小米亦如米之數﹔五畝皆菽耶﹐得豆粒亦敵面之值。其室廬之側﹐隴堘之上﹐徧繁瓜蔬﹐寸隙荒閒﹐並治不毛之罪。此法一行﹐豈憂枵腹﹖

蓋計五畝功力﹕使鋤開荒﹐以二十日﹔播種以二日﹔糞漑以十日﹔耨艸以十日﹔收獲燥乾以十日。一年之內只費五十二日以足食﹐其餘三百一十餘日﹐尙可超距投石﹐命中並槍。每逢播種之初﹐成熟之日﹐督鎭親巡而驗之﹐其獲多而苗秀者﹐犒以牛酒﹐其艸茂而實劣者﹐罰以蒲鞭。行見半載之間﹐不惟囷甕之盈﹐而且神气亦壯﹐士有不飽而馬有不騰者﹖此至易之事﹐而舌漧唇敝二十年於此﹐世可謂無人也。

催科議

自軍興議餉﹐搜括與加派兩者﹐並時而興。司農之策﹐止於此矣﹔節鉞之計﹐亦止於此矣。已經寇亂之方﹐亂不可弭﹔未經寇亂之方﹐日促之亂。

夫使倍賦而得法﹐民猶可堪。今賦增而法愈亂﹐納廣而欠轉多。上有告示下行﹐山民未見影形﹐而已藏於髙閣﹔下有解批投上﹐嶽牧甫經目睫。而卽擢抵舊逋。夫小民卽貧甚。但使頭緒不分﹐昔日編銀一兩者﹐今編一兩五六錢﹔昔日派米一石者﹐今派一石二三斗﹐並入一冊之中﹐追完共解﹐藩司分款而支應之。倘雨暘不愆﹐竭脂勉力﹐猶可應也。乃今日功令不然﹐逐件分款而造。牙役承行﹐最利其分款而追﹐則點卯﹑潤筆常規﹐可逐項而掠取也。於是一里長之身﹐甲日條鞭﹐乙日遼餉﹐丙日薊餉﹐丁日流餉﹐戊日陵工﹐己日王田﹐庚日兌米﹐辛日海米﹐壬日南米﹐癸日相連甲乙日﹐去年﹑前年﹑先前年舊欠﹐追呼又紛起。一年之中﹐彊半在城﹔一家之中﹐彊半受楚津口城門﹐往來如織。光景及此﹐有不從亂如歸者哉﹖

凡身充里長﹐必非膏腴坐享之人﹐皆食力耕作之人也。杖瘡呼痛﹐獄厲沾身﹐卽暫息室廬﹐亦呻吟臥起。麥佳禾秀﹐何處得來﹖一里長之身有應管不多﹐如遼餉﹑流餉之類﹐有其數止於十兩﹐而每限捱監點卯﹐遂用去一兩﹐歷點十卯﹐已用十兩﹐而其數仍全欠十兩者﹔所收散戶﹐今日幾分﹐明日幾錢﹐因稱貸無門﹐皆扯爲用費﹔又或缺少前甲里長納數﹐及此消擢。此鄭俠圖中描畫不盡者。不惟小民扯爲浪費﹐而已自朝廷﹐獄及方伯。上司火票頻流﹐承捨捧來﹐勢同緹騎。區區饋送百金﹐不滿溪壑之望。令長任從該管書吏斂賄求寬﹐甚且掩耳助其不足。此金不自書吏家產﹐錙銖取之百姓錢糧之中。一度百金﹐十度千金﹐泥沙何處詰問﹖又不惟書吏扯爲浪費而已。爲令長者﹐淸人則橐內必肘捉而衿見﹐墨人則身責必侈用而廣償。軍興﹐派來動輒大邑三百﹐小邑二百﹐而稅契間架摧提﹐中官王府騷擾又日新而月盛。繭絲無術﹐雞肋難擯﹐旣懼鼎器之輕投﹐又恐遲吝之賈罪﹐挪借現在錢糧﹐以解燃睫之火﹐何日何項﹐以作補還。且壓欠之多﹐總由天啟初年﹐有司急欲行取﹐盡挪次年﹐今年之數﹐以足前年﹐先前年之額﹐相承十六七年。累官累民﹐病痛盡由於此。

因挪移考滿而升召者﹐大者棘槐﹐小者口面。其人已多﹐故此語祕不告之至尊。不知治亂大關系﹐皆因此事之蒙蔽。縉紳忌傷同類﹐自同寒蟬﹐宜也﹔乃席槁輿櫬而疏入九閽者﹐竟無一言及此﹐可勝嘆惜哉﹗使此言達於天聽﹐勢必雲霄灑涕﹐嗟我小民﹐將舊欠追呼﹐一槪停止。惟從今日伊始﹐金華遼餉﹑流餉分文不完者﹐治以重罪。究竟所得之數﹐視終日箠楚舊欠﹐而所得無幾何者反過之﹐何也﹖膏血止有此數﹐而捨舊追新﹐人情有樂輸之願也。

至北方種麥﹐以五月爲麥上﹐六月開徵﹐猶曰麥已登場圃。南方皆稻國﹐立秋收獲者十之四﹐而霜降﹑立冬收獲者十之六。今方春二月﹐新谷尙未播種﹐而嚴徵已起者紛紛矣。天運人事﹐一至此極耶﹗

軍餉議

軍興措餉﹐其策有五﹕因敵取糧﹐爲上上策﹔酌發內帑﹐節省無益上供﹐修明鹽﹑鐵﹑茶﹑礬﹐爲中上策﹔暫行加派﹐事平卽止﹐搜括州邑無礙錢糧﹐增益稅關貨鈔﹐爲中策﹔搜括之外﹐又行搜括﹐裁官裁役﹐而後再四議裁﹐爲中下策﹔加派一不足而二﹐二不足而三﹐算及間架﹑舟車。彊報買官納粟﹐爲下下策。

夫因敵爲糧﹐以議於制奴虜﹐則誠難失﹔若流寇烏臺之眾﹐其勇幾何﹖我有良將勁兵﹐能殺一人﹐則一人之金﹐我金也﹔能克一營﹐則一營之粟﹐我粟也。卽云兵荒而後﹐粟不甚多﹐然其中堆積金錢﹐取來奚不可易粟者﹖太祖云「養兵十萬﹐不費民間一粒米。」蓋謂此也。若云我兵必不能戰﹐卽多方措置﹐只賫盜以糧﹐又安用議餉爲哉﹖

內帑之發﹐誠未易議矣。然十年議節省﹐誰敢議及上供者﹐微論儀眞酒缸十萬口﹐楚衡嶽﹑浙臺嚴諸郡﹐黃絲絹解充大內門簾者﹐動以百萬計﹐諸如此類﹐不可紀極﹔解至京師﹐何常切用﹖卽就江西一省言之﹐袁郡解粗麻布﹐內府用蘸油充火把﹐節省一年﹐萬金出矣。信郡解櫺紗紙﹐大內以糊窗格﹐節省一年﹐十萬金出矣。光祿酒缸﹐豈一年止供一年之用﹐而明年遂不可用﹖黃絹門簾﹐窗欞糊紙﹐豈一年卽爲敝棄﹐而明年必易新者﹖聖主辛未張燈﹐元宵仍用舊燈懸掛﹐遂省六十餘萬﹐此胡不可省之﹖有川中金扇之類﹐又可例推矣。

凡物所出﹐不如所聚。京師聚物之區也﹐倘以官價千金﹐市紙糊窗﹐經年用之不盡﹐歲費一二十萬何爲﹖茶之佳者﹐價值一斤數錢而止﹔而外省州邑﹐解茶一斤入禦﹐所費豈止十兩﹖崇安先春﹑探春﹐閩省額費不貲。黃柑﹑冬筍之類﹐以此推之。當此之時﹐無論京師必有之貨﹐不必驛馬奔馳﹐卽必無如鰣魚之類﹐亦當暫卻貢獻之秋矣。此司農或不敢言﹐而有言責者﹐亦未必將普天貢賦全書一細心研究也。內使靴價﹐節愼一發﹐動輒一百三十萬。夫京靴之價﹐每雙七錢而止耳﹐將焉用之﹖

昔者遼餉增十之二﹐百姓懸望事平而止。柰天運如此﹐民亦何辭﹖無礙錢糧﹐凡可節者﹐辛未兜查賦役書﹐已搜盡矣。宰官從此無潤﹐亦安苦而爲之﹐稅關不增﹐落地商猶未甚困﹐故數者附之中策。若乃搜無可搜﹐括無可括﹐而功令日以下焉﹐全省靑衿優免﹐破面刮來﹐止敵欞紗紙張數匣。一員教官俸祿﹐盡情裁去﹐不敷一軍匹馬芻糧。民快革半﹐而令長之儀衛已單﹔驛馬抽三﹐而郵卒之疲癃更甚。免頒歷於縉紳﹐克冬花於乞丐。其與皆能幾何而未已也﹗前者追呼未完﹐而後者踵至矣。夫鄰國兵火之禍如此﹐卽倍賦義當樂輸﹐然此語可爲賢者道﹐難爲俗人言。愚民聞詔赦之有捐免也﹐歡聲哄然﹔及聞所免在崇禎四五年間事也﹐蹙額而返。民情如此﹐國計柰何﹗

從古國家窮困﹐無如宋室靖康以後。然張浚一視師﹐宗澤一招撫﹐動以十萬﹑二十萬。年年括馬﹐處處用兵。史冊所載﹐未嘗見士馬傷饑﹐而措餉窘乏。今天下𨿽困﹐然視南宋富彊猶數倍焉﹐柰何窶態酸情﹐不可使聞於寇虜。不知建炎諸將措餉之法﹐有可考證而仿求者否﹖學古有獲﹐肉食者勉之。

練兵議

人類之中﹐聰明穎悟﹐生而爲士者則有之﹐未有生而爲兵者也。愚頑稚魯﹐生而爲農者亦有之﹐亦未有生而爲兵與生而爲寇者也。兵與寇﹐其名蓋以時起也。一將立﹐而眾卒從之﹐是名爲兵﹔一魁豎﹐而眾脇從之﹐是名爲寇。遇宗澤﹑嶽飛﹐則昨日之寇﹐今日卽兵。逢朱泚﹑姚令言。則辰刻之兵﹐巳刻卽寇。是故用武之道﹐與衡文絕不相同。文章一途﹐實有風气集於此方﹐而彼方風气未開﹐則卽延昌黎爲師﹑眉山作侶﹐而人才寥落之鄕﹐不能速化爲大雅。兵異於是。所需者﹐拋石射矢之人﹐輪戈舞槊之人﹐引火爇炮之人﹐馳馬偵探之人﹐護持輜重﹑炊米挫芻﹑擊斗巡掫之人﹐堪用者舉目而是。從來成功名將﹐何嘗招兵越國﹖矧擾亂之秋﹐敢建調遣客兵之議乎﹖凡兵勇怯無定形﹐彊弱無定勢﹐經一陣獲數級﹐則弱者立化而彊矣﹔將軍無死綏之心﹐士卒萌潰逃之想﹐營已立而令紛﹐陣未交而先亂﹐則彊者盡成死弱矣。經陣獲級﹐而後朝有重賞﹐而幕府不吝不克﹐私獲寇盜甲仗金錢﹐而主將不詰不追﹐則逗𨖻逃走之情﹐盡化而爲爭先邁往之志矣。

時事至此﹐總之未嘗求將﹐而扼腕兵不可用。嗚呼﹐浙兵調矣﹐川兵調矣﹐狼兵調矣﹐禦營遣矣﹐秦﹑晉諸省主兵又不待言﹐然則必借西戎﹑北狄之兵而後可用耶﹖爲將之道無他﹐志在爲國﹐則不惟功成﹐而身亦富貴﹐志在貪財好色﹐則不惟師徒喪﹐而首領亦豈能全﹖求將之道無他﹐精誠在家國與封疆﹐則奇才異能之人崛起而應之﹐結習在饋送邀名與報功升爵﹐則外彊中漧與性貪才拙之人叢集而應之。連敖坐法﹐而仰視滕公﹔秉義將刑﹐而緣逢忠簡。皆精誠之所召致﹐今古豈相遠哉﹖

今日大將副將﹐悉從本兵差遣。試問職位何以至此﹖蓋自襲蔭初官以至今日﹐其間卑污手本到部與科者﹐動稱「門下走狗」﹐自固者方稱「門下小的」。終年終日﹐打點苞苴﹐以金代銀﹐以珠玉代方物。守把以下寫帖﹐兵部書辦送禮﹐細字「沐恩晚生」。劣陋相承﹐百有餘歲。偸息閒功﹐則歌童舞女﹑海錯山珍﹐以自娛樂。此等人豈能見敵捐軀﹐捨死而成功業者﹖吾人馭兵制虜﹐全在气槪﹐設有韓﹑嶽諸人﹐卽故園貧困老死﹐忍以「走狗」自呼哉﹗夫旣以閫外付之經略﹑督撫﹐則求將者經略﹑督撫之事也。且人亦何難知哉﹗文官庭參講話之時﹐有立見其才能警敏與蒙昧﹐而預料其他日或堪行取或罹降調者。面試將才﹐卽此可以例推也。凡人情小利不貪者﹐大敵必不怯﹔身圖不便者﹐趨媚必不工。此何莫非知人之法哉﹖從來大將多從行伍中出﹐猶從來師相多從絡筆硯穿﹑艸扉靑衿應舉中出也。至於惟聖知聖﹐惟賢知賢﹐卽雲天之所授﹐而苟能勿欺勿私﹐則知人種性自然﹐天牖之而漸造開明。古人有一旅之敗﹐而卽上章自劾者﹐至今猶有生气﹐此卽勿欺良能而立功之本也。今破殘徧天下﹐而日日掩敗爲功。奪獲達馬一匹﹐斬獲首級二顆﹐箭竿三枝﹐公然上報而不知羞澀汗下。甚則城下牢閉﹐幸敵不攻﹐以他邑之破陷相比況﹐而思敍功。人情及此﹐欺日甚而私日熾﹐臉頰日厚而方寸日昏﹐豈有撥亂之期哉﹗

庚午寇炎﹐初起神木之間﹐星星之火﹐此時撲滅﹐一百夫長之事耳。燎原之日﹐乃庭推才望﹐得一人而總督五省﹐謂將指顧而勘定之。所推總督﹐不惟兵法不知也﹐卽世法亦一毫不知。隴右慘殺通天﹐而巧借蜀藩之奏﹐欲以漢南無恙之功而贖其罪﹐敗形盡見﹐乃喪師辱國之大僇也。而且投揭長安﹐辧明商人誣枉﹐放飯流啜﹐而問無齒決。昏愚至此﹐可勝嘆息哉﹗

嗟夫﹐用兵何常之有﹖守城之兵﹐婦人孺子可與焉﹐他無論矣。出戰之兵﹐一村之內﹐必有勇過百人者﹔一邑之中﹐必有智過千人者。遇合招攬﹐總在一將之身。昔者張憲﹑牛臯不逢武穆﹐一庸人之有膂力者耳﹔扈再興﹑孟宗政不遇趙方﹐一土豪之能自立者耳。倘今經略﹑督撫﹐日廑棟焚剝膚於懷﹐不雜功名富貴之想﹐血誠達於上帝﹐格言誓於軍前﹐而艸澤英雄不起而應之者﹐豈气聲感召之理哉﹗

若客兵之議﹐使其統領無節制﹐則未出境而已化爲賊矣。登州去吳橋行程幾何﹖此已然之覆轍也。平奴議足十八萬﹐而激成重慶之亂﹔勤王西兵赴闕﹐而釀成今日徧地之殘﹐從此猶不知戒。卽令安行而至﹐無濟無及﹐矧未至而蠢然思變者不一而足哉﹗痛哭長言﹐話從何處起止。有心國計人﹐芻蕘之言﹐聖人擇焉﹐則幸矣﹗

學政議

國家建官﹐大至於秉軸統均﹐平章軍國﹐小至於宰邑百里﹐司鐸黌宮﹐皆從一途出﹐學政顧不重哉﹗

國初大亂之後﹐人民稀少﹐州邑靑衿﹐數目多者不過百人﹐設立教官﹐得熟識而勤課之。今則郡邑大者已溢二千人矣。大郡大邑﹐教官識面者不及十之一﹐小者不及三四分之一﹐勤惰﹑賢不肖何由稽焉﹖卽能稽﹐而教官之權業已輕甚。欲議一不肖﹐而縣可沮格﹐府可平翻﹐其他無論已。所恃學使者﹐至優劣間一行﹐𨿽然行亦何所懲創哉﹖劣而閭冗者﹐舉一二以塞責﹔劣而彊梁者﹐不惟門役惴焉有報復之懼﹐卽眇爾廣文亦遠禍而姑置之矣﹔劣而素封者﹐舉一二以塞責﹔劣而父兄縉紳﹑親戚要路者﹐不惟教職惴然幸一銜之畱﹐卽郡邑之長﹐亦權衡時勢而姑置之矣。

自有軍興以來﹐鄕人懼報富丁馬戶﹐又懼縉紳兼並﹐爲子弟計﹐不惜傾倒貲囊﹐典賣田產﹐營分買入庠中。而十餘年來﹐人情大變﹐鄕紳居官居家﹐以薦人入學爲致富足用眞正徑路。金飽者取來心歡﹐銅臭者絕無汗下。勢要鄕紳子弟﹐兒齒未毀﹐而斕衫業已榮身。嗚呼﹐古道古風勢已矣﹗羣習讀書之鄕﹐有文章極其佳熟﹐而再三應考不得一府縣名字爲進身之階﹐流落求館。計無復之﹐則竄入流寇之中﹐爲王爲佐﹔呈身夷狄之主﹐爲諜爲官﹐不其實繁有徒哉﹖

試就今日靑衿而槪數之﹐百人之中﹐貫通經書旨趣成文可觀者﹐十人而止﹐未成而可造者﹐又十人而止﹔而書旨﹑文字一隙不通者﹐百人之中﹐不下三十人。倘沙汰數苛﹐則繁言必起﹐一番黜數﹐不過百分之一﹐生人何所懲戒而不傾貲買入耶﹖歲考文書一至﹐有渴望丁憂而不得者﹐有假捏丁憂而避考者。夫丁憂服官﹐謂不便衣錦臨民耳﹐丁憂作文字﹐何相妨礙﹖此法一交﹐則足以消人不孝之私﹐而增上以去贗之政﹐何難行也﹖至學使者通情容隱之獘﹐亦風會所爲﹐上禁愈嚴﹐下營日甚。槐棘衙門。不惜降爲置書郵﹐矧其下哉﹗我生之初﹐山鄕朴實﹐居民有子弟業已成章應考﹐而冠同庶人﹐直待入泮而後易者。城邑之內﹐世宦之家﹐有童冠自異於秀冠﹐而不峨然角豎者。曾幾何時﹐而總角突弁﹐儒童髙官﹐槪無分別也。欲返天下醇風﹐則在鐵面學使者何法以謝請托。百姓見不慧子弟﹐空費重貲﹐而莫冀進身﹐卽暫幸進身﹐而轉眄歲考﹐辱榮立判﹐乃始返思務本。從此百室盈﹐而王道之始成矣。

至有力童生﹐傳文營分而橫占府名﹐黃堂可嚴復試﹐憲署可罪父兄。行法美而嚴﹐一行而百效﹐齊唱而魯隨﹐則不通子弟請客與曳白者﹐不敢躁進﹐而貧士方無淪落之嗟。今天下縉紳舉子﹐不能勤生儉用以自豎立﹐而以薦進名字爲無傷之事。不知逼能文之貧士而爲渠魁寇盜﹐腹無識之富室而爲負債窶人﹐皆由於此。此治亂大關系﹐而人特不覺耳。

鹽政議

食鹽﹐生人所必需﹐國家大利存焉。政敗於獘生﹐商貧於政亂。夫人情之趨利也﹐走死地如騖。使行鹽有利﹐誰不竭蹶而趨﹖夫何同一爲商也﹐昔年積玉堆金﹐今日傾囊負債﹐蓋至商貧而鹽政不可爲矣。

國家鹽課﹐淮居其半﹐而長蘆﹑解池﹑兩浙﹑川井﹑廣池﹑福海共居其半。長蘆以下𨿽增課﹐猶可支吾﹐而淮則窘壞實甚。淮課初額九十萬﹐而今增至一百五十萬。使以成﹑弘之政﹐隆﹑萬之商﹐值此增課之日﹐應之優然有餘也。商之有本者﹐大抵屬秦﹑晉與徽郡三方之人。萬曆盛時﹐資本在廣陵者不啻三千萬兩﹐每年子息可生九百萬兩。只以百萬輸帑﹐而以三百萬充無端妄費﹐公私具足﹐波及僧﹑道﹑丐﹑傭﹑橋梁﹑梵宇﹐尙餘五百萬。各商肥家潤身﹐使之不盡﹐而用之不竭﹐至今可想見其盛也。

商之衰也﹐則自天啟初年。國則璫禍日熾﹐家則敗子日生﹐地則慕羶之棍徒日集﹐官則法守日隳﹐胥役則姦獘日出。爲商者困機方動﹐而增課之令又日下﹐盜賊之侵又日熾﹐課不應手﹐則拘禁家屬而比之。至於今日﹐半成窶人債戶。括會資本﹐不尙五百萬﹐何由生羨而充國計爲﹖嘗見條陳私鹽者。一防官船﹐再防漕舫。夫漕舫自二十年來﹐回空無計﹐則折板貨賣﹐典衣換米。旗軍有誰腰鏹餘一貫者﹐迆邐臨淸道上﹐買鹽一二百斤﹐資本罄矣。官船家人夾帶﹐一引入倉﹐萬目共見﹐冠紳一懲而百戒焉﹐豈復有裂閒射利之人﹐不繩其僕者哉﹖

所謂私鹽者﹐乃當官掣過按﹐淮使者瓜期已滿﹐而尙未之詳也。祖制每引重八百斤﹐多一斤則注割沒銀一分﹐多十斤則注一錢﹐多至四十斤﹐則割沒而外﹐另擬罪罰。今每引輕者千二百斤﹐重者千四五百斤。食鹽之人﹐止有此數﹐而稱過關橋﹐鹽數則倍之。關橋一驗﹐儀眞再驗﹐皆虛應故事﹐而牢不可革﹐積壅不行﹐獘由於此矣。萬曆以前﹐充役運司者﹐皆有家之人。夫稍有家私﹐猶懷保身保妻子之慮﹐後因課不足﹐則訪拿之法日峻日嚴﹐一入運司﹐則追贓破產﹐賣妻鬻子以完者﹐不一而足。自是稍有生活者﹐視此爲死路﹐而投入其中者﹐皆赤貧猾手﹐拼命攫金﹐誅之不可勝﹐而究之不可詳。獘壞及此﹐尙可言哉﹗

鹽政變革之秋﹐有一最簡最易法﹐國帑立充而生民甚便者﹐長蘆以下不具論﹐第論淮鹽。夫計口食鹽﹐一人終歲必鹽五十斤﹐價值貴時五錢而溢﹐賤時四錢而饒﹐而場中煎煉資本四分而止﹐則一口在世﹐每歲代煮海﹐生發子息四錢有餘。食淮鹽者億萬口﹐則每歲出本四千萬兩﹐以酬煮海之費﹐此非彰明易見者哉﹖

朝廷將前此煩苛瑣碎法﹐盡情革去﹐惟於揚州立院分司﹐逐場官價煎煉﹐貯於關橋﹐現存廠內。各省買鹽商人﹐多者千金萬金﹐少者十兩二十兩﹐徑駕各方舟楫﹐直扣廠前﹐甲日兌銀﹐乙日發引﹐一出瓜﹑儀閘口﹐任從所之。一帶長江﹐百道小港﹐再無譏呵逼擾。各省鹽法道﹑巡鹽兵﹐盡情撤去﹐大小行商販鹽之便﹐仝販五穀。此法一行﹐則四方之人奔趨如騖。不半栽﹐而丘山之積成矣。區區百五十萬﹐何俟今日議直指﹐明日摘度支﹐前月罰巡兵﹐後月訪胥吏﹐比較商人﹐拘禁家屬﹐而日有不足之憂哉﹖使以劉晏得揚州﹐必鎭日見錢流地面。從來成法﹐未有久而不變者。鹽行已千里﹐入於山僻小縣﹐而銷票繳冊又有私鹽之罰﹐何爲者哉﹖浙中責令鹽兵每年每月限捉獲私鹽若干﹐此非教民爲盜耶﹖其題目猶可姍笑。此直截簡便通商惠民一捷徑大道﹐世有善理財者﹐願與相商略焉。

風俗議

風俗﹐人心之所爲也。人心一趨﹐可以造成風俗﹔然風俗旣變﹐亦可以移易人心。是人心風俗﹐交相環轉者也。

大凡承平之世﹐人心寧處其儉﹐不願窮奢﹔寧安於卑﹐不求誇大﹔寧守現積金錢﹐不博未來顯貴﹔寧以餘金收藏於窖內﹐不求子母廣生於世間。今何如哉﹖有錢者奢侈日甚﹐而負債窮人﹐亦思華服盛筵而效之﹐至稱貸無門﹐輕則思攘﹐而重則思標矣。爲士者﹐日思官居淸要﹐而畎畝庶人﹐日督其稚頑子弟儒冠儒服﹐夢想科第﹐攺換門楣﹐至歷試不售﹐稍裕則鉆營入泮﹐極窘則終身以儒冠飄蕩﹐而結局不可言矣。

吾人半是爲貧而仕﹐使其止足在念﹐卽卑官潤澤﹐原可儉用娛老﹔而晝夜計度﹐括其所得﹐多方饋送﹐營求薦章。不代直指思人滿之數﹐不爲國家想功令之嚴﹐饋送而外﹐盡其所有﹐央托貴紳。使其得也﹐再任未必有償還之日﹔其不得也﹐則數年心力膏血﹐付之東流﹐而歸林蕭索﹐不可言矣。縉紳素封之在太平之世也﹐稍有羨金﹐必牢藏﹐爲終身與子孫之計。其在今日有錢閒住者﹐惟恐子息不生﹐耽耽訪問故宦之家﹐子孫產存而金盡者﹐與行商坐賈有能而可信者﹐終朝俵放﹐以冀子錢。轉眄及期﹐破顏催並﹐究竟原本﹐不知何處出辦﹐何況子錢﹖在我爲本傷心﹐在彼求人無路﹐郁懷思亂﹐誰執其咎﹖

我生之初﹐親見童生未入學者﹐冠同庶人﹔婦人之夫不爲士者﹐卽饒有萬金﹐不戴梁冠於首﹔縉紳媵妾﹐冠亦同於庶人之婦﹐以別於嫡。三十年來光景曾幾何哉﹗今則自成童﹐以至九流藝術﹐遊手山人﹐角巾無不同﹔婦人除宦家門內執役者﹐若另居避主而不見﹐亦戴梁冠。庶人之家﹐又何論矣﹗

京官名帖大字﹐事體原無妨礙。然嘉靖中業已大極﹐而隆﹑萬復降而小﹐未必非熙明安盛之兆。長安好事之家有存畱歷年名帖者﹐以相比對﹐直至天啟壬戌方大極﹐而無以復加。自省垣庶常而上﹐湊頂止空一字﹐則壬戌之柬也。外官堅守舊規﹐基式仍故。然制科爲推知者與中行科道一間耳目﹐見行柬方寸亦不寧靜﹐未必非大字爲之崇。且學問未大﹐功業未大﹐而只以名姓自大﹐亦人心不古之一端也。

納粟得官﹐效勞尺寸﹐歸家而有司以禮優待﹐此固然也。山城遠鄕﹐專出白丁﹑猾手﹐一副肝腸只爲誇嚇鄕人宗族。入京空走一度﹐或買虛諜長單﹐或行頂名飛過海﹐或賄托前門賣《便覽》者刊名於上﹐使刊京衛﹑外衛﹑經歷﹑鴻臚﹑光祿﹑序班署丞﹐歸來張蓋乘輿﹐拜謁有司﹐結交衙役﹐勸令送程回拜。彼鄕人宗族之見至﹐紗帽羅衣﹐抗禮縣庭﹐以爲榮耀之極。無主見者﹐視田園爲無用低下之物﹐日夜心癢﹐思聚金而走國門。此又人心不古﹐而引人窮困歸亂之一端也。嗟夫﹐人心定而職分安﹐職分安而風俗變﹐風俗變而亂萌息。是操何道以勝之﹖尺幅之間﹐焉能繪其什一哉﹗

亂萌議

治亂﹐天運所爲﹐然必從人事召致。萌有所自起﹐勢有所由成﹐誰能數若列眉者﹖

夫寇盜卽半天下﹐其眞正殺人不厭﹐名盜不羞﹐斬絕性善之根者﹐百人之中三五人而止。起初猶懷不忍之心﹐習久染成同惡之俗﹐業爲不善﹐終不可反者﹐又二十餘人而止。其餘脇從莫可如何﹐中悔無因革面者﹐尙居十分之七也。

寇起鞏﹑延之間﹐逃兵倡之﹐饑民和之﹐此生秦末入晉之寇也。逃兵饑民﹐羣聚無主﹐渠魁舞智而君之﹐從者日眾﹐分立酒色財气四寨﹐恣飽淫樂。當事斂兵議撫﹐羣盜肆志笑呵。三秦子女玉帛﹐羣盜桑梓之產﹐有不忍掠盡之意﹐乃始渡河而東﹐此入晉之寇也。

晉撫無能﹐只怨秦盜之禍鄰﹐不思晉兵自堪戰。河東州邑﹐貴如公卿世宦﹐富如鹽粟巨商﹐錦繡繁華﹐垂涎遠邇。受轄受窘﹐百姓經年恨怒﹐乘寇至而思反之﹐或自起一隊﹐或投入彼中。今日百而明日千﹐盜日增而民日減。名埋姓沒﹐火與兵連﹐此晉地初繁之寇也。

秦撫南徵川戎﹐北戍西安﹐崛起寇盜﹐促入棧中。朝中會推才望﹐得一人而督五省。乃五省總督之兵法﹐有撫無徵﹐意謂坐待功成。不期漢中掠盡﹐突棧而出﹐五省之寇﹐气合聲連﹐此秦﹑晉再繁之寇也。

普天縉紳勢焰﹐人情日無足飫。封君公子主之﹐家人子弟和之﹐親戚傍依﹐門客假借﹐鄕人受朘逢騙﹐咫尺朦朧。顯宦官舍﹐家居一門﹐遠於萬里﹐而中州風俗爲尢甚。凡素封存中人之產者﹐羣宦僕從一削﹐徹骨立寒﹐欲求殘喘苟延﹐惟有望門投獻。貧士初得一舉﹐林立已徧階前﹐一正主僕之名﹐便可畜使虜使﹐甚則徵其妻子﹐餓其體膚﹐甚於世僕。其人懊悔無及﹐憤怨不堪﹐又望寇至而勾連歸附﹐此豫省再繁之寇也。眾已合於五省﹐患未息於六年。東結西連﹐分魁立帥﹐而全楚沿帶長江﹐遂無一塊漧淨土。

催徵之法﹐日責里長。凡國家役法輪流﹐一里管催十排。假如十排之中﹐內有一排爲顯宦﹐一排爲靑衿之貴重者﹐此其家糧數必多。此八排之中﹐值充里長﹐各項加派額徵。有司嚴刑追並﹐膏瘡負痛﹐來到紳貴靑衿之家﹐五尺應門﹐不與報通揪采。計無復之﹐相勸投入寇中。夫里長本良名﹐一旦爲寇盜而不卹﹐挺而走險﹐急何能擇也﹗十載饑寒並至﹐彊盜鼠竊﹐徧地紛紜。捕官捕兵﹐能覺察而獲眞盜者﹐百中不過一二。其餘懼官司責比﹐急取影響之人﹐苦刑逼認眞賊。一人扳連﹐必有數十。一人受扳﹐一家不靖。望大寇之至﹐而思從之﹐苟以紓死﹐遑卹其他也﹗至於貧士﹐失館業而計日無糧﹐遊手鮮生涯而經旬絕粒者﹐不可枚舉。不然﹐人皆有是四端﹐旣名寇盜﹐則惻隱羞惡兩皆澌滅。此方五萬﹐彼方十萬﹐果從何等色目變化﹖

大凡使民不爲盜﹐道存守令之心﹐而降盜化爲民﹐權在元戒之令。守令輕視功名﹐則勢要不能逼細民。從此畎畝有生存之樂﹐而寇盜何自生﹖元戎不惜身命﹐則士卒不敢避鋒鏑﹐指日旌麾﹐有招降之捷﹐而寇盜何由廣﹐亂萌之起也﹐則守令畏顯紳如厲鬼﹐而寧以艸菅視子民﹔亂勢之成也﹐則將軍畏狂寇如天神﹐而寧以逗𨖻寬卒伍。

野議及此﹐涕泣繼之﹐不知所云矣﹗

