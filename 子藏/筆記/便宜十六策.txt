

《便宜十六策》

諸葛亮

一。治國

治國之政﹐其猶治家。治家者﹐務立其本﹐本立則末正矣。夫本者﹐倡始也﹔末者﹐應和也。倡始者﹐天地也﹔應和者﹐萬物也。萬物之事﹐非天不生﹐非地不長﹐非人不成。故人君舉措應天﹐若北辰爲之主﹐臺輔爲之臣佐﹐列宿爲之官屬﹐眾星爲之人民。是以北辰不可變攺﹐臺輔不可失度﹐列宿不可錯繆﹐此天之象也。故立臺榭以觀天文﹐郊祀﹑逆气以配神靈﹐所以務天之本也﹔耕農﹑社稷﹑山林﹑川澤﹐祀祠祈福﹐所以務地之本也﹔庠序之禮﹐八佾之樂﹐明堂辟雍﹐髙墻宗廟﹐所以務人之本也。故本者﹐經常之法﹐規矩之要。圓鑿不可以方枘﹐鉛刀不可以砍伐﹐此非常用之事不能成其功﹐非常用之器不可成其巧。故天失其常﹐則有逆气﹔地失其常﹐則有枯敗﹔人失其常﹐則有患害。《經》曰「非先王之法服不敢服。」此之謂也。

二。君臣

君臣之政﹐其猶天地之象﹐天地之象明﹐則君臣之道具矣。君以施下爲仁﹐臣以事上爲義。兩心不可以事君﹐疑政不可以授臣。上下好禮﹐則民易使﹔上下和順﹐則君臣之道具矣。君以禮使臣﹐臣以忠事君。君謀其政﹐臣謀其事。政者﹐正名也﹔事者﹐勸功也。君勸其政﹐臣勸其事﹐則功名之道俱立矣。是故﹐君南面向陽﹐著其聲響﹔臣北面向陰﹐見其形景。聲響者﹐教令也﹔形景者﹐功效也。教令得中則功立﹐功立則萬物蒙其福。是以三綱六紀有上中下。上者爲君臣﹐中者爲父子﹐下者爲夫婦﹐各修其道﹐福祚至矣。君臣上下﹐以禮爲本﹔父子上下﹐以恩爲親﹔夫婦上下﹐以和爲安。上不可以不正﹐下不可以不端。上枉下曲﹐上亂下逆。故君惟其政﹐臣惟其事﹐是以明君之政修﹐則忠臣之事舉。學者思明師﹐仕者思明君。故設官職之全﹐序爵祿之位﹐陳璇璣之政﹐建臺輔之佐﹔私不亂公﹐邪不幹正﹐此治國之道具矣。

三。視聽

視聽之政﹐謂視微形﹐聽細聲。形微而不可見﹐聲細而不可聞﹐故明君視微之幾﹐聽細之大﹐以內和外﹐以外和內。故爲政之道﹐務於多聞﹐是以聽察采納眾下之言﹐謀及庶士﹐則萬物當其目﹐眾音佐其耳。故《經》云「聖人無常心﹐以百姓爲心。」目爲心視﹐口爲心言﹐耳爲心聽﹐身爲心安。故身之有心﹐若國之有君﹐以內和外﹐萬物昭然。觀日月之形﹐不足以爲明﹔聞雷霆之聲﹐不足以爲聽﹐故人君以多見爲智﹐多聞爲神。夫五音不聞﹐無以別宮商﹔五色不見﹐無以別玄黃。蓋聞明君者﹐常若晝夜﹐晝則公事行﹐夜則私事興。或有吁嗟之怨而不得聞﹐或有進善之忠而不得信。怨聲不聞﹐則枉者不得伸﹔進善不納﹐則忠者不得信﹐邪者容其姦。故《書》云「天視自我民視﹐天聽自我民聽。」此之謂也。

四。納言

納言之政﹐謂爲諫諍﹐所以采眾下之謀也。故君有諍臣﹐父有諍子﹐當其不義則諍之﹐將順其美﹐匡救其惡。惡不可順﹐美不可逆﹔順惡逆美﹐其國必危。夫人君拒諫﹐則忠臣不敢進其謀﹐而邪臣專行其政﹐此爲國之害也。故有道之國﹐危言危行﹔無道之國﹐危行言孫﹐上無所聞﹐下無所說。故孔子不恥下問﹐周公不恥下賤﹐故行成名著﹐後世以爲聖。是以屋漏在下﹐止之在上﹐上漏不止﹐下不可居矣。

五。察疑

察疑之政﹐謂察朱紫之色﹐別宮商之音。故紅紫亂朱色﹐淫聲疑正樂。亂生於遠﹐疑生於惑。物有異類﹐形有同色。白石如玉﹐愚者寶之﹔魚目似珠﹐愚者取之﹔狐貉似犬﹐愚者蓄之﹔栝蔞似瓜﹐愚者食之。故趙髙指鹿爲馬﹐秦王不以爲疑﹔範蠡貢越美女﹐吳王不以爲惑。計疑無定事﹐事疑無成功。故聖人不可以意說爲明﹐必信夫卜﹐占其吉凶。《書》曰「三人占﹐必從二人之言。」而有大疑者﹐「謀及庶人」。故孔子云「明君之治﹐不患人之不己知﹐患不知人也」不患外不知內﹐惟患內不知外﹔不患下不知上﹐惟患上不知下﹔不患賤不知貴﹐惟患貴不知賤。故士爲知己者死﹐女爲悅己者容﹐馬爲策己者馳﹐神爲通己者明。故人君決獄行刑﹐患其不明。或無罪被辜﹐或有罪蒙恕﹔或彊者專辭﹐或弱者侵怨﹔或直者被枉﹐或屈者不伸﹔或有信而見疑﹐或有忠而被害﹐此皆招天之逆气﹐災暴之患﹐禍亂之變。惟明君治獄案刑﹐問其情辭﹐如不虛不匿﹐不枉不獘﹐觀其往來﹐察其進退﹐聽其聲響﹐瞻其看視。形懼聲哀﹐來疾去遲﹐還顧吁嗟﹐此怨結之情不得伸也。下瞻盜視﹐見怯退還﹐喘息卻聽﹐沈吟腹計﹐語言失度﹐來遲去速﹐不敢反顧﹐此罪人欲自免也。孔子曰「視其所以﹐觀其所由﹐察其所安﹐人焉瘦哉﹗人焉瘦哉﹗」。

六。治人

治人之道﹐謂道之風化﹐陳示所以也。故《經》云「陳之以徳義而民與行﹐示之以好惡而民知禁。」日月之明﹐眾下仰之﹔乾坤之廣﹐萬物順之。是以堯﹑舜之君﹐遠夷貢獻﹔桀﹑紂之君﹐諸夏背叛﹔非天移動其人﹐是乃上化使然也。故治人猶如養苗﹐先去其穢。故國之將興﹐而伐於國﹐國之將衰﹐而伐於山。明君之治﹐務知人之所患﹐皂服之吏﹐小國之臣。故曰﹕皂服無所不克﹐莫知其極﹐克食於民﹐而人有饑乏之變﹐則生亂逆。惟勸農業﹐無奪其時﹔惟薄賦斂﹐無盡民財。如此﹐富國安家﹐不亦宜乎﹖

夫有國有家者﹐不患貧而患不安。故唐﹑虞之政﹐利人相逢﹐用天之時﹐分地之利﹐以豫凶年﹐秋有餘糧﹐以給不足﹐天下通財﹐路不拾遺﹐民無去就。故五霸之世﹐不足者奉於有餘。故今諸侯好利﹐利興民爭﹐災害並起﹐彊弱相侵﹐躬耕者少﹐末作者多﹐民如浮雲﹐手足不安。《經》云「不貴難得之貨﹐使民不爲盜﹔不貴無用之物﹐使民心不亂。」各理其職﹐是以聖人之政治也。古者﹐齊景公之時﹐病民下奢侈﹐不遂禮制。周秦之宜﹐去文就質﹐而勸民之有利也。夫作無用之器﹐聚無益之貨﹔金銀璧玉﹐珠璣翡翠﹐奇珍異寶﹐遠方所出﹐此非庶人之所用也。錦繡纂組﹐綺羅綾縠﹐玄黃衣帛﹐此非庶人之所服也。雕文刻鏤﹐伎作之巧﹐難成之功﹐妨害農事﹐輜軿出入﹐袍裘索襗﹐此非庶人之所飾也。重門畫獸﹐蕭墻數仞﹐冢墓過度﹐竭財髙尙﹐此非庶人之所居也。《經》云「庶人之所好者﹐惟躬耕勤苦﹐謹身節用﹐以養父母。」制之以財﹐用之以禮﹐丰年不奢﹐凶年不儉﹐素有蓄積﹐以儲其後﹐此治人之道﹐不亦合於四時之气乎﹖

七。舉措

舉措之政﹐謂舉直措諸枉也。夫治國猶於治身﹕治身之道﹐務在養神﹔治國之道﹐務在舉賢﹔是以養神求生﹐舉賢求安。故國之有輔﹐如屋之有柱﹔柱不可細﹐輔不可弱﹔柱細則害﹐輔弱則傾。故治國之道﹐舉直措諸枉﹐其國乃安。夫柱以直木爲堅﹐輔以直士爲賢﹔直木出於幽林﹐直士出於眾下。

故人君選舉﹐必求隱處﹐或有懷寶迷邦﹐匹夫同位﹔或有髙才卓絕﹐不見招求﹔或有忠賢孝弟﹐鄕裏不舉﹔或有隱居以求其志﹐行義以達其道﹔或有忠質於君﹐朋黨相讒。堯舉逸人﹐湯招有莘﹐周公采賤﹐皆得其人﹐以致太平。故人君懸賞以待功﹐設位以待士﹐不曠庶官﹐辟四門以興治務﹐玄纁以聘幽隱﹐天下歸心﹐而不仁者遠矣。夫所用者非所養﹐所養者非所用﹔貧陋爲下﹐財色爲上﹔讒邪得志﹐忠直遠放﹐玄纁不行﹐焉得賢輔哉﹖若夫國危不治﹐民不安居﹐此失賢之過也。夫失賢而不危﹐得賢而不安﹐未之有也。爲人擇官者﹐亂﹔爲官擇人者﹐治。是以聘賢求士﹐猶嫁娶之道也。未有自嫁之女﹐出財爲婦。故女慕財聘而達其貞﹐士慕玄纁而達其名﹐以禮聘士﹐而其國乃寧矣。

八。考黜

考黜之政﹐謂遷善黜惡。明主在上﹐心昭於天﹐察知善惡﹐廣及四海﹐不敢遺小國之臣﹐下及庶人﹐進用賢良﹐退去貪懦﹐明良上下﹐企及國理﹐眾賢雨集﹐此所以勸善黜惡﹐陳之休咎。故考黜之政﹐務知人之所苦。

其苦有五﹕或有小吏因公爲私﹐乘權作姦﹔左手執戈﹐右手治生﹔內侵於官﹐外采於民﹐此所苦一也。或有過重罰輕﹐法令不均﹔無罪被辜﹐以致滅身﹔或有重罪得寬﹐扶彊抑弱﹐加以嚴刑﹐枉責其情﹐此所苦二也。或有縱罪惡之吏﹐害告訴之人﹐斷絕語辭﹐蔽藏其情﹐掠劫亡命﹐其枉不常﹐此所苦三也。或有長吏數易守宰﹐兼佐爲政﹐阿私所親﹐枉克所恨﹐逼切爲行﹐偏頗不承法制﹐更因賦斂﹐傍課采利﹐送故待新﹐夤緣徵發﹐詐僞儲備﹐以成家產﹐此所苦四也。或有縣官慕功﹐賞罰之際﹐利人之事﹐買賣之費﹐多所裁量﹐專其價數﹐民失其職﹐此所苦五也。凡此五事﹐民之五害。有如此者﹐不可不黜﹐無此五者﹐不可不遷。故《書》云「三載考績﹐黜陟幽明。」

九。治軍

治軍之政﹐謂治邊境之事﹐匡救大亂之道﹐以威武爲政﹐誅暴討逆﹐所以存國家﹑安社稷之計。是以有文事﹐必有武備﹐故含血之蠹﹐必有爪牙之用﹐喜則共戲﹐怒則相害﹔人無爪牙﹐故設兵革之器﹐以自輔衛。

故國以軍爲輔﹐君以臣爲佐﹔輔彊則國安﹐輔弱則國危﹐在於所任之將也。非民之將﹐非國之輔﹐非軍之主。故治國以文爲政﹐治軍以武爲計﹔治國不可以不從外﹐治軍不可以不從內。內謂諸夏﹐外謂戎狄。戎狄之人﹐難以理化﹐易以威服。禮有所任﹐威有所施。是以黃帝戰於涿鹿之野﹐唐堯戰於丹浦之水﹔舜伐有苗﹐禹討有扈﹐自五帝三王至聖之主﹐徳化如斯﹐尙加之以威武﹐故兵者凶器﹐不得已而用之。

夫用兵之道﹐先定其謀﹐然後乃施其事。審天地之道﹐察眾人之心﹐習兵革之器﹐明賞罰之理﹐觀敵眾之謀﹐視道路之險﹐別安危之處﹐占主客之情﹐知進退之宜﹐順機會之時﹐設守禦之備﹐彊徵伐之勢﹐揚士卒之能﹐圖成敗之計﹐慮生死之事﹐然後乃可出軍任將﹐張擒敵之勢﹐此爲軍之大略也。夫將者﹐人之司命﹐國之利器﹐先定其計﹐然後乃行。其令若漂水暴流﹐其獲若鷹隼之擊物﹔靜若弓弩之張﹐動如機關之發﹐所向者破﹐而勍敵自滅。

將無思慮﹐士無气勢﹐不齊其心﹐而專其謀﹐𨿽有百萬之眾﹐而敵不懼矣。非讎不怨﹐非敵不戰。工非魯般之目﹐無以見其工巧﹔戰非孫武之謀﹐無以出其計運。夫計謀欲密﹐攻敵欲疾﹐獲若鷹擊﹐戰如河決﹐則兵未勞而敵自散﹐此用兵之勢也。故善戰者不怒﹐善勝者不懼。是以智者先勝而後求戰﹐闇者先戰而後求勝﹔勝者隨道而修途﹐敗者斜行而失路﹐此順逆之計也。

將服其威﹐士專其力﹐勢不虛動﹐運如圓石﹐從髙墜下﹐所向者碎﹐不可救止。是以﹐無敵於前﹐無敵於後﹐此用兵之勢也。

故軍以奇計爲謀﹐以絕智爲主﹔能柔能剛﹐能弱能彊﹐能存能亡﹔疾如風雨﹐舒如江海﹔不動如泰山﹐難測如陰陽﹔無窮如地﹐充實如天﹔不竭如江河﹐終始如三光﹐生死如四時﹐衰旺如五行﹔奇正相生﹐而不可窮。故軍以糧食爲本﹐兵以奇正爲始﹐器械爲用﹐委積爲備。故國困於貴買﹐貧於遠輸。攻不可再﹐戰不可三﹐量力而用﹐用多則費。罷去無益﹐則國可寧也﹔罷去無能﹐則國可利也。

夫善攻者﹐敵不知其所守﹔善守者﹐敵不知其所攻。故善攻者不以兵革﹐善守者不以城郭。是以﹐髙城深池﹐不足以爲固﹔堅甲銳兵﹐不足以爲彊。敵欲固守﹐攻其無備﹔敵欲興陣﹐出其不意。我往敵來﹐謹設所居﹔我起敵止﹐攻其左右。量其合敵﹐先擊其實。不知守地﹐不知戰日﹐可備者眾﹐則專備者寡。以慮相備﹐彊弱相攻﹐勇怯相助﹐前後相赴﹐左右相趨﹐如常山之蛇﹐首尾俱到﹐此救兵之道也。故勝者全威﹐謀之於身﹐知地形勢﹐不可豫言。

議之知其得失﹐詐之知其安危﹐計之知其多寡﹐形之知其生死﹐慮之知其苦樂﹐謀之知其善備。故兵從生擊死﹐避實擊虛。山陵之戰﹐不仰其髙﹔水上之戰﹐不逆其流﹔艸上之戰﹐不涉其深﹔平地之戰﹐不逆其虛﹔道上之戰﹐不逆其孤。此五者﹐兵之利﹐地之所助也。

夫軍成於用勢﹐敗於謀漏﹔饑於遠輸﹐渴於躬井﹔勞於煩擾﹐佚於安靜﹔疑於不戰﹐惑於見利﹔退於刑罰﹐進於賞賜﹔弱於見逼﹐彊於用勢﹔困於見圍﹐懼於先至﹔驚於夜呼﹐亂於闇昧﹔迷於失道﹐窮於絕地﹔失於暴卒﹐得於豫計。

故立旌旗以視其目﹐擊金鼓以鳴其耳﹐設斧鉞以齊其心﹐陳教令以同其道﹐興賞賜以勸其功﹐行誅伐以防其僞。晝戰不相聞﹐旌旗爲之舉﹔夜戰不相見﹐火鼓爲之起﹔教令有不從﹐斧鉞爲之使。

不知九地之便﹐則不知九變之道。天之陰陽﹐地之形名﹐人之腹心﹐知此三者﹐獲處其功。知其士乃知其敵﹔不知其士﹐則不知其敵﹔不知其敵﹐每戰必殆。故軍之所擊﹐必先知其左右士卒之心。五間之道﹐軍之所親﹐將之所厚﹔非聖智不能用﹐非仁賢不能使。五間得其情﹐則民可用﹐國可長保。故兵求生則備﹐不得已則鬥﹔靜以理安﹐動以理威﹔無恃敵之不至﹐恃吾之不可擊。以近待遠﹐以逸待勞﹐以飽待饑﹐以實待虛﹐以生待死﹐以眾待寡﹐以旺待衰﹐以伏待來。整整之旌﹐堂堂之鼓﹐當順其前﹐而覆其後﹔固其險阻﹐而營其表﹐委之以利﹐柔之以害﹐此治軍之道全矣。

十。賞罰

賞罰之政﹐謂賞善罰惡也。賞以興功﹐罰以禁姦﹔賞不可不平﹐罰不可不均。賞賜知其所施﹐則勇士知其所死﹔刑罰知其所加﹐則邪惡知其所畏。故賞不可虛施﹐罰不可妄加﹐賞虛施則勞臣怨﹐罰妄加則直士恨﹐是以羊羹有不均之害﹐楚王有信讒之敗。

夫將專持生殺之威﹕必生可殺﹐必殺可生﹐忿怒不詳﹐賞罰不明﹐教令不常﹐以私爲公﹐此國之五危也。賞罰不明﹐教令有不從﹔必殺可生﹐眾姦不禁﹔必生可殺﹐士卒散亡﹔忿怒不詳﹐威武不行﹔賞罰不明﹐下不勸功﹔政教不當﹐法令不從﹔以私爲公﹐人有二心。故眾姦不禁﹐則不可久﹔士卒散亡﹐其眾必寡﹔威武不行﹐見敵不起﹔下不勸功﹐上無彊輔﹔法令不從﹐事亂不理﹔人有二心﹐其國危殆。故防姦以政﹐救奢以儉﹔忠直可使理獄﹐廉平可使賞罰。賞罰不曲﹐則人死服。路有饑人﹐廏有肥馬﹐可謂亡人而自存﹐薄人而自厚。故人君先募而後賞﹐先令而後誅﹐則人親附﹐畏而愛之﹐不令而行。賞罰不正﹐則忠臣死於非罪﹐而邪臣起於非功。賞賜不避怨讎﹐則齊桓得管仲之力﹔誅罰不避親戚﹐則周公有殺弟之名。《書》云「無偏無黨﹐王道蕩蕩﹔無黨無偏﹐王道平平。」此之謂也。

十一。喜怒

喜怒之政﹐謂喜不應喜無喜之事﹐怒不應怒無怒之物﹔喜怒之間﹐必明其類。怒不可犯無罪之人﹐喜不縱可戮之士﹔喜怒之際﹐不可不詳。喜不可縱有罪﹐怒不可戮無辜﹔喜怒之事﹐不可妄行。行其私而廢其功﹐將不可發私怒﹐而興戰必用眾心﹐苟合以私忿而合戰﹐則用眾必敗。怒不可以復悅﹐喜不可以復怒﹐故以文爲先﹐以武爲後。先勝則必後負﹐先怒則必後悔﹔一朝之忿﹐而亡其身。故君子威而不猛﹐忿而不怒﹐憂而不懼﹐悅而不喜。可忿之事﹐然後加之威武﹐威武加則刑罰施﹐刑罰施則眾姦塞。不加威武﹐則刑罰不中﹔刑罰不中﹐則眾惡不理﹐其國亡。

十二。治亂

治亂之政﹐謂省官並職﹐去文就質也。夫綿綿不絕﹐必有亂結﹔纖纖不伐﹐必成妖孽。夫三綱不正﹐六紀不理﹐則大亂生矣。故治國者﹐圓不失規﹐方不失矩﹐本不失末﹐爲政不失其道﹐萬事可成﹐其功可保。夫三軍之亂﹐紛紛擾擾﹐各惟其理。明君治其綱紀﹐政治當有先後。先理綱﹐後理紀﹔先理令﹐後理罰﹔先理近﹐後理遠﹔先理內﹐後理外﹔先理本﹐後理末﹔先理彊﹐後理弱﹔先理大﹐後理小﹔先理上﹐後理下﹔先理身﹐後理人。是以理綱則紀張﹐理令則罰行﹐理近則遠安﹐理內則外端﹐理本則末通﹐理彊則弱伸﹐理大則小行﹐理上則下正﹐理身則人敬﹐此乃治國之道也。

十三。教令

教令之政﹐謂上爲下教也。非法不言﹐非道不行﹐上之所爲﹐人之所瞻也。夫釋己教人﹐是謂逆政﹔正己教人﹐是謂順政。故人君先正其身﹐然後乃行其令。身不正則令不從﹐令不從則生變亂。故爲君之道﹐以教令爲先﹐誅罰爲後﹔不教而戰﹐是謂棄之。先習士卒用兵之道﹐其法有五﹕一曰﹕使目習其旌旗指麾之變﹐縱橫之術﹔二曰﹕使耳習聞金鼓之聲﹐動靜行止﹔三曰﹕使心習刑罰之嚴﹐爵賞之利﹔四曰﹕使手習五兵之便﹐鬥戰之備﹔五曰﹕使足習周旋走趨之列﹐進退之宜﹔故號爲五教。

教令軍陳﹐各有其道。左教靑龍﹐右教白虎﹐前教朱雀﹐後教玄武﹐中央軒轅。大將軍之所處﹐左矛右戟﹐前盾後弩﹐中央旗鼓。旗動俱起﹐聞鼓則進﹐聞金則止﹐隨其指揮﹐五陳乃理。正陳之法﹐旗鼓爲之主﹕一鼓﹐舉其靑旗﹐則爲直陳﹔二鼓﹐舉其赤旗﹐則爲銳陳﹔三鼓﹐舉其黃旗﹐則爲方陳﹔四鼓﹐舉其白旗﹐則爲圓陳﹔五鼓﹐舉其黑旗﹐則爲曲陳。直陳者﹐木陳也﹔銳陳者﹐火陳也﹔方陳者﹐土陳也﹔圓陳者﹐金陳也﹔曲陳者﹐水陳也。此五行之陳﹐輾轉相生﹐衝對相勝﹐相生爲救﹐相勝爲戰﹔相生爲助﹐相勝爲敵。凡結五陳之法﹐五五相保﹐五人爲一長﹐五長爲一師﹐五師爲一枝﹐五枝爲一火﹐五火爲一撞﹐五撞爲一軍﹐則軍士具矣。夫兵利之所便﹐務知節度。短者持矛戟﹐長者持弓弩﹐壯者持旌旗﹐勇者持金鼓﹐弱者給糧牧﹐智者爲謀主。鄕裏相比﹐五五相保﹐一鼓整行﹐二鼓習陳﹐三鼓起食﹐四鼓嚴辦﹐五鼓就行。聞鼓聽金﹐然後舉旗﹐出兵以次第﹐一鳴鼓三通﹐旌旗發揚﹐舉兵先攻者賞﹐卻退者斬﹐此教令也。

十四。斬斷

斬斷之政﹐謂不從教令之法也。其法有七﹕一曰輕﹐二曰慢﹐三曰盜﹐四曰欺﹐五曰背﹐六曰亂﹐七曰誤﹐此治軍之禁也。當斷不斷﹐必受其亂﹐故設斧鉞之威以待﹐不從令者﹐誅之。軍法異等﹐過輕罰重﹐令不可犯﹐犯令者斬。期會不到﹐聞鼓不行﹐乘寬自畱﹐避回自止﹐初近後遠﹐喚名不應﹐車甲不具﹐兵器不備﹐此爲輕軍﹐輕軍者斬。受令不傳﹐傳令不審﹐迷惑吏士﹐金鼓不聞﹐旌旗不睹﹐此謂慢軍﹐慢軍者斬。食不稟糧﹐軍不省兵﹐賦賜不均﹐阿私所親﹐取非其物﹐借貸不還﹐奪人頭首﹐以獲其功﹐此謂盜軍﹐盜軍者斬。變攺姓名﹐衣服不鮮﹐旌旗裂壞﹐金鼓不具﹐兵刃不磨﹐器仗不堅﹐矢不著羽﹐弓弩無弦﹐法令不行﹐此爲欺軍﹐欺軍者斬。聞鼓不進﹐聞金不止﹐按旗不伏﹐舉旗不起﹐指揮不隨﹐避前向後﹐縱發亂行﹐折其弓弩之勢﹐卻退不鬥﹐或左或右﹐扶傷舉死﹐自托而歸﹐此謂背軍﹐背軍者斬。出軍行將﹐士卒爭先﹐紛紛擾擾﹐車騎相連﹐咽塞路道﹐後不得先﹐呼喚喧嘩﹐無所聽聞﹐失亂行次﹐兵刃中傷﹐長短不理﹐上下縱橫﹐此謂亂軍﹐亂軍者斬。屯營所止﹐問其鄕裏﹐親近相隨﹐共食相保﹐不得越次﹐彊入他伍﹐幹誤次第﹐不可呵止﹐度營出入﹐不由門戶﹐不自啟白﹐姦邪所起﹐知者不告﹐罪同一等﹐合人飲酒﹐阿私取受﹐大言警語﹐疑惑吏士﹐此謂誤軍﹐誤軍者斬。斬斷之後﹐此萬事乃理也。

十五。思慮

思慮之政﹐謂思近慮遠也。夫人無遠慮﹐必有近憂﹐故君子思不出其位。思者﹐正謀也﹔慮者﹐思事之計也。非其位不謀其政﹐非其事不慮其計。大事起於難﹐小事起於易。故欲思其利﹐必慮其害﹔欲思其成﹐必慮其敗。是以九重之臺﹐𨿽髙必壞。故仰髙者不可忽其下﹐瞻前者不可忽其後。是以秦穆公伐鄭﹐二子知其害﹔吳王受越女﹐子胥知其敗﹔虞受晉璧馬﹐宮之奇知其害﹔宋襄公練兵車﹐目夷知其負。凡此之智﹐思慮之至﹐可謂明矣。夫隨覆陳之軌﹐追陷溺之後﹐以赴其前﹐何及之有﹖故秦承霸業﹐不及堯舜之道。夫危生於安﹐亡生於存﹐亂生於治。君子視微知著﹐見始知終﹐禍無從起﹐此思慮之政也。

十六。陰察

陰察之政﹐譬諭物類﹐以覺悟其意也。外傷則內孤﹐上惑則下疑﹔疑則親者不用﹐惑則視者失度﹔失度則亂謀﹐亂謀則國危﹐國危則不安。是以思者慮遠﹐遠慮者安﹐無慮者危。富者得志﹐貧者失時﹐甚愛太費﹐多藏厚亡﹐竭財相買﹐無功自專﹐懮事眾者煩﹐煩生於怠。船漏則水入﹐囊穿則內空﹔山小無獸﹐水淺無魚﹐樹弱無巢﹔墻壞屋傾﹐堤決水漾﹔疾走者僕﹐安行者遲﹔乘危者淺﹐履冰者懼﹐涉泉者溺﹐遇水者渡﹐無楫者不濟﹐失侶者遠顧﹐賞罰者省功﹐不誠者失信。唇亡齒寒﹐毛落皮單。阿私亂言﹐偏聽者生患。善謀者勝﹐惡謀者分。善之勸惡﹐如春雨澤。麒麟易乘﹐駑駘難習。不視者盲﹐不聽者聾。根傷則葉枯﹐葉枯則花落﹐花落則實亡。柱細則屋傾﹐本細則末撓﹐下小則上崩。不辧黑白﹐棄土取石﹐虎羊同羣。衣破者補﹐帶短者續。弄刀者傷手﹐打跳者傷足。洗不必江河﹐要之卻垢﹔馬不必騏驥﹐要之疾足﹔賢不必聖人﹐要之智通。總之﹐有五徳﹕一曰禁暴止兵﹐二曰賞賢罰罪﹐三曰安仁和眾﹐四曰保大定功﹐五曰丰撓拒讒﹐此之謂五徳。

