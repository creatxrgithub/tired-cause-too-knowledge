困學紀聞宋王應麟

卷一易

卷二書

卷三詩

卷四周禮

卷五儀禮禮記大戴禮記樂

卷六春秋左氏傳

卷七公羊傳谷梁傳論語孝經

卷八孟子小學經說

卷九天道歷數

卷十地理諸子

卷十一考史史記正誤

卷十二考史

卷十三考史

卷十四考史

卷十五考史

卷十六考史漢河渠考歷代田制考歷代漕運考兩漢崇儒考

卷十七評文

卷十八評詩

卷十九評文

卷二十雜識

幼承義方﹐晚遇囏屯。炳燭之明﹐用志不分。困而學之﹐庶自別於下民。開卷有得﹐述爲紀聞。深寧叟識。

卷一易

危者使平﹐易者使傾﹐易之道也。處憂患而求安平者﹐其惟危懼乎﹗故《乾》以惕無咎﹐《震》以恐致福。

修辭立其誠。修其內則爲誠﹐修其外則爲巧言。《易》以辭爲重。《上系》終於默而成之﹐養其誠也。《下系》終於六辭﹐驗其誠不誠也。辭非止言語﹐今之文﹐古所謂辭也。

「履霜」戒於未然﹐「月幾望」戒於將然。易貴未然之防﹐至於幾則危矣。

潛龍以不見成徳﹐管寧所以箴邴原也。全身以待時﹐杜襲所以戒繁欽也。《易》曰「括囊﹐無咎無譽。」

貞者﹐元之本。周公曰「冬日之閉凍也不固﹐則春夏之長艸木也不茂。」見《韓非﹖解老》。可以發明貞固之說。

《乾》初九﹐復也﹐「潛龍勿用」﹐卽閉關之義。《坤》初六﹐姤也﹐「履霜堅冰至」﹐卽女壯之戒。

《淮南﹖人間訓》云「《易》曰『潛龍勿用』者﹐言時之不可以行也﹐故『君子終日乾乾﹐夕惕若厲﹐無咎。』『終日乾乾』﹐以陽動也。『夕惕若厲』﹐以陰息也。因日以動﹐因夜以息﹐惟有道者能行之。」以陰陽言日夕﹐《易》說所未及。

蔡澤謂《易》曰「『亢龍有悔』﹐此言上而不能下﹐信而不能詘﹐往而不能自反者也。」亦善言《易》矣。澤相秦數月而歸相

印﹐非苟知之。賈誼《書》云「亢龍往而不能反﹐故《易》曰『有悔』。潛龍入而不能出﹐故《易》曰『勿用』。龍之神也﹐其惟蜚龍乎﹗」

《越絕》引《易》進退存亡之言曰「進有退之義﹐存有亡之幾﹐得有喪之理。」陸宣公云「喪者﹐得之理。得者﹐喪之端。」其語本此。

《坤》之六五﹐程子以爲羿﹑莽﹑媧﹑武﹐非常之變。幹寶之說曰「柔居尊位﹐若成昭之主﹑周霍之臣也。百官總己﹐專斷萬機﹐𨿽情體信順而貌近僭疑。言必忠信﹐行必篤敬﹐然後可以取信於神明﹐無尢於四海。」愚謂此說爲長。

《乾》《坤》之次《屯》曰「建侯。」封建與天地並立。一旅復夏﹐共和存周﹐封建之效也。匹夫亡秦﹐五胡覆晉﹐郡縣之失也。

古者君臣之際﹐分嚴而情通。上天下澤《履》﹐其分嚴也。山上有澤《咸》﹐其情通也。不嚴則爲《未濟》之三陽失位﹐不通則爲《否》之天下無邦。

《陰符經》云「天地之道浸﹐故陰陽勝。」愚嘗讀《易》之《臨》曰「剛浸而長。」《遁》曰「浸而長也。」自《臨》而長爲《泰》﹐自《遁》而長爲《否》﹐浸者漸也﹐聖人之戒深矣。

「系於苞桑」﹐三柔在下而戒之也。「系於金柅」﹐一柔方進而止之也。

《蒙》之剛中﹐二也﹐占而求之曰「初筮」。《比》之剛中﹐五也﹐占而從之曰「原筮」。

「童蒙」應於二之剛﹐則吉養之早也。「童觀」遠於五之剛﹐則吝見之小也。

信君子者﹐治之原﹐《隨》之九五曰「孚於嘉﹐吉。」信小人者﹐亂之機﹐《兌》之九五曰「孚於剝﹐有厲。」鳴謙則吉﹐鳴豫則凶。鳴者﹐心聲之發也。「未知獲戾於上下」﹐鳴謙者歟﹖「二三子亦姑謀樂」﹐鳴豫者歟﹖

柔而剛則能遷善﹐剛而柔則能順理。《復》之六三﹐柔而不中﹐勉爲初之剛而屢失﹐故頻復。《巽》之九三﹐剛而不中﹐勉爲初之柔而屢失﹐故頻巽。

《小畜》上九﹐月幾望則凶﹐陰亢陽也。《歸妹》六五﹐月幾望則吉﹐陰應陽也。《中孚》六四﹐月幾望則無咎﹐陰從陽也。曰「幾」者﹐戒其將盈﹐陰盈則陽消矣。

《同人》之初曰「出門」﹐《隨》之初曰「出門」﹐謹於出門之初﹐則不苟同﹐不詭隨。

冥於豫而勉其有渝﹐開遷善之門也。冥於升而勉其不息﹐回進善之機也。

「大蹇朋來」﹐進君子之眞朋也。「渙其羣」﹐退小人之僞朋也。泰言朋﹐否言羣。

君子進而眾賢聚﹐故《復》「朋來無咎」。眾賢盛而君子安﹐故《解》「朋至斯孚」。君子之志行而小人之心服﹐故《豫》「勿疑朋盍簪」。

《易》言「密雲不雨」者二﹕《小畜》終於「旣雨」者﹐陽之極爲陰也﹔《小過》終於「已亢」者﹐陰之極爲陽也。畜極則通﹐過極則亢。

「謹乃儉徳﹐惟懷永圖」﹐故甘節吉。「盜言孔甘﹐亂是用餤」﹐故甘臨無攸利。

「不義而富且貴﹐於我如浮雲」﹐故曰「捨車而徒﹐義弗乘也。」「萬鐘則不辧禮義而受之﹐萬鐘於我何加焉」﹐故曰「自求口實﹐觀其自養也。」

召平﹑董公﹑四皓﹑魯兩生之流﹐士不以秦而賤也。伏生﹑浮丘伯之徒﹐經不以秦而亡也。萬石君之家﹐俗不以秦而壞也。《剝》之終曰「碩果不食。」陽非陰之所能剝。

下陽舉而虢亡﹐虎牢城而鄭懼﹐西河失而魏蹙﹐大峴度而燕危﹐故曰「設險以守其國。」狄患攘而民怨結﹐宗藩弱而戚黨顓﹐柄臣揃而官寺恣﹐寇叛平而方鎭彊﹐故曰「思患而豫防之。」

《復》曰「朋來」﹐所以致泰﹔《泰》曰「朋亡」﹐所以保泰。

陽大陰小而言陰陽﹐闔而辟也﹔朔先晦後而言晦朔﹐終而始也。

《爾雅》小罍謂之《坎》﹐大琴謂之《離》﹐萬物之象無非《易》也。

《易》之終始皆陽也﹐始於《乾》之初九﹐終於《未濟》之上九。

《易》於《蠱》﹐終則有始﹔於《剝》﹐消息盈虛﹔於《復》﹐反復其道﹔皆曰天行也。然則無與於人事歟﹖曰「聖人以天自處﹐扶陽抑陰﹐盡人事以回天運﹐而天在我矣。」

言行可以欺於人﹐而不可以欺於家﹐故《家人》之《象》曰「君子以言有物﹐而行有恆。」

《復》之初﹐卽《乾》之元﹐碩果不食則生矣﹐復之所謂仁也。《乾》爲木果﹐在春爲仁﹐發生也﹐在冬爲幹﹐歸根也﹐終而復始。

張子曰「《易》爲君子謀﹐不爲小人謀。」朱子謂﹕聖人作《易》﹐示人以吉凶﹐言利貞﹐不言利不貞﹔言貞吉﹐不言不貞吉﹔言利禦寇﹐不言利爲寇也。

聞之前修曰「《中庸》誠敬﹐自有乾坤﹐卽具此理。」《乾》九二言「龍﹐徳正中。庸言之信﹐庸行之謹﹐閒邪存其誠。」《坤》六二言「敬以直內。」

「《復》以自知」﹐必自知﹐然後見天地之心。有不善﹐未嘗不知﹐自知之明也。

致命遂志﹐命可致而志不可奪。行法俟命﹐命可制而法不可變。

下學而上達﹐故《大畜》上九﹕「何天之衢﹐亨。」

魏相以《易》相漢﹐能上陰陽之奏﹐而不能防戚宦之萌﹐不知系於金柅之戒也。匡衡以《詩》相漢﹐能陳《關雎》之義﹐而不能止奄寺之惡﹐不知昏椓靡共之戒也。經術𨿽明﹐奚益焉﹖

五陽之盛而一陰生﹐是以聖人謹於微。齊桓公七年始霸﹐十四年陳完奔齊﹐亡齊者已至矣。漢宣帝甘露三年﹐匈奴來朝﹐而王政君已在太子宮。唐太宗以武徳丙戌卽位﹐而武氏已生於前二年。我藝祖受命之二年﹐女眞來貢﹐而宣和之禍乃作於女眞。張蕓叟曰「《易》者極深而研幾。當潛而勿用之時﹐必知有亢﹔當履霜之時﹐必知有戰。」

《易》言「積善」曰家﹐《大學》言「興仁興讓」曰家﹐家可以不正乎﹗

世之治也﹐君子以直勝小人之邪。《易》曰「田獲三狐﹐得黃矢。」世之亂也﹐小人以狡勝君子之介。《詩》曰「有兔爰爰﹐雉離於羅。」

《易》者﹐象也。木上有水爲《井》﹐以木巽火爲《鼎》﹐上止下動爲《頤》﹐頤中有物爲《噬嗑》《小過》有飛鳥之象焉。余卦可以類求。王輔嗣忘象之說﹐蒙莊緒餘爾。

《左傳疏》引《易》云「伏羲作十言之教﹐曰﹕『乾﹑坤﹑震﹑巽﹑坎﹑離﹑艮﹑兌﹑消﹑息。』」朱子發以爲鄭康成之語。愚謂﹕「正其本而萬物理﹐失之毫釐﹐差以千里。」見於《易緯通卦驗》。漢儒皆謂之《易》﹐則此所謂「《易》」云者﹐蓋緯書也。

鄭康成《詩箋》多攺字﹐其注《易》亦然。如「包蒙」﹐謂「包」當作「彪」﹐文也﹔《泰》「包荒」﹐謂「荒」讀爲「康」﹐虛也﹔《大畜》「豶豕之牙」﹐謂「牙」讀爲「互」﹔《大過》「枯楊生荑」﹐謂「枯」音「姑」﹐無姑﹐山楡﹔《晉》「錫馬蕃庶」﹐讀爲「藩遮」﹐謂蕃遮﹐禽也﹔《解》「百果艸木皆甲宅」﹐「皆」讀如「解」﹐「解」謂「坼」﹐呼皮曰甲﹐根曰宅﹔《困》「劓刖」﹐當爲「倪亻兀」﹔《萃》「一握爲笑」﹐「握」讀爲「夫三爲屋」之「屋」﹔《系辭》「道濟天下」﹐「道」當作「導」﹔「言天下之至賾」﹐「賾」當爲「動」﹔《說卦》「爲乾卦」﹐「乾」當爲「幹」。其說多鑿。鄭學今亡傳﹐《釋文》及《正義》間見之。

《書序》﹕八卦之說﹐謂之八索﹐求其義也。而賈逵以爲八王之法﹔張平子以爲《周禮》八議之刑。索﹐空也﹐空設之。惟馬融以爲八卦。杜預但云「古書名。」蓋孔安國《書序》猶未行也。愚按﹕《國語》史伯曰「平八索以成人。」韋昭注﹕謂八體以應八卦也。謂《乾》爲首﹐《坤》爲腹﹐《震》爲足﹐《巽》爲股﹐《離》爲目﹐《兌》爲口﹐《坎》爲耳﹐《艮》爲手。此足以證孔﹑馬之說。

《易正義》云「伏犧制卦﹐文王系辭﹐孔子作十翼。」朱子謂﹕《系辭》本文王﹑周公所作之辭﹐系於卦爻之下者。《上系》《下系》乃孔子所述《系辭》之傳也。《彖》卽文王所系之辭。《象》者﹐卦之上下兩象﹐及兩象之六爻﹐周公所系之辭也。《彖》《象》《上﹑下傳》者﹐孔子釋經之辭也。愚按﹕《釋文》云「王肅本作《系辭上傳》﹐訖於《雜卦》﹐皆有傳字。」《本義》從之。《漢儒林傳》云「孔子晚而好《易》﹐讀之韋編三絕﹐而爲之傳。」王肅本是也。

阮逸云「《易》著人事﹐皆舉商﹑周。帝乙歸妹﹑髙宗伐鬼方﹑箕子之明夷﹐商事也。密雲不雨﹑自我西郊﹑王用亨於岐山﹐周事也。」朱子發云「《革》存乎湯﹑武﹐《明夷》存乎文王﹑箕子﹐復存乎顏氏之子。故曰﹕存乎其人。」朱文公謂﹕疑皆帝乙﹑髙宗﹑箕子占得此爻。

《明夷》之《彖》曰「文王﹑箕子」者﹐《易》《洪範》道統在焉﹐用晦所以明道也。象數相爲經緯﹐皆演於商之季世。

《桓譚新論》云「《連山》八萬言﹐《歸藏》四千三百言。」《夏易》詳而《殷易》簡﹐未詳所據。

孔子卜得《賁》﹐孔子曰「不吉。」子貢曰「夫《賁》亦好矣﹐何謂不吉乎﹖」孔子曰「夫白而白﹐黑而黑﹐夫賁又何好乎﹖」《呂氏春秋》﹕賁色不純也。

苕溪劉氏云「《夬》以五君子決一小人﹐不曰小人道消﹐而曰道憂﹐蓋上下交而志同﹐如『泰』之時﹐然後小人之道不行。若以五君子臨一小人﹐徒能使之憂而已。惟其有憂﹐則將圖之﹐無不至矣。」愚謂﹕小人道消﹐嘉祐是也﹔小人道憂﹐元祐是也。

《井》之九三﹐荊公解云「求王明﹐孔子所謂異乎人之求也。君子之於君也﹐以不求求之﹔其於民也﹐以不取取之﹔其於天也﹐以不禱禱之﹔其於命也﹐以不知知之。《井》之道無求也﹐以不求求之而已。」文意精妙﹐諸儒所不及。

王輔嗣以「寂然至無」爲「復」。又云「冬至陰之復﹐夏至陽之復。」蘇子美辧其非。愚謂﹕先儒云「至靜之中﹐有動之端﹐所以見天地之心。」與「寂然至無」之說異矣。「冬至陰之復」﹐蓋如周子「利貞誠之復」﹐就歸處言之。荊公曰「陽以進爲復﹐初九是也﹔陰以退爲復﹐六二﹑六三﹑六四是也。」

薛氏曰「《易》以初爻爲七日者﹐舉前卦而云也。《復》之『七日來復』﹐《震》《旣濟》之『七日得』﹐皆舉初爻。」

葉少蘊謂﹕凡《易》見於有爲者﹐皆言用。用之者何﹐體也﹐而《易》不以體對用﹐故別而論之曰「《易》無體。」晁景迂曰「體用本乎釋氏。」

利貞者﹐性情也。王輔嗣注﹕「不性其情﹐何能久行其正﹖」程子《顏子好學》論性其情之語本此。

君子道盛﹐小人自化﹐故舜﹑湯舉臯﹑伊而不仁者遠。玉泉諭氏云「《泰》小人道消﹐非消小人也﹐化小人爲君子也。」

《泰》初九「拔茅茹以其匯﹐徵吉」﹐《本義》云「郭璞《洞林》讀至『匯』字絕句﹐下卦仿此。」愚按﹕《正義》曰「以其匯者﹐匯﹐類也﹐以類相從。徵吉者﹐徵﹐行也。上坤而順﹐下應於乾﹐已去則納﹐故徵行則吉。」亦以「匯」字絕句。《泰》之徵吉﹐引其類以有爲﹔《否》之貞吉﹐絜其身以有待。

儉徳辟難﹐朱子謂﹕收斂其徳﹐不形於外。申屠蟠以之。

《泰》之三「無往不復」﹐陽之極也﹐而否將萌。《否》之四「有命無咎」﹐陽之復也﹐而泰將至。

一許敬宗在文館﹐唐爲武氏矣。一楊畏居言路﹐元祐爲紹聖矣。羸豕之孚﹐左腹之入﹐可不戒哉﹗

家聲之隗﹐隴西以爲愧﹔城角之缺﹐新平以爲恥。淸議所以維持風俗也。淸議廢﹐風俗壞﹐則有毀宗澤而譽張邦昌者﹐有貶張浚而褒秦檜者。觀民風設教﹐居賢徳善俗﹐可不謹哉﹗

齊徳衰於召陵﹐晉志怠於蕭魚﹔淮平而異﹑鎛用﹐潞定而歸眞惑。《易》曰「日中則昃。」《玄》曰「月闕其摶﹐不如開明於西。」

制官刑﹐則具訓蒙士﹔無彜酒﹐則誥教小子。《易》曰「童牛之梏。」《記》曰「禁於未發之謂豫。」

龜靈而焦﹐雉文而翳﹐是以衣錦尙絅。蘭薰而摧﹐玉剛而折﹐是以危行言孫。此白賁素履﹐所以無咎。

知止而後有定﹐故觀身於《艮》。惻隱之心﹐仁之端也﹐故觀心於《復》。

惟進賢可以正君﹐故公仲進牛畜﹑欣﹑越而歌者之田止﹔孔明進攸之﹑禕﹑允而宮府之體一。惟正己可以格君﹐故管仲有三歸不能諫六嬖之惑﹔魏相因許伯不能遏弘石之惡。《泰》曰「拔茅」﹐《漸》曰「進以正」。

《乾﹖文言》曰「寬以居之。」朱子謂﹕心廣而道積。程子《易﹖小畜傳》曰「止則聚矣。」呂成公謂﹕心散則道不積。充拓收斂﹐當兩進其功。

丹書「敬義」之訓﹐夫子於《坤》六二《文言》發之。孟子以「集義」爲本﹐程子以「居敬」爲先﹐張宣公謂「工夫並進﹐相須而相成」也。

艮者﹐限也﹐限立而內外不越。天命﹐限之內也﹐不可出。人欲﹐限之外也﹐不可入。郭衝晦云。

《小畜》下體乾﹐《復》上體坤﹐乾﹑坤相應﹐故《小畜》初九「復自道」﹐九二「牽復吉」﹐與《復》六四「中行獨復」﹐六五「惇復無悔」﹐義甚相類。「牽復」中不自失﹐「惇復」中以自考﹐二﹑五皆得中故也。澹庵云。

「同人於野」﹐公之大也﹔「艮其背」﹐止之至也﹐皆見於《彖》﹐明一卦之義也。

裏克之中立﹐鄧析之兩可﹐終於邪而已﹐故《隨》之六二曰「弗兼與也。」

虛美燻心﹐秦亂之萌﹔浮文妨要﹐晉衰之兆﹐故賁受之以剝。

廉恥﹐國之脈也﹐廉恥泯則國從之。是以楚瓦好賄﹐郢城危﹔晉盈求貨﹐霸業衰﹔秦賂讒牧﹐遷爲虜﹔漢金間增﹐垓敗羽。利之覆邦可畏哉﹗《大學》之末﹐七篇之始﹐所以正人心﹐塞亂原也。在《益》之屯曰「莫益之﹐或擊之。」

「翰音登於天」﹐無實之名也﹐殷浩﹑房琯以之。

君子無斯須不學也﹐黃霸之受《尙書》﹐趙岐之注《孟子》﹐皆在患難顚沛中﹐況優遊暇豫之時乎﹗《易》曰「困而不失其所﹐亨。」

《連山》首《艮》《艮》萬物之所終始也。八風始於不周﹐卦气始於《中孚》。冬至爲歷元﹐黃鐘爲律本。北方終陰而始陽﹐故謂之朔方。《太玄》紀日於牛宿﹐紀气於中首﹐而以罔冥爲元﹐《艮》之終始萬物也。虞仲翔云「萬物成始《乾》甲﹐成終《坤》癸。《艮》東北是甲﹑癸之間。」沙隨程氏云「醫家《難經》爲《百刻圖》﹐一歲陰陽升降會於立春﹐一日陰陽昏曉會於艮時。」此說與《易》合。又云「北方之气﹐至陰而陽生焉。《彖》曰﹕『《習坎》﹐重險也。』於物爲龜﹑爲蛇﹐於方爲朔﹑爲北﹐於《太玄》配罔與冥﹐所以八純卦中獨冠以『習』。」

日月爲易﹐一奇一耦﹐陰陽之象也。王介甫《詩說》云「彼曰『七月﹑九月』﹐此曰『一之日﹑二之日』﹐何也﹖陽生矣則言日﹐陰生矣則言月﹐與《易﹖臨》『至於八月有凶』﹐《復》『七日來復』同意。四月﹐正陽也﹐秀葽言月﹐何也﹖以言陰生也。陰始於四月﹐生於五月﹐而於四月言陰生者﹐气之先至者也。」李子思云「《復》剛長﹐以日云者﹐幸其至之速﹔《臨》陽消﹐以月云者﹐幸其消之遲。」沙隨程氏云「陽極於九而少陰生於八﹐陰之義配月﹔陰極於六而少陽復於七﹐陽之義配日。」

一卦變六十四﹐六十四卦變四千九十有六。六爻不變與六爻皆變者﹐其別各六十有四。一爻變與五爻變者﹐其別各三百八十有四。二爻變與四爻變者﹐其別各九百有六十。三爻變者﹐其別一千二百有八十。朱子發謂﹕《需》「利用恆」者﹐《需》之《恆》也﹔《蒙》六五「順以巽」者﹐《蒙》之《觀》也﹔《乾》九四「乾道乃革」者﹐《乾》之《小畜》也。《小畜》之中又有《離》《兌》﹐故曰「革」﹐是謂天下之至變。張眞父謂﹕《易》無所不變﹐《蒙》曰「困蒙」﹐《小畜》曰「復自道」﹐又曰「牽復」﹐《履》曰「夬履」﹐《離》曰「履錯然」﹐《歸妹》曰「跛能履」﹐《泰》曰「帝乙歸妹」﹐《臨》曰「咸臨」﹐《咸》曰「執其隨」﹐《艮》曰「不拯其隨」﹐《噬嗑》曰「頤中有物」﹐《睽》曰「厥宗噬膚」﹐《損》曰「弗損益之」﹐又曰「或益之」﹐《夬》曰「壯於前趾」﹐又曰「壯於頄」﹐《遁》曰「執之用黃牛之革」﹐《鼎》曰「鼎耳革」﹐《兌》曰「孚於剝」﹐《未濟》曰「震用伐鬼方」﹐皆有卦變之象。《小畜》以一陽爲復﹐《兌》以一陰爲剝﹐變之變者也。六十有四﹐相錯而不相亂。張文饒謂﹕《臨》之初二﹐皆曰「咸臨」﹐有《咸》象也﹐《咸》之用在《兌》之說也。《履》之九五曰「夬履」﹐有《夬》象也﹐《夬》與《履》《乾》《兌》相易之卦也。

《臨》所謂八月﹐其說有三﹕一云自丑至申爲《否》﹔一云自子至未爲《遁》﹔一云自寅至酉爲《觀》。《本義》兼取《遁》《觀》二說。《復》所謂七日﹐其說有三﹕一謂卦气起《中孚》﹐六日七分之後爲《復》﹔一謂過《坤》六位﹐至《復》爲七日﹔一謂自五月《姤》一陰生﹐至十一月一陽生。《本義》取自《姤》至《復》之說。

《易正義》云「四月純陽﹐陰在其中﹐而靡艸死﹔十月純陰﹐陽在其中﹐而薺麥生。」《漢和帝紀》「有司奏以爲夏至則微陰起﹐靡艸死﹐可以決小事」﹐與《月令》不同。張文饒曰「陽𨿽生於子﹐實兆於亥﹐故十月薺麥生。陰𨿽生於午﹐實兆於巳﹐故四月靡艸死。」《參同契》﹕二月楡死﹐八月麥生。

「初六履霜﹐陰始凝也。」見於《魏文帝紀》注﹐太史丞許芝引《易傳》之言。沙隨程氏﹑朱文公皆從之。郭京本無「初六」字。

龜山曰「子見南子﹐包承者也。此大人處否而亨之道。」朱文公謂﹕非所以爲訓﹐若使大人處否而包承小人以得亨利﹐則亦不足以爲大人矣。

《頤》初九﹐王輔嗣注云「安身莫若不競﹐修己莫若自保。守道則福至﹐求祿則辱來。」至哉斯言﹗可書諸紳。

「病從口入﹐禍從口出」﹐傅玄口銘也。《頤》「愼言語﹐節飲食」﹐《正義》用其語。

聖人教人﹐用「蒙」而不用「復」。蓋「復」者﹐去其不善而復於善之謂也﹔若蒙﹐則無不善﹐亦未有所失也。周南仲云。

趾所以行﹐輔所以言。「艮其趾」﹐𨿽行猶不行也﹔「艮其輔」﹐𨿽言猶不言也。故能時行時止﹐動靜不失其時﹐其道光明。馮當可云。《艮》六四「艮其身」﹐《象》以「躬」解之。傴背爲躬﹐見背而不見面。朱文公詩云「反躬艮其背。」止於所不見﹐止於至善也。

「帝乙歸妹」﹐《子夏傳》謂湯之歸妹也。京房載湯嫁妹之辭曰「無以天子之尊而乘諸侯﹐無以天子之富而驕諸侯。陰之從陽﹐女之順夫﹐本天地之義也。往事爾夫﹐必以禮義。」荀爽《對策》引「帝乙歸妹」﹐言湯以娶禮歸其妹於諸侯也。張說《鄎國公主銘》亦云「帝唐降女﹐天乙歸妹。」若《左傳》筮遇《泰》之《需》曰「微子啟﹐帝乙之元子也。」虞翻亦云「紂父。」二說不同﹐《正義》皆略之。

《離》言「明兩作」﹐《坎》言「水洊至」。起而上者作也﹐趨而下者至也。此陸農師之說﹐朱文公取之。

範諤昌《證墜簡》﹕《震﹖彖辭》脫「不喪匕鬯」四字﹐程子取之。《漸》上六﹐疑「陸」字誤﹐胡安定取之。

《釋文》引《子夏傳》云「地得水而柔﹐水得地而流﹐故曰『比』。」《周禮疏》謂﹕坤爲土﹐坎爲水。水得土而流﹐土得水而柔。是水土和合﹐故象先王建萬國﹐親諸侯。

《釋文》引鄭注異字﹐然《內則》注「明夷睇於左股」﹐猶有所遺。

朋盍簪。簪﹐疾也。至侯果始有「冠簪」之訓。晁景迂云「古者禮冠﹐未有簪名。」

《說苑》周公戒伯禽曰「《易》曰﹕『有一道﹐大足以守天下﹐中足以守國家﹐小足以守其身﹐謙之謂也。』」孔子曰「《易》曰﹕『不損而益之﹐故損﹔自損而終﹐故益。』」今《易》無此言。又泄冶曰「《易》曰﹕『夫君子居其室云云﹐君子之所以動天地﹐可不愼乎﹖天地動而萬物變化。』」今《易》無末一句﹐然泄冶在夫子之前﹐而引《易大傳》之言﹐殆非也。

《鹽鐵論》﹕文學引《易》曰「小人處盛位﹐𨿽髙必崩。不盈其道﹐不恆其徳﹐而能以善終身﹐未之有也。是以初登於天﹐後入於地。」《說文》引《易》曰「地可觀者﹐莫可觀於木。」今《易》無之﹐疑《易傳》及《易緯》。

後漢魯恭引《易》曰「『潛龍勿用』﹐言十一月﹑十二月﹐陽气潛藏﹐未得用事﹐𨿽煦噓萬物﹐養其根荄﹐而猶盛陰在上﹐地凍水冰﹐陽气否隔﹐閉而成冬﹐故曰﹕『履霜堅冰﹐陰始凝也﹔馴致其道﹐至堅冰也。』言五月微陰始起﹐至十一月堅冰至也。」又云「《易》十一月﹐『君子以議獄緩死。』」又云「案《易》五月﹐《姤》用事﹐經曰﹕『後以施令﹐誥四方。』言君以夏至之日﹐施命令﹐止四方行者﹐所以助微陰也。」又引《易》曰「『有孚盈缶﹐終來有它﹐吉』﹐言甘雨滿我之缶﹐誠來有我而吉已。」趙溫曰「於《易》﹐一爲過﹐再爲涉﹐三而弗攺﹐滅其頂凶。」漢儒說《易》﹐可以參考。

王肅注《易》十卷﹐今不傳。其注「噬乾胏﹐得金矢」﹐曰「四體離陰卦﹐骨之象。骨在乾肉﹐脯之象。金矢所以獲野禽﹐故食之反得金矢。君子於味必思其毒﹐於利必備其難。」見《太平禦覽》。

《漢郊祀志》引「西鄰之禴祭」﹐顏師古注﹕「瀹﹐煮新菜以祭。」蓋以「禴」爲「瀹」。王輔嗣云「禴﹐祭之薄者也。沼沚之毛﹐蘋蘩之菜﹐可羞於鬼神。」亦與顏注同。鄭康成謂﹕禴﹐夏祭之名。

《離》九三﹐蔡伯靜解云「鼓缶而歌﹐當衰而樂也。大耋之嗟﹐當衰而哀也。盛衰之道﹐天之常也。君子之心﹐順其常而已。不樂則哀﹐皆爲其動心而失其常者﹐故凶。」此說長於古注。

《京氏易》「剝牀以﹠」﹐謂祭器。澹庵云「《易》於《剝》《坎》﹐取象﹠簋﹐以精意寓焉。」

「上天下澤﹐《履》」﹐此《易》之言禮。「雷出地奮﹐《豫》」﹐此《易》之言樂。呂成公之說﹐本於《漢書》「上天下澤﹐春雷奮作﹐先王觀象﹐爰制禮樂」。

「渙其羣」﹐蘇明允云「羣者﹐聖人所欲渙以一天下者也。」《本義》取之﹐謂《程傳》有所不及。

充善端於「蒙泉」之始﹐絕惡念於「履霜」之萌。

《坊記》曰「不耕獲﹐不菑畬﹐凶。」《荀子》曰「括囊無咎無譽﹐腐儒之謂也。」《左氏傳》穆姜以「元﹑亨﹑利﹑貞」爲《隨》之四徳﹐爲是說者﹐其未見《彖》《象》《文言》歟﹖

《易緯坤鑿度》注云「虞世南曰﹕『不讀《易》﹐不可爲宰相。』」注者未詳其人﹐亦天下名言也。

「乾乾」﹑「夬夬」皆九三重剛也﹐「謙謙」初六居下卦之下也﹐「坎坎」六三居重險之間也﹐「蹇蹇」六二陰居陰也。

諸卦之爻﹐皆及卦名。《坤》《小畜》《泰》《大畜》《旣濟》六爻悉無之。

八卦之象﹐又有六焉﹕巽曰木﹐坎曰云﹑曰泉﹑曰雨﹐離曰明﹑曰電。

曾子《天圓篇》﹕火日外景﹐金水內景。薛士龍詩云「嘗聞曾子書﹐金火中外明。圓方遞含施﹐二景參黃庭。」愚謂《周髀》云「日猶火﹐月猶水。火則外光﹐水則含景。」其說本於《易》之坎﹑離。坎內陽外陰﹐故爲水﹑爲月﹔離內陰外陽﹐故爲火﹑爲日。

《系辭正義》云「韓氏親受業於王弼﹐承王弼之旨﹐故引弼云以證成其義。」愚考王弼終於魏正始十年。韓康伯﹐東晉簡文帝引爲談客。二人不同時﹐相去甚遠﹐謂之親受業﹐誤矣。

程子言《易》﹐謂得其義則象數在其中。朱子以爲先見象數﹐方說得理﹐不然事無實證﹐則虛理易差。愚嘗觀顏延之《庭誥》云「馬﹑陸得其象數﹐取之於物﹔荀﹑王舉其正宗﹐得之於心。」其說以荀﹑王爲長。李泰發亦謂﹕一行明數而不知其義﹐管輅明象而不通其理﹐蓋自輔嗣之學行﹐而象數之說隱。然義理﹑象數一以貫之﹐乃爲盡善。故李鼎祚獨宗康成之學﹐朱子發兼取程﹑邵之說。

馮當可謂﹕王輔嗣蔽於虛無而《易》與人事疏﹐伊川專於治亂而《易》與天道遠。又謂﹕近有伊川﹐然後《易》與世故通﹐而王氏之說爲可廢。然伊川往往捨畫求《易》﹐故時有不合。又不會通一卦之體﹐以觀其全﹐每求之爻辭離散之間﹐故其誤十猶五六。晁子止爲《易廣傳》﹐當可《答書》曰「判渾全之體﹐使後學無以致其思﹐非傳遠之道。」

呂元鈞云「求於八卦之先而牽於數﹐故謂坎﹑離先天地﹔得於六爻之後而惑乎气﹐故謂卦气起《中孚》。

」伏犧之《易》﹐當以圖觀﹐文王以後始有書。艾軒云「《易》不畫﹐《詩》不歌﹐無悟入處。」誠齋云「卦者其名﹐畫者非卦也。此伏犧氏初制之字也。」愚按﹕《易緯乾鑿度》以八卦之畫爲古文「天﹑地﹑風﹑山﹑坎﹑火﹑雷﹑澤」字。

《上系》七爻起於《中孚》「鳴鶴在陰」﹐《下系》十一爻起於《咸》「憧憧往來」。《卦气圖》自《復》至《咸》八十八陽﹑九十二陰﹐自《姤》至《中孚》八十八陰﹑九十二陽。《咸》至《姤》凡六日七分﹐《中孚》至《復》亦六日七分﹐陰陽自然之數也。

龜山曰「《乾》《坤》兩卦﹐聖人釋其義於後﹐是解《易》之法。」沙隨曰「《乾》《坤》《易》之門。《文言》於《乾》﹐四致意焉﹐《坤》則一而已。舉《乾》《坤》之義﹐則它卦可知。《上系》解七爻﹐《下系》解十一爻﹐大略類《文言》。學者可以三隅反。」

「何以守位曰人」﹐《釋文》云「桓玄﹐明僧紹作『仁』。」今本乃從桓玄﹐誤矣。《本義》作「人」﹐云「呂氏從古﹐蓋所謂非眾罔與守邦。」

筮法﹐依七﹑八﹑九﹑六之爻而記之。古用木畫地。《少牢》云「卦者在左坐﹐卦以木。」《特牲》云「卒筮寫卦﹐筮者執以示主人。」卦者﹐主畫地識爻。六爻備﹐乃以方版寫之。今則用錢﹐以三少爲重﹐錢九也﹔三多爲交﹐錢六也﹔兩多一少爲單﹐錢七也﹔兩少一多爲坼﹐錢八也。見《儀禮疏》。

《易》者﹐數之原也。《屯》「十年乃字」﹐《需》「三人」﹐《訟》「三百戶」﹑「三禠」﹐《師》「三錫」﹐《比》「三驅」﹐《同人》「三歲」﹐《蠱》「先甲﹑後甲三日」﹐《臨》「八月」﹐《復》「七日」﹑「十年」﹐《頤》「十年」﹐《坎》「簋貳」﹑「三歲」﹐《晉》「三接」﹐《明夷》「三日不食」﹐《睽》「二女」﹑「一車」﹐《解》「三狐」﹐《損》「二簋」﹑「三人」﹑「一人」﹑「十朋」﹐《益》「十朋」﹐《夬》「五剛」﹐《萃》「一握」﹐《困》「三歲」﹐《革》「三就」﹐《震》「七日」﹐《漸》「三歲」﹐《丰》「三歲」﹐《旅》「一矢」﹐《巽》「先庚﹑後庚三日」﹑「三品」﹐《旣濟》「七日」﹑「三年」﹐《未濟》「三年」。其數例總釋於《乾鑿度》。如「月幾望」﹑「巳日乃孚」﹐皆陰陽气數之變。

卦具四徳者七﹕《乾》《坤》《屯》《隨》《臨》《無妄》《革》也。惟《乾》不言所利。

遏惡揚善所以順天休命﹐內君子外小人所以財成天地之道。

乾坤旣位﹐人居其中。屯以建侯作之君﹐蒙以養正作之師。

《大畜》爲學﹐《賁》爲文。能止健而後可以爲學﹐文明以止而後可以爲文。止者﹐篤實而已。不以篤實爲本﹐則學不足以成徳﹐文不足以明理。

易立乎其中﹐體也﹔易行乎其中﹐用也。朱子謂﹕行以造化言﹐立以卦位言。

《旅》初六「斯其所﹐取災」﹐王輔嗣注云「爲斯賤之役。」唐郭京謂﹕「斯」合作「亻斯」。愚按﹕《後漢﹖左雄傳》「職斯祿薄」﹐注云「斯﹐賤也。」不必攺「亻斯」字。

「城復於隍﹐其命亂也」﹐湯伯紀云「亂﹐如『疾病則亂』之『亂』。」愚謂﹕唐玄宗極熾而丰﹐泰之極也。以李林甫﹑楊國忠爲周﹑召﹐以安祿山﹑哥舒翰爲方﹑虎﹐非命亂而何﹖

《漢﹖郊祀志》劉向引《易大傳》曰「誣神者﹐殃及三世。」愚按﹕《大戴禮﹖本命篇》「誣鬼神者罪及二世」﹐《易大傳》豈卽此篇歟﹖

《說卦釋文》引荀爽《九家集解》﹐得八卦逸象三十有一。《隋﹑唐志》十卷﹐惟《釋文序錄》列九家名氏﹐云「不知何人所集﹐稱荀爽者﹐以爲主故也。」其序有荀爽﹑京房﹑馬融﹑鄭玄﹑宋衷﹑虞翻﹑陸績﹑姚信﹑翟子玄爲《易》義注。內又有張氏﹑朱氏﹐並不詳何人。荀悅《漢紀》云「馬融著《易解》﹐頗生異說。爽著《易傳》﹐據爻象承應﹐陰陽變化之義。以十篇之文﹐解說經意。由是兗豫言《易》者﹐咸傳荀氏學。」今其說見於李鼎祚《集解》。若「乾升於坤曰云行﹐坤降於乾曰雨施﹔乾起坎而終於離﹐坤起離而終於坎﹔離坎者﹐乾坤之家而陰陽之府﹐故曰大明終始」﹐皆諸儒所未發。

王昭素謂﹕《序卦》云「離者麗也」﹐「麗必有所感﹐故受之以咸。咸者感也。」凡十四字﹐晁以道《古易》取此三句增入正文﹐謂後人妄有上下經之辯。吳仁傑亦從王﹑晁之論。沙隨程氏按《系辭》曰「二篇之策﹐從韓康伯本。」張文饒云「《序卦》上經不言《乾》《坤》﹐下經不言《咸》者﹐天地人物之本﹐必藏諸用也。」朱新仲謂﹕一行《易纂》引孟喜《序卦》曰「陰陽養萬物﹐必訟而成之。君臣養萬民﹐亦訟而成之。」然則《序卦》亦雜以經師之言歟﹖

劉夢得《辯易九六論》曰「董生言本畢中和﹐中和本其師﹐師之學本一行。」朱文公曰「畢氏揲法﹐視疏義爲詳。柳子厚詆夢得膚末於學﹐誤矣。」

《古易》五家﹕呂微仲﹑晁以道﹑睢陽王氏﹑東萊呂氏﹑九江周燔。又有程迥﹑吳仁傑二家。而洪興祖以一行所纂《古子夏傳》爲正﹐以諸書附著其下﹐爲考異釋疑。

經說多依托﹐《易》爲甚。《子夏傳》﹐張弘作也﹔《關子明傳》﹐阮逸作也﹔《麻衣正易》﹐戴師愈作也。

《越絕外傳》範子曰「道生气﹐气生陰﹐陰生陽。」愚謂﹕先陰後陽卽《歸藏》先坤之義﹐闔而辟﹐靜而動也。

《鄭志》張逸問《贊》云「我先師棘下生﹐何時人﹖」答云「齊田氏時。善學者所會處也﹐齊人號之棘下生﹐無常人也。」愚按﹕康成有《易贊》﹐所謂《贊》云者﹐《易贊》也。棘下﹐卽稷下也。劉向《別錄》﹕「談說之士﹐會於稷門下。」

《京氏易》「積算法」引夫子曰「八卦因伏犧﹐曁於神農﹐重乎八純。聖理玄微﹐易道難究。迄乎西伯父子﹐研理窮通﹐上下囊括。推爻考象﹐配卦世應﹐加乎星宿﹐局於六十四所﹐二十四气。分天地之數﹐定人倫之理﹐驗日月之行﹐尋五行之端﹐災祥進退﹐莫不因玆而兆矣。故考天地﹑日月﹑星辰﹑山川﹑艸木﹑虫魚﹑鳥獸之情狀﹐運气生死﹑休咎﹐不可執一隅。故曰﹕《易》含萬象。」又引孔子云「《易》有四易﹕一世﹑二世爲地易﹐三世﹑四世爲人易﹐五世﹑六世爲天易。遊魂﹑歸魂爲鬼易。」此占候之學﹐決非孔子之言也。張文饒言「四易」﹐又異於是。《易》有四﹕體一用三。《伏羲》先天﹐體也。《連山》天易﹐《歸藏》地易﹐《周易》人易﹐用也。

京氏謂﹕二至四爲互體﹐三至五爲約象。《儀禮疏》云「二至四﹑三至五﹐兩體交互﹐各成一卦﹐先儒謂之互體。」

《說卦》虞翻曰「《乾》《坤》五貴三賤﹐故定位。《艮》《兌》同气相求﹐故通气。《震》《巽》同聲相應﹐故相薄。《坎》戊《離》己﹐月三十日一會於壬﹐故不相射。《坤》消從午至亥﹐故順。《乾》息從子至巳﹐故逆。」蓋用納甲卦气之說。

「初九﹐潛龍」﹐辭也。有「九」則有「六」﹐變也。「潛龍」﹐象也。「勿用」﹐占也。輔漢卿謂﹕《易》須識辭﹑變﹑象﹑占四字。項氏曰「不稱乾馬而稱震龍﹐震動也﹐乾之動自震始。」

陽爲大﹐陰爲小。「大畜」﹑「小畜」﹐「大過」﹑「小過」﹐取陰陽爲義。

六爻有得有失﹐惟《謙》三吉三利﹐《家人》一爻悔亡﹐五爻皆吉。

《漢書敍傳》「六世耽耽﹐其欲浟浟。」音滌。注﹕《頤》六四爻辭。浟浟﹐欲利之貌。今《易》作「逐逐」﹐《子夏傳》作「攸攸」。顏注以「浟浟」爲欲利﹐輔嗣以「逐逐」爲尙實﹐其義不同。

上蔡謝子《爲晁以道傳易堂記後序》﹐言安樂邵先生《皇極經世》之學﹐師承頗異。安樂之父﹐昔於廬山解後﹐文恭胡公從隱者老浮圖遊。隱者曰「胡子世福甚厚﹐當秉國政。邵子仕𨿽不耦﹐學業必傳。」因同授《易》《書》。上蔡之文今不傳﹐僅載於張稘《書文恭集後》。康節之父伊川丈人﹐名古﹐字天叟。

邵子《觀物外篇》曰「天地之气運﹐北而南則治﹐南而北則亂﹐亂久則復北而南矣。」張文饒謂﹕《先天圖》自《泰》歷《蠱》而至《否》﹐自《否》歷《隨》而至《泰》﹐卽南北之運數也。《聞見錄》載邵子之言﹐曰「天下將治﹐地气自北而南﹔將亂﹐自南而北。」蓋爲聞杜鵑發也。陳忠肅謂﹕重南輕北﹐分裂有萌﹐則以人事知之。

歐陽公以《河圖》《洛書》爲怪妄﹐東坡云「著於《易》﹐見於《論語》﹐不可誣也。」南丰云「以非所習見﹐則果於以爲不然﹐是以天地萬物之變爲可盡於耳目之所及﹐亦可謂過矣。」蘇﹑曾皆歐陽公門人﹐而論議不苟同如此。

迂齋講《易》﹐謂伏犧未作《易》之前﹐天下之人心無非「易」。伏犧旣作《易》之後﹐天下之萬事無非「易」。又《策問》謂﹕種明逸以易學名﹐而其後世衡至師道﹐累葉爲名將。郭逵以將帥顯﹐而其後兼山﹑白雲皆明《易》。蓋《易》之爲書﹐兵法盡備﹐其理一也。愚聞之先君云。

知識欲髙明﹐故效天。操履貴篤實﹐故法地。

晁景迂述郭敏修之言曰「所以生生者﹐智水不可不崇﹐而禮火則卑之。此卦之所以『旣濟』也。」養生之說﹐陰升陽降。

《史記》春申君說秦昭王﹐引《易》曰「狐涉水﹐濡其尾。」此言始之易﹐終之難也。今《易﹖未濟》曰「小狐汔濟﹐濡其尾。」

「髙宗伐鬼方」﹐《後漢﹖西羌傳》﹕武丁徵西羌鬼方﹐三年乃克。《竹書紀年》﹕武丁三十五年﹐周王季伐西落鬼戎。然則鬼方卽鬼戎與。《詩﹖殷武》「奮伐荊楚」﹐朱子《集傳》云「《易》曰﹕『髙宗伐鬼方﹐三年克之。』蓋謂此。」愚按﹕《大戴禮﹖帝系篇》﹕陸終氏娶於鬼方氏。《楚世家》﹕陸終生子六人﹐六曰季連﹐羋姓﹐楚其後也。可以證《集傳》之說。

《未濟》「三陽失位」﹐程子得之成都隱者﹐朱子謂《火珠林》已有﹐蓋伊川未曾看雜書。

虞翻夢吞三爻而通《易》﹐陸希聲夢三聖人而捨象數作傳。然翻未知「言有序」之戒﹐希聲未知「比之匪人」之訓﹐踐履與《易》相違。

張緒云「何平叔不解《易》中七事。」伏曼容云「何晏疑《易》中九事。」愚謂﹕晏以老﹑莊談《易》﹐系小子觀朵頤﹐所不解者﹐豈止七事哉﹗以義理解《易》﹐自王弼始﹐何晏非弼比也。淸談亡晉﹐衍也﹐非弼也。範寧以王弼﹑何晏並言﹐過矣。

上坎爲云﹐下坎爲雨﹐虞翻之說也﹐郭子和從之。坎在上爲云﹐故云雷《屯》。坎在下爲雨﹐故雷雨作《解》。女子貞不字﹐謂許嫁笄而字﹐耿氏之說也。朱文公從之。

《咸》之感無心﹐感以虛也。《兌》之說無言﹐說以誠也。堯之於變時雍﹐孔子之綏來動和﹐其感至矣。文王「靈臺」之樂﹐宣王「云漢」之喜﹐其說深矣。

徳非日新﹐不足以言盛﹔義非入神﹐不足以言精。

《館閣書目》﹕《周易元包》十卷﹐唐衛元嵩撰。今按﹕楊楫序云「元嵩﹐益州成都人。明陰陽曆算。獻策後周﹐賜爵持節。蜀郡公武帝尊禮﹐不敢臣之。」《北史﹖藝術傳》﹕蜀郡衛元嵩﹐好言將來事﹐不信釋教﹐嘗上疏極論之。《書目》以爲唐人﹐誤矣。

揚雄《核靈賦》曰「《大易》之始﹐河序龍馬﹐雒貢龜書。」劉牧謂﹕《河圖》《洛書》﹐同出於伏犧之世。

曾子固爲《徐復傳》云「康定中﹐仁宗命講《易》《乾》《坤》《旣濟》《未濟》。又問﹕『今歲直何卦﹖西兵欲出如何﹖』復對﹕『歲直《小過》而太一守中宮﹐兵宜內不宜外。』仁宗嘉其言。與林瑀同修《周易會元紀》。」今考侍講林瑀上《會元紀》﹐推帝王卽位必遇辟卦﹐而眞宗乃得卿卦。每開說皆諂諛之辭﹐緣飾以陰陽。賈昌朝奏瑀所學不經﹐不宜備顧問﹐遂絀之。復與瑀同修不經之書﹐未可謂知《易》也。《荀子》曰「善爲《易》者﹐不占。」

「介於石」﹐古文作「砎」﹐晉孔坦書曰「砎石之易悟。」

《坤》曰「早辯」﹐《解》曰「夙吉」。治之於未亂﹐爲之於未有﹐在周子謂之「幾」﹐在張子謂之「豫」。

程子《易傳》﹐晚始授門人。止齋《春秋後傳》﹐亦曰「此身後之書。」劉道原謂﹕柳芳《唐歷》本皆不同﹐由芳書未成而傳之故也。

《易緯辧終備》曰「煌煌之燿﹐乾爲之岡。合凝之類﹐坤握其方。雄雌呿吟﹐六節搖通。萬物孳甲﹐日營始東。」六節﹐蓋謂六子。日營始東﹐震也。

東坡曰「左氏論《易》﹐惟南蒯﹑穆姜之事爲近正。」知莊子曰「師出以律﹐有律以如己也。」杜預注﹕法行則人從法﹐法敗則法從人。亦格言也。

天地未嘗一日無陽﹐亦未嘗一日無君子﹐故十月爲陽﹐純坤稱龍。朱子曰「《復》之一陽﹐是《坤》卦積來。一日生一分﹐至十一月一陽始成。」

《困》九五曰「利用祭祀。」李公晦謂﹕明𨿽困於人﹐而幽可感於神。豈不以人不能知而鬼神獨知之乎﹗愚謂孔子云「知我者﹐其天乎﹖」韓子云「惟乖於時﹐乃與天通。」不求人知而求天知﹐處困之道也。

《坎》之六四曰「樽酒﹐簋貳﹐用缶。」在險之時﹐用禮之薄。它爻之言酒者三﹕《需》九五「需於酒食」﹐《困》九二「困於酒食」﹐《未濟》上九「有孚於飲酒」﹐卦皆有「坎」。文王﹑周公以《酒誥》戒﹐其象見於《易》﹐其言詳於《書》。三爻皆陽﹐剛制之意也。

「莧陸夬夬」﹐項氏《玩辭》曰「莧﹐音丸﹐山羊也。陸﹐其所行之路也。猶『鴻漸於陸』之陸。兌爲羊﹐在上卦有山羊之象。」愚按《說文》﹕莧﹐山羊細角也。從兔足﹐苜聲﹐讀若丸。「寬」字從此。徐鍇按﹕《本艸注》﹕莧羊似麢羊﹐角有文﹐俗作羱。

聖人不以位爲樂也﹐在《易》謂之「虎尾」﹐在《書》謂之「朽索深淵」。

先甲先庚﹐吳祕注《法言》云「《周禮》治象﹐挾日而斂之。」鄭司農云「從甲至癸﹐謂之挾日﹐是以《易》稱『先甲三日』﹑『先庚三日』﹐皆爲申命令之義。獨取甲﹑庚者﹐以甲木主仁﹐示其寬令也﹔庚金主義﹐示其嚴令也。」

程子謂學《易》先看王弼﹐余謂輔嗣之注﹐學者不可忽也。於《乾》九三曰「乾三以處下卦之上﹐故免亢龍之悔。坤三以處下卦之上﹐故免龍戰之災。」上九曰「夫以剛健而居人之首﹐則物之所不與也。以柔順而爲不正﹐則佞邪之道也。故『乾吉』在無首﹐『坤利』在永貞。」於《文言》曰「進物之速者﹐義不若利﹔存物之終者﹐利不及義。」又曰「文王明夷﹐則主可知矣﹔仲尼旅人﹐則國可知矣。」又曰「不性其情﹐何能久行其正。」於《坤》曰「方而又剛﹐柔而又圓﹐求安難矣。」初六曰「陰之爲道﹐本於卑弱而後積著者也﹐故取『履霜』以明其始。陽之爲物﹐非基於始以至於著者也﹐故以『出處』明之﹐則以初爲潛。」於《小畜》上九曰「大畜者﹐畜之極也。畜而不已﹐畜極則通﹐是以其畜之盛在於四五﹐至於上九道乃大行。小畜積極而後乃能畜﹐是以四五可以進﹐而上九說徵之輻。」於《大有》六五曰「不私於物﹐物亦公焉﹔不疑於物﹐物亦誠焉。」於《豫》初六曰「樂過則淫﹐志窮則凶﹐豫何可鳴﹖」於《觀》上九曰「觀我生﹐自觀其道者也。觀其生﹐爲民所觀者也。」於《賁》六五曰「賁於束帛﹐丘園乃落。賁於丘園﹐帛乃戔戔。用莫過儉﹐泰而能約﹐故必吝焉﹐乃得終吉也。」於《復》曰「凡動息則靜﹐靜非對動者也。語息則默﹐默非對語者也。」於《頤》初九曰「安身莫若不競﹐修己莫若自保。守道則福至﹐求祿則辱來。」於《家人》初九曰「凡教在初而法在始。家瀆而後嚴之﹐志變而後治之﹐則悔矣。」九三曰「行與其慢﹐寧過乎恭。家與其瀆﹐寧過乎嚴。」上九曰「凡物以猛爲本者﹐則患在寡恩﹔以愛爲本者﹐則患在寡威。故家人之道﹐尙威嚴也。」於《睽》上九曰「見豕負塗﹐甚可穢也。見鬼盈車﹐吁可怪也。先張之弧﹐將攻害也。後說之弧﹐睽怪通也。往不失時﹐睽疑亡也。貴於遇雨﹐和陰陽也。陰陽旣和﹐羣疑亡也。」於《蹇》初六曰「處難之始﹐居止之初﹐獨見前識。睹險而止﹐以待其時﹐知矣哉﹗」於《萃》之《象》曰「聚而無防﹐則眾生心。」於《漸》上九曰「進處髙絜﹐不累於位﹐無物可以屈其心而亂其志。峨峨淸遠﹐儀可貴也。」於《中孚》上九曰「飛音者﹐音飛而實不從之謂也。」於《小過》六五曰「小畜尙往而亨﹐則不雨也。小過陽不上交﹐亦不雨也」。

乾稱父﹐純陽。坤稱母﹐純陰。震長男﹐陽在初。巽長女﹐陰在初。坎中男﹐陽在中。離中女﹐陰在中。艮少男﹐陽在末。兌少女﹐陰在末。

知之崇﹐必欲其效天。義之精﹐必欲其入神。

蒙之養﹐正察乎微。頤之養﹐正先乎近。

《家人》卦辭曰「利女貞。」男正易﹐女正難。二《南》之詩﹐以化行閨門爲極致。上九之《象》曰「反身之謂也。」身正則家正矣。

《蒙》之初曰「發」﹐《家人》之初曰「閒」﹐《顏氏家訓》謂﹕教兒嬰孩﹐教婦初來。

卷二書

《周官》外史掌三皇五帝之書﹐《春秋傳》所謂《三墳》《五典》是也。前賢謂﹕臯﹑夔﹑稷﹑契有何書可讀﹖理實未然。黃帝﹑顓頊之道在丹書﹐武王所以端絻東面而受於師尙父也。少皞氏之紀官﹐夫子所以見郯子而學焉也。孰謂無書可讀哉﹖

《呂氏春秋﹖序意》曰「嘗得學黃帝之所以誨顓頊矣﹕爰有大圜在上﹐大矩在下﹐汝能法之﹐爲民父母。」不韋《十二紀》成於秦八年﹐歲在瞊灘﹐上古之書猶存﹐前聖傳道之淵原猶可考也。

《書大傳》﹕《虞傳》有《九共篇》﹐引書曰「予辯下土﹐使民平平﹐使民無傲。」《殷傳》有《帝告篇》﹐引書曰「施章乃服﹐明上下。」豈伏生亦見古文逸篇邪﹖《大傳》之《序》有「嘉禾揜誥」﹐今本闕焉。《隋志》有逸篇二卷﹐出齊﹑梁之間﹐似孔壁中書殘缺者。唐有三卷﹐徐邈注。鄭漁仲謂﹕《書》逸篇﹐仲尼之時已無矣。恐未然。

漢初去聖未遠﹐帝王遺書猶有存者。《賈誼書﹖修政語》引黃帝曰「道若川谷之水﹐其出無已﹐其行無止。」顓頊曰「至道不可過也﹐至義不可易也。功莫美於去惡而爲善﹐罪莫大於去善而爲惡。故非吾善善而已也﹐善緣善也﹔非惡惡而已也﹐惡緣惡也。吾日愼一日。」帝嚳曰「緣巧者之事而學爲巧﹐行仁者之操而與爲仁也﹐故節仁之器以修其財﹐而身專其美矣。徳莫髙於博愛人﹐而政莫髙於博利人﹐故政莫大於信﹐治莫大於仁。吾愼此而已矣。」帝堯曰「吾存心於先古﹐加志於窮民﹐痛萬姓之罹罪﹐憂眾生之不遂也。故一民或饑﹐曰此我饑之也﹔一民或寒﹐曰此我寒之也﹔一民有罪﹐曰此我陷之也。」帝舜曰「吾盡吾敬而以事吾上﹐故見謂忠焉﹔吾盡吾敬以接吾敵﹐故見謂信焉﹔吾盡吾敬以使吾下﹐故見謂仁焉。吾取之以敬也﹐吾得之以敬也。」大禹諸侯會﹐則問於諸侯曰「諸侯以寡人爲驕乎﹖」朔日朝﹐則問於士曰「諸大夫以寡人爲汰乎﹖」又曰「民無食也﹐則我弗能使也。功成而不利於民﹐我弗能勸也。」湯曰「學聖王之道者﹐譬其如日﹔靜思而獨居﹐譬其若火。捨學聖之道而靜居獨思﹐譬其若去日之明於庭而就火之光於室也﹐可以小見而不可以大知。得賢而舉之﹐得賢而與之﹐譬其若登山乎﹗得不肖而舉之﹐得不肖而與之﹐譬其若下淵乎﹗是以明君愼其舉﹐而君子愼與。」又曰「藥食嘗於卑﹐然後至於貴﹔藥言獻於貴﹐然後聞於卑。求道者不以目而以心﹐取道不以手而以耳。致道者以言﹐入道者以忠﹐積道者以信﹐樹道者以人。」又引周文王﹑武王﹑成王問粥子﹐武王問王子旦﹑師尙父。《淮南﹖人間訓》引《堯戒》曰「戰戰栗栗﹐日愼一日。人莫迹於山而迹於垤。」此帝王大訓之存於漢者。若髙帝能除挾書之律﹐蕭相國能收秦博士官之書﹐則倚相所讀者必不墜矣。幸而緒言尙在﹐知者鮮焉﹐好古之士盍玩繹於斯﹖

墨子南使衛﹐載書甚多﹐弦唐子見而怪之。墨子曰「昔周公旦朝讀書百篇﹐夕見七十二士﹐相天下猶如此﹐吾安敢廢此也﹖」今本闕。《墨子》七十一篇﹐今止十三篇。外史掌三皇五帝之書﹐大訓在西序﹐讀書百篇﹐謂此類也。

《釋文序錄》云「《尙書》之字﹐本爲隸古。旣是隸寫古文﹐則不全爲古字。今宋﹑齊舊本﹐及徐﹑李等音所有古字﹐蓋亦無幾。穿鑿之徒﹐務欲立異﹐依傍字部﹐攺變經文。」然則今所傳《古文尙書》﹐未必皆孔安國之本。宋景文《筆記》云「楊備得《古文尙書釋文》﹐讀之大喜﹐書訊刺字皆用古文。」按《國史藝文志》唐孝明寫以今字﹐藏其舊本。開寶五年﹐別定《今文音義》。咸平二年﹐孫奭請摹印《古文音義》﹐與新定《釋文》並行。今亦不傳。然漢至唐所謂古文者﹐孔安國以隸存古﹐非科斗書也。今有《古文尙書》﹐呂微仲得本於宋次道﹑王仲至家。郭忠恕定《古文尙書》並《釋文》﹐今本豈忠恕所定歟﹖宣和六年﹐詔《洪範》復從舊文﹐以「陂」爲「頗」﹐然監本未嘗復舊也。

吳才老《書裨傳﹖考異》云「伏氏口傳與經傳所引﹐有文異而有益於經﹐有文異而無益於經﹐有文異而音同﹐有文異而義同。」才老所述者﹐今不復著。「以閏月定四時成歲」﹐古文「定」作「正」﹐開元誤作「定」。晁景迂云。「舜讓於徳﹐弗嗣」﹐班固《典引》作「不臺」。《史記自序》唐堯遜位﹐虞舜不臺。「在治忽」﹐今文作「采政忽」﹐《史記》作「來始滑」﹐《漢書》作「七始詠」。「忽」又或作「曶」﹝鄭康成曰「笏也。」﹞《大傳﹖大誥》曰「民儀有十夫。」王莽作《大誥》曰「民獻儀九萬夫。」蓋本於此。又《康誥》曰「惟乃丕顯考文王﹐克明俊徳。」今無「俊」字。《伊訓》「惟元祀十有二月乙丑」﹐《漢歷志》作「惟太甲元年十有二月乙丑朔」。是朔旦冬至之歲。「髙宗亮陰」﹐《禮記》作「諒闇」﹐注讀爲「梁韽」。《漢五行志》作「涼陰」﹐《大傳》作「梁闇」。「予若觀火」﹐《周禮注》謂今燕俗﹐名湯熱爲觀。《微子》「我其發出狂」﹐《史記﹖宋世家》「狂」作「往」﹐注引鄭康成曰「我其起作出往也。」《君奭》「天難諶」﹐《王莽傳》作「天應棐諶。」「欽明文思安安」﹐《考靈耀》作「晏晏」。鄭氏注﹕「寬容覆載謂之晏。」馮衍《顯志賦》﹕「思唐虞之晏晏。」第五倫上疏﹕「體晏晏之姿。」《無逸》「肆髙宗之享國﹐五十有九年」﹐《石經》曰「肆髙宗之饗國百年。」漢杜欽亦曰「髙宗享百年之壽。」「費誓」﹐《說文》作「粊誓」﹐《史記》作「肹」﹐《大傳》作「鮮」。「度作刑以詰四方」﹐《周禮注》云「度作詳刑。」「哀矜折獄」﹐《漢﹖於定國傳》作「哀鰥哲獄」。《大傳》﹕「哀矜哲獄。」「折民惟刑」﹐《漢刑法志》作「悊民」。「天齊於民﹐俾我一日」﹐楊賜封事作「假我一日」。賜通桓君章句﹐卽歐陽《尙書》。劉愷引「上刑挾輕﹐下刑挾重。」《說文》「顧畏於民嵒」﹐多言也。尼輒切。

《書》始二《典》﹐猶《詩》之首二《南》﹔取費﹑秦之《誓》﹐猶《詩》之有《魯頌》。

《大傳》說《堯典》謂之《唐傳》﹐則伏生不以是爲《虞書》。

《夏小正》《月令》《時訓》詳矣﹐而《堯典》命羲和以數十言盡之﹔《天官書》《天文志》詳矣﹐而《舜典》璣衡以一言盡之。敍事當以《書》爲法。《堯典》以日中﹑宵中爲春秋之別﹐《月令》兩言日夜分﹐無春秋之異。

《堯典》日月星辰﹐孔注謂﹕星﹐四方中星﹔辰﹐日月所會。《益稷》日月星辰﹐謂日﹑月﹑星爲三辰。五禮一也﹐孔注於《舜典》﹐以爲吉﹑凶﹑賓﹑軍﹑嘉﹔於《臯陶謨》﹐則曰公﹑侯﹑伯﹑子﹑男五等之禮。

《史記索隱》云「春言東作﹐夏言南爲﹐皆是耕作營爲勸農之事。孔安國彊讀爲『訛』字﹐𨿽訓化﹐解釋紆回。」今《史記》作「南訛」。

《周禮注》引《書》曰「分命和仲﹐度西曰柳穀。」虞翻云「鄭玄所注《尙書》﹐古篆『戼』字﹐反以爲『昧』。古大篆『戼』字﹐讀當爲『桺』。古『桺』﹑『戼』同字﹐而以爲『昧』。」裴松之謂﹕翻言爲然。

宅堣夷﹐《釋文》云「《尙書考靈耀》及《史記》作『禺鐵』。」今按《史記﹖堯本紀》「居郁夷」﹐《正義》「郁」音「隅」。《夏本紀》「堣夷旣略」﹐《索隱》云「《今文尙書》及《帝命驗》並作『禺鐵』。」古「夷」字。薛氏曰「今登州之地。」

四嶽﹐孔注云「卽上羲和四子﹐分掌四嶽之諸侯。」按《周語》太子晉曰「共之從孫四嶽﹐佐禹胙國﹐命爲侯伯﹐賜姓曰姜氏﹐曰有呂。」《左傳》許﹐大嶽之胤也。杜氏注謂大嶽﹐神農之後﹐堯四嶽也。當從《周語》之說。迂齋云「申﹑呂﹑齊﹑許皆四嶽之後。堯讓許由﹐亦其一也。」

五典克從﹐孔安國《傳》本於《左氏》﹐程子《解》本於《孟子》。《左氏》言五教﹐不及君臣﹑夫婦﹑朋友﹐天敍有典而遺其三焉﹐惟《孟子》得之。

程子謂﹕共﹑兜之徒﹐及舜登庸之始﹐側陋之人﹐顧居其上﹐此凶亂之人所不能堪﹐故其惡顯而舜誅之。韓非曰「堯欲傳天下於舜﹐鯀諫﹐共工又諫曰﹕『孰以天下而傳之於匹夫乎﹖』堯不聽。」此可以證程子之說。韓非謂堯誅共﹑鯀﹐非也。

範蜀公《正書》曰「舜之五刑﹕流也﹐官也﹐教也﹐贖也﹐賊也。流宥五刑者﹐舜制五流﹐以宥三苗之劓﹑刵﹑剕﹑宮﹑大辟也。」《皇王大紀》之說本諸此﹐而以墨﹑劓﹑剕﹑宮﹑大辟爲賊刑之科目。

《書序》帝釐下土方﹐設居方﹐《釋文》云「一讀至『方』字絕句。」《商頌》「禹敷下土方﹐外大國是疆」﹐朱文公亦以「方」字絕句﹐云《楚辭﹖天問》「禹降省下土方」﹐蓋用此語。然《書序》已有此讀矣。

鄭康成讀《舜典》云「舜生三十﹐謂生三十年﹔登庸二十﹐謂歷試二十年。」

《大禹謨》言「念哉」者二﹐《益稷》言「念哉」者一﹐皆禹告舜之辭。心者治之本﹐心斯須不存﹐治忽分焉。「共惟千載心﹐秋月照寒水」﹐於此見之。

臯陶曰「彰厥有常﹐吉哉﹗」周公曰「庶常吉士。」召公曰「吉士吉人。」帝王用人之法﹐一言以蔽之曰「吉」。舜所舉曰「元」﹑曰「愷」﹐吉徳之實也﹔所去曰「凶」﹐吉徳之反也。議論相傳﹐气脈相續。在春秋時謂之善人﹐在西漢時謂之長者。惟吉則仁﹐所謂元者善之長﹐爲天地立心者也。

儆戒無虞﹐絜齋解云「治安之時﹐危亂之萌已兆。漢宣帝渭上之朝﹐是年元後生成帝﹐新都篡漢已兆於極盛之日矣。無虞豈可不儆戒﹖愚謂匈奴衰而女戎興﹐倚伏果可畏哉﹗」又解「七旬有苗格」﹐云「舜耕歷山之時﹐祗見厥父﹐惟知己之有罪而不見父之爲頑﹐所以底豫。及其徵苗也﹐自省未嘗有過而惟見苗民之作慝﹐所以逆命。至班師之後﹐誕敷文徳﹐無異負罪引慝之心而遂格焉。滿損謙益﹐捷於影響﹐人心豈可以自滿哉﹖愚謂仲虺之誥成湯﹐召公之訓武王﹐戒其滿而自矜也。齊桓服楚﹐魏武得荊州﹐唐莊宗取汴﹐皆以滿失之。」

九徳﹐知人之法﹔三俊﹐用人之法。

禹之告舜曰「安汝止﹐盡天理而無人欲﹐得至善而止也。」尹之告太甲曰「欽厥止﹐去人欲而復天理﹐求至善而止也。」

《虞書》作服﹐天子自日月而下十二章﹐鄭康成注周禮謂﹕周以日月星辰畫於旌旗﹐而冕服九章。注《禮記﹖郊特牲》祭之日﹐王被衮以象天﹐謂﹕有日月星辰之章﹐此魯禮也。二禮之說自相背馳。魯秉周禮﹐周﹑魯之禮其有異乎﹖

《古文尙書》及《說文》璪火黺黹米黼黻﹐艾軒曰「黺黹米黼黻﹐當各爲一物。『璪』當爲『玉璪』之『璪』。『璪』﹐圜物也﹐意其爲『璪』之狀而以火旁飾之﹐火因物而後見耳。《考工記》謂火以圜﹐得非指璪火爲一物乎﹖鄭司農謂爲圜形似火﹐此爲近之。希冕﹐謂黺黹米黼黻皆從『黹』﹐同謂之『希冕』。陸徳明『希』與『黹』同﹐蓋有由來也。」

鳥獸蹌蹌﹐馬融以爲筍虡﹐《七經小傳》用其說。《書裨傳》以「鳳凰來儀」爲簫聲之和﹐艾軒亦曰「制器尙象。」

古文「箾瞉」﹐今文作「簫」﹐﹝《左氏》曰「韶箾﹐舜樂名也。」﹞諸儒誤以簫管解之。

《說文》「奡﹐嫚也」﹐引《虞書》「若丹朱﹑奡」﹑《論語》「奡蕩舟」。按《書》有「罔水行舟」之語﹐則「奡蕩舟」者﹐恐卽謂丹朱。

古文「天明畏﹐自我民明畏」﹐今文下「畏」字作「威」﹐蓋衛包所攺﹐當從古。

若稽古﹐稱堯﹑舜﹑禹三聖而臯陶與焉。舜以天下遜禹﹐禹獨推臯陶。孟子論道之正傳﹐亦曰「若禹﹑臯陶﹐則見而知之。」又曰「舜以不得禹﹑臯陶爲己憂。」子夏亦云「舜舉臯陶﹐觀於謨而見臯陶之學之粹也。」

蠻夷猾夏﹐明刑治之而有餘﹔四夷交侵﹐徵伐制之而不足。虞﹑周之徳天淵矣。

《淮南子》曰「臯陶喑而爲大理。」此猶夔一足之說也。臯陶陳謨賡歌謂之喑可乎﹖司馬公詩云「法官由來少和泰﹐臯陶之面如削瓜。」然《荀子﹖非相》之言﹐亦未必然。

《史記﹖秦本紀》﹕大費佐舜﹐調馴鳥獸﹐是爲柏翳。《索隱》云「《尙書》謂之『伯益』。」而《陳杞世家》謂﹕伯翳之後﹐封爲秦﹐垂益夔龍﹐其後不知所封不見也﹐則「伯翳」非「伯益」矣。《水經注》偃師九山有百虫將軍﹐《顯靈碑》云「將軍姓伊氏﹐諱益﹐字隤敳﹐帝髙陽之第二子伯益者也。」﹝黃度文叔《書說》「益」卽「隤敳」﹐本於此。﹞

《鄭語》史伯曰「姜﹐伯夷之後也。伯夷能禮於神﹐以佐堯者也。」注謂﹕四嶽之族。《大戴禮﹖誥志篇》虞史伯夷曰「明﹐孟也。幽﹐幼也。」﹝《史記﹖曆書》引之而其文小異﹐「虞夏之歷」爲「昔在古歷」﹐「百艸權輿﹐瑞雉無釋」爲「百艸奮興﹐秭規先滜」。﹞

《呂氏春秋》云「舜欲以樂傳教於天下﹐乃令重黎舉夔於艸莽之中而進之﹐舜以爲樂正。」《呂刑》乃命重黎﹐卽羲和也。《楚語》堯育重黎之後﹐重黎舉夔見於此。

漢董賢冊文﹐言「允執其中」﹐蕭咸謂﹕此堯禪舜之文﹐非三公故事﹐班固筆之於史矣。而固紀竇憲之功曰「納於大麓﹐惟淸緝熙。」其諛甚於董賢之冊。當憲气焰方張﹐有議欲拜之伏稱萬歲者﹐微韓稜正色﹐則無君之惡肆矣。此固所以文姦言而無忌憚也。倪正父駁「昆命元龜」之制﹐有以也夫。

五行﹐《大禹謨》以相克爲次﹐《洪範》以生數爲次。五徳﹐鄒衍以相勝爲義﹐劉向以相生爲義。

柔而立﹐無立爲懦。柔惠且直﹐不直爲諂。柔嘉維則﹐失其則非嘉也。

《賈誼書﹖君道篇》引《書》曰「大道亶亶﹐其去身不遠﹔人皆有之﹐舜獨以之。」此《逸書》也。

《禹貢釋文》﹕《周公職錄》云「黃帝受命﹐風後受圖﹐割地布九州。」《隋﹑唐志》無此書﹐《太平禦覽》引《太一式占》《周公城名錄》有此三句。夾漈《通誌﹖藝文略》﹕《周公城名錄》一卷。「城」﹑「職」字相似﹐恐傳寫之誤。﹝《世說注》云「推《周公城錄》﹐冶城宜是金陵本裏。」《抱朴子﹖內篇﹖登涉》引《周公城名錄》。﹞

《大傳》曰「歌大化﹑大訓﹑六府﹑九原而夏道興。」注謂﹕四章皆歌禹之功。所謂「九敍惟歌」﹐「九徳之歌」﹐於此猶可考。

《說文》引《虞書》曰「仁閔覆下﹐則稱旻天。」蓋《虞書》說也。

豫州﹐滎波旣豬﹐古文云「滎嶓旣都。」《職方氏》豫州﹐其浸波溠﹐鄭注云「『波』讀爲『播』﹐《禹貢》曰﹕『滎播旣都』。」賈公彥疏云「《禹貢》有播水無波。」然則《漢﹑唐書》本皆作「滎播」也。《史記﹖夏本紀》作「播」﹐音「波」。

《史記》引《禹貢》二百里任國﹐《書》男邦﹐孔注﹕男﹐任也﹐任王者事。音壬。王莽封王氏女皆爲任。注﹕任﹐充也﹐男服之義﹐男亦任也。「男」﹑「任」二字蓋通用。

揚州﹐沿於江海﹐達於淮泗。東坡《書傳》云「吳王夫差闕溝通水﹐而江始有入淮之道﹐禹時則無之。」愚按﹕吳之通水有二焉﹕《左氏傳﹖哀九年》吳城邗溝通江淮﹐注云「今廣陵韓江。」此自江入淮之道也。《吳語》夫差起師北徵﹐闕爲深溝於商﹑魯之間﹐北屬之沂﹐西屬之濟﹐以會晉公午於黃池。《左氏傳﹖哀十三年》會黃池﹐注云「陳畱封丘縣南﹐有黃亭﹐近濟水。」此自淮入汴之道也。

百川東注﹐弱水獨西﹐故《洪範》弱爲六極。弱與柔異﹐柔如漢文帝﹐弱如元帝。

過九江至於東陵﹐曾彥和謂﹕東陵﹐今之巴陵。余按﹕《史記正義》嶽州有巴陵﹐蓋是東陵。曾說本此。

「朔南曁」爲句﹐下云「聲教訖於四海」。《史記注》本如此。

《說苑》子貢曰「禹與有扈氏戰﹐三陳而不服。禹於是修教一年﹐而有扈氏請服。」《莊子》謂「禹攻有扈﹐國爲虛厲」﹐皆與《書》異。《楚辭﹖天問》云「該秉季徳﹐厥父是臧。胡終斃於有扈﹐牧夫牛羊﹖」又云「有扈牧豎﹐云何而逢﹖擊牀先出﹐其命何從﹖」古事茫昧不可考矣。《呂氏春秋》曰「夏后相與有扈戰於甘澤而不勝﹐六卿請復之﹐夏后相曰﹕『不可。吾地不淺﹐吾民不寡﹐戰而不勝﹐是吾徳薄而不教不善也。』於是乎處不重席﹐食不貳味﹐琴瑟不張﹐鐘鼓不修﹐子女不飭﹐親親長長﹐尊賢使能﹐期年而有扈氏服。」愚謂﹕伐扈戰甘者﹐夏后啟也﹐誤以爲相。然其事可以補《夏書》之闕。

《甘誓》予則孥戮汝﹐《孔傳》謂「辱及汝子」﹐《王莽傳》作「奴」﹐顏注謂﹕「戮之以爲奴也。」《泰誓》云「囚奴正士。」豈及子之謂乎﹖

蔡邕《銘論》﹕殷湯有《甘誓》之勒。

《五子之歌》其二章皆述禹之訓。蔡氏自「予視天下」以後﹐謂「予」﹐五子自稱也﹐然「予臨兆民」之語﹐恐非五子自稱。

《周語》單穆公引《夏書》曰「關石和均﹐王府則有。」韋昭注云「《逸書》也。關﹐門關之徵也。石﹐今之斛也。言徵賦調均﹐則王之府藏常有也。一曰﹕關﹐衡也。」時未見古文﹐故云《逸書》。左思《魏都賦》關石之所和鈞﹐財賦之所厎愼﹐蓋亦用韋說。李善引賈逵《國語注》曰「關﹐通也。」孔安國謂「金鐵曰石」﹐未詳。

《左氏傳》夏有觀﹑扈﹐漢東郡有畔觀縣。今開徳府觀城。《楚語》士亹曰「堯有丹朱﹐舜有商均﹐啟有五觀﹐湯有太甲﹐文王有管﹑蔡﹐是五王者皆元徳也﹐而有姦子。」韋昭注謂﹕五觀﹐啟子﹐太康昆弟也。觀﹐洛汭之地。《書序》曰「太康失國﹐昆弟五人﹐須於洛汭。」《水經注》亦云「太康弟曰五觀。」愚謂﹕五子述大禹之戒作歌﹐仁義之人﹐其言藹如也﹐豈朱﹑均﹑管﹑蔡之比﹖韋氏說非也。

《史記》湯始居亳﹐從先王居﹐作《帝誥》《索隱》云「一作俈。從先王居﹐故作《帝俈》。」

《史記》湯徵諸侯﹐葛伯不祀﹐湯始伐之。湯曰「予有言﹕人視水見形﹐視民知治不。」伊尹曰「明哉﹗言能聽﹐道乃進。君國子民﹐爲善者皆在王官。勉哉﹐勉哉﹗」湯曰「汝不能敬命﹐予大罰殛之﹐無有攸赦﹗」作《湯徵》。豈孔壁逸篇﹐太史公亦見之乎﹗後有補《湯徵》者﹐蓋未之考。

辰弗集於房﹐《大衍歷議》云「《新曆》仲康五年癸巳歲﹐九月庚戌朔﹐日蝕在房二度。」按《皇極經世》仲康元年壬戌﹔徵羲﹑和﹐五年丙寅。與《歷》不同。

君子之去畱﹐國之存亡系焉﹐故《夏書》終於《汝鳩》《汝方》《商書》終於《微子》。

《湯誓》予則孥戮汝﹐罔有攸赦﹐孔安國以爲古之用刑﹐父子兄弟罪不相及﹐今云者﹐權以脇之﹐使勿犯。《酒誥》予其殺﹐安國以爲擇罪重者而殺之。呂居仁謂﹕安國能明聖人未盡之意﹐實有大功於聖人者。

鄭康成注《禹貢》九河云「齊桓公塞之﹐同爲一。」《詩正義》云「不知所出何書。」愚按﹕《書正義》引《春秋緯寶乾圖》云「移河爲界﹐在齊呂﹐塡閼八流以自廣。」鄭蓋據此文。九峯蔡氏曰「曲防﹐齊之所禁﹐塞河非桓公所爲也。」

鄭康成《書》注﹐間見於疏義﹐如作服十二章﹑州十二師﹐孔注皆所不及。

《呂氏春秋》引《夏書》曰「天子之徳廣運﹐乃聖乃神﹐乃武乃文。」《商書》曰「五世之廟可以觀怪﹐萬夫之長可以生謀。」又曰「仲虺有言曰﹕『諸侯之徳﹐能自爲取師者王﹐能自爲取友者存。其所擇而莫如己者亡』」又曰「刑三百﹐罪莫重於不孝。」《周書》曰「若臨深淵﹐若履薄冰。」其舛異如此。

《仲虺之誥》言仁之始也﹐《湯誥》言性之始也﹐《太甲》言誠之始也﹐《說命》言學之始也。皆見於《商書》。自古在昔﹐先民有作﹐溫恭朝夕﹐執事有恪﹐先聖王之傳恭也。亦見於《商頌》﹐孔子之傳有自來矣。

孟子云「伊尹﹑萊朱。」注﹕萊朱﹐亦湯賢臣﹐一曰仲虺是也。《春秋傳》曰「仲虺居薛﹐爲湯左相。」是則伊尹爲右相。《唐宰相世系表》﹕仲虺爲湯左相﹐臣扈祖己皆其冑裔也。未詳所據。

孔安國謂湯始攺正朔﹐鄭康成謂自古攺正朔。葉少蘊云「《甘誓》已言三正﹐則子﹑丑﹑寅疊以爲正者﹐尙矣。」爰革夏正﹐林少穎謂﹕革正之事﹐古未嘗有﹐蓋始於湯﹐而武王因之。

《漢律曆志》引《伊訓》伊尹祀於先王﹐誕資有牧方明﹐說者謂祀先王於方明。朱文公曰「『方』當作『乃』﹐卽所謂『乃明言烈祖之成徳。』」

鄭康成云「祖乙居耿後﹐奢侈逾禮﹐土地迫近山川﹐嘗圯焉。至陽甲立﹐盤庚爲之臣﹐乃謀徙居湯舊都。上篇是盤庚爲臣時事﹐中篇﹑下篇是盤庚爲君時事。」《正義》以爲謬妄﹐《書裨傳》云「鄭大儒必有所據而言。」

《書序》祖乙圯於耿﹐孔氏注云「圯於相﹐遷於耿。」《殷本紀》謂祖乙遷於邢。《皇極經世》祖乙踐位﹐圯於耿﹐徙居邢﹐蓋從《史記》。以《書序》考之﹐孔氏以「圯於耿」爲「圯於相」﹐恐未通。蘇氏《書傳》云「祖乙圯於耿﹐盤庚不得不遷。」以《經世》《紀年》考之﹐祖乙以乙未踐位﹐後有祖辛﹑沃甲﹑祖丁﹑南庚﹑陽甲﹐而後盤庚立。祖乙曾孫。盤庚之立﹐以己亥﹐自祖乙踐位至此一百二十五年。若謂民蕩析離居﹐因耿之圯﹐不應如是之久也。當闕所疑。

盤庚之遷也﹐曰「天其永我命於玆新邑。」消息盈虛之運﹐哲王其知之矣。唐朱朴議遷都以觀天地興衰爲言﹐謂﹕關中文物﹐奢侈皆極焉﹐已盛而衰﹐難可興矣﹐而以襄﹑鄧爲建都極選。陳同父上書孝廟﹐亦謂﹕錢塘山川之气﹐發泄無餘﹐而以荊﹑襄爲進取之機。其言與朴略同。朴不足道也﹐豈亦有聞於气運之說乎﹖

《大傳》引《盤庚》「若徳明哉﹗湯任父言卑應言」﹐皆古文所無。

《論語》予小子履﹐敢用玄牡﹐敢昭告於皇皇后帝﹐孔安國注云「《墨子》引《湯誓》﹐其辭若此。」疏云「《尙書﹖湯誓》無此文﹐而《湯誥》有之﹐又與此小異。惟《墨子》引《湯誓》﹐其辭與此正同。」

爾惟徳罔小﹐萬邦惟慶﹔爾惟不徳罔大﹐墜厥宗漢。昭烈曰「勿以惡小而爲之﹐勿以善小而不爲。」蓋得此意。

桑穀之祥﹐大戊問伊陟﹐《韓詩外傳》以爲「穀生湯之廷﹐三日而大拱﹐湯問伊尹」﹐誤也﹔《漢﹖五行志》劉向以爲「殷道旣衰﹐髙宗承敝而起﹐怠於政事﹐故桑穀之異見」﹐又誤也﹔《書大傳》謂「武丁之時﹐先王道虧﹐刑罰犯﹐桑俱生於朝﹐武丁問諸祖己」﹐劉向蓋襲《大傳》之誤。

說築傅巖之野﹐吳氏《裨傳》﹑蔡氏《集傳》以築爲居。愚按﹕《孟子》曰「傅說舉於版築之間。」﹝當從古注。傅巖在陜州平陸縣北。﹞

《魯語》展禽曰「上甲微能帥契者也﹐商人報焉。」《孔叢子》引《書》曰「維髙宗報上甲微。」蓋《逸書》也。

學立志而後成﹐遜志而後得。立志﹐剛也﹔遜志﹐柔也。

西伯戡黎﹐孔注云「文王貌𨿽事紂﹐內秉王心。」豈知文王之心哉﹗文王之徳之純﹐心與貌異乎﹖

西伯旣戡黎﹐祖伊恐。商都朝歌﹐黎在上黨壺關﹐乃河朔險要之地。朝歌之西境﹐密邇王畿﹐黎亡則商震矣。故武王渡孟津﹐莫之或禦。周以商墟封衛﹐狄人迫逐黎侯﹐衛爲方伯連率﹐不能救﹐而《式微》《旄丘》之詩作。唇亡齒寒﹐衛終爲狄所滅。衛之亡﹐猶商之亡也。秦拔上黨而韓﹑趙危﹐唐平澤潞而三鎭服﹐形勢其可忽哉﹗

《泰誓》古文作《大誓》﹐孔氏注﹕「大會以誓眾。」晁氏曰「開元間﹐衛包定今文﹐始作『泰』。」或以交泰爲說﹐眞燕書哉﹗或說謂新經以「泰」爲「否泰」之「泰」﹐紂時上下不交﹐天下無邦﹐武王大會諸侯往伐﹐以傾紂之否。非經意也。《大誓》與《大誥》同。音「泰」者﹐非。

𨿽有周親﹐不如仁人。孔安國注《論語》﹐言「𨿽有管﹑蔡爲周親﹐不如箕子﹑微子之仁人」﹐與注《尙書》異。《書傳》云「紂至親𨿽多﹐不如周家之少仁人。」朱文公《集注》從《書傳》。

《論語釋文》﹕予有亂十人。《左傳》叔孫穆子亦曰「武王有亂十人。」劉原父謂﹕子無臣母之理﹐婦人蓋邑姜。然本無「臣」字﹐舊說不必攺。

《左氏傳》云「太伯不從。」《楚辭﹖天問》云「叔旦不嘉。」與夷﹑齊之心一也。此武所以未盡善。

《武成》式商容閭﹐《正義》引《帝王世紀》云「商容及殷民觀周軍之入﹐見畢公至﹐殷民曰﹕『是吾新君也。』容曰﹕『非也。視其爲人﹐嚴乎將有急色﹐故君子臨事而懼。』見太公至﹐民曰﹕『是吾新君也。』容曰﹕『非也。視其爲人﹐虎據而鷹趾﹔當敵將眾﹐威怒自倍﹔見利卽前﹐不顧其後。故君子臨眾﹐果於進退。』見周公至﹐民曰﹕『是吾新君也。』容曰﹕『非也。視其爲人﹐忻忻休休﹐志在除賊。是非天子﹐則周之相國也。故聖人臨眾知之。』見武王至﹐民曰﹕『是吾新君也。』容曰﹕『然。聖人爲海內討惡﹐見惡不怒﹐見善不喜﹐顏色相副﹐是以知之。』」愚按﹕《韓詩外傳》云「商容嘗執羽龠﹐馮於馬徒﹐欲以伐紂而不能。遂去﹐伏於太行。及武王克殷﹐立爲天子﹐欲以爲三公。商容辭曰﹕『吾嘗馮於馬徒﹐欲以伐紂而不能﹐愚也﹔不爭而隱﹐無勇也。愚且無勇﹐不足以備乎三公。』固辭不受命。君子聞之曰﹕『商容可謂內省而不誣能矣。君子哉﹗去素餐遠矣。』」《史記》燕王《遺樂間書》曰「紂之時﹐商容不達﹐身祗辱焉﹐以冀其變。」《樂記》釋箕子之囚﹐使之行商容而復其位﹐鄭注乃謂﹕使箕子視商禮樂之官﹐賢者所處﹐皆令反其居。蓋康成不見古文《武成》﹐故以容爲禮樂。張良云「武王入殷﹐表商容閭。」《史記﹖周紀》云「表商容之閭。」皆與《書》合。

顏師古《刊謬正俗》云「《武成序》往伐歸獸﹐當依『獸』字。《費誓序》東郊不開﹐案《說文》及《古今字詁》開﹐古『辟』字﹐辟訓開﹐故孔氏釋云﹕『東郊不開。』不得徑讀『辟』爲『開』。」愚按﹕《古文尙書》﹐師古之說是也。虞翻謂「分北三苗」﹐「北」古「別」字。

《大傳﹖洪範》曰「不葉於極﹐不麗於咎﹐毋侮矜寡﹐而畏髙明。」《史記﹖宋世家》亦云「毋侮鰥寡。」

《周禮﹖大卜》注引《洪範》曰雨﹐曰濟﹐曰圛﹐曰蟊﹐曰克﹐《詩》「齊子豈弟」箋﹕《古文尙書》以「弟」爲「圛」。《正義》云「《洪範稽疑》論卜兆有五﹐『曰圛』注云﹕『圛者﹐色澤光明。』蓋古文作『悌』﹐今文作『圛』。賈逵以今文校之﹐定以爲『圛』。鄭依賈氏所奏。」﹝《說文》引《書》「圛圛升云﹐半有半無」﹐今按「圛」卽《洪範》「曰驛」﹐其下乃注文。﹞《古文尙書》曰滲﹐曰圛﹐與《周禮注》同。

《詩》「或聖或否﹐或哲或謀﹐或肅或艾」﹐《莊子》「天有六極五常﹐帝王順之則治﹐逆之則凶。九洛之事﹐治成徳備」﹐皆爲《洪範》之學。

曾子固奏疏曰「《洪範》所以和同天人之際﹐使之無間﹐而要其所以爲始者﹐思也。《大學》所以誠意正心修身治其國家天下﹐而要其所以爲始者﹐致其知也。正其本者﹐在得之於心而已。得之於心者﹐其術非他﹐學焉而已矣。古之人自可欲之善而充之﹐至於不可知之神。自十五之學而積之﹐至於從心不逾矩﹐豈他道哉﹖由是而已矣。」二程子以前﹐告君未有及此者。

《韓非》謂先王之法曰「臣毋或作威﹐毋或作利﹐從王之指。無或作惡﹐從王之路。」蓋述《洪範》之言而失之也。

天命有徳﹐天討有罪﹐故無作好惡。惟天聰明﹐惟聖時憲﹐故無作聰明。以天之徳﹐行天之權﹐故惟辟作福威。

司馬彪注《莊子》云「箕子名胥余。」《史記正義》﹕《尸子》云。

巢伯來朝﹐注云「南方之遠國。」《正義》謂「南巢」﹐李杞解曰「成湯放桀於南巢﹐巢人納之。意者終商之世﹐義不朝商乎﹖誠如是﹐亦足以見巢之忠﹐商之盛徳矣。商亡而周興﹐於是巢始來朝。」其說美矣﹐然無所據。

金縢之書﹐其異說有二焉﹕《魯世家》云「周公卒後﹐秋未獲﹐暴風雷雨﹐禾盡偃﹐大木盡拔。周國大恐﹐成王與大夫朝服以開金縢書。」《梅福傳》云「昔成王以諸侯禮葬周公﹐而皇天動威﹐雷風著災。」此皆《尙書大傳》之說﹐蓋伏生不見古文故也。《蒙恬傳》云「成王有病﹐甚殆﹐公旦自揃其爪﹐以沈於河﹐乃書而藏之記府。及王能治國﹐有賊臣言周公欲爲亂﹐周公走而奔於楚。成王觀於記府﹐得周公沈書﹐乃流涕曰﹕『孰謂周公旦欲爲亂乎﹖』」此又以武王有疾爲成王。《索隱》曰「不知出何書﹖」《魯世家》亦與《恬傳》同。譙周云「秦旣燔書﹐時人欲言金縢之事﹐失其本末。」南軒曰「至誠可以回造化﹐若金縢策祝之辭﹐則不無妄傳者。」

我之弗辟﹐朱文公謂﹕當從鄭氏﹐以「辟」爲「避」。

《武成》惟九年大統未集﹐《通鑑外紀》引《尙書大傳》文王受命一年﹐斷虞芮之質﹔《帝王世紀》文王卽位四十二年﹐歲在鶉火﹐更爲受命之元年﹔《周書﹖文傳》﹕文王受命九年﹐時惟暮春﹐在鎬召太子發。按《史記》秦惠王十四年﹐更爲元年﹔《汲冢紀年》魏惠成王三十六年﹐攺元稱一年﹐或有因於古也。

文公賞雍季以義而不以謀﹐襄子賞髙共以禮而不以功﹐故曰「崇徳報功」。

若爾三王﹐是有負子之責於天﹐《史記》以「丕」爲「負」﹐《索隱》引鄭玄曰「『丕』讀曰『負』。」隗囂《移檄》曰「庶無負子之責。」蓋本此。晁以道解「丕子之責」﹐如《史傳》中「責其侍子」之「責」﹐蓋云「上帝責三王之侍子」﹐指武王也。

唐叔得禾﹐成王命唐叔以饋周公於東土﹐作《饋禾》。《史記》以「歸」爲「饋」。二字通用﹐見《論語》。

三監﹐孔氏謂管﹑蔡﹑商。《漢﹖地理誌》﹕殷畿內爲三國﹐邶﹑鄘﹑衛是也。邶封武庚﹔鄘﹐管叔尹之﹔衛﹐蔡叔尹之﹐以監殷民。惟鄭康成以三監爲管﹑蔡﹑霍。蘇氏從孔說﹐林氏﹑蔡氏從鄭說。三亳﹐孔氏謂亳人之歸文王者三所﹐爲之立監。康成云「湯舊都之民﹐服文王者分爲三邑﹕其長居險﹐故言阪尹﹐蓋東成臯﹐南盝轅﹐西降谷也。」皇甫謐以蒙爲北亳﹐穀熟爲南亳﹐偃師爲西亳。林氏從鄭說﹐呂氏從皇甫說。《詩譜》以三叔爲三監。孫毓云「三監當有霍叔﹐鄭義爲長。」

「民獻有十夫﹐予翼」﹐「亦惟十人﹐迪知上帝命」﹐周公以賢人卜天意。史失其名﹐不獨魯兩生也。

《周書﹖作雒》曰「俾康叔宇於殷﹐俾中旄父宇於東。」注云「東謂衛﹑殷﹑邶﹑鄘。」《詩譜》自紂城而北謂之邶﹐南謂之鄘﹐東謂之衛。康叔宇於殷﹐卽衛也。注以殷爲邶﹑鄘﹐非是。殷地在周之東﹐故曰東徵。邶﹑鄘﹑衛皆東也。《康誥》曰「在玆東土。」中旄父其邶﹑鄘之一歟﹖《顧命》有南宮毛。

《法言》謂﹕《酒誥》之篇﹐「俄空焉」。愚按﹕《酒誥》古今文皆有之﹐豈揚子未之見歟﹖《藝文志》云「劉向以中古文校歐陽﹑大﹑小夏侯三家經文﹐《酒誥》脫簡一。」而《大傳》引《酒誥》曰「王曰﹕封﹐惟曰若圭璧。」今無此句﹐豈卽脫簡歟﹖

「矧惟若疇圻父薄違﹐農父若保﹐宏父定辟」﹐荊公以「違」﹑「保」﹑「辟」絕句﹐朱文公以爲夐出諸儒之表。《洛誥》復子明辟﹐荊公謂﹕周公得卜﹐復命於成王也。漢儒「居攝還政」之說﹐於是一洗矣。山谷云「荊公六藝學﹐妙處端不朽。」信夫﹗

「厥或告曰﹕『羣飲。』汝勿佚﹐盡執拘以歸於周﹐予其殺無隱。」張氏以爲此告者之詞云爾。勸汝執而盡殺之也﹐汝當思之曰「是商之諸臣﹐化紂爲淫湎者﹐而可遽殺乎﹖亦姑惟教之而已。若不教而使陷於罪﹐是亦我殺之也。周公戒康叔﹐皆止殺之詞﹐柰何以爲勸哉﹗」愚謂﹕此說得忠厚之意。

《梓材》曰「以厥庶民曁厥臣﹐達大家。」周封建諸侯與大家臣室共守之﹐以爲社稷之鎭。九兩﹐所謂宗以族得民。公劉之雅﹐所謂君之宗之。此封建之根本也。魯之封有六族焉﹐衛之封有七族焉﹐唐之封有九宗﹑五正焉﹐皆所以系人心﹐維國勢。不特諸侯爲然﹐周公作《皇門》之書曰「維其有大門宗子﹐茂揚肅徳﹐勤王國王家﹐乃方求論擇元聖。武夫羞於王所﹐咸獻言助王恭明祀﹐敷明刑﹐用能承天嘏命。先人神祇報職用休﹐俾嗣在王家﹐萬子孫用末被先王之靈光。」然則王室之不壞﹐繄大門宗子是賴。自封建之法廢﹐國如木之無根﹐其亡也忽焉。然古者﹐世臣必有家學﹐內有師保氏之教﹐外有外庶子之訓。國子之賢者﹐命之導訓諸侯﹐若魯孝公是也。使惇惠者教之﹐文敏者道之﹐果敢者諗之﹐鎭靖者修之﹐若晉公族大夫是也。教行而俗美﹐然後托以安危存亡之寄﹐而國有與立矣。

商之澤深矣﹐周旣翦商﹐歷三紀而民思商不衰。考之《周書》《梓材》謂之「迷民」﹐《召誥》謂之「讎民」﹐不敢有忿疾之心焉﹐蓋皆商之忠臣義士也。至《畢命》始謂之「頑民」﹐然猶曰「邦之安危﹐惟玆殷士。」兢兢不敢忽也。孔子刪《詩》﹐存邶﹑鄘於《風》﹐系商於《頌》。吁﹐商之澤深矣。

《召誥正義》引《周書﹖月令》云「三日粵朏。」《漢﹖律曆志》引古文《月采篇》曰「三日曰昢。」顏注﹕謂說月之光采。愚以《書正義》考之﹐「采」字疑當作「令」。

婁敬曰「成王卽位﹐周公營成周﹐以爲此天下中﹐有徳則易以王﹐無徳則易以亡。」《呂氏春秋》南宮括曰「成王定成周﹐其辭曰﹕『惟餘一人﹐營居於成周。惟餘一人﹐有善易得而見也﹐有不善易得而誅也。』」《說苑》南宮邊子曰「昔周成王之卜居成周也﹐其命龜曰﹕『予一人兼有天下﹐辟就百姓﹐敢無中土乎﹗使予有罪﹐則四方伐之﹐無難得也。』」三說大意略同。

周公爲師﹐召公爲保。鄭康成不見《周官》之篇﹐以師保爲《周禮》師氏﹑保氏﹐大夫之職。《師氏﹑保氏注》亦引《書敍》云「聖賢兼此官。」《禮記﹖文王世子注》謂大司成﹑司徒之屬師氏也。兩注自不同。

有若散宜生﹐《孔氏傳》云「散氏﹐宜生名。」愚按﹕《漢書﹖古今人表》﹕女皇堯妃﹐散宜氏女。當以「散宜」爲氏。

《多方》越惟有胥伯小大多正﹐《大傳》云「古者﹐十稅一﹐多於十稅一謂之大桀小桀﹐少於十稅一謂之大貊小貊。王者十一而稅﹐而頌聲作矣。故《書》曰﹕『越維有胥賦小大多政。』」古今文之異如此。

《無逸》《大傳》作「毋逸」。毋者﹐禁止之辭﹐其義尢切。

《無逸》中宗﹑髙宗﹑祖甲﹑文王之享國﹐以在位言﹔《呂刑》穆王享國百年﹐以壽數言。

祖甲﹐孔安國﹑王肅云「湯孫太甲也。」馬融﹑鄭玄云「武丁子帝甲也。」《書正義》以鄭爲妄。《史記正義》按帝王年代﹐歷帝甲十六年﹐太甲三十三年﹐明王﹑孔說是。王肅云「先中宗﹐後祖甲﹐先盛徳﹐後有過。」蔡氏《書傳》從鄭說﹐謂非太甲。按邵子《經世書》髙宗五十九年﹐祖庚七年﹐祖甲三十三年﹐世次歷年皆與《書》合﹐亦不以太甲爲祖甲。

《無逸》多言不敢﹐《孝經》亦多言不敢﹐堯﹑舜之兢業﹐曾子之戰兢﹐皆所以存此心也。

天命自度﹐天與我一﹔自作元命﹐我與天一。

民之疾苦常在目﹐故曰「顧畏於民碞﹐天之監臨常在目。」故曰「顧諟天之明命。」

文王罔攸兼於庶言庶獄庶愼﹐司馬公曰「人君急於知人﹐緩於知事。」愚謂﹕漢宣帝綜核名實﹐非不明也﹐而不能知弘﹑石之姦﹔唐宣宗抉擿細微﹐非不察也﹐而不能知令狐綯之佞﹐明於小而闇於大也。故堯﹑舜之知﹐不徧物而急先務。

觀蔡仲之命﹐知周所以興﹔觀中山靖王之對﹐知漢所以亡。周公弔二叔之不咸﹐方且封建親戚﹐以蕃屏周﹔漢懲七國之難﹐抑損諸侯﹐以成外戚之篡。心有公私之殊﹐而國之興亡決焉。

君陳﹐蓋周公之子﹐伯禽弟﹐見《坊記注》﹐它無所考。《傳》有「凡﹑蔣﹑邢﹑茅﹑胙﹑祭」﹐豈君陳其一人歟﹖凡伯﹑祭公﹑謀父﹐皆周公之裔﹐世有人焉﹐家學之傳遠矣。

命君陳分正東郊﹑成周﹐鄭注﹕周之近郊五十里﹐今河南﹑洛陽相去則然。鄭以目驗知之。《儀禮疏》。

爾乃順之於外﹐曰「斯謀斯猷﹐惟我後之徳。」先儒謂﹕成王失言。蓋將順其美﹐善則稱君﹐固事君之法﹐然君不可以是告其臣。「順」之一字﹐其獘爲諛。有善歸主﹐李斯所以亡秦也﹐曾是以爲良顯乎﹖闇愎之君﹐誦斯言則歸過﹐求名之疑不可解矣。承弼昭事﹐稱文武而不及成王﹐其有以夫。

推誠以待士﹐則欒氏之勇﹐亦子之勇﹔用賢以及民﹐則田單之善﹐亦王之善。故曰「有容徳乃大。」

史伯論周之敝曰「去和而取同。」與晏子之論齊﹐子思之論衛﹐一也。西漢之亡﹐亦以羣臣同聲﹐故曰「庶言同則繹。」

《周官》「諸侯各朝於方嶽﹐大明黜陟」﹐黜陟明而後封建定。柳子謂天子不得變其君﹐殆未考周制也。

康王釋喪服而被衮冕﹐且受黃朱圭幣之獻﹐諸儒以爲禮之變﹐蘇氏以爲失禮。朱文公謂﹕天子諸侯之禮與士庶人不同﹐故孟子有「吾未之學」之語。如《伊訓》元祀十二月朔﹐奉嗣王祗見厥祖﹐固不可用凶服矣。漢﹑唐卽位行冊禮﹐君臣亦皆吉服﹐追述先帝之命﹐以告嗣君。蓋易世傳授﹐國之大事﹐當嚴其禮也。蔡氏《書傳》取蘇氏而不用文公之說。愚觀孝宗初上太上帝後尊號﹐有欲俟欽宗服除奉冊者﹐林黃中議﹕唐憲宗上順宗冊﹐在徳宗服中﹐謂行禮無害﹐第備樂而不作可也。劉韶美議曰「唐自武徳以來﹐皆用易月之制﹐旣葬之後﹐謂之無服。羣臣上尊號﹐亦多在卽位之年。與本朝事體大相遠也。」觀韶美之言﹐則文公《語錄》所云「漢唐冊禮」﹐乃一時答問﹐未爲定說也。

《史記﹖周紀》﹕康王命作策畢公﹐分居裏﹐成周郊。《書序》缺「公」字。

《畢命》一篇﹐以風俗爲本。殷民旣化﹐其效見於東遷之後﹐盟向之民不肯歸鄭﹐陽樊之民不肯從晉。及其末也﹐周民東亡而不肯事秦﹐王化之入人深矣。唐賈至議取士﹐以安史之亂爲鑑﹐謂﹕先王之道消﹐則小人之道長﹔小人之道長﹐則亂臣賊子生焉。蓋國之存亡在風俗。四維不張而秦歷促﹐恥尙失所而晉祚覆。至其知本之言哉﹗

周之興也﹐商民後革﹐百年化之而不足﹔周之衰也﹐衛風先變﹐一日移之而有餘。

「𨿽收放心﹐閒之惟艱」﹐孟子求放心之說也。「繩愆糾謬﹐格其非心」﹐孟子格君心之說也。

衛石碏以義厲一國﹐而寧﹑蘧之類萃焉﹔晉趙衰以遜化一國﹐而知﹑範之賢繼焉。故曰「樹之風聲。」

齊大史之守官﹐尙父之徳遠矣﹔魯宗人之守禮﹐周﹑孔之澤深矣。故曰「惟徳惟義﹐時乃大訓。」

皇帝﹐始見於《呂刑》。趙岐注《孟子》引《甫刑》曰「帝淸問下民。」無「皇」字。然岐以「帝」爲「天」﹐則非。

兵以恭行天罰﹐謂之天吏。刑以具嚴天威﹐謂之天牧。

《中說》薛收曰「古人作元命﹐其能至乎﹖」阮逸注云「《元命包》《易書》也。」愚按﹕《春秋緯》有《元命包》《易書》有《元包》。薛收蓋謂「自作元命」﹐其言見於《呂刑》﹐阮注誤矣。

張子韶《書說》於《君牙》《冏命》《文侯之命》﹐其言峻厲激發﹐讀之使人憤慨﹐其有感於靖康之變乎﹖胡文定《春秋傳》於夫椒之事﹐亦致意焉。朱子《詩傳》﹐其說《王風﹖揚之水》﹐亦然。

子夏問金革之事無辟﹐孔子曰「吾聞諸老聃曰﹕『昔者﹐魯公伯禽有爲爲之也。』」鄭注云「有徐戎作難﹐喪﹐卒哭﹐而徵之﹐急王事也。徵之作《粊誓》。」後世起復者﹐皆以伯禽藉口。嘗考《書﹖多方》王來自奄﹐孔注云「周公歸政之明年﹐淮夷奄又叛。魯徵淮夷﹐作《費誓》。」《魯世家》伯禽卽位之後﹐有管﹑蔡等反﹐淮夷﹑徐戎並興﹐於是伯禽率師伐之於肸﹐作《肸誓》。據此則伯禽徵淮﹑徐﹐在周公未沒之時﹐非居喪卽戎也。《左傳》「殽之役﹐晉始墨」﹐若伯禽行之﹐則晉不言「始」矣。記《禮》之言﹐恐非謂《費誓》也。

魏觴諸侯於範臺﹐魯共公舉觴擇言﹐以酒﹑味﹑色﹑臺池爲戒。漢髙帝圍魯﹐諸儒尙講誦習《禮》《樂》﹐弦歌之音不絕。周公﹑伯禽之化﹐歷戰國秦﹑楚﹐猶一日也。

周益公謂﹕《文苑英華》賦多用「員來」﹐非讀《秦誓正義》﹐安知今之「云」字﹐乃「員」之省文。愚按﹕《漢書》韋孟諫詩﹐顏師古注引《秦誓》﹕𨿽則員然。古文作「員」。

《文心雕龍》云「《書》摽七觀。」孔子曰「《六誓》可以觀義﹐《五誥》可以觀仁﹐《甫刑》可以觀誠﹐《洪範》可以觀度﹐《禹貢》可以觀事﹐《臯陶謨》可以觀治﹐《堯典》可以觀美。」見《大傳》。《孔叢子》云「《帝典》觀美﹐《大禹謨》《禹貢》觀事﹐《臯陶謨》《益稷》觀政﹐《泰誓》觀義。」此其略略異者。

春秋時﹐郤缺之言「九功《九歌》」﹐穆姜之言「元亨利貞」﹐子服惠伯之言「黃裳元吉」﹐叔向之言「《昊天有成命》」﹐單穆公之言「《旱鹿》」﹐叔孫穆子之言「《鹿鳴》之三」﹐成鱄之言「《皇矣》之《雅》」﹐閔馬父之言「商《那》之《頌》」﹐左史倚相之言「《懿》戒」﹐觀射父之言「重﹑黎」﹐白公子張之言「《說命》」﹐其有功於經學﹐在漢儒訓故之先。蓋自遲任﹑史佚以來﹐統緒相承﹐气脈未嘗絕也。

《顏氏家訓》云﹕《王粲集》中難鄭玄《尙書》事﹐今僅見於唐元行衝《釋疑》。王粲曰「世稱伊﹑雒以東﹐淮﹑漢以北﹐康成一人而已。咸言先儒多闕﹐鄭氏道備﹐粲竊嗟怪﹐因求所學﹐得《尙書注》。退思其意﹐意皆盡矣﹐所疑猶未諭焉﹐凡有二篇。」《館閣書目》﹕粲集八卷﹐詩賦論議垂六十篇。

官師相規﹐注謂﹕官眾。《左傳》官師從單靖公﹐注﹕天子官師﹐非卿也。《漢﹖賈誼傳》官師小吏﹐注云「一官之長。」愚謂﹕漢注得之。周官皆有師。

王景文謂﹕「文章根本在《六經》」﹐張安國欲記《考古圖》﹐曰「宜用《顧命》。」遊廬山序所歷﹐曰「當用《禹貢》。」

伊尹之始終﹐《書序》備矣。陸士衡《豪士賦序》伊生抱明﹐允以嬰戮﹐蓋惑於《汲冢紀年》之妄說也。皇甫謐云「伊尹百有餘歲。」應劭云「周公年九十九。」王充《論衡》云「召公百八十。」故趙岐注《孟子》云「壽若召公。」

《呂氏春秋﹖孝行覽》云「《商書》曰﹕『刑三百﹐罪莫重於不孝。』」注﹕商湯所制法也。三百﹐商之刑。三千﹐周之刑。其繁簡可見。

《周禮﹖大司馬注》引《書》曰「前師乃鼓譟。」疏謂﹕《書傳》說武王伐紂時事。《二禮疏》引《書傳﹖略說》﹐皆書「《大傳》」也。

《洪範》五者來備﹐《史記》云「五是來備。」荀爽謂之「五韙」﹐李云謂之「五氏」﹐傳習之差如此﹐近於郢書燕說矣。

土气爲風﹐水气爲雨。箕屬東方木﹐克土﹐土爲妃﹐故好風。畢屬西方金﹐克木﹐木爲妃﹐故好雨。此鄭康成說也。吳仁傑謂﹕《易》以坎爲水﹐北方之卦。又曰「雨以潤之」﹐則雨屬水。《漢志》﹕軫星亦好雨。

五福不言貴而言富﹐先王之制。貴者始富﹐賤者不富也。

趙岐注《孟子》﹐不見古文﹐以「其助上帝寵之」斷句。又「我武惟揚」﹐注云「古《尙書》百二十篇之時《太誓》也。」又「帝使其子九男二女」﹐注云「《堯典》曰『釐降二女』﹐不見九男﹐孟子時《尙書》凡百二十篇。《逸書》有《舜典》之敍﹐亡失其文。孟子諸所言舜事﹐皆《堯典》及《逸書》所載。」又「不及貢﹐以政接於有庳」﹐謂皆逸篇之辭。又引《書》﹕禹拜讜言。

葛伯仇餉﹐非《孟子》詳述其事﹐則異說不勝其繁矣。孟子之時﹐古書猶可考﹐今有不可彊通者。

《易乾鑿度》曰「《易》之帝乙爲湯﹐《書》之帝乙六世王﹐名同不害以明功。」帝乙﹐湯玄孫之孫也。按《史記》湯至帝乙二十九王﹐謂六世王﹐未詳。唐陳正節曰「殷自成湯至帝乙十二君﹐其父子世六易。」謂十二君﹐亦未詳。

林少穎《書說》至《洛誥》而終﹐呂成公《書說》自《洛誥》而始。朱文公曰「蘇氏傷於簡﹐林氏傷於繁﹐王氏傷於鑿﹐呂氏傷於巧﹐然其間盡有好處。」

制治於未亂﹐保邦於未危。泰之極﹐則城復於隍﹔旣濟之極﹐則濡其首。不於其未﹐而於其極﹐則無及矣。

伊尹以辯言亂政戒其君﹐盤庚以度乃口告其民。商俗利口﹐其敝久矣。邵子曰「天下將治﹐則人必尙行﹔天下將亂﹐則人必尙言。」周公訓成王﹐勿以憸人﹐所以反商之敝也。張釋之諫文帝﹐超遷嗇夫﹐所以監秦之失也。《周官》曰「無以利口。」《冏命》曰「無以巧言。」此周之家法。將相功臣﹐少文多質﹔安靜之吏﹐悃愊無華。此漢之家法。

恭在貌﹐敬在心﹐《書正義》之說也。中心爲忠﹐如心爲恕﹐《詩﹑春秋正義》之說也。

堯﹑舜之世﹐名臣止任一事﹔仲尼之門﹐髙第皆爲一科。故曰「無求備於一夫。」

彊恕而行﹐忍也﹐原憲之克伐怨欲﹐不行焉也。一視同仁﹐容也﹐顏子之克己復禮﹐天下歸仁也。忍言事﹐容言徳。習忍則至於容。

式和民則﹐順帝之則﹐有物有則﹐動作﹑禮義﹑威儀之則﹐皆天理之自然﹐有一定之成法。聖賢傳心之學﹐惟一「則」字。

若農服田力穡﹐乃亦有秋﹐故民生在勤則不匱。先知稼穡之艱難﹐乃逸﹐故君子能勞則有繼。

乃命三後﹐先儒曰「人心不正﹐則入於夷狄禽獸﹐𨿽有土不得而居﹐𨿽有谷不得而食﹐故先伯夷而後及禹﹑稷。」此說得孔子「去食」﹑孟子「正人心」之意。《小雅》盡廢﹐其禍烈於洚水。四維不張﹐其害憯於阻饑。

《周禮﹖司刑》五刑之屬二千五百﹐穆王𨿽多五百章﹐而輕刑增﹐重刑減。班固以《周禮》爲中典﹐《甫刑》爲重典﹐非也。

舜﹑臯陶曰「欽」﹑曰「中」﹐蘇公曰「敬」﹑曰「中」﹐此心法之要也。《呂刑》言「敬」者七﹐言「中」者十﹐所謂「惟克天徳」﹐在此二字。

禹有典則貽厥子孫﹐而有盤遊無度者﹔湯以義禮垂裕後昆﹐而有顚覆典刑者。是以知嗣徳之難也。宋武帝畱葛燈籠﹑麻蠅拂於陰室﹔唐太宗畱柞木梳﹑黑角篦於寢宮。作法於儉﹐其敝猶侈﹐況以侈示後乎﹗

因岱柴而封禪﹐因時巡而逸遊﹐因《洛書》而崇飾符瑞﹐因建極而雜糅正邪﹐因享多儀而立享上之說。塞忠諫﹐謂之浮言﹔錮君子﹐謂之朋比。慘礉少恩﹐曰威克厥愛﹔違眾妄動﹐曰惟克果斷。其甚焉者﹐丕之奪漢﹐托之舜﹑禹﹔衍之篡齊﹐托之湯﹑武。邵陵海西之廢﹐托之伊尹﹔新都之攝﹐臨湖之變﹐托之周公。侮聖言以文姦慝﹐豈經之過哉﹗

蘇綽《大誥》近於莽矣﹐《太玄》所謂童牛角馬﹐不今不古者歟﹖蘇威《五教》﹐綽之遺風也。

《史記﹖秦紀》﹕繆公三十三年﹐敗於殽。三十六年﹐自茅津渡河﹐乃誓於軍。申思不用蹇叔﹑百里奚之謀﹐令後世以記余過。君子聞之﹐皆爲垂涕﹐曰「嗟乎﹗秦繆公之與人周也﹐卒得孟明之慶。」《書序》云「敗崤歸﹐作《誓》。」與《史》不同。邵子謂﹕修夫聖者﹐秦穆之謂也。穆公是霸者第一﹐悔過自誓之言﹐幾於王道。此聖人所以錄於書末。

《大傳》太子年十八曰「孟侯」﹐於四方諸侯來朝﹐迎於郊者﹐問其所不知。唐《冊太子文》云「盡謙恭於齒冑﹐審方俗於迎郊。」愚謂﹕孟侯見《康誥》﹐謂諸侯之長﹐蓋方伯也。《大傳》說非。

《漢﹖藝文志》﹕《周書》七十一篇。劉向云「周時誥誓號令﹐蓋孔子所論百篇之餘。」《隋﹑唐志》系之汲冢﹐然汲冢得竹簡書在晉咸寧五年﹐而兩漢已有《周書》矣。太史公引「克殷度邑」﹐鄭康成注《周禮》云「《周書﹖王會》備焉。」注《儀禮》云「《周書》北唐以閭。」許叔重《說文》引《逸周書》「大翰若翚雉」﹐又引「豲有爪而不敢以撅」﹐馬融注《論語》引《周書﹖月令》﹐皆在漢世。杜元凱解《左傳》時﹐汲冢書未出也﹐「千里百縣」﹑「轡之柔矣」﹐皆以《周書》爲據﹐則此書非始出於汲冢也。按《晉﹖束皙傳》﹕太康二年﹐汲郡得竹書七十五篇。其目不言《周書》。紀云「咸寧五年﹐《左傳後序》云太康元年。當考。」《左傳正義》引王隱《晉書》云「竹書七十五卷﹐六十八卷有名題﹐七卷不可名題。」其目錄亦無《周書》。然則系《周書》於汲冢﹐其誤明矣。

《書大傳》載四海﹑河江﹑五湖﹑鉅野﹑鉅定﹑濟中﹑孟諸﹑隆谷﹑大都之貢物﹐此禹時也。《周書》載伊尹爲四方獻令﹐此湯時也。《王會》載八方會同﹐各以其職來獻。自稷愼以下﹐其贄物二十一﹔自義渠以下﹐其贄物二十﹔自髙夷以下﹐其贄物十四﹔自權扶以下﹐其贄物九。此成王時也。愚謂﹕《旅獒》之訓曰「畢獻方物﹐惟服食器用珍異之貢。」恐非三代之制。

《王會》曰「堂下之右﹐唐公﹑虞公南面立焉。堂下之左﹐殷公﹑夏公立焉。」唐公﹑虞公﹐《樂記》所謂祝陳也。殷公﹑夏公﹐《樂記》所謂杞宋也。然則《郊特牲》云「尊賢不過二代。」其說非矣。

《周書﹖史記篇》穆王召左史戎夫﹐取遂事之要戒﹐言皮氏﹑華氏﹑夏后﹑殷商﹑有虞氏﹑平林﹑質沙﹑三苗﹑扈氏﹑義渠﹑平州﹑林氏﹑曲集﹑有巢﹑有鄶﹑共工﹑上衡氏﹑南氏﹑有果氏﹑畢程氏﹑陽氏﹑榖平﹑阪泉﹑縣宗﹑玄都﹑西夏﹑績陽﹑有洛之亡。國名多傳記所未見。

《周書﹖大聚篇》「若冬日之陽﹐夏日之陰﹐不召而民自來」﹐亦見《文子》。張文潛《祭司馬公文》「冬陽夏冰﹐赴者爭先」﹐蓋本於此。

《周書﹖謚法》惟三月旣生魄﹐周公旦﹑太師望相嗣王發旣賦憲﹐受臚於牧之野。將葬﹐乃制作謚。今所傳《周書》云「維周公旦﹑太公望開嗣王業﹐建功於牧之野。終葬﹐乃制謚。」與《六家謚法》所載不同。﹝蓋今本缺誤﹐《文心雕龍》云「賦憲之謚」出於此。呂成公《策問》旦以文名﹐奭以康名﹐閎夭以尊顯。閎夭謚當考。﹞

《文心雕龍》夏﹑商二《箴》﹐餘句頗存。《夏箴》見《周書﹖文傳篇》《商箴》見《呂氏春秋﹖名類篇》。

《周書﹖小武開篇》周公曰「在我文考﹐順道九紀﹕一辰以紀日﹐二宿以紀月﹐三日以紀徳﹐四月以紀刑﹐五春以紀生﹐六夏以紀長﹐七秋以紀殺﹐八冬以紀藏﹐九歲以紀終。」「九紀」與《洪範》「五紀」相表裏。《文選》任彥升曰「不攺參辰﹐而九星仰止。」注引《周書》王曰「余不知九星之光。」周公曰「星﹑辰﹑日﹑月﹑四時﹑歲﹐是謂九星。」九星卽九紀也。

任章引《周書》曰「將欲敗之﹐必姑輔之﹔將欲取之﹐必姑與之。」《戰國策》。蕭何引《周書》曰「天予不取﹐反受其咎。」此豈蘇秦所讀《周書﹖陰符》者歟﹗老氏之言﹐範蠡﹑張良之謀﹐皆出於此。朱子云「老子爲柱下史﹐故見此書。」

《三墳》書無傳﹐宓犧惟《易》存﹐而商髙所云「周天歷度」﹐《周髀》。《管子》所云「造六峜以迎陰陽者」﹐不復見。《管子﹖輕重戊篇》﹕慮戲作造六峜以迎陰陽﹐作九九之數以合天道﹐而天下化之。周人之王﹐循六峜﹐行陰陽。「峜」字﹐未詳。許行爲神農之言﹐晁錯述神農之教﹐列子稱黃帝之書。陰陽五行﹐兵法醫方﹐皆托之農﹑黃而大道隱矣。今有山气形之書﹐謂之《連山》《歸藏》《坤乾》。元丰中﹐毛漸得之西京。或云「張天覺得之比陽民家﹐非古也。」《列子》引黃帝書﹐卽《老子》谷神不死章。

有言遜於汝志﹐艮之不拯其隨也﹔惟學遜志﹐謙之卑以自牧也。遜一也﹐而善惡異。君體剛而用柔﹐臣體柔而用剛。君不遜志﹐則爲唐徳宗之彊明﹔臣而遜言﹐則爲梁丘據之苟同。

周人乘黎﹐祖伊恐。商受能如《震》上六之「畏鄰戒」﹐則無咎矣。蜀漢之亡也﹐吳華核詣宮門上表曰「成都不守﹐社稷傾覆。臣以艸芥﹐竊懷不寧。陛下至仁﹐必垂哀悼。臣不勝忡悵之情﹐謹拜表以聞。」吁﹐華核亦吳之祖伊歟﹗

學古入官然後能議事以制﹐伯夷以《禮》折民﹐漢儒以《春秋》決獄。子產曰「學而後入政﹐未聞以政學者也。」荀卿始爲法後王之說﹐李斯師之﹐謂諸生不師今而學古。太史公亦惑於流俗之見﹐《六國表》云「傳曰﹕法後王何也﹖以其近己而俗變相類﹐議卑而易行也。」文帝謂﹕卑之毋甚髙論。宣帝謂﹕俗儒好是古非今。秦旣亡﹐而李斯之言猶行也。《孟子》曰「爲政不因先王之道﹐可謂智乎﹖」

舜之克艱﹐文王之無逸﹐心也。後之勤政者﹐事爲而已。

勿以憸人﹐立政之戒也。爻辭﹐周公所作﹐《師》之上六﹑《旣濟》之九三﹐皆曰「小人勿用。」

《左氏傳》引《商書》曰「沈漸剛克﹐髙明柔克。」《洪範》言﹕惟十有三祀﹐箕子不忘商也﹐故謂之《商書》。陶淵明於義熙後﹐但書甲子﹐亦箕子之志也。陳咸用漢臘亦然。

旣獲仁人﹐武所以克商也。養民以致賢人﹐興漢在於一言。延攬英雄﹐務悅民心﹐復漢在於一言。

張文饒曰「堯之歷象﹐蓋天法也。舜之璣衡﹐渾天法也。」

李仁父《宰相年表序》曰「孔子序三代之《書》﹐其稱相者﹐獨伊尹﹑伊陟﹑傅說﹑周公﹑召公﹑畢公六人耳。」

爾尙蓋前人之愆﹐惟忠惟孝。若沈勁之於充﹐張嵊之於稷﹐李湛之於義府﹐可謂能蓋愆矣。

刑止於五﹐而《秋官﹖條狼氏》「誓馭曰車盝」﹐此春秋時嘗有之﹐至秦用之﹐豈成周之法哉﹗

烹魚煩則碎﹐治民煩則亂﹐故以叢脞爲戒。器久不用則蠹﹐政不常修則壞﹐故以屢省爲戒。多事非也﹐不事事亦非也。

臯陶曰「殺之三。」堯曰「宥之三。」蘇氏𨿽以意言之﹐考之《書》﹐明於五刑以弼五教﹐臯陶所執之法也﹔與其殺不辜﹐寧失不經﹐舜所操之權也。臯陶執法於下﹐而舜以其權濟於上﹐劉頌所謂君臣之分﹐各有所司。《王制》曰「王三又﹐然後制刑。」「又」與「宥」同。則蘇氏之言亦有所本。

格於皇天﹐格其非心﹐皆誠意感通而極其至。事君如事天。

玩物喪志﹐志爲物所役也。李文饒《通犀帶賦》曰「美服珍玩﹐近於禍機。虞公滅而垂棘返﹐壯武殘而龍劍飛。先哲所以聞義則服﹐防患則微。經侯委珮而去﹐宣子辭環以歸。」此可爲玩物之戒。

好問則裕﹐謂聞見廣而徳有餘也。《中庸》曰「舜好問。」博學之﹐必審問之﹔學以聚之﹐必問以辧之﹔敏而好學﹐必不恥下問。《老子》亦云「知而好問者聖﹐勇而好問者勝。」

舜咨十二牧﹐終於「難任人」﹔命九官﹐終於「堲讒說」﹔孔子答爲邦之問﹐終於「遠佞人」﹐一也。

南丰序《南齊書》曰「唐﹑虞爲二《典》者﹐所記豈獨其迹邪﹖並與其深微之意而傳之。」又曰「方是時﹐豈特任政者皆天下之士哉﹐蓋執簡操筆而隨者﹐亦皆聖人之徒也。」後山《黃樓銘序》云「昔之詩人﹐歌其政事﹐則並其道徳而傳之。」朱文公《詩﹖破斧傳》云「當是之時﹐𨿽披堅執銳之人﹐亦皆能以周公之心爲心﹐而不自爲一身一家之計﹐蓋亦莫非聖人之徒也。」皆用南丰文法。

虞之《賡歌》﹐夏《五子之歌》﹐此《三百篇》之《權輿》也。《洪範》無偏無陂﹐至歸其有極﹐蔡氏謂此章蓋《詩》之體﹐使人吟詠而得其性情﹐與《周禮﹖大師》教以六詩﹐同一機。《伊訓》以三風十愆訓《太甲》﹐自「聖謨洋洋」而下﹐亦葉其音﹐蓋欲日誦是訓﹐如衛武公之《抑》戒也。故曰「《詩》可以興。」

擊石拊石﹐百獸率舞。凡兩言之﹐或謂脫簡重出。《東觀漢記》王阜爲重泉令。鸞鳥集學宮﹐阜擊磬而舞﹐況舜樂所感乎﹗

湯之《誥》曰「惟皇上帝﹐降衷於下民。」武之《誓》曰「惟人萬物之靈。」劉子所謂「天地之中」﹐子思所謂「天命之謂性」﹐孟子所謂「性善」﹐淵源遠矣。

《文侯之命》其歸視爾師﹐寧爾邦﹐此《覲禮》所謂「伯父無事歸寧乃邦」。古者待諸侯之禮如此。平王能存西周禮文之舊﹐而不能雪君父之讎恥﹐豈知禮之本乎﹖

洪舒於民﹐古文作「洪荼」﹐薛氏曰「大爲民荼毒也。」

宅西曰「昧谷」﹐虞翻謂當爲「柳谷」﹐《周禮注》﹕度西曰「柳谷」。魏明帝時﹐張掖柳谷口水溢湧﹐寶石負圖﹐卽其地也。

周之盛也﹐內諸侯爲伯﹐爲周﹑召﹑畢公之任。周之衰也﹐外諸侯爲伯﹐爲齊﹑晉之霸﹐三公行二伯之職﹐以統諸侯﹐則霸者安得而竊王命﹖

「我生不有命在天」﹐「得之不得曰有命」﹐一爲獨夫之言﹐一爲聖人之言。眞文忠公曰「命﹐一也﹐恃焉而弗修﹐賊乎天者也﹔安焉而弗求﹐樂乎天者也。此聖﹑狂所以異。」

聖王畏天畏民。人有畏心﹐然後敬心生。謂天不足畏﹐民不足畏﹐爲桀﹑紂﹑秦﹑隋。

詹元善云「惟皇上帝﹐降衷於下民。若有恆性﹐克綏厥猷惟後。此卽『天命之謂性﹐率性之謂道﹐修道之謂教』也。人能知此﹐則知觀《書》之要﹐而無穿鑿之患矣。」﹝呂成公已有此說。﹞

治梁及岐﹐若從古注﹐則雍州山距冀州甚遠﹐壺口﹑太原不相涉。晁以道用《水經注》﹐以爲呂梁﹑狐岐。

卷三詩

《經典序錄》﹕河間人大毛公爲《詩故訓傳》﹐一云魯人。失其名。《初學記》﹕荀卿授魯國毛亨﹐作《詁訓傳》以授趙國毛萇。時人謂亨爲大毛公﹐萇爲小毛公。大毛公之名﹐惟見於此。《正義》云「《儒林傳》毛公﹐趙人。」不言其名。《後漢書》趙人毛萇《序錄》亦云「名長」﹐今《後漢書》作「萇」﹐此小毛公也。程子曰「毛萇最得聖賢之意。」

徐整云「子夏授髙行子。」卽《詩序》及《孟子》所謂髙子也。以《絲衣》繹賓屍爲靈星之屍﹐以《小弁》爲小人之詩﹐則已失其義矣。趙歧云「髙子﹐齊人。」謂禹之聲尙文王之聲﹐亦髙子也。

《序錄》﹕子夏傳曾申﹐申傳李克。《讀詩記》引陸璣《艸木疏》﹐以曾申爲申公﹐以克爲尅﹐皆誤。

《詩》六義﹐三經三緯﹐鄭氏注《周禮》「六詩」及孔氏《正義》﹐其說尙矣﹐朱子《集傳》從之。而程子謂﹕《詩》之六體隨篇求之﹐有兼備者﹐有偏得一二者。《讀詩記》謂﹕風非無雅﹐雅非無頌。蓋因《鄭箋》「豳雅」﹑「豳頌」之說。然朱子疑《楚茨》至《大田》四篇爲「豳雅」﹐《思文》《臣工》《噫嘻》《丰年》《戴芟》《良耜》等篇爲「豳頌」﹐亦未知是否也。呂成公云「豳雅﹑頌恐逸。」

《逸詩》篇名﹐若《貍首》《射義》。《驪駒》《大戴禮》《漢書注》。《祈招》《左傳》。《轡之柔矣》《左傳》《周書》。皆有其辭﹐惟《采薺》《周禮》。《河水》《新宮》《茅鴟》《左傳》。《鳩飛》《國語》。無辭。或謂《河水》《沔水》也﹔《新宮》《斯幹》也﹔《鳩飛》《小宛》也。周子醇《樂府拾遺》曰「孔子刪《詩》﹐有全篇刪者﹐《驪駒》是也。有刪兩句者﹐「月離於畢﹐俾滂沱矣。月離於箕﹐風揚沙矣」是也。有刪一句者﹐「素以爲絢兮」是也。愚考之《周禮疏》引《春秋緯》云「月離於箕﹐風揚沙」﹐非詩也。「素以爲絢兮」﹐朱文公謂﹕《碩人》詩四章﹐而章皆七句﹐不應此章獨多一句﹐蓋不可知其何詩﹐然則非刪一句也。若全篇之刪﹐亦不止《驪駒》。《論語》《唐棣之華》之類。

近世說《詩》者﹐以《關雎》爲畢公作﹐謂得之張超﹐或謂得之蔡邕。未詳所出。

鶴林吳氏《論詩》曰「興之體足以感發人之善心。毛氏自《關雎》而下﹐總百十六篇﹐首系之興﹕《風》七十﹐《小雅》四十﹐《大雅》四﹐《頌》二。注曰﹕『興也。』而比﹑賦不稱焉﹐蓋謂賦直而興微﹐比顯而興隱也。朱氏又於其間增補十九篇﹐而摘其不合於興者四十八條﹐且曰﹕『《關雎》﹐興詩也﹐而兼於比﹔《綠衣》﹐比詩也﹐而兼於興﹔《頍弁》一詩﹐而興﹑比﹑賦兼之。』則析義愈精矣。」李仲蒙曰「敍物以言情謂之賦﹐情物盡也。索物以托情謂之比﹐情附物也。觸物以起情謂之興﹐物動情也。」《文心雕龍》曰「毛公述傳﹐獨標興體﹐以比顯而興隱。」鶴林之言﹐本於此。

太史公云「周道缺而《關雎》作。」艾軒謂﹕三家說《詩》﹐各有師承。今齊﹑韓之《詩》﹐字與義多不同。毛公爲趙人﹐未必不出於《韓詩》。太史公所引﹐乃一家之說。《古文尙書》與子長並出﹐今所引非古文﹐如「祖饑」﹑「惟刑之謐」﹐當有來處﹐非口傳之失也。晁景迂曰「齊﹑魯﹑韓三家﹐以《關雎》《葛覃》《捲耳》《鵲巢》《采繁》《采蘋》《騶虞》《鹿鳴》《四牡》《皇皇者華》之類﹐皆

爲康王詩﹐《王風》爲魯詩。」薛士龍曰「《關雎》作刺之說﹐是賦其詩者。」

艾軒謂﹕《詩》之萌芽﹐自楚人發之﹐故云「江﹑漢之域﹐《詩》一變而爲《楚辭》﹐屈原爲之唱。」是文章鼓吹﹐多出於楚也。

《周南》之詩﹐曰「公侯幹城」﹐曰「王室如燬」﹐當文王與紂之事﹐於君臣之分嚴矣。此周之所以爲至徳。

朱子《詩傳》云「舊說扶風雍縣南有召亭。今雍縣析爲岐山﹑天興兩縣﹐未知召亭的在何縣。」愚按﹕《史記正義》引《括地誌》﹐召亭在岐山縣西南。

橫渠《策問》云「湖州學興﹐竊意遺聲寓之塤龠﹐因擇取二《南》《小雅》數十篇﹐使學者朝夕詠歌。今其聲無傳焉。」朱子《儀禮通解》有《風雅十二詩譜》﹐乃趙彥肅所傳云﹐卽開元遺聲也。

《詩正義》曰「《儀禮》歌《召南》三篇﹐越《艸虫》而取《采蘋》﹐蓋《采蘋》舊在《艸虫》之前。」曹氏《詩說》謂﹕齊詩先《采蘋》而後《艸虫》。

馬永卿問劉元城曰「《王﹖黍離》在《邶》《鄘》《衛》之後﹐且天子可在諸侯後乎﹖」曰「非諸侯也。周旣滅商﹐分畿內爲三國﹐邶﹑鄘﹑衛是也。序《詩》者﹐以其地本商之畿內﹐故在《王﹖黍離》上。」

《新序》云「衛宣公子壽﹐閔其兄伋之見害﹐作憂思之詩﹐《黍離》是也。」《魯詩》出於浮丘伯﹐以授楚元王交。劉向乃交之孫﹐其說蓋本《魯詩》。然《黍離》《王風》之首﹐恐不可以爲衛詩也。《韓詩》云「《黍離》﹐伯封作。」陳思王植《令禽惡鳥論》曰「昔尹吉甫信後妻之讒而殺孝子伯奇﹐其弟伯封求而不得﹐作《黍離》之詩。」其《韓詩》之說歟。伯封事﹐惟見於此。

南丰謂﹕《列女傳》稱《詩》《芣苡》《柏舟》《大車》之類﹐與令序《詩》者之說尢乖異。《式微》一篇﹐又謂二人之作。

韓文公爲《施士丐銘》曰「先生明毛﹑鄭《詩》﹐通《春秋左氏傳》﹐善講說﹐朝之賢士大夫從而執經﹑考疑者繼於門。」《唐語林》云「劉禹錫與韓﹑柳詣士丐聽說《詩》﹐曰﹕『《甘棠》勿拜﹐如人身之拜﹐小低屈也。勿拜則不止勿翦﹐言召伯漸遠﹐人思不可及。』」《讀詩記》董氏引士丐說。

周有《房中》之樂﹐《燕禮注》謂﹕弦歌《周南》《召南》之詩。漢《安世房中樂》﹐唐山夫人所作。魏繆襲謂《安世歌》「神來燕享﹐永受厥福」﹐無有二《南》后妃風化天下之言。謂《房中》爲后妃之歌﹐恐失其意。《通典》﹕平調﹑淸調﹑瑟調﹐皆周《房中》之遺聲。

《白虎通﹖諫諍篇》﹕妻得諫夫者﹐夫婦榮恥共之。《詩》云「相鼠有體﹐人而無禮。人而無禮﹐胡不遄死﹖」此妻諫夫之詩也。亦齊﹑魯﹑韓之說歟。

《韓詩外傳》﹕髙子問於孟子曰「夫嫁娶者﹐非己所自親也﹐衛女何以得編於《詩》也﹖」孟子曰「有衛女之志則可﹐無衛女之志則怠。若伊尹於太甲﹐有伊尹之志則可﹐無伊尹之志則篡。」

晁景迂《詩序論》云「序《騶虞》﹕『王道成也』﹐風其爲雅歟﹗序《魚麗》﹕『可以告神明』﹐雅其爲頌歟﹗」《解頤新語》云「文王之風終於《騶虞》《序》以爲王道成則近於雅矣。文﹑武之雅終於《魚麗》《序》以爲可告神明則近於頌矣。」潏水李氏曰「《小雅》𨿽言政﹐猶有風之體。《大雅》之正﹐幾於頌矣。」

歐陽公曰「霸者興﹐變風息焉。」然《詩》止於陳靈﹐在桓﹑文之後。

八能之士﹐見《易緯通卦驗》﹕或調黃鐘﹐或調六律﹐或調五音﹐或調五聲﹐或調五行﹐或調律曆﹐或調陰陽﹐或調正徳所行。大夫九能﹐見《毛詩﹖定之方中傳》﹕建邦能命龜﹐田能施命﹐作器能銘﹐使能造命﹐升髙能賦﹐師旅能誓﹐山川能說﹐喪紀能誄﹐祭祀能語。君子能此九者﹐可謂有徳音﹐可以爲大夫。

《定之方中傳》引仲梁子曰「初立楚宮也。」《鄭志》張逸問﹕「仲梁子何時人﹖」答曰「仲梁子﹐先師魯人﹐當六國時﹐在毛公前。」《正義》﹕春秋時﹐魯有仲梁懷﹐故言魯人。《韓非子》八儒﹐有仲良氏之儒。陶淵明《羣輔錄》云「仲梁氏傳樂爲道﹐以和陰陽﹐爲移風易俗之儒。」史失其名。

劉孝孫爲《毛詩正論》﹐演毛之簡﹐破鄭之怪。李邦直亦謂毛之說簡而深﹐此河間獻王所以髙其學也。鄭之釋繁塞而多失。鄭學長於《禮》﹐以《禮》訓《詩》﹐是案迹而議性情也。「綠衣」﹐以爲褖﹔「不諫亦入」﹐以爲入宗廟﹔「庭燎」﹐以爲不設雞人之官。此類不可悉舉。

艾軒云「讀《風詩》不解《芣苡》﹐讀《雅詩》不解《鶴鳴》﹐此爲無得於《詩》者。傳至樂讀《詩》至《鴛鴦》之二章﹐因悟比興之體。

「江漢之女﹐不可犯以非禮」﹐可以見周俗之美﹔「範滂之母﹐勉其子以名節」﹐可以見漢俗之美。

《大雅》之變﹐作於大臣﹐召穆公﹑衛武公之類是也。《小雅》之變﹐作於羣臣﹐家父﹑孟子之類是也。《風》之變也﹐匹夫匹婦皆得以風刺。淸議在下﹐而世道益降矣。

騶虞﹑騶吾﹑騶牙﹐一物也﹐聲相近而字異。《解頤新語》旣以「虞」爲「虞人」﹐又謂「文王以騶牙名囿」﹐蓋惑於異說。《魯詩傳》曰「梁鄒﹐天子之田。」見《後漢注》與《賈誼書》同﹐不必以「騶牙」爲證。

《射義》天子以《騶虞》爲節﹐樂官備也。鄭康成注云「於嗟乎騶虞﹗嘆仁人也。」《周禮疏》引《韓﹑魯說》﹕騶虞﹐天子掌鳥獸官。其說與《射義》合。《文選注》引《琴操》曰「《鄒虞》﹐邵國之女所作也。古者役不逾時﹐不失嘉會。」《墨子》曰「成王因先王之樂﹐命曰《騶吾》。」豈卽《詩﹖騶虞》歟﹖

《大戴禮﹖投壺》云「凡雅二十六篇﹐其八篇可歌﹐歌《鹿鳴》《貍首》《鵲巢》《采蘩》《采蘋》《伐檀》《白駒》《騶虞》﹔八篇廢﹐不可歌﹔七篇《商》《齊》可歌也﹔三篇閒歌。《上林賦》掩羣雅﹐張揖注云「《詩﹖小雅》之材七十四人﹐《大雅》之材三十一人。」愚謂﹕八篇可歌者﹐惟《鹿鳴》《白駒》在《小雅》《貍首》今亡。鄭氏以爲《射義》所引曾孫侯氏之詩﹐餘皆風也﹐而亦謂之雅﹐豈風亦有雅歟﹖劉氏《小傳》或曰「《貍首》《鵲巢》也﹐篆文似之。」此有《貍首》﹐又有《鵲巢》﹐則或說非矣。張揖言「二雅之材」﹐未知所出。

《無衣》非美晉﹐蓋閔周也。自僖王命曲沃伯爲晉侯﹐而篡臣無所忌。威烈王之命﹐晉大夫襲僖之迹也。有曲沃之命﹐則有三大夫之命﹐出爾反爾也。

《詩》亡然後《春秋》作。胡文定謂﹕自《黍離》降爲《國風》﹐天下不復有《雅》。《春秋》作於隱公﹐適當《雅》亡之後。《孟子集注》同。呂成公謂﹕蓋指筆削《春秋》之時﹐非謂《春秋》之所始也。《詩》旣亡﹐則人情不止於禮義﹐天下無復公好惡﹐《春秋》所以不得不作歟。艾軒曰「《文中子》以爲詩者民之情性﹐人之情性不應亡。使孟子復出﹐必從斯言。」

《泉水》云「出宿於幹﹐飲餞於言。」說《詩》者﹐未詳其地。《隋志》邢州內丘縣﹐有干言山。李公《緒記》云「柏人縣有幹山﹑言山。柏人﹐邢州堯山縣。」《魯頌》䢐來之松﹐《後漢注》﹕兗州博城縣有䢐來山。一名尢來。新甫之柏﹐《傳注》不言山之所在﹐惟《後魏﹖地形志》魯郡汶陽縣有新甫山。《通典》﹕漢汶陽故城在兗州泗水縣東南。太史公聞之董生曰「《詩》記山川溪谷﹐禽獸艸木﹐則山川不可不考也。」

檜有疾恣之詩﹐《周語》富辰曰「鄶之亡﹐由叔妘。」

《豳風》於十月﹐云「曰爲攺歲」﹐言農事之畢也。《祭義》於三月﹐云「歲旣單矣」﹐言蠶事之畢也。農桑一歲之大務﹐故皆以歲言之。

《七月箋﹑傳》言豳土晚寒者三。孫毓云「寒鄕率早寒﹐北方是也。熱鄕乃晚寒﹐南方是也。」《毛傳》言晚寒者﹐豳土寒多﹐𨿽晚猶寒﹐非謂寒來晚也。

《鄭志》十一卷﹐魏侍中鄭小同撰。《詩﹖七月正義》﹕《吳志》孫皓問﹕《月令》季夏火星中﹐答曰「日永星火﹐舉中而言﹐非心星也。是鄭以日永星火﹐與心星別。」今按﹕康成答問﹐蓋《鄭志》所載﹐孫皓乃康成弟子﹐後人因孫皓名氏﹐遂攺《鄭志》爲《吳志》。康成不與吳孫皓同時﹐《吳志》亦無此語。

熠燿宵行﹐《傳》云「熠燿﹐燐也。」朱子謂﹕熠燿﹐明不定貌。宵行﹐虫名﹐如蠶夜行﹐有光如螢。其說本董氏。《說文》引《詩》熠燿宵行﹐熠﹐盛光也。末章云「倉庚於飛﹐熠燿其羽。」其義一也。《七月》﹐見王業之難﹐亦見王道之易。孟子以農桑言王道﹐周公之心也。

《風》終於周公﹐《雅》終於《召旻》。有周﹑召之臣﹐則變者可以復於正。

子擊好《晨風》《黍離》﹐而慈父感悟﹔周磐誦《汝墳》卒章﹐而爲親從仕﹔王裒讀《蓼莪》﹐而三復流涕﹔裴安祖講《鹿鳴》﹐而兄弟同食﹐可謂興於《詩》矣。李楠和伯亦自言﹕吾於《詩﹖甫田》悟進學﹐《衡門》識處世。和伯弟樗迂仲﹐呂成公所謂二李伯仲也。此可爲學《詩》之法。

太史公謂﹕仁義陵遲﹐《鹿鳴》刺焉。蔡邕《琴操》﹕《鹿鳴》﹐周大臣所作也。王道衰﹐大臣知賢者幽隱﹐彈弦風諫。漢太樂食舉十三曲﹕一曰《鹿鳴》。《杜夔傳》舊雅樂四曲﹕一曰《鹿鳴》﹐二曰《騶虞》﹐三曰《伐檀》﹐四曰《文王》﹐皆古聲辭。《琴操》曰「古琴有詩歌五曲﹐曰﹕《鹿鳴》《伐檀》《騶虞》《鵲巢》《白駒》。」蔡邕《琴賦》云「《鹿鳴》三章。」《鹿鳴》在《宵雅》之首。馬﹑蔡以爲風刺﹐蓋齊﹑魯﹑韓三家之說﹐猶《關雎》刺時作諷也。呂元鈞謂﹕陳古以諷﹐非謂三詩作於衰周。

宵雅肄三﹐《麗澤論說》以爲夜誦﹐此門人記錄之失。《讀詩記》取鄭﹑董二子﹐以「宵」爲「小」﹐則夜誦之說非矣。

劉原父曰「《南陔》以下六篇﹐有聲無詩﹐故云笙﹐不云歌。有其義亡其辭﹐非亡失之亡﹐乃無也。」朱子謂﹕古經篇題之下﹐必有譜焉。如《投壺》魯﹑薛鼓之節﹐而亡之。《儀禮疏》曰「堂上歌者不亡﹐堂下笙者卽亡。」

《詩》芑有三﹕「薄言采芑」﹐菜也﹔「丰水有芑」﹐艸也﹔「維糜維芑」﹐白粱粟也。《禮記》引「丰水有芑」﹐鄭氏注﹕芑﹐枸檵也。杞有三﹕「檵無折我樹杞」﹐柳屬也﹔「南山有杞」﹑「在彼杞棘」﹐梓杞也﹔「集於苞杞」﹑「言采其杞」﹑「隰有杞桋」﹐枸檵也。荼有三﹕「誰謂荼苦」﹐苦菜也﹔「有女如荼」﹐茅秀也﹔「以薅荼蓼」﹐陸艸也。

薄伐玁狁﹐至於太原。《後漢﹖西羌傳》﹕穆王西徵犬戎﹐遷戎於太原。夷王衰弱﹐荒服不朝。乃命虢公率六師伐太原﹐而戎至於兪泉。宣王遣兵伐太原戎﹐不克。蓋自穆王遷戎於太原﹐而太原爲戎狄之居﹐宣王僅能驅之出境而已。其後料民太原﹐而戎患益深。酈山之禍﹐已兆於此。其端自穆王遷戎始﹐西周之亡﹐猶西晉也。籍談曰「晉居深山﹐戎狄之與鄰﹐而遠於王室。王靈不及﹐拜戎不暇。太原﹐晉地。書此以補《詩說》之遺。

《史記﹖周紀》﹕懿王之時﹐王室遂衰﹐詩人作刺。《漢﹖匈奴傳》﹕懿王時﹐王室遂衰﹐戎狄交侵﹐暴虐中國﹐中國被其苦。詩人始作﹐疾而歌之曰「靡室靡家﹐獫允之故。豈不日戒﹐獫允孔棘。」注云「《小雅﹖采薇》之詩也。」《古今人表》懿王堅詩作﹐注﹕「政道旣衰﹐怨刺之詩始作。」然則《采薇》爲懿王之詩矣。《史記﹖匈奴傳》不云懿王。《詩譜序》﹕懿王始受譖烹齊哀公﹐夷王失禮之後﹐邶不尊賢。《正義》謂﹕變風之作﹐齊﹑衛爲先。齊哀公當懿王﹐衛頃公當夷王﹐故先言此也。愚謂﹕《采薇》正雅﹐當從毛氏﹐若變風則始於懿王。

《史記﹖匈奴傳》周襄王與戎狄伐鄭﹐戎狄逐襄王﹐於是戎狄或居於陸渾﹐東至於衛﹐侵盜暴虐中國﹐中國疾之。故詩人歌之曰「戎狄是應」﹑「薄伐獫狁﹐至於太原」﹑「出輿彭彭﹐城彼朔方。」《漢﹖匈奴傳》則曰「宣王興師命將﹐以徵伐之。詩人美大其功曰﹕『薄伐獫允﹐至於太原』﹑『出車彭彭﹐城彼朔方。』」以《六月》爲宣王詩是也。以《魯頌》《六月》《出車》爲襄王詩﹐以《出車》爲宣王詩﹐而《史》《漢》又不同﹐皆未詳。

《文王》之詩曰「文王孫子﹐本支百世。凡周之士﹐不顯亦世。」此周所以興也。宣王之後爲幽王﹐《斯幹》之祥﹐《黍離》之萌也。太師皇父之後爲皇父卿士﹐尹吉甫之後爲尹氏太師﹐蹶父之後爲蹶維趣馬﹐申伯之後爲申侯﹐則與犬戎滅宗周矣。君臣皆弗克紹﹐周焉得不替乎﹗

吉甫作誦﹐美詩以名著者也。家父作誦﹐以究王訩。寺人孟子作爲此詩﹐刺詩以名著者也。爲吉甫易﹐爲家父﹑孟子難。

「皇父孔聖」﹐自謂聖也。「具曰予聖」﹐君臣俱自謂聖也。自聖者﹐亂亡之原。光武詔﹕上書者不得言聖。大哉言乎﹗

「旣克有定﹐靡人弗勝」﹐言天之勝人也。「藐藐昊天﹐無不克鞏」﹐言天之終定也。申包胥曰「人眾者勝天。」人曷嘗能勝天哉﹖天定有遲速耳。《詩》所以明天理也﹐故不云「人勝天」。

凡百君子﹐各敬爾身。胡不相畏﹖不畏於天﹖荊公謂﹕世𨿽昏亂﹐君子不可以爲惡。自敬故也﹐畏人故也﹐畏天故也。愚謂﹕《詩》云「周宗旣滅」﹐哀痛深矣﹐猶以敬畏相戒。聖賢心學﹐守而勿失。中夏𨿽亡﹐而義理未嘗亡﹔世道𨿽壞﹐而本心未嘗壞﹐君子修身以俟命而已。

「豈不欲往﹐畏我友朋」﹐畏人也。「胡不相畏﹖不畏於天﹖」畏天也。不畏人則亦云可使﹐怨及朋友。畏天則神之聽之﹐介爾景福。

「鄭用三良未可間」﹐「衛多君子未有患」﹐「季梁忠謀彊敵畏」﹐「汲直守節亂萌弭」﹐《詩》曰「無競維人﹐四方其訓之。」「正先諫誅嬴運促」﹐「李云忠隕漢宗覆」﹐「章華罹僇陳業隳」﹐「昭圖嬰禍唐鼎移」﹐《詩》曰「曾是莫聽﹐大命以傾。」

君子在下位﹐猶足以美風俗﹐漢之淸議是也。小人在下位﹐猶足以壞風俗﹐晉之放曠是也。《詩》云「君子是則是效。」

「巧言如簧」﹐顏之厚矣﹐羞惡之心未亡也。「不愧於人﹐不畏於天」﹐無羞惡之心矣。天人一也﹐不愧則不畏。

《車攻》東有甫艸﹐鄭《箋》云「鄭有甫田。」謂圃田﹐鄭藪也。止齋《周禮說》云「《詩》不以圃田系鄭。」愚謂﹕宣王封弟友於鄭﹐在畿內咸林。今華州鄭縣。圃田澤﹐《左氏》謂之原圃。在今開封之中牟。宣王時非鄭地﹐《小雅》安得系於鄭乎﹖《爾雅》鄭有圃田﹐蓋指東遷後之鄭言之。

《詩小傳》云「《詩》有夏正﹐無周正。七月陳王業﹑六月北伐﹑十月之交﹐刺純陰用事而日食。四月維夏﹐六月䢐暑﹐言暑之極其致﹐皆夏正也﹐而獨謂十月之交爲周正可乎﹖漢歷幽王無八月朔食﹐而唐歷則有之。識者疑其傅會而爲此也。」愚按﹕《正義》謂校之無術﹐而《大衍歷﹖日蝕議》云「虞廣刂以歷推之﹐在幽王六年。」虞廣刂造《梁大同歷》﹐非始於唐也。《鄭箋》謂周之十月﹐夏之八月﹐故歷家因之。孫莘老解《春秋》用鄭說﹐謂八月秋之分﹐日食秋分﹐而詩人醜之﹐安得曰「分至不爲災也」﹖蘇子由﹑陳少南皆以十月爲陽月﹐朱文公從之。《宋書﹖禮志》載魏史官之言曰「黃帝﹑顓頊﹑夏﹑殷﹑周﹑魯六歷﹐皆無推日蝕法﹐但有考課疏密而已。」《大衍歷議》云「黃初已來﹐治歷者始課日蝕疏密﹐及張子信而益詳。」嘗考《通鑑》《皇極經世》﹐秦始皇八年﹐歲在壬戌。《呂氏春秋》云「維秦八年﹐歲在瞊灘。」申。歷有二年之差﹐後之算歷者﹐於夏之辰弗集房﹐周之十月之交﹐皆欲以術推之﹐亦已疏矣。沈存中云「日食正陽之月﹐先儒止謂四月﹐非也。正謂四月﹐陽謂十月。」子由《詩說》與存中同。

元城謂﹕《韓詩》有《雨無極篇》﹐序云「《雨無極》﹐正大夫刺幽王也。」篇首多「雨無其極﹐傷我稼穡」八字。朱子曰「第一﹑二章皆十句﹐增之則長短不齊。又此詩正大夫離居之後﹐禦之臣所作。其曰『正大夫刺幽王者』﹐非是。」《解頤新語》亦云「《韓詩》世罕有其書﹐或出於好事者之傅會。」

《鹽鐵論》引《詩》曰「『方叔元老﹐克壯其猶』﹐故商師若烏﹐周師爲荼。」蓋謂商用少而周用老也。

《小弁》﹐趙岐謂伯奇之詩。伯奇仁人而父虐之﹐故作《小弁》之詩曰「何辜於天﹖」親親而悲怨之辭也。又謂《鴟鴞》之篇刺邠君。蓋漢儒言詩多異說。《論衡》亦云「伯奇放流﹐首發早白。《詩》云﹕『惟憂用老』。」

《韓詩》箌彼甫田﹐箌﹐卓也。《爾雅﹖釋詁》﹕箌﹐大也。郭璞注云「箌義未聞﹐豈未見《韓詩》故邪﹖」《疏》引《韓詩》。

《大東》維北有斗﹐或以爲南斗﹐或以爲北斗﹐朱子《集傳》兼取二說。

《呂氏春秋》謂﹕舜自爲詩曰「普天之下﹐莫非王土。率土之濱﹐莫非王臣。」疑與咸丘蒙同一說﹐而托之於舜。

袁孝政釋《劉子》曰「魏武公信讒﹐詩刺之曰﹕『營營靑蠅﹐止於藩。豈弟君子﹐無信讒言。』此《小雅》也﹐謂之魏詩可乎﹖」

朱子《詩傳》﹕《采菽》﹐天子所以答《魚藻》也。《黍苗》﹐宣王時美召穆公之詩﹐皆非刺詩。愚按﹕《國語注》﹕《采叔》﹐王賜諸侯命服之樂也。《黍苗》﹐道召伯述職﹐勞來諸侯也。韋昭已有是說。

鄭康成先通《韓詩》﹐故注二《禮》﹐與箋《詩》異。如「先君之思﹐以畜寡人」﹐爲定姜之詩。「生甫及申」﹐爲仲山甫﹑申伯。又「不濡其翼」﹑「惟禹敶之」﹑「上天之載」﹑「匪革其猶」﹑「汭泦之卽」﹑「至於湯齊」﹐是也。注《禮記》與注《易》異﹐如「東鄰西鄰」是也。

亂離瘼矣﹐爰其適歸﹐《新經義》云「亂出乎上﹐而受患常在下。及其極也﹐乃適歸乎其所出矣。」噫﹐宣﹑靖之際﹐其言驗矣。而兆亂者誰歟﹖言與行違﹐心與迹異﹐荊舒之謂也。

單穆公曰「旱麓之榛楛殖﹐故君子得以易樂幹祿焉。若夫山林匱竭﹐林麓散亡﹐藪澤肆旣﹐君子將險哀之不暇﹐而何易樂之有焉﹖」誦「險哀」二字﹐此《文中子》所以有「帝省其山」之嘆也。天地變化﹐艸木蕃﹐況賢者而不樂其生乎﹗天地閉﹐賢人隱﹐況艸木而得遂其性乎﹗

《旱麓》毛氏云「旱﹐山名也。」曹氏按﹕《漢﹖地理誌》漢中南鄭縣有旱山﹐沱水所出﹐東北入漢。旱山在梁州之境﹐與漢廣相近﹐故取以興焉。

鼉鳴如鼓﹐《新經》之說也。《解頤新語》取之﹐鑿矣。

《賈誼書﹖容經篇》諺曰「君子重襲﹐小人無由入。正人十倍﹐邪辟無由來。」古之人﹐其謹於所近乎﹗《詩》曰「芃芃棫朴﹐薪之槱之。濟濟辟王﹐左右趨之。」此言左右日以善趨也。此卽選左右之說。爰延亦云「善人同處﹐則日聞嘉訓﹔惡人從遊﹐則日生邪情。」

維申及甫﹐維周之翰。申甫之地﹐爲形勢控扼之要。「甫」卽「呂」也﹐《呂刑》一曰《甫刑》。史伯曰「當成周者﹐南有申﹑呂。」《左氏傳》﹕楚子重請申﹑呂以爲賞田。申公巫臣曰「不可。此申﹑呂所以邑也﹐是以爲賦﹐以禦北方。」蓋楚得申﹑呂而始彊﹐玆所以爲周室之屏翰歟。《漢﹖地理誌》南陽宛縣﹐申伯國。《詩》《書》及《左氏注》不言呂國所在。《史記正義》引《括地誌》云「故呂城在鄧州南陽縣西。」徐廣云「呂在宛縣。」《水經注》亦謂﹕宛西呂城﹐四嶽受封。然則申﹑呂﹐漢之宛縣也。髙帝入關﹐光武起兵﹐皆先取宛﹐其形勢可見。李忠定曰「天下形勢﹐關中爲上﹐襄﹑鄧次之。」﹝《輿地廣記》云「蔡州新蔡﹐古呂國。今按新蔡之地﹐屬蔡﹐未嘗屬楚。子重不當請爲賞田﹐則呂國在宛明矣。」﹞《禮記﹖孔子閒居》﹕《詩》曰「惟嶽降神﹐生甫及申。」鄭康成注﹕言周道將興﹐五嶽爲之生賢輔佐。仲山甫及申伯﹐爲周之幹臣。《正義》云﹕案《鄭志》注《禮》在先﹐未得《毛傳》。愚謂﹕仲山甫﹐猶《儀禮》所謂伯某甫也。《周語》云「樊仲山父」﹐蓋「甫」與「父」同。若以仲山甫爲「甫」﹐則尹吉甫﹑蹶父﹑皇父﹑程伯休父﹐亦可以言「甫」矣。近世說《詩》者﹐乃取此而捨《箋》《傳》﹐愛奇之過也。《權徳輿集》云「魯獻公仲子曰山甫﹐入輔於周﹐食采於樊。」

《左氏傳》曰「諸侯釋位﹐以間王政。宣王有志而後效官。」《云漢》之序曰「內有撥亂之志﹐非立志何以成中興之功﹖」

宣王晏起﹐姜後請愆﹐則《庭燎》之箴﹐始勤終怠可見矣。殺其臣杜伯而非其罪﹐則《沔水》之規﹐讒言其興可見矣。

《祈父傳》謂﹕宣王之末﹐司馬職廢﹐羌戎爲敗。按《通鑑外紀》﹕三十三年﹐王伐太原戎﹐不克。三十八年﹐王伐條戎﹑奔戎﹐王師敗績。三十九年﹐戰於千畝﹐王師敗績於姜氏之戎。四十一年﹐王徵申戎﹐破之﹐轉予於卹。蓋謂此四役也。

尹氏不平﹐此幽王所以亡。《春秋》於平王之末﹐書尹氏卒﹐見權臣之繼世也。於景王之後﹐書尹氏立王子朝﹐見權臣之危國也。《詩》之所刺﹐《春秋》之所譏﹐以此坊民﹐猶有五侯擅漢﹑三馬食曹之禍。

召彼故老﹐訊之占夢﹐於是卽我禦事﹐罔或耆壽﹐俊在厥服矣。好讒慝暗昧﹐近頑童窮固矣。商之咈其耇長﹐吳之播棄黎老﹐與亂同事也。

宣三十年﹐有兔舞於鎬京﹐而赫赫宗周﹐有寖微之象矣。幽二年﹐三川竭﹐岐山崩﹐而陵谷易處﹐有將亡之形矣。匪降自天﹐職競由人。致此者人也﹐豈天所爲哉﹖

《裳裳者華》﹐興賢者功臣之子孫﹐世臣與國升降者也。王朝則周﹑召二公夾輔王室﹐家父仍叔﹐二《雅》舊人。歷汾王之亂﹐平王之遷﹐猶在也。侯國則翼之九宗﹐遂之四氏﹐與封建之法相維持。彼漢之彧﹑羣﹐魏之荀﹑何﹐江左之淵﹑儉﹐唐季之崔﹑柳﹐豈世臣之謂乎﹖

「執我仇仇﹐亦不我力」﹐周所以替也。「𨿽不能用﹐吾寘之於耳」﹐楚所以亂也。「君且休矣﹐吾將思之」﹐漢所以微也。

「擇三有事﹐亶侯多藏」﹐貪墨之臣爲蟊賊﹔「小東大東﹐杼柚其空」﹐聚斂之臣爲斧斤﹐《文侯之命》所謂「殄資澤於下民」也。是時虢石父好利用事﹐而皇父以卿士爲羣邪之宗。

「神之聽之﹐終和且平」﹐朋友之信﹐可質於神明。「神之聽之﹐式榖以女」﹐正直之道﹐無愧於幽隱。

楊泉《物理論》曰「稻粱菽各二十種爲六十﹐疏果之實助谷各二十﹐凡爲百谷。故《詩》曰﹕『播厥百谷』。」

《詩譜》引《傳》曰「文王基之﹐武王鑿之﹐周公內之。」《疏》云「未知此《傳》在何書。」

三代之禮有損益﹐而所因者未之有攺也。以《公劉》之詩考之﹕「君之宗之」﹐宗法始於此﹔「其軍三單」﹐軍制始於此﹔「徹田爲糧」﹐徹法始於此。《周禮》有自來矣。

咨女殷商﹐猶賈山之借秦爲諭也。周公戒成王「無若殷王受」﹐又曰「宜監於殷﹐駿命不易。」人君常聞危亡之言﹐則可保其安存矣。

「靡哲不愚」﹐司空圖之耐辱也。「善人載屍」﹐裴度之晚節也。

孔子於《烝民》﹐加四字而意自明﹔於《緡蠻》曰「於止知其所止﹐可以人而不如鳥乎﹖」此說《詩》之法。韓子於「菁菁者莪」﹐屑屑訓釋﹐蓋少作也。晚歲引《詩》﹐言「老成人重於典刑」﹐簡而當矣。

考之《周語》立魯公子戲﹐則仲山甫諫。料民太原﹐則仲山甫又諫。然聽之藐藐也。當時公卿﹐惟虢文公諫「不籍千畝」﹐而他無聞焉。此詩人所以有愛莫助之之嘆。

溥彼韓城﹐燕師所完。《鄭箋》以「燕」爲「燕安」﹔王肅云「今涿郡方城縣有韓侯城。見《水經注》。燕﹐北燕國。」愚謂﹕《詩》云「奄受北國。」肅說爲長。

韓侯出祖﹐出宿於屠﹐《毛氏》曰「屠﹐地名。」不言所在。潏水李氏以爲同州屠阝谷。今按《說文》有左馮翊屠阝陽亭﹐同都切。馮翊卽同州也。潏水之言信矣。

《漢﹖恩澤侯表》曰「帝舅緣《大雅》申伯之意。」後之寵外戚者﹐率以是藉口。自宣王褒申伯﹐而申侯終以召戎禍﹐猶可以爲萬世法乎﹖外戚秉政﹐未或不亡。漢亡於王莽﹑何進﹐晉亡於賈謐﹐唐幾亡於楊國忠﹐石晉亡於馮玉。

「盜言孔甘﹐寇攘式內」﹐皆孟子所謂民賊也。有民賊﹐則賊民興。漢傅燮曰「天下之禍﹐不由於外﹐皆興於內。」唐裴度曰「欲平賊﹐當先淸朝廷。」眞文忠公曰「內有衣冠之盜﹐而後外有干戈之盜。」

大師維垣﹐《鄭箋》以爲三公﹐王介甫以爲大眾。朱子《集傳》從王說。

《維天之命傳》引孟仲子曰「大哉﹗天命之無極﹐而美周之禮也。」《詩譜》云「子思論《詩》於穆不已﹐孟仲子曰﹕『於穆不似』。」仲子﹐子思之弟子。《閟宮傳》引孟仲子曰「是禖宮也。」《序錄》云「子夏傳曾申﹐申傳魏人李克﹐克傳魯人孟仲子。」《孟子注》﹕孟仲子﹐孟子之從昆弟。學於孟子者﹐豈名氏之同歟﹖

《筆談》云「彼䢐矣岐﹐有夷之行﹐《朱浮傳》作『彼岨者岐﹐有夷之行。』」今按《後漢﹖朱浮傳》無此語。《西南夷傳》朱輔上疏曰「《詩》云﹕彼䢐者岐﹐有夷之行。」注引《韓詩﹖薛君傳》曰「䢐﹐往也。」蓋誤以「朱輔」爲「朱浮」﹐亦無「岨」字。

歐陽公《時世論》曰「《昊天有成命》『二後受之﹐成王不敢康』﹐所謂二後者﹐文﹑武也﹐則成王者﹐成王也。當是康王已後之詩。《執競》『不顯成﹑康』﹐所謂成﹑康者﹐成王﹑康王也。當是昭王已後之詩。《噫嘻》曰『噫嘻成王』者﹐亦成王也。」範蜀公《正書》曰「《昊天有成命》言文﹑武受天命以有天下﹐而成王不敢以逸豫爲也。此揚雄所謂『康王之時﹐頌聲作於下』。『自彼成﹑康﹐奄有四方』﹐祀武王而述成﹑康﹐見子孫之善繼也。班孟堅曰﹕『成﹑康沒而頌聲寢。』言自成﹑康之後﹐不復有見於頌也。」朱子《集傳》與歐﹑範之說合。

《昊天有成命》二後受之﹐成王不敢康。朱子引《國語》叔向曰「是道成王之徳也。成王能明文昭﹐定武烈者也。其爲祀成王之詩無疑。」愚觀《賈誼書﹖禮容語》引叔向曰「二後﹐文王﹑武王。成王者﹐武王之子﹐文王之孫也。文王有大徳而功未就﹐武王有大功而治未成﹐及成王承嗣﹐仁以臨民﹐故稱昊天焉。」其義尢明。

歐陽公《詩論》﹕古今諸儒謂「來牟爲麥」者﹐更無他書所見﹐直用二《頌》毛﹑鄭之說。「來牟爲麥」﹐始出於毛﹑鄭﹐而二家所據﹐乃臆度僞《大誓》不可知之言。愚按﹕劉向《封事》﹐引「飴我釐麰」﹐釐麰﹐麥也﹐始自天降。《文選注》引《韓詩》「貽我嘉暓」﹐薛君曰「暓﹐大麥也。」毛﹑鄭之說﹐未可以爲非。《毛氏傳》﹕牟﹐麥也。《鄭箋》﹕赤烏以牟麥俱耒。《廣雅》﹕始以爲耒小麥﹐牟大麥。以劉向說參考﹐當從古注。

陳少南不取《魯頌》﹐然「思無邪」一言﹐亦在所去乎﹖

《晉姜鼎銘》曰「保其孫子﹐三壽是利。」《魯頌》「三壽作朋」﹐蓋古語也。先儒以爲「三卿」﹐恐非。

商﹑周之《頌》﹐皆以告神明。太史公曰「成王作《頌》﹐推己懲艾﹐悲彼家難。」至《魯頌》始爲溢美之言﹐所謂善頌﹑善禱者﹐非商﹑周之體也。後世作頌﹐效魯而近諛﹐又下矣。

或謂﹕文之繁簡﹐視世之文質。然商質而周文﹐《商頌》繁而《周頌》簡﹐文不可以一體觀也。

《法言》曰「正考甫常睎尹吉甫矣﹐公子奚斯常睎正考甫矣。」司馬公注《楊子》﹐謂正考甫作《商頌》﹐奚斯作《閟宮》之詩﹐故云然。愚按﹕《史記﹖宋世家》﹕襄公之時﹐修仁行義﹐欲與盟主。其大夫正考甫美之﹐故追道契﹑湯﹑髙宗﹐殷所以興﹐作《商頌》。注云「《韓詩章句》美襄公。」《樂記》﹕溫良而能斷者﹐宜歌《商》。鄭康成注﹕謂商宋詩。蓋用《韓詩》說也。考之《左傳》正考甫佐戴武﹑宣。《世本》﹕正考甫生孔父嘉﹐爲宋司馬﹐華督殺之而絕其世。皆在襄公之前﹐安得作《頌》於襄公之時乎﹖《後漢﹖曹褒傳》奚斯頌魯﹐考甫詠殷﹐注引《韓詩》「新廟奕奕﹐奚斯所作。」《薛君傳》云「是詩﹐公子奚斯所作。」正考甫﹐孔子之先也﹐作《商頌》十二篇。《詩正義》云「奚斯作新廟﹐而漢世文人班固﹑王延壽謂《魯頌》奚斯作﹐謬矣。」然揚子之言﹐皆本《韓詩》﹐時《毛詩》未行也。﹝薛漢世習《韓詩》﹐父子以章句著名。《馮衍傳》注引薛夫子《韓詩章句》﹐卽漢也。﹞

「《長髮》﹐大禘」﹐《箋》云「郊﹐祭天也。」「《雝》﹐禘太祖」﹐《箋》云「大祭也﹐大於四時而小於祫。」鄭康成以祭天爲禘﹐與宗廟大祭同名。《春秋纂例》趙子已辯其失矣。王肅以禘﹑祫爲一祭﹐亦非也。禘與祫異﹐祫則太祖東向﹐毀廟及羣廟之主﹐昭南穆北﹐合食於太祖。禘則祖之所自出者﹐東向惟以祖配之。今混禘於祫﹐宗廟有祫無禘。

範寧《谷梁序》﹕孔子就太師正《雅》《頌》﹐因魯史修《春秋》﹐列《黍離》於《國風》﹐齊王徳於邦君﹐明其不能復《雅》﹐政化不足以被羣後也。然《左傳》襄二十九年﹐季札觀樂於魯﹐已爲之歌《王》矣。孔子至哀十一年﹐始自衛反魯﹐樂正﹐《雅》《頌》得所﹐則降《王》於《國風》﹐非孔子也。

《隰有萇楚箋》云「人少而端愨﹐則長大無情欲。」胡邦衡《解學記》取之。

《呂氏春秋》﹕寧戚飯牛﹐居車下﹐望桓公而悲﹐擊牛角疾歌。髙誘注以爲歌《碩鼠》﹐不知何所據﹖《三齊記》載寧戚歌﹐所謂「南山矸﹐白石爛」者是也。

四月秀葽﹐諸儒不詳其名﹐惟《說文》引劉向說﹐以爲苦葽。曹氏以《爾雅》《本艸》証之﹐知其爲遠志。

董氏舉侯包言﹕衛武公作《抑》詩﹐使人日誦於其側。朱子謂﹕不知此出在何處﹖愚考侯包之說﹐見於《詩正義》。《隋經籍志》﹕《韓詩翼要》十卷﹐侯包撰。然則包學《韓詩》者也。

《秦詩》在其板屋﹐西戎地寒﹐故以板爲屋。張宣公《南嶽唱酬序》云「方廣寺皆板屋﹐問老宿﹐云﹕用瓦輒爲冰雪凍裂。自此如髙臺上封皆然。」﹝《漢﹖地理誌》﹕天水隴西﹐民以板爲屋。以南嶽觀之﹐非獨西陲也。﹞

《唐棣之華》維常之華﹐協「車」字﹔《黍稷》方華﹐協「塗」字﹔隰有荷華﹐協「且」字。曹氏謂﹕「華」當作「蕐」﹐音「敷」。蓋古「車」本音「居」。《易》曰「睽孤見豕負塗﹐載鬼一車。」「來徐徐﹐困於金車。」其音皆然。至《說文》有尺遮之音﹐乃自漢而轉其聲。愚按﹕《何彼穠矣》《釋文》或云「古讀『華』爲『敷』」﹐與「居」爲韻。後仿此。朱文公《集傳》並著二音﹐而以音「敷」爲先。

野有蔓艸﹐零露漙兮。有美一人﹐淸揚婉兮。漙﹐音「團」﹐《集傳》葉上兗反。顏氏《正俗》云「按呂氏《字林》作『雨專』﹐上兗反。訓云﹕露貌。音與『婉』類。」

藝麻如之何﹖衡從其畝。顏氏云「《禮》今也衡縫﹐衡﹐卽『橫』也﹐不勞借音。徐氏音『橫』﹐失之矣。」

《幹旄》四馬﹐至於五之﹑六之﹐猶《緇衣》之「攺爲」也。《權輿》四簋﹐至於每食不飽﹐猶《醴酒》之「不設」也。君子之去就﹐於其心﹐不於其禮。

營謝戍申﹐其篤於母家一也。一美焉﹐一刺焉。宣王親親﹐平王忘讎也。

《孝經》言卿大夫之孝曰「非先王之法﹐服不敢服﹔非先王之法﹐言不敢道﹔非先王之徳﹐行不敢行。」孟子謂曹交曰「服堯之服﹐誦堯之言﹐行堯之行。」聖賢之訓﹐皆以服在言行之先﹐蓋服之不衷﹐則言必不忠信﹐行必不篤敬。《中庸》修身﹐亦先以齊明盛服﹐《都人士》之「狐裘黃黃」﹐「所以出言有章﹐行歸於周」也。

「召公是似」﹐「南仲大祖」﹐世濟其美也。「逵有充﹐超叛鑑」﹐蘇文忠慨焉。「彧附曹﹐羣忘漢」﹐朱文公悕焉。

敬之﹐羣臣進戒嗣王。《荀子》云「天子卽位﹐上卿進曰﹕『能除患則爲福。』中卿進曰﹕『先事慮事﹐先患慮患。』下卿進曰﹕『敬戒無怠。』」羣臣進戒始以敬﹐三卿授策終以敬﹐此心學之原也。伊尹訓太甲曰「祗厥身。」召﹑畢告康王曰「今王敬之哉﹗」皆以此爲告君第一義。

葉氏云「漢世文章﹐未有引《詩序》者。魏黃初四年詺云﹕『《曹詩》刺遠君子﹐近小人。』蓋《詩序》至此始行。」

朱子《詩序辯說》多取鄭漁仲《詩辯妄》。艾軒謂﹕歐陽公《詩本義》不當謂之《本義》﹐古人旨意精粹﹐何嘗如此費辭﹖

《唐志》﹕《毛詩艸木虫魚圖》二十卷。開成中﹐文宗命集賢院修撰﹐並繪物象。學士楊嗣復﹑張次宗上之。按《名賢畫錄》﹕太和中﹐文宗好古重道﹐以晉明帝朝﹐衛協畫《毛詩圖》﹐艸木鳥獸﹑古賢君臣之像﹐不得其眞﹐召程修己圖之。皆據經定名﹐任意采掇。由是冠冕之制﹐生植之姿﹐遠無不詳﹐幽無不顯。然則所圖非止艸木虫魚也。《隋志》﹕梁有《毛詩古賢聖圖》二卷。

格物之學﹐莫近於《詩》。「關關之雎」﹐摯有別也﹔「呦呦之鹿」﹐食相呼也。「徳如癅鳩」﹐言均一也﹔「徳如羔羊」﹐取純潔也﹔「仁如騶虞」﹐不嗜殺也。「鴛鴦在梁」﹐得所止也﹔「桑扈啄粟」﹐失其性也。「倉庚」﹐陽之候也﹔「鳴癆」﹐陰之兆也。「蒹葭露霜」﹐變也﹔「桃虫拚飛」﹐化也。「鶴鳴於九臯﹐聲聞於野」﹐誠不可掩也﹔「鳶飛戾天﹐魚躍於淵」﹐道無不在也。「南有喬木」﹐正女之操也﹔「隰有荷華」﹐君子之徳也。「匪鱣匪鮪」﹐避危難也﹔「匪兕匪虎」﹐慨勞役也。「蓼莪﹑常棣」﹐知孝友也﹔「蘩蘋﹑行葦」﹐見忠信也。「葛屨」褊﹐而「羔裘」怠也﹔「蟋蟀」儉﹐而「蜉蝣」奢也。「爰有樹檀﹐其下維榖」﹐美必有惡也﹔「周原膴膴﹐堇荼如飴」﹐惡可爲美也。「黍以爲稷」﹐心眩於視也﹔「蠅以爲雞」﹐心惑於聽也。「綠竹猗猗」﹐文章著也﹔「皎皎白駒」﹐賢人隱也。「贈以勺藥﹐貽我握椒」﹐芳馨之辱也﹔「焉得諼艸﹐言采其虻」﹐憂思之深也。「柞棫斯拔﹐侯薪侯蒸」﹐盛衰之象也﹔「鳳凰於飛﹐雉離於羅」﹐治亂之符也。「相鼠﹑碩鼠」﹐疾惡也﹔「采葛﹑采苓」﹐傷讒也。引而伸之﹐觸類而長之﹐有多識之益也。

誦《詩》三百﹐不能專對﹐不足以一獻。皆誦言而忘味者也。自賜﹑商之後﹐言《詩》莫若孟子﹐其述孔子之言﹐以爲知道者二﹕《鴟鴞》《烝民》是也。如《靈臺》《皇矣》《北山》《云漢》《小弁》《凱風》﹐深得詩人之心﹐以意逆志﹐一言而盡說《詩》之要。學《詩》必自孟子始。

申﹑毛之《詩》皆出於荀卿子﹐而《韓詩外傳》多述《荀書》。今考其言「采采捲耳」﹑「癅鳩在桑」﹑「不敢暴虎﹐不敢馮河」﹐得《風》《雅》之旨。而引《逸詩》尢多﹐其孔筆所刪歟﹖

《法言》曰「守儒﹕轅固﹐申公。」二子無愧於言《詩》矣。王式以《三百五篇》諫﹐亦其次也。彼語《詩》解頤者﹐能無愧乎﹖

《艸木鳥獸虫魚疏》﹐陸璣字元恪所撰﹐非陸機也。

鄭氏《詩譜》﹐徐整暢﹐太叔裘隱。見《釋文序錄》。《隋志》﹕太叔求及劉炫注。《古今書錄》云「徐正陽注。」《館閣書目》謂﹕注者爲太叔求﹐而不考《序錄》。徐正陽﹐疑卽徐整﹐誤以「整」爲「正」﹐「暢」爲「陽」也。整﹐字文操﹐吳太常卿。

《詩緯含神霧》曰「集微揆著﹐上統元皇﹐下序四始﹐羅列五際。」又曰「《詩》者﹐天地之心﹐君徳之祖﹐百福之宗﹐萬物之戶也。」《推度災》曰「建四始五際﹐而八節通。」《泛歷樞》曰「午亥之際爲革命﹐卯酉之際爲攺正。辰在天門﹐出入候聽。卯﹐《天保》也。酉﹐《祈父》也。午﹐《采芑》也。亥﹐《大明》也。《大明》在亥﹐水始也。《四牡》在寅﹐木始也。《嘉魚》在巳﹐火始也。《鴻雁》在申﹐金始也。翼奉學《齊詩》﹐聞五際之要﹐《十月之交篇》。郎顗曰「四始之缺﹐五際之厄。」五際本於《齊詩》﹐四始與《毛詩序》異。蓋習聞其說﹐而失之也。

曹氏《論詩》云「詩之作本於人情﹐自生民以來則然﹕太始天皇之策﹐包羲罔罟之章﹐葛天之八闋﹐康衢之民謠。」愚按﹕《素問﹖天元紀大論》鬼臾區曰「積考太始﹐天元冊文曰﹕『太虛寥廓﹐肇基化元。萬物資始﹐五運終天。布气眞靈﹐總統坤元。九星懸朗﹐七曜周旋。曰陰曰陽﹐曰柔曰剛。幽顯旣位﹐寒暑弛張。生生化化﹐品物咸章』。」蓋古詩之體始於此﹐然伊川謂《素問》出於戰國之末。

《文粹》李行修云「劉迅《說詩》三千言﹐言《詩》者尙之。」今考迅作《六說》以繼《六經》﹐自孔氏至考亂﹐凡八十九章。取漢史﹑詔書及羣臣奏議以擬《尙書》。又取《房中歌》至《後庭斗百艸》《臨春樂》《小年子》之類﹐凡一百四十二篇﹐以擬《雅》章。又取《巴渝歌》《白頭吟》《折楊柳》至《談容娘》﹐以比《國風》之流。然文中子嘗續經矣。朱子謂﹕髙﹑文﹑武﹑宣之制﹐豈有精一執中之傳﹖曹﹑劉﹑顏﹑謝之詩﹐豈有物則秉彜之訓﹖況迅乎﹗

艾軒曰「《九徳》《九夏》《雅》《頌》之流也。《貍首》《風》也。豳之《雅》《頌》猶《魯頌》也。」薛士龍曰「《詩》之音律﹐猶《易》之象數。」

說《詩》者﹐謂宋襄公作《音坙鐘》之樂。案《博古圖》有宋公成音坙鐘。《大晟樂書》﹕應天得六鐘﹐篆其帶曰「莖鐘」。詔謂﹕獲英莖之器於受命之邦。此姦諛傅會之言。宋公成亦非襄公﹐用以說《詩》﹐陋矣。

《大學》止於至善﹐引《詩》者五﹔齊家﹐引《詩》者三。朱子謂﹕詠嘆淫液﹐其味深長﹐最宜潛玩。《中庸》末章﹐凡八引《詩》﹐朱子謂﹕「衣錦尙絅」至「不顯維徳」﹐始學成徳之序也。「不大聲以色」至「無聲無臭」﹐贊不顯之徳也。反復示人﹐至深切矣。《孝經》引《詩》十﹐引《書》一﹐張子韶云「多與《詩》《書》意不相類﹐直取聖人之意而用之。是《六經》與聖人合﹐非聖人合《六經》也。或引或否﹐捲舒自然﹐非先考《詩》《書》而後立意也。《六經》卽聖人之心﹐隨其所用﹐皆切事理。此用經之法。」

束睝《補亡詩》循彼南陔﹐釋曰「陔﹐隴也。」《羣經音辯》云「序曰﹕『孝子相戒以養。』『陔』當訓『戒』。鄕飲酒﹐《燕禮》賓醉而出﹐奏《陔夏》﹐鄭氏注﹕陔之言戒也﹐以《陔》爲節﹐明無失禮。與《詩序》義協。」愚按﹕《春官﹖樂師》鄭司農注﹕今時行禮於大學﹐罷出﹐以鼓《陔》爲節。

荀子曰「善爲《詩》者不說。」程子之優遊玩味﹐吟哦上下也。董子曰「《詩》無達詁。」孟子之不以文害辭﹐不以辭害志也。

曹子建《表》﹕忍垢苟全﹐則犯詩人胡顏之譏。《詩》無此句。李善引《毛詩》曰「何顏而不速死也。」今《相鼠》注無之。

《說文敍》云﹕其稱《詩毛氏》者﹐皆古文也。以今《詩》考之﹐其文多異。「得此蠤蠒」﹐爲「蟾蠩」﹔「碩大且女酓」﹐爲「重頤」﹐皆《韓詩》之說也。

蔡邕《正交論》云「周徳始衰﹐頌聲旣寢﹐《伐木》有鳥鳴之刺。」是以《正雅》爲刺也。

春秋時﹐諸侯急攻戰而緩教化﹐其畱意學校者﹐惟魯僖公能修泮宮﹐衛文公敬教勸學﹐它無聞焉。鄭有《子衿》城闕之刺﹐子產僅能不毀鄕校而已。

吳才老《詩叶韻補音序》曰「《詩》音舊有九家﹐唐陸徳明定爲一家之學。開元中﹐修《五經文字》﹐「我心慘慘」爲懆﹐七到反。「伐鼓淵淵」爲鼘。於巾反。皆與《釋文》異。乃知徳明之學﹐當時亦未必盡用。

取蕭祭脂﹐曰「其香始升」﹔爲酒爲醴﹐曰「有飶其香。」古所謂香者如此。韋彤《五禮精義》云「祭祀用香﹐今古之禮﹐並無其文。《隋志》曰﹕『梁天監初﹐何佟之議郁鬯蕭光﹐所以達神。與其用香﹐其義一也。』考之殊無依據﹐開元﹑開寶禮不用。」

誕后稷之穡﹐有相之道。疏云「種之必好﹐似有神助。」《呂氏春秋》后稷曰「子能使子之野﹐盡爲泠風乎﹖六尺之耜﹐所以成畝也。其博八寸﹐所以成甽也。耨柄尺﹐此其度也。其耨六寸﹐所以間稼也。」漢趙過曰「后稷始甽田。」

「興雨祁祁」﹐雨欲徐﹐徐則入土。《鹽鐵論》云「周公太平之時﹐雨不破塊﹐旬而一雨﹐雨必以夜。」

以按䢐旅﹐《孟子》作「以遏䢐莒」﹐《韓非》云「文王克莒。」

夏屋渠渠﹐《箋》云「設禮食大具﹐其意勤勤。」《正義》王肅云「大屋。」崔駰《七依》說宮室之美云「夏屋渠渠。」《文選﹖靈光殿賦注》引《七依》作「蘧蘧。」《檀弓》見若覆夏屋者矣﹐注﹕「夏屋﹐今之門廡。其形旁廣而卑。」《正義》﹕「殷人以來﹐始屋四阿。夏家之屋﹐惟兩下而已﹐無四阿﹐如漢之門廡。」﹝鄭康成於《詩》《禮》注異如此。﹞

文王之治﹐由身及家。《風》始於《關雎》《雅》始於《大明》﹐而《思齊》又《關雎》之始也。《家人》之九五曰「王假有家。」﹝不顯亦臨。謹獨者﹐齊家之本。故《家人》之吉﹐在於反身。﹞

衛武公自警曰「愼爾出話﹐敬爾威儀﹐無不柔嘉。」古之君子﹐剛中而柔外﹐仲山甫之徳﹐「柔嘉維則」﹐隨會「柔而不犯」。韓文公爲王仲舒銘曰「气銳而堅﹐又剛以嚴。哲人之常﹐與其友處﹐順若婦女﹐何徳之光﹗」

「爾土宇昄章」﹐必曰「俾爾彌爾性。」務廣地而不務廣徳者﹐人君之深戒也。不務徳而勤遠略﹐齊之霸所以衰。狄之廣莫於晉爲都﹐晉之亂所以萌。

風俗﹐世道之元气也。觀《葛生》之詩﹐堯之遺風變爲北方之彊矣。觀《駟驖》《小戎》之詩﹐文﹑武好善之民變爲山西之勇猛矣。晉﹑秦以是彊於諸侯﹐然晉之分爲三﹐秦之二世而亡﹐風俗使然也。是以先王之爲治﹐威彊不足而徳義有餘。商之季也﹐有故家遺俗焉。周之衰也﹐懷其舊俗焉。

皇皇后帝﹐皇祖后稷。魯以稷配天﹐周之東遷﹐始僭禮矣。夫子以爲周公之衰﹐而史克何美焉﹖齊百庭燎﹐晉請王章﹐習以爲常﹐禮樂安得不自大夫出乎﹖

朱子發曰「《詩》全篇削去者二千六百九十四篇﹐如《貍首》《曾孫》之類是也。篇中刪章者﹐如『唐棣之華﹐偏其反而。豈不爾思﹖室是遠而』之類是也。章中刪句者﹐如『巧笑倩兮﹐美目盼兮﹐素以爲絢兮』是也。句中刪字者﹐如『誰能秉國成﹐不自爲政﹐卒勞百姓』是也。」

止齋曰「《國風》作而二《南》之正變矣。邶﹑鄘﹑曹﹑鄶﹐特微國也﹐而《國風》以之終始。蓋邶﹑鄘自別於衛﹐而諸侯浸無統紀﹐及其厭亂思治﹐追懷先王先公之世﹐有如曹﹑鄶然﹐君子以爲是二《南》之可復。世無周公﹐誰能正之﹖是故以豳終。」

卷四周禮

漢河間獻王得《周官》﹐而武帝謂末世瀆亂不驗之書﹐惟唐太宗夜讀之﹐以爲眞聖作﹐曰「不井田﹐不封建﹐而欲行周公之道﹐不可得也。」人君知此經者﹐太宗而已。劉歆始用之﹐蘇綽再用之﹐王安石三用之﹐經之蠹也。惟文中子曰「如有用我﹐執此以往。」程伯子曰「必有《關雎》《麟趾》之意﹐然後可以行《周官》之法度。」儒者知此經者﹐王﹑程二子而已。

《漢志》謂之《周官經》《序錄》云「劉歆始建立《周官經》﹐以爲《周禮》。」意者﹐《周禮》之名仿此乎﹖然《後漢書》云「鄭眾傳《周官經》﹐後馬融作《周官傳》﹐授鄭玄。玄作《周官注》。」猶未以《周禮》名也。《隋志》自馬融注已下﹐始曰《周官禮》。《隋志》《三禮目錄》一卷﹐鄭玄撰。今見於《釋文》。

五峯胡氏云「《周官》司徒掌邦教﹐敷五典。司空掌邦土﹐居四民。世傳《周禮》闕冬官﹐未嘗闕也﹐乃冬官事屬之《地官》。」程泰之云「五官各有羨數﹐天官六十三﹐地官七十八﹐春官七十﹐夏官六十九﹐秋官六十六﹐蓋斷簡失次﹐取羨數。凡百工之事﹐歸之冬官﹐其數乃周。」兪庭椿爲《復古編》﹐亦云「《司空》之篇﹐雜出於五官之屬。」九峯蔡氏云「周公方條治事之官﹐而未及師保之職。冬官亦闕﹐首末未備﹐周公未成之書也。」

《考工記》﹐或以爲先秦書﹐而《禮記正義》云「孝文時﹐求得《周官》﹐不見《冬官》一篇﹐乃使博士作《考工記》補之。」馬融云「孝武開獻書之路﹐《周官》出於山巖屋壁。」《漢書》謂﹕河間獻王得之﹐非孝文時也。《序錄》云「李氏上五篇﹐失《事官》一篇﹐取《考工記》補之。」《六藝論》云「壁中得六篇。」誤矣。齊文惠太子鎭雍州﹐有盜發楚王冢﹐獲竹簡書﹐靑絲編簡﹐廣數分﹐長二尺。有得十餘簡以示王僧虔。僧虔曰「是科斗書《考工記》《周官》所闕文也。」漢時科斗書已廢﹐則《記》非博士所作也。易氏云「《考工記》非周書也﹕言周人上輿﹐而有梓匠之制﹔言周人明堂﹐而有世室重屋之制﹔言溝洫澮川﹐非遂人之制﹔言旂旗睳旐﹐非大司馬﹑司常﹑巾車之制。瞇周典大不類。」

《禮器》﹕《經禮》三百﹐鄭氏注﹕謂卽《周禮》三百六十官。《漢志》﹕《禮經》三百﹐臣瓚注云「《周禮》三百﹐是官名也。《禮經》謂冠昏吉凶。」蓋以《儀禮》爲《經禮》也。朱子從瓚說﹐謂《周禮》乃設官分職之書﹐禮典在其中而非專爲禮設也。

鄭康成釋經﹐以緯書亂之﹐以臆說汩之﹐而聖人之微指晦焉。徐氏《微言》謂﹕鄭注誤有三﹕《王制》﹐漢儒之書﹐今以釋《周禮》﹐其誤一﹔《司馬法》﹐兵制也﹐今以證田制﹐其誤二﹔漢官制皆襲秦﹐今引漢官以比周官。小宰乃漢禦史大夫之職﹐謂小宰如今禦史中丞﹐如此之類﹐其誤三。鶴山謂﹕以末世獘法﹐釋三代令典﹐如以漢算擬邦賦﹐以莽制擬國服。止齋謂﹕以《周禮》爲非聖人之書者﹐以說之者之過也。

張禹以《論語》文其諛﹐劉歆以《周官》文其姦﹐猶以《詩》《禮》發冢也。禹不足以玷《論語》﹐而以歆訾《周官》可乎﹖西山曰「歆之王田﹐安石之泉府﹐直竊其一二以自蓋爾。」

易氏《總義》云「府史胥徒﹐《通典》總言其爲六萬三千六百七十五人。」愚考之《通典》﹐周六萬三千六百七十五員﹐內二千六百四十三人﹐外諸侯國官六萬一千三十二人。此乃官數﹐非謂府史胥徒也。

嬪禦﹑奄寺﹑飲食﹑酒漿﹑衣服﹑次捨﹑器用﹑貨賄﹐皆領於冢宰。冕弁﹑車旗﹑宗祝﹑巫史﹑卜筮﹑瞽侑﹐皆領於宗伯。此周公相成王﹐格心輔徳之法。周之興也﹐滕侯爲卜正﹐呂伋爲虎賁氏。侍禦僕從﹐罔匪正人。左右攜僕﹐庶常吉士。及其衰也﹐昏椓靡共﹐婦寺階亂﹐膳夫內史﹐趣馬師氏﹐締交於嬖寵。瑣瑣姻亞﹐私人之子﹐竊位於王朝。至秦而大臣不得議近臣矣﹐至漢而中朝得以詘外朝矣﹐至唐而北司是信﹐南司無用矣﹐由周公之典廢也。間有詰責幸臣﹐如申屠嘉﹔奏劾常侍﹐如楊秉﹔宮中府中爲一體﹐如諸葛武侯﹐可謂知宰相之職者。唐太宗責房玄齡以北門營繕﹐何預君事﹖豈善讀《周禮》者哉﹗我朝趙普於一薰籠之造﹐亦制以有司之法﹔李沆於後宮之立﹐奏以臣沆不可﹔趙鼎於內苑移竹﹐責宦者罷其役﹐庶幾古大臣之風矣。五峯乃謂周公不當治成王燕私之事﹐殆未之思也。

李泰伯曰「內宰用大夫﹑士﹑世婦﹐每宮卿二人﹐皆分命賢臣﹐以參檢內事。﹝漢世皇后詹事﹐以二千石爲之﹐猶有成周遺意。﹞

《漢﹖食貨志》太公爲周立九府圜法﹐顏師古注﹕《周官》太府﹑玉府﹑內府﹑外府﹑泉府﹑天府﹑職內﹑職金﹑職幣﹐皆掌財幣之官﹐故曰九府。愚按﹕《爾雅》醫無閭之珣玗琪﹐會稽之竹箭﹐梁山之犀象﹐華山之金石﹐霍山之珠玉﹐昆侖之璆琳瑯玕﹐幽都之筋角﹐斥山之文皮﹐岱嶽之五穀魚鹽﹐是謂九府。五峯胡氏《皇王大紀》所述與《爾雅》同﹐而繼之曰「尙父立圜法﹐輕重以銖﹐通九府之貨。」又按﹕《史記列傳》吾讀管氏《輕重》《九府》﹐劉向《別錄》曰「《九府》書﹐民間無有。《索隱》謂其書論鑄錢之輕重。」《鹽鐵論﹖文學》曰「管仲設九府﹐徼山海。」《通典》亦云「太公立九府之貨。」然則九府﹐太公立之﹐管仲設之﹐其名列於《爾雅》。蓋卽管氏書也。《大紀》之說得之﹐顏注恐非。《曲禮》天子之六府﹐亦與《大禹謨》之六府異。

九嬪注﹐引孔子曰「日者天之明﹐月者地之理。」《孝經援神契》之言也。何休《公羊傳﹖序》引孔子有云「吾志在《春秋》﹐行在《孝經》。」《孝經鉤命決》之言也。漢儒以緯書孔子所作。康成注《中庸》﹐亦引孔子曰「吾志在《春秋》﹐行在《孝經》。」

宮伯掌王宮之士庶子。漢諸侯子入宿衛﹐齊王之弟章是也。入京師受業﹐楚王之子郢客是也。其制猶古。

奄止於上士﹐抑其權也。唐太宗詔內侍省不立三品官﹐不任以事。然內侍並列於六省﹐開奄尹與政之階﹐與周典統於冢宰異矣。

八則﹐禮俗以馭其民。呂微仲謂﹕庶民可參之以俗﹐士以上專用禮。此說非也。《大傳》百志成﹐故禮俗刑。呂成公謂﹕禮俗不可分爲兩事。制而用之謂之禮﹐習而安之謂之俗。若禮自禮﹐俗自俗﹐不可謂之禮俗。

王之膳服𨿽不會﹐而九式有羞服之式﹐冢宰所均節也。待王之膳服﹐不過以關市之賦﹐則其用簡矣。

司徒掌教不言財﹐司馬掌政不言兵。鄕遂九畿﹐兵財在其中。井田封建﹐足食足兵之本也。《周官》之法不行﹐無善教善政﹐於是憂財用﹐畏夷狄矣。

鄕有軍制﹐無田制。遂有田制﹐無軍制。《疏》云「鄭注互見其義。」

大司徒建邦國﹐以土圭土其地。匠人建國﹐晝參諸日中之景﹐夜考之極星。《詩﹖定之方中傳》云「度日出日入﹐以知東西。南視定﹐北準極﹐以正南北。」愚按﹕《晏子春秋》景公新成柏寢之室﹐使師開鼓琴。師開左撫宮﹐右彈商﹐曰「室夕﹐東方之聲薄﹐西方之聲揚。」公召大匠曰「室何爲夕﹖」大匠曰「立室以宮矩爲之。」於是召司空曰「立宮以城矩爲之。」明日﹐晏子朝。公曰「先君太公立宮﹐何爲夕﹖」對曰「古之立國﹐南望南斗﹐北戴樞星﹐彼安有朝夕哉﹗而以今之夕者﹐周之建國﹐國之西方﹐以尊周也。」公曰「古之臣乎。」樞星﹐卽極星也。公劉居豳﹐旣景乃岡﹐然則尙矣。

蔡邕《明堂論》曰「王居明堂之禮﹐南門稱門﹐西門稱闈﹐故《周官》有門闈之學。師氏教以三徳﹐守王門。保氏教以六藝﹐守王闈。然則師氏居東門﹑南門﹐保氏居西門﹑北門也。」朱子《大學章句序》王宮有學﹐蓋謂此。魯孝公之爲公子﹐嘗入京師爲國子﹐人稱其孝。宣王命之導訓諸侯。他書言國子者﹐惟《周語》焉。

師氏三徳﹐朱子曰「至徳以爲道本﹐明道先生以之。敏徳以爲行本﹐司馬溫公以之。孝徳以知逆惡﹐趙無愧﹑徐仲車之徒以之。

《牧誓》《顧命》皆言師氏﹐《云漢》之《傳》曰「年谷不登﹐則師氏弛其兵。」《文王世子》大司成﹐注以爲師氏。而「楀維師氏」﹐以刺匪其人。「九兩﹐師﹐以賢得民」﹐注謂諸侯師氏﹐言賢者以身教也。后妃亦有之﹐《葛覃》云「言告師氏。」

保氏九數﹐鄭司農云「今有重差﹑夕桀﹑句股。」《釋文》﹕「夕﹐音的。此二字非鄭注。」愚按﹕《少儀正義》引鄭司農云「今有重差﹑句股。」馬融﹑幹寶等更云「今有夕桀﹐各爲二篇﹐未知所出。」則「夕桀」二字﹐後人附益﹐非鄭注信矣。劉徽《九章算經序》云「包犧氏始畫八卦﹐作九九之術﹐以合六爻之變。黃帝建《歷紀》﹐協律呂。隸首作數。周公制禮﹐有九數。九數之流﹐則《九章》是矣。漢張蒼﹑耿壽昌皆善算﹐因舊文刪補﹐故校其目。與古或異﹐而所論多近語。」

《裏宰》以歲時合耦於耡﹐注云「耡者﹐裏宰治處也﹐若今街彈之室。於此合耦﹐使相佐助。」疏謂﹕漢時在街置室﹐檢彈一里之民。《金石錄》有中平二年正月《都鄕正街彈碑》﹐在昆陽城中。趙明誠失於考《禮注》﹐而酈氏注《水經》﹑洪氏《隸釋》﹐皆以「街」爲「衛」﹐又誤矣。《漢﹖食貨志》言古制云「春將出民﹐裏胥平旦坐於右塾﹐鄰長坐於左塾﹐畢出﹐然後歸。夕亦如之。」裏胥之塾﹐其卽《裏宰》所謂「耡」者歟﹖

《庖人注》﹕靑州之蟹胥。《釋文》﹕胥﹐息徐反。劉音「素」。《字林》先於反﹐蟹醬也。《集韻》﹕蝑﹐蟹醢﹐四夜切。當從《集韻》。《籩人注》﹕皗者﹐析幹之﹐出東海。陸廣微《吳地記》云「闔閭思海魚﹐而難於生致。治生魚﹐鹽漬而日幹之﹐故名爲鯗。」讀如「想」。

《管子﹖地員篇》﹕九州之土﹐爲九十物。每土有常﹐而物有次。羣土之長﹐是惟五粟﹐次曰五沃﹐次曰五位﹐次曰五蘟﹐次曰五壤﹐次曰五浮﹐凡上土三十物﹐種十二物。中土曰五怸﹐次曰五纑﹐次曰五壏﹐次曰五剽﹐次曰五沙﹐次曰五塥﹐凡中土三十物﹐種十二物。下土曰五猶﹐次曰五弓土﹐次曰五殖﹐次曰五觳﹐次曰五鳧﹐次曰五桀﹐凡下土三十物﹐種十二物。凡土物九十﹐其種三十六。按﹕《大司徒》以土會之法﹐辧五地之物生﹔以土宜之法﹐辧十二壤之物﹐而知其種。此篇亦古制之存者。《河圖》謂東南神州曰晨土﹐正南邛州曰深土﹐西南戎州曰滔土﹐正西弇州曰開土﹐正中冀州曰白土﹐西北柱州曰肥土﹐北方玄州曰成土﹐東北咸州曰隱土﹐正東揚州曰信土。

《地員篇》﹕凡艸土之道﹐各有穀造。或髙或下﹐各有艸土。葉下於欎﹐欎下於莧﹐莧下於蒲﹐蒲下於葦﹐葦下於雚﹐雚下於蔞﹐蔞下於荓﹐荓下於蕭﹐蕭下於薜﹐薜下於萑﹐萑下於茅﹐凡彼艸物有十二衰。注﹕欎﹐卽郁也。衰﹐謂艸上下相重次也。按﹕《周官》有艸人﹐此豈其遺制歟﹖

土圭度地之法﹐景一寸﹐地差千里。一分﹐地差百里。王畿千里以寸爲法﹐五等諸侯之地﹐以分爲法。尺有五寸者﹐一萬五千里之景也。天地相去三萬里。嘗考《隋﹑唐志》宋元嘉十九年﹐測於交州﹐何承天謂﹕六百里差一寸。後魏永平元年﹐測於洛陽﹐信都芳謂﹕二百五十里差一寸。然宋之於陽城﹐魏之於金陵﹐皆隃度未可據也。唐開元十二年﹐植表浚儀﹐大率五百二十六里二百七十步差二寸餘﹐遂以舊說千里一寸爲妄。王朴曰「陽城乃在洛之東偏﹐開元得浚儀之嶽臺﹐應南北弦居地之中。」司馬公《日景圖》云「日行黃道﹐每歲有差。地中當隨而轉移。故周在洛邑﹐漢在潁川陽城﹐唐在汴州浚儀。」潏水李氏云「周於陽城測景﹐說者謂地形西北髙﹐東南下。極星在北﹐斗亦在北。極星乃天之中也﹐天之中則地之中。」

「諸公之地﹐方五百里」﹐與《武成》《孟子》之言不合。子產曰「列國一同。」《孟子》亦曰「魯方百里。」《明堂位》乃云「魯方七百里。」或謂《周官﹖明堂位》兼附庸而言。《職方氏疏》云「無功﹐縱是公爵﹐惟守百里地。謂若虞公﹑虢公﹐舊是殷之公﹐至周仍守百里國﹐以無功故也。」愚按﹕《左氏傳》虞仲﹐太王之昭也。虢仲﹑虢叔﹐王季之穆也。皆周所封。謂舊是殷之公﹐誤矣。

歲終正治而致事﹐注﹕上其計簿。疏云「漢時考吏﹐謂之計吏。」今按﹕《說苑》﹕晏子治東阿三年﹐景公召而數之﹔明年上計﹐景公迎而賀之。《韓子﹖外儲說》﹕西門豹爲鄴令﹐居期年﹐上計﹐君收其璽。《新序》﹕魏文侯東陽上計﹐錢布十倍。《史記》﹕秦昭王召王稽﹐拜爲河東守﹐三歲不上計。然則春秋戰國時﹐已有上計﹐非始於漢。

朱文公曰「讀曹公﹑杜牧《孫子》﹐見其所論車乘人數﹐諸儒皆所未言。惟蔡季通每論此事﹐以考《周禮》軍制皆合。」愚按﹕《孫子﹖作戰篇》凡用兵之法﹐馳車千駟﹐革車千乘﹐帶甲十萬。曹公注﹕馳車﹐輕車也。杜牧注﹕輕車﹐戰車也。古者車戰﹐革車﹑輜車﹑重車也﹐載器械財貨衣裝。《司馬法》曰「一車甲士三人﹐步卒七十二人﹐炊家子十人﹐固守衣裝五人﹐廏養五人﹐樵汲五人。輕車七十五人﹐重車二十五人﹐故二乘兼一百人爲一隊。舉十萬之眾﹐革車千乘﹐校其費用支計﹐則百萬之眾皆可知也。」《左氏傳》﹕乙卯﹐楚師軍於邲。丙辰﹐楚重至於邲。呂成公謂﹕凡戰﹐兵車在前﹐輜重常在兵車之後。楚重次日乃至﹐後一日﹐故無抄擊之患。唐說齋云「儒者謂甸出七十五人﹐不知實出百人。其七十五人﹐戰車也。其二十五人﹐重車也。」

古者步百爲畝。古之百畝﹐爲今四十一畝一百六十步。古之一井﹐爲今三百七十五畝。竇儼曰「小畝步百﹐周之制也。中畝二百四十﹐漢之制也。大畝三百六十﹐齊之制也。今所用者﹐漢之中畝。」《鹽鐵論》禦史曰「古者制田﹐百步爲畝。先帝哀憐百姓﹐制田二百四十步而一畝。」《通典》謂﹕商鞅佐秦﹐以爲地利不盡﹐更以二百四十步爲畝。二說不同。

《禹貢》之田九等﹐爲掩別楚地亦九等﹐《孟子》《王制》爲五等﹐而《周官》止三等。解者謂﹕《大司徒》不易﹑一易﹑再易三等﹐都鄙之制也。《小司徒》上﹑中﹑下地三等﹐六鄕之制也。《遂人》上﹑中﹑下地三等﹐有萊者﹐六遂之制也。《大司馬》上﹑中﹑下地三等﹐諸侯之制也。

遂人治野﹐乃鄕遂公邑之制。匠人溝洫﹐乃采地之制。鄭康成云「周制畿內用夏之貢法﹐稅夫無公田。邦國用殷之助法﹐制公田不稅夫。」朱文公亦云「溝洫以十爲數﹐井田以九爲數。井田﹑溝洫決不可合﹐而永嘉諸儒欲混爲一。康成注﹐分爲二是也。」愚按﹕李泰伯《平土書》云「周畿內及諸侯一用貢法。」蓋泰伯已與康成異矣﹐非始於永嘉諸儒也。劉氏《中義》以匠人溝洫﹐求合乎遂人治野之制﹐謂遂人言積數﹐匠人言方法﹐然《周禮》《考工》各爲一書。易氏謂﹕匠人前代之制。

禹盡力乎溝洫﹐「濬畎澮﹐距川」。《遂人》五溝五塗之制﹐因於古也。以水佐耕者丰﹐稻人掌之。以水佐守者固﹐司險掌之。自鄕遂之法弛﹐子駟爲田洫而喪田者以爲怨。子產作封洫而伍田疇以爲謗。晉欲使齊盡東其畝﹐而戎車是利。甚而兩周爭東西之流﹐至商鞅決裂阡陌﹐呂政決通川防﹐古制蕩然矣。古者內爲田廬﹐外爲溝洫。在易之師﹐寓兵於農﹐伏險於順﹐取下坎上坤之象。溝洫之成﹐自禹至周﹐非一人之力。溝洫之壞﹐自周衰至秦﹐非一日之積。先儒謂井田壞而戎馬入中國﹐如入無人之境。悲夫﹗

人耦牛耦﹐鄭氏注﹕合耦並言之。疏謂﹕周時未有牛耦耕﹐至漢趙過始教民牛耕。今考《山海經》后稷之孫叔均﹐始作牛耕。周益公云「孔子有犁牛之言。冉耕﹐亦字伯牛。《賈誼書》《新序》載鄒穆公曰﹕『百姓飽牛而耕。』《月令》季冬出土牛﹐示農耕早晚。何待趙過﹖過特教人耦犁﹐費省而功倍爾。」

盬鹽﹐引池而化﹐《山海經》鹽販之澤﹐《穆天子傳》至於盬﹐晉郇瑕氏之地﹐而猗頓用是起者也。散鹽﹐煮水而成﹐《夏書》靑州之貢﹐《職方》幽州之利﹐齊之渠展﹐燕之遼東﹐而宿沙初作者也。形鹽﹐物地以出之﹐周公閱所云「鹽虎形也」。飴鹽﹐於戎以取之﹐伊尹所云「和之美」者﹐大夏之鹽也。後周四鹽之政仿此。古者川澤之饒﹐與民共之。自《海王》之篇﹐祈望之守﹐作俑於齊﹐至漢二十倍於古。考之《漢志》﹐鹽官三十有五﹐唐有鹽之縣一百五。本朝鹽所出者十二路﹐爲池二﹐爲監七﹐爲場二十二﹐爲井六百有九﹐法益詳而利無遺矣。

玩物喪志﹐召公以爲戒。凡式貢之餘財﹐以共玩好之用﹐恐非周公之典。《無逸》曰「惟正之供。」

《外府注》﹕泉始蓋一品﹐周景王鑄大泉而有二品。韋昭注《周語》曰「單穆公云﹕『古者有母平子﹐子權母而行。』然則二品之來﹐古而然矣。」

古者以射禦爲藝。孔子曰「執射乎﹖執禦乎﹖」《詩》曰「叔善射忌﹐又良禦忌。」「四黃旣駕﹐兩驂不猗」﹐禦之善也。「不失其馳﹐捨矢如破」﹐射之善也。學射者多矣。造父之師泰豆氏﹐尹需之習秋駕﹐皆學禦者也。《說苑》謂﹕禦者使人恭﹐射者使人端。亦正心修身之法。

貨賄用璽節﹐注﹕今之印章也。《司市注》云「如今斗檢封。」《職金》云「楬而璽之。」《左傳》﹕季武子使公冶問璽書追而與之。《戰國策》欲璽者段幹子也。蔡邕《獨斷》云「古者尊卑共用之。」衛宏云「秦以來天子爲璽﹐又獨以玉爲之﹐臣下莫敢用。」唐又攺璽爲寶。《五代史》臣曰「國以玉璽爲傳授神器﹐遂古無聞。」《運斗樞》曰「舜爲天子﹐黃龍負璽。」《世本》曰「魯昭公始作璽。」

司門正其貨賄。正者﹐禁其淫侈而歸於正也。注讀爲「徵」﹐非是。

迹人﹐春秋末﹐宋猶有是官。《左氏﹖哀十四年傳》﹕迹人來告曰「逢澤有介麋焉。」

司祿闕。《孟子》云「諸侯惡其害己也﹐而皆去其籍。」趙氏注﹕今《周禮》司祿之官無其職﹐是諸侯皆去之﹐故不復存。

《槁人注》﹕今司徒府中有百官朝會之殿。後漢《蔡邕集》所載﹐百官會府公殿下者也。古天子之堂﹐未名曰殿。《說苑》﹕魏文侯禦廩災﹐素服辟正殿五日。《莊子﹖說劍》云「入殿門不趨。」蓋戰國始有是名。《燕禮注》﹕當東霤者﹐人君爲殿屋也。疏謂﹕漢時殿屋四向流水﹐舉漢以況周。然《漢﹖黃霸傳》先上殿﹐注謂﹕丞相所坐屋。古者屋之髙嚴﹐通呼爲殿﹐不必宮中也。

《大宗伯疏》﹕《星備》云「五星初起牽牛﹐歲星一日行十二分度之一﹐十二歲而周天。熒惑日行三十三分度之一﹐三十三歲而周天。鎭星日行二十八分度之一﹐二十八歲而周天。太白日行八分度之一﹐八歲而周天。辰星日行一度﹐一歲而周天。」《馮相氏疏》﹕《星備》云「明王在上﹐則日月五星皆乘黃道。」《保章氏疏》﹕《星備》云「五星更王相休廢﹐其色不同。王則光芒﹐相則內實﹔休則光芒無角﹐不動搖﹔廢則少光。色順四時﹐其國皆當也。」《星備》之書﹐僅見於此。《隋﹑唐志》皆不著錄。

周五禮之別﹐三十有六。唐五禮之儀﹐一百五十有二。《唐志》云「自梁以來﹐始以當時所行﹐傅於《周官》五禮之名﹐各立一家之學。」

「九韶」之舞﹐注云「當爲大韶。」愚謂﹕「九韶」之名尙矣﹐不必攺字。《說苑》﹕孔子至齊郭門之外﹐遇一嬰兒﹐挈一壺﹐相與俱行。其視精﹐其心正﹐其行端。孔子謂禦曰「趣驅之﹐趣驅之﹗韶樂方作。」孔子至彼﹐聞韶﹐三月不知肉味。齊景公作《徵招》《角招》﹐蓋舜樂之存者。劉原父云「《九招》者﹐九名。予識其三焉﹐祈﹑徵﹑角之謂也。」《山海經》﹕夏后開得《九辯》《九歌》以下﹐始歌《九招》於大穆之野。《帝王世紀》﹕啟升後十年﹐舞《九韶》。﹝《竹書》曰「夏后間儛《九招》。」﹞《史記》禹乃興《九招》之樂﹐《索隱》曰「卽舜樂《簫韶》九成。」艾軒謂﹕勸之以《九歌》﹐卽《九招》之樂。《呂氏春秋》﹕帝嚳命咸黑作爲舞聲﹐歌《九招》《六列》《六英》。帝舜令質修《九招》《六列》《六英》﹐以明帝徳。然則《九招》作於帝嚳之時﹐舜修而用之。秦惟《韶》《武》二樂存。

班固《律曆志》述劉歆之言﹐以律爲下生﹐呂爲上生。鄭康成以黃鐘三律爲下生﹐以蕤賓三律爲上生。梁武帝《鐘律緯》謂﹕班固夾鐘中呂﹐過於無調。鄭康成有升陽而無降陽。陳用之《禮書》謂﹕自子午以左皆上生﹐子午以右皆下生。以鄭說爲是。張文饒《翼元》曰「十二月之律以候月﹐六十日之律以候日。月律當一下一上﹐依次而生。日律當用蕤賓重上生。司馬遷﹑劉歆之法﹐月律也。呂不韋﹑淮南﹑京房之法﹐日律也。《晉志》取司馬而非淮南﹐梁武是京房而非班固﹐皆非通論。」

大卜三兆﹐其頌皆千有二百。夏后鑄鼎繇曰「逢逢白雲﹐一南一北﹐一西一東。九鼎旣成﹐遷於三國。」懿氏占曰「鳳凰於飛﹐和鳴鏘鏘。有嬀之後﹐將育於姜。」成季卜曰「間於兩社﹐爲公室輔。」驪姬繇曰「專之渝﹐攘公之羭﹐一薰一蕕﹐十年尙猶有臭。」衛侯繇曰「如魚窺尾﹐衡流而方羊裔焉。」漢文兆曰「大橫庚庚﹐余爲天王﹐夏啟以光。」皆龜繇也。

卜師四兆﹐鄭氏鍔以理推之﹐謂﹕方兆﹐占四方之事也﹐漢武帝發《易》占﹐知神馬從西北來。功兆﹐占立功之事也﹐楚司馬子魚卜戰令龜。義兆﹐占行義之事也﹐惠伯曰「忠信之事則可。」弓兆﹐有射意﹐後世有覆射之法。

《龜人》六龜﹐《易》十朋之龜。《爾雅》十龜。《唐六典》﹕辧龜九類五色﹐依四時用之。

《列子》夢有六候﹐與《占夢》同。《噩》作「蘁」。東坡曰「髙宗言夢﹐文王﹑武王言夢﹐孔子亦言夢。其情性治﹐其夢不亂。」西山曰「正夢不緣感而得﹐餘皆感也。」

《大祝》九祭﹐九曰「共祭」。注云「共﹐猶授也。王祭食﹐宰夫授祭。《孝經說》曰﹕『共綏執授。』」疏云「《孝經說》《孝經緯》文。共綏執授﹐謂將綏祭之時﹐共此綏祭以授屍。」愚謂﹕疏謂綏祭﹐非也。《後漢﹖禮儀志》注《孝經援神契》曰「尊三老者﹐父象也。謁者奉幾﹐安車軟輪﹐供綏執授。」宋均曰「供綏﹐三老就車﹐天子親執綏授之。」永平二年《養老詔》﹐亦有「安車軟輪﹐供綏執授」之語。蓋取《孝經緯》。

鄭司農注「肅操」﹕但俯下手﹐今時撎是也。項氏云﹕古之拜﹐如今之揖﹐折腰而已。介冑之士不拜﹐故以肅爲禮﹐以其不可折腰也。其儀特斂手向身﹐微作曲勢。此正今時婦人揖禮也。漢時婦人之拜﹐不過如此。或謂自唐武氏始尊婦人﹐不令拜伏﹐誤矣。周天元令婦人拜天臺﹐作男子拜﹐則𨿽虜俗﹐婦人亦不作男子拜也。《內則》尙右手者﹐言斂手右向﹐非若今用手按膝作跪也。男之尙左亦然。今考太祖問趙普拜禮﹕何以男子跪而婦人不跪﹖普問王貽孫﹐對曰「古詩『長跪問故夫』﹐婦人亦跪也。唐武后時﹐婦人始拜而不跪。」普問所出﹐對曰「唐張建章《渤海記》備言之。」

《眡祲》﹐「掌十煇之法」﹐占日旁之气也。二鄭解﹐其同者六﹐其異者四。《大卜》「掌三夢之法﹐其經運十﹐其別九十」﹐謂占夢之正法有十也﹐一運而九變﹐十運而九十變。注以「經運」爲「十煇」﹐先儒謂日之煇光。夢之變通﹐其占不同﹐不當攺「運」爲「煇」。

《大史》「正歲年以序事」﹐注﹕中數曰歲﹐朔數曰年。中數三百六十五日四分日之一﹐朔數三百五十四日。《漢﹖歷志》曰「閏所以正中朔也。」或謂﹕周以建子爲正﹐而四時之事﹐有用夏正建寅者。用建寅則謂之歲﹐用建子則謂之年。《洪範正義》從冬至及明年冬至﹐爲一歲。

《馮相氏》「致日致月」﹐注﹕冬至日在牽牛﹐景丈三尺。夏至日在東井﹐景尺五寸。此長短之極。春分日在婁﹐秋分日在角﹐而月弦於牽牛﹑東井。《左氏傳》﹕日月之行﹐分同道也﹐至相過也。《正義》云「春分朔則日在婁﹐望則月在角。秋分朔在角﹐望在婁。婁﹑角天之中道﹐故晝夜等。冬至朔則日在斗﹐望則月在井。夏至朔在井﹐望在斗。斗﹑井南北﹐故晝夜長短極。冬至古日在牽牛﹐今在斗。鄭注與孔疏異﹐歷法歲差也。

《保章氏》「星土」﹐按《乙巳占》論十二次云「北方之宿﹐主吳﹑越﹔火午之辰﹐在周邦。天度均列﹐而分野殊別。一次所主﹐或亙萬里﹐跨數州﹐或於寰內不布一郡。《國語》歲在鶉火﹐有周之分野。今丰鄗當秦宿﹐而周分隸豫州﹐理實難詳。至如熒惑守心﹐宋景禳其咎﹔實沈爲祟﹐晉侯受其殃。事驗時有相應。」賈公彥謂﹕吳﹑越在南﹐齊﹑魯在東﹐今歲星或北或西﹐不依國地所在。此受封之日﹐歲星所在之辰﹐國屬焉故也。或云「十二次可言者一﹐其惟析木乎﹖」尾箕艮維燕﹐可以言東北。

「十有二歲」﹐注﹕歲星爲陽﹐右行於天﹐太歲爲陰﹐左行於地﹐十二歲而小周。潏水雲﹕「歲星在天﹐歲陰在地。《天官書》曰﹕『歲陰在攝提格﹐歲星在星紀。歲陰在單閼﹐歲星在玄枵。』自嘉祐丁酉﹐驗之多差﹐近年尢甚。歲星常先月餘﹐近年以來﹐常先一百二十餘日。」愚考《大衍歷議》曰「歲星自商﹑周迄春秋之季﹐率百二十餘年而超一次。戰國後﹐其行寖急﹐至漢尙微差﹐及哀﹑平間餘勢乃盡﹐更八十四年而超一次。」三山陳氏謂﹕如《左氏》之說﹐則寅而在卯﹐午而在亥﹔如《史記》之說﹐則寅而在丑﹐辰而在亥。以次推之﹐皆不同。《汲冢﹖師春》謂﹕歲星每歲而成一分﹐積百四十四年而滿本數﹐則爲超辰之限。

《外史》「達書名」﹐鄭康成謂﹕古曰名﹐今曰字。字者﹐滋也。《聘禮》記云「百名以上書於策﹐不及百名書於方。」王文公云「文者﹐奇偶剛柔﹐雜比以相承﹐如天地之文﹐故謂之文。字者﹐始於一而生於無窮﹐如母之字子﹐故謂之字。」夾漈謂﹕獨體爲文﹐合體爲字。主類爲母﹐從類爲子。六書象形﹑指事﹐文也﹔會意﹑諧聲﹑轉注﹐字也﹔假借者﹐文與字也。諧聲與五書同出﹐五書尙義﹐諧聲尙聲。《說文》形也﹐以母統子﹔《廣韻》聲也﹐以子該母。字書﹐眼學﹔韻書﹐耳學。《中庸或問》曰「司徒教民﹐書居其一。外史達書名於四方﹐大行人又九歲一諭焉。其制度之詳如此。秦以小篆﹑隸書爲法﹐而周制始攺。」

《鎛師注》引《春秋傳》「賓將趨」﹐今《左傳》作「掫」。《環人注》引「禦下掚馬」﹐今作「兩」。《職方氏注》引《國語》「閩芊蠻矣」﹐今作「蠻芊」。

《司爟》﹐鄭司農引《鄹子》﹐與《論語》馬融引《周書﹖月令》同。﹝春取楡柳之火﹐夏取棗杏﹐季夏取桑柘﹐秋取柞楢﹐冬取槐檀。﹞王劭曰「《周官》四時變火以救時疾﹐火不數變﹐疾必興。聖人作法﹐豈徒然也。晉時有以洛陽火度江者﹐代代事之﹐相續不滅﹐火色變靑。」《東漢﹖禮儀志》﹕日夏至﹐浚井攺水。日冬至﹐鉆燧攺火。攺水﹐惟見於此。

水有疏導﹐火有出納﹐山林金錫之地﹐皆爲之厲禁。時而用之﹐先王財成輔相之妙也。《鹽鐵論》大夫曰「五行﹐東方木而丹章有金銅之山﹐南方火而交趾有大海之川﹐西方金而蜀隴有名材之林﹐北方水而幽都有積沙之地。此天地所以均有無﹐通萬物也。」《管子》﹕出銅之山四百六十七﹐出鐵之山三千六百九。《唐六典》﹕天下水泉三億三萬三千五百五十有九。

漏刻之法﹐晝夜百刻。易氏云「十二時﹐每時八刻二十分﹐每刻六十分。」王昭禹云「寅﹑申﹑巳﹑亥﹑子﹑午﹑卯﹑酉八時﹐各八刻。辰﹑戌﹑丑﹑未四時﹐各九刻。」愚謂﹕易氏之說與古法合。司寤氏掌夜時﹐注﹕謂夜晚早﹐若今甲﹑乙至戊。疏云「甲﹑乙則早時﹐戌﹑亥則晚時。」愚按﹕衛宏《漢舊儀》中黃門持五夜﹐甲﹑乙﹑丙﹑丁﹑戊夜﹐今謂之五更。疏以「戊」爲「戌」﹐誤矣。馬融以昏明爲限﹐鄭康成以日出入爲限﹐有五刻之差。蔡邕以星見爲夜﹐日入後三刻﹐日出前三刻﹐皆屬晝。鄭與蔡校一刻。王伯照云「晝夜長短﹐以嶽臺爲定。九服之地﹐與嶽臺不同﹐則易箭之日﹐亦皆少差。」

「職方氏」﹐《漢樊毅修西嶽廟記》作「識方氏」。《史通》云「《周書﹖職方》之言﹐與《周官》無異。」

兗州﹐其浸盧維。注云「當爲『雷雍』﹐字誤也。」顏師古曰「盧水在濟北盧縣。」《說文》﹕濰水出瑯邪箕屋山﹐東入海﹐徐州浸。《夏書》﹕濰﹑淄其道。鄭讀非也。

王有三朝﹕一曰治朝﹐在路門之外﹐宰夫﹑司士掌之。二曰燕朝﹐在路門之內﹐大僕掌之。三曰外朝﹐在臯門之內﹐庫門之外﹐朝士掌之。內朝二﹐外朝一。《唐六典》﹕承天門﹐古之外朝。太極殿﹐古之中朝。兩儀殿﹐古之內朝。

鄭康成因《左氏》「三辰旂旗」之文﹐謂﹕王與公同服九章之衮。考之經﹐無所見。《司服》云「公自衮冕而下如王之服。」則衮冕而上之章﹐日月星辰也。冕十二旒﹐取法天數﹐豈同服九章無君臣之別哉﹗《郊特牲》王被衮以象天﹐注﹕謂有日月星辰之章。此魯禮也﹐豈有周服九章而魯乃服十二章者乎﹖漢明帝采《周官》《禮記》《尙書﹖臯陶篇》乘輿服﹐從歐陽氏說﹐備十二章﹐得古制矣。

五刑之法﹐疏謂﹕宮刑至隋乃赦。崔浩《漢律序》﹕文帝除肉刑而宮不易。《書正義》﹕隋開皇之初﹐始除宮刑。按《通鑑》﹕西魏大統十三年三月﹐除宮刑。非隋也。

孫君孚《談圃》謂﹕《周官》贊牛耳﹐荊公言取其順聽﹐不知牛有耳而無竅﹐本以鼻聽。有人引一牛與荊公辯。今按《周禮義》云「牛耳﹐尸盟者所執。」無順聽之說﹐蓋荊公聞而攺之。

《萍氏》幾酒﹐猶妹土之誥也。禹惡旨酒﹐《易﹖未濟》之終﹐以濡首爲戒﹐曷嘗導民以飲﹐而罔其利哉﹗初榷酒酤﹐書於《漢武紀》﹐其流害萬世﹐甚於魯之初稅畝。

《大戴記﹖朝事篇》取《周官﹖典命﹑大行人》《朱子儀禮經傳》﹐以爲朝事義。

《考工記》貉逾汶則死﹐先儒以汶爲魯之汶水。《列子釋文》云「案《史記》『汶』與『岷』同﹐謂汶江也。今江邊人云﹕『狐不渡江。』《說文》貉﹐狐類也。逾越大水﹐則傷本性。」

有虞氏上陶。舜陶河濱﹐器不苦窳。周陶正猶以虞閼父爲之。

周人上輿。《中庸或問》﹕軌者﹐車之轍迹﹐輿之廣六尺六寸。其轍迹在地者﹐相距之間﹐廣狹如一﹐無有遠邇﹐莫不齊同。至秦然後車以六尺爲度。

《輪人注》﹕揱﹐讀爲「紛容揱參」之「揱」。疏云「今檢未得。」愚謂﹕卽《上林賦》紛溶萷蔘。

《冶氏注》﹕鋌﹐讀如「麥秀鋌」之「鋌」。《表記注》﹕移﹐讀如「禾汜移」之「移」。六字未知出何書﹐疏不釋其義。或者農書所載歟﹖移﹐昌氏反。

潏水雲﹕「樐氏爲量。鄭玄以方尺積千寸﹐此乃九章米粟法。某家舊有一古銅惇﹐乃周成王時物。甘人侵扈﹐命正人出師復扈邦﹐賜有功師氏﹐而數亦皆備。

《嘉量》之銘﹐《祭侯》之辭﹐皆極文章之妙。而梓人筍虡之制﹐文法奇古﹐有飛動之狀。蓋精於道者﹐兼物物而後能制器。《莊子》謂﹕梓慶削木爲鐻﹐鐻成﹐見者驚猶鬼神。以天合天﹐道與藝俱化﹐豈物物刻雕之哉﹗

《大戴記﹖投壺篇》云「嗟爾不寧侯﹐爲爾不朝於王所。故亢而射﹐女彊食。食爾曾孫侯氏百福。」此《祭侯》之辭也﹐與《梓人》同而略異。萇弘設射不來﹐不來者諸侯之不來朝者也。侯者﹐射垛也﹐因祭寓意﹐以爲諸侯之戒。

《司儀》問君﹐君問大夫﹐君勞客。注云「問君曰﹕『君不恙乎﹖』對曰﹕『使臣之來﹐寡君命臣於庭。』問大夫曰﹕『二三子不恙乎﹖』對曰﹕『寡君命使臣於庭﹐二三子皆在。』勞客曰﹕『道路悠遠﹐客甚勞。』勞介則曰﹕『二三子甚勞。』」疏云「未知所出何文﹐或云是孔子聘問之辭﹐亦未得其實。」愚按﹕《說苑》魏太子擊封中山﹐遣倉唐使於文侯。文侯召倉唐見之﹐曰「擊無恙乎﹖」倉唐曰「唯唯。」如是者三﹐乃曰「君出太子而封之國﹐君名之﹐非禮也。」文侯怵然變容﹐問曰「子之君無恙乎﹖」倉唐曰「臣來時拜送書於庭。」鄭氏所述﹐蓋古禮也。《太行人注》亦云「問不恙。」

《周禮》﹐劉向未校之前﹐有古文﹐校後爲今文。古今不同。鄭據今文注﹐故云「故書」。朱子曰「八法﹑八則﹑三易﹑三兆之類﹐各有書。屬民讀法﹐其法不可知﹐如戰之陣﹐其陣法不可見矣。」

《冥氏注》鄭司農云「讀爲『冥氏《春秋》』之『冥』。」按《儒林傳》﹕冥都傳顏氏《春秋》之學。疏謂﹕若《晏子》《呂氏》之類﹐非也。

王肅《聖證論》譏短鄭康成﹐謂﹕天體無二﹐郊﹑丘爲一﹐禘是五年大祭先祖﹐非圜丘及郊。祖功宗徳﹐是不毀之名﹐非配食明堂。皆有功於禮學﹐先儒韙之。《聖證論》今不傳﹐《正義》僅見一﹑二。《唐﹖禮志》曰「讖緯亂經﹐鄭玄主其說。以禋祀祀昊天上帝﹐此天也。玄以爲天皇大帝者﹐北辰耀魄寶也。兆五帝於四郊﹐此五行精气之神也。玄以爲靈威仰﹑赤熛怒﹑含樞紐﹑白招拒﹑汁光紀者五天也。由是有六天之說。顯慶二年﹐禮官議六天出緯書﹐南郊﹑圓丘一也﹐玄以爲二。郊及明堂祭天﹐而玄以爲祭太微五帝。啟蟄而郊﹐郊而後耕﹐而玄謂周祭感帝靈威仰﹐配以後稷﹐因而祈谷。皆繆論也。

古未有筆﹐以書刀刻字於方策﹐謂之削。魯爲《詩》《書》之國﹐故《考工記》以魯之削爲良。

沙隨程氏曰「《禹貢》冀州之北﹐不可畫五服之地。《周官》雍州之西﹐不可畫九畿之地。」

《師氏》﹕使其屬帥四夷之隸﹐各以其兵服守王之門外。司隸帥四翟之隸﹐使皆服其邦服﹐執其邦兵﹐守王宮。唐太宗擒頡利﹐其酋長帶刀宿衛﹐亦古制也。然結社率之變﹐幾至危殆。蓋先王徳化之盛﹐非太宗所能及。慕冠帶百蠻之名﹐而不虞後患。《孟子》曰「以力服人者﹐非心服也。」

《遂師》「抱磨」﹐音「歷」。《史記﹖樂毅書》「故鼎反乎磨室」﹐徐廣注﹕磨﹐歷也。《戰國策》《新序》作「歷室」。蓋古字通用。

《大史》大師抱天時﹐注云「大出師﹐則大史主抱式﹐以知天時。」《史記﹖日者傳》﹕旋式正棋。《唐六典》太卜令三式曰「雷公太一。六壬其局以楓木爲天﹐棗心爲地。」六壬之說﹐許叔重曰「水者﹐準也。」生數一﹐成數五﹐以水數配之爲六壬也。遁甲者﹐推六甲之陰而隱遁也。本黃帝﹑風後之術。孤虛者﹐一畫爲孤﹐無畫爲虛﹐二畫爲實。以六十甲子定四方﹐占其孤虛實而向背之。《吳越春秋》計石兒曰「孤虛﹐謂天門地戶也。」

鄭剛忠《解義》﹐如「冕服九章」﹑「授田三等」﹑「治兵大閱﹐旗物之互建」﹑「六鄕六遂﹐師都之異名」﹑「陰陽之祀﹐有用牲之疑」﹑「九畿之國﹐有朝貢之惑」﹑「豆區鐘釜﹐有多少之差」﹑「世室重屋﹐非明堂之制」﹐皆辯明使有條理。

古者﹐國有閒田﹐田有餘夫﹐夫有閒民﹐民有羨卒﹐不盡其財力也。至秦而自實田﹐至漢而核墾田﹐至隋而閱丁口﹐至唐而括逃戶隱田﹐於是財殫力盡﹐民無樂生之心矣。

取士之制﹐其塗有三﹕諸侯三年一貢士﹐侯國之士也﹔鄕大夫興賢能﹐王畿之士也﹔大司樂教國子﹐國之貴遊子弟也。

漆林之徵二十而五。漆以飾器用而已。舜造漆器﹐羣臣咸諫﹐防奢靡之原也。種漆成林﹐重其徵﹐所以抑末而返朴也。

卷五儀禮

《三禮義宗》云「《儀禮》十七篇﹐吉禮三﹐凶禮四﹐賓禮三﹐嘉禮七﹐軍禮皆亡。」《禮器注》﹕《曲禮》謂今《禮》也。卽指《儀禮》。而《儀禮疏》云「亦名《曲禮》。」晉荀崧亦云。朱文公從《漢書》臣瓚注﹐謂《儀禮》乃《經禮》也。《曲禮》皆微文小節﹐如今《曲禮》《少儀》《內則》《玉藻》《弟子職》﹐所謂「威儀三千」也。《逸禮﹖中霤》在《月令注疏》。《奔喪》《投壺》《釋文》引鄭氏云「實《曲禮》之正篇。」又《遷廟》《釁廟》﹐見《大戴記》﹐可補《經禮》之闕。

韓文公讀《儀禮》﹐謂﹕考於今無所用。愚謂﹕天秩有禮﹐小大由之。冠昏喪祭﹐必於是稽焉。文公大儒﹐猶以爲無所用﹐毋怪乎冠禮之行﹐不非鄭尹而快孫子也。

《藝文志》謂之《禮》﹐古經未有《儀禮》之名。張淳云「疑後漢學者見十七篇中有『儀』有『禮』﹐遂合而名之。」孔壁古文多三十九篇﹐康成不注﹐遂無傳焉。注謂﹕古文作某者﹐卽十七篇古文也。《論衡》以爲宣帝時﹐河內女子壞老屋﹐得佚《禮》﹐恐非。天子巡狩禮﹑朝貢禮﹑王居明堂禮﹑烝嘗禮﹑朝事儀﹐見於三《禮》注。學禮﹐見於《賈誼書》。古大明堂之禮﹐見於蔡邕《論》。𨿽寂寥片言﹐如斷圭碎璧﹐猶可寶也。

《六藝論》五傳弟子﹐謂髙堂生之學﹐蕭奮﹑孟卿﹑後蒼﹑戴徳﹑戴聖也。

《士冠禮注》﹕今之未冠笄者﹐著捲幘頍﹐象之所生。滕薛名「簂」爲「頍」。簂﹐古內反。《續漢﹖輿服志》﹕簂簪珥。《集韻》有「蔮」﹑「幗」﹐無「簂」字。疏云「捲幘之類。」《隸釋﹖武榮碑》云「闕幘。」

兄弟畢袗玄﹐注﹕袗﹐同也。古文「袗」爲「均」﹐疏云「當讀如《左傳》『均服振振』。」按《後漢﹖輿服志》﹕秦郊祀之服﹐皆以袀玄。蓋「袀」字誤爲「袗」。《釋文》之忍反﹐亦誤。

《士冠禮》有醮用酒﹐注﹕以爲用舊俗。《士喪禮》云「商祝﹑夏祝」﹐則禮之兼夏﹑殷者。

二十爲字﹐未呼伯仲﹐至五十乃加而呼之。此《儀禮》賈疏也。二十已有伯某甫﹑仲叔季﹐𨿽云伯仲﹐皆配某甫而言﹐至五十直呼伯仲。此《禮記》孔疏也。朱文公曰「疑孔疏是。石林謂﹕五十爲大夫﹐去某甫﹐言伯仲而冠以氏﹐如南仲﹑榮叔﹑南季之類。然仲山甫﹑尹吉甫皆卿士﹐亦以字爲重。」

冠辭「令月吉日」﹑「吉月令辰」﹐互見其言。《論語》「迅雷風烈」﹑《九歌》「吉日兮辰良」﹐相錯成文。

《士昏禮目錄》日入三商爲昏﹐疏云「商﹐謂商量﹐是漏刻之名。故《三光靈曜》亦日入三刻爲昏﹐不盡爲明。案馬氏云﹕『日未出﹐日沒後﹐皆二刻半。前後共五刻。』今云三商者﹐據整數而言﹐其實二刻半也。」《詩正義》云「《尙書緯》謂刻爲商。」夏文莊《蓮華漏銘》「五夜持宵﹐三商定夕」﹐蓋取此。﹝蘇子美亦云「三商而眠﹐髙舂而起。」﹞

《鄕飲酒疏》曰「鄕大夫飲酒﹐尙徳也﹔黨正飲酒﹐尙齒也。」公是劉氏曰「謀賓介於先生﹐尙徳也﹔旅酬以齒﹐老者異秩﹐尙年也﹔大夫爲僎﹐坐於賓東﹐尙爵也。」

《鄕射禮》「設丰」﹐《燕禮》「有丰」﹐注﹕丰形似豆而卑。《三禮圖》云「罰爵﹐作人形。丰﹐國名也。坐酒亡國﹐戴盂戒酒。」崔駰《酒箴》﹕丰侯沈酒﹐荷罌負缶﹐自戮於世。圖形戒後。李尢《丰侯銘》﹕丰侯醉亂﹐乃象其形。

《燕禮疏》﹕四向流水曰東霤﹐《考工記》之四阿﹐《上林賦》之四注也。兩下屋曰東榮﹐《檀弓》之夏屋也。《士冠禮注》﹕周制自卿大夫以下﹐其室爲夏屋。

夏侯勝善說禮服﹐謂《禮》之喪服也。蕭望之以禮服授皇太子﹐則漢世不以喪服爲諱也。唐之姦臣以凶事非臣子所宜言﹐去《國卹》一篇﹐而凶禮居五禮之末。五服如父在爲母﹐叔嫂之類﹐率意輕攺﹐皆不達《禮》意者。五服制度附於令﹐自後唐始。見《五代史﹖馬縞傳》。

《宋﹖何承天傳》云「先是《禮論》有八百卷﹐承天刪減並合爲三百卷。」又王儉別鈔《條目》爲十三卷﹐梁孔子祛續一百五十卷﹐隋《江都集禮》﹐亦撮《禮論》爲之。朱文公謂﹕六朝人多精於《禮》﹐當時專門名家有此學。朝廷有禮事﹐用此等人議之。唐時猶有此意。潘徽《江都集禮序》曰「《明堂》《曲臺》之記﹐南宮﹑東觀之說﹐鄭﹑王﹑徐﹑賀之答﹐崔﹑譙﹑何﹑庾之論﹐簡牒𨿽盈﹐菁華蓋鮮。」杜之松借王無功《家禮問》《喪禮新義》﹐無功條答之。又借王儉《禮論》﹐則謂往於處士程融處﹐曾見此本。觀其制作﹐動多自我周﹑孔規模﹐十不存一。今諸儒所著﹐皆不傳﹐蓋禮學之廢久矣。

《禮》特牲﹐不言牢。《楚語》天子舉以大牢﹐注﹕牛﹑羊﹑豕也。卿舉以少牢﹐注﹕羊﹑豕。《漢昭紀》祠以中牢﹐注﹕中牢卽少牢﹐謂羊﹑豕也。﹝唐《牛羊日曆》﹕牛僧孺﹑楊虞卿有「太牢筆﹐少牢口」之語﹐然太牢非止於牛﹐少牢非止於羊也。﹞

歐陽公自云「平生何嘗讀儀禮﹖」而《濮議》爲言者所詆。髙抑崇於「鄕飲」﹐考﹐《儀禮》不詳﹐而朱文公譏之。禮學不可不講也。

布八十縷爲一升﹐鄭謂﹕「升」當作「登」﹐登﹐成也。吳仁傑曰「今織具曰鴚﹐以成之多少﹐爲布之精粗。大率四十齒爲一成﹐而兩縷共一齒。」正合康成之說。﹝衰三升﹐其粗者。緇布冠三十升﹐其細者。﹞

《聘禮注》﹕君行一﹐臣行二。疏謂﹕出《齊語》。今按此晏子之言﹐見《韓詩外傳》﹕衛孫文子聘魯﹐公登亦登。叔孫穆子曰「子不後寡君一等。」

皮樹﹐注云「獸名。」張鎰《三禮圖》云「皮樹﹐人面獸形。」它書未見。

《詩》《禮》相爲表裏。《賓之初筵》《行葦》可以見大射儀﹔《楚茨》可以見少牢饋食禮。

《燕禮》公與客燕曰「寡君有不腆之酒﹐以請吾子之與寡君須臾焉。使某也以請。」對曰「寡君﹐君之私也。君無所辱賜於使臣﹐臣敢辭﹖」《春秋》辭命之美﹐有自來矣。

《覲禮》﹕諸侯覲於天子﹐爲宮方三百步﹐四門﹐壇十二尋﹐深四尺﹐加方明於其上。陳宣帝大建十年﹐立方明壇於婁湖﹐以始興王叔陵爲王官伯﹐臨盟百官。此與蘇綽之「六官」﹑蘇威之「五教」何以異﹖《傳》曰「不協而盟﹐無故而盟百官﹐不幾於戲乎﹗」

《士相見義》曰「古者﹐非其君不仕﹐非其師不學﹐非其人不友﹐非其大夫不見。」

鄕先生﹐謂父師﹑少師﹐教於閭塾也。古者仕焉而已者﹐歸教於閭裏﹐《書大傳》謂之父師﹑少師﹐《白虎通》謂之右師﹑左師。

庠爲鄕學﹐有堂有室。序爲州學﹐有堂無室。有室則四分其堂﹐去一以爲室﹐故淺。無室則全得其四分以爲堂﹐故深。

禮記

《魏徵傳》曰「以《小戴禮》綜匯不倫﹐更作《類禮》二十篇﹐數年而成。太宗美其書﹐錄寘內府。」《藝文志》云「《次禮記》二十卷。」《舊史》謂采先儒訓注﹐擇善從之。《諫錄》載詔曰「以類相從﹐別爲篇第。並更注解﹐文義粲然。」《會要》云「爲五十篇﹐合二十卷。」《傳》以捲爲篇。《元行衝傳》開元中﹐魏光乘《集賢注記》﹕魏哲。請用《類禮》列於經﹐命行衝與諸儒集義作疏﹐將立之學。乃采獲刊綴爲五十篇。張說言﹕戴聖所錄﹐向已千載﹐與經並立﹐不可罷。魏孫炎始因舊書﹐擿類相比﹐有如鈔掇﹐諸儒共非之。至徵更加整次﹐乃爲訓注﹐恐不可用。帝然之﹐書畱中不出。行衝著《釋疑》曰「鄭學有孫炎﹐𨿽扶鄭義﹐乃易前編。條例支分﹐箴石間起。馬伷增革﹐向逾百篇﹔葉遵刪修﹐僅全十二。」魏氏采眾說之精簡﹐刊正芟礱。《集賢注記》張說曰「孫炎始攺舊本以類相比。徵因炎舊書﹐整比爲注。」朱文公惜徵書之不復見。此張說文人不通經之過也。行衝謂章句之士﹐疑於知新﹐果於仍故。比及百年﹐當有明哲君子﹐恨不與吾同世者。觀文公之書﹐則行衝之論信矣。《隋志》﹕《禮記》三十卷﹐魏孫炎注。

道徳仁義﹐非禮不成。至是以君子恭敬撙節退讓以明禮。見賈誼《新書﹖禮篇》。劉原父謂﹕「若夫坐如屍﹐立如齊」﹐乃《大戴記﹖曾子事父母》篇之辭﹐「若夫」二字﹐失於刪去。然則《曲禮》之所采摭﹐非一書也。

恆言不稱老。漢胡廣年已八十﹐繼母在堂﹐言不稱老。

賜果於君前。《說苑》晏子曰「賜人主前者﹐瓜桃不削﹐橘柚不剖。」漢桓榮詔賜奇果﹐舉手捧之以拜。

擬人必於其倫。《說苑》魏文侯封子擊中山﹐倉唐奉使。文侯顧指左右曰「子之君長﹐孰與是﹖」倉唐曰「擬人必於其倫。諸侯無偶﹐無所擬之。」曰「長大﹐孰與寡人﹖」倉唐曰「君賜之外府之裘﹐則能勝之﹔賜之斥帶﹐則不更其造。」

《列女傳》孟母曰「《禮》﹐將入門﹐問孰存﹔將上堂﹐聲必揚﹔將入戶﹐視必下。」今《曲禮》闕二句。《孟子》曰「放飯流歠﹐而問無齒決。」亦本於《曲禮》。

在醜夷不爭。唐沈季詮事母孝﹐未嘗與人爭﹐皆以爲怯。季詮曰「吾怯乎﹖爲人子者﹐可遺憂於親乎哉﹖」

古者﹐王司敬民﹐豈有獻民虜﹖田以井授﹐豈有獻田宅﹖無總於貨寶﹐豈有受珠玉﹖記《禮》者﹐周之末造也。

張拱﹐出《曲禮注》。室中不翔﹐注﹕行而張拱﹐曰翔。葉拱﹐出《書大傳》。子夏葉拱而進。又《家語》﹕師襄子避席葉拱而對。注﹕兩手薄其心。

君子欠伸一章﹐余在經筵進講﹐謂﹕君以自彊不息爲剛﹐臣以陳善閉邪爲敬。講經理﹐討古今﹐有夜分日昃而不倦者。上無厭斁之心﹐下無顧望之意。是故學以聚之而徳益進﹔問以辯之而理益明。蓋因以規諷云。

古以車戰。春秋時﹐鄭﹑晉有徒兵﹐而騎兵蓋始於戰國之初。《曲禮》「前有車騎」﹐《六韜》言「騎戰」﹐其書當出於周末。然《左氏傳》「左師展將以昭公乘馬而歸」﹐《公羊傳》「齊﹑魯相遇﹐以鞍爲幾」﹐已有騎之漸。

《曲禮》《禮器》《內則》疏引《隱義》云「按《隋志》﹕《禮記音義隱》一卷﹐射氏撰。」又《音義隱》七卷。

《檀弓》載申生辭於狐突曰「伯氏不出而圖吾君。」澹庵胡氏謂﹕狐突事晉未嘗去﹐此云不出﹐記《禮》者誤。愚考《晉語》﹐申生敗翟於稷桑而反﹐讒言益起。狐突杜門不出﹐申生使猛足言於狐突曰「伯氏不出﹐柰吾君何﹖」胡氏蓋未考此﹐非記之誤也。

檀弓筆力﹐左氏不逮也﹐於申生﹑杜蕢《傳》作屠蒯。二事見之。致堂胡氏曰「檀弓﹐曾子門人。其文與《中庸》之文有似《論語》。子思﹑檀弓皆纂修《論語》之人也。」

《家語﹖終記》云「泰山其頹﹐則吾將安仰﹖梁木其壞﹐吾將安杖﹖哲人其萎﹐吾將安放﹖」《檀弓》無「吾將安杖」四字。或謂﹕廬陵劉美中家古本《禮記》「梁木其壞」之下﹐有「則吾將安仗」五字﹐蓋與《家語》同。

九嶷山在零陵﹐而云「舜葬蒼梧」者﹐文穎曰「九嶷半在蒼梧﹐半在零陵。」

曾子之子元﹑申﹐子張之子申祥﹐子遊之子言思﹐皆見檀弓。

《春秋繁露》言爵五等﹐其分土與《王制》《孟子》同。又云「附庸字者方三十里﹐名者方二十里﹐人氏者方十五里。」蓋公羊家之說。

《王制注》﹕小城曰附庸。庸﹐古墉字。王莽曰「附城。」蓋以庸爲城也。

馬融云「東西爲廣﹐南北爲輪。」《王制》﹕南北兩近一遙﹐東西兩遙一近。是南北長﹐東西短。

範蜀公曰「周兼用十寸﹑八寸爲尺﹐漢專用十寸爲尺。」

《夏小正》曰「正月啟蟄。」《月令》﹕孟春﹐蟄虫始振﹐仲春始雨水。注云「漢始以驚蟄爲正月中﹐雨水爲二月節。」《左傳》啟蟄而郊﹐建寅之月。《正義》云「太初以後﹐更攺气名﹐以雨水爲正月中﹐驚蟄爲二月節﹐迄今不攺。」攺「啟」爲「驚」﹐蓋避景帝諱。《周書﹖時訓》﹕雨水之日﹐獺祭魚。驚蟄之日﹐桃始華。《易通卦驗》﹕先雨水﹐次驚蟄。此漢《太初後歷》也。《月令正義》云「劉歆作《三統歷》攺之。」又按《三統歷》﹕谷雨三月節﹐淸明中。而《時訓》《通卦驗》﹐淸明在谷雨之前﹐與今歷同。然則二書皆作於劉歆之後﹐《時訓》非周公書明矣。是以朱子集《儀禮》﹐取《夏小正》而不取《時訓》。馬融注《論語》﹐謂《周書﹖月令》有更火之文﹐其篇今亡。

《周書序》﹕周公辯二十四气之應﹐以明天時﹐作《時訓》。《唐大衍歷議》﹕七十二候﹐原於周公《時訓》。《月令》𨿽頗有增益﹐然先後之次則同。自後魏始載於歷﹐乃依《易軌》所傳﹐不合經義。今攺從古。李業興以來﹐迄《麟徳歷》﹐凡七家﹐皆以雞始乳爲立春初候﹐東風解凍爲次候﹐與《周書》相校﹐二十餘日。一行攺從古義。《漢上易圖》云「《夏小正》具十二月而無中气﹐有候應而無日數。《時訓》乃五日爲候﹐三候爲气﹐六十日爲節。二書詳略𨿽異﹐大要則同。《易通卦驗》所記气候﹐比之《時訓》﹐晚者二十有四﹐早者三。當以《時訓》爲定。故揚子云《太玄》二十四气﹑關子明《論七十二候》﹐皆以《時訓》。」

《時訓》《月令》七十二候﹐雁凡四見﹕孟春﹐鴻雁來﹐《夏小正》曰「雁北向」﹐《呂氏春秋》《淮南﹖時則訓》曰「候雁北」﹔《月令注》﹕今《月令》「鴻」皆爲「候」﹐而不言「北」﹐蓋「來」字本「北」字。康成時猶未誤﹐故曰「雁自南方來﹐將北反其居。」其後﹐傳寫者因「仲秋鴻雁來」﹐誤以「北」爲「來」。仲秋﹐鴻雁來﹐《呂氏》《淮南》曰「候雁來」﹔季秋﹐鴻雁來賓﹐爵入大水爲蛤﹐《小正》曰「九月﹐遰鴻雁」﹐《呂氏》《淮南》曰「候雁來」﹐髙誘﹑許叔重注﹕以「候雁來」爲句﹔賓爵﹐老爵也。棲宿人堂宇之間﹐有似賓客﹐故曰賓爵。季冬﹐雁北向﹐《小正》在正月﹐《易說》在二月。《正義》謂﹕節气有早晚。

魚上冰﹐《夏小正》曰「魚陟負冰。」陟﹐升也。負冰云者﹐言解蟄也。《淮南》曰「魚上負冰。」注﹕鯉魚應陽而動﹐上負冰也。《鹽石新論》謂﹕《小戴》去一「負」字﹐於文爲闕。然《時訓》與《月令》同。《呂氏春秋》亦無「負」字。

仲冬﹐虎始交。《易通卦驗》云「小寒季冬﹐鵲始巢。」《詩推度災》云「復之日﹐雉雊雞乳。」《通卦驗》云「立春。」皆以節气有早晚也。

《月令正義》穹天﹐虞氏所說﹐不知其名。按《天文錄》云「虞昺作《穹天論》。」《晉﹖天文志》云「虞聳立《穹天論》。」聳﹑昺﹐皆虞翻子也。虞喜《安天論》云「族祖河間立《穹天》。」聳爲河間相﹐然則非昺也。

宿離不貸﹐蔡邕曰「宿日所在﹐離月所歷。」

地气上騰﹐注﹕農書曰「土上冒橛﹐陳根可拔﹐耕者急發。」《正義》云「《氾勝之書》也。」唐中和節進農書﹐按《會要》﹐乃武后所撰《兆人本業記》三卷。呂溫進表云「書凡十二篇。」《館閣書目》云「載農俗四時種蒔之法﹐凡八十事。」

《月令》﹕冬祀行。《淮南﹖時則訓》﹕冬祀井。《太玄數》云「冬爲井。」《唐月令》﹕冬祀井﹐而不祀行。

鷹化爲鳩﹐陰爲陽所化﹔爵化爲蛤﹐陽爲陰所化。堇荼如飴﹐惡變而美﹔荃蕙爲茅﹐美變而惡。

《曲禮》﹐隋王劭勘晉﹑宋古本﹐皆無「稷曰明粢」一句﹐立八疑十二證﹐以爲無此一句。

公孫弘云「好問近乎知。」今《中庸》作「好學」。

《王制》﹕太史典禮﹐執簡記﹐奉諱惡。《保傅傳》謂﹕不知日月之時節﹐不知先王之諱﹐與大國之忌﹐不知風雨雷電之眚﹐太史之任也。愚謂﹕人君所諱言者﹐災異之變﹔所惡聞者﹐危亡之事。太史奉書以告君﹐召穆公所謂史獻書也。

《曾子問》於變禮無不講﹐《天圓篇》言天地萬物之理。曾子之學﹐博而約者也。

《禮運》﹐致堂胡氏云「子遊作。」呂成公謂﹕蠟賓之嘆﹐前輩疑之﹐以爲非孔子語。不獨「親其親」﹐「子其子」﹐而以堯﹑舜﹑禹﹑湯爲「小康」﹐是老聃﹑墨氏之論。朱文公謂﹕程子論堯﹑舜事業﹐非聖人不能。三王之事﹐大賢可爲。恐亦微有此意。但《記》中分裂太甚﹐幾以帝王爲有二道﹐則有病。

《夏時》《坤乾》﹐何以見夏﹑殷之禮﹖《易象》《魯春秋》﹐何以見周禮﹖此三代損益大綱領也﹐學者宜切磋究之。

《白虎通》云「《禮運記》曰﹕『六情﹐所以扶成五性也。』今《禮運》無此語。五性﹕仁﹑義﹑禮﹑智﹑信。」《韓子﹖原性》與此合。

人者﹐天地之心也。仁﹐人心也。人而不仁﹐則天地之心不立矣。爲天地立心﹐仁也。

《內則》﹕桑弧﹑蓬矢六﹐射天地四方。賈誼《新書﹖胎教篇》﹕懸弧之禮﹐東方之弧以梧﹐南方之弧以柳﹐中央之弧以桑﹐西方之弧以棘﹐北方之弧以棗。五弧五分矢﹐東南﹑中央﹑西北皆三射。其四弧餘二分矢﹐懸諸國四通門之左。中央之弧餘二分矢﹐懸諸社稷門之左。《內則》國君世子之禮﹐《新書》王太子之禮也。

上帝降衷於民﹐後王命冢宰降徳於民。降徳﹐所以全所降之衷也。元後作民父母﹐而作之師﹔冢宰建六典﹐而教典屬焉。故曰「周公師保萬民。」此君相之職也。二《南》之化以身教﹐《內則》之篇以言教。

養老﹐在《家語》則孔子之對哀公﹐在《書大傳》則春子之對宣王。記《禮》者兼取之。宣王問於春子曰「寡人欲行孝弟之義﹐爲之有道乎﹖」春子曰「昔者﹐衛聞之樂正子曰﹕『文王之治岐也。』」云云。《呂氏春秋》春居問於齊宣王曰「今王爲太室﹐羣臣莫敢諫。敢問王爲有臣乎﹖」王曰「爲無。」春居曰「臣請辟矣。」趨而出。王曰「春子﹐春子﹐反﹐何諫寡人之晚也﹖」此卽《大傳》所謂春子﹐但其名不同。《大傳》名衛﹐《呂氏春秋》名居。

蒙以養正﹐罔不在厥初生。古者能食能言而教之﹐自天子至庶人﹐一也。《愼子》曰「昔者﹐天子手能衣而宰夫設服﹐足能行而相者導進﹐口能言而行人稱辭﹐故無失言失禮也。」《淮南﹖主術訓》﹑魏文帝《成王論》﹑袁宏《後漢紀論》﹐皆用其語。《通鑑》裴子野論「古者人君養子﹐能言而師授之辭﹐能行而傅相之禮」﹐亦本於此。《淮南》云「心知規而師傅諭導﹐耳能聽而執正進諫。」魏文帝云「相者導儀。」袁宏云「身能衣。」今《愼子》存者五篇﹐其三十七篇亡。此在亡篇。

六年﹐教數與方名。數者﹐一至十也。方名﹐《漢志》所謂五方也。九年﹐教數日﹐《漢志》所謂六甲也。十年﹐學書計。六書﹐九數也。計者﹐數之詳﹐百千萬億也。《漢志》六甲﹑五方﹑書計﹐皆以八歲學之。與此不同。

四十始仕﹐道合則服從﹐不可則去。古之人自其始仕﹐去就已輕。「色斯舉矣」﹐去之速也。「翔而後集」﹐就之遲也。故曰「以道事君﹐不可則止。」

孟母曰「婦人之禮﹐精五飯﹐羃酒漿﹐養舅姑﹐縫衣裳而已。」程子之母誦古詩曰「女人不夜出﹐夜出秉明燭。」唐時有不識廳屏﹐而言笑不聞於鄰者。其習聞《內則》之訓歟﹗

張彥遠云「鄭玄未辯楂梨。」按《內則注》「柤梨之不臧者」﹐謂之未辯可乎﹖

《玉藻注》士以下皆襌﹐不合而繂積﹐如今作幧頭爲之也。﹝幧﹐七消反。﹞《後漢》向栩著絳綃頭﹐注﹕字當作「幧」﹐古詩云「少年見羅敷﹐脫巾著幧頭。」《儀禮注》﹕如今著幓頭﹐自項中而前交額上﹐卻繞髻也。

紫﹐間色也﹐孔子惡其奪朱。周衰﹐諸侯服紫。《玉藻》云「玄冠紫緌﹐自魯桓公始。」《管子》云「齊桓公好服紫衣﹐齊人尙之﹐五素易一紫。」鄭康成以紫緌爲宋王者之後服﹐賈逵﹑杜預以紫衣爲君服﹐皆周衰之制也。

皮弁以日視朝﹐沙隨程氏云「皮弁視朝﹐明目達聰。若黈纊塞耳﹐前旒蔽明﹐乃祀天大裘﹐而冕﹐專誠絜也。」

《明堂位》成王命魯公祀周公以天子之禮樂﹐《春秋意林》曰「魯之有天子禮樂﹐殆周之末王賜之﹐非成王也。魯惠公使宰讓請郊廟之禮於天子﹐天子使史角往﹐惠公止之﹐其後在魯﹐實始爲墨翟之學。使成王之世魯已郊矣﹐則惠公奚請﹖惠公之請也﹐殆由平王以下乎﹖」惠公事見《呂氏春秋﹖仲春紀》。公是始發此論﹐博而篤矣。石林﹑止齋皆因之。

魯公之廟﹐文世室也。武公之廟﹐武世室也。按《春秋》成公六年﹐立武宮。武公非始封之君﹐毀已久而復立﹐蓋僭用天子文﹑武二祧之禮。《春秋》之所譏﹐而《記》以爲禮乎﹖

《魯世家》伯禽之孫氵費﹐弒幽公而自立﹐周昭王之十四年也。諸侯篡弒之禍自此始。《記》謂君臣未嘗相弒﹐不亦誣乎﹗太史公曰「揖讓之禮則從矣﹐行事何其戾也。」

孔子曰「魯之郊禘﹐非禮也。周公其衰矣。」《春秋》屢書以譏其僭﹐又書「新作南門」﹑「新作雉門」及「兩觀」﹐皆僭王制也。若以王﹐禮爲當用﹐則如泮宮﹑閟宮﹐《春秋》不書矣。

《少儀》「朝廷曰退」﹐進不可貪也。「燕遊曰歸」﹐樂不可極也。

《學記》以「發慮憲」爲第一義﹐謂所發之志慮﹐合於法式也。「一年視離經辧志」﹐一年者﹐學之始﹔辧云者﹐分別其心所趨向也。慮之所發必謹﹐志之所趨必辧。爲善不爲利﹐爲己不爲人﹐爲君子儒不爲小人儒﹐此學之本也。能辧志﹐然後能繼志﹐故曰「士先志。」

畿內爲學二﹐爲序十有二﹐爲庠三百﹐諸侯之國半之﹐王無咎之言也﹐陸務觀取焉。天子諸侯有君師之職﹐公卿有師保之義﹐裏居有父師﹑少師之教。

《列子》云「古詩言﹕良弓之子﹐必先爲箕﹔良冶之子﹐必先爲裘。」張湛注云「學者必先攻其所易﹐然後能成其所難。」

《文子》曰「人生而靜﹐天之性也。感物而動﹐性之害也。物至而應﹐智之動也。智與物接﹐而好憎生焉。好憎成形﹐而智怵於外﹐不能反己﹐而天理滅矣。」與《樂記》相出入﹐古之遺言歟。致堂云「《樂記》﹐子貢作。」

大學之教也﹐時教必有正業。朱子曰「古者惟習《詩》《書》《禮》《樂》﹐如《易》則掌於太卜﹐《春秋》則掌於史官﹐學者兼通之﹐不是正業。」子思曰「夫子之教﹐必始於《詩》《書》﹐而終於《禮》《樂》﹐雜說不與焉。」

「天理」二字﹐始見於《樂記》﹐如孟子「性善」﹑「養气」﹐前聖所未發也。

《史記﹖樂書》引《樂記》而注兼存王肅說﹐《通典》引《大傳》亦取肅注。肅字子雍﹐《魏志》有傳。《集說》以肅爲元魏人﹐誤也。有兩王肅﹐在元魏者﹐字恭懿﹐不以經學名。

禮主其減﹐《史記﹖樂書》作「禮主其謙」。王肅曰「自謙損也。」禮有報而樂有反﹐鄭注﹕「報」讀爲「褒」。孫炎曰「報﹐謂禮尙往來﹐以勸進之。」石聲磬﹐鄭注﹕「磬」當爲「罄」。《樂書》作「石聲硜﹝口鼎反。﹞硜以立別」。《史記正義》﹕《樂記》﹐公孫尼子次撰。

《南風》之詩出《尸子》及《家語》﹐鄭氏注《樂記》云「其辭未聞。」

艾軒曰「五音十二律﹐古也。舜彈五弦之琴以歌《南風》﹐是琴之全體具五音也。琴之有少宮﹑少商﹐則不復有琴﹔樂之有少宮﹑少徵﹐則不復有樂﹐以繁脆噍殺之調﹐皆生於二變也。」

三老五更﹐按《列子》云「禾生子伯宿於田更商丘開之舍。」更﹐亦老之稱也。

《雜記》裏尹主之﹐注﹕《王度記》曰「百戶爲裏﹐裏一尹﹐其祿如庶人在官者。」《正義》﹕按《別錄》《王度記》似齊宣王時﹐淳於髠等所說也。

孔子曰「少連﹑大連善居喪。東夷之子也。」唐扶余璋之子義慈﹐號海東曾子﹔頡利之子疊羅支﹐其母后至﹐不敢嘗品肉。孰謂夷無人哉﹖

《祭法注》﹕司命主督察三命。《孝經援神契》謂﹕命有三科﹐有受命以保慶﹐有遭命以謫暴﹐有隨命以督行。《孟子注》云「命有三名﹐行善得善﹐曰受命﹔行善得惡﹐曰遭命﹔行惡得惡﹐曰隨命。」孫子荊詩「三命皆有極」﹐皆本《援神契》。

《祭義》曰「術省之。」賈山《至言》﹕術追厥功。「術」與「述」同。

《孔悝鼎銘》﹕六月丁亥﹐公假於大廟。注謂﹕以夏之孟夏﹐禘祭。《正義》﹕哀十五年冬﹐荊聵得國。十六年六月﹐衛侯飲孔悝酒而逐之。此云「六月」命之者﹐蓋命後卽逐之也。愚按《通鑑外紀目錄》﹐是年六月丁未朔﹐則無「丁亥」﹐當闕疑。裴松之曰「孔悝之銘﹐行是人非。」

《經解》以《詩》爲首﹔《七略》《藝文志》﹑阮孝緒《七錄》用《易》居前﹔王儉《七志》《孝經》爲初。

《坊記》引《論語》曰「三年無攺於父之道。」《論語》成於夫子之門人﹐則《記》所謂「子云」者﹐非夫子之言也。

《坊記注》引《孟子》曰「舜年五十而不失其孺子之心。」今本云「五十而慕。」康成注《禮》﹐必有所據。

孔子曰「國家有道﹐其言足以治﹔國家無道﹐其默足以容。」蓋銅鍉伯華之行也。《大戴禮》《家語》。曾子曰「孝子之事親也﹐居易以俟命﹐不興險行以僥幸。」《中庸》之言本此。

仁者人也﹐注﹕人也﹐讀如「相人偶」之「人」﹐以人意相存問之言。朱文公問呂成公﹕「相人偶」﹐此句不知出於何書﹖疏中亦不說破。呂答未見﹐當考。《禮記集說》削此二句。《周禮注》﹐讀如「薄借綦」之「綦」。盠﹐讀如「旃僕」之「僕」。疏皆以爲未聞。

期之喪﹐達乎大夫。呂與叔之說詳矣。朱文公謂﹕古人貴貴之義。然亦是周公制《禮》以後方如此。故《檀弓》又云「古者不降﹐上下各以其親。」

大經大本﹐注﹕大經﹐《春秋》也。大本﹐《孝經》也。蓋泥於緯書「志在《春秋》﹐行在《孝經》」之言﹐其說疏矣。

衣錦尙絅﹐《書大傳》作「尙蘔」﹐注﹕蘔﹐讀爲「絅」﹐或爲「絺」。

朱文公《答項平父書》云「子思以來﹐教人之法﹐惟以尊徳性﹑道問學兩事﹐爲用力之要。子靜所說﹐專是尊徳性事。而某平日所論﹐問學上多﹐所以爲彼學者﹐多持守可觀﹐而看義理不細。而某自覺於爲己爲人﹐多不得力﹐今當反身用力﹐去短集長﹐庶幾不墮一邊」﹐卽此書觀之﹐文公未嘗不取陸氏之所長也。《太極》之書﹐豈好辯哉﹗

徐彥伯《樞機論》曰「中庸鏤其心﹐左階銘其背。」中庸鏤心﹐未詳所出﹐但有服膺之語。

《樂記》﹕倒載干戈﹐包之以虎皮﹐名曰「建櫜」。字或作「建臯」。服虔引以解《左傳》「蒙臯比」。

《緇衣》葉公之顧命曰「毋以小謀敗大作﹐毋以嬖禦人疾莊後﹐毋以嬖禦士疾莊士大夫﹑卿﹑士。」《周書﹖祭公篇》公曰「汝無以嬖禦固莊後﹐汝無以小謀敗大作﹐汝無以嬖禦士疾大夫﹑卿﹑士﹐汝無以家相亂王室而莫卹其外。」葉公﹐當作「祭公」﹐疑記《禮》者之誤。

深衣方領﹐朱文公謂﹕衣領之交﹐自有如矩之象。續衽鉤邊者﹐連續裳旁﹐無前後幅之縫。左右交鉤﹐卽爲鉤邊﹐非有別布一幅裁之﹐如鉤而綴於裳旁也。康成注﹕鉤邊﹐若今曲裾。文公晚歲去曲裾之制而不用。愚以《漢史》考之﹐朱勃之衣方領﹐謂之古制可也。江充之衣曲裾﹐謂之古制可乎﹖此文公所以攺司馬公之說。

《大戴記﹖投壺篇》末云「弓旣平張﹐四侯且良。決拾有常﹐旣順乃讓。乃揖乃讓﹐乃隮其堂。乃節其行﹐旣志乃張。射夫命射﹐射者之聲。禦車之旌﹐旣獲卒莫。」此命射之辭也。

哀公之問﹐非切問也﹐故孔子於問舜冠則不對﹐於問儒服則不知。

《儒行》言自立者二﹐言特立者一﹐言特立獨行者一。人所以參天地者﹐其要在此。如有所立卓爾﹐顏子言之。立天下之正位﹐先立乎其大者﹐孟子言之。

《大學》之「親民」﹐當爲「新」﹐猶《金縢》之「新逆」﹐當爲「親」也。皆傳寫之誤。

古之人﹐文以達意﹐非有意於傳也。《湯盤銘》以《大學》傳﹐《虞人箴》《祈招詩》《讒鼎銘》以《左氏》傳﹐《楚狂滄浪之歌》以孔﹑孟氏之書傳。

知止而後有定﹐《章句》云「志有定向。」或問云「事事物物﹐皆有定理。」其說似不同﹐當以《章句》爲正。

子罕卻玉﹐韓起辭環﹐有無窮之名﹔季氏之玙璠﹐向魋之夏璜﹐有無窮之惡。故曰「惟善以爲寶。」

《鄕飲酒義》立三賓以象三光﹐注﹕三光﹐三大辰也。天之政教﹐出於大辰焉。《公羊傳》﹕大火﹑心。伐﹑參。北辰北極。爲大辰。漢文帝詔﹕上以累三光之明。顏注﹕謂日﹑月﹑星。

《春秋正義》引《辧名記》云「倍人曰『茂』﹐十人曰『選』﹐倍選曰『俊』﹐千人曰『英』﹐倍英曰『賢』﹐萬人曰『桀』﹐倍桀曰『聖』。」《禮記正義》引之﹐以爲蔡氏。《白虎通》引《禮別名記》曰「五人曰『茂』﹐十人曰『選』﹐百人曰『俊』﹐千人曰『英』﹐倍英曰『賢』﹐萬人曰『桀』﹐萬桀曰『聖』。」蓋《禮記》逸篇也。

《後漢》崔琦對梁冀曰「將使玄黃攺色﹐馬鹿易形乎﹖」注﹕言馬鹿而不言玄黃。按《禮器》或素或靑﹐夏造殷因﹐注云﹕變白黑言素靑者﹐秦二世時﹐趙髙欲作亂﹐或以靑爲黑﹐黑爲黃﹐民言從之。至今語猶存也。琦所謂「玄黃攺色」﹐卽此事也。

《荀子》引《聘禮志》曰「『幣厚則傷徳﹐財侈則殄禮。』禮云﹐禮云﹐玉帛云乎哉﹖」此卽《聘義》所謂「輕財重禮」也。

《後漢﹖東夷傳》﹕徐夷率九夷以伐宗周﹐西至河上。穆王畏其方熾﹐乃分東方諸侯﹐命徐偃王主之。《檀弓》載﹕徐容居之對曰「昔我先君駒王西討﹐濟於河。」然則駒王卽偃王歟﹖濟河卽所謂西至河上也。

《易乾鑿度》﹕水爲信﹐土爲知。《中庸注》﹕水神則信﹐土神則知。服氏注﹕《左傳》土爲信。朱文公謂﹕信猶五行之土。服說是也。

《儒行》云「其過失可微辧﹐而不可面數也。」子路喜聞過﹐善人能受盡言﹐如諱人之面數﹐則面諛之人至﹐而曾子不當三數子夏矣。以是爲剛毅﹐焉得剛﹖故程子謂遊說之士﹐所爲誇大之說。

方愨解《王制》云「爵欲正其名﹐故官必特置﹔祿欲省其費﹐故職或兼掌。」愚嘗聞淳熙中﹐或言秦檜當國時﹐遴於除授﹐一人或兼數職﹐未嘗廢事﹐又可省縣官用度﹐於是要官多不補。禦史中丞蔣繼周論之曰「往者權臣用事﹐專進私黨﹐廣斥異己﹐故朝列多闕。今獨何取此﹖朝臣俸祿有限﹐其省幾何﹖而遺才乏事﹐上下交病﹐且一官治數司而收其稟﹐裴延齡用以欺唐徳宗也。」以是觀之﹐則兼職省費﹐豈王者之制乎﹖

《周官》上公九命﹐《王制》有加則賜﹐不過九命。《伏生大傳》謂﹕諸侯三年一貢士﹐一適謂之好徳﹐再適謂之賢賢﹐三適謂之有功。有功者﹐天子一賜以車服弓矢﹐再賜以秬鬯﹐三賜以虎賁百人﹐號曰命諸侯。此言三賜而已。《漢武紀》元朔元年﹐有司奏議曰「古者諸侯貢士﹐一適謂之好徳﹐再適謂之賢賢﹐三適謂之有功﹐乃加九錫。」九錫始見於此。遂爲篡臣竊國之資﹐自王莽始。《禮緯含文嘉》有九錫之說﹐亦起哀﹑平間。飾經文姦以覆邦家﹐漢儒之罪大矣。

《表記》殷人先罰而後賞﹐漢武帝謂殷人執五刑以督姦﹐皆言殷政之嚴也。《書》曰「代虐以寬。」《詩》曰「敷政優優。」豈尙嚴哉﹖

仁右道左﹐仁對道而言。張宣公以爲言周流運用處。右爲陽﹐而用之所行也﹔左爲陰﹐而體之所存也。

國君沐粱﹐大夫沐稷﹐士沐粱。司馬公曰「禮別嫌明微。大夫貴﹐近於君﹐故推而遠之﹐以防僭逼之端。士賤﹐遠於君﹐𨿽與之同物﹐無所嫌也。」

善教者﹐使人繼其志。弟子累其師﹐李斯﹑韓非之於荀卿也。弟子賢於師﹐盧植﹑鄭玄之於馬融也。

《曲禮》﹕刑不上大夫。《家語》﹕冉有問刑﹐不上於大夫。孔子曰「凡治君子﹐以禮禦其心﹐所以屬之以廉恥之節也。」其言與《賈誼書》同﹐而加詳焉。誼蓋述夫子之言也。《秋官﹖條狼氏》誓大夫曰「鞭」﹐恐非周公之法。

《文子》曰「聖人不慚於影﹐君子愼其獨也。」《劉子》曰「獨立不慚影﹐獨寢不愧衾。」髙彥先《謹獨銘》曰「其出戶如見賓﹐其入虛如有人。其行無愧於影﹐其寢無愧於衾。」四句並見《劉子》。

《大學章句》詠嘆淫液﹐刊本誤爲「淫泆」。

《月令》言「來歲」者二﹕季秋爲來歲受朔日﹐秦正建亥也﹔季冬待來歲之宜﹐夏正建寅也。《月令》作於秦﹐𨿽用夏時﹐猶存秦制。《淮南﹖時則訓》與《月令》同。漢太初以前﹐猶以十月爲歲首。

《理道要訣》云「周人尙以手摶食﹐故《記》云﹕『共飯不澤手。』蓋獘俗漸攺未盡。今夷狄及海南諸國﹑五嶺外人﹐皆手摶食﹐豈若用匕箸乎﹖三代之制祭立屍﹐自秦則廢﹐後魏文成時﹐髙允獻書云﹕『祭屍久廢﹐今俗父母亡﹐取狀貌類者爲屍﹐敗化黷禮﹐請釐革。』又周﹑隋《蠻夷傳》﹕巴﹑梁間爲屍以祭。今郴道州人祭祀﹐迎同姓伴神以享﹐則立尸之遺法﹐乃本夷狄風俗﹐至周未攺耳。以人殉葬﹐至周方革﹐猶未能絕。秦穆公魏顆之父陳乾昔。今戎狄尙有之﹐中華久絕矣。」

《少儀》盩﹐警枕也。謂之盩者﹐盩然警悟也。司馬文正公以圓木爲警枕﹐少睡則枕轉而覺﹐乃起讀書。

舜葬蒼梧之野﹐薛氏曰「《孟子》以爲卒於鳴條。《呂氏春秋》﹕舜葬於紀。蒼梧山﹐在海州界﹐近莒之紀城。鳴條亭﹐在陳畱之平丘。」今考《九域志》﹐海州東海縣﹐有蒼梧山。

《儒行》言儒之異十有七條﹐程子以爲非孔子之言﹐胡氏謂遊﹑夏門人所爲﹐其文章殆與荀卿相類。

古者﹐無一民不學也。二十五家爲閭﹐閭同一巷。巷有門﹐門有兩塾。上老坐於右塾﹐爲右師﹔庶老坐於左塾﹐爲左師。出入則裏胥坐右塾﹐鄰長坐左塾﹐察其長幼揖遜之序。新谷已入﹐餘子皆入學。距冬至四十五日﹐始出學。所謂家有塾也。聞之先儒曰「先王之時﹐其人則四民也﹐其居則六鄕﹑三采﹑五比﹑四閭也﹐其田則一井﹑二牧﹑三屋﹑九夫也﹐其官則三吏﹑六聯﹑五侯﹑九伯也﹐其教則五典﹑十義﹑六徳﹑六行也﹐其學則五禮﹑六樂﹑五射﹑六馭﹑六書﹑九數也。少而習焉﹐其心安焉。正歲孟月之吉﹐黨正社禜之會﹐讀法飲射﹐無非教也。弟子之職﹐攝衣﹑沃盥﹑執帚﹑播灑﹑饌饋﹑陳膳﹑執燭﹑奉席﹐無非學也。漢猶有三老﹐掌教化﹐父兄之教﹐子弟之率﹐餘論未泯。淸議在鄕黨﹐而廉恥興焉﹔經學有師法﹐而義理明焉。吁﹐古道何時而復乎﹗

絜矩﹐學者之事也。從心所欲而不逾矩﹐聖人之事也。

孔子射於矍相之圃﹐呂與叔曰「孔子溫良恭讓﹐其於鄕黨﹐似不能言﹐未聞拒人如是之甚﹐疑不出於聖人﹐特門人弟子逆料聖人之意而爲此說。將以推尊聖人﹐而不知非聖人之所當言。」此言可以厲浮薄之俗﹐故表而出之。

大戴禮記

《大戴禮》《哀公問》《投壺》二篇﹐與小戴無甚異。《禮察篇》首與《經解》同﹐《曾子大孝篇》與《祭義》相似﹐而《曾子》書十篇皆在焉。《勸學》《禮三本》見於《荀子》。《保傅篇》﹐則《賈誼書》之《保傅》《傅職》《胎教》《容經》四篇也﹐《漢書》謂之《保傅傳》。

《大戴禮》盧辯注﹐非鄭氏。朱文公引《明堂篇》鄭氏注云「『法龜文』﹐未考《北史》也。」

《易本命篇》與《家語》同﹐但《家語》謂﹕子夏問於孔子﹐孔子曰「然。吾昔聞老聃﹐亦如汝之言。」子夏曰「商聞《山書》曰。」云云。大戴以「子曰」冠其首﹐疑此篇子夏所著﹐而大戴取以爲《記》。

《踐阼篇》載武王十七銘﹐《後漢﹖朱穆傳》注引《太公陰謀》﹐武王衣之銘曰「桑蠶苦﹐女工難﹐得新捐故後必寒。」鏡銘曰「以鏡自照見形容﹐以人自照見吉凶。」觴銘曰「樂極則悲﹐沈湎致非﹐社稷爲危。」《崔駰傳》注引《太公金匱》﹐武王曰「吾欲造起居之誡﹐隨之以身。」幾之書曰「安無忘危﹐存無忘亡。熟惟二者﹐必後無凶。」杖之書曰「輔人無苟﹐扶人無咎。」《太平禦覽》諸書引《太公陰謀》﹕筆之書曰「毫毛茂茂﹐陷水可脫﹐陷文不活。」箠之書曰「馬不可極﹐民不可劇。馬極則躓﹐民劇則敗。」又引《金匱》﹐其冠銘曰「寵以著首﹐將身不正﹐遺爲徳咎。」書履曰「行必慮正﹐無懷僥幸。」書劍曰「常以服兵﹐而行道徳。行則福﹐廢則覆。」書車曰「自致者急﹐載人者緩。取欲無度﹐自致而反。」書鏡曰「以鏡自照﹐則知吉凶。」門之書曰「敬遇賓客﹐貴賤無二。」戶之書曰「出畏之﹐入懼之。」牖之書曰「窺望審﹐且念所得﹐可思所忘。」鑰之書曰「昏謹守﹐深察訛。」硯之書曰「石墨相著而黑﹐邪心讒言﹐無得污白。」書鋒曰「忍之須臾﹐乃全汝軀。」書刀曰「刀利磑磑﹐無爲汝開。」書井曰「原泉滑滑﹐連旱則絕。取事有常﹐賦斂有節。」蔡邕《銘論》謂﹕武王踐阼﹐咨於太師。作席幾﹑楹杖﹑器械之銘十有八章。參考《金匱》《陰謀》之書﹐則不止於十八章矣。書於篇後﹐俾好古者有考。

武王東面而立﹐師尙父西面道丹書之言。皇氏曰「王在賓位﹐師尙父在主位﹐此王廷之位。若尋常師徒之教﹐則師東面﹐弟子西面﹐與此異。」

山谷以太公所誦丹書及武王銘﹐書於坐之左右﹐以爲息黥補劓之方。朱文公亦求程可久﹐寫《武王踐阼》一篇﹐以爲左右觀省之戒。《儀禮經傳》刪「且臣聞之」至「必及其世」。《大學或問》因湯盤銘及武王之銘。

《大戴記》之《夏小正》《管子》之《弟子職》《孔叢子》之《小爾雅》﹐古書之存者﹐三子之力也。

《誥志篇》孔子曰「古之治天下者必聖人。聖人有國﹐則日月不食﹐星辰不孛。」慈湖謂﹕堯﹑舜﹑禹之時﹐歷年多無日食。至太康失邦﹐始日食。歷家謂日月薄食﹐可以術推者﹐衰世之術也﹐而亦不能一一皆中。一行歸之君徳﹐頗與孔子之言合。一行之術精矣﹐而有此論﹐則誠不可委之數。

《說苑》引子思曰「學所以益才也﹐礪所以致刃也。吾嘗幽處而深思﹐不若學之速﹔吾嘗跂而望﹐不若登髙之博見。故順風而呼﹐聲不加疾﹐而聞者眾﹔登丘而招﹐臂不加長﹐而見者遠。故魚乘於水﹐鳥乘於風﹐艸木乘於時。」與《大戴禮》《荀子﹖勸學篇》略同。《隋﹑唐志》又有蔡邕《勸學篇》一卷﹐《易正義》引之云「鼫鼠五能﹐不成一伎術。」晉蔡謨讀《爾雅》不熟﹐幾爲《勸學》死。謂《勸學篇》也。《荀子》梧鼠﹐大戴云「鼫鼠」。蟹六跪二螯﹐大戴云「二螯八足」。

《曾子》曰「與君子遊﹐如長日加益而不自知也。」董仲舒之言本於此。「行其所聞﹐則廣大矣。」仲舒云「行其所知﹐則光大矣。」

《曾子制言》曰「良賈深藏如虛﹐君子有盛教如無。」與《史記》《老子》之言略同。

《公符篇》載孝昭冠辭﹐其後氏曲臺所記歟﹖《後漢﹖禮儀志》注引《博物記》云。迎日辭﹐亦見《尙書大傳》。三句與《洛誥》同。

《哀公問五義》云「穆穆純純﹐其莫之能循。」《荀子》云「繆繆肫肫﹐其事不可循。」蓋古字通用。楊倞注﹕繆﹐當爲「膠」。「肫」與「訰」同。非也。

賈誼「審取捨」之言﹐見《禮察篇》。

《四代篇》引《詩》云「『東有開明』﹐避景帝諱也。於時雞三號﹐以興庶虞﹐庶虞動﹐蜚徵作。嗇民執功﹐百艸咸淳。」庶虞﹐蓋山虞﹑澤虞之屬。馬融《廣成頌》用「飛徵」。

《虞戴徳篇》﹕昔商老彭及仲隗﹐政之教大夫﹐官之教士﹐技之教庶人。仲隗當考。

《小辧篇》子曰「綴學之徒﹐安知忠信﹖」劉歆書「綴學之士」﹐本此。

傳言以象﹐反舌皆至。象者﹐象胥﹐舌人之官也。

《爾雅》以觀於古﹐足以辧言矣。注謂﹕依於《雅》《頌》。張揖云﹕卽《爾雅》也。《爾雅》之名﹐始見於此。

《保傅篇》﹕靈公殺洩冶﹐而鄧元去陳以族從。﹝鄧元事惟見於此﹐當考。﹞

《文王官人篇》﹕其少不諷誦﹐其壯不論議﹐其老不教誨﹐亦可謂無業之人矣。此言可以儆學者。

傅氏《夏小正序》﹕鄭注《月令》引《小正》者八。今按《月令》孟冬講武﹐注引《夏小正》十一月王狩﹐凡引《小正》者九。《詩﹖七月》箋引《小正》者一。朱子發曰「《夏小正》具十二月而無中气﹐有候應而無日數。至《時訓》乃五日爲候﹐三候爲气﹐六十日爲節。豈《時訓》因《小正》而加詳歟﹖」

孔子《三朝》七篇﹐《藝文志注》﹕孔子對魯哀公語也。三朝見公﹐故曰三朝。《大戴禮記》《千乘》《四代》《虞戴徳》《誥志》《小辧》《用兵》《少間》﹐凡七篇。

樂

《樂緯動聲儀》顓頊之樂曰《五莖》﹐帝嚳之樂曰《六英》《漢志》《白虎通》云「《六莖》《五英》。」《帝王世紀》﹕髙陽作《五英》﹑髙辛作《六莖》。《列子注》以《六瑩》爲帝嚳樂﹐《淮南子注》以《六瑩》爲顓頊樂。《通鑑外紀》云「《漢志》《世紀》仿六樂撰其名﹐故多異。」

徐景安《樂章文譜》曰「五音合數﹐而樂未成文。案旋宮以明均律﹐疊生二變﹐方協七音。乃以變徵之聲﹐循環正徵﹔復以變宮之律﹐回演淸宮。其變徵以變字爲文﹐其變宮以均字爲譜。惟淸之一字﹐生自正宮﹐倍應聲同﹐終歸一律。」陳晉之《樂書》謂﹕二變四淸﹐樂之蠹也。四淸之名﹐起於鐘磬二八之文﹔二變之名﹐起於六十律旋宮之言﹐非古制也。朱文公曰「半律﹐《通典》謂之子聲﹐此是古法。但後人失之﹐而惟存黃鐘﹑大呂﹑太簇﹑夾鐘四律﹐有四淸聲﹐卽半聲是也。變宮﹑變徵﹐始見於《國語注》。《後漢志》乃十二律之本聲﹐自宮而下﹐六變七變而得之者﹐非淸聲也。凡十二律皆有二變﹐一律之內通五聲﹐合爲七均。祖孝孫﹑王朴之樂皆同。所以有八十四調者﹐每律各添二聲而得之也。」正聲是全律之聲﹐如黃鐘九寸是也。子聲是半律之聲﹐如黃鐘四寸半是也。宮與羽﹐角與徵﹐相去獨遠﹐故於其間制變宮﹑變徵二聲。《仁宗實錄﹖敍皇祐新樂》云「古者黃鐘爲萬事根本﹐故尺量權衡﹐皆起於黃鐘。至晉﹑隋間﹐累黍爲尺而以制律﹐容受卒不能合。及平陳得古樂﹐遂用之。唐興﹐因其聲以制樂﹐其器𨿽無法﹐而其聲猶不失於古。王朴始用尺定律﹐而聲與器皆失之。太祖患其聲髙﹐特減一律﹐至是又減半律。然太常樂比唐之聲猶髙五律﹐比今燕樂髙三律﹐失之於以尺而生律也。」其言皆見於範蜀公《樂書實錄》﹐蓋蜀公之筆也。房庶言以律生尺﹐蜀公謂黃帝之法也。司馬公謂﹕胡﹑李之律生於尺﹐房庶之律生於量﹐皆難以定是非。蔡季通謂﹕律度量衡言蓋有敍﹐若以尺寸求之﹐是律生於度﹔若以累黍爲之﹐是律生於量﹐皆非也。故自爲律吹之而得其聲。蜀公父名度﹐故以度量爲尺量。然《實錄》不宜避私諱。

《淮南子﹖天文訓》云「律以當辰﹐音以當日。一律而生五音﹐十二律而爲六十音。因而六之﹐故三百六十音﹐以當一歲之日。」京房六十律﹐錢樂之三百六十律﹐本於此。

《考工記﹖磬氏疏》﹕案《樂》云「磬前長三律二尺七寸﹐後長二律尺八寸。」朱文公問蔡季通﹐不知所謂「樂」云者是何書﹖今考《三禮圖》﹐以爲《樂經》。《書大傳》亦引《樂》曰「舟張辟雍﹐鶬鶬相從。」漢元始四年﹐立《樂經》。《續漢志》鮑鄴引《樂經》。今其書無傳。

晉戴邈上表曰「上之所好﹐下必有過之者焉。是故雙劍之節崇﹐而飛白之俗成﹔挾琴之容飾﹐而赴曲之和作。」蓋用阮籍《樂論》之語。《樂論》云「吳有雙劍之節﹐趙有挾琴之容。」

樂名﹐周以「夏」﹐宋以「永」﹐梁以「雅」﹐周﹑隋以「夏」﹐唐以「和」﹐本朝以「安」。

傅玄《琴賦》﹕齊桓曰「號鐘」﹐楚莊曰「繞梁」﹐相如曰「燋尾」﹐伯喈曰「綠綺」。《宋書﹖樂志》曰「世云燋尾﹐伯喈琴。以傅氏言之﹐非伯喈也。」今按《蔡邕傳》注引《琴賦序》﹕相如「綠綺」﹐蔡邕「焦尾」。《宋志》恐誤。

嵇叔夜《琴賦》﹕曲引所宜﹐則《廣陵》《止息》。李善注﹕應璩《與劉孔才書》曰「聽《廣陵》之淸散。」傅玄《琴賦》曰「馬融譚思於《止息》。」明古有此曲。韓臯謂﹕嵇康爲是曲﹐當晉﹑魏之際﹐以魏文武大臣敗散於廣陵始﹔晉𨿽暴興﹐終止息於此。今以《選》注考之﹐《廣陵散》《止息》﹐皆古曲﹐非叔夜始撰也。魏揚州刺史治壽春﹐亦非廣陵。顧況《廣陵散記》云「曲有《日宮散》《月宮散》《歸云引》《華嶽引》﹐然則『散』猶『引』也﹐敗散之說非矣。」

銅山西崩﹐靈鐘東應﹐《世說注》引東方朔樊英事。《樂纂》又謂﹕晉人有銅澡盤自鳴﹐張茂先曰「此器與洛陽鐘聲諧﹐宮中撞鐘﹐故鳴。」

《朱子語錄》云「《漢﹖禮樂志》劉歆說樂處亦好。」《漢志》無劉歆說樂﹐此記錄之誤。《近思續錄》亦誤取之。隋牛弘引劉歆《鐘律書》﹐出《風俗通》。

周無射之鐘﹐至隋乃毀。唐顯慶之輅﹐至本朝猶存。物之壽亦有數邪﹗

徐氏之禮﹐善盤辟之容﹐而不能明其本﹔制氏之樂﹐紀鏗槍之聲﹐而不能言其義。漢世所謂禮樂者﹐叔孫通之儀﹐李延年之律爾。禮缺而樂遂亡﹐徐氏之容﹐制氏之聲﹐亦不復傳矣。

夏侯太初《辯樂論》﹕伏羲有《网罟》之歌﹐神農有《丰年》之詠﹐黃帝有《龍衮》之頌。元次山《補樂歌》有《网罟》《丰年》二篇。《文心雕龍》云「二言肇於黃世﹐《竹彈》之謠是也。」《竹彈歌》見《吳越春秋》。

韓文公《琴操》十首﹐琴有十二操﹐不取《水仙》《壞陵》二操。

範蜀公《議樂》曰「秬一稃二米﹐今秬黍皆一米。」楊次公非之曰「《爾雅》秬﹐黑黍。秠﹐一稃二米。其種異。以爲必得秠然後制律﹐未之前聞也。」晁子止曰「縱黍爲之則尺長﹐律管容黍爲有餘﹐王朴是也。橫黍爲之則尺短﹐律管容黍爲不足﹐胡瑗是也。」

《新唐書﹖樂志》多取劉貺《太樂令壁記》。

《呂才傳》云「制尺八﹐凡十二枚﹐長短不同﹐與律諧契。」尺八﹐樂器之名見《摭言》《逸史》。《仙隱傳》﹕房介然善吹竹笛﹐名曰「尺八」。

《文子》曰「聽其音則知其風﹐觀其樂卽知其俗﹐見其俗卽知其化。」與《樂記》意同。

《呂氏春秋》「齊之衰也﹐作爲大呂。」卽《樂毅書》所云「大呂陳於元英」者。

孔子鼓瑟﹐有鼠出遊﹐貍微行造焉﹐獲而不得﹐而曾子以爲有貪狼之志。客有彈琴﹐見螳螂方向鳴蟬﹐惟恐螳螂之失也﹐而蔡邕以爲有殺心。二事相類。

《琴操》曰「聶政父爲韓王治劍不成﹐王殺之。時﹐政未生。及長﹐入太山﹐遇仙人﹐學鼓琴。七年﹐琴成入韓。」豈韓有兩聶政與﹖

範蜀公曰「淸聲不見於經﹐惟《小胥注》云﹕『鐘磬者編次之二八十六枚﹐而在一簴﹐謂之堵。』至唐又有十二淸聲﹐其聲愈髙。國朝舊有四淸聲﹐置而弗用。至劉幾用之﹐與鄭﹑衛無異。」今考皇祐二年﹐王堯臣等言﹕準正聲之半﹐以爲十二子聲之鐘﹐故有正聲﹑子聲各十二。子聲卽淸聲也。唐制以十六爲小架﹐二十四爲大架﹐今太常鐘垂十六。舊傳正聲之外﹐有黃鐘至夾鐘四淸聲。又樂工所陳﹐自磬﹑簫﹑琴﹑龠﹑巢笙五器﹐本有淸聲。塤﹑篪﹑竽﹑築﹑瑟五器﹐本無淸聲。劉幾用四淸聲﹐未可以爲非。

西山先生曰「禮中有樂﹐樂中有禮。朱文公謂﹕嚴而泰﹐和而節。禮勝則離﹐以其太嚴﹐須用有樂。樂勝則流﹐以其太和﹐須用有禮。」

致堂胡氏曰「禮﹑樂之書﹐其不知者﹐指《周官》《戴記》爲《禮經》﹐指《樂記》爲《樂經》。其知者曰﹕『禮﹑樂無全書。』此考之未深者。孔子曰﹕『吾自衛反魯﹐然後樂正﹐雅﹑頌各得其所。』是《詩》與《樂》相須﹐不可謂樂無書。《樂記》則子夏所述也。至於禮﹐夫子欲爲一書而不果成﹐夏杞﹑殷宋之嘆是也。」

魯𨿽賜以天子之禮樂﹐其實與天子固有隆殺也。樂有夷蠻而無戎狄也﹔門有雉﹑庫而無臯﹑應也。尊用四代之尊﹐而爵無虞氏之爵也﹔俎用四代之俎﹐而豆無虞氏之豆也。其後魯公僭天子之制﹐三家僭魯公之制﹐陪臣僭三家之制。然魯有郊廟之禮﹐始於惠公之請﹐在平王東遷之後。說見前。

鄕飲酒﹐升歌三終﹐《鹿鳴》《四牡》《皇皇者華》。笙入三終﹐《南陔》《白華》《華黍》。間歌三終﹐歌《魚麗》﹐笙《由庚》。歌《南有嘉魚》﹐笙《崇丘》。歌《南山有臺》﹐笙《由儀》。合樂三終。《周南》《關雎》《葛覃》《捲耳》。《召南》《鵲巢》《采蘩》《采盿》。《周南》《召南》《燕禮》謂之鄕樂﹐亦曰「房中之樂」。大射﹐歌《鹿鳴》三終﹐《鹿鳴》《四牡》《皇皇者華》。管《新宮》三終。其篇亡。笙詩無辭﹐則管詩亦無辭。《左傳》﹕宋公享昭子﹐賦《新宮》。則《新宮》有辭。

卷六春秋

《春秋》之法﹐韓文公「謹嚴」二字盡之。學《春秋》之法﹐呂成公「切近」二字盡之。

《詩》亡然後《春秋》作。《詩》《春秋》相表裏﹐《詩》之所刺﹐《春秋》之所貶也。《小雅》盡廢﹐有宣王焉﹐《春秋》可以無作也。《王風》不復《雅》﹐君子絕望於平王矣。然《雅》亡而《風》未亡﹐淸議蓋凜凜焉。《擊鼓》之詩﹐以從孫子仲爲怨﹐則亂賊之黨猶未盛也。《無衣》之詩﹐待天子之命然後安﹐則篡奪之惡猶有懼也。更齊﹑宋﹑晉﹑秦之伯﹐未嘗無《詩》﹐禮義之維持人心如此。魯有《頌》而周益衰﹐變風終於陳靈而《詩》遂亡。夏南之亂﹐諸侯不討而楚討之﹐中國爲無人矣。《春秋》所爲作與。

春王正月﹐程氏《傳》曰「周正月﹐非春也﹐假天時以立義耳。」胡氏《傳》曰「以夏時冠月﹐垂法後世。以周正紀事﹐示無其位﹐不敢自專。」朱文公謂﹕以《書》考之﹐凡書月皆不著時﹐疑古史記事例如此。至孔子作《春秋》﹐然後以天時加王月﹐以明上奉天時﹐下正王朔之義。而加春於建子之月﹐則行夏時之意亦在其中。以程子「假天時以立義」考之﹐則是夫子作《春秋》時﹐特加此四字以系年﹐見行夏時之意。如胡氏之說﹐則周亦未嘗攺月﹐而夫子特以夏正建寅之月爲歲首﹐月下所書之事﹐是周正建子月事。自是之後﹐月與事常差兩月﹐恐聖人制作﹐不如是錯亂無章也。劉質夫說﹐似亦以「春」字爲夫子所加﹐但《魯史》謂之《春秋》﹐似元有此字。石林葉氏考《左傳》「祭足取麥﹐谷鄧來朝」﹐以爲《經》《傳》所記﹐有例差兩月者﹐是《經》用周正﹐而《傳》取國史。有自用夏正者﹐失於更攺也。陳氏《後傳》曰「以夏時冠周月﹐則《魯史》也。夫子修《春秋》﹐每孟月書時﹐以見《魯史》每正月書王以存周正﹐蓋尊周而罪魯也。」張氏《集傳》曰「周官布治﹐言正月之吉﹐此周正也﹐而以夏正爲正歲。《詩﹖七月》言月﹐皆夏時﹐而以周正爲一之日。可見兼存之法。」沙隨程氏曰「周正之春﹐包子﹑丑﹑寅月。呂成公《講義》﹐於春字略焉﹐蓋闕疑之意。」

胡文定《春秋傳》曰「元﹐卽仁也。仁﹐人心也。」龜山謂﹕其說似太支離﹐恐攺元初無此意。東萊《集解》亦不取。

隱元年有正月﹐後十年皆無正月。陸淳曰「元年有正﹐言隱當立而不行卽位之禮。十年無正﹐譏隱合居其位而不正以貽禍。」

《春秋》書「侵」者才五十八﹐而書「伐」者至於二百一十三。蘇氏謂﹕三《傳》侵伐之例﹐非正也。有隙曰「侵」﹐有辭曰「伐」。愚謂﹕《孟子》曰「春秋無義戰。」非皆有辭而伐也。

《金石錄》﹕《鼎銘》有云「王格大室卽立。」按﹕古器物銘﹐凡言「卽立」﹐或言「立中庭」﹐皆當讀爲「位」﹐蓋古字假借。其說見鄭氏注《儀禮》。秦泰山刻石猶如此。愚按﹕《周禮﹖小宗伯》「掌建國之神位」﹐故書「位」作「立」﹐鄭司農云「立讀爲位。古者立﹑位同字。古文《春秋經》『公卽位』爲『公卽立』。」蓋古字通用。《詛楚文》「變輸盟刺」﹐卽「渝」字﹐朱文公引以證《公》《谷》「鄭人來輸平」卽《左氏》「渝平」也。胡文定謂以物求平﹐恐不然。

《史記﹖孔子世家》﹕文辭有可與人共者﹐至於爲《春秋》﹐筆則筆﹐削則削﹐子夏之徒不能贊一辭。曹子建《與楊徳祖書》﹕昔尼父之文辭﹐與人通流。至於制《春秋》﹐遊﹑夏之徒乃不能措一辭。李善注引《史記》曰「子遊﹑子夏之徒﹐不能贊一辭。」今本無「子遊」二字。

《公羊疏》﹕案閔因敍云「昔孔子制《春秋》之義﹐使子夏等十四人﹐求《周史記》﹐得百二十國寶書。」今《經》止有五十餘國。通戎夷宿潞之屬﹐僅有六十。莊七年《傳》云「不修《春秋》﹐曰『雨星不及地尺而復』﹔君子修之﹐曰『星霣如雨』。」何氏曰「不修《春秋》﹐謂『史記』也。古者謂『史記』爲『春秋』。」劉原父謂﹕何休以不修「春秋百二十國寶書」﹑「三禮春秋」。朱文公謂﹕二書不傳﹐不得深探聖人筆削之意。

王介甫《答韓求仁問春秋》曰「此《經》比他《經》尢難﹐蓋三《傳》不足信也。」尹和靜云「介甫不解《春秋》﹐以其難之也。廢《春秋》﹐非其意。」朱文公亦曰「《春秋》義例﹐時亦窺其一二大者﹐而終不能自信於心﹐故未嘗敢措一辭。」

鶴山曰「《春秋》由懼而作﹐書成而亂賊懼。亂賊蓋陷溺之深者﹐而猶懼焉﹐則人性固不相遠也。」其說本於呂成公《講義》。

書尹氏卒﹐此尹氏立王子朝之始也。書齊崔氏出奔衛﹐此崔杼弒其君之始也。比事觀之﹐履霜堅冰之戒明矣。聖人絕惡於未萌﹐必謹其微。

薛士龍《春秋旨要序》謂﹕先王之制﹐諸侯無史﹐天子有外史﹐掌四方之志﹐而職於周之太史。隱之時﹐始更《魯歷》而爲《魯史》。諸侯之有史﹐其周之衰乎﹗《費誓》《秦誓》列於《周書》《甘棠》《韓奕》編之《南》《雅》﹐烏在諸侯之有史也。晉乘始於殤叔﹐秦史作於文公。王室之微﹐諸侯之力政焉爾。止齋《後傳》因之。朱文公以爲﹕諸侯若無史﹐外史何所稽考而爲史﹖古人生子﹐則閭史書之。閭尙有史﹐況一國乎﹗愚謂﹕《酒誥》曰「矧太史友﹑內史友」﹐則諸侯有史矣。

《春秋》日食三十六﹐有甲乙者三十四﹐歷家推驗精者﹐不過二十六﹐有日朔者二十六﹐以《周曆》考之﹐朔日失二十五﹐《魯歷》校之﹐又失十三。唐一行得二十七。朔差者半。本朝衛朴得三十五﹐獨莊十八年三月﹐古今算不入食法。

漢日食五十三﹐後漢七十二﹐唐九十三。《歷法》﹕一百七十三日有餘一交會。然《春秋》隱元年至哀二十七年﹐凡三千一百五十四月﹐惟三十七食﹐是𨿽交而不食也。襄二十一年九月﹑十月﹐二十四年七月﹑八月﹐頻食﹐是頻交而食也。漢髙帝三年十月﹑十一月亦頻食。

西疇崔氏曰「《春秋》桓四年﹑七年無秋冬﹐定十四年無冬﹐桓十七年書夏五而闕其月﹐莊二十二年書夏五月而闕其事﹐僖二十八年書壬申而不系之月﹐桓十年書五月而不系之夏﹐昭十二年書十二月而不系之冬。郭公﹑仲孫忌與凡日食而不系朔與日者﹐皆闕也。

《孟子題辭》仲尼有云「我欲托之空言﹐不如載之行事之深切著明也。」《太史公自序》聞之董生曰「子曰﹕『我欲載之空言﹐不如見之行事之深切著明也。』」《正義》云「此《春秋緯》文。」愚謂﹕緯書起哀﹑平間﹐董生時未有之﹐蓋爲緯書者述此語耳。

公矢魚於棠﹐朱文公曰「據《傳》曰『則君不射』﹐是以弓矢射之﹐如漢武親射蛟江中之類。按《淮南﹖時則訓》『季冬﹐命漁師始漁﹐天子親往射魚』﹐則《左氏》陳魚之說非矣。」

《春秋》﹐正月書王者九十二﹐二月書王者二十有三﹐三月書王者一十九。元年﹐不以有事無事﹐皆書王。何休謂﹕二月﹑三月﹐皆有王者﹐以存二王之後。二月﹐殷之正月。三月﹐夏之正月。先儒以爲妄。

紀侯大去其國﹐陳齊之謂﹕聖人蓋生名之。大﹐名也。若漢欒大是也。愚按﹕以「大」爲紀侯之名﹐本劉質夫說。

魯哀公問仲尼曰「《春秋》之記曰﹕『冬十二月﹐霣霜不殺菽。』何爲記此﹖」仲尼對曰「此言可以殺而不殺也。夫宜殺而不殺﹐桃李冬實。天失道﹐艸木猶犯幹之﹐而況於人君乎﹗」此《韓非》書所載也。以《魯論》「焉用殺」之言觀之﹐恐非夫子之言也。法家者流﹐托聖言以文其峭刻耳。胡文定公《春秋傳》取之﹐未詳其意。

沙隨《春秋例目》云「有蜮﹐或考隸古《春秋》作有蟘。《爾雅》﹕食葉蟘﹐音特。」《爾雅》﹕蜚﹐蠦蜰。郭璞注﹕蜰﹐卽負盤臭虫。劉歆曰「負蠜」﹐誤矣。江休復《雜誌》﹕唐彥猷有舊本《山海經》﹐說「蜚處淵則涸﹐行木則枯」﹐疑《春秋》所書卽此物。若是「負蠜」﹐不當云有﹐謂之多可也。

郎顗謂﹕魯僖遭旱﹐修政自敕﹐時雨自降。然《春秋》於僖公初書雨﹐已而書雩﹐已而書大旱﹐公之徳衰矣。

名不可不謹也。《春秋》或名以勸善﹐或名以懲惡﹐衮鉞一時﹐薰蕕千載。東漢豪傑恥不得豫黨錮﹐慕其流芳也。我朝鐫工之微﹐不肯附名黨碑﹐懼其播惡也。名教立而榮辱公﹐其轉移風俗之機乎﹗

公如京師﹐非禮也。晉﹑楚可以言如﹐京師不可以言如﹐於是朝覲之禮廢矣。

仲子之賵﹐宰書其名﹔成風之賵﹐王不書天。正三綱也。《公羊氏》乃有「母以子貴」之說﹐謂之知《春秋》之義可乎﹖漢章帝不以尊號加於賈貴人﹐晉明帝不以尊號加於荀豫章君﹐猶近古也。

齊侯﹑衛侯胥命於蒲﹐《荀子》曰「《春秋》善胥命。」程子﹑胡文定皆善之。劉原父以爲自相命﹐非正也。止齋亦以爲相推長也。於是齊僖稱小伯﹐黎之臣子亦以方伯責衛宣。愚謂﹕齊﹑衛胥命﹐此霸者之始。其末也﹐齊﹑魏會於徐州以相王。霜凝冰堅﹐其來漸矣。

書郊九﹐皆卜不吉。失時﹑牛災﹐則書之。書大雩二十一﹐皆在午﹑未﹑申之月。建巳之雩﹐常事不書。

三書蒐於昭公之時﹐兵權在大夫。再書蒐於定公之時﹐兵權在陪臣。

定公六月卽位﹐而於春夏書元年。《正義》謂﹕漢﹑魏以來﹐𨿽於秋冬攺元﹐史於春夏卽以元年冠之﹐因於古也。《通鑑》漢建安二十五年之初﹐漢尙未亡﹐卽以爲魏黃初元年﹐朱文公謂﹕奪漢太速﹐與魏太遽﹐非《春秋》存陳之意。

《春秋》三書「孛」﹐而昭十七年﹕有星孛於大辰﹐申須曰「彗﹐所以除舊布新也。」《史記﹖天官書》劉更生封事云「《春秋》彗星三見。」則彗﹑孛一也。《晏子春秋》﹕齊景公睹彗星﹐使伯常騫禳之。晏子曰「孛又將出﹐彗星之出﹐庸何懼乎﹖」則孛之爲變﹐甚於彗矣。齊有彗星﹐見於《傳》而《經》不書。

星孛東方﹐在於越入吳之後﹔彗見西方﹐在衛鞅入秦之前。天之示人著矣。

齊桓之將興也﹐恆星不見﹐星隕如雨﹔晉文之將興也﹐沙鹿崩。自是諸侯無王矣。晉三大夫之命爲侯也﹐九鼎震。自是大夫無君矣。人事之感﹐天地爲之變動﹐故董子曰「天人相與之際﹐甚可畏也。」

晉自武﹑獻以來﹐以詐力彊其國﹐故《傳》曰「晉人虎狼也。」「晉人無信。」「晉所以霸﹐師武臣力也。」《春秋》書「晉人納捷菑於邾﹐弗克納。」「晉士匄帥師侵齊﹐至榖﹐聞齊侯卒乃還。」此《孟子》所謂彼善於此者﹐君子與之﹐義理之在人心﹐不可泯也。《剝》之上九﹐一陽尙存。《春秋》之作﹐見人心之猶可正也。

列國之變﹐極於吳﹑越。通吳以疲楚者﹐晉也。通越以撓吳者﹐楚也。《春秋》於是終焉。唐以南詔攻吐蕃﹐而唐之亡以南詔。本朝以女眞滅契丹﹐而中原之亡以女眞。女眞之將亡也﹐吾國又不監宣和﹐而用夾攻之策。不知《春秋》之義也。

邢有狄難﹐已遷於夷儀﹐三國之師城邢。俾反其國都﹐故列三國稱師﹐以著其功。淮夷病杞﹐方伯不能斥逐蠻夷﹐使杞人安其都邑﹐乃城緣陵使遷﹐故書諸侯而不列序。狄入衛﹐逾年﹐齊侯方城楚丘以處文公﹐故但書城楚丘而不著其城之者。書愈略者﹐功愈降也。沙隨程氏云。

齊桓之霸﹐自盟於幽﹐至會於淮﹐凡十有二會﹐而孔子稱九合諸侯。劉氏《意林》曰「始於幽﹐終於淮﹐合者九。」崔氏曰「道其不以兵車而已。莊十六年﹐九國盟於幽。二十七年﹐五國又盟於幽。僖元年﹐六國會於檉。二年﹐四國盟於貫。五年﹐八國會王世子於首止。七年﹐五國盟於寧母。八年﹐王人與七國會於洮。九年﹐宰周公與七國會於葵丘。十三年﹐七國會於咸。凡九合諸侯也。牡丘之盟﹐陽榖之會﹐淮之會﹐蓋有兵車矣。」胡氏《通旨》曰「桓公霸四十二年﹐會盟凡二十有一﹐獨稱九合﹐舉衣裳之會爾。」《谷梁傳》衣裳之會十有一﹐《論語疏》謂﹕不取北杏及陽榖爲九。《史記》兵車之會三﹐乘車之會六。其說不同。朱文公謂﹕九﹐《春秋傳》作「糾」﹐展喜犒師之詞云爾。李氏韶《世紀》云「桓公會不邇三川﹐盟不加王人﹔文公會畿內﹐盟子虎矣。桓公寧不得鄭﹐不納子華﹐懼其獎臣抑君﹔文公則爲元咺執衛侯矣。此夫子所以有正譎之辧。」

《春秋繁露》曰「《春秋》甚幽而明﹐無傳而著。」又曰「《易》無達吉﹐《詩》無達詁﹐《春秋》無達例。」陸農師稱之。又曰「不由其道而勝﹐不如由其道而敗。」攻媿謂﹕眞得夫子心法。

董仲舒《春秋決獄》﹐其書今不傳﹐《太平禦覽》載二事。其一引《春秋》許止進藥﹐其一引夫人歸於齊。《通典》載一事﹐引《春秋》之義﹐父爲子隱。應劭謂﹕仲舒作《春秋決獄》二百三十二事﹐《隋﹑唐志》﹕十卷。今僅見三事而已。禦史中丞眾議薛況之罪﹐孔季彥斷梁人之獄﹐皆以《春秋》合於《經》誼。終軍之詰徐偃﹐則論正而心刻矣。呂步舒使治淮南獄﹐窮驗其事﹐蓋仲舒弟子不知其師書者也。公孫弘以《春秋》之義繩臣下﹐張湯請博士弟子治《尙書》《春秋》﹐補廷尉史。是以《春秋》爲司空城旦書也。胡文定公曰「《春秋》立法謹嚴﹐而宅心忠恕。」斯言足以正漢儒之失。《鹽鐵論》文學曰「呂步舒弄口而見戮。」

劉原父深於《春秋》﹐然議郭后祔廟﹐引《春秋》「禘於太廟﹐用致夫人」﹐致者不宜致也﹐且古者不二嫡﹐當許其號而不許其禮。張洞非之曰「按《左氏》﹐哀姜之惡﹐所不忍道﹐而二《傳》有非嫡之辭。敞議非是。」然則稽經議禮﹐難矣哉﹗

桓以許田賂鄭﹐宣以濟西田賂齊﹐身爲不義而以賂免。取宋郜鼎﹐納莒僕寶玉﹐人欲橫流﹐天理滅矣。末流之敝﹐貨範鞅而昭公不入矣。竊寶弓而盜臣肆行矣。受女樂而孔子遂去矣。三叛人以邑來﹐知利而不知義矣。《孟子》是以有「不奪不饜」之戒。

公如京師者一﹐朝王所者二﹐卿大夫如京師者五﹐其簡如是﹐而朝聘於大國﹐史不絕書。尊卑之分不明﹐彊弱之力是視。記《禮》者以魯爲有道之國﹐道焉在哉﹖

衛人立晉﹐不稱公子者﹐宣公淫亂﹐此狄入衛之兆也。居中國﹐去人倫﹐變華而狄﹐以滅其國。東徙渡河﹐終不復還舊封。《詩》以《鶉之奔奔》在《定之方中》之前﹐其戒深矣。故於晉始立名之。

書狄入衛﹐書楚子入陳﹐不忍諸夏見滅於夷狄﹐故稱「入」焉。書吳入郢﹐楚昭出奔﹐猶有君也﹔申包胥求救﹐猶有臣也﹐故不言楚。書於越入吳﹐國無人焉﹐如升虛邑﹐故言吳。

禮樂自天子出﹐而獻六羽焉﹔非天子不制度﹐而稅畝焉﹐故皆書曰「初」。《史記﹖表》於秦書「初立西畤」﹑「初租禾」﹑「初爲賦」﹐取法乎《春秋》。

陳同甫《春秋屬辭》﹕公會戎於潛﹐公及戎盟於唐﹐曰「聖人不與戎狄共中國﹐故中國不與戎狄共禮文。」齊侯使其弟年來聘﹐鄭伯使其弟語來盟﹐曰「諸侯以國事爲家事﹐聖人以國事爲王事。」鄭世子忽復歸於鄭﹐許叔入於許﹐曰「不能大復國於諸侯﹐則力不足以君國﹔不能公復國於諸侯﹐則義不足以有國。」公如齊納幣﹐大夫宗婦覿用幣﹐曰「父子之大義﹐不以夫婦而遂廢﹔夫婦之常禮﹐不以彊弱而有加。」鄭伯逃歸不盟﹐鄭伯乞盟﹐曰「去就不裁於大義﹐則舉動無異於匹夫。」宋公會於盂﹐戰於泓﹐曰「與夷狄共中國者﹐必不能與夷狄爭中國。」盟於翟泉﹐晉人﹑秦人圍鄭﹐曰「銳於合諸侯者﹐必有時而惰﹔工於假大義者﹐必有時而拙。」狄圍衛﹐衛遷於帝丘﹔衛人侵狄﹐衛人及狄盟﹐曰「避夷狄之兵﹐以見小國之無策﹔要夷狄之好﹐以見中國之無霸。」遂城虎牢﹐戍鄭虎牢﹐曰「公其險於天下﹐所以大霸者制敵之策﹔歸其險於一國﹐所以成霸者服叛之功。」城杞﹐城成周﹐曰「大夫之於諸侯不自嫌﹐則列國之於王室何以辧﹖」其發明《經》旨﹐簡而當。

《晉語》司馬侯曰「羊舌肸習於《春秋》。」《楚語》申叔時曰「教之《春秋》。」皆在孔子前﹐所謂《乘》《檮杌》也。魯之《春秋》﹐韓起所見﹐《公羊傳》所云「不修《春秋》也。」

康節邵子學於李挺之﹐先視以陸淳《春秋》﹐欲以表儀《五經》。旣可語《五經》大旨﹐則授《易》終焉。此學自《春秋》而始也。橫渠張子謂﹕非理明義精﹐殆未可學。朱子謂﹕《春秋》乃學者最後事。此學至《春秋》而終也。

孫明復《春秋總論》曰「《周禮》九命作伯﹐得專徵諸侯。孟子所謂五霸者伯也。」李泰伯常語司馬公《迂書》﹐皆用此說。《通鑑》謂王霸無異道﹐先儒非之。愚按﹕五伯﹐見《左傳》成二年﹐杜氏注云「夏伯昆吾﹑商伯大彭﹑豕韋﹑周伯齊桓﹑晉文。」以霸爲伯可也﹐而非孟子則過矣。邵子於五霸﹐取秦穆﹑晉文﹑齊桓﹑楚莊。

錫桓公命﹐葬成風﹐王不書天。桓四年﹑七年﹐去秋冬二時﹐此天法也。不書卽位﹐名天子之宰﹐貶諸侯﹐討大夫﹐此王法也。孟子謂天子之事﹐邵子謂盡性之書﹐胡文定謂傳心之要典也。

明天理﹐正人倫﹐莫深切於《春秋》。三忠臣書及﹐而爲義者勸焉﹔三叛人書名﹐而不義者懼焉。書克段﹑許止而孝悌行矣﹐書仲子﹑成風而綱常立矣﹐書郜鼎﹑衛寶而義利辧矣﹐書遇於淸﹑會於稷而亂賊之黨沮矣。

宣之於仲遂﹐定之於意如﹐以私勞忘大誼﹐不若叔孫昭子遠矣。晉文公以定襄王而請隧﹐王弗許曰「班先王之大物﹐以賞私徳。」又曰「余敢以私勞變前之大章﹖」眞文忠《文章正宗》以此篇爲首﹐其有感於寶慶之臣乎﹖懍懍焉《春秋》之法也。

「晉陽以叛」書﹐聖筆嚴矣﹐《公羊氏》乃謂逐君側之惡﹐《谷梁》亦云「以地正國。」漢之亂賊﹐晉之彊臣﹐唐之悍將﹐假此名以稱亂﹐甚於《詩》《禮》發冢者也。

平王之遷﹐戎爲之也﹔襄王之出﹐狄爲之也。《春秋》之筆﹐戎爲先﹐狄次之。其末也﹐淮夷列諸侯之會﹐天下之變極矣。

《春秋》以道名分﹐其特書皆三綱之大者﹕曰成宋亂﹐以宋督弗討﹐而貨賂是取也﹔曰宋災故﹐以蔡般弗討﹐而細故是卹也﹔曰用致夫人﹐以嫡妾無辧﹐而宗廟之禮亂也﹔曰大夫盟﹐以君弱臣彊﹐而福威之柄移也。吁﹐其嚴乎﹗

沈旣濟書中宗曰「帝在房陵。」孫之翰﹑範淳夫用其例﹐《春秋》「公在乾侯」之比也。沙隨程氏謂﹕三子不以敬王之例書居﹐而引諸侯之在他國者﹐其考《春秋》而未熟者歟。朱文公詩﹐以爲範太史受說伊川﹐然旣濟之議﹐乃其始也。

大雩﹐大閱﹐大蒐﹐肆大眚﹐凡以「大」言者﹐天子之禮也。書魯之僭﹐《月令》曰「大雩帝。」天子雩上帝﹐諸侯雩山川。《經》書「大雩」二十有一﹐非禮也。賈逵云「言大﹐別山川之雩。」諸侯雩上帝﹐於是季氏旅泰山矣。

湨梁之盟﹐大夫無君﹔申之會﹐諸侯皆狄。春秋之大變也。有雞澤之盟﹐而後有湨梁之盟﹔有宋之盟﹐而後有申之會。君臣﹑夷夏之分﹐謹其微而已。

諸侯之主盟﹐自齊桓始也。北杏﹑鄄之會﹐魯不至﹐及幽之盟而始會焉﹐則魯不亟於從霸也。夷狄之主盟﹐自楚靈始也。申之會﹐魯不至﹐及薳啟彊之召﹐而後如楚焉﹐則魯不亟於從狄也。故曰「魯一變﹐至於道。」

幽王之尹氏﹐不能世吉甫之賢﹐而秉國不平﹐西周所以夷於列國也。景王之尹氏﹐又世太師之惡﹐而私立子朝﹐東周所以降於戰國也。

魯﹐秉禮之國也﹐大夫不止僭諸侯而旅泰山﹐以《雍》徹僭天子矣。陪臣不止僭大夫而竊寶弓﹐祀先公﹐僭諸侯矣。

左氏傳

三《傳》皆有得於《經》而有失焉。《左氏》善於《禮》《公羊》善於讖﹐《谷梁》善於《經》﹐鄭康成之言也。《左氏》艷而富﹐其失也巫﹔《谷梁》淸而婉﹐其失也短﹔《公羊》辯而裁﹐其失也俗﹐範武子之言也。《左氏》之義有三長﹐二《傳》之義有五短﹐劉知幾之言也。《左氏》拘於赴告﹐《公羊》牽於讖緯﹐《谷梁》窘於日月﹐劉原父之言也。《左氏》失之淺﹐《公羊》失之險﹐《谷梁》失之迂﹐崔伯直之言也。《左氏》之失專而縱﹐《公羊》之失雜而拘﹐《谷梁》不縱不拘而失之隨﹐晁以道之言也。事莫備於《左氏》﹐例莫明於《公羊》﹐義莫精於《谷梁》﹔或失之誣﹐或失之亂﹐或失之鑿﹐胡文定之言也。《左氏》傳事不傳義﹐是以詳於史而事未必實﹔《公羊》《谷梁》傳義不傳事﹐是以詳於《經》而義未必當﹐葉少蘊之言也。《左氏》史學﹐事詳而理差﹔《公》《谷》經學﹐理精而事誤﹐朱文公之言也。學者取其長﹐捨其短﹐庶乎得聖人之心矣﹗啖趙以後﹐憑私臆決﹐甚而閣束三《傳》﹐是猶入室而不由戶也。

呂成公謂﹕《左氏》有三病﹕周﹑鄭交質﹐不明君臣之義﹐一也﹔以人事傅會災祥﹐二也﹔記管﹑晏之事則善﹐說聖人之事則陋﹐三也。王介甫疑《左氏》爲六國時人者十一事。介甫《左氏解》一卷。其序謂﹕爲《春秋》學餘二十年。﹝《館閣書目》以爲依托。﹞

漢武帝好《公羊》﹐宣帝善《谷梁》﹐皆立學官。《左氏》嘗立而復廢。賈逵以爲明劉氏之爲堯後﹐始得立。不以學之是非﹐而以時之好惡﹐末哉﹗漢儒之言《經》也。

「八世之後﹐莫之與京」﹐其田氏篡齊之後之言乎﹖「公侯子孫﹐必復其始」﹐其三卿分晉之後之言乎﹖「其處者爲劉氏」﹐其漢儒欲立《左氏》者所附益乎﹖皆非《左氏》之舊也。新都之篡﹐以沙麓崩爲祥﹔釋氏之熾﹐以恆星不見爲證。蓋有作俑者矣。

《正義》云「和帝元興十一年﹐鄭興父子奏上《左氏》﹐始得立學﹐遂行於世。至章帝時﹐賈逵上《春秋大義》四十條。」愚嘗考和帝元興止一年﹐安得有十一年﹖一誤也。鄭興子眾終於章帝建初八年﹐不及和帝時﹐二誤也。章帝之子爲和帝﹐先後失序﹐三誤也。《釋文序錄》亦云「元興十一年」﹐皆非也。

「優而柔之﹐使自求之」﹐《大戴禮》孔子之言也。東方曼倩﹑杜元凱皆用之。

老泉《謚論》云「婦人有謚﹐自周景王穆後始。」愚按﹕魯惠公聲子﹐已有謚﹐在春秋之初。

眾仲對羽數﹐服﹑杜之說不同。服虔云「天子八八﹐至士二八。」則每佾八人。杜預云「天子六十四人﹐至士四人。」則人數如其佾數。宋太常傅隆以杜注爲非﹐謂﹕八音克諧﹐然後成樂﹐故必以八人爲列。降殺以兩﹐減其二列爾。預以爲一列又減二人﹐至士止餘四人﹐豈復成樂﹖劉原父謂﹕士無舞﹐特牲﹑少牢皆士禮﹐無用樂舞之儀。

石碏曰「陳桓公方有寵於王。」《公羊傳》公子翬曰「吾爲子口隱矣。」《荀子》周公曰「成王之爲叔父。」《穆天子傳》亦云「穆滿。」皆生而稱謚﹐紀事之失也。

富辰言﹕周公封建親戚﹐凡二十六國。成皔言﹕武王兄弟之國十有五人﹐姬姓之國四十人。《史記》云「文﹑武﹑成﹑康所封數百﹐而同姓五十五。」與此同。《荀子》謂﹕周公立七十一國﹐姬姓獨居五十三人。《漢表》謂﹕周封國八百﹐同姓五十有餘。後漢章和元年詔﹐謂﹕周之爵封千有八百﹐姬姓居半。當以成皔之言爲正。皇甫謐亦云「武王伐紂之年﹐夏四月乙卯﹐祀於周廟﹐將率之士皆封﹐諸侯國四百人﹐兄弟之國十五人﹐同姓之國四十人。」

宋人請猛獲於衛﹐衛人欲勿與﹐石祁子曰「天下之惡一也。」名臣之言﹐可訓萬世。蓋祁子之學識﹐見於不沐浴佩玉之時。衛多君子﹐淵原有自來矣。

原繁曰「臣無二心﹐天之制也。」此天下名言﹐萬世爲臣之大法。《西山讀書記》取之﹐《博議》貶繁﹐恐未爲篤論。

鄭伯謂燭之武曰「若鄭亡﹐子亦有不利焉。」觀《魏受禪碑》《唐六臣傳》﹐利菑而樂亡者有矣。

君之於民亦曰忠﹐季梁云「上思利民﹐忠也。」子之於親亦曰慈﹐《內則》云「慈以旨甘。」聖賢言忠﹐不顓於事君﹐爲人謀必忠﹐於朋友必忠告﹐事親必忠養。以善教人﹐以利及民﹐無適非忠也。

《素問》﹕立端於始﹐表正於中﹐推余於終﹐而天度畢矣。注﹕謂立首气於初節之日﹐示斗建於月半之辰﹐退餘閏於相望之後。此可以發明《左氏》正時之義。

《通鑑外紀目錄》云「杜預《長歷》﹐旣違五歲再閏﹐又非歸余於終。但據《春秋》經傳﹐考日辰朔晦。前後甲子不合﹐則置一閏﹐非歷也。」《春秋分記》云「《長歷》於隱元年正月朔則辛巳﹐二年則乙亥。諸歷之正皆建子﹐而預之正獨建丑焉。日有不在其月﹐則攺易閏餘﹐彊以求合。故閏月相距﹐近則十餘月﹐遠或七十餘月。」劉羲叟起漢元以來爲《長歷》《通鑑目錄》用之。

王貳於虢﹐王叛王孫蘇。曰「貳」﹐曰「叛」﹐於君臣之義失矣﹐不可以訓。《通鑑》書燕叛齊﹐而《大事記》非之﹔書蜀漢寇魏﹐而《綱目》非之﹔書晉寇梁﹐而《讀史管見》非之。況天子之於臣乎﹗

晉假道於虞﹐曰「冀爲不道﹐入自顚軨﹐伐鄍三門。」杜氏以冀亭爲冀國。嘗考之《東漢﹖西羌傳》渭首有冀戎﹐《史記》云「秦武公伐而縣之。」漢天水郡之冀縣也。入顚軨者﹐蓋冀戎。前此虢公敗犬戎於渭汭﹐蓋亦渭首之戎。但秦之縣冀﹐在晉假道於虞之前﹐蓋其餘種也。晉自有冀邑。冀缺爲卿﹐復與之冀。

子犯曰「民未知禮﹐未生其共。」「生」之一字﹐與《樂記》「易直子諒之心﹐油然生矣」﹑《孟子》「樂則生矣」之「生」同。溫公省試《民受天地之中以生論》﹐以「生」爲「活」﹐其說以爲民受天地之中﹐則能活也。朱文公謂此說好。

楚箴曰「民生在勤。」生﹐如「生於憂患」之「生」﹐蓋心生生不窮。勤則生矣﹐生則烏可已也﹔怠焉則放﹐放則死矣。故公父文伯之母曰「民勞則思﹐思則善心生。」

古者以徳爲才﹐十六才子是也。如狄之酆舒﹐晉之知伯﹐齊之盆成括﹐以才稱者﹐古所謂不才子也。

禹﹐鯀之子也。史克於鯀曰「世濟其凶。」而於禹曰「世濟其美。」論其世﹐則鯀非美也。於此見立言之難。

貴而能貧﹐張文節﹑司馬公有焉。能賤而有恥﹐劉道原﹑陳無己有焉。

楚有夏州﹐以夏變夷。衛有戎州﹐以夷變夏。

《管子﹖大匡篇》管仲曰「君會其君臣父子﹐則可以加政矣。」公曰「會之道柰何﹖」曰「諸侯無專立妾以爲妻﹐毋專殺大臣﹐無國勞﹐毋專予祿士庶人﹐毋專棄妻﹐毋曲隄﹐毋貯粟﹐無禁材。行此卒歲﹐則始可以罰矣。君乃布之於諸侯﹐諸侯許諾﹐受而行之。」《孟子》所謂「五禁」﹐略見於此。呂成公曰「如內政之類﹐桓公於五命之戒﹐亦未免有所犯﹐故《左氏》隱而不書﹐使後世不知桓公躬言之而躬自蹈之也。」《說苑》﹕晉文公合諸侯而盟曰「無以美妾疑妻﹐無以聲樂妨政﹐無以姦情害公﹐無以貨利示下。」亦五禁之意﹐傳記不載。

趙衰以壺餐從徑﹐餒而弗食﹐故使處原。《韓非子》曰「晉文公出亡﹐箕鄭挈壺餐而從。迷而失道﹐與公相失﹐餓而不敢食。及文公反國﹐曰﹕『輕忍饑餒之患﹐而必全壺餐﹐是將不以原叛。』乃舉以爲原令。」此卽趙衰事也。

杜預解《傳》云「諸侯諒闇﹐國事皆用吉禮。」議太子服云「髙宗無服喪之文﹐惟稱不言而已。」飾經舞禮﹐不可以訓。

伯宗伐潞﹐曰「後之人﹐或者將敬奉徳義﹐以事神人﹐而申固其命﹐若之何待之﹖」樂毅伐齊曰「待彼悔前之非﹐攺過卹下而撫其民﹐則難慮也。」羊祜伐吳曰「若更立令主﹐𨿽有百萬之眾﹐長江未可窺也。」此皆兵家權謀﹐惟恐人之遷善﹐豈所謂以善養人者哉﹗

西陸朝覿﹐其說有三﹕服氏謂春分奎晨見東方﹐杜氏謂三月奎朝見﹐鄭氏謂四月昴朝見。《爾雅》﹕西陸﹐昴也。劉炫云「鄭爲近之。」《詩》三星在天﹐其說有二﹕毛氏以爲參﹐十月始見﹔鄭氏以爲心﹐三月見東方。朱文公從鄭說。

季氏有嘉樹﹐韓宣子譽之。服虔云「譽﹐遊也。宣子遊其樹下。夏諺曰﹕『一遊一譽﹐爲諸侯度。』」《孟子注》引範宣子豫焉。範字誤。

宋伯姬﹐先儒謂婦人之伯夷。《左氏》謂女而不婦﹐非也。陸淳又以爲非可繼可傳之道。胡文定譏之﹐謂以此卜其貪生惜死﹐不知命矣。愚謂﹕淳黨叔文而不羞﹐由其不知命也。

衛侯賜北宮喜謚曰「貞子」﹐賜析朱鉏謚曰「成子」﹐是人臣生而謚也。魏明帝﹐有司奏帝制作興治﹐爲「魏烈祖」﹐是人君生而謚也。

蔡墨曰「國有豢龍氏﹐有禦龍氏。」後漢有侍禦史擾龍宗﹐豈其苗裔歟﹖

寧殖愧諸侯之策﹐賈充憂謚傳﹐其惡不可掩也﹐是以知可欲之謂善。

《左氏》曰「先二子鳴。」《莊子》曰「子以堅白鳴。」昌黎《送東野序》言「鳴」字﹐本於此。

人生求富﹐而子文逃之﹔富人之所欲﹐而晏子弗受。庶幾乎無欲矣﹗

僑不以防怨爲善﹐而怨自弭﹐故僑與鄭俱昌﹔斯以分過爲忠﹐而過益彰﹐故斯與秦俱亡。

韓非曰「宋君失刑﹐而子罕用之﹐故宋君見劫。」李斯曰「司城子罕相宋﹐身行刑罰﹐以威行之﹐期年遂劫其君。」愚按﹕襄九年﹐宋樂喜爲司城以爲政﹐卽子罕也。《左氏》載其言行﹐《檀弓》亦稱之賢大夫也。《宋世家》無子罕劫君之事﹐非﹑斯乃與田常並言﹐不亦誣乎﹗《戰國策》謂﹕忠臣令誹在己﹐譽在上。宋君奪民時以爲臺而民非之。子罕釋相爲司空﹐民非子罕而善其君。此卽《左氏》分謗之事。司城﹐宋之司空也。宋無兩子罕﹐則非﹑斯之言妄矣。《史記》鄒陽曰「宋信子罕之計而囚墨翟。」《漢書》作「子冉」﹐文穎注﹕以「子冉」爲「子罕」﹐皆所未詳。

臧文仲廢六關﹐《家語》云「置六關。」注﹕謂文仲置關以稅行者﹐故爲不仁。

气﹑志有交勝之理﹐治﹑亂有可易之道﹐故君相不可以言命。多福自我求﹐哲命自我貽﹐故聖賢可以言天。天者﹐理而已。以萇叔爲違天﹐是人臣不當扶顚持危也﹔以楚克有陳爲天道﹐是夷狄可以猾夏亂華也。趙氏震揆曰「《左氏》之害義﹐未有甚於記女寬之論萇弘也。自昔聖賢﹐未嘗以天廢人。殷旣錯天命﹐王子則曰﹕『自靖自獻。』周天命不又﹐大夫則曰﹕『黽勉從事。』治亂安危﹐天之天也﹔危持顚扶﹐人之天也。以忠臣孝子爲違天﹐則亂臣賊子爲順天矣﹐而可哉﹖」

劉文公合諸侯於召陵。及臯鼬﹐將長蔡於衛。衛侯使祝佗私於萇弘﹐乃長衛侯於盟。考之《春秋》﹐是年三月會於召陵﹐蔡侯已在衛侯之上矣。五月盟於臯鼬﹐不序諸侯。《經》無長衛之文﹐《傳》未足信也。

《韓詩外傳》﹕受命者必以其祖命之。孔子爲魯司寇﹐命之曰「宋公之子﹐弗甫何孫﹐魯孔丘﹐命爾爲司寇。」古重世族﹐故命必以祖。

《文選﹖補亡詩》﹕蕩蕩夷庚。李善注﹕夷﹐常也。《辯亡論》﹕旋皇輿於夷庚。注﹕引繁欽《辧惑》﹕吳人以舡楫爲輿馬﹐以巨海爲夷庚。庚者﹐藏車之所。愚按﹕《左傳》成十八年﹐披其地以塞夷庚。《正義》謂﹕平道也。二字出於此﹐《選注》誤。

齊伐晉﹐入孟門。孟門山在慈州文城。林成己《春秋論》謂孟門卽孟津﹐誤矣。晉裴秀客﹑京相璠撰《春秋土地名》﹐其說多見於《水經注》。

匠慶謂季文子曰「子爲正卿﹐而小君之喪不成﹐不終君也。君長﹐誰受其咎﹖」呂文靖於李宸妃之喪﹐其意本於此。

衛公叔發﹐注謂公叔文子﹐《論語》孔注作「公孫拔」。《集注》云「公孫枝。」蓋傳寫之誤。

《史記》﹕仲尼弟子顏髙﹐字子驕。《定八年傳》﹕公侵齊﹐門於陽州。士皆坐列﹐曰「顏髙之弓六鈞。」皆取而傳觀之。陽州人出﹐顏髙奪人弱弓﹐籍丘子鉏擊之﹐與一人俱斃。豈卽斯人歟﹖《家語》作「顏刻」。《孔子世家》云「過匡﹐顏刻爲僕。」古者文武同方﹐冉有用矛﹐樊遲爲右﹔有若與微虎之宵攻﹐則顏髙以挽彊名﹐無足怪也。

《攻媿跋語》用「飛矢在上﹐行人在下」﹐迂齋引熙寧八年﹐舊弼「韓﹑富﹑文三公」之對。愚考《春秋釋例》曰「使以行言﹐言以接事﹐信令之要﹐於是乎在。舉不以怒﹐則刑不濫。刑不濫﹐則兩國之情得通。兵有不交而解者﹐皆行人之勛也。是以𨿽飛矢在上﹐走驛在下。」見《正義》。《攻媿》之言本此。嘉熙庚子﹐愚試冑闈﹐王圖南發策﹐亦用此二語。

《釋例》終篇云「稱凡者五十﹐其別四十有九。蓋以『母弟』二凡﹐其義不異故也。」《隋志》有《春秋五十凡義疏》二卷。

魏絳曰「靡自有鬲氏﹐收二國之燼﹐以滅浞而立少康。」杜氏謂﹕靡﹐夏遺臣﹐事羿者。眞文忠辯之曰「靡忠於王室如此﹐考其本末﹐乃事相﹐非羿也。豈有夏之忠臣而肯事羿者哉﹖」張宣公曰「若靡可謂忠之盛者矣﹗」

師曠驟歌北風﹐又歌南風。服氏注﹕北風﹐無射﹐夾鐘以北。南風﹐姑洗﹐南呂以南。律是候气之管﹐气則風也。

讒鼎之銘﹐服氏注﹕疾讒之鼎﹐《明堂位》所云「崇鼎」是也。一云「讒﹐地名。禹鑄九鼎於甘讒之地﹐故曰讒鼎。」《正義》謂﹕二說無據。愚考《韓子﹖說林》曰「齊伐魯﹐索讒鼎﹐魯以其贗往。齊人曰﹕『贗也。』魯人曰﹕『眞也。』齊曰﹕『使樂正子春來﹐吾將聽子。』」《新序》《呂氏春秋》皆曰「岑鼎」﹐二字音相近。然則讒鼎﹐魯鼎也。《明堂位》魯有崇鼎﹐服注不爲無據。

謂之鄭志﹐以明兄弟之倫﹔謂之宋志﹐以正君臣之分。

宋人取長葛﹐《經》以爲冬﹐《傳》以爲秋。劉原父謂﹕《左氏》雜取諸侯史策﹐有用夏正者﹐有用周正者。

《公羊疏》﹕《左氏》先著竹帛﹐故漢時謂之古學。《公羊》﹐漢世乃興﹐故謂之今學。是以《五經異義》云「古者《春秋》左氏說﹐今者《春秋》公羊說。」鄭眾作《長義》十九條十七事﹐論《公羊》之短﹐《左氏》之長。賈逵作《長義》四十條﹐云《公羊》理短﹐《左氏》理長。魏鐘繇謂﹕《左氏》爲太官﹐《公羊》爲賣餅家。

權載之問《左氏》云「夏五之闕」﹑「艮八之占」﹐名對也。

史趙曰「自幕至於瞽瞍﹐無違命﹐舜重之以明徳﹐寘徳於遂。」《魯語》﹕幕﹐能帥顓頊者也﹐有虞氏報焉。韋昭注云「幕﹐舜之後﹐虞思也﹐爲夏諸侯。」《鄭語》﹕虞幕能聽協風﹐以成樂物生者也。注亦以爲舜後虞思。按《左氏》﹐則幕在瞽瞍之先﹐非虞思也。

穆有塗山之會﹐注﹕在壽春東北。《說文》﹕嵞﹐會稽山。一曰九江當嵞也。民以辛壬癸甲嫁娶。按《漢﹖地理誌》九江郡當塗﹐應劭注﹕禹所娶塗山﹐侯國。有禹虛。蘇鶚《演義》謂宣州當塗﹐誤也。東晉以淮南當塗流民﹐寓居於湖﹐僑立當塗縣以治之﹐唐屬宣州。漢之當塗﹐乃今濠州鐘離也。

季平子卒﹐陽虎將以玙璠斂﹐仲梁懷弗與。《呂氏春秋》云「孔子徑庭而趨﹐歷級而上﹐曰﹕『以寶玉收﹐譬之猶暴骸中原也。』」《說文》云「孔子曰﹕『美哉玙璠﹗遠而望之﹐奐若也﹔近而視之﹐瑟若也。一則理勝﹐二則孚勝。』」《初學記》引《逸論語》曰「玙璠﹐魯之寶玉也。」下與《說文》同。其卽季孫之事歟。

範武子之徳﹐本於家事治。宣子不能守家法﹐乃縱女祁之惡﹐信子鞅之讒﹐錮逐欒盈﹐幾危晉國﹐忝厥祖矣。再傳而吉射亡﹐宜哉﹗

「子﹐周公之孫也﹐多饗大利﹐猶思不義」﹐子贛之責公孫成也。劉歆亦少愧哉﹗

「猶秉周禮」﹐「齊猶有禮」﹐觀「猶」之一字﹐則禮廢久矣。

呂向注《雪賦》曰「隱公之時﹐大雪平地一尺。是歲大熟爲丰年。桓公之時﹐平地廣一丈﹐以爲陽傷陰盛之證。」按《左氏》於隱公云「平地尺爲大雪」﹐不言是歲大熟。桓公事無所據﹐其說妄矣。桓八年冬十月﹐雨雪。建酉之月而雪﹐未聞其廣一丈也。

柳子晉問﹕魏絳之言「近寶則公室乃貧。」按《左傳》成六年﹐此乃韓獻子之言。

劉勰《辧騷》﹕班固以爲羿﹑澆﹑二姚與《左氏》不合。洪慶善曰「《離騷》用羿﹑澆等事﹐正與《左氏》合。」孟堅所云﹐謂劉安說耳。

《列子》載「隨會知政﹐羣盜奔秦」﹑「趙襄子勝翟﹐有憂色」﹐皆格言也。而謂隨會時有趙文子﹐又謂孔子聞襄子之言﹐其先後差齵。凡諸子紀事﹐若此者眾。《說苑》載祁奚救叔向﹐以欒盈爲樂達﹐範宣子爲範桓子﹐皆誤。

《考古編》謂﹕歐陽公論二帝三王世次差舛﹐發端於杜佑《通典》。按《釋例》《世族譜》已有此疑﹐則發端乃杜預也。

雍熙中﹐校九經﹐史館有宋臧榮緒﹑梁岑之敬所校《左傳》﹐諸儒引以爲證﹐孔維謂﹕不可。按據杜鎬引《貞觀敕》﹐以經籍訛舛﹐由五胡之亂﹐學士多南遷﹐中國經術浸微。今並以六朝舊本爲證﹐持以詰維﹐維不能對。見《談苑》。太平興國中﹐校《漢書》﹐安徳裕取《西域傳》山川名號﹐字之古者﹐攺附近人集語。錢熙謂人曰「予於此書﹐特經師授﹐皆有訓說﹐豈可胸臆塗竄﹐以合詞章﹖」見晏元獻公書。觀鎬﹑熙之言﹐則經史校讎﹐不可以臆見定也。

前輩學識﹐日新日進。東坡《詠三良》﹐其和淵明者﹐與在鳳翔時所作﹐議論夐殊。呂成公《博議》﹐論公孫敖二子﹐及《續說》則謂「宗子有君道」﹐趙宣子使臾駢送賈季帑﹐則謂「古人風俗尙厚」﹐《博議》非是﹐可以見進徳修業之功。

齊﹑晉﹑楚之霸﹐皆先服鄭。範睢﹑李斯之謀﹐皆先攻韓。蓋虎牢之險﹐天下之樞也。在虢曰制﹐在鄭曰虎牢﹐在韓曰成臯。虢叔恃險而鄭取之﹐鄭不能守而韓滅之﹐韓又不監而秦並之﹐秦之亡也﹐漢﹑楚爭之。在徳不在險﹐佳兵者好還﹐信夫﹗

欲治國者先齊家﹐家之不齊﹐莫甚於魯﹑衛﹐觀《詩》可見已。衛不足言也。魯自括戲之爭﹐而桓﹑宣皆篡兄矣。自文姜之亂﹐而哀姜襲其迹矣。自成風事季友﹐而敬嬴事襄仲矣。家法不修﹐故曰「魯﹑衛之政﹐兄弟也。」然衛多君子。魯無君子者﹐斯焉取斯﹐風化猶媺也。畏淸議者﹐亦曰「何以見魯﹑衛之士﹖」政治𨿽濁﹐風俗不衰﹐與漢之東都同。

周人以諱事神﹐名終將諱之。《曲禮注》云「生者不相辟名﹐衛侯名惡﹐大夫有石惡。君臣同名﹐《春秋》不非。」《理道要訣》云「自古至商﹐子孫不諱祖父之名﹐周制方諱。」夷狄皆無諱。漢宣帝詔曰「古天子之名﹐難知而易諱也。其更諱詢。」則生而稱諱矣。《博議》謂﹕名子者當爲孫地。出《顏氏家訓》。

《河圖》曰「昆山出五色流水﹐其白水入中國﹐名爲河。」故晉文公投璧於河﹐曰「有如白水。」

狐偃曰「求諸侯莫如勤王。」荀彧以此勸曹操迎獻帝。彧之言曰「晉文公納周襄王﹐而諸侯景從。」豈誠於爲義者﹖故曰「譎而不正。」《淮南》之書﹐謂晉文得之乎閨內﹐失之乎境外。非也。辰嬴之事﹐閨內之法安在哉﹖《詩》於《衛風﹖木瓜》﹐猶美齊桓﹐而《唐風》不錄晉文﹐亦以是夫。

介之推曰「身將隱﹐焉用文之﹖」君子之潛也﹐名不可得聞。先儒謂召平髙於四皓﹐申屠蟠賢於郭泰。

邵子曰「修夫聖者﹐秦穆之謂也﹐蓋取其悔過自誓。」胡文定謂﹕文四年﹐見伐不報﹐始能踐自誓之言矣。《尸子》稱穆公明於聽獄﹐斷刑之日﹐揖士大夫曰「寡人不敏﹐使民入於刑﹐寡人與有戾焉。二三子各據爾官﹐無使民困於刑。」此𨿽大禹之泣辜﹐無以過。以此坊民﹐猶有立威於棄灰者。

楚之興也﹐篳路藍縷﹔其衰也﹐翠被豹舄。國家之興衰﹐視其儉侈而已。

樂王鮒毀叔向﹐以平公不好賢也。梁丘據不毀晏子﹐以景公好賢也。二臣皆從君者﹐易地則皆然。劉貢父詩云。顧子曰「昔梁丘據之諫景公也﹐於房﹔晏嬰之諫景公也﹐於朝。然晏嬰之忠﹐著於竹素﹔梁丘之佞﹐於今不絕。」顧夷《義訓》《唐志》在儒家。梁丘據豈能諫景公哉﹐斯言繆矣﹗

或求名而不得﹐如向戌欲以弭兵爲名﹐而宋之盟﹐其名不列焉。或欲蓋而名章﹐如趙盾僞出奔﹐崔杼殺太史﹐將以蓋弒君之惡﹐而其惡益著焉。推此類言之﹐可見謹嚴之法。求名非謂齊豹﹐名章不止三叛也。

孫郃論春秋無賢臣﹐蓋諸侯不知有王﹐其臣不能正君以尊王室。此孟子所以卑管﹑晏也。

周之替也﹐自原伯魯之不說學﹔秦之亡也﹐自子楚之不習誦。

史墨對趙簡子曰「天生季氏以貳魯侯。」又曰「君臣無常位﹐自古以然。」簡子在晉﹐猶季氏在魯也。史墨之對﹐其何悖哉﹗張睢陽責尹子奇曰「未識人倫﹐焉知天道﹖」

「今天或者大警晉也」﹐畏而能自修者也。「𨿽晉之彊﹐能違天乎﹖」怠而不自彊者也。

叔向曰「楚辟我衷﹐若何效辟﹖」王魏公之於寇萊公﹐曰「不可學他不是。」

公山不狃曰「君子違﹐不適讎國。所托也則隱。」斯言也﹐蓋有聞於君子矣。背君父以覆宗國者﹐不狃之罪人也。

齊人歌曰「惟其儒書﹐以爲二國憂。」春秋之季﹐已輕儒矣﹐至戰國而淳於髠有賢者無益之譏﹐秦昭王有儒無益之問﹐末流極於李斯。

申包胥似張子房﹐天下士也。楚破矣﹐請秦師以卻吳﹔韓亡矣﹐借漢兵以滅秦。其相似一也。入郢之仇未報﹐則使越﹐爲之謀以滅吳﹔見《吳語》。韓王成之仇未報﹐則從漢﹐爲之謀以滅項。其相似二也。楚君旣入而逃賞﹔漢業旣成而謝事。其相似三也。自夏靡之後﹐忠之盛者﹐二子而已。然楚國復興﹐而韓祀不續﹐天也﹐子房之志則伸矣。我思古人﹐惟漢諸葛武侯可以繼之﹐鞠躬盡力﹐死而後已。其志一也。若梁之王琳﹑唐之張承業﹐功𨿽不就﹐抑可以爲次矣﹐不當以功之成否論。吁﹐春秋亡國五十二﹐未見其人也。遂之四氏﹐僅能殲齊戍。其亡而復存者﹐惟一包胥﹐豈不難哉﹖太史公傳伍員而不傳包胥﹐非所以勸忠也。《戰國策》楚莫敖子華曰「昔吳與楚戰於柏舉﹐三戰入郢。棼冒勃蘇贏糧潛行﹐上崢山﹐逾深溪﹐蹠穿膝暴﹐七日而薄秦朝。鶴立不轉﹐晝吟宵哭。七日不得告。水漿無入口。秦遂出革車千乘﹐卒萬人﹐屬之子滿《左氏》作「蒲」。與子虎﹐下塞以東﹐與吳人戰於濁水﹐大敗之。」棼冒勃蘇卽申包胥也﹐豈蚡冒之裔﹐楚之同姓歟﹖《淮南﹖修務訓》云「申包胥贏糧跣走﹐跋涉谷行﹐上峭山﹐赴深溪﹐遊川水﹐犯津關﹐獵蒙籠﹐蹶沙石﹐蹠達膝曾繭重胝﹐七日七夜﹐至於秦庭。鶴跱而不食﹐晝吟宵哭﹐面若死灰﹐顏色黴黑﹐涕液來集﹐以見秦王。」亦與子華之言同。所謂「莫敖大心深入吳軍而死」﹐以《左氏》考之﹐卽左司馬戌也。戌者﹐葉公諸梁之父也。諸梁定白公之亂﹐不有其功而老於葉。其聞包胥之風而師法之歟﹖

邾文公之知命﹐楚昭王之知大道﹐惠王之知志﹐其所知有在於卜祝史巫之外者。裨竈言鄭之將火﹐或中或否﹐子產謂﹕焉知天道﹖梓愼言魯之將水﹐昭子曰「旱也。」秋大旱﹐如昭子之言。亦非知天者也。故聖人以人占天。

鉏麑之於趙宣子﹐沐謙之於司馬楚之﹐誠敬之感人至矣。商君載甲操戟﹐李林甫重關復壁﹐不亦愚乎﹗

《春秋》書災異﹐不書祥瑞﹐所以訓寅畏﹐防怠忽也。災異﹐古史官之職。隕石六鷁﹐宋襄以問周內史。有云夾日﹐楚昭以問周大史。在漢則太史公掌天官﹐張衡爲日官。我朝舊制﹐太史局隸祕書﹐凡天文失度﹐三館皆知之。淳熙中﹐熒惑入斗﹐同修國史李燾﹐類次漢元鼎至宣和四十五事以進。熒惑犯氐﹐祕書丞蔣繼周言﹕氐者邸也﹐驛傳宜備非常。不淹旬﹐都進奏院災。蓋每有星變﹐館吏以片紙錄報﹐故得因事獻言。自景定後﹐枋臣欲末殺災異﹐三館遂不復知。甲子﹐彗星宮中見之﹐乃下求言之詔﹐則蒙蔽可見。壬申﹐地生毛﹐明年失襄陽。災異其可忽哉﹖爲人臣不知《春秋》之義﹐其禍天下極矣﹐叔輒所以哭日食也。

宋襄求諸侯而敗於泓﹐楚靈卜得天下而辱於乾溪。《淮南子》曰「侯而求霸者﹐必失其侯﹔霸而求王者﹐必喪其霸。」

臧孫於魯曰「國有人焉。」師慧於宋﹐曰「必無人焉。」襄仲於秦﹐曰「不有君子﹐其能國乎﹖」有士五人﹐晉文所以霸也﹔有大叔儀﹐有母弟皔﹐衛獻所以入也﹔有趙孟﹐有伯瑕﹐有史趙﹑師曠﹐有叔向﹑女齊﹐晉所以未可媮也。曰「子無謂秦無人。」曰「無善人﹐則國從之。」國之存亡輕重﹐視其人之有無而已。舜有臣五人﹐武王有亂臣十人﹐殷有三仁﹐周有八士。之人也﹐始可謂之有。虞有宮之奇﹐項有範增﹐不能有其有矣。魏之窺吳﹐則曰「彼有人焉。」賈生言天下倒縣﹐則曰「猶爲國有人乎﹖」此皆以人爲盛衰也。

隱公之大夫多不氏﹐猶可言未命也。宋昭公之大夫多不名﹐則說者不一矣。

《春秋》誅亂臣賊子﹐《左氏》謂「稱君﹐君無道也」﹐《谷梁》謂「稱國以弒其君﹐君惡甚矣」。安定先生曰「是啟亂臣賊子之言也。其爲害教大矣。」

宗人釁夏之守禮﹐聖人遺化也。後世犯葵丘之禁者多矣﹐漢之劉輔﹑魏之棧潛﹑我朝之鄒浩﹐守經據古﹐其有魯宗人之風乎﹗

夫差之報越﹐其志壯矣。燕昭報齊似之﹐取其大節而略其成敗可也。慕容盛之討蘭汗﹐其言曰「免不同天之責。凡在臣民﹐皆得明目當世。」君子猶有取焉﹐況吳乎﹗

周之大寶鎭河圖大訓列焉。《易象》在魯﹐《三墳》《五典》在楚﹐周不能有其寶矣。然而老聃之禮﹐萇弘之樂﹐文獻猶存。及王子朝以典籍奔楚﹐於是觀射父﹑倚相﹐皆誦古訓以華其國﹐以得典籍故也。區區一鼎﹐與懷璧同﹐其能國乎﹖

古之謀國者﹐知彼知己﹐如良醫察脈﹐如善弈觀棋﹐徳﹑刑﹑政﹑事﹑典﹑禮不易。「楚自克庸以來」﹐此晉臣之知楚也。「晉君類能而使之」﹐此楚臣之知晉也。皆以紀綱風俗知之。楚自邲之後﹐晉自蕭魚之後﹐精神景象非昔矣。

請討陳恆之年﹐《春秋》終焉。夫子之請討也﹐將以見之行事。請討不從﹐然後托之空言。

杜氏注云「仲尼之徒﹐皆忠於魯國。」《史記》載夫子之言曰「夫魯﹐父母之國。國危如此﹐二三子何爲莫出﹖」此夫子之訓也。

仲子有文在手﹐曰「爲魯夫人」。成季﹑唐叔有文在手﹐曰「友」﹑曰「虞」。《正義》云「《石經》古文『虞』作『仌欠』﹐『魯』作『止衣』﹐手文容或似之。『友』及『夫人』當有似之者。」

《藝文志》﹕《春秋虞氏微傳》二篇。按劉向《別錄》云「虞卿作《抄撮》九卷﹐授荀卿﹐卿授張蒼﹐然則張蒼師荀卿者也。《左氏傳》漢初出﹐蒼家亦有功於斯文矣。浮丘伯亦荀卿門人﹐申公事之受《詩》﹐是爲《魯詩》。《經典序錄》﹕根牟子傳趙人荀卿子﹐荀卿子傳魯人大毛公﹐是爲《毛詩》。荀卿之門有三人焉﹐李斯﹑韓非不能玷其學也。《毛詩傳》以平平爲辯治﹐又以五十矢爲束﹐皆與《荀子》同。

禦孫曰「儉﹐徳之共也﹔侈﹐惡之大也。」古之格君心者﹐必以儉。董仲舒《對策》﹐乃謂儉非聖人之中制。公孫弘亦云「人主病不廣大舒弘。正邪𨿽殊﹐而啟武帝之侈心則一。」

伯宗好直言﹐而不容於晉﹔國武子好盡言﹐而不容於齊。小人眾而君子獨也。漢士習於諂諛﹐而以汲長孺爲戇﹑朱遊爲狂﹔晉士習於曠達﹐而以卞望之爲鄙。君子之所守﹐不以習俗移也。

列國大夫之無君﹐晉爲之也。會於戚而不討孫林父﹐會於夷儀而不討崔杼﹐會於適歷而不討季孫意如﹐君臣之義不明﹐而大夫篡奪之禍﹐晉自及矣。《晉語》趙宣子曰「大者天地﹐其次君臣。」然宣子能言之﹐而躬自犯之。

寺人披之斬祛﹐芋尹無宇之斷旌﹐其讎一也。披請見而晉文讓之﹐無宇執人於宮而楚靈赦之。楚靈之量﹐優於晉文矣。漢髙帝之赦季布﹐魏武帝之免梁鵠﹐吳景帝之遣李衡﹐皆有君人之量。

楚伍參曰「晉之從政者新。」謂荀林父也。士彌牟曰「晉之從政者新。」謂範鞅也。一以喪師﹐一以失諸侯。《書》曰「人惟求舊。」

以近事爲鑑﹐則其言易入﹐申叔豫以子南戒薳子馮是也。告君亦然。樊噲諫髙帝曰「獨不見趙髙之事乎﹖」爰盎諫文帝曰「獨不見人彘乎﹖」

劉炫謂﹕《國語》非丘明作。《傳》言鄢陵之敗﹐苗賁皇之爲。《楚語》云「雍子之爲。」與《傳》不同。傅玄云「《國語》非丘明作﹐有一事而二文不同。」葉少蘊云「古有左氏﹑左丘氏。太史公稱『左丘失明﹐厥有《國語》。』」今《春秋傳》作左氏﹐而《國語》爲左丘氏﹐則不得爲一家。文體亦自不同﹐其非一家書明甚。左氏王荊公以爲六國時人。蓋左史之後﹐以官氏者。朱文公謂﹕左氏乃左史倚相之後﹐故其書說楚事爲詳。鄭漁仲云「左氏世爲楚史。」司馬氏謂﹕左氏欲傳《春秋》﹐先作《國語》。《國語》之文﹐不及《傳》之精也。

臧文仲以玉磬告糴於齊﹐見《魯語》。《容齋三筆﹖書博古圖》謂﹕《左傳》無玉磬之說。非也。

《晉語》﹕伯宗索士庇州犁﹐得畢陽。及欒弗忌之難﹐諸大夫害伯宗﹐畢陽實送州犁於荊。畢陽之孫豫讓﹐見《戰國策》。祖孫皆以義烈著﹐所謂「是以似之」者。太史公不書於《傳》﹐故表而出之。

《晉語》﹕知宣子將以瑤爲後﹐知果曰「不如宵也。」弗聽。知果別族於太史﹐爲輔氏。《通鑑》取此。《戰國策》﹕張孟談因朝智伯﹐而出遇智過轅門之外。智過入見智伯曰「二主殆將有變。」智過言之不聽﹐出更其姓爲輔氏。《韓非子》同云「更其族」。智過卽智果也。二說之先後不同。

《楚語》伍舉曰「徳義不行﹐則邇者騷離﹐而遠者距違。」注﹕騷﹐愁也。離﹐畔也。伍舉所謂「騷離」﹐屈平所謂「離騷」﹐皆楚言也。揚雄爲《畔牢愁》﹐與《楚語》注合。

《皇王大紀》景王二年﹐襄三十年。楚公子圍至晉﹐晉趙武子鞅鳴玉以相。按《楚語》王孫圉聘於晉﹐定公饗之﹐趙簡子鳴玉以相。蓋楚昭王時﹐鞅者武之孫也。今以王孫圉爲公子圍﹐以鞅爲武之子﹐皆誤。

古者﹐孫以王父字爲氏。子產﹐子國之子﹐《國語》謂公孫成子﹐《左傳》謂公孫僑。子產之子﹐始爲國氏。致堂作《子產傳》﹐曰「國僑」﹐非也。

《鄭語》依﹑輮﹑歷﹑莘﹐《史記﹖鄭世家》注﹕「莘」作「華」﹐《水經注》﹕黃水經華城西。史伯曰「華君之土也。」韋昭曰「華﹐國名。秦白起攻魏﹐拔華陽。」司馬彪曰「華陽在密縣。《括地誌》﹕華陽城在鄭州管城縣南。」可以證今本之誤。按下文「前華後河」﹐則上文當作「華」。

《晉語》竇犨對趙簡子曰「君子哀無人﹐不哀無賄﹔哀無徳﹐不哀無寵﹔哀名之不令﹐不哀年之不登。」味其言﹐見其賢矣。《史記》﹕孔子將西見趙簡子﹐聞竇鳴犢之死﹐臨河而嘆。《索隱》云「鳴犢﹐犨字。」《通鑑外紀》於周敬王二十八年﹐書簡子殺鳴犢。三十年﹐書竇犨對簡子。誤也。

江端禮嘗病柳子厚作《非國語》﹐乃作《非非國語》。東坡見之曰「久有意爲此書﹐不謂君先之也。」然子厚《非國語》﹐而其文多以《國語》爲法。

古以一句爲一言。《左氏傳》﹕子大叔九言。《論語》﹕一言蔽之曰「思無邪。」秦﹑漢以來﹐乃有句稱。今以一字爲一言﹐如五言﹑六言﹑七言詩之類﹐非也。

史墨曰「越得歲而吳伐之﹐必受其凶。」杜牧注《孫子》曰「歲爲善星﹐不福無道﹔火爲罰星﹐不罰有徳。」嘉定中﹐日官言五福太一臨吳分。眞文忠公奏﹕漢之肇造﹐以寬仁得民﹐而不在五星之聚井﹔晉之卻敵﹐以將相有人﹐而不在歲星之臨吳。

子產鑄《刑書》﹐趙鞅﹑荀寅鑄《刑鼎》﹐至鄧析《竹刑》﹐則書於竹簡矣。然《甫刑》云「明啟《刑書》。」其來已久。《漢﹖杜周傳》不循三尺法﹐注﹕謂以三尺竹簡書法律也。朱博亦云「奉三尺律令以從事。」《鹽鐵論》乃云「二尺四寸之律﹐古今一也。」蓋律書以二尺四寸簡﹐舉其大數﹐謂之三尺。曹褒《新禮》﹐寫以二尺四寸簡。漢禮與律令同錄﹐其制一也。

趙襄子曰「以能忍恥﹐庶無害趙宗乎﹖」《說苑﹖談叢》云「能忍恥者安﹐能忍辱者存。」呂居仁謂﹕「忍詬」二字﹐古之格言﹐學者可以詳思而致力。

內有疑妻之妾﹐此宮亂也﹔庶有疑室之子﹐此家亂也﹔朝有疑相之臣﹐此國亂也。管子之言﹐卽辛伯之諗周桓公也。然管子能言之﹐而不能格齊桓之心。

朱子曰「《左氏》之失﹐在以成敗論人。」愚嘗觀蔡邕《獨斷》引王仲任曰「君子無幸而有不幸﹐小人有幸而無不幸。」韓文公謂﹕君子得禍爲不幸﹐而小人得禍爲常﹔君子得福爲常﹐而小人得福爲不幸。亦仲任之意。斯言可以正《左氏》之失。

宋人享趙文子﹐叔向爲介。司馬置折俎﹐禮也。仲尼使舉是禮也﹐以爲多文辭。服虔云「以其多文辭﹐故特舉而用之。後世謂之『孔氏聘辭』。以孔氏有其辭﹐故《傳》不復載也。」《正義》謂﹕「孔氏聘辭」﹐不知事何所出。

是謂一終﹐一星終也。今俗語云「一匝。」《淮南子》﹕以數雜之壽﹐憂天下之亂﹐猶憂河水之少﹐泣而益之也。《文子》作「數集」。注﹕雜﹐匝也。人生子﹐從子至亥爲一匝。﹝俗語出於此。﹞

或以益爲臯陶之子。《列女傳》睪子生五歲而贊禹﹐曹大家注﹕臯陶之子伯益也。李邕爲《李思訓碑》云「睪子贊禹﹐甘生相秦。」「睪」與「臯」同。林少穎謂﹕伯益卽伯翳﹐其後爲秦。臧文仲聞六﹑蓼滅﹐曰「臯陶﹑庭堅不祀忽諸。」使臯陶猶有後於秦﹐則文仲之言﹐不若此之甚也。﹝《列子》﹕夷堅聞而志之。服虔注﹕卽庭堅也。﹞

嫠不卹緯﹐齊女有禮。漆室女憂君﹐況委質爲臣者乎﹖《列女傳》魯漆室女﹐《韓詩外傳》云「魯監門之女嬰。」莒婦投紡﹐復其夫之讎而不知有君﹐與不卹緯者異矣。

漢世祖罷郡國都尉﹐晉武帝去州郡武備﹐其害皆見於後。唐穆宗之銷兵﹐則不崇朝而變生焉。故曰「誰能去兵﹖」

劉知幾曰「能言吾祖﹐郯子見師﹔不識其先﹐籍談取誚。」鄧名世曰「春秋時善論姓氏者﹐魯有眾仲﹐晉有胥臣﹐見《晉語》。鄭有行人子羽﹐皆能探討本源﹐自炎﹑黃而下﹐如指諸掌。」鄭漁仲曰「《世本》《公子譜》二書﹐皆本《左傳》。」

子皮曰「君子務知大者遠者﹐小人務知小者近者。」程子謂﹕君子之志﹐所慮者豈止一身﹐直慮及天下千萬世﹔小人之慮﹐一朝之忿﹐不遑卹其身。

莊公寤生﹐《風俗通》云「俗說兒墮地﹐未能開目視者﹐謂之寤生。」

黃池之會﹐王孫雄曰「必會而先之。」吳﹑晉爭先﹐雄之謀也﹐然不能救吳之亡﹐故《呂氏春秋》曰「吳王夫差染於王孫雄﹑太宰嚭。」然則雄亦嚭之流耳。

晉有四姬﹐鄭子產有男女辧姓之言。考之《穆天子傳》﹐穆王有盛姬。蓋周禮之壞自王朝始﹐諸侯何誅焉﹖

叔向習《春秋》﹐爲平公之傅﹐而不能諫四姬之惑﹐何也﹖曰「正己則可以格君心之非。叔向娶於申公巫臣氏﹐違母之訓而從君之命。無諸己而後非諸人﹐自反而不縮﹐其能正君乎﹖先儒有言﹕寡欲之臣﹐然後可以言王佐。」

季武子曰「有叔向﹑女齊以師保其君。」公室之卑﹐私言於晏嬰﹔杞田之治﹐僅及於侵小。師保固如是乎﹖

魯用田賦﹐仲尼曰「有周公之典在。」晉鑄刑鼎﹐仲尼曰「晉國將守唐叔之所受法度。」周公之典﹑唐叔之法度﹐魯﹑晉所以立國也。是以漢循髙祖之法則治﹐唐變太宗之制則亂。夏有「典則」﹐商云「成憲」﹐周云「舊章」。

古也有志﹕克己復禮﹐仁也。或謂﹕克己復禮﹐古人所傳﹐非出於仲尼。致堂曰「夫子以克己復禮爲仁﹐非指克己復禮卽仁也。胥臣曰﹕『出門如賓﹐承事如祭﹐仁之則也。』蓋《左氏》粗聞闕裏緒言﹐每每引用﹐而輒有更易。穆姜於隨舉文言亦此類。」

《晉語》欒氏之臣辛兪曰「三世仕家君之﹐再世以下主之。」注﹕大夫稱主。優施謂裏克妻曰「主孟啗我。」注﹕大夫之妻稱主。《左傳》醫和謂趙孟曰「主是謂矣。」魏戊曰「主以不賄聞於諸侯。」此大夫稱主也。齊侯使髙張來唁公﹐稱主君。子家子曰「齊卑君矣。」主君﹐大夫之稱也。《史記﹖甘茂傳》﹕樂羊拔中山﹐魏文侯示之謗書。樂羊曰「此非臣之功也﹐主君之力也。」《戰國策》﹕梁王魏嬰觴諸侯於範臺﹐魯君曰「主君之尊﹐儀狄之酒也﹔主君之味﹐易牙之調也。」魏以大夫爲諸侯﹐故猶稱主君。

卷七公羊傳

漢武尊《公羊》家﹐而董仲舒爲儒者宗。「正誼不謀利﹐明道不計功」二言﹐得夫子心法。太史公聞之董生者﹐又深得綱領之正。嘗考公羊氏之《傳》﹐所謂讖緯之文﹐與黜周王魯之說﹐非《公羊》之言也。蘇氏謂﹕何休﹐《公羊》之罪人。晁氏謂﹕休負《公羊》之學。五始﹑三科﹑九旨﹑七等﹑六輔﹑二類﹑七缺﹐皆出於何氏﹐其《墨守》不攻而破矣。

《筆談》曰「《史記年表》﹕平王東遷三年﹐魯惠公卽位。《纂例》隱公下﹐注云﹕『惠公三年﹐平王東遷。』不知啖趙得於何書﹖」《鹽石新論》以爲啖趙所云﹐出何休《公羊音訓》﹐當作「平王東遷三年﹐惠公立」。此休一時記錄之誤。安定謂﹕平王東遷﹐孝公之三十七年也。明年﹐惠公立。《春秋》不始於孝公﹑惠公者﹐不忍遽絕之﹐猶有所待焉。歷孝逾惠﹐莫能中興﹐於是絕之。所以始於隱公也。

漢以《春秋》決事﹐如雋不疑引「蒯聵違命出奔﹐輒距而不納。《春秋》是之」﹔蕭望之引「士匄侵齊﹐聞齊侯卒﹐引師而還。君子大其不伐喪」﹔丞相﹑禦史議封馮奉世﹐引「大夫出疆﹐有可以安國家﹐顓之可也」。皆本《公羊》﹐𨿽於經旨有得有失﹐然不失制事之宜。至於嚴助以《春秋》對﹐乃引「天王出居於鄭﹐不能事母﹐故絕之」。其謬甚矣。

《左氏》載曹劌問戰﹑諫觀社﹐藹然儒者之言。《公羊》乃有盟柯之事﹐太史公遂以曹沫列刺客之首。此戰國之風﹐春秋初未有此習也。《谷梁》柯盟曹劌﹐《公羊》作「曹子」。然則「沫」卽「劌」也。此遊士之虛語﹐而燕丹之用荊軻﹐欲以齊桓待秦政﹐不亦愚乎﹗

九世猶可以復讎乎﹖𨿽百世可也。漢武用此義伐匈奴﹐儒者多以《公羊》之說爲非。然朱子序《戊午讜議》曰「有天下者﹐承萬世無疆之統﹐則亦有萬世必報之讎。」吁﹐何止百世哉﹗

「臣不討賊﹐非臣也﹔子不復讎﹐非子也」﹑「讎者無時焉可與通」﹐此三言者﹐君臣父子﹑天典民彜系焉。公羊子大有功於聖《經》。

以祭仲廢君爲行權﹐範寧已譏其失矣。孟子曰「有伊尹之志則可。」若祭仲者﹐董卓﹑司馬師﹑孫琳﹑桓溫之徒也﹐其可褒乎﹖

葵丘之會﹐桓公震而矜之。安定謂﹕前則致王世子於首止﹐今又致宰周公於葵丘﹐其心盈亦甚矣。《谷梁》以爲美﹐非美也﹔《孟子》以爲盛﹐有激而云。

以衛石惡爲惡人﹐劉原父非之曰「董賢可謂賢乎﹗」又以仲孫何忌爲「譏二名」﹐新莽之制﹐其出於此歟﹖東漢之士﹐猶無二名者。

用致夫人﹐《公羊》以爲姜氏﹐譏以妾爲妻也。董仲舒謂「成風」﹐先儒取之。仲舒說《經》﹐蓋不泥於《公羊》也。晉江曰「厭屈私情﹐所以上嚴祖考。」曾謂﹕《周禮》在魯﹐其臣無一江乎﹖

晉人執宋仲幾於京師。仲幾之罪何﹖不蓑城也。注云「若今以艸衣城是也。」《漢﹖五行志》﹕董仲舒以爲宋中幾亡尊天子之心﹐而不衰城。顏注云「衰城﹐謂以差次受功賦也。」按《左氏傳》﹕遲速衰序﹐於是焉在。又云「宋仲幾不受功。」「蓑」字當從《漢志》作「衰」﹐音初爲反。衰﹐差也。與《左氏》合。

公羊子﹐齊人。其傳《春秋》﹐多齊言。登來﹑化我﹑樵之﹑漱浣﹑筍將﹑踴爲﹑詐戰﹑往黨﹑往殆﹑於諸﹑累﹑忄戍﹑如﹑昉﹑棓﹑脰之類是也。鄭康成﹐北海人。其注三《禮》﹐多齊言﹐麯麥夬曰媒﹑疾爲戚﹑麇爲獐﹑漚曰涹﹑椎爲終葵﹑手足掔爲骹﹑全菹爲芋﹑祭爲墮﹑題肩謂擊徵﹑滑曰瀡﹑相絞訐爲掉磬﹑無發爲禿楬﹑爲相﹑殷聲如衣﹑祈之言是之類是也。方言之異如此﹐則《書》之誥誓其可彊通哉﹖

文公二年﹐公子遂如齊納幣。譏喪娶也。娶在三年之外則何譏乎﹖喪娶﹐三年之內﹐不圖婚娶者大吉也﹐非常吉也。其爲吉者主於己﹐以爲有人心焉者﹐則宜於此焉變矣。公羊子之言﹐天理民彜之正也。《左氏》以爲禮﹑以爲孝﹐其害教最甚。杜氏謂﹕諒闇旣終﹐嘉好之事﹐通於外內。其悖理又甚焉。《中庸》曰「三年之喪﹐達乎天子。」《孟子》曰「三年之喪﹐自天子達於庶人。」左﹑杜而忘諸乎﹖杜預在晉﹐議太子之服﹐謂﹕周公不言髙宗服喪三年﹐而云諒闇﹐此服心喪之文也。叔向不譏景王除喪﹐而譏其宴樂已早﹐明旣葬應除﹐而違諒闇之節也。司馬公以爲巧飾《經》《傳》﹐以附人情。預但知春秋衰世之禮﹐而未知先王制禮之本也。《公羊》長於《左氏》﹐此其一端也。

谷梁傳

《谷梁傳序》﹕凡《傳》以通《經》爲主﹐《經》以必當爲理。夫至當無二﹐而三《傳》殊說﹐庸得不棄其所滯﹐擇善而從乎﹖《孝經序》襲其語。

桓五年《傳》﹕鄭﹐同姓之國也﹐在乎冀州。注﹕冀州則近京師。按鄭之始封﹐在今京兆﹐其地屬雍州。東遷之後﹐徙新鄭﹐在今河南﹐其地屬豫州。謂近京師則可﹐謂在冀州則非。或曰「冀州﹐中州也。」《淮南子》正中冀州﹐曰中土。

秦自殽之敗﹐卽楚﹐見呂相絕秦﹐故《谷梁》曰「秦之爲狄﹐自殽之戰始。」止齋曰「楚之伯﹐秦之力也。自滅庸以後﹐秦爲楚役。」

伯宗攘輦者之善﹐谷梁子非之。董公遮說漢王﹐趙涉遮說條侯﹐系天下興亡安危之大幾﹐用其言而不用其人﹐何哉﹖

隱九年﹐俠卒。俠者﹐所俠也。所氏見於史者﹐漢有所忠﹐《食貨﹑郊祀志》《石慶﹑司馬相如傳》。後漢有所輔。《獨行劉茂傳》。《風俗通》﹕所姓﹐宋大夫華所事之後。魯有所氏﹐非但出於宋也。然無駭﹑翚﹑挾﹑柔﹑溺﹑宛﹐先儒謂大夫未爵命於天子﹐不氏。則俠之氏爲所﹐非也。

《公羊傳》於襄二十一年云「十有一月庚子﹐孔子生。」《谷梁傳》於二十年十月云「庚子﹐孔子生。」二十一年﹐賈逵注《經》云「此年仲尼生。」昭二十四年﹐服虔載賈逵語云「仲尼時年三十五。」定以孔子爲襄二十一年生也。《孔子世家》云「魯襄公二十二年生。」杜注從《史記》。臧榮緒以宣尼生庚子日﹐陳《五經》拜之。然以年則《公》《谷》《史記》有一年之差﹐以月則《公》《谷》有一月之差。今不可考。

侯國不守典禮﹐而使宰咺歸賵﹔侯國不共貢職﹐而使石尙歸脤。《經》書天王以是始終﹐蓋傷周而嘆魯也。《谷梁》謂石尙欲書《春秋》﹐曾是以爲禮乎﹖

《文中子》謂﹕範寧有志於《春秋》﹐徵聖《經》而詰眾《傳》。蓋杜預屈《經》以申《傳》﹐何休引緯以汩《經》﹐惟寧之學最善。

《谷梁》言大侵之禮﹐與《毛詩﹖云漢傳》略同﹔言蒐狩之禮﹐與《毛詩﹖車攻傳》相合。此古禮之存者。

《左傳正義》云「漢代古學不行﹐明帝集諸學士作《白虎通義》。因《谷梁》之文﹐爲之說曰﹕『王者諸侯所以田獵何﹖爲苗除害﹐上以共宗廟﹐下以簡集士眾也。春謂之田何﹖春﹐歲之本﹐舉本名而言之也。夏謂之苗何﹖擇其懷任者也。秋謂之蒐何﹖蒐索肥者也。冬謂之狩何﹖守地而取之也。四時之田總名爲田何﹖爲田除害也。』」今《白虎通義》十卷﹐無此語﹐豈亦有逸篇歟﹖然章帝會諸儒於白虎觀﹐《正義》謂明帝﹐亦誤。

某﹐或作「厶」﹐出《谷梁注》﹕鄧﹐厶地。

谷梁子﹐或以爲名赤﹐或以爲名俶﹐秦孝公時人。今按﹕《傳》載《尸子》之語。屍佼與商鞅同時﹐故以谷梁子爲秦孝公時人﹐然不可考。《漢書》但云魯學。

論語

或問﹕「《論語》首篇之次章﹐卽述有子之言。而有子﹑曾子獨以子稱﹐何也﹖」曰「程子謂此書成於有子﹑曾子之門人也。」曰「柳子謂孔子之沒﹐諸弟子以有子爲似夫子﹐立而師之。其後不能對諸子之問﹐乃叱避而退﹐則固有常師之號﹐是以稱子。其說非與﹖」曰「非也。此太史公采雜說之謬﹐宋子京﹑蘇子由辧之矣。《孟子》謂﹕子夏﹑子張﹑子遊﹐以有若似聖人﹐欲以所事孔子事之。朱子云﹕『蓋其言行气象有似之者﹐如《檀弓》所記子遊謂有若之言似夫子之類是也。』豈謂貌之似哉﹖」曰「有子不列於四科﹐其人品何如﹖」曰「宰我﹑子貢﹑有若智足以知聖人。此《孟子》之言也。蓋在言語之科﹐宰我﹑子貢之流亞也。」曰「有子之言﹐可得聞與﹖」曰「盍徹之對﹐出類拔萃之語﹐見於《論》《孟》。而《論語》首篇所載﹐凡三章﹐曰『孝弟』﹐曰『禮』﹐曰『信恭』﹐尢其精要之言也。其論『晏子焉知禮』﹐則《檀弓》述之矣。《荀子》云﹕『有子惡臥而焠掌﹐可以見其苦學。』」曰「朱子謂有子重厚和易﹐其然與﹖」曰「吳伐魯﹐微虎欲宵攻王捨﹐有若與焉﹐可謂勇於爲義矣﹐非但重厚和易而已也。」曰「有子﹑曾子並稱﹐然斯道之傳﹐惟曾子得之。子思﹑孟子之學﹐曾子之學也﹐而有子之學無傳焉﹐何歟﹖」曰「曾子守約而力行﹐有子知之而已。智足以知聖人﹐而未能力行也。《家語》稱其『彊識好古道』﹐其視以魯得之者﹐有間矣。」曰「學者學有子可乎﹖」曰「孝弟務本﹐此入道之門﹑積徳之基﹐學聖人之學莫先焉。未能服行斯言﹐而欲淩髙厲空﹐造一貫忠恕之域﹐吾見其自大而無得也。學曾子者﹐當自有子孝弟之言始。」曰「《檀弓》記有子之言﹐皆可信乎﹖」曰「王無咎嘗辧之矣。若語子遊欲去喪之踴﹔孺子之喪﹐哀公欲設撥以問若﹐若對以爲可。皆非也。惟《論語》所載爲是。」

《春秋正義》云「哀公問主於宰我﹐案古《論語》及孔﹑鄭皆以爲社主﹐張﹑包﹑周等並爲廟主。」今本作「問社」﹐《集解》用孔氏說﹐凡建邦立社﹐各以其土所宜之木。亦不言社主﹐然《正義》必有據。

張衡《思玄賦》﹕匪仁裏其焉宅兮﹐匪義迹其焉追。注引《論語》「裏仁爲美。宅不處仁﹐焉得知﹖」裏﹑宅﹐皆居也。石林云「以擇爲宅﹐則裏猶宅也。蓋古文云然。今以宅爲擇﹐而謂裏爲所居﹐乃鄭氏訓解﹐而何晏從之。當以古文爲正。」致堂云「裏﹐居也。居仁如裏﹐安仁者也。」

「商爲起予」﹐理明辭達也。「回非助我」﹐默識心通也。

《說苑》﹕管仲築三歸之臺﹐以自傷於民。《集注》取之。

舉直錯諸枉﹐舉枉錯諸直。孫季和謂﹕舉直而加之枉之上﹐則民服﹐枉固服於直也。舉枉而加之直之上﹐則民不服﹐直固非枉之所能服也。若諸家解﹐何用加二「諸」字。

王景文曰「孔子見起證而知其末﹐故曰﹕『其或繼周者﹐𨿽百世可知也。』孟子見進證而知其極﹐故曰﹕『千歲之日﹐可坐而致也。』邵氏見困證而知其窮﹐故曰﹕『苟有命世之人﹐𨿽民如夷狄﹐三變而帝道可舉。惜時無百年之世﹐世無百年之人﹐時難人難﹐不其然乎﹖』」﹝邵子之言﹐見《觀物篇》。﹞

「默而識之」﹐朱子謂不言而存諸心。「屢空」﹐不取虛中之說﹐恐學者流於異端也。

申棖﹐鄭康成云「蓋孔子弟子申續。《史記》云﹕『申棠﹐字周。』《家語》云﹕『申續﹐字周。』」今《史記》以「棠」爲「黨」﹐《家語》以「續」爲「績」﹐傳寫之訛也。《後漢王政碑》云「有羔羊之絜﹐無申棠之欲。」亦以「棖」爲「棠」﹐則申棠﹑申棖一人爾。唐開元封申黨召陵伯﹐又封申棖魯伯。本朝祥符封棖文登侯﹐又封黨淄川侯﹐俱列從祀。「黨」卽「棠」也﹐一人而爲二人﹐失於詳考《論語釋文》也。《史記索隱》謂﹕《文翁圖》有申棖﹑申堂﹐今所傳《禮殿圖》有申黨﹐無申棖。

甘羅曰「項橐七歲爲孔子師。」董仲舒《對策》﹕此亡異於達巷黨人﹐不學而自知。孟康注﹕人﹐項橐也。《隸釋》載《逢盛碑》﹐以爲後橐。孟康之說未知所出﹐《論語注疏》無之。

師摯之始﹐鄭康成謂﹕魯太師之名。太師摯適齊﹐孔安國以爲魯哀公時人﹐康成以爲周平王時人。班固《禮樂志》謂﹕殷紂作淫聲﹐樂官師瞽抱其器而奔散﹐或適諸侯﹐或入河海。《古今人表》列太師摯以下八人於紂時。吳斗南云「按《商本紀》紂世抱樂器而奔者﹐太師疵﹑少師彊也。《人表》亦列此二人於師摯八人之後﹐誤合兩事爲一。」石林云「司馬遷論周厲王事曰﹕『師摯見之矣。』則師摯﹐厲王時人也。」諸說不同﹐橫渠從孔安國注。

考其所爲﹐觀其所由﹐察其所安。亦見《大戴禮﹖文王官人篇》。

老彭﹐鄭注云「老聃﹑彭祖。」龜山曰「老氏以自然爲宗﹐謂之不作可也。」朱文公曰「以《曾子問》言禮証之﹐述而不作﹐信而好古﹐皆可見。蓋聃周之史官﹐掌國之典籍﹑三皇五帝之書﹐故能述古事而信好之。如五千言﹐或古有是語而傳之。《列子》引黃帝書﹐卽『谷神不死』章也。聃𨿽知禮﹐謂行之反以多事﹐故欲滅絕之。禮運謀用是作﹐兵由此起﹐亦有此意。」致堂曰「仲尼問禮﹐或以證舊聞﹐或以絕滅禮學之故﹐振而作之﹐使於問答之際有啟發﹐非以爲師也。」

王無咎云「鹿邑之外有互鄕城﹐邑人相傳﹐謂互鄕童子見孔子者﹐此處也。前代因立互鄕縣。其城猶存。」鹿邑屬亳州。

不捨晝夜﹐《釋文》﹕捨﹐音捨。《集注》亦云「上聲。」而《楚辭辧證》云「洪引顏師古曰﹕『捨﹐止息也。屋舍﹑次捨﹐皆此義。』《論語》不捨晝夜﹐謂曉夕不息耳。今人或音捨者﹐非是。」《辧證》乃朱子晚歲之書﹐當從之。

龐涓﹑孫臏同學兵法﹐蘇秦﹑張儀同學從衡﹐李斯﹑韓非同學刑名﹐始也朋而終也仇。故曰「小人同而不和﹐比而不周。」

思欲近﹐近則精﹔慮欲遠﹐遠則周。

四教以文爲先﹐自博而約﹔四科以文爲後﹐自本而末。

互鄕童子則進之﹐開其善也﹔闕黨童子則抑之﹐勉其學也。

艸廬一言而定三分之業﹐一言之興邦也﹔夕陽亭一言而召五胡之禍﹐一言之喪邦也。

唐太宗文學館學士﹐許敬宗與焉﹔裴晉公淮西賓佐﹐李宗閔與焉。以是知佞人之難遠。

尹和靜云「君臣以義合者也﹐故君使臣以禮﹐則臣事君以忠。」東澗謂﹕如言父慈子孝﹐加一「則」字﹐失本義矣。

「以能問於不能﹐以多問於寡﹐有若無﹐實若虛﹐犯而不校」﹐顏子和風慶雲之气象也。「富貴不能淫﹐貧賤不能移﹐威武不能屈」﹐孟子泰山巖巖之气象也。

麻冕﹐禮也﹔今也純﹐儉。鄭注﹕純﹐黑繒也﹐側基反。而《釋文》以鄭爲下音。今讀者從上音如字﹐非也。按《儀禮疏》﹐古「緇」﹑「糸才」二字並行﹐「緇布」之「緇」﹐本字不誤。「糸才帛」之「糸才」﹐多誤爲「純」。《周禮》純帛﹐注﹕純﹐實「緇」字。古「緇」以「才」爲聲。《釋文》純﹐側其反﹐依字從糸﹑才。《詩﹖行露箋》糸才帛﹐《釋文》云「糸才﹐音緇。依字糸旁才。後人以才爲屯﹐因作純。」又《丰》《詩箋》云「士妻糸才衣。」《儀禮》純衣﹐《釋文》無音﹐亦非也。《集解》純﹐絲也。取《說文》。

君子不以紺緅飾﹐孔氏注﹕一入曰「緅」。石林云「《考工記》﹕三入爲纁﹐五入爲緅﹐七入爲緇。緅在纁﹑緇之間。《爾雅》﹕一入爲緅。《禮》﹕練衣黃裏﹐縓緣﹔練冠﹑麻衣緣。蓋孔氏誤以『縓』爲『緅』﹐則『緅』不可爲近喪服。」《集注》謂﹕緅絳色以飾練服。亦用孔注。《正義》曰「一入爲緅﹐未知出何書。」又云「三年練以緅飾衣﹐似讀緅爲縓。」﹝當以石林之說爲正。﹞

馬融注《論語》云「所因﹐謂三綱五常。」《大學衍義》謂﹕三綱之說﹐始見於《白虎通》。愚按﹕《谷永傳》云「勤三綱之嚴。」《太玄﹖永》次五云「三綱得於中極﹐天永厥福。」其說尙矣。《禮記正義》引《禮緯含文嘉》﹐有三綱之言﹐然緯書亦起於西漢之末。

《太平禦覽》引《莊子》曰「孔子病﹐子貢出卜。孔子曰﹕『子待也。吾坐席不敢先﹐居處若齋﹐食飲若祭﹐吾卜之久矣。』」子路請禱﹐可以參觀。

仁者靜﹐孔安國云「無欲故靜。」與《太極圖說》同。

石林解「執禮」云「猶執射﹑執禦之執。《記》曰﹕『秋學禮﹐執禮者詔之。』蓋古者謂持禮書以治人者﹐皆曰『執』。《周官﹖大史》﹕大祭祀﹐宿之日﹐讀禮書﹔祭之日﹐執書以次位常。凡射事執其禮事﹐此禮之見於書者也。」解「《雅》《頌》各得其所」云「季札觀魯樂﹐以《小雅》爲周徳之衰﹐《大雅》爲文王之徳。《小雅》皆變雅﹐《大雅》皆正雅。楚莊王言武王克商﹐作《頌》﹐以《時邁》爲首﹐而《武》次之﹐《賚》爲第三﹐《桓》爲第六﹐以所作爲先後。以此考之﹐《雅》以正變爲大小﹐《頌》以所作爲先後者﹐《詩》未刪之序也。論政事之廢興﹐而以所陳者爲大小﹔推功徳之形容﹐而以可告者爲先後者﹐刪《詩》之序也。」其說可以補注義之遺。

《呂氏春秋》﹕楚有直躬者﹐其父竊羊而謁之上。上執而將誅之﹐直躬者請代之。將誅矣﹐告吏曰「父竊羊而謁之﹐不亦信乎﹗父誅而代之﹐不亦孝乎﹗信且孝而誅之﹐國將有不誅者乎﹖」荊王聞之﹐乃不誅也。孔子聞之曰「異哉﹐直躬之爲信也。一父而載取名焉﹐故直躬之信﹐不若無信。」此卽葉公所云也。致堂曰「直躬﹐猶曰正己﹐而《呂氏春秋》以爲人姓名﹐妄也。」

周生烈子云「舜嘗駕五龍以騰唐衢﹐武嘗服九駮以馳文塗。此上禦也。」謂五臣﹑九臣。

《文子》曰「人皆以無用害有用﹐故知不博而日不足。以博弈之日問道﹐聞見深矣。」可以發明無所用心之戒。言無所用心之害﹐非以博弈爲賢也。讀此章者﹐當以韋昭之論﹐陶侃之言參觀。

曹操《祭橋玄文》曰「仲尼稱不如顏淵。」注引《論語》﹕孔子謂子貢﹕吾與汝俱不如也。按包氏解云「吾與女俱不如。」

周有八士﹐包氏注云「四乳生八子。」其說本董仲舒《春秋繁露》。謂四產得八男﹐皆君子雄俊﹐此天所以興周國。《周書﹖武寤篇》尹氏八士﹐注云「武王賢臣。」《晉語》文王詢八虞﹐賈逵云「周八士﹐皆在虞官。」以仲舒「興周」之言考之﹐當在文﹑武時。

東坡解「孟莊子之孝爲獻子」﹐石林謂﹕以獻子爲穆伯之子﹐以惠叔爲惠伯﹐讀《左氏》不精﹐二者皆誤。致堂取蘇說﹐而不辧其誤。

《呂氏春秋﹖不苟論》云「孔丘﹑墨翟﹐晝日諷誦習業。夜親見文王﹑周公旦而問焉。」注﹕引《論語》夢見周公。孔﹑墨並稱﹐始於戰國之士。其流及於漢儒﹐𨿽韓退之亦不免。

逸民各論其行﹐而不及朱張。或曰「其行與孔子同﹐故不復論也。」《釋文》引王弼注﹕朱張﹐字子弓﹐荀卿以比孔子。

虞仲夷逸﹐隱居放言。包氏注﹕放﹐置也﹐不復言世務。介之推曰「言﹐身之文也。身將隱﹐焉用文之。」《中庸》曰「其默足以容。」古注亦有味。

《論語疏》﹕案《春秋少陽篇》伯夷姓墨﹐名允﹐字公信。伯﹐長也。夷﹐謚。叔齊名智﹐字公達﹐伯夷之弟。齊﹐亦謚也。《少陽篇》﹐未詳何書。眞宗問陳彭年﹕墨允﹑墨智何人﹖彭年曰「伯夷﹑叔齊也。」上問﹕見何書﹖曰「《春秋少陽》。」夷﹑齊之父﹐名初﹐字子朝。胡明仲曰「《少陽篇》以夷﹑齊爲伯﹑叔之謚﹐彼已去國﹐隱居終身﹐尙誰爲之節惠哉﹖蓋如伯達﹑仲忽﹐亦名而已矣。」

沮溺荷蓧之行﹐𨿽未能合乎中﹔陳仲子之操﹐𨿽未能充其類﹐然惟孔﹑孟可以議之。斯人淸風遠韻﹐如鸞鵠之髙翔﹐玉雪之不污﹐視世俗殉利亡恥﹑饕榮苟得者﹐猶腐鼠糞壤也。小人無忌憚﹐自以爲中庸﹐而逸民淸士﹐乃在譏評之列﹐學者其審諸﹗

《呂氏春秋》云「子路揜雉﹐得而復釋之。」蓋因「子路共之」﹐而爲此說。朱文公《集注》引晁﹑劉兩說﹐「共」字當爲「拱執」之義。

上蔡云「聖人語常而不語怪﹐語徳而不語力﹐語治而不語亂﹐語人而不語神。」本王無咎之說。

陸務觀云「一言可以終身行之者﹐其恕乎﹗此聖門一字銘也。《詩》三百一言以蔽之﹐曰『思無邪』。此聖門三字銘也。」

爲力不同科﹐馬融解云「力役有上﹑中﹑下三科。」五峯謂此說是。

譬諸艸木﹐區以別矣。五峯曰「艸木生於粟粒之萌﹐及其長大﹐根莖華實﹐𨿽淩雲蔽日﹐據山蟠地﹐從初具乎一萌之內﹐而未嘗自外增益之也。」用《樂記》區萌字﹐音勾。朱文公曰「林少穎亦說與黃祖舜如此。」

《漢﹖藝文志》「小道可觀」﹐《蔡邕傳》「致遠則泥」﹐以子夏之言爲孔子。《唐﹖孔穎達傳》「以能問於不能」﹐以曾子之言爲孔子。

卞莊子之勇﹐或問云「事見《新序》。」愚按﹕《荀子﹖大略篇》﹕齊人欲伐魯﹐忌卞莊子不敢過卞。此可見其有勇也。

《史記正義》﹕首陽山有五。顏師古注《漢書》云「伯夷歌登彼西山﹐當以隴西爲是。」石曼卿詩曰「恥生湯武干戈日﹐寧死唐虞揖遜區。」謂首陽在河東蒲阪﹐乃舜都也。余嘗考之《曾子書》﹐以爲夷﹑齊死於濟﹑澮之間﹐其仁成名於天下。又云「二子居河﹑濟之間。」則曼卿謂首陽在蒲﹐爲得其實。澮﹐水名﹐《左氏》所謂汾澮。

水一也﹐孔子觀之而明道體之無息﹔孟子觀之而明爲學之有本。荀子亦雲「水至平﹐端不傾﹐心術如此象聖人。」其觀於水也﹐亦亞於孔﹑孟矣。於此見格物之學。

呂成公讀《論語》「躬自厚而薄責於人」﹐遂終身無暴怒。絜齋見象山讀《康誥》﹐有感悟﹐反己切責﹐若無所容。前輩切己省察如此。

孔庭之教曰《詩》《禮》。子思曰「夫子之教﹐必始於《詩》《書》而終於《禮》《樂》﹐雜說不與焉。」《荀子﹖勸學》亦曰「其數則始乎誦《經》﹐終乎讀《禮》﹔其義則始乎爲士﹐終乎爲聖人。」《經》﹐謂《詩》《書》。

四勿九思﹐皆以視爲先。見弓以爲蛇﹐見寢石以爲伏虎﹐視汩其心也。閔周者﹐黍稷不分﹔念親者﹐莪蒿莫辧﹐心惑其視也。吳筠《心目論》﹕以動神者心﹐亂心者目。《陰符經》﹕心生於物﹐死於物﹐機在目。蔡季通釋其義曰「《老子》曰﹕『不見可欲﹐使心不亂。』西方論六根﹑六識﹐必先曰眼﹑曰色﹐均是意也。」

古者士傳言諫﹐其言責與公卿大夫等。及世之衰﹐公卿大夫不言而士言之﹐於是有欲毀鄕校者﹐有謂處士橫議者﹐不知三代之盛﹐士亦有言責也。夫子曰「天下有道﹐庶人不議﹐而不及士。」其指微矣。乙酉二月﹐夢前宰輔以太學所上書﹐求余跋語。夢中作此﹐寤而識之。

非帷裳﹐必殺之。鄭康成云「帷裳﹐謂朝祭之服﹐其制正幅如帷。非帷裳者﹐謂深衣﹐削其幅縫﹐齊倍要。」見《春秋正義》。《集解》不取《集注》﹐用鄭說。

孔門弟子﹐惟言偃﹐吳人﹐而澹臺滅明﹐南遊至江。《史記正義》﹕蘇州南五里﹐有澹臺湖。《儒林傳》﹕澹臺子羽居楚。

《韓非》曰「季孫相魯﹐子路爲郈令。魯以五月起眾爲長溝﹐子路以其私秩粟爲漿飯﹐要作溝者於五父之衢而餐之。孔子聞之﹐使子貢往覆其飯﹐擊毀其器﹐曰﹕『魯君有民﹐子奚爲乃餐之﹖』言未卒﹐而季孫使者至﹐讓曰﹕『肥也起民而使之﹐先生使弟子令徒役而餐之﹐將奪肥之民耶﹖』孔子駕而去魯。」此𨿽與《論語》《史記》不同﹐然亦夫子去魯之一事也。考《左氏傳》﹐叔孫之邑也。

申屠嘉不受私謁﹐則可以折幸臣﹔董仲舒正身率下﹐則可以事驕王。魏相以廉正﹐霍氏不能誣﹔袁安﹑任隗以素行﹐竇氏無以害。故曰「其身正﹐不令而行。苟正其身矣﹐於從政乎何有﹖」

君子不因小人而求福﹐孔子之於彌子也﹔不因小人而避禍﹐叔向之於樂王鮒也。朱博之黨丁傅﹐福可求乎﹖賈捐之之諂石顯﹐禍可避乎﹖故曰「不知命﹐無以爲君子。」

朱子以無垢爲雜學﹐《論語集注》獨取「審富貴﹐安貧賤」一語。

陳仲猷曰「『逝者如斯』﹐夫道體無窮﹐借水以明之。『鳶飛戾天﹐魚躍於淵』﹐道體無不在﹐借鳶﹑魚以明之。」葉仲圭曰「『出入無時﹐莫知其鄕』﹐常人之心也。『寂然不動﹐感而遂通』﹐聖人之心也。聖人之心﹐豈常人之所無哉﹖昏與明異而已矣。」仲猷﹑仲圭﹐皆餘同年。

王充云「浴乎沂﹐涉沂水也。風乎舞雩﹐風﹐歌也。」仲長統云「諷於舞雩之下。」愚謂﹕以「風」爲「諷」﹐則與「詠」而歸一意矣。當從舊說。

上蔡《論語解》引元澤云﹕王元澤。「教之化民也深於命﹐民之效上也捷於令。」本《史記》趙良之言。《商君傳》。

《集注》蘧伯玉於孫林父﹑寧殖放弒之謀﹐不對而出。按《左氏傳》﹐寧殖當爲寧喜。

《史記﹖循吏傳》﹕孫叔敖三得相而不喜﹐三去相而不悔。與令尹子文之事相類﹐恐是一事。

範伯崇曰「溫故而不知新﹐𨿽能讀《墳》《典》《索》《丘》﹐足以爲史﹐而不足以爲師。」

《劉子﹖謹獨篇》曰「顏回不以夜浴攺容。」《顏氏家訓》曰「曾子七十乃學﹐名聞天下。」皆未詳所出。《家語》曾參少孔子四十六歲﹐非老而學者。

蘧伯玉﹐《史記》謂孔子所嚴事﹐不當在弟子列。《禮殿圖》有之﹐而唐﹑宋皆錫封從享。公伯寮非孔子弟子﹐乃季氏之黨﹐致堂胡氏之說當矣。《家語》不列其名氏﹐蓋自《史記》失之。《家語》有縣亶﹐字子象﹐《史記索隱》以爲縣丰﹐唐﹑宋封爵﹐皆不及焉。《禮記﹖檀弓》有縣子﹐豈其人與﹖

柳子厚《與太學諸生書》曰「仲尼吾黨狂狷﹐南郭獻譏。」按《荀子﹖法行篇》﹕南郭惠子問於子貢曰「夫子之門﹐何其雜也。」非以狂狷爲譏。

無可無不可﹐致堂謂以五字成文。聖人從容中道﹐無所偏倚。世之通儻不泥者﹐才足謂之無不可爾。馬援以此稱髙帝﹐亦稔於常談。

夫子之割之席﹐曾子之簀﹐一於正而已。論學則曰正心﹐論政則曰正身。

善人吾不得而見之矣﹐得見有恆者斯可矣。善人﹐周公所謂吉士也。有恆﹐周公所謂常人也。

微生髙﹐《漢﹖古今人表》作「尾生髙」。蓋卽《莊子》所謂尾生。東方朔曰「信若尾生。」然尾生之信﹐非信也。

鄭校周之本﹐以齊古讀正﹐凡五十事。《釋文》。

陳自明以「子見南子」爲「南蒯」。以《傳》考之﹐昭公十二年﹐南蒯叛﹐孔子年方二十有二﹐子路少孔子九歲﹐年方十三。其說鑿而不通矣。

聖人毋必﹐而《鄕黨》言「必」者十有五﹐記必爲之事也。其傳《易》曰「積善之家﹐必有餘慶﹔積不善之家﹐必有餘殃。」「陰疑於陽必戰。」「小人勿用﹐必亂邦也。」著必然之理也。

孔門受道﹐惟顏﹑曾﹑子貢。太史公稱子貢一出﹐存魯﹐亂齊﹐破吳﹐彊晉﹐伯越﹐是以戰國說客視子貢也。又列於《貨殖傳》﹐以《論語》一言﹐而斷其終身可乎﹖子貢聞一以貫之之傳﹐與曾子同。《貨殖》何足以疵之﹖

過則勿憚攺﹔非禮勿視﹐非禮勿聽﹐非禮勿言﹐非禮勿動﹔己所不欲﹐勿施於人﹔勿欺也。皆斷以「勿」﹐蓋去惡不力﹐則爲善不勇。

孔門獨顏子爲好學﹐所問曰「爲仁」﹑曰「爲邦」﹐成己成物﹐體用本末備矣。

「唐棣」與「常棣」不同。致堂謂﹕「偏其反而」﹐卽《詩﹖常棣篇》﹐孔子刪而不取。恐誤。

闕黨之童﹐遊聖門者也﹐夫子抑其躁﹐是以知心之易放。互鄕之童﹐難與言者也﹐夫子與其進﹐是以知習之可移。

孝經

《孝經序》六家異同﹐今考《經典序錄》﹐有孔﹑鄭﹑王﹑劉﹑韋五家﹐而無虞翻注。有虞槃佑﹐東晉處士也。

致堂謂﹕《孝經》非曾子所自爲也。曾子問孝於仲尼﹐退而與門弟子言之﹐門弟子類而成書。晁子止謂﹕何休稱子曰「吾志在《春秋》﹐行在《孝經》」﹐則孔子自著也。今首章云「仲尼居」﹐則非孔子所著矣﹐當是曾子弟子所爲書。馮氏曰「子思作《中庸》﹐追述其祖之語﹐乃稱字。是書當成於子思之手。」

《古文孝經》《漢志》《書序》謂出孔壁﹐而許衝《上其父說文》曰「孝昭帝時﹐魯國三老所獻。」其說不同。

當不義﹐則子不可不爭於父。《孟子》云「父子之間﹐不責善。」荊公謂﹕當不義則爭之﹐非責善也。晁子止《讀書志》﹐乃謂介甫阿其所好。蓋子止守景迂之學﹐以《孟子》爲疑﹐非篤論也。朱文公於《孟子集注》﹐取荊公之說。

是何言與﹐司馬公解云「言之不通也。」範太史《說》誤以「言之不通也」五字爲經文。古今文皆無。《朱文公集》所載《刊誤》﹐亦無之。近世所傳《刊誤》﹐以五字入經文﹐非也。

《孝經鄭氏注》陸徳明云「與康成注《五經》不同。」今按﹕康成有六天之說﹐而《孝經注》云「上帝﹐天之別名。」故陸澄謂不與注書相類。

《荀子》述孔子之言曰「昔萬乘之國﹐有爭臣四人﹐則封疆不削﹔千乘之國﹐有爭臣三人﹐則社稷不危﹔百乘之國﹐有爭臣二人﹐則宗廟不輟。父有爭子﹐不行無禮﹔士有爭友﹐不爲不義。」與《孝經》稍異。

彭忠肅公以致敬﹑致樂﹑致憂﹑致哀﹑致嚴﹐裒集格言爲《五致錄》。司馬公《家範》亦以五致類事﹐忠肅之書本於此。

《國史誌》云「《孝經》孔安國傳﹐古二十二章﹐有《閨門篇》﹐爲世所疑。《鄭氏注》﹐今十八章。相承言康成作《鄭志目錄》不載。通儒皆驗其非。開元中﹐孝明纂諸說﹐自注﹐以奪二家。然尙不知鄭氏之爲小同。」

王去非云「學者學乎孝﹐教者教乎孝﹐故皆從孝字。」慈湖﹑蒙齋謂古「孝」字﹐只是「學」字。愚按﹕《古文韻》「學」字﹐古《老子》作「孝」。「教」字﹐郭昭卿《字指》作孝。

「不敢毀傷」至「不敢失於臣妾」﹐言「不敢」者九。《管子》曰「賢者行於不敢而立於不能。」《詩》於《文王》《仲山甫》﹐皆曰「小心翼翼。」

求忠臣必於孝子之門﹐《孝經緯》之言也。見東漢《韋彪傳》注。

劉盛不好讀書﹐惟讀《孝經》《論語》﹐曰「誦此能行足矣﹐安用多誦而不行乎﹖」蘇綽《戒子威》云「讀《孝經》一卷﹐足以立身治國﹐何用多爲﹖」愚謂﹕梁元帝之萬卷﹐不如盛﹑綽之一言。學不知要﹐猶不學也。

範太史《孝經說》曰「能事親則能事神。」眞文忠公《勸孝文》曰「侍郎王公蓋梅溪也。見人禮塔﹐呼而告之曰﹕『汝有在家佛﹐何不供養﹖』」蓋謂人能奉親﹐卽是奉佛。

嚴父莫大於配天。神宗聖訓云「周公宗祀乃在成王之世。成王以文王爲祖﹐則明堂非以考配明矣。」自唐代宗用杜鴻漸等議﹐明堂以考肅宗配上帝。一時誤禮非祀﹐無丰暱之義。

孝子之事親終矣。此言喪祭之終﹐而孝子之心﹐昊天罔極﹐未爲孝之終也。曾子戰兢知免﹐而易簀得正﹐猶在其後﹐信乎終之之難也。

卷八孟子

《孟子集注序說》引《史記列傳》以爲《孟子》之書﹐孟子自作。《韓子》曰「軻之書﹐非自著。」謂《史記》近是。而《滕文公》首章「道性善」﹐注則曰「門人不能盡記其詞。」又第四章

「決汝漢」﹐注曰「記者之誤。」吳伯丰以問朱文公﹐文公答曰「前說是﹐後兩處失之。熟讀七篇﹐觀其筆勢﹐如鎔鑄而成﹐非綴緝所就也。」

趙氏《孟子章指》引《論語》曰「力行近仁。」誤以《中庸》爲《論語》。無垢《孝經解》﹐誤以「臨深履薄」爲衛武公之詩。致堂《無逸傳》誤以「不解於位」爲《泂酌》。吳才老《書裨傳﹖臣辯》誤以晉侯重耳爲申生。誠齋《易傳後序》誤以韓宣子爲季札。

《文選》陳孔璋《爲曹洪書》云「有子勝斐然之志。」注引《墨子》曰「二三子復於子墨子曰﹕『告子勝仁。』子墨子曰﹕『未必然也。告子爲仁﹐猶跂以爲長﹐偃以爲廣﹐不可久也。』」勝蓋告子之名﹐豈卽《孟子》所謂告子歟﹖

《文選注》引《孟子》曰「墨子兼愛﹐摩頂致於踵。」趙岐曰「致﹐至也。今本作放踵。」注無「致﹐至也」三字。

《元和郡縣誌》﹕齊雪宮故趾﹐在靑州臨淄縣東北六里。《晏子春秋》所謂「齊侯見晏子於雪宮」。

《孟子》﹕以齊王﹐由反手也。趙岐注﹕謂譏管﹑晏不勉其君以王業。文王望道而未之見﹐注﹕謂殷錄未盡﹐尙有賢臣道未得至。王無咎非之曰「岐名通《孟子》﹐而實汩之。」

琴張﹐注﹕謂子張善鼓琴。蓋未知《左傳》有琴張。

周公思兼三王﹐以施四事。注云「四事﹐禹﹑湯﹑文﹑武所行事也。」而伏生《大傳》云「周公兼思三王之道﹐以施於春秋冬夏。」其說陋矣。

滕定公﹑文公﹐按趙氏注﹕《古紀世本》滕國有考公麇﹑元公弘﹐卽定公﹑文公也。《世本》今無傳﹐此可備參考。

《志》曰「喪祭從先祖。」注﹕引《周禮》小史掌邦國之志。愚謂﹕邦國之志﹐若「周志」﹑「史佚之志」﹑「鄭書」﹑「楚書」﹑「秦記」之類。

《孟子疏》謂﹕齊王悅南郭先生吹竽﹐喜鄒忌鼓琴﹐安知與眾樂樂﹖愚考之《史記》﹐騶忌以鼓琴見齊威王﹐非宣王也。惟南郭處士吹竽﹐乃宣王時。見《韓非﹖內儲說》。

《說苑》﹕景差相鄭﹐鄭人有冬涉水者﹐出而脛寒。後景差過之﹐下陪乘而載之﹐覆以上衽。叔向聞之曰「景子爲人國相﹐豈不固哉﹖吾聞良吏居之三月而溝渠修﹐十月而津梁成。六畜且不濡足﹐而況人乎﹖」此卽《孟子》所言子產以乘輿濟人之事也。叔向之時﹐鄭無景差﹐當以《孟子》爲正。

曾西﹐注﹕以爲曾子之孫﹐《集注》因之。《經典序錄》﹕曾申﹐字子西﹐曾參之子。子夏以《詩》傳曾申﹐左丘明作《傳》以授曾申。曾西之學﹐於此可考。楚斗宜申﹑公子申﹐皆字子西﹐則曾西之爲曾申無疑。

郅惲曰「孟軻以彊其君之所不能爲忠﹐量其君之所不能爲賊。」與今《孟子》語小異。

謹庠序之教﹐申之以孝悌之義﹐頒白者不負戴於道路矣。愚按﹕《書大傳》云「歲事旣畢﹐餘子皆入學。十五入小學﹐十八入大學。距冬至四十五日﹐始出學﹐傅農事。上老平明坐於右塾﹐庶老坐於左塾﹐餘子畢出﹐然後歸。夕亦如之。餘子皆入﹐父之齒隨行﹐兄之齒雁行。朋友不相逾。輕任並重任分﹐頒白不提挈。出入皆如之。此之謂造士。」《漢書﹖食貨志》云「春將出民﹐裏胥平旦坐於右塾﹐鄰長坐於左塾。云云。入者必持薪樵﹐輕重相分﹐班白不提挈。」孝悌之義﹐當以是觀之。

棄禮捐恥﹐秦所以敗﹔恥尙失所﹐晉所以替。恥之於人大矣。

陳蕃諫校獵曰「齊景公欲觀於海﹐放乎瑯邪。晏子爲陳百姓惡聞旌旗輿馬之音﹐舉首嚬眉之感﹐景公爲之不行。」此以《孟子》二章爲一事。

梁惠王西喪地於秦七百里﹐潏水李氏曰「初北地郡屬魏﹐後盡爲秦並。喪於秦﹐不止七百里也。」

《法言﹖修身篇》引《孟子》曰「夫有意而不至者有矣﹐未有無意而至者也。」今《孟子》無此語﹐其在《外書》歟﹖

周子靜端朝。爲學官。小司成襲蓋卿以「守气不如守約」命題﹐子靜曰「『气』不與『約』字對﹐兩『守』字著略點﹐晦翁注甚明﹐豈可破句讀《孟子》﹖」

《尸子》引孔子曰「誦詩讀書﹐與古人居。」《金樓子》曰「曾生謂﹕誦詩讀書﹐與古人居﹔讀書誦詩﹐與古人期。」《孟子》﹕頌其詩﹐讀其書﹐不知其人可乎﹖斯言亦有所本。

命不可委﹐故孟子言立命﹐心不可委﹔故南軒以陶淵明委心之言爲非。

仁曰仁術﹐儒曰儒術﹐術卽道也。申不害以術治韓﹐晁錯言術數﹐公孫弘謂智者術之原﹐君子始惡乎術矣。故學者當擇術。

致堂曰「楊朱與老聃同時﹐墨翟又在前﹐宗師大禹﹐而晏嬰學之。以爲楊﹑墨出於師商﹐考之不詳甚矣。」朱文公曰「莊周之學﹐出於老氏。韓子始謂子夏之後有田子方﹐子方之後流而爲莊周。以其書之稱子方者考之﹐則子方之學子夏﹐周之學子方者﹐皆不可見。」愚謂﹕觀此二說﹐則異端之學﹐非孔門弟子傳流之差也。

莊子曰「爲善無近名﹐爲惡無近刑﹐緣督以爲經。」又曰「將處夫材與不材之間。」此子莫之執中也。

楊之學似老﹐墨之學似佛。楊朱書﹐惟見於《列子》。

董仲舒云「以仁治人﹐以義治我。」劉原父云「仁字從人﹐義字從我﹐豈造文之意邪﹖」愚謂﹕告子仁內義外之說﹐孟子非之。若以人我分仁義﹐是仁外義內﹐其流爲兼愛爲我矣。

《孟子》引費惠公之言﹐謂小國之君也。春秋時﹐費爲魯季氏之邑。《史記﹖楚世家》有鄒﹑費﹑郯﹑邳﹐蓋戰國時以邑爲國﹐意者魯季氏之僭歟﹖

仁﹐人心也。求其放心﹐此孟子直指本心處。但禪學有體無用。

曹交﹐注﹕謂曹君之弟。按《左傳》哀公八年﹐宋滅曹。至孟子時﹐曹亡久矣。曹交﹐蓋以國爲氏者。

老泉《三子知聖人污論》﹐誤以「污」字爲句。趙岐謂﹕孟子知其言大過﹐故貶謂之污下。亦非孟子之意。

《史記﹖六國表注》﹕皇甫謐曰「《孟子》稱禹生石紐﹐西夷人也。」今無此語。

孟子字未聞。《孔叢子》云「子車。」注﹕一作子居。居貧坎軻﹐故名軻﹐字子居。亦稱字子輿。疑皆傅會。《聖證論》云「子思書《孔叢子》﹐有孟子居﹐卽是軻也。」《傅子》云「孟子輿。」

《孟子正義》云「唐林謹思《續孟子》書二卷﹐謂《孟子》七篇非軻自著﹐乃弟子共記其言。」與韓文公之說同。

《正義序》云「孫奭﹐《崇文總目》《館閣書目》《讀書志》皆無之。」朱文公謂﹕邵武士人作。不解名物制度﹐其書不似疏。

《呂氏春秋》﹕舜行徳三年﹐而三苗服。孔子聞之曰「通乎徳之情﹐則孟門﹑太行不爲險矣。」故曰「徳之速﹐疾乎以郵傳命。」此可以證《孟子》引孔子之言。

墨之治喪以薄。《宋書﹖禮志》引《尸子》﹕禹治水﹐爲喪法曰「桐棺三寸﹐制喪三日。」蓋墨家托於禹也。

好樂﹐好勇﹐好貨色﹐齊宣王所以不能用孟子也﹔文帝好淸靜﹐故不能用賈誼﹔武帝好紛更﹐故不能用汲黯。

上有好者﹐下必甚焉。光武封一卓茂﹐而節義之俗成﹔太宗誅一徳儒﹐而諫爭之門辟。信乎﹐如風之偃艸也。

不仁而得天下﹐未之有也。秦皇以不仁得之矣﹐二世而失﹐猶不得也。

惟尹躬曁湯﹐咸有一徳﹐克享天心﹐故湯曰「天吏」﹐尹曰「天民」。

孟子學伊尹者也。「當今之世﹐捨我其誰也﹖」是亦聖之任。

仁在乎熟之而已矣。子路﹐未熟之五穀﹔管仲﹐已熟之荑稗﹔楊﹑墨﹐五穀之螟螣。

照乘之珠﹐和氏之璧﹐戰國之君以爲寶﹐故曰諸侯之寶三。

爲天吏則可以伐燕﹐於漢﹑楚見之。董公未說漢王之前﹐以彊弱角勝負﹐所謂以燕伐燕也。三軍縞素之後﹐則爲天吏矣。仁義之言﹐齊﹑梁以爲迂闊者﹐董公一言而漢﹑楚之興亡決焉。可謂豪傑之士。

弱而不可輕者民也﹐古先哲王曰「敬民」﹐曰「畏民」。石守道謂﹕湯以七十里亡夏﹐文王以百里亡商﹐陳勝以匹夫亡秦﹐民可不畏乎﹖故曰「民爲貴。」太史公以陳涉與湯﹑武並言﹐涉豈能爲湯﹑武哉﹖蓋楚﹑漢間豪傑之餘論也。

善推其所爲﹐此心之充拓也﹔求其放心﹐此心之收斂也。致堂曰「心無理不該﹐去而不能推﹐則視之不見﹐聽之不聞﹐癢痾疾痛之不知﹔存而善推﹐則潛天地﹐撫四海﹐致千歲之日至﹐知百世之損益。」此言充拓之功也。西山曰「心一而已。由義理而發﹐無以害之﹐可使與天地參﹔由形气而發﹐無以檢之﹐至於違禽獸不遠。」此言收斂之功也。不闔則無辟﹐不涵養則不能推廣。

守孰爲大﹖守身爲大。有猷有爲矣﹐必曰有守﹔不虧其義矣﹐必曰不更其守。何徳將嘆習曰「入時愈深﹐則趨正愈遠。」以守身爲法﹐以入時爲戒﹐可謂士矣。

行一不義﹐殺一不辜而得天下﹐皆不爲也。諸葛武侯謂漢賊不兩立﹐其義正矣﹐然取劉璋之事﹐可謂義乎﹖

君子可欺以其方﹐難罔以非其道。日無再中之理﹐而新垣平言之﹔日無漸長之理﹐而袁充言之。漢文﹑隋文皆以是攺元。漢文悟平之詐﹐而隋文終受充之欺﹐此存亡之判歟﹗

夫道一而已矣。爲善而雜於利者﹐非善也﹔爲儒而雜於異端者﹐非儒也。

堯使契爲司徒﹐教以人倫﹐學所以明人倫。舜察於人倫﹐居中國。去人倫﹐無君子﹐如之何其可也。孟子道性善﹐稱堯﹑舜﹐莫大於人倫。此正人心之本原也。

《晏子春秋》曰「有賢而不知﹐一不祥﹔知而不用﹐二不祥﹔用而不任﹐三不祥。」《孟子》謂﹕言無實不祥﹐不祥之實﹐蔽賢者當之。蓋古有此言也。

孺子《滄浪之歌》﹐亦見於《楚辭﹖漁父》。考之《禹貢》﹕漢水東爲滄浪之水﹐則此歌楚聲也。《文子》亦云「混混之水濁﹐可以濯吾足乎﹗泠泠之水淸﹐可以濯吾纓乎﹗」

無恆產而有恆心者﹐惟士爲能﹐古之士所以異於民也。蘇秦無二頃田﹐而奔走遊說﹐豈所謂士哉﹖水心葉氏云「周衰不復取士﹐孔﹑孟不以其不取而不教也﹔孔﹑孟之徒不以其不取而不學也。道在焉故也。」

不得志﹐修身見於世。上蔡謝子曰「天下皆亂而己獨治﹐不害爲太平。」蜀士楊肩吾曰「天下𨿽不治平﹐而吾國未嘗不治且平者﹐岐周是也。一國𨿽不治平﹐而吾家未嘗不治且平者﹐曾﹑閔是也。一家𨿽不治平﹐而吾身吾心未嘗不治且平者﹐舜與周公是也。」《文子》亦云「不憂天下之亂﹐而樂其身治者﹐可與言道矣。」

《鹽鐵論》引《孟子》曰「居今之朝﹐不易其俗﹐而成千乘之勢﹐不能一朝居也。」又云「今之士﹐今之大夫﹐皆罪人也。」又云「王者與人同﹐而如彼者﹐居使然也。」與今本不同。

民心之得失﹐此興亡之大幾也。林少穎云「民之思漢﹐則王莽不能脇之使忘﹔民之忘漢﹐則先主不能彊之使思。」唐與政云「民心思漢﹐王郎假之而有餘﹔民心去漢﹐孔明扶之而不足。」

《論語》終於《堯曰篇》《孟子》終於堯﹑舜﹑湯﹑文﹑孔子﹐而《荀子》亦終於《堯問》﹐其意一也。

利與善之間﹐君子必審擇而明辧焉。此天理人欲之幾﹐善惡正邪之分界也。孟子之言公。不夷不惠﹐可否之間﹐材與不材之間﹐楊﹑莊之言私。

若將終身焉﹐窮不失義﹔若固有之﹐達不離道。能處窮﹐斯能處達。

養心莫善於寡欲﹐注云「欲﹐利也。」𨿽非本指﹐「廉者招福﹐濁者速禍」﹐亦名言也。道家者流謂﹕丹經萬卷﹐不如守一。愚謂﹕不如《孟子》之七字。不養其心而言養生﹐所謂「捨爾靈龜﹐觀我朵頤」也。

《呂氏春秋﹖開春論》云「《神農之教》曰﹕『士有當年而不耕者﹐則天下或受其饑矣﹔女有當年而不績者﹐則天下或受其寒矣。』故身親耕﹐妻親績﹐所以見致民利也。」《管子》引《神農之數》《文子》亦引《神農之法》﹐此卽許行所爲《神農之言》歟﹖《漢﹖藝文志》農家﹐有《神農》二十篇﹐劉向《別錄》云「疑李悝﹑商君所說。」

孔子﹑孟子皆不之秦。荀子嘗入秦而譏其無儒。孔子順曰「秦爲不義﹐義所不入。」其志如魯仲連。

句容有盜﹐攺置社稷而盜止。下邳多盜﹐遷社稷於南山之上﹐盜亦衰息。見陳后山《談叢》。嶽州田鼠害稼﹐雍明遠曰「迎貓之祭不修也。」命祭之﹐鼠隨以斃。見《範蜀公集》。《孟子》有變置社稷﹐《禮記》有八蠟﹐孰謂古制不可行於今乎﹖

求在我者﹐盡性於己﹔求在外者﹐聽命於天。李成季曰「與其有求於人﹐曷若無欲於己﹖與其使人可賤﹐不若以賤自安﹖」呂居仁亦以見人有求爲非。

宿於畫﹐《水經注》云「澅水出時水東﹐去臨淄城十八里﹐所謂澅中也。俗以澅水爲宿畱水﹐以孟子三宿出澅。」﹝或云﹕當作畫﹐後漢耿弇進軍畫中。《史記》畫邑人王蠋﹐《通鑑》作晝邑。﹞

以刃與政﹐有以異乎﹖邵子之論秦曰「殺人之多﹐不必以刃。謂天下之人﹐無生路可趨也。」

商鞅富彊之術﹐誘三晉之民力耕於內﹐而使秦民應敵於外。使梁王用孟子之言﹐施仁政於民﹐秦焉得誘之﹖仁勝不仁﹐如春融冰泮﹐故曰「仁者無敵。」

蓋大夫王驩﹐漢泰山郡蓋縣故城﹐在沂州沂水縣西北。

趙氏《春秋論》曰「五伯者﹐三王之罪人﹐謂其三代而春秋之也﹐齊桓其作俑也。今之諸侯﹐五伯之罪人﹐謂其春秋而戰國之也﹐晉定其作俑也。今之大夫﹐今之諸侯之罪人﹐謂其戰國而七國之也﹐晉之韓﹑趙﹑魏其作俑也。」

止齋曰「人多言常平出漢耿中丞﹐顏師古以壽昌爲權道﹐豈知常平蓋古法﹖孟氏言『狗彘食人食而不知檢﹐塗有餓莩而不知發』﹐今文作『檢』﹐班氏《食貨志》作『斂』是也。夫丰歲不斂﹐饑歲不發﹐豈所謂無常平乎﹖」

陳烈讀「求其放心」﹐而悟曰「我心不曾收﹐如何記書﹖」遂閉門靜坐﹐不讀書百餘日﹐以收放心。然後讀書﹐遂一覽無遺。前賢之讀書如此。

「若民則無恆產﹐因無恆心」﹐孟子言戰國之民也。周之盛時﹐以井牧授田﹐以鄕遂設教﹐攸介攸止﹐烝我髦士﹐士亦田野之秀民也。不惟士有常心﹐民亦有常心矣。故曰「文﹑武興﹐而民好善。」

小學

《爾雅注》﹕漢武帝時﹐得豹文鼮鼠﹐孝廉郎終軍知之﹐賜絹百匹。《文選注》引《竇氏家傳》﹐以爲竇攸﹐世祖詔諸侯子弟從攸受《爾雅》。二說不同。

《爾雅》﹕西至於邠國﹐謂之四極。朱文公曰「邠國近在秦隴﹐非絕遠之地。」愚按﹕《說文》引《爾雅》曰「西至汃國﹐謂四極。汃﹐西極之水也。」府巾切。

《爾雅疏》﹕案《尸子﹖廣澤篇》云「墨子貴兼﹐孔子貴公﹐皇子貴衷﹐田子貴均﹐列子貴虛﹐料子貴別囿。其學之相非也﹐數世矣而已﹐皆弇於私也。天﹑帝﹑後﹑皇﹑辟﹑公﹑弘﹑廓﹑閎﹑博﹑介﹑忳﹑夏﹑幙﹑蒙﹑贖﹑昄﹐皆大也﹐十有餘名而實一也。若使兼﹑公﹑虛﹑均﹑衷﹑平易﹑別囿一實也﹐則無相非也。」《仁意篇》述太平之事云「燭於玉燭﹐飲於醴泉﹐暢於永風。春爲靑陽﹐夏爲朱明﹐秋爲白藏﹐冬爲玄英。四气和正光照﹐此之謂玉燭。甘雨時降﹐萬物以嘉﹐髙者不少﹐下者不多﹐此之謂醴泉。其風﹐春爲發生﹐夏爲長嬴﹐秋爲方盛﹐冬爲安靜。四气和爲通正﹐此之謂永風。」

《爾雅疏》引舍人云「按《經典序錄》﹕《爾雅》有犍爲文學注二卷。」一云「犍爲郡文學﹐卒史臣舍人﹐漢武帝時待詔。」

《白虎通》引《親屬記》﹐卽《爾雅﹖釋親》也。《通典》顏延之曰「伯叔有父名﹐則兄弟之子不得稱侄。從母有母名﹐則姊妹之子不可言甥。且甥侄惟施於姑舅耳。」雷次宗曰「侄字有女﹐明不及伯叔。甥字有男﹐見不及從母。」劉共父刊《二程先生集》﹐攺「侄」爲「猶子」﹐朱文公謂﹕古人固不謂兄弟之子爲侄﹐亦無雲「猶子」者﹐記禮者言猶己之子。但云兄之子﹑弟之子。然從俗稱侄﹐亦無害於義理也。

傅負版﹐郭璞注﹕未詳。卽柳子所爲作《蝜蝂傳》者也。《西京賦》戎葵懷羊﹐《爾雅》葵懷羊﹐璞亦曰未詳。

陸璣爲《詩艸木疏》﹐劉杳爲《離騷艸木疏》﹐王方慶有《園庭艸木疏》﹐李文饒有《山居艸木記》﹐君子所以貴乎多識也。然《爾雅》不釋蔝蔜﹐字書不見栮榿﹐學者恥一物之不知﹐其可忽諸﹖

檟苦荼﹐注﹕今呼早采者爲荼﹐晚取者爲茗﹐一名荈。《說文》﹕茗﹐荼芽也。東坡詩﹕「周詩記苦荼﹐茗飲出近世。」

《急就篇注》﹕牡蒙﹐一名黃昏。後山詩「黃昏湯」﹐疑卽此也。

終軍之對「鼮鼠」﹐盧若虛之辯「鼨鼠」﹐江南進士之問「天雞」﹐劉原父之識「六駁」﹐可謂善讀《爾雅》矣。蔡謨不識「彭蜞」﹐人謂讀《爾雅》不熟。田敏不知「日及」﹐學之陋也。

唐玄度《十體書》曰「周宣王太史籀﹐始變古文﹐著大篆十五篇。秦焚《詩》《書》﹐惟《易》與史篇得全。逮王莽亂﹐此篇亡失﹐建武中獲九篇。章帝時王育爲作解說﹐所不通者十有二三。」按《說文》多引王育說﹐如「天屈西北爲無」﹐「蒼頡出見禿人伏禾中﹐因以制字」。

《說文敍》﹕尉律試八體﹐大篆﹑小篆﹑刻符﹑虫書﹑摹印﹑署書﹑殳書﹑隸書。亡新使甄丰等攺定古文﹐時有六書。古文﹑奇字﹑篆書﹑佐書﹑繆篆﹑鳥虫書。佐卽隸也。《書正義》亦云「秦有八體﹐亡新六書。」去大篆﹑刻符﹑殳書﹑署書﹐加古文﹑奇字。《藝文志》謂﹕漢興﹐蕭何《艸律》著其法﹐曰「太史試學童﹐以六體試之。」古文﹑奇字﹑篆書﹑隸書﹑繆篆﹑虫書。律卽尉律也。六體非漢興之法﹐當從《說文敍》﹐攺六爲八。

《急就篇》「長樂無極老復丁」﹐顏氏解爲「蠲其子孫之役」﹐非也﹐卽《參同契》所謂「老翁復丁壯」。朱文公詩﹕「自慶樽前老復丁。」《黃庭經》亦有此三字。

董彥遠《除正字謝啟》﹐敍字學﹐涉獵該洽﹐其略云「殘經不悟於郭亡﹐闕文徒存於夏有。馬不足一者﹐旣失其全﹔虎多於六者﹐自乖其數。書殘武殪﹐頌亂湯齊﹔烏寫混淆﹐魚魯雜糅。增河南之邑爲雒﹐減漢東之國爲隋﹔避上則辠不從辛﹐絕下則對因去口。棗合而棘氏微﹐足省而疏姓絕。定文於六穗之禾﹐訓同於導﹔分序於八寸之策﹐執異爲宗。丁尾亂眞﹐鉤須失實。書立書肖﹐而旣謬國名﹔爲捲爲端﹐而遂乖服制。篆形誤僞﹐誰正云興之祁祁﹔隸體散亡﹐共守鸞聲之鉞鉞。鎖定銀鐺之名﹐車攺金根之目﹔知一束二縫之爲來﹐指二首六身之爲亥。郡章立信﹐救時惟正於四羊﹔國史傳疑﹐考義共惑於三豕。傅會作九禾之秀﹐離析爲三刀之州。合樂之奏﹐妄加文武之爲斌﹔定經之名﹐誤合日月之爲易。字失部居﹐攺白水眞人之兆﹔書忘形象﹐作非衣小兒之謠。四十八安取於桑﹖三十七未足語世。梁父七十二家﹐名𨿽俱在﹔尉律四十九類﹐書蓋已亡。誤存舟二間之爲航﹐安識門五日之爲閏﹖」學者徧觀異書而求其事之所出﹐亦多識之一也。彥遠有《古文集類敍》云「孔安國以隸古易科斗﹐故漢人不識古字。開元又廢漢隸﹐易以今文﹐故唐人不識隸古。」

宋景文公云「蕭何自題蒼龍﹑白虎二闕﹐後世署書由何始。」《說文》篇﹐署也﹐從戶冊。戶冊者﹐署門戶之文也。

夾漈《金石略》云「祀巫咸《大湫文》﹐李斯篆。」愚按﹕方氏跋《詛楚文》﹐以爲秦惠文王二十六年。石湖亦謂﹕當惠文王之世﹐後百餘年﹐東巡泰山刻石。則小篆非出於李斯。

古器銘云「十有三月」﹑「十有四月」﹑「十有九月」﹐云「正月乙子」﹐或云「丁子」。呂與叔《考古圖》謂﹕嗣王逾年未攺元﹐故以月數乙子卽甲子﹐丁子卽丙子。世質人淳﹐取其同類﹐不然﹐殆不可考。曾子固謂﹕古字皆重出﹐此文作丶三者﹐特二字耳。

《毛伯惇》「祝」下一字﹐劉原父以爲「鄭」﹐曰「文﹑武時﹐毛叔鄭也。」而呂與叔以爲「弁阝」。《簠銘》「中」上一字﹐歐陽公以爲「張」﹐曰「宣王時﹐張仲也。」而與叔以爲「弡」。《周姜惇》「伯」下一字﹐歐陽公以爲「冏」﹐曰「穆王時﹐伯冏也。」而與叔以爲「百」。古文難考﹐幾於郢書燕說。

《博古圖》﹕《晉姜鼎銘》用蘄綽綰眉壽﹐《伯碩父鼎銘》用祈丐百祿眉壽綰綽﹐《孟姜惇銘》綰綽眉壽﹐石湖云「似是古人祝延常語。」愚謂﹕《漢書﹖安世房中歌》云「克綽永福」﹐顏氏注﹕綽﹐緩也。亦謂延長。

張燕公《謝碑額表》云「孔篆吳札之墳﹐秦存展季之壠。」言孔子篆者﹐始見於此。

《金石錄﹖汲縣太公碑》云「晉太康二年﹐得竹策之書。其《紀年》曰﹕『康王六年﹐齊太公望卒。』參考年數﹐蓋壽一百一十餘歲。今按《書﹖顧命》云『齊侯呂伋』﹐則成王之末﹐伋已嗣太公爲齊侯矣。」

潏水李氏云「古印有文曰『祭尊』﹐非姓名﹐乃古之鄕官也。《說苑》載鄕官﹐又有祭正﹐亦猶祭酒也。」

秦《詛楚文》作於惠文王之時﹐所詛者楚懷王也。懷王遠屈平﹐邇靳尙﹐而受商於之欺﹐致武關之執﹐非不幸也。然入秦不反﹐國人憐之﹐如悲親戚。積怨深怒﹐發於陳﹑項﹐而秦亡也忽焉。六國之滅﹐楚最無罪。反爾好還﹐天人之理也。南公曰「楚𨿽三戶﹐亡秦必楚。」吁﹐秦詛楚邪﹖楚詛秦邪﹖

徐楚金《說文系傳》有《通釋》《部敍》《通論》《祛妄》《類聚》《錯綜》《疑義》《系述》等篇。呂太史謂﹕元本斷爛﹐每行滅去數字﹐故尢難讀。若得精小學者﹐以許氏《說文》參繹﹐恐猶可補也。今浙東所刊﹐得於石林葉氏﹑蘇魏公本也。

《說文》﹕飲器象爵者﹐取其鳴節節足足也。《宋﹖符瑞志》﹕鳳凰其鳴﹐雄曰節節﹐雌曰足足。然則爵卽鳳凰歟﹖

宣和中﹐陜右人發地﹐得木簡於甕﹐字皆章艸﹐檄云「永初二年﹐六月丁未朔﹐廿日丙寅」。朱文公《答吳斗南書》謂﹕東漢討羌檄﹐日辰與《通鑑長歷》不同﹐蓋指此也。今考《通鑑目錄》﹐漢安帝永初二年﹐六月乙未朔。《後漢紀》五月有丙寅﹐七月有戊辰﹐恐當以《長歷》爲正。

《漢﹖西域傳》﹕安息國書革﹐旁行爲書記。顏氏注﹕今西方胡國及南方林邑書﹐皆橫行不直下。《法苑珠林》云「造書凡有三人﹐長名曰梵﹐其書右行﹔次曰佉盧﹐其書左行﹔少者蒼頡﹐其書下行。」夾漈《六書略》云「梵書左旋﹐其勢向右﹔華書右旋﹐其勢向左。」

韓文公曰「凡爲文辭﹐宜略識字。」杜子美曰「讀書難字過。」字豈易識哉﹖李衡《識字說》曰「讀書須是識字﹐固有讀書而不識字者。如孔光﹑張禹﹑許敬宗﹑柳宗元﹐非不讀書﹐但不識字。孔光不識『進退』字﹐張禹不識『剛正』字﹐許敬宗不識『忠孝』字﹐柳宗元不識『節義』字。」此可爲學者之戒。

《周越書苑》云「郭忠恕以爲小篆散而八分生﹐八分破而隸書出﹐隸書悖而行書作﹐行書狂而艸書聖。」以此知隸書乃今眞書。趙明誠謂﹕誤以八分爲隸﹐自歐陽公始。庾肩吾云「隸書﹐今之正書。」張懷瓘云「隸書者﹐程邈造。字皆眞正﹐亦曰眞書。」《千文》云「杜槁鐘隸。」《王羲之傳》﹕尢善隸書。

康節邵子之父古﹐字天叟﹐定律呂聲音﹐以正天下音及古今文。謂天有陰陽﹐地有剛柔﹔律有辟翕﹐呂有唱和。一陰一陽交﹐而日月星辰備焉﹔一剛一柔交﹐而金木水火備焉。一辟一翕﹐而平﹑上﹑去﹑入備焉﹔一唱一和﹐而開發收閉備焉。律感呂﹐而聲生焉﹔呂應律﹐而音生焉。《觀物》之書本於此。謂辟翕者律天﹐淸濁者呂地。先閉後開者春也﹐純開者夏也﹐先開後閉者秋也﹐冬則閉而無聲。東爲春聲﹐陽爲夏聲﹐此見作韻者﹐亦有所至也。銜﹑凡﹐冬聲也。橫渠張子曰「商﹑角﹑徵﹑羽﹐皆有主出於唇齒喉舌﹐獨宮聲全出於口﹐以兼五聲也。」夾漈鄭氏曰「聲爲經﹐音爲緯。平﹑上﹑去﹑入﹐四聲也﹐其體縱﹐故爲經。宮﹑商﹑角﹑徵﹑羽﹑半徵﹑半商﹐七音也﹐其體橫﹐故爲緯。」

七音三十六字母﹐出於西域﹐豈所謂學在四夷者歟﹖司馬公以三十六字母﹐總三百八十四聲﹐爲二十圖。夾漈謂﹕梵人長於音﹐所得從聞入﹔華人長於文﹐所得從見入。華則一音詠一字﹐梵則一字或貫數音。﹝鳩摩羅什曰「天竺國俗﹐甚重文制。其宮商體韻﹐以入管弦爲善。凡覲國王﹐必有贊徳。《佛經》中偈頌﹐皆其式也。」﹞

諧聲﹐六書之一也﹐聲韻之學尙矣。夾漈謂﹕五書有窮﹐諧聲無窮。五書尙義﹐諧聲尙聲。《釋文序錄》云「古人音書﹐止爲譬況之說﹐孫炎始爲反語。」《考古編》謂周顒始有翻切﹐非也。

隋陸法言爲《切韻》五卷﹐後有郭知玄等九人增加。唐孫愐有《唐韻》﹐今之《廣韻》則本朝景徳﹑祥符重修。今人以三書爲一﹐或謂《廣韻》爲《唐韻》﹐非也。鶴山魏氏云「《唐韻》於二十八刪﹑二十九山之後﹐繼以三十先﹑三十一仙。今平聲分上下﹐以一先二仙爲下平之首﹐不知『先』字蓋自『眞』字而來。」愚考徐景安樂書﹐凡宮爲上平﹑商爲下平﹑角爲入﹑徵爲上﹑羽爲去﹐則唐時平聲已分上下矣。米元章云「五聲之音﹐出於五行自然之理。沈隱侯只知四聲﹐求其宮聲不得﹐乃分平聲爲二。」然後魏江式曰「晉呂靜仿李登《聲類》之法﹐作《韻集》五卷﹐宮商角徵羽各爲一篇。」則韻分爲五﹐始於呂靜﹐非自沈約始也。約《答陸厥》曰「宮商之聲有五﹐文字之別累萬。以累萬之繁﹐配五聲之約﹐髙下低昂﹐非思力所學。」沈存中云「梵學入中國﹐其術漸密。」

《潛虛》以「艸曳」爲「天」﹐古文也。見《廣韻》﹐而《集韻》不載。﹝《古文韻》艸曳字﹐《碧落》文。﹞

《廣韻》言姓氏甚詳﹐然充字有充虞﹐見《孟子》。歸字有齊歸﹐見《左傳》。其遺闕多矣。賁﹑育﹐謂孟賁﹑夏育也。《廣韻》以「賁」爲姓﹐古有勇士賁育﹐謬矣。

顏魯公在湖州﹐集文士﹐摭古今文字﹐爲《韻海鏡源》三百六十卷﹐以包荒萬匯。其廣如海﹐自末尋源﹐照之如鏡。《崇文總目》僅存十六卷﹐今不傳。

《韓非﹖五蠹》曰「蒼頡之作書也﹐自環者謂之私﹐背私謂之公。」《說文》云「自營爲厶﹐背厶爲公。」

宋元憲寶玩《佩觿》三篇﹔蘇文忠每出﹐必取聲韻音訓文字﹐置篋中﹔晁以道晚年﹐日課識十五字。

夾漈謂﹕《說文》定五百四十類﹐爲字之母。然母能生而子不能生﹐誤以子爲母者﹐二百十類。

吳孫休自制名字以命其子﹐武曌﹑劉龑因之﹐皆字書所無。《梁四公記》亦然。

《隋志》以《蒼頡》《訓纂》《滂喜》爲《三蒼》《說文系傳》以《蒼頡》《爰歷》《博學》爲《三蒼》﹐並《訓纂》爲四篇。

《急就篇》沐浴﹑揃搣﹑寡合同﹐《莊子﹖外物篇》眥可以休老﹐亦作「揃搣」。

「不」字﹐本方久反﹐凡書之「不」字﹐皆點入聲。「其」字本音箕﹐夜如何其。凡書之「其」字﹐皆點平聲。《攻媿集》。

李瀚《蒙求》﹐以平聲與上去入相間。近世續《蒙求》者﹐不知此。攻媿云。

經說

「六經」﹐始見於《莊子﹖天運篇》。孔子曰「治《詩》《書》《禮》《樂》《易》《春秋》六經。」以《禮》《樂》《詩》《書》《易》《春秋》爲「六藝」﹐始見於太史公《滑稽列傳》。孔子曰「六藝於治﹐一也。」或云「七經」。後漢趙典學孔子七經。蜀秦宓謂﹕文翁遣相如東受七經。或以六經﹑六緯爲十二經。《莊子﹖天道篇》。或以「五經」﹑「五緯」爲「十經」。《南史﹖周續之》。或云「九經」。《釋文序錄》﹕《易》《書》《詩》《周禮》《儀禮》《禮記》《春秋》《孝經》《論語》。《唐﹖谷那律傳》九經庫﹐始有九經之名。《樂經》旣亡﹐而有「五經」﹐自漢武立博士始也。邵子定以《易》《書》《詩》《春秋》爲「四經」﹐猶春夏秋冬﹐皇帝王伯。

《漢﹖藝文志》云「六藝之文﹐《樂》以和神﹐仁之表也﹔《詩》以正言﹐義之用也﹔《禮》以明體﹐故無訓﹔《書》以廣聽﹐知之術也﹔《春秋》以斷事﹐信之符也。五者蓋五常之道﹐相須而備﹐而《易》爲之原。」《白虎通》云「有五常之道﹐故曰『五經』﹕《樂》仁﹐《書》義﹐《禮》禮﹐《易》智﹐《詩》信也。」二說不同﹐然「五經」兼五常之道﹐不可分也。

後漢翟酺曰「文帝始置一經博士。」考之漢史﹐文帝時﹐申公﹑韓嬰皆以《詩》爲博士。所謂《魯詩》《韓詩》。《五經》列於學官者﹐惟《詩》而已。景帝以轅固爲博士﹐所謂《齊詩》。而余經未立。武帝建元五年春﹐初置《五經》博士。《儒林傳贊》曰「武帝立《五經》博士﹐《書》惟有歐陽﹐《禮》後﹐《易》楊﹐《春秋》公羊而已。」立《五經》而獨舉其四﹐蓋《詩》已立於文帝時﹐今並《詩》爲五也。

石經有七﹐漢熹平則蔡邕﹐魏正始則邯鄲淳﹐晉裴頠﹐唐開成中唐玄度﹐後蜀孫逢吉等。本朝嘉祐中楊南仲等。中興髙廟禦書。後蜀石經﹐於髙祖﹑太宗諱﹐皆缺畫。唐之澤深矣。

《唐﹖儒學傳序》﹕文宗定《五經》﹐鏟之石﹐張參等是正訛文。按《文粹》﹐劉禹錫《國學新修五經壁記》云「初大歷中﹐名儒張參爲司業﹐始詳定《五經》﹐書於論堂東西廂之壁。」《序》以參爲文宗時﹐誤矣。參所定乃書於壁﹐非鏟石也。《舊史紀》云「開成二年十月癸卯﹐宰臣判祭酒鄭覃進石壁《九經》一百六十卷。」《會要》載是年八月﹐覆定石經字體官唐玄度狀﹐今所詳覆﹐多因司業張參《五經字》爲準。《藝文志》﹕參有《五經文字》三卷﹐玄度有《九經字樣》一卷。文宗時是正訛文﹐乃玄度﹐非參也。

《皇覽﹖冢墓記》曰「漢明帝時﹐公卿大夫諸儒八十餘人﹐論《五經》誤失。符節令宋元上言﹕秦昭王與呂不韋好書﹐皆以書葬。王至尊﹐不韋久貴﹐冢皆以黃腸題湊﹐處地髙燥未壞。臣願發昭王﹑不韋冢﹐視未燒《詩》《書》。」愚謂﹕儒以《詩》《禮》發冢﹐《莊子》譏假經以文姦者爾。乃欲發冢以求《詩》《書》﹐漢儒之陋至此。

歐陽文忠公《筆說》云「安昌侯張禹曰﹕『書必博見﹐然後識其眞僞。』」當考所出。

艾軒云「日用是根株﹐文字是注腳。」此卽象山「《六經》注我」之意。蓋欲學者﹐於踐履實地用工﹐不但尋行數墨也。

虞溥《厲學》曰「聖人之道﹐淡而寡味﹐故學者不好也。及至期月﹐所觀彌博﹐所習彌多﹐日聞所不聞﹐日見所不知﹐然後心開意朗﹐敬業樂羣﹐忽然不覺大化之陶己﹐至道之入神也。學者不患才不及﹐而患志不立。」任子曰「學所以治己﹐教所以治人。不勤學無以爲智﹐不勤教無以爲仁。」愚謂﹕此皆天下名言﹐學者宜書以自儆。

《文中子》言聖人述史三焉﹐《書》《詩》《春秋》三者﹐同出於一。陸魯望謂﹕六籍之中﹐有經有史﹐《禮》《詩》《易》爲經﹐《書》《春秋》實史耳。舜﹑臯陶之《賡歌》《五子之歌》﹐皆載於《書》﹐則《詩》與《書》一也。《文中子》之言當矣。

王微之云「觀書每得一義﹐如得一眞珠船。」見陸農師詩注。

古未有板本﹐好學者患無書。桓譚《新論》謂﹕梁子初﹑楊子林所寫萬卷﹐至於白首。南齊沈驎士年過八十﹐手寫細書﹐滿數十篋。梁袁峻自寫書課﹐日五十紙。《抱朴子》所寫﹐反復有字。《金樓子》謂﹕細書經﹑史﹑《莊》《老》《離騷》等﹐六百三十四卷﹐在巾箱中。後魏裴漢借異書﹐躬自錄本。其勤與編蒲緝柳一也。《國史﹖藝文志》﹕唐末﹐益州始有墨板﹐多術數﹑字學小書。後唐詔儒臣田敏﹐校《九經》鏤本於國子監。國初廣諸義疏音釋﹐令孔維﹑邢昺讎定頒布。

《春秋正義》云「傅咸爲《七經詩》﹐王羲之寫。」今按《藝文類聚》《初學記》載傅咸《周易》《毛詩》《周官》《左傳》《孝經》《論語》詩﹐皆四言﹐而闕其一。

鄭康成注二《禮》﹐引《易說》《書說》《樂說》《春秋說》《禮家說》《孝經說》﹐皆緯候也。《河》《洛》﹑七緯合爲八十一篇﹕《河圖》九篇﹐《洛書》六篇﹐又別有三十篇﹔《七經》緯三十六篇。《易》緯﹕《稽覽圖》《乾鑿度》《坤靈圖》《通卦驗》《是類謀》《辧終備》。《書》緯﹕《琁璣鈐》《考靈曜》《刑徳放》《帝命驗》《運期授》。《詩》緯﹕《推度災》《氾歷樞》《含神務》。《禮》緯﹕《含文嘉》《稽命徵》《斗威儀》。《樂》緯﹕《動聲儀》《稽耀嘉》《汁圖徵》。《孝經》緯﹕《援神契》《鉤命決》。《春秋》緯﹕《演孔圖》《元命包》《文耀鉤》《運斗樞》《感精符》《合誠圖》《考異郵》《保乾圖》《漢含孳》《佑助期》《握誠圖》《潛潭巴》《說題辭》。又有《尙書中候》《論語讖》在七緯之外。按李尋有「五經六緯」之言﹐蓋起於哀﹑平﹐至光武篤信之﹐諸儒習爲內學。隋焚其書﹐今惟《易》緯存焉。《正義》多引讖緯﹐歐陽公欲取《九經》之疏﹐刪去讖緯之文﹐使學者不爲怪異之言惑亂﹐然後經義純一。其言不果行。

朱文公謂﹕《五經疏》《周禮》最好﹐《詩》《禮記》次之﹐《書》《易》爲下。愚考之《隋志》﹐王弼《易》﹑孔安國《書》至齊﹑梁始列國學﹐故諸儒之說不若《詩》《禮》之詳實。

司馬文正公曰「新進後生﹐口傳耳剽﹐讀《易》未識卦爻﹐已謂《十翼》非孔子之言﹔讀《禮》未知篇數﹐已謂《周官》爲戰國之書﹔讀《詩》未盡《周南》《召南》﹐已謂毛﹑鄭爲章句之學﹔讀《春秋》未知十二公﹐已謂三《傳》可束之髙閣。」朱文公曰「近日學者﹐病在好髙﹐《論語》未問學而時習﹐便說一貫﹔《孟子》未言梁惠王問利﹐便說盡心﹔《易》未看六十四卦﹐便讀《系辭》。此皆躐等之病。」

《宋﹖符瑞志》云「孔子齋戒﹐向北辰而拜﹐告備於天曰﹕《孝經》四卷﹐《春秋》《河》《洛》凡八十一卷﹐謹已備矣。」見《援神契》。是以聖人爲巫史也。緯書謬妄﹐而沈約取之﹐無識甚矣。

《家語》﹕齊太史子余嘆美孔子云「天其素王之乎﹗」素﹐空也﹐言無位而空王之也。董仲舒《對策》云「見素王之文。」賈逵《春秋序》云「立素王之法。」鄭玄《六藝論》云「自號素王。」盧欽《公羊序》云「制素王之道。」皆因《家語》之言而失其義﹐所謂郢書燕說也。《莊子》云「玄聖素王之道。」祥符中﹐謚孔子爲玄聖。後避聖祖名﹐攺至聖。

自漢儒至於慶曆間﹐談經者守訓故而不鑿。《七經小傳》出﹐而稍尙新奇矣。至《三經義》行﹐視漢儒之學若土梗。古之講經者﹐執捲而口說﹐未嘗有講義也。元丰間﹐陸農師在經筵﹐始進講義。自時厥後﹐上而經筵﹐下而學校﹐皆爲支離曼衍之詞。說者徒以資口耳﹐聽者不復相問難﹐道愈散而習愈薄矣。陸務觀曰「唐及國初﹐學者不敢議孔安國﹑鄭康成﹐況聖人乎﹖自慶曆後﹐諸儒發明經旨﹐非前人所及﹐然排《系辭》﹐毀《周禮》﹐疑《孟子》﹐譏《書》之《胤徵》《顧命》﹐黜《詩》之《序》﹐不難於議經﹐況傳注乎﹖」斯言可以箴談經者之膏肓。

西山先生《大學衍義後序》謂﹕有進姦言於經幄者﹐嘗以問西山之子仁甫﹐答云「講《易﹖乾》之《文言》﹐知進退存亡﹐爲姦言以罔上。」

秦有《誓》而《書》亡﹔魯有《頌》而《詩》亡﹔魯郊禘﹐秦僭畤﹐而《禮》亡﹔大夫肆夏﹐三家《雍》徹﹐而《樂》亡。

《法言》曰「古之學者﹐耕且養﹐三年通一經。」《藝文志》曰「古之學者﹐耕且養﹐三年而通一藝。」蓋劉歆《七略》取《法言》之語。

卷九天道

《三五歷紀》﹕天去地九萬里﹐《淮南子》以爲五億萬里。《春秋元命包》﹕陽極於九﹐周天八十一萬里。《洛書甄曜度》﹕一度千九百三十二里﹐天地相去十七萬八千五百里。《孝經援神契》﹕周天七衡六間﹐相去萬九千里八百三十三里三分裏之一﹐合十一萬九千里。從內衡以至中衡﹐中衡以至外衡﹐各五萬九千五里。《關令內傳》﹕天地南午北子﹐相去九千萬里﹔東卯西酉﹐亦九千萬里﹔四隅空相去九千萬里﹔天去地四十千萬里。天有五億五萬五千五百五十里﹐地亦如之。各以四海爲脈。《論衡》﹕天行三百六十五度﹐積凡七十三萬里﹐天去地六萬餘里。《靈憲》﹕自地至天一億萬六千二百五十里。垂天之晷﹐薄地之儀﹐皆千里而差一寸。《周髀》﹕天離地八萬里。冬至之日﹐𨿽在外衡﹐常出極下地上二萬里。《周禮疏》﹕案《考靈耀》從上臨下八萬里。天以圓覆﹐地以方載。《河圖括地象》﹕西北爲天門﹐東南爲地戶。天門無上﹐地戶無下﹐極廣長﹐南北二億三萬一千五百里﹐東西二億三萬三千里。《廣雅》﹕天圜南北二億三萬三千五百里七十五步﹐東西短減四步﹐周六億十萬七百里二十五步。從地至天億一萬六千七百八十七里半。下度地之厚﹐與天髙等。《天度》云「東方七宿七十五度﹐南方七宿百一十二度﹐西方七宿八十度﹐北方七宿九十八度四分度之一﹐四方三百六十五度四分度之一。度二千九百三十二里﹐二十八宿間相距﹐積百七萬九百一十三里﹐徑三十五萬六千九百七十里。」《月令正義》﹕《考靈耀》云「一度二千九百三十二里﹐千四百六十一分裏之三百四十八。周天百七萬一千里﹐是天圓周之里數也。以圍三徑一言之﹐直徑三十五萬七千里﹐此二十八宿周回直徑之數也。然二十八宿之外﹐上下東西﹐各有萬五千里﹐是爲四遊之極﹐謂之四表。據四表之內﹐並星宿內總三十八萬七千里。天之中央上下正半之處﹐一十九萬三千五百里。地在於中﹐是地去天之數也。」安定胡先生云「南樞入地下三十六度﹐北樞出地上三十六度﹐狀如倚杵﹐此天形也。一晝一夜之間﹐凡行九十餘萬里。人一呼一吸謂之一息﹐一息之間﹐天行八十餘里。人之一晝一夜﹐有一萬三千六百餘息﹐是故一晝一夜而天行九十餘萬里。」致堂胡氏謂﹕天𨿽對地而名﹐未易以智識窺﹐非地有方所可議之比也。

《河圖括地象》云「天左動起於牽牛﹐地右動起於畢。」《尸子》云「天左舒而起牽牛﹐地右辟而起畢﹑昴。」《爾雅注》﹕牽牛斗者﹐日月五星之所終始﹐故謂之星紀。

楊倞注《荀子》云「天無實形﹐地之上空虛者﹐盡皆天也。」其說本於張湛《列子注》﹐謂自地而上則皆天矣﹐故俯仰喘息﹐未始離天也。

《黃帝書》曰「天在地外﹐水在天外﹐水浮天而載地。」又曰「地在太虛之中﹐大气舉之。」道書謂﹕風澤洞虛﹐金剛乘天。佛書謂﹕地輪依水輪﹐水輪依風輪﹐風輪依虛空﹐虛空無所依。風澤洞虛者﹐風爲風輪﹐所謂大气舉之也。澤爲水輪﹐所謂浮天載地也。金剛乘天者﹐道家謂之剛風﹐岐伯謂之大气。葛稚川云「自地而上﹐四千里之外﹐其气剛勁者是也。」張湛解《列子﹖湯問》曰「太虛無窮﹐天地有限。」朱文公曰「天之形𨿽包於地之外﹐而其气常行乎地之中﹐則風輪依虛空可見矣。」

《三禮義宗》﹕天有四和。昆侖之四方﹐其气和暖﹐謂之和。天道左轉﹐一日一夜﹐轉過一度。日月左行於天﹐而轉一日一夜﹐匝於四和。愚按﹕《周髀》云「天地四極四和。」注﹕謂四和者﹐謂之極。子午卯酉﹐得東西南北之中。《義宗》之說本此。

《白虎通》曰「日月徑千里。」徐整《長歷》曰「大星徑百里﹐中星五十﹐小星三十。」晉魯勝《正天論》﹐謂以冬至之後﹐立晷測影﹐準度日月星。案日月裁徑百里﹐無千里。星十里﹐不百里。未詳其說。

《月令正義》引《前漢﹖律曆志》﹕二十八宿之度﹐不載四分度之一。愚謂﹕天度列爲二十八宿﹐惟斗有餘分。《續漢志》斗二十六﹐四分退二。《晉志》斗二十六﹐分四百五十五。皆有餘分。唐一行謂﹕《太初歷》今赤道星度﹐其遺法也。《續漢志》黃道度與前志不同。賈逵論云「五紀論日月循黃道﹐南至牽牛﹐北至東井。率日﹐日行一度﹐月行十三度十九分度七。今史官一以赤道爲度﹐不與日月行同。」而沈存中謂﹕二十八宿度數﹐皆以赤道爲法﹐惟黃道度有不全度者﹐蓋黃道有斜有直﹐故度數與赤道不等。蔡伯靜亦謂﹕歷家欲求日月交會﹐故以赤道爲起算之法。《月令正義》引赤道度﹐其以是歟﹖《淮南子﹖天文訓》箕十一四分一﹐與《漢﹑晉志》不同。

日右轉﹐星左轉﹐約八十年差一度。漢文帝三年甲子﹐冬至﹐日在斗二十二度﹔唐興元元年甲子﹐冬至﹐日在斗九度。九百六十一年差十三度。見李肇《國史補》。裴冑問董生云「貞觀三年己丑﹐冬至﹐日在斗十二度﹐每六十年餘差一度。此李淳風之說也。漢太初元年丁丑﹐冬至﹐日在斗二十度﹐至慶曆甲申﹐《崇天曆》冬至﹐日在斗五度八十四分﹐每八十五年退一度。每年不及者一分差。見《武經總要》。歲差之說不同。」賈逵云「古歷冬至日在建星﹐卽今斗星。《太初歷》冬至日在牽牛初。」何承天云「堯冬至﹐日在須女十度。《太初歷》冬至﹐在牽牛初四分。《景初曆》在斗二十一。」祖衝之云「漢初用《秦歷》﹐冬至日在牛六度﹐《太初歷》日在牛初﹐《四分法》日在斗二十二。晉姜岌以月蝕﹐知冬至在斗十七。今參以中星﹐課以蝕望﹐冬至日在斗十一。通而計之﹐未盈百載﹐所差二度。」沈存中云「《顓帝歷》冬至﹐日宿斗初﹐今宿斗六度。《堯典》日短星昴﹐今日短星東壁。」

信都芳曰「渾天覆觀﹐以《靈憲》爲文﹔蓋天仰觀﹐以《周髀》爲法。」劉智謂﹕黃帝爲蓋天﹐顓頊造渾儀。《春秋文曜鉤》謂﹕帝堯時﹐羲和立渾儀。而本朝韓顯苻《渾儀法要序》﹐以爲伏羲立渾儀。未詳所出。

《後漢﹖天文志》﹕黃帝始受《河圖》﹐斗苞授規日月星辰之象。故星官之書﹐自黃帝始。斗苞﹐似是人名氏﹐當考。

刻之長短﹐由日出之早晚。景之長短﹐由日行之南北。此語蓋出於方氏《禮記解》。

《觀象賦》﹐後魏張淵撰。見《後魏書》。《初學記》云「宋張鏡」﹐非也。

《大象賦》《唐志》謂黃冠子李播撰。李臺《集解》﹕播﹐淳風之父也。今本題楊炯撰﹐畢懷亮注。《館閣書目》題張衡撰﹐李淳風注。薛士龍書其後曰「專本巫咸星贊﹐旁覽不及《隋書》。時君能致之蘭臺﹐坐臥渾儀之下﹐其所論著﹐何止此耶﹖」愚觀賦之末曰「有少微之養寂﹐無進賢之見譽。恥附耳以求達﹐方捲舌以幽居。」則爲李播撰無疑矣。播仕隋髙祖時﹐棄官爲道士。時未有《隋志》﹐非旁覽不及也。張衡著《靈憲》﹐楊炯作《渾天賦》﹐後人因以此賦附之﹐非也。

《步天歌》《唐志》謂﹕王希明丹元子。今本司天﹑右拾遺﹑內供奉王希明撰﹐喬令來注。《二十八捨歌》《三垣頌》《五行吟》﹐總爲一卷。鄭漁仲曰「隋有丹元子﹐隱者之流也﹐不知名氏﹐作《步天歌》﹐句中有圖﹐言下見象。王希明纂《漢﹑晉志》釋之。」然則王希明﹑丹元子﹐蓋二人也。

沈約《宋志》﹕五星聚者有三﹕周將伐殷﹐聚房﹔齊桓將霸﹐聚箕﹔漢髙入秦﹐聚東井。周﹑漢以王﹐齊以霸。襄陵許氏謂﹕恆星不見﹐星隕如雨﹐齊桓之祥也。沙鹿崩﹐晉文之祥也。桓將興而天文隳﹐文欲作而地理決﹐王道之革也。

後漢永建初﹐李郃上書曰「趙有尹史﹐見月生齒齕畢大星﹐占有兵變。趙君曰﹕『天下共一畢﹐知爲何國也﹖』下史於獄。其後公子牙謀殺君﹐如史所言。」《天文志》注﹕《李氏家書》。按太史公《天官書》﹕昔之傳天數者﹐趙尹臯。又謂﹕臯﹐唐甘石因時務論其書傳。尹史﹐卽尹臯也。其占驗﹐僅見於此。《趙世家》不載。

星家有甘石﹑巫咸三家﹐太史公謂殷商巫咸。考之《書》﹕伊陟贊於巫咸﹐作《咸睭》四篇。又曰「在太戊﹐巫咸睭王家。」孔安國云「巫氏也。」馬融謂殷之巫也﹐鄭康成謂巫官。孔穎達云「咸﹑賢父子並爲大臣﹐必不世作巫官﹐言巫氏是也。」《後漢﹖天文志》乃云「湯則巫咸。」當以《書》爲正。《史記正義》﹕巫咸﹐吳人。今蘇州常熟縣西海隅山上有巫咸﹑巫賢冢﹐並識之以廣異聞。郭璞《巫咸山賦序》﹕巫咸以鴻術爲帝堯之醫。此又一巫咸也。

《莊子》言傅說乘東維﹐騎箕尾﹐而比於列星。古賦有云「傅說奉中闈之祠。」注云「傅說一星﹐在尾北後河中﹐蓋後宮女巫也。」說爲商良相﹐豈爲後宮女巫祈子而禱祠哉﹖此天官之難明者也。

《春秋繁露》云「天不剛﹐則列星亂其行﹔君不堅﹐則邪臣亂其官。故爲天者務剛其气﹐爲君者務堅其政。」丁鴻《日食封事》﹕天不可以不剛﹐不剛則三光不明﹔王不可以不彊﹐不彊則宰牧縱橫。其言出於此。

元祐末﹐日食不盡如鉤。元符末﹐日食正陽之朔。此皆有陰慝見於祲象﹐志壹之動气也。

元祐七年三月望﹐月食旣。王巖叟言﹕《漢﹖歷志》月食之旣者﹐率二十三食而復旣。按元丰八年八月望﹐食之旣﹐今未及二十三食而復旣﹐則是不當旣而旣也。愚謂﹕月食之旣﹐猶儆戒如此﹐況日食乎﹗

醫書《素問》之中﹐亦嘗有九星之言。王冰注云「上古世質人淳﹐九星垂明。中古道徳稍衰﹐標星藏曜﹐故星之見者七焉。九星謂﹕天蓬﹑天內﹑天衝﹑天輔﹑天禽﹑天心﹑天任﹑天柱﹑天英。此蓋從標而爲始﹐所謂九星者此是也。」《楚辭》劉向《九嘆》云「訊九鬿音祈。與六神。」注﹕九鬿﹐謂北斗九星也。《補注》謂﹕北斗七星﹐輔一星在第六星旁﹐又招搖一星在北斗杓端。《北斗經疏》云「不止於七而全於九﹐加輔﹑弼二星故也。」與《素問注》不同。《曲禮》招搖在上﹐注﹕招搖星在北斗杓端﹐主指者。《正義》引《春秋運斗樞》云「北斗七星﹕第一天樞﹐第二旋﹐第三機﹐第四權﹐第五衡﹐第六開陽﹐第七搖光。搖光則招搖也。」《淮南﹖時則訓》注﹕招搖﹐斗建也。《楚辭補注》以招搖在七星之外﹐恐誤。徐整《長歷》曰「北斗七星間﹐相去九千里﹐皆在日月下。其二陰星不見者﹐相去八千里。」

王介甫云「云﹐陰中之陽。風﹐陽中之陰。」朱文公云「緯星﹐陰中之陽。經星﹐陽中之陰。」按《素問﹖天元紀大論》﹕天有陰陽﹐地亦有陰陽﹐故陽中有陰﹐陰中有陽。

顏之推《歸心篇》﹕孔毅父《星說》﹐皆仿屈子《天問》之意。然《天問》不若《莊子﹖天運》之簡妙。巫咸祒之言﹐不對之對﹐過柳子《天對》矣。傅玄《擬天問》﹐見《太平禦覽》。

古詩「黃姑織女時相見」之句﹐此所云「黃姑」﹐卽「河鼓」也﹐吳音訛而然。

《黃帝風經》曰「調長祥和﹐天之善風也。折揚奔厲﹐天之怒風也。」見《禦覽》。《周官》﹕小祝寧風旱。漢代田之法﹐能風與旱。此昌黎所以訟風伯也。

《太平禦覽》以五色云列於咎徵。宋景平元年﹐有云五色如錦﹐而徐羨之廢帝。韓魏公五色云見之事﹐不見於國史﹐疑家傳之增飾也。

《龍城錄》「月落參橫」之語﹐《容齋隨筆》辧其誤﹐然古樂府《善哉行》云「月沒參橫﹐北斗闌干。親友在門﹐忘寢與餐。」《龍城錄》語本此﹐而未嘗考參星見之時也。

《天經》﹐紹興三十年王及甫上。朱文公謂﹕類集古今言天者﹐極爲該備。

星始則見於辰﹐終則伏於戌。自辰至戌正於午﹐中於未。《堯典》舉四時之正﹐以午爲中﹔《月令》舉十二時之中﹐以未爲中。以火星論之﹐以午爲正﹐故《堯典》言日永星火﹐以正仲夏。以未爲中﹐故《月令》言季夏昏火中。至申爲流﹐故《詩》曰「七月流火」。以辰爲見﹐以戌爲伏﹐故《傳》曰「火見於辰﹐火伏而蟄者畢。」諸星亦然。《詩﹖定之方中》亦以十月中於未也。朱子曰「堯時昏旦星中於午。《月令》差於未﹐漢﹑晉以來又差。今比堯時似差及四分之一。」

《後魏﹖天象志》曰「班史以日暈五星之屬﹐列《天文志》。薄蝕慧孛之比﹐入《五行說》。七曜一也﹐而分爲二《志》﹐故陸機云﹕『學者所疑。』」

凡星皆出辰沒戌﹐故五星爲五辰。十二捨亦爲十二辰。

弧與建星﹐非二十八宿﹐而昏明舉之者﹐由弧星近井﹐建星近斗。《月令正義》。二十八宿連四方爲名者﹐惟箕﹑斗﹑井﹑壁四星。《詩正義》。

《唐﹖天文志》﹕咸通中﹐熒惑鎭太白﹐辰星聚於畢﹑昴﹐在趙﹑魏之分。詔鎭州王景崇被衮冕﹐軍府稱臣以厭之。衰世之政﹐其怪如此。是謂人妖﹐何以弭變﹖

《月令》凡二儺﹕一以季春﹐一以仲秋。鄭康成謂﹕陰气右行﹐季春之中﹐日行歷昴﹔陽气左行﹐仲秋之月﹐宿直昴﹑畢。昴有大陵積尸之气﹐气佚則厲鬼隨而出行﹐於是索室驅疫以逐之。王居明堂禮曰「季春出疫於郊﹐以攘春气。仲秋九門磔攘﹐以發陳气﹐禦止疾疫。」然則民之疾﹐系乎日星之行度。古者﹐聖君範圍於上﹐賢相變理於下﹐是爲天地之良醫。皇建有極﹐五福錫民﹐莫不壽考且寧。儺所以存愛民之意而已。

《唐志》﹕測景在浚儀嶽臺。按宋次道《東京記》﹕宣徳門前天街西第一嶽臺坊﹐今祥符縣西九里有嶽臺。《圖經》云「昔魏主遙事霍山神﹐築此臺禱於其上﹐因以爲名。」

歷數

《太初歷》以前﹐歷上元泰初四千六百一十七歲﹐至於元封七年﹐復得閼逢攝提格之歲。孟康注﹕此爲甲寅之歲。《大事記解題》﹕按《通鑑目錄》《皇極經世》﹐太初元年﹐歲次丁丑﹐當考。愚按﹕《大衍歷議》云「《洪範傳》曰﹕『歷記始於顓頊﹐上元太始﹐閼蒙攝提格之歲﹐畢陬之月﹐朔日﹐己巳立春﹐七曜俱在營室五度。』秦《顓頊歷》元起乙卯﹐漢《太初歷》元起丁丑﹐推而上之﹐皆不值甲寅。猶以日月五緯﹐復得上元本星度﹐故命曰閼蒙攝提格之歲﹐而實非甲寅。」其說可以補《解題》之遺。

《大衍歷議》曰「《考靈曜》《命歷序》皆有甲寅元﹐其所起在《四分曆》。庚申元後百十四歲﹐緯所載壬子冬至﹐則其遺術也。」按《漢志》魯釐公五年正月辛亥朔旦冬至﹐《殷曆》以爲壬子。《隋志》﹕《春秋緯命歷序》云「僖公五年正月壬子朔旦冬至。」然則緯與《殷曆》同﹐故劉洪曰「《甲寅歷》於孔子時效。」卽《命歷序》所謂孔子修《春秋》用《殷曆》也。《晉志》姜岌曰「考其交會不與《殷曆》相應。」《春秋分記》曰「周正皆建子也﹐今推之歷法﹐積之气候驗之日食﹐則春秋隱﹑桓之正﹐皆建丑。莊﹑閔﹑僖﹑文﹑宣之正﹐建子及丑者相半。至成﹑襄﹑昭﹑定﹑哀之正﹐而後建子﹐間亦有建亥者﹐非一代正朔﹐自異尙也﹐歷亂而不之正也。」

歷有小歷﹐有大歷。唐曹士瞂《七曜符天歷》﹐一云《合元萬分歷》﹐本天竺歷法﹐以顯慶五年庚申爲歷元﹐雨水爲歲首﹐世謂之小歷﹐行於民間。石晉《調元歷》用之。後周王朴校定大歷﹐削去符天之學﹐爲《欽天歷》。

劉貺曰「歷動而右移﹐律動而左轉。」

劉洪曰「歷不差不攺﹐不驗不用。未差無以知其失﹐未驗無以知其是。失然後攺之﹐是然後用之。」李文簡以爲至論。

蓂莢謂之歷艸﹐田俅子曰「堯爲天子﹐蓂莢生於庭﹐爲帝成歷。」而《大戴﹖明堂篇》謂﹕朱艸日生一葉﹐至十五日生十五葉﹐十六日一葉落﹐終而復始。唐《律賦》有「朱艸合朔」。古有云「梧桐不生﹐則九州異。」注﹕謂一葉爲一月﹐有閏十三葉。平園《閏月表》﹕用梧桐之葉十三。

納甲之法﹐朱文公謂﹕今所傳京房占法﹐見於《火珠林》者﹐是其遺說。《參同契》借以寓行持進退之候。虞翻云「日月垂天﹐成八卦象﹕三日暮震象﹔月出庚八日兌象﹔月見丁十五日乾象。月盈甲壬十六日旦巽象。月退辛二十三日艮象﹔月消丙三十日坤象﹔月滅乙晦夕朔旦坎象﹔水流戊日中離象﹐火就巳。」虞與魏伯陽皆會稽人﹐其傳蓋有所自。漢上朱氏云「乾納甲﹑壬﹐坤納乙﹑癸﹐震納庚﹐巽納辛﹐坎納戊﹐離納己﹐艮納丙﹐兌納丁。庚﹑戊﹑丙三者﹐得於乾。辛﹑己﹑丁三者﹐得於坤。始於甲﹑乙﹐終於壬﹑癸﹐而天地五十五數具焉。又有九天九地之數﹐乾納甲壬﹐坤納乙癸﹐自甲至壬﹐其數九﹐故曰九天。自乙至癸﹐其數九﹐故曰九地。九天九地之說者﹐九天之上﹐六甲子也﹔九地之下﹐六癸﹑酉也。」

五運六气﹐一歲五行主運各七十二日。少陰君火﹐太陰濕土﹐少陽相火﹐陽明燥金﹐太陽寒水﹐厥陰風木。而火獨有二。天以六爲節﹐故气以六期爲一備。地以五爲制﹐故運以五歲爲一周。《左氏》載醫和之言曰「天有六气﹐降生五味。」卽《素問》五六之數。《易》《洪範》《月令》其致一也。楊退修謂﹕五運六气﹐通之者惟王冰﹐然遷變行度﹐莫知其始終次序。程子曰「气運之說﹐堯﹑舜時十日一雨﹐五日一風﹐始用得。」

朱文公嘗問蔡季通﹐十二相屬起於何時﹖首見何書﹖又謂﹕以二十八宿之象言之﹐惟龍與牛爲合﹐而他皆不類。至於虎當在西﹐而反居寅﹔雞爲鳥屬﹐而反居西﹐又舛之甚者。《韓文考異》﹕《毛穎傳》封卯地謂十二物﹐未見所從來。愚按﹕「吉日庚午﹐旣差我馬」﹐午爲馬之證也。「季冬出土牛」﹐丑爲牛之證也。蔡邕《月令論》云「十二辰之會﹐五時所食者﹐必家人所畜﹐丑牛﹑未羊﹑戌犬﹑酉雞﹑亥豕而已。其餘虎以下非食也。」《月令正義》云「雞爲木﹐羊爲火﹐牛爲土﹐犬爲金﹐豕爲水。但陰陽取象多塗﹐故午爲馬﹐酉爲雞﹐不可一定也。」十二物﹐見《論衡﹖物勢篇》。《說文》亦謂巳爲蛇象形。

自帝堯元年甲辰至宋徳祐丙子﹐凡三千六百三十三年。帝堯而上﹐六閼逢無紀。致堂云「有書契以來﹐凡幾鴻荒﹐幾至徳矣。《廣雅》自開辟至獲麟﹐二百七十六萬歲﹐分爲十紀﹐蓋茫誕之說。」劉道原《疑年譜》謂﹕大庭至無懷氏﹐無年而有總數。堯﹑舜之年﹐眾說不同。《三統歷》次夏﹑商﹑西周﹐與《汲冢紀年》及《商歷》差異﹐況開辟之初乎﹖王質景文云「渾淪以前﹐其略見於釋氏之《長含經》。開辟以後﹐其詳見於邵氏之《皇極經世》。」

以十一星行歷﹐推人命貴賤﹐始於唐貞元初﹐都利術士李彌乾。《聿斯經》本梵書。程子謂﹕三命是律﹐五星是歷。晁氏謂﹕冷州鳩曰「武王伐殷﹐歲在鶉火﹐月在天駟﹐日在析木之津﹐辰在斗柄﹐星在天黿。」五星之術﹐其來尙矣。

《定之方中》﹐公劉之詩﹐擇地之法也。「我辰安在﹖」論命之說也。《傳》云「不利子商。」則見姓之有五音。《詩﹖吉日》「維戊」﹑「庚午」﹐則見支幹之有吉凶。

《五代史﹖馬重績傳》﹕漏刻之法﹐以中星考晝夜爲一百刻﹐六十分刻之二十爲一時﹐時以四刻十分爲正﹐此自古所用也。今考《五代會要》﹕晉天福三年﹐司天臺奏《漏刻經》云「晝夜一百刻﹐分爲十二時﹐每時有八刻三分之一。六十分爲一刻﹐一時有八刻二十分。四刻十分爲正前﹐十分四刻爲正後﹐二十分中心爲時正。」上古以來﹐皆依此法。歐陽公作史﹐於「六十分」之上﹐闕「八刻」二字﹐不若《會要》之明白。

《數術記遺》云「世人言『三不能比兩』﹐乃云『捐悶』與『四維』。」甄鸞注《藝經》曰「『捐悶』者﹐周公作。先布本位﹐以十二時相從。徐援稱『捐悶』是奇兩之術。」《禦覽》引《藝經》作「悁悶」。「三不能比兩」者﹐孔子所造﹐布十干於其方﹐戊己在西南。「四維」﹐東萊子所造﹐布十二時四維。

桓譚《新論》曰「老子謂之玄﹐楊子謂之太玄。」石林謂﹕《太玄》皆《老子》緒餘。老氏道生一﹐一生二﹐二生三。三之爲九﹐故九而九之爲八十一章。《太玄》以一玄爲三方﹐自是爲九﹐而積之爲八十一首。《金樓子》云「揚雄有《太玄經》﹐楊泉有《太元經》。」

《潛虛》﹐心學也﹐以元爲首﹐心法也。人心其神乎﹐潛天而天﹐潛地而地。溫公之學﹐子云之學也。《先天圖》皆自中起﹐萬化萬事生乎心﹐豈惟先天哉﹗《連山》始《艮》﹐終而始也。《歸藏》先《坤》﹐闔而辟也。《易》之《乾》﹐太極之動也﹐《玄》之中﹐一陽之初也。皆心之體﹐一心正而萬事正﹐謹始之義在其中矣。邵子曰「《玄》其見天地之心乎﹖」愚於《虛》亦云「《虛》之元﹐卽《乾》《坤》之元﹐卽《春秋》之元﹐一心法之妙也。」張文饒《衍義》以養气釋元﹐似未盡本旨。

《管子﹖幼官篇》﹕冬十二始寒盡刑﹐十二小楡賜予﹐十二中寒收聚﹐十二中楡大收﹐十二寒至靜﹐十二大寒之陰。注云「陰陽之數﹐日辰之名。」盤洲於閏十一月﹐用中楡立閏﹐蓋出於此。

《國史誌》云「歷爲算本。治歷之善﹐積算遠﹐其驗難而差遲﹔治歷之不善﹐積算近﹐其驗易而差亦速。」

歷元始於冬至﹐卦气起於《中孚》。《豳詩》於十月﹐「曰爲攺歲」。周以十一月爲正﹐蓋本此。「曰爲攺歲」﹐用周正。「何以卒歲」﹐乃夏正。

卷十地理

《三禮義宗》引《禹受地記》﹐王逸注《離騷》引《禹大傳》﹐豈卽太史公所謂《禹本紀》者歟﹖

《鹽鐵論》大夫曰「鄒子推終始之運﹐謂中國﹐天下八十分之一﹐名赤縣神州﹐而分爲九州。絕陵陸不通﹐乃爲一州﹐有大瀛海圜其外。所謂八極﹐而天下際焉。故秦欲達九州﹐方瀛海﹐朝萬國。」文學曰「鄒衍怪說﹐熒惑諸侯。秦欲達瀛海﹐而失其州縣。」愚謂﹕秦皇窮兵胡粵﹐流毒天下。鄒衍迂誕之說實啟之。異端之害如此。

《管子》曰「齊之水道躁而復﹐故其民貪粗而好勇﹔楚之水淖弱而淸﹐故其民輕果而賊﹔越之水濁重而洎﹐故其民愚疾而垢﹔秦之水泔最而稽﹐圩滯而雜﹐故其民貪戾罔而好事﹔齊﹑晉之水枯旱而運﹐圩滯而雜﹐故其民諂諛而葆詐﹐巧佞而好利﹔燕之水萃下而弱﹐沈滯而雜﹐故其民愚戇而好貞﹐輕疾而易死﹔宋之水輕勁而淸﹐故其民閒易而好正。是以聖人之化世也﹐其解在水。故水一則人心正﹐水淸則民心易。」此卽《漢志》所謂系水土之風气也。杜牧亦云「山東之地﹐程其水土與河南等﹐常重十三﹐故其人沈鷙多材力﹐重許可﹐能辛苦。」

太史公﹑班孟堅謂﹕禹釃二渠以引其河﹐一貝丘﹐一漯川。李垂《導河書》曰「東爲漯川者﹐乃今泉源赤河。北出貝丘者﹐乃今王莽故瀆﹐而漢塞宣房所行二渠﹐蓋獨漯川﹐其一則漢決之﹐起觀城﹐入蒲臺﹐所謂武河者也。」晁補之《河議》曰「二渠於《禹貢》無見。禹時河入海﹐蓋在碣石。」《地理誌》﹕碣石在北平驪城縣西南﹐計勃海北距碣石五百餘里。而河入勃海﹐蓋漢元光三年﹐河徙東郡所更注也。而言禹時河入勃海﹐何哉﹖

蔡氏《禹貢傳》曰「鳥鼠﹐《地誌》在隴西郡首陽縣西南﹐今渭州渭源縣西也。」此以唐之州縣言﹐若本朝輿地﹐當云今熙州渭源堡。又曰「朱圉﹐《地誌》在天水郡冀縣南﹐今秦州大潭縣也。」按《九域志》﹕建隆三年﹐秦州置大潭縣。熙寧七年﹐以大潭隸岷州﹐今爲西和州﹐當云「今西和州大潭縣。」朱文公《詩傳》曰「秦徳公徙雍﹐今京兆府興平縣。」按《輿地廣記》﹕鳳翔府天興縣﹐故雍縣﹐秦徳公所都也。興平﹐乃章邯爲雍王所都之廢丘也。當云「雍﹐今鳳翔府天興縣。」

《呂氏春秋》﹕禹南至九陽之山﹐羽人祼民之處﹐不死之鄕。此屈子《遠遊》所謂「仍羽人於丹丘兮﹐畱不死之舊鄕。朝濯髮於湯谷兮﹐夕晞余身於九陽」。

朱文公謂﹕漢之潯陽縣﹐在江北﹐今之江州﹐非古九江地﹐其說明矣。然漢柴桑縣屬豫章郡﹐而莽以豫章郡爲九江﹐柴桑縣爲九江亭﹐則九江之名﹐其誤久矣。以九江爲洞庭﹐本於《水經》﹐而胡﹑晁﹑曾氏因之。

《國語注》「姑蔑﹐今太湖」﹐當作「大末」。「甬句東﹐今句章東﹐海口外洲」﹐當作「浹口」。蓋傳寫之誤。唐盧潘引《地理誌》﹕浙江出黟縣南率山﹐東入海。今《漢志》云「蠻夷中。」

《戰國策》﹕田單爲棧道木閣﹐迎齊王與後於城陽山中。非但蜀有棧閣也。

楚北有甘魚之口﹐鮑氏注﹕疑爲濟陰髙魚。非也。《左氏﹖昭十三年傳》次於魚陂﹐注云「竟陵縣城西北有甘魚陂。」

《大事記﹖解題》﹕沈黎郡﹑汶山郡﹐《地理誌》不載。按《輿地廣記》﹕漢武帝置郡﹐旣而罷之。愚按﹕《黃霸傳》入谷沈黎郡﹐《後漢﹖莋都夷傳》﹕武帝所開﹐以爲莋都縣﹐元鼎六年﹐以爲沈黎郡。至天漢四年﹐並蜀爲西部﹐置兩都尉。一居旄牛﹐主徼外夷﹐一居靑衣﹐主漢人。《冉駹夷傳》﹕武帝所開。元鼎六年﹐以爲汶山郡。至地節三年﹐省並蜀郡爲北部都尉。靈帝時復分蜀郡北部爲汶山郡。《宣帝紀》﹕地節三年十二月﹐省文山郡並蜀。

荀卿爲蘭陵令﹐縣在漢﹐屬東海郡﹐今沂州承縣。誠齋《延陵懷古》有《蘭陵令》一章﹐蓋誤以南蘭陵爲楚之蘭陵也。古靈字亦誤。

文中子父曰「銅川府君」。隆爲銅川令。阮氏注﹕上黨有銅鞮縣。龔氏注﹕隋初置銅川縣﹐今忻州秀容是。愚考《隋﹖地理誌》﹕定襄郡秀容縣﹐開皇初﹐置新興郡銅川縣。十八年﹐置忻州。龔注是也。

《中說》同州府君﹐龔氏本作「司州」﹐注云「宋武置司州於虎牢﹐西魏始攺華州爲同。」

子夏居西河﹐在汾州。文中子之教﹐興於河汾。

《漢﹖地理誌》言風俗﹐多取太史公《貨殖傳》﹐然太史公語尢奇峻﹐可以參觀。《地理誌》﹕《禹貢》桐柏大復山﹐在平氏東南﹐淮水所出﹐東南至淮陵入海。《禹貢集解》云「淮陵﹐晉猶存﹐不知何代廢省﹐今其地當在楚州界。」愚考《宋﹖州郡誌》﹐淮陵郡本淮陵縣。漢屬臨淮﹐後漢屬下邳﹐晉永寧元年爲淮陵國。《輿地廣記》﹕泗州招信縣﹐本淮陵縣﹐漢屬臨淮郡﹐宋曰睢陵﹐置濟陰郡。今按﹕漢﹑晉有淮陵﹑睢陵二縣﹐宋濟陰郡有睢陵縣﹐而淮陵郡無淮陵縣﹐蓋宋之睢陵卽漢之淮陵也。《廣記》﹕漢睢陵故城﹐在淮陽軍下邳縣。《寰宇記》﹕古淮陵城﹐在招信縣西北二十五里。然則《禹貢解》以淮陵在楚州﹐非也。

《志》謂齊俗彌侈﹐織作冰紈綺繡純麗之物﹐號爲冠帶衣履天下。臨淄有服官。《說苑》﹕墨子曰「錦繡絺紵﹐亂君之所造﹐其本皆興於齊景公喜奢而忘儉。幸有晏子以儉鐫之﹐然猶幾不能勝。」齊俗之侈﹐蓋自景公始。

瑯邪郡靈門縣壺山﹐浯水所出。音吾。元次山名浯溪﹐亦有所本﹐非自造此字也。

《溝洫志》史起引漳水漑鄴﹐出《呂氏春秋﹖先識覽》﹕以賢令爲聖令﹐舄鹵爲斥鹵。

《史記﹖貨殖傳》南陽西通武關﹑鄖關﹐《正義》云「《地理誌》宛西通武關﹐而無鄖關。『鄖』當爲『洵』。洵水上有關﹐在金州洵陽縣。」愚按﹕《漢志》漢中郡長利縣有鄖關。長利﹐今商州上津縣。武關在商洛縣。《正義》失之。

古公事獯鬻﹐而商不與﹔晉拜戎不暇﹐而周不知﹐封建之效也。唐以幽鎭扞契丹﹐及幽鎭亡而契丹之患始熾﹐方鎭之效也。郡縣削弱﹐則夷狄之禍烈矣。

《九域志》﹕滄州有漢武臺。《唐太宗紀》﹕貞觀十九年﹐伐髙麗﹐班師﹐次漢武臺﹐刻石紀功。臺余基三成。燕﹑齊之士﹐爲漢武求仙之處。

李太白《蜀道難》云「蠶叢及魚鳧﹐開國何茫然﹖爾來四萬八千歲﹐不與秦塞通人煙。」其說本揚雄《蜀記》。愚謂﹕岷﹑嶓載於《禹貢》﹐庸﹑蜀見於《牧誓》﹐非至秦始通也。

《水經》引天下之水百三十七﹐江河在焉。酈氏注引枝流一千二百五十二。《通典》謂﹕晉郭璞注﹐三卷。後魏酈道元注﹐四十卷。皆不詳撰者名氏﹐不知何代之書。云「濟水過壽張」﹐則前漢壽良縣﹐光武更名。「又東北過臨濟」﹐則狄縣﹐安帝更名。「荷水過湖陸」﹐則湖陵縣﹐章帝更名。「汾水過永安」﹐則彘縣﹐順帝更名。故知順帝以後纂序也。愚按﹕《經》云「武侯壘。」又云「魏興安陽縣。」注謂﹕諸葛武侯所居。魏分漢中﹐立魏興郡。又「攺信都從長樂」﹐則晉太康五年也。然則非後漢人所撰。《隋志》云「郭璞注。」而不著撰人。《舊唐志》云「郭璞撰。」愚謂﹕所載及魏﹑晉﹐疑出於璞也。《新唐志》始以爲桑欽﹐而又云「一作郭璞撰。」蓋疑之也。《經》云「河水又北薄骨律鎭城。」注云「赫連果城也。」乃後魏所置﹐其酈氏附益歟﹖按《前漢﹖儒林傳》﹕《古文尙書》﹐塗惲授河南桑欽君長。晁氏《讀書志》謂﹕欽﹐成帝時人。意者欽爲此書﹐而後人附益﹐如《山海經》禹﹑益所記﹐有長沙﹑零陵﹑桂陽﹑諸曁之名﹔《本艸》神農所述﹐有豫章﹑朱崖﹑趙國﹑常山﹑奉髙﹑眞定﹑臨淄﹑馮翊之稱﹔《爾雅》作於周公﹐而云張仲孝友﹔《蒼頡篇》造於李斯﹐而云漢兼天下﹔皆非本文﹐顏之推嘗論之矣。《通典》又謂﹕景純注解疏略﹐多迂怪﹐今郭注不傳。

《三輔黃圖》所載靈金內府及天祿閣靑藜杖﹐皆王嘉《拾遺記》譎誕之說。程泰之謂﹕《黃圖》﹐蓋唐人增續成之。《水經注》引《黃圖》﹐今本所無。

殷蕓《小說》云「諸葛武侯躬耕於南陽。」南陽是襄陽墟名﹐非南陽郡也。

《素問》﹕天不足西北﹐左寒而右涼﹔地不滿東南﹐右熱而左溫。

《漢袁良碑》云「帝禦九龍殿﹐引對飲宴。」《集古錄跋》謂﹕九龍殿名﹐惟見於此。愚按﹕張平子《東京賦》曰「九龍之內﹐寔曰嘉徳。」注﹕九龍﹐本周時殿名。門上有三銅柱﹐柱有三龍相糾繞﹐故曰九龍。嘉徳殿在九龍門內。非但見於此碑也。

武后在洛陽﹐不歸長安。此《通鑑》所載也。張柬之等舉兵﹐至後所寢長生殿﹐又遷後於上陽宮﹐皆在洛陽。程泰之《雍錄》﹐乃謂長安宮殿﹐誤矣。

馮衍賦云「臯陶釣於雷澤兮﹐賴虞舜而後親。」未詳所出。《水經注》引《墨子》曰「舜漁濩澤。」今《墨子﹖尙賢篇》曰「舜漁雷澤﹐堯得之服澤之陽。」服字﹐疑卽「濩」字。

《漢﹖王嘉傳》爲南陵丞﹐顏注﹕南陵﹐縣名﹐屬宣城。按﹕漢無宣城郡南陵縣。宣城縣屬丹陽郡。南陵屬京兆﹐文帝七年置。顏注不考《地理誌》何邪﹖

《禹貢》冀州治梁及岐﹐先儒皆以爲雍州之山。晁氏謂﹕冀州之呂梁狐岐山也。蔡氏《集傳》從之。朱文公曰「梁山證據不甚明白。」

《賈誼書》曰「所爲建武關﹑函谷﹑臨晉關者﹐大抵爲備山東諸侯也。」武關在商州商洛﹐以限南諸侯。函谷在陜州靈寶﹐以限北諸侯。臨晉在同州朝邑﹐以限東諸侯。

鮑明遠《登大雷岸與妹書》云「棧石星飯﹐結荷水宿。旅客貧辛﹐波路壯闊。」其詞奇麗超絕﹐翰墨畦徑﹐可以諷誦。明遠妹令暉﹐有文才﹐能詩﹐見鐘嶸《詩品》。大雷在舒州望江縣﹐《水經注》所謂大雷口也。晉有大雷戍﹐陳置大雷郡。庾亮《報溫嶠書》﹕無過雷池一步。積雨爲池﹐謂之雷池﹐東入於江﹐爲大雷口。《元和郡縣誌》云。

余仕於吳郡﹐嘗見長洲宰﹐其圃扁曰「茂苑」。蓋取諸《吳都賦》。余曰「長洲非此地也。」問其故﹐余曰「吳王濞都廣陵。《漢﹖郡國志》﹕廣陵郡東陽縣有長洲澤﹐吳王濞太倉在此。東陽﹐今盱眙縣﹐故枚乘說吳王云『長洲之苑』﹐服虔以爲『吳苑』﹐韋昭以爲長洲在吳東﹐蓋謂廣陵之吳也。」曰「它有所據乎﹖」曰「隋虞綽撰《長洲玉鏡》﹐蓋煬帝在江都所作也。長洲之名縣﹐始於唐武后時。」《元和郡縣誌》苑在長洲縣西南七十里﹐未足據也。當從《郡國志》。

殺胡林﹐在欒城縣。唐屬趙州﹐後屬眞定府。《紀異錄》云「林內射殺一狐﹐因以名之。」《續通典》云「唐天后時﹐襲突厥﹐羣胡死於此﹐故以名之。」

隋牛弘﹐封奇章公。僧孺﹐其後也。奇章﹐巴州之縣﹐梁普通六年置﹐取縣東八里奇章山爲名。《隋﹑唐志》《通典》《九域志》《輿地廣記》皆云「其章」﹐誤也。《續通典》作「奇章」。

諸子

《漢志》﹕《曾子》十八篇。今世所傳﹐視漢亡八篇矣。十篇見於《大戴禮》。景迂云「世知讀《曾子》者﹐殆未見其人也。」朱文公云「所記𨿽或甚疏﹐亦必切於日用躬行之實。」

太史公序《曆書》曰「律居陰而治陽﹐歷居陽而治陰﹐律曆更相治﹐間不容翲忽。」出《曾子﹖天圓章》。《曾子》云「其間不容髮。」

《通鑑》載子思言「苟變於衛侯」﹐在安王三十五年。《大事記》云「去孔子沒百有三年﹐子思逮事孔子﹐未必至是時尙存。」薛常州亦云「子思之年﹐毋乃過於壽考乎﹖」

《家語》《荀子》謂﹕孔子觀於魯桓公之廟﹐有欹器焉。《韓詩外傳》《說苑》皆云「觀於周廟﹐有欹器焉。」《晉﹖杜預傳》云「周廟欹器﹐至漢東京﹐猶在禦坐。」當以周廟爲是。

《皇覽﹖記陰謀》黃帝《金人器銘》﹕武王問尙父曰「五帝之誡﹐可得聞乎﹖」尙父曰「黃帝之戒曰﹕『吾之居民上也﹐搖搖恐夕不至朝。』故爲金人﹐三封其口﹐曰古之愼言。」按《漢﹖藝文志》道家﹐有《黃帝銘》六篇。蔡邕《銘論》﹕黃帝有《巾機》之法。《皇覽》撰集於魏文帝時﹐漢《七略》之書猶存。《金人銘》﹐蓋六篇之一也。

胡文定銘龜山楊公曰「孰能識車中之狀﹐意欲施之。」《韓詩外傳》云「孔子出衛之東門﹐逆姑布子卿﹐曰﹕『二三子引車避。有人將來﹐必相我者也。』孔子下步﹐姑布子卿曰﹕『羸乎若喪家之狗。』子貢以告﹐孔子曰﹕『丘何敢乎﹖』子貢曰﹕『何足辭也﹖』子曰﹕『汝獨不見夫喪家之狗歟﹖旣斂而槨﹐布器而祭。顧望無人﹐意欲施之。上無明王﹐下無賢方伯﹐王道衰﹐政教失﹐彊陵弱﹐眾暴寡﹐百姓縱心﹐莫之綱紀。是人固以丘爲欲當之者也﹐丘何敢乎﹖』」文定蓋用此﹐以比二程。

荀卿《非十二子》《韓詩外傳》引之﹐止云十子﹐而無子思﹑孟子。愚謂﹕荀卿非子思﹑孟子﹐蓋其門人如韓非﹑李斯之流﹐托其師說以毀聖賢。當以《韓詩》爲正。

荀卿曰「盜名不如盜貨。田仲﹑史鰌不如盜也。」陳仲子猶可議﹐「直哉史魚」﹐以爲盜﹐名可乎﹖《非十二子》﹐史鰌與子思﹑孟軻皆在焉﹐豈有法仲尼而非三子者乎﹖

《楚辭﹖漁父》﹕吾聞之﹐新沐者必彈冠﹐新浴者必振衣﹐安能以身之察察﹐受物之汶汶者乎﹖《荀子》曰「新浴者振其衣﹐新沐者彈其冠﹐人之情也。其誰能以己之潐潐﹐受人之棫棫者哉﹖」荀卿適楚﹐在屈原後﹐豈用《楚辭》語歟﹖抑二子皆述古語也。

《荀子》曰「非其人而教之﹐賫盜糧借賊兵也。」獨不知李斯﹑韓非乎﹖

《成相》曰「禹傅土﹐平天下﹐躬親爲民行勞苦﹐得益﹑臯陶﹑橫革﹑直成爲輔。」注云「橫革直成﹐未聞。」韓侍郎云「此論益﹑臯陶之功﹐橫而不順者革之﹐直者成之也。」愚嘗考《呂氏春秋》云「得陶﹑化益﹑眞窺﹑橫革﹑之交五人﹐佐禹﹐故功績銘乎金石﹐著於盤盂。」陶﹐卽臯陶也。化益﹐卽伯益也。眞窺﹐卽直成也。「眞」與「直」字相類。橫革﹐卽橫革也。皆禹輔佐之名。之交﹐未詳。《世本》化益作井﹐宋衷云「伯益。」

《王霸篇》睪牢天下而制之﹐《馬融傳》注作「臯牢」﹐猶牢籠也。

孟子三見齊王不言事﹐曰「我先攻其邪心。」楊倞注云「以正色攻去邪心﹐乃可與言也。」此《莊子》所謂「正容以悟之﹐使人之意也消」。

《荀子》曰「千人萬人之情﹐一人之情是也。」《阿房宮賦》之語本此。

《勸學篇》靑出之藍﹐作「靑取之於藍」﹔聖心循焉﹐作「備焉」﹔玉在山而木潤﹐作「艸木潤」﹔君子如向矣﹐作「如響矣」。《賦篇》請占之五泰﹐作「五帝」。監本未必是﹐建本未必非﹐余不勝紀。今監本乃唐與政臺州所刊。熙寧舊本亦未爲善﹐當俟詳考。五泰﹐注云「五泰﹐五帝也。」監本攺爲五帝﹐而刪注文。

河間獻王之言﹐惟見於《說苑》﹐謂﹕堯存心於天下﹐加志於窮民﹐痛萬姓之罹罪﹐憂眾生之不遂也。有一民饑﹐則曰「此我饑之也。」有一人寒﹐則曰「此我寒之也。」一民有罪﹐則曰「此我陷之也。」仁昭而義立﹐徳博而化廣﹐故不賞而民勸﹐不罰而民治。先恕而後教﹐是堯道也。又曰「禹稱民無食﹐則我不能使也。功成而不利於人﹐則我不能勸也。故疏河以導之﹐鑿江通於九派﹐釃五湖而定東海。民亦勞矣﹐然而不怨苦者﹐利歸於民也。」又曰「湯稱學聖王之道﹐譬如日焉﹔靜居獨思﹐譬如火焉。夫捨學聖王之道﹐若捨日之光。獨思﹐若火之明也﹐可以見小﹐未可用大知﹐惟學問可以廣明徳慧也。」又曰「《管子》稱﹕『倉廩實﹐知禮節﹔衣食足﹐知榮辱』夫谷者﹐禮義所以行﹐而人心所以安也。《尙書》五福﹐以富爲始。子貢問爲政﹐孔子曰﹕『富之。』旣富﹐乃教之﹐此治國之本也。」司馬公爲獻王贊﹐謂﹕用其徳﹐施其志﹐帝王之治復還﹐其必賢於文﹑景遠矣。

《法言序》舊在捲後﹐司馬公《集注》始寘之篇首﹐《詩》《書》之《序》亦然。

老泉《太玄論》曰「疑而問﹐問而辯﹐問辯之道也。揚雄之《法言》﹐辯乎其不足問也﹐問乎其不足疑也﹐求聞於後世而不待其有得﹐君子無取焉。」東坡亦謂﹕《太玄》《法言》﹐雕虫而變其音節﹐謂之經可乎﹖

《法言》末篇稱漢公﹐斯言之玷﹐過於美新矣。司馬公𨿽曲爲之辯﹐然不能滌莽大夫之羞也。

五兩之綸﹐半通之銅。注云「半通﹐闕。」今按﹕仲長統《昌言》曰「身無半通靑綸之命。」注﹕《十三州誌》曰「有秩嗇夫﹐得假半章印。」半通﹐半章也。

美靈根﹐閉朋牖﹐《太玄》之心學也。

《中說前述》云「隋文帝坐太極殿﹐召見﹐因奏太平之策十有二焉。」按《唐會要》武徳元年五月﹐攺隋大興殿爲太極殿。隋無此名。

《詩》失於齊﹑魯﹐當從龔氏本云「《論》失於齊﹑魯。」謂《論語》也。上文已言齊﹑韓﹑毛﹑鄭﹐《詩》之末也﹐不當重出。

封禪﹐秦漢之侈心。此河汾篤論也。房﹑魏學於河汾﹐而議封禪之禮﹐不以爲非﹐安在其爲守師說乎﹖梁有許懋﹐而唐無人焉﹐曾謂房﹑魏不如懋乎﹗

龔氏注《中說》﹐引古語云「上士閉心﹐中士閉口﹐下士閉門。」愚按﹕《楚辭﹖橘頌》云「閉心自謹終不過失兮。」王逸注﹕閉心﹐捐欲也。

《中說》於文取陸機﹐於史取陳壽﹐自魏﹑晉而下言之也。

記註興﹐而史道誣矣。註﹐當作「注」。記注﹐謂漢﹑晉以後起居注之類。虛美隱惡﹐史無直筆﹐故曰誣。阮逸謂若裴松之注《三國誌》﹐恐非。

張玄素《問禮》﹐注云「史傳未見。」玄素﹐蒲州人﹐《唐書》有傳。注以爲未見﹐非也。

戎狄之徳﹐黎民懷之﹐三才其捨諸。此叔恬之言也。元魏之君﹐惟稱孝文﹐然治家無法﹐佳兵不已﹐再傳而遂亂﹐安在其黎民懷之也﹖

文中子遊馬頰之谷﹐遂至牛首之溪。龔氏本云「子遊黃頰之谷﹐遂至白牛之溪。」注云「王績嘗題詩黃頰山壁。」愚按﹕《負苓者傳》﹕文中子講道於白牛之溪。當從龔本。

仲長子光﹐《中說》稱之﹐王無功爲《傳》云「著《獨遊頌》及《河渚先生傳》以自諭。文中子比之虞仲夷逸﹐又爲祭文云﹕『明道若昧﹐進道若退。鳥飛知還﹐龍亢靡悔。藏用以密﹐養正以蒙。不見其始﹐孰知其終﹖』」

無功《答馮子華書》曰「吾家三兄生於隋末﹐傷世擾亂﹐有道無位﹐作《汾亭》之操﹐蓋孔氏《龜山》之流也。吾嘗親受其調﹐頗謂曲盡。近得裴生琴﹐更習其操﹐洋洋乎覺聲品相得。」又曰「吾往見薛收《白牛溪賦》﹐韻趣髙奇﹐詞義曠遠﹐嵯峨蕭瑟﹐眞不可言﹗壯哉邈乎﹐揚﹑班之儔也。髙人姚義常謂吾曰﹕『薛生此文不可多得﹐登太行﹐俯滄溟﹐髙深極矣﹗』」可附《中說》注。

李百藥曰「分四聲八病。」按《詩苑類格》沈約曰「詩病有八﹕平頭﹑上尾﹑蜂腰﹑鶴膝﹑大韻﹑小韻﹑旁紐﹑正紐。惟上尾﹑鶴膝最忌﹐余病亦通。」

杜淹《文中子世家》﹕二子﹕長福郊﹐少福畤。龔氏本載《前述》長子福獎。劉禹錫撰《王質碑》云「文中子生福祚﹐福祚生勉﹐勉生怡﹐怡生潛﹑質。潛之季子爲諫議大夫﹑給事中﹐終宣歙觀察使﹐《唐書》有傳。福畤之子﹐見於《文藝傳》者﹐勔﹑勮﹑勃﹑助﹑劼﹑勸。」太原府君召三子而教焉﹐龔氏注云「文中子三子﹕福獎﹑福祚﹑福畤。」福獎疑卽福郊也。書此以補《世家》之闕。

王無功《遊北山賦序》云「余周人也。本家於祁﹐永嘉之際﹐扈遷江左。地實儒素﹐人多髙烈﹐穆公銜建元之恥﹐歸於洛陽。同州悲永安之事﹐退居河曲。始則晉陽之開國﹐終乃安康之受田。」其賦云「白牛溪裏﹐岡巒四峙﹐信玆山之奧域﹐昔吾兄之所止。許由避地﹐張超成市。察俗刪詩﹐依經正史。組帶靑衿﹐鏘鏘儗儗。階庭禮樂﹐生徒杞梓。山似尼丘﹐泉疑泗涘。」又注云「此溪之集﹐門人常以百數。河南董恆﹑南陽程元﹑中山賈瓊﹑河南薛收﹑太山姚義﹑太原溫彥博﹑京兆杜淹等十餘人﹐稱爲俊穎。而姚義慷慨﹐同儕方之仲由﹔薛收以理達﹐方莊周。門人多至公輔﹐而文中之道未行。然無功不及房﹑杜﹑魏﹐何哉﹖」鄭毅夫論《中說》之妄﹐謂﹕李徳林卒於開皇十二年﹐通時年八九歲﹐未有門人﹐而有「徳林請見﹐歸而有憂色﹐援琴鼓《蕩》之什﹐門人皆沾襟」﹔關子明太和中見魏孝文﹐如存於開皇間﹐亦一百二三十歲矣﹐而有「問禮於子明」。是二者﹐其妄不疑。晁氏《讀書志》謂﹕薛道衡仁壽二年出襄州﹐通仁壽四年始到長安﹐其書有「內史薛公見子於長安」。用此推之﹐則以房﹑杜爲門人﹐抑又可知也。

《世說》其言淸以浮﹐有天下分裂之象﹔《中說》其言閎以實﹐有天下將治之象。

張巨山《讀管子》曰「讀《心術》《白心》《內業》諸篇﹐知其功業之所本﹐然後知世之知《管子》者殊淺也。書多古字﹐如『況』作『兄』﹐『釋』作『澤』﹐此類甚眾。召忽曰﹕『百歲之後﹐吾君下世﹐犯吾君命而廢吾所立﹐奪吾糾也﹐𨿽得天下﹐吾不生也﹐兄與我齊國之政也。』而注乃謂﹕『召忽謂管仲爲兄。』『澤命不渝』﹐而注乃以爲『澤恩之命』。甚陋﹐不可徧舉。」愚謂﹕《管子》乃尹知章注﹐今本云房玄齡﹐非也。

《地員篇》云「管仲之正天下也﹐其施七尺﹐施者﹐大尺之名。瀆田悉徙﹐五種無不宜。其立後而手實。」謂立君以主之﹐手常握此地之實數。手實之名﹐始見於此。呂惠卿因以行手實之法。蘇文忠論管仲之無後﹐利不可與民爭也。蓋有激云。

傅子謂﹕《管子》書﹐過半是後之好事者所加﹐《輕重篇》尢鄙俗。《古史》謂﹕多申﹑韓之言﹐以智欺其民﹐以術傾鄰國﹐有不貲之寶﹐石璧菁茅之謀﹐使管仲信然﹐何以霸哉﹖

管仲曰「決獄折中﹐臣不如賓胥無﹐請立爲大理。」《呂氏春秋》云「臣不若弦章。」按《說苑》﹐弦章在景公時﹐當以《管子》爲正。

黃帝六相﹐一曰蚩尢﹐《通鑑外紀》攺爲風後。

《弟子職》《漢志》附於《孝經》﹐朱子謂﹕疑是作《內政》時﹐士之子常爲士﹐因作此以教之。

晁景迂云「王弼注《老子》﹐知『佳兵者不祥之器』至於『戰勝﹐以喪禮處之』﹐非《老子》之言。不知『常善救人﹐故無棄人﹔常善救物﹐故無棄物』﹐獨得諸河上公﹐而古本無有也。傅奕能辯之。」

《老子》曰「治人事天﹐莫若嗇。夫惟嗇﹐是謂早復。早復謂之重積徳。」司馬公謂﹕不遠而復﹐不離於徳﹐可以修身。朱文公謂﹕能嗇﹐則不遠而復。重積徳者﹐先已有所積﹐復養以嗇﹐是又加積之也。王弼注本作「早服」﹐而注云「早服﹐常也。」亦當爲復。

方伯謨﹐文公髙弟也。其言曰「老子之言﹐蓋有所激者﹐生於衰周﹐不得不然。世或黜之﹐以爲申﹑韓慘刻﹐原於《道徳》﹐亦過矣。」又曰「釋氏固夷也﹐至於立志堅決﹐吾亦有取焉。」似與師說背馳。

生之徒十有三﹐《韓非﹖解老》云「四肢與九竅。」

首章以「有」﹑「無」字下斷句﹐自王介甫始。朱文公謂﹕名可名﹐有名﹑無名皆一義。常無欲﹐是說無欲。

惟無以天下爲者﹐可以有天下。此卽舜﹑禹有天下而不與之意。湯﹑武之徵伐﹐非利天下也。無利天下之心﹐而與天下同其利﹐然後可以得天下。

谷神一章﹐養生者宗焉。《春秋繁露》謂﹕養生之大者﹐在愛气閒欲以平意。平意以靜神﹐靜神以養气。古之道士有言曰「將欲無陵﹐固守一徳。」此言神無離形﹐則气多內充。董子亦有得於此。

文子者﹐老子弟子也。序曰「亦曰計然﹐姓辛﹐名研﹐字文子。」其書稱平王問道﹐老子與孔子同時。又云範蠡師之﹐去平王之時遠矣。序謂周平王時人﹐非也。其言曰「玉在山而艸木潤﹐珠生淵而岸不枯。」荀子取之。「譬若積薪燎﹐後者處上」﹐汲黯取之。「再實之木﹐其根必傷」﹐明徳後取之。「用兵有五﹕有義兵﹐有應兵﹐有忿兵﹐有貪兵﹐有驕兵。義兵王﹐應兵勝﹐忿兵敗﹐貪兵死﹐驕兵滅」﹐魏相取之。「臨河欲魚﹐不如歸而織网」﹐董仲舒取之。「孔子無黔突﹐墨子無暖席」﹐班固﹑杜甫﹑韓愈取之。「心欲小﹐志欲大﹐智欲圓﹐行欲方」﹐孫思邈取之。「徳均則眾者勝寡﹐力敵則智者制愚」﹐陸抗取之。「欲治之主不世出」﹐王吉取之。「寸而度之﹐至丈必差﹔銖而解之﹐至石必過。石稱丈量﹐徑而寡失」﹐枚乘取之。「山有猛獸﹐林木爲之不斬﹔園有螫虫﹐葵藿爲之不采﹔國有賢臣﹐折衝千里」﹐鄭昌取之。「文之所加者深﹐則權之所服者大﹔徳之所施者博﹐則威之所制者廣」﹐班固《刑法志》取之。「人之將疾﹐必先厭魚肉之味﹔國之將亡﹐必先惡忠臣之語」﹐《越絕》﹑劉子取之。「乳犬之噬虎﹐伏雞之搏貍」﹐何休注《公羊》取之。又曰「士有一定之論﹐女有不易之行。」「同言而信﹐信在言前﹔同令而行﹐誠在令外。」「狡兔得而獵犬烹﹐髙鳥盡而良弓藏。」皆見此書。其見於《列》《莊》《淮南子》者﹐不可縷數。

《文子》曰「虛無因循﹐常後而不先﹐譬若積薪燎﹐後者處上。」汲長孺學黃﹑老言﹐故用《文子》之語。顏注云「積薪之言﹐出《曾子》。」當考。

《戰國策》云「不聞老萊子之教孔子事君乎﹖示之其齒之堅也﹐六十而盡相靡也。」《孔叢子》云「老萊子謂子思曰﹕『子不見夫齒乎﹖𨿽堅剛﹐卒盡相摩﹔舌柔順﹐終以不獘。』」《漢﹖藝文志》﹕老萊子與孔子同時。當從《國策》。

壺丘子林﹐列子之師也。《呂氏春秋》云「子產相鄭﹐往見壺丘子林﹐與其弟子坐﹐必以年。」然則與子產同時。

列子以仕衛爲嫁於衛﹐從一而終﹐之死靡它﹐是之謂正。

《列子》言西方之聖人﹐西極之化人﹐佛已聞於中國矣。

狐父之盜﹐《史記正義》﹕《括地誌》狐父亭在宋州碭山縣東南三十里。

東坡欲去《莊子》《盜跖》《漁父篇》﹐而邵子《觀物外篇》謂﹕《盜跖》言事之無可柰何者﹐𨿽聖人亦莫如之何﹔《漁父》言事之不可彊者﹐𨿽聖人亦不可彊。

五峯云「《莊子》之書﹐世人狹隘執泥者﹐取其大略﹐不爲無益。若篤行君子﹐句句而求﹐字字而論﹐則其中無眞實妙義﹐不可推而行也。」愚謂﹕此讀《莊子》之法。伊川一生不曾看《莊》《列》。

《韓詩外傳》﹕楚成王讀書於殿上﹐而輪扁在下﹐作而問曰「不審主君所讀何書也﹖」與《莊子》同而小異。《漢﹖古今人表》作「輪邊」。

《大宗師》曰「道可傳而不可受。」屈子《遠遊》曰「道可受兮不可傳。」敢問其所以異﹖曰「莊子所謂傳﹐傳以心也。屈子所謂受﹐受以心也。目擊而存﹐不言而諭。耳受而口傳之﹐離道遠矣。」

朱文公謂﹕《庚桑楚》一篇﹐皆是禪。

《天運篇》﹕孔子見老聃歸﹐三日不談。弟子問曰「夫子見老聃﹐亦將何規哉﹖」孔子曰「吾乃今於是乎見龍﹐龍合而成體﹐散而成章﹐乘乎雲气﹐而養乎陰陽。予口張而不能嗋﹐予又何規老聃哉﹖」《太平禦覽》引《莊子》曰。云云。孔子曰「吾與汝處於魯之時﹐人用意如飛鴻者﹐吾走狗而逐之﹔用意如井魚者﹐吾爲鉤繳以投之。吾今見龍﹐云云。余口張不能噏﹐舌出不能縮﹐又何規哉﹖」與今本異。

初寮謂﹕《莊子》之言風﹐其辭若與風俱鳴於眾竅。掩卷而坐﹐猶覺翏翏之逼耳。

《齊物論》﹕女以妄聽之奚。張文潛銘商瑤曰「造物則奚。」句法本此。

飾小說以干縣令﹐疏云「縣﹐髙也。謂求髙名令聞。」有進士程文用此﹐犯聖祖名。

謂惠子曰「儒﹑墨﹑楊﹑秉四﹐與夫子爲五。」《列子釋文》﹕公孫龍﹐字子秉。秉﹐謂公孫龍也。

魯雞固能矣﹐注云「大雞也﹐今蜀雞。」《爾雅》﹕雞大者蜀。韓文公《守戒》曰「魯雞之不期﹐蜀雞之不支。」是以蜀雞爲小也﹐未詳。

荊公曰「古之善事親者﹐非事其親之謂也﹐事其心而已矣。」事其心﹐出《人間世》。

呂吉甫曰「『聖人之所以駴天下﹐神人未嘗過而問焉』﹐蓋孔氏與老氏同生於衰周﹐莊子與孟子俱遊於梁惠﹐其書之言未嘗相及﹐以此而已。」

以恬養知者﹐主靜而識益明﹔以知養恬者﹐致知而本益固。

向秀注《莊子》﹐而郭象竊之﹔郗紹作《晉中興書》﹐而何法盛竊之。二事相類。

支離疏鼓莢播精﹐《文選注》作「播糈」。

郭象注曰「聖人之在天下﹐煖然若陽春之自和﹐故蒙澤者不謝﹔淒乎若秋霜之自降﹐故凋落者不怨。」李太白雲﹕「艸不謝榮於春風﹐木不怨落於秋天。」其語本此注。又曰「世有假寐而夢經百年者﹐則無以明今之百年﹐非假寐之夢者也。」邯鄲枕﹑南柯守之說﹐皆原此意。《幽求子》曰「當其夢時﹐睹山念木﹐或志在舟楫﹐因舟念水﹐因水念魚。」東坡《夢齋銘》﹐意出於此。

《莊子》稱「墨翟﹑禽滑釐聞其風而悅之」﹐則滑釐﹐墨者也。《史記﹖儒林傳》謂﹕田子方﹑段幹木﹑吳起﹑禽滑釐之屬﹐皆受業於子夏之倫﹐爲王者師。豈滑釐逃儒而入於墨﹐亦若吳起之言兵歟﹖《說苑》載「禽滑釐問墨子」。

庖丁解牛﹐行其所無事也。《管子》云「屠牛坦朝解九牛而刀可以莫鐵﹐則刃遊間也。」賈誼疏云「解十二牛。」胡子《知言》云「一目全牛萬隙開。」橫渠詩語也。

王坦之著《廢莊論》﹐而其論多用《莊》語。胡文定《春秋綱領》有取於《莊子》之言﹐其可廢乎﹖

豫且事有二﹕《說苑》﹕吳王欲從民飲﹐伍子胥曰「昔白龍下淸泠之淵﹐化爲魚﹐豫且射中目。白龍不化﹐豫且不射。」張平子《東京賦》所謂「白龍魚服見困豫且」者也。《史記﹖龜策傳》褚先生曰「宋元王二年﹐江使神龜使於河﹐至於泉陽﹐漁者豫且舉网得而囚之﹐置之籠中。夜半龜來見夢於宋元王。」《莊子》所謂「神龜能見夢於元君而不能避余且之网」者也。

郭象注云「喜懼戰於胸中﹐固已結冰炭於五藏矣。」韓文公《聽潁師琴詩》「無以冰炭置我腸」﹐本於此。

《齊物論》非欲齊物也﹐蓋謂物論之難齊也。是非毀譽﹐一付於物﹐而我無與焉﹐則物論齊矣。邵子詩謂「齊物到頭爭」﹐恐誤。張文潛曰「莊周患夫彼是之無窮﹐而物論之不齊也﹐而托之於天籟。其言曰﹕『吹萬不同﹐而使其自已也。』此言自以爲至矣﹐而周固自未離夫萬之一也。曷足以爲是非之定哉﹖𨿽然﹐如周者﹐亦略稅駕矣。」

《莊子》逸篇

陸徳明《序錄》曰「莊生宏才命世﹐辭趣華深﹐正言若反﹐故莫能暢其私致。後人增足﹐漸失其眞。故郭子玄云﹕『一曲之才﹐妄竄奇說﹐若《閼奕》《意修》之首﹐《危言》《遊鳧》《子胥》之篇﹐凡諸巧雜﹐十分有二。』《漢書﹖藝文志》﹕《莊子》五十二篇﹐卽司馬彪﹑孟氏所注是也。言多詭誕﹐或似《山海經》﹐或類占夢書﹐故注者以意去取。其內篇眾家並同﹐自余或有外而無雜﹐惟子玄所注﹐特會莊生之旨。」北齊杜弼注《莊子﹖惠施篇》。今無此篇﹐亦逸篇也。

閼奕之隸﹐與殷翼之孫﹑遏氏之子﹐三士相與謀﹐致人於造物﹐共之元天之上。元天者﹐其髙四見列星。司馬彪曰「元﹐天山名。」

遊鳧問雄黃曰「今逐疫出魅﹐擊鼓呼噪﹐何也﹖」雄黃曰「黔首多疾﹐黃帝氏立巫咸﹐使黔首沐浴齋戒以通九竅﹐鳴鼓振鐸以動其心﹐勞形趨步以發陰陽之气﹐飲酒茹蔥以通五藏。夫擊鼓呼噪﹐逐疫出魅鬼﹐黔首不知﹐以爲魅祟也。」

插桃枝於戶﹐連灰其下﹐童子入不畏﹐而鬼畏之。是鬼智不如童子也。

童子夜嘯﹐鬼數若齒。

小巫見大巫﹐拔茅而棄﹐此其所以終身弗如。

尹儒學禦三年而無所得﹐夜夢受秋駕。明日往朝師﹐師曰「今將教子以秋駕。」司馬彪曰「秋駕﹐法駕也。」

空閱一作門。來風﹐桐乳致巢﹐此以其能苦其性者。司馬彪曰「門戶孔空﹐風善從之。桐子似乳﹐著其葉而生。其葉似箕﹐鳥喜巢其中也。」

紼謳所生﹐必於斥苦。司馬彪曰「斥﹐疏緩也。苦﹐用力也。引紼所以有謳歌者﹐爲人用力不齊﹐故促急之也。」

庚市子肩之毀王也。

孔子病﹐子貢出卜。孔子曰「汝待也。吾坐席不敢先﹐居處若齋﹐食飲若祭﹐吾卜之久矣。」

老子見孔子從弟子五人﹐問曰「前爲誰﹖」對曰「子路﹐勇且多力。其次﹐子貢爲智﹐曾子爲孝﹐顏回爲仁﹐子張爲武。」老子嘆曰「吾聞南方有鳥﹐名爲鳳。鳳之所居也﹐積石千里﹐河水出下。鳳鳥居止。天爲生食﹐其樹名瓊枝﹐髙百仞﹐以璆琳瑯玕爲寶。天又爲生離珠﹐一人三頭﹐遞起以伺瑯玕。鳳鳥之文﹐戴聖嬰仁﹐右智左賢。」

善捲﹐堯聞其得道之士﹐乃北面而師事之。蒲衣八歲﹐而舜師之。

廉者不食不義之食﹐不啖不義之水。

仲尼讀《春秋》﹐老聃踞竈觚而聽。觚﹐竈額也。

羊溝之雞﹐三歲爲株。相者視之﹐則非良雞也。然而數以勝人者﹐以貍膏塗其頭。羊溝﹐鬥鷄處。株﹐魁帥也。雞畏貍也。

惠子始與莊子相見﹐而問乎莊子曰「今日自以爲見鳳凰而徒遭燕雀耳。」坐者俱笑。

豫樟初生﹐可抓而絕。

鵲上髙城之垝﹐而巢於髙楡之顚。城壞巢折﹐淩風而起。故君子之居世者﹐得時則義行﹐失時則鵲起。

金鐵蒙以大紲﹐載六驥之上﹐則致千里。

孔子捨於沙丘﹐見主人曰「辯士也。」子路曰「夫子何以識之﹖」曰「其口窮踦﹐其鼻空大﹐其服博﹐其睫流﹐其舉足也髙﹐其踐地也深﹐鹿與而牛捨。」

靑鵽愛子忘親。司馬彪曰「鵽鳥專愛其子﹐而忘其母也。」

聲氏之牛﹐夜亡而遇夔﹐止而問焉﹕我有四足﹐動而不善。子一足而超踴﹐何以然﹖夔曰「以吾一足王於子矣。」

市上之人﹐有善戴尊者﹐累十尊而行。人有與之更者﹐行道未半﹐而以其尊顚。酒尊也。

亡羊而得牛﹐斷指而得頭。

羌人死﹐燔而揚其灰。

子張見魯哀公不禮士也﹐托僕夫而去﹐曰「臣聞君好士﹐故不遠千里而見。君之禮士也﹐有似葉公子髙之好龍﹕室凋文﹐盡寫以龍﹐於是天龍下之﹐窺頭於牖﹐拖尾於堂。葉公見之﹐棄而還走﹐失其魂魄﹐五色無主。是葉公非不好龍也﹐好夫似龍而非龍也。今君非不好士也﹐好夫似士而非士者也。」

流脈並作﹐則爲驚怖﹔陽气獨上﹐則爲癲病。

以十鈞射者﹐見天而不見云﹔以七鈞射者﹐見鵠而不見鶬﹔以五鈞射者﹐見鶬而不見雀。

函牛之鼎沸﹐蟻不得措一足焉。諭聖主之法明﹐姦至不敢蹈之。

趙簡子出田﹐鄭龍爲右。有一野人﹐簡子曰「龍下射彼﹐使無驚吾馬。」三命鄭龍﹐鄭龍不對﹐簡子怒。鄭龍曰「昔吾先君伐衛克曹﹐退爲踐土之盟﹐不戮一人。君今一朝田﹐而曰﹕『必爲我殺人﹗』是虎狼殺人﹐故將救之。」簡子愀焉曰「不愛其身以活人者﹐可無從乎﹖」還車輟田﹐曰「人之田也得獸﹐今吾田也得士。」

梁君出獵﹐見白雁羣集。梁君下車﹐彀弩一作弓。欲射之。道有行者不止﹐白雁羣駭。梁君怒﹐欲射行者。其禦公孫龍下車撫其心﹐梁君忿然作色而怒曰「龍不與其君﹐而顧與他人﹐何也﹖」公孫龍對曰「昔者齊景公之時﹐齊﹐一作「宋」。天旱三年﹐卜之﹐曰﹕『必以人祠乃雨。』景公下堂頓首曰﹕『吾所以求雨者﹐爲民也。今必使吾以人祠乃且雨﹐寡人將自當之。』言未卒而天大雨﹐方千里者何﹖爲有徳於天而惠施於民也。今主君以白雁之故﹐而欲射殺人﹐無異於虎狼。」梁君援其手與上車﹐歸入郭門﹐呼萬歲曰「樂哉﹗今日獵也。人獵皆得禽獸﹐吾獵獨得善言而歸。」

人而不學﹐命之曰「視皮」﹔一作「肉」。學而不行﹐命之曰「輒囊」。輒﹐系者也。一作「撮」。

秋禽之肥﹐易牙和之﹐非不美也﹐彭祖以爲傷壽﹐故不食之。

祝牧謂其妻曰「天下有道﹐我韍子佩﹔天下無道﹐我負子戴。」

易姓而王﹐封於泰山﹐禪於梁父者﹐七十有二代。其有形兆垠堮﹐勒石凡千八百餘處。

槐之生也﹐入季春五日而兔目﹐十日而鼠耳﹐更旬而始規﹐二旬而葉成。鷂爲鸇﹐鸇爲布谷﹐布谷爲鷂﹐此物變也。

盧敖見若士﹐深目鳶肩。

禮若亢鋸之柄。亢﹐舉也。禮有所斷割﹐猶舉鋸之柄以斷物也。

叔文相莒三年歸﹐其母自績﹐謂母曰「文相莒三年﹐有馬千駟﹐今母猶績﹐文之所得事﹐皆將棄之已。」母曰「吾聞君子不學《詩》《書》﹑射禦﹐必有博塞之心﹔小人不好田作﹐必有竊盜之心﹔婦人不好紡績織紝﹐必有淫泆之行。好學爲福也﹐猶飛鳥之有羽翼也。」

﹝漢《七略》所錄﹐若《齊論》之《問王》《知道》《孟子》之《外書》四篇﹐今皆亡傳。《莊子》逸篇十有九﹐《淮南鴻烈》多襲其語﹐唐世司馬彪注猶存﹐《後漢書》《文選》《世說注》《藝文類聚》《太平禦覽》間見之。斷圭碎璧﹐亦足爲篋櫝之珍﹐博識君子或有取焉。﹞

《太平禦覽》引蘇子曰「蘭以芳自燒﹐膏以明自爇﹐翠以羽殃身﹐蚌以珠致破。」蘇秦能爲此言﹐而不能保其身。《漢書》楚老父之言﹐本於此。《文子》引《老子》曰「鳴鐸以聲自毀﹐膏燭以明自煎。」

《尸子》曰「孝己事親﹐一夜而五起﹐視衣厚薄﹐枕之髙下也。」又曰「蒲衣生八年﹐舜讓以天下﹔周王太子晉生八年﹐而服師曠。」《漢書》稱孝己﹐《莊子》稱蒲衣子﹐其事見此。太子晉事﹐見《周書》。

鄒陽曰「裏名勝母﹐曾子不入。」《尸子》謂﹕孔子至於勝母﹐暮矣而不宿﹔過於盜泉﹐渴矣而不飲﹐惡其名也。

《尸子》曰「舜兼愛百姓﹐務利天下。其田也﹐荷彼耒耜﹐耕彼南畝﹐與四海俱有其利。雷澤也﹐旱則爲耕者鑿瀆﹐儉則爲獵者表虎﹐故有光若日月﹐天下歸之若父母。」《文心雕龍》﹕舜之祠田云「荷此長耜﹐耕彼南畝﹐四海俱有。」謂之祠田﹐豈它有所據乎﹖

程子﹐見《家語》。子華子﹐見《莊子》。近有《子華子》之書﹐謂程本字子華﹐卽孔子傾蓋而語者。《後序》謂鬼穀子之師。水心銘鞏仲至﹐所謂「程子」卽此書也。朱文公謂﹕詞艱而理淺﹐近世巧於模擬者所爲﹐決非先秦古書。

《韓子﹖內儲說》謂﹕叔向讒萇弘。按《左傳》哀三年﹐周人殺萇弘。叔向之沒久矣。

《韓子》曰「殷之法﹐刑棄灰於街者。子貢以爲重﹐問之仲尼。仲尼曰﹕『知治之道也。』」以商鞅之法爲殷法﹐又托於仲尼﹐法家侮聖言至此。

《五蠹》曰「周去秦爲從﹐期年而舉﹔衛離魏爲衡﹐半歲而亡。是周滅於從﹐衛亡於衡也。」按《史記》﹐赧王倍秦﹐與諸侯約從。衛爲衡之事﹐未詳。

《說疑》曰「有扈氏有失度﹐讙兜氏有孤男﹐三苗有成駒﹐桀有侯侈﹐紂有崇侯虎﹐晉有優施。此六人者﹐亡國之臣也。」崇侯﹑優施事甚著。《古今人表》桀時有雅侈﹐餘皆闕。《呂氏春秋》云「夏桀染於羊辛﹑岐踵戎﹐殷紂染於崇侯﹑惡來﹐周厲王染於虢公長父﹑榮夷終﹐幽王染於虢公鼓﹑祭公惇。此四王者﹐所染不當。」《古今人表》桀時有幹辛。榮夷終﹐卽榮夷公。虢公鼓﹐卽虢石父。《墨子》云「夏桀染於幹辛﹑推哆。」

《韓子》曰「商君教秦孝公燔《詩》《書》而明法令。」愚按﹕《史記﹖商君傳》不言燔《詩》《書》﹐蓋《詩》《書》之道廢﹐與李斯之焚之無異也。

又云「吳起教楚悼王損不急之枝官。」注﹕謂非要急﹐若樹之枝也。養樹者必披落其枝﹐爲政者亦損其閒冗。宋景文詩﹕何言漢朴學﹐正似楚枝官。「枝官」二字﹐前未有用者。

又云「儒服帶劍者眾﹐而耕戰之士寡。堅白無厚之詞章﹐而憲令之法息。」愚謂﹕堅白﹐公孫龍之言也。無厚﹐鄧析之言也。

漁者持鱣﹐婦人拾蠶﹐利之所在﹐皆爲賁諸。呂太史《西漢手筆》曰「利之所激﹐深宮之女皆儀﹑秦也。」文法本此。

叔瞻﹑宮之奇﹐亦虞﹑鄭之扁鵲也。後魏崔浩謂﹕王猛之經國﹐苻堅之管仲也﹔慕容恪之輔少主﹐慕容暐之霍光也﹔劉裕之平逆亂﹐司馬徳宗之曹操也。筆墨畦徑﹐皆有自來。

必恃自直之箭﹐百世無矢﹔恃自圜之木﹐千世無輪。劉夢得用此語。恃字﹐作「俟」。

鉅﹑孱之費金﹑璧﹐西門豹之納璽。戰國之時﹐官邪賂章﹐毀譽決於左右之口。於此可見﹐若阿﹑卽墨之斷者﹐幾何人哉﹗趙之郭開﹐齊之後勝﹐皆受秦間金。魏信陵之以毀廢﹐亦以萬金爲間﹐三國遂墟矣。

人主以二目視一國﹐一國以萬目視人主。此名言也。鄭長者之書﹐見《漢﹖藝文志》。

吏者﹐民之本綱也。聖人治吏不治民。斯言不可以韓非廢。

《韓子》謂﹕趙襄子賞有功者五人﹔髙赫爲賞首。仲尼聞之曰「善賞哉﹐襄子﹗賞一人﹐而天下爲人臣者莫敢失禮。」事在孔子後﹐孔鮒已辧其妄。然傳記若此者眾。《說苑》﹕周威公問於寧子曰「取士有道乎﹖」寧子曰「楚平王有士曰楚傒胥丘﹐負客出亡之晉﹐晉人用之﹐是爲城濮之戰。」城濮在楚成王時﹐以爲平王﹐謬矣。寧子﹐寧越。又曰「晉平公好樂﹐多賦斂。治城郭﹐有咎犯者﹐見門大夫以樂見﹐平公內之﹐對曰﹕『臣不能爲樂﹐臣善隱。』」又曰「石乞侍坐於屈建﹐屈建曰﹕『白公其爲亂乎﹖』」又曰「介子推行年十五而相荊﹐仲尼聞之﹐使人往視。」又曰「晉靈公造九層臺﹐荀息聞之﹐上書求見曰﹕『臣能累十二博棋﹐加九雞子其上。』」按犯﹑建﹑子推﹑息四人事迹﹐皆在前。劉子政博極羣書﹐何述紀之誤也﹖《新序》楚共王逐申侯﹐晉文公遇欒武子﹐葉公諸梁問樂王鮒﹐皆不同時。

《韓子》云「趙襄子召延陵生﹐令將軍車騎先至晉陽。」《戰國策》云延陵王﹐誤也。鮑氏攺「王」爲「君」﹐亦未之考。

《韓子》云「吳起欲攻秦小亭﹐置一石赤黍東門外﹐令人能徙此於西門外者﹐賜之上田宅。人爭徙之﹐乃下令曰﹕『明日攻秦﹐能先登者﹐仕之大夫﹐賜之上田宅。』於是攻之﹐一朝而拔。」《呂氏春秋》云「吳起治西河﹐欲諭其信於民﹐夜日置表於南門之外﹐令於邑中曰﹕『明日﹐有人能僨南門之外表者﹐仕長大夫。』明日日晏矣﹐莫有僨表者。民相謂曰﹕『此必不信。』有一人曰﹕『試往僨表﹐不得賞則已﹐何傷﹖』往僨表﹐來謁吳起。起自見而出﹐仕之長大夫。自是之後﹐民信吳起之賞罰。」愚按﹕商鞅入秦﹐在吳起死後二十一年﹐徙木予金﹐其祖吳起之遺智歟﹖

《說文》﹕古者宿沙初作煮海鹽。《魯連子》曰「古善漁者宿沙瞿子﹐使漁於山﹐則𨿽十宿沙子﹐不得一魚焉。」又曰「宿沙瞿子善煮鹽﹐使煮漬沙﹐𨿽十宿沙不能得也。」

《鶡冠子﹖博選篇》用《戰國策》郭隗之言﹐《王發篇》用《齊語》管子之言﹐不但用賈生《服賦》而已。柳子之辯﹐其知言哉﹗

《戰國策》鄭璞之說﹐亦見《尹文子》。

諺云「不聰不明﹐不能爲王﹔不瞽不聾﹐不能爲公。」見《愼子》。

《吳子》曰「承桑氏之君﹐修徳廢武以滅其國。」柳子《佩韋賦》﹕桑弘和而卻武弓﹐渙宗覆而國舉。桑﹐謂承桑氏也。一本攺「桑」字爲「乘」﹐誤。

程子曰「韓信多多益辦﹐是分數明。」按《孫子》﹕治眾如治寡﹐分數是也。杜牧注﹕謂韓信多多益辦。

漢景帝後二年詔曰「雕文刻鏤﹐傷農事者也﹔錦繡纂組﹐害女紅者也。農事傷﹐則饑之本也﹔女紅害﹐則寒之原也。夫饑寒並至﹐而能亡爲非者﹐寡矣。」本李克對魏文侯之言。見《說苑》。《藝文志》儒家﹐《李克》七篇。

《韓子》謂﹕鐘鼎之銘﹐皆番吾之迹﹐華山之博也。蔡邕謂﹕惟郭有道無愧﹐昌黎猶不免諛。白樂天《立碑詩》曰「豈獨賢者嗤﹐仍傳後代疑。」

《鬼穀子﹖午合篇》﹕伊尹五就桀﹐五就湯﹐然後合於湯。呂尙三入殷朝﹐三就文王﹐然後合於文王。﹝《孫子﹖用間篇》當參考。伊﹑呂聖人之耦﹐豈詭遇求獲者。此戰國辯士之誣聖賢也。伊尹三聘而起﹐太公辟紂海濱﹐當取信於《孟子》。﹞

尹知章序《鬼穀子》曰「蘇秦﹑張儀往事之﹐受捭闔之術十有二章﹐復受《轉丸》《胠篋》三章。然秦﹑儀用之﹐裁得溫言﹑酒食﹑貨財之賜。秦也﹐儀也﹐知道未足行﹐復往見﹐具言﹕『所受於師﹐行之﹐少有口吻之驗耳。未有傾河塡海移山之力﹐豈可更聞至要﹐使弟子深見其閫奧乎﹖』先生曰﹕『爲子陳言至道。』齋戒擇日而往見﹐先生乃正席而坐﹐嚴顏而言﹐告二子以全身之道。」《文心雕龍》云「《轉丸》騁其巧辭﹐《飛鉗》伏其精術。」程子曰「秦﹑儀學於鬼谷﹐其術先揣摩﹐然後捭闔。捭闔旣動﹐然後用鉤鉗。」

蒯通善爲長短說﹐主父偃學長短從橫術﹐邊通學短長。《史記索隱》云「《戰國策》亦名《長短書》。」

鬻熊爲周文王師﹐著書二十二篇﹐諸子之最先者﹐今存十四篇。《列子﹖天瑞篇》引《運轉無已》《天地密移》《力命篇》引語文王曰「自長非所增﹐自短非所損。」《賈誼書》引文王﹑武王﹑成王問﹐皆今書所無。

《呂氏春秋》曰「老耽貴柔﹐孔子貴仁﹐墨翟貴廉﹐關尹貴淸﹐子列子貴虛﹐陳駢貴齊﹐陽朱貴己﹐孫臏貴勢﹐王廖貴先﹐兒良貴後。」《荀子》曰「愼子有見於後﹐無見於先﹔老子有見於詘﹐無見於信﹔墨子有見於齊﹐無見於畸﹔宋子有見於少﹐無見於多。」墨子有見於齊﹐兼愛也。陽朱貴己﹐爲我也。《呂氏》以孔子列於老氏之後﹐秦無儒故也。

迂齋云「《梓人傳》規模﹐從《呂氏春秋》來。」愚按﹕《呂氏﹖分職篇》云「使眾能與眾賢功名大立於世﹐不予佐之者﹐而予其主﹐其主使之也。譬之若爲宮室﹐必任巧匠。奚故﹖曰﹕『匠不巧﹐則宮室不善。』夫國﹐重物也﹐其不善也﹐豈特宮室哉﹖巧匠爲宮室﹐爲圓必以規﹐爲方必以矩﹐爲平直必以準繩。功已就﹐不知規矩繩墨而賞匠巧也。巧匠之宮室已成﹐不知巧匠﹐而皆曰﹕『善。此某君某王之宮室也。』」柳子立意本於此。

劉向《論起昌陵疏》﹕自古及今﹐未有不亡之國也。本於《呂氏春秋》。

《說苑》﹕晉太史屠余見晉平公之驕﹐以其國法歸周。周威公見而問焉﹐曰「天下之國孰先亡﹖」對曰「晉先亡。」居三年﹐晉果亡。愚謂﹕平公後三年﹐晉未亡也。是時兩周未分﹐亦無周威公。《呂氏春秋》晉太史屠黍見晉公之驕﹐髙誘注以爲「晉出公」。當從《呂覽》。然晉政在大夫久矣﹐非以驕亡也﹐屠黍不可謂知幾。

《孔叢子》公孫龍臧三耳﹐《呂氏春秋》作「藏三牙」。

賈誼疏「一動而五業附」﹐《新書》云「五美附」。見《五美篇》。業字﹐當作「美」。

《六韜》曰「冠𨿽獘﹐禮加之於首﹔履𨿽新﹐法踐之於地。」賈誼之言本此。《韓非子》亦云「冠𨿽穿獘﹐必戴於頭﹔履𨿽五采﹐必踐之於地。」黃帝曰「日中必慧﹐操刀必割。」顏注﹕此語見《六韜》。主上之操也﹐語出《尉繚子》。

《淮南﹖詮言訓》曰「禹決江河﹐因水也﹔后稷播種樹榖﹐因地也﹔湯﹑武平暴亂﹐因時也。故天下可得而不可取也﹐霸王可受而不可求也。」張夫人諫苻堅之言﹐本於此。

《賈誼書》云「徳渥澤洽﹐調和大暢﹐則天淸澈﹐地富熅﹐物時熟。」吳斗南謂﹕《漢郊祀歌》后土富媼﹐昭明三光。「媼」當作「熅」。

《鹽鐵論》文學曰「臧文仲治魯﹐勝盜而自矜。子貢曰﹕『民將欺﹐而況民盜乎﹖』」文仲﹑子貢不同時﹐斯言誤矣。

仲長子《昌言》曰「北方寒﹐其人壽﹔南方暑﹐其人夭。此寒暑之方﹐驗於人也。約之蠶也﹐寒而餓之﹐則引日多﹔溫而飽之﹐則用日少。此寒溫饑飽之爲修短﹐驗於物者也。」論養生者﹐盍於此觀之。《韓子》蒼醫說用此意。《物理論》曰「道家則尙冷﹐以艸木用冷生。醫家則尙溫﹐以血脈以暖通。」

《淮南子》曰「春貸秋賦﹐民皆欣﹔春賦秋貸﹐眾皆怨。得失同﹐喜怒爲別﹐其時異也。爲魚徳者﹐非挈而入淵﹔爲猿賜者﹐非負而緣木﹐縱之其所而已。」亦見《文子》。此柳子《種樹傳》之意。

《文子》﹕聾虫𨿽愚﹐不害其所愛。注云「鱉聾無耳。」《淮南子》曰「狂馬不觸木﹐猘狗不自投於河﹐𨿽聾虫而不自陷﹐又況人乎﹖」又曰「馬﹐聾虫也。」注云「諭無知。」孝皇問王季海曰「聾字何以從龍﹐從耳﹖」對曰「《山海經》﹕龍聽以角﹐不以耳。」《山海經》檢此語﹐未見。

《傅子》曰「人之學者﹐猶渴而飲河海也﹐大飲則大盈﹐小飲則小盈。」伊川謂﹕如羣飲於河﹐各充其量。

《抱朴子﹖論仙篇》﹕按董仲舒所撰《李少君家錄》。仲舒﹐儒者﹐豈肯爲方士家錄﹖蓋依托也。

又按﹕《漢禁中起居注》﹐卽《西京雜記》所謂葛洪家有《漢武帝禁中起居注》一卷﹑《漢武故事》二卷。《通典》云「漢武帝有《禁中起居注》﹐馬后撰《明帝起居注》﹐則漢《起居》似在宮中﹐爲女史之任。」荀悅《申鑑》曰「先帝故事﹐有《起居注》﹐動靜之節必書焉。」

《祛惑篇》有古彊者云「孔子常勸我讀《易》﹐云﹕『此良書也﹐丘竊好之﹐韋編三絕﹐鐵擿三折。』今乃大悟。」《史記﹖世家》韋編三絕﹑鐵擿﹐見於此。擿﹐一作「撾」。此方士寓言也。

魏李蕭遠《運命論》﹕張良受黃石之符﹐誦《三略》之說。言「三略」者﹐始見於此。漢光武詔引《黃石公記》﹐未有「三略」之名。《含神霧》云「風後爲黃帝師﹐又爲禹師﹐化爲老子﹐授張良書。」今有《素書》六篇﹐謂黃石公圯上授子房﹐世人多以《三略》爲是。荊公詩云「《素書》一卷天與之。」

《太平禦覽》引《鄒子》曰「朱買臣孜孜修學﹐不知雨之流粟。」此《鄒子》之書﹐非戰國之鄒子也。

《愼子》曰「禮從俗﹐政從上﹐使從君。國有貴賤之禮﹐無賢不肖之禮。」見《初學記》。《曲禮》曰「禮從宜﹐使從俗。」言事不可常也。謂「禮從俗」﹐則非。

《尸子》曰「鄭簡公謂子產曰﹕『飲酒之不樂﹐鐘鼓之不鳴﹐寡人之任也。國家之不睭﹐朝廷之不治﹐與諸侯交之不得志﹐子之任也。子無入寡人之樂﹐寡人無入子之朝。』自是已來﹐子產治鄭﹐城門不閉﹐國無盜賊﹐道無餓人。孔子曰﹕『若鄭簡公之好樂﹐𨿽抱鐘而朝可也。』」愚謂﹕爲邦必放鄭聲﹐此孔子之言也﹐豈有抱鐘而朝之言哉﹗程子謂﹕未有心蠹﹐而能用管仲者﹐於鄭簡公亦云。

《論衡》﹐蓋蔡中郎所祕玩。而劉氏《史通》譏之曰「充自紀述其父祖不肖﹐爲州閭所鄙﹐而答以瞽頑舜神﹐鯀惡禹聖﹐盛矜於己而厚辱其先。何異證父攘羊﹐學子名母﹐名教之罪人也﹗」葛文康公亦曰「充刺孟子﹐猶之可也﹐至詆訾孔子﹐以系而不食之言爲鄙﹐以從佛肸公山之召爲濁﹐又非其脫驂舊館﹐而惜車於鯉﹐又謂道不行於中國﹐豈能行於九夷﹖若充者﹐豈足以語聖人之趣哉﹗」卽二說觀之﹐此書非小疵也。呂南公謂﹕充飾小辯以驚俗﹐蔡邕欲獨傳之﹐何其謬哉﹗

《家語》問舜冠﹐謂魯哀公問孔子﹐《尙書大傳》以爲成王問周公。

《子思子》曰「東戶季子之時﹐道上雁行而不拾遺﹐餘糧宿諸畝首。」餘糧棲畝﹐本於此。

劉邵《人物志》曰「《易》以《咸》爲徳﹐以《謙》爲道。《老子》以『無』爲徳﹐以『虛』爲道。」愚謂﹕《咸》言「虛」而不言「無」﹐與《老氏》異。

宋咸注《法言》云「天地不常泰﹐亦不常否。聖人不常出﹐亦不常絕。」

或問賢﹐曰「顏淵﹑黔婁﹑四皓﹑韋玄成。」王介甫曰「出乎顏淵﹐則聖人矣。出乎韋玄成﹐則眾人矣。」

奔車之上無仲尼﹐覆舟之下無伯夷。此《韓非》語也﹐余襄公《謹箴》用之。

杜牧注《孫子序》云「孫武著書數十萬言﹐魏武削其繁剩﹐筆其精切﹐凡十三篇。因注解之。」考之《史記》本傳﹐闔廬曰「子之十三篇﹐吾盡觀之矣。」非筆削爲十三篇也。

《莊子》楚狂之歌﹐所謂「迷陽」﹐人皆不曉﹐胡明仲云「荊楚有艸﹐叢生修條﹐四時發穎﹐春夏之交﹐花亦繁麗。條之腴者﹐大如巨擘﹐剝而食之﹐其味甘美﹐野人呼爲迷陽。其膚多刺﹐故曰「無傷吾行﹐無傷吾足。」

卷十一考史

《戰國策》張儀說秦王曰「世有三亡﹐而天下得之。」姚氏云「《韓非子》第一篇

《初見秦》文與此同。」鮑氏失於考證。呂成公《麗澤集》文﹐取此篇。

鄒忌不如徐公美﹐《新序》云「齊有田巴先生﹐行修於外。王聞其賢﹐聘之﹐將問政焉。田巴攺制新衣﹐拂飭冠帶﹐顧謂其妾﹐妾曰﹕『佼。』將出門﹐問其從者﹐從者曰﹕『佼。』過於淄水﹐自照視﹐醜惡甚焉。遂見齊王﹐齊王問政﹐對曰﹕『今者大王召臣﹐臣問妾﹐妾愛臣﹐諛臣曰「佼」﹔問從者﹐從者畏臣﹐諛臣曰「佼」。臣至臨淄水而觀﹐然後知醜惡也。今王察之﹐齊國治矣。』」與鄒忌之言略同。洪景盧謂﹕《孟子》所書齊景公問晏子﹐與《管子﹖內言戒篇》相似﹐蓋傳記若是者多矣。

齊負郭之民有狐咺者﹐正議閔王﹐斮之檀衢。按《呂氏春秋﹖貴直論》﹕狐援說齊湣王曰「殷之鼎陳於周之廷﹐其社蓋於周之屏﹐其干戚之音﹐在人之遊。亡國之音﹐不得至於廟﹔亡國之社﹐不得見於天﹔亡國之器陳於廷﹐所以爲戒。王必勉之。其無使齊之大呂陳之廷﹐無使太公之社蓋之屏﹐無使齊音充人之遊。」齊王不受。狐援出而哭國五日﹐其辭曰「先出也﹐衣睴﹔後出也﹐滿囹圄。吾今見民之洋洋然東走﹐而不知所處。」齊王問吏曰「哭國之法若何﹖」吏曰「斮。」王曰「行法。」狐援乃言曰「有人自南方來﹐鮒入而鯢居﹐使人之朝爲艸而國爲墟。殷有比干﹐吳有子胥﹐齊有狐援。已不用若言﹐又斮之東閭。每斮者以吾參夫二子者乎﹗」《漢﹖古今人表》作「狐爰」﹐注﹕卽狐咺也。愚謂﹕殺諍臣者必亡﹐狐援其洩冶之類乎﹗

齊威王封卽墨大夫﹐燕取齊七十餘城﹐惟莒﹑卽墨不下。田單以卽墨破燕。齊王建將入秦﹐卽墨大夫入見﹐畫臨晉﹑武關之策﹐建不聽而亡。吁﹐何卽墨之多君子也﹗建能聽卽墨大夫之謀﹐則齊可以勝秦矣。國未嘗無士也。

《太平禦覽》引《戰國策》曰「吳子問孫武曰﹕『敵人保山據險﹐擅利而處﹐糧食又足﹐挑之則不出﹐乘間則侵掠﹐爲之柰何﹖』武曰﹕『分兵守要﹐謹備勿懈。潛探其情﹐密候其怠。以利誘之﹐禁其牧采。久無所得﹐自然變攺。待離其故﹐奪其所愛。』」今本無之。

樂間入趙﹐燕王以書謝焉。《新序》以爲惠王遺樂毅書。

《新序》樂毅書﹕君子絕交無惡言﹐去臣無惡聲。

戰國有兩公孫弘﹐一在齊﹐爲孟嘗君見秦昭王﹔一在中山﹐言司馬憙招大國之威求相。與漢平津侯爲三。《韓子》云「公孫弘斷髮而爲越王騎。」是又一人也。

《禹貢正義》鄭康成云「《戰國策》﹕碣石在九門。」姚宏云「《戰國策》遺逸﹐如司馬貞引『馬犯謂周君』﹑徐廣引『韓兵入西周』﹑李善引『呂不韋言周三十七王』﹑歐陽詢引『蘇秦謂元戎以鐵爲矢』﹑《史記正義》引『九門本有宮室而居』﹐今本所無。」晏元獻論秦穆公以由余爲賢﹐用其謀伐戎。夫臣節有死無貳﹐戎使由余觀秦﹐終竭謀慮﹐滅其舊疆﹐豈鐘儀操南音﹐樂毅不謀燕國之意哉﹖秦穆之致由余而辟戎土也﹐失君君臣臣之訓矣。元獻之論﹐有補世教﹐故錄之。

唐太宗問褚遂良曰「舜造漆器﹐禹雕其俎。」其事見《韓子》。由余對秦穆公曰「舜作食器﹐流漆墨其上﹐國之不服者十三。禹作祭器﹐墨染其外﹐朱畫其內﹐國之不服者三十三。」

薛士龍曰「齊威之霸﹐不在阿﹑卽墨之斷﹐而在毀譽者之刑。」今按﹕毀譽者﹐乃佞臣周破胡。見《列女傳》。

《大事記》魏以田文爲相﹐《解題》曰「田文與孟嘗君姓名適同而在前﹐《呂氏春秋﹖審分覽》作商文﹐所載『吳起問答』﹐與《史記》略同。」西山《讀書乙記》謂﹕田文﹐遊俠之宗主﹐以主少國疑自任﹐未知其可也。誤以爲孟嘗君。

王逸云「屈原爲三閭大夫。三閭之職﹐掌王族三姓﹐曰昭﹑屈﹑景。屈原序其譜屬﹐率其賢良﹐以厲國士。」漢興﹐徙楚昭﹑屈﹑景於長陵﹐以彊幹弱支﹐則三姓至漢初猶盛也。莊子曰「昭﹑景也﹐著戴也﹔甲氏也﹐著封也。非一也。」說云「昭﹑景﹑甲三者﹐皆楚同宗也。」甲氏﹐其卽屈氏歟﹖秦欲與楚懷王會武關﹐昭睢﹑屈平皆諫王無行。襄王自齊歸﹐齊求東地五百里﹐昭常請守之﹐景鯉請西索救於秦﹐東地復全。三閭之賢者﹐忠於宗國﹐所以長久。

《陳軫傳》卞莊子刺虎﹐《戰國策》作「管莊子」﹐《索隱》引《戰國策》作「館莊子」。館﹐謂逆旅捨。其人字莊子。

晉﹑楚之爭霸在鄭﹐秦之爭天下在韓﹑魏。林少穎謂﹕六國卒並於秦﹐出於範睢遠交近攻之策。取韓﹑魏以執天下之樞也﹐其遠交也。二十年不加兵於楚﹐四十年不加兵於齊﹐其近攻也。今年伐韓﹐明年伐魏﹐更出疊入無寧歲﹐韓﹑魏折而入於秦﹐四國所以相繼而亡也。秦取六國﹐謂之蠶食﹐蓋蠶之食葉﹐自近及遠。《古史》云「範睢自爲身謀﹐未見有益於秦。」愚謂﹕此策不爲無益﹐然韓不用韓玘﹐魏不廢信陵﹐則國不亡。

周赧王卒於乙巳﹐明年丙午﹐秦遷西周公﹐而東周君猶存也。壬子﹐秦遷東周君﹐而周遂不祀。作史者﹐當自丙午至壬子﹐系周統於七國之上﹐乃得春秋存陳之義。《大事記》周赧後卽系秦﹐朱子以爲未當﹐《綱目》以七國如楚﹑漢並書之。

七國﹐齊﹑魏﹑趙﹑韓皆大夫篡﹐楚爲黃﹐秦爲呂﹐惟燕爲舊國﹐召公之澤遠矣。惠王不用樂毅﹐太子丹乃用荊軻﹐其能國乎﹖

老泉謂﹕秦之憂在六國﹐蜀最僻﹐最小﹐最先取﹔楚最彊﹐最後取﹐非其憂在蜀也。愚謂﹕取蜀則楚在掌中矣﹐白起所以再戰而燒夷陵也。

魯仲連書﹕富比乎陶﹑衛。延篤注《戰國策》云「陶朱公子荊。」王邵云「魏冉封陶﹐商君封衛。」今按﹕商君封於商﹐非封衛也。

李文叔《書戰國策》曰「爲是說者非難﹐而載是說者爲不易得。使秦﹑漢而後﹐復有爲是說者﹐必無能載之者矣。」愚觀董晉之答回紇語﹐李懷光﹑譚忠之說劉總﹐詞气雄健﹐有先秦風﹐韓﹑杜二公之筆力﹐足以發之也。《董晉行狀》《燕將錄》。

秦昭王五十一年滅周﹐是歲漢髙祖生於丰沛。天道之倚伏﹐可畏哉﹗《史記》昭王五十一年﹐赧王卒。皇甫謐曰「髙祖生。」

秦莊襄王元年﹐滅東周。三年﹐始皇立﹐而柏翳之秦亦滅。二世元年﹐廢衛君﹐是歲諸侯之起者五國。三年﹐而秦亡。然則滅人之國﹐乃所以自滅也。

秦皇欲以一至萬﹐新莽推三萬六千歲歷紀﹐宋明帝給三百年期﹐其愚一也。漢世祖曰「日復一日﹐安敢遠期十歲乎﹖」眞帝王之言哉﹗

魏公子退讓﹐而口不忍獻五城﹔尹翁歸不私﹐而不敢見其邑子。是以君子正容以悟之﹐使人之意也消。

箝語燔書﹐秦欲愚其民而不能愚陳涉﹔指鹿束蒲﹐髙欲愚其君而不能愚子嬰。

韋昭《洞歷記》﹕紂無道﹐比干知極諫必死﹐作《秣馬金闕歌》。古歌尙質﹐必無「秣馬金闕」之語﹐蓋依托也。

賈生《過秦》曰「秦孝公據殽﹑函之固。」春秋時﹐殽﹐桃林﹐晉地﹐非秦有也。

史記正誤﹝《索隱》《正義》《史剡》《通鑑考異》《古史》《大事記解題》所考正者﹐皆不著。﹞

《五帝本紀》列黃帝﹑顓﹑辛﹑堯﹑舜﹐謂﹕「孔子所告宰予﹐儒者或不傳﹐及《春秋》《國語》﹐發明《五徳》《系姓》章矣。《書》缺有間﹐乃時見於他說。」五峯胡氏曰「仲尼《系易》﹐歷敍制器致用﹐兼濟生民者﹐獨稱犧﹑農﹑黃帝﹑堯﹑舜氏﹐蓋以是爲五帝也﹐而顓﹑辛無聞焉。太史公所載﹐特形容之虛語爾。」朱文公曰「《易大傳》﹐孔聖之言﹔八卦﹐文字之祖﹐何故遺而不錄﹖」

舜年二十以孝聞﹐年三十堯舉之﹐年五十攝行天子事﹐年六十一代堯踐帝位。踐帝位三十九年。《書正義》曰「舜年六十二爲天子。《大禹謨》﹕朕宅帝位三十有三載﹐乃求禪禹。《孟子》云﹕『舜薦禹於天十七年。』是在位五十年明矣。《史記》皆謬。」

《夏本紀》﹕太康崩﹐弟仲康立。仲康崩﹐子相立。相崩﹐子少康立。《左傳正義》曰「太康失邦﹐及少康紹國﹐尙有百載﹐乃滅有窮。《本紀》不言羿﹑浞之事﹐是遷說之疏。」

《殷本紀》﹕祖乙遷於邢。《書正義》曰「鄭玄云﹕『祖乙去相居耿﹐而國爲水所毀﹐於是修徳以禦之﹐不復徙也。』」

小辛立﹐殷復衰﹐百姓思盤庚﹐乃作《盤庚》三篇。與《書序》違﹐非也。

太甲旣立三年﹐伊尹放之於桐宮。居桐宮三年﹐悔過反善。伊尹乃迎而授之政﹐謂太甲歸亳之歲。已爲卽位六年﹐遷說妄也。

祖己嘉武丁之以祥雉爲徳﹐立其廟爲髙宗﹐遂作《髙宗肜日》及《訓》。與《書序》相違。

帝陽甲之時﹐殷衰﹐自中丁以來﹐廢適而更立諸弟子。弟子或爭相代立﹐比九世亂。《皇王大紀》曰「以其世考之﹐自沃丁至陽甲﹐立弟者九世。」中丁之名﹐誤也。

太戊﹐爲太甲之孫。《三代表》云「太戊﹐小甲弟。」則亦是沃丁弟﹐太甲子。《書正義》謂﹕《本紀》《世表》必有一誤。

《周本紀》﹕不窋末年﹐夏氏政亂﹐去稷不務﹐不窋以失其官而奔戎狄之間。《周語》云「不窋自竄於戎狄之間。」韋昭云「不窋去夏而遷於豳。」《詩正義》﹕案《公劉》之篇﹐公劉避亂適豳。公劉者﹐不窋之孫。

古公有長子曰太伯﹐次曰虞仲。太姜生季歷。《左傳正義》曰「如《史記》之文﹐似王季與太伯別母﹐遷言疏繆。太伯﹑虞仲辟季歷適荊蠻﹐若有適庶﹐不須相辟。知其皆同母也。」

詩人道西伯﹐蓋受命之年稱王﹐而斷虞芮之訟。歐陽公以爲妄說。五峯胡氏曰「詩人言文王受命﹐指其至誠動天﹐得天人之助耳。」李子思曰「以虞芮質成之年﹐爲文王興王業之初則可﹐而謂文王於是自稱王則不可。」朱文公謂﹕《武成》有「惟九年大統未集」之說﹐若以在位五十年推之﹐不知九年當從何處數起﹖亦未見史遷全不是﹐歐公全是﹐不若兩存之。劉道原曰「遷不見《古文尙書》﹐以文王受命七年而崩。孔安國見《武成篇》﹐故《泰誓傳》曰﹕『周自虞芮質厥成﹐諸侯並附。』以爲受命之年﹐至九年文王卒。劉歆《三統歷》以爲九年。」

武王祭於畢﹐觀兵盟津。歐陽公曰「《伯夷傳》又載父死不葬之說﹐皆不可爲信。」程子曰「觀兵必無此理。今日天命絕﹐則紂是獨夫﹐豈容更待三年﹖」林氏曰「漢儒以觀政轉爲觀兵﹐而爲周師再舉之說。」

武王追思先聖﹐乃褒封神農之後於焦﹐封黃帝之後於薊﹐封帝堯之後於祝﹐封帝舜之後於陳。《禮記正義》曰「追思先聖乃封之﹐與《樂記》未及下車義反﹐當以《記》爲正。」

襄王母早死﹐後母曰惠後﹐生叔帶。《左傳》曰「母弟﹐俱是惠後所生。」《正義》曰「《史記》謬也。」

周﹑召二相行政﹐號曰共和。呂成公曰「《古史》﹕案《汲冢紀年》共伯和幹王位﹐故謚共和。」《左傳》王子朝告諸侯曰「諸侯釋位﹐以間王政﹐宣王有志而後效官。」推是而言﹐則厲﹑宣之間﹐諸侯有去其位而代王爲政者。《莊子》曰「共伯得之於丘首。」

舜封棄於邰﹐號曰后稷。《詩正義》曰「稷之功成﹐實在堯世﹐其封於邰﹐必是堯之封﹐故《箋》《傳》皆以爲堯。《本紀》以後稷之號﹐亦起舜時﹐其言不可信也。」

武王伐紂﹐卜龜兆不吉﹐羣公皆懼﹐惟太公彊之。《書正義》曰「太公《六韜》云﹕『卜戰﹐龜兆焦﹐筮又不吉。太公曰「枯骨朽蓍﹐不逾人矣。」』彼言不吉者﹐《六韜》之書﹐後人所作﹐《史記》又采用《六韜》﹐好事者妄矜太公﹐非實事也。」

穆王卽位﹐春秋已五十矣﹐立五十五年。《書正義》曰「《孔傳》云穆王卽位過四十矣﹐不知出何書﹖遷若在孔後﹐或當各有所據。」

《秦本紀》﹕晉獻公虜虞君與其大夫百里奚﹐以爲秦穆公夫人媵於秦。百里奚亡秦走宛﹐楚鄙人執之﹐穆公以五羖羊皮贖之。範太史曰「《商鞅傳》又載趙良之言曰﹕『五羖大夫﹐荊之鄙人也。自鬻於秦客﹐被褐食牛。期年﹐穆公知之﹐舉之牛口之下﹐而加之百姓之上。』《史記》所傳﹐自相矛盾如此。」朱文公曰「按《左氏》﹐媵秦穆姬者﹐乃井伯﹐非百里奚也。」

賜襄公岐以西之地﹐襄公生文公﹐於是文公遂收周餘民有之地至岐﹐岐以東獻之周。《詩正義》曰「鄭氏《詩譜》言橫有周西都宗周畿內八百里之地﹐則是全得西畿﹐與《本紀》異。案終南之山﹐在岐之東南。大夫之戒襄公﹐已引終南爲諭﹐則襄公亦得岐東﹐非惟自岐以西也。如《本紀》之言﹐文公獻岐東於周﹐則秦之東境﹐終不過岐。而春秋之時﹐秦境東至於河﹐明襄公救周﹐卽得之矣。《本紀》之言不可信也。」

《呂后本紀》﹐夾漈鄭氏曰「遷遺惠而紀呂﹐無亦獎盜乎﹖」

《樂書》﹕得神馬渥窪水中﹐爲《太一之歌》。後伐大宛﹐得千里馬﹐爲歌。中尉汲黯進曰。云云。丞相公孫弘曰「黯誹謗聖制。」說齋唐氏曰「按《漢書﹖武帝紀》元鼎四年秋﹐馬生渥窪水中﹐作《天馬之歌》。太初四年春﹐貳師將軍廣利斬大宛王首﹐獲汗血馬﹐來作《西極天馬之歌》。而元狩二年春三月﹐丞相弘薨﹐則先元鼎四年﹐已八年矣。《汲黯傳》﹕渾邪王降之歲﹐汲黯坐法免官﹐隱田園者數年﹐至更立五銖錢﹐復起爲淮陽太守﹐居淮陽十歲而卒。按《武紀》昆邪之降在元狩二年﹐而行五銖錢在五年﹐又十歲﹐則元封四年也。其去太初四年﹐尙六年﹐則汲黯之卒亦久矣。今《樂書》乃云得大宛馬而作《天馬之歌》﹐汲黯嘗有言而公孫弘又從而譖之﹐不亦厚誣古人哉﹗況黯在武帝時﹐始爲謁者遷滎陽令﹐稱疾歸﹐乃召爲中大夫﹐又出爲東海太守﹐又召爲主爵都尉﹐又公孫弘請徙爲右內史﹐數歲而免官﹐又數歲而起爲淮陽太守﹐則未嘗爲中尉也。假使黯之言﹐在馬生渥窪之年﹐則弘之死固已久矣。《漢書﹖司馬遷傳》言《史記》十篇﹐有錄無書﹐而注言《樂書》亦亡﹐則此非遷之作明矣。使遷在當時而乖舛如此﹐不亦繆乎﹖」

《天官書》﹕東宮蒼龍﹐南宮朱鳥﹐西宮咸池﹐北宮玄武。吳氏曰「蒼龍﹑朱鳥﹑玄武﹐各總其方七宿而言。咸池﹐別一星名﹐《晉﹖天文志》所謂天潢南三星﹐曰咸池﹑魚囿者是已﹐豈所以總西方七宿哉﹖又列參白虎於昴﹑畢之後﹐何其類例之駁也﹖」

《十二諸侯年表》﹕敬王四十一年﹐孔子卒。四十三年﹐敬王崩。《周本紀》﹕敬王崩﹐子元王立。八年崩﹐子定王立。《六國年表》﹕定王元年﹐《左傳》盡此。《左傳正義》曰「《杜世族譜》云﹕『敬王三十九年﹐魯哀公十四年﹐獲麟之歲也。四十二年而敬王崩﹐敬王子﹐元王十年﹐《春秋》之傳終矣。』與《史記》不同。史記世代年月﹐事多舛錯﹐故班固以文多抵牾。案《世本》﹕敬王崩﹐貞王介立﹐貞王崩﹐元王赤立。宋忠注引《太史公書》云﹕『元王仁生貞王介﹐與《世本》不相應﹐不知誰是﹖』則宋忠不能定也。《帝王世紀》﹕敬王三十九年﹐《春秋經》終。四十四年﹐敬王崩﹐子貞定王立。貞定王崩﹐子元王立。是《世本》與《史記》參差不同。書籍久遠﹐事多紕繆﹐杜違《史記》﹐亦何怪焉﹖」

《吳世家》以光爲諸樊之子﹐僚爲夷昧之子。《左傳正義》曰「《世本》云﹕『夷昧及僚﹐夷昧生光。』服虔云﹕『夷昧生光而廢之。僚者﹐夷昧之庶兄。夷昧卒﹐僚代立﹐故光曰「我王嗣也。」』是用《公羊》爲說也。杜言『光﹐吳王諸樊子』﹐用《史記》爲說也。班固云﹕『遷采《世本》爲《史記》﹐而今之《世本》與遷言不同。《世本》多誤﹐不足依憑﹐故杜以《史記》爲正。』」

《傳》言﹕大伯端委﹐仲雍斷髮。《史記》云「二人皆文身斷髮﹐示不可用。」文身斷髮﹐自辟害耳﹐遠適荊蠻﹐則周人不知其處﹐何以須示不可用也﹖皆遷之謬。石林葉氏曰「以《春秋傳》考之﹐斷髮文身蓋仲雍﹐大伯無與焉。」

越王滅吳﹐誅太宰嚭。《通鑑外紀》曰「《左傳》﹕哀二十四年閏月﹐哀公如越﹐季孫懼﹐因太宰嚭而納賂焉。在吳亡後二年也。嚭入越亦用事﹐安得吳亡卽誅哉﹖」

《宋世家》﹕武王克殷﹐微子肉袒面縛﹐左牽羊﹐右把茅。《書正義》曰「面縛﹐縛手於後﹐故口銜其璧﹐又安得左牽羊﹐右把茅也﹖」

《燕世家》﹕成王旣幼﹐周公攝政﹐當國踐阼﹐召公疑之﹐作《君奭》。《書正義》曰「此篇是致政之後﹐言畱輔成王之意。其文甚明﹐遷妄爲說爾﹖」

《衛世家》﹕莊公娶齊女爲夫人﹐而無子。又娶陳女爲夫人﹐生子早死。陳女女娣生完﹐完母死﹐莊公命夫人齊女子之。《詩正義》曰「禮﹐諸侯不再娶﹐且莊姜仍在。《左傳》惟言『又娶於陳』﹐不言『爲夫人』﹔《左傳》言莊姜以爲己子﹐云『完母死』亦非也。」

武公殺兄篡國。呂成公曰「武公在位五十五年﹐《國語》又稱武公年九十有五﹐猶箴儆於國。計其初卽位﹐其齒蓋已四十餘矣。使果弒共伯而篡立﹐則共伯見弒之時﹐其齒又加長於武公﹐安得謂之早死乎﹖髦者﹐子事父母之飾﹐諸侯旣小斂﹐則脫之。《史記》謂釐侯已葬而共伯自殺﹐則是時共伯已脫髦矣﹐《詩》安得猶謂之『髧彼兩髦』乎﹖是共伯未嘗有見弒之事﹐武公未嘗有篡弒之惡也。」

初﹐宣公愛夫人夷姜。《左傳正義》曰「烝淫而謂之夫人﹐謬也。」

《鄭桓公世家》云「宣王庶弟」﹐《年表》云「宣王母弟」。《詩正義》曰「《世家》《年表》自乖異。」

虢﹑鄶果獻十邑﹐桓公竟國之。《詩正義》曰「《詩譜》武公卒取十邑﹐如《世家》﹐則桓公皆自取十邑。馬遷見《國語》有『史伯爲桓公謀取十邑』之文﹐不知桓身未得﹐故傅會爲此說耳。《外傳》云﹕『皆子男之國﹐虢﹑鄶爲大。』則八邑各爲其國﹐非虢﹑鄶之地﹐無由得獻之桓公也。」《左傳正義》曰「案《鄭語》﹐桓公始謀﹐未取之也。武公始國﹐非桓公也。全滅虢﹑鄶﹐非獻邑也。遷之言皆謬。」

《齊世家》﹕胡公始徙都薄姑。周夷王之時﹐獻公因徙薄姑﹐都治臨淄。《詩正義》曰「《詩﹖烝民》云﹕『仲山甫䢐齊。』《傳》曰﹕『古者諸侯逼隘﹐則王者遷其邑而定其居。蓋去薄姑﹐遷於臨淄。』以爲宣王之時﹐始遷臨淄﹐與《世家》異。毛公在遷之前﹐其言當有據。」

頃公十一年﹐晉初置六卿。賞鞍之功﹐頃公朝晉﹐欲尊王晉景公﹐景公不敢當。《晉世家》﹕景公十二年﹐齊頃公如晉﹐欲上尊景公爲王。景公讓不敢。《左傳正義》曰「此時天子𨿽微﹐諸侯並盛﹐晉文不敢請隧﹐楚莊不敢問鼎。又齊弱於晉﹐所較不多﹐豈爲一戰而勝﹐便卽以王相許﹖準時度勢﹐理必不然。齊侯朝於晉﹐將授玉。遷之意所以有此說者﹐當讀此《傳》『將授玉』﹐以爲『將授王』﹐遂飾成爲此謬辭耳。」

《魯世家》﹕哀公奔越﹐國人迎哀公復歸﹐卒於有山氏。《左傳正義》曰「《傳》稱國人施罪於有山氏﹐不得復歸﹐而卒於其家也。遷妄耳。」

《齊世家》﹕周西伯昌與呂尙陰謀修徳以傾商政﹐其事多兵權與奇計﹐故後世之言兵及周之陰權﹐皆宗太公爲本謀。石林葉氏曰「其說蓋出《六韜》。夫太公賢者也﹐其所用王術也﹐其所事聖人也﹐則出處必有義﹐而致君必有道。自墨翟以太公於文王爲忤合﹐而孫武謂之用間。且以嘗爲文﹑武將兵﹐故尙權詐者﹐多並緣自見。」說齋唐氏曰「三分有二而猶事商﹐在眾人必以爲失時﹔三後協心而後道洽﹐在常情必以爲無功。二聖人信之篤﹐守之固﹐至誠惻怛之心﹐寬厚和平之政﹐浹於斯民﹐固結而不可解。此豈矯拂而僞爲﹖亦出於自然而已。彼太史公曾不知此﹐乃曰﹕『周西伯昌囚羑里﹐歸與呂尙陰謀修徳以傾商政。』又曰﹕『周公聞伯禽報政遲﹐乃嘆曰「魯後世其北面事齊矣﹗」』此特戰國變詐之謀﹐後世苟簡之說﹐殆非文王之事﹐周公之言也。遷不能辧其是否﹐又從而筆之於書﹐使後人懷欲得之心﹐務速成之功者﹐借此以爲口實﹐其害豈小哉﹖」

《晉世家》﹕鄂侯郤立六年﹐當魯隱五年﹐卒﹔子哀侯光立。《詩正義》曰「案《左傳》隱五年﹐曲沃莊伯伐翼﹐翼侯奔隨。秋﹐王命虢公伐曲沃﹐而立哀侯於翼。六年﹐翼九宗五正﹐頃父之子嘉父﹐逆晉侯於隨﹐納諸鄂﹐晉人謂之鄂侯。則哀侯之立﹐鄂侯未卒﹐《世家》言卒﹐非也。」

獻公使士瞂盡殺諸公子﹐而城聚都之﹐命曰絳。《詩正義》曰「案《左傳》『士瞂使羣公子盡殺遊氏之族﹐乃城聚而處之』﹐則城聚以處羣公子﹐非晉都也﹐言『命聚曰絳』﹐非也。」

天子使王子虎命晉侯爲伯﹐周作《晉文侯命》。夾漈鄭氏曰「於時去文侯十有五世﹐而誤以文侯爲重耳。」

申生母﹐齊桓女也﹐同母女弟﹐爲秦穆夫人。夷吾母﹐重耳母女弟也。《左傳正義》曰「案《傳》﹐申生之母﹐本是武公之妾。武公末年﹐齊桓始立﹐不得爲齊桓女也。虢射﹐惠公之舅﹔狐偃﹐文公之舅﹐二母不得爲姊妹也。皆遷之妄。」

夢天謂武王曰「余命女生子名虞。」《左傳正義》曰「邑姜方震而夢﹐明是邑姜夢矣﹐安得以爲武王夢也﹖薄姬之夢龍據其心﹐燕姞之夢蘭爲己子﹐彼皆夢發於母﹐此何以夢發於父﹖是遷之妄。」

《陳世家》﹕桓公鮑卒﹐弟佗﹐其母蔡女﹐故蔡人爲佗殺五父及桓公太子免而立佗﹐是爲厲公。太子免之三弟﹐長者名躍﹐中曰林﹐少曰杵臼﹐與蔡人共殺厲公而立躍﹐是爲利公。《詩正義》曰「案《左傳》桓五年﹐文公子佗殺太子免而代之﹐則是佗自殺免﹐非蔡人爲佗殺免也。六年﹐蔡人殺陳佗。莊二十二年《傳》曰﹕『陳厲公蔡出也﹐故蔡人殺五父而立之。』五父與佗一人﹐不得云『爲佗殺五父』也。六年﹐殺佗﹔十二年﹐陳侯躍卒﹐則厲公卽是躍。躍旣爲厲公﹐則無復利公矣。旣誤以佗爲厲公﹐又妄稱躍爲利公。《世家》言『佗死而躍立﹐立五月而卒』﹐然則躍亦以桓六年卒矣。而《春秋》躍卒在桓十二年﹐非徒五月。皆《史記》之謬。」《左傳正義》曰「束睝言『遷分一人以爲兩人﹐以無爲有』﹐謂此事也。」

舜居嬀汭﹐其後因姓嬀氏。《左傳正義》曰「《世本》﹕舜姓姚氏﹐虞思猶姓姚也。至胡公﹐周乃賜姓爲嬀﹐謂胡公之前已姓嬀﹐妄也。」

《楚世家》﹕髙陽生稱﹐稱生捲章﹐捲章生重黎﹐髙辛氏之火正﹐能光融天下﹐帝嚳命曰祝融。《詩正義》曰「《楚語》稱『顓頊命南正重司天以屬神﹐命火正黎司地以屬民』﹐則黎爲火正﹐髙陽時也。言髙辛者﹐以重黎是顓頊命之﹐歷及髙辛﹐仍爲此職﹐故二文不同也。黎實祝融﹐重爲南正﹐而《楚世家》同以重黎爲祝融﹐謬也。《世家》又云﹕『帝嚳誅重黎﹐而以其弟吳回爲重黎後﹐復居火正﹐爲祝融。』《鄭語》以八姓爲黎後者﹐以吳回系黎之後﹐復居黎職﹐故本之黎也。《左傳》﹕少皞氏有子曰重﹐顓頊氏有子曰黎﹐《史記》以重﹑黎爲一人﹐又言以吳回爲重黎﹐皆謬。」

蚡冒卒﹐弟熊達立﹐是爲楚武王。《左傳正義》曰「杜注﹕蚡冒﹐楚武王父。」不從《史記》。劉炫以《世家》規杜云「蚡冒是兄﹐不得爲父。」

莊王卽位三年﹐伍舉入諫曰「願進隱。」愚按﹕莊王時﹐有嬖人伍參﹐其子伍舉﹐在康王時。康王﹐莊王之孫。《呂氏春秋﹖審應覽》云「荊莊王立三年﹐不聽而好讔。成公賈入諫曰﹕『願與君王讔。』」《新序》云「士慶」﹐然則非伍舉也。

《燕世家》﹕孟軻謂齊王曰「今伐燕﹐此文﹑武之時﹐不可失也。」朱文公曰「『或問﹕勸齊伐燕有諸﹖』《史記》蓋傳聞此說之誤。」

《三代世表》﹕稷﹑契皆爲帝嚳之子﹐堯亦帝嚳之子。《左傳正義》曰「《世族譜》取《史記》之說﹐又從而譏之。案鯀﹐則舜之五世從祖父也﹐而及舜共爲堯臣。堯則舜之三從髙祖﹐而妻其女。此《史記》之可疑者。」

《杞世家》﹕其殷後﹐則初封武庚於殷墟﹐復以叛而誅之﹐更命微子爲殷後。《詩正義》曰「《書序》《微子之命》﹐是宋爲殷後﹐成王始命之。《樂記》武王投殷之後於宋﹐其實武王之時﹐始封於宋﹐未爲殷後也。成王命爲殷後﹐當爵爲公﹐地方百里。《史記》以爲成王之時﹐始封微子於宋﹐與《樂記》又乖。」

《管蔡世家》﹕武王同母兄弟十人﹐蔡叔﹐周公弟也。《左傳正義》曰「僖二十四年《傳》﹐富辰言文之昭十六國﹐蔡在魯上﹐明以長幼爲次。賈逵等皆言蔡叔周公兄﹐故杜從之。」

聃季載﹐杜云「毛叔聃。」又不數叔振鐸者﹐杜以振鐸非周公同母﹐故不數之。或杜別有所見﹐不以《管蔡世家》爲說。

《魏世家》三十六年﹐惠王卒。《左傳後序》曰「《古書紀年篇》﹕魏惠王三十六年攺元﹐從一年始至十六年而稱惠成王﹐卒卽惠王也。疑《史記》誤分惠成之世以爲後王年也。」朱文公曰「惠﹑襄﹑哀之年﹐見於《竹書》明甚﹐《史記》蓋失其實。邵子《皇極》之書乃從《史記》而不取《竹書》。」

太史公曰「天方令秦平海內﹐其業未成。魏𨿽得阿衡之佐﹐曷益乎﹖」《史通》曰「論成敗者﹐當以人事爲主。必推命而言﹐則其理悖矣。」

《趙世家》﹕趙朔娶晉成公姊爲夫人。《左傳正義》曰「案《傳》﹐趙衰適妻﹐是文公之女。若朔妻成公之姊﹐則亦文公之女﹐父之從母不可以爲妻。且文公之卒﹐距此四十六年﹐莊姬此時尙少﹐不得爲成公姊。賈﹑服先儒皆以爲成公之女﹐故杜從之。」

屠岸賈誅趙氏﹐殺趙朔﹑趙同﹑趙括。又云「公孫杵臼取他兒代武死﹐程嬰匿武於山中﹐居十五年。」《左傳正義》曰「欒書將下軍﹐則於時朔已死矣﹐不得與同﹑括俱死也。晉君明﹐諸臣彊﹐無容有屠岸賈輒廁其間﹐如此專恣。」呂成公曰「《史記》失於傳聞之差。是時晉室正盛﹐而云『索莊姬子於宮中』﹐晉宮中自有紀綱﹐不容如此。趙朔已亡﹐而云『與同﹑括同時死』。以二者考之﹐見其誤。」

《孔子世家》﹐王文公曰「仲尼之才﹐帝王可也﹐何特公侯哉﹖仲尼之道﹐世天下可也﹐何特世其家哉﹖處之《世家》﹐仲尼之道不從而大﹔置之《列傳》﹐仲尼之道不從而小﹐而遷也﹐自亂其例。」淇水李氏曰「欲尊大聖人而反小之﹐其所以稱夫子者﹐識會稽之骨﹐辧墳羊之怪﹐道楛矢之異﹐測桓﹑釐之災。斯以爲聖而已矣﹐何其陋也﹗」《皇王大紀》曰「遷載孔子言行﹐不得其眞者尢多。」

《伯夷傳》﹐朱文公曰「孔子謂求仁得仁﹐又何怨﹖《傳》但見伯夷滿身是怨。」致堂胡氏曰「叩馬之諫﹐孔氏未嘗及也。」程子曰「《史記》所載諫詞﹐皆非也。武王伐商﹐卽位已十一年矣﹐安得父死不葬之語﹖」

《仲尼弟子傳》﹕子貢一出﹐存魯﹐亂齊﹐破吳﹐彊晉﹐而霸越。《通鑑外紀》曰「戰國之時﹐齊﹑魯交兵者數矣﹐一不被伐﹐安能存哉﹖田氏弱齊﹐一當吳兵﹐安能亂哉﹖吳不備越而亡勝齊﹐安能破哉﹖四卿擅權﹐晉以衰弱﹐修兵休卒﹐安能彊哉﹖越從吳伐齊﹐滅吳乃彊﹐此安能伯哉﹖十年之中﹐魯﹑齊﹑晉未嘗有變﹐吳﹑越不爲是而存亡﹐遷之言華而少實哉﹗」

有若狀似孔子﹐共立爲師。宋景文公曰「此鄒﹑魯間野人語耳。觀《孟子》書﹐則始嘗謀之﹐後弗克舉﹐安有撤坐之論乎﹖」

宰予與田常作亂﹐龜山楊氏曰「田常爲亂於齊﹐齊君蓋弗勝也。宰予附田常﹐則誰得而殺之﹖使其爲齊君而死﹐則予何罪焉﹖當是時﹐有闞止﹐字子我﹐死於田常之亂﹐是必傳之者誤而爲宰我也。」

《孟子列傳》﹕梁惠王謀欲攻趙﹐孟軻稱大王去邠。葛氏曰「於《孟子》無所見﹐但有對滕文公之語。」

《刺客傳》﹐說齋唐氏曰「諸侯棄甲兵之讎﹐爲盟會之禮﹐乃於登壇之後﹐奮匕首而劫國君﹐賊天下之禮者﹐非沫乎﹖君臣之義﹐有死無隕﹐專諸感公子光之豢養﹐而親剚刃於王僚﹐賊天下之義者﹐非諸乎﹖父母全而生之﹐子全而歸之﹐政才終母之年﹐遂殺身以爲仲子﹐賊天下之仁者﹐非政乎﹖樊將軍以困窮歸燕丹﹐軻說取其首以濟入秦之詐﹐賊天下之信者﹐非軻乎﹖以賊禮賊義賊仁賊信之人﹐並列於《傳》﹐又從而嗟嘆其志﹐不亦繆哉﹖豫子以不忘舊君﹐殺身而不悔﹐抗節致忠﹐行出乎列士﹐乃引而置諸四子之間﹐不亦薰蕕之共器乎﹖」

《張叔傳》未嘗言案人﹐呂成公曰「景帝誅晁錯﹐時丞相靑翟﹑中尉嘉﹑廷尉敺﹐劾奏錯之大逆無道。錯當要斬﹐父母妻子同產﹐無少長﹐皆棄市。廷尉敺﹐卽張敺也﹐安得爲不案人哉﹖則敺固謹於細而略於大也。」

《商君傳》趙良曰「五羖大夫相秦六七年﹐而東伐鄭﹐三置晉君。」呂成公曰「秦穆納晉惠﹐在僖九年﹔納晉文﹐在僖二十四年。相距十九年。」

《司馬相如傳》贊揚雄以爲勸百而風一﹐江氏楶曰「雄後於遷甚久﹐遷得引雄辭何哉﹖蓋後人以《漢書贊》附益之。」

《滑稽傳》﹐韓﹑魏處戰國之時﹐而云其君陪楚莊王葬馬。《史通》謂﹕以後爲先。

《貨殖傳》子贛廢著鬻財﹐《史通》曰「太史公述《儒林》﹐則不取遊﹑夏之文學﹔著《循吏》﹐則不言冉﹑季之政事。至於《貨殖》爲傳﹐獨以子貢居先。成人之美﹐不其缺如。

《酷吏周陽由傳》﹕與汲黯俱爲忮﹐司馬安之文惡﹐俱在二千石﹐列同車﹐未嘗敢均茵伏。《漢書》作「馮」。呂成公曰「吾觀汲黯﹐廷折公孫弘﹐質張湯﹐揖衛靑﹐所謂眼髙四海﹐空無人者也。彼周陽由﹐孤豚腐鼠﹐何足以辱同車﹐而反謂黯不敢均茵馮﹖班固之陋至此。」愚按﹕班史實本於《史記》。

《自序》﹕桀﹑紂失其道而湯﹑武作﹐周失其道而《春秋》作﹐秦失其政而陳涉發迹。夾漈鄭氏曰「湯﹑武仗大義﹐平殘賊﹐《易》謂順天應人﹐烏可與陳涉同日而並議哉﹖」

獵儒﹑墨之遺文﹐明禮義之統紀﹐絕惠王利端﹐作《孟子荀卿傳》。鄭氏曰「孟子距楊﹑墨﹐荀卿亦非墨子﹐儒﹑墨固異矣﹐豈嘗獵其遺文哉﹖」

仁者有乎﹐義者有取焉﹐作《遊俠傳》。鄭氏曰「遊俠之徒﹐未足爲煦煦孑孑之萬一﹐況能當仁義之重名乎﹖」

太史公論六家之要指﹐西山眞氏曰「列儒者於陰陽﹑墨﹑名﹑法﹑道家之間﹐是謂儒者﹐特六家之一爾。而不知儒者之道﹐無所不該。五家之所長﹐儒者皆有之﹔其短者﹐吾道之所棄也。談之學本於黃﹑老﹐故其論如此。」

《封禪書》《皇王大紀》曰「自史遷載管仲言﹐上古封禪之君七十有二﹐後世人主希慕之﹐以爲太平盛典。然登不徧於四嶽﹐封非十有二山。入懷宴安﹐不行五載一巡守之制﹔出崇泰侈﹐無納言計功行賞之實。鐫文告成﹐明示得意﹐而非所以教諸侯徳也。泥金檢玉﹐遂其侈心﹐而非所以教諸侯禮也。心與天道相反﹐事與聖人相悖﹐故太平之典方舉﹐而天災人禍隨至者多矣。」梁許懋曰「燧人之前﹐世質民淳﹐安得泥金檢玉﹖結繩而治﹐安得鐫文告成﹖是故考《舜典》﹐可以知後世封禪之失﹔稽懋言﹐可以知史遷著書之謬。」

《魯世家》開金縢書﹐呂子進曰「考之於《書》﹐啟金縢之書﹐在周公未薨前﹐而無揃蚤事。此蓋一事﹐傳之者不同耳。」

《張釋之傳》﹕事孝文帝﹐十歲不得調。張廷尉事景帝﹐歲餘爲淮南王相。洪氏曰「《漢百官公卿表》﹕文帝卽位三年﹐釋之爲廷尉。至十年﹐書廷尉昌﹑廷尉嘉又二人﹐凡歷十三年﹐景帝乃立﹐而張敺爲廷尉。則是釋之未嘗十年不調﹐及未嘗以廷尉事景帝也。」

《匈奴傳》﹕夏道衰﹐公劉變於西戎。其後三百有餘歲﹐戎狄攻大王亶父。王氏逨曰「自后稷三傳而得公劉﹐自亶父三傳而武王滅商﹐則公劉在夏之中衰﹐而亶父宜在商之季世﹐不啻五六百年。而曰三百歲﹐未知何所據﹖」

秦穆公得由余﹐西戎服於秦。後百有餘年﹐晉悼公使魏絳和戎翟。以《左氏》考之﹐魯文公三年﹐秦始霸西戎。《史記》差一年。襄公四年﹐晉魏絳和戎﹐裁五十餘歲。

《田敬仲世家》齊人歌之曰「嫗乎﹗采芑。歸乎﹗田成子。」《史通》曰「田常見存﹐而遽呼以謚﹐此之不實﹐昭然可見。」蘇氏曰「田常之時﹐安知其爲成子而稱之。」

《周本紀》﹕秦取九鼎寶器﹐而遷西周君於憚狐。《秦始皇本紀》﹕還過彭城﹐齋戒禱祠﹐欲出周鼎泗水。使千人沒水求之﹐弗得。潏水李氏曰「是時泗水在彭城宋之分﹐九鼎何緣而至宋﹖夫取九鼎者﹐秦昭襄王也。始皇乃莊襄之子也﹐世數年歲相去不遠。始皇東遊過彭城﹐於泗水欲出周鼎﹐竟不得。兩說抵牾如此。」

《宋世家》﹕襄公之時﹐其大夫正考父美之﹐故追道契﹑湯﹑髙宗﹐殷所以興﹐作《商頌》。曹氏曰「自戴公至襄公﹐凡一百五十有一年﹐正考甫旣佐戴公﹐而能至於襄公之時作《頌》﹐何其壽耶﹖」朱氏曰「太史公蓋本《韓詩》之說。《頌》皆天子之事﹐非宋所有。其辭古奧﹐亦不類周世之文。」

《殷本紀》曰「微子數諫紂﹐不聽﹐乃與太師﹑少師謀﹐遂去。比干彊諫而死﹐箕子佯狂爲奴﹐而後太師﹑少師挾其祭樂器﹐以奔於周。武王乘此東伐。」劉氏度。曰「以《書》考之﹐太師卽箕子也﹐少師卽比干也。若已殺比干﹐囚箕子﹐則所謂太師﹑少師奔周者﹐又何人也﹖」《宋世家》曰「箕子不忍彰君之惡﹐乃佯狂爲奴。比干見箕子諫不聽﹐乃直諫而死。微子曰﹕『義可以去矣。』於是太師勸微子遂行。及武王伐商﹐微子遂持其祭器﹐造於軍門﹐肉袒面縛﹐以降於周。」今以《論語》考之﹐微子則先去﹐箕子奴次之﹐比干死又次之。聖人之言固有次第﹐且微子已行矣﹐則武王伐商之際﹐何反歸於國﹐以自取面縛之辱也﹖蔡氏沈。曰「按《左傳》﹐微子適周﹐乃在克商之後。所謂去者﹐特去其位而逃遁於外耳。」

《伯夷傳》﹕天道無親﹐常與善人。若伯夷者﹐可謂善人非邪﹖程子曰「天道甚大﹐安可以一人之故﹐妄意窺測﹖如曰﹕『顏何爲而夭﹖跖何爲而壽﹖』皆指一人計較天理﹐非知天也。」

秦廢太后﹐逐穰侯。朱文公曰「《經世書》只言秦奪太后權﹐蓋實不曾廢。」

《孔子世家》﹕匡人拘孔子益急﹐孔子使從者爲寧武子臣於衛﹐然後得去。致堂胡氏曰「穆公末﹐武子之子相已與孫良夫將兵侵齊﹐武子非老則卒矣。穆公卒﹐歷定公﹑獻公﹐凡三十七年。至靈公三十八年﹐而孔子來。使有兩武子則可﹐若猶兪也﹐其年當百有五六十矣﹐何子長之疏也﹖」

三年不蜚不鳴﹐《楚世家》謂伍舉進隱於莊王﹐《滑稽傳》謂淳於髠說齊威王。此一事而兩見﹐然莊王時嬖人伍參﹐見《左氏傳》。舉其子也﹐《新序》以爲士慶﹐《呂氏春秋》以爲成公賈﹐不言伍舉。

卷十二考史

三皇之書﹐伏犧有《易》﹐神農有《本艸》﹐黃帝有《素問》。《易》以卜筮存﹐《本艸》《素問》以方技存﹐其天乎﹗新安王晦叔云。程子曰「《素問》必出於戰國之末。」

三皇象春﹐五帝象夏﹐三王象秋﹐五伯象冬。見於《王莽傳》﹐蓋古之遺言也﹐與邵子《觀物》同。

司馬公詩曰「虞﹑舜在倦勤﹐薦禹爲天子。豈有復南巡﹐迢迢度湘水。」張文潛詩曰「重瞳陟方時﹐二妃蓋老人。安肯泣路旁﹐灑淚畱叢筠。」二詩可以祛千載之惑。

《天官書》云「熟五斗米頃。」李商隱《李賀小傳》「如炊五斗黍許時」﹐本於此。

趙使樂乘代廉頗﹐頗怒﹐攻樂乘﹔使趙蔥﹑顏聚代李牧﹐牧不受命。此非爲將之法﹐頗﹑牧特戰國之將爾。《易》之《師》曰「行險而順。」

太史公傳周陽由云「與汲黯俱爲忮。」黯之正直﹐所謂仁者有勇﹐剛毅近仁者也﹐謂之忮可乎﹖周陽由蝮鷙之靡爾﹐其可與黯並言乎﹖汲﹑鄭同傳猶不可﹐而以由與黯俱﹐是鸞梟接翼也。

賈生《弔屈原》曰「謂跖﹑睵廉。」注﹕楚之大盜﹐曰莊睵。《韓非子》﹕楚莊王欲伐越﹐杜子諫曰「莊睵爲盜於境內﹐而吏不能禁﹐此政之亂也。」睵蓋在莊王時。《漢﹖西南夷傳》﹕莊睵者﹐楚莊王苗裔也﹐以其眾王滇。此又一莊睵也﹐名氏與盜同﹐何哉﹖

《淮南﹖人間訓》曰「秦皇利越之犀角象齒﹑翡翠珠璣﹐乃使尉屠睢發卒五十萬﹐爲五軍﹕一軍塞鐔城之嶺﹐一軍守九嶷之塞﹐一軍處番禺之都﹐一軍守南野之界﹐一軍結餘幹之水﹐三年不解甲弛弩。使監祿轉餉﹐又以卒鑿渠而通糧道﹐以與越人戰。殺西嘔君﹐譯吁宋﹐而越人皆入叢薄中﹐與禽獸處﹐莫肯爲秦虜。置桀駿以爲將﹐而夜攻秦人﹐大破之﹐殺尉屠睢﹐伏屍流血數十萬。乃發適戍以備之。於是陳勝起於大澤。」秦擊越之事﹐詳見於此。《大事記》在始皇三十三年﹐《解題》不引《鴻烈書》﹐錄此以補遺。淮南王諫伐閩越﹐其言略同。

太史公述《楚漢春秋》﹐其不載於書者﹐《正義》云「項羽歌﹐美人和之。《楚漢春秋》云﹕『歌曰「漢兵已略地﹐四方楚歌聲。大王意气盡﹐賤妾何聊生﹖」』」是時已爲五言矣。五言始於《五子之歌》《行露》。

《楚漢春秋》曰「髙帝初封侯者﹐皆賜丹書鐵券﹐曰﹕『使黃河如帶﹐太山如礪﹐漢有宗廟﹐爾無絕世。』」下二句不同。

又曰「惠帝崩﹐呂太后欲爲髙墳﹐使從未央宮而見之。諸將諫不許﹐東陽侯垂泣曰﹕『陛下見惠帝冢﹐悲哀流涕無已﹐是傷生也。臣竊哀之。』太后乃止。」東陽侯﹐張相如也。又曰「下蔡亭長詈淮南王曰﹕『封汝爵爲千乘﹐東南盡日所出﹐尙未足黔徒羣盜所邪﹐而反﹐何也﹖』」謂英布﹐《史》《漢》不載。

漢大啟九國﹕燕﹑代﹑齊﹑趙﹑梁﹑楚﹑荊吳﹑淮南﹑淮陽﹐皆同姓也。長沙異姓不與焉。《漢表》削淮陽而列長沙﹐當從《史記》。

斷而敢行﹐鬼神避之。見末而知本﹐觀指而睹歸。秋霜降者艸花落﹐水搖動者萬物作。此戰國諸子之言﹐而趙髙誦之爾。髙非能爲此言也。

《樂書》作十九章﹐《索隱》云「《安世房中樂》﹐今考之《漢志》《安世房中歌》十七章﹑《郊祀歌》十九章。」《索隱》誤。

《禦覽》載淳於髠《十酒說》曰「羅襦排門﹐翠笄窺牖。」蓋好事者因《滑稽傳》而廣之﹐非戰國時語也。

《鄒陽書》﹕齊用越人蒙。《漢書》云「越人子臧。」其事未詳。

《李斯傳注》﹕辯士隱姓名﹐遺秦將章邯書曰。云云。此書在《善文》中。《隋志》﹕《善文》五十卷﹐杜預撰。

《滑稽傳》﹕齊使淳於髠獻鵠於楚。《說苑》云「魏文侯使舍人毋擇獻鵠於齊。」魯連子云「展無所爲魯君使﹐遺齊君鴻。」《韓詩外傳》云「齊使使獻鴻於楚。」其事皆同﹐而四書所載異。

《項羽紀》說者曰「人言楚人沐猴而冠耳。」《法言》以爲蔡生﹐《漢書》以爲韓生。

漢髙祖起布衣﹐滅秦﹑楚﹐自後世處之﹐必誇大功業﹐以爲軼堯﹑舜﹐駕湯﹑武矣。其赦令曰「兵不得休八年﹐萬民與苦甚。今天下事畢﹐其赦天下殊死以下。」言甚簡而無自矜之意。此所以詒厥子孫﹐享四百年之祚歟。

王者莫髙於周文﹐伯者莫髙於齊桓﹐皆待賢人而成名。此髙帝之詔也。宣帝曰「漢家自有制度﹐本以霸﹑王道雜之。」蓋已見於此詔矣。劉向稱賈誼﹐𨿽古之伊﹑管﹐未能遠過。伊﹑管豈可並言哉﹖林少穎論之曰「王﹑霸之無辧﹐漢世爲尢甚。擬人之非倫﹐漢儒爲尢甚。尊王絀霸﹐言道義不言功利﹐一董仲舒而已。」

班固敍武帝名臣﹐李延年﹑桑弘羊亦與焉。若儒雅﹐則列董仲舒於公孫弘﹑兒寬之間。汲黯之直﹐豈卜式之儔哉﹖史筆之褒貶﹐萬世之榮辱﹐而薰蕕渾殽如此﹐謂之比良遷﹑董可乎﹖

爲呂氏右袒﹐爲劉氏左袒﹔軍中皆左袒。按《儀禮﹖鄕射疏》云「凡事無問吉凶﹐皆袒左。」是以士喪禮及大射皆袒左﹐惟有受刑袒右。故《覲禮》乃云「右肉袒。」注云「刑宜施於右是也。」以此考之﹐周勃誅呂氏之計﹐已定爲呂氏者有刑﹐故以右袒令之﹐非以覘人心之從違也。

「與父老約」爲句﹐下云「法三章耳」。唐髙祖入京師﹐約法十二條﹐蓋仿此語而失之。

淮陰侯羞與樊噲伍﹐然噲亦未易輕﹕諫畱居秦宮﹐鴻門譙項羽﹐排闥入見﹐一狗屠能之﹐漢廷諸公不及也。

吳斗南爲《漢書刊誤補遺》﹐朱文公答書曰「劉氏所斷句﹐如《項羽傳》『由是始爲諸侯上將軍』﹐《儒林傳》『出入不悖所聞』﹐皆與《史記》合。『爲原廟渭北』﹐見一書『廟』『渭』之間有『於』字。劉氏所疑亦有誤﹐如《溝洫志》『於楚』字﹐本文屬下句﹐下文有『於齊』﹑『於蜀』字﹐皆是句首﹐而劉誤讀屬之上句。」

《通鑑》不書符瑞﹐髙帝赤帝子之事﹐失於刪削﹐《綱目》因之。《文公語錄》以此事爲虛。

《文章緣起》有漢惠帝《四皓碑》﹐今考《髙士傳》﹕髙車山上有《四皓碑》及祠﹐漢惠帝所立。

武帝年十二﹐而決廷尉獄防年之疑﹔明帝年十二﹐而辧陳畱吏墾田之牘。其英明略同﹐而武帝之事﹐史策不著﹐僅見於《通典﹖刑法﹖雜議》。

《武帝紀》元朔三年詔曰「夫刑罰所以防姦也﹐內長文所以見愛也。」或云「古寫本無注。《漢書》作﹕而肆赦所以見愛也。」

魏丁儀《周成漢昭論》云「成王秀而獲實﹐其美在終﹔昭帝苗而未秀﹐其得在始。必不得已﹐與夫始者。」

《食貨志》﹕李悝爲魏文侯作盡地力之教。《貨殖傳》云「當魏文侯時﹐李克務盡地力。」以《藝文》考之﹐《李克》七篇在儒家﹐子夏弟子﹐爲魏文侯相。《李悝》三十二篇在法家。相魏文侯﹐富國彊兵。盡地力者﹐悝也﹐非克也﹐《貨殖傳》誤。《史記正義》云「劉向《別錄》亦云李悝。」

賈誼賦﹕見細徳之險微。顏注云「見苛細之人﹐險阨之證。」則「微」當作「徵」。見險證而去﹐色斯舉矣﹐見幾而作。

《史通》述傅玄之言曰「孟堅《漢書》﹐實命世奇作。及與陳宗﹑尹敏﹑杜撫﹑馬嚴撰《中興紀傳》﹐其文曾不足觀﹐豈拘於時乎﹖不然﹐何不類之甚也。」

陸澄注班史﹐多引《史記》﹐此缺一言﹐彼摘半句﹐皆采摘成句﹐標爲異說。今其書不傳。前輩謂班之於馬﹐時有遺失﹐如「彘肩」之不言「生」﹔「有以﹗起自布衣」﹐而去「也夫」二字﹔垓下之戰﹐《史》載甚詳﹐而孟堅略不及。

《梁書﹖劉之遴傳》云「古本《漢書》《外戚》次《帝紀》下﹐《諸王》悉次《外戚》下﹐在《陳﹑項傳》前﹐《新唐書﹖列傳》蓋仿此。

《匡衡傳注》﹕今有《西京雜記》﹐其書淺俗﹐出於里巷﹐多妄說。段成式云「庾信作詩﹐用《西京雜記》事﹐自追攺曰﹕『此吳均語﹐恐不足用。』」今按《南史》﹕蕭賁著《西京雜記》六十卷。然則依托爲書﹐不止吳均也。

《刑法志》﹕獄刑號爲平矣。《酷吏傳序》﹕號爲罔漏吞舟之魚。《王溫舒傳》﹕廣平聲爲道不拾遺。曰號﹐曰聲﹐謂名然而實否也﹐書法婉而直。

《平當傳》云「漢興惟韋﹑平父子至宰相。」愚謂﹕周勃﹑亞夫父子爲相﹐事業過韋﹑平遠甚﹐班孟堅其忘諸乎﹖

《藝文志》﹕於長《天下忠臣》九篇。劉向《別錄》云「傳天下忠臣。」愚謂﹕《忠臣傳》當在《史記》之錄﹐而列於陰陽家何也﹖《七略》﹐劉歆所爲﹐班固因之。歆漢之賊臣﹐其抑忠臣也則宜。

董公之名不聞﹐魯兩生之氏不著﹐仁義之說﹐如山川出云﹐時雨旣降﹐而不有其功﹔禮樂之言﹐如鳳翔千仞﹐非燕爵之网所能羅﹐古之逸民也。

陳萬年爲三公﹐而教其子以讇﹔範滂﹑姜敍之母一婦人﹐而勵其子以義。二漢風俗﹐以是觀之。

一梁以折七國之鋒﹐一瑯邪以續典午之緒﹐封建可以支變故。安平之功﹐以畫邑之王蠋﹔南陽之興﹐以東郡之翟義。節行可以回人心。

辛慶忌之救朱云﹐張萬福之拜陽城﹐服儒衣冠者﹐亦可愧矣。

《功臣表》﹕靡有孑遺﹐耗矣。孟康曰「耗﹐音毛。」顏師古曰「今俗語猶謂『無』爲『耗』。」《馮衍傳》饑者毛食﹐注﹕案《衍集》「毛」字作「無」﹐今俗語猶然。或古亦通乎﹖

衛綰以戲車爲郎﹐《鹽鐵論》賢良曰「戲車鼎躍﹐咸出補史。累功積日﹐或至卿相。」鼎躍﹐《東方朔》所謂鼎官﹐《鄒陽》所謂鼎士也。

《武紀》元狩二年秋﹐匈奴昆邪王降﹐置五屬國以處之。注﹕不載五屬國之名。《表》云三年。考之《地理誌》﹐屬國都尉﹐安定治三水﹐上郡治龜玆﹐天水治勇士﹐五原治蒲澤﹐張掖治日勒。此武帝初置也。若金城﹑西河﹑北地屬國﹐置於宣帝時﹐不在五屬國之數。

張良﹐張仲三十代孫﹐張老十七代孫。《張氏譜》云。仲﹐見《詩》。老﹐見《春秋》《禮記》。

《史通》云「司馬相如始以自敍爲傳﹐然其所敍﹐但記自少及長﹐立身行事而已。」今考之本傳﹐未見其爲自敍。又云「相如自敍﹐記其客遊臨邛﹐以《春秋》所諱﹐持爲美談。」恐未必然。意者﹐相如集載本傳﹐如賈誼《新書》末篇﹐故以爲自敍歟。

《桓譚新論》﹕漢百姓賦斂﹐一歲爲四十餘萬萬。吏俸用其半﹐餘二十萬萬藏於都內﹐爲禁錢。少府所領園地作務八十三萬萬﹐以給宮室供養諸賞賜。漢財用之數﹐大略見此。

何武曰「衛靑在位﹐淮南寢謀。」李尋曰「淮南王作謀之時﹐其所難者﹐獨有汲黯。」今人多以淮南寢謀稱黯﹐而不及靑﹐才能不若節義也。汲黯在朝﹐淮南寢謀。其語見吳步騭疏。

西漢末﹐郭欽﹑蔣詡﹑栗融﹑禽慶﹑蘇章﹑曹竟不仕於莽。見《龔鮑傳》。孔休﹑蔡勛﹑劉宣與卓茂﹑龔勝﹑鮑宣同志﹐不仕莽時。見《卓茂傳》。王皓﹑王嘉並棄官。見《李業傳》。《漢史》不能表而揚之爲《淸節傳》﹐而僅附見其名氏﹐然諸君子淸風肅然﹐立懦夫之志於百世之下﹐不待傳而彰。

《論衡》﹕孝明之世﹐讀《蘇武傳》﹐見武官名曰「移中監」﹐以問百官﹐百官莫知。

又云「司馬長卿爲《封禪書》﹐文約不具。子長紀黃帝至孝武﹐揚子云錄宣帝至哀平﹐陳平仲紀光武﹐班孟堅頌孝明。漢家功徳﹐頗可觀見。」今子云書不傳﹐平仲未詳其人﹐孟堅頌亦亡。

荀爽《對策》曰「今臣僭君服﹐下食上珍﹐宜略依古禮尊卑之差﹐及董仲舒制度之別。」注﹐引仲舒《對策》。愚謂﹕制度之別﹐必有其書﹐非但正法度﹐別上下之對也。《春秋繁露》有《度制篇》。

董仲舒三年不窺園﹐法眞歷年不窺園﹐趙昱歷年潛思不窺園門﹐桓榮十五年不窺家園﹐何休不窺園者十七年。

號萬石者五家﹕漢石奮及四子皆二千石﹐號萬石君﹔馮揚爲弘農太守﹐八子皆爲二千石﹐亦號萬石君﹔嚴延年兄弟五人至大官﹐母號萬石嚴嫗﹔秦襲爲潁川太守﹐羣從同時爲二千石者五人﹐號萬石秦氏﹔唐張文瓘爲侍中﹐四子皆至三品﹐號萬石張家。

漢丞相再入二人﹐周勃﹑孔光。禦史大夫再入三人﹐孔光﹑何武﹑王崇。後漢太尉再入二人﹐劉矩﹑馬日磾﹔三入一人﹐胡廣。司徒再入二人﹐魯恭﹑胡廣。司空三入一人﹐牟融。唐宰相再入五十七人﹐長孫無忌至裴樞﹔三入十二人﹐武承嗣至鄭畋﹔四入三人﹐韋巨源﹑姚元之﹑韋安石﹔五入三人﹐蕭瑀﹑裴度﹑崔胤。

《宋﹖禮志》云「漢文以人情季薄﹐國喪革三年之紀。光武以中興崇儉﹐七廟有共堂之制。魏祖以侈惑宜矯﹐終斂去襲稱之數。晉武以丘郊不異﹐二至並南北之祀。豈三代之典不存哉﹐取其應時之變而已。」愚謂﹕四事惟喪紀廟制﹐先儒議其失。

揚雄《河東賦》﹕羲和司日﹐顏倫奉輿。注云「倫﹐古善禦者。」愚嘗考《韓詩外傳》﹕孔子云「美哉﹗顏無父之禦也。馬知後有輿而輕之﹐知上有人而愛之。至於顏倫﹐少衰矣。馬知後有輿而輕之﹐知上有人而敬之。」此顏倫善禦之事也。書此以補《漢注》之闕。

秦亡於嬰﹐而莽立嬰以嗣平﹐速漢之亡也。

張竦《答陳遵》曰「學我者易持﹐效子者難將。」陳無己爲《秦少遊字序》云「行者難工﹐處者易持。」呂成公《書趙忠定父行實後》云「處者易持﹐出者難工。」皆本張竦之意。

楊盈川《隰川令志》云「代恭王之子郢客爲侯。」周益公刊《文苑英華校正》﹐以爲楚元王子郢客爲侯。今云代恭之子﹐未詳。愚按﹕《漢書﹖王子侯表》﹕土軍侯郢客﹐代共王子。此盈川所用也。

嚴延年劾奏霍光擅廢立﹐無人臣禮﹐不道。奏𨿽寢﹐朝廷肅焉。呂成公曰「大哉﹐延年之奏也。自夷﹑齊之後﹐一人而已。」沙隨程氏謂﹕延年女羅紨﹐爲昌邑王賀妻﹐生子女持轡。惟漢人風俗之厚﹐故不以爲嫌。王元石曰「宣帝時﹐有大議論三﹕延年以不道劾光﹐夏侯勝言武帝不宜立廟樂﹐有司謚故太子曰戾。皆後世所不能及。」劉應起時可奏疏﹐謂當使近習畏輔相﹐輔相畏臺諫﹐若申屠嘉能使近習畏之﹐若嚴延年能使輔相畏之。

晁錯《對策》首云「平陽侯臣窋等所舉賢良方正﹑太子家令臣錯。」自言所舉之人及其官爵無所隱。漢制猶古也﹐自後史無所紀﹐惟唐張九齡《對策》首云「嗣魯王道堅所舉道侔伊呂科﹑行祕書省校書郎張九齡。」自糊名易書之法密﹐不復見此矣。道堅﹐魯王靈夔之孫﹐本傳稱其方嚴有禮法﹐是以能舉九齡。而秉史筆者﹐不書於傳﹐僅見《九齡集》。

皇甫謐《髙士傳》云「成公者﹐成帝時自隱姓名﹐常誦經﹐不交世利﹐時人號曰成公。成帝時出遊問之﹐成公不屈節。上曰﹕『朕能富貴人﹐能殺人﹐子何逆朕哉﹖』成公曰﹕『陛下能貴人﹐臣能不受陛下之官﹔陛下能富人﹐臣能不受陛下之祿﹔陛下能殺人﹐臣能不犯陛下之法。』上不能折﹐使郎二人就受《政事》十二篇。」班史逸其事。孟堅譏太史公之退處士﹐而不爲逸民立傳﹐是以有目睫之論。

《髙帝紀》羣臣曰「帝起細微﹐撥亂世﹐反之正﹐平定天下﹐爲漢太祖功最髙﹐上尊號曰髙皇帝。」此謚議之始也。崔駰《章帝謚議》﹐見《太平禦覽》。

歐陽子曰「始爲朋黨之論者﹐甚於作俑。」愚考《漢史》蕭望之﹑周堪﹑劉更生同心謀議﹐弘恭﹑石顯奏望之﹑堪﹑更生朋黨﹐欲專擅權勢。「朋黨」二字﹐始見於此﹐遂爲萬世之禍﹐可謂一言喪邦。

何武爲沛郡太守﹐決富家翁之子之訟﹐奪女財以與子﹐謂翁之思慮弘遠。乖崖斷杭民子婿之事﹐其意類此。事見《風俗通》。

《古今人表》許繇﹑巢父爲二人。譙周《古史考》﹕許由夏常居巢﹐故一號巢父。則巢﹑許爲一人﹐應休璉又謂之山父。

《儒林傳》毛莫如少路﹐宋景文公引蕭該《音義》﹕案《風俗通﹖姓氏篇》﹕混沌氏﹐太昊之良佐。漢有屯莫如﹐爲常山太守﹐案此莫如姓非毛﹐應作屯字﹐音徒本反。愚按﹕《溝洫志》云「自塞宣房後﹐河復北決於館陶﹐分爲屯氏河。」顏師古注﹕屯﹐音大門反。而隋室分析州縣﹐誤以爲毛氏河﹐乃置毛州﹐失之甚矣。以此証之﹐則毛﹑屯之相混久矣。屯之爲氏﹐於此可考。《廣韻》云「《後蜀錄》有法部尙書屯度。」徒渾切﹐與蕭該音不同。

王式以《詩》授褚少孫﹐《褚氏家傳》云「卽《續史記》褚先生。」沛人﹐爲博士。

田何子裝﹐《釋文序錄》作子莊。《髙士傳》云「字莊。」

《樓護傳》云「論議常依名節。」東萊謂﹕居五侯之門而論名節﹐猶爲盜跖之徒而稱夷﹑齊也。陳羣爲曹操掾﹐而《傳》云「雅杖名義。」其能免樓護之譏乎﹖

《魏志》﹕建安二十年﹐始置名號侯。裴松之謂﹕今之虛封﹐蓋自此始。按《漢﹖樊噲傳》﹕賜爵封號賢成君。顏注云「楚﹑漢之際﹐權設寵榮﹐假其位號﹐或得邑地﹐或空受爵。」則虛封非始於建安也。

《崇文總目》﹕《史雋》十卷。《漢雋》之名本於此。

壺關三老茂﹐《漢武故事》以爲鄭茂。顏師古曰「荀悅《漢紀》云﹕『令狐茂。』」今《漢紀》本脫「令狐茂」三字。《禦覽﹖上黨郡記》﹕令狐徵君隱城東山中。

《張敞集》﹕朱登爲東海相﹐遺敞蟹﹐報書曰「蘧伯玉受孔氏之賜﹐必以及鄕人。敞謹分斯貺於三老尊行者﹐曷敢獨享之﹖」其言有儒者風味。

宣帝以刑余爲周﹑召﹐非獨弘﹑石也。平恩侯亦刑余﹐而魏相因以奏事。戚官之禍漢﹐自宣帝始也。

《宣紀》﹕神爵三年﹐益吏百石以下奉十五。《通典》引應劭曰「張敞﹑蕭望之言﹕倉廩實而知禮節﹐衣食足而知榮辱。今小吏奉率不足﹐常有憂父母妻子之心﹐𨿽欲潔身爲廉﹐其勢不能。可以什率增天下吏奉。宣帝乃益天下吏奉什二。」與《漢紀》不同。

《黃霸傳》鶡雀﹐顏氏注﹕當爲「鳻」。徐楚金考《說文》﹐當爲「介鳥」。

《皇極經世書》﹕惠帝崩﹐立無名子爲帝。王陵爭非劉氏而王﹐而宮中已有非劉氏而帝者矣。

賈捐之上書罷朱崖。杜佑云「捐之﹐誼之孫。髙見﹐實類其祖。」

漢之劉歆﹐魏之元韶﹐賣宗國以徼利﹐而身亦不免。小人可以戒矣﹗

張文潛《文帝論》謂﹕絳侯之迹﹐異於韓﹑彭者無幾﹐文帝所以裁之者﹐乃所以深報之也。其說太過。賈誼「體貌大臣而厲其節」﹐乃正論也。

揚雄自比孟子﹐而《校獵賦》乃曰「羣公常伯﹐楊朱﹑墨翟之徒。」學孟子而尊楊墨﹐與《法言》背馳矣。

樓護之執呂寬﹐小人之不義者也﹐不當傳於《遊俠》。《法言》獨稱朱家之不徳﹐以爲長者樓護﹐朱家之罪人也。

讓﹐美徳也﹐然當審其是非。趙充國不歸功於二將軍﹐君子以爲是﹔顏眞卿歸功於賀蘭進明﹐君子以爲非。

劉道原曰「歷代國史﹐其流出於《春秋》。劉歆敍《七略》﹐王儉撰《七志》《史記》以下﹐皆附《春秋》。荀勗分四部﹐史記﹑舊事入丙部。阮孝緒《七錄》﹕記傳錄﹐記史傳。由是經與史分。」

《漢名臣奏》﹕丞相薛宣奏漢興以來﹐深考古義﹐惟萬變之備﹐於是制宮室出入之儀。故司馬殿省門闥﹐至五六重﹐周衛擊刁鬥﹐近臣侍側﹐尙不得著鉤帶入房。《太平禦覽》。

匈奴遺漢文帝書曰「天所立匈奴大單於。」又曰「天地所生﹐日月所置﹐匈奴大單於。」突厥致書隋文帝曰「從天生大突厥﹐天下賢聖天子﹐伊利俱盧設莫何沙缽略可汗。」

西山先生稱天臺劉深父﹐每舉史傳數百千言﹐漢許後《上成帝書》﹐於班史爲隱僻處﹐學者多不道﹐一日對客誦「柰何妾薄命﹐端遇竟寧前」及「設爲屏風張某所」等語﹐無一字差。前輩讀史精熟如此。

李靖曰「張良所學﹐《六韜》《三略》是也。韓信所學﹐《穰苴》《孫武》是也。」光武詔報﹐臧宮﹑馬武引《黃石公記》。《隋志》有《三略》三卷。《館閣書目》云「恐後人依托爲之。」近世有《素書》一卷﹐六章﹐曰原始﹑曰正道﹑曰本徳宗道﹑曰求人之志﹑曰遵義﹑曰安樂。晁公武云「龐亂無統﹐蓋采諸書成之。」謂晉有盜發張良冢者﹐於玉枕中獲此書。亦依托也。《初學記》又引《黃石公陰謀祕法》。

董仲舒在建元初對策﹐願興太學﹐置明師﹐以養天下之士﹐數考問以盡其材。《傳》謂立學校之官﹐自仲舒發之。考之《武帝紀》﹐建元五年置五經博士﹐此所謂學校之官也。元朔五年﹐始有禮官勸學之詔﹐於是丞相弘請爲博士置弟子員。《儒林傳》所載﹐其著功令也﹐詳於取而略於教﹐不過開祿利之塗而已。明經而志靑紫﹐教子而擬籯金﹐孰知古者爲己之學哉﹖儻以仲舒爲相﹐使正誼明道之學行於時﹐則學者興於禮義﹐庶幾三代之風﹐豈止彬彬多文學之士乎﹖

韓信無行﹐不得推擇爲吏﹔陳湯無節﹐不爲州裏所稱﹔主父偃學從橫﹐諸儒排儐不容﹔李陵降匈奴﹐隴西士大夫以爲愧。秦漢之後﹐鄕黨淸議猶嚴也﹐是以禮官勸學﹐則曰崇鄕裏之化。

卷十三考史

翟公巽謂範蔚宗書﹐語近詞冗﹐事多注見。其自敍云「比方班氏﹐非但不愧。今叢陋乃爾﹐豈筆削未定﹐遂傳之耶﹖乃刪取精要﹐總合傳注﹐作《東漢通史》五十卷。」其書未見。

致堂論馬援曰「光武非簡賢者﹐必以其女爲太子妃﹐逆防未然﹐故不授以重任。」按《馬后紀》﹐入太子宮在援卒之後﹐防未然之說﹐非也。

呂成公謂﹕馬援還書﹐王昶戒子﹐舉可法可戒者以教之﹐其心固善。不知所教者﹐本不欲其言人之過﹐言未脫口而己自言人之過﹐何其反也﹖

《東觀漢記》光武詔曰「明設丹靑之信﹐廣開束手之路。」《公孫述傳》﹕帝與述書﹕陳言禍福﹐以明丹靑之信。二句見《文選注》。

明帝爲太子﹐諫光武曰「有禹﹑湯之明﹐而失黃﹑老養性之福。」夫禹﹑湯之道﹐堯﹑舜之道也。不以聖人之道養性而取諸黃﹑老﹐謂之學通《尙書》可乎﹖以無逸之心﹐明立政之體﹐君道盡矣﹗何羨乎黃﹑老﹖

謝承父嬰爲尙書侍郎﹐每讀髙祖及光武之後將相名臣策文通訓﹐條在南宮﹐祕於省閣﹐惟臺郎升復道取急﹐因得開覽。謝承《後漢書》﹐見《文選注》。漢尙書作詔文。見《周禮注》。尙書郎﹐乃今中書舍人。見《通典》。

鐘離意謂﹕成湯遭旱﹐以六事自責﹐本於《荀子》。黃瓊謂﹕魯僖遇旱﹐以六事自讓﹐本於《春秋考異郵》。

郅惲上書王莽云「取之以天﹐還之以天。」莽猶能赦之﹐此祖伊之得全於殷紂之世也。

魯丕《對策》﹐見袁宏《紀》﹐而範史不載。

《文苑傳》﹕自東漢始﹐而文始卑矣。

漢政歸尙書﹐魏﹑晉政歸中書﹐後魏政歸門下﹐於是三省分矣。

爲杜密之居鄕﹐猶效陳孟公﹑杜季良也。爲劉勝之居鄕﹐猶效張伯松﹑龍伯髙也。制行者﹐宜知所擇。

東漢有佛書﹐而諸臣論議﹐無述其言者﹐惟襄楷云「浮屠不三宿桑下。」

《班固傳》﹕《西都賦》云「招白間﹐下雙鵠。楡文竿﹐出比目。」二句爲對。白間﹐猶黃間也。注云「弓弩之屬。」《禦覽》引《風俗通》白鷴﹐古弓名。《文選》以「間」爲「鷴」。非禽名也。

《東都賦》正予樂﹐依讖文﹐攺樂爲「大予」。《文選》李善注亦引「大予」﹐五臣乃解爲「正樂」。今本作「雅樂」﹐亦誤。蓋五臣本攺爲「雅」。

範氏施禦﹐注引《括地圖》曰「夏徳盛﹐二龍降之。禹使範氏禦之﹐以行程南方。」按《左傳》範宣子曰「昔匄之祖﹐在夏爲禦龍氏。」《括地圖》之說本於此。然蔡墨謂劉累學擾龍於豢龍氏﹐以事孔甲﹐賜氏曰禦龍﹐非禹也。

《文選﹖放歌行注》引崔元始《正論》永寧詔曰「鐘鳴漏盡﹐洛陽城中不得有行者。」永寧﹐漢安帝年號。元始﹐崔寔字也。《後漢紀》不載此詔。

崔寔《四民月令》﹐朱文公謂﹕見當時風俗及其治家整齊﹐卽以嚴致平之意。

崔寔《政論》云「諺曰﹕『一歲再赦﹐好兒喑啞。』」唐太宗之言﹐蓋出於此。「兒」與「人」同﹐如以「可人」爲「可兒」。

剛者必仁﹐佞者必不仁。龐萌爲人遜順﹐而光武以托孤期之﹐不惟失於知人﹐其惑於佞甚矣。子陵所以鴻飛冥冥也﹐懷仁輔義之言﹐豈特規侯霸哉﹖

東漢三公﹐無出楊震﹑李固之右﹐而始進以鄧﹑梁﹐君子以爲疵。故《易》之《漸》曰「進以正。」

《曲禮》﹕少儀之教廢﹐幼不肯事長﹐不肖不肯事賢。東都之季﹐風化何其美也。魏昭請於郭泰﹐願在左右﹐供給灑掃。荀爽謁李膺﹐因爲其禦。範滂之歸﹐鄕人殷陶﹑黃穆侍衛於旁﹐應對賓客。闕裏气象﹐不過是矣。

中平二年﹐昆陽令湣繇役之害﹐結單言府﹐收其舊直﹐臨時募顧﹐不煩居民。太守﹑丞爲之立約。見於《都鄕正街彈碑》。此募役之始也。

孔子曰「故者﹐毋失其爲故也。」蘇章借故人以立威﹐其流獘遂爲於禁﹑源懷忠厚之俗不復見。若章者﹐難與並爲仁矣。

精廬﹐見《姜肱傳》﹐乃講授之地﹐卽《劉淑﹑包咸﹑檀敷傳》所謂精舍也。《文選》任彥升《表》用精廬﹐李善注引王阜事﹐五臣謂寺觀﹐謬矣。

孔北海《答王修教》曰「掾淸身潔己﹐歷試諸難。謀而鮮過﹐惠訓不倦。余嘉乃勛﹐應乃懿徳﹐用升爾於王庭﹐其可辭乎﹖」文辭溫雅﹐有典誥之風﹐漢郡國之條教如此。然「歷試諸難」﹐恐不可用。

孝女叔先雄﹐《水經注》以爲光終﹐符縣人。又引《益部耆舊傳》﹕苻有光洛﹐疑卽「終」字。僰道有張帛。

劉贛父《東漢刊誤》謂﹕《列傳》第七十九﹐注最淺陋。章懷注書﹐分與諸臣﹐疑其將終篇﹐故特艸艸耳。今觀《南匈奴論》棄蔑天公﹐注引前書云「老禿翁何爲首鼠兩端。」禿翁﹐卽天翁也﹐其謬甚矣。

《曹娥碑》云「盱能撫節按歌﹐婆娑樂神﹐以五月時迎伍君。」《傳》云「迎婆娑神。」誤也。

蔡邕文﹐今存九十篇﹐而銘墓居其半。曰碑﹐曰銘﹐曰神誥﹐曰哀贊﹐其實一也。自云爲《郭有道碑》﹐獨無愧辭﹐則其他可知矣。其頌胡廣﹑黃瓊﹐幾於老﹑韓同傳﹐若繼成漢史﹐豈有南﹑董之筆﹖

《周舉傳》﹕太原舊俗﹐以介子推焚骸﹐有龍忌之禁﹐一月寒食。按《淮南﹖要略》云「操捨開塞﹐各有龍忌。」注﹕中國以鬼神之亡日忌﹐北胡﹑南越皆謂之請龍。

郭伋爲弁州牧﹐有童兒騎竹馬。《史通》云「晉陽無竹﹐事不可信。」

《光武紀》﹕建武二十三年﹐陳畱太守玉況爲大司徒。二十七年薨。《虞延傳》注引謝承書曰「況﹐章和元年爲司徒。」謝承書﹐誤也。

漢詔令﹕人主自親其文。光武詔曰「司徒﹐堯也。赤眉﹐桀也。」明帝詔曰「方今上無天子﹐下無方伯。」豈代言者所爲哉﹖

習鑿齒《漢晉春秋》﹐以蜀漢爲正。朱文公謂﹕晉史自帝魏﹐後賢盍更張。然晉人已有此論。

三國鼎峙﹐司馬公《通鑑》以魏爲正統﹐本陳壽。朱子《綱目》以蜀漢爲正統。本習鑿齒。然稽於天文﹐則熒惑守心﹐魏文帝殂﹐而吳﹑蜀無它。此黃權對魏明帝之言也。若可以魏爲正矣﹐月犯心大星﹐王者惡之﹐漢昭烈殂而魏﹑吳無它。權將何辭以對﹖

邵公濟《謁武侯廟文》云「公昔髙臥﹐隱然一龍。鬼蜮亂世﹐其誰可從﹖惟明將軍﹐漢氏之宗。相挽以起﹐意气所同。欲持尺箠﹐盡逐姦雄。天未悔禍﹐世豈能容﹖惟史臣壽﹐姦言非公。惟大夫周﹐誤國非忠。廟食故里﹐羞此南充。置公左右﹐不堪僕童。我實鄙之﹐築公之宮。《春秋》之法﹐孰敢不恭﹖俾千萬年﹐仰其髙風。」﹝陳壽﹑譙周﹐皆巴郡人。今果州陸務觀《籌筆驛詩》﹕運籌陳迹故依然﹐想見旌旗駐道邊。一等人間管城子﹐不堪譙叟作降箋。公濟之文蓋果州作。﹞

君子小人之夭壽﹐可以占世道之否泰。諸葛孔明止五十四﹐法孝直才四十五﹐龐士元僅三十六﹐而年過七十者﹐乃奉書乞降之譙周也。天果厭漢徳哉﹖

諸葛武侯曰「勢利之交﹐難以經遠。士之相知﹐溫不增華﹐寒不攺葉﹐貫四時而不衰﹐歷夷險而益固。」《太平禦覽》引《要覽》云。

武侯不用魏延之計﹐非短於將略也﹐在《易﹖師》之上六曰「小人勿用。」

三國魏有篡弒﹐吳有廢立﹐皆受制彊臣。蜀漢未亡之前﹐庸主尸位而國無內憂﹐昭烈武侯之規摹遠矣。

《水經注》引武侯《與步騭書》曰「僕前軍在五丈原﹐原在武功西十里。馬冢在武功東十餘里﹐有髙勢﹐攻之不便﹐是以畱耳。」武侯《表》云「臣遣虎步監孟琰據武功水東﹐司馬懿因水長攻琰營﹐臣作竹橋﹐越水射之﹐橋成馳去。」此可以裨《武侯傳》之闕。晦翁欲《傳》末略載瞻及子尙死節事﹐以見善善及子孫之義。南軒不以爲然﹐以爲瞻任兼將相﹐而不能極諫以去黃皓。諫而不聽﹐又不能奉身而退﹐以冀主之一悟﹐可謂不克肖矣。兵敗身死﹐𨿽能不降﹐僅勝於賣國者耳。以其猶能如此﹐故書子瞻嗣爵﹐以微見善善之長﹐以其智不足稱﹐故不詳其事﹐不足法也。此論甚精。

昭烈謂﹕武侯之才﹐十倍曹丕。以丕之盛﹐終身不敢議蜀也。司馬懿畏蜀如虎﹐非武侯之敵。《史通》云「陸機《晉史》虛張拒葛之鋒。」又云「蜀老猶存﹐知葛亮之多枉。」然則武侯事迹湮沒多矣。

《八陣圖》﹐薛士龍曰「圖之可見者三﹕一在沔陽之髙平舊壘﹐一在新都之八陣鄕﹐一在魚復永安宮南江灘水上。」蔡季通曰「一在魚復﹐石磧迄今如故。一在廣都﹐土壘今殘破不可考。」

君子其潛如龍﹐非迅雷烈風不起﹔其翔如鳳﹐非醴泉甘露不食。司馬徳操﹑諸葛孔明俱隱於耕稼﹐而仕止殊﹔魏玄成﹑徐鴻客俱隱於黃冠﹐而出處異。如用之﹐易地則皆然。

鄧艾取蜀﹐行險以徼幸﹐閻伯才《陰平橋詩》云「魚貫羸師堪坐縛﹐爾時可嘆蜀無人。」

張文潛《梁父吟》曰「永安受詔堪垂涕﹐手挈庸兒是天意。渭上空張復漢旂﹐蜀民已哭歸師至。堂堂八陣竟何爲﹖長安不見漢官儀。鄧艾老翁誇至計﹐譙周鼠子辧興衰。」其言悲壯感慨﹐蜀漢始終﹐盡於此矣。說齋云「人心思漢﹐王郎假之而有餘﹔人心去漢﹐孔明扶之而不足。」

舜﹑禹有天下而不與焉。魏文喜躍於爲嗣之初﹐大饗於憂服之中﹐不但以位爲樂而已。其篡漢也﹐哆然自以爲舜﹑禹﹐可以欺天下乎﹖曹植拜先君墓﹐與友人宴於松柏之下﹐爲詩云「樂至憂復來。」又云「可不極娛情。」其末流至於阮籍﹐禮法之亡﹐自魏文兄弟始。

晉傅玄曰「魏武好法術﹐而天下貴刑名﹔魏文慕通達﹐而天下賤守節。」然則放曠之風﹐魏文實倡之。程子謂﹕東漢之士﹐知名節而不知節之以禮﹐遂至苦節。苦節旣極﹐故魏﹑晉之士變而爲曠蕩。愚謂﹕東都之季﹐彧附曹﹐羣忘漢﹐荃蕙化爲茅矣﹐苦節之士安在哉﹖傅玄之言得之。

律章句﹐馬﹑鄭諸儒十有餘家﹐魏明帝詔﹕但用鄭氏章句。範蜀公曰「律之例有八﹕以﹑準﹑皆﹑各﹑其﹑及﹑卽﹑若。若《春秋》之凡。」宋莒公曰「應從而違﹐堪供而闕﹐此《六經》之亞文也。」

魏以不仁得國﹐而司馬氏父子世執其柄。然節義之臣﹐齾巨姦之鋩﹐若王淩以壽春欲誅懿而不克﹐文欽﹑毋丘儉以淮南欲誅師而不遂﹐諸葛誕又以壽春欲誅昭而不成﹐千載猶有生气﹐魏爲有臣矣。鄭漁仲謂﹕《晉史》黨晉﹐凡忠於魏者爲叛臣﹔《齊史》黨齊﹐凡忠於宋者爲逆黨。《史通》亦云「古之書事也﹐令亂臣賊子懼﹔今之書事也﹐使忠臣義士羞。」

學如牛毛﹐成如麟角。出蔣子《萬機論》。

司馬孚自謂魏貞士。孚﹐上不如魯叔肸﹐下不如朱全昱﹐謂之正﹐可乎﹖

魏文帝詔曰「三世長者知被服﹐五世長者知飲食。」言被服﹑飲食﹐難曉也。俗語有所本。

管幼安如郭林宗﹐天子不得臣﹐諸侯不得友。蘇文定贊之曰「少非漢人﹐老非魏人﹐何以命之﹖天之逸民。」

《江表傳》﹕羣臣以孫權未郊祀﹐奏議曰「周文﹑武郊酆﹑鄗﹐非必中土。」權曰「文王未爲天子﹐立郊於酆﹐見何經典﹖」復奏曰「《漢﹖郊祀志》匡衡奏言﹕文王郊於酆。」權曰「文王徳性謙讓﹐處諸侯之位﹐明未郊也。俗儒臆說﹐非典籍正義﹐不可用。」權之識見﹐髙於羣臣矣﹐漢儒不及也。

孫權破關羽﹐而昭烈復漢之志不遂。權稱臣於曹操﹐稱說天命﹐英雄之气安在哉﹖故朱子曰「權亦漢賊也。」

《諸葛恪傳》注﹕虞喜《志林》曰「況長寧以爲君子臨事而懼﹐好謀而成。」又曰「往聞長寧之甄文偉。」亦見《通鑑》。文偉﹐謂費褘也。長寧﹐未詳其人﹐蓋蜀人也。《廣韻》引何氏《姓苑》﹐有況姓﹐廬江人。」

嚴畯之遜呂蒙﹐有鄭子皮之風﹔陸遜之薦淳於式﹐有晉祁奚之風﹐吳安得不興乎﹖

孫堅與策﹐皆以輕敵隕其身。權出合肥之圍﹐亦幸而免。

孫休之遣李衡﹐有漢髙帝之度﹔其討孫琳﹐有叔孫昭子之斷﹐吳之賢君也。

孫峻薦諸葛恪可付大事﹐而恪終死於峻之手。《易》曰「比之無首﹐無所終也。」漢昭烈托孤於孔明﹐而權乃托孤於恪﹐劉﹑孫之優劣﹐於此可見。

吳築塗塘﹐晉兵出塗中。塗﹐音除﹐卽六合瓦梁堰﹐水曰滁河。南唐於滁水上立淸流關。或以「塗塘」音「塗」﹐誤也。《元和郡縣誌》﹕滁州﹐卽塗中。

楚莫敖狃於蒲騷之役﹐將自用也。諸葛恪東關之勝﹐亦以此敗﹐其失在於自用。

《史通》云「《晉史》所采多小書﹐若《語林》《世說》《搜神記》《幽明錄》是也。曹﹑幹兩《紀》﹐孫﹑檀二《陽秋》﹐皆不之取。其中所載美事﹐遺略甚多。」曹嘉之﹑幹寶《晉紀》。孫盛﹑檀道鸞《晉陽秋》。又云「唐修《晉書》﹐作者皆詞人﹐遠棄史﹑班﹐近宗徐﹑庾。」晁子止亦謂﹕《晉史》叢冗最甚。

李華云「幹寶著論﹐近王化根源。」謂《晉紀論》以民情風教﹑國家安危之本。

放翁《丰城劍賦》謂﹕吳亡而气猶見﹐其應晉室之南遷。愚謂﹕丰城二劍事﹐出雷次宗《豫章記》。所謂孔章者﹐卽雷煥也﹐蓋次宗之族。此劉知幾所雲莊子鮒魚之對﹐賈生服鳥之辭﹐施於寓言則可﹐求諸實錄則否。而唐史官之撰《晉史》者取之﹐後人因而信之﹐誤矣。顏師古注《漢書》﹐凡撰述方誌﹑新異穿鑿者﹐皆不錄。注史猶不取﹐況作史乎﹖《豫章記》見《藝文類聚》。

晉元帝爲牛氏子﹐其說始於沈約﹐而魏收《島夷傳》因之﹐唐貞觀史官修《晉書》亦取焉。王劭謂沈約喜造奇說﹐以誣前代。劉知幾亦以爲非﹐而致堂乃謂元帝冒姓司馬﹐過矣。

《演蕃露》云「晉郭展爲太僕﹐畱心於養生﹐而廏馬充多。潘尼爲《太僕箴》﹐敍列其事﹐皆推養生而致之於馬。」今按郭展事﹐見《晉諸公贊》。潘尼爲《乘輿箴》﹐見《晉書》﹐非《太僕箴》也﹐蓋誤以二事爲一。

《后妃傳贊》持尺威帝﹐《庾亮傳論》牙尺垂訓﹐帝深念於負芒。按殷蕓《小說》﹕晉成帝時﹐庾後臨朝﹐諸庾誅南頓王宗。帝問南頓何在﹖答曰「黨峻作賊﹐已誅。」帝知非黨﹐曰「言舅作賊﹐當復云何﹖」庾後以牙尺打帝頭﹐云「兒何以作爾語﹖」帝無言﹐惟張目熟視﹐諸庾甚懼。

阮嗣宗《蘇門歌》曰「日沒不周西﹐月出丹淵中。陽精蔽不見﹐陰光代爲雄。亭亭在須臾﹐厭厭將復隆。富貴俯仰間﹐貧賤何必終﹖」其有感於師﹑昭之際乎﹖然勸進之作﹐焉能逭春秋之誅﹖

反鏡索照﹐出夏侯湛《抵疑》。湛贊閔子騫云「聖旣擬天﹐賢亦希聖。」周子前已有此語矣。

東坡謂劉壯輿曰「陶威公忠義之節﹐橫秋霜而貫白日﹐《晉史》書折翼事﹐豈有是乎﹖」陳忠肅亦曰「陶公被誣﹐以晉之刑政﹐不行於庾元規也。元規以筆札啗王隱﹐折翼化鶴之事﹐隱與杜延業共爲之也。」

庾翼謂﹕天公憒憒。李文饒曰「昔秦得金策﹐謂之天醉。豈天之常醉哉﹖」吁﹐爲天者亦難矣。《詩》云「民今方殆﹐視天夢夢。旣克有定﹐靡人不勝。有皇上帝﹐伊誰云憎﹖」是之謂知天。﹝天醉﹐見張衡《西京賦》﹑庾信《哀江南賦》。﹞

何曾﹑荀顗之孝﹐論者比之曾﹑閔。夫以孝事君則忠﹐不忠於魏﹐又不忠於晉﹐非孝也。顗之罪﹐浮於曾。曾之驕奢﹐禍止及家﹔顗之姦諛﹐禍及天下。

山濤欲釋吳以爲外懼﹐又言不宜去州郡武備﹐其深識遠慮﹐非淸談之流也。顏延之於七賢﹐不取山﹑王﹐然戎何足以比濤﹐猶碈之於玉也。

康節邵子《西晉吟》﹕有刀難剖公閭腹﹐無木可梟元海頭。禍在夕陽亭一句﹐上東門嘯浪悠悠。考之《晉史》﹐賈充納女以壬辰﹐劉曜陷長安以丙子﹐相去才四十五年。姦臣孽女之敗國家﹐吁可畏哉﹗近世賈妃之冊以壬辰﹐而宋之禍亦以丙子﹐悲夫﹗

江默云「唐﹑虞﹑三代﹐有疑赦而無大赦。漢﹑唐有大赦而無郊赦。故大赦始於春秋﹐而郊赦始於五代。」愚謂﹕晉王彪之答簡文云「中興以來﹐郊祀往往有赦﹐常謂非宜。」則郊赦東晉有之﹐非始於五代也。

《通鑑》﹕秦兵旣盛﹐謝玄入問計於謝安。安夷然答曰「已別有旨。」旣而寂然。玄不敢復言﹐乃令張玄重請﹐安遂命駕出遊山墅﹐與玄圍棋賭墅。《綱目》刪「玄不敢復言﹐乃令張玄重請」二句﹐則圍棋爲張玄乎﹖謝玄乎﹖《世說注》引《續晉陽秋》曰「與兄子玄圍棋。」然二玄當如《漢書》敍臣勝﹑臣夏侯勝﹐以姓別之。

王導之孫謐﹐授璽於桓玄﹔謝安之孫澹﹐持冊於劉裕。此朱子所以嘆嗣守之難也。無忝乃祖﹐一陶淵明而已。

桓玄篡逆﹐卞承之謂宗廟祭不及祖。知楚徳之不長﹐亂臣賊子祭及其祖﹐可以長世乎﹖斯言不當污簡牘。

《晉史﹖忠義傳》﹐可削者三人﹕韋忠不見裴頠﹐辭張華之辟﹐初節亦足稱矣。而仕於劉聰﹐爲之討羌而死﹐非爲晉死也﹐謂之忠義可乎﹖王育仕於劉淵﹐劉敏元仕於劉曜﹐捨順從逆﹐皆失節者也﹐忠義安在哉﹖唐之修《晉史》也﹐許敬宗﹑李義府與秉筆焉﹐是惡知蘭艾鸞梟之辧﹖

陶淵明《讀史》述夷齊云「天人革命﹐絕景窮居。」述箕子云「矧伊代謝﹐觸物皆非。」先儒謂﹕「食薇飲水」之言「銜木塡海」之諭﹐至深痛切﹐讀者不之察爾。顏延年《誄淵明》曰「有晉徵士。」與《通鑑綱目》所書同一意。《南史》立傳﹐非也。

策扶老以流憩﹐謂扶老藤也。見《後漢﹖蔡順傳》注。

淵明《與子儼等疏》﹐潁川韓元長謂韓融﹐韶子﹐《後漢》有傳。濟北氾稚春謂氾毓。《晉書》有傳。《集》云「範稚春」﹐誤。《南史》氾幼春﹐蓋避唐諱治字之嫌。

朱文公曰「陶公栗裏﹐前賢題詠﹐獨顏魯公一篇﹐令人感慨。」今考魯公詩云「張良思報韓﹐龔勝恥事新。狙擊苦不就﹐捨生悲拖紳。嗚呼陶淵明﹗奕葉爲晉臣。自以公相後﹐每懷宗國屯。題詩庚子歲﹐自謂羲皇人。手持《山海經》﹐頭戴漉酒巾﹐興與孤雲遠﹐辯隨還鳥泯。」見《廬山記》﹐集不載。

樂廣客蛇影﹐與《風俗通》所載杜宣事同。

蒼蠅傳赦﹐《異苑》以爲晉明帝﹐與苻堅《載記》同。

嵇康﹐魏人。司馬昭惡其非湯﹑武﹐而死於非辜﹐未嘗一日事晉也。《晉史》有傳﹐康之羞也。後有良史﹐宜列於《魏書》。

司馬師引二敗以爲己過﹐司馬昭怒王儀責在元帥之言。昭之惡﹐甚於師。

劉殷失節於劉聰﹐而戒子孫曰「事君當務幾諫。」大節已虧﹐其言之是非﹐不足論也。

幹寶論晉之創業立本﹐固異於先代。後之作史者不能爲此言也﹐可謂直矣。

焚石勒之幣﹐江左君臣之志壯矣。僭號之國十六﹐而晉敗其一﹐苻堅。滅其三﹐李勢﹑慕容超﹑姚泓。不可以淸談議晉。

晉簡文詠庾闡詩云「志士痛朝危﹐忠臣憂主辱。」東魏靜帝詠謝靈運詩曰「韓亡子房奮﹐秦帝魯連恥。本自江海人﹐忠義動君子。」至今使人流涕。

祖逖曰「晉室之亂﹐非上無道而下怨叛也﹐晉之徳澤淺矣。」姚弋仲曰「亟自歸於晉。」王猛曰「勿以晉爲圖。」人心知義﹐非後世所及也。

南丰《記王右軍墨池》云「愛人之善﹐𨿽一能不以廢。」愚謂﹕右軍所長﹐不止翰墨。其勸殷浩內外協和﹐然後國家可安﹔其止浩北伐﹐謂力爭武功﹐非所當作﹔其遺謝萬書﹐謂隨事行藏﹐與士卒同甘苦﹔謂謝安虛談廢務﹐浮文妨要﹐非當世所宜。言論風旨﹐可著廊廟﹐江左第一流也。不可以藝掩其徳﹐謂之一能過矣。

慕容恪尙在﹐憂方大耳。如得臣猶在﹐憂未歇也。覘國者以人爲輕重。

《宣帝紀》論竊鐘掩耳﹐以眾人爲不聞。出《淮南子》。

楊盛不攺義熙年號﹐其志如陶靖節﹐孰謂夷無人哉﹖盛﹐武都王。

袁宏以伏滔比肩爲辱﹐似知恥矣﹐而失節於桓溫之九錫﹐恥安在哉﹖

《謝邈傳》﹕孝武多賜侍臣文詔﹐辭義有不雅者﹐邈輒焚毀之。《通鑑》云「帝好爲手詔詩章﹐以賜侍臣。或文詞率爾﹐徐邈應時收斂﹐還省刊削﹐皆使可觀﹐經帝重覽﹐然後出之。」此一事也﹐《晉書》以爲謝邈﹐《通鑑》以爲徐邈﹐必有一誤。

晉之伐吳﹐杜預曰「孫皓或怖而生計﹐則明年之計﹐或無所及。」隋之伐陳﹐文帝投柿於江曰「使彼懼而知攺﹐吾又何求﹖」隋文之識﹐若優於預矣。以時考之﹐吳猶有死守之臣﹐杜預所以詭形而不敢露﹔陳不聞力戰之將﹐隋文所以衡行而無所忌。預之言近乎實﹐文帝之言非其誠也。

《文心雕龍》謂江左篇制﹐溺乎玄風。《續晉陽秋》曰「正始中﹐王﹑何好莊﹑老﹐至過江﹐佛理尢盛。郭璞五言﹐始會合道家之言而韻之﹐許詢﹑孫綽轉相祖尙﹐而詩騷之體盡矣。愚謂﹕東晉玄虛之習﹐詩體一變﹐觀蘭亭所賦可見矣。

梁武帝敕羣臣﹐自太初終齊﹐撰《通史》六百二十卷。元魏濟陰王暉業起上古終宋﹐著《科錄》二百七十卷。其書亡傳。《髙氏小史》自天地未分﹐至唐文宗﹐爲百二十卷。今𨿽存而傳者鮮。自書契以來﹐未有如《通鑑》者。

宋周朗有「櫝帶寶﹐笥著衣」之論﹐司馬文正公有「耳視目食」之說﹐皆足以儆世迷。

魏之篡漢﹐晉之篡魏﹐山陽﹑陳畱猶獲考終﹐亂賊之心猶未肆也。宋之篡晉﹐逾年而弒零陵﹐不知天道報施﹐還自及也。齊﹑梁以後﹐皆襲其迹﹐自劉裕始。

徐羨之﹑傅亮﹑謝晦之死﹐猶晉之裏克﹑衛之寧喜也﹐文帝不失爲叔孫昭子。

宋文帝﹑魏太武﹐佳兵者也﹐皆不克令終﹐不祥好還之戒昭昭矣。

葉少蘊云「齊武帝欲爲裴後立石志墓中﹐王儉以爲非古。或以爲宋元嘉中﹐顏延之爲王球作志﹐墓有銘自宋始。唐封演援宋得《司馬越女冢銘》﹐隋得《王戎墓銘》﹐爲自晉始﹐亦非是。今世有崔子玉書《張衡墓銘》﹐則墓有銘﹐自東漢有之。」周益公謂﹕銘墓三代有之。唐開元四年﹐偃師耕者﹐得比干墓銅槃。東漢志墓﹐初猶用磚﹐久方刻石。

張融風止詭越﹐齊髙帝曰「此人不可無一﹐不可有二。」程致道贊米元章云「是千載人﹐不可無一。」

南丰序《齊書》曰「蕭子顯之文﹐喜自馳騁﹐其更攺破析﹐刻雕藻繢之變尢多﹐而其文益下。」愚謂﹕子顯以齊宗室仕於梁﹐而作《齊史》﹐虛美隱惡﹐其能直筆乎﹖

梁武帝曰「應天從人。」致堂謂﹕《易》之《革》曰「順天應人。」未聞「應天」也。爲是言者﹐不知天之爲天矣。愚按﹕梁武之父名順之﹐故不云「順天」﹐避諱也。後人應天之語﹐蓋襲其誤。蕭道成之篡奪﹐順之爲爪距﹐豈知祚移其子乎﹖

梁武帝時錢陌減﹐始有足陌之名。唐末以八十爲陌﹐漢隱帝時王章又減三錢﹐始有省陌之名。

後魏葛榮陷冀州﹐賈景興稱疾不拜﹐每捫膝曰「吾不負汝。」僞楚之僭﹐諭汝礪捫其膝曰「此豈易屈者哉﹖」以捫膝自號﹐蓋本於此。

宇文泰弒君之罪﹐甚於髙歡之逐君﹐乃以周公自擬﹐亦一莽也。

北齊魏長賢曰「王室板蕩﹐彜倫攸斁。大臣持祿而莫諫﹐小臣畏罪而不言。虛痛朝危﹐空哀主辱。匪躬之故﹐徒聞其語。有犯無隱﹐未見其人。嫠不卹緯﹐而憂宗周之亡﹔女不懷歸﹐而悲太子之少。況委質有年﹐安可自同於匹庶﹖」其言凜然﹐可以立懦夫之志。作史者﹐以魏收之族﹐與之同傳﹐蘭艾混殽甚矣。長賢﹐徵之父也。

髙洋之惡﹐浮於石虎﹑苻生﹐一楊愔安能救生民之溺乎﹖

執笏﹐始於宇文周保定四年。紫緋綠袍﹐始於隋大業六年。

蕭方等﹐梁元帝子﹐爲《三十國春秋》﹐以晉爲主﹐附列劉淵以下二十九國。《通鑑》晉元興三年﹐引方等論﹐《綱目》但云「蕭方」﹐誤削「等」字。

晉之篡魏以賈充﹐其亡亦以充﹔隋之平陳以楊素﹐其亡亦以素。立太子妃﹐易太子﹐亡之兆也。玄感之於素﹐猶李敬業之於勣也。煬﹑武之立﹐素﹑勣之力也﹐其子欲撲其燎可乎﹖

祖君彥檄﹕光武不隔於反支。乃明帝事﹐見王符《潛夫論》。反支日﹐用月朔爲正。戌亥朔一日﹐申酉朔二日﹐午未朔三日﹐辰巳朔四日﹐寅卯朔五日﹐子丑朔六日。

《北史》﹕李繪六歲求入學﹐家人以偶年俗忌﹐不許。偶年之忌﹐見於此。

梁武帝策錦被事﹐劉峻以疏十餘事而見忌。又問栗事﹐沈約以少三事而爲悅。君之於臣﹐爭名記誦之末。燕泥﹑庭艸﹐於隋煬何議焉﹖

孝仲信垕爲《南北史世說》﹐朱文公謂﹕《南北史》凡《通鑑》所不取者﹐皆小說也。

隋萬寶常聽樂﹐泣曰「樂聲淫厲而哀﹐天下不久將盡。」隋之不久﹐不待聽樂而知也。師尙父曰「以不仁得之﹐以不仁守之﹐必及其世。」使隋用寶常之言﹐復三代之樂﹐其能久乎﹖寶常之先見﹐不逮房玄齡。

徐楚金雲「隨文帝惡『隨』字爲走﹐乃去之﹐成『隋』字。隋﹐裂肉也﹐其不祥大焉。殊不知『隨』從『辵』﹐辵﹐安步也。而妄去之﹐豈非不學之故﹖」

陳無淮﹐無荊﹑襄﹐無蜀﹐而立國三十二年﹐江左猶有人也。

魏節閔帝陽瘖避禍﹐至於八年。終身爲範粲可也﹐「天何言哉」之言﹐一出諸口﹐遂以不免。程子曰「節或移於晚﹐守或失於終。」

「寧爲袁粲死﹐不作褚淵生」﹐宋石頭城之謠也。「寧爲王淩死﹐不爲賈充生」﹐宋沈攸之之言也。「悲君感義死﹐不作負恩生」﹐陳魯廣達之畱名也。「與其含恥而存﹐孰若蹈道而死」﹐秦郭質之移檄也。「與其屈辱而生﹐不若守節而死」﹐燕賈堅之固守也。「寧爲南鬼﹐不爲北臣」﹐則有齊新野之劉思忌。「寧爲趙鬼﹐不爲賊臣」﹐則有趙仇池之田崧。「寧爲國家鬼﹐不爲賊將」﹐則有魏樊城之龐徳。「寧爲國家鬼﹐不爲羌賊臣」﹐則有晉河南之辛恭靖。之人也﹐英風勁气﹐如嚴霜烈日﹐千載如生。其視叛臣要利者﹐猶犬彘也。

韋孝寬知兵而不知義。尉遲迥之討楊堅﹐所以存周也。孝寬受周厚恩﹐乃黨堅而滅迥。堅之篡也﹐孝寬實成之﹐難以逭春秋之誅矣。

楊堅以后父篡國﹐亦一莽也。「以不仁得之﹐以不仁守之﹐必及其世」﹐堅之謂矣。莽﹑堅之女﹐皆節婦也﹐爲其父者﹐亦少愧哉

﹗顏見遠死節於蕭齊﹐其孫之儀盡忠於宇文周﹐常山﹑平原之節義﹐有自來矣。

卷十四考史

唐府兵之數﹐《兵志》云「十道置府六百三十四﹐而關內二百六十一。」《百官志》﹕凡六百三十三。陸贄云「府兵八百所﹐而關中五百。」杜牧雲「折衝果毅府五百七十四。」《舊志》《六典》云「天下之府五百九十四。」《會要》云「關內置府二百六十一﹐又置折衝府二百八十﹐通計舊府六百三十二。」《通典》云「五百七十四。」《理道要訣》云「五百九十三。」《鄴侯家傳》云「諸道共六百三十府。」今以《地理誌》考之﹐十道共有府五百六十六﹐關內二百七十三﹐餘九道二百九十三。參以《志》《傳》﹐差互不齊。神宗問﹕「何處言府兵最備﹖」王文公對曰「《李鄴侯傳》﹐言之詳備。」然府數與諸書亦不同。

了齋云「顏回配饗先聖﹐其初但爲立像﹐至開元中﹐始與十哲合爲一座。」按《唐志》開元八年﹐詔十哲爲坐像。《集古錄》李陽冰《縉雲孔子廟記》云「換夫子之容貌﹐增侍立者九人。」蓋獨顏回配坐而閔損等九人爲立像。陽冰修廟﹐在肅宗上元二年﹐其不用開元之詔﹐何也﹖

《魏徵傳》帝謂羣臣曰「此徵勸我行仁義旣效矣。」《新史》潤色之語也。《貞觀政要》云「太宗謂羣臣曰﹕『貞觀初﹐人皆異論﹐云當今必不可行帝道王道。惟魏徵勸我﹐旣從其言﹐不過數載﹐遂得華夏安寧﹐遠戎賓服。突厥自古已來﹐常爲中國勍敵﹐今酋長並帶刀宿衛﹐部落皆襲衣冠。使我遂至於此﹐皆魏徵之力。』」《新史》於《罽賓傳》又云「惟魏徵勸我修文徳﹐安中夏。」以《通鑑》考之﹐與《政要》所載同一事。或謂太宗以旣效自滿﹐非也。

鄭毅夫謂﹕唐太宗功業雄卓﹐然所爲文章﹐纖靡浮麗﹐嫣然婦人小兒嘻笑之聲﹐不與其功業稱。甚矣﹐淫辭之溺人也。神宗聖訓亦云「唐太宗英主﹐乃學庾信爲文。」《溫泉銘》《小山賦》之類可見。

《新史》論張公謹之抵龜﹐曰「投機之會﹐間不容穟。」鄭伯克段於鄢﹐《春秋》所以紀人倫之大變也。曾是以爲投機乎﹖晉欒書將弒厲公﹐召士匄﹑韓厥二人﹐皆辭。太宗臨湖之變﹐問李靖﹑李勣二人﹐皆辭。靖﹑勣賢於公謹遠矣。

唐太宗《贈堯君素蒲州刺史詔》曰「𨿽桀犬吠堯﹐乖倒戈之志﹐而疾風勁艸﹐表歲寒之心。」我藝祖《贈韓通中書令制》曰「易姓受命﹐王者所以徇至公﹔臨難不苟﹐人臣所以明大節。」大哉王言﹗表忠義以厲臣節﹐英主之識遠矣。歐陽公《五代史》﹐不爲韓通立傳﹐劉原父譏之曰「如此是第二等文字。」通附傳在《建隆實錄》。齊武帝使沈約撰《宋書》﹐疑立《袁粲傳》。審之於帝﹐帝曰「袁粲自是宋室忠臣。」惜乎﹐歐陽子念不及此。

賢臣久於位﹐則其道行﹐房喬以之成貞觀之治。姦臣久於位﹐則其欲肆﹐林甫以之成天寶之亂。

《唐史發潛》謂﹕武氏之起﹐袁天綱言其貴不可言﹐李淳風雲﹕「當有女主王天下﹐已在宮中。」此必武氏僭竊之後﹐姦佞之徒神其事﹐言天之所啟﹐非由人事也。愚謂﹕《左氏》載陳敬仲﹑畢萬之筮﹐太史公載趙簡子之夢﹐皆此類。

佩魚始於唐永徽二年﹐以李爲鯉也。武後天授元年﹐攺佩龜﹐以玄武爲龜也。

治平末年﹐始鬻度牒。考之《唐史》﹐肅宗時﹐裴冕建言度僧道士﹐收貲濟軍興。此鬻牒之始也。

鐘紹京爲宰相﹐而稱義男於楊思勗之父。史不載也﹐而石刻傳於後世﹐人皆見之﹐惡之不可揜如是。臧堅以刑人之唁爲辱﹐此何人哉﹖林甫﹑國忠因力士以相﹐其原見於此。李揆當國﹐以子姓事輔國﹐不恥也﹐紹京何責焉﹖

《鄭薰傳》云「宦人用階請蔭子﹐薰卻之不肯敍。」亦庶幾有守矣。《文苑英華》有薰所撰《仇士良神道碑》云「孰稱全徳﹐其仇公乎﹖」其敍甘露之事﹐謂「克殲巨孽﹐乃建殊庸」﹐以七松處士而秉此筆﹐乃得佳傳於《新史》﹐豈作史者未之考歟﹖碑云「大中五年﹐念功錄舊﹐詔詞臣撰述﹐不敢虛美。」以元惡爲忠賢﹐猶曰不虛美乎﹖宣宗所褒表者若此﹐唐之不競﹐有以哉﹗宣宗召韋澳﹐問﹕「內侍權勢何如﹖」對曰「陛下威斷﹐非前朝比。」上閉目搖手曰「尙畏之在。」士良之立碑﹐其亦畏昏椓之黨歟﹖

席豫未嘗艸書﹐曰「細猶不謹﹐而況巨耶﹖」然豫爲黜陟使﹐言安祿山公直無私﹐其迷國之罪大矣﹐安在其能謹哉﹖《唐史》立傳褒之﹐未有著其罪者﹐何小人之多幸也﹖席建侯﹐卽豫也。《唐史》避代宗諱稱字。孔光黨王莽﹐則不言溫室樹﹐不足以爲謹。席豫黨祿山﹐則未嘗艸書﹐不足以爲謹。

《容齋續筆》辯嚴武無欲殺杜甫之說。愚按﹕《新史﹖嚴武傳》多取《雲溪友議》﹐宜其失實也。

《通鑑》載李徳裕對杜悰﹐稱「小子聞禦史大夫之命﹐驚喜泣下。」致堂謂﹕徳裕豈有是哉﹖杜悰﹐李宗閔之黨﹐故造此語以陋文饒﹐史掇取之。以文饒爲人大槪觀焉﹐無此事必矣。愚按﹕此事出張固所撰《幽閒鼓吹》﹐雜說不足信也。

《李泌傳》﹕加集賢殿崇文館大學士。泌建言學士加「大」﹐始中宗時。及張說爲之固辭﹐乃以學士知院事。至崔圓復爲大學士﹐亦引泌爲辭而止。愚按﹕崔圓相肅宗﹐在泌前。《會要》﹕貞元四年五月﹐泌奏張說懇辭「大」字﹐眾稱達禮。至徳二年﹐崔圓爲相﹐加集賢大學士﹐因循成例。望削去「大」字﹐此乃泌引圓爲辭﹐傳誤矣。

韋濟試理人策第一。致堂謂﹕濟被識擢﹐不聞以循良稱﹐是實不副言矣。愚考《通鑑》開元二十二年﹐相州刺史韋濟薦方士張果。蓋逢君之惡者﹐不但實不副言也。少陵《贈韋左丞詩》﹐卽濟也。

《舊史﹖敬宗紀》﹕李翺求知制誥﹐面數宰相李逢吉過。愚謂﹕翺爲韓文公之友﹐此逢吉所深忌也﹐面數其過﹐可謂直矣。求知制誥﹐乃誣善之辭。荊公嘗辯之曰「世之淺者﹐以利心量君子。」

《老學庵筆記》云「舊制兩省中書在門下之上﹐元丰易之。」愚觀李文簡《歷代宰相表》云「中書﹑門下﹐班序各因其時。代宗以前﹐中書在上。憲宗以後﹐門下在上。大歷十四年﹐崔祐甫與楊炎皆自門下遷中書﹐不知何時升攺。」放翁所記﹐蓋未考此。

《李靖兵法》世無全書﹐略見於《通典》。今《問對》出阮逸﹐因杜氏所載附益之。

《唐六典》﹕太子令書畫諾﹐本朝至道初攺爲準。此東宮畫諾也。陸龜蒙《說鳳尾諾》云「東宮曰令﹐諸王曰教﹐其事行則曰諾﹐猶天子肯臣下之奏曰可也。」晉元帝爲瑯邪王﹐批鳳尾諾﹔南齊江夏王學鳳尾諾﹐則諸王亦畫諾矣。《後漢書》云「南陽宗資主畫諾。」梁江州刺史陳伯之目不識書﹐得文牒辭訟﹐惟作大諾﹐則郡守刺史亦畫諾矣。

《唐六典》﹕開元禮﹐宣示中外﹐未有明詔施行。見《呂溫集》。南丰謂﹕《六典》本原設官因革之詳﹐上及唐﹑虞﹐以至開元。其文不煩﹐其實甚備﹐可謂善於述作者。

《李徳裕傳》﹕韋弘質建言﹐宰相不可兼治錢谷。嘉祐六年《制策》﹕胡武平撰。錢谷﹐大計也﹐韋賢之言不宜兼於宰相。蓋弘字避諱﹐誤以「質」爲「賢」。

劉秩爲祭酒﹐上疏曰「士不知方﹐時無賢才﹐臣之罪也。」元稹守同州﹐《旱災自咎詩》曰「上羞朝廷寄﹐下愧閭裏民。」秩﹑稹可謂知所職矣。其言不可以人廢。

《唐宗室表》宰相十一人﹕林甫﹑回﹑程﹑石﹑福﹑勉﹑夷簡﹑宗閔﹑適之﹑峴﹑知柔。《傳》止云九人﹐蓋不數福﹑宗閔。宗室爲狀頭有李肱。

唐制舉之名﹐多至八十有六﹐凡七十六科﹐至宰相者七十二人。本朝制科四十人﹐至宰相者﹐富弼一人而已。中興復制科﹐止得李垕一人。

唐宏詞之論﹐其傳於今者﹐惟韓文公《顏子不貳過》。制舉之策﹐其書於史者﹐惟劉蕡一篇。不在乎科目之得失也。

李泌﹐父承休﹐聚書二萬餘卷。誡子孫不許出門﹐有求讀者﹐別院供饌。見《鄴侯家傳》。鄴侯家多書﹐有自來矣。

《藝文志》﹕員俶《太玄幽贊》十卷。開元四年﹐京兆府童子進書﹐召試﹐直弘文館。《李泌傳》云「開元十六年﹐員俶九歲升坐﹐詞辯注射﹐帝異之。」年歲皆不同。蓋《泌傳》所載﹐本《鄴侯家傳》﹐當以《志》爲正。

韋應物﹐史逸其傳。沈作喆爲《應物傳》﹐敍其家世云「夐之孫待價﹐仕隋爲左僕射﹐封扶陽公。」蓋據林寶《姓纂》。《唐書》韋待價﹐乃挺之子﹐武后時拜文昌右相。豈二人同名歟﹖當考。

劉辟亂於蜀﹐其嫂庾氏﹐棄絕不爲親。白樂天爲詩《贈樊著作》﹐與陽城元稹﹑孔戡並稱﹐欲其著書﹐編爲一家言。而《唐史》於庾氏無述焉﹐故表而出之。

《唐六典》記南內龍池﹐程泰之《雍錄》謂﹕諂辭皆出李林甫﹐而非張九齡所得知也。愚按﹕《九齡集》有《龍池聖徳頌》﹐則誇詡符瑞﹐𨿽賢者不免。

鄭餘慶采士庶吉凶書疏之式﹐雜以當時家人之禮﹐爲《書儀》兩卷。後唐劉嶽等增損其書﹐司馬公《書儀》本於此。

唐開元之任將﹐以久任而兆亂﹐其權顓也。我藝祖之任將﹐以久任而成功﹐其權分也。《柳氏家學錄》謂﹕貞觀故事﹐邊將連帥三年一易﹐收其兵權。然用得其人﹐禦得其道﹐不在於數易也。

忌日行香﹐始於唐﹐崔蠡奏罷之。本朝宋景文公奏云「求於非福﹐則是諂祭﹔懺於無罪﹐則是誣親。」其言不行。

誠齋《易傳》云「文宗陷於宦寺之險﹐而未能出。惟裴度可以出之﹐然度自陷於程異﹑元稹浸潤之內。」愚謂﹕稹在穆宗時﹐異在憲宗時﹐非文宗事也。

顏魯公爲《郭汾陽家廟碑》云「端一之操﹐不以險夷槪其懷﹔堅明之姿﹐不以雪霜易其令。」斯言也﹐魯公亦允蹈之。

楊綰《贈官制》云「歷官有素絲之節﹐庇家無匹帛之餘。」史臣謂﹕當時秉筆者無愧色。

唐時午日﹐揚州江心鑄鏡供進。又千秋節﹐進鏡。潏水李氏收其一﹐乃方鏡﹐背鼻有篆文五「日」字﹐面徑八寸﹐重五十兩。盛露囊﹐千秋節戚裏皆進。《華山記》云「弘農鄧紹八月曉入華山﹐見童子執五彩囊﹐盛柏露食之。」又《荊楚風土記》﹕以五彩結眼明囊﹐相傳赤松子以囊盛柏露﹐飲之而長生。皆八月中事。

《舊史﹖徳宗紀》﹕貞元六年﹐岐州無憂王寺﹐有佛指骨寸餘。先是取來禁中供養﹐二月乙亥﹐詔送還本寺﹐此迎佛骨之始也。《韓愈傳》云「鳳翔法門寺有護國眞身塔﹐內有釋迦文佛指骨一節。」寺名與前不同。貞元﹑元和﹑咸通﹐迎佛骨者三。

蕭潁士《與韋述書》﹐欲依《魯史》編年﹐著《歷代通典》﹐起漢元十月﹐終義寧二年﹐約而刪之﹐勒成百卷。於《左氏》取其文﹐《谷梁》師其簡﹐《公羊》得其核﹐綜三《傳》之能事﹐標一字以舉凡。然其書今無傳焉﹐略見於本傳﹐而不著《通典》之名。

楊文莊公徽之好言唐朝士族﹐閱《諱行錄》﹐悉能記之。按《館閣書目》《諱行錄》一卷﹐以四聲編登科進士族系﹑名字﹑行第﹑官秩﹐及父祖諱﹑主司名氏。起興元元年﹐盡大中七年。宋敏求續爲《後錄》五卷。

《溫彥博傳》我見其不逮再稘矣﹐出《說文》引《虞書》稘三百有六旬。《李密傳》敖庾之藏﹐有時而賜﹐出《詩》王赫斯怒﹐鄭《箋》﹕斯音賜﹐盡也。《新史》尙奇類此。

馬總《通歷》所載「公子曰」﹑「先生曰」者﹐皆虞世南《帝王略論》。《略論》五卷﹐起太昊訖隋﹐假公子答問。

李翺爲史官﹐請作行狀者﹐指事說實﹐直載其詞。然我朝名公秉筆﹐亦有誤者。歐陽公爲《範文正碑》云「至日大會前殿﹐上將率百官爲太后壽。公上疏﹐其事遂已。」其後老泉編《太常因革禮》﹐有已行之明驗﹐質之歐公。公曰「諫而不從﹐碑誤也。」東坡爲《張文定銘》云「神宗問﹕『元昊初臣﹐何以待之﹖』公曰﹕『臣時爲學士﹐誓詔封冊﹐皆臣所艸。』」李微之考《國史》﹐誓詔在慶曆四年十月﹐封冊在十二月。明年二月﹐文定始爲學士。封冊乃宋景文撰。朱文公爲《張忠獻行狀》﹐其後語門人云「向只憑欽夫寫來事實﹐後看《光堯實錄》﹐其中多有不相應處。」以三事觀之﹐网羅舊聞﹐可不審哉﹖

唐配帝皆一後﹐惟睿宗二後﹔昭成明皇之母﹐開元四年升祔。此失禮之始也。

龍朔攺左右散騎常侍曰左右侍極﹐《職源》誤以左史爲左侍極﹐而近世制詞多踵其誤。

石林序盧鴻一《艸堂圖》云「《唐舊史》鴻一﹐蓋二名﹐與《中嶽劉眞人碑》所書合。《新史》刪去『一』字﹐不知何據﹖當以《舊史》爲正。」愚按﹕南齊張融曰「昔有鴻飛天首﹐積遠難明﹐越人以爲鳧﹐楚人以爲乙。人自楚﹑越﹐鴻常一耳。」鴻一之義﹐取於此。

《考古編》以《通鑑》貞觀十三年﹐房玄齡請解機務﹐詔斷表﹐爲今斷來章之祖。愚按﹕《晉﹖山濤傳》﹕手詔曰「便當攝職﹐令斷章表。」此斷表之始﹐非昉於唐也。

韓﹑柳方駕﹐而其行殊﹔元﹑白齊名﹐而其操異。管﹑華﹑嵇﹑阮亦然。

唐亦有蔡京﹐咸通三年﹐嶺南節度使以貪虐誅。京始末﹐見《雲溪友議》。此姦臣名氏之同者。吳有桓彜﹐晉亦有桓彜﹐此忠臣名氏之同者。若兩曾參﹐兩毛遂﹐則賢否分矣。兩毛遂﹐見《西京雜記》。員半千詩用之。

顏魯公爲刑部尙書﹐有舉家食粥之帖。蓋自元載制祿﹐厚外官而薄京官。京官不能自給﹐常從外官乞貸。楊綰旣相﹐奏加京官俸。魯公以綰薦﹐自湖州召還﹐意者俸𨿽加而猶薄歟﹖

李康《運命論》曰「以一人治天下﹐不以天下奉一人。」《大寶箴》用之。

李方玄曰「沈約年八十﹐手寫簿書。」本杜牧所作《方玄墓志》。本朝建隆詔亦云「沈約爲吏﹐手寫簿書。」愚按﹕《理道要訣》云「宋光祿大夫傅隆﹐年過七十﹐手寫籍書。梁尙書令沈約﹐位已崇髙﹐議請寶重。」蓋誤以傅隆爲沈約也。

孝宗問周益公云「唐孫樵讀《開元錄》﹐雜報數事﹐內有宣政門宰相與百僚廷諍﹐十刻罷。徧檢新舊《唐史》及諸書﹐並不載。」益公奏﹕《太平禦覽總目》內﹐有《開元錄》一書。祖宗朝此本尙存﹐近世偶不傳耳﹐容臣博加詢訪。

蕭遘《與其子三兒生日詩》曰「吾家九葉相﹐盡繼明時出。」《唐史》云「自瑀逮遘﹐凡八葉宰相。」此云九葉﹐《宰相世系表》﹕梁貞陽侯之後﹐有鄴﹐相宣宗。

姚崇十事﹐見《開元升平源》《通鑑》不取。

王起《廣五位圖》《舊史》云《五運圖》。

李白上《宣唐鴻猷》一篇﹐卽本傳所謂「召見金鑾殿﹐奏頌一篇」者也。今《集》中闕。

緋衣小兒之謠﹐《朝野僉載》謂裴炎也﹐而張權輿以讒裴度。

韓文公子昶﹐𨿽有金根車之譏﹐而昶子綰﹑衮皆擢第﹐衮爲狀元﹐君子之澤遠矣。

孔戣爲華州刺史﹐奏罷明州歲貢淡菜蛤蚶之屬。見《昌黎集》。元稹爲越州﹐復奏罷之。見《白樂天集》。蓋嘗罷於元和﹐而復貢於長慶也。

畢炕﹐天寶末爲廣平太守﹐拒安祿山﹐城陷覆其家。《唐史》附於父《構傳》﹐蓋取韓文公所撰《畢坰志》。然炕之名不書於《忠義傳》﹐故文公謂﹕廣平死節﹐而子不荷其澤。愚謂﹕廣平之節如此﹐河北二十四郡﹐不止一顏平原也﹐《通鑑》亦不書其事。

廣徳元年十一月﹐太常博士柳伉上疏﹐請斬程元振。於是削元振官爵﹐放歸田裏。東坡謂﹕及其有事且急也﹐𨿽代宗之庸﹐程元振之用事﹐柳伉之賤且疏﹐而一言以入之﹐不終朝而去其腹心之疾。愚按﹕《登科記》﹕伉﹐乾元元年進士。《翰林院故事》載寶應已後﹐伉自校書郎充學士﹐出鄠縣尉﹐攺太常博士﹐兵部員外﹐諫議大夫﹐皆充學士。《新唐史﹖程元振傳》云「太常博士﹐翰林待詔。」柳伉上疏﹐以《翰林故事》考之﹐伉是時爲學士﹐非待詔也。伉以博士在禁林﹐職近而親﹐不可謂賤且疏。《唐史》不爲伉立傳﹐故詳著其事﹐俾覽者知詞臣之獻替﹐不獨陸贄﹑李絳也。

東坡謂﹕學韓退之不至﹐爲皇甫湜﹔學湜不至﹐爲孫樵。朱新仲曰「樵乃過湜﹐如《書何易於》《襄城驛壁》《何將軍邊事》《復佛寺奏》﹐皆謹嚴得史法﹐有補治道。」

林寶《元和姓纂》十卷﹐自皇族之外﹐各依四聲類集﹐每韻之內﹐以大姓爲首。鄧名世謂﹕稍能是正數十條﹐而齊﹑秦之屬﹐亦所未暇。至鉏丘茅夷﹐指爲復姓﹐又不勝其謬。鄭樵謂﹕寶不知自姓所由來。

劉允濟曰「班生受金﹐陳壽求米。」受金事未詳。

劉知幾領史事﹐言五不可﹐曰「孫盛取嫉權門﹐王劭見讎貴族。」《文粹》云「王韶直書﹐見讎貴族。」「宋王韶之爲晉史﹐序王珣貨殖﹐王廞作亂。珣子弘﹑廞子華並貴﹐韶之懼爲所陷﹐深附結徐羨之﹑傅亮等。」當從《文粹》爲王韶。《新史》誤以「韶」爲「劭」。韶之﹐弒君之賊也。身爲梟獍﹐而秉史筆﹐其誰服之﹖《傳》曰「無瑕可以戮人。」

李晟每戰﹐必錦裘繡帽自表﹐而晟以勝﹔宋殷孝祖每戰﹐常以鼓蓋自隨﹐而孝祖以敗。兵豈有定法哉﹖

閩俗比中州﹐化於善也。蔡人過夷貊﹐化於惡也。

漢黨錮以節義﹐羣而不黨之君子也。唐朋黨以權利﹐比而不周之小人也。漢之君子﹐受黨之名﹐故其俗淸。唐之小人﹐行黨之實﹐故其俗獘。

姦臣惟恐其君之好學近儒﹐非獨仇士良也。吳張布之排韋昭﹑盛衝﹐李宗閔之排鄭覃﹑殷侑﹐亦士良之術。

杜佑《理道要訣》﹐朱文公謂﹕非古是今之書。

魏鄭公曰「重君子也﹐敬而遠之﹔輕小人也﹐狎而近之。」武帝之於汲黯﹑衛靑﹑公孫弘﹐明皇之於姚崇﹑宋璟﹑李林甫﹐可見矣。《中庸》之尊賢﹐必以修身爲本。

善言不可離口﹐善藥不可離手。孟詵之言也。《觀物外篇》取之。

張文潛云「節度之彊﹐不起於河北之繼襲﹐而起於節度之有功。」愚考方鎭之彊﹐始於僕固懷恩用賊黨田承嗣﹑李懷仙﹑李寶臣分帥河北﹐非有功之將也。

司空圖《房太尉詩》曰「物望傾心久﹐匈渠破膽頻。」注謂﹕祿山初見分鎭詔書﹐拊膺嘆曰「吾不得天下矣﹗」琯建遣諸王爲都統節度﹐而賀蘭進明讒於肅宗。以司空表聖之言觀之﹐則琯建此議﹐可以破逆胡之膽。《新唐書》采野史稗說﹐而不載此語﹐惟程致道著論發揚之。晉以瑯邪立江左之業﹐我宋以康王建中興之基﹐琯可謂善謀矣。

《通鑑》﹕劉蕡不得仕於朝﹐終於使府禦史。《唐鑑》云「終於柳州司戶。」以《新史》考之﹐當從《唐鑑》。宦人深嫉蕡﹐誣以罪﹐貶柳州司戶。

顏眞卿﹑鄭畋以興復爲己任﹐倡義討賊﹐其志壯矣。眞卿權移於賀蘭進明﹐畋見襲於李昌言﹐功不克就。故才與誠合﹐斯可以任天下之重。

常衮與禮官議禮﹐爲君斬衰三年。漢文帝權制三十六日﹐我太宗遺詔亦三十六日。羣臣不忍旣葬而除﹐略盡四月。髙宗如漢故事﹐玄宗以來﹐始變天子喪爲二十七日。世多以短喪議漢文帝﹐而不知二十七日之制﹐自玄宗始也。

韓偓自書《裴郡君祭文》﹐首書「甲戌歲﹐銜書前翰林學士承旨﹐銀靑光祿大夫﹐行尙書﹐戶部侍郎﹐知制誥﹐昌黎縣開國男﹐食邑三百戶﹐韓某」。是歲朱氏篡唐已八年﹐爲乾化四年﹐猶書唐故官﹐而不用梁年號。慶曆中﹐詔官其四世孫奕。

僕固懷恩叛唐﹐李日月爲朱泚將﹐而其母皆知逆順之理﹐良心不可泯也。

李光弼與韋陟論戰守曰「辧朝廷之禮﹐我不如公﹐若夫軍旅﹐則公不如我。」陟無以應。古者治軍﹐有軍禮焉﹐楚得臣以無禮敗﹐晉文公以有禮勝。禮莫大於君臣之分﹐光弼命召不至﹐愧恨以沒﹐蓋以禮與軍旅爲二物也。

《唐鑑》曰「人君觀史﹐宰相監修﹐欲其直筆﹐不亦難乎﹖房﹑魏爲相﹐總史事﹐其父彥謙﹑長賢﹐皆得佳傳﹐況不如房﹑魏者乎﹖」

獨孤及《福州新學碑銘》云「閩中無儒家流﹐成公至而俗易﹐成公﹐李椅也。在大歷八年。家有洙﹑泗﹐戶有鄒﹑魯。」常衮﹐建中初﹐爲閩人設鄕校。李椅在其前。

王福畤爲博士﹐執許敬宗之謚不攺﹐無忝河汾之學矣。

許敬宗謚繆﹐而更曰恭。陳執中謚榮靈﹐而更曰恭。二事相類。

武徳初﹐以隋張衡死非其罪﹐謚曰忠﹐是獎弒君之賊也。髙祖相封徳彜﹐宜其以逆爲忠也。漢大綱正﹐見於戮丁公﹔唐無三綱﹐見於贈張衡。

《朝野雜記》曰「西漢戶口至盛之時﹐率以十戶爲四十八口有奇。東漢戶口﹐率以十戶爲五十二口﹐可準周之下農夫。唐人戶口至盛之時﹐率以十戶爲五十八口有奇﹐可準周之中次。」其說本程沙隨。

歐陽子書唐六臣於唐亡之後﹐貶其惡也﹔朱子書晉處士於晉亡之後﹐表其節也。一字之懲勸深矣。

《五代史》﹕周世宗嘗夜讀書﹐見唐元稹《均田圖》﹐嘆曰「此致治之本也。」詔頒其圖法﹐使吏民先習知之﹐期以一歲﹐大均天下之田。考之《會要》﹐世宗見元稹在同州時所上《均田表》﹐因制素爲圖﹐賜諸道。《崔頌傳》云「世宗讀唐元稹《均田疏》﹐命頌寫爲圖﹐賜近臣﹐遣使均諸道租賦。」史謂元稹圖﹐誤也。《稹集》有《同州奏均田》。《續通歷》云「唐同州刺史元稹奏均租賦﹐帝覽文集而善之﹐寫其辭爲圖以賜。」

歐陽子之論篤矣﹐而「不以天參人」之說﹐或議其失﹔司馬公之學粹矣﹐而「王霸無異道」之說﹐或指其疵。信乎﹐立言之難也。

歐陽子謂﹕五代禮壞﹐寒食野祭而焚紙錢。按紙錢﹐始於開元二十六年﹐王玙爲祠祭使﹐祈禱或焚紙錢﹐類巫覡。非自五代始也。古不墓祭﹐漢明帝以後﹐有上陵之禮﹐祭邕議以爲禮有煩而不可省者。《舊唐書》開元二十年﹐寒食上墓﹐編入五禮﹐永爲常式。寒食野祭﹐蓋起於此。朱文公謂﹕漢祭河﹐用寓龍寓馬﹐以木爲之﹐已是紙錢之漸。唐範傳正謂﹕惟顏魯公﹑張司業家祭不用紙錢。本朝錢鄧州不燒楮鏹﹐呂南公爲文頌之。

《兔園策府》三十卷﹐唐蔣王惲﹐令僚佐杜嗣先﹐仿應科目策﹐自設問對﹐引經史爲訓。注﹕惲﹐太宗子﹐故用梁王兔園名其書。馮道《兔園策》﹐謂此也。

天子之廢置﹐出於士卒﹐自唐明宗始也。明宗以此得之﹐而反爾之報﹐在其後人。

後唐天成元年﹐吏部侍郎劉嶽奏罷告身綾軸錢。本朝復納綾紙錢﹐淳熙元年始免。

周顯徳六年﹐始去符契﹐專以印章爲驗。

歐陽子﹑司馬公之貶馮道﹐《春秋》之法也。我朝太宗謂範質欠世宗一死﹐所以立萬世爲臣者之訓。

唐後主不肯和親而亡﹐石晉父事契丹而興。晉之興也﹐乃其所以亡也。桑維翰之興晉﹐卽所以亡晉也。

朱溫之兄全昱﹐楊涉之子凝式﹐人心之公是非﹐在其家者如此﹐況天下千萬人之心乎﹗

梁太祖幸河北﹐至內黃﹐顧李珽曰「何謂內黃﹖」珽曰「河南有外黃﹑下黃﹐故此名內黃。」曰「外黃﹑下黃何在﹖」珽曰「秦有外黃都尉﹐今在雍丘。下黃爲北齊所廢﹐今在陳畱。」按《五代通錄》李珽曰「河南有外黃﹑小黃。」《漢﹖地理誌》﹕陳畱有外黃﹑小黃縣。《五代史記》攺小黃爲下黃﹐誤也。當從《通錄》。

卷十五考史

《孟子》曰「天下可運於掌。」又曰「以齊王由反手也。」豈儒者之空言哉﹖自唐肅宗之後﹐紀綱不立﹐叛兵逐帥﹐叛將脇君﹐習以爲常﹐極於五季。君如逆旅﹐民墜塗炭。我藝祖受天明命﹐澡宇宙而新之。一階一級﹐全歸伏事之儀。發於聖訓﹐著於令甲﹐於是上下之分定﹐朝廷之體尊。數百年陵犯之習﹐片言而革。至若餓狼餒虎﹐肉視吾民而咀啖之。藝祖用儒臣爲郡守﹐以收節度之權﹔選文臣爲縣令﹐以去鎭將之貪。一詔令之下﹐而四海之內攺視易聽。運掌反手之言﹐於是驗矣。

髙宗之詔曰「廷尉﹐天下之平也。髙柔不以明帝喜怒而毀法﹐遊肇不以宣武敕命而曲筆﹐況可觀望臣庶而容心者乎﹖曹劌謂﹕小大之獄﹐𨿽不能察﹐必以情。爲忠之屬也﹐可以一戰。不其然乎﹖布告中外﹐爲吾士師者﹐各務仁平﹐濟以哀矜。天髙聽卑﹐福善禍淫﹐莫遂爾情﹐罰及爾身。置此座右﹐永以爲訓。」大哉﹐王言﹗幾於典誥矣。

崔伯易《感山賦》﹕以皇祐之版書﹐較景徳之圖錄﹐𨿽增田三十四萬餘頃﹐反減賦七十一萬餘斛﹐會計有錄﹐非以增賦也。陳君舉奏疏云「自建隆至景徳四十五年﹐南徵北伐﹐未嘗無事﹐而金銀錢帛﹑糧艸雜物七千一百四十八萬﹐計在州郡不會﹐藏富於州縣﹐所以培護本根也。」

眞文忠公言本朝治體﹐曰「立國不以力勝仁﹐理財不以利傷義﹐禦民不以權易信﹐用人不以才勝徳。恩結乎人心﹐富藏乎天下。君民相孚而猜忌不作﹐材智不足而忠信有餘。」

袁機仲言於孝宗曰「威權在下﹐則主勢弱﹐故大臣逐臺諫以蔽人主之聰明﹔威權在上﹐則主勢彊﹐故大臣結臺諫以遏天下之公議。」機仲之言未盡也。臺諫爲宰相私人﹐權在下則助其搏噬﹐以張其威﹔權在上則共爲蔽蒙﹐以掩其姦。劉時可應起。謂﹕臺諫之議論﹐廟堂之風旨﹐頗或參同。夾袋之欲汰﹐白簡之所收﹐率多暗合﹐此猶婉而言之也。開慶初﹐邊事孔棘﹐禦史有疏云「虜𨿽彊﹐而必亡之勢已見。」咸淳初﹐召洪君疇長臺端﹐禦史自造謗詩﹐以尼其來﹐罔上誣善。至此﹐豈但參同暗合而已哉﹗是以天子之耳目﹐勿用憸人﹐其惟端士。

漢髙帝三章之約﹐我藝祖陳橋之誓﹐所謂若時雨降﹐民大悅者也。

周益公云「《續通鑑長編》多采近世士大夫所著﹐如曾子宣《日記》之偏﹐王定國《甲申錄》之妄﹐咸有取焉。然李微之《舊聞證誤》「執政不坐奏事」﹐以王定國《聞見錄》爲證﹐與王沂公《筆錄》不同。修《長編》時﹐未見定國書﹐故專用《筆錄》﹐然則《長編》所采摭﹐猶有遺也。

晁景迂謂﹕今賦役﹐幾十倍於漢。林勛謂﹕租增唐七倍﹐又加夏稅錢﹐通計無慮十倍。李微之謂﹕布縷之徵三﹐谷粟之徵三﹐力役之徵四﹐蓋用其十矣。

止齋謂﹕本朝名節﹐自範文正公。議論文章﹐自歐陽子。道學﹐自周子。三君子皆萃於東南﹐殆有天意。

《兩朝國史》非寇準而是丁謂﹐托之神宗聖訓﹐蓋蒲宗孟之筆也。王允謂不可令佞臣執筆﹐諒哉﹗

紹興重修《哲宗實錄》﹐獨元祐八年事﹐皆無存者﹐至參取《玉牒》《日曆》諸書以足之﹐僅得成書。中興後事﹐紹興八年至二十五年最爲疏略。鶴山謂﹕小人爲不善﹐於傳世詒後之書﹐必遏絕之﹐自唐許﹑李至近世﹐莫不然。

李常寧曰「天下至大﹐宗社至重﹐百年成之而不足﹐一日壞之而有餘。」元祐中對策。劉行簡曰「天下之治﹐眾君子成之而不足﹐一小人敗之而有餘。」紹興中奏疏。皆至論也。

太祖在位十七年﹐四行郊禮。太宗二十有三年﹐五講郊禮。眞宗東封西祀﹐率三年一行。仁宗後﹐三歲一郊爲定制。

《元城語錄》藝祖造薰籠事﹐周益公謂﹕誤以元丰後官制﹐爲藝祖時官制。

呂正獻公書坐右曰「不善加己﹐直爲受之。」本後漢張霸戒子之語。呂居仁《雜錄》曰「少年毋輕議人﹐毋輕說事。」本魏李秉《家誡》。

呂氏《童蒙訓》云「前輩有《編類國朝名臣行狀墓志》﹐取其行事之善者﹐別錄出之﹐以自警戒。亦樂取諸人以爲善之義。朱文公亦云「籍溪胡先生教諸生於功課餘暇﹐以片紙書古人懿行﹐或詩文銘贊之有補於人者﹐粘置壁間﹐俾往來誦之﹐咸令精熟。」此二事可以爲法。

周元公生於道州﹐二程子生於明道元二間﹐天所以續斯道之緒也。

元祐之黨﹐劉元城謂止七十八人﹐後來附益者非也。慶元之黨﹐黃勉齋謂本非黨者甚多﹐羣小欲擠之﹐借此以爲名耳。

歐陽公爲《周君墓表》云「篤行君子﹐孝於其親﹐友於其兄弟。」而《集》缺其名與字。周益公考之《舂陵志》﹐乃周堯卿﹐字子兪。《東都事略》有傳﹐其行事與墓表合﹐而字子余。未知《事略》據何書而立傳也。」荊公爲《徵君墓表》云「淮之南有善士三人。」杜嬰﹑徐仲堅﹐而徵君之名字﹐《集》亦缺焉。三人皆居眞之揚子﹐當求郡誌而補之。二表皆載於《文鑑》。

宗廟樂有舞。建隆初﹐竇儼定太廟四舞﹐僖祖曰《大善》﹐順祖曰《大寧》﹐翼祖曰《大順》﹐宣祖曰《大慶》。列聖皆以「大」爲名。中興後﹐自僖祖基命﹐至欽宗端慶﹐以原廟殿名爲舞名﹐禮官之失也。

《長編》宣和五年﹐求石晉故疆﹐不思營﹑平﹑灤三州﹐乃劉仁恭遺虜﹐虜不肯割。按《五代史》﹐劉仁恭無割地遺虜之事。《四夷附錄》云「契丹當莊宗﹑明宗時﹐攻陷營﹑平二州。」唐無灤州。《武經總要》﹕石晉割賂燕薊易定帥王都﹐驅其民入契丹﹐因以烏灤河爲名以居之。按賈耽說﹐西北渡灤河﹐至盧龍鎭。《唐﹖賈循傳》﹕張守珪北伐﹐次灤河。《薛訥傳》﹕師至灤河。

仁宗時﹐制科十五人﹕天聖﹐何泳﹑富弼﹔景祐﹐蘇紳﹑吳育﹑張方平﹑田況﹔慶曆﹐錢明逸﹑彥遠﹔皇祐﹐吳奎﹔嘉祐﹐夏噩﹑陳舜兪﹑錢藻﹑蘇軾﹑轍﹑王介。東坡詩﹕先帝親收十五人。注者多誤。

乾道元年﹐《郊赦文》云「前事俱捐﹐弗念乎薄物細故﹔烝民咸睭﹐靡分乎爾界此疆。」洪文惠所艸也。朱文公《與陳正獻書》曰「卑辭厚禮﹐乞憐於仇讎之戎狄。幸而得之﹐肆然以令於天下﹐曰﹕『凡前日之薄物細故﹐吾旣捐之矣。』孰有大於祖宗陵廟之讎者﹐而忍以薄物細故捐之哉﹖」

孝皇獨運萬幾﹐頗以近習察大臣。《中庸或問》「敬大臣」之說﹐《大事記》「大臣從臣」之說﹐皆以寓箴諷之意。《文鑑》所取﹐如徐鼎臣《君臣論》﹑文潞公《晁錯論》﹑蘇明允《任相論》﹑秦少遊《石慶論》之類﹐皆諫書也。

眞文忠公奏疏曰「乾道﹑淳熙間﹐有位於朝者﹐以饋遺及門爲恥﹔受任於外者﹐以苞苴入都爲羞。」然朱文公封事﹐言浙中風俗之獘﹐甚者以金珠爲脯醢﹐以契券爲詩文。則此習猶未革也。

髙宗廟號未定﹐有議爲光宗﹑寧宗者﹐見周益公《思陵錄》。其後兩朝用之。髙宗陵名﹐嘗擬永阜﹐其後孝宗用之。

淳熙﹐皇太子參決庶務手詔﹐洪景盧所艸也。禮部太常官堂白手詔﹐用貞觀天禧事。皆非所宜。

胡文定言﹕崇寧以來﹐奄寺用王承宗故事而建節旄。「宗」字誤﹐當云「承休」。《五代史》﹕蜀王衍以宦者王承休爲天雄軍節度使。致堂《原亂賦》建承宗之旄纛﹐亦誤。

李微之問勉齋云「南軒賜章服﹐兩爲胡忠簡繳還﹐而不聞引避﹔東萊除職﹐旣遭陳叔進行詞醜詆﹐乃復受之而不辭。皆所未曉。」勉齋答云「先輩非後學所敢輕議﹐然辭受合尙嚴﹐令當嚴者反寬﹐是以不免爲具眼者勘破﹐學者所當戒也。」

微之又云「東萊之學甚正﹐而優柔細密之中﹐似有和光同塵之獘﹔象山之學𨿽偏﹐而猛厲粗略之外﹐卻無枉尺直尋之意。」

《演蕃露》﹕明道二年﹐奉安莊獻神禦於慈孝寺彰徳殿﹐則莊獻不入景靈。按景靈宮建於祥符五年﹐以奉聖祖。其爲原廟﹐自元丰五年始。前此帝後館禦﹐寓佛﹑老之祠者多矣﹐非止莊獻也。

《攻媿﹖跋曹子方書》以爲祐陵時上書論時事﹐靖康至樞管。愚謂﹕有兩曹輔﹐其一字子方。與蘇﹑黃遊﹐若論事爲樞管者﹐字載徳。龜山爲銘﹐合爲一人﹐非也。又《淮海樓記》考《國史傳》秦少遊調定海主簿﹐而《文集》無一語及之。愚謂﹕少遊爲蔡州教授時﹐選人七階未攺﹐主簿乃初階﹐非歷此官也。

《律疏》與《刑統》不同﹐《疏》依律生文﹐《刑統》參用後敕﹐𨿽引《疏》義﹐頗有增損。天聖中﹐孫奭校定《律文》及《疏》爲《音義》。

江休復《雜誌》﹕駕頭﹐初卽祚所坐。王原叔曰「此坐傳四世矣。」按《國史﹖輿服志》﹕駕頭﹐七寶牀也﹐覆以緋羅繡帕﹐內臣馬上捧之。嘉祐六年﹐幸睦親宅﹐內侍墮馬﹐駕頭壞﹐遂以閣門祗候﹐內侍各二員﹐挾駕頭左右﹐次扇筤。又以皇城親從兵二十人﹐從其後。

景祐二年﹐郊赦﹐梁適上疏﹐論朱全忠唐之賊臣﹐今錄其後﹐不可以爲勸。仁皇是其言﹐記姓名禁中。石介亦論赦書不當求朱梁﹑劉漢後﹐遂罷不召。其言一也﹐而黜陟異焉﹐豈遇不遇有命乎﹖

乾道中﹐張說﹑王之奇簽書樞密院事﹐辭免﹐降詔﹐直學士院周必大奏﹕唐元和間﹐白居易在翰林﹐奉宣艸嚴綬江陵節度使﹑孟元陽右羽林統軍制﹐皆奏請裁量﹐未敢便撰。元祐中﹐師臣避免拜之禮﹐執政辭遷秩之命﹐蘇軾當撰答詔﹐言其不可﹐卒如所請。今除用執政﹐非節度統軍﹑免拜遷秩比﹐二人辭免不允詔書﹐臣未敢具艸。紹熙中﹐譙熙載自遙郡觀察使除正任﹐辭免﹐降詔﹐倪思封還詞頭﹐亦引蘇軾論不當撰﹐辭免不允詔者凡三。嘉定中﹐師睪廾知臨安府﹐辭免﹐蔡幼學當艸詔﹐奏曰「不允必有褒語﹐臣無詞以艸。」淳祐中﹐別之傑參知政事﹐尢焴不艸答詔。此禁林繳奏故事也。唐末﹐韋貽範起復﹐命韓偓艸制﹐偓曰「腕可斷﹐麻不可艸。」上疏論之。明日﹐百官至而麻不出。此非盛世事﹐故前輩不以爲故實。

蔣希魯居姑蘇﹐延盧仲甫秉後圃。希魯曰﹕亭沼粗適﹐恨林木未就。」仲甫曰「亭沼譬爵位﹐時來則有之。林木譬名節﹐非素修弗成。」

歐陽公《辧尹師魯志》曰「若作古文﹐自師魯始﹐則前有穆修﹑鄭條輩﹐及有宋先達甚多﹐不敢斷自師魯始也。」條之名不著﹐《館閣書目》有《鄭條集》一卷。條﹐蜀人﹐自號金斗先生﹐名其文《金斗集》。

祁寬問和靜尹先生曰「伊川謂歐陽永叔如何﹖」先生曰「前輩不言人短﹐每見人論前輩﹐則曰﹕『汝輩且取它長處。』」呂成公《與朱文公書》曰「孟子論孟施捨﹑北宮黝曰﹕『二子之勇﹐未知其孰賢﹐然而孟施捨守約也。』所以委曲如此者﹐以其似曾子﹑子夏而已。若使正言聖門先達﹐其敢輕剖判乎﹖」文公答曰「和靜之言﹐當表而出之。」

劉應起時可﹐淳祐初爲太學博士﹐言定大計曰「謀之而臧﹐則文子文孫﹐宜君宜王﹔謀之不臧﹔則生天王家以爲大慼。」此人所難言也。

建炎﹐李綱去而潛善﹑伯彥相。紹興﹐趙鼎﹑張浚去而檜相。檜死﹐其黨疊爲相。隆興至淳熙﹐萬幾獨運而大臣充位。慶元後﹐政在侂冑。嘉定後﹐政在彌遠。端平訖景定﹐更一相則曰更化﹐然姦臣弄權之日常多。陽淑消而陰慝長﹐危亡之證﹐所由來漸矣。陰凝冰堅﹐極於似道。邵子謂「禍在夕陽亭一語」﹐遂與西晉同轍﹐哀哉﹗

蘇紳﹑梁適﹐謂之「艸頭木腳」﹐其害在士大夫。薛極﹑胡榘﹐謂之「艸頭古﹐天下苦」﹐其害在民。

《朝野雜記》載開禧貪濁之事詳矣﹐繼其後者又甚焉。當時謂侍從之臣﹐無論思﹐有獻納﹐它可知矣。以陰召陰﹐極於天下無邦。

仁宗閱審刑奏案﹐有「次公」﹐而梁適對以「黃霸」﹐蓋寬饒字。髙宗閱刑部奏案﹐有「生人婦」﹐而湯思退對以見《魏志﹖杜畿傳》。皆簡上知﹐至輔相。然以記問取人﹐則許敬宗賢於竇徳玄矣。

四瀆﹐濟水獨絕。朱全忠篡唐﹐降昭宣帝爲濟陰王。嘉定末﹐濟王之封﹐豈權臣亦取濟水之絕乎﹖又蕭衍篡齊﹐降和帝爲巴陵王﹐而濟王亦降封巴陵公﹐非令典也。爲大臣者﹐不知則不學﹐知之則何以示後﹖

紹興建儲﹐欲更名曄﹐周益公謂與唐昭宗同﹐而亟攺之。景定建儲﹐更名乃與蜀漢後主太子同。咸淳末﹐命嗣君之名﹐又與唐中宗同﹐而當時無言者。

範正獻公曰「後世人君觀史﹐而宰相監修﹐欲其直筆﹐不亦難乎﹖」其論正矣。然自唐姦臣爲《時政記》﹐而史益誣﹐近世尢甚。余嘗觀《寶慶日曆》﹐欺誣之言﹐所謂以一手掩天下之目。所恃人心公議不泯爾。

葛文康勝仲。《與王黼書》曰「天下無事則宰相安﹐宰相生事則天下危。」

胡文定公自登第逮休致﹐凡四十年﹐實歷不登六載。朱文公五十年間﹐歷事四朝﹐仕於外者僅九考﹐立於朝者四十日﹐道義重而爵位輕﹐所以立言不朽。

邵公濟築室犍爲之西山﹐《告家廟文》曰「少時得大父平生之言於汝潁大夫士﹐曰﹕『世行亂﹐蜀安﹐可避居焉。』大父學通天人﹐足以前知矣。宣和國亂﹐先人載家使蜀﹐免焉。」大父﹐康節先人伯溫也。

梁世榮錄南軒語云「溫公作相﹐夫人聞其終夜長吁﹐問之。曰﹕『某所奏盜賊﹐某所又奏某事。吾爲宰相﹐使天下如此﹐所以長吁也。』」按《溫公集》張夫人終於元丰五年﹐此記錄之誤也。

乾道壬辰﹐黃定《對策》謂﹕以大有爲之時﹐爲攺過之日月。又云「𨿽有無我之量﹐而累於自喜﹔𨿽有知人之明﹐而累於自恃。」又云「欲比迹太宗﹐而操其所不用之術﹐顧眄周行﹐類不適用﹐則曰腐儒﹐曰好名﹐曰是黨耳。於是始有棄文尙武﹐親內疏外之心。何不因羣情之所共違﹐而察一己之獨向﹖」其言皆剴切。孝皇擢之第一﹐有以見容直之盛徳﹐而秉史筆者未之紀焉。

徐景說霖。以書義冠南宮﹐上書言時宰姦深之狀曰「不與天下之公議爭﹐而與陛下之明徳爲仇。每潛沮其發見之端﹐周防其增益之漸﹐使陛下之明徳﹐不得滋長廣充﹐以窺見其姦而或覺之也。其先也﹐奪陛下之心﹐其次奪士大夫之心﹐而其甚也﹐奪豪傑之心。」景說由是著直聲。

唐及國初﹐策題甚簡﹐蓋舉子寫題於試卷故也。慶曆後﹐不復寫題﹐寖失之繁。今有數千言者﹐問乎其不足疑。

《嘉祐制策》曰「治當先內。」或曰「何以爲京師﹖」此晉謝安之言也。「命秩之差﹐虛實之相養」﹐此唐陸贄之言也。二蘇公之對﹐不能無所遺。

龜山誌遊執中曰「嘗以晝驗之妻子﹐以觀其行之篤與否也﹔夜考之夢寐﹐以卜其志之定與未也。」

紹興﹑隆興﹐主和者皆小人﹔開禧﹐主戰者皆小人。

呂文靖爲相﹐非無一疵可議﹐子爲名相﹐而揚其父之美。史直翁爲相﹐非無一善可稱﹐子爲權臣而掩其父之美。《易》曰「有子考無咎。」

嘉定癸未﹐禮闈策士云「發徳音﹐下明制﹐寧皇遺詔。」下謂之遺誥﹐蓋避時宰家諱也。蔣良貴簽判安吉州﹐時水災後修城﹐郡守趙希觀屬良貴作《記》。用浩浩字﹐希觀欲攺﹐良貴不可曰「以宗室而避宰相父名﹐此非藝祖皇帝所望於金枝玉葉也。」聞者壯之。

胡文定父子奏疏﹐以《春秋》之義﹐扶世道﹐正人心﹐可以立懦夫之志。此義不明﹐人欲橫流﹐始也不知邪正﹐終也不知逆順。

唐內殿《無逸圖》代以山水﹐開元﹑天寶治亂所以分也。仁宗寶元初﹐圖農家耕織於延春閣﹐哲宗元符間﹐亦更以山水﹐勤怠判焉。徽宗宣取祕書省圖畫進覽﹐陳師錫奏曰「《六經》載道﹐諸子談理﹐歷代史籍﹑祖宗圖書﹐天人之蘊﹐性命之妙﹐治亂安危之機﹐善惡邪正之迹在焉。以此爲圖﹐天地在心﹐流出萬物﹔以此爲畫﹐日月在目﹐光宅四海。觀心於此﹐則天地沖气生焉﹔注目於此﹐則日月祥光麗焉。心以道觀則正﹐目以徳視則明。」噫﹐使徽宗能置其言於坐右﹐則必能鑑成敗﹑別淑慝矣。以規爲瑱﹐聽之藐藐而畫學設焉。「黍離麥秀」之風景﹐其可畫乎﹖

紹興間﹐李誼言﹕《漢﹖循吏傳》六人而五人出於宣帝﹐《酷吏傳》十二人而八人出於武帝。《唐﹖循吏傳》十五人而出於武徳﹑貞觀之時者半﹐《酷吏傳》十二人而出於武后之時者亦半。吏治視上之趨向。

富文忠公使虜還﹐遷翰林學士﹑樞密副使﹐皆力辭﹐願思夷狄輕侮之恥﹐坐薪嘗膽﹐不忘修政。嘉定初﹐講解使還﹐中書議表賀﹐又有以和戎爲二府功﹐欲差次遷秩。倪文節公思曰「澶淵之役﹐捷而班師﹐天子下詔罪己﹐中書樞密待罪。今屈己盟戎﹐柰何君相反以爲慶﹖」乃止。

延平先生論治道﹐必以明天理﹑正人心﹑崇節義﹑厲廉恥爲先。

王時雍﹑徐秉哲等爲賣國牙郎﹐而不忍以宋宗族交與虜人者﹐開封捉事使臣竇鑑也。李鄴以越守降虜﹐而袖石擊虜僞守者﹐親事官唐琦也。

朱文公謂蔡季通曰「身勞而心安者爲之﹐利少而義多者爲之。」出《荀子﹖修身篇》。李誠之嘗語眞希元曰「篤信好學﹐守死善道。此吾輩八字箴。」

元祐中﹐李常寧《對策》曰「天下至大﹐宗室至重﹐百年成之不足﹐一日壞之有餘。」擢爲第一。景定中﹐有擢倫魁者﹐其破題云「連一心之乾﹐開三才之泰﹐可以觀世道之消長矣。」

先儒論本朝治體云「文治可觀而武績未振﹔名勝相望而幹略未優。」然考之史策﹐宋與契丹八十一戰﹐其一勝者﹐張齊賢太原之役也。非儒乎﹖一韓一範使西賊骨寒膽破者﹐儒也。宗汝霖﹑李伯紀不見沮於耿﹑汪﹑黃三姦﹐則中原可復﹐讎恥可雪。采石卻敵﹐乃眇然幅巾緩帶一參贊之功。儒豈無益於國哉﹖縉紳不知兵﹐介冑不知義﹐而天下之禍變極矣。

元祐諸賢不和﹐是以爲紹聖小人所乘。元符﹑建中韓﹑曾不和﹐是以爲崇寧小人所陷。紹興趙﹑張不和﹐是以爲秦氏所擠。古之建官曰三公﹐公則無私矣。曰三孤﹐孤則無朋矣。無私無朋﹐所以和也。

蔡京之惡極矣﹐曾布﹑張商英是以竊君子之名。

止齋曰「國初以科舉誘致偏方之士﹐而聚之中都。由是家不尙譜牒﹐身不重鄕貫。」

夬揚於王庭﹐以正小人之罪﹔孚號有厲﹐以危小人之復。元祐諸賢﹐似未知其危乃光之義。

胡文定公曰「宰相時來則爲﹐不可擅爲己有。」余謂﹕宰相非久居之地也。仁以爲己任﹐死而後已﹐元祐司馬公是也。誇者死權﹐紹興之秦﹑紹定之史是也。

陳恕定茶法﹐以中等爲可行。張方平論鹽法﹐以再榷爲不可。

王仲山以撫州降﹐仲薿以袁州降﹐禹玉之子也。綦叔厚行責詞云「昔唐天寶之亂﹐河北列郡並陷﹐獨常山﹑平原能爲國守者﹐蓋杲卿﹑眞卿二顏在焉。爾等頃以家聲﹐屢塵仕版﹐未聞虧失﹐浸預使令﹐爲郡江西﹐惟兄及弟﹐力誠不支﹐死猶有說。臨川先降﹐宜春繼屈﹐魯﹑衛之政﹐若循一途﹐𨿽爾無恥﹐不愧當時之公議。顧亦何施面目﹐見爾先人於地下哉﹖」﹝秦檜﹐仲山之婿。﹞

虞公以玉失國﹐楚子常以佩喪邦。近歲襄陽之事﹐亦起於榷場之玉帶。

淳祐甲辰﹐宰相起復。太學諸生黃愷伯等上書曰「彌遠奔喪而後起復﹐嵩之起復而後奔喪。」徐仁伯元傑。兼說書﹐對經幄﹐其言當帝心。臺諫劉晉之﹑王瓚﹑胡淸獻﹑龔基先聯章論仁伯﹐上震怒﹐夜出禦筆﹐逐四人。遂寢起復之命﹐而相範﹑杜。明年﹐仁伯卒﹐人以爲毒也。然其事竟不明白。庸齋趙茂實志之﹐徐景說銘之。

自荊舒之學行﹐爲之徒者﹐請禁讀史書。其後經筵不讀《國風》﹐而《湯誓》《泰誓》亦不進講。人君不知危亡之事﹐其效可睹矣。

小人之毀君子﹐亦多術矣。唐左拾遺侯昌業上疏﹐極言時病﹐而田令孜之黨﹐僞作諫疏﹐有明祈五道﹐暗祝冥官﹐於殿內立揭諦道場。本朝鄒浩諫立劉后﹐而章厚之黨﹐僞作諫疏﹐有取他人之子之語。其誣善醜正﹐不謀而同。然不可泯者﹐千萬世之淸議也。

鄧志宏肅謂﹕崇寧以來﹐蔡京羣天下學者﹐納之黌捨﹐校其文藝﹐等爲三品。飲食之給﹐因而有差。旌別人才﹐止付於魚肉銖兩間。學者不以爲羞﹐且逐逐然貪之。部使者以學宮成壞爲州縣殿最。學校之興﹐𨿽自崇寧﹐而學校之廢﹐政由崇寧。蓋設教之意﹐專以祿養爲輕重﹐則率教之士﹐豈復顧義哉﹖崇寧學校之事﹐槪見於此。昔之所謂率教者猶若此﹐今之所謂率教者又可見矣。

大觀八行﹐因《周禮》之六行﹐附以六徳之忠﹑和。姦臣不學如此。

眞文忠公《自箴》曰「學未若臨邛之邃﹐量未若南海之寬﹐制行劣於莆田之懿﹐居貧愧於義烏之安。」臨邛﹐魏鶴山了翁。南海﹐崔菊坡與之。莆田﹐陳宓。義烏﹐徐僑。

上蔡先生初造程子﹐程子以客肅之﹐辭曰「爲求師而來﹐願執弟子禮。」程子受之﹐館於門側。上漏旁穿﹐天大風雪﹐宵無燭﹐晝無炭﹐市飯不得溫。程子弗問﹐謝處安焉。如是逾月﹐豁然有省﹐然後程子與之語。

呂子約曰「讀《明道行狀》﹐可以觀聖賢气象。」

譙天授定之學﹐得於蜀曩氏夷族﹔袁道潔漑之學﹐得於富順監賣香薛翁﹐故曰「學無常師。」

卷十六考史

漢河渠考

美哉禹功﹗萬世永賴。云何漢世河決爲害﹖蓋自戰國﹐壅川壑鄰﹐決通堤防。重以暴秦﹐水失其行﹐故瀆遂攺。碣石九河﹐皆淪於海。微禹其魚﹐遺黎之思﹐披圖案諜﹐用綴軼遺。

孝文十二年﹐河決酸棗﹐東潰金堤。

陳畱郡酸棗縣﹐今屬開封府。秦拔魏置縣。地多酸棗﹐因以爲名。金堤河堤在東郡白馬界。《括地誌》﹕一名千里堤﹐在滑州白馬縣東五里。《郡縣誌》﹕在酸棗縣南二十三里。《輿地廣記》﹕酸棗縣有金堤﹐漢文時河決金堤卽此。王尊爲東郡太守﹐請以身塡金堤。程子曰「漢火徳﹐多水災。唐土徳﹐少河患。」

孝武元光三年﹐河水徙從頓丘﹐東南流入勃海﹐復決濮陽瓠子。注﹕鉅野通淮泗﹐鄃居河北。鄃﹐音輸﹐《後漢注》音兪。

東郡頓丘縣。今澶州開徳府濮陽﹑淸丰兩縣。漢勃海郡在勃海之濱。今滄﹑棣﹑霸﹑濱諸州之地。《水經注》《禹貢》曰「夾右碣石﹐入於河。」《山海經》﹕碣石之山﹐繩水出焉﹐東流注於河。河之入海﹐舊在碣石﹐今川流所導﹐非禹瀆也。周定王五年﹐河徙故瀆。班固曰「商竭周移。」瓠子﹐今開徳府濮陽縣西﹐有瓠子口。瓠子﹐河名也。濟州鉅野縣東北有大野澤﹐卽鉅野也。《禹貢》﹕大野旣豬。淸河郡鄃縣﹐《通典》﹕鄃故城在徳州平原縣西南。﹝大名府夏津縣﹐本鄃縣。程氏曰「周時河徙砱礫﹐至漢又攺向頓丘東南流。」﹞

元封二年﹐自泰山還至瓠子﹐自臨塞決河﹐築宣防宮。

《水經》﹕瓠子河出東郡濮陽縣北河。注﹕縣北十里爲瓠河口﹐亦謂瓠子堰﹑宣房堰。《括地誌》﹕故龍淵宮﹐俗名瓠子宮﹐亦名宣房宮﹐在濮陽縣北十里。決河﹐在鄄城以南﹐濮陽以北﹐廣百步﹐深五丈。《通典》﹕秦始皇二十二年﹐攻魏﹐決河灌其都。決處遂大﹐不可復補。漢王橫云「《九域志》﹕濮州雷澤縣有瓠子河﹐澶州濮陽縣有瓠子口。萬里沙在萊州掖縣。濟州東阿縣有魚山﹐一名吾山。《瓠子歌》曰「吾山平﹐鉅野溢。」東阿﹐今屬鄆州。

導河北行二渠﹐復禹舊迹。

《河渠書》﹕禹乃廝二渠以引其河﹐北載之髙地﹐過降水﹐至於大陸﹐播爲九河﹐同爲逆河﹐入於勃海。孟康曰「二渠﹐其一出貝丘西南﹐南折者也。其一則漯川也。」臣瓚曰「河入海﹐乃在碣石。元光二年﹐更注勃海。禹時不注也。」貝丘﹐貝州淸陽縣。熙寧四年﹐省入淸河縣。漯水﹐出東郡東武陽﹐省入大名府莘縣﹑澶州朝城縣。至千乘﹐靑州千乘縣。入海。降水故瀆﹐在冀州南宮縣東南六里。《大事記》﹕周威烈王十三年﹐晉河岸傾壅龍門﹐至於底柱。春秋後河患見史傳﹐始於此。

自塞宣房後﹐河復北決於館陶﹐分爲屯氏河。

《地理誌》﹕魏郡館陶縣﹐河水別出爲屯氏河﹐東北至章武入海。館陶﹐今屬大名府。《通典》﹕魏州貴鄕縣有屯氏河。大河故瀆﹐俗曰王莽河。章武縣﹑滄州魯城縣﹐周省入淸池縣。《九域志》﹕大名府館陶縣﹑夏津縣﹐有屯氏河。南樂縣有大河故瀆。

元帝永光五年﹐河決淸河靈鳴犢口﹐而屯氏河絕。淸河之靈縣鳴犢河口﹐《地理誌》﹕淸河郡靈縣﹐河水別出爲鳴犢河﹐東北至蓨﹐入屯氏河。靈縣﹐隋省入博州博平縣。蓨﹐音條﹐縣屬徳州﹐後屬冀州。

成帝建始四年﹐河決東郡金堤。河堤成﹐以五年爲河平元年。三年﹐河復決平原﹐流入濟南千乘。

平原﹐徳棣州。濟南﹐齊淄州。千乘故城﹐在淄州髙苑縣北。

鴻嘉四年﹐勃海﹑淸河﹑信都河水溢﹐李尋等言﹕議者常欲求索九河故迹而穿之﹐今因其自決﹐可且勿塞﹐以觀水勢。

信都冀州﹐﹝信都縣﹐禹導河﹐北過降水卽此。亦曰枯降渠﹐西南自南宮縣界入。﹞《禹貢》九河旣道﹐《爾雅》﹕一曰徒駭﹐二曰太史﹐三曰馬頰﹐四曰覆鬴﹐五曰胡蘇﹐六曰簡絜﹐七曰鉤盤﹐八曰鬲津﹐其一河之經流。先儒不知河之經流﹐遂分簡絜爲二。徒駭﹐《寰宇記》﹕在滄州淸池。許商云「在成平。」馬頰﹐《郡縣誌》﹕在徳州安徳。《寰宇記》﹕在棣州滴河北。《輿地記》﹕卽篤馬河也。覆鬴﹐《通典》﹕在徳州安徳。胡蘇﹐《寰宇記》﹕在滄州饒安﹑臨津﹑無棣三縣。許商云「在東光。」簡絜﹐《輿地記》﹕在臨津。鉤盤﹐《通典》《寰宇記》﹕在滄州樂陵東南﹐從徳州平昌來。《輿地記》﹕在樂陵。鬲津﹐《寰宇記》﹕在樂陵東﹐西北流入饒安。《通典》﹕在饒安。許商云「在鬲縣。」《輿地記》﹕在無棣。太史。不知所在。漢世近古﹐止得其三﹐唐人遂得其六﹐歐陽忞《輿地記》又得其一。或新河載以舊名﹐或一地互爲兩說﹐皆似是而非﹐無所依據。鄭氏以爲齊桓塞其八流以自廣。夫曲防﹐齊之所禁﹐塞河非桓公所爲也。程氏以爲九河之地﹐已淪於海﹐謂今滄州之地﹐北與平州接境﹐相去五百餘里﹐禹之九河當在其地。酈道元亦謂﹕九河碣石﹐苞淪於海。篤馬河在平原縣。今徳州﹐樂史以爲馬頰﹐誤矣。

平當使領河堤﹐奏﹕按經義治水﹐有決河深川﹐無堤防壅塞之文。

程子曰「河北見鯀堤﹐無禹堤。鯀堙洪水﹐故無功。禹則導之而已。」

賈讓言﹕禹鑿龍門﹐辟伊闕﹐析底柱﹐破碣石。

《水經》﹕河水南過河東北屈縣唐慈州吉昌。西﹐注﹕《呂氏春秋》曰「龍門未辟﹐呂梁未發﹐河出孟門﹐大溢逆流﹐名曰鴻水。大禹疏通﹐謂之孟門。」孟門卽龍門之上口也。河水又南過皮氏縣河中府龍門。西﹐又南出龍門口。注﹕大禹導河積石﹐疏決梁山﹐卽《經》所謂龍門也。崩浪千尋﹐懸流萬丈﹐迄於下口。《愼子》曰「下龍門﹐非駟馬之迅也。」潏水李氏曰「同州韓城北有安國嶺。東臨大河﹐有禹廟﹐在山斷河出處﹐禹鑿龍門﹐起於唐張仁願所築東受降城之東﹐自北而南﹐至此山盡。兩岸石壁峭立﹐大河盤束於山峽間。至此山開岸闊﹐豁然奔放﹐聲如萬雷。」《通典》﹕絳州龍門縣﹐今屬河中府。有龍門山﹐卽大禹所鑿。《三秦記》云「魚鱉上之卽爲龍﹐否則點額而還。」黃河北去縣二十五里﹐乃龍門口。《輿地記》﹕同州韓城縣﹐有龍門山。顏氏曰「龍門山﹐其東在今龍門縣北﹐其西在今韓城縣北﹐而河從其中下流。」《水經注》﹕砥柱﹐山名。禹治洪水﹐破山以通河﹐河水分流﹐包山而過﹐山見水中﹐若柱然﹐故曰砥柱。三穿旣決﹐水流疏分﹐亦謂之三門山。伊闕﹑碣石﹐見前。

淇口以東。

《通典》﹕淇水出共山﹐東至衛州衛縣界入河﹐謂之淇水口。

新莽始建國三年﹐河決魏郡﹐泛淸河以東數郡。

魏郡﹐相州大名府。淸河﹐恩州。

明帝永平十三年﹐王景修汴渠成。

詔曰「自汴渠決敗﹐六十餘歲。平帝時。今旣築堤理渠﹐絕水立門﹐河﹑汴分流﹐復其舊迹。」《郡縣誌》﹕汴渠在河南府河陰縣漢滎陽縣﹐唐屬孟州。南二百五十步﹐亦名蒗蕩渠。禹塞滎澤﹐開渠以通淮﹑泗。漢命王景修渠。《漢書》有滎陽漕渠﹐如淳曰「今礫溪口是也。」《水經注》﹕王景卽滎水故瀆﹐東注浚儀﹐謂之浚儀渠。

章帝建初三年﹐罷虖沱﹑石臼河。

虖沱﹐出代州繁畤縣東南﹐流經五臺山北﹐東南流過定州入海。鄧訓治虖沱﹑石臼河﹐從都慮至羊腸倉。石臼河在定州唐昌縣東北。本漢苦陘縣﹐今省入安喜縣。《通典》﹕嵐州宜芳縣﹐卽漢汾陽縣。積粟所在﹐謂之羊腸倉﹐石磴縈委﹐若羊腸焉。《水經注》﹕按《郡國志》﹐常山南行唐縣﹐有石臼谷。

《張騫傳》﹕天子案古圖書﹐名河所出山曰昆侖。

漢武帝以於闐山出玉﹐因名河所出曰昆侖。《博雅》曰「昆侖虛﹐赤水出其東南陬﹐河水出其東北陬﹐洋水出其西北陬﹐弱水出其西南陬。河水入東海﹐三水入南海。」《後漢書》注云「昆侖山在肅州酒泉縣西南。山有昆侖之體﹐故名之。朱文公曰「二書之語﹐似得其實。《水經》言昆侖去嵩髙五萬里﹐恐不能若是之遠。《通典》﹕今吐蕃中河﹐從西南數千里向東北流﹐見與積石山下河相連。聘使涉歷﹐無不言之。吐蕃自云「昆侖山在國中西南﹐則河之所出也。」《尙書》云「織皮昆侖析支﹑渠搜﹐西戎卽敍。」《後漢書》云「西羌在漢金城郡之西南﹐濱於賜支。」《續漢書》﹕河關縣屬金城郡﹐今積石軍。西可千餘里有羌﹐謂之賜支﹐蓋析支也。然則析支在積石之西﹐是河之上流明矣。昆侖在吐蕃中﹐當亦非謬。《楚辭注》﹕《爾雅》﹕河出昆侖虛﹐色白。所渠並千七百﹐一川色黃。百里一小曲﹐千里一曲一直。《離騷》吾道夫昆侖﹐《九歌》登昆侖兮四望。

靈帝光和六年﹐金城河溢。

金城郡﹐今蘭會西寧湟州積石軍。

歷代田制考

秦廢井田﹐開阡陌。周顯王十九年。

《通典》曰「按周制步百爲畝﹐畝百給一夫。商鞅佐秦﹐以一夫力余﹐地利不盡﹐於是攺制﹐二百四十步爲畝﹐百畝給一夫。又以秦地曠而人寡﹐晉地狹而人稠﹐誘三晉人發秦地利﹐優其田宅﹐復及子孫。而使秦人應敵於外。大率百人﹐則五十人爲農﹐五十人習戰。兵彊國富﹐職此之由。」朱文公《開阡陌辯》曰「說者之意﹐皆以『開』爲『開置』之開﹐言秦廢井田而始置阡陌也。按阡陌者﹐舊說以爲田間之道﹐蓋因田之疆畔﹐制其廣狹﹐辧其橫從﹐以通人物之往來﹐卽《周禮》所謂遂上之徑﹐溝上之畛﹐洫上之塗﹐澮上之道也。然《風俗通》云﹕『南北曰阡﹐東西曰陌。』又云﹕『河南以東西爲阡﹐南北爲陌。』二說不同。今以《遂人》田畝夫家之數考之﹐當以後說爲正。蓋陌之爲言百也﹐遂洫從而徑塗亦從﹐則遂間百畝﹐洫間百夫﹐而徑塗爲陌矣。阡之爲言千也﹐溝澮橫而畛道亦橫﹐則溝間千畝﹐澮間千夫﹐而畛道爲阡矣。阡陌之名﹐由此而得。至於萬夫有川﹐而川上之路﹐周於其外﹐與夫《匠人》井田之制。遂溝洫澮亦皆四周﹐則阡陌之名﹐疑亦因橫從而命之也。然遂廣二尺﹐溝四尺﹐洫八尺﹐澮二尋﹐則丈有六尺矣。徑容牛馬﹐畛容大車﹐塗容乘車﹐一軌道﹐二軌路﹐三軌則幾二丈矣。此其水陸占地不得爲田者頗多﹐所以正經界﹐止侵爭﹐時畜洩﹐備水旱﹐爲永久之計。商君以急刻之心﹐行苟且之政﹐但見田爲阡陌所束﹐而耕者限於百畝﹐則病其人力之不盡﹔但見阡陌之占地太廣﹐而不得爲田者多﹐則病其地利之有遺﹔又當世衰法壞之時﹐歸授之際﹐必有煩擾欺隱之姦﹐而阡陌之地切近民田﹐又必有陰據自私而稅不入於公上者﹔是以盡開阡陌﹐悉除禁限﹐而聽民兼並買賣以盡人力﹐墾辟棄地悉爲田疇﹐不使有尺寸之遺以盡地利﹐使民有田卽爲永業﹐而不復歸授﹐以絕煩擾欺隱之姦。使地皆爲田﹐田皆出稅﹐以核陰據自私之幸。此其爲計﹐正猶楊炎疾浮戶之獘﹐破租庸以爲兩稅﹐蓋一時之害𨿽除﹐而千古聖賢傳授精微之意﹐於此盡矣。故《秦紀》《鞅傳》皆云﹕『爲田開阡陌封疆而賦稅平。』蔡澤亦曰﹕『決裂阡陌﹐以靜生民之業﹐而一其俗。』所謂開者﹐乃破壞剗削之意﹐而非創置建立之名。所謂阡陌﹐乃三代井田之舊而非秦之所置矣。所謂賦稅平者﹐以無欺隱竊據之姦也。所謂靜生民之業者﹐以無歸授取予之煩也。」《大事記解題》曰「決裂云者﹐唐﹑虞﹑三代井田之制﹐分畫堅明﹐封表深固﹐非大用力以決裂之﹐不能遽掃滅其迹也。秦始皇三十一年﹐使黔首自實田。使井田不廢﹐何患田之不實乎﹖」

漢董仲舒請限民名田。

名田﹐占田也。各爲立限﹐不使富者過制﹐貧弱之家可足也。武帝時﹐賈人有市籍及家屬﹐皆無得名田。胡氏曰「限田終不能行者﹐以人主自爲兼並﹐無以使民興於廉也。」

趙過教民爲代田。

代﹐易也。《周官﹖大司徒》﹕不易﹑一易﹑再易之地﹐有三等。《公羊傳注》﹕司空謹別田之髙下善惡﹐分爲三品﹐上田一歲一墾﹐中田二歲一墾﹐下田三歲一墾。《左傳》﹕晉作爰田。《晉語》云「作轅田。」轅﹐易也。《漢﹖地理誌》﹕秦商君制轅田。「轅」與「爰」同﹐易也。《食貨志》﹕歲耕種者爲不易上田﹐休一歲者爲一易中田﹐休二歲者爲再易下田。三歲更耕之﹐自爰其處。《鹽鐵論》禦史曰「古者制田﹐百步爲畝﹐民井田而耕﹐什而藉一。先帝哀憐百姓之愁苦﹐衣食不足﹐制田二百四十步而一畝﹐率三十而稅一。」

師丹建言限名田。

王嘉奏曰「詔書罷苑﹐而以賜董賢二千餘頃。均田之制﹐從此墮壞。」

新莽更名天下田曰王田﹐不得買賣。

建武十五年﹐詔州郡檢核墾田戶口。

《通典》曰「自秦孝公隳經界﹐立阡陌﹐𨿽獲一時之利﹐而兼並逾僭興矣。阡陌旣獘﹐又爲隱核。隱核之法﹐憑乎簿書。簿書旣廣﹐必藉眾功。藉眾功﹐則政由羣吏。政由羣吏﹐則人無所信矣。」

後魏孝文太和九年﹐詔均田﹕男夫十五以上﹐受露田四十畝。婦人二十畝。

劉氏恕曰「後魏均田制度﹐似今世佃官田﹐及絕戶田出租稅﹐非如三代井田也。魏﹑齊﹑周﹑隋兵革不息﹐農民少而曠土多﹐故均田之制存。至唐承平日久﹐丁口滋眾﹐官無閒田﹐不復給授﹐故田制爲空文。《唐志》云﹕『口分世業之田壞而爲兼並。』似指以爲井田之比﹐失之遠矣。」

北齊河淸三年﹐令民一夫受露田八十畝﹐婦人四十畝。

隋文帝開皇十二年﹐京輔三河地少人眾﹐發使四出﹐均天下之田。其狹鄕每丁才至二十畝。

唐武徳七年﹐初定均田。丁中之民﹐給田一頃。篤疾減十之六﹐寡妻妾減七。皆以什之二爲世業﹐八爲口分。

範氏曰「唐初定均田﹐有給田之制﹐蓋由有在官之田也。其後給田之制不復見﹐蓋官田益少矣。」林氏勛曰「周制步百爲畝﹐百畝僅得唐之四十餘畝。唐之口分﹐人八十畝﹐幾倍於古。蓋貞觀之盛﹐戶不及三百萬﹐永徽惟增十五萬。若周則王畿千里﹐已有三百萬家之田﹐列國不與焉。是以唐制受田倍於周﹐而地亦足以容之。狹鄕𨿽裁其半﹐猶可以當成周之制。然按一時戶口﹐而不爲異日計﹐則後守法難矣。旣無振貧之術﹐乃許之賣田﹐後魏以來獘法也﹐是以啟兼並之漸。永徽中﹐洛多豪右﹐占田逾制﹐賈惇頤舉沒三千餘頃﹐賦貧民。」

開元九年﹐宇文融爲勸農使﹐括逃戶及籍外田。

陸贄論兼並之家﹐私斂重於公稅﹐請爲占田條限。

後周世宗以元稹《均田圖》賜諸道﹐詔艾穎等分行諸州﹐均定田租。﹝《會要》云「見元稹在同州時所上《均田表》﹐因制素爲圖。」﹞

今按元稹《同州奏均田》曰「因農務稍暇﹐令百姓自通手實狀﹐又令里正書手等傍爲穩審﹐並不遣官吏擅到村鄕﹐略無欺隱。除去逃荒﹐其餘頃畝﹐取兩稅元額﹐通計七縣沃瘠﹐一例作分抽稅。」蘇氏曰「三代之君﹐開井田﹐畫溝洫﹐謹步畝﹐嚴版圖﹐因口之眾寡以授田﹐因田之厚薄以制賦。經界旣定﹐仁政自成﹐下及隋﹑唐﹐風流已遠。然其授民田有口分世業﹐皆取之於官。其斂民財有租庸調﹐皆計之於口。其後變爲兩稅。戶無主客﹐以見居爲簿。人無丁中﹐以貧富爲差。貧者急於售田﹐則田多而稅少。富者利於避役﹐則田少而稅多﹐僥倖一興﹐稅役皆獘。嘉祐中﹐薛向﹑孫琳始議方田﹐量步畝﹐審肥瘠﹐以定賦稅之入。熙寧中﹐呂惠卿復建手實﹐抉私隱﹐崇告訐﹐以實貧富之等。元丰中﹐李琮追究逃絕﹐均虛數﹐虛編戶﹐以補失陷之稅。此三者﹐皆爲國斂怨﹐所得不補所失。昔宇文融括諸道客戶﹐州縣觀望﹐虛張其數﹐以實戶爲客﹐𨿽得戶八十餘萬﹐歲得錢數百萬﹐而百姓困獘﹐實召天寶之亂。均稅之害﹐何以異此﹖」張子曰「治天下不由井地﹐終無由得平。周道止是均平。」

南唐烈祖分遣使者﹐按行民田﹐以肥瘠定其稅。

歷代漕運考

漢

渭渠。

渭水﹐出熙州狄道縣東北﹐至華州華陰入河。劉仲馮曰「今渭汭至長安﹐僅三百里﹐固無九百餘里﹐而云穿渠起長安﹐旁南山至河﹐中間隔灞﹑滻數大川﹐無緣山成渠之理。此說可疑﹐今亦無其迹。《西都賦》﹕通溝大漕﹐潰渭洞河。

褒斜道﹐故道。

褒水通沔﹐在興元府褒城縣。出衙領山﹐至南鄭入沔。斜水通渭﹐在京兆府武功縣。出衙領山﹐北流至郿入渭。故道﹐今鳳州梁泉縣。

河內。

懷﹑衛二州之地。

東冶﹐零陵﹑桂陽嶠道。

東冶﹐福州閩縣。零陵郡﹐南臨源嶺。永州。桂陽郡﹐臘嶺。郴州。

沮下辧。

沮縣﹐漢屬武都﹐隋爲興州順政。沔水發源於此﹐一名沮水﹐今沔州。下辧縣﹐漢下辧道屬武都﹐西魏攺同谷﹐唐爲成州同谷。《續志》下辧東三十餘里﹐有狹﹐中當水泉﹐生大石﹐障塞流水﹐至春夏輒溢。虞詡使人燒石﹐以水漑之﹐石皆裂﹐因鐫去石﹐遂無泛溺之患。

斜谷。

《郡國志》﹕右扶風武功縣有斜谷。注﹕褒斜谷在長安西南﹐南口褒﹐北口斜﹐長百七十里﹐其水南流。武功﹐今鳳翔府郿縣。

魏

陳項﹑壽春。

《通典》潁州﹐魏汝陰郡﹐鄧艾屯田於此。陳項﹐陳州宛丘﹑項城縣。壽春﹐見前。《晉志》﹕修廣淮陽﹑百尺二渠﹐上引河流﹐下通淮﹑潁。《通典》﹕陳州宛丘縣有百尺堰。《隋志》﹕潁川郡北舞縣有百尺溝。《郡縣誌》﹕百尺堰在潁州汝陰縣西北一百里。

晉

滍﹑淯水﹐楊口。

《漢﹖地理誌》﹕滍水出魯陽縣魯山﹐東北至定陵入汝。魯陽﹐汝州魯山縣。定陵故城﹐在蔡州郾城縣西北。育水出酈縣西北﹐南入漢。酈故城﹐在鄧州臨湍縣。《通典》﹕復州沔陽縣﹐漢雲杜縣﹐杜預爲荊州刺史﹐開楊口﹐達巴陵徑千餘里。內避長江之險﹐通零﹑桂之漕﹐卽此也。零陵﹑桂陽。

石門。

《水經注》﹕滎瀆水受河水﹐有石門謂爲滎口石門。

千金堨。

永嘉元年﹐修千金堨於許昌﹐以通運。《水經注》﹕河南縣城東十五里﹐有千金堨。《洛陽記》曰「千金堨﹐舊堰榖水﹐魏時更修﹐積石爲堨。開溝渠五所﹐謂之五龍渠﹐渠上立堨。堨是都水使者陳協造。水歷堨東﹐注﹕謂之千金渠。許昌﹐許州﹐今潁昌府許田鎭。劉曜攻石生於金墉﹐決千金以灌之。

隋

蒲﹐陜﹐衛﹐汴﹐黎陽﹐汾﹐晉﹐渭水﹐廣通渠﹐大興城﹐潼關。

蒲州。河中府。汴州。開封府。黎陽。今濬州。汾州。唐爲慈州。晉州。平陽。京兆府萬年縣﹐隋攺爲大興縣。廣通渠﹐在華州﹐置廣通倉。《隋紀》﹕幸霸水﹐觀漕渠。潼關﹐在華州華陰縣。渭水﹐在萬年縣北五十里﹐東流二百四十里﹐至華陰縣﹐東北流三十五里﹐自永丰倉入河﹐謂之渭口。

山陽瀆。

楚州山陽縣。今淮安州。

砥柱。

陜州硤石縣﹐今省入陜縣。有底柱山﹐俗名三門山﹐在縣東北五十里。河水分流包山﹐山見水中若柱然。又以禹治洪水﹐山陵當水者破之﹐三穿旣決﹐河出其間﹐有似於門﹐故亦謂三門。唐太宗勒銘。

通濟渠﹐榖﹑洛水﹐板渚﹐邗溝。

《通典》﹕汴渠在河南府河陰縣南二百五十步﹐今名通濟渠。隋煬帝開導﹐西通河﹑洛﹐南達江﹑淮。河陰后屬孟州。汴州有通濟渠﹐隋煬帝開引黃河水以通江﹑淮漕運﹐兼引汴水﹐卽浪宕﹝與蒗蕩同。﹞渠也。《隋志》﹕在浚儀縣。《九域志》﹕汴水﹐古通濟渠也﹐在開封縣。《周語》榖﹑洛斗﹐注云「洛在王城之南﹐榖在王城之北﹐東入於瀍。至靈王時﹐榖水盛出於王城之西﹐而南流合於洛水。」《山海經》﹕澗水西北流﹐注於谷水。《通典》﹕谷水本澗水﹐經苑中入於洛。板渚﹐《水經》﹕河水又東合汜水﹐又東徑板城北。注云「有津謂之板城渚口。」在孟州汜水。《左傳》﹕吳城邗溝﹐通江﹑淮。注云「於邗江築城穿溝﹐東北通射陽湖﹐西北至末口入淮﹐通糧道也﹐今廣陵韓江是。隋開邗溝﹐自山陽至楊子入江。渠廣四十步﹐自楚州寶應縣北流入淮。

永濟渠。

《國史誌》﹕大名府永濟縣有永濟渠。今省爲鎭﹐入臨淸縣。

東萊海口。

東萊郡萊州﹐西至海二十九里﹐北至海五十里﹐東南至海二百五十里。

唐

三門﹐河陰﹐柏崖﹐集津倉﹐鹽倉。含嘉倉﹐太原倉。

裴耀卿於三門東西置倉﹐開山十八里﹐爲陸運以避其險﹐卒溯河而入渭。三門山﹐見前砥柱。《地理誌》﹕河南府河陰縣﹐開元二十二年﹐置領河陰倉。會昌三年屬孟州。河淸縣﹐咸亨四年﹐置柏崖縣﹐尋省﹐有柏崖倉。陜州平陸縣三門西有鹽倉﹐東有集津倉﹐陜縣有太原倉。《六典》﹕東都曰含嘉倉。自含嘉倉轉運﹐以實京之太倉。自洛至陜運於陸﹐自陜至京運於水。楊愼名爲含嘉倉出納使。劉晏移書曰「陜郊見三門﹑集津遺迹。」曾子固曰「宋興承周制﹐置集津之運﹐轉關中之粟﹐以給大梁。李泌自集津至三門﹐鑿山開車道﹐以避底柱之險。《九域志》﹕陜州平陸縣三門﹑集津鎭。

滻水﹐望春樓﹐廣運潭。

《地理誌》﹕京兆府萬年縣有南望春宮﹐臨滻水﹐西岸有北望春宮﹐宮東有廣運潭。華州華陰縣有漕渠﹐自苑西引渭水﹐因石渠﹐會灞﹑滻﹐經廣運潭至縣入渭。天寶三載﹐韋堅開。《會要》﹕自華陰永丰倉以通河渭。望春樓在禁苑東南髙原之上。姚南仲曰「王者必據髙明﹐燭幽隱﹐所以因龍首而建望春。」

上津﹐扶風﹐洋川。

商州上津縣。漢長利縣。扶風郡鳳翔府。自襄陽取上津﹐路抵扶風﹐徳宗治上津道置館。洋川郡洋州。溯江﹑漢而上至洋川。陸運至扶風。汴水堙廢漕運﹐自江漢抵梁洋。梁州﹐興元府。

汴水﹐梁公堰。

劉晏疏浚汴水﹐見宇文愷梁公堰。《通典》﹕汴口堰﹐在河陰縣西二十里﹐又名梁公堰。隋開皇七年﹐使梁睿增築漢古堰﹐遏河入汴。《會要》﹕開元二年﹐李傑奏汴州東有梁公堰﹐堰破漕梗﹐發汴鄭丁夫浚之。省功速就﹐刻石水濱﹐紀其績。

甬橋﹐渦口﹐蔡水。

甬橋﹐在宿州苻離縣。渦口﹐在濠州鐘離縣九十里。杜佑以漢運路出浚儀十里﹐入琵琶溝﹐絕蔡河﹐至陳州而合。李勉治蔡渠﹐引東南饋。《通典》﹕汴州浚儀縣有蔡水。《九域志》﹕祥符縣有蔡河。建隆元年﹐浚蔡河﹐設斗門。二年﹐導閔水﹐自新鄭與蔡水合﹐貫京師南﹐歷陳潁﹐達壽春﹐以通淮右之漕。以西南爲閔河﹐東南爲蔡河。開寶六年﹐攺閔河爲惠民河。與蔡河一水。李泌曰「江﹑淮漕運﹐自淮入汴﹐以甬橋爲咽喉。」

金﹑商運路。

《通典》﹕金州﹐去西京九百九十一里。商州﹐去西京三百里。

渭橋﹐東渭橋。

渭橋﹐《三輔故事》﹕秦昭王作﹐長三百八十步。《郡縣誌》﹕中渭橋﹐在咸陽縣東南二十二里。渭水南﹐去縣三里東渭橋﹐在萬年縣東。《後漢注》﹕渭橋﹐本名橫橋﹐在咸陽縣東南。

揚子院﹐淮陰﹐項城﹐潁﹐溵。

揚州揚子縣﹐今屬眞州。廣明元年﹐髙駢奏攺揚子院爲發運使。淮陰縣﹐楚州。項城縣﹐陳州。潁水出陽城縣陽乾山﹐東至下蔡﹐入淮。溵水﹐《唐志》﹕陳州溵水縣﹐今攺商水縣。水出潁川陽城少室山﹐東入潁。

後周

汴水埇橋﹐見前。泗上。

《漢志》有兩泗水﹐其一自乘氏至睢陵入淮﹐又一水卞縣至方與入沛。泗上﹐今招信軍相對泗口也。

五丈河。

五丈河﹐開寶六年攺爲廣濟河。自都城北歷曹濟及鄆﹐其廣五丈以通東方之漕。建隆二年﹐浚五丈河﹐命陳承昭於京城之西﹐夾汴河﹐造斗門。自滎陽鑿渠百餘里﹐引京﹑索二水通城壕﹐入斗門﹐架流於汴﹐東匯於五丈河﹐以便東北漕運。以京﹑索河爲源﹐《禹貢》之菏澤。《九域志》﹕在祥符縣﹑東明縣。

蔡水。見前。

蔡河貫京師﹐兼閔水﹑洧水﹑潩水以通陳潁之漕﹐蓋古琵琶溝也。元祐四年﹐知陳州胡宗愈﹐議古八丈溝可開浚﹐分蔡河之水﹐自爲一支﹐由潁﹑壽入淮。楊侃《皇畿賦》﹕天設二渠﹐曰蔡曰汴。通江會海﹐縈畿帶甸。千倉是興﹐萬庾是建。

原武。

原武縣﹐屬鄭州。

兩漢崇儒考

漢髙祖十二年﹐過魯﹐以太牢祠孔子。

《史記﹖世家》﹕孔子葬魯城北泗上﹐弟子及魯人往從冢而家者百有餘室﹐因命曰孔裏。魯世世相傳以歲時奉祠孔子冢﹐而諸儒亦講禮鄕飲大射於孔子冢。孔子冢大一頃。故所居堂弟子內﹐後世因廟﹐藏孔子衣冠琴車書﹐至於漢二百餘年不絕。髙皇帝過魯﹐以太牢祠焉。諸侯卿相至﹐常先謁然後從政。《皇覽》曰「孔子冢去城一里﹐冢塋百畝﹐冢南北廣十步﹐東西十三步﹐髙一丈二尺。冢前以瓴甓爲祠壇﹐方六尺﹐與地平。本無祠堂﹐冢塋中樹以百數﹐皆異種﹐魯人世世無能名其樹者。民傳言﹐孔子弟子異國人﹐各持其方樹來種之。」《水經注》云「《從徵記》曰﹕『洙﹑泗二水﹐交於魯城東北十七里﹐闕裏背洙泗墻﹐南北一百二十步﹐東西六十步﹐四門各有石閫﹐北門去洙水百餘步。』《孔叢》曰﹕『夫子墓塋方一里。』」魯人藏孔子所乘車於廟中﹐是顏路所請者也。獻帝時﹐廟遇火燒之。《儒林傳》﹕髙帝誅項籍﹐舉兵圍魯。魯中諸儒尙講誦﹐習禮樂﹐弦歌之音不絕。豈非聖人之道化好禮樂之國哉﹗

武帝建元五年﹐置五經博士。元朔五年﹐爲博士置弟子。

晉灼曰「西京無太學。」公孫弘曰「請因舊官而興焉。其肄習之地﹐則太常也。傳授之師﹐則五經博士也。」《三輔黃圖》﹕漢太學﹐在長安西北七里。《關中記》﹕在安門之東﹐杜門之西。何武歌太學下﹐王咸舉幡太學下﹐則有太學矣。或曰「晉灼以漢初言﹐《黃圖》記武帝時。」

宣帝甘露三年﹐詔諸儒講《五經》同異於石渠閣。

《三輔故事》﹕石渠閣﹐在未央宮殿北﹐藏祕書之府。《黃圖》云「蕭何造﹐其下礱石爲渠以導水。所藏入關所得秦之圖籍。」

成帝綏和元年﹐封孔吉爲殷紹嘉侯。匡衡﹑梅福以爲宜封孔子世爲湯後。劉向說上宜興辟廱﹐設庠序。未作而罷。

平帝元始元年﹐封孔均爲褒成侯。

《漢表》﹕殷紹嘉侯在沛郡﹐褒成侯在瑕丘。今兗州瑕丘縣。《後漢﹖孔僖傳》﹕平帝時﹐封孔均﹐追謚孔子爲褒成宣尼公。建武十三年﹐復封均子志爲褒成侯﹐子損嗣。永元四年﹐徙封褒亭侯。

世祖建武五年﹐初起太學﹐帝還視之。十九年﹐又幸太學。中元元年﹐起辟廱。

明帝永平二年﹐臨辟雍﹐行大射養老禮。十五年﹐至魯﹐詣孔子宅。

章帝建初四年﹐詔諸儒會白虎觀﹐議《五經》同異。元和二年﹐至魯﹐祠孔子及七十二弟子於闕裏﹐作六代之樂﹐大會孔氏男子六十二人。

安帝延光三年﹐祀孔子及七十二子於闕裏﹐還幸太學。

《洛陽記》﹕太學在洛陽城﹐故開陽門外﹐去宮八里。講堂長十丈﹐廣三丈。《述徵記》﹕在國子學東二百步。《漢官儀》﹕辟雍去明堂三百步﹐車駕臨辟雍﹐從北門入。三月﹑九月於中行大射禮。永平四年﹑八年﹐和帝永元十四年﹐順帝陽嘉元年﹑二年﹐靈帝熹平六年﹐並臨辟雍。孔子宅﹐在兗州曲阜縣﹐故魯城中歸徳門內﹐闕裏之中﹐背洙面泗﹐矍相圃之東北也。梅福曰「今仲尼之廟﹐不出闕裏。」永平二年﹐郡縣學校行鄕飲﹐祀孔子﹐猶未立廟也。梁天監四年﹐初立孔子廟。唐武徳二年﹐始詔國子學立廟。貞觀四年﹐詔州縣學皆作孔子廟。北宮白虎門﹐於門立觀。

順帝永建六年﹐修繕太學﹐凡造二百四十房﹐千八百五十室。

《水經注》﹕漢置太學於國子堂東。石經東有一碑﹐陽嘉八年立﹐文云「建武二十七年﹐造太學﹐年積毀壞。永建六年九月﹐詔修太學﹐用作工徒十一萬二千人。陽嘉元年﹐作畢﹐碑南面刻頌。」靈帝初平四年﹐太學行禮﹐幸永福城門﹐臨觀其儀。光和五年﹐幸太學。

靈帝熹平四年﹐詔諸儒正《五經》文字﹐刻石立太學門外。

《水經注》﹕光和六年﹐刻石鏤碑﹐載《五經》﹐立於太學講堂前東側。蔡邕自書丹於碑﹐《洛陽記》﹕髙一丈許﹐廣四尺。

魏文帝黃初二年﹐封孔羨爲宗聖侯。

晉封二十三世孫震﹐爲奉聖亭侯。後魏延興三年﹐封二十七世孫乘﹐爲崇聖大夫。太和十九年﹐孝文幸魯﹐親祠孔子廟﹐攺封二十八世孫珍﹐爲崇聖侯。北齊封三十一世孫﹐爲恭聖侯。周武帝攺封鄒國公。隋文帝仍舊封﹐煬帝攺封紹聖侯。唐貞觀十一年﹐封裔孫徳倫﹐爲褒聖侯。開元二十七年﹐以孔子後爲文宣公。宋太平興國二年﹐孔宜襲封文宣公。至和二年﹐祖無擇言不可以祖謚加後嗣﹐詔封宗願爲衍聖公﹐今世襲。後魏太和十六年﹐謚孔子曰文聖尼父。唐貞觀二年﹐升孔子爲先聖﹔十一年﹐尊爲宣父。武后封隆道公。開元二十七年﹐謚爲文宣王。宋祥符元年﹐幸曲阜﹐謁文宣王廟﹐謚玄聖文宣王﹔五年﹐攺謚至聖。

卷十七評文

汪彥章曰「左氏﹑屈原﹐始以文章自爲一家﹐而稍與經分。」

《離騷》曰「閨中旣以邃遠兮﹐哲王又不寤。」以楚君之暗﹐而猶曰哲王﹐蓋屈子以堯﹑舜之耿介﹑湯﹑禹之祗敬望其君﹐不敢謂之不明也。太史公《列傳》曰「王之不明﹐豈足福哉﹖」此非屈子之意。

夾漈《艸木略》﹐以蘭蕙爲一物﹐皆今之零陵香也。然《離騷》滋蘭樹蕙﹐《招魂》轉蕙汜蘭﹐是爲二艸﹐不可合爲一。

江離﹐《史記索隱》引《吳錄》曰「臨海海水中生﹐正靑似亂髮。《廣志》爲赤葉紅華。今芎藭苗曰江離﹐綠葉白華﹐又不同。《藥對》以爲麋蕪﹐一名江離。」芎藭﹑槁本﹑江離﹑麋蕪並相似﹐非是一物也。《淮南子》云「亂人者﹐若芎藭與槁本。」顏師古曰「郭璞云﹕『江離似水薺﹐今無識之者﹐然非麋蕪也﹐《藥對》誤耳。』」《楚辭補注》《集注》皆缺。《讀詩記》董氏曰「《古今注》謂勺藥﹐可離。《唐本艸》可離﹐江離。然則勺藥﹐江離也。」

屈原﹐楚人﹐而《涉江》曰「哀南夷之莫吾知。」是以楚俗爲夷也﹐陰邪之類﹐讒害君子﹐變於夷矣。

「忠湛湛而願進兮﹐妒披離而鄣之」﹐壅蔽之患也。元帝似之﹐故周堪﹑劉更生不能決一石顯。「聲有隱而相感兮﹐物有純而不可爲」﹐偏聽之害也。徳宗似之﹐故陸贄﹑陽城不能攻一延齡。

宋玉《釣賦》﹕宋玉與登徒子偕受釣於玄淵。《淮南子》作蜎蠉﹐《七略》﹕蜎子名淵﹐楚人。唐人避諱攺「淵」爲「泉」﹐《古文苑》又誤爲「洲」。宋玉《對問》「陽春白雪」﹐《集》云「陵陽白雪」。見《文選﹖琴賦注》。

劉勰《辧騷》﹕班固以爲羿﹑澆﹑二姚﹐與《左氏》不合。洪慶善曰「《離騷》用羿﹑澆等事﹐正與《左氏》合。孟堅所云﹐謂劉安說耳。」

《藝文類聚》鑑誡類﹐多格言法語﹐如曹植《矯志詩》曰「道遠知驥﹐世僞知賢。」荀爽《女誡》曰「七歲之男﹐王母不抱。七歲之女﹐王父不持。親非父母﹐不與同車。親非兄弟﹐不與同筵。非禮不動﹐非義不行。」程曉《女典》曰「麗色妖容﹐髙才美辭﹐此乃蘭形棘心﹐玉曜瓦質。」姚信《誡子》曰「古人行善者﹐非名之務﹐非人之爲﹐險易不虧﹐終始如一。」諸葛武侯《誡子》曰「非學無以廣才﹐非志無以成學。」顏延之《庭誥》曰「性明者欲簡﹐嗜繁者气昏。」卞蘭《座右銘》曰「求髙反墜﹐務厚更貧。閉情塞欲﹐老氏所珍。」周廟之銘﹕「仲尼是遵。無謂幽冥﹐處獨若羣。不爲福先﹐不與禍鄰。」司馬徳操《誡子》曰「論徳則吾薄﹐說居則吾貧。勿以薄而志不壯﹐貧而行不髙。」王修《誡子》曰「時過不可還﹐若年大不可少也。言思乃出﹐行詳乃動。」羊祜《誡子》曰「恭爲徳首﹐謹爲行基。無傳不經之談﹐無聽毀譽之語。」徐勉《與子書》曰「見賢思齊﹐不宜忽略以棄日。非徒棄日﹐乃是棄身。」王粲《安身論》曰「君子不妄動也﹐必適於道﹔不徒語也﹐必經於理﹔不苟求也﹐必造於義﹔不虛行也﹐必由於正。憂患之接﹐必生於自私﹐而興於有欲。自私者不能成其私﹐有欲者不能濟其欲。」凡此﹐皆可爲治心齊家之法。若馬援﹑王昶之誡﹐張茂先之詩﹐崔子玉之銘﹐見於史傳﹑《文選》者﹐不復紀。

《文心雕龍》謂﹕英華出於情性。賈生俊發﹐則文潔而體淸﹔子政簡易﹐則趣昭而事博﹔子云沈寂﹐則志隱而味深﹔平子淹通﹐則慮周而藻密。

李善注《文選》﹐詳且博矣﹐然猶有遺缺。嘗觀《楊荊州誄》「謂督勛勞」﹐不引《左氏》「謂督不忘」﹔「執友之心」﹐不引《曲禮》「執友稱其仁」。「謂督不忘」﹐卽《微子之命》曰「篤不忘也。」古字「督」與「篤」通用。以「督」爲「察」﹐非也。

瓊﹐赤玉也。《雪賦》﹕林挺瓊樹。注以爲誤。

韓文公《曹王臯碑》云「王親教之摶力勾卒嬴越之法。」《考異》謂﹕《秦紀》《越語》《世家》皆無「摶力勾卒」之文。愚按﹕《左傳》哀十七年三月﹐越子爲左右句卒。注云「鉤﹐伍相著﹐別爲左右屯。」此卽謂勾卒也。摶力﹐必秦法﹐未見所出﹐《新唐書》作「團」。

十抽一推﹐或謂「推」當爲「椎」﹐未冠之稱。按《史記﹖秦始皇紀》﹕王翦什推二人從軍。《索隱》云「什中惟擇二人。」文公語出於此﹐不必攺爲椎。

《原道》佛者曰「孔子吾師之弟子也。」蓋用佛書「三聖弟子」之說﹐謂老子﹑仲尼﹑顏子也。《緯文瑣語》云。

曹子建《詰咎文》﹕假天帝之命﹐以詰風伯雨師。韓文公訟風伯﹐蓋本於此。

《送窮文》小黠大癡﹐按《張敏集﹖奇士劉披賦》﹕古語有之﹐小癡爲大黠﹐小黠爲大癡。

歐陽生《哀辭》﹕閩人舉進士由詹始﹐史因之。黃璞《閩川名士傳》﹕其前有薛令之﹑林藻。考之《登科記》﹐信然。﹝歐陽詹之行﹐獲稱於昌黎﹐而見毀於黃璞記太原伎。黃介﹑諭良能爲文以辧。﹞

太行之陽有盤谷﹐在孟州濟源縣。

韓﹑柳並稱而道不同。韓作《師說》﹐而柳不肯爲師﹔韓辟佛﹐而柳謂佛與聖人合﹔韓謂史有人禍天刑﹐而柳謂刑禍非所恐。柳以封禪爲非﹐而韓以封泰山﹑鏤玉牒勸憲宗。

柳文多有非子厚之文者﹐《馬退山茅亭記》﹐見於《獨孤及集》﹔《百官請復尊號表》六首﹐皆崔元翰作﹔貞元五年﹐子厚方十七歲。《爲裴令公舉裴冕表》﹐邵說作﹔冕﹐大歷四年薨。八年﹐子厚始生。《請聽政第三表》《文苑英華》乃林逢﹔《第四表》云「兩河之寇盜𨿽除﹐百姓之瘡痍未合。」乃穆宗﹑敬宗時事﹔《代裴行立謝移鎭表》﹐行立移鎭在後﹐亦他人之文﹔《柳州謝上表》﹐其一乃李吉甫《郴州謝上表》也。《舜禹之事》《謗譽》《咸宜》三篇﹐晏元獻云「恐是博士韋籌作。」《愈膏肓疾賦》﹐晏公亦云「膚淺不類柳文。」宋景文公謂﹕《集外文》一卷﹐其中多後人妄取他人之文﹐冒柳州之名者。然非特《外集》也﹐劉夢得《答子厚書》曰「獲新文二篇﹐且戲余曰﹕『將子爲巨衡﹐以揣其鈞石銖黍。』」此書不見於《集》。《食蝦蟆詩》﹐韓文公有答﹐今亦不傳﹐則遺文散軼多矣。

《答元饒州論春秋》﹐又《論政理》。按《鄱陽志》﹕元藇也。艾軒《策問》以爲元次山。次山不與子厚同時﹐亦未嘗爲饒州。

《平淮夷雅》其佐多賢﹐出《說苑》﹕渙其羣元吉者﹐其佐多賢矣。

《饒娥碑》﹐按魏仲兕大歷間樂平令。作《饒孝女碣》﹐旌其裏閭﹐不言娥死。子厚失於傳聞﹐而史承其誤。

《遊黃溪記》仿太史公《西南夷傳》﹐皇甫湜《悲汝南子桑》仿《莊子﹖天運》﹐皆奇作也。

《王參元書》云「家有積貨﹐士之好廉名者﹐皆畏忌﹐不敢道足下之善。」嘗考李商隱《樊南四六》﹐有《代王茂元遺表》云「與弟季參元﹐俱以詞場就貢﹐久而不調。」茂元﹐棲曜之子也。商隱《志王仲元》云「第五兄參元教之學。」

沈亞之《送韓靜略序》曰「文之病煩久矣﹐聞之韓祭酒之言曰﹕『善藝樹者﹐必壅以美壤﹐以時沃灌。』」祭酒卽文公也。白樂天《老戒詩》﹕我有白頭戒﹐聞於韓侍郎。皆文公緒言也。

驢九錫封廬山公﹐雞九錫封浚雞山子。《毛穎傳》本於此。

劉夢得文不及詩﹐《祭韓退之文》乃謂﹕子長在筆﹐予長在論﹔持予舉楯﹐卒莫能困。可笑不自量也。

鄭亞《會昌一品集序》云「周勃﹑霍光﹐𨿽有勛伐﹐而不知儒術﹔枚臯﹑嚴忌﹐善爲文章﹐而不至巖廊。」歐陽公曰「劉﹑柳無稱於事業﹐姚﹑宋不見於文章。」其言簡而明﹐非唐人所及也。

魏鄭公《砥柱銘》﹕掛冠莫顧﹐過門不息。《淮南子》云「禹之趨時﹐冠掛而不顧﹐履遺而不取。」《鹽鐵論》云「簪墮不掇﹐冠掛不顧。」

梁簡文《誡子當陽公書》曰「立身之道﹐與文章異。立身先須謹重﹐文章且須放蕩。」斯言非也。文中子謂﹕文士之行可見﹐放蕩其文﹐豈能謹重其行乎﹖

又《大同哀辭》曰「陳蕃所憩之家﹐久記玄錄之歲。華歆所聞之語﹐已定北陵之期。」按《搜神記》陳仲舉宿黃申家﹐《列異傳》華子魚宿人門外﹐皆因所宿之家生子﹐而夜有扣門者言所與歲數。

庾信《馬射賦》云「落霞與芝蓋齊飛﹐楊柳共春旗一色。」王勃效其語﹐江左卑弱之風也。

岑文本《擬劇秦美新》﹐𨿽不作可也。班孟堅《典引》師其意﹐南丰說非異師其辭。

李善精於《文選》﹐爲注解﹐因以講授﹐謂之文選學。少陵有詩云「續兒誦《文選》。」又訓其子熟精《文選》理﹐蓋選學自成一家。江南進士試《天雞弄和風詩》﹐以《爾雅》天雞有二﹐問之主司。其精如此﹐故曰「《文選》爛﹐秀才半。」熙﹑丰之後﹐士以穿鑿談經﹐而選學廢矣。

元次山惡圓曰「寧方爲皁﹐不圓爲卿。」範文正《靈烏賦》曰「寧鳴而死﹐不默而生。」其言可以立懦。

李義山賦怪物﹐言佞魖﹑讒﹑貪魃﹐曲盡小人之情狀﹐螭魅之夏鼎也。

白樂天云「壽於顏回﹐飽於伯夷﹐樂於榮啟期﹐健於衛叔寶。」達人之言也。

劉夢得《口兵戒》﹕可以多食﹐勿以多言。本《鬼穀子》﹕口可以食﹐不可以言。

《文選﹖安陸王碑》云「弈思之微﹐秋儲無以競巧。」弈秋﹐見《孟子》。儲字未詳﹐蓋亦善弈之人﹐注謂「儲蓄精思」﹐非也。

秦少遊﹑張文潛學於東坡﹐東坡以爲「秦得吾工﹐張得吾易」。

荊公《潭州新學詩》「仲庶氏吳」﹐本《詩》「摯仲氏任」。呂太史《釣臺記》「姓是州曰嚴」﹐本柳子厚《愚溪詩序》「姓是溪曰冉溪」。子厚之語﹐又出於《水經注》「豫章以木氏郡」。司馬公「保業」云「懷璽未煖」﹐本元次山《出規》「豈無印綬﹐懷之未煖」。

張文潛《送李端叔序》﹕梟鴟不鳴﹐要非祥也﹔豺狼不噬﹐要非仁也。本於唐呂向上疏﹕鴟梟不鳴﹐未爲瑞鳥﹔猛虎𨿽伏﹐豈齊仁獸﹖

晁無咎《求志賦》﹕訊黃石以吉凶兮﹐棋十二而星羅﹔曰由小基大兮﹐何有顚沛﹖謂《靈棋經》也。《異苑》云「十二棋卜﹐出自張文成﹐受法於黃石公﹐行師用兵﹐萬不失一﹐東方朔密以占眾事。」

荊公爲《外祖母墓表》云「女婦居不識廳屏﹐笑言不聞鄰里﹐是職然也。」唐岐陽公主不識刺史廳屏﹐見杜牧之文。薛巽妻崔氏言笑不聞於鄰﹐見柳子厚文。荊公爲文﹐字字不苟如此﹐讀者不知其用事。

《大樂十二均圖》﹐楊次公作也﹐編於《老蘇集》﹔《蠶對織婦文》﹐宋元憲作也﹐編於《米元章集》﹔《三先生論事錄序》﹐陳同甫作也﹐編於《朱文公集》﹐皆誤。

丘宗卿謂﹕場屋之文﹐如校人之魚﹐與濠上之得意異矣。慈湖謂﹕文士之文﹐止可謂之巧言。

景徳二年﹐命王欽若﹑楊億修歷代君臣事迹。六年上之﹐凡千卷﹐詔題曰《冊府元龜》。周益公記《文苑英華》云﹔「太宗詔修三大書﹕曰《太平禦覽》﹐曰《冊府元龜》﹐曰《文苑英華》﹐各一千卷。」今按《禦覽》修於太平興國二年﹐《英華》修於七年﹐皆太宗時。若《元龜》乃眞宗時修﹐益公考之未詳也。《太宗實錄》﹕雍熙三年十二月﹐宋白等進《文苑英華》﹐有表﹐有答詔﹐當載於首卷。眞宗景徳四年八月﹐詔館閣分校。又以前編次未允﹐令擇古賢文章﹐重加編錄。芟繁補闕﹐換易之﹐卷數如舊。祥符二年﹐命覆校。皆當備載於纂修事始之後。太宗修三大書﹐其一乃《太平廣記》五百卷。

班孟堅《兩都賦序》﹐迂齋謂﹕唐說齋《中興賦序》得此意。按《中興賦序》云「𨿽詞有工拙﹐學有博陋﹐气有彊弱﹐思有淺深﹐要皆變化馳騖﹐不失古人之法度。」蓋用「道有夷隆﹐學有粗密」之意﹐然所取乃律賦﹐非《兩都》比也。

澹庵云「韓安國不能《幾賦》﹐罰酒三升﹔王子敬詩不成﹐亦飲三觥。一詩一賦﹐豈足以盡豪傑之士﹖」

天下不可以無此人﹐亦不可以無此書﹐而後足以當君子之論。又曰「天下大勢之所趨﹐天地鬼神不能易﹐而易之者人也。」此龍川科舉之文﹐列於古之作者而無愧。

《集古錄跋》謂﹕《樂毅論》與《文選》所載﹐時時不同。《文章正宗》謂﹕崔寔《政論》列於《選》。今考《文選》無此二篇﹐皆筆誤也。

誠齋爲《章燾墓銘》云「今日士師﹐非禾絹士師也。」《宋明帝紀》﹕胡母顥專權﹐奏無不可。時人語曰「禾絹閉眼諾﹐胡母大張橐。」禾絹﹐謂上也。蓋謂秦檜顓政﹐士師非主上之士師也。

南丰序《禮閣新儀》﹐則指新法﹔記襄州長渠﹐則指水利﹔《兵間詩》﹐則指徐徳占﹔《論交詩》﹐則指呂吉甫。此孫仲益之言也。

宋景文云「賈生思周鬼神﹐不能救鄧通之譖。」考之《漢史》﹐無鄧通譖賈生之事﹐蓋誤。景文謂﹕因撰《唐書》﹐盡見前世論著﹐乃悟文章之難。

張說爲《廣州宋璟頌》曰「犦牛牲兮菌雞卜﹐神降福兮公壽考。」東坡《韓文公碑》用此四字。

周益公《雜誌》辧楮幣﹐謂俗人創二字﹐通上下皆用﹐猶紙錢也。按範淳父爲《郭子臯志》﹐言交子云「紙幣之設﹐本與錢相權。」元祐間已有此語矣。

東坡得文法於《檀弓》﹐後山得文法於《伯夷傳》。

楊植《許由廟碣》云「堯而許之﹐日而月之。」獨孤及《仙掌銘》云「月而日之﹐星而辰之。」同一句法。

《文心雕龍》云「《論語》已前﹐經無『論』字。」晁子止云「不知《書》有「論道經邦」。

和凝爲文﹐以多爲富﹐有集百餘卷﹐自鏤板行於世。識者多非之﹐此顏之推所謂詅癡符也。﹝詅﹐力正反。﹞楊綰有論著﹐未始示人﹐可以爲法。《易》曰「白賁無咎。」

崔駰《西巡頌表》曰「唐﹑虞之世﹐樵夫牧豎﹐擊轅中韶﹐感於和也。」《班固集》﹕「擊轅相杵﹐亦足樂也。」曹子建書「擊轅之歌﹐有應風雅」﹐柳子厚云「擊轅拊缶」﹐宋景文云「壤翁轅童」﹐皆本於崔﹑班。

劉夢得《嘆牛》云「員能霸吳屬鏤賜﹐斯旣帝秦五刑具。長平威振杜郵死﹐垓下敵禽鐘室誅。」《儆舟》云「越子膝行吳君忽﹐晉宣尸居魏臣怠。白公厲劍子西哂﹐李園養士春申易。」文法效《漢書》蒯通等《傳贊》。《唐書﹖姦臣傳贊》亦然。

張文潛《論文詩》曰「文以意爲車﹐意以文爲馬。理彊意乃勝﹐气盛文如駕。理維當卽止﹐妄說卽虛假。气如決江河﹐勢順乃傾寫。」

山谷《與王觀復書》曰「劉勰嘗論文章之難云﹕『意翻空而易奇﹐文徵實而難工。』此語亦是沈﹑謝輩爲儒林宗主時﹐好作奇語﹐故後生立論如此。好作奇語﹐自是文章病。但當以理爲主﹐理得而辭順﹐文章自然出羣拔萃。」張文潛《答李推官書》可以參觀。《文鑑》取此二書。

迂齋《太學策問》言宣和事云「夷門之植﹐植於燕云。」夷門在大梁。用《樂毅書》文法。

柳下惠見飴曰「可以養老。」盜跖見飴曰「可以黏牡。」見物同而用之異。出《淮南子》。牡﹐門戶籥牡。《左氏博議》用此。《呂氏春秋》﹕仁人得飴﹐以養疾侍老也﹔跖﹑睵得飴﹐以開閉取楗也。

司馬公序顏太初醇之文曰「觀其《後車詩》﹐則不忘鑑戒矣。觀其《逸黨詩》﹐則禮義不壞矣。觀其《哭友人詩》﹐則酷吏愧心矣。觀其《同州題名記》﹐則守長知獘政矣。觀其《望仙驛記》﹐則守長不事廚傳矣。」《文鑑》惟載《逸黨》《許希》二詩。

絜齋先生爲樓﹐名以「是亦」。曰「直不髙大爾﹐是亦樓也。」以至山石花木﹑衣服飲食﹑貨財隸役﹐亦莫不然。至於宦情亦薄﹐曰「直不髙顯爾﹐是亦仕也。」凡身外之物﹐皆可以寡求而易足﹐惟此身與天地並廣大髙明﹐我固有之﹐朝夕磨厲﹐必欲追古人而與俱。若徒儕於凡庸﹐而曰「是亦人爾」﹐則吾所不敢也。

鄧志宏《與胡丞公書》曰「熙﹑丰間﹐如司馬溫公與王荊公之所爭者﹐曰是與非。崇寧間﹐陳了翁與蔡長沙之所爭者﹐曰治與亂。靖康間﹐李丞相與耿門下之所爭者﹐又不特是非﹑治亂﹑安危而已﹐其存亡所系乎﹖」

唐五代之際﹐以文紀事者多用故事﹐而作史者因而舛誤。回鶻烏介可汗走保黑車子族﹐李徳裕《紀聖功碑》云「烏介並丁令以圖安﹐依康居而求活。」所謂康居﹐用《漢書》郅支事也。而《舊史》云「烏介依康居求活。」北漢鄭珙卒於契丹﹐王保衡《晉陽見聞錄》﹕虜俗𨿽不飲酒﹐如韋曜者﹐亦加灌注。韋曜﹐卽吳孫皓時韋昭也。而路振《九國誌》云「髙祖鎭河東﹐命韋曜北使。曜不能飲酒﹐虜人彊之。」此殆類癡人說夢也。

卷十八評詩

陶淵明詩﹕羲農去我久﹐舉世少復眞。汲汲魯中叟﹐彌縫使其淳。又曰「此中有眞意﹐欲辯已忘言。」東坡云「淵明欲仕則仕﹐不以求之爲嫌﹔欲隱則隱﹐不以去之爲髙。饑則扣門而求食﹐飽則具雞黍以迎客。古今賢之﹐貴其眞也。」葛魯卿爲贊﹐羅端良爲記﹐皆發此意。蕭統疵其閒情﹐杜子美譏其責子﹐王摩詰議其乞食﹐何傷於日月乎﹖《述酒》一篇之意﹐惟韓子蒼知之。

《詠貧士詩》云「昔在黃子廉﹐彈冠佐名州。一朝辭吏歸﹐淸貧略難儔。」愚按﹕《風俗通》曰「潁川黃子廉﹐每飲馬輒投錢於水﹐其淸可見矣。」《吳志﹖黃蓋傳》﹕故南陽太守黃子廉之後。

《古辭》﹕雞鳴髙樹巓﹐狗吠深宮中。陶淵明《歸田園詩》二句效此﹐惟攺「髙」爲「桑」﹑「宮」爲「巷」。

少陵《和嚴武軍城早秋詩》﹕已收滴博雲間戍﹐更奪蓬婆雪外城。的博嶺﹐在維州。見《韋臯傳》。蓬婆山﹐在柘州。見《元和郡縣誌》。

《飲中八仙》﹐其名氏皆見於《唐史》﹐惟焦遂事迹﹐僅見於《甘澤謠》。

《石壕吏》﹐蓋陜州陜縣石壕鎭也。見《九域志》《輿地廣記》。本崤縣﹐唐攺爲硤石﹐熙寧六年省爲鎭。

《新安吏》僕射如父兄﹐《汝墳》之詩曰「𨿽則如燬﹐父母孔邇。」此詩近之。山谷所謂﹕論詩未覺《國風》遠。

少陵善房次律﹐而《悲陳陶》一詩不爲之隱﹔昌黎善柳子厚﹐而《永貞行》一詩不爲之諱。公議之不可掩也如是。

《贈嚴閣老詩》﹕扈聖登黃閤﹐明公獨妙年。《舊史﹖嚴武傳》﹕遷給事中﹐時年三十二。給事中屬門下省﹐開元曰黃門省﹐故云黃閤。少陵爲左拾遺﹐亦東省之屬﹐故云「官曹可接聯。」近世用此詩爲宰輔事﹐誤矣。《通鑑》﹕王涯謂給事中鄭肅﹑韓佽曰「二閣老不用封敕。」此唐人稱給事中爲閣老也。

公安送李晉肅入蜀﹐蓋卽李賀之父。

王無功《三月三日賦》﹕聚三都之麗人。「長安水邊多麗人﹐」語本此。

土門壁甚堅﹐杏園度亦難。土門口在鎭州獲鹿縣﹐卽井陘關也。郭子儀自杏園渡河﹐圍衛州。董秦爲濮州刺史﹐移鎭杏園渡。地蓋在衛州汲縣﹐非長安曲江池之杏園也。

「杜位宅守歲」﹐按《李林甫傳》﹐杜位﹐林甫諸婿也。「四十明朝過」﹐《年譜》謂﹕天寶十載﹐時林甫在相位﹐盍簪列炬之盛﹐其炙手之徒歟。又《寄杜位詩》﹕近聞寬法離新州﹐想見懷歸尙百憂。逐客𨿽皆萬里去﹐悲君已是十年流。其流貶蓋以林甫故。

《示獠奴阿段》《北史》獠無名字﹐以長幼次第呼之。丈夫稱阿謨﹑阿段﹐婦人稱阿夷﹑阿等之類﹐皆語之次第稱謂也。

李尙書之芳。考諸《唐史》﹐之芳﹐蔣王惲之曾孫。廣徳初﹐詔兼禦史大夫﹐使吐蕃﹐被畱二歲﹐乃得歸﹐拜禮部尙書。故少陵詩有「奉使失張騫﹐史閣行人在」之句。

楊綰謚文貞﹐比部郎中蘇端持異議。「雨過蘇端」﹐豈卽斯人歟﹖然少陵稱其文章有神交有道﹐而端終爲憸人﹐豈晚謬乎﹖

《可嘆行》云「丈夫正色動引經﹐丰城客子王季友。羣書萬卷常暗誦﹐《孝經》一通看在手。豫章太守髙帝孫﹐引爲賓客敬頗久。」季友﹐肅﹑代間詩人也。殷璠謂其詩放蕩﹐愛奇務險﹐然而白首短褐。錢起有《贈季友赴洪州幕下詩》云「列郡皆用武﹐南徵所從誰﹖諸侯重才略﹐見子如瓊枝。」此卽豫章賓客之事也。少陵謂﹕王也論道阻江湖﹐期以致君堯舜。季友不但工詩而已。太守宗室。少陵謂﹕邦人思之比父母。鮑欽止云「江西觀察使李勉﹐時季友兼監察禦史﹐爲副使。」

《出瞿唐峽詩》﹕五云髙太甲﹐六月曠摶扶。注﹕不解五云之義。嘗觀王勃《益州夫子廟碑》云「帝車南指﹐遁七曜於中階﹔華蓋西臨﹐藏五云於太甲。」《酉陽雜俎》謂﹕燕公讀碑﹐自「帝車」至「太甲」四句﹐悉不解。訪之一公﹐一公言﹕北斗建午﹐七曜在南方。有是之祥﹐無位聖人當出。「華蓋」以下﹐卒不可悉。愚謂﹕老杜讀書破萬卷﹐必自有所據﹐或入蜀見此碑而用其語也。《晉﹖天文志》﹕華蓋杠旁六星曰六甲﹐分陰陽而配節候。太甲恐是六甲一星之名﹐然未有考證。以一行之邃於星歷﹐張燕公﹑段柯古之殫見洽聞﹐而猶未知焉﹐姑闕疑以俟博識。

《贈閭丘師太常博士均之孫》謂﹕鳳藏丹霄暮﹐龍去白水渾。蓋稱均之文也。考之《舊史》﹐成都閭丘均﹐景龍中爲安樂公主所薦﹐起家拜太常博士。公主誅﹐貶循州司倉。進不以道﹐其文不足觀也已。

「終始任安義」之句﹐蕭使君之賢可見矣。少陵自注其事﹐足以砥薄俗﹐惜其名不傳也。

「陳倉石鼓又已訛」﹐按陳倉﹐在唐爲鳳翔寶雞縣。石鼓﹐在天興縣南﹐乃雍縣也。魏太武自東平趣鄒山﹐見始皇石刻﹐使人排而僕之。「嶧山之碑野火焚」﹐蓋此時也。

《遣興》云「門戶有旌節。」注﹕引楊國忠以劍南旌節導駕。二字出《周禮》﹐少陵豈用《新唐史》語哉﹖

《金華山詩》﹕上有蔚藍天﹐垂光抱瓊臺。放翁云「蔚藍乃隱語天名。」按《度人經》作「郁」。

《成都詩》﹕初月出不髙﹐眾星尙爭光。謂肅宗初立﹐盜賊未息也。胡文定《通鑑舉要補遺序》曰「轂冥濛﹐眾星爭耀。」語本於此。

鮮於京兆﹐仲通也﹔張太常學士﹐均﹑垍也。所美非美﹐然昌黎之於於頔﹑李實﹐類此。杜﹑韓二公晚節所守﹐如孤松勁柏﹐學者不必師法其少作也。

《野望詩》﹕西山白雪三奇戍﹐南浦淸江萬里橋。按《唐﹖地理誌》﹕彭州導江縣有三奇戍。《韋臯傳》﹕遣大將陳洎等﹐出三奇西南。《備邊錄》所謂三奇營也。一本作「三年」﹐趙氏本作「三城」﹐當從舊本「三奇」爲是。潏水李氏云「老杜讀書﹐多不曾盡見。其所讀之書﹐則不能盡注。其間又用方言﹐如『岸漑土銼』﹐乃黔蜀人語﹐須是博問多讀。」

《八哀詩》﹐將相宗室之外﹐名士有三焉﹕蘇源明不污僞爵﹐其最優乎﹔李邕細行弗飭﹐次也﹔鄭虔大節已虧﹐下矣。

「借問懸車守﹐何如儉徳臨﹖」「不過行儉徳﹐盜賊本王臣。」明皇以侈致亂﹐故少陵以儉爲救時之砭劑。

《別李義詩》﹕丈人嗣王業。又云「道國繼徳業﹐丈人領宗卿。」按《唐書﹖宗室表﹑傳》﹕道孝王元慶次子詢之子微﹐嗣王終宗正卿李義﹐蓋微之子也。

《送顧八分文學》﹐趙氏《金石錄》以爲前太子文學﹑翰林院待詔顧誡奢。《醉歌行》云「東吳顧文學。」卽誡奢也。注謂顧況﹐誤。

《李潮八分小篆歌》﹕潮也奄有二子成三人。《金石錄》云「潮書惟《慧義寺彌勒像碑》與《彭元曜志》﹐其筆法亦不絕工﹐非韓﹑蔡比也。」

《鄭駙馬宅宴洞中》﹐今考少陵作《皇甫徳儀碑》云「有女臨晉公主﹐出降代國長公子滎陽潛曜。」又云「忝鄭莊之賓客﹐遊竇主之山林。」鄭潛曜﹐見《孝友傳》。

《橋陵詩》﹕石門霧露白﹐玉殿莓苔靑。《舊史》鄭顥夢爲聯句﹐與此同。《得房公池鵝詩》﹕鳳凰池上應回首﹐爲報籠隨王右軍。宋元憲以鵝贈梅聖兪﹐聖兪以詩謝曰「昔居鳳池上﹐曾食鳳池萍。乞與江湖客﹐從教養素翎。」宋得詩不悅。聖兪之意﹐本於少陵。

陶靖節之《讀山海經》﹐猶屈子之賦《遠遊》也。「精衛銜微木﹐將以塡滄海。刑天舞干戚﹐猛志故常在。」悲痛之深﹐可爲流涕。

眞文忠公曰「杜牧之﹑王介甫賦息嬀﹑畱侯等作﹐足以訂千古是非。」

《文選注》﹕五言自李陵始。《文心雕龍》云「《召南﹖行露》﹐始肇半章﹔孺子《滄浪》﹐亦有全曲﹔《暇豫》優歌﹐遠見春秋﹔《邪徑》童謠﹐近在成世。」則五言久矣。

《古詩十九首》﹐或云枚乘﹐疑不能明也。《驅馬上東門》《遊戲宛與洛》﹐辭兼東都﹐非盡是乘作。《文心雕龍》云「《孤竹》一篇﹐傅毅之詞。」

鶴山云「《禮》於生子曰詩負﹐於祝嘏曰詩懷。詩之爲言承也﹐情動於中﹐而言以承之﹐故曰詩。」

《列女傳﹖式微》﹐二人之作﹐聯句始此。皮日休云「柏梁七言﹐聯句興焉。」《文心雕龍》云「聯句共韻﹐柏梁余制。」

《左傳》有《虞殯》《莊子》有《紼謳》﹐挽歌非始於田橫之客。

韋孟在鄒詩曰「我旣仙逝﹐心存我舊﹐夢我瀆上﹐立於王朝。其夢如何﹖夢爭王室。其爭如何﹖夢王我弼。」呂成公曰「孟旣致爲臣而歸﹐拳拳之意猶如此。」

《吳語》越王告吳王曰「民生於地上﹐寓也。」老萊子曰「人生於天地之間﹐寄也。寄者固歸。」《古詩》人生忽如寄﹐本於此。

東方朔有八言﹑七言﹐考之《風》《雅》﹐「尙之以瓊華乎而」﹐七言也﹔「我不敢效我友自逸」﹐八言也。

《雕龍》云「張衡《怨篇》﹐淸典可味。」《禦覽》載衡《怨詩》曰「秋蘭﹐嘉美人也。猗猗秋蘭﹐植彼中阿。有馥其芳﹐有黃其葩。𨿽曰幽深﹐厥美彌嘉。之子之遠﹐我勞如何﹖」

陳思王《靈芝篇》曰「伯瑜年七十﹐彩衣以娛親。」今人但知老萊子之事﹐而不知伯瑜。

陸務觀云「古詩有倡有和﹐有雜擬﹑追和之類﹐而無和韻者。唐始有用韻﹐謂同用此韻。後有依韻﹐然不以次。最後有次韻﹐自元﹑白至皮﹑陸﹐其體乃成。」

《詩苑類格》謂﹕回文出於竇滔妻所作。《文心雕龍》云「回文所興﹐則道原爲始。」又傅咸有回文反復詩﹐溫嶠有回文詩﹐皆在竇妻前。皮日休曰「傅咸反復興焉﹐溫嶠回文興焉。」

左思《白髮賦》﹕星星白髮﹐生於鬢垂。詩用「星星」字﹐出於此。

韓子蒼曰「柏梁作而詩之體壞﹐河梁作而詩之意乖。」

李義山謂昌黎文若元气﹐荊公謂少陵詩與元气侔﹐惟韓﹑杜足以當之。

山谷云「學老杜詩﹐所謂刻鵠不成猶類鶩也。」後山謂﹕山谷得法於少陵。朱文公云「李﹑杜﹑韓﹑柳﹐初亦學《選》詩﹐然杜﹑韓變多﹐而柳﹑李變少。變不可學﹐而不變可學。」

朱文公編《小學》書﹐其《答劉子澄》謂﹕《古樂府》及杜子美詩可取者多﹐令其喜諷詠﹐易入心﹐最爲有益。今本《樂府》及詩皆不取﹐豈修攺而刪之歟﹖子澄著《訓蒙新書﹑外書》。

韓文公《城南聯句》「禮鼠拱而立」﹐出《關尹子》﹕聖人師拱鼠﹐制禮。《遠遊聯句》「開弓射鴅吺」﹐《古文尙書》「驩兜」字也。《管子》云「鴅然若謞之靜。」卽「驩」字。又《雨中聯句》「髙居限參拜」﹐《戰國策》頓弱曰「臣之義不參拜。」二字本此。

《送廣帥詩》﹕上日馬人來。《唐書﹖環王傳》﹕西屠夷﹐蓋馬援還﹐畱不去者﹐才十戶﹐隋末孳衍至三百﹐皆姓馬﹐俗以其寓﹐故號馬畱人﹐與林邑分唐南境。《演蕃露》引《傳燈錄》﹕中印度﹐乃在西域。其說誤矣。

《抱朴子》曰「俗士多雲﹕『今月不如古月之朗。』」李太白詩有《古朗月行》﹐又《把酒問月》云「今人不見古時月﹐今月曾經照古人。」

王冑以「庭艸」一句﹐爲隋煬所忌。《初學記》載冑《雨晴詩》﹕風度蟬聲遠﹐雲開雁路長。亦佳句也。

「忍過事堪喜」﹐杜牧之《遣興詩》也。呂居仁《官箴》引此﹐誤以爲少陵。俗言「忍事敵災星」﹐司空表聖詩也。

韋處厚《盛山十二詩》﹐韓文公爲序﹐今見於《唐詩紀事》。十二詩謂﹕《隱月岫》《流杯渠》《竹嵒》《繡衣石榻》《宿云亭》《梅溪》《桃塢》《胡盧沼》《茶嶺》《盤石磴》《琵琶臺》《上士瓶泉》也。

伊川曰「凡人家法﹐須月爲一會以合族。古人有『花樹韋家宗會法』可取也。」「宗會法」今不傳﹐岑參有《韋員外家花樹歌》﹕君家兄弟不可當﹐列卿太史尙書郎。朝回花底常會客﹐花撲玉缸春酒香。韋員外失其名﹐此詩見一門華鄂之盛。

《墨子》謂西施之沈其美也﹐豈亦如隋之於張麗華乎﹖「一舸逐鴟夷」﹐特見於杜牧詩﹐未必然也。

張碧﹐字太碧﹔黃居難﹐字樂地﹐慕太白﹑樂天也。亦李赤之類歟。

陸魯望《雜諷》云「紅蠶緣枯桑﹐童麋來觸犀。歌鵝慘於冰﹐赤舌可燒城。」皆用《太玄》語。又《南徵詩》「繞帳生犀一萬株」﹐宋元憲詩「帳犀森別校」﹑「犀株衛帳並兒勇」﹐景文詩「合宴傳餐帳繞犀」﹐皆用此。

毛澤民詩﹕不須買絲繡平原﹐不用黃金鑄子期。本李賀﹑貫休詩。

李義山《詠賈生》云「可憐夜半虛前席﹐不問蒼生問鬼神。」馬子才《詠文帝》云「可憐一覺登天夢﹐不夢商巖夢櫂郎。」𨿽同一律﹐皆有新意。

唐以詩取士﹐錢起之《鼓瑟》﹐李肱之《霓裳》是也。故詩人多。韓文公薦劉述古﹐謂舉於禮部者﹐其詩無與爲比。錢起﹐名在第六﹐《豹舄賦》。

羅昭諫《詠松》曰「陵遷谷變須髙節﹐莫向人間作大夫。」其志亦可悲矣。唐六臣﹐彼何人哉﹖昭諫說錢癿舉兵討梁﹐見《通鑑》﹐其忠義可見。視奴事朱溫之杜荀鶴﹐猶糞土也。

《宋書﹖樂志﹖陌上桑》曰「《楚辭鈔》以《九歌》《山鬼》篇增損爲之。」東坡因《歸去來》爲詞﹐亦此類也。

詩一字至七字﹐張南史《花》《竹》《艸》是也。一字至十字﹐文與可《竹》《石》是也。

「一叢深色花﹐十戶中人賦」﹐白樂天謂牡丹也。「豈知兩片雲﹐戴卻數鄕稅」﹐鄭雲叟謂珠翠也。侈靡之蠹甚矣。

韓文公詩「離家已五千」﹐注﹕引沈休文《安陸王碑》「平塗不過七百」﹐而不知「弼成五服﹐至於五千」﹐本《書》語也。奚以泛引爲﹖

唐彥謙詩﹕啖螯譏《爾雅》﹐賣餅斥《公羊》。事出《晉書》《魏志》。

白樂天《迂叟詩》﹕初時被目爲迂叟﹐近日蒙呼作隱人。又云「自哂此迂叟﹐少迂老更迂。」則迂叟之名﹐不獨司馬公也。

「堯韭舜榮」﹐梁元帝《玄覽賦》始用之。李羣玉《蒲澗寺詩》﹕澗有堯時韭﹐山余禹代糧。

致堂云「古樂府者﹐詩之旁行也。詞曲者﹐古樂府之末造也。」陸務觀云「倚聲制詞﹐起於唐之季世。」

寒山子詩﹐如施家兩兒﹐事出《列子》﹔羊公鶴﹐事出《世說》。如子張﹑卜商﹐如侏儒﹑方朔﹐涉獵廣博﹐非但釋子語也。對偶之工者﹐靑蠅白鶴﹐黃籍白丁﹐靑蚨黃絹﹐黃口白頭﹐七札五行﹐綠熊席﹑靑鳳裘。而《楚辭》尢超出筆墨畦徑﹐曰「有人兮山陘﹐云捲兮霞纓。秉芳兮欲寄﹐路漫兮難徵。心惆悵兮狐疑﹐蹇獨立兮忠貞。」

司空表聖云「戴容州叔倫。謂﹕詩家之景﹐如藍田日暖﹐良玉生煙﹐可望而不可置於眉睫之前也。」李義山「玉生煙」之句﹐蓋本於此。

《古詩》「何能待來玆」﹐玆﹐年也。《左傳》今玆﹐注云「此歲。」《呂氏春秋》﹕今玆美禾﹐來玆美麥。

梁元帝《賦得蘭澤多芳艸詩》。古詩爲題﹐見於此。

韓文公云「六字常語一字難。」《文心雕龍》謂﹕善爲文者﹐富於萬篇﹐貧於一字。

王儉四言﹐頗有子建﹑淵明余風。其《侍太子九日玄圃宴》云「秋日在房﹐鴻雁來翔。寥寥淸景﹐藹藹微霜。艸木搖落﹐幽蘭獨芳。眷言淄苑﹐尙想濠梁。旣暢旨酒﹐亦飽徽猷。有來斯悅﹐無遠不柔。」

劉苞《九日詩》﹕曲終髙宴罷﹐景落樹陰移。陸務觀﹕夕陽頻見樹陰移。

吳會﹐謂吳﹑會稽二郡也。石湖辯之甚詳。魏文帝《雜詩》﹕適與飄風會。又曰「行行至吳會。」

應璩《百一詩》﹕室廣致凝陰﹐臺髙來積陽。出《呂氏春秋》。

李虛己初與曾致堯倡酬﹐致堯謂曰「子之詩𨿽工﹐而音韻猶啞。」虛己初未悟﹐旣而得沈休文所謂「前有浮聲﹐後須切響」﹐遂精於格律。

詩言志。「秀幹終成棟﹐精鋼不作鉤」﹐包孝肅之志也。「人心正畏暑﹐水面獨搖風」﹐丰淸敏之志也。

張文饒曰「處心不可著﹐著則偏﹔作事不可盡﹐盡則窮。先天之學﹐止是此二語﹐天之道也。」愚謂﹕邵子詩「夏去休言暑﹐冬來始講寒」﹐則心不著矣。「美酒飲教微醉後﹐好花看到半開時」﹐則事不盡矣。

杜正獻公詩﹕因念古聖賢﹐名爲千古垂。何嘗廣居室﹖儉爲後人師。亞聖樂簟食﹐寑丘無立錐。文終防勢奪﹐景威恥家爲。文園四壁立﹐鄭公小殿移。陳正獻公詩﹕遺汝子孫淸白在﹐不須廈屋太渠渠。二賢相之淸風﹐可以愧木妖之習。

雁湖注荊公詩﹐於《明妃曲》「漢恩自淺胡自深﹐人間樂在相知心」﹐則引範元長之語﹐以致其譏。《日出堂上飲》之詩「爲客當酌酒﹐何預主人謀」﹐則引鄭氏《考槃》之誤﹐以寓其貶。《君難托》之詩曰「世事反復那得知﹐讒言入耳須臾離」﹐則明君臣始終之義﹐以返諸正。愚按﹕楊元素謂﹕介甫詩「今人未可輕商鞅﹐商鞅能令政必行」﹐今睹其行事﹐已頗類之矣。言﹐心聲也﹐其可掩乎﹖

東坡文章好譏刺﹐文與可戒以詩云「北客若來休問事﹐西湖𨿽好莫吟詩。」晚年﹐郭功父寄詩云「莫向沙邊弄明月﹐夜深無數采珠人。」饒徳操﹑黎介然﹑汪信民寓宿州﹐作詩有略詆及時事者﹐呂滎陽聞之﹐作《麥熟》《繰絲》等四詩﹐以諷止之。自此不復有前作。

後山云「蘇公之門有客四人﹕黃魯直﹑秦少遊﹑晁無咎則長公之客也﹐張文潛則少公之客也。」魯直詩云「晁子智囊可以括四海﹐張子筆端可以回萬牛。」文潛詩云「長公波濤萬頃陂﹐少公巉秀千尋麓。黃郎蕭蕭日下鶴﹐陳子峭峭霜中竹。秦文倩麗舒桃李﹐晁論崢嶸走珠玉。」可以見一時文獻之盛。

「衣上六花非所好﹐畝間盈尺是吾心。」「何由更得齊民暖﹐恨不偏於宿麥深。」《雪詩》無出晏元獻﹑韓持國之右。

晏元獻詩﹕二龍驂夏服﹐雙鶴記堯年。宋元憲詩﹕軒野龍催馭﹐堯宮鶴厭寒。劉敬叔《異苑》﹕太康二年﹐冬大寒﹐南州人見二白鶴於橋下﹐曰「今玆寒﹐不減堯崩年。」故山陵挽章用之。

《符瑞圖》﹕日二黃人守者﹐外國人來降。宋景文云「靑帝回風還習習﹐黃人捧日故遲遲。」翟公巽云「靑女霜如失﹐黃人日故遲。」

司馬公《早朝詩》﹕太白明如李。出《漢﹖天文志》﹕滎惑逾歲星﹐居其東北半寸所如連李。又《卽事》雲「雨不成遊布路歸。」出《左傳》﹕自朝布路而罷。今《集》中皆注云「恐誤。」蓋未考也。

更無柳絮隨風起﹐惟有葵花向日傾。見司馬公之心。浮雲世事攺﹐孤月此心明。見東坡公之心。

東坡《次韻朱公掞初夏詩》﹕諫苑君方續承業﹐醉鄕我欲訪無功。隋樂運﹐字承業﹐錄夏﹑殷以來諫爭事﹐名《諫苑》。文帝覽而嘉焉。注謂﹕《南史》李承業作《諫苑》。誤矣。

《答王定國詩》﹕謹勿怨謗讒﹐乃我得道資。淤泥生蓮花﹐糞壤出菌芝。賴此善知識﹐使我枯生荑。此尹和靜所謂困窮拂郁﹐能堅人之志而熟人之仁也。《詩》曰「它山之石﹐可以攻玉。」

浮雲世事攺﹐孤月此心明。坡公晚年所造深矣。

夏均父詩﹕欒城去聲色﹐老坡但稱快。嗚呼二法門﹐近古絕倫輩。嘗觀欒城爲《歐陽公碑》云「公之於文﹐雍容俯仰﹐不大聲色而義理自勝。」欒城評品文章至佳者﹐獨云不帶聲色﹐蓋得於公也。歐陽公《與梅聖兪書》云「快哉﹐快哉﹗老夫當避路﹐放他出一頭地。」東坡看人文字﹐於所酷愛者﹐但稱快而已﹐亦得於公也。

陸務觀記東坡詩「翠欲流」﹐謂﹕蜀語鮮翠﹐猶言鮮明也。愚按﹕嵇叔夜《琴賦》云「新衣翠粲。」李周翰注﹕翠粲﹐鮮色。李善注引《子虛賦》﹕翕呷翠粲。張揖曰「翠粲﹐衣聲。」《漢書》作「萃蔡。」萃音翠。班倢伃賦﹕紛綷兮紈素聲。其義一也。以鮮明爲翠﹐乃古語。

後山云「少好詩﹐老而不厭。及一見黃豫章﹐盡焚其稿而學焉。豫章以謂譬之弈焉﹐弟子髙師一著﹐僅能及之﹐爭先則後之。」此可爲學文之法。

東坡與歐陽晦夫詩三首。晦夫﹐名辟﹐桂州人﹐梅聖兪有詩送之云「我家無梧桐﹐安可久畱鳳﹖」東坡南遷至合浦﹐晦夫時爲石康令﹐出其詩稿數十幅。事見《桂林志》。注坡詩者以爲文忠之族﹐非也。

《夏小正》﹕九月榮鞠。東坡詩云「黃花候秋節﹐遠自《夏小正》。」注止引《月令》﹐非也。司馬公《春帖子》﹕候雁來歸北﹐寒魚陟負冰。亦用《夏小正》。

山谷詩﹐晚歲所得尢深。鶴山稱其以艸木文章﹐發帝杼機﹔以花竹和气﹐驗人安樂。

《題蘇若蘭回文錦詩圖》云「亦有英靈蘇蕙子﹐只無悔過竇連波。」連波﹐竇滔字也。《武后記》云「因述若蘭之多才﹐復美連波之悔過。」

《物理論》云「虛無之談﹐無異春蛙秋蟬﹐聒耳而已。」山谷《演雅》「春蛙夏蜩更嘈雜」﹐本於此。

《題王黃州墨迹》﹕掘地與斷木﹐智不如機舂。聖人懷余巧﹐故爲萬物宗。注不言所出﹐嘗觀孔融《肉刑論》云「賢者所制﹐或逾聖人。水碓之巧﹐勝於斷木掘地。」此詩意本於此。機舂﹐卽水碓也。

《立春詩》﹕看鏡道如咫。出《汲冢周書》王子曰「遠人來歡﹐視道如尺。」

《呈吉老縣丞詩》﹕觟角虒今無種﹐蒲盧教未形。注云「觟角虒﹐此兩姓﹐今無人。」按《太玄﹖難》上九云「角觟角虒﹐終以直﹐其有犯。」二字與「解豸」同。亦見王充《論衡》云「一角之羊也。」注誤矣。

「八百老彭嗟杖晚」﹐出《莊子釋文》﹕彭祖至七百歲﹐猶曰悔不壽﹐恨杖晚而唾遠。「醇朴乃器師」﹐二字出《荀子》。

《江西道院賦》﹕堂密有美樅。出《爾雅注》﹕《尸子》謂松柏之鼠﹐不知堂密之有美樅。

後山《挽司馬公》云「輟耕扶日月﹐起廢極吹噓。」與老杜「桑麻深雨露﹐燕雀半生成」相似。生成﹑吹噓﹐字若輕而實重。

張文潛《詠孔光》云「試問不言溫室木﹐何如休望董賢車。」仲彌性《詠韋執誼不看嶺南圖》云「政恐崖州如有北﹐卻應未肯受讒夫。」二詩誅姦諛之蕭斧也。

朱云爲槐裏令﹐上書求見﹐而卽得對﹐成帝時言路猶未塞也。張文潛詩曰「直言請劍斬安昌﹐勿謂朱遊只素狂。君看漢家文景業﹐張侯能以一言亡。」

南丰《麻姑山詩》﹝送南城羅尉﹞仿《廬山髙》而不逮﹐絕唱寡和也。

唐子西「佳月明作哲﹐好風聖之淸」﹐本於李誠之「山如仁者靜﹐風似聖之淸。」朱新仲「無人馬爲二﹐對飲月成三」﹐本於秦少遊「身與杖藜爲二﹐影將明月成三。」陸務觀「誰其云者兩黃鵠﹐何以報之雙玉盤」﹐本於新仲「何以報之靑玉案﹐我姑酌彼黃金罍」。葉少蘊「逸人舊住子午谷﹐詩客獨尋丁卯橋」﹐務觀用之。程致道「明知計出柏馬下﹐正擬身全木雁中」﹐敖器之用之。

或問崔徳符作詩之要﹐曰「但多讀而勿使﹐斯爲善。」張蕓叟云「年逾耳順﹐方敢言詩。」未窺六甲﹐先制五言者﹐觀此可以戒。

曾文昭公《河間詩》云「南北車書久混同﹐河間今有楚人風。獨慚太守非何武﹐已見州閭出兩龔。」謂彥和兄弟也。《童蒙訓》以爲曾子宣作﹐恐誤。

徐師川以諫議召﹐程致道在西垣封還除書﹐言與中貴人唱和「魚須」之句﹐爲人所傳。朱文公《語錄》云「師川遊廬山﹐遇宦者鄭諶﹐與之詩。」後村謂﹕《徐集》不載「魚須」之篇。愚考《集》中有《次韻鄭本然居士》云「頗知鶴脛緣詩瘦﹐早棄魚須伴我閒。」本然居士﹐豈卽鄭諶歟﹖魚須﹐笏也。

朱新仲《詠顏魯公》云「千五百年如烈日﹐二十四州惟一人。」又《詠昭君》云「當時夫死若求歸﹐凜然義動單於府。不知出此肯隨俗﹐顏色如花心糞土。」

《本艸》﹕菊﹐一名傅延年。朱新仲詩﹕三徑誰從陶靖節﹖重陽惟有傅延年。前未有用者。

梁文靖公克家。《梅花詩》云「九鼎燮調終有待﹐百花羞澀敢言芳。」用王沂公之意﹐亦魁天下﹐位宰相。然梁公之句﹐失於雕琢。

誠齋始學江西﹐旣而學五字律於後山﹐學七字絕句於半山﹐最後學絕句於唐人。

誠齋《讀貞觀政要》云「拔士新丰逆旅中﹐懷賢鴨綠水波東。酒傾一斗鳶肩客﹐醋設三杯羊鼻公。」羊鼻公﹐謂魏鄭公。見《龍城錄》。

攻媿記張武子之語﹐水禽有名信天公者。按《晁景迂集》﹕黃河有信天緣﹐常開口待魚。

蘇云卿﹐廣漢人﹐隱東湖。張魏公爲相﹐使帥漕挽其來。一夕遁去﹐不知所之。眞文忠爲詩曰「魏公孤忠如孔明﹐赤手能支天柱傾。蘇公髙節如子陵﹐寸膠解使黃河淸。等是世間少不得﹐問津耦耕各其適。後人未可輕雌黃﹐兩翁之心秋月白。」

南塘《挽趙忠定公》云「空令考亭老﹐垂白注《離騷》。」楊楫《跋楚辭集注》云「慶元乙卯﹐治黨人方急。趙公謫死於道﹐先生憂時之意﹐屢形於色。一日﹐示學者以所釋《楚辭》一篇。

孫燭湖《讀通鑑詩》﹕簿書流汗走君房﹐那得狂奴故意降﹖努力諸公了臺閣﹐不煩魚雁到桐江。又曰「淸濁無心陳仲弓﹐圓機聊救漢諸公。末流不料兒孫誤﹐千古黃初佐命功。」朱文公謂﹕二絕甚佳。

平園詩﹕生戎馬﹐死佛貍。荊公詩﹕生白﹐殺靑。皆佳對。

鶴山詩﹕只期玉女是用諫﹐肯爲金夫不有躬。本於「玉汝」﹑「金吾」之對。

林和靖詩﹕怪書披月看銅墻。放翁文有「銅墻鬼炊」之語﹐出東方朔《神異經》。

田園圖史分貧富﹐鼎鼐樓臺辧有無。洪舜兪詩﹐用龐穎公﹑寇萊公事。

本朝絕句﹐有夾漈《詠漢髙祖》五言﹐乃唐於季子詩。又荊公絕句《詠叔孫通》﹐亦見《宋景文公集》。

《演蕃露》云「搏黍爲鶯﹐不知何出。」蓋未考《詩﹖葛覃注》也。《緗素雜記》不知麥秋出《月令》﹐亦此類。《能攺齋漫錄》考古語所出﹐詳且博矣﹐然「首如飛蓬」見於《詩》﹐乃以左思賦爲始﹔「樹桃李者夏得休息」﹐見於《說苑》﹐乃以狄梁公事爲始。若此者非一﹐是以君子無輕立論。

《方言》﹕斟﹐益也。凡病少愈而加劇﹐謂之不斟﹐或謂之何斟。呂居仁《答曾吉父詩》﹕記我今年病不斟。蓋用此﹐而不知者攺爲「不禁」。

《韋玄成傳》﹕五世壙僚。言五世無官也。呂成公銘湯烈母云「湯世壙僚﹐委祉於後。」而婺本攺爲「壙遼」。東坡《春帖》用「翠管銀罌」﹐出老杜《臘日詩》﹐而注者攺爲「銀鉤」。此邢子才所以有「日思誤書」之語也。

呂居仁詩﹕弱水不勝舟﹐有此積立鐵。又云「何知若人胸﹐中有積立鐵。」出老杜《鐵堂峽詩》﹕壁色立積鐵。又云「準擬春來泰出遊。」出《漢書﹖田叔傳》。又云「日月已秋罷。」出《元帝紀》。

趙紫芝詩謂﹕輔嗣易行無漢學﹐玄暉詩變有唐風。

潘庭堅《題嶽麓寺道鄕臺》曰「坡仙不謫黃﹐黃應無雪堂。道鄕不如新﹐此臺無道鄕。靑山非其人﹐山靈能頡頏。一落名勝手﹐境與人俱香。悲吟倚空寂﹐臨眺生慨慷。道鄕不可作﹐承君不可忘。」陳樞密宗禮﹐景定間﹐持節廣東﹐有詩云「山川只爲蠻煙累﹐姓字多因謫籍香。」禦史虞虙劾之﹐陳坐謫。其後陳召入﹐虙鐫官。

吳吉甫以晚科試漕闈﹐《搗藥兔長生詩》云「眞水黃芽長﹐香風玉杵鳴。不爲三窟計﹐永伴一輪明。」省試﹐《聖人之道猶日中賦》﹐用「闕摶之月﹐見沫之星。」第七聯云「桑楡已晚﹐尙期一戰之收。」

湯伯紀《自儆》云「春秋責備賢者﹐造物計校好人。一點莫畱余滓﹐十分成就全身。」此老晚節﹐庶幾踐斯言也。

薛士龍詩﹕左角蠻攻觸﹐南柯檀伐槐。的對也。

徐淵子詩﹕植杞必植梓﹐藝蘭仍藝蓀﹐過庭遺訓在﹐鑿楹故書存。蓋以「梓蓀」諭「子孫」也。鑿楹﹐出《晏子春秋》。李義山詩﹕經出宣尼壁﹐書畱晏子楹。

任元受《七夕詩》﹕切勿塡河漢﹐須畱洗甲兵。意亦新。

伊川先生不作詩﹐惟《寄王子眞詩》云「我亦有丹君信否﹐用時還解壽斯民。」先生入嵩山﹐子眞已候於松下。問何以知之﹐曰「去年已有消息來矣。」蓋先生前一年欲往﹐以事而止。子眞名筌﹐岐下陽平人。元丰中﹐賜號衝熙處士。張蕓叟爲《功行碑》﹐謂超世之資﹐與陳圖南侔。

建隆初﹐詔五代時命官﹐投狀敍理﹐復命之。郭恕先詩云「爲逢末劫歸依佛﹐不就新恩敍理官。」飛龍在天﹐利見大人﹐而猶不屈﹐其志如此。

《文鑑》取蔡確《送將歸賦》﹐猶《楚辭後語》之取息夫躬也。

浮溪詩﹕人間何事非戲劇﹐鶴有乘軒蛙給廩。《水經注》引《晉中州記》﹕惠帝爲太子﹐令曰「若官蝦蟆﹐可給廩。」《晉書》無此語。

張蕓叟曰「岐山石鼓﹐是《車攻》詩也。『我車旣攻﹐我馬旣同』﹐則所取也。『其魚維何﹐維魴及鱮。何以貫之﹐維以楊柳』﹐則所不取者也。」先儒凡今《詩》所無者﹐盡目爲逸詩﹐誤矣。見致堂《論語說》。

朱文公曰「顧況詩有集﹐皆不及見韋應物集者之勝。」今按﹕《韋集》有顧況《奉同郡齋雨中宴集詩》云「好鳥依嘉樹﹐飛雨灑髙城。況與數君子﹐列座分兩楹。文雅一何麗﹐林堂含餘淸。我公未歸朝﹐遊子不待晴。白雲帝鄕遠﹐滄江楓葉鳴。拜手欲無言﹐零淚如酒傾。寸心已摧折﹐別離方骨驚。安得淩風翰﹐肅肅賓天京。」

程可久沙隨先生。《自題眄怡齋》云「乞得膠膠擾擾身﹐霜筠露菊便相親。勸君莫厭羹藜藿﹐違己由來更病人。六月松風萬籟寒﹐笙竽頻到枕屏間。夜深夢繞康廬阜﹐瀑布濺珠過藥欄。葵花已過菊花開﹐萬里西風拂面來。問字今朝幾人至﹐細看屐齒破蒼苔。」

朱新仲云「唐之詩人﹐達者惟髙適。」適位不過常侍﹐本朝歐﹑王﹑蘇﹑黃出﹐徐﹑陳﹑韓﹑呂繼之八人﹐一相﹑三執政﹑三從官﹐何其盛也﹗

山谷詩云「能與貧人共年谷﹐必有明月生蚌胎。」爲富不仁者可以警。

少陵詩﹕東屯稻田一百頃﹐北有澗水通靑苗。東屯﹐乃公孫述畱屯之所﹐距白帝五里﹐稻米爲蜀第一。郡給諸官俸廩﹐以髙下爲差﹐帥漕月得九斗。王龜齡詩云「少陵別業古東屯﹐一飯遺忠畎畝存。我輩月叨官九斗﹐須知粒粒是君恩。」東屯有靑苗陂。

有問「心遠」之義於胡文定公者﹐公舉上蔡語曰「莫爲嬰兒之態﹐而有大人之器﹔莫爲一身之謀﹐而有天下之志﹔莫爲終身之計﹐而有後世之慮。此之謂『心遠』。」

宋正甫詩﹕三聖傳心惟主一﹐《六經》載道不言眞。

攻媿先生書桃符云「門前莫約頻來客﹐坐上同觀未見書。」

葛魯卿《借書詩》﹕大勝揚雄辭子駿﹐更殊班嗣阻君山。

朱希眞避地廣中﹐作《小盡行》云「藤州三月作小盡﹐梧州三月作大盡﹐哀哉官歷今不頒﹐憶昔升平淚成陣。我今何異桃源人﹐落葉爲秋花作春。但恨未能與世隔﹐時聞喪亂空傷神。」唐李益《問路侍禦六月大小》云「野性迷堯歷﹐松窗有道經。故人爲柱史﹐爲我數階蓂。」

山谷詩﹕金石在波中﹐仰看萬物流。出《孟子注》﹕萬物皆流﹐而金石獨止。

野處《雪詩》﹕天上長畱滕六住﹐人中會有葛三來。葛三事﹐出《太平廣記》。葛仙公第三子。

王逢原詩﹕退之昔裁詩﹐頗以豪橫恃。暮年意气得﹐金玉多自慰。買居紀廂榮﹐顧影樂冠佩。喜將閭巷好﹐持與妻子議。彼哉何足道﹖進退玆焉系﹖安知九列榮﹐顧是徳所累。」謂《南內朝賀歸》及《示兒詩》也。朱子曰「此篇所誇﹐乃《感二鳥》。符讀書之成效極致﹐而《上宰相書》﹐所謂行道憂世者﹐已不復言矣。」鄧志宏亦謂﹕愛子之情則至矣﹐導子之志則陋也。

致堂曰「韓退之賦石鼓曰﹕『孔子西行不至秦﹐故不見錄。』孔子編《詩》豈必身歷而後及哉﹖信斯言也﹐《車鄰》《駟驖》﹐胡爲而收之也﹖」

荊公《傷杜醇》曰「隱約不外求﹐耕桑有妻子。藜杖牧雞豚﹐筠筒釣魴鯉。」《弔王致》曰「老妻稻下收遺秉﹐稚子松間拾墮樵。」二人﹐四明鄕先生也。固窮守道如此﹐今人知者鮮矣。利欲滔滔﹐廉恥寥寥﹐孰能景慕前修哉﹗

唐子西《內前行》云「宅家喜得調元手。」唐時宮中﹐謂天子爲宅家。《通鑑》﹕韓建發兵圍十六宅﹐諸王呼曰「宅家救兒﹗」劉季述等至思政殿﹐皇后趨至﹐拜曰「軍容勿驚宅家。」

文宋瑞《指南錄﹖爲或人賦》云「悠悠成敗百年中﹐笑看柯山局未終。金馬勝遊成舊雨﹐銅駝遺恨付西風。黑頭爾自誇江總﹐冷齒人能說褚公。龍首黃扉眞一夢﹐夢回何面見江東﹗」南齊樂豫謂徐孝嗣曰「人笑褚公﹐至今齒冷。」謂褚淵也。

翁與可《上徐直翁詩》﹕六丈謀謨同輩服﹐二郎官職乃翁知。

鄭徳言侃。爲國子﹑博士﹐私試策問師道﹐祭酒不悅﹐臺評及之。李艮翁丑父。爲詩餞之曰「諸生幸不笑韓愈﹐官長何因罵鄭虔﹖」

柳文云「王氏子著論﹐非班超不能讀父兄之書﹐而力徼狂疾之功以爲名。先君子嘗爲《投筆詩》﹐其末云「蘭臺舊家學﹐胡不紹箕裘。」

鄧志宏曰「詩有四忌﹕學白樂天者忌平易﹐學李長吉者忌奇僻﹐學李太白者忌怪誕﹐學舉子詩者忌說功名。」

卷十九評文

《谷梁﹖隱四年傳》注云「建儲非以私親﹐所以定名分。」鄧潤甫《艸東宮制》云「建儲非以私親﹐蓋明萬世之統。主器莫若長子﹐玆本百王之謀。」蓋出於此。

晏元獻《謝昇王記室表》云「衣存缺衽﹐式贊於謙沖﹔饌去邪蒿﹐不忘於規諫。」《韓詩外傳》周公誡伯禽曰「衣成則必缺衽﹐宮成則必缺隅。」

《九章算術》﹕五雀六燕﹐飛集於衡﹐衡適平。一雀一燕﹐飛而易處﹐則雀重而燕輕。陸農師《謝吏部尙書表》﹕六燕相亭﹐試銓平其輕重。蓋用此。

《周書﹖王會》東越海蛤﹐或誤爲「侮食」﹐而王元長《曲水詩序》用之﹐其「別風淮雨」之類乎﹖

駱賓王云「類同心異者﹐龍蹲歸而宋樹伐。質殊聲合者﹐魚形出而吳石鳴。」龍蹲﹐謂孔子。《春秋演孔圖》﹕孔子坐如蹲龍﹐立如牽牛。

楊盈川《敍郡守》云「代臨本州﹐則元賓之父喜形於色﹔繼爲本守﹐則張翕之子迎者如雲。」《敍縣令》曰「仁之所懷﹐幼童不能擊將雛之雉﹔明之所斷﹐老父不能爭食粟之雞。」對的語工。

蘇許公制﹕右掖司言﹕佇光於五字。常衮表﹕五字非工。張南史詩﹕惟有五字表。《魏志》﹕司馬景王命中書令虞松作表﹐再呈輒不可意。中書侍郎鐘會取視﹐爲定五字﹐松悅服。西掖用五字﹐本於此。

張文定慶曆中﹐艸兩制﹐《薦舉敕》云「蓋舉類之來舊矣﹐三代之盛王﹐其必由之。如聞外之議云﹕『是且啟私謁告請之獘也。予不以是待士大夫﹐何士大夫自待之淺邪﹖』」又《察舉守令敕》云「夫天下之大﹐官吏之眾﹐獨不聞循良尢異者之達予聽﹐外臺之職﹐豈非闕歟﹖抑朝廷未有以導之也。其視守令﹐能以仁政得民﹐民心愛之﹐如古循吏然者﹐宜以名上。予得以褒慰之﹐亦以使四方之民﹐知予不專寵健吏﹐所貴仁者爾。」尢延之謂﹕二詔﹐大哉言乎﹗簡而盡﹐直而婉﹐丁寧惻怛之意﹐見於言外。至今誦之﹐盎然如在春風中﹐豈特公之文足以導上之徳意志慮﹐亦當時善治足以起其文也。

文定又行《範文正公參政制》云「大恩之下難爲報﹐大名之下難爲處。矧兼二者﹐可無勉哉﹗爾尙朝夕以交修﹐予允迪前人勤教﹐邦其永孚於休。」訓辭溫雅﹐可以見太平之象。

端平元年九月﹐眞文忠公除翰林學士﹐洪舜兪命詞曰「迪惟仁祖﹐有若臣修。朝京師於甲午之元﹐拜內相於季秋之月。」歐陽公之除﹐在至和元年九月﹐歲皆甲午。用事切當如此。

慶元初﹐嗣秀王辭中書令﹐賜贊拜不名。鄭溥之艸制云「天下之達尊三﹐徳兼爵齒以俱茂。人臣之不名五﹐老與親賢而並隆。」《公羊傳》注﹕禮君於臣不名者有五﹕諸父兄不名﹐上大夫不名﹐盛徳之士不名﹐老臣不名。《說苑》伊尹曰「君之所不名臣者四﹕諸父臣而不名﹐諸兄臣而不名﹐先王之臣臣而不名﹐盛徳之士臣而不名。」咸淳初﹐嗣榮王賜詔書不名﹐余艸制用《說苑》事。

開禧﹐追貶秦檜。周南仲代艸制云「兵於五材﹐誰能去之﹖首弛邊疆之禁。臣無二心﹐天之制也﹐忍忘君父之讎。」又云「一日縱敵﹐遂貽數世之憂。百年爲墟﹐誰任諸人之責﹖」《金虜南遷錄》載孫大鼎疏言﹕遣檜間我以就和。檜之姦狀著矣。嘉定之牽復﹐幾於失刑。

韓文公《王仲舒銘》云「敷文帝階﹐擢列侍從。」野處《謝敷文閣直學士表》云「宣布中和﹐方歌盛徳之事﹔擢列侍從﹐遽復敷文之階。」𨿽借用而切當。

王輔嗣吐金聲於中朝﹐此子復玉振於江表。微言之緒﹐絕而復續﹐不意永嘉之末﹐復聞正始之音。晉人之稱衛玠﹐蓋所尙者淸談也。正始﹐魏齊王芳年號。胡武平啟﹐以「正始之遺音」﹐對「奪朱之亂雅」﹐陸務觀嘗擿其誤。王季海行《東坡贈太師制》云「博觀載籍之傳﹐幾海涵而地負。遠追正始之作﹐殆玉振而金聲。」恐亦襲武平之誤也。若正始之淸談﹐非所以稱坡公。

胡文定《以親辭成都學事》云「矧當喜懼之年﹐深計短長之日。」曾文淸《求歸侍》云「朝則倚門﹐暮則倚閭﹐常恐失望。父曰嗟子﹐母曰嗟季﹐曷敢弭忘﹖」

上官儀《冊周王文》﹕識表魏舟之象﹐詞掩漢臺之駕。上句用曹蒼舒事﹐下句用《柏梁臺詩》﹕梁王曰「驂駕駟馬從梁來。」或以「駕」爲「卦」﹐引沛獻王占雨事。非也。

洪景盧《周茂振入館謝啟》﹕𨿽不若董彥遠之博﹐如「桃萊難悟﹐柳卯本同」﹔「幼婦外孫之義﹐女郎世子之名」﹐亦儷語之工者。

野處《艸梁叔子制》云「鼎學士之大稱。」蓋用劉禹錫《天平軍壁記》以牙璋玉節﹐鼎右僕射官稱之語。又艸《葉顒左相制》云「學聖人之道﹐髙天下以聲。」或云「葉語音髙﹐故以戲之。」然「矜人臣以能﹐髙天下以聲」﹐《史記》謂殷紂也﹐不當用之王言。

徐淵子《上梁文》云「林木翳然便有濠濮間想﹔淸風颯至﹐自謂羲皇上人。」《初寮﹖啟》云「得知千載﹐上賴古書。作吏一行﹐便廢此事。」皆全句。

李宗道《春秋十賦》﹐屬對之工﹐如﹕越椒熊虎之狀﹐弗殺必滅若敖﹔伯石豺狼之聲﹐非是莫喪羊舌。王子爭囚﹐而州犁上下﹔伯輿合要﹐而範宣左右。魯昭之馬將爲櫝﹔衛懿之鶴有乘軒。於奚辭邑﹐而衛人假之器﹔晉侯請隧﹐而襄王與之田。星已一終﹐魯君之歲﹔亥有二首﹐絳老之年。作楚宮﹐見襄公之欲楚﹔效夷言﹐知衛侯之死夷。雞憚犧﹐而斷其尾﹔象有齒﹐而焚其身。虞不臘矣﹐吳其沼乎。好魯以弓﹐請謹守寶﹔賜鄭以金﹐盟無鑄兵。蛇出泉臺聲姜薨﹐鳥鳴亳社伯姬卒。

晏元獻《進牡丹歌詩表》云「永平神爵之頌﹐孝明稱美者五人﹔貞元重九之篇﹐徳宗考第於三等。」按《論衡》云「永平中﹐神雀羣集﹐詔上《神雀頌》。百官上頌文比瓦石﹐惟班固﹑賈逵﹑傅毅﹑楊終﹑侯諷五頌金玉﹐孝明覽焉。貞元事﹐見《劉太眞傳》。

寧皇《服藥赦文》﹐陳正父所艸也。𨿽不明不敏﹐有辜四海望治之心﹐然無怠無荒﹐未始一毫從己之欲。天下誦之﹐謂寫出寧皇心事。

盧思道《賀甘露》云「神漿可挹﹐流味九戶之前﹔天酒自零﹐凝照玉階之下。」常衮《賀雪》云「重陰益固﹐應水澤腹堅之時﹔積潤潛通﹐迎土膏脈起之候。」皆儷語之工者。

俗語皆有所本﹐如「利市」﹐出《易﹖說卦》《左傳》。「難爲人」﹐出《表記》。「擔負」﹐出《詩﹖玄鳥箋》。「折閱」﹐出《荀子》。「生活」﹐出《孟子》。「家數」﹐出《墨子》。「服事」﹐出《周禮﹖大司徒》。「伏事」﹐出陸士衡詩。「分付」﹐出《漢﹖原涉傳》。「交代」﹐出《蓋寬饒傳》。「區處」﹐出《黃霸傳》。「多謝」﹐出《趙廣漢傳》。「丁寧」﹐出《詩﹖采薇箋》。「什物」﹐出《後漢﹖宣秉傳》。「自由」﹐出《五行志》。「曉示」﹐出《童恢傳》。「主者」﹐出《劉陶傳》。「意智」﹐出《鮮卑傳》。「卑末」﹐出《欒巴傳》。「告示」﹐出《荀子》。仁者好告示人。「布施」﹐出《周語》。布施優裕。「比校」﹐出《齊語》。「行頭」﹐出《吳語》。「當日」﹐出《晉語》。「地主」﹐出《左傳》《越語》。「相於」﹐出《晉﹖后妃傳》。「料理」﹐出《王徽之傳》。「長進」﹐出《和嶠傳》。「消息」﹐出《魏少帝紀》。「功夫」﹐出《王肅傳》。「普請」﹐出《吳﹖呂蒙傳》。「手下」﹐出《太史慈傳》。「牢固」﹐出《陸抗傳》。「鄭重」﹐出《王莽傳》。「分外」﹐出魏程曉上疏。「小卻」﹐出《宋紀》。「間介」﹐出《長笛賦》。間介無蹊。「婁羅」﹐出《南史﹖顧歡傳》。「本分」﹐出《荀子》。見端不如見本分。「措大」﹐出《五代﹖東漢世家》。「假開」﹐出《王峻傳》。「本色」﹐出《唐﹖劉仁恭傳》。「古老」﹐出《書﹖無逸注》。「商量」﹐出《易》商兌注。「不宣備」﹐出楊徳祖《答臨淄侯》。不能宣備。「生人婦」﹐出《魏﹖杜畿傳》。「私名」﹐出《列子》。「家公」﹐出《莊子》。主人公也。「致意」﹐出《晉﹖簡文紀》。「傳語」﹐出《後漢﹖淸河王慶傳》。「收拾」﹐出《光武紀》。「尋思」﹐出《劉矩傳》。「不審」﹐出《韓詩外傳》。「世情」﹐出《纏子》。不識世情。「爾來」﹐出孔明《出師表》。「朅來」﹐出《思玄賦》。「和買」﹐出《左傳正義》。「阿誰」﹐出《蜀﹖龐統傳》。「罷休」﹐出《史記﹖孫武傳》。「慚愧」﹐出《齊語》。「安排」﹐出《莊子》。「比數」﹐出《周禮﹖大司馬注》。「見在」﹐出《槁人注》。「孩兒」﹐出《書﹖康誥注》。「老境」﹐出《曲禮正義》。「牽帥」﹐出《左傳》。「先輩」﹐出《詩﹖采薇箋》。「如今」﹐出《杕杜箋》。「居士」﹐出《玉藻》。「可人」﹐出《雜記》。「道人」﹐出《漢﹖京房傳》。「寄居」﹐出《息夫躬傳》。「某甲」﹐出《周禮﹖職內注》。「道士」﹐出《新序》。介子推云。「主人翁」﹐出《史記﹖範睢傳》。「小家子」﹐出《漢﹖霍光傳》。「不中用」﹐出《史記﹖外戚世家﹖王尊傳》。「我輩人」﹐出《晉﹖石苞傳》。「對岸」﹐出《樂志》。「十八九」﹐出《漢﹖丙吉傳》。至今十八九矣。「浩大」﹐出《後漢﹖馬廖傳》。「兩兩相視」﹐出《周嘉傳》。「年紀」﹐出《光武紀》。「雜碎」﹐出《仲長統傳》。「細碎事手下」﹐出《吳﹖呂範傳》。「合少成多」﹐出《中庸注》。「若干」﹐

出《禮記﹖曲禮﹖投壺》。「如幹」﹐出《陳﹖何之元傳》。「膠加」﹐出《九辯》。膠﹐音豪。加﹐丘加反。「牢愁」﹐出《揚雄傳》。畔牢愁。《集韻》﹕愁﹐音曹。「墨杘」﹐出《列子》。音眉癡。「冗長」﹐出陸士衡《文賦》。「無狀」﹐出《史記﹖夏本紀》。「擘畫」﹐出《淮南子》。「前定」﹐出《中庸》。「細作」﹐出《左傳釋文》。「敍致」﹐出《世說》。「畱連」﹐出《後漢﹖劉陶傳》。「問息耗」﹐出《竇后紀》。「已分」﹐出魏文帝書。「物色」﹐出《淮南子》。「本師」﹐出《史記﹖樂毅傳》。「祖師」﹐出《漢﹖外戚﹖丁姬傳》。「生熟」﹐出《莊子》。「有瓜葛」﹐出《後漢﹖禮儀志》。「發遣」﹐出《陳寔傳》。「天然」﹐出《賈逵傳》。「新鮮」﹐出《太玄》。「鈍悶」﹐出《淮南子》。「誇張」﹐出《列子》。「愺恅」﹐出《洞簫賦》。「近局」﹐出陶淵明詩。「提撕」﹐出《詩﹖抑箋》。「本貫」﹐出晉江統論。「十字街」﹐出《北史﹖李庶傳》。「見錢」﹐出《漢書﹖王嘉傳》。

梁簡文《爲子辭封表》云「日蝕之餘﹐無黃童之對﹔荷戟入榛﹐異子烏之辯。」又云「熙祖流聰慧之稱﹐方建臨淮之國﹔元仲表岐嶷之資﹐乃啟平原之封。」荷戟入榛﹐揚雄童烏事。熙祖﹐晉太子遹字。元仲﹐魏明帝字。元丰末﹐《皇弟似封普寧郡王制》﹐全用熙祖﹑元仲一聯﹐然熙祖非美事也。

王元之表﹕風摧霜敗﹐芝蘭之性終香﹔日遠天髙﹐葵藿之心未死。劉元城表云「志存許國﹐如萬折而必東﹔忠以事君﹐𨿽三已而無慍。」斯言可以立懦志。

驢非驢﹐馬非馬﹔《漢﹖西域傳》。烏不烏﹐鵲不鵲。《戰國策》。可以爲對。傅景仁云「烹羊炰羔﹐惟『帶牛佩犢』可對。」

嘉定受寶璽﹐南塘賀表云「函封遠致﹐不知何國之白環﹔瑑刻孔章﹐咸曰寧王之大寶。」宗室入翰苑者三人﹕彥中﹑汝談﹑汝騰。

王岐公《答韓魏公詔》﹕豈朕郁於大道﹐未昭治亂之原﹖將卿保其成功﹐自潔進退之分。崔大雅《答周益公詔》﹕豈朕不徳﹐未達好賢之誠﹖將卿旣明﹐自全引退之節。蓋仿其意。

鄭安晚再相﹐應之道艸制云「彥博重入中書﹐特令納節﹔王曾再登揆席﹐俛就集賢。」

黃伯庸爲《賀雪表》云「招徠眾俊﹐無晝臥洛陽之人﹔獎勵三軍﹐有夜入蔡州之志。」語工而健。「上天同云﹐平地尺雪」﹐範蜀公表也﹐周益公用之。

耿直之守京口﹐復陳少陽之後曰「如可贖兮百身﹐猶將宥之十世。」

億載萬年﹐爲父爲母﹔四海九州﹐悉主悉臣。迂齋對。

李顯忠復節鉞﹐汪聖錫艸制云「念秦伯用孟明之意﹐與馮唐面文帝之言。」又云「與人之周﹐庶幾得頗﹑牧而能用﹔共武之服﹐爾其繼英﹑衛之善兵。」

倪正父艸《壽皇尊號詔》云「率百官若帝之初﹐丕講非常之禮﹔於萬年受天之祐﹐聿迎滋至之休。」周益公《辭免表》云「遜於殳斨﹑伯與﹐敢忘稽首﹔有若虢叔﹑閎夭﹐尙助迪威。」正父答詔云「殳斨﹑伯與固可遜﹐未聞虞帝之必從。虢叔﹑閎夭𨿽曰賢﹐蓋視周公而不及。」

眞文忠爲《原貸盜賊詔》云「弄潢池之兵﹐諒非爾志﹔烈昆岡之火﹐亦豈予心﹖」又云「自有宇宙至於今日﹐未聞盜賊得以全軀。」其言足以感動人心。

王卿月爲《澹庵制》云「吾寧身蹈東海﹐獨仲連不肯帝秦。至今名重泰山﹐微相如何以彊趙﹖」

盧肇《海潮賦後序》﹕馬褐牛衣。古未有對者。

崔大雅艸《史直翁制》云「皇祐之詔二老﹐設幾以須﹔熙寧之遇四臣﹐賫書而訪。尙有斯禮﹐勿遐爾心。」二老﹕杜衍﹑任布。四臣﹕韓﹑富﹑文﹑曾。

呂成公《代其父倉部自黃州易守池州啟》云「爰考唐朝﹐有杜牧把麾之舊﹔其臨秋浦﹐亦齊安解組之餘。𨿽後先遷徙之偶同﹐顧今昔風流之非匹。」

端平初﹐濟王夫人吳氏復舊封﹐其父與蔣右史良貴有《連良貴托先君代爲謝丞相啟》。其末聯云「孤忠未泯﹐敢忘漆室之憂葵﹔厚徳難酬﹐願效老人之結艸。」良貴稱賞。

眞文忠除參政﹐辭以疾。趙南塘艸詔曰「漢禦史大夫吉當封﹐病﹐上憂之。夏侯勝謂必瘉﹐果然﹐後遂至相。朕之賢卿﹐甚於宣帝之徳吉也。卿其親醫藥自厚﹐且先卽捨拜命﹐少間可就車。朕遣黃門召見卿矣。」此詔有西漢風。

鄭威湣公驤。《新除謝上章》云「關陜六七任﹐不掛權臣之橫恩﹔崇觀二十秋﹐靡沾故相之餘潤。」公之大節如此。馮翊之死義﹐其處之有素矣。

傅至樂《上周益公啟》云「東門之柳自凋﹐玄都之桃何在﹖彼刀頭之舐蜜﹐得未錙銖﹐況井眉之居瓶﹐怳如夢寐。」蓋指張說也。

或《上朱文公啟》云「行藏勛業銷倚樓﹐看鏡之懷﹔窈窕崎嶇寄尋壑﹐經丘之趣。」

宋正甫詩﹕三甲未全﹐一丁不識。

或試縣學見黜﹐後預鄕薦﹐以啟謝縣令﹐有不平之意。令答云「大敵勇﹐小敵怯﹐昔固有之。今日是﹐前日非﹐吾無愧矣。」

毛憲守長沙﹐《謝韓平原》云「湖南之地二千里﹐序詩幸托於昌黎﹔平原之客十九人﹐脫穎願同於毛遂。」

毛澤民啟云「揚子云貌寑官卑﹐經𨿽玄而謂白﹔九方堙機深識妙﹐馬本驪而爲黃。」李淸卿啟云「斯風未泯﹐則朝取溫造而暮拔石洪﹔吾道不行﹐則近捨皇甫而遠求居易。」

洪舜兪薦於鄕﹐鞏嶸監試。後鞏爲江東憲使﹐舜兪分教番陽﹐啟云「東坡倅錢唐﹐曾在門外鵠袍之列﹔半山憲江左﹐亦賞梁間燕語之詩。」

徐淵子爲越教﹐《答項平甫》云「正恐異時風舞雩之流﹐不無或者月離畢之問。」或《答洪舜兪》云「魯直大名﹐有皎潔江梅之句﹔少遊下蔡﹐無丁東玉佩之詞。」

有郡守招士人教子辭曰「士而托於諸侯﹐非其義也。師不賢於弟子﹐將焉用之﹖」

張宣公《答教官》云「識其大者﹐豈誦說云乎哉﹖何以告之﹖曰仁義而已矣。」

眞文忠爲江東轉運﹐有民困於買鳩之役﹐來訴。公判云「詔捕癕癗﹐若水尙還其使﹔歲貢蚶蛤﹐孔戣猶疏於朝。況爲州縣之官﹐可恣口腹之欲﹖」

攻媿《爲姜氏慶七十致語》云「今日王孫﹐猶有承平之故態﹔舊時竹馬﹐得見會昌之新春。」承平﹑王孫﹐見柳文《姜崿志》。

衢州稽古閣書《臯陶謨》於屏﹐其《上梁文》云「臯陶若稽古﹐事三朝稽古之君﹔孔子與斯文﹐爲萬世斯文之主。」

王相﹝爚﹞嘉熙間﹐以親老辭督府辟﹐其書曰「昔溫太眞絕衿違母以奉廣武之檄﹐心𨿽忠而人議其失性﹔徐元直指心戀母以辭豫州之命﹐情𨿽窘而人予其順天。」

呂倚《謝王岐公饋錢酒》﹐用白水眞人﹑靑州從事﹐岐公稱之。

夏文莊表云「詩會余蚳之文﹐簡凝含酖之墨。」余蚳﹐見《詩》貝錦箋。「筆銳幹將﹐墨含淳酖」﹐出《文心雕龍》。

獨孤《馴象》﹐世以爲工。子云《甘泉》﹐晚而悔作。晏元獻謂賦也。獨孤綬《放馴象賦》云「返諸林邑之野﹐歸爾梁山之隅。時在偃兵﹐豈嬰乎燧尾﹖上惟賤賄﹐寧卹乎焚軀﹖」

唐律賦《雞鳴度關》云「念秦關之百二﹐難逞狼心﹔笑齊客之三千﹐不如雞口。」

紹興中省試﹐髙祖《能用三傑賦》第四韻﹐用「運籌帷帳」。考官謂《漢書》乃「帷幄」﹐非「帳」字﹐不敢取。徹棘﹐以語周益公﹐益公曰「《史記》云『運籌帷帳之中』﹐非誤也。」淳熙中省試﹐《人主之勢重萬鈞賦》第一聯﹐有用「洪鐘」二字者﹐考官哂之。洪文敏典舉聞之曰「張平子《西京賦》洪鐘萬鈞﹐此必該洽之士。」遂預選。紹熙中﹐四明試《航琛越水詩》﹐有用東坡「舶趠」二字而黜者。決得失於一夫之目﹐其幸不幸若此。

東都之季﹐淸議扶之而有餘﹔彊秦之末﹐壯士守之而不足。前輩作風俗萬世之基末韻。亶聰明而有作﹐無作聰明﹔由仁義以安行﹐非行仁義。舜由仁義行。

非刀匕是共﹐膳宰舉席間之觶﹔釋椎鑿而上﹐輪人議堂上之書。此工執藝事以諫賦聯也。

卷二十雜識

南丰《跋西狹頌》謂﹕所畫龍﹑鹿﹑承露人﹑嘉禾﹑連理之木﹐漢畫始見於今。邵公濟謂﹕漢李翕﹑王稚子﹑髙貫方墓碑﹐刻山林人物﹐乃知顧愷之﹑陸探微﹑宗處士輩﹐尙有其遺法。至吳道玄絕藝入神﹐然始用巧思﹐而古意少減矣。今於盤洲所集《隸圖》見之。

曹操夫人《與楊彪夫人書》﹕送房子官綿百斤。《古文苑》誤爲「官錦」﹐而注者妄解。按《魏都賦》﹕綿纊房子。《晉陽秋》﹕有司奏調房子﹑睢陽綿﹐武帝不許。《水經注》﹕房子城西出白土﹐可用濯綿。

善惡以熟言﹐若《孟子》仁在乎熟﹐《漢﹖五行志》季氏之惡已熟﹐是也。佛者曰﹕《成實論》。行惡見樂﹐爲惡未熟。至其惡熟﹐自見受苦。行善見苦﹐爲善未熟。至其善熟﹐自見受樂。」其言善惡之熟﹐亦名言也。

仁宗摹太宗禦書大相國寺額於石﹐卽寺爲殿而藏之﹐禦飛白名曰「寶奎殿」。紹興庚辰宏辭﹐以《寶奎殿太宗皇帝禦書贊》命題﹐唐說齋中選。但云慶曆二載﹐而不紀月日﹐以《實錄》考之﹐乃二年正月辛未也。蘇子美作《寶奎殿頌》﹐周益公題其後云「上宰宗工﹐更爲辭章者﹐謂呂夷簡作記﹐章得象題額之類。」《實錄》云「命夷簡撰記。」而說齋謂﹕煥乎堯章﹐親加紀述。亦誤。

舊制麻三道以上﹐雙宣學士分撰。元丰末﹐鄧潤甫爲學士﹐一夕鎖麻二十二通。靖康元年﹐麻六道﹐權直院莫儔獨宿。

翰苑未嘗艸追贈制。紹定六年十月﹐史彌遠贈中書令﹐追封衛王﹐令學士院降制。學士言非典故﹐詔特與降制。

太一宮四立月祝文﹐舊用定本﹐紹定二年十二月﹐始命學士院撰述。

親王初除﹐有布政榜﹐首云「應某軍管內。」尾云「榜某軍。」仍散下。管內﹐謂所領節鎭也。前輩制集皆可考。淳熙十六年﹐皇子封嘉王﹐布政榜乃云「嘉州管內」﹐蓋艸制者失之。開禧元年﹐皇子封榮王﹐榜威武軍﹐合舊典矣。蓋節鉞初除﹐以敕書示諭本鎭﹐亦唐朝隃領之制也。若封王﹐或以國如周﹑魯﹐或以州如兗﹑雍之類﹐未嘗有所領之國。咸淳二年﹐余艸福王制﹐院吏欲以布政榜下福州﹐余引故事榜所領兩鎭。

陳自明紹熙初﹐宏辭已入等﹐同試者摘《周五射記》用「襄尺」字﹐以爲犯濮王諱。襄﹐音讓。慶元四年﹐從臣薦之﹐謂「襄」字𨿽同音﹐嫌名不當避﹐乃賜同進士出身。徐子儀嘉定中﹐試宏辭《甘石巫咸三家星圖序》﹐引《周禮﹖簭人》巫咸﹐本注「巫」當爲「筮」﹐非殷巫咸。主司黜之﹐而薦於朝。不數年﹐入館掌制。

《易﹖觀》初六注﹕處於觀時而最遠朝美。湯邦彥﹐字朝美﹐本此。《列子》曰「務外遊﹐不如務內觀。」陸遊﹐字務觀﹐本此。﹝魏傅嘏﹐字蘭石﹐本《淮南子》﹕蘭生而芳﹐石生而堅。唐皇甫湜﹐字持正﹐本《詩》湜湜其沚箋。黃魯直之字﹐本柳子《先友記》﹕王紓有學術魯直。﹞

朱文公門人暖淵。暖﹐音緩。晉有暖淸。﹝若璩按﹕暖淵卽大全集之暖亞天﹞

西王母﹐《山海經》云「狀如人﹐狗尾﹐蓬頭﹐戴勝﹐善嘯﹐居洵水之涯。」《穆天子傳》注云「虎齒蓬發。」

《漢﹖天文志》﹕天暒而見景星。注﹕暒﹐精明也﹐《集韻》云「晴字。」

《易緯是類謀》曰「民衣霧﹐主吸霜﹐間可倚杵於何藏﹖」《河圖挺佐輔》曰「百世之後﹐地髙天下﹔千歲之後﹐天可倚杵。」楊文公詩有「倚杵碧天」之句。

《士冠禮》眉壽萬年﹐古文「眉」作「麋」。《博古圖﹖雝公緘鼎銘》﹕用乞麋壽﹐萬年無疆。

《集韻》﹕吳人謂赤子曰孑亞牙子﹐音鴉牙。《雜記注》﹕嬰﹐猶癑彌也。《孟子音義》﹕倪﹐謂繄。倪﹐小兒也。

《周禮﹖輈人注》﹕魚叟﹐魚字。以魚名爲字﹐亦奇語也。

《石鼓文》﹕帛魚﹤帛樂﹥﹤帛樂﹥。又云「有鱄有魚帛。」卽白魚也。

《春秋正義》﹕手五指之名曰「巨指﹑《儀禮﹖大射》《孟子》云巨擘。食指﹑《左傳》。將指﹑《儀禮﹖大射注》。無名指﹑《孟子》。小指。」﹝《儀禮》云季指。﹞

《館閣書目》﹕《蠶書》一卷﹐南唐秦處度撰。以九州蠶事﹐獨兗州爲最。按《蠶書》見秦少遊《淮海後集》。少遊子湛﹐字處度。以爲南唐人﹐誤矣。水母目蝦﹐見郭景純《江賦》。欒城詩云「去住由人眞水母﹐簞瓢粗足亦山雌。」

殷蕓《小說》﹕蔡司徒說在洛見陸機兄弟﹐住參佐廨中﹐三間瓦屋﹐士龍住東頭﹐士衡住西頭。東坡詩﹕自甘茅屋老三間。簡齋詩﹕士龍同此屋三間。又云「士衡去國三間屋。」

《唐﹖西域傳》﹕末祿有軍達﹑泥婆羅獻波稜﹐皆菜名也。張文潛謂﹕波稜﹐自坡陵國來。

呂成公曰「秦多良醫。醫緩﹑醫和﹐皆秦人。」《尸子》亦云「醫竘者﹐秦之良醫。」

巫彭作醫。《呂氏春秋》。岐伯祖世之師曰僦貸季。《素問》。上古醫曰苗父。《說苑》。

黃石圯老教授福州﹐聞李葵﹑李柟﹑林之奇爲眾推服﹐卽走其家﹐備禮延致。呂太史《祭林宗丞少潁文》﹐所謂「二李伯仲」﹐蓋葵之子柟﹑樗也。葵字襲明﹔子楠﹐字和伯﹔樗字迂仲。裏居之良﹐若方若陸﹔旁郡之士﹐若胡若劉。方徳順﹐陸亦顏﹐胡原仲﹐劉致中﹐見呂居仁《寄和伯少潁迂仲詩》。

齊齋倪公《三戒》﹕不妄出入﹐不妄語言﹐不妄憂慮。

呂成公謂﹕爭校是非﹐不如斂藏持養。

李猷護陳東之喪﹐黃子遊賙歐陽徹之葬﹐皆義烈士也。李明人﹐黃亦寓居焉。志吾鄕人物者﹐宜特書之﹐以厲澆俗。

淳祐丙午﹐衢士柴望上《丙丁龜鑑》﹐其表云「今來古往﹐治日少而亂日多。主聖臣賢﹐前車覆而後車誡。」

張鷟自號浮休子﹐李白有《贈參寥子詩》﹐張蕓叟﹑僧道潛復以自號。

近世記錄多誤﹐《無垢心傳錄》以王叔文之黨「陸質」爲「陸贄」。質卽陸淳﹐非贄也。

《磨衲集》﹐王公庭秀作於紹興壬子。考其論議﹐以鄭介夫爲妄言﹐陳少陽爲鼓變﹐是熙﹑丰之法度﹐非元祐之紛更﹐謂黨人子孫爲謬賞﹐謂蘇﹑黃文章爲末藝。甚者﹐擬程子之學於墨﹑釋氏﹐而以《易傳》爲謝﹑楊刪潤成書﹐其反理詭道甚矣。詆趙﹑張二相尢力。蓋自紹聖以來﹐姦憸茂惡﹐家以荊﹑舒爲師﹐人以章﹑蔡爲賢﹐邪說詖行﹐沈酣入骨髓。更中天之禍﹐蕭艾不薅﹐士習孰見聞。至紹興間﹐邪詖猶肆行﹐筆之簡牘﹐不恥也。是故人心不正﹐其害烈於洪水猛獸。吁﹐風俗移人﹐可畏哉﹗

發漢陵者﹐樊崇﹑董卓也。發唐陵者﹐溫韜也。惡復誅臻﹐天道昭昭矣。

成湯﹑周公﹐皆坐以待旦。康王晚朝﹐宣王晏起﹐則《關雎》作諷﹐姜後請愆﹐況朝而受業﹐爲士之職。《書》曰「夙夜浚明有家。」《孝經》言卿大夫之孝﹐引《詩》云「夙夜匪懈。」言士之孝﹐引《詩》云「夙興夜寐。」《讒鼎之銘》曰「昧旦丕顯﹐後世猶怠。」叔向所以戒也。「三晨晏起﹐一朝科頭」﹐管幼安所以懼也。「在家常早起」﹐杜子美所謂質朴古人風者也。「雞鳴咸盥櫛﹐問訊謹暄涼」﹐朱子之詔童蒙也。「觀起之早晏﹐知家之興廢」﹐呂子之訓門人也。「起不待鳴雞」﹐陸務觀《示兒》之詩也。「雞鳴率家人同起﹐不可早晏無常」﹐葉少蘊與子之書也。「雞鳴而起﹐決擇於善利之間」﹐爲舜而已矣。

晉殷仲堪父師病積年﹐衣不解帶﹐躬學醫術﹐究其精妙。北齊李元忠母多病﹐專心醫藥﹐研習積年﹐遂善方技。李密母患積年﹐精習經方﹐洞閒鍼藥﹐母疾得除。隋許智藏﹐祖道幼﹐以母疾﹐究極醫方﹐誡諸子曰「爲人子者﹐嘗膳視藥﹐不知方術﹐豈謂孝乎﹖」文中子母銅川夫人好藥﹐子始述方。唐王勃謂﹕人子不可不知醫。時長安曹元有祕術﹐勃從之遊﹐盡得其要。甄權以母病與弟立言究習方書。王燾母有疾﹐視絮湯劑﹐數從髙醫遊﹐遂窮其術。李逢吉父顏有錮疾﹐自料醫劑﹐遂通方書。杜鵬舉母疾﹐與崔沔同授醫蕭亮﹐遂窮其術。程子曰「事親者﹐不可不知醫。」

康節邵子之先﹐世家於燕﹐父伊川丈人間道奔本朝。捨世祿爲窶士﹐乃絕口不言。伯溫子溥﹐自禮部郎使燕﹐道涿州良鄕﹐拜墓。洪業寺石刻﹐蓋統和十年﹐伯溫髙大父所建。統和十年﹐歲在壬辰﹐本朝淳化三年也。至宣和六年壬辰﹐適百二十年﹐伯溫記其異。今按﹕宣和六年乃甲辰﹐非壬辰也。

蘇魏公《書帙銘》曰「非學何立﹖非書何習﹖終以不倦﹐聖賢可及。」蒲傳正《戒子弟》曰「寒可無衣﹐饑可無食﹐至於書不可一日失。」

太史公《素王妙論》曰「諸稱富者﹐非貴其身得志也﹐乃貴恩覆子孫﹐澤及鄕裏也。黃帝設五法﹐布之天下﹐用之無窮﹐蓋世有能知者﹐莫不尊親﹐如範子可謂曉之矣。管子設輕重九府﹐行伊尹之術﹐則桓公以霸。範蠡行十術之計﹐二十一年之間﹐三致千萬﹐再散與貧。」《史記正義》﹕《七略》云「司馬遷撰。」利者﹐夫子所罕言。又曰「如不可求﹐從吾所好。」太史公著論﹐以素王名而言求富之術﹐豈以家貧無財賂﹐有激而云﹐如《貨殖傳》之意歟﹖然何足以爲妙論﹖

先聖冕服。祥符二年﹐賜曲阜文宣王廟冕九旒﹐服九章。熙寧八年﹐國子監言唐開元中﹐尊孔子爲文宣王﹐內出王者衮冕之服以衣之﹐宜用天子之制。禮院議依官品衣服﹐令用九旒。崇寧二年﹐攺用冕十二旒﹐服九章。

《禮記》於禮之變﹐皆曰「始」。孔氏之不喪出母﹐自子思始也。士之有誄﹐自此始也。邾婁復之以矢﹐蓋自戰於升陛始也。魯婦人之髽而弔也﹐自敗於臺鮐始也。帷殯非古也﹐自敬姜之哭穆伯始也。廟有二主﹐自桓公始也。喪慈母﹐自魯昭公始也。下殤用棺衣﹐自史佚始也。庭燎之百﹐由齊桓公始也。大夫之奏《肆夏》也﹐由趙文子始也。大夫彊而君殺之﹐義也﹐由三桓始也。公廟之設於私家﹐非禮也﹐由三桓始也。玄冠紫緌﹐自魯桓公始也。朝服之以縞也﹐自季康子始也。夫人之不命於天子﹐自魯昭公始也。宦於大夫者之爲之服也﹐自管仲始也。《左氏傳》﹕始用六佾﹔晉於是始墨﹔始厚葬﹐始用殉﹔魯於是乎始髽﹔魏絳於是乎始有金石之樂﹔始用人於亳社﹔魯於是始尙羔。亦記禮之始變也。孔子惡始作俑者﹐始之不謹﹐末流不勝其敝。劉懋撰器物造作之始爲《物祖》。劉孝孫﹑房徳懋集經史爲《事始》。馮鑑《續事始》。朱繪撰《事原》﹐髙承增益爲《事物紀原》。然所載乃事物之始﹐不足以垂訓戒。司馬文正公言唐始令妃主葬日﹐皆給鼓吹。非令典﹐不足法。蘇文忠公言《春秋》書作丘甲﹐用田賦﹐皆重其始爲民患也。《國史》記之曰「靑苗錢自陛下始。」豈不惜哉﹖皆得謹始之義。

《周易集林﹖雜占》曰「占天雨否﹐外卦得陰爲雨﹐得陽不雨。其爻發變﹐得《坎》爲雨﹐得《離》不雨。《巽》化爲《坎》﹐先風後雨﹔《坎》化爲《巽》﹐先雨後風。」

江總詩﹕聊以著書情﹐暫遣他鄕日。元城劉公歲晚閒居﹐或問先生何以遣日﹖公正色曰「君子進徳修業﹐惟日不足﹐而可遣乎﹖」

陳正獻公疏曰「懲羹者必吹於齏﹐傷桃者或戒於李。」《楚辭﹖惜誦》云「懲熱羹而吹眫。」《北夢瑣言》﹕唐明宗不豫﹐馮道入問曰「寢膳之間﹐宜思調衛。」指果實曰「如食桃不康﹐他日見李思戒。」

尹和靜謂﹕動靜一理。伊川曰「試諭之。」適聞寺鐘聲﹐曰「譬如此寺鐘﹐方其未撞時﹐聲固在也。」伊川喜曰「且更涵養。」朱文公在同安﹐夜聞鐘鼓聲﹐聽其一聲未絕﹐而此心已自走作﹐因此警懼﹐乃知爲學須專心致志。先儒於鐘聲之入耳﹐體察如此。

東坡《策別》「均戶口」曰「當成﹑康刑措之後﹐其民極盛之時﹐九州之籍﹐不過千三萬四千有餘夫。地以十倍﹐而民居其一。」按《晉書﹖地理誌》﹕民口千三百七十一萬四千九百三十三。蓋周之盛也。見《帝王世紀》。

吳仁傑《鹽石新論》﹐取《潛夫論》﹕洗金以鹽﹐攻玉以石。

土牛之法﹐以歲之幹色爲首﹐支色爲身﹐納音色爲腹。以立春日幹色爲角耳尾﹐支色爲脛﹐納音色爲蹄。景祐元年﹐以《土牛經》四篇頒天下﹐丁度爲序。

《黃石公記》云「黃石﹐鎭星之精也。黃者﹐鎭星色也。石者﹐星質也。」東坡以圯上老人爲隱君子。

成都石經﹐孟蜀所刻。於唐髙祖﹑太宗之諱﹐皆缺畫。範魯公相本朝﹐其《誡子侄詩》曰「堯舜理日﹐深泉薄冰。」猶不忘唐也。

劉夢得曰「於竊鈇而知心目之可亂﹐於掇蜂而知父子之可間﹐於拾煤而知聖賢之可疑。」東坡《辯策問奏札》引之﹐而攺「掇蜂」一句云「於投杼而知母子之可疑﹐於拾煤而知聖賢之可惑。」

晁文元公平生不喜術數之說﹐術者嘗以三命語之。公曰「自然之分﹐天命也﹔樂天不憂﹐知命也﹔推理安常﹐委命也。何必逆計未然乎﹖」慈湖先生謂眞文忠公曰「希元有志於學﹐顧未能忘富貴利達何也﹖」公莫知所謂﹐先生曰「子嘗以命訊日者﹐故知之。夫必去是心﹐而後可以語道。」

張文潛《寓陳雜詩》﹐言顏平原事﹐誤以盧杞爲元相國。

李長吉有《春歸昌谷詩》﹐張文潛《春遊昌谷訪長吉故居》云「惆悵錦囊生﹐遺居無復處。」在河南福昌縣三鄕東。

《唐六典注》﹕崔寔《正論》云「熊經鳥伸﹐延年之術﹐故華佗有六禽之戲﹐魏文有五搥之鍛。」《後漢﹖華佗傳》云「五禽」。

《詩釋文》﹕《艸木疏》云「葑﹐蕪菁也。」郭璞云「今菘菜也。」案﹕江南有葑﹐江北有蔓菁﹐相似而異。張文潛詩﹕蕪菁至南皆變菘﹐菘美在上根不食。瑤簪玉筍不可見﹐使我每食思故國。

司空表聖《題東漢傳後》﹕有取於陳太丘之容眾﹐郭有道之誘人。此表聖所以自處也。

《化書》曰「奢者富不足﹐儉者貧有餘。奢者心常貧﹐儉者心常富。」季元衡《儉說》曰「貪饕以招辱﹐不若儉而守廉。干請以犯義﹐不若儉而全節。侵牟以聚仇﹐不若儉而養福。放肆以逐欲﹐不若儉而安性。」皆要言也。

荀悅《申鑑》曰「睹孺子之驅雞﹐而見禦民之術。孺子之驅雞﹐急則驚﹐緩則滯﹐馴則安。」許渾詩﹕遁迹驅雞吏。

司馬公時至獨樂園﹐危坐讀書堂﹐嘗云「艸妨步則薙之﹐木礙冠則芟之﹐其他任其自然﹐相與同生天地間﹐亦各欲遂其生耳。」張文潛《庭艸詩》云「人生羣動中﹐一气本不殊。柰何欲自私﹐害彼安其軀。」亦此意也。觀此則見周子窗前艸不除之意。

王渙之曰「乘車常以顚墜處之﹐乘舟常以覆溺處之﹐仕宦常以不遇處之﹐無事矣。」此言近於達者。

「民不可與慮始」﹐商鞅之變法也。「百姓何足與議﹖」董卓之遷都也。咈百姓以從己欲﹐其效可睹矣。

後魏溫子升﹐閶闔門上梁祝文云「惟王建國﹐配彼太微。大君有命﹐髙門啟扉。良辰是簡﹐枚卜無違。雕梁乃架﹐綺翼斯飛。八龍杳杳﹐九重巍巍。居宸納祜﹐就日垂衣。一人有慶﹐四海爰歸。」此上梁文之始也。兒郎偉﹐猶言兒郎懣。攻媿嘗辯之。

眞文忠公曰「仁義足以包寬嚴﹐而寬嚴不足以盡仁義。」

傅玄《席銘》﹐左端曰「閒居勿極其歡。」右端曰「寑處毋忘其患。」左後曰「居其安﹐無忘其危。」右後曰「惑生於邪色﹐禍成於多言。」《冠銘》曰「居髙無忘危﹐在上無忘敬。懼則安﹐敬則正。」《被銘》曰「被𨿽溫﹐無忘人之寒。無厚於己﹐無薄於人。」

梁元帝《孝徳傳﹖天性贊》曰「欲報之徳﹐不可方思﹔涓塵之孝﹐河海之慈。」卽孟東野「寸艸報春」之意。

蘇子由「記杉」謂﹕求之於人﹐蓋所謂不待文王而興者。陳同甫之言梅也亦然。

漢桓永壽二年﹐戶一千六百七萬七千九百六十﹐至晉武太康元年平吳﹐戶止二百四十五萬九千八百四十。隋文開皇中﹐戶八百七十萬﹐至唐髙祖武徳初﹐戶止二百餘萬﹐髙宗永徽初﹐戶僅及三百八十萬。玄宗天寶末﹐戶八百九十一萬四千七百九﹐至肅宗乾元三年﹐戶止一百九十三萬三千一百三十四。兵禍之慘如此。

劉夢得《何卜賦》云「同涉於川﹐其時在風﹐沿者之吉﹐溯者之凶。同藝於野﹐其時在澤﹐伊穜之利﹐乃稑之厄。」東坡詩﹕耕田欲雨刈欲晴﹐去得順風來者怨。本此意。

隋煬帝謂蕭后曰「儂不失爲長城公﹐卿不失爲沈後。」長城公﹐謂陳後主。沈後者﹐後主之沈後也。《通鑑釋文》以「沈」音「沈」﹐謂沈湎之後。誤矣。

曾旼﹐字彥和﹐爲《書》解﹐朱文公﹑呂成公皆取之。《館閣書目》﹕《書講義》﹐博士曾肢等解。蓋誤以「旼」爲「肢」。

伐吳之役﹐利獲二俊﹐張華之稱陸機﹑云也。平齊之利﹐惟在於爾﹐周髙祖之諭李徳林也。機﹑云於河橋之役﹐與王師爲敵﹐其不忠大矣。徳林願以死奉楊堅﹐復以所以事齊者﹐事周矣。二國何利焉﹖是以持國必崇名節﹐持身必守行誼。

《錄異傳》曰「周時尹氏貴盛﹐五葉不別﹐會食數千人。遭饑荒﹐羅鼎作粥。」《春秋》書尹氏﹐譏世卿﹐然能與周同盛衰者﹐亦有家法維持之也。近世紀輿地者﹐謂尹吉甫蜀人﹐爲作淸風堂﹐其謬妄甚矣。「物則秉彜」之詩﹐吉甫庶幾知道者﹐而不能察掇蜂之讒﹐能知而不能行也。

《王羲之傳論》﹕師宜懸帳之奇。以衛恆《四體書序》考之﹐懸帳乃梁鵠書﹐非師宜官書也。

《說文》﹕「朋」及「鵬」﹐皆古文「鳳」字。宋玉曰「鳥有鳳而魚有鯤。」《莊子音義》崔譔云「鵬﹐音鳳。」

王巾﹐字簡棲﹐作《頭陀寺碑》《說文通釋》以爲「王屮」。

封禪七十二家﹐管夷吾所記者十有二﹔孟獻子友五人﹐孟子所忘者三。記誦之學﹐勿彊其所不知。

《集古錄﹖李陽冰記》云「城隍神﹐《祀典》無之﹐吳﹑越有爾。」按﹕北齊慕容儼鎭郢城﹐城中先有神祠﹐俗號城隍神﹐則唐以前已有之。

唐子西《采藤曲》﹕魯人酒薄邯鄲圍﹐西河渡橋南越悲。下一句﹐未見所出。

《集古錄﹖漢袁良碑》云「當秦之亂﹐隱居河洛。髙祖破項﹐實從其冊。天下旣定﹐還宅扶樂。」歐陽公云「蓋不知爲何人也﹖」愚按﹕《髙祖紀》三年﹐漢王自成臯入關收兵﹐欲復東。轅生說漢王曰「漢與楚相距滎陽數歲﹐漢常困。願君王出武關﹐項王必引兵南走﹐王深壁﹐令滎陽﹑成臯間且得休息。使韓信等得輯河北趙地﹐連燕﹑齊﹐君王乃復走滎陽。如此則楚所備者多﹐力分﹐漢得休息﹐復與之戰﹐破之必矣。」漢王從其計﹐出軍宛﹑葉間。此卽轅生也。「轅」與「袁」同。

《漢華山廟碑》﹕武帝立﹐宮曰集靈﹐殿曰存仙﹐門曰望仙。歐陽公云「集靈宮﹐他書皆不見﹐惟見此碑。」按《漢﹖地理誌》﹕京兆華陰縣太華山﹐在南有祠集靈宮﹐武帝起。公偶未之考耳。

《容齋五筆》石尢風﹐引陳子昂﹑戴叔倫﹑司空文明詩﹐意其爲「打頭逆風」也。李義山詩作「石郵」﹐來風貯石郵。楊文公詩亦作「郵」。石郵風惡客心愁。

古者﹐有常心曰士﹐無常心曰民﹐爲己曰君子儒﹐爲人曰小人儒。善利之間而舜﹑蹠分焉﹐服言行而堯﹑桀異焉。仁義之心存與不存﹐而人禽別焉。懍乎其可懼也。夫尙志謂之士﹐行己有恥謂之士﹐否則何以異乎工商﹖特立獨行謂之儒﹐通天地人謂之儒﹐否則何以異乎老﹑釋﹖困而不學則下民爾﹐待文王而興則凡民爾。無其實而竊其名﹐可以欺其心﹐不可以欺其鄕。

古者﹐重長幼之序。齒幼位卑﹐而名韋﹑楊二君﹐李翺所以戒朱載言也。後生不稱前輩字﹐劉元城所以稱馬永卿也。

李希烈之黨有韓霜露﹐朱泚之黨有李日月﹐逆儔之無天甚矣。

柳芳《論氏族》曰「氏於事﹐則巫乙匠陶。」按《風俗通》﹐「乙」當作「卜」。

明州﹐開元二十六年置﹐訖於唐末﹐凡五亂。寶應元年﹐袁晁陷明州﹐一也。貞元十四年﹐明州將栗鍠殺其刺史盧云以反﹐二也。乾符四年﹐王郢陷明州﹐三也。中和元年﹐鄮賊鐘季文陷明州﹐四也。景福元年﹐明州將黃晟自稱刺史﹐五也。

《通鑑》﹕浙西節度使裴璩敗王郢﹐在乾符四年閏二月。《紀》乃謂三年七月﹐當從《通鑑》。璩﹐字挺秀﹐見《世系表》。

《孟子》曰「舜﹑蹠之分﹐利與善之間也。」蕭望之曰「堯﹑桀之分﹐在於義利而已。」

範文正公謂﹕劉禹錫﹑柳宗元﹑呂溫數人﹐坐王叔文黨﹐貶廢不用。《傳》稱叔文引禹錫等決事禁中。及議罷中人兵權﹐牾俱文珍輩﹐又絕韋臯私請﹐欲斬劉辟﹐其意非忠乎﹖臯銜之﹐揣太子意﹐請監國而誅叔文。《唐書》蕪駁﹐因其成敗而書之﹐無所裁正。韓退之欲作《唐一經》﹐誅姦諛於旣死﹐發潛徳之幽光﹐豈有意於諸君子乎﹖

《淮南子》﹕老子學商容﹐見舌而知守柔。《文子》云「學常樅。」《淮南》誤。《說苑》亦云「常樅」。

《唐﹖百官志》﹕守宮令﹐席壽三年﹐氈壽五年﹐褥壽七年。語本《考工記》。

北齊擇盧思道之詩得八首﹐人稱八米盧郎。或謂「米」當爲「采」。徐鍇云「八米﹐以稻諭之﹐若言十稻之中得八粒米也。」

《燕丹子》荊軻曰「髙欲令四三王﹐下欲令六五霸。」四三王﹑六五帝﹑四三墳﹑六五典﹑三二曜﹑六五緯﹐皆本於此。

《陸機傳》云「弟云嘗與書曰﹕『君苗見兄文﹐輒欲焚其筆硯。』」君苗﹐未知氏姓。考之《雲集》﹐有《與平原書》云「前登城門﹐意有懷﹐作《登臺賦》﹐極未能成而崔君苗作之﹐聊復成前意。」始知其爲崔君苗也。

《文心雕龍》云「士衡才優而綴辭尢煩﹐士龍思劣而雅好淸省。」今觀士龍《與兄書》曰「往日論文﹐先辭而後情﹐尙絜而不取悅澤。兄文章髙遠絕異﹐然猶皆欲微多﹐但淸新相接﹐不以此爲病耳。若復令小省﹐恐其妙欲不見。云今意視文﹐乃好淸省﹐欲無以尙﹐意之至此﹐乃出自然。」

車永茂安外甥石季甫見使爲鄮令﹐便道之職。茂安《與陸士龍書》曰「老人及姊自聞此問﹐不能復食。姊晝夜號泣﹐舉家慘蹙。昨全伯始有一將來﹐是句章人﹐具說此縣旣有短狐之疾﹐又有沙虫風﹝《玉篇》﹕虫穴也﹐房中切。﹞害人。聞此消息﹐倍益憂慮。足下可具示土地之宜﹐企望來報。」士龍《答書》曰「縣去郡治﹐不出三日﹐直東而出﹐水陸並通。西有大湖﹐廣縱千頃﹔北有名山﹐南有林澤﹔東臨巨海﹐往往無涯﹐泛船長驅﹐一舉千里。北接靑﹑徐﹐東洞交﹑廣﹐海物惟錯﹐不可稱名。遏長川以爲陂﹐燔茂艸以爲田﹐火耕水種﹐不煩人力。決泄任意﹐髙下在心﹐舉鍤成云﹐下鍤成雨﹐旣浸旣潤﹐隨時代序。官無逋滯之谷﹐民無饑乏之慮﹐衣食常充﹐倉庫恆實。榮辱旣明﹐禮節甚備﹐爲君甚簡﹐爲民亦易。季冬之月﹐牧旣畢﹐嚴霜隕而蒹葭萎﹐林鳥祭而罻羅設﹐因民所欲﹐順時遊獵。結罝繞岡﹐密罔彌山﹐放鷹走犬﹐弓弩亂髮﹐鳥不得飛﹐獸不得逸。眞光赫之觀﹐盤戲之至樂也。若乃斷遏海浦﹐隔截曲隈﹐隨潮進退﹐采蚌捕魚﹐鱣鮪赤尾﹐鋸齒比目﹐不可紀名。鱠鰡鰒﹐炙鯯鯸﹐烝石首﹐臛﹤次魚﹥﹤如魚﹥﹐眞東海之俊味﹐肴膳之至妙也。及其蚌蛤之屬﹐目所希見﹐耳所不聞﹐品類數百﹐難可盡言也。昔秦始皇至尊至貴﹐前臨終南﹐退燕阿房﹐離宮別館﹐隨意所居﹐沈淪涇渭﹐飲馬昆明﹐四方奇麗﹐天下珍玩﹐無所不有﹐猶以不如吳會也。向東觀滄海﹐遂禦六軍南巡狩﹐登稽嶽﹐刻文石﹐身在鄮縣三十餘日。夫以帝王之尊﹐不憚爾行﹐季甫年少﹐受命牧民﹐武城之歌﹐足以興化﹐桑弧蓬矢﹐丈夫之志﹐經營四方﹐古人所嘆﹐何足憂乎﹖且彼吏民﹐恭謹篤愼﹐敬愛官長﹐鞭朴不施﹐聲教風靡﹐漢﹑吳以來﹐臨此縣者﹐無不遷變。尊大夫﹑賢姊上下當爲喜慶歌舞相送﹐勿爲慮也。」茂安又答曰「於母前伏讀三周﹐舉家大小豁然忘愁。足下此書﹐足爲典誥﹐𨿽《山海經》《異物志》《二京》《三都》殆不復過也。恐有其言能無其事耳。」愚謂﹕士龍之書筆勢縱放﹐眞奇作也。可以補四明郡乘之闕遺﹐故詳著之。

《荀子》曰「正其衣冠﹐齊其顏色﹐嗛然而終日不言﹐是子夏氏之賤儒也。」荀卿之譏毀過矣﹐然因其言可以見子夏門人之气象。

秦之破楚也﹐王翦至蘄南﹐殺其將軍項燕。楚之滅秦也﹐陳涉起於蘄大澤中。同此地也﹐出爾反爾﹐天道昭昭矣。

東坡《觀棋詩》「誰與棋者」﹐《墨君堂記》「𨿽微與可﹐天下其孰不賢之」﹐皆用《檀弓》文法。

《論語》「迅雷風烈必變」﹐錯綜成文。「春與猿吟兮﹐秋鶴與飛」﹐本於此﹐非始於「吉日辰良」。

徐仲車謂﹕尊官重祿﹐人之所好也﹐安肯曰「吾不才﹖吾辱其位﹖」甚者﹐亡人之國﹐危人之天下不顧也。鄭綮可謂知其量矣。後村詩謂﹕未必朱三能跋扈﹠﹐只因鄭五欠經綸。朱溫之篡﹐崔﹑柳諸人之罪也﹐於鄭綮何議焉﹖

寧宗閣名曰「寶章」。至和二年﹐五臺山眞容院太宗禦書閣﹐已曰「寶章」矣。

《水經注》﹕方城西有黃城山﹐是長沮﹑桀溺耦耕之所。有東流水﹐則子路問津處。《尸子》曰「楚狂接輿耕於方城。」方城在葉縣。《郡國志》曰「葉縣有長城曰方城﹐楚邑也。楚狂接輿並耕﹐沮﹑溺﹑荷蓧丈人一時在野之賢﹐萃於楚國。聖人晚年﹐眷眷於楚﹐有以也。」胡明仲曰「沮﹑溺耦耕之地﹐史謂蔡也。」

善讀書者﹐或曰「此法當失」﹐或曰「一卷足矣﹐奚以多爲﹖」或不求甚解﹐或務知大義。不善讀者﹐蕭繹以萬卷自累﹐崔儦以五千卷自矜﹐房法乘之不治事﹐盧殷之資爲詩。

「廟堂」二字﹐見《漢﹖徐樂傳》云「修之廟堂之上﹐而銷未形之患。」《梅福傳》云「廟堂之議﹐非艸茅所當言也。」劉向《九嘆》云「始結言於廟堂。」王逸注﹕言人君爲政舉事﹐必告宗廟﹐議於明堂。」皆謂人君。今以爲宰相﹐誤矣。

歐陽公記醉翁亭﹐用「也」字﹔荊公志葛源﹐亦終篇用「也」字﹐蓋本於《易》之《雜卦》。韓文公銘張徹﹐亦然。

東坡《鐘子翼哀詞》﹐以四言間七言﹐學《荀子﹖成相》。

《詩﹖伐檀毛氏傳》云「風行水成文曰漣。」老泉謂﹕風行水上渙﹐此天下之至文也。本於此。

南丰詩稱昌黎之文云「並驅《六經》中﹐獨立千載後。」

周恭叔《跋秦璽文》曰「嗚呼﹐斯乎﹗是嘗去《詩》《書》以愚百姓者乎﹖是嘗聽趙髙以立胡亥者乎﹖是嘗殺公子扶蘇與蒙恬者乎﹖是嘗教其君嚴督責而安恣睢者乎﹖使其璽不得傳者斯人也﹐而其刻畫﹐吾忍觀之哉﹖」李微之曰「秦璽者﹐李斯之魚虫篆也﹐其圍四寸。至漢謂之傳國璽。迄於獻帝所寶用者﹐秦璽也﹐歷代皆用其名。永嘉之亂﹐沒於劉石﹐永和之世﹐復歸江左者﹐晉璽也。太元之末﹐得自西燕﹐更涉六朝﹐至於隋代者﹐慕容燕璽也。隋謂之神璽。劉裕北伐﹐得之關中﹐歷晉曁陳﹐復爲隋有者﹐姚秦璽也。開運之亂﹐沒於耶律﹐女眞獲之以爲大寶者﹐石晉璽也。蓋在當時﹐皆誤以爲秦璽﹐而秦璽之亡則已久矣。」

受寶之禮﹐始於元符﹐再行於嘉定。皇帝恭膺天命之寶﹐至道三年﹐眞宗卽位制之。其後凡嗣位﹐則更制。乾興元年仁宗卽位﹐嘉祐八年英宗卽位﹐至神﹑哲﹑徽﹐皆制是寶。嘉定十四年﹐京東河北節制使賈涉﹐繳進皇帝恭膺天命之寶﹐及元符三年禦命之寶﹐及元符三年禦府寶圖一冊。鎭江都統翟朝宗以玉檢來上﹐其文若合符契。又得受命於天﹑旣壽永昌玉璽。於是禮官奏受寶之禮﹐獻之宗廟。明年正月朔旦﹐禦大慶殿﹐受寶奉安天章閣。元符三年玉璽﹐蓋徽宗卽位所制。

璽也而更爲寶﹐匭也而更爲檢。古者太史奉諱惡﹐豈有是哉﹖

祖宗之制﹐不以武人爲大帥﹐專制一道﹐必以文臣爲經略﹐以總制之。咸淳末﹑徳祐初﹐賣降恐後者﹐多武人也﹐其後文臣亦賣降矣。

後漢應劭有《漢官﹖鹵簿圖》《漢官儀﹖鹵簿篇》。晉有《鹵簿圖》《鹵簿儀》﹐齊有《鹵簿儀》﹐陳有《鹵簿圖》﹐唐有《大駕鹵簿》一卷﹐王象畫《鹵簿圖》。景徳二年﹐王欽若上《鹵簿記》三卷。天聖六年﹐宋綬上《鹵簿記》十卷。景祐五年﹐綬取舊編﹐益新制﹐上《鹵簿圖記》十卷。政和七年﹐詔攺修﹐宣和元年書成﹐三十三卷﹐飾以丹采﹐益詳備矣。

趙安仁作《戴斗懷柔錄》﹐王晦叔作《戴斗奉使錄》。戴斗﹐謂北方。《爾雅》﹕北戴斗極爲空桐。

擊壤﹐周處《風土記》云「以木爲之﹐前廣後銳﹐長尺三寸﹐其形如履。古童兒所戲之器﹐非土壤也。先側一壤於地﹐遙於三十四步﹐以手中壤擊之﹐中者爲上。

象山先生曰「古者無流品之分﹐而賢不肖之辧嚴。後世有流品之分﹐而賢不肖之辧略。」

司馬相如《諭巴蜀檄》曰「父兄之教不先﹐子弟之率不謹﹐寡廉鮮恥而俗不長厚也。」漢時有此議論﹐三代之流風遺俗猶存也。

羣居終日﹐言不及義﹐而險薄之習成焉﹔飽食終日﹐無所用心﹐而非僻之心生焉。故曰「民勞則思﹐思則善心生。寤寐無爲﹐《澤陂》之詩所以刺也。

劉之道輝。《上李肅之納拜書》曰「古之君子﹐一語默而禮義明﹐一施設而風俗厚。如釋之進王生之襪﹐而漢世重名。如裴度當李愬之謁﹐而蔡人知禮。」

晁景迂曰「博之以《五經》而約之以《孝經》《論語》﹔博之以太史公﹑歐陽公《史記》而約之以《資治通鑑》。」康節先生曰「二十歲之後﹐三十歲之前﹐朝經暮史﹐晝子夜集。」學者當以此爲法。

夫子雅言《詩》《書》﹑執《禮》﹐而性與天道﹐髙第不得聞。程子教人《大學》《中庸》﹐而無極﹑太極﹐一語未嘗及。

「巧言」爲「辯」﹐「文子」爲「學」﹐宋景文云「此後魏﹑北齊裏俗僞字也。」

庾信《哀江南賦》﹕章蔓支以轂走﹐宮之奇以族行。《呂氏春秋》﹕中山之國有夙繇者﹐智伯欲攻之﹐鑄大鐘﹐方車二軌以遺之。夙繇之君將迎鐘。赤章蔓枝諫﹐不用﹐斷轂而行﹐至衛七日﹐而夙繇亡。《文苑英華》作「慢支」﹐《藝文類聚》作「曼友」﹐皆誤。

宋次道《春明退朝錄》﹐晁子止《昭徳讀書志》﹐考之《東京記》﹕朱雀門外天街東﹐第六春明坊﹐宋宣獻公宅﹐本王延徳宅。宣徳門前天街東﹐第四昭徳坊﹐晁文元公宅。致政後辟小園﹐號養素園﹐多閱佛書﹐起密嚴堂。

《呂氏春秋》﹕伊尹奔夏﹐三年﹐反報於亳曰「桀迷惑於末嬉﹐好彼琬琰。」注云「琬﹐當作婉﹐婉順阿意之人。或云美玉。」按《紀年》云「桀伐岷山﹐得二女﹐曰琬﹐曰琰。斲其名於苕華之玉。苕是琬﹐華是琰。」注非。

《新序》介子推曰「謁而得位﹐道士不居也。」蓋謂有道之士。《漢﹖京房傳》道人﹐亦謂有道之人。《元和郡縣誌》樓觀﹐本周康王大夫尹喜宅也。穆王爲召幽逸之人﹐置爲道士。《太霄經》以尹喜爲尹軌。又謂﹕平王東遷洛邑﹐置道士七人。按《漢﹖郊祀志注》﹕漢宮閣疏云「神明臺﹐髙五十丈﹐上有九室﹐嘗置九天道士百人。」蓋自武帝始也。穆王﹑平王事不可考。

道書有「赤明上皇無極永壽」之號。後周甄鸞著《笑道論》曰「古先帝王﹐立年無號﹐至漢武帝始建元﹐後王因之。上皇之號﹐可笑之深。」《隋志》又有「延康龍漢開皇」。

林靈素作《神霄籙》﹐自公卿以下﹐羣造其廬拜受﹐獨李綱﹑傅崧卿﹑曾幾移疾不行。宣政間﹐道教興行﹐至有號爲女眞者﹐當時以爲金戎猾夏之兆。

傅奕排釋氏﹐謂﹕中國幻夫﹐模象莊﹑老﹐以文飾之。宋景文作《李蔚傳贊》亦云「華人之譎誕者﹐又攘莊周﹑列禦寇之說佐其髙。」然則釋氏用老﹑莊之說也﹐非老﹑莊與釋氏合也。朱文公謂﹕佛家竊老子好處﹐道家竊佛家不好處。愚嘗觀姚崇《誡子孫》曰「道士本以玄牝爲宗﹐而無識者慕僧家之有利﹐約佛教而爲業。」斯言當矣。致堂謂﹕經論科儀依仿佛氏而不及者﹐自杜光庭爲之。考諸姚崇之言﹐則非始於光庭也。

《北斗經》引「居其所而眾星共之」﹐誤以「北辰」爲「北斗」﹐蓋近世依托爲之。

鶴山云「旁行敷落之教。」旁行﹐見《漢﹖西域傳》。敷落﹐見《度人經》。

《漢﹖罽賓傳》塞種分散﹐顏師古注﹕卽所謂釋種。按《增一阿含經》﹕四河入海﹐無復河名。四姓爲沙門﹐皆稱釋種。石林葉氏云「晉﹑宋間﹐佛學初行﹐其徒猶未有稱僧﹐通曰道人。其姓皆從所授學﹐如支遁本姓關﹐學於支謙爲支。帛道猷本姓馮﹐學於帛屍梨密爲帛是也。至道安始言佛氏釋迦﹐今爲佛子宜從佛氏﹐乃請皆姓釋。」

《唐﹖回鶻傳》﹕元和初﹐始以摩尼至。其法日晏食﹐飲水﹐茹葷﹐屏湩酪。可汗常與共國。

說齋謂﹕老﹑莊之學﹐盛於魏﹑晉﹐以召五胡之亂。而道﹑釋之徒﹐皆自胡人崇尙﹐遂盛於中國。釋氏至姚興而盛﹐道家至寇謙之而盛。誠齋謂﹕伊川之民﹐被髮以祭。君子已憂其戎﹐漢之君志荒而妖夢是踐。吾民始夷乎言﹐祝乎首以爲好。此五胡耶律之先驅也。朱黼曰「三代以上﹐不過曰天而止。春秋以來﹐一變而爲諸侯之盟詛﹐再變而爲燕﹑秦之仙怪﹐三變而爲文﹑景之黃﹑老﹐四變而爲巫蠱﹐五變而爲災祥﹐六變而爲符讖。人心泛然﹐無所底止﹐而後西方異說﹐乘其虛而誘惑之。」

《晉語》﹕西方之書有之曰「懷與安﹐實疚大事。」注﹕《詩》云「西方之人」﹐謂周也。愚謂﹕西方之書﹐蓋《周志》之類。《列子﹖仲尼篇》「西方之人有聖者」﹐李知幾謂﹕意其說佛也。《皇王大紀論》曰「當周昭王時﹐西方有傑戎﹐窮幻駕空說。」《通歷》云「孝王元年﹐佛入涅槃。」《唐六典》注﹕謂釋迦生當周莊王九年﹐魯莊公七年。二說不同。

王簡棲《頭陀寺碑》﹕周﹑魯二莊﹐親昭夜景之鑑。注云「魯莊七年﹐夜明﹐佛生之日也。《瑞應經》﹕四月八日夜﹐明星出時﹐佛從右脇墜地﹐卽行七步。」按《春秋》莊公七年﹐夏四月﹐辛卯夜﹐恆星不見。《正義》曰「於時周之四月﹐則夏之仲春。杜氏以《長歷》校之﹐知辛卯是四月五日也。」以是考之﹐夜明星不見﹐乃二月五日﹐非四月八日也。蓋陋儒之佞佛者﹐傅會爲此說。

潏水雲﹕「梵書有修多羅讖﹐言釋氏之教興廢。」則讖書其來遠矣。

梁觀國有《議蘇文》五卷﹐駁其羽翼異端者。或問地獄之事於眞文忠公﹐公曰「天道至仁﹐必無慘酷之刑﹔神理至公﹐必無賄賂之獄。」

李壽翁曰「性命之理﹐死生之故﹐鬼神之情狀﹐《易》盡之矣﹐曷爲求之它﹖」

《通典》﹕唐有符祆正﹐謂之視流內。祆﹐呼煙切﹐胡神也。

永嘉張淳忠甫曰「今之仕﹐皆非古之道﹐是以𨿽貧而不願祿。」問其說﹐曰「始至則朝拜﹐遇國忌則引緇黃而薦在天之靈。」皆古所無也。

道家云「眞人之心﹐若珠在淵﹔眾人之心﹐若瓢在水。」眞文忠云「此心當如明鏡止水﹐不可如槁木死灰。」

東魏《檄梁》曰「毒螫滿懷﹐妄惇戒業﹔躁競盈胸﹐謬治淸淨。」可謂切中其膏肓矣。《誠齋詩》云「梵王豈是無甘露﹖不爲君王致蜜來。」曾景建云「此身已屬侯丞相﹐誰辦金錢贖帝歸﹖」

唐有代宗﹐卽世宗也﹐本朝有眞宗﹐卽玄宗也﹐皆因避諱而爲此號。祥符中﹐以聖祖名攺玄武爲眞武﹐玄枵爲眞枵。《崇文總目》謂《太玄經》曰《太眞經》。若迎眞﹑奉眞﹑崇眞之類﹐在祠宮者非一。其末也﹐目女冠爲女眞﹐遂爲亂華之兆。

張文潛云「嘗讀《宣律師傳》﹐有一天人﹐說周穆王時﹐佛至中國。與《列子》所載﹐西極化人之事略同。不知寓言耶﹖抑實事也﹖」愚謂﹕此釋氏剽襲《列子》之言﹐非實事也。

垂老抱佛腳﹐孟東野《讀經詩》也。

東坡《宸奎閣碑銘》﹕神耀得道﹐非有師傳。出《八師子經》﹕佛在捨衛國祇樹給孤獨園﹐時有梵志來詣佛所﹐質疑曰「佛所事者何師﹖」佛曰「吾前世師﹐其名難數。吾今自然神耀得道﹐非有師也。」「惟佛與佛」﹐出《法華經》。

放翁載長蘆宗頤師頌云「天生三武禍吾宗﹐釋子還家塔寺空。應是昔年崇奉日﹐不能淸儉守眞風。」三武﹐謂魏太武﹑周武帝﹑唐武宗也。愚嘗觀山谷《開先院修造記》曰「夫沙門法者﹐不住資生﹐行乞取足。日中受供﹐林下托宿。故趙州以斷薪續禪牀﹐宴坐三十年﹔藥山以三篾繞腹﹐一日不作則不食。今也﹐毀中民十家之產而成一屋﹐奪農夫十口之飯而飯一僧﹐不已泰乎﹗夫不耕者﹐燕居而玉食﹐所在常千數百﹐是以有會昌之籍沒。窮土木之妖﹐龍蛇虎豹之區﹐化爲金碧﹐是以有廣明之除蕩。」山谷之言至矣。宗頤以浮屠氏而能爲此言﹐其墨名而儒行者與﹖

儒之教以萬法爲實﹐釋之教以萬法爲空。

北齊文宣敕道士剃髮爲沙門﹐徽宗令沙門冠簪爲徳士。其相反如此。

《世說》﹕王丞相導。拜揚州﹐因過胡人前﹐彈指云「蘭闍﹐蘭闍。」此卽「蘭若」也。

後周武帝廢佛﹑道教﹐其子天元復之。唐髙祖廢浮屠﹑老子法﹐其子太宗復之。天元不足論也﹐太宗亦爲之﹐何哉﹖

西山先生《題楊文公所書遺教經》曰「學佛者﹐不繇持戒而欲至定慧﹐亦猶吾儒捨離經辧志而急於大成﹐去灑掃應對而語性與天道之妙。」《跋普門品》曰「此佛氏之寓言也。昔唐李文公問藥山禪師曰﹕『如何是黑風吹船﹐飄落鬼國﹖』師曰﹕『李翺小子﹐問此何爲﹗』文公怫然﹐怒形於色。師笑曰﹕『發此瞋恚心﹐便是黑風吹船﹐飄落鬼國也。』藥山可謂善啟發人矣。以此推之﹐則知利欲熾然﹐卽是火坑。貪愛沈溺﹐便爲苦海。一念淸淨﹐烈焰成池。一念警覺﹐船到彼岸。災患纏縛﹐隨處而安。我無怖畏﹐如械自脫。惡人侵淩﹐待以橫逆﹐我無忿嫉﹐如獸自奔。讀是經者﹐作如是觀﹐則知補陀大士眞實爲人﹐非浪語者。」

錢文季《維摩庵記》云「維摩詰非有位者也﹐而能視人之病爲己之病。今吾徒奉君命﹐食君祿﹐乃不能以民病爲己責﹐是詰之罪人也。」

鄧志宏曰「丹霞禦寒﹐則燒木佛﹔徳山說法﹐則徹塑像。禪教之判﹐其來已久。余謂﹕浮屠氏之有識者﹐猶不以是爲事﹐而學校乃以土木爲先﹐吾儒之道其然乎﹖」

《通鑑考異》云「《會要》﹕元和二年﹐薛平奏請賜中條山蘭若額爲太和寺。蓋官賜額者爲寺﹐私造者爲招提蘭若﹐杜牧所謂山臺野邑是也。」﹝《杭州南亭記》﹕武宗去山臺野邑四萬所。﹞

