

欽定四庫全書

子部十

考古質疑

雜家類二

雜考之屬

提要

﹝臣﹞等謹案考古質疑宋葉大慶撰大慶宋史無傳是書亦不見於藝文志惟永樂大典散見各韻中又別載入寶慶丙戌葉武子淳佑甲辰其子釋之序各一篇據其文考之知大慶字榮甫當時以詞賦知名嘗官建州州學教授而其裏貫則序文不具莫能詳也其書上自六經諸史下逮宋世著述諸家凡疑義所在悉爲抉摘而考証之援據詳明折衷至當類多前人未發之祕文筆亦極贍辯可觀其有徵引古書及疏通互証之處則各於本文之下用夾注以明之使讀者一覽了然於體例尢爲盡善在南宋說部中洵可無愧淹通之目者昔程大昌作考古編號稱精審大慶生於其後復以爲名隠然有希蹤前哲之志今以兩書並較實亦未可低昂自宋以來齊諧誌怪之編尙多流傳藝苑而此書獨沈晦不顯幾至終湮殆亦以大慶之名未著於時耳食者遂不知貴重耳今爲采掇編綴訂正舛訛釐成六卷𨿽其原目不傳無由知其完闕而已佚僅存之本吉光片羽固未嘗不可爲稽古者所取資也

乾隆四十三年七月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●考古質疑目錄

卷一

八條

卷二

十二條

卷三

十一條

卷四

二十條

卷五

十條

卷六

十三條

●考古質疑原序

同捨葉君榮甫以經學蜚聲六館人知誦其文嘆其辭藻之勝而所學之原委則未之或知也予贅丞古建而君爲郡博士一日出示所著考古質疑一編予細翫之則考訂詳密援引該博而議論精確往往出人意表蓋不獨爲應舉計而已予乃知君用功之深其成名豈偶然哉夫學問淹貫然後議論卓越而辭藻霈然學者志於應舉讀君之文當參此書以求君之用功其於科第何逺之有茍不務根本徒事枝葉而欲爭先多士是猶操巵酒豚蹄而覬甌窶滿篝多見其不知量也屬閱不已因書其後而明之寶慶丙戌良月樵陽葉武子文之題

先君府教幼冠鄕書繼升國學垂成捨選旣而調冷官需逺次戍瓜甫及風木纏悲於哀苦劬瘁之餘杜門謝事惟以讀書自遣所得所疑隨筆於冊久而成編目曰考古質疑蓋將是正於先生長者比分教於建建素多士競相傳寫筆札不給文之先生葉公爲鋟諸梓先君喟然曰吾斯之未能信奚其梓未幾賫志而逝嗚呼先君易藳者三猶未敢自信後之君子試呈電覽賜以訂正俾是是非非得所據依顧不韙歟前板寖漶求者未已因再入梓時淳佑甲辰中秋男釋之百拜謹志

●欽定四庫全書

考古質疑卷一

﹝宋﹞葉大慶撰

溫庭筠幹■﹝月巽﹞子曰張由古無學對眾嘆班固文章不入文選眾對以兩都賦燕然銘由古曰此是班孟堅非固也於由古無學其以班固孟堅爲二人亦何足怪大慶嘗因是而泛觀之伯益柏翳一人也史記於陳杞世家則以爲二人【原注鄭語云嬴柏翳之後漢地誌秦之先伯益爲舜虞官養艸木鳥獸賜姓嬴則益翳乃一人聲轉故字異爾史記陳杞世家之末乃云柏翳之後封爲秦又云垂益夔龍其後不知所封是以翳益爲二人也】闞止子我一人也史記於田敬仲世家則以爲二人【原注左傳哀六年說闞止之事杜預注以爲子我也史記齊世家賈逵注亦曰子我也及田敬仲世家乃云子我者闞止之宗人又云田氏之徒追殺子我及闞止此以一人爲二人也】士會範武子一人也王良郵無卹亦一人也漢史於古今人表皆以爲二人公輸魯班一人也顏師古疑爲二人【原注賓戲注】豈非皆失之不考歟由是而觀則於張由古何責𨿽然是固以一人爲二人也而其間又或以二人而爲一焉左傳少昊有子曰重顓帝有子曰黎二人各出一帝司馬遷並以重黎爲國祖又以重黎爲官號而吳回爲之後【案永樂大典原本脫後字今據史記吳世家補入】故束晳譏遷並兩人而爲一謂此也【原注左傳事見昭二十九年木正曰勾芒其祀重火正曰祝融其祀黎孔安國注呂刑亦曰重卽羲黎卽和太史公自序亦雲南正重司天北正黎司地楊子法言重黎篇亦同今於楚世家乃合爲一人何耶束晳之言見通鑑帝嚳紀注案木正曰勾芒火正曰祝融二句系左傳其祀重其祀黎二句系杜注此注未分晰】至於虞仲夷逸二人也班固以爲仲雍竄於蠻夷而遁逸吁以遷固之博洽其失猶爾況他人哉

司馬遷作史記班固作漢書然漢書季布蕭何張耳袁盎及張騫李廣衛霍等贊大略多與史記同【原注漢書張騫贊卽史記大宛傳後】或全取本文或攺易數字此無他馬作於前班述於後觀史固無可疑然竊怪司馬相如傳贊乃固所作而史記乃謂太史公曰全與漢書同夫遷之所作在固容或承襲之如固之所作遷安得預同之哉且遷在武帝時揚雄生於漢末今相如傳後且引揚雄以爲靡麗之賦勸百諷一此班固作贊曉然矣何爲史記乃以爲太史公之語而雜於其間耶諸家注釋並不及此大慶讀至於此竊嘗惑之徧假諸本校之又皆一同因反復而究之公孫弘傳乃載平帝元始中王元後詔賜弘子孫爵徐廣注云後人寫此及班固所稱以續捲後乃知相如之贊亦後人寫入而托之太史公也於是喟然嘆曰古人著書多爲後人所加以啟學者之疑何可勝紀九州島箴揚子云所作也唐徐堅初學記所載潤州箴乃有六代都興之語【原注漢書揚雄贊曰箴莫善於虞箴作州箴晉灼曰九州島之箴也初學記揚雄潤州箴曰洋洋潤州江山秀逺蔣廟鐘山孫陵曲衍江寧之邑楚曰金陵吳晉梁宋六代都興雄生西漢之末安得預有吳晉梁宋六代都興之語哉】藝文類聚唐太宗時歐陽詢所編也而有蘇李沈宋之詩【原注正月十五日有蘇味道夜遊詩洛水門有李嶠拜洛詩寒食門有沈佺期宋之問詩四子皆後人歐陽安得預編之也】是皆後人所加使人不能無疑類如此觀者不可不知

史通曰春秋者系日月以爲次列時歲以相續中國外夷同年共世莫不備載理盡一言語無重出此其所長也然絳縣之老杞梁之妻或以酬晉卿而獲記或以對齊君而見錄其有賢如栁下惠仁若顏回終不得彰其名氏顯其言行此其所短也蓋子玄所謂春秋非指孔子之經乃指左氏編年之傳而言爾大慶按論語子曰臧文仲其竊位者與知栁下惠之賢而不與立也注云栁下惠展禽也按國語栁下惠姓展名獲字季禽今左傳亦引仲尼曰臧文仲不仁者三下展禽【原注見文公二年】又魯犒齊師受命於展禽杜氏皆以栁下惠釋之非不明甚是則展禽卽栁下惠也今曰賢如栁下惠終不彰其名氏無乃劉子不細考歟

書之秦誓乃穆公自悔而作爾史記則以爲作於渡河焚船大敗晉人之後盤庚三篇乃因遷都告諭臣民而作爾史記則以爲盤庚弟小辛立殷道衰百姓思盤庚作盤庚三篇至於文侯之命乃周平王東遷晉文侯仇有安定之功故錫命之爾史記則以爲周襄王命晉侯重耳原注僖公二十六年【原注重耳亦謚曰文】蓋襄王之命重耳左傳以爲用平禮也言用平王享文侯仇之禮以享重耳也其義甚明【原注僖公二十八年】史記乃並引父義和丕顯文武能謹明徳【案史記作能愼明徳此避宋孝宗諱作謹字】昭登於上布聞在下維時上帝集厥命於文武於是晉文公稱霸是指義和爲重耳也今以尙書之序考之秦誓曰秦穆公伐鄭晉襄公帥師敗諸崤函歸作秦誓盤庚之序曰盤庚五遷將治亳殷民胥怨作盤庚三篇平王錫晉文侯秬鬯圭瓚作文侯之命非不明白史記乃抵牾如此蓋三書𨿽得於伏生所傳是時孔子百篇之序遭巫蠱事未立於學官故遷不及見所以與書序之言不同歟又如秋熟未獲雷電以風拔木偃禾之事乃周公居東未還之時故成王曰惟朕小子其新逆我國家禮亦宜之王出郊天雨反風禾起歲熟書所載甚明也遷史於魯世家乃云周公卒後秋未獲此亦遷史之誤君子取信於書之金縢可也

遷史或於楚世家紀陳事晉世家紀鄭事所以使人參觀互考也然時有謬誤秦紀武公十三年載齊管至父立公孫無知晉滅霍魏耿大慶按左傳無知立於魯莊公之八年霍魏耿之滅乃閔公元年也相去二十五年而聯載之誤矣又以晉世家考之晉侯緡十九年載管至父之事至獻公十六年滅霍魏耿亦可見非同年之事而秦紀之誤甚明又魯世家載宋武公之世敗翟於長丘獲長翟緣斯而宋世家乃於昭公四年云宋敗長翟緣斯於長丘又於年表載之且武昭相去百四十餘年注家但以爲未詳大慶以左傳考之初宋武公之世敗狄於長丘獲長狄緣斯則知宋世家年表所載爲誤然遷所以誤者蓋由魯文公十一年乙巳卽宋昭公之四年魯以是年敗長狄於咸獲長狄僑如左氏因舉前緣斯之事以載長狄之始末爾遷遂誤認爲同時事而以爲宋昭之四年注家不考之左氏以正其誤亦太鹵莽矣

前漢藝文志秦燔書禁學濟南伏生獨壁藏之漢興亡失求得二十九篇及遷固儒林伏生傳皆云秦時禁書伏生壁藏之而孔安國書序乃云我先人用藏其家書於屋壁顏師古注藝文志又引家語云孔騰字子襄畏秦法峻急藏尙書孝經論語於夫子舊堂壁中而漢記尹敏傳孔鮒所藏未知孰是大慶觀孔叢子子魚名鮒甲或謂之子鮒或稱孔甲陳勝旣立尊以博士爲太師子魚曰秦將求天下之書焚之書不出則有禍吾將先藏之云云又按史記孔子世家云孔子生伯魚伯魚生子思子思生子上又云子上生子家子家生子京子京生子髙子髙生子順子順生鮒爲陳涉博士鮒弟子襄嘗爲惠帝博士觀此則鮒與子襄皆子順之子兄弟也意者相與藏之故家語謂之子襄尹敏傳謂之子鮒未害也彼伏生亦自壁藏與孔壁所藏無相與也但隋志又云魯共王壞孔子舊宅得其末孫惠所藏之書字皆古文又與子襄子鮒不同未知何據而云爾

匡衡傳諸儒語曰無說詩匡鼎來匡說詩解人頤愚謂來字漢書𨿽無音義當以釐音讀之蓋經已有明證左傳宣二年城者謳華元曰於思於思棄甲復來音義曰來力知切以協上韻是以來爲釐音也又詩終風曰莫往莫來悠悠我思音義云古協思韻多音梨他皆放此謂放此者如詩云瞻彼日月悠悠我思道之云逺曷云能來又雞棲於塒日之夕矣羊牛下來君子於役如之何勿思又靑靑子佩悠悠我思縱我不往子寧不來此並是協思韻者所謂他皆放此則皆梨音也是以劉向傳引周頌來牟直作釐麰蓋可見矣史記貨殖傳天下熙熙皆爲利來天下攘攘皆爲利往又文選屈平九歌雲乘赤豹兮從文貍辛夷車兮結桂旗被石蘭兮帶杜蘅折芳馨兮遺所思余處幽篁兮終不見天路險難兮獨後來漢柏梁詩平理請讞決嫌疑【原注廷尉】修餙輿馬待駕來【原注太僕】郡國吏功差次之【原注鴻臚】韓文平淮西碑云旣定淮蔡四夷畢來遂開明堂坐以治之所謂來字皆當依左傳毛詩音義讀之無疑

周人以諱事神然雝詩言克昌厥後噫嘻言駿發爾私何以不爲文武諱耶至於周禮一書七月一詩皆周公作也禮有昌本之菹詩有觱發之詠皆不之諱者蓋周去古未逺𨿽曰文爲之備尙遺朴略之風其避諱固未如後世之悉特不敢指曰文王昌武王發若泛用二字則未之諱也如穆王名滿其後有王孫滿襄王名鄭諸侯亦有衛侯鄭𨿽曰魯以獻武廢二山是特當時爲尊者諱故攺具敖之名而承襲不易厥後魯國又有公孫敖亦足以見泛而言之未嘗諱也後世諱政而攺正月且易其音視周爲宻矣觀王嘉上封事無教逸欲有國是固爲髙祖諱矣及韋孟諫詩有曰總齊羣邦自是而下犯髙祖之諱者凡至五六孟當楚王戊之時去髙祖爲未久而獨不之諱豈漢初懲秦苛禁凡事簡易其避諱亦未如後世之悉至武帝諱徹遂攺徹侯爲通侯【原注見蔡邕獨斷】自是之後所諱遂宻於前歟觀漢書蒯徹謂之蒯通固爲武帝諱矣至於景帝名啟史記謂之微子開而漢紀元封元年詔書有夏后啟母石之言何爲不避之耶顏師古謂史追書之班固非漢臣子歟況刑法志建三典以刑邦國與萬邦作孚之類皆不爲始祖避何耶唐陸贄論闗中事宜曰與理同道罔不興請釋趙貴先罪狀曰脇從罔理韓文進士策問曰堯舜垂衣裳而天下理又曰無爲而理者其舜也歟治字皆易爲理避髙宗諱也然韓文潮州上表有曰朝廷治平曰爲治日久曰政治少懈曰巍巍治功賀卽位表云君臣相戒以致至治舉張惟素自代曰文學治行眾所推與舉韓泰自代曰悉心爲治何爲不避之耶又中宗諱顯而韓文袁州上表曰顯文頻煩舉韋顗自代曰顯映班序至栁子厚鼓吹曲涇水黃篇云羲和顯曜乘淸氛皆犯中宗之諱何也韓公羅池廟碑曰其日景辰矣而賀慶雲表乃曰其日丙戌子厚平淮夷雅曰命官分土則崧髙韓奕烝人矣【案命官分土等句系平淮夷雅之表此似脫表字】而韓賀卽位表乃曰以和萬民又何耶是二者容或刋行之誤而顯治二字用之非一不應皆誤也當俟知者質之

考古質疑卷一

●欽定四庫全書

考古質疑卷二

﹝宋﹞葉大慶撰

尙書微子篇曰微子若曰父師少師殷其弗或亂正四方孔安國注父師太師三公箕子也少師孤卿比干也乃史記殷紀乃云紂淫亂不止微子數諫不聽與太師少師謀遂去比干曰爲人臣者不得不以死爭乃彊諫紂剖比干心箕子懼乃佯狂爲奴紂又囚之殷之太師少師乃持其祭樂器奔周至周紀又云紂殺比干囚箕子太師疵少師彊抱其樂器奔周又宋世家微子數諫紂不聽欲死之及去未能自決乃問於太師少師箕子被髮佯狂爲奴比干諫紂剖其心太師少師乃勸微子去遂行注家但云時比干已死而云少師者似誤據史記三處皆見太師少師非卽箕子比干況周紀明言太師名疵少師名彊漢古今人表亦有太師疵少師彊之名殊與安國不合竊謂二子同武帝時人何以所見異而言不同歟又本朝蘇子由作古史乃從安國說劉道原作通鑑外紀又從史遷說二公乃我宋巨儒各主一說未知孰爲至當歟

大慶舊見一策問云齊伐燕史遷以爲湣王而孟子則曰宣王近世有作古史者嘗正軻之失軻之書得於親見遷之史出於傳聞而古史斷然以爲湣王而不信孟子何也【原注大慶按古史孟軻傳齊湣王聞燕噲之亂將伐燕沈同問孟子曰燕可伐歟孟子曰可齊人伐燕克之諸侯多謀救燕或問孟子勸齊伐燕何也孟子曰我言燕之可伐而不言齊之可以伐燕也注曰史記齊世家言孟子勸齊湣王伐燕是不考之孟子也而孟子稱宣王伐燕亦失之矣蓋古史乃蘇公轍所作其子遜爲之注也】當時對策者固不暇詳究大慶近見儒學警悟一書內有陳氏新話云齊宣王伐燕見於孟子而史記無其事燕世家乃云燕王噲立三年聽蘇代言以國遜子之國大亂雲云孟軻謂齊湣王曰今伐燕此文武之時不可失也王因令章子將五都之兵因北地之眾以伐燕燕君噲死子之亡二年而燕人立太子平是爲昭王此與孟子沈同問答事同則此伐燕乃湣王也燕噲之立當湣之四年噲亡而昭王立二十六年燕與秦晉五國共擊齊而燕獨入至臨淄取其重器湣王亡走莒此則孟子所謂諸侯多謀救燕伐寡人者也皆湣王時事孟子遊齊梁當知其詳其自著書不知何以誤爲宣王退之曰孟軻之書非軻自著其徒相與記軻所言爾意其以此故誤也【原注以上皆陳氏說】大慶嘗考之史記齊世家卽無宣王伐燕事至燕世家𨿽云齊宣取十城後因蘇秦之說復以歸燕乃在燕易王時非噲也及後噲立遜國子之國大亂諸將謂齊湣王曰因而赴之破燕必矣云云大慶又以六國年表考之齊宣王立於周顯王二十七年凡立十九年而薨乃顯王四十五年也子湣王立湣王四年燕噲方立是噲不與齊宣同時也噲立五年而遜國又三年而齊破燕卽周赧王之元年時宣王死而湣王立十一年矣然則伐燕乃湣王非宣王誠如陳氏之論【原注但陳氏以沈同問答事爲湣王時此不過據史記世家及年表而言爾是猶可也若謂燕與五國共擊齊而燕獨至臨淄以爲孟子所謂多謀救燕者未必然也蓋齊伐燕至燕入齊時前後二十七八年不應孟子許多年常在齊也初齊伐燕不從孟子置君而後去之言燕人自立太子平故曰燕人畔爾】𨿽然大慶又考之戰國策燕王噲旣立蘇秦死於齊蘇秦之在燕也與其相子之爲婚而蘇代與子之交【原注代秦之弟】及秦死而齊宣復用代使於燕燕王問齊王何如曰必不霸曰何也曰不信其臣代欲激燕王之厚任子之也於是燕王大信子之子之南面行王事三年燕國大亂儲子謂齊宣王因而僕之破燕必矣孟軻謂齊宣王曰今伐燕此文武之時不可失也王因令章子將五都之兵因北地之眾伐燕燕王噲死齊大勝子之亡由戰國策而觀則齊宣伐燕與孟子脗合又未可遽謂孟子爲誤也然則以孟子爲誤皆因遷史世家年表而爲是言歟司馬公作通鑑乃於周顯王三十六年云齊威王薨子宣王立顯王四十八年云燕易王薨子噲立據此則齊宣正與燕噲同時【原注顯王在位四十八年次年靚王立又六年赧王立】赧王元年燕國大亂齊伐燕且舉孟子答問之言甚悉是歲齊宣王薨子湣王立然則齊宣十九年通鑑亦與年表同獨年表以宣王立於顯王二十七年通鑑以宣王立於顯王三十六年爲異故自是次第有差爾溫公進通鑑表以爲徧閱舊史抉擿幽隠校計毫釐豈有此大節目不加考究而或誤乎況孟子答問歷歷戰國策又有可稽乎然卽史記參觀互考紀傳世家之與年表其前後歲月又皆相應如伐燕一事又未足以決史記之爲誤獨有一事或可爲證何者以其未免自戾也越世家云越王無疆北伐齊齊威王使人說越云伐齊不如伐楚之利越遂釋齊伐楚楚大敗之殺無疆北破齊於徐州按此則破齊於徐州乃越因齊威之說而伐楚楚因敗越之勢而破齊正齊威王時也年表於徐州之圍乃載於顯王三十六年爲宣王之世豈非遷之自戾歟然則徐州之圍旣爲威王之時則齊宣非立於顯王二十七年可見而通鑑所載爲得其實【原注通鑑載楚敗越於顯王三十五年楚圍徐州於顯王三十六年是歲齊威王薨子宣王立】是知伐燕爲宣王明矣大抵卽此可以明彼而因其自戾則尢可以辯而破也大慶於此一世蓄疑不決者幾年矣今也考證獨勞觀者毋但曰食肉者毋食馬肝未爲不知味也幸甚

史記於管仲傳云後百餘年有晏子於孫武傳云後百餘年有孫臏於屈原傳云後百餘年有賈生蓋言其材行術業之相近似也至於滑稽優孟傳云其後二百餘年秦有優旃此其用意亦與上文類例同也但淳於髠傳乃云其後百餘年楚有優孟似未免乎顚倒錯繆何者優孟與楚莊王同時淳於與齊威王同時楚莊乃春秋之世齊威乃戰國之世當云其前百餘年楚有優孟可也方疑此爲傳寫之誤然而先傳髠而後敍孟其列傳先後如此則又非傳寫之誤而史記眞失矣

前書歷志曰孝成世劉向總六歷列是非作五紀論向子歆究其微眇作三統歷及譜以說春秋推法宻要故述焉是則三統歷乃歆作也司馬彪作後漢志乃曰自太初年始用三統歷施行百有餘年大慶按太初乃武帝年號劉歆乃生於前漢之末安得太初元年始用三統歷又按哀帝建平二年攺爲太初元壽元年若指爲此太初則是時固有三統歷矣但自此太初至建武八年朱浮許淑等上書言歷不正之時止三十六年不應言施行百有餘年由此觀之其誤可知矣

事物紀原曰漢儀四一曰策書策簡也今冊命卽是蓋始於漢書顧命曰丁夘作冊書則漢緣周事也大慶謂紀原謂漢緣周事固也但所引書乃成王末年冊立康王之事前乎此者如鄭司農引春秋傳曰王命內史興父策命晉侯爲侯伯其文曰王謂叔父敬服王命以綏四國糾逖王慝晉侯三辭從命受策而出又按書洛誥王命周公後作冊逸誥皆冊命之事紀原所引乃在後爾非所謂原也【案左傳襄王命晉文公事距康王時年代已逺此謂紀原所引在後實誤】

漢書霍去病爲票姚校尉服虔音飄揺師古曰票頻妙切姚羊召切勁疾之貌荀悅漢紀作票鷂字去病後爲票騎將軍尙取票姚之字耳今讀者音飄揺則不當其義也此師古之說云爾然古今詩人多作平聲用如髙適送將軍出塞詩銀鞍玉勒繡鍪弧毎逐票姚破骨都李白詩漢家戰士三十萬將軍誰者霍票姚杜子美後出塞詩借問大將誰恐是霍票姚又云漢朝頻選將應拜霍票姚又曰居然雙捕虜自是一票姚又曰功成畫麟閣獨有霍票姚杜牧詩守道還如周伏柱鏖兵不愧霍票姚本朝王荊公亦云莫教空說霍票姚劉貢甫詩票姚不復顧家爲誰爲東山久不歸歷觀作者皆從服虔音不取師古說何耶大慶蓋嘗考之服虔之與鄭玄皆漢儒宗也後生晚學至於寧道孔聖誤諱言服鄭非蓋可見矣服虔旣音飄揺所以後人皆從之至唐顏師古始引荀悅漢紀以攺其音義然自唐以前皆從服虔音如梁蕭子顯詩日出東南隅行曰漢馬三萬匹夫聓仕票姚十五張內侍十八賈登朝周庾信夜聽搗衣詩搗衣明月下夜靜秋風飄雲云寒衣須及早將寄霍票姚皆作平聲押故後人承而用之如唐李杜及我本朝諸公亦皆作平聲然則二字皆從服音不取顏說非不取顏說也以顏氏未正音義之前人皆從服音故後人亦相沿襲而用之歟

司馬法曰井十爲通通出匹馬三十家士一人徒二人刑法志曰四邑爲丘丘十六井也有戎馬一匹牛三頭司馬法曰通十爲成成百井三百家革車一乘士十人徒二十人刑法志曰四丘爲甸甸六十四井也有戎馬四匹牛十二頭甲士三人卒七十二人司馬法曰成十爲終終千井三千家革車十乘士百人徒二百人刑法志曰一同百里定出賦六千四百井戎馬四百匹兵車百乘司馬法曰終十爲同同方百里萬井三萬家革車百乘士千人徒二千人刑法志曰一封三百一十六里定出賦六萬四千井戎馬四千匹兵車千乘天子畿方千里定出賦六十四萬井戎馬四萬匹兵車萬乘二說多寡不同何也古者車兼攻守合而言之皆曰革車分而言之曰革車又曰輕車重車伍法至卒而備攻守車各一乘攻車用馬守車牛攻車七十五人守車二十五人在攻車則曰甲士曰步卒在守車則曰徒鄭注所引因守車以見攻車故士之數多刑法志所載因攻車以見守車故有牛古文質略制皆互見蓋古人之所習知今之白首而不能通者也其法則井邑丘甸縣都見於周禮初無異者第不深考之耳然此制都鄙之法耳若乃鄕遂則又不然蓋古之兵鄕遂司徒所致而都鄙司馬所致故司馬法所載如此鄭氏班固有所未知以爲周之軍政盡於此也而又不知攻守車互見之說宜乎其齟齬而莫能通也但以百里爲同兵車百乘觀之可以知其無異制矣

大慶近觀文子一書凡一十二篇謂之通玄眞經猶莊子所謂南華眞經列子所謂沖虛眞經也其書大率多載老子之言或謂之老子弟子是也而其序乃以爲周平王時人按史記貨殖傳注裴駰曰計然葵丘濮上人姓辛字文子其先晉國亡公子也嘗南遊於越範蠡師事之文選曹子建求通親親表引文子曰不爲福始不爲禍先此所引乃文子第三卷

守虛篇而李善注云範子曰文子者姓辛葵丘濮上人稱曰計然範蠡師事之又北史蕭大圜云畱侯追蹤於松子陶朱成術於辛文然則所謂文子乃春秋末人也但其書第五卷

有平王問於文子曰吾聞子學道於老耼云云注家謂平王爲周平王故其序遂以爲周平王時人夫春秋起於魯隠正周平王之時是爲春秋之始範蠡事越子句踐以滅吳是乃春秋之末前後相去二百餘年乃謂文子爲周平王時人可乎況其書第一卷

又載孔子問道於老子老子曰正汝形一汝視天和將至是則老子與孔子同時皆去平王時甚逺也又其書上仁篇云伯樂相之王良禦之王良與趙簡子同時亦春秋末年也然則謂爲平王時人豈不誤歟曰孔子與老子答問其爲同時固也如上文之所援引安得平王時有所謂老耼而曰吾聞子學道於老耼似眞誤矣但前史所述孔子皆可考其所生之歲月如老耼則莫推其始止雲姓李名耳字伯陽周守藏室之史也嘗觀遷史周紀幽王時三川皆震伯陽甫曰周將亡矣注云伯陽父周柱下史老子也及幽王立襃後太史伯陽讀史記曰周亡矣云云由此而觀則太史伯陽卽老子也固己見於幽王之前則平王謂吾聞子學道於老耼又似非誤況孔子竊比於老彭說者謂老耼彭祖夫彭祖堯臣綿唐虞歷夏商則老耼之年遷史謂其修道以養壽或者生於幽王之前而綿歷春秋之季亦未可知也更俟智者質之

新序曰秦欲伐楚使使者往觀楚之寶器昭奚卹爲壇稱曰理百姓實倉廩令尹子西在此守封疆謹境界葉公子髙在此理師旅正兵戎子反在此攘霸王之餘義獵治道之遺風昭奚卹在此惟大國所觀使反言於秦君曰楚多賢臣未可謀也【原注見第一章

】大慶按通鑑昭奚卹爲楚相實周顯王十六年也子反卒於魯成公十六年卽周簡王十一年也自子反卒之日至奚卹相之時前後二百二十年豈得爲同時人乎或恐別有子反非死於鄢陵之戰者然令尹子西卒於魯哀十四年卽周敬王三十九年也下去奚卹爲相之時亦百三十年矣又豈同時乎或者又謂楚非一子西然葉公子髙定白公之難正與子西死白公之難爲同時必此子西也故大慶決知新序之誤無疑【原注簡王在位十四年靈王二十七年景王二十年敬王四十二年元王八年定王二十八年威烈王二十四年安王二十六年烈王十年以至顯王十六年故曰二百二十年】𨿽然諸子固非同時人也然以意逆志而有得其說蓋數子皆楚名臣奚卹姑欲以此誇示秦使故歷舉諸人謂理民富國守境治兵皆有其人乃寓言也而何必其時之同正如東方朔對武帝誠得天下賢士公卿在位皆得其人矣若以周召爲丞相孔子爲禦史大夫太公爲將軍卞莊子爲衛尉臯陶爲大理后稷爲司農魯班將作史魚司直云云諸公固非同時人亦姑以是寓言之爾知此則知新序奚卹之言矣

大慶嘗論新序之誤蓋非一端聊記於此孟子對好色好勇之事與齊宣王問答也而新序乃以爲梁惠王豈非誤乎又節士篇所言黍離詩乃周詩也詩序非不明白新序乃云衛宣公之子壽閔其兄且見害而作是詩亦誤也

漢祖謀臣腹心爲良平然三傑之稱平不與焉或謂帝知有呂氏之禍將有賴於平故於稠眾中推明得天下之由以寓抑揚之意不使平自足於前而且勉其自效於後也吁天下之事惟其實而已功旣多而襃予之不至則人固不能以自慰未有功而誇詡之過情則凡有尺寸之效者豈能以厭服哉明達如髙帝豈不知此大慶嘗考之秦二世元年九月髙祖起沛蕭何主其謀次年乃得張良又一歲有餘而入闗舉秦取楚蕭張之謀居多若夫還定三秦擊魏破趙脇燕襲齊戰勝攻取以蹙楚於垓下淮陰之力也陳平仗劍歸漢乃二年三月也時帝之起垂五年矣三傑所以獻謀效力者非一而平始至其功之多寡有不待論者況平以躡足耳語而封齊王以養虎爲諭而追項羽則又同張良而爲言非平得專美也終項氏之滅不過間楚君臣一事爾帝當卽位之初而論三傑之功是時平豈可與三子同日語哉蓋平之謀如遊雲夢以禽韓信之反用祕計以解平城之圍所謂六出奇計等事要皆卽位數年之後髙帝初年之言則亦道其實爾豈容預廁平於三傑之列哉

復齋漫錄曰臣僚文字畱中之始本於蘇頲知制誥明皇曰卿所制文誥可錄一本進來朕要畱中披覽按後漢楊賜傳賜上書會去位事畱中【原注注謂所論事畱在禁中未施用之又東平王蒼上便冝其事畱中注畱禁中】又史記三王世家武帝子羣臣請立閎旦胥爲諸侯王四月奏未央宮畱中不下然則畱中漢已有之見於遷固之史復齋謂本於蘇頲誤矣

考古質疑卷二

●欽定四庫全書

考古質疑卷三

﹝宋﹞葉大慶撰

吳氏漫錄云豫章漁父詩範蠡歸來思狡兔呂翁何意兆非熊又巖居大士是龍象艸堂丈人非熊羆按六韜史記非龍非彲非虎非羆無熊字恐豫章別有所本大慶觀李翰蒙求云呂望非熊徐狀元補注且引後漢崔駰傳注云西伯出獵卜之曰所獲非龍非彲非熊非羆所謂非熊蓋本於此然六韜及史記本是虎字唐人多作非熊杜詩田獵舊非熊又夔府秋日書懷云熊羆載呂望鴻雁美周宣白氏六帖於熊部獵部卜部皆作非熊非羆蓋虎字乃唐髙祖諱所以章懷注東漢書𨿽引史記之文特攺非熊之字杜甫李翰白居易皆唐人也故相傳皆作非熊而豫章亦本諸此而已何必更別求所本哉或謂漢桓寛鹽鐵論雲起磻溪熊羆之士則漢人固嘗以熊羆爲言豈必因國諱而攺蓋熊羆乃世之常言如詩云維熊維羆書云如熊如羆又云則亦有熊羆之士故人皆以熊羆爲言至於特攺非虎爲非熊實起於唐也若夫李善注文選其於賓戲則引史記曰所獲非龍非虎非熊非羆於非有先生論則引六韜曰非熊非羆非虎非狼其實非史記六韜之文特彷佛記憶而爲之注爾不足爲據也

吳氏漫錄云王觀國學林新編謂唐三百年皆鑄開元通寶無怪乎此錢之多至五代有天佑天福唐國等錢而本朝專以年號然宋通元寶皇宋元寶非年號者宋通乃開寶時鑄皇宋乃寶元時鑄蓋錢文不可用二寶字故變之【原注上皆王說】余考後魏孝莊時用錢稍薄髙道穆曰論今據古宜攺鑄大錢文載年號以紀其始然則以年號鑄錢久矣王說非也大慶謂王說之非固不止此吳氏所論要亦未然按通鑑梁武帝中大通元年魏多細錢髙道穆上表宜攺鑄大錢載年號以紀其始於是始鑄永安五銖永安乃魏孝莊年號以甲子考之時己酉歲【案己酉原本作己丑與下文三十五年之數不符考永安二年是己酉今攺正】又齊明帝建武二年魏人未嘗用錢魏主始鑄太和五銖太和乃元魏孝文年號是則文載年號已見於此時乙亥歲也又先乎永安三十五年矣故髙承事物紀原云錢文以年自魏孝文太和始蓋以此也大慶又按杜佑通典宋景和二年鑄二銖錢文曰景和【原注景和二年前廢帝年號卽永光元年是年明帝卽位又攺泰始乙巳歲也】又宋孝武卽位鑄孝建四銖孝建元年甲午歲也又先太和四十二年矣然則以年號鑄於錢文當以南宋孝建景和爲始而北魏太和永安皆後於此者也故曰吳氏所論要亦未然乃若學林謂唐三百年皆鑄開元無怪乎此錢之多非也按唐食貨志髙宗幹封元年攺鑄幹封泉寶肅宗乾元元年攺鑄乾元重寶而代宗時又鑄大歷元寶謂三百年皆鑄開元誤矣又云五代有天佑天福等錢天佑乃唐末年號初非五代故曰王說之非不止如吳氏所云也開元所以獨多者蓋自幹封攺鑄之後商賈不通米帛湧貴後行開元錢天下皆鑄之又武宗時許諸道皆得置錢坊李紳請天下以州名鑄錢京師爲京錢大小徑寸如開元夫以髙宗時天下皆鑄武宗時諸道置坊開元獨多此也吳氏又謂世所傳靑瑣集乃以開元錢明皇所鑄上有甲痕楊妃掐迹殊不知談賓錄武徳中進開元錢樣文徳皇后掐一痕因鑄之然則靑瑣云爾其謬可知孔氏雜記亦言開元通寶歐陽詢撰其文並書世俗不知遂以爲明皇所鑄大慶謂吳氏所引二書正欲證其非明皇時以辧靑瑣之謬然唐紀明言髙祖武徳四年鑄開元通寶徑八分重二銖四參積十錢重一兩得輕重大小之中【原注沈存中筆談云參乃絫字傳寫之誤爾十絫爲一銖大慶據此一錢重二銖四絫則積十錢爲二十四銖乃以一兩之言合絫力水切】通鑑亦載於武徳四年命給事中歐陽詢撰其文並書回環可讀【原注注或讀曰開元通寶或讀曰開通元寶皆可】吳氏豈偶忘此耶何必引談賓錄爲證也大慶又觀通鑑考異薛當聖運圖云初進蠟樣文徳皇后掐一甲故錢上有甲痕又淩璠唐政要錄乃以爲竇皇后按是時竇后已亡文徳未立今皆不取考異之言如此則談賓錄亦未足爲據也惟取信於史則知其爲武徳所鑄足矣區區甲痕不足辧也然自今而觀開元錢亦有無甲痕者有輕重大小不等者有篆文者有錢背之字不同者蓋此錢非盡出於武徳所鑄歐陽所書亦有髙宗武宗時所鑄者若錢背有京洛潤益者由李紳請以州名鑄故也竊怪近世刋行渉世錄乃謂開元皇帝時有人詐作神降帝問有何所求其人乃云欲得錢百萬帝乃特鑄開元錢與之以爲之別俟其出用則可捕矣其後將出罪人斯得所有爪甲乃錢樣將上貴妃以爪掐之帝命勿攺故至今有甲痕也此其說尢爲誕妄不知何據而云或謂錢文多載年號明皇旣以開元紀年武徳何爲乃鑄此錢也曰自我本朝専以年號紀於錢文爾考其自始𨿽曰南朝之孝建景和北朝之太和永安【案魏年號爲太和金年號爲泰和原本誤太爲泰今攺正】然中間亦有不以年號者如齊文宣之常平五銖周宣帝之永通萬國是也唐髙祖開元通寶亦此類耳然則明皇之年偶符武徳之錢文而開元通寶非紀明皇之年號也五代相承石晉於天福年間則有二品【原注曰天福鎭寶曰天福元寶】前蜀王氏有天漢光天干徳咸康後蜀孟氏亦有廣政皆以年號外此如大唐唐國等錢其李主所鑄者歟此又不以年也惟我朝自初迄今專以年號獨開寶寶元不然有如學林新編所云者蓋出於歐陽歸田錄其言是矣或謂藝祖以建隆攺幹徳今有幹徳錢安知其爲蜀錢乎蓋我朝鑄宋通錢體制厚廣輪郭分明自後如太平淳化至道景徳以至咸平祥符天禧等錢莫不皆然彼幹徳形式細薄乃與天漢光天咸康廣政等爾以此知其爲蜀錢也更俟識者審訂之

開元十二年張萬歲掌國馬注引唐統紀云萬歲三代典羣牧恩信行隴右故隴右人謂馬歲爲齒爲張氏諱也按公羊傳晉獻公謂荀息曰吾馬之齒亦已長矣然則謂馬歲爲齒有自來矣豈爲張氏諱哉【原注以上見司馬溫公通鑑考異】大慶謂此言是也然豈特此哉左傳襄公二十五年楚蒍掩賦車籍馬注謂疏其毛色歲齒以備軍用【案原本二十五年作二十年備軍用作補軍用今據左傳注本增攺】曲禮齒路馬者有誅疏云齒年也若論量君馬歲數亦爲不敬周禮馬質書其齒毛說者謂書其齒之數以知其老壯顏延年赭白馬賦齒歷𨿽衰而藝美不忒然則自古言馬歲必以齒豈特見於公羊傳哉因以四事並附於此

今之文士相承皆謂西漢無太學推其源委乃由晉灼之誤晉灼釋藝文志曲臺天子射宮也西京無太學故於此行射禮考班固武帝贊旣曰興太學儒林傳序亦謂成帝時或言太學弟子少於是增置弟子員鮑宣傳舉旛太學下王褒傳何武歌太學下是必有所謂太學矣至於三輔黃圖明言太學在長安西北七里人徒見晉灼之言如是又見太常擇弟子奏髙弟遂謂西京果無太學而附於太常殊不知太常掌禮儀之官五經博士皆隸之故武帝悼禮樂之廢闕遂令禮官勸學以勵賢材此正成周大司樂掌成均之法樂師掌國學之政大胥小胥掌學士之版與徵令皆隸於春官大宗伯之意也其可遽謂西京無太學耶

李廣傳大將軍陰受上指以爲廣數奇毋令當單於恐不得所欲孟康注奇不偶也師古曰言廣命只不耦也數音所角切奇居宜切前輩嘗辧之以爲數乃命數之數非疏數之數而乃所角切傳印之誤爾宋景文筆錄云孫宣公奭當世大儒亦以爲音朔余後得江南漢書本乃所具切以此知誤以具爲角也大慶謂辧之誠是也按馮敬通集曰吾數奇命薄端相遭逢【原注見藝文類聚】徐敬業詩數奇良可嘆【原注文選注內所具切】王維詩衛靑不敗由天幸李廣無功緣數奇以數字對天字杜詩數奇謫闗塞道廣存箕潁以數字對道字若作朔音則爲虛字不可以對天字坡詩數奇逢惡歲計拙集枯梧羅隠酬髙崇節詩數奇常自愧時薄欲何干然則以爲命數之數而音所具切明矣

列子之書大要與莊子同不可以其寓言爲實也如楊朱篇云晏平仲問養生於管夷吾夷吾問送死於乎仲大慶以史記秦紀及谷梁傳參考之秦繆魯僖之十二年已言管仲死【原注是歲癸酉史記齊世家以管仲卒於桓公四十一年如此則是僖公十五年丙子齊世家誤矣】平仲𨿽莫究其始然史記載嬰死於夾谷之歲則是魯定公十年也自仲之死至是已百五十年使其問答仲當垂死之歲嬰方弱冠之時嬰有百七十之壽矣以此知其不然也又史記管晏列傳云仲卒齊遵其政後百餘年有晏子焉然則二子非同時而列子之寓言明矣容齋隨筆雲莊子之鯤鵬列子之六鰲其語大若此【原注莊子北溟有魚其名爲鯤鯤之大不知其幾千里也化而爲烏其名曰鵬鵬之背不知其幾千里也列子湯問第五渤海之東不知幾億萬里中有五山五山之根無所連著帝使巨鰲十五舉首戴之疊爲三番六萬歲一交焉五山始峙而不動龍伯之國有大人一釣而連六鰲】莊子之蠻觸列子之焦螟其語小又若此【原注莊子則陽第二十五云有國於蝸之左角曰觸氏有國於蝸之右角曰蠻氏時相與爭地而戰伏屍數萬列子湯問篇江浦之間虫曰焦螟羣飛而集於蚊睫弗相觸也棲宿去來蚊弗覺也離朱方畫拭眥揚眉而望之弗見其形師曠方夜擿耳俛首而聽之弗聞其聲】大慶謂凡若此類人固知其寓言如引古人問答容有未易覺者故大慶特舉盜跖之譏孔子與管晏之問答以明之

劉向校列子書定著八篇云列子鄭人與穆公同時蓋有道者也孝景時貴黃老術此書頗行於世大慶按繆公【案以下繆公卽上鄭穆公二字古通用原本未畫一今姑仍之】立於魯僖三十二年薨於魯宣三年正與魯文公並世列子書楊朱篇云孔子伐木於宋圍於陳蔡夫孔子生於魯襄二十二年繆公之薨五十五年矣陳蔡之厄孔子六十三歲統而言之已一百十八年列子繆公時人必不及知陳蔡之事明矣況其載魏文侯子夏之問答則又後於孔子者也不特此爾第二篇

載宋康王之事第四篇

載公孫龍之言是皆戰國時事上距鄭繆公三百年矣晉張湛爲之注亦覺其非獨於公孫龍事乃云後人增益無所乖錯而足有所明亦何傷乎如此皆存而不除大慶竊有疑焉因觀莊子讓王篇云子列子窮貌有饑色客有言於鄭子陽曰列禦寇有道之士也居君之國而窮君無乃不好士乎子陽卽令官遺之粟列子再拜而辭使者去其妻曰妾聞爲有道者之妻子皆得佚樂今有饑色君過而遺先生食先生不受豈不命耶列子笑曰君非自知我也以人之言而遺我粟至其罪我也又且以人之言此吾所以不受也其卒民果作難而殺子陽觀此則列子與鄭子陽同時及考史記鄭世家子陽乃繻公時二十五年殺其相子陽卽周安王四年癸未歲也然則列子與子陽乃繻公時人劉向以爲繆公意者誤以繻爲繆歟𨿽然大慶未敢遽以向爲誤姑隠之於心續見蘇子由古史列子傳亦引辭粟之事以爲禦寇與繻公同時又觀呂東萊大事記云安王四年鄭殺其相駟子陽遂及列禦寇之事然後因此以自信蓋列與莊相去不逺莊乃齊宣梁惠同時列先於莊故莊子著書多取其言也若列子爲鄭繻公時人彼公孫龍乃平原之客赧王十七年趙王封其弟勝爲平原君則公孫龍之事蓋後於子陽之死一百年矣而宋康王事又後於公孫龍十餘年列子烏得而豫書之信乎後人所增有如張湛之言矣然則劉向之誤觀者不可不察而公孫龍宋康王之事爲後人所增益尢不可以不知

道書東西南北各有斗星又有所謂中斗是其所謂斗者凡五也大慶按之儒書止有三爾漢志中宮北斗七星所謂運於中央臨制四海者是也晉志北方南斗六星所謂斗星盛明王道和平者是也隋志天市宮垣斗五星仰則天下斛升不平覆則歲穰此亦所謂斗也止是三者而道書凡五【原注道書謂度人經也】與此不同豈其各有所據歟是固難以比而論之也姑以漢晉之志言之旣曰運於中央而又謂之北斗旣曰南斗六星而又謂之北方何也蓋天傾西北形如倚蓋𨿽曰維北有斗而實居天中亦猶公羊曰北極天之中也可以類推矣四方列宿隨時疊運姑以春言之井鬼栁星見於南方則斗牛女虛爲北方之宿爾以其正當北斗之衡故彼旣曰北斗則此曰南斗所以別也【原注漢志北斗七星杓攜龍角衡殷南斗晉灼注曰衡斗之中央殷中也】然而均謂之斗者豈非𨿽多寡不同而擬諸形容則一歟

古字音義有出於經史之通用而篇韻或不能盡載亦不可不知也蓋有音異義異而字則同亦有音同義同而字則異又有音同字同而義不可槪論者非詳觀博究不可也如旁招行樂之類一字而有三四音義者固不必論【原注旁招凡三音義詩駟介旁旁補彭切彊也經典作蒲浪切者迫也角招徵招則音韶禮志云招則音翹行樂凡四音行字則有文行太行與行行之殊樂字則有音樂好樂與樂饑之別此類甚多不可枚舉】如以其多者言之數字假字至於五厭字至於六【原注數字所具切儒行遽數音所論語朋友數音朔周禮數目音促樂記趍數音速凡五音假字古雅切易王假有廟音格毛詩音暇者樂也曲禮音遐者逺也假故之假去聲亦五音厭於艷切詩厭厭夜飲則平聲漢髙紀以厭當之則入聲禮畏厭溺則烏狎切大學見君子而後厭然則烏斬切厭浥行露於十切凡六音】卷字賁字至於七齊字從字至於八辟字至於九豈非音異義異而字則同歟【原注書卷之捲去聲捲而懷之上聲詩匪伊捲之其言切記三公一命捲音衮執女手之捲然賈捐之傳竭捲捲並音拳相如傳卷曲也丘專切地誌安定郡眴捲縣應邵上音旬下音箘凡七音賁字彼義切者飾也音班者文章也虎賁音奔勇也賁軍音奮覆也樂記廣賁之音扶問切怒气也苖賁皇音墳黥布傳賁赫地理誌東海襄賁並音粉凡七音義齊字在兮切國名也仄皆切齋莊也記地气上齊子兮切馬不齊髦於踐切沈齊盎齊才細切齊衰齊盛則卽私切齊乎其敬子禮切行中采齊才私切凡八音義從字吾從周之從平聲從者見之才用切衡從其畝子容切欲不可從子用切從容中道音衝待其從容然後盡其聲音舂又音聰又音崇又在江切辟字部益切者法也必益切者君也匹智切者諭也放辟邪侈則音僻曲禮左右攘辟則音避玉藻素帶終辟者音禆有由辟焉音弭一幅不辟則補麥切灌夫傳辟睨音普計切九音義】如咎繇【原注晁錯傳】中蘬【原注荀子仲虺字】領問【原注揚雄敍傳】之類兩字而同音義者亦不必論姑以其多者言之氓民也詩云氓之蚩蚩周禮以爲甿【原注地官遂人】晉志則以爲萌【原注職官志奬導民萌】韶樂也語云樂則韶舞周禮以爲■﹝磬﹐召代石﹞【原注■﹝磬﹐召代石﹞大司樂】史記則以爲招衮服也禮云衮冕荀子以爲裷【原注富國篇】禮記則以爲捲【原注郊特牲】擊柝一也而■﹝木槖﹞之與■﹝木﹝廣外屰內﹞爲不同【原注上周禮下貨殖】冕繅一也【原注周禮作繅】而璪之與藻爲異【原注並記上郊特牲下玉藻】詩有檜之國風左傳漢志則有鄶會之殊【原注左傳襄二十九年漢書地理誌】論語有鄹人之子孟子史記則有鄒騶之別書序有伏犧氏禮注漢表亦不一焉【原注太卜注作■﹝山上必下﹞戲漢人物百官表並作宓羲師古注字本作虙傳寫訛謬爾初學記宓犧注虙古伏字後誤以虙爲宓】是一音義而字分爲三也迓均之爲迎也書作迓衡禮作掌訝又田僕注作逆衙毛詩作百兩禦之左傳作狂狡輅鄭人【原注宣三年】嗚呼均之嘆聲也書作嗚呼【原注無逸】詩作於乎【原注烈文詩】記作於戲【原注大學】王貢傳以爲惡虖五行志以爲烏嘑響均之爲音也易系受命如響天文志鄕之應聲甘泉賦薌聲歷鍾過秦論作向禮樂志作享是皆一音義而字爲五也豈非音同義同而字則異歟乃若古字借用聚人曰財則財貨也賈誼傳之財幸則與裁同文紀之財足則與才同庶績咸熙則熙廣也禮志熙事備成則與禧同翟義傳熙念我孺子則與嘻同此皆借之而通用也至於玆之一字五行志賦斂玆重則通於滋樊酈贊𨿽有玆基則通於鎡荀子正論篇龍玆華瑾則通於髭而龜玆之音慈者不論也繇之一字如文紀無繇敎訓其民則通於由班賦先聖之大繇則通於猷韋孟詩犬馬繇繇則又通於悠悠而咎繇【原注臯陶】卦繇【原注音冑】與李尋傳之繇俗不論也【原注繇俗音謡義同】豈非音同字同而義不可槪論又如此歟此皆篇韻不能載故略摘一二以紀於此云

古今之字不同固有自繁而之省亦或增少而爲多不可槪論也以周禮考之太宰八灋後世以爲法司樂靁鼓後世以爲雷鑰章之龡鑰後世以爲吹以至簭人之九簭太祝之九﹝扌﹝屮艸本﹐上中下﹞皆易之以筮與拜焉其它如以廱爲雍【原注杜篤傳】以譱爲善【原注前漢禮志】以龢爲和【原注賓戲】以蠭爲蜂【原注項羽傳】以鼌爲朝【原注嚴助傳】以僊爲仙【原注郊祀志】與夫鼅鼄【原注爾雅蜘蛛字】螕■【原注五行志蚍蜉字】之類皆省於後也以漢書考之尉安之尉或加以心【原注車千秋傳】萬幾之幾或加以木【原注王嘉傳注】造端之端或加以立【原注藝文志】以至禮志之屮木幽通賦之東厸皆易之以艸與鄰焉其它如論語之知增而爲智周易之無增而爲無以旉爲敷【原注禮志】以皃爲貌以■﹝擊﹐去手﹞爲系【原注上王莽傳下景紀】與夫昆侖【原注張騫傳】夫容【原注相如傳】毒冒【原注地理誌】武夫【原注相如傳】之類皆增於前也夫自繁而之省無非取其傳寫之便易增少而爲多抑果何說耶古字率多互用其上下左右有不必拘漢祀志之崈髙則與崇同義地誌之麊泠則與麋同音【原注交趾郡泠音零晉志作麋】是上下無間也左傳之鄢陵五行志則以爲■﹝阝焉﹞尙書之謀猷詩則以爲猶【原注小旻詩我謀我猶】左傳鵝鸛之陳孟子生■﹝鳥我﹞之饋是左右無間也桑柘而漢志以爲■﹝石上木下﹞【原注地理誌】虹蜺而漢志以爲■﹝工上虫下﹞【原注天文】蛾眉而揚雄傳以爲■﹝我上虫下﹞烽燧而相如傳以爲■﹝遂上火下﹞皆以右而升上也爾雅之■﹝卽鳥﹞鴒東方朔以爲■﹝卽鳥﹞毛詩之峨峨相如傳以爲峩皆以左而升上也張騫傳以翕爲翖校獵賦以岌【原注五合反】爲岋【原注音同】則又以上而居左也掔取之掔袁蓋敍傳以爲■﹝扌監﹞鑑燧之鑑左傳乃以爲鞶鑑則又以下而居左也然則古字率多互用果何拘於上下左右之不同哉

古人制字皆有名義或象形而會意或假借而諧聲或轉注而處事莫不有義存乎其間是以成周設官外史達書名於四方行人諭書名於九歲凡以是也故止戈爲武【原注左傳宣十二年】反正爲乏【原注宣十五年】皿虫爲蠱【原注昭元年】見於左傳者不一𨿽然要難一律論也近世王文公其說經亦多解字如曰人爲之謂僞曰位者人之所立曰訟者言之於公與夫五人爲伍十人爲什歃血自明而爲盟二戶相合而爲門以兆鼓則曰鞀與邑交則曰郊同田爲富分貝爲貧之類無所穿鑿至理自明人亦何議哉有如中心爲忠如心爲恕朱晦庵亦或取之惟是不可解者亦必從而爲之說遂有勉彊之患所以不免諸人之譏也

考古質疑卷三

●欽定四庫全書

考古質疑卷四

﹝宋﹞葉大慶撰

說苑曰趙襄子見圍於晉陽罷圍賞有功之臣五人髙赫無功而受上賞張孟談曰晉陽之中赫無大功今與之上賞何也襄子曰在拘厄之中不失臣主之禮惟赫也子𨿽有功皆驕寡人與赫上賞不亦可乎仲尼聞之曰趙襄子可謂善賞士乎賞一人而天下之人臣莫敢失君臣之禮矣【原注見第六復恩篇】按晉陽罷圍乃貞定王十六年孔子卒於魯哀公十六年卽周敬王四十一年也後一年而元王立九年而貞定王立至十六年時孔子卒已二十六年此謂趙襄子善賞士爲仲尼之言考其年歲先後則知其誤也

說苑楚莊王築層臺大臣諌者七十二人皆死矣諸禦已違楚百里而耕謂其耦曰吾將入見於王其耦曰說人主者皆閒暇之人也然且至而死矣今子特艸茅之人爾諸禦已曰若與予同耕則比力也至於說人主則不與子比智矣委其耕而入見王曰虞不用宮之奇而晉並之陳不用子家羈而楚並之曹不用僖負羈而宋並之萊不用子孟而齊並之【案子孟說苑作子猛或葉氏所見本異今仍之】吳不用子胥而越並之秦不用蹇叔而國危桀殺闗龍逢而湯得之紂殺比干而武王得之宣王殺杜伯而周室卑此三天子六諸侯皆不能尊賢用士故身死國亡遂趨而出王遽追之曰子反矣吾將用子之諫明日遂解層臺而罷民【原注見第九正諫篇】大慶按左傳楚莊王立於魯文公十四年卒於宣公十八年越並吳事乃哀公二十二年相去凡一百十八年安得諸禦已預以子胥事諫楚莊王也況齊之滅萊據左傳在襄公六年亦是楚莊旣卒之後其誤亦與上子胥事一同覽者不可不知

範蔚宗贊耿恭曰追誦龍虵之章以爲嘆息大慶觀龍虵之章載於說苑者有二其一則介子推事其一則舟之僑事聯載之曰晉文公卽位賞不及推推母曰盍亦求之推曰尢而效之罪又甚焉且出怨言不食其食母曰亦使知之推曰言身之文也身將隠安用文母曰能如是與若俱隠至死不復見推從者憐之懸書宮門曰有龍矯矯頃失其所五虵從之周徧天下龍饑無食一虵割股龍反其淵安其壤土四虵入穴皆有處所一虵無穴號於中野文公出見曰嗟乎此介子推也吾方憂王室未圖其功使人召之則亡遂求其所在聞其入綿上山中於是表而封之號曰介山又云晉文公出亡周流天下舟之僑去虞而從焉文公反國擇可爵而爵之可祿而祿之僑獨不預文公酌諸大夫酒酒酣文公曰二三子盍爲寡人賦乎舟之僑進曰君子爲賦小人請陳其辭辭曰有龍矯矯頃失其所一虵從之周流天下龍反其淵安寧其處一虵耆幹獨不得所文公瞿然曰子欲爵耶請待旦日之期子欲祿耶請命廩人舟之僑曰請而得其賞廉者不受也遂歷階而去文公求之不能得終身誦甫田之詩【原注以上並見第六復恩篇】所謂龍虵之章二事如此大慶按左傳僖公二十八年城濮之戰舟之僑先歸及振旅入晉殺舟之僑以徇於國民於是大服夫僑旣犯師律文公戮之以徇民乃大服安有所謂文公求之不得終身誦甫田之詩乎以此而觀龍虵之章乃介子推事劉向惑於多聞而不知筆削遂聯載之以爲舟之僑事非也

說苑奉使篇【原注第十二】晏子使吳吳王謂行人曰吾聞晏嬰北方之辯於辭而習於禮者也命儐者客見則稱天子明日晏子有事行人曰天子請見晏子憱然者三曰臣受命敝邑之君將使於吳王之所不佞而迷惑入於天子之朝敢問吳王惡乎存吳王曰夫差請見見以諸侯之禮大慶按左傳吳王夫差立於定之十四年按史記齊世家晏子卒於定之十年二書皆出於劉向之前合是而觀晏子卒而夫差未爲吳王夫差立而晏子已卒四年矣然則此事爲誤明矣

說苑權謀篇【原注第十三】晉太史屠余見平公之驕而無徳義也以其國法歸周周威公見而問焉曰天下之國其孰先亡對曰晉先亡威公問其說對曰臣不敢直言示以天妖日月星辰之行多不當曰是何能然示以人事多不義百姓多怨曰是何傷示以鄰國不服賢良不興曰是何害是不知所以存所以亡故曰晉先亡居三年晉果亡大慶按晉平公以魯昭十年卒自是年以至春秋之終又歷七十四年晉𨿽衰而未亡也今舉晉平公之事而曰居三年晉果亡晉何嘗亡耶又周威公乃當考王威烈王之世恐所謂晉平公者誤矣又曰晉人已勝智伯歸而繕甲砥兵楚王恐召梁公弘曰晉人已勝智伯而繕甲兵其以我爲事乎曰不害患其在吳乎吳君卹民而同其勞使其民重上之令而輕其死勿已乎其備之明年闔廬襲郢大慶按杜氏注左傳晉人勝智氏事在春秋後二十七年所謂春秋後者自哀十七年始而闔廬入郢乃定公四年相去五十四年況智伯亡而吳滅已久此事誤矣又云越破吳請師於楚以伐晉楚王與大夫皆懼將許之左史倚相曰此恐吾攻已故示我不病請爲長轂千乘卒三萬與分吳地也莊王聽之遂取東國【原注以上並見權謀篇】大慶按楚莊王至越破吳時相去凡一百八十年莊王字必誤

雜言篇【原注第十七】曽子從孔子於齊齊景公以下卿禮聘曽子曽子固辭將行晏子送之曰吾聞贈人以財不若贈以言君子居必擇處遊必就士居必擇處所以求士也遊必就士所以修道也吾聞反常移性者欲也不可不愼也大慶按孔子家語及史記皆言曽子少孔子四十六歲孔子生於魯襄公二十二年則是曽子生於定公四年觀齊世家晏子死齊魯會於夾谷之歲乃定十年也時曽子方七歲安得晏子送行之辭家語亦載齊欲聘曽子爲卿事恐是後來如晏子送行之言彼此必有誤也

尊賢篇【原注第八】晉荊戰於邲晉師敗績荀林父歸請死昭公將許之士貞伯曰不可林父事君進思盡忠退思補過社稷之衛也今殺之是重荊勝也公曰善乃使復將大慶按邲之戰在宣十二年左傳亦傳此事時當晉景公之世昭字誤無疑矣

善說篇【原注第十一】趙襄子謂仲尼曰先生委質以見人主七十君矣而無所通不識世無明君乎意先生之道固不通乎仲尼不對異日襄子見子路曰嘗問先生以道先生不對隠也隠則安得爲仁若信不知安得爲聖子路曰建天下之鳴鐘而撞之以莛豈能發其聲乎君問先生無乃猶以莛撞鐘乎大慶按孔子欲適趙聞其殺大夫鳴犢而還臨河而嘆曰美哉水洋洋乎丘之不濟此命也夫是孔子未嘗適趙也安得與襄子問答事況襄子非與孔子並世此事亦誤

大慶觀孔叢子詰墨篇曰墨子稱景公問晏子以孔子而不對又問三皆不對公曰以孔子語寡人者眾矣俱以爲賢聖而不對何也晏子曰嬰聞孔子之荊知白公之謀而奉之以石乞勸下亂上非聖賢之行也詰之曰楚昭王之世夫子應聘如荊不用而反周旋乎陳宋齊衛昭王卒惠王立十年令尹子西乃召王孫勝以爲白公是時魯哀公十五年也一年然後作亂在哀公十六年秋夫子已卒十旬矣墨子𨿽欲謗毀聖人虛造妄言柰此年世不相值何【原注以上乃孔叢子所載孔鮒子魚詰墨之詞】大慶謂戰國之世諸子橫議如墨子假托晏子之言以毀聖人子魚以年世辧之則墨子之妄固可見矣大慶又考之魯定公十年孔子相夾谷之會史記於齊世家載夾谷之會云是歲晏嬰卒然則白公之亂嬰死已二十二年矣左傳齊景公薨於魯哀公之五年是時景公亦死十年矣是知孔子非特無是事而景公晏子亦無是問答皆墨子鑿空造謗宜乎孟軻辟之以禽獸

馬侍讀大年云僕任夏縣令一日會客蓮池上苦蛙聲坐中有州官乃長安人以微言相戲妄謂僕南人食此也僕答曰此是長安故事客曰未聞也僕取東方朔傳示之客始服武帝爲上林苑朔諫以爲此地土宜姜芋水多■﹝圭黽﹞魚貧者得以人給家足無饑寒之憂師古注■﹝圭黽﹞卽蛙字人亦取而食之馬氏舉是以爲言蓋謂長安人食蛙也大慶考周禮秋官蟈氏注云今禦所食蛙也然則漢猶以蛙爲禦膳也又霍光傳霍山曰丞相擅減宗廟羔菟■﹝圭黽﹞可以此罪也注云羔菟■﹝圭黽﹞所以供祭然則漢猶以蛙爲宗廟之薦也馬氏乃不及此何耶大慶因引二事以廣馬氏之不及不必以食蛙爲媿而且謂客言爲妄也

前輩稱李綯和杜祁公詩收得桑楡歸物外種成桃李滿人間按日西垂景在樹端謂之桑楡事見淮南子至若種成桃李本狄仁傑與裴耀卿事爾按仁傑家傳仁傑薦張柬之袁恕己桓彥範崔元暐敬暉五公咸出門下皆州縣官拔置顯位以爲五公一代之盛桃李也又談藪王泠然上裴耀卿書曰拾遺補闕寧有種乎僕不佞亦相公一株桃李也大慶觀通鑑載仁傑事或曰天下桃李悉在公門矣仁傑曰薦賢爲國非爲私也又唐人詩譏李徳裕曰閒園不解栽桃李滿地惟聞種蒺蔾楊汝士詩曰文章舊價畱鸞掖桃李新陰在鯉庭本事詩載賈島下第怨憤題詩曰破郤千家作一池不栽桃李種薔薇薔薇花落秋風後荊棘滿庭君始知用桃李事者多矣大槪指薦賢種徳而言大慶竊謂事之所本其來自古非起於唐按韓詩外傳云子質事魏文侯獲罪而北遊謂簡主曰【原注趙簡子也】從今已後不復樹徳於人矣簡主曰夫春樹桃李夏得蔭其下秋得食其實春樹蒺蔾夏不可采其葉秋得其刺焉由此觀之在所樹也今子所樹非其人也故君子擇而後種【原注見第七卷

】又說苑云陽貨得罪見簡子曰自今以來不復樹矣簡子曰何哉曰堂上之人吾所樹者過半朝廷之吏邊境之士吾所樹者亦過半今堂上之人親劫臣於君朝廷之吏親危臣於法邊境之士親劫臣於外簡子曰惟賢者爲能報恩不肖者不能夫樹桃李者夏得休息秋得食焉樹蒺蔾者夏不得休息秋得刺焉今子所樹者蒺蔾也非桃李也自今以來擇人而樹之無已樹而擇之【原注見復恩篇】二書所載皆以爲趙簡子之言𨿽或大同小異要之桃李事當本於此後人皆用此事爾

抱朴子云班輸不能削瓦石爲芒鍼歐冶不能鑄鉛錫爲幹將故不可爲者𨿽鬼神不能爲也不可成者𨿽天地不能成也嘗觀傳燈錄嵩嶽元圭禪師一日有異人峩冠袴褶而至從者極多師觀其形貌奇偉非常曰仁者胡爲而至彼曰師寧識我耶師曰我觀佛與眾生等吾一目之豈分別耶彼曰我嶽神也能生死於人師安得一目我哉師曰吾本不生汝焉能死云云神曰我神通亞佛師曰汝神通十句五能五不能神悚然曰可得聞乎師曰汝能戾上帝東天行而西七曜乎曰不能師曰汝能奪地祇融五嶽而結四海乎曰不能師曰是謂五不能【原注詳見傳燈錄四卷】蓋至是然後知抱朴子所謂不可爲者𨿽鬼神不能爲信哉斯言𨿽然東天行而西七曜融五嶽而結四海特四事爾何以謂之五不能始嘗求其說而不得及觀歐陽東坡之言方觸類而通之東坡云余家有歙硯底有欵識云吳順義元年處士汪少微銘之曰松操凝煙楮英鋪雪毫穎如飛人間五絕所頌者三物而謂之五絕者豈硯與少微爲五耶歐陽公自號六一居士曰吾集古錄一千卷藏書一萬卷琴一張碁一局而嘗置酒一壺吾老於其間是爲六一然則神固有四不能矣加以不能生死元圭是爲五也願與識者共參之

事物紀原論先農之祭曰漢文制書始耕於耤田官祠先農以一太牢則其祀由漢興也大慶按禮記郊特牲論八蠟首之以先嗇鄭注以爲神農周禮鑰章氏祈年於田祖鄭注始耕田者謂神農也大司徒樹之田主賈公彥疏田主當在耤田中依樹木爲之卽詩人所謂田祖郊特牲所謂先嗇皆謂始耕田者神農是也至於甫田詩以禦田祖孔頴達疏云始造田者謂之田祖先爲稼穡謂之先嗇神其農業謂之神農名殊而實同也然則先嗇也田主也田祖也皆謂神農也先農之祭豈非神農歟是祭也考之詩禮固已有祭而曰由漢興之非也

王歸叟詩話山谷書會稽公徐浩寶林寺詩云玆山昔飛來逺自瑯邪臺孤岫龜形在深泉鰻井開按爾雅山有穴爲岫今季海詩云孤岫龜形在乃不成語蓋謝玄暉云窓中列逺岫已誤用字季海又承誤爾大慶嘗因是而觀諸古如淵明云無心而出岫嵇中散幽憤詩采薇山阿散發嵒岫亦謂散發於嵒穴之間爾晉張協詩荒林寂以閒山岫峭且深魏徐幹七諭雲棲遲乎穹谷之岫陸士衡詩王鮪懷河岫抱朴子藏夜光於嵩岫又云攻美玉不於荊山之岫不得連城之尺璧也旣曰山又曰岫是其意皆如爾雅之言所謂山之穴也歸叟之言當矣然梁朱超詩髙岫郁相連杜詩晨光映逺岫【原注甘林詩】又逺岫爭輔佐【原注木皮嶺詩】又巫岫郁嵯峨【案此句江梅詩原本脫注】韓詩橫云時平凝點點露數岫歐陽詩依依帶幽澗隠隠見孤岫直以岫爲山其相承誤用之歟玄暉詩又云云端楚山見林表吳岫微及觀漢張平子南都賦岫繞繚而滿庭是亦以岫爲山又在玄暉之先矣歸叟豈不見此耶不然何以謂季海承玄暉之誤也

對牀聽雨二蘇兄弟酬答多用之坡有東府雨中別子由詩曰對牀定悠悠夜雨空蕭瑟初秋寄子由云雪堂風雨夜已作對牀聲在鄭別子由云寒燈相對記疇昔夜雨何時聽蕭瑟在禦史獄云他年夜雨獨傷神李公擇故居詩對牀老兄弟夜雨聽竹屋又初秋子由與坡相從彭城賦詩云逍遙堂後千章木長送中宵風雨聲誤喜對牀尋舊約不知飄泊在彭城又子由使遼在神水館雲夜雨從來對榻眠玆行萬里隔冰天子由舟次磁湖云夜深魂夢先飛去風雨對牀聞曉鐘此其兄弟所賦也故後人多以爲兄弟事坡詩注子由與坡在懷逺驛讀韋蘇州詩至寧知風雨夜復此對牀眠惻然感之乃相約早退爲閒居之樂大慶觀蘇州此詩乃贈元常全眞二甥又贈令狐士曹云秋霖滴滴對牀寢山路迢迢聯騎行至白樂天亦有招張司業詩能來同宿否聽雨對牀眠故坡送劉寺丞雲中和堂後石楠樹與君對牀聽夜雨以是觀之非獨兄弟可用也

東臯雜錄詩伐木丁丁鳥鳴嚶嚶出自幽谷遷於喬木又曰嚶其鳴矣求其友聲鄭箋云嚶嚶兩鳥聲正文與注皆未嘗及黃鳥自白樂天作六帖始類入鶯門又作詩毎用之如谷幽鶯暫遷不失遷鶯侶鶯遷各異年樹集鶯朋友之類後人多祖述用之緗素雜記載劉夢得嘉話云今謂進士登第爲遷鶯者久矣蓋自詩云伐木丁丁鳥鳴嚶嚶出自幽谷遷於喬木又曰嚶其鳴矣求其友聲並無鶯字頃歲省試早鶯求友詩又鶯出谷詩別書固無證據斯大誤也余謂今人吟詠多用遷鶯出谷事又曲名喜遷鶯皆循襲唐人之誤故宋景文云曉報谷鶯朋友動又杏園初日待鶯遷舒王云鶯猶尋舊友惟漢梁鴻思友人詩曰鳥嚶嚶兮友之期念髙子兮僕懷思南史劉孝標絕交論云嚶鳴相召星流電激是眞得詩意苕溪漁隠曰涪翁詩千林風月鶯求友亦承唐人之誤然自唐至今誤用者眾爲時碩儒尙猶如此余何足怪洪駒父云古今詩人誤用出谷遷喬爲黃鶯按詩注嚶嚶兩鳥聲非鶯也禽經稱鶯嚶嚶然要是後人傅會非詩本意已上諸公議論如此大慶按詩嚶嚶𨿽非指鶯然漢張衡歸田賦王睢鼓翼倉庚哀鳴交頸頡頏闗闗嚶嚶又東都賦雎鳩鸝黃闗闗嚶嚶蓋倉庚鸝黃卽所謂鶯也張衡皆以嚶嚶言之則唐人以嚶嚶爲鶯又未必不本於此若以爲樂天始誤竊謂不然蓋李嶠鶯詩乍離幽谷日先囀上林風李白荊門望蜀江詩花飛出谷鶯二李蓋先於樂天矣況梁元帝言志賦聞鶯鳴而懷友陳楊謹從駕祀麓山廟詩牕幽細网合階靜落花明檐巢始入燕軒樹已遷鶯自梁陳已用遷鶯事而曰承襲唐人之誤非也

老子曰爲學日益爲道日損大慶嘗觀莊子顏回之事方悟老子之意莊子大宗師篇顏回曰回益矣仲尼曰何謂也曰回忘仁義矣曰可矣猶未也他日復見曰回益矣仲尼曰何謂也曰回坐忘矣仲尼曰何謂坐忘曰墮支體黜聰明離形去智同於大通此謂坐忘仲尼曰同則無好也化則無常也而果其賢乎丘也請從而後也觀此一章老氏之言思過半矣蓋老氏之言二句當作一意且爲學日益於何處見之以其爲道日損也學而至於爲道日損之地如顏子之忘仁義忘禮樂以至於坐忘方可謂之日益揚子曰顏子以退爲進其有知於此乎

皇甫謐云計君乂授與司馬相如傳遂涉漢書讀匈奴傳不識撐犂孤塗之字有胡奴執燭顧而問之奴曰撐犂天子也匈奴之號單於猶漢人之有天子也予於是曠然發悟以上皆元晏春秋說余觀歐陽文忠公少時代王狀元謝及第啟云陸機閱史尙靡識於撐犂枚臯屬文徒率成於骩骳文忠公以爲陸機蓋誤也黃朝英緗素雜記以不知文忠用撐犂事爲恨蓋渠未讀元晏春秋爾【原注以上見能攺齋漫錄】大慶謂漫錄之言如此然嘗觀匈奴傳單於姓攣鞮氏【原注上力全切下力兮切】其國稱之曰撐犂孤塗單於匈奴謂天爲撐犂謂子爲孤塗單於廣大之貌班固釋其義非不詳明使皇甫謐讀匈奴傳果何待胡奴之說而後悟元晏春秋乃爲是言何耶大慶謂朝英不識歐公所使之事固已不見元晏春秋而吳氏漫錄舉元晏春秋之說亦未必見漢匈奴傳也

程氏考古編云李濟翁資暇集曰今人符咒後言急急如律令者令音零律令雷鬼之最捷者謂當如律令鬼之捷也按風俗通論漢法九章因言曰夫吏者治也當先自正然後正人故文書下如律令言當承憲履繩動不失律令也今道流符咒凡行移悉仿官府制度則其符咒之後云如律令者正是效官府文書爲之不必鑿以爲雷鬼也大慶按文選袁紹檄豫州終曰如律令曹公檄吳部曲終亦曰如律令是知李說之謬蓋律者所以禁其所不得爲令者所以令其所當爲如律令者謂如律令不得違也道家符咒正是效官府文書爲之誠如程氏說故大慶復以袁紹曹公之事而實之

書曰兢兢業業一日二日萬幾此臯陶戒舜之言也注云幾微也言萬事之微自漢王嘉上封事曰一日二日萬機旁加木故後人多作萬機嘗觀魏相傳宣帝始親萬機循吏傳帝始躬萬機厲精爲治後漢肅宗紀朕統理萬機懼失厥中牟融傳顯宗方勤萬機鍾離意疏願陛下垂聖徳揆萬機【原注本傳】蔡邕曰陛下思惟萬機以答天望【原注本傳】魏明帝詔華歆曰朕新蒞萬事一日萬機及觀孫綽爲丞相王導碑云𨿽管綜時務一日萬機夷心以延白屋之士屈己以招巖穴之俊【原注見藝文類聚】又世說簡文爲相桓溫甚患其遲常加勸勉簡文曰一日萬機那得速時簡文方爲相是宰相稱萬機也𨿽然嘗求其所自始舜典曰納於大麓注謂大錄萬機之政公羊僖九年傳曰宰周公者何天子之爲政者也注當與天子參聽萬機漢百官志相國丞相掌丞天子助理萬機至於晉書顧榮箋曰文王日昃不暇食周公一沐三握發何哉誠以一日萬機不可不理由是觀之宰相之稱萬機豈不可哉

考古質疑卷四

●欽定四庫全書

考古質疑卷五

﹝宋﹞葉大慶撰

容齋隨筆云【原注洪邁所作】中說所載門人多貞觀時知名卿相而無一人能振師之道者故議者往往致疑其最所稱髙弟曰程仇董薛程元仇璋董常無所見獨薛收唐史有列傳蹤迹甚爲明白收以父道衡不得死於隋不肯仕及唐祖興將應義舉郡通守堯君素覺之不得去及君素東連王世充遂挺身歸國正在丁丑戊寅歲中丁丑爲大業十三年又爲義寧元年戊寅爲武徳元年是年三月煬帝遇害於江都蓋大業十四年也杜淹作文中子世家云十三年江都難作子有疾召薛收謂曰吾夢顏回稱孔子歸休之命乃寢疾而終殊與收事不合歲年亦不同是大可疑也又稱李靖受詩及問聖人之道靖旣云丈夫當以功名取富貴何至作章句儒恐必無此中說後載文中子次子福畤所錄雲杜淹爲禦史大夫與長孫太尉有隙予按淹以貞觀二年卒後二十一年髙宗卽位長孫無忌始拜太尉其不合於史如此故或疑爲阮逸所作也【原注以上並隨筆】大慶謂容齋之所辯證是矣嘗觀杜淹所撰世家年世旣已抵牾且或疎略自戾豈止如容齋所疑乎蓋容齋所疑尙猶有可諉者大慶之所疑因得以附見焉世家雲開皇四年文中子始生又曰開皇九年江東平銅川府君嘆曰【原注文中子之父】王道無敍天下何爲而一乎文中子侍側十歲矣云云大慶按開皇四年文中子始生至九年方六歲何爲而言十歲乎此其疎略自戾不待他人攻其失也又云十八年文中子有四方之志受書於東海李育問禮於河東闗子明【原注時文中子二十五歲】大慶按子明乃北魏孝文太和末年爲晉陽穆公公府記室【原注穆公文中子髙祖】穆公薦於孝文孝文曰嘉謀良策勿慮不行朕南徵還日當共論道以究治本【原注以上見中說後錄闗子明事】計其年代當齊明帝永泰元年戊寅歲也【原注時魏文南伐齊見通鑑】自是以至開皇十八年戊午蓋一百一歲矣使子明爲記室時方弱冠至是亦百二十餘歲矣安得有文中子問禮於子明之事非年歲之抵牾乎容齋所疑反不及此何也𨿽然杜淹所撰豈其欲大吾師之道而彰其名故不暇詳究其年月而起後人之詆訾乎容齋遂並疑中說爲阮逸所作大慶則未敢以爲然也何者逸乃我宋仁宗朝人唐書藝文志已有王通中說皮日休有文中子碑亦言序述六經敷爲中說李薛房杜皆其門人而劉禹錫作王華卿墓銘序載其家世行事甚詳雲門多偉人則與其書所言合矣司空圖又謂文中子致聖人之用房衛數公皆爲其徒恢文武之道以濟貞觀治平之盛至於李翺讀文中子且以其書並之太公家教劉蕡讀文中子又以六籍奴婢譏之是𨿽當世儒者好惡不同推尊之或過毀損之失眞要知自唐已有此書決非阮逸所作明矣豈容齋偶忘之乎蓋容齋所疑不過因薛收李靖之事安知薛收不於文中子旣死而方應義舉李靖初年從學而後乃投筆乎十三年之難若以史所載田蚡之死都護之置例之則亦杜淹敍述之誤耳【原注田蚡之死漢紀以爲四年傳以爲五年必有一誤西域都護之置神爵二年也百官表誤爲地節二年西域傳誤爲神爵三年見通鑑考異】長孫太尉之隙若以左傳所稱陳桓公田成子漢史張良稱漢王之等例之則亦王績追書之誤爾【原注左傳隠公四年衛州吁未能和其民石厚問定君於石子曰王覲爲可曰何以得覲曰陳桓公方有寵於王陳衛方睦若朝陳使請必可得也又齊人歌曰嫗乎采芑歸乎田成子夫人旣物故然後有謚今陳侯尙存而曰桓公田常無恙而稱成子皆後來追書之誤爾漢書張良爲漢王借箸籌之乃稱陛下時漢王未卽位亦後人追書之誤方杜淹與長孫有隙時𨿽長孫未爲太尉而王績所書乃長孫爲太尉之後故追書太尉爾】然則大慶所謂容齋所疑尙有可諉者以是特杜淹王績之徒有所謬誤亦何足以疑中說哉

大慶前謂中說非阮逸所作甚明續考中說亦有可疑處往往王氏子弟如王凝福畤不無附會於其間何以言之王道篇云李徳林請見之與之言歸有憂色門人問子子曰徳林與吾言終日言文而不及理門人退子援琴鼓蕩之什門人皆沾襟焉又禮樂篇云安平公問政卽徳林也大慶按通鑑徳林死於開皇之十年時文中子方七歲固未有門人徳林何爲請見而問政門人何爲聞琴而沾襟哉此其謬誤斷無可疑故謂王凝福畤不無附會於其間者此也

容齋隨筆云作議論文字須考引事實無差乃可傳信後世東坡作二疏圖贊云孝宣中興以法馭人殺蓋楊韓蓋三良臣先生憐之振袂脫屣使知區區不足驕士其立意超卓如此然以其時考之元康三年二疏去位後二年寛饒誅【原注神爵二年】又三年延壽誅【原注五鳯元年】又一年楊惲誅方二人去時三人皆無恙蓋先生文如傾河不復效常人尋閱質究也大慶因而觀坡詩錯誤尢多前輩嘗論之矣今總序於此和徐績詩殺雞未肯邀季路裹飯須知問子來按莊子云子祀子輿子來子黎四人相與友無裹飯事又子輿子曰子桑殆病矣裹飯而往則裹飯非子來事也次韻景文聽琵琶詩尢勝江左狂靈運共斗東昏百艸須按劉公嘉話謝靈運須美臨刑因施爲維摩詰象須唐安樂公主鬭百艸欲廣其物色令馳驛取之又恐爲他人所得因翦棄其餘坡以爲東昏誤矣和子由使契丹至涿見寄詩始憶庚寅降屈原旋看蠟鳯戲僧虔按齊書王弘與兄弟會集任子孫戲僧綽獨正坐采蠟燭珠爲鳯凰坡誤以爲僧虔歟【案采蠟燭珠爲鳯凰齊書屬僧虔南史屬僧綽又曰或云僧虔此以東坡爲誤殆未考史文】又遊聖女山詩縱令司馬能鑱石柰有中郎解摸全按陳琳爲袁紹檄曹公之罪云特置發丘中郎摸金校尉所過墮突無骸不露則又誤以校尉爲中郎矣立春日與李端叔詩丞掾頗哀亮按馬援爲隴西太守但總大體諸曹時白外事援輒曰此丞掾之任何足相煩頗哀老子使得遨遊是亮字當作援今有碑本坡自大字書作亮眞誤也又贈陳季常詩不見盧懷愼蒸瓠似蒸鴨按盧氏雜說鄭餘慶召親朋呼左右處分廚家爛蒸去毛莫拗折項諸人以爲蒸鴨良久毎人粟米飯一盂爛蒸葫蘆一枚坡其誤以餘慶爲懷愼耶和人會獵詩不向如臯間射雉歸來何以得卿卿蓋以如臯爲地名也按昭公二十八年賈大夫娶妻禦以如臯射雉獲之杜氏注爲妻禦之臯澤如訓之謂往也則如臯非地名審矣又次韻滕元發等詩坐看靑丘吞澤芥自慚黃潦薦溪蘋又西湖詩靑丘已吞云夢芥按相如子虛賦秋田乎靑丘彷徨乎海外吞云夢者八九於其胸中曽不芥蔕芥蔕刺鯁也非艸木之芥坡詩云爾豈非誤歟又云市區收罷魚豚稅來與彌陀共一龕按褚遂良云一食淸齋彌勒同龕非彌陀也又次韻錢舍人病起詩曰何妨一笑千痾散全勝倉公飲上池按史記飲上池之水乃扁鵲非倉公也又谷庵銘云孔公之堂名虛白蘇子堂後作員屋堂𨿽白矣庵自黑知白守黑名曰谷按老子知其白守其黑爲天下式知其榮守其辱爲天下谷今曰知白守黑名曰谷亦誤也又戲作賈梁道詩並引云王淩謂賈充曰汝非賈梁道耶乃欲以國與人由是觀之梁道之忠於魏久矣司馬景王旣執淩歸過梁道廟淩大呼曰我大魏之忠臣司馬病見淩與梁道守而殺之然梁道之靈獨不能已其子充之惡至使首發成濟之事此又理之不可曉者故戲作小詩云嵇紹似康爲有子郗超叛鑑是無孫如今更恨賈梁道不殺公閭殺子元【原注公閭乃充也】大慶按晉紀執王淩及夢爲祟乃宣帝名懿字仲達非景帝子元也然則序所謂景王詩所謂子元皆誤也又徐州戲馬臺詩路失玉鉤芳艸合林亡白鶴野泉淸按桂府叢談李蔚咸通中移鎭淮海見郡寡勝遊之地命於戲馬臺西連玉鉤斜道葺亭名之曰賞心今此乃誤用廣陵戲馬臺事至於下句亦誤後山詩話云廣陵亦有戲馬臺唐髙宗東封有鶴下焉乃詔諸州爲老氏築宮名以白鶴公蓋二句皆誤矣又按龔遂傳令民種一百本薤五十本蔥坡詩云細思種薤五十本大勝取禾三百廛則誤以蔥爲薤矣又云他年一舸鴟夷去應記儂家舊姓西按寰宇記越州諸曁縣有西施家東施家謂施氏所居分爲東西今謂舊姓西則誤矣坡之誤此類甚多又云憶昔舜耕歷山鳥耘田趙次公注云史記舜紀注引傳以爲下有羣鳥耘田故文選注左思賦云舜葬蒼梧象爲之耕禹耕會稽鳥爲之耘如此則鳥耘非舜事象耕亦非歷山時而先生云爾撼樹之徒遂輕議先生爲錯殊不知先生胸次多書下筆痛快不復檢本訂之豈比世間切切若獺祭魚者哉大慶謂杜徵南顏祕書爲丘明孟堅忠臣次公之言正此類爾後生晚學影響見聞乃欲以是借口豈知以東坡則可他人則不可當如魯男子之學栁下惠可也

近世有螢雪叢說兪成元徳所作也王勃滕王閣序落霞與孤鶩齊飛秋水共長天一色世率以爲警聯然落霞者飛蛾也卻非雲霞之霞土人呼爲霞蛾至若鶩者野鴨也野鴨飛逐蛾虫而欲食之故也所以齊飛若雲霞則不能飛也蓋勃之言所以摹寫逺景以言逺天之低故鶩之飛幾若與落霞齊爾如詩人所謂新月已生飛鳥外鳥飛不盡暮天碧曰乾坤萬里根曰一目略千里之類以見興致髙逺如此大率如詩如畫皆以形容逺景爲工故杜老題山水圖詩云尢工逺勢古莫比咫尺應須論萬里皆以是也勃下句雲秋水共長天一色亦以逺水連天上下一色皆言滕王閣眺望逺景在縹渺中如此奇也故當時以其形容之妙嘆服二句以爲天才縱使方言以蛾爲霞而野鴨逐飛蛾食之形於賦詠何足爲奇兪氏又謂若雲霞則不能飛殊不知前輩以飛霞入詠者甚多宋謝瞻詩髙臺眺飛霞鮑照云繡甍結飛霞梁江淹赤虹賦霞晃朗而下飛

嘗觀孔子家語乃王肅爲之注解肅之序曰語云牢曰子云吾不試故藝談者不知爲誰多妄爲之說孔子家語弟子琴張一名牢字子開衛人也宗魯死將往弔孔子止焉按肅所以引此者欲因家語弟子傳以正說者之妄也肅又云春秋外傳曰堯臨民以五說者堯五載一巡狩然經曰五載一巡狩此乃說舜之文非說堯孔子論五帝各道其異事於舜云巡狩天下五載一始則堯之巡狩年數未明周十二歲一巡寧可言周臨民以十二乎孔子云堯以土徳王天下色尙黃黃土之徳五土之數故曰臨民以五此其義也已上肅之序家語云爾夫肅所以言及此者亦如上文欲引家語之言以正堯臨民以五之義也然琴牢名字固見於家語七十二弟子解至於舜巡狩四海五載一始亦出家語五帝之篇乃若堯以土徳王天下而色尙黃初不出於家語而肅乃引之何也大慶按家語五帝篇乃云堯以火徳王色尙黃舜以土徳王色尙靑旣無堯以土徳王天下而色尙黃之說肅之言果何所本乎意者影響乎色尙黃之說遂以堯爲土徳而不復檢正歟況家語孔子曰五行用事先起於木木東方萬物之初皆出焉是故王者則之而首以木徳王天下其次則以所生之行轉相承也是以太皥配木炎帝配火黃帝配土少昊配金顓頊配水由是推之帝嚳以木王堯以火王舜以土王夏以金殷以水周以木終始相生可以理推也肅何爲而有堯以土徳王天下之言乎班固律曆志所論五徳自太昊炎黃少昊顓嚳以至虞夏商周皆本於孔子五行更王終始相生之言乃以堯爲火徳至髙帝之贊亦以協於火徳爲承堯運然則堯固不可謂之土徳而春秋外傳所謂堯臨民以五者亦難援是以爲言矣夫家語肅所注也肅方以是語而證堯臨民以五之義而不知家語之言正與此異何其鹵莽如是乎

王右軍蘭亭敍不入文選王勃滕王閣記不入文粹世多疑之遁齋閒覽【原注陳正敏】謂天朗气淸乃是秋景絲竹管弦語爲重復大慶竊謂自古以淸明爲三月節則是時天气固淸明矣而宣紀神爵元年三月詔曰天气淸靜神魚舞河然則所謂天朗气淸何足爲病前漢張禹傳曰後堂理絲竹管弦而班固東都賦亦曰陳金石布絲竹鐘鼓鏗鍧管弦曄煜旣曰絲竹又曰管弦此蓋右軍承前人之誤要未可以分寸之瑕而棄盈尺之夜光也乃若王勃之文或者謂時當九月序屬三秋言九月則三秋可知此與絲竹管弦同一病也況丰城劍气上衝牛斗而星分翼軫分野尢差然大慶考之唐書勃傳九月九日都督大宴滕王閣時勃乃作序夫唐人以上已與重陽爲令節都督旣於是日啟宴勃不應止泛舉九月蓋月字乃日字之誤也且旣言九月又言三秋是誠贅矣如雲九日則不可無三秋字今之碑本乃郡守張公澄所書亦誤以九日爲九月訛謬相承遂致勃有重複之病至於豫章之地昔人所謂吳頭楚尾按漢地理誌楚地翼軫分野旣曰楚尾則星分翼軫豈爲深失要之勃所作序實近乎俳然唐初之文大抵如此至韓昌黎始變而爲古文爾又豈容遽以是黜之然則二文之不入選粹毋亦蕭統姚鉉偶意見之不合故去取之過苛歟𨿽然二子之文不入選粹而傳至於今膾炙人口良金美玉自有定價所謂瑕不掩瑜未足韜其美也

嘗怪班書李陵傳且言陵之所將皆荊楚勇士奇材劍客力扼虎射命中又曰千弩俱發應弦而倒則陵之士卒固皆善射者矣又曰一日五十萬矢皆盡然是時匈奴不過十餘萬爾陵之戰也一日五十萬矢皆盡而不能殺敵遂至於張空弮以冒白刃其得謂之射命中應弦而倒乎況陵敗且嘆曰復得數十矢足以脫矣吁一日五十萬矢旣不能以成事而數十矢復何爲哉是其紀事前後蓋有不相應者恐一日五十萬字必有誤也

大慶按禮器其在人也如竹箭之有筠也松柏之有心也故貫四時而不攺柯易葉故君子有禮則外諧而內無怨鄭注云四物於天下最得气之本或柔刃於外或和澤於內用此不變傷也然則謂柔刃於外亦以筠爲竹皮歟後世例以筠配松直以筠爲竹自齊梁以來皆然齊王融風賦靡輕筠之碧葉泛曾松之翠枝梁吳均吳城賦亭梧百尺階筠萬丈杜詩回首望松筠時過憶松筠唐書忠義傳厲松筠之雅操皆直以筠爲竹惟栁子厚苦竹橋詩迸籜分苦節輕筠抱虛心以筠對籜蓋知此矣然又雲泉回淺石依髙栁徑轉垂藤間綠筠又與上不同何耶

吳虎臣漫錄宋景文謂陳平封曲逆侯今學者讀曲逆作去遇不作本音何耶余按孔經父云漢書元無音文選載陸士衡功臣頌曰曲逆宏達好謀能深注云曲區句切逆音遇然則景文竟忘選注耶此吳氏引孔經父之言爾大慶按陳平傳髙帝出平城之圍南過曲逆孟康注曰中山之蒲陰縣因考地理誌中山國曲逆縣張晏注云濡【原注乃官切】水至城北曲而西流故曰曲逆章帝醜其名而攺曰蒲陰在蒲水之陰王莽時攺曰順平就是而觀以其水至城北曲而西流則曲逆二字當如夲字不當借音不然章帝何以醜其名而攺曰蒲陰哉觀王莽之更諸縣名曰陽曲而攺以陽直【案漢志顏師古注隋文帝自以姓楊惡陽曲之號攺爲陽直此云王莽所更實誤】曰圜陰而攺以方陰然則以曲逆而攺曰順平亦槪可見顏師古於夲傳及地理誌皆無音不知文選注去遇爲音又果何所見耶

呂居仁詩指蹤元自漢公卿說者謂指蹤字爲誤事見漢書蕭何傳大慶考之何傳上曰諸君知獵乎夫獵追殺禽者狗也而發縱指示獸處者人也顏師古注云發縱謂解紲而放之也指示者以手指示之今俗言放狗縱【原注音子用切】讀者乃爲蹤迹之蹤非也書本皆不爲蹤字自有迹蹤之狗不待人發也據師古之說則用蹤字誠誤矣司馬公通鑑亦作縱字後漢荀彧傳貴指縱之功薄捕獲之賞皆作縱字而李賢注云縱或作蹤兩通大慶又觀文選任昉彈曹景宗曰指蹤非擬獲獸何功旣作指蹤字矣唐李徳裕讓官表乃云臣竟微獲獸之效內展指蹤又無汗馬之勞外施武力又皆作蹤字近觀孔氏雜說指蹤音作縱非也周禮地官有迹人注迹人言迹知禽獸是亦蹤迹之義爾據李賢之注任昉徳裕之文與夫孔氏之說則居仁之詩似可如是用更俟知者質之

考古質疑卷五

●欽定四庫全書

考古質疑卷六

﹝宋﹞葉大慶撰

立言著論以辧白是非必須反復抑揚庶得著明嘗觀孟子辧百里奚自鬻之事何其切至也至韓文公勸李賀舉進士而時以爲非故作諱辯觀其反復抑揚論辯甚力其布置機軸蓋出孟子試並錄於此萬章問曰或曰百里奚自鬻於秦養牲者五羊之皮食牛以要秦穆公信乎孟子曰否不然好事者爲之也百里奚虞人也晉人以垂棘之璧與屈產之乘假道於虞以伐虢宮之奇諫百里奚不諌知虞公之不可諌而去之秦年已七十矣曾不知以食牛幹秦穆公之爲污也可謂智乎不可諫而不諫可謂不智乎知虞公之將亡而先去之不可謂不智也時舉於秦知穆公之可與有行也而相之可謂不智乎相秦而顯其君於天下可傳於後世不賢而能之乎自鬻以成其君鄕黨自好者不爲而謂賢者爲之乎此一段反復著明如是韓辯亦略舉於此律曰二名不偏諱釋者曰謂若言徵不言在也律曰不諱嫌名釋者曰謂若禹與雨之類也今賀父名晉肅賀舉進士爲犯二名律乎爲犯嫌名律乎父名晉子不得舉進士若父名仁子不得爲人乎夫諱始於何時作法制以敎天下非周公孔子歟周公作詩不諱【原注若克昌駿發之類】孔子不偏諱二名【原注如宋不足徵某在斯】曾子父名晳不諱昔今上章及詔不聞諱滸勢秉機也【原注虎世丙基皆唐帝名】惟宦官宮妾乃不敢言諭及機以爲觸犯【原注代宗名豫玄宗名基】士君子立言行事宜何所法守也今考之於經質之於律稽之以國家之典賀舉進士爲可耶爲不可耶凡事父母得如曾參可以無譏矣作人得如周孔亦可以止矣今世之士不務行曾參周孔之行而諱親之名則務勝於曾參周孔亦見其惑也夫周孔曾參卒不可勝勝周孔曾參乃比於宦官宮妾則是宦官宮妾之孝於其親賢於周孔曾參者耶其反復抑揚與孟子辧百里奚事比而觀之𨿽詳略不同而深切著明蓋亦一揆也

墨客王聖美少謁一達官値其正談孟子殊不相顧忽問聖美曰嘗讀孟子否曰平生愛之都不曉其義主問不曉何義曰從頭不曉主人曰試言之曰旣云孟子不見諸侯因何見梁惠王其人愕然無對大慶觀此𨿽若戲笑之談怱遽中亦自難對近見陳氏新話云孟子之書有一言可萬世行者有言之今日而明日不可用者孟子不見諸侯而見梁惠王學者至今疑之然孟子豈無特操者此固孟子開卷第一義也陳氏之言如此不知竟作何說大慶嘗思而得之孟子論去就之義曰迎之致敬以有禮言將行其言也則就之禮貌未衰言弗行也則去之其次𨿽未行其言也迎之致敬以有禮則就之禮貌衰則去之按史記魏世家惠王卑禮厚幣以招賢者鄒衍淳於髠孟軻皆至然則孟子之見惠王非以其迎之致敬而有禮乎

馬侍讀大年云髙郵老儒黃彥和嘗謂孟子去齊三宿而出晝讀如晝夜之晝非也史記田單傳後載燕初入齊聞畫邑之人王蠋賢劉熙注云齊西南近邑音獲故孟子三宿而出時人以爲濡滯也大慶謂彥和見畫邑人王蠋賢遂以此出晝字爲畫然觀之說苑以爲蓋邑人王蠋且齊有蓋大夫王驩而陳仲子食采於蓋其入萬鍾則齊亦自有蓋邑也然則說苑以爲蓋邑人王蠋又與畫不同恐攺晝字而爲畫亦所未安今通鑑晝音注司馬康釋音胡卦切亦曰西南近邑又不音晝何耶

自昔歌詞或謂之曲未見其始琴書蔡邕嘉平初入靑溪訪鬼谷先生所居山有五曲一曲制一弄山之東曲常有仙遊故作遊仙南曲有澗冬夏常綠故作淥水中曲卽先生舊所居也深邃岑寂故作幽居北曲髙巖猿鳥所集感物愁生故作坐愁西曲灌木吟秋故作秋思曲三年曲成出示馬融甚異之然蘇武詩云幸有弦歌曲可以諭中懷則音韻稱曲其來久矣又按韓詩曰有章曲曰歌無章曲曰謠【原注以上見能攺齋漫錄】愚觀淮南子云樂作而喜曲終而悲則在前漢時已有曲矣又詩之園有桃曰我歌且謠毛詩注亦云曲合樂曰歌徒歌曰謠然則歌旣自古有之則所謂曲者其來也遠按文選宋玊對問有云其曲彌髙其和彌寡是戰國時已有曲矣又觀諸列子湯問篇云伯牙鼓琴鍾子期善聽伯牙志在髙山子期曰善哉峩峩兮若泰山誌在流水子期曰善哉洋洋兮若江河曲奏子期輒窮其趣按列子在莊子之前乃春秋末人也又宋玊笛賦師曠將爲陽春白雪之曲又莊子漁父篇孔子坐乎杏壇弦歌鼓琴奏曲未半有漁父下船而來左手據膝右手持頤以聽曲終家語困誓孔子厄於陳蔡絕糧孔子弦歌子路入見曰夫子之歌禮乎孔子弗應曲終曰由來吾語汝又云子圍於匡子路彈琴而歌孔子和之曲三終匡人解甲而罷又史記孔子學琴於師襄子曰丘已習其曲矣由是觀之師曠與孔子同在春秋時亦已謂之曲矣樂府解題云武王伐紂作歌使工習之號曰巴渝之曲因其地以巴渝取名據此則曲之名又先見於武王之時未知解題何據而云爾要之吳氏謂歌詞未見其始而謂起於蔡邕蘇武殆不然也

大慶按列子第三篇

周穆王時西極之國有化人來入水火貫金石反山川移城邑乘虛不墜觸實不硋千變萬化不可窮極旣已變物之形又且易人之慮穆王敬之若神推路寢而居之引三牲以進之選女樂以娛之化人以王之宮室卑陋而不可處王之廚饌腥膢而不可饗【原注膢力侯切】王之嬪禦膻惡而不可親居無幾何謁王同遊王執化人之袪騰而上者中天乃止曁及化人之居構以金銀絡以珠玊耳目所觀聽鼻口所納嘗皆非人間之有王實以爲淸都紫微鈞天廣樂帝之所居也觀此所謂西極之化人者其佛歟蓋佛家有蘂宮金地之說眞珠瓔珞之象不茹膻葷不育妻子是所謂以王之宮室爲卑陋以王廚饌嬪禦爲腥惡而又與宣律師傳所謂周穆王時佛法至中國之說脗合山谷嘗讀列子便謂普通年中事不從蔥嶺傳來其亦有見於此歟吳氏漫錄旣引列子而反不及此故大慶以是增廣之

吳氏漫錄云離騷曰壒颸風兮上徵吳都賦曰翼颸風之■﹝風劉﹞■﹝風劉﹞班固曰颸疾也然則颸風者疾風也謝玄暉詩珍簟淸夏室輕扇動涼颸謝靈運詩幽宿薄京畿晨裝摶曾颸注曾颸髙風也二謝以颸爲風何耶大慶觀馬融廣成頌靡颸風陵迅流注颸疾風也張協詩燮燮涼葉奪戾戾颸風舉注戾急也江逌風賦若颸厲狂震觸物怒號皆以爲風之急疾者至陶淵明詩蕤賓五月中淸朝起南颸又桞詩樹竹邀涼颸孤旐凝寒颸原注茆檐下栽竹詩【原注哭淩員外】羅隱賦蟋蟀云頑颸斃芳及篇韻注皆直以爲風爾豈特二謝爲然哉東坡詩沙泉半湧艸堂在破牕無紙風颸颸是與離騷吳賦同矣又雲長春如稚女飄搖倚輕颸是又以颸爲風不知何爲自異耶蓋嘗思之家語曰舜歌南風之詩曰南風之薫兮故後人遂以薫風爲夏風如曰燻風自南來又曰燻風行應律皆謂之燻風者言其風之燻然也至權徳輿感寓詩云朱弦祕南燻是直以燻爲風也然則颸風猶所謂薫風涼颸猶言南燻也詩人欲其語新故更易用之爾深於詩必能辧之【原注張說扈從溫泉宮詩騎仗聨聯環北極鳴笳步步引南薫】

唐張謂詩家無阿堵物門有寜馨兒以寜爲去聲劉夢得贈日本僧知藏詩云爲問中華學道者幾人雄猛得寜馨以寜爲平聲蓋王衍傳云何物老嫗生寜馨兒山濤叱王衍語也又南史宋王太后疾篤使呼廢帝帝曰病人間多鬼那可往太后怒謂侍者取刀來割我腹那得生寜馨兒按二說知晉宋間以寜馨兒爲不佳也故山濤王太后皆以此爲詆叱豈非以兒爲非馨香者耶𨿽平去二聲皆可通用然張劉二詩義則乖矣東坡亦作仄聲平山堂詩云六朝文物余丘隴空使姦雄笑寜馨已上皆吳虎臣漫錄所載也大慶按通鑑注云寜字晉書無音世以寧音之寜馨猶言阿堵指物之稱意謂斯言是也阿堵物猶言這个物也寜馨兒猶言如此兒也平聲去聲皆通而美惡亦皆可用【原注蓋寜字平聲去聲古多通用如左傳僖七年盟於寗母公羊則以爲寜母宣十一年楚納公孫寜公羊則以爲公孫寗史記酷吏傳寜成前漢書作寗成王莽傳羣下勸職永以康寗康寗卽康寜也蓋通用爾】晉書云王衍神情明秀風姿詳雅總角嘗造山濤濤嗟嘆良久旣去目而送之曰何物老嫗生寜馨兒然誤天下蒼生未必非此人也此乃先褒後貶之辭先褒之謂何人生得如此兒後貶之故以然字爲間隔論語子遊曰堂堂乎張也爲難能也然而未仁與此文理一同漫錄乃謂山濤詆叱王衍之語非也至王太后怒廢帝之不來我何爲生得如此兒此乃怒罵之辭爾然則張劉詩自可如是用若專謂爲詆叱以兒爲非馨香者恐未然也大慶近見馬侍讀大年懶眞子錄云古今之語大都相同但其字各別爾古所謂阿堵者今所謂兀底也王衍口不言錢家人欲試之以錢遶牀不能行因曰去阿堵物謂口不言去卻錢但云去卻兀底爾如顧長康畫人或數年不點目睛人問其故曰四體妍媸無關妙處傳神寫照正在阿堵中蓋當時以手指眼謂在兀底中爾後人遂以錢爲阿堵物眼爲阿堵中皆非是蓋此兩阿堵同一意也又云寜馨兒寜去聲馨音亨今南人尙言之猶言恁地也竊謂馬侍讀之說在大慶則爲暗合但其字別耳因具錄之以見漫錄之言爲未盡大慶又按世說殷浩見佛經云理亦應阿堵上【原注文學第四】又劉孝標引宋明帝文章志桓溫大陳兵衛謝安曰諸侯有道守在四鄰明公何須壁間著阿堵輩【原注雅量第六注】此所謂阿堵與上意義一同也又殷浩嘗至劉惔所淸言殷去後乃云田舎兒彊學人作爾馨語【原注文學第四】王丞相云見謝仁祖常令人得止與何次道語惟舉手指地曰正自爾馨桓溫詣劉眞長臥不起桓彎彈彈劉枕劉作色曰使君如馨地寜可鬥戰求勝【原注方正第五】劉孝標注世說引書林曰王仲祖好儀形每覽鏡自照曰王文開那生如馨兒【原注容止第十四】此所謂如馨爾馨亦與上寜馨義一同也江西詩派李商老詩短李門前無寜馨書淫詩癖類天成詩意蓋本於張謂如山谷詩語言少味無阿堵冰雪相看有此君陳簡齋目疾詩天公嗔我眼常白故著云花阿堵中若如此用事深於詩者必知之【原注近見梁元帝爲湘東王所纂金樓子亦舉宋王太後事云引刀破我腹那得生如此兒直攺作如此字則與大慶之說不約而同矣】

舊見一相識云揚子言螟蛉之子殪而逢果蠃祝之曰類我類我久則肖之矣揚子之言未然也爾雅曰果蠃蒲蘆郭璞注曰卽細腰蜂也俗呼蠮螉今此蜂或取桑虫或取蜘蛛之子負而入房遺子其身數日子出因食其虫而漸長非是化他虫爲己子也愚方疑其說續見人言多與此同乃知揚子之言未盡物理或曰詩不云乎螟蛉有子果蠃負之鄭箋云取桑虫之子負持而去養之以成其子中庸蒲盧注亦云取桑虫之子化之以成己子釋爾雅者亦云取桑虫負之於木空【原注音孔】中七日而化爲子搜神記曰土蜂純雄而無雌不交不產常取桑虫之子育之以成己子今謂揚子之言未盡然則彼皆非歟蓋類我之祝始見於法言釋爾雅者旣援法言而爲說而鄭氏注詩禮亦本於子云者也𨿽然大慶亦未能輕信人言妄疑前哲續見本艸蠮螉一名土蜂陶隱居士注𨿽名土蜂不就土中作窠謂摙【原注力展切】土作房爾今一種黑色細腰銜泥於壁及器物邊作房生子如粟置其中乃捕艸上靑蜘蛛十餘置其中仍塞口以俟其子大而爲糧也其一種入蘆竹管中亦取艸上靑虫一名果蠃詩云螟蛉有子果蠃負之或言細腰物無雌皆取靑虫敎祝變成己子斯爲謬矣我朝嘉佑中掌禹錫等按蜀本注云蠮螉卽蒲蘆蒲蘆卽細腰蜂不特負持桑虫亦以他虫入穴用泥封之數日成蜂飛去陶云生子如粟在穴乃捕他虫爲之食今人有候其封穴壞而看之見有卵如粟在死虫之上則如陶說矣而詩人以爲諭蓋知其大不知其細也大慶見此益知揚子於物理爲未盡昔人固已察之而指蟹爲六跪二螯不獨荀子之誤也今本艸圖經旣舉段成式祝聲可聽之言復援宋齊丘曰蠮螉孕螟蛉之子遂謂如隱居之說有子如粟未必非祝虫而成之大慶謂段宋之說要皆本於法言而圖經又欲合陶說以附會子云非的論也大慶嘗見養桑蠶者有一種班蠅每入蠶室必遺子於蠶身故其身遂成黑點他日作繭則虫先穴繭而出其後復生翅爲蠅益知果蠃遺子虫身之說爲可信而掌禹錫按蜀本注以信陶說必不誣矣近見藝苑雌黃亦論及此且謂比觀董彥辰聞辯新錄云土蜂取桑虫乃產子虫背以泥封之子生食虫因而成蜂此說亦與陶合益知前人議論蓋有所覩不徒影響於見聞也因觀文昌漁隱蟄燕之說聊附於此

吳氏漫錄曰晉王導傳蔡謨曰但見短轅犢車長柄麈尾按後漢馬援傳乘下澤車注云行澤者欲短轂行山者欲長轂短轂則利長轂則安短轂者短轅也蓋本於周禮冬官車人爲車云云大慶竊謂此言非也愚嘗學禮而知車之制轂與轅正自不同老子曰三十輻共一轂則轂居輪之中所以爲利轉者也孔叢子廣器轅謂之輈則轅居車之前所以駕牛馬者也【原注周禮輈人注輈車轅也】但輈與轅一物而異名據周禮輈人之職而言之駕馬之車謂之輈駕牛之車謂之轅故國馬田馬駑馬皆言輈而於大車則言轅大車牛車也所謂轅下駒則馬車亦通謂之轅是則轅與輈同而轂與轅異以其犢車故短轅爾今乃以行澤者欲短轂爲言是混轅轂爲一物恐誤後學故特辧之

唐徐堅初學記引蒼頡篇曰殿大堂也商周以前其名不載史記始皇紀始曰作前殿石林燕語謂初未有稱殿皆起於秦者其本於堅之所記而云乎大慶續見髙承事物紀原云禮記與白虎通俱曰天子之堂史記秦始皇作朝宮渭南先作前殿阿房商君書有言天子之殿則是秦自孝公已然矣蓋秦始曰殿也大慶亦嘗考之通鑑外紀晉平公布蒺蔾於殿下師曠刺足曰五鼎之具不當烹藜藿人主堂殿不當生蒺蔾齊景公怒有罪者縛至置殿下說苑齊大旱晏子曰君誠避宮殿暴露與靈山河伯共憂其幸而雨乎又云晉平公爲馳逐之車立之於殿下又魏文侯禦廩災文侯素服避正殿戰國策要離之刺慶忌也蒼隼擊於殿下家語楚王將遊荊臺司馬期諫王怒之令尹子西賀於殿下又齊有一足鳥下止於殿前景公使問孔子孔子曰此鳥名商羊水祥也又史記優孟傳楚莊王欲以棺槨葬馬優孟入殿門仰天大哭諸書殿之名已見於春秋戰國不始於秦也況六韜五將篇太公曰凡國有難君避正殿命將曰社稷安危一在將軍此其來也逺矣然則徐堅石林燕語髙承皆謂起於秦者其然豈其然乎

嘗考許愼說文殿堂之髙大者也漢書黃霸傳張敞奏霸集計吏能言孝弟風化者上殿是丞相府中有殿也顏師古注丞相所坐屋也又霍光傳鴞數鳴殿前木上師古又注云古者室屋髙大則通呼爲殿非止宮中及董賢傳起大第重殿洞門師古於此乃曰殿有前後僭天子制也不以殿爲髙屋之通呼自爲同異何耶意者重殿乃爲天子制耶又梁王立謂傅相不以仁義輔翼大臣皆尙苛刻宮殿之裏毫釐過失亡不暴陳而魯恭王靈光巋然議者不以爲僭制則人臣之堂亦謂之殿矣大慶嘗泛而觀之藝文類聚漢宮闕名曰長安有臨華飛雲昭陽等殿蕭何曹參韓信並有殿【原注初學記亦同】太平寰宇記河南道鄆州須城縣有東平憲王蒼所起之殿又廣濟軍定陶縣有定陶恭王殿基是知兩漢時不以殿爲僭也至魏張遼傳文帝引遼親問破吳狀帝曰此亦古之召虎也爲起殿舎又特爲遼母作殿齊髙帝爲齊公以石頭城爲其世子宮王儉引靈光殿例以廳事爲崇光殿外齋爲宣徳殿卽是而觀唐以前上下猶稱爲殿也至唐則不然觀師古注漢書辭意可見矣

事始云後漢鍾離意諫明帝起北宮疏云陛下躬自克責降避正殿此避殿之始也紀原云史記吳王濞傳七國反景帝召將軍曰楚王邛等重逆無道朕素服避正殿則其事始自景帝也孝宣之世亦行其禮秦漢以上未聞而事始謂自明帝始非也大慶嘗考之說苑魏禦廩災文侯素服避正殿又齊大旱晏子曰君誠避殿暴露與靈山河伯同憂其幸而雨乎又太公六韜曰凡國有難君避正殿召將曰社稷安危一在將軍然則景帝以七國反而避殿命將正用此故事也而謂始於景帝可乎事始以爲明帝紀原以爲景帝所謂楚則失而齊亦未爲得也

嘗觀諸書見大舜之用法何其忠厚之至也書曰罰弗及嗣賞延於世說者曰人情莫不愛其子孫不欲者惟恐子孫之陷其中所欲者惟恐子孫之不獲與聖人之政本於人情故罰弗及嗣以父子之罪不相及也而賞則得以延其世又曰罪疑惟輕功疑惟重蓋聖人以君子長者之道待天下樂君子之有功而不忍小人之有罪故罪疑者與其不屈吾法孰若使民全其肌膚保其首領而無陷於法者乎功疑者與其名器不僣孰若使得爲善之利而無觖望之意乎至於與其殺不辜寧失不經夫枉殺無罪妄免有罪二者胥失也必不得已寧可妄免有罪不可枉殺無罪以存好生之心故也觀此則古人用法其忠厚惻怛之意爲何如後世興君誼辟之於法亦未嘗不體是意今所傳刑統一書歷代相承良法美意我朝建隆初又加修正嘗試觀其梗槪其得帝舜遺意多矣或者皆謂法家者多失之刻大慶切以爲不然且以一二明之如斷罪之失於出入均之爲不可也然失入者減三等失出者減五等焉非忠厚乎【原注見斷獄律】赦前斷罪不當均之爲不可也然處輕爲重者宜攺從輕矣而處重爲輕者盍亦攺而從重今乃卽依輕焉非忠厚乎【原注亦見斷獄律】至若本應重而犯時不知者依凡論本應輕而犯時不知者聽從本其原情定罪又豈非忠厚乎【原注名例律疏議日假有叔侄別處生長素未相識侄打叔傷官司推問始知聽依凡人鬭法又如別處行盜盜得大祀神禦之物如此之類並是犯時不知得依凡論悉同常盜斷其本應輕者或有父不識子主不識奴毆打之後方始知悉須依打子及打奴本法不可以凡鬭而論是名本應輕者聽從本其原情定罪】蓋至於犯罪時幼少事發時長大依幼少論此以犯罪時定法者從輕之意也犯罪時未老疾事發時老疾者依老疾論此以事發時定法者亦從輕之意也【原注名例律第四】以至有官蔭犯罪無官蔭事發則以犯時論無官蔭犯罪有官廢事發則以發時論無往而非從輕亦無往而非忠厚也【原注名例律第二】況乎大功以上許兼容隱其或告言如自首法【原注上名例四十六條下三十七條】莫非忠厚惻怛之意此類甚多未易枚舉孰謂法家之多刻彼其謂慘刻而少恩者無亦用法者之過歟有能推刑統之意而施於法理之間則有虞氏之忠厚不外是矣

考古質疑卷六

