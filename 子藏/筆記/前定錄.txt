

欽定四庫全書

子部十二

前定錄

小說家二【異聞之屬】提要

【臣】等謹案前定錄一卷續錄一卷唐鐘輅撰輅太和中人官崇文館校書郎唐書藝文志作鐘簵未詳孰是也是書所錄前定之事凡二十三則與書錄解題所言合前有自序稱庶達識之士知其不誣奔競之徒亦足以自警較他小說爲有勸戒髙彥休唐闕史曰世傳前定錄所載事實繁其間亦有鄰委曲以成其驗者蓋卽指此書然小說多不免附防亦不能獨爲此書責也續錄一卷不題撰人名氏書錄解題亦載之觀其以唐明王與唐元宗析爲兩條知爲采書而成失於刪並又桞宗元一條乃全引龍城錄語龍城錄爲宋王銍僞撰則非唐以前書明矣乾隆四十六年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

前定錄原序

人之有生修短貴賤聖人固常言命矣至於纎芥得防行止飲啄亦莫不有前定者焉中人以上防有不聞其說然得之卽喜失之則憂遑遑汲汲至於老死罕有居然俟得靜以待命者其大惑歟余顓遇迷方不達變態審固天命未嘗勞心或逢一時偶一事泛乎若虛舟觸物曽莫知指遇之所由推而言之其不在我明矣太和中讎書春閣秩散多暇時得從乎博聞君子徵其異說毎及前定之事未嘗不三復本末提筆記錄日月稍久漸盈筐篋因而編次之曰前定錄庶達識之士知其不誣而奔競之徒亦足以自警云爾鐘輅序

欽定四庫全書

前定錄

唐鐘輅撰

鄭防

開元二十五年鄭防爲廣文博士有鄭相如者年五十餘自隴右來應明經以從子謁防防待之無異禮他日復謁亦如之相如因謂防曰叔父頗知某之能否夫子云其或繼周者𨿽百世可知也某亦庶防於此若在孔門未敢鄰於顏子如言偃子夏之徒固無所讓防大異之固詰所驗其應如響防乃杜門累日與之言因謂之曰若然君何不早爲進取而遲暮如是相如曰某來歲方合成名所以不預來者時未至耳防曰君當爲何官曰後七年授衢州信安縣尉秩滿當卒防曰吾之後事可得聞乎曰自此五年國家當攺年號又十五年大盜起幽薊叔父此時當被玷污如能赤誠向國卽可以免遷謫不爾非所料矣明年春果明經及第後七年調授衢州信安縣尉將之官告以永訣涕泣爲別後三年有考使來防問相如存否曰替後數月暴終於佛寺至二十九年攺天寶十五年安祿山亂東都遣僞署西京畱守張通儒至長安驅朝官就東洛防至東都僞署水部郎中乃思相如之言佯中風疾攝市令以自污而亦潛拜章防上肅宗肅宗卽位靈武后東京平令三司以按受逆命者罪防以心不附賊貶臺州司戶而卒

裴諝

寶應二年戶部郎中裴諝出爲廬州刺史郡有二遷客其一曰武徹自殿中侍禦史貶爲長史其一曰於仲卿自刑部員外郎貶爲別駕諝至郡三日二人來候謁諝方與座俄而吏持一刺云寄客前巢縣主簿房觀請謁諝方與二客話舊不欲見觀語吏云謝房主簿相訪方對二客請俟他日吏以告觀觀曰某以使君有舊宜以今日謁固不受命吏又入白諝謂曰吾中外無有房氏爲舊者乃令防其祖父官諱觀具以對又於懷中探一舊書以受吏諝覽之愀然遽命素服引於東廡而弔之甚哀旣出未及易服顧左右問曰此有府職月請八九千者乎左右曰有名逐要者是也遽命吏出牒以署觀時二客相顧甚異之而莫敢發問諝旣就榻嘆息因謂二客曰君無爲復患遷謫事固已前定某開元七年罷河南府文學時至大梁有陸仕佳爲浚儀尉某往之仕佳座客有陳畱尉李揆開封主簿崔器方食有前襄州功曹參軍房安禹繼來時坐客聞其善相人皆請之安禹無所讓先謂仕佳曰官當再易後十三年而終次謂器曰君此去二十年當爲府寺官長有權位而不見曹局亦有壽考次謂揆曰君今歲名聞至尊十三年間位極人臣後二十年廢棄失志不知其所以然也次謂某曰此後歷踐淸要然無將相年至八十言訖將去私謂某曰少間有以奉托幸一至逆旅安禹旣歸某卽繼往至則言欵甚宻曰君後二十八年當從正郎爲江南郡守某明年當有一子後合爲所守郡一官君至三日當令奉謁然此子命薄不可厚祿願假俸十千已下此卽安禹子也徹等咸異其事仕佳後再受監察禦史卒器後爲司農丞肅宗在靈武以防稱防驟拜大司農及歸長安累奉使後十餘年竟不至本曹局揆其年授右拾遺累至宰相後與時不葉放逐南中二十年除國子祭酒充吐蕃防盟使旣行而終皆如其言安禹開元二十一年進士及第官止南陽令

劉邈之

彭城劉邈之天寶中調授岐州陳倉尉邈之從母弟吳郡陸康自江南來有主簿楊豫尉張頴者聞康至皆來賀邈之時冬寒因飲酒方酣適有魏山人琮來邈之命下簾帷迎於庭且問其所欲琮曰某將入闗請一食而去邈之顧左右命具芻米於館琮曰某非悠悠求一食者今將追延山人就於驛日旰矣若就館則慮不及請於此食而過邈之以方飲有難色琮曰某頗能知人果從容亦有所獻邈之聞之喜遽命褰帷而坐客亦樂聞其說咸與揖讓而坐時康已醉臥於東榻邈之乃具饌旣食邈之有所請琮曰自此當再名聞某官至二邑宰而不主務二十五年而終言訖將去豫頴固止之皆有所請謂豫曰君八月勿食驢肉食之遇疾當不可救次謂頴曰君後政官宜與同僚善勿與官長不葉如或不葉必爲所害豫頴不恱琮知其意乃曰某先知者非能爲君禍福也因指康曰如醉者不知爲誰也明年當成名防官十餘政壽考祿位諸君子不及也言訖遂去亦不知所往明年逆胡防兩京宗幸蜀陳倉當路時豫主郵務常念琮之言記之於手板及馹騎交至或有與豫舊者因召與食誤防驢腸數臠至暮腹脹而卒頴爲臨濮丞時有寇至郡守不能制爲賊所防臨濮令薛景先率吏及武士持刀與賊戰賊退郡平節度使以聞卽日拜景先爲長史領郡務而頴常與不葉及此因事笞之遂憤惋而卒邈之後畱都下登科拜汝州臨汝縣令轉潤州上元縣令在任無政皆假掾以終考明年康明經及第授祕書省正字充隴右巡官府罷調授咸陽尉遷監察禦史盩厔令比部員外郎連典大郡歷官二十二考

武殷

武殷者鄴郡林慮人也少有名譽鄕裏信愛嘗欲娶同郡鄭氏則殷從母之女也姿色絕世雅有令徳殷甚恱慕女意亦願從之因求爲壻有成約矣無何逼於知已所薦將舉進士期以三年從母許之殷至洛陽聞勾龍生善相人兼好飲酒時殷持榼造焉生極喜與之竟夕因謂殷曰子之祿與壽甚厚然而晚遇未至七十而小厄殷曰今日之事未暇於此請以近事言之生曰君言近事非名與婚乎殷曰然生曰自此三年必成大名如其婚娶殊未有兆殷曰約有所娶何言無兆生笑曰君之娶鄭氏乎曰然生曰此固非君之妻也君當娶韋氏後二年始生生十七而君娶之時當官未逾年而韋氏卒殷異其言固問鄭氏之夫卽同郡郭子元也子元娶五年而卒然將嫁之夕君其夢之旣二年殷下第有內黃人郭紹家富於財聞鄭氏美納賂以求其婚鄭之母聚其族謀曰女年旣笄殷未成事吾老矣且願見其所適今有郭紹者求娶吾欲許之何如諸子曰惟命鄭氏聞之泣恚將斷髮爲尼者數四及嫁之夕忽得疾昏若將不救時殷在京師其夕夢一女子流涕嗚咽似有所訴視之卽鄭氏也殷驚問其故良久言曰某常仰慕君子之徳亦知君之意且曾許事君矣今不幸爲尊長所逼將適他氏沒身之恨知復何言遂相對而泣因驚悲惋且異其事乃發使驗之則果適人問其姓氏則郭紹也殷數日思勾龍生言頗驗然疑其名之異耳及肅宗在儲邸名紹遂攺子元殷明年擢第更二年而子元卒後十餘年殷曆位淸顯每求娶輙不應後自尙書郎謫官韶陽郡守韋安貞固以女妻之殷念勾龍生之言懇辭不免娶數月而韋氏亡矣其後皆驗如勾龍生之言爾

豆盧署

豆盧署本名輔眞貞元六年舉進士下第將逰信安以文謁郡守鄭式瞻甚禮之館給數日稍狎因謂署曰子復姓不宜兩字爲名將爲攺之何如署因起謝且求其所攺式瞻書數字若著者助者署者曰吾慮子宗從中有同者故書數字子當自擇之其夕宿於館夢一老人謂曰聞使君與子更名子當四舉成名四者甚佳後二十年爲此郡守因指郡隙地曰此可以建亭臺旣寤思之四者署字也遂以爲名旣二年又下第以爲夢無徵知者或誚之後二年果登第蓋自更名後四舉也太和九年署自祕書少監爲衢州刺史旣至周覽郡內得夢中所指隙地遂特創一亭名曰徵夢亭

喬琳

喬琳以天寶元年冬自太原赴舉至大梁捨於逆旅時天寒雪甚琳馬死傭僕皆去聞浚儀尉劉彥莊喜賔客遂往告之彥莊客申屠生者善鑑人自云八十已上頗箕踞傲物𨿽遇知名之士未嘗與之揖讓及琳至則言款甚狎彥莊異之琳旣出彥莊謂生曰他賓客賢與不肖未嘗見生與之一言向者喬生一布衣耳何詞之宻歟生笑曰此固非常人也且當爲君之長吏宜善視之必獲其報向與之言蓋爲君結交耳然惜其情反於气心不稱質若處極位不至百日年過七十當主非命子宜志之彥荘遂館之數日厚與車馬送至長安而申屠生亦告去且曰吾辱君之惠今有以報矣請從此辭竟不知所在琳後擢進士登第累佐大府大歷中除州刺史時彥莊任修武令誤斷獄有死者爲其家訟寃詔下禦史劾其事及琳至竟獲免建中初徵拜中書侍郎平章事在位八十七日以疾罷後防賊朱泚中方削髮爲僧泚知之竟逼受逆命及復亦陳其狀太尉李晟欲免其死上不可遂誅之時年七十一矣

張轅

吳郡張轅自奉天尉將調集時李庶人錡在浙西兼筦轅與之有舊往謁且求資糧未至夢一人將官告至云張轅可知州新諭縣令轅夢中曰已曾爲赤尉不宜爲此固不受其人曰兩季之俸支牒已行不受何爲遂委之而去轅覺竟惡之及見錡具言將選告以乏困錡畱之數日將辭去錡因謂曰足下選限猶逺且能爲一職乎亦可資桂玉之費轅不敢讓因署毗陵郡鹽鐡場官轅以職𨿽卑而利厚遂受之旣至所職視其簿書所用印乃州新諭廢印也轅以四月領務九月而罷兩季之俸皆如其言

龎嚴

京兆尹龎嚴爲衢州刺史到郡數月忽夢二僧入寢門嚴不信釋氏夢中呵之僧曰使君莫怒余有先知故來相告耳嚴喜聞之乃問曰余爲相乎曰無有節制乎曰無曰然則當爲何官曰廉察而無兵權有土地而不出畿內過此以往非吾所知也曰然壽防何曰惜哉所乏者壽向使有壽則無求不可曰當何日去此曰來年五月二十三日及明年春有除替先以狀請於廉使元稹素與嚴善必謂得請行有日矣其晦日宴客得元公復書云請候交割嚴發書曰吾固知未可以去具言其夢中事於座中竟以五月二十三日發後爲京兆尹而卒

李敏求

京兆尹趙郡李敏求應進士八就禮部試不利太和九年秋旅居宣平裏日晚擁膝愁坐忽如沈醉俄而精魄去身約行六七十里至一城府門之外有數百人忽有一人出拜之敏求曰何人也答曰某卽十年前所使張岸也敏求曰汝前年隨吾旅遊卒於涇州何得在此對曰某自離二十二郎後事栁十八郎職甚雄盛今作泰山府君判官二十二郎旣至此亦須一見遂於稠人中引入通見入門兩廊多有衣冠或有愁立者或白衣者或執簡板者或有將通狀者其服率多紫色或緑色旣至防栁揖與之言曰公何爲到此得非爲他物所誘乎公宜速去非久住之所也敏求具如此答栁命吏送出將去懇求知將來之事栁曰人生在世一食一宿無不前定所不欲人知者慮君子不進徳修業小人惰於農耳君固欲見亦不難爾乃命一吏引敏求至東院西有屋一百餘間從地至屋書架皆滿文簿籖帖一一可觀吏取一卷惟出三行其第一行雲太和二年罷舉第二行雲其年婚姻得伊宰宅錢二十四萬其第三行雲受官於張平子余不復見敏求旣醒具書於縹帙之間明年客逰西京過時不赴舉明年遂娶韋氏韋之外親伊宰將鬻別第召敏求而售之因訪所親得價錢二百萬伊宰乃以二十萬貺敏求旣而當用之劵頭以四萬爲貨時敏求與萬年尉戶曹善因請之卒不用所資伊亦貺焉累爲二十四萬明年以防調授河南北縣尉縣有張平子墓時說者失其縣名以俟知者

韓晉公

韓晉公滉在中書嘗召一吏不時至怒將撻之吏曰某有所屬不得遽至乞寛其罪晉公曰宰相之吏更屬何人吏曰某不幸兼屬陰司晉公以爲不誠怒曰旣屬陰司有何所主吏曰某主三品以上食料晉公曰若然某明日當以何食吏曰此非細事不可顯之請疏於過後爲驗乃恕之而系其吏明旦遽有詔命旣對適遇太官進食有糕麋一器上以一半賜晉公食之美又賜之旣退而腹脹歸私第召醫者視之曰食物所擁宜服少橘皮湯至夜可啗漿水粥明旦疾愈思前夕吏言召之視其書則皆如其說公因復問人間之食皆有籍也答曰三品以上日支五品已上而有權位者句支凡六品至九品者季支其有不食祿者歲支

張宣

杭州臨安縣令張宣寶歷中自越府戶曹掾調授本官以家在浙東意求蕭山宰出謁已前三日忽夢一女子年二十餘修刺來謁宣素貞介夢中不與之見女子云某是明府邑中之客安得不相見耶宣遂見之禮貌甚肅曰妾有十一口依在貴境有年數矣今聞明府將至故來拜謁宣因問縣名竟不對宣因告其族人曰且志之及後補湖州安吉縣令宣以家事不便將退之族人曰不然前夕所夢一女子安字乎十一口吉字乎此陰隲已定退亦何益宣悟且笑曰若然固應有定遂受之及秩滿數年又將選時江淮水歉宣移家河東固求宋亳一官將引家住又夢前時女子顏貌如舊曰明府又當宰妾之邑也宣曰某已爲夫人之邑今豈再授乎女子曰妾自明府罷秩嘗卽遷居今之所止非舊地也然往者家屬凋防略盡今惟三口爲累耳明府到後數月亦當辭去言訖似若淒愴宣亦未諭及唱官日乃得杭州臨安縣令宣嘆曰三口臨字也數月而去吾其憂乎到任半年而卒

杜思溫

貞元初有太學生杜思溫善鼓琴多逰於公侯門館每登臨宴往往得與嘗從賓客夜宿城南茍家觜中夜後山月如晝而逰客皆醉思溫獨擕琴臨水閒泛忽有一叟支頥來聽思溫謂是座客殊不回顧及曲罷與語乃知非向者同逰之人遽置琴而起老人曰少年勿怖余是秦時河南太守梁陟也遭難身沒於此中平生好鼔琴向來聞君撫琴軫淸越故來聽耳知音難遇無辭更爲我彈之思溫奏爲沈湘老人曰此弄初成吾嘗防之其間音指稍異此思溫因求其異隨而正之聲韻涵古又多怨切時人莫之聞也叟因謂思溫曰君非太學諸生乎曰然曰君何不求於名譽而常爲王門之伶人乎思溫竦然受教且問窮達之事叟曰余之少子主管人間祿籍當爲君問之此後二日當再防於此至期而思溫往見亦至焉乃告曰惜哉君終不成名亦無正官然有假祿在巴蜀一十九年俸入不絕然愼勿爲武職當有大禍非禳所免志之志之言訖遂不見思溫明年又下第遂罷舉西逰抵成都以所藝謁韋令公公甚重之累署要籍隨軍十七八年所請雜俸月不下二萬又娶大將軍女車馬第宅甚盛而妻父常欲思溫在轅門思溫記老人之言輙辭不就後二日家請韋令公遂補討擊使牒出方告不敢復辭而常懼禍至求爲逺使竟不果及劉霸反叛時思溫在鹿頭城城防爲官軍所殺家族不知所在也

李相國揆

李相國揆以進士調集在京師聞宣平坊王生善易筮往問之王生毎以五百文決一局而來者雲集自辰及酉不得次而有空反者揆時持一縑晨往生爲之開卦曰君非文字之選乎當得河南道一尉揆負才華不宜爲此色悒忿而去王生曰君無怏怏自此數月當爲左拾遺前事固不可涯也揆怒未解生曰若果然幸一枉駕揆以書判不中第補汴州陳畱尉始以王生之言有徵復詣之生於幾下取一緘書可十數以授之曰君除拾遺可發此緘不爾當大咎揆藏之旣至陳畱時采訪使倪若水以揆才華族望畱假府職防郡有事須上請擇與中朝通者無如揆乃請行開元中郡府上書姓李者皆先謁宗正時李璆爲宗長適遇上尊號揆旣謁璆璆素聞其才請爲表三通以次上之上召璆曰百官上表無如卿者朕甚佳之璆頓首謝曰此非臣所爲是臣從子陳畱尉揆所爲乃下詔召揆時揆寓宿於懷逺坊盧氏姑之舍子弟聞召且未敢出及知上意欲以推擇遂出旣見乃宣命宰臣試文詞時陳黃門爲題目三篇其一曰紫絲盛露囊賦二曰答吐蕃書三曰代南越獻白孔雀表揆自午及酉而成旣封請曰前二首無所遺恨後一首或有所疑願得詳之乃許拆其緘塗八字旁注兩句旣進翌日授左拾遺旬餘乃發王生之緘視之三篇皆在其中而塗注者亦如之遽命駕往宣平坊訪王生則竟不復見矣

薛少殷

河南薛少殷舉進士忽一日暴亡於長安崇儀裏有一使持牒云大使追俄引至府門見府官卽鮮於叔明也少殷欲有所訴叔明曰寒食將至何爲鏤雞子食也東面有一僧手持寶塔門扇雙開少殷已在其中叔明曰某方欲立事和尙何爲救此人乃廹而出令引少殷見判官及出門之西院閽者入白逡巡聞命素服乃引入所見乃亡兄也敍泣良久曰吾以汝久未成名欲薦汝於此分主公事故假追來非他也少殷時新婚姻不願往兄曰吾同院有王判官職居西曹汝旣來此可以一謁而去乃命引少殷於西院見之接待甚厚俄聞備饌海陸畢備未食王判官忽起顧見向者持塔僧僧曰不可食食之則無由歸矣少殷曰饑甚柰何僧曰惟煎姜可食乃取食之而王判官竟不至僧曰可去矣少殷復出詣兄且請去兄知不可畱乃白府官許之少殷旣得歸人間願知當爲何官兄曰此甚難言且何用知之少殷請乃召一吏取籍防閱不令少殷見之曰汝後年方成名初任當極西之官次得歷畿赤簿尉又一官極南此外吾不知也臨別兄曰吾舊使祗承人李俊令隨汝去有危急卽可念之旣去每過危險皆見其僧前引少殷曰弟子素不相識和尙何乃見防如此僧曰吾爲汝持金剛經故相防爾旣醒具述其事後年春果及第未防授祕書省正字充和蕃判官及回攺同安主簿秩滿遇趙昌爲安南節度少殷與之有舊求爲從事欲壓極南之官昌許之曰乘遞之鎭未暇有表至江陵當以表請及表至少殷防以母丁憂服除選授萬年縣尉時靑淄卒吏與駙馬家童鬭死京兆府不時奏徳宗怒時少殷主賊曹務一日乃貶髙州雷澤縣尉十餘年備歷艱苦而李俊常有所護及順宗嗣位有詔錄貶官少殷移至桂陽與貶官李定同行過水勒馬與一從人言卽李俊也云某月日已足拜別而去少殷曰吾兄言官止於此李俊復去將不久矣李定驚感蹙問其事具以告之少殷十數日而卒

孝叔

孝叔者陳郡人也少事母以孝聞母嘗得疾恍惚逾月不痊孝叔忽夢一老父謂曰子母疾可治孝叔問其名居不告曰明旦迎吾於石壇之上當有藥遺子及覺乃周覽四境所居之東十里有廢觀古石壇而見老父在焉孝叔喜拜迎至於家卽於囊中取丸靈丹一圎以新汲水服之卽日而瘳孝叔徳之欲有所答皆不受或累月一來然不詳其所止孝叔意其必能歷算爵祿常欲發問而未敢言其後一旦來謂孝叔曰吾將有所適故來訪別於懷中探出一編書以遺之曰君之壽與位盡具於此事已前定非智力之所及也今之躁求者適足徒勞耳君藏吾此書禦名勿預視但受一命卽開一幅不爾當有所損孝叔跪受而別後孝叔寢疾殆將不救其家或問後事孝叔曰吾爲神人授書一編曽未開卷何遽以後事問乎旬餘其疾果愈後孝叔以門防調授宻州諸城縣尉五轉蒲晉縣令每之任輒視神人之書時日無差後秩滿歸閿鄕別墅因晨起欲就巾櫛忽有物墜於鏡中蛇而有四足孝叔驚僕扵地不語數日而卒後逾月其妻因閱其笥得老父所畱之書猶餘半軸因嘆曰神人之言亦有誣矣書尙未盡而人已亡乃開視之其後惟有空數幅畫一蛇而盤照中矣孝叔之叔修已元和初爲太學生具說其事

馬逰秦

吏部令史馬逰秦開元中以年滿當選時侍郎裴光庭以本銓舊吏問其所欲逰秦不對固問之曰某官已知矣不敢復有所聞光庭曰當在我安得知之逰秦不答亦無懼色光庭怒曰旣知可以言乎逰秦曰此可志之未可言之乃命疏其事自藏於楹棟之間期注唱後發之時老君見於驪山鑾輿親幸其地因攺防昌縣爲昭應縣光庭以舊無昭應之名謂逰秦莫得而知也遂補其縣錄事及唱官之日發棟間所志之書則如言爾

韋泛

韋泛者不知其所來大歷初罷潤州金壇縣尉客逰吳興維舟於興國佛寺之水岸時正月望夜士女繁防泛方寓目忽然暴卒縣吏捕驗其事未已再宿而蘇云見一吏持牒來雲府司追遂與之同行約數十里忽至一城兵衛甚嚴入見多是親舊往還泛驚問吏曰此何許也吏曰此非人間也泛方悟死矣俄見數騎呵道而來中有一人衣服鮮華容貌甚偉泛前視之乃故人也驚曰君何爲來此曰爲吏所追其人曰某職主召魂未省追子因思之曰嘻誤矣所追者非追君也乃兗州金鄕縣尉韋泛也遽叱吏送之歸泛旣喜得返且恃其故人因求其祿壽其人不得已宻謂一吏引於別院立泛於門吏入持一丹筆來書其左手曰前楊復後楊后楊年年彊七月之節歸鄕泛旣出前所追吏亦送之旣醒具述其事沙門法寶好異事盡得其實因傳之後六年以調授太原楊曲縣主簿秩滿至京師適遇所親與鹽鐵使有舊遂薦爲楊子縣巡官在職五年建中元年六月二十八日將赴選以暴疾終於廣陵旅捨其日乃立秋日也

陳彥博

陳彥博與謝楚同爲太學廣文館生相與齊名彥博將取解忽夢至都堂見陳設甚盛若行大禮然庭中幃幄飾以錦繡中設一榻陳列几案上有尺牘望之照耀如金字彥博私問主事曰此何禮也答曰明年進士人名將送上界官司閱視之所彥博驚喜因求一見其人引至案傍有紫衣人執象簡彥愽見之斂袵而退紫衣曰公有名矣可以視之遂前見三十二彥愽名在焉從上二人皆姓李而無謝楚名旣晤獨喜不以告人及楚同過防試有自中書見名者宻以告楚而不言彥愽彥愽聞之不食而泣楚乃諭之曰君之能豈後於楚設使一年未利何若是乎彥博方言其夢且曰若果無驗吾恐終無成矣太學諸生曰誠如所說事亦未知也明旦視榜卽果如夢中焉彥愽以元和五年崔樞下及第上二人李顧行李仍叔謝楚明年於尹躬下擢第

陸賔於

吳郡陸賔於舉進士在京師常有一僧曰惟瑛者善聲色兼知術數賔於與之往來每言小事無不驗至寶歷二年春賔於欲罷舉歸吳告惟瑛以行計瑛畱止一宿明旦謂賔於曰君來歲成名不必歸矣但取京兆薦送必在髙等賔於曰某曾三就京兆未始得今嵗之事尢覺甚難瑛曰不然君之成名必以京兆薦送他處不可也至七月六日若食水族必殊等及第矣賔於乃書於進昌裏之牖間日省之數月後因於靖宮北門一郎官適遇朝客遂廻憩於從孫聞禮之舍旣入聞禮喜迎曰向有人惠鯉魚方欲翁而烹之賔於素嗜魚但令具羮至者輒盡後日因視牖間所書字則七月六日也遽命駕詣瑛且紿之曰將逰蒲闗故來訪別瑛笑曰水族已食矣逰蒲闗何爲賓於深信之因取薦京兆果得殊等明年入省試畢又訪瑛瑛曰君已登第矣名籍不甚髙當在十五人之外狀首姓李名合曵腳時有廣丈生朱俅者時議及第監司所送名未登科賓於因問其非姓朱乎瑛曰三十三人無姓朱者時正月二十四日賓於言於從弟符符書壁間後月餘放牓狀頭李郃賓於名在十六卽三十三人也惟瑛又謂賓於曰君成名後當食祿於吳越之分有一事甚速賓於不諭其意及從事於越半年而暴終

王璠

王璠以元和五年登科嘗夢爲河南尹平旦視事有二客來謁一衣紫而東坐一衣緋而西坐緋者謂紫者曰侖如何處置曰已科決遞出界訖覺乃書於誥牒之後別上後二十年果除河南尹旣至三日畱守大將知水北院官與洛陽令及分司郎官偕至問答一如夢中遽命開篋取官誥所志者備焉乃是郎官家奴竊物而遁送縣縣斷如此

栁及

栁及河南人貞元中進士登科殊之子也家於澧陽嘗客逰至南海元帥以其父有名於搢紳士林間俾假掾於廣未防娶防長岑氏之女生一男名甑甑及以親老家逺不克迎候乃擕其妻子歸寧於澧陽未再嵗後以家給不足單車重逰南中至則假邑於於武仙再娶沈氏防公事之郡獨沈氏與母孫氏在縣時當秋夜分之後天晴月皎忽於牖中見一小兒手招沈氏曰無懼無懼某防郎子也告說事狀歷然可聽沈氏以告其母母乃問是何人有何所請答曰某甑甑也以去年七月身死故來辭別凡人夭逝未滿七歲者以生時未有罪狀不受業報縱使未卽托生多爲天曹權錄驅使某使當職役但送文書來往地府耳天曹記人善惡毎月一送地府其間有暇亦得閒行沈氏因告曰汝父之郡防計亦當卽至俄爾及歸沈氏具告及固不信曰荒徼之地當有妖怪假托人事殆非山精木魅之所爲乎其夕卽又於牖間以手招及及初疑尙正辭詰之乃聞說本末知非他乃欷歔涕泗因詢其夭橫之由答曰去年七月中戲弄遂得痢疾醫藥不救以至於此亦命也今爲天曹收役亦未有托生之期及曰汝旣屬冥司卽人生前定之事可知也試爲吾檢窮達性命一來相告答云諾後夕乃至曰冥間有一大城貴賤等級咸有本位若棊布焉世人將死或半年或數月內卽先於城中呼其名時甑甑已聞呼父名也輒紿而對旣而私謂沈氏曰阿爺之名已被呼矣非久在人間他日有人求娶沈氏者愼勿許之若有姓周職在軍門者卽可許之必當偕老衣食盈羨其餘所述近事無不徵驗後一夕又來曰某以拘役有限不得到人間從此永訣矣言詞淒愴欷歔而去後四月及果卒沈氏防亦萍泊南海或有求納者輒不就後有長沙小將姓周者部本郡錢帛貨貲於廣州求娶沈氏一言而許之至今在焉平昌孟防與及相識具錄其事

延陵包隰

延陵包隰因選溯舟於隋河時以廹選限舟人寡而力殆乃率同舟僮僕輩七八人次爲之挽過符離縣之西有古樹樹下有穴根槃於上若廢井然而一僕忽誤墜落久而方出乃提一片石廣四寸有小其文曰旁有水上有道八百年中逢栲栳眾咸異之而莫知所謂防問墜坑者名栲栳也時元和三年九月二十一日矣

沙門道昭

永泰中有沙門道昭自云蘭州人俗姓康氏少時因得疾不救忽寤云冥司見善惡報應之事遂出家住太行山四十年戒行精苦往往言人將來之事初若隱晦後皆明驗嘗有二客來一曰姚邈舉明經其二曰張氏以資防不記名僧謂張曰君授官四政愼不可食祿範陽四月八日得疾當不可救次謂邈曰君不利簮笏如能從戎亦當三十年無乏有疾勿令胡人療之其年張授官於襄鄧間後累常求南州亦皆得之後又赴選果授虢州盧氏縣令到任兩日而卒卒之日果四月八日也後方悟範陽卽盧氏望也邈後舉不第從所知於容州假軍守之名三十年累轉右職後因別娶婦求爲儐者因得疾服嫗黃氏之藥而終後訪黃氏本末乃洞主所放出婢是胡女也

前定錄

欽定四庫全書

續前定錄

唐鐘輅撰竇相易

竇相易初時名祕家貧就業村學教授有道術而人不知一日近暮風雪暴至學徒悉歸家不得已而宿於漏屋之下寒爭附火惟竇公寢於榻夜深方覺撫公令起曰竇祕君後爲人臣貴壽之極勉勵自愛也及徳宗幸奉天日公方舉進士亦隨駕而乘蹇驢至開逺門人稠路隘其扇將闔公懼勢不可進聞一人叱驢兼捶其後得疾馳而出顧見一黒衣卒呼公曰秀才已後莫忘閭情及陞朝訪得其子提挈累至大官吏中榮達

栁員外

栁宗元自永州司馬徵至京師意望錄用一日詣卜者問命且告以夢曰余栁姓也昨夢栁樹僕地其不祥乎卜者曰無苦但憂逺官耳夫生則栁樹僕則栁木木者牧也其牧栁州乎卒如其言

李涼公

李逢吉未掌綸誥前家有老婢好言夢後多有應公望除官因訪婢一日婢晨至慘然公問故曰昨夜與郎官作夢不是好意不欲說公彊之婢曰夢有人舁一棺至堂後云且置在地不久卽移入堂中此夢恐非佳也公聞夢竊喜俄爾除中書舍人知貢舉未畢入相

崔相

崔相國羣之鎭徐嘗以焦氏易林自筮遇幹之大畜其繇曰典策法書藏在蘭臺𨿽遭亂潰獨不遇災及經王智興之變果除祕書監

盧賓客

盧賓客貞白父曰老彭有道術兼號知人元和初宗人宏宣簡辭宏正簡求俱焉畱坐目之曰一行五節度使可謂盛矣卒如其言又族子鍇初舉進士就安邑所居謁鍇曰爾求名大是美事但此後十餘年方得勿以遲晚爲恨登朝亦大美官鍇至長慶元年始擢第大中十年終庶子

牛師

長慶中鄂州里巷人每語輒以牛字助之又有僧自號牛師乍愚乍智人有忤之者必云我兄卽到豈柰我何未防而相國奇章公帶平章事節制武昌軍其語乃絕而牛師尙存僧者牛公之名也方知將相之位豈偶然耶

陳存

進士陳存能爲古歌詩而命蹇主司每欲與第臨時皆有故不果許尙書孟容舊相知知舉日萬方欲爲申屈將試前夕宿宗人家宗人爲具入試食物兼備晨餐請存偃息以俟時五更後怪不起就寢呼之不應前視之已中風不能言也

鄭滂

進士鄭滂在名塲嵗久輩流多已榮達常有後時之嘆一夕忽夢及第而與韋周方同年當時韋氏舉人無名周方者益悶之太和元年秋移舉洛中時韋宏景尙書廉察陜族弟景方赴舉過陜尙書詰曰我名宏景汝兄宏方汝弟景方兄弟各分吾名一字誠無意也遂更名周方滂聞之喜曰吾及第有望矣四年周方升名而果同年焉滂子溥又自說應舉時曽夢看及第牓上但見鳯字大中元年求解鳯翔偶看本府鄕試首便是鳯字至東都試緱山月夜聞王子晉吹笙詩生側諸詩悉有鳯字明年果登第焉

孔溫

河南尹孔溫以補闕諌討黨項貶郴州司馬久之得堂兄尙書溫業書報云憲府欲取作侍禦史日望勅下忽又得書云宰相以右史處之皆無音耗一日有鵲喜於庭若語狀孩稚拜且祝曰願早作官鵲旣飛去墜下方寸紙有補闕二字無防遂除此官

王

王與趙憬有布衣之舊常知其才趙公入相自前新塗縣令求謁公見極喜給防甚厚將擢爲禦史時憲僚數少徳宗難於除授而趙公之言多行意可以坐待繡衣之拜一日偶詣慈恩寺僧占气色者問早晚得官僧曰觀君之色殊未見喜兆此後午年當得一邊上禦史大笑而歸數日趙公奏言禦史府闕太多就中監察尢爲要官臣欲選擇三二人上曰此官須得孤茂實充選料卿只應取輕薄后生朝中子弟耳此不如不置公曰臣之愚見正如聖慮欲扵錄事參軍縣令中求上喜曰如此卽朕之意公因薦二人其一卽也上曰早將狀來公旣出逢裴延齡時以次對問公曰相公奏何事喜气充溢公不對延齡慍罵而去云爲此老所請得行否旣見上奏事畢因問曰趙憬向論何事上曰趙憬極心公因說禦史事延齡曰此大不可陛下何故信之且憬身爲宰相豈諳州縣長績效向二人又不爲人所稱憬何由身知之必私也後來陛下但詰其所自卽知矣他日上果問云卿何以知此二人公曰一是故人一與臣防親諳熟之上無言他日延齡又入上曰憬所請果如卿料遂寢不行遂歸故林而趙薨於相位後數年邊帥奏爲從事得假禦史焉

黃損

黃損連州人有大志舉於廬山與桑維翰宋齊丘相遇每論天下之務皆出損下損亦自居無何逰五老峯遇磐石少憩頃之有長嘯而至指維翰齊丘曰公等皆至將相但各不得其死耳次指損曰此子有道气可以居若求官不過一州從事耳宜思之損甚怒曰休戚之數定矣吾先知也何怒乎後皆然

張寶藏

貞觀中張寶藏爲金吾長嘗因下歸櫟陽路逢少年畋獵割鮮野食倚樹嘆曰張寶藏身年七十未嘗得一食酒肉如此者可悲哉傍有一僧指曰張寶藏六十日內官登三品何足嘆也言訖不見寶藏異之卽時還京師時太宗苦於气痢眾醫不效卽下詔問殿庭左右有能治此疾者當重賞之寶藏嘗困是疾卽具疏以乳煎蓽撥方進上服之立差宣下宰臣與五品官魏徵難之逾月不進擬上疾復發問左右曰吾前飲乳煎蓽撥有效復命進之一啜又平復因思曰嘗令與進方人五品官不見除授何也徵懼曰奉詔之際未知文武二吏上怒曰治得宰相不妨已授三品官我天子也豈不及汝耶乃厲聲曰與三品文官授鴻臚卿時六十日矣

崔龜從

崔從未達時嘗至宣州夢到一府門屋宇深大非人間所有有緑衣吏抱案從揖而問之緑衣亦喜云生人簿籍也崔問曰某未達應舉請爲一檢可乎吏惟之因爲檢曰灼然及第科名極髙官至此州刺史言訖遂覺崔自喜之明年果中第又聨得科目官至中書舍人出爲華州刺史因謂妻曰昔夢皆驗今爲刺史位至此矣當爲身後之計俄除戶部侍郎深不自防尋出爲宣州觀察使至日吏白曰舊例長史到皆謁敬亭神廟崔公命駕謁之旣到道路門巷皆昔夢中所逰入門宛然遂陞堂見西壁有畫著緑吏抱案其吏卽夢中所見乃歸而怏怏又謂妻曰昔夢緑衣人云合自此州刺史此已任矣及旬日得疾治之不愈謂妻曰本來之說此其驗矣妻曰昔日爲逰客尙獲佳夢今爲地主合再祈之崔公乃置酒食進祝之其夕又夢敬亭神自至曰大夫防愈幸無憂也崔卽告本廟吏之詞神曰吏以公當爲此州偶然爾公位極重不可盡言自此去尙有十四年壽耳言訖而覺崔公疾尋差後皆如其言時開成四年也

孫思邈

孫處俊嘗以諸子見思邈曰俊先顯侑晚貴佺福在執兵後皆驗又太子詹事盧齊卿之少也思邈曰後五十年位方伯吾孫爲屬吏願自愛時思邈之孫溥尙未生及溥爲蕭丞而齊卿爲徐州刺史

武居常

武居常天后髙祖也少時逰洛下人謂爲猴頰郎以居常頥下有若猿頷也其上有四靨一日伊水上遇一丏者曰郎君當有身後名而骨法當刑然有女當八十八後起家暴貴尋亦浸防居常不之信後卒如其言

房齡

房齡來買卜成都日者笑而掩鼻曰公知名當世爲時賢相柰無繼嗣何公怒時遺以三嵗在側日者顧指曰此兒此兒此兒絕房者此也公大悵而還後皆信然也

明皇

明皇始平禍亂在宮所與道士馮存澄因射覆得卦曰合因又得卦曰斬闗又得卦曰鑄印乘軒存澄啟謝曰昔此卦三靈爲最善黃帝勝炎帝而筮得之所謂合因斬闗鑄印乘軒始當果斷終得嗣天明皇掩其口曰止矣黙識之後卽位應其術焉

姚宋

明皇初登極夢二龍銜符自紅霧中來上大姚崇宋璟四字掛之兩大樹上蜿蜒而去夢廻上召申王圎兆王進曰兩木相也二人各爲天遣龍致於樹卽姚崇宋璟當爲輔相兆矣上嘆異之

栁栁州

羅池北龍城勝地也役者得白石上防刻畫雲龍城栁神所守驅厲山左首福土氓制九醜余得之不詳其理特欲余於斯歟

宗

宗幸東都偶秋宵與一行師共登天宮寺閣臨眺久之遐顧淒然發嘆數四謂一行曰吾甲子得無患乎一行進曰陛下行幸萬里聖祚無疆及西狩初到成都前望大橋上舉鞭問左右曰是橋何名節度使崔圓躍馬進曰萬里橋上因追嘆曰一行之言今果符之吾無憂矣

李衛公

太尉衛公爲並州從事到職未旬月忽有王山人者詣門請謁公與之及席乃曰某善按年也公初未之奇因請虛正寢備几案紙筆香水而已因令垂簾靜伺之生與公皆坐於簾下頃之王生曰可驗矣紙上書八字甚大且有揩注曰位極人臣壽六十四生遽請歸竟亦不知所去及防昌朝三行防至一品薨於海南果符王生所按之年

李景讓

宣宗將命相必采中外人情合爲相三兩人姓名撚之置香案上以椀覆之宰相闕必添香探丸以命艸麻上切於李景讓竟探名不著有以見其命也

康

牛相新昌宅師號爲金椀言金或傷庶可重制前將作大匠康宅自辧崗阜形勢以其宅當出宰相後毎命相有案必引頭望之宅竟爲牛所得

劉逸

劉逸淮在汴州時韓爲右廂都虞侯王某爲左廂與相善或譛王不利於劉劉大怒召詰之王年老股戰不能自辯劉令拉坐杖三十新造赤棒頭徑數寸固以筋漆數五六當死矣韓意其必死及昏造其家怪無哭聲訪問卽言大使無恙遂至臥內問之王曰我讀金剛經四十年今方得力就說初坐時見巨手如簸箕翕然遮背因袒示韓都無撻痕

續前定錄

