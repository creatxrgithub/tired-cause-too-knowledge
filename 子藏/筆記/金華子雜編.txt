《金華子雜編》﹝五代﹞劉崇遠

自序

金華子者﹐河南劉生。少慕赤松子兄弟能釋羇鞅於放牧間﹐讀其書﹐想其人﹐恍若遊於金華之境﹐因自號焉。生自童蒙歲便解愛人博學﹐曁乎鬢髮焦禿﹐而無所成名。凡爲文章﹐略知宗旨﹐最嗜吟詠﹐而所得亦不出流輩。年逾壯室﹐方蒞官於畿甸。繼宰二邑﹐共換二十餘寒暑﹐惟知趦趄畏愼﹐不能磊落經濟。罷秩歸京﹐得畱綴班。家貧窶﹐在闕三四年﹐甚窘困﹐稍暇猶綴吟不倦﹐縱情任興﹐一聯一句﹐亦時有合於淸奇。顧於食玉燃桂﹐不無撓懷﹐才緩紆斯須﹐則嘯傲自若。或遇盛友良會﹐聞人語話及興亡理亂﹐猶耳聰意悅﹐未嘗不周旋觀察﹐冀或湊會警戒﹐庶幾助於理道者﹐必慷慨反覆﹐至於逾晷不息。時皇上憂勤大寶﹐宵衣旰食﹐致治之切﹐無愧前代。命有司張皇公道﹐掄擇材雋﹐科第取士﹐郁然反古。時有以春闈策問舉子對義見示者﹐覩彊國富民之論﹐古今得失之理﹐則愧惕雀息﹐往往汗流﹐何者﹖以坐遇明盛時﹐而抱名稱不聞於世﹐何疾復甚於斯矣﹗因念爲童時﹐侍立長者左右﹐或於冬宵漏永﹐秋階月瑩﹐尊年省睡﹐率皆話舊時經由﹐多至深夜不寐。始則承平事實﹐爰及亂離﹐於故基迹﹐或嘆或泣﹐淒咽僕隸。自念髫齔之後﹐甚能記聽﹐今𨿽稚齒變老﹐耆忘失憶﹐十可一二猶存乎心耳。並成人遊宦之後﹐其間耳目諳詳﹐公私變易﹐知聞傳載﹐可系鉛槧者﹐漸恐年代浸遠﹐知者已疎﹔更積新沈故﹐遺絕堪惜﹐宜編序者﹐卽隨而釋之云爾。文林郎大理司直臣劉崇遠撰。

卷上

南唐劉祟遠撰海寧周廣業校注

我唐烈祖髙皇帝﹐睿哲神明﹐順天膺運。相羿禍浹﹐有仍之慶始隆﹔哀莽毒飫﹐銅馬之尊是顯。堯儲復正﹐文廟重新。漉沈海之斷綸﹐卻成萬目﹔撥伏灰之餘簡﹐在序九流。宗周而一仁風﹐依漢而雜霸道。澆漓頓革﹐習尙無虛。遂使武必韜鈐﹐不空弓馬﹔文先政理﹐乃播風騷。由是勛伐子孫﹐知弓裘之可重﹔閭閻童稚﹐識詩書之有望。不有所廢﹐其何以興﹖是知楊氏飭獘於前﹐乃自獘也﹔烈祖聿興於後﹐固天興乎﹗始天佑間﹐江表多故﹐洎及寧帖﹐人尙苟安。稽古之談﹐幾乎絕侶。橫經之席﹐蔑爾無聞。及髙皇初收金陵﹐首興遺教﹐懸金爲購墳典﹐職吏而寫史籍。聞有藏書者﹐𨿽寒賤必優辭以假之﹔或有贄獻者﹐𨿽淺近必丰厚以答之。時有以學王右軍書一軸來獻﹐因償十餘萬﹐繒帛副焉。由是六經臻備﹐諸史條集﹐古書名畫﹐輻湊絳帷。俊傑通儒﹐不遠千里而家至戶到﹐咸慕置書﹐經籍道開﹐文武並駕。曁升元受命﹐王業赫然﹐稱明文武﹐莫我跂及﹐豈不以經營之大基有素乎﹗

王師範鎭靑州﹐以其祖父版籍舊地﹐凡本縣令新到﹐必備儀注﹐躬往投刺。縣令畏懼出迎﹐不許之。師範令二三客將﹐挾縣令坐於廳上。命執事通曰「百姓節度使王某。」參拜於庭中而出。縣令惶惑﹐步隨至府謝罪﹐加遜而遣之。從事多諫其非宜﹐請不行。師範曰「以某之見則不然﹐將所以荷國恩而敬念先世﹐示子孫不忘於本故爾﹗」師範器宇英儶﹐短於寬恕﹐殺戮過差﹐人知其必敗。或曰﹕能用禮以正身﹐仗大順而舉事﹐反結仇釁﹐禍不旋踵﹐其故何哉﹖金華子曰﹕昔劉越石非不欲立殊勛於世﹐而十萬之眾﹐曾不假息。誠統之非才﹐然亦時運不可幹也。時梁氏方熾﹐謂九鼎在己之掌握﹐天王窮迫﹐痛宰輔誅戮於道路。師範適當依附於勤王﹐誠宜鼓扇恩信﹐完結民力﹐寬而有眾﹐才可合順。而專任威刑﹐輕視民命﹐以一州之地﹐敵幹鼎案﹕「幹鼎」疑「千萬」之譌。之豪﹔縱殺戮之心﹐救崩潰之勢。抱薪撲燎﹐其可得乎﹖案﹕師範﹐靑州人。父敬武﹐平盧節度使。敬武卒﹐師範自稱畱後﹐殺棣州刺史張蟾﹐據其城。後降朱全忠﹐全忠殺之。

陸翺字楚臣﹐進士擢第。詩不甚髙﹐而才調宛麗﹐有子弟之標格。未成名時﹐甚貧素。其《閒居卽事》云「衰柳欹閒苑﹐白門啼暮鴉。茅廚煙不動﹐書牖日空斜。老憶東山石﹐貧看南阮家。沈憂損神慮﹐萱艸自開花。」《宴趙氏北樓》云「殷勤趙公子﹐良夜竟相畱。明月生東海﹐仙娥在北樓。酒闌珠露滴﹐歌迥石城秋。本爲愁人設﹐愁人到曉愁。」題品物類亦綺美﹐鸚鵡﹑早鶯﹑柳絮﹑燕子﹐當時甚播於人口。及第累年﹐無聞入召。一遊東諸侯﹐獲鏹僅百萬而已。竟無所成﹐卒於江南。長子希聲﹐好學多藝﹐勤於讀史﹐非寢食未嘗釋卷。中朝諸侯之子弟好讀史者﹐無及希聲。昭宗朝登庸﹐辭疾不就﹐出遊江外﹐獲全危難。

段郎中成式﹐博學精敏﹐文章冠於一時。著書甚眾﹐《酉陽雜俎》最傳於世。牧廬陵日﹐常遊山寺。讀一碑文﹐不識其間兩字﹐謂賓客曰「此碑無用於世矣﹗成式讀之不過﹐案杜少陵詩有云「讀書難字過。」與此「過」字義正同。更何用乎﹖」客有以此兩字徧諮字學之眾﹐實無有識者﹐方驗郎中之奧古絕倫焉。連牧江南﹐九江名山匡廬﹑縉雲爛柯﹑廬陵麻姑﹐皆有吟詠。前進士許棠寄詩云﹕棠事詳後。「十三年領郡﹐郡郡管仙山。」爲廬陵頑民妄訴﹐逾年方明其淸白﹐乃退隱於峴山。時溫博士庭筠方謫尉隨縣﹐廉帥徐太師商畱爲從事﹐與成式甚相善。以其古學相遇﹐常送墨一鋌與飛卿﹐案﹕飛卿﹐庭筠字。往復致謝﹐遞搜故事者九函﹐在禁集中。爲其子安節娶飛卿女。安節仕至吏部郎中﹑沂王傅﹔善音律﹐著樂府行於世。今名《樂府雜錄》。

崔涓在杭州﹐其俗端午習競渡於錢塘湖。案卽西湖也。每先數日卽於湖沜排列舟舸﹐結絡彩艦﹐東西延袤﹐皆髙數丈﹐爲湖亭之軒飾。忽於其夕﹐北風暴作﹐彩船洶湧﹐勢莫可制。旣明﹐皆逐風飄泊湖之南岸﹐執事者相顧莫之爲計。須臾﹐涓與官吏到湖亭﹐見其陳設﹐皆遙指於層波之外。大將愧懼﹐以彩艦聯從﹐非人力堪制﹐無計取回。涓微笑曰「競渡船共有多少﹖令每一彩舫﹐系以三五隻船﹐齊力一時鼓棹﹐倏忽而至﹐殊不爲難。」觀者嘆駭﹐服其權智。涓之機捷率多如此。

崔涓﹐大夫嶼之子﹐小宗伯澹之兄。涓性俊逸﹐健於記識。初典杭州﹐上事數日﹐喚都押衙謂曰「乍到郡中﹐未能憶諸走吏名姓﹐卒要呼喚﹐皆滯人頤指。居常當直將卒﹐都有幾人﹖」對曰「在衙當直﹐都有三百人。」乃各令以紙一幅﹐大書姓名﹐貼在胸襟前﹐逐人點過。自此一閱﹐逮及三考﹐未嘗誤喚一人者。案《新書》作以紙各書姓名﹐傅襟上﹐過前一閱﹐後數百人呼指無誤。

《柳氏舊聞》﹐今存名《次柳氏舊聞》。唐宰相李徳裕所著也。徳裕字文饒﹐元和宰相吉甫字宏憲之子。徳裕以上元中史臣柳芳得罪竄黔中﹐時髙力士亦徙巫州﹐因相與周旋﹐力士以芳嘗司史﹐爲芳言先時禁中事﹐皆所不能知﹐而芳亦以質疑者默識之﹐次其事﹐號曰《問髙力士》。徳裕自序﹐《次柳氏舊聞》云﹕太和八年﹐上問宰臣王涯等以故內臣力士事迹﹐涯奏上元中云云。《問髙力士》﹐蓋柳氏書名也。案《新唐書》﹐柳芳字仲敷﹐由永寧尉直史館。肅宗時﹐續成吳競所次國史百三十篇﹐敍天寶後事﹐棄取不倫﹐史官病之。上元中﹐徙黔中﹐時髙力士亦貶巫州。因從力士質開元﹑天寶及禁中事﹐具識本末。時國史已送官﹐不可追攺﹐乃仿編年法爲唐歷四十篇﹐頗有異同。上令采訪﹐故史氏取其書。今按其書已失不獲。案徳裕自序云﹕涯等奉詔﹐召芳孫璟詢事﹐璟對某祖考前從力士問覼縷未竟﹐後著唐歷﹐取義類相近者傳之﹐余或祕不敢宣﹐或奇怪非編錄所宜及者﹐不以傳。今按求其書﹐亡失不獲。徳裕之父﹐與芳子吏部郎中冕﹐案柳宗元《先友記》﹕柳登﹑柳冕﹐自其父芳﹐與冕並居集賢書府。冕字敬叔﹐徳宗時吏部郎中。貞元初俱爲尙書郎。後謫官俱東出﹐道相與語﹐遂及髙力士之說﹐乃編此爲《次柳氏舊聞》﹐案徳裕自序云﹕凡一十七章。以備史官之說也。案《新書。藝文志》﹕李徳裕《次柳氏舊聞》一卷。後鄭處晦以舊聞未詳﹐更撰《明皇雜錄》﹐爲時盛傳。處晦字廷美。

宣宗以後﹐近代宰相堂判﹐俊贍無及路公巖者。巖字魯瞻﹐懿宗咸通時入相。杜尙書慆﹐邠公之弟﹐慆﹐咸通中泗州刺史﹐事詳《新唐書》。牧泗州﹐爲龐勛所圍﹐以孤城保全於巨賊之中。髙錫望牧滁州﹐嬰城固守而死。巖判崔雍狀﹐詳後。引二子以證其事云「錫望守城而死﹐已有追榮﹔杜慆孤城獲全﹐尋加殊獎。」

杜邠公悰﹐暮年耽於燕會。案《紺珠集》作「遊宴」。悰字永裕﹐太保佑之孫﹐懿宗朝太傅﹐封邠國公。其再鎭淮南也。獄囚數千百人﹐而荒酒宴適﹐不能理事﹐罷兼太子太傅。淮海之政﹐有獄市之譽﹐聞於上聽﹐《紺珠集》作「宣宗聞之」。因除崔魏公鉉替悰。上賦長韻詩送鉉﹐其落句云「今遣股肱親養治﹐一方獄市獲來蘇。」淮南左都押衙傅希才案《紺珠集》此下有「無才學」三字﹔錢塘龔承麟本傳﹐希下無「才」字。聞禦制﹐因習來蘇隊舞以迎候﹐邠公悅之。《紺珠集》作「以迎崔公﹐公頗銜之」。案傅教舞以媚崔﹐則邠公不應悅﹐《紺珠集》作「銜」是也﹐否則「邠」當作「崔」。公自廣陵致仕東洛﹐揚州軍將因入奏經洛中﹐以故吏參焉。公問曰「來蘇健否﹖」軍將不敢對。公曰「傅希才也。」對曰「健。」龔本《紺珠集》作「來蘇健否」﹐謂傅希也﹐亦無「才」字﹐則此二「才」字皆衍文。

故事﹐南曹郎旣聞除目﹐如偶然忽變攺授他人﹐縱未領命﹐亦不復還省矣。南海端揆爲主客員外時﹐謂劉崇龜﹐詳後注。有除翰林學士之命。旣還省﹐吏忽報除目下﹐員外徐彥若除翰林學士。端挨以己未承旨﹐乃駕而將復治故廳。至省﹐省門子前曰「員外已受報出省﹐不可更入南曹。」例舉不敢避﹐遂退。彥若﹐公相之子﹐能馳譽淸顯﹐中尉楊復恭善之﹐故能變致中授耳。《新書》﹕彥若爲太子太保商之子﹐僖宗時禦史大丈﹐官至太保﹑齊國公。

令狐公綯﹐文公之子也。文公名楚﹐封彭陽郡公。綯字子直﹐襲彭陽男﹐宣宗朝﹐由翰林承旨累官檢校司徒平章事﹐封涼國公。自翰林入相﹐最承恩渥。先是﹐上親握庶政之後﹐卽詔諸郡刺史﹐秩滿不得赴別郡﹐須歸闕朝對後﹐方許之任。綯以隨﹑房鄰州﹐許其便卽之任。上覽謝表﹐因問綯曰「此人緣何得便之任﹖」對曰「緣地近授守﹐庶其便於迎送。」上曰「朕以比來二千石多因循官業﹐莫念治民﹐故令其到京﹐親問所施設理道優劣﹐國家將在明行升黜以蘇我赤子耳﹗徳音卽行﹐豈又踰越﹖宰相可謂有權。」綯嘗以過承恩顧﹐故擅移授。及聞上言﹐時方嚴凝﹐而流汗浹洽﹐重裘皆透。

令狐補闕滈﹐與中書舍人澄﹐案《新唐書。令狐綯傳》﹕綯三子﹐滈﹑渢﹑渙﹐渙終中書舍人。又《藝文志》﹕令狐澄《貞陵遺事》一卷﹐注﹕綯子也﹐乾符中書舍人。蓋渙一名澄。皆有才藻。令狐之文彩﹐世有稱焉。自楚及澄﹐三代皆擅美於紫薇。

崔涓弟澹﹐容止淸秀﹐擢登第﹐累登朝列。崔魏公辟爲從事﹐淸瘦明白﹐猶若鷺鷥﹐古之所謂玉而冠者不妄也。《宣和書譜》﹕澹﹐嶼之子﹐官至吏部侍郎﹐有才名﹐舉止秀峙﹐時謂玉而冠者。先是﹐中朝流品相率爲朋甲﹐以名徳淸重之最者爲其首。咸通之際﹐推李公都爲大龍甲頭﹐《新唐書》無「頭」字。沙汰名士﹐以經緯其伍。涓﹑澹﹐親昆仲也。《新書》﹕涓﹐少師琪之子﹔澹﹐河中節渡使璵之子。則涓﹑澹從兄弟也。澹卽預於品目﹐以涓之俊逸﹐目爲麄率﹐不許齒焉。多方敬接﹐冀時暱附﹐而甲中之士﹐恭默莫肯應對﹐避之如蠆螫焉。

崔起居雍﹐甲族之子。雍字順中﹐禮部尙書戎之子。少髙令聞﹐舉進士﹐擢第之後﹐藹然淸名喧於時﹐與鄭顥同爲流品所重。顥﹐太傅絪之子﹐宣宗時尙萬壽公主﹐恩寵無比。終禮部尙書﹑河南尹。舉子公車得遊歷其門館者﹐則登第必然矣。時人相語爲崔﹑鄭世界﹐𨿽古之龍門﹐莫之加也。

故池州李常侍寬﹐桂林大父﹐卽常侍之兄。同營別墅於金陵﹐甲第之盛﹐冠於邑下。人皆號爲「土墻李家宅」。

宣宗嘗親試神童李瑴於便殿。瑴年數歲﹐聰慧詳敏﹐對問機悟﹐上甚悅之。因賜解褐官絹二匹﹐香一合子﹐以彰異渥。上之儉徳皆此類也。

宣宗臨禦逾於一紀﹐而憂勤之道﹐始終一致。但天下𨿽寧﹐水旱間有﹐大中之間﹐越﹑洪﹑潭﹑靑﹑廣等道數梗﹐以上之恭儉明徳﹐始無異心。方隅諸將﹐𨿽失統馭﹐而恩詔慰撫﹐不日安輯。輿論謂上爲小太宗。

王尙書式﹐僕射起之子﹐起字舉之﹐式其次子。朝廷儒宗﹐最見重於武宗。常自譽於上曰「讀書則五行皆下﹐爲文則七步成章。」而式頗有武幹﹐善用兵﹐累總戎平裘甫《新書》作仇甫。等。溫璋失利於徐州﹐朝廷以彭門頻年逐帥﹐乃自河陽移式領河陽全軍赴任焉。駐軍境外﹐優遊緩進。徐州將士王智興﹐矯矯難制﹐其銀刀教都子父軍相承﹐每日三百人守衙﹐皆露刃立於兩廊夾幕之下﹐稍不如意﹐相顧笑議於飲食之間﹐一夫號呼﹐眾卒率和。節使多儒素儒怯﹐聞亂則後門逃遁而獲免焉﹐如是殆有年矣。曁聞式到近境﹐先遣衙隊三百人遠接。式衩衣坐胡牀﹐受參旣畢﹐乃問其逐帥之罪﹐命皆斬於帳前﹐不畱一人。案《新書》﹐事在咸通三年。

崔魏公鎭淮海九載﹐法令一設﹐無復更攺。出入嚴整﹐未嘗輕易儀注。常列引馬軍將﹐少亦不下二百蹄。民康物阜﹐軍府晏然。天佑末﹐故老猶存﹐喜論其餘愛﹐或戲之爲「九年老」。

崔雍爲起居郎﹐出守和州﹐遇龐勛悖亂﹐賊兵攻和。雍棄城奔浙右﹐爲路巖所搆﹐竟坐此見害。《新書》﹕勛以兵劫烏江﹐雍不能抗﹐遣人勞以牛酒﹐密表其狀。民不知﹐訴諸朝﹐宰相路巖素不平﹐因傅其罪﹐賜死宣州。雍與兄朗﹑序﹑福昆仲八人﹐皆升籍進士﹐列甲乙科﹐嘗號爲「點頭崔家」。始﹐雍之擢第也﹐其伯父昆仲率賀﹐會飲中堂。旣醉而寢﹐忽夢遊歷於公署間﹐有綠衣者命坐於廳事中﹐設酒饌甚備。旣而醉飽﹐不堪承命﹐其人堅請不已﹐雍乃請曰「願以此肉召從人盡之。」綠衣曰「不可﹐須先輩自盡。」旣寤﹐甚惡之。及和州失律﹐投於連帥﹐裴公璩奏之﹐鎖縻於思過院。雍憂恚且悶﹐乃召獄直軍將話其事。不日勅至﹐果如夢焉。

初﹐周侍中寶之在軍﹐困於芻粟之備。有僕忘其姓名﹐恆力負至﹐不令有乏﹐如是綿歷星紀﹐未嘗辭倦。及其達也﹐舉之隸諸衛﹐使主廐庾﹐以謹厚尢見委任。旣卒數年矣﹐或一夕夢來報馬料盡﹐公甲午生﹐甚惡之﹐遂病痁而薨。

李景讓字後己。尙書﹐少孤貧﹐尊夫人某氏﹐性嚴重明斷﹐孫慤《唐紀》﹕母鄭早寡﹐治家嚴﹐諸子皆自教之。近代貴族母氏之賢﹐無及之也。孀居東洛﹐諸子尙幼﹐家本淸素﹐日用尢乏。嘗值霖雨且久﹐其宅院古墻夜坍隤﹐童僕修築次﹐忽見一槽船﹐實以散錢﹐婢僕等當困窶之際﹐喜其有獲﹐相率奔告於堂上。太夫人聞之﹐誡童僕曰「切未得輒取﹐候吾來視之而後發。」旣到﹐命取酒酹之曰「吾聞不勤而獲祿﹐猶爲身災﹐士君子所愼者﹐非義之得也﹐吾何堪焉﹖若天實以先君餘慶﹐憫及未亡人﹐當令此諸孤學問成立﹐他日爲俸錢賚吾門﹐此未敢覿。」乃令亟掩如故。其後諸子景讓﹑景溫﹑字徳己。景莊皆進士擢第﹐並有重名﹐位至方嶽。景讓最剛正﹐奏彈無所避﹐爲禦史大夫﹐宰相宅有看街樓子﹐皆幛之﹐《說郛》作「皆封泥之」。懼其糾劾也。以上見《說郛》﹐從《說郛》校。案《紺珠集》作「看街樓閣皆泥之﹐畏其糺彈也。其摘目亦曰泥樓。」然終以彊毅爲時所忌。舊俗除亞相者﹐百日內若別有人登庸﹐《紺珠集》作「大拜」。謂之辱臺。《新書》作「世謂除大夫百日﹐有他官相者﹐謂之辱臺」。而景讓未十旬﹐蔣公伸入相﹐景讓除西川節度。赴任不踰年﹐乃請老歸於洛下﹐終身不復再起。太夫人孀居之歲﹐才未中年﹐貞幹嚴肅﹐姻族敬憚﹐訓厲諸子﹐言動以禮﹐𨿽及宦達之後﹐稍怠於辭旨﹐則檟楚無捨。先是﹐景讓除浙西節度使﹐《新書》作「觀察使」。已而忽問曰「取何日進發﹖」偶然忘思慮﹐便云擬取某日。太夫人曰「若此日﹐吾或有事﹐去未得如何﹗」景讓惶懼﹐方悟失對。太夫人曰「官職貴達﹐不用老母得也。」命童僕折去巾綬﹐撻於堂下。景讓時已斑白﹐而髙堂嚴厲﹐常若履冰﹐縉紳之流﹐健羨莫及。其後在浙西日﹐左都押衙因應對乖禮﹐怒撻而斃之。旣而三軍洶洶﹐將致翻城﹐太夫人乃候其受衙之際﹐出坐廳中﹐叱景讓立於階下曰「天子以方嶽命汝鎭撫﹐安得輕弄刑政﹗苟致一方非寧﹐《新書》作「一夫不寧」﹐誤。不惟上負聖君﹐而令垂暮老母﹐銜羞而死﹐且使老婦何面目見汝先大夫於地下﹖」言切語正﹐左右感咽。乃命坐於庭中﹐將撻其背﹐賓僚將校畢至﹐拜泣乞之。移時不許﹐大將以下﹐嗚咽感謝之﹐於是軍伍帖然﹐無復異議矣。景莊累舉不捷﹐太夫人聞其點額﹐卽笞其兄﹐中表皆勸﹐如是累歲﹐連受庭責﹐終不薦託。親知切請之﹐則曰「朝廷知是李景讓弟﹐非是冒取一名者﹐自合放及第耳。」旣而宰相果謂春官﹕「今年李景莊須放及第﹐可憫那老兒一年遭一頓杖。」是歲景莊登第矣。案《唐語林》﹕景莊老於場屋﹐每被黜﹐母輒撻景讓﹐然景讓終不肯屬主司。曰「朝廷取士﹐自有公道﹐豈敢效人求關節乎﹖」久之﹐宰相謂主司曰「李景莊今歲不可不收﹐可憐彼兄﹐每歲受撻。」由是始及第。

李趙公紳再鎭廣陵﹐紳字公垂﹐武宗朝相﹐封趙國公﹐其再節度淮南﹐在武宗四年。寧傪《紺珠集》作「鄭傪」。猶幕江淮。傪﹐永貞二年相公權徳輿門生﹐洎武宗朝﹐踰四十載﹐趙國𨿽事威嚴﹐而亦以傪宿老敬之﹐傪列筵以迎府公﹐公不拒焉。旣而出家樂侑之﹐伶人趙萬金前獻口號以譏之曰﹕《紺珠集》作「舞者年老伶人孫子多﹐獻口號曰」。「相公經文復經武﹐常侍好今又好古。經武「經」字元作「繼」﹐「兼」元作「又」﹐今從《紺珠集》。昔日曾聞阿舞婆﹐《紺珠集》作「昔人曾聞阿武婆」。如今親見阿婆舞。」趙公囅然久之。

杜審權以廟堂出鎭浙西﹐審權字殷衡﹐懿宗朝以門下侍郎出爲鎭海軍節度。淸重恭寬﹐𨿽左右僮僕﹐希見其語。在翰苑最久﹐常侍從親密﹐性習愼厚故也。在任三載﹐自上任坐於東廳﹐洎於罷去﹐未嘗他處。𨿽重臣經歷﹐亦不踰中門﹐雍容之度﹐丹靑莫及。時邠公先達﹐人謂之老杜相公。審權﹐人謂之小杜相公也。《新書》作「小杜公」。

王尙書式初爲京兆少尹﹐案《新書》但言以殿中侍禦史出爲江陵少尹﹐不言京兆。好縱情酣飲﹐京城號爲王鄧子。性復放率﹐不拘小節。長安坊巷中有攔街鋪﹐設中夜樂神﹐遲明未已。式因過之﹐駐馬寓目﹐舞者喜賀主人﹐持杯跪於馬前曰「主人多福﹐感得達官來顧﹐味稍美﹐敢拜壽觴。」式笑取而飲﹐媿領而去。行百餘步﹐乃回轡復謂之曰「向者酒甚小惡﹐可更一杯。」復據鞍引滿巨鐘而去。其放率多如此。

髙燕公駢﹐案駢字千里。雲南之功﹐聞於四海。晚節妖亂﹐嗤笑婢子之口。嗚呼﹗怒鄰不義﹐幸災不仁﹐亡不旋踵﹐己則甚之。𨿽自取也﹐然若有天道﹐豈不足以垂戒乎﹖

周侍中寶與髙中令駢﹐起家神策打毬軍將﹐《新書》﹕寶字上珪﹐會昌時﹐與髙駢皆隸右神策軍﹐以善擊毬俱備軍將。而擊拂之妙﹐天下知名。李相國公領鹽鐵在江南﹐駐泊潤州萬花樓觀春。時酒樂方作﹐乃使人傳語曰「在京國久聞相公盛名﹐如何得一見﹖」寶乃輒輟樂命馬﹐不換公服﹐馳驟於彩場中。都憑城樓下瞰﹐見其懷挾星彈﹐揮擊應手﹐稱嘆者久之﹐曰「若今日之所覩﹐卽從來之聞﹐猶未盡此之善也。」

周侍中寶初在軍中﹐性彊毅﹐閹官之門﹐莫肯折節﹐逮將中年﹐猶處下位。或自憤悱﹐獨以領毬子供奉者前後凡三十六度﹐遂掛聖意﹐遷金吾第二番將軍。尋遷對禦仗第一籌﹐喪其一目。《新書》﹕武宗時擢金吾將軍﹐以毬喪一目。授涇原節度﹐移鎭浙東﹐與燕公對境。髙駢在軍中時﹐以兄呼寶﹐及總元戎﹐意遂輕少。兼以對境微釁﹐憎愛日尋﹐漸積爲仇讎矣。

韓藩端公﹐大中二年封僕射敖門生也﹐與崔瑄大夫同年而相善。瑄廉問宛陵﹐請藩爲副使。時幕府諸從事率多後進子弟﹐以藩年齒髙暮﹐凡遊從觀會﹐莫肯從狎﹐藩不平之。一日﹐諸郎府移廚看花﹐而藩爲之幕長。方盛服廳中﹐俟其來報﹐移時莫之召﹐藩乃入謁。瑄見藩至﹐甚訝其不赴會﹐藩便言不知﹐瑄乃與藩攜手往焉。旣至彼﹐瑄則讓其失禮於首廳。賓從初端揖竦聽﹐俄而判官孔振裘攘袂厲聲曰「韓三十五老大漢﹐向同年覓得一副使﹐而更學鬭脣合舌。」瑄掀髯而起﹐饌席遂散。

李瞻﹑王祝繼牧常州﹐皆以名重朝廷﹐於本郡道不修支郡禮。初﹐李給事多不順從廉使﹐猶剛正於可否﹔其王給事則彊愎爲己任﹐周侍中寶皆隱忍之。瞻罷秩退隱茅山﹐則免黃巢之難﹔祝剛訐北土﹐遂罹王珙之害。《新書》﹕王珙﹐重榮子。李祝故常州刺史﹐避亂江湖﹐帝聞其剛鯁﹐以給事中召﹐道出陜。珙厚禮之﹐祝不爲意﹐乃遣吏就道殺之。金華子曰﹕禍福無門﹐惟人所召﹐誠不謬乎﹗

生附子之毒能殺人﹐人固知之矣。而醫工或勸人服者﹐惟生黑豆和合﹐可以紓患。句曲茅山出烏頭﹐道流水煮爲丸﹐餉遺知聞。愚頻見服者踰月而後毒作﹐則痰吐昏迷﹐亟療方止。愚外表老丈中與韓端公是舅甥者云﹕目見藩自宣州罷職﹐退居於鐘山愛敬寺﹐忽有道流勸服補益藥﹐以生附子數兩﹐以硫黃爲丸。藩服之數月﹐乃方似覺有力。常日數服﹐忽一日鼻出鮮血﹐頃之﹐耳目口鼻百毛穴中一齊流血﹐莫可制之。藩身貌瓌偉﹐旣疲委頓﹐簟席流液﹐須臾侍疾骨肉鞵韈皆如緋染。自辰及巳午﹐惟皮骨存焉。洗澤莫及﹐但以血肉舉骨就木而已。金華子曰﹕吁﹗不知附子之毒﹐遽若此之甚也﹗豈韓公運數會於此也﹖《禮》曰﹕醫不三世﹐不服其藥。以斯而言﹐可以明君子進藥之審也。夫肉麪養身之恆物也﹐冷暖苟差﹐猶能災人﹐而況金石靈艸乎﹖蘊粹精之神明﹐倘非九轉之制﹐孰可輕脫駕馭乎﹖處天地間﹐飛動微物盡能顧惜身命﹐況於達明之士也﹗何乃苟利縱欲﹐劫掠爲功﹐由彼兵火﹐自貽不戢之禍﹐冀無自焚也﹐不亦遠乎﹖

王昭輔嘗話故鐘陵平江西時﹐見一王處士善筮﹐自云授《易》於至人﹐纖巨如見。鐘陵幕中有楊推官﹐常因休暇﹐會同人小飲。時賓客未齊閒﹐且於小廳奕棋握槊以佇俱至。俄而主人忽南面瞪目﹐神色沮喪﹐遽歸堂前﹐使人傳語賓客﹐託以不安﹐且罷此會。於是賓客皆散﹐昭輔方舉進士﹐亦在坐中﹐使人獨命入。謂曰「聞秀才與王處士有宗盟分﹐今欲奉浼﹐持一金往請卜一卦﹐可乎﹖」王遂函金往過之。旣布卦曰「卦甚異﹐可速報之﹐寃家亟來索﹐七日當至﹐宜決行計。」問﹕「宜禱禳乎﹖」曰「至寃得請於天﹐詎可攺乎﹖」昭輔復命。時楊方危坐以俟其返﹐旣聞所筮﹐乃曰「斯人信名卜矣﹗」問昭輔曰「向來覺辭色攺常否﹖」曰「眾皆覩之。」楊乃自述十五年前﹐髙燕公在淮南日﹐任江揚宰﹐有弟收拾一風聲婦人爲歌姬在捨。案裴廷裕《東觀奏記》﹕駙馬劉異上安平公主﹐主左右皆宮人。一日﹐以異姬人從入宮﹐上問﹕「爲誰﹖」主曰「劉郎聲音人。」自注云﹕俗呼如此。然則風聲婦人亦聲音人之類也。一旦﹐方治晨妝﹐爲諸女姊驕族來惱﹐其嫂甚怒﹐逼逐之﹐出於中門。其旦某入府﹐遇放衙歸早﹐忽見不衣裙獨在中門外﹐疑忌其素非廉人﹐時弟又不在﹐大怒之﹐責其點污家風﹐遽索杖背笞之二十。家人急以藥物躡灌之﹐沈悶不蘇﹐經中夕而死﹐爾後絕無影響。適來忽見躡履﹐自南廊縱步而前﹐刻期曰「我上訴於天﹐已得伸雪﹐七日內當來取爾命矣﹗」此固無可柰何﹐然驗王生之卜﹐於前事不誣。果七日而卒。

杜紫薇牧﹐位終中書舍人﹐牧字牧之﹐爲湖州刺史﹐逾年以考功郎中知制誥﹐遷中書舍人。自作墓志云﹕平生好讀書﹐爲人亦不出人。曹公曰﹕吾讀兵書戰策﹐孫武深矣。因注其書十三篇﹐可爲上窮天時﹐下極人事﹐無以加也﹐後當有知之者矣。典吳興日﹐夢人告之曰「爾位當至郎中。」復問其次﹐曰「禮部。」再問﹐曰「中書舍人﹐終於典郡耳。」又夜寢不寐﹐有人卽告曰「爾攺名畢。」又夢書片紙﹕皎皎白駒﹐在彼空谷。傍有人曰「非空也﹐過隙也。」《新書》﹕俄而炊甑裂﹐牧曰「不祥也。」乃自爲墓志。案志文詳見《樊川文集》。逾月而卒。《紺珠集》作「未幾卒」。臨終畱詩誨其二子曹師﹑原注﹕晦辭。抳抳原注﹕徳祥。等云「萬物有好醜﹐各以姿狀論﹐惟人則不爾﹐不學與學論。學非采其花﹐要自抉其根。孝友與誠實﹐而不妄爾言。根本旣深實﹐柯葉自滋繁。念爾無忽此﹐期以慶吾門。」晦辭﹐終淮南節度判官﹔徳祥﹐昭宗朝爲禮部侍郎﹑知貢舉﹐甚有聲望。

杜晦辭﹐牧之子。自南曹郎爲趙公隱從事於朱方。元作「西方」﹐今從《說郛》校。王郢之叛﹐趙相國以撫禦失宜致仕﹐晦辭罷職。時北門李相國在淮南﹐辟爲判官。晦辭以恩門休戚﹐辭不受命﹐退隱於陽羨別業﹐時論多之。永寧劉相國鎭淮南﹐又辟爲節度判官﹐方始應召。狂於美色﹐有父遺風。赴淮南之召﹐路經常州﹐李瞻給事方爲郡守﹐晦辭於祖席忽顧營朱娘言別﹐掩袂大哭。瞻曰「此風聲婦人﹐員外如要﹐但言之﹐何用形迹﹖」乃以步輦元作「軍」。隨而遺之﹐晦辭自飲筵散﹐不及換衣﹐便步歸舟中﹐以告其內。內子性仁和﹐聞之無難色﹐遂履元作「輦」。而迎之。其喜於適願也如是。

卷下

瑯邪王氏與太原同出於周。瑯邪之族世嘗有錐頭之名﹔今太原王氏子弟多事爭炫﹐稱是己族﹐其實非也。太原貴盛之中﹐自有鈒鏤之號。案李肇《國史補》﹕滎陽鄭﹐岡頭盧﹐澤底李﹐士門崔﹐四姓皆鼎甲。太原王氏﹐四姓得之爲美﹐故呼爲鈒鏤王家﹐諭銀質而金飾也。而崔氏博陵與淸河﹐亦上下其望族。博陵三房﹐大房第二房𨿽長﹐今其子孫﹐卽皆拜三房子弟爲伯叔者﹐蓋第三房婚嫁多達官也。姑臧李氏亦然﹐其第三房皆倨受大房二房之禮。淸河崔氏亦小房最專淸美之稱。薛居正《五代史。李專美傳》云﹕姑臧大房與淸河小房崔氏﹑北祖第二房盧氏﹑昭國鄭氏爲四望族。崔程卽淸河小房﹐崔逞之後﹐爲淸河大房﹐宣宗相龜從是也。寅之後﹐爲淸河小房﹐憲宗相羣是也。皆出淸河太守之後。世居楚州寶應縣﹐號八寶崔家。寶應本安宜縣﹐崔氏曾取八寶以獻﹐勅攺名焉。程之姊﹐北門李相國蔚字茂休。之夫人。蔚乃姑臧小房也﹐判鹽鐵﹐程爲揚州院官﹐舉吳堯卿﹐巧於圖利一時之便﹐蔚以爲得人﹐竟亂筦搉之政。程累牧數郡﹐皆無政聲。小杜相公聞程諸女有徳﹐致書爲其子讓能取焉。初辭之﹐私謂人曰「崔氏之門著一杜郎﹐其何堪矣﹗」而相國堅請不已﹐程不能免﹐乃於寶應諸院間取一弟侄﹐以應命而適之。其後讓能顯達﹐封國夫人﹐而程之女竟無聞焉。案吳兢《貞觀政要》﹕太宗以山東崔﹑盧﹑李﹑鄭四姓﹐恃其舊地﹐稱爲士大夫﹐每嫁女他族﹐必廣索聘財﹐以多爲貴﹐甚損風俗﹐有紊禮經﹐乃詔髙士廉等撰《氏族志》。士廉等初定崔幹爲第一等﹐太宗降爲第三等。今觀《金華子》所記﹐則四姓賣婚之風﹐唐末猶然也。

蔡州伯父院諸兄皆少孤。劉符字端期﹐蔡州刺史﹐八子皆登進士第。珪﹐洪洞縣令。瓌﹐玕皆同母弟。又異母弟崇龜﹑崇彜﹑崇望﹑崇魯﹑崇暮﹐而祟望相昭宗﹐尙書左僕射﹑同平章﹐贈司空﹐其兄弟名皆連崇字﹐崇遠乃其同祖弟兄﹐故亦以崇爲名。此河南劉氏出自匈奴。薛史﹕劉崇龜﹐乾寧中廣南節度使。洎南海子長擢第之日﹐伯母安定胡氏已年尊矣。詰早﹐僮僕捷至﹐穆氏長阿姨入賀北堂﹐伯母方起﹐未離寢榻。問安之後﹐慮驚尊情﹐不敢遽聞﹐但嬉笑於前。久之忽問曰「小娘今日何喜色之甚耶﹖」對曰「亦只緣有事甚喜。」伯母怡然久之曰「我知也﹐是郎將及第耶﹗」言訖滿目泫然﹐左右因之不覺皆流涕。吁﹗長仁之念周﹐而永慕之情至﹐誠非淳摯也不能感物。

李郢詩調美麗﹐亦有子弟標格﹐鄭尙書顥門生也。居於杭州﹐疎於馳競﹐終於員外郎。初將赴舉﹐聞鄰氏女有容徳﹐求娶之﹐遇同人爭娶之。女家無以爲辭﹐乃曰「備一千緡﹐先到卽許之。」兩家具錢同日皆往。復曰「請各賦一篇﹐以定勝負。」負者乃甘退﹐女竟適郢。初及第回江南﹐經蘇州﹐遇親知方作牧﹐邀同赴茶山。郢辭以決意春歸﹐爲妻作生日。親知不放﹐與之胡琴焦桐方物等﹐令且寄代歸意。郢爲寄內曰「謝家生日好風煙﹐柳暖花香二月天。金鳳對翹雙翡翠﹐蜀琴新上七絲絃。鴛鴦交頸期千載﹐琴瑟諧和願百年。應恨客程歸未得﹐綠窗紅淚冷涓涓。」兄子咸通初來牧余杭﹐郢時入訪猶子﹐畱宿虛白堂云「闕月斜明虛白堂﹐寒蛩喞喞樹蒼蒼﹐江風徹曙不得睡﹐《紺珠集》作「不成寐」。二十五聲秋點長。」

張祜詩名聞於海外。居潤州之丹陽﹐嘗作《俠客傳》﹐蓋祜得隱俠術﹐所以託詞自敍也。崇遠猶憶往歲赴恩門﹐請承乏丹陽﹐因得追尋往迹。而祜之故居﹐垝垣廢址﹐依然東郭長河之隅。常訊於廬裏﹐則亂前故老猶存﹐頗能記億舊事。說祜之行止﹐亦不異從前所聞。問其隱俠﹐則云「不覩他異﹐惟邑人往售物於府城﹐每抵晚歸時﹐猶見祜巾褐杖履相翫酒市。己則勁步出郭﹐夜回縣下﹐及過祜門﹐則又先歸矣。」如此恆常﹐不以爲怪。從縣至府七十里﹐其迢遞而躡履速﹐人莫測焉。

韋楚老少有詩名﹐相國李公宗閔字損之。之門生也。自左拾遺辭官東歸﹐寄居金陵﹐常跨驢策杖經闠中過﹐布袍貌古﹐羣稚隨而笑之。卽以杖指畫﹐厲聲曰「上不屬天﹐下不屬地﹐中不累人﹐可畏韋楚老。」引羣兒令笑﹐因吟詠而去。

龜直中紋﹐名曰千里。其近首橫紋之第一級﹐左右有斜理﹐皆接於千里者﹐龜王之紋也﹐今取常龜驗之﹐莫有也。以上元缺﹐今從《說郛》補。徐太尉彥若之赴廣南﹐將渡小海﹐《新書》﹕乾寧初﹐進位太保﹐崔涓忌之﹐乃以平章事爲淸海軍節度使。元隨軍將息﹐忽於淺瀬中得一小琉璃瓶子﹐大如嬰兒之拳﹐其內有一小龜子﹐長可一寸﹐往來旋轉其間﹐略無暫已。瓶口極小﹐不知所入之由也﹐因取而藏之。其夕﹐《紺珠集》作「夜半」。忽覺船一舷壓重﹐及曉視之﹐《說郛》作「起而視之」。卽有眾龜層疊乘船而上。其人大懼﹐以將涉海﹐慮蹈不虞﹐因取所藏之瓶子﹐祝而投於海中﹐眾龜遂散。案《紺珠集》作「羣龜層疊﹐繞其瓶子﹐懼而棄之」。旣而話於海船之胡人﹐胡人曰「此所謂龜寶也。希世之靈物﹐惜其遇而不能得﹐蓋薄福之人不勝也。苟或得而藏於家﹐何慮寶藏之不丰哉﹗」胡人嘆惋不已。

淮南巨鎭之最﹐人物富庶﹐凡所制作﹐率精巧﹔樂部俳優﹐尢有機捷者。𨿽魏公徳重縉紳﹐觀其諧謔﹐亦頗爲之開頤。嘗行宴之暇﹐與國夫人盧氏﹐偶坐於堂。公忽微笑不已﹐夫人訝而訊之﹐曰「此中有樂人孫子﹐多出言吐气﹐甚令人笑。」夫人承命軸簾召之。孫子旣至﹐撫掌大笑而言曰「大人兩个﹐更不著別人。」風貌閒雅﹐舉止可笑﹐參拜引辟﹐獻辭敏悟。夫人稱善﹐因厚賜之。

王師範性甚孝友﹐而執法不渝。其舅柴某酒醉﹐毆殺美人張氏﹐爲其父詣州訴寃。師範爲舅氏之故﹐不以部民目之﹐呼之爲父﹐冀其可厚賂和解﹐勉諭重疊。其父確然曰「骨肉至寃﹐惟在相公裁斷爾﹗」曰「若必如是﹐卽國法﹐予安敢亂之﹖」柴竟伏法。其母恚之﹐然亦不敢少責。《新書》云﹕師範立堂下。日三四至﹐不得見者三年﹐拜省戶外﹐不敢少懈。至今靑州猶印賣王公判事。

中朝盛時﹐名重之賢﹐指顧卽能置人羽翼。朱慶余之赴舉也﹐張水部一爲其髮卷於司文﹐遂登第也。光徳相國崇望舉進士﹐因朔望起居鄭太師從讜﹐字正求﹐《新書》昭宗朝太傅﹐以太子太保還第。閽者已呈刺﹐適遇裴侍郎後至﹐先入從容﹐公乃命屈劉秀才以入。相國以主司在前﹐不敢升進坐隅﹐拜於副階之上﹐鄭公乃降而揖焉。亟乃趨出﹐鄭公佇立於階所目之。候其掩映門屏﹐方回步言曰「大好及第舉人。」裴公亦贊嘆﹐明年列於門生矣。

李節﹐得道之士﹐通三《禮》學甚精﹔少工歐陽率更書﹐自稱東山道士。杖策孤邁﹐居止無定。每歷諸子之家﹐才止廳事﹐少時遂去﹐兒妻泣畱﹐蔑之顧也。率多遊於市井之間﹐縱飲酒肆﹐稍稍於肋脇後取碎黃白物﹐鬻換酒價﹐資鏹時竭﹐卽不知所在﹐人皆竊伺蹤迹﹐莫之得也﹐或浹旬又見鄽裏中。少年之徒多從而學書﹐必愜意者﹐方許之教。嘗於衢路間﹐忽見士人﹐節謂之曰「速將二千錢來﹐二十日內教你歐書取成。」人敬從之﹐果無謬矣。得錢隨手與人。又善射法﹐兗州節度使王庶人聞之﹐王庶人蓋卽師範。迎而就試焉。節曰「當於隙所置一物﹐但略言節可中也。」王公乃以常所使小僕於毬場內以篛籠覆之﹐謂節曰「西望射之可中矣。」節曰「不識此奴可射乎﹖」王公笑而許之﹐未深信。旣一發箭﹐使往覘之﹐奴已貫心而斃矣。王公大驚﹐惋無及。欲從之學﹐節曰「不可。公今日得﹐明日卽反矣。」王內惡之﹐而不敢言。旣而命同出獵﹐節遂亡歸山東。忽一旦徧請知聞告別﹐翌日而卒。葬於城南平地﹐壘石爲槨。累年有獵者﹐兔鷹隨走入於墓穴中。獵者窺之﹐見其衣冠儼然而寢﹐卽戲之曰「三《禮》健否﹖」以艸杖掀之﹐乃空衣焉。方驗其尸解矣。

朱沖和五經及第﹐恃其彊敏﹐好幹忤人﹐所在伺察瑕隙﹐生情爭訟。自江南采巨木﹐送於臺省﹐卒不能運﹐系縶旣久﹐則又鹵莽捨之。如此數四﹐人號爲宦途惡少。

黃巢本王仙芝濮州賊。賊中判官。仙芝旣死﹐賊眾戴之爲首﹐遂日盛。橫行中原﹐竟陷京洛﹐數年方滅。金華子曰﹕民猶水也﹐水能載舟﹐亦能覆舟。民於君也﹐善則歸服﹐惡則離貳。始盜賊聚於曹﹑濮﹐皆承平之蒸民也。官吏刻剝於賦斂﹐水旱不卹其病餒﹐父母妻子﹐求養無計。初則窺奪谷粟﹐以救死命。黨與旣成﹐則連衡同惡﹐跨山壓海﹐東逾梁﹑宋﹐南窮髙﹑廣。列嶽無城壁之險﹐重關無百二之固。蟒喙噓天﹐翠華狼狽而西幸﹔豺牙爍日﹐齊民肝腦以塗地。酆﹑鎬淩夷﹐往而不返矣。世之淸平也﹐搢紳之士﹐率多矜持儒雅﹐髙心世祿﹐靡念文武之本﹐羣尙輕薄之風。涖官行法﹐何嘗及治﹖由是大綱不維﹐小漏忘補﹐失民有素﹐上下相蒙。百六之運旣遭﹐翻飛之變是作。愚家自京洛淪陷﹐遂河海播遷﹐此流寓江南之所自也。

劉鄩本事販鬻。王氏旣承昭皇密詔﹐會諸道將伐朱氏﹐薛史﹕劉鄩密州安邱人。王氏謂師範﹔朱氏謂全忠。乃遣鄩偸取兗州。鄩乃詐爲回圖軍將﹐於兗州置邸院﹐日雇傭夫數百。詣靑州﹐潛遇健卒﹐僞白衣﹐逐晨就役﹐夜卽畱寓於密室。如是數月間﹐得敢死之士千餘人。又於大竹內藏兵仗入﹐監門皆不畱意。旣而迎曉突入州﹐據其甲仗庫。時兗州節度使姓張﹐當是張訓。統師伐河北﹐薛史作「葛從周」。鄩旣入據子城﹐甲兵精銳﹐城內人皆束手﹐莫敢旅拒﹐薛史﹕鄩遣細人詐爲鬻油者﹐覘衮城內虛實及出入之所﹐視羅城下一水竇﹐可引眾而入﹐遂志之。鄩告師範﹐請步兵五百﹐宵自水竇銜枚而入﹐一夕而定。與此異﹐亦見《冊府元龜》。加以州將素無恩信於眾﹐鄩諭以將爲順舉﹐戢禦嚴明﹐雞犬無撓﹐軍庶悅伏。靑州益師又至﹐兼招誘武勇﹐不日眾逾數萬。張氏家族在州﹐供備逾於其舊﹐張帥有母﹐鄩端簡候問﹐備晨昏之敬﹐加以容止重厚﹐見者畏而敬之。俄而張帥聞變﹐回師圍城。張母登陴﹐呼其子而語之曰「我今𨿽在城內﹐與汝隔絕﹐而劉司空晨夕端笏問我起居﹐其餘燕雀莫敢喧雜﹐汝切不可無禮於他。」由是張頓兵緩攻靑州﹐聽命於梁。圍解﹐鄩乃歸降梁。梁太祖得鄩大喜﹐累用徵伐﹐皆獲殊勛﹔平魏府後﹐遂爲梁氏元帥﹐威名顯於北朝矣。

咸通中﹐有司天歷生姓吳﹐在監三十年﹐請老還江南。後敍優勞﹐授官江南郡之掾曹﹐辭不赴任﹐歸隱建鄴舊裏。有寓居盧苻寶者﹐亦名士也﹐嘗問之曰「近年以來﹐相坐多不滿四人﹐非三臺星有災乎﹖」曰「非三臺也。」「紫薇星受災乎﹖」曰「此十餘年內﹐數或可備﹐苟或有之﹐卽其家不免大禍。」後路公巖﹑於公琮﹑王公鐸﹑韋公保衡﹑楊公收﹑劉公鄴﹑盧公攜相次登於臺坐﹐其後皆不免。惟於公琮賴長公主保護﹐獲全於遣中耳。

盧公攜入相三日﹐攜字子升﹐乾符五年入相。堂判﹕福建觀察使播等九人﹐上官之時﹐眾詞疑惑﹔王回﹑崔程﹑郎幼復等三人﹐到任之後﹐政事乖張﹔並勒停見任﹐天下爲之岌嶪。黃巢勢盛﹐遣使乞鄆州節度使﹐《新書》作「表求天平節度使」。勅下許之。攜謂妖亂之徒﹐若許則僥幸得志。及潼關不守﹐鑾駕將西幸﹐爲小黃門數十人詣宅擁門詬責之﹐遂寘菫而斃。《新書》作「仰藥死」。黃巢旣入京﹐斵其棺焉。

鄭傪爲江淮畱後﹐金帛山疊﹐而性鄙嗇。每朝炊報熟﹐卽納於庫﹐逐時量給﹐緘鏁嚴密。忽一日早辰﹐其妻少弟至妝閣問其姊起居﹐姊方治妝未畢。家人備夫人晨饌於側﹐姊顧謂其弟曰「我未及飡﹐爾可且點心。」止於水飯數匙。復備夫人點心﹐傪詬曰「適已給了﹐何得又請﹖」告以某舅飡卻。傪不得已付之曰「怎麼人家夫人娘子﹐喫得如許多飯食﹖」

朱沖和常遊杭州﹐臨安監吏有姓朱者﹐兄呼沖和﹐頗邀迎止宿﹐情甚厚。沖和深感之﹐來監中訪同姓﹐因出入﹐鄰司稍熟﹐亦不防備。一日﹐鄰房吏偶以私歷一道﹐置在案間﹐沖和窺之﹐皆盜分官錢﹐約數千百萬﹐候其他適﹐遂取之懷袖而去。吏人旣失此歷﹐知爲沖和所制﹐一監之人無不罹重辟矣。眾情危懼﹐共請主人﹐願以白金千笏贖之。沖和旣聞﹐念苟不許之﹐則宗人亦當不免。乃曰「若他人故難﹐以久受弟之殊分﹐則無不可也。」眾人常諳其稟性剛執﹐倘一問不允﹐則無復搖動。初令往探﹐若卜大敵﹐及間其許成﹐咸私制賀﹐五百兩銀﹐不時齊足。沖和旣見﹐乃取銀並歷同封以還之﹐並續絕句﹕「三千里內布干戈﹐累得鯨鯢入网羅。今日寶刀無殺气﹐只緣君處受恩多。」然終以惡名爲人所搆﹐竟不免焉。

以恩地爲恩府﹐始於唐馬戴。戴﹐大中初爲掌書記於太原李司空幕﹐以正言被斥﹐貶朗州龍陽尉。戴著書自痛不得盡忠於恩府﹐而動天下之浮議。

許棠《紺珠》作許黨﹐晚年登第。常言於人曰「往者年漸衰暮﹐行倦達官門下﹐身疲且重﹐上馬極難。自喜一第以來﹐筋骨輕健﹐攬轡升降﹐猶愈於少年時。」則知一名能療身心之疾﹐眞人世孤進之還丹也。案王定保《唐摭言》﹕許棠﹐寧州涇縣人﹐早修舉業﹐應二十餘舉﹐始及第。又云﹕棠久困名場﹐咸通末﹐馬戴佐大同軍幕﹐棠往謁之﹐一見如舊相識。畱連數月﹐一旦大會賓友﹐命使者以棠家書授之﹐啟緘知戴潛遣一介卹其家矣。計敏夫《唐詩紀事》﹕棠字文化﹐宣州涇縣人﹐咸通十二年進士﹐有洞庭詩爲工﹐時號許洞庭。

苗紳貶南中﹐崔相國彥昭﹐其故人也﹐見而憫焉。呼紳至第而慰勉曰「苗十大是屈人。」再三言之。紳嘆久淹屈﹐旣聞時宰之撫諭﹐莫勝其喜。及還家﹐其子迎於門﹐紳笑語其子曰「今日見崔相國﹐憫我如此。」遂坐於廳﹐髙誦其言曰「苗十大是屈人。」喜笑一聲而卒。悲夫﹗

顧況著作集中云﹕山中樵人時見長松之上﹐懸掛巨鐘。再尋其鐘﹐杳無蹊徑。其所在卽貴溪﹐弋陽封疆之間。愚宰上饒日﹐有玉山縣民秀頻來說﹕本邑懷玉山內樵蘇人往往見之﹐長松森羅﹐泉石幽麗﹐前望若有宮苑﹐林樹掩映﹐松門之上有巨藤橫亙﹐掛大鐘可長丈餘﹐去地又若十丈。有采樵人矚目望於上下﹐徘徊竟日。將去﹐卽密記道路遠近﹐明日與親識同往﹐則莫記所在。時樵采則忽遇之﹐又非向時所在﹐鐘與松門則無異狀。云「旬月前﹐鄰捨之人見之﹐不誑也。」由是知逋公之記不謬哉﹗

常有新安人說﹕本邑深山中有一水﹐居人食此水者﹐率皆長壽﹐盡有二百歲者﹐鄕人謂仙源。疑或有花木靈艸常墮水中﹐使之然也。亦不知是仙人浸灌芝術﹐泉流連綿不遠乎﹖余功及物猶能鎭駐也。是知名山巨嶽﹐無不閒有靈異之境。信州靈山﹐𨿽不齒於嶽鎭盛名中﹐而古仙勝迹亦甚可數。其狀秀拔﹐諸峯矗列﹐亦有水源﹐居人多長壽。縣之人吏﹐時有父母年過百歲鬢髮不衰者。

沂﹑密間有一僧﹐常行井廛間﹐舉止無定﹐如狂如風。邸店之家﹐或有愛惜寶貨﹐若來就覓﹐卽與之﹔𨿽是貴物﹐亦不敢拒。旦若捨之﹐暮必獲十倍之利。由是人多愛敬﹐無不迎之。往往直入人家云﹔「貧道愛喫脂蔥雜麪飥﹐速卽煮來。」人家見之﹐莫不延接。及方就食將半﹐忽捨起而四顧。忽見糞土或乾驢糞﹐卽手捧投於椀內﹐自摑其口言曰「更敢貪嗜美食否﹖」則食盡而去。然所歷之處﹐必尋有異事。其後河水暴溢﹐州城沈者數版。州人恐俱﹐皆登陴危坐﹐立於城上。水益漲﹐頃刻去女墻頭數寸﹐城人號哭﹐數十萬眾﹐命在須臾。此僧忽大呼而來曰「可惜了一城人命﹐須與救取。」於是自城上投身洪波中﹐軀質以沈﹐巨浪隨陷五尺。及日晚﹐城壁皆露。明旦﹐大水益涸。州人感僧之力﹐共追痛﹐相率出城﹐沿流涕泣而尋其屍。忽於城西河水中小洲之上﹐見其端然而坐﹐方袍儼然。大眾懽呼云「和尙在。」就問﹐則已溺死矣。乃以輦舁起赴近岸﹐數百之眾﹐莫可舉動。又其洲上淤泥﹐不可起塔廟。相顧計議未決﹐經宿﹐其塗泥湧髙數尺﹐地變黃土﹐堅若山阜﹐就建巨塔﹐至今在焉。

曹拮休莫詳其州裏﹐有妻孥居扁舟中﹐來往宣﹑池﹑金陵。每於山中兩錢買柴﹐赴江下一錢價賣與人﹐自云喫利不盡。善符鄕野牛瘴﹐卽以片紙書云﹕曹拮休﹐揀殘牛。與牛主﹐令歸貼於牛羣之大者角上﹐無不立愈。性嗜鱠﹐持网者攜鱠以候﹐旣見﹐卽問其來意。漁人曰「業网於圌山﹐每歲夏先得鰣一頭﹐獻於府主﹐例獲一千文。今冀早獲取賞﹐故來相投。」受而許之﹐乃以符一道付之。適去未久﹐復有一人亦攜鱠來﹐告如前。沈吟久之﹐復授一符令去。旣而先得符者果得鰣魚﹐遂奔赴府主﹐至廳門﹐忽遇賓客﹐遲回未將上次。其後得符亦齎一頭來到﹐乃同將上﹐皆獲一緡焉。此人靈異甚多﹐已見於沈汾侍禦所著《續仙傳》。遺落數件﹐故復敍之也。

咸通中﹐金陵秦淮中有小民棹扁舟業以淘河者﹐偶獲一古鏡﹐可徑七八寸﹐方拂拭﹐則淸明瑩徹﹐皎潔鑑人﹐心腑洞然。見者大驚悸﹐遂棹舟出江口﹐以鏡投於大江中。旣投而後悔之﹐方訴於人﹐聞者皆知是軒轅所鑄之一矣。吾聞希世神物﹐咸寶藏於天府﹐川瀆之靈﹐密司其職。歸藏氏所傳﹐固陰祇之多護﹐何乃復奮發於泥滓間﹐而又不得令識者一覩﹐豈上古之至寶﹐時亦示顯晦於人哉﹖而隱見有數﹐俾特出愚者之手﹐必其無能滯畱於凡目耶﹗

楊琢常說﹕在淄靑日﹐見一百姓家燕巢﹐累年添接﹐竟踰三尺。其燕哺雛旣飛﹐忽一旦有諸野禽飛入庭除﹐俄而漸聚梁棟之上﹐棲息無空隙﹐不復畏人。廚人饋食於堂﹐手中盤饌皆被眾禽搏撮﹐莫可驅趕。其家老人﹐罔測災祥﹐顧之甚悶。忽以杖擊破燕巢﹐隨手有白鳳雛長數尺﹐自巢而墮﹐未及於地﹐卽掀然出戶﹐望西南衝天而去。諸禽亦應時散逝﹐須臾而盡。予往歲宰於晉陵﹐琢時爲縣丞﹐云皆目之所覩。「掀然」下元有「飛去」二字﹐無「出戶」至此一段﹐今從《說郛》補。又有人家燕巢生一赤鳳子﹐騰躍飛去。《紺珠集》﹕又一燕窠﹐中有赤光﹐毀之﹐赤鳳子長尺許﹐鱗甲皆具﹐少頃騰而飛去。案此當卽下赤龍子節文﹐而誤以龍爲鳳也﹐《說郛》無之。

《誌怪篇》曰﹕凡藏諸寶亡不知處者﹐以銅盤盛井華水﹐赴所失處﹐掘地照之﹐見人影者﹐物在下也。

楊琢云﹕北海縣中門前﹐有一處地形微髙﹐若小堆阜隱起。洪遵《泉志》引﹐作「隱起若小堆阜」。如是積有歲華﹐人莫敢鏟鑿。有一縣宰﹐乃特令平之。旣去數尺土﹐卽得小鐵錢散實其下。《紺珠集》作「得五銖錢﹐取不盡」。如是漸廣﹐眾力運取﹐僅深尺餘。《泉志》作「深丈餘」。東西袤延﹐西面際乃得一記云﹕《紺珠集》作「一石記云」。「此是海眼﹐故鑄錢以鎭壓之。」量其數不可勝計﹐又不明敍時代﹐其錢大小如五銖。闔縣懼悚﹐慮致災變﹐乃備祭酹﹐卻以所取錢皆塡築如故﹐其後亦無他祥。

楊琢云﹕有一人家燕巢中﹐忽然赤焰光芒﹐而隱隱有聲﹐若鳴鼓地中﹐日夜不輟。夜後﹐廂巡呵喝於外﹐責其不戢燈燭﹐旣入其捨視之﹐不見有火﹐才出門外﹐云﹕脫「責其」以下二十字﹐從《說郛》補。望之則又光焰亙天。居旬日間﹐元譌「聞」。人漸聲傳﹐日或聚眾其家。老父懼﹐偶以拄杖探燕巢中﹐卽有小赤龍子﹐長尺餘元脫「赤」字﹑「子」字。墜下﹐鱗甲炳煥。老父驚懼﹐速以裀褥藉之﹐焚香禱謝未畢﹐旣而見一火龍﹐長丈餘﹐自檐廡而入﹐光如列炬﹐元脫「光」﹑「列」字。爍人瞻視﹐一家駭震﹐竄伏稽顙。徐擁其子﹐入自寢室﹐穴其屋騰天《說郛》作「騰空」。而去﹐亦不損物。句元脫。然其家不數年隳敗焉。此段《說郛》接前白鳳雛下。

楊琢云﹕膠東屬郡有隱士﹐莫詳其姓氏鄕裏。布袍單衣﹐行乞於酒市中﹐日希一大醉而已。旣醺酣﹐卽以手握衫袖霞舉掉臂而行﹐曰「吉畱馨﹐吉畱馨。」《紺珠集》作「常舞於市﹐稱曰﹕『吉風畱韾。』」市中羣兒隨繞噪擁﹐咸謂之吉畱馨秀才。城西有古傳捨﹐郡非衝要﹐使命稀到﹐常寄宿於驛廊土榻之上。葦簟一重﹐每醉而歸﹐先以冷水連洗﹐令溼透﹐然後就枕﹐寒暑有變﹐玆固無攺也。𨿽風霜如割﹐單枲之衣服覆身﹐人往候之﹐熱气傍蒸於人。驛之門者皆識其非常人﹐每酤酒數升﹐置於牀前﹐及常爲水沃簟﹐以候其入。見酒卽飲罄而後寢﹐如是經歷累年﹐忽一旦往道齋大會中﹐白日上升矣。《紺珠集》作「後於市中﹐白日乘雲而去」。

僧守亮﹐受業上元古瓦官寺﹐學行無所聞﹐而好言《周易》中彖象。贊皇李公之鎭浙右﹐以南朝眾寺方袍且多﹐其中必有妙通《易》道者﹐因帖下諸寺﹐令擇一人﹐送至府中。瓦官綱首見亮﹐因戲謂之曰「大夫取一解《易》僧﹐吾師常時愛說《易》﹐可能去否﹖」亮聞之﹐遂請行。旣至﹐贊皇初見儀容村野﹐未之加敬。及與論《易》道﹐亮乃分條析理﹐出沒幽賾﹐凡欲質疑﹐亮乃敷衍出人意表。

長安閭裏中小兒﹐常以纖艸刺地穴間﹐共邀勝負﹐戲以手撫地曰「顚當出來。」旣見艸動﹐則釣出赤色小虫子﹐形似蜘蛛。北人見之尋常﹐固不介意﹔南人偶見﹐因而異之者。蓋江南小兒亦謂之釣駱駝﹐其虫子之背有若駝峯然也。縉紳會同時有以此質疑﹐眾默然。客有前明經劉寡辭曰「此《爾雅》所謂王蛈蠍也。景純之注可校焉。」証之於書皆信﹐眾皆嘆服。

補

髙宗﹑太祖之興也﹐革隋之失﹐乃定民之賦租﹐務從優減﹐稅納逾數﹐皆系枉法。兵興之後﹐因亂政經﹐天下騷擾﹐盜賊薦起。六合岌嶪﹐世無完城﹐復以失民心之所致哉﹗乾符中﹐所在猶皆平寧﹐故老童孺多未識兵器。州郡間﹐或忽有遺火﹐沿燒不數捨﹐而士庶驚撓﹐奔迫狂駭﹐逾時不息﹐惋嘆之音﹐謂極於罹毒也。不數年後﹐大浸滔天﹐九有無復息肩﹐遺賊反覆﹐偸安兵革﹐則向來之荼苦﹐猶甘薺焉。

案《說郛》所載六條﹐皆小有異同﹐而此其首條也。本書無之﹐今補錄於此。

李寬爲常侍﹐有門下者姓盧﹐善相。或問﹕「李公如何﹖」曰「據其面部所無者﹕無子﹑無宅﹑無冢。」公有數子﹐皆先公卒。有宅未嘗還鄕居﹐死於池州﹐乘舟歸﹐舟破沈其骨。

案《紺珠集》載《金華子》十三條﹐亦小有異同﹐而是條則本書所闕。《紺珠》每條各有標目﹐是條在「二十五聲秋點長」後「孤進還丹」前﹐目曰「面部三無」﹐今補。

馬戴﹐大中初﹐掌書記於太原李司空幕﹐以正言被斥﹐貶龍陽尉。行道輿詠以自傷﹐其《方城懷古》云「申胥任向秦庭哭﹐靳尙終貽楚國羞。」《新春聞赦》云「道在猜讒息﹐仁深疾苦除。堯聰能下渴。九衢林馬檛﹐千門識車轍。秦臺破心膽﹐黥陣驚毛髮。子固屈一鳴﹐余固宜三刖。」又曰「丹散束飛來﹐喃喃送君札。呼兒旋去聲。供衫﹐走馬空踏韈。手把一枝物﹐桂花香帶雪。喜極至無言﹐笑余翩不悅。」又《送遲似卽孟遲。詩》云「手撚金僕姑﹐腰懸玉轆轤。爬頭峯北正好去﹐系取可汗鉗作奴。六宮𨿽念相如賦﹐其那防邊重武夫﹗」原注﹕「聰能下渴」﹐必有脫字。廣業案﹕「道在」上應脫一句。○按《新春聞赦》《全唐詩》作﹕「道在猜讒息﹐仁深疾苦除。堯聰能下聽﹐湯网本來疎。」

孟遲﹐案﹕字遲之﹐會昌五年進士。陳商門生﹐爲浙西掌書記﹐以讒罷。至淮南﹐崔相公奏掌書記。後以詩寄浙右幕中曰「由來惡舌駟難追﹐自古無媒謗所歸。句踐豈能容範蠡﹐李斯何暇救韓非﹖巨拳豈爲雞揮肋﹐彊弩那因鼠發機﹖慚愧故人同鮑叔﹐此心江柳尙依依。」

案﹕計敏夫《唐詩紀事》載《金華子》二條﹐戴貶龍陽尉﹐已見前恩府條﹐余並本書所闕。

附

徐鉉《稽神錄拾遺》云﹕金鄕徐明府﹐有道術。河南劉崇遠﹐崇龜從弟也。有妹爲尼﹐居楚州。常有一客尼寓宿﹐忽病勞瘦甚﹐且死﹐其姊省之。眾共見病者身中有气如飛虫﹐入其姊衣中﹐遂不見。病者死﹐姊亦病﹐俄著劉氏舉院皆病﹐病者輒死。崇遠求於明府﹐徐曰「爾有別業在金陵﹐可致金陵絹一匹﹐吾爲爾療之。」如言送絹訖。翌日﹐劉氏夢一道士執簡而至﹐以簡徧撫其身﹐身中白气騰騰上如炊。旣寤﹐遂輕爽能食﹐異於常日。頃之﹐徐封絹而至曰「置絹席下﹐寢其上卽差矣。」如其言﹐遂愈。已而神其絹﹐乃畫持簡道士﹐如所夢者。

案是條﹐疑鼎臣從《金華子》摘錄者﹐姑附於末。

跋

右《金華子雜編》二卷﹐甲辰冬從續寫《四庫全書》得其本﹐乃館臣就《永樂大典》錄出者﹐傳抄不無訛漏。愛其敍事簡明﹐措詞雅飭﹐寫其副﹐加校注補綴焉。案崇遠仕南唐﹐爲大理司直﹐馬陸二書俱無傳。據《稽神錄》知爲廣南節度崇龜從弟也。自序少慕赤松子兄弟﹐因以「金華」自號。赤松子卽丹谿皇初平﹐入婺州金華山得道﹐叱石成羊者也。其兄初起﹐後攺名赤魯班﹐事見《眞誥》及《神仙傳》。觀劉生所慕﹐其人志趣槪可想見矣。是編載鄭樵《通誌﹖藝文略》雜史類作三卷。注云﹕記大中﹑咸通後事﹐今止二卷﹐而第一條詳序列祖之興﹐昇元之盛﹐自序皇上憂勤大寶云云﹐正謂李氏。疑所逸一卷﹐南唐事爲多。然《紺珠集》《唐詩紀事》所引﹐而今無文者﹐仍皆東京舊聞﹐簡冊斷殘﹐無可證明矣。然實足以補唐史之闕遺﹐以視鄭文寶《江表誌》﹑龍衮《江南野史》﹐正未易以軒輊言也。丙午夏日海寧周廣業識於北平聽雨樓之北書塾。

