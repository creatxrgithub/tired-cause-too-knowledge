刪補文苑楂橘朝鮮無名氏選編

目錄

卷一

虯髯客

紅綫

昆侖奴

古押衙

韋十一娘

義倡

汧國夫人

負情儂

崔鶯鶯

趙飛燕

卷二

裴諶

韋鮑生

崔玄微

韋丹

靈應

柳毅

薛偉

淳於棼

張直方

東郭先生

卷一

虯髯客

隋煬帝之幸江都﹐命司空楊素守西京。素驕貴﹐又以時亂﹐天下之權重望崇者﹐莫我若也﹐奓貴自奉﹐禮異人臣。每公卿入言﹐賓客上謁﹐未嘗不踞牀而見﹐令美人捧出﹐侍婢羅列﹐頗僭於上。末年愈甚﹐無復知所負荷﹐有扶危持顚之心。

一日﹐衛公李靖以布衣上謁﹐獻奇策﹐素亦踞見。公前揖曰「天下方亂﹐英雄競起。公爲帝室重臣﹐須以收羅豪傑爲心﹐不宜踞見賓客。」素斂容而起﹐謝公。與語﹐大悅﹐收其策而退。當公之騁辧也﹐一妓有殊色﹐執紅拂立於前﹐獨目公。公旣去﹐而執拂者臨軒指吏曰「問去者處士第幾﹐住何處」公具以對﹐妓誦而去。

公歸逆旅。其夜五更初﹐忽聞叩門而聲低者﹐公起問焉。乃紫衣戴帽人﹐杖一囊。公問誰﹐曰「妾楊家之紅拂妓也。」公遽延人﹐脫衣去帽﹐乃十八九佳麗人也﹐素面畫衣而拜。公驚﹐答拜。曰「妾侍楊司空久﹐閱天下之人多矣﹐無如公者。絲蘿非獨生﹐願托喬木故來奔耳。」公曰「楊司空權重京師﹐如何」曰「彼尸居餘气﹐不足畏也。諸妓知其無成﹐去者甚眾矣。彼亦不甚逐也。計之詳矣﹐幸無疑焉。」問其姓﹐曰「張。」問其伯仲之次﹐曰「最長。」觀其肌膚儀狀﹐言辭气語﹐眞天人也。公不自意獲之﹐愈喜愈懼﹐瞬息萬慮不安﹐而窺戶者無停履。

數日﹐亦聞追討之聲﹐意亦非峻。乃雄服乘馬﹐排闥而去﹐將歸太原。行次靈右旅捨﹐旣設牀﹐鑪中烹肉且熟。張氏以發長委地﹐立梳牀前。公方刷馬﹐忽有一人﹐中形﹐赤髯如虯﹐乘蹇驢而來。投革囊於鑪前﹐取枕欹臥﹐看張梳頭。公怒甚﹐未決﹐猶觀刷馬。張熟視其面﹐一手映身遙示公﹐令勿怒。急急梳頭畢﹐斂衽前問其姓﹐臥客答日﹕「姓張。」張對曰「妾亦姓張﹐合是妹。」遽拜之。問第幾﹐曰「第三。」因問﹕「妹第幾」曰「最長。」遂喜曰「今多幸逢一妹。」張氏遙呼﹕「李郎﹐且來見三兄。」公驟拜之﹐遂環坐。曰「煮者何肉」日﹕「羊肉﹐計已熟矣。」客日﹕「饑。」公出市胡餅﹐客抽腰間匕首﹐切肉共食。食競﹐余肉亂切送驢前食之﹐甚速。客曰「觀李郎之行﹐貧士也。何以致斯異人」曰「靖𨿽貧﹐亦有心者焉。它人見問﹐故不言。兄之問﹐則不隱耳。」具言其由。曰「然則將何之」曰「將避地太原。」曰「然故非君致也。」曰「有酒乎」曰「主人西則酒肆也。」公取酒一斗。旣巡﹐客曰「吾有少下酒物﹐李郎能同之乎」曰「不敢。」於是﹐開革囊﹐出一人首並心肝﹐卻頭囊中﹐以匕首切心肝共食之。曰「此人乃天下負心者也。銜之十年今始獲之。吾憾釋矣。」又曰「觀李郎儀容气宇﹐眞丈夫也。抑知太原有異人乎」靖曰「嘗見一人﹐愚謂之眞人﹐其餘將相而已。」「其人何姓」曰「靖之同姓。」「年幾何」曰「年僅二十。」「今何爲」曰「州將之子。」曰「似矣﹐亦須見之。李郎能致我見否﹖」曰「靖之友劉文靜者﹐與之狎。因文靜見之﹐可也。兄欲何爲」曰「望气者言﹐太原有奇气。吾將訪之。李郎何日到太原」靖計之﹐某日當到。曰「達之日方曙﹐我於汾陽橋待耳。」言訖﹐乘驢而去﹐其行若飛﹐回顧已遠。

靖與張氏﹐且驚且喜。久之曰「烈士不欺人﹐固無傷也。」但速鞭而行。及期﹐入太原候之﹐相見大喜。同詣劉氏﹐詐謂文靜曰「有善相者思見郎君。」文靜方與客議論匡輔﹐一旦﹐聞客有知人者﹐其心喜之﹐遂致酒延焉。旣而太宗至﹐不衫不履﹐神采揚揚﹐貌與常異。虯髯默居座末﹐見之心死。飲數巡﹐起招靖曰「眞天子也。」靖以告劉﹐劉益喜自負。旣出﹐虯髯曰「吾見之﹐十得八九矣﹐然須道兄決之。李郎宜與一妹復入京。某日午時﹐訪我於馬行東酒樓下﹐下有此驢及一瘦騾﹐卽我與道兄俱在其所也。」

靖到﹐果見二乘。攬衣登樓﹐卽虯髯與一道士方對飲。見靖驚喜﹐召坐環飲。十數巡﹐曰「樓下櫃中﹐有錢十萬。擇一深隱處駐一妹畢﹐某日復會我於汾陽橋。」如期至橋﹐道士﹑虯髯已先在矣。同訪文靜﹐時方弈棋﹐揖起而語。少焉﹐文靜飛書召文皇看棋。道士對文靜弈﹐虯髯與公旁立而視。俄而﹐文皇來﹐長揖就坐。神淸气朗﹐滿座風生﹐顧盼偉如也。道士一見慘然﹐斂棋子曰「此局全輸矣﹗於此失卻局哉﹐救無路矣﹗知復奚言﹗」罷奕請去。旣出﹐謂虯髯曰「此世界非公世界也。它方可勉圖之﹐勿以爲念。」因共入京。虯髯路語靖曰「計李郎之程﹐某日方到。到之明日﹐可與一妹同詣某坊小宅。爲李郎往復相從﹐一妹懸然如磬。欲令新婦祗謁從容﹐無令前卻。」言畢﹐吁嗟而去。

靖亦馳馬速徵﹐俄卽到京﹐與張氏同往。至一小板門﹐叩之﹐有應者出﹐拜曰「三郎令候李郎﹑一娘子久矣。」延入中門﹐門益壯麗。婢奴三十餘人﹐羅列於前。靑衣二十人﹐引靖入東廳。廳之陳設﹐窮極珍異﹐巾箱妝奩﹐冠鏡首飾之盛﹐非人間之物。巾櫛妝飾畢﹐備請更衣﹐衣又珍奇。甫畢﹐傳云「三郎來﹗」乃虯髯也。紗帽紫衫﹐趨走有龍虎之狀。相見歡然﹐命妻出拜﹐亦天人也。遂延中堂﹐陳設盤筵之盛﹐𨿽王公亦不侔也。四人對坐﹐陳饌﹐次出女樂二十人﹐旅奏於庭﹐似從天降﹐非人間之曲度。食畢行酒﹐有蒼頭自西堂舁出二十牀﹐各覆以錦帕。旣列﹐盡去其帕﹐乃文簿匙鑰之類。虯髯舉杯告靖曰「此皆珍瑤貨帛之數﹐吾之所有﹐悉以充贈。何者某本欲於此世界求事﹐或當龍戰二三年﹐建少功業。今旣有主﹐住亦何爲太原李氏眞英主也﹐三五年內﹐卽當太平。李郎以英特之才﹐輔淸平之主﹐竭心盡力﹐必極人臣。一妹以天人之姿﹐蘊不世之藝﹐從夫之貴﹐榮及軒裳。非一妹不能識李郎﹐非李郎不能遇一妹。聖賢起陸之漸﹐際會如期。虎嘯風生﹐龍騰雲合﹐固非偶然也。將予之贈﹐以佐眞主﹐施功立業﹐勉之﹐勉之﹗此後十餘年﹐東南數千里外有異事﹐是吾得意之秋也。一妹與李郎可瀝酒相賀。」復回命家童列拜﹐曰「李郎﹑一妹是汝主也﹐可善事之。」言訖﹐與其妻戎服乘馬﹐一奴從後﹐數步遂不復見。

靖據其宅﹐遂爲豪家。得以助文皇締構之資﹐遂匡大業。貞觀中﹐公以左僕射平章事﹐適南蠻奏曰「有海船千艘﹐甲兵數十萬﹐入扶蘇國﹐殺其主自立﹐國已定矣。」靖知虯髯成功也﹐歸告張氏﹐共瀝酒向東南拜而賀之。

乃知眞人之興﹐由英雄所冀﹐況非英雄者乎﹗人臣之謬思亂者﹐乃螳臂之拒走輪耳。我皇家垂福萬葉﹐豈虛然哉。或曰﹐衛公之兵法﹐半是虯髯所傳也。

紅綫

唐潞州節度使薛嵩家靑衣紅綫者﹐善彈阮﹐又通經史。嵩召俾掌表箋﹐號曰內記室。時軍中大宴﹐紅綫謂嵩曰「羯鼓之聲甚悲切﹐其擊者必有事也。」嵩素曉音律﹐曰「如汝所言。」乃召而問焉。云某妻昨夜身亡﹐不敢求假。嵩卽遣歸。

是時﹐至徳之後﹐兩河未寧﹐以淦陽爲鎭﹐命嵩固守﹐控壓山東﹐殺傷之餘﹐軍府艸創。朝廷命嵩女嫁魏博節度使田承嗣男﹐又遣嵩男娶滑臺節度使胡章女。三鎭交締爲姻婭﹐使蓋相接。田承嗣常患肺气﹐遇暑益增。每曰「我若移鎭山東﹐納其涼冷﹐可以延數年之命。」乃募軍中勇武十倍者﹐得三千人﹐號外宅男﹐而厚其廩給﹐常令三百人夜直宅中。卜良曰﹐欲並潞州。嵩聞之﹐日夕憂悶﹐咄咄自語﹐計無所出。

時夜漏方深﹐轅門已閉﹐策杖庭隙﹐惟紅綫從焉。紅綫曰「主公一月不遑寢食﹐意有所屬﹐豈非鄰境乎」嵩曰「事系安危﹐非汝能料。」紅綫曰「某誠賤品﹐亦能解主公之憂。」嵩以其言異﹐乃曰「我不知汝是異人﹐誠暗昧也。」遂告其事﹐曰「我承祖父遺業﹐受國厚恩。一旦失去疆土﹐則數百功勛盡矣﹗」紅綫曰「此易與耳﹐不足勞主公憂。某暫到魏境﹐觀其形勢﹐覘其有無。今一更登途﹐二更可復命。請先定一走馬使﹐具寒暄書﹐其它則待其卻回也。」嵩曰「倘事或不濟﹐反禍之速﹐又如之何」紅綫曰「某之此行﹐無不濟也。」乃入闈房﹐飭其行具。梳烏蠻髻﹐插金鳳釵﹐衣紫繡短袍﹐著靑絲靑履﹐胸前掛龍紋匕首﹐額上書太乙神名﹐再拜而行﹐倏忽不見。

嵩乃返身閉戶﹐背燭危坐。時常飲酒不過數杯﹐是夕舉觴十餘不醉。忽聞曉角吟風。一葉墜露﹐驚而起問﹐紅綫回矣。嵩喜而慰勞﹐詢事諧否。紅綫對曰「幸不辱命。」又問曰「無殺傷否」曰「不至是﹐但取牀頭金合爲信耳。」又曰「某子夜前三刻卽達魏城﹐凡歷數門﹐遂及寢所。聞外宅男止於旁廊﹐睡聲雷動。見中軍士卒步於庭下﹐傳叫風生。乃發其左扉﹐抵其寢帳﹐田親家翁止於帳內﹐鼓趺酣眠﹐頭枕文犀﹐枕前露七星劍。劍前仰開一金合﹐內書生身甲子與北鬥神名。復以名香美味鎭壓其上。彼則揚威玉帳﹐坦其心豁於生前﹔熟寢蘭堂﹐不覺命懸於手下。寧勞擒縱﹐只益傷嗟。時則蠟燭煙微﹐鑪香盡委﹐侍人四布﹐兵仗森羅。或頭觸屏風﹐鼾而軃者﹔或手持巾拂﹐寢而伸者。某乃拔其簪珥﹐搴其裳衣﹐如病如醒﹐皆不能寤。遂持金合以歸﹐出魏城西門﹐將行二百里﹐見銅臺髙揭﹐漳水東流﹐晨鐘動野﹐斜月在林。忿往喜還﹐頓忘於行役﹔感知酬徳﹐聊副於咨謀。夜漏三時﹐往返七百里﹐入危邦﹐一道經五六城。冀減王憂﹐敢言勞苦。」

嵩乃發使入魏﹐遺承嗣書曰「昨來暮夜﹐有客自魏中來云﹐從元帥牀頭﹐獲一金合﹐不敢畱駐﹐謹卻封納。」專使星馳﹐夜半方達。正見搜捕金合﹐一軍憂疑。使者以馬捶撾門﹐非時請見。承嗣遽出﹐使者乃以金合授之。捧承之時﹐驚怛絕倒。遂畱使者止於宅中﹐狎以私宴﹐多其賜賚。明日﹐遣使賚帛三萬匹﹐名馬二百匹﹐及珍異等以獻於嵩﹐曰「某之首領﹐系在恩私。便宜知過自新﹐不復自貽伊戚﹐專膺指使﹐敢議親姻。循當捧鼓後車﹐來在麾下馬前。所置紀綱外宅男者﹐本防他盜﹐亦非異圖。今並脫其甲裳﹐放歸田畝矣。」由是﹐兩月之內﹐河北河南信使交至。

忽一日﹐紅綫辭去。嵩曰「汝生我家﹐今將焉往又方賴汝力﹐豈可議行﹗」紅綫曰「某生前本男子﹐遊學江湖間。讀神農藥書﹐而救世人災患。時裏有婦孕又患蠱癥。某誤以芫花酒下之﹐婦與腹中二子俱斃。是某一舉而殺三人﹐陰力見誅﹐陷爲女子﹐使身居賤隸﹐气稟凡俚。幸生於公家﹐今十九年﹐身厭綺羅﹐口窮甘軟﹐寵待有加﹐榮亦甚矣。況國家平治﹐慶且無疆﹐此卽違天﹐理當盡珥。昨至魏邦﹐以是報恩。今兩地保其城池﹐萬人全其性命﹐使亂臣知懼﹐烈士謀安。在某一婦人﹐功亦不小﹐固可贖其前罪﹐遂其本形。便當遁迹塵中﹐棲心物外﹐澄淸一气﹐生死長存。」嵩曰「不然﹐以千金爲居山之所。」紅綫日﹕「事關來世﹐安可預謀。」

嵩知不可畱﹐乃廣爲餞別。悉集賓僚﹐夜宴中堂。嵩以歌送紅綫酒﹐請座客冷朝陽爲詞。詞曰﹕

采菱歌怨木蘭舟﹐送客魂消百尺樓。

還是洛妃乘霧去﹐碧天無際水空流。

歌竟﹐嵩不勝其悲。紅綫拜且泣﹐僞醉離席﹐遂亡所在。

昆侖奴

大唐歷中﹐有崔生者﹐其父爲顯僚﹐與蓋天之勛臣一品者熟。生是時爲千牛﹐其父使往省一品疾。生少年﹐容貌如玉﹐性稟孤介﹐舉止安詳﹐發言淸雅。一品命妓﹐是時爲生入室。生拜傳爺命﹐一品忻然愛慕﹐命坐與語。時三妓人艷皆絕代﹐居前以金甌貯緋桃而擘之﹐沃以甘酪而進。一品遂命衣紅綃妓者﹐擎一甌與生食。生少年赧妓輩﹐終不食。一品命紅綃妓以匙而進之﹐生不得已而食﹐妓哂之。遂告辭而去。一品曰「郎君間暇﹐必須一相訪﹐無間老夫也。」命紅綃送出院﹐時生回顧﹐妓立三指﹐又反掌者三﹐然後指胸前小鏡子云「記取。」余更無言。

生歸﹐達一品意。返學院﹐神迷意奪﹐語減容沮﹐怳然凝思﹐日不暇拿。但吟詩曰﹕

誤到蓬山頂上游﹐明璫玉女動星眸。

朱扉半掩深宮月﹐應照瓊芝雪艷愁。

左右莫能究其意。時家中有昆侖磨勒﹐顧瞻郎君曰「心中有何事﹐如此抱恨不已何不報老奴。」生曰「汝輩何知﹐而問我襟懷間事。」磨勒曰「犬言﹐當爲郎君釋解﹐遠近必能之。」生駭其言異﹐遂具告知。磨勒曰「此小事耳﹐何不早言之而自苦耶」生又自其隱語﹐勒曰「有何難會。立三指者﹐一品宅中有十院歌妓﹐此乃第三院耳。反掌三者﹐數十五指﹐以應十五日之數。胸前小鏡子﹐十五夜月圓如鏡﹐令郎君來耳。」生大喜不自勝﹐謂勒曰「何計而能達我鬱結乎」磨勒笑曰「後夜乃十五夜﹐請深靑絹兩匹﹐爲郎君制束身之衣。一品宅有猛犬﹐守歌妓院門外﹐常人不得輒入﹐人必噬殺之﹐其警如神﹐其猛如虎﹐卽曹孟海州之犬也。世間非老奴不能斃此犬耳﹐今夕當爲郎君撾殺之。」遂宴﹐犒以酒肉。至三更﹐攜練【金字旁】椎而往。食頃而回﹐曰「但已斃訖﹐固無障塞耳。」

是夜三更﹐與生衣靑衣﹐遂負而逾十重垣﹐乃人歌妓院內﹐止第三門。繡戶不扃﹐金釷【金工】微明。微聞妓長嘆而坐﹐若有所伺。但吟詩曰﹕

深谷鶯啼恨院香﹐偸來花下解珠鐺。

碧雲飄斷音書絕﹐空倚玉簫愁鳳凰。

侍衛皆寢﹐鄰近闃然。生遂掀簾而人﹐姬默然良久﹐躍下榻﹐執生手曰「知郎君穎悟﹐必能默識。所以手語耳。又不知郎君有何神術而至此。」生具告磨勒之謀﹐負荷而入。姬曰「磨勒何在」曰「簾外耳。」遂召入﹐以金甌酌酒而飲之。姬白生曰「某家本居朔方﹐主人擁旄﹐逼爲姬僕。不能自死﹐尙且偸生。臉𨿽鉛華﹐心頗鬱結。縱玉筋舉饌﹐金鑪泛漿﹐云屏而每近綺羅﹐繡被而常服珠翠﹐皆非所願﹐如在桎梏。賢爪牙旣有神術﹐何妨爲脫狴牢。所願旣伸﹐𨿽死不悔。請爲僕隸﹐願侍光容。又不知郎君髙意如何」生愀然不語。磨勒曰「娘子旣堅確如是﹐此亦小事耳。」姬甚喜。磨勒請先爲姬負其囊橐妝奩﹐如此三復焉。然後曰「恐遲明。」遂負生與姬﹐飛出峻垣十餘重。一品家之守禦﹐無有驚者。遂歸學院匿之。及旦﹐一品家方覺﹐又見犬已斃。一品大駭曰「我家門垣﹐從來邃密。扃橘【金字旁】甚嚴。勢如飛橋﹐寂無形迹﹐此必是一大俠矣。毋更聲聞﹐徒爲患禍耳。」

姬隱崔生家二年﹐因花時駕小車而遊曲江﹐爲一品家人潛志認﹐遂白一品。一品異之﹐召崔生而詰之。生懼而不敢隱﹐遂細言端由﹐皆因奴磨勒負荷而去。一品曰「是姬大罪過。但郎君驅使逾年﹐卽不能問是非。某須爲天下人除害。」命甲士五十人﹐嚴持兵仗圍崔生院﹐使擒磨勒。磨勒持匕首﹐飛出髙垣﹐瞥若翅翎﹐疾同鷹隼﹐攢矢如雨﹐莫能中之。頃刻之間﹐不知所向。然崔家大驚愕。後一品悔懼﹐每夕多以家童持劍戟自衛。如此周歲方止。十餘年﹐崔家有人見磨勒賣藥於洛陽市﹐容發如舊耳。

古押衙

唐王仙客者﹐建中中朝臣劉震之甥也。初﹐仙客父亡﹐與母同歸外氏。震有女曰無雙﹐小仙客數歲。皆幼稚﹐戲弄相狎。震之妻常戲呼仙客爲王郎子。如是者凡數歲﹐而震奉孀姊及撫仙客尢至。一旦﹐王氏姊疾且重﹐召震約曰「我一子之念可知也﹐恨不見婚宦。無雙端麗聰慧﹐我深念之。異日﹐無令歸他族﹐我以仙客爲托。爾誠許我﹐瞑目無所恨也。」震曰「姊宜安靜﹐自頤養﹐無以它事自撓。」其姊竟不痊﹐仙客護喪歸葬襄郡。服闋﹐思念身世孤孑如此﹐宜求婚聚﹐以廣後嗣。無雙長成矣﹐我舅氏豈以位尊官顯而廢舊約耶﹗

於是﹐飾裝抵京師。時震爲尙書租庸使﹐門館赫奕﹐冠蓋塡塞。仙客旣覲﹐致於學捨弟子爲伍﹐舅甥之分依然如故﹐但寂然不聞選娶之議。又於窗隙間﹐窺見無雙姿質明艷﹐若神仙中人。仙客發狂﹐惟恐姻親之事不諧矣。遂鬻囊橐﹐得錢數百萬﹐舅氏﹑舅母左右給使﹐達於廝養﹐皆厚遺之。又因復設酒饌﹐中門之內﹐皆得入之矣。諸表同處﹐悉敬事之。遇舅母生日﹐市新奇以獻。雕鏤屏玉﹐以爲首飾﹐舅母大喜。又旬日﹐仙客遣老嫗以求親之事聞於舅母。舅母曰「我所願也﹐卽當議其事。」又數夕﹐有靑衣告仙客曰「娘子適以親情事言於阿郎。阿郎云﹐向前亦未許之﹐模樣云云﹐恐是參差也。」仙客聞之﹐心气俱喪﹐遲且不寐﹐恐舅氏之見棄也。然奉事不敢懈怠。一日﹐震趨朝﹐至日初出﹐忽然走馬入宅﹐汗流气促﹐惟言「鎖卻大門﹐鎖卻大門﹗」一家惶駭﹐不測其由。良久﹐乃言「涇原兵士反﹐姚令言領兵入含元殿﹐天子出苑北門﹐百官奔赴行在﹐我以妻女爲念﹐略歸部署。疾召仙客爲我勾當家事﹐我嫁與爾無雙。」仙客聞命﹐驚喜拜謝。乃裝金銀羅錦二十馱﹐謂仙客日﹕「汝易衣服﹐押領此物出開遠門﹐覓一深隙店安下。我與汝舅母及無雙出啟夏門﹐繞城續至。」仙客依所教。至日落﹐城外店中待久不至。城門自午後扃鎖﹐南望目斷。遂乘驄秉燭。繞城至啟夏門﹐門亦鎖。守門者不一﹐特自棓﹐或坐或立﹐仙客下馬徐問曰「城中有何事﹐如此」又問﹕「今日有何人出此門者」曰「朱太尉已作天子。午後﹐有一人重戴﹐領婦人四五輩﹐欲出此門。街中人皆識﹐云是租庸使劉尙書。門司不敢放出。近夜追騎至﹐一時驅向北去也。」仙客大聲慟哭﹐卻歸店。三更向盡﹐城門忽開﹐見火炬如晝﹐兵士皆持兵挺刃﹐傳呼﹕「斬砍使出城﹐搜城外朝官﹗」仙客捨輜騎驚走﹐歸襄陽。

村居三年﹐後知克復﹐京闕重經﹐海內無事﹐乃入京訪舅氏消息。至新昌南街﹐立馬彷徨之際﹐忽有一人馬前拜﹐熟視之﹐乃舊使蒼頭塞鴻也。鴻本王家生﹐其舅常使得力﹐遂畱之。握手垂涕。仙客謂鴻曰「阿舅阿母安不」鴻云「並在興化宅。」仙客喜極云「我便過街去﹗」鴻云「某已得從良﹐客戶有一小宅了﹐販繪爲業。今日已夜﹐郎君且就客戶一宿﹐來早同去未晚。」遂引至所居﹐飲饌甚備。至昏黑﹐乃聞報曰「尙書授僞命官﹐與夫人皆處極刑﹐無雙已入掖庭矣。」仙客哀冤號絕﹐感動鄰里。謂鴻曰「四海至廣﹐舉目無親戚﹐未知托身之所。」又問曰「舊家人誰在」鴻曰「惟無雙所使婢采蘋者﹐今在金吾將軍王遂中宅。」仙客曰「無雙固無見期﹐得見采蘋﹐死亦足矣。」由是﹐乃刺謁以從侄禮見遂中﹐具道本末﹐願納厚價以贖采蘋。遂中深見相知﹐感其事而許之。仙客稅屋﹐與鴻蘋居。塞鴻每言「郎君年漸長﹐合求官職﹐悒悒不樂﹐何以遣時」仙客感其言﹐以情懇告遂中。遂中薦見仙客於京兆尹李齊運。齊運以仙客前禦爲富平縣尹﹐知長樂驛。

累月﹐忽報有中使押領內家三十人往園陵﹐以備灑掃。宿長樂驛﹐氈車子十乘。不下訖﹐仙客謂塞鴻曰「我聞宮嬪選在掖庭﹐多是衣冠子女。我恐無雙在焉﹐汝爲我一窺﹐可乎」鴻曰「宮嬪數千﹐豈便及無雙。」仙客曰「汝但去﹐人事亦未可定。」因令塞鴻假爲驛吏﹐烹茗於簾外﹐仍給錢三千﹐約曰「堅守茗具﹐毋暫捨去。忽有所睹﹐卽疾報來﹗」塞鴻唯唯而去。宮人悉在簾下﹐不可得見之﹐但夜語喧嘩而已。至夜深﹐羣動皆息。塞鴻滌器篝火﹐不敢輒寐。忽聞簾下語曰「塞鴻﹐塞鴻﹗汝爭得知我在此也郎健否」言訖﹐嗚咽。塞鴻曰「郎君見知此驛﹐今日疑娘子在此﹐令塞鴻問候。」又曰「我不久語。明日我去後﹐汝於東北捨閣子中紫褥下﹐取書送郎君。」言訖便去。忽聞簾下急鬧云「內家中惡﹐中使索湯藥甚急﹗」乃無雙也。塞鴻疾告仙客。仙客驚曰「我何得一見」塞鴻曰「今方修渭橋﹐郎君可假作理橋官﹐車子過橋時﹐近車子立。無雙若認得﹐必開簾子﹐當得瞥見耳。」仙客如其言﹐至第三車子﹐果開簾子﹐窺見﹐眞無雙也。仙客悲感怨慕﹐不勝其情。塞鴻於閣子中褥下得書送仙客﹐花箋五幅﹐皆無雙眞迹。詞理哀切﹐敍述周盡。仙客覽之﹐茹恨涕下。自此永訣矣。其書後云﹕常見敕使說﹐富平縣古押衙﹐人間有心人﹐今能求之否仙客遂申府﹐請解驛務﹐歸本官。

遂尋訪古押衙﹐間居於村墅。仙客造謁﹐見古生。生所願﹐必力致之。繪采瑤玉之贈﹐不可勝紀。一年未啟口﹐秧滿閒居於縣﹐古生忽來﹐謂仙客曰「洪﹐一武夫﹐年且老﹐何所用﹐郎君於某謁分。察郎君之意﹐將有求於老夫。老夫乃一片有心人也﹐感郎君之深恩﹐願粉身以答效。」仙客泣拜﹐以實告古生。古生仰天﹐以手拍腦數四曰「此事大不易。然與郎君求﹐不可朝夕便望。」仙客拜曰「但生前得見﹐豈敢以遲晚爲恨邪」半歲無消息。

一日﹐扣門﹐乃古生送書。書云「茅山使者回﹐且來此。」仙客奔馬見古生﹐生乃無一言。又啟使者﹐復云「殺卻也。且喫茶。」夜深﹐謂仙客曰「宅中有女家人識無雙否」仙客以采蘋對﹐仙客立取而至。古生端相﹐且笑且喜云「借畱三五日﹐郎君且歸。」後累日﹐忽傳語說曰「有髙品過﹐處置園陵宮人。」仙客心甚異之。令塞鴻探所殺者﹐乃無雙也。仙客號哭﹐乃嘆曰「本望古生﹐今死矣﹗爲之柰何﹗」流涕歔欷﹐不能自己。

是夕更深﹐聞叩門甚急。及開門﹐乃古生也。領一篼子入﹐謂仙客曰「此無雙也。今死矣﹐心頭微暖﹐後日當活。微灌湯藥﹐切須靜密。」言訖﹐仙客抱入閣子中﹐獨守之。至明﹐徧體有暖气﹐見仙客﹐哭一聲遂絕﹐救療至夜方愈。古生又曰「暫借塞鴻。」於生後掘一坑﹐坑稍深﹐抽刀斷塞鴻頭於坑中。仙客驚怕﹐古生曰「郎君莫怕﹐今日報郎君恩足矣。比聞茅山道士有藥術﹐其藥服之者立死﹐三日卻活。某使人專求得一丸﹐昨令采蘋假作中使﹐以無雙逆黨﹐賜此藥今自盡。至陵下托以親故﹐百縑贖其屍﹐凡道路郵傳皆厚賂矣﹐必免漏泄。茅山使者及舁蔸人在野外處置訖。老夫爲郎亦自刎。郎君不得居此﹐門外有擔子一十人﹐馬五匹﹐絹三百匹。五更挈無雙便發﹐變姓名浪迹以避禍。」言訖﹐舉刃﹐仙客救之﹐頭已落矣。遂並屍蓋覆訖。未明發﹐歷西蜀下峽﹐寓居於渚宮﹐悄不聞京兆之耗﹐乃挈稼歸襄鄧別業﹐與無雙偕老矣。男女成羣。

噫﹐人生之契闊會合多矣﹐罕有若此之奇﹐常謂古今所無。無雙遭亂世籍沒﹐而仙客之志﹐死而不奪﹐卒遇古生之奇法取之﹐冤死者十餘人。艱難走竄﹐其後歸﹐故鄕爲夫婦五十年﹐何其異哉﹗

韋十一娘

程徳瑜者﹐字元玉﹐徽賈人也。然性簡默端重﹐有長者風。嘗行貨川陜間﹐卽得利將歸﹐過文階道中﹐飲於逆旅。時有一婦人跨驢而至﹐年可三十許﹐頗有色﹐而貌甚武﹐亦投店飲。店中人無不屬目。程獨端坐不瞬。飯旣畢﹐將行﹐婦忽舉其袖憮然曰「適無所攜﹐而已餐主人飯﹐柰何」眾皆訕侮之﹐而店主堅求其值。程遽起以錢酬之﹐曰「此良子豈乏此數文﹐而君必困之耶」語畢﹐欲行。婦前再拜曰「公誠長者﹐請公姓名﹐當倍酬公耳。」程答曰「錢不足酬﹐姓名亦不足問也。」婦曰「少間有小驚恐﹐妾將有以報公﹐故問公﹐公幸忽隱。如欲知妾姓氏﹐則韋十一娘者是也。」程極訝其言不倫﹐漫道姓名而去。婦曰「余於城西探一親﹐少頃﹐亦當東耳。」策驢而去﹐其行如風。

程且行且疑﹐第以婦人語不足憑﹐又彼一飯之資尙不能措﹐卽有驚恐﹐又安能相報也。與其僕驅而前﹐甫過三四里﹐道遇一人﹐荷笠負芨﹐衣體塵暗﹐似遠行者。與程並道﹐或前或後。程試問之曰「此前當何所抵」其人曰「此去六十里爲楊松鎭﹐鎭有旅鋪可棲泊﹐近則不可得也。」程曰「日暮可得達乎」其人視日影曰「我可耳﹐君不可達也。」程曰「我騎爾步﹐何反不相及」其人笑曰「此南有支徑﹐可二十餘里﹐直達河水灣﹐又二十餘里卽鎭耳。公官道迂回﹐故不相及。」程曰「果有支徑﹐卽相指示﹐抵鎭當以酒食奉勞﹐可乎」其人欣而前﹐程驅而從之﹐果得一徑。初入﹐稍平坦﹐里許﹐漸磽確。有山陡絕﹐繞崗而行。密林如幄﹐仰不見天。程惶懼﹐咎其人。答曰「前此卽平路矣。」又度一丘﹐則轉崎嶇﹐程悔﹐欲回馬。忽其人呼嘯數聲﹐卽有紅巾數輩湧出。程知不可脫﹐遽前揖曰「寶鏹恣君取之﹐惟鞍馬衣裝畱爲歸徒之費耳。」盜果取其鏹而去。劻勷中﹐僕馬俱失所在﹐程悵悵莫知所適從﹐登髙望之﹐杳無蹤迹。忽樹葉窣窣有聲﹐回視之﹐見一女子瞥然而至_。視其貌甚姝﹐而體特輕便。方欲問之﹐遽前致詞曰「兒﹐韋十一娘弟子靑霞也。知公驚恐﹐特此奉慰。復約會前崗之側。」程頓悟曩語﹐稍安﹐隨女子行半里許﹐則韋在焉。迎語程曰「公大驚恐﹐不早相接﹐妾之罪也。然寶鏹已取卻﹐僕與馬當卽至也。」程唯唯。韋曰「公不可前。小庵不遠﹐能過一飯否失此處﹐亦無可寄宿也。」程從之。

過二崗﹐卽見一山陡絕﹐四無連屬﹐髙峯入云。韋以手指之曰「此是也。」引程攀蘿附木而登﹐每陡絕處﹐韋與靑霞扶掖而上﹐數步一休﹐喘呵不已。而韋與女子則無異平地。每上望﹐若將入云靄中。比中回視﹐則云靄又在下矣。如此行數里許﹐方得石磴。磴百級﹐乃有平土﹐則茅堂在焉﹐甚雅潔。揖程坐升榻上﹐更命一女曰縹云具茶果﹑松醪﹑山蔌﹑飲程﹐皆芳香可愛。酒罷﹐命飯﹐意甚勤渠。程乃請曰「曩不自戒﹐狼狽在途。非藉夫人威力﹐不能出諸泥塗。然不知夫人以何術能制諸鼠輩也」韋日﹕「吾劍俠也。適於市肆﹐見公修雅﹐故相敬。然視公面气滯﹐知有憂虞﹐故爲乏錢以相試耳。」程頗通文﹐讀史鑑﹐因問之曰「劍術始於唐﹐至宋而絕﹐故自元迄國朝﹐競無聞者。夫人自何而學之」韋曰「劍不始於唐﹐亦不絕於宋。自黃帝受符於玄女﹐而此術遂興。風後習之﹐因破蚩尢。帝以術神奇﹐恐人妄用﹐又上帝之戒甚嚴﹐以是不敢宣言﹐而口授一二誠篤者﹐故其傳未嘗絕而亦未嘗廣也。其後﹐張良募之以擊秦皇﹐梁王遣之以刺袁盎﹐公孫述之殺來臣﹐李師道之傷武元衡﹐皆此術也。此術旣絕﹐唐之藩鎭有相仿效﹐延致奇異﹐而一時罔利之人﹐皆爲之用﹐故獨見稱耳。而不知實犯大戒。大抵不得妄傳人﹐妄殺人﹐不得爲不義使而戕善人﹐不得殺人而居其名﹐此最戒之大者也。故元吳所遣﹐不敢賊韓魏公﹔苗劉所遣﹐不敢刺張徳遠﹔蓋猶有畏心﹐顧前戒耳。」程曰「史稱黃帝與蚩尢戰﹐不言有術﹔張良遣力士亦不言術﹔梁主﹑公孫述﹑李師道所遣盜耳﹐亦何術之有」韋曰「公誤矣。此正所謂不敢居其名者也。蚩尢生象異形﹐且有奇術﹐豈戰陣可得﹔始皇擁萬乘﹐僕從之盛可知﹐且秦法甚嚴﹐固無敢擊之﹐亦未有擊之而得脫者﹔至於袁盎官近侍﹐來岑爲大帥﹐武相位臺衡﹐而或取之萬眾之中﹐直戕之輦轂之下﹐非有神術﹐何以臻此。且武相之死﹐取其顱骨去﹐何其暇裕哉﹗此在史傳﹐公不詳玩之耳。」程曰「史固有之。如太史公所傳刺客﹐豈非其人乎﹗至荊軻則病其劍術疏﹐豈諸人固有得也」韋又曰「史遷非也。秦誠無道﹐天所命也﹐縱有劍術﹐將安施乎李聶諸人﹐血气雄耳。此而謂之術則凡世之拚死殺人而以身狗之者﹐孰非術哉﹗」程曰「昆侖摩勒如何」曰「是特粗淺者耳。聶隱娘﹑紅綫斯至妙者也。摩勒以形用﹐但能歷險阻﹐試矯健耳。隱娘輩以神用﹐其機玄妙﹐鬼神莫窺﹐鍼孔可度﹐皮郛可藏﹐倏忽千里﹐往來無迹﹐豈得無術」程曰「吾觀虯髯函仇人首而食之也﹐是術之所施﹐固在仇乎」韋日﹕「不然。虯髯之事﹐寓言耳。𨿽仇亦有曲直﹐若我誠負﹐則亦不敢也。」「然則子之所仇孰爲最」曰「世之爲守令﹐而虐使小民﹐貪其賄又戕其命者﹔世之爲監司﹐而張大威權﹐悅奉已而害正直者﹔將帥殖貨﹐不勤戎務﹐而因僨國事者﹔宰相樹私黨﹐去異己﹐而使賢不肖倒置者﹕此皆吾術所必洙者也。若夫舞文之吏﹐武斷之豪﹐則有刑宰主之﹔忤逆之子﹐負心之徒﹐則有雷部司之﹔我不與也。」程曰「殺人之狀如何﹐何我未前聞也」韋笑曰「豈可令君知也。凡此之輩﹐重者或徑取其首領及其妻子﹔次者或人其咽﹐斷其喉﹐或傷其心﹐使其家但知其爲暴卒﹐而不得其由﹐或以術攝其魂﹐使之佗傺失志而歿﹐或以術迷其家﹐使之醜穢疊出﹐憤郁而死﹔其時未至者﹐但假以神異夢寐以驚懼之而已。」程曰「劍叮試乎」曰「大者不可妄用﹐且恐怖公﹐小者可也。」

乃呼二女子至﹐曰「程公欲觀劍﹐可試爲之。卽此懸崖旋制可也。」女曰「諾。」韋卽出二丸子﹐向空擲之﹐數丈而墜。女卽躍登枝杪﹐以手承之﹐不差毫髮﹐接而拂之﹐皆霜刃也。其枝樛曲倒懸﹐下臨絕壑﹐窅不可測﹐程觀之﹐神奪體栗﹐毛髮森豎﹐而韋談笑自若。二女運劍﹐爲彼此擊刺之狀。初猶可辧﹐久之﹐則但如白練飛繞而已。食頃乃下﹐气不噓﹐色不變。程嘆曰「眞神人也。」時已昏黑﹐乃就升榻上﹐施衾褥﹐命程臥﹐仍加以鹿裘。韋與二女作禮而退﹐宿其石室中。

時方八月﹐程擁裘覆衾﹐猶覺涼涼﹐蓋其居髙寒故也。未明﹐韋已興﹐盥櫛畢﹐程亦與。韋出拜﹐相慰勞。早膳畢﹐命靑霞操弓矢下山求野鮮饌﹐無所得。復命縹云﹐坐談未久﹐縹云攜雉兔各一至。韋甚喜﹐命皰治命酌。程曰「雉兔固不易得手﹐山中何乏此」曰「山中誠不乏此﹐彼潛藏難求耳。」程笑曰「子之神術﹐無求不獲﹐何有雉兔」韋曰「公何謬也。吾術固可用以傷物命以充口腹乎不惟神理莫容﹐亦不得小用之如上此也。固當挾弓矢﹑盡人力取之耳。」程深嘆服。旣而﹐酒至數行﹐程請曰「夫人家世﹐亦可聞乎」韋踧躇沈吟曰「事多可愧﹐然公長者﹐言之固無妨耳。妾故長安人﹐父母貧﹐攜妾取寓平涼﹐以藝營食。父亡﹐獨與母居。又二年﹐以妾嫁同裏鄭氏子﹐而母亦適人。鄭子挑達無度﹐喜俠遊﹐不事產業。數諫之﹐輒至反目。因棄余﹐與其徒之塞上立功﹐競無復耗。而伯氏不良﹐屢以言挑我﹐我峻拒之。他日﹐彊卽我﹐我提牀頭劍刺之﹐不殊而走。我自念﹐不得於夫﹐又傷其兄﹐𨿽釁不自我﹐亦何顏立其家。先是﹐有趙道姑者﹐有神術﹐自幼愛我﹐謂可傳其道﹐制於父母﹐未遂也。次日﹐潛往投之﹐道姑欣然接納曰﹕」此地不可居吾山中有別業。「卽攜我登一峯﹐較此更峻。旣上﹐則團瓢止焉。教我以術﹐至暮則徑下山去﹐而畱我獨宿。戒之日﹕『無得飲酒及外淫也。『余意﹐深山中二事皆非所當有﹐心不然之。遂宿其牀﹐至更次﹐有男子逾垣而入﹐貌絕美。余遽驚起﹐問之不答﹐叱之不退。其人遽前﹐將擁抱我﹐我不從﹐彼求益堅。抽劍欲擊之﹐其人亦出劍相刺﹐劍極精。我方初學﹐不逮也。乃擲劍哀求之曰﹕『妾命薄久﹐已安﹐誠不忍及亂﹐且師有明戒﹐不敢犯也。』其人不聽﹐力欲加我以劍﹐我引頸受之曰﹕『死卽死耳﹐吾志不可奪也。『其人卻劍而笑曰﹕『可以知子之心矣。』諦視之﹐非男子﹐卽道姑也。因是﹐謂我心堅﹐遂盡受其術。術成而遠遊﹐遂居此山耳。」程聽之﹐愈加欽重。日將午﹐辭韋行。韋出藥一囊﹐授之曰「每歲服一丸﹐可一年無疾。」乃送程下山﹐至大道而別。程行數里﹐則羣盜舉貨及僕馬候矣。程命分半與之﹐不可﹔舉一金贈之﹐不可。問其故﹐曰「韋家娘子有命﹐𨿽千里不敢違也。違則必知之﹐吾不敢以性命博君貨。」程乃嘆惜﹐束裝而行﹐遂不相聞。

又十餘年﹐程復出蜀﹐行棧道中﹐有少婦從士人行﹐數日程﹐程亦若素相識者﹐忽呼曰「程丈固無恙乎﹐獨不憶靑霞耶」程方悟﹐乃與霞及士人相見。霞顧士人曰「此卽吾師所重程丈也。」揖程於樹下﹐相慰。而霞言其師尙如故。別程後數年﹐師命嫁此士人。縹云亦已從人﹐師亦復有弟子。今我輩但歲時省之耳。問其所之﹐云「有少公事。」意甚倉卒﹐遂別。去後數日﹐傳聞蜀中某官暴卒。程心疑霞之爲然。某人者﹐好詭激飾名﹐陰擠人而奪之位耳。是後﹐更不復相聞矣。

義倡

義倡者﹐長沙人也。不知其姓氏﹐家世倡籍。善謳﹐尢喜秦少遊樂府﹐得一篇則手筆口詠不置。

久之﹐少遊坐鉤黨南遷﹐道長沙﹐訪潭土風俗﹑妓籍中可與言者。或言倡﹐遂往焉。少遊初以潭土去京數千里﹐其俗山獠夷陋。𨿽聞娼名﹐意甚易之。及見﹐觀其姿容旣美﹐而所居復瀟灑可人意。以爲非惟自湖外來所未有﹐𨿽京路間亦不易得。坐語間﹐顧見幾上文一篇﹐就視之﹐目曰《秦學士詞》。因取竟閱﹐皆己平日所作者。環視無它文﹐少遊竊怪之。故問曰「秦學士何人也﹐若何自得其詞之多」倡不知其少遊也﹐卽具道所以。少遊曰「能歌乎」曰「素所習也。」少遊愈益怪曰「樂府名家﹐無慮數百﹐若何獨愛此乎不惟愛之﹐而又習之歌之。若素愛秦學士者﹐彼秦學士亦嘗遇若乎」曰「妾僻陋在此﹐秦學士京師貴人也﹐焉得至此。藉令至此﹐豈顧妾哉。」少遊乃戲曰「若愛秦學士﹐徒悅其詞爾﹐若使親見容貌﹐未必然也。」倡嘆曰「嗟乎﹐使得見秦學士﹐𨿽爲之妾禦﹐死復何恨。」少遊察其語誠﹐因謂曰「若欲見秦學士﹐卽我是也。以朝命貶黜﹐因道而來此爾。」倡大驚﹐貌若不懌者﹐稍稍引退﹐入謂母媼。有頃﹐媼出設位﹐坐少遊於堂﹐倡冠帔立階下﹐北面拜﹐少遊起且避﹐媼掖之坐﹐以受拜。已且張筵飲﹐虛左席﹐示不敢抗。母子左右侍觴﹐酒一行﹐率歌少遊一闕﹐以侑之。卒飲﹐甚歡。比夜﹐乃罷﹐止少遊宿。衾枕席褥必躬設﹐夜分寢定﹐倡仍寢。先平明起﹐飾冠帔﹐奉沃匜﹐立帳外以待。少遊感其意﹐爲畱數日。倡不敢以燕惰見﹐愈加敬禮。將別﹐囑曰「妾不肖之身﹐幸侍左右。今學士以王命不可久畱﹐又不敢從行﹐恐重以爲累﹐惟誓沽身以報。它日北歸﹐幸一過妾﹐妾願畢矣。」少遊許之。

一別數年﹐少遊競死於藤。倡𨿽處風塵中﹐爲人婉娩﹐有气節。旣與少遊約﹐因閉門謝客﹐獨與媼處。官府有召﹐辭不獲﹐然後往。誓不以此身負少遊也。一日晝寢﹐寤驚﹐泣曰「吾自與秦學士別﹐未嘗見夢。今夢來別﹐非吉兆也。秦其死乎」亟遣僕順途覘之。數日得報﹐秦果死矣。乃謂媼曰「吾昔以此身許秦學士﹐今不可以死故背之。」遂衰服以赴﹐行數百里﹐遇於旅館。將人﹐門者禦焉。告之故而後入﹐臨其喪﹐拊棺繞之三周﹐舉聲一慟而絕。左右驚救﹐已死矣。湖南人至今傳之﹐以爲奇事。

京口人鐘鳴將之﹐常州校官﹐以聞於郡守李次山結﹐旣爲作傳﹐又系贊曰﹕

倡慕少遊之才﹐而卒踐其言﹐以身事之而歸死焉﹐不以存亡間﹐可謂義倡矣。世之言倡者﹐徒曰下流不足道。嗚呼﹐今夫士之潔其身以許人﹐能不負其死﹐而不愧於倡者幾人哉﹗倡𨿽處賤﹐而節義若此。然其處朝廷﹐處鄕裏﹐處親識僚友之際﹐而士君子其稱者﹐乃有愧焉。則倡之義﹐豈可薄耶﹗詩曰「采葑采菲﹐無以下體。」予聞李使君言﹐其先大父往持節湖湘間﹐至長沙聞倡之事而嘆異之﹐惜其姓氏不傳云。復書長句於後曰﹕

洞庭之南瀟湘浦﹐佳人娟娟隔秋渚。門前冠蓋但如雲﹐玉貌當年誰爲主。風流

學士淮南英﹐解作多情斷腸句。流傳往經過湖嶺﹐未見誰知心已赴。舉首卻在天一

方﹐直北中原數千里。自憐容華能幾時﹐相見河淸不可俟。北來遷客古藤州﹐渡湘

獨弔長沙傅。天涯流落行路難﹐暫解徵鞍聊一顧。橫波不作常人看﹐邂逅乃慰平生

慕。蘭堂置酒羅羞珍﹐明燭燒膏爲延佇。淸歌宛轉繞梁塵﹐博山空蒙散煙霧。雕牀

斗帳芙蓉褥﹐上有鴛鴦合歡被。紅顏深夜承燕娛﹐玉筍淸晨奉巾屨。匆匆不盡新知

樂﹐惟有此身爲君許。但說恩情有重來﹐何期不別歲將暮。午枕孤眠魂夢驚﹐驚夢

君來別如平生。與君已別復何別﹐此別無乃非吉徵。萬里海風掀雪浪﹐魂招不歸竟

長往。效死君前若不知﹐向來宿約期無爽。君不見二妃追帝號蒼梧﹐恨染湘竹終不

枯。無情湘水自東注﹐至今班筍盈江隅。屈原《九歌》豈不好﹐煎膠續弦千古無。

我今試作《義倡傳》﹐尙使風期後來見。

汧國夫人

汧國夫人李娃﹐長安之娼女也。節行環奇﹐有足稱嘆﹐故監察禦史白行簡爲傳述。

天寶中﹐有常州刺史榮陽公者﹐略其姓氏不書﹐時望甚崇﹐家徒甚殷。知命之年﹐有一子﹐始弱冠﹐雋朗有詞藻﹐迥然不羣﹐深爲時輩推服。其父愛而器之﹐曰「此吾家千里駒也。」應鄕試秀才舉﹐將行﹐乃盛其服玩車馬之飾﹐計其京師薪儲之費﹐謂之曰「吾觀爾之才﹐當一戰而霸。今備二載之用﹐且丰爾之給﹐將爲其志也。」生亦自負﹐視一第如指掌。

自毗陵發﹐月餘抵長安﹐居於布政裏。常遊東市還﹐自平康東門入﹐將訪友西南﹐至鴻珂曲﹐見一宅﹐門庭不甚廣﹐而室宇嚴邃﹐闔一扉。有娃方憑一雙鬟靑衣而立﹐妖姿嬌妙﹐絕代未有。生忽見之﹐不覺停驂久之﹐徘徊不能去。乃詐墜鞭於地﹐俟其從者﹐敕取之。累盼於娃﹐娃回眸凝睇﹐情甚相慕。竟不敢措詞而去。生自爾若有失﹐乃密徵其友遊長安之熟者﹐以訊之。友曰「此狎邪女李氏宅也。」曰「娃可求乎」對曰「李氏頗贍﹐前與之通者﹐多貴戚豪族﹐所得甚廣﹐非累百萬﹐不能動其志也。」生曰「苟患其不諧﹐𨿽百萬何惜﹗」

他日﹐乃潔其衣服﹐盛賓從而往。扣其門﹐俄有侍兒啟扃﹐生曰「此誰之第邪」侍兒不答﹐馳走大呼曰「前時遺策郎也﹗」娃大悅﹐曰「爾姑止之。吾當整妝易服而出。」生聞之﹐私喜。乃引至蕭墻間﹐見一姥垂白上接﹐卽娃母也。跪拜﹐前致詞曰「聞玆地有隙院﹐願稅以居﹐信乎」姥曰「懼其淺陋湫隘﹐不足以辱長者所處﹐安敢言直耶。」延生於遲賓之館﹐館宇甚麗﹐與生偶坐﹐因曰「某有女嬌小﹐技藝薄劣﹐欣見賓客﹐願將見之。」乃命娃出﹐明眸皓腕﹐舉步艷異。生遽驚起﹐莫敢仰視﹐與之拜迎﹐敍寒煥。觸類妍媚﹐目所未睹。復坐﹐烹茶斟酒﹐器用甚潔。久之﹐日暮﹐鼓聲四動。姥訪其居遠近﹐鼓已發矣。生紿之曰「生延平門外數里。」冀其遠而見畱也。姥曰「當速歸﹐無犯禁。」生曰「幸接歡笑﹐不知日之云夕。道裏遼闊﹐城內又無親戚﹐將若之何」娃曰「不見責僻陋﹐方將居之﹐宿何害焉。」生數目姥﹐姥曰「唯唯。」生乃召其家童﹐持雙縑﹐請以備一宵之饌。娃笑而止之曰「賓主之儀﹐且不然也。今夕之費﹐願以貧窶之家﹐隨其粗糲以進之﹐其餘以俟他辰。」固辭﹐終不許。俄﹐徙坐於西堂﹐帷幕簾榻﹐煥然奪目。妝奩衾枕﹐亦皆侈麗。乃張燭進饌﹐品味甚盛。徹饌﹐姥起。生﹑娃談話方切﹐而詼諧調笑﹐無所不至。生曰「前偶過其門﹐遇卿適在屏間﹐厥後心常勤念﹐𨿽寢與食﹐未嘗或捨。」娃曰「我心亦如之。」生曰「今之來﹐非直求居而已。願償平生之志﹐但未知命也若何」言未終﹐姥至﹐訪其故﹐具以告。姥笑曰「男女之際﹐大欲存焉。情苟相得﹐𨿽父母之命﹐不能止也。女子固陋﹐曷足以薦君子之枕席。」生遽下階﹐拜而謝焉。曰「願以已爲廝養。」姥遂目之爲郎﹐飲酣而散。及旦﹐盡徙其囊橐﹐因家於李之第。

自是﹐生屏迹戢身﹐不復與親知相聞﹐日會其倡優儕類﹐嬉戲遊宴。囊中盡空﹐乃鬻俊乘及其家童。歲餘﹐資財僕馬蕩盡。邇來﹐姥意漸怠﹐妓情彌篤。它日﹐娃謂生曰「與郎相知一年﹐無孕嗣。常聞竹林神者﹐報應如響。將致薦酹求之﹐可乎」生不之悟。大喜。乃質衣於肆﹐以備牢醴﹐與娃同謁祠宇而禱祝焉。信宿而返﹐策驢而後。至裏北門﹐娃謂生曰「此東轉小曲中﹐某之姨宅也。將憩而覲之﹐可乎」生如其言﹐前行不逾百步﹐果見一車門﹐窺其際﹐甚宏敞。其靑衣自車後止之日﹕「至矣。」生下﹐適有一人出訪曰「誰也」曰「李娃也。」乃入告。俄有一嫗至﹐年可四十餘﹐與之將迎﹐曰「吾甥來否」娃下車﹐嫗逆訪之曰「何久疏絕」相視而笑。娃引生拜之。旣見﹐遂偕入西戟門偏院中。有山亭﹐竹樹蔥菁﹐池榭幽絕。生謂娃曰「此姨之私第耶」笑而不答﹐以他語對。俄獻茶果﹐甚珍奇。食頃﹐有一人鞚大宛汗馬流馳至﹐曰「姥遇暴疾頗甚﹐殆不識人﹐宜速歸﹗」娃謂姨曰「方寸亂矣﹗某騎而前去﹐當令返乘﹐便與郎偕來。」生擬隨之﹐其姨與侍兒偶語﹐一手揮之﹐令生止於戶外﹐曰「姥且歿矣﹐當與某議喪事﹐以濟其急﹐柰何遽相隨而去﹗」乃止﹐共計其凶儀齋祭之用。日晚乘不至﹐姨言曰「無復命何也郎驟往覘之﹐某當繼至。」生遽往﹐至舊宅門﹐扃鎖甚密﹐以泥緘之。生大駭﹐詰其鄰人。鄰人曰「李本稅此而居﹐約已周矣。第主自收﹐姥徙居﹐而且再宿矣。」徵徙何處﹐曰「不詳其所。」生將馳赴宣陽﹐以詰其姨﹐日已晚矣﹐計程不能達。乃弛其裝服﹐質饌而食﹐賃榻而寢。生恚怒方甚﹐自昏通旦﹐不能交睫。質明﹐乃策蹇而去。旣至﹐連叩其扉。食頃﹐無人應。生大呼數四﹐有宦者徐出﹐生遽訪之﹐曰「姨氏去乎」曰「無之。」生曰「昨暮至此﹐何故匿之」訪其誰氏之第﹐曰「此崔尙書宅﹐昨有一人稅此院﹐云逢中表之遠至者﹐未暮去矣。」生惶惑發狂﹐罔知所措﹐因返訪布政舊邸﹐邸主哀而進膳。生怨懣﹐絕食三日﹐遘癘甚篤。旬餘愈甚﹐邸主懼其不起﹐徙之於凶肆中。綿綴移時﹐闔肆之人共傷嘆而互飼之。後稍愈﹐杖而能起。

由是﹐凶肆多假之令執穗帷﹐獲其值以自給。累月﹐漸復壯。每聽其哀歌﹐自嘆不及逝者﹐輒嗚咽流涕﹐不能自止﹐歸則效之。生聰敏者也﹐亡何﹐曲盡其妙﹐𨿽長安無有倫比。初﹐二肆之傭凶器者﹐互爭勝負。其東肆車輿皆奇麗﹐殆不敵﹐惟哀挽劣焉。其東肆長知生絕妙﹐乃醵二萬索顧焉。其黨耆舊﹐共較其所能者﹐陰教生新聲而相贊和。累旬﹐人莫知之。其二肆長相謂曰「我欲各閱所備之器於天門街﹐以優劣。其不勝者罰直五萬﹐以備酒饌之用﹐可乎」二肆許諾。乃要立符契﹐署以保訂﹐然後閱之。士女大和會﹐聚至數萬。於是﹐裏胥告於賊曹﹐賊曹聞於京尹。四方之士﹐盡赴趨焉﹐巷無居人。自旦閱之﹐及亭午﹐歷抵輿輦威儀之具﹐西肆皆不勝﹐師有慚色。乃置層榻於南隅﹐有長鬣者擁鐸而進﹐翊衛數人。於是﹐奮髯揚眉﹐扼腕頓顙而登﹐乃歌白馬之詞﹐恃其夙勝﹐顧盼左右﹐旁若無人。齊聲贊揚之﹐自以爲獨步一時﹐不可得而屈也。有頃﹐東肆長於北隅上設連榻﹐有烏巾少年﹐左右五六人秉翣而至﹐卽生也。整其衣服﹐俯仰甚徐。申喉發調﹐容若不勝﹐乃歌薤露之章﹐舉聲淸越﹐響振林木。度曲未終﹐聞者欷歔掩泣。西肆長爲眾所誚﹐益慚恥﹐密置

所輸之直於前而潛遁焉。四座愕眙﹐莫之測也。

先是﹐天子方下詔﹐俾外方之牧﹐歲一至闕下﹐謂之入計。時也﹐適遇生之父在京師﹐與同列者易服竊往觀焉。有老豎卽生乳母婿也﹐見生之舉措辭气﹐將認之﹐而未敢﹐乃泫然流涕。生父驚而詰之。因告曰「歌者之貌﹐酷似郎之亡子。」父曰「吾子以多財爲盜所害﹐奚至是耶」言訖﹐亦泣。及歸﹐豎間馳往訪於同黨曰「向歌者誰﹐若斯之妙歟」皆曰「某氏之子。」徵其名﹐且易之矣。豎懍然大驚﹐徐往﹐迫而察之。生見豎﹐色動﹐回翔將匿於眾中。豎遽持其袂日﹕「豈非某乎」相持而泣﹐遂載以歸。至其室﹐父責曰「志行若此﹐污辱吾門﹐何施面目復相見也。」徒行出門﹐至曲江西杏園東﹐去其衣服﹐以馬捶鞭之數百﹐生不勝其苦而斃。父棄之而去。其師命相狎暱者陰隨之﹐歸告同黨﹐共加傷嘆﹐令二人賫葦席瘞焉。至則心下微溫﹐舉之﹐良久气稍通﹐因共荷而歸﹐以葦筒灌飲﹐經宿乃活。月餘﹐手足不能自舉﹐其楚撻之處﹐皆潰爛﹐穢甚。同輩患之。一夕﹐棄於道周。行者咸傷之﹐往往投其餘食﹐得以充腸。十旬﹐方杖策而起。披布裘﹐裘有百結﹐纜縷如懸鶉。持一破甌﹐巡於閭裏以乞食爲事。自秋䢐冬﹐夜入於糞瑯窟室﹐晝則周遊廛肆。一旦大雪﹐生爲凍餒所驅﹐冒雪而出﹐乞食之聲甚苦。聞見者莫不淒惻。時雪方甚﹐人家外戶多不發。至安邑東門﹐循裏垣北轉﹐第七八有一門﹐獨啟左扉﹐卽娃之第也。生不知之﹐偶連聲疾呼饑凍之甚﹐音響淒切﹐所不忍聽。娃自闔中聞之﹐謂侍兒曰「此必生也。我辧其音矣。」連步而出﹐見生枯瘠疥癘﹐殆非人狀﹐娃意感焉。乃謂曰「豈非某郎耶」生憤懣絕倒﹐口不能言﹐頷頤而已。娃抱其頸﹐以繡襦擁而歸於西廂﹐失聲長慟曰「令子一朝及此﹐我之罪也。」蘇而復絕。姥大駭﹐奔至曰「何也」娃曰「某郎。」姥遽曰「當逐之﹐柰何容至此﹗」娃斂容卻涕曰「不然。此良家子也。當昔驅髙車﹐持金裝﹐至某之室﹐不逾期而蕩盡﹐且互設詭計﹐捨而逐之﹐殆非人行。令其失志﹐不得齒於人倫。父子之道﹐天性也。使其情絕﹐殺而棄之﹐又困躓若此。天下之人盡知爲某也。生親戚滿朝﹐一旦當權者熟察其本末﹐禍將及矣。況欺天負人﹐鬼神不佑﹐徒自遺其殃耳。某爲姥子﹐迨今有二十歲矣。計其貲﹐不啻直千金。今姥年六十餘﹐願計二十年衣食之用以贖身﹐當與此子別置所詣。所詣非遙﹐晨昏得以溫淸﹐某願足矣。」姥度其志不可奪也﹐因許之。

給母之餘﹐有百金﹐離北隅四五家﹐稅一隙院。乃與生灑浴﹐易其衣服。爲湯粥通其腸﹐次以蘇乳潤其贓。旬餘﹐方薦水陸之饌。頭巾履襪﹐皆取珍異者衣之。未數月﹐肌膚稍腴。卒歲﹐平愈如初。異時﹐娃謂生曰「體已康矣﹐志已壯矣。淵思寂慮﹐默想曩昔之藝業﹐可溫習乎」生思之曰「十得二三耳。」娃命車出遊﹐生騎從而至旗亭南偏門鬻墳典之肆﹐令生揀而市之﹐計費百金﹐盡載以歸。因令生斥棄百慮以志學﹐俾夜作晝﹐孜孜矻矻。娃常偶坐﹐宵分乃寐。伺其疲倦﹐卽諭之綴詩賦。二歲而業大就﹐海內文籍﹐莫不該覽。生謂娃曰「可策名試藝矣。」娃曰「未也。且令精熟﹐以俟百戰。」更一年﹐曰「可行矣。」於是﹐遂一上登甲科﹐聲振禮闈。𨿽前輩見其文﹐罔不斂衽敬羨﹐願友之而不可得。娃曰「未也。今秀才苟得一科擢一第﹐則自謂可以取中朝之顯職﹐擅天下之美名。子行穢迹鄙﹐不侔於它士﹐當礱淬利器﹐以求再捷﹐方可以連衡多士﹐爭霸羣英。」生由是益自勤苦﹐聲價彌甚。其年遇大比﹐詔徵四方之雋﹐生應直言極諫策科﹐名第一﹐授成都府參軍。三事以降﹐皆其友也。

將之官﹐娃謂生曰「今之復子本軀﹐妾亦不相負也。願以殘年﹐歸養老姥。君當結媛鼎族﹐以奉蒸嘗。中外婚媾﹐無自黯也。勉思自愛﹐某從此去矣。」生泣曰「子若棄我﹐當自剄以就死。」娃固辭不從﹐生勤請彌懇。娃曰「送子涉江﹐至於劍門﹐當令我回。」生許諾。月餘﹐至劍門﹐未及發而除書至。生父由常州召入拜成都尹兼劍南采訪使。浹辰父到﹐生因投刺謁於郵亭。父不敢認﹐見其祖父官諱﹐方大驚。命登階﹐撫背慟哭移時﹐曰「吾與爾父子如初。」因詰其由﹐具陳其本末﹐大奇之。詰娃安在。曰「送某至此﹐當令復還。」父日﹕「不可。」翌日﹐命駕與生先之成都﹐畱娃於劍門﹐築別館以處之。明日﹐命媒氏通二姓之好﹐備六禮以迎之﹐遂如秦晉之偶。娃旣備禮﹐歲時伏臘﹐婦道甚修﹐治家嚴整﹐極爲親所眷尙。後數歲﹐生父母偕歿﹐與娃持孝甚至。有靈芝產於倚廬﹐一穗三秀。本道上聞。又有白燕數十﹐巢其層甍﹐天子異之﹐寵賜加等。終制﹐累遷淸顯之任﹐十年間﹐至數郡。娃封汧國夫人。有四子﹐皆爲大官﹐其卑者猶爲太原尹。弟兄婚媾皆甲門。內外隆盛﹐莫與之京。嗟乎﹐倡蕩之姬﹐飾行如此﹐𨿽古先烈女不能逾也。焉得不爲嘆息哉。

叛臣辱婦﹐每出於名門世族﹔而伶工賤女﹐乃有潔白堅貞之行。豈非秉彜之良有不間耶。觀夫項王悲歌虞姬刎﹔石崇赤族綠珠墜﹔建封卒官盼盼死﹔祿山作逆雷淸慟﹔昭宗被賊宮姬蔽﹔少遊謫死楚妓經。若是者﹐誠出天性之所安﹐並非激以干名也。至於娃之守志不亂﹐卒相其夫以底於榮美﹐則尢人所難。嗚呼﹐倡也猶然﹗士乎可以知勉矣。

負情儂

萬曆間﹐浙東李生﹐系某藩臬子。人貲遊北雍﹐與教坊女郎杜十娘情好最殷。往來經年﹐李貲告匱。女郎母頗以生頻來爲厭。然而﹐兩人交益歡。女姿態爲平康絕代﹐兼以管弦歌舞﹐妙出一時﹐長安少年所藉代花月者也。母苦畱連﹐始以挑怒﹐李恭謹如初。已而﹐聲色競嚴﹐女益不堪﹐誓以身歸李生。母自揣女非已出﹐而故事教坊落藉﹐非數百金不可﹐且熟知李囊無一錢﹐思有以困之﹐令愧不辦﹐庶自亡去。乃戟掌詬女曰「汝能聳郎君措三百金畀老身﹐東西南北﹐惟汝所之。」女郎慨然曰「李郎𨿽落魄旅邸﹐辦三百金不難。顧當仰諸人﹐倘金聚母負約﹐柰何」母策李郎窮途﹐侮之﹐指燭中花笑曰「李郎若攜金以入﹐婢子可隨郎君而出。燭之生花﹐讖郎之得女也。」遂相與要言而散。

女至夜半﹐悲啼謂李生曰「郎君遊貲﹐固不足謀妾身﹐然亦有意於交親中得緩急乎」李驚曰「喜﹐唯唯。向非無心﹐第未敢言耳。」明日﹐故爲束裝狀﹐徧辭親知﹐多方乞貸。親知咸以生沈湎狹斜﹐積有日月﹐忽欲南轅﹐半疑涉妄﹔且李生之父﹐怒生飄零﹐作書絕其歸路﹐今若貸之﹐非惟無所徵徳﹐且索負無從﹐皆援引支吾。生因循經月﹐空手來見。女中夜嘆曰_﹕「郎君果不能辦一錢耶妾褥中有碎金百五十兩﹐向緣綫裹絮中﹐明日令平頭密持去﹐以次付母。外此非妾所辦﹐柰何」生驚喜﹐珍重持褥而去。因出褥中金﹐語親知﹐親知憫杜之有心﹐毅然各斂金付生﹐僅得百兩﹐生泣謂女﹕「吾道窮矣﹗顧安所措五十金乎」女雀躍曰「毋憂﹐明日妾從鄰家姊妹中謀之。」至期﹐果得五十金﹐合金而進﹐母欲負約﹐女悲啼向母曰「母曩責郎三百金﹐金具而母失言﹐郎持金去﹐女無望生矣﹗」母懼人金俱亡﹐乃曰「如約。第自頂至踵﹐寸珥尺素非汝有也。」女忻然從命。明日﹐禿髻布衣從生出門﹐過院中諸姊妹作別。諸姊女咸感激涕下﹐曰「十娘爲一時風流領袖﹐今從郎君藍縷出院﹐豈非姊妹羞乎」於是﹐人各贈以所攜。須臾之間﹐簪驅衣履﹐煥然一新矣。諸姊妹復相謂曰「郎君與姊﹐千里間關﹐而行李無曾約束。」復合贈以一箱。箱中之盈虛﹐生不能知﹐女亦若爲不知也者。日暮﹐諸姊妹各相與揮淚而別。女郎就生逆旅﹐四壁蕭然。生但兩目瞪視几案而已。女脫左膊生娟﹐擲朱提二十兩曰「持此爲舟車資。」明日﹐生辦輿馬出崇文門﹐至潞河附奉使船﹐抵船而金已盡﹐女復露右臂生綃﹐出三十金曰「此可以謀衣食矣。」生頻承不測﹐快幸遭逢﹐於是﹐自秋涉冬﹐嗤來鴻之寡儔﹐詘遊魚之乏比﹐誓白頭則皎露爲霜﹐指赤心則丹楓交炙﹐喜可知也。

行及瓜州﹐捨使者艅艎﹐別賃小舟﹐明日欲渡。是夜﹐璧月盈江﹐練飛鏡寫﹐生謂女曰「自出都門﹐便埋頭項。今夕專舟﹐復何顧忌。且江南水月﹐何如塞北風煙﹐顧作此寂寂乎」女亦以久淹行迹﹐悲關山之迢遞﹐感江月之交流﹐乃與生攜手月中﹐趺坐船首。生興發﹐執卮倩女淸歌﹐少酬江月。女宛轉微吟﹐忽焉入調。鳥啼猿咽﹐。不足以諭其悲也。有鄰舟少年者﹐積鹽維揚﹐歲暮將歸故里﹐年僅二十左右﹐靑樓中推爲輕薄祭酒。酒酣聞曲﹐神情欲飛﹐而音響已寂。遂通宵不寐。黎明而風雪阻渡﹐少年物色生舟﹐知中有尢物﹐乃貂帽復綯﹐弄形顧影﹐微有所窺﹐因扣舷而歌。生推篷四顧﹐雪色森然。少年稍致綢繆﹐卽邀生上岸﹐至酒肆論心。酒酣﹐微叩公子昨夜淸歌爲誰﹐生具以實對。復問﹕「公子渡江﹐卽歸故鄕乎」生慘然告以難歸之故﹐麗人將邀我於吳越山水之間。杯酒纏綿﹐無端盡吐情實。少年愀然謂公子﹕「旅蘼蕪而挾桃李﹐不聞明珠委路﹐有力交爭乎且江南之人﹐最工輕薄。情之所鐘﹐不敢愛死。卽鄙心時時萌之﹐況麗人之才﹐素行不測﹐焉之不借君以爲梯航﹐而密踐他約於前途。則震澤之煙波﹐錢塘之風浪﹐漁腹鯨齒﹐乃公子之一壞三尺也﹐抑愚聞之﹐父與色孰親﹐歡與害孰切﹐願公子之熟思也。」生始愁眉曰「然則柰何」曰「愚有至計甚便於公子﹐然而顧公子不能行也。」公子曰「爲計柰何」客曰「公子誠能割厭余之愛﹐僕𨿽不敏﹐願上千金爲公子壽。得千金則可以歸報尊君﹐捨麗人則可以道路無恐﹐幸公子熟思之。」生旣飄零有年﹐攜形挈影﹐𨿽鴛樹之詛﹐生死靡他﹔而燕幕之棲﹐進退維谷。羝藩狐濟﹐旣猜月而疑云﹔燕喙龍漦﹐更悲魂而啼夢。乃低首沈思﹐辭以歸而謀諸婦。遂與少年攜手下舫﹐各歸舟次。女桃燈﹐俟生小飲﹐生目動齒濕﹐終不出辭﹐相與擁被而寢。至夜半﹐生悲啼不已。女急起坐﹐抱持之曰「妾與郎君處﹐情境幾三年﹐行數千里﹐未嘗哀痛。今日渡江﹐正當爲百年歡笑﹐忽作此面向人﹐妾所不解。抑聲有離音﹐何也」生言隨涕興﹐悲因情重。旣吐顚末﹐涕泣如前。女始解抱謂李生日﹕「誰爲足下畫此策者﹐乃大英雄也。郎得千金﹐可覲二親﹔妾得從人﹐無累行李。發乎情﹐止乎禮義。賢哉﹐其兩得之矣。顧金安在」生對以未審卿意云何﹐金尙在是人篋內。女曰﹕。「明早急過諾之。然千金重事也﹐須金入足下篋中﹐妾始至是人舟內。」時夜已過半﹐卽請起爲艷妝﹐曰「今日之妝﹐迎新送舊者也﹐不可不工。」計妝畢﹐而已就曙矣。

少年已刺船李生舟前﹐得女郎信﹐大喜曰「請麗卿妝臺爲信。」女忻然謂李生畀之﹐卽索少年聘貲過船﹐衡之無爽。於是﹐女郎起自舟中﹐據舷謂少年曰「頃所攜妝臺中﹐有李郎路引﹐可速撿還。」少年急如命﹐女郎使李生抽某一箱來﹐皆集鳳翠霓﹐悉投水中﹐約值數百萬金。李生與輕薄子及兩船人﹐始競大吒。又指生抽一箱﹐悉翠羽﹑明璫﹑玉蕭﹑金管﹐值幾千金﹐又投之江。復令生抽出某革囊﹐盡古玉﹑紫金之玩﹐世所罕有﹐其價蓋不貲﹐亦投之。最後﹐惎生抽一匣出﹐則夜明之珠盈把﹐舟中人一一大駭﹐喧聲驚集市人﹐女又欲投之江。李生不覺大悔﹐抱女郎慟哭止之﹐𨿽少年亦來勸解。女郎推生於側﹐而啐詈新安人曰「汝聞歌蕩情﹐遂代鶯弄舌﹐不顧神天﹐剪綆落瓶﹐使妾將骨殷血碧。自恨弱質﹐不能抽刀向傖。乃復貪財﹐彊求縈抱﹐何異狂犬﹐方事趨風﹐更欲爭骨。妾死有靈﹐當訴之明神﹐不日奪汝人面。且藏形詒影﹐托諸姊妹﹐蘊藏奇貨﹐將資李郎歸見父母也。今畜我不卒﹐而故暴揚之者﹐欲人知李郎眶中無瞳耳。妾爲李郎澀眼幾枯﹐翕魂屢散。事幸粗成﹐不念攜手﹐而倏溺笙簧。畏行多路﹐一朝棄捐﹐輕於滓汁。顧乃婪此殘膏﹐欲收覆水﹐妾更何顏而聽其挽鼻。今生已矣。東海沙明﹐西華黍壘﹐此恨糾纏﹐寧有盡耶﹗」於是﹐舟中崖上﹐觀者無不流涕﹐詈李生爲負心人。而女郎已持明珠赴江水不起矣。當是時﹐目擊之人﹐皆欲爭歐少年及李生﹐各鼓枻分道逃去﹐不知所之。噫﹐若女郎亦何愧子政所稱烈女哉﹗𨿽深閨之秀﹐其貞奚以加焉。

宋幼淸曰「余自庚子秋﹐聞其事於友人。歲暮多暇﹐援筆敍事﹐至『妝畢而已就曙矣『﹐時夜將分﹐困憊就寢﹐夢披髮而其音婦人者﹐謂余曰﹕『妾自恨不識人﹐羞令人間知有此事。近幸冥司見憐﹐令妾稍司風波﹐間預人間禍福。若郎君爲妾傳奇﹐妾將使君病作。』明日果然﹐幾十日而間﹐因棄置篋中。丁末﹐攜家南歸﹐舟中檢笥稿﹐見此事尙存﹐不忍湮沒﹐急捉筆足之﹐惟恐其復祟﹐使我更捧腹也。旣書之紙尾﹐以紀其異﹐復寄語女郎﹕『傳已成矣﹐它日過瓜洲﹐幸勿作惡風波相虐。倘不見諒﹐渡江後必當復作﹐寧肯折筆同盲人乎﹗『時丁未秋七月二日﹐去庚子蓋八年矣。舟行衛河道中﹐拒滄州約百餘里。不數日﹐而女奴露桃忽墮河死。」

崔鶯鶯

唐貞元中﹐有張生者﹐性溫茂﹐美丰容﹐內秉堅孤﹐非禮不可入。或朋從遊宴﹐擾雜其間﹐他人皆洶洶拳拳﹐若將不及﹐張生容順而已﹐終不能亂。以是﹐年二十三歲﹐未嘗近女色。知者詰之﹐謝而言曰「登徒子非好色者﹐是有淫行。余眞好色者﹐而適不我值。何以言之大凡物之尢者﹐未嘗不畱連於心﹐是知其非忘情者也。」詰者哂之。

亡何﹐張生遊於蒲。蒲之東十餘里﹐有僧捨日普救寺﹐張生寓焉。適有崔氏孀婦﹐將歸長安﹐路經於蒲﹐亦止玆寺。崔氏婦﹐鄭女也。張出於鄭﹐緒其親﹐乃異派之從母。是歲﹐渾瑊薨於軍﹐有中人丁文雅﹐不善於軍。軍人因喪而擾﹐大掠蒲人。崔氏之家﹐財產甚厚﹐多奴僕。旅寓惶駭﹐不知所托。先是﹐張與蒲將之黨友善﹐請吏護之﹐遂不及於難。十餘日﹐廉使社確將天子命以統戎節﹐令於軍﹐軍由是戢。鄭厚張之徳甚﹐因飾饌以命張﹐中堂宴之。復謂曰「姨之孤嫠未亡﹐提攜幼稚﹐不幸屬師徒大潰﹐實不保其身。弱子幼女﹐猶君之生也﹐豈可比常恩哉﹗今俾以仁兄禮奉見﹐冀所以報恩也。」命其子﹐曰歡郎。可十餘歲﹐容甚溫美。次命女﹕「鶯鶯出拜﹐爾兄活爾。」久之﹐辭疾。鄭怒曰「張兄保爾之命﹐不然爾且虜矣﹐能復遠嫌乎」久之﹐乃至。常服悴容﹐不加新飾﹐垂鬟黛接﹐雙臉斷紅而已。顏色艷異﹐光輝動人。張驚﹐爲之禮。因坐鄭旁。以鄭之抑而見也﹐凝睇怨絕﹐若不勝其體。問其年紀。鄭曰「今天子甲子歲之七月﹐終今貞元庚辰﹐生十七年矣。」張生稍以詞導之﹐不對。終席而罷。張自是惑之﹐願致其情﹐無由得也。

崔之婢日紅娘﹐生私爲之禮者數四﹐乘間遂道其衷。婢果驚沮﹐潰然而奔。張生悔之。翌日﹐婢復至﹐張生乃羞而謝之﹐不復云所求矣。婢因謂張曰「郎之言﹐所不敢言﹐亦不敢泄。然而崔之族姻﹐君所詳也。何不因其徳而求娶焉。」張曰「予始自孩提﹐性不苟合﹐或時綺紈閒居﹐曾莫流盼。不爲當年﹐終有所蔽。昨日一席間﹐幾不自持。數日來﹐行忘止﹐食忘飽﹐恐不能逾旦暮。若因媒氏而娶﹐納采問名﹐則三四月間﹐索我於枯魚之肆矣。爾其謂我何」婢曰「崔之貞順自保﹐𨿽所尊不可以非語犯之。下人之謀﹐固難入矣。然而﹐善屬文﹐往往沈吟章句﹐怨慕者久之。君試爲諭情詩以亂之﹐不然﹐則無由也。」張大喜﹐立綴《春詞》二首以投之。是夕﹐紅娘復至﹐持彩箋以授張曰「崔所命也。」題其篇曰《明月三五夜》﹐其詞曰﹕

待月西廂下﹐迎風戶半開。

拂墻花影動﹐疑是玉入來。

張亦微諭其旨。是夕﹐歲二月旬有四日矣。崔之東有杏花一樹﹐扳援可逾。旣望之夕﹐張因梯其樹而逾焉。達於西廂﹐則戶半開矣。紅娘寢於牀上﹐因驚之。紅娘駭日﹕「郎何以至」張因紿之曰「崔氏之箋召我矣﹐爾爲我告之。」亡幾﹐紅娘復來﹐連曰「至矣﹐至矣﹗」張生且喜且駭﹐必謂獲濟。及崔至﹐則端服嚴容﹐大數張曰「兄之恩﹐活我之家﹐厚矣﹐是以慈母以弱子幼女見托。柰何因不令之婢﹐致淫逸之詞﹐始以護人之亂爲義﹐而終掠亂以求之﹐以亂易亂﹐其去幾何誠欲寢其詞﹐則保人之姦﹐不義﹔明之於母﹐則背人之惠﹐不祥﹔將寄於婢僕﹐又懼不得發其眞誠。是用托短章﹐願自陳啟。猶懼兄之見難﹐是用鄙靡之詞﹐以求其必至。非禮之動﹐能不愧心特願以禮自持﹐毋及於亂﹗」言畢﹐翻然而逝。張自失者久之﹐復逾而出。於是絕望。

數夕﹐張君臨軒獨寐﹐忽有人覺之﹐驚歘而起﹐則紅娘斂衾攜枕而至﹐撫張曰「至矣﹐至矣﹗睡何爲哉」置枕設衾而去。張生試目危坐﹐久之﹐猶疑夢寐﹐然而修謹以俟。俄而﹐紅娘捧崔氏而至。至則嬌羞融冶﹐力不能運支體。曩時端莊﹐不復同矣。是夕﹐旬有八日矣。斜月晶熒﹐幽輝半牀。張生飄飄然﹐且疑神仙之徒﹐不謂從人間至矣。有頃﹐寺鐘鳴﹐天將曉﹐紅娘促去。崔氏嬌啼宛轉。紅娘又捧之而去。終夕無一言。張生辧色而興﹐自疑曰「豈其夢邪」及明﹐睹妝在臂﹐香在衣﹐淚光熒熒然﹐猶瑩於茵席而已。是後﹐十餘日﹐杳不復至。張生賦《會眞詩》三十韻﹐未畢﹐而紅娘適至﹐因授之﹐以貽崔氏。自是﹐復容之。朝隱而出﹐暮隱而入﹐同會於曩所謂西廂者﹐幾一月矣。張生常詰鄭氏之情﹐則曰「知不可柰何矣。」因欲成就之。

亡何﹐張生將之長安﹐先以詩諭之﹐崔氏宛無難詞﹐然而愁怨之容動人矣。將行之夕﹐再不復可見。而張生遂西。不數月﹐復遊於蒲﹐捨於崔氏者又累月。崔氏甚工刀紮﹐善屬文﹐求索再三﹐終不可見。往往張生自以文挑之﹐不甚觀覽。大略崔之出人者﹐勢必窮極﹐而貌若不知﹔言則敏辧﹐而寡宇酬對。待張之意甚厚﹐然未嘗以詞繼之。時愁艷幽邃﹐恆若不識。喜慍之容﹐亦罕形見。異時﹐獨夜操琴﹐愁弄悽惻。張竊聽之﹐求之﹐則終不復鼓矣。以是﹐愈惑之。張生俄以文調及期﹐又當西去。當去之夕﹐不復自言其情﹐愁嘆於崔氏之側。崔已陰知將訣矣﹐恭貌怡聲﹐徐謂張日﹕「始亂之﹐終棄之﹐固其宜矣。愚不敢恨﹐必也。君亂之﹐君終之﹐君之惠也。則沒身之誓﹐其有終矣﹐又何必深感於此行。然而君旣不懌﹐無以奉寧。君常謂我善鼓琴﹐向時羞顏﹐所不能及。今且往矣﹐旣君此誠。」因命拂琴﹐鼓《霓裳羽衣序》。不數聲﹐哀音怨亂﹐不復知其是曲也。左右皆郗歔。崔亦遽止之﹐投琴﹐泣下流連﹐趨歸鄭所﹐遂不復至。明旦而張行。

明年﹐文戰不勝﹐遂止於京。因貽書於崔﹐以廣其意。崔氏緘報之詞﹐粗載於此云﹕

捧覽來問﹐撫愛過深﹐兒女之情﹐悲喜交集。兼惠花勝一合﹐口脂五寸﹐致耀首膏唇之飾﹐𨿽荷殊恩﹐誰復爲容。睹物增懷﹐但積悲嘆耳。伏承使於京中就業﹐進修之道﹐固在便安﹐但恨僻陋之人﹐永以遐棄。命也如此﹐知復可言。

自去秋以來﹐常忽忽如有所失。於喧嘩之下﹐或勉爲語笑﹔閒宵自處﹐無不淚零。乃至夢寐之間﹐亦多敍感咽離憂之思﹐綢繆繾綣﹐暫若尋常﹐幽會未終﹐驚魂已斷。𨿽半衾如煖﹐而思之甚遙。一昨拜辭﹐倏逾舊歲。長安行樂之地﹐觸緒牽情。何幸不忘幽微﹐眷念亡歝。鄙薄之志﹐無以奉酬。至於終始之盟﹐則固不忒。

憶昔中表相因﹐或同宴處﹐婢僕見誘﹐遂致私誠。兒女之心﹐不能自固。君子有援琴之挑﹐鄙人無投梭之拒。及薦枕席﹐義盛意深。愚細之情﹐永謂終托。豈期旣見君子﹐而不能定情﹐致有自獻之羞﹐不復明侍巾幘。沒身永恨﹐含嘆何言。倘仁人用心﹐俯遂幽劣。𨿽死之日﹐猶生之年。如或達士略情﹐捨小從大﹐以先配爲醜行﹐謂要盟之可欺﹐則當骨化形銷﹐丹誠不沒。因風委露﹐猶托淸塵。存沒之誠﹐言盡於此。臨紙鳴咽﹐情不能申。千萬珍重﹐珍重千萬。

玉環一枚﹐是兒嬰年所弄﹐寄充君子下體所配。玉取其堅潤不渝﹐環取其終始不絕。兼亂絲一絢﹐文竹茶碾子一枚。此數物不足見珍﹐意者欲君子如玉之眞﹐俾志如環不解﹐淚痕在竹﹐愁緒縈絲﹐因物達誠﹐永以爲好耳。心邇身遐﹐拜會無期﹐幽憤所鐘﹐千里神合。千萬珍重。

春風多厲﹐彊飯爲佳。愼言自保﹐無以鄙爲深念。張生發其書於所知﹐由是時人多聞之。所善楊巨源好屬詞﹐因爲賦《崔娘詩》一絕云﹕

淸潤潘郎玉不如﹐中庭蕙艸雪銷初。

風流才子多春思﹐腸斷蕭娘一紙書。

河南元稹亦續生《會眞詩》三十韻日﹕

微月透簾櫳﹐螢光度碧空。遙天初縹緲﹐低樹漸蔥蘢。龍吹過庭竹﹐鸞歌拂井桐。

羅銷垂薄露﹐環珮響輕鳳。絳節隨金母﹐云心捧玉童。更深人悄悄﹐晨會雨濛濛。

珠瑩光文履﹐花明隱繡籠。瑤釵行彩鳳﹐羅帔掩丹虹。言自瑤華浦﹐將朝碧玉宮。

因遊裏城北﹐偶向宋家東。戲調初微拒﹐柔情已暗通。低環蟬影動﹐回步玉塵蒙。

轉面流花雪﹐登牀抱綺叢。鴛鴦交頸舞﹐翡翠合歡籠。眉黛羞偏聚﹐唇朱暖更融。

气淸蘭蕊馥﹐膚潤玉肌丰。無力慵移履﹐多嬌愛斂躬。汗光珠點點﹐發亂綠蔥蔥。

方喜千年會﹐俄聞五更窮。畱連時有限﹐繾綣意難終。慢臉含愁態﹐芳詞誓素衷。

贈環明運合﹐畱結表心同。啼粉流淸鏡﹐殘燈繞暗虫。華光猶冉冉﹐旭日漸瞳瞳。

乘鶩還歸洛﹐吹簫亦止嵩。衣香猶染麝﹐枕膩尙殘紅。冪冪臨塘艸﹐飄飄思渚蓬。

素琴鳴鶴怨﹐淸漢望歸鴻。海闊誠難度﹐天髙不易衝。行雲無處所﹐蕭史在樓中。

張之友聞之者﹐莫不聳異之。然而張亦志絕矣。稹特與張厚﹐因徵其詞。張曰「大凡天之所命尢物也﹐不妖其身﹐必妖於人。使崔氏子遇合富貴﹐乘寵嬌﹐不爲雲爲雨﹐則爲蛟爲螭﹐吾不知其所變化矣﹗昔殷之辛﹐周之幽﹐據百萬之國﹐其勢甚厚﹐然而一女子敗之。潰其眾﹐屠其身﹐至今爲天下僇笑。吾之徳不足以勝妖孽﹐是用忍情。」於是﹐坐者皆爲深嘆。後歲餘﹐崔已委身於人﹐張亦有所娶。後乃因其夫言於崔﹐求以外兄見。夫語之﹐而崔終不爲出。張怨念之誠﹐動於顏色。崔知﹐潛賦一章﹐詞曰﹕

自從別後減容光﹐萬轉千回懶下牀。

不爲旁人羞不起﹐爲郎憔悴卻羞郎。

競不之見。後數日﹐張生將行﹐又賦一章﹐以謝絕之﹕

棄置今何道﹐當時且自親。

還將舊來意﹐憐取眼前人。

自是絕不復知矣。

時人多許張爲善補過者矣。予常於朋會之中﹐往往及此意者﹐使夫知者不爲﹐爲之者不惑。貞元歲九月﹐執事李公垂﹐宿於予靖安裏第﹐語及於是。公垂卓然稱異﹐遂爲《鶯鶯歌》以傳之。崔氏小名鶯鶯﹐公垂以命篇。

趙飛燕

趙后飛燕﹐父馮萬金。祖大力﹐工理樂器﹐事江都王協律舍人。萬金不肯傳家業﹐編習樂聲﹐亡章曲﹐任爲繁手哀聲﹐自號凡靡之樂﹐聞者心動焉。江都王孫女姑蘇王嫁江都中尉趙曼。曼幸萬金﹐良不同器不飽。萬金得通趙主﹐主有娠。曼性暴妬﹐且早有私病﹐不近婦人。主恐﹐稱疾﹐居王室﹐一產二女﹐歸之萬金。長日宜主﹐次日合徳﹐然皆冒姓趙。宜主幼聰悟﹐家有彭祖方脈之書﹐善行气術﹐長而纖便輕細﹐舉止翩然﹐人謂之飛燕。合徳膏滑﹐出浴不濡﹐善音辭﹐輕緩可聽。二人皆出世色。

萬金死﹐馮氏家敗﹐飛燕姊弟流轉至長安。於時﹐人稱趙主子﹐或曰曼之他子。與陽阿主家令趙臨共里巷﹐托附臨﹐屢爲組文刺繡獻臨﹐臨愧受之。居臨家﹐稱臨女。臨常有女。事宮省﹐被病歸死。飛燕或稱死者。飛燕姊弟事陽阿主家爲捨直﹐常效歌舞﹐積思精切。聽至終日﹐不得食。待直貲服疏苦財﹐且顓事膏沐澡粉﹐其費亡所愛。共直者指爲愚人。飛燕通鄰羽林射鳥者。飛燕貧﹐與合徳共被﹐夜雪﹐期射鳥者於捨旁﹐飛燕露立﹐閉息順气﹐體溫舒﹐亡疹粟。射鳥者異之﹐以爲神仙。

飛燕緣主家大人得入宮﹐召幸。其姑妹樊嫕爲承光司蠻者﹐故識飛燕與射鳥兒事﹐爲之寒心。及幸﹐飛燕瞑目牢握﹐涕交頤下﹐戰栗不迎帝。帝擁飛燕﹐三夕不能接﹐略無譴意。宮中素幸者﹐從容問帝。帝曰「丰若有餘﹐柔若無骨﹐遷迎謙畏。若遠若近﹐禮義人也。寧與女曹婢脇肩者比耶」旣幸﹐流丹浹藉。嫕私語飛燕曰「射鳥者不近女邪」飛燕曰「吾內視三日﹐肉肌盈實矣。帝體洪壯﹐創我甚焉。」飛燕自此特幸後宮﹐號趙皇后

帝居鴛鴦殿便房﹐省帝薄。嫕上簿﹐嫕因進言﹕飛燕有女弟合徳﹐美容體﹐性醇粹可信﹐不與飛燕比。帝卽令舍人呂延福以百寶鳳毛步輦迎合徳。合徳謝曰「非貴人姊召﹐不敢行。願斬首以報宮中。」延福還奏。嫕爲帝取後五采組文手藉爲符﹐以召合徳。合徳新沐﹐膏九回沈水香﹔爲卷髮﹐號新髻﹔爲薄眉﹐號遠山黛﹔施小朱﹐號慵來妝﹔衣故短繡小袖李文襪。帝禦雲光殿帳﹐使樊嫕進合徳。合徳謝曰「貴人姊虐妬﹐不難滅恩﹐受恥不愛死。非姊教﹐願以身易恥﹐不望旋踵。」音詞舒閒親切﹐左右嗟賞之嘖嘖。帝乃歸合徳。宣帝時披香博士淖方成﹐白髮教授宮中﹐號淖夫人﹐在帝後唾曰「此禍也﹐水滅火必矣。」帝用樊嫕計﹐爲後別開遠條館﹐賜紫茸雲气帳﹐文玉几﹐赤金九層博山﹐緣令嫕諷後曰「上久亡子﹐宮中不思千萬歲計邪何不時進上﹐求有子。」後聽嫕計﹐是夜進合徳。帝大悅﹐以輔屬體﹐無所不靡﹐謂爲溫柔鄕。謂嫕曰「吾老是鄕矣﹐不能效武皇帝求白雲鄕也。」嫕呼萬歲﹐賀曰「陛下眞得仙者。」上立賜嫕鮫文萬金錦二十四匹。

合徳尢幸﹐號爲趙婕妤。婕妤事後﹐常爲兒拜。後與婕妤坐﹐後誤唾婕好袖﹐婕好曰「姊唾染人紺袖﹐正似石上花。假令尙方爲之﹐未必能若此衣之華。」以爲石華廣袖。後在遠條館﹐多通侍郎宮奴多子者﹐婕妤傾心翊護。常謂帝曰「姊性剛﹐或爲人構陷﹐則趙氏無種矣。」每每泣下淒惻。以故白後姦狀者﹐帝輒殺之。侍郎宮奴鮮袴蘊香﹑恣縱棲息遠條館﹐無敢言者。後終無子。後浴五蘊七香湯﹐踞通香沈水坐﹐燎降神百蘊香。婕妤浴荳蔻湯﹐傅露華百英粉。帝嘗私語樊嫕曰「後𨿽有異香﹐不若婕妤體自香也。」江都易王故姬李陽華﹐其姑爲馮大力妻。陽華老歸馮氏﹐後姊弟母事陽華﹐陽華善賁飾﹐常教後九回沈水香澤雄麝臍﹐內息肌丸。婕妤亦內息肌丸。常試﹐若爲婦者﹐月事益薄。他日﹐後言於承光司劑者上官嫵﹐撫膺曰「若如是﹐安能有子乎」教後煮美花滌之﹐終不能驗。眞臘夷獻萬年蛤﹐不夜珠﹐光彩皆若月﹐照人亡妍醜﹐皆美艷。帝以蛤賜後﹐以珠賜婕妤。後以蛤妝五成金霞帳﹐帳中常若滿月。久之﹐帝謂婕妤曰「吾晝視後﹐不若夜視之美。每旦令人忽忽如失o」婕妤聞之﹐卽以珠號爲枕前不夜珠爲後壽﹐終不爲後道帝言。始加大號。

婕妤奏書於後日﹕

天地交暢﹐貴人姊及此令吉光登正位﹐爲先人休﹐不堪喜豫﹐謹奏上三十六物以賀。金屑組文茵一鋪﹐沈水香蓮心碗一面﹐五色同心大結一盤﹐鴛鴦萬金錦一匹﹐琉璃屏風一張﹐枕前不夜珠一枚﹐含毛綠毛貍藉一鋪﹐通香虎皮檀象一座﹐龍香握魚二首﹐獨搖寶蓮一鋪﹐七出菱花鏡一奩﹐精金彄環四指﹐若亡絳綃單衣一襲﹐香紋羅手藉三幅﹐七回光瑩肪發澤一盎﹐紫金被玉香鑪三枚﹐文犀辟毒筋二雙﹐碧玉膏奩一合。使侍兒郭語瓊拜上。

後報以云錦五色帳﹐沈香水玉壺。婕妤泣怨帝曰「非姊賜我﹐死不知此器。」帝謝之﹐詔益州畱三年輸﹐爲婕妤作七成錦帳﹐以沈水香飾。

婕好接帝於太液池﹐作千人舟﹐號合宮之舟。池中起爲瀛洲﹐榭髙四十丈。帝禦流波文殻元縫衫﹐後衣南越所貢雲英紫裙﹐碧瓊輕綃﹐廣榭上﹐後歌舞歸風送遠之曲。帝以文犀簪擊玉甌﹐令後所愛侍郎馮無方吹笙以倚後歌。中流歌酣﹐風大起。後順風揚音﹐無方長諭細裊與相屬。後裙髀日﹕「顧我﹐顧我﹗」後揚袖日﹕「仙乎﹐仙乎﹗去故而就新﹐寧忘懷乎﹗」帝日﹕「無方﹐爲我持後﹗」無方捨吹持後履。久之﹐風霽。後泣日﹕「帝恩我﹐使我仙去不待。」悵然曼嘯﹐泣數行下。帝益愧愛後。賜無方千萬﹐入後房闥。他日﹐官妹幸者﹐或襞裙爲縐﹐號日畱仙裙。

婕妤益貴幸﹐號昭儀。求近遠條館﹐帝作少嬪館﹐爲露華殿﹑含風殿﹑博昌殿﹑求安殿﹐皆爲前殿。後殿又爲溫室﹑凝缸室﹑浴蘭室。曲房連檻﹐飾黃金白玉﹐以璧爲表裏﹐千變萬狀﹐連遠條館﹐號通仙門。後貴寵﹐益思放蕩。使人博求術士﹐求匪安卻老之方。時﹐西南北波夷致貢﹐其使者舉茹一飯﹐晝夜不臥偃。典屬國上其狀﹐屢有光怪。後聞之﹐問何噏如術。夷人曰「吾術天地平﹐生死齊﹐出入有無﹐變化萬象﹐而卒不化。」後令樊嫕弟子不周遺千金。夷人曰「學吾術者要不淫與謾言。」後遂不報。他曰﹐樊嫕侍後浴﹐語甚歡。後爲樊嫕道夷言﹐嫕抵掌笑曰「憶在江都時﹐陽華李姑畜斗鴨水池上﹐苦獺嚙鴨。時下朱裏芮姥者﹐求捕獺貍獻。姥謂姑曰﹔『是貍不他﹐食當飯以鴨。』姑怒絞其貍。今夷術眞似此也。」後大笑曰「臭夷何足污吾絞乎﹗」

後所通宮奴燕赤鳳者﹐雄捷能超觀閣﹐兼通昭儀。赤鳳始出少嬪館﹐後適來。幸時十月五日﹐宮中故事上靈安廟。是日﹐吹塤擊鼓歌﹐連臂踏地歌赤鳳來曲。後謂昭儀曰「赤鳳爲淮來」昭儀曰「赤風自爲姊來﹐寧爲他人乎」後怒﹐以杯抵昭儀裙曰「鼠子能嚙人乎」昭儀曰「穿其衣﹐見其私足矣。安在嚙人乎」昭儀素卑事後﹐不虞見答之暴﹐熟視不復言。樊嫕脫簪﹐叩頭出血﹐扶昭儀爲拜後。昭儀拜﹐乃泣曰「姊寧忘共被﹐夜長苦寒不成寢﹐使合徳擁姊背邪今日兼得貴﹐皆勝人﹐且無外搏﹐我姊弟其忍內相搏乎」後亦泣﹐持昭儀手﹐抽紫玉九雛釵﹐爲昭儀簪髻﹐乃罷。帝微聞其事﹐畏後不敢問﹐問昭儀。昭儀曰「後妬我耳。以漢家火徳﹐故以帝爲赤龍鳳。」信信之﹐大悅。

帝嘗早獵﹐觸雪得疾。陰緩弱不能壯發﹐每持昭儀足不勝﹐至欲輒暴起。昭儀常轉側﹐帝不能常持其足。樊嫕謂昭儀曰「上餌方士大丹﹐求盛大不能﹐得貴人足﹐一持暢動﹐此天與貴妃大福﹐寧轉側俾帝就耶」昭儀曰「幸轉側不就﹐尙能畱帝欲﹐亦如姊教帝持﹐則厭去矣﹐安能復動乎」後驕逸﹐體微病輒不自飲食﹐須帝持匕筋。藥有苦口者﹐非帝爲含吐不下咽。昭儀夜入浴蘭室﹐膚體光發﹐占燈燭。帝從幃中窺望之﹐侍兒以白昭儀﹐昭儀覽中使徹燭。他日﹐帝約賜侍兒黃金﹐使無得言。私婢不豫約中﹐出幃值帝﹐卽入白昭儀。昭儀遽隱辟。自是﹐帝從蘭室幃中窺昭儀﹐多袖金﹐逢侍兒﹑私婢﹐輒牽止賜之。恃兒貪帝金﹐一出一入不絕。帝使夜從帑益﹐至百餘金。

帝病緩弱﹐太醫萬方不能救。術奇藥﹐嘗得脊卹膠遺昭儀。昭儀輒進帝﹐一丸一幸。一夕﹐昭儀醉進七丸。帝昏夜擁昭儀居九成帳﹐笑喫喫不絕。抵明﹐帝起禦衣﹐陰精流輸不禁。有頃﹐絕倒。挹衣視帝﹐余精出湧﹐沾污被內。須臾﹐帝崩。宮人以白太后﹐太后使理昭儀。昭儀曰﹔「吾持人主如嬰兒﹐寵傾天下﹐安能斂手掖庭令爭帷帳之事乎」乃拊膺呼曰「帝何往乎」遂歐血死。

伶玄自序

伶玄字子於﹐潞水人。學無不通﹐知音﹐善屬文﹐簡率尙直朴﹐無所矜式。楊雄獨知之。然雄貪名矯激﹐子於謝不與交。雄深慊毀之。子於由司空小吏﹐歷三署﹐刺守州郡﹐爲淮南相。又有風情。哀帝時﹐子於老休。買妾樊通徳。通徳﹐嫕之弟子不周之女也。有才色﹐知書﹐慕司馬遷《史記》﹐頗能言趙飛燕姊弟故事。子於閒居﹐命言﹐厭厭不倦。子於語通徳曰「斯人俱灰滅矣。當時疲精力﹐馳騖嗜欲蠱惑之事﹐寧知終歸荒田野艸乎﹗」通徳占袖﹐顧視燭影﹐以手擁髻﹐淒然泣下﹐不勝其悲。子於亦然。通徳謂子於曰「夫淫於色﹐非慧男子不至也。慧則通﹐通則流﹐流而不得其防﹐則萬物變態﹐爲溝爲壑﹐無所不往焉。禮義成敗之說﹐不能止其流﹐惟感之以盛衰奄忽之變﹐可以防其壞。今婢予所道趙后姊弟事﹐盛之至也﹔主君悵然有荒田野艸之悲﹐哀之至也。婢子拊形屬影﹐識夫盛之不可畱﹐衰之不可推﹐俄然相緣奄忽﹐𨿽婕妤聞此﹐不少遣乎﹗幸主君著其傳﹐使婢子執研削﹐道所記。」於是﹐撰《趙后別傳》。子於爲河東都尉﹐班躅爲決曹﹐得幸太守﹐多所取受。子於召躅數其罪﹐而摔辱之。躅從兄子彪續司馬遷《史記》﹐絀子於﹐無所收錄。

桓譚云「王莽時﹐茂陵卞理者﹐不仕﹐以夏侯《尙書》授時人。更始二年﹐赤眉過茂陵﹐卞理棄圖書隱山中﹐劉恭入其廬﹐獲金滕漆匱﹐發之﹐乃得玄書。建武二年﹐賈子翊以書示予曰﹕『卞理之琴師玄云也。」『

尙書臣勗校中書。右伶玄《趙后傳》﹐竹簡磨滅﹐文義交錯﹐不可具曉。謹與臣勗書同校定﹐相證別﹐刪去其不可詳﹐合爲一篇。其趙后﹑樊嫕無所終﹐疑玄之闕文也。

卷二

裴諶

裴諶﹑王敬伯﹑梁芳﹐約爲方外之友。隋大業中﹐相與入白鹿山學道﹐謂黃白可成﹐不死之藥可致﹐雲飛羽化﹐無非積學。辛勤采煉﹐手足胼胝。十數年間。

無何﹐梁芳死。敬伯謂諶曰「吾所以去國亡家﹐耳絕絲竹﹐口厭肥豢﹐目棄奇色﹐去華屋而樂茅齋﹐賤歡娛而貴寂寞者﹐豈非覬乘雲駕鶴﹐遊戲蓬壺縱其不成﹐亦望長生﹐壽畢天地耳。今仙海無涯﹐長生未致﹐辛勤於雲山之外﹐不免就死。敬伯所樂﹐將下山乘肥衣輕﹐聽歌玩色﹐遊於京洛﹐意足然求達﹐建功立事﹐以榮耀人寰。縱不能憩三山﹐飲瑤池﹐驂龍衣霞﹐歌鸞舞鳳﹐與仙翁爲侶﹐且署金拖紫﹐圖形淩煙﹐廁卿大夫之間﹐何如哉﹗子盍歸乎無空死深山。」諶曰「吾乃夢醒者﹐不復低迷。」敬伯遂歸﹐諶畱之不得。

時唐貞觀初﹐以舊籍調授左武衛騎曹參軍﹐大將軍趙朏妻之以女。數年間﹐遷大理廷評﹐衣緋﹐奉使淮南﹐舟行過髙郵。制使之行﹐呵叱風生﹐舟船不敢動。時天微雨﹐忽有一漁舟突過﹐中有老人﹐衣簑戴笠﹐鼓棹而去﹐其疾如風。敬伯以爲吾乃制使﹐威振遠近﹐此漁父敢突過試視之﹐乃諶也。遂令追之。因請維舟﹐延之座內﹐握手慰之曰「兄久居深山﹐拋擲名宦而無成﹐到此極也。夫風不可系﹐影不可捕﹐古人倦夜長﹐尙秉燭遊﹐況少年白晝而擲之乎敬伯自出山數年﹐今廷尉評事矣。昨者推獄平允﹐乃天賜命服。淮南疑獄﹐今讞於有司﹐上擇詳明吏覆訊之。敬伯預其選﹐故有是行。𨿽未可言官達﹐比之山叟﹐自謂差勝。兄甘勞苦﹐竟如曩日。奇哉﹐奇哉﹗今何所須﹐當以奉給。」諶曰「吾儕野人﹐心近云鶴﹐未可以腐鼠嚇也。吾子沈浮﹐魚鳥各適﹐何必矜炫也。夫人世之所須者﹐吾當給爾﹐子何以贈我吾與山中之友﹐市藥於廣陵﹐亦有息肩之地。靑園橋東﹐有數里櫻桃園﹐園北車門卽吾宅也。子公事少隙﹐當尋我於此。」遂翛然而去。

敬伯到廣陵十餘日﹐事少間﹐思諶言﹐因出尋之。果有車門﹐試問之﹐乃裴宅也。人引以入。初尙荒涼﹐移步愈佳。行數百步﹐方及大門﹐樓閣重復﹐花木鮮秀﹐似非人境。煙翠蔥蘢﹐景色妍媚﹐不可形狀。香風颯來﹐神淸气爽﹐飄飄然有淩雲之意。不復以使車爲重﹐視其身若腐鼠﹐視其徒若螻蟻。旣而﹐稍聞劍佩之聲﹐二靑衣出曰「阿郎來。」俄有一人﹐衣冠偉然﹐儀貌奇麗。敬伯前拜﹐視之﹐乃諶也。裴慰之曰「塵界仕宦﹐久食鮏羴﹐愁欲之火﹐焰於心中。負之而行﹐固甚勞困。」遂揖以入﹐坐於中堂。門戶棟梁﹐飾以異寶﹐屏帳皆畫鶴。有頃﹐四靑衣捧碧玉臺盤而至﹐器物珍異﹐皆非人世所有。香醪嘉饌﹐目所未窺。旣而﹐日將暮﹐命其促席﹐燃九光之燈﹐光華滿座。女二十人﹐皆絕代之色﹐列坐其前。裴顧小黃頭曰「王評事者﹐吾山中之友。道情不固﹐棄吾下山。別近十年﹐才爲廷尉屬。今俗心已就﹐須俗妓以樂之。顧伶家女無足召者﹐當召士大夫之女已適人者。如近無姝麗﹐五千里內﹐皆可擇之。」小黃頭唯唯而去。諸妓調碧玉簫﹐調未諧﹐而黃頭已復命﹐引一妓自西階登﹐拜裴席前﹐裴指曰「參評事。」敬伯答拜﹐細視之﹐乃敬伯妻趙氏﹐而敬伯驚訝﹐不敢言。妻亦甚駭﹐目之不己。遂令坐玉階下﹐一靑衣捧瑇瑁箏授之﹐趙素所善也。因令與坐妓合曲以送酒。敬伯坐間取一殷色朱李投之。趙顧敬伯﹐潛系於衣帶。妓奏之曲﹐趙皆不能逐。裴乃令隨趙所奏﹐時時停之﹐以呈其曲。其歌呈非云韶九奏之樂﹐而淸亮宛轉﹐酬獻極歡。天將曙﹐裴召前黃頭曰「送趙夫人。」且謂曰「此堂乃九天畫堂﹐常人不到。吾昔與王爲方外之交﹐憐其爲俗所迷﹐自投湯火﹐以智自燒﹐以明自賊﹐將沈浮於生死海中﹐求岸不得。故命於此﹐一以醒之。今日之會﹐誠難再得。亦夫人宿命﹐乃得暫遊。雲山萬重﹐復往勞苦﹐無辭也。」趙拜而去。裴謂敬伯曰「評公使車畱此一宿﹐得無驚郡將乎且宜就館﹐未赴闕﹐閒時訪我可也。塵路遐遠﹐萬愁攻人﹐努力自愛。」敬伯拜謝而去。

復五日將還﹐潛詣取別。其門不復有宅﹐乃荒涼之地。煙艸極目﹐惆悵而返。及京﹐奏事畢﹐將歸私第。諸趙競怒曰「女子誠陋﹐不足以奉事君子。然已辱厚禮﹐亦宜敬之。夫上以承先祖﹐不以繼後事﹐豈苟而已哉﹗柰何以妖術﹐致之萬里﹐而娛人之視聽乎朱李向在﹐其言足徵﹐何諱乎」敬伯盡言之﹐且曰「當此之時﹐敬伯亦自不測﹐此蓋裴之道成矣﹐以此相炫也。」其妻亦記得裴言﹐遂不復責。

吁﹐神仙之變化﹐誠如此乎將幻者鬻術以致惑乎固非常智之所及。且夫雀爲蛤﹐雉爲蜃﹐人爲虎﹐腐艸爲螢﹐蜣蜋爲蟬﹐鯢爲鵬﹐萬物之變化﹐書傳之記者﹐不可以智達﹐況耳目之外乎﹗

韋鮑生

酒徒鮑生﹐家富畜妓。開成初﹐行歷陽道中。止定山寺﹐遇外弟韋生下第東歸﹐同憩水閣。鮑置酒。酒酣﹐韋謂鮑曰「樂妓數輩焉在﹐得不有攜者乎」鮑生曰「幸各無恙﹐挈來。然滯維揚日﹐連斃數駟﹐後乘旣闕﹐不果悉從﹐惟與夢蘭﹑小倩俱。今亦可以佐歡矣。」頃之﹐二雙鬟抱胡琴﹑方響而至。遂坐韋生﹑鮑生之右。樅絲擊金﹐響亮溪谷。酒闌﹐鮑謂韋曰「出城得良馬乎」對曰「予春初塞遊﹐自鄜坊歷烏延﹐抵平夏﹐止靈武而回。部落駔駿獲數匹。龍形鳳頸﹐鹿脛鳧膺﹐眼大足輕﹐脊平肋密者﹐皆有之。」鮑撫掌大悅﹐乃停杯命燭﹐閱馬於輕檻前。數匹﹐與向來誇誕﹐十未盡其八九。韋戲鮑曰「能以人換﹐任選殊尢。」鮑欲馬之意頗切﹐密遣四弦﹐更衣盛妝﹐頃之乃至。命捧酒勸韋生﹐歌一曲以送之。云﹕

白露濕庭砌﹐皓月臨前軒。

此時頗畱恨﹐含思獨無言。

又歌送鮑生酒云﹕

風颭荷珠難暫圓﹐多生信有短因緣。

西樓今夜三更月﹐還照離人泣斷弦。

韋乃召禦者﹐牽紫叱撥以酬之。鮑意未滿﹐往復之說﹐紊然無章。

有紫衣冠者二人﹐導從甚眾﹐自水閣之西﹐升階而來。鮑韋以寺當星使交馳之路﹐疑大寮夜至﹐乃恐悚入室﹐闔戶以窺之。而杯盤狼藉﹐不暇收拾。時紫衣卽席﹐相顧笑曰「此卽向來聞妾換馬之筵。」因命酒對飲。一人須髯甚長﹐質貌甚偉﹐持杯望月﹐沈吟久之﹐曰「足下賦云﹕『斜漢左界﹐北陸南躔﹐白露暖空﹐素月流天』。可得光前絕後矣。」對曰「殊不見嘗『風霽地表﹐云斂天末。洞庭始波﹐木葉晝脫『」長須云「數年來﹐在長安蒙樂遊王引至南官﹐入都堂﹐與劉公幹﹑鮑明遠看試秀才﹐予竊入司文之室﹐於燭下窺能者制作﹐見屬對頗切﹐而賦有蜂腰鶴膝之病﹐詩有重頭重尾之犯﹐若如足下『洞庭木葉』之對﹐爲紕繆矣。小子拙賦云﹕『紫臺稍遠﹐燕山無極。涼風忽起﹐白日西匿『﹐則稍遠忽起之聲﹐俱遭黜退矣。不亦異哉﹗」謂長須曰「吾聞古之諸侯﹐貢士於天子﹐尊賢勸善者也。故一適謂之好徳﹐再適謂之尊賢﹐三適謂之有功﹐乃加九錫。不貢士﹐一黜爵﹐再黜地﹐三黜爵地。夫古之求士也如此﹐猶恐搜山之不髙﹐索林之不深﹐尙有遺漏者。乃每歲季春開府庫﹐出幣帛﹐周天下而禮聘之。當是時﹐儒墨之徒﹐豈盡出矣﹔智謀之士﹐豈盡舉矣﹔山川林澤﹐豈無遺矣﹔日月照臨﹐豈得盡其所矣。天子求之旣如此﹐諸侯貢之又如此﹐聘禮復如此﹐尙有棲棲於巖谷﹐鬱鬱不得志者。吾聞今之求聘之禮缺﹐是貢舉之道隳矣。賢不肖同途焉﹐才不才汨汨焉。隱巖穴者﹐自童髦窮經﹐至於白首焉。懷方策者﹐自壯歲力學﹐訖於沒齒。𨿽每歲鄕裏薦之於州府﹐州府貢之於有司﹐有司考之詩賦﹐蜂腰鶴膝﹐謂不中度﹔彈聲韻之淸濁﹐謂不律。𨿽有周孔之聖賢﹐班馬之文章﹐不由此制作﹐靡得而達矣。然皇王帝霸之道﹐興亡理亂之體﹐其可聞乎今足下何乃贊揚今之小巧﹐而隳張古之大體。況予乃訴皓月長歌之手﹐豈能歡於雕文刻句者哉﹗今珠露旣淸﹐桂月如晝﹐吟詠時發﹐杯觴間行﹐能援筆聯句﹐賦今之體調一章﹐以樂長夜否」曰「何以爲題」長須云「便以妾換馬爲題。仍以捨彼傾城﹐求其駿足爲韻。」

命左右折庭前芭蕉一片﹐啟書囊抽毫以操之﹐各占一韻。長須者唱云﹕

彼佳人兮如瓊之瑛﹐此良馬兮負駿之名。將有求於逐日﹐故何惜於傾城。香暖深閨﹐永厭桃花之色﹔風淸廣陌﹐曾憐噴玉之聲。

希逸曰﹕

原夫人以矜其容﹐馬乃稱其徳。旣各從其所好﹐諒何求而不克。長跪而別﹐姿容休耀其金鈿﹔右牽而來﹐光彩頓生於玉勒。

文通曰﹕

步及庭砌﹐效當軒墀。望新恩﹐俱非吾偶也﹔戀舊主﹐疑借人乘之。香散綠駿﹐意已忘於鬢髮﹔汗流紅頷﹐愛無異於凝脂。

希逸曰﹕

是知事有興廢﹐用有取捨。彼以絕代之容﹐爲鮮矣﹔此以軼羣之足﹐爲貴者。買笑之恩旣盡﹐有類卜之﹔據鞍馬之力尙存﹐猶希進也。

文通賦四韻訖﹐芭蕉盡。韋生發篋﹐取紅箋跪獻於廡下。二公大驚曰「幽顯路殊﹐何見逼之若是﹗然吾子非後有爵祿﹐不可與鄙夫相遇。」謂生曰「異日主文柄﹐較量俊秀輕重﹐無以小巧爲意也。」言訖﹐二公行十餘步間﹐忽不知其所在矣。

崔玄微

唐天寶中﹐處士崔玄微﹐洛東有宅﹐耽道﹐餌術及茯苓三十載。因藥盡﹐領童僕輩﹐入嵩山采芝﹐一年方回。宅中無人﹐嵩萊滿院。時春季夜間﹐風淸月朗﹐不睡﹐獨處一院。家人無故輒不到。三更後﹐有一靑衣云「君在院中也。今欲與一兩女伴過﹐至上東門表姨處﹐暫借此歇﹐可乎」玄微許之。須臾﹐乃有十餘人﹐靑衣引入。有綠衣者前曰「某姓楊。」指一人曰「李氏。」又一人曰「陶氏。」又指一緋衣小女曰「姓石﹐名阿措。」各有侍女輩﹐玄微相見畢﹐乃坐於月下﹐問行出之由﹐對曰「欲到封十八姨﹐數日云欲來相看﹐不得﹐今夕眾往看之。」坐未定﹐門外報﹐「封家姨來也。」坐皆驚起出迎。楊氏云「主人甚賢﹐只此從容不惡﹐諸處亦未勝於此也。」玄微又出見。封氏言詞冷冷﹐有林下風气。遂揖入坐。色皆殊絕﹐滿座芳香﹐馥馥襲人。諸人命酒﹐各歌以送之﹐玄微志其二焉。有紅裳人與白衣人送酒﹐歌曰﹕

皎潔玉顏勝白雪﹐況乃當年對芳月。

沈吟不敢怨春風﹐自嘆容華暗消歇。

又白衣人送酒﹐歌曰﹕。

絳衣披拂露盈盈﹐淡梁胭脂一朵輕。

自恨紅顏畱不住﹐莫怨春風道薄情。

至十八姨持盞﹐性頗輕佻﹐翻酒污阿措衣﹐阿措作色曰「諸人卽奉求﹐人不奉畏耳。」拂衣而起。十八姨曰「小女弄酒。」皆起﹐至門外別。十八姨南去﹐諸人西入宛中而別。玄微亦不知異。

明夜﹐又來云「欲往十八姨處。」阿措怒曰「何用更去封嫗捨。有事只求處士﹐不知可乎」阿措又言曰「諸侶皆住苑中﹐每歲多被惡風所撓﹐居止不安﹐常求十八姨相庇。昨阿措不能依回﹐應難取力。處士倘不阻見庇﹐亦有微報耳。」玄微曰「某有何力﹐得及諸女。」阿措曰「但處士每歲歲日﹐與作一朱幡﹐上圖日月五星之文﹐於苑東立之﹐則免難矣。今歲已過﹐但請至此月二十一日﹐平旦微有東風﹐卽立之﹐庶夫免患也。」玄微許之。乃齊聲謝曰「不敢忘徳。」拜而去。玄微於月中隨而送之﹐逾苑墻﹐乃入苑中﹐各失所在。依其言﹐至此日立幡。是日﹐東風振地﹐自洛南折樹飛沙﹐而苑中繁花不動。玄微乃悟﹐諸女曰姓楊李陶﹐及衣服顏色之異﹐皆眾花之精也。緋衣名阿措﹐卽安石橊也。封十八姨﹐乃風神也。後數夜﹐楊氏輩復至愧謝﹐各裹桃李花數斗﹐勸崔生服之﹕「可延年卻老﹐願長如此住﹐衛護某等﹐亦可致長生。」至元和初﹐玄微猶在﹐可稱年三十許人。

又﹐尊賢坊田弘正宅﹐中門外有紫牡丹成樹﹐發花千餘朵。花盛時﹐每月夜﹐有小人五六﹐長尺餘﹐遊於花上。如此七八年﹐人將掩之﹐輒失所在。

韋丹

唐江西觀察使韋丹﹐年近四十﹐舉五經未得。嘗乘蹇驢﹐至洛陽中橋﹐見漁者得一龜﹐長數尺。置於橋上﹐呼呻余喘﹐須臾將死。羣萃觀者﹐皆欲買而烹之。丹獨憫然﹐問其幾何。漁曰「得二千則鬻之。」是時﹐天正寒﹐韋衫襖禱無可當者﹐乃以所乘劣衛易之。旣獲﹐遂放於水中﹐徒行而去。。

時有胡蘆先生﹐不知何所從來﹐行止迂怪﹐占事如神。後數日﹐韋因問命﹐胡蘆先生倒屣迎門﹐欣然謂韋曰「翹望數日﹐何來晚也。」韋曰「此來求謁。」先生曰「我友人元長史﹐談君美不容口。誠托求識君子﹐便可偕行。」韋良久思量﹐知聞間無此官族。因曰「先生誤﹐但爲某決窮途。」胡蘆曰「我焉知君之福壽非我所知﹐元公卽吾師也。往當自詳之。」相與杖杖至通利坊﹐靜曲幽巷﹐見一小門。胡蘆先生卽扣之。食頃﹐而有應門者﹐開門延入。數十步﹐復入一板門。又十餘步﹐乃見大門﹐制度宏麗﹐擬於公侯之家。復有﹑丫鬟數人﹐皆極姝美﹐先出迎客。陳設鮮華﹐異香滿室。俄而﹐有一老人﹐須眉皓然﹐身長七尺﹐褐裘韋帶﹐從二靑衣而出﹐自稱曰元濬之﹐向韋盡禮先拜。韋驚﹐急趨拜曰「某貧賤小生﹐不意丈人過垂采錄。」韋未諭。老人曰「老夫將死之命﹐爲君所生﹐恩徳如此﹐豈容酬報。仁者固不以此爲心﹐然受恩者﹐思欲殺身報效耳。」韋乃矍然知其龜也﹐然終不顯言之。遂具珍羞﹐流連竟日。旣暮﹐韋將辭歸。老人卽於懷中出一通文字﹐授韋曰「知知要問命﹐故輒於天曹錄得一生官祿行止所在﹐聊以爲報。凡有無﹐皆君之命也。所貴先知耳。」又謂胡蘆先生曰「幸借吾五十千文﹐以充韋君攺一乘。早決西行﹐是所願也。」韋再拜而去。

明日﹐胡蘆先生載五十緡至逆旅中﹐賴以救濟。其文書具言﹕明年五月及第﹔又某年乎判入登科﹐受咸陽尉﹔又明年登朝作某官。如是歷官一十七政﹐皆有年月日。最後年遷江西觀察使﹐至禦史大夫。至後三年﹐廳前皂莢樹開花﹐當有遷攺北歸矣。其後遂無所言。韋常寶持之。自五經及第後﹐至江西觀察使﹐每授一官﹐日月無所差異。洪州使廳前﹐有皂莢樹一株﹐歲月頗久。其俗相傳﹐此樹有花﹐地方大憂。元和八年﹐韋在位﹐一旦樹忽生花﹐韋遂去官﹐至中路而卒。

初﹐韋遇元長史也﹐頗怪異之。後﹐每過東路﹐卽於舊居尋訪不獲。問於胡蘆先生﹐先生曰「彼神龍也﹐處化無常﹐安可尋也。」韋曰「若然者﹐安有中橋之患。」胡蘆曰「迍難困厄﹐凡人之與聖人﹐神龍之與蠕蠕﹐皆一時不免也。又何得異焉。」

靈應

涇州之東二十里﹐有故薛舉城。城之隅有善女湫﹐廣袤數里﹐蒹葭叢翠﹐古木蕭疏。其水湛然而碧﹐莫有測其淺深者。水族靈怪﹐往往見焉。鄕人立祠於旁﹐日九娘子神。歲之水旱祲禳﹐皆得祈請焉。又州之西二百餘里﹐朝那鎭之北﹐有湫神﹐因地而名日朝那神﹐其肝蟹靈應﹐則居善女之右。

乾符五年﹐節度使周寶在鎭日﹐自仲夏之初﹐數數有雲气如奇峯者﹐如美女者﹐如鼠如虎者﹐由二湫而興﹐至於叢激迅風﹐震雷掣電﹐發屋拔樹﹐數刻而止。傷人害稼﹐其數甚多。寶責躬勵已﹐謂爲政之未效﹐致陰靈之所譴也。至六月五日午﹐視事之暇﹐昏然思寐﹐乃解巾就枕。寐猶未熟﹐見一武士冠鍪披鎧﹐持鉞而立於階下﹐曰「有女客在門﹐欲申參謁﹐故先聽命。」寶曰「爾爲誰乎」曰「某卽君之閽者﹐效役有年矣。」寶將詰其由﹐已見二靑衣歷階而升﹐長跪於前曰「九娘子自郊墅特來告謁﹐故先使下執事致命於明公。」寶曰「九娘子非吾通家親戚﹐安敢造次相面乎」言猶未終﹐而見祥雲細雨﹐異香襲人。俄有一婦人﹐年可十七八﹐衣裾素淡﹐容質窈窕﹐憑空而下。立庭廡立間﹐容儀綽約﹐有絕世之貌。侍者十餘輩﹐皆服飾鮮潔﹐有如妃主之儀。顧步回翔﹐漸及階所。寶將少避之﹐以俟其意。侍者趨而言曰「貴主以君之節義可申﹐誠信可托﹐故將冤抑之狀﹐上訴明公。明公忍不救其急難﹗」寶遂命升階相見﹐賓主之禮﹐頗甚肅恭﹐登席而坐。祥煙四合﹐紫气充庭。斂態低鬟﹐若有憂戚之貌。寶命酌醴設饌﹐厚禮以待之。俄而﹐斂袂離席﹐逡巡而言曰「幸以寓止郊園﹐綿歷多祀﹐醉酒飽徳﹐蒙惠誠深。𨿽以孤枕寒牀﹐甘心沒齒﹐煢嫠有托﹐負荷逾多。但以顯晦殊途﹐行止乖互。今乃迫於情禮﹐豈暇緘藏﹐倘鑑幽情﹐當敢披露。」寶曰「願聞其說﹐兼冀識其宗系。苟可展分﹐安敢以幽顯爲辭。君子殺身以成仁﹐狗其毅烈﹐蹈赴湯火﹐旁雪不平﹐乃寶之志也。」對曰「妾家世會稽之鄖縣﹐卜築於東海之潭﹐桑楡墳壠﹐百有餘代。其後﹐遭世不造﹐瞰室貽災﹐五百人皆遭庾氏焚炙之禍﹐纂紹幾絕。不忍戴天﹐潛遁幽巖﹐庾冤莫雪。至梁天鑑中﹐武帝好奇﹐召人通龍宮﹐人枯桑島﹐以燒燕奇味﹐結好於洞庭君寶藏主第七女﹐以求異寶。尋聞家仇庾毗羅﹐自鄖縣白水郎﹐棄官解任﹐欲承命請行﹐陰懷不道。因使得人龍門﹐假以求貸﹐覆吾宗嗣。賴傑公敏鑑﹐知渠挾私請行﹐欲肆無辜之害﹐慮其反貽伊戚﹐辱君之命﹐言於武帝。武帝遂止﹐乃命合浦郡落黎縣歐越羅子春代行。妾之先宗﹐羞其共戴﹐慮其後患﹐乃率其族韜光滅迹﹐易姓變名﹐避仇於新平眞寧縣安村﹐披榛盤穴﹐築室於玆。先人獘廬﹐殆成胡越。今三世卜居﹐先爲靈應君﹐尋受封應聖侯。後以陰靈普濟﹐功徳及民﹐又封普濟王﹐威徳臨人﹐爲世所重。妾卽王之第九女也﹐笄年配於象郡石龍之少子。良人以世襲猛烈﹐血气方剛﹐憲法不拘﹐嚴父不禁﹐殘虐視事﹐禮教蔑聞。未及期年﹐果貽天譴﹐覆宗絕嗣﹐削迹除名。惟妾一身﹐僅以獲免。父母抑遣再行﹐妾終違命。王侯致聘﹐接軫交轅。誠願旣堅﹐遂欲援刀自刎。父母斥其剛烈﹐遂遣屏居於玆土之別邑。音問不通﹐於今三紀。𨿽慈顏未復﹐溫淸久違﹐離羣索居﹐甚爲得志。近年爲朝那小龍以季第未婚﹐潛行禮聘﹐甘言厚幣﹐峻阻復來﹐滅性毀形﹐殆將不可。朝那遂通好於家君﹐欲成其事。遂使其季弟權徙居於王畿之西﹐將質於我王﹐以成姻好。家君知妾之不可奪情﹐乃令朝那縱兵相逼。妾亦率其家童五十餘人﹐付以兵仗﹐逆戰效原。眾寡不敵﹐三戰三北。師徒倦斃﹐犄角無怙。將欲收拾餘燼﹐背城萬一﹐而慮晉陽水急﹐臺城火炎﹐一旦攻下﹐爲頑童所辱﹐縱沒於泉下﹐無面石氏之子。故詩云﹕『沈彼柏舟﹐髧在彼中河。彼兩髦﹐實維我儀。之死矢靡它。母也天只﹐不諒人只。』此衛世子孀婦自誓之詞。又云﹕『誰謂鼠無牙﹐何以穿我牖誰謂女無家﹐何以速我訟𨿽速我訟﹐亦不女從。『此邵伯聽訟﹐衰亂之俗微﹐貞信之教興﹐彊暴之男﹐不能侵淩貞女也。今則公之教﹐可以精通顯晦﹐貽範古今。貞信之教﹐固不爲姬夷之下者﹐幸以君之餘力﹐少假兵鋒﹐挫彼凶狂﹐存其鰥寡﹐成賤妾終天之誓﹐彰明公赴難之心。輒傾至誠﹐幸尢見阻。」寶心𨿽許之﹐訝其辧博﹐欲拒以它事﹐以觀其詞。乃曰「邊繳事繁﹐煙塵在望。朝廷以西郵陷虜﹐蕪沒者三十餘州。將舉義戈﹐復其土瑯﹐曉夕恭命﹐不敢自安。匪夕伊朝﹐前茅卽舉。空多憤悱﹐未暇承命。」對曰「昔者﹐楚昭王以方城爲城﹐漢水爲池﹐盡有荊蠻之地﹐藉父兄之資﹐彊國外連﹐三良內助﹐而吳兵一舉﹐鳥進云奔﹐不遐嬰城﹐迫於奔走﹐寶玉遷徙﹐宗社陵夷。萬乘之靈﹐不能庇先王之朽骨﹐使申胥乞師於贏氏﹐血淚污於秦庭。七日長號﹐晝夜靡息。秦伯憫其窘急﹐竟爲出師﹐復楚退吳﹐僅存亡國。況秦氏爲春秋之彊國﹐申胥乃衰楚之大夫﹐而以矢盡兵窮﹐委身折節﹐肝腦塗地﹐感動於彊秦。矧妾一女子﹐父母斥其孤貞﹐狂童淩其寡弱﹐綴旒之急﹐安得不少動仁人之心乎」寶曰「九娘子靈宗異派﹐呼吸風雲﹐蠢爾黎元﹐固在掌握﹐又焉得示弱予世俗之人﹐而自困如是者哉﹗」對曰「父家族望﹐海內咸知。只如彭蠡﹑洞庭﹐皆外祖也﹔陵水﹐羅水﹐皆中表也。內外昆季﹐百有餘人﹐散居吳越之間﹐各分地土。咸京八水﹐半是宗親。若以遣一介之使﹐飛咫尺之書﹐告彭蠡﹑洞庭﹐召陵水﹑羅水﹐率維揚之輕銳﹐徵八水之鷹揚﹐然後檄馮夷﹐說巨靈﹐鼓子胥之波濤﹐顯陽侯之鬼怪﹐鞭驅列缺﹐指揮丰隆﹐扇疾風﹐翻暴浪﹐百道俱進﹐六師鼓行﹐一戰而成功﹐則朝那一鱗﹐立爲薤粉﹐涇城千里﹐坐變污瀦。言下可觀﹐安敢謬矣。頃者﹐涇陽君與洞庭外祖﹐世爲姻戚﹐後以琴瑟不調﹐棄擲少婦﹐遭錢塘之一怒﹐傷生害稼﹐懷山襄陵﹐涇水窮鱗﹐尋斃外祖之牙齒。今涇上車輪馬迹猶在﹐史傳具存﹐固非謬也。妾又以夫族得罪於天﹐未蒙上帝昭雪﹐民以銷聲避影﹐而自困如是。君若不悉誠款﹐終以多事爲辭﹐則向者之言。不敢避上帝之責也。」寶遂許諾﹐卒爵撤饌﹐再拜而去。

寶及晡方寤﹐耳聞目覽﹐恍然如在。翌日﹐遂遣兵士一千五百人﹐戍於湫廟之側。是月七日﹐雞初鳴﹐寶將晨興﹐疏牖尙暗。忽於帳前有一人經行於帷幌之間﹐看若侍巾幘者。呼之命燭﹐竟無酬對﹐遂厲聲而叱之。乃言曰「幽明有隔﹐幸不以燈燭見迫也。」寶潛知其異﹐乃屏气息音﹐徐謂之曰「得非九娘子乎」對曰「某卽九娘子之執事者也。昨日蒙君假以師徒﹐救其危患。但以幽顯事別﹐不能驅策﹐苟能存其始終﹐幸再思之。」俄而﹐紗窗漸白﹐注目視之﹐俏無所見。寶良久思之﹐方達其義﹐遂呼按吏﹐命兵籍選亡沒者名﹐得馬軍五百人﹐步卒一千五百人。數內選押衙孟遠充行營都虞侯﹐牒送善女湫神。是月十一日﹐抽回戍廟之卒﹐見於廳事之前﹐轉旋之際﹐有一甲士僕地﹐口動目瞬﹐問地所應﹐亦不似暴死者﹐遂置於廊廡之間。及明方悟﹐乃使人詰之。對曰「某初見一人﹐衣靑袍自東而來﹐相見甚有禮﹐謂某曰﹕『貴主蒙相公垂莫大之恩﹐拯其焚溺﹐然亦未盡誠款﹐假爾明敏﹐再達幽情﹐幸無辭免也。』某急以它辭拒之﹐遂以袂相牽﹐懵然顚僕。但覺與靑衣者繼踵偕行。俄至其廟﹐促呼連拜﹐至於幃箔之前﹐見貴主﹐謂某云﹕『昨蒙相公憫念孤危﹐俾爾戍於獘邑﹐往返途路﹐得無勞止。余近蒙相公再借兵師﹐深愜誠願。觀其士馬兵彊﹐衣甲銛利﹐然都虞侯孟遠才輕位下﹐甚無機略。今月九日﹐有遊軍三千餘騎﹐掠我近郊。遂令孟遠領新到將士﹐要擊於平原之上。設伏不密﹐反爲彼軍所敗。甚思一權謀之將﹐俾爾速歸﹐達我情素。言訖﹐拜辭而出﹐昏然似醉﹐余無所知矣。」寶驗其說﹐與夢相符﹐意其質於前事﹐遂遣制勝關使鄭承符以代孟遠。是月三日晚衙﹐於後球場﹐瀝酒焚香﹐牒請九娘神收營。至十六日﹐制勝關申云「今月十三日﹐夜三更已來﹐關使暴卒。」寶驚嘆息﹐使人馳傳看之。至則果卒﹐惟心背不冷﹐暑月停屍﹐亦不敗壞。其家甚異之。忽一夜﹐陰風慘冽﹐吹沙走石﹐發屋拔樹﹐禾苗盡偃﹐及曉而止。雲霧四布﹐連夕不解。至暮﹐有迅雷一聲﹐劃如天裂﹐承符忽呻吟數息﹐其家剖棺視之﹐良久復蘇。是夕﹐親鄰咸聚﹐悲喜相仍﹐信宿如故。冢人詰其由﹐乃曰「余初見一人﹐衣紫綬﹐乘驪駒﹐從者十餘人﹐至門下馬﹐命吾相見﹐揖讓周旋﹐手捧一牒授吾云﹕『貴主得吹塵之夢﹐知君負命世之才﹐欲遵南陽故事﹐思殄邦仇﹐使下臣持玆禮幣﹐聊展敬於君子﹐而冀再康國步﹐幸不以三顧爲勞也。『余不暇它辭﹐惟稱不敢﹐酬酢之際﹐已見聘幣羅於階下﹐鞍馬器甲﹑錦采服玩﹑橐鞬之屬﹐咸布列於庭。吾辭不獲免﹐遂再拜受之。卽相促登車﹐所乘馬異常駿快﹐飾裝鮮潔﹐僕禦整肅。倏忽行百餘里﹐有甲馬三百騎﹐已來迎候驅殿﹐有大將軍之行李﹐余亦甚得志。指顧之間﹐望見一城﹐雉堞穹崇﹐溝洫深浚。余惝恍﹐不知所自。俄於郊外備帳設樂﹐享宴罷入城。觀者如堵﹐傳呼小使﹐交錯其間。所經之門﹐不記重數。及至一處﹐有如公署﹐左右使餘下馬﹐易衣趨見貴主。貴主使人傳命﹐請以賓主之禮見。余自謂旣受公文器甲臨戎之具﹐卽是臣也。遂堅辭﹐具戎服入見。貴主使人復命﹐請去橐韃﹐賓主之間﹐降殺可也。余遂捨器仗而趨入﹐見貴主坐於廳上﹐余拜一如君臣之禮。拜訖﹐連呼登階﹐余亦再拜升自西階。見紅妝翠眉﹐蟠龍髻鳳﹐而侍立者二十餘輩﹔彈弦握管﹐穠花異服而執役者﹐又數十輩﹔腰金拖紫﹐曳組攢簪而趨隅者﹐又非止一人也﹔輕裘大帶﹑白玉橫腰而森羅於階下者﹐其數甚多。次命召女客五六人﹐各有侍者十數輩﹐差肩接迹﹐累累而進。余亦低視長揖﹐不敢施拜。坐定﹐有大校數人﹐皆令預坐。舉酒進樂﹐酒至貴主﹐斂袂舉觴﹐將欲興辭﹐敍向來徵聘之意﹐俄聞烽燧四起﹐叫噪喧呼﹐云﹕『朝那賊部步騎數萬人﹐今日平明﹐攻破堡寨﹐尋已入界﹐數道齊進﹐煙火不絕﹐請發兵救應﹗』侍坐者相顧失色﹐諸女不及敍別﹐狼狽而散。余及諸校降階拜謝﹐佇立聽命。貴主臨軒﹐謂余曰﹕『吾受明公非常之惠﹐憫以孤煢﹐繼發師徒﹐拯其患難。然以車甲不利﹐權略是思。今不羞鄙陋﹐所以命將軍者﹐正謂此危急也。幸不以幽僻爲辭﹐少匡不迨。『遂別賜戰馬二匹﹐黃金甲一副﹐旌旗旄鉞﹐珍寶器用﹐充庭盈目﹐不可勝計。彩女二人﹐給以兵符﹐賜賚甚丰。余拜捧而出﹐傳呼諸將﹐指揮部伍﹐內外響應。是夜出城﹐相次探報﹐皆云賊勢漸雄。余諳其山川地理﹐形勢孤虛。遂引軍夜出﹐去城百餘里﹐分布要害﹐明懸賞罰﹐號令三軍﹐設三伏以待之。遲明﹐排布已畢﹐賊侈其前功﹐頗甚輕進﹐猶謂孟遠之統眾也。余自引輕騎﹐登髙視之。見煙塵四合﹐行陣整肅。余先使輕兵搦戰﹐示弱以誘之。接以短兵﹐且行且戰。金革之聲﹐天地裂坼。余引兵詐北﹐彼乃盡銳前趨。鼓噪一聲﹐伏兵盡起。十里轉戰﹐四面夾攻。彼軍敗績﹐死者如麻。再戰再奔﹐朝那狡童﹐漏刃而去。從亡之卒﹐不過十人。予選健馬二十騎追之﹐果生置於麾下。由是﹐血肉漬艸木﹐脂膏潤原野﹐腥穢蕩空﹐戈甲山積﹐賊帥以輕車馳送貴主。貴主登平朔樓以受之。舉國士民﹐咸來會集。引於樓前﹐以禮責問。惟稱死罪﹐竟絕它詞。遂令押赴都市腰斬。臨刑﹐有一使乘傳來自王所﹐持急詔令促赦朝那曰﹕『朝那之罪吾之罪也。汝可赦之﹐以輕吾過。『貴主以父母再通音問﹐喜不自勝。顧謂諸將曰﹕『朝那妄動﹐卽父之命也﹔今使赦之﹐亦父之命也。昔吾違命﹐乃貞節也﹔今若又違﹐是不祥也。』遂釋其縛﹐使單車送歸。未及朝那﹐包羞而卒於路。余以克敵之功﹐大被寵賜﹐尋備禮拜平難大將軍﹐食朔方一萬三千戶。別賜宅第﹐輿馬寶器﹐衣服婢僕﹐園林邸第﹐麾幢鎧甲。次及諸將﹐賞賚有差。明日大宴﹐預坐者不過五六人。前所見六七女﹐皆來侍坐。丰姿艷態﹐愈更動人。笑語競夕﹐酣飲甚歡。酒至貴主﹐持觴言曰﹕『妾之不幸﹐少處空閨﹐天賦孤貞。不從嚴父之命﹐屏居於此三紀矣。蓬首灰心﹐未得其死。鄰童迫脇﹐幾至顚危。若非相公之殊惠﹐將軍之雄武﹐則息國不言之婦。又爲朝那之囚耳。永言斯惠﹐終天不忘。『遂以七寶鐘酌酒﹐使人持送鄭將軍吾因避席再拜而飲。余自是頗動歸心﹐詞理懇切。遂許給假一月。宴罷明日﹐辭謝訖﹐擁其麾下三十餘人﹐返於來路。所經之處﹐聞雞犬﹐頗甚酸辛。俄頃到家﹐見家人聚哭﹐靈帳儼然。麾下一人令余促人棺縫之中。余擬前﹐而爲左右所聳。俄聞震雷一聲﹐醒然而悟。

承符自此不事家產﹐惟以後事付妻孥。果經一月﹐無疾而終。其初欲暴卒﹐每告其所親曰﹕」余本機鈐入用﹐效節戎行﹐𨿽奇功蔑聞﹐而薄效粗立。洎遭釁累﹐譴謫於玆。平生志气﹐郁然未申。丈夫終當扇長風﹐摧巨浪﹐推泰山以壓卵﹐決東海以沃螢﹐奮其鷹犬之心﹐爲人雪不平之事。吾朝夕當有所受﹐與子分襟﹐固不久矣。「其月十三日﹐有人自薛舉城晨發﹐十餘里﹐天初平曉﹐忽見前有車塵競起﹐旌旗煥赫﹐甲馬數百人中擁一人﹐气槪洋洋然。逼而視之﹐鄭承符也。此人驚訝移時﹐因佇立於路左﹐瞥見如風雲﹐抵善女湫而去﹐俄無所見。

柳毅

唐儀鳳中﹐有儒生柳毅者﹐應舉下第﹐將還湘濱。念鄕人有客於涇陽者﹐遂往告去。至六七里﹐鳥起馬驚﹐疾逸道左。又六七里﹐乃止。見有婦人牧羊於道畔﹐毅怪視之﹐乃殊色也。然而蛾臉不舒﹐巾袖無光﹐凝聽翔立﹐若有所伺。毅詰之曰﹕」子何苦而自辱如此「婦始笑而謝﹐終泣而對曰﹕」賤妾不幸。今日見辱問於長者﹐然而恨貫肌骨﹐亦何能愧避﹐幸一聞焉。妾洞庭龍少君女也﹐父母配嫁荊川次子。而夫婿樂逸﹐爲婢僕所惑﹐日以厭薄。旣而﹐將訴於舅姑﹐舅姑愛其子﹐不能禦。逮訴頻切﹐又得罪於舅姑﹐舅姑毀黜以至此。「言訖﹐欷歔流涕﹐悲不自勝。又曰﹕」洞庭於玆﹐相遠不知其幾多也。長天茫茫﹐信耗莫通。心目斷盡﹐無所知哀。聞君將還吳﹐密邇洞庭﹐欲以尺書寄托侍者﹐未卜將以爲可乎「毅曰﹕」吾義夫也﹐聞子之說﹐气血俱動。恨無毛羽﹐不能奮飛。是何可否之謂乎﹗然而﹐洞庭深水也﹐吾行塵間﹐寧可致意耶惟恐道途顯晦﹐不相通達﹐致負誠托﹐又乖懇願。子有何術﹐可導我耶「女悲泣再謝曰﹕」負戴珍重﹐不復言矣。脫獲回耗﹐𨿽死必謝。君不許﹐何敢言。旣許而問﹐則洞庭之與京邑﹐不足爲異也。「毅請聞之。女曰﹕」洞誕之陰﹐有大桔樹焉﹐鄕人謂之社桔。君爲解去磁帶﹐束以他物﹐然後舉樹三發﹐當有應者。因而隨之﹐無有礙矣。幸君子書敍之外﹐悉以語之。心誠倍托﹐千萬無渝。「毅曰﹕」敬聞命矣。「女遂於襦間解書﹐再拜以進。東望愁立﹐若不自勝。毅深爲之戚﹐乃置書囊中﹐因復問曰﹕」吾不知子之牧羊﹐何所用哉神祗豈宰殺乎「女曰﹕」非羊也﹐雨工也。「曰﹕」何謂雨工「曰﹕」雷霆之類也「數復視之﹐則皆矯顧怒步﹐飲齙甚異﹐而大小毛角﹐則無別羊焉。毅又曰﹕」吾爲使者﹐他日歸洞庭﹐愼匆相避。「女曰﹕」寧止不避﹐當如親戚耳。「語畢﹐引別東去。不數十步﹐回望﹐女與羊俱亡所見矣。

其夕﹐至邑而別其友。月餘到家﹐乃訪於洞庭之陰﹐果有社桔。遂易帶向樹三叩。俄有武夫出波間﹐再拜請曰﹕」貴客將至何所至也「毅不告其事﹐曰﹕」徒謁大王耳。「武夫揭水指路﹐引毅以進。謂毅曰﹕」當閉目﹐數息可達矣。「毅如其言﹐遂至其宮﹐始見臺閣相向﹐門戶千萬﹐奇艸珍木﹐無所不有。夫乃指毅止於大室之隅﹐曰﹕」客當居此以伺。「毅曰﹕」此何所也「夫曰﹕」此靈虛殿也。「毅視之﹐則人間珍寶﹐畢盡於此。柱以白璧﹐砌以靑玉﹐牀以珊瑚﹐簾以水晶。雕琉璃於翠楣﹐飾琥珀於虹棟。奇秀深香﹐不可殫言。然而主人久不至﹐毅謂夫曰﹕」洞庭君安在哉「曰﹕」君方幸玄珠閣﹐與太陽道士講《火經》﹐少選當畢。「毅曰﹕」何謂《火經》「夫曰﹕」吾君龍也。龍以水爲神﹐舉一波可包陵谷。道士乃人也。人以火爲神﹐發一炬可燎阿旁。然而靈用不同﹐玄化各異﹐太陽道士精於人理﹐吾君邀以昕焉。「言粗畢﹐而宮門問﹐景從云合﹐見一人披紫衣﹐執靑玉﹐夫躍曰﹕」此吾君也。「乃至前以告之。君望毅而問曰﹕」豈非人間之人乎「毅曰﹕」然。「遂入拜﹐君亦拜﹐坐於靈虛之下﹐謂毅曰﹕」水府幽深﹐寡人暗昧。夫子不過千里而來﹐將有爲乎「毅曰﹕」毅﹐大王之鄕人也。長於楚﹐遊學於秦。昨下第﹐閒驅涇水之涘﹐見大王愛女牧羊於野﹐風鬟雨鬢﹐所不忍視。遂因語之﹐謂毅曰﹕『爲夫婿所薄﹐舅姑不念﹐以至於此。』悲泗流漓﹐誠怛人心。遂托書於毅﹐遂許之﹐今至此。「因取書進之。洞庭君覽畢﹐以袖掩面而泣曰﹕」老父之罪﹐不能鑑聽﹐坐貽聾瞽﹐使深閨孺弱﹐遠罹辱害。公乃陌上人也﹐而能急之﹐幸被齒髮﹐何敢負徳。「詞畢﹐又哀吒良久﹐左右皆流涕。時有宦人密侍君者。君目以書授之﹐令達宮中。須臾﹐宮中皆慟哭﹐君驚謂左右曰﹕」急告宮中﹐無使有聲﹐恐錢塘所知。「毅曰﹕」錢塘何人也「曰﹕」寡人愛弟也。昔爲錢塘長﹐今則致政矣。「毅曰﹕」何故不使知「曰﹕」以其勇過人耳。昔堯遭洪水九年者﹐乃此子一怒也﹐近與天將失意﹐穿其五山﹐上帝以寡人有薄徳於古今﹐遂寬其同气之罪﹐然猶縻系於此。故錢塘之人﹐日來候焉。「詞未畢﹐而大聲忽發﹐天拆地裂﹐宮殿擺簸。雲煙沸湧。俄有赤龍長萬餘尺﹐電目血舌﹐朱鱗火須﹐頂掣金鎖﹐鎖牽玉柱﹐千雷萬霆﹐繳繞其身﹐霰雪雨雹﹐一瞬皆下﹐乃擘靑天而飛去。毅初恐蹶僕地﹐君親起持之﹐曰﹕」地懼﹐固無害。「毅良久安抑﹐乃獲自定。因告辭曰﹕」願得生歸﹐以避重來。「君曰﹕」不必如此。其去則然﹐其來則不爾。幸爲少盡繾綣。「因命酌互舉﹐以款人事。

俄而﹐祥風慶雲﹐融融怡怡﹐幢節玲瓏﹐簫韶以隨﹐紅妝千萬﹐笑語熙熙。中有一人﹐自然蛾眉﹐明璫滿身﹐綃轂【車換系】參差。迫而視之﹐前所致辭女。然若喜若悲﹐零淚如絲。須臾。紅煙蔽其左﹐紫气舒其右﹐香凝環旋﹐人於宮中。君笑謂毅曰﹕」涇水之囚人至矣。「君乃辭入宮。須臾﹐又聞怨苦不已。有頃﹐君復出﹐與毅飲。又有一人披紫裳﹐執靑玉﹐貌聳神溢﹐立於君左右﹐謂毅曰﹕」此錢塘也。「毅起﹐趨拜之﹐錢塘亦盡禮相接﹐謂毅曰﹕」女侄

不幸﹐爲頑童所辱﹐賴明君子信義昭彰﹐致達遠冤。不然者﹐是爲涇陵之土矣﹐饗徳懷恩﹐詞不諭心。「毅撈【勞換爲】退辭謝﹐俯仰唯唯。錢塘乃告兄曰﹕」適者﹐辰發靈虛﹐巳至涇陽﹐午戰於彼﹐未還於此。申間馳至九天﹐以告上帝﹐上帝知其冤而宥其失﹐前所譴執﹐因而獲免。然而剛腸激發﹐不遑辭候﹐驚擾宮中﹐復忤賓客。愧惕慚懼﹐不知所還。「因退而再拜。君曰﹕」所殺幾何「曰﹕」六十萬。「」傷稼乎「曰﹕」八百里。「曰﹕」無情郎安在「曰﹕」食之矣。「君憮然曰﹕」頑童之爲是心也﹐誠過忍。然汝亦太艸艸。賴上帝靈聖﹐諒其至冤。不然者﹐我何辭焉。從此以往﹐勿復如斯。「錢塘復再拜。坐定。遂宿毅於凝光殿。

明日﹐又宴毅於凝碧宮。會友戚﹐張廣樂﹐具以醴醪﹐羅以甘潔。初笳角鼙鼓﹐旗旌劍戟﹐舞萬夫於其右﹐中有一夫前曰﹕」此錢塘破陣樂。「旌鏜【土上換比】傑气﹐顧驟悍慓。坐客視之﹐毛髮皆豎。復有金石絲竹﹐羅綺珠翠﹐舞千女於其左。中有一女前進曰﹕」此貴主還宮樂。「淸音宛轉﹐如訴如慕。坐客聽之﹐不覺淚下。二舞旣畢﹐龍君大悅﹐賜以綺紈﹐頒於舞人。然後密席貫坐﹐縱灑極娛。灑酣﹐洞庭君乃擊席而歌曰﹕

大天蒼蒼兮﹐大地茫茫。人各有志兮﹐何可思量。狐神鼠聖兮﹐薄社依墻。雷霆一發兮﹐其孰敢當。荷貞人兮﹐信義長。令骨肉兮﹐返故鄕。永言慚愧兮何時忘。

洞庭君歌罷﹐錢塘君再拜而歌曰﹕

上天配合兮﹐生死有途。此不當婦兮﹐彼不當夫。腹心辛苦兮﹐涇水之隅。鬟鬢風霜兮﹐雨雪羅襦。賴明公兮﹐引素書。令骨肉兮﹐家如初。永言珍重兮﹐無時無。

錢塘君歌闋﹐洞庭君俱奉觴於毅﹐毅踧躇躇而受爵。飲訖﹐復以二觴奉二君﹐乃歌曰﹕

碧雲悠悠兮﹐涇水東流。傷嗟美人兮﹐雨泣花愁。尺書遠達兮﹐以解君憂。哀冤果雪兮﹐還處其休。荷君和雅兮﹐盛甘羞。山家寂寞兮﹐難久畱。欲得辭去兮﹐悲綢繆。

歌罷﹐皆呼萬歲。洞庭君因出碧玉箱﹐貯以開水犀﹔錢塘君亦出紅珀盤﹐貯以照夜璣﹐皆起進毅。毅辭謝而受。旣而﹐宮中之人咸以綃采珠璧﹐投於毅側﹐重疊煥赫。須臾﹐埋沒於前後。毅笑語四顧﹐愧揖不暇﹐洎酒闌歡極﹐毅辭起﹐復宿於凝光殿。

翌日﹐又宴毅於淸光閣。錢塘君因酒作色﹐謂毅曰﹕」子不聞石可裂不可捲﹐義士可殺不可羞者耶愚有衷曲﹐一陳於公。爲可﹐則俱履雲霄﹔如不可﹐則夷糞垠。足下以爲何如哉「毅曰﹕」請聞之。「錢塘曰﹕」涇陽之妻﹐則洞庭君之愛女也。淑性茂質﹐爲九姻所重。不幸見辱於匪人﹐今則絕矣。將欲求托髙義﹐世爲親賓。使受恩者﹐知其所歸﹔懷愛者﹐知其所付。豈不爲君子始終之道耶「毅肅然而作笑曰﹕」誠不知君孱困如是。毅始聞跨九州﹐攘五嶽﹐泄其憤怒﹔復見斷金鎖﹐掣玉柱﹐赴其急難﹐毅以爲剛決明直無如君者。蓋犯之者﹐不避其死﹔感之者﹐不愛其生﹐此眞丈夫之志。柰何簫管方洽﹐親賓正和﹐不顧其道﹐以威加人﹐豈僕之素望乎若遇公於洪波之內﹐玄山之中﹐鼓以鱗須﹐被以雲雨﹐將迫毅以死﹐毅則以禽獸視之﹐亦何恨哉﹗今體被衣冠﹐坐談禮義﹐盡五常之志性﹐窮百行之微旨﹐𨿽人世賢傑﹐有不如者﹐況江湖靈類乎﹗而欲以介然之軀﹐悍然之性﹐乘酒假气﹐將迫於人﹐豈近直哉﹗且毅之質﹐不足以藏王一甲之間﹐然而敢以不伏之心﹐勝王彊暴之气﹐惟王籌之耳。「錢塘逡巡致謝曰﹕」寡人生長深宮﹐不聞正論。邇者詞述狂狷﹐搪突髙明﹐退自循顧﹐戾不容責。幸君子不爲此乖間可也。「其夕﹐復歡宴﹐其樂如舊。毅與錢塘君遂爲知心友。

明日﹐毅辭歸。洞庭君夫人別宴毅於潛景殿。男女僕妾﹐悉出預會。夫人泣謂毅曰﹕」骨肉受君子深恩﹐恨不得殿愧戴﹐遂至睽別。「使前涇陽女當席拜毅以致謝。夫人又曰﹕」此別豈復有相遇之日乎「毅於始﹐𨿽不諾錢塘之請﹐然當此席﹐殊有嘆恨之色。宴罷辭別﹐滿宮淒然﹐贈遺珍寶﹐怪不可述。毅於是復循出途上岸。見從者十餘人﹐擔囊以隨﹐至其家而辭去。毅因適廣陵寶肆﹐鬻其所得﹐百未發一﹐財已盈兆。故淮右富族﹐咸以爲莫如。

遂娶於張氏﹐亡﹔又娶於韓氏﹐數月又亡。徙家金陵﹐常以鰥曠多感﹐欲求繼。媒氏來曰﹕」有盧氏女﹐範陽人也。父曰浩﹐嘗爲淸流宰。晚歲好道﹐獨遊雲泉﹐今則不知所在矣。母曰鄭氏。盧氏女前年適淸河張氏﹐無何﹐而張子天亡﹐今母憐其少艾﹐惜其獨居﹐欲擇徳以配焉。尊意可否「毅乃卜日就禮。是則男女二姓﹐俱爲豪族﹐法用禮物﹐極其丰盛。金陵之士﹐莫不健仰。居月餘﹐毅視其妻﹐俄憶類於龍女﹐而逸艷丰狀﹐則又過之。因與話昔事。妻曰﹕」世間豈有是理乎「經歲餘﹐生一子﹐端麗奇特﹐毅益愛重之。逾月﹐乃裱飾煥服﹐殷勤笑謂毅曰﹕」君不憶余之於昔耶「毅曰﹕」夙非姻好﹐何以爲憶「妻曰﹕」余卽洞庭君之女也。涇川之辱﹐君能救之。自此誓心求報。洎錢塘季父論親不從﹐乖負宿心﹐悵望成疾。中間﹐父母欲配嫁於濯錦小兒﹐妾遂閉戶剪髮﹐以明無意。𨿽君子棄絕﹐分無見期﹐而當初之心﹐死不自替。他日﹐父母憐志﹐復欲馳白於君﹐值君累娶張韓﹐不可申志。迨張韓繼卒﹐君卜居於玆﹐父母得爲心矣。不意今日獲奉君子﹐感喜終世﹐死何恨焉。「因泣下﹐復謂毅曰﹕」始不言者﹐知君無重色之心﹔今乃言者﹐知君有愛子之意。婦人匪薄﹐不足以歡厚永心。故因君愛子﹐以托賤質﹐未知君意若何愁懼兼心﹐不能自解。君附書之日﹐笑謂妾曰﹕『他日歸洞庭﹐愼無相避。『誠不知當此之際﹐君豈有意於今日之事乎其後﹐季父請於君﹐君不許。君乃誠爲不可耶抑忿然耶君其語之。「毅曰﹕」似有命者。僕始見君於長涇之隅﹐枉抑憔悴﹐誠有不平之志﹐然自約其心﹐以達君之命﹐余無及也。初言愼勿相避者﹐偶然耳﹐豈有意哉﹗洎錢塘君逼迫之際﹐惟理有不可﹐是乃激人之怒耳。夫始以行義爲志﹐寧有殺其婿而納其妻者耶一不可也。某素以操直爲志尙﹐寧有屈於已而伏於心者乎二不可也。因率肆胸臆﹐酬酢紛綸﹐惟直是圖﹐不遑避害。然而﹐將別之日﹐見子有依然之容﹐心甚恨之。終以人事扼束﹐無由報謝。吁﹐今子盧氏也﹐又家於人間﹐則無始心未爲惑矣。從此以往﹐永奉歡好﹐心無纖慮也。「妻深感﹐悲喜交至。復謂曰﹕」勿以異類﹐遂爲無心﹐固當知報耳。夫龍壽萬歲﹐今與君同之﹐水陸無往不適﹐君不以爲妄也。「毅嘉之曰﹕」吾不知國客﹐乃復爲神仙之餌。「乃相與覲洞庭。旣至﹐而賓主盛禮﹐不可備紀。

後徒居南海﹐僅四十年﹐其邸第輿馬﹐珍鮮服玩﹐𨿽侯伯之室﹐無以加也。毅之族﹐咸遂濡澤。以其春秋積聚﹐容狀不衰﹐南海之人﹐莫不驚惑。及開元中﹐上方屬意於神仙之事﹐精索道術。毅不安﹐遂歸洞庭。凡十餘歲﹐殆莫知迹。至開元末﹐遂之表弟薛嘏爲京畿令﹐謫官東南﹐經洞庭﹐晴晝長望﹐俄見碧山出沒於遠波。舟人皆側立曰﹕」此本無山﹐恐水怪耳。「指顧之際﹐山與舟稍相逼﹐乃有彩船自山馳來﹐迎問於嘏。其中一人呼之曰﹕」柳公來候耳。「嘏省然記之﹐乃促至山下﹐攝衣疾上。山有宮闕如人世﹐見毅立於宮室之中﹐前列絲竹﹐後羅珠翠﹐物玩之盛﹐殊倍人間。毅詞理益玄﹐容顏益少。初迎嘏於砌﹐持嘏手曰﹕」別來瞬息﹐而毛髮悉黃。「嘏笑曰﹕」兄爲神仙﹐弟爲枯骨﹐命也。「毅因出藥五十丸﹐遺嘏曰﹕」此藥一丸﹐可增一歲。歲滿復來﹐無久居人世。「歡宴畢﹐嘏乃辭行。自是以後﹐遂絕影響。嘏嘗以是說﹐傳於人世。殆四紀﹐嘏亦不知所在。

隴西李朝威敍而嘆曰﹕」五虫之長﹐必以靈者﹐別斯見矣。人﹐裸也﹐移信鱗虫。洞庭含納大直﹐錢塘迅疾磊落﹐宜有承焉。嘏誅而不載﹐獨可憐其意矣。愚義之﹐遂爲斯文。「

薛偉

薛偉者﹐唐乾元元年任蜀州靑城縣主簿﹐與丞鄒滂﹑尉雷濟﹑裴寮同時。其秋﹐偉病七日﹐忽奄然若往者﹐連呼不應﹐而心頭微暖。家人不忍卽斂﹐環而伺之。經二十日﹐忽長吁起坐﹐謂其人曰﹕」吾不知人間幾日矣「曰﹕」二十日矣。「」與我覷羣官方食鱠否言吾已蘇矣﹐甚有奇事﹐請諸公罷筋﹐來聽也。「僕人走視羣官﹐實欲食鱠﹐遂以告﹐皆停餐而來。

偉曰﹕」諸公敕司戶僕張弼求魚乎「曰﹕」然。「又問弼曰﹕」漁人趙幹藏巨鯉﹐以小者應命。汝於葦間得藏者﹐攜之而來。方入縣也﹐司戶吏坐門東﹐糾曹吏坐門西﹐方弈棋。人及階﹐鄒雷方博﹐裴啖桃實。弼言幹之藏巨魚也﹐裴王令鞭之。旣﹐付食工王士良者﹐菩而殺乎「遞相問﹐誠然。眾曰﹕」子何以知之「曰﹕」向殺之鯉﹐我也。「眾駭曰﹕」願聞其說。「曰﹕」吾初疾困﹐爲熱所遙﹐殆不可堪。忽悶﹐忘其疾﹐惡熱求涼﹐策杖而去。不知其夢也。旣出郭﹐其心欣欣然﹐若籠禽檻獸之得逸﹐莫我知也。漸入山﹐山行益悶﹐遂下遊於江畔﹐見江潭深淨﹐秋色可愛﹐輕漣不動﹐鏡涵遠虛。忽有思浴意﹐遂脫衣於岸﹐跳身便入。自幼狎水﹐成人已來﹐絕不復戲﹐遇此縱適﹐實契宿心。且曰﹕『人浮不如魚快也。安得攝魚而健遊乎「旁有一魚曰﹕『顧足下不願耳。正授亦易﹐何況求攝﹐當爲足下圖之。』決然而去。未頃﹐有魚頭人﹐長數尺﹐騎鯢來﹐導從數十魚﹐宣河伯詔曰﹕『城居水遊﹐浮沈異道﹐苟非其好﹐則昧通波。薛主簿意尙浮深﹐迹思閒曠。樂浩汗之城﹐放懷淸江﹔厭讞【言換山】崿之情﹐投簪幻世。暫從鱗化﹐非遽成身。可權充東潭赤鯉。嗚呼﹐恃長波而傾舟﹐得罪於晦﹔昧纖鉤而食餌﹐見傷於明。無或失身﹐以羞其黨。爾其勉之。『聽而自顧﹐卽已魚服矣﹐於是﹐放身而遊﹐意往斯到。波口潭底﹐莫不從容。三江五湖﹐騰躍將徧。然配畱東潭﹐每暮必復。俄而饑甚﹐求食不得﹐循舟而行。忽見趙幹垂鉤﹐其餌芳香。心亦知戒﹐不覺近口。曰﹕」我人也﹐暫時爲魚﹐不能求食﹐乃吞其鉤乎﹗』捨之而去。有頃饑益甚﹐思曰「我是官人﹐戲而魚服﹐縱吞其鉤﹐趙幹豈殺我﹐固當送我歸縣耳。『遂吞之。趙幹收綸以出﹐幹手之將及也﹐偉連呼之﹐幹不聽﹐而以繩貫我腮﹐乃系於葦間。旣而﹐張弼來曰﹕」裴少府買魚﹐須大者。』幹曰﹕『未得大魚﹐有小者十餘斤。『弼曰﹕『奉命取大魚﹐安用小者。﹐乃自於葦間尋得偉而提之。又謂弼曰﹕『我是汝縣主簿﹐化形爲魚遊江﹐何得不拜我』弼不聽﹐提之而行﹐罵亦不已﹐幹終不顧。入縣門﹐見縣吏坐而弈棋﹐皆大聲呼之﹐略無應者。惟笑曰「可畏魚﹐直三四斤余。『旣而入階﹐鄒雷萬博﹐裴啖桃實﹐皆喜魚大﹐促命付廚。弼言手之藏巨魚以少者應命﹐裴怒鞭之﹐我叫諸公曰﹕『我是汝同官﹐而今見殺﹐竟不相捨﹐促殺之﹐仁乎哉﹗』大叫而泣﹐三君不顧﹐而付膾手。王士良者﹐方礪刃﹐喜而投我於幾上﹐我叫曰﹕『王士良﹐汝是我常使膾手也﹐因何殺我﹐何不執我白於官人『士良若不聞者﹐按吾頸於砧上而斬之。彼頭適落﹐此亦醒悟。遂奉召爾。」

諸公莫不大驚﹐心生愛忍。然趙幹之獲﹐張弼之提﹐縣司之弈棋﹐三君之臨階﹐王士良之將殺﹐皆見其口動﹐實無聞焉。於是三君並投繪﹐終身不食。偉自此平愈﹐後累遷華陽丞﹐乃卒。

淳於棼

東平淳於棼﹐吳楚遊俠之士﹐嗜酒使气﹐不守細行。累巨產﹐養豪客。曾以武藝補淮南軍裨將﹐因使酒忤帥﹐斥逐落魄﹐縱誕飲酒爲事。家住廣陵郡東十里﹐所居宅南有大古槐一株﹐枝榦修密﹐淸陰數畝﹐淳於生日與羣豪大飲其下。

唐貞元七年九月﹐因沈醉致疾﹐時二友人於坐﹐扶生歸家﹐臥於堂東廡之下。二友謂生曰「子其寢矣﹐余將秣馬濯足﹐俟子小愈而去。」生解巾就枕﹐昏然忽忽﹐仿佛若夢。見二紫衣使者﹐跪拜生曰「槐安國王遣小臣致命奉邀。」生不覺下榻﹐整衣隨二吏至門﹐見靑油小車﹐駕以白牡﹐左右從者七八﹐扶生上車。出大戶﹐指古槐穴而去﹐使者卽驅入穴中。生意頗甚異之﹐不敢致問。豁見山川風候﹐艸木道路﹐與人世甚殊。前行數十里﹐爲郛郭城堞﹐車輿人物﹐不絕於路。生左右傅車者﹐傳呼甚嚴。行者亦爭辟於左右。又人大城﹐朱門重樓﹐樓上有金書題曰「大槐安國」。執門者趨拜奔走﹐旋有一騎傳呼曰「王以駙馬遠降﹐令且息東華館。」因前導而去。俄見一門洞開﹐生降車而入。彩檻雕楹﹐華木珍果﹐列植於庭下﹔几案茵褥﹐簾帷殽膳﹐陳設於庭上。生心甚自悅。復有呼曰「右相且至。」生降階祗奉。有一人紫衣象簡前趨﹐賓主之儀敬盡焉。右相日﹕「寡君不以獘國遠僻﹐奉迎君子﹐托以姻親。」生曰「某以賤劣之軀﹐豈敢是望。」右相因請生同詣其所﹐行可百步﹐入朱門﹐矛戟斧鉞﹐布列左右﹐軍吏數百﹐辟易道側。生有平生酒徒周弁者﹐亦趨其中。生私心悅之﹐不敢前問。右相引生升廣殿﹐禦衛嚴肅﹐若至尊之所。見一人長大端嚴﹐居正位﹐衣素練服﹐簪朱華冠。生戰栗﹐不敢仰視。左右侍者令生拜﹐王曰「前奉賢尊命﹐不棄小國﹐許令次女瑤芳奉君子。」生但俯伏而已﹐不敢致詞。王曰「耳就賓宇﹐續造儀式。」有旨﹐右相亦與生偕還館捨。生私念之﹐意以爲父在邊將﹐因歿虜中﹐不知存亡﹐將謂父北蕃交遜﹐而致玆事。心甚迷惑﹐不知其由。

是夕﹐羔雁幣帛﹐威容儀度﹐妓樂絲竹﹐觳膳燈燭﹐車騎禮物之用﹐無不成備。有羣女﹐或稱華陽姑﹐或稱靑溪姑﹐或稱上仙子﹐或稱下仙子﹐若是者數輩﹐皆侍從數千﹐冠翠鳳冠﹐衣金霞帔﹐采碧金鈿﹐目不可視。遨遊戲樂﹐往來其門﹐爭以淳於郎爲戲弄。風態妖麗﹐言詞巧艷﹐生莫能對。復有一女謂生曰「昨上巳日﹐吾從靈芝夫人過禪智寺﹐於天竺院觀石延舞婆羅門。吾與諸女坐北牖石榻上﹐時君少年﹐亦解騎來看﹐君獨彊來親洽﹐言笑調謔﹐吾與瓊英妹結絳巾﹐掛於竹枝上﹐君獨不憶念之乎又七月十六日﹐吾於孝感寺悟上眞子﹐聽契玄法師講《觀音經》﹐吾於講下捨金鳳釵兩隻﹐上眞子捨水犀合子一枚﹐時君亦講筵中於師處請釵合視之﹐賞嘆再三﹐嗟異良久。顧余輩曰﹕『人之與物﹐皆非世問所有。』或問吾氏﹐或訪吾裏﹐吾亦不答﹐情意戀戀﹐矚盼不捨﹐君豈不思念之乎」生曰「心中藏之﹐何日忘之。」羣女曰「不意今日與君爲眷屬。」復三人﹐冠帶甚偉﹐前拜生曰「奉命爲駙馬相者。」中一人與生且故。生指曰「子非馮翊田子華乎」對曰「然。」生前執手﹐敍舊久之。生謂曰「子何以居此」子華曰「吾放遊﹐獲知於右相武成侯段公﹐因以棲托。」生復問曰「周弁在此﹐知之乎」子華曰「周生貴人也﹐職爲司隸﹐權勢甚盛﹐吾數蒙庇護。」言笑甚歡。

俄傳聲曰「駙馬可進矣。」三子取劍佩服冕﹐更衣之。子華曰「不意今日獲睹盛禮﹐無以相忘也。」有仙姬數十﹐奏諸異樂﹐婉轉淸亮﹐曲調淒悲﹐非人間之所聞聽。有執燭引導者﹐亦數十左右。見金翠步障﹐彩碧玲瓏﹐不斷數里﹐生端坐車中﹐心意恍惚﹐甚不自安。田子華數言笑﹐以解之。向者羣女姑姊﹐各乘鳳翼輦﹐亦往來其間。至一門﹐號修儀宮﹐羣仙姑姊亦紛然在側﹐令生降車葷拜﹐揖讓升降﹐一如人間。徹障去扇﹐見一女子。云號金枝公主﹐年可十四五﹐儼若神仙。交歡之禮﹐頗亦明顯。生自爾情義日洽﹐榮曜日盛﹐出入車服﹐遊宴賓禦﹐次於王者。王命生與羣寮備武衛﹐大獵於國西靈龜山。山阜峻秀﹐川澤廣遠﹐林樹丰茂。飛禽走獸﹐無不蓄之。師徒大獲﹐競夕而還。生因他日啟王日﹕「臣頃結好之日﹐大王云﹐奉臣父之命。臣父頃佐邊將﹐用兵失利﹐陷沒胡中。爾來絕書信十七八歲矣。王旣知所在﹐臣請一往拜觀。」王遽謂曰「親家翁職守北土﹐信問不絕﹐卿但具書狀知聞﹐未用便去。」遂命妻致饋駕之禮﹐一以遣之。數夕﹐還答。生驗書本意﹐皆父平生之迹﹐書中憶念教誨﹐情意委曲﹐皆如昔年。復問生親戚存亡﹐閭裏興廢。復言道路乖遠﹐風煙阻絕。詞意悲苦﹐言語哀傷﹐又不令生來覲。云歲在丁丑﹐當與汝相見。生捧書悲咽﹐情不自堪。

他日﹐妻謂生曰「子豈不思爲政乎」生曰「我放蕩不習政事。」妻曰「卿但爲之﹐余當奉贊。」妻逆白於王。累日﹐謂生曰「吾南柯政事不理﹐太守黜廢﹐欲藉卿才﹐可屈往之。便與小女同行。」生敬授教命。王遂敕有司﹐備太守行李。因出金玉錦繡箱奩﹐僕妾車馬列於廣區﹐以餞公主之行。生少年遊俠﹐曾不敢有望至是﹐甚悅。因上表曰﹕

臣將門餘子﹐素無藝術﹐猥當大任﹐必敗朝章﹐自悲負乘﹐坐致復辣。今欲廣求賢哲﹐以贊不逮。伏見司隸穎川周弁﹐忠亮剛直﹐守法不回﹐有毗佐之器﹔處士馮翊田子華﹐淸愼通變﹐達政化之源。二人與臣有十年之舊﹐備知才用﹐可托政事。周請署南柯司憲﹐田請署司農﹐庶使臣政績有聞﹐憲章不紊也。

王並依表以遣之。其夕﹐王與夫人餞於國南﹐王謂生曰「南柯﹐國之大郡﹐土地丰埌﹐人物豪盛﹐非惠政不能以治之。況有周田二贊﹐卿其勉之﹐以副國念。」夫人戒公主曰「淳於郎性剛好酒﹐加之少年。爲婦之道﹐貴乎柔順﹐爾善事之﹐吾無憂矣。南柯𨿽封境不遙﹐晨昏有間。今日睽別﹐寧不沾巾。」生與妻拜首南去。登車擁騎﹐言笑甚歡﹐累夕達郡。郡有官吏僧道耆老﹐音樂車輿﹐武衛鑾鈴﹐爭來迎奉。人物闐咽﹐鐘鼓喧嘩﹐不絕十數里。見雉堞臺觀﹐佳气鬱鬱。人大城門﹐門亦有大榜﹐題以金字曰「南柯郡城」。見朱軒棨戶﹐森然深邃。生下車﹐省風俗﹐療病苦﹐政事委以周田﹐郡中大理。自守郡二十載﹐風化廣被﹐百姓歌謠﹐建功徳碑﹐立生祠宇。王甚重之﹐賜食邑﹐錫爵位﹐居臺鋪。周田皆以政治著聞﹐遞遷大位。生有五男二女。男以門蔭授官﹐女亦聘於王族。榮耀顯赫﹐一時之盛﹐代莫比之。

是歲﹐有檀羅國者﹐來伐是郡。王命生練將訓師﹐以徵之。乃表周弁將兵三萬﹐以拒賊之眾於瑤臺城。弁剛勇輕敵﹐師徒敗績。弁單騎裸身潛遁﹐夜歸城﹐賊亦收輜重鎧甲西還。生因囚弁以請罪﹐王並捨之。是月﹐司憲周弁疽發背﹐卒。生妻公主遘疾﹐旬日又薨。生因請罷郡﹐護喪赴國。王許之。便以司農田子華行南柯太守事。生哀慟發引﹐威儀在途﹐男女叫號﹐人吏奠饌﹐攀轅遮道者﹐不可勝數。遂達於國。王與夫人素衣哭於郊﹐候靈輿之至。謚公主日順儀公主﹐備儀使羽葆鼓吹﹐葬於國東十里盤龍崗。是月﹐故司憲子榮信﹐亦護喪赴國。生久鎭外藩﹐結好中國﹐貴門豪族﹐靡不是洽。自罷郡還國﹐出入無恆﹐交遊賓從﹐盛福日盛。王意疑憚之。時有國人上表云﹕

玄象適見﹐國有大恐﹐都邑遷徒﹐宗廟崩壞﹐釁起他族﹐辭在蕭墻。

時議以生侈借這應也。遂奪生侍衛﹐禁生遊從﹐處之私第。

生自恃守郡多年﹐曾無敗政。流言怨悖﹐鬱鬱不樂。王亦知之﹐因命生曰「姻親二十餘年﹐不幸小女天亡﹐不得與君子偕老﹐良用痛傷。」夫人因畱孫自鞠育之﹐又謂生曰「卿離家多時﹐可暫歸本裏﹐一見親族。諸孫畱此﹐無以爲念。後三年﹐當令迎生。」生曰「此乃家矣﹐何更歸焉」王笑曰「卿本人間﹐家非在此。」生忽若昏睡﹐瞢然久之﹐方乃發悟前事﹐遂流涕請還。王顧左右以送生﹐生再拜而去﹐復見前二紫衣使者從焉。至大戶外﹐見所乘車甚劣﹐左右親使禦僕﹐遂無一人﹐心甚嘆異。生上車﹐行可數里﹐復出大城﹐宛是昔年東來之逕﹐山川原野﹐依然如舊。所送二使者﹐甚無威勢﹐生逾怏怏。生問使者曰「廣陵郡何時可到」二使謳歌自若﹐久乃答曰「少頃卽至。」俄出一穴﹐見本裏閭巷﹐不攺往日。潛然自悲﹐不覺流涕。二使者引生下車。入其門﹐升自階﹐已身臥於堂東廡之下。生甚驚畏﹐不敢前進。二使因大呼生之姓名﹐數聲﹐生遂發寤如初﹐見家之僮僕﹐擁篲於庭﹐二客濯足於榻。斜日未隱於西垣﹐余尊尙湛於東牖﹐夢中倏忽﹐若度一世矣。

生感念嗟嘆﹐遂呼二客而語之﹐驚駭﹐因與生出外﹐尋槐下穴。生指曰「此卽夢中所經入處。」二客將謂狐貍木媚之所爲崇﹐遂命僕夫荷斤斧﹐斷擁腫﹐折查枿﹐尋穴究源﹐旁可袤丈﹐有大穴根﹐洞然明朗﹐可容一榻﹐上有積土瑯﹐發爲城郭臺殿之狀。有蟻數斛﹐隱聚其中。中有小臺﹐其色若丹﹐一大蟻處之。素翼朱首﹐長可三寸左右。大蟻數十輔之。諸蟻不敢近﹐此其王矣﹐卽槐安國都也。又窮一穴﹐直上南枝﹐可四丈﹐宛轉方平﹐亦有土在小樓﹐羣蟻亦處其中﹐卽生所領南柯郡也。又一穴西去二丈﹐磅礡空虛﹐嵌窞異狀。中有一腐龜殼﹐大如斗﹐積寸浸潤﹐小艸叢生﹐繁茂蓊薈﹐掩映振殼﹐卽生所獵靈龜山也。又窮一穴﹐東去丈餘﹐古根盤屈﹐若龍虺之狀﹐中有小土瑯﹐髙尺餘﹐卽生所葬妻盤龍崗之墓也。追想前事﹐感嘆於懷。披閱窮迹﹐皆符所夢。不欲二客壞之﹐遽令掩塞如舊。是夕﹐風雨暴發﹐旦視其穴﹐遂失羣蟻﹐莫知所去。故先言國有大恐﹐都邑遷徒﹐此其驗矣。復念檀蘿徵伐之事。又請二客訪迹於外﹐宅東一里﹐有古涸澗﹐側大檀樹一株﹐藤蘿擁織﹐上不見日﹐旁有小穴﹐亦有羣蟻隱聚其間。檀蘿之國﹐豈非此耶。

嗟乎﹐蟻之靈異﹐猶不可窮﹐況山藏木伏之大者所變化乎。時生酒徒周弁﹑田子華﹐並居六合縣﹐不與生過從旬日矣。生遽遣家僮疾往候之。周生暴疾已逝﹐田子華亦寢疾於牀。生感南柯之虛浮﹐悟人世之倏忽﹐逆棲心道門﹐絕棄酒色。後三年歲在丁丑﹐亦終於家﹐時年四十七﹐將符宿契之限矣﹐公佐貞元十八年秋八月﹐自吳之洛﹐暫泊淮浦﹐偶覿淳於生棼﹐詢訪遺迹﹐翻覆再三﹐事皆摭實﹐輒編錄成傳﹐以資好事。𨿽稽神語怪﹐事涉非經﹐而竊位著生﹐冀將爲戒。後之君子﹐幸以南柯爲偶然﹐無以名位驕於無瑯間云。

前華州參軍李肇贊曰「貴極祿位﹐權傾國都。達人視此﹐蟻聚何殊。」

張直方

咸通庚寅歲﹐盧龍軍節度使檢校尙書左僕射張直方﹐抗表請修人覲之禮﹐優詔允焉。先是﹐張氏世蒞燕士﹐世民亦世服其恩。禮燕臺之嘉賓﹐撫易水之壯士。地沃兵庶﹐朝廷每姑息之。洎直方之嗣事也﹐出綺執之中﹐據方嶽之上﹐未嘗以民間休戚爲意﹐而酣酒於室﹐淫獸於原。巨賞狎於皮冠﹐厚寵襲於綠幘。暮年﹐而三軍大怨﹐直方稍不自安。左右有爲其計者﹐乃盡室西上。至京﹐懿宗授之左武衛大將軍﹐而直方飛蒼走黃﹐莫親徼道之職。往往設置罘於通道﹐則犬彘無遺。臧獲有不如意者﹐立殺之。或日﹐輦轂之下﹐不可專戮。其母曰「尙有尊於我子乎」則僭軼可知也。於是﹐諫官列狀﹐請收付廷尉。天子不忍置於法﹐乃降爲燕王府司馬﹐俾分務洛師焉。

直方至東京﹐旣不自新﹐而漫遊愈極。洛陽四旁﹐翥者﹐走者﹐見之﹐必羣噪長嗥而去。有王知古者﹐東諸侯之貢士也。𨿽薄涉儒術﹐而數奇不中春官選。乃退處於三川之上﹐以擊鞠飛筋爲事﹐遨遊於南鄰北裏間。至是﹐有分於張直方延之﹐睹其利喙贍辭﹐不覺前席。自是﹐日相狎。

壬辰歲﹐冬十一月﹐知古嘗晨興﹐則僦捨無煙﹐愁雲塞望﹐悄然弗怡。乃徒步造直方第﹐至則直方急趨﹐將出畋也。謂知古曰「能相從乎」而知以祁寒有難色。直方顧小童曰「取短皂袍來。」請知古乃上加麻衣焉。遂聯轡而去。出夏門則凝霰始零﹐由關塞而密雪如注。而渡伊水而東南﹐踐萬安山之東麓﹐而鞲弋之類甚夥﹐傾羽觴﹐燒免肩﹐殊不覺有嚴冬意。及乎霞開雪霽﹐日將夕焉。忽有封狐突起於知古馬首﹐乘酒馳之﹐數里不能及﹐又與獵徒相失。須臾﹐雀噪煙暝﹐莫知所如。隱隱聞洛城暮鐘﹐但彷徨於樵徑古陌之上。俄而。山川黯然﹐若一鼓將半。試長望﹐有炬火甚明﹐仍作依積雪光而赴之。復若十餘里﹐至則喬木交柯﹐而朱門中開﹐皓壁桓亙﹐眞北闕之甲第也。

知古及門下馬﹐徒倚以待旦。無何﹐小駟頓轡﹐閽者覺之﹐隔闔而問阿誰。知古應曰「成周貢士﹐太原王知古也。今旦﹐有友人將歸於崆峒舊隱者﹐僕餞之伊水濱﹐不勝離觴﹐旣摻袂馬逸﹐復不能止﹐失道至此耳。遲明將去﹐幸無見讓。」閽曰「此乃劍南副使崔中丞之莊也。主父近承天書赴闕﹐郎君復隨計吏西徵﹐此惟閨幃中人耳。豈可淹久乎﹗某不敢去畱﹐請聞於內。」知古𨿽怵惕不寧﹐自度中宵矣﹐去將安適﹐乃拱立以俟。少頃﹑有秉密炬自內至者﹐振管辟扉﹐引保母出﹐知古前﹐知古仍述厥由。保母曰「夫人傳語﹐主與小子皆不在家﹐於禮無延客之道﹐然僻居與山藪接軫﹐豺狼所嗥﹐若復固拒﹐是見溺而不援也﹐請捨外廳﹐翌日可去。」知古辭謝﹐從保母而入。過重門﹐門廁廳事﹐欒櫨宏敞﹐帷幕鮮華﹐張銀燈﹐設綺席﹐命知古坐焉。酒三行﹐復陳方丈之饌﹐豹胎魴腴﹐窮水陸之美者。保母亦時來相勉。食畢﹐保母復問知古﹐世嗣宦族及內外姻黨。知古具言之。乃曰「秀才軒裳華冑﹐金玉奇標﹐旣富春秋﹐又潔操履﹐斯實淑媛之賢夫也。小君以鐘愛稚女﹐將及笄年﹐嘗托媒妁﹐爲求佳對久矣。今夕何夕﹐獲遘良人。潘楊之睦可遵﹐鳳凰之兆斯在。未知雅抱何如耳。」知古斂容曰「僕文愧金聲﹐才非玉潤﹐豈室家爲望﹐惟泥塗是憂。不謂寵及迷津﹐慶逢子夜。聆好音於魯館﹐逼佳气於秦臺。二客遊神﹐方玆莫及﹔三星委照﹐惟恐不揚。倘或托彼彊宗﹐眷以佳偶﹐則平生所志﹐畢在斯乎﹗」保母聞言﹐謔浪而入白﹐復出致小君之命曰「兒自移天崔門﹐實秉懿範﹐奉蘋蘩之敬﹐如琴瑟之和。惟以稚女是懷﹐思配君子。旣辱髙義﹐乃葉夙心。上京書路﹐飛且不達﹔百兩陳禮﹐事亦非賒。忻慰所多﹐傾矚而已。」知古磬折而答曰「某虫沙微類﹐分及湮淪﹐而鐘鼎髙門﹐忽蒙采拾。有如白水﹐以奉淸塵。鶴企鳧移﹐惟侍休命。」致詞畢﹐保母戲日﹕「他日錦雉之衣欲解﹐靑鸞之匣全開﹐貌如月華﹐室若云邃。此際頗相念否」知古謝曰「以凡近仙﹐自地登漢﹐不有所舉﹐孰能自媒。謹當誓彼襟靈﹐志之紳帶﹐期於沒齒﹐佩以周旋。」復少時﹐則燎沈當庭﹐長夜將艾。保母請知古脫服以休﹐旣解麻衣而皂袍見﹐保母誚曰「豈有逢掖之士﹐而服從役衣耶」知古謝曰「此乃盧假之於與遊所熟者﹐固非己有。」又問所從﹐答曰「乃盧龍張直方僕射所借耳。」保母忽驚叫僕地﹐色如死灰。旣起﹐不顧而走入宅﹐遙聞大叱曰「夫人﹐差事﹗宿客乃張直方之徒也﹗」復聞夫人音﹐叫曰「火速斥出﹐無啟寇仇﹗」於是﹐婢子小豎輩羣出﹐秉猛炬﹐曳白棓而登階。知古劻劾﹐走於庭中﹐四顧遜謝﹐罵言狎至﹐僅得出門。才出﹐已橫關閹扉﹐猶聞喧嘩未已。知古愕立道左﹐自嘆久之。將隱頹垣﹐乃得馬於其下﹐遂馳走。

遙望大火若燎原者﹐乃縱轡赴之﹐則輸租車坊飯中附火耳。詢其所﹐則伊水東﹑艸店之南也。復枕轡假寢。食頃﹐而震方洞然﹐心思稍安﹐乃揚鞭於大道。此及都門﹐已有直方騎數輩來迹矣。遙至其第﹐旣見直方﹐而知古憤懣不能言﹐直方慰之。坐定﹐知古乃述宵中怪事。直方起而撫髀曰「山魈木魅﹐亦知人間有張直方耶」且止知古﹐復益其徒數十人﹐皆射皮飲羽者。享以卮酒豚肩﹐與知古復南出。旣至萬安之北﹐知古前導﹐殘雪中馬迹宛然。直詣柏林下﹐則碑板廢於荒坎﹐樵蘇殘於茂林﹐中列大冢十餘﹐皆狐兔之窟宅﹐其下成蹊。於是﹐直方命四周張羅﹐彀弓以待。內則束縕荷鍤﹐且掘且燻。少頃﹐羣狐突出﹐焦頭爛額﹐置羅罥掛者﹐應弦飲羽者﹐凡狐大小百餘頭﹐以其屍歸之。

水人曰﹕嗟乎﹐王生﹐生斯世不諧﹐而爲狐貉所侮﹐況其大者手﹗向若無張公之皂袍﹐則彊死穢膻之穴矣。余時在洛惇化裏第﹐於宴集中﹐博士渤海徐公讜爲餘言之。

東郭先生

趙筒子大獵於中山﹐虞人導前﹐嬖奚驂右﹐捷禽鷙獸﹐應弦而倒者不可勝數。有狼當道﹐人立而啼。筒子怒﹐唾手奮髯﹐援烏號之弓﹐挾肅愼氏之矢﹐一發飲羽。狼失聲而逋。筒子怒﹐驅車逐之﹐驚塵蔽天﹐十步之外﹐不辧人馬。

時墨者東郭先生將北適中山﹐以干仕﹐策蹇驢﹐囊圖書﹐夙行失道。卒然值之﹐惶不及避。狼顧而人言曰「先生豈相厄哉﹗昔隋侯救蛇而獲珠﹐蛇固弗靈於狼也。今日之事﹐何不使我得早處囊中﹐以延殘喘。異時脫穎而出﹐先生之恩大穎﹐敢不努力以效隋侯之蛇﹗」先生曰「嘻﹐私汝狼以犯趙孟﹐禍且不測﹐敢望報乎然墨者之道﹐兼愛爲本﹐吾固當有以活汝也。」遂出圖書﹐空囊橐﹐徐實狼其中﹐前虞跋胡﹐後虞疐尾﹐三內之而未克﹐徘徊躊躇﹐追者益近。狼請曰「事急矣﹗惟先生速圖﹗」乃踴踏其四足﹐索繩於先生﹐束縛之﹐下首至尾﹐曲脊掩胡﹐蝟蝻【南換宿】蠖屈﹐蛇盤龜息﹐以退命先生。先生如其指﹐入狼於囊﹐遂括囊口﹐肩舉驢上﹐引避道左﹐以待趙人之過。已而﹐簡子篤﹐求狼弗得﹐不勝怒﹐拔劍而斬轅端示先生﹐罵曰「敢諱狼方向者﹐有如此轅﹗」先生伏質就地﹐匍匐以進﹐跪而言曰「鄙人不慧﹐將有志於世﹐奔走四方﹐實迷其途﹐又安能指迷於夫子也。忽聞之﹐大道以多歧亡羊。夫羊一童子可制之﹐尙以多歧而亡﹐今狼非羊比也。況中山之岐﹐可以亡狼者何限﹐乃區區循大道以求之﹐不幾乎守株緣木者乎況田獵﹐虞人之所有事也。今玆之失﹐君請問諸皮冠﹐行道之人何罪哉且鄙人𨿽愚﹐亦熟知夫狼矣。性貪而狼﹐助豺爲虐。君能除之﹐固當窺左足以效微勞也﹐又安敢諱匿其蹤迹哉﹗」簡子默然﹐回車就道。先生亦驅驢兼程而進。

良久﹐羽旄之影漸沒﹐車馬之聲不聞﹐狼度簡子之去已遠﹐乃作聲囊中曰「先生可以畱意矣。願先生出我囊﹐解我縛﹐拔流矢我臂﹐我將逝矣。」先生舉手出狼﹐狼出咆哮謂先生曰「適謂趙人逐﹐其來甚遠﹐幸先生生我﹐然饑餒特甚﹐使不食﹐亦終必亡而已矣﹐與其餓死道路﹐爲烏鳶食﹐毋寧斃於虞人之手﹐以俎豆趙孟之堂也。先生旣墨者﹐摩頂放踵﹐利天下爲之。又何吝一軀﹐不以啖我﹐以活此微命乎」遂鼓吻奮爪﹐以向先生。先生倉卒以手搏之﹐且搏且卻﹐擁蔽驢後。狼逐之﹐便旋而走。自朝至於日中昃﹐狼終不能有加於先生。先生亦極力爲之拒﹐遂至俱倦﹐隔驢喘息。先生曰「狼負我﹗狼負我﹗」狼曰「吾不獲食汝不止。」相持旣久﹐日昝薦移﹐先生心口私語曰「天色苟暮﹐狼若羣至﹐吾死矣夫﹗」紿狼曰「民俗﹐爲疑必詢三老。第行矣﹐求三老而質之﹐苟謂我當食﹐我死且無憾。狼大喜﹐卽與偕行。逾時﹐道無行人﹐狼饞甚﹐望見老樹僵立路側﹐謂先生曰﹕」可問是老。「先生曰﹕」艸木無知﹐叩焉何益「狼曰﹕」第問之﹐彼當爲汝言矣。「先生不得已﹐揖老樹俱述其始未﹐問曰﹕」狼當食我耶「樹中轟轟有聲﹐如人謂先生曰﹕」是當食汝。且我杏也﹐往年老圃種我﹐不過費一核耳﹐逾年華﹐再逾年實﹐三年拱把﹐十年合抱。於今三十年矣。老圃我食之﹔老圃之妻子﹐我食之﹔外至賓客﹐下至農僕﹐我食之。又時復鬻我實於市以規利﹐其有徳於老圃其腆。今老矣﹐不能斂華就實﹐老圃怒﹐伐我條枚﹐芟我枝葉﹐且將售我工師之肆取直焉。噫﹐以樗朽之材﹐當桑楡之景﹐求免於主人斧鉞之誅而不可得﹐汝何徳於狼﹐乃覬幸免乎﹗「言下﹐狼鼓吻奮爪﹐以向先生。先生曰﹕」狼爽盟矣﹐矢詢三老﹐今值其一﹐何遽見食耶「復與偕行。

狼愈饞甚﹐望見老槨﹐曝日敗垣中﹐謂先生曰﹕」可問是老。「先生曰﹕」向者艸木無知﹐謬言害事。今牛又禽獸耳﹐更何問焉。狼曰「第問之﹐不問將咥汝矣。」先生不得已﹐揖老牾【吾換孛】﹐再述其始未﹐問曰「狼當食我耶」牛皺眉瞠目﹐舐鼻張口﹐向先生作人言曰「是當食汝。我頭角繭栗時﹐劬力頗健﹐老農鐘愛我﹐使羣牛從事於南畝。旣壯﹐羣牛日以老憊﹐我都其事。老農出﹐我駕車先驅﹔老農耕﹐我引犁效力。老農視我如左右手。一歲中﹐衣食仰我而給﹐婚姻仰我而畢﹐賦稅仰我而輸。今欺我老弱﹐遂我於野﹐酸風射眸﹐寒月弔影﹐瘦骨如山﹐老淚如雨﹐涎垂而不可收﹐步艱而可舉﹐皮毛俱亡﹐瘡痍未差。邇聞老農將不利於我﹐其妻復妬﹐又朝夕進說其夫曰﹕『牛之一身無棄物也﹐其肉可脯﹐皮可革﹐骨角可切磋爲器。『指大兒曰﹕『汝受業皰丁之門有年矣﹐胡不礪刃於鍘以待乎』亦是觀之。我不知死何所矣。夫我有功老農﹐如是其大且久﹐尙將蒙禍﹐汝何徳於狼﹐乃覬幸乎」言下﹐狼又鼓吻奮爪以向先生。先生曰「勿欲速。」

遙望老子杖藜而來﹐發眉皓然﹐衣冠閒雅﹐蓋有道者也。先生且喜且愕﹐啥狼而前﹐拜跪涕泣﹐致辭曰「乞丈人一言而生﹗」丈人問故。先生曰「是狼爲趙人窘﹐幾死﹐求救於我﹐我生之。今反欲咥我﹐我力求不免﹐誓決三老。初逢老樹﹐彊我問之。艸木無知﹐幾殺我。次逢老牾【吾換孛】﹐彊我問之。禽獸無知﹐又幾殺我。今逢丈人﹐是天喪斯文也。願暢一言而生。」因頓首杖下﹐俯伏聽命。丈人聞之﹐欷欺再三。以杖叩狼脛厲聲曰「汝誤矣﹗夫人有恩而背之﹐不祥莫大焉。汝速去﹐不然將杖殺汝﹗」狼艴然不悅曰「丈人知其一﹐未知其二。初﹐先生救我﹐束縛我足﹐閉我囊中﹐我跼踏不敢息。又蔓辭以說簡子﹐語刺刺不能休﹐且詆毀我。其意蓋將死我於囊﹐而獨竊其利也。是安得不咥﹗」丈人顧先生曰「果如是﹐亦羿有罪焉。」先生不平﹐具道其囊狼之意。狼亦巧言不已﹐以求勝。丈人曰「是皆不足信也。嘗試囊之﹐我觀其狀﹐果困苦否」狼欣然從之。先生囊縛如前﹐而狼未之知也。丈人附耳曰「有匕首否」先生曰「有。」於是出匕首﹐丈人目先生使引匕摘狼。先生猶豫未忍。丈人撫掌笑曰「禽獸負恩如是﹐而猶不忍殺﹐子則仁矣﹐其如愚何﹗」遂舉手助先生操刃﹐共殪狼棄道上而去。

