

陳繼儒字仲醇﹐號眉公﹐又號麋公﹐松江華亭人。諸生﹐隱居昆山之陽﹐後築室東畬山﹐杜門著述﹐工詩善文﹐書法蘇米﹐能兼繪事﹐名重一時。或剌瑣言僻事﹐詮次成書﹐遠近爭相購寫﹐屢奉詔徵用﹐皆以疾辭。崇禎十二年卒﹐年八十二。有眉公全集。

序

余少從四方名賢遊﹐有聞輙掌錄之﹐已復死心。茅茨之下﹐霜降水落時﹐弋一二言拈題紙屏上﹐語不敢文﹐庶使異日﹐子孫躬耕之暇﹐若粗識數行字者﹐讀之了了也。如雲安得長者之言而稱之﹐則吾豈敢﹝疑缺﹞

吾本薄福﹐人宜行厚徳事﹔吾本薄徳﹐人宜行惜福事。

聞人善則疑之﹐聞人惡則信之﹐此滿腔殺機也。

靜坐然後知平日之气浮﹐守默然後知平日之言躁﹔省事然後知平日之費閒﹐閉戶然後知平日之交濫﹔寡欲然後知平日之病多﹐近情然後知平日之念刻。

偶與諸友登塔﹐絕頂謂云﹕大抵做向上人﹐決要士君子鼓舞。只如此塔甚髙﹐非與諸君乘興覽眺﹐必無獨登之理。旣上四五級﹐若有倦意又須賴諸君慫恿﹐此去絕頂不遠。旣到絕頂﹐眼界大﹐地位髙﹐又須賴諸君提撕警惺﹐跬步少差﹐易至傾跌。只此便是做向上一等人榜樣也。

男子有徳便是才﹐女子無才便是徳。

士君子盡心利濟﹐使海內人少他不得﹐則天亦自然少他不得。卽此便是立命。

吳芾云﹕與其得罪於百姓﹐不如得罪於上官。李衡云﹕與其進而負於君﹐不若退而合於道。二公南宋人也﹐合之可作出處銘。

名利壞人﹐三尺童子皆知之。但好利之獘使人不復顧名﹐而好名之過又使人不復顧君父﹐世有妨親命。

以潔身訕朝庭以賣直者。是可忍也﹖孰不可忍也。

宦情太濃﹐歸時過不得﹔生趣太濃﹐死時過不得。甚矣﹗有味於淡也。

賢人君子專要扶公論正易之。所謂扶陽也。

淸苦是佳事﹐𨿽然天下豈有薄於自待而能厚於待人者乎﹖

一念之善﹐吉神隨之﹔一念之惡﹐厲鬼隨之。知此可以役使鬼神。

黃帝云﹕行及乘馬不用回顧﹐則神去令人回顧。功名富貴而去其神者豈少哉﹖

士大夫當有憂國之心不當有憂國之語。

屬官論劾上司時論以爲快。但此端一開﹐其始則以廉論貪﹐其究必以貪論貪矣。又其究必以貪論廉矣。使主上得以賤視大臣﹐而憲長與郡縣和同爲政可畏也。

責備賢者畢竟非長者言。

做秀才﹐如處子﹐耍怕人﹔旣入仕﹐如媳婦﹐要養人﹔歸林下﹐如阿婆﹐要教人。

廣志遠願﹐規造巧異﹐積傷至盡﹐盡則早亡。豈惟刀錢田宅﹐若乃組織文字﹐以冀不朽至於鏤肺鐫肝﹐其爲廣遠巧異﹐心滋甚﹐禍滋速。

大約評論古今人物不可﹐便輕責人以死。

治國家有二言﹐曰﹕忙時閒做﹐閒時忙做。變气質有二言﹐曰﹕生處漸熟﹐熟處漸生。

看中人看其大處不走作﹐看豪傑看其小處不滲漏。

火麗於木麗於石者也。方其藏於木石之時﹐取木石而投之水﹐水不能克火也一付於物卽童子得而撲滅之矣。故君子貴翕聚而不貴發散。

甔甔子每教人養喜神﹐止庵子每教人去殺機。是二言﹐吾之師也。

朝廷以科舉取士﹐使君子不得已而爲小人也。若以徳行取士﹐使小人不得已而爲君子也。

奢者不特用度過侈之謂。凡多視﹐多聽﹐多言﹐多動皆是暴殄天物。

鯤鵬六月息﹐故其飛也。能九萬里仕﹐宦無息機﹐不僕則蹶。故曰﹕知足不辱﹐知止不殆。

人有嘿坐獨宿悠悠忽忽者﹐非出世人﹐則有心用世人也。

讀書不獨變人气質﹐且能養人精神﹐蓋理義收攝故也。

初夏五陽﹐用事於幹﹐爲飛龍艸木﹐至此已爲長旺。然旺則必極﹐至極而始收斂﹐則已晚矣。故康節云﹕牡丹含蕋爲盛﹐爛熳爲衰﹐蓋月盈日午﹐有道之士所不處焉。

醫書云﹕居母腹中﹐母有所驚﹐則主子長大時發顚癇。今人出官涉世﹐往往作風狂態者﹐畢竟平日帶胎疾耳﹐秀才正是母胎時也。

士大夫气易動心易迷﹐專爲「立界墻﹑全體面」六字斷送一生。夫不言堂奧而言界墻﹔不言腹心而言體面﹐皆是向外事也。

任事者當置身利害之外﹔建言者當設身利害之中。此二語其宰相臺諫之藥石乎﹖

乘舟而遇逆風﹐見揚帆者不無妬念。彼自處順﹐於我何關﹖我自處逆﹐於彼何與﹖究竟思之﹐都是自生煩惱。天下事大率類此。

用兵者仁義可以王﹐治國可以霸﹐紀律可以戰﹐智謀則勝負共之﹐恃勇則亡。

出一个喪元气進士﹐不若出一个積陰徳平民。救荒不患無奇策﹐只患無眞心﹐眞心卽奇策也。

凡議論要透﹐皆是好﹐盡言也﹐不獨言人之過。

吾不知所謂善﹐但使人感者卽善也。吾不知所謂惡﹐但使人恨者卽惡也。

講道學者得其土苴﹐眞可以治天下﹐但不可專立﹐道學門戶使人望而畏焉。嚴君平買卜﹐與子言依於孝﹐與臣言依於忠﹐與弟言依於弟。𨿽終日譚學而無講學之名﹐今之士大夫恐不可不味此意也。

天理﹐凡人之所生﹔機械﹐凡人之所熱。彼以熟而我以生﹐便是立乎不測也。

靑天白日﹐和風慶雲﹐不特人多喜色﹐卽鳥鵲且有好音。若暴風怒雨﹐疾雷閃雷﹐鳥亦投林﹐人亦閉戶乘戾之感。至於此乎﹐故君子以太和元气爲主。

頤卦﹕愼言語﹑節飲食。然口之所入者﹐其禍小﹔口之所出者﹐其罪多。故鬼穀子云﹕口可以飲﹐不可以言。

吳俗﹕坐定輙問新聞。此遊閒小人入門之漸﹐而是非媒孽交構之端也。地方無新聞﹐可說此便是好風俗﹑好世界。蓋訛言之訛字﹐化其言而爲訛也。

富貴功名上者﹐以道徳享之﹐其次以功業當之﹐又其次以學問識見駕馭之﹐其下不取辱則取禍。

天下容有曲謹之小人﹐必無放肆之君子。

人有好爲淸態而反濁者﹔有好爲富態而反貧者﹔有好爲文態而反俗者﹔有好爲髙態而反卑者﹔有好爲淡態而反濃者﹔有好爲古態而反今者﹔有好爲奇態而反平者。吾以爲不如混沌爲佳。

人定勝天﹐志一動气﹐則命與數爲無權。

偶譚司馬溫公資治通鑑﹐且無論公之人品﹑政事﹐只此閒工夫何處得來﹖所謂君子樂得其道﹐故老而不爲疲也。亦只爲精神不在嗜好上分去耳。

捏造歌謠﹐不惟不當作﹐亦不當聽﹐徒損心術﹐長浮風耳。若一聽之﹐則淸淨心田中﹐亦下一不淨種子矣。

人之嗜名節﹑嗜文章﹑嗜遊俠﹑如嗜酒然﹐易動客气﹐當以徳性消之。

有穿麻服白衣者﹐道遇吉祥善事﹐相與牽而避之﹐勿使相值其事﹐𨿽小其心則厚。

田鼠化爲鴽﹐雀入大海化爲蛤﹐虫魚且有變化﹐而人至老不變何哉﹖故善用功者﹐月異而歲不同﹐時異而日不同。

好譚閨門及好談亂者﹐必爲鬼神所怒﹐非有奇禍則有奇窮。

有濟世才者﹐自宜韜斂﹐若聲名一出﹐不幸而爲亂臣賊子所劫﹐或不幸而爲權姦佞幸所推﹐旣損名譽﹐復掣事幾。所以《易》之『無咎無譽'﹐莊生之才與不才﹐眞明哲之三窟也。

不盡人之情﹐豈特平居時﹖卽患難時人求救援﹐亦當常味此言。

俗語﹐近於市纖語﹐近於娼諢語﹐近於優士君子﹐一涉此﹐不獨損威﹐亦難迓福。

人之交友﹐不出趣味兩字。有以趣勝者﹔有以味勝者﹔有趣味俱乏者﹔有趣味俱全者。然寧饒於味﹐而無寧饒於趣。

天下惟五倫施而不報﹐彼以逆加﹐吾以順受﹐有此病自有此藥﹐不必校量。

羅仲素云﹕子弒父﹐臣弒君﹐只是見君父有不是處耳。若一味見人不是﹐則兄弟﹑朋友﹑妻子﹐以及於童僕﹑雞犬﹐到處可憎﹐終日落嗔火坑塹中﹐如何得出頭地﹖故云﹕每事自反﹐眞一帖淸涼散也。

小人專望人恩﹐恩過不感﹔君子不輕受人恩﹐受則難忘。

好義者往往曰義﹕憤曰義﹔激曰義﹔烈曰義。俠得中則爲正气﹐太過則爲客气。正气則事成﹐客气則事敗。故曰﹕大直若曲。又曰﹕君子義以爲質﹐禮以行之﹐遜以出之。

水到渠成﹐瓜熟蒂落。此八字受用一生。

醫以生人而庸工以之殺人﹐兵以殺人而聖賢以之生人。

人之髙堂華服﹐自以爲有益於我﹐然堂愈髙﹐則去頭愈遠﹔服愈華﹐則去身愈外。然則爲人乎﹖爲己乎﹖

神人之言微﹔聖人之言簡﹔賢人之言明﹔眾人之言多﹔小人之言妄。

欲見古人气象﹐須於自己胸中潔淨時觀之。故云﹕見黃叔度使人鄙吝盡消。又云﹕見魯仲連﹑李太白使人不敢言名利事。此二者亦須於自家體貼。

泛交則多費﹐多費則多營﹐多營則多求﹐多求則多辱﹐語不云乎以約失之者鮮矣﹐當三復斯言。

徐主事好衣白布袍﹐曰﹕不惟儉朴﹐且久服無點污﹐亦可占養。

《河》《洛》《卦》《範》皆圖也﹐書則自可鉆研﹐圖則必由討論。古人左圖右書﹐此也。今有書而廢圖﹐故有學而無問﹐書不盡言﹐言不盡意﹐其惟圖乎﹖

畱七分正經以度生﹐畱三分癡呆以防死。

晦翁云﹕天地一無所爲﹐只以生萬物爲事。人念念在利濟﹐便是天地了也。故曰﹕宰相日日有可行的善事﹐乞丐亦日日有可行的善事﹐只是當面蹉過耳。

夫衣食之源本廣﹐而人每營營苟苟以狹其生﹔逍遙之路甚長﹐而人每波波急急以促其死。

士君子不能陶鎔人﹐畢竟學問中火力未透。

人心大同處﹐莫生異同。大同處卽是公論﹐公論處卽是天理﹐天理處卽是元气﹐若於此處犯手者﹐老氏所謂勇乎﹐敢則殺也。

孔子曰﹕斯民也﹐三代之所以直道而行也。不說士大夫獨拈民之一﹐字卻有味。

沓假山﹐無巧法﹐只是得其性之重也。故久而不傾﹐觀此﹐則嚴重者可以自立。

後輩輕薄﹐前輩者往往促算何者。彼旣賤﹐老天豈以賤者贈之。

有一言而傷天地之和﹐一事而折終身之福者﹐切須檢點。

人生一日或聞一善言﹐見一善行﹐行一善事﹐此日方不虛生。

王少河云﹕好色﹑好鬥﹑好得﹐禽獸別。無所長﹐只長此三件﹐所以君子戒之。

靜坐以觀念頭起處如主人坐堂中看有甚人來自然酬答不差。

入鳥不亂行﹔入獸不亂羣。和之至也。人乃同類而多乖睽﹐何與﹖故朱子云﹕執抝乖戾者﹐薄命之人也。

得意而喜﹐失意而怒﹐便被順逆差遣﹐何曾作得主﹖馬牛爲人穿著鼻孔﹐要行則行﹐要止則止。不知世上一切差遣得我者﹐皆是穿我鼻孔者也。自朝至暮﹐自少至老﹐其不爲馬牛者幾何哀哉﹗

世亂時忠臣義士尙思做个好人﹐幸逢太平復爾溫飽﹐不思做君子﹐更何爲也﹖

凡奴僕得罪於人者﹐不可恕也﹐得罪於我者﹐可恕也。

富貴家﹐宜勸他寬﹔聰明人﹐宜勸他厚。

天下惟聖賢收拾精神﹐其次英雄﹐其次修煉之士。

醉人膽大﹐與酒融浹故也。人能與義命融浹﹐浩然之气自然充塞﹐何懼之有﹗

會見賢人君子而歸﹐乃猶然故吾者﹐其識趨可知矣。

出言須思省﹐則思爲主﹐而言爲客﹐自然言少。

只說自家是者﹐其心粗而气浮也。

一人向隅﹐滿堂不樂﹔一人疾言﹐遽色怒气噀人﹐人寧有怡者乎﹖

士大夫不貪官﹐不受錢。一無所利濟以及人﹐畢竟非天生聖賢之意。蓋潔己好修﹐徳也﹔濟人利物﹐功也。有徳而無功可乎﹖

未用兵時全要虛心用人﹐旣用兵時全要實心活人。

孔子畏大人﹐孟子藐大人﹐畏則不驕﹐藐則不諂﹐中道也。

少年時每思成仙作佛﹐看來只是識見嫩耳。

薄福者﹐必刻薄﹐刻薄則福益薄矣﹔厚福者﹐必寬厚﹐寬厚則福益厚矣。

進善言﹐受善言﹐如兩來船﹐則相接耳。

人不易知然﹐爲人而使人易知者﹐非至人亦非眞豪傑也。黃河之脈﹐伏地中者萬三千里﹐而莫窺其際﹐器局短淺爲世所窺﹐丈夫方自愧不暇﹐而暇求人知乎﹖

能受善言﹐如市人求利﹐寸積銖累﹐自成富翁。

掃殺機以迎生气﹐修庸徳以來異人。

金帛多﹐只是博得﹐垂死時﹐子孫眼淚少﹐不知其它﹐知有爭而已。金帛少﹐只是博得﹐垂死時﹐子孫眼淚多﹐亦不知其它﹐知有親而已。

喜時之言多失信﹐怒時之言多失體。

以舉世皆可信者終君子也﹐以舉世皆可疑者終小人也。

漢人取吏曰﹕廉平不苛平則能在其中矣。廉能者後世不熟經術之論也。

古人重俠腸傲骨﹐曰﹕腸與骨非霍霍﹐簸弄口舌﹐聳作意气而已。郭解陳遵議論長依名節。

淸福上帝所吝而習忙可以銷福淸﹐名上帝所忌而得謗可以銷名。

人不可自恕﹐亦不可使人恕我。

文中子曰﹕太熙之後述史者幾乎罵矣。嗚呼﹗今之奏疏亦然。

用人宜多﹐擇友宜少。

不可無道心﹔不可泥道貌﹔不可有世情﹔不可忽世相。

心逐物曰﹕迷﹔法從心曰﹕悟。

儒佛爭辧﹐非惟儒者不讀佛書之過﹐亦佛者不讀儒書之過﹐故兩家皆交淺而言深。

後生輩胸中落﹐意气兩字﹐則交遊定不得力落﹔騷雅二字﹐則讀書定不深心。

古之宰相捨功名以成事業﹐今之宰相旣愛事業又愛功名﹔古之宰相如聶政塗面抉皮﹐今之宰相有荊軻生劫秦王之意﹐所以多敗。

周顒與何胤書云﹕變之大者莫過死生﹐生之重者﹐無逾性命﹐性命於彼甚切﹐滋味在我可輕。故酒肉之事莫談﹐酒肉之品莫多﹐酒肉之友莫親﹐酒肉之僧莫接。

嗜異味者﹐必得異病﹔挾怪性者﹐必得怪證﹔習陰謀者﹐必得陰禍﹔作奇態者﹐必得奇窮。莊子一生放曠﹐卻曰﹕寓諸庸原跳不出中庸二字也。

待富貴人不難﹐有禮而難有體﹔待貧賤人不難﹐有恩而又難有禮。

憐才二字﹐我不喜聞。才者當憐人﹐寧爲人所憐﹖邵子曰﹕能經綸天下之謂才。

閉門卽是深山﹐讀書隨處淨土。

讀史要耐訛字﹐如登山耐亥路﹐踏雪耐危橋﹐閒居耐俗漢。

孔子云﹕天生徳於予﹐桓魋其如予何﹖蓋聖人之气不與兵气合﹐故知其不害於桓魋。今人懶習文字者﹐由其气不與天地之气及聖賢之淸气合﹐故不得不懶也。

跋

陳眉公每欲以語言文字津梁後學﹐故熱鬧中下一冷語﹐冷淡中下一熱語﹐人都受其鑪錘而不覺。是編尢其傳家要領政如水火﹑菽粟﹐開門日用之物具眉目者所並需也。人亦有學語於齊﹐學步於邯鄲﹐固不若手一編閒閒下捷卽日遊眉公彀中可也。沈徳先識

