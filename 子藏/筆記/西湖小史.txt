西湖小史

﹝明﹞李鼎

一時

袁石公曰﹕西湖﹐宋畫也﹐最爲賞鑑﹔惟遇雪﹐則水空山沒﹐云低樹斷﹐儼似元人手筆。餘論湖景﹐當以雪爲第一﹔次﹐新柳﹔餘寒初淺﹐半染輕黃﹐絕樣風流﹐致堪腸斷。其次﹐月皎蟾當空﹐波光生艷﹐眾山靜繞﹐如百千美人臨鏡梳鬟。四季皆妙﹐不獨秋也。又其次﹐紅葉﹕南山一帶﹐秋老愈妍﹐錯如錦繡﹐豈減二月花哉。今遊湖者﹐春時最盛﹐然半屬看忙﹐領幽味﹑賞淸韻者有幾﹖吳人嘲杭人爲怕月﹐信非虛也。如西溪之梅﹑滿隴之桂﹑翁山之李﹑六橋之桃﹐盡人知之﹐何煩予筆。

二地

向時所傳十景﹐半已滄桑不復可識。湖濱麗矚﹐莫逾南屏。試登慧日﹐芳翠盈袖。若紫陽饒石﹐而嫌於市﹔天竺有泉﹐而嫌於囂。杖履所及﹐每爲惋惜。予所賞者﹐於勝果寺﹐則取其僻﹔於蓮花峯﹐則取其雋﹔於放生池﹐則取其空﹔於西泠橋﹐則取其澹。千丈巖﹐危逾鳥道﹔演福庵﹐巧奪鬼工。靈鷲惟韜光差寂﹐金蓮池可枕漱﹐較冷泉爲深。龍井惟片雲足賞。風篁嶺堪袍笏﹐比煙霞爲杳。兩髙峯峻矣﹐恨無康樂之屐﹔十八澗曲矣﹐惜少蘇門之嘯。永興則綠萼最著﹐云居則楓林獨佳。古蕩不減桃源﹐雲棲居然淨土。禦教場奇石插天﹐月輪塔怒濤捲雪。遊蹤到此﹐別是一觀。乃至六一之泉﹐叔明之屋﹔客兒翻經之臺﹐抱朴沈丹之井。遺迹𨿽存﹐荊榛莫辧﹐安得好事者﹐一爲表出﹐爲湖山吐气哉。

三墅

凡爲園者﹐先水石﹐次古木﹐次結構。西湖秀冶自具﹐剪裁無須壘山鑿石。林木無不森蔚﹐到處會心。所難﹐獨結構耳﹕雅則易寒﹐華則易俗﹐山林廊廟故難兼勝。姑就邇年所築﹐稍爲次第﹕湧金惟寄園頗敞﹐而取境不迂﹔南山惟寓林最秀﹐而結屋不稱﹔孤山稱快雪堂﹐而更置少韻﹔裏湖推鳴鷗墅﹐而廓落無致。包園在靈峯者﹐人巧天工俱錯﹐而斧痕太露﹔馮園在西溪者﹐老梅修竹俱古﹐而山骨不靈。予友江邦玉﹐築室橫山﹐林

岫深迥﹐足稱最勝﹕遠則土橋金園﹐白蕩懶園﹐水木幽茂﹐亦堪遊憩。柴園特稱麗甚﹐惜閟不爲人見。他圃尙夥﹐不能悉載。無論宋時諸園不能仿佛﹐卽如太倉弇園﹑惠山鄒園﹑永嘉王園﹑雲間顧園﹐皆膾炙一時﹐數墅一邱一壑﹐恐不能敵。差足豪者﹐西湖一大園耳。

四舫

湖中之舟﹐鱗鱗如鯽﹐曷啻數百。其稍潔者﹐輒爲有力人所據﹐半雜以市兒官役。又否則髙髻廣額﹑塗脂抹粉之嫫母﹐見之欲嘔﹗予嘗論湖中舟居﹐大勝園居﹐旣遠塵囂﹐亦鮮剝啄。當月﹐則濯魄冰壺﹔當暑﹐則披襟荷畔﹔當雨﹐則潑墨欲狂﹔當曉﹐則輕霞未散。沈湎濡首﹐領略方盡。然舟有二﹕其一﹐紅妝成隊﹐士女堵立﹐玉簫象管﹐一飲百鐘﹐此豪士之快舉也。其一﹐則雅姬焚香﹐俊童捧釣﹑筆﹑茶竈﹐臨流賦詩﹐此韻士之風流也。所好各異﹐用舫亦別。如隨喜庵﹑水上園等﹐則宜韻士﹔水一方﹑臨春樓等則宜豪士。捨此二者﹐反不如扁舟一葉﹐晨夕夷猶於煙波間耳。何可同俗子﹐日午登舟﹐末暮卽返哉。

五產

湖上耳目奉無不極天下之娛。獨於樽俎間﹐槪所憒饋﹐一經庖人手﹐更無鮮口者。如讀中原﹑紫气等詩﹐人目可厭﹔又如讀老生帖括語﹐出口已臭。董思白先生嘗曰「湖中廚子﹐功勝大黃。」的非戲語。然有所產﹐足以奪四方之嗜而易所好﹐品有禪味者﹐西來之栗也﹑龍泓之茶也﹔有仙饌者﹐花下之藕也﹑湖中之蒓也。楊梅則玉泉最勝﹔櫻桃則臯亭最佳﹐芡實則橫裏最富﹔蜜橘則棲上獨異。至於春初之筍﹑秋半之茭﹐葛園之靑李﹑三橋之紅菱﹐皆屬杭產﹐不得獨遺。其餘土魰﹑水鳧紅蝦﹑靑鯽﹐非不稱珍﹐以非淸韻﹐故不載。獨虎跑泉名喧宇內﹐與慧山可伯仲﹐卽以甲湖產﹐何愧哉﹗

六獻

閱舊志﹐風雅輩出﹐足以領袖天下。嗣響寥寥﹐每徒甲慨﹗聊述一二﹐足仰止焉﹕馮開之醉心宗乘﹐兼負東山之癖﹔虞徳園搜月奇僻﹐不讓子云之元。徐茂吳博雅共推﹐黃貞父澹宕自喜。論書則湯堯文不失正鋒﹐許靈長別具逸腕﹐論畫則張白雲頗無作气﹐沈靑門另饒雋才。王云萊壽逾百歲﹐疑有方術﹔邵虎庵石隱半生﹐無慚棲逸。數先生𨿽逝﹐遺徽剩墨尙足照映湖山。嗟乎﹗孤山非君復不著﹐冷泉非樂天不名﹐誰謂地不以人重哉﹗近四賢祠增入王元美﹐此公爲一代文章冠﹐俎豆無忝。獨進東粵周公﹐不知何意﹖余謂周有專祀﹐似不以此重也。孫太初畜鶴南屏﹐詩最淸勁﹐可亞和靖。入太初﹐諸賢定當把臂。

七僧

友之有僧﹐如花中之竹﹐羽中之鶴﹐气韻別是一種。籜冠棕履﹐最宜淨侶同行。西湖梵宮甲天下﹐僧稱好事﹐但趨鶩勢利。有自列騷雅﹐而居積不異俗人﹔有髙唱禪宗﹐而乞墦直同市井。急宜遠去﹐弗復與交。不若種茶藝竹之野衲﹐尙覺椎朴可喜。若昭慶﹐一賈肆也﹔天竺﹐一屠門也﹔法相﹐一錢埒也。淨慈差冷﹐靈隱獨貧。種種名剎﹐不可勝紀。靜室林布﹐豈乏名緇﹐第求如淸順﹑可久輩﹐亦無其人。獨蓮池大師﹐單持念佛﹐遠傳永明之衣﹐近拍中峯之板。西湖佳麗藪﹐遊者如狂﹐一入云塢﹐恍人蓮邦。卽鳥鳴松唱﹐皆有禪意﹐不必禮大師之塔﹐而心已冷然矣。

八艷

湖中不可無美人﹐猶須髮無關於神明﹐而失之不佳。蘇小同心﹐至今芬頰﹔琴操參悟﹐猶屬錚錚﹐佳人難再﹐孰踵其芳徽者﹗據余目所見﹐林天素畫擅一時﹐風鬟霧鬢﹐而多髙韻﹔王修微詩驚四座﹐讀書談道﹐而多勝情。惜哉﹗林旣還閩﹐王亦他適。近有王云友﹐精於六法﹐足參管姬之座。風流不墜﹐賴有此君。昔人有云﹕無此不成京師。予亦曰﹕無美人便不成西湖﹐要豈論於俗妓輩哉﹗未暇語貌﹐一種習俗惡甚﹐反不如獨對西子﹐雨顰晴笑﹐自堪傾國。弗以若輩唐突之耳。

