《食色紳言》﹝明﹞龍遵著

引

食色根於所性﹐淫殺謂之惡業。二者事本粗鄙﹐而關涉甚大﹐迹似淺近﹐而克治爲難。儒曰「飲食男女爲切要﹐從古聖賢﹐自這里做工夫。」釋曰「若不斷淫及與殺生﹐出三界者無有是處。」玄曰「病從口入﹐福從色敗﹐子若戒之﹐命同天在。」究心三教而不透此關﹐未有能得者也。況殺生恣味﹐好色喪眞﹐機元相因﹐勢更助發。縱欲體瘵﹐思補肥甘﹐多食气昏﹐欲爲魔祟﹐迷則同迷。能甘淡薄﹐欲火不然。常持淨戒﹐粗糲亦美﹐悟則同悟矣。鄙人气弱多病﹐於此尢懼。歸田暇日﹐流覽往集﹐漫拾警語﹐類記成編﹐不擇醇疵瑏璢﹐亦鮮倫次﹐聊自省鑑﹐以代書紳云爾。至若入微工夫﹐詮注所不能及者﹐孰從而書之也哉﹗𨿽然﹐太上忘形瑏瑡﹐眞心無相瑏瑢﹐捨置源本而辧淸濁於支流抑末矣。謂玆非贅辭不可也。他日髙明﹐肯以之覆醬瓿瑏瑣否﹗皆春居士書。

飲食紳言

東坡居士在黃州﹐嘗書云「自今以往﹐早晚飲食不過一爵一肉。有尊客則三之﹐可損不可增。召我者預以此告﹕一曰﹕安分以養福﹔二曰﹕寬胃以養气﹔三曰﹕省費以養財。」

範文正公曰「吾夜就寢﹐自計一日食飲奉養之費﹐及所爲之事﹐果相稱則鼾鼻熟寐。或不然則終夕不能安眠﹐明日必求所以補之者。」

範仲座右戒曰「凡喫飲食﹐不可揀選去取。」

李若谷爲長社令﹐日懸百錢於壁﹐用盡卽止。東坡謫齊安﹐日用不過百五十﹐以竹筒貯﹐不盡者待賓客。《與李公擇書》云「口腹之欲﹐何窮之有。每加節儉﹐亦是惜福延壽之道。」

鄭亨仲曰「吾平生貧苦﹐晚年登第﹐稍覺快意﹐便成奇禍。今學張子韶法﹐要見舊鹽風味其長久。」

範忠宣公平生自奉養無重肉﹐不擇滋味粗糲。每退食自公﹐易衣短褐﹐率以爲常。自少至老﹐自小官至大官如一。親族子弟有請教者﹐公曰「惟儉可以助廉﹐惟恕可以成徳。」

張莊簡公性素淸約﹐見風俗奢靡﹐益崇節儉﹐以率子孫。書屏間曰「客至畱饌﹐儉約適情﹐肴隨有而設﹐酒隨量而傾。𨿽新親不擡飯﹐𨿽大賓不宰牲。匪直戒奢侈而可久﹐亦將免煩勞以安生。」

王公曾與孫衝同榜。衝子京謁公﹐公畱喫飯﹐飭子弟云「已畱孫京喫飯﹐安排饅頭。」饅頭時爲盛饌矣﹐公飭安排﹐則非常家飯可知。韓公億與李公若谷同遊汝州﹐趙太守請李爲門客﹐尢敬待韓。每韓至﹐令設豬肉﹐李常簡戲云「久思肉味﹐請兄早訪。」太守禮門客﹐𨿽豬肉亦不常設﹐古人節儉若此。今以饅頭豬肉爲粗食﹐恆用﹐何哉﹖唐髙錢侍郎兄弟三人﹐俱居淸列﹐非速客不二羹﹐夕飯惟食卜匏﹐所以簪纓濟濟﹐顯融久長。杜祁公爲相﹐食於家﹐一面一飯﹐天性淸儉﹐在官不然官燭﹐油燈一注﹐熒然欲滅﹐對客淸談而已。故年逾八旬﹐壽考終吉。李徳裕瑏璢奢侈﹐一杯羹費錢三萬﹐晚有南荒之謫。寇萊公瑏瑡少年富貴﹐不點油燈﹐夜宴劇飲﹐燭淚成堆﹐晚有南遷之禍。人皆以爲奢報﹐信矣。豈惟臣哉﹗天寶瑏瑢中貴戚相競進食﹐珍羞瑏瑣畢集﹐失國出奔﹐至咸陽﹐日中未食﹐楊國忠市胡餅瑏瑤﹐民獻糲飯雜以麥豆﹐皇孫手掬﹐未飽而泣。天子不能無暴殄瑏瑥之報﹐而況吾人乎。

司馬溫公言其先公爲郡牧判官﹐客至未嘗不置酒﹐或三行﹐或五行﹐不過七行。酒沽於市﹐果止梨栗棗柿﹐肴止脯醢菜羹﹐器用瓷漆。當時士夫家皆然﹐會數而禮勤﹐物薄而情厚。近日士夫家酒非內法﹐果非遠方珍異﹐食非多品﹐器皿非滿案﹐不敢作會。嘗數月營聚﹐然後發書﹐風俗頹獘如是。公在洛文潞公範忠宣公約爲眞率會﹐脫粟一飯﹐酒數行﹐詩云「隨家所有自可樂﹐爲具更微誰笑貧。」惜富養財﹐有補風化不小。

仇泰然守四明﹐與一幕官相得。一日問及「公家日用幾何」﹐對曰「十口之家﹐日用一千。」泰然曰「何用許多錢﹖」曰「早具少肉﹐晚菜羹。」泰然驚曰「某爲太宋﹐居常不敢食肉﹐只是喫菜。公爲小官﹐乃敢食肉﹐定非廉士。」自爾見疏。予嘗謂節儉之益﹐非止一端。大凡貪淫之過﹐未有不生於奢侈者。儉則不貪不淫﹐是可以養徳也。人之受用﹐自有劑量﹐省嗇淡泊﹐有久長之理﹐是可以養壽也。醉濃飽鮮﹐昏人神志。若疏食菜羹﹐則腸胃淸虛﹐無滓無穢﹐是可以養神也。奢則妄取苟求﹐志气卑辱。一從儉約﹐則於人無求﹐於己無愧﹐是可以養气也。故老氏以爲一寶。

佛言受卽是空﹐謂受苦受樂﹐及一切受用也。如食列數味﹐放箸卽空矣。

經云「若食足矣﹐更彊食者﹐不加色力﹐但增其患﹐是故不應無度食也。」

「四百四種病﹐宿食爲根本。」「凡當得病﹐先宜減食。」

斷際禪師曰「有識食﹐有智食。四大之身﹐饑瘡爲患﹐隨順給養﹐不生貪著﹐謂之智食﹔恣情取味﹐妄生分別﹐難求適口﹐不生厭離﹐謂之識食。」

多食之人有五苦患﹕一者大便數﹐二者小便數﹐三者饒睡眠﹐四者身重不堪修業﹐五者多患食不消化。自滯苦際。日中後不食有五福﹕一者滅欲心﹐二者少臥﹐三者得一心﹐四者無有下風﹐五者身安穩﹐亦不作風。

聞至人云「人生衣食財祿皆有定數﹐若儉約不貪﹐則可延壽。奢侈過求﹐受盡則終。譬如有錢一千﹐日用一百﹐則可十日﹐曰用五十﹐可二十日。若恣縱貪侈﹐立見敗亡。一千之數﹐一日用盡﹐可不畏哉﹗或曰「奢侈而壽長者何也﹖蓋當生之數多也。若更廉儉﹐則愈長也。」

尹眞人曰「三欲者﹐食欲﹑睡欲﹑色欲。三欲之中﹐食欲爲根。喫得飽則昏睡﹐多起色心。止可喫三二分飯﹐气候自然順暢。饑生陽火煉陰精﹐食飽傷神气不升。朝打坐﹐暮打坐﹐腹中常忍三分餓。」

《禮記》曰「君無故不殺牛﹐大夫無故不殺羊﹐士無故不殺犬豕。君子遠庖廚﹐血气之類弗身踐也。」

老子曰「射飛逐走﹐發蟄驚棲﹐縱暴殺傷﹐非理烹宰﹐如斯等罪﹐司命隨其輕重﹐奪其紀算﹐算盡則死﹐死有餘責﹐殃及子孫。」

裴相國曰「血气之屬必有知﹐凡有知者必同體。世上欲無刀兵劫﹐須是眾生不食肉。」

陶弘景弟子桓先得道﹐將超升﹐弘景問曰「某行教修道勤亦至矣﹐得非有過而淹延在世乎﹖」桓曰「君之陰功著矣﹐所修《本艸》以虫﹑水蛭爲藥﹐功𨿽及人﹐而害於物命﹐以此一紀之後﹐當解形去世﹐署蓬萊都水監耳。」言訖乃去。弘景復以艸木之藥﹐可代物命者﹐著別行《本艸》三卷以贖其過。

曾魯公放生﹐以蜆蛤之類爲人所不卹而活物之命多也。一日夢被甲者數百人前訴﹐寤而問其家﹐有惠哈蜊數者﹐卽遣人放之。夜夢被甲者來謝。

東坡云「余少時不喜殺生﹐時未斷也。近年始能不殺豬羊﹐然性嗜蟹蛤﹐故不免殺。自去年得罪下獄﹐始意不免﹐卽而得脫﹐遂自此不復殺一物。有餉蟹蛤者放之江中﹐𨿽無活理﹐庶幾萬一﹐便不活﹐愈於煎烹也。非有所覬﹐但已親歷患難﹐不異雞鴨之在庖廚﹐不復以口腹之故﹐使有生之類﹐受無量怖苦爾。猶恨未能忘味﹐食自死物也。」

東坡與陳季常往來﹐每過往之際﹐輒作泣字韻詩一篇﹐季常不禁殺﹐以此諷之。季常旣不殺﹐而裏中化之﹐至今有不食肉者。皆云「未死神先泣。」此語使人淒然。

唐張易之兄弟侈於食﹐競爲慘酷。爲大鐵籠置鵝鴨於內﹐當中起炭火﹐銅盆貯五味汁。鵝鴨繞火走﹐渴卽飲汁﹐火炙痛卽回﹐表裏皆熱﹐毛落盡肉赤乃死。昌宗以其法作驢炙。昌儀用鐵鐝釘狗四足按鷹鷂﹐肉盡而狗未死﹐號叫酸楚不可聽。易之過昌儀憶馬腸﹐昌儀從騎鈹肋取腸﹐良久乃死。後洛陽人臠易之昌宗﹐肉肥白如熊肪﹐煎炙而食。打昌儀雙腳折﹐掏取心肝。孰謂無天報哉﹖

蔡京作相﹐大觀間﹐因賀雪﹐賜宴於京第﹐庖者殺鵪子千餘。是夕京夢郡鵪遺以詩曰「啄君一粒粟﹐爲君羹內肉。所殺知幾多﹐下箸嫌不足。不惜充君庖﹐生死如轉轂。勸君愼勿食﹐禍福相倚伏。」京由是不復食。

戴石屏見烹犢延客者﹐詩云「田家繭栗犢﹐小小可憐生。未試一犁力﹐俄遭五鼎烹。朝來古食指﹐妙絕此杯羹。口腹爲人累﹐終懷不忍情。」

佛印《滿庭芳》詞云「鱗甲何多﹐羽毛無數﹐悟來佛性皆同。世人何事﹐剛愛口頭濃。痛把眾生剖割﹐刀頭轉﹐鮮血飛紅﹐零炮碎炙﹐不忍見渠儂。

喉嚨才咽罷﹐龍腦鳳髓﹐畢竟無蹤。謾贏得﹐生前夭壽多凶﹐奉勸世人省悟。休恣意﹐擊惱閻君﹐輪回轉﹐本來面目﹐攺換片時中。」

彌勒尊佛云「人生在世太無知﹐日日朝朝眞是癡﹐刀割畜生身上肉﹐自家面上要添肥。喉嚨三寸原無底﹐何日何年是了期。不顧割他身上肉﹐猶嫌是肉少精脂。與你黃金十萬兩﹐誰肯將刀割自皮。饒卻飛禽並走獸﹐他身也是父娘兒。奉勸諸人觀此頌﹐慈悲不殺是便宜。偈曰﹕『勸君勤放生﹐終久得長壽。若發菩提心﹐大難天須救。』」

永嘉云「慈悲撫育﹐不傷物命﹐水陸空行﹐一切含識﹐命無大小﹐等心愛護﹐蠢動飛﹐無令毀損。」

陳氏戒殺﹐或問曰「如六畜等﹐我若不殺﹐他人亦殺之。施之山林﹐豹狼亦殺之。縱使我不殺亦不能救之矣。」答曰「六畜等我皆往世作決定殺因﹐故今受決定殺果﹐𨿽佛亦無如之何。故佛教人不殺者﹐正所以救之也。不作殺業﹐則無殺因﹐若決無殺因﹐則決不受殺報。若勸得一人不殺﹐則是救得一人不造殺因﹐免爲畜生。若勸化得千萬人不殺﹐則救得千萬人免爲畜生﹐出離三塗矣。故人能從佛勸化﹐未聞食肉豹狼能從佛勸化也。」

道經云「一切諸眾生﹐貪生悉懼死﹐我命卽他命﹐愼勿輕視於彼。」

了了居士云「體質須還異﹐靈明本不殊。𨿽然分貴賤﹐只是別形軀。苦痛教他死﹐肥甘助己需。休教閻老斷﹐自想說何如。」

抱一子云「殺生恣口腹﹐罪業足無邊。捐財廣濟人﹐福徳不可論。世人如不信﹐請觀《太上篇》。有感必有應﹐毫髮無差焉。」

宣和間﹐富商楊序夢神告曰「子逾旬當死﹐若能救活億萬物命可免。」序曰「大期已迫﹐物命有限﹐未易滿數。」神曰「魚卵不經鹽漬﹐三年尙可再活﹐盍圖之。」序乃大書神語於通衢壁間﹐由是人皆知戒﹐見人殺魚﹐就取卵投之江河。如是月餘﹐復夢神曰「億萬之數已滿﹐壽可延矣﹗」旣而果然。

《禮》曰「豢豕爲酒﹐非以爲禍也。而獄訟益繁﹐則酒之流生禍也。是故先王因爲酒禮﹐一獻之禮﹐賓主百拜﹐終日飲而不得醉焉﹐所以備酒禍也。」﹝以下戒飲﹞。

陳公子完奔齊﹐飲桓公酒﹐樂。公曰「以火繼之。」辭曰「臣卜其晝﹐未卜其夜。君子曰﹕『酒以成禮﹐不繼以淫﹐義也。』」齊桓公飲管仲酒﹐仲棄其半曰「臣聞酒入舌出﹐舌出言失﹐言失身棄﹐臣以爲棄身不如棄酒。」

邴原舊能飲酒﹐以荒思廢業斷之﹐八九年酒不向口。

陶侃飲酒有定限﹐常歡有餘而限已竭。或勸少進﹐侃淒悵良久﹐曰「年少曾有酒失﹐亡親見約﹐故不敢逾。」

劉玄明爲山陰令﹐告新尹曰「作縣惟日食一升飯﹐莫飲酒﹐此爲第一策。」

王肅家誡曰「凡爲主人飲客﹐使有酒色而已﹐無使至醉。若爲人所彊﹐必退席長跪﹐稱父戒以辭之。敬仲辭君﹐而況於人乎﹖」

髙允被敕﹐論集往世酒之敗徳者以爲《酒訓》﹐孝文覽而悅之。

柳戒子弟曰「崇好優遊﹐耽嗜曲蘗﹐以銜杯爲髙致﹐以勤事爲俗流。習之已荒﹐覺已難悔。」

範公質誡子曰「戒爾勿嗜酒﹐狂藥非佳味﹐能移謹厚性﹐化爲凶險類。古今傾敗者﹐歷歷皆可記。」

陳有斗餘酒量﹐每次不過五爵。𨿽會親戚﹐間有歡適﹐不過大白滿引﹐恐以長飲廢事。每日有定課﹐自雞鳴而起﹐終日寫閱﹐不離小齋﹐倦則就枕﹐旣寤卽興﹐不肯偃仰枕上。每夜必置行燈於牀側﹐自提就案﹐不呼喚使者。

張文忠公飲量過人﹐太夫人年髙﹐頗憂之。賈存道慮其以酒廢學生疾﹐示以詩曰「聖君恩重龍頭選﹐慈母年髙鶴髮垂。君寵母恩俱未報﹐酒如成病悔何追﹖」文忠自是非對親客不飲﹐終身不至醉。

北齊文宣與左右飲﹐曰「快哉大樂。」王曰「長夜荒飲不悟﹐國破亦有大苦。」帝默然。

商受沈酣﹐上天降喪。羲和酒荒﹐胤侯阻徵。鄭大夫伯有掘地築室爲長夜飲﹐子皙伐而焚之﹐死於羊肆。楚子反爲司馬﹐醉而寢﹐楚王欲與晉戰﹐召之辭以心疾﹐王徑入幄﹐聞酒臭曰「今日之戰﹐所恃者司馬﹐而醉若此﹐是亡吾國而不卹吾眾也。」射殺之。周故人與飲酒大醉﹐腐脇而死。灌夫酒酣罵座﹐武帝時伏誅。故裴日休瑏璢目酒之道﹕上爲淫溺所化﹐化爲亡國﹔下爲凶酗所化﹐化爲殺身。

元右相阿沙不花﹐見武帝容色日悴﹐諫曰「八珍之味不知禦﹐萬金之身不知愛﹐惟曲蘗是好﹐嬪是眈﹐是猶兩斧伐孤樹﹐未有不顚僕者。」次年帝崩﹐壽三十一。

經云「若常愁苦﹐愁遂增長。如人喜眠﹐眠則滋多。貪淫嗜酒﹐亦復如是。「酒失最上破壞善法﹐寧以利刀斷於舌根﹐不以此舌說染欲事。「喜飲酒醉﹐墮沸屎泥犁之中﹐罪畢得出﹐生猩猩中﹐後得爲人﹐頑無所知。「善來比丘﹐證阿羅漢降伏毒龍﹐後飲漿中酒大醉﹐遂失神通﹐不能降鱔﹐豈復能降龍也。」

洪州廉使問馬祖曰「喫酒肉卽是﹐不喫卽是﹖」祖曰「若喫是中丞祿﹐中喫是中丞福。」

崇眞宮道士龔尙賢飲燒酒過多﹐向臥吹燈﹐引火入喉中燒死。大抵酒皆有火﹐非但燒酒也。母族曹翁居京師﹐九十餘﹐步履如壯﹐人問其量﹐酒涓滴不飲﹐可知酒之能損壽矣。

金仁山曰「夫人敬則不縱欲﹐縱欲則不敬。商之君臣一本於敬﹐舉天下之物不足以動之﹐況敢荒敗於酒乎﹖」

薛文淸曰「酒色之類﹐使人志气昏酣荒耗﹐傷生敗徳﹐莫此爲甚。俗以爲樂﹐余不知果何樂也。惟心淸欲寡﹐則气平體胖﹐樂可知矣﹗」

活人心云「酒𨿽可以陶情性﹐通血脈﹐然招風敗腎﹐爛腸腐脇﹐莫過於此。飽食之後﹐尢宜戒之。飲酒不宜粗及速﹐恐傷破肺。肺爲五臟之華蓋﹐尢不可傷。當酒未醒﹐大渴之際﹐不可喫水及啜茶﹐多被酒引入腎臟﹐爲停毒之水﹐遂令腰腳重墜﹐膀胱冷痛﹐兼水腫﹑消渴﹑攣之疾。」

殺生崇飲﹐口腹類也﹐故附列焉。或曰「天地生物養人﹐先王爲酒合歡﹐儒者所不禁也。二戒之示﹐幾逃禪矣﹐如廢禮何﹖」嗟夫﹐舜徳好生﹐禹疏儀狄﹐聖人未始不戒也。卽不能然﹐若東坡食自死肉﹐陶侃飲有定限﹐何如必以此爲迂論迦談而漫不知檢﹐是假歸儒之名﹐以文其肆無忌憚之行也而可乎﹖

男女紳言

伊川曰「欲心一萌﹐當思禮義以勝之。」

朱子曰「觀澤之象以窒欲﹐欲與污澤﹐其中穢濁﹐解污染人﹐須當塡塞了。」

伊川曰「吾受气甚薄﹐三十而浸盛﹐四十五十而後完。今生七十二年矣﹐校其筋骨於盛年﹐無損也。」又曰「人待老而求保生﹐是猶貧而後畜積﹐𨿽勤亦無補矣﹗」張思叔曰「先生豈以受气之薄而厚爲保生耶﹗」先生默然曰「吾以妄生徇欲爲深恥。」

方正學曰「寒卽乎燠﹐暑卽乎涼﹐自外至者懼其已傷﹐而不知發乎中者爲身之殃。噫﹗嗜欲之毒甚於劍芒﹐人惟於寒暑之愼﹐而不於此之防﹐何耶﹖」

人主惟漢武帝七十餘歲﹐梁武帝﹑宋髙宗八十餘歲。漢武嘗言服藥節食可少病。梁武敕賀琛曰「朕絕房室三十餘年﹐不與女人同室而寢亦三十餘年。」此致壽之道﹐不系其好仙佛也。髙宗之壽亦由稟厚而寡欲爾。

枚叔曰「皓齒蛾眉﹐伐性之斧。」周顚仙所謂婆娘歹者﹐此也。

黃庭堅嘗過範景仁﹐終日相對﹐正身端坐。景仁言「吾二十年胸中未嘗起思慮﹐一二年不甚觀書﹐若無賓客﹐則終日獨坐。夜分方睡﹐𨿽兒曹歡呼﹐咫尺不聞。」東坡曰「範景仁平生不好佛﹐晚年淸愼減節﹐嗜欲物不芥蒂於心﹐卻是學佛作家。」

劉元城云「安世尋常未嘗服藥﹐方遷謫時年四十有七﹐先妣必欲與俱﹐百端懇辭不許。安世念不幸使老親入於炎瘴之地﹐已是不孝﹐若非義﹐固不敢爲﹐父母惟其疾之憂。如何得無疾﹖只有絕欲一事﹐遂舉意絕之。自是逮今﹐未嘗有一日之疾﹐亦無宵寐之變。」陳曰「公平生學術以誠入﹐無往而非誠﹐凡絕欲是眞絕欲﹐心不動故。」公曰「然。」公曰「安世自絕欲來三十年﹐气血意思只如當時﹐終日接士友劇談﹐𨿽夜不寐﹐翼朝精神如故。」

任萃惠登樞﹐年耆康彊﹐呂許公詢服餌之法﹐萃惠謝曰「不曉養生之術﹐但中年讀《文選》有所悟爾﹐謂『石韞玉以山輝﹐水含珠而川媚』也。」許公深以爲然。

山谷曰「人生血气未定﹐不知早服仲尼之戒。故其壯也﹐血气當剛而不剛﹐所以寒暑易侵耳。學道以身爲本﹐不可不畱意斯事也。」

司空圖曰「昨日流鶯今日蟬﹐起來又是夕陽天﹐六龍飛轡長相窘﹐何忍乘危自著鞭。」戒好色自戕者也。

楊誠齋謔好色者曰「閻羅王未曾相喚﹐子乃自求押到﹐何也﹖」卽前詩之意。

《素問》曰「恬淡虛無﹐眞气從之﹐精神內存﹐病安從來﹖是以志閒而少欲﹐心安而不懼﹐嗜欲不能勞其目﹐淫邪不能惑其心﹐所以能年皆度百歲而動作不衰者﹐以其徳全而不危也。」

上蔡曰「色欲已斷二十年來矣﹐蓋欲有爲﹐必須彊盛﹐方勝任得﹐故斷之也。」問﹕「用於勢利如何﹖」曰「打透此關十餘年矣。」

學問全在精神﹐精神不足﹐未有能立者。蓋精者﹐二五之萃﹐人之本﹐徳之輿也。二氏合下愛養完固﹐故其學易明易成﹐吾儒忽此﹐獨欠講明﹐講而弗信﹐欲掣者也﹔信而守弗固﹐未有必成之志者也。

薛文淸曰「人素羸瘠﹐乃能兢兢業業﹐凡酒色傷生之事皆不敢爲﹐明其壽固可延永矣。如素彊壯﹐乃恃其彊壯恣意傷生之事﹐則其禍可立待也。此又豈非命𨿽在天﹐而制命在己歟﹖」

佛告諸沙門愼無視女人﹐吾爲沙門處於濁世﹐當如蓮花不爲泥所污。老者以爲母﹐長者以爲姊﹐少者如妹﹐幼者如女﹐敬之以禮﹐意殊當諦。惟觀自頭至足﹐自外視內﹐彼身何有﹖惟盛惡露諸不淨種以釋其意。

昔有國王淫欲﹐比丘以偈諫曰「目爲眵淚窟﹐鼻是穢涕囊﹐口爲涎唾器﹐腹是屎尿倉。但王無慧目﹐爲色所耽荒。貧道見之惡﹐出家修道場。」又《伎女》偈曰「汝身骨榦立﹐皮肉相纏裹﹐不淨內充滿﹐無一是好物。皮囊盛污穢﹐九孔常流出。如廁虫樂糞。愚貪身無異。」又詩云「皮包骨肉並尿糞﹐彊作嬌嬈誑惑人。千古英雄皆坐此﹐百年同在一坑塵。」

女色壞人﹐障聖道故。如截多羅樹頭﹐芽永不生。智種亦然﹐女刀截﹐故善芽不發﹐是故女人切要遠離。

髙僧嵬戒行嚴潔﹐嘗有一女子寄宿﹐自稱天女﹐以上人有徳﹐天遣我來勸勉其意。嵬執意貞確﹐一心無擾﹐曰「吾心若死灰﹐無以革囊見試。」女乃淩雲而逝。顧曰「海水可生﹐須彌可傾﹐彼上人者﹐秉心堅貞。」

經云「咄哉世間﹐甚可怖畏。此處虛誑﹐無有可愛﹐猶如畫瓶﹐盛諸穢毒。此處難越﹐不能自出﹐猶如老象﹐溺彼深泥。此處自燒﹐猶如飛蛾﹐赴於明燭。此處危懼﹐猶如盲人﹐臨於深谷。此處能傷﹐猶如利刀﹐塗之以蜜﹐愚人無智﹐舐而求味。此處滅諸善法﹐無有遺余﹐猶如劫火﹐焚燒一切。」

永嘉云「凡夫顚倒﹐爲欲所醉﹐耽荒迷亂﹐不知其過。如捉花﹐不悟毒蛇。智人觀之﹐毒蛇之口﹐熊豹之手﹐猛火熱鐵﹐不以爲諭。銅柱鐵牀﹐背爛腸﹐血肉麋潰﹐痛徹心髓。作如是觀﹕惟苦無樂﹐革囊盛糞﹐膿血之聚﹐外假香塗﹐內惟臭穢﹐不淨流溢﹐虫蛆住處。智者觀之﹐但見毛髮爪齒﹐薄皮厚皮﹐肉血汗淚﹐涕唾膿腈﹐筋脈腦膜﹐黃痰白痰﹐肝膽骨髓﹐脾肺腎胃﹐心膏膀胱﹐大腸小腸﹐如是等物﹐一一非人。識風鼓擊﹐詐爲親友﹐其實怨妒﹐敗徳障道﹐爲過至重﹐應當遠離﹐如避怨賊﹐是故智者觀之如毒蛇﹐想寧近毒蛇﹐不親女色。」

經云「夫女色者﹐猶如枷鎖﹐勞人神識﹐愚夫戀著﹐不免械。」

上陽子曰「惟淫欲爲諸業之首﹐修行之士﹐先當屏絕。長春眞人對君﹐以欲爲第一戒。《太微靈書》以欲爲十敗之首。修行無他﹐但能眞實絕欲﹐餘皆易事耳。世於絕欲爲甚難者﹐皆愚癡之見。初學之士﹐試於無人之境﹐獨行獨臥﹐仍戒飲酒﹐日則以《丹經》常玩﹐夜則以淸淨存心﹐眼前旣無境亂﹐一切妄念悉除。稍有魔障﹐愈堅其心。外則不令饑渴﹐內則常加滋補﹐如此半年一載﹐待其精气內固﹐自不思欲﹐若欲念未除﹐是精尙不全﹐更當固之﹐《丹經》云﹕『精全者不思欲。』眞名言也。」

五臟之神﹕肝魂﹑肺魄﹑心神﹑腎精﹑脾意。若人恬淡﹐則神定魂淸﹐意安魄寧﹐精不走失。若人躁兢﹐則神疲魂濁﹐意亂魄散﹐精遂潰耗。夫人非不欲安而壽﹐而日應酬﹐神稍痿倦﹐則三尸九虫作我蟊賊。是以丹田之眞爲其所擾﹐精進之士﹐必屍虫消絕﹐五臟之神各安其職。故《度人經》曰「五帝﹐侍衛也﹐三尸乃人身三部陰濁昏邪之气。上尸彭踞居人頭﹐中尸彭躓居人腸﹐下尸彭居人足。凡人嗜欲貪淫﹐種種不善﹐皆屍鬼所使。庚申等日﹐詣天曹言人罪過﹐毫髮不遺﹐欲人速死﹐彼則欣躍。」《古仙》詩曰「窮盡世間無限法﹐除非丹藥斬三尸。」

淫欲之人﹐體有穢气﹐若見修行之人﹐急當回避﹐毋觸忤其眞气﹐以招殃禍。佛經云﹔「護淨戒者絕色欲也﹐行住坐臥﹐及經行處﹐其他吉祥。」李昊曰「陳述古多欲﹐爲鬼所侮。吾斷欲久矣﹐故鬼不敢見﹐非有他術也。」

夫人之生﹐稟父精母血﹐成其軀殼。及乎年壯﹐與嗜欲俱卻﹐將所受之精流於愛河欲海﹐喪之早者不滿下壽﹐喪之遲者不滿中壽﹐喪之晚者不滿上壽。若欲身安壽永﹐惟當絕欲寶精。人之壽命主乎精气﹐猶燈之有油﹐如魚之有水﹐油枯燈滅﹐水涸魚亡。柰何愚人以苦爲樂﹐見色棄生﹐豈知精竭命亦隨逝。

七魄在身﹐使人昏淫﹔三魂喜人爲善。本命日魂神降體﹐其日能淸淨身心﹐不酒不色﹐更衣焚香﹐坐不睡眠﹐卽得魂與魄合。魂屬陽﹐魄屬陰﹐陰陽相合﹐道气內降﹐命根堅固﹐身體淸安。若以酒色昏亂形體﹐魂歸一見﹐去身七步之遠﹐穢惡衝射﹐魂乃復去。七魄因魂不能來合﹐則其陰气愈盛﹐鼓舞得志﹐肆情恣欲﹐若三度昏亂﹐魂不合魄者﹐則陽衰陰壯﹐七魄與陰鬼交通﹐但思淫亂。

常人精每虧少。但凡交感﹐激撓一身之骨格﹐攪動一身之精髓。情欲才動﹐心君亦淫﹐三尸搬於上﹐七魄摧於下﹐方得精自兩頸而上﹐由五臟升泥丸﹐與髓同下﹐自夾脊雙關至外腎交﹐此爲五濁瑏璢世間法。故李宜春曰「精之在體在骨絡瑏瑡﹐猶金之有液瑏瑢﹐水之有脂﹐因欲火下熾﹐遂克化而爲物。」莊子瑏瑣曰「旣已爲物矣﹐欲復歸根﹐不亦難乎﹖」善攝生者﹐先除欲念。

劉眞人洛陽三年﹐日惟觀空遣妄﹐愛根才動﹐便誦曰「北都泉曲府﹐中有萬鬼羣。但欲遏人算﹐斷絕人命門。」誦此謠章﹐愛根斬然。蓋北都泉曲府﹐乃人之欲根也。欲根才動﹐羅酆起漫漫之黑雲﹐六鬼交鋒﹐妖精趲淋淋之苦雨。學人到此﹐要降伏之。

玄同子曰「仙家只要畱得精住﹐則根本壯盛﹐生气日茂。若欲心不息﹐靈根不固﹐則精薄而元气之生日少﹐漸漸竭盡﹐以至於亡。」禪客曰「若不斷淫欲而學禪觀﹐猶蒸砂爲飯﹐𨿽百千劫﹐只名熟砂﹐不得爲飯﹐然此事須在淸心絕念上下工夫。」

《宗鏡錄》曰「久種善根深﹐逢塵塵不侵。不是塵不侵﹐自是我無心。」此正所謂隨其心淨則佛土淨﹐邪魔不入﹐欲火潛消﹐自在逍遙﹐與虛空等﹐方是絕欲。世人不知﹐隨起隨抑﹐傷損元和。或又以不泄爲還精補腦﹐神气已去﹐徒畱敗滯之物於腰腎﹐致成奇疾﹐何其昧哉﹖

士子讀書作文辛苦﹐最宜節欲。蓋勞心而不節欲則火動﹐火動則腎水日耗﹐水耗而火熾則肺金受害﹐傳變爲勞瘵。

關中隱士駱耕道常言﹐修養之士﹐宜書月令置諸左右﹐夏至宜節嗜欲﹐冬至宜禁嗜欲。蓋一陽初生﹐其气微矣。如艸木萌生﹐易於傷伐﹐故當禁之﹐不特節也。且嗜欲四時皆損人﹐但冬夏二至﹐陰陽爭之時﹐尢損人耳。

淸淨則內腠閉距﹐𨿽大風苛毒弗之能害。

東垣云「主閉藏者﹐腎也﹔司疏泄者﹐肝也。二髒皆有相火﹐而其系上屬於心。心﹐君火也﹐爲物所感則易動﹐心動則相火亦動﹐動則精自走。相火翕然而起﹐𨿽不交合﹐亦暗流而疏泄矣。所以聖人只自教人收心養性﹐其旨深矣﹗」

四月屬巳﹐五月屬午﹐火大旺﹐火旺則金衰﹐六月屬未﹐土大旺﹐土旺則水衰。古人於夏﹐獨宿淡味﹐兢兢業業﹐保養金水二髒﹐正嫌火土之旺爾。《內經》曰「冬不藏精者春必病溫。」十月屬亥﹐十一月屬子﹐火气潛伏閉藏﹐以養其本然之眞﹐而爲來春發生升動之本。此時恣欲戕賊﹐至春升之際﹐下無根本﹐陽气輕浮﹐必有溫熱之病。此五个月﹐一年之虛耳。若上弦前下弦後﹐月廓月空﹐爲一月之虛。風霧大雷虹電﹐暴寒暴熱﹐日月薄蝕﹐愁怒驚悲﹐醉飽勞倦﹐謀慮勤動﹐爲一日之虛。若病患初退﹐瘡痍正作尢不止﹐一日之虛﹐與俗所謂注夏病﹐此四者之虛﹐亦宜暫遠帷幕﹐保全天和。前五个月宜出居於外﹐不見可欲﹐使心不亂也。

人從欲中生死﹐孰能無欲﹖但始則濃厚﹐次則淡薄﹐次則念頭𨿽起﹐過而不畱﹐次則𨿽有念﹐如嚼蠟而無味﹐又次則無念﹐斯爲工夫耳。古箴曰「不怕念起﹐只怕覺遲。」「仙家道人非有靈﹐積精養以成眞。」

呂純陽云「獨上髙峯望八都﹐黑雲散盡月還孤。茫茫宇宙人無數﹐幾个男兒是丈夫。」「養得兒形似我形﹐我身枯悴子光精﹐生生世世常如此﹐爭似畱神養自身。」

孫仙姑云「十歲童男正好修﹐大丹無漏可全周。金丹舍利全不壞﹐淸淨身心赴瀛洲。」「二十上下聚渾家﹐活鬼同眠心不怕。掀翻金鼎走丹砂﹐拽倒玲瓏七寶塔。」「三十已上火院牽﹐恰似蠶兒繭內眠。渾身上下纏縛定﹐不悟菩提瑏璢不悟禪。」「四十生男長女多﹐元陽耗散損中和瑏瑡。思量苦來從前苦﹐急急貪花恨不多。」「五十以上老來休﹐少年不肯早回頭。直待元陽耗散盡﹐恰似芝麻壓盡油。」「六十四五老漧巴﹐孫男孫女眼前花﹐那怕七十活一百﹐皂角揉殘一把查。」「回光影裏一骷髏﹐半臥荒郊半土丘。喉中若有三寸气﹐貪財好色逞風流。」「妻是猛虎兒是狼﹐我在羣中作一羊。但得喜時同歡喜﹐他們煩惱我遭殃。」「背上搭鞍驢共馬﹐鼻內穿索駝共牛。爲甚畜生偏受苦﹐好人勸著不回頭。」

《中和集》曰「天壬地癸﹐乃天地元精。元气節之於外則成人﹐益之於內則成丹。世人不知生男生女實由命分中得﹐不由人力。若不斷淫絕欲﹐自爲修養﹐直待精華耗竭﹐早至夭亡﹐大可惜也。又豈知寡欲而得男貴而壽﹐多欲而得男濁而夭耶﹖」

《碎金錄》曰「吾諦觀人世﹐然趣死者﹐如百川東注也。其死所有二焉﹕觸名位之禍機﹐冒衽席之畏途。能不邇者﹐萬萬中或有一二。」

淸虛丈人食雄鷄語人曰「雄鷄骨彊肌澀﹐亡陽故也。雞則不然。君子可以知惜精保身之術矣。」

許魯齋曰「萬般補養皆爲僞﹐只有操心是要規。象山先生登鬼谷山﹐行泥塗二三十里﹐云平日極惜精力﹐不輕用﹐以畱有用處﹐所以如今如是健﹐諸人皆困不堪。」

伯敏於此心能剛制其非﹐只是持之不久耳。象山云「只剛制於外﹐而不內思其本﹐涵養之功不至。若得心不明白正當﹐何須剛制。且如在此說話﹐使忽有美色在前﹐老兄必無悅色之心﹐若心常似如今﹐何須剛制。」象山曰「初學者能完聚得幾多精神﹖才一霍便散了。某平日如何樣完養﹐故有許多精神難散。」又曰「小心翼翼﹐昭事上帝﹐上帝臨汝﹐無貳爾心﹐戰戰兢兢﹐那有閒管時間﹗」﹝此象山完養工夫。﹞

陽明先生曰「絕飲酒﹐薄滋味﹐則气自淸﹔寡思慮﹐屏嗜欲﹐則精自明﹔定心气﹐少眠睡﹐則神自澄。」

按﹕《難經》有損腎﹑益精﹑少陰﹑气絕﹑骨枯諸論﹐與脈經腎經病證﹐及《首欏嚴經》佛示阿難第一戒淫等教﹐皆詞旨深奧﹐難於參悟。玆所采錄﹐惟古訓之易曉者﹐故鄙俗不忌也。夫裏曲村謠﹐樵歌牧唱﹐苟可以回風而勸俗﹐則不必莊語之以《典》《謨》《詩》《禮》之文矣。而亦何病其鄙俗也哉。初機之士﹐凡置一冊﹐或火自內起﹐或魔從外來﹐淨心披閱﹐然知懼﹐似炎郁而禦雄風﹐道渴而投甘露也﹐有不淸涼稱快者乎﹖昔懶安牧牛﹐一回入艸﹐驀鼻拽回﹐猛著精彩﹐久自純熟。謂滋編爲鼻之具亦可也。彼上根大乘﹐靈明瑏璢照了﹐色卽是空﹐夫何藉此﹖

跋

萬曆壬午秋﹐邑父母褚侯以才望調浦城﹐瀕行攀臥者不啻千萬計。余不肖亦編籍之一人﹐是日隨父老後追畱百里許。侯命捨帷﹐進諸父老而慰遣之。因出篋中所攜書一冊﹐諭之曰「此滁上皆春居土作也﹐養生者誠不可不知云。余拜受而閱之﹐則《食色紳言》也。二者人之恆性﹐居士顧欲人有以制節之﹐而吾侯又以遺之﹐得無與作者之意同乎﹖孟子曰「養生﹐王道之始。」侯寧逾歲﹐其施爲注厝﹐凡王政之所當先者﹐頌其口碑﹐存之方冊瑏璢﹐固非楮氏瑏瑡所能殫言瑏瑢。玆又以此壽吾民﹐欲老安少懷﹐咸於是焉致之。侯之惠於寧者旣深﹐而愛於吾民者何切﹐至林林總總瑏瑣﹐繼自今克保天和而免於夭折者﹐孰非侯之賜哉﹖父老謂宜廣其傳﹐因付之鋟梓瑏瑤而紀其歲月云。楊廷貴撰。

