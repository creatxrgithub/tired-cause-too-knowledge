

欽定四庫全書

子部十

師友談記

雜家類三【雜說之屬】提要

【臣】等謹案師友談記一卷宋李廌撰廌有徳隅齋畫品己著錄是書記蘇軾範祖禹及黃庭堅秦觀晁說之張耒所談故曰師友其人皆元祐勝流而廌之學問文章亦足與相亞能解諸人之所談所載多名言格論非小說瑣錄之比其述秦觀論賦之語反覆數條曲盡工巧而終以爲場屋之賦不足重可謂不阿所好書中稱哲宗爲今上蓋作於元祐中末記蘇軾爲兵部尙書及帥定州事軾到定州不久卽南遷則是書之成又當在元祐諸人盡罹貶斥之後知其交由神契非以勢利相攀且以潦倒場屋之人於新經義盛行之時曲附其說卽可以立致科第而獨載排斥笑謔之語不肯稍遜窮視其所不爲亦可謂介然有守矣寥寥數簡之書而至今孤行於天地豈偶然哉乾隆四十六年十月恭校上

總纂官【臣】紀均【臣】陸錫熊【臣】孫士毅

總校

官【臣】陸

費墀

欽定四庫全書

師友談記

宋李廌撰

元祐癸酉正月二十六日見東坡先生【禮部尙書蘓公子瞻先生自號居士】公曰近因講筵從容爲上言人君之學與臣庶異臣等防時父兄驅率讀書初甚苦之漸知好學則自知趣向旣久則中心樂之旣有樂好之意則自進不已古人所謂知之者不如好之者好之者不如樂之者陛下上聖固與中人不同然必欲進學亦湏自好樂中有所悟入且陛下之學不在求名與求知不爲章句科舉計也然欲周知天下章疏觀其人文章事實又萬幾之政非學無所折衷上甚以爲然退見宰輔誦其語且曰上天性好學某將自漢至唐擇其君臣大節政事之要爲一書以備進讀今讀三朝寶訓林子中所編也

東坡先生近令門人輩作人不易物賦【物爲一人重輕也】或戲作一聯曰伏其幾而襲其裳豈爲孔子學其書而戴其帽未是蘓公【士大夫近年效東坡桶髙檐短名帽曰子瞻樣】廌因言之公笑曰近扈從燕醴泉觀優人以相與自誇文章爲戲者一優【丁仙現者】曰吾之文章汝輩不可及也眾優曰何也曰汝不見吾頭上子瞻乎上爲解顏顧公久之

東坡先生居閶闔門外白家巷中一夕次子迨之婦歐陽氏【文忠公孫棐之女】產後因病爲祟所憑曰吾姓王氏名靜奴滯魄在此居久矣公曰吾非畏鬼人也且京師善符劍遣厲者甚多決能逐汝汝以愚而死死亦妄爲祟爲言佛氏破妄解脫之理諭之曰汝善去明日昏時當用佛氏功徳之法與汝婦輒合爪曰感尙書去也婦良愈明日昏時爲自書功徳疏一通仍爲置酒防香火遣送之公曰某平生屢與鬼神辧論矣頃迨之防忽云有賊貌痩而黒衣以靑公使數人索之無有也乳媼俄發狂聲色俱怒如卒伍軰唱喏甚大公往視之輒厲聲曰某卽痩黑而衣靑者也非賊也鬼也欲此媼出爲我作巫公曰寜使其死出不可得曰學士不令渠出不柰何只求少功徳可乎公曰不可又曰求少酒食可乎公曰不可又曰求少紙可乎公曰不可又曰只求一杯水可乎公曰與之媼飲畢僕地而蘇然媼之乳因此遂枯公曰頃在鳳翔罷官來京師道由華嶽忽隨行一兵遇祟甚狂自褫其衣巾不已公使人束縛之而其巾自墜人皆曰此嶽神之怒故也公因謁祠且曰某昔之去無祈今之回無禱特以道出祠下不敢不謁而已隨行一兵狂發遇祟而居人曰神之怒也未知其果然否此一小人如蟣虱爾何足以煩神之威靈哉縱此人有隱惡則不可知不然以其懈怠失禮或盜服禦飲食等小罪爾何足責也當置之度外竊謂嶽鎭之重所隸甚廣其間彊有力富貴者蓋有公爲姦慝神不敢於彼示其威靈而乃加怒於一卒無乃不可乎某小官一人病則一事闕煩恕之可乎非某愚直諒神不聞此言出廟馬前一旋風突而出忽作大風震鼔天地沙石驚飛公曰神愈怒乎吾弗畏也冒風卽行風愈大惟趂公行李而人馬皆辟易不可移足或勸之曰禱謝之公曰禍福天也神怒卽怒吾行不止其如予何己而風止竟無別事

東坡先生嘗謂某曰範淳夫講書爲今經筵講官第一言簡而當無一冗字無一長語義理明白而成文粲然乃得講書三昩也廌自太史先生【以國史修撰知國史院兼修國史故曰太史公】初在講筵卽防其門今且八年自昔嘗聞公詰朝當講卽前一夕正衣冠儼然如在上前命子弟侍坐先按講其說廌未始得與聽也邇來遂獲與聽先生平時溫溫其語若不出諸口及當講開列古義仍參之時事曁近代本朝典故以爲戒勸其音瑯瑯然聞者興起冝乎久侍邇英而爲儒林之冠也二月朔太史公當講廌前一夕獲聞按講王制巡狩望之禮曰古之人多因燔望秩之說乃附防爲封禪之事或以求神仙或以祈福或以告太平成功皆秦漢之侈心非古者巡狩省方之義爲人臣凡有勸人主封禪者佞臣也廌以此言爲守成之鑑

廌少時有好名急進之獘獻書公車者三多觸聞罷然其志不已復多防巨公之門自丙寅年東坡嘗誨之曰如子之才自當不沒要當循分不可躁求王公之門何必時曳裾也爾後常以爲戒自昔二三名卿已相知外八年中未嘗一謁貴人中間有貴人使人諭殷勤欲相見𨿽其人之賢可親然廌所守匹夫之志亦未敢自變也嘗爲太史公言之公曰士人正當爾耳士未爲臣進退裕如也他日子仕於朝欲如今日足以自如未易得之矣李文正嘗曰士人當使王公聞名多而識面少此最名言蓋寜使王公訝其不來無使王公訝其不去如子尙何求名惟在飬其髙志爾廌以此言如佩韋也太史公嘗講禮曰儗人必於其倫先儒之說謂儗君於君之倫儗臣於臣之倫臣以爲此特位而已儗人必以徳爲貴桀紂人君也謂匹夫爲桀紂其人必不肯受孔孟匹夫也謂人君爲孔孟其人必不敢當

友人董耘饋長沙貓筍廌以享太史公太史公輒作詩爲貺曰因筍寓意且以爲贈爾其詩曰穿雲斸石逺林空來渉江波萬萬重實比梧桐能食鳳籜翻風雨便成龍一枝未許塵鞍掛千畆終畱渭水封陋巷菜羹知不稱君王玉食願時供廌卽和之亦以寓自興之意且述前相知之情焉其詩曰節藏泥滓气淩空薦俎寜知肉味重未許韋編充簡冊已勝絲委誑蛟龍【長沙故事】短萌任逐霜刀重美榦湏煩雪壤封他日要令髙士愛不應常奉宰夫供秦少防亦和之曰楚山春筍斸云空北客常嗟食不重秀色可憐刀切玉淸香不斷鼎烹龍論羮未愧蒓千里入貢常隨傳一封薄祿飬親甘防少滿苞時賴故人供【鄧愼思常遺之】

廌謂少防曰比見東坡言少防文章如羙玉無瑕又琢磨之功殆未有出其右者少防曰某少時用意作文講貫已成誠如所諭檢不破不畏磨難然自以平弱爲愧邢和叔嘗曰子之文銖兩不差非秤上秤來乃等子上等來也廌曰人之文章闊逹者失之太疎謹嚴者失之太弱少防之文詞𨿽華而气古事備而意髙如鐘鼎然其體質規模質重而簡易其刻畫篆文則後之鑄師莫能彷佛宜乎東坡稱之爲天下奇作也非過言矣二月十日出陳橋門稍西十里白溝上原謁陽翟縣令孫敬之愭防開府承議郎張弼非夜話張浙人也傳云劉簽樞知定州錢穆父居樞位其實則無也廌謂孫敬之曰嵗前廌到陽翟競傳蔣頴叔爲辭熈帥奪待制以本官譴知舒州廌曰出京時上宮謝見蔣頴叔以待制扈從不足信眾鄕人咻之今日穆父之拜竊恐如頴叔之傳也已而果然乃知虛傳之書不必逺方𨿽國門之外已不足信矣敬之曰今年上元呂丞相夫人禁中侍宴獨以上相之夫人得奉觴進於二聖余執政命婦則並立副階上北向羅拜宴罷辭謝皆登露防望拜奉觴以進頗戰栗寶慈曰夫人與吾年相若特命二女使扶擁以示恩意敬之曰呂相夫人乃中表親也爲某言禁中禮數甚詳曰禦宴惟五人上居中寶慈在東長樂在西皆南向太妃曁中宮皆西向寶慈曁長樂皆白角團冠前後惟白玉龍簪而已衣黃背子衣無華彩太妃曁中宮皆縷金雲月冠前後亦白玉龍簪而飾以北珠珠甚大衣紅背子皆用珠爲飾中宮𨿽預坐而婦禮甚謹惟內顧寶慈坐不敢安𨿽廣樂在廷未嘗一視也上前後供侍固多女使皆天下奇色惟有四人一樣妝梳衣服之類無少異俄至上側未移刻又忽四人至凡十有六畨其服飾珠翠之盛信天下之所未覩上天顏穆然敬奉二宮有不邇聲色之意

秦少防論賦至悉曲盡其妙蓋少時用心於賦甚勤而專常記前人所作一二篇至今不忘也

少防言凡小賦如人之元首而破題二句乃其眉惟貴气貌有以動人故先擇事之至精至當者先用之使觀之便知妙用然後第二韻探原題意之所從來須便用議論第三韻方立議論明其防趣第四韻結斷其說以明題意思全備第五韻或引事或反說第七韻反說或要終立義第八韻卒章尢要好意思爾

少防言賦中工夫不厭子細先尋事以押官韻及先作諸隔句凡押官韻須是穩熟瀏亮使人讀之不覺牽彊如和人詩不似和詩也

少防云賦中用事惟要處置才見題便類聚事實看緊慢分布在八韻中如事多者便須精擇其可用者用之可以不用者棄之不必惑於多愛畱之徒爲累耳如事少者須於合用先占下別防要用者不可那掇

少防言賦中用事如天然全其對屬親確者固爲上如長短不等對屬不的者須別自用其語而裁剪之不可全務古語而有疵病也譬如以金爲器一則無縫而甚陋一則有縫而甚佳然則與其無縫而陋不若有縫而佳也有縫而佳且猶貴之無縫而佳則可知矣

少防言賦中用事直須主客分明當取一君二民之義借如六字句中兩字最卽須用四字爲客兩字爲主其爲客者必湏協順賔從成就其主使於句中煥然明白不可使主客紛然也

少防言賦中作用與雜文不同雜文則事詞在人主气變化若作賦則惟貴鏈句之功鬭難鬭巧鬭新借如一事他人用之不過如此吾之所用則𨿽與眾同其語之巧迥與眾別然後爲工也

少防言賦家句脈自與雜文不同雜文語句或長或短一在於人至於賦則一言一字必要聲律凡所言語須當用意屈折斵磨須令協於調格然後用之不協律義理𨿽是無益也

少防言凡賦句全借牽合而成其初兩事甚不相侔以言貫穿之便可爲吾所用此鏈句之工也

少防言今賦乃江左文章雕敝之餘風非漢賦之比也國朝前軰多循唐格文冗事迃獨宋範滕鄭數公得名於世至於嘉祐之末治平之間賦格始備廢二十餘年而復用當時之風未易得也已

少防言賦之說𨿽工巧如此要之是何等文字廌曰觀少防之說作賦正如塡歌曲爾少防曰誠然夫作曲𨿽文章卓越而不協於律其聲不和作賦何用好文章只以智巧飣餖爲偶儷而已若論爲文非可同日語也朝廷用此格以取人而士欲合其格不可柰何爾

東坡嘗云頃年文忠歐公薦某先君薦章才上一時公卿爭先求識面交口推服聲名一日大振蓋歐公之言旣取重於世而當時之人亦有喜賢好善之心無紛紛然翕訿之間言也

東坡云頃同黃門公初赴制舉之召到都下是時同召試者甚多一日相國韓公與客言曰二蘓在此而諸人亦敢與之較試何也此語旣傳於是不試而竟去者十蓋八九矣

東坡云國朝試科目昔在八月中旬頃與黃門公旣將試黃門公忽疾臥病中自料不能及矣相國韓魏公知之輒奏上曰今嵗召制科諸士惟蘓軾蘓轍最有聲望今聞蘓轍偶病未可試如此人兄弟中一人不得就試甚非眾望欲展限以俟上許之黃門病中魏公數使人問安否旣聞全安方引試凡比常例展二十日自後試科目並在九月蓋始於此比者相國呂微仲語及科目何故延及秋末之說東坡爲呂相國言之相國曰韓忠獻其賢如此深可慕爾

東坡云頃試制舉中程後英宗皇帝卽欲便授知制誥相國韓公曰蘓軾之才逺大之器也他日自當爲天下用要在朝廷培養之使天下之士莫不畏慕降伏皆欲朝廷進用之然後取而用之則人人無復異詞矣今驟用之則天下之士未必以爲然適足以累之也英宗曰知制誥旣未可且與修起居注可乎魏公曰記注與制誥爲鄰未可遽授不若且於館閣中擇近上貼職與之他日擢用亦未爲晚乃授直史館歐陽文忠時爲防政慮執政官中有不憙魏公者喋於東坡坡曰公所以於某之意乃古之所謂君子愛人以徳者歟

蘓仲豫迨言新宗正丞程遵彥之邵內行全好人所難能廌詢其如何曰遵彥嘗爲杭州僉判以故知其居家之道甚詳遵彥之母極嚴厲遵彥之妻不得其志逐去遵彥方三十嵗承順母意不復言娶與母對牀而寢今二十年矣因遂絕嗜欲未嘗一日失其懽心其母亦撫養遵彥諸子恩意周至但諸孫或一言思其出母則詬怒遵彥之妻亦賢無辜得罪被逐於其姑亦無怨言嵗時問安奉禮物不輟𨿽異居而婦禮甚修至今獨居守節不可奪士大夫賢遵彥怪其母憫其妻哀其子也王仲薿承事字丰甫相國郇公之子也昔爲廌言東坡公頃應進士舉到省時郇公以翰林學士知舉得其論與防二眞本論卽刑賞忠厚之至也凡三次起艸𨿽稿亦記塗注其愼如此論捲業爲道人梁衝所竊今所存惟防槁爾衝以吐納醫藥爲術東坡貶時識之今在京師丰甫欲訴於官取之爾

丰甫言頃其女兄之夫髙旦受知於相國司馬溫公已除河北糴糧艸使一日謁溫公方起立稟事忽瞑目口不能言遽蹶而僕溫公遭壓焉眾公扶救溫公而旦已不知人事溫公令人肩舁以歸卽死明日溫公使吏問安否且曰已攺除本路提刑獄矣吏以死聞溫公甚嘆之厚賻其家後二日範伯嘉子丰蜀公之仲子也謁溫公復使人舁致以歸子丰亟還許才升堂見蜀公畢入其室卽殂子丰有才力明敏過人廌從其防甚久相知亦深

太史公講太史奉諱惡天子齋戒受諌之說注謂子夘與先代忌辰之類爲諱惡公曰以臣所見所謂諱惡者危亡之言不絕於耳爲人臣必使危亡之言不絕於口然後君臣相與戒愼畏懼則保其社稷若夫子夘𨿽爲桀紂亡日與先代忌辰此有司常事爾不足道也天子齋戒受諫禮云嵗終臣以爲乃嵗首也書云每嵗孟春遒人以木鐸狥於路官師相規工執藝事以諫天子齋戒受之以敬也此皆先儒之所不及逺甚

蘓過叔黨言其堂姊嫁蒲澈澈資政傳正之子也傳正守長安日澈之婦閉戶不治一事惟滴酥爲花果等物每請客一客二十餘飣皆工巧盡力爲之者只用一次復速客則更之以此諸婦日夜滴酥不輟

叔黨又曰蒲公有大洗面小洗面大濯足小濯足大澡浴小澡浴蓋一日兩洗面兩濯足間日則浴焉小洗面一易湯用二人惟颒其面而已大洗面三易湯用五人肩頸及焉小濯足一易湯用二人惟踵踝而已大濯足三易湯用四人膝股及焉小澡浴則湯用三斛人用五六大澡浴則湯用五斛人用八九口脂面藥薫鑪妙香次第用之人以爲勞公不憚也蓋公以文章顯用爲時大臣志气磊落奉飬雅潔故也頃公有書與東坡自云晚年有所得東坡答之曰聞所得甚髙固以爲慰然復有二尙欲奉勸一曰儉二曰慈此言眞蒲公之所當聞也

太史公講月令開題凡數千言備陳歷世遵陰陽爲政事之迹與魏相栁宗元之說反復甚明前世論時令者莫能過也且曰儒者多言不必從月令故時令論立說誠有以破漢儒附防災異之獘然洪範以五事應五行有休徴咎徴符契甚明後之人君不可不爲鑑也太史公講月令開題曰行春令則云云者人君之政令非天之時气也故此之時必當行其本時之令以順之若逆之則五行相克之气隨類來應如人五臟相勝則有受克之處其不和之气自來爲病也今人見時之气寒燠非曰行某令行某令者非也廌在元祐三年省試防問有魏相時令者廌之所對大略與太史公之說同但其卒曰王者應天以實不以文故人和而天地之和應之不必法其繁文末節但時和嵗丰家給人足則便爲太平之實若求夫朱艸生鳳凰至等瑞皆漢代君臣不務本而區區尙有虛文也漢之好復古者無若王莽而劉歆又以儒術緣飾之奏祥瑞作頌聲者甚眾無益於治可救其亂乎詞多不能詳姑記其大槪昔旣不效何必道乎

王丰甫言章元弼頃娶中表陳氏甚端麗元弼貎寢陋嗜學初眉山集有雕本元弼得之夜觀忘寐陳氏有言遂求去元弼出之元弼每以此說爲朋友言之且曰緣吾讀眉山集而致之也元弼越人文之子少廌一嵗嘗以賢良方正科被召太史公極愛之嘗三薦於朝朝廷以太史公之薦元弼𨿽防補未登科亦除陳州州學教授元弼好謁當巨公嘗自咸平晨飡行七十五里入都懷刺來謁中途不遑秣馬也甚臒瘁隆冬短褐冠敝履穿並日而食陳州之行太史之賜厚矣

蘓仲豫言蔣頴叔之爲江淮發運也其才智有餘人莫能欺漕運絡繹蔣吳人諳知風水嘗於所居公署前立一旗曰占風旗使人日候之置籍焉令諸漕綱日程亦各記風之便逆蓋雷雨雪雹霧露等有或不均風則天下皆一每有運至取其日程歷以合之責其稽緩者綱吏畏服蔣之去占風旗廢矣

國朝法綱船不許住滯一時所過稅塲不得撿稅兵梢口食許於所運米中計口分升斗借之至下卸日折算逐人之俸糧除之蓋以舟不住則漕運甚速不撿則許附私商販𨿽無明條以許人而有意於兼容爲小人之防利有以役之也借之口糧𨿽明許之然漕運旣速所食防何皆立法之深意也自洛司置舟官載客貨沿路稅塲旣爲所並而綱兵撘附遂止邇來導洛司旣廢然所過稅塲有隨船撿稅之滯小人無所防利日食官米甚多於是盜糶之興焉旣食之又盜之而轉搬納入者動經旬月不爲交量往往鑿竇自沈以滅其迹有司治罪鞭配日眾大農嵗計不充𨿽令犯人逐月尅糧塡納豈可敷足張文定爲三司使日云嵗虧六萬斛今比年不啻五十餘萬斛矣而其獘乃在於綱兵也東坡爲州嘗陳前獘於朝請罷沿路隨船撿稅江淮之獘往往除焉然五十萬之闕未能遽復數年之後可見其效淮南楚泗數州自刑綱吏不啻百人能救其獘此刑自省仁人之言其利溥哉

蘓仲豫言頃在先帝朝葉溫叟嘗提舉陜西保甲忽有詔曰禦批問所隸諸州所教保甲精觕如何【觕音麄或作粗】葉上札子言臣所教保甲委是精觕奏至神宗笑之謂侍臣曰葉溫叟將謂觕字是精確也

晁無咎云著作職今不修日曆甚閒但攺教坊判官致語口號等及小祠祭校對祝版

晁無咎言頃仁宗嘉祐末英宗已判宗正時館中進所校對祝版凡九每版皆曰嗣皇帝某或曰嗣天子臣某舊例禦書各貼黃雲署仁宗時苑中親作一亭甚華仁宗自名之曰迎曙亭已而悟乃英宗名也攺之曰迎旭亭仁宗以旭字未安又攺之曰迎煦亭皆黙符英皇之名神宗嫌名今上禦名也天命符瑞之驗預有定哉李錞希聲言頃侍其祖茂直爲江西監司日聞徐禧自禦史中丞以母防還洪府日洪有媼善以三世祿命書言人吉凶徳占俾占之曰當與兵死徐氏盡皆怒之媼曰無煩怒也其書古人所記其變具存以其書示之畫一僵屍身首異處血污狼籍而烏鳥啄之徐氏猶欲以妖言將檄有司笞之媼以眾解得免後徳占敗永樂城破敵旣害之蹂踐其屍正符媼說媼尙存洪人因重之又曰禧經制西事日與沈括議入居永樂括不欲入禧以不同其計自以數萬人守焉禧自守敵大縱兵圍之四面不見其際禧節制諸將不許出戰城中兵相殘殺禧命曲珍內平之守旣久城中無水兵皆渇至有殺人而吮睛飲血者禧命掘井井數十尺方及泉旣汲禧命以軍額髙下次第飲之眾兵怨怒凡汲一眾兵皆以衣漬而吮之眾渇不已請開城飲於濠𨿽死不憾城開外兵遂入而屠焉又言徐禧之妻黃魯直堂妺也故禧死魯直祭之文有文足以經邦武足以定難之句禧之沒朝廷厚其贈與至金紫光祿大夫吏部尙書諡忠湣官其子弟八人禧止有一子甚幼曰俯遂獨受其遺澤至通直郎今上卽位覃恩轉奉議郎今年才十有六嵗矣近娶呂溫卿之女蓋呂吉甫與禧厚善故也每讀責呂吉甫誥至於力引狂生之謀馴至永樂之禍未嘗不泣涕也好讀兵書善學其舅魯直近有詩云平生功名心夜窻短檠燈大賞之也

東坡言普安禪院初在五代時有一僧曰某者卓庵道左萟蔬丐錢以奉佛事一日於庵中晝寢夢一金色黃龍來食所萟萵苣數畦僧寤驚曰是必有異人至此已而見一偉丈夫於所夣地取萵苣食之僧視其貌神色凜然遂攝迎之延於庵中饋食甚勤復又取數鐶餞之曰富貴無相忘因以所夢告之且曰公他日得志願爲老僧只於此地建一大寺幸甚偉丈夫乃藝祖也旣卽位求其僧尙存遂命建寺賜名曰普安都人至今稱爲道者院元祐八年因送範河中過此院閒言及之東坡云郭子儀鎭河中日河甚爲患子儀禱河伯曰水患止當以女奉妻已而河復故道其女一日無疾而卒子儀以其骨塑之於廟至今祀之惜乎此事不見於史也

國朝面賜緋卽四防義襴衫寶瓶銀帶例服三日元祐七年春末陳祥道學士進禮圖儀注已除館閣校勘明年用爲太常博士乃賜緋衣四防袍銀帶往謝禮部蘓尙書公爲言頃石參政中立爲館閣時亦賜緋仍系銀帶石滑稽服之無怍色過司天監馬驚墜地銀帶頗傷眾吏曰何星也石曰吾不善推步但怪土犯寶瓶耳一時士人莫不以爲笑也祥道聞之亦甚笑祥道許少張榜登科禮學通博一時少及仕宦二十七年而官止於宣義郎蓋初仕時父毆公人死而祥道任其罪久廢中間爲太學博士亦坐累故屯蹇至老嘗爲禮圖一百五十卷儀禮說六十餘卷內相範公爲進之乞送祕閣及太常寺故有是命沒齒困窮而不遇賞音也自賜緋不余旬而卒或曰𨿽不土犯寶瓶臨行年也

孫巨源內翰從貢父求墨而吏送逹孫莘老中丞巨源以其求而未得讓劉劉曰已嘗送君矣已而知莘老誤畱也以其皆取姓孫而爲館職故吏輩莫得而別焉劉曰何不取其髯而別吏曰皆胡而莫能分也劉曰旣是皆胡何不以其身之大小爲別吏曰諾於是館中以孫莘老爲大胡孫學士巨源爲小胡孫學士

比年多自七寺卿除侍郎一日因景靈宮國忌行香時寺監並防於幕次外有從者坐地上各話其所事光祿宗之從者曰吾卿當作侍郎矣蓋宰相之子今一叔爲少傅一叔爲使相判太原只言家世必吾卿也文太僕及之從者曰吾卿職是修撰父是太師若言家世豈光祿可及乎髙太府遵惠之從者曰若言吾卿必爲侍郎矣趙衛尉令鑠之從者曰吾卿則太祖皇帝之後今皇帝之近族也亮非諸卿可能及矣眾從者皆服俄有王司農孝先之從者曰吾卿曾作大理領都水出入重軄多歷年嵗若除侍郎吾卿必矣眾從者皆噪之曰汝𨿽官髙職重宣力不少柰何親戚族人見任壯丁耆長乎王之從者不勝其怒遂毆諸卿之從者從者復眾毆擊至有流血者皆爲邏卒擒捕之詣尹治焉

東坡公云日者王寔王寜見訪寔韓持國少傅之婿也因問持國安否寔寜皆曰自致政尢好歡嘗自謂人曰吾已癃老且將聲樂酒色以娯年不爾無以度日東坡曰惟其殘年正不當爾君兄弟至親且舊願爲某傳一語於持國可乎寔寜曰諾坡曰頃有一人未嘗參禪而雅合禪理死生之際極爲了然一日置酒大防親友酒闌語眾曰老夫卽今且去因攝衣正坐將奄奄焉諸子惶遽呼號曰大人今日乃與世訣乎願畱一言爲教老人曰本欲無言今爲汝懇只且第一五更起諸子未諭曰何也老人曰惟五更可以勾當自家事日出之後欲勾當則不可矣諸子曰家中幸丰何用早起舉家諸事皆是自家事也豈有分別老人曰不然所謂自家事者是死時將得去者吾平生治生今日就化可將何者去諸子頗悟今持國果自以謂殘年請二君言與持國但言某請持國勾當自家事與其勞心聲酒不若爲可以死時將去者計也坡又曰範景仁平生不好佛晚年淸愼減節嗜欲一物不芥蔕於心眞卻是學佛作家然至死常不取佛法某謂景仁𨿽不學佛而逹佛理𨿽毀佛罵祖亦不害已

東坡謂廌與李祉言曰某平生於寢寐時自得三昧吾初睡時且於牀上安四體無一不穩防有一未穩須再安排令穩旣穩或有些小倦痛處略按摩訖便瞑目聽息旣勻直宜用嚴整其天君四體𨿽復有屙癢亦不可少有蠕動務在定心勝之如此食頃則四肢百骸無不和通睡思旣至𨿽寐不昏吾每日須於五更初起櫛髮數百颒面盡服裳衣畢須於一淨榻上再用此法假寐數刻之味其美無涯通夕之味殆非可比平明吏徒旣集一呼卽興冠帶上馬率以爲常二君試用吾法自當識其趣無以語人知也天下之理能戒然後能慧蓋慧性圓通必從戒謹中入未有天君不嚴而能圓通覺悟者也二君試識之

呂元明希哲侍講爲廌言頃仁皇時太學之法寛簡國子先生必求天下賢士眞可爲人師表者就其中又擇其尢賢者專委掌教導規矩之事胡翼之瑗初爲直講有防專掌一學之政胡文學行義一代髙之旣專學政遂推誠教育身率多士天下之士不逺萬里來就師之方是時防太學者端爲道藝稱弟子者中心悅而誠服之也胡亦甄別人物擇其過人逺甚人畏服者奨之激之以勵其志又各因其所好類聚而別居之故好尙經術者好談兵戰者好文藝者好尙節義者皆以所類羣居相與講習胡亦時召之使論其所學爲定其理或自出一義使人人以對爲可否之時取當時政事俾之折衷故人皆樂從而有成今朝廷舊臣往往胡之徒也太史公呂元明頃在熈寜中王荊公欲與其子雱並除崇政殿說書已有成命防呂正獻公與荊公論新法相失其事遂格後二十餘年今上之卽位八年朝廷以勲臣子有學問復除前命蓋知官職命實使之𨿽遲遲亦必爲也王公父子今已物故而元明竟居講筵𨿽以世徳多學用亦有命也

頃年客有話胡翼之爲國子先生日畨禺有大商曰某氏者遣其子來就學其子儇蕩其所賫千金仍病甚瘠客於逆旅若將救死焉偶其父至京師閔而不責攜其子謁胡先生告其故曰是宜先警其心而後道之者也乃取一帙書曰汝讀是可以先知養生之術知養生然後可以進學矣其子視其書乃黃帝素問也讀未竟惴惴然懼性命之過甚悔痛自克責冀可自新胡已知其悔悟召而誨之曰知愛身則可以修身自今以始其洗心向道取古聖賢之書次第而讀之旣通其義然後爲文則汝可以成名聖人不貴無過而貴攺過無懷昔悔第勉事業其人亦頴鋭善學學之三年登上第而歸張文潛曰先皇尙經術本欲求賢聖防趣而一時師說競以新奇相髙妄爲臆說卽附意穿鑿如說詩曰溱與洧方渙渙兮士與女方秉蕳兮女曰觀乎士曰旣且且往觀乎洧之外詢訏且樂惟士與女伊其相謔贈之以芍藥以謂淫佚之防芍藥善墮胎行血故爲之贈然詩言士與女相謔然則士贈女乎女贈士乎借謂女贈士安用墮胎行血也此殆是以芳香爲好之義何至是陋也劉貢父甞曰贈之芍藥士女不分若夫視爾如荍貽我握椒則女贈士必矣本艸云椒性溫明目暖水藏則女無用也莫不以爲笑嗚呼有是種種陋說而觸類長之此爲罷經義之禍其本亦以此

東坡新遷東闕之第廌同李端叔秦少防往見之東坡曰今日乃先祖太傅之忌【五月十一日】祖父名序甚英偉才气過人𨿽不讀書而气量甚偉頃年在鄕裏郊居陸田不多惟種粟及以稻易粟大倉儲之人莫曉其故儲之累年凡至三四千石防眉州大饑太傅公卽出所儲自族人次外姻次佃戶鄕曲貧者次第以與之皆無凶嵗之患或曰公何必粟也惟粟性堅能久故可廣儲以待匱爾又繞宅皆種芋魁所收極多卽及時多蓋薪蒭野民乏食時卽用大甑蒸之羅置門外恣人取食之賴以無饑焉祖父嗜酒甘與村父箕踞髙歌大飲時伯父登朝而外氏程舅亦登朝外祖甚富二家連姻皆以子貴封官程氏預爲之謂祖父曰公何不亦預爲之太傅曰兒子書云作官器用亦寄來一日方大醉中封告至並樊纓公服笏交椅水灌子衣版等物太傅時露頂戴一小冠子如指許大醉中取告箕踞讀之畢並諸物置一布囊中取告時有餘牛肉亦取置一布囊中令村童荷而歸跨驢入城城中人聞受告或就郊外觀之遇諸見荷擔二囊莫不大笑程老聞之面誚其太簡惟有識之士奇之

眉州或有神降曰茅將軍巫覡皆狂禍福紛錯州皆畏而禱之共作大廟像宇皆雄祈驗如響太傅忽乘醉呼村僕二十許人入廟以斧鐝碎其像投溪中而毀拆其廟屋竟無所靈後三年伯父初登第太傅甚喜親至劍門迎之至七家嶺忽見一廟甚大視其榜曰茅將軍太傅曰是妖神卻在此爲幻耶方欲率眾復毀忽一廟吏前迎拜曰君非蘇七君乎某昨夜夣神泣告曰明日蘓七君至吾甚畏之哀告蘓七君且爲容恕幸存此廟俾竊食此也眾人怪之共勸焉乃捨

太史公講禮王制曰礿禘烝嘗此祭之名天地社稷五祀名山大川之在其地者因國之在其地而無主後者此祭之事犆礿祫祭之類此祭之禮然非祭之本祭之本諸侯得一國之歡心以事其先公天子得四表之歡心以事其先王者是也夫犧牲幣帛粢盛酒醴皆出於民力古者先成民而後致力於神凡以祭之本在於民而已

又講王制司徒明七教以興民徳曰夫以身率於上而效之曰教教之於治𨿽甚迂濶然古之言治者必以爲先放勲曰勞之來之輔之翼之又從而振徳之舜舉八元命契孔子曰道之以徳齊之以禮有恥且格秦任刑罰不務徳教故不旋踵而覆漢承秦初以法治天下惟賢臣賈誼董仲舒嘗言之文帝能聽賈誼故斷獄數百防至刑措武帝不能聽仲舒故斷獄數萬防至敗亡唐太宗初亦不以教化爲意惟魏鄭公勸行仁義四年之間遂至大治然則爲治者不可不先以教化爲本也又講王制不率教移左鄕右鄕移之遂不變屏之逺方曰臣以唐虞之學不過有朴作教刑與撻以記之𨿽周禮至詳至悉亦無流放之刑此當是商之法湯制官刑儆於有位其用法甚嚴爲太學養士之禮旣重則不率教之罪責之冝不可輕夫命三公九卿大夫皆入學至於王親視學皆不變彼以九年之間而不能自遷於善是惡長不悛弗順教令者也屏之逺方斯亦不足防矣然王爲之三日不舉豈其意哉成湯伊尹相與維持天下之法其嚴宻如此若夫周之法則以寛仁爲主𨿽霍叔同管蔡之惡亦降於庶人者三年而復其國非若商政之峻也商尙質周尙文商周之法皆欲人之爲善而已

黃任道見荊公有繆忝酉叨竊仲冬之語言同嵗也曾誠存之嘗曰近見少師韓持國云仁皇一日與宰相議政罷因賜坐從容語曰幸玆太平君臣亦宜以禮相娯樂卿等各有聲樂之奉否各言有無多寡惟宰相王文正公不邇聲色素無後房姬媵上乃曰朕賜旦細人二十卿等分爲教之俟藝成皆送旦家一時君臣相悅如此【旦當作曾】

東坡不惟文章可以蓋代而政事忠亮風節凜凜過人逺甚元祐七年上祀南郊公以兵部尙書爲鹵簿使上因太廟宿齋行禮畢將至靑城儀衛甚肅五使乘車至景靈宮東櫺星門外忽有赭傘覆犢車並靑蓋犢車百許兩衝突而來東坡呼禦營巡檢使立於車前曰西來誰何敢爾亂行曰皇后並某國太夫人【國婆婆乃上之乳母】國大長主也東坡曰可以狀來比至靑城諭儀仗使禦史中丞李端伯之純曰中丞職當肅政不可不聞李以中宮不敢言坡曰某自奏之卽於靑城上疏皇帝曰臣備員五使竊見二聖寅畏只愼昭事天地敬奉宗社而內中犢車衝突鹵簿公然亂行恐累二聖所以明祀之意謹彈劾以聞上欣然開納舊例明日法駕回中宮當迎於朱雀門下是時因疏明日中宮亦不復出

東坡爲禮部尙書宣仁上仙乃與禮官及太常諸官直宿禁中關決諸禮儀事至七日忽有防下光祿供羊酒若干欲爲太后太妃皇后暖孝東坡上疏以暖孝之禮出於俚俗王后之舉當化天下不敢奉詔有防遂罷東坡帥定武諸館職餞於惠濟坡舉白浮歐陽叔弼劉伯修二校理常希古少尹曰三君但飲此酒酒釂乃言所罰三君飲竟東坡曰三君爲主司而失李方叔玆可罰也三君者無以爲言慙謝而已張文潛舍人在坐輒舉白浮東坡先生曰先生亦當飲此東坡曰何也文潛曰先生昔知舉而遺之與三君之罰均也舉坐大笑東坡嘗言文章之任亦在名世之士相與主盟則其道不墜方今太平之盛文士輩出要使一時之文有所宗主昔歐陽文忠常以是任付與某故不敢不勉異時文章盟主責在諸君亦如文忠之付授也

門下先生蘓公子由嘗論孔子曰文武之道未墜於地在人賢者識其大者不賢者識其小者又曰女爲君子儒無爲小人儒又曰君子上達小人下達又曰管仲之器小哉又曰小人哉樊須也又曰硜硜然小人哉所謂小人者而非世俗所謂無禮無義不仁不智之小人也以其所知所能行皆小者近者非大者逺者禮樂射禦書數凡形器度數之內其粗迹而已若夫君子聖人則所知所能行皆造道徳之妙非形器度數之所能盡此其所以爲大也詩有小雅大雅所言皆聖人妙道徳性所以立道所以立政其變雅者不能不取之者也此皆所以爲大也蓋小雅變雅所言王者政事治天下之法能與不能而已舉此求之則其類自見今詩之篇有曰大明又曰小明小宛小旻小弁之類皆因雅而言可見當時並有小大之名其不見於經者或刪定或已亡之也又論史記作商紀紀紂以西伯昌九侯鄂侯爲三公九侯有好女入之紂女不喜淫紂怒殺之而醢九侯鄂侯爭之彊辧之疾並脯鄂侯西伯昌聞而竊嘆崇侯虎知之以告紂紂囚西伯羑里作周紀記崇侯虎譖西伯於紂曰西伯積善累徳諸侯皆鄕之將不利於帝帝紂乃囚西伯於羑里閎夭之徒患之乃求有莘氏美女驪戎之文馬有熊九駟他奇怪物因殷嬖臣費仲而獻之紂紂大說此一物足以釋西伯況其多乎乃赦西伯更賜之弓矢斧鉞使西伯專徵伐曰譖西伯者崇侯虎也觀此一事書所囚之事不同然崇侯以文王嘆無罪殺三公而譖之逢君之惡也忌文王修徳而不勸紂之攺行長君之惡也在崇侯皆爲有罪矣豈太史公欲互見乎紂喜閎夭之獻釋文王之囚乃許專徵代復告之曰譖之者崇侯虎也其意蓋欲文王甘心焉然文王遂伐崇以討其罪自古人君之惡無烈於紂然崇侯虎之罪竟不能逃其刑小人讒諂譖賢人君子於盛明之朝而欲逃責難矣

師友談記

