

欽定四庫全書

子部十二

續博物志

小說家三【瑣記之屬】提要

【臣】等謹按續博物志十卷舊本題晉李石撰然第二卷

稱今上於前朝作鎭睢陽洎開國號大宋是宋太祖時人矣而又稱曽公亮得龍之脊王安石得龍之睛全摭陸佃埤雅之說又引子華子陳正敏遁齋閒覽曽慥集仙傳均南北宋間之書則並非北宋初人別本末有其門人廸功郎眉山簿黃宗泰防稱爲方舟先生方舟爲宋李石之號所作詩如例已備錄經部中則稱晉李石誤也然石爲紹興乾道間人亦不應稱太祖爲今上殆亦剽掇說部以爲之仍其舊文末及削攺歟其書以張華所末備惟華書首地理此首天象體例小異其餘𨿽不分門目然大致略同故自序謂次第仿華說一事續一事然龜巢蓮葉一條與華說復出竟不及檢又王士禎香祖筆記摘其旣云劉亮合仙丹得白蝙蝠服之立死又云陳子眞得蝙蝠大如鴉食之一夕大泄而死乃更雲丹水石穴蝙蝠百嵗者倒懸得而服之使人成仙自相矛盾又摘其以文帝使掌故歐陽生受伏生尙書以伏生墓爲在漯水以磻溪爲在汲郡皆附防舛誤特以宋人舊笈軼聞瑣語間有存焉姑錄以備參考云爾乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

續博物志原序

按張華博物誌書四百篇武帝恐涉浮妄令更芟截分爲十卷蓋不以博爲博而以約爲博也李石又從而續之不防又渉繁蕪乎然華所志者仿山海經而以地理爲編石所志者取天官書而以象緯爲冠庶防由天地以及山海由山海以及人物固無之或遺矣合二書而捲牘無多則尢從約見博爾吳興董氏又廣之而爲五十卷則又在博物者之更爲考核玆則仍二篇之舊各書十卷令觀者便於采覽尢不失博物之意焉

康熈戊申一陽月望日星源汪士漢識

欽定四庫全書

續博物志卷一

宋李石撰

張華述地理自以禹所未志且天官所遺多矣經所不載以天包地象緯之學亦華所甚惜也𨿽然華仿山海經而作故略或曰武帝以華志繁俾芟而略之餘所志視華嵗時綿歷其有取於天而首以冠其篇次第仿華說一事續一事不茍於捜索與世之書者小異而比華所志加詳

爾雅旣曰釋天不得不略言其趣凡有六等一曰蓋天文見周髀如蓋在上二曰渾天形如彈丸地在其中天包其外猶如雞卵白之繞黃雄桓譚張衡蔡邕陸績王肅鄭之徒並所依用三曰宣夜舊說云殷代之制四曰昕天昕讀爲軒言天北髙南下若車之軒吳時姚信所說五曰穹天云穹隆在上虞氏所說六曰安天晉時虞喜所論鄭注考靈曜雲天者純陽淸明無形聖人則之制璿璣玉衡以度其象如鄭此言則天是太虛本無形體但指諸星運轉以爲天耳

天圍圜三百六十五度四分度之一案考靈曜云一度二千九百三十二里千四百六十一分裏之三百四十八周天百七萬一千里者是天圓周之里數也以圍三徑一言之則直徑三十五萬七千里此爲二十八宿周回直徑之數也然二十八宿之外上下東西各有萬五千里是爲四遊之極謂之四表四表之內並星宿內總有三十八萬七千里然則天之中央上下正半之處則一十九萬三千五百里地在於中是地去天之數也

日有九道故考靈曜云萬世不失九道鄭注引河圖帝覽嬉云黃道一靑道二出黃道東赤道二出黃道南白道二出黃道西黒道二出黃道北日春東從靑道夏南從赤道秋西從白道冬北從黒道

律曆志云角一十二度亢九氐十五房五心五尾十八箕十一斗二十六牛八女十二虛十危十七營室十六壁九奎十六婁十二胃十四昴十一畢十六觜二參九井三十三四栁十五星七張十八翼十八軫十七此三百五度二十八宿之度也

醜爲星紀初斗十二度終於婺女七度子爲枵初婺女八度終於危十五度亥爲娵訾初危十六度終於奎四度戌爲降婁初奎五度終於胃六度酉爲大梁初胃七度終於畢十一度申爲實沈初畢十二度終於井十五度未爲鶉首初井十六度終於栁八度午爲鶉火初栁九度終於張十七度已爲鶉尾初張十八度終於軫十一度辰爲壽星初軫十二度終於氐四度夘爲大火初氐五度終於尾九度寅爲析木初尾十度終於斗十一度

漢律曆志以前歷上元泰初四千六百二十七嵗至元封七年復得閼逢攝提格之嵗中冬孟康曰言復得者上元泰初時亦是閼逢之嵗嵗在甲曰閼逢在寅曰攝提格此謂甲寅之嵗也然則乙夘曰旃蒙單閼丙辰曰柔兆執徐丁巳曰彊圉大落戊午曰著雍惇牂己未曰屠維協洽庚申曰上章涒灘辛酉曰重光作噩壬戌曰黓閹茂癸亥曰昭陽大淵獻甲子曰閼逢困惇乙丑之嵗曰旃蒙赤奮若

正月得甲則曰畢陬二月得乙則曰橘如三月得丙則曰修寎四月得丁則曰圉餘五月得戊則曰厲臯六月得已則曰則且七月得庚則曰窒相八月得辛則曰塞壯九月得壬則曰終十月得癸則曰極陽十一月得甲則曰畢辜十二月得乙則曰橘塗

八分二十八宿爲十二次晉灼曰太嵗在四仲則歳行三宿太嵗在四孟四季則嵗行二宿二八十六三四十二而行二十八宿十二嵗而周天是嵗星年行一次也

山海東荒經曰大荒之中有山名曰大言日月所出有波谷山者有大人之國又云大荒之中有山名曰合虛日月所出有中容之國河圗括地象云二儀气分伏者爲天偃者爲地

物理論雲水土之气升爲天

廣雅云東方蒼天東南陽天南方炎天西南朱天西方成天西北幽天北方天東北變天中央鈞天

五經通義雲天神之大者曰昊天上帝其佐曰五帝淮南子云日出暘谷浴於咸池拂於扶桑是謂晨明登於扶桑是謂朏【音斐】明至於曲阿是謂朝明臨於曽泉是謂早食次於桑野是謂晏食臻於衡陽是謂禺中對於昆吾是謂正中靡於鳥次【西南山谷】是謂小遷至於悲谷是謂晡時回於女紀是謂大遷經於泉隅是謂髙舂頓於連【音爛】石是謂下舂爰息六螭是謂懸車薄於虞泉是謂黃昏淪於蒙谷是謂定昏日入崦嵫【落棠山】經細栁入虞泉之地蒙谷之浦垂景在樹端謂之桑楡

呂氏春秋曰白人之南建木之下日中無影蓋天地之中也

漢書雲月立夏夏至行南方赤道曰南陸立秋秋分行西方白道曰西陸立冬冬至行北方曰北陸分則同道至則相過晦而見西方謂之脁朔而見東方謂之朒亦謂之側匿脁健行朒縮遲

周官天星皆有分野角亢氐兗州房心豫州尾箕幽州斗女州虛危靑州室東壁並州奎婁胃徐州昴畢冀州觜觿參益州東井輿雍州栁星張三河翼軫荊州

鄭司農云保章氏五云之物二至二分觀云色靑虫白喪赤兵荒黒水黃丰東方朔別云凡占東畔當視天有黃雲來如覆車五穀大熟靑致兵白致盜烏黒多水赤火

京房風雨占曰黒云如一疋皁二日中一日大雨二疋三日雨三疋十日雨

易緯曰八節之風謂之八風呂氏春秋云東北曰猋風亦曰融風東曰滔風東南曰薫風南曰巨風西曰颼風西北曰厲風北方曰寒風

王充論衡曰圗畫之工圖雷之狀如連鼓形又圖一人若力士謂之雷公使左手引連鼓右手椎之春秋震夷伯之廟謂劈歷破之是也霹俗字也

梁太后信兄冀誅杜喬李固雷震憲陵寢屋

太平之時十日一雨一嵗三十六雨

晉中興書曰甘露降耆老得敬則松柏受之尊賢容眾則竹葦受之一曰天酒虹依云陰而晝見於日衝無雲不見大陰亦不見

炎帝赤精之君火官之臣火庭氏也

明皇在長安詔一行鑄渾儀及大衍歷先是漢洛下閎云此歷後一千年差一日有聖人出而正之至是果一千年因以一行爲聖人僧一行本名璲俗姓張氏後出家攺名敬賢遷化詔起塔銅人原諡大恵禪師並禦制碑八分書

二十八宿爲其有二十八星當度故立以爲宿推測者多變如畢有十七度半觜半度星旣不當度自不當用爲宿星度皆以赤道爲法黃道則有斜有直與赤道不等

劉知防曰兩曜日星麗於天象非如九州萬國廢置無常故海田可變而景緯無易必欲刋之國史施於何代不可也史記書有天官讀者竟忘其悞班固天文志非漢事而入漢書已乖越矣且如熒惑退舍宋公延齡中臺告坼晉相速禍星集潁川而賢人聚月犯少微而處士亡如斯之志之可也若乃體分蒙澒色著靑蒼丹曦素魄之次黃道紫宮之分野旣不預於人事乃編之於防書又曰天文有志何不爲人形志乎

太嵗在醜乞漿得酒太嵗在已販妻鬻子藕生應月閏月益一節芋以十二子爲衛亦應月之數也

俗以五月雨爲分龍雨一曰隔轍雨

云五色爲慶三色爲矞或曰外赤內靑爲矞雄曰紫蜺矞云朋圍日君子小人並進也

郭璞曰蓬飛磑則天風春則天雨蓬蠓也傳曰雷不蓋醬令人腹中雷鳴月上下之時觸醬輒壊裏俗忌之

自古帝王五運之次有二說鄒衍以五行相勝爲義劉向則以相生爲義漢魏共遵劉說

關東西風則晴東風則雨關西西風則雨東風則晴陽之専气爲雹陰之専气爲霰

中國有洞天三十六所皆謂之天第一王屋山洞天周回萬里名小有淸虛天其次委羽山洞天周回萬里名大髙空明天其次太總眞天其次三極眞天其次寶仙九室天其次上玉淸平天其次珠明耀眞天其次金壇華陽天其次左神幽虛天其次成徳天皆仙人所居也

木與木相摩則然金與火相守則流陰陽錯行則天地大亂於是乎有雷有霆水中有火乃焚大槐枝間往往見細石形如小斧謂之霹斧或謂云霹楔案中記云玉門之西有國山山上有廟國人嵗嵗出礸數千名霹礸給霹用從春至秋乃罷禮記有雜金鑽牛角鑽鑽與礸同音祖合切

京房易曰四方常有大云五色具而不雨下有賢人防將風則踴鼉欲雨則鳴

漢博士劉熈曰豫司兗冀以舌腹言之天顯也在上髙顯也靑徐以舌頭言之天坦也坦然髙而逺也

續博物志卷一

欽定四庫全書

續博物志卷二

宋李石撰

漢明帝爲太子樂人以歌四章贊之一曰日重光二曰月重輪三曰星重曜四曰海重潤

鯨魚者海魚也大者長千里小者數千丈一生數萬子常以五月六月就岸生子七月八月導從其子還大海中鼓浪成雷噴沫成雨水族驚畏莫敢近其雌曰鯢大者亦長千里

禽經曰鵞飛則蜮沈鵙鳴則虵結又曰鸛俯鳴則陰仰鳴則晴

白蟻聞竹雞之聲化爲水竹雞自呼泥滑滑是也或曰白雞之雄亦能化白蟻

鸛性甘帶每遇巨石知有蛇卽如術士禹步其石阞然而轉南方學其法伺其養雛緣木以篾絙縛其巢鸛必作法解之乃於木下鋪沙印其足迹而仿之

暮鳩鳴卽小雨朝鳶鳴卽大風

物有異體而相制者翡翠屑金人气粉犀北人以鍼敲冰南人以綫解茶

髙誘注淮南子云方諸大蛤也熟摩拭令以向月則水生許愼說文曰諸珠也方石也

有一國王小夫人生一肉團大夫人妬之作木函棄之常河水後河邊人得之肉破生千小兒勇健欲伐父王國小夫人以乳五百道射小兒口遂弛弓仗號爲賢刼千佛

帝嚳有四妃一生帝摯一生帝堯一生商之先一生周之先商後封於宋都商丘

今上於前朝作鎭睢陽洎開國號大宋又建都在大火之下宋爲火正按天文心星爲帝王實宋分野天地人之冥契自古罕有

孔子生於魯襄公二十二年

老君其母曽見日精下落如流星飛入口中有娠七十二嵗而生於陳國渦水李樹下剖左腋而生長一十二尺

佛者本號釋迦文卽天竺釋迦衛國王之子於四月八日夜從母右脇而生有三十二相當周莊王九年魯莊公七年夏四月常星不見夜明是也

黿脂得火可以燃鐵

佛以三月十五日夜出家二十九出家三十五得道寧國論云蜀中本無獠犍爲徳陽山谷洞中攘攘而出轉轉漸大自爲夫婦而益多夫土幹則生蚤地濕則生蚊積谷則生蠧腐肉則生蛆蛆化爲蠅蠅又自生蛆蛆又生蠅豈有窮乎

日月蝕而私者生兒則多疾日月晦朔望而私者生兒則愚癡瘖瘂鉤絞丫戾逐陣而私者生兒多凶暴無禮亦猶木日造麯而酸水日造醬則生虫九焦日種谷則不生芽六合日遣不去火日安蜂則苦土日種麻則不生

麈尾能畱紅掃氈氈不蠧

駞糞煙殺蚊壁虱

李衛公言鵞驚防防猒火孔雀辟惡

水母生兒無目鼈生兒無耳

桐廬人嘗伐竹遺竹見一宿竿雉頭蛇身猶未變乃知竹爲蛇蛇爲雉頭先化曽於靑城山小路上見之

所以壽者無死气於中也

河水東北有石室室中若有積捲因謂之積書巖每見神人往還世人不悟其爲仙者又謂之神彼土目曰唐述因名其山曰唐述山堂曰唐述窟道術之士多往棲焉

巫咸山在安縣東南巫咸右手操靑蛇左手操赤蛇羣巫所從上下大荒西經曰巫咸卽巫朌巫彭巫姑巫眞巫孔巫抵巫謝巫羅

先提山有鉤蛇長七八丈尾末有岐蛇在山澗水中以尾鉤岸上人牛食之水傍瘴气特惡气中有物不見其形其作有聲中木則折中人則害名曰彈郡有罪人徙之禁防不過十日死也

眞菊可以延齡野菊可以防人張華云黃精益壽鉤吻殺人是矣

子程子曰昔洛陽北部有母旣生子病不能自舉乳求他婦負哺之子嬰及孩母疾不間子長不識所育負哺者盜其愛二母忿鬭於庭子右負哺者而反疎其生母

有人爲山魈所祟或教以爆竹如除夕可弭人用其言獲安問之則曰此荊楚嵗時記以辟山魈陰冷之气勝則聲陽以攻之

莆者其狀如蓬枝多葉少根如絲葉如扇不搖自動風生主庖廚淸涼驅殺虫蠅以助供養堯時生於庖廚爲帝王去惡孫柔王充白虎皆云太平時生於庖廚中熯一炬火爨一鑊水終日不能倚一尺冰置之廚終夜不能寒

師曠奏淸角有集廊門延頸而鳴飾翼而舞今世有馴養之聞歌曲拊掌而舞者習之也

正月上辰出水邊盥濯食蓬餌以祓邪漢儀也

雛烏形鴉烏純黒而觜紅亦曰阿雛烏烏鴉反哺爲慈烏腹下白不反哺爲鴉烏白頭羣飛爲燕烏大而白頭爲倉烏卑居爲楚烏又鴉烏爲賈烏莊子曰鴉賈也

相家說人臣得龍之一體當至公相曽公亮得龍之脊王安石得龍之睛

魚勞則尾赤人勞則髮白

鱣黃魚口在頷下無鱗長鼻軟骨俗謂玉板長二三丈江東呼爲黃魚

网魚得鱮不如啖茹

南越志曰烏鰂懷墨而知禮江東人或取其墨書契以紿人物書迹如淡墨逾年墨消空紙耳

抱朴子蟾蜍壽至千嵗者頭上有角頷下有丹書八字裴頠崇有論曰鳥無胃肺蛤蜃無髒蛭以空中而生以無胃而育

聒抱者鵂鶹鸛鵲也影抱者鼈黿也

視防制柂觀魚制帆

神和子姓屈突名無爲字無不爲張詠布衣時遇之海蟾子姓劉名昭逺華山陳摶館之道院與種放往來廣徳先生杜光庭處州人仕唐爲內供奉避亂入蜀王氏爵爲師臣

爾朱先生僞蜀廣政中飲酒食豬臓渝州刺史謂其幻惑以竹籠沈之江至防爲漁人所得上升嚴補闕得靑金丹方朱桃椎薛稷圖其形傳於世

呂洞賔謂矦生曰蛇蠍天地淘以自然之气使之生以遂性殺此救彼有損無益取紙語三口共一室室畔水偏淸乃呂洞賓字

陳希夷先生一睡或半嵗或三數月近亦不下月餘畱蔵眞息飲納玉液吾睡眞睡也曽與毛女遊

鯉魚大小並三十六鱗

蝟能跳入虎耳中見鵲便自仰腹受啄

水蛭亦如魚子經三年得水猶活

蛇蛻塞兩耳治瘧疾覆盆子是苺子笮取汁合成膏塗發不白麞鹿非八卦辰屬不葷羶能溫補於人生死無尢道家聽用爲脯

天寶中河南緱氏縣太子陵仙觀每年九月三日夜有道士一人得仙已有舊例至日具姓名申府張竭忠爲令不之信陰令二勇士執兵覘之至三更有一黒虎入觀來銜一道士射之不中棄道士而去令於是申府請弓矢大獵石穴中格殺數虎或金簡玉錄冠帔髮骨甚多其觀遂廢爲陵使之居

晉元康中梁國女子許嫁而夫戍經年不歸女家更彊以適人尋病亡夫還問女所在夫徑至墓開棺女遂活因與俱歸後壻聞知詣官爭之王導曰此非常事不可以常理斷之宜還前夫

恵帝世杜錫家葬婢誤不得出後十年開冡祔而婢尙生初婢之埋年十五六及開冡更生猶十五六嫁之有子

太和中有開周世冡得殉葬女子數日而有气數日而能言郭太后愛養之又太原人破棺得一生婦人視其墓木可三十嵗

南方木凝其大如槪鼻涕聞人气則閃閃而動墮人體成瘡以麝香朱砂塗之愈

續博物志卷二

欽定四庫全書

續博物志卷三

宋李石撰

禹長九尺九寸湯長九尺孔子長十尺文王長十尺伍子胥長一丈眉間一尺韓王信八尺九寸金日防八尺二寸東方朔九尺三寸王莽時奇士巨母霸長一丈大十圍本出於蓬萊魏咸熈大人見襄武長二丈腳迹三尺二寸苻健皇始四年有長人身長五丈是月霖雨河渭泛溢中流得大屐一長七尺三寸屐指長尺餘

漢武故事東郡送一短人長七寸曰巨靈光武時潁川張仲師長二寸東方朔曰西北荒中有小人長七寸朱衣冠國男女皆長七寸海鵠吞之腹中不死

子華子曰黃帝之治天下也其精微之感蕩上沈而下浮爲百福之聚是百神受職於庚也帝乃采銅煉剛質也登彼山就髙明也作大罏者鼓陽化神鼎者熟物之器也上水而下火二气升降以相濟中和之气也羣龍者眾陽之气云者龍屬也帝鄕者靈臺之闕而心術之變也弓裘衣冠者帝之所以善世救俗之具也甚矣世之好怪也後世必有人主好髙而慕大以久生輕舉爲羨慕者左右狡詐希寵之臣又從而逢之是將甘心於黃帝之所造也

玉局觀洞髙駢帥蜀取罪人以繩絆其腰令探淺深繩兩月方絕出靑城山洞天觀門

巫山道士黃萬防以符藥救人蜀王建召之鋪艸席水面溯流而上一日至成都省郎曹圖鄙其人

李徳裕好餌雄朱有道士自云李終南笑曰此是世間凡火服之反促壽因出一玉象子狀如拳曰此可求勾漏瑩澈者燃香致象鼻下勿令婦人雞犬見之三五日象自服之卽復吐出乃可服此火玉太陽之精凝結已三萬年以相公好道因以奉借惟忠孝是念無自貽咎又出金象云此是雌者貴其相伴不爾玉象飛去徳服之有異乃於都下采聘名姝至百數不止象砂不復吐後南遷再遇道士怒甚索二象是夕風雨濤瀨並作玉象如團火飛出船徳死於朱崖

顏眞卿遇道人陶八八授以碧霞丹餌之曰七十上有厄如有卽吉後爲盧杞所陷縊死希烈敗返葬狀貌如生徧身金色爪甲出手背髮皆長數尺人咸異之後有商人遇之於羅浮山寄書至偃師顏氏守塋者曰此先太師親翰書法頭馬尾眞得仙也

唐武宗四年官市郎巾有疑爲狼筋者有老僧云貧道昔曽以一千於賈胡市得三枚狀如巨蛹兩頭光帶黃色涇帥叚祐宅失銀器十餘集奴婢環庭炙之虫栗動有一女奴臉唇瞤動乃竊器者

返魂香東方朔曰月氏國使者獻香曰東風入律百旬不休靑雲幹呂連月不散意中國將有好道之君故捜奇蘊異而貢神香乘沈牛以濟弱淵防驥足以度流沙今十三年矣香能起夭殘之死疾長生之神藥也疾疫夭死者將能起之以薫牙及聞气者卽活明日失使者所在後元元年長安疫死者大半帝分香燒之死未三日皆活芳气三月不歇餘香一旦失亡

涼土異物志蔥嶺水分流東西西入大海東爲河源禹所言昆侖蓋本河所出也潛發於蒲昌洛書所紀出於重野經積石爲中國河也張騫但能至大宛見河水初原達其潛發處桑欽水經云昆侖在河水西北去嵩髙五萬里其髙萬一千里酈道元云昆侖之山三級下曰樊桐一曰板松二曰圃一名閬風上曰層城一名天庭是謂太帝之居十三州誌雲山去北海岸十三萬里有弱水周匝東南接積石髙誘曰河出昆山伏流地中萬三千里禹導而通之以出積石山海經乃云自昆侖至積石一千七百四十里又曰西海之南流沙之濱赤水之後黒水之前有大山曰昆侖又曰鐘山西六百里有昆侖周穆王昆侖瑤池去周之瀍澗特萬有一千一百里西王母告穆王云去咸陽乃三十六萬里東方朔十洲記方丈在東海之中央羣仙所治爲昆侖山有三角曰閬風曰圃曰昆侖宮張華所敍昆侖銅柱爲天柱蓋本方朔神異經也釋氏西域志阿耨達山上有大淵水宮殿樓觀甚大卽昆侖山穆天子所至卽阿耨達宮也西爲新頭河爲天竺諸國皆度蔥嶺郭璞曰似別有小昆侖

李畋虞部該聞錄所取神仙七人爾朱先生朱眞人桃椎神和子屈突無爲海蟾子劉昭逺榮先生火井縣許山人漢杜光庭

龍腦香段成式云出波律國樹髙八九丈可六七尺圍幹脂爲香淸脂爲膏子主內外障眼又有蒼龍腦不可防眼經火爲熟龍腦

香譜云麝以一子眞香糅作三四子刮取血膜雜以余糝皮毛不辧也香有二色蕃香蠻香又雜以人撰作官市動至數千計何以塞科取之責所謂眞有三說鹿羣行山中自然有麝气不見其形爲眞香入春以腳剔入水泥中藏之不使人見爲眞香殺之取其臍一鹿一臍爲眞香此余所目擊也

仁善盛明曰舜殘民多釁曰桀殘義損善曰紂慈恵愛親曰孝愛民好與曰恵聖善周聞曰宣聲聞宣逺曰昭克定禍亂曰武聰明睿知曰獻溫柔聖善曰懿布徳執義曰穆仁義說民曰元布綱治紀曰平亂而不損曰靈保民耆艾曰明辟土有徳曰襄貞心大度曰匡大慮慈民曰定旣過能正曰恭不生其國曰聲一徳不解曰簡夙興夜寐曰敬淸白自守曰貞柔徳好聚曰靖安樂治民曰康小心畏忌曰僖中身早折曰悼慈仁和民曰順好勇致力曰莊恭仁短折曰哀在國逢難曰湣名實過爽曰繆壅遏不通曰幽暴虐無親曰厲致志立圗曰景辟土兼國曰桓經緯天地曰文執義揚善曰懷短折不成曰殤去禮逺眾曰煬怠政外交曰治典不敷曰震

太學同官有曽官廣中者云沈香雜木也朽蠧浸沙水嵗久得之如儋崖海道居民橋梁皆香材如海桂橘柚之木沈於水多年得之爲沈水香本艸謂爲似橘是矣然生采之卽不香也

海藥本艸云降眞香主天行時气燒之或引降省頭香卽香附子

倉頡解詁云蕓蒿似邪蒿可食魚豢典略云蕓香辟紙魚蠧故藏書臺稱蕓臺

南唐女冠耿先生鳥爪玉貌獲寵於元宗將誕之夕震雷繞室大雨河傾半夜雷止耿身不復孕大食國進龍腦油上所祕惜先生見之曰此非佳者當爲大家致之乃縫夾絹嚢貯白龍腦一斤垂於棟上以胡缾盛之有頃如注上駭嘆不已命酒泛之味逾於大食國進者又於元宗前搦雪爲銀鋌投紅鑪淬之成中金指痕猶在又取宮妓箕中糞壤炒爲銀開寶末內庫尙有先生糞銀炒小麥於銀釡成眞珠

禹治水土至北海之北有國曰終北國之中有山山名壺領狀若甔甀項有口狀若負環名曰滋穴有水湧出名曰神瀵臭過椒蘭味逾醪醴一源分爲四埒注於山下民飲於神瀵浴於神瀵此列子寓言也

泥壁未幹揮涕其上陰雨中化爲虫狀如蚓

東方介氏之國其國人數有解六畜之語者蓋偏知之所得太古神聖之人備知萬物情態悉解異音聲防而訓之言血气不相殊也

條支國臨西海出師子太雀郭義恭廣志曰大雀頸及身膺蹄都似槖駞舉頭髙八九尺張翅丈餘食大麥其卵如罋今之駞鳥也漢元帝時有大鳥如馬駒時人謂之爰居

環王國野象一牡管三十餘牝牝者牙才二尺疊供牡者水艸臥則環守牡象死共埋之號吼其處乃散

鼈數食可長髮

防魚心肝及頭毒如野

蝤蛑大者力能與虎鬭取之不戒螯能剪殺人

鱟皮殻甚銳然性畏蚊蚊小螫之輒斃燕山錄曰煮羊以防煮鼈以蚊物有相感鵜鶘飲水數升而不足鱣鮪入口若露而死猨有手可以捕鼠而制於鼠鹿有角可以觸犬而制於犬

續博物志卷三

欽定四庫全書

續博物志卷四

宋李石撰

燧人四佐明由曉升級【政也】必育受稅俗【賦也】成博受古諸【侯也】隕丘受延嬉【錄也】

伏犧六佐金提主化俗【民也】鳥明主建福【利也】視黙主災惡【害也】紀通爲中職【內也】仲起爲海陸【土也】陽侯爲江海【水也】

黃帝七輔風後受金法天老受天籙五聖受道級知命受糾俗窺紀受變復地典受州絡力墨受淮斥【力墨或作力牧】陶淵明云事見論語摘輔象

孔長彥孔季彥兄弟聚徒數百故時人爲之語曰魯國孔氏好讀經兄弟講誦皆可聴學士來者有聲名不過孔氏那得成

孔子生鯉字伯魚鯉生伋字子思伋生白字子上白生求字子家求生箕字子京箕生穿字子髙穿生子順相魏自叔梁紇至子順九世徙居大梁

毛虫之精曰麟羽虫之精曰鳯介虫之精曰龜鱗虫之精曰龍裸虫之精曰聖人

劉向校勘以來子歆爲七略大凢萬三千二百六十九卷王莽焚燒之後王允而西者僅七十餘乘道逺復棄其半荀勗分經史子集爲四部大凢九千九百四十五卷西晉李兌以勗舊部校之在者三千一十四卷宋謝靈運造四部目凡四千五百八十二卷王儉造目錄萬五千七十四卷齊王亮造書目萬八千一十卷梁任昉文徳殿所藏二萬三千一百六卷元帝克平侯景文徳殿書歸江陵凡十餘萬卷魏師入焚之宋武所四千卷後周書目八千增至萬卷周武平齊僅至五千卷唐滅隋魏鄭公盡圖書載以船經砥柱沒十之七八大凢八萬六千九百六十六卷見在三萬六千七百八卷開元中四部目錄凡五萬一千八百五十二卷

自秦同書文丞相斯作倉頡篇中車府令髙作爰歷篇太史敬作博學篇文園令相如作凢將篇黃門令遊作急就篇皆書文之林苑欲識字者不可不知惜哉凡將以上不可復見急就章存焉西京文气亦可見矣顏籕注此書嘗得皇象鐘繇衛夫人王防稽等篇世所惟張芝索靖二家爲眞章艸書芝有鳯爵鴻鵠等數行靖所書乃三之二自母繜而下闕七百五十字

前輩云於字必字無艸書

宋袁淑授廬山公九錫文荷槖致餐爾之功音隨時興爾之智用必應時爾之鳴長頰廣額修尾後垂爾之形是用遣中大夫閭丘騾加爾使銜勒大鴻臚斑腳大將軍以揚州之廬江吉之廬陵吳之桐廬封爾爲廬山公大蘭王九錫文大亥十年乙亥朔十三日丁亥燕伯使者豪豨冊命大蘭王曰咨資豢養於人主𨿽無爵而有秩君之純封國豕氏君之美白蹢彰於周詩渉波應乎隆象君之徳長驅直突陣無全鋒君之勇

宣父因禱尼山得名丘字仲尼子名鯉字伯魚史防亦字子魚冉耕字伯牛如鬭谷於菟之黑臀杵臼之甚多

宋齊丘乃字超回不自量如此孟軻莊周其字不傳或云軻字子輿周字子休皆後人以意取之耳

東漢無復名或云王莽之禁沿襲所致

不可爲叵如是爲爾而已爲耳之乎爲諸西域二合之音切字之原也

絳州碧落觀天尊像髙丈餘唐龍朔中刺史李諶爲母氏太妃追薦所造上有篆文老黃冠云李使君髙宗之子有二道士求篆此文閉戶篆畢化爲二白鴿飛去餘一及字欠一畫李陽冰於此學篆凡十二年終不得其妙

明皇獲二十七仙玉像於寧州羅川縣金華洞奇偉異狀各各不同內有心星一坐甚美手板復有明皇禦名其地屬王可思莊其人已百歲後置眞寧觀攺羅州爲眞寧縣今有玉象圖傳於世

榦元末肅宗獲十三寶於楚州攺元寶應

天寶中大宛進汗血馬六匹一曰紅叱撥二曰紫叱撥三曰靑叱撥四曰黃叱撥五曰丁香叱撥六曰桃花叱撥上乃制名曰紅【闕】輦曰紫玉輦曰平山輦曰淩雲輦曰飛香輦曰百花輦後幸蜀以平山淩雲爲讖西京雜記漢文自代還有良馬九匹皆天下駿也一浮雲二赤電三絕羣四逸驃五紫燕六綠驪七龍子八驎駒九絕塵號九逸

易林曰防爲雞雞鳴節時家樂無憂

皇覽曰尢冡在東郡壽張縣闞鄊城中髙七尺常十月祠之有赤气出如絳名爲尢旗

谷城西流泉西北入淸水域西北三里有項羽冡石碣猶存題云項王之墓皇覽謂去縣十五里謬也彭城谷陽城西南又有項羽水經謂爲非魯爲楚守漢王以羽首示魯乃降遂以魯公禮葬羽於谷城以谷陽城谷城二冡得非身首異處乎皇覽曰山陽鉅澤縣有肩髀冡黃帝殺尢身首異處故別葬亦二冡也

濟水東北濼水出焉濼水出歷城舊縣水湧若輪齊侯防於濼是也有舜妃廟對山有舜祠舜井舜耕歷山亦云在此蒲阪縣西有歷觀舜所耕歷山有舜井潙汭二水山上有舜廟周處風土記曰舜葬上虞耕處卽始寧剡二縣山下多柞木吳越之間名柞爲櫪故曰歷山二說一以濼爲歷一以櫪爲歷未知孰是皆酈道元說

牧靡縣因艸得名生牧靡可以解毒鳥多誤食烏喙口中毒必急飛往牧靡山啄牧靡以解毒

馬出越睒之西若羔紐莎縻之粉米飲之七歲可禦日馳數百里

東觀漢記王阜爲益州太守神馬四出滇河中魏末有神馬夜過官牧迹大如斗入河水中

眞誥金陵古名之爲伏龍之地句曲山秦時爲句金之壇以積金山得名山生黃金漢靈帝詔采句曲之金以充武庫孫權遣宿衛人采金屯伏龍之地因攺名金陵陶景云大茅山尙有數坑名金井山之近東諸處碎石往往皆有金砂眞誥又雲水色白都不學道飲此水亦令人壽亦金津液之所漑耶

岡山有穴通大句曲山有石腦在方山下石腦故如石但小斑色而軟形狀圓小如甑色似鐘乳李整昔有風疾先多房事服此乃愈

豫章城南門曰松陽門門內有樟髙七丈五尺大二十五圍垂陰數畝漢官儀曰豫章郡樹生庭中因以爲名

劉歆云湖漢等九水入彭蠡因言九江

沫水出廣柔徼外有石紐鄕禹所生也

沫水自蒙山至南安混崖水脈漂疾歷代爲患蜀守李冰發卒鑿平混崖河神贔怒冰操刀入水與神鬭遂平混崖

續博物志卷四

欽定四庫全書

續博物志卷五

宋李石撰

女媧之功烈上際九天下契黃壚名聲被後世光輝重萬物乘雷車服應龍靑虯席蘿圖震黃璐援絕瑞前白螭後奔虵

項浚始學篇曰上古有天皇十三頭洞防記曰一姓十三人徐整歷紀曰歲紀攝提元气肇有神靈一人有十三頭始學篇曰人皇九頭兄弟九人九州各居其一

夷者觝也其九畎夷於夷方夷黃夷白夷赤夷夷風夷蠻者慢也其八天竺咳首僬僥跛踵穿胸儋耳狗軌旁舂戎者凶也其六僥夷戎央老白耆鼻息天剛狄者辟也其五月氐戎貊匈奴單於白屋

蜀蠻卭部川都王蒙備死气未絕其妻子以錦數疋相續系死者曵之於地置十數里外髙山上令气絕乃復以錦被裹而埋之防其族哭之名作鬼親守近州蠻人說其事倭辰余國或橫書或左書或結繩或鍥木惟髙麗摹冩頴法取正中華

以淸水潄口飲酒至斗不亂或曰酒毒自齒入也南人好飲茶孫皓以茶與韋昭代酒謝安詣陸納設茶果而已北人初不識開元中太山靈巖寺有降魔師教禪者以不寐人多作茶飲因以成俗

楚人陸鴻漸爲茶論並煎炙之法造茶具二十四事以都統籠貯之常伯熊者因廣鴻漸之法伯熊飲茶過度遂患風气或云北人未有茶多黃病後飲病多腰疾偏死

唐則天於東都造明堂髙三百尺九州鼎置明堂之下當中豫州鼎髙一丈八尺受一千八百石餘各依方面髙一丈四尺受一千二百石都用銅五十六萬七百一十二斤

禹治洪水觀於河見白面長人魚身出曰吾河精也授禹河圖而返於淵又曰堯修河洛有五老相謂河圖將來告帝以期知我者重瞳也五老乃翻爲流星而升於昴

山東風俗遇正月取五姓女年十餘歲共臥一榻覆之以衾以箕扇之良久如夢寐或欲刺文繡事筆硯理管俄頃乃寤謂之扇天卜以乞巧

衡山五嶽之南嶽也黃帝以潛霍爲山之副爾雅云霍山爲南嶽至漢武以衡山道逺徙祭於廬江潛山或曰衡山卽霍山山海經衡山卽岣嶁山常山者陰終陽始其道長久故北山曰常山亦名恆出五穀四種五獲

一升粱米以純苦酒一斗漬之三日出百蒸百曝逺行一餐十日不饑重餐四百九十日不饑又方米一斗赤石脂三斤水漬之二三日搗爲圓如李大可辟穀

靈寶五符經用白鮮米九蒸九曝

庚桑名楚史記作尢桑

夏棘字子棘爲湯大夫列子作夏革

月令曰椒是玉衡星精服之身輕能老柏是仙藥又云進酒次第當從小起以年少者起先

燃艸爆竹起於庭燎

正月望祭門先以楊枝揷門隨楊枝所指以酒脯飲食及豆粥揷筯祭之

酒杯藤出西域藤大如臂葉似葛花實如梧桐花堅可以酌酒有文章映徹可愛實大如指如荳香美消酒來至藤下摘花酌酒仍以其實醒酒國人寶之不中土張騫使大宛得之出張騫出關志

菊花舒時采莖葉雜黍米醸之至來年九月九日始熟謂之菊花酒

孟詵云葡萄不問土地但之醸酒皆得美好

昔有於王惇城下得一銅鉦中間鑄一物如羊頭其身如篆文乃飛廉也

倉頡本鳥迹爲字取其孳乳相生故有六義秦用文燒書古文遂絕或曰大篆出周宣王史籀小篆出秦李斯及胡母敬又曰古之書起於秦省篆爲以便文行劇務以明者篆之防也或曰程邈於云陽增損或云臨淄人發古冡得銅棺前和外爲字言齊太公世孫胡公之棺惟三字是古知自古非始於秦或曰秦人王次仲變倉頡舊文爲今文始皇奇而召之三徵不至秦檻車徵之次仲化爲大鳥飛去落二翮於山山有大翮小翮之名

彭城縣古彭祖之國也世本曰陸終之子其三曰籛是爲彭祖下曰彭祖冡彭祖長年八百綿壽永世而亦有冡者蓋亦元極之化

蒲阪西舜所都有姓劉名墮探挹河流醖成芳酎飲伺枯枝之日醡於桑落之辰故酒得其名方土之貢最爲佳酌每云索郎有顧思同旅語索郎反語爲桑落也

海中有度朔山上有桃木蟠屈三千里枝東北鬼門萬鬼所出入也荼與鬰壘居其門執葦索以食故十有二月歲竟臘之夜遂以荼壘並掛葦索於門

王充云防稽本山名夏禹巡狩防計於此遂以名郡或曰此非五嶽禹時吳裸斷髮文身無防計事

董生春秋繁露曰春旱以甲乙日爲蒼龍長一丈八尺居中央爲小龍七各長四尺於東方皆東向其間相去八尺小童八人齋三日服靑衣而舞之下三時準此皆燔雄鷄燒豭豬尾於裏北門及市中以祈焉

蜥蜴求雨法以土實巨甕作木蜴小童探靑竹衣靑衣以舞歌曰蜴蜥蜴興雲吐霧雨若滂沱放汝歸去

交州安陽王有神人名臯通爲安陽王治弩一張一發殺三百人

今之所謂石九十二斤法爲準漢秤三百四十一斤也今之蹶弩九石古之二十五石比魏武卒二人之力挽弓三石古之三十四鈞比顏髙之弓當五人有餘

續博物志卷五﹤子部﹐小說家類﹐瑣記之屬﹐續博物志﹥

欽定四庫全書

續博物志卷六

宋李石撰

少典產黃帝黃帝產元囂元囂產蟜極蟜極產髙辛是爲帝嚳帝嚳產放勲是爲帝堯

黃帝產昌意昌意產髙陽是爲顓帝【昌意元囂弟黃帝次子也】顓帝產窮蟬窮蟬產敬康敬康產勾芒勾芒產蟜牛蟜牛產瞽瞍瞽瞍產重華是爲帝舜及象

顓帝產鯀鯀產文命是爲禹

唐六典三年一享帝嚳氏於頓丘享唐堯於平陽稷契配享虞舜於河東咎繇配享夏禹於安邑伯益配享商湯於偃師伊尹配享周文王於酆太公配享武王於鎬周公配享漢髙祖於長陵蕭何配享皆以仲春之月

蜀州靑城丈人山每歲春秋時享以蔬以縣令行車頻秦書曰苻堅髙陸縣民穿井得龜大二尺六寸背文負八卦古字堅以石爲池養之十六年而死取其骨以問吉凶名爲客龜曾於夢中自言我將歸江南不遇死於秦解曰龜三萬六千歲而終苻秦亡之證

秦龜卽山中龜不入水水中神龜長一尺二者佳龜見蛇則呷而食之

李徳曰揚雄蜀王本紀言張儀築城依龜行迹築之到此聞龜殻藏酒庫宇文遇曰比嘗爲主庫小吏見龜殻長六尺元和初髙崇文截以爲帶胯

野王縣東南有孔子廟有碑魏太和元年孔靈度以舊宇毀址求修復野王令範眾愛河內太守元眞刺史髙允表聞立碑於廟治中劉明別駕呂次文主簿向班虎茍靈龜以宣尼大聖非碑頌所稱宜立記焉仲尼聞殺鳴犢旋車而反晉思之爲立廟碑云孔氏官於洛陽下追思聖祖故立廟亦猶劉累遷魯立堯祠於山矣

鷙鳥雄小雌大庶鳥雄大雌小

鸂鶒能敇水故宿水而物不害鴆能巫步禁虵啄木遇蠧以觜畫字成符而蠧自出鵲有巢木鷙鳥不能見燕銜土避戊巳日則巢固而不傾鸛有長水石故能於巢中養魚而水不涸燕惡艾雀欲奪之則銜置其中

鷺有長翰毛江東人取以爲攡名之曰白鷺纕虎鷹能飛捕虎豹身大如牛翼廣二丈

蘐艸一名鹿蔥花名宜男風土記云姙婦佩其花生男也

李衛公云金錢花損眼

牡丹初不載文字惟以藥見本艸唐則天以後洛花始盛沈宋元白亦不及也劉夢得有詠魚朝恩宅牡丹但云一叢千朶謝靈運言永嘉竹間多牡丹今越花不及洛花逺甚或曰靈運之所謂牡丹今之芍藥特盛於吳越

杞菊山芋牛蒡道家以爲嘉蔬江淮百合根大而味甘南地微苦其次決明合歡槐芽亦可食孫思邈以合歡爲萱艸嵇叔夜合歡蠲忿萱艸忘憂兩物也

山蕭一名山繰神異經作永嘉郡記作魅一名山駱一名蛟一名濯肉一名肉一名暉一名飛龍如鳩靑色亦曰治鳥巢大如五斗器飾以土堊赤白相間狀如射侯犯者役虎害人燒人廬舍昔值洪水食都樹皮餓死化爲鳥姚汪王三姓其孫也

俗諱五月上屋言五月人蛻上屋見影魂當去

二廣有艸名胡蔓以急水吞之卽死慢水卽緩死取毒蛇殺之以此艸覆之灑水菌生其上末爲毒藥殺人

北人淫南婦辭歸以毒置食約以年月復還解以他藥不爾毒發死矣謂之定年藥南遊者宜志之

宋劉亮合仙丹須白蟾蜍白蝙蝠得而服之立死唐人陳子眞得蝙蝠大如鴉食之一夕大防而死

小蜘蛛長腳者一名蠨蛸一名長防俗名喜子陸璣防詩名長腳荊州河內人謂之喜母

段成式云主夜神咒可辟惡夢咒曰婆珊婆演帝淸泰小字二十三蓋正月二十三日生也以是日爲千秋節人臣奏對但云兩旬三日或數物則云二十二更過二十四不敢斥尊也

先賢傳魯有恭士名曰汜行年七十其恭益甚冬日行陰夏日行陽一食之間三起

秦穆公時有人掘地得物若羊將獻之道逢二童子謂曰此名爲蝹常在地中食死人腦若欲殺之以柏東南枝捶其首由是墓皆植柏又曰柏爲鬼廷

漢孝和時南海獻龍眼茘枝十里一置五里一候交州記曰龍眼髙五六丈似荔枝而圓小謝承書曰唐羌字伯遊上書諫以龍眼荔枝及生鮮獻之驛馬晝夜傳送至有死者二物升殿未必延年益壽帝從之

魏初傳古文出邯鄲淳石經古文轉失淳法石長八尺廣四尺碑石四十八枚廣三十丈魏文帝刋典論六碑附於其次陸機太學贊別一碑在講堂下載蔡邕韓說髙堂谿等名太學弟子贊復一碑在外門中又一碑漢順帝陽嘉八年立云建武二十七年造太學永建六年九月詔書修太學工徒十一萬二千人陽嘉九年八月作畢有晉辟雍行禮碑是太始二年立

子曰幹之動直靜專坤動辟靜翕其根也天根毎日兩度蹴入尾閭巨壑則海沸出潮

世傳費長房得符於壺公以是制服百鬼其後鬼竊其符因以殺長房

道士尸解謂之身經太陰

李泌在衡山事明瓉禪師瓉云欲學者先將筆硯碎卻明瓚北宗大照之門人性懶羣僧令看鹽雨至流於池羣僧敺之不怒冬月臥於竈前不起以粥灑其頭因就頭取喫號懶瓉作明心論

後漢崔篆著易林六十四篇篆駰之祖父或曰卦林或曰象林

白馬猶緇布名實而已

續博物志卷六

欽定四庫全書

續博物志卷七

宋李石撰

老子谷神不死至用之不勤此章全是黃帝之言今在五千文內則老氏所著書恐非專已出

正月不食生蔥三月勿食小蒜四月勿食大蒜五月勿食薤六月七月勿食茱萸成血痢八九月勿食姜並肝心肺十月勿食椒十一月十二月勿食戴甲之物並脾腎

眼者身之鏡耳者體之牖視多則鏡昏聴眾則牖閉面者神之庭髮者腦之華心悲則面燋腦減則髮素精者體之神明者身之寶勞多則精散營競則明消人死必視其形如生人足不靑皮不皺目光不毀頭髮盡脫而失形骨者皆尸解也武徳三年晉州人吉善行於羊角山見白衣父老呼善行曰爲吾語唐天子吾爲老君卽汝祖也髙祖因立廟髙宗追尊元皇帝明皇親注老子令學者習之兩京及諸州各置元皇帝廟京師號元宮諸州號紫極宮尋攺西京爲太淸宮東京爲太微宮皆置學生

萵菜出卨國有毒百虫不敢近蛇虺過其下誤觸之則目瞑不見物有中其毒者惟生薑汁解之

食黃顙魚後飲荊芥湯卽死

艸木之生動搖者生而不暢人之導引動搖四體者何故壽而不死

堯若臘舜若腒桀紂之君垂尺餘

王充曰雷公有神雷聲有器安得謂之神正月陽動故始雷五月陽盛故雷秋冬陽衰故雷潛太陽用事陰气乘之陰陽分爭則相激射爲毒中人則死中木則折人以震死試以斗水沃冶鑄之火火气激烈則爲雷聲或曰雷火之及金石焦鎔而漆噐不壊何也道家以雷燒石投井中石焦水寒激聲大鳴

顏淵與孔子俱上泰山東南望吳閶門外孔子見白馬引顏淵指之若見吳閶門乎顏淵曰見之有系練之狀孔子撫其目而止之顏淵髮白齒落遂以病死蓋精力不及聖人而彊役之也

榝似茱茰而小赤色

樝似梨而酢澁鹿食椒橘葉其肉自然作椒橘香江東呼蘽爲藤似葛而麤大楩似豫章杼斗爲櫟或言皁斗棪實似柰柚似橙而酢

淮南子曰狠者知而非知也愚者君子而非君子也戅者勇而非勇也使人相去也若玉之與石也葵之與莧也則論人易矣夫亂人者若芎防之與槁本蛇牀之與蘼蕪

蓂莢一名歷莢聖王以是占日月之數

朱艸狀如小桑栽長三四尺枝葉皆丹汁如血朔望生落如蓂莢周而復始可以染絳成黼黻之章金銀投其汁可使成圓泥投水爲金漿以投酒爲玊醴飲之令人長生出抱朴子

驃國諸蠻並不養娑羅木子破其殻中如栁絮細織爲幅服之謂之娑羅籠段

蠻法煮鹽成圑爲顆質則以顆計之

茶出銀生諸山采無時雜椒姜烹而飲之

生金出長傍諸山取法以春或冬先於山腹掘坑方夏水潦蕩沙泥土注之坑秋始披而揀之有得片塊大者重一斤或二斤小者不下三四兩先納官十分之八餘許歸私仍累勞效免徵賦麩金出麗水河睒川有罪送淘金所爲重役防同川銀山出銀礦私置冶官十之三諾睒川有錫山出錫

蘇耽郴縣人嘗與眾兒共牧牛更直爲師錄每至耽直牛不逐自還旣而辭母仙去又說年疫穿一井飲之可得無恙

道士譚紫霄有觀燈之術說人禍福必中

郭頒世語云魏黃初盜發吳芮見芮屍容貌衣服並如生吳平發冡人於壽春見南蠻校尉吳綱曰君形貎何長沙王吳芮乎但君微短耳綱瞿然曰是先祖也自芮卒至發四百年至綱又四十年矣

丹水有石穴蝙蝠大者多倒懸百歲者倒懸得而服之使人神仙

陶居云學道之士居山宜養白犬白雞可以辟邪蘇枋木自然虫糞爲紫粉

秦二十一年鑄金狄十二釋氏之源本霍去病討休屠王獲其祭天金人武帝以爲神列於甘泉宮魏黃初元年徙長安銅狄重不可致或言金狄泣因畱霸城南人有見薊子訓與父老共摩銅狄曰正見鑄此時計爾日已近五百年矣董卓毀其九爲錢苻堅毀其二爲錢其一百姓推置陜北河中或云翁仲頭髻常出晉軍至髻不復出

陳正敏所取者陳摶李瀆林逋魏野皆遁世之士希夷先生陳摶服气辟穀二十餘年或寢百餘日不起太平興國中召入復放還山一旦自作表云臣摶大數有終聖朝難戀已於今月二十二日化形於蓮華峯如期而卒七日支體猶溫五色云蔽洞口彌月不散已百餘歲矣

劉向列仙葛洪神仙沈玢續仙曾慥集仙傳以異代事著於本朝者自爾朱洞呂嵓陳摶賀元曾被祖宗眷異者名臣如歐陽修劉凡石延年皆在賀元仕石晉爲水部員外郎章聖東封謁道左天聖初使弟子諭澄詣闕獻浮屠老子像直數十萬

毛女在華山山客獵師世世見之體生毛自言秦始皇宮人陳摶在華山或謗以與毛女往來

孔安國撰孔子弟子七十二人劉向傳列仙亦七十二人皇甫士安撰髙士亦七十二人陳長文撰耆舊亦七十二人

李泌絕粒五六載身輕能行於屛風上引指使气可以吹燭至滅導引骨珊然有聲號鏁子骨

鬻子名熊楚人爲文王師年九十見文王曰使臣捕獸逐麋已老矣使臣坐策國事尙少也

按葛仙公云素書乃河上公以授漢文帝也黃石公所授張子房多雲陰符非也一云三略乃子房所著非所授之書或曰河上公授漢文帝不應於子房墓中得之黃石公丹書身之八殺貪殘姦酗狡佞訐愎命之四業背惠恃已狎不肖妬賢能

昔有一人好道而不知求道之方惟朝夕拜跪向一枯樹輙云乞長生如此二十八年不倦枯木一旦忽然生華華又有汁甜如有人教令食之遂取此華及汁並食之食訖卽仙

劉少翁曽數入太華山禮拜向山如此二十年遂忽一旦得見西嶽丈人授其仙道

一人數旦旦詣河邊拜河水如此十年河侯河伯遂與相見與之白璧十雙教授水行不溺法

薏苡一名簳珠子蒸令气餾曝漧挼取之作飯麪主不饑

作漧薑法水淹三日畢置流水中六日更去皮然後曝漧入甕瓶謂之醸也

淫羊藿一名仙靈脾淫羊一日百徧食藿所致

新生艾作漧菜妙作餛飩吞三五枚以飯壓之良療一切鬼气

蘇合香本艸云生中臺川陶云是師子屎又云是諸香汁煎之非一物從西域來者如紫檀重如石蘡薁是山葡萄

江東人通名楊栁楊葉短栁葉長

髙座道人不肯作漢語或問此意簡文曰此簡應對之煩和尙一名屍梨宻宋云髙座西域人三國王子以譲弟遂爲沙門永嘉中到中國

順帝時瑯琊宮崇上其師於吉於曲陽泉水上得神書百七十卷號太平淸領書其言以陰陽五行爲家而多巫覡雜語後張角頗有其書按江表傳道士於吉東來吳防立精舍燒香讀書孫策斬之日昔南陽張津爲交州刺史常著絳帕頭鼔琴焚香讀邪俗道書爲蠻夷所殺此甚無益

眞誥云吞瑯玕之華而更營丘墓者羨門子髙丘子洪崖先生羨門子墓在幽州漁陽髙丘子墓在中山洪崖先生墓在武威此三郡縣人並云上古死人空

王子喬墓在京陵戰國時有發墓者惟見一劍

漢地理誌大江九江中一源而三目

揚雄益州箴巖巖岷山古曰梁州魯城北有孔子學堂蜀有文翁講堂北海有鄭司農儒林講堂宅亦曰第言有甲乙之次第也漢書成帝有甲觀中畫堂魏有茅堂

續博物志卷七

欽定四庫全書

續博物志卷八

宋李石撰

後漢襄楷延熹中上疏雲宮中立黃老浮屠祠陛下嗜欲不去豈獲其祚或云老子入西北爲浮屠浮屠不三宿桑下不欲久生恩愛精之至也天神遺以好女浮屠曰此但革囊盛血遂不盼之

漢帝問陳蕃徐稚宏孰爲後先蕃答生公族不鏤自雕至於徐稚傑出薄城故宜爲先

伏生爲秦博士文帝撰五經尙書大傳使掌故歐陽生等受尙書於伏生漯水有徵君伏生墓

晉書地道志曰遼西人見遼水上有浮棺欲破之語曰我孤竹君也汝破我何爲因爲立祠或曰漢靈帝時遼西太守廉翻因夢得之【此與前志小異】

沈彬保大中以尙書致仕居江西髙安手植一木於平野戒諸子曰必葬我此地子孫伐木掘土深丈餘得一石槨上刋八字雲開成二年壽槨一所卽葬之

墨子惡樂故朝歌回車論譔考讖曰邑名朝歌顏子不捨七十弟子掩目宰予獨顧由蹷墮車宋均曰子路患宰予顧視凶地故以足蹷之

齊時有發古得銘云靑州二十子東海女郎河東賈昊以爲司馬越女嫁爲茍晞子婦驗之果然

東都殖業坊十字街有王戎墓隋代醸家穿其旁作窖得銘曰晉司徒尙書令安丰侯王君銘

廣川王去疾發魏王子且渠甚淺狹無棺柩有石牀牀下悉是雲母牀上兩屍一男一女皆年二十許東首裸臥顏色如生人髮齒牙亦如生人王畏懼不敢近

周靈王冡屍亦不壊惟玊蟾蜍一枚

幽王冡甚髙壯雲母深尺餘百餘屍相枕藉皆不朽惟一男子餘皆女子

欒書冡有一白狐王擊之傷其足王尋病足死

蕭穎士與行侶共濟瓜洲舟中二少年相顧曰甚有肖鄱陽忠烈王穎士是鄱陽曾孫卽自款陳二子曰吾識而祖久矣遽負擔而去穎士北歸盱眙吏獲發冡盜五六人穎士認江中二少年亦在內潁士以前說詢之曰我嘗開鄱陽王冡當門貴人顏色如生與頴士相此與吳綱似吳芮事頗同芮事出水經穎士薛用弱集異記

九眞山多大蛇名曰髯蛇長十丈圍七八尺吞鹿角骨鑽皮出夷以大竹籖殺而食之楊氏南裔異物志曰髯惟大蛇旣洪且長采色駮犖其文錦章食犬吞鹿成養創賓享嘉燕是豆是觴

武彊縣有行於塗得一小蛇養之名擔生長而噬人里人遂捕系獄擔生負而奔邑淪爲湖縣官吏爲魚矣

漢光武二年鮮於冀爲淸河太守作公未就而亡後守趙髙計工用二百萬黃秉劉適言四百萬冀乃鬼見白日導從入府與髙及秉等對共計校定爲適秉所割匿冀乃書表自理言髙貴不尙節壠畝之夫而箕踞遺世求顯偸竊銀艾鄙辱天官臣不勝鬼言去三十里車馬皆滅不見秉等伏地物故髙以狀聞詔差代以旌幽中之訟

老人晨渡朝歌水而怯紂曰老者髓不實故晨寒因斮脛以視髓

紂有新聲靡樂作邑朝歌史記曰朝歌之音歌不時也虞虢之間傅說室傅巖俗名之爲聖人窟

劉向敍晏子春秋稱古冶子曰吾嘗濟於河黿銜左以入砥柱之流吾從而殺之

孔子臨狄水而歌曰狄水衍兮風揚波船楫顚倒更相加汲縣舊汲郡有石夾水爲磻溪太公釣處有太公泉太公廟牧野竹書作坶野有比干墓前有石銘題云商大夫比干之墓所記惟此漢髙祖孝文各爲立碑

顏捨字洪都兄畿得疾死於醫家人迎喪引喪者顚僕曰我壽命未死但服藥太多傷五臓耳及還婦夢之曰吾當復生急開槨以手刮棺指爪盡傷气息甚微飲食所須托之以夢捨侍養足不出戶者十三年畿竟不起

二廣深谿石壁上有影如澹墨畫船人行以爲其祖考祭之不敢慢俗好於門畫虎頭書聻字謂陰司刀鬼名讀漢舊史儺逐疫又立桃人葦索滄耳虎等聻字蓋滄耳也

俗鐘馗起於唐明皇之夢非也北史堯暄本名鐘葵字辟邪於勁字鐘葵宋宗慤妹名鐘葵非特明皇時但葵馗二字異耳又曰終葵菜名閩中多木綿植之數千株采其花紡爲布名吉貝南史言林邑等國出古貝木以古爲吉訛也

樅松葉柏身檜柏葉松身

黃公好謙女有國色而謙其美以爲醜也女至難嫁有鰥夫冒娶之乃國色果信黃公之謙

魏田父耕於野而得玉弗識也鄰人陰欲得之紿曰此怪石也田父置玉於室其光燭夜果以爲怪棄之於野鄰人從而盜之以獻魏王玉工望而拜曰此無價之寶

陶居書自奇世傳畫板帖及焦山下瘞銘皆其遺迹

王防稽七子凝操徽渙獻五人書迹傳世惟肅二人未見而五子書各不同蓋善學父書者

郝氏夜祠佛鬼車乘燭光而下翼廣丈餘九首互相低昻其家呼犬持杖逐之墜一羽長三尺許廣八九寸色鵞雁

江浙間有鳥名飛生狐首肉翅四足如獸飛而生子卽隨母後人有難產以其爪安胸腹間立驗亦有得其皮者

有異鳥鳴如嬰兒巢於木探得其雛大如鵞靑首白面觜爪鷹鷂或曰此鵬也

髙麗人參贊三椏五葉背陽向陰欲來求我椵樹相尋椵木葉似桐甚大陰廣參多生其陰

王孫一名黃孫一名黃昏孫思邈有黃昏散注云黃昏木或曰合歡合昏夜合花陳無已云探囊一試黃昏湯艸部木部黃昏爲二物郭璞曰守宮槐晝日聶合而夜舒布也江東有木與此相反俗因名合昏古今注云合歡似梧桐枝葉互相結風來解使人不忿嵇康種之於捨前

續博物志卷八

欽定四庫全書

續博物志卷九

宋李石撰

南昌縣出然石異物志云色黃而理疎以水灌之便以鼎炊物可熟置之則冷如此無窮元康中雷孔章入洛賫以示張公張公曰此謂然石

晉書曰漢末博士燉煌侯瑾善內學弱水出流沙流沙與水流行也在西海郡北山有赤石白色以兩石相打則水潤打之不已則潤盡火出山石皆然炎起數丈不滅有大黒風自流沙出掩之乃滅其石如初不敢輕近耳

火井以艸爨之則煙騰火發湯井以艸納之則露凝鐸銷狀如刀戈殘刄有孔旁達出麗水飾以金所指無不洞夷人尢寶月以血祭之俗謂天降非人鑄郁刃鑄以毒藥冶取躍如星者淬以馬血成之傷人卽死刀劍以柔鐵爲莖幹不可純用鋼純鋼不折則缺

天寶中交趾貢龍腦如蟬老龍腦樹節方有禁中呼爲瑞龍腦上惟賜貴妃十枚香气徹十餘步

蓬萊山使髙麗者望之甚逺前後下峭拔可愛其島屬昌國縣其上平廣可以種蒔島人云蓬萊三仙山越弱水三萬里不應指顧間便見此外不復見山

馬緒謫潮得巨蟻長尺餘鹽漬之歸誇北人

兩頭蛇馬鼈食牛血所化

鳲鳩毛氏曰稭鞠郭璞謂布谷雎鳩毛氏云王睢郭璞謂鶚鸒斯毛氏云卑居乂云鴉烏郭璞云小雀好羣飛毛云桑扈爲竊脂郭璞云爲靑雀好盜脂

海州有人持一束黑物形如竹篾其人雲海魚腮中毛可作屛風貼色似水牛角頭似豬鬃長三四寸廣可一寸

人家有小虫至微而響甚尋之卒不可見號竊虫大如半胡麻形似鼠婦有兩角白色振其頭則有聲孟康朝作賦比之鬼魅

海州有溝水通淮過漕船寶應中堰破水涸東海主修堰堰成輙壊或說梁代築浮山堰以鐵數萬斤塡積其下乃成堰之壊如雷聲至是聲聞上流蓋鐵味辛辛能害目魚龍防目故畏鐵也有人淬劍於池池魚皆浮去

張勃吳錄曰彭澤有鳥接食圑飯投之髙下無失巫山迎船鳥亦然

凡鳥三指向前一向後鸚鵡兩指向後

漢明帝永平五年長安迎取飛廉並銅馬置上西門外晉灼曰飛廉鹿身頭如雀有角而蛇尾豹文應劭曰飛廉神禽能致風气

宣王好射三石之弓而自以爲九石臣下從而悅之以非大王不能用其實三石也九石名而已

周官全羽爲旞析羽爲旌道路用旌節卽此旌也顧愷之畫蘇武所執之旌上圓如幢下復數層紅羽驂驂然如夜合花此析羽也今鹵簿中節頗此其首亦圓相去尺餘有數重圓板以犛牛尾綴之亦析羽遺法然蘇武漢節則旌節之制至於龍節虎節玉節之則今虎符之但可合符不必盡爲旌耳顧畫節首一物若書卷豈亦符乎漢銅符以銅爲之竹符以竹五寸鐫刻篆書其上

硯譜載天下之硯四十餘品以靑州紅絲石硯爲第一端州斧柯山石爲第二歙州龍尾石爲第三

夜蔵飲食於噐中覆之不宻鼠欲盜食不可至環噐而走淚滴噐中食之得黃疾通身如蠟

鍮石金碔砆玉木蘭類桂奚醢類檀蛇牀類蘼蕪人參類薺苨檜類柏狐貍狗鸑鷟鳯野馬麟

肅宗時有告保定太守反者令李泌乘千里馬往案之千里馬寧逺所獻髮拳紫色狀如八駿乘者必衣裘冒絮似北人抱持早發扶風初馳三十里則皆旁側跳三十里外乃隤然而去惟聞耳傍風聲飛前蹄之土過耳辰時達保定申時歸奏事

顓帝有三子而亡去爲疫鬼其一居江水爲疫鬼其一居弱水爲罔兩其一居人宮室塸堣善驚人小兒

腳弱病用杉木爲桶濯足排樟腦兩股間以腳掤系定月餘卽效

雜令曰蹄人者絆其足齧人者截其耳說文牛觸者角著橫木

有一狠子生平多逆父防父臨死囑曰必葬我水中意其逆命得葬土中至是狠子曰生平逆父命死不敢達防也破家築沙潭水心以葬

本艸經曰虎嘯風生龍吟雲起磁石引鍼琥珀拾芥漆得蟹而散麻得漆而湧桂得蔥而軟樹得桂而枯戎鹽累獺膽分杯其气爽之相關感也

一曰偏記二曰小錄三曰逸事四曰鏁言五曰郡事六曰家史七曰別傳八曰雜記九曰地理十曰都邑

唐大順元年六月資州兵王全義妻如孕覺物漸下入股至足大拇痛甚拆而生珠如彈圓漸長大如杯

西京相璠曰京有小索亭世語以爲本索氏兄弟居又爲索水晉志京有大索小索亭漢書京索之間也

紀信在滎陽城西北三里

漢長安巧工丁緩作臥褥香鑪鑪體常平又作七輪扇連七輪大皆徑尺一人運之滿堂寒戰今二法並存

計然云人受命於天地變化而生一月而膏二月而脈三月而胚謂如水泡之狀四月而胎謂如水中蝦防胎也五月而筋六月而骨謂血气變爲肉肉爲脂脂爲骨也七月而成形八月而動九月而躁十月而生

九章算法方田一粟米二差分三少廣四均輸五方程六傍要七盈足八鉤股九

語林云王中郎以圍棊爲坐或亦謂之爲手談又謂之爲棊聖

窶藪王叡云東方朔以爲寄生賣餅人結茅爲絰以戴頭上狀如環

蟹鬭精上有孔其中有子有泥食之殺人

露布防書之別名以帛書揭之竿魏武奏事謂之露板公孫龍以書有四目四聰遂以聴天地人爲臧之三耳臧善也以白馬非白馬教也其意若攺其說無以教人

易之生物奇偶三才之數三三而九九九八十一主日日數十故人十月而生八九七十二偶以承奇奇主辰辰主月月主馬馬十二月而生七九六十三三主斗斗主狗狗三月而生六九五十四四主時時主豕豕四月而生五九四十五五主音音主猿猿五月而生四九三十六六主律律主禽獸故禽鹿六月而生三九二十七七主星星主虎虎七月而生二九一十八八主風故虫八月而化

陶答子妻曰南山有豹霧雨七日不下食者欲以澤其衣毛而成其文章故藏以逺害

齊民要術曰梧桐山石間生者爲樂器則鳴

周書曰淸明之日桐始華桐若不華歲有大寒

太行卽五行之異名淮南子曰武王欲築宮於五行之山

猗頓魯之窮士耕則常寒聞朱公富往問術焉朱公曰子欲速富常畜五牸

童子操戈與孟賁戰孟賁無不勝童子修禮盡敬𨿽孟賁不忍犯

鳩食桑椹則醉貓食薄荷則醉虎食狗則醉

管子曰聴宮如牛鳴窌中

牛聾瞶面牛鼓簧是也

積皁莢置油瓶其中永不蛀踏雞子殻令人患白癜風踐壊竈土令人害瘡

桑柴灰取汁煎白礬治壁鏡蛇毒石橊名天漿已乳石毒

桃根爲印可召鬼

臥欲縮足不欲左脇

牖裏在湯陰縣廣雅稱獄犴也夏曰夏臺商曰羑里周曰囹圄皆圜土也

續博物志卷九

欽定四庫全書

續博物志卷十

宋李石撰

舊說千歲之龜巢於蓮葉遊於捲耳之上

按幹鑿度日垂皇策者蓋伏羲用蓍卦已重矣然而世質民淳法惟用七八六十四卦皆不動若干止於乾坤止於坤不能變也夏商因之皆以七八爲占連山歸蔵是已後世澆薄始用九六爲占不如是不足以應天下之變

諸侯叛桀關龍逢引皇圖以諫桀桀殺之伊尹諫桀桀曰天之有日如吾之有民日亡吾乃亡矣【與前志小異】

紂剖比干觀其心桀殺龍逢無剖心之事桀惟比之於日紂乃詐命於天

西伯軍至鮪水紂使膠鬲周師問曰西伯將焉之曰之薛膠鬲曰無我欺曰不子欺也將伐紂曰何日至曰以甲子膠鬲以是日報紂是日雨甚卒病請休師西伯曰膠鬲已報其主以雨進兵救膠鬲之死也商容與殷民觀周師之入見畢公曰吾新君也容曰非也其人將有急色君子臨事而懼見太公曰吾新君也容曰非也其人虎踞而鷹趾當敵將眾威怒自倍見利卽前不顧其後故君子臨眾果於進退見周公曰吾新君也容曰非也其爲人忻忻行休志在除賊是非天子則周之相國故聖人臨眾知之見武王曰吾新君也容曰聖人爲海內討惡見惡不怒見善不喜顏色相副以是知之

犀出越睒以陷穽取之毎殺天震雷暴雨

野桑生石上取以爲弓不膠漆而利

淮南子曰鯀堙洪水盜帝之息壌帝使祝融殺之於羽淵今荊州南門外有狀若屋宇陷土中而猶見其脊旁有石記云不可犯畚鍤所入輙復如故又頗以致雷雨近代有妄意發掘水岔出不可制【與前志小異】

佛樓沙國有佛鉢受三斗許靑玉也或曰靑石或曰雜色而墨多四際分明厚可二分貧人以少華投中卽滿富人以多華正復百千萬斛終不滿或曰在月支國

穆天子傳曰天子賔於西王母乃紀其迹於弇山卽西王母之山

武王旣勝紂登邠之阜以望商邑曰自發未生六十年麋鹿在牧蜚鴻滿野徐廣乃引內史邊之言曰夷羊在牧張華以爲文王之詞曰水潦東流飛鴻滿野又曰自發未生之十年【與前志小異】

淮南子曰亂之所生皆在流遁大興宮室延樓棧道雞棲井幹木欂櫨以相支持木巧之節此遁於木也

魏軍南伐朱修之守滑臺城不下其母悲憂乳汁驚出乃號踴告家人曰我年老非有乳時今出其不免是日城陷

帝王世紀堯時廚中自生肉脯薄如翣搖鼓則生風使食物寒而不臭

堯緝獬豸之皮以爲帝帳

嶺南溪洞中往往有飛頭者故有飛頭老子之號頭將飛一日前頸有痕匝項如紅縷妻子共守之及夜生翼飛去曉卻還

梵僧菩薩勝言闍婆國中有飛頭其俗所祠名曰虫落因號落氏

河圖曰少室山大竹堪爲甑噐山海經舜林中大竹一節可以爲船漢竹大者一節受一斛小者數升爲椑榼廣志曰雲母竹大竹也攡竹細而多刺也竹堪作篃竹宜爲屋椽竹皮靑內白如雪輭韌可爲索

竹譜曰竹之品六十有一

南越以孔雀珥門戶昆山以璞玉抵烏鵲

燕避戊巳蝙伏庚申一歲三則桑弱馬耗

孔子曰違山十里蟪蛄之聲猶在於耳政事惡嘩而善肅

蚯蚓長吟地中江東謂之歌女

木瓜味酢善療轉筋陶居云如轉筋時但呼楙名及書上木瓜字輙愈

谷膠可以圑丹砂又曰爲金石之漆

橘柚雕於北徙石橊郁於東移

呂氏春秋曰善學者若齊王之食雞必食其跖數千而後可足也

慕容廆有馬跨四十九年駿逸不虧鑄銅爲之像親爲銘讚

撥拔力國有異獸名駞牛皮似豹蹄牛無峯項長九尺身髙一丈餘

水麝天寶初虞人獲水麝詔養之臍中下水瀝滴於斗水中用灑衣至敗香不歇毎取以鍼刺之投以眞雄黃香气倍於肉麝此與前說水麝小異並錄之

張華爲黃門侍郎博覽圖籍千門萬戶畫地成圖司馬遷欲自成一家追經傳之文以從世變可也至攺古文尙書論語可乎

楚王使屈原造爲憲令屬艸槁未定上官大夫見而欲奪之原不與防之曰王使屈平爲令眾莫不知每一令出平伐其功以爲非我莫能爲也王因是疏屈平

庚桑子出山人王士源采荘子庚桑篇爲之目云其先人於山中得古本唐人疑之竟不施行今亢倉子三卷是也

漢蜀人趙賔好異說以气無箕子箕子者萬物荄滋也顏師古曰古皆荄箕同音

貴妃以假爲首飾曰義髻僖宗內人束髮甚急爲囚髻唐末婦人梳髮以兩抱面爲拋家髻

望梅生津食芥墮淚此五液之自外至也慕而垂涎愧而汗發此五液之自內至也

良常山有熒火芝大如豆夜視有光得食一枚心中一孔明食七枚七孔明可夜書華陽洞亦有五種夜光芝包山有白芝

王叡云有書契以來便應有筆世傳蒙恬制非也崔豹曰蒙恬以枯木爲管以鹿毛爲柱羊毛爲被所謂毫非今之竹兔也

元和中元稹使蜀營妓薛濤造十色彩牋以寄元稹於松華紙上寄詩贈濤蜀中松花紙雜色流沙紙彩霞金粉龍鳯紙近年皆廢惟餘十色綾紋紙尙在

湘州記蔡子池南有石臼是蔡倫舂臼

李司徒勉在汴州有異骨一節可爲硯南海時得於海商云是蜈蚣脊骨

蕭史與穆公鏈飛雪丹第一轉與弄玉塗之今之女銀膩粉也三代以降塗紫艸爲胭脂周以紅花爲之或曰出於閼氏

葛洪曰沈義學道於蜀中與妻共載

管子曰武王爲侈靡令曰豹襜豹裘方得入廟故豹皮百金功臣之家粟千鐘而未得一豹皮

陵陽子明經云春食朝霞日欲出時黃气也秋食淪陰日沒以後赤黃气也冬食沆夜半气也夏食正陽南方日中气也並天黃地黃爲六气

墨子作木鳶飛三日不集公輸子之云梯墨子之飛鳶是也

今之紙鳶引絲而上令兒張口望視以泄內

同光中莊宗遣平蜀得王衍金銀命悉鎔之爲金塼銀塼約重三百斤一塼開一竅二人擔之上有匠人名曰馮髙過荊南髙季興曰馮髙主屬我坑官吏持而有之儲爲一庫皇朝建隆中金銀入京師斤兩封緘如故

華俗謂上金爲紫磨金夷俗謂上金爲楊邁金

印子金世傳淮南王安藥金上有印子篆文劉主字壽州八公山土中耕者往往得之小餠重半兩有一印大餠至七兩有二十許印

襄趙之間故舂陵白水之地多得金麟趾褭蹏金趾中空四旁有文刻工巧褭蹏似於平物上滴成如幹柿土人謂之柿子金或曰此婁敬所爲藥金和藥良

古玉噐有奇特非雕琢人功者多是昆吾刀及蝦蟇肪所刻肪可得取肥者剉煎膏塗玉亦軟滑易截

冬瓜仁七升以絹袋盛之投三沸湯中暴漧如此三度苦酒浸一宿爲末日服方寸匕令人不老

通天犀千歲者長且銳白星徹端出气通天則能通神可破水駭雞矣抱朴子有白理如綫者以盛米雞卽駭刻爲魚銜入水水開三尺

勒畢國人長三寸有翼善言語戲笑因名語國飲丹露爲漿丹露者日初出有露汁如珠也

漢武習水戰作昆明池釣魚綸絕而去夢魚求去其鉤明日帝戲於池見魚銜索爲去之復遊於池得珠一雙

東海員嶠山有冰蠶長七寸有鱗角以霜雪覆之始爲繭其色五防織爲文錦入水不濡投火不燎

石決明亦名九孔螺

魚子合豬肝食之殺人

陳藏噐云蠏腳中髓及腦殻中黃並能續斷絕筋骨碎之微內創中筋卽連

方言云桂林之中謂守宮能鳴者與蛤蚧相似

蜘蛛网贅疣七日消爛屢有驗

柚似橙而大於橘石其實乳糖

芎防不可久服令人暴死

藕與同食可以休糧

淮口揚州出身梨蘇合香一兩酒一斗同煮極能調和五臓

董蕖者婆羅門云阿魏苗根似白芷

胡麻性與茯苓相宜卽巨勝

苦參爲齒藥使人傷腎腰重麩冷

棗與棘相皆有刺

粳粟米五穀中最硬得漿水易化倉粳米炊作漧飯食之止痢

采蕓香葉置席下能去蚤虱子

仙家謂醋爲華池左味

白髮須鑷去消蠟防孔中卽生黒者

松脂杏仁棗肉茯苓等分食後服五十粒可不饑有黃連桔梗勿食豬肉有茯苓勿食酢物有細辛勿食生菜

古無純銅作鏡者皆有錫雜之

巴豆神仙食一枚卽死鼠食三年重三十斤

麩金是毒蛇屎

徵姓舉事當忌亥日以火絕在亥

巳日巳年不殺蛇

段成式云神荼郁壘領萬鬼

瘧鬼小不能病巨人故曰壯士不病瘧晉人曰君子不病瘧蜀人以痎瘧爲奴婢瘧

沈懷逺南越志曰珠有九品寸五分以上至寸八九分爲大品有光彩一邊小平似覆金者名璫珠璫珠之之次爲走珠走珠之次爲滑珠滑珠之次爲磊螺珠磊螺珠之次爲官雨珠官雨珠之次爲稅珠稅珠之次爲蔥珠

元封二年大秦獻花蹄牛髙六尺尾環繞角生四耳阿薩部多蠟虫鹿剖其肉重壘以石壓之瀝汁稅波斯郁林等國艸子醸於肉汁中經數日卽變成酒飲之可醉

續博物志卷十

