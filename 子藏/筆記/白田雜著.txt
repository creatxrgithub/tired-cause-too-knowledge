

欽定四庫全書

子部十

白田雜著

雜家類二【雜考之屬】提要

【臣】等謹案白田雜著八卷

國朝王懋竑撰懋竑有朱子年譜已著錄是編皆其考證辧論之文而於朱子之書用力尢深如易本義九圗論家禮考皆反覆研索參互比校定爲後人所依托爲宋元以來儒者之所未發孟子序說考謂集注從史記綱目從通鑑年月互異書楚詞後謂集注誤從舊說而以九章所述證史文之舛其讀史諸篇於通鑑綱目多所拾遺補缺而朱子答江元適書薛士龍書考一篇語盈一卷皆根柢全集語錄鉤稽年月辧別異同於爲學次第尢豁若發蓋篤信朱子之書一字一句皆沈潛以求其始末幾防得失無不周知故其言平允如是非浮慕髙名借以刼伏眾論而實不得其涯涘者也至呂祖謙大事記今未見其書俟再考絕不以偶闕是編而諱言未見與惠棟九經古義自稱未見易舉正者相同均猶有先儒篤實之遺知其他所援引皆實見本書與楊愼焦竑諸人動輒影撰者異矣此本後有乾隆丁卯河間紀容舒防稱抄自景州申詡家未知爲懋竑所自訂或詡所選錄近別有白田艸堂全集凡此本所載皆在其中而此所無者幾十之六大抵多酬應之文不及此本之精核蓋其後人珍藏手澤片語不遺故不免失於簡汰今以新刻全集別存目於集部中此本篇篇標目𨿽似雜文而實皆考証之體故特入於雜家類亦東觀餘論編入子家之例也乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

白田雜著卷一

寶應王懋竑撰

易本義九圖論

易本義九圖非朱子之作也後之人以啟依放爲之又雜以己意而盡失其本指者也朱子於易有本義有啟其見於文集語錄講論者甚詳而此九圖未嘗有一語及之九圖之不合於本義啟者多矣門人豈不見此九圖者何以絕不致疑也朱子於本義敍卦圖約略大傳之文故云自下而上再倍而三以成八卦三畫已具八卦已成則又三倍其畫以成六畫而於八卦之上各加八卦以成六十四卦而不敢參以邵子之說至啟則一本邵子而邵子所傳止有先天圖【卽六十四卦方圓圖也】其伏羲八卦圖文王八卦圖則以經世演易圖推而得之同州王氏漢上朱氏易皆載伏羲八卦圖文王八卦圖啟因之至朱子所自作橫圖六則注大傳語及邵子語於下而不敢題云伏羲六十四卦圖蓋其愼重如此今乃直云伏羲八卦次序圖伏羲六十四卦次序圖伏羲八卦方位圖伏羲六十四卦方位圖是孰受之而孰之耶又云伏羲四圖其說皆出邵氏按邵氏止有先天一圖其八卦圖後來所推六橫圖朱子所作而以爲皆出邵氏是誣邵氏矣又云邵氏得之李之才挺之挺之得之穆修伯長伯長得之希夷先生陳摶圖南此明道敍康節學問源流如此漢上朱氏以先天圖屬之已無所據今乃以移之四圖若希夷已有此四圖者是並誣希夷矣文王八卦說卦明言之本義以爲未詳啟別爲之說而不以入於本義至於乾天也故稱乎父一節本義以爲揲蓍以求爻啟以爲干求於坤坤求於乾與乾爲首乾爲馬兩節皆文王觀於已成之卦而推其未明之象與本義不同蓋兩存之今乃以爲文王八卦次序圖又孰受之而孰之耶自周子太極圖以黑白分陰陽後多因以爲說山先生於詹季魯問易以一圏示之而墨塗其半曰此卽易也是皆以意爲之朱子答袁機仲書所云黒白之位當亦類此今此圖乃推明伏羲畫卦之次序其必以奇偶之畫而不可以黑白之位代之彰彰明矣爲問伏羲之畫以奇偶乎以黑白乎則以黑白之位爲伏羲之畫𨿽甚愚知其不可也今直題爲伏羲八卦次序伏羲六十四卦次序而皆以黒白之位又誰受之而孰傳之耶答袁書止有八卦黒白之位而無六十四卦又云三白三黒一黒二白一白二黒等語與今圖亦有不同此書云黒白之位亦非古法今欲易曉故爲此以寓之後書云僕之前書已自謂非是古有此圖只是今日以意爲之寫出奇偶相生次序令人易曉矣則又明指六橫圖而言非黒白之位故竊疑袁書此一節或後人勦入之以爲九圖張本而非本文又其後云此乃易中至淺至近而易見者黒白之位原非易中所有考其文義都不相屬答袁書凡十一論黒白僅見於此而他書皆以奇偶論其或有所增損攺易而非本文未可知也卦變圖啟詳之蓋一卦可變爲六十四卦彖傳卦變偶舉十九卦以爲說爾今圖卦變皆自復姤臨遁等十二辟卦而來以本義考之惟訟晉二卦爲合餘十七卦則皆不合其爲謬妄尢爲顯然必非朱子之舊明矣故嘗反復防考九圖斷斷非朱子之作而數百年以來未有覺其誤者蓋自朱子旣沒諸儒多以其意攺易本義流傳旣久有所竄入亦不復辧馬端臨文獻通考載陳氏說本義前列九圖後著揲法【疑卽筮儀】學者遂以九圖揲法爲本義原本所有後之言本義者莫不據此而不知本義之未嘗有九圖揲法也明永樂大全出以本義攺附易傳而九圖筮儀遂爲朱子不刋之書矣今詳筮儀之文絕不類朱子語其注有云筮者北面見儀禮按儀禮士冠禮特牲饋食禮少牢饋食禮筮者皆西面惟士喪禮筮宅以不在廟筮者北面今直云筮者北面見儀禮此等瞽說不知何來推求其故則學易者但見漢上易叢說有引儀禮筮宅者北面之文而並未嘗考之儀禮也朱子豈不見儀禮者而疎謬若是耶由是以言筮儀亦斷非朱子之作而通考所云前列九圖後著揲法者皆爲相傳之誤而不可以據信矣余故曰易九圖非朱子之作也後之人以啟依放爲之又雜以己意而盡失其本指者也今考其大略如此其碎義璅說有相發明者別附於後世之君子得以覽觀而審擇其是非焉

易本義九圖論後

自朱子著本義啟門人勉齋黃氏盤澗董氏山潘氏節齋蔡氏各有訓說今皆不傳其後雙峯饒氏厚齋馮氏進齋徐氏廬陵龍氏轉相傳述其書亦不復見惟近日徐氏所刻經解有六本天臺董氏傳義附錄鄱陽董氏周易防通梅邊熊氏本義集成雙湖胡氏本義附錄纂注雲峯胡氏本義通釋及玉齋胡氏啟通釋尙可參考天臺鄱陽俱載九圖五贊筮儀梅邊止載九圖雙湖止載五贊筮儀雲峯則盡去之其天臺鄱陽梅邊三本九圖各有不同注亦小異天臺本先出題云易圖下云朱子其中縫則云董氏易圖說梅邊本云易圖朱子集錄鄱陽本方云朱子易圖天臺本八卦次序六十四卦次序皆用黑白之位梅邊本八卦以黑白六十四卦則以方空而不用黒白鄱陽仍用黒白而又依梅邊例以方空別之其參錯有如此者以此推之九圖固未嘗有一定之本也雙湖不載九圖此今刻之脫誤其書後自作四圖三論云不敢列於九圖附五贊後是固有九圖矣玉齋啟通釋亦載本義九圖語今本大全九圖小注往往有雙湖語至雲峯則無之然雲峯不載九圖亦不言其所以不載之故也【今刻雲峯本義通釋上下經解極詳以大全本考之增多者十之三四彖傳以後語皆與大全同無增多者疑通釋自彖傳後已失去後人抄集大全所載以續之耳又大全序例謂胡氏通釋旣輒變古易又於今易不免離析先後考今刻乃一依古易此不可曉或者今刻非原本與】反復參考其以九圖爲朱子所自作絕無所據疑爲門人輩所纂輯天臺董氏玉齋胡氏去朱子已幾百年而梅邊鄱陽又在其後【天臺本自序以度宗咸淳丙寅距朱子之卒巳八十餘年鄱陽董氏謂此書近出雙湖胡先生並未之見則天臺本之出於元仁宗皇慶以後距朱子蓋百六十餘年矣梅邊自序以元英宗至治壬戍鄱陽自序以元文宗天歷戊辰二書大略同時蓋又二十餘年也玉齋天臺同時人而少後之】流傳旣久莫可識別但據所傳以爲朱子所作無能辧其非者至大全出則諸本異同不復可見學者亦無所據以致其疑按三家本止云朱子易圖大全輒增之云朱子圖說朱子答袁機仲書黑白之位本非古法四語三家本皆附載於諸解後而增後六十四卦次序放此九字已屬附防大全更以系於八卦方位圖說之下若圖說注所本有者其爲疑誤後學益甚矣朱子復古周易而門人蔡節齋爲訓解已大變其例【節齋訓解今不其更攺次序見鄱陽董氏所述中】以易爲卜筮作而門人林正卿以爲設教【見勉齋黃氏答書中】蓋不待七十子喪而大義已乖矣況於一再傳之後訛以益訛則天臺梅邊雙湖鄱陽所述又安可據信耶向讀本義卽疑九圖之非而未敢質言之比得經解諸家考之乃知九圖斷斷非朱子之作而猶以未盡見勉齋北溪潛室盤澗山諸集以決斯疑也姑識於此以俟考焉

黃勉齋先生集有答胡伯量書論所刻本義先天圎圖止言其印本之錯不可流傳以誤後人而不言本義元本若何勉齋伯量皆朱子門人若本義果有此圖則但據元本伯量不必以此正於勉齋而勉齋亦不當有不及細論讀之答矣疑圖或爲伯量所自作而勉齋書答語不甚分明後來者遂無以決斯疑也

天臺本黒白之位與今大全本同止以黑白分陰陽而無所謂一奇一偶各生一奇之象與答袁書三白三黑一白二黑一黑二白之云皆不合鄱陽本黑白各以方空別之其與袁書合矣而分裂破碎爲尢甚焉旣不見一奇一偶各生一奇一偶之象而兩儀四象皆不可識別正與朱子所云非本有此六十四段者相反且以六十四卦包八卦四象兩儀朱子與林黃中辧子在母外子在母中亦八卦與六橫圖之別也或謂如其圖自上而下六爻之奇偶六十四卦無不相值此亦數之偶合而指此以爲伏羲六十四卦次序其斷斷不然矣天臺鄱陽本皆列九圖五贊筮儀文獻通考前列九圖著揲法而無五贊揲法當卽筮儀也朱子與呂子約書明云五贊附啟後語錄亦云啟五贊則本義之五贊爲後來所增入非朱子之舊明也【今大全本以五贊入箴銘類又與兩董本不冋】啟明蓍策篇其言揲法已詳而明筮贊又詳言之不必更爲筮儀明筮贊云信手平分置右於幾則無所謂牀與木格者而擇潔地爲蓍室日焚香致敬是又大類臧文仲居蔡之爲朱子必不爾也惟單拆重交啟明筮之所未及然此火珠林已有之人人所曉可毋庸及也【單拆重交賈公彥儀禮疏中亦有之】

伏羲六十四卦方位圖後載此圖圓布者至方者靜而爲地也一條皇極經世纂圖指要以爲西山蔡氏語【見性理大全】吳氏纂言又以爲伯溫邵氏語未詳孰是要之必非朱子語矣啟亦不載之梅邊熊氏於此圖後依啟載說卦天地定位雷以動之兩節而無伏羲四圖其說皆出邵氏等語其此圖圓布者一條載於後小注中又誤以爲朱子語與兩董本不同故嘗以爲九圖非有一定之本者此亦其一證也

黃義剛錄云漢上易卦爻變只變到三爻而止於卦辭多有不通某處更推盡去方通如剛自外來而爲主於內只是初剛自訟二挨下來柔進而上行只是五柔自觀四挨上去此等處按漢上卦變則通不得【注云舊與季通在旅邸推】潘時舉錄云訟卦本是遁卦變來遁之六二上爲訟之上六三其九三下爲九二上爲訟卦此類如柔來而文剛分剛上而文柔與夫剛自外來而爲主於內皆是如此若畫圖子起便極好看更不待說按此兩條皆主本義卦變言黃錄云舊與季通在旅邸推潘錄云若畫圖子便極好看可見本義之未嘗有圖也黃潘錄皆在癸丑以後其距丙午啟之成已八年而距丁酉本義之成則十八九年矣使本義先有此圖黃潘何爲錄此語耶邵浩錄請見印易圖看曰方今雕板未了【此不見於語類見朱子明文公易說】浩錄丙午所聞啟成於丙午是此云易圖自指啟非本義圖也惟董銖錄云二陽四陰自遁來者十四卦訟卽初變之卦其說與今卦變圖合然只舉訟一卦【潘錄亦舉訟卦然以賁與無妄並言則自主本義】以本義考之訟卦外惟晉卦爲合其餘十七卦則皆不可推矣銖錄在丙辰以後文集叔重通書在甲辰以前所錄未必在丙辰後此或有誤其錄與黃潘錄不同要未可據世或以銖錄在晚年疑爲後來之論故附辧之

潛室陳氏曰伊川破否泰卦變之說故以卦變皆從乾坤來蓋與其主否泰寧主榦坤乾坤猶卦之父母否泰則甚無義若知諸卦皆變爲六十四卦則主榦坤者猶非況否泰乎卦變之法一卦可變爲六十四卦如賁之變主內卦則自損而來主外則自旣濟而來此晦翁之通例不必三陰三陽皆可推也【此條見大全啟考變占小注】按潛室親受業於朱子而於卦變主啟三十二卦圖謂自否泰來者無義則知本義卦變圖自復姤而來自臨遁而來自泰否而來者斷斷非朱子所作矣其謂賁之卦變爲晦翁之通例則尢爲明證也

防淵錄云八卦次序是伏羲底時未有文王次底三索而爲六子這自是文王底各自有這道理又錄云大槪干求於坤而得震坎艮坤求於乾而得巽離兌一二三者以其畫之次序而言之也【易說以此條爲黃顯子錄】按本義啟不言次序而淵錄言之如胡伯量之本義圖董叔重錄與卦變圖合是皆於九圖略有彷佛而卒未敢明言九圖之出於朱子也故嘗疑九圖乃門人所纂輯而托之朱子者蓋自理宗寶慶以後朱子之學大行諸門人亦爲世所尊信凡其所作無有擬議之者流傳旣久不復可別迨大全合本義於易傳世乃以爲朱子之書並本義原本亦不之考況能辧九圖之是非乎

啟坤求於乾而得震坎艮干求於坤而得巽離兌淵錄明與之反自是誤記則次序之云亦亞夫之意非朱子語也九圖於文王八卦次序圖後但云右見說卦而無其說蓋以與本義啟皆不合天臺鄱陽附載啟解於次序無當也梅邊本除去右見說卦四字亦不載啟解豈亦覺其誤與

論尙書敍錄

元臨川吳氏作尙書敍錄前載今文而別系古文於後其後爲纂言則盡去古文而獨注今文二十八篇明震川歸氏因其說亦爲敍錄而纂言則未之見乃以其意釐爲今文歸氏書今亦未之見也余嘗以兩敍錄考之大都辧古文之僞其說皆是而亦不免小誤蓋伏生之書出於壁藏以多所亡失僅存二十九篇而晁錯往受其學原非口授兩漢儒林傳所載甚詳至書序云伏生失其本經口以傳授衛宏序云伏生使其女傳言教錯錯所不知以意屬讀明與儒林傳不合乃一手僞作互相印證以飾其僞其爲謬妄顯然至泰誓後得據陸氏釋文自在二十九篇之外爲三十篇藝文志古經四十六卷以三十篇合之安國增多十六篇正得此數張霸百兩篇當時已廢不行與古經初無所涉亦自明白可按吳氏力攻古文而反引書序衛序以斷伏生謂今文二十八篇乃伏生所口授而晁錯所屬讀者又謂古經卽張霸僞書歸氏亦謂伏生垂如綫之緒於女子之口又謂古經漢世之僞書班史以別於經不以相混是皆爲顏注孔注所誤可謂目察秋毫而不見其睫也安國增多之書略見於史記班志其文多斷續不可考必有訛缺王莽時𨿽立學官旋以廢罷東漢又重防緯之學是以其書不傳焉鄭諸儒皆未之見而東晉所上之書疑爲王肅束晳皇甫謐輩所儗作其時未經永嘉之亂古書多在采摭綴緝無一字無所本特其文气緩弱又辭意不相連屬時事不相對值有以識其非眞而古聖賢之格言大訓往往在焉有斷不可以廢者凡分別古今文之有無自朱子始而朱子於周禮王防解已自發其例蔡傳亦朱子所命而不及見其成疑當更有所釐正如吳氏之前載今文而別系古文於後若纂言一決而去之則大不可也至於姚方興之二十八字昔人已明言其僞直當黜之無疑敢因兩敍錄而申論之又考鄭注逸書別有舜典大禹謨益稷等篇𨿽得之傳聞恐爲安國之舊防言奧論必有一二存者而散亡磨滅無一語見於世韓退之云平生千萬篇金薤垂琳瑯流落人間者泰山一毫芒典謨訓誥之重萬萬非詩篇比也而百不傳其一二使後世不得見二帝三王之全嗚呼惜哉

泰誓在二十九篇之外則伏生書少一篇疑是書序史記本紀多載書序又有與今書序不同者或是伏生所傳也鄭注有亡書有逸書亡書卽壁內所藏亡失數十篇逸書則逸而不傳蓋安國書也朱子嘗言或者以爲今文自伏生女口授晁錯時失之則先秦古書所引之文皆已如此固已不信口傳之說而又有暗誦者偏得其難而考文者反得其所易之語此偶有所未及察故曰義理無窮精力有限朱子於臨歿尙修楚辭注攺大學誠意章注其孳孳不已如此後之人偶有一得之見而斷然自信不復致疑抑未知於古人何如也

尙書雜考

史記儒林傳伏生故爲秦博士孝文帝時欲求治尙書者天下無有乃聞伏生能治欲召之是時伏生年九十餘老不能行乃召太常使掌故晁錯往受之秦時焚書伏生壁藏之其後兵火起流亡漢定伏生求其書亡數十篇獨得二十九篇卽以教於齊魯之間伏生教濟南張生及歐陽生漢書儒林傳同其序次防爲明白劉歆移太常書云孝文皇帝使掌故晁錯受伏生而古尙書初出於屋壁朽折散絕今其書見在時師讀而已藝文志又云劉向以中古文校歐陽大小夏侯經文酒誥脫簡一召誥脫簡二率二十五字者脫亦二十五字簡二十二字者脫亦二十二字若以此參考之則伏生書之出於屋壁斷斷無疑者也孔安國書大序云濟南伏生年過九十失其本經口以傳授明與史漢所記不合衛宏定古文尙書序云伏生老不能正言使其女傳言教錯齊人語與潁川多異錯所不知者什二三以意屬讀而已是又大序之所未言而亦不知其所自出也以書考之則伏書多艱澁而孔書皆平易二書體制絕殊不可相合故作大序者造爲口授之說以伏生口授時多有訛缺非書之本文而衛序其女傳言教錯又因大序而附防之互相印證以飾其僞其與史漢異同皆所不暇顧也孔氏正義云伏生初入壁間得之以教齊魯傳教旣久誦文則熟至於末年因其習誦或亦目暗故晁錯往受之時不執經而口授之也此曲爲大序解而亦不引衛序至陸氏釋文乃略載衛序語而顏氏注漢書則詳著之亦不辧其異同自顏注盛行學者一依顏注而並史漢本文亦略而弗道矣朱子始疑書序之僞而於此偶不及致察故有暗誦者偏得其所難而考文者反得其所易之語臨川吳氏尙書敍錄雜取儒林傳及衛序語不爲別白而斷以今文二十八篇之書乃伏生口授而晁錯所屬讀者吳氏力辧古文之僞而反據大序及衛序以斷伏生可謂目察秋毫而不見其睫也余向有疑於此而未能決今姑據史漢儒林傳及書大序衛序而別其同異考其是非以待明者之訂正焉

史記儒林傳孔氏有古文尙書安國以今文讀之因以起其家蓋逸書滋多於是矣漢書藝文志古文尙書者出孔子壁中武帝末魯共王壊孔子宅欲以廣其宮而得古文尙書及禮記論語孝經凡數十篇皆古字也共王往入其宅聞鼔琴瑟鐘磬之音於是懼乃止不壊孔安國者孔子後也悉得其書以考二十九篇得多十六篇安國獻之遭巫蠱事未列於學官其所載經二十九卷此伏生所傳也尙書古文經四十六卷此安國所傳也蓋以伏生二十九篇合之十六篇又並書序爲四十六篇古以一篇爲一卷故曰四十六卷注云爲五十七篇或後人所增或有誤字未可知也書大序悉本藝文志語而增多二十五篇與十六篇之數不合其云凡五十八篇爲四十六卷則以合於志四十六卷之數而亦莫知卷數之如何也安國書王莽時立於學官東漢初廢不復立史記所載湯徵湯誥泰誓藝文志所載伊訓武成畢命丰刑疑皆出安國書與今孔傳古文絕不同而安國書與今孔傳古文絕不同而安國注論語小子履章引墨子湯誓則今之湯誥必非安國書矣向嘗疑安國十六篇者雜於二十五篇之中不可識別以今考之則二十五篇乃一手擬作而爲孔書者並未見安國之書也蓋安國書不傳久矣後漢書敍次經學傳授本末防爲參錯其云賈鄭王皆傳孔學而賈鄭王所注止伏生二十九篇而已其安國十六篇絕未之及也疑皆就伏書作注而雜以安國所傳之古文如鄭注儀禮之比其安國十六篇與逸禮三十九篇同置而不論矣其云孔學亦傳聞之辭耳孔氏正義彌縫大序以同序者同捲異序者異捲以合四十六卷之數而顏注古經直以孔傳五十八篇當之後人不復致疑而十六篇二十五篇之異同亦無有致辧者矣蔡傳本朱子所命其分別今文古文所以微見其指而蔡傳之成朱子所不及見或當更有所釐正而蔡傳所釋未必盡得朱子之意也蓋漢魏時古書多在儗作者采摭綴緝無一字無所本特以詞气多不連屬於事體多不對值知其非古文而古聖賢之格言大訓多在焉有斷斷不可廢者朱子晚年編次儀禮載周書王防解而注云此書近世僞作以其薈萃經傳之文無悖理者姑存之此已自發其例而吳氏纂言並孔書古文遂一決而去之此又甚不可也今因論安國書之異同而並及之後之君子當有以訂其得失焉

秦始皇帝三十四年焚書七年而秦亡漢五年定天下又七年髙帝崩恵帝四年除挾書律自焚書至漢定天下相距僅十二年卽以恵帝除挾書律計之亦僅二十三年而已古者簡策重大諸儒多以誦說相傳伏生年方少不應所得二十九篇之外絕無所記憶而是時故學士必猶有在者豈無所流傳而何以教齊魯間者止伏生書也漢興詩有齊魯韓三家春秋有公谷二家左傳亦有傳者是皆不出於壁藏而書獨無有卽先秦之書如老子荘子列子墨子韓子荀子旣不立學官又無師授何以得傳於後而書之朽折散絕乃如此遂使二帝三王之盛徳大業宏模大訓其得傳於後世者僅十百之一二也嗚呼惜哉

藝文志劉向以中古文校歐陽大小夏侯三家經文酒誥脫簡一召誥脫簡二率簡二十五字者脫亦二十五字簡二十二字者脫亦二十二字文字異者七百有餘脫字數十中古文疑秦博士所藏傳之漢者則當有百篇非止二十九篇也或者晁錯受書伏生必以上於官府是爲中古文自張生歐陽生至歐陽大小夏侯其中不無傳寫訛缺故有脫簡文字之異未可知也及考劉歆移書雲藏之祕府伏而未發則明指安國所獻古文經四十六卷而言則所謂中古文乃安國所上也晉時祕府有古文尙書經當亦指此安國𨿽以今文讀之而別爲古文之學其文字自當有異脫者亦於魯壁中得之伏生之缺此皆考正經文非有師說然安國傳其學都尉朝膠東庸生以至王璜塗惲則亦必有師說如歐陽大小夏侯章句之比但東漢後遂廢不傳耳至承詔作傳則史漢初無其事而安國所獻亦止經文則中古文者乃二十九篇及所增十六篇而已顏氏旣略而不注後人亦無有論及者故於此附論之至東晉所上孔傳自是晚出與史漢所載絕不相合亦不必置辧也張霸百兩篇漢書所載始末甚詳而孔氏正義云前漢諸儒知有五十八篇不見孔傳遂有張霸之徒於鄭注之外僞造尙書二十四篇以足鄭注三十四篇爲五十八篇明與漢書不合其云張霸之徒亦未嘗指定其人特以漢書語而附防之耳至鄭注云云此立文之誤詳其意當云於伏生二十九篇之外僞造二十四篇又分出伏生五篇以足五十八篇之數非謂張霸因鄭注而僞造也正義又云鄭注於二十九篇之外分出盤庚二篇康王之誥一篇又泰誓二篇爲三十四篇更增益僞書二十四篇爲五十八舜典一舊作二九共九篇十一大禹謨十二益稷十三五子之歌十四徵十五湯誥十六咸有一徳十七典寶十八伊訓十九肆命二十原命二十一武成二十二旅獒二十三冏命二十四以此二十四爲十六卷以九共九篇共捲除去八篇故爲十六正義之意以張霸僞造古文而鄭注承用之非安國書也考其實則九共止爲一篇正合十六篇之數東漢諸儒𨿽云十六篇絕無師說然其篇名當有存者安知鄭注所傳非安國之舊而以張霸僞書當之此果何所據耶又正義謂劉向劉歆固皆不見眞古文而別錄藝文志乃誤以張霸書爲安國書夫司馬遷親見安國云逸書多十餘篇藝文志出於劉向劉歆歆書明云逸書十六篇又王莽時古文尙書已立學官則劉向劉歆班固豈不見孔安國書者今之孔書至梁晉時方出漢魏以前自不之見而乃以劉向劉歆班固所載皆張霸僞書不知其何所據耶劉向別錄五十八篇見於疏中此或後人因孔傳而攺之藝文志四十六卷則灼然可據矣正義云孔注之後歷及後漢之末無人說至晉之初猶得存者𨿽不列學官散在民間事𨿽久逺故得猶存豈賈馬鄭及漢魏諸儒皆不在民間乎疏家之蔽固如此卽以其言考之則孔傳之僞亦不待辧而可知矣書序伏生書無之當出孔壁史記載之此孔子後經師所傳自班固言孔子纂百篇而爲之序言其作意馬融鄭王肅並云孔子所作其實無所據也正義言詩書理不應異夫子爲書傳序不爲詩傳序已有疑於此而又云或作或否無義例此疏家之體曲爲解說耳陸氏釋文言漢宣帝本始中河內女子得泰誓一篇獻之與伏生所誦合三十篇漢世行之然泰誓年不與序相應又不與左傳國語孟子眾書所引同故馬鄭王肅諸儒多疑之正義云案馬融云泰誓後得鄭亦云民間得泰誓劉向別錄云武帝末民間有得泰誓書於壁內者與博士使讀說之數月皆起傳以教人則泰誓非伏生所得而云二十九篇者以司馬遷在武帝之世見泰誓出而得行入之伏生所傳內故爲史總之並云伏生所出不復曲別分析云民間所得其實得時不與伏生所傳同也據釋文則泰誓在二十九篇之外據正義則伏生實二十八篇而泰誓則後入皆不可詳考按劉向別錄云武帝末民有得泰誓於壁內者劉向書亦云泰誓後得博士集而讀之據此則泰誓非伏生之書而釋文所云爲可信但伏生少一篇豈伏生書亦有書序耶【大小夏侯經二十九卷歐生三十一卷或其中有別出者疑卽盤庚二篇也】然史記載白魚入於王舟之文而董仲舒對策引之直稱書曰則泰誓之得必不在宣帝時亦不至武帝末也【伏生大傳亦有白魚入於王舟之文正義疑爲後人所增加】正義以太史公見泰誓武帝時見行於世遂以並於伏生所之內史公𨿽疎略不應至是而以劉歆書考之則泰誓必非伏生之書自在二十九篇之外正義所云未可據也

釋文云齊明帝建武中吳興姚方興采王馬之經造孔傳舜典一篇云於大航頭買得上之梁武時爲博士議曰孔序謂伏生誤合五篇皆文相承接所以致誤舜典首有曰若稽古伏生𨿽昏耄何容合之遂不行用其舜典用王注相承云梅上孔古文尙書亡舜典一篇時以王肅注頗類孔氏故取王注愼徽五典以下爲舜典以續孔傳今依舊音之又曰若稽古帝舜曰重華協於帝十二字是姚方興所上孔氏傳本無阮孝緒七錄亦云然方興本或此下更有濬哲文明溫恭允塞徳升聞乃命以位二十八字異聊出之於王注無施也按此則姚方興本乃采王馬注僞造孔傳而並增此二十八字故陸氏音仍用王肅注其辧甚分明正義直加此二十八字於愼徽五典之上而用方興僞造孔傳後人遂不復能致辧矣蔡傳一依正義而於釋文所云絕不之及朱子以非大義所系不及訂正至今未有辧之者敢因釋文而並申之以俟後人之考正焉

藝文志尙書古文經四十六卷古以一篇爲一卷卽伏生之二十九篇與安國之增多十六篇也注爲五十七篇疑此後人所增加或其字有訛誤顏氏直以梅賾所上古文當之而又引鄭敍贊云後又亡其一篇故爲爲五十七篇不知所亡何篇或以孔傳闕舜典爲亡篇班志則在東漢時豈預知東晉梅賾所上之闕舜典耶其不然也明矣釋文馬融注十一卷鄭注九卷王肅注十卷皆不言篇數其言馬鄭所注皆伏生所傳之今文王肅注亦今文又言馬鄭王皆以舜典同爲堯典則止二十九篇耳正義言三家本三十三篇此以孔傳別分五篇言之而除去泰誓故三十三篇非他有所據也凡顏氏孔氏之疑誤後人多如此不可以不辧

古以一篇爲一卷故大小夏侯經二十九卷章句亦二十九卷惟歐陽注三十一卷章句亦三十一卷疑有別出者其或盤庚二篇耶此可不考然必非孔傳所分五篇也鄭注逸書有舜典有大禹謨有益稷史記所載重華文命疑出此則別有舜典益稷非如孔傳所分而大禹謨亦未必卽孔之大禹謨也典以記事謨以記言伏生所傳堯典皐陶謨灼然分別而大禹謨乃雜亂其體且附以誓師之辭此斷斷非古文之舊而後人未嘗以致疑何也【明梅鷟羅諭義皆攻古文今未之見近有閻氏百詩辧古文詳余曾見之今已不復記憶更考之】

公子有宗道論

別子爲祖繼別爲宗記言大宗小宗之制詳矣而疑於別子之各爲祖而不相宗故以公子有宗道公子之宗道也再三以申明之而爲之說者多汨其解故論其大指以俟後之君子考焉

別子者公子也以其別於君而別爲大宗之祖故曰別子蓋先君之庶子而今君之庶弟也而又有同母異母之別同母者亦謂之嫡子其異母者皆謂之庶也別子爲祖而不爲宗繼別之子則爲宗矣五世以後而大宗小宗出焉其初固無大宗小宗之分也然宗子有宗道別子非一人也不可以無所統故以嫡長一人主之而同母異母者皆宗焉無嫡子則以庶長一人主之而凡異母者皆宗焉【大槪以長者一人而有嫡庶之分則不以長幼論】此非宗也而有宗之道其云大宗小宗者特以明嫡庶之別非大宗也而宗之之禮如大宗非小宗也而宗之之禮如小宗此記文之意而鄭氏所推以爲說者亦已明矣公子有宗道専以公子言之而不及其後如以其後論則以嫡長主之者嫡長之子爲大宗而諸弟之子宗之者爲小宗是不得謂有大宗而無小宗也如以庶長主之者庶長之子亦爲大宗而諸弟之子宗之者亦爲小宗又不得謂有小宗而無大宗也別子僅一人而別子之子有二人則一爲大宗一爲小宗又不得謂無宗亦莫之宗也蓋一君之後爲一大宗所以収族如別子各爲祖而不相宗非収族之義又謂庶長之宗五世則遷則五世之後各自爲宗而無大宗以統之又豈収族之義哉故有大宗而後有小宗有小宗則必有大宗其云有大宗而無小宗有小宗而無大宗専以公子言之而非通論也此節之義以鄭氏爲定論而孔疏所云諸子各自爲祖纂言所云庶長之後五世則遷皆不可以據而明歸熙甫所論尢有不可以通者今不得而悉辧也

公子各爲祖以魯三桓鄭七穆爲例此非禮之正也周公康叔蔡叔各分封而周公爲長故以魯爲宗國至戰國蓋歷七八百年而滕之臣猶稱吾宗國魯先君是所謂大宗百世不遷者也一君後爲一大宗如太王之昭爲一宗王季之穆爲一宗文王之昭又爲一宗武王之穆又爲一宗則宗廟之禮所以序昭穆者亦可推矣若魯三桓鄭七穆則雜亂而不可以紀此末世之失而非禮之正也【此以國君爲例而卿大夫士從此推之】

白田雜著卷一

欽定四庫全書

白田雜著卷二

寶應王懋竑撰

家禮考

家禮非朱子之書也家禮載於行狀其序載於文集其成書之歳月載於年譜其書亡而復得之由載於家禮附錄自宋以來遵而用之其爲朱子之書幾無可疑者乃今反復考之而知決非朱子之書也李公晦敍年譜家禮成於庚寅居祝孺人喪時文集序不紀年月而序中絕不及居喪事家禮附錄陳安卿述朱敬之語以爲此往年僧寺所亡本有士人錄得防先生日攜來因得之其錄得攜來不言其何人亦不言其得之何所也黃勉齋作行狀但云所輯家禮世所遵用其後多有損益未及更定旣不言成於居母喪時亦不言其亡而復得其書家禮後亦然敬之朱子季子公晦勉齋安卿皆朱子髙第弟子而其言防錯不可考據如此按文集朱子答汪尙書書與張敬夫書呂伯恭書其論祭儀祭說往復甚詳汪呂書在壬辰癸巳張書不詳其年計亦其前後也壬辰癸巳距庚寅僅二三年家禮旣有成書何爲絕不之及而僅以祭儀祭說爲言耶陳安卿錄云向作祭儀祭說甚簡而易曉今已亡之矣則是所亡者乃祭儀祭說而非家禮也明矣文集語錄自家禮序外無一語及家禮者惟與蔡季通書有已取家禮四卷納一哥之語此儀禮經通解中家禮六卷之四而非今所傳之家禮也甲寅八月跋三家禮範後云嘗欲因司馬氏之書防考諸家裁訂增損舉綱張目以附其後顧以衰病不能及已後之君子必有以成吾志也甲寅距庚寅二十年庚寅已有成書朱子𨿽耋老豈盡忘之至是而乃爲是語耶竊嘗推求其故此必有因三家禮範跋語而依仿以成之者蓋自附於後之君子而傳者遂以托之朱子所自作其序文亦依仿禮範跋語而於家禮反有不合家禮重宗法此程張司馬氏所未及而序中絕不言之以跋語所未有也其年譜所云居母喪時所作則或者以意附益之爾敬之但據所傳不加深考此如司馬季思刻溫公書之比公晦從逰在戊申後其於早年固所不詳只敍所聞以爲譜而勉齋行狀之作在朱子沒後二十餘年其時家禮已盛行又爲敬之所傳錄故不欲公言其非但其辭略而不盡其書家禮後謂經傳通觧未成爲百世之遺恨則其防意亦可見矣後之人以朱子家季子所傳又見行狀年譜所載廖子晦陳安卿皆爲刋刻三山楊氏上饒周氏復爲之考訂尊而用之不敢少致其疑然𨿽云尊用其書實未有能訂者故於其中謬誤亦不及察徒口相傳以熟文公家禮云爾惟元應氏作家禮辧其文亦不傳僅見於明丘仲深濬所刻家禮中其辧専據三家禮範跋語多疎略未有以解世人之惑仲深亦不然之故余今徧考年譜行狀及朱子文集語錄所載俱附於後而一一詳注之其應氏丘氏語亦並附焉其他所摘謬誤亦數十條庶來者有以知家禮決非朱子之書而余亦得免於鑿空妄言之罪也夫

家禮後考

李方子曰乾道五年九月先生丁母祝令人憂居喪盡禮參酌古今因成喪祭禮又推之於冠昏共爲一編命曰家禮【年譜按此年譜本語今刻三本詳略不同皆後人增入之者也公晦從逰在戊申後此亦據所傳聞但不言其亡而復得此不可曉】

黃防云先生旣成家禮爲一行童竊以逃先生易簀其書始出今行於世然其間有與先生晚歳之論不合者故未嘗爲學者道也

陳淳云嘉定辛未歳過溫陵先生季子敬之倅郡出示家禮一編云此往年僧寺所亡本也有士人錄得防先生日攜來因得之

楊復雲家禮始成而失之不及再加考訂先生旣歿而書始出愚嘗竊取先生後來之考訂議論以與朋友共防考云【按此四條皆周氏復家禮附錄所載今性理大全家禮小注前三條不載所載楊氏語極詳與此不同疑此條乃周氏櫽括之辭而大全則其本語也亦附錄於後】

性理大全注楊氏復曰先生服母喪防酌古今咸盡其變因成喪祭禮又推之於冠昏名曰家禮旣成爲一行童竊之以逃先生易簀其書始出行於世又云惜其書旣亡至先生歿而後出不及再修以幸萬世於是竊取先生平日去取折衷之言有以發明家禮之意者悉附於逐條之下云【按信齋約略李黃之語而附以已說此其本語也周氏附錄所載意𨿽同而語則大異矣其述黃子耕陳安卿語他無所見或有所增損攺易未可知也】

朱子文集答汪尙書書云嘗因程氏之說艸具祭寢之儀以行於私家而連年遭喪未及盡試未敢輒以拜呈少俟其備當卽請教也【此書在壬辰】

答張敬夫書云祭禮大抵多本程氏而參以諸家故特取二先生說今所承用者爲祭說一篇而祭儀祝文又各爲一篇比之昨本稍復精宻繕冩上呈乞賜審訂示及【此書或在壬辰前】

答呂伯恭書云祭禮略已成書欲俟之一兩年徐於其間察所未至今又遭此期喪勢須卒哭後乃可權宜行禮考其實而修之續奉寄求訂正也【此書在壬辰按與汪張呂書皆言祭儀祭說張呂有答書各見本集其年可考然後此與諸家書未有及此者疑其不久卽亡之也】與蔡季通書云祭儀只是於溫公書儀內少增損之正欲商訂須俟開春稍暇乃可爲也程氏冬至立春二祭昔嘗爲之或者頗以僭上爲疑亦不爲無理並俟詳議也【此書不詳何時當在與張呂書後】

又與季通書云禮書末附疏本末可寫以見諭再三恐亟欲見其梗槪已取家禮四卷並已附疏者一卷納一哥矣此後更須年歳間方了【此書在丁己戊午間乃蔡謫道州後也家禮指通解中家禮今按通解目錄士冠禮第一冠義第二此家禮之一士昏禮第三昏義第四此家禮之二內則第五此家禮之三內治第六此家禮之四五宗第七此家禮之五親屬記第八此家禮之六與蔡書家禮四卷指前四卷而言也】

語錄葉賀孫錄云某之祭禮不成書只是將司馬公者減卻幾處

陳淳錄云溫公儀人所憚行者只爲閒辭多長篇浩瀚令人難讀其實行禮處無多某嘗修祭儀只就中間行禮處分作五六段甚簡易曉後被人竊去亡之矣【李丈問祭儀更有修攺否曰大槪只是溫公儀無修攺處】

輔廣錄云問舊嘗収得先生祭儀一本時祭皆是卜日今聞卻用二至二分祭如何曰卜日無定慮有不防溫公亦云只用分至亦可問如此則冬至祭始祖立春祭先祖季秋祭禰此三祭如何曰此个禮數太逺似有僣上之意又問禰祭如何曰此卻不妨【按廣錄在甲寅後其云収得舊本亦傳聞之說祭禮則久亡矣據此錄則皆用程氏說而淳錄則從司馬氏蓋儀節一本之書儀也若今家禮則與書儀有不同者矣】

按文集語錄皆言祭說祭儀成於壬辰以前而其後亡之確然可據若家禮則未有一語及之其爲附托無疑竊怪朱門諸公何以不一致辧於此也

黃勉齋榦作行狀云所輯家禮世多用之然其後亦多損益未暇更定又書晦庵先生家禮後其略云先儒取禮之施於家者著爲一家之書爲斯世慮至切也晦庵朱先生以其本末詳略猶有可疑斟酌損益更爲家禮務從本實以恵後學迨其晚年討論家鄕侯國王朝之禮以復三代之墜典未及脫稾而先生歿矣此百世之遺恨也則是書已就而切於人倫日用之常學者其可不盡心乎【按李黃諸說家禮成於朱子居母喪時朱子歿其書始出勉齋行狀及跋語乃略不一及之此眞有不可解者又性理大全家禮小注北溪陳氏曰廖子晦廣州所刋本降神在參神之前不若臨漳本降神在防神之後爲得之是子晦安卿皆有刋本矣家禮決非朱子之書以文集語錄考之略無所據而究其所從來則沈淪詭祕而無確然可據之實乃朱門諸公絕不致疑而相率尊而信之此所謂不待七十子喪而大義已乖者於他尙可論哉】

明丘氏濬曰武林應氏作家禮辧謂文公先生於紹熙甲寅八月跋三家禮範嘗欲因司馬氏之書防考諸家之說裁訂增損舉綱張目以附其後顧以衰病不能及已勉齋先生後序云文公以先儒之書本末詳略猶有可疑斟酌損益更爲家禮迨其晚年討論家鄕侯國王朝之禮未及脫槀而先生歿此百世之遺恨也今且以其書之出不同置之姑以年月考之宋光宗紹熙甲寅文公於三家禮範自言顧以病衰不能及已豈於孝宗乾道己丑已有此書況勉齋先生亦云未及脫槀而先生歿則是書非文公所編不待辧而明矣文集中有與門人言及家禮已成四卷並家禮序文此門人編入以爲張本耳按應氏此言謂家禮爲未成之書𨿽成而未盡用可也乃並以爲無是書可乎旣無此書胡爲而有此序且序文決非朱子不能作而謂門人編入以爲張本決不然也況其所引勉齋跋語所謂未及脫稾者指經傳通解也非家禮三家禮範所云是亦謂未及防考諸家裁訂增損使無遺恨爾非謂無是書也黃陳李楊諸子皆出自朱門親授指教皆不以爲疑而應氏生元至正間一旦乃肆意辧論以爲非朱子所編而斷斷出於門人附防無疑且謂其妄意增損三家禮範之文殊乖禮經又謂附注穿鑿尢甚噫應氏之爲此言其亦淺妄之甚矣

按丘氏辧應氏之說詳矣然以愚考之則應氏所云不爲無見但所據勉齋跋語則非其本意所引已成家禮四卷亦考之不詳至丘氏謂序文決非朱子不能作然序文自與年譜不合勉齋行狀及跋語不言成於居憂時又不言其亡而復得與年譜家禮附錄皆不合凡此俱略而不言其所解三家禮範跋語亦非本意其失正與應氏同也應氏之辧其文不可見因丘氏語而得之故附著於此以見前之人已有疑於此者以俟後之君子考而質焉所引應氏語今且以其書之出不同置之語不可曉疑有脫誤又年譜家禮成於庚寅應以爲己丑家禮序無年月豈應氏所見之本有己丑字後來因與年譜不合故刪之耶抑應氏之誤也

家禮考誤

家禮云非嫡長子則不敢祭其父若與嫡長同居則死而後其子孫爲立祠堂於私室且隨所繼世數爲龕俟其出而異居乃備其制按此據支子不祭之文然謂死而後其子孫爲立祠堂於私室則有不可行者假令支子有四五人而同居則將立四五祠堂乎不知何地可以容之是亦各祭於寢俟其出而異居始備祠堂之制可矣又云生而異居則預於其地立齋以居如祠堂之制死則以爲祠堂此非人情乃生而自爲祠堂也若其子爲父立之則尢不可凡此於古無所據而以今推之又有不可通者若朱子所著之書恐必不爾也

初立祠堂置祭田自爲義舉以合族可矣乃計見田每龕割其二十之一宗子主之以爲祭用是宗子得分割族人之田以爲己用可乎不可乎且每龕之子孫多寡不一貧富不齊何以總訃而分割之又云親盡則以爲墓田是每龕各有一定之數不知又如何區別之也又云上世初未置田則合墓下子孫之田計數而割之今世士大夫家逺墓有七八世者有十餘世者墓下子孫有不相往來者矣孰得而割其田又孰有聴其割者又云立約聞官不得典賣是徒啟無窮之爭而卒亦不可以行也且祭田必繼髙祖之宗主之矣自髙祖以下有繼曽祖之宗若而人有繼祖之宗若而人有繼禰之宗若而人各有祠堂則各有祭其徧置祭田乎抑不置而使繼髙祖之宗分給之乎不知其何說以處此也其或初立祠堂之日自計其田而割若干以爲祭用命其後子孫世世放此則尙有可行者若立祠堂而徧割族人之田是萬萬不可行之事曾謂朱子所著之書而妄爲此虛談也

傳曰大宗者収族者也不可以絕故族人以支子爲之後其非大宗未有立後者也又庶子不祭殤是以殤與無後者從祖祔食後世不立後者少矣乂殤多自祭或不祭書儀無祔食之禮蓋以此也家禮據古禮增入旁親之無後者以其班祔是矣但禮言殤與無後者從祔食此不言殤而注附程子說則又有殤祭也皇氏謂殤與無後只祔與除服二祭庾氏謂亦有四時之祭孔疏如庾氏說則其祭自何時止今注載程子說則殤與無後之祭有時止矣但謂主匵皆如正位略無減殺得無過乎又不分別言之則三殤亦皆有主匵也凡此所謂疏略抵牾者亦不勝其辧矣

書儀家各有影堂皆及曾祖故謁告參見於影堂行之今家禮以宗法爲主則家不得皆有髙祖之祠堂矣注主人謂主此堂者亦統以各祠堂言之而不専主於繼髙祖之宗也但謁告於各祠堂可矣若正至朔望參禰而不及祖參祖而不及曾祖參曽祖而不及髙祖則皆有所不可者家禮亦未一一明言之也又張子言祔位當有減殺此於義宜然今正至朔望祔位亦出主設茶果何以別於正位乎又有事之告祔位亦出主設茶果則愈過矣

士冠禮鄭注云廟謂禰廟主人將冠之者父兄也蓋冠於禰廟故以親父兄王之賈疏雲家事統於尊祖在則祖爲冠主蓋以父言則祖爲禰廟以祖言則曾祖爲禰廟矣經云若孤子則父兄戒宿鄭注父兄謂諸父諸兄賈疏非己之親父兄也此孤子無親父兄故諸父諸兄爲之戒宿亦不爲主人冠者自爲主人也是冠必於禰廟而將冠者之親父兄爲主人若祖父在則祖父爲主人注疏之云爲分明易了書儀主人將冠者之祖父若父及諸父諸兄凡男子之爲家長者皆可𨿽不分別言之而自不失禮意其冠不於廟而外防孤子不自爲主而以諸父諸兄爲主人則酌以時勢而別言其故亦礙於禮也【若父下疑脫兄字或以父統之耳】今家禮攺以繼髙祖之宗子爲主其非宗子之子則冠不於禰之祠堂而於髙祖之祠堂而主人亦非將冠者之親父兄矣又祖在則祖父爲冠主此賈疏鄭注之意𨿽經文所未言而實大義所繋故書儀首言將冠者之祖父今家禮止有冠者之祖父一語其後皆以父言之而不及祖若祖在遂不與於冠事乎此兩節其爲悖謬顯然不特舛誤而已也曾謂朱子所著之書而若是乎又家禮云宗子有故則命其次宗子若其父主之其次宗子則繼曾祖之宗也如將冠者爲繼曾祖之宗則可矣若繼祖之宗繼禰之宗又不必捨己所宗而宗繼曾祖之宗也何不竟命其父主之而爲此紛紛也又家禮云族人以宗子之命自冠其子其祝版亦以宗子爲主曰使介子某禮支子不祭祭必告於宗子故祝辭曰孝子某使介子某薦其常事皆爲祭禰而言若家禮以繼髙祖之宗爲主人則當稱孝元孫而將冠者之父行輩不同焉得以使介子某爲例也又家禮云若非宗子之子則其父立於宗子之右尊則少進卑則少退矣夫繼髙祖之宗嫡長相承至於四世則年髙而分益卑矣將冠者之父爲其伯叔祖行者有之爲其伯叔父行者有之卽爲兄弟行亦有長於宗子者也乃令其僕僕然隨宗子之後而竟不能以父之尊命其子乎此又有所不得通矣

冠禮書儀必父母無期以上喪方可行之大功未亦不可行蓋取雜記語雜記言父不言母書儀並及之耳蓋父爲主冠故云然今攺用繼髙祖之宗子以例言之必宗子無期以上喪而後可行也而又仍本書儀語必父母無期以上喪之云是亦所謂抵牾而不合者矣儀禮將冠者卽筵坐賔坐正纚又立祝坐加冠書儀將冠者卽席西向坐同儀禮其後賔跪爲之加巾跪字誤當作坐又賔揖之卽席跪跪字亦誤其下三加仍云卽席坐可見其誤矣今家禮皆攺坐爲跪非也古者席地而坐坐與跪一也但少異耳在今日則大有不同者書儀一依古禮故皆坐家禮攺坐爲跪蓋不詳其意也冠禮庶子冠於房外南面遂醮焉注在尊東不於阼階非代也書儀眾子布席於房戶之西南向阼階在房戶之東切近東序相去差逺家禮但云少西而不云房戶之西則似亦在阼階但比嫡子少西耳非也冠禮庶子冠於房外南面遂醮焉其他無文書儀眾子立於席西東向云云其位各異蓋以義起也家禮皆略之惟醮仍書儀雲長子則攺席於堂中間少西南向眾子如故席以此推之則眾子冠席在堂中間少東旣不在阼階亦不在客位家禮少西二字殊欠分別【書儀房戶之西謂禮尊在房戶之間戶謂室戶尊東亦房戶之西也】

書儀一加服四防衫家禮一加釋四防衫或其時之服制不同此不可考

丈夫之冠也父命之冠於廟而不見於廟也曾子問曰父歿而冠已冠埽地而祭於禰此爲孤子言之故書儀亦無見影堂之文但附孤子冠明日見於影堂不皆見也今家禮攺作主人以冠者見於祠堂與古異矣若冠者私室有曾祖祖以下祠堂一條此爲周悉但不知前者主人告於祠堂止告於髙祖之祠堂乎抑徧告乎此又有所不得通矣

儀禮賔醮冠者冠者卽自西階適東壁北面見於母而後賔字冠者賓出就次冠者見於兄弟入見姑姊蓋其序如此疏曰不言見父與賔者冠畢則已見可知書儀同但增諸父諸兄爲少異今家禮去先見於母一節見於祠堂後乃見父母若非宗子之子則先見宗子及諸尊於父者於堂而後就私宗見於父母見先祠堂而後父母猶之可也若先宗子及諸尊於父者而後父母不亦顚倒之甚乎曾謂是書而可托於朱子也

後世封建旣廢無別子爲祖繼別爲宗之例凡爲大宗者其始皆繼髙祖之宗也然傳之六七世二十餘世則當云大宗而不得僅云繼髙祖之宗矣其二世以下繼髙祖之宗五世則遷故曰小宗今士大夫家譜牒具在有傳之十餘世至二三十世者推本而言自有大宗而不得僅以繼髙祖之宗爲宗子矣今家禮一以繼髙祖之宗爲主人以大小宗論則去大宗而就小宗以逺近論則捨同父之兄弟而就同髙祖之三從兄弟其於進退皆有所不可矣

書儀冠禮必父母無期以上喪昏禮身及主昏者無期以上喪主昏者父母也冠不言身昏不言父母此互文家禮一本書儀而於昏禮注云主昏如冠禮主人之法則是以繼髙祖之宗子爲主昏必宗子無期以上喪而父母反有所不與矣且與冠禮必父母句亦自相抵牾而不可以通也

士昏禮記云宗子無父母命之親皆歿已躬命之注命之命使者記又云支子則稱其宗弟則稱其兄注支子庶昆弟也弟宗子母弟疏稱其宗者謂命使者當稱宗子以命之大小宗皆然支子謂庶昆弟故知此弟宗子同母弟也按昬禮專以親父兄爲主昏者記之言防爲明白其支子弟若無兄則亦自命之而已記𨿽不言可以互見也書儀若無祖父父則以卽日男家長爲之如家長爲其嫡長兄則於禮合矣若諸父諸兄則於禮亦少有不協者然父歿而使家長代之猶自不失禮意也今家禮一以繼髙祖之宗子爲主則父在而不得自主其子之昏矣至父醮子亦自知其不可爲攺此例然必云宗子告於祠堂不知醮固未嘗告也何用是紛紛乎故曰此非朱子之書也

書儀父醮子而命之迎注若祖父在則祖父命之此本士冠禮賈疏之言疏於昏禮不言者已見於士冠禮也母醮女書儀亦注云若祖父母在則祖母命之蓋放此意今家禮皆刪去此語不知有祖父母在將在他所而不與乎抑親視其子婦之命之也此尢謂悖謬之甚者不可以不辧若孤子無父與無祖父者則不行此禮矣此可不言故注疏略之若父不在而母在以記之言推之母亦可命也然注疏皆不及

家禮宗子自昏則族人之長爲主其後告於祠堂卻云宗子自昏則自告是惟遣使具書族人之長主之也與宗子爲主例不合此宗子指繼髙祖之宗子若繼曾祖之宗以下皆以此宗子爲主矣亦不別白言之凡家禮之疏略多若此者

承我宗事注宗事宗廟之事也支子不祭而未嘗不與於祭則亦有宗廟之事焉支子之子又別爲繼禰之宗於宗事非無所與者矣今認爲宗子之宗而攺曰家事其舛誤有如此者

昏禮主人不降送注禮不參疏禮賔主宜各一人今婦旣送故主人不參也今家禮若族人之女則其父從主人出迎立於其右是有兩主人矣殊乖禮不參之義是皆不考於禮而漫以意言之也

娶婦必於其家若族人與宗子同居可也若不同居則當先延宗子於家矣家禮亦無明文

家禮云非宗子之子而與宗子同居則旣受禮詣其堂上拜之如舅姑禮按宗子行輩不同有爲伯叔祖父行者有爲伯叔父行者有爲兄弟行者並有爲從子行者何以槪云如舅姑禮也卽爲尊行拜之與舅姑亦有降殺不得云如舅姑禮矣雜記婦見舅姑兄弟姑姊妺皆立於堂下西面北上是見已見諸父各就其寢注曰婦米爲供養也其見主於尊者兄弟以下在位是爲巳見不得特見疏曰諸父謂夫之伯叔也旣是旁尊則婦於明日乃各往其寢而見之不與舅姑同日也夫叔嫂不通問兄公與弟婦亦無相見之禮故止於其前一過不更特見至見諸父亦不與舅姑同日蓋其辧別如此書儀婦拜長屬其防屬相拜有尊屬卽日往拜於其室已少異於古禮然不云拜長屬尊屬如舅姑禮也家禮同居有尊於舅姑者則舅姑以婦見於其室如見舅姑之禮還拜尊長於兩序小郎小姑皆相拜舅姑以婦見於其室如見舅姑禮以此事祖父母宜也今云同居有尊於舅姑者則是伯叔祖伯叔父𨿽曰尊屬亦惡得如舅姑禮以見之乎此因書儀而又失之至於見宗子如舅姑禮尢爲舛誤之極而不可以行矣

禮婦見舅姑贄用棗栗腶脯修書儀同家禮攺用防幣未詳其義禮庶婦則使人醮之婦不饋注曰庶婦庶子之婦使人醮之不饗也嫡婦酌之以醴尊之庶婦醮之以酒卑之其儀則同不饋者供養統於嫡也疏曰庶婦但不饋耳亦以棗栗腶修見舅姑也書儀云饋主供養𨿽庶婦不可缺也故亦有饋有饗但於庶婦舅姑不降婦降自西階今家禮從儀禮然當云嫡婦不當依書儀仍云婦也書儀婦入門便拜先靈更不行三月廟見之禮則朱子已有明說故得不誤其攺三月爲三日亦見語錄

儀禮若舅姑旣歿則婦入三月乃奠菜疏曰此謂舅姑俱歿者若舅歿姑存則當時見姑三月亦廟見舅若舅存姑歿婦人無廟可見或更有繼姑自然如常禮也曾子問疏曰若舅姑偏有歿者庾氏云昏夕厥明盥饋於其存者至三月不須廟見亡者崔氏云厥明盥饋於其存者三月又廟見於其亡者未知孰是按兩疏不同古人言禮之詳如此書儀無廟見亦云若舅姑止一人則舅坐於東序姑坐於西序席婦於姑坐之北【此語未甚分明疑今刻本之誤】蓋亦及此今家禮俱削去凡有舅姑偏歿者何所據以行禮乎朱子儀禮經傳通解詳載兩疏語而於家禮乃盡削去之固知家禮必非朱子之言也

婦盥饋主於供養故先食而後酒昏禮婦贊成祭卒食一酳無從酳以酒潔口也書儀薦饌在前斟酒在食畢後與儀禮同家禮攺斟酒在前薦饌在後未詳其義昏禮有納采問名納吉請期納徴親迎六禮書儀一用古禮但攺納徵爲納幣蓋避仁宗嫌名也家禮云問名納吉止用納采納幣以從簡便而忘請期一節楊氏附注謂請期有不可得而略者當補入而周氏又謂楊氏於家禮往往多所不滿欲從儀禮書儀之詳非文公略浮文務本實以自附於孔子從先進之意愚按周說固屬附防而楊氏亦殊不悟家禮非朱子之書也

賈疏云女從者侄娣也壻從者以其與婦人爲盥非男子之事謂夫家之賤者也書儀從者各以其家之女僕爲之蓋本賈疏之意今家禮刪此語則似男從者乃男僕矣大全小注仍附載書儀語是也

昏禮六禮皆於廟而無告廟之文書儀納采告於影堂納吉納幣請期皆如其禮則皆告廟也惟親迎婦入見於影堂家禮納采告於祠堂而納幣不告未詳其義至親迎則先告於祠堂而婦入則不見祠堂與書儀不同此則疑家禮爲得之按昏禮記凡行事必用昏昕受諸禰廟女家於廟經有明文至壻家經所不言注疏謂使者行事於廟中則亦在禰廟也親迎在寢門獨父醮子而命之迎此當於廟而疏言在寢此恐疏誤母醮女在廟則父醮子亦當在廟疏分別言之似非是書儀醮皆於外防不於影堂納采闔影堂門乃命使者可見家禮亦不別白言之也

喪禮家禮大槪本之書儀其中小有異同而已自祔祭以下始用宗法此書儀之所未及而古今之變不同家禮率以意推之於古非有所據於今又難以行今略爲考之亦不能一一悉詳也

家禮云喪主非宗子則以亡者髙祖之宗主此祔祭是亡者或祖庶之嫡或祖庶之庶而宗子則其從兄弟或從子行也從子行爲繼曽祖之宗而於亡者則繼祖之宗矣按冠昏禮以繼髙祖之宗子爲主而此又以繼祖之宗亦所謂自變其例者矣【此亡者當祔於亡者之祖而以繼髙祖之宗主之則祖非亡者之祖矣故不得不變其例也】

禮奔喪父在父爲主父歿兄弟同居各主其喪【注謂各爲其妻子之喪爲主也祔則宗子主之】親同長者主之【注父母歿如昆弟之喪則宗子主之】不同親者主之【注從父昆弟之喪】按此從父昆弟正與繼祖之宗爲宗者也而云親者主之則祖庶之嫡與庶不必以繼祖之宗主此祔祭矣豈主喪親者祔仍主於宗子注略而不言乎更詳考之又喪服小記云婦之喪虞卒哭其夫若子主之祔則舅主之其舅未必皆宗子也則謂必以繼祖之宗爲主恐亦未然【按小記所言與凡喪父在父爲主相違奔防孔疏引服問謂同官父主之命士以上父子異宮則各主其私喪者祔則舅主之其爲宗子與否則未有明據也】家禮云若與宗子不同居則設虛位以祭祭訖除之則是不同居者不奉新主入於祠堂矣蓋新主𨿽附於祖而大祥之後自別爲祠堂其爲虛位亦以得禮之變其後又云若祠於他所則祖考妣之主亦如新主納之是亦可祀於新主之寢而奉祖考妣以從之矣此不可曉凡家禮之舛誤多若此者

別子爲祖繼別爲宗鄭注別子諸侯之庶子別與後世爲始祖也謂之別子公子不得禰先君又若始來在此國者後世亦爲祖也故孔疏謂別子有二乂鄭注王制云𨿽非別子始封爵者亦然陳氏集說據此謂別子有三非是蓋始有封爵者可以謂之祖而可以謂之別子後世封建旣廢天下一家原無別子之稱惟有始封爵者若以唐獻祖宋僖祖之例推之則又不以始封爵者而直以可推而知者爲始祖耳家禮而其別子也句殊未分明

家禮告遷於祠堂此一條防爲可疑三祝詞俱不載而族人有親未盡者遷於防長之房尢爲無義夫支子不祭庶子不祭祖與禰其見於經者至詳今使防長之房主髙祖之祭其爲繼曾祖之宗則本不得祭髙祖而今反得祭其爲繼祖之宗則不得祭曾祖而反得祭髙祖其爲祭禰之宗則不得祀祖而反得祭髙祖其爲繼禰之宗之支庶則並不得祭禰而反得祭髙祖此皆說之不可通者也且繼曾祖之宗以下非有髙祖之龕抑別爲龕以祭之乎抑竟置於所虛之龕乎若繼禰之支庶則並無祠堂其將祭於寢乎又不知何說以處此也大宗百世不遷而繼髙祖之宗五世則遷今以繼髙祖之宗爲主是亦比於大宗之例而髙祖以上乃祭於支庶而宗子反不得與則同於五世則遷之宗子何以爲大宗而收族乎況髙祖以下必不止於一長房一防長之房旣卒又有一次長之房是使髙祖之主流轉於支庶之家而遷徙莫知所定豈尊祖敬宗之義乎朱子語類沈僴錄云或問嫡孫主祭則須祧五世六世祖廟主若叔祖尙在乃是祧其髙曾祖於心安乎曰也只得如此古人立法一定而不可易以此推之則謂遷於防長之房者必非朱子之書也包錄祭自髙祖以下親盡則請出髙祖就伯叔位服未盡者祭之此與家禮同按揚錄防多妄說不可據然家禮之出在寧宗慶元庚申包揚錄刻於理宗淳祐戊申相去幾五十年乃揚錄因家禮而附防之非家禮之襲用揚錄也【包錄在饒錄後蔡抗序可考】始祖之主遷於墓所不埋前祠堂章云始祖親盡藏其主於墓所大宗主其墓田以奉墓祭歳率宗人一祭之百世不攺此說前無所據司馬書儀祭及曾祖程子謂髙祖有服須祭四代朱子謂古者官師一廟祭四代已爲僣若始基之祖只存得墓祭作家禮者忽有祧主不毀百世不攺之說不幾以士庶而同於帝王家乎且遷於墓所不知何地可以藏之楊氏因此創爲墓所必有祠堂以奉墓祭之說應氏譏其穿鑿蓋指此類而言也祔遷之禮大率據二昭二穆而言新主祔於祖廟而祖廟遷於髙祖之廟若大夫以下則禮有不同者大夫三廟一昭一穆與太祖之廟而三無太祖則曽祖居太祖之廟凡新主入於祖廟祖主入曽祖之廟有太祖則曽祖爲祧主矣適士二廟新主遷於祖廟而祖則祧官師一廟注疏祖禰共廟是當略如後世同堂異室之制以次逓遷又不遷於祖而遷於禰禰遷於祖而祖亦祧矣大抵祔主合食於祖不論有廟無廟無不祔者【注言無廟者爲墠祔之】至遷則不可以一例若支庶則祔同而自立祠堂則異與祖禰祠堂略無所與也後世俱祭四代故祔遷之說尙可以通然亦有祔而不遷者家禮告遷於祠堂奉新主入祠堂皆爲宗子言之其他變節未之及也書儀禫祭不筮日家禮以饋食禮補入但書儀小祥大祥皆筮日而禫祭獨否家禮小祥大祥不卜日而禫祭卜日明與相左旣非古禮又非書儀此不可曉【書儀小祥注或不卜則從初忌大祥無家禮用書儀注說並大樣以此推之至禫祭則又卜日不知何故】

儀禮筮日書儀亦筮日注云或無能筮者以環珓代之不得已之辭爾朱子之於筮防詳其時固多能筮者何以不筮而竟用環珓也故曰此非朱子之書

書儀進饌後主人詣酒注所執事者奉酒盞至主人酌之執事者仍以酒盞反故處此古禮洗酌之遺也至獻時各奉酒盞代神祭家禮刪詣酒注所一節攺於初獻時執事者執酒注主人奉盤盞執事者斟酒主人奉之奠於故處而後奉酒盞代神祭詳攺禮之意重在主人奉之與執事者以酒盞反故處不同然旣不親詣酒注所又不自斟殊乖禮意楊氏從而爲之辭非也

朱子語類黃義剛錄云問無後祔食之位曰古人祭於東西廂今人家無東西廂只位於堂之兩邊祭食則一但正位三獻畢然後使人分獻一酌而已今家禮於初獻髙祖後卽使人酌獻於祔於髙祖者是伯叔祖之酌獻反躐於曾祖之前矣當以語錄正之書儀無祔食家禮據禮增入進饌但言使諸子弟各設祔位而不言其祭品當與正位同也語錄亦言祭食則一然以義言之較正位自合有減殺語錄之云更當詳考

餕書儀以主人主婦爲主注云若主人之上更有尊長則主人帥眾男主婦率眾婦女以獻壽更有尊長則主人有母在或伯叔母也家禮以宗子爲主於饌卻不言主人主婦但云尊行自爲一列則必尊於宗子宗婦長於宗子宗婦者而主人主婦反退處於眾男婦女之列矣是不若書儀之有條理而分析明白也

冬至祭始祖立春祭先祖季秋祭禰本程子語初無得祭不得祭之別家禮始祖惟始祖之宗得祭先祖繼始祖之宗繼髙祖之宗得祭夫繼始祖之宗則大宗也旣有大宗則繼髙祖之宗乃小宗五世則遷矣以宗法論始祖先祖惟大宗得祭若無大宗則繼髙祖之宗亦得祭始祖不特先祖也家禮分別未詳其義【祭始祖先祖祭品與時祭不同此亦前無所據而家禮以意言之也】

節祠墓祭朱子與汪尙書南軒先生書論此至悉南軒以節祠墓祭爲未然其後祭卒從朱子說而節祠則未有考三家禮範今未之見不知所定若何也三家惟書儀防詳書儀不載節祠墓祭家禮從朱子說補入其始祖先祖二祭用程子說亦朱子初年說也朱子祭儀祭說以程子爲主後跋三家禮範則以司馬書儀爲主而不専用程子之說矣此其前後可考者也【朱子後來以始祖之祭似禘先祖之祭似祫不敢祭而季秋則仍祭禰見語錄】

檀弓忌日不樂祭義君子有終身之喪忌日之謂也忌日不用非不祥也言夫日誌有所至而不敢盡其私也又曰文王之祭也事死者如事生思死者如不欲生忌日必哀稱諱如見親祀之忠也按禮忌日不樂不用必哀終身之喪而不言祭獨文王之祭祀之忠也而及忌日則疑於有祭者注疏未有說自漢唐以來忌日未有祭也張子曰古人於忌日不爲薦奠之禮特致哀示變而已書儀忌日則去華飾之服薦酒食如月朔不飲酒不食肉思慕如居喪禮君子有終身之喪忌日之謂也舊儀不見客受弔於禮無之今不取【此條今書儀缺見大全小注劉氏璋所引】蓋仍古制也至張子有忌日有薦於人情自不害之說又謂忌日告廟出主設於他次薦用酒食程子亦謂忌日必遷主出祭於正寢則祭始於此朱子所云古無忌祭近日諸先生方考及此也然古人忌日専主父母言故石林燕語言舊法祖父母私忌不爲假至元丰編敇修假寧令於父母私忌假下添入逮事王父母亦凖此意是祖父母私忌起於宋元丰時古所未有張子書忌日變服自曾祖父母祖父母父母及伯叔父母兄嫂庶母各有等級則不特祖父母上及曾祖並及旁親矣朱子語類王過錄云乙夘見先生家凡值逺諱蚤起出主於中堂行三獻之禮一家蔬食考妣諱日祭罷裹生絹黲巾終日葉賀孫錄云先生爲無後叔祖忌祭未祭之前不見客朱子蓋用張子說然云祭無後叔祖則旁親有後者自其子孫主祭不必更祭矣竊疑祖以上逺諱之辰所謂有其舉之莫敢廢者至旁親則自可省張子語自是推之有太過者【朱子論張子祔只一位有此語】家禮一用張子說祝辭有逺諱有旁親而是日不飲酒不食肉不聽樂黲布素服素以居夕寢於外則似専以父母忌日言其他略無等殺之差則有難盡從者後人以家禮爲朱子所著之書故不敢有所擬議以今考之乃後人依放而成之者諸如此類尙俟有考古知禮者斟酌而裁訂之也

白田雜著卷二﹤子部﹐雜家類﹐雜考之屬﹐白田雜著﹥

欽定四庫全書

白田雜著卷三

寶應王懋竑撰

孟子序說考

按史記梁恵王三十六年子襄王立襄王十六年卒子哀王立齊湣王十年齊人伐燕又二年燕人立太子平通鑑梁王三十六年稱王爲後元年又十六年卒子襄王立而無哀王齊宣王十九年齊人伐燕是年宣王卒子湣王立又二年燕人立太子平其不同如此朱子綱目一依通鑑而序說集注則從史記亦有不同今考沈莊仲所錄朱子語以編年當從通鑑伐燕當從史記而孟子齊宣王當爲齊湣王此爲晚年定論而大全不載其語諸儒亦無及此者故據史記戰國防荀卿及汲冡紀年古史諸書一一疏通證明之俾後之讀孟子者有考焉至仁山金氏新安陳氏所云亦附辧於後庶無疑於其說未知世之君子以爲何如也

汲冡紀年魏恵成王之三十六年稱王更爲一年又十六年卒子今王立其敍事盡今王之二十年時未卒故不稱諡恵成王卽恵王今王卽襄王也【杜預春秋集解後序言汲郡人發古冡得之晉書言發魏襄王冡其曰或云魏安釐王冡則非安釐王距襄王已歷兩世不得稱襄王爲今王也】世本魏恵王卒子襄王立襄王卒子昭王立卽無哀王此可爲紀年之證故通鑑據紀年以攺史記語錄謂通鑑此一節爲是而序說不著紀年通鑑之異同集注亦略之蓋疑焉而未定也【語錄謂發安釐王冡此襲晉書之誤】

史記孟子列傳先遊齊事齊宣王后適梁見梁恵王於伐燕則略之故古史謂孟子先事齊宣王后乃見梁恵王梁襄王齊湣王此本史記而又合以伐燕之事故以爲再至齊事齊湣王也按孟子先見梁恵王梁襄王後事齊宣王敍次甚明又載於崇見王及致爲臣而歸始末詳悉初無再至齊之事則史記古史之誤不可從也魏世家恵王之三十五年孟子至梁以年表計之又二十三年齊湣王伐燕又二年燕人畔其時孟子方在齊當孟子見恵王時恵王已稱爲叟度其年五六十矣更二十五年孟子年蓋逾八十而致爲臣而歸又在燕人畔之後齊王安得有繼此得見之語而孟子亦不得有舎我其誰之嘆也以此考之則史記古史之誤逾明白矣史記恵王未嘗稱王襄王元年齊魏防於徐州以相王始追尊恵王爲王然孟子則書見梁恵王與言皆稱王或者以爲著書之時追稱之則與王言不得稱王也史記知其不合乃攺王爲君蓋失其實又恵王自言三敗之事齊虜太子申在恵王之三十年而喪地於秦辱於楚則魏世家恵王時無其事襄王五年予秦河西地七年盡入上郡於秦此則所謂喪地於秦七百里者十二年楚敗我襄陵楚世家懷王六年柱國昭陽破魏於襄陵得八邑卽襄王之十二年此則所謂南辱於楚者杜預以史記誤分恵王之後元年爲襄王之元年以此証之則史記之誤無疑故孟子實以梁恵王之後十四五年至梁而史記旣誤分後元年爲襄王遂移之三十五年通鑑旣依紀年以攺史記而於孟子至梁仍從史記以恵王之三十五年則距襄王之立凡十七年孟子在梁無如是之久而書梁事亦不得如是之略此又通鑑之誤不可從也【以梁恵王寡人恥之願比死者一灑之語考之則卑禮厚幣以招賢者必在其時自是後十二年以後事而孟子至梁又在其後明矣】

通鑑據孟子以伐燕爲齊宣王而宣王卒於周顯王之四十五年又三年愼靚王元年燕王噲始立又七年齊人伐燕則不可以爲宣王之事也於是上增齊威王之十年【齊威王卒於周顯王之二十六年通鑑卒於周顯王之三十六年史記齊威王在位三十六年通鑑在位四十六年】下減湣王之十年【齊湣王卽位於周顯王之四十六年通鑑卒於周赧王之二年史記湣王在位四十年通鑑在位三十年】而移宣王之十年以就伐燕之嵗其增減皆未有據而又以伐燕爲宣王時燕人畔爲湣王時與孟子亦不合此序說所以疑焉而不敢質也齊湣王初年彊於天下與秦爲東西帝其所以自治其國者亦必有異矣末年驕暴以至於敗亡此則唐宗秦苻堅之比宗開元之治幾於貞觀苻堅始用王猛有天下大半其初豈可不謂之賢君哉故孟子謂以齊王由反手王由足用爲善皆語其實而湣王之好貨好色好樂好勇卒不能以自克末年之禍亦基於此後來傳孟子者乃攺湣王爲宣王以爲孟子諱蓋未識此意【語錄疑門人攺之亦意其或然大略孟子者私攺之耳】今以宣王爲湣王則處處相合而通鑑之失亦可置而不論矣孟子在齊約略之不過四五載其去齊當在湣王之十三四年下距湣王之歿更二十五六年孟子必不及見若孟子所自著則不得稱諡卽門人記其所言亦未必定在一二十年後也故公孫丑兩卷皆稱王而不稱諡乃其元本而梁恵王兩卷則稱宣王其爲後人所增無疑矣【孟子之卒不詳何時然去齊時年當六七十矣必不及見湣王之歿也】

通鑑從紀年攺襄王之年爲恵王后元年此爲最得而仍謂孟子以恵王之三十五年至梁則其誤也序說有疑於通鑑故於恵王襄王之年皆不詳注而於孟子至梁之年仍本史記至於恵王言喪地於秦則引十七年秦取少梁其事爲巳遠又云數獻地於秦考之魏世家恵王初無其事【魏世家止言秦用商鞅収地至河而不言獻地商君列傳言魏割河西地以獻於秦去安邑徙都大梁而魏世家至襄王五年始予秦河西地則商君列傳蓋通言之非必三十五年前事也】又云與楚將昭陽戰敗亡其七邑則襄王十二年事不可以屬之恵王此集注之未及攺正者當以語錄爲定也【七邑今史記作八邑張氏存中謂與集注不合未知孰是今按索隠注古本作七邑是史記元作七邑而今本乃後來所攺集注蓋據元年】

仁山金氏謂齊宣王伐燕孟子所見以爲湣王則荀卿所聞史記又所傳聞不得以所聞所傳聞而疑所見而以序說集注之據史記以疑孟子爲未然此皆失之不詳考而漫爲是言也又據戰國策以伐燕爲齊宣王不知戰國防亦後來以孟子而攺按蘓秦死於齊湣王之初年蘓秦死蘓代乃出遊說燕王則代不得事齊宣王而燕王噲卽位於湣王之四年則代之說燕王噲讓國其非宣王時明矣仁山亦以通鑑攺威王湣王之年爲無據而反欲據戰國防以證通鑑此大誤也

新安陳氏謂以淖齒事証之湣王爲是此語不可曉其謂孟子以齊湣王爲齊宣王乃傳寫之訛則略如語錄之說而亦不引語錄爲證又謂無所折姑以綱目爲據綱目朱子初年所修多出於門人之手後來欲更定而未及序說則在其後未可據此以疑序說新安自爲騎墻之見亦不必辧也

盤銘考

章句曰盤沐浴之盤也本之孔疏新安邵氏曰日日盥颒人所同也日日沐浴恐未必然內則記子事父母不過五日燂湯請浴三日具沐而已斯銘也其殆刻之盥颒之盤歟臨川吳氏曰盤從皿或從木所以承盥手餘水將欲盥手別以一器盛水寘於盤上用杓斟器中之水沃之所沃餘水落在盤中故盥文從水從臼從皿兩手加於皿而以水沃其手也皿卽盤也內則曰少者奉槃長者奉水請沃盥盤不以盛盥水而以盛其餘大戴禮武王銘盤曰盥盤明盤之爲盥器而非沐器浴器也內則凡家之人毎日晨興必盥故曰日新至若沐浴則以三日五日之期且或過之無一日一沐浴之禮湯所銘之盤與武王所銘皆盥盤也鄭氏但言刻銘於盤而不言盤之爲何用孔疏乃以爲沐浴之盤誤也按邵吳兩氏俱據內則辧盤非沐浴之盤是也但邵謂盥靧之器吳氏謂別有一器寘於盤上而以盤承餘水則皆無所據而輒爲之說亦非是尙書顧命王乃洮颒水孔疏以洮爲盥疏云洗手之謂盥洗面之謂颒自是兩事內則雞鳴咸盥潄不言颒子事父母面垢燂潘請靧【靧颒古仝字】與三日具沐五日具浴同似非日日颒面者或者對言之洗手曰盥洗面曰颒散言之則通曰盥若然則內則不應有面垢請靧之一條也古今之變不同有不可詳考者合只據大戴禮以爲盥盤則可而謂盥颒之盤則不若吳氏之爲得也士冠禮設洗直於東榮水在洗東鄭注洗承盥洗者棄水器也少牢禮設罍水於洗東有枓鄭注設水用罍沃盥用枓吳氏蓋以此意之以盤承餘水而別有一器寘於盤上水在罍而以枓沃盥於洗非別有一器在洗之上故禮多直言洗而已少者奉槃長者奉水盛水自別有器沃盥則以水沃於盤非別有一器寘於其上也吳氏之說此爲無據矣內則槃字從木則盤乃木器故可刻銘而盥乃日月所必有故以取諭於日新章句以此非大義所闗不復詳考而邵吳兩說亦有未盡然者乃因其說而申辧之

左傳奉匜沃盥疏曰說文云匜似羮魁柄中有道可以注水盥澡手也從臼水臨皿然則匜盛水器也盥洗手也沃澆水也據此則長者奉水乃以匜盛水而沃於手上以盤承水但言沃盥而不言盤者言盥而盤在矣士昏禮亦但言沃盥羮魁許氏據所見而云不知何器也

鴻鴈麋鹿記疑

孟子顧鴻鴈麋鹿趙氏無注集注鴻鴈之大者麋鹿之大者蓋據毛傳大曰鴻小曰鴈而麋鹿則又以例言之以非大義所系故集注亦不復深考也今按毛傳大曰鴻小曰鴈孔疏云鴻鴈俱是水鳥故連言之其形鴻大而鴈小嫌其同鳥雌雄之異故辧之曰大曰鴻小曰鴈也據此鴻𨿽鴈屬而非一類其謂鴻爲鴈之大者似非疏之義史記陳涉世家燕雀安知鴻鵠之志哉畱侯世家髙帝歌鴻鵠髙飛一舉千里揚子法言鴻飛防防弋者何篡焉則或以鴻鵠並言或専言鴻而不及鴈也月令鴻鴈來鴻鴈來賔鄭注今鴻皆爲侯至鴈北鄕止云鴈夏小正二月鴈北鄕九月遰鴻鴈又並及鴻尙書孔注陽鳥鴻鴈之屬大抵鴻鴈同是水鳥皆順陰陽往來而非鴻卽鴈也索隠史記注曰鴻鵠一鳥若鳳皇然非鴻鴈與黃鵠也此解又別是陳涉髙帝揚子所云皆非鴻鴈之鴻矣陸璣曰鴻羽毛光澤純白似鶴而大長頸肉美如鴈又有小鴻似鳬亦白色今人直謂之鴻其說鴻形色自與鴈不類而謂史多言白鴈則鴈亦有白者而非卽鴻也【陸璣之云見正字通所引而於詩防無考疑出陸佃埤雅佃誤作璣也】凡此皆無確說姑記於此以俟考焉

月令仲夏鹿角觧仲冬麋角解熊氏云鹿山獸夏至得陰气而角解麋澤獸冬至得陽气而角解則鹿與麋𨿽一類而非鹿卽麋麋卽鹿也爾雅麋牡麔牡麎其子麋鹿牡麚牡麀其子麛固絕有別與月令同也詩多言鹿而無及麋者春秋多言麋而不及鹿春秋傳或言鹿如鹿死不擇音譬如捕鹿或言麋如射麋麗逢澤有介麋而鹿與麋注疏皆未有明言其異同也其謂麋爲鹿之大者恐是以鴻鴈之例言之爾【夏小正十一月隕麋角而五月不言隕鹿角當是脫文】

說文鴻鵠也鴈鳥也其訓鴻與鴈絕不同鳥部又有鴈字也鹿獸名麋鹿屬亦不言麋卽鹿也藝文類聚白氏六帖鴻與鴈各言之而不詳其異同初學記則有鴈而無鴻矣藝文類聚初學記皆有鹿而無麋白氏六帖則有之此以事類言而於異同則不論矣以今所見則有鴈而無鴻有鹿而無麋而古今所說亦皆無明據今記於此以俟博物者考而質之

書楚辭後

王逸離騷經序說謂屈原之仕在懷王時後被讒見疏乃作離騷是時秦令張儀譎詐懷王令絕齊交又誘與俱防武闗原諫不聴遂爲所脇客死於秦頃襄王立復用讒言遷原於江南原復作九歌天問九章遠遊卜居漁父等篇終不見省乃自沈而死洪氏補注云考原被放在懷王十六年至十八年復召用之三十年有諫懷王入秦事頃襄王立復放屈原兩說少異余考其書離騷之作未嘗及放逐之云與九歌九章等篇自非一時之語而卜居言旣放三年哀郢言九年之不復壹反之無時則初無召用再放之事洪說誤也原之被放在懷王十六年洪說或有所考以九年計之其自沈當在二十四五年間而諫懷王入秦者據楚世家乃昭雎非原也夫原諫王不聴而卒被畱以至客死忠臣之至痛而而原諸篇乃無一語以及之至惜往日悲回風臨絕之音憤懣伉激略無所諱而亦祗反復於隠蔽障壅之害孤臣放子之寃其於國家則但言其委銜勒棄舟檝將卒於亂亡而不云禍殃之已至是也是誘防被畱乃原所不及見而頃襄王之立則原之自沈久矣王說亦誤也王之誤本於史洪氏則以卜居有旣放三年之語而諫入秦在懷王之三十年故爲再召之說以彌縫之其於史亦並不合朱子辯證謂逸合張儀詐懷及誘防武闗二事爲一失之不考又謂洪氏解施黃棘之枉防引襄王爲言與上下文絕不相入而於序說及哀郢注仍本之者蓋偶失之集注之作眞有以發明屈子之心千載而下無遺議矣而舊說之誤猶有未盡祛者故竊附論以俟後之君子考焉

或曰屈原本末史所載甚明逸蓋本之子云原不及襄王時則史不足據乎余曰史所載得於傳聞而楚辭原所自作固不得據彼以疑此也原所著惟九章敍事最爲明晰其所述先見信後被讒與史所記懷王時相合至於仲春南遷甲子朝以行發郢都過夏首上洞庭下江湘時日道裏之細無不詳載而於懷王入秦諸大事乃不一及原必不若是之顚倒也懷王客死君父之讐襄王不能以復宗社危亡將在朝夕此宜呼天號泣以發其寃憤不平之气而乃徒嘆息於讒諛嫉妬之害而終之曰不畢辭以赴淵兮恐壅君之不識則原之反復流連纒綿瞀亂僅爲一身之故而忠君愛國之意亦少衰矣司馬公作通鑑削原事不載謂其過於中庸不可以訓此不足以爲原病而恐後之人或有執是以議原者九原之下其不無遺憾焉故不得而不辧也蘓子由作古史於伯夷獨載孔子之說而於史所則盡去之朱子甞取其論以爲知所考信余蓋放古史之例以防屈子之事後之君子其必有取於吾言也夫

按楚世家懷王六年使昭陽將兵攻魏破之於襄陵取八邑又移兵攻齊十一年六國共攻秦懷王爲從約長惜往日所云國富彊而法立屬貞臣以自娛正屈原爲左徒任事之日也至十六年秦使張儀譎詐懷王絕齊交楚遂爲秦所困原列傳言上官大夫之譛王怒而疏屈平惜往日云君含怒以待臣不請澂其然否又云弗參驗以考實遠遷臣而弗思其指此甚明而略不及譎詐絕交之云則原之見疏被放必在十六年以前【洪補注云被放在十六年蓋亦因此而防然以十六年言之則無所據】而張儀譎王乃原被放以後之事故不之及史所載原諫釋儀𨿽兩見於楚世家原列傳恐傳聞之誤不足據也以原之自敍考之旣見疏卽被放相去無幾時而史謂懷王時見疏不復在位至襄王時乃遷江南與原自敍不合又史云屈平𨿽放流系心懷王不忘欲反冀幸君之一悟俗之一攺然終無可柰何卒以此見懷王之終不悟則原在懷王時已放流矣一篇之中自相違戾其不足據明甚人史僅載作離騷及漁父懷沙兩篇其可據此而謂九歌九章天問遠逰卜居等篇皆非原所作乎又史言懷王防子子蘭頃襄王立以子蘭爲令尹當實有子蘭其人矣朱子辯證則謂其因楚辭蘭椒之語而附防之與班固古今人表令尹子椒其誤同故於序說直削不載是朱子固不盡以史爲可信而非余今日一人之私言也余曩有書楚辭後一篇其原本失去今偶於亂槀中錄出之而更考之史爲附其說於此庶來者有以識餘言之非誣焉爾

書範增論後

東坡蘓公範增論以義帝之存亡增之所與共禍福而惜增之不早去又謂增不去則羽不亡其說旣詳矣余爲綜其本末則皆不然增之勸項梁立楚後爲梁計非爲楚計也梁立義帝僅以空名奉之而實自主其事梁死義帝並項羽呂臣軍自將之而後命自巳出其分遣諸將入闗救趙𨿽以項羽之悍莫能違也義帝項梁所立而增爲謀主乃拔卿子冠軍以爲上將而羽與增屬焉微獨羽不之服增亦不之服也卿子冠軍不聴羽言而下令軍中意在誅羽羽誅而增隨之矣增之智豈不及此羽勇而無謀卿子冠軍之死增實謀之羽特聴於增耳且救趙之役增爲末將其率諸將共立羽爲假上將軍而使桓楚報命者必增也增與羽同爲將鉅鹿之戰增無功焉而羽尊以爲亞父則救趙入闗之計其皆出於增無疑也防鴻門時義帝儼然爲天下共主羽尙未王而增之言曰奪項王天下者必沛公也其意中豈復有義帝哉羽之殺卿子冠軍也已貳於義帝矣義帝𨿽出於牧防而其人非庸庸者假令自立國後必率諸侯以討羽不然諸侯中亦必有挾之以令天下者故義帝之存非楚之利其擊殺之江中縱非增謀亦必與聞焉非特羽意也羽乘戰勝之威視漢王如無有而增之疑忌特甚其遷之巴蜀而分秦三降將以距塞漢史固明著其出增之計羽與漢相距滎陽僅三載陳平以計間增而羽始稍奪其權增卽大怒絕去則前此委任之專而增之竭忠盡智以爲羽謀者槪可見矣其未至彭城而疽發背以死也度其心猶惓惓不忘於羽焉是增固始終於項而於義帝豪無所與也而謂義帝之存亡乃增之所與共禍福豈其然哉羽之救鉅鹿也出於萬死一生之計幸而戰勝諸侯服從自是以後羽之失計多矣漢以仁羽以暴漢以寛大羽以殘虐不都闗中而都彭城以私意分王諸將不平名爲霸天下而天下之心則已去矣增於是時未聞有一言之諫爭也及漢還定三秦齊趙皆叛羽東西奔走如泥中之鬭獸兵迫於京索之間而不得進增於是時未聞出一奇策也惟敝敝於漢王而欲殺之縱漢王可殺天下其無漢王乎田榮田橫在齊張耳陳余在趙魏豹彭越在魏黥布在九江是皆足以爲羽患也秦以六世之彊兼並六國而陳勝吳廣卒伍庸材倐起而亡之漢王以百戰之餘親禽項羽以有天下而數年之間反者九起死於介冑之間而莫能止也楚以區區之力欲使天下諸侯東面而朝於楚而遂以享國祚也豈可得哉史言增年七十居家好奇計而以勸立楚後系之是時六國之亡未久也彊宗大族所在多有如秦嘉之立景駒周市之立魏咎張耳陳余之立趙歇大抵皆然不獨增爲奇計也假使羽不疑增終聴增言不過急攻滎陽滎陽下而漢王未必可得後此羽甞拔滎陽矣拔成臯矣而漢王固自若也增𨿽不去亦無救於羽之亡東城之事增幸不及見之耳自漢定三秦蕭何守闗中根本已固韓信下魏收齊趙黥布彭越皆爲漢用羽𨿽未亡而亡形決矣增卽在焉豈能以獨抗哉故謂增不去羽不亡者此亦不然之論也蘓公文章之宗豈敢輕議而一得之愚有未能釋然者姑記於此以俟世之君子考而質焉

餘十七八嵗讀蘓公集爲此論藏之篋笥不敢以示人昨閱黃氏日抄頗議增亦人傑等語而其論有未究者追憶前作因刪剟而錄之

太初元年考

史記曆書更以七年【元封七年】爲太初元年年名焉逢攝提格月名畢聚日得甲子夜半朔旦冬至漢律曆志以前歷上元泰初四千六百一十七嵗至於元封七年復得閼【音焉】逢攝提格之嵗中冬十一月甲子朔旦冬至與史同則太初元年爲甲寅明矣然以元封七年五月攺歷是年十一月方是甲寅節气蓋以元封七年之十月十一月十二月上屬之六年而七年則從正月起數而十月十一月十二月皆屬是年故攺七年爲元年至十一月節气始爲甲寅而其年實癸丑也曆術甲子篇太初元年嵗名焉逢攝提格又更云焉逢攝提格太初元年蓋截十一月以後爲太初元年曆術以節气爲正故索隠有攺從建子之注以此而元年實癸丑也漢志旣載閼逢攝提格之年名而下又云太嵗在子則與史不合考之末條則云前十一月甲子朔旦冬至嵗名困惇所云前者當指元封六年之十一月是七年仍是丑年與史不異然六年之冬至又未必適得甲子此殆不可暁索隠以漢志太初元年在丙子於漢志無明文亦未詳所據也後漢志太史令虞恭等議四分曆所紀上元以漢文後元三年嵗在庚辰上四十五嵗嵗在乙未則漢興元年也後下尋上其勢不誤此四分曆元文圖防所著也太初元年嵗在丁丑此最爲分明可據其云太初元年嵗在丁丑者則又從上尋下得之以至於王莽始楚國五年嵗在癸酉元鳳七年嵗在庚辰亦恰相合蓋圖防之興在於哀平之世王莽所據以篡位者故莽之下書以始建國五年嵗在癸酉元鳳七年嵗在庚辰其以年紀嵗至此始見於史必王莽據圖防所定故與史不同東漢重圖防四分曆亦因之後遂相承不攺荀悅漢紀言漢興元年實乙未則當時有不以爲乙未者而文頴云五家之文悖異推太初之元則太初之元固不定於丁丑也史記十二諸侯年表始於共和元年六國年表始於元王元年徐廣注共和元年嵗在庚申元王元年嵗在乙丑皆以後來追算得之依其注則漢元年乙未太初元年丁丑皆相合而與史記乖異蓋史記止紀年而無嵗名今十二諸侯年表上列一行載庚申甲子等字乃後人所增非史記所有使其有之徐廣不當更注而索隠亦當注年表之異同不當僅及漢志矣通鑑太初元年丁丑而削史記焉逢攝提格之語考異於魯公之年謂六國表差謬而據漢志爲定胡注通鑑用劉彛叟長歷邵子經世書以攺史記竊謂太初元年亦是據長歷經世書但魯公之年有漢志可據而太初之年則無他可考故不著其說也向讀史記索隠謂史太初元在甲寅漢志在丙子相距二十三年而莫曉其說今乃考其異同如此以俟後之人正焉

漢書禮樂志太初四年誅宛王獲宛馬作天馬歌其歌曰天馬徠執徐時執徐辰也以此計之太初元年爲丁丑非甲寅明甚此證最確無復疑矣

又漢書李尋哀帝詔曰大運壹終更紀天元人元考文正理推歷定紀數如甲子也此從夏賀良之議而賀良所受則甘忠可天官歷包元太平經十二卷疑追攺太初之年必自於此所謂更紀天元人元考文正理推歷定紀者王莽遵用圖防故始建國五年癸酉元鳳七年庚辰始明著之詔書東漢四分曆相承不攺而太初元年定於丁丑矣其與史記乖異諸注無及之者惟索隠注以爲史元年甲寅而漢志丙子相距二十三年此三統歷與太初歷不同而亦不能明言其故也今更據李尋哀帝詔則前所云似未爲妄故附著焉文頴注五家之文悖異推太初之元其下疑脫不同二字是文頴注固已及此而其異同又不止甲寅與丁丑矣

儒林傳考

史儒林傳治禮次治掌故以文學禮義爲官一作次治禮學掌故漢書作以治禮掌故語皆未明疑文學二字在掌故上而治禮次治四字皆衍文當云文學掌故以禮義爲官【或禮義上有治字】然無所據不敢輒攺也

文學掌故缺當是兩官漢舊儀博士弟子射策甲科補郎中乙科補掌故而不言丙科疑丙科則文學也史又云擇掌故補中二千石屬文學掌故補郡屬通考注云掌故尊於文學掌故竊意下掌故二字衍文晁錯以文學爲太常掌故自是兩官兒寛射策乙科爲掌故房鳳射策乙科爲太史掌故俱不言文學亦可證也王莽時甲科四十人補郎中乙科二十人補太子舍人丙科四十人補文學掌故丙科倍於乙科疑是兩官而通言之【如淳注引漢儀甲科補郎中乙科補太子舎人與王莽同次補郡國文學則丙科也亦不言掌故兒寛以文學應郡舉詣博士受業則文學似非官名然以如淳所引考之則郡國又各自有文學也但文學乃弟子員所補而寛以文學補弟子員又不相合】

以文學禮義爲官遷畱滯本謂文學掌故之官遷擢畱滯故欲廣其入仕之路而漢書顏注反謂治禮掌故之官以遷擢畱滯之人非也

其秩比二百石以上及吏百石卽左右內史大行卒史也比百石以下卽太守卒史也皆史倒文補中二千石屬卽左右內史大行卒史也【左右內史二千石非中二千石史通言之】郡屬卽太守卒史也史異其文耳

補左右內史大行卒史先取誦多者卽髙第可以爲郎中之比不足則擇掌故補二千石屬文學補郡屬文意自明備員以不足而言也顏注備員示升擢之非借其實用非是通考注旣無誦多者故選掌故彼善於此者以充數此說是也

學官弟子一嵗輙試補文學掌故其髙第籍奏蓋不可輕得至文學掌故所遷何官史未明言若晁錯之以文學爲太子舍人則十之一二而已故曰遷畱滯公孫之請爲別開一途補二千石卒史郡卒史廣學官弟子入仕之路其敍次甚明白通鑑櫽括其辭云爲博士官置弟子第其髙下以補郎中文學掌故又吏通一藝以上者請皆選擇以爲右職分爲兩途而與傳所云殊別蓋其誤也馬氏通考曰漢書此條有博士弟子通一藝以上者補文學掌故缺有吏百石通一藝以上者補卒史恐是兩樣人又曰有白身受業而通一藝以上者有已仕受業而通一藝以上者是皆襲通鑑之誤而於此條本文未之詳考也

公孫之奏請專爲學官弟子而言通考注云欲爲學者開入仕之路故以宣布詔書爲名與三代賔興之意異矣此俗儒之所喜而髙士之所不屑也此一條最爲分明而不詳何人所注疑出呂氏大事記馬氏據通鑑析爲兩端而以大事記爲未明蓋指此注馬氏旣不辧通鑑之誤而反以大事記爲未明是誤之又誤也【大事記今未見其書俟再考】

博士秦官郎中文學掌故皆秦官也晁錯以文學爲太常掌故在漢文帝時之所請爲博士置弟子員一嵗輙試補文學掌故缺其髙第可以爲郎中者太常籍【奏】其官秩皆不攺也故曰請因舊官而興焉【孝文孝景時諸博士具官待問則疑已有弟子但未置員其文學掌故亦當有人未必弟子員所補耳之所奏在廣弟子員爲五十人與一嵗卽試補文學掌故缺及髙第太常籍奏舊制不可詳考今以意推之】

通考此注如選擇其秩二百石備員貳千石屬郡屬皆足證索隠顏注之誤惟因舊官而興焉以爲因舊所立之黌舎而修飾之以官爲宮則未然也【再考注選擇其秩二百石爲掌故此亦未然】

卒史秩不同中二千石二千石之卒史則秩比二百石以上及百石也郡太守卒史則比百石以下也瓚注卒史秩百石此以郡國卒史言之【郡國五經百石卒史元帝時始置】如淳注漢儀射防甲科百人補郎中乙科二百人補太子舎人按此恐漢儀之誤漢書所載較史爲詳然無此語王莽時甲科四十人補郎中乙科二十人補太子舎人丙科四十人補文學掌故不應漢時反增多於王莽也【索隠引如淳注非是】

通鑑又吏通一藝以上者請皆選擇以爲右職胡注吏謂百石以上及比百石以下也右職謂中二千石二千石之卒史也按傳選擇其秩比二百石以上及吏百石此言選擇史秩與文學掌故相次者卽左右內史大行卒史也兒寛以射策爲掌故卽次補廷尉文學卒史正是其例比百石以下卽郡太守卒史也通鑑因百石上有吏字謂選擇其吏之通一藝以上者而未甞考其前後之文義也以爲古職本出文翁傳顏注郡中髙職此受業博士而歸者以爲郡中髙職謂掾曹之屬黃霸爲左馮翊二百石卒史馮翊以霸入財爲官不補右職則卒史非右職明矣吏旣不受業博士安得有通一藝以上者且卽有之亦已爲二百石以上矣而又補二百石之卒史乎此其爲誤有防然者而後來皆未之察也廷尉有文學卒史則九卿皆有之不特左右內史大行也史舉其例耳

漢火徳考

自鄒衍推五徳終始之傳作主運秦始皇采用其說以周得火徳秦滅周從所不勝爲水徳封禪書或曰黃帝得土徳夏得木徳殷得金徳周得火徳秦得水徳是必用鄒衍說也至劉歆三統歷乃更以夏得金徳殷得水徳周得木徳秦在木火之間漢得火徳與鄒衍所云異矣漢初用赤帝子之祥旗幟尙赤而自有天下後仍襲秦舊故張蒼以爲水徳孝文帝時公孫臣言當攺用土徳色尙黃其事末行至孝武帝攺正朔色尙黃印章以五字則用公孫臣之說也王莽篡位自以黃帝之後當爲土徳而用劉歆說盡攺從前相承之序以漢爲火徳後漢重圖防以赤伏符之文攺用火徳班固作志遂以著之髙帝而後漢人作飛燕外傳有禍水滅火之語不知前漢自王莽劉歆以前未有以爲火徳者蓋其誤也荀悅漢紀言張蒼謂漢爲水徳而賈誼公孫臣【今刻作公孫誤】以爲土徳及至劉向父子推五行之運以子承母始自伏羲以迄於漢宜爲火徳其說爲明然律曆言劉向摠六歷列是非作五紀論其論今不傳若三統歷所云則歆說非向說也賈誼云當用土徳色尙黃數以五司馬遷太初歷蓋從之而班固以爲疏攺用火徳然前漢實用土徳非火徳也凡此皆史記索隠漢書顏注通鑑胡注所未及故詳論之以俟後之人考而證焉

元後傳莽更漢家黒貂著黃貂又攺正朔伏臘日按漢土徳色尙黃其黒貂則因秦舊未之攺也莽傳以十二月爲正朔伏臘則未詳或伏字連言之下止云正臘日不云伏可知也髙堂隆言漢以午祖以戌臘自是後漢火徳之制前漢則無考故顏注略之王莽所攺亦不傳也賈誼公孫臣皆以漢爲土徳太初攺歷從之至圖防興於哀平之世蓋以漢爲火徳劉歆三統歷當本之此王莽以符命自立其輔政居攝時必攺漢以爲火徳故莽傳言丁火漢氏之徳也明漢劉火徳盡而傳於新室也則以漢爲火徳固不自後漢始矣大抵起於哀平之世王莽劉歆之說而班志以著之髙帝則不然也

蔡邕獨斷五帝臘祖之異名靑帝以未臘卯祖赤帝以戍臘未祖白帝以丑臘酉祖黑帝以辰臘子祖黃帝以辰臘未祖髙堂隆曰水始於申盛於子終於辰故水行之君以子祖以辰臘火始於寅盛於午終於戍故火行之君以午祖以戍臘木始於亥盛於卯終於未故木行之君以卯祖以未臘金始於已盛於酉終於丑故金行之君以酉祖以丑臘土始於未盛於戌終於亥故土行之君以戌祖以辰臘其說與蔡合而秦靜以爲小數之學因就傳著五行以爲說非典籍經義之文也隆言魏土徳當以戍祖辰臘靜則言漢以午祖戍臘魏當如前以未祖丑臘所云漢以午祖戍臘自是東漢火徳之制而魏之未祖丑臘又不知何據也疑皆後人依放爲說而漢以前祖臘之制皆不可考故顏注皆略之

俠累考

史記六國年表韓烈侯三年盜殺韓相俠累哀侯六年韓嚴弒其君韓世家烈侯三年聶政殺韓相俠累哀侯六年韓嚴弒其君烈侯生文侯文侯生哀侯已歷三世相距二十七年據戰國策韓廆字俠累嚴遂字仲子而史所書韓嚴別是一人原自分明無所疑也特戰國防言聶政刺俠累並中哀侯而刺客傳亦言嚴仲子事韓哀侯與年表世家不合疑防本言並中烈侯而傳者以烈侯後十年乃卒哀侯死於弒故攺烈侯爲哀侯刺客傳蓋承其誤索隠有疑於此而未甞明言致誤之由但以史爲兩存之則亦非也至通鑑從年表世家兩書於烈侯三年哀侯六年而於哀侯六年直以韓嚴爲嚴遂並系戰國防韓廆嚴遂事於其下但言使人不言聶政又云並及哀侯則與年表世家刺客傳戰國策皆不合其誤甚明胡注引蜀本注云溫公之意不以嚴遂爲嚴仲子亦不以韓廆爲韓俠累止從年表世家而不信傳然以戰國防及刺客傳考之嚴遂卽嚴仲子韓廆卽俠累髙誘注嚴遂字仲子索隠俠累名傀【傀廆同】確然可據而通鑑以韓嚴爲嚴遂而嚴仲子別是一人不知何所據也且韓嚴自姓韓嚴遂自姓嚴乃以嚴字偶同合而一之彼此參校通鑑之誤明矣索隠於史記誤處往往引他書駁正而胡注於通鑑多依阿無所發明則古今人之不相及遠矣【索隠亦有漏略胡注間有駁止但缺略多耳】今本戰國防作並中烈侯是又後人所攺

白田雜著卷三

欽定四庫全書

白田雜著卷四

寶應王懋竑撰

蘇秦

蘇秦傳秦兵不出函谷闗十五年考異以爲此遊說之士誇大蘇秦云爾故不取然張儀之說趙王言秦兵不敢出函谷闗十五年而範雎言於秦昭王亦有秦十五年不敢窺兵山東之語則非虛辭也按六國表自顯王三十六年至愼靚王三年凡十五年中秦四伐魏一圍魏未甞交兵他國至愼靚王三年五國共攻秦則從約猶未解也四年秦攻韓斬首八萬諸侯震恐可見前此之伐魏特以偏師臨之未甞大出兵也蓋魏河西與秦接壤秦日以蠶食之而諸侯如連雞不能俱飛從約𨿽在而卒莫能相一秦之不出兵十五年未必以從約之故而考其事實則誠有之非盡虛辭也蘇秦傳秦使犀首欺齊魏與共伐趙此在顯王二十七年距約從僅一年然自至此四十年魏敗楚於陘山四十四年魏敗韓舉敗越防四十六年楚敗魏襄陵十五年中六國相攻亦止此四五事爾大抵天下皆宗蘇氏之從約或從或不從而其名猶在至赧王五年張儀破從爲橫未一年而諸侯復畔衡合從則謂蘇秦去趙而從約皆解亦未盡然也

秦本紀恵文王之七年公子卬與魏戰虜其將龍賈斬首八萬魏世家襄王五年秦敗我龍賈軍四萬八千於雕陰所書小異而恵文王之七年乃襄王之四年又差一年至年表則載秦敗魏於雕陰於恵文王之五年襄王之二年更復不合以蘇秦傳考之年表爲是又按秦商鞅虜魏公子卬距此八年此公子卬亦非爲所虜者秦公子又不應與卬同名考蘇秦傳秦使犀首伐魏禽其將龍賈取雕陰則公子卬乃公孫衍之誤無疑也魏世家敗龍賈軍四萬八千於雕陰是四萬八千龍賈所將之軍未必盡爲秦所殺斬首八萬乃秦紀誇大之語亦非其實也通鑑從蘇秦傳年表而兼用魏世家爲得之然考異又引恵文王七年秦使公子卬敗魏爲約從二年事以爲秦兵未甞不出之證此則明與鑑相違殆不可曉蓋考異偶誤爾

論髙祖斬丁公

漢髙祖赦季布而斬丁公世以爲義舉司馬公亦盛稱之餘謂丁公之死固當而髙祖之斬丁公恐未足以服丁公之心也蓋使項王失天下者項伯也非丁公也以義言之丁公之誅當次於項伯項伯之不誅幸矣而又封侯何也項伯於鴻門旣脫沛公於阨而又深勸羽以全太公呂后之命其爲漢也至矣羽非項氏不任事其受陳平金以間疏羽君臣者必項氏也羽死而項氏侯者四人此皆與伯同心爲漢者羽東城之敗項氏無一人與之俱亦無一人爲之死且俛首事漢受封爵焉羽之亡皆項伯爲之也而以咎丁公何哉故髙祖赦季布而斬丁公足以明人臣之義而封項伯而斬丁公終不足以服丁公之心也荀悅漢紀載赦季布而刪斬丁公事或亦有見於此歟

趙充國

景帝以周亞夫怏怏非少主臣以事殺之而史於傳後云死後乃封王信爲蓋侯則亞夫之死以爭王信侯故也宣帝遣趙充國討西羌又遣彊弩將軍許延壽破羌將軍辛武賢充國屢抗言非是畫屯田防宣帝𨿽是充國言而卒兩從其計後充國歸爲帝別疏所以乃罷武賢歸故官而延壽之功亦不復論其後武賢告充國子卬至下吏自殺而充國亦因是請老此非武賢之力而實延壽之爲之也延壽爲太子外祖父同產弟不數年爲大司馬車騎將軍其气力過王信遠甚史皆歿不著而卬之所以死充國之所以請老皆不得其實與亞夫異矣漢不如史此亦其一也充國以神爵元年出二年五月歸其見宣帝當在六七月間史載秋羌降而充國爭防羌校尉則猶未去位也公卿百官表神爵二年後將軍充國衛尉忠按充國爲後將軍已十餘年歸自水衡都尉遷衛尉耳充國之請老在秋冬間故別有衛尉忠而後將軍充國下脫一罷字表文多缺故不詳也充國請老後八年乃卒其請老也乃以子卬之故班史已明載之而通鑑於請老一節僅於薨年云先是充國以老乞骸骨則並此曲折亦不著矣此又通鑑之失也蘇武年八十餘以典屬國卒官龔遂年亦幾八十以水衡都尉卒官充國僅逾七十元年方自請爲將而二年卽以老乞骸骨非其情也自以避延壽之故觀浩星賜迎說充國之言其情節槪可睹矣宣帝𨿽從充國言而於充國之請老亦卒聴之與蘇武龔遂異矣其後趙氏與辛氏爲仇而不及許氏固以武賢親告卬之故亦以許氏日盛有所畏而避之耳凡此情節千載後猶可以意度之也

劉向傳

劉向傳更生【向本名】使外親上變事書奏恭顯疑更生所爲白請考姦詐辭果服遂逮更生繋獄下太韋成【據成當作太子太】諫大夫貢禹與廷尉雜考【據百官表廷尉陳遂】劾更生前爲九卿與望之謀排車騎將軍髙許史氏侍中者毀離親戚欲退去之而獨専權爲臣不忠幸不復辜復恩徴用不悔前過而教人言變事誣罔不道更生坐免爲庶人而望之亦坐使子白寃前事恭顯白令詣獄置對望之自殺是成禹公與公顯許史爲比而肆行誣害更生旣坐黜而望之之死亦由於此是華龍鄭朋之流而其罪浮於楊興諸葛丰矣班固謂成禹持祿保位被阿諛之譏而司馬公亦論禹知而不言爲罪之大而不知其公相朋比誣陷正人如此自通鑑刪此條不載綱目因之而成禹之罪遂不大著於後世余因讀劉向傳爲表而出之後之君子得以考焉

蕭望之望之子散騎中郎伋上書訟望之前事事下有司復奏望之前所坐明白無譖訴者而教子上書稱引無辜之辭失大臣體不敬請逮捕其辭較成禹爲少平而亦請逮捕不知有司何人也其時丞相於定國禦史大夫陳萬年衛尉王接執金吾馮奉世大司農充郎廷尉陳遂蓋不可考然以成禹著名當世而所奏乃有甚焉則有司亦不足責矣

恭石顯建白望之前爲將軍輔政欲排退許史専權擅朝幸得不誅復賜爵邑與聞政事不悔過服罪深懷怨望教子上書歸非於上其辭與成禹略同則其同心共謀可知故望之之死亦成禹爲之也

向極諫外家封事在陽朔二年時王鳳専政其言至爲痛切後音商根相繼向不載一言史略之耳元延中上奏亦不甚詳大都口說不欲以書見也傳後言向每召見數言公族者國之枝葉枝葉落則根本無所庇廕方今同姓疏遠母黨専政祿去公室權在外家非所以彊漢宗卑私門保守社稷安固後嗣也蓋述其槪而通鑑不著其語當補入

嚴光周黨王良

範史傳嚴光最詳而通鑑僅載數語綱目因之範文正公祠堂記亦僅載兩語然如所敍則子陵之髙光武之大皆不可得而見矣此有待於後人之補正者也袁宏後漢紀敍光事亦略而較通鑑爲詳其云欲以爲三公則與本傳除諫議大夫不合未知何據疑以袁紀爲得之範書嚴光傳不載其被徵之年周黨建武中爲議郎以病歸復徵不屈王良建武三年徵爲諫議大夫遷沛郡太守不之官以病乞骸骨徵拜大中大夫六年爲大司徒司直範升奏周黨王良並言而不及光則光與黨良之徵自非同時而王良之徵在建武三年周黨同嚴光之徵自在五年以後也侯霸以建武五年爲大司徒光與書位至鼎足之語必在五年後袁紀嚴光周黨並敍於五年蓋以類敍而王良又別敍於十一年亦以最後被徵事總及之而周黨之徵非五年王良之徵亦非十一年也通鑑依袁紀敍嚴光周黨於五年而易其敍以周黨爲首又依範奏並入王良其並王良於周黨則是而本傳明云三年不云五年又云後歷沛郡太守大司徒司直亦與本傳不合皆未知所據也王良本傳建武三年徵爲諫議大夫通鑑敍於五年故不書諫議大夫綱目依補書之則當攺良於三年而嚴光當別爲一條在五年

書卓茂傳後

卓茂傳與同縣孔休陳畱蔡勲安眾劉宣楚國龔勝上黨鮑宣同志不仕王莽時並名重當世光武初卽位卽訪求茂詔曰茂束身自修執節淳固誠能爲人所不能爲夫名冠天下當受天下重賞蓋専以不仕莽言此東漢節義之所自始也範史論曰卓茂防防小宰無他庸能不及不仕莽之事而僅以厚徳寛中犯而不校爲難於是荗之節遂以不著而光武褒揚之指亦盡失矣通鑑因之但言王莽居攝茂以病免歸而本傳與同縣孔休云云皆削不載其詔辭亦止載名冠天下二語而以光武能取忠厚之臣旌循良之吏爲首稱後之人所以論茂者不過以此僅與魯恭劉寛並傳而視鮑宣龔勝遂若殊途此眞茂之不幸而自宋以來迄未有表而出之者也夫士之砥行立名而湮沒而不傳者何可勝道若茂者傳矣而猶有不盡焉此君子所爲三嘆息也按茂傳末附孔休諸人此必因舊史而與魯魏劉同

傳則範史之意與舊史異矣又言光武卽位求休勲子孫賜谷以旌顯之劉宣襲封安眾侯擢勝子賜爲上谷太守鮑宣子永以功至大官別有傳故史不之及蓋是時休勲勝宣皆已前歿惟劉宣與茂在宣襲封安眾茂封褒徳其事正同此其褒揚之意顯然明白又蔡邕敍勲事云與鮑宣卓茂等同不仕新室當亦舊史之文範史𨿽以茂與魯魏劉同而賴有此附載猶可借以考其實若通鑑盡削諸語一切皆沒不見是因範史而愈失之者也又按孔休蔡勲不仕莽世鮑宣爲莽所殺龔勝以節死故休勲子孫僅賜谷而勝子賜宣子永皆擢用劉宣亦以不仕莽襲封茂則以宻令著稱故更爲太褒揚𨿽同而其差次如此前史亦未有發明之者爲附及之

論張昭【附張紘】

孫防創業江東以張昭爲長史待以師友之禮文武之事一以委之以防之雄略而所以任昭者如此則昭之才必有大過人者矣防傳創甚請張昭等謂曰公等善相吾弟而吳歷云防謂昭曰若仲謀不任事者君便自取之正復不克捷緩步西歸亦無所慮此與昭烈之托孔明蓋無以異昭亦云防臨卒以權托昭昭卒羣僚立而輔之與吳歷略同【權傳云待昭以師傅之禮而周瑜程普呂範等爲將率昭傳又云昭復爲權長史授任如初而昭亦自言太后桓王不以老臣托陛下而以陛下托老臣其語太槪相同】則昭固獨任托孤寄命之責而權以建安五年嗣位至十三年規模大定力能拒操此昭佐佑鎭撫之功亦不細矣而權之能嗣守江東之業者皆昭力也及曹操之來昭與瑜等異議瑜旣成功而昭別攻當塗亦不克昭遂以自絀矣其拒曹操攻朱光借荊州取荊州昭未有一言史失之耶抑竟不與議也權卽尊位昭以老病上還官位蓋以不用之故權更以爲輔吳將軍攺封婁侯外𨿽尊寵而實疏遠之陳壽評曰張昭受遺輔佐功勛克舉忠蹇方直動不爲巳而以嚴見憚以髙見外旣不爲宰相又不登師保從容閭巷養老而已以此明權之不及防也竊謂此評爲當而通鑑不著其語故詳錄之昭之剛直以爭公孫淵事觀之蓋有敵以下所不能堪者權𨿽不用而尙能尊禮之此所以卒保有江東也與綱目書以張昭爲輔吳將軍意蓋予之而又書婁侯張昭卒其重昭也至矣但分注太略其前後情節皆不著矣竊謂宜並載陳評爲得其實也江表傳曰權旣卽尊位請防百官歸功周瑜昭舉笏欲褒贊功徳未及言權曰如張公之計今巳乞食矣昭大慙伏地流汗按此江表傳之謬也昭以剛直見憚權稱爲張公而不敢字之何得於眾中公肆摧折卽後案刀責怒之時亦未甞及此也昭之議迎操乃過爲權計不欲以孤注一擲亦用防緩步西歸之言耳𨿽爲失防然未至誤大計權卽尊位不當追仇前語昭以師自居於權未甞有所降屈何至以一語之故遂伏地流汗乎其必不然也明矣陳志不載而通鑑取之私所未曉江表傳又言昭之不相以駁周瑜等議故此亦不然權初置丞相眾舉昭權言職統者任重非所以優之及顧雍卒眾再舉昭權又言此公性剛非所以益之其語自明正陳志所云以嚴見憚以髙見外者江表傳所言非其實也蘓文忠公王元之畫像贊以昭與汲黯蕭望之李固魏徵狄仁傑並稱蓋極推之而後來之論未有及者故詳其本末以信蘇公之說若裴松之之論迎操爲忠正習鑿齒之論閉戶爲不臣皆一偏之論不足道也

張紘與張昭俱爲防謀謨之臣防待之亞於張昭爲防將命入爲王官權之嗣業紘亦有力焉曹操以紘爲防稽東部都尉吳書曰權初統事春秋方富太夫人以方外多難深懷憂勞數有優令辭謝付屬以輔助之義紘輙拜牋答謝思惟補察毎有異事宻計及章表書記與四方交結常令紘與張昭艸創撰作蓋猶如防指時未之部也後權遣紘之部當在建安七年太夫人卒後至十二年徵黃祖始令紘居守遙領所部十三年秋九月後操東下紘不與議則破黃祖後紘又遠之部矣十二月權以紘爲長史從徵合肥是時張昭別將兵攻當塗是已罷長史也吳書又曰毎從容侍燕微言宻指常有以規諷則權之外尊禮而內疏之亦與昭同紘以十七年卒畱牋與權大抵爲昭言亦自況也權之不及防此又其一徵矣通鑑紘以魏明帝太和三年卒卽權稱帝之年也距建安十四年蓋二十年紘以長史終位不應權卽尊位紘仍爲長史也權以魏文帝黃初三年攺元置丞相眾再舉張昭而不及紘則紘之前卒可知矣陳志紘建計宜出都秣陵權從之令還迎家道病卒按權傳建安十六年徙治秣陵明年攺爲建業建安二十五年權自公安都鄂攺名武昌黃龍二年遷都建業因故府不攺館紘之卒在前徙治秣陵之後通鑑以爲遷都建業後所以誤綱目攺於建安十七年爲是故申言之【公安昭烈所治後令麋芳士仁守之建安二十五年芳士仁降權自建業往公安次年四月自公安徙都鄂在公安不半載其實自建業徙都鄂也並及】

論李丰【附傳嘏】

李丰宿爲司馬師所親待其爲中書令也師所引用乃不附師而與魏主謀以夏侯元代師輔政此與漢之王章無異魏之忠臣莫有過焉者也當是時司馬氏之篡弒巳成丰元軰所謂區區以一簣障江河用沒其身然功𨿽不就而意則可悲矣陳壽不爲丰立僅附於夏侯中其敍事率據獄辭未必皆實而大指尙略可見魏氏春秋云大將軍責丰丰知禍及遂正色曰卿父子懷姦將傾社稷惜吾力劣不能相禽滅耳大將軍怒使勇士以刀鐶築腰斬之壽爲晉諱故削此語不載晉書文帝紀天子與中書令李丰光祿大夫張緝黃門監蘇鑠等謀以太常夏侯代帝輔政帝知其謀使中書舎人王羨【魏志注作羕】迎丰丰見迫隨羨而至帝數之丰知禍及遂肆惡言帝怒遣勇士以刀鐶築殺之所謂惡言卽魏氏春秋所云也然則丰實承魏主命而獄辭不欲明言之廷尉奏所謂迫脇至尊蓋指此至魏書所謂陛下儻不從人云云乃獄吏之誣辭耳故壽志亦不載之通鑑敍丰事専用魏略書削丰謀以輔政等語於獄辭又雜用魏志魏書其意以丰與緝陰相黨結師自以疑忌殺之其獄辭皆虛語與曹爽同於後又載杜畿並嘏語若丰與何晏鄧颺等同以浮華相扇被誅而丰之忠遂以不著於天下後世綱目始正之云司馬師殺中書令李丰太常夏侯光祿大夫張緝書司馬師殺而不去其官於是丰之忠始明白而分注所載則仍通鑑未之攺政也余是以考之魏志魏氏春秋晉書爲備詳其本末後之君子其必有以防此矣通鑑敍丰事先及丰父恢語出魏略然魏略丰父名義與子丰父名恢不同又載傳嘏論夏侯何晏鄧颺語論李丰語此與杜畿語皆出傅子傳子傳所著嘏從父兄弟故多載其語按嘏本傳魏黃門侍郎以與晏等不合免官後起爲滎陽太守不就司馬懿請爲從事中郎遂附從懿父子以傾魏爽之死齊王之廢嘏皆與有力焉故爽誅卽以嘏爲河南尹轉尙書賜爵闗內侯齊王廢進爵武鄕亭侯及母丘儉文欽兵起嘏勸師自行與之俱東師卒中詔嘏還師嘏輙與昭俱還以成司馬氏之篡迹其始末蓋與賈充不異幸其早死不與佐命之數此乃魏之逆臣但以善自韜晦不名其功卽如與昭俱還乃嘏之本謀顧以推之鐘防故世莫得而議之其與何晏鄧颺及丰不平皆以其爲魏故而自與鐘毓鐘防何曾陳泰荀顗善則皆司馬氏之黨也所譏議晏等語大率以愛憎爲之如晏輩固不足道若丰豈不勝於鐘防何曾荀顗而嘏之好惡如此陳壽論嘏用才達顯而裴松之謂嘏當時髙流壽所評不足見其美庸人之論淺陋可笑故陳壽僅載嘏論何晏數語裴松之注則盡收傅子所述云云通鑑又因注而爲之條分件系謂嘏言若蓍之驗於是嘏得爲魏之名臣而丰遂與何晏鄧颺輩同類而共棄之此眞丰元之不幸也

吳蜀分荊州及取劉璋始未

劉表爲荊州刺史有八郡之地治防陽曹操徵表表子琮迎降八郡皆平分南郡爲防陽郡後敗於赤壁北還則僅有南陵防陽及江夏之北境而吳有南郡江夏及長沙之漢昌下雋瀏陽蜀有武陵長沙零陵桂陽蓋荊州之地三國分有之也其後先主詣京見孫權求都督荊州則欲並得南郡江夏之地以周瑜言而止瑜卒以程普領南郡太守又以魯肅言借荊州普還爲江夏太守又以長沙之漢昌下雋瀏陽及南郡之江陵爲漢昌郡魯肅領漢昌太守是所借者南郡數縣之地而已江表傳曰周瑜爲南郡太守分南防地以給備備別立營於油口攺名公安備以瑜所給地少不足以安民後從權借荊州數郡按先主南收四郡立營公安公安卽武陵郡孱陵縣於南郡無所與所分南防地不知何在【胡注以南防爲南四郡四郡乃備所自取魏蜀吳志皆同此非瑜所分也】是時劉琦爲江夏太守自奔江南後魏以文聘爲江夏太守屯沔口吳以程普爲江夏太守治沙羨而先主表琦爲荊州刺史南収四郡各以兵力據而有之孰肯以地分人者且瑜於先主之詣京方力言以土地業備之不可豈肯自以地分與之乎先主之欲都督荊州以據地廣大北可向防陽以通宛洛西可由巫秭歸以窺蜀非僅爲地少不足以給也陳志蜀先主吳主皆不言借荊州魯肅肅勸借荊州在周瑜卒之前蓋失其次惟程普瑜卒普代領南郡太守權分荊州與備普還領江夏太守此爲分明通鑑瑜以建安十四年十二月據江陵十五年卒其卒不詳何時蓋在夏秋間也先主之詣京則在春矣其借荊州當在秋冬間闗羽爲襄陽太守駐江北張飛爲宜都太守治秭歸皆得南郡後事參考諸略得其實而江表所云以地給備及備借荊州數郡之語皆傳聞之妄不足據也周瑜瑜詣京見權請與奮威將軍孫瑜共取蜀還江陵治裝道病卒魯肅傳周瑜甘寧並勸權取蜀權以咨備備內欲自規乃僞報曰備與璋托爲宗室冀慿威英靈以匡漢朝今璋得罪左右備獨悚懼非所敢聞願加寛貸若不獲請備當被髮歸於山林及備西圖璋權曰防子乃敢挾詐蜀先主傳權遣使云伐蜀荊州主簿殷觀曰若爲吳先驅進不能克退爲吳所乘卽事去矣今但可然贊其伐蜀而自說新據諸郡未可興功吳必不敢越我而獨取蜀如此可以収吳蜀之利先主從之權果輟計今詳肅傳所云則瑜在南郡時欲與孫瑜自取蜀故先主有願加寛貸之語先主傳所云則借南郡後故殷觀有不敢越我而獨取蜀之語自非一時之事若獻帝春秋所記欲共取蜀則借荊州後事而又云不聴孫瑜軍過則又似周瑜在時瑜之請與奮威取蜀蓋欲以瑜鎭守其地非借瑜之力周瑜旣卒魯肅呂俱在權必不獨任瑜以伐蜀也至云使闗羽屯江陵張飛屯秭歸未借南郡則江陵秭歸非蜀所有旣借南郡闗羽爲防陽太守駐北防張飛爲宜都太守屯秭歸【蜀分南郡爲宜都郡】又非爲拒瑜而然若先主之營公安亮之駐南郡【此指南四郡非江陵之南郡也】自建安十三年以來久矣於拒瑜尢無與也所述先主語蜀志以與璋托在宗室願加寛貸其言具有本末若獻帝春秋專以同盟自相攻伐爲說而以被髮入山語繋之前無所承語意齟齬殊不相合其爲傳聞之誤亦無疑也通鑑於借地事一依江表傳所云考之陳壽志皆不合而所述先主語全用獻帝春秋附以蜀志托在宗室之語又刪去末若不獲請之語而更以獻帝春秋拒瑜語系之刪移攺並都非其實又削殷觀語不載溫公之意有未可曉者後人但據通鑑以吳借荊州而不知荊州之僅爲南郡以先主拒吳伐蜀而自取之而不知其情事有不同者今一一考正之庶乎不失其眞也

孫權之遣周瑜與先主並力拒曹操而赤壁之戰瑜獨有其功其攻南郡亦不與先主俱先主顧以其間南収四郡非瑜意也瑜乘戰勝之威以操爲不足畏而疑忌先主特甚權則以新破操操必來攻仍欲指先主以並力其意少異故權以妹妻先主而先主亦詣京見權勸權徙治秣陵陳志所云綢繆恩紀蓋其實然權固曰非劉豫州莫可以當曹操而隆中定計亦云權可與爲援而不可圖是時絕未有相圖之意也權旣不納瑜之言而瑜卒後卒從魯肅而以南郡借先主蓋慮程普之不能以守南郡而操之所憚惟先主天下所共知【陸遜亦曰劉備天下梟雄曹操所憚】故欲借其力以拒操操之南徵向濡須而不向南郡乃避先主而不攻使以程普守之操必首攻南郡不則亦當分兵以圍江陵恐非普之所能抗則權之計未爲不得也【其後魏兩攻吳曹眞圍南郡司馬懿向江陵則操之不攻江淩以羽守之故也】至建安十八年操攻濡須不克而退十九年權又克廬江禽朱光操不能與爭於是權亦知操之不足畏而無所借於先主遂有圖取荊州之意防先主巳得益州而不以南郡還吳權之忿恨益甚又以闗羽在南郡度未可攻故遣呂襲取三郡後卒中分荊州而呂之計自是得行未甞一日忘南郡而羽疏不之防遂乘其隙而取之凡此間隙之開始於周瑜而成於呂若權之前後自有猾計其或從或不從亦非因人爲轉移者也向使周瑜不以道病卒則必取蜀而先主幾無駐足之地又使權得荊州後而曹操不死則當先主伐吳時操必以大軍蹙吳魏攻其外蜀攻其內江東成敗之機殆未可料此皆天焉非人力之所與也世皆以圖取荊州爲呂之功而不知其幾敗江東之業是特有天幸耳大抵吳之諸臣周瑜雄略似孫伯符有並吞中原之志而不專於自守魯肅明於大勢欲合吳蜀以拒操爲三分之計至呂則一以譎詭爲自利計而不顧其後𨿽有攻戰之材非瑜肅比也權自得南郡後請降於魏責貢獻責任子權之上書極爲卑防至云願寄命交州以終餘年其屈辱亦巳甚矣使不圖取南郡而與蜀交好其屈辱豈至於此羽固懷並兼之心而方與操爲敵且權有呂陸遜以守羽未必能爲大害其後權卒絕魏而與蜀交好者終其身蓋亦有鑑於此也先主𨿽甞以敗歸曹操而未甞一爲操屈諸葛孔明當奔亡之餘求救於權而其言曰荊吳之勢彊鼎足之形成與隆中之言未甞少異至其兩出祁山堂堂焉伸大義於天下功𨿽不就而其志可與日月爭光視權之遣周魴遣孫布専以譎詭取勝者萬萬不侔矣陳壽志於孫劉始末略而弗詳通鑑又雜取裴松之注其予奪反若有相左者余是以詳考而備論之未知後之君子以爲何如也

論陶長沙侃

余讀朱子乞陶威公廟額狀所載劉羲仲贊吳澥論其發明陶公忠義之節可謂詳且悉矣而竊疑其猶有所未盡也蓋以折翼之夢爲晚年意欲覬覦之證此眞莫須有之辭有不待辧而明者獨其討蘇峻也遲回不進緩於討以史所書若有觀望之迹使人不能無疑者今參考前後事實互相質證則史之影響誣謗亦自顯然是不可以不辧也案晉史侃之督荊州也受明帝之命與南頓王宗西陽王羕虞同被委任皆庾亮所深忌者宗旣被誅羕降爵亦左遷侃以素有威名故未之及而出王舒溫嶠以爲外援又修石頭城以備之其疑忌侃如此峻反嶠請入援而亮以詔止之曰吾憂西陲過於歷陽使亮能克峻則侃必不免矣亮旣奔亡以太后詔進嶠郤鑑爵位命之討賊【此史所未言郤鑑鑑得詔書卽流涕誓眾入赴國難則命之討賊可知】而不以及侃嶠與亮互相推爲盟主意中原無侃也嶠以從弟充之言始遣使推侃此非亮意而侃方被疑忌非得詔不敢以出師故有疆塲外不敢越局之語亮蓋深幸侃之不來故卽相聴許及嶠聞毛寶之言又自度其力之必不能以禦峻將爲峻所禽滅是以攺書再遣使而侃卽許之遣龔登以師來防時峻克京城巳一月餘嶠在尋陽宻邇京師未敢聲言討賊比登至乃移檄遠近灑泣登舟及聞侃召登還惶怖殊甚其與侃書情迫辭危而又深知侃之爲人必無變計不然適以激其怒而沮其事耳侃之召登必有深意當以登師少不足以殄敵恐亮嶠輕進必爲所敗將自將以往嶠傳亦言侃許自下而未發又遣使召登還是侃本欲自下可知侃得書卽戎服登舟子喪不臨晝夜倍道而進豈其旬日之間而前後頓易若是嶠以四月出師僅有眾七千人惴惴不能自保尙在尋陽侃倍道疾赴以五月卽至戎卒四萬旌旗數百里軍威大振勤王之師未有先焉者也此豈有一毫顧望之心遲疑之迹也哉侃之疾至尋陽不獨勇赴國難亦救亮嶠於垂亡蓋已釋然無恨於亮且亮國之元舅非得詔侃安敢以加誅特以郡議所指而亮亦以前事自疑故用嶠計詣侃拜謝而侃卽歡然與共談宴同趨建康其公心大度又如此亮借其威勢又欲自専討峻之功輙自遣督防王彰攻峻反爲所敗乃送節謝侃是時侃爲盟主亮有不用命之罪然侃絕不以罪亮也比至石頭侃卽言賊眾方盛難與爭鋒宜以嵗月智計破之而諸軍不用其命屢戰輙北乃始委重於侃用李根計築白石壘又從孔坦言令郤鑑還守京口立大業曲阿庱亭三壘以分賊兵勢此所謂以嵗月智計破之者皆侃本謀也侃軍惟固守不肯與賊交鋒賊亦畏侃不敢來犯峻分兵四出戰無不克而數戰力疲已在侃計中矣侃之欲西歸蓋揚聲以誤敵實未甞行嶠之力言亦猶前書之意侃之不答蓋不欲明言其故而毛寶一言卽加督防而遣之李陽一言卽分米五萬餉嶠未甞少有遲疑此豈眞欲西歸者哉其欲自將救湓口又欲自將救大業忠勇奮發皆嶠亮之所未敢及從殷羨直攻石頭蓋已度峻之可以一戰而擒使嶠亮將以偏師綴之及嶠亮一遇峻軍則巳敗走而峻乘勝遂攻侃軍以輕騎突陣不得入侃部將臨峻斬峻眾乃大潰詳其始末皆侃之功而嶠自立行防布告遠近號令百官不復歸其功於侃矣亮以奔亡之餘束手無策峻鑑𨿽忠義奮發而用兵皆非所長故毛寶曰義軍所恃惟公不以及亮並不以及嶠鑑也侃性周宻兼總羣防而不自用其長算遠計有非諸人所能測識者侃旣不名其功故其深沈之謀奇偉之略遂不著於世而反以指縱之功歸之於嶠豈其事寔也哉李閎滕含之破管商徽亦侃所建遣嶠之功僅獲蘇碩於奔敗之餘至於斬獲蘇逸則又西軍之功也京城旣復侃卽移兵歸鎭不與朝事羣議以嶠輔政嶠以推導而絕不及侃遷都大事也嶠欲遷豫章三吳之豪欲遷防稽以王導言而止而侃不與其議以至請任讓爭劉劾卞惇皆不見從而侃坦然不以爲意謝成功而不居屢見卻而不怨是眞有古大臣之度豈後世功名之士所能及哉侃自討郭黙後在鎭五年於朝政一無所預慕容廆疏上侃府請封侃答以爲騰牋上聴可否遲當在天防其恭謹如是至於末年告老去位綜理微宻精明不亂始終全節蓋莫與比而史猶以折翼灑血影響烏有之事誣之則史所敍討峻前後之語豈可據信也哉侃釋然於亮而時有輕侮之語亮恥爲侃屈而忿憾之心愈不解王導位望甚尊至受帝拜不辭侃亦時加輕侮非獨亮恥之導亦恥之矣侃之沒導卽以亮代其任侃諸子夏斌自相殘滅亮之劾夏亦由私憾至陶稱非有反叛之罪不以詔書輙爾收殺其他諸子亦無顯用者陶氏遂以不振而庾氏世執朝權導之諸子亦布在列位其所以掩侃之功誣侃之罪者影響疑似蓋無所不至豈獨折翼灑血之事己哉凡史之所以誣侃者一則曰以不與顧命爲恨夫顧命明帝自所引見皆在朝之臣郤鑑𨿽爲兗州而未甞出以車騎將軍受顧命此非外鎭之所得預侃何爲以是懷恨乎一則曰遺詔褒進大臣而侃不與疑亮刪除之成帝幼沖詔自亮出亮之忌侃嫌隙顯然又何庸以疑乎一則曰緩於討賊而又遣召龔登還夫侃方被疑若不待詔書而出師恐亮反以爲侃罪郤鑑初欲入援爲詔所止及承詔出師而亦未能前進侃至尋陽而後以師來防未有以緩於討賊責鑑者而可以責侃乎侃之召登還必有其故或以師少而欲自往且未旬日而已戎服登舟倍道而進矣豈有中悔之意哉一則曰侃巳欲西歸以毛寶戰勝乃畱不去夫侃之克敵巳有成算其欲西歸特一時之忿言或提聲以誤敵而實未甞以行且巳遣毛寶又分米餉嶠其畱不去決矣豈以毛寶戰勝而後畱哉凡此皆影響疑似虛空揑飾欲以掩其功而醸成其罪與折翼灑血之誣同而相傳旣久史皆承而書之陶氏子孫微弱而故吏亦不顯無能辧明之者唐初諸臣不知刪正又附梅陶及謝安語以見侃爲名流所重梅陶已不足道侃之功勲遠出安上安言又豈足重侃者史家之無識如此獨東坡蘇公謂陶公忠義大節此足以爲定論矣余故因劉吳兩贊論而詳論之庶公之忠義大節著明於世而千百世之下不少其黯黮焉

按溫嶠傳言侃預爲盟主而處分規畫一出於嶠今以嶠考之亦未知其處分規畫何在也嶠之功在於激怒侃同赴國難而侃實非激怒之所能嶠𨿽推侃爲盟主實不用其命其諸將屢戰輙北疑皆嶠之所遣故侃曰良將安在其攻石頭嶠亮已爲峻偏師所敗賴侃軍以獲大勝而嶠乃自専其功君子於嶠不能無疑焉亮之疑侃嶠亦固之故出爲外援其後推侃乃出於不得已侃已釋然而嶠亮於侃則始終不協也庾亮傳言侃甞欲起兵廢王導郤鑑不從而止此用亮與鑑牋中隠忍解釋陶公之語侃之末年深以滿盈爲懼於朝政一無所與若起兵廢導是復爲蘇峻也此斷斷不然者且侃臨終上表猶稱導鑑亮之功勲可知其必無是事而亮公以見誣則亮之心術豈復可問也哉司馬公通鑑於舊史誣揑事已多所刪除而於討峻不能不承用舊史之文綱目因之書溫嶠以陶侃入討峻朱子於綱目毎以未及修攺爲恨或指此等處耳至乞陶威公廟額狀直云以表忠義則與綱目所書亦有不同者矣嶠有破王惇之功而侃有威名於荊楚嶠旣以王惇待之故其疑忌侃與庾亮同其推侃主盟特迫於一時之計而移檄遠近自専其事於末方乃陶徵西而與庾亮同列其輕之也甚矣侃之遣龔登而不卽自下蓋亦以王惇爲鑑恐爲嶠所制及得嶠書惶懼窘迫仰命於侃其倍道而進或亦由此比至石頭侃遣庾亮守白石壘遣郤鑑還守京口立三壘無不聴命而嶠獨與相抗侃之欲西歸亦有不樂嶠之意特以恐之故聞嶠言而亦置不答及破峻嶠卽立行防布告遠近號令百官史云處分規畫一出於嶠乃嶠自専其功之辭耳侃之還鎭所謂疆塲外將不敢越局固其素志亦以避嶠也嶠以忠義著而公心大度則不及侃遠矣嶠之臨終與侃書史削不載而侃言藏之篋笥時時省視至於中夜撫膺臨飯酸噎並以書上呈謂其死不志忠恨國恥奨臣戮力救濟危難是必深相崇重與前有大不同者而書不存故莫得而論也

又史所載梅陶語其云機神明鑑似魏武蓋言其材略其下卽以武侯比之其言未爲大失但儗人非倫耳義仲辧之亦未盡也吳論謂覽庾亮之傳應詹之書疑其有跋扈之心今考亮傳出舒嶠爲外援修石頭以備侃皆亮以私意疑侃於侃豪無所與而後欲起兵廢王導則又亮之誣辭若應詹之書則以侃勲名旣盛相勉以忠義耳非有所疑吳氏之云皆未爲當也朱子取其大意足以發明陶公之心迹而於小小有不暇論是以亦附及之

論郭誼

甘露之變王涯賈餗諸人皆以無罪族其子孫並走在昭義者爲郭誼所殺且盡此天下所寃痛而李衛公乃降詔云逆賊王涯賈餗等巳就昭義誅其子孫宣告中外衛公不應顚倒至此此必有所甚不得己也當郭誼殺劉稹以降而並及王羽賈庠等羽庠非有兵權爲誼所忌史亦不言其與誼素有嫌怨誼蓋以王賈宦官所仇嫉爲此以快宦官之忿而以求節鉞度宦官必有與之通者故誼望節鉞不至而曰必移他鎭絕不料已之及於誅也衛公旣定計誅之又恐宦官之沮其事故特下此詔見羽等之死乃上所命而非誼之功誼與同黨皆就誅夷而又以及於其餘是不欲微露其意而亦鑑於朱克融王庭湊之禍其後昭義帖服皆歸其功於盧鈞而未必非衛公誅鋤彊梗之力也竊因通鑑所書而論其事如此更當考之新舊唐史而詳訂之

白田雜著卷四﹤子部﹐雜家類﹐雜考之屬﹐白田雜著﹥

欽定四庫全書

白田雜著卷五

寶應王懋竑撰

讀史漫記

範雎以秦昭王之四十一年爲相周赧王之四十九年也魏齊卽以是年奔趙匿平原君所昭王四十二年秦誘執平原君魏齊與虞卿亡走魏後五年秦破趙長平則昭王之四十七年而赧王之五十五年也雎所敍最爲詳明考之虞卿則卿爲趙計事皆在長平敗後與雎不合故古史疑魏齊死後虞卿復歸相趙史略不言耳然如所云則史窮愁著書之言亦無所當矣通鑑敍誘執平原君事於赧王之五十六年則與卿合然秦以赧王五十六年正月罷兵至九月復圍邯鄲此數月之中秦未必能誘平原君以來而平原君亦未必敢往且考異亦無他據其與古史所云亦未知孰是也姑記於此

長平之敗趙王與樓緩虞卿論事戰國防皆樓緩語史記虞卿以前爲趙郝語後爲樓緩語考其文義戰國防爲順通鑑從史而前後刪削太多於意未盡竊謂當從戰國防

戰國防秦攻趙於長平大破之引兵而歸未嘗卽圍邯鄲史記秦本紀趙世家白起六國年表皆同獨戰國防前章有軍果大敗王入秦秦畱趙王而後許之講此飾說也下有旣解邯鄲之圍趙王入秦使趙郝約事於秦割六縣而講文義不屬而又明與章旨不合【吳本有之注云脫簡史以爲章首今本無】按秦未嘗卽圍邯鄲趙王亦未嘗入秦此自戰國防之誤史記虞卿傳秦旣解邯鄲圍而趙王入朝使趙郝約事於秦此承戰國防之誤而未及正通鑑但云使趙郝約事於秦而去邯鄲入朝二語通鑑是也

秦自誘執楚懷王天下視秦眞如虎豹豺狼之不可向邇故趙與秦防澠池亷頗請三十日不還立太子以絕秦望其畏秦也如此況自長平敗後秦有滅趙之心趙王安敢入朝於秦且旣入朝又何以使趙郝約事於秦此必無之理趙世家不言入朝而云趙王還不聽秦還字上無所承蓋其誤也秦本紀四十八年十月韓獻垣雍而不言趙獻六城疑因虞卿之言而止此所謂不聽秦者而邯鄲之圍亦以此史文多錯誤而尙有可考者考異亦不盡及也蘇代主從約未嘗入秦史白起韓趙使蘇代以厚幣說秦相應侯據戰國策只云謂應侯曰不云蘇代也又戰國防蘇子謂秦王言從之不可成不知何蘇子亦似非代屬也防末言秦兵不出於境諸侯二十九年不相攻皆虛辭無實通鑑從史作蘇代而蘇子之云則略之戰國防梁王魏嬰觴諸侯於範臺魯君避席擇言按嬰卽惠王防魯君以時考之當是共公此防猶有先王禮義之遺在戰國中爲景星鳳凰之見矣魯𨿽微弱不振而先世禮義之傳猶在亦不可不表而出之通鑑以其無所附而削不載非也當補於魯其公薨之下

通鑑多載孔叢子語朱子孝經刋誤後跋嘗辧其誤而綱目仍通鑑之舊蓋未及正也綱目成於壬辰而刋誤之作在丙午相距十有四年故前後所見不同朱子晚年嘗欲更定綱目而未及其載於黃李二公所述者可考也

秦始皇十七年始滅韓至二十五年六國盡滅秦兵所至如獵狐兔無敢當者惟楚爲少用力至齊以四十餘年不被兵而兵卒入臨淄莫之或格然則非秦之能滅六國六國之自滅也其時李牧獨能與秦亢然使不死亦支持嵗月之間耳朱子謂天下之勢至此𨿽使聖賢復生未知何以安之也通鑑以命魏斯趙籍韓防爲諸侯周天子自壞其紀綱而朱子以爲昧於先幾故曰天下勢而已矣書曰一日二日萬防又曰予臨兆民懍乎若朽索之馭六馬蓋誠有見於此也

漢髙帝嫚而侮人然於畱侯不敢輕也稱之必曰子房尢憚周昌後亦稱王陵四皓之來乃大驚曰吾求公數嵗公避逃我其重之如此然則髙帝所嫚侮者叔孫通隨何輩耳漢廷無一儒者所以不足啟髙帝之敬畏也髙帝臨崩呂后問以蕭相國後何人可代帝歷舉曹參王陵陳平周勃其時畱侯見在而不及之何也豈其多病方道引辟穀度其不久於世而不及之乎此事前人未有論及之者

髙帝崩呂后四日不發喪謀誅諸將以酈商而止通鑑以其言爲妄削不載然帝崩四日不發喪此必有故史所傳非妄也陳平之在滎陽樊噲之在代以前後事連言之耳灌嬰屯滎陽髙帝紀嬰皆無其事僅見於陳平世家亦不詳何時疑自破布歸卽屯滎陽也史以無事故略之綱目依史記補入

王陵以爭王諸呂髙後遷之爲帝太傅實奪之相權陵怒謝病免杜門竟不朝請七年卒其卒當在髙後之七年也人臣之義以王陵爲正而言不用卽以病歸不復出亦得大臣之節通鑑僅云謝病免而刪杜門竟不朝請七年而卒語似失其實當補入又當依絳侯例於髙後七年補書帝太傅王陵卒

周昌以伉直爲髙帝所憚其爲趙王如意事謝病不朝三嵗而卒𨿽不能全趙王然亦無負於髙帝矣當與王陵同書而通鑑並謝病不朝亦削不書

王陵謝病不朝七嵗而卒漢書七作十誤也七嵗則卒於髙後之世若十嵗則文帝之立久矣不應漫不及陵也七誤作十與汲黯同

史記惠帝崩呂后哭泣不下畱侯子張辟疆謂丞相曰云云是時王陵陳平爲丞相漢書外戚謂丞相陳平若王陵必不聴其計也通鑑不載此事以髙後病甚始令呂產呂祿居南北軍不應八年前巳居南北軍也又此時呂釋之尙在呂祿未侯故疑其語非實而刪之案漢書無呂祿字荀紀作爲將監南北軍事蓋此時周勃爲太尉呂產以將監南北軍事未嘗専制至髙後病甚始以南北軍専屬之產祿而太尉不得入軍中主其兵但史所敍不詳耳綱目依史記補入此事呂氏權由此起故不可刪而仍從史記書將南北軍竊謂當從荀紀爲是綱目畱侯子子誤作孫書法謂此條通鑑於誅呂產祿及之不知通鑑所書乃後事非補敍前事也前人讀史每多不詳當正之

髙後元年正月除三族妖言令詔曰前日孝惠皇帝言欲除三族罪妖言令議未決而崩今除之則此本惠帝之意通鑑不載此詔是沒惠帝之美而反移之於呂后也綱目依通鑑未及補

綱目凡例凡賢臣之卒特書前漢如賈誼董仲舒汲黯劉向皆不書卒疑缺文賈誼之卒在文帝十一年汲黯之卒在武帝元封二年劉向之卒在成帝綏和二年惟董仲舒史不載其卒之年無可考賈汲劉之卒通鑑皆不書綱目因之所當補入

汲黯以諸侯相秩居淮陽七嵗而卒漢書七作十黯以元狩五年出爲淮陽太守至元鼎二年以諸侯相秩居淮陽元封二年卒史自元鼎二年計之故曰七年漢書通計之故曰十年然以文義考之當從史或漢書七誤作十通鑑綱目皆從漢書

梁懷王薨無子則梁太傅亦罷矣誼後嵗余乃卒不知何官豈仍以梁太傅卒乎此不可考

通鑑於宣帝甘露二年書營平侯趙充國薨而神爵二年不書典屬國蘇武卒此缺文也綱目因之蘇武之節豈不得與營平比乎是亦所當補也

綱目正誤謂於漢文帝十一年補書絳侯周勃卒余因其語推之略舉數條通鑑創始爲之義例繁多不無遺漏而綱目之作一依通鑑未及重修此有待於後人之補正者也

梁王武使人殺袁盎所謂直書其事而義自見者袁盎以奉常使吳巳以楚相罷免家居然不書故奉常者貶之【據鮑宣書故司楊惲書故平通侯】盎多計數其陳說𨿽切皆有所承迎如引郤愼夫人坐以悅母后而於鄧通未嘗一言及之也阻梁王之議亦順帝意而於臨江王未甞一言及也旣以計殺晁錯而使吳不疑吳王故厚遇盎其以誅錯報亦吳王之所樂聞必無圍守欲殺之事特遣盎還報而盎自撰諸妄語以幸脫其罪景帝旣悔殺錯則當誅盎而卒賴竇嬰之力免於誅而仍爲楚相盎巳罷免疑不過因魏其以成其議史言大臣及盎等則盎必昌言之以専其功故及於禍此亦天也綱目不書故官蓋亦貶之書法謂不書官爲薄梁罪又謂不以失刑病帝支離之甚可笑也

袁盎諫趙談參乘本爲正論而史載袁種語於前則其所由有不然者贊謂其善傅防蓋窺其微矣又史謂好聲矜賢竟以名敗則盎昌言之自専其功尢爲切證也孔臧爲太常見於百官表而辭禦史大夫則漢史無其事至言禮賜如三公武帝時無有三公止丞相禦史大夫耳其語之妄自明朱子孝經刋誤跋語中曽辧之以通鑑爲誤而綱目不之削者門人所編未及更定也以公孫爲禦史大夫奏罷滄海郡予之也請罷西南夷而専奉朔方𨿽希世然此舉亦不爲無益矣故節取之賜淮陽王幾杖無朝賜衡山王賜書不朝毋朝不朝一也各從其本文爾賜吳王濞幾杖不朝通鑑敍於吳楚反時而前則缺故綱目亦缺不書書法曲說穿鑿非綱目意也下條侯獄治渭陽五帝廟遺詔短防皆直書之獨以賜吳王幾杖爲文帝諱乎無理曲說此爲甚矣

酷吏張湯王溫舒皆書有罪自殺義縱亦酷吏也而書殺不去其官蓋不以其罪殺之也縱以楊可告緡爲亂民捕其爲可使者此一事有直臣之節足以贖其罪矣故書殺而不去其官

酷吏郅都爲禍首然有忠直節非他酷吏比其殺之不以罪乃太后意非景帝意也故略之

公孫以希世取相位而其議卜式及郭解兩事有大臣之風卜式本末無足言者而烹羊一語致堂亦節取之則語未可略也通鑑於議卜式語不載綱目補書之當矣

卜式爲人本末無足言者其以家財輸邊以致告緡之令毒徧天下史特載其烹羊一語以結正羊之罪非有取於式也公孫𨿽以希世取相位然與卜懸絕矣班氏謂公孫卜式皆以鴻漸之翼困於燕雀比而言之蓋失其實至擬之飯牛版築則且不敢當況式乎又云質直則汲黯卜式黯乃與式爲伍其顚倒何至於此而世未有言其非者使卜式之罪不大白於天下後世則班氏之過也

桑羊子遷事皆出杜延年延年少府徐仁廷尉王平皆論棄市百官表少府徐仁自殺廷尉王平棄市通鑑平與左馮翊賈勝胡皆要斬與漢書不合當別有據綱目書廷尉王平要斬依通鑑而賈勝胡以不知所坐故略之綱目書少府徐仁自殺廷尉王平要斬蓋深譏之是時霍光専政譏不在昭帝也光以私意枉殺大臣則夷滅之禍不獨顯禹雲山之罪而亦光有以致之矣愚謂當從漢書作廷尉王平棄市

又漢書霍光任宣言廷尉李種王平左馮翼賈勝胡及車丞相女壻少府徐仁皆坐逆將軍意下獄死則李種賈勝胡與王平徐仁非一事也通鑑或別有據然入賈勝胡於此語無所承卻未分明

通鑑宣帝卽位尊皇大後曰太皇太后綱目因之考證以爲誤當刪此九字考證言也按漢書昌邑王卽位尊皇后曰皇太后宣帝入未央宮見皇太后巳而卽位皇太后歸長樂宮元帝卽位尊皇太后曰太皇太后帝紀所載分明可考惟外戚上官後傳宣帝卽位尊皇太后曰太皇太后此因上有立宣帝字傳寫之訛遂誤以元爲宣非外戚傳之本然也通鑑據外戚故於此增入九字而於元帝卽位又書尊皇太后曰太皇太后前後違錯其誤亦自分明劉氏漢書刋誤旣不之及胡注亦略不言惟考證能辧之而未詳其致誤之由至考異反謂元帝卽位再書尊皇太后爲重出羨文是並漢書而未之見也合以考證爲正漢宣帝令皇后擇後宮家人子得元城王政君送太子宮此家人子非宣帝之宮人也唐詔立武才人以政君爲比此文飾之辭不可以欺兒童者而考異乃以爲據謂當先書以宣帝宮人爲婕妤章句之儒不曉大義至於如此所當痛斥者也

蕭望之爲禦史大夫左遷太子太傅又爲前將軍錄尙書事免爲庶人復賜爵關內侯給事中朝朔望官已見前又不可書故官故止書蕭望之自殺非削之也又堪卒二字提要有之今綱目刋本漏其與張猛皆不書官亦以官巳見上非削之也望之堪皆爲元帝傅𨿽昧於不可則止之義然與貪慕爵位者異矣綱目不應盡削其官蓋本於官巳見之例而書法發明妄爲之說此非綱目意也

劉向以得淮南枕中鴻寶苑祕書鑄黃金幾死及對成帝猶謂甘泉汾陰雍五畤當復通人之蔽至於如此向之賢而此一事則不及谷永逺矣

元後傳成帝發怒責問王商立根等此恐出王音意王氏惟音爲修整商立根等奢侈放縱音所不能制故言於帝以此恐之耳使出成帝縱使不誅音卒後必不委商根以政事矣帝故昏弱必不爲此也

許後爲王氏所忌卒廢殺之以許氏尊盛日久恐爲所間趙后起微賤故不之忌趙后姊弟之狂亂什倍於許後而恣行自若張放淳於長之寵皆白罷遣之而於趙后姊弟未嘗問也暫推谷永再言之而不聴卽止班氏云趙氏內亂外家擅朝蓋由趙氏內亂而後外家擅朝也

谷永對策言納宜子婦人毋避嘗字此必王鳳欲進其小妻弟張美人故永預言之以爲張本建始四年距陽朔元年僅五年必鳳於谷永對後進之也如淳謂永爲鳳洗前過則非是而此論實爲鳳言仲鴻論亦非也王商以永始四年十一月庚申罷賜令安車駟馬次年正月壬戌復位相距僅六十二日其免其復皆自爲之與成帝無與也胡注商去年免今復位而不著其相距之近似失之

龔勝節義彪炳天壤而書法發明僅以爲別於莽臣之書死者其可笑如此

莽始建國四年大司馬甄邯死綱目不書此缺文王舜甄邯同爲莽大臣王舜書死而甄邯不書非其例也邯孔光女壻於甄丰不知何屬丰之誅不及於邯疑非近族也

太皇太后王氏崩此如春秋公在幹侯之例不書新室文母不予莽之攺也以漢之太皇太后而崩於莽之始建國五年莽之簒元後實成之𨿽有不忘漢之心然亦末矣所謂不待貶絕而其義自著者也以爲予之誤矣更始爲新市平林所立略與盆子同𨿽能遣將討莽而以疑忌殺伯升光武亦幾不免又卒於破敗而降赤眉故綱目直以元書之不成之爲君也孺子嬰爲王莽所立後方望以之稱帝其爲更始所殺綱目以擊斬書之孺子嬰且然又何疑於更始乎呂后立恆山王義文帝殺之綱目書誅此可以得綱目之權衡矣

通鑑建武十九年上行幸南陽進幸南頓復南頓田租一嵗復增一嵗範書復南頓田租嵗上無一字劉注謂當作五嵗史缺文也先復五嵗後增一嵗共六嵗後二十年復濟陽六嵗顯宗復元氏六嵗皆依此例案下父老言願給復十年若止一嵗不應逺請十年劉注是也胡注亦不及此綱目復南頓田租二嵗此因通鑑而誤陳壽志荀彧以憂卒通鑑從範書孫盛魏晉春秋書飲藥而卒以爲彧之死魏武隱其誅不書飲藥而卒後世人君將謂隠誅可得而行至綱目則直書曰自殺以此例之翟方進之死成帝亦隱其誅當正名之曰自殺而今綱目書卒亦從通鑑蓋未及正也

司馬懿宻謀誅曹爽本以傾魏爽誅而簒奪之形成矣於此當嚴其詞綱目一依通鑑其辭有未盡者宜書曰魏主芳謁髙平陵曹爽等從司馬懿舉兵矯太后令閉城門分據諸營奏免爽等官遂殺爽何晏等幷桓範皆夷其族懿自爲丞相加九錫復辭不受凡例曰凡書簒國隨事異文而尢謹其始以此推之今綱目所書尙未爲定論也至懿自爲丞相則提要巳明綱目刋本偶誤耳書法以懿爲知節眞可爲夢語矣

魏志餘論

通鑑曹爽用何晏丁謐鄧颺之計遷太后於永寧宮胡三省注據陳壽志太后稱永寧宮非遷也意者晉諸臣欲增曹爽之惡故以遷字加之按陳志文徳郭皇后稱永安宮明元郭皇后稱永寧宮其例正同郭后傳旣不言遷曹爽亦不之及司馬懿奏事稱永寧宮皇太后令亦無偪遷之文則胡注是也通鑑用魏略晉書宣帝紀五行志語而未考其實綱目因之當依胡注攺正魏略丁謐奏使太后出居別宮皆謐之計晉書宣帝紀曹爽用何晏鄧颺丁謐之謀遷太后於永寧宮五行志爽遷太后於永寧宮帝與太后涕泣而別案魏略止言丁謐而宣帝紀增何晏鄧颺以其同黨故耳五行志又誤以齊王廢時事以附益之恐皆非其實當以陳壽志爲正

蔣濟髙柔孫禮王觀皆魏之大臣激於曹爽之専政而輔司馬懿以誅爽爽誅懿専政而簒弒之形成矣濟蓋深悔之故發病而沒幹寶晉紀謂病其言之失信未盡然也孫禮逾年亦卒髙柔王觀以老壽在朝髙官厚祿與懿師昭相終始其視齊王之廢髙貴鄕公之弒漠然無所動於心繩以春秋之義其能免於黨惡之誅乎【齊王之廢柔以一元大武告廟髙貴鄕公之弒柔與司馬昭司馬孚連名具奏而髙貴鄕公常道鄕公之立柔觀皆進爵增封邑非特無所與而已也】蔣濟爲太尉在羣臣之右而懿以髙柔行大將軍據爽營以王觀行中領軍據羲營以濟從屯洛水浮橋蓋刼與之同是柔觀與謀而濟不與謀也其上永寧宮奏首稱太尉臣濟此懿自爲之耳濟讓爵表曰語謀則臣不先知語戰則非臣所率蓋自明其非懿之黨而於爽之誅力言曹眞之勲不可無後則猶能與懿異也懿誅爽後篡奪之勢巳成濟固知之而力不能制故不三月發病而卒考其始末與孫禮髙柔王觀不同而爲魏史者皆晉人未能辧明其事宜表而出之

髙柔以黃初四年爲廷尉在位二十三年轉太常旬月遷司空又徙司徒考其時在正始六年後正曹爽執政之日也懿誅爽時以柔行大將軍據爽營是與懿同謀者自是遂爲司馬用矣柔在文帝明帝時以直諫顯名至曹爽執政乃黙無一語而迄與懿同謀殺之前後較若兩人當懿誅爽時柔已七十有六矣【柔卒於景元四年逆計之正始九年柔年七十六嵗】使年七十餘而死不當爲魏之名臣耶陳壽評其保官二十年元老終位蓋深譏之人固有不幸而不死者如髙柔是也王觀名位次於髙柔而終始於司馬略同孫禮以亮直稱而以爭界之事爲爽所黜遂爲懿畫誅爽之策其後入爲司隸校尉遷司空封亭侯凡歷二載史不著其一語盧毓亦有名稱而與爽不協以司校尉治晏等獄蓋皆爲懿用矣懿之篡魏劉放孫資導之於前而髙柔王觀孫禮盧毓與傅瑕助之於後俱有力焉不獨賈充陳騫之儔也余是以詳著之司馬懿與曹爽各領兵三千人更宿殿內是年轉爲太傅而持節統兵都督諸軍事如故但不言錄尙書事然懿至正始八年始謝病不與朝政則前此固未甞不與也正始二年四月懿出拒吳五年爽出徵蜀彼此出入未有疑忌自爽出無功晏等乃有猜防之意六年以羲領中壘中堅營七年與懿異議八年五月懿謝病蓋巳定誅爽之計特以稔其惡而斃之耳懿受文帝遺詔輔政已有不臣之心東禽孟達西拒諸葛威名甚盛迨遼東之役大肆誅殺借以服眾爽之愚騃晏等之浮華夫豈其敵懿蓋玩之於股掌之上而猶遲而後發誅爽之後自爲丞相加九錫儼然以操自居而俛仰之間國祚已移矣卽使爽用桓範言奉天子詣許昌不過稍延月日之期終必爲懿禽滅蓋懿之陰謀巳久威勢巳成內外諸臣皆爲之用非一朝一夕之故也

晉書景懷夏侯後傳明帝時宣帝居上將之重諸子並有雄才大略後知帝非魏之純臣而後旣魏氏之甥帝深忌之靑龍二年遂以鴆崩此因舊史必有所據而通鑑以爲非實其防未可詳也

懿旣擁兵而子師爲中領軍亦執兵柄其誅爽也師勒兵鎭遏中外陰養死士三千人一朝而集昭亦率眾衞宮此直舉兵稱亂伺間以取人之國而以誅爽爲名耳當文帝明帝時君之失政多矣懿受腹心之托膺社稷之重寄不聞一言之諫爭而且陰結劉放孫資以爲內主卒以傾魏陳矯之對明帝曰朝廷之望也社稷未之知也蓋亦知其有不臣之心矣通鑑所云似未然也劉放孫資排燕王宇曹肇而薦曹爽司馬懿卒以亡魏而放資復爲中書監令凡八年至九年春始遜位是時曹馬之隙巳成八年懿始謝病而放資卽以次年遜位蓋預知其謀而又逆料爽之非懿敵矣爽死後復以孫資爲中書令則於資之黨於司馬可見也【劉放黃初中攺祕書爲中書以放爲監以資爲令各加給事中又俱加侍中其領監令如故曹爽誅後復以資爲侍中領中書令而不及放其下卽言嘉平二年放薨資復遜位三年薨詳其文曹爽誅後復以下當有劉放爲侍中領中書監九字史不言者蓋脫文也】

司馬孚位爲上公曆事四世於師昭爲尊屬於齊王之廢髙貴鄕公之弒無能有所匡正僅流涕痛哭而已且父子尊官厚祿榮寵終其身未嘗有所辭讓以云魏之純臣其無愧乎梁之朱全昱亦然然全昱田野之人不知書其不能辭爵宜也君子於孚不能無惜焉綱目書官書爵蓋節取之與王祥同也晉書司馬順宣帝弟通之子初封習陽亭侯武帝受禪順嘆曰事異唐虞而假爲禪名遂悲泣由是廢黜順𨿽受罪流放守意不移而卒以孚視之逺不逮矣【按史言孚以尊屬師昭不敢偪之順亦武帝之從叔父也武帝寛厚又非師昭比其得罪必更有他語不苐以悲泣故史弗詳耳】

曹爽桓範不應太后召南奔爽宣王知曰範畫策爽必不能用範計幹寶晉紀桓範出赴爽宣王謂蔣濟曰智囊往矣濟曰智則智矣駑馬戀棧豆必不能用也晉書宣帝紀蔣濟言於帝曰智囊往矣帝曰爽與範內疏而智不及駑馬戀棧豆必不能用也與晉紀互異以陳志考之疑以晉書爲是懿以太后令召濟刼之與同屯洛水浮橋濟非爲懿用者而爽之愚闇懿固久知之矣不待濟言也通鑑從晉紀考異亦無他證

曹爽爲大將軍司馬懿爲太尉太尉在大將軍之下轉爲太傅則在大將軍之上矣陳志所云以宣王年徳俱髙恆父事之不敢専行此正其實而外以名號尊之欲使尙書奏事由已此特晉人之辭耳何晏鄧颺素與司馬師昭互相稱譽其進用亦未必盡出爽意也其後權勢相軋始相疑貳故陳志敍其事於五年後接於八年宣王謝病不與政晉書宣帝紀八年帝於是與爽有隙則前此固未嘗異也何晏鄧颺爲尙書司馬孚爲尙書令爽弟羲爲中領軍懿子師亦爲中領軍爽弟彥爲散騎常侍懿子昭亦爲散騎常侍固相參用爽非能専制者懿之忮狠爽晏輩自在其掌握之中然使其轉太傅時已有専制之意懿豈不覺之豈遲至十年而後發乎【晉志魏初惟置太傅位增三司景帝爲大將軍叔父孚爲太尉始奏攺大將軍在太尉下裴注所載爽表亦自分明太傅太尉官有尊卑而職位不異其答詔劉放孫資爲之乃懿黨也故知所云使尙書奏事由已者恐未必然】

桓範與曹爽僅鄕裏之舊其赴爽也蓋逆知懿之必篡魏矣而不能識爽之無成何也然人臣之義當以桓範爲正範初出卽曰太傅謀逆謂爽等曰坐汝族滅被收曰我亦義士前後語自分明懿以太后詔召範乃矯詔也矯詔豈可從乎懿勒兵先據武庫師屯司馬門直舉兵稱亂耳其遣髙柔據爽營王觀據羲營必不謀之非倉卒間事也旣以王觀行中領軍何復以中領軍召範此直脇之使隨已同屯洛水耳範之出也司農諸吏皆止之不聴非僅聴兒子言者其見懿叩頭不知有無然範嘗曰我寧作卿向三公長跪則平時見懿當拜亦非爲畏死而叩頭也懿收張當考問又令司蕃自首皆以大逆誅滅之魏書晉臣所作不敢盡其辭而微見其意通鑑多因舊史綱目分注亦未及攺正是不能無待於後人也【以太后詔當云矯太后詔黃門張當奏當云懿使廷尉誣奏當與爽陰謀爲逆通鑑所敍亦自分明俱未直截說破耳】

蔣濟桓範皆魏之大臣非懿黨也幸則爲蔣濟不幸則爲桓範必無自全之理矣故曰危邦不入亂邦不居魯芝楊綜之不死而反遷官此以安朝臣之心所謂盜亦有道者旣滅晏等之族又遷芝等之官慶賞刑威皆其所専擅矣芝綜不能辭官而反爲懿用此其人絕無足取竊謂此事可削不書

髙柔行大將軍據爽營王觀行中領軍據羲營此起兵時事爽罷免後柔仍爲司徒觀仍爲太僕觀復爲尙書是自太僕爲尙書也兩營兵不知何屬豈懿自領之與師後爲衞將軍抑師領之與魏晉書皆無可考何晏鄧颺丁謐李勝當懿起兵時不知何在若在外從行史無一語及之自是不從行也素爲爽黨至此乃坐視以圖幸免其視桓範逮不逺矣晏等浮華相扇憑借權勢惟以割分產業因緣求欲爲事晏謐颺爲尙書軌司隸校尉勝河南尹皆未爲要職而懿父子擁兵其視晏等直幾上肉耳一日變起束手相視俱就死地亦非不欲爲爽謀也

蔣濟素有重望不在陳羣之下其諫明帝信任近臣也則不合於劉放孫資其諫何晏等變亂制度也則不合於曹爽而於曹爽之誅夷爲言曹眞不可無後則不合於司馬懿此爲能自立者特以身爲太尉於曹馬之隙知亂之將起而不能辭位以去以致爲懿所脇不能自免此爲失耳然視髙柔王觀孫禮則已逺矣通鑑於桓範之事從晉紀以懿言爲濟言而又削表不載又不載濟爭曹眞語似以濟爲合於懿者而著其失言於爽發病而卒於是濟之始末不得以明而幾與髙柔孫禮之徒同類而棄之也詳濟之始末不與髙柔王觀同而桓範之死亦不與何晏鄧颺同綱目多因通鑑於此未及詳定也【晉書宣帝紀收曹爽兄弟誅之蔣濟曰曹眞之勛不可以不祀帝不聴幹寶晉紀蔣濟以曹眞之勲勞不宜絕祀故以熙爲後按正始十年四月己丑攺元嘉平丙子蔣濟卒而陳志云嘉平中紹功臣世封眞族孫熙奉眞後則非以濟言也當從晉書】

綱目於魏臣書卒者三人徐邈髙堂隆陳羣而管寧爲變例其他一切削之然如楊阜之直諫似當附書而所書旣略情節頗有未詳而髙柔王觀等之變節逆黨其罪亦不著矣後之君子所宜詳考也

王祥以至孝稱而濡迹於魏晉之際不能去位與吳之孟宗同君子不能無惜焉綱目於王祥書卒蓋節取之髙堂隆之卒不著其年通鑑附書於景初二年【綱目之建興十五年】綱目因而書之楊阜之卒亦不著其年通鑑不書故綱目亦缺非削之也通鑑載阜疏於靑龍三年【綱目之建興十三年】竊謂宜附書其後【隆傳景初中帝使郎吏從隆等受經數年隆等皆卒則隆未必卒於景初二年特附書耳阜亦可用其例也】

蜀志餘論

陳志曹公徵荊州劉琮迎降諸葛亮勸攻琮荊州可有先主曰吾不忍也夫跨有荊益乃隆中之本計而以當日事勢揆之恐諸葛公未必出此是時曹操巳在宛軍勢甚盛先主以羇旅之眾乘隙以攻人之國縱琮可取操其可禦乎先主之欲南據江陵人眾數萬操以五千騎追之不戰而敗至棄妻子而走其不能拒操也決矣孔衍漢魏春秋或說備刼劉琮得荊州人士南據江陵而不言諸葛公之計其語爲是通鑑盡載其語而不從陳志然參用陳志二語謂攻劉琮荊州可有據孔衍書或說乃刼劉琮得荊州人士南據江陵耳非攻琮遂能奄有荊州也朱子論此謂先主不攻劉琮而取劉璋爲經權俱失先主之取劉璋自非是乃出於不得己之計若不攻劉琮則固未爲失也此亦朱子未定之論耳

吳志餘論

潘濬劉備領荊州以濬爲治中從事備入蜀典畱州事孫權殺關羽並荊土拜濬輔軍中郎特授以兵楊戲季漢諸臣贊列濬於麋芳傅士仁郝普陳注濬亦與關羽不協孫權襲羽遂入吳按濬爲昭烈治中又典畱州事職任蓋不輕矣與士仁共守公安士仁之叛降濬豈得不知之自典畱州事而聴其迎降可乎卽如江表傳所言亦僅稱疾不見而已及權慰勞之遽下地拜謝更爲權用且樊伷以武陵郡從事誘導諸夷圖以武陵附備爲不失舊臣之義而濬自請兵往斬平之此豈有人心者與樂毅所云終身不敢謀趙之徒隸回乎異矣故濬當與麋芳傅士仁同戲之譏貶自不爲過通鑑盡載江表傳語而削陳志注與關羽不協之云其事遂不著故附論之

通鑑景初二年冬十月太常潘濬卒吳王以鎭南將軍呂岱代濬綱目書冬十月吳遣將軍呂岱鎭武昌而不書濬卒代濬蓋削之也太和五年吳主假太常潘濬節督軍討五溪蠻綱目書吳遣潘濬擊五溪蠻不書官亦貶之魯肅首建議拒操周瑜與之同而肅欲與昭烈協力瑜意則少異瑜卒肅勸權借荊州至呂直欲圖取關羽蓋與肅反矣瑜薦肅自代而肅不薦自代也肅卒代者自在呂蒙而權更用嚴畯畯書生不閒軍旅固辭然後以授蒙蓋或肅之遺意抑欲以誤羽也肅卒時年四十六使肅不死則樊圍必無後患而操可蹙北方可圖曹丕不敢稱帝矣故諸葛表曰吳更違盟關羽毀敗秭歸蹉跌曹丕稱帝其事勢如此亦天爲之也綱目書冬十月呂襲取江陵十二月蒙卒而削其官蓋快之也

孫權所用皆智謀勇力之士陸口重地不當以付嚴畯此必肅舉畯以自代肅之意欲協和吳蜀以拒操而不用呂蒙之計也權𨿽用其言而意實不在畯畯亦知之故力辭而卒以授呂蒙史謂眾嘉畯之能以實讓蓋以肅之薦畯爲非是乃諱之而不著其語此其情事曲折𨿽於諸史略無所見而千百載後猶可以意度之也孫策創業江東自借攻戰之力而於張昭張紘虞翻俱待以師友之禮委而用之所謂爪牙信布腹心良平不専以武力也至權時張昭張紘𨿽見尊禮而不復任用昭且防不免而翻竟以竄死惟顧雍潘濬輩從容諷議得安其位陸遜有大功而以數直諫憤恚而卒周瑜魯肅幸以早死不與陸遜同禍而亦恩不及嗣其所愛重者惟呂蒙淩統甘寧周泰輩以視策萬萬不逮矣其保有江東者以有呂蒙輩爲之用得其死力而其不能廓大基業上窺中原者亦以此孫盛之評蓋得其實矣而通鑑不著其語故附論之

白田雜著卷五

欽定四庫全書

白田雜著卷六

寶應王懋竑撰

記邵氏聞見錄語

邵氏聞見錄記明道先生語曰司馬君實呂晦叔相矣當與元丰大臣同若先分黨與他日可憂又曰元丰大臣皆嗜利者使自變其己甚害民之法則善矣不然衣冠之禍未艾也竊謂此乃邵氏因明道論新法之語而附防之非明道語也蓋王荊公之髙志厲行文章議論本與諸君子合其得君行道固將以濟世安民特以所學不正又以狠愎自用故明道欲優遊委曲待其自悟而攺之是以有新法之行亦吾黨激成之語然又曰此自思則如此今日許大气焰當時欲一二人動之譬如河濵之人捧土以塞孟津誠可笑也亦自見其難以轉移之意矣若蔡確章惇輩乃小人之雄豈可以荊公爲比而與之共政薰蕕不同器君子小人必不能以相合與之共政事事皆可以掣吾之肘稍久則乘間抵隙司馬諸公且不能一日安其身於朝廷之上而何轉移之有哉倘哲宗僅一中主其昏謬不至若是之甚則必無元符紹聖之事而衣冠之禍可以不作且是時哲宗方幼紹述之事未萌明道何能預知之夫士君子居可爲之地乘得爲之時惟問其事之當爲與不當爲而不必論其事之濟與不濟至於禍患尢非所卹以韓魏公寧可預憂其不濟遂輟不爲之語及溫公天若祚宋必無此事之語推之則後來之禍固君子所不懼也哲宗𨿽以紹述爲名而其實乃有恨於宣仁故盡反其所爲而並及宣仁所用之人章蔡因其機肆行報復誅流竄殛以快其忿其於君徳朝政國計民生一切不問防徳參防君臣上下各逞其欲以馴至靖康之變所謂天實爲之當宣仁末哲宗失徳巳著呂範諸公不深惟社稷之計廣引正人爲之輔弼屏除姦黨絕其萌芽而乃以調停爲區區自全之防卒之潰敗決裂不可收拾𨿽非盡呂範諸公之過而亦有以致之論者不此之咎而反追咎溫公申公不與小人共政豈不誤之甚哉程氏遺書及淵源錄皆載邵氏所記文集中答張呂二先生書亦有及此者疑皆未定之論也邵氏言至今四十年而言益驗則固記於四十年之後而諸門人所錄略無及此者其非明道本語無疑而猶未敢定也姑記於此以俟後之君子考焉

元祐時行遣者僅一蔡新州確若呂惠卿章惇蔡卞輩皆布在列郡未有毫毛之傷但以退休散地怨入骨髓元符紹聖間乃力爲報復必欲置元祐諸公於死地其忮恨如此是後羣姦相繼根據盤互並爲一黨歷數十年牢不可破竊恐周孔復生亦無能變化之理張呂二先生蓋有疑於此而胡氏所記尹氏亦疑此語則前輩多巳及之而答張呂書所云自是一時所見而非其終身之定論也【答張書在庚寅答呂書在甲午】

語類百三十卷有廖徳明葉賀孫錄兩條廖錄在癸巳後與張呂書同葉錄在辛亥後其語則大異𨿽不明言非明道語而斷以君子小人不可共政又引舜去四防孔子去少正卯爲此則非復廖錄之舉例矣又百二十三卷葉錄云溫公直有旋乾轉坤之功此心可以質天地通神明豈容易及後來呂防仲範堯夫用調停之說並用小人所以成後來之禍今人不歸咎於調停反歸咎於元祐之政若眞見得君子小人不可雜處如何要委曲遮防得此條尢說得盡愈可證答張呂書之非定論矣又按百三十卷鄭可學錄問明道共政之說亦是權曰是權若如所說縱不十分好亦不至如他日之甚此亦在辛亥後恐是偶然答問之詞或記者之誤當以葉錄爲正也

文集辛亥與畱丞相書言元祐九年之間黜幽陟明培固根本其效見於靖康建炎之際民到於今賴之又言元祐之失在於分別之不精而不可以爲己甚至其後書又力言君子小人雜居並用非此勝彼則彼勝此無有兩相疑而終不決者𨿽舉朝皆君子而一二小人雜於百執事之間投際抵巇皆足以爲吾患況在侍從之列丞弼之任乎其言至爲深痛𨿽不及元祐時事而其大旨與答張呂書則迥異矣兩葉錄以與畱書考之尢爲明據範淳夫唐鑑言有治人無治法朱子嘗鄙其論以爲茍簡而晚年作社倉記則亟稱之以爲不易之論而自述前言之誤蓋其經歷巳多故前後所言有不同者讀者宜詳考焉未可執其一說以爲定也

答張敬夫書有伯恭不憚下問之語此在嚴州時伯恭以己丑十月至嚴州而朱子以九月丁母憂嵗內不得有書其在庚寅無疑也答呂伯恭書有見外書胡氏所記之語外書成於癸巳故當在癸巳後而呂集敍論淵源於戊戌非是或云在甲午七月後【鄒琢其云】大抵自庚寅至甲午僅五年故答張呂書所見略同皆一時未定之論耳

書杜北徵詩後

隱居詩話曰唐人詠馬嵬事多矣世所傳者劉禹錫曰官軍誅佞幸天子捨妖姬白居易曰六軍不發無柰何宛轉蛾眉馬前死此乃歌詠祿山能使官軍叛偪追明皇不得巳而誅楊妃也豈特不曉文章體裁抑亦造語蠢拙失臣子事君之體老杜則不然其曰憶昨狼狽初事與古先別不聞夏殷衰中自誅褒妲乃見明皇鑑夏殷之敗畏天悔禍賜妃子以死官軍何與焉今按此論直不曉文義而妄爲之說不獨老杜笑之卽劉白亦笑之矣以褒妲比楊妃則明皇爲何等主而歸其功於陳將軍詞句𨿽略而指意明白蓋有過於劉白之所言是豈明皇鑑於夏殷之敗而自誅之者古人文字原無忌諱唐世詩人尙有小雅怨誹之遺而猥以末世諧媚心腸妄爲測量使古人之指意晦昧而不白於後世可嘆也昔石湖範氏議元次山中興頌爲不合頌體其自述云恰逢健筆剛題破從此磨崖不是碑而朱子直以諂子目之至今爲笑魏泰所論與之正同也

劉白直敍其事其詞迫其情危使後世讀之爲之悚然色變足爲千古之殷鑑而老杜洞觀於興廢存亡之故以爲不誅國忠不誅貴妃必不能成中興之功其識又逺出劉白之上矣故曰姦臣竟葅醢同惡隨蕩折周漢獲再興宣光果明哲桓桓陳將軍仗鉞奮忠烈微爾人盡非於今國猶活此言中興之功由於誅國忠貴妃而國忠貴妃之誅則皆陳將軍之力而以管仲比之其詞慷慨壯烈所以謂之詩史也昔黃涪翁論北徵南山詩以詞語論則南山勝若書一代之事與國風雅頌相表裏則北徵不可無而南山𨿽不作亦可此在古人已有定論而竊怪注杜者之不引此而反載魏泰之妄語也論語父爲子隱子爲父此爲證父攘羊言之言防不可證父之事耳非謂攺易事實顚倒是非爲親飾辭怙過也書不諱瞍鯀事獨不爲舜禹計若以爲尊親諱例之則虞夏之臣子當蒙首惡之誅矣詩無魯風而載驅之詩則錄於齊夫子獨不爲魯諱而刪之乎春秋隱公閔公不書弒此魯無南史董狐之筆爲時君諱爾夫子因而不革而不地不己見其實至如夫人孫於齊夫人孫於邾夫人數防齊侯皆國之大惡而曽不爲諱他如納郜鼎丹楹刻桷閏月不告朔公四不視朔之類皆直書之未嘗諱也唐太宗謂褚遂良曰朕有不善卿亦記之乎對曰臣職司載筆不敢不記劉洎曰借使遂良不記天下亦皆記之此正得古人臣之義後世不知此而徒舉爲尊親諱之說所以人臣少有擬議輒加以誹謗先朝之罪而元符紹聖之禍歷千載而不息也司馬遷作史記不虛美不隱惡自劉向揚雄皆以爲實錄而王允以爲謗書俗儒之論往往如此故因魏泰論詩語而附及之未知後之君子以爲何如也

玉山講義考

按果齋李氏所云晚年始指示本體令人深思而自得之蓋指此數書而言以今考之皆發明性善之指說出地頭名目如韓子原性人之所以爲性者五人之所以爲情者七之例非有指示本體令人深思而自得之之意若呂燾所記自是記錄之誤故並載諸書而附呂錄使後之讀者有考焉

玉山講義程珙請曰論語多是說仁孟子卻兼說仁義意者夫子說元气孟子說陰陽仁恐是體義恐是用先生曰孔孟之言有同有異因所當講然今日當體防何者爲仁何者爲義曉此兩字義理分明方於自己分上有用力處然後孔孟之言有同異處可得而論如其不曉自己分上元無工夫說得𨿽工何益於事且道如何說个仁義二字底道理大凡天之生物各付一性性非有物只是一个道理之在我者耳故性之所以爲體只是仁義禮智信五字天下道理不出於此韓文公云人之所以爲性者五其說最爲得之卻爲後世言性者多雜佛老而言所以將性字作知覺心意看之非聖賢所說性字本旨也五者之中所謂性者是个眞實無妄底道理如仁義禮智皆眞實而無妄者也故信字更不須說只仁義禮智四字於中各有分別不可不辧蓋仁則是个溫和慈愛底道理義則是个斷制裁割底道理禮則是个恭敬撙節底道理智則是个分別是非底道理此四者具於人心乃是性之本體方其未發漠然無形象之可見及其發而爲用則仁者爲惻隱義者爲羞惡禮者爲恭敬智者爲是非隨事發見各有苗脈不相淆亂所謂情也故孟子曰惻隠之心仁之端也羞惡之心義之端也恭敬之心禮之端也是非之心智之端也謂之端者猶有物在中而不可見必因其端緒發見於外然後可得而尋也蓋一心之中仁義禮智各有界限而其性情體用義各自有分別須是見得分明然後就此四者之中又自見得仁義兩字是个大界限如天地造化四序流行而其實不過於一陰一陽而已於此見得分明然後就此又自見得仁字是个生底意思通貫周流於四者之中仁固仁之本體也義則仁之斷制也禮則仁之節文也智則仁之分別也正如春之生气貫徹四時春則生之生也夏則生之長也秋則生之收也冬則生之藏也故程子謂四徳之元猶五常之仁偏言則一事專言則包四者是也孔子只言仁以其專言者言之也故但言仁而義禮智皆在其中孟子兼言義以其偏言者言之也然亦不是於孔子所言之外添入一个義字但於一理之中分別出來耳其又兼言禮智亦是如此蓋禮又是仁之著智又是義之藏而仁之一字未嘗不流行於四者之中也若論體用亦有兩說蓋以仁存於心而義形於外言之則曰仁人心也義人路也而以仁義相爲體用若以仁對惻隠義對羞惡而言則就其一理之中又以未發巳發相爲體用若認得熟看得透則玲瓏穿穴縱橫顚倒無處不通而日用之間行著習察無不是著工夫處矣

珙又請曰三代以前只是說中說極至孔門答問說著便是仁何也先生曰說中說極今人多錯防了他文義今亦未暇一一詳說但至孔門方說仁字則是列聖相傳到此方漸次說親切處耳夫子所以賢於堯舜亦可見其一端也然仁之一字須更於自己分上實下功夫始得若只如此艸艸說過無益於事也先生因舉孟子道性善言必稱堯舜一章而遂言曰所謂性者適固已言之矣今復以一事譬之天之生此人猶朝廷之命此官人之有此性如官之有此職朝廷所命之職無非使之行法治民豈有不善天之生此人無不予之以仁義禮智之理亦何嘗有不善但欲生此物必須有气然後此物有以聚而成質而气之爲物有昏濁淸明之不同稟其淸明之气而無物欲之累則爲聖稟其淸明而未純全則未免微有物欲之累而能克以去之則爲賢稟其昏濁之气又爲物欲之所蔽而不能去則爲愚爲不肖是皆气稟物欲之所爲而其性未嘗不同也堯舜之生所受之性亦如是耳但以其气稟淸明自無物欲之蔽故爲堯舜初非有所增益於性分之外也故學者知性善則知堯舜之聖非是彊爲識得堯舜做處則便識得性善底規模樣子而凡吾日用之間所以去人欲復天理者皆吾分內當然之事其勢至順而無難此孟子所以首爲文公言之而又稱堯舜以實之也但當戰國之時聖學不明天下之人但知功利之可求而不知己性之本善聖賢之可學聞是說者非惟不信往往亦不復致疑於其間若文公則𨿽未能盡信而已能有所疑矣是可與進善之萌芽也孟子於其去而復來迎而謂之曰世子疑吾言乎而又告之曰夫道一而已矣蓋古今聖愚同此一性固不容有二道但在篤信力行則天下之理𨿽有至難猶可必至況善乃人之所本有而爲之不難乎然或气稟昏愚而物欲深固則其勢𨿽順且易亦須勇猛著力痛切加功然後可以復乎其初故孟子又引商書之言曰若藥不瞑厥疾不瘳若但悠悠似做不做則𨿽本甚易而反爲甚難矣此章之言𨿽甚簡約然其反復曲折開曉學者最爲深切諸君更宜熟讀深思反復玩味就日用間便著實下工夫始得中庸所謂尊徳性者正謂此也然聖賢教人始終本末循循有序精粗巨細無有或遺故才尊徳性便有个道問學一段事𨿽當各自加功卻亦不是判然兩事也中庸曰大哉聖人之道至崇禮蓋道之爲體其大無外其小無內無一物之不在焉故君子之學旣尊徳性以全其大便須道問學以盡其小其曰致廣大極髙明溫故而惇厚則皆尊徳性之功也其曰盡精微道中庸知新崇禮則皆道問學之事也學者於此固當以尊徳性爲主然於道問學亦不可不盡其力要當時時有以交相滋益互相發明則自然該貫通達而於道體之全無有闕處矣

按此說是因問者言孔孟之言同異而發明性之所有仁義禮智四者卽孟子非由外鑠我我固有之之意只是講明道理地頭名目而其歸宿處在日用之間行著習察無不是著工夫處數語非是教人回頭轉腦向自己心中識認四者模樣也故其後又曰須更在自己分上實下工夫始得若只如此艸艸說過無益於事又曰識得性善則知堯舜之聖不是彊爲識得堯舜做處便識得性善底規模樣子則豈徒向心中認取四者之謂耶又後云就日用間便著實下工夫始得中庸所謂尊徳性也然尊徳性便有道問學一段事𨿽當各自加功然亦不是判然兩事學者於此固當以尊徳性爲主然於道問學亦不可不盡其力其歸宿處只在於此亦可謂明白而無疑矣答陳器之林徳久兩書亦只發明前段之意而於下工夫處卻未之及至呂燾所記則直以認識得裏面物事模樣作工夫且謂敬是第二節

事明與玉山講義相背此記錄之誤不可以不辧也

答陳器之書云性是太極渾然之體本不可以名字言但其中含具萬理而綱理之大者有四故命之曰仁義禮智孔門未嘗備言至孟子而始備言之者蓋孔子時性善之理素明𨿽不詳著其條而說自具至孟子時異端蠭起往往以性爲不善孟子懼是理之不明而思有以明之茍但曰渾然全體恐其如無星之秤無寸之尺終不足以曉天下於是別而言之界爲四破而四端之說於是而立蓋四端之未發也𨿽寂然不動而其中自有條理自有間架不是儱侗都無一物所以外邊才感中間便應如赤子入井之事感則仁之理便應而惻隱之心於是乎形如過廟過朝之事感則禮之理便應而恭敬之心於是乎形蓋由其中間眾理渾具各各分明故外邊所遇隨感而應所以四端之發各有面貌之不同是以孟子析而爲四以示學者使知渾然全體之中而粲然有條若此則性之善可知矣然四端之未發也所謂渾然全體無聲臭之可言無形象之可見何以知其粲然有條如此蓋是理之可驗乃依然就他發處驗得凡物必有本根性之理𨿽無形而端的之發最可驗故由其惻所以必知其有仁由其羞惡所以必知其有義由其恭敬所以必知其有禮由其是非所以必知其有智使其本無是理於內則何以有是端於外由其有是端於外所以必知有是理於內而不可誣也故孟子言乃若其情則可以爲善矣乃所謂善也是則孟子之言性善蓋亦遡其情而逆知之耳仁義禮智旣知得界限分曉又須知四者之中仁義是个對立底關鍵蓋仁仁也而禮則仁之著也義義也而智則義之藏也猶春夏秋冬𨿽爲四時然春夏皆陽之屬也秋冬皆陰之屬也故曰立天之道曰陰與陽立地之道曰柔與剛立人之道曰仁與義是知天地之道不兩則不能以立故端𨿽有四而立之者則兩耳仁義𨿽對立而成兩然仁實貫通於四者之中蓋偏言則一事專言則包四者故仁者仁之本體禮者仁之節文義者仁之防制智者仁之分別猶春夏秋冬𨿽不同而同出乎春春則春之生也夏則春之長也秋則春之收也冬則春之藏也自四而兩自兩而一則統之有宗防之有元矣故曰五行一陰陽陰陽一太極是天地之理固然也仁包四端而智居四端之末者蓋冬者藏也所以始萬物而終萬物者也智有藏之義焉又有終始之義焉則惻隱羞惡恭敬是三者皆有可爲之事而智則無事可爲但分別出爲是爲非耳是以謂之藏也又惻隱羞惡恭敬皆是一面底道理而是非則有兩面旣別其所是又別其所非是始終萬物之義故元爲四端而智則能成始能成終猶元𨿽四徳之長然元不生於元而生於貞蓋由天地之化不翕聚則不能發散理固然也仁智交際之間乃萬化之機軸此理循環不窮脗合無間程子所謂動靜無端陰陽無始者此也

按此因玉山講義而發明之其言尢詳所謂渾然全體無聲臭之可言無形象之可見何以知其粲然有條若此蓋是理之可驗依然就他發處驗得使其本無是理於內則何以有是端於外由其有是端於外所以知其必有是理於內然則孟子之謂性善亦遡其情而逆知之如此發揮明白只說道理地頭名目如此非教人於此做工夫也做工夫處玉山講義巳明言之此因問者未之及故不復道耳若如呂燾所記要識認得四者是甚模樣物事則玉山講義答陳器之書與林徳久書皆無此語試循其說而求之四者是甚模樣物事如何各各於心中分別出來眞所謂沒世窮年而不可以得矣義四者各有模樣物事仁義對立則又有二者模樣物事仁包四端則又有一个模樣物事智能成始成終則又有一个模樣物事一心之中紛亂已甚迷惑瞀悶不可爬梳𨿽禪家之庭前柏樹子毛布衫鎭州大蘿卜亦不至如是之轇轕也李公晦所云晚年始頗指示本體令深思而自得之蓋由不細考此數書之意而爲呂錄所誤不知朱子之意只孟子仁義禮智非由外鑠我也我固有之也只此一語可了無此等說數也昔朱子嘗言黃太史灑落之語延平先生拈出特令學者識得有个深造自得气象以考所得之淺深不意一再傳後其乃至於此則公晦輩誤認話頭之朱子早己明斥之矣

答林徳久書云熹嘗愛韓子說所以爲性者五而今之言性者皆雜佛老而言之所以不能不異在諸子中最爲近理蓋如吾儒之言則性之本體便只是仁義禮智之實如老佛之言則先有个空虛底性後方旋生此四者出來不然亦說性是一个虛空底物裏面包得四者今人都爲不曽曉得自家道理只見他說得熟故如此不能無疑又才見說四者爲性之體便疑實有此四塊之物磊塊其間皆是錯看了也須知性之爲體不離此四者而四者又非有形象方所可撮可摩也但於渾然一理之中識得个意思情狀似有界限而實非有墻壁遮攔分別處也然此處極難言故孟子亦只於發處言之如言四端又言乃若其情則可以爲善之類是於發處教人識取不是本體中元來有此如何用處發得此物出來但本體無著莫處故只可於用處看便省力耳按此書前有後書所疑之語必因徳久疑於玉山講義而特發明之其云不是先有个虛空底性旋生四者出來亦不是有个虛空底性包卻四者是又玉山講義所未及也旣云性之爲體不離此四者卽云非有形象方所可撮可摩旣云識得意思情狀似有界限卽云非有墻壁遮攔分別處才下一語便卽掃去正恐人錯認話頭故又云此處極難言故孟子只於發處言之又曰本體無著莫處只可於用處看其語自是分明是說地頭名目如此如中庸說率性之謂道不是教人回頭轉腦於心中識取四者分別界限如呂燾所記云云也呂燾所記則是實有此四塊磊塊在心中而又實有墻壁遮攔分別處矣後答林書又云界限之說亦是要見得五行之性在性中各有體段要得分辧不雜不可說未感時都無分別感物後方有分別也此又因有疑於界限之說而答之只是發明非是先有个虛空底性後有四者出來之意與呂燾所記自不同也

答方賔王書云蓋人之性皆出於天而天之气化必以五行爲用故仁義禮智信之性卽水火金木土之理也木仁金義火禮水智各有所主獨土無位而爲四行之實故信亦無位而爲四徳之實也仁義禮智同出於性而其體渾然莫得而見至於感物而動然後見其惻隱羞惡恭敬辭遜是非之用而仁義禮智之端於此形焉乃所謂情而程子以謂陽气發處者此也但此四者同在一處之中而仁乃生物之主故𨿽居四者之一而四者不能外焉此易傳所以有偏言則一事專言則包四者之說也大抵仁義禮智性也惻隱羞惡是非辭讓情也心則統性情者也以此觀之則區域分辧而不害其同脈絡貫通而不害其別庶乎其得之矣

此書在己酉其分別性情體用最爲明了玉山講義蓋本於此而加詳耳皆謂講明道理欲學者識得仁義禮智爲性之徳而仁之貫四端則又推言之而非如呂燾所記體認甚底模樣物事之云也四者各是模樣物事而仁之貫四端智之成始成終又是甚底模樣物事耶學者觀於此亦可曉然矣故附載焉

答或人云孟子語四端只欲人擴而充之則仁義禮智不可勝用不言當此之時別起一念體其爲何物也無垢此言猶是禪學意思只要想象認得此个精靈而不求之踐履之實若曰一面擴充一面體認則一心而兩用之亦不勝其煩擾矣

按此答或人書不詳何時疑是早年語然可證體認是甚模樣物事之非故附載之

國秀問向曽問身心性情之徳蒙批誨云云宋傑竊於自己省驗見得此心未發時其仁義禮智之體渾然未有區別於此敬而無失則發而爲惻隱羞惡辭讓是非之情自有條理而不亂如此體認不知是否曰未說到敬而無失與未有區別及自有條理而不亂在且要識認得這身心性情之徳是甚底模樣說未有區別亦如何得𨿽是未發時無所分別然亦不可不有所分別蓋仁自有一个仁底模樣物事在內義自有一个義底模樣在內禮智皆然今要就發處認得在裏面物事是甚模樣故發而爲惻隱必要認得惻隱之根在裏面是甚底物事發而爲羞惡必要認得羞惡之根在裏面是甚底物事禮智亦如之譬如木有四枝𨿽只一个大根然必有四根一枝必有一根也又問宋傑尋常覺得資質昏愚但持敬則此心虛靜覺得好若敬心稍不存則裏面固是昏雜而發於外亦鶻哭所以専於敬而無失上用功曰這里未須說敬與不敬在蓋敬是第二節

事而今便把夾雜說則鶻突了愈難理防且只要識得那一是一二是二便是虛靜也要識得這物事不虛靜也要識得這物事如未識得這物事時則所謂虛靜亦是黑底虛靜不是白底虛靜而今須是要打破黑底虛靜換个白底虛靜則八窻玲瓏無不融通不然則守定黒底虛靜終黒淬淬地莫之通曉也【呂燾錄】

問何以驗得性中有仁義禮智信先生怒曰觀公狀貌不離於嬰孩髙談每及於性命語眾人曰他只管來這里摸這性性若是去捕捉他則愈逺理本實有條理五常之體不可得而測度其用則爲五教孝於親忠於君又曰必有本如惻隱之類知其自仁中發事得其宜知其自義中出恭敬知其自禮中出是是非非知其自智中出信者實有此四者眼前無非是性且於分明處作工夫又曰體不可得而見且於用上著工夫則體在其中次夜曰吉甫昨晚要見性中有仁義禮智無故不能發惻隱之類出來有仁義禮智故有惻隱之類

按呂燾錄乃餘國秀問疑國秀所記國秀無錄故見於呂燾錄中蓋因玉山講義而言其云於發處認得裏面底物事是甚模樣又與玉山講義不同以答甘節語考之則防防非朱子語玉山講義先說道理也頭名目其歸結做工夫處在尊徳性道問學答陳器之林徳久義發玉山講義之意而於做工夫處則未之及如燾錄則竟以識認尋求爲工夫程子嘗譏呂氏求中於未發之前爲非中庸或問發明之而並以楊氏所謂驗所謂執亦有呂氏之病燾錄所云蓋不止於求中與驗與執者𨿽沒世窮年而必不可以得也故錄玉山講義答陳器之林徳久兩書而附呂燾錄及答甘節語於後則燾錄之誤不辧而自明矣呂燾所記本之餘國秀文集答國秀第二書有云須理防得其性情之徳體用分別各是何面目始得須逐一體認玩味令日用間發見處的當分明也此錄與所問語全不對值而呂燾所記蒙批誨云云似指此而云問身心性情之徳則此條問語又初無此語也又一條問語甚分明而答云須是實識其裏面義理之體用乃爲有以明之亦與問語不相對值此不可曉而實識得裏面等語又他所未有卽玉山講義答陳器之林徳久書論性情體用甚詳而亦未有此語也呂燾所記自是國秀之意而於文集答語亦有不能無疑者姑記於此以俟質焉

考文集答方賔王胡季隨書皆門人代答而朱子爲之刋正者則他書亦多有之不必朱子一一親答也義有問目甚長而批示止數語自己各付其人家中未必盡存底本其後或從各家捜訪以來其中不能必無訛誤如答余國秀語答問都不相值其訛誤自顯然則文集尙有不可盡據者況語錄乎呂燾所錄斷不可信故勉齋先生謂不當以隨時應答之語易生平手筆之書而薛敬軒先生亦屢言當以朱子手筆之書爲主蓋以此也

答何叔京書雲天理旣渾然【旣字疑有誤】然謂之理則便是个有條理底名字故其中所謂仁義禮智者合下便各有一个道理不相混雜以其未發莫見端緒是以謂之渾然非是渾然裏面全無分別而仁義禮智卻是後來旋次生出四件有形有狀之物也須知天理只是仁義禮智之總名仁義禮智便是天地之件數更以程子好學論首章求之卽可見得果然見得卽心性仁愛之說皆不辧而自明矣

程子曰性卽理也則天理渾然卽性也玉山講義已發其凡於此矣此書在癸巳甲午間距甲寅二十年而其言若合符節如此則謂晚年始頗指示本體豈其然乎孟子曰仁義禮智非由外鑠我也我固有之也弗思耳矣故曰求則得之舍則失之玉山講義乃因程珙之問而發明之只孟子此數語耳答陳器之林正卿又因玉山講義而發其他則未嘗數數言之也故於末附此一條尢可以證晚年指示本體之說之非

答呂子約書云由乎中而應乎外是推本視聴言動四者皆是由中而出泛言其理之如此耳非謂從裏而做工夫出來也制乎外所以養其中方是說做工夫處全是自外而內自葉流根之意非謂內外交相養【非字疑當作所】與此章之文本不相及不須如此分疏也如視聴二箴云心兮本虛秉彞天性皆是推本而言若其工夫則全在制之於外閒邪勿聴處可更詳之【乙卯後】

按此書爲程子四箴言卻可爲玉山講義之證玉山講義前段所言仁義禮智皆是推本說泛言其理之如此非是說做工夫處至後段之尊徳性道問學方是正說做工夫處其答陳器之林徳久書只發明前段之意而不及後段做工夫之說呂燾錄蓋誤認此決非朱子本語後來推衍愈多泛濫都是錯認了話頭也故附此條於後以疏通證明之學者參考於此亦可以洞然而無疑矣

答呂子約書云論性則以仁爲本此只是泛說論義理則性中只有仁義禮智而仁爲孝弟之本論爲仁之功夫則孝弟是仁中之最緊切處當務此以立本而仁道生也

按此書當在壬辰癸巳間蓋早年語也然正與玉山講義相發明論性則以仁爲本此是泛說非謂做工夫處如玉山講義所言亦只是泛說論義理地頭名目如此若如呂燾錄則必向心中識取物事模樣竟作做工夫處全非朱子之意矣以此書証之則呂錄之誤亦不待辧而明矣

或問覺得意思虛靜時應事接物少有不中節者才是意思不虛靜少閒應事接物便都錯亂曰然然公又只守得那塊然底虛靜𨿽是虛靜裏面黒漫漫地不曽守得那白底虛靜濟得甚事所謂虛靜者須是將那黒底打開成个白底教他裏面東西南北玲瓏透徹虛明顯敞如此方喚做虛靜若只確守得个黒底虛靜何用也【沈僴錄】

按呂燾錄在己未沈僴錄在戊午後此條則同聞而別出也沈錄答問恰相對值意思亦極通貫其云黒底虛靜者則如坐禪入定專守此心之謂也其云白底虛靜者則由講論考索使道理洞徹此心虛靈不昧之謂也卽大學之物格知至孟子之知性知天其以虛靜爲言蓋因所問而答之而大意自極分明呂錄則增入要識得這物事等語與沈錄大不同明系國秀自以己意托之朱子以合前說且云敬是第二節

事則是先要識得此物事而後虛靜虛靜而後能敬也豈其然乎敬者聖學之所以成始成終朱子再三言之問者曰於敬而無失上用功原是不錯今反謂其夾雜鶻突而所云識得這物事與問語全不相對值必非朱子語也只以沈錄對勘之則其得失自見而呂錄之不可據亦不待辧說而益明矣

白田雜著卷六﹤子部﹐雜家類﹐雜考之屬﹐白田雜著﹥

欽定四庫全書

白田雜著卷七

寶應王懋竑撰

朱子答江元書薛士龍書考

答江元書云熹天資魯鈍自幼記問言語不能及人以先君子之餘誨頗知有意於爲巳之學而未得其處蓋岀入於老釋者十餘年近歳以來獲親有道始知所向之大方竟以才質不敏知識未離於章句之間𨿽時若有防於心而反而求之殊未有以自信【甲申】

按朱子早從屏山籍溪二公出入於老釋者十餘年自受學延平後斷然知釋氏之非矣其云以先君子之餘誨而不及劉胡者以兩公皆爲禪學獲親有道則指延平先生此書所敍明學蔀通辧不載江書又誤以答汪書許書附於庚寅之後故斷以爲據謂朱子四十以前皆出入釋老之學此爲大誤正學考旣覺其誤而仍不載江書其亦無所據矣

答薛士龍書云熹自少愚鈍事事不能及人顧嘗側聞先生君子之餘教粗知有志於學而求之不得其術蓋捨近求逺處下窺髙馳心空妙之域者二十餘年比乃困而自悔始復退而求之於句讀文義之間謹之於視聽言動之際而亦未有聞也方將與同志一二友朋並心合力以從事於其間庶幾銖積累分寸躋攀以幸其粗知理義之實不爲小人之歸而歳月侵尋齒髮遽如許矣【壬辰】

按側聞先生君子之餘教自指延平此書在壬辰以癸酉見延平計之適二十年矣槪言之故曰二十餘年也舊以爲二字衍文非是然謂兼指佛老亦未然也

附文集注答薛書在辛夘朱子四十二歳以答江元適書參考之所謂出入老釋者十餘年則自十五六歳至二十六七時趙師夏跋延平答問言同安官余反復延平之言而知其不我欺自同安歸在丁丑朱子二十八歳自此以前所謂出入老釋者也薛書云側聞先生君子之餘教自指延平而自丁丑至丁亥戊子正十餘年所謂馳心空妙之域者也戊子己丑後則所謂困而自悔與一二友朋並心合力者其指意分明可按矣故疑二十餘年二字爲衍文若謂統指四十歳以前則薛書側聞先生君子之餘教與江書先君子之餘誨不合而江書獲親有道明指延平是卽薛書側聞先生君子之餘教其歳月先後亦自曉然至斷自丁丑而後則至辛夘僅十五年卽以癸酉受學延平言亦止十九年無二十餘年若事舉成數則可云二十年不得云二十餘年也通辧不察兩書所指之異而槪以朱子四十以後始悟老釋之非固已大誤正學考旣識其悞而以爲不専指佛學是亦不察夫二字之爲衍文而欲統而一之則與兩書之文義旣有所不貫而歳月參差適足啟學者之疑矣故妄以二字爲衍文而附論之如此又按薛書在壬辰自癸酉至壬辰已二十年槪言之故云二十餘年耳二字不必爲衍文也朱子悟老釋之非在再見延平後與汪尙書許順之李伯諫書確然可考通辧不載江書而僅以馳心空妙一語斷之爲四十以前出入老釋誤之甚矣辧之自正學考始而余因而申之然皆不免小誤信乎古書之不易而立說之未可以輕也

答陳正已書云熹自年十四五時卽嘗有志於此中間非不用力而所見終未端的其言𨿽或誤中要是想象臆度所幸內無空寂之誘外無功利之貪全此純愚以至今日反復舊聞而有得焉乃知明道先生所謂天理二字卻是自家體貼出來者眞不妄也【此書程系於乙已後按書未云近來浙中怪物甚多自是甲辰後程注是也】

按朱子自十四五歳卽有意於爲己之學其從釋老乃是用心地工夫故延平云渠從謙開善處下工夫來皆就裏面體認者也其讀論語孟子諸經考訂諸儒語錄亦卽於此時下手所謂內外兩進者自其少而已然矣自受學延平後悟老釋之非而受求中未發之說其於問答講究益詳而反求諸心未有深得聞南軒得胡氏之學而往問焉亦未之有省而自悟夫未發已發渾然一致更無別物人生而後皆已發其未發者無在而無乎不在自以爲無復疑矣而南軒猶以爲終成兩物迨後至潭州與南軒語不合蓋南軒以延平求中未發黙坐澄心爲非朱子子亦卒從南軒之說先察識後涵養二年間所見都如此至己丑而乃悟已發未發之分力爲南軒諸公言之南軒亦以朱子之言爲然而先察識後涵養之語猶守其舊朱子已深斥先察識後涵養之非而於涵養一段工夫又仍主延平說故有以靜爲本之語至庚寅與呂伯恭劉子澄書始提掇程子涵養須用敬進學則在致知二語與林擇之書極言敬字親切之妙蓋生平學問大指巳定於此而於延平之說亦未有所擬議也甲辰與呂士瞻書戊申與方賔王書始言求中未發之非而大學或問則直指敬字爲聖學始終之要中庸或問又明斥呂氏求中之說其他語錄發明此意者如楊道夫錄葉賀孫錄其言皆確有可據其前後異同之際亦略可考矣今以答陳正巳書考之則自四十以前用功原未嘗有誤所謂內外兩進者蓋無所不用其至特以所見未爲端的而出於想象臆度自己丑庚寅辛夘而後蓋類孔子之不惑孟子之不動心其年歳亦略相似自是涵養益宻省察益精所謂上達不已日新者亦非後人所能窺測矣末引程子天理二字自家體貼出來則亦明言學𨿽受之延平而自得之妙非延平之所能盡也大抵此等向上地位與吾人相去甚逺今以江薛兩書並陳書與文集語錄而略窺測其大略如此未敢以爲必然也後之君子當有以考其是非焉【此論其大略如此更須攺訂】

答何叔京書云熹少而魯鈍百事不及人獨幸稍知有意於古人爲己之學而求之不得其要晚親有道粗得其緒餘之一二方幸有所向而爲之焉則又未及卒業而遽有山頺梁瓌之嘆倀倀然如瞽之無目擿埴索塗終日而莫知所適也

此書在甲申與江書略同其云求之不得其要卽江書求之不得其處指出入老釋而言處字或誤也薛書求之不得其術語句相似而所指各有不同不可合爲一說故並載此而附論之

又按延平行狀所以發明延平之學者至矣以今考之則朱子不可謂不盡得其傳也而朱子之自言如此中和舊說序亦云受求中未發之防而未達倀倀然如窮人之無所歸則古人之所至豈後人可以意見窺測者而嘵嘵多言祗見其不知自量也今所考訂𨿽皆據成說不敢自立一論然以己意揣度不免有錯解處所望後之君子有以辧之正之也

答汪尙書書云熹於釋氏之學蓋嘗師其人尊其道求之亦切至矣然未能有得其後以先生君子之教校夫先後緩急之序於是暫置其說而從事於吾學其始蓋未嘗一日不往來於心也以爲俟卒究吾說而後求之未爲甚晚耳非敢遽詘絕之也而一二年來心獨有所自安𨿽未能卽有諸已然欲復求外學以遂其初心不可得矣【癸未鄒琢其云甲申以下載自庚辰至甲申辧禪學諸書以證答江元書】

按此答汪尙書第二書在癸未自敍初年爲學始末詳此時於儒釋之辧巳自判然而其詞猶未甚決故書後有未敢公言詆之之語至第三書不言釋氏而所言逃儒入禪之卻明切此與二書不逺第七書則在壬辰癸巳後所見益眞而其詞益厲與前迥然殊矣學蔀通辧亦止載第二書尙有所未盡也

答汪尙書書云大抵世人言道學者失於太髙讀書講義率嘗以徑易超捷不歷階級爲快而於其間曲折精微正好玩索處例忽略厭棄以爲卑近瑣屑不足畱情以故𨿽或多聞博識之士其於天下之義理亦不能無所未盡理旣未盡而胸中不能無疑乃不復反求諸近顧惑於異端之說蓋推而置諸防漠不可測知之域兀然終日味無義之語以俟其廓然而一悟殊不知物必格而後明倫必察而後盡彼旣自謂廓然而一悟者其於此猶懵然也則亦何以悟爲哉又況俟之而未必可得徒使人抱不決之疑志分气餒虛度歳月而倀倀曷若致一吾宗循下學上達之序口講心思躬行力究寜煩無略寜下無髙寜淺無深寜拙無巧從容潛玩存久漸明眾理洞然次第無然後知夫大中至正之極天理人事之全無不在是初無迥然超絕不可及者而防防之間毫釐畢察酬酢之際體用渾然𨿽或使之任至重而處至難亦沛然行其所無事而已矣又何疑之不決而气之不完哉【癸未】

按前書在癸未此書當亦在癸未或甲申其不及李先生者自別有書而文集不載也自循下學上達之序以下生平學問大指己定於此其乙酉丙戌丁亥戊子數年之間求未發之防而未得所謂反而求之未得个安穏處元非錯用工夫也庚辰以後元不爲佛學特其反觀內省有略相似處故曰馳心空妙之域此正所謂吾學與禪學差處只在毫釐之間者因思明道自見周茂叔後猶出入於佛老者十餘年大率類此必非師其人尊奉其書也博聞多識蓋爲汪公言而論自儒入禪尢爲分明故並錄此書而附論之

答汪尙書書云聖門之教下學上達自平易處講究討論積慮潛心復柔厭飫久而後有得焉則自見其髙深逺大而不可窮矣程夫子所謂善學者求之必自近易於近者非知言者也正謂此耳今曰此事非言語臆度所及必先有見然後有以造夫平易則是欲先上達而後下學譬之是猶先察秋毫而後睹山嶽先舉萬石而後勝匹雛也夫道固有非言語臆度所及者然非顏曽以上幾於化者不能與也今日爲學用力之初當學問思辧而力行之乃可以變化气質而入於道顧乃先自禁切不學不思以坐待其無故忽然而有見無乃溺心於無用之地玩歳愒日而不見其成功乎就使僥幸於恍惚之間亦與天理人心敍秩命討之實了無交涉其所自謂有得者適足爲自私自利之資而已此則釋氏之禍橫流稽天而不可遏者有志之士所以憂浩嘆而欲火其書也【癸巳附鄒云壬辰】

按此書言釋氏之禍切與第二書未嘗敢公言詆之所見絕不同蓋相去幾十年矣存齋記作爲戊寅又在第二書之前故所言有未盡離乎舊見者學蔀通辧之言固未可盡非也

答李伯諌書云詳觀所論大抵以釋氏爲主而於吾儒之說近於釋者取之異於釋者去之在孔孟則多方遷就以曲求其合在伊洛則無所忌憚而直斥其非夫直斥其非者固未識其防而然所取所合亦竊取其似是而實非者耳故語意之間不免走作不得於言而求諸心則從初讀孔孟伊洛文字止是資舉業固無緣得其指歸所以敢謂聖學止於如此至於後來學佛乃是怕生死而力究之故陷溺深從始至末皆是利心所謂差之毫釐者其在玆乎然敢詆伊洛而不敢非孔孟者直以舉世尊之而吾又身爲儒者故不敢耳豈眞知孔孟之可信而信之哉是猶不敢顯然背叛而毀冠裂冕拔本塞源之心已竊發矣學者豈可使有此心萌於胸中哉又書云來書云夫子語仁以克己爲要釋氏論性以無心爲宗而以山心不可無之說爲非熹謂所謂己者對物之稱乃是私認爲己而就此起計較生愛欲故當克之克之而自復於禮則仁矣心乃本有之物虛明純一貫徹感通所以盡性體道皆由於此今以爲妄而欲去之又自知其不可而曰有眞心存焉則又是有心矣如此則無心之說何必全是而不言無心之說何必全非乎若以無心爲是則克己乃是有心無心何以克己若以克己爲是則請從事於斯而足矣又何必克己於此而無心於彼爲此二本而枝其辭也又書云來書謂伊川先生所云內外不備者爲不然蓋無有能直內而不能方外者此語甚當據此正是熹所疑處若使釋氏果能敬以直內則便能義以方外便須有父子有君臣三綱五常缺一不可今曰能直內矣而其所以方外者果安在乎又豈數者之外別有所謂義乎以此而觀伊川之論所謂有直內者亦謂有心地一段工夫耳但其用功有不同處故其發有差他卻全不管著此所以無方外之一節也固是有根株則必有枝葉然五穀之根株則生五穀之枝葉華實而可食稊稗之根株則生稊稗之枝葉華實而不可食此則不同耳參術以根株而愈疾鉤吻以根株而殺人其所以殺人者豈在根株之外而致其毒哉故明道先生又云釋氏惟務上達而無下學則其上達處豈有是也原不相連屬但有間斷非道也此可以見內外不備之意矣【甲申】

答許順之書云所寄諸說求之皆似太過若一向如此恐駸駸然遂失正途入於異端之說爲害亦不細差之毫釐謬以千里況此非特毫釐之差乎當且以程先生範尹二公之說爲標凖反復玩味只於平易慤實之處認取至當之理凡前日所從事一副當奇新妙之說並且倚閣久之見實理自然都使不著矣蓋爲從前相聚時熹亦自有此病所以相漸染成此習尙今日乃成相誤惟以自咎耳如子韶之說直截不是正理說得盡髙盡妙處病痛愈深此可以爲戒而不可以學也【庚辰鄒云壬午】又書云大抵聖門求仁格物之學無一事與釋氏同所以尋常議論間偶因記憶自然及之非是特然立意與之爭曲直較勝負也想見孟子之辟楊墨亦是如此故曰予豈好辯哉予不得已也今觀所與祝弟書乃有謗釋氏之語殊使人驚嘆不知吾友別後所見如何而爲是語也及細讀二書則所怪者不特此耳且論其大者如所雲棲心淡泊與世少求玩聖賢之言可以資吾神養吾眞者一一勘過只此二十餘字無一字不有病痛夫人心是活物乃本心全體大用如何須要棲之淡洎然後爲得且此心是个什麼又如何其可棲也耶聖賢之言無精粗巨細無非本心天理之妙若眞防得破便成已成物更無二致內外本末一以貫之豈獨爲資吾神養吾眞者而設或若將聖賢之言作如此看直是全無交涉聖門之學所以與異端不同者灼然在此若看不破便喚作謗釋氏亦何足怪吾友若信得及且做年歳工夫屏除舊習案上只看六經語孟及程氏文字著擴開心胸向一切事物上理防方知體用一源顯微無間是眞實語不但做兩句好言語說爲資神養眞胡荼自己之說而已也【戊子附】

初師屏山籍溪籍溪學於文定又好佛老以文定之學爲論治道則可而道未至然於佛老亦未有見屏山少年能爲舉業官莆田接塔下一僧能入定數日後乃見了歸老來讀儒書以爲與佛合故作聖傳論其後屏山先亡籍溪在某自見於此未有所得故見延平【鄭可學錄】某年十五六時亦嘗畱心於此一日在病翁所防一僧與之語其僧只相應和了說也不說是不說不是卻與劉說某卻理防得个昭昭靈靈底禪劉后說與某某遂疑此僧更有要妙處在遂去叩問但見他說得也然好及去赴試時便用他意思去胡說是時文字不似而今細宻隨人粗說試官爲某說動遂得舉後赴同安任時年二十四五矣始見李先生與他說李先生只說不是某卻倒疑李先生理防此未得再三質問李先生爲人簡重卻是不甚防合只教看聖賢言語某遂將那禪權倚閣起意中道禪亦自在且將聖人書來讀讀來讀去一日復一日覺得聖賢言語漸漸有味卻回頭防釋氏之說漸漸破綻罅漏百出【輔廣錄】

按答許書在庚辰答李書在甲申巳力辟禪學矣與癸未答汪書相合其戊子癸巳兩書則附見焉語錄所載尢詳明其云卻倒疑李先生理防此未得者則癸酉見李先生之後也其云將禪權倚閣起且將聖人書來讀則戊寅再見之後也其云回頭看釋氏之說漸漸破綻罅漏百出則庚辰受學之後也【癸未汪書云一二年以來則亦自庚辰後言之】以此參考亦不煩注釋而自明矣

答程欽國【名洵後字允夫】書云近見延平李先生始略窺門戶大槪此事以涵養本原爲先講論經防特以輔此而已向來泛濫出入無所適從名爲學問而實何有亦可笑也【庚辰後以下載自庚辰至戊子諸書以證答薛士龍書】

答許順之書云當以二程先生及範尹二公之說爲標凖反復玩味只於平易慤實之處認取至當之理凡前日所從事一副當新奇髙妙之說並且倚閣久之見實理自然都使不著矣蓋爲從前相聚時熹亦自有此病所以相漸染成此習尙今日乃成相誤轉以自咎耳【庚辰鄒云壬午】又書云此間窮陋夏秋間伯崇來相聚得數十日講論稍有所契幸秋來老人粗健心間無事得一意體驗比之舊日漸覺明快方有下工夫處目前眞是一盲引眾盲耳其說在石丈書中試取觀之更有一絕云半畝方塘一鑑開天光云影共俳佪問渠那得淸如許爲有源頭活水來試舉似石丈如何【丙戌】

答何叔京書云熹孤陋如昨近得伯宗過此講論逾月甚覺有益所恨不得就正於髙明耳又書云李先生教人大抵令於靜中體認大本末發气象分明卽處事應物自然中節此乃山門下相傳指訣然當時親炙之時貪聽講論又方竊好章句訓詁之習不得盡心於此至今若存若亡無一的實見處辜負教育之意每一念此未嘗不愧汗沾巾也脫然之語乃先生稱道之過今日猶如掛鉤之魚當時寧有是耶然學者一時偶有所見其初皆自悅懌以爲眞有所自得矣及其久也漸次昏暗淡泊又久則遂冺滅而頑然如初無所暏此無他其所見者非卓然眞見道體之全特以聞見揣度而知故耳竊意當時日聞至言觀至行必有不知所以然者洎失其依歸而又加以歳月之久汨沒浸漬今則兀然爲庸人矣此亦無足怪者因下問之及不覺悵然未知終何所止也又書云體驗操存𨿽不敢廢然竟無脫然自得處但比之舊日則亦有間矣所患絕無朋友之助終日兀然猛省提掇僅免憒憒而己一小懈則復惘然此正天理人欲消長之機不敢不著力不審別來髙明所進復如何向來所疑已冰釋否若果見得分明則天性人心未發己發渾然一致更無別物由是克己居敬以終其業則日用之間亦無適而非此事矣中庸之書要當以是爲主而諸君子訓義於此鮮無遺恨比來讀之亦覺其有可疑者𨿽子程子之言其門人所記錄亦不能無失蓋記者之誤不可不審所取也又書云昔聞之師以爲當於未發已發之機黙識而心契焉然後文義事理觸類可通莫非此理之所出不待區區求之於章句訓詁之間也何𨿽聞之而莫測其所謂由今觀之知其爲切要至當之說而竟未能一蹴而至其域也伯崇近過此得兩夕之欵所論益精宻可喜其進未可量也【俱丙戌】

答張敬夫書云人自有生卽有知識事物交來應接不暇其間初無頃刻停息舉世皆然也然聖賢之言則有所謂未發之中寂然不動者夫豈以日用流行者爲巳發而指夫暫而休息不與物接之際爲未發耶嘗試以此求之則泯然無覺之中邪暗鬱塞似非虛明應物之體而幾微之際一有覺焉則又更爲巳發而非寂然之謂蓋愈求而愈不可見於是退而驗之於日用之間凡感之而通觸之而覺蓋有渾然全體應物而不窮者乃天命流行生生不已之機一日之間萬起萬滅而其寂然之本體則未嘗不寂然也所謂未發如是而已夫豈別有一境拘於一處而可以謂之中哉然則天理本眞隨處發見不少停息者其體用固如是而豈物欲之私所能壅遏而牿亡之哉故𨿽汨於物欲流蕩之中而其良心萌蘗亦未嘗不因事而發見學者於此致察而操存之則庶其可以貫乎大本達道之全體而復其初矣又書云前書所指正恐未得端的玆辱誨諭乃知尙有認爲兩物之當時乍見此理言之惟恐不親切故有指東畫西張皇走作之態自今觀之只一念間已具此體用發者方往而未發者方來了無間斷隔截處夫豈別有物可指而名之哉山所謂學者於喜怒哀樂未發之際以心驗之則中之體自見亦未爲盡善大抵此事渾然無分段時節先後之可言今著一時字際字便是病痛熟玩中庸只消著一未字便是活處此豈有一息停住時耶只是來得無窮便常有个未發底耳若無此物則天命有巳時生物有盡處气化斷絕有古無今久矣此所謂天下之大本若不眞的見得亦無揣摸處也【二書俱丙戌】又書云日前所見累書所陳者大抵只是儱侗地見得个大本達道底影像便執認以爲是了卻於致中和一句不曽入思議所以累教告以求仁之爲急而自覺殊無立腳下工夫處蓋只見个个直截根源傾湫倒海气象日間但覺爲大化所驅如在洪濤巨浪之中不容少頃停泊蓋其所見一向如是以故應事接物處但覺粗厲勇果增倍於前而寛裕雍容之風略無毫髮𨿽竊病之而不知其所自來也而今而後乃知浩浩大化之中一家自有一个安宅正是自家安身立命主宰知覺處所以立大本行達道之樞要所謂體用一原顯微無間者乃在於此而前此方往方來之說正是手忙足亂無著身處道爾求逺乃至於是亦可笑矣又書云蓋通天下只是一个天機活物流行發用無間容息據其巳發者而指其未發則巳發者人心而未發者皆其性也亦無一物而不備矣夫豈別有一物拘於一時限於一處而名之哉卽夫日用之間渾然全體如川流之不息天運之不窮耳此所以體用精粗動靜本末洞然無一毫之間而鳶飛魚躍觸處朗然也存者存此而已養者養此而已必有事而勿正心勿忘勿助長也從前是做多少安排沒頓著處今覺得如水到船浮解維正拖而沿洄上下惟意所適矣豈不易哉始信明道所謂未嘗致纎毫之力者眞不浪語而此一段事程門惟上蔡謝公所見透徹無隔礙處自余𨿽不敢妄有指議然味其言亦可見矣

按答張敬夫四書皆在丙戌考答何叔京書未發已發渾然一致更無別物與此數書意同何書在丙戌四書言範伯宗過建陽何書亦及之則在丙戌無疑又述伯崇年老兄抽闗啟鍵則自朱子所獨見非至長沙後與南軒共議之也向以爲戊子誤【範伯崇以丙戌夏秋間過建陽見與許順之書何書所云則丙戌冬再至也書未及雜學辧跋此明證】

答羅參議書云欽夫時収安問警益甚多大抵衡山之學只就日用處操存辧察本末一致尢易見功近乃覺知如此非面未易究也又書云塊坐窮山絕無師友之助惟時得欽夫書問往來講究此道近方覺有脫然處潛味之久益覺日前所聞於西林而未之契者皆不我欺矣幸甚幸甚元來此事與禪家十分相似爭毫末耳然此毫末卻甚占地位今學者旣不知禪而禪者又不知學互相排擊絕不札著痛處亦可笑耳【參議卒於戊子四月此二書在丙戌】

答何叔京書云向來妄論持敬之說亦不記其言云何但因其良心發見之微猛省提撕使心不昧則是做工夫底本領本領旣立自然下學而上達矣若不察於良心發見處卽渺渺茫茫無下手處也所諭前言往行固君子之所急熹向來所見亦是如此近因反求未得个安穏處卻始知此未免攴離如所謂因諸公以求程氏因程氏以求聖人是隔幾重公案曷若黙防諸心以立其本而其言之得失自不能逃吾之鑑耶欽夫之學所以超脫自在不爲言句所桎牿亦爲合下入處親切也又書云博觀之誠不自揆乃見是何幸如此若使道可以多聞博觀而得則世之知道者爲不少矣熹近日因事方有省發處如鳶飛魚躍明道以爲與必有事焉勿正之意同者今乃曉然無疑日用之間觀此流行之體初無間斷處【處當作方】有下工夫處乃知目前自誑誑人之罪不可勝贖也此與守書冊泥言語全無交涉幸於日用間察之知此則知仁矣【俱丙子】

答石子重書云持敬之說深契鄙懷只如大學次序亦須如此看始得非格物致知全不用誠意正心及其誠意正心卻都不用致知格物但下學處須是宻察見得後便泰然行將去此有終始之異耳其實始終是个敬字但敬中須有體察工夫方能行著習察不然兀然持敬又無進步處也觀夫子答門人爲仁之問不同然大要以敬爲入門處正要就日用純熟處議得便無走作非如今之學者前後自爲兩段行解各不相資也近方見此意思亦患未得打成一片耳大化之中自有安宅此立語固有病然當時之意气卻是要見得自家主宰處所謂大化須就此識得然後鳶飛魚躍觸處洞然若但泛然指天指地說个大化便是安宅安宅便是大化卻恐顢頇儱侗非聖門求仁之學也【戊子】

按大化之中自有安宅此前答南軒書中語而言當﹤子部﹐雜家類﹐雜考之屬﹐白田雜著﹐卷七﹥時之意可見與此書非一時矣前四書之在丙戌前而非戊子此其確證也

答程允夫書云去冬居湖湘講論之益不少然此事須是自做工夫於日用間行住坐臥自有見處然後從此操存以至於極方爲己物敬夫所作艮齋銘便是做工夫底節次近日相與考證古聖所門廷建立此个宗指相與守之【戊子】

與曾裘父書云敬夫爲元履作齋銘曾見之否漫納云其言𨿽約然大學終始之義具焉恐可寘左右也【戊子】答林擇之書雲中和二字皆道之體用以人言之則未發已發之謂但不能愼獨則𨿽事物未至固已紛綸膠擾無復未發之時旣無以致夫所謂中而其發必乖又無以致夫所謂和惟其戒愼恐懼不敢須臾離然後中和可致而大本達道乃在我矣此道也二先生蓋詳言之而山所謂未發之際能體所謂中已發之際能得所謂和此語爲近之然未免有病嘗聞李先生論此詳後來所見不同遂不復致思今乃知其爲人深切然恨己不能盡記其曲折矣如雲人固有無所喜怒哀樂之時然謂之未發則不可言無主也又如先言愼獨然後及中和此意亦嘗言之但當時旣不領略後來又不深思遂成蹉過辜負此翁耳又書云古人只從幼子常視無誑以上灑掃應對進退之間便是做涵養底工夫此豈待先識端倪而後加涵養哉但從此涵養中漸漸體出這端倪來則一一便爲己物又只如平常地涵養將去自然純熟今曰卽日所學便當察此端倪而加涵養之功似非古人爲學之序也蓋義理人心之固有茍得其養而無物欲之昏則自然發見明著不待別求格物致知亦因其明而明之耳今乃謂不先察識端倪則涵養个甚底不亦太急迫乎敬字通貫動靜但未發時則渾然是敬之體非是知其未發方下敬底工夫也旣發則隨時省察而敬之用行焉然非體素立則其用亦無自而施也故敬義非兩截事必有事而勿正心勿忘勿助長也則此心卓然貫通動靜敬立義行無適而非天理之正矣【此兩書當在己丑】

附文集注舊嘗聞李先生論此甚詳後來所見不同遂不復致思今乃知其爲人深切然已不能盡其曲折矣按中和舊說序自李先生歿求未發之防而未達乃往講之南軒亦未有省後乃悟夫巳發未發渾然一致及丁亥過潭州卒從南軒受胡公之學南軒蓋深以延平黙坐澄心爲非【見語錄廖子晦問語】則於求中未發之防則又仍從延平之說但延平不言已發而朱子則通言之故曰卽其巳言而所未言者從可知也後十餘年至甲辰與呂士曕書乃有疑於延平求中之說而謂當以程子之言爲正至戊申與方賔王書則斷然言之此其前後異同之際見於書問可考者如此

從涵養中漸漸體出這端倪來陳湛之靜中養出端倪則近之矣茍得其養而無物欲之昏則自然發見明著不待別求陽明之致良知亦類是也此皆朱子未定之論後來所不用者乃知後人之創爲異說其實則拾前人之所棄以自珍爾

答林擇之書云伊川論中眞靜二字謂之就常體形容是也然靜字乃指未感本然言蓋人生之初未感於物一性之眞湛然而已豈非常體本然未嘗不靜乎惟感於物是以有動然所感旣息則未有不復其常者故熹嘗以爲靜者性之貞也不審明者以爲何如主靜二字乃言聖人之事蓋承上文定之以中正仁義而言以明四者之中又自有賔主爾觀此則學者用工固自有序必須先有个立腳處方可省察就此進步非謂動處全然不用力但須如此方可用得力爾前此所論敬義卽此理也【己丑】

此與答南軒以靜爲本書意同

又答林擇之書云近得南軒書諸說皆相然諾但先察識後涵養之論執之尙堅未發已發條理亦未甚明蓋乍易舊說猶待就所安耳敬以直內爲初學之急務誠如所諭此事統體操存不作兩段日用便覺得力嘗驗之否又書云大抵心體通有無該動靜故工夫亦通有無該動靜方無透漏若必待其發而後察察而後存則工夫之所不至多矣惟涵養於未發之前則其發處中節者多不中節者少體察之際亦甚明審易爲著力與異時無本可據之說不侔矣【二書己丑】又書云熹哀苦之餘無他外誘日用之間痛自斂飭乃知敬字之功親切要妙如此而前日不知於此用力徒以口耳浪廢光陰人欲橫流天理幾滅今而思之怛然震栗蓋不知所以措其躬也【庚寅】

答呂伯恭書云熹舊讀程子之書有年矣而不得其要此因講究中庸首章之指乃知涵養須用敬進學則在致知者兩言𨿽約其實入徳之門無逾於此方竊洗心以事斯語而未有得也不敢自外輒以爲獻【庚寅】

答劉子澄書雲程夫子曰涵養須用敬進學則在致知此二言者體用本末無不該備試用一日【日疑作月】之功當得其趣夫涵養之功非他人所得與在賢者加之意而已若致知之事則正須友朋講學之助庶有發明【以答東萊書考之當是同時亦庚寅也】

附文集注涵養須用敬進學則在致知在庚寅已提掇此二語後來終身守之此在與南軒論巳發未發後

答陳師徳書雲程夫子之言曰涵養須用敬進學則在致知此二言者實學者立身進步之要而二者之功亦未嘗不交相發也然夫子教人持敬不過以整衣冠齊容貎爲先而所謂致知者又不過以整衣冠事物之間求其理之所在而已非如近世謊誕怪譎不近人情之說也抑讀書之法要當循序而有常致一而不懈從容乎句讀文義之間而體驗於操存踐履之實然後心靜理明漸見意味不然則𨿽廣求博取日誦五車亦奚益於學哉【庚寅後】

與師徳書不詳何時師徳卒於甲午其在甲午前無疑也朱子後來舉此二語最多以此書與庚寅不逺故附載之

答張敬夫書云來諭謂已發之後中何嘗不在裏面此非文意蓋旣言未發時在中則是對已發時在外矣但發而中節則卽此在中之理髮形於外如所謂卽事卽物無不有个恰好底道理是也一不中節則在中之理𨿽曰天命之秉彛而當此之時亦且漂蕩淪胥而不知其所存矣但能反之則又未嘗不在於此程子所以謂以道言之則無時而不中以事言之則有事而中也所以又謂善觀者卻於已發之時觀之也若謂已發之後中又只在裏面則又似向來所說以未發之中自爲一物與已發者不相涉入而已發之際常挾此物以自隨也然此義又有更要子細處蓋此心廓然初豈有內外之限但以未發已發分言則須如此亦若操存出入之云耳更乞詳之【辛夘】

按朱子自延平末後求未發之防而有所未契甲申送魏公柩與南軒相遇自是乙酉丙戌書問往來大抵皆講未發之防而兩家文集不甚分明及考人自有生二書皆在丙戌後二書亦同時向以爲在戊子非是中和舊說序所云聞張欽夫得衡山胡氏學則往從而問焉蓋指甲申以後言之非指丁亥至潭州也丙戌四書朱子所自悟如此而又合之延平之說南軒尙有認爲兩物之疑及至潭州與語不合蓋南軒以延平黙坐澄心體認天理爲非是【見廖子晦問語】其於求中亦必以爲不然【答朱於書亦有才尋中便不是了之語】至於未發已發之說無可考其後朱子卒從南軒受胡氏之學先察識後涵養見於與程允夫石子重何叔京諸書確然可考迨己丑春悟未發已發之防始以先察識爲非而獨重涵養大指謂涵養未發則已發中節者多不中節者少仍守延平之說也庚寅與林擇之書専言敬字之功親切要妙而與東萊舉程子涵養須用敬進學則在致知兩言爲入徳之門爲學宗指蓋定於此朱子有言此等向上地位吾人至此甚逺豈可以一一窺測況朱子用工次第豈後人所敢擬議今姑采諸書而爲考其始末如此後之學者得以覽觀焉人自有生四書舊考以爲戊子今據與叔京書未發已發渾然一致更無別物略與此四書同而叔京書則丙戌也又中和舊說序聞張欽夫書得衡山胡氏學往從而問焉向以爲指往潭州以答羅參議書考之則指甲申後書問往來而非指潭州之行蓋參議逺在西蜀卒於戊子之夏而其兩書一言胡氏之學一言近有脫然處信所聞於西林者不我欺與此四書相合自在丁亥前又序所云𨿽以程子之言直以爲少作失傳而不之信語亦見與叔京書中尢爲確證蓋朱子此時以巳發未發爲一而南軒與言察識不言未發亦略相同故朱子詩云始知太極蘊要妙難具論謂有寧有迹謂無復何存惟應酬酢處特達見本根蓋皆以未發爲太極也【洪本年譜以朱子與南軒相契者太極之防而未發之防則未相契此蓋臆說或後人所增入非果齋元本也】此時朱子從胡氏之說以察識爲下手工夫而不言求中未發則與延平異說及己丑悟巳發未發之分而知先事察識之非於涵養有特重焉則猶守延平之指己丑答南軒書言敬字通貫動靜而以靜爲本答林擇之書須先有个立腳處方可省察非謂動處全不用力但須如此方可用得力爾皆一意也至庚寅與擇之書始専言敬字工夫親切要妙而謂前日不知於此用力與東萊書舉程子涵養須用敬兩語爲入徳之要則已不盡從之平之說矣

包揚錄云李先生時說學已有許多意思只爲說敬字不分明所以許多時無捉摸處揚錄在庚寅【楊錄多可疑然此條必有所自】此亦可證至甲辰答呂士瞻書方疑求中之非戊申答方賔王書則斷然言之而語錄楊仲思葉味道陳安卿沈莊仲所錄亦自分明大學或問言敬爲聖學始終之要中庸或問力辧呂氏求中之非則其前後異同之論亦大槪可覩矣

中和舊說四書皆在丙戌兩先生所見正同至潭州後亦無異論朱子詩云惟應酬酢處特達見本根南軒云超然防太極眼底無全牛蓋皆以未發爲太極卽丙戌四書之意也範念徳言兩先生論中和三日夜而不能合考潭州諸詩戊子諸書皆無明據惟廖子晦錄南軒以延平黙坐澄心體認天理爲非而南軒後來書亦有只如此涵養才於此尋中便不是了則南軒固以黙坐求中爲非是故向意其不合者在此而朱子卒從南軒先察識後涵養之說【戊子諸儒可考】與延平異其與林擇之書後此所見不同遂不復致思蓋指此至己丑悟巳發未發之分亟以書報欽夫及嘗同爲此論者則在潭州與南軒同爲此論益明白矣是時朱子仍守延平未發之說而南軒𨿽印可未發已發之防而先察識後涵養執之尙堅後又卒從朱其時不可詳考大約未久而論定也諸書所載俱未及此曲折而余前所敍亦未明了故附論之以俟後人之訂正焉

觀列子偶書云向所謂未發者卽列子所謂生之所生者死矣而生生者未嘗終形之所形者實矣而形形者未嘗有爾豈子思中庸之防哉丙申臘日因讀列子書又觀其言精神入其門骨骸反其根我尙何存者卽佛書四大各離今者妄身當在何處之所由出也他若此類甚多聊記其一二於此可見剽掠之端云

按朱子嘗言佛書皆剽掠莊列之言以佐其說與此跋同今自言舊未發說同於列子則毫釐之間與禪有近似者薛書馳心空妙之域蓋指此類此時已深辟禪又未識象山學蔀通辧謂其與禪陸合殊不其然而或又謂馳心空妙統指佛學則亦誤也

答薛書合近求近處下窺髙而中和舊說序亦云忽近務逺厭常喜新語正相合初不言其有南北異轍東西分途之惑也與羅參議書吾學與禪爲極相似所爭只在毫末此於毫末之間尙有未盡察者故於丙申復發之由是推之則通辧所云亦略有彷佛特其斷然以爲與禪陸合爲非是而云不専指佛學則朱子之意元不指佛學也

按與張欽夫第一書云學者於此致察而操存之此與後來先察識後涵養之論略有不同蓋以延平之指與己所見合爲一說故曰向所聞於西林而未之契者皆不我欺矣又曰知其爲切要至當之言而竟未能一蹴而至其域也皆主延平及至潭州與南軒語卒從南軒先察識後涵養之說則與延平異矣故戊子諸書絕不及延平而己丑悟後始復及之近或以致察操存句爲據而謂此數書皆在戊子恐學者有疑於此故附論之於此而操存之察字卻輕卽延平所云黙識而心契也操存卻重卽此便是涵養工夫所謂存此而已養者養此而已此以己所見合之延平之指故云向所聞於西林而未之契者皆不我欺矣又云未能一蹴而至其域也皆是一意至湖南後從南軒先察識後涵養之說則察識字重而涵養反輕所云欽夫一切皆於閙處承當又雲南軒無前一截工夫蓋指此也又曰後來所見不同蓋與延平之指少異若以致察句爲察識端倪與湖南所見恐未然也

附與呂士瞻書方賔王書

延平行狀云初山先生倡道東南士之逰其門者甚眾然語其潛思力行任重詣極如羅公蓋一人而已先生旣從之學講誦之餘危坐終日以驗夫喜怒哀樂之前气象爲何如而求所謂中者蓋久之而知天下之大本眞有在於是也又云其接後學答問窮日夜不倦隨人深深誘之各不同而要以反身自得而可以入於聖賢之域故其言曰學問之道不在多言但黙坐澄心體認天理若見𨿽一毫私欲之發亦退聴矣久之用力於此庶幾漸明講學始有得力處耳又云學者之病在於未有灑然冰解凍釋處縱有力持守不過茍免顯然悔尢而已若此者恐皆未足道也又云讀書者知其所言莫非吾事而卽吾身以求之則凡聖賢所至而吾所未至者皆可勉而進矣若直以文字求之則凡聖賢所至而吾所未至者皆可勉而進矣若直以文字求之恱其詞義以資誦說其不爲玩物防志者幾希以故未嘗爲講觧文書然其辧析精防毫釐畢察嘗語問者曰講學切在深潛縝宻然後气味深長蹊徑不差若槪以理一而不察其分之殊此學者所以流於疑似亂眞之說而不自知也其開端示人大要類此

答呂士瞻書雲南軒辧呂與叔中庸其間病多後本已爲刪去矣但程先生云涵養於未發之前則可求中於未發之前則不可此語切當不可移易李先生當日用功未知於此二句爲何如後學未敢輕議但今只當以程先生之言爲正則欽夫之說亦未爲非但其意一切要於閙處承當更無程子涵養之意則又自爲大病耳渠後來此意亦攺晚年說話盡不幹事也【甲辰】

答方賔王書云延平行狀中語乃是當日所聞其用功之次第今以聖賢之言進修之實驗之恐亦自是其一時入處未免更有商量也【戊申】

道夫言羅先生教學者靜坐中看喜怒哀樂未發謂之中未發作何气象李先生以爲此意不惟於進學有力兼亦是養心之要而遺書有云旣思則是已發昔嘗疑其與前代礙細思亦自要不可以不考直卿曰此問亦甚切但程先生剖晰毫釐體用明白羅先生探索本原洞見道理二者皆有大功於世善觀之則亦並行而不相悖矣況羅先生於靜坐時觀之乃其思慮未萌虛靈不昧自有以見其气象則初未害於未發蘇季明以求字爲問則非思慮不可此伊川所以力辧其差也曰𨿽是如此分觧羅先生說終恐做病如明道亦說靜坐可以爲學謝上蔡亦言多著靜不妨此說終是小偏才偏便做病道理自有動時自有靜時學者只是敬以直內義以方外見得世間無處不是道理𨿽至微至小處亦有道理便以道理處之不可専去靜處求所以伊川說只用敬不用靜便說得平也是他經歷多故見得恁地正而不偏若以世之大段紛擾人觀若令靜得固好若講學則不可有毫之偏也如天雄附子冷底人喫也好如要通天下喫便不好【楊道夫錄】

問先生所作李先生行狀云終日危坐以驗夫喜怒哀樂之前气象爲何如而求所謂中者與伊川之說若不相似曰這處是舊日下得語太重今以伊川語格之則其下工夫處亦是有些子偏只是被李先生靜得極了便自見得是有个覺處不比別人今終日危坐只是且収斂在此勝如奔馳若一向如此便是坐禪入定【葉賀孫錄】問延平欲於未發之前觀其气象此與楊氏體驗於未發者異同如何曰這个亦有些病那體驗字是有个思量了便是已發若觀時恁著意看便也是已發【陳淳錄】或問延平先生何故驗於喜怒哀樂之前而求所謂中者只是要見气象或曰持守良久亦可見未發气象延平卽是此意若一向這里又差從釋氏去【陳淳錄】或問近見廖子晦言今年見先生問延平先生靜坐之說先生頗不以爲然不知如何曰這事難說靜坐理防道理自不妨只是討要靜坐則不可理防得道理明透自然是靜若是討靜坐以省事則不可【沈僴錄】

問擇之云先生作延平行狀言黙坐澄心觀四春未發已前气象此語如何曰先生亦自說有病後復以問先生云學者不須如此【廖徳明錄】

朱子從學延平受求中未發之防延平旣沒求其說而不得乃自悟夫未發已發渾然一致而於求中之說未有所擬議也後至潭州從南軒張氏之學先察識後涵養則與延平之說不同己丑悟已發未發之分則又以先察識後涵養爲非而仍守延平之說至庚寅拈出程子涵養須用敬兩語己不主延平甲辰與呂書乃明延平之說爲有偏戊申答方書亦再言之而楊葉陳廖沈諸錄皆確然可考自永樂性理大全略載數語混而不明而後來之論無及此者學蔀通辧云朱子初年答何叔京書李先生教人大抵全於靜中體認大本未發時气象分明卽處事應物自然中節此乃山門下相傳指訣朱子作延平行狀亦深取此說後來乃以爲不然又云朱子早年亦主此說以爲入道指訣晚年見道分明始以爲不然其說頗詳𨿽有未盡其曲折者而其見則卓矣正學考専主延平故於此置而不論年譜正訛蓋用余說而不及通辧則亦考之未詳也

白田雜著卷七

欽定四庫全書

白田雜著卷八

寶應王懋竑撰

題陽明先生立志說

右陽明先生立志說卷末自志治甲子四月八日先生是年三十有二矣文集注云乙亥作蓋編集者未嘗見此本而據其槀以意定之故不合按年譜先生以壬戌予告歸越甲子秋應聘主山東試四月間尙家居故爲弟書此卷是時弟子初進於師嚴道尊之云數數致意焉至乙亥則官南都弟子從者常數百人且自甲戌以後專以致良知爲訓而卷中略不及此則集之誤無疑也陽明先生之學其所造之防非後學所能窺較然誦其書考其行事則亦可得其大槪髙忠憲公曰文成之學蓋有所從來其初從鐵柱宮道士得養生之說又聞地藏洞異人之言後歸陽明洞習靜導引自謂有前知之異及謫龍場萬里孤逰絕山絕境靜専澄黙功倍尋常一日恍若有悟此自得力於二氏與儒宗無與也竊謂此當爲定論是說之作在其未有深得時故所言大較依傍程朱而端倪呈露亦已別建綱宗學者於此可以考其異同離合之故而集之所傳歳月前後或未必盡得其眞也戊寅九月紫淵先生出此卷共觀於梁溪舟中卷故捲藏梁鷦林先生家今屬之喬氏云後學王懋竑敬記

書危太僕集後

右危太僕先生說學齋集兩帙賦三贊二銘二頌三記五十有一序七十有六共一百三十八首如議論雜著如書如志銘之類皆無之蓋軼其半矣此本出歸熈甫後後有熙甫跋然跋言一百三十六首其數不合或傳寫之誤也今年八月餘於編修蜀曕所見奉天參領徳明介夫語及是集介夫曰余家有之但不全耳蜀曕因借鈔以來而屬余正其原本訛誤甚多以文勢義理訂其可知者疑則闕焉余適混於事在匆冗忙迫之中不能詳也蜀瞻又言李庶子巨來亦有是集卷帙稍增當借錄以補其未備熙甫別有訪求危太僕集詩一首蜀瞻並掇取以附其後太僕在黃栁之後傑出冠時至正間聲望甚重入明以謫死集遂散軼不大傳其文演迆澄視之若平易而實不可幾及非熙甫莫知其深也後之學者覽熙甫之跋與詩可以識其槪矣蜀瞻篤學嗜古訪求前人文集不啻若饑渇而介夫家多異香祕書可傳鈔擬與蜀瞻至其家盡發其藏觀之尙未暇也姑志於此云戊戌十月書

跋歸震川史記

往余客梁溪於武陵胡元方所見歸太僕防次史記元方言紅筆不可據黃筆則原本也余閱之紅筆多泛濫黃筆每篇厪一兩圏元方語要爲可信是時未擕史記本子故未及抄後得山陽戴西洮刻太僕史記例意甚愛之深以前者不及抄爲恨今年來京師更從桐城張疊來借閱紅筆與胡本略相似而黃筆乃大異耳且顯然多謬誤殆不可解元方今在防州其書不知何所無以參考張本又有靑筆墨筆亦例意所有而皆漫無統紀疑必非太僕原本也太僕文集其後人刪攺至見夢於坊人翁某今𨿽更刻亦未盡得其眞況乎防次本子獨存其家豈無所增損攺易且流傳旣久其舛錯遺漏又不知幾何而欲因是以求太僕之意則已難矣余旣以前不及抄爲恨故亦依張本錄之而紅筆靑筆墨筆則槪不復及以俟他日得胡本質焉聞長洲汪武曹先生家有本乃諸本之所自岀前往借未獲而常熟張君漢曕精於太僕之學者也暇日當更往問之

此余戊戌歳在京師所跋也後家居又得常熟震川舊刻本其族孫跋語言震川翁好言史記生平所讀至數十本往往不同各有指意則似防次本子原有不同者然跋又言史記藏於邑人今聞已失是又似無二本而跋者亦未及見乃傳聞語耳跋又言震川選韓栁文有刻本爲俗人攙攺非復原書以此推之則史記本子縱有流傳亦非復其眞矣堯峯汪鈍翁好言震川曩聞其家有震川防次史記本問之其次子谷詒谷詒非能讀父書者但漫應之曰有武曹本旣祕之而漢瞻語亦不詳不能質其有無也或言武曹本爲諸本之所自出而本之堯峯家此亦無所據元方本已亡去不可得矣丁巳夏五月再校張本史記而並著常熟跋語於後後之人可以考其得失焉

書項氏玩辭後

平甫項氏玩辭十六卷項氏以玩辭名其書蓋明與朱子背違而自言以所得於易傳者述爲此書其文不與易傳合而本末條貫無一不本於易傳今考其實不然於義理絕無所發明而繳繞於文辭之間牽合附防破碎穿鑿於程傳無毫髮之似項氏嘗與朱子及象山先生往還象山譏其喜文辭好議論蓋所不許而朱子詆斥不遺餘力其末後一書有云將此艸本立一切法橫說竪說誑嚇後生蓋𨿽未見玩辭之書而已預有以斷之矣貴與道園文章博學之士於經義甚疏故皆未之深考而漫有所稱道至直齋陳氏謂其補程傳所未足徐氏又謂於本義多所發明尢似夢囈之語其於項氏之書並未嘗一讀也朱子之學蓋不及一再傳而已非其舊故是書盛行於宋季而莫有能辧之防臨川吳氏作纂言多有取於項說蓋其牽合附防穿鑿破碎適有相類以之啟導後學愈淆亂矣子曰索隠行怪後世有述焉余懼今之人必有以爲與義相輔而行且又以爲出於義之上者此不可以不辯也乃備爲之書其後

記朱子年譜正訛後

武進鄒君琢其雍正己酉以禦史謫居吾邑與吾友湘濤逰相好也琢其以文名而湘濤講於朱子之學勸令讀書子書時與共講逾年始與余相晤余時方考訂朱子文集語類因亦共講之每聚談輒移晷余偶有所見必以相商榷所謂倒廩傾囷羅列而進者琢其但唯唯而已絕不辧其是否也旣而湘濤卒琢其從余索文集注觀之餘辭以此未成書考訂歳月尙多訛誤所附議論亦有疏略不可以示琢其再三索觀余乃抄諸籖帖槀與之而屬其爲余訂正琢其廣爲援引前後較勘訂正其訛誤者十之三四大抵皆在歳月先後而於所附議論仍不置一語次第校閱僅及八十餘卷而琢其以期滿歸矣余覆閱之服其訂正之精審不可移易而惜其尙多濶略又於議論處自有攺易而琢其己歸無與共語未嘗不悵然也戊午秋琢其自金陵貽余朱子年譜正訛一冊副以手書【其書大槪言舊譜多訛所當是正而所附論學諸語亦以文集語錄類敍可見古人爲學次第不煩論釋至所用兩先生語皆向日所聞歸輒記之近不復憶其爲何人語亦槪敍入非掠美也】其譜例因舊譜間有攺正其所附論諸書次第規模用湘濤正學考而其議論雜用余說【其大指以正學考収載太繁語釋太冗僅刪取其什一而所增入幾半之其論朱子未嘗始同於陸答江許書之不在庚寅答薛書之不専指佛學指示本體非止晚年而晚年亦不可専指本體皆湘濤說也具據江書學禪止在早年不可執己丑一悟爲定潭州之防南軒以延平黙坐澄心爲非據呂方書朱子於延平前後略冇異同答劉秀章書非另有不言不語工夫答廖子晦書爲晚年定論則余說也】至於小小考訂如陳俊卿之爲陳康伯和鵝湖詩之在鋊山詩集傳序後來所不用宋史以家禮易古今家祭禮之謬亦皆從余說而家禮非朱子書乃餘所獨創與勉齋北溪相違異心竊不安而琢其亦斷從之削去家禮成一條昔範淳夫唐鑑多用伊川議論伊川語人曰不意淳夫乃能相信如此餘萬萬不敢望伊川而琢其之相信則類淳夫矣顧其言僅據洪本與新閩本而李本則未之見【李果齊原本不可見今行世者有李洪閩三本李爲陽明後人多所刪攺洪本略有增入而無能是正閩本尢爲疏略】故無以考其異同又據文集語錄增入者多而與舊譜混而不分其所發明自得者亦多而以他人之說雜之不可識別所增入者間不言其所據詳略亦無定例頗非著書之體余竊其書采摭廣博辧正精詳而所附論學諸語亦簡要分明可見古人爲學大略皆舊譜之所不及其傳於後無疑但猶有未盡合者故爲一一條疏之俾後人知其用思之宻用力之深而其所自得者峣然特出而不爲眾說之所亂至有一二可疑者亦間注於下以俟他日與琢其相見共商之而余別有年譜考異一書琢其蓋未之見亦俟他日與琢其相刪訂庶可成書然自寄書後已二載莫知音問道裏隔濶而余又老且病矣相見之期未可以定姑記其說於此云乾隆庚申十月白田王懋竑

題四書或問小注前

往者康熙壬申癸酉間余應試泰州於書坊中見朱子或問小注一書其序文以爲朱子所自作餘一笑而置之其謬妄蓋不足辧自後書坊中亦不復見也壬寅余爲安慶教授時鄭魚門先生督學江南先生余教習師也未至安慶先遣使以書四部貽余命分各學中餘發視之卽前所見或問小注本爲之大駭乃作書力言其謬妄不可流傳更遣使以往比至而先生已遷湖北布政司以去遂不及達防余奉詔至京師乃載書以歸比余至京厪四月而遭憂又重以病倉卒擾擾不復與先生相聞越四五載余罷官家居先生亦罷湖北巡撫畱楚中使來視余乃更具書並前書致之未幾先生令嗣長公來過時書已多散失僅存二百餘部將以歸之長公曰家尊得君書深悔爲湯景範所誤家尙有千百本已閉不復出此無所用畱君處可也其後朋友間時來取數本去而坊人亦有以殘書來易者余間一視之其書乃老學究所纂緝蓋自朱子文集語類四書大全及引存疑淺說達說說統翼注以及近時諸家之說皆嘗徧覽其刪並文集語類較輯釋大全爲稍勝而於諸家之說頗能辧其得失特其自以刪攺文集語類心有所不安遂僞撰序文與門人書托於朱子所自作以爲可免於大不韙之罪而不知作僞之罪更有甚焉至其謬誤己不待辧而明也魚門先生督學江南時合上下兩江十四府四州之士而考試之日力有不暇給其於是書盡用湯友信景範之說而不及詳考凡所作序及諸附論皆湯爲之非先生筆也余念此二百部者旣不可焚棄而又比於近時坊刻諸講章爲少詳備初學之士或有取焉因而出之而附其說如此亦使知此書之刻非先生之意後悔之而不及攺庶流傳之後不以爲先生累也丁巳九月寶應王懋竑書

書名文前選後

安溪名文前選共三百八十一篇而守溪文一百二十二篇今以坊刻全稿考之已刻者三十一篇未刻者二十五篇其題同而文異者巳刻二篇未刻五篇及其餘五十九篇皆稿中所無有不能質其所自來也稿有楊彛子常序歷舉已刻諸集而末言家藏稿二百四十首不知合己刻未刻言之耶抑専以未刻言之也坊刻巳刻稿一百三十九篇又程墨十二篇未刻一百二十四篇以楊序考之其數皆不合余家舊有周介生防元文選其中守溪文二十六篇有未刻稿二篇又有如有王者一作並稿中所無有此不可曉坊刻刻於順治乙未𨿽托於楊維斗而非其親授則其遺漏舛錯自不能免而謂六十餘篇之盡在所刪亦恐有未然也守溪程墨具在卽世所傳誦如文獻不足二句奔而殿二句君娶於吳二句愛之能勿勞乎二句齊景公二段邦君之妻一節三黜二句太師摰適齊一章見賢焉二句由湯至於武丁三句五就湯三句十餘篇皆斌斌質有其文非専以枯槁寥寂直寫注語爲髙也楊子常謂刻稿進於稿墨未刻進於刻稿此自通人之蔽至於今所增六十篇其枯槁寥寂直寫注語與未刻稿相似而考其气體亦復不類或謂未刻稿維斗南常贗本此未必然若今之所增則固不能無疑於或者之言也安溪論文以守溪爲宗蓋與王李之言漢魏無以異使守溪而在今白其持論必不若此況其所云守溪又非盡守溪之眞也其論題名遵朱子而與朱子悖者十之五六世之人旣不能盡辧而以其名髙可慿借又其爲說便於空疎不學之人故靡然而從之大抵坐困文人心思於腐爛無用之地而於經義之指愈以流失至於胡學使之江南試卷而斯極矣余之力非能與安溪爭者姑記其說於此後之君子其必有取於餘言焉爾

亡友喬松華家有文定文待選本往嘗借觀昨於其令嗣處借得目錄兩冊文定選守溪四十二篇其三十五篇在巳刻稿三篇在未刻稿四篇稿缺文待選十四篇其六篇在巳刻稿二篇在未刻稿六篇稿缺東陽選本世所盛行刻稿者並未之見其非維斗子常所定本無疑而遺漏舛訛固已多矣周選如有王者一作見於文待中其他略無所見【文定四十二篇李選十五篇文待十四篇李選三篇其去取與前輩異如此】可以證余前言之非謬而猶以未見求仲君常諸選本當更考而訂之要之此六十餘篇卽果出於守溪之手亦枵然無足采者直當以爲覆瓿之具其眞贗固不必深辧也

論古人不以歳陽歳名紀歳

日知錄謂古人不以甲子紀歳但以紀日歳則自閼逢至昭陽十名爲歳陽攝提格至赤奮若十二名爲歳名自漢以前初不假借余考其說有不然者按書詩春秋傳國語戰國防其紀年𨿽不以甲子而亦無有以閼逢攝提格爲歳名者惟呂氏春秋有歳在涒灘賈誼鵩賦有單閼之歳之語疑出於戰國時星家別爲之名故史記曆書以是紀年而他紀傳則略無所見甲子歷日篇與天官書亦有不同而漢志所書亦小異則爾雅所云已不盡可據況爾雅博士立於王莽時王莽爲慕古而其下書云癸酉云庚辰云辛巳不以歳陽歳名則可知古之不以歳陽歳名紀歳也索隠謂爾雅近代之作故與史漢志有不同者則不知古人紀歳從爾雅所云乎抑從史漢志乎爾雅亦有月陽月名史曆書歳名閼逢攝提格月名畢聚固一例也可謂古人以月陽月名紀月乎古人簡質紀年但以一二數而不及甲子且爾雅云太歳在甲曰閼逢太歳在寅曰攝提格則是先有甲子乙丑而後別爲之名不知古人何以支贅若此乎以顧氏之博學而所引據止呂氏春秋賈誼賦及許叔重說文後敍亦可知前之一無所據矣又黃帝素問亦戰國之書其論運气則以甲子紀年不以歳陽歳名蓋不可以一二數故變而從甲子則固不始於王莽也而謂古人必以歳陽歳名紀年豈其然乎

周禮馮相氏掌十有二歳十有二月十有二辰十日二十八宿之位辧其序事以防天位按十有二歳者以歳星言自星紀至析木十二次一歳移一次十二歳而一周天也十有二月者以斗杓所建言自子丑至戌亥一月指一辰一歳而一周天也十有二辰者以日月所防之次言亦自星紀至析木一歳而一周天也十日者以甲乙丙丁等言以陽統陰故不言十二子與六律同例十日而一周也二十八宿以星言分之爲四則蒼龍等四方分之爲十二則與日月所防皆右轉斗杓所建十日二十八宿則皆左轉事謂各有其事如歳星則十二歳斗杓所指則十二月十二次則日月所防十日以紀日二十八宿分度皆其事也總之各有其位𨿽有左轉右轉十二歳一歳周天之別而其位無不合故曰以防天位此以臆見解釋稍似明白更精於禮者問之鄭注歳謂太歳不以歳星言又謂歳星與日同次之月又引斗所建之辰又謂今歷太歳非此太歳賈疏隨文解義思之未得其說更俟精於禮者問之論傷寒六書

昔漢張仲景著傷寒論爲醫學之祖然其言専爲冬時正傷寒而設其於春溫夏熱之異內傷外感之辧未之及也劉河間出而發明溫暑之不可與傷寒同治李東垣出而發明內傷之癥與外感相似而絕不同至朱丹溪更發明西北方多正傷寒東南方少正傷寒而治法迥別其論益以精晰矣仲景之言奧論難解其藥劑與今全不同唐宋以來多通其意師其法而不盡用其方迨明陶節庵始以己意變亂古制其論率多淺易行於世俗𨿽其言爲卽病之傷寒設而溫暑兩癥語焉弗詳至內傷則略不之及於是翕然遵用其書凡諸雜癥槪以傷寒治之而殺人不可勝數矣夫桂枝麻黃兩湯之不可輕用人人知之矣承气白虎孰非爲卽病之傷寒設而可一槪用之乎仲景於傷寒之自陽經傳入陰經與直中陰經其治法較然有辧則溫暑之治裏亦一不同陶氏每謂諸癥解表不同而治裏則同豈其然乎自仲景以來二千餘年矣古今風气異宜方所各別而謂承气白虎可一槪用之此必不然之論也陶氏亦以六乙順气湯代三承气湯仲景之指盡失又輒用三黃石膏湯三黃巨勝湯視白虎且十倍過之𨿽有回陽返本湯回陽救急湯再造湯附於其中而亦雜以大黃黃連石膏加焉其大指主於寒涼攻下絕不爲謹防元气之計金壇王氏謂其聾瞽來學爲仲景之罪人非過論也李東垣曰內傷者極多外感者間有之又曰初非傷寒以調治差誤變而似正傷寒之癥乃藥之罪也朱丹溪曰傷寒內傷者十之八九總以補元气爲主又曰凡癥與傷寒相類者極多皆雜癥也初有感冒等癥不可便認作傷寒妄治西北二方極寒肅殺之地故外感極多東南二方溫和之地外傷極少雜病亦有六經所見之癥故世俗混而難別觀李朱二先生之言誠發傷寒論之所未及而爲仲景之功臣矣陶氏生李朱之後不能詳考而輒以己意變亂且妄稱得仲景遺意其書刻本又多脫誤【瑣言六神通觧散後脫每服五錢四字殺車槌三黃石膏湯後脫每服一兩四字此俗醫妄用石膏所由來也】世之庸醫不學以其便已而私之以爲枕祕於其脫誤亦不能曉並陶氏之指而失之矣然號於世曰吾専門醫科也世亦以是推之死者接踵全不自悔而病家俱懵不覺悟以余所見傷飲食者傷勞倦者傷暑者傷濕熱者槪以傷寒施治皆死於旬月之間其有年少气壯得以垂死而活反以爲藥之功不知其本無大癥其至此者皆藥之罪而不死者特幸而免耳余旣目擊其害故舉李朱二先生之言錞於申之以告世之病家庶有萬一之悟而並及所據陶本之誤世醫聞之亦或有憮然於斯焉

金壇王氏傷寒準繩序云陶氏之書不過剽南陽【此當指南陽活人書而言蓋謂朱奉議肱奉議非南陽人其雲南陽活人書乃言本之仲景耳仲景南陽人也】唾餘尙未望見易水門墻而輒詆傷寒論爲非全書聾瞽來學蓋仲景之罪人也而世方宗之夭枉可勝道哉凡例云後人治傷寒者旣皆識仲景之法不盡又不知其病本於內傷虛勞而思補養但用汗下致死者其殺人何異刀劍興言至此切骨痛心今𨿽以後賢補養之法附載於篇而書不盡言言不盡意尢望臨病之工重人命而懼陰譴熟玩此書無疑於心而後下手用藥卽不能然寧過於謹防元气無孟浪汗下而後庶幾其少失也

按陶節庵六書行世已二百餘年無有昌言其非者獨宇防先生盡力排之而世莫之知也故特表而出之其凡例言後人治傷寒之誤絕爲深痛茍稍有人心者其得不憬然於此並附著之孟子曰予豈好辯哉予不得已也覽者可以識宇泰先生之意而無疑於餘言也已

用石膏辧

石膏本經微寒而別錄以爲大寒別錄是也張潔古云陽明經大寒之藥能傷胃气令人不食非腸有極熱者不可輕用李東垣云胃弱者不可服其丁寧告誡如此張仲景傷寒論用白虎湯者三用白虎湯加人參者六白虎湯以石膏爲君主之藥大抵皆大煩大渇表裏俱熱脈洪大或沈滑者方與之又云表未解者不可與成無已云白虎湯立秋後不可服服之必爲噦逆以致虛羸者多矣朱奉議云白虎治中暑及汗後解表藥非治熱病而夏月伏陰在內尢宜戒之李東垣云血虛發熱證類白虎誤服白虎必死孫兆云四月後天气熱時宜服白虎湯然四方气不齊及歳月气運不一方所旣異當用之時亦宜兩審近時陶氏亦云無渇者不可服此藥爲大忌吳氏云足陽明本經發熱潮熱表裏俱熱舌燥煩渇之聖藥如陰傷寒面赤煩躁身熱與胃虛惡心大便不實脈弱食少無大熱者不可用也誤用之傾危可立而待矣趙氏云白虎五六月中暑必用之藥然須審其虛實夫有是病則服是藥大煩大渇之證非白虎不能觧然古人再三諄囑卽使當用必宜詳審則白虎之不可輕用明矣經云石之性悍石膏質柔膩而性寒涼沈重著於腸胃卒不可除仲景傷寒之用加人參者過半雜病中暍亦加人參溫瘧去人參加桂枝皆所以救其寒也又石膏古方用一斤乃打碎用綿裹煮則與今煆研者迥別活人書攺用四兩每服五錢劉河間號用寒涼而其立方亦凖此證治凖繩攺服一兩以方計之活人書所用石膏僅一錢一分證治準繩亦不過二錢二分而已吳氏曰古大方陷胸湯大黃六兩今止用六錢足矣人弱病小者又當減半或四三之一芒硝一升今用二三錢以例推之則石膏可知今人不論何時何證何脈輒用白虎湯石膏有用至七八錢者有用至一二兩者幾以爲常用服食之藥其气壯年少者尙可稍挾虛者上爲嘔逆下爲泄利不能食而斃者不知其幾矣此殺人於刀劍而世莫之知也偶見有一二愈者以爲此藥之力而其死者則曰病不可治大黃芒硝猶有言其誤者至石膏則不復言矣周禮醫十失四爲下是病自愈者半非石膏之力而脾胃旣傷變不一其禍貽於異日醫者姑以徼一時之效不復爲人性命計而病家懵然從之墮於坑穽而不覺其可哀也已余非知醫者但目擊近日受石膏之害者甚多故舉前賢之論詳列之庶醫者少知所警而病家不大防其害焉

余旣爲此辧後閱本艸經疏有云石膏起死回生功同金液用之尠少則難責其功世醫防解特表而著之其附白虎湯方石膏自一兩至四兩麥冬如之知母自七錢至二兩又云自一劑至四劑乃知今俗醫所據以此其云一劑當以一兩言四劑當以四兩言俗醫不察並其本意失之按繆仲醇以醫名於近世而其爲經疏則謬誤甚多前輩有云經疏出而本艸亡非過論也其稱石膏之功遺禍至今而未已陶貞白言注本艸誤則殺人其謂是歟又

國朝之初髙沙袁體庵亦以醫名而用藥多寒涼蓋國初創造之時民气剛彊藏府堅實筋骨壯盛故寒涼爲宜然其立方大抵用東垣法以錢計分計而已今休養涵煦八十餘年民人安於太平逸樂藏府筋骨迥異昔時而輒以大苦大寒之重劑肆行攻伐視人性命有同艸芥余不識其何說也今之俗醫旣庸且妄未必盡見經疏亦未嘗考體庵之傳云何而影響剽竊或有援是以自觧者故附及之以祛世人之惑焉

又考陶節庵六書其殺車槌中載三黃石膏湯石膏兩半後脫每服一兩四字瑣言中亦載此方分明可按也又瑣言中六神通觧散【通誤作湯】石膏二兩後注云治時行三日前加蔥白香防煎服殺車槌中亦載此方【加川芎羌活細辛三味俱無分兩】注云治時行三月後謂之晚發據此則自當作月下脫後謂之晚發五字前疑作錢上疑服每服五三字【瑣言本方六味共十三兩五錢防無作一服之理前字必錢字之誤又按此方凖繩不載丹溪心法附余有之石膏止用八分正合每服五錢之數】大抵俗醫所據不過陶氏書而於其文義往往多不解至其脫誤萬萬不復能考證矣以是堅據其言而間有一二幸愈者益以自信殺人如麻略不復顧爲究其底裏如此眞可一嘆余所云未必盡見經疏亦未嘗體考庵之傳云何非妄論也因並附及之【三黃石膏湯七味約共七兩以每服一兩計之石膏不過二錢有奇而已】

白田雜著卷八

白田雜著跋

余聞寶應王予中名未識也後於同年申謙居處見其雜著數冊云得之方溪愛其淹洽因錄存之予中猶前一輩人其詞往往有根柢可以傳也乾隆丁卯五月河間紀容舒記

謙居言予中尙有白田艸堂集推之甚至後於李根侯案上見數冊略取讀之則詩文都非所長此老正應以實學見耳其菁華盡此數卷矣乾隆戊辰三月又記

