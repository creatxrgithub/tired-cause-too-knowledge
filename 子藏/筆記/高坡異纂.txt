髙坡異纂明楊儀

髙坡異纂

二卷﹝江西巡撫采進本﹞

明楊儀撰。儀有《螭頭密語》﹐已著錄。是編乃誌怪之書。前有自序﹐謂髙坡者京邸之寓名。案明張禹《坊巷前衕集》﹐東城有髙坡胡同﹐蓋卽所居也。錢希言獪園稱楊儀禮部素不信元怪之談﹐因聞王維賢親見倘人騎鶴事﹐始遂傾心﹐著有《髙坡異纂》行於世。然書中所記﹐往往誕妄。如黃澤爲元末通儒﹐趙汸之所師事﹐本以經術名家﹐而儀謂劉基入石壁得天書﹐從澤講授﹐直可謂齊東之語。至謂織女渡河﹐文曲星私窺其媟狎﹐織女誤牽文曲星衣﹐上帝醜之﹐手批牽牛頰﹐傷眉流血竟﹐公然敢於侮天矣。小說之誕妄﹐未有如斯之甚者也。

﹣﹣﹣出《四庫總目提要》

螭頭密語

一卷﹝兩江總督采進本﹞

舊本題明楊儀撰。儀字夢羽﹐常熟人。嘉靖丙戌進士。官至山東按察司副使。其書雜記明代時事﹐僅二十餘條﹐而語多不經。如建文帝從隧道出亡﹐仁宗中毒﹐宣宗微行﹐皆里巷無稽之談。所志孝宗武宗佚事﹐尢涉鄙俚。《常熟志》載儀所著有《南官集》《髙坡異纂》﹐獨無此書。疑或出於僞托也。

﹣﹣﹣出《四庫總目提要》

髙坡異纂

﹝明﹞楊儀撰

●序

予少日讀書﹐凡編簡中所載神仙詭怪之說﹐心竊厭之﹐一見卽棄去。𨿽讀之﹐亦多不能終其辭。正徳嘉靖間﹐兩見邑中怪事﹐始嘆古人紀載未必皆妄天地造化之妙。有無相乘﹐終始相循。夢想聲色﹐倏忽變幻﹐皆至理流行。特其中有暫而不能久變而不能常者﹐人自不能精思而詳察之耳﹐豈可盡謂誕妄哉﹗及居京師﹐文字交遊﹐殆徧天下皆世之大賢君子也。其所言神怪異常之事﹐或本於父老之眞傳﹐或卽其耳目之睹記﹐鑿鑿皆有依據。時因休沐祥符髙氏子業繁昌﹐謝氏鳳儀日來問訊﹐每舉所聞以解予病懷。因以新舊所得去其鄙褻﹐凡陋荒昧難憑者﹐十之五六錄成三卷﹐題曰《髙坡異纂》。聊以著造物之難測﹐證古人之不誣也。髙坡者﹐京坻之裏名﹐異纂者﹐瑣屑諛談不足於立言云耳。嘉靖壬辰仲秋六日。

●髙坡異纂卷上

周顚仙不知其名﹐自言建昌人﹐年十四。忽患心疾﹐突入南昌府。長身奇貌﹐持瓢乞食市中。每新官至﹐必進謁曰﹕告太平。人習知之﹐不甚異也。髙皇帝定南昌﹐顚仙謁於道旁﹐左右扶之去。帝歸建業﹐顚仙亦來﹐隱語嫚詞﹐爲帝所厭。又自言入火不熱﹐入水不溺。上命以巨缸覆之﹐束壚炬五尺﹐圍緣缸舉火﹐蘆盡不死。益至一束半﹐又不死。益至二束半﹐火滅發缸視之﹐煙在缸底﹐若張綿狀﹐顚仙端坐凜然。若在冰雪中終不能傷。嘗以手畫地成圈﹐日破一桶﹐成一桶﹐乃令寄食蔣山寺中。月餘﹐主僧奏顚仙與沙彌爭食﹐因不食半月矣。帝親往察之﹐顚仙廣步來迎﹐殊無饑色。帝具饌於翠微亭﹐召賜同燕。將還﹐密詔主僧絕其飲食。積二十三日﹐帝又往賜之食﹐則復食。未幾﹐將西徵陳友諒﹐問之。顚仙仰面上視﹐良久﹐正色搖手曰「天命不在﹐友諒可徵也。」已而舉杖導帝馬前﹐奮迅疾行﹐爲壯士揮戈之勢﹐以示必勝。因令從徵﹐師抵小孤山﹐見江豚戲水中﹐忽出謬說﹐言水怪見損人多。帝惡之﹐命將士引去﹐棄湖口水中﹐不能溺。明日復從諸卒至﹐求食於帝。食旣﹐整裝而行﹐自是不復來見矣。更數年﹐顚仙遣天池寺赤腳僧至京師求見帝﹐帝以詩二首寄之。又四年帝偶不豫﹐赤腳僧復至﹐言天眼尊者及顚仙從廬山竹林寺遣送藥來。帝彊起視藥﹐一曰溫良藥兩片﹐一曰溫良石一塊。令置金盒中﹐揩背上。帝如法並服之﹐其夜疾良愈。赤腳僧復言﹐前上寄詩。二神俱有和篇﹐書山中石上。帝命錄二詩呈覽﹝天眼尊者詩曰﹕聖主祥瑞合天基﹐如影隨形總是癡。奉天門下洪福大﹐生靈有難不肯�。非非想處方出定﹐金輪卽位四海居。明君有道乾坤廣﹐等閒一智聲如雷。周顚仙詩曰﹕初見聖主廣天基﹐一時風來一時癡。逐片俱來箍一統﹐浩大乾坤正此時。人君自此安邦定﹐齊天洪福謝恩馳。我王感得龍顏喜﹐大興佛法當此時﹞。帝大喜﹐禦制賜赤腳僧詩曰「跣足慇懃事有秋﹐空苦顚際孰爲儔。愆銷累世冤魂斷﹐幻脫富時業海愁。方廣昔聞仙委迹﹐天池今見佛來由。神憐黔首增吾壽﹐丹餌來臨久疾瘳。」禦制周顚仙人傳﹐刻石匡廬白鹿異仙臺。是歲洪武二十六年癸酉九月也。赤腳僧﹐湖口人﹐姓沈氏﹐幼名住得﹐法名覺顯。早孤出家﹐洪武初居蓮花寺。跣足不食五味。雲遊各寺﹐後入廬山天池寺修道。

張三丰﹐遼東懿州人﹐張仲安第五子也。有仙術﹐所言時事﹐悉徵驗﹐由是人多崇信之。元末居寶雞金臺觀﹐忽畱頌而逝。土民楊軏山買棺斂之﹐臨窆﹐覺棺中層動有聲﹐發視之﹐乃復生。以小鼓一腔﹐畱其家。去入秦遊蜀﹐登武當山。時至襄鄧間﹐洪武二十四年﹐詔求之﹐不得。永樂中﹐上遣禮科都給事中胡濙﹑道錄任一愚﹑岷州指揮楊永吉﹐徧詣天下名山訪之。又敕正一道士孫碧雲﹐建宮武當候之﹐終不遇。天順三年﹐誥贈爲通微顯化眞人。天順末﹐或隱或見﹐有親■問以大道者﹐專以仁義勸人。事皆先見﹐叩之響應。後往來鶴鳴山中﹐將半載﹐竟失所在。常至甘州張指揮家﹐遣一中袖﹐及葫蘆。天順間﹐鎭守甘肅總兵官王敬患中滿疾。諸醫不能療﹐以中袖火煆服之愈。成化初﹐定西侯蔣琬爲總兵官。宴守臣於幕下﹐集伶人搬演三度城南雜劇。時座客有談及三丰者﹐因出葫蘆傳玩之。忽自震碎所畱楊氏小鼓﹐𨿽戛大鏞﹐不能混其聲﹐後亦亡去。嘗遊揚州瓊花觀﹐有題瓊花詩曰「璚枝玉樹屬仙家﹐未識人間有此花。淸气不沾凡雨露﹐髙標猶帶古煙霞。歷年旣久何曾老﹐舉世無雙莫漫誇。便欲載回天上去﹐擬從博望借仙槎。」語意淸曠﹐若自況也。

余書三丰事﹐乃是懿州誌中舊傳。因其詞近鄙拙﹐稍爲刪潤入錄。初疑邋遢張別是一人﹐子業又持靈濟宮道士所藏刻本文皇禦書示予。但稱玄玄子﹐而不稱三丰先生。其時有張舉人維﹐乃尙質之弟也。自海南內徙當塗﹐其人酷慕神仙﹐亦云﹐不能知﹐故不敢入並邋遢張亦不復別出。近讀《玉堂漫筆》載其說﹐晉蜀荊湘﹐皆文裕公﹐宦遊之地﹐所知必眞﹐續錄於左。其中但曰﹕天師之後﹐與懿志不合﹐豈仲安卽其苗裔耶﹖存疑可也。

《玉堂漫筆》云﹐相傳永樂初﹐遣胡忠安公巡行天下﹐以訪邋遢張仙人。卽張三丰﹐名通﹐號玄玄子。天師之後﹐寓居鳳翔寶雞縣之金臺觀修煉。洪武壬申﹐常應蜀獻王之召﹐辭還山﹐金時人也。都太僕玄敬嘗爲予言﹐蘇城人家有三丰手筆﹐蓋與太保劉秉中﹐冷協律起敬﹐同學於沙門海云者。南陽張朝用嘗記三丰遺迹云﹐三丰陜西寶雞人﹐元時於鹿邑之太淸宮學道﹐與朝用髙祖毅相識﹐往來其家爲親密。亦愛朝用之父叔廉﹐元末兵亂﹐叔廉避地寶雞。洪武中﹐三丰亦來寶雞﹐與西關李道士白雲先生交契相厚。朝用時方年十三﹐三丰見之﹐問曰「汝誰家子﹖」答曰「吾父杜城張叔廉也﹐兵亂徙家於此。」三丰曰「我張玄玄也﹐昔祏城時多擾汝家名毅者爲誰﹖」答曰「吾髙祖也。」三丰曰「吾曾見其始生時﹐童子其勉力讀書。後當官至三品。」越月﹐朝用與李白雲送之北去。見其行足不履地云﹐朝用官詹事府﹐主簿。忠安公以其常識三丰。薦之爲均州知州。與同往尋訪﹐竟無所遇而還。十五年﹐文皇再遣寶雞。醫官蘇欽等﹐齋香書徧訪名山求之。又遣龍虎山道土奉書云﹕皇帝致書眞仙張三丰足下﹐朕久仰眞仙﹐渴思親承儀範﹐嘗遣使致香奉書﹐徧詣名山虔請。眞仙道徳崇髙﹐超乎萬有﹐體合自然﹐神妙莫測。朕才質疏庸﹐徳行菲薄﹐而至誠願見之心﹐夙夜不忘﹐敬再遣龍虎山道士﹐謹至香奉書虔請﹐拱候云車夙駕﹐惠然降臨。以副朕拳拳仰慕之懷。敬奉書﹐或云﹐此舉實托之以別有所爲。忠安固別有密敕云﹐又淮安王宗道﹐字景云﹐學仙﹐嘗與三丰往來遊從。永樂三年﹐國子助教王達善以宗道識三丰薦。文皇召見文華殿﹐賜金冠鶴氅。奉書香徧訪於天下名山﹐越十年足迹滿天下﹐竟無所遇﹐而還復命。

冷謙﹐字啟敬﹐湖湘人。國初爲協律郎﹐郊廟樂章﹐多所撰定。謙有故人貧不能自存﹐知謙得異術﹐求濟於謙。謙曰「汝命薄﹐吾指汝一所﹐有贏金二錠﹐可以資助。但勿過取﹐不聽吾戒﹐吾與汝皆不利也。」乃於壁間﹐畫一門﹐一鶴守之。令其人敲門﹐門忽自開。入其室﹐金玉爛然盈目﹐其人恣取以出﹐而不覺遺其引。他日內庫失金﹐守藏吏獲引以聞。執其人訊之﹐詞及謙﹐因並逮謙。謙將至城門﹐謂逮者曰「吾死矣﹐安得少水以救吾渴。」守門者以瓶汲水與之﹐謙遽以足插入瓶中﹐其身漸隱。守者懼罪遂攜瓶至禦前﹐上問之﹐輒於瓶中奏對。上曰「汝出見朕﹐朕不殺汝。」謙自言臣有罪﹐不敢出。上怒碎其瓶片片皆應﹐終不知所在﹝與左慈事總相類﹞。上按籍錄庫中金﹐果餘二錠。張三丰嘗跋謙畫蓬萊仙弈圖﹐有所謂畫鶴之誣者﹐卽此事也。並錄其辭曰﹕蓬萊仙弈圖者﹐龍陽子湖湘冷君所作。君武陵人﹐名啟敬﹐龍陽其號也。中統初與刑臺劉秉忠仲晦從沙門海云﹐書無不讀﹐尢遂於易。及邵氏經世天文地理律曆﹐以至眾技多通之。至元中﹐秉忠恭預中書省事﹐君乃棄釋從儒遊霅川與故宋司戶參軍趙孟頫於昂﹐於四明史衛王彌遠府﹐睹唐李思訓將軍畫頃然發之胸臆﹐遂效之不月餘﹐其山水人物窠石等﹐無異將軍。具筆法傅彩尢加纖細﹐人品幻出﹐由此以丹靑鳴。當時隸淮陽﹐遇異人授中黃大丹﹐出示平叔悟眞之旨﹐穎然而悟﹐如已作至至正間﹐則百數歲矣。其綠發童顏﹐如方壯不惑之年。時值紅巾之暴﹐君避地金陵﹐日以濟人利物﹐方藥如神。天朝維新﹐君有畫鶴之誣﹐隱壁仙逝﹐則君之墨本絕迹矣。此卷乃至元六年五月五日爲余作也﹐吾珍藏之。吾將訪冷君於十洲三島﹐恐後人不知冷君胸中丘壑三昧之妙﹐不識其奇仙異筆混之凡流﹐故識此。特奉遺元老太師淇國丘公﹐覽此卷則神淸气爽﹐飄然意在蓬瀛之中。幸珍襲之﹐且以爲後會云﹐時永樂壬辰孟春三日﹐三丰遁老書。

蔡敞﹐字士弘﹐別號毅齋。上世本昆山人﹐永樂中徙居北京。敞好少遊﹐常遇異人於歌樓﹐自稱王先生﹐相與甚善。一夕乘月步都市﹐時夜禁甚嚴﹐邏卒交錯於道﹐無所詰問。敞心異之﹐至東徼頭﹐復遇二三客控馬以待。異人至﹐客前請行。異人曰「我攜郎君步月至此﹐諸君能更備一騎與同遊乎。」須臾﹐又控一馬至。甚雄俊﹐擁敞乘之。囑使閉目﹐𨿽甚苦﹐忽妄窺視。敞如教﹐耳邊但聞風濤聲﹐然寒極不能禁﹐言之甚力﹐異人嘆曰「此去四十里有罡風﹐過此卽得上仙﹐恨子福淺耳。」卽令開目﹐乃在一野寺前。供帳甚盛﹐就樹下諸客縱談﹐皆非塵世間事﹐敞亦不有知也。因問此爲何地﹐異人曰「此去句容縣十五里某寺也。」敞縱觀﹐蹴起一石子﹐戲納金剛口中。酒數行﹐復與諸客乘馬還都市而別﹐漏下方四籌耳。居數日﹐異人告別﹐以一木杖贈敞。勉敞讀書進修﹐後當再會﹐珍重而去。敞後以翰林秀才四舉不第﹐選中書﹐歷官員外郎﹐出守衢州府﹐道經丹陽。因至句容尋訪此寺﹐則固舊遊處也。遣人視金剛口中﹐石子猶在焉﹐始信王先生爲神仙。旣蒞衢﹐好道愈篤。忽一日有道士進謁﹐敞畱飲入夕。道士遣一童子去席百步﹐解衣而立。時方隆冬﹐道士遙吐气噓之﹐卽汗出淋漓﹐暖如盛夏。旣而口出風吹之﹐寒气襲人﹐便欲僵僕。敞驚起曰「此庭中瓦礫山積﹐欲去之久矣﹐然未暇也﹐君能除之乎﹖」道士曰「此易耳。」卽令閉門﹐盡屏侍從﹐但聞庭中若人馬聲甚眾﹐瞬息聲止﹐閉門視階砌如掃矣。眾嘆服﹐乘月送之。將別﹐乃以異人所畱木杖授道士﹐令暫執。道士亦大驚云「杖熱如火﹐不能執。」後不復見﹐敞後官止衢州﹐異人亦不復至﹐年七十六終。

程濟﹐朝邑人﹐有仙術﹐不知何所承授。嘗爲四川嶽池縣教諭﹐地相去數千里﹐旦暮寢食未嘗離家﹐而日治嶽池事不廢。革除中上書言西北方兵將起﹐當預爲之備。朝廷以其言妖妄惑世﹐系至京﹐將滇重典。濟曰「陛下幸且赦臣﹐及期五驗就戮未晚也。」及期﹐靖難師起﹐遂赦出之。使護軍北行﹐戰於徐州大捷﹐會曹國公師退。文皇至江上﹐濟亡命不知所終。初徐州之捷﹐諸將立石紀功﹐具載姓名。濟夜潛往祭之﹐人莫測其意。文皇過徐見之﹐命擊碑。一再擊﹐遽曰止止﹐爲我錄碑來旣正位﹐按碑盡族諸將。濟姓名正當初擊處字缺不能辧﹐獨得免。曩者之祭﹐蓋禳之也。

卓敬字惟恭﹐溫州瑞安人。卓本瑞安臣姓﹐所居地因名卓奧﹐猶唐之稱杜曲也。敬幼警悟絕人﹐讀書能十行俱下﹐過目終身不忘。七歲時從羣兒遊﹐有異人過而見之曰「此兒滑法非常﹐後日當爲名公卿。惜血不華色﹐恐不能善其終耳。」年十五﹐讀書寶香山中﹐常夜歸遇暴風雨﹐避大樹下。水至﹐展轉遷徙﹐晦暝中竟迷歸路。遙見林外有火光﹐急趨赴之﹐乃一小院落。內有讀書聲﹐敬心稍自慰﹐叩其門﹐有一童子應聲而出曰「先生知郎君將來﹐使吾候之於此。」敬仰視其門﹐有大書「體玄」二字爲匾﹐遂相攜而入。見一老翁坐長明燈下﹐敬往揖之。翁起相勞苦曰「深山中昏夜遇風雨﹐得無疑懼乎。」敬曰「歸省﹐吾晨昏之常﹐恐貽吾親憂﹐𨿽甚勞困無恨﹐但得一燭尋路﹐卽可歸矣。」翁笑曰「山中那得有燭﹐但有少枯葉﹐郎君且燎濕衣。」徐爲之計﹐敬起解衣﹐問向童子曰「翁爲誰﹐何姓﹖」童子曰「先生不欲人知其姓﹐每向人自稱逍遙翁。」又問汝何名﹐曰吾名少孤。敬疑其爲隱君子也﹐修謹進曰「敬家只在山下﹐往來山中甚熟﹐未聞有體玄之院﹐亦未聞有逍遙翁之名﹐敢以爲請。」翁曰「昔體玄先生常居逍遙谷中﹐吾世業爲醫﹐往來中條山中﹐後因避難﹐聞陶隱居有丹室在此﹐因采藥南來﹐結庵少憩﹐不覺遂淹歲月﹐不久亦還故山耳。」又問體玄爲何人﹐翁曰「此吾先世事﹐郎君亦無用知也。」頃之燎衣乾﹐敬又懇乞還家。翁起謂敬曰「郎君旣不肯畱以待旦﹐吾有一牛﹐可騎之而歸。」昏夜泥淖﹐當有所恃﹐無懼也。敬大喜過望﹐卽命少孤牽牛出﹐又呼一童名少逸曰「汝可將吾舊籠來。」就籠中出一僧帽﹐謂敬曰「旣不能畱款﹐以此帽爲贈。」敬辭曰「吾爲書生﹐平生志气﹐將期匡濟天下﹐翁爲長者﹐旣蒙訓教﹐安得以此相戲。」翁曰「吾昔亦嘗有志斯世﹐後因所輔非材﹐不用吾謀﹐禍幾不測﹐得此一籠﹐始獲解脫﹐不然﹐豈復能生出宜秋門乎。郎君第收此帽﹐他日當自理會也。」敬堅卻之﹐翁但再三嘆息而已。敬遠窺籠中諸物﹐悉是箍桶工匠所用﹐及僧家衣缽耳。兩童送至門外﹐敬乘牛致謝而別。方出林﹐牛行甚駛﹐勢若飛禽﹐不復能控制﹐身亦安穩無恐﹐須臾已及門矣。遙從牛背呼其家﹐家人已就寢。驚起隔墻應之曰「夜已向闌﹐郎君安得以此時冒風雨獨歸耶﹖」敬答曰「吾得遇隱君子﹐借一牛騎歸﹐不然﹐今夕必不能還矣。」舉火將牽牛入﹐牛忽抖擻咆嗥﹐化爲一黑虎而去。室中人盡震驚而出﹐比明尋訪體玄山居﹐不可得。數日後乃在縣西四十里﹐陶弘景丹室故基旁有一古廟﹐仿佛是雨夜所經行者﹐其壁有潘閬夏日宿西禪院詩﹐卽東坡少日所見夜涼疑有雨院靜若無僧之筆也。筆墨猶新﹐循其路歸﹐見虎蹤歷歷尙存焉。

按潘閬﹐字逍遙﹐大名人。通《易》《春秋》﹐尢以《詩》知名。爲王繼恩所薦﹐太宗召見賜進士第。尋察其狂妄﹐追詔罷之。又多出入盧相多遜門下﹐多遜嘗遣吏趙白交通秦王﹐閬預有謀焉﹐多遜敗﹐宅隨毀廢。閬時方在講堂巷藥肆中﹐聞之﹐知事將連逮﹐卽奔入多遜鄰家曰「萬無搜近之理﹐所謂弩下逃箭也﹐其鄰匿之墻中。」閬作詩曰「不信先生語﹐剛來帝裏遊。淸宵無好夢﹐白日有閒愁。」捕稍解﹐服僧服髡須﹐五更持磬出宜秋門。變姓名入中條山﹐朝廷圖形下諸路事之不得。潛居一寺中﹐題詩鐘樓上。縣令見之﹐此必潘逍遙句也。命召之﹐又逃去﹐投故人阮道。時爲秦理掾﹐諷秦帥曹武惠上言大宗﹐赦其罪﹐以四門助教招之乃出。眞宗朝﹐王繼恩敗﹐籍其家。其中緘題往來﹐詩題滿門﹐事連宮禁﹐上惡其朋結﹐禍將不測。閬自疑將逃去﹐京兆尹先收系獄。上聞之﹐詔中外臣僚與王繼恩交識及通書尺者﹐一切不問﹐釋閬罪﹐以爲滁州參軍﹐卒泗上。

按敬登洪武壬辰進士﹐除給事中遷宗人府經歷﹐建文君登極﹐上疏言燕藩宜徙封內地﹐以消其萌﹐上不聽。靖難師起﹐悔之升戶部侍郎。文廟繼統﹐執敬數其罪系獄。將赦之﹐卒以姚廣孝之言﹐不得免禍﹐私謚忠貞。

愚謂閬之素行﹐本無足觀﹐其輔盧相之事亦不可與卓忠貞同日語。然始末大略﹐則頗近之。豈寶香山靈先知聖人之將興﹐憫忠貞忠孝天性﹐假閬事以發公求生之謀乎。然閬之生﹐終不及忠貞之死﹐忠貞亦將無憾於地下矣。鬼神恍惚﹐難以臆決﹐謹備錄﹐所聞如此。

祥符縣人髙彥節﹐去家里許﹐有別業﹐屋破敗無人居。忽一男子自稱嶽嵩﹐寄居其中﹐無行李僕從亦不知何許人也。更歲餘﹐周世子聞其人﹐遣使召之﹐不至﹐世子怒﹐令官校圍其居﹐盡日不聞人聲﹐乃破垣入。惟聞旁室內有伸吟聲﹐就視之﹐見一人以舊白布衣覆身﹐臥頹壁下﹐創甚﹐流血被面﹐瞬息將絕。容貌亦不似嵩﹐余屋皆無一物﹐乃捨之而去。旣入暮﹐嵩忽叩彥節﹐言世子求我急﹐欲避之。久賴居停﹐恨未有以報﹐就其家求得鐵燭剪半股﹐銅筋一枝﹐置火鑪中﹐閉戶獨坐。良久﹐從帽檐中出藥一粒粟﹐許投之﹐卽啟關出再拜而別。彥節入視之﹐二物皆成良金。後五十年髙氏之甥周鏞﹐爲柏鄕槐水驛丞。一日迎官入深山中﹐遙見嵩戴笠持藥囊來。鏞猶識之﹐相對勞苦問訊如平生﹐且自言今已易姓名爲丘山﹐偶尋友經此山中﹐倉卒別去。已而鏞驚悟嵩顏色不衰﹐欲追之﹐已無及矣。彥節者﹐髙司勛子業祖也﹐子業有詩紀其事。

劉知府偉﹐朝邑人。初以鄕舉令文水﹐擢禦史﹐所至皆不嚴而治﹐以厚徳稱。父喪﹐廬墓三年﹐人稱其孝。生好神仙﹐比疾病﹐命其子曰「卽死﹐毋埋葬我。」及死﹐其鄕人有自遠方還者﹐多從道中見之。寄問及其家﹐其子因不敢葬。今都禦史韓公邦奇﹐劉氏甥也﹐獨不信﹐屢促其子襄大事﹐子亦未忍違父命。久之﹐韓公爲山西僉事﹐方視事﹐忽閽人持偉名紙入報﹐韓驚起﹐憲使張公璉問之。韓公備言舅氏死已久﹐人傳仙去。某未之信﹐今通名紙者﹐卽其人也。憲使問狀﹐閽人言此人戴古氈笠﹐靑絹袍﹐一童子扶之﹐肩布囊﹐立門外﹐遂命延入﹐從中道緩步而前。韓公遙識之﹐遽起迎候﹐於是同僚悉下階揖入。起居無異平生﹐但簡言﹐問之則對。坐定手接茶而不飲﹐坐中亦莫敢先發言。韓公起邀就旁室中相勞苦﹐答曰「久別特遠來視汝。」語及家事﹐頗作悲泣之狀。韓畱款﹐不可﹐卽起別去。謂韓曰「汝弟邦靖﹐可速令歸矣。」出門復攜童子步行去﹐僚友相視駭愕﹐令人蹤迹之﹐至一遠寺中止。明日韓公訪之﹐寺僧曰「昨暮有劉知府寄居方丈中﹐早言進謁韓公去矣。」求之竟不見﹐邦靖不久養病歸卒。劉氏聞之﹐發棺視﹐惟一履在焉。張廉﹐字孟介﹐湖州人﹐以都禦史鎭雲南。日嘗宿軍中﹐深夜偶攜燈出﹐顧見一美婦人在側﹐遽以燈授之﹐令前行﹐還入帳房。心頗疑懼﹐取《大明律》危坐讀之﹐至五鼓﹐婦人擲燈而隱。

黃鐘﹐江陰米商也。有女年及笄﹐忽爲妖所憑。一日﹐以一物遺女﹐其質類石﹐而圓小如彈丸﹐謂女曰「此神丹也﹐人死以熨胸腹上﹐當復生。自宜寶之﹐以濟危急﹐𨿽父母死﹐勿妄用也。」女謹收之﹐會其伯母死﹐女以丹試置屍上﹐卽蹶然而起﹐若夢覺然。神至﹐怒謂女曰「何乃妄用神物。」遂奪丹去﹐神亦絕響。

左都禦史耿淸﹐陜西眞寧人。少赴舉﹐過淳化縣﹐宿逆旅。主人有女﹐夙爲妖所憑﹐是夜妖不至。淸旦發﹐妖卽復來。女詰之﹐答曰「避耿秀才耳。」女以聞於父﹐父追淸告之﹐淸書「耿淸在此」四字﹐令揭於門﹐妖遂滅。文廟繼統﹐淸行刺不果而死。

武功伯﹐徐有貞﹐奉斗極誠﹐每日必北向四十九拜﹐寒暑無間。闔門不食豕肉﹐自祕其術﹐不輕示人。後以罪下制獄﹐引鏡鑑面﹐色灰敗。驚曰「吾定不免。」乃日拱手默誦所奉斗母咒。又數日﹐復就鏡﹐喜曰「吾今知免矣。」獄旣具﹐論決之日﹐風雷大作﹐承天門災。晦冥中錦衣衛堂上﹐有物如豕蹲者七事間上﹐得免死﹐謫戍金齒﹐時人疑爲斗神也。處士沈周因間請其術﹐公笑曰「子欲試之乎﹖」公所珮有人發作一圈束臂上﹐適庭中有臥犬﹐公取圈置堂中﹐指旋左﹐犬忽若有物扼其吭者﹐展轉嗥叫欲絕。指旋右﹐犬卽帖然安臥﹐竟莫知其何如也。

楊廉夫《題臨海王節婦詩》曰「介馬馱馱百里程﹐靑楓後夜血書成。只應劉阮桃花水﹐不似巴陵漢水淸。」後廉夫無子﹐一夕夢一婦人謂曰「爾知所以無後乎﹖」曰「不知。」婦人曰「爾憶題王節婦詩乎﹖爾𨿽不能損節婦之名﹐而心則傷於刻薄﹐毀謗節義﹐其罪至重﹐故天絕爾後。」廉夫旣寤大悔﹐遂更作詩曰「天隨地老妾隨兵﹐天地無情妾有情。指血嚙開霞嶠赤﹐苔痕化作雪江淸。願隨湘瑟聲中死﹐不逐胡笳拍裏生。三月子規啼斷血﹐秋風無淚寫哀銘。」後復夢婦人來謝﹐未幾果得一子。

李茂元﹐字惟大﹐洛陽人。初名源﹐其師曰「昔省元有同姓名者。」其父曰「然則名茂元何如﹖」其師復曰「此亦近歲本省發解第二人名也。」父曰「豈以二人故至廢名耶。」逐以茂元名﹐後果亦鄕試名第二。正徳辛巳登進士﹐拜行人﹐嘗使陜﹐浴於故華淸宮溫泉。其池中石座上﹐有紅斑文﹐俗訛傳爲楊妃入月痕也。茂元見之﹐心動﹐浴罷登輿﹐幨帷外有一婦人手﹐熟視之忽不見。夜宿公館﹐有婦人至﹐容貌絕世﹐而肌肉頗丰﹐自稱太眞。言君一念所及﹐幽冥相感﹐不能忘情﹐遂惑之。自是輒迹所歷﹐每夜必至﹐百方遣之﹐不能去。心志喪亂﹐以疾告歸﹐久之方絕﹐歷南京戶部郎﹐終陜西僉事。

毛孔域﹐福淸人﹐嘉靖乙酉正月朔旦﹐出賀節於親友。中途顧見其家樓中有一婦人﹐越窗登樓脊﹐身坐紅被上。心異之﹐馳歸召其二子驗視無所見﹐樓亦扃鑰如故。其年子秉鐸領鄕薦﹐名第十八﹐明年登進士第。

正徳戊寅五月十五日﹐有龍見於余邑西北﹐自大墅橋東入於海。所經民居﹐牛馬柱礎碓磨之類﹐悉飛蕩空中如燕雀。凡林木𨿽聯抱﹐性脆者中絕堅者株拔﹐莫有免者。人徒步遇之﹐或數里而墮。在舟中遇之﹐並舟飄舉﹐或數十百步而後墮。煙雲繚繞﹐天地晦黑﹐掣電中見一白龍﹐目如雙炬﹐玉光閃爍﹐蟠亙無際。前有二黑龍差小﹐若導之者﹐然自後霖雨凡五晝夜不止﹐江南災。人有遇之而墮者﹐自言如在夢中﹐初不自知也。有僧結一佛堂在水之南﹐僧偶出﹐雨霽僧還﹐乃徙在水北壁落如故﹐封鑰宛然﹐此尢可怪也。守臣𨿽嘗具奏﹐而未盡其變怪之詳﹐此亦特其略耳。

常州府﹐城北數里﹐地名石柱頭富民範廣﹐死數日﹐忽自外來。家人初不信﹐呼爲妖怪。廣厲聲叱之﹐舉其死後數事﹐訓戒其妻子﹐各有實據﹐始悉伏罪﹐因薦酒肴﹐𨿽見廣飲食之狀﹐而物不加損﹐人近之﹐則屢卻﹐不能及其身。𨿽妻子亦令勿親我﹐余與生時無異也。自是日坐廳事﹐處分家事畢﹐卽忽不見。及舉其喪﹐凡葬埋饋奠﹐亦自臨之。一日謂其子曰「明日吾有小事﹐詣武進縣﹐有公差二人至﹐汝可預備錢二百爲贈﹐愼勿多與。」其子如教﹐明日果有二卒來。子述其事﹐卒不信﹐益錢至四百始去。中途遇廣謂曰「吾囑吾子宿具錢﹐足備二子取酒之費矣﹐柰何欺幼稚多取索耶﹖」欲挽二卒還﹐卒懼棄錢水中走﹐自是內外悚畏﹐盜賊不及其門者數年。家以大治﹐久漸不見。舉人陳璦舊嘗主其塾﹐聞其事﹐往訪之。隔座舉茶杯曰「幽明相隔﹐不能親奉也。」予正徳丁丑下第﹐與璦同舟南還﹐言之甚詳。

李通判一寬﹐邑人也。宅故多怪﹐一日會客滿堂﹐余先大夫亦與焉。方行酒﹐忽眾客巾帽﹐一時皆自脫。上附梁棟左右﹐飄蕩如飛鳥。客皆習知﹐不懼也﹐獨先大夫冠如故﹐因拱手祝曰「主人以好會客﹐吾輩固莫測汝爲何等神怪﹐使汝爲邪祟﹐不宜侮弄君子﹐若正神也﹐柰何以冠裳爲戲。」祝已﹐巾帽一一各復本人首﹐如肅整者。及予舅氏湯潤﹐一日雨中遣使至其家﹐置傘於門外而入﹐言事於堂上。語畢出﹐取傘﹐則已失矣。徧求之﹐不獲。更歲餘﹐其家一故櫃﹐封識已數年﹐偶發之﹐傘在焉。展轉取之﹐不能出﹐斷其柄﹐始能出之。

●髙坡異纂卷中

誠意伯劉基﹐少讀書靑田山中。忽見石崖豁開﹐公棄手中書亟趨之﹐聞有呵之者曰「此中毒惡﹐不可入也。」公人不顧﹐其中別有天日。見石室方丈﹐周遭皆刻雲龍神鬼之精文﹐精妙可愛。後壁正中一方白如瑩玉﹐刻二神人相向﹐手捧金字牌云﹐卯金刀持石敲。公喜﹐引巨石撞裂之﹐得石函。中藏書四卷甫出﹐壁合如故。歸讀之不能通其辭﹐乃多遊深山古剎﹐訪求異人。久之﹐至一山室中﹐見老道士憑幾讀。公知其隱君子也﹐再拜懇請。道士舉手中書厚二寸許授公﹐約旬日能背記﹐乃可授教﹐不然﹐無益也。公一夕至其半﹐道士嘆曰「天才也。」遂令公出壁中書﹐道士覽之﹐笑曰「此書本十二卷﹐以應十二月﹐分上中下以應三才。此四卷特其粗者﹐應人事耳。」乃閉門講論﹐凡七晝夜﹐遂窮其旨。公拜請益﹐道士笑曰「凡天人授受﹐因材而篤﹐力薄而任重﹐鮮不僕矣。昔子房孔明﹐並得其六﹐予得其八。子今得其四﹐亦足以澄淸濁世矣。若夫窮神知化﹐出有入無﹐此天地之玄機﹐造化之至理﹐天固不輕畀於人﹐人亦豈得而輕相授受哉。」遂別去﹐後公佐髙皇帝定天下。間語及道士﹐驛召至闕下﹐年八十餘矣。時方議建宮闕﹐令道士爲圖以進﹐與誠意伯張鐵冠所進圖悉合。詔欲畱備顧問﹐答曰「劉基天資過臣﹐臣學且悉傳基無庸畱臣也終不奉詔﹐放還山﹐不知所終﹐或謂道士卽九江黃楚望也。又公爲髙安丞聞縣人曾公有奇術﹐往師之﹐得異書甚多﹐銀河棹亦其一也。其中載天文最悉﹐今傳世者恨不全耳。

丘文莊公濬﹐初與戚編修瀾字文湍同館友善。戚公以母喪歸﹐所居在余姚縣長亭港﹐服闋﹐將入都﹐夜過峽山橋塔子嶺前﹐遙見燈燭人馬﹐夾岸而至。戚公方醉寢舟中﹐人告之﹐戚公起推蓬謂之曰「君等爲迎我來者﹐卽當前驅﹐不爲迎我來者﹐宜自散去。」一時所見恍惚皆前行﹐旣遠漸不見。戚公至錢塘疾作死﹐杭有神降﹐自稱戚編修﹐死爲錢塘潮神﹐人敬祀之。弘治甲寅﹐瓊山夫人吳氏至京師。道出鄱陽﹐夜夢戚揖之﹐且告以來日將有風波之阨﹐戒勿行。比明﹐天極晴朗﹐夫人故以他事緩之。同艤之數十舟﹐行無何﹐皆遇暴風雨漂沒﹐獨夫人舟無恙。至京以告公﹐公爲詩文遣官賫禦酒香帛至浙江﹐屬布政使李贊望錢塘祭之。其詩曰「幽顯殊途隔死生﹐九原猶有故人情。曼卿眞作蓉城主﹐太白常畱翰苑名。念我明明來入夢﹐哀君惻惻每吞聲。朝回坐對黃封酒﹐悵嘆雞壇負舊盟。」其序曰「文湍先生﹐別我去也﹐二十餘年矣。夫人鬼殊途﹐於故人妻子﹐尙有憐顧之意﹐況生爲人乎。余因老妻述其夢中所見﹐感嘆者久矣。曰﹐不但今世無此人﹐亦未聞古有此神也。古詩有云﹐莫憑無鬼論﹐終負托孤心。予愧於君也多矣﹐故抆淚書此八句﹐以達之君﹐神遊八極﹐幸勿笑曰。我不識世間人作何等語﹐𨿽然﹐餘年逾七望八﹐在人世幾何時哉﹐冥冥之中﹐相見蓋有期也。明年乞骸南還﹐道錢塘江﹐求一帆風以相送﹐不知肯於夢中一會晤否耶。」其祭文略曰「嗚呼文湍﹐剛勁之姿﹐英邁之气﹐髙義弘達﹐直上薄於雲天。巨眼空闊﹐每下視夫塵世。老妻南來﹐舟次江澨﹐夢中仿佛如見﹐告以風波將至﹐旣而果如所言﹐卒免顚躓﹐人傳君之爲神。蒞胥濤而享祀﹐卽其所至而徵之﹐母乃兼司夫江湖之事云云。明年﹐公薨﹐夫人扶柩歸﹐經錢塘﹐時贊猶在任﹐仍設祭江滸以戚公配享。」

東溪先生楊浩然﹐諱集。髫齔時父谷堂徵士﹐諱宗﹐字叔振﹐命早過鄰家黃氏。其家門尙未啟﹐從門外呼之。有一人聞扣門聲﹐暗中呼先生﹐將與語﹐先生心懼不應。急扣而入﹐論事畢天已明。黃氏子式送出門﹐其人猶在﹐注目良久。問曰「汝爲誰氏子。」旁人謂曰「楊姓。」其人曰「惜哉﹐吾聞其聲﹐法當位極人臣﹐名滿天下﹐故佇立伺之。今觀其貌﹐與聲不稱﹐後日官亦至五品。然其聲洪遠﹐當獲福宏長﹐不在其身﹐子孫必有興者。」又謂黃氏曰「此兒亦不凡﹐位當七品。」言畢竟去。徵士聞其事﹐遣人追訪之﹐其人乃袁忠徹也。東溪先生年十八﹐爲縣學生。嘗賫詔至福山巡司﹐例有款贈銀五兩。同行者又二人﹐皆長年庠友也﹐盡取之﹐止以款筵食品送先生。先生以二人皆前輩﹐口𨿽不言﹐而心甚不平。其地濱江﹐逕向江獨步而去。二人疑先生有後言﹐徐躡聽之。先生至江濯手﹐欣然笑曰「巡司賫詔﹐豈吾志哉﹐願此輩常享例贈矣。」二人竊聞之﹐從後遽推先生入水。先生兩手下拒入沙土中﹐持一物起﹐視之﹐乃銀一錠。此銀入水﹐久爲波浪洗嚙﹐光潤瑩白﹐傳玩可愛﹐適與巡司贈禮輕重相符。人共駭異。釃酒臨江﹐歡燕而別。後先生以景泰五年會魁及第﹐觀政兵部﹐以章綸鐘同事上書言之﹐進一級﹐除安州知州。後亦下制獄去位﹐我朝進士五品出守自此始﹐壽七十八終。黃式以歲貢官至知縣﹐忠徹神鑑並驗云。

趙涓﹐寧波人。其姑少從諸女郎入山中遊。人迹旣遠﹐忽遇二女子在松下對奕。趙就問之﹐二女子稍爲指示行子侵綽聯斷之說﹐初亦不知弈爲何事也﹐歸以告其父母。心異之﹐從親戚家借得棋子試之。又無人可與爲敵﹐乃以意授兄子涓﹐涓僅得其槪。數日間名著郡中﹐𨿽素號國手者﹐對涓便縮數子。當時鄞人樓得達﹐江陰相子先﹐皆以棋知名﹐得入供奉憲廟初涓至京﹐並召人與二人弈。每以金盛賞銀﹐多少無定數﹐勝者叩頭啟盒取之。二人連日不能勝﹐夜出私叩涓曰「吾以棋取上寵﹐顧今君累勝名已著矣﹐若數局不一復﹐且將得罪。計上盒子中賞銀𨿽多﹐不過三兩。今願以銀一錠爲君壽﹐乞詐敗以示與君能相上下。」涓許之明日入樓先對局﹐涓詐敗。樓叩頭啟盒中乃補錦衣百戶空名禦札﹐及一牙牌也。帝初意欲官涓﹐涓竟不得。帝嘆曰「惇謂天子能造命哉﹐卒官樓。」後範洪亦得涓分數﹐視涓姑髙下﹐益懸絕矣。

李孜省﹐南昌人。初爲小吏至都下﹐以雷法動憲廟與僧季曉同被寵幸。孜省爲太常日﹐有禦史巡按江西。將行﹐孜省囑之曰「吾婿龔正弼鄕人皆以掄魁擬之﹐歲當大比﹐幸爲屬意。」禦史許諾﹐凡各省秋試臨場﹐巡按察院例有堂考﹐遂以正弼名置第一實爲秋闈地也。至初場正弼不至﹐禦史遣人傳呼於門﹐門吏追訪於其家﹐略無蹤迹。至巳刻﹐始鎖院降題﹐迨二場日將晡﹐正弼忽自外歸。家人驚喜問之﹐曰「吾攜捲赴院時﹐有數人相持而行﹐心志昏憤﹐逕入城隍廟﹐置我於神像後。耳目聞見無異平生﹐心亦了了。神前祈禱之人﹐其語言一一皆能記憶。晨昏鐘鼓﹐亦悉聞之﹐但口中不能言﹐手足不能動耳。吾竊計今日已過二場﹐默禱求歸﹐遂脫然能行矣。乃知國家之事﹐莫重於進用賢才﹐當自有鬼神司之﹐豈一姦邪小人所能幹撓哉。」初孜省喜房中術﹐又能巧爲淫媟之具惑人﹐及以雷法進幸。上於內禁建立皇壇﹐二人得日入誦經禮神。寵渥旣深﹐權傾一時。弘治初﹐孜省𨿽已伏誅﹐而壇內供用物料器具久猶未除。弘治五年六月初四日﹐戶科給事中叢蘭﹑河南道禦史彭程﹐會本言其事。蘭疏奉旨造作皇壇家火﹐並支給工價數目。著光祿寺便查來看﹐該部知道﹐程疏奉旨先帝被李孜省等所誤。事已往了﹐這禦史卻又歸咎先帝。錦衣衛拿送鎭撫司﹐好生打著問二疏同時一事﹐而批答迥異如此﹐亦甚異也。

先大夫諱舫爲莒日﹐莒小吏尉玉家產一馬﹐白色驑也。州常有公事﹐欲申靑州府。府去州三百六十里﹐事急莫可遣者﹐玉自陳有良馬﹐一日可達。遂遣之﹐行數十里﹐有郡盜見玉馬。邀之﹐玉紿曰「固吾願相易﹐然馬有良駑﹐請先試之。」於是郡盜馬與玉馬並發﹐未數里﹐玉馬前至一村巷﹐出公文示村民曰「吾莒吏也﹐有羣盜欲奪吾馬﹐來避於此。」民匿之﹐俄而盜至﹐將盡殺村民求馬。玉知盜在外殺人﹐策馬越數重墻出﹐直走府中﹐日尙未午﹐至是馬名大著。先大夫以重價取之﹐每有事白府﹐則一日能往返。後歸吳中﹐死廏下。又常修莒城﹐莒民馬良得一瓦函。上並列二穴﹐一穴有水﹐淸徹無滓﹐一穴有一劍﹐良持歸﹐置榻下。夜有光﹐洞照一室。乃以紙布裹數重﹐繩繞其外﹐光如故。明旦視之﹐布繩皆兩離﹐劍脫刃而出矣。良懼﹐掘地埋之。嘗持示余﹐余時年甫十歲﹐不知其奇也﹐後莫知所在。

唐文﹐字儀卿﹐上世華州人﹐徙居河東。文少從父宦城陽﹐城陽君初無子﹐晚獨生文。然性質魯鈍﹐日課讀唐人五言詩二十字﹐師口授數十百過﹐令自誦卽茫然不能舉一辭。城陽君怒﹐日撻之﹐不能進。乙卯歲﹐延庠生章敬教之。敬患文魯鈍﹐托以秋將大比﹐請入定林寺溫習故業。定林寺者﹐去城陽西十五里山中古寺也﹐前有大樹巨圍﹐陰蔽數十畝﹐蓋勝境也。城陽君遣文從行﹐是秋敬下第﹐九月未望。一日再至寺﹐文以父命邀敬還。初文之從章讀書寺中也﹐寺故有梓潼像﹐頗著靈異﹐士子多來祈請。文旦暮焚香拜禮﹐乞稍慧﹐以全父子之愛。是日早食畢﹐文獨出坐﹐樹西石牀上﹐見有美女子從樹東來﹐意甚閒靜﹐文問之﹐女曰「予文曲輔星之精﹐子之配也。」文不省﹐女又曰「今世人所共見七星旁﹐各有一小星﹐文曲旁小星﹐卽吾也。子卽文曲星之精﹐往者歲在戊申﹐紫微初禦世﹐土气掩斗﹐故子蒙塵下謫﹐今蓋八載矣。凡貴星有謫者﹐法當聰慧﹐大魁天下﹐位極人臣﹐子孫滿前﹐出入殿陛者﹐多至五六十年﹐少亦不下三四十年﹐但子於下謫時﹐值牛女交會之夕﹐潛窺天漢中戲狎之象﹐又愆期五百九十刻﹐被訴於天帝﹐天帝大怒﹐減福之半﹐故暫令子魯鈍﹐不出三四年﹐復本性矣。」文亦不省﹐謂女子曰「何物二人﹐能令吾不慧﹐傷吾父子﹐吾且必報之矣。」女子笑曰「子眞所謂下愚者﹐彼天神耳。子今下謫塵世將柰彼何哉﹖𨿽然﹐無庸報也﹐疇昔之事﹐有犯塵緣﹐亦終與子會矣。方子潛窺時﹐天孫誤以子爲牽牛﹐攬子衣渡河﹐天帝知而醜之﹐亦謫塵中。天孫謫時﹐執牽牛手﹐不忍別﹐帝又大怒﹐以爲牽牛戀天孫﹐批其頰﹐傷左眉中﹐血流被體﹐並謫牽牛矣。特貫索躔牛女度﹐當緩十六年乃發﹐又牽牛法不得同行﹐後天孫一載耳。」文曰「然則汝爲少婦﹐行空山中﹐將何爲﹖」女曰「吾不見子久﹐請於天帝﹐卽得下從子矣。」然山中秋气早肅﹐得無寒乎。口中吐五色云﹐手捧云掣拽之﹐成錦蛻﹐長丈餘﹐輝光燦爛﹐覆文身﹐視之目眩。忽女子上樹杪﹐文驚異﹐呼寺中人出﹐共觀之﹐已不見女子﹐惟見彩雲南飛﹐隱隱如聞音樂之聲。章備記其事﹐及爲長歌刻石寺中﹝已上皆敬文後事﹐長歌石已毀﹐不能復記。先大夫遵谷府君爲莒守日﹐猶及見其抄本﹐以下並得之土民相傳﹞。文後果大開悟﹐文名傾海內。年二十三﹐前夫人錢氏死﹐明年再娶於淸河張氏﹐少文七歲。問其生﹐卽見神女時也﹐心異之。又五年而發解﹐又十年而登進士﹐以使事攜家屬入吳。其冬北還至毗陵﹐冰合﹐舟不能進﹐乃捨舟陸行。道中見一童子稱牛郎﹐願自鬻文。遂攜之以北。牛郎事文甚謹﹐文撫之殊厚﹐若其子易其名曰壽安。久之﹐自言有家禍請暫歸省。文曰而縣尹武元功﹐吾同年友也﹐吾爲若致書與尹﹐尹當有以處汝矣。遂發書遣歸﹐文夫人在毗陵﹐爲文置一妾﹐名玉英﹐甚彗麗。冰解﹐偕行至京﹐文亦寵之。先是元功爲尹政今嚴肅﹐部中有胡氏子名朝者負官緡亡去﹐親戚皆逮系。事連其婦兄成進﹐進曰「吾妹尙未有行﹐朝自甲申夏竄﹐歷五年矣﹐柰何事及我。」辧於縣尹﹐遂判牒付進﹐許其妹別嫁。朝歸﹐以書進尹。尹初欲脫朝罪或說尹曰﹐朝妻公已判別嫁矣﹐若脫朝朝必求故妻於進。是公吐權貴而食牒辭也﹐有二失焉。尹以爲然﹐遂正朝罪﹐流陜州。文之再入朝也﹐又使山東。將行時微聞其妾有夫﹐囑夫人使訪其親戚。還之﹐文行適夫人母死﹐弟幼莫恃以爲葬﹐遂攜妾還河東。思還妾計無由求妾親戚﹐欲得南士人嫁之時﹐朝旣流關內間遊河東﹐唐公僮僕中無識朝者﹐朝亦無由見夫人。獨媒氏知朝與妾同鄕裏﹐卒嫁與之。歡會之夕﹐各道鄕邑父母姓名。妾卽進妹﹐朝前所聘妻未行者也﹐相向悲泣﹐明日俱至夫人家陳謝。願服勤至死﹐文歸。因詰壽安者﹐卽朝。其生以乙丑﹐牛爲醜神﹐故小字牛郎。妻又果先牛郎一年生﹐朝之初竄時﹐父怒甚﹐以斧傷右眉間﹐痕固在焉。乃私嘆天人之際﹐𨿽若玄穆﹐而兆命不渝﹐章敬石記。悉有徵焉﹐文諱言其事﹐使山東時自毀其石﹐故時罕傳焉。

陽永貞﹐吉水人﹐精易卜。成化末其縣有商人將貿易蜀中﹐求卜於允貞。允貞曰「是行也﹐遇不測之險﹐獲無窮之利。」商人素熟西南諸夷橐中有利劍以藥淬之﹐佩以自衛。所經蜀中一山多丰蛇猛獸﹐百二十餘里無居民行﹐且半見一巨象伏大樹下﹐若有所甚畏者。遙窺之﹐樹上有巨蟒張口吐舌﹐舌長數尺﹐將下吞象。商人巨甚﹐自度進退無所據。乃挺劍直走樹下﹐仰斫蟒數刃急趨避之。蟒初若不知﹐須臾聞有聲﹐若山摧谷應﹐林木皆震﹐心喪力殫頹然倚石。顧盼間﹐則蟒捨象來逐﹐僅隔數十步﹐藥發而斃。良久﹐又見象來。漸近﹐商人計莫能脫。遙指叱象曰「汝厄巨蟒﹐吾脫汝蟒口而顧困我耶。」象進伏商人前﹐雙淚並落﹐若有叩謝之狀。商人會其意﹐坐象背上﹐象卽走山谷中﹐以鼻掘地﹐有蛻牙無算﹐商人盡取以歸遂成富翁。

成化中﹐濟寧城東古木深巷﹐破屋二三間﹐一老人居之。日惟啖棗栗數枚或菜數莖﹐飲水而已。人見之已數十年﹐白髮被頤﹐肌膚瑩白如少壯。初不知何人也﹐濟寧有指揮王宣往見之﹐問其姓名履歷。自言我王士能也﹐本海州人﹐生元至正甲辰。少慕神仙入蜀﹐聞雪山有異人﹐往求之。見一人披氈臥山洞中石牀上﹐身三尺餘﹐僅如嬰兒。座側懸一囊﹐中有物如粉而色黑。時取啖之﹐或掬飲澗水﹐士能以囊中物苦澀不能入﹐拾山果食之。執役左右三年不懈﹐老人一旦謂曰「子可以語道矣。」遂授以攝生煉气之要。學旣成﹐辭出居此忽復一周甲子矣。不久亦將往訪之耳﹐宣大驚曰「吾固海州人也﹐聞吾祖言﹐上世有叔祖名士能﹐好道出家得無是乎。」又問家世之詳﹐言悉與宣世譜合。由是居人信慕往來使客尊官貴人多就見之﹐事聞朝廷﹐命守臣具安車送入京師召見﹐便殿賞賚甚厚﹐遣歸不知所之。

正統戊辰﹐寶坻縣民周本家馬生一角﹐長二寸﹐本縱逸之。明年己巳八月八日﹐太陽將入地猶有餘照﹐金星見於月中。月色淡而星光甚大﹐時車駕北徵未回。至十五日﹐遂有土木之變﹐景泰中先大夫知安州以事至寶坻﹐問生角馬何在﹐本言虜騎至﹐驅之北去矣。

鎭蜀太監李文中還京師﹐偶會皇甫子中裘汝溫巫汝功於途﹐三人皆楚之英俊。文中一見﹐極加禮遇﹐聯舟同行。至采石﹐有袁生者自稱蜀人﹐攜一弟二侄﹐詣三人舟中求附。儀文俊雅﹐情辭款曲三人皆自失。遂令攜行李入舟﹐其長曰「幼兒無知﹐誤犯鎭蜀李監﹐今李公還京﹐檻付舟中﹐將順途哀懇﹐冀全餘生﹐倘不見憫﹐一度長淮﹐風土失宜﹐父子兄弟﹐便無全理。前所附舟﹐至此已泊。訪之鄰舟人﹐知三君髙義。雅爲李公所重﹐或幸以此脫吾兒耳。」言畢潸然淚下﹐率弟侄羅拜。三人皆爲之動容﹐憫之曰「李公𨿽粗相識﹐然亦未知賢郎事體﹐未審重輕﹐俟緩圖之時偵重九﹐天猶未晚﹐因共步於江岸。見長林中有一亭甚幽絕﹐欣然同造命舟人具酒肴。亭主人亦攜一友至﹐將行酒進肴核﹐袁生起曰「堂上有老母﹐舟中有罪兒﹐我輩遠來﹐皆戒肉食祈福﹐若賜菜果﹐則可﹐若魚肉也﹐則請辭﹐恐重得罪﹐不敢不預告也。」子中笑曰「孰謂敏達俊爽如四子﹐亦信奉夷鬼教耶。」歡飲之次﹐月色在地﹐情興悠然﹐汝功請各賦詩紀勝。主人遽起曰「吾二人皆賤商﹐幸遇貴客﹐得廁坐隅﹐若酒肴則請傾囊奉歡﹐詩固不能也。家有故書﹐顚揭韻﹐佐成諸君新篇耳。」眾又大喜﹐命其僕持一冊書至﹐乃杜律也。主人起﹐對客一舉﹐得送李八祕書七言﹐以首句靑簾白﹝莒州府君家諱﹞益州來爲韻。汝溫笑曰「主人出韻中事固髙才也﹐孰謂南丰不長韻語耶。」袁得靑字云「月華映袍碧﹐江影度帆靑。」次子中得簾字云「夜色月萬傾﹐秋香風一簾。」次袁生弟得白字云「藉子黃金杯﹐寒江弔李白。」次汝溫得﹝家諱字﹞云「開尊集羣英﹐伐皷和官。」﹝諱舫﹞次袁氏長侄得益字云「豈謂萬里途﹐邂逅逢三益。」次侄得州字云「迢迢出采石﹐鬱鬱見黃州。」最後次汝功得來字云「蜀船三峽來﹐兩岸猿聲哀。」陳未竟﹐四袁生皆色動﹐起曰「咄咄逼人乃爾。」遂去不復顧。諸客大驚愕追畱之﹐叫嘯入林薄中﹐不知所在。乃詣李監船問檻京師罪人袁氏﹐無所得﹐獨前舟有一猴子在阱中。三人歸舟﹐發其行李﹐惟橡栗三篋而已。共詣李詳言其事﹐李監憫然﹐開阱縱之。

南京王指揮敏﹐初無子﹐以運糧把總至京。過濟寧﹐買一妾﹐色美而賢。內外宗姻﹐咸敬愛之﹐生一子。未幾﹐夫與正室相繼死﹐妾治家教子﹐極有法度。旣而子襲官﹐復爲把總。部運北上﹐懇請其外家所在﹐但言嫁時年幼﹐已忘之矣。妾之歸王氏者三十餘年﹐早起必梳沐於榻上幃幕中﹐至老愈嚴肅。子婦晨省﹐立於戶外﹐伺其自出﹐然後敢前謁拜。近侍有二婢﹐亦未嘗見其梳沐也。一日晨興頗遲﹐二婢立榻前﹐忽風動帳開﹐乃見一無頭人坐帳中﹐持髑髏置膝上﹐妝飾猶未竟。見二婢﹐倉皇舉髑髏加頸﹐不及﹐身首俱僕。婢驚呼﹐子婦入﹐則固一枯骨也﹐人因呼其子爲鬼頭王。

江西副使周憲﹐字時敏﹐湖廣安陸州人。正徳六年﹐贛州華林山馬腦巖賊亂﹐周與參將趙越督兵捕之。南昌府知府李公承勛時以他事偶至贛﹐聞土人陳枚善以符水召將﹐言未來事甚驗。其法作符咒畢﹐鎖筆硯於空室中﹐須臾聞閣筆聲﹐開扃視之﹐則紙上詩成矣。讀畢﹐卽投諸火﹐不許畱一字。周趙二公召枚至﹐招李夜會﹐初亦不甚信也﹐但密置紙筆於東室﹐而封識枚於西室﹐三入夜張燈宴於中堂﹐周善笑﹐謔浪恣肆﹐略無敬禮。其夜天無纖雲﹐忽震雷擊案﹐庭燭盡滅﹐盤盂皆中裂。三公辟易而起﹐枚從西室排戶出。暗中伏地請罪﹐啟東室視之﹐紙上但有「周鑰如何好笑」六字。因共敬禮﹐各書姓名﹐封憲如故。而修謹以伺﹐周公求得詩落句云「千金難買汝心肝。」未幾﹐周遇賊﹐同其子幹策馬以進﹐爲士卒先﹐大戰於桐梓嶺。援兵不至﹐爲賊所擒﹐父子俱死﹐剖食其心。賊旣平﹐李公復求詩﹐於紅紙上作字甚佳。李公欲收其筆﹐因以別紙色似者對枚付火﹐而以詩紙密藏書帙中。明旦﹐忽書中煙起﹐發視之﹐惟紙灰﹐一幅宛然書無纖毫燻灼痕也。周旣死後﹐有以其事奏聞﹐謚節湣﹐旌其門。

嘉靖初年﹐靈壽縣民劉月家雄鷄生卵。縣令不肯信﹐縛雞至官衙﹐晚亦生一卵﹐但殼軟耳。嘉靖七年七月十五日﹐其縣雨雹大者如牛頭﹐小者如杯盤。有人拾得二雹﹐正如鵝卵﹐積數日不消﹐置水中不沈﹐觀者日眾﹐縣尉不能禁。遂擊破之﹐其中皆水﹐更無他異。

成化間﹐河南省下有漁人得一龍卵於黃河邊葦箔中﹐大容一升許。有一商人以數疋布易之﹐送於官置諸延慶觀﹐居民異之﹐觀者如堵。時盧龍周斌字國用﹐知開封府命擊破之﹐中包碧水﹐余無所有。數日後忽大風揚沙﹐黑雲自觀中起﹐勢甚猛﹐庭前有兩樹﹐都司前一大樹皆拔去。左布政章繪宅內有樓﹐飄去其半。樓上有一大銅盆﹐亦從空飛去。

正徳三年夏旱﹐予邑大和裏農人皆灌苗於野。日在未申﹐忽有雲從西來﹐冉冉漸近。雲中有紫袍人乘白馬而行﹐馬足半以下云擁之﹐不能見。人皆喧呼從之﹐雲中人回顧良久﹐漸至虞山頂滅。又王秋官惟賢﹐四川人。自言嘗見兩翁駕鶴而飛於云表﹐東西相遇﹐各駐立下鶴而揖﹐偶語良久乃去。

嘉靖二年﹐邑庠生呂玉家五渠村端陽日入城﹐值微雨。其家前庭有廢屋基﹐忽雲中二舟﹐各長丈餘﹐墮發基上。行舟人皆長二尺餘紅帽﹐雜色襦袴﹐手持篙往來﹐行甚疾。玉家塾中書生十餘人﹐悉驚趨視之。紅帽人擲篙走地上﹐引手前掩書生口﹐一時口鼻皆黑﹐噤不能語。返走室中避之﹐從窗隙窺見舟中﹐有一人擁衛如尊官﹐結束如居士﹐與一僧同起居﹐自推篷左右顧盼﹐云漸擁舟起﹐墻外里許﹐呂氏墓也﹐復墮其中。舟旣去﹐書生口鼻亦悉如故﹐方共駭異。玉歸聞之﹐持槍入墓中﹐無所見。越五日﹐玉以暴疾死。

●髙坡異纂卷下

於子仁﹐湖廣武岡州人。有雋才﹐多異術﹐舉洪武乙丑進士﹐歷官知登州府。部內有虎患﹐遣卒持牒入山焚之。明日虎自入府﹐伏庭下。子仁數其罪﹐杖百下﹐歷聲叱出之﹐虎復循故道去。或以妖術聞﹐詔下子仁獄數日﹐瘐死獄中﹐棄其屍。忽夜歸家﹐家人悉以爲鬼物﹐閉門拒之。子仁自言﹐吾時在獄實逃出謂死詐耳。門內人多方辧驗﹐無他﹐始納之。後居家不自韜晦﹐日與故舊遊宴﹐或泛舟逆水而上﹐不用帆櫓。或音樂供帳﹐無人自具﹐以此爲樂。其仇家劉氏縶之﹐白知州伍芳請奏聞﹐芳不從﹐劉自詣闕告之。命官按狀﹐未至州。一日﹐失子仁所在﹐惟遺鐵索而已﹐劉竟坐欺罔死。子仁自號七十二峯道人﹐父嘗爲梓人﹐或以子仁爲梓人﹐訛也。詞翰淸妙﹐人多有藏之者。

新建伯初被謫至杭寓勝果寺﹐恐逆瑾議其後﹐托投江死﹐畱題於壁。其序略曰「予余姚王守仁也﹐以罪南謫。道錢塘以病且暑﹐寓居江頭之勝果寺。」一日有二校排闥而入﹐直抵予臥內﹐挾余而行。有二人出自某山蒙茸中﹐其來甚速﹐若將尾予者旣及。執二校﹐二校卽挺刃厲聲曰「今日之事﹐非彼卽我﹐勢不兩生。吾奉吾主命﹐行萬餘里至謫所﹐不獲﹐乃今得見於此﹐尙可少貸﹐以不畢吾事耶。」二人請曰「王公今之大賢﹐令死忍下﹐不亦難乎﹖」二校曰諾﹐卽出繩丈餘﹐令予自縊。二人又請曰「以縊與刃﹐其慘一也。無已﹐令自溺江死何如﹖二校曰「是則可耳。」將予鎖江頭空室中﹐予從窗謂二人曰「予今夕固決死﹐爲我報家人知之。」二人曰「使公無手筆﹐恐無所取信。」予告無以作書﹐二人則從窗隙與我紙筆。予爲詩二首﹐告終辭一章授之﹐以爲家信。詩曰「學道無聞歲月虛﹐天乎至此欲何如。生曾許國慚無補﹐死不忘親恨有餘。自信孤忠懸日月﹐豈論遺骨葬江魚。百年臣子悲何極﹐日夜潮聲泣子胥。」其二曰「甘將世道一身擔﹐顯被天刑萬死甘。滿腹文章方有用﹐百年臣子獨無慚。涓流裨海今眞見﹐片雪塡溝舊齒談。昔代衣冠誰上品﹐狀元門第好奇男。」其告終辭曰「皇天茫茫降殃之無憑兮﹐窅莫知其所。自予誠何絕於幽明兮﹐羌無門而生訴。臣得罪於君兮﹐無所逃於天地。固黨人之爲此兮﹐予將致命而遂志。委身而事主兮﹐夫焉吾之可有。狥聲色以求容兮﹐非前修之所守。吾豈不知直道之殞軀兮﹐庶予心之不忘。定予志詎朝夕兮﹐孰顚沛而有忘。上穹林之杳杳兮﹐下深谷之冥冥。白刃奚其相向兮﹐盼予視若飄風。內精神以淵靜兮﹐神气泊而衝容。固神明之有志兮﹐起壯士於蒙茸。奮前持以相格兮﹐曰孰爲事刃於貞忠。景冉冉以將夕兮﹐下釋予之頹宮。曰受命以相及兮﹐非故於子之爲攻。不自盡以免予兮﹐夕予將浮水於江。嗚呼噫嘻﹐予誠愧於明哲保身兮﹐豈效匹夫而自經。終不免於鴟夷兮﹐固將溯江濤而長徵。已矣乎﹐疇昔之夕予夢坐於兩楹兮﹐忽二伻來予覿。曰予伍君三問之僕兮﹐跽陳辭而加璧。啟緘書若有睹兮﹐恍神交於千載。曰世濁而不可居兮﹐子奚不來遊於溟海。郁予懷之恍愴兮﹐懷故都之拳拳。將夷險惟命之從兮﹐孰君親而忍捐。嗚呼噫嘻﹗命苟至於斯﹐亦予心之所安也。固晝夜以爲常矣﹐予非死之爲難也。沮陰壁之岑岑兮﹐猿猱若受予長條。虺結蟠於圯垣兮﹐山鬼弔於巖嗷。云冥冥而晝晦兮﹐長風怒而江號。頹陽條其西匿兮﹐行將赴於江濤。嗚呼噫嘻﹗一死其何之兮﹐念層闈之重傷也。予死之奄然兮﹐傷吾親之長也。羌吾君之明聖兮﹐亦臣死之宜然。臣誠有憾於君兮﹐痛讒賊之諛便。構其辭以相說兮﹐變黑白而燠寒。假遊之竊辟兮﹐君言察彼之爲殘。死而有知兮﹐逝將訴於帝庭。去讒而遠佞兮﹐何幽之不贊於明。昔髙宗之在殷兮﹐賚良弼以中興。申甫生而屏翰兮﹐致周宣於康成。帝何以投讒於有北兮﹐焉能啟君之衷。揚列祖之鴻庥兮﹐永配天於無窮。臣死且不朽兮﹐隨江流而朝宗。嗚呼噫嘻﹗大化屈伸兮﹐升降飛揚。感神气之風霆兮﹐溘予將反乎帝卿。驂玉虯之蜿蜒兮﹐鳳凰翼而翺翔。從靈均與伍胥兮﹐彭咸禦而相將。經申徒之故宅兮﹐歷重華之陟方。降大壑之茫茫兮﹐登裂缺而怨予。懷故都之無時兮﹐振長風而遠去。已矣乎﹐上爲列星兮﹐下爲江河。山嶽興雲兮﹐雨澤滂沱。風霆流形兮﹐品物咸和。固正气之所存兮﹐豈邪穢而同科。將予騎箕尾而從傳說兮﹐淩日月之巍峨。啟帝闕而簸淸風兮﹐掃六合之煩苛。亂曰予童顓知罔知兮﹐姿狂愚以冥行。悔中道而攺轍兮﹐亦倀倀其焉明。忽正途之有覺兮﹐策予馬而遙徵。搜荊其獨往兮﹐忘予力之不忍。天之喪斯文兮﹐不畀予於有聞。矢此心之無諼兮﹐斃予將求於孔之門。嗚呼﹐已矣乎復奚言。予耳兮予目﹐予手兮予足。澄予心兮﹐肅雍以穆。反乎大化兮﹐遊淸虛之廖廓。」詩下有隙紙﹐篆書自注云﹐二人一姓沈﹐一姓殷﹐俱住江頭﹐必報吾家﹐必報吾家。紙尾又有篆書云﹐陽明公入水沈玉殷計報。是歲正徳丁卯仲秋﹐當三試之後﹐舉子畢集於杭。一日忽失王公所在﹐舍人見所寓僧捨壁上有二紙﹐或又得其雙履於江上﹐以爲眞死矣﹐告諸其弟伯敬。因而省中皆聞之﹐執僧四出追訪﹐士子聚觀前詩辭﹐隨毀於眾人之手。有一士子與其弟同捨﹐見之最先﹐故得全錄其辭﹐並得二詩﹐其序則但一過目﹐不及畢錄﹐而羣手至矣。前序略蓋寫其意﹐予爲點竄數字﹐令成文可讀。今人止能知其前詩一首﹐余並不復知也。王公七日後至廣信府﹐自言入江有神人救之。一日漂至漳州府境登岸﹐有中和堂主人邀歸山室中﹐贈以詩曰「十五年前始識荊﹐此來消息最先聞。君將性命輕毫髮﹐誰把綱常重一分。寰海已知誇令徳﹐皇天終不喪斯文。武夷山下經行處﹐好對靑尊醉夕曛。」公自言從漳至廣信所經寺觀驛舍﹐皆有畱題。其說甚奇﹐人頗知其意﹐不復細驗也﹐又公記夢詩並序並附入。

正徳庚辰八月二十八日夕﹐臥小閣﹐忽夢晉忠臣郭景純氏﹐以詩示予。且極言王導之姦謂世之人﹐徙知王惇之逆而不知王導實陰主之其言甚長﹐不能盡錄﹐覺而書其所示詩於壁﹐復爲詩以紀其略嗟。今距景純若干年矣﹐非有實惡深冤鬱結而未暴﹐寧有數千載之下﹐尙懷憤不平若是者耶。

秋夜臥小閣﹐夢遊滄海濱。海上神山不可到﹐金銀宮闕髙嶙峋。中有仙人芙蓉巾﹐顧我宛若平生親。欣然就語下煙霧﹐自言姓名郭景純。攜手歷歷訴衷曲﹐義憤感激難具陳。切齒又深怨王導﹐深姦老猾常欺人。當年王惇覬神器﹐導實陰主相緣夤。不然三問三不答﹐胡忍使惇殺伯仁。寄書欲拔太眞舌﹐不相爲謀敢爾云。惇病已篤事已去﹐臨哭嫁禍復賣惇。事成同享帝王貴﹐事敗仍爲顧命臣。幾微隱約亦可見﹐世史掩覆多失眞。袖出長篇再三讀﹐覺來字字能書紳。開窗試抽晉史閱﹐中間事迹頗有因。因思景純有道者﹐世移事往千餘春。若非精神果有激﹐豈得到今猶憤嗔。無成之語以筮戒﹐惇實气沮竟殞身。人生生死亦不易﹐誰能視死如輕塵。燭微先幾炳易道﹐多能餘事非所論。取義成仁忠晉室﹐龍逢龔勝心可倫。是非顚倒古多有﹐吁嗟景純終見伸。禦風騎气遊八垠﹐彼惇之徒﹐艸木糞土臭腐同沈淪。

晉忠臣郭景純自述詩﹐蓋予夢中所得者﹐因表而出之。

我諳陽明道﹐故知未來事。時人不我識﹐遂傳耽一技。緬思王導徒﹐神器良久覬。諸謝豈不力﹐伯仁見蘊底。所以惇者傭﹐罔顧天經與地義。不然百口未負托﹐何忍置之死。我於斯時知有分﹐日中斬柴市。我死何足悲﹐我生良有以。九天一人撫膺笑﹐晉室諸公亦可恥。舉目山河徒嘆非﹐攜手登亭空灑淚。王導眞姦雄﹐千載人未議。偶感君子談中及﹐重與寫眞記。固知倉卒不成文﹐自今當與頻謔戲。倘其爲我一表揚﹐萬世萬世萬萬世。

張金箔﹐山西人﹐性機敏。山西俗素不善治金箔﹐張至杭見之﹐歸擅其藝﹐常經行濟源﹐觀於神祠。神素號靈異﹐能隨人意所需﹐卽自水底浮出。張笑曰「此伏機耳﹐非神也。」歸鑿池設機﹐神異悉如濟源﹐客至輒引爲戲。忽有道士來遊池上﹐因曰「吾亦有小術請試之﹐君宜過我。」張許諾。明日天未曙﹐有二童子乘一龍﹐手控一龍﹐從空中下其家﹐言道士令我二人召張君。張就龍欲乘之﹐龍不服﹐騰驤吼嘯﹐勢將飛變。兩童子夾鞭之﹐張乃得乘。須臾至一山中﹐見茅屋數間﹐道士坐其中。張再拜請教﹐道士指庭中曰「此有丹﹐子宜自取之。」張尋索再三﹐無所見﹐惟見東南角艸中有糞堆。道士嘆曰「子無緣﹐當畱形住世間耳。」居月餘﹐頗有所得。一日偶出遊遂迷其處﹐尋路出﹐乃在大同城外﹐旣歸﹐時乘驢至杭。治金箔如故﹐旦暮能數千里。或縛艸爲龍﹐乘之而行﹐歸則掛檐下﹐亦時作戲術娛人。李陵君聞之﹐召至闕下﹐斥以妖術聚眾。張頓首謝曰「臣非妖術﹐特戲術耳。」欲試之﹐張出袖中小銅瓶﹐注以沸湯﹐中出五色云﹐充滿殿庭空。上悅﹐上欲盡其術。時方隆冬﹐索乾蓮子﹐撒金水河冰上。頃刻冰解﹐花葉滿河﹐香艷可愛。復索紙剪作一小舟﹐身入舟中﹐鼓棹放歌﹐往來花間﹐忽入岸中﹐失其所在﹐荷花亦不復見。河中固層冰積雪﹐寒燠風景迥異矣。

巡檢常中孚得異術﹐能煮銅爲白金。凡寶玉之器有損者﹐補之﹐器完好如新。後以術動宣廟﹐升授吏部郎中﹐每用其術﹐必引入便殿﹐屏絕左右爲之﹐𨿽親嬖不得視也。

駱用卿爲南海令日﹐有道士翁藏拙從武當來﹐寄居白雪山寺中。凡七日一食﹐食必兼數人之物﹐餘六日飲水而已﹐以此爲常。用卿叩之﹐天文地理﹐修煉服餌之術﹐無不精曉。會歲大旱結壇禱雨﹐如期沾足﹐贈以金帛悉不受。用卿間以黃白之事爲請﹐道士卽以足就地蹴泥淖置火中﹐隨意以鋼鐵投之﹐悉化金液流出。一日用卿方論道﹐坐中遽起言適有緊急公文﹐將移新會。顧偶忘之道士卽請收公文﹐及用卿手書納懷中。時新會令爲徐乾默坐移時﹐探懷中出乾報緘及印信公文俱在焉。用卿始大駭異。旦暮虔拜請教道士曰「君惟地理一事﹐稍可指授﹐若天文則有國禁。修煉則剝喪旣多﹐且必不能棄人間事﹐無徒自苦也。」遂攜用卿登山﹐指示龍脈沙水﹐起伏向背之勢﹐其言甚略。不久用卿以朝覲至京﹐道士亦去不復至。後用卿遂以地理之術名天下﹐嘗至武當物色之﹐竟無知藏拙者。

正徳庚午﹐太倉州有人買一鱉三足。令其妻炰食之﹐頃之尋其夫不獲﹐惟見地上遺發一縷﹐冠履衣服如蟬蛻焉。事聞﹐集其鄰右赴官。或疑其妻殺之﹐將置於法。知州黃庭宣獨疑之﹐以爲鱉有三足﹐爲類當異﹐理不可測。乃悉集漁人求鱉三足者﹐立限以須。卒得之﹐廷宣召婦人烹調如初。出重囚與食﹐方引還獄。覺腹痛僕地﹐身漸縮小﹐頃之形骨俱銷﹐婦冤遂白。初漁人求鱉﹐舉网兩得肉塊如人形﹐而無手足﹐蠕動可畏﹐棄之。旣而羣漁禱於水神﹐歷數日﹐始得之。然爾雅山海經並稱三足鱉爲能﹝奴來切﹞﹐未嘗言食之﹐能銷人形骨。惟字書言蜮如鱉﹐三足﹐名短孤﹐能以气射殺人﹐豈其是乎。又不知肉塊如人形者﹐何物也。東方朔所稱肅伏蓋近之﹐若能者﹐豈古人𨿽知其名﹐而未嘗食耶。抑太倉濱海﹐偶隨潮而入网者乎。

韓神醫﹐洪峒人。初業醫﹐不甚精。元末避兵入嶽陽山中﹐遇一老僧傳示方藥﹐遂以醫名山西。遙見人之顏色卽知禍福生死﹐時刻不爽。其孫肅生三歲﹐誤吞一釘﹐家人皆驚哭﹐頃刻待盡。神醫視之曰「此子決不死﹐然必待三年﹐釘乃得出。」人莫有信者﹐遂定時日書壁間以俟。肅果不死﹐但每作腹痛﹐必絕而復蘇。久漸黃贏骨立﹐及期﹐旦起戒家人曰「兒疾將瘳﹐勢必大作﹐𨿽絕勿懼。宜先具一銅盆﹐煮少粥飲以伺之。」旣而果至時腹大痛﹐一叫而絕。良久吐銅盆中﹐釘出﹐銳盡刓﹐又復絕。至午時始蘇﹐歲餘獲安﹐卽忠定公父也﹐壽七十一卒。又神醫女嫁龐氏﹐嘗爲人送親。路經神醫門﹐神醫遙見之﹐大驚曰「女死矣。」急遣人諭令歸家﹐其夜忽心痛而死。

海鹽祝主事家一童子﹐牧羊田間。有道士過之﹐出懷中藥一丸﹐大若龍眼﹐而色潤黑。令童子吞之﹐戒之曰「勿語人也。」自是數日不復饑﹐亦不思食。主人知之﹐復遣二童子與俱﹐伺於牧地。曰「若復見道士﹐一人挽之﹐一人急歸告我。」道士果復至﹐謂向童子曰「吾憐而饑食而大棗何爲漏言﹐不奉吾戒也。」以一手支其頷﹐一手擊其頂﹐黑丸忽自口中躍出﹐復收囊中藏之。主人聞報﹐急趨至﹐道士雙腳俱陷入地中。稍近益下﹐僅露其首﹐旣而並首亦不見﹐地上亦無竅穴。驚顧間﹐道土已在隔岸﹐髙揖而去。

淩漢章﹐湖州人﹐少學鍼灸。三殺人﹐乃棄其鍼於水中﹐鍼皆上浮水面。漢章曰「天命我矣。」拜而受之。遂精研其術﹐名動天下。嘗至常熟﹐偶寓東海湯禮家。早起﹐聞其鄰徐叔元家哭甚哀。往問之﹐乃其子婦以產難死﹐叔元以爲不祥﹐將舁出付火葬﹐漢章急止之。命其夫發棺﹐揣胸前尙微溫﹐出鍼下數穴﹐良久﹐子下﹐婦得生。又一跛翁扶杖過之﹐自言少多瘡瘍﹐有庸醫誤折鍼膝中﹐今杖行二十年﹐莫能愈。漢章爲從肩臂上鍼三四穴﹐折鍼從患處突出﹐棄杖再拜而去。

吳縣盛應璧家﹐有二石獅置庭中﹐其來已久。嘉靖九年十月間﹐啜茶於旁﹐暫置甌獅腹下。忽覺石獅身搖動﹐驚呼而入。家人悉出視之﹐則已越廳事入中堂矣。共擊碎之﹐出視西庭石獅﹐亦已離去舊處數尺﹐遂並擊碎棄水中﹐其家諱之甚密。余家僕楊鎏妻出盛氏﹐因得其眞﹐且見馬抑之記武淸縣民家﹐碡碌與磨石相鬥。其鄰有生員以木格之﹐兩石前卻﹐觸木盡碎﹐火星迸裂四出﹐人力無所施﹐至暮乃自息。其家以磨石置污池中﹐以碡碌沈井底﹐明日復自出斗﹐������乃止。抑之且言親見生員道之﹐嘉靖辛丑歲五月十二日﹐北亭靈濟宮前石獅左眼上生眉九根﹐色黃﹐且端黑色﹐若結一蕊之狀﹐經數日脫落。

木生字元經﹐少有俊才。時康陵朝以鄕薦人太學﹐與龔司諫喧有場厔之舊。屢欲以生才藝上聞﹐生曰「人各有時﹐若錐處囊中﹐穎當自脫﹐寧待援手他人乎。尙果薦上﹐元經惟有被髮入山耳。」司諫不能彊﹐生亦謝去。攜琴遨遊齊魯間﹐攬結諸英俊。或眺覽名山水﹐往來兩都﹐時人莫能窺其際也。嘗登泰山觀日出﹐夜宿秦觀峯。夢有老婦攜一女子﹐相見甚歡﹐如有平生之分。旣又遺一詩扇﹐展誦未終﹐忽曉鐘鳴﹐驚悟而起。其所夢經行道路第宅﹐歷歷皆能記憶。明年將入都﹐道出武淸。散步柳陰中﹐過一溪橋。道旁有遺扇在艸中﹐收視之﹐上有詩云「煙中芍藥朦朧睡﹐雨底梨花淺淡妝。小院月昏人定後﹐隔墻遙辧麝蘭香。」仿佛是夢中所見者﹐珍襲藏之。行未幾﹐遙見一女郎從二女侍遊樹下。迆■﹝辶裏﹞將近﹐生趨避之。時爲三月旣望﹐新雨初霽﹐微風扇暖。女郎徐邀二侍﹐穿別徑﹐結伴而去。生佇立轉盼﹐但覺帶袂飄舉﹐環佩鏘然﹐百步之外﹐異香襲道﹐綽約若神仙中人。遂以所佩錯刀﹐削樹爲白﹐題一絕句曰「隔江遙望綠楊斜﹐聯袂女郎歌落花。風定細聲聽不見﹐茜裙紅入那人家。」倚徙彌望﹐乃行前至野店中。問諸村民﹐或曰﹐此去里許﹐有田將軍園林﹐豈卽其家眷屬乎。生明日又往樹下﹐竟日無所遇﹐惟見溪水中落花流出。復題一絕句﹐續書於樹曰「異鳥嬌花不柰愁﹐湘簾初捲月沈鉤。人間三月無紅葉﹐卻放桃花逐水流。」自後不復相聞﹐然前所得遺扇﹐每遇良辰勝會﹐未嘗不出入懷袖﹐把玩諷詠﹐愛如珙璧。壬午﹐聖人嗣統﹐數載間文恬武熙﹐天下無事﹐思得賢士﹐與之共興禮樂。司諫時已歷通顯﹐嘗因燕對奏上曰「臣所知有木元經者﹐才合春卿﹐名收賈董﹐陛下必欲更定禮樂﹐非其人不可。」上遂命收入選部。時朝廷將大營建﹐隸名工曹。曹長師丹心善生﹐每事暇﹐輒邀生同遊。當春牡丹盛放﹐且所司有器皿廠﹐約生明日會廠中﹐同出土橋諸名園賞之。生至期達旦﹐偶以他事後期﹐廠中皆上供禦器﹐非主者至﹐不得入﹐生因勒馬以俟。道旁有井﹐馬渴﹐絕銜奔水。生恐下馬﹐馬逸﹐左右皆前逐馬﹐生就立井旁民捨。其家以貴客在門﹐召一鄰翁至﹐延生入。初經重屋﹐僅庇風日﹐似一中下民居。再起一關﹐則髙堂藻飾﹐別一景象。又西過曲徑﹐越小院﹐其中樓臺闕楯﹐金碧耀輝﹐恍非人世。生稍憩﹐便欲辭出。翁曰內人乃老夫寡妹年亦逾五矣﹐幸暫畱。伺馬至行﹐無傷也。生起揮扇逍遙﹐歷覽畫壁﹐翁從旁見其扇﹐進曰「此扇何從得之﹖」生曰「吾十年前﹐過武淸所得﹐道旁遺棄也。」翁借觀﹐遽持入內。頃之﹐出告生曰「天下事萍梗遭逢﹐固有出於偶然者矣。適見扇頭詩﹐疑爲吾甥女手筆﹐入示吾妹﹐固非誤也。」生初入其室廬﹐皆若夢中﹐故所經行者心固已異之矣。及聞翁言﹐愈疑之。再引入一曲室﹐幃幄鮮麗﹐金玉爛然。至其幾榻整潔﹐琴瑟靜好﹐莫能名狀。須臾﹐一老婦出拜。自言姓錢氏﹐先夫田忠義﹐官至上輕車都尉。往歲扈從西徵﹐爲流矢所中﹐輿疾歸武淸。小女涓涓﹐時年十四﹐隨侍湯藥﹐偶遺此扇﹐不意乃入君子之手。今夫亡三載矣﹐睹物興懷﹐不覺遂生傷感。然當時溪樹上有二絕句﹐不知何人所書。小女因尋扇再至其地﹐經覽而歸﹐至今吟哦不絕於口。生請誦之﹐卽其舊題也。老婦因請命娟娟出見﹐傳呼良久不至。母自入謂女曰「客卽樹上題詩人也。」娟娟彊起﹐嚴服靚妝﹐與母相攜而出。至則玉姿芳潤﹐內美難徵﹐儼然秦觀峯夢中所見也。生又以夢告母﹐共相嗟異。久之馬至﹐珍重辭謝而去。明日鄰翁以娟母命來曰﹐未亡人有二女﹐其少先行矣﹐娟最愛﹐將賴以終未亡人身。然幽贊以神明協以人﹐未亡人尙敢吝其愛女乎﹐請以弱女爲君子侍。生辭之﹐翁申母命曰「先將軍無遺育﹐弱息僅存﹐使君子不以下體是遺。家𨿽亡﹐得婿公瑾﹐亡人且無憾矣。」生乃請卜之﹐得解之凡二卜者曰﹔「田獲三狐﹐姓著占辭﹐事無不濟。但三狐得矢﹐恐不能永終貞吉耳。」生猶豫未決﹐翁致三命曰「吾聞古之君子﹐處大事必假於夢卜。夢生於心﹐卜決於人。今婚媾及事矣﹐乃不內決於心﹐而顧取決於人耶。」終不得辭﹐卒以其年四月戊寅成禮。娟娟妙解音律﹐通貫經史﹐凡諸戲博雜藝﹐靡不精曉。情好甚篤﹐未閱月﹐大工皇木至潞河﹐生將督運南行﹐勢不能畱﹐室內又少親幹﹐乃鎖院而去。母先亦暫至武淸遣人問娟娟﹐從門隙中附詩於母﹐寄生曰「聞郎夜上木蘭舟﹐不數歸期只數愁。半幅禦羅題錦字﹐隔墻裏贈玉搔頭。」是夕生適自潞還﹐娟出迎。生曰「方從馬上得詩﹐未有以復﹐卽口占贈娟曰「碧窗無主月纖纖﹐桂形扶疏玉漏嚴。秋浦芙蓉倚叢葉﹐半妝斜映水晶檐。」生他日偶得鄕人書﹐獨坐深思。娟以詩解之曰「碧玉杯中琥珀光﹐燈前把勸阮家郎。不須更憶人間世﹐千樹桃花卽故鄕。」其冬十月﹐生以太夫人憂去職﹐河冰旣合﹐娟適病﹐不能偕行。生存亡抱恨﹐計無所出﹐邀母與娟同居﹐約以冰解來迎﹐相與悲姻而別。明年春﹐娟病轉劇﹐遣翁子錢卽。以詩寄生曰「楚天風雨繞陽臺﹐百種名花次第開。誰遣一番寒食信﹐合歡廊下長莓苔。」生遣使往迎比至﹐則不起匝月矣。辛卯冬生再入都﹐過母家﹐見娟娟畫像﹐題詩其上曰「人生補過羨張郎﹐已恨花殘月減光。枕上遊仙何遲速﹐洞中烏兔太忽忙。秦娘似比當時瘦﹐李衛慚多舊日狂。梅影橫斜啼鳥散﹐繞天黃葉倚繩牀。」時多傳誦焉。

尹蓬頭名繼先﹐臨洮人。目見徽欽北狩時事﹐至元得禮部度牒爲僧。遇異人授以接命之術。元末常乘黑驢遊燕雲間接命於眞定﹐遇羣盜奪其驢﹐刀傷其身面二三處。遂入滇南山中避亂﹐泰中時往來荊襄陜洛間﹐人尙未之知也。成化末過江西﹐有宗室扣其術不答。宗室怒杖之垂死﹐令左右置棺中舁出﹐生焚之。尹密告舁棺人曰﹐死則死矣﹐幸微露竅穴少便呼吸。其人憐而許之﹐及舉火﹐特空棺耳。遊南都成國公見所佩元朝羊皮度牒﹐始共駭異﹐知其年且二百餘矣。遣一婦人侍之﹐將私叩其術也。弘治末﹐復在南京接命。浙江鎭守太監劉瑾召之﹐夜過無錫髙橋巡司詰問﹐不答﹐被縛﹐明日出度牒示之﹐得釋。未幾﹐將還南都﹐道經蘇州﹐從而拜禮者﹐日無算。知府林世遠收系獄。月餘﹐瑾聞遣使至﹐釋之。正徳初﹐太監賴義掌東廠﹐召至入京。劉瑾時方竊權﹐欲以威劫其術。尹終無言﹐瑾怒﹐遂以妖言惑眾﹐緝送法司議死。時閔公珪爲刑書﹐止令招年九十﹐免死押發原籍鉗束﹐後居鐵鶴館中。一日﹐土民修殿發土﹐土中得鐵鶴。士女悉集觀之﹐尹笑撫之曰﹔「自我埋汝忽復二百年矣﹐幸再相見也。」跨鐵鶴背飛上殿脊﹐對眾髙揖而去。守臣懼祕其事﹐初在刑部問官叩其術合用婦人否﹐頷之而已或再三問之﹐自言每一接命必得奇禍是獄也﹐豈有餘殃乎。對問官惟請死期﹐略無懼色。一食能盡胡餅數十﹐酒數斗。或數日不與亦未嘗告饑﹐平居惟單衣袍隆冬不寒。及遣發日﹐忽向人求纊襖﹐或給之﹐甫出門脫付解人﹐且曰「秦地苦寒﹐特求此贈耳。」前所佩羊皮度牒﹐劉瑾收之﹐瑾死﹐用以殉葬。

當今神仙家所共知而目睹者﹐有赤肚子﹐不知何許人。正徳末﹐忽自密雲就人家屋檐下居。冬月𨿽大風雪﹐身無寸絲﹐惟以氈方尺餘蔽其前後。或一食能兼數人﹐或數日不食。兩手指掌﹐拳曲不舒﹐人問之不答。一日﹐有道士乘驢過之﹐赤肚遽起﹐隨入一野廟中﹐相對悲泣。道士曰「我以汝爲死矣﹐乃尙在耶。」講論通夕而別。偏胡子姓許﹐善相術。比老遇異人令之相﹐許答曰「子神淸气淸骨淸﹐神仙相也。」異人笑拂其須﹐凡經掌握處﹐明日皆黑。因此遂名﹐後入終南山求道。今人多在齊魯運河中見之﹐若王野極憲廟封爲太玄眞人。今上禦極初﹐前星未耀﹐或薦之﹐召至京﹐不兩月死﹐其死亦甚異。太監劉瑯﹐鎭守湖廣。日聚斂酷虐﹐尢好煉丹。有祖母綠絳環一事﹐原用金一千二百五十斤得之。秦陵朝降香武當山﹐瑯從行。私欲有所禱﹐燒檄不舉﹐心疑之﹐問於道士。時道士中有挾邪術者﹐欲以術取其環。對曰「太監第自思﹐心有最愛而難割者﹐奉之於神﹐則神韻而舉檄矣。」瑯仰思良久曰「惟絳環則竭一生之財﹐得之﹐庶幾是乎。」因積誠再啟壇設醮虔拜畢﹐就腰間解置火中。須臾﹐隨檄冉冉而上﹐漸出云表而滅。瑯嘆異﹐又出金施捨而行。後數年﹐瑯守備南京﹐道士以絳環稍加拂拭﹐略變本形﹐賣與之﹐得價亦如初。謝子象以詩誚之臼﹕「堆金積玉等邱山﹐猶自貪心學煉丹。空裏得來空裏去﹐玉皇原不系絳環。」

髙坡異纂

