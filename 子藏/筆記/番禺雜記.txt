番禺雜記﹝宋﹞鄭熊撰

番禺二山名廣州昔有五仙騎五羊而至遂名五羊嶺表或見物自空而下始如彈丸漸如車輪遂四散人中之卽病謂之瘴母

海邊時有鬼市半夜而合雞鳴而散人從之多得異物

村民鑿山爲穴多品供雷冀雷享之名雷藏

早潮下晚潮上而水相合曰沓潮

乘風而行名鱟帆其眾如簰筏名鱟簰

閩越江北山間蠻獠啖蚯蚓脯爲羞容州人好食虀土人以爲諱或云以蚯蚓爲之

菖蒲澗昔刺史陸胤之所開也至今重之每旦輒傾州連汲以充日用𨿽有井泉不足食太元中襄陽羅犮累石澗側容百許人坐遊之者以爲洗心之域咸安中姚成甫嘗采菊澗側遇一丈夫謂成甫曰此澗菖蒲昔安期生所餌可以忘老於是徊翔俯仰倐然不知所終蓋仙者焉

交址之地最爲膏腴舊有君長曰雄王其佐曰雄侯其地曰雄田

犍爲僰道廣南荔枝熟時百鳥肥其名之曰焦核小次曰春花次曰朝偈此三種爲美次鱉耶大而酸以爲醢和率生稻田間

