溪山餘話

﹝明﹞陸深撰

周諝延之﹐尢溪人﹐字希聖﹐宋熙丰間人。知廣之新會縣﹐不肯奉行王安石新法。有寄子弟詩﹕浪有虛名落世間﹐自慚無實骨毛寒。未年三十身先倦﹐才得一官心已闌。卜宅擬尋栽藥圃﹐買田宜近釣魚灘。他年子弟重相見﹐藜杖蓑衣筍籜冠。詩𨿽淺﹐頗不類宋﹐一時門人稱周夫子﹐其風致可想也。又著孟子解義禮記說﹐亦一博學之士。

嘉靖己丑﹐予謫延平﹐將以八月到任﹐故自七月冒暑渡浙江﹐沿途皆以疾謝遣人事。二十六日過蘭溪﹐謁楓山章文懿公祠堂﹐公諱懋﹐字徳懋。是日始具衣冠。文懿家甚寥落﹐八十歲外生一子﹐時年已十五矣。祠中塑像乃公服﹐不甚肖﹐似爲賦一詩﹐曰﹕大明啟運接虞唐﹐成化初年士气昌。歲晚舊京施木鐸﹐日長過客奠椒漿。蓋棺論定知消長﹐節惠恩深識播揚。靑眼門生今白首﹐敢於初志負升堂。﹝公丙戌會元﹐入翰林爲編修。因鰲山應制﹐上疏諫止﹐遂謫外。是時羅一峯倫方論時相起復後﹐先就貶士論翕然稱之﹐稍遷福建僉事﹐遂致仕家居近三十年。孝廟末始因論薦起爲南京國子祭酒﹐自祭酒遷南太常寺卿﹐不赴再遷南禮侍﹐再不赴復乞致仕家居﹐復以論薦升尙書﹐年八十六卒。賜祭﹐賜葬﹐賜謚﹐復廩食其幼子﹐皆異典也。深卒業南雍﹐極蒙公器待﹐時年二十六﹐今五十三矣。﹞

公和易不事邊幅﹐喜爲後生輩談論講說﹐終日不倦。其言若不甚切深﹐而其應皆如影響。所謂國家之蓍蔡若人是已。每爲諸生言甲子歲更天下多事云云﹐乙丑孝廟賓天而劉瑾擅權﹐武宗朝事無一不驗﹐所聞者非一人﹐世當有記之者。別有一二事得於獨聞﹐因憶正徳壬申秋﹐深以編修使淮府﹐畢事還經蘭溪﹐與今僉都禦史唐虞佐龍同謁公於白露山下。公畱飯於廳事﹐惟虞佐與深侍公﹐一一詢朝事﹐並及當道諸公。因曰萬一今上無嗣﹐則孝宗絕其繼承云何﹖深不敢對。又曰當論昭穆﹐昭穆亦有數說﹐不同若據。左傳曰文之昭也﹐武之穆也﹐則昭穆當視廟制。深益不敢對。虞佐時以剡城尹持服素喜議論﹐是時亦默默。公微笑字謂深曰﹕子淵意何如﹖深遂避席對曰﹕此非小臣所敢道。公又笑曰﹕官也不小﹐李綱在宋朝許大擔負﹐只是起居注耳﹐起居注正是今編修之官。深遜謝﹐不省何謂。公亦遽以他語易之。深至杭遂上疏﹐移疾還家。丙子秋告起遷司業﹐辛已奔先太史公喪還家。戊子始召遷祭酒﹐明年三月以經筵面奏﹐再上疏得旨降延平同知。其事頗與李忠定合。按﹕忠定字伯紀﹐梁溪人﹐梁溪今之無錫縣。其生則在予華亭縣公廨﹐故至今有相公閣﹐以忠定故也。忠定在講筵以面奏謫沙縣﹐沙縣今隸延平﹐予亦以面奏得延平。𨿽文章勛業萬萬不敢望忠定﹐而事有偶然相類者﹐不知文懿當日何以特舉忠定爲深勵耶﹖古人何限亦何必忠定﹐其有意耶﹐其無意耶﹐皆不可知也。漫書於南劍州之九峯吏隱處。

予爲庶吉士時﹐一日侍坐於少師洛陽劉公健﹐因問予章徳懋可爲今日何官﹐予亦遜謝不敢對﹐公大聲曰﹕以爾知徳懋故問。予始起對曰﹕恭而安﹐宜爲日講經筵官﹐以輔養。聖徳公搖手曰﹕不得﹐不得﹐徳懋居山林久未間﹐講筵禮數萬一﹐山野使人主不肯親近儒臣自此始。同年﹐崔子鐘銑聞之﹐曰此公私意﹐孰謂徳懋不習禮度耶﹖由今日觀之﹐深之去講筵也﹐𨿽所自取﹐亦以少誠意無感悟之效。如盛庶子端明﹑魏祭酒校﹐皆以生疏攺秩﹐半歲之間屢有變動。聖心可想矣。乃知前輩練事久﹐自有長識﹐後生未易以一言斷也。

我朝君臣隔絕﹐實以憲廟口喫之故。至孝宗末年﹐有意召見大臣與議機務﹐李西涯文正公東陽﹐載在燕對錄比來南劍聞之蕭少卿九成韶言。一日﹐孝廟嘗問司禮監﹐祖宗時召見大臣其禮如何﹐當在何處﹐蕭敬對云﹕英宗多在文華殿﹐嘗見臨殿前楹見吏部尙書王公翺問。對畢﹐王公辭去﹐顧見其衣後破損﹐再呼還﹐問衣破何不令家人補之。王公答曰﹕今日偶服此到部適﹐聞命不及更衣。英廟撫掌笑﹐命賜一綺。孝廟聞之曰﹕朕不能如祖宗簡易若此。數日間﹐遂召見兵部尙書劉公大夏﹐見後稱好好向見。邃庵楊公一淸亦談一事﹐云時甘肅闕總兵官會推恭順侯吳瑾﹐英廟以爲得人﹐召問王公如何﹐王公以爲不可用。英廟遽曰﹕老王執拗﹐外庭皆道此人好﹐獨爾以爲不好﹐何也﹖王公叩頭曰﹕吳瑾是色目人﹐甘肅地近西域﹐多回回雜處﹐豈不笑我中國乏人﹖英廟卽撫掌曰﹕還是老王有見識﹐卽命另推。祖宗時君臣之間契會如此。孝廟有意修復眞﹐聖政也。

戶部尙書杏岡李公瓚﹐嘗爲兵部主事﹐言東山劉公大夏﹐當孝宗之朝最爲得君公﹐亦以天下爲任。議汰冗食﹐凡軍戢皆以軍功爲準﹐通查裁革。旣得旨行之﹐而一時侍衛﹑將軍﹑力士之流﹐皆以才藝選。初無軍功﹐該司失於照詳類行報罷﹐一時哄然。時駙馬都尉樊凱官紅盔將軍特過兵部﹐爲言此輩不宜裁革。東山槪拒之﹐凱積不平﹐適當駕升殿﹐凱立午門外語諸人曰﹕爾輩不用了﹐昨已奉旨裁革﹐𨿽我亦無地位矣。蓋激之也﹐眾人遂散出。孝宗上殿﹐平昔執瓜帶刀之人皆不在儀衛﹐簡寂恐恐不安﹐屢顧左右問故。旣退﹐遂宣樊駙馬面究﹐凱奏昨兵部以行裁革去矣。孝宗大聲曰﹕劉大夏敢如此﹗玉色不怡﹐復宣兵部東山至﹐走急气促﹐不能了了﹐而裁革之事悉罷﹐聖眷遂衰矣。夫以東山之公忠﹐與孝廟之有爲﹐事機一失乃至於此。信乎﹐臣不密則失身一時疏略﹐甚可惜也。該司可謂無人矣。諺云﹕幸門如鼠穴﹐此言可以諭大。

嘗記宋時漕運﹐自荊湖南北米至眞揚﹐交卸舟人皆市私鹽以歸﹐每得厚利。故舟人以船爲家﹐一有損漏旋卽補葺﹐久而不壞﹐運道亦通。太宗嘗謂侍臣曰﹕篙工柁師有少販鬻﹐但無妨公﹐不必究問。眞帝王之度哉。

亡國之君多善文辭﹐如隋煬帝﹑陳﹑李二後主﹐使與詞人才子爭長﹐亦居優列﹐豈浮華者無實用耶。南漢劉鋹疑鴆﹐對宋太祖曰﹕臣承祖父基業﹐違拒朝廷﹐煩王師致討﹐罪在不赦。陛下旣待臣以不死﹐願爲大梁布衣﹐觀太平之盛﹐未敢飲此酒也。其文章質直﹐有西漢風骨﹐不知五代衰亂僻在南服﹐何以能此此﹐豈有才質耶﹗

羅仲素云﹐中庸之書﹐孔子傳之曾子﹐曾子傳之子思。分明是有一本書相傳到子思﹐卻云述所授之言著於篇。朱晦庵作大學章句﹐又說經是孔子之言﹐而曾子述之傳是。曾子之意而門人記之﹐如仲素所謂述而成書﹐猶有可言。若謂不得其言﹐徒記其意﹐遂乃支分節解﹐以不失本書之旨﹐微恐於理有礙。誠如所云﹐則曾子有此門人不應無聞也﹐是二家之說不免學者之疑。畢竟大學﹑中庸卻有原書﹐不若程子只說大學孔氏之遺書也恰好。

今東南之田有二﹐則曰官田﹐曰民田。然官田未必盡重﹐而民田未必盡輕也。存諸冊籍有此異同。其在耕種各有肥瘠髙下。而官民之名若於田﹐無與者非如輕重二則之有利害也。惟編審差徭則官田輕而民田重﹐故受田之家亦嘗校論官民之則。然官田之得名﹐莫能推求所始﹐或指爲近世抄沒之田﹐或以爲賈似道所買之田。偶見李忠定公奏議中已有東南官田之說﹐元丰間檢正中書五房公事畢﹐仲衍投進中書備對﹐所述四京十八路田稅數目﹐已見官田﹐則西北並有之。又熙寧八年詔﹐凡官田及已佃﹐而或佃租違期應劃﹐佃者別召佃。悉籍之官當時又有總領措置﹐官田所名目之設﹐其所從來遠矣。拈出以俟參考。

鄧肅字志宏﹐沙縣人﹐別號栟櫚﹐有栟櫚先生文集。栟櫚山水奇絕﹐今屬永安縣。志宏有文行﹐與朱韋齋先生交好。一日韋齋觴﹐客栟櫚﹐以冠帶寓之。醉起﹐韋齋曰畱以質紙筆﹐明日如約﹐韋齋受筆還冠﹐而以紙少畱帶。曰﹕儻無千幅竟不還栟櫚。爲寄一詩曰﹕歸帽納毫眞得策﹐要箋畱帶計還疏。公如買菜苦求益﹐我已忘腰何用渠。閉戶羽衣聊自適﹐推窗柿葉對人書。帝都聲價君知否﹐寄付新傳折檻朱。前輩風流﹐調笑藹藹﹐若此。

天下水各不同﹐而篙師柁工不相爲用。鄧栟櫚稱閩水曲折﹐行亂石間﹐鼎烹雪噴相應而起﹐親見之方知其工。

晉共太子曰﹕君安驪姬﹐是我傷公之志也。其言如此﹐異世悲之。我朝憲廟最寵萬貴妃﹐萬嘗得罪孝廟﹐外傳萬自盡。嘗見一中官說萬體丰肥﹐一日以拂子撻一宮人﹐怒甚﹐遂痰厥而死。蓋卒疾﹝云內﹞人傳報﹐憲廟五色憮然﹐云萬使長去﹐我也待要去也。不久﹐遂賓天。鐘情之傷若此﹐申生之言益信。淸心寡欲自是人主壽命之源﹐可不愼哉﹗

吳文恪公訥﹐吾鄕常熟人。所著文章﹐辯體一書﹐號爲精博。自眞文忠公正宗之後未能過之。但聯句小序謂聯句始著於陶靖節。而盛於東野﹐退之則失考矣。若論聯句實始於賡歌﹐而柏梁之作其體著矣。

歌辭代各不同﹐而聲亦易。亡元人變爲曲﹐子今世踵襲﹐大抵分爲二調﹐曰南曲﹐曰北曲。胡致堂所謂綺羅香澤之態﹐綢繆宛轉之度﹐正今日之南詞也﹔登髙望遠﹐舉首髙歌﹐而逸懷浩气﹐使人超乎塵垢之表者﹐近於今日之北詞也。

予嘗謂張子房之出處﹐其後有李泌﹑韓退之﹐文筆惟陸宣公可敵。

己丑十一月九日﹐予聞山西之命﹐以明年夏四月六日入太原。李忠定公起用。卽往援太原事﹐亦頗類章公之言﹐予益以愧﹐無所酬云。

