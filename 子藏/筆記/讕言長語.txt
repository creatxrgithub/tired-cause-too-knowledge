

欽定四庫全書

子部十

讕言長語

雜家類三【雜說之屬】提要

【臣】等謹案讕言長語一卷明曺安撰安字以寧松江人正統甲子舉人官安邱縣教諭安素負才名著述甚富詩文集俱失傳此書集其生平所見聞而辧證其缺誤自以爲暇日手錄皆零碎之詞無益於事故以逸言剩語比之然詞有原本足備參考其論讀經一條尢切中明代俗學之末有任順跋稱安嘗爲憲宗實錄總裁官蓋當時著作多聘取儒士爲之故不拘資格然安之見重於時亦可知矣乾隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

讕言長語原序

予少遊鄕塾見先生長者嘉言善行卽筆於楮或於載籍中間見異人異事亦錄之長而奔走四方所見居多凡三四帙因去滇南道逺難將畱於松今不知何在滇中重錄所見聞者攜來武邑及承乏安丘老而彌勤人皆哂之予獨不倦暇日一一手錄以備遺亡率皆零碎之辭何益於事因名曰讕言長語讕言逸言也長語剩語也何益於事徒資達人君子一笑云成化二十二年五月五日吳淞曹安識

欽定四庫全書

讕言長語

明曹安撰

作古詩爲上劉坦之選詩補注可法又李杜全集不可不味選唐者非一世以唐音爲尙及範徳機云詩當取裁於漢魏而音律以唐人爲得其宗舊有唐音輯釋丹陽顏潤卿注宋祭酒訥爲序平陽劉敬伯輯古詩選唐蘇平仲序之云楊伯謙唐音盛時詩不謂之正音而謂之始音衰時詩不謂之變音而謂之正音又以盛唐中唐晚唐並謂之遺響是以體裁論而不以世變論異乎十三國風大小雅之所以爲正變者矣唐音去取出其嗜好也予觀虞伯生序唐音謂知言之難不爲無意故王永叔不喜唐詩謂其格卑而气弱葉水心云爭妍鬭巧極物外之變態唐人所長也反求於內不足以定心志之所止唐人所短也宋眞西山集古之詩文曰文章正宗其於詩必關風教而後取廬陵趙儀可譏之曰必關風教云乎何不取六經端坐而誦之而必於詩詩之妙正在艷冶跌宕梁石門寅辯趙之言爲非由是言之詩學漢魏盛唐有關風教去艷冶跌宕等而上之其惟三百篇乎康衢之謡虞廷賡歌五子之歌洪範數語又三百篇之權輿也古詩之祖也讀詩者不可不知

文章之選自漢而下梁昭明太子統以一人之見去取秦漢至晉之文爲文選宋姚鉉以一人之見去取唐三百年之文爲文粹宋呂東萊選宋人之文爲文鑑元蘇天爵選元人之文爲文類迂齋疉山又各批古文又有續文章正宗諸集古人之選亦備矣以予觀之在精不在多韓退之嘗取已文二十六篇爲韓子徐斯逺盡平生文共二十餘首首首稱善然詩文不能兼工故謂曽子固不能作詩曽嘗云古之作者或能文不必工於詩或長於詩不必有文有以哉昔人謂老蘇不工於詩歐陽修不工於賦曽子固短於韻語黃魯直短於散語東坡詞如詩少遊詩如詞數公之文名世而人猶非之信矣作文之難也

唐以詩取士故舉進士者多以詩名家四明烏斯道序王子與詩云詩嚴於文故文與詩不能兼工

三塲之學在今時出身之階梯也然足以知聖賢之言之奧古今事物之夥精亦不多矣吳臨川云初塲在通經而明理次塲在通古而善詞末塲在通今而知務長於此而短於彼得其一或失其二其間兼全而俱優者不多見也

通天地人曰儒一物不知一事不能恥也洞觀時變不可無諸史廣求明理不可無諸子逰戲詞林不可無諸集旁通多知不可無諸雜紀錄而其要惟在聖人之經聖人之經非如史子文集雜紀雜錄之供渉獵而已必飲而醉其醇食而飽其胾此吳艸廬支言集中語

宋葉適浙龍泉人號水心嘗云經欲精史欲博文欲肆政欲通士擅其門而不能兼也就其兼之或不得用故位下名卑而功業不見於世爲可惜也又云爲之者天也修之者人也

唐子西謂六經以後便有司馬遷六經不可學故作文當學司馬遷司馬遷敢亂道卻好班固不敢亂道卻不好故宋景濓謂作文専法漢史信然

作史實難非司馬遷班固不能以致其博非孫盛習鑿齒吳競不能以致其決非司馬光劉恕不能以達其權非朱子不能以守其經

太祖髙皇帝云宋濓之文不如王禕之典雅王禕之文不如宋濓之華麗楊士奇亦言劉伯溫之文不減於宋景濓劉特以功業掩之耳今三公之文具在識者考之

老杜云文章千古事得失寸心知作者皆殊列名聲豈浪垂騷人嗟不見漢道盛於斯於以見漢之文章渾厚森嚴試以漢之文章讀之自見漢詔尢不可及

近年所刋之書多不關世教以予取之宋胡致堂崇正辧一書蓋因僧仁贊之所論按其事而折之燎然明白佛之徒無以逃其妄今刋夲在南陽府元張養浩衛聖編謂老荘申韓揚氏之書與吾聖經黒白較然惟左氏荀子秦漢以來諸儒濁亂聖人之言則爲之申別毘陵謝蘭取聖賢問答之語辟異端者爲書名曰辧惑編經書子史先儒扶正抑邪之言備載合而觀之眞可以正人心

周易人多讀夲義不讀傳不知傳義不可缺書讀禹貢節要詩不讀變風雅春秋不詳崩薨卒葬禮記防服大記等多不考學庸多不讀或問論孟多不讀序說經有節文史有略夲百家諸氏之書皆有纂集以爲一切目前茍且速成之計父兄以是誇子弟師儒以是訓學徒近時書坊又刋時文以衒來學不使義理淹貫可勝嘆哉

離騷爲詞賦之祖朱子論屈原者盡矣揚雄乃作反離騷其後有非國語者又有作非非國語者有刺孟者又有作刺刺孟者靜言思之可發一咲

資治通鑑仿春秋而作楊文貞公謂有關治道之書予少不知正統十三年授徒海鹽主翁専以綱目爲問遂日手之不釋蓋左史記言書是也右史記事春秋是也綱目所以接春秋今續資治通鑑於宋元二代亦備

三體唐詩有實接虛接用事前後對等目謝疊山批文章軌範有放膽小心防字句等法竊恐當時作詩時遇景得情任意落筆而自不離於規矩耳若一一拘束要作某體某字樣非發乎性情風行水上之防

杜子美律詩自成一家言元進士臨川張伯成注杜詩演義曽昴夫作傳有此作又有刋版告語惜其少傳往時見杜律虞注以爲虞伯生古今人冒前人之作爲已作者居多

予家有陽春白雪小夲元人如劉時中關漢卿諸公之作尢多大抵元之詞曲最擅名予嘗私論之曰漢之文唐之詩宋之性理元之詞曲試以漢之文言之果有出於董賈之防乎以唐之詩言之果有出於李杜之什乎以宋之性理言之果有出於濓洛關閩之論乎以元之詞曲言之果有出於陽春白雪之所載者乎況四代人物又不止於此乎

作詩亦要著題如杜工部亦有不著題者如天臺黃庚試枕易詩云古鼎煙銷倦朱翛然髙臥夜寒初四檐寂寂半牀夢兩鬢蕭蕭一卷書日月防心知代謝陰陽回首驗盈虛起來萬象皆吾有収拾乾坤在艸廬考官李侍郎應祈批云此詩題莫難於枕易非大家手筆豈能模冩蓋以其不渉風雲月露江山花鳥此其所以爲難也余閱三十餘卷鮮有全篇純粹正如披沙揀金令人悶悶忽見此作若紛紛盆盎中得古罍洗把玩不忍釋手此詩起句便含睡意頷聫气象優防殊不費力曲盡枕易之妙頸聫冥心回首四字極其精到結句如萬馬橫奔勢不可遏全篇體制音調諧宮商三復降嘆此必騷壇老手望見旗鼓已知其爲大將也冠冕眾作誰曰不然黃山谷在塲中試野無遺賢詩雲渭水空藏月傅巖深鎖煙考官批云此人不獨此詩冠塲他日當有詩名滿天下後山谷果爲江西詩祖

歐陽爲浙省考官夲房得四靈賦一卷詞意髙迥覆考官謂非賦體欲黜之爭之力且曰其人賦尙如此經義必髙督掌捲官取其夲經視之至則偉然老成筆也及拆捲乃程端學同列髙郵龔繡素知名姓謂曰此四明程先生之弟防先生防失此佳士明年防試經義防冠塲試官白於宰相曰此卷非三十年學問不能成使學子得挾書入塲屋寸晷之下未必能作此等文字請置道榜第一然則文須老成主司必然刮目

松江府誌云三乃古由拳縣沈沒毎天晴月朗舟過者分明見其中井欄街砌宛然正統九年夏予赴舉之南京舟過中予適倚舷忽見水淸處井欄街砌如故是亦一遇古迹不冺有如此

天順六年予校文江西新建縣乏舉予以落卷中取一可者其捲不批倒隨取之乃李士實也李登進士筮仕刑部主事陞郎中今爲提學副憲有文名成化十三年校文山西同考以詩卷一篇采采捲耳三章文甚奇特予以他篇不甚稱置之至塡榜同考又言及予以爲言僉曰可遂拆捲塡其名然則朱衣頭之事豈無哉

曽學士棨巢防集絕似唐人予天順六年校文江西舟泊鄱陽湖女兒港舟人下舟問予讀何書予呵之其人曰我少從曽棨學士泊此港有一詩予索一誦其人卽誦予筆之詩云彭蠡湖邊女兒港秋水未幹湖水長女兒一去今防秋時有行人來系舟岸栁汀花濕紅翠栁似顰眉花濺淚茅屋參差石徑斜港口人煙凡防家當初知是誰家女後來嫁作誰家婦嫁時湖上墮弓鞋至今尙想淩波步我欲回頭問小姑小姑迢迢隔重湖我欲前從大姑問大姑黙黙凝新恨紅顏薄命眞堪惜女兒名姓無人識年去年來湖水春空使行人弔陳迹君不見古來多少大丈夫老死湖山名亦無巢睫集中無此豈非滄海遺珠

予於成化五年之沅江學署一夷人家多藏書蓋洪武迄今不遺內一詩乃浙江道提舉臨川艾性夫作貫酸齋作敍予手鈔之歌行語多關世教如賦銅雀硯末句云請君唾去勿復用銅雀猶在吾當摧撲滿吟云區區小器安足憐黃金塞塢臍亦然臨邛道士招魂歌云安得天上蓬萊宮卻著人間馬嵬鬼

沅江鄰於緬國多榕樹其風俗大異予賦一詩以紀之曰日舂日結作生涯土屋平鋪防百家地軟黃牛都睡足【車裏多黃牛其足軟止可食】艸深灰象並張牙【車裏緬孟艮地出象能鬭】飛來鸚鵡渾身緑【此鳥能人言人家多畜之】嚼罷梹榔滿口霞【以梹榔和萎葉灰食之當茶又多芭蕉實酸角蘇木胡椒】瘴癘不堪三伏暑誰知臘月尙穿紗言之鄙俚姑道其實

文人辭勝於理者多曹植七夕詠曰目牽牛兮挑織女交有際兮防有期張文潛七夕歌言牽牛織女二星雲帝憐獨居無與娛河西嫁與牽牛夫世人遂實其事白樂天長恨歌敍明皇貴妃天上人間防相見云云人讀之不覺可喜元艾性夫作臨卭道士招魂歌云安得天上蓬萊宮卻著人間馬嵬鬼今剪燈新話餘話一切鬼話啟故事収之後人遂以爲實然

東嶽泰山之廟徧天下肇於宋中葉唐先天開元間封爵爲王宋大中祥符間加曰帝廟之爵之像之皆非當禮以地只而不人其像尊比三公而不帝其號兆之如四望而不屋其祠庪縣於其方嶽而不徧於天下爾雅祭山曰庪縣謂瘞牲幣掛儀物陳北溪曰泰山魯鎭惟魯邦之所得祭而立祠於諸州何謂巋然而特者山之形而人其貎何爲立寢殿於後者又不知何山可以當其配也惟太祖髙皇帝攺正嶽鎭海瀆城隍廟號詔止稱東嶽之神於禮方正捜神記據東方朔附防東嶽帝君一何悖耶或以爲五嶽之神各有姓名泰山神姓圓名常龍衡山神姓丹名靈峙華山神姓浩名郁狩恆山神姓澄名渭渟嵩山神姓壽名逸羣一云泰山君元丘目睦泰山將軍唐巨甚是無謂不足信

天下有眞武廟按曲禮曰前朱雀而後武武乃北方七宿之象而傳記所謂蛇也宋有天下尊崇聖祖嫌名朗攺爲眞道家者流謂神有名字裏居眞武經又有披髮跣足世遂塑黒衣翩翩披髮按劍而坐腳踏蛇一何悖耶宋祭酒訥宋學士濓嘗辯之

老人星一名弧南一名南極見則天下治平只一星耳今人往往以長頭短身拄杖侶以鶴等謂之壽星此皆傳襲之畫工取巧而然士君子亦信之何哉

世有三官廟三官經有上元中元下元三品之說東南人於正七十月齋素謂之喫三官齋一日觀宋學士濓防三官祠記云漢熹平間漢中有張修爲太平道張角張魯爲五斗道其法略同而魯爲尢盛蓋自其祖陵父衡造符書於蜀之雞鳴山斬鬼卒祭酒等號分領部眾有疾者令其自首書氏名及服罪之意作三通其一上之天其一埋之地其一沈之水謂之天地水府三官三官之名昉於此夫至髙者天至厚者地水縱大亦兩間一物耳何得與天地抗哉今並稱之爲三是必有其說矣宋公之論足破羣疑元揭文安公作曲阿三官祠記一切歸諸道家不審何哉

天下學宮皆立文昌祠奉之以主可也而人其像春秋祀之以牲世俗相傳其神爲周時賢士張仲死後爲之捜神記又按淸河內傳爲吳防間人張戶老之子名亞又有七十三化之說近又刋七十九化書使人可驚可怪而儒者亦信之不知北斗之前有星曰文昌史謂其理文司祿但一星耳有是星則有是神祠而奉之在理𨿽未之有亦崇文之義焉予見作此祠之文多矣惟山西大同文昌祠記進士松陽盧璣之言爲當

凡寺中有輪藏者供一大士問之僧眾皆妄說無稽少時聞一詩云袈裟新補片雲寒足躡儒鞋戴道冠欲把三家歸一轍撚沙終是不成團蓋譏之也俗云其人道冠儒履釋袈裟正此而捜神記謂其名翕義烏人幼通三教書自號善慧大士云云又不知何據此不足論姑識之以警愚俗

關公廟亦在在有之或云義勇武安王或云壽亭侯或云關王不知廟像之設以魏主嘗畫公像戰克龎徳怒於禁降服之狀於髙陵之屋爲之權輿也或據其有義勇之烈鹽池之功亦淺之乎知公者矣若其大節在不防先主之約王肅曰有北面爭天下之志是已作廟記者多矣予偶見金田特秀觧州廟記云方曹勢熾焰劉力孤弱事君不防其夲見利不失其義海東馮子栗眞定廟記有云當其賊操九州之地已有其七之時獨不忍棄背顚沛流離之徳味二公之言公之衷愫暴白於天下後世矣

太祖髙皇帝詔天下止稱府州縣城隍之神惟有司得祭士庶無預城隍之名肇於古史之造字其用著於周易之系爻城隍之有廟殆亦以棲配食者之靈祭城隍於配食之廟猶明堂之祀帝云耳此先儒之正論今多塑像寢殿立配又置兩廊之獄如東嶽七十二司之繆可供一咲儒者察之

【缺】陵謝應芳謂吳人不當祀範蠡夲太史公之筆杜牧蘇子瞻皆謂蠡私西施以申公夏姫爲比越人祀之可也如諸葛武侯蜀人祀之吳魏未嘗祀焉亦有議論以予觀之範蠡張翰陸皆取其去之爲髙他未暇論觀髙季廸三詩可見

神有不當祭者予嘗過濟源軹城有聶政廟鄕人賽之杭有秦檜祠又吳艸廬集云去曹操廟郎州立梁松廟名陽山廟劉賔客有詩方回云馬伏波爲其所傾者似不當祭凡有官君子若此者宜去之

世之人多以儒釋道爲圖或塑像於寺觀釋以佛居中道以老子居中當道有司見之者略不介意而斥之孫復作儒辱云佛老之徒橫乎中國天下之人愚眾賢寡莫不爭競而趨之於是其教與儒爭馳並駕峙而爲三吁可怪也儒者不知其辱而反尊之者多矣得不爲罪人乎

佛初入中國有四十二章經以生中國爲難今人往往欲生西方何也明道觀佛書曰不觀無由知其理吳艸廬注道徳經其云治國如烹小鮮佳兵不祥可取

道士罵老子佛以神怪禍福恐動世人俾皆信向而爾徒髙談淸淨遂使我曹寂寞

宋元丰中陳州蔡仙姑能化現丈六金身常設淨水至者必先淨目而入有廖縣尉一日率其部曲洗一目及入以洗目視之寶蓮臺上金佛巍然以不洗目視之大竹籃中一老嫗箕踞而坐乃叱其下擒之

唐呂用之以桐人書髙駢姓名於胸桎梏釘之胡致堂曰桐人桎梏世所謂咒咀也或見髙駢之誅以爲驗彼呂用之之死又誰咀哉茍明乎理則不以此惑矣

楊萬里與零陵唐人鑑假鑪焚香以問卜唐答以詩云聞鑪香要決疑不疑何用卜蓍聖人自有韋編在進退存亡豈不知

顏魯公喜仙佛及使李希烈死之故王仲光詠公書虎丘道士詩刻雲長生心慕神仙侶終不貪生奉逆臣

賦比興爲詩之正體古人多有作比詩者近年不作比詩如元進士徳興董仲可明皇貴妃對奕圖云內計縱橫勢已危三郎何事不知防祗因一子參差久費盡神謀爲觧圍劉伯溫二喬圖云江上桃花紅粉腮飄然吹入玉堂來東風日暮和煙雨多少飄零委緑苔霅水李子儀墨梅云詔遣明妃出漢宮粉香和淚泣春風玉顏翻作寒鴉色悔不將金買畫工三詩非題亦難猜也

世言宋元人詩不似唐然文獻通考取宋人如石曼卿王介甫諸公詩歐陽文忠公論宋人詩中多警句近有詩人玉屑詩林叢話瀛奎律髓詩學梯航皆雜宋詩在人自擇元程雪樓蓮葉舟圖云如此風波惡舟中坐宴如此時不經濟借問讀何書吳艸廬楊妃病齒云齒痛自顰眉君王亦不怡此癡如早割何待馬嵬時浙人張庸陶糓驛亭圖云蒼筠織簟湘紋涼緑羅裁衣蘭麝香銀燭光寒夜將半琵琶曲終人斷腸不必加貶自有淸意四明李照詩一冊予記其王荊公墓雲天津橋上鵑聲急已卜先生相夲朝百世雄文淩白日千年新法苦靑苗冨韓國老緣誰去汴宋基圖自此揺荒塜臥麟寒食後東風不見紙錢飄又如宋景濓劉伯溫王子充蘇伯衡詩又非淺學可到子充洪武初使雲南不屈而死予始至尋其墓乃編一集公之節不下古人予作序云文人往往不得其死如司馬遷班固蔡邕陸機範蔚宗謝靈運軰厭厭如九泉下人公可謂志士仁人矣公之詩文逼古舟中口云挽船上逆水欲進不得前丈夫得意日何異下灘船

國朝詩人不一多有刻夲其間好詩亦多不入如李昌棋題文丞相硯云已矣斯人不可見畱得忠肝湼不緇千載空遺補天石一正是化龍池黃簾緑幕承恩日殘照西風倚馬時寄語玉堂揮翰手他年畱冩首陽碑廬陵陳循海棠山鳥云數聲啼鳥正間關嫩緑輕紅雨未幹一段雅容誰不愛春風能得防時看四明張楷觀浙江潮云當午春雷震海門初來逺客欲銷魂鑿開卽墨牛爭觸戰罷昆陽馬亂奔伍相精靈何日散錢王功業至今存天涯一靑山小矻立中流任吐吞瞿佑和靖墓云詩落人間有墓存誰歌楚些爲招魂愁連芳艸春無迹魂斷梅花月有痕華表柱存遼鶴返少防星殞楚天昏生芻一束人如玉想象髙風酹酒尊臨川黎擴擬唐宮人入道云髙髻雲鬟罷舊妝黃冠著入白雲鄕碧桃春雨心初定紅葉秋風怨已防行道宛如隨玉輦步虛淸似舞霓裳多情惟有長門月來伴吹簫引鳯凰吳興丘天祐弔趙子昻云宋家玉葉鳯凰雛骨冷空山不可呼一代文章藏翰苑千年詞藻落江湖秋風白鶴飛遼海夜雨銅駝臥緑蕪今日吳興山色裏尙餘光彩照吾徒金陵王徽舟中雨夜聞雁云羣雁來何晚寒聲渡逺空淒涼應帶雨悲咽爲兼風獨客雙垂淚孤舟半掩篷如何愁不寐聞爾別離中王汝玉漁村云汀葦蒼蒼白露凝一灘寒月未収罾西風吹醒江南夢四壁蛩聲半夜燈山行雲蘿蔦陰中是防家靑山數轉到門斜桃源只在雞聲裏不用緣溪認落花張弼送羅狀元倫謫官福建云烈烈轟轟好丈夫曽從金殿聽傳臚十年事業丹心苦萬世綱常赤手扶郭隗臺前折枯栁考亭祠下掃寒蕪時人欲識襟懷否天上浮雲自有無

詠物詩亦難唐人池鷺鷓鴣無以加矣余姚徐菊坡簫杖詩句句見簫杖鑿竅霜筠入手輕知音未遇伴閒行刻鳩賜老聲還噎隨鳯升仙力可憑弄月松根因拄石倚風花底爲和笙何當扶上雲霄路吹徹鈞天合九成紹興劉師邵失鸚鵡云來從西域養經年飛入靑雲最可憐銀甕空遺香露水雕籠閒鎖落花煙能言毎憶來書幌學舞長疑在綺筵此去想應尋舊伴隴山雲樹尙依然蘇平綉鞋云防日深閨綉得成著來便覺可人情半彎暖玉淩波小兩瓣秋蓮脫蒂輕南苑踏靑春有迹西廂待月夜無聲摘花又濕蒼苔露曬向西窓趂晚晴三詩貼題

弔古詩古今最多如李太白見崔顥黃鶴樓詩遂不題釣臺詩人有一首云嚴陵臺下大江橫千古英雄防戰爭今日漢家無寸土釣臺依舊屬先生滕王閣元僧一詩檻外長江去不回檻前楊栁後人栽當時惟有靑山在曽見滕王歌舞來嘉禾陳延齡年少作嶽王墓云一自班師下內廷中原俱望掃沈冥兩宮環佩煙塵迥百戰山河艸木靑雨暗靈祠嘶鉄騎月明陰井泣銀瓶淒涼古墓西湖上老樹悲風不忍聽又僧徳瑉姑蘇懷古云西施一咲破姑蘇常使行人淚眼枯輦道落花春走鹿琴防明月夜啼烏夫差古墓迷黃壌伍相荒祠暗緑蕪獨有靈巖山色在崢嶸樓閣屬浮圖二人皆少年作此頗有唐气

挽詩今人多作余鼎挽蕭時中狀元云待漏共趨丹鳯闕聫班毎侍建章宮芳郊逰覧軒車並祕閣編摩幾席同沈約體羸吟獨苦相如病渴賦尢工死生一旦悲乖隔追想前時似夢中又尹鳯岐一首云沈酣醲郁醉葩經禮樂三千對大廷天上防年依化日斗南一夜暗文星玉堂仙去名猶在石室人歸戶已扃萬里故鄕回旅襯白頭老母淚零丁祭文韓栁歐蘇集中可法近觀解學士縉祭沈指揮文壽夭一理冨貴一命百年非久二十非促旣威振乎西陲不同腐於艸木老淚如泉仰天一哭

送行詩古今千萬楊少師士奇南歸中朝少以詩送公吟一絕云東嶽祠前動別驂歸心先已到江南同官敢怨無言贈天語丁寕已再三至南京言及吏部尙書黃宗載送一詩云不到鄕關四十年承恩深荷九重天衣分內帑金花重詔出宸衷禦墨鮮周道北來奔電馬大江南去順風船遙知拜掃先塋處人羨蓬萊第一仙永樂中尙書夏公原吉送弟還長沙颯颯金風八月防汝今歸去寸心安菜根有味莫嫌淡茅屋無書可借看日具防甘宜奉母秋收租稅早輸官明年此際還來望莫遣寥寥雁影寒一皆胸中自然語讀靑陽文集維揚程廷珪送余廷心赴太學云蘆葦蕭蕭江上秋吳船三日住揚州靛花深染靑綾被云葉新裁紫綺裘官驛馬嘶風滿樹別筵人散月當樓明年徵雁將書去人在蓬瀛第防洲似覺淸婉

宴集詩古今尢多正統初鴻臚楊善東郭艸亭宴集詩一冊予時年十三四獨喜少師楊士奇一首有杜意帝城南畔尋韋曲浩蕩風光三月中衢路塵埃過雨淨園林艸木競春紅主人置酒興非淺眾客題詩歡不窮一杯一曲日西下莫待銀蟾生海東

詩難得句句好前人亦然薛道衡死隋煬曰更能作空梁落燕泥否文士王冑死帝曰庭艸無人春自緑復能作此邪近徐國公宅扁恕齋一人聯云窓前適意存芳艸林下歸心放白鷴又扁夣軒一聫云謝家兄弟池塘艸商室君臣鼎鼐梅又一人作靜趣予防首二句次聫雲溪邊倚杖看雲起石上橫琴待月明曲徑苔深畱莫掃閒庭花落聽無聲山童且莫敲茶臼只恐松陰鶴夣驚翰林編修賴世隆左遷臺州府經歷卒於揚州臨海王偡挽詩兩聫云卻投班馬堂中筆來運黃龍幕下籌視艸無由登翰苑看花有夢到揚州又如前人春水渡邊渡夕陽山外山之句皆奇

五言絕句如汪神童詩名賢詩其中首首佳勿以小詩忽之作此熟勝於五七言律如身閒茅屋穩心定菜羮香識破世間事淡中滋味長二十字深有意味程雪樓賦一初云一從何處起初自防時名昨夜山中夢梅花雪乍晴張光弼題雞云鳯凰有五色雞亦有五徳鼔翼不妄啼一聲天下白

吳與弼作詩學性理惟杜鵑詩有情景詩云西川如錦自防歸啼到江南意卻悲古樹淡煙殘月曉落花疏雨暮春時空遺蜀帝千年恨誰續唐人再拜詩欲向靑山一相問數聲不盡又何之予走四方見人詠麗情若元施子賦老妓雲閒卻秦樓是防宵舞衣香減不勝腰西風髩影羞鸞鏡明月歌聲怯鳯簫云冷東山春寂寂花殘南國艸蕭蕭江州流落商人婦一曲琵琶恨未消前人美女折花云梳罷雲鬟出戶來輕移蓮步海棠堦臨風折處香生手對日看時影在懷蜂簇露華凝翠鈿蝶隨春色上金釵曲防幹外苔痕濕歸去多應換綉鞋舊記姑蘇徐庸楊妃妙舞云曲按霓裳舞翠盤滿身香汗怯衣單淩波步小月三寸傾國貎嬌花一團楊栁欲眠風不定海棠無力雨初幹風流自古迷心目莫咲三郎倚醉看

吾松張弼以艸書擅名不知其古文詩超邁等夷禽言一首寄予云得過且過飲啄隨時度朝暮得隴望蜀徒爾爲未知是福還是禍防云此禽寒號虫也古人未作予故補之予與以寕先生萬里相思無以寄意聊書一通云時予在滇之臨安成化五年也十二年秋予之京除武邑又送一詩云三十餘年走宦途壯心牢落雪盈顱著書只欲明忠義垂槖何曽計有無天地恩私聖主河汾事業在諸徒嗟予鄕曲無窮意都付臨岐酒一壺小序云先生所纂比干錄王文忠公錄皆有關於世教詩故及之題晉寕淩節婦云栁葉桃花防度新寒窓獨坐不知春世間碌碌隨流者空有須眉愧婦人又題一舟泊一舟行小畫前船乘風棹千里後船挿篙猶未起同在江湖各待時傍人且莫論行止

古人和詩和意如賈至早朝大明宮和者杜子美王右丞岑參可見後來次韻未免屑輳近時凡百詩章惟歌律與古選全不之尙予嘗欲取臯陶賡歌五子之歌洪範及詩之三言五言七言體刻之使人習之以復古而未暇

予十七防松江府學見東齋壁宋昌裔艸書風入松二詞偶考虞伯生集云此詞臨安士人作末云明日重攜殘酒思陵攺爲重攜殘醉其一虞伯生在館閣作以寄柯敬仲博士二詞膾炙人口夫詞調最難周美成有片玉集予嘗跋其某名某名者康伯可九日遇雨望江南句句有九日故事並雨又一人題項羽廟酹江月云鮑魚鮏防楚將軍鞭虎驅龍而起空費咸陽三月火鑄就金刀神器垓下兵稀陰陵道狹月暗云如壘楚歌哄發山川都姓劉矣悲泣呼醒虞姫爲伊死別血刄飛花碎霸業休休騅不逝英气烏江流水古廟頹垣斜陽紅樹遺恨鴉聲裏興亡休問髙陵秋艸空翠

王昭君歸州王嬢女入胡琵琶歌云蔾葉萋萋其葉正黃有鳥處此集於苞桑

漢劉敬封奉春君主與匃奴和親王昭君怨之元艾性夫詩云合向胡天怨奉春以予考之昭君自請行若無怨

後漢匃奴傳言呼韓邪單於來朝願爲漢婿後宮王嬙以積怨自請行此事之實也西京雜記乃云元帝使畫工毛延壽圖宮人形貎按圖召幸王嬙以賂金少畫不及貎及賜單於宮人王嬙當行帝見之悔乃殺延壽梁石門寅巳辧之惟李太白杜子美二詩得正王介甫明妃曲云體態由來畫不成當時枉殺毛延壽歐陽永叔亦云𨿽能殺畫工於事竟何益自是後人多夲之成化十二年夏予過歸徳閱州誌載王嬙事李杜二詩在予跋以正其誤在滇聞人言詠昭君一首云塞上北風吹翠鈿擁裘狐白勝於綿將軍食肉自無恥女子別家誠可憐靑艸不凋胡地雪碧梧空老漢宮煙琵琶千載人猶學哀怨分明第四不及延壽事又王昭君女須卜居次須卜單於復姓居次云其名次徐遲反

論詩文體制文章正宗蔑以加矣然諸體中亦有遺者元詩體要爲類三十有八曰四言體曰騷體曰選體曰樂府體曰栢梁體曰五言古體曰七言古體曰長短句體曰雜古體曰言體曰詞體曰歌體曰行體曰操體曰曲體曰吟體曰嘆體曰怨體曰引體曰謡體曰詠體曰篇體曰禽言體曰香奩體曰陰何體曰聫句體曰集句體曰無題體曰詠物體曰五言近體曰七言近體曰五言排律體曰七言排律體曰五言絕句體曰六言絕句體曰七言絕句體曰抝體曰側體固無不備尙少擬古體和唐體倡和體回文體吳訥編文章辯體其已有古歌謡詞賦樂府書記序論說觧辧原戒題跋雜著箴銘頌贊七體問時傳行狀詩諭告璽書批答詔冊制誥制防表露布論諫奏疏議彈文檄諡法諡議墓碑墓碣墓表墓志墓記埋名誄辭哀辭祭文連珠判律賦詩詞曲亦無不備尙少文啟表狀問答奏狀諸體此外詩文有風雅頌賦比興又有典謨訓誥誓命教令勑宣紀移箋簡牒札子諸體然則詩文之作難矣不可不知也

禮記月令春其數八夏七中央五秋九冬六但舉天地成數中央土獨舉生數者土旺四時以土之五各兼配爲生數亦各得成數也嘗考數以五者天有五星地有五嶽如五性五常五品五倫五教五福五行五位五爵五旗五際五子五陵五官五糓五味五臟五兵五鼎五權五量五度五禮五射五禦五刑五侯五王五技五色五音五方五內五嶺五河五均五反五畜五湖五溪五屬五部五倉五果五菜五飯五法五馬五常五羖五兩五鬼五胡五毒又五達道五弗措小司冦以五聲聽獄訟求民情洪範五行禮有五經史云三老五更又有五君詠五老榜雞有五徳馬氏五常五年一巡狩之類不可枚舉孫卿用兵亦有五權易系辭天數五地數五皆宜商確而類推

蘭亭防四十二人流觴賦詩成二篇者王羲之王凝之孫綂謝安孫綽王宿之王彬之徐丰之謝萬袁嶠之共十一人成一篇者魏滂郤曇桓偉虞友王渙之曹茂之庾蘊虞說王之謝繹曹華王蘊之華茂孫嗣王丰之共十五人詩不成者謝蕂謝瑰丘旄任凝王獻之楊模後綿呂系孔盛鐂宻勞夷華胥卞廸呂夲曹諲虞谷共十六人晉穆帝永和九年暮春王右軍序其序梁亂出外陳天嘉中智永得之授弟子辧才唐太宗令蕭翼取之後從葬昭陵宋米芾題禇遂良所搨桞公權集詩李公麟爲圖王晉卿家謂之三絕予惜太宗愛此帖元張光弼詩云君臣詭遇一獃僧楔帖曽來事可懲誰料萬年歸殉後卻將繭紙累昭陵乂其中詩有不成者如獻之【缺】

昔人謂詩擅塲亦難矣然刻燭賦詩擊鉢次韻倚馬可待彌明聫句者亦偶然耳四十二人其不見於史世莫知其姓名今備錄之觀此帖可以備防

西園雅集圖宋紹興初石林居士葉夣得序蓋元祐諸賢防駙馬王詵晉卿西園李伯時卽席中所畫也凢十二人蘇子瞻王晉卿蔡天啟蘇子由黃魯直李伯時秦少防陳碧虛米元章王仲玉圓通大士劉巨濟乃鄭天民記鄭記作於政和甲午可信紹興丁未邵諤進述古圖圓硯云李伯時效唐小李將軍用著色冩硯旁刻玆圖黃溍作述古堂記增張文潛陳無已晁無咎李端叔四人劉松年臨伯時圖無此四人又僧梵隆趙白駒亦臨此十六人陳思允亦題又少李端叔陳無已二人爲十四人楊文貞公家藏夲則十六人豈前後防不一如楊鴻臚東郭艸亭之防在正統中亦前後不一者邪看此圖當以意防之可也夣得蒼梧人注書序禮記徽宗時附蔡京得起居郎文人無行信然伯時龍眠居士善繪有名雅集圖有二女子王晉卿家姫雲英春鶯也

詩詞中有院落籬落村落部落落居也唐宮中巷有野狐落落亦居也又有碧落勾踐戰敝卒三千人禽夫差於幹遂遂者道也幹是水灣之髙地江幹河幹是也左思吳都賦雲長幹延屬金陵名長幹落幹二字實字也史云逾隠以待之隠短墻也與埒同

陶淵明采菊東籬下悠然見南山初不用意而景與意防後人易見字爲望楊萬里謂易此一字便覺一篇神气索然杜甫山鳥山花吾友於黃魯直攺曰山鳥山花共友於說者謂易一吾字便覺不健不特此也經書亦有妄加增損注觧其甕天之蠛蠓耳學者信之作文尢爲可笑

白樂天自警一詩云蠶老繭成不庇身蜂饑蜜熟屬他人須知年老憂家者恐似二虫虛苦辛又一詩有所悲云獸中刀鎗多怒吼雁遭羅弋盡哀鳴羔羊口在緣何事闇死屠門無一聲偶閱二詩錄之亦可以警

唐呂溫由鹿賦謂由此鹿以誘致羣鹿也彼縶鹿者曰此鹿毎有所致輙鳴嘷不食者累日故賦曰防獸傷類如不自容伊人賣友而享其功防交道兮墜義風曽麋鹿之不若何仁信之可崇髙季廸鶴媒歌云嗟爾髙潔非凡禽胡爲徇食移此心受人馴養忘逺舉好陷同類機腸深嗚呼世上防人號君子得利相傾亦如此

韻府羣玉亦収之博矣解縉陳繼文人也亦不之取其中正要者漏之如足字欠管寕濯足柵字欠靑溪柵蘇峻攻靑溪柵卞壼拒之髙熲殺張麗華於靑溪柵二字尙失之他可知也人當自擇

袁悅之還都止賫戰國防曰天下要惟此書李權從秦宓借戰國防宓曰戰國縱橫用之何爲然太史公取以著史記文辭髙古子長取法韓愈以揚雄與孟荀並稱司馬光尢好雄學且謂雄文簡而奧惟簡而奧故難知其與雄者至矣復述潛虛以擬抑又何說哉宋儒有不喜杜甫詩而喜韓愈詩者謂杜題李尊師松障子歌老夫淸晨梳白頭都道士來相訪二句之俗一儒曰韓之昔在四門館晨有僧來謁與此二句何異亦不能答人之好惡不同有如此殊不知杜二句起得平直似鄙俚通篇變化之妙意兼比興試取而味之自見

拯人之危大是好事古今人多能行之其最難者如西京趙岐避難安丘孫嵩年二十餘逰市見岐察非常人停車呼與共載宻問岐岐以實告遂與俱歸藏復壁中數年後諸唐死滅因赦乃出在壁作孟子章句古人於獄中授經又有經而鋤負薪而讀者手鈔而讀者今有明窓淨幾書坊印夲而不讀者獨何心哉

鄭承秦焚書之後其所著訓詁亦難及矣然有大害理者不可不辯如周禮以九賦斂財賄乃正賦也以爲口率出錢君子非之謂此乃周公之罪人而流禍萬世者也石門梁寅謂釋經之誤可不察哉然五經四書中其釋之誤者亦多而史之斷者尢多謬君子宜辯之

予閱史至齊大司馬王敬則爲齊主所疑敬則世子仲雄善琴齊主以蔡邕焦尾琴借之仲雄作懊儂歌曰常嘆負情儂郎今果行許又曰君行不淨心那得惡人題齊主愈猜愧後敬則敗死以予度之此歌亦偶然道情耳如楊惲詩曰田彼南山蕪穢不治種一頃豆落而爲萁人生行樂耳須富貴何時當時以此詩爲誹謗得罪以予度之怨也又如謝靈運旣臣宋卻乃作詩曰韓亡子房奮秦帝魯連恥則是有是心求免於禍難矣蘇軾詩獄不免口多古今人詩多無意作人有病者疑之遂成大禍謝疊山解唐詩絕句首首有意予恐未然解杜詩者亦似此予在滇送劉進士詩一聫云野鳥偏於風外囀蠻溪多在雨中渾一秀才謂譏其夷人亂作詩不特詩也六經四書子史亦有解差者不可不辯

杜甫贈虞十五司馬詩云書籍終相與說者謂子美欲悉以書籍與虞庻防傳子美之業也沈約見王筠文嘆曰昔蔡伯喈見王仲宣稱曰王公之孫吾家書籍悉當相與僕𨿽不敏請附斯言予蓄書千百卷有子舉人死諸孫恐不能繼凡書多與人蓋亦此意𨿽然古今人家有書遭子孫不肖失之亦多矧財帛之積未有不散者也不如遇賢者與之爲髙

劉長卿生子詩云且免琴書與別人以言無後之苦然有子賣父書者多矣亦何貴乎有後哉

宋周行已跋薛唐卿秦璽文謂見李斯之書防不疾唾而卻走元艾性夫題銅雀硯云寜容污寸硯又嘗見有毀秦檜梁松廟文皆卓然有見者也予一日讀古文見武曌丁謂王介甫之作皆厭觀之使文如朱子字如顏魯公𨿽眾人亦知敬

浯溪在永州祁陽縣南五里元次山中興頌刻溪陰石上廬陵蕭泰登題浯溪詩云靈武歸來大難紓忠臣孝子義何如浯溪石刻人爭重只爲平原太守書

晉袁甫詣中領軍何朂自言能爲劇縣朂曰惟欲爲縣不爲臺閣何也甫曰人各有能有不能譬繒中之好莫過錦錦不可以爲防谷中之美莫過稻稻不可以爲虀

朱子文答劉韜仲督賦云正是索千金於乞丐之夫亦無下手腳處不卹則得罪於民不辦則得罪於上官

宋王益知韶州屬縣翁源多虎公令捕之令欲媚公言虎自死者王輿致州爲頌以獻公使歸之曰政在徳不在異

元布呼宻因河東守臣獻嘉禾曰汝部內所生盡如是耶曰惟此數莖布呼宻曰如此則旣無益於民何足爲瑞遂罷遣之

元臺布哈爲臺州守有所亷察因夜宿村家聞鄰婦有姊姒夜績者姊曰夜寒如此我有瓶酒在牀下汝可分其淸者畱以奉姑下濁者吾與爾飲之姒如其言起而注淸者於他噐且曰此達元帥也吾等不得嘗矣姊曰到底淸耶遂笑而罷布哈聞之未曙卽去布哈字達兼善殺賊死莭臺州

李易安趙丞相挺之之子趙徳夫之內也序徳夫金石錄謂王播元載之禍書畫與胡椒無異長輿元凱之病錢癖與傳癖何殊名𨿽不同其惑一也乂謂蕭繹江陵陷沒不惜國亡而毀裂書畫楊廣江都傾防不悲身死而復取圖書豈人性之所嗜生死不能防之歟又謂有有必有無有聚必有散理之常人亡弓人得之乂胡足道哉女子防也有識如此丈夫獨無所見哉

魏太和中宦者符承祖用事時親姻爭趨附以求利其從母楊氏爲姚氏婦謂承祖之母曰姊𨿽有一時之榮不若妹有無憂之樂與之衣服多不受彊與之則曰我夫家世貧美衣服使人不安與之奴婢則曰我家無食不能飼也承祖遣車迎之不肯起及承祖敗有司執其二姨其一姨伏法姚氏姨貧敝魏主見而特赦之噫丈夫之附富貴者反不如此婦之見多矣可不鑑哉

宋鄭淸之庶母生將臨蓐三日甑鳴甫生嫡母欲不舉嫂請於舅姑乳之後長教授峽州江陵帥趙方善風鑑夜夢有告者曰明日當有貴客來厥明報淸之謁方從防屏間窺淸之狀貎黧瘠且短小殊不稱所告夢賔次坐逾日昃方往來益視淸之危坐迄不惰方大器服且曰公他日大貴後果佐理宗爲相封公

宋王觀復以詩送黃庭堅黃庭堅曰詩生硬不諧律呂此病只是讀書未精博耳

黃庭堅過東平侯趙景珍墓詩曰朱顏苦畱不肯住白髮正爾欺得人嬋娟去作誰家妾意气都成一聚塵今日牛羊來丘壠當時近前左右嗔花落鳥啼荊棘裏誰與平章作好春

海昌蘇平言詩貴心平气和如髙太史啟詩工則工其中多心不平气不和惟夜聞吳女誦經一律心平气和

程明道送呂晦叔赴河陽詩云曉日都門颭斾旌晚風鐃吹入三城知君再爲蒼生起不是尋常刺史行

有客來相訪如何是治生但存方寸地畱與子孫耕賀仙翁作楊山跋見黃氏日鈔

宋相李昉玉堂卽事云一院有花春晝永四方無事簡書稀

梅溪王十朋號也文曰梅溪集嘗云不善文者冝祕不善書者冝楷不善言者冝省祭昭烈文旁觀八陣細讀三志我𨿽有酒不祀曹魏祭武侯文將略非長庸史之語旁有關張一龍一虎祭杜工部文讀書萬卷蓋欲有爲明光三賦烜赫一時文之有警如此

作詩文等忌頭上安頭所謂關門閉戶掩柴扉半夜三更子時候又宋徽宗因至三河吟曰半醒半醉當半夜三更三過三河

文字忌注腳中注腳如防夲塞源論卽講仁義足矣乃云仁者心之徳愛之理義者心之制事之冝反去講仁義遺了題上字又如爲之難言之得無訒乎注云蓋心常存故事不茍反講不梏於雞犬之放不馳於鴻鵠之思不知心常存是推出來的所以作時文古文詩句最難古人之文老杜二蘇多不知道嘆老嗟卑如七歌及赤壁賦逝者如斯而未嘗往也等可見

左傳室如縣罄如訓而謂室將空也後誤以爲似罄之空宋呂居仁兵亂後雜詩一聫云官府室如罄人家錐也無可見丁謂詩有天門九重開終當掉臂入王禹偁讀之曰入公門鞠躬如也天門豈可掉臂入乎此人必不忠後如其言李紳作憫農詩稱其有宰相噐韓愈稱歐陽詹亦曰讀其書知其慈孝最隆也觀文足以知人

李斯不向倉中悟陳止齋作李斯夢防傳桞宗元作李赤傳吳艸盧防謂王叔文亦厠鬼也二文說盡二人之心

桞宗元在八司馬中最巧者也作乞巧文又作愚溪對以愚自名而謂宗元豈拙愚者哉

韓文公送李願盤谷序讀之願之髙不可及矣不知願乃李晟之子愬之弟屢爲節度使皆以貪姦敗事韓文假借太過願有觀翟玉妓詩最爲滛防

史所以傳信司馬遷號爲良史如郅都之功績乃爲酷吏傳首班固又因之何以傳後哉此權徳輿所以譏之也

胡三省注通鑑云人苦不自覺前注之失吾知之吾注之失吾不能知也可爲注書自信者戒

秦之焚書焚天下之書其博士官所藏者故在項羽燒秦宮室始盡焚之蕭何収秦圖書之日不能並収之耳

讀史在推見至隠如唐宗立忠王璵爲太子人皆知太子瑛之廢由武妃林甫不知出於張說初忠王出見百官說有貎類太宗之言蓋昭成方娠時說侍東宮知其異事謂王當受天命故因事言之以廣於眾耳說事明皇情意至厚言從計行於忠王豈無異議乎使明皇之意已移嬖寵之言易入說無以逃其過矣此孫甫之論又云曹操自云日飲酖酒夜啖葛使人不得而毒之至劉元城先生始燭其姦又如曹操作七十二疑塜使人不可尋後人云直須髮盡七十二疑塜必有眞者

曹丕不爲操喜欲立植爲太子賴賈詡諸人調防定丕爲太子丕抱議郎辛毗頸而言曰辛君知我喜否毗以告其女憲英憲英曰太子代君主宗廟社稷者也代君不可以不戚主國不可以不懼冝戚冝懼而反以爲喜何以能久魏其不昌乎魏主芳謁髙平陵曹爽從司馬懿以太后令閉城門爽司馬魯芝將營騎斫津門出赴爽呼參軍辛敞欲與俱敞謀於其妹憲英曰天子在外太傅閉城門人云將不利於國家於事可得爾乎憲英曰以吾度之太傅誅曹爽耳然則事就乎曰得無殆就爽才非太傅偶也然則可以無出乎曰職守人之大義也凡人在難猶或防之執鞭而棄其事不祥莫大焉且爲人任爲人死親暱之職也從眾而已敞遂出事定之後嘆曰吾不謀於妹防不獲於義

曹操欲植爲嗣操屏人問大中大夫賈詡詡黙然操問其故詡曰屬有所思故不卽對耳操曰何思詡曰思袁夲初劉景升父子也操大笑終以丕爲太子唐李徳裕言方爲相子爲眉州司戶參軍武后曰君在相位何子之逺對曰廬陵是陛下愛子今尙在逺臣之子庸敢相近二人之對可謂諷諫者矣

鄒忌謂妻曰我與城北徐公孰美妻曰美於徐公忌不自信復問其妾妾曰徐公何能及君也旦日客來又問之客曰徐公不若君之美也明日徐公來熟視自以爲不如窺鏡而自視又不如逺甚暮寢而思之曰吾妻之美我者私我也妾之美我者畏我也客之美我者欲有求於我也此乃忌說齊王受諫然則諫之直可不受哉不然防言日至矣

人非名字則不能自別於眾人然異於眾人者不在名與字也視其徳與行耳虺虫之厲者也而仲虺爲良臣蠋蝡動之防也而王蠋爲烈士周公子伯禽孔子子伯魚以人之美不在名字也

號古無有因其名之有字而復字其字以示訓故程雪樓於賴安撫巋字曰伯髙髙而不自髙號曰謙齋巋者眾山中之獨髙者今人取號一切外之而誇詡

漢天文志載海旁蜃气象樓臺筆談記登州海市事登州岸東海毎春夏之交於波濤晻靄間見城郭邑屋樓臺觀閣參差隠見而人物車騎禆販之類往來雜遝余時莫之見蘇長公以元丰八年八月自陽羨起知登州二十日召爲禮部員外郎念奇觀之非時而玆逰之莫再致禱於海神明日見所謂海市如春夏焉因作七言古體詩一章如文公之謁衡嶽異體同符栁道傳謂儒者語常不語怪海市之云渉於奇詭佛之幻境豈近是耶元平陽林景熈著蜃說謂秦之阿房楚之章華魏之銅雀陳之臨春結綺是亦一蜃也

梁武平齊盡有其內獲侍兒十餘輩頗娛於目俄爲郗後所察動止皆有隔抑帝甚憤恚殆成疹左右識其情者進言曰臣嘗讀山海經曰以倉庚爲膳可以療其性使不忌陛下盍試諸梁武從之郤茹之後妬減殆半帝愈神其事左右復進曰願陛下廣羞諸以徧賜羣臣使不才者無妬於有才挾私者不妬其奉公濁者不妬其淸貪者不忌其亷俾其去惡勝忌而皆知革心亦助化之一端帝深納其言將詔虞人廣捕之防方崇內典戒於戕生其議遂寢

唐裴炎猩猩銘序云與之酒兼之以屐可以就擒刺血問與多少隨所加而得弗如此弗肯與里人將烹索其肥者乃自推其肥泣而遣之有客曰此獸何其愚也一僧謂客曰獸何足云竊見人而似之曽無悟矣四座引而問之曰夫財色名利溺人也曷若猩猩好酒乎爵賞祿位覊人也曷若猩猩愛屐乎饕餮致禍飾辭覬免者曷若猩猩推肥乎蘊利生孽至死而無悔者曷若猩猩含血乎

予偶作梟狐諭一首云世之人皆惡梟之不祥狐之妖媚不知人之爲梟狐者多矣梁蘇循爲禮部尙書敬翔李振曰循唐之防梟胡氏謂循之求相與梁之簒國何異朱溫敬翔捨已防梟而謂人防梟蓋以循爲唐臣賣國求利故二人云云狐有雌雄能惑男婦以予觀之不獨眞狐爲然彼鄧通韓嫣董賢諸人非雄狐乎妹喜妲己褒姒潘妃張麗華輩非雌狐乎梟又名流離其肉甚美可爲羮又可爲炙狐亦有三徳二物可鄙猶有可取人之爲梟狐者何如哉噫嘻

瀘南有畜秦吉了者能作人言夷酋欲以錢十萬買之其人告以貧欲賣之秦吉了曰我漢禽也不願入蠻夷山不食而死唐昭宗時有猴號孫供奉能隨班起居朱溫簒位欲猴起居不從徑趨溫所奮擊溫令左右殺之平陽林景熈謂李陵事虜馮道濫祿不若二物也其詩曰桓桓李將軍甘作單於鬼皤皤長樂老閱代如傳捨

劉禹錫鶴嘆雲閒翫終日翔舞調態一如相書信華亭之尢物也鶴惟華亭縣鶴巢村所出者爲得地他處𨿽時有皆凡格也陸機謂華亭鶴唳可得聞乎信然

周禮救日月食王必親擊鼓皷有聲舉陽事以壓陰气世稱墨爲玉名其色玉諭其質墨之堅靑光黑者佳黒靑全謂之而黒易靑難但黒不靑緇爾非也堅光備謂之玉而堅易光難但堅不光石爾非玉也

筆之才四圓健尖齊皆易惟妙難四者可以數得而力致惟數之不可得力之不可致有至妙存焉妙不能諭在人自得之耳制筆之法桀者居前毳者居後彊者爲刃要者爲輔參之以檾束之以管固以漆液澤以海藻濡墨而試直中繩勾中鉤方員中規矩終日握而不敗故曰筆妙

今之硯尙端溪歙硯有銀星者佳大滑川江有石可爲硯歐陽公曽評之成化十二年予過川江一驛官餽以石硯用之大發墨柰脆而易破銅雀硯不眞皆後人僞造

王十朋貧好作文無紙可書書於卓謂之無盡藏紙也鋟板肇於五季宋益盛無漢以前耳受之艱無唐以前手抄之勤刀筆工刻印章不廢倉頡籕斯二體之文其後行篆廢況又姿媚而楷簡要而艸乎

陶噐梓噐皆範金兆於盛宋一二僻儒之口而其流遂成於季宋亡國姦防之手二者皆變而爲金至今皆然

畫上二紙條名曰驚燕燕怕紙凡有紙條處則飛去紙條古不粘任其飄動

畫法以气韻生動爲第一又以神態逸妙爲次

雙六盤中彼此內外各有六梁故名雙六雙六最近古號爲雅戲始於西竺流於曹魏盛於梁陳魏齊隋唐間宋太宗播之聲詩紀於奎文雙六有光焉

鄒長倩贈公孫撲滿一枚曰撲滿以土爲之畜錢之具可入不可出滿則撲之有聚而不能散者致有撲滿之敗可不戒哉艾性夫有撲滿吟宋景濓有撲滿說意皆誚此

襴衫馬周以三代布深衣因於其下及裾名襴衫以爲上士之服今舉子所衣之服是也笏周制也晉宋以來謂之手板

賔以禮服來主欲從簡便傳之曰請衣客以便服進又服燕防之服而遇交際之服者必謝曰衩袒無禮僖宗乾符元年王凝崔彥昭同舉進士凝先及第嘗服見彥昭

席上掌酒令者謂之觥錄事元稹於解縣竇明府防罰虞卿黃承連飛十數觥不勝逃去

予在臨安府學郡人作學社毎五日一防酌酒彊予出令以詩句行久之思竭乃以古人一名一字者行之予言紂名辛字受伊尹名摯屈平字原曽晳名樊遲名須劉邦字季項籍字羽枚乘字叔數人又行二名一字者予言張九齡字壽鄭當時字莊李適之字昌李天寶元年代牛仙客爲相者又以婦人名如男子者予言蔡琰薛濤崔徽又美人連名者予言鶯鶯好好簡簡紅紅賽賽楚楚人有言盼盼翠翠卿卿小小愛愛東東當當眞眞李當當元教坊名妓眞眞唐進士趙顏於畫障上呼召一婦人名眞眞乂英英劉賓客有和楊師臯給事傷小姫英英三律李端端崔崖張祐詩云善和坊裏取端端又狐名紫紫

予行一酒令一字四呼如差差差差數數數數行行行行射射射射

東坡云神聖功用無防於酒

夜飲之家生姦盜予少時聞一大家主翁號文雅専容唱南戲諸子弟在家一人狡獪與其室通醜聲聞於外主人亦不疑且肝爲宿血之髒過三更不睡則旦面黃以血不得歸故也肝气和則血脈流通津液流暢

水歸東海化爲气鶴食從頂咽下云一百六十年一胎生牛不耳聽聽以角夏至日貓鼻暖餘日皆冷予以此言於人遇夏至日驗之貓鼻仍冷不信予曰未至夏至時刻忽至此時乃暖以此物物要格

左氏傳陰陽風雨晦明天之六气

予少逰松江幹山宿李升郎中宅近山有虎啖一人時二十一日予問之咬何處云咬下腿十五六時讀洗寃錄云虎之咬人如貓之咬鼠初一至十五咬上身十六至月終咬下身果然俗云千聞不如一見信然

先見亦人之所難人始不信終乃服之如張九齡知安祿山必反宗曰卿毋以王夷甫識石勒枉害忠良後祿山果反宋明帝泰始中兵亂宋主問蔡興宗對曰淸蕩可必但臣之所憂更在事後後子業之世衣冠百不一存眾服興宗之先見王旦思李沆土木甲兵禱祠之事作之言嘆曰李文靖眞聖人也李師中以王安石眼多白甚似王惇曰他日亂天下者必斯人也呂獻可爲禦史中丞王安石新拜參政公彈之溫公後曰獻可之先見予所不及其他先見尢多足以資人之識

韓魏公曰閱人多矣久而不變爲難知其爲小人便以小人處之更不須較也有客被召請教公曰富貴易得名節難守石守道編二朝聖政錄將上求質之其一太祖時惑一宮鬟晏起羣臣有言太祖悟潛刺殺之公曰此豈可以爲萬世法也已溺之乃惡其溺而殺之彼何罪使其復有嬖將不勝其殺矣遂去之守道服其淸識公判京兆日得侄孫書云田產多爲鄰近侵占欲經官陳理公止於書尾題一詩云他人侵我且從伊仔細思量未有時試向含光殿基看秋風秋艸正離離其後子孫蕃衍歷華要者不可勝數以其寛大之徳致然也

人非堯舜豈能毎事盡善然古之人有負重名者多矣失其所依或攺其初心之類不一固可憫焉亦不逃君子之淸議也史有數百言不能悉其事者詩以二十八字詠而盡之如範增之從項羽錢舜選云暴羽天資夲不仁豈堪亞父作謀臣鴻門若遂尊前計又一商君又一秦劉后村詠揚雄云執防浮沈亦未迂無端著頌美新都白頭所得能多少枉被人書莽大夫方秋厓詠張華云堪笑張華死不休徒精象緯古無儔中臺星拆何曽識秪識龍泉動鬥牛亦可謂之詩史然詩亦責之大過者完顏璹詠馬援云可嘆迂疏一老翁豈堪牀下拜梁松明珠薏苡猶難辧萬里爭教論杜龍瞿宗吉詠狄梁公云社鬼祠神總遁藏花妖月媚敢披猖梁公正直難欺侮底事宮中武媚娘世謂杜牧之項羽廟詩死中求活王荊公解之云江東子弟今𨿽在肯爲君王捲土來薛能譏孔明張飬浩解之云廊廟艸廬初不異誰言只合臥終身能後遭軍亂殺死則孔明未可薄也

古聖人之爲毎得乎中下此不太過則不及齊大饑黔敖爲食於路以待餓者而食之有餓者袂緝屨貿貿然來黔敖左奉食右執飲曰嗟來食揚其目而視之曰予惟不食嗟來之食以至於斯也從而謝焉終不食而死曽子聞之曰防與其嗟也可去謝也可食吳艸廬曰曽子之言君子之中餓者之操賢者之過也程嬰公孫杵臼之拯趙武公孫杵臼先死嬰後亦自殺新序曰公孫杵臼程嬰可謂信友厚士矣嬰之自殺下報亦過矣是知君子之處事冝審哉

卞和泣玉世多稱之以予膚見所謂衒玉求售不識時務者也襄陽有卞和廟作記謂其自見之明自信之篤亦過許矣不特和也王通隋之儒者獻太平十二防於隋君陳子昻唐之詩人也勸武后興明堂太學二君何如其人哉可謂不識時務者矣古今人之自售者豈特三人而已哉

古今人優劣於言行可以槪見如漢文帝卻千里馬云朕乘千里馬獨先安之光武卻千里馬曰朕不用使之駕皷車管寜華歆鋤園得金寜視如瓦石歆則視之不忍捨旣而擲之優劣亦可見

祖約好財阮孚好屐同有是累而未判得失有詣約家約正料財客至收不盡餘二簏置後傾身以障之後意不能平有詣孚者見孚正蠟屐因嘆曰一生未知當著防兩屐神色閒暢勝負始分

劉三吾云治生不求富讀書不求官此蘇長公詩也韓文公符讀書城南未免示以富貴利達

宋祭酒訥寢食恆在廂房未始一宿於家疾革監官請還厲聲曰是何風雲气少兒女情多況在丁社兩祭齋戒中耶

沈存中筆談梅詢爲學士艸制思索至再徐行廊下見一老軍鼾睡時方暑以防擊之老軍醒公問睡得快活否答曰快活公又問識字否答曰不識字公曰更快活也東坡尺牘雲閒廢無所用心専治經書又往往自笑不防取快活予一生不防取快活亦可笑也

予少聞姑蘇陳嗣初先生召用楊少師士奇言其才求文者千百得錢卽予人少師曰先生可畱以養老陳曰秀才不貧髙傲殺人濁漢不富教化無路

景泰中予家食偶得啟故事玩之多取剪燈新話事其中事皆托言非實史亦多妄故劉靜修讀史云紀緑紛紛已失眞語言輕重在詞臣若將字字論心術恐有無邊受屈人

予在滇聞一人作詩文毎有奇語後窺之乃東萊左傳博議陳繼博士看一書祕之稠人中難人一日友人來訪起身急寘之書案中友人取看不與言竟尋此書黙記亦於稠人中言及陳始不出口蓋亦蔡邕祕論衡之意

黃夢炎十一嵗鄕先生出一對云小甘羅之一嵗早已能文對曰加孔子之數年可以學昜黃炳辭武舉啟云舉子忙槐花黃早已覺壯心之動時文熟秀才緑要須取夲色而歸一緫兵門對雲門迎珠履三千客戶擁貔貅百萬兵一人云今年緫兵出徵必輸人在內者少在外者多攺云戶擁貔貅兵百萬門迎珠履客三千方喜湖廣一緫兵得勝回彩旗迎者千百一教官有天下有名眞宰相世間無比大將軍緫兵喜賞二婢他俱不視

韓子感二鳥賦王勃滕王閣記皆少年麁豪之气呂東萊大事記春秋左傳博議皆少年之作驗之古今人皆如此

呂東萊左傳盡有議論盡有格言只是少年之作胡安國謂左氏繁碎耽翫文采莫如春秋經世大典易言愼言語節飲食先正以禍從口出病從口入訓之書言惠廸吉從逆凶實萬世吉凶之斷案世人以區區陰陽小數求吉避凶一何小哉

致堂胡氏曰莫難彊如怠心莫難制如欲心莫難降如驕心莫難平如怒心莫難抑如忌心莫難開如惑心莫難解如疑心莫難正如偏心然皆放心也大臣格君心之非者格此等也予以爲人亦有此病

或問爲學多爲事廢曰事未到時心先忙事已過時心不定所以占時節多人有幹來可不可便說

臯防稷契何書可讀非無書可讀也所行之事卽其所讀之書也

宋祁雲天分自有所稟不可彊也要得數百卷書在胸中則不爲人所輕誚矣

元傅與礪素貧初學織席坐於地一家用裁縫裁衣逐出之傅遂學裁縫又一家延客令裁縫出外傅愧之乃讀書今傅之詩文具在膾炙人口人可以不自勵耶

山云當無利心以此自爲可也以此責人恐不勝責範純仁聞諸子怨章惇必怒止之及在道舟覆於江衣盡濕顧諸子曰此豈惇爲之

士之爲學求仕者多故於刑書等不可不覧如律令洗寃錄諸司職掌三事忠告等預知之他日爲政便不被人瞞予自少觀洗寃錄知男子作過太多精气耗盡脫死者眞則陽不衰僞則痿不可不察

元城云獄貴初情毎一行若干人卽時分牢異處親往徧問各置一簿隨所語記之其後結正無能出初語者

殺不於市曰剭誅今潛使人殺所仇之人不用器械而自手殺曰格殺得城爲拔拔邢丘也文移官府不親臨則爲移元移元者善也非一善人也獄囚招成之辭曰欵言得其實也

魏蘇綽始制文按程式朱出墨入及計帳戶籍之法後人多遵用之僕射周惠達稱綽有王佐才

古者府州部論事皆籖前直敍所論之事後云謹籖日日下又云某官某籖今公文籖日下誅語又云硃語

唐代宗廣徳二年七月以國用急不及秋苖方靑卽徵之號靑苖錢徳宗建中元年正月作兩稅法從楊炎之請也又行稅間架除陌錢法又墊陌錢宋神宗熈寜四年行募役法令人出免役錢七年呂惠卿言免役法出錢不均行手實法有仁心者冝考以爲戒

伊川云凢濟饑當分兩處擇羸弱者作稀粥早晚兩給勿使至飽俟气稍完然後以給先營寛廣之地不得令相枕藉如作粥官親嘗恐生及入石灰不給浮浪者無此理也平日防惰至其饑餓哀矜之一也一郡守雞鳴而起親俵散饑民官吏後至者必責怒之於是流民至者日眾未防谷盡莩者滿道須宿戒使晨入至已則闔門不納午而後與之食日得一食則不死矣其力自能營一食者不來矣比之不擇而與當活數輩之多也予觀世說新語云郤鑑永嘉末天下大亂在鄕裏甚窮餒鄕人以其名徳共飴之鑑嘗攜兄子邁及外甥周翼二小兒往食鄕人曰各自饑困以君之賢欲共濟君耳恐不能兼有所存鑑於是獨往食輒含飯著兩頬間還吐以與二兒後並得存劉辰翁批云兩頬所著能幾足哺二兒非甚小在穀气不絕哀哉此二事可以爲救饑之法富弼在靑州活饑民之法尢可取

居官居家出外皆不可無備陶侃木屑事似矣朱溫忽如相州刺史李思安無備削官書曰有備無患

趙岐預爲壽藏陶潛預爲祭文杜牧預爲墓志

李太白於豪傑中識郭子儀隠逸中識司馬承禎浮屠中識僧伽後太白永王璘之累得子儀之救

義鶻事杜甫得之樵夫至今以爲美談系乎所遇也夷齊古今義士得孔子而名彰然夷齊豈求名者哉

古今人相得不以窮達論者如陳蕃之於徐稚李膺之於郭林宗韓愈之於孟郊歐陽修之於梅堯臣李及之於林逋馬伯庸之於陳旅近時楊士奇之於陳繼夏原吉之於吳訥者不少

人之憎我也不可不知我之憎人也人不能知人之徳我也不可防我之徳於人不可不防

宋董傳云古來風義遺才少近世公卿薦士稀

劉秉忠薦王文統才智不知其爲小人崔曰小人如蝮蠍其凶忍害人根乎天性隨遇必發去小人爲不難而勝小人爲難陳蕃竇武死於曹節之手張柬之五王爲武三思所害古今天下有君子中之小人有小人中之君子人有平日髙談濶步自以爲明智不知能識破此樣人否

古之釋怨者如亷頗藺相如賈復冦恂馬燧李抱眞輩不一載綱目讀史管見可以爲法然賈冦事不及亷藺

忿怒之際切不可指人隠諱及祖父家門之事古人謂傷人之言深於矛防

鄭伯侵陳陳侯曰鄭何能爲呂東萊曰推此一言實亡國敗家之夲

古云得一靈將則天下無難制之四夷呂東萊雲天下之事皆賤詐惟兵貴詐

樊噲之功當以諫畱秦宮爲上鴻門誚譲項羽次之排闥之忠又次之屠狗之人識見有如此

關公死於潘璋之手綱目書曰孫權邀斬之罪權之無漢也

司馬懿逼曹爽爽投刀於地曰我亦不失作富家翁然終不免誅夷之慘石勒執王衍衍自言少無宦情不豫世事然終不免排墻之厄二人之愚可鑑

好戰者陣亡好訟者獄死𨿽俗語蓋與張文潛書五代郭崇韜捲後云好謀之士敗於謀好辯之士敗於辯同

凢非我失之自我復之爲中興漢光武晉元是也自我失之因人復之謂反正晉孝惠孝安是也唐徳宗車駕奔梁州後還長安此亦反正也

事固有一勞而可以永逸者謀人而使人覺其情則不得其志矣寕爲有聞而死不爲無聞而生

魏司馬懿斬公孫淵入其城築爲京觀觀去聲積戰死之屍封土其上以彰克戰之功謂之京觀京大也觀視也封土之上爲屋如觀闕形也

魏初平二年鮑信擊黃巾戰死求屍不得乃刻木爲信狀而祭又龎徳與關公戰敗不降爲公殺帝令於陵屋畫公戰克龎徳憤怒於禁降伏之狀二者立像圖形之始

苻堅字永固雄之子能用王猛以治秦晉王浚又一袁術浚太原人勒上黨武鄕人浚遺勒麈尾麈鹿屬尾能生風可避蚊蚋出郪縣宜君山

唐李徳裕不防平泉山居而終不得少償其志故其詩曰自是功髙臨盡處禍來名防不由人杭於少保謙山西巡撫時一詩云何日西湖上扁舟趂晚風亦不得如志

唐蕭頴士有文學而性褊急少容有奴事十年笞楚嚴慘或勸其去答曰非不能愛其主才耳噫秉彞好徳之良心孰無哉

胡文定語楊訓曰人家最不要事事足意得常有些不足處便好人家才事事足意便不好事出來亦體消長之理然也

宋劉奉世曰得防常理如寒暑加人𨿽善攝生者不能無病正須安以處之

人云與其死後祭我之頭不若生前祭我之喉與其死後哭泣不若生前歌謳亦可以爲世勸

伊川之侄病陰證傷寒而醫者乃大下之又與洗心散遂至寃死服藥可不愼哉扁鵲因秦人愛小兒遂作小兒醫

早慧者不壽顏子賢而夭李賀才而夭

詩亦有防成化七年予過滇通海驛偶題一絕第二句孤臣萬里嘆無家至白鶴鋪又題一絕杜鵑聲裏怨無家人見之云此人喪偶不二年予妻防之

娘字俗書古無當作娘今通爲婦女之稱予觀韓魏公安陽集公傳中云宋宮中稱郭后爲大娘劉妃爲小娘則皇家亦如此稱之不獨民間

石曼卿呼韓家爲韓家宋小民凡於所畏尊官則呼厥姓曰某家今人稱爲某家某家夲此

古詩雲長跪問故夫則婦人亦跪也宋太祖問趙普拜禮男子跪婦人不跪王溥子貽孫舉此以對

措大能舉措大事謂貴顯大人也稗碎米里巷碎之言曰稗官小說枝梧枝者大柱梧者小柱

夏后氏駕兩馬謂之驪殷益以騑謂之周又益以騑謂之駟

舟以離岸爲張傍岸爲艤同浴譏裸言不智也截趾適屨言其愚也當爲秋霜無爲檻羊檻羊言受制於人也

宗好鬼神以太常博士王璵爲祠祭使祈禱或焚紙錢漢以來葬祭者瘞錢後世俚俗以紙寓錢爲鬼事宗用之胡氏謂廢幣帛而用褚泉是以賄交於神也

朱子議狀云古之者必坐北而向南孝子之心不忍死其親𨿽於墓猶欲負陰而抱陽也豈有坐南向北背陽而向陰乎又曰於北方北首三代之達禮也

家譜何爲而作使爲人子孫者知所夲始也

朱子曰財猶膩也近則污人豪傑之士恥言之

瀛之水上有二鳥一類鵠色正蒼而喙長凝立水際不動魚過其下則取之終日無魚終不易地其名曰信天緣一類鶩奔走水上不問水腐泥沙必唼唼然必盡索之而後已無一息少休其名曰謾畫信天緣若無能者乃與謾畫均度一日無饑色視謾畫加壯大然則人之一飲一啄莫非前定視二物之爲何如哉

列子牛缺遇耦沙之中盜盡取其物無憂色盜曰以彼之賢見趙君必困我追而殺之燕人相戒其弟適秦至關下遇盜憶兄之戒與盜力爭請物盜曰我活汝矣而追吾不已迹著焉旣爲盜矣仁將焉在遂殺之牛缺以無吝招患燕人以有戒受禍安危不可預圖也

列子梁之冨家財無訾訾量也豋髙樓臨大路擊博樓上俠客樓上獲勝大笑適飛鳶墜腐防而中之客相與言曰虞氏冨樂之日久而常有輕易人之志吾不侵犯之而乃以腐防辱我此而不報無以立勇於天下乃聚眾積兵以防其家夫驕奢致禍不一虞氏心無陵人而家破者亦由謙退之行不素著故也

進賢包希魯先生言人欲貴而不得貴欲冨而不得冨者一人應科舉詫云今科不中定不回果不中僦一居讀書對門樓一女窺之有意令一賣婆通信婆乃令已子與女通女有娠告官女云秀才逮至官苦楚萬狀誣服黜之後秀才受誣不甘訴於他官他官疑之召女再鞫問女云彼時與秀才通身有何驗女曰背上有一瘡瘢官呼秀才驗之無有乃責女女言是賣婆之所爲官召婆之子驗之果有瘢事𨿽白而秀才之受苦楚亦多矣一大富家遇凶年家空經營皆不獲利乃從人去販羊值冬寒栗羊皆凍死竟以貧終二人之有心於富貴而終不遂其志亦可鑑也

予仕武邑日至北鄕見一老者云吾壯時嘗應役於縣縣之官吏謂吾能事毎有差委不三四年身衣羅紵乘堅防肥今老矣復值凶年欲如前之奢侈不可得聆其言似有不安分之意予因防手與眾言曰滄海三變爲桑田董卓郿鄔中有金二三萬斤銀八九萬斤石崇王愷鬭富珊瑚枝擊碎不以爲意元載家胡椒八百斛後皆不得其死況人不修徳行善而欲希不義之富貴安能保其有終否泰乘除自然理也汝輩豈知予乃防馬回馬上忽憶許魯齋一詩云花謝花開時去時來福方慰眼禍己成胎得未足慕失未可哀得失在天敬聴天裁扺家書以予二子

陳摶云我見世人忙个个忙如火忙者不爲身爲身忙卻可

史莫信於書春秋莫信於史記鄭云作毛詩箋箋薦也薦成毛義也陳腐詩之病彊學俊語亦詩之病

通鑑續編載文天祥請爲黃冠不可信

五經通義曰月中有兔蟾蜍者月陰蟾蜍亦陰也而與兔並明陰繋於陽也徐稚雲月中有物則明如人眼中有瞳則明

按輿地圖輿猶盡載之義趙公子成諫武靈王胡服書曰俗辟者民易則是吳越無秀才也秀才在昔有之

爾雅爾者近也雅者正也言近而取正也謂周公作非也郭璞注埤雅宋陸佃農師著爾雅之輔也故曰埤

中庸重祿勸士古者府史與下士同祿薄者食五人厚者至於食九人祿足以代耕人人有士君子之行何也惟其有養是以有守也黃石公三略曰當斷不斷反受其亂

荀息牽曩所遺虞屈產之乘馬奉之獻公獻公笑曰馬則吾馬齒亦老矣以馬齒戲諭荀息之年老也中庸序齒孟子曰齒一今之於年老動以齒言是也

陶朱公家在華容縣謝安東山在上虞縣今爲國禪寺甘露很石諸葛孔明坐其上與孫仲謀論曹公也

洗馬太子出則前驅導禮儀猶言先於馬

駕馬爲輅駕人爲輦直曰街曲曰巷雜比曰音單出曰聲自上臨下曰險自下升上曰阻危者欲陷而未陷之辭慮是思量之重復詳審悔是悔惡向善吝是未至於惡夏商周皆訓大殷亦訓大庚之言更辛之言新日實也月缺也日則常實月則有缺

丞相丞承也相助也謂掌承天子助理萬幾者也詹事詹者給也春秋禦廩災吳氏曰君之在車與禦者最相親近故君所親近之人謂之禦禦史禦妻之類是也君所親用之物亦然禦食禦書禦藥之類是也尙書尙音常沈存中云尙只音上尙書秦掌書籍官天子所禦皆曰尙故曰尙書如尙衣尙食之類是也出書朕堲防注

凡寺說文寺廷也有法度者也釋名寺嗣也治事者相嗣續其內也息心所棲曰精舍凢講讀之所亦曰精舍

黃帝時樂師伶倫世掌樂官而善焉故後世號樂官曰伶官

古者天子大社以五色土爲壇封諸侯受天子大社之土各割所封之方色與之東方靑土他如其方色授之使立杜於其國有土則有民故曰民社

戒石銘蜀主孟防所作宋太宗摘其四句令天下郡縣皆刻石寘公署之前覆以小亭長吏坐則正對之宋髙宗紹興六年六月覆頒黃庭堅書摹夲於郡縣命長吏刻石置座右至今郡縣有之廷獄廷平也治獄貴平故號廷獄

一井之地以二十畆爲廬舍因爲市以交易故曰市井士一廟於所居之左蓋祠堂一間兩廈祭用分至取气之中時之均凡讀祝吉禮出左東向凶禮出右西向

圓如明月者扇竹骨折者曰防今曰箑私宴曰曲宴壩上以牛轉軸曰牛埭聚火無焰謂之熅火音云今冬月烘鑪火是也塞者以障塞爲名徼者取邀遮之義箏恬造故曰秦箏帊只帕字衣襆也屝屨屝艸也皂造成事而言謂之皂屬於吏謂之平兩家買賣之價曰防音角防猶駔儈祟謂禍咎之徴故其字從出示言鬼神所以示人者也文面始於有苗至劉仁恭朱全忠加甚

傳曰函牛之鼎以烹雞言大噐不可小用麝剔臍犀退角象退牙犬生三子曰猥虎生三子有一彪梟謂之流離其肉甚美可爲羮又可爲炙狗惡曰啀喍豬聲嚄嚄雞曰喌喌音竹人家狗至夜不可與糟食醉不能吠凢大家毎夜狗餵飽恐外人以糟或毒餵之燕銜泥嘗避戊巳日鵲巢口嘗避太嵗科斗成蛙桑虫作蛾齊物也

老子云不善人乃善人之資此言可味張儀曰爭名者於朝爭利者於市馬援云傳聞不如親見視影不如察形後漢韋彪曰求忠臣必於孝子之門偶檢杜詩錄之

劉元城云說得一丈不如行取一尺

古者取士必使諸侯嵗貢嵗貢之名意此世嘗言金井梧飄以葉上有金井字非井也陶淵明巾上垂曰尊重

天祿麒麟二閣皆因獲二獸而名之乘車入鼠穴搗虀取鐡杵言無此事男功非一故以工力爲字而女惟在於絲故以系工爲字曰紅紅者功也

山東俗語呼拿物來曰取得來取此茍切孟子可以取可以無取張良圯下取履魯仲連排難解紛而無取也杜甫遭田父泥飲云今年大作社拾遺能住否呼婦開大瓶盆中爲吾取皆此音韻府收在二十五有是也南人多不知此音若七麌取字則七庾切義然後取狂者進取孟子樂取諸人史攻必取秋毫無取取靑拾芥是也

朕我也古者上下共稱之臯陶與舜言朕言惠可底行屈原曰朕皇考至秦然後天子獨以爲稱漢至今因而不攺

環繞之環音宦環佩之環平聲先發制人後發人制二嵗半一尺五尺十二嵗六尺十五嵗

事以急而敗者十常八九天下之事成於懼而敗於急彊人之所不能事必不立禁人之所不犯法必不行工於論人者察已常疎狃於能直者所發多獘

正道爲右不正道爲左漢書右賢左愚右貴左賤故曰左道惑眾言邪道也天下事公則立私則踣勇則決懦則二

已勞而人逸所謂代庖人宰爲大匠斵也

擔於輕重他人不覺惟擔不起者自知之耳

許由字武叔莊周字子休妲己鐘氏妲字己姓孟母姓仉氏孫叔敖名饒田文云孟嘗君孟字嘗邑名

王莽天水人字稚叔陳摶眞源人魏了翁臨卭人五胡漢元海匈奴後趙石勒羯前燕慕容廆鮮卑前秦苻洪氐後秦姚弋仲羌南朝八達胡輔謝鯤阮放畢卓羊曼桓彛阮孚光逸武則天文水人楊貴妃四川茂州人文水至今有武之碑人不能動

交阯諱李字李姓皆易以阮師駐曰次次止也亢宗亢蔽也

唐僧懷素字藏眞以艸書擅名

陳容字公儲號所翁冩龍頭多自題

僧法常號牧溪善龍虎

讕言長語

讕言長語防

右讕言長語安丘學諭吾松曹先生所著也先生少負雋才防松庠其學不經師授自得於心登正統甲子鄕第歷渉仕途四十餘年著述甚富此其一也自六經百家子史以及稗官小說輒櫽括無遺其紀事纂

言皆有考據非臆見淺識者所可及始順與修

憲廟實錄於公府先生時爲總裁鐡之功居多後猶以不肖錄於念逺垂顧盼相與劇談累日乃出是書使爲之校讎顧順何人而敢髙下其手耶嗚呼以先生如是之作於文章制度不待辯而明疑似得失可以一覧而悉且歉然若虛不自盈滿目爲讕言長語因怪夫抱升斗之材者遂欲奮然掉鞅於詞翰之塲以陵轢前輩視他作未能少領其意趣卽呫呫然動其喙從而笑且排之如此者吾不知其防視先生爲何如也及讀輯比干錄並所編洪武初翰林待制使雲南金華王子充忠節事皆大手筆有關國體怪夫登顯位食厚祿者反噤其舌不肯出一語以褒旌忠義如此者又不知幾視先生何如也苐以先生見棄於時職居下僚當道無有薦之者豈天將丰其才而嗇其位耶或者以先生之抱負僅止於矜式後生爲惜抑不知後之人讀先生之文者其敬仰豈能防耶故題先生之文而並序其出處以爲讀是書而不知其人者道治五年春二月鄕貢進士莒州儒學學正後學任順書

