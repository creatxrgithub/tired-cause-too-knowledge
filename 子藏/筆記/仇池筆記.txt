仇池筆記﹝宋﹞蘇軾

序

卷上

論文選

三殤

日月蝕

中宮太一

八陣圖詩

不忮之誠信於異類

陽關三疊

磨蜴爲身宮

治齒治目

老子解

三豪詩

萬花會

弄胡孫

治大風方

酒名

論詩

禁同省往來

劉原父語

谿洞畫李師中像

韓玉汝李金吾

舒公封荊公

以意攺書

書秋雨詩

杜子美詩

子美詩外有事在

歸去來詞

孟郊詩

白樂天詩

成相

擬作

姜多食損智

石墨

桃笙

池魚

耳白於面

如夢詞

論物理

木螙

小兒吸蟾蜍气

奴爲祟

附語

晉人書

隱者楊朴

古鏡

剖桃核得雄黃

砑光帽

戴松鬭牛

鵝有二能

戒殺

論醫

黎子

服井花水

費孝先卦影

看茶啜墨

正獻公焚聖語

賈婆婆

世有顯人

論柳宗元

論金土同價

靑苗錢

巫蠱

字謎

論墨

佛菩薩語

李赤詩

論茶

魯直詩文

論漆

二紅飯

大禹周公

卷下

論設醴

服松脂

孔北海

梁賈

雞唱

晉卿墨

徐仲車二反

論漢武帝

硬黃臨二王書

魯直詩

寶應民

佛受戒平寃

君謨書

張子野詩

林擒詩

鳳咮硯

李十八艸書

楊凝式書

杜甫詩

與曇秀倡和

與可拾詩

論董秦

樂天燒丹

盤遊飯谷董羹

參寥詩

煮豬頭頌

﹖艸詩

采艾

治內障眼

潘谷墨

雪堂義尊

顏魯公臨逸少字

歐公書

荊公書

眞人之心

搬運法

勤修善果

眾狗不悅

三老人問年

夢韓魏公

眞一酒

法報化三身

蒸豚詩

儋耳地獄

五穀耗地气

論菊

本秀二僧

梅詢非君子

吳育不相

時無英雄豎子成名

永洛之役

二李優劣

太尉足香

西徵途中詩

招髙麗

易書論語說

太極眞人

論金鹽

放生池碑

三騣馬

誦金剛經

神淸洞

論杜甫杜鵑詩

轑釜

論淳於髠

竹雌雄

戒殺

廣利王召

夏敬觀跋

序

《筆記》於《志林》﹐表裏書也。先大夫旣已序《志林》而刻之矣。玆於曾公《類說》中﹐復得此兩卷﹐其與《志林》並見者﹐得三十六則﹐去其文而存其題﹐庶無復辭﹐亦不廢若原書﹐此余刻《筆記》意也。竊謂長公才具七斗﹐遊戲翰墨皆成文章﹐故片紙隻字﹐無非斷圭折璧。才旣髙而節復峻﹐此足以起忮矣﹐況復呶呶不勝。其睥睨一世﹐則側目而揶揄之者﹐固將甘心焉﹖而相公廝壞﹐殆以柄國者爲鱉矣。士固可殺不可辱也﹐議新法未必傷柄人之心﹐然此等語不足以徹髓耶﹗夫荊公固士也﹐學𨿽僻而柰何辱之哉﹖烏臺之獄﹐豈盡人尢也乎﹗刻《筆記》。萬曆壬寅孟夏日﹐海虞淸常道人趙開美識。

卷上

論文選

舟中讀《文選》﹐恨其編次無法﹐去取失當。齊﹑梁文字衰陋﹐蕭統尢爲卑弱﹐如李陵五言皆僞。今日觀淵明集﹐可喜者甚多﹐而獨取數篇。淵明作《閒情賦》﹐所謂《國風》好色而不淫﹐正使不及《周南》﹐與屈原所陳何異﹖而統大譏之﹐此小兒彊作解事也。

三殤

李善注《文選》本末詳備﹐所謂五臣者﹐眞俚儒荒陋者也。謝瞻《張子房》詩云「苛慝暴三殤。」此《禮》所謂上中下三殤﹐言秦無道﹐戮及幼穉。而注乃謂「苛政猛於虎﹐吾父﹑吾夫﹑吾子皆死」。謂夫﹑謂父爲殤。此類甚多。

日月蝕

玉川子《月蝕》詩﹐以蝕者月中蝦蟆也。梅聖兪作《日蝕》詩云「食日者﹐三足烏也。」此因俚說以寓意也。《戰國策》﹕「日月輝於外﹐其賊在內。」則俚說亦當矣。

中宮太一

杜子美詩云「自平中宮呂太一。」舉世不曉其義﹐而妄者以爲唐有平中官。偶讀《玄宗實錄》﹐有中宮太一叛於廣南。杜詩云「自平中宮呂太一」﹐下文又有南海取珠之句。見書不廣﹐輕攺文字﹐鮮不爲笑。

八陣圖詩

予嘗夢杜子美云「世人誤會《八陣圖》詩『江流石不轉﹐遺恨失吞吳』﹐以爲先主﹑武侯欲與關羽復仇﹐故恨不滅吳﹐非也。我意本爲吳﹑蜀脣齒之國﹐不當相圖﹐晉能取蜀者﹐以蜀有吞吳之意﹐此爲恨耳。」

不忮之誠信於異類

予少時書室前﹐竹柏雜花﹐眾鳥巢於上。武陽君惡殺生﹐婢僕不得捕取。數年間﹐鳥有巢於低枝﹐其鷇可俯而窺也。此無它﹐不忮之誠﹐信於異類。

陽關三疊

舊傳《陽關三疊》﹐今歌者每句再疊而已﹐若通一首﹐又是四疊﹐皆非是。每句三唱以應三疊﹐則叢然無復節奏。有文勛者﹐得古本《陽關》﹐每句皆再唱﹐而第一句不疊﹐乃知唐本三疊如此。樂天詩云「相逢且莫推辭醉﹐聽唱陽關第四聲。」注﹕「第四聲﹕勸君更盡一杯酒。」以此驗之﹐若一句再疊﹐則此句爲第五聲。今爲第四﹐則一句不疊審矣。

磨蜴爲身宮見《志林》一卷

治齒治目見《志林》一卷

老子解

子由寄《老子新解》。使戰國時有此書﹐則無商鞅﹑韓非﹐使漢初有此書﹐則孔﹑老爲一﹐晉﹑宋間有此書﹐則佛﹑老不爲二。

三豪詩

石介作《三豪》詩云「曼卿豪於詩﹐永叔豪於辭﹐師雄豪於歌。」永叔亦贈杜默師雄詩云「贈之三豪篇﹐而我濫一名。」默歌少見於世﹐有云「學海波中老龍﹐夫子門前大虫」﹐皆此類語。永叔不誚者﹐此公惡爭名﹐且爲介諱也。默豪气正是江東學究飲私酒﹐食瘴死牛肉﹐醉飽後所發也。作詩狂怪﹐至盧仝﹑馬異極矣﹐若更求奇﹐便作杜默矣。

萬花會

揚州芍藥爲天下冠。蔡京爲守﹐始作萬花會﹐用花十餘萬枝。旣困諸邑﹐吏緣爲姦﹐予首罷之。萬花本洛陽故事﹐亦爲民害。錢惟演作畱守﹐始置驛貢洛花﹐有識鄙之。此宮妾愛君之意也。

弄胡孫見《志林》四卷

治大風方見《志林》三卷

酒名

退之詩云「且可勤買拋靑春。」《國史補》云「酒有郢之富水春﹐烏程之若下春﹐滎陽之土窟春﹐富平之石凍春﹐劍南之燒春。」杜子美詩云「聞道云安麯米春。」裴鉶《傳奇》亦有酒名松醪春﹐乃知唐人名酒多以春。

論詩

唐末五代文物衰盡﹐詩有貫休﹐書有亞棲﹐村俗之气﹐大率相似。蘇子美家有長史書﹐云「隔簾歌已俊﹐對坐貌彌精。」語旣凡惡﹐而字無法﹐眞亞棲之流。曾子固編《李太白集》而有《贈僧懷素艸書歌》及《笑已乎》數首﹐皆貫休以下﹐格調卑陋。子固號有知識者﹐故深可怪。如白樂天贈徐凝﹑退之贈賈島﹐皆世俗無知者所託﹐不足多怪。

禁同省往來見《志林》二卷

劉原父語見《志林》一卷

谿洞畫李師中像

郭祥正嘗從章惇入梅山谿洞中﹐見洞主蘇甘家有畫像﹐事之甚嚴﹐云「桂府李大夫也。」問其名﹐曰「此豈可名哉﹗」叩頭稱死罪數四﹐卒不敢名。徐考其年月﹐則李師中誠之也﹐嘗爲提刑﹐權桂府耳。夷獠乃爾畏信之。

韓玉汝李金吾

韓縝爲秦州﹐以賊殺不辜去官。秦人語曰「寧逢乳虎﹐莫逢韓玉汝。」孫臨最滑稽﹐或問﹕「莫逢韓玉汝﹐當以何對﹖」臨曰「可怕李金吾。」

舒公封荊公

王介甫先封舒公﹐攺封荊公。《詩》曰「戎狄是膺﹐荊舒是懲。」識者曰「宰相不學之過也。」

以意攺書

近世人輕以意攺書﹐鄙賤之人﹐好惡多同﹐從而和之﹐遂使古書日就舛訛。孔子曰「吾猶及史之闕文也。」蜀本《莊子》云「用志不分﹐乃疑於神。」此與《易》「陰疑於陽」﹑《禮》「使人疑女於夫子」同。今四方本皆作「凝」。陶潛詩﹕「采菊東籬下﹐悠然見南山。」采菊之次﹐偶見南山﹐境與意會。今皆作「望南山」。杜子美云「白鷗沒浩蕩。」蓋滅沒於煙波間。而宋敏求云「鷗不解『沒』」﹐攺作「波」。二詩攺此兩字﹐覺一篇神气索然。

書秋雨詩

人馬正卿作太學正﹐有气節﹐學生不喜﹐博士亦忌之。予少時偶至齋﹐書杜子美《秋雨嘆》一篇壁上﹐初無意也。正卿卽日辭歸﹐至今白首固窮守節。

杜子美詩

余在岐山﹐見秦州進一馬﹐騣如牛﹐項下重胡倒立﹐毛生肉端﹐蕃人云此肉駿。乃知《鄧公驄馬行》「肉駿碨礧連錢動」﹐當作「肉騣」。《悲陳陶》云「四方義士同日死。」此房琯之敗也。《唐書》作陳濤﹐未知孰是﹖琯旣敗﹐猶欲持重有所伺﹐而中人促戰﹐遂大敗。故後篇云「焉得附書與我軍﹐忍待明年莫倉卒。」《北徵》詩曰「桓桓陳將軍﹐仗鉞奮忠烈。」謂陳玄禮也。佐玄宗平內難﹐又從幸蜀﹐建誅國忠之策。《洗兵馬》云「張公一生江海客。」此張鎬也。明皇𨿽誅蕭至忠﹐常懷之﹐侯君集云「蹭蹬至此」﹐至忠亦蹭蹬者耶﹗故杜子美亦哀之﹐云「赫赫蕭京兆﹐今爲時所憐。」《後出塞》詩云「我本良家子﹐出師亦多門。躍馬三十年﹐恐負明主恩。坐見幽州騎﹐長驅河洛昏。中夜間道歸﹐故里但荒村。惡名幸脫免﹐窮老無兒孫。」詳味此詩﹐蓋祿山反時﹐其將有脫身歸國而祿山殺其妻子者。不出姓名﹐可恨也。《憶昔》詩云「關中小兒壞綱紀。」謂李輔國也。「張后不樂上爲忙」﹐謂肅宗張皇后也。「爲畱猛士守未央」﹐謂郭子儀奪兵柄﹐入宿衛也。

子美詩外有事在

杜子美自許稷與契﹐人未必許也。然其詩云「舜舉十六相﹐身尊道何髙。秦時用商鞅﹐法令如牛毛。」此是稷﹑契輩人口中語也。又云「知名未足稱﹐局促商山翁。」又云「王侯與螻蟻﹐同盡隨丘墟。願聞第一義﹐回向心地初。」乃知子美詩外尙有事在也。

歸去來詞見《志林》三卷

孟郊詩見《志林》三卷﹐並見《論貧士》則中

白樂天詩

白樂天爲王涯所讒﹐謫江州司馬。甘露之禍﹐樂天有詩云「當君白首同歸日﹐是我靑山獨往時。」不知者以爲幸禍﹐樂天豈幸人之禍者哉﹖蓋悲之也。

成相

孫卿子書有韻語者﹐其言鄙近﹐多雲「成相」﹐莫曉其義。《前漢。藝文志》詩賦類中有《成相雜詞》十一篇﹐則成相者﹐古謳謠之名也。疑所謂「鄰有喪﹐舂不相」者﹐又《樂記》云「治亂以相」﹐亦恐由此得名。

擬作

劉子玄辧《文選》所載李陵與蘇武書﹐並齊﹑梁文士擬作。予因悟陵與武五言亦後人擬作。《列女傳》蔡琰二詩﹐其詩明白感慨﹐頗類《木蘭詩》﹐東京無此格也。建安七子猶含蓄﹐不盡發見﹐況伯喈女乎﹖琰之流離﹐必在父歿之後。董卓旣誅﹐伯喈乃遇禍。此詩乃云「董卓所驅虜入胡」﹐尢知其非眞也。蓋範曄荒淺﹐遂載之本傳。

姜多食損智

王介甫多思而喜鑿﹐時出一新說﹐已而悟其非﹐又出一說以解之﹐是以其學多說。嘗與劉貢父食﹐曰「孔子不撤姜食﹐何也﹖」貢父曰「《本艸》言姜食多損智。道非明民﹐將以愚之。孔子以道教人者﹐故不撤姜食﹐所以愚之也。」介甫欣然而笑﹐久之乃悟其戲也。貢父𨿽戲言﹐王氏之學實大類此。

石墨

陸士衡與士龍書云「登銅雀臺﹐得曹公所藏石墨數甕﹐今分寄一螺。」《大業拾遺》﹕「宮中以蛾綠畫眉。」亦石墨之類也。沈存中帥鄜延﹐以石燭作墨﹐堅重而黑﹐在松煙之上。曹公所藏﹐豈此物也耶﹖

桃笙

柳子厚詩云「盛時一失貴反賤﹐桃笙葵扇安可常。」不知桃笙爲何物。因閱《方言》﹐宋﹑魏之間﹐簟謂之笙﹐乃悟桃笙以桃竹爲簟也。

池魚見《志林》三卷

耳白於面見《志林》三卷

如夢詞

泗州雍熙塔下﹐余戲作《如夢令》兩闋雲「水垢何曾相受﹐細看兩俱無有。寄語揩背人﹐盡日勞君揮肘。輕手﹐輕手﹐居士本來無垢。」又云「自淨方能洗彼﹐我自汗流呀气。寄語澡浴人﹐且共肉身遊戲。但洗﹐但洗﹐本爲人間一切。」此本唐莊宗制﹐名《憶仙婆》﹐嫌其不雅馴﹐攺爲《如夢》。莊宗詞云「如夢﹐如夢﹐和淚出門相送。」取以爲名云。

論物理

舒州醫人李惟熙﹐善論物理﹐云「菱芡皆水物﹐菱寒而芡暖者﹐菱花開背日﹐芡花開向日故也。」又曰「桃﹑杏雙仁輒殺人者﹐其花本五出﹐六出必雙。艸木花皆五出﹐惟雪花六出﹐此殆陰陽之理。今桃﹑杏六出雙仁皆殺人者﹐失常故也。」

木螙

木實之螙者必不沙爛﹐爛者必不螙而能浮﹐不浮亦殺人。常考其理﹐旣沙爛散﹐則不能蘊蓄而生虫﹐瓜至甘而不螙者﹐以其沙也。

小兒吸蟾蜍气見《志林》三卷

奴爲祟見《志林》三卷

附語見《志林》二卷

晉人書

唐太宗購晉人書﹐有二王以下富千軸﹐皆在祕府。武后時﹐爲張易之兄弟所攘竊﹐遂流落人間﹐多在王涯﹑張延賞家。涯敗﹐軍人劫奪金玉軸而棄其書。余於李瑋都尉家見晉人數帖﹐皆有小印「涯」字﹐意其爲王氏物也。有謝尙﹑謝鯤﹑王衍等字﹐皆奇。夷甫獨超然﹐若羣鶴聳翅欲飛而未起也。

隱者楊朴見《志林》二卷

古鏡

元丰中﹐余自齊安過古黃州﹐獲一鏡﹐其背銘云「漢有善銅出白陽﹐取爲鏡﹐淸而明。」左龍右虎輔之。其字如菽﹐大篆﹐款甚精妙。白陽﹐疑白水之陽也。其銅黑色如漆﹐照人微小。古鏡皆然﹐此道家聚形之法也。

剖桃核得雄黃見《志林》三卷

砑光帽

徐倅李陶有子年十七八﹐忽詠《落花》詩云「流水難窮目﹐斜陽易斷腸。誰同砑光帽﹐一曲舞山香。」父驚問之﹐若有物憑附者。云「西王母宴羣仙﹐有舞者戴砑光帽﹐帽上簪花﹐舞山香一曲﹐曲未終﹐花皆落去。」

戴松鬭牛

有藏戴松鬭牛者﹐以錦囊系肘自隨﹐出與客觀。旁有牧童曰「鬭牛力在前﹐尾入兩股間。今畫鬭而尾掉﹐何也﹖」黃荃畫飛鴈﹐頭足皆展。或曰「飛鳥縮頭則展足﹐縮足則展頭﹐無兩展者。」驗之信然。

鵝有二能

錢塘人喜殺﹐日屠百鵝。予自湖上夜歸﹐屠者之門百鵝皆號﹐聲振衢路﹐若有所訴。鵝能警盜﹐亦能卻蛇﹐其糞殺蛇。蜀人園池養鵝﹐蛇卽遠去。有二能而不能免死﹐又有祈雨之厄。悲夫﹐安得人如逸少乎﹗

戒殺

水族癡暗﹐人輕殺之。或云不能償怨﹐是乃欺善怕惡。李公擇云「雞有雌而卵者﹐抱之﹐𨿽能破﹛左殼右鳥﹜而出﹐不數日輒死。此卵可食﹐非殺也。」予曰「凡能動者﹐皆佛子也。竹蝨﹐初如塗粉竹葉上﹐久乃能動。百千爲曹﹐無非佛子。梁武水陸畫像﹐六道外者﹐以淡墨作人畜禽魚等形﹐惘惘然於空中﹐乃是佛子流浪﹐陋劣之極。至於濕生如竹蝨者猶不可得﹐但若存若亡於冥間耳。而謂水族雞卵可殺乎﹖但一起殺念﹐地獄已具﹐不必在其能訴與不能訴也。」

論醫

醫之難明﹐古今所病也。至虛有盛候﹐而大實有羸狀﹐疑似之間﹐便有死生之異。士大夫多祕所患以求痊﹐驗醫能否﹐使索病於冥漠之中﹐辧虛實冷暖於疑似之間。醫不幸而失﹐終不肯自謂失也﹐巧飾遂非以全其名。間有謹願者𨿽惑主人之言﹐亦參以所見﹐兩存而雜治。吾平生求醫﹐蓋於平時默驗其工拙。有疾求療﹐必盡告以所患﹐使醫了然知患之所以然﹐然後診之。虛實冷暖﹐先定於中﹐脈之疑似﹐不能惑也。故𨿽中醫﹐治吾疾嘗愈﹐吾求疾愈而已﹐豈以困醫爲事哉﹗

黎子見《志林》一卷

服井花水見《志林》一卷

費孝先卦影見《志林》三卷

看茶啜墨

眞松煤遠煙﹐自有龍麝气。世之嗜者如滕達道﹑蘇浩然﹑呂行甫﹐暇日晴暖﹐研墨水數合﹐弄筆之餘﹐乃啜飲之。蔡君謨嗜茶﹐老病不能飲﹐但把玩而已。看茶啜墨﹐亦事之可笑者也。

正獻公焚聖語

杜正獻公爲相﹐蔡君謨﹑孫之翰爲諫官﹐屢乞出外。仁宗曰「卿等審欲得郡﹐當具所欲奏來。」於是蔡除福州﹐孫除安州。正獻公曰「諫官無故出﹐終非美事﹐乞且依舊。」上可之﹐退書聖語。時陳恭公爲執政﹐不肯書﹐曰「吾初不聞。」正獻懼﹐遂焚之﹐由此罷相。議者謂正獻當明日奏畱﹐不當遽焚其書也。

賈婆婆見《志林》三卷

世有顯人

李士衡之父豪恣不法﹐誅死。士衡進用﹐王欽若欲言之而未有路。會眞宗論時文之敝﹐因言「路振﹐文人也﹐然不識體。」上曰「何也﹖」曰「李士衡父誅死﹐而振爲贈誥﹐曰『世有顯人』。」上頷之。士衡以故不大用。

論柳宗元見《志林》四卷

論金土同價

齊髙帝云「當使金土同價。」意則善矣﹐然物豈有此理哉﹗孟子曰「物之不齊﹐物之情也﹐巨屨小屨同價﹐人豈爲之哉﹖」孟子亦自忘此言﹐爲菽粟如水火之論。金不可賤如土﹐猶土之不可貴如金也。堯之民比屋可封﹐桀之民比屋可誅。若信此說﹐則堯時諸侯滿天下﹐桀時大辟徧四海也。

靑苗錢見《志林》一卷

巫蠱

漢武帝惡巫蠱如仇讎。蓋夫婦﹑君臣﹑父子之間嗷嗷然不聊生矣。然《史記。封禪書》﹕「丁夫人﹑洛陽虞初等以方祠詛匈奴﹑大宛。」己且爲巫蠱﹐何以責臣下﹐此最可笑。

字謎

鮑明遠詩有《字謎》三首。「飛泉仰流」者﹐舊說是井字。又「乾之一九﹐只立無偶﹐坤之六二﹐宛然雙宿」﹐云是桑字。又「頭如刀﹐尾如鈎﹐中間橫﹐四角六抽﹐右面負兩刃﹐左邊雙屬牛」﹐乃龜字也。

論墨

今世論墨﹐惟取其光。光而不黑﹐是爲棄墨。黑而不光﹐索然無神气﹐亦復安用。要使其光淸而不浮﹐湛湛然如小兒目睛乃佳。

佛菩薩語

濟南龍山鎭監稅宋保國出其所集王荊公《華嚴解》。余曰「《華嚴》有八十卷﹐今獨解其一﹐何也﹖」曰「公謂我此佛語﹐至深妙﹐他皆菩薩語耳。」曰「予於藏經中取佛語數句雜菩薩語中﹐復取菩薩語數句雜佛語中﹐子能識其非是乎﹖」曰「不能也。」曰「非獨子不能﹐荊公亦不能也。予昔在岐下﹐聞汧陽豬肉至美﹐使人往致之。使者醉﹐豬夜逸﹐買他豬以償﹐吾不知也。客皆大詫﹐以爲非他產所及。已而事敗﹐客皆大慚。今荊公之豬未敗耳。屠者買肉﹐倡者唱歌﹐或因以悟。子若一念淸淨﹐墻壁瓦礫皆說無上法﹐而云佛語深妙﹑菩薩不及﹐豈非夢中語乎﹖」保國曰「惟。」

李赤詩

姑熟堂下《十詠》﹐怪其語不類太白。王平甫云「此李赤詩也。赤自比李白﹐故名赤。後爲廁鬼所惑﹐死。」今觀其詩止於此﹐以太白自比﹐其心疾已久矣﹐豈廁鬼之罪耶﹗

論茶

除煩去膩﹐不可缺茶﹐然暗中損人不少。吾有一法﹐每食已以濃茶漱口﹐煩膩旣出﹐而脾胃不知。肉在齒間﹐消縮脫去﹐不煩挑刺﹐而齒性便漱濯﹐緣此堅密。率皆用中下茶﹐其上者亦不常有﹐數日一啜﹐不爲害也﹐此大有理。

魯直詩文

黃魯直詩文如蝤蛑﹑江瑤柱﹐格韻髙絕﹐盤飡盡廢﹔然不可多食﹐多食則發風動气。

論漆

漆畏蟹。予嘗使工作漆器﹐工以蒸餅潔手而食之﹐宛轉如中毒狀﹐急以蟹黃食之﹐乃蘇。墨入漆最善﹐然以少蟹黃敗之乃可﹐不爾﹐卽堅頑不可用也。

二紅飯

今年東坡收大麥二十餘石﹐賣之價甚賤﹐而粳米適盡﹐故日夜課奴婢舂以爲飯﹐嚼之嘖嘖有聲。小兒女相調﹐云是嚼蝨子。然日中腹饑﹐用漿水淘食之﹐自然甘酸浮滑﹐有西北村落气味。今日復令庖人雜小豆作飯﹐尢有味。老妻大笑曰「此新樣二紅飯也。」

大禹周公

東坡將別﹐乞一言於徐仲車。曰「自古皆有功﹐獨稱大禹之功﹔自古皆有才﹐獨稱周公之才。以其有徳以將之故耳。」

仇池筆記﹝宋﹞蘇軾

卷下

論設醴

楚元王爲穆生設醴﹐王戊卽位﹐忘設。穆生遂謝病去﹐申公﹑白公獨畱。戊稍淫暴﹐二人諫不聽﹐赭衣雜舂於市。申公愧之歸魯﹐而趙綰﹑王臧言於武帝﹐以蒲輪召﹐卒坐綰﹑臧事病免。穆生遠引於未然之前﹐申公睠戀於旣然之後﹐謂禍福皆天﹐不可避絕者﹐未必然也。

服松脂

松脂以鎭定者爲良。細布袋盛漬水中﹐沸湯煮之﹐浮水面者﹐罩籬掠取投新水中﹐久煮不出者棄不用。入白茯苓末﹐杵羅爲末﹐每日取三錢匕著口中﹐用少熟水漱﹐仍如常法揩齒﹐更啜少熟水咽之﹐仍漱齒。牢牙﹐駐顏﹐烏須也。

孔北海

王鞏云「張安道說蘇子瞻比予孔北海﹑諸葛孔明。孔明吾豈敢望﹐北海或似之﹐然不至若是之惷也。」北海以忠義气節冠天下﹐其勢足與曹操相軒輊﹐決非兩立者。北海以一死捍漢﹐豈所謂輕於鴻毛者﹐何名爲惷哉﹖

梁賈見《志林》三卷

雞唱

光﹑黃人二三月羣聚謳歌﹐不中音律﹐宛轉如雞鳴耳。與宮人唱漏微相似﹐但極鄙野。《漢官儀》﹕「宮中不畜雞﹐汝南出長鳴雞﹐衛士候於朱雀門外﹐專傳雞唱。」又應劭曰「今《雞鳴歌》。」《晉太康地道記》曰「後漢衛士習此曲﹐於闕下歌之﹐今《雞唱》是也。」顏師古不考古本﹐妄破此說﹐今余所聞﹐豈《雞唱》之遺音乎﹖今土人謂之山歌云。

晉卿墨

王晉卿造墨用黃金丹砂﹐墨成﹐價與金等。三衢蔡瑫自煙煤膠外﹐一物不用﹐特以和劑有法﹐甚黑而光﹐殆不減晉卿。胡人謂犀黑暗﹑象白暗﹐可以名墨﹐亦可以名茶。

徐仲車二反

徐積字仲車﹐古之獨行﹐於陵仲子不能過。然其詩文則怪而放﹐如玉川子﹐此一反也。耳聵甚﹐畫地爲字乃始通﹔終日面壁坐﹐不與人接﹐而四方事無不知﹐此二反也。

論漢武帝見《志林》四卷

硬黃臨二王書

王會稽父子書存於世者﹐蓋一二數。唐人薛﹑褚之流﹐硬黃臨仿﹐亦足爲法。

魯直詩

讀魯直詩如見魯仲連﹑李太白﹐不敢復論鄙事。𨿽若不入用﹐不無補於世也。

寶應民見《志林》二卷

佛受戒平寃

李如損之妹旣笄﹐發病﹐見前世寃對日月笞之﹐遂歸誠佛法。夢中見佛與受戒﹐平遣寃者。李因蔬食不嫁。

君謨書

僕嘗論蔡君謨書爲本朝第一﹐議者多以爲不然。或謂君謨書爲弱﹐殊非知書者。若江南李主﹐外險而中實無有﹐此眞所謂弱者。以李主爲勁﹐則宜以君謨爲弱。

張子野詩

張子野詩筆老妙﹐歌詞乃餘波耳。《湖州西溪》云「浮萍破處見山影﹐野艇歸來聞艸聲。」和予詩云「愁似鰥魚知夜永﹐懶同蝴蝶爲春忙。」若此之類﹐皆可追配古人﹔而世俗但稱其古歌詞。唐周昉畫人物入神品﹐世亦但知有周昉士女﹐可謂未見好徳如好色者歟﹗

林擒詩

兒子邁幼作《林擒》詩云「熟顆無風時自落﹐半腮迎日鬭鮮紅。」於等輩號有思致者。又詩云「葉隨流水歸何處﹐牛帶寒鴉過晚村。」此亦可人。

鳳咮硯

僕好用鳳咮石硯﹐論者多異同。蓋少得眞者﹐黯然灘石亂之耳。唐彥猷以靑州紅絲石爲甲﹐或云惟堪作骰盆﹐蓋未見佳者。

李十八艸書

劉十五論李十八艸書﹐謂之鸚哥嬌﹐意謂鸚鵡能言﹐不過數句﹐大率雜以鳥語。十八後稍進﹐以書問僕﹕「近日比舊何如﹖」僕答曰「可作秦吉了矣。」

楊凝式書

唐末五代文章卑泥﹐字畫從之﹐而楊凝式筆迹雄彊﹐往往與顏﹑柳相上下。今世多稱李建中﹑宋宣獻。此二人書﹐僕所不解﹐宋寒而李俗﹐殆是浪得名耳。惟蔡君謨書姿格旣髙﹐而學亦至﹐當爲本朝第一。

杜甫詩

杜甫詩固無敵﹐然自「致遠」已下句﹐甚村陋也。世人雷同﹐不復譏評﹐過矣﹐然亦不能掩其美也。

與曇秀倡和

余在廣陵﹐送客山光寺。曇秀作詩云「扁舟乘興到山光﹐古寺臨流勝气藏。慚愧南風知我意﹐吹將艸木作天香。」余和云「鬧裏淸遊借隙光﹐醉時眞境發天藏。夢回拾得吹來句﹐十里南風艸木香。」

與可拾詩

余昔對歐公誦文與可詩云「美人卻扇坐﹐羞落庭下花。」公曰「世間元有此句﹐與可拾得耳。」

論董秦

玉川子《月蝕》詩云「歲星主福祿﹐官爵奉董秦。」詳味此語﹐當是無功而享厚祿者。秦本忠臣﹐天寶末屢立戰功﹐亦頗知義。代宗時﹐吐蕃犯闕徵兵﹐秦卽日赴難﹐或勸擇日﹐答曰「君父在難﹐乃擇日耶﹖」後污朱泚僞命﹐誅。考其終始﹐非無功而享祿者﹐不知玉川子何以有此句。

樂天燒丹見《志林》一卷

盤遊飯谷董羹

江南人好作盤遊飯﹐鮮脯鱠炙無不有﹐埋在飯中﹐裏諺曰「掘得窖子」。羅浮穎老取凡飲食雜烹之﹐名谷董羹。詩人陸道士出一聯云「投醪谷董羹鍋內﹐掘窖盤遊飯碗中。」

參寥詩見《志林》一卷

煮豬頭頌

淨洗鍋﹐淺著水﹐深壓柴頭莫教起。黃豕賤如土﹐富者不肯喫﹐貧者不解煮。有時自家打一碗﹐自飽自知君莫管。

﹖艸詩

杜子美有《除﹖艸》一篇﹐蜀中謂之毛﹖﹐毛芒可畏觸之如蜂蠆。治風疹﹐以此艸點之﹐一身失去。葉背紫者入藥。杜詩注云「﹖﹐音潛﹐山韭也。」

采艾

端午日日未出時﹐以意求艾似人者﹐采之以灸﹐殊效。一書中見之﹐忘其爲何書也。艾未有眞似人者﹐於明暗間以意命之而已。萬法皆妄﹐無一眞者﹐此何疑也。

治內障眼

《本艸》云「熟地黃﹑麥門冬﹑車前子相雜﹐治內障眼有效。」屢試信然。其法﹐細搗羅﹐蜜爲丸﹐如桐子大。三藥皆難搗羅和合﹐異常甘香﹐眞奇藥也。露蜂房﹑蛇蛻皮﹑亂髮﹐各燒灰存性﹐取錢匕酒服﹐治瘡久不合。

潘谷墨

潘谷墨旣精妙﹐而價不二。一日﹐忽取欠墨錢券焚之﹐飲酒三日﹐發狂赴井死。人下視之﹐趺坐井中﹐尙持數珠也。

雪堂義尊

元佑中﹐駙馬都尉王晉卿置墨十數品雜研之﹐作數十字﹐以觀色之淺深。若果佳﹐當搗和爲一品。昔在黃州﹐鄰近四五州送酒﹐合置一器﹐謂之雪堂義尊。今又爲雪堂義墨耶﹗

顏魯公臨逸少字

顏眞卿寫碑﹐惟《東方朔畫贊》最爲淸雄。後見逸少本﹐乃知魯公字臨此﹐𨿽大小相懸而意良是。非自得於書﹐未易爲之言也。

歐公書

歐公用尖筆作方闊字﹐神釆秀發﹐膏潤無窮。後人見之﹐如見其淸粹丰頰﹐進趣裕如也。

荊公書

王荊公書得無法之法﹐然不可學﹐學之則無法。僕書作意爲之﹐頗似蔡君謨﹐稍得意則似楊風子﹐更放則似言法華。

眞人之心

道家云「心不離田﹐手不離宅。」又云「眞人之心﹐若珠在淵。眾人之心﹐若瓢在水。」

搬運法

揚州有武官侍其者﹐官於二廣十餘年﹐終不染瘴。面紅膩﹐腰足輕快﹐初不服藥。每日五更起坐﹐兩足相向﹐熱摩湧泉穴無數﹐以汗出爲度。歐公平日不信仙佛﹐笑人行气。晚年云「數年來足瘡一點﹐痛不可忍。近有人傳一法﹐用之三日﹐不覺失去。」其法﹐重足坐﹐閉目握固﹐縮穀道﹐搖颭兩足﹐如气毬狀。气極卽休﹐气平復爲之﹐日八九度﹐得暇則爲﹐乃搬運捷法也。文忠痛已卽止﹐若不廢﹐當有益。

勤修善果

佛言「三千大千世界﹐猶如空華亂起亂滅。」而況我在空華起滅之中﹐寄此須臾﹐貴賤﹑壽夭﹑得失﹑賢愚﹐所計幾何﹖惟有勤修善果以升神明﹐照遣虛妄以識知本性﹐最爲著身要事也。

眾狗不悅

惠州市寥落﹐然每日殺一羊﹐不敢與在官者爭買。時囑屠者買其脊﹐骨間亦有微肉﹐熟煮熟漉﹐若不熟﹐則泡水不除﹐隨意用酒薄點鹽炙微焦食之。終日摘剔﹐得微肉於牙綮問﹐如食蟹螯。率三五日一食﹐甚覺有補。子由三年堂庖所食芻豢﹐滅齒而不得骨﹐豈復知此味乎﹗此𨿽戲語﹐極可施用﹐用此法﹐則眾狗不悅矣。

三老人問年見《志林》二卷

夢韓魏公

夜夢登合江樓﹐月色如銀﹐韓魏公跨鶴來﹐曰「被命同領劇曹﹐故來相報。」他日北歸中原﹐當不久也。

眞一酒

余在白鶴新居﹐鄧道士忽叩門﹐時已三鼓﹐家人盡寢﹐月色如霜。其後有偉人﹐衣桄榔葉﹐手攜鬥酒﹐丰神英發如呂洞賓﹐曰「子嘗眞一酒乎﹖」就坐﹐三人各飲數杯﹐擊節髙歌合江樓下。海風振水﹐大魚皆出。袖出一書授余﹐乃眞一法及修養九事﹐其末云「九霞仙人李靖書」。旣去﹐恍然。

法報化三身見《志林》二卷

蒸豚詩

王中令旣平蜀﹐饑甚﹐入一村寺。主僧醉甚﹐箕踞﹐公欲斬之。僧應對不懼﹐公奇之。公求蔬食﹐云有肉無蔬。餽蒸豬頭甚美﹐公喜﹐問﹕「止能飯酒肉耶﹐尙有他技也﹖」僧言「能詩。」公令賦蒸豚﹐立成云「觜長毛短淺含膔﹐久向山中食藥苗。蒸處已將蕉葉裹﹐熟時兼用杏漿澆。紅鮮雅稱金盤飣﹐熟軟眞堪玉筯挑。若把氈根來比並﹐氈根自合喫藤條。」公大喜﹐與紫衣師號。

儋耳地獄見《志林》二卷

五穀耗地气

吾昔有田在蘄水﹐僅種一斗﹐得稻十斛。問其故﹐云「連山皆野艸散木﹐不生五穀﹐地气不耗﹐故發如此。」以是知五穀耗地气爲最甚。王莽末﹐天下旱蝗﹐黃金一斤易粟一斗。至漢建武二年﹐野蠶成繭﹐被於山澤﹐至五年漸少﹐而農事益修。蓋土不生谷﹐地气無所耗﹐蘊蓄日久﹐發而爲野蠶旅谷﹐其理甚明。凡地不生艸木者﹐多產金錫﹐亦其理也。書此﹐以爲衛生之方。

論菊

菊黃中之色香味和正﹐花葉根實﹐皆長生藥也。北方隨秋早晚﹐大略至菊有黃華乃開。嶺南冬至乃盛﹐地暖﹐百卉造化無時﹐而菊獨後開。考其理﹐菊性介烈﹐不與百卉並盛衰﹐須霜降乃發﹐嶺南嘗以冬至微霜也。仙姿髙潔如此﹐宜其通靈也。

本秀二僧見《志林》二卷

梅詢非君子見《志林》四卷

吳育不相見《志林》四卷﹐並上條﹐見眞宗仁宗之信任內

時無英雄豎子成名見《志林》一卷

永洛之役

張舜民云「永洛之役﹐李舜舉﹑李稷﹑徐禧皆在圍中。上以手詔賜西人云﹐若能保全吏士﹐當盡復侵地。詔未至而舜舉等已死。」聖意可謂重一士而輕千里﹐惜此等不被其賜也﹐哀哉﹗

二李優劣

中官李舜舉死於永洛。將死﹐以故紙半幅書曰「臣舜舉死無所恨﹐但願陛下勿輕此賊。」使一健黠者間走以聞。時李稷亦將死﹐書紙尾曰「臣稷千苦萬屈。」上爲一慟。然二人優劣賢不肖﹐已可見矣。

太尉足香

方李憲用事﹐士大夫或奴事之﹐穆衍﹑孫路至爲執袍帶。王中正盛時﹐兪充令妻執板以侑酒。彭孫本一劫盜﹐招出﹐气陵公卿。韓持國至詣其第﹐出妓飲﹐酒酣慢持國﹐持國不敢對。然嘗爲李憲濯足﹐曰「太尉足何香也﹗」憲以足踏其頭﹐曰「奴諂不太甚乎﹗」孫在許下﹐私捉逃軍三百人役之。予時將乞許﹐覬至郡斬訖乃奏﹐會除潁乃止。

西徵途中詩

張舜民通練西事﹐稍能詩﹐從髙遵裕西徵回﹐途中作詩曰「靈州城下千株柳﹐總被官軍砍作薪。他日玉關歸去後﹐將何攀折贈行人。」「靑岡峽裏韋州路﹐十去從軍九不回。白骨似山山似雪﹐將軍莫上望鄕臺。」爲李察所奏﹐貶郴州鹽稅。舜民云「官軍圍靈州不下﹐糧盡而返。西人城上問官軍漢人兀捺否﹐答曰兀捺﹐城上皆笑。」兀捺者﹐慚愧也。

招髙麗見《志林》三卷

易書論語說

孔壁﹑汲冢竹簡科斗﹐皆漆書也﹐終於蠹壞。編鐘﹑石鼓益堅﹐古人爲不朽之計至矣。然其妙意所以不墜者﹐特以人傳之耳。《易》言「神而明之﹐存乎其人。」吾作《易》《書》《論語說》﹐亦粗備矣。嗚呼﹐又何以多爲﹗

太極眞人見《志林》三卷

論金鹽

王莽敗時﹐省中黃金三十萬斤。陳平用肆萬斤間楚﹐董卓郿塢金亦多﹐其餘賜三五十斤者不可勝數。近世金不以斤計﹐𨿽人主﹐未有以百金與人者﹐何古多今少也﹗鑿山披沙無虛日﹐金爲何往哉﹖頗疑寶貨神不可知﹐復歸山澤耶。嘗聞鹽亦然。峽中大寧監日有定數﹐若大商覆舟﹐則鹽泉頓增。乃知尋常便液之出﹐不拘遠近﹐皆歸本原也。

放生池碑

湖州有《放生池碑》﹐載其所上肅宗表云「一日三朝﹐大明天子之孝﹔問安視膳﹐不攺家人之禮。」魯公知肅宗有愧於此乎﹖孰謂公區區於放生哉﹗

三騣馬

唐李將軍思訓作《明皇摘瓜圖》﹐嘉陵山水﹐帝乘赤驃﹐起三騣﹐與諸王嬪禦十數騎出飛仙嶺下。初見平陸﹐馬皆若驚﹐而帝馬見小橋不進﹐正作此狀﹐不知三騣謂何。今乃見岑參詩有《衛駕赤驃歌》﹐曰「赤髯胡雛金剪刀﹐平時剪出三騣髙。」乃知唐禦馬皆剪治﹐而三騣其飾也。

誦金剛經見《志林》二卷

神淸洞

曹煥遊嵩山﹐中途遇道士盤礡石上﹐揖曰「汝非蘇轍之壻曹煥乎﹖」顧其侶﹐曰「何人﹖」曰「老劉道士寓此﹐未嘗與人語。」道士曰「蘇轍﹐歐永叔門人﹐汝以永叔爲何等人﹖」煥曰「文章忠義爲天下第一。」道士曰「所知者如是而已。我永叔同年也﹐此袍得之永叔﹐蓋嘗破而不補﹐未嘗垢而洗也。近得書甚安。汝豈不知神淸洞事乎﹖汝與我以某年某月某日同集某處﹐我當以某月某日化於石上。」復坐﹐不復語。煥亦行入山﹐果如期化於石上。

論杜甫杜鵑詩

南都王誼伯謂杜子美詩﹐歷五季兵火﹐多舛缺﹔且如「西川有杜鵑﹐東川無杜鵑﹐涪﹑萬無杜鵑﹐云安有杜鵑」﹐蓋是題下注﹐斷自「我昔遊錦城」爲首句。誼伯爲誤矣。子美詩備諸家體﹐豈可以文害詞﹑詞害意耶﹖原其意﹐類皆有感﹐亦《詩》之比興﹑《離騷》之法。按《百物志》﹐杜鵑生子﹐寄之他巢﹐百鳥爲飼之。胡江東所謂「杜宇昔爲蜀帝王﹐化禽飛去舊城荒」。此鳥至微﹐知有尊﹐故子美云「重是古帝魂」﹐又曰「禮若奉至尊」﹐譏當時刺史禽鳥有不若也。明皇以後﹐天步多棘﹐刺史能造次不忘君者可數也。嚴武在蜀﹐𨿽橫斂刻剝﹐實資中原﹐是「西川有杜鵑」耳。其廢王命﹐擅軍旅﹐絕貢賦﹐如克遜在梓州爲朝廷憂﹐是「東川無杜鵑」耳。涪﹑萬﹑云安刺史﹐微不可考﹐凡其承君者爲有也﹐懷貳者爲無也。誼伯又云「子美不應疊用韻。」子美自我作古﹐疊韻何害於爲詩。

轑釜見《志林》四卷

論淳於髠

淳於髠一斗亦醉﹐一石亦醉。至於州閭之間﹐男女雜坐﹐幾於勸矣﹐何諷之有﹖蓋有微意。以多少之無常﹐知飲酒之非我﹐觀變識妄﹐平生之嗜亦少衰矣。是以託於放蕩之言﹐而能規荒主長夜之飲﹐世未有識其趣者。

竹雌雄

竹有雌雄﹐雌者多筍﹐故種竹當種雌。自根以上至梢一節發者爲雌。物無逃於陰陽﹐信哉﹗

戒殺

余少年不殺﹐未能斷也﹐近年始能不殺豬羊。惜嗜蟹﹐每見餉者﹐皆放之江中﹐𨿽在江無活理﹐庶幾求一活。卽使不活﹐亦愈於烹煎也。親遭患難﹐不異雞鴨之在庖廚﹐不忍以口腹之故﹐使有生之類受無量怖苦耳。猶恨未能忘食味﹐食自死物可也。

廣利王召

餘一日醉臥﹐有魚頭鬼身者自海中來﹐云「廣利王請端明。」予披褐履革﹐黃冠而去﹐亦不知身步入水中﹐但聞風雷聲。有頃﹐豁然明白﹐眞所謂水晶宮殿也。其下驪目﹑夜光﹑文犀﹑尺璧﹑南金﹑火齊﹐不可仰視。珊瑚﹑琥珀﹐不知幾多也。廣利佩劍冠服而出﹐從二靑衣。余曰「海上逐客﹐重煩邀命。」有頃﹐東華眞人﹑南溟夫人造焉﹐出鮫綃丈餘﹐命余題詩。余賦曰「天地𨿽虛廓﹐惟海爲最大。聖王皆祀事﹐位尊河伯拜。祝融爲異號﹐恍惚聚百怪。三气變流光﹐萬里風雲快。靈旗搖虹纛﹐赤虯噴滂湃。家近玉皇樓﹐彤光照無界。若得明月珠﹐可償逐客債。」寫竟﹐進廣利﹐諸仙迎﹐咸稱妙。獨廣利旁一冠簪者﹐謂之鱉相公﹐進言「蘇軾不避忌諱﹐祝融字犯王諱。」王大怒。余退而嘆曰「到處被相公廝壞。」

夏敬觀跋

右《仇池筆記》二卷﹐舊題宋蘇軾撰﹐亦宋人所裒集﹐非軾所手定也。趙開美旣刊《志林》﹐又取此書於曾慥《類說》中刻之﹐去其與《志林》並見者三十六則﹐但存其題﹐詳見趙序。今鈔本《類說》列第十卷

。凡上下二卷﹐共百三十八則。四庫所收﹐從趙本錄出﹐凡載全文者九十二﹐去文存題者三十四。昆山徐氏傳是樓鈔本亦然﹐疑所見乃趙氏刊版旣佚後不全之本。此本取自鈔本《類說》﹐增全文九﹐存題三﹐並見《志林》者實有三十七則﹐與趙刻去文存題三十六則之數又不符。或趙氏檢對《志林》有漏略耶﹖玆以三本對校﹐以正盌脫之誤。其見於商刻《志林》中者﹐往往視此爲詳﹐殆商刻集自原文﹐此則已經曾慥刪削﹐間有足以訂正訛誤者﹐因亦刺取之﹐其無關訂訛者﹐不入校語﹐以存《類說》之舊焉。己未仲春﹐新建夏敬觀跋。

