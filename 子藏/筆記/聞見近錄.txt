

欽定四庫全書

聞見近錄

宋王鞏撰

柴世宗得天下劉崇自河東犯闕世宗將親徵馮道力諫止世宗曰太山壓卵耳何爲不可道曰陛下可謂太山乎今皆宿將久處貴位气方驕陛下卽位席未暖未易使也世宗以道輕已卽日命駕出師次髙平遇崇接戰世宗據髙原下觀兵陣方接東北角奔西北角次之王師敗績明日按軍不戰置酒軍中酒行牽奔將七十二人斬纛下卽坐中拜七十二人補之左右股栗太祖皇帝實預補中明日再戰軍士不用命者太祖刄其笠以識之戰罷識者皆斬之軍聲於是大振崇走遂圍太原

太祖皇帝爲殿前都防檢有殿直衝節執詣樞府樞相王朴曰太尉軍制殿直廷臣無回避禮太祖卽位每嘆曰安得王朴者相之

太祖將北徵過韓通飲通子欲弒之通力止乃已明日陳橋欣戴入禦曹門以待將相之至時伏弩右掖門外通出死矢下石守信實守右掖開關以迎王師至中書立都堂下召範質王溥魏仁浦與語移刻將校持刄迫質帝叱之質與帝約賔禮柴氏保其天年乃召陶谷艸制詣殿前帝北面立宣制制畢坐朝百官

故事執政奏事坐論殿上太祖皇帝卽位之明日執政登殿上曰朕目昏持文字近前執政至榻前密遣中使徹其坐執政立奏事自此始也

太宗皇帝自並門乘勝直趨幽燕敵空山後遁王師據幽州敵甘心沙漠矣有舎利郎君於越者小羌也謂得五千騎以嘗王師不成退處未晚敵從之乃騎持一幟由間道邀我歸路周環往來晝夜不絕帝疑救兵大至宵歸定州王師多沒覆者由是敵至今號其奇兵曰於越軍前此自柴世宗畫禦河爲界敵未嘗敢犯邊自爾日尋干戈至眞宗皇帝澶淵之幸方息兵禦河蓋世宗運漕河也

國朝以來知制誥封還詞頭蓋鮮康定間張文定知諫院時劉從徳妻遂國夫人初以后族出入禁中一日削其國封奪其門籍久之出入如初張文定請對論其不可富文忠曰眞諫臣也未防中防還其國封富文忠當制遂封還詞頭朝論謂無近比然僉是富文忠矣張可久自轉運使攺橫行歐陽文忠援富文忠例封還詞頭後遂爲例

至和中仁宗皇帝不豫一日諭大臣擇宗室以傳天下又曰允良𨿽僣擬然變晝作夜諒無他心宗諤外示節儉疑其有心者後董婕妤因上元出遊者有密祈董請立周王后幸已立者周王眞宗子在仁宗爲近屬也俄有詔立之禮官與中書議不決請於上上親書從政宗諤宗旦宗實四名以示中書歐陽文忠公曰周王沒童孩無立後禮議遂寢宗旦聞恐醉臥三日不興其後慈聖光獻皇后與時相卒立英宗爲皇子蓋本仁宗之意也

慶曆中親事官乘醉入禁中仁宗皇帝遣諭皇后貴妃閉閤勿出後謹聽命貴妃直趨上前明日上對輔臣泣下輔臣亦泣首相陳恭公毅然無攺容上謂貴妃冒不測而來斯可寵也樞相乘間啟廢立之議張文定得其說卽詣恭公以爲不可恭公持議甚堅久而上復問之梁相適進曰一之已甚其可再乎聲甚厲旣退上畱適曰朕止欲稍加妃禮本無他意卿可安心羣論遂止

故事建儲皆大臣議定召學士鎖院英宗皇帝大漸學士王禹玉當制上遣禦藥院供奉官髙居簡就第召張文定至寢幄文定時在告也英宗冠白角冠被黃服憑幾語文定曰久不見學士意慘然榻上有紙一幅上有明日降詔立皇太子八字而未有主名張公曰必潁王也盛言潁王身居嫡長而無失徳上頷之文定乃進紙筆請其名上力弱字疑似不可辧再請書乃大書大大王三字遂歸院艸制明日大臣始知潁王爲皇太子神宗皇帝每謂文定曰國朝以來卿可謂顧命矣

眞宗皇帝聖嗣未立以緑車旄節召濮安懿王養之宮禁中仁宗皇帝生以簫韶部樂送歸邸仁宗方盛年而嗣未立以故事請楊太后選濮安懿王諸子以入禁中英宗皇帝甚幼初不在進名楊后見之抱之以歸時宣仁聖烈皇后亦以慈聖光獻皇后甥養之宮閤宮中號英宗爲官家兒宣仁爲皇后女仁宗每戱英宗曰皇后女可以爲婦乎英宗謝之由是宮中每以爲戱豫王生英宗還邸仁宗尋故約以宣仁爲夫人則宣仁所以簡上心者舊矣

至和中仁宗寢疾時相富文忠密通意光獻立後而慈聖意在英宗傳道中外者張茂則也而伺察英宗起居狀者王廣淵也蔡抗也事垂成語文潞公潞公爲首相與富公議協密諭王文忠爲詔艸常懷之以待非常久之仁宗疾有瘳潞公服喪去位富文忠乃召韓忠獻爲樞密使且宻告之欲共圖其事富文忠尋亦憂去忠獻乃立英宗爲皇子富文忠聞之不懌以爲事固定待有變而立可也萬一有疑阻則豈復得其人也韓富由是搆隙英宗卽位時富文忠解喪爲樞密使一日鎖院麻出乃立潁王制富文忠初不與聞遂以語侵忠獻而引疾力去韓忠獻之喪富文忠一不弔問

仁宗春秋髙一日出巨軸付中書曰第四十二封乃司馬文正乞立嗣疏也翌日進呈宰臣曰司馬光何其疏之多也上曰非獨光也前後人共四十二疏卿第議之中書防歸翌日再稟上曰與密院同議又翌日同進呈上問韓忠獻公曰宗室中卿厚誰韓忠獻恐栗逡巡退立復問曾宣靖等韓忠獻久之曰事繋陛下上曰朕懷此久矣顧未知卿等意耳探懷取紙一畨乃英宗皇帝藩邸舊名議乃定旣退上歸宮顧左右曰我有交代矣宮人皆泣其後成上意而不變及慈聖光獻同聽政一二貴璫間言兩宮而兩宮終始無事者韓忠獻之功也

韓忠獻當國召王翰林珪至中書受立英宗爲皇子詔王曰此事須面得防中書以爲得體及對乃曰事出陛下耶大臣耶今宮中有將臨月者姑俟之可乎上曰事出朕意天使朕有子則豫王不夭矣立之以慰人心又曰爲誰之子而立之上曰天知地聞濮王子也遂退艸詔詔有濮安懿王之子猶朕子也之句

景祐中仁宗皇帝嘗寢疾𨿽安羸弱時相呂文靖請置大宗正司以濮安懿王曁守節知其事蓋意有所在而人無知者

熈寧中西夏圍邏城甚急夜得吾禁卒語之曰汝語城中張大吾軍使速降當與汝爵祿卒敬諾之致卒危梯上下瞰城中卒輒大呼曰西夏人少糧盡朝夕去矣城中堅守之西夏醢之𨿽古忠烈之士無以過也

仁宗皇帝朝有獻新樂者其音近鄭衞眾謂非古遂寢熈寧中劉幾等頗采用之敎坊樂工某乙詣幾上書以爲不可幾以書間付大理問狀工曰國朝所用王朴樂爲近古今幾所奏純淸而不濁鄭衞音也又兩宮聲大宮防而次宮髙是有兩君之天無二日國無二主樂之所諱時以爲狂編管畿縣未防哲宗出閤遂卽帝位

張大夫士澄房兄士寧居咸平縣豪有力性嗜雞子日食十數以爲常其主典庫冀五郎者每爲畜之一日冀方探篋取之一自篋中直上而升至士寧庖捨而墜地气若黑霧其臭薰烈家人驚異間火起堂廡帑藏須臾而盡嘗畜皇祐錢萬貫謂之鎭庫錢熖起爲煙毬而去不復銅滓冀生尋自服砒霜爛腸而卒張目見之

張大夫幼子嗜鮮鰿張運判湖南其子買魚刳腸芼羮羮沸刳魚游泳鼎中羮成鮮活若不刳者視之則刳矣遂絕烹鮮

鞏源者嘗語張大夫曰眞定府都監王文思嗜牛肉一日方醢肉幾上肉中哀號累日不絕蔡元長作尹聞而取視之其聲益悲命爲棺斂飯僧燒之灰燼中得白骨一副

吳越王子太師雅之女適張氏生子名堯封與堯佐爲宗表兄弟堯封遊學南京遂娶曹氏女堯封俊邁從學山東孫明復至其捨執事皆堯封妻女如事親焉時文異倅南京子彥博彥並師明復明復遂薦堯封於文氏爲門客張文之好始於此矣堯封就舉與張文定同保將引試語文定曰宗表兄自無錫宰歸當往求舉資及還堯佐但與錢五百文後堯封舉進士第任石州推官卒其女入宮中爲媫好沈氏養女是爲溫成皇后久之得幸仁宗貴寵日盛時相乃爲訪其族氏防堯佐以太常博士知開州還時相因以白上除祠部員外郎府界提防尋繼擢遂自待制河東轉運使拜龍圖閣學士知開封府卽自刑部員外郎除給事中拜端明殿學士提舉在京百司遷三司使未防降制拜節度宣徽羣牧景靈四使一日大旱策免宰相潞公召自蜀將至闕下貴妃親視供帳以待其夫人入謝眾論諠然時貝州王則叛仁宗北顧妃乃陰諭潞公貝州事明鎬將有成績可請行潞公旣行貝州平潞公以功拜相羣論漸息曹氏後封越國夫人

貝州叛仁宗皇帝召張文定欲遣之文定以未嘗知兵且薦明鎬自代退以告陳恭公明將行復問事宜於文定文定告以地道攻城爲上策薦邢佐臣主其事貝州平卒以地道攻城成功佐臣擢功第一

張堯封少從孫明復學於南京其子去華與貴妃常執事左右及貴妃數遣使致問明復明復閉門拒之終身

侍講楊畋卒李壽朋詣先公曰楊公死無以殮幸經筵諸公賻之先公時爲翰林侍讀學士旣賻之且語李曰此事當告之上明日經筵先公啟曰楊畋死無以殮陛下幸矜卹仁宗頷之少選中使間賜黃金百兩仍語中使曰楊畋家貧不得受其賂遺仍使宣諭王某知仁宗之眷邇臣如此

李柬之李受自侍從請歸老先公時在經筵因而奏曰柬之等尙可陳力而亟請老近年士大夫貪冒爵祿年逾禮經而不知止者多矣望陛下稍加恩數以勵風俗已而詔就資善堂防經筵官賜餞內出珍果名花巨觥酌勸時人榮之比之二疏

眞宗飲酒三斗不亂一日召輔臣賜飲至三斗復進巨觥觥退而酒出詔貯之玉瓶中雜未飲酒以賜輔臣明日開視之不能辧也輔臣旣對問上所以上笑曰古人謂酒有別腸豈虛言哉

汴河舊底有石板石人以記其地裏每歲興夫開導至石板石人以爲則歲有常役民未嘗病之而水行地中京師內外有入水口泄水入汴故京師𨿽大雨無復水害昔人之畫善矣偶張君平論京畿南京宿亳陳潁蔡等州積水以南京言之自南門二堤直抵東西二橋左右皆瀦澤也漁舠鳴桹如江湖君平請權借汴夫三年通泄積水於是諸郡守令等始帶溝洫河道三年而奏功凡瀦積之地爲良田自是汴河夫借充他役而不復開導至元祐五年實七十年又舊河並以木岸後人止用土蔑棧子謂之外添裏補河身奔充卽外補之故河日加淺而水行地上矣

南京去汴河五里河次謂之河市五代國初官府罕至舟車所聚四方商賈孔道也其盛非宋州比凡郡有宴設必召河市樂人故至今俳優曰河市樂人者由此也

世宗開禦河本爲薊燕漕運計禦河其不可廢也前人每子弟及冠必置盛饌防鄕黨之徳齒使將冠者行酒其巾裹如唐人之艸裹但系其腳於巾者酒行父兄起而告客曰某之子弟僅於成人敢有請將冠者再拜右席者乃焚香善祝解其系而紳之冠者再拜謝而出自是齒於成人冠服遂同長者故謂之巾裹亦古之冠禮也今冠帶尙謂之巾裹良由是矣此風廢亦百年矣

張融自樞宻直學士守蜀歸監在京麯院後爲樞密副使建第差壯麗太宗皇帝一日語融曰聞卿建第甚雄朕方要一庫未成可輟之卽日遷居佛寺今新衣庫是也

慈聖光獻皇后養女範觀音得幸仁宗溫成患之一歲大旱仁宗祈雨甚切至然臂香以禱宮人內璫皆左右然之祈雨之術備盡天意弗答上心憂懼溫成養母賈氏宮中謂之賈婆婆威動六宮時相認之以爲其姑乃陰謂丞相請出宮人以弭災變上從之溫成乃白上非出所親厚者莫能感天意首出其養女以率六宮範氏遂被出而雨未應上問臺官李柬之曰惟冊免議未行耳是夕鎖院賈氏營救不獲時相從工部侍郎拜武鎭軍節度使同中書門下平章事判北京雨遂霔

自眞宗皇帝澶淵之幸朝廷不復講武寶元中元昊始遣介稱敎練都使乞於其國中自稱兀卒又乞五音爲六當時朝議旣以天下久太平未嘗議經武之防而石元孫劉平輩輒盛意言兵以賊爲可討獨吳春卿上疏曰彼之國中自號兀卒而六音且奉正朔臣子之分如常可姑從之而我治武備以待其變張文定亦繼有請今武備不講宜如吳育之議因可爲邊備俟其無厭則我有以待之也朝議非之元昊旣不得請再遣使乃稱閤門使邊臣乃舉兵由是寶元慶曆西師累年內外騷動至明堂當大霈仁宗問張文定赦目文定建言乞示西人招徠之意上欣納之曰朕意也於是元昊入貢西方以寧

張元許州人也客於長間以俠自任縣河有蛟長數丈每飲水轉橋下則人爲之斷行一日蛟方枕大石而飲元自橋上負大石中蛟蜿轉而死血流數里又嘗與客飲驛中一客邂逅至主人者延之元初不識知也客乃顧元曰彼何人斯元厲聲曰皮裏骨頭肉人斯應聲以鐵鞭擊之而死主人塗千金之藥久之能蘓元每夜遊山林則吹鐵笛而行聲聞數里羣盜皆避元累舉進士不第又爲縣宰笞之乃逃詣元昊將行過項羽廟乃竭嚢沽酒對羽極飲酹酒泥像又歌秦皇艸昧劉項起吞並之詞悲歌累日大慟而遁及元昊叛露布有朕欲親臨渭水直據長安之語元所作也後鄜延被圍元實在兵中於城外寺中題曰太師尙書令兼中書令張元從大駕至此其跋扈如此昊𨿽彊亦元導之也

富文忠至和間旣懷立嗣之命宮教蔡抗陰伺英宗起居英宗之立爲皇子也恐懼遜避臥終日不起抗以利害動之卽起拜命及英宗卽位以抗故人也日思大用召自定州且有參知政事之除至闕下英宗上仙抗尋亦卒

先公三守平涼召自許州及對英宗皇帝曰端明舊徳不當更守邊但顧在廷無如端明者且爲官家行便當召還先公曰陛下方卽位邊有警豈臣避難之時然陛下以官家自名呼臣等以官未正名分英宗曰方此卽位視先朝舊臣豈敢遽以卿禮官家在至和中端明時知開封府至宮中救火已望見顏色如端明才望豈在人後欲召別殿訪政亦未敢耳先公曰今陛下何所避耶願諭臣臣將詣政府論之英宗方謙損爲徳遽曰無須爾也然恩遇異常玉食禦樽日有所賚一日兒女婚嫁遣中使問其姓氏悉賜冠帔及行賜黃金百兩及至渭敵解圍去烽燧息防樞密副使王疇卒英宗諭執政曰可除王某補之時相退而不答或曰方邊有警擇帥累日王某命下卽邊人喜躍敵亦觧去王某歸不知何人可代上曰豈使其終身守邊耶然竟爲執政所格英宗親遣李愚諭此

先公爲諫官論王徳用進女口仁宗初詰之曰此宮禁事卿何從知先公曰臣職在風聞有之則陛下當攺無之則爲妄傳何至詰其從來也仁宗笑曰朕眞宗子卿王某子與他人不同自有世契徳用所進女口實有之在朕左右亦甚親近且畱之如何先公曰若在疎逺𨿽畱可也臣之所論正恐親近仁宗色動呼近璫曰王徳用所進女口各支錢三百貫卽今令出內東門丫急來奏遂涕下先公曰陛下旣以臣奏爲然亦不須如此之遽且入禁中徐遣之上曰朕𨿽爲帝王然人情同耳茍見其涕泣不忍去則恐朕亦不能出之卿且畱此以待報先公曰陛下從諫古之哲王所未有天下社稷幸甚久之中使奏宮女已出東門上復動容而起

故事季春上池賜生花而自上至從臣皆簮花而歸紹聖二年上元幸集禧觀始出宮花賜從駕臣僚各數十枝時人榮之【一本云自宰臣而下悉簮花從歸然上未嘗簮也】

張文懿罷相由範文正攻彈也文懿復相一日仁宗語文懿曰範仲淹嘗有疏乞廢朕可施行之文懿曰仲淹法當誅然不見章疏乞付外施行上曰未嘗見其疏但比有爲朕言者且議其罪文懿曰其罪大無它法無文案卽不可行望陛下訪之凡數日則一請其疏月餘凡十數請上曰竟未見之然爲朕言者多矣可從末減曰人臣而欲廢君無輕典旣無明文則不可以空言加罪上意解卽曰仲淹在外初似疑今旣無疑可稍遷之以慰其心上深然之

張文懿旣致政而安健如少年一日西京看花回道帽道服乘馬張蓋以女樂從入鄭門監門官不之識也且禁其張蓋以門籍請書其職位文懿以小詩大書其紙末雲門吏不須相怪問身曽三到鳳池來監門官卽以詩進仁宗遣中使錫以酒餼問勞

李太后薨未發喪以妃禮葬之執政對呂文靖畱身曰昨夕聞有宮嬪薨章獻皇后卽引仁宗手起過屏後後復獨坐下曰相公欲間諜人家子母耶文靖曰陛下爲劉氏血食計則早正典禮後黙不語遂遷於皇儀殿以後禮葬之及章獻上仙間言不入者文靖之力也

仁宗初徹聽政一日遽出詣奉先寺發李太后棺視之其顏如生上慟而後攺卜由是羣疑悉亡

寇忠湣知永興軍於其誕日排設如聖節儀晚衣黃道服簮花走馬承受具奏寇凖有叛心眞宗驚手出奏示執政曰寇凖乃反耶先文正熟視笑曰寇凖許大年紀尙孩耳可札與寇凖知上意亦解

李和文都尉好士一日召從官呼左右軍官妓置防夜午臺官論之楊文公以告先文正文正不答退以紅箋書小詩以遺和文且以不得預防爲恨明日眞宗出艸疏文正曰臣嘗知之亦遺其詩恨不得往也太平無此其乎上意遂釋慶曆中鄭天休諸公復防李氏第旣退達曉道遇李翰林造朝事遂喧言者論之時召許公當國亦以太平無事而乃有此爲說仁宗意未解許公曰臣觀赴防姓名皆舉朝賢俊安得許多人代之臣欲召至中書戒勵上從之旣召諸公無一人至者

丁晉公嘗忌楊文公文公一日詣晉公旣拜而髯拂地晉公曰內翰拜時須撇地文公起視其仰塵曰相公坐處幕漫天時人稱其敏而有理

仁宗朝禁中夜火執政趨詣東華門閉而不納徧詣諸門皆然王沂公語呂許公曰可斬關而入許公曰不可自東而南自南而西自西而北周旋叩關至日髙方啟東華門有防百官皆步而入殿宇多灰燼上禦升平樓垂簾呼班喝拜如常儀自沂公以下皆拜許公獨挺然而立上遣使問之許公曰昨夕宮中災今日未靣天顏臣不敢拜於是捲上臨軒陛許公卽再拜或問其然曰禁中火方擾攘復斬關而入不惟上益驚豈不防他變也垂之下未見天子萬一誤拜其將柰何

張文懿爲射洪令一道士詣邑熟視文懿不語久之項間取瓢出藥十粒顧文懿曰可餌之文懿卽餌之道士防笑復取之至九十粒卽吐道士浴之使再餌之復吐其四實餌八十六粒道士曰明日可到城外觀也明日詣之謂文懿曰欲爲神仙耶欲爲宰相耶文懿曰欲爲相耳道士咨嘆久之畱一書封緘甚密且作相老勌時開竟不知其何人也文懿八十六歳未嘗有疾至上元偶思道士所畱書啟之乃彩選一冊因防子弟作選至宰相視上惟有眞人耳始悟道士意也明日道士忽至顧文懿曰打疊了未語畢而去使人訪之卽臥店中卒矣文懿忽覺腹痛須臾一嚢下藥八十六粒炳然如新遂葬藥於三寶堂下是夕薨

張文定守蜀重九藥市淸晨驟雨隨行醫官張子陽避雨玉局觀須臾晴霽上白衣翁竚立顧視子陽曰我有一事要爾通意主人子陽唯唯卽出藥二粒如粟米大使遺文定子陽曰嘗識尹否翁姓何氏翁曰我姓侍郎已兩守蜀我嘗見之子陽曰止此一來耳翁曰說與主人他日再來此相尋子陽持藥具白文定以汞一兩置藥一粒煆之須臾有聲如逺磬然淸越非常諦聽間忽有圓光出合內煥燿滿室驚而取之汞成黃金文定乃餌其餘藥一粒使再訪之不復見矣

呂文靖罷相孔中丞道輔以直亮自任無所忌避一日臺獄事連文靖子卽攝付吏及文靖復相凡國事無所建明悉取上防旣累月仁宗曰呂夷簡今回作相並不主事文靖遽言臣前日爲朝廷不避仇怨身當國事臣方罷去而諸子卽坐臺獄臣死望朝廷眷顧子孫必無也臣是以不敢當事上俛首曰但勉之文靖再拜遂畱身出紙一畨皆進退人物上悉可內外遷徙數日間凡數十人皆文靖平日所厚一時桃李之盛本朝無比

張文定嘗云在翰林時當章郇公致政麻命下同宋景文往賀之因語之曰昨日宣召受防上眷遇之意甚厚何遽謝事也郇公曰不可待不厚時引去也又曰亦更耄年則忘了矣文定與景文相顧而笑退而相語曰是何言歟何忘之有及老矣乃知郇公之言爲然蓋在得之時與奪每爲思慮所惑不少時能斷故孔子所以戒也文定自六十七後遂屢請歸予嘗論之陽舒而陰斂物之理也及其老矣陽衰而陰盛是以好斂之意生君子終始之際可不愼乎

慶曆中韓範富執政日務興作時章郇公爲相張文定因往見之語以近日諸公頗務興作如何郇公不答凡數問之曰得每見小兒跳躑作戱禁止不得到觸著墻自退方其舉步時勢難遏也未防三公悉罷文定嘗曰事不可競古諺曰遲是疾疾是遲斯甚有理當其盛衰之際不勞力而成不勞慮而敗理之常也

寶元康定間西人犯邊用兵累歳遼人窺我遣使求關南之地富文忠旣行疑時相與已不協輒發國書觀之乃與所授詞果不同馳歸請對具言之詔付文忠詣學士院視學士攺書然後行元授書五函皆許其添歳賜也每出一函待不從然後旋出之文忠輒畱二函於雄州旣至文忠抗論不屈徐出一書遼人意未厭復出一書至於三遼人密探文忠篋中止有三書遂從約文忠使還持二函以歸歳減聘者二十萬

庾嶺險絕聞天下蔡子直爲廣東憲其弟子正爲江西憲相與協議以塼甃其道自下而上自上而下南北三十里若行堂宇間每數里置亭以憩客左右通渠流泉涓涓不絕紅白梅夾道行者忘勞予嘗至嶺上仰視靑天如一綫然旣過嶺卽靑松夾道以達南雄州太平久矣遐邇同風非有前世南北之異

江西舊漕鹽至州有餘悉輸於官漕舟沿江貨所附私鹽旣盡遂盜官物鹽盡鑿舟沈之聲言風水每歳拋失十三四而盜取監臨私貨抵法枕藉於市蔡子正爲江西憲建言鹽至江西有出剰者乞據其數給江西價之半朝廷從之今數十年官物旣鮮盜竊而舟獲完歸刑法爲減百世之利也中間浮淺之人或再減其直其如初張頡爲江西憲也神宗戒其謹守蔡挺之法於今賴焉

太祖一日幸後苑觀牡丹召宮嬪置酒得幸者以疾辭再召復不至上乃親折一枝過其捨而簮於髻上上還輒取花擲於地上顧之曰我艱勤得天下乃欲以一婦人敗之耶卽引佩刀截其腕而去

金城夫人得幸太祖頗恃寵一日宴射後苑上酌巨觥以勸太宗太宗固辭上復勸之太宗乃顧庭下曰金城夫人親折此花來乃飲上遂命之太宗引弓射而殺之卽再拜而泣抱太祖足曰陛下方得天下宜爲社稷自重而上飲射如故

張乖崖布衣時客長安旅次聞鄰家夜聚哭甚急訊之其家無它故乖崖詣其主人力叩之主人遂以實告曰某在官失不自愼嘗私用官錢爲家僕所持欲娶長女拒之則畏禍從之則女子失身約在朝夕所以舉家悲泣也乖崖明日至門首其僕出卽曰我白汝主人假汝至一親家僕遲遲彊之而去出城使導馬前至崖間卽疏其罪僕倉皇間以刃揮墜崖中歸告其鄰曰盛僕已不復來矣速歸汝鄕後當謹於事也

嶽州唐白寺前有古松合數圍平頂如龍形呂洞賔昔嘗憇其下有一翁自松頂而下前揖甚敬洞賔詰之曰我神也洞賔曰邪耶正耶翁曰若其邪也安得知眞人哉言訖升松而去洞賔卽題於寺壁曰獨自行時獨自坐無限世人不識我惟有千年老精分明知是神仙過

鄂州黃樓下有石光澈名曰石照其右巨石世傳以爲仙人洞也一守關老卒毎晨興卽拜洞下一夕月如晝見三道士自洞中出吟嘯久之將復入洞卒卽從之道士曰汝何人耶卒具言其所以且乞富貴道士曰此洞間石速抱一塊去卒持而出石合無從而入明日視石黃金也鑿而貨之衣食頓富爲隊長所察執之以爲盜也卒以實告官就其家取石至郡則金化矣非金非玉非石非鉛至今藏於軍資庫中子瞻有詩記之

太祖卽位患方鎭猶習故常取於民無節而意多跋扈一日召便殿賜飲款曲因問諸方鎭爾在本鎭除奉公上之外嵗得自用爲錢防何方鎭具陳之上諭之曰我以錢代租稅之入以助爾私爾輩歸朝日與朕相宴樂何如方鎭再拜卽詔給侯伯隨使公使錢𨿽在京亦聽半給州縣租賦悉歸公上民無苛斂之患至今侯伯尙給公使錢以此也

太祖卽位方鎭多偃蹇所謂十兄弟者是也上一日召諸方鎭授以弓劍人馳一騎與上私出固子門大林中下馬酌酒上語方鎭曰此處無人爾輩要作官家者可殺我而爲之方鎭伏地戰恐上再三諭之伏地不敢對上曰爾輩是眞欲我爲主耶方鎭皆再拜稱萬歳上曰爾輩旣欲我爲天下主爾輩當盡臣節今後無爲偃蹇方鎭復再拜呼萬歳與飲盡醉而歸

寇忠湣爲執政尙少上嘗語人曰寇凖好宰相但太少耳忠湣乃服何首烏而食三白須髮遂變於是拜相

李文靖端黙寡言堂下花檻頺圮經歳不問魚軒一日語之文靖不答累以爲言文靖曰豈以此故動吾一念哉亦不之問旣薨盛夏顏色不變吐香如蓮花香七日不減

先文正在中書一日拊其案曰安得見李同年耶李謂文靖也同列叩之曰文靖與某在中書邊事方紛然予嘗謂曰何日事定文靖曰陛下天資髙明有爲之君也今二敵未寧故不暇某老矣它日適當公手是時方東封西祀建立道宮皆如文靖之言

先文正𨿽年六十而久病气索人或勸其引疾而去文正曰予豈不知此者乎顧諸公未有以相代者恐貽上憂也寧受貪冒之名以報上恩耳文正薨丁馮之徒旣相朝廷紛紛識者嘆其先識

馬樞密知節勁直自任持大笏入朝上頗怪之馬曰臣見本院長官多欺陛下臣不怕驚動官家惱亂宰相則打殺此廝兒久矣上慰勞之

孔中丞道輔爲州掾太守到官三日謁廟廟有蛇以爲神每祀之則蛇自神像鼻中直出飲酒孔方讀祝蛇出飲孔厲聲曰明則有禮樂幽則爲神蛇何爲哉以笏擊蛇死遂毀像壊其廟而去

梅侍讀詢以文雅自任久在侍從忽求爲濠州旣被命見先文正文正曰何以求此曰聊以溫故耳文正曰特差一通判去伴舍人讀書梅且去怏怏益不平未防差博士呂夷簡通判濠州梅語人曰何處得个呂夷簡來也防讀書梅辭文正適與王沂公同坐堂上王因以梅語白文正曰君善待呂公呂公它日與王公同作相舍人方作學士梅愈不平王亦以爲過言其後王沂公呂文靖同宰席梅適除學士

廣東老媼江邊得巨蚌剖之得大珠歸而藏之絮夜輒飛去及曉復還媼懼失去以大釡煮之至夜有光燭天鄰里驚之以爲火也競往赴之光自釜出乃珠也明日納於官府今在韶州軍資庫予嘗見之其大如彈狀如水晶非蚌珠也其中有北斗七星然而見煮之半枯矣故郡不敢貢於朝

咸平縣僧藏佛牙一株其大兩指淡金色予嘗請而供之須臾舍利自牙中出初如露巡行牙上或逺數十步求者輒得予請至四十八粒欲求爲四十九粒也經夕不可得明日發篋則已足其數又或謂自有甘露穴中出者明日再往請之不得遂出陳州門十數里請竟不得因拜辭而歸拜起一粒自甘露穴出其大如菉豆光彩炳然後神宗迎之禁中遂禦封匣而歸之今人罕得見者

金州道左有石洞入洞十里有石門門間有仙人像半掩扉外又有白石龍一條凡觀者必執炬而入有落燼卽旋失去之每旱必往祈請及出洞門必有書字記雨之多少商人或過洞外必森然心動莫不加敬

防峽將至灔澦堆峽左巖上有題聖泉二字泉上有大石謂之洞石而初無泉也至者擊石大叫則水自石下出予嘗往焚香俾舟人擊之舟人呼曰山神土地渇矣久之不報一卒無室家復大呼曰龍王龍王萬姓渇矣隨聲水大注時正月雪寒其水如湯或曰夏則如冰凡呼者必以萬歲必以龍王而呼之水於是出矣

範文正以司諫出使江南至宿州聞郭后廢乃復馳歸京師至國門呂文靖遣其長子之曰司諫其來以廢後事耶文正不答旣得對乃盛言之竟以是罷職

李直張粹明嘗謂予曰神宗晚年建立三省所以分執政權而互相考察規模逺矣今上初俾侍宴其後諭執政曰延安郡王可出閤當議宮僚乃曰司馬光端重宜爲宮官亦漢羽翼之謂也如呂公著孫覺皆可作之其下當擇功臣子弟若文貽慶可任洗馬之此孟子謂巨室大家人所慕之意足以取重春宮矣除目具而神宗棄天下今司馬光公之來是末命也

六侄震嘗謂予曰神宗一日召執政詣天章閣而吳雍與震預召時爲中書檢正官也及對乃議官制除目初執政進呈三省印上曰始欲以金而今禦寶乃金也塗金可耳執政旣進除目上笑曰三省密院官姑置之乃議吏部而下及某官除某乙則俾雍震互書之至太常少卿上曰此必愼擇人執政屢薦名皆不應上意至禮部郎中則曰此南宮舍人非他曹可比可除劉贄至著作郎則曰此非蘓軾不可少選上黙久之曰得之矣太常少卿可除範純仁旣畢卽曰朕與髙遵裕期某日當下靈武侯其告防當大慶賚至是官制可行除目可下仍戒之曰外人有知者不過卿等數人泄耳又命執政戒雍震其後靈武失律官制隔歲乃下比之初議十攺五六矣

蘓子瞻旣貶黃州神宗每憐之一日語執政曰國史大事朕意欲俾蘓軾成之執政有難色上曰非軾則用曾鞏其後鞏亦不副上意上復有防起蘓軾以本官知江州中書蔡持正張粹明受命震當詞頭明日攺承議郎江州太平觀又明日命格不下曰皆王禹玉力也

王和甫嘗言蘓子瞻在黃州上數欲用之王禹玉輒曰軾嘗有此心惟有蟄龍知之句陛下龍飛在天而不敬乃反欲求蟄龍乎章子厚曰龍者非獨人君人臣皆可以言龍也上曰自古稱龍者多矣如荀氏八龍孔明臥龍豈人君也及退子厚詰之曰相公乃欲覆人之家族耶禹玉曰它舒亶言爾子厚曰亶之唾亦可食乎

州后土廟有瓊花一株宋丞相搆亭花側曰無雙謂天下無別株也仁宗慶曆中嘗分植禁中明春輒枯遂復載還廟中鬰茂如故

張文懿爲射洪令時出城過村寺寺老僧必迎於道邂逅過之亦必出迎文懿怪而詰之僧曰長官來則山神夜夢告某曰相公至矣一日復往而僧不出文懿曰不出何也僧謝曰神不我告也文懿以爲誕使僧問其所以夜夢告曰長官誤斷殺牛事天符已下不復相矣文懿驚駭省之果嘗有殺牛事也遂復攺正明日再過寺僧復出曰昨夕山神雲長官復爲相明日當來但減耳後文懿三入中書

史朝請琳云其舅張仲元患風痺平生餌桑螵蛸丸及死自口吻有黑气出戶數丈視之螵蛸無數

榮州威逺縣民間忽有雷電入其捨須臾霆震已而於其柱題曰矦矦二字不知其何謂也

太宗卽位以太祖諸子並稱皇子嘗曰猶我子也則何有分別其後皇族遂不以疎密尊卑皆加皇字故有皇兄之非典故也予丞宗正嘗建言乞如春秋之制名冠其父祖所封國王子曰王子公孫惟皇子得稱焉時呂申公諭太常少卿梁燾沮格不行宗正寺玉牒仙源譜皇屬籍自慶曆八年張文定以翰林學士爲宗正寺修玉牒官修進之後至元祐元年凡四十五年玉牒官皆一時名人宋次道輩是也未嘗成書神宗朝官制行分宗正寺至予爲丞方進明修完其間最難取會者宮禁中事與皇族女夫官位耳蓋慶曆前皇族女尙少至元祐間不下萬員予請於朝宮禁事乞會內侍省禦藥院皇族女夫附於屬籍不必書其官但書其適某人可也朝防從之遂獲成書然玉牒事迹皆取三省樞密院時政記與日曆修著其禁嚴甚元祐末遂令史院官修撰送宗正寺書錄蓋丞失其人非典故與官制也亦自予罷丞今十餘年不聞復進書矣國書嚴奉未有如玉牒者祖宗以來用金花白羅紙金花紅羅褾黃金軸神宗時詔爲黃金梵防以軸大難披閱也予進神宗玉牒始用此制又以黃金爲匣鎖鑰皆黃金也進畢奉安於太廟南宗正寺玉牒殿予初白執政官乞修寺書自司馬丞相呂丞相而下無一人知此典制者皆曰玉牒用玉簡刋刻如冊者也其玉牒典制尙不悉知書之廢亦宜矣

史朝請琳云通判許州有路分都監郭虞卿妻乳母禮塔數年禮數將滿嘗以薏苡記其數薏苡忽自器中跳躑視之舍利滿前皆自薏苡中出凡得數勺須臾所禮銀塔中靈光煥然舍利如雨又須臾乳媼兩膝生舍利無數禮塔則舍利痛媼益勤不懈數日失塔所在

黃魯直嘗問王荊公世謂四家選詩丞相以歐韓髙於李太白耶荊公曰不然陳和叔嘗問四家之詩乘間簽示和叔時書史適先持杜集來而和叔遂以其所送先後編集初無髙下也李杜自昔齊名者也何可下之魯直歸問和叔和叔與荊公之說同今人乃以太白下歐韓而不可破也

孫威敏治平中起自謫官以觀文殿學士知慶州至鄭州會西使至時威敏已授館驛中州將白威敏徙居曰我大臣可爲陪臣避耶已而使至威敏大啟其門設矮榻偃臥堂上鼔笛自若西使至門望而問之左右曰慶州孫經略也西人俛首而過

張文定畱守南京髙麗使者至例當畱守迎送文定曰我前執政也可與陪臣禮乎遂不出而遣少尹尋以其事聞神宗以爲得體仍令中書降防州令陳升之如張某所請

司農寺請鬻祠廟每區若干錢張文定畱守南京而以其事聞於神宗大駭之卽批其奏曰慢神黷禮無甚於此詔天下速罷之司農官罰金

全州推官母王氏朱道誠之妻也日誦十句觀音心咒時年四十九病篤家人方治後事王氏恍然見靑衣人曰爾平生持觀世音心咒但後少十九字增之當益壽王曰我不識字柰何靑衣曰隨聲誦記之乃曰天羅神地羅神人離難難離身一切災殃化爲塵久之而醒疾亦尋愈後至七十九其孫浩信厚士也爲予道其詳如此

聞見近錄

