卻掃編宋徐度●卷上漢初﹐因秦官置丞相﹑太尉。武帝罷太尉﹐不置。久之﹐置大司馬而以爲大將軍之冠。成帝復罷丞相﹑禦史大夫﹐而取周官六卿﹑司徒﹑司空之名﹐配大司馬以備三公﹐而咸加「大」稱。後漢建武二十七年﹐復攺大司馬爲太尉﹐而司徒﹑司空並去「大」字﹐自後歷代因之。政和中﹐始盡遵周官﹐置少師﹑少傅﹑少保爲三孤﹐太師﹑太傅﹑太保爲三公﹐而以太尉爲武官﹐禮秩同二府﹐大略如昔之宣徽使﹐而不以授文臣﹐而必以冠節度使爲異耳。唐開元中﹐始聚書集賢院﹐置學士﹑直學士﹑直院總之。又置大學士﹐以寵宰相﹐自是不廢。其後又置弘文官﹐亦以宰相爲大學士。本朝避宣祖諱﹐易爲昭文﹐然必次相遷首相始得之。其後惟王章惠隨﹑龐莊敏籍﹑韓獻肅絳旨初拜直除昭文﹐故王岐公行獻肅制詞﹐有曰「度越往制﹐何愛隆名之私」者﹐蓋謂是也。文臣簽書樞密院﹐始於右元懿﹐初稱樞密直學士簽書樞密院事﹐竟以本院學士而簽書院事而已。至張公齊賢﹑王公沔皆直以諫議大夫爲之﹐不復帶學士﹐自是不復除。至熙寧八年﹐曾公孝寬始復自龍圖閣直學士起居舍人﹑樞密都承旨﹐拜樞密直學士﹑簽書樞密院事﹐而不遷官﹑不賜球文帶。未幾﹐以憂去位﹐至服闋﹐乃以端明殿學士判司農寺。元三年﹐趙公瞻自中散大夫戶部侍郎﹔六年﹐王公巖叟自左朝奉郎﹑龍圖閣待制﹑權知開封府﹔七年﹐劉公奉世自左朝請大夫﹑寶文閣待制﹑權戶部尙書﹐皆拜樞密直學士﹑簽書樞密院事﹐不遷官。趙公明年乃遷中大夫﹑同知樞密院事﹐王﹑劉二公至罷皆除端明殿學士。是四公於從班中資品尙淺﹐而躐遷執政﹐故有是命﹐蓋不盡以執政之禮畀之。而必帶樞密直學士者﹐正用石元懿故事也。紹聖以還﹐又復除。淵聖受禪之初﹐亟擢宮僚耿南仲爲執政﹐而西府適無闕員﹐故復自徽猷閣直學士﹑太子詹事拜簽書。未幾﹐復欲命一執政使虜﹐而在位者皆不可遣﹐遽以兵部尙書路公允迪爲簽書而行。先是樞密直學士已廢不置﹐攺爲述古殿直學士﹐故二公皆超拜資政殿學士。𨿽簽書帶職猶用故事﹐而非本意矣。自是遂相踵成例﹐凡簽書者必帶端明資政之職。至六曹尙書﹑翰林學士皆執政之亞﹐徑遷同知可也。然初拜亦必爲簽書而帶學士職﹐疑非是。武臣簽書樞密院﹐始於楊守一。端拱元年﹐自內客省使﹑宣徽北院使爲之﹔二年﹐張遜自鹽鐵使﹐亦以宣徽北院使爲之﹔景徳三年﹐韓崇訓自樞密都承旨﹑四方館使﹐以檢校太傅爲之﹔同時﹐馬正惠公知節自樞密都承旨﹑東上閣門使﹐以檢校太保爲之﹔天禧三年﹐曹武穆公瑋自華州觀察使延副總管﹐以宣徽北院使爲之﹔明道二年﹐王武恭公徳用自步軍副指揮使﹑福州觀察使﹐以檢校太保爲之﹔治平三年﹐郭宣徽逵自殿前都虞候﹑容州觀察使﹐以檢校太保爲之﹔建炎三年﹐王淵自向徳軍節度使﹑禦營都統制﹐直以節度使爲之。童貫之始入樞府也﹐官已爲開府儀同三司﹐而但以爲權簽書樞密院河西北面房公事。頃之﹐乃進稱權領﹐蓋以謂所掌止邊防一事﹐且姑使爲之而已。又數月﹐乃正稱領樞密院事﹐自是不復攺。其後蔡攸以少師居樞府﹐亦稱領。鄭太宰居中以故相居樞府﹐亦稱領。宣和間﹐凡官品已髙而下行職事者﹐皆稱領﹐如蔡行以保和殿大學士領殿中省﹐髙俅以開府儀同三司領殿前司﹐王革以保和殿大學士領開封尹之類是也。靖康間﹐何丞相栗以資政殿學士﹑李丞相綱以資政殿大學士皆領開封府職事而別置尹。初﹐貫之不稱知而稱領者﹐非尊之也﹐蓋猶難使之正居執政之位﹐故創此名﹐然鄧樞密洵武以少保知院﹐而實居其下。慶曆間﹐呂許公以首相兼判樞密院事﹐論者以爲判名太重﹐未幾攺兼樞密使。元丰官制廢樞密使不置﹐則知院爲長官。今領居知上﹐則判院之任也。按﹕漢制有領尙書﹐有平尙書﹐領尙書則將軍﹑大司馬﹑特進爲之﹐平尙書則光祿大夫﹑諫大夫之徒皆得爲之﹐則領之爲重也久矣。宇文樞密虛中自資政殿大學士以本職簽書樞密院事﹐自陳職名太髙﹐於是除去「大」稱﹐而直以學士爲之。國朝中書﹑宰相﹑參知政事多不過五員﹐兩相則三參﹐三相則兩參。咸平中﹐呂文穆﹑李文靖﹑向文簡三相也﹐王文正﹑王文穆兩參也。景間﹐呂文靖﹑王文正曾兩相也﹐宋宣獻綬﹑蔡文忠齊﹑盛文肅度三參也。至和中﹐文潞公﹑劉丞相﹑沆富文忠三相也﹐王文安堯臣﹑程康穆戡兩參也。熙寧中﹐曾魯公﹑陳秀公升之兩相也﹐王荊公﹑韓康公﹑唐質肅三參也。父子秉政國初至靖康元年凡十二家﹕王惠獻子安簡。呂文靖子惠穆﹑正獻。石元懿子文定。陳給事子恭公。韓忠獻子獻肅﹑持國﹑莊敏。範文正﹑子忠宣﹑彜叟。曹武惠子武穆。蔡丞相子懋。蔡太師子攸。韓忠獻子儀公。曾宣靖子令綽。王侍郎子忠簡。呂文靖之老也﹐以司徒監修國史﹐兼譯經潤文使﹐每有軍國大事﹐與中書﹑門下﹑樞密院同議以聞。正獻之老也﹐復以司空同平章軍國事。曾令綽之爲簽書﹐宣靖猶康寧﹐遂就養東府。士林尢以二家爲盛事。兄弟秉政﹐國初至政和凡七家﹕陳文忠弟文惠。三韓。二呂。二範。吳正肅弟正憲。蔡太師弟元度。鄧觀文弟少保。祖孫秉政﹐國初至紹興凡四家﹕梁丞相適孫才甫。呂正獻孫舜徒。富文忠孫季申。韓儀公孫似夫。叔侄秉政﹐國初至大觀凡三家﹕呂文穆侄文靖。胡文恭侄宗愈。林文節侄攄。初置觀文殿大學士也﹐詔自今非嘗歷宰相不除﹐著爲令。宣和七年﹐先公自北門召爲上淸寶宮使﹐忽有此授﹐方引故事退避﹐會北鄙之警﹐有詔復畱。明年﹐京師解嚴﹐復召爲中書侍郎﹐遂拜相。時前告猶寄北京左藏庫﹐淵聖遣中使取以賜先公。先公復力辭﹐曰「臣今忝備宰輔﹐於此告受與不受未有損益﹐然所以終不敢當者﹐蓋以除授之日猶未經歷﹐其於彜制終有所妨﹐重失此名於天下也。儻聽臣言﹐使中外聞之﹐知朝廷於祖宗法度﹐無有大小率循惟謹﹐顧不美乎﹖」上終不許﹐先公不得已受之。謝表略曰﹕知章兩命之兼榮﹐足爲盛事﹔張說大稱之獲免有愧前修。蓋謂是也。唐以宰相兼太淸宮使。本朝祥符間亦以首相領玉淸﹑昭應宮使﹐又置景靈宮﹑會靈祥源觀使﹐以次相及樞密使次第領之﹐執政爲副使﹐侍從爲判官。天聖初﹐昭應宮災﹐始罷輔臣﹑宮觀等使名。政和中﹐詔天下咸建神霄﹑玉淸﹑萬壽宮﹐復置�宰相使相領之﹐執政爲副使﹐侍從爲判官。判官惟盛章嘗以開封尹領之﹐它未嘗命。而天下郡守皆兼管句﹐通判兼同管句。𨿽前二府領州亦如之﹐蓋欲重其事也。輔臣旣罷領宮觀使﹐其後惟以使相﹑節度﹑宣徽使爲之﹐無所職掌﹐奉朝請而已。熙寧間﹐又有以使居外者﹕王荊公以使相領集禧觀使居金陵﹐張文定公以宣徽南院使領西太一宮使居睢陽之類﹐皆優禮也。元間﹐梁左丞燾罷政事﹐除資政殿學士﹐特創同醴泉觀使之名以命之。梁公言故事無以學士領宮觀使者﹐且同使之名前所未有﹐力辭不受。然自是﹐前二府往往以學士直爲宮觀使﹐而同使之名不復除矣。故事﹕非宰相不爲僕射﹐𨿽樞密使﹐必嘗歷宰相乃得之。天禧三年﹐南郊親祠禮畢﹐輔臣咸進官。時丁晉公以吏部尙書參政事當遷﹐乃以檢校太尉兼本官爲樞密使﹐而端揆之尊不可得也。神宗卽位覃恩時﹐王懿恪拱辰以端明﹑龍圖兩學士吏部尙書畱守北京當遷﹐乃以爲太子少保﹐而兩學士如故。官制行﹐僕射爲特進。崇寧間﹐許衝元太尉始以中書侍郎爲之﹐其後踵之。鄭太宰﹑鄧少保皆以知樞密院爲之﹐薛肇明以門下侍郎爲之。靖康初復祖宗法度時﹐薛獨存﹐因攺授金紫光祿大夫。王釒至言周世宗旣定三關﹐遇疾而還。至澶淵﹐遲畱不行﹐𨿽宰輔近臣問疾者﹐皆莫得見﹐中外忄匈懼。時張永徳爲澶州節度使﹐永徳尙周太祖之女﹐以親故獨得至臥內﹐於是羣臣因永徳言曰「天下未定﹐根本空虛﹐四方諸侯惟幸京師之有變﹐今澶﹑汴相去甚邇﹐不速歸以安人情﹐顧憚朝夕之勞而遲回於此﹐如有不可諱﹐柰宗廟何﹖」永徳然之。承間爲世宗言﹐如羣臣旨。世宗問曰「誰使汝爲此言﹖」永徳對羣臣之意皆願如此。世宗熟視久之﹐嘆曰「吾固知汝必爲人所教﹐獨不諭吾意哉﹗然吾觀汝之窮薄﹐惡足當此。」卽日趣駕歸京師。嗚呼﹗天命方有所屬﹐固非人謀之所能間也。五代之亂﹐天下無復學校。皇朝受命﹐方削平四方﹐故於庠序之事亦未暇及。宋城富人曹誠者﹐獨首捐私錢建書院城中。前廟﹑後堂﹐旁列齋捨﹐凡百餘區。旣成﹐邀楚丘戚先生主之。先生名同文﹐生唐天中﹐歷五代入本朝﹐皆不仕﹐以文學行義爲學者師。及是四方之士爭趨之﹐曹氏益復買田﹑市書以待來者。先生乃制爲學規﹕凡課試﹑講肄﹑勸督﹑懲賞莫不有法﹐寧親歸沐與親戚還往莫不有時﹐而皆曲盡人情﹐故士尢樂從焉。由此﹐書院日以浸盛。事聞京師﹐有詔賜名應天府書院。先生沒﹐門人私謚爲正素先生。其子綸復以儒學顯﹐歷事太宗﹑眞宗兩朝﹐官至樞密直學士。先生之規後傳於時﹐及建太學﹐詔取以參定學制﹐予幼時猶及見之。書院﹐卽今之國子監也。唐節度使初皆領一道﹐故以本道爲名﹐若河西﹑河南﹑劍南﹑關內之類是也。厥後分鎭浸多﹐所領不能盡有一道﹐則以其地爲名﹐若安西﹑朔方﹑渭北﹑隴右之類是也。又有合數州以爲名者﹐若魏博﹑淄靑﹑澤潞﹑徐泗之類是也。或因其有功則賜軍號以旌之﹐若振武﹑鎭國﹑天雄﹑定難之類﹐不可悉數。由五代以還至於國朝﹐所錫益多﹐凡曰節鎭皆曰某軍某軍﹐而孟州曰河陽三城﹐襄陽府曰山南東道﹐太原府曰河東﹐鳳翔府曰鳳翔﹐揚州曰淮南﹐江陵府曰荊南﹐成都府曰劍南西川﹐潼川府曰劍南東川﹐興元府曰山南西道﹐總九州府﹐獨因舊以爲名﹐亦出於偶然。本不以地望有所輕重﹐然凡建節者反以是數州爲重﹐非親王尊屬與勛望重臣莫或得之。故韓魏公以司徒領淮南﹐曾魯公以司空領河陽三城﹐文潞公以太師領河東﹐皆以爲重也。唐之方鎭得專制一方﹐甲兵﹑錢谷﹑生殺﹑予奪皆屬焉﹐權任之重自宰相之外它官蓋無與比﹐故其始拜也﹐降麻告廷與宰相同﹐而賜節鑄印之禮又爲特異﹐誠以其任重故寵之。本朝旣削方鎭之權﹐節度使不必赴鎭﹐但爲武官之秩﹐間以寵文臣之勛舊﹐內則爲宮觀使﹐外則別領州府而已。至宗室戚裏又止於奉朝請﹐無復職掌﹐而告廷﹑賜節﹑鑄印之禮猶踵故事。至於今﹐循之不革。諸路經略安撫使﹐𨿽非唐方鎭之比﹐然亦大將之任也﹐而命之與列郡守臣略等。間命宣撫使﹐蓋古之元帥也﹐直以敕授﹐尢爲失之。國初節度使猶有赴治所者﹐謂之「歸鎭」﹐以爲異禮。仁宗朝﹐夏鄭公以平章事領三城節爲西京畱守﹐以洛陽地當孔道﹐日有將迎之勞﹐表請「歸鎭」﹐略曰﹕凡叨建節之行﹐頗以「歸鎭」爲重。蓋謂是也。蘇子容丞相始爲南都從事時﹐杜正獻公方致仕居南都﹐見蘇公﹐大器之﹐爲道其平生出處本末甚詳﹐曰「子異時所至亦如老夫﹐願勉旃自愛。」蘇公唯唯謝之。先是正獻公旣罷政出知兗州﹐未幾請老﹐遂以太子少師致仕﹐復三遷爲太師而薨﹐享年八十。其後蘇公更踐中外﹐其先後早晚多與杜公相似。至免相也。亦出知揚州﹐未幾請老﹐復召爲中太一宮使﹐請不已﹐乃以太子少師致仕﹐遷太保而薨﹐享年八十有二﹐年壽官品又略同焉。又熙寧間﹐蘇公以集賢院學士守杭州時﹐梁況之左丞方以朝官通判明州﹐之官﹐道出錢唐﹐蘇公一見異之﹐畱連數日待遇甚厚。旣別﹐復遣介至津亭手簡問勞﹐且以一硯遺之曰「石硯一枚﹐畱爲異日玉堂之用。」梁公莫諭其意﹐亦姑謝而畱之﹐自爾南北不復相見﹐亦忘前事矣。元六年﹐梁公在翰苑。一夕﹐宣召甚急﹐將行而常所用硯誤墜地碎﹐倉卒取他硯以行﹐旣至則面授旨﹕尙書左丞蘇某拜右僕射。梁公受命﹐退歸玉堂﹐方杼思命詞涉筆之際﹐視所攜硯則頃年錢塘蘇公所贈也﹐因恍然大驚。是夕﹐梁公亦有左丞之命。他日﹐會政事堂﹐語及之﹐蘇公一笑而已。世謂貴人多識貴人﹐蓋以謂閱人多而識之然。窮達壽夭則或有可知之理﹐而能纖悉如是二事者﹐殆不可測也。劉器之待制對客多默坐﹐往往不交一談至於終日﹐客意甚倦﹐或請去﹐輒不聽﹐至畱之再三。有問之者﹐曰「人能終日矜莊危坐而不欠伸欹側者﹐蓋百無一二焉﹐其能之者必貴人也。」蓋嘗以其言驗之﹐誠然。韓康公﹑王荊公之拜相也﹐王岐公爲翰林學士﹐被召命詞。旣授旨﹐神宗因出手札示之曰「已除卿參知政事矣。」國朝以來﹐因命相而遂用艸制學士補其處﹐如此者甚多﹐近歲亦時有之﹐世謂之「潤筆執政」。本朝節度使𨿽不赴鎭﹐然亦別降敕書宣諭本鎭軍民。而爲節度使者亦自給榜本鎭﹐謂之布政榜。親王﹐亦翰苑爲之﹐近不復見矣。元丰官制𨿽以侍中﹑中書令﹑尙書令爲三省長官﹐然未有爲之者。元初﹐旣召文潞公還朝﹐以其名位已崇﹐難所以處之者﹐時司馬溫公已拜左相﹐而右相韓玉汝適去位﹐宣仁後遂欲以潞公爲右相。謀之溫公﹐公曰「文某歷事累朝﹐年逾八十﹐且其再爲相時臣猶爲小官﹐今顧居其上不可。」因請自爲右相而請以潞公爲左相﹐宣仁復難之。於是用呂許公故事﹐以本官同平章軍國重事﹐且詔一月兩赴經筵﹐六日一入朝﹐因至都堂與執政商量事﹐如遇有軍國機要事卽不限時﹐並令人預參決其餘公事﹐只委僕射以下簽書發遣。其後呂申公爲右相﹐請退甚力﹐宣仁欲堅畱之﹐顧憐其老﹐欲以爲攝太保同平章軍國事﹐手札以問範忠宣。忠宣以爲攝字從來止施於祠祭﹐非所爲官稱﹐若別更一字﹐而使每至都堂不限時出﹐東府執政有議事﹐於便門過就之﹔若議事遲久﹐令堂廚具食﹐如此則事皆曲盡﹐稱國家尊賢優老之意矣。宣仁復手札﹐謂以呂某徳望欲使兼一保﹑傅官﹐務要外協人望實益勸講﹐然其官去保﹑傅甚遠﹐欲以爲行太保事如何﹖忠宣復對曰「謹按國朝典故﹐天禧中宰臣王旦元是太保平章事﹐以病乞退﹐加太尉侍中令。公著官是光祿大夫﹐職是右僕射﹐若以僕射加司空則與王旦相近﹐於典故不遠。若欲有益﹐勸講﹐則平章事乃是執政﹐自當十月一赴經筵﹐不必帶『行太保事』四字矣。」於是始定議云。國朝宰相﹑樞密使必以侍郎以上爲之﹐若官舊尊則守本官﹐官卑則躐遷侍郎。官制行﹐初相止除大中大夫﹐崇寧後必超進數官﹐政和以後至有徑遷特進者。靖康初﹐吳少宰敏初相自中大夫躐遷銀靑光祿大夫﹐引故事自言﹐於是攺大中大夫就職。慶曆間﹐賈文元爲昭文相﹐陳恭公爲集賢相。會久旱﹐引東漢策免三公故事自言。是時﹐吳正肅爲參知政事﹐與文元不協﹐數爭議上前及此。中丞髙若訥以爲大臣不肅﹐故雨不時若而。文元亦自請﹐故與正肅偕罷﹐而恭公進位昭文﹐猶申前請﹐乃降授給事中﹐而輔政如故。二參宋元憲自給事中降諫議﹐丁文簡自工部侍郎降中書舍人﹐數月而復云。國朝參知政事﹑樞密副使﹐必以諫議大夫爲之﹐權禦史中丞亦然。熙寧中﹐始有本官帶待制權中丞者。官制後﹐初拜執政遷中大夫﹐而中丞不復遷官矣。祖宗時﹐侍從官或被寄任﹐往往優進職名﹐不復計資望之淺深。慶曆中﹐歐陽文忠公爲知制誥才數月﹐出爲河北都轉運使﹐卽拜龍圖閣直學士。其有旣命而以事不行者﹐則隨亦攺授他職﹐紹聖間猶如此。彭器資尙書自權吏部尙書授寶文閣直學士知成都府﹐辭行﹐乃攺待制知江州。權尙書補外﹐正合得待制故也。按歐陽文忠公《慶曆制艸》序曰「除目所下﹐率不一二時已迫丞相出﹐故不得專一思慮工文字﹐以盡道天子難諭之意﹐而還誥命於三代之文。」又《劉原甫侍讀墓志》稱其文章尢敏贍。嘗直紫徽閣﹐一日追封皇子﹑公主九人﹐方將下直爲之﹐立馬卻坐﹐一揮九制﹐凡數千言﹐文辭典雅﹐各得其體。由是言之﹐則是除目旣下﹐必用是日艸詞﹐且不得從容下直而爲之也。元初﹐林子中樞密除中書舍人﹐言者論其非﹐因及張邃明中書曰「昨日聞主者督撰希告詞甚急﹐意ロ之爲謀﹐欲希早受命成其姦黨也。」則命詞之限﹐當元時已不得如前者之迫矣。翟公巽資政居政和間﹐詞命獨爲一時之冠﹐然文思遲澀﹐尢惡人趣之。有趣之者﹐輒默志其旁﹐凡一趣則故遲一日﹐有遷延至旬餘者﹐其後人稍聞之﹐莫敢復趣矣。帝者之女謂之「公主」﹐蓋因漢氏之舊﹐歷代循焉﹐未之有攺也。政和間﹐始采周之王姬之稱而攺公主曰「帝姬」﹐郡主曰「宗姬」﹐縣主曰「族姬」。議者謂姬蓋周姓﹐猶齊女曰齊姜﹐宋女曰宋子﹐皆因其姓而系之國﹐不曰周姬而曰王姬者﹐蓋別於同姓諸侯魯姬﹑衛姬耳。國家趙氏﹐乃當曰帝趙﹐不得曰帝姬﹐若以姬爲婦人之美稱則尢不可。《漢書髙五王傳》﹕「諸姬生趙幽王友。」顏師古注曰「諸姬﹐總言眾妾之稱。」又非所以稱帝女也。命婦封號亦政和間所攺﹐始因夫人之名﹐而凡謂之人。獨孺人者﹐本稱婦人之名﹐其它則見於書傳者﹐皆通謂男子﹐至「碩人俁俁﹐執轡如組﹐有力如虎﹐又非所以爲婦人之號也。小君之稱稽據甚明﹐設欲多其等級者﹐莫若采魏晉間鄕君﹑亭君之目而增之﹐則猶爲有據也。公主之號建炎初已復之﹐予在司封﹐欲援此爲例﹐並復命婦封號﹐而或者以謂非事之急﹐故止。舊制﹕諫議大夫積十一轉而至僕射﹐二府乃七轉。及官制行﹐大中大夫七轉至特進﹐而不分庶官與二府。元中始令正議光祿﹑銀靑光祿﹑金紫光祿大夫並置左右﹐分爲二資﹐於是復十一轉而至特進﹐紹聖以後因之不攺。政和中增置通奉﹑正奉﹑宣奉三階而罷分左右﹐止十轉至特進﹐而庶官﹑二府並循此制。蓋祖宗以來二府不磨勘﹐故每優遷。《紹興新書》乃並二府有《磨勘法》﹐然亦未嘗舉行也。石林公言吳中俚語﹕若等人易得久﹐人易得醜﹐𨿽鄙亦甚有理。祖宗時﹐凡官僕射及使相以上領州府則稱「判」。元符末﹐章僕射罷相﹐以特進守越州﹐止稱「知」﹐蓋謫也。宣和中﹐余太宰深以少傅﹑節度使守福州﹐復稱「知」。靖康初﹐白太宰時中守壽春府﹑李太宰邦彥守鄧州﹐始復故事稱「判」。建炎中﹐呂僕射顧浩以使相守池﹑守潭﹑守臨安﹐皆稱「知」﹐趙丞相鼎官本特進再罷相﹐初以節度使守紹興﹐後攺本官守泉﹐皆稱「知」。近歲孟郡王忠厚以使相守鎭江亦稱「知」﹐後攺婺州。會髙開府世則亦守溫州﹐稱「判」﹐而孟亦攺判婺州云。國朝翰林學士多以知制誥久次而稱﹐以職聞者爲之。劉原甫居外制最久﹐旣譽望髙一時﹐故士論咸以爲宜充此選﹐而劉亦雅自負﹐以爲當得之。然久尼不得進﹐逮出典兩郡﹐還朝﹐復居舊職且十年矣﹐終不用。久之﹐復請外補﹐於是以翰林侍讀學士知永興軍﹐頗怏怏﹐不自得。一日﹐顧官屬曰「諸君聞殿前﹐揮使郝質乎﹖已拜翰林學士矣。」或以爲疑者﹐徐笑曰「以今日之事準之﹐固當如此耳。」國朝之制﹕食邑滿萬戶乃封國公﹐惟見任宰相與官爲三公者﹐則通計實封﹐滿萬便封國公。杜正獻公旣致仕﹐因郊祀當加恩﹐而食邑未滿萬戶﹐特詔封祁國公﹐蓋異禮也。其後遺表有曰「非萬戶而忝賜履之封﹐自三少而席司成之重。」蓋謂是云。楊文公億初入館時年甚少﹐故事﹐初授館職必以啟事謝先達﹐時公啟事有曰「朝無絳灌﹐不妨賈誼之少年﹔坐有鄒枚﹐未害相如之末至。」一時稱之。故事﹐臣僚封贈母﹑祖母不問生沒﹐並加「太」字﹐曰「太夫人﹑太君。政和間﹐待制劉安上建言「太者﹐事生之尊稱也。封母而別之﹐所以致別於其婦。旣沒﹐並祭於夫﹐若加之尊稱﹐則是以尊臨其夫也。以尊臨夫﹐於名義疑若未正。」自是﹐始詔命婦追封並除去「太」字。逮《紹興新書》﹐復仍舊制。晏尙書惇復領吏部﹐援劉待制之言申明﹐且引《漢文帝紀》﹕「七年冬十月﹐令列侯太夫人﹑夫人無得擅徵捕。」注謂列侯之妻稱夫人﹐列侯死﹐子復爲列侯﹐仍得稱太夫人﹐蓋此義也。於是追封始不復稱「太」云。按﹕帝者之祖母稱太皇太后﹐旣升﹐皆止稱皇后﹐正此比也。舊制﹕執政以上始服球文﹐帶佩魚﹔待從之臣止服遇仙帶﹐世謂之「橫金」。元丰官制﹐始詔六曹尙書﹑翰林學士並服遇仙帶﹑佩魚。故東坡《謝翰林學士表》曰「寶帶重金佩﹐元丰之新渥。」蓋謂是也。然武臣節度使班翰林學士上﹑六曹尙書下﹐至今止「橫金」。迨拜太尉﹐則球文﹑佩魚﹐蓋恩禮視執政故也。元丰官制﹕侍從官給事中以上乃服金帶﹐中書舍人以下皂帶﹑佩魚﹐與庶官等。大觀間﹐始詔中書舍人﹑諫議大夫﹑待制皆許服紅呈犀帶﹑佩魚。建炎間﹐復置權六曹侍郎﹐亦如之。舊制﹕借服不佩魚﹐故系銜止稱「借紫」﹑「借緋」。政和中﹐王詔延康始建請借服皆佩魚如賜者﹐從之。然差敕止仍舊云﹕可特差某職任﹐仍「借緋」或「借紫」而已。而其後系銜者多自稱「借紫金魚袋」﹐若「借緋魚袋」﹐然終無所據也。凡知州軍﹑通判﹑提點刑獄﹑轉運判官﹑知三京赤縣﹐皆「借緋」﹔知州﹑提點刑獄自服緋者﹐仍「借紫」﹔轉運使副﹑知節鎭州𨿽不服緋﹐亦「借紫」﹐謂之「隔借」﹔自節鎭轉運副使攺授列郡亦「借紫」﹐謂之「帶借」﹐中間嘗歷他官則不。舊制﹕凡特賜緋﹐章服皆服塗金﹑寶瓶帶三日。職事官惟侍禦史初除則例賜緋﹐余非特恩未有賜者。本朝封爵徒爲虛名﹐戶累數萬。𨿽號實封者﹐亦初無其實﹐故有司亦不甚以爲輕重。若非自請﹐則文臣例封文安﹐武臣例封武功﹐宗室例封天水﹐名號重復不可稽考。予以爲𨿽異於古之裂地而封者﹐然馭貴之意則均也。謂宜略依古制﹐非有功不封﹐已封之縣不再以封﹐則庶幾其稍重矣。故事﹐文臣官至卿監官﹑武臣官至橫行﹐而勛加至上柱國乃加封邑。其後罷勛官﹐而寄祿才至奉直大夫﹑橫行以上﹐便加封邑﹐則宜其眾也。集賢院學士初無班﹐品與諸直館頗同﹐然自執政﹑侍從皆通爲之。如吳正肅公肓自資政殿大學士攺授集賢院學士﹑判西京畱司禦史臺﹐劉原父自翰林侍讀學士攺集賢院學士﹑判南京畱司禦史臺﹐皆以職閒無事故也。其後﹐李周自權侍郎罷﹐徐集賢院學士﹐始有旨﹕曾任六曹侍郎者﹐立班在大中大夫之上﹐奏薦﹑班列並同待制。紹聖元年﹐又詔﹕曾任權侍郎以上者﹐立班﹑雜壓﹑封贈在中散大夫之上﹐其餘恩數儀制並依中散大夫﹔餘人立班﹑雜壓在中散大夫之下﹐蔭補依朝議大夫﹐官髙者從本條。二年﹐罷館職﹐易爲集賢殿修撰。政和中﹐攺集賢殿爲右文﹐今右文殿修撰是也。許少伊右丞宣和間初除監察禦史﹐夜夢綠衣而持雙玉者隨其後。未幾﹐劉希範資政玨繼有是除。靖康初﹐爲太常少卿﹐復夢緋衣而持雙玉者隨其後。未幾﹐劉亦繼爲奉常。時劉以淵聖登極恩﹐初易章服也。舊制﹕宰相官僕射以上敕尾不書姓﹐蓋用唐故事也。元丰官制﹕僕射爲宰相﹐故不計寄祿官之髙下﹐皆不書姓雲。本朝公卿多有知人之明﹐見於擇婿與辟客。蓋趙參政昌言之婿爲王文正旦﹐王文正之婿爲韓忠憲億﹑呂惠穆公弼﹐呂惠穆之婿爲韓文定忠彥﹐李侍郎虛巳之婿爲晏元獻殊﹐晏元獻之婿爲富文忠弼﹑楊尙書察﹐富文忠之婿爲馮宣徽京﹐陳康肅堯咨之婿爲賈文元昌朝。曾宣靖公亮﹑王文正曾守鄆﹐辟龐莊敏籍爲通判﹐龐莊敏守並辟司馬溫公爲通判。範文正公爲陜西招討使﹐辟田樞密況﹑孫威敏沔並爲判官﹐歐陽文忠公爲掌書記﹐歐陽公辭不就﹐復請張文定公方平﹐亦辭。富文忠公守並﹐請韓黃門維爲屬。王文安公堯臣安撫陜西﹐辟蔡樞密挺自隨。如此之類甚多﹐不可悉數﹐皆拔於稠人之中﹐而其故居位風節往往相似﹐前代所不及也。童貫旣敗﹐籍其家貲﹐得「劑成理中丸」幾千斤﹐它物稱是。此與「胡椒八百斛」者亦何異邪﹗舊制﹕進士登科人初官多授試祕書省校書郎﹐故至今新擢第人猶稱祕校。祖宗朝﹐進士上三名皆授將作監丞通判﹐故至今猶稱狀元爲監丞。唐東都有尙書省畱守﹐兼判其餘百司﹐略如京師。居其官者謂之分司﹐大抵皆閒秩﹐故當時有詩云「猶被妻孥教漸退﹐莫求致仕且分司」是也。本朝三京𨿽置禦史臺國子監﹐執政﹑侍從庶官疊居之職﹐事甚簡。禦史臺則行香拜表日押班﹐國子監則出納錢糧而已。故未置宮觀時﹐士大夫多自請以爲休息之地。官制行後﹐士大夫猶有自請分司者﹐近歲惟責降而已。然不必居本京﹐蓋無供職之所故也。舊制﹕文臣丁憂起復﹐必先授武官﹐蓋用「墨從戎」之義﹐示不得已也。故富鄭公以宰相丁憂起復﹐初授冠軍大將軍﹐余官多授云麾將軍。近歲起復者直授故官。國朝創立諸閣以藏祖宗禦制﹐每閣皆置學士﹑直學士﹑待制﹐謂之侍從官。然學士﹑直學士例以閣名爲官稱﹐惟天章難以爲稱﹐初置時嘗以王贄爲直學士﹐其後不復有﹐止除待制而已。初﹐諸閣惟龍圖有直閣﹐館職之久次與帥臣﹑監司之有勤勞者乃得之﹐然初無班綴也。其後﹐諸閣例置始編入雜壓與諸修撰﹐通謂之「貼職」﹐爲之者眾矣。範文正公爲陜西招討使也﹐以邊兵訓練不精﹐蓋無專任其責者。又部署﹑鈐轄等權任相亞﹐莫相統一。故每有事宜﹐職卑者付以懦兵﹐逼逐先出﹔位髙者各據精兵﹐逗𨖻不進。是以屢致挫敗。於是﹐首分延路兵﹐以爲六將﹐將各三千餘人。選路分都監及駐泊都監等六人﹐各監教一將兵馬。又選使臣指揮使十二人﹐分隸六將﹐專掌教閱。每指揮選少壯勇健者二十五人﹐先教之以弓弩短兵﹐俟其技精則補爲教頭。每人卻俾分教十人﹐以次相授﹐一季之後盡成精兵。遇有寇警﹐少則路分都監將所部先出﹐多則鈐轄﹑都署領兩將或三將以出﹐更出疊入。約束旣定﹐總領不貳﹐勞逸又均﹐人樂爲用﹐邊備浸修﹐寇不敢犯矣。其後諸路皆用此制。《熙寧將法》﹐蓋本範公之遺意也。唐之政令𨿽出於中書門下﹐然宰相治事之地別號曰「政事堂」﹐猶今之都堂也。故號令四方﹐其所下書曰「堂帖」。國初猶因此制﹐趙韓王在中書﹐權任頗專﹐故當時以謂堂帖勢力重於敕命﹐尋有詔禁止。其後﹐中書指揮事﹐凡不降敕者曰「札子」﹐猶「堂帖」也。至道中﹐馮侍中拯以左正言與太常博士彭惟節並通判廣州﹐拯位本在惟節之上。及覃恩遷員外郎﹐時寇萊公爲參知政事﹐知印﹐以拯爲虞部﹐惟節爲屯田。其後廣州又奏﹐仍使馮公系銜惟節之上﹐中書降「札子」處分﹐升惟節於上﹐仍特免勘罪。至是﹐拯封中書「札子」奏呈﹐且論除授不當﹐並訴免勘之事﹐太宗大怒曰「拯旣無過﹐非理遭降資免勘﹐𨿽萬里之外爭肯不披訴也﹗且前代中書有『堂帖』指揮公事﹐乃是權臣假此名以威福天下﹐太祖已令削去﹐因何卻置『札子』﹖『札子』與『堂帖』乃大同小異耳﹗」張洎對曰「『札子』是中書行遣小事文字﹐猶京百司有符牒關剌與此相似﹐別無公式文字可指揮常事。」帝曰「自今但干近上公事﹐須降敕處分﹔其合用札子﹐亦當奏裁﹐方可行遣。」至元丰官制行﹐始復詔尙書省已被旨事許用「札子」﹐自後相承不廢﹐至今用之。體旣簡易﹐給降不難。每除一官﹐逮其受命﹐至有降四﹑五「札子」者。蓋初畫旨而未給告﹐先以札子命之﹐謂之「信札」﹔旣辭免而不允或允﹐又降一札﹔又或不候受告而俾先次供職﹐又降一札﹔旣命其人又必俾其官司知之﹐則又降一札﹐謂之「照札」。皆宰執親押﹐欲朝廷之務簡﹐難矣。然予觀近代公卿文集中凡辭免上章止云「準東上閣門告報」﹐則是猶未有「信札」也。今諸路帥司指揮所部亦用「札子」﹐其體與朝廷略同。然下之言上﹐其非狀者亦曰「札子」﹐名同而實異﹐不知其義何也。國朝之制﹕凡降敕處分﹐事皆有詞﹐其體與詔書相類﹐知制誥行﹐皆用四六文字。元丰官制行﹐罷之。富韓公之薨也﹐訃聞﹐神宗對輔臣甚悼惜之﹐且曰「富某平生彊項﹐今死矣﹐志其墓者亦必一彊項之人也﹐卿等試揣之。」已而自曰「方今彊項者莫如韓維﹐必維爲之矣。」時持國方知汝州﹐而其弟玉汝丞相以同知樞密院預奏事﹐具聞此語﹐汗流浹背。於是﹐亟遣介走報持國於汝州曰「𨿽其家以是相囑﹐愼勿許之﹐不然且獲罪。」先是﹐書未到﹐富氏果以墓志事囑持國﹐旣諾之矣。乃復書曰「吾平生受富公厚恩﹐常恨未有以報﹐今其家見托﹐義無以辭。且業已許之﹐不可食言﹐𨿽因此獲罪所甘心也。」卒爲之。初﹐持國年幾四十猶未出仕﹐會富公鎭並門﹐以帥莫辟之﹐遂起。其相知如此。國朝故事﹕文臣必帶直學士職﹐乃服金帶。熙寧中﹐薛師正樞密方以商利被眷﹐自天章閣待制權三司使﹐始特膺是賜。未幾﹐韓莊敏丞相以龍圖閣待制爲樞密都承旨﹐繼得之。政和﹑宣和之間至有以庶官被賜者﹐紛紛甚多﹐不可殫紀﹐名器之濫於是爲極云。傅獻簡公在英宗朝﹐以諫官與呂獻可諸公論濮園稱號事甚切﹐章凡十餘上未止。會出使契丹﹐旣還﹐而諸公皆已坐異議謫去﹐而公獨遷侍禦史知雜事。公固辭曰「臣今不獨不能與建議者同列於朝﹐至如苟隨妄計者﹐臣且不忍張目視之﹐況與之同臺共職哉﹗」於是出知和州。後數年﹐丁憂服闋﹐至京府﹐時王荊公用事﹐素善公﹐謂公曰「方今紛紛俟公來久矣。」方議以待制﹑知諫院還公﹐公謝曰「新法世不以爲便﹐誠如是當力論之﹐平生未嘗欺﹐敢以告。」荊公大怒﹐乃以爲直昭文館判流內銓。未幾﹐補外。再閱歲﹐凡六徙﹐困於道塗﹐知不爲時所容﹐遂自請提舉西京崇福宮。未幾﹐復坐事奪官﹐稍復監黎陽倉﹐公日視事必親﹐不以嘗淸顯自待﹐𨿽家人不見其憂慍色。任滿﹐管勾中嶽廟﹐築室濟源盤谷﹐蒔竹木﹐遊詠其間﹐一時名士爲之賦詩者甚多﹐許﹑洛舊老與之往來﹐悠然自適若將終身者。再任管勾崇福宮。元初還朝﹐益不苟合﹐久之﹐乃自吏部尙書遷中書侍郎﹐凡二年﹐薨於位。皇初﹐胡文恭公宿爲知制誥﹐封還楊懷敏復除內侍副都知詞頭不艸。翊日﹐上謂宰相曰「前代有此故事否﹖」文潞公對曰「唐給事中袁髙不艸盧杞制書﹐近年富弼亦曾封還詞頭。」上意乃解﹐而攺命舍人艸制。已而臺諫亦論其非﹐其命遂寢﹐而舍人封還詞頭者自爾相繼﹐蓋起於富成於胡也。左右史𨿽日侍上側﹐然未嘗接語﹐欲有所論必奏請得旨乃可。元丰中﹐王右丞安禮權修《起居注》﹐始有詔許直前奏事﹐左右史許直前奏事蓋自此始。蘇黃門子由熙寧二年以前大名府推官上書論事﹐神宗覽而悅之﹐卽日召對便殿﹐訪問久之﹐面擢爲條例司屬官。故事﹕選入未得上殿者﹐自此遂爲故事云。呂申公素喜釋氏之學﹐及爲相﹐務簡靜﹐罕與士大夫接﹐惟能談禪者多得從容。於是好進之徒往往幅巾道袍﹐日遊禪寺﹐隨僧齋粥﹐談說理情﹐覬以自售﹐時人謂之「禪鉆」云。進士以累舉﹑推恩﹑特召﹑廷試已而唱名﹐次第賜進士﹑或同學究出身﹑或試監主簿﹑諸州文學長史﹑四門助教﹑攝諸州助教﹐謂之「特奏名」﹐自景徳二年始。是歲﹐進士第一人李文定丞相也。其後亦有補三班借職者﹐逐時不同﹐然試而不中選罷歸職也﹐顧憐其老而無成﹐而遂捐一官與之﹐此蓋國朝忠厚之政也。故事﹕進士唱名﹐宰執﹑從官侍立左右﹐有子弟與選者﹐唱名之次必降階稱謝﹐紳間頗以爲榮事。建炎初﹐車駕在揚州﹐會放進士﹐時楊中立龍圖以侍讀侍立﹐而其子以特奏名預唱名﹐中立亦降階稱謝﹐時之年已五十餘﹐中立七十餘矣﹐前此所無也。●卷中國朝以來﹐凡政事有大更革﹐必集百官議之﹐不然猶使各條具利害﹐所以盡人謀而通下情也。熙寧初﹐議貢舉﹑北郊猶如此﹐後厭其多異同﹐不復講。及司馬溫公爲相﹐欲增損貢舉之法﹐復將使百官議﹐因自建經明﹑行修使朝官保任之法﹐欲並議之。艸具將上﹐先與範丞相謀﹐範公曰「朝廷欲求眾人之長而元宰先之﹐似非明夷氵位眾之義﹐若已陳此書而眾人不隨﹐則虛勞思慮而失宰相體﹔若眾人皆隨﹐則相君自謂莫已若矣﹐然後諂子得志於其間而眾人默而退。媚者旣多﹐使人或自信如莫已若矣﹐前車可鑑也。不若淸心以俟眾論﹐可者從不可者更﹐俟眾賢議之如此﹐則逸而易成﹐有害亦可攺而責議者矣。若先漏此書之意﹐則諂者更能增飾利害迎於公之前矣。」溫公不聽卒白而行之。範氏家集載此書甚詳。故事﹐宰輔領州而中使以事經繇﹐必傳宣撫問。宣和間﹐先公守南都﹐地當東南水陸之衝﹐使傳絡繹不絕﹐一歲中撫問者至十數。故嘗有《謝表》曰「天闕夢回﹐必有感恩之淚﹔日邊人至﹐常聞念舊之言。」後因生日﹐府掾張矩臣獻詩曰「幾回天闕夢﹐十走日邊人。」蓋用表語也。矩臣退傅家﹐好學﹐喜爲詩。先公爲相時﹐欲稍薦用之﹐已卒矣。舊制﹕凡掌外制必試而後命﹐非有盛名如楊文公﹑歐陽文忠﹑蘇端明未嘗輒免﹐故世尢以不試爲重。然故事﹕苟嘗兼攝﹐𨿽僅艸一制亦復免試。渡江後﹐從班多不備官﹐故外制多兼攝者﹐及後爲眞﹐皆循例得免。近歲有偶未兼攝而徑除者﹐又特降旨免試焉。國朝宰相執政旣罷政事﹐𨿽居藩府﹐恩典皆殺。政和中﹐始置宣和殿大學士﹐以蔡攸爲之﹐俸賜禮秩悉視見任二府。其後踵之者其弟修﹑其子行﹐而孟昌齡﹑王革﹑髙伸亦繼爲之﹐然皆領宮觀使或開封府殿中省職事﹐未嘗居外。及革出鎭大名﹐仍舊職以行﹐而恩典悉如在京師。其後蔡靖以資政殿學士知燕山府﹐久之亦進是職﹐再任恩數加之﹐𨿽前宰相亦莫及矣。先友崔陟字浚明﹐年未二十舉進士。待試京師﹐一夕夢人告曰「汝父攘羊﹐恐不復見汝登科矣。」及寤﹐意大惡之。旣果被黜還家﹐見有羊毛積後垣下﹐問何自得之﹐其父曰「昨有羊突入吾捨者﹐吾旣烹而食之矣。」陟因大驚而不敢言所夢。未幾﹐其父卒。後數年乃登第﹐後坐元符末上書論時事編入黨籍﹐仕宦連蹇不進。先公領裕民局﹐辟爲檢討官。未幾局罷﹐後以宿州通判終。宗室士東字明發﹐少好學﹐喜爲文﹐多技藝。嘗畫韓退之﹑皇甫持正訪李長吉事爲《髙軒過圖》﹐極蕭灑﹐一時名士皆爲賦之。又嘗學書於米元章﹐予嘗見所藏元章一帖曰「艸不可妄學﹐黃庭堅﹑鐘離景伯可以爲戒。」而魯直集中有答僧書云「米元章書公自鑑其如何﹐不必同蘇翰林玄論也。」乃知二公論書素不相可如此。程嗣眞字儒臣﹐文簡公之子也。少喜學書﹐自謂獨得古人用筆之妙﹐嘗評近代能書者曰「蘇才翁書筆勢遲怯﹐吳越人無識頗學之﹐自余爲辧之後﹐此間人亦知非也。蔡君謨但能模學前人點畫﹐及能艸字而已。周子發書妙出前輩﹐至於艸書殊未得自悟之意。古人自悟者﹐惟張旭與余而已。」錢塘關氏蓄其書數卷﹐信爲髙古﹐今世不復見矣。張友正字義祖﹐退傅鄧公之子。自少學書﹐常居一小閣上﹐杜門不治他事﹐積三十年不輟﹐遂以書自名﹐神宗嘗評其艸書爲本朝第一。予頃在館中﹐與其族孫巨山同捨﹐嘗出所藏義祖家書數卷﹐每幅不過數十字便了﹐詞語皆如晉宋間人。蓋閱古書之久﹐不自知其然也。杜岐公旣致仕﹐還家。年已七十﹐始學艸書﹐卽工。余嘗於其孫鼎家見一帖論艸書曰「艸書之法當使意在筆先﹐筆絕意在爲佳耳。」筆勢縱逸有如飛動﹐紙尾書「時年七十八」字。又見有少時所節《史記》一編﹐字如蠅頭﹐字字端楷﹐首尾如一。又極詳備﹐如《禹本紀》九州所貢名品﹐略具蘇子瞻作《李氏山房記言》﹐余猶及見。老儒先生自言其少時欲求《史記》《漢書》而不可得﹐幸而得之﹐皆手自書﹐日夜讀誦﹐惟恐不及﹐正此類邪。蘇丞相子容畱守南都。劉丞相莘老簽書判官事時年尙少﹐蘇公大器愛之。元中﹐劉公爲右僕射兼中書侍郎﹐蘇公爲尙書左丞﹐同秉政。嘗因祠事各居本省致齋﹐劉公有《夜直中書省寄左丞子容公詩》曰「膺門早歲預登龍﹐儉莫中間托下風。敢謂彈冠煩貢禹﹐每思移疾避胡公。論文靑眼今猶在﹐報國丹心老更同。夜直沈迷坐東省﹐齋居淸絕望南宮。」蘇公和曰「五年班綴望夔龍﹐曾托庇雨風。末路自憐黃髮老﹐早時曾識黑頭公。升沈不攺交情見﹐出處𨿽殊趣捨同。謾扣蕪音答髙唱﹐終慚下管應淸宮。」蘇門下子由時爲右丞﹐亦和曰「雷雨年年起臥龍﹐穆然臺閣有淸風。一時畫諾𨿽云舊﹐晚歲吁兪本自公。松竹經寒俱不攺﹐鹽梅共鼎固非同。新詩和徧東西府﹐律呂更成十二宮。」時朝廷和此詩者甚眾﹐往往見於名士文集中。神宗患本朝《國史》之繁﹐嘗欲重修《五朝正史》﹐通爲一書﹐命曾子固專領其事﹐且詔自擇屬官。曾以彭城陳師道應詔﹐朝廷以布衣難之﹐未幾撰《太祖皇帝總敍》一篇以進﹐請系之《太祖本紀》篇末﹐以爲《國史》書首。其說以爲大祖大度豁如﹑知人善任使﹐與漢髙祖同﹐而漢祖所不及者其事有十。因具論之﹐累二千餘言。神宗覽之﹐不悅曰「爲史但當實錄以示後世﹐亦何必區區與先代帝王較優劣乎﹗且一篇之贊已如許之多﹐成書將復幾何﹖」於是書竟不果成。祖宗時﹐諸路帥司皆有走馬承受公事二員﹐一使臣一官者﹐屬官也﹐每季得奏事京師。軍旅之外﹐他無所預。徽宗朝﹐易名廉訪使者﹐仍俾與監司序官﹐凡耳目所及皆以聞﹐於是與帥臣抗禮而脇制州縣無所不至﹐於是頗患苦之。宣和中﹐先公守北門﹐有王褒者﹐宦官也﹐來爲廉訪使者﹐在輩流中每以公廉自喜﹐且言素仰先公之名徳﹐極相親事。會入奏回﹐傳宣撫問畢﹐因言比具以公治行奏聞﹐上意甚悅﹐行召還矣。先公退語諸子﹐意甚恥之﹐故《謝表》有曰「老若李庸阝﹐久自安於外鎭﹔才非蕭傅﹐敢雅意於本朝。」長兄義之文﹐蓋具著先公之意也。方王氏之學盛時﹐士大夫讀書求義理﹐率務新奇﹐然用意太過﹐往往反失於鑿。有稱老杜《禹廟》詩最工者﹐或問之﹐對曰「『空庭垂橘柚』謂厥包橘柚錫貢也﹐『古屋畫龍蛇』謂驅龍蛇而放之菹也﹐此皆著禹之功也﹐得不謂之工乎﹖」崇寧初﹐蔡太師持紹述之說。爲相﹐旣悉取元廷臣及元符末上書論新法之人﹐指爲謗訕而投竄之。又籍其名氏刻之於石﹐謂之「黨籍碑」﹐且將世世錮其子孫。其後再相也﹐亦自知其太甚而未有以爲說。葉左丞爲祠部郎﹐從容謂之曰「夢得聞天下有道則庶人不議﹐今舉籍上書之人名氏刻之於石﹐以昭示來世﹐恐非所以彰先帝之盛徳也。」蔡大感寤﹐其後黨禁稍弛而碑竟僕焉。胡尙書直孺聞之﹐嘆曰「此人宜在君側。」祖宗時﹐有官人在官應進士舉謂之「鎖廳者」﹐謂鎖其廳事而出。而後世因以有官人登第謂之「鎖中」﹐甚無義理。《漢書食貨志》鹽鐵丞孔僅咸陽言「山海﹐天地之藏﹐宜屬少府﹐陛下弗私﹐以屬大農佐賦。願募民自給費﹐因官器作鬻鹽﹐官與牢盆。」注蘇林曰「牢﹐價直也﹐今世言顧手牢。」如淳曰「盆﹐鬻鹽盆也。鬻﹐古煮字﹐今煎鹽之器謂之盤﹐以鐵爲之﹐廣袤數丈﹐意盆之遺制也。」今鹽場所用皆元丰間所爲﹐制作甚精﹐非官不能辦。然亦有編竹爲之而泥其中者﹐烈火然其下而不焚﹐物理有不可解至如此。韓忠獻公罷相﹐初授守司徒兼侍中﹑鎭安﹑武勝軍節度使﹐公引故事﹐以爲祖宗舊制惟宗室近屬方授兩鎭﹐臣若逾越常制﹐是開邇臣希望僭忒之源。神宗不從﹐固辭﹐至於再三﹐乃攺授淮南節度使。元丰間﹐文潞公加兩鎭﹐亦不敢拜。陳正字無已﹐世家彭城﹐後生從其遊者常十數人。所居近城﹐有隙地林木﹐間則與諸生徜徉林下﹐或愀然而歸﹐徑登榻﹐引被自覆﹐呻吟久之。矍然而興﹐取筆疾書﹐則一詩成矣。因揭之壁間﹐坐臥哦詠﹐有竄易至月十日乃定。有終不如意者﹐則棄去之﹐故平生所爲至多﹐而見於集中者才數百篇。今世所傳率多雜僞﹐惟魏衍所編二十卷者最善。魏衍者字昌世﹐亦彭城人﹐從無已遊最久﹐蓋髙弟也。以學行見重於鄕裏﹐自以不能爲王氏學﹐因不事舉業﹐家貧甚﹐未嘗以爲戚﹐惟以經籍自娛。爲文章操筆立成﹐名所居之居曰「曲肱軒」﹐自號「曲肱居士」。政和間﹐先公守徐﹐招置書館﹐俾余兄弟從其學﹐時年五十餘矣﹐見異書猶手自抄寫﹐故其家𨿽貧而藏書亦數千卷。建炎初死於亂﹐平生所爲文今世無復存者﹐良可嘆也。魏昌世言無已平生惡人節書﹐以爲苟能盡記不忘固善﹐不然徒廢日力而已。夜與諸生會宿﹐忽思一事必明燭翻閱得之乃已。或以爲可待旦者﹐無已曰「不然﹐人情樂因循﹐一放過則不復省矣。」故其學甚博而精﹐尢好經術﹐非如唐之諸子作詩之外他無所知也。劉待制安世晚居南京﹐客或問曰「待制閒居何以遣日﹖」正色對曰「君子進徳修業﹐惟日不足﹐而可遣乎﹗」曾尙書喜理性之學﹐中年提舉淮西學事﹐遊五祖山﹐憑欄忄兄若有所得者﹐因爲偈曰「四大本空﹐五蔭皆蘊。靈臺一點﹐常現圓明。」舊制﹕輔臣典藩﹐監司客位下馬﹐就廳上馬。先公頃在北都時﹐諸使者守此制甚謹﹐每相訪﹐將起﹐必牽馬就廳﹐索轎再三乃敢登轎。韓獻肅公再相﹐其弟黃門公在翰苑當制。其後曾丞相子宣拜相時﹐其弟子開爲翰林學士當制。初子開除吏部郎中﹐子固掌外制﹐告祠子固爲之。近歲中書舍人當制而兄弟有除授﹐多引嫌﹐俾以次官行。《新唐書》初成時﹐韓忠獻公當國﹐以其出於兩人﹐文體不一﹐恐惑後世﹐遂建請詔歐陽文忠公別加刪潤以一之。公固辭﹐獨請各出名﹐從之。王釒至云。劉羲仲字壯輿﹐道原之子也。道原以史學自名﹐羲仲世其家學﹐嘗摘歐陽公《五代史》之訛誤爲糾繆﹐以示東坡﹐東坡曰「往歲歐陽公著此書初成﹐王荊公謂余曰﹕『歐陽公修《五代史》而不修《三國誌》﹐非也﹐子盍爲之乎﹖』余固辭不敢當。夫爲史者﹐网羅數十百年之事以成一書﹐其間豈能無小得失邪﹗余所以不敢當荊公之托者﹐正畏如公之徒掇拾其後耳。」乾徳二年﹐以兵部侍郎呂餘慶﹑薛居正並本官參知政事。先是已命趙普爲相﹐欲命居正等爲之副而難其名稱﹐詔問翰林承旨陶谷﹐下丞相一等者有何官﹖對曰「唐有參知政事﹐參加機務故以命之﹐仍令不宣制﹑不押班﹑不知印﹑不升政事堂﹐止令就宣徽使廳上事﹐殿庭別設磚位於宰相後﹐敕尾署銜降宰相數字﹐月俸雜給半之。」蓋帝意未欲居正等名位與普齊也。史臣錢若水等曰「按唐故事﹐裴寂爲右僕射參知政事﹐杜淹爲禦史大夫參議朝政﹐魏徵爲祕書監參議朝政﹐蕭爲特進參議政事﹐劉洎爲門下侍郎參知政事﹐劉幽求爲中書舍人參知機務﹐然並宰相之任也。又髙宗嘗欲用郭待舉等參知政事﹐旣而謂崔知溫曰﹕『待舉等歷任尙淺﹐未可與卿等同稱。』遂令於中書門下同承受進止平章事﹐以此言之﹐平章事亞於參知政事矣。今不能遠引漢禦史大夫亞丞相故事爲對﹐翻以參知政事爲下丞相一等﹐失之矣﹐議者惜之。」余以謂凡此官稱皆唐一切之制﹐非有髙下﹑等級著爲定令也﹐亦何常之有。至唐中葉以後﹐𨿽左右僕射不兼平章事皆不爲宰相﹐則平章之重也久矣﹐故本朝因之。旣政事自中書門下出﹐則平章事固中書門下之長官也。禦史臺自爲風憲之地﹐今一旦以禦史大夫廁於中書門下之列﹐獨不爲紊亂乎﹖如必用漢制者﹐則丞相以下舉易其名可也﹐史臣之論亦未爲允。凡帶職諸學士結銜皆在官上﹐待制﹑修撰乃在官下。宣和間﹐薛太尉昂罷節度使攺授資政殿大學士﹐時寄祿官已至特進﹐故特結銜在官下﹐其後遂爲故事﹐特進授學士結銜皆在下云。詩人之盛莫如唐﹐故今唐人之詩集行於世者無慮數百家﹐宋次道龍圖所藏最備﹐嘗以示王介甫﹐且俾擇其尢者。公旣爲擇之﹐因書其後曰「廢日力於斯良可嘆也﹐然欲知唐人之詩者﹐只此足矣。」其後此書盛行於世﹐《唐百家詩選》是也。陳參政去非少學詩於崔徳符﹐嘗請問作詩之要﹐崔曰「凡作詩工拙所未論﹐大要忌俗而已。天下書𨿽不可不讀﹐然愼不可有意於用事。」去非亦嘗語人﹐言本朝詩人之詩有愼不可讀者﹐有不可不讀者。愼不可讀者﹐梅聖兪﹔不可不讀者﹐陳無已也。滕龍圖達道布衣時﹐嘗爲範文正公門客。時範公尹京﹐而滕方少年﹐頗不羈﹐往往潛出狹邪縱飲﹐範公病之。一夕至書室中﹐滕已出矣﹐因明燭觀書以俟﹐意將愧之﹐至夜分乃大醉而歸﹐範公陽不視以觀其所爲﹐滕略無懾懼﹐長揖而問曰「公所讀者﹐何書也﹖」公曰「《漢書》也。」復問﹕「漢髙祖何如人公﹖」逡巡而入。劉丞相莘老初拜右僕射﹐表略曰﹕命相之難爲邦所重﹐惟皇盛世尢愼﹐此官君臣賡歌今百三十載﹐勛業繼踵裁五十二人。劉公拜相實元五年庚午﹐距今紹興十年庚申五十年矣﹐繼踵爲相者又二十有八人﹐通前凡八十人焉。王荊公﹑司馬溫公﹑呂申公﹑黃門韓公維仁宗朝同在從班﹐特相友善﹐暇日多會於僧坊﹐往往談燕終日﹐他人罕得而預﹐時目爲「嘉四友」。呂太尉惠卿赴延安帥道出西都時﹐程正叔居裏中﹐謂門人曰「吾聞呂吉甫之爲人久矣而未識其面﹐明旦西去必經吾門﹐我且一覘之。」迨旦﹐了無所聞﹐詢之行道之人﹐則曰「過已久矣﹐而道旁多不聞者。」正叔嘆曰「夫以從者數百人馬數十行道中﹐而能使悄然無聲﹐馭眾如此可謂整肅矣。其立朝𨿽多可議﹐其才亦何可掩也﹗」太僕寺總諸馬監斥賣糞土﹐歲入緡錢甚多﹐常別籍之以待朝廷不時之須。紹聖間﹐宗室令鑠爲太僕卿﹐性勤吏事﹐檢核出納未嘗少怠﹐吏不能欺﹐居數年積錢倍於常時﹐至數十萬緡。一日與其貳以職事同對哲宗﹐問﹕「聞馬監積錢甚多﹐其數幾何﹖」令鑠唯唯﹐再問﹐則對曰「容契勘別具奏聞。」旣退﹐其貳怪之﹐問曰「公平時鉤校簿書如此其勤﹐今日上問柰何不以實對﹖」令鑠嘆曰「天子方富於春秋﹐以區區馬監而聞積錢如此﹐其多謂天下之富稱是﹐吾故不對﹐懼啟上之侈心也。」貳謝非所及。此事先公言之。政和中﹐杜相充以列卿使遼時﹐新更左右僕射爲太宰﹑少宰﹐旣至虜館﹐伴者問﹕「南朝新定宰相官名亦有據乎﹖」杜曰「曾讀《周禮》否﹖」虜不悅曰「《周禮》豈不嘗讀正﹗以周官太宰卿一人則天官之長也﹐小宰﹑中大夫二人其屬耳﹐安得相抗而爲二宰哉﹗」杜無以應﹐及還﹐以失言被黜。近歲使相節度使惟加檢校﹐封邑則降麻。若除知判州府﹐止舍人命詞領宮觀﹐又止降敕。唐中葉以後﹐宰相兼判度支最爲重任。國朝開寶五年﹐嘗命參知政事薛居正兼提點三司淮南﹑江南諸路水陸轉運使﹐呂餘慶兼提點三司荊湖﹑廣南諸路水陸轉運使。明年薛拜相﹐仍領轉運使事。又命平章事沈義倫兼提點劍南轉運使﹐蓋襲唐之遺制也。仁宗朝司馬溫公爲諫官﹐以天下財用不足建請置總計使﹐用輔臣領之﹐以總天下之財。紹興初﹐孟觀文庚以參知政事兼總制戶部財用﹐然不入銜。﹖宣和中﹐三公三孤皆具。太師三人﹕蔡京﹑童貫﹑鄭紳﹔太傅一人﹕王黼﹔太保二人﹕鄭居中﹑蔡攸﹔少師一人﹕梁師成﹔少傅一人﹕余深﹔少保二人﹕鄧洵武﹑楊戩。景徳四年﹐詔皇侄武信軍節度使惟吉立班在鎭安軍節度使石保吉之上。惟吉﹑保吉俱帶平章事而保吉先拜﹐眞宗令史館檢討故事﹐準唐武徳中詔宗姓宜在同品官之上﹐從之。今職制令敍位以國姓爲上﹐𨿽非宗室而同姓皆居庶姓之右。余頃見史院《神宗國史稿富韓公傳》﹐稱少時範仲淹一見以王佐期之﹐蔡太師大書其旁曰「仲淹之言﹐何足道哉﹗」宣和中﹐王鼎爲刑部尙書﹐年甫三十﹐時盧樞密益﹑盧尙書法原俱爲吏部侍郎而並多髯﹐王嘲之曰「可憐吏部兩胡盧﹐容貌威儀總不都。」盧尙書應聲曰「若要少年並美貌﹐須還下部小尙書。」聞者以爲快。近世士大夫家祭祀多苟且不經﹐惟杜正獻公家用其遠祖叔廉書儀四時之亭。以分至日不設椅桌﹐惟用平面席褥﹐不焚紙幣﹐以子弟執事﹐不雜以婢僕﹐先事致齋之類頗爲近古。又韓忠獻公嘗集唐禦史鄭正則等七家祭儀﹐參酌而用之﹐名曰《韓氏參用古今家祭式》﹐其法與杜氏大略相似而參以時宜﹐如分至之外﹐元日﹑端午﹑重九﹑七月十五日之祭皆不廢﹐以爲𨿽出於世俗﹐然孝子之心不忍違眾而忘親也﹐其說多近人情﹐最爲可行。張文定公安道平生未嘗不衣冠而食﹐嘗暑月與其婿王鞏同飯﹐命鞏褫帶而已﹐衫帽自如﹐鞏顧見不敢。公曰「吾自布衣諸生遭遇至此﹐一飯皆君賜也﹐享君之賜敢不敬乎﹖予自食某之食﹐𨿽衩衣無害也。」範忠宣公守許昌﹐鄒侍郎志完爲教授﹐嘗因宴集吏請樂語﹐公命鄒爲之﹐鄒辭以爲備官師儒而爲樂語﹐恐非所宜﹐公深引咎謝焉﹐自是大相知。元符中﹐鄒以諫官論立後事﹐由是知名﹐然世所傳疏其辭詆訐﹐蓋當時小人僞爲之以激怒者也。其子柄後因賜對首辧此事﹐且繳《元疏》副本上之﹐詔以付史館。予嘗得見之﹐緩而不迫﹑薰然忠厚之言也。李修撰夔﹐丞相綱之父也﹐政和中除守南陽﹐迓者至﹐問帑廩所積幾何﹖吏對尙可支半年﹐夔驚曰「吾聞國無三年之儲﹐國非其國也﹐今止半年﹐何可爲哉﹗」卽日上章請宮祠。趙字徳進﹐宋城人﹐少治《易》。時龔深甫《易解》新出﹐世未多見﹐聞考城一士人家有之﹐則徒步往見﹐獨攜餅十數枚以行。旣至其門﹐求見主人﹐問以借書之事﹐意頗以爲難而命之飯﹐辭曰「所爲來者欲見《易解》耳﹐非乞食也。」主人嘉其意﹐方許就傳因館之一室中。闔戶晝夜寫錄﹐饑則啖所攜之餅﹐數日而畢﹐歸書主人﹐長揖而還。先公應舉時與之同場屋﹐其被黜之明日往唁之﹐叩門久方應。窺其何爲﹐則抄書如平時﹐其勵志如此。後數年始登科﹐然迄以剛故寡所合。先公初秉政﹐薦爲敕令所刪定官﹐方攺京秩。晚節益不喜仕﹐築室南都城北﹐杜門不交人事﹐有園數畝﹐雜植花木﹐日居其間﹐鄕人目之爲「獨樂園」。然晚復再娶﹐年頗相懸﹐劉待制器之戲曰「豈謂『獨樂園』中乃有『少室山人』乎﹖」建炎初﹐鄕人競爲遷徙計﹐獨畱鄕裏自如﹐及劉豫僭號起爲郎官﹐聞命不食數日而卒﹐時年七十餘矣。國朝應差遣多結銜在官上﹐內則如樞密使﹑副使﹑三司使﹐外則如轉運使﹑副使﹑提點刑獄皆然。官制後悉移在下﹐惟奉使外國者猶如故。近歲皆在下矣。吳少宰敏政和間爲中書舍人﹐年方二十八﹐後爲給事中﹐罷。宣和末年復召爲給事中﹐內禪之夕驟拜門下侍郎﹐未幾遷知樞密院﹐明年遂拜少宰﹐時三十八。數月之間周曆三省﹑樞密院﹐頃所未有也。範僕射宗尹爲參知政事時年三十一﹐拜相時三十二﹐卒時三十九﹐然有五子﹐皆已娶婦﹐兼有孫數人。論者謂其享年𨿽不永﹐而人間之事略備﹐豈物理亦有乘除也歟﹗劉貢甫舊與王荊公遊甚Ы﹐荊公在從班﹐貢甫以館職居京師﹐每相過必終日。其後荊公爲參知政事﹐一日貢甫訪之﹐值其方飯﹐使吏延入書室中﹐見有稿艸一幅在硯下﹐取視之﹐則論兵之文也。貢甫性彊記﹐一過目輒不忘﹐旣讀復置故處。獨念吾以庶僚謁執政﹐徑入其便坐非是﹐因復趨出待於廡下。荊公飯畢而出﹐始復邀入﹐坐語久之﹐問貢甫近頗爲文乎﹖貢甫曰「近作《兵論》一篇﹐艸創未就。」荊公問所論大槪如何﹖則以所見稿艸爲己意以對。荊公不悟其嘗見己之作也﹐默然良久﹐徐取硯下稿艸裂之。蓋荊公平日論議必欲出人意之表﹐苟有能同之者﹐則以爲流俗之見也。蘇黃門子由南遷旣還﹐居許下﹐多杜門不通賓客。有鄕人自蜀川來見之﹐伺候於門﹐彌旬不得通。宅南有叢竹﹐竹中爲小亭﹐遇風日淸美或徜徉亭中。鄕人旣不得見﹐則謀之閽人﹐閽人使待於亭旁。如其言。後旬日果出﹐鄕人因趨進﹐黃門見之大驚﹐慰勞久之曰「子姑待我於此。」翩然復入﹐迨夜竟不復出。範忠宣謫居永州﹐客至必見之﹐對設兩榻﹐多自稱老病不能久坐﹐徑就枕﹐亦授客一枕﹐使與己對臥。數語之外﹐往往鼻息如雷﹐客待其覺﹐有至終日迄不得交一談者。先公守南都時﹐有直祕閣張山者﹐開封人﹐判畱司禦史臺事﹐年八十餘矣。視聽﹑步履﹑飲食悉如少壯﹐或問何術至此﹖曰「吾無他術﹐但頃嘗遇異人授一藥服之﹐數十年未嘗一日輟耳。其法用香附子﹑姜黃﹑甘艸三物同末之沸湯點﹐辰起空心服三四錢﹐名『降气湯』。以爲人所以多疾病者﹐多由气不降﹐故下虛而上實﹐此藥能導之使歸下爾。鄕人有效之者﹐或返致虛弱﹐蓋香附子﹑姜黃瀉气太甚﹐而然不知山何以獨能取效如此﹖意其別有他術﹐特托此藥以罔人。及渡江﹐見一武官王升者﹐亦七十餘矣﹐康彊無疾。問何所服食﹐則與山正同﹐而後知人之於藥各有所宜﹐不可彊也。《唐史》載姚崇爲相與張說不協﹐他日朝崇曳踵爲有疾狀﹐帝召問之﹐因得畱語。又蔣伸爲翰林學士﹐宣宗雅愛伸﹐一日因語合旨﹐三起三畱﹐曰「他日不復獨對卿矣。」伸不諭﹐未幾以本官同平章事。以此言之﹐則唐宰相不得獨對矣。本朝宰執曰「同進呈公事」﹐遇欲有所密啟﹐必先語閣門使奏知﹐進呈罷乃獨畱﹐謂之「畱身」﹐此與唐制頗異。趙康靖公槪旣休致﹐居鄕裏﹐宴居之室必置三器﹕幾上一貯黃豆﹐一貯黑豆﹐一空。又間投數豆空器中﹐人莫諭其意﹐所親問之﹐曰「吾平日興一善念則投一黃豆﹐興一惡念則投一黑豆﹐用以自警。始則黑多於黃﹐中則黃多於黑﹐近者二念俱忘﹐亦不復投矣。」仁宗一日語輔臣曰「聞富弼在靑州以賑濟流民爲名﹐聚眾十餘萬人﹐且爲變﹐如何﹖」眾未及對﹐時王文安公堯臣爲參知政事﹐越次進曰「陛下何以知之﹖」仁宗曰「姑言何以處﹐無問所從得也。」公固請不已﹐仁宗曰「有內臣出使回言之。」公曰「富弼本以忠義聞天下﹐豈應有此﹗但內臣敢誣大臣而罔主聽如是﹐不治則亂之道也。」仁宗寤﹐立黜宦者。功臣號起於唐徳宗時﹐朱Г之亂旣平﹐凡從行者悉賜號「奉天元從定難功臣」﹐其後凡有功者咸被賜﹐浸相踵爲故事。本朝循此制﹐宰相﹑樞密使初拜﹐賜焉﹔參知政事﹑樞密副使初除或未賜﹐遇加恩乃有之﹐刺史以上止加階勛﹐勛髙者亦或賜。中書﹑樞密賜「推忠協謀同徳佐理」﹐余官則「推誠保徳奉義翊戴」﹐掌兵則「忠果雄勇宣力」﹐外臣則「純誠順化」﹐每以二字協意﹐或造或因﹐取爲美稱。宰臣初加卽六字﹐余並四字﹐其進加則二字或四字﹐多者有至十餘字﹐又有「崇仁佐運守正忠亮保順宣忠亮節」之號﹐文武疊用焉。中書﹑樞密所賜若罷免或出鎭則攺﹐亦有不攺者。其諸班直﹑禁軍將校賜「拱衛供奉」之號﹐遇加恩但攺其名﹐不過兩字。元丰中﹐神宗旣累卻羣臣尊號之請﹐大臣將順因請並罷功臣之名﹐詔從之。近歲始復以賜大將﹐皆創爲之名﹐非復舊制矣。元丰官制旣罷館職﹐獨置祕書監少監﹐丞郎﹑著作郎﹑佐郎﹑校書郎﹑正字﹐謂之「祕書省職事官」﹐然不兼領他局﹐專以校仇﹑著撰爲職。元間復置館職﹐又詔輔臣悉舉所知策試於學士院﹐已乃隨官秩資序或授以祕閣集賢校理﹐或領內外職任﹐不必專在館中。校書郎﹑正字凡試中者﹐滿二年乃授校理。紹聖初﹐復罷之。建炎間﹐張參政守建請復召試館職﹐然旣試止除祕書省職事官﹐而校理直院之職迄不復置﹐蓋考之不詳也。元執政大抵欲參用祖宗官制﹐旣復館職﹐又俾侍從官咸帶職爲之。任尙書二年乃除直學士﹐禦史中丞至諫議大夫滿一年除待制﹐而以職爲行﹑守﹑試。時議者多以爲無益事實而徒爲紊亂。然余觀元丰官制﹐旣職事官各有雜壓﹐則旣上者不可以復下﹐故自六尙書﹑翰林學士而除中丞﹐六曹侍郎而除給捨諫議﹐非不美而不免爲左遷﹐若使帶職而爲之﹐則無此嫌矣。如蘇黃門自翰苑除中丞帶龍圖閣學士﹐鄭閎中穆嘗爲給事中﹐後復以寶文閣待制爲國子祭酒﹐及前執政入爲尙書﹐皆帶殿學士之類。旣近於爲官擇人之義﹐且於人品秩無傷﹐此則帶職爲便﹐其餘自依官制可也。在京局務各隨其類有所隸﹐給事中本通進銀臺司之任﹐則進奏院隸焉。諫官以言爲職﹐所以通天下之壅塞﹐則登聞鼓院檢院隸焉。祕書省著作局掌書日曆﹐則太史局隸焉。太常禮樂之司﹐則教坊隸焉。包孝肅公之尹京也﹐初視事﹐吏抱文書以伺者盈庭。公徐命闔府門﹐令吏列坐階下﹐枚數之﹐以次進。取所持案牘徧閱之﹐旣閱﹐卽遣出數十人﹐後或雜積年舊牘其間﹐詰問辭窮。蓋公素有嚴明之聲﹐吏用此以試且困公﹐公悉峻治之﹐無所貸。自是吏莫敢弄以事﹐文書益簡矣。天府𨿽稱浩穰﹐然事之所以繁者亦多吏所爲﹐本朝稱治天府以孝肅爲最者﹐得省事之要故也。元初再復制科﹐獨謝中格特賜進士出身補大郡職官﹐具狀辭免云「所有告敕未敢衤氏受。」而以「衤氏」爲「衤氐」﹐以「受」爲「授」﹐士大夫間傳以爲笑。諫官劉器之疏論之曰「昔唐之省中有伏獵侍郎﹐爲嚴挺之所譏而罷﹐今陛下方當右文之代﹐初復制舉﹐豈容有『衤氏授』賢良乎﹖」字公定﹐希深之孫﹐亦有文采﹐「衤氏授」蓋筆誤也。熙寧間蘇丞相奉使契丹﹐道過北京﹐時文潞公爲畱守。燕會Ы﹐文公因問魏收有「逋峭難爲」之語﹐人多不知「逋峭」何謂﹐蘇公曰「聞之宋元憲公云《事是本經》﹐蓋梁上小柱名﹐取有折勢之義耳」。蘇公以文人多用近語而未及此﹐乃用是語爲一詩紀席上之事獻文公曰「髙燕初陪聽拊鼙﹐淸譚仍許奏揮犀。自知伯起難逋峭﹐不及淳於善滑稽。舞奏未終花十八﹐酒行先困玉東西。荷公徳度容狂簡﹐故敢忘懷去町畦。」公卿三品以上旣薨﹐其家錄行狀上尙書省請謚﹐考功移太常禮院議定﹐博士撰議。考功審覆刺都省集合省官參議﹐具上中書門下﹐宰臣判準始錄奏聞﹐敕付所司卽考功錄牒以未葬前賜其家﹐省官有異議者﹐聽具議以聞。然故事集議日請謚之家例設酒饌﹐厥費不貲﹐或者憚此因不復請。景中﹐宋宣獻公判都省﹐建言「考行易名用申勸沮﹐而饗其私饋﹐頗非政體﹐請自今官給酒食。」從之。然亦有其家不自請而人爲之請而得謚者﹐若楊侍讀徽之旣卒﹐久之﹐其外孫宋宣獻公爲請而謚「文莊」﹔宋尙書祁旣薨﹐張安道爲請而謚「景文」﹔張公旣薨﹐遺命毋得請﹐而蘇黃門子由援此二例爲言﹐遂謚「文定。」兵興以來﹐請謚之禮幾廢﹐張愨中書卒﹐汪翰林藻爲之請﹐遂謚「忠穆」﹐然有司自定而已﹐非復集官參議。國朝以來﹐凡謚者多褒其善而已﹐未有貶其惡者﹐惟錢文僖惟演初請謚﹐博士張環議以爲惟演嘗坐黨附外戚及妄議廟﹐爲憲司所糾左降偏郡﹐位兼將相而貪慕權要﹐因合「敏而好學」﹑「貪以敗官」二法﹐謚曰「文墨。」其子曖訴於朝﹐禮官議以爲惟演自左降後能率職自新﹐應「追悔前過」之法﹐宜謚曰「思。」其後曖等復訴不已﹐竟攺「文僖」。陳執中丞相初請謚﹐韓持國黃門時爲博士﹐合「寵祿光大」﹑「不勤成名」二法﹐謚之曰「榮靈」。張文定公疏論其非﹐因詔太常再議﹐眾禮官議應「不懈於位」之法﹐曰「恭」﹐考功楊南仲請謚曰「恭襄」﹐何剡密直請謚爲「厲」﹐屯田員外郎黃師旦乞謚爲「榮」﹐尙書省眾議從「恭」﹐詔從眾議。凡侍從官以上乞致仕者﹐𨿽優進官資而不許帶職。熙寧中始許致仕者仍帶舊職﹐於是王懿敏公素首以端明殿學士致仕。未幾﹐歐陽文忠公又以觀文殿學士太子少師致仕﹐會韓魏公寄詩賀之﹐公和篇曰「報國勤勞已蔑聞﹐終身榮遇最無倫。老爲南畝一夫去﹐猶是東宮二品臣。侍從籍通淸切禁﹐嘯歌行作太平民。欲知貪舊君恩厚﹐二者難兼始兩人。」蓋謂是也。官制行﹐職事官致仕仍許帶職事官﹐著爲令。唐制﹕禮部郎官掌百官箋表﹐故謂之「南宮舍人」。國朝常擇館閣中能文者同判禮部﹐便掌箋表﹐有印曰「禮部名表之印」。王文恭初以館職爲之﹐其後就轉知制誥﹐又就遷學士﹐仍領﹐辭不受曰「禦史中丞歲時率百官上表﹐而反令學士﹑舍人掌詔誥之臣主爲繕辭定艸﹐旣輕重不倫﹐亦事體未便。今失之尙近﹐可以攺正﹐欲乞撿會舊例﹐以禮部名表印擇館職中有文者付之﹐則名分不爽矣。」議者是之。及官制行﹐遂復唐之舊云。李才元大臨仕仁宗朝爲館職﹐家貧甚﹐僮僕不具﹐多躬執賤役。一日﹐自秣馬。會例賜禦書﹐使者及門適見之﹐嗟嘆而去。歸以白上﹐上大驚異﹐他日以語宰相﹐遂命知廣安軍。劉原甫爲賦詩美其事。熙寧中爲知制誥﹐坐封還李定除禦史詞頭﹐與宋次道﹑蘇子容俱得罪﹐於是名益重。云「待詔先生窮巷居﹐簞瓢屢空方晏如。自探井臼秣羸馬﹐卻整衣冠迎賜書。王人駐車久嘆息﹐天子聞之動顏色。飽死曾不及侏儒﹐牧民會肯輸筋力。詔書朝出蓬萊宮﹐繡衣還鄕由上衷。君今已作二千石﹐亦復將爲第五公。」右原甫贈才元詩也。●卷下京城士大夫自宰臣至百執事皆乘馬出入﹐司馬溫公居相位﹐以病不能騎﹐乃詔許肩輿至內東門﹐蓋特恩也。建炎初﹐駐蹕揚州﹐以通衢皆磚霜滑不可以乘馬﹐特詔百官悉用肩輿出入。範文正公自京尹謫守鄱陽﹐作堂於後圃﹐名曰「慶朔」。未幾易守丹陽﹐有詩曰「慶朔堂前花自栽﹐便移官去未曾開。如今憶著成離恨﹐氐托春風管句來。」予昔官江東﹐嘗至其處﹐龕詩壁間﹐郡人猶有能道當時事者﹐云「春風﹐天慶觀道士也﹐其所居之室曰『春風軒』﹐因以自名﹐公在郡時與之遊﹐詩蓋以寄道士云。」汪彥章言﹕頃行淮西一驛舍﹐中壁間有王荊公題字曰「郵亭橋梁不修﹐非政之善﹔飠希廚傅以稱過使客﹐又於義有不足。」如此足矣。歐陽文忠公始自河北都轉運謫守滁州﹐於瑯邪山間作亭﹐名曰「醉翁」﹐自爲之記。其後王詔守滁﹐請東坡大書此記而刻之﹐流布世間﹐殆家有之﹐亭名遂聞於天下。政和中﹐唐少宰恪守滁﹐亦作亭山間﹐名曰「同醉」﹐自作記﹐且大書之立石亭上﹐意以配前人云。東坡旣南竄﹐議者復請悉除其所爲之文﹐詔從之。於是士大夫家所藏旣莫敢出﹐而吏畏禍﹐所在石刻多見毀。徐州黃樓東坡所作﹐而子由爲之賦﹐坡自書﹐時爲守者獨不忍毀﹐但投其石城濠中﹐而易樓名「觀風」。宣和末年﹐禁稍弛﹐而一時貴遊以蓄東坡之文相尙﹐鬻者大見售﹐故工人稍稍就濠中摹此刻。有苗仲先者適爲守﹐因命出之﹐日夜摹印﹐旣得數千本﹐忽語僚屬曰「蘇氏之學法禁尙在﹐此石柰何獨存﹗」立碎之﹐人聞石毀﹐墨本之價益增。仲先秩滿﹐攜至京師﹐盡鬻之﹐所獲不貲。國朝財賦之入﹐兩稅之外多有因事所增﹐條目其繁﹐當官者旣不能悉其詳﹐吏因得肆爲姦利﹐民用重困。仁宗朝﹐或請凡財賦窠名宜隨類並合﹐使當官者易於省察﹐可以絕吏姦。論者皆以其言爲然。時程文簡公琳爲三司使﹐獨以爲不可﹐曰「今隨類並合﹐誠爲簡便﹐然旣沒其窠名﹐莫可稽考﹐他日有興利之臣﹐必復增之﹐則病民益甚矣。」於是眾莫能奪。宗室令少有俊名﹐一時名士多與之遊。元間執政薦之簾前﹐欲用以爲館職﹐曰「令非特文學可稱﹐吏能亦自精敏﹐其爲人材實未易得。」宣仁後曰「皇親家惺惺者直是惺惺﹐但不知徳行如何﹐不如更少待。」於是遂止。建炎間﹐余避地饒州之徳興縣﹐令時亦在焉﹐自言如此。國朝制科初因唐制﹐有賢良方正能直言極諫經學優深可爲師法﹐詳明吏理﹑達於教化﹐凡三科﹐應內外職官前資見任﹑黃衣﹑艸澤人並許諸州﹐及本司解送上吏部﹐對禦試策一道﹐限三千字以上。咸平中﹐又詔文臣於內外幕職﹐州縣官及艸澤中舉賢良方正各一人。景徳中﹐又詔置賢良方正能直言極諫﹑博通墳典達於教化﹑才識兼茂明於體用﹑武足安邊洞明韜略﹑運籌決勝軍謀宏遠材任邊寄﹑詳明吏理達於從政等六科。大聖七年﹐夏詔應內外京朝官﹐不帶臺省館閣職事﹑不曾犯贓罪及私罪﹑情理輕者﹐並許少卿監以上奏舉﹐或自進狀﹐乞應前六科﹐仍先進所業策論十卷﹐卷五道。候到﹐下兩省看詳﹐如詞理優長堪應制科﹐具名聞奏。差官考試﹐論六首。合格﹐卽禦試策一道。又置髙蹈丘園﹑沈淪艸澤﹑茂才異等三科﹐應艸澤及貢舉人非工商雜類者並許本處轉運司﹑逐州長吏奏舉或於本貫投狀乞應﹐州縣體量有行止別無玷犯者﹐卽納所業策論十卷﹐卷五道﹐看詳﹐詞理稍優卽上轉運司﹐審察鄕裏名譽﹐於部內選有文學官再看詳﹐實有文行可稱者﹐卽以文卷送禮部委主判官看詳﹐選詞理優長者具名聞奏。餘如賢良方正等六科﹐熙寧中悉罷之﹐而令進士廷試﹐罷三題而試策一道。建炎間詔復賢良方正一科﹐然未有應詔者。哲宗初眷遇範忠宣公最厚﹐元末再相。屬宣仁上仙﹐以舊臣例請退﹐上再三堅畱之﹐不可﹐則以觀文殿大學士知陳州。陛辭﹐上面諭曰「有所欲言﹐附遞以聞。」至陳久之。時元用事之臣投竄江湖皆已逾歲﹐卽上章懇論請悉放還﹐其辭略曰「竊見呂大防等竄謫江湖﹐已更年祀﹐未蒙恩旨﹐久困拘囚。其人等或年齒衰殘﹐或素縈疾病﹐不諳水土﹐气血向衰﹐骨肉分離﹐舉目無告。將恐殞先朝露﹐客死異鄕﹐不惟上軫聖懷﹐亦恐有傷和气。恭惟陛下聖心仁厚﹐天縱慈明﹐豈有股肱近臣﹐簪履歸物﹐肯忘軫惻﹐常俾流離﹖但恐一二執政之臣記其往事﹐嫉之太甚﹐以謂今日之愆皆其自取。啟迪之際不爲詳陳﹐殊不思呂大防等得罪之由﹐只因持心失恕﹐好惡任情﹐以異己之人爲怨讎﹐以疑似之言爲謗訕﹐違老氏『好還』之誡﹐忽孟軻『反爾』之言。誤國害公﹐覆車可鑑﹐豈可尙遵前轍﹐靡卹效尢哉﹗」章旣上﹐卽束裝計程。旣達﹐且有命﹐卽大會僚佐中﹐果被謫﹐落職知隨州。拜命畢﹐交州事通判主席﹐復就坐終宴而罷﹐明日遂行。王侍郎渙之常言﹕乘車常以顚墜處之﹐乘舟常以覆溺處之﹐仕宦常以不遇處之。無事矣。東坡初欲爲富韓公神道碑﹐久之﹐未有意思。一日晝寢﹐夢偉丈夫﹐稱是寇萊公來訪。已共語久之﹐旣卽﹐下筆首敍景徳澶淵之功以及慶曆議和﹐頃刻而就。以示張文潛﹐文潛曰「有一字未甚安﹐請試言之。蓋碑之末﹐初曰﹕『公之勛在史官﹐徳在生民﹐天子虛己聽公﹐西戎﹑北狄視公進退以爲輕重﹐然一趙濟能搖之。』竊謂『能』不若『敢』也。」東坡大以爲然﹐卽更定焉。王文安公堯臣登第之日﹐狄武襄公始隸軍籍﹐王公唱名自內出﹐傳呼甚寵﹐觀者如堵﹐狄公與儕類數人立於道傍﹐或嘆曰「彼爲狀元﹐而吾等始爲卒﹐窮達之不同如此﹗」狄曰「不然﹐顧才能如何爾。」聞者笑之。後狄公爲樞密使﹐王公爲副﹐適同時焉。唐諸鎭節度使皆有上佐﹑副使﹑行軍長史﹑司馬之類是也﹐名位率與主帥相亞﹐往往代居其任。董晉以故相在宣武﹐陸長源以禦史大夫爲之司馬﹐裴晉公以宰相領彰義節度﹐馬總以刑部侍郎爲之副使﹐其後皆因補其處。國朝咸平中﹐張文定公齊賢以右僕射爲寧﹑環慶等州經略使兼判州﹐而奏請戶部員外郎直史館曾致堯爲判官。慶曆中西邊用兵﹐始用夏英公以宣徽南院使爲陜西經略招討使﹐而韓魏公﹑範文正公皆以雜學士爲副使﹐又別置判官﹐皆唐之上佐類也。其後逐路設經略安撫使﹐亦置判官一員﹐兵罷皆省。熙寧中﹐呂汲公建言「今緣邊經略使獨任一人﹐而無僚佐﹑謀議之助﹐𨿽有副總管﹑鈐轄之屬﹐皆奉節制備行陣﹐非有折衝決勝之略預於其間。朝廷每除一帥﹐幸而得能者﹐則一路兵民實受其賜﹔不幸不才與焉﹐則是以三軍之眾一聽庸人所爲也。請諸路經略使各置副使或判官一人﹐朝廷選差素有才略職司以上人充。參謀一人﹐委經略使奏辟知邊事﹑有謀略知縣以上人充。蓋自古設官必置貳立副者﹐所以紓危難而適時用﹐聚聰明而濟不及也。如此則可用之﹐士不以下位而見遺﹐中材之帥又以人謀而獲濟﹐兼得以博觀已試之效﹐以備緩急之用。」不報。建炎三年﹐詔兩浙西路﹑江南東路﹑江南西路各置安撫大使﹐浙西治鎭江府﹐江東治池州﹐江西治洪州。又置參謀﹑參議各一人﹐自是之後諸路往往有之矣。西京一僧院﹐後有竹林甚盛﹐僧開軒對之﹐極瀟灑﹐士大夫多遊集其間。一日﹐文潞公亦訪焉﹐大愛之﹐僧因具榜乞命名﹐公欣然許之﹐攜榜以歸﹐數月無耗﹐僧往請則曰「吾爲爾思一佳名﹐未之得也﹐姑少待。」後半年方送榜還﹐題曰「竹軒。」余觀士大夫立所在亭堂名當理而無疵者極少﹐潞公之語𨿽質﹐然不可破也。東坡初爲趙淸獻公作《表忠觀碑》﹐或持以示王荊公﹐公讀之沈吟曰﹕此何語邪﹗」時客有在傍者遽指摘而詆訁此之﹐公不答﹐讀至再三﹐又攜之而起﹐行且讀﹐忽嘆曰「此《三王世家》也﹐可謂奇矣。」客大慚。熙寧﹑元丰間﹐有僧化成者以命術聞於京師﹐蔡元長兄弟始赴省試﹐同往訪焉。時問命者盈門﹐彌日方得前﹐旣語以年月﹐率爾語元長曰「此武官大使臣命也﹐他時衣食不闕而已﹐余不可望也。」語元度曰「此命甚佳﹐今歲便當登第﹐十餘年間可爲侍從﹐又十年爲執政﹐然決不爲眞相﹐晚年當以使相終。」旣退﹐元長大病不言﹐元度曰「觀其推步鹵莽如此﹐何足信哉﹗更俟旬日再往訪之﹐則可驗矣。」旬日復往﹐僧已不復記識﹐再以年月語之﹐率爾而言悉如前說﹐兄弟相顧大驚。然是年遂同登科﹐自是相繼貴顯。於元長則大謬如此﹐而元度終身無一語之差﹐以此知世所謂命術者﹐類不可信﹐其有合者皆偶中也。錢龍圖昂性剛介﹐最惡人過稱官秩﹐曰「近歲士大夫例福薄。」或疑而問之﹐答唬骸白﹖己有官不自以爲稱﹐而妄取他人官而稱之﹐豈非福薄邪﹖」翟資政公巽喜嘲謔﹐初爲祕書郎﹐同列多見侮誚。時兪尙書桌亦同在省中﹐嘗會飲。明旦﹐翟自外至﹐抗聲問曰「兪桌安在﹖」眾愕然﹐兪亦自失﹐翟徐曰「吾問昨夕餘瀝﹐欲復飲耳。」眾始大笑。它日或諫止之﹐翟曰「同列相嘲戲﹐三館之舊也。吾欲修故事耳﹐豈得已哉﹐」平日談論喜作文語﹐𨿽對使令亦然。爲中書舍人時﹐後省有庖者﹐藝頗精﹐翟亟稱之﹐後更懈怠﹐眾以尢翟曰「此小人也﹐而公數稱獎之﹐故令如此﹐公自治之。」翟不得已呼使前責曰「汝以刀匕微能﹐數見稱賞﹐而敢疏慢如此﹐使眾人以驕灌夫之罪歸汝﹐文於汝安乎﹖」左右皆匿笑﹐而庖竟不解爲何等語也。先公舊有小吏曰柴援﹐自言周室之裔﹐頗能詩。嘗有《寄遠詩》曰「別時指我堂前柳﹐柳色靑時望子時。今日柳綿吹欲盡﹐尙憑書去說相思。」又有客捨詩曰「隻影寄空館﹐蕭然饑鶴姿。秋風北窗來﹐問我歸何時﹖」其佳句可喜多此類。先公屢欲官之﹐未及而卒。世謂詩能窮人﹐此尢其甚者也。歐陽文忠公爲滑州通判﹐有祕書丞孫琳者簽書判官事﹐自言頃被差與崇儀副使郭咨均肥鄕縣稅﹐嘗創爲千步方田法﹐公私皆利﹐簡當易行。未幾﹐召入爲諫官﹐會朝廷方議均稅﹐因薦琳咨使試其法﹐詔從其請。起自蔡州一縣﹐以方田法均稅事﹐方施行而議者多不言便﹐遂罷。後秉政適復有旨置均稅司﹐命官分均陜西﹑河北稅。命下﹐兩路騷然﹐民爭斫伐桑棗逃匿﹐又羣訴於三司者至數千人。公復上疏請罷之﹐且言「均稅一事本是臣先建言﹐聞今事有不便﹐臣固不敢緘默也。」事亦尋寢。呂大尉惠卿元間貶建州﹐紹聖初復起﹐語人曰「吾在謫籍九年﹐𨿽冷水亦不敢飲﹐設有疾病﹐則好事者必謂吾戚戚所致矣。」汪彥章言頃有一士人﹐忘其名﹐初以進士登科﹐後爲法官至刑部侍郎﹐嘗有表曰「臣本實儒生﹐初非法吏。淸朝奪其素守﹐白首困於丹書。」𨿽以文辭自名者﹐無以過也。舊制召試館職﹐詩﹑賦各一篇。治平中東坡被召﹐自言久去場屋﹐不能爲詩賦﹐乃特詔試論二篇。神宗時﹐禦史吳申言「試館職止於詩賦﹐非經國治民之急﹐請罷詩賦﹐試策三道﹐問經史時務﹐每道問十事以上﹐以通否定髙下去畱。」於是詔自今試館職﹐論一首﹐策一道。建炎再復試法﹐惟策一道。東坡旣謫黃州﹐復以先知徐州日不覺察妖賊事取勘﹐已而有旨放罪﹐乃上表謝﹐神宗讀至「無官可削﹐撫已知危﹐」笑曰「畏喫棒邪。」張や舍人言柳子厚平生爲文章﹐專學《國語》﹐讀之旣精﹐因得掇拾其差失著論以非之﹐此正世俗所謂「沒前程」者也。又言子厚《感遇》二詩始終用太子事﹐不知其何謂。陜人薛公度言﹕少時猶及見司馬溫公自洛中來夏縣上冢﹐鄕人皆集﹐父老或請曰「願聞資政講書﹐以爲鄕裏之訓。」公欣然爲講《孝經庶人章》。元間﹐蔡太師以待制守永興﹐值上元陰雨﹐連三日不得出遊。十七日雨止﹐欲再張燈兩夕﹐而吏謂長安大府常歲張燈所用膏油至多﹐皆預爲備﹐今盡。臨時營之﹐決不能辦。蔡固欲之﹐或曰「惟備城庫貯油甚多﹐然法不可妄動。」亟命取用之﹐已而爲轉運使所劾。時呂汲公爲相﹐見之曰「帥臣妄用油數千斤﹐何足加罪乎﹖」寢其奏不下。柳永耆卿以歌詞顯名於仁宗朝﹐官爲屯田員外郎﹐故世號「柳屯田」。其詞𨿽極工致﹐然多雜以鄙語﹐故流俗人尢喜道之。其後歐﹑蘇諸公繼出﹐文格一變至爲歌詞﹐體制髙雅﹐柳氏之作殆不復稱於文士之口﹐然流俗好之自若也。劉季髙待郎宣和間嘗飯於相國寺之智海院﹐因談歌詞﹐力詆柳氏﹐旁若無人者。有老宦者聞之﹐默然而起﹐徐取紙筆﹐跪於季髙之前請曰「子以柳詞爲不佳者﹐盍自爲一篇示我乎﹖」劉默然無以應﹐而後知稠人廣眾中愼不可有所臧否也。王保和革爲開封尹﹐專尙威猛﹐凡盜一錢皆杖責配流。一日杖於市稠人中﹐有擲書一冊其旁者﹐亟取視之﹐則其臥中物也﹐因大驚﹐捕逐﹐竟不得。宣和末﹐河北盜起﹐以選出守大名﹐慘酷彌甚﹐得盜輒殺之﹐然盜愈熾。革自以殺人旣眾﹐且懲開封之事﹐常懼人圖已﹐所居輒以甲士環繞﹐然每對客必焚香。呂本中舍人時從辟爲師屬﹐私語曰「此止所謂『兵衛森畫戟﹐宴寢凝淸香』者也。」往歲吳中多詩僧﹐其名往往見於前輩文集中。予渡江之初﹐猶見有規者﹐頗以詩知名﹐其爲人性坦率﹐其徒謂之「規方外」﹐時年七十餘矣。談論蕭散可喜﹐臨終前數日有詩曰「讀書已覺眉稜重﹐就枕方欣骨節和。睡起不知天早晚﹐西窗殘日已無多。」葉左丞大愛之。國朝故事﹕敍班以宰相爲首﹐親王次之﹐樞密使又次之。乾興中﹐王沂公拜同平章事﹐曹利用以樞密使兼侍中充景靈宮使﹐而沂公充會靈觀使﹐遂班利用之下﹐中外深以爲失。天聖二年﹐王冀公卒﹐沂公遷玉淸昭應宮使﹐張文節公知白以平章事兼會靈觀使﹐及告謝﹐皆集門廬候閣門定班次。沂公當居首﹐利用默不言而忿形於色﹐閣門久不能決﹐上意不欲特出指揮﹐故但令有司裁定﹐遣內侍監督。久之﹐承明殿已坐請班首姓名欲先啟奏﹐沂公乃抗聲曰「但言宰臣王曾以下告謝。」班次始定。熙寧初﹐陳秀公升之拜相時﹐文潞公以司空節度使兼侍中爲樞密使﹐神宗以潞公三朝舊老﹐欲優禮之﹐故特詔班秀公上。潞公引曹利用事力辭﹐且言「臣忝文臣﹐粗知義理﹐不敢亂朝廷尊卑之序。」會王荊公亦言非是﹐曰「宰相之上豈容有他官﹐霍光功烈權勢𨿽盛﹐然猶序宰相下。」上於是從潞公之請。宣和間﹐王黼以太傳秉政﹐蔡攸以太保領樞密院﹐皆以眞三公居位。未幾﹐白﹑李二相拜太﹑少宰﹐遂詔二公班攸之下﹐其後黼罷相﹐復詔二相居攸上﹐猶用故事也。舊制﹕進士第三人以上及第人一任回﹐並召試館職。制科第三等人一任回亦然﹐仍並升通判資序。熙寧初﹐詔釐革﹐並令審官院依例與差遣。姚舜明侍郎初爲華亭令﹐民有爲商者﹐與一僕俱行﹐逾期不歸。其家訪之﹐則已爲人所殺﹐僕亦逃去。其家意僕之所爲也﹐捕得之﹐執訴於官﹐僕無以自明﹐舜明詰其所以而不能言﹐則械系之廡下。一日晨起聽訟﹐而囚忽大哭﹐舜明心疑之﹐然未暇顧也。訟者去﹐呼囚問曰「向何爲哭﹖」囚曰「適見訟者﹐乃殺吾主者也。」問何以知之﹐曰「見其身猶衣郎之衣﹐今失此人﹐我必濫死矣﹐是以哭耳。」舜明聞之憫然﹐欲物色之﹐未知其方。是夕適與同官宴集飲罷﹐宗室監酒務者數人共登後圃髙亭以憩﹐有妓女不知人在亭上而溲於亭下﹐宗室戲以物擊之﹐則有白衣男子大起艸間﹐眾大驚﹐亟命執之。至則惶恐稱死罪﹐曰「殺商人者我也﹐旦訴事於邑而忽心動﹐因悸不能行而伏於此﹐適見物墜於前疑爲捕﹐以今果見獲﹐我固當死。」旦送邑中﹐具得所掠物﹐遂置於法﹐僕於是得釋。蘇京字世美﹐丞相子容之子也。嘗爲許州觀察判官﹐時韓黃門持國知州事﹐甚器愛之﹐薦之於朝﹐其辭曰「竊見某人讀書知義理﹐臨事有風力。」前輩之不妄稱人如此。在外州府宮觀﹐舊惟西京崇福宮﹑南京鴻慶宮﹑舒州靈仙觀﹑鳳翔府上淸太平宮﹑兗州仙源縣景靈宮﹑太極觀﹐皆有提舉管勾官。熙寧初﹐始詔杭州洞霄宮﹑永康軍丈人觀﹑亳州明道宮﹑華州雲臺觀﹑建州武夷觀﹑臺州崇道觀﹑成都府玉局觀﹑建昌軍仙都觀﹑江州太平觀﹑洪州玉隆觀﹑五嶽廟﹑太原府興安王廟皆置。又增判三京畱司﹑禦史臺﹑國子監員﹐蓋以優士大夫之老疾不任職者﹐而王荊公亦欲以置異議之人也。舊制﹕諸路監司屬官曰「勾當公事」。建炎初﹐避今上嫌名﹐易爲「幹辦」。時軍興﹐一切所置﹐官司數倍平時而皆有屬官﹐所置縱橫﹐有題於傳捨者曰「北去將軍少﹐南來幹辦多。」宰相﹑使相妻封國夫人﹐執政﹑節度使﹑光祿大夫妻封郡夫人﹐然不系其夫之封爵。有夫之爵方爲郡公﹑郡侯而妻爲國夫人者﹐有夫之爵方爲縣伯﹑子男而妻爲郡夫人者。又每遇大禮﹐則加封﹐有夫爲小郡小國公﹐而妻爲大郡大國夫人者﹐皆恐非是。翰林學士﹐祖宗時多有別領他官﹐如開封府﹑三司使之類者﹐不復歸院供視艸之職。故禦內必帶知制誥﹐則掌詔命者也。官制後𨿽不領他職﹐然猶帶知制誥如故﹐遇闕則以侍郎給捨兼直學士院。近歲有以尙書兼權翰林學士者﹐而不帶知制誥﹐議者謂不若止稱直學士院。文臣換武﹐諸司使以下則悉有定制﹐正任以上則臨時取旨﹐比舊官多不遷﹐故慶曆間範﹑韓﹑王﹑龐四公皆以雜學士止得觀察使。熙寧初﹐王懿敏素以端明殿學士亦換觀察使。建炎初﹐孟郡王忠厚以徽猷閣直學士換承宣使﹐邢開府煥以待制換觀察使﹐非舊制也。宰執生日禮物﹐舊多差親屬押賜﹐例有書送物則赴閣門繳書﹐申樞密院取旨﹐出札子許收﹐乃下榜子謝恩﹐𨿽子侄亦然。王荊公爲相﹐因生日差其子﹐因上言「父子同財﹐理無饋遺﹐取旨謝恩皆僞作﹐竊恐君臣父子之間爲禮不宜如此﹐請自今應差子孫弟侄押賜﹐並不用此例。」從之。宣和間﹐童貫以太師領樞密院事﹐爲河北東等路宣撫使﹐有所陳請﹐𨿽本院亦用申狀。靖康間﹐李丞相綱以知樞密院事出爲河北﹑河東宣撫使﹐始以謂旣以輔臣出使﹐不當復有所屈﹐乃止用關。關﹐蓋都省樞密院自相往來文移之稱也﹐其體與札子大同而小異。樞密院承旨﹐本吏人之名﹐逐房又別置承旨﹑副承旨﹐舊得遞遷至承旨。太平興國七年﹐以翰林副使楊守一爲西上閣門使樞密都承旨﹐加「都」字﹐及用士人﹐皆自此﹐其後復止以吏爲之。熙寧三年﹐乃復以皇城使端州團練使李綬充副都承旨﹐且詔見樞密使副如閣門使禮﹐蓋以歷年不用士人﹐接遇及所領職事都無可考驗故也。未幾﹐又請鑄印﹐詔止許印在院文字﹐不得別用﹐以「樞密承旨司印」爲文。五年﹐曾樞密孝寬自尙書比部員外郎集賢校理同修《起居注》﹐爲起居舍人充史館修撰兼樞密都承旨﹐用文臣自此始﹐其後多由此往遷同知或簽書院事。劉資政玨靖康間爲太常少卿﹐因檢視禮器庫﹐見有故祭服甚多﹐將建請以爲戰士衲衣。有老吏諫曰「祭器獘則埋之﹐祭服獘則焚之﹐禮也。柰何以爲戰士衣乎﹖」劉嘿然無雜Α﹖邵博公濟言呂文靖公爲相﹐其夫人馬氏因時節朝宮中﹐慈聖謂曰「今歲難得糟淮白﹐夫人家有之乎﹖」對曰「有之﹐容妾還家進入。」旣歸﹐索其家所有得二十合﹐列之廡下。文靖歸問何所用﹖夫人對以中宮之言﹐文靖命止進一合﹐余並畱之﹐夫人曰「臣庶之家自相餉遺猶欲丰腆﹐柰何靳之﹖」文靖曰「此𨿽微物﹐而禁中偶乏而吾家乃有如許之多﹐可乎﹖吾非靳也。」《漢書陳勝傳》﹕「勝攻陳﹐陳守令皆不在﹐獨與守丞戰譙門中。」晉灼曰「譙門﹐義闕。」顏師古曰「譙門﹐謂門上爲髙樓以望耳。」樓一名譙﹐故謂美麗之樓爲麗譙。譙亦呼爲巢﹐所謂巢者﹐亦於兵車之上爲巢以望敵也。今流俗本譙字下有城字﹐非也﹐譙城已下矣。劉貢甫以謂﹕「譙﹐陳之旁邑﹐此適譙之門耳﹐猶今京師有宋門﹑鄭門之類也。」又《田橫傳》﹕「髙祖曰﹕『橫來﹐大者王﹐小者侯。』」師古曰「大者謂橫身﹐小者其徒眾也。」劉貢甫以謂﹕「者﹐則也﹐古人之語多如此。謂橫來﹐大則王﹐小則侯耳。方是時﹐從起屬漢功臣未盡封﹐安得地封田橫之徒眾乎﹖」蓋劉原甫與原甫之子仲馮皆精於《漢書》﹐每讀隨所得釋之﹐後成一編﹐號《三劉漢書》﹐其正前人之失皆此類也。金人之始入寇也﹐詔遣路樞密允迪使河東割地﹐有布衣王亢者﹐與之有舊﹐拉與偕行﹐亢爲人深目髙準多髯﹐事毳裘擅笠﹐獨騎而後。時所在村民多自相保聚﹐見亢﹐以爲虜也﹐執之﹐亢自辧數莫聽﹐則欲縛送州縣﹐亢不服。旁一人曰「爾不受縛﹐吾且斷爾之臂。」亢仰而言曰「幸斷我左臂。」或問何也﹖亢曰「右臂妨吾抓癢。」眾皆笑曰「此伶人也。」乃得釋。範龍圖純粹﹐文正公之幼子也。守延安﹐嘗大閱﹐百姓入教場觀者皆禁﹐俄而騎出﹐兩翼圍之﹐命觀者皆列坐﹐五人結一保﹐已而有十許人無保﹐呼使前問故﹐叩頭曰「夏國之人也。」復問曰「爾國使爾來覘我乎﹖」曰「然。」因令坐帳前﹐而後閱試技藝。迨暮而畢﹐復呼問之曰「吾之兵不亦精乎﹖」曰「然。」曰「歸語而主吾在此有以相待﹐欲爲寇者幸早來。」飲食而遣之。世言文公三子各得其父一體﹐蓋長子忠宣得其徳量﹐中子右丞純禮彜叟得其文學﹐徳孺得其將略也﹐邊人至今畏服焉。憲銜起於唐中葉以後﹐《職官志》記其所因甚略﹐云「至徳以後﹐諸道使府參佐皆以禦史爲之﹐謂之『外臺。』」按《李光弼傳》﹕「王承業爲河東節度使﹐政弛謬﹐侍禦史崔眾主兵太原﹐每狎侮承業﹐光弼素不平。及是詔眾以兵付光弼﹐眾素狂易﹐見光弼長揖﹐不卽付兵﹐光弼怒收系之。會使者至﹐拜眾禦史中丞﹐光弼曰﹕『眾有罪已前系﹐今但斬侍禦史﹐若使者宣詔﹐亦斬中丞。』」然則當天寶時﹐諸道參佐固已有禦史之名﹐不得云至徳後矣。予嘗考之開元中﹐宇文融由監察禦史陳便宜﹐請校天下戶籍﹐收匿戶羨田佐用度。玄宗以融爲覆田勸農使﹐鉤校帳符﹐得爲勛亡丁甚眾﹐擢兵部員外兼侍禦史﹐融乃奏慕容琦等二十九人爲勸農判官假禦史﹐分按州縣﹐疑此爲憲銜之始。蓋自後凡以他官被委任欲重其事者﹐咸假以禦史之名﹐又因以賞功﹐自方鎭及賓佐幕職﹐下逮卒伍之長﹐莫不領中丞﹑大夫禦史之名﹐名器之濫莫甚於此。本朝初尙因之﹐故至今中丞猶有「端公」之稱﹐蓋謂是也。元丰官制行﹐悉罷﹐然封拜蕃夷君長至今猶然。湖州銅官廟偶像衣冠甚古﹐其婦人皆如世所藏周畫人物﹐蓋唐人之遺迹也。翟公巽尢愛之﹐暇日多至廟中觀焉﹐往往徘徊終日。又嘗作大銅香鑪施毗陵天寧寺塔下﹐銘其上曰「公巽父作鑪燎薰覺皇。」韓忠憲公平日常語子弟曰「進取在於止足﹐寵祿不可過溢﹐年若至六十可以退身謝事﹐歸守父母墳墓﹐則是忠孝兩全矣。」及公薨﹐其子康公服旣闋﹐將造朝﹐自誓於墓前曰「仕宦至六十決當乞歸田裏﹐灑掃墳壠﹐期於不墜先訓。及熙寧中﹐以觀文殿學士守南陽﹐年五十九矣﹐遽欲謝事﹐又以自來大臣引年往往不卽賜可﹐徒奏牘累上旋復視事﹐故先手疏具述遺誡及誓於墓之事於上﹐且曰「昔晉王羲之爲會稽太守﹐去郡不仕﹐亦嘗自誓於父母墓前﹐朝廷以其誓苦﹐不復召之。臣今志願𨿽與羲之頗殊﹐然誓於先臣墓前無異矣。東晉固不足以比隆聖時﹐所以保全臣下一節﹐斯亦可尙臣區區之志﹐中外士大夫多有知者﹐卽非臣今日輕有去就﹐妄干退閒也。」然章屢上﹐終不允﹐迄不得如其志。及元初﹐方致仕﹐時年七十五矣﹐故士大夫以退爲難。官制行後﹐凡大禮猶準唐故事﹐置五使﹕大禮使則首相爲之﹐禮儀使則禮部尙書爲之﹐儀仗使則兵部尙書爲之﹐鹵簿使則禦史中丞爲之﹐橋道頓遞使則京尹爲之。惟頓遞司例造酒分餉近臣﹐京師稱頓遞司酒爲最美。徽宗朝五使皆用執政次第爲之﹐大觀元年明堂大禮﹐先公以尙書右丞爲橋道頓遞使。宣徽使本唐宦者之官﹐故其所掌皆瑣細之事﹐本朝更用士人﹐品秩亞二府﹐有南北院﹐南院資望比北院尢優﹐然其職猶多因唐之舊。賜羣臣新火﹐及諸司使至崇班內侍供奉諸司工匠兵卒名籍﹐及三班以下遷補假故鞫劾春秋﹐及聖節大宴節度﹑迎授恩命﹑上元張燈﹑四時祠祭﹑契丹朝貢內庭﹑學士赴上督其供帳﹑內外進奉名物﹑教坊伶人歲給衣帶﹑郊禦殿朝謁聖容﹑賜甫國忌﹑諸司使下別籍分產﹑諸司工匠休假之類﹐武臣多以節度使或兩使畱後爲之﹐又或兼樞密。文臣則前二府﹐及侍從之官髙久次有勛勞者方得之﹐其居藩府則稱「判」﹐其重如此。元丰官制行﹐罷宣徽使不置﹐時爲之者二人﹕張文定公與王君貺也。特命領使如舊﹐其後君貺自請依執政置墳寺﹐詔特依﹐後毋爲例。陳無己嘗以熙寧元丰間事爲編年書﹐旣成﹐藏之龐莊敏家。無己之母﹐龐氏也。紹聖中﹐龐氏子有懼或爲己累者﹐竊其書焚之﹐世無別本﹐無己終身以爲恨焉。「彩選格」起於唐李邰﹐本朝踵之者有趙明遠﹑尹師魯。元丰官制行﹐有宋保國皆取一時官制爲之﹐至劉貢父獨因其法﹐取西漢官秩升黜次第爲之﹐又取本傳所以升黜之語注其下﹐局終遂可類次其語爲一傳﹐博戲中最爲雅馴。初貢父之爲是書也﹐年甫十四五﹐方從其兄原父爲學﹐怪自數日程課稍稽﹐視其所爲﹐則得是書﹐大喜﹐因爲序冠之﹐而以爲己作。貢父晚年復稍增而自題其後﹐今其書盛行於世。司馬溫公編修《資治通鑑》﹐辟劉貢甫﹑範純夫﹑劉道原爲屬﹐兩漢事則屬之貢甫﹐唐事則屬之純夫﹐五代事則屬之道原﹐余則公自爲之﹐且潤色其大綱。書成﹐道原復類上古至周威烈二十二年以前事爲《通鑑前紀》﹐又將取國朝事爲《後紀》。《前紀》旣成而病﹐自度《後紀》之不復可成也﹐更《前紀》爲《外紀》。《史記》載秦始皇及二世行幸郡縣﹐立石刻辭。世傳泰山篆字可讀者﹐惟有二世詔五十許字﹐而始皇刻辭皆謂已亡。宋丞相莒公鎭東平日﹐遣工就泰山撫得墨本﹐以慶曆戊子歲別刻新石﹐親作《後序》﹐止有四十八字。歐陽文忠公《集古錄》亦言友人江鄰幾守官奉髙親到碑下﹐才有此數十字而已。其後東平劉斯立嘗登泰山絕頂訪秦篆﹐徘徊碑下﹐其石埋植土中﹐髙不過四五尺﹐形制似方而非方﹐四面廣狹皆不等﹐因其自然不加磨礱。所謂五十許字者在南面稍平處﹐人常所撫扌﹐故士大夫多得見之。其三面尢殘缺蔽暗人不措意﹐隱隱若有字痕刮磨扌後蝕﹐試令撫以紙墨﹐漸若可辧﹐蓋四面起以東﹑北﹑南爲次﹐四面周圍悉有刻字﹐總二十二行﹐行十二字。字從西面起以東﹑北﹑南爲次﹐西面六行﹐北面三行﹐東面六行﹐南面七行﹐其末有「制曰可」三字﹐復轉在西南稜上。其十二行是始皇辭﹐其十行是二世辭﹐以《史記》証之﹐文意皆具﹐計其缺處字數適同﹐於是泰山之篆遂爲全篇。如「親巡遠黎」﹐《史》作「親巡遠方黎民」﹐「金石刻」作「刻石」﹐「著」作「休」﹑「嗣」作「世」﹐「聽」作「聖陲」﹐「體」作「禮」﹐「昆」作「後」﹐則又史家差誤﹐皆當以碑爲正。其曰「禦史大大」者﹐大夫也。莊子曰「且而屬之夫夫。」衛宏曰「古文一字兩各﹐因就注之。」斯立名﹐丞相莘老之子﹐善爲文章﹐晚榜所居室曰「學易堂」﹐類其文爲二十卷﹐號《學易集》﹐行於世。漏澤園之法起於元丰間﹐初予外祖以朝官爲開封府界使者﹐嘗行部宿陳畱佛祠。夜且半﹐聞垣外洶洶若有人聲﹐起燭之四望﹐積骸蔽野﹐皆貧無以葬者委骨於此﹐意惻然哀之﹐卽具以所見聞請斥官地數頃以葬之﹐卽日報可。神宗仍命外祖總其事﹐凡得遺骸八萬餘﹐每三十爲坎皆溝洫﹐什伍爲曹序﹐有表總﹑有圖規﹐其地之一隅以爲佛寺﹐歲輪僧寺之徒一人使掌其籍焉。外祖陳氏名向﹐字適中﹐睦州人﹐起白屋﹐以才自見﹐屢使諸路﹐有能名。官制初行﹐爲度支員外郎。元初﹐出爲江西轉運副使﹐徙楚州﹐未幾卒。賈魏公平生歷官多創置﹐景元年始置崇政殿說書﹐自都官員外郎首爲之。四年﹐置天章閣侍讀﹐與趙希言﹑王崇道首爲之。比直龍圖閣預內朝起居﹐班在本官之上﹐遞直侍講於邇英﹑延義二閣﹐在崇政殿庭廡下。皇元年﹐置觀文殿大學士寵待舊相﹐公自使相首爲之。崇政殿說書本以待庶官之資淺未應爲侍講者﹐故熙寧初﹐呂吉甫太尉﹑曾子宣丞相始攺京官卽得之。至元中﹐範純夫翰林﹑司馬公休諫議皆以著作佐郎直兼侍講。宣和又置邇英殿說書﹐命揚中立龍圖以著作郎爲之。近歲﹐初召尹彥明﹐議所除官﹐將以爲邇英殿說書﹐而議或以爲祖宗時無有﹐乃攺崇政殿云。予所見藏書之富者﹐莫如南都王仲至侍郎家﹐其目至四萬三千卷﹐而類書之卷帙浩博﹐如《太平廣記》之類﹐皆不在其間﹐𨿽祕府之盛無以逾之。聞之其子彥朝云﹕其先人每得一書﹐必以廢紙艸傳之﹐又求別本參較至無差誤乃繕寫之﹐必以鄂州蒲圻縣紙爲冊﹐以其緊慢﹑厚薄得中也。每冊不過三四十葉﹐恐其厚而易壞也﹐此本專以借人及子弟觀之。又別寫一本﹐尢精好﹐以絹素背之﹐號「鎭庫書」﹐非己不得見也。「鎭庫書」不能盡有﹐才五千餘卷。蓋嘗與宋次道相約傳書﹐互置目錄一本﹐遇所闕則寫寄﹐故能致多如此。宣和中﹐禦前置局求書時﹐彥朝已卒﹐其子問以鎭庫書獻﹐詔特補承務郎﹐然其副本具在。建炎初問渡江﹐書盡畱睢陽第中﹐存亡不可知﹐可惜也。官制初行﹐李邦直爲吏部尙書﹐時寄祿官才承議郎﹐神宗以其太卑﹐詔特遷朝奉大夫﹐其後無踵其例者。唐庚字子西﹐眉山人﹐善爲文﹐常以爲《六經》已後便有司馬遷﹐三百五篇之後便有杜子美﹐《六經》不可學亦不須學﹐故作文當學司馬遷﹐作詩當學杜子美﹐二書亦須常讀﹐所謂不可一日無此君也。尢不喜《新唐書》﹐云「司馬遷敢亂道卻好﹐班固不敢亂道卻不好﹐不亂道又好是《左傳》﹐亂道又不好是《新唐書》﹐八識田中若有一毫《唐書》﹐亦爲來生種矣。」楊侍讀繪熙寧間知南京﹐有惠政﹐予及見故老有能道當時事者﹐云「春秋勸農時﹐必微服﹐屏騎從至田野中﹐民莫知其太守也。有獻漿水者﹐欣然爲舉之。」以是多知民間疾苦之實﹐亦以見前輩爲政平易如此也。自古人君卽位之次年攺元﹐以至終身。漢文帝始以卽位之十年爲「後元」年﹐景帝復以卽位之七年爲「中元」年﹐又六年爲「後元」年。至武帝初年乃號「建元」年﹐其後屢易其號﹐以至於今。𨿽立號紀年始於武帝﹐然其源蓋自文帝之「後元」也。韓魏公喜營造﹐所臨之郡必有攺作﹐皆宏莊雄深稱其度量。在大名於正寢之後稍西爲堂﹐五楹尢大﹐其間洞然﹐不爲房室﹐號「善養堂」﹐蓋其平日宴息之地也。國朝旣以節度使爲武官之秩﹐然文臣前二府之久次者間亦得之﹐蓋優禮也。其不歷二府而爲節度使者﹐自國初至今凡六人﹐然皆有由。陳康肅堯咨始自翰林學士﹐換宿州觀察使知天雄軍﹐特詔位丞郎上﹐其後自安國軍畱後拜武信軍節度使。張宣徽堯佐自禮部侍郎三司使拜淮康軍節度羣牧制置使﹑宣徽南院使﹑景靈宮使﹐言者交章論之﹐遂罷宣徽﹑景靈二使﹐頃之復加宣徽使判河陽。王君貺自熙寧間以侍從久次爲宣徽使﹐會官制作﹐廢宣徽使不置﹐時爲之者獨有君貺與張文定二人﹐特詔領使如故﹐其後君貺判大名府當再任﹐遂拜武安軍節度使。蔡太保攸政和末自宣和殿大學士﹑上淸寶宮使拜淮康軍節度使。靖康中﹐張永錫孝純自延康殿學士知太原府﹐拜檢校少保某軍節度使。建炎初﹐杜僕射充自端明殿學士東京畱守拜宣武軍節度使。大抵陳康肅以次遷﹑張宣徽以戚裏﹑王君貺以官制攺革﹑蔡居安以恩亻幸﹑張永錫以守禦之勞而杜僕射以居守﹐欲重其任也。國朝不歷眞相而爲相者凡七人﹐錢文僖﹑程文簡﹑夏文莊﹑蔡元度﹑蔡居安攸﹑梁才甫子美﹐而鄧樞密洵武眞以少保領院而不兼節鉞﹐前所未有也。

