吳中故語

﹝明﹞楊循吉撰

●太傅收城

勝國之末﹐太尉張士誠據有吳浙﹐僭王自立﹐頗以仁厚有稱於其下﹐開賓賢館﹐以禮羈寓。一時士人被難﹐擇地視東南若歸。自是捎能羅致名客﹐如張思廉﹑陳羅完﹑周�琦輩皆在焉。

及大朝行弔伐之﹐誅羣雄稽顙﹐而士誠獨後。至勤王師鐘鼓聲伐﹐螳臂自衛﹐天下笑之。

當是時﹐太傅中山武寧王實爲元帥﹐以長圍圍城。城中被困者九月﹐資糧盡罄﹐一鼠至費百錢。鼠盡﹐至煮履下之枯革以食。於時城中士卒登垣以守﹐多至亡沒。士誠聚屍焚於城內﹐煙焰不絕﹐哀號動地。

武寧圍久不克﹐或有獻計者曰「蘇城蓋龜形也。六處同攻﹐則愈堅耳。不若擇其一處而急攻之﹐乃可破也。」會士誠之親信李司徒者﹐亦密遣入至軍前納款。武寧王乃引兵從閶門入。士誠募勇士十人﹐號曰「十條龍」者﹐皆執大杖出戰死焉。武寧乃入﹐不戮一人。時信國公以城久不破怒﹐若城下之後﹐一歲小兒亦當斫爲三段。時信國引兵從葑門入﹐遇城中士女必處以軍法。武寧聞之﹐急使人捧令牌迎信國軍﹐曰「殺降者斬。」信國軍乃止。

士誠聞城破﹐其母作淮音語士誠曰「我兒敗矣。我往日道如何﹖」士誠乃悉驅其骨肉登齊雲樓﹐縱火焚之﹐而已獨不死﹐曰「吾救一城人命。」乃就縛﹐俘至都下。

李司徒者得以鼓樂迎導﹐遊城三日﹐意謂必得重賞﹐乃竟正丁公之戮焉。李司徒故宅﹐今吳縣學宮是也。其墓在九龍塢﹐亦被髮掘久矣。

初葑門以信國之入﹐至今百載﹐人猶蕭然。武寧入閶門﹐故今民物繁庶﹐余門皆不及也。

迹士誠之所以起﹐蓋亦乘時喪亂﹐保結義社﹐泛海得杭﹐遂止於蘇。觀其在故元時貢運不絕﹐亦固知有大義者﹐獨恨不能如吳越錢做王之獻土﹐以取覆滅。哀哉﹗然蘇人至今猶呼爲張王云。

●魏守攺郡治

蘇州郡衙﹐自來本在城之中心。僭周稱國﹐遂以爲宮﹐頗爲壯麗。元有都水行司﹐在胥門內﹐乃遷衙居焉。及士誠被俘﹐悉縱煨焰﹐爲瓦礫荒墟﹐方版圖始收玆地。

髙皇擇一守未愜。蒲圻魏公觀方﹐以國子祭酒致仕。將歸﹐上親宴餞於便殿﹐得平蘇之報﹐因酌酒畱之曰「蘇州新定﹐煩卿往治。」蒲圻遂領蘇州。

時髙太史季迪方以侍郎引歸﹐夜宿龍灣﹐夢其父來書﹐其掌作一魏字云「此人愼勿與相見。」太史由是避匿甫裏﹐絕不入城。然蒲圻愛被殷勤﹐竟遂棄寐﹐告爲忘形之交。然未有驗。

蒲圻碩學夙充﹐性尢仁厚﹐賁臨之久﹐大得民和。因郡衙之隘﹐乃按舊地而徙之﹐正當僞宮之基。初城中有一港曰《錦帆涇》﹐云闔閭所鑿﹐以遊賞者﹐久已堙塞﹐蒲圻亦通之。

時右列方張﹐乃爲飛言上聞﹐云「蒲圻復宮開涇﹐心有異圖也。」時四海初定﹐不能不關聖慮﹐乃使一禦史張度覘焉。禦史至郡﹐則僞爲役人﹐執搬運之勞﹐雜事其中。斧斤工畢﹐擇吉構架﹐蒲圻以酒親勞其下人予一杯﹐禦史獨謝不飲。是日髙太史爲上梁文。禦史還奏。蒲圻與太史並死都市﹐前工遂輟。

至今郡治猶仍都水之舊僻﹐在西隅堂宇逼側﹐不稱前代。儀門下一碑﹐猶是都水司記﹐可徵也。而僞吳故基﹐獨爲耕牧之場﹐𨿽小民之家無敢築室其上者。惟宮門巍然尙存﹐蒿艾滿目﹐一望平原而已。然數年之前﹐猶有拾得箭鏃與金物者。近亦無矣。

●嚴都堂剛鯁

嚴徳明在洪武中爲左僉都禦史﹐嘗掌院印﹐以疾求歸﹐發廣西南丹充軍﹐面刺四字曰「南丹正軍」。後得代歸吳中﹐居於樂橋﹐深自隱諱﹐與齊民等。宣徳末年﹐猶存西軍之過﹐暴苦民家。公奮手毆之﹐西軍訟於察院被逮。時禦史李立坐堂上﹐公跪陳雲﹕「老子也曾在都察院勾當來﹐識法度底﹐豈肯如此﹖」李問云「何勾當﹖」嚴公云「老子在洪武時曾都察院掌印﹐今堂上版榜所稱嚴徳明者卽是也。」李大驚﹐急扶起之﹐延之後堂﹐請問舊事﹐歡洽竟日而罷。後禦史繆讓家宴客﹐教授李綺上坐﹐致公作陪。公時貧甚﹐頭戴一帽已破﹐用雜布補之。綺易其人﹐見公面上刺字﹐憐而問之云「老人家何事刺此四字﹖」公怒因自述﹕「老子是洪武遺臣﹐任僉都禦史﹐不幸有疾﹐蒙恩發南丹﹐今老而歸。」且曰「先時法度利害﹐不比如今官吏。」綺亦大驚﹐拜而請罪﹐因退避下坐。前輩朴雅安分如此。聞之長者﹐洪武時吳中多有仕者﹐而惟嚴公一人得全歸焉。今其子孫不聞如何也。然當公在時已埋沒不爲人所知﹐況其後乎﹖

●況侯抑中官

蘇州﹐古大郡也﹐守牧非名公不授﹐載見前聞。自入我朝﹐魏公觀以文化爲治﹐姚公善以忠烈建節﹐赫如也。自時厥後﹐乃得況公鐘焉。

公本江西人﹐實姓黃氏。初以小吏給役禮部﹐司僚每有事白堂上﹐必引公與俱﹐有所顧問﹐則回詢於公以答。尙書呂公震奇之﹐因薦爲儀制主事。

仁宗賓天﹐宣宗在南京﹐當遣禮官一人迎駕。眾皆憚行。呂尙書以公就命﹐公挺然出曰「是固非我不可﹗」鋪馬馳七晝夜至南京。駕發﹐公紗帽直領芒鞋﹐步扶版轎行千餘里﹐不辭其勞。宣宗憐之﹐敕令就騎。每至頓次﹐則已先謁道左。宣宗由是知其忠勤可用。

時承平歲久﹐中使時出四方﹐絡繹不絕﹐采寶幹辦之類名色甚多。如蘇州一處﹐恆有五六人居焉。曰來內官﹐羅太監尢久﹐或織造﹐或采促織﹐或買禽鳥花木﹐皆倚以剝﹐民祈求無藝。郡佐﹑縣正少忤﹐則加捶撻﹐𨿽太守亦時訶責不貸也。其他經過內宦尢橫﹐至縛同知臥於驛邊水次﹐鞭笞他官﹐動至五六十以爲常矣。

會知府缺﹐楊文貞公以公薦而知蘇州。有內官難治﹐乃請賜敕書以行。文貞難其事﹐不敢直言﹐乃以數母字假之以柄。下車之日﹐首謁一勢閹於驛﹐拜下不答﹐斂揖起雲﹕「老太監固不喜拜﹐且長揖。」旣乃就坐﹐與之抗論。畢出﹐麾僚屬先上馬入城﹐而已禦轎押其後。由是﹐內官至蘇皆不得撻郡縣之吏矣。

采內官以事杖吳縣主簿吳淸。況聞之﹐徑往執其兩手﹐怒數曰「汝何得打吾主簿﹖縣中不要辦事﹐只幹汝一頭事乎﹖」來懼﹐謝爲設食而止。於是終況公之時十餘年間﹐未嘗罹內官之患也。

然況公爲政﹐特向嚴峻﹐故時有以輕罪而杖死者。禦史某巡按在蘇﹐況適過交衢中﹐拱手而過﹐不下轎徑去。人乃銜之﹐競以爲謗﹐故久抑遏不遷。至九年﹐復爲畱守卒官。然蘇州至今﹐風俗淳良﹐則皆其變之也。至於減三分糧﹑當一代軍﹐則其惠澤之在人者不小也。然其初非呂尙書之薦﹑宣廟之知﹑楊文貞之助﹐則安得如是﹖而九年之間﹐使不滿而他徙﹐則其政未必告成若此也。郎中引與之﹐俱逸其名﹐不恥下問﹐以達其下﹐亦賢矣哉﹗

●錢曄陷楊貢

錢曄﹐常熟之富人也﹐人貲得授浙江都司都事﹐豪壓一邑。

知府楊貢訪朱漢房禦史﹐曄在焉﹐衣服鮮美﹐而語言容止﹐並復都雅。貢敬之﹐旣去問﹐得是貲官。貢始悔恨﹐曰「此吾部小民﹐何敢與吾坐乎﹖」惡之。

曄之寓捨在泰伯橋下。先是指揮何某﹐呼角妓數人供宴﹐舟載經曄寓過。曄亦方筵客﹐截而有之。何由是銜曄至﹐是每短曄於貢。貢旣深惡曄﹐得何言益怒。於是以事收之下府獄。吳人大喜。貢具本馳奏。

曄之輩如劉以則等數人皆大家也﹐乎日相結爲友﹐見曄敗﹐有齒寒之懼﹐各助曄銀五百兩﹐必欲勝貢。

曄家僮奴數百人﹐多有有智能者。貢之本旣發上道﹐曄家人隨焉﹐詐爲附舟者﹐與賫本吏一路遊﹐處卒賂之。發封竊視﹐盡得其所奏情罪。辭吏先往﹐預以本進焉﹐一一皆破貢所論者也。後三日﹐貢本始入﹐同下巡撫都禦史鄒來鶴推勘。鄒特欲扶曄﹐故遲之。以貢難抑不敢決。初曄之在獄﹐獄囚夜反。知縣聞人恭白貢請乘勢棒殺曄。貢不肯﹐曰「是何得好死獄中。」貢意蓋欲顯戮曄﹐並沒其產也。及鄒旣爲曄獄久未成﹐曄遂使人以貨謀於權貴﹐乞同提至京理對。於是貢與曄皆就逮北行。初將朝審﹐時方嚴寒﹐曄賂校尉﹐五更已縛貢﹐縛繩至骨﹐又不與飲﹐裸凍欲僵﹐莫能發一語。曄則飲酒披裘﹐至臨入始一縛焉。於是貢辭不勝。貢至刑部﹐尙書某曰「楊知府汝作街頭榜用牌兒名綴語﹐此時已天奪汝魄矣﹐尙何言﹖」初曄進本﹐自署浙江都司都事。至是刑部覆不言貢以知府。按曄事但言以都事與知府詰奏﹐事勢相等。又曄與貢亦交有所論﹐於是論貢與曄皆爲民。吳人冤之。

貢誠淸苦無所私﹐其收曄亦深欲抑彊而自立也。公不勝貨﹐事遂以壞。惜哉﹗然於貢亦何損焉﹖當時僉事湯琛賦一詩紀之﹐蓋幾千言﹐語𨿽鄙俚﹐皆述實也﹐詞多不載。貢旣去郡﹐貧甚還家﹐布衣破帽﹐教授以自養﹐近始卽世。曄無子﹐亦老死家中。將死前月餘﹐所乘馬尾一旦盡落﹐人謂絕後之兆。方曄盛時﹐其享用等封侯﹐園池之勝﹐蓋爲江南甲冠。嘗於池中築一亭﹐夏月宴客則登焉。客旣集﹐則去橋﹐不得輒去。亭皆四空﹐嫌日色蒸照﹐則取大方舟實以土﹐上種名花作髙屏﹐視日所至﹐牽而障焉。

●王文捕許妖

許道師﹐尹山之小民也﹐善房中術﹐以白蓮教惑人﹐欲鉤致婦人爲亂。有傳道者數輩﹐事之以爲神佛﹐遂鼓動一境皆往從焉。

其人居一室中﹐人不得妄見。以五月五日取蜈蚣﹑蛇﹑蠍﹑壁虎等五種毒物聚置一甕中﹐閉而封之﹐聽其相食﹐最後得生者其毒特甚﹐乃取而刺其血﹐和藥浸水貯之。令婦人欲求法者﹐必令先洗其目﹐云「不爾不淸淨不可以見佛。洗後入室﹐金光眩然﹐妄見諸鬼神」相愚。無知者於是深信之﹐以爲誠佛也。道師坐一大竹籃中﹐令婦人脫衣﹐抱持傳道。婦人不肯者﹐則請令小兒摸其勢﹐果若天閹者﹐於是競不疑之。及親體﹐則迫而淫焉。婦人或聽或不聽﹐無不被污而出﹐不敢語人。故其後至者不絕。有沈三娘者與之淫尢密﹐每招村之婦女來傳法﹐則並污之。惑者旣眾﹐恆所聚人亦幾百數。

時都指揮翁某新至﹐欲以此立功求升。百戶李慶贊之﹐遂白都禦史王文張皇其事。文時以賑濟在蘇﹐亦有喜功心。三人議﹐遂合乃發衛兵五百人往收之。知府汪滸﹑指揮使謝某坐中軍﹐李慶爲前哨。妖黨初但以淫人﹐故爲左道﹐實未敢爲叛也。至是懼死﹐乃相率遁去居田野中。其類惑之者執竹槍﹑田犁之器衛之。許道師坐一石上﹐衛兵列陣而對之。其黨曰「汝軍家勿動﹗吾師少誦一咒﹐則汝等來者皆死。」衛兵惑之﹐果欲反走。中一卒曰「賊首坐在石上﹐何難擒也﹗」馳突前至道師﹐所執其衣領擒之﹐餘皆盡縛無脫者。蓋將三百人焉﹐皆以檻車載送捷上。

尙書於謙在兵部深知其飾功﹐止特奏升翁一級﹐余並不遷。賊首置極典﹐連誅者三四十人﹐沈三娘者亦在焉。後李慶進本﹐自陳其功﹐乞遷官。於尙書立案不行。慶爭曰「若如此﹐則使他日有警﹐人不肯用心也。」於曰「吾杭州人﹐豈不知此事僞耶﹖今一士執一人遂謂之討叛乎﹖」遂罷。

許妖之罪﹐自是滔天﹐不容誅矣﹗然其間田野愚夫﹐有一時無知相從者。因三人有遷官之心﹐遂使三百人皆以大辟死﹐誠何心耶﹖後文被誅﹐翁亦縊死﹐李慶之二子皆爲盜﹐死獄中﹐亦報施之不爽也已。

●三學罵王敬

成化癸卯之歲﹐太監王敬以采辦藥材﹑書籍至江南。所至官司﹐無不望風迎合﹐任其意剝取財貨﹐無敢沮者。於是民間凡有衣食之家﹐悉不自保﹐惴惴朝夕。又有一種無賴小人﹐投附其中﹐悉取富人呈報﹐或以償其私怨。敬旣恃其權姦﹐於是大肆厥惡﹐至及於士類。先在杭州時﹐使士子錄書﹐或不如意﹐則出梵經使鈔之﹐得賂而止。至蘇﹐復以子平遺集要三學筆錄﹐其多至千餘卷。初每生給錄一帖﹐凡錄數百帖與之矣。

時方近秋試﹐復以紙牌呼集諸生。諸生知其意﹐復欲抄書不往。敬怒﹐使人督促三學學官。學官不得已﹐率諸生往見於姑蘇驛。敬時坐堂上﹐其副曰王臣者立其傍。王臣本杭之無賴﹐嘗得罪當死﹐有邪術﹐能爲木人沐浴跳踉於幾上。夤緣進上﹐遂得寵用。是行實其計。敬之爲惡﹐大抵皆斯人爲之﹐敬特爲之屍而已。時敬見諸生至﹐責曰「何不肯寫書﹖」眾合辭對﹕「向來已寫訖。」敬曰「昨日飯今尙飽耶﹖」遂欲﹕笞學官。諸生乃大噪﹐呼其在門下者皆入指敬面而罵之。敬起而復坐﹐不能爲進退﹐荒忙失措﹐仰面偃肩於座上聽其罵。其部下軍校執杖擊﹐諸生走出驛門﹐遇市薪二束﹐各執之反擊。軍校皆散走。王臣知不敵﹐遁入舟中。眾又從而逐之。有鄭五者﹐都下惡少﹐亦王臣黨也﹐被執至城門下闔門而毆之幾死。時三學生徒及其家僮僕幾百人旣散去。

明日﹐敬召知府劉公瑀﹐泣而怨之以爲計﹐使諸生罵之。劉公跪拜乞罪﹐出而訪求罵者。自三學乃一時恃其眾多﹐以所訪十七人及諸生皆引見敬。王臣時在側﹐乃極口詆訶諸生。不知何人悉以諸生陰短報王臣。臣悉發之﹐眾大慚而出。劉乃引罵者笞於皇華亭下﹐各二十具數而已。劉次日召諸生責之曰「王敬家有三條玉帶﹐汝輩小兒﹐何能與之抗﹖且說永樂間秀才罵內使﹐皆發充軍。汝謂無紅船載汝輩耶﹖恐械至臨淸則俱死爾﹗」長洲學生戴冠獨抗對曰「死生有命﹐如何怕得﹖」遂罷。然諸生又有自書其輩名字詣敬首告者﹐益爲敬所窺薄焉。方罵時﹐巡撫都禦史王公恕適至。公嚴峻剛方﹐特爲天下具瞻﹐平生恆不喜閹貴至此。諸生懼罪哀訴焉。公曰「旣已罵訖﹐今無如之何﹖且俟其歸必作奏﹐亦不過行巡撫巡按處耳。今且勿嘩。」諸生大失望。然不知王公密奏已達矣。後敬至闕下﹐果以諸生事上。至動震怒﹐果下巡按推治。時敬勢方張未敗也。諸生又往告王公﹐王公曰「此人耳目至多﹐蘇州南北交往之地﹐兼有二豎在此﹝謂織染局有太監二人﹞。旣曰推治﹐安得不笞朴﹖松江僻靜﹐吾已與禦史言﹐送彼中獄矣。」巡按時爲張公淮﹐亦號有風力﹐不肯承旨重繩諸生﹐以是得無苦。然張公亦且未敢決其事﹐持兩可之說﹐以待會王敬。等事敗下獄﹐張公乃上其事﹐得皆末減焉。

初敬出時﹐气焰薰天﹐諸生以士子罵之﹐與古人烈烈者何異﹖惜其後更無挺然自當敢出數語與此輩辧曲直者﹐俯首帖耳反敗儕輩之事﹐抑何前後之不類乎﹖惜哉﹗聞諸四方可笑也。古之爲忠義﹐志定於平日﹐而气發於一時。彼無根之怒。豈可一旦而施之遂以徼取忠義之名乎﹖若然﹐則陳東輩徧天下皆是也。當時好事者遂傳以爲吳中士子美談﹐不知乃一時之气耳﹐豈不過哉﹗此卷有裨史學﹐黃氏《吳記》﹑祝氏《猥譚》﹐鄙褻馳頹遠不及也。顧嘉慶識。

