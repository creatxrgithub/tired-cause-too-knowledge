健余箚記淸尹會一

健余先生撫豫條教

﹝淸﹞尹會一著張受長輯

健余箚記自序

昔薛文淸嘗言﹕自朱子後﹐性理已明﹐正不必著書。程明道﹑許魯齋皆未嘗有專著﹐而言道統者必歸焉。信足以定吾學之的矣。然文淸未始無書也﹐讀書錄二十卷﹐其不得已而有言乎﹖夫言以足志所重﹐顧行而著書於世﹐每與行違﹑迹相似而實不同﹐此聖賢之所以欲無言而終有言﹑𨿽有言而異於有言者之言也﹗余自四十以還﹐篤信正學﹐而精力就衰﹐難於彊記﹐有志未逮﹐終日在悔吝中﹐大懼荒落無成﹐因將耳目所經﹐凡切於身心﹑可以反求而得者﹐俱書於冊﹐時時檢點﹐用以自省自克﹐匪敢附於先儒讀書諸錄也。乾隆六年夏六月庚子博陵尹會一元孚題

健余先生剳記序

曩余輯四書朱子本義匯參﹐吾友健余先生屢書惇勉﹐且曰近訂剳記﹐自省自克。余心識之﹐苦遠莫能致。丙寅冬﹐先生督學南來﹐延余入幕。方是時﹐先生爲士習人心計﹐提唱小學﹐發明經訓﹐凡心性理气義利儒釋﹐與夫古今升降一切著述源流異同之故﹐無不反復陳列﹐懇款周折。而余羸老﹐討論暇卽衰疲﹐終無由讀其書。越二載﹐先生卒於松江﹐余往哭之﹐感慟疾作。明年秋﹐公子嘉銓以剳記槁本丐余訂正﹐始得見。夫剳記往來於胸中者﹐越今十年矣﹐使蚤見之﹐纂入匯參﹐自可與薛文淸讀書錄﹑胡敬齋居業錄﹑羅整庵困知記﹐以及陸平湖蒙存諸說並存千載。一時交臂失之﹐此余垂耄之年所深恨且慚﹐而益信先生俟百世而不惑﹐後起定有人在﹐非偶然也。卒讀再三﹐見其隨時隨筆﹐精知質行﹐蓋不畱毫髮憾。而其指要﹐大都前示余書盡之﹐釐成四卷。同學之切近﹐政教之紀綱﹐古人之賢姦﹐閱歷之得失﹐以類而推﹐點次便覽﹐亦吾匯參之例則。然他日相從地下﹐莫逆於心﹐尢余訂交二十餘年﹐拳拳執友﹐而外間罕知者已。乾隆十有五年冬十月癸未已山學弟王步靑題於竹裏艸堂時年七十有九

健余札記卷一爲學

爲學要知學爲何事人何故宜學天旣生我爲人便當效法爲人的樣子所以小學不可不豫我旣爲天所生之人便當擴充爲人的分量所以大學不可不講能學則可以作聖不學則無以成人常存此心所學自正必有循序致精日新不已之功效若開首不明爲學大指此心先錯𨿽殫精敝神終其身亦不過記誦詞章之末總爲利祿二字結果一生負天甚矣俗學之獘大率坐此亟宜猛省

或問學之不講久矣願聞正學大指曰學問之道不外修己治人修治之功只要遷善攺過嚴而操之曰克己約而守之在居敬居敬則能窮其理而踐其事由己及人俱可歸於至善而底厥成矣然其始必先立志必如孔子所謂志於學志於道志於仁方可言立志然志有定向非見之眞者不能是以程子云學之道必先明諸心知所往卽大學所謂知止而後有定也

謝上蔡曰克己須從性偏難克處克將去此語最切於學者蓋人性皆善而本心之徳不能不壞於人欲皆由性偏處爲累憚於克治耳能從難克處用力則義理之性以漸而復矣

學問之道總以變化气質爲要但變化气質亦有兩說一在從其性之所近而擴充之一在矯其性之所偏而克治之觀虞書教冑子之四徳可見

朱子自謂十數崴時讀孟子言聖人與我同類者喜不可言以爲聖人亦易做今方覺得難愚謂與無志之士言學聖不可不使知其易如孟子人皆可以爲堯舜等語是也與有志之士言學聖不可不使知其難如孔子非爾所及仁則不知等語是也

自知之謂智自愛之謂仁自克之謂勇世人好言智名勇功利濟行仁故入徳者鮮

愛曰仁愛人爲愛自愛亦爲愛原無二致

知行並重知行遞進知行合一工夫全要得常惺惺法道理方見得活潑潑地

潛龍勿用是幹卦要緊處夫潛則已弗用矣而必戒以勿用所以保其潛徳君子法天工夫所謂始於闇然尙絅而終於無聲無臭者也乾元用九根柢於此學者宜潛心體玩服膺勿失

幹卦象傳用九天徳不可爲首也夫乾剛天徳猶不可爲首而況區區才智之末斤斤自恃以爲物先其能免於亢悔乎但眞剛未有不能柔者旣曰天徳自不見其有首矣此用九之所以爲吉也

每疑易敬以直內義以方外二句似君子於主敬之外別有集義工夫今讀楊龜山先生語錄云盡其誠心而無僞所謂直也施之於事則厚薄隆殺一定而不可易爲有方矣敬與義本無二所主者敬而義則自此出焉故有內外之辧其實義亦敬也故孟子之言義曰行吾欲而已得此解心爲暢然

隨之六二曰系小子失丈夫象曰系小子弗兼與也六三曰系丈夫失小子象曰系丈夫志舍下也後世不講親師取友之義昧於邪正損益之分好言兼與而不能舍下必至終身一無所與而比匪之失不可勝言矣兌之九四亦曰商兌未寧介疾有喜大旨相同夫孚於嘉則吉孚於剝則厲豈獨爲居上者言之哉凡爲學者皆當深省也

復之六二曰休復吉象曰休復之吉以下仁也朱子謂學莫便於近仁旣得仁者而親之資其善以自益則力不勞而學美矣故曰休復吉然則世之學者不知親君子而遠小人肯避吉而自趨於凶者也豈不可哀之甚乎

天地之心曰仁而已矣人得天地之心以爲心亦仁而已矣不遠復三月不違仁也休復以友輔仁也頻復日月至仁也獨復志於仁也惇復依於仁也迷復痿痺不仁也惟君子體仁常見天地之心故復卦心學之源也系辭傳云復以自知其又以致知爲求仁之始乎

頻復厲頻巽吝均當爲戒

大過之上六曰過涉滅頂凶無咎象曰過涉之凶不可咎也夫涉而滅頂何嘗非過而聖人不忍咎之者所以重節義而維綱常意良深且厚矣後世講學家輕視節義往往槪之以傷勇曷不玩僻而識周情孔思之所重哉

坎中實誠也離中虛明也在天地別坎離交而後陰陽泰在人身則誠明至而後徳業成故坎離者天地之大用誠明者學問之總綱也以坎離終上經蓋上下經之中而六十四卦之樞也

謙之六爻皆吉震之六爻無凶懼以終始自無咎也於此得寡過之要

每逢憂患危疑必示人以出險濟難敬愼不敗之道讀大易者當知聖心之仁

升卦上六冥升爲不知止矣又系之曰利於不息之貞聖人望人遷善多在理欲關頭一轉移間孟子好樂好勇好貸好色可以致王之說皆本於此其幾甚微學者所當深辧也

遁之大象曰君子以遠小人不惡而嚴遠象艮止嚴象乾剛天非有意絕山而山自不得近如君子不必厲聲色以絕小人而禮以律身義以制事廉隅懍懍小人自不能近也

蹇以反身修徳困以致命遂志君子處窮所得爲者如斯而已壯以非禮弗履晉以自昭明徳君子履盛所可恃者如斯而已此謂守約此謂由己

周易三百八十四爻無非教人以成其是者而終於有孚失是蓋人情眞是者少似是者多自是者尢多是固不可冒也夫子則曰飲酒濡首亦不知節也可見知節則知是吾儒不可過於自信

吉人辭寡躁人辭多人生多言已是極受病的气質尢不可與人傳說閒話如遇人有互相猜嫌兩相祗毀之語只可正言勸解婉言開釋令各盡其道自然感悟彼卽不聽我亦無過若將兩下言語傳來傳去令人憤恨或至激出禍事不但旁人公諭不平卽發言的人气消追悔亦歸咎於傳言構釁之人豈不枉壞人品

恕字最難故曰彊恕工夫只是反己自盡自能推己及人一誠字亦可包括所謂忠爲恕本也

由博反約者一貫之候溫故知新者修業之功致知工夫較多力行工夫較難

從前只講論天地萬物爲一體的道理如今才識得天地萬物爲一體的气象世間千變萬化各樣事情都從這里做出總在吾方寸內一點生意不要頃刻剗斷

周子教兩程尋孔顏樂處此樂字卽大學之誠意自慊中庸之素位自得其眞詮在孟子萬物皆備章而其眞蘊則於論語開首第一章

已包括無餘矣蓋時習是下學之功說樂不慍是上達之妙孔子一生自少至老憤樂相循無論杏壇教學時習在平居卽周流列國僕僕皇皇於道路之間亦無非不怨不尢不厭不倦之眞趣也此中眞趣不但非異學曲學所能窺亦豈尋常稽古窮經之士可以口耳假借者乎然則斯樂究於何處尋之曰只要於學字認得眞便於樂字尋得著聖經一章昭示具在統言之有綱領析言之有條目約言之則更有本時習在此說樂在此克復在此爲邦亦在此而已矣有志於學者愼勿捨近而圖遠也

偶見舊本四書學庸之後各載或問論語則於朱子集注序論之前載程子論讀論語孟子法大約似明時所刊舊板內云學者當以論語孟子爲本論孟旣治則六經可不治而明矣又云孔子言語句句是自然孟子言語句句是事實又云讀論孟而不知道所謂𨿽多亦奚以爲皆喫緊爲人語學者所當切己體察也

或謂三百而下爲詩者多不知道知道者或不工詩亦猶孟子以後徳業分歧治事者多忘身心學道者又遺世務柰何曰遵尙書言志之訓不說閒話庶幾可以言詩工不工固非所論矣守大學知本之教要於誠身庶幾可以言學徳與業斷非有二矣此餘數年來所深信不疑者惟慚有志焉而未之逮耳

和靖於樊遲問仁知章發明問學之義最爲親切詳細其言曰學者之問也不獨欲聞其說又必欲知其方不獨欲知其方又必欲爲其事而以旣問於師又辧諸友爲當時學者之務實蓋學以學爲人也問以問所學也旣爲人則不得不學旣學之則不容不問此乃爲己之功故曰務實後人不知學爲何事安能好問不知問爲何事豈可言學聞和靖之語其亦可以少思矣

或疑論語曰知及之仁不能守之中庸曰擇乎中庸而不能期月守是守卽是行也程子好學論知之明則信之篤信之篤則行之果行之果則守之固朱子集批注據於徳云行道有得於心而守之不失是行然後守也豈行與守果有先後之分與曰余向來於此亦屬含糊近始實加體貼覺得是單言守則守卽可以該行單言行則行亦可以該守但旣擇旣知以後容有未之能行之時斷無可以不守之時蓋行猶因乎時勢而後起守則貫乎始終而勿忘也

居處恭執事敬與人忠眞是徹上徹下語言忠信行篤敬參前倚衡眞是鞭辟近裏著己之學於今實信得程子之言不我欺也

日新月異而歲不同方可言學常存是心必有所得

聖人中禮賢人守禮學人當習禮下學上達無以易此自修君子斷難同流合污

聖道至髙正從卑邇處益見如天之髙於地不可測量其實地之上卽天也若一味髙遠亦安所用其仰乎

或問擇守知行之義予嘗明辧無疑矣孔門博約之教與此有異同否曰朱子謂擇乎中庸得一善則拳拳服膺而弗失之此正顏子博文約禮工夫蓋隨擇隨守卽是隨博隨約非有異者也後儒於文禮二字欠分明則博非所博約非所約何怪其泥於知行擇守之先後而紛紛置喙毫無稗益乎

或問視遠惟明聽徳惟聰之義曰妥視遠則當思明而不蔽於近要聽徳則當思聰而不蔽於邪此一義也近無所蔽所視自遠乃爲眞明邪無所壅所聽皆徳乃爲眞聰此一義也非禮勿視卽所以思明非禮勿聽卽所以思聰此尢要義君子思誠之實學也

某嘗與同學友論靜時苦多雜念言論𨿽多尙未分明近來細玩先聖先賢及諸儒之書覺得此處亦不待煩言

大抵未起念時只是持守已動念時便要省察不必有無但須分邪正自主於一而不雜矣

學者終日之間不但閒度可惜或讀書或應酬或靜坐有所背於問學卽是不能博文有所懈於徳性卽是不能約禮以此時時體察日日警策未有不進益者某近來深信橫渠此種言語但一年三年之說未敢以爲限耳

薛文淸曰才欲修辭立其誠則言自簡以可言者少也此語深堪體味蓋气質浮躁之人驟欲緘口大是難事惟出口時卽加檢點凡己之所未知未能者不敢發人之所難知難能者不敢責一以忠信爲主則辭不期寡而漸寡洵是謹言要訣恨未能也敢不服膺

或問朱子敬者守於此而不易之謂義者施於彼而合宜之謂專務集義而不知主敬固有虛憍急迫之病而所謂義者或非其義然專言主敬而不知就日用間念慮起處分別其公私義利之所在而決取捨之幾焉恐亦未免於昏憒雜擾而所謂敬者非其敬矣夫施於彼而合宜所謂義以方外也今就念慮起處言之是愼獨亦可謂集義乎曰敬貫動靜義合外內固非判然兩事也但對舉言之各有所重耳念慮起處獨也分別公私義利以決取捨非辧義之功乎辧義於方動之始徙義於旣動之時處處體察正所謂集義也朱子言觸手便作兩片本就義之分別而言也若看到融洽處卽以義爲敬之精明又何不可

或疑尙書今文古文眞僞難辧柰何曰余向亦畱心於此今則覺得不必蓋窮經所以致用但察其理之精粹與否有益於身心家國否若止稽其文體縱使考辧極博何益不獨尙書凡治經傳皆然

經文脫誤尙書爲甚能如孟子之取武城乃可闕疑亦可決疑

每論一詩必舉一人一事以實之似乎可據然未免多執滯難通朱子集傳只欲讀者從本文參玩不肯如小序之篇篇徵實是朱子說詩大本領周易本義亦然

尊徳性與道問學若看作平列語則非蓋言君子之功無非尊其徳性而所以尊之者必由於問學以賞致其力也然則涵養之功輕於致知乎曰非輕涵養工夫也蓋涵養用敬乃是統體工夫所謂戒愼恐懼無時不然也然必實從事於格物致知有以見夫內外本末初無二理斯戒愼恐懼方有著力處故中庸末章就下學立心之始說起必言知遠之近三者乃可以入徳至首章開端已將性道教之源流本末分明指出故專言戒愼而致知之義已在其中矣余比年略見及此閱困知記益覺釋然

羅整庵云釋經小有不同未爲大害至於義理之本源毫髮不容差互也訓詁家不可不知此意

羅整庵云凡經書文義有解說不通處只宜闕之蓋年代悠邈編簡錯亂字畫差訛勢不能免必欲多方牽補彊解求通則鑿矣聰明博辧之士多喜做此等工夫似乎枉費心力若眞欲求道斷不在此愚謂此卽多聞闕疑之聖學也眞欲求道者自能深味斯言耳

孔門學者無不好禮如檀弓載將軍文子之子除喪受弔深衣練冠待於廟而垂涕子遊觀之遂善其處禮之變而稱爲動中後之君子有如是之畱心喪禮者乎吾必謂之好學

孔子嘆剛者之未見豈不知學問以粹養爲上蓋重遠之任非剛莫勝流俗之靡非剛莫矯厥後曾子得聖道之眞傳由是而子思而孟子以及伊川紫陽俱以剛徳傳脈經傳所載聲情畢肖志於學者惟當從反身克己處入手久則敬義立而徳不孤矣鄕原固與此相反而气質用事者又失之千里不可不察也

惻隱羞惡辭讓是非之心今人匪但不能擴充其端且由蔽錮之久誤用而相反者甚多如好貨好色小不忍之類亦是愛惜可謂惻隱乎恥惡衣惡食恥聞過恥下問亦是媿赧可謂羞惡乎故拘蔽未深者當識其端而擴充之拘蔽旣深者在察其偏而力矯之

善端可求而中體難識故中庸但言擇善而不言擇中其言擇乎中庸亦卽繼之曰得一善惟明善而後中道可識允以執之自不同於子莫之執中矣此義惟考亭最精

人知周子之學主乎靜也然觀易通所載必以懲忿窒欲遷善攺過爲立誠之實功而諄諄於愼動是愼動乃見其主靜合內外徹上下孔門學脈正在乎此異端安得借口

或問周子通書云志伊尹之所志得毋與中庸下學立心闇然爲己之意不同否曰成己成物性本同原古人立志合下便遠大其用功也入手便細切蓋不細切則必不能遠大不遠大亦必不能細切也故周子以學顏子之所學與此句並言非學顏之學則志尹之志將究歸於闊落無成矣是學先克己正所以實其志也荷先知先覺之重任嚴非道非義之大防有二理乎不如此則富貴利達志非所志浮雜虛寂學非所學古今人之所以不相及也

李延平之學得於豫章人但稱其專從靜中看喜怒哀樂未發气象愚疑學者自此入手恐無著落嗣讀其文集與羅博文書有云道理全在日用處熟若靜處有而動處無卽非矣先生反身切己深潛縝密之功於此乃見眞實前接伊洛後啟紫陽有以也夫

劉屏山先生以元晦字朱子而祝之曰木晦於根春容曄敷人晦於身神明內腴朱子自謂涉世犯患而後知其言之有味夫晦之云者卽大易之所謂潛中庸之所謂闇也通乎夷險徹乎始終其義無窮其功不息朱子晚而益味其言所得深矣自謙云乎哉

朱子曰聖賢千言萬語總是教人做人而已小學大學之書皆做人樣子也學者自少至老從事於斯終始惟一如此而徳不修業不廣不足語於成人者未之有也

和靖所謂其心收斂不容一物者乃是分外不容一客感客形之雜耳與釋反之空寂大相懸殊

李正叔論朱子之道主敬以立其本窮理以致其知反躬以踐其實而敬者又貫通乎三者之間所以成始而成終也又曰洙泗以還博文約禮兩極其至者先生一人而已數語足以括朱子之生平定吾學之準的

大學之知本論語之務本乃孔門入徳成徳徹上徹下工夫

朱子稱孟子之學識其大者故𨿽當禮法廢壤之後而能因略致詳推舊爲新不屑屑於旣往之迹而能合乎先王之意余每三復斯言竊嘆後世鮮命世亞聖之才蓋由於提綱挈領之學未之有得耳

大凡學人心粗者先要能疑心細者卻要闕疑此是孔門相傳學訣

聖人之心戒愼恐懼常見爲危卽其道心之主宰而由危得安處

古人格物不止於讀書後人格物莫要於讀書

向知讀書所以窮理今知讀書可以持敬

朱子曰此心此理原無間斷虧欠聖賢遺訓具在方冊若果有意何用遲疑等待何用準擬安排只從今日爲始隨時提撕隨處收拾隨物體究隨事討論玩此數語立志居敬窮理之功備矣

由用溯體存體應用此致知用敬之功也體常涵用用不離體此用敬致知之效也

就應事處下工夫用也就所以應事處下工夫體也

欲念雜念固有淺深輕重然必從難克處克去方見斬除力量用敬工夫欲念雜念何以知之而斬除之則致知之功自有並進而不能偏廢者矣

惟明乃敬惟敬益明

必兼窮理而言克己性眞始露必兼克己而言窮理性分乃實若偏言自不免於有差而亦不足以爲至矣

心無欲則虛心有主則實

無位時便要充廣此心洋溢滿足未發時便要涵養此心澄澈渾融乃是窮達無二動靜合一之學

守之以死不敢自懈者主靜集義之功力也活潑滿眼漸臻熟境者主靜集義之趣味也

主敬靜以立大本莫如朱子防虛靜以立大本亦莫如朱子

未博先約者主敬以立本非存心無以致知之說也旣約仍博者據徳依仁之後不廢遊藝之功也

認定明新止至善本旨乃見格物是從源頭處做起到源頭處歸宿故曰知性則知天也

作得主宰貫得事物卽是依法學程朱之實驗講求義理以栽培之乃存心以窮理集義終身不容少懈者也

提起明徳諸獘消散近於乾道資性髙者能之其次則用主敬窮理之功漸漸磨煉久則斷續自少也

大著胸襟密加體察二者缺一獘病卽出後儒多是偏在一邊

聖賢之生也以正气培元气其死也自不等於遊气用事之庸人

古人讀書乃栽培志气之一端今人讀書乃栽培志气第一著

程朱相傳聖學眞脈無如涵養須用敬進學在致知二語之簡而該者東軒先生每爲予言

戒愼不睹恐懼不聞亦是說到未發盡頭處

體驗未發工夫知性爲要

用功自格物致知入手立教以遵小學收放心爲先

行孝經以小學爲實踐乃是眞能明於孝經者

忠信而好學所以進徳可以學禮之義盡在其中由之終身徹乎上下

或謂聖人處危疑患難自有明哲不測大遠常人之處曰亢則有悔孫則不瑕理之常也知幾其神固有保身之哲順受其正實無巧避之方聖人用九用六亦始終不二其心焉耳

自勝爲彊非剛愎所能托也常勝爲養非優柔所能假也好徳者審之

讀書要闕疑然後所悟爲眞得修身要攺過然後遷善能日新

或疑天似嚴於待君子而寬於待小人何也曰責備賢者生於憂患固理之自然其實天非有意以嚴之乃君子之自處本嚴耳嚴於幽獨若或指視嚴於宮廟若有鑑臨嚴於出處難進易退嚴於辭受崇廉戒貪嚴於大節死生不變其志嚴於細微簞豆不易其行故世間不如意之境常若集於君子之一身由君子觀之直是不可爲之事常多於所可爲耳小人反是故無忌憚不知縱其淫實以厚其禍降祥降殃之理終不誣也

吾於南軒先生之講孟而識義利之辧吾於東軒先生之遵朱而識敬肆之端

悔者吉之根辧者謗之媒不信於人但當反己自克用向裏工夫

或問異端於何辧之曰有一言爲界限凡在五倫五事上做工夫者皆不得謂爲異端之學

海寧陳師言自堯舜至於湯章論道統則始自堯君子存之章言存心則斷自舜以堯之大則天天道也舜之事盡人人道也此意未經先儒發揮

晉人有稱聞善若驚見惡若讎者可謂正士但以血性男子自居恐流於褊也不若見善如渴聞惡如聾之語尢爲切實忠厚焉𨿽然意在隱惡猶恐人己之見未化也見善如己出見惡如己病庶幾誠於好惡公人己而同憂患者乎

古之君子尊徳性而道問學後之君子尙气質而忘問學不能以問學變化气質安能由工夫而復本體使徳性無失其爲尊哉

族庖與良庖常一廚共事良庖之能族庖旣習見之矣而技仍無攺於其舊者志不求進耳士與有道同裏閈日覲面而不相親亦不化者但當責志毋咎資稟之下也

經言正家未有如家人卦之備者始在閒終在威貫通在有孚根本在言行厲而有節交而相愛以是介婦無遂冢婦富家剛柔各當內外咸宜一室而太和之象在焉故六爻皆吉也有家者其勉之

朋友一倫後世弗講讀朱子跋黃仲木說庶得其義可發深省

君子之行不與日月爭光則與艸木同朽歧路之間必無豪傑有志者愼勿戒於雅俗共賞之謬論而泛泛悠悠淪胥沒世也

健余剳記卷二敷教

敬敷五教在寬寬卽仁道易所謂體仁足以長人也在人性爲仁在天道爲元元以長眾善仁以統四端故無論體元之天子調元之宰柑以及庶司百職凡居民上者無不宜體天地生物之心以爲心而仁以育物寬以得眾至於義者行仁之宜而寬而有制卽所謂嚴也豈可以嚴爲寬之對乎後世泥於左丘寬猛之說則失之愈遠矣不知夫子之論子產亦止稱爲惠人若云寬以濟猛猛以濟寬則是仁道猶有缺欠必須將另一件補其不及何其視仁太淺而開天下以刻薄之漸徒滋借口也是豈聖人之言乎

呂成公云履爲易中之禮豫爲易中之樂誠哉是言無聲之樂气志塞乎天地豫之義所以大也然卦利而爻則否二介於石不可言豫九四由豫尙戒勿疑蓋不可無豫者世道也不可有豫者人心也聖人大其義於卦而危其詞於爻垂戒之意深矣

天下事非一人所能獨辦君子欲有所爲必與其類同心共濟故復重朋來而泰重匯徵

凡天下國家五倫萬事所以不和合者皆由有間於其間故間隔者天下之大害也聖人觀噬嗑之象務使去其間隔而合之則無不和且洽矣

泰之上城復於隍丰之上闃其無人處泰與丰豈易言哉君以知人爲明臣以任職爲良範祖禹之論善矣竊謂大臣職在薦賢則知人亦所以爲良也

仲虺之誥言愼厥終惟其始蔡仲之命言愼厥初惟厥終終以不困太甲下篇亦云愼終於始可知愼者成終成始之道也有國者不可不謹

成王之答羣臣也曰不聰敬止聰敬二字相連極有意味大有關系蓋未有不敬而能聰者亦未有眞聰而不敬者也道統開於帝堯史臣贊其徳曰欽明聰敬之旨蓋本於此與朱子謂人君當務聰明之實不可求聰明之名胡敬齋謂今人有聰明都不會用反爲心害嗟夫世之誤用聰明而不自知者皆由昧於欽敬之義者也道之不行又何怪焉

周之盛也曰於萬斯年不遐有佐及其衰也曰四國無政不用其良至於人之云亡邦國殄瘁而遂不可爲矣賢才之系於治道豈細故哉

漢髙謂李斯有善歸主有惡自與而怒蕭何之請苑以媚民至於系獄夫秦以不聞其過亡天下李斯之分過適以速秦之亡耳微王衛尉言則漢髙不幾爲秦皇之續乎然聞言卽悟豁達之風度越世主遠矣

衛侯不聽子思之言以二卵棄幹城之將漢文能聽馮唐之言不以六級廢雲中之守用人之寬嚴興亡之本也

昔人論爲政之道興一利不如除一害漢文帝躬修元默令徳善政相望於冊而書除者居其大半可謂省刑罰薄稅斂矣以此化行天下吏安其官民樂其業不亦宜乎若夫內多欲而外尙繁文自生民以來未有能治者也

漢相王嘉嘗謂動人以行不以言應天以實不以文此語不但庸主宜知英主尢當深省

昔陸抗上疏謂小人不明道理所見旣淺𨿽使竭情盡節猶不足任況其姦心素篤而憎愛移易哉夫世主好任小人非愛其才則喜其竭情盡節耳不知小人無才安能以動人主至其竭情盡節尢屬小忠小信之爲旣不足以引君當道亦難語於亮采惠疇也至於姦回讒侫則陋劣之私又將無所不至矣故易言開國承家必諄諄於小人勿用也

北魏祕書令髙佑嘗言勛舊之臣才非撫民者可加以爵賞不宜委以方任所謂王者可私人以財不私人以官者也夫私人以財財𨿽費而其害猶輕私人以官官一濫而其害無窮明主審此乃不昧於輕重之宜耳

隋主自專庶政不任羣臣以一人之智決天下之務張元素謂其借使得失參半乖謬已多下諛上蔽不亡何待此非爲闇主言之爲英主言之也苟不知爲政在人取人以身之義𨿽英明蓋世適足以益其叢脞而已

大學言誠意喫緊在好惡兩端乃人心之同然也推之爲恕絜之爲矩由家而國而天下己情不辟人性無拂持其平焉而已後世不講乎此刑賞舉錯動與羣情相反不知大權所在人不敢違而公論所在亦實有難犯者自古驕泰之主欲與天下爭一日之是非而不可得堪爲鑑矣

君相每嘆世乏全才不足供國家之用夫天下全才原少恆賴君相之作養而後成未嘗養育而欲世多譽髦不其難乎且取人而不以身恐求之愈備而相遇終疏爾

魏徵對唐太宗曰兼聽則明偏聽則暗其論本於書之明四目達四聰可謂善矣然亦有發言盈廷而莫知適從者則以中無主宰而淆於聚訟之羣言似明非明寡斷之失或致與暗主同科故知本之學貴居敬而務窮理也

司馬溫公上體要疏不獨熙寧之切務𨿽萬世亦不易也夫元首叢脞失於昏庸者常少而中於聰察者常多

治之主尢當三復其言而曉然於爲政之有體治事之有要也

元臣王盤因議定官制疏稱歷代制度有官品有爵號有職位官爵所以示寵榮職位所以委事權有功者宜加遷散官或賜五等爵號不宜任以職位此論甚正可以爲則若以顯官酬勛臣以事權假親戚至於曠厥官敗乃事非所以重天工亦非所以全親戚也

屯卦六四象傳曰求而往明也夫王之不明莫大於不能信賢大臣之不明亦莫大於不能求賢使爲大臣者知己之不足必資人之有餘而往求賢才以共濟於以成亨屯之功洵吉無不利矣其爲明孰大焉

或問泰卦二爻之義曰以包荒之量用馮河之勇不遺乎遐遠不牽於朋比則能合乎九二之中行而治泰之道得矣然必以包荒爲主蓋寬乃治本而斷以行之明以周之公以處之皆寬中合而相濟之道也大臣如此君道亦然論語所謂寬信敏公者意正本此

易坤之六四曰括囊無咎無譽夫四近於君而不得君不可言而不言可也可以去而不去可乎然則傳所謂賢人隱者非隱於朝之謂也身隱焉文殆將遁矣若張氏閉於前而舒於後之說似與六三同爲待時而發豈賢人當君臣道絕之時能逆料他日之必有合乎且後世伴食中書之輩孰不借口於此故經術之眞僞所關匪細故也

戒言利者曰利者義之反也好言利者曰利者義之和也後世借口經文類如斯矣不知幹卦文言因利與貞字相連故特揭義字以正其名謂是合義之利而非悖義之利也豈容計利之徒托此以濟其私哉

書微子篇有自靖人自獻於先王之語不特處變如此處常亦然蓋人臣事君遭逢或殊才志亦異各安於義之所當盡各達其志之所欲爲迹不同而忠則同也比而同之反多不韙

臯陶之論九徳也剛柔咸備而明敏不與焉毋亦古之所重在徳而明敏之才不足以言徳與抑於亂而敬中已寓其美歟

孟子勸梁惠王行王道先之以不違農時三者朱子以爲爲治之初法制未備且因天地自然之利而撙節愛養之事也後世不知務此或因承平日久戶口日繁百物俱聽愚民之傷耗而全無厲禁偶逢歉歲民苦難支議賑議蠲流離不免以致盜賊充斥而官法不能禁詰安得命世之才爲國家謀奠安籌久大乎

古來大臣有得君愈專取禍彌甚者如吳起商鞅輩不知尊主庇民之學而惟以功利富彊之術中其君而虐用其民適足以殺其軀而已不得借口於管國之治齊鄭而自誤以誤人國也

漢末張角之亂楊賜恐下州郡捕討更滋騷擾欲敕刺史二千石簡別流人護歸本籍以孤弱其黨然後誅其渠帥可不勞而定此誠安戢流寇之良法也

史稱諸葛亮治蜀賞罰嚴明人有言亮惜赦者亮曰治世以大徳不以小惠大哉言乎君子亦平其政耳若後世動稱大赦豈但小惠而已卽如赦一罪人而憤怨者不止一人其爲不平孰甚焉明君賢相所當深思也

讀丙吉傳臨終時漢宣帝問誰可代君者吉對以西河太守杜延年廷尉於定國太僕陳萬言三人能皆在臣右帝以吉言皆是而許焉後三人居位皆稱職夫吉能薦賢爲國斯爲相臣不媿矣其問牛喘一事曾何足道而世顧競稱之哉

夏侯勝嘗出道上語宣帝聞而讓勝勝曰陛下所言善臣故揚之堯言布於天下至今見誦臣以爲可傳故傳耳此與不言溫室樹者義孰爲大

論議通古今憂國如饑渴鮑司隸兩言足盡大臣之道有其心而兼有其術處常處變無不可矣

房元齡杜如晦爲僕射日聽詞訟數百太宗謂之曰公等如此則讀符牒不暇安能助朕求賢哉因敕尙書省細碎務皆付左右丞惟冤滯大事合聞奏者關於僕射論者謂太宗眞得馭相之體矣若後世宰輔所辦皆書吏之事耳元首親小勞股肱忘大計此叢脞之所由來也可不重以爲戒哉

後世人才鮮少固因平時無教養之法亦由用之不當其才而苛責之下往往人與事違其何能濟昔成湯與人不求備周公無求備於一人孔子稱君子之易事曰及其使人也器之唐韓滉爲節度使所辟僚佐各隨其長無不得人有故人子謁之滉考其能一無所長然與之宴竟席未嘗左右視因使監庫門其人終日危坐吏卒無敢妄出入者嗟乎如此用人天下尙有棄材乎爲大臣者不可不知此義

昔盧毓爲吏部尙書論選皆先性行而後言才或問之毓曰才所以爲善也故大才成大善小才成小善今稱有才而不能爲善是才不中器也此義本之孟子足正後世論才之誤毓植之子也

宋呂誨元廉希憲均以疾病諭時政蓋貪功利而任小人剝傷國脈乃朝廷之大病也君多護疾醫鑑千秋

竭君相之聰明愼選督撫十餘人竭督撫之聰明愼選郡守十餘人勿撓其權勿掣其肘務久其任以責其成天下未有不治者也否則如王嘉之所謂轉相促急數更政事者權輕則民慢令繁則民蹙相怨一方伊於胡底哉

北史載蘇綽所爲詔書六條其四推賢能曰非直州郡官吏宜須善人爰至黨族閭里正長之職皆當審擇一鄕之選以相監統正長者治民之基基不傾者上必安此言可謂明於治法矣夫正長卽今之鄕保也鄕保得人則百爲易舉必本周官閭師黨正之遺法重其事而愼選其人微假之權而明其賞罰則凡牧令所欲行之政無煩家諭戶曉而速於置郵傳命矣嗚呼今之州縣可自爲政者寧有幾何此固其所得爲者也若猶畏難古治何由復興哉

富鄭公知靑州救河朔饑民五十餘萬辦事官吏昔書其勞約爲奏請得以次受賞於朝後世則動以職分當爲責之必行且明知其賠累而弗問矣賞罰不明而髙言上理中才以下誰能不當而自勸乎

宋臣趙撲越州救荒之法較詳於富公之治靑州世傳靑州而鮮傳越州是知賢士名人美意良法行於當時而罕聞後世者何可勝道宜名臣傳論爲之長嘆也

歐陽文忠謂治人者不同吏才能否設施何如但民稱便卽是良吏故所居民便所去民思夫政以平易近民爲主間有非常之舉可與樂成難與圖始者亦不過十之一二耳乃後世好惡多與輿情相反察吏者遂以拂民之欲爲彊幹之才失之遠矣

大學衍義有時當賑卹先良民而後遊子之語於義得矣但須平時編查保甲先有區分臨時多方曉論力能彈壓方可否則遊手之民最窮而又多事常賑卹之際稍分先後最易借端生事爲有司者不可不愼

今日講養民之政制田裏難教樹畜易今日講制產之法限田易授田難非得命世之才不能潤澤周禮之大略心乎斯世斯民者以樹畜爲救時之急務以限田爲授產之權輿可也

錦繡纂組害女紅者也近見鄕閭士庶之家嫁娶無不用之商鬻於市獨此易售而倍獲其利民安得不貧乎先王命市納買以觀民之好惡所以防其志淫好辟者蓋有制節之大權焉非可因仍苟且而爲之者也

爲政者每患風俗日靡返朴無由夫欲崇節儉禁奢靡非定等威不可蓋等威辧則食用有常難以踰分奢靡之風不禁自遠所謂禮防於未然不易之理也

程伊川撰明道先生行狀有云先生爲政當法令繁密之際未嘗從眾爲應文逃責之事夫應文逃責在後世卽爲能吏矣蓋志不在於修己安人又不在於建功立名徒欲全軀保富貴自不得不苟且遷就耳若存心於愛物則一張一弛自必審時揆理以求處得其當豈肯相率爲虛文巧免而已哉此循吏之所以罕見而治道之難於復古也

儀封張淸恪公困學錄云社倉會乃備荒之最善者能約一會卽造入善人簿內遇事至官加以禮貌能捐一石者免其雜項差徭則民之約會必力而捐入者必多餘每思社倉良法殊難彊民爲之如捐谷一石量免一歲雜差事屬可行爲有司者不可不講求其法也

國家善政必須上下一心實力奉行庶無滋獘而鮮屯膏甲子六月谷價甚昂縣詳平減以濟民食司批似準而實互異難行縣不得已覆詳求減俟旬日批到已緩不及時再駁再詳則過期全悞矣書吏舞文牧令掣肘名爲善政實惠奚存此上司之咎無容他諉者也

今之爲吏者動云權自上操我不得主也誠使去其私小之見以求盡職則教養二端均有可得自爲者制田裏難矣獨不可以教樹畜乎設學以育士難矣獨不可分社以規勸乎以人事君難矣獨不可責州縣之歲薦一二人乎以公正之大吏責廉明之牧令於所屬紳士確察其人品材能或謹於內修或諳於時務不必求備惟務徵實牧令開報上司上司以禮相見而試驗之稱則明加旌獎而賞其舉主否則罰之因密注其才品於夾袋之中以備他日之薦委如此認眞畱意自不敢臨期無措妄舉不知誰何之人以塞責所謂事豫則立心公則明者不在於是乎此又誰得而禁之乎吾願今之爲大吏者化其私小之俗見務其聰明之實用庶乎地醜徳齊中卓然著公忠於不朽也

州縣平糶宜分日分鄕責成保地核其總數庶免擁擠不均之患

捕蝗不力是坐視害民也固爲不可但蝗之爲物初生微而聚易滅及大則散而飛難除農民無不匿蝗者恐官捕踐傷其稼更甚於蝗害耳若令有司預飭鄕保能於初生捕滅者視其踐禾之多寡酌出倉粟以償其數匿蝗致飛出爲害者重罰無貸積獘庶可除乎

居官者且無論才之長短止此寸心中若常存一爲國爲民之念視爲天經地義一息不容少懈之事則不拘何職必然顧名思義勉求盡分思之思之才力出矣

朱子嘗言世間事思之非不爛熟只恐做時不似說時人心不似我心卽此數語想見紫陽一生匡時大業虛己小心觀我觀民憫時病俗之意皆在其中

封鮓懸魚無非謹小愼微之意與陸宣公不受鞭靴同若以爲名則非矣

或問三命不齒三命益恭及三命不踰父兄之說曰三命不齒尊爵之通義也三命益恭守身之謙徳也三命不踰父兄貴不敵親之天經也

有必欲爲之善有不可奪之節澄之不淸淆之不濁招之不來麾之不去譽之不喜毀之不怒可爲社稷臣矣

健余剳記卷三考古

考古聖賢修己治人無辜不從最切近處先立腳跟漸次擴充方造到彌天地冠古今的事業所謂篤實輝光也三代以後不乏雄才偉略之人開口便講闊大而於至性至情人倫日用切近之處忽焉不講遂有威加海內名滿寰區而閨門牀笫之間不免慚徳者此人品徳業所以有古今升降之殊也究其源頭總因缺了小學一段工夫故於大學八條目中格致誠正旣無實功則齊治均平率多粉飾耳有志於古者宜知所從事矣

孔子於泰伯則稱爲至徳於虞仲則止列於逸民兄弟同竄荊蠻而品定不同如此可以微參

嘗疑魯君臣受女樂未聞孔子有一言而遂行似與諫不行而後去之義未符因問於孫懿齋先生先生曰去卽所以諫也聖人事君豈如後世必鰓鰓於奏疏之間哉爲君臣者俱當知此義

大學衍義論申生之精潔易辱甚精密愚有云夫必頑鈍無恥沈鷙有謀之人則𨿽辱之而不動申生則輕死重名可以術激之而使死然則有恥有謀二者必不相兼乎曰易之爲道也貞猶有凶中則無凶惟聖者能之耳大賢以下不能故不爲也

讀齊語與管子略同施伯稱爲天下才信矣其告桓公可以隱令可以寄政故作內政而寄軍令焉夫令與政王者所不廢曰隱曰寄則霸者之情見矣以天下才而成就若此豈不惜哉或謂桓公欲速得志於天下管仲亦姑成君之志耳然則天民之達可行於天下而後行之者又何以稱焉

朋友以信爲重五品之大經也史記列傳欲寫鮑叔牙之善遇管仲遂於傳內有管仲貧困常欺鮑叔之語豈不聞窮視其所不爲貧視其所不取乃觀人之大要也世稱管鮑之交仲𨿽器小何至卑污若此苟非聖人之言必擇而取之如斯之類可盡信哉

荀子曰向萬物之美而盛憂兼萬物之利而盛害是之謂以其身爲物役夫以其身爲物役尙且不可況以其心爲物役者其爲憂爲害不更甚與故君子貴先立其大

趙良說商君自以爲正言今觀其言洵可謂正矣如非其位而居之曰食位非其名而有之曰貪名千羊之皮不如一狐之腋千人之諾諾不如一士之語諤皆篤論也其尢近道者曰反聽之謂聰內視之謂明自勝之謂彊不圖於戰國積習中得此

漢髙之得天下自謂得三傑之力信然然觀史記所載三老董公遮說漢王爲義帝發喪此一大計也袁生說漢王使韓信等先輯河北趙地連燕齊然後復走滎陽則楚備多而力分此亦一大計也皆非出於三傑則此二子之功又何可沒哉

史稱汲黯內行修潔自爲太子冼馬時卽以嚴見憚故數犯顏直諫武帝𨿽不能用其言亦姑容之此積誠之驗也不務積誠而專務爭以口舌所謂抱石而拯溺者也可爲納忠之鑑

心術端然後學術正見之於言施之於政皆爲有本而始終如一主父偃以臨淄布衣上書漢武帝諫伐匈奴論議非不剴切武帝相見恨晚親幸未幾而戮辱隨之由其遊說之初但志在五鼎食不過揣摩時勢借正論以求利達耳在人主求言原不必遽疑其人在學人立品安可不先正其心

讀鄭康成傳以書戒子曰敬愼威儀以近有徳顯譽成於僚友徳行立於己志可不深念耶嗚呼知禮而就有道無隳厥志以永終譽康成之學可謂得所宗矣

震懍四知秉絕三惑關西楊氏眞可謂父子淸白世濟其美者袁氏並稱弗及也

髙士傳載管幼安買器汲水以息井爭納涼飲食以感牛主事𨿽小亦可想見其徳之厚焉禮讓移於海表信哉史稱王彥方名聞在管之右豈其師事太邱而道成徳立更有動物於自然者乎漢代近古獨行之士俱有風化可徵以視晚近浮澆夐乎尙矣

古者生無爵死無謚若生旣有爵而死胡不與謚將惡其人乎則設謚原以彰善惡躁荒戾醜非盡美名也將謂掩其惡乎則之南郊而稱天以誄𨿽尊者猶不能諱安論其它古來沿其名而失其本意如斯之類可勝道哉

讀羊叔子讓開府表郭汾陽辭太尉疏虛懷忠悃百世堪師晚代躁競成風受爵不讓廉恥鮮矣安望人才

祖劉並稱而琨之經略實遜於逖故志大者才不可疏也溫陶濟美而嶠之忠勤實過乎侃故功大者量不可褊也郤鑑之丰釆卞壼之剛直其濁俗之中流砥柱歟

綱目於開元二十一年書起復張九齡同平章事蓋非有金革之急而奪人之喪自奪其喪皆可譏也後之君子其愼之哉

傳曰利令智昏信哉不然以裴度之堂堂忠節視異鏄輩之瑣瑣姦諛𨿽不辧白黑者亦能知其爲正邪之分也天資如憲宗顧以利欲掩其明是敵人君不可無正心之學

綠野優遊史氏以浮沈目裴晉公固失之誣然亦可見大臣晚節不失望之爲難也

古人語必由衷言以足志𨿽偶爾詩詞亦精誠之所流露故美愛斯傳非苟焉已也如悵望聊歌紫芝曲時危慘淡來悲風少陵悲世語也不圖於題障子歌見之中朝大官老於事詎肯感激徒媕娿昌黎憤時語也不圖於石鼓歌見之蓋二子心乎斯世斯人有觸卽動其本深矣無其本而襲其文杜韓之後豈復有杜韓哉

韓昌黎別知賦云始參差以異序卒爛漫而同流朱文公祭張敬夫文亦云繳紛往反者幾十餘年末乃同歸而一致古人問辧之學原期從博反約其益大矣今人或蓄疑而不知問辧或爲無用之辧又或以堅僻之性狃於拘墟之見爭執而不求通皆學外人不足與之交也昌黎有云淸而容物善不近名二語皆修士之所難也

昌黎原道一篇反經辟異乃思孟以後有數文字人多順口讀去余向來於前數行文法未能了然蓄疑旣久參閱再三始知仁與義爲定名四語承上起下意義血脈不甚貫浹讀者詳之

閱昌黎答殷侍禦書內有每逢學士眞儒嘆息踧踖媿生於中顏變於外不復目比於人之語夫昌黎所謂學士眞儒未必卽是古之學者然因人證己一段好學自省之意流露毫端其殆知恥近勇者乎此昌黎之所以上繼孟子而堪爲百世師者也若夫相熟相同不教不學固然不見己缺而遂至於老者無他羞惡之心不存而樂與庸眾爲伍甘與艸木同朽耳言念及此令人通身汗下

李習之年二十九歲作復性書觀其下篇警省昏惰可謂志於道徳矣又其答王載言書云行己莫如恭自責莫如厚接眾莫如宏用心莫如直進道莫如勇受益莫如擇友好學莫如攺過醇乎其醇似過昌黎矣乃其論文則曰怵他人之我先惟陳言之務去猶是文人自成一家之見耳甚至以孟子與吳起商鞅李斯等並列又以王氏中說爲理是而詞不能工將謂古來言理之書皆務工其詞以求傳後者乎然則世稱韓李伯仲之間亦略可知矣

習之論事疏皆切中時獘不讓昌黎是其畱心經濟亦迥非章句俗儒可比惜乎於孔孟正學未能確有所得以接其傳耳

宋呂端小事胡塗大事不胡塗是略於小而後明於大也書云細行不矜終累大徳則謹小愼微之學又聖賢所最重大要關系節操處𨿽小必愼余則可以不侵細務耳

李沆之罷張齊賢足爲盛徳之累畢士安之護寇準足爲大臣之法

張浚負重望而少將才與趙鼎薦秦檜爲害更大

嶽死韓去同歸於仁不得謂嶽忠於韓韓智於嶽也

陳俊卿剛正明達李沆王旦之流也

張南軒當孝宗時爲吏部侍郎一日奏事工問天對曰不可以蒼蒼者便爲天當求諸視聽言動之間一念才是便是上帝鑑觀一念才不是便是上帝震怒上常言仗節死義之臣難得對曰當於犯顏敢諫中求若平時不能犯顏敢諫他日何望其仗節死義此語甚確蓋平時不重爵祿不愛身家者乃可望其臨大節而不奪人主惡其逆耳而疏之惟樂與持祿養資從諛承意者相親是舍其可恃而狃於所安也弗思耳矣

或問以道觀道等語是物各付物之意否朱子曰然蓋自家都不犯手之意竊謂此語在三代以下如漢之張子房宋之邵堯夫庶幾爲近𨿽出處不同其言行气象可以微參也然而難言之矣

周子教程子尋孔顏樂處廖子晦赴湖倅臨行求一安樂法朱子曰聖門無此法劉直齋日記謂此兩段事學者正可參看蓋孔門教人只是志道求仁志道而至於須臾不離求仁而至於終食不違則學能時習而悅樂不慍自在其中非討一快活方法而預期其必得也尋字若不善看定蹈捕風捉影之獘正與中庸之戒懼愼獨相反不可不辧

求仁者先難而後獲集義者有事而勿正著意尋樂亦恐非後獲勿正之學

近思錄引伊川先生所言收族之法謂常相見則情相接讀之令人愴然生感夫後世族人固有日相見而不相接者矣相見無禮故不足以維其情也

朱子感興詩云元天幽且默仲尼欲無言動植各生遂徳容自淸溫彼哉夷毗子咕囁徒啾喧但逞言辭好豈知神鑑昏日余昧前訓坐此枝葉繁發憤永刊落奇功收一原此𨿽謙詞亦可以見其自知之明自克之勇矣後儒欲尊朱而不知所以尊之之道偏多方以爲之諱何其陋也

陸子靜云自立自重不可隨人腳跟學人言語此是象山志气不凡處便是象山受病處所以不合於朱子也夫前聖後聖其揆則一道𨿽不同豈能於此心此理之外別立門戶若不問是誰人腳跟誰人言語一槪不隨不學然則堯舜文王孔子之腳跟言語亦可不隨不學矣烏在其爲自立自重耶遊於其門者率多猖狂無忌象山能辭其過歟

黃勉齋稱和靖先生爲程門之顏氏以其所學篤於踐行介然於公私義利之間知所取捨而固守不變也志道之士可以審所宗矣

羅整庵謂元之大儒稱許魯齋吳艸廬二人艸廬出處自難例之魯齋若夫一生惓惓羽翼聖經志亦可尙云云夫出處者士君子之大節也此間稍有遺憾則所謂羽翼聖經者無乃修辭而不立其誠乎後之議從祀者但取著述之多而於大節所在則有恕詞或置而不論何其昧於道也孫徵君理學宗傳一書所取甚寬獨未載艸廬今乃知其非漏矣

言性不言气不備之旨似當以言性不言气無著爲解蓋性卽理也乃是直指天命降衷而言其實理不能不麗乎气人之一身皆气也心亦气也性乃心之生理也故字從生從心告子生之謂性固是混理气於無辧若不從气中指出理來則理又著落在何處羅整庵所以疑周子無極之眞二五之精妙合而凝之說究似說成以兩件合成一件也可見先儒之語亦須善於體認方無理障

是理便無障謂之理障畢竟是析理不精

老泉衡論養才篇謂才難彊而道易勉此必目擊宋室意有所指以理而論才𨿽難彊能勉於道亦可以充之若縱其才而不勉於道其爲害尙可言乎故上之禦才容有使貪使詐之時而士之自修自處則斷乎不可參雜也

子瞻每讀書皆作數過盡之每次作一意求之其法善矣但所求多是作用故實之類於此可見蘇氏之學若以大學之綱領條目求之𨿽明體逹用之儒何以加蔫儲氏謂其下學上達無以易此未審其何所見也

讀斯文正統所載文文山恕齋山泉睎程等說始知先生爲有宋理學之一大結果也刁蒙吉稱其廷對則董賈其謀國則宗李其志則子房孔明其餓則伯夷叔齊其死則睢陽平原此尙論者所知也至其學則五經四子其文則程朱此尙論者所未知也余每以理學宗傳不載椒山爲憾今觀斯文正統之論文山洵爲知言蓋忠節之與理學判爲二也久矣願與志道者共參之

觀羅整庵十疑可見孔顏曾思而後談理諸儒言語旣多亦不免於互有得失必欲求司簡意該醇乎其醇者蓋亦難矣後之人意各有宗分門別類或尊之太過則無語非經或斥之太刻則無言不謬大率流於耳食而無實在深潛體認之功朱子所謂常人之學多是偏於一理主於一說故不見四旁以起爭辧者蓋聖人中正和平之气象邈矣難追已

閱羅整庵困知記知其研理入細但未免於好辧傷煩本欲力攻陽明謂良知不可以爲天理又謂道心爲未發之性爲體爲靜爲大本人心爲已發之情爲用爲動爲達道自信爲定論顯與朱子互異此則不能無疑而未敢與薛胡並稱者也

羅整庵堅持道心爲體人心爲用之說而以人生而靜感物而動樂記二語及伊川顏子好學論爲明證愚意專從朱子中庸序心本一也就人心而相其原於性命之正者言之謂之道心就道心而指其雜於形气之私者言之謂之人心以道心爲主而人心聽命則無論未發已發皆道心爲體用矣若如羅子以未發爲道心以已發爲人心則此已發之人心將指其中節者乎抑指其不中節者乎言其中節者則已是道心之用矣若言其不中節者則並非道心之體所發爲用矣豈屬通論或疑人心亦有靜而未發之體乎曰人生各下便有形气謂形气易動則有之謂形气有動時無靜時不可也謂人心靜則生明包涵道心可也謂人心靜時卽道心不可也

昔王文成送某生遊學於外而勉以善變意其人必少年好勝欲速成而非求益者歟不然同時同里人師孰過伯安胡爲捨此而遠求耶抑或實有所見也若使闕黨之士背無行不與之至教而尋師訪友於齊楚宋衛間不亦左乎

余觀陳白沙論學之語其爲聰明超脫誠有非凡庸所可及者但反之於身實加勘認終無的確把柄孔門正學當不在此夫人欲盡處天理流行曾皙何嘗不已見大意而道脈之傳究歸於忠信守約之令子而已不與焉後之學道者可弗審諸或謂白沙曾受學於吳康齋蓋亦其師誤之云

閱髙子遺書內有居鄕勿爲鄕願居官勿爲鄙夫之語嘆曰二語已非其至者乃不爲鄕願鄕人卽以爲立異而遠之矣不爲鄙夫同官卽以爲沽名而忌之矣然則士君子之自處當何如哉亦曰以道爲的信之篤而行之果終吾身焉可耳

又年譜載髙子五十歲始實信大學知本之旨豈知本若是其難乎朱子嘗言之矣用力之久而豁然貫通貫通者知本之謂也學問之道無他知本而已矣𨿽一二語可了之理實數十年博約之功世儒依口學舌未嘗反求諸己則其明明以修身爲本之聖經而弗能深信也固宜

或問髙忠憲謂一貫是忠恕悟處忠恕是一貫修處何如曰是也蓋能修之悟乃爲一旦豁然貫通悟後之修則又終身由之不盡故髙子又謂聞一貫尙非曾子到頭學問至啟手啟足之時學問始結果矣意亦如此

髙子讀書法好學說俱宜細玩以聖仁爲孔子所好之學固是然似不如依乎中庸更爲徹上下貫始終

髙子云聖凡之判只在順逆二字凡人自幼與人欲日順一日故與天理日逆一日聖人自幼與人欲日逆一日故與天理日順一日要學聖人耳順從心有兩句拙法曰逆耳之言必深察從心之事莫輕爲按此說固好只是單就人心言拋卻本心之良知良能矣再考

馮少墟云綱常倫理要盡道天地萬物要一體仕止久速要當可喜怒哀樂要中節辭受取與要不苟視聽言動要合禮存此謂之道心悖此謂之人心惟精精此者也惟一一此者也此之謂允執厥中此之謂盡性至命之實學按此與李習之行己莫如恭數語合看則內外無餘蘊矣

涇野論君子不憂不懼章以司馬牛不能化向魋之惡卽爲有疚且以舜之處象爲證言理可謂精矣然何以處夫周公之於管蔡柳下惠之於盜跖耶後儒談理愈精而愈滯大率類此孔子之意當不其然然則不疚之義如何曰君子之學盡其在我疚與不疚匪存乎人聖人教人亦勉其所得爲者而已

孫文正爲中允時梃擊變起大學士吳道南以其事密諮對曰事關東宮不可不問事連貴妃不可深問龐保劉成而下不可不問龐保劉成而上不可深問數語洵堪定案文正之識力於此已見其端矣

人生學問事功莫大乎義利之辧有爲而爲義都是利無爲而爲利亦是義鹿伯順謂一樣生活兩樣主意孫夏峯謂從志趨上分欺慊不在事迹上作門面總是先要辧志

閱李中孚二曲集至悔過自新篇歷引橫渠上蔡諸名儒先迷後悟故事喟然嘆曰世教衰微小學不明志道者必幾經蹭蹬而後知所從入然則士不立志求師而漫云無待而興豈不難乎

蔚州魏環極先生謂好名是學者病乃不學者藥此語較之三代而下惟恐不好名更爲親切試思禮義廉恥喪於好名者多乎抑喪於不好名者多乎昔範文正公於此亦見之最眞言之最暢世俗動以好名爲儒者詬病非愼獨之君子而髙言純粹之至人適見其甘蹈於頑鈍之鄙夫而無所不至耳

張西銘寄到新修陸子年譜閱至舟次思輯四書困勉錄一條所辧甚慊予意余少時讀此書卽疑其雜宂無異舉業家湊刊之講義時人每稱稼書先生著作如林間以此書於予心實有未滿聞西銘此說始豁然知非先生所手定矣

又與靈壽諸生講中庸一條亦微有疑處蓋用行更難於體立似是對鍼陽明一派說法終不如體用一原之語爲十分穩足有一分體乃有一分用合外內之道也

顏習齋一生全在三物三事上著力確有所見實有所得觀其論正徳利用厚生從身與家國細細分晰體認深矣

顏習齋先生沒後迄今四十餘年矣一二言詞學者猶樂道之聞其偶入鄕塾與幼學講誘掖獎勸四字云如教小兒學步誘者引之開步也掖者防其傾跌也獎者誇其已能行走也勸者教其嗣後照此行走也比方甚明卽此亦可想見先生之誨人矣

俗學抱殘守獨各自爲是而不知親師取友以求益只是無志於道而所見固陋耳古人學問二事本屬相連隨地隨人皆可取益而況才品位望遠勝於己者乎李恕谷之交毛河右也曰取其博物助我躬行可謂謙無不受能自得師者矣

朱止泉先生萬語千言大要不離涵養須用敬進學在致知主致以立其本窮理以致其知返躬以踐其實與夫定之以中正仁義而主靜立人極而以四徳四端五事五倫六官八政爲條目而其最爲切要者莫如直指知性爲格物工夫將人所疑於朱子之道問學者力辧其無非所以尊徳性而涵養其未發之本原貫通於寂感之無間此其所以深契紫陽而不疑不惑者也老益好學純粹無疵程朱而後屈指無多

健余札記卷四閱歷

某生質頗鈍自幼受母訓只切記一誠字筮仕以後內外閱歷愈多越覺得誠字一刻離不得無論大事小事待君子待小人都要存誠略涉權術後來無不露出試問不誠二字爲人在世誰當得起孟子曰思誠思字最是要訣從閱歷中更見得

某年至四十始知讀書開卷有益皆由從前所讀各書只作文字看去今乃漸漸體貼到自己身上來

某與刁紹武貧賤至交素多受益十年不見辛亥七月因公赴鄂始得快晤於臬署中道及太夫人之賢行及余理襄諸事紀事諸篇遂有才生於徳方爲眞才之論彼時𨿽敬謝不遑卻深服其議論之確每見有天資聰穎或涉世久深者亦能辦事了當然非從心地中實實做出又非從道理中細細參過故常有內外不如一前後成兩截者一經失足便無站立處聞紹武言予益知勉矣

某移守揚州太夫人每患揚俗浮奢躬崇節儉以化之往時鰣魚初出漁人獻富貴家或賞至四五十金癸丑三月中有同年饋鮮鰣者太夫人命婉辭不受曰吾非效懸魚故事也素性不喜食貴物且風俗競尙何堪逐靡

甲寅歲督催課運上下每多扞格之處日夜焦勞心气躁甚不能自制言於髙公徐問曰連日曾讀書否對曰公宂未暇已數月矣髙公曰職此故耳愚爲爽然嗣後𨿽百忙中稍暇必取小學近思錄等書玩味數行便有當下卽消去煩躁處

餘數年以來閱歷旣多證以四書之旨參以洛學諸編始益信內外合一之道覺得吾心中多一點渣滓則人世上多一層隔礙一動一言絲毫不爽所以時時省克務求寸心之虛淨也每見聰明之士自私用智習慣若性成自以爲涉世之術最巧不知咫尺之間盡成胡越談笑之頃悉屬荊棘是一處廣居而自隘之一條坦路而自阻之爾

某嘗於廟祭行禮時心有所禱不覺多一叩首是因致敬而反失儀始悟主一無適之旨蓋當行禮時只應專心行禮其禱祝之事已責在讀祭文者古人制禮所以有贊相又有祝史正爲此也

余初分社學時同官𨿽心知其美而惟恐難行繼因河北守令行有成效遂羣相鼓舞始信教化可以移風俗但必久而後至於善耳慈溪學記所謂無變今之法而不失古之實者誠篤論也

舊友王孟恭致書以爲洛學續編序文不宜用老莊字句余初不以爲然謂諸子百家凡言之不背於道者皆可用也何必過拘旣而思四書五經之言盡足敷用老莊語原不必參雜友言不背於道亦可受也遂復書謝之

朱子謂天下事終做不成者只是壞於懶與私而已蓋𨿽極美之事亦豈無一分半分之獘今人情願受十分重獘才有人理會便去搜剔那一分半分之獘以爲決不可行無一人肯把天下國家做自家物事看每閱部駁之件不勝慨惜今讀朱子語愈知其由來矣

閱顏習齋年譜有衰病不能理他功惟常習恭一條覺恭默二字尢切己對癥之藥遂書座右

肺病發爲佩牌以自戒曰愛身似玉守口如瓶靜修儉養气足神寧又書眞西山夜气箴懸於榻畔時時觸目警心

願聞己過思見天心

向來每疑意爲心之所發似與情字相近如何言誠及閱李恕谷大學辧業始覺分明大略以心所發爲喜怒哀樂之情有中節不中節之分不必盡分善惡也難以誠言其餘若意見則見解也若意想則想象也有偶念則偶然念及不必欲爲其事也有雜念則閒事宂緒雜然感觸者也此皆宜用正心之功心正則能照能攝雜者一妄者息矣外此又有思又有志思則意在爲其事而始思度之乃在意之後志則統言終身之所向往皆與如惡惡臭如好好色之意不同誠意之意乃心所欲爲之事蓋格致之後意在正心修身齊家治國平天下而爲善去不善也不誠則𨿽有此意而或作或輟或苟且或色莊所謂可與共學未可與適道者矣故必誠意而後可正修齊治平也此說可正諸說之含糊

孫靜軒先生成均講義雲程朱之書詳言格物獨得孔子之傳以惠後學而今日學者之流獘則非程朱所及料也漫無志於天下國家之大亦並忘其耳目手足之官譏釋氐之不能誠意並其正心而失之譏子靜之不能致知並其誠意而失之譏陽明之不能格物並其致知而失之名爲守程朱之學並其格物而失之可謂於俗學痛下鍼砭矣

髙東軒先生以初學切要寄示首篇卽太極圖說讀至五性感動而善惡分萬事出矣思五性𨿽根上文五行來但性終不可以惡言似不如七情感動之較穩也程子顏子所好何學論內有其中動而七情出焉等語最爲分明余向日讀書疑不及此姑闕以俟考證

閱廣字義訓物爲實也朱子曰大學之道不曰窮理而謂之格物只是使人就實處窮竟有是物必有是理理無形而難知物有迹而易見觀此則知聖賢學問無不從有形有象切近著實處用功彼談元說妙者失之遠矣鹿伯順湯潛庵解格物物字俱作物有本末物字看亦是此意

聞蠡縣前輩有三友伺閱十七史者彼此所記互問則絕不相知叩其所以則一好詩一好時文一好經濟故所記無一同者學人讀書可不先正其所趨哉

閱恕谷後集如京記事有靈臯問過之語知前輩猶惇古道蓋古之修身者遷善必先以攺過攺過必由於知過欲友知過必不自諱其過者也此風已罕見矣因書以自警

榕村語錄辧人家祭四世祖考妣宜分席以明有別蓋姑婦可以同席翁婦不可以同席極是因思士庶之家不能立廟或將祖妣神主亦各分衾似屬可行俟質諸知禮君子

余少習於戲謔及閱正學宗旨深悔其非自入卿班多逢年友公餘復涉此習蓋欲和以處眾而不知心已漸放矣王書城以東銘相規余爲汗下良友之益洵非淺也

同年某語及孫宮保大肆譏評謂正心誠意之談徒爲欺罔後學制義取士只須精於時文弋取科第便是顯親揚名之孝若日事道學而不能得科名父母之心樂乎余因此言出於士夫之口所關世道人心不小極口辧駁大略謂生於天地之間旣得爲人人有心便不可不正心有意便不可不誠不正心不誠意卽不可以爲人捨爲人之道而欲中舉會試以竊朝廷之爵祿而博父母之喜悅其爲欺罔君父孰大焉以是教後學而陷溺其心是殺之也𨿽理足以勝之但錮蔽已深豈口舌之所能爭余亦不免有失言之過矣

余撫中州時會題請湯文正公從祀文廟禮部議以文正𨿽賢其著作終不若平湖陸氏之多事遂不果蓋近世之論專以著書爲理學幾於牢不可破矣嗚呼述而不作聖有明訓慥慥君子道不遠人正學之傳將焉屬哉昔程明道許魯齋皆未嘗有專著而言道統者必歸焉斯固無庸深辧者也百世以俟可耳

餘年逾四十始識得仁禮交關之旨今則益覺親切矣

余在兩淮時曾深受髙東軒先生模範之益今讀其固哉亭詩稿淸眞雅正無一不自性情中流出𨿽闊別數年隔越數千里不啻親見其人而聆其誨也

集敢問錄質疑於孫靜軒先生復書教以近裏著已處用功因書四字於座右觸目警心其答語未盡釋然者往復再問末敢蓄疑也

王孟恭牽引四書史記舊文以相質余嫌其所見甚淺而詞又不達因與反復辧難旣而知其意在相規也乃謝之蓋遇拙訥之友詞𨿽不達亦當思其用意所在未可忽也

方望溪先生素習經濟之學著周官餘論十篇以見志𨿽不必盡可見之施行但治不法三代張子以爲苟道倘得其人因時因地以制宜堪爲太平之策固有斷斷不易者矣

髙東軒先生枉顧見壁上有六經疑處平心認三益來時倒屣迎之句以爲認字太似陽明口角蓋箴予舊學未免於孫微君之騎墻也余以體認乃通用字向未知爲陽明語謝之問近況曰不可爲人不可爲子今而後知悅親之難也先生曰予嘗此苦更難名言今日登堂拜母追憶疇昔求親之不悅而不可得矣相對泣下至於沾襟蓋先生與子言孝至性之動人深切如此

一友問先生自覺近詣何如曰百日牀邊無孝子三年塞外少忠臣此二語時時如觸予目如警予心也

玩蒙卦九二始悟包蒙之義蓋惟包乃能養正發蒙若使過分其類而忿疾於頑何以育才而錫類乎余向因後學染於流俗驟難推挽責望未免太迫是徒知取女之勿用而不獲納婦之吉占矣當以爲戒

每疑性爲人心之生理而朱子引程子語直以爲性卽理也似與字義未甚脗合因語東軒先生先生謂朱子解書精細各有所重旣從天命說下對鍼以气爲性者而言語气不得不直捷若滕文公章則解性爲人所稟於天以生之理也天下之言性章則解性爲人物所得以生之理也又如其爲人也孝弟章解仁爲愛之理心之徳也梁惠王章則曰心之徳愛之理仁人心也章又但解爲心之徳諸如此類俱有深意不可率略讀過乃深媿從前之心气粗浮未能靜體先儒之學也

劉古衡應新安魏友治喪之請問其大指曰禮從俗曰記言禮從宜宜卽義也無害於義乃可從俗禮教不行風俗頹敗欲挽波靡正當先自紳士之家力爲矯枉若主從俗之說則今之居喪而用浮屠用鼓樂飲酒茹葷演戲跑馬者恬不爲怪矣富貴之家有一不備人且笑其薄於親矣習俗至此可不準禮以從宜乎願吾子愼言而酌乎禮文之重輕以爲之兆也

王友稱某生不肯與俗人相接可謂佳士余曰旣不與俗人相接則當與正人相親遠損取益乃不可量

某官見年侄也出口連稱晚生意遂輕之安平宮生自蓮池書院來謁令人兒出見每升階級必聚足去後始知其嫻於儀也以未接晤爲悔語曰恭近於禮遠恥辱也觀於此益信今之學者視禮儀如弁髦無責焉耳

一友自負善忘予謂之曰有可忘有不可忘境有浮雲人有覆雨此可忘者也敬以直內義以方外此不可忘者也但盡勿忘之功庶有能忘之候

或謂某氏二十餘年不通音問矣尙哀其死而出涕情歟曰吾憫其未聞道而愎以自戕也曰好讀書者多戾俗有如是耶曰病根之痼正坐在俗不能自克又無攻錯之人故久益遂非悍狠不顧耳

有謂北方風气剛勁較勝於南方之柔懦者亦未盡然每見習業舉子自命超乎凡俗而志域於臨深才封於護疾愎以滋蔽終於荒陋偃蹇而無成者不可勝道吾願慷慨悲歌之士善用其剛勁而篤信好學則其所至未可量矣

梁溪髙子云鄕原曰生斯世也爲斯世也善斯可矣便是彊力人也推僕了君子曰我猶未免爲鄕人也是則可憂也便是醉夢人也喚醒了余初未得其警切之旨數年侍養在家因覩州邑閭黨間未嘗無願爲正學願親正士之人每被怠忌一流數語阻撓遂爾弱喪不振乃嘆士生今日自立爲難若不以理爲斷但求不得罪於鄕人卽是鄕原種子若能以義自守不肯苟同於鄕人卽是君子根基然則鄕人若是其甚乎曰世教衰微士風尢薄苟非卓然拔俗不流不倚安能成君子之彊哉髙子慨乎其言良有以也

昔顏習齋先生自洛歸裏得寧陵呂氏所輯小兒語欲廣其傳於北地王云卿一見抄本輒奮筆書云大道彰彰何必乃爾無乃效鄕原之風乎陋甚時云卿已通舉子業負气甚盛余方十歲亦但驚其出語之髙明而已迄今思之將惡其言之不雅耶則此書正患學語小兒種根鄙倍而欲因俗以正蒙也爲其立意之淺耶則渠爲世教人心慮深遠矣文人所見髙者如此況其下乎余甚惜少年同儕輕講學而易其言也噫九原可作毋亦傷聞道之不早乎

唐王珪薄於自奉未嘗營構堂室有司劾其不立家廟四時祭於寢今世士大夫不立家廟者曷可勝數未聞有司之劾蓋亦不知其非矣余每恨宦遊四方此事爲之不早也

乾隆甲子春旱余隨縣令步禱先期出宿於外劉古衡過訪問襆被由來具以齋告古衡拜稱合禮余自是遇齋卽不敢入內益信友朋勸善之有功也

呂伯恭居憂教授陸子靜嘗致書勸其攺過以全純孝之心夫教授以啟後學事亦云正矣子靜猶以爲不安於心未契於理何憚而不攺過況儼然在憂服之中而應酬宴會恬然若常者乎士習至此安得如子靜者動其不自安之心切責而深警之

余家居數載日求聞過不可得頃晤徐範玆從容語及劉氏之喪賻之意良厚矣刺不書名恐涉不恭柰何人𨿽無禮敬亦無失君子之道乎余謝而書之壁間用志吾過且悟中禮之難鄕黨一篇未可卒讀也

或問庭前不種花艸有說乎曰聞之栽花不如樹木樹木不如立人余老將至而無所樹立方學爲人之不暇陶菊周蓮非不愛也多方求之恐妨居業分寸之陰晚益當惜耳

友人謂某與某道義交也問何以言之曰聯文社而彼此莫逆曰古學文以窮理今學文以干澤已判霄壤矣又況相嫟而不相磋乎是爲以水濟水吾懼其淪胥而不覺也故君子之交當先辧志

禮稱情以立文卽因文以生情故先王緣哀心而制爲喪禮學者守喪禮而愈動其哀心也予居太夫人之喪每讀禮文一節必究其所由然而自省其能否𨿽年已就衰而心不容已則勉求無悖記曰禮之所尊尊其義也乃今益信

喪服四制謂父母之喪仁者可以觀其愛焉知者可以觀其理焉彊者可以觀其志焉夫人子當痛甚之際喪禮值久廢之時而欲破俗行禮難矣古者有相有祝皆護喪者也人能護喪俾孝子得以不言而盡禮亦可以觀其愛觀其理觀其志矣是仁也知也彊也盡己推己其道一而已矣凡爲君子可不勉哉

先太夫人事實他人數百千言未能形狀者望溪先生所作志銘以女士數語該括無餘其寫生大筆爲之感泣不能卒讀也

喪禮久廢向以老母在堂未能考究忽遭大故始命嘉銓徧查禮文擇其可行者行之如中門內外男女隔絕孫會齊衰按期持服等類親友𨿽表表於鄕者亦皆詫異父子俱無疑惑然後知喪事不敢不勉聖言誠有深味不實體之不覺也

喪次讀任翼聖先生禮記章句條理井然疏義確實從前雜錯頓覺攺觀且爲諸生時已成此書余深服其立志之早不爲舉業所累賢於世儒遠矣

先贈公忌日請主於寢與太夫人神主同筵致奠親友不知有徑入相謁者哭後詞色不洽辭去不如使人明告以故俾知忌日爲君子終身之喪也

髙東軒先生參知政事求言於余作札極陳納誨進賢之義直言無諱命啟銓錄朱子賀陳丞相書與劉共父書寄覽以其雅度實能容也嘉銓作大人頌以規之亦體正而詞嚴

鑑能別形不聞其貯形也衡能平物不聞其宿物也是故君子之心務以虛受

陳紹衣欲以養成馬乳葡萄移送小園辭之因枝榦已大移栽恐傷其根旣而思之此卽一念好生天地之心也擴充之功不容已已

李君光型述文貞公自言進朱子書乃是格君心之非處接引名流如楊文定等乃是爲天下得人處稱量與否余𨿽未知要之古大臣事君之道不外此兩端

望溪先生謂某曰僕以確守經書中語於君不敢欺於事不敢詭隨於言不敢附和重爲時人所惡數語足槪其生平余每尋味不忘也

陳密山秉藩安徽余以科試江寧方幸姻戚至交重晤談心密山因勞於官事得痢疾臥署中二十日連往問疾不見於八月二十七日報故立卽往哭慟不止詢其病癥則寒熱相雜用藥則參黃互下以致气脫不起甚矣用醫之當愼君子𨿽病中亦當見正人而聞正言也制府尹公亦甚哀之同官如其厚道者罕見

經書所傳多是爲中才以下說法某質性鈍弱不能自克身世閱歷數十年始益信聖人之言皆是實語不我欺也但恨老病日侵未之能逮耳

鄧少宗伯鍾嶽典試江南場後贈以錦衣二襲不受且淚下不止問其政則受繼母深恩在官末親視含殮遂終身衣白布衷衣不著美錦余不敢彊贈深服其性情之過人遠也

讀朱止泉文集第二卷

以格物爲窮格四端服其見理分明實信得知性之外別無格物窮理工夫

織造圖君拉向以淸簡自負於當事少許可一日書來極道髙相國忠愛之至意憂危之隱衷並以識別賢愚政崇寬大爲當時急務語甚切至恨相知之晚余深然之

健余先生撫豫條教

﹝淸﹞尹會一著張受長輯

●目錄

卷一

卷二

卷三

卷四

●健余先生撫豫條教卷一

畿輔叢書初編

受業門人張受長輯

告誡寮屬

咨詢民隱

士民約法六條

整理營伍四事

飭戒貪婪

飭戒濫刑

飭速結案

飭記功過

勸課農桑

飭行保甲

憂旱問過

飭議八蠟典禮

飭發明職

○告誡寮屬

國家設官分職以勷治理務在大法小廉殫藎誠而熙庶績本都院徳涼才薄忝任封疆吏治民生仔肩至巨一省之官箴卽本都院之官箴一省之休戚卽本都院之休戚用是夙夜惴惴履薄臨深下車伊始各官之賢否𨿽未盡悉兩河之吏治略見一斑大率文飾居多廢弛不免蕩檢踰閒者亦有其人本應劾奏以肅官方惟是綜核示威本都院有所不忍念自服官以來凡遇僚友一秉愚誠共相勸勉能攺過者爲君子受盡言者爲善人惟期一路相安不欲一家有哭今特開誠告誡與諸君子力圖更新郡守牧令古所稱民之師帥也興民最親膏澤及民亦最易願以存心愛物一言時時內省以勤謹和緩四字拳拳服膺一粟一絲常切脂膏之念一舉一動不忘撫字之勞愼毌闒茸貽羞�詬亡節以及簠簋不飾致掛彈章庶幾愜我素心不爲鷹鸇之逐眷懷循吏長與鸞鳳同羣矣若夫方伯外臺表率全省守巡監司分轄數郡或承流宣化或秉憲持綱微特楷模羣吏更爲本都院之所藉以匡不逮者正直是與共抒報國之誠尢有厚望焉

○咨詢民隱

敷政在於安民安民在於周知民隱設誠而致行之此非使者一人聞見所能及也惟賴良有司同心求可共成治理中州當嚴厲之餘刑名操切蒙蔽多端本都院不揣迂疏思以道徳更化亟圖宣布皇仁培養元气而體察民生疾苦最爲先務兩河幅隕遼闊統轄十府三州一百有九州島縣自難徧歷其境牧令各子其民實親理之郡守各率所屬實目擊之異方殊俗審厥情形何者宜革何者宜興何者宜先何者宜後諒已籌之熟矣其各據實條列毌隱毌飾夫恥於下問者長吏之陋也問而不言者有司之過也本都院盡布腹心求實政於斯觀循吏於斯若視爲具文則大非咨詢之意矣

○士民約法六條

移風易俗必先化導之方彰善癉惡首重勸懲之道蓋百姓𨿽有醇頑而天良悉秉彜好本都院念切安民心殷敷教略舉大端爲我士民約法如左

一端士習以重民望學校爲觀摩之地紳士乃教化所先惟閉戶潛修立品惇行庶可表率四民儀型鄕裏倘或把持官府欺壓鄕愚蕩檢踰閒干犯法紀豈不貽羞門第有玷宮墻王章具在各宜愛鼎

一嚴訟師以遏刁告豫省界聯吳楚地多訟棍往往哄誘愚民譸張爲幻或小事而駕成大獄或睚眥而妄指奇冤及至審虛反坐而彼則脫然事外是以訟師例禁甚嚴爾等百姓切勿墜其術中捏詞誣控自罹罪戾爲訟師者亟宜攺弦易轍各務本業倘仍怙惡不悛嚴究勿貸

一懲惡棍以靖地方中州五方雜處醇頑不一歷有惡棍出入衙門武斷鄕曲顚倒是非閭閻受其荼毒良善何由安枕本都院疾惡如讎除惡如莠現在密訪查拏各宜悔過自新勿致噬臍無及

一禁鬭毆以肅令甲中州民風秉性彊悍微嫌細故動輒格鬭其始不過逞一時之忿及至身羈縲紲罪擬抵償上危父母下累妻子追悔巳晚戒爾小民當平情忍气因事三思各保身家共惇禮讓倘有好勇鬭很生事不法者地方官嚴拏究處

一儆遊惰以勤職業農工商賈何事不可營生有遊蕩無賴之徒不耕不稼三五成羣忽聚忽散豈知一日失業則一身之衣食何來一人好閒則一家之俯仰何恃所以王政首禁遊民爲牧令者所當稽察懲戒俾令各勤生理

一戒輕生以全民命本都院蒞任以來披閱各屬申報自盡之案殆無虛日或事起於細微或釁由於骨肉抹頸懸梁俄頃畢命不知此等命案照例驗埋並無抵法愚夫愚婦徒自捐軀殊堪憫惻試念死者何心生不可再亟宜猛省切勿憤激輕生

以上六條均爲人心風俗所系其各悉心敬聽講讓興仁共爲平世之良民勿蹈有司之法网庶無負本都院殷殷告誡之誠也

○整理營伍四事

國家設兵衛民文武並重參遊而下幹把而上均有管轄兵目經理營伍之責本都院提督軍務整頓維新所有應行事宜略具四端於左

一重糧餉兵丁養家餬口全憑糧餉扣克一分卽有缺乏之虞遲散一日卽多借貸之苦必須隨領隨給不得短少絲毫不許稽延時日違者參究

一簡軍實向來將弁多占空糧按籍則名存核實則數缺最爲大獘有則立卽募補毌致空缺虛懸至於馬匹務期膘壯旗幟務期鮮明盔甲務期堅固器械務期銳利鑼鍋賬房等項亦須勤加收拾毌致濕爛鼠傷本都院不時委查愼勿泛視

一勤操演搜苗狝閱王政所重是兵可百年不用武不可一日不講如弓箭鳥槍藤脾扁刀長槍連環子母炮等類該將督率教導務期純熟其技藝生疏不肯學習者革退該管官誤操廢弛營務卽行揭參

一嚴約束兵丁秉性悍彊最難安分窩賭窩娼習爲固然好飲好鬭無所不至或把持市集彊買什物或牧放馬匹踐食田禾或借盤詰巡查之名因而需索或乘護餉解犯之便到處誅求甚至微嫌細故動輒結黨成羣藐視官長種種惡習難以枚舉必須嚴加約束畱心稽察有犯必懲庶守分知方乃爲眞勇毌得姑息養癰自貽伊咎

以上四事均關要務中軍有統領之責轉行左右兩營一體遵依以收實效本都院文事聿修寧忘武備以時考驗優劣自見其各勉旃

○飭戒貪婪

居官首重維淸察吏莫嚴於守故爵位𨿽有崇卑究以不貪爲寶才具𨿽有長短要必無欲則剛是操守實立身之根基而持廉乃計吏之先務家本富也素封之室仕非爲貧固當愼取與於一介家本貧也淡泊之風安之若素尢當懍暮夜於四知今有養廉又存公費地方無捐賠之項上司無需索之煩廉吏可爲正在斯時胡不自愛利令智昏干犯科條身家莫保𨿽以本都院之居心寬厚不矜明察而見聞旣眞亦難開一面之网可勝慨嘆現將偃師郎令貪劣款迹特疏糾參用肅官方仰司道府卽飭所屬一體懍遵務期各惇淸操共勵廉隅常矢茹蘗之心時切焚身之戒勿聽家人衙役之慫慂竟爾垂涎勿因饋遺贈送之常規肆行染指至於知府直隸州與州縣最親必須身先表率而後獘絕風淸杜絕苞苴而後上行下效而己正人尢爲要務各宜警醒交相砥礪刻刻以郎令爲前車之鑑而不致有白簡之登此則本都院諄諄布告之心也

○飭戒濫刑

惟良折獄載在尙書以聲聽訟詳於周禮古昔聖賢於兩造具備之時猶必考察容貌簡核實情然後麗以法而議其罪未聞遽加以刑者誠重之也凡問刑衙門自應虛衷研訊惟明惟允庶幾獄成而孚乃若以刻深爲明察以嚴厲爲才能任意殘虐罔卹民命或未經鞫問敲撲頻加或業巳招承推求不止哀號疾痛之狀宛轉階前具有耳目寧無見聞仁人君子奚忍出此至於據供定罪援律成招出入之間生死攸關更宜詳愼該州縣審理事件必須平心靜气悉秉虛公度理揆情務歸平允勿橫加捶楚勿專事深文則刑罰得中和气致祥如任性濫刑艸菅人命察出嚴參不貸若道府爲方面大員該臬司系刑名總匯愼卹之念諒有同情無俟本都院之諄囑也

○飭速結案

本都院披閱各屬案件命盜等事例限綦嚴尙知黽勉辦理至於外結事件一詳之後累月不覆則州縣自理詞訟更可知矣不知事犯到官原被證佐必有數人各有生理訟事一日不結卽一日不能脫身差役借此索詐書吏從中舞獘土棍構釁生波莫不由延擱而起故訟未結而家已破者有之可爲寒心至豫省自盡人命婦女居多果驗無傷痕當場卽應責令領埋完結近見各屬竟有一審再審以至牽連妯娌涉及姑嫜拘至當堂質問殊乖治體豈必有意害民而其病在於不勤其原實由於不敬誠能虛心以求之實心以行之天下無不可了之事也試思

朝廷設官原以爲民身爲父母豈可偸惰自安使小民無限苦情置若罔聞且一日有一日之事日積則日多何如完得一件卽少一件案牘無叢委之虞百姓免拖累之苦公私兩便而必以曠官自廢抑獨何心牧令其愼之哉至府州以上凡有承審之責者均以身先爲牧令勸此又本都院之所殷殷屬望者也

○飭記功過

督撫之於屬員向有記功記過之條率皆視爲紙上空談無關考核非獨上司習焉不察卽下屬亦過而輒忘功多者不足以勸過大者無以爲懲殊非策勵人才整飭吏治之道仰司卽飭所屬自本都院到任之後起各州縣凡有記功記過者俱申明該管府州匯造一冊注明爲某事記功某事記過呈送本都院查考嗣後按月登記於月底申送如有功一次者準其抵過一次倘積至大過五次卽行糾參積至大功五次定行獎薦並飭各屬於詳驗文稟內官銜之下俱注明功過若干次如此則本都院旣得不時寓目知該員居官之賢否而各屬亦可隨事警心交相砥礪賢能者自更加鼓舞平庸者必爭自濯磨未始非振勵官方之一道也法在必行愼毌玩視

○勸課農桑

勸課農桑四事經本都院奏明通飭遵照該州縣亟宜力行料理卽如老農爲勸導之人曾否選擇是何姓名農時爲耕種所先曾否將所定節候徧行曉諭至於量力授田以盡地利曾否實力勸諭多備機杼以勤女工曾否設法制造其最易辦理而刻不容緩者又莫如種樹一事大路兩旁應補楊柳村尾溝頭籬邊屋角並咸鹻飛沙之地不抱桑柘棗梨椿杜楡柳等樹當此春气方動農務未興必須及時栽植過此以往恐難成活亦恐不暇勢將延至來年坐廢時日應遵照本都院原奏責成鄕耆保長廣爲勸導各就所宜之木隨地種植加意培養其鄕耆保長照種成數目遞加獎勵至地方官有能令民種成桑樹五千株棗梨等樹一萬株者核實冊報卽記功一次多者照數遞加如有捏報加倍罰種仰司飛飭各屬一體遵行毌違

○飭行保甲

保甲之法非獨弭盜一節而已卽如窩賭窩娼私鑄私宰旗逃邪教以及借谷散賑等事無不藉此稽查最爲善政編設之要全在門牌開寫淸楚如男婦大小若干現種地畝若干應納錢糧若干並作何生理詳悉注明如有增除卽不時攺注其循環簿內亦卽畫一注明則一目了然易於查察屢經本都院檄飭今聞地方官奉行不力尙有未經詳注之處合再通飭一體遵照該管府州於因公下縣之便亦須隨地抽查倘有前項情獘卽行揭報愼毌輕忽徇隱

○憂旱問過

豫省自入夏以來雨澤愆期本都院憂心如焚寢食靡寧現在省身思過竭誠祈禱而甘霖未沛自維涼徳不足感格神明實深惶悚竊念水旱災祲𨿽雲气化實關人事本都院叨膺封疆重任忝爲通省大僚一事之措置未協一民之情志未通皆足以上干天和司道諸君與我同寅協恭者也所望直言規戒以匡闕失守丞牧令與我分猷贊理者也所賴宣達民情據實陳告某獘未革則亟革之某利未興則亟興之務期開誠布公各抒所見愼毌瞻徇顧忌退有後言凡我同官知我有素諒不以予言爲文飾之具或詳或稟將傾耳以聽焉萬一久旱成災如何撫綏經理並望悉心籌劃預爲酌議以資采擇

○飭議八蠟典禮

八蠟之祭載在禮經所以祈年報賽典至重也前飭各州縣建廟以奉明禋今夏亢旱蝗蝻疊發俱不爲災麥秋大有普慶丰登足見神明默佑傳謂順成之方其蠟乃通信不誣已玆屆冬月正當索饗之際所有應行典禮應用祭品及犒賞老農飲福受胙之處該司速行妥議造冊呈送俟閱定後刋發各屬定期致祭一體舉行毌違

○飭發明職

身教者從言教者訟昔有明訓本都院撫豫以來竊願與同官勉爲循良而躬行不力未堪表率羣僚深用自咎惟是身爲長吏職司率屬難容緘默而各官遠近不等又不能時時相見面加提撕每欲刊列成書迄今未就近閱寧陵呂新吾先生明職各條先得我心而其言之痛切尢能廉頑立懦啟瞶震聾爰亟授梓印裝多帙通行飭發司道府廳州縣以及佐雜等員公事之餘卽取一條細加觀覽各明厥職自無曠厥官循良輩出治化可期本都院與有榮施矣

健余先生撫豫條教卷一終

●

分社規勸條約

再申規勸條約

嚴飭州縣分社

確查州縣分社

通行分社事宜

通飭就近講社

飭發古文雅正

飭發規勸帖語

○分社規勸條約

前有逸文曰能理家務

處鄕之善十

一曰能事長上二曰能睦親故三曰能卹孤寡四曰能周貧乏五曰能受寄托六曰能救患難七曰能解鬭爭八曰能襄公事【如本鄕河堤樹畜保甲賑濟等務】九曰能導人爲善十曰能規人過失

服教之善八

一曰能行聖道二曰能習禮儀三曰能讀小學四曰能讀經史五曰能習書法六曰能講律令七曰能絕異端八曰能聯文社【如供備飲饌紙筆之類】

畏法之善四

一曰敬畏官長二曰能肅政教三曰早完租賦四曰恥入公門

﹖規過各條

犯義之過六

一曰酗博鬭訟【酗謂縱酒喧競博謂賭博財物鬭謂鬭毆罵詈訟謂誣賴爭訟】二曰行止踰違【踰禮違法】三曰行不恭遜【侮慢齒徳恃彊淩人】四曰言不忠信五曰造言誣毀六曰營私太甚

不修之過五

一曰交非其人【不論士庶但凶惡及遊惰無行者而朝夕與之遊處則爲交非其人若不得已而暫往還者勿論】二曰遊戲怠惰三曰動作無儀【謂進退疏野及衣冠全不完整者】四曰臨事不恪【主事廢忘期約後時臨事怠惰者】五曰用度不節

【右規勸條約各州縣舉行該學生員多者以四百爲率用仁義禮智信五字於東西南北中立爲五社每社約隸八十人選端謹公直生員二人爲長擇村捨毗連居址相近者分上下社各糾其半教官依式各置規勸簿四本循來環去分發各社首列社長姓名諸生次之人各一頁善則朱書詳記過則墨筆直書每季月底社長呈送學師學師於下季月首十日內傳集諸生於明倫堂升座唱名有善命之列坐左右登記優簿有過則站立堂下面責令攺如能攺下屆勸懲時削去過迹三令不攺罰跪讀臥碑大過則登劣簿以備申黜其無故不到者記過每年底教官分別核明一呈學院一呈本院庶幾優劣了然士爭奮勵至社長混俗模稜不直書詳記或偏徇不公善過混淆者斥退另選仍入劣簿以三年爲期老病請休者聽如三年內能教導諸生善多過少及有善無過者教官同牧令據實詳請以鄕飲僎介榮之如教官視爲具文不實力奉行者定行參處其府學諸生卽隸於本學一體糾察各社童子有能背誦小學孝經及恂恂循謹者社長領見學師面試籍記府縣考時薦列前茅】

○再申規勸條約

勸善規過之法原於藍田呂氏鄕約前依竇靜庵先生訂本刊布各學分社舉行學者果能實體而躬踐之則動必由禮而徳自歸厚相勸相規之中已該相交相卹之義矣惟是中州素稱淳朴而近見士民禮教多疏任卹罔聞則艸野倨侮之習未除刻薄鄙吝之私未化漸與淳朴背而馳焉是誠可憂則呂氏禮俗相交患難相卹二則亟宜酌古通今明列各條俾諸生有所持循以遷善攺過返朴還淳本都院實有厚望焉

﹖相交各條

禮俗之節四

一曰尊幼輩行【尊者謂長於己二十歲以上在父行者○長者謂長於己十歲以上在兄行者○敵者謂年上下不滿十歲者○少者謂少於己十歲以下者○幼者謂少於己二十歲以下者】二曰造請拜揖【凡少者幼者於尊長賀節辭謝皆爲禮見此外候問唁慰白事質疑經過皆爲燕見尊者受謁不報長者令子弟以己名帖代行凡敵者辭見賀謝相往還○凡見尊長拱立於門外通名將命者延入容趨進見再拜燕見三揖退則主人送於廡下若命之上馬三辭不許則從其命凡見敵者使人通名俟於廡下禮見則拜燕見長揖凡見少者以下則先遣人通之主人具衣冠以俟客入門下馬則趨出迎揖升堂來報禮則再拜謝退則就階上馬○凡遇尊長於道皆徒行則趨進揖尊長與之言則對否則立於道側以俟尊長巳過乃揖而行皆乘馬於尊者則回避之於長者則立馬道側揖之俟過乃行若己徒行而尊長乘馬則回避之若已乘馬而尊長徒行望見則下馬前揖過旣遠乃上馬尊長令丄馬則固辭遇敵者皆乘馬則分道相揖而過彼徒行而不及避則下馬揖之過則上馬遇少者徒行不及避則下馬揖之遇幼者則不下馬】三曰請召迎送【凡請尊長飲食旣來赴明日主親謝勞召敵者以書簡明日客使謝酒召少者用客目明日客親謝酒○凡燕集皆鄕人則坐以齒非士類則否有親則別敍有異爵者亦不以齒若特請召或迎勞出餞皆以專召者爲上客如婚禮則姻家爲上客皆不以齒爵爲序○燕集別設卓子於兩楹間置杯盞於其上主人執杯以獻上客上客辭主人親送坐位卓子上西向一揖上客取酒酢主人東向一揖主人乃獻眾賓如儀○凡有遠出遠歸者則迎送之拜揖如禮有飲食則就飲食之尊長敵者歸迎勞畢從其家見之少者以下不必迎俟其旣歸至其家省之】四曰慶弔贈遺【凡同約有吉事則慶之有凶事則弔之每家只家長一人與同約者俱往若家長有故或與所慶弔者不相接則其次者當之○凡慶禮如常儀有贈物或其家力有不足則同約爲之借助器用及爲營幹○凡弔禮聞其初喪則率同約者便服而往弔之且助其凡百經營之事主人旣成服則相率素冠素衣具酒果食物而往奠之及葬又相率致賵俟發引則素服而送之及卒哭及小祥及大祥皆常服弔之○凡弔喪送葬喪家只備蔬食不可具酒肉以待弔客○凡聞所知之喪或遠不能往則遣使致奠就外次衣弔服再拜哭而送之】

﹖相卹各條

患難之事七

一曰水火【小則遣人甚則親往救且弔之】二曰盜賊【守望相助有驚則同力追捕貧則爲之助出募賞】三曰疾病【有疾問之病則爲訪醫藥貧則助其養疾之費】四曰死喪【始喪則哭之有事則奠之�人則助其營幹貧乏則厚其賻贈凡喪家之待己者悉以他辭卻焉】五曰孤弱【孤遺無依者若能自贍則爲之區處或擇人教之貧者協力共濟或聞於官司無令失所若有侵欺之者眾人力爲之辦理若稍長而放逸不檢亦防察約束之無令陷於不義】六曰誣枉【被人誣枉過惡不能自伸者有方略可以救解則爲辧正】七曰貧乏【有安貧守分而生計大不足者眾以財濟之或爲之假貸置產以歲月償之】

右禮俗相交患難相卹二則社長與諸生以時講明有能遵者卽書於善簿以獎勵之

○嚴飭州縣分社

分社之舉所以端士習廣教化法至善也蓋士爲鄕裏表率苟讀書明理之人尙不能遷善攺過恪遵禮法凡厥庶民無怪其放僻邪侈陷於刑戮而不知矣有牧民之責者正宜勸學興賢以昭訓俗型方之治今本都院訪得上蔡縣並未實行立社之法及詢之該處紳士𨿽近在城中身列義學者亦茫然不知分社爲何事乃知從前該縣詳覆之文竟屬捏飾夫立社考察功過或按季或按月俱系地方官自行酌量因地制宜並非繁苦難行之事無論教官職司秉鐸是其專責卽有繁劇之州縣亦非朝朝審事日日比糧則一歲之中何難破數日工夫面與士子講論勸規以洗其俗吏之心而盡其化導之實乃並此不爲尙得謂之畱心吏治者乎該司卽將上蔡縣捏飾緣由確查詳奪並嚴飭各州縣查照本都院屢次檄飭實力奉行毌得虛應故事責成該管府州加意稽查倘或有名無實卽將該地方官及儒學並該管府州詳揭毌違

○確查州縣分社

分社規勸一事非惟振興教化凡農田水利樹畜保甲一切令行禁止等務俱有提綱挈領潛移默化之權但此中妙用惟循吏知之若淺浮庸陋之牧令平時品望旣不足以服人辦此一事又無一段誠心一番切語乍與諸生接見誠如南汝道所謂漧燥枯歰竟味索然者何能相彊該府州可確查所屬州縣孰爲行之巳著成效孰爲奉行尙屬黽勉孰爲督催無益不如緩行逐一分別開折呈報以憑核奪

○通行分社事宜

乾隆三年十月初九日據藩司呈稱分社之法重在惇品立行先道徳而後文藝祥符張令恐諸生有規避不到之獘於議詳八條內請於社期不拘四書五經詩論發題二道聽其自試一藝其或不願賦詩作文者隨意默寫聖賢格言數段或臨諸家法帖數行或講究算法數則或射箭數回注明匯呈原欲以文會友而非專重乎文也乃州縣尙有不加體察專以出題親試及扃門考校多分等第詳稟者夫社中生監眾多無故不到則犯規條而有記過之慮到則必須考試在飽學者固所樂從但其中有不敢自信難以見長者未免畏懼不前是立法稽查欲以杜其規避而責望太過適以阻其向往殊非分社規勸之本意似應再行通飭凡社期命題除能文而喜於作文者聽之其或有攜帶小學一部赴社中於嘉言善行篇內擇一二條或三四條互相講貫者此尢爲可嘉之士其朴茂無文及初學後進無可獻長者一體到社從旁聽講蓋周旋揖護皆可學習威儀正論格言亦足增廣識見如此誘掖獎勸日就月將多士有優遊之樂無畏避之獘於品行更有裨益等情到本都院爲查以文會友𨿽不可廢而社期規勸究以徳行爲先今各屬多專重考試殊未妥協合再通飭該府州縣一體遵照毌違

○通飭就近講社

據鄧州知州李治國詳議舉行社期一事內稱州縣遵奉定例巡民疾苦勸課農田樹畜又每月應赴鄕鎭講約今又奉憲立社規勸此三事均關富教實政似應於巡察之時卽行講約講畢卽行考察社中功過互相規勸將見一巡察而講約規勸並舉三善俱備事旣不繁民又不擾於士民均有裨益又查社中諸生多有遠館他方不在本境而在鄰邑者若必令每期親至不但奔馳道途並恐荒廢職業若聽其終年不至社中又非立法化導之意應許該生報明儒學卽編入就近館地之社所一體考核等情到本都院爲查巡察勸課講約規勸俱富教之大端有司之專責今一時而三事並舉官吏無往返之勞士民有觀感之益事屬可行至遠館諸生就近入社亦爲妥便合行通飭所屬實力奉行至編入別社之生監該管社長仍應一體規勸秉公考察該生亦不得故爲抗違致幹查究

○飭發古文雅正

士子讀書首崇實學必知所養乃可有成中州向存重刊經史性理諸書復經本都院請刻孝經大學衍義近思錄文獻通考紀要廣布頒行現又多購十三經廿一史百餘部徧發各學以資寒士誦習書籍亦略備矣惟念漢魏唐宋以來名儒輩出古作如林實爲肄業所必需但操選之家任意去取純雜並登以致家弦戶誦徒掇其華而漓其實殊非因文見道之意今購得蔡聞之先生所選古文雅正二百餘篇醇茂典則內有關於身心意知之微外以備夫齊治均平之道其批評之處單詞隻字悉中窾要誠先正之典型後學之津梁也仰司卽發各府州縣於社期規勸之時傳示諸生令其鈔寫講貫仍諭各書坊速往江南多發古文雅正來豫以便士子購買毌違

○飭發規勸帖語

分社一事本都院大費苦心酌定章程諄切告誡務在必行者誠以士子爲四民之望學校乃教化所先諸生果能立品惇行視爲分內則旣無愧爲聖賢之徒而儀型鄕裏化導愚氓卽可臻一道同風之治所系匪淺鮮也自立條約以來將及一載各屬蒸蒸向化者固已漸知名教之樂而勉彊應從未能心知其意者恐亦不少今據署南陽守黃丞呈送勸諭諸生帖語甚爲明白婉切仰該府州轉發所屬州縣細加體認實力惇行仍查明每邑分社若干各給一張徧示諸生講明切究共相勉於徳教之成有厚幸焉

健余先生撫豫條教卷二終

●健余先生撫豫條教卷三

受業門人張受長輯

勸崇節儉

飭發勸農裏語

計發勸農語壹百張

勸戒賭博

禁止販曲

嚴禁逼寡惡風

嚴禁節孝陋規

飭禁鬧喪

飭禁停柩暴露

致祭水源

預防水患

○勸崇節儉

豫省素稱醇朴俗尙儉約自應餘九餘三家給人足使者比年以來體察閭閻情形未免今昔異致亟宜加意節省以裕蓋藏庶幾有備無患其一在縉紳巨族閥閱之門罔知稼穡往往貴金玉而賤五穀婦女習於暴殄子弟任意揮霍不知富貴無常盈滿宜戒奢侈之後立見蕭條朱戶饑寒尢堪浩嘆此縉紳巨族所當首崇節儉者也其次莫如商賈挾其貲本覓取蠅頭朝夕經營時權衡於子母風波奔走等性命於鴻毛祇此錙銖所積辛苦所餘卽使多方撙節猶恐虧折有時若再費用無度則目前何以營生將來何以餬口此又商賈所當力崇節儉者也若夫中等之戶不下八口上而父母下而妻子皆取給於一人而且婚嫁有費喪葬有費疾病醫藥有費歲時伏臘有費丰年尙多拮據一遇水旱不時外而借貸無從內而升斗不給資生乏策轉徙仳離勢所必至夫人情平居無事飽食暖衣視爲固然則日用起居漸加擴充及至一旦匱乏省約轉覺艱難追悔未免無及必須早爲籌劃通盤打算每年收獲若干贏餘若干何事當用何事當省勿爲迎神演戲以糜無益之費勿好賭博酗酒以耗有用之財則今日之所餘可以備明日之不足一年之所餘可以備他年之不足富者固可長保貧者亦可支持時際丰登無不安居樂業卽當儉歲不至啼饑號寒此節儉二字極爲爾百姓勸也務須屏絕浮靡以還淳古則節儉崇而衣食足衣食足而禮義生禮義生而教化行矣勉之望之

○飭發勸農裏語

牧民之道不外教養兩端而勸導之法全在良有司感之以誠要之於久而後默化漸移著有成效若朝令而暮止作始而輟終𨿽有善政又何禆益卽如勤耕作備旱潦廣樹藝多畜牧均系足民要務玆當東作方興農事伊始本都院特制簡明裏語以爲勸課合發該道府州轉飭所屬照刊斗方給發老農鄕地徧行曉諭仍於下鄕巡查講社之時隨便詢問令其背誦記則獎之忘則懲之務使窮鄕僻壤罔不周知婦女兒童亦能領略庶幾傳聞熟習互相勸勉以臻家給人足之美是所望於循良之吏焉

○計發勸農語壹百張

要種田莫偸閒人勤糞大樂丰年

要喫飯防天旱鑿井開渠早打算

要滿收通水溝水來卽去澇何愁

要得富多栽樹本錢不費利無數

要實惠養畜類雞鴨豬羊都好餧

要如意行善事忍耐公平眞吉利

○勸戒賭博

民俗之害賭博其最甚者也良賤不分長幼無別士失其品農工商賈失其業遊手無賴開場誘騙一入局中莫能自拔志气日昏家貲日蕩親族鄙薄而不悔父母妻子凍餒而不顧甚至水窮山盡進退維谷行事卑污流於匪類更或當場爭角輸後索錢忿起一時禍延人已命慘須臾者有之身幽縲紲者有之其爲害不可勝言是以禁例森嚴使之愛惜身家杜患未然匪徒繩之以法實欲納之於善所以爲人心風俗計者至深且切也爾等百姓幾見賭博場中有成家之子賭博銀錢有致富之理有害無利有損無益人人共見觸刑犯罪亡身敗家比比皆然安可不重以爲戒本都院撫玆兩河惟期蔀屋窮檐罔不厚生正徳凡我小民各勤本業家庭骨肉不時勸戒親族鄕黨互相箴規祖父所遺者當思創業艱難己身所積者當念經營不易浪棄生涯困苦難堪禍患顚連悔更無及務必敬聽吾言安分守法俾風俗日歸醇厚倘敢開場聚賭重治其罪鄕地徇隱並究不貸

○禁止販曲

足食以積貯爲先耗谷惟販曲爲大以有用之物糜費無窮殊爲可惜長惡崇飲貽害尢深豫省本系產麥之區每至收成西商挾其厚貲在於馬頭集鎭開坊跴曲如祥符之朱仙鎭陳橋陳州府之周家口南陽之九子山新蔡之方家集上蔡之東安集內黃之楚王浚縣之道口等處皆淵藪也該管府縣嚴行查禁如有廣收麥石跴曲私販者許鄰佑鄕地首告拏獲之日照例給賞徇隱不報事發治罪並通飭各屬關津隘口一體稽查如有車載船裝騾馱背負並無照票者卽行拏究至民間零星制造自用者不得槪禁滋擾仍勸諭小民務期撙節愛惜以備蓋藏切勿止圖目前浪行花費此時賤糶者轉而貴糴亦失算之甚矣懍遵毌違

○嚴禁逼寡惡風

王政施仁必先卹寡國家旌表首重守貞誠以婦人不幸遽失所天或上存衰老之翁姑或下遺𦇤褓之子息煢煢無告孤苦伶仃無論貧乏之家有無黽勉操作備極辛勤卽富厚之家內外支持憂患更虞意外夫以巾幗者流而能明乎從一而終之義以閱歷乎艱難險阻之中其心良苦其志可嘉凡在鄰里親戚自當矜憐之敬禮之保護之扶持之以成其志而全其操庶不失仁人君子之道今本都院披閱案件竟有靈寶監生劉殿升汜水生員張極天者名列膠庠行同禽獸一則彊賣兄嫂一則逼嫁弟婦揆其情由皆因圖謀產業覬覦家貲私立婚書糾眾搶奪良心盡喪倫紀滅絕實爲天理所不容王法所不宥現在斥革生監按律杖徒枷號兩个月嚴懲示眾但此等逼寡異事出於宮墻名教之中風化所關殊非淺鮮合行嚴禁仰司道府轉飭所屬州縣徧行曉諭凡鄕黨親族內如有寡居節婦務須共相保護倘有不法親族人等謀產逼嫁許族長姻親鄕地鄰佑卽行赴官密首嚴拏究處生監有職人員速行詳革審擬毋得輕縱族長鄰佑知情容隱者事發並治以罪該州縣於講約所諄切勸諭並行儒學教官督率社長一體規勸究察毌得視爲具文

○嚴禁節孝陋規

節孝爲風化攸關表揚實朝廷大典定例舉報節孝以衙門經涉愈多書吏需索愈甚行令州縣徑詳督撫學政核實具題立法最善今本都院訪得州縣各衙門於節孝一事操縱悉由書吏其獘無窮或冊結不合則借上司駁查之名多方勒索卽已經批準則又借題達之費索取陋規更有故意耽延遲至歲底具詳上司趕辦不及批俟來歲匯題又藉稱上房捺擱哄騙銀錢總由百姓身居閭閻或駁或準曾否題請無從查問不得不墮其術中每將建坊銀兩預先許作謝儀是以給領之日盡爲書吏分肥富者怠行貧者無力求其能建牌坊者百不得一殊堪痛恨今乾隆二年詳報節孝本都院業經繕本具題者共一百三十六名其已經批準辦理不及存俟來年匯題者共十六名誠恐節孝之家未能知悉致啟書吏需索之端合行鈔黏飭禁仰司官吏分檄各屬令該地方官傳諭通知其建坊銀兩當堂給發不得假手胥吏扣克短少並勸令本家無論木石速行建立牌坊以光潛徳該地方官倘漫無覺察仍踵前獘官參役處決不寬貸至本院衙門書吏有借規禮名色勒派該管經承者該州縣據實密稟以憑究治勿得徇隱幹咎再查儀封縣烈婦陳氏孟津縣烈婦郭氏偃師縣烈女楊氏淮寧縣貞女崔氏經前院駁查據署司援照乾隆元年順天府尹陳題旌烈女孫氏之例具詳前來亦經本都院具題在案合並飭知一體建坊務垂永久以慰幽魂毌違

○飭禁鬧喪

生養死葬事親之常而循禮守分人子之道今聞豫省陋習凡遇喪葬之事往往聚集親朋廣招鄰族開張筵宴陳設酒肴酣飲放飯自朝及夕其富戶有力之家則鼓吹音樂演戲跑馬並裝紮人物紙作以爲飾觀是以民間一有凶事則親友宗黨斂錢醵分本家因習俗相沿萬難從儉多方設法務爲浮華甚至需費不貲則借貸質當亦所不顧夫臨喪以哀爲本送死以葬爲重而乃歡呼宴樂甚於喜慶繁文浮費過於殯埋在旁人固屬非禮而人子更覺難安本都院前於規勸條約內曾經注明示禁而此風尙未盡息總緣人心不能反本細思合行嚴飭禁止該州縣徧貼曉諭並於社期令社長諸生互相勸誡遇有喪葬之事務須遵循禮制屏絕虛文不得仍蹈陋習違者按律治罪各宜懍遵

○飭禁停柩暴露

禮莫重於殯葬子職之常義莫大於瘞埋仁人之事故律載托故停柩在家不葬者杖八十例載地方有暴露無收屍骨務期設法料理建立義冢以妥幽魂乃民間尙有停柩在家及暴露未葬者一則富貴之家惑於陰陽風水之說此謂來龍未準彼雲砂水未淸東尋西購迄無一就不知公卿巨族誰不訪求吉兆而子孫半系衰零士庶齊民豈能盡卜牛眠而後來反多顯達諺云陰地不如心地好此言最爲有味次則士民中等之家欲求厚葬則力有不能欲從簡略則未能免俗往往延挨觀望以待時日不知發迹難以預期貧富自當隨分不封不樹足見古朴遺風一土一邱猶勝雨淋日曬古云喪具稱家有無此言何可不遵又有一等鰥寡孤獨窮民不知姓名乞匈偶然路過病死地方報官相驗之後招訪屍親往往經年累月無人認領甲地人等又不敢擅自掩埋聽其暴露有此數者是以家有久停之柩地多浮厝之棺甚至狐藏兔穴犬食狼殘觸目傷心殊堪憫惻該州縣勸諭百姓如有停柩在家浮厝在地者責令死者之子孫隨分殯葬務期入土一切糜費虛文槪行禁止至於無收屍棺地方官設法建立義冢隨卽掩埋其路死貧人察其生前果系乞匈並非遠來行旅亦責令保甲人等一體掩埋毌任暴露是在守土之官多方勸導實力奉行毌違

○致祭水源

時屆季夏雨水稀少百谷鮮潤澤之資兆民有暵幹之慮本都院日事虔禱𨿽屢蒙降澤而甘霖尙未普徧苦思焦心寢食俱廢謹按春秋繁露雩祭而請雨先儒鄭康成云陽气盛而常旱山川百源能興雲雨必先祭其本又禮書曰或祈山林川澤查桐邑乃淮河之源濟邑乃濟水之源輝縣乃衛水之源嵩縣乃汝水之源舊有廟祀春秋祭享由來已久值此天時亢陽需雨孔亟是宜恪遵典禮敬謹祭告以祈霖雨大沛惠此兩河本都院敬制祭文一道虔奉祭帛一端並備祭銀一封特委該縣代祭仰卽潔治牲醴齋戒行禮務須寧神肅慮必敬必誠昭格神明愼毌泄視

○預防水患

中州地土平衍蓄泄無具晴則易旱雨則易潦歷來如此故講求水利爲豫省第一要務今天气恆暘彌月不雨陰陽消長之理無往不復久旱之後每患水潦若不預爲防範必致臨時周章仰道府州轉飭所屬將境內舊有河渠堤堰及一切傍山臨河處所親歷查看相度情形或開渠以導之或築堤以障之渠之淤淺者立卽疏浚深通堤之卑薄者立卽增培髙厚務使來源之水有所宣泄下游之水有所容歸先事綢繆方爲盡善且興舉工程俾貧民力作餬口尢於地方有益倘苟且偸安不速料理及至雨水旣多諉過於天而不咎人事之不力則爲庸闒之員溺職亦甚矣戒之愼之

健余先生撫豫條教卷三終

●健余先生撫豫條教卷四

受業門人張受長輯

水災罪已卹民

飭學賑給貧生

檄委各道查賑

飛飭廣給麥種

通飭多種蔓菁

飭催興工代賑

飭令隨地安民

諭建棚捨僦居

勸諭周卹災民

飭備棉衣卹貧

通飭收養棄兒

飭借倉谷畜牛

刊發賑卹事宜

通飭便宜行事

諭令社生監賑

○水災罪已卹民

祥符等縣連朝大雨房屋倒塌田禾被淹實爲異常災祲此皆本都院奉職無狀上干天和所致夙夜悚惶寢食俱廢念我小民上淋下濕坐臥水中棲身無所餬口無資興言及此不禁心碎淚下矣查乾隆二年定例如遇水災驟至果系房屋倒塌無力修整並房屋𨿽存實系饑寒切身者均酌量賑卹安頓等語該司速飭被水各屬確查實在乏食窮民度日維艱者卽動常平倉谷按其戶口大小先賑一个月口糧大口三斗小口一斗五升其房屋倒塌之戶動支存公項下極貧一兩次貧五錢傷損人口者加倍隨查隨給該地方官身膺父母子民之責務期加意撫卹俾災黎均沾實惠倘不悉心料理以致流離失所定以玩視民瘼嚴參各宜懍遵

○飭學賑給貧生

案查乾隆二年定例被災各屬凡貢監生員實系赤貧乏食者令報明該教官確查造冊轉送地方官按其家口酌加撫卹等因今被水地方見有生監委系赤貧而房屋倒塌棲身無所餬口無資者深爲憫惻合亟飭知該司速行教官確查貧生造冊移送有司其棲身無所者給銀一兩餬口無資者並動常平倉谷按其戶口多寡先給一个月口糧事竣一體報銷

○檄委各道查賑

祥符等處日前暴雨驟降晝夜不息兼之賈魯雙洎沙渚淇衛等河水勢甚盛堤岸漫溢念我小民弗獲寧宇本都院時刻懸懸如同身受亟思躬履親查詢民疾苦但省會重地職守攸關不便擅離合行委代該道卽便輕騎減從前往所屬府州被水地方察視情形安慰撫諭宣布皇仁查督賑務其應納錢糧卽飭槪行停徵俟勘明成災之後照分數蠲免涸出地畝查有缺乏工本者速諭有司酌借籽粒上緊播種以俟秋成此外應行事宜該道隨便酌行務期實力撫綏毌使一夫失所望切望速

○飛飭廣給麥種

今歲秋收失望全賴明春二麥接濟時屆白露正當播種之候誠恐無力貧民籽粒維艱因循坐誤所系匪輕仰司飛飭被水各屬立卽親赴四鄕逐加察看責令鄕保老農徧諭播種其有缺少籽種者卽將縣倉原徵麥石借給如無麥石則支縣庫銀兩給發糴買或貸以倉谷令其通融易用務期乘時早種無誤此系民食攸關萬難刻緩該地方官須殫心竭力速行妥辦不得虛應塞責以致田畝荒蕪仍將種麥分數報查本都院於此覘牧令之賢否焉

○通飭多種蔓菁

據新鄭縣知縣陳中稟稱蔓菁一物乃系民間打油菜子四時皆有春食苗夏食心秋食莖冬食根六月種者根大而葉粗八月種者莖美而根小七月種者根葉俱良今正值其時已多張告示再加傳牌率同鄕地人等督令多種等語本都院爲查荒歉之年苟有可以充腹之物自應預籌蔓菁一物卽古所稱諸葛菜是也武侯行兵所止必令軍士種植取其易長而利溥隨時隨地皆可布種堪備艱食之需合行通飭被水州縣各因土性所宜酌量辦理動支公項多購菜子種分發貧戶勸諭鄕民廣爲布種切勿忽視

○飭催興工代賑

被水州縣勘報之後自加賑卹但自冬䢐春爲日正長必須興修工程俾貧民得以力作餬口庶可接濟查從前已經估報之城垣本聲明於水旱不齊之年興舉應卽遵照原估速行領帑開工其現在被淹之城垣以及應修堤岸應浚河渠並文廟壇壝考棚驛號墩臺營房等項或全被衝塌或傾圮過甚地方官實在無力捐修者應作速確估由司委員勘明核實分案議詳以憑本都院題咨興修此系寓賑於工非往年可比不得借口估計需時貽誤民食一面確查年力精壯素無恆產之貧民造具淸冊應用此又於卹貧之中行弭盜之法良有司其加意焉

○飭令隨地安民

豫省向有無業窮民傭工覓食行蹤莫定凡遇歉歲投奔他鄕若不論其願歸與否一槪資送亦非撫卹之道現行布政司委員在大路要隘處所稽查勸諭勿致流移他省合再通飭府州各屬確查境內流民情願回籍領賑者照例資送如或資生有望不願回籍者卽行隨地安插俾得寧居設立牌甲一體稽查並動常平倉谷大口日給谷一升小口折半以資寒冬餬口至來年二月春融耕作之日止事竣報銷該地方官務須實心料理撫綏安集倘視爲具文任聽流民往來全不安頓者一經察出定行嚴參仍將資送流民畱養若干給谷若干十日一次折報毌違

○諭建棚捨僦居

此番被水塌房居多有力之戶自能及時修葺至實在窮黎餬口尙艱萬難料理而入秋以來天气漸涼依棲寺院住宿城郊露冷風淒實堪憫惻本都院現同司道各官公捐俸銀於省城搭蓋棚捨念及外府州縣亦多被水同系災民棲身無所惻隱之心人孰無之該地方官身爲民牧亟應籌劃各就城關鎭市擇其髙曠藏風之地搭蓋席棚或築艸舍先盡鰥寡孤獨次及眞實貧民查造冊籍俾令居住仍於十家之內設一牌長稽查以防火燭盜賊等事務必悉心經理不得坐視幹咎

○勸諭周卹災民

本都院自維涼徳感召災眚夙夜靡寧勤思補過業飭被水各屬銀谷兼施一面飛章上疏請旨加賑皇恩浩蕩災民自免乏食之虞惟是房屋倒壞甚多𨿽給葺費而地土未幹磚坯莫購實難修蓋一遇陰雨則存身無地再四圖維亟無善策竊念各屬生監自分社規勸以來睦婣任卹之誼聞之熟矣善行義舉正在此時如有所餘空房無論一椽半捨俱可招致災民住居免致露處轉徙他鄕仁人君子諒必欣然樂從也該縣卽同教官轉飭社長有能招住十人者記大善一次二十人者記大善二次三十人者記大善三次五十人以上者給匾獎勵卽不及十人者亦記善一次其有素封之家慕義而不在社學者亦照此數獎勵至若誼惇桑梓憂患與同或將有餘糧食減價平糶或就眼見貧民徑行周急或購木料葦席搭蓋棚捨更有益於災黎地方官按其所用銀米多寡核實具詳小則從優旌獎大則題請議敍該縣於講社時並傳諭知之

○飭備棉衣卹貧

省城煙戶稠密今歲被災花布等物無不昂貴冬日窮黎衣不蔽體殊堪憫惻前據不被水州縣報有助施銀兩盡可制備棉衣該司卽發祥符縣星速制備棉衣做完百件陸續呈驗一面密查鰥寡孤獨老病殘疾窮民開造花名淸冊核實給發仍將棉衣背縫之上俱印義施二大字戳記以備查考

○通飭收養棄兒

豫省設有育嬰堂從未報有收養遺孩者可見中州風俗之厚惟是遭玆水災恐有窮民兒女本多眾口嗷嗷難以兼顧或覓食他方不便攜帶因而委棄者深爲可憫該司通飭各屬徧行曉諭無論本地外來貧民如有三歲以下小兒不能養活情甘拋棄者卽送育嬰堂收養該地方官動支堂內公銀雇覓乳母給以工食加意撫卹俟來年秋熟時本生父母願領回家者聽從其便該牧令均有父母斯民之責堂內又有公銀應用不費之惠諒必欣然辦理仍將收養小兒若干按月冊報毌違

○飭借倉谷畜牛

宰殺耕牛例有明禁但恐水災之後愚民無知止圖目前之食用遂忘力田之本計輕售屠戶濫行宰烹迨至來春耕作倍覺艱難地畝荒蕪半由於此昔林僉事荒政叢言深用爲戒良有以也該司通飭各屬一體嚴禁如有私宰耕牛者立卽嚴拏照例治罪毌得寬縱其無力畜牛者卽行借給倉谷令其飼養以資耕作俟麥熟時照例免息還倉可也

○刊發賑卹事宜

被水之後賑卹多端題咨議詳轉行稽延恐有司不諳未能悉舉刊發簡明事宜十六條以便遵循

一倒屋貧民分別給資一乏食窮黎先賑一月

一緩徵以紓民力

一滅糶以平市價

一貸倉粟以濟有無

一給籽種以資播植

一撥穀麥以備需

一畱漕米以加賑

一興工代賑以資貧壯一隨地安插以撫流移

一種蔓菁以佐艱食

一施藥餌以療時癥

一建棚捨以廣民居

一勸義舉以助賙卹

一免米稅以招商賈

一委社生以勷賑務

○通飭便宜行事

救荒之道原無善策而濟眾之方貴有權宜豫省罹玆水災本都院日夜焦思竭力補救立賑法十六條苟可爲災民計者無不詳酌施行矣惟是被水之輕重不同地方之情形各異本都院僅挈其大綱而分任經理者全賴司道諸君以及各郡賢守同心共濟至牧令爲親民之官人情土俗尢所熟悉因地隨時須有變通惟在實惠及人不妨便宜行事卽事關錢糧礙難專擅亦可先發後稟本都院自行擔當無慮賠累諸君子俱有父母斯民之責目擊災黎顚連危困生平利濟莫大於此勿以空言具詳勿以後言貽誤如果撫綏合宜民生得所定當破格薦揚以風有位若或悠忽畏縮坐失機宜亦幹嚴譴勉之愼之

○諭令社生監賑

本都院撫豫以來未能以徳化民而先以禮待士分社規勸劇費苦心無非欲諸生以豪傑自待不以庸碌自安也遭玆水患念我小民顚連重困夙夜焦勞多方拯救諸生諒亦共見共聞矣惟是賑卹一事經理頗難鄕地吏胥因緣舞獘移名更姓冒領口糧而煢獨無告眞正貧黎反不得普沾實惠或僻處孤莊未及查造或乏錢使費故意刪除或欺其鄕愚不登冊籍或知其孤寡暗領分肥種種獘端難以枚舉惟身居是鄕持公好義者知之最明而行之無獘再四思維不得不藉諸生之協力也現檄藩司轉飭州縣查賑下鄕卽同該村社生核對煙戶冊相符然後給票如有遺濫立行稟明增減將來赴廠監賑一體給以飯食察有情獘卽行舉首果能秉公協理著有勤勞定從優獎本都院明知諸生閉戶潛修不幹外事但明體達用原無二理濟人利物皆屬分內昔範文正公爲秀才時便以天下爲已任則今日之居鄕救災卹患贊勷公務者卽異日之登朝理繁治劇大展才猷者也諸生勉旃

健余先生撫豫條教卷四終

