諧噱錄

﹝舊題唐﹞朱揆撰

○蹲鴟

張九齡知蕭炅不學﹐故相調謔。一日送芋﹐書稱「蹲鴟」。蕭答云「損芋拜嘉﹐惟蹲鴟未至耳。然僕家多怪﹐亦不願見此惡鳥也。」九齡以書示客﹐滿坐大笑。

○狗枷犢鼻

江夏王義恭性愛古物﹐常徧就朝士求之。侍中何最已有所送﹐而王徵索不已﹐何甚不平。嘗出行於道中﹐見狗枷﹑犢鼻﹐乃命左右取之。還﹐以箱擎送之。箋曰「承復須古物﹐今奉李斯狗枷﹐相如犢鼻。」

○鴨姓奚

客有曰「犬姓盧﹐雞姓朱。」沈尙書曰「雞旣姓朱﹐則鴨姓奚也。」坐上一人謂鴨姓奚﹐至今傳之。

○戲僕

唐道士程子宵登華山上方﹐偶有顚僕。郎中宇文翰致書戲之曰「不知上得不得﹐且怪懸之又懸。」

○謔夢

苻堅將欲南伐﹐夢滿城出菜﹐又地東南傾。其占曰「菜多難爲醬﹔東南傾﹐江左不得平也。」

○浣溪沙孔子

唐宰相孔緯嘗拜官教坊﹐伶人繼至求利市。有石野豬獨行先到﹐有所賜。乃謂曰「宅中甚闕﹐不得厚致﹐若見諸野豬﹐幸勿言也。」復有一伶至﹐乃索其笛﹐指竅問曰「何者是《浣溪沙》孔子﹖」伶大笑之。

○大虫老鼠

陸長源以舊徳爲宣武軍行司馬﹐韓愈爲巡官﹐同在使幕。或譏年輩相懸﹐陸曰「大虫老鼠﹐俱爲十二屬﹐何怪之有﹖」

○雌甲辰

裴晉公度在相位日﹐有人寄槐癭一枚﹐欲削爲枕。時郎中庾威世稱博物﹐召請別之。庾捧玩良久﹐白曰「此槐癭是雌樹生者﹐恐不堪用。」裴曰「郎中甲子多少﹖」庾曰「某與令公同是甲辰生。」公笑曰「郎中便是雌甲辰。」

○負枷

隋河間劉焯與從侄炫並有儒學﹐俱犯法被禁。縣吏不知其大儒也﹐咸興枷著。焯曰「終日枷中坐而不見家。」炫曰「亦終日負枷坐而不見婦。」

○蒼蒼在鬢

齊主客郎頓五李恕﹐身短而袍長﹐盧詢祖腰粗而帶急。恕曰「盧郎腰粗帶難匝。」答曰「丈人身短袍易長。」恕又謂詢祖曰「盧郎聰明﹐必不壽。」答曰「見丈人蒼蒼在鬢﹐差以自安。」

○少卿

後魏孫紹歷職內外﹐垂老始拜太府少卿。謝日﹐靈太后曰「公年似太老。」紹重拜曰「臣年𨿽老﹐卿年太少。」後大笑曰「是將正卿。」

○戲白

有借界尺筆槽而破其槽者﹐白其主人曰「韓直木如常﹐孤竹君無恙。但半面之交﹐忽然折節矣。」主人大笑。

○就溺

顧愷之癡信小術。桓玄嘗以柳葉紿之曰「此蟬翳葉也﹐以自蔽﹐人不見己。」愷之引葉自蔽﹐玄就溺焉。愷之信其不見已﹐以珍重之。

○蝦蟆

欲嘲云「一跳八尺﹐再跳丈六。從春至夏﹐裸袒相逐。無地取作﹐掉尾肅肅。」

○嗜酒食

徐晦嗜酒﹐沈傅師善食。楊復云「徐家肺﹐沈家脾﹐其安穩耶﹖」

○眼中安障

方幹作令﹐嘲李主簿目翳曰「只見門外著籬﹐未見眼中安障。」

○危詩

桓玄與顧愷之同在仲堪坐﹐共作危詩。一參軍云「盲人騎瞎馬﹐夜半臨深池。」仲堪眇一目﹐驚曰「此太逼人。」因罷。

○三鹿郡公

袁利見爲性頑獷。方棠謂袁生已封「三鹿郡公」﹐蓋譏其太粗疏也。

○姓木邊

桓伊詣王遵。遵謂左右曰「門何爲通桓氏﹖我聞人姓木邊﹐便欲殺之﹐況諸桓乎﹖」

○略不識字

人謂邢子才孽子大徳﹑大道略不識字。

○卻老先生

王僧虔晚年惡白髮。一日對客﹐左右進銅鑷。僧虔曰「卻老先生至矣﹐庶幾乎﹖」

○長柄葫蘆

二陸初入洛﹐詣劉道眞。初無他言﹐惟問﹕「東吳有長柄葫蘆﹐卿得種來不﹖」陸殊失望。

○八百錢鳥

南陽太守張忠曰「吾年往志盡﹐譬如八百錢鳥﹐生死同價。」

○醜婦效顰

劉季和性愛香。常如廁﹐還輒過香鑪上。主簿張坦曰「人名公作俗人﹐不虛也。」季和曰「荀令君至人家﹐坐席三日香。」坦曰「醜婦效顰﹐見者必走。公欲某遁去耶﹖」季和大笑。

○不櫛進士

關圖有妹能文。每語人曰「有一進士﹐所恨不櫛耳。」

○石發

魏時諸王及貴臣多服石藥﹐皆稱石發。乃有熱者﹐亦至服石發熱﹐時人多嫌其詐作富貴體。有一人於市門前臥﹐宛轉稱熱。眾怪問之﹐答曰「我石發。」眾曰「君何時服石﹖」曰「我昨市米﹐中有石﹐食之今發。」眾人大笑。

○堯典

有人將虞永興手寫《尙書》典錢。李尙書選曰「經書那可典﹖」其人曰「前已是堯典﹑舜典。」

○噴啑

玄宗與諸王會食。寧王對禦坐噴一口飯﹐直及龍顏。上曰「寧哥何故錯喉﹖」幡綽曰「此非錯喉﹐是噴啑。」

○狂勝癡

吳興沈昭略性狂。嘗醉遇瑯琊王約﹐張目視之﹐曰「汝何肥而癡﹖」約曰「汝何瘦而狂﹖」昭略撫掌大笑﹐曰「瘦已勝肥﹐狂又勝癡。」

○驢寧勝馬

晉諸葛恢與丞相王導共爭姓族先後。王曰「何以不言葛王﹐而言王葛﹖」答曰「譬如言驢馬﹐驢寧勝馬也﹖」

○故是一鳳

鄧艾口喫﹐語稱「艾艾。」晉文王戲之曰「艾艾﹐爲是幾艾﹖」對曰「『鳳兮鳳兮﹐』故是一鳳。」

○山驢王

梁祖曰「趙崇是輕薄圓頭。於鄂州坐上佯不識駱駝﹐呼爲『山驢王』。」

○漸至佳境

顧長康啖甘蔗先食尾﹐人問所以﹐云「漸至佳境。」

○我曬書

郝隆七月七日出日中仰臥﹐人問其故﹐答曰「我曬書。」

○《破虱》

《破虱》者﹐因官妓惡虱﹐坐客爭記虱事戲之﹐因纂成錄。

○所出同

孫權使太子嘲恪曰「諸葛元遜食馬矢一石。」恪答曰「臣得戲君﹐子得戲父。乞令太子食雞卵三百枚。」上問恪曰「人令君食馬矢﹐君令人食雞卵﹐何也﹖」恪答曰「所出同耳。」

○牛羊下來

侯白好俳謔。一日楊素與牛宏退朝﹐白語之曰「日之夕矣﹗」素曰「以我爲『牛羊下來』耶﹖」

○煮簀

漢人適吳﹐吳人食筍。問何物﹐曰「竹也。」歸煮其簀不熟。曰「吳人欺我哉﹗」

○食鹽醋

盧相邁不食鹽醋。同列問之﹕「足下不食鹽醋何堪﹖」邁笑曰「足下終日食鹽醋﹐復又何堪﹖」

○阿婆舞

鄭傪出妓以宴趙紳﹐而舞者年已長。伶人孫子多獻口號云「相公經文復經武﹐常侍好今兼好古。昔日曾聞阿武歌﹐今日親見阿婆舞。」

○劫墓賊

廖凝覽裴說《經杜工部墓詩》曰「擬鑿孤墳破﹐重教大雅生。」笑曰「裴說劫墓賊耳。」

○奉佛

二郗奉道﹐二何奉佛﹐皆以財賄。謝中郎云「二郗諂於道﹐二何佞於佛。」

○似舅

桓豹奴是王丹陽外甥﹐形似其舅﹐桓甚諱之。宣武云「不恆相似﹐時似耳。恆似是形﹐時似是神。」桓逾不說。

