蚍蜉傳唐李玫

有徐玄之者﹐自浙東遷於吳﹐於立義裏居。其宅素有凶藉﹐玄之利以花木珍異﹐乃營之。月餘﹐夜讀書﹐見武士數百騎升自牀之西南隅﹐於花氈上置繒繳﹐縱兵大獵。飛禽走獸﹐不可勝計。獵訖﹐有旌旗豹纛﹐並導騎數百﹐又自外入﹐至西北隅。有戴劍操斧﹐手執弓槌﹐凡數百。挈幄幕簾榻﹐盤碟鼎鑊者﹐又數百。負器盛陸海之珍味者﹐又數百。道路往返﹐奔走探值者﹐又數百。玄之熟視轉分明。至中軍﹐有錯彩信旗﹐擁赤幘紫衣者﹐侍從數千﹐至案之右。有大鐵冠﹐執鐵簡﹐宣言曰「殿下將欲觀漁於紫石潭﹐其先鋒後軍並甲士執戈戟者﹐勿從。」於是赤幘者下馬﹐與左右數百﹐升玄之石硯之上。北設紅拂盧帳﹐俄爾盤榻幄幕﹐歌筵舞席畢備。賓旅數十﹐緋紫紅綠﹐執笙竽簫管者﹐又數十輩。更歌疊舞﹐俳優之類﹐不可盡記。酒數巡﹐上客有酒容者﹐赤幘顧左右曰「索漁具。」復有舊网籠罩之類凡數百﹐齊入硯中。未頃﹐獲小魚數百千頭。赤幘謂上客曰「予深得任公之術﹐請以樂賓。」乃持釣於硯中之南灘。樂徒奏《春波引》﹐曲未終﹐獲魴鯉鱸鱖百餘。遽命操膾促膳﹐凡數十味﹐皆馨香不可言。金石絲竹﹐鏗鞫齊奏。酒至赤幘者﹐持杯顧玄之而謂眾賓曰「吾不習周公禮﹐不習孔氏書﹐而貴居王位。今此儒﹐發鬢焦禿﹐肌色可掬﹐𨿽孜孜矻矻﹐而又奚爲﹖肯折節爲吾下卿﹐亦得陪今日之宴。」玄之乃以書卷蒙之﹐執燭以觀﹐一無所見。玄之舍捲而寢。

方寐間﹐見被堅執銳者數千騎﹐自西牖下分行布伍﹐號令而至。玄之驚呼僕夫﹐數騎已至牀前﹐乃宣言曰「蚍蜉王子獵於羊林之茸﹐釣於紫石之潭。玄之牖奴﹐遽有迫脇﹐士卒潰亂﹐宮車振驚。旣無髙共臨危之心﹐須有晉文還國之伐。付大將軍蛖虰追過。」宣訖﹐以白練系玄之頸﹐甲士數十﹐羅曳而去。

其行迅疾﹐倏忽如入一城門﹐觀者架肩疊足﹐逗五六里。又行數里﹐見子城﹐有赤衣冠者唱言「蚍蜉王大怒曰﹕『披儒服﹐讀儒書﹐不修前言往行﹐而肆勇敢淩上。付三事已下議。」乃釋縛﹐引入議堂。見紫衣冠者十人﹐玄之徧拜﹐皆瞋目踞受。聽陳劾之詞﹐尢炳煥於人間。是時王子以驚恐入心﹐厥疾彌甚。三事已下議﹐請置肉刑。議狀未下﹐太史令馬知玄進狀論曰「伏以王子曰不遵典法﹐遊觀失度﹐視險如砥﹐自貽震驚。徐玄之性气不回﹐博識非淺﹐況修天爵﹐難以妖誣。今大王不能度己﹐返恣胸臆﹐信彼多士﹐欲害哲人。竊見云物頻興﹐沴怪屢作﹐市言訛讖﹐眾情驚疑。昔者秦射巨魚而衰﹐殷格猛獸而滅。今大王欲害非類﹐是躡殷秦﹐但恐季世之端﹐自此而起。」王覽疏大怒﹐斬太史馬知玄於國門﹐以令妖言者。是時大雨暴至﹐艸澤臣螱飛上疏曰「臣聞縱盤遊﹐恣漁獵者﹐位必亡﹔罪賢臣﹐戮忠讜者﹐國必喪。伏以王子獵患於絕境﹐釣禍於幽泉﹐信任幻徒﹐熒惑儒士。喪履之戚﹐所謂自貽。今大王不究遊務之非﹐返聽詭隨之議。況知玄是一國之元老﹐實大朝之世臣﹐是宜采其謀猷﹐匡此顚僕。全身或止於三諫﹐犯上未傷於一言。肝膽方期於畢呈﹐身首俄驚於異處。臣竊見兵書云﹐無雲而雨者天泣。今直臣就戮﹐而天爲泣焉。伏恐比干不恨死於當時﹐知玄恨死於今日。大王又不貸玄之峻法﹐欲正名於肉刑﹐是抉吾眼而觀越兵﹐又在今日。昔者虞以宮之奇言爲謬﹐卒並於晉公﹔吳以伍子胥見爲非﹐果滅於句踐。非敢自周秦悉數﹐累黷聰明﹐竊敢以塵埃之卑﹐少益嵩嶽。」王覽疏﹐卽拜螱飛爲諫議大夫﹐追贈太史馬知玄爲安國大將軍﹐以其子蚳爲太史令﹐賻布帛五百段﹐米各三百石。其徐玄之﹐待後進旨。

於是蚳詣移市門進官表曰「伏奉恩制云﹐馬知玄有殷王子比干之忠貞﹐有魏侍中辛毗之諫諍﹐而我亟以用己﹐昧於知人。爇棟梁於將爲大廈之晨﹐碎舟楫於方濟巨川之日。由我不徳﹐致爾非辜。是宜褒贈其亡﹐賞延於後者。宸翰忽臨﹐載驚載懼﹐叩頭气竭﹐號斷血零。伏以臣先父臣知玄﹐學究天人﹐藝窮歷數﹐因玄鑑得居聖朝。當大王采當芻蕘之晨﹐是臣父展嘉謨之日。逆耳之言難聽﹐驚心之說易誅。今蒙聖哲旁臨﹐照此非罪。鴻恩沾灑﹐猶驚已散之精魂﹔好爵彌縫﹐難續不全之腰領。今臣豈可因亡父之誅戮﹐要國家之寵榮。報平王而不能﹐效伯禹而安忍。況今天圖將變﹐歷數堪憂﹐伏乞斥臣遐方﹐免逢喪亂。」

王覽疏不悅﹐乃返寢於候雨殿。旣寤﹐宴百執事於淩雲臺曰「適有嘉夢﹐能曉之﹐使我心洗然而亮者﹐賜爵一級。」羣臣有司﹐皆頓首敬聽。曰「吾夢上帝云﹐助爾金﹐開爾國﹐展爾疆土﹐自南自北﹐赤玉洎石﹐以答爾徳。卿等以爲如何﹖「羣臣皆拜舞稱賀曰「答鄰國之慶也。」螱飛曰「大不祥﹐何慶之有﹖」王曰「何謂其然﹖」螱飛曰「大王逼脇生人﹐滯畱幽穴﹐錫玆咎夢﹐由天怒焉。夫助金者鋤也﹐開國者辟也﹐展疆土者分裂也﹐赤玉洎石﹐與火俱焚也。得非玄之鋤吾土﹐攻吾國﹐縱火南北﹐以答系領之辱乎﹖」王於是赦玄之之罪﹐戮方術之徒﹐自壞其宮﹐以禳厥夢。乃以安車送玄之歸﹐才及榻﹐玄之寤。旣明﹐乃召家僮﹐於西牖掘地五尺餘﹐得蟻穴如三石缶。因縱火以焚之﹐靡有孑遺﹐自此宅不復凶矣。

