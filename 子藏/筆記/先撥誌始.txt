先撥誌始

﹝明﹞文秉撰

●敍

憶童時侍先君子﹐言及世務﹐未嘗不致嘆於門戶也。

蓋門戶之局﹐胎兆於婁東﹐派岐於四明﹐釁開於淮撫﹐而究以國本爲歸宿。其爲東林者﹐則羽翼國本者也。其爲四明者﹐則操戈東林者也。外此﹐則秦﹑晉﹑齊﹑楚﹑西江稱彊﹐然聲應气求﹐要不出此二者。左右分袒﹐元黃互戰﹐具曰予聖﹐誰知烏之雌雄﹖迨逆賢用事﹐而君子小人判矣。凡逆賢所摧折者必東林人也﹐否則必不求異於東林者也。凡逆賢所尊顯者必四明人也﹐否則必不敢與四明忤者也。嗚呼﹗四維不張﹐國乃滅亡﹗而廉恥道喪﹐諂附成風﹐孰甚於逆賢之時﹗教猱升木﹐翼虎而食﹐孰甚於贊導逆賢諸人﹗馴至於烈皇之世﹐所謂𨿽有善者﹐亦無如之何矣﹗是以鑑微察影之論﹐謂天不祚明﹐不在於震驚九廟﹐闖逆犯順之秋﹐而萌於慘戮多賢﹐璫黨煽虐之際﹔又不在於稽首投誠﹐搖尾乞憐之輩﹐而釀於同心擁戴﹐建祠頌徳之徒。詩曰「枝葉未有害﹐本實先撥。」是貴辧之於早也。

餘年來屏居深山﹐先世遺書一散不可復返。日長如年﹐追憶家庭見聞﹐輒錄片紙﹐投入甓中﹐至今春而甓且滿矣。因出己見﹐稍爲次第﹕首紀國本﹐著門戶之所由始也﹔終以逆案﹐著貞佞之所由判也。名曰《先撥誌始》所謂辧之於早也。後之君子﹐流覽於此﹐其於邪正之辧﹐得失之故﹐亦洞若觀火矣乎﹗

文秉蓀符甫題於南溪石室。

●卷上

○萬曆起天啟四年止

神廟嫡母爲仁聖陳太后﹐生母爲慈聖李太后﹐中宮爲孝端皇后。而生光廟者﹐孝靖皇后也。二祖家法﹕聖躬每有私幸﹐必有賜賚。隨侍文書房內閹卽注明某年月日﹐並記所賞以爲驗。孝靖﹐故宮人也。神廟一日索水盥手﹐孝靖奉匜以進﹐悅而幸焉﹐賞頭面一副。孝靖有娠﹐神廟偶侍慈聖宴﹐言其事﹐神廟諱曰「無之。」慈聖命取內《起居注》相示﹐神廟面赤﹐不能復隱。慈聖慰之曰「吾年老矣﹐猶未及弄孫。倘生男﹐宗社福也﹐何必相諱。」時鄭貴妃有寵﹐每與神廟戲﹐輒呼爲老媽媽﹐暗行譏刺﹐聖衷默然﹐不自得也。

光廟誕生﹐一應恩禮俱從薄﹐蓋由非神廟心喜也。冊封孝靖爲恭妃。越三年﹐福王生﹐則進封其母鄭貴妃爲皇貴妃﹐給事中姜應麟上疏﹐言「恭妃誕元子﹐僅令居下﹐非所以重儲貳定眾志也。乞降旨首冊恭妃﹐次冊貴妃﹐又須明詔冊立元嗣爲東宮。」奉旨﹕「姜應麟疑君賣直﹐妊生無禮﹗降邊方雜職。」給事中楊廷相﹑禦史陳登云等﹐具疏申救﹐不聽。應麟旣奉旨降謫﹐慈聖聞之弗善也。神廟入侍﹐慈聖故問曰「外廷諸臣多說該早定長哥﹐如何打發他﹖」神廟對曰「道他是都人的兒子。」慈聖正色曰「母以子貴﹐寧分差等﹗你也是都人的兒子﹗」蓋慈聖亦由宮人進禦也。神廟惶恐伏地﹐無以自容。自是立長之議始定﹐實凜慈聖諭耳﹝原注﹕宮中呼太子爲長哥﹐宮人爲都人﹞。

鄭貴妃身負盛寵﹐福王生﹐卽乞憐神廟﹐欲立爲太子。北上西門之西﹐有大髙元殿﹐供有眞武香火﹐頗著靈異﹐神廟偕貴妃特詣殿行香﹐要設密誓﹐因禦書一紙﹐封緘玉盒中﹐貯貴妃處爲信。後廷臣惇請建儲﹐慈聖又堅持立長﹐神廟始割愛定立光廟。旣立﹐遣使往貴妃處取玉盒來﹐封識宛然﹐啟盒而所書已蝕盡﹐止存四腔素紙而已。神廟悚然懷負誓之歉﹐從此二十年中不復詣大髙元殿﹝原注﹕北上西門﹐紫禁城西北門也。﹞

祖制﹕旣立太子﹐凡朔望大節﹐東西兩宮同諸貴妃俱詣太子望母宮行慶賀禮。鄭貴妃方盛寵﹐神廟意頗難之﹐因托言欲候中宮生子以爲太子。外廷不察﹐建儲之疏朝夕繼續﹐而上聖怒所由起也。大理評事雒於仁進《四箴疏》﹐神廟大怒﹐特禦平臺召輔臣面諭﹐欲加重處。遂宣光廟﹑福王來見﹐時首輔申時行見﹐曰「皇長子龍姿鳳表﹐敢賀有道之祥﹔皇次子蘭芽玉質﹐足徵螽斯之慶。」神廟笑而頷之。

十九年辛卯﹐已傳旨冊立東宮於明春舉行。工部郎張有徳欲掠之爲功﹐因以大禮屆期﹐儀物未備爲請。神廟復大怒﹐將有徳罰處﹐並停明春冊立之典。歙縣許國進公揭謂「有徳誠所應罪﹐但冊立之旨旣已頒行﹐皇言如綸﹐不可逾攺﹐乞照前旨施行。」聖怒方盛﹐並有旨切責閣臣。時首輔在告﹐公揭𨿽列名﹐實不知也。首輔素得君心﹐見諭旨嚴切﹐慮有意外﹐特上揭調停﹐謂「前揭進時﹐臣方在告﹐實不與聞。冊立大典﹐聖衷旣有主裁﹐卽徐亦自無妨。」舊例﹕閣揭竟﹐畱禦前﹐無發出之理。神廟怒前揭之拂其意也﹐特將此揭發抄﹐以塞歙縣之口。時接本者﹐於孔兼也。孔兼見有閣揭﹐卽對眾驗明﹐然後發科抄傳。於是輦下喧傳其事﹐謂首輔實有二心﹐密效擁戴於福藩。此密揭所由來也。歙縣因席槁待罪﹐而於首輔不無心嗛焉。首輔揭執閣無發抄例﹐遣人至科中索取原揭歸。眾論沸然﹐爭罪直日科臣羅大紘。大紘疏辧﹐並參首輔。中書黃正賓特疏參首輔﹐謂「國家事無大小﹐悉咨政府。事孰有大於建儲﹖此而不知﹐焉用彼相﹖」於是彈章蜂起。而正賓廷杖﹐大紘削職﹐余處分有差。歙縣予告﹐則首輔亦不能安其位矣。

婁東王錫爵之赴召也﹐有門下某進三王並封之議﹐旣可以結主心﹐仍無礙於大典。婁東善其說﹐還朝之日﹐遂發其端。先一日﹐聖札下詢內閣﹐婁東邀大宗伯羅大化語之﹝按﹕羅火化﹐《明史﹖七卿表》﹑王錫爵﹑陳登云等傳﹐皆作萬化。此作大化﹐似誤也﹞。故羅亦唯唯﹐絕無不可意。次日而並封之旨下矣。旨云「朕生三子﹐長幼自有定序。今皇長子﹑皇三子﹐俱已長成﹐皇五子𨿽在弱質﹐欲暫一並封王﹐以待將來有嫡立嫡﹐無嫡立長。爾部擇日具儀來行。」旨旣下﹐舉朝大嘩。光祿少卿余傑﹝按塗傑﹐《明史》附《王學會傳》﹐系光祿少卿合疏爭國本者。此余字﹐疑脫去水旁﹞﹐寺丞朱維京﹑王學會﹐給事中王如堅﹐先後疏爭。維京疏尢切﹐略曰「前者於二十年奉冊立之旨﹐今忽攺爲並封之詔。歷觀列聖皆在幼齡冊立﹕宣宗以洪熙元年立﹐英宗以宣徳二年立﹝按二字疑三字之誤。証之《明史﹖宣宗本紀》及《朱維京傳》﹐皆作三年﹞﹐憲宗以正統十四年立﹐孝宗以成化十四年立。維時中宮正位嫡嗣皆虛﹐會不少稽以遲盛典。今獨自皇上發之﹐何以解臣民之惑哉﹖若以中宮有待﹐俟前星一耀﹐將所冊立者卽時退歸藩服﹐有何疑阻﹖」並責元輔王錫爵﹐謂「縱不能如李沆之引燭焚詔﹐寧不能如李泌之委曲叩請乎﹖」有旨﹕「朱維京出位要名﹐的系《祖訓》所言姦臣﹐卽當依《祖訓》處斬﹐姑從輕﹐同王如堅俱發邊遠充軍。余傑﹝按余當作塗﹐詳上﹞﹑王學會﹐俱革職爲民。」王婁東有門生錢允元﹑王就學﹐過婁東寓規之曰「外廷皆欲甘心於老師﹐恐有不測之禍。」婁東猶執辧無過慮。就學曰「老師心𨿽如此﹐外廷誰能諒者﹖迨其發而圖之﹐蔑有濟矣﹗」婁東憮然良久曰「卽當有處。」明日﹐力請於上﹐得寢前詔云。

光廟於萬曆十年癸未誕生﹝按﹕癸未﹐乃萬曆十一年。十年﹐則壬午也。據《明史﹖神宗紀》﹕「十年九月丙辰﹐皇長子生。」則此癸未二字﹐當爲壬午二字之誤﹞﹐年十三矣﹐猶與孝靖居景陽宮﹐同起臥。鄭貴妃於神廟前言﹐皇長子好與宮人嬉﹐已非復童體矣。神廟遣使驗之﹐孝靖大慟曰「我十三年與同起臥﹐不敢頃刻離者﹐正爲今日﹐今果然矣。」使還以實告。神廟自此有疑於貴妃﹐已後所言皆不入。是年皇長子出閣講書﹐後四年行冠禮﹐又三年乃冊立爲皇太子﹐次年成婚。冊妃惇氏﹐卽孝元皇后也。

光廟未出閣前﹐有旨云「明年皇長子出閣講學﹐一切儀從俱從簡略。」禮科都給事張貞觀疏言「皇長子出閣﹐屆期講讀官已有成命﹐乃兵部以護衛請﹐不報﹔工部以儀仗請﹐不報﹔禮部以儀制請﹐不報﹔又止允其預告奉先殿與朝謁兩宮之儀﹐余俱停免。伏乞急下該部之請。」有旨﹕「張貞觀邀功阻瀆﹐著罰俸一年。」

工科黎道昭﹝按﹕道昭《明史﹖張貞觀傳》作道照﹞疏言「皇長子出閣﹐有旨下戶部買辦金珠寶玉等項。夫皇儲出閣﹐所親者師儒﹐所重者道徳﹐而珠玉玩好﹐遞進錯陳﹐豈作法於涼之意哉﹗﹝按﹕涼﹐《明史﹖貞觀傳》作初。似初字﹐是也。﹞張貞觀事關職掌﹐義難隱默﹐乃蒙罰俸﹗」有旨﹕「黎道昭明白黨救同類﹐好生可惡﹗著罰俸一年。張貞觀降雜職﹐調外任用。」

吏科許弘綱疏言「自皇上以瀆擾見責﹐而臣等之言日輕﹔自皇上以黨救爲疑﹐而臣等之罪日重﹔自皇上因言而愈重言者之罪﹐而臣等效忠之路日塞。他日國家有大姦邪﹑大政事﹐誰復敢爲皇上爭是非﹖恐非社稷之福也﹗」有旨﹕「弘綱罰俸一年﹐貞觀革職爲民。」

萬曆二十二年甲午﹐皇長子出閣講學。舊例﹕已刻進講﹐寒署傳免。至是定以寅刻﹐寒暑亦不傳免。二十八年十一月﹐大風﹐寒甚﹐時尙未賜諭戴暖耳﹐諸講官立殿門外﹐光廟方出。江夏郭正域充講官﹐卽宣言「天寒如此﹐皇長子系宗廟神人之主﹐玉體固當萬分珍重﹐卽講官參列禁近﹐若中寒得病﹐豈成體統﹗宜速取火禦寒。」時內閹輩俱各圍鑪密室﹐聞郭言﹐盡行擡出﹐始克竣講。神廟聞之﹐亦不罪也。正域以此受眷於東朝﹐後妖書事起﹐傳語「東廠饒得我﹐卽饒郭先生罷﹗」其眞切如此。時諸講官進講﹐竊視光廟袍內止一尋常狐裘。講案髙僅二尺餘﹐自幼稚時所禦﹐歷七八年﹐不敢奏易。

光廟出講﹐年僅十三﹐岐嶷不凡。每講﹐閣臣一人入直看講。禦案前有銅鶴一雙﹐舊例叩頭畢﹐從銅鶴下轉而東西面立。一閣臣誤出其上﹐光廟屬內奄將銅鶴可移近些﹐𨿽不明言﹐意已默寓。眾皆嘆服。一日講「巧言亂徳」章﹐解曰「以是爲非﹐以非爲是。」講官劉曰寧講畢﹐從容進曰「請問殿下﹐何以謂之亂徳﹖」遂朗然答曰「顚倒是非。」眾官退﹐相語曰「此眞天縱﹐不可及也。」

萬曆二十六年有妖書﹐題曰「閨鑑圖說跋」標其名爲《憂危竑議》﹝原注﹕《閨鑑圖說》﹐刑部侍郎呂坤作﹐妖書遂借此以發議﹐蓋欲淆惑兩宮也﹞。妖書云﹕

「東吉得《閨鑑圖說》﹐讀之嘆曰﹕『呂先生爲此書也﹐𨿽無易儲之謀﹐不幸有其迹矣。一念之差﹐情或可原。』或曰﹕『呂素講正學﹐稱曲謹﹐胡忍輒興逆謀﹖』曰﹕『君知其一﹐未知其二。昔呂欲得銓部以行其道﹐試恐秀水捷足勢迫﹐無柰﹐遂諾鯫生之計﹐邀內禁之援﹐出門有功﹐詩書發冢﹐未嘗不出於正也。』或曰﹕『呂意欲廣風化﹐胡不將此書明進朝廷﹐頒行內外﹐乃奴顏戚畹﹐豈不失體﹖』曰﹕『孔子﹐聖人﹐佛肸應召﹐南子請見。志在行道﹐豈得爲屈﹗』或曰﹕『呂敍中直擬繼述先朝聖母﹐置太后中宮於何地﹖且稱脫簪勸講﹐毋乃巧爲媚乎﹖』曰﹕『公言誤矣﹗會見古來有以宮幃得現任大臣刻書者乎﹖破格之恩厚矣。恩厚則報隆。身爲大臣﹐胡忍自處以薄﹗』或曰﹕『敍中又引先朝女訓﹑女誡﹐彼乃母后臨朝﹐儒臣纂編﹐玆相比擬﹐得毋不倫﹖』曰﹕『尊稱不極﹐則取信不篤﹐但求內教弘宣﹐又何計校及此﹗』或曰﹕『古今賢后妃多矣﹐胡圖說獨取漢明徳一後﹗明徳賢行多矣﹐胡圖說首載其由貴人正位中宮﹖』曰﹕『呂先生自辧精矣。明徳無子﹐故以取之。若進位中宮﹐偶然相類﹐彼誠何心哉﹗且彼時大內被災﹐中宮減膳﹐以妃進後﹐事機將成。呂乘時進此﹐亦值其會耳。』或曰﹕『五十寶鏹﹐四疋彩幣﹐十目所視﹐胡爲而來﹖』曰﹕『此賢妃敬賢之禮﹐卻之不恭﹐是當諒其心矣。』或曰﹕『人謂呂因敗露難容﹐乃上憂危一疏﹐號泣朝門﹐無乃欲蓋彌彰﹖』曰﹕『憂危一疏﹐人稱忠肝義膽﹐況此一副急淚何可遽得﹖是安得而少諸﹗』或曰﹕『國本安危﹐寧逾太子﹖竊見憂危疏中﹐列天下事備矣﹐胡獨缺此﹖』曰﹕『嗟乎﹗公何見之晚邪﹗夫人意有所專﹐則語有所忌。倘明舉冊立將屬之誰﹐若歸此則前功盡棄﹐歸彼則後患自招﹐何若不言之爲愈也。』或曰﹕『固矣。聞呂所進金龍命書稱﹕在長之命﹐不過淸淡藩王﹔在三之命﹐異日太平天子。令內廷咸睹縮舌。是亦不可以已乎﹖』曰﹕『管仲﹑魏徵﹐天下才也。子糾﹑建成﹐均號國裔。人各有見﹐何責備太苛﹗』或曰﹕『呂之爲此﹐本謀銓部行道。今銓部不可得﹐司寇不能安﹐不終付浩嘆乎﹖』曰﹕『有是哉﹐子之迂也﹗夫有非常人﹐斯有非常事。自古成則王﹐敗則盜者何限﹗豈宜以成敗論英雄哉﹗流芳遺臭﹐斷非凡庸卑鄙者所能爲。況事尙未定﹐簽立元勛﹐終有召起之日矣。』或曰﹕『呂之爲此﹐人皆薄之。子獨與之﹐何也﹖』曰﹕『子眞井蛙見矣﹗當世名人﹐若張公養蒙﹐程公紹﹐劉公道亨﹐魏公允貞﹐鄧公光祚﹐洪公其道﹐白公所知﹐薛公亨﹐鄭公承恩﹐皆稱呂所見極髙﹐所舉極當﹐咸舉春秋大義子以母貴之說﹐共建社稷奇勛。夫唐閹執命﹐天子門生﹔宋姦弄權﹐神器宵易。今盟約旣定﹐羽翼已成﹐子韋布之士﹐豈知國家大計﹗宜從此三緘﹐無自取禍可也。余故曰﹐呂先生爲此書﹐特其一念之差﹐情固可原也。』或人不能難﹐唯唯而退。因援筆記之。燕山朱東吉謹跋。」

先是刑部侍郎呂坤按察山西時﹐著有《閨範》一書﹐神廟以賜鄭貴妃﹐貴妃捐貲重刻。時光廟年十七矣﹐冊立久稽﹐外廷請建儲者無不斥逐。人皆疑呂潛通宮禁﹐擁戴福藩﹐致有書內云云。前此給事中戴士衡疏參呂坤﹐謂「假托《閨範圖說》﹐包藏禍心。」全椒知縣樊玉衡疏中直指神廟爲不慈﹐光廟爲不孝﹐貴妃爲不智。俱膺嚴譴。至是戚畹鄭承恩疏辧﹐謂「此書定出二衡手﹐乞行逮問。」神廟知捏名﹐遂止不究。

庚子冬﹐給事王徳完疏請篤厚中宮﹐意在保護皇長子也﹐內有「抱病獨居﹐視藥無人」等語﹐下鎭撫司打問審究招。上有旨﹕「王徳完故聽流言﹐扯遮離間﹐好生可惡﹗著錦衣衛拿在午門前著實打一百棍﹐革職爲民。」當差又司禮監成敬口傳聖旨﹕「大小臣工﹐爲皇長子重﹐爲主徳完重﹖如爲皇長子重﹐不必又來瀆激﹗爲王徳完重﹐再來上本﹗」已而吏部尙書李戴等﹐科道楊應文﹑周磐等﹐各公疏救﹐俱嚴旨切責。應文與磐各罰俸一年。

王徳完之被杖也﹐神廟欲斃之杖下﹐太監陳矩監視﹐杖畢復命。神廟問﹕「已死未﹖」矩對曰「將死矣。」神廟遂不復問。人謂徳完之餘生﹐矩實保全之。

神廟始專寵鄭貴妃而疏孝端。辛丑年﹐聖躬抱病甚篤﹐瞑眩逾時而醒﹐則所枕者﹐孝端手肱也﹐且面有戚容﹐淚痕猶濕。及偵鄭貴妃﹐則竊密有所指揮。然宮中事祕﹐外廷勿詳也。神廟由此蘊怒貴妃。

神廟會與諸王子宴﹐各有小賜。光廟賜一玉碗﹐命貴妃代爲收藏。至是突索所賜玉碗﹐年月已久﹐司帑者遺忘﹐屢索不應。旣而索福王所賜﹐隨手而進。神廟震怒﹐遂升殿命抓宮人首來。祖制﹕升殿則宮眷俱不敢進參。神廟蓋以此難貴妃也。貴妃毀冠服﹐脫簪珥﹐蓬首跣足率諸宮人匍匐殿門外待罪﹐良久始解。明日﹐遂傳旨禮部﹕「速議冊立儀制來看。」光廟遂於是冬正東宮之位﹐移居迎禧宮。福﹑瑞﹑桂﹑惠四王同日受封﹐居儲秀﹑咸福二宮。

萬曆三十一年﹐又有妖書﹐題曰《續憂危竑議》﹐標其名爲《國本攸關》。其書云「或有問於鄭福成曰﹕『今天下太平﹐國本已固﹐無復可憂﹐無復可虞矣。而先生嘗不豫﹐何也﹖』鄭福成曰﹕『是何言哉﹗是何言哉﹗今之事勢﹐正所謂厝火積薪之下也﹗』或曰﹕『亦太甚矣﹗先生之言也﹐得毋謂儲位有未安乎﹖』曰﹕『然。夫東宮有東宮之官。一官未備﹐何以稱安乎﹖皇上迫於沈相公之請﹐不得已立之﹐而從宮不備﹐正所以寓他日攺立之意也。』曰﹕『攺立其誰當之﹖』曰﹕『福王矣。大率母愛者子貴﹐以鄭貴妃之專擅﹐回天轉日﹐何難哉﹗』曰﹕『何以知之﹖』曰﹕『以用朱相公知之。夫在朝在野﹐固不乏人﹐而必相朱者﹐蓋朱名賡。賡者﹐更也﹐所以寓他日更立之意也。』曰﹕『是固然矣。朱公一人﹐安能盡得眾心而必無變亂乎﹖』曰﹕『陋哉子之言矣﹗夫蟻附膻﹐蠅逐臭﹐今之仕宦者皆是﹐豈有相公倡之﹐而眾不附者乎﹖且均是子也﹐長可立﹐而次未必不可立也。侯之門﹐仁義存。誰肯捨富貴而趨死亡乎﹖』或曰﹕『眾附姓名﹐可得數否﹖』曰﹕『數之熟矣。文則有王公世揚﹑孫公瑋﹑李公汶﹑張公養志﹔武則有王公之楨﹑陳公汝忠﹑王公名世﹑王公承恩﹑鄭公國泰﹝《明史》無鄭國泰之名﹐惟《酌中誌》作鄭國賢。《明史紀事本末》云﹕『錦衣指揮僉事鄭國賢。』是別有一鄭國賢也。未知孰是﹞﹔而又有鄭貴妃主之於內。此之謂十亂﹐魯論所謂「有婦人焉﹐九人而已。」正合文王捨伯邑考而立武王之義也。』曰﹕『然則何以知此數人之所爲乎﹖』曰﹕『數人皆人傑﹐無不望分茅胙土﹐如姚廣孝﹐豈止富貴終其身而已乎﹖故有王世揚﹑陳汝忠﹐則靖難之兵取諸京營而自足矣。有李汶﹐則三邊險要有人控之矣。有孫瑋﹐於保定則扼天下之咽喉﹐四方勤王之兵無由人矣。有王之楨﹐則宿衛禁城有人誰能斬關而入乎﹖』曰﹕『是固然矣。若張養志﹑王承恩﹑王名世者﹐何歟﹖』曰﹕『養志﹐朱公私人也。二王者﹐朱公鄕人也。私人﹑鄕人﹐無不願借相公之餘光者﹐況有以招徠之乎﹖』曰﹕『然則事可濟乎﹖』曰﹕『必濟。庸人倡議﹐人尙景從﹐而此數公皆人傑也﹐且復有鄭貴妃與太監陳矩朝夕比周於帝前﹐以爲之主﹐同舉大事﹐何謂無成﹖』或曰﹕『沈蛟門一貫﹐公獨無言乎﹖』曰﹕『蛟門爲人陰賊﹐嘗用人而不用於人﹐故有福己自成之﹐有禍則規避而不染。何以見其然也﹖夫錦衣衛西司房類奏有名﹐自祖宗來無有不升者﹐而皇親王道化本內有名竟不升﹐豈其才力出諸菜傭下哉﹖蓋蛟門公欲左鄭而右王﹝據《酌中誌》作「右鄭而左王﹐」《紀事本末》同此﹐似倒誤﹞﹐故核實之時﹐令親家史起欽﹐抑其功而不錄﹐亦王之楨有以默授之也。』『然則子何以處此﹖』曰﹕『天之所興﹐不可廢也。天之所廢﹐不可興也。予止聽天耳﹐安能反天乎﹗』或人唯唯而退。萬曆三十一年﹐吏科都給事中項應祥撰。掌河南道事四川道監察禦史喬應甲書。」

東廠太監陳矩將妖書據實奏聞。前妖書起﹐𨿽未嚴究﹐神廟已蓄恨在心﹐玆妖書復出﹐遂勃然震怒﹐著東廠多布旗校﹐用心密訪﹐並著在京各緝事衙門﹑在外各撫按通行嚴捕﹐務在必獲。內所指﹕朱賡﹐山陰相公也﹔蛟門﹐四明相公也。兩輔俱注籍具疏待罪﹐惟歸徳相公沈公鯉入直時﹐訛言沸興﹐上下猜疑。歸徳於閣中供一天啟聖聰牌﹐朝夕致禮。神廟覘知之﹐以爲暗刺﹐甚怒。時有蜚語﹐聖心頗爲所惑。四明欲借此以傾江夏郭正域等﹐並及歸徳。禦史康丕揚疏參僧人達觀﹑醫生沈令譽﹐俱捕逮下獄。達觀在江南以棒喝立教﹐所至崇奉﹐與金沙於玉立諸公善﹔令譽等咸歸座下﹐稱方內弟子﹔江夏爲南少宗伯﹐榜示驅逐。達觀乃往京師﹐由內閹以聞於慈聖﹐於是大璫戚畹﹐宰官居士﹐共相崇奉﹐一如江南。丕揚等擬借此以興大獄﹐波累諸公﹐且以江夏榜逐故﹐意達觀必藉此紓恨也。達觀始終不旁及一語﹐提牢主事徐禎稷與杖三十﹐遂說偈而化。慈聖聞其被逮也﹐令內閹傳諭法司云「達觀﹐髙僧也﹐偶被誣累﹐毋等他囚。」然已無及矣。給事中錢夢臯密受四明意旨﹐疏參江夏及歸徳﹐疏內言「中城兵馬司劉文藻捕獲遊醫沈令譽書紮本稿﹐大有蹤迹﹐因輔臣沈鯉轉求屬托﹐遂寢其事。」又言「郭正域系鯉衣缽門生﹐同謀傾陷楚王﹐正域出京之後﹐曾坐小轎私至鯉寓三次」云云。歸徳疏辧求罷﹐不允。

四明沈公一貫又令緹帥王之楨擒錦衣衛周家慶家人袁鯤﹐供稱家慶爲妖書主謀。又令巡捕陳汝忠擒江夏書辦毛尙文﹐供稱探聽妖書單詞﹐鍛煉幾成獄矣。因東廠陳矩堅拒不從﹐乃得中止。江夏時寓楊村﹐而蹤迹之者趾相錯也。又以疑似﹐波及琴士鐘澄﹑山人兪儒﹑武弁楊於世﹑劉柏等﹐皆詿誤下獄。又以令譽供出於玉立起官一事﹐時玉立新補刑部郎中﹐婁東王士騏在吏部﹐實道地之往來寄信者﹐令譽也。有旨責其營私﹐下部院究處。已而﹐士騏﹑玉立各疏辧﹐俱革職爲民。

錦衣直房一日忽得匿名帖云「妖書已有人﹐協理掾張魁受銀三百兩﹐求他主的文﹝按﹕文﹐《酌中誌》作又﹞告人鄭福成。」廠衛諸人見之﹐咸慚且怒。後不數日﹐遂緝獲皦生光。蓋番役於生光齋中搜出羅文箋寫十大說﹐又獲刊字匠爲證﹐遂據此立案﹐始斷葛藤云。

萬曆三十一年十一月。「錦衣衛掌衛事左都督王之楨題。緝獲男子二名﹕皦生光﹑皦其篇。婦人二名﹕趙氏﹑陳氏﹝按﹕趙氏﹑陳氏《酌中誌》陳作劉。惟《明史紀事本末》與此同﹞生光供稱『原系順天府學生員﹐先年專以刊刻打詐爲事。二十八年被生員田大有等具告﹐提學周禦史批順天府問革﹐發解大同當差﹐不合逃走﹐來京潛住雙塔寺後』等語。臣因委理刑百戶崔徳多方研審﹐將先年所撰妖書粘布各巷口者親筆供出。臣簡得彼之冊文內有『侯之門﹐仁義存。』而妖書內亦有『侯之門﹐仁義存。』且其筆迹相類﹐又有大仇大恨等語。」有旨﹕「爾廠衛會同九卿科道究問了來說。」

「錦衣衛具題。緝獲得刊字匠徐承惠﹐招稱『萬曆二十八年八月﹐在皦生光家刻過詐諞包繼志家揭帖木板一塊。本年十月內﹐又刻過妖詩小木板一塊。又本年六月內﹐與生光刻過《岸遊稿》十二張。至本年十月半間﹐在刑部街撞遇生光﹐說我有書幾張﹐你與我作速刊刻。惠卽跟到生光家﹐生光將書三張半﹐錢五十文﹐木板二塊﹐遞與惠手。又說「此書不要在你鋪內刊刻﹐藏掩著些﹐勿教人見。」惠因拿到演象所廟內檐下靜處刊刻。次日﹐伊子皦共篇來催兩次。又次日日落時刻完﹐送到光家。光令伊女拿出錢四五十文與惠﹐收訖。』等語。隨將妖詩出示承惠﹐承惠伏認無辭。又將皦其篇提出面質﹐言語相同。後將皦生光面質﹐只叫徐惠數聲。然姦逆不止刊字者之質證也。詩內『庶欲惑國本﹐』是卽妖書內『國本攸關』也﹔詩內『戴首皆吾君﹐』是卽妖書內『長可立而次未必不可立』也。其他『侯之門﹐仁義存』種種相類。」奉旨﹕「這刊字匠徐承惠卽已招承﹐還會同廠衛﹑府部﹑九卿﹑科道嚴鞫皦生光等﹐追究他造謀本意。同黨之人並研審明白具奏。」

「衛廠等衙門具題。妖書一事﹐皇上必欲得主使姦黨﹐以正國法。臣等研審皦生光﹐招稱『秀才問徒逃回京師﹐受盡苦楚﹐皆由皇親鄭家。無計可以報冤﹐只有國本二字事關大逆﹐故初刊妖詩﹐再刻《岸遊稿》。猶以爲動不得他﹐續攺《國本攸關》一書﹐密雇徐承惠刊刻﹐令子皦其篇黑夜擲皇親鄭家及各部諸大臣門首。蓋謂此書流傳下去﹐皇親鄭家定有不測之禍﹐可報大冤也。至於文武官僚萬萬無此。』等情。」奉旨﹕「這事情旣會官研審﹐面對明白﹐逆犯皦生光著錦衣衛拿送法司﹐其餘各犯通行解發問﹐擬應得罪名來奏。」

萬曆三十二年四月。「刑部等衙門少保兼太子太保﹑尙書等官﹐臣蕭大亨等謹題。爲欽奉聖旨事。臣等會看得皦生光巧圖詐陷之私﹐敢爲誣訕之語﹐罔上惑眾﹐逆理悖常﹐因而震激宸衷﹐混淆國是﹐此神人之所共憤﹐法紀之所不容者。臣等切齒此囚﹐恨不窮治以謝天下﹐忍言輕縱﹖但本犯之獄﹐止擬妖書﹔而妖書之律﹐止應論斬。今奉明旨『從重另擬。』臣等竊議﹕斬與律合﹐原非輕典。此外若求加等﹐詳查律條﹐惟有謀叛一條較重。參酌本犯情罪﹐似未相當。臣等爲皇上守成憲﹐欲求於法外議入﹐旣所不敢﹐而爲皇上伸天討﹐不能於法中加重﹐尢所不安。總之本犯險惡﹐原出律文之外。臣等愚昧﹐拘於三尺﹐反覆思維﹐參詳數四﹐未敢擅擬。等因。本月十八日題。」二十日奉聖旨﹕「這逆犯險惡異常﹐原出律文之外﹐以謀危社稷律處他。卿等卽便覆來。欽此。」

二十一日。「具官蕭大亨等﹐爲奉旨覆奏事。臣等覆看得皦生光妖書之情甚逆﹐卽重擬原不爲過。但律文止於論斬﹐臣等未敢別擬。今奉明旨處以謀危社稷之律﹐查得謀危社稷系謀反。律內原注﹕『若依此律﹐合淩遲處死。』參詳本犯情似有間。蓋臣等所據者法也﹐明允執於官法﹐國有成憲﹐未敢擅爲重輕﹔而威靈出於皇上﹐君有嚴命﹐難復容其擬議。等因。」二十七日﹐奉聖旨﹕「皦生光捏造妖書﹐離間天性﹐謀危社稷﹐無上無君﹐反形顯然。妖書﹐律未盡其辜﹐著加等淩遲處死。便著會官處決﹐仍梟首於人煙湊集之所。有奏擾的﹝按擾《酌中誌》作援﹞卽以主使姦論。其緝捕有功人役﹐著該衛卽查寫來。該衙門知道。」

○附妖詩

五色龍文照碧天﹐讖書特地湧祥煙。

定知鄭主乘黃屋﹐願獻金錢壽禦前。

松風狂客題

注﹕臣偶從郊外貴家莊拾得前詩﹐讀畢忽痛苦出聲﹐左右驚覺奪去。臣歸嘆曰「渠家羽翼成矣﹗」獨訪所謂松風狂客爲誰﹖則豪商包繼志也。包氏握鏹貲金寶﹐明以金錢行間。語曰「巨防容蟻﹐而漂邑殺人﹔突泄一煙﹐而焚廬燒積。」則皇長子危乎哉﹗凡吾臣子﹐誰不疾首痛心﹗故直書之。或散其黨云。

○附妖言十大說

皦揚﹐爾忘之邪﹖爾有大心﹝按﹕心當依《酌中誌》作志﹞不獲﹐而乃規規於小願乎﹖爾有大名見污﹐而乃規規於小聞乎﹖爾有大冤不白﹐而乃規規於小誣乎﹖爾有大仇不報﹐而乃規規於小忿乎﹖爾有大恩未償﹐而乃規規於小惠乎﹖爾有大寶受誑﹐而乃規規於小失乎﹖爾有大遊不暢﹐而乃規規於小方乎﹖爾有大忠可傷﹐而乃規規於小謹乎﹖爾有大貧能甘﹐而乃規規於小乏乎﹖爾有大才未試﹐而乃規規於小遇乎﹖此十大者信大﹐而小者信小矣﹗皦揚﹐爾忘之耶﹖﹝原注﹕皦揚﹐系生光攺名﹞

癸卯八月二十六日有感﹐援筆漫書﹐皦凂蔣無功錄一通﹐張之軒側﹐早暮起臥觀之﹐以自警云。

生光會審時﹐禦史余懋衡特向眾官云「昨夢觀音大士說妖書系生光造的。」聞者莫不匿笑。傳入禁中﹐神廟亦爲絕倒焉。禦史沈裕會審時﹐厲聲向生光云「妖書確是你作﹐如何不招﹖」生光已不能言﹐但張目切齒。後沈裕奉差出都﹐屢見生光爲崇﹐遂卒於途中。又文華殿中書趙士禎﹐山東人﹐素慷慨有膽略﹐妖書事起﹐遂杜門不出﹐後屢見生光索命﹐竟致不起。人謂妖書出趙手﹐非關生光造﹝按﹕《明史紀事本末》﹕永嘉趙士楨。永嘉﹐乃浙江﹐非山東也。又《酌中誌》作東嘉﹐東嘉亦卽永嘉之異名﹐皆與山東無涉﹞。

妖書初起﹐神廟卽召皇太子至﹐大聲諭曰「哥兒﹐你莫恐﹗不干你事﹗但去讀書寫字﹐早些關門﹐晏些開門。」又遣司禮太監田義�傳聖諭到內閣云「我今日朝聖母回宮﹐就宣皇太子到啟祥宮面諭慰言。我的慈愛教訓﹐你也知道。你之純善孝友﹐我也盡知。近有逆惡捏造姦書﹐離間我父子﹐動搖天下﹐已有嚴旨緝拿正法。我念你必有驚懼之心﹐我著閣臣寫旨安慰教訓你。今日宣你來﹐面賜與你。還有許多言語﹐因忿怒動火﹐不能盡言。我親筆寫的面諭一本賜你﹐細加看誦﹐則知我之心也。到宮安心調養」云云。時神廟淚下﹐皇太子亦含淚叩首請去。送至殿檐﹐隨賜膳品四盒﹑手盒四副﹑酒四瓶﹐命「傳與先生們知道。」夫禁中嚴密﹐一啟閉間﹐天語丁寧如此﹐則張差之梃﹐神廟已灼見於十二年前矣。

光廟元妃孝元郭后無子﹐妖書定﹐神廟特令多選淑媛以侍太子左右﹐而孝和皇后與焉。逾年﹐遂生熹廟。

萬曆三十三年﹐熹廟誕生。時已更深矣﹐特差年老宮人赴仁徳門外報喜。光廟獨步殿陛間﹐彷徨俟命。司禮太監陳矩得報﹐立奏神廟﹐卽轉奏慈聖﹐合宮歡忭。宮人還報﹐光廟乃喜。是時孝和未有名封﹐禮部擬封夫人﹐神廟令考皇明典禮﹐更之曰才人。

三十八年﹐聖躬不豫﹐召閣臣﹐及宮門而返。時福王尙未之國﹐中外洶洶懼變。刑部員外沈應奎﹐節俠士也﹐福淸與之謀﹐令戎政出京營卒列守皇城﹐令錦衣嚴督緹騎﹐巡緝惟謹。又禁王邸諸人﹐不得出入。應奎裹甲同福淸宿直房﹐誓以死衛太子。直至聖躬萬安﹐乃出。人謂福淸此舉﹐不減潞公﹐而應奎之功尢偉云。

三十九年九月十三日﹝按﹕《明史﹖后妃傳》孝靖薨於萬曆四十年﹐無月。此云三十九年九月﹐與《明史紀事本末》作三十九年九月己酉合﹐疑正史誤也﹞﹐孝靖崩。先是﹐光廟移居迎禧宮﹐母子暌隔。及病篤﹐光廟進候﹐鄭貴妃令人尾其後﹐孝靖張目欲有所言﹐見之﹐曰「鄭家有人在此。」遂無語﹐至是崩。貴妃候气絕﹐始開門引光廟視斂。戚畹王升述其事甚詳。有旨令行事宜照世廟皇貴妃沈氏例。行署禮部主事翁正春﹑禦史穆天顏﹐各有疏請﹐謂禮宜加隆﹐常格難拘等事。俱不報。

萬曆四十一年九月﹐有武弁王曰乾告變﹕說有女人大姐嫁與皇貴妃宮中內相姜麗山﹝按﹕麗山﹐《明史》作嚴山﹞﹐時在阜城門外莊上歃血爲盟﹐必報鄭貴妃厚恩﹐要結心腹好漢﹐共圖大事﹐將皇上並皇太子弒毒﹐得立福王﹐必大升賞﹐富貴非小。立有妖書一冊﹐會塡姓名﹐令宗舜男趙思聖收掌﹝按﹕趙思聖﹐《明史》無思字﹐《紀事本末》與此同﹞﹔二月初﹐宗舜﹑孔學等設席請妖人王三詔等至家﹐書寫聖母同皇上聖號﹐皇太子生辰。在學後花園內擺設香紙數分﹐又用黑瓷射魂瓶一个﹐披髮仗劍﹐念咒燒符。又剪紙人三个﹐將新鐵鍼四十九隻釘在紙人目上﹐七日方焚化。收壇﹐相聚約定﹐只在聖節前後下手等云。疏進﹐神廟憤怒不堪﹐繞案而行者半日。左右俱辟易﹐莫敢近。輔臣葉向髙揭奏﹕「往年妖書出於匿名﹐無可究治﹐故難於處置。今告者與被告者﹐人皆現在﹐一下法司鞫審﹐其情立見。皇上但靜以處之﹐不必張皇。一或張皇﹐則中外紛擾﹐其禍有不可言者矣。」又揭奏﹕「此疏若下﹐上必驚動聖母﹐下必惶怖東宮﹐而皇貴妃與福王皆不自安。不如姑且畱中﹐勿行宣布。所有姦徒﹐當於別疏批出﹐或另傳聖諭﹐中有幹礙事情﹐不必盡露。要以正國法尊國體﹐兩盡而無傷。且速定福王明春之國吉期﹐以息羣喙﹐則天下恬然無事矣。」揭入﹐漏已下四鼓﹐神廟尙未就寢﹐覽揭﹐怒始霽﹐旣而怡然曰「我父子兄弟得安矣。」明日下曰乾於法司﹐斃之獄﹐而諭禮部擇福王之國吉期以聞。

萬曆四十一年十二月﹐孝元崩。停宮中者兩年﹐尙不發引。禮科亓詩教疏言「皇太子母葬已有年﹐而膳田未給﹐香火無供﹐忍令墳園之荒廢。皇太子妃逝幾二載﹐而葬地不擇﹐靈輀未發﹐寧無暴露之感傷。」大理寺丞王士昌亦疏言「皇貴妃﹐育東宮者也﹐膳田不給。郭妃﹐配東宮者也﹐葬地不擇。」俱不報。四十三年五月﹐始有旨下禮部﹐相擇皇太子妃郭氏墳地。六月有旨﹕「給皇太子母墳戶三十名﹐園地二十五頃﹐以供香火。」

禮部旣上福王之國吉期﹐時慈聖年六十八矣。鄭貴妃欲止福王之行﹐乃以慈聖壽爲辭﹐請畱至四十三年賀太后稀齡壽誕﹐然後之國﹐且持金錢爲壽。慈聖卻之曰「我潞王可宣來壽否﹖」十二月﹐署禮部右侍郎孫愼行集舉朝公疏請之﹐乃下。福王臨行前十日﹐鄭貴妃又請更期。神廟怒叱曰「如此﹐予復何顏對外廷﹗」貴妃始噤不敢復言。

光廟𨿽正位東宮﹐內閹往往托病求去﹐侍衛不過數人﹐故有張差之事。張差者﹐供稱薊州人﹐手持棗木棍﹐闖入東宮﹐第一門寂然無人﹐第二門止兩閹守之﹐一年七十餘﹐一年六十餘﹐差掊一人﹐至殿檐超級而上。韓本用大呼﹐羣集不過七八人而已。差旣擒﹐光廟奏聞有「皇爺可憐」語。奉旨﹕法司提問。時慈聖已上升﹐次日﹐神廟率皇太子﹑皇長孫﹑皇孫女詣慈聖幾筵前行慰奏禮訖﹐卽宣閣部諸臣見於慈寧殿。時臨禦久曠﹐倉卒出於不意﹐未暇肅朝儀也。神廟憑石欄命光廟宣諭﹕「張差身無寸鐵﹐的系瘋癲﹐不許妄扳﹐誣陷無辜。」傳語諄諄﹐寂無對奏者。禦史劉光復縉笏出奏﹕「臣等仰見皇上極慈愛﹐皇太子極孝敬。」敷奏方始﹐神廟不省所謂﹐傳旨詰問所語云何﹐有閹誤對﹕「渠言願皇上慈愛皇太子。」神廟大怒﹐謂內廷慈孝。外廷妄肄猜疑﹐迹涉離間﹐遂以光復爲震驚幾筵﹐命執送刑部。刑部擬擅入儀仗律﹐應罰杖贖鍰。神廟怒其輕﹐比侍郎以下降罰有差﹐遂宣旨云「去歲慈聖靈輿在途﹐內臣執紼者以震驚幾筵﹐謂當大不敬﹐今光復罪宜比附論死﹐第念時方亢旱﹐姑著監候處決。」羣情惶駭﹐隨頒聖諭下部院。蓋神廟特惡瑣聒﹐借一警百﹐而實無深怒也。

張差變起﹐人情洶洶﹐咸歸指宮闈﹐巡視皇城。禦史劉廷元疏云「按其迹﹐若涉瘋魔﹔稽其貌﹐的是黠猾。」給事中姚永濟﹑韓光佑﹑劉文炳﹑何士晉﹑亓詩教﹐禦史過庭訓﹑牟志夔﹐戶部主事張廷等﹐相繼請嚴鞫。後提牢主事王之宷疏言「張差招稱有馬三舅﹑李外父﹑不知姓名公公等語。」大理寺王士昌疏言「逆徒執梃入宮﹐傷及內侍﹐直逼檐下﹐何等危疑﹗何等急迫﹗乃奉旨僅曰『法司提問』﹐似路人赴訴於不相知者。然比王之宷疏入﹐亦竟髙閣﹐天下事尙忍言哉﹗」行人司正陸大受疏言「逆徒張差業招有內官﹐何不言其名﹖旣說有街道大宅﹐何以不知其處﹖霸州武舉髙順亭﹝按﹕亭﹐《明史》作寧﹞。今竟匿於何所﹖」又云「臣前年爲福藩逾式﹐直陳大難﹐身犯姦畹凶鋒」云云。蓋大受前年爲藩封逾額﹐曾疏參鄭國泰也。國泰因出揭辧﹐內有「傾儲何謀﹖主使何事﹖陰養死士何爲﹖」又云「滅門絕戶﹐萬世罵名」等語。工科何士晉遂疏參國泰﹐謂﹕「大受不過引前疏發端﹐以明杞憂果驗﹐並未嘗指實國泰也。誰謂其『傾儲﹖』誰謂其『指使﹖』誰謂其『陰養死士﹖』誰謂其『滅門絕戶﹖』此揭出而人反不能不致疑於國泰矣。且國泰旣汲汲於自明﹐卽當請皇上將張差所供內官龐保﹑劉成﹐立刻發下﹐與馬三道等俱聽三法司公同拷訊﹐一一審確﹐具招正法﹐國泰心迹﹐豈不洞然﹖胡爲到今寂無一語﹐掩耳盜鈴﹐肺肝如見矣。」禮部右侍郎何宗彥疏﹕「張差一事﹐眞亙古奇變﹐皇上初下法司﹐竟無嚴旨。王之宷一疏﹐皆有根據﹐法當嚴究﹐今已旬日﹐尙未報聞。」刑部左侍郎張問達題﹕「逆犯張差﹐窩主內官宅居豢養﹐主使引導﹐種種姦謀﹐具悉供案。臣於二十一日具疏題請﹐今已三日﹐尙未見敕行會勘。」大學士方從哲﹑吳道南復具揭上請﹐始得奉旨。時眾論沸騰﹐鄭國泰計無復之﹐連夜輦金二十六萬﹐潛致劉廷元邸中﹐分餉諸權要。於是合喙共持瘋魔之議﹐而黠猾二字爲世大禁矣。時鄭貴妃聳懼無措﹐神廟諭曰「外邊�語藉藉﹐不易解﹐若須自求長哥。」卽爲宣光廟至﹐貴妃號訴哀禱﹐光廟乃上疏懇求寬結。復降諭法司﹐力禁扳招﹐止據張差等定獄焉。

萬曆四十三年五月。刑部等衙門署部事左侍郎等官臣張問達等﹐爲欽奉聖諭事。臣等審得張差供年三十五歲﹐喚名張五兒﹐系薊州井兒峪居住。於本年三月內收到割柴艸﹐堆貨賣﹐被內差官李自彊﹑李萬倉﹐欺差硬買﹐不從﹐將前柴艸盡行燒毀﹐致差气忿﹐要赴朝內聲冤。遂於五月初四日﹐手拿棗木棍一根﹐從東華門進﹐一路無人阻擋﹐直至慈慶宮門首﹐要行闖進﹐遇守門內官李鑑吆喝攔住﹐差卽向鑑一棍﹐打傷在地﹐竟跑入前殿檐下﹐被拿住等情。又該提牢主事王之宷題爲鞫問獄情系於根本等事﹐內稱十月十一日﹝按﹕十字﹐《紀事本未》作本字﹐蓋卽此五月事也。十字的系本字之誤。且此案已於六月奏結矣﹞散飯獄中﹐見差年壯力彊﹐非瘋魔之人。問差何由執棍至宮﹐初招「我迷了」﹐只說告狀苦死撞進。臣問﹕「汝若不招﹐再加刑法。實招﹐與飯喫。不招﹐餓死。」差見飯低頭招﹕「不敢說。」臣麾去官吏﹐止畱二吏扶住﹐問他實招。據供﹕「有馬三舅﹑李外父﹐叫我跟不知姓名老公公﹐說『事成與幾畝田地種﹐夠你受用。』說罷﹐老公公騎馬到不知街道大宅子﹐一老公公與我飯喫﹐說『不要餓了他﹐也休要多了』。又說『你先撞一遭去。撞著二个﹐打殺一个﹐打殺了﹐我有力量救得你』。老公公與我棗木棍﹐領我從後宰門進到宮門口。守門的手打一巴掌﹐被我一棍打倒。裏邊老公公們多了﹐就被拿住。」等情。本部批覆﹕「『按所供口詞﹐似瘋魔而又非瘋魔者。該司官會同原問﹐提牢官再行細審。』據供﹕『馬三舅的名馬三道﹐李外父的名李守才﹐騎馬老公公龐保﹐住薊州黃花山修鐵瓦殿﹐馬三舅﹑李外父常往送炭。劉公﹐我說了劉成罷。龐保約劉成在玉皇殿商量﹐說『打上宮去﹐撞一个打殺一个﹐打殺了小爺﹐喫也有你的﹐穿也有你的。』」又說「小爺洪福大了」等語。看得張差闖入禁廷﹐狂逞之形顯著﹐公持凶器﹐跋扈之勢昭彰。非宗社有靈呵護﹐左右極力擒拿﹐則事且有不可知﹐而變且有不可言者矣﹗乞敕三法司將前後所供情節並提內官龐保﹑劉成對明等因。本月二十日具題。「二十六日薊州道呈解馬三道﹑李守才﹑李自彊﹑李萬倉﹑孔道五名到司﹐當同對審再三。馬三道初不承認﹐但稱『實名馬宗禮﹐是差妻母舅﹐黃花山修鐵瓦殿送炭。龐公﹑劉成﹑張差五月出來﹐不知做什麼。』李守才招稱『有髙眞人補玉皇殿﹐龐公修鐵瓦殿﹐是我送炭。』又稱『商量打夥朝審來﹐我們不來﹐張差一个來﹐想他走裏面去再幹什麼事』等語。及審李自彊﹑李萬倉放火燒柴情由﹐俱稱『兩年前我眾人柴禾都被燒了。張差上年臘月風起時﹐嘗在外邊住幾日。今年三月內﹐差在家裏罵天罵地﹐口說『我是玉皇的兒子﹐玉皇差我下來。』」等語。因就叫張差﹐張差稱﹕『馬三舅﹑李外父在三舅家商量就了﹐說「你該去撞一遭﹐不去你也活不成。如今論事﹐我們三个差了。要砍﹐三个就砍了。』」又稱『紅封票不知幾時在家裏﹐是差妻李氏樣冊子收著。票上說封我神仙。你們裏邊幹的事﹐我也說了罷﹕你們打夥商量﹐叫拿棗木棍進去。卻好就有一根在家裏﹐拿進去﹐沒人攔我。不然﹐插翅飛不進去。』等語。各口詞在捲。二十七日﹐奉聖旨﹕『瘋癲姦徒張差持梃闖入靑宮﹐震驚皇太子。朕思太子乃國家根本﹐已傳諭本宮添人守門﹐關防護衛。旣有主使之人﹐卽著三法司會同擬罪具奏。』二十八日﹐奉宣召閣臣﹑五府﹑六部﹑九卿﹑科道於慈寧宮﹐欽承面諭眾官﹕『瘋癲姦徒張差闖入東宮﹔龐保﹐劉成﹐俱系主使。將三犯卽時處決﹐余犯分別擬罪具奏。』續奉聖諭﹕『張差卽便會官決了。內官龐保﹑劉成﹐審明另處。馬三道等﹐的系誣扳﹐斟酌擬罪來說。此外不許株連無辜﹐致傷天和。』遵旨將張差於二十九日押赴市曹處決訖﹐隨具揭帖請發龐保﹑劉成。三十日﹐復奉聖諭云﹕『昨皇太子親來乾淸宮問安﹐又奏龐保﹑劉成﹐的系誣扳﹐若一槪治罪﹐恐傷天和。方今亢旱不雨﹐拿到內官﹐名又不同﹐可著司禮監同九卿﹑三法司於文華殿門前鞫問具奏。』臣等遵召齊集。又奉東宮傳諭﹕『張差持棍闖入﹐當時就擒徧搜﹐除棍外並無他物﹐其情實系瘋癲﹐誤入官闈。後復招出龐保﹑劉成﹐本宮反覆參詳﹐料龐保﹑劉成﹐素必淩虐於差﹐故肆行報復﹐誣以主使。本宮體念人命至重﹐造逆何等事情﹐豈可輕信﹖連日來父皇速決張差以安人心。況今拿到內官﹐名姓不同﹐當從輕擬罪﹐請父皇定奪﹐則刑獄平而於本宮陰徳亦全。先生等體悉遵行﹐不可因事積疑﹐驚駭中外。』臣等隨公審龐保﹐供稱原名鄭進﹐五月初三日在黃花山修工﹐初四日蒸點心﹐初五日犒給。劉成供稱原名劉登云﹐有門面房七間半﹐在西城麻綫胡同。與飯喫﹐與棍等﹐展轉不招。六月初一日﹐又該司禮太監李思傳奉聖諭﹕『鄭進﹑劉登云原與張差所供不對。今司禮監回奏二犯招詞﹐明系妄供。且皇太子屢奏﹐的系誣扳﹐著與馬三道等一並斟酌擬罪來奏﹐以顯皇太子睿明仁孝。』初三日﹐奉欽依仍於文華殿門會官審問。鄭進﹑劉登云﹐堅執本不識認張差。五次嚴刑﹐該二犯已故。臣等看得先後招詞﹐已處死張差及龐保﹑劉成等。治世亂民﹐異謀同黨。窺竊靑殿﹐假術紅封。指修造以生姦﹐商量有口。餌張差以田地﹐意欲何爲﹖馬三道等法應重科﹐罪難輕減﹐但三凶已身故﹐覆訊無人。各犯俱擬配杖﹐俱從寬典﹐用開法网之一面﹐實遵諭旨之屢頒。旣以廣皇上垂卹好生之心﹐又以昭儲位懇請祗承之孝。等因。初四日具題。」初七日﹐奉聖旨﹕「是馬三道等﹐俱照原議發落。其髙眞人及香頭人等﹐著該地方官禁諭解散﹐不許潛住近京﹐惑眾生事。」

按﹕此卽《要典》中梃擊一案也。讞此獄者﹐刑部司官胡士相﹑陸夢龍﹑鄒紹光﹑曾曰惟﹑趙會禎﹑勞永嘉﹑王之宷﹑吳養源﹑曾之可﹑柯文﹑羅光鼎﹑曾道惟﹑劉繼禮﹑吳孟登﹑嶽駿聲﹑唐嗣美﹑馬徳澧﹑朱瑞鳳也。當王之宷揭奏張差口供﹐奉旨三司會審﹐張差招有三十六都頭兒﹐則胡士相閣筆不下。招有東邊一起幹事﹐則嶽駿聲叱言不許波及無辜。招有紅封票髙眞人﹐則勞永嘉力持不便究竟。大理寺丞王士昌疏𨿽激烈﹐而會審之時則頗事調停。於是攺「黨內」爲「教內」﹐攺「都頭兒」爲「香頭兒」﹐「與地三十六畝」已載入招﹐又復割去。致張差以頭搶地﹐謂「同謀做事﹐事敗獨推我死。」而多官竟付之不問。嗟乎﹐借瘋癲爲調護兩宮之計﹐自是臣子至情至理。弟劉廷元等反以此爲王之宷罪案﹐是誠何心哉﹗

萬曆四十八年七月二十一日﹐上崩於乾淸宮﹐光廟臨喪﹐哀毀殊至﹐慘動百官。次日﹐卽傳令旨﹕命礦稅盡行停止。稅監張煜﹑馬堂﹑胡賓﹑潘相﹑丘乘雲等﹐盡行撤回。是時稅監徧天下﹐小民塗炭已極﹐廷臣請撤者無論百疏﹐槪行畱中。辛丑冬十月﹝據《明史﹖沈一貫傳》及《紀事本末》﹐神宗抱病在三十年二月﹐三十年則壬寅﹐又系二月﹐與此異﹞﹐神廟抱病篤﹐甚追悔礦稅事﹐夜半禦筆親書片紙傳免。四明沈公旣奉旨﹐尙未卽發﹐忽有內閹二十餘輩踉蹌來追。四明猶豫未定﹐閹輒自相撲﹐流血被面。四明惶懼﹐隨以封進。自是海內重受荼毒者又二十年。光廟首詔傳免﹐民間歡聲雷動﹐若更生云。

光廟又念遼東缺餉﹐軍士勞苦可憫﹐遵照遺旨﹐特發內帑銀一百萬兩﹐解赴經略熊廷弼犒賞軍士﹐務沾實惠。又令旨發內帑銀一百萬兩﹐解赴九邊撫按官酌量犒賞。並諭兩項共給解銀五千兩﹐沿途支費﹐不得騷擾驛遞。其銀毋入太倉﹐卽時散發。

萬曆四十八年八月初一日﹐光廟卽皇帝位﹐大赦天下﹐攺元泰昌﹐以明年爲泰昌元年。大行皇帝謚曰顯皇帝﹐廟號神宗。

初二日﹐命考選館選諸官﹐悉遵遺詔補用。卽日下巡按巡鹽諸差﹐並南京巡視各差﹐共五十餘員。大學士方從哲等以疏救禦史劉光復﹐奉旨革職爲民﹝按﹕奉旨革職爲民﹐據《兩朝從信錄》﹐乃神宗前旨也﹐應增前字﹞﹐乞復原爵﹔允之。旨諭禮部﹕遵遺旨封皇貴妃鄭氏爲皇后﹐尙書孫如遊執稱「本朝無此例。」復諭內閣以皇考遺命爲言﹐大學士方從哲等揭奏「先朝有貴妃進封﹐如慈聖太后﹐因誕育皇考﹐母以子貴﹐若但以侍奉勤勞﹐遽加尊號﹐本朝實無此例。」遂止不封﹐而移居貴妃於慈寧宮﹐凡朝謁尊禮一如神廟之於慈聖故事。時西李康妃有專龐﹐鄭貴妃投誠於李﹐故所求立應。封後者﹐太后之漸也。竊謂光廟此舉﹐以消讒間﹐以釋疑城。厚則厚矣﹐而不可訓也。獨不思孝靖病篤及旣崩﹐而貴妃挾制事乎﹗

祖制﹕宮中服飾器皿﹐惟後用黃﹐余俱用紅。鄭貴妃有龐﹐神廟代請賜黃﹐慈聖不許﹐請之再四﹐乃曰「皇帝講分上安得不聽﹗」因傳懿旨﹐東西兩宮皆賜黃。神廟遂止﹐不敢復用。後孝端上仙﹐一切宮中印務﹐慈聖俱付西宮範徳妃權署。家範嚴整如此。是時穆廟東宮劉昭妃尙在﹐後熹廟登極﹐移貴妃於仁壽宮﹐而迎劉太妃於慈寧宮﹐禮也﹝按﹕穆廟﹐據《明史﹖后妃傳》﹐疑作神廟﹐而細繹下文﹐又似穆廟之妃﹐未審孰是。又按﹕《酌中誌》亦云「神廟昭妃劉老娘娘﹐」恐此誤記耳﹞。

上親點吏部右侍郎史繼偕﹑南京禮部右侍郎沈■﹝氵隺﹞﹐俱升禮部尙書﹐兼東閣大學士﹐入閣辦事﹐從輔臣方從哲請也。又點何宗彥﹑朱國祚﹑劉一燝﹑韓爌﹐各升禮部尙書﹐兼東閣大學士﹐入閣辦事。又召輔臣葉向髙於田間。又諭禮部﹐封皇弟瑞王於漢中府﹑惠王於平陽府﹑桂王於東昌府。惠王請攺荊州﹐桂王請攺衡州﹐從之。

上禦文華殿﹐傳諭內閣﹕「朕今早於禦門見各官隨從多執灑金大扇﹐及回至省愆宮﹐卽聞散班官於會極門髙聲喝道。朝儀本當嚴肅﹐豈容慢褻至此﹗卿等傳示大小九卿科道等官﹐以後凡遇臨朝﹐務要十分敬愼。如有仍前肆行違禁紊亂朝儀者﹐糾儀官指名參來重治。」

上諭﹕「天气炎熱﹐邊臣暴露疆場﹐忠勞可念。賜經略熊廷弼﹑總督文球﹑巡撫周永春及總兵等官銀幣﹐各賞賚有差。」

給事中周朝瑞疏奏「愼初三要﹕一曰信任仁賢﹐二曰推廣恩澤﹐三曰斥逐嬖幸。」又請「停止金花銀兩。」內閹激上怒﹐謂此項銀兩﹐原系祖制﹐進內以備萬壽諸費。今朝瑞擅請停止﹐爲大不敬。幾於廷杖﹐旣念卽位之初﹐姑從輕處﹐降一級調外。閣部連揭求賜寬釋﹐不聽。

上諭﹕「吏部向東宮講讀官﹐著查現任者卽予優擢﹐其在籍者速與起用﹐已故者題與贈卹﹐以示講幄舊恩。」又諭﹕「用人毋拘資格﹐凡有才能卓異者﹐卽便破格擢用﹐以示激勵。其養病致仕各官﹐內有年力未衰﹑素行表著者﹐著量才起用。」左都禦史王紀奏請釋宗藩﹔充訝﹝按﹕充訝﹐《兩朝從信錄》訝作■﹝魚牙﹞亦以疏救劉光復﹐錮系五載矣。允之。

起升鄒元標爲大理寺卿﹑王徳完爲太僕少卿。元標鄒公﹐天性剛勁﹐丁丑甫釋褐時﹐張江陵聞父訃不奔喪﹐上疏爭者輒予杖﹐公賫奏疏入朝。適趙艾諸公方受杖﹐公視杖畢而後詣會極門投疏。直日內閹曰「若非上奪情疏乎﹖盍以趙某等爲鑑﹗」公曰「吾告病耳。」疏入﹐而明日果杖。嗣是屢起屢躓﹐迄不少挫﹐伏林下二十年﹐世以出處卜消長。命下起升﹐士論稱快。徳完王公﹐旣疏請篤厚中宮被杖者﹐於國本稱爲第一人。原任戶科孟養浩﹑楊東明﹑程紹﹐吏部白所知﹐俱起升太常少卿。姜應麟﹑鐘羽正﹑李本固﹑丁懋遜﹑史弼﹐俱起升太僕少卿。程紹以礦閹參逮夏縣知縣﹐疏救艸職﹐應麟以爭封貴妃鄭氏謫降者﹐所知以吏部守制爲戴士英誣其匿喪營升革職者﹐至是俱起升矣。原任吏部郎中張鳳翔﹑耿廷柏﹐俱起升南京大常少卿。汪應蛟﹐起升南京戶部尙書。饒伸﹑馮若愚﹐俱升南京光祿少卿。劉元珍﹑胡克儉﹑王惟儉﹑白瑜﹐原任知府錢策﹐俱升光祿少卿。饒位﹑何暴﹑馮從吾﹑黃龍光﹑鄒徳泳﹑何士晉﹑邵輔忠﹐俱升尙寶卿。區大倫﹑秦聚奎﹑塗喬遷﹑柳佐﹐俱升光祿丞。王佐﹑林材﹑劉文炳﹑劉時俊﹑袁可立﹐俱升尙寶丞。呂圖南﹐升南京通政司右參議。萬連昆﹐升南京禮部郎中。翟鳳翀﹐升南京戶部郎中。原任知縣滿朝薦﹐升南京刑部郎中。原任通判夏燻﹐升工部郎中。原任同知王邦才﹐升南京戶部員外。郭尙賓﹐升南京兵部主事。史孟麟﹐南京禮部主事。郝名宦﹝按﹕《剝復錄》﹐郝名宦﹐以天啟五年十二月削奪﹐卽此人也﹞﹐南京刑部主事。原任知縣韋國賢﹐南京工部主事。一時共起升大小官四十八員。

上特諭內閣﹕「文華殿窄小﹐百官排班喧擠﹐朝儀不肅。今發內帑銀一百萬兩﹐啟建皇極門殿﹐著欽天監擇日興工。」

兵部尙書黃嘉善奏﹕「請將萬曆四十八年九月以前拖欠未徵錢糧﹐悉行蠲除。並通灣店房遺息﹐請查豁免。」從之。

光廟禦體羸弱﹐𨿽正位東宮﹐未嘗得志。登極後﹐日親萬幾﹐精神勞瘁。鄭貴妃欲邀歡心﹐復飾美女以進。一日﹐退朝內宴﹐以女樂承應﹐是夜一生二旦俱禦幸焉﹐病體由是大劇。八月晦日甲寅﹝按﹕推歷﹐是月丙午朔﹐八月小﹐二十九日卽晦日﹐當甲戌也。又以下文九月乙亥朔証之﹐寅字當爲戌字之誤﹞﹐上病漸深﹐召見閣臣方從哲等﹐顧皇子諭曰「卿等輔他爲堯舜之君。」語及壽宮﹐諭「要緊」者再。時有鴻臚寺丞李可灼﹐自云有仙丹﹐介內閹奏聞﹐上以問從哲﹐從哲對曰「臣等亦知之﹐然未敢輕信。」上卽命中使宣傳。諸臣旣退﹐可灼至﹐又同進診視。具言病原及治法甚合聖意﹐上喜﹐命進藥。諸臣復出。可灼與禦醫各官商確未決。須臾乳嫗至﹐候問皇躬﹐上趣和藥諸臣復人﹐可灼調藥以進。前是上飲湯輒喘﹐及服可灼藥﹐乃受。上大喜﹐稱忠臣者再。諸臣出宮門外﹐候少頃﹐中閹傳﹕「聖躬用藥後暖潤舒暢﹐思進飲膳。」諸臣歡躍而退。可灼與禦醫各官畱有頃﹐可灼乃出﹐閣臣邀詢之。上恐藥力歇﹐欲再進一丸﹐諸醫言不宜驟進。傳促益急﹐遂再進。訖﹐閣臣卽問服藥後何如﹐可灼云「聖躬安適如前。」次日五鼓﹐內宣召甚急﹐諸臣趣進﹐龍馭上賓矣。蓋九月乙亥朔也。時外廷盛傳宮中蠱進美女﹐上體由是虛損﹐禦醫房內閹崔文升復投相反相伐之劑。給事中楊漣已具疏論其合謀弒逆﹐至是以服可灼藥﹐遂至大故﹐藉藉之口遂漸不可解。光廟初服藥時﹐傳旨賜可灼銀幣。已賓天矣﹐從哲猶奉前旨票賜銀幣如故。禦史王安舜首疏劾之﹐略曰「當聖躬疾篤﹐正中外危疑之日﹐李可灼敢以無方無制之藥﹐駕言金丹﹐夕進禦而朝賓天。卽不能深文以伸公討﹐亦當治以庸醫殺人之罪。」疏入﹐乃攺票可灼罰俸一年。旣而可灼席槁待罪﹐又票著馳驛回籍。禦史鄭宗周疏請寸斬崔文升以謝九廟之靈。從哲票著司禮監議處﹐眾心益憤不平﹐於是論者蜂起。嗟乎﹗可灼﹑文升﹐罪實難逃﹐而從哲回護如此﹗則紅丸之進﹐亦難免黨同合謀之疑矣﹗

此卽《要典》中紅丸一案也。謹案孝宗有疾﹐太醫進藥﹐鼻衄驟崩﹐蓋誤用熱劑也。禦藥局太監張瑜﹑醫官施欽﹑劉文泰等四人皆下獄。據正律﹕「誤用禦藥﹐大不敬﹐當斬。」是時刑部尙書閔珪﹑左都禦史張敷華﹑尙書掌大理寺事楊守隨﹐僅引交結近侍官員律﹐論絞。議者猶以未盡法爲恨。斯時爲政府者﹐宜援故事。文升不問﹐可灼之賞﹐是非倒置乃爾﹗遂致一激而爲孫宗伯之弒逆﹐再激而爲魏忠賢之爰書﹐黨禍不已﹐國運隨之。徳淸之肉﹐其足食乎﹗

西李康妃爲光廟所專龐﹐鄭貴妃陰結歡於康妃﹐水乳契合﹐屢以進封貴妃爲請。羣臣堅持不可。及光廟崩﹐貴妃與康妃密謀擁畱皇子於慈寧宮﹐欲邀封太后及太皇太后﹐同處分政事。太監王安者﹐保定人﹐初爲光廟東宮伴讀﹐以從龍恩升司禮監太監﹐光廟頗嚴憚之。登極一月﹐一切聖政﹐王安左右之力爲多。至是知康妃等謀﹐深以爲不然﹐遂具揭徧投外廷﹐稱選侍欲擁立東朝﹐仿前朝垂簾故事。羣情洶洶﹐受遺命諸臣大懼。閣臣方從哲等﹐率羣臣哭臨﹐門閉不得入。給事楊漣排闥直入﹐守門內閹持梃亂下﹐漣厲聲曰「皇上崩﹐正臣子入臨之會﹐誰敢辱天子從官者﹗」內閹止不敢動﹐羣臣乃得入。至乾淸宮哭臨畢﹐羣臣問皇子所在﹐諸閹張口不對。羣臣相率立殿內﹐力請皇子出。從哲議皇子暫返東宮﹐俟選侍移居﹐乃正位乾淸。漣面斥之﹐謂「天子無返居東宮之理﹐選侍無僭居乾淸之理。」呼內閹李進忠等﹐責以嚴詞﹐諭以禍福。良久皇子始出﹐倉卒升輦。閣臣劉一燝﹑尙書周嘉謨﹑英國公張維賢﹑給事中楊漣等﹐共登肩舁之﹐行數步﹐輿夫始至。至是居文華殿﹐羣臣先行叩慰禮﹐卽請進位﹐行五拜三叩頭禮。於是周嘉謨﹑楊漣與給事中惠世楊﹑禦史左光斗等﹐具疏力請選侍移宮﹝原注﹕時﹐未封康妃故稱選侍﹞。次日羣臣立候上批﹐有旨﹕「選侍著卽移仁壽宮。」王安等從中恐喝﹐選侍遂不及待﹐侍從手抱八公主﹐徒步以行﹐凡簪珥衾裯之屬俱爲羣閹所掠奪。選侍位下﹐內閹李進忠﹑劉朝﹑田詔等﹐乘機竊盜內帑。王安發其事﹐追究牽及選侍之父。禦史賈繼春上書政府﹐謂「先帝賓天﹐骨肉未寒﹐宜調護挽回﹐使選侍待終天年﹐皇女無虞意外。」給事中周朝瑞駁之﹐謂「喜樹旌旗﹐妄生題目。」繼春辧謂「保全選侍﹐蓋亦人情至理﹐非詫眼旌旗﹐驚心題目。且皇上父子相繼﹐宗社何嘗不安﹖必待傾選侍以安之乎﹖卽移宮原是正理﹐何必立時驅逐乎﹖革其已進儀注之貴妃﹐困其無端羅織之老父﹐伶仃之皇八妹入井誰憐﹖孀寡之未亡人雉經莫訴」云云。有旨﹕「雉經入井等語﹐有何憑據﹖」著令回話。繼春回奏﹐以風聞對。有旨﹕「賈繼春削職爲民。」

禦史左光斗疏奏﹐略曰「選侍移宮之後﹐當存其大體﹐捐其小過。伏乞皇上宣召九卿科道面諭以當日避宮何故﹐今日調禦何方。李進忠﹑劉朝﹐旣經正法﹐其餘槪從寬宥﹐庶幾燒梁獄之詞者﹐正以寢淮南之謀。」疏入﹐上傳諭內閣﹕「朕幼沖時﹐選侍气淩聖母﹐成疾崩逝﹐使朕抱終天之恨。皇考病篤﹐選侍威挾朕躬﹐欲封皇后。朕心不安﹐暫居慈慶宮。選侍復差李進忠﹑劉朝等﹐每日章奏文書先奏選侍﹐方與朕覽。朕思祖宗家法甚嚴﹐從來有此規制否﹖朕今奉養選侍於噦鸞宮﹐仰遵皇考遺愛﹐無不體悉。其李進忠等﹐盜庫首犯﹐事干憲典﹐原非株連。卿等可傳示遵行。」

給事中楊漣疏敍移宮事情末云「臣當日卽語諸大臣﹐移宮自移宮﹐隆禮自隆禮﹐必兩者相濟而後二祖列宗之大寶始安﹐先帝在天之靈始安。卽本日緝獲罪璫﹐只宜殲厥渠魁﹐無滋蔓引。大抵宸居未定﹐先帝之社稷付托爲重﹐平日之寵愛爲輕。及其宸居旣定﹐旣盡臣子防微之忠﹐卽當體皇上如天之度﹐今諸大臣猶在耳也﹐臣之所以議移宮始終如此。乃移宮之後﹐忽來蜚語﹕有傳選侍得跣踉蹌﹐欲自裁處﹔皇妹失所﹐至於投井者。或傳治罪璫過甚者﹐或稱內外交通者。使聞風嘆息之言﹐作此日不白之案。九廟神靈﹐鑑此熱血。伏乞皇上於皇弟皇妹時勤召見﹐諭安不妨曲﹔及李選侍酌加恩數﹐仰體先帝遺言。」云云。疏入﹐次日特諭羣臣曰「朕幼沖登極﹐開誠布公﹐不意外廷乃有謗語﹐輕聽盜犯之訛傳﹐釀成他日之實錄﹐誠有如楊漣所奏者﹐朕不得不申諭以釋羣疑﹕九月初一日﹐皇考賓天﹐諸臣入臨畢﹐請朝見朕﹐李選侍阻於暖閣﹐不許朕出。司禮官固請﹐選侍許而復悔﹐又使李進忠請回者至再至三。朕至乾淸宮丹殿上﹐大臣扈從前導﹐選侍又使李進忠牽朕衣。卿等親見當日景象﹐安乎﹖危乎﹖當避宮乎﹖不當避宮乎﹖是日朕自慈慶宮﹐卽乾淸宮﹐躬視皇考入斂﹐選侍又阻朕於暖閣﹐司禮官王體乾固請得出。初二日朕至乾淸宮朝見選侍畢﹐恭送梓宮於仁智殿。選侍差人傳朕﹐必欲再朝見方回。各官皆所親見﹐明日威挾朕躬﹐垂簾聽政之意。朕奉皇考命依選侍﹐朕不往彼宮﹐飲食衣服皆皇考所賜﹐每日僅往彼一見﹐因之懷恨﹐淩虐不堪。若避宮不早﹐則彼爪牙成列﹐盈虛在手﹐朕今不知如何矣。旣毆崩聖母﹐每使宮眷王壽花等時來探聽﹐不許朕與聖母舊人通一語。朕之苦衷﹐外廷不能盡知。今停封以慰聖母之靈﹐奉養以追皇考之意﹐該部亦可仰體朕心矣。臣工私於李黨﹐不顧大義。諭卿等知之﹐今後毋得植黨背公﹐自生枝節。欽此。」

按﹕此卽《要典》中移宮一案也。當時楊﹑左二公﹐何嘗不請調護選侍﹖「而毆崩聖母」﹑「威挾朕躬」等語﹐皆熹廟諭中之言﹐乃盡舉以爲楊﹑左等罪案﹐逆賢輩不足責﹐熹廟中夜捫心﹐何以自解﹖嗟乎﹗姦臣惑主﹐顚倒是非﹐可勝悼哉﹗

給事中惠世揚疏論禦史劉廷元「往日用事﹐羣小附和﹐開款造單﹐日謀驅逐。今忽有巡按順天之命﹐臣工無不錯愕。」並糾徐兆魁「撫楚不職﹐當賜罷斥。」有旨﹕「兆魁以新簡畱用﹐廷元下部院看議。」已而﹐部院覆﹕「廷元候論定處分。」世揚首攻二姦﹐彼黨恨之入骨﹐遂誣捏世揚靑衣小帽﹐夜入王安直房﹐潛謀定策。嗚呼﹗鼎湖未泣﹐謀定何策﹗龍馭旣升﹐普天縞素矣﹗而靑衣宮禁﹐有是理否﹖

泰昌元年九月﹐熹廟卽皇帝位﹐大赦天下﹐攺元天啟﹐以明年爲天啟元年。自九月至十二月﹐仍稱泰昌元年。大行皇帝﹐謚曰貞皇帝﹐廟號光宗。

天啟元年﹐給事中張鵬云﹑禦史馬逢臯等「追論禦史劉廷元下廷臣看議。」吏部尙書張問達等覆奏﹐略曰「禦史劉廷元﹐當先帝靑宮﹐危疑豈不熟聞﹖突有張差之變﹐廷元職司巡視﹐宜何如其憤激﹐乃云『迹若瘋癲﹐貌同黠猾。』若休戚不相關者。然幸仗皇祖神明﹐立斬以決。此案設眞信爲瘋癲﹐俾元凶漏网﹐不知廷元何詞以謝天下﹗提牢主事王之宷明其不瘋不癲﹐有心有膽﹐此語可以動皇祖之慈念﹐可以堅先帝之孝思﹐可以遏宮禁之邪說﹐可以明臣子之忠愛。功在國本﹐義在人心。廷元不聞一語自咎﹐反嘵嘵於忠義亂賊之辧﹐將指衛前星者爲亂賊乎﹖阿後宮者爲忠義乎﹖抗正直者爲亂賊乎﹖工邪媚者爲忠義乎﹖科臣張鵬云﹑道臣馬逢臯懷恨不平﹐連章瀆奏﹐皆爲宗廟靈長計﹐至深遠也。」有旨﹕「劉廷元著降三級﹐調外任用。」

禮部尙書孫愼行﹐追論閣臣方從哲「輕信李可灼以進紅丸藥﹐致皇考速逝﹐縱無弒之心﹐卻有弒之事﹗欲辭弒之名﹐益難掩弒之實。」且引許世子止不嘗藥﹐以責從哲。給事中魏大中亦疏參從哲﹐並及張差﹑崔文升﹑李可灼﹐內云「可灼之藥不合之文升不備﹐文升之逆不溯之張差不明。鄭國泰﹑鄭養性﹑方從哲之罪﹐不參之三案不悉﹑不定。」時先後糾彈者﹐刑部侍郎鄒元標﹐光祿少卿髙攀龍﹐給事中惠世揚﹑周希令﹑彭汝楠﹑沈維炳﹑薛文周﹐禦史張愼言﹐禮部主事劉宗周等。奉旨﹕「廷臣會議。」吏部尙書張問達等覆奏﹐略曰「進藥始末﹐臣等所共見聞。弒逆二字﹐何忍輕言﹗但進藥之時不能力止﹐進藥之後龍馭卽升。票處可灼﹐又不重究。今輔臣自請削奪﹐爲法受過。臣等會議﹐應如所請。崔文升﹑李可灼應下法司從重究擬」云云。有旨﹕「李可灼著法司究問﹐崔文升仍發遣南京去。」時文升已充南京淨軍也。後法司擬可灼遣戍﹐有旨依議。

孝和素與李康妃有隙。康妃有寵於光廟﹐孝和由是鬱鬱成疾﹐臨崩有遺言云「與西李有仇﹐負恨難伸」等語。時熹廟年幼﹐不甚省。

熹廟旣卽位﹐封乳媼客氏奉聖夫人﹐移居咸安宮﹐衣食幾與三宮等。時魏忠賢已入宮中﹐客氏初與內閹王國臣有私﹝按﹕王國臣﹐卽魏朝後攺姓名者﹐如魏忠賢之卽李進忠﹐蓋以盜帑思逃國法也。語見《酌中誌》﹞﹐旣又私於忠賢。王安方掌司禮監印﹐客與賢協力擁戴。內閹李進忠﹑劉朝﹑田詔等﹐以盜內帑下獄﹝原注﹕忠賢初入宮﹐亦名進忠﹐後攺今名﹞。楊公漣疏參忠賢﹐忠賢乞憐於安﹐安盡委罪於李進忠﹐以飾外廷﹐忠賢遂得無恙。旣而國臣與忠賢爭客氏而哄﹐熹廟詢客意所向﹐因逐國臣而畱忠賢。王安不平其事﹐深加誚責﹐客與賢反大恨安。安循例告病﹐擬邀溫旨卽出。有閹陸藎臣者﹐霍維華戚也﹐通信維華﹐謂安與賢適當水火﹐有隙可乘。華遂出疏參安﹐賢猶懷前恩﹐思爲援手。王體干心圖掌印﹐慫恿客氏激賢怒﹐遂矯旨允告﹐隨降謫南海子縊殺之。名下曹化淳﹑王裕民﹑馬應辰等﹐得降責有差。

王安旣死﹐忠賢用事。烏程沈■﹝氵隺﹞首通其名下劉榮﹐以轉通於賢﹐由是附賢者漸眾。賢以霍維華之攻王安也﹐深徳維華﹐維華因引孫傑與賢通綫索漸密。冢宰周嘉謨惡之﹐以年例黜維華於外。孫傑遂疏攻嘉謨﹐嘉謨引疾﹐賢矯旨準回籍調理。次年孫傑亦以例外轉。

神廟時﹐熊廷弼以兵部侍郎經略遼東﹐嗜殺過當﹐然守禦甚嚴﹐賴以安堵。然性剛愎自用﹐歲時絕無一介賂遺當路﹐以此失權貴心。給事中姚宗文自遼歸﹐訟言其短﹐眾遂論列廷弼。廷弼請告回籍﹐以遼撫袁應泰代之。廷弼在遼﹐凡流民來歸﹐聚集堡城中﹐給其衣食。有逸出者﹐輒殺之。號令嚴密﹐有犯不赦﹐以故姦細不得行。應泰至﹐盡反熊所爲。敵騎至遼東下﹐姦細開門內應﹐或云袁應泰所納。遂至遼民失所﹐男女羣擁轅門控訴﹐槪置不理。以故遼民憤恨﹐招敵攻城﹐遂開門擁入。遼陽陷﹐應泰自刎。報至﹐舉朝震恐。熹廟卽家拜廷弼兵部尙書﹐復視師於遼﹐賜尙方劍﹐得便宜行事。又令大小九卿科道祖餞都門外﹐以寵其行。時王化貞以巡撫駐廣寧﹐上令廷弼守關。先是王化貞主戰﹐欲用西師制敵﹐而密招叛將李永芳爲內應。廷弼欲阻險修備﹐畫關而守。議旣相左﹐臺省又各以意見佐之﹐遂成水火焉。

天啟二年正月﹐大淸兵至遼陽﹐廣寧居民訛言且欲渡河﹐紛紛南竄。左營參將孫得功﹑旗鼓遊擊某遂擬縛化貞以獻敵。化貞大懼﹐踉蹌逃歸。廷弼在前屯﹐遇之﹐快化貞之主戰而逃也﹐幸畫關之說爲有當也﹐遵奉守關之旨﹐亦攺旆而南﹐言者並以私逃論列。化貞逮﹐廷弼自詣法司﹐俱議斬。楊公漣等議廷弼奉守關之旨﹐不可謂逃﹐又不當與化貞同列。是時持公平之論者﹐咸以此爲允當云。

遼事一案立讞者﹐刑部主事顧公大章也。先是丙辰﹑丁已之際﹐正人日受摧殘﹐大章慨然以賈彪自居﹐及補官國子博士﹐頗爲世道效力﹐後爲同事詡其功﹐遂犯時姦忌。禦史楊維垣疏參鬻獄﹐大章疏辧﹕「熊﹑王之案﹐誅心則廷弼難末減﹐論事則化貞乃罪魁﹐頗自謂持平。今諸臣並論辟矣﹐業已僻矣﹐又何鬻焉﹖」維垣又參大章受熊廷弼賄四萬代爲營脫﹐並及花獻宸﹑佟養衝等。大章又辧﹕「爾時會審者二十八人﹐人各有單﹐始而各出所見﹐終而畫一成招。蓋三法司共議而定此辟﹐臣曷嘗釋廷弼哉﹖廷弼行賄應行於議釋之人﹐不應行於定辟之人。至花獻宸系禦史李時榮所定﹐佟養衝系禦史吳應琦所批釋﹐與臣風馬牛不相及。維垣但欲甚臣之罪﹐不知已踏說謊欺君之條矣。」有旨﹕「奏剖旣明﹐著照舊供職。」後逆賢借熊案殺楊﹑左﹐實本維垣之疏云。

汪文言者﹐歙人也。因黃正賓以交於諸君子﹐後遊長安﹐與東宮伴讀王安善﹐因爲安指說當世人品某某爲正﹐某某爲邪﹐安聽之娓娓不倦。丙﹑丁之際﹐正人盡退而局中諸有力者亦漸相攜貳。文言策之曰「浙人﹐主兵也。齊﹑楚﹐客兵也。成功之後﹐主欲逐客矣。然柄素在客﹐未易逐﹐此可構也。」遂多方用間﹐齊﹑浙果大構﹐卒以兩敗﹐而楚乃歸正。𨿽楊﹑左主其謀﹐而先後奔走以玉成之者﹐文言也。庚申之歲﹐鼎湖再泣﹐擁護衝主﹐鼎新朝政﹐則南昌劉一燝與王安其濟﹐文言實綢繆之。時諸君子爭嘉文言之功﹐而忌者日益眾。壬戌被逮下法司﹐僅末減。人謂文言宜少休矣﹐文言不聽﹐益遊公卿間。遂入蒲州韓爌﹑髙邑趙南星之幕﹐夤緣題入內閣中書﹐頗肄招搖。甲子歲﹐阮大鋮因爭吏都垣缺﹐欲釋憾楊﹑左等﹐嗾刑科傅櫆疏參文言﹐下詔獄﹐卒無可坐﹐特出中旨廷杖一百。後逆賢欲借文言口殺楊﹑左等﹐禦史梁夢環復疏參﹐逮下詔獄。

天啟三年癸亥﹐京察﹐先是鄒公元標爲左都禦史﹐羣小憚其丰采﹐必逐去之而後快。於是給事中朱童蒙﹑郭允厚﹑郭興治﹐相繼攻之。福淸葉公揭謂「童蒙止論其講學﹐允厚並訾其人品﹐興治遂擬爲賊。三臣之意同似不在於講學﹐而在明歲之考察也。」元標連疏乞歸﹐升趙公南星爲左都禦史﹐與吏部尙書張問達同主察典。故給事亓詩教﹑趙興邦﹑官應震﹑吳亮嗣﹐卽向齊﹑楚中之持局者也﹐時目爲四凶。考功郎程正己﹐素惡其招權亂政﹐復廉得賄狀﹐俱當之以不謹。吏科都給事中魏應嘉爭之甚力﹐正己不聽。諸有議者亦俱從褫斥﹐不稍假借。

給事中阮大鋮者﹐桐城人﹐與左公爲同裏。甲子吏科都缺﹐序應屬劉宏化﹐其次大鋮﹐又次魏大中。大鋮素與東廠理刑傅繼教善﹐繼教及刑科傅槐與逆賢之甥傅應星通譜﹐稱兄弟。大鋮計邀中旨﹐借上供事。劉宏化不得升轉﹐朝論沸然﹐知大鋮自爲地也。髙邑趙公擬如例轉﹐大鋮懼﹐又疑左公發其謀﹐適有熊﹑徐之隙﹐參左公及張鵬云﹑魏大中﹐大鋮請告以歸﹝按《明史﹖光斗傳》吏﹐科都缺應屬周士朴﹐大鋮勒士朴不遷﹐以爲己地﹐與此屬宏化者異﹞。

兵部員外郎鄒維璉﹐廉而才﹐髙邑器之﹐調爲吏部。時江西現任有司官吳羽文﹐而鄒以員外調﹐皆屬破格。給事中傅槐遂參髙邑紊亂舊規﹐援引私人。髙邑伸辧。有旨﹕「督趣維璉到任。」槐再疏﹐並參左光斗﹑魏大中﹐目爲邪黨﹐禦史張訥疏內有「躍冶之銓郎﹐屢煩巽命之招呼」等語。禦史袁化中出疏辧明。福淸葉公票旨﹕「各心供職﹐不得爭辧求勝。」

光廟有選侍趙氏者﹐尙未有封號﹐素與客﹑魏忤。熹廟時﹐客﹑魏乘機矯旨﹐勒令自盡﹐趙將光廟所賜金珠等項羅列桌上﹐沐浴禮佛﹐西向再拜﹐然後投繯。僅以宮人禮斂之。崇禎時﹐無有聲其冤者。

熹廟張裕妃有娠﹐鋪宮冊禮已畢﹐忽得罪客﹑魏﹐矯旨將宮人盡行屏逐﹐絕食而死﹐革其封號﹐如宮人例焚化。祟禎時﹐復其封號。

範慧妃偶失寵﹐李成妃侍熹廟寢﹐代範乞憐。客﹑魏偵知之﹐亦矯旨革封﹐絕食一如裕妃。先是李妃有鑑於張﹐預爲之備﹐幸得苟延﹐又值客﹑魏怒少解﹐遂出爲宮人。至崇禎時﹐始復其封號﹐給祿如舊。

內閹劉良相者﹐曾爲熹廟伴讀。孝和遺言云「與西李有仇」者﹐良相執筆也。後逆賢矯旨﹐謫住鳳陽﹐殺之。

天啟四年﹐涇陽張問達去位。髙邑趙南星秉銓﹐銳意澄淸﹐然徑情直行﹐視政府蔑如也﹐福淸以下多不悅。福淸故堅臥以持之﹐致有傅櫆之事。先是應山楊公由僉院升副院。僉院虛席﹐熊明遇﹑徐良彥皆欲得之。應山與髙邑諸公堅執不可﹐共推轂桐城左公。熊﹑徐大怒﹐遂嗾傅櫆參論髙邑﹐再及桐城﹐並連魏大中﹑張鵬云等。

熹廟偶以小恚怒魏忠賢﹐忠賢待罪私邸。外廷有傳其事者﹐應山遂艸二十四大罪之疏﹐桐城左公贊之甚力﹐而微商之澄江繆昌期﹐澄江謂﹕「此事非可輕言。夫擊內者﹐只爭呼吸間耳﹐一不中而國家隨之。況今且內無張永﹐外無文襄﹐可幾幸乎﹖」桐城默然。不三日而應山之疏竟上。疏入﹐而忠賢已侍內久矣。時天啟四年甲子六月﹐都察院左副都禦史楊漣題參逆璫怙勢作威﹐專權亂政﹐欺君蔑法﹐無日無天﹐大負聖恩﹐大幹祖制﹐乞奮乾斷﹐早救宗社。疏略曰「髙皇帝所定律令﹐中官止供掃除﹐不許干預政事。東廠魏忠賢者﹐本一市井無賴﹐至中年淨身夤入內地﹐初猶謬爲小信小忠以幸恩﹐旣乃敢爲大姦大惡以亂政。祖宗之制﹐以票擬責重閣臣﹐其餘不得假借。自忠賢擅權之後﹐旨意多出傳奉﹐眞僞莫辧。近且三五成羣﹐逼勒票擬﹐甚有竟自內批者。壞祖宗二百年之政體﹐大罪一也。舊閣臣劉一燝﹑冢臣周嘉謨﹐同受先帝顧命﹐親捧禦手﹐首定大計者也。乃忠賢急於剪己之所忌﹐不容皇上不攺父之臣﹐示意孫傑論逐。大罪二也。先帝賓天﹐進禦進藥之間﹐普天實有隱恨。執春秋討賊之義者﹐孫愼行也﹔明萬古綱常之重者﹐鄒元標也。忠賢一則逼之告病去﹐一則嗾言官論劾去。顧於護黨气毆聖母之人﹐曲意綢繆﹐終加蟒玉﹐親亂賊而仇忠義。大罪三也。王紀﹑鐘羽正﹐先年功在國本。及紀爲司寇﹐執法如山﹔羽正爲司空﹐淸修如崔。忠賢一則使人誶辱於部堂﹐迫之使去﹔一則與沈■﹝氵隺﹞交構﹐陷之削籍。其不容盛時有正色立朝之臣。大罪四也。國家所最重者﹐無如枚卜。忠賢一手握定﹐力阻前推之孫愼行﹑盛以宏﹐更爲它辭以錮其出。是眞欲門生宰相乎﹖大罪五也。爵人於朝﹐莫重廷推﹐去歲南太宰﹑北少宰所推皆點陪貳﹐致一時名賢不安位去。顚倒有常之銓政﹐掉弄不測之機權。大罪六也。聖政初新﹐正資忠直﹐乃滿朝薦﹑文震孟﹑徐大相等九人﹐抗論觸忤忠賢﹐傳奉盡令降斥。屢經恩典﹐竟阻賜環。長安中謂皇上之怒易解﹐忠賢之怒難調。大罪七也。然猶曰外廷之臣子也。傳聞宮中有一貴人﹐以徳性貞靜荷上寵注。忠賢恐其露己驕橫﹐上年因皇上南郊﹐謀之私比﹐托言急病﹐立刻掩殺。是皇上不能保其貴幸矣。大罪八也。此猶曰未有名封也。裕妃以有喜得封﹐中外欣欣相慶。忠賢以抗不附己﹐屬其私比﹐矯旨勒令自盡。是皇上不能保其妃嬪矣。大罪九也。且猶曰在妃嬪也。乃中宮有慶﹐已經成男﹐不意繞電流虹之祥﹐忽化而爲飛星墜月之慘。聞忠賢與奉聖夫人實有謀焉。是皇上並不能保其子矣。大罪十也。先帝在靑宮四十年﹐操心慮患﹐所護持孤危者﹐僅王安一人耳。卽皇上倉卒受命時﹐擁衛防護之中﹐王安亦不無微忠焉。而忠賢以其私忿﹐矯殺於南海子﹐身首異處﹐肉飽狗彘﹐慘毒難言。其大小內臣無辜而擅殺者﹐不知幾何。是不但仇王安﹐而實敢於仇先帝之舊侍與皇上之老僕。驕肆橫逆﹐略無顧忌。大罪十一也。至於今日討獎賞﹐明日討祠額﹐毀人居室﹐建立牌坊﹐鏤鳳雕龍﹐干云插漢﹐豈特塋地之擅用朝官﹐僭擬陵寢而已哉﹗大罪十二也。且今日蔭錦衣﹐明日蔭中書。金吾之堂口皆乳臭﹐誥敕之館目不識丁。如魏良卿﹑魏良弼﹑魏良材﹑魏希孔及傅應星等﹐五候七貴﹐何以加玆﹗不知忠賢有何軍功﹖有何相業﹖亦甚褻朝廷之名器矣﹗大罪十三也。因而手滑膽粗﹐用立枷枷死皇親家人數命﹐意欲扳害皇親﹐搖動三宮。當時若非閣臣立持﹐則椒房之戚又興大獄矣。大罪十四也。良鄕生員章士魁以爭煤窯傷其墳脈﹐忠賢乃誣以開礦﹐立致之死。假令盜長陵一壞士﹐何以處之﹖趙髙鹿可爲馬﹐忠賢以煤爲礦﹐大罪十五也。伍思敬﹑胡遵道﹝按﹕《明史》作王思敬等﹐又無胡遵道名﹐此與《紀事本末》同﹐似是《明史》傳寫脫誤耳﹞﹐侵占牧地果眞﹐自有撫按學道治理。乃竟拿入黑獄﹐拷掠致斃﹐使靑燐赤壁之气﹐結於壁宮泮水之間。大罪十六也。科臣周士朴執糾織監一事﹐原是在工言工。忠賢竟停其升遷﹐俾困頓以去﹐使吏部不得專其銓除﹐言官不敢司其封駁。大罪十七也。北鎭撫臣劉僑不肯殺人媚人﹐忠賢以其不善鍛煉﹐竟令削籍。此明示以大明之律令可不必守﹐而忠賢之律令不可不遵﹗大罪十八也。科臣魏大中已奉到任明旨矣。而鴻臚傳單忽蒙詰責﹐及科臣覆奏﹐臺省交章﹐又再褻王言。使煌煌天語朝夕紛更﹐令天下後世視皇上爲何如主耶﹗大罪十九也。東廠原以察姦宄﹐非以擾平民也。自忠賢受事而雞犬不寧﹐傅應星爲之招搖引納﹐陳居恭爲之鼓舌搖唇﹐傅繼教爲之投罟彀网﹐片語違忤﹐駕帖立下。如近日逮汪文言不從閣票﹐不令閣知。造謀告密﹐日夜未已﹐勢不至興同文之獄﹐刊黨人之碑不止﹗大罪二十也。前韓宗功潛入長安偵探虛實﹐往來忠賢私房之家。事露﹐始令避去。倘天不悔禍﹐宗功事成﹐九廟生靈﹐安頓何地﹖大罪二十一也。祖制不蓄內兵﹐原有深意。忠賢與沈■﹝氵隺﹞創立內操﹐使羽黨盤踞其中。安知無大盜刺客﹐深謀不軌之人﹐寄迹於內相之家﹖昔劉瑾招納亡命﹐曹吉祥傾結達官﹐忠賢蓋已兼之。故識者每爲寒心。大罪二十二也。忠賢進香涿州﹐鐵騎之簇擁如雲﹐蟒玉之趨隨耀目﹐警蹕傳呼﹐淸塵灑道。及其歸也﹐以輿夫爲遲而駕駟馬﹐羽幢靑蓋﹐夾護環遮﹐則已儼然乘輿矣。大罪二十三也。今春聞忠賢走馬禦前﹐大無人臣禮。皇上曾射殺其馬﹐而忠賢不自畏罪﹐且進有傲色﹐退多怨言﹐朝夕提防﹐介介不釋。蓋由寵極則驕﹐恩多成怨。從來亂臣賊子﹐只爭一念﹐而一念放肆﹐遂收拾不住。柰何養虎兕於肘腋間乎﹗𨿽寸臠忠賢﹐不足盡其辜矣﹗大罪二十四也。忠賢負此大罪﹐恐內廷之竊發﹐殺者殺﹐換者換﹐左右旣畏而不敢言﹔恐外廷之竊發﹐逐者逐﹐錮者錮﹐外廷又皆觀望而不敢言。更有一種無識無骨苟圖富貴之徒﹐扳枝附葉﹐倚托門墻﹐或認作居停﹐或投充門客。內有授而外發之﹐外有呼而內應之。卽或姦狀敗露﹐奉聖夫人復爲彌縫其罪戾﹐遮護其回袤。故掖廷之內﹐知有忠賢而不知有皇上﹔都城之內﹐知有忠賢而不知有皇上。卽大小臣工﹐積重之所移﹐積勢之所趨﹐亦似不知有皇上﹐止知有忠賢者。每見中外有緊切當做之事﹐當用之人﹐必曰「要與內邊說」或人不得用﹐事不得行﹐亦必曰『內邊不肯。』凡宮中府中﹐事無大小﹐無一不是忠賢專擅﹐反覺皇上爲名﹐忠賢爲實。卽如邇日﹐忠賢已往涿州矣﹐一切事情﹐必星夜馳請﹐始敢批發。嗟嗟﹗天顏咫尺﹐票擬不請裁決﹐而馳候忠賢意旨於百里之外﹗事勢至此﹐羽翼將成﹐騎虎難下﹐太阿倒持﹐主勢益孤﹐不知皇上之宗社何所托﹗三宮九嬪之安危何所托﹗貴妃皇子之安危何所托﹗萬一少有差誤﹐臣卽欲死報皇上﹐亦何能及﹗乞集大小文武勛戚﹐敕令法司﹐逐款嚴訊﹐立刻正法﹐以快神人。其奉聖夫人﹐亦並敕令居外﹐以全恩施。如此則天意回﹐人心悅﹐海內不立奏治安者﹐請斬臣以謝忠賢﹐臣死不恨。」

疏入﹐忠賢亦惴惴懼禍﹐欲結輔臣韓爌爲之地﹐爌嚴拒﹔不得已﹐泣訴禦前﹐客氏又從中委曲調護﹐遂令魏廣微條旨。廣微固素結忠賢﹐附爲同姓﹐漣疏中有「門生宰相」之語﹐廣微恨之﹐因擬嚴旨切責﹕「朕自嗣位以來﹐日夕乾乾﹐謹守祖宗成法﹐惟恐失墜﹐凡事申明舊典﹐未敢過行。從前一切政事﹐皆朕親裁﹐奚從旁落﹖至於中宮皇貴妃並裕妃事情﹐宮壺嚴密﹐況無指實﹐外廷何由透知﹖內言『毒害中宮曁貴妃皇子』等語﹐憑臆結禍﹐是欲屏逐左右﹐使朕孤立於上﹐豈是忠愛之心﹗楊漣被論回籍﹐超擢今日﹐自當盡職酬恩﹐何乃尋端沽直。本欲逐款嚴究﹐念時方多事﹐朝端不宜紛擾﹐姑置不論。以後大小各官﹐務要盡職﹐不得隨聲附和。有不遵的﹐國法具在﹐決不姑息。」時忠賢亦有抗辧疏﹐反優詔答之。

於是太僕卿朱欽相等﹐給事中魏大中﹑許譽卿等﹐禦史袁化中﹑李應升等﹐南京兵部尙書陳道亭等﹐科臣楊朝棟﹑趙應期等﹐各上疏請立斥忠賢﹐以淸肘腋。俱不報。

應山疏上後﹐應者響合。福淸葉向髙亦密具一揭﹐諷上「準魏監忠賢退歸私寓﹐待之以優渥﹐比於勛戚大臣﹐庶上不失恩意﹐下明其退讓﹐此兩得之道也。」揭入﹐大拂內意。福淸懼﹐思有以自解。乃揚言此揭非出吾意﹐乃門人逼我爲之。門人﹐指澄江繆昌期也。當應山疏初上﹐福淸大不以爲然﹐謂﹕「忠賢於上前亦時有匡正。一日有飛鳥入宮﹐上乘梯手攫之﹐忠賢挽上衣阻之不得升。有小璫﹐偶賜緋﹐忠賢叱之曰﹕『此非汝分』﹐𨿽賜﹐不許穿。其認眞如此。若大洪流行﹐今後恐難再得此小心謹愼者侍上左右矣。」澄江在座﹐正色曰「誰爲此言以欺老師﹐可斬也﹗」福淸色變﹐不樂而出。應山聞之憤甚﹐福淸乃貽書致解﹐𨿽本前語而已圓融其辭。應山欲將此書發抄﹐有止之者﹐乃已。自「門人逼我」之言出﹐忌者遂附會其說﹐謂應山之疏﹐由於澄江而代艸之。毒蘊於此矣。

應山疏旣不行﹐意欲俟朝面奏﹐外廷遂喧傳其說。一日早朝﹐鴻臚卿展自重請於應山曰「面奏當於何時﹖以便唱引。」時有武內閹數百人因聞面奏之言﹐皆持斧瓜等器耽耽注視應山﹐且諭左班諸臣不許擅出奏事。而應山目懾气奪﹐曰「姑徐之。」於是忠賢之黨知外廷不足畏﹐遂肆毒焉。福淸葉向髙時爲首輔﹐才能籠罩﹐忠賢頗敬禮之。應山率眾人詣福淸處﹐曰「今魏忠賢怙惡擅權﹐國勢將去。公爲心膂重臣﹐同國休戚﹐小者不必問﹐宜請上禦門將忠賢殺皇子貴人妃嬪諸大逆狀明白奏請處分﹐以淸君側。失此不圖﹐流禍將大﹐焉用彼相爲﹗」向髙曰「僕老矣﹐不惜以身報國。倘主上不果聽﹐公等置身何地乎﹖」忠賢聞之恚曰「何待諸臣﹗我卽請上禦門召問諸臣﹐如上以爲有迹﹐寸磔何辭﹗不然﹐可自爲計。眾益憤﹐向髙爲兩解之。事稍息﹐八月向髙請告歸﹐而黨禍乃起。

髙邑趙南星與少司徒魏允貞最相契厚﹐稱同調焉。大學士魏廣微﹐其子也。廣微執子侄禮甚恭﹐髙邑以其不肖也﹐弗爲之禮﹐每向人曰「魏見泉可謂無子。」見泉﹐允貞字也。廣微聞之﹐深以爲恨。後廣微大拜﹐復往謁髙邑﹐三及門而閽人弗爲通﹐曰「有事講請坐﹐無事請回。」廣微■﹝弗見﹞然曰「人可以不見﹐官不可以不見。」遂索取原刺以歸﹐而決意逞宿憤矣。四年冬十月頒朔﹐魏廣微不至﹐及享太廟禮將竣﹐始踉蹌趨入。吏科給事魏大中糾廣微「以執政重臣﹐遇廟朔大典﹐偃臥私家﹐大無人臣禮。」因而攻者甚眾。禦史李應升疏更切直﹐略曰「閣臣魏廣微﹐方其偃仰髙臥﹐不拜正朔﹐迨至日中祭畢﹐然後闖入廟門。科臣糾之﹐乃疏辧自謂罪止失儀。夫行禮差錯﹐始謂失儀。謹案《大明律》失儀朝賀者﹐笞四十。祭享失誤者﹐杖一百。廣微宜何居焉﹖可靦然復入中書之堂乎﹖國家設立言官﹐稱耳目近臣。言及乘輿﹐則天下攺容﹔事關廊廟﹐則宰相待罪。廣微之父允貞﹐嘗爲言官﹐公正發憤﹐得罪閣臣以去﹐聲施至今﹐廣微獨不念乎﹖柰何比之路馬﹐斥之此輩。夫不以此輩爲伍者﹐此另有一輩爲緣。方今聖天子在上﹐賢公卿在下﹐廣微有何疚心之事淸夜抱慚﹐每見指摘﹐輒自張皇﹐不啻十目十手之暴其隱也﹖廣微當退讀父書﹐保其家聲﹐毋倚三窟﹐與言官爲難。異日亦可以見乃父於地下也。」疏入﹐奉嚴旨﹐責其恣肆﹐借端輕侮﹐不諳大體。

魏廣微深恨眾人之糾劾也﹐揣忠賢以應山銜大中等﹐因欲借刀剪除﹐遂與比周密謀。以黨者﹐人主之所惡也﹐乃譖於上曰「楊﹑左﹑袁﹑魏﹐與在朝諸臣蔑主衝幼﹐結黨擅權﹐不盡竄殺﹐無以明主威而服天下輕蔑之心。」上意遂移﹐忠賢得以肆行排陷。初猶挑激上怒﹐傳奉票擬﹐繼則從中發票語﹐付閣謄進。廣微在其門下﹐初稱宗弟﹐後稱宗侄﹐內外交通﹐而縉紳之禍始烈。

崔呈秀者﹐薊州人﹐以禦史巡按淮陽﹐貪墨甚著。錫山髙攀龍爲總憲﹐力任澄淸﹐舉江西巡按謝文錦爲廉﹐糾崔呈秀爲貪。呈秀百計求援﹐而髙公執法不少徇﹐遂擬遣戍。呈秀乃微服持賂忠賢﹐願爲之子﹐呼之以父。忠賢悅﹐遂出中旨﹐免其勘﹐復起用。呈秀素與內閹許秉彜善﹐魏廣微與內閹王朝用善。許爲石元雅掌家﹐石與王皆在逆賢名下。於是崔﹑魏兩人互相謀畫﹐咸借內力以圖報復矣。

翰林馮銓者﹐涿州人﹐年少而美﹐同館頗狎之﹐左諭徳繆昌期狎之尢甚。銓之父馮盛明爲遼陽兵備﹐因邊患望風南奔。銓求援於諸君子甚哀﹐而曲事昌期更至。昌期每侮之眾人中﹐銓大不堪﹐以此懷恨欲報。銓素與魏忠賢侄魏良卿善﹐至是致書良卿﹐極言外廷不足慮﹐因導之行廷杖以興大獄﹐排陷眾人﹐且又時時暗將廷事情密報忠賢﹐使爲之備。於是王體乾力主廷杖之說﹐忠賢猶躊躇未敢卽行﹐體乾慫恿成之。先杖禦史林汝翥﹐林潛逃未獲﹐遂杖工部郎中萬燝。錦衣大帥田爾耕﹐體乾承望風旨﹐遂斃萬燝於杖下。又疑林汝翥藏匿福淸寓邸﹐緹騎圍繞﹐徧行搜索。故福淸待罪疏中有云「閣臣之體蕩然」者指此也。

上性好走馬﹐又好作水戲﹐種種機械﹐出人意表。又好蓋房屋﹐凡斧斤之類﹐皆躬自操之﹐𨿽巧匠不能過也。忠賢每欲有所處分﹐卽令王體干等伺其經營鄙事時﹐卽從旁奏請。聽畢﹐便曰「你們用心行去﹐我知道了。」所以太阿下移﹐而忠賢輩得以操縱如意也。

嘉善知縣謝應祥﹐素有廉名﹐後會推爲山西巡撫。禦史陳九疇以應祥曾筮仕大中之邑﹐與大中有師生誼﹐特疏糾之。大中誚九疇爲「焚琴煮鶴」﹐九疇參大中爲「徇私把持」。應祥圖謀升遷﹐文選郎中夏嘉遇疏辧會推始末﹐九疇復爭執不已。奉旨﹕「魏大中期朕幼沖﹐把持會推﹐以朝廷封疆爲師生報徳。夏嘉遇﹑陳九疇奏揭紛紜﹐成何政體﹗各著降三級﹐調外任用。」

大臣會看謝應祥等﹐吏部尙書趙南星亟稱謝應祥之賢而明魏大中﹑夏嘉遇之無私﹐且云「九疇所欲推者﹐郭尙友也。臣以尙友前厚賄科臣﹐辭而又至﹐故鄙之不與推。」有旨﹐責其「朋謀結黨﹐淆亂國是」。南星遂以耄請歸。奉旨﹕「禦史初上疏﹐當卽出一言﹐何至於紛囂﹖及有旨會看﹐卿自不公忠﹐爲人調弄。況向日經筵﹐朕親睹失力﹐豈望澄淸吏治﹖旣年老引咎﹐著回籍調理。」大學士韓爌具疏申救﹐不聽。

左都禦史髙攀龍﹐以上切責大臣會看不公﹐自劾失職。奉旨﹕「總憲爲風紀重臣﹐自當秉公執法﹐卿旣無私﹐何乃師友偏比﹐不肯從公會看﹖」又旨﹕「幼沖字樣﹐任情那攺﹐非欺而何﹖卽求罷﹐著回籍調理。」

冢宰﹑總憲員缺﹐會推喬允升﹑馮從吾﹑汪應蛟。奉旨﹕「吏部﹑都察院混淆已久﹐何乃此次會推﹐仍是趙南星擬用私人﹖顯是陳於廷﹑楊漣﹑左光斗箝制眾人﹐抗旨徇私。又會推職名﹐止有吏部﹐都察院不全列。楊漣旣親奉諭旨﹐佯爲不知﹐注籍躲閃。又前與髙攀龍等會看陳九疇事﹐黨比不公﹐了不引咎﹐公然欺朕幼沖﹐眞老姦巨猾﹐頑鈍無恥。袁化中亦不無扶同情獘。陳於廷﹑楊漣﹑左光斗﹐俱恣肆欺瞞﹐大不敬﹐無人臣禮﹐都著革了職爲民﹐仍追奪楊漣﹑左光斗誥命。尙書﹑都禦史員缺﹐不拘現任在籍。著再會推六七員來看。」遂起升崔景榮爲吏部尙書﹐攺李宗延爲左都禦史。

楊﹑左旣逐﹐姦黨益無忌憚﹐遂肆行誣陷。於是魏廣微手寫所欲起用之人黃克纘﹑王紹徽﹑王永光﹑徐大化﹑霍維華等五六十人目爲正人﹐各加兩圈或三圈。又將《縉紳便覽》中如韓爌﹑繆昌期﹑曹於汴﹑李邦華﹑鄭三俊等約百餘人目爲邪黨﹐重者三點﹐次者二點。托內閹王朝用轉送逆賢處﹐以行黜陟。而紹徽復造《東林同志錄》羅列諸賢姓名﹐又韓敬造《東林點將錄》計一百八人﹐郵致都門﹐按籍搜索。於是諸賢受禍﹐無一人遺漏矣。

《點將錄》舊傳王紹徽所作﹐而《同志錄》未見抄傳﹐或是韓敬因紹徽原本而增攺之者耶﹖

○東林點將錄

開山元帥托塔天王南京戶部尙書李三才。

總兵都頭領二員﹕

天魁星及時雨大學士葉向髙

天罡星玉麒麟吏部尙書趙南星

掌管機密軍師二員﹕

天機星智多星左諭徳繆昌期

天閒星入雲龍左都禦史髙攀龍協同參贊軍務頭領一員﹕

地機星神機軍師禮部員外卽顧大章

正先鋒一員﹕

天殺星黑旋風吏科都給事中魏大中

左右先鋒二員﹕

天暗星靑面獸浙江道禦史房可壯

地周星跳澗虎福建道禦史周宗建

馬軍五虎將五員﹕

天勇星大刀手左副都禦史楊漣

天雄星豹子頭左僉都禦史左光斗

天猛星霹靂火大理寺少卿惠世揚

天威星雙槍將太僕寺少卿周朝瑞

天立星雙鞭將河南道禦史袁化中

馬軍八驃騎八員﹕

天英星小李廣福建道禦史李應昇

天捷星沒羽箭陜西道禦史蔣允儀

天空星急先鋒山東道禦史黃尊素

天退星插翅虎浙江道禦史夏之令

天凶星沒遮攔吏科給事中劉宏化

天滿星美髯公刑科給事中解學龍

地犭曷星毛頭星刑科給事中毛士龍

地鎭星小遮攔工科給事中劉懋。

總探聲息走報機密頭領二員﹕

天速星神行太保尙寶司丞吳爾成

地速星中箭虎光祿寺少卿丁元薦。

行文走檄調兵遣將頭領一員﹕

地囚星旱地忽律廣西道禦史遊士任。

掌管錢糧頭領二員﹕

天富星撲天雕禮部主事賀烺

地狗星錦毛犬尙寶司卿黃正賓。

定功賞罰軍政司頭領二員﹕

地正星鐵面孔目左僉都禦史程正

地奴星催命判官左通政塗一榛。

掌管行刑劊子手頭領二員﹕

地損星一枝花禮部尙書孫愼行

地平星鐵臂膊刑部侍郎王之宷。

捧把帥字旗將校一員﹕

地賊星鼓上皂內閣中書汪文言。

守護中軍大將十二員﹕

天壽星混江龍大學士劉一燝

天微星九紋龍大學士韓爌

地短星出林虎大學士孫承宗

地轉星﹝轉一作劍﹞立地太歲吏部尙書周嘉謨

地角星獨角龍吏部尙書張問達

天傷星武行者左都禦史鄒元標

天貴星小旋風右都禦史曹於汴

地軸星轟天雷禮部尙書王圖

天牢星病關索刑部尙書喬允升

地彊星錦毛虎工部尙書馮從吾

地巧星笑面虎吏部左侍郎陳於廷

天巧星浪子左春坊左諭徳錢謙益。

四方打聽邀接來賓頭領十二員﹕

地明星鐵笛仙戶部左侍郎鄭三俊

地壯星母夜叉禮部右侍郎張鼐

地妖星摸著天光祿寺少卿史記事

地全星鬼臉兒光祿寺寺丞李炳恭

地文星聖手書生翰林院修撰文震孟

地闊星摩云金翅翰林院簡討姚希孟

地陰星母大虫翰林院檢討顧錫疇

地異星白面郎君翰林院庶吉士鄭鄤

地滿星玉幡竿吏部員外郎周順昌

地獸星紫髯伯吏部員外郎張光前

地惠星一丈靑吏部員外郎孫必顯

地暗星錦豹子禮部主事荊養喬

馬步三軍頭領四十六員﹕

天慧星拼命三郎刑部尙書王紀

天孤星花和尙兵部左侍郎李瑾

天暴星兩頭虵兵部右侍郎孫居相

地勇星病尉遲兵部右侍郎李邦華

地惡星沒面目兵部右侍郎劉策

地佐星小溫侯兵部右侍郎何士晉

地奇星聖水將戶部右侍郎陳所學

天哭星雙尾蠍左副都禦史孫鼎相

天佑星金槍手右僉都禦史徐良彥

地刑星菜園子右僉都禦史周起元

地醜星石將軍右僉都禦史張鳳翔

地火星獨火星右僉都禦史朱世守

地巧星玉臂匠右僉都禦史程紹

地暴星喪門神右僉都禦史王洽

地健星險道神右僉都禦史李若星

天異星赤髮鬼左通政使劉宗周

地俊星鐵扇子大理寺少卿韋藩

地定星小霸王太常寺少卿韓繼思

地會星神算子太常寺少卿趙時用

地佑星賽仁貴太常寺少卿李應魁

地闔星火眼狻猊太常寺少卿程註

地稽星操刀鬼光祿寺少卿沈應奎

地飛星八臂哪叱吏部郎中夏嘉遇

地走星飛天大聖吏部郎中鄒維璉

地察星靑眼虎吏科給事中陳良訓

地煞星鎭三山兵科給事中甄淑

地雄星井木犴戶科給事中郝土膏

地傑星醜郡馬兵科給事中沈惟炳

地幽星病大虫戶科給事中薛文周

地孤星金錢豹子兵科給事中蕭基

天罪星短命二郎湖廣道禦史劉芳

天敗星活閻羅江西道禦史方震孺

地僻星打虎將山東道禦史李元

地微星矮腳虎福建道禦史魏光緒

地捷星花項虎四川道禦史練國事

地威星百勝將河南道禦史謝文錦

地數星小尉遲雲南道禦史李日宣

地猛星神火將貴州道禦史張愼言

地樂星鐵叫子山東道禦史劉思誨

地伏星金眼彪湖南道禦史劉其忠

地隱星白花蛇河南道禦史楊新期

地耗星白日鼠湖廣道禦史劉大受

地遂星通臂猿山西道禦史侯恂

地靈星神醫手雲南道禦史胡良機

地魔星雲裏金剛四川道禦史宋師襄

地理星九尾龜河南道禦史熊則禎

鎭守南京正將一員﹕

地然星混世魔王操江右僉都禦史熊明遇

分守南京汛地頭領六員﹕

天竟星﹝一作天平﹞船火兒南京廣東道禦史王允成

天損星浪裏白跳南京吏部郎中王象春

地英星天目將南京江西道禦史陳必謙

地進星出洞蛟南京山西道禦史黃公輔

地退星翻江蜃南京四川道禦史萬言揚

地劣星活閃婆南京工科給事中徐憲卿

天啟四年甲子冬歸安韓敬造。

按﹕天罡地煞之名﹐計氏《北略》所載﹕天罡星李三才等﹐有名者僅九人﹔地煞星顧大章等﹐有名者僅四人﹔而以靑面獸屬左光斗﹐金眼彪屬魏大中﹐亦與此不同。此則靑面獸爲房可壯﹐金眼彪爲劉其忠﹐而左光斗則豹子頭﹐魏大中則黑旋風﹔且靑面獸爲天暗星﹐亦非地煞也。惟某氏《遣愁集》所載天罡﹑地煞之名較詳﹐其略言王紹徽爲忠賢干兒﹐官至吏部尙書﹐進退一人必稟命於忠賢﹐時稱王媳婦﹐嘗造《點將錄》獻之忠賢。忠賢閱其書﹐嘆曰「王尙書嫵媚如閨人﹐筆挾風霜乃爾﹗眞吾家之珍也﹗」其稱東林開山元帥托塔天王南戶部尙書李三才。總兵都頭令﹕天魁星呼保義大學士葉向髙﹐天罡星玉麒麟吏部尙書趙南星。掌管機密軍師﹕天機星智多星右諭徳繆昌期﹐天間星入雲龍左都禦史髙攀龍。協同參贊軍務頭領﹕地魁星神機軍師禮部員外顧大章。掌管錢糧頭領﹕天富星撲天雕禮部主事賀註﹐地狗星金毛犬尙寶司少卿黃正賓。正先鋒﹕天殺星黑旋風吏科都給事中魏大中。左右先鋒﹕地飛星八臂哪吒吏部朗鄒維璉﹐地走星飛天大聖浙江道禦史房可壯。五虎將﹕天勇星大刀手副都禦史楊漣﹐天雄星豹子頭左僉都禦史左光斗﹐天猛星霹靂火大理寺少卿惠世揚﹐天威星雙鞭手浙江道禦史袁化中﹐天立星雙槍將太僕寺少卿周朝瑞。又所列李應升﹑蔣允儀﹑解學龍﹑吳爾成﹑孫愼行﹑陳於廷﹑鐵謙益﹑文震孟﹐方震孺﹑徐憲卿﹑鄭三俊﹑毛士龍﹑夏嘉遇﹑周順昌﹑何士晉﹑趙時用等﹐皆南直人也。按﹕文氏此編﹐一百八人全具﹐意卽照《點將錄》之原本錄出者。証之《遣愁集》所載﹐惟左右先鋒二員﹐一爲房可壯﹐一爲周宗建﹐與《遣愁集》以爲鄒維璉﹑房可壯者異。又以維璉爲地走星﹐夏嘉遇爲地飛星﹐與《遣愁集》以維璉爲地飛星﹐房可壯爲地走星者亦異。其餘悉同。考之《水滸傳》所謂一百八人者﹐除開天元帥﹐數之今文氏所載﹐合開天元帥﹐共一百九人﹐正與《水滸》合。惟天罡星少一人﹐地煞星多一人﹐蓋立地太歲﹐《水滸》作天劍星﹐此誤作地劍耳。至靑面獸﹐本系天暗星﹐計氏誤入之地煞﹐此傳寫之繆﹐當以此編與《水滸傳》合者爲正。

十月﹐蘇松兵備道朱童蒙前任省中以疏攻理學大臣鄒元標等﹐癸亥京察例出此任﹐在任多爲不法﹐心不自安﹐引病求退。有旨﹕「朱童蒙不準養病﹐並前例推郭允厚﹑李春煜與朱童蒙俱升京堂用。」巡撫周起元具疏劾奏童蒙﹐時織監李實以楊﹑姜事疏劾起元﹐給事中李魯生復攻之急。而巡漕禦史兪思恂﹝按兪當作諭﹞又飛書長安﹐言其可殺。奉旨﹕「周起元護庇楊﹑姜﹐今又誣朱童蒙﹐排陷正人。姑著削籍爲民﹐追奪誥命。」

南京禦史呂鵬云﹐以例推僉事請告。奉旨﹕「呂鵬云不準告病﹐並諭例推考察各官﹐徐大化﹑孫傑與呂鵬云俱升京堂用。霍維華﹑王志道﹑郭興治﹑徐景濂﹑賈繼春﹑楊維垣﹐俱起復原官﹐催來到任。」﹝按﹕此起復原官者六人﹐前校《剝復錄》以爲當補揚維垣﹐此其證也。﹞

給事中李恆茂具疏申理崔呈秀等。奉旨﹕「禦史崔呈秀事情﹐顯系誣蔑﹐不必行勘﹐著回道管事。知縣石三畏旣經多薦﹐暫擬部銜﹐仍候考選。其薦主陳九疇﹐卽升京堂用。」

十一月﹐上諭內閣﹕「朕覽李魯生本內會推武臣一節﹐因思交臣票擬﹐不知只應元輔注思耶﹖抑次輔等與聞一二也﹖前時鴻臚寺數起批行﹐外廷嘖嘖。近日﹐巡視科道本﹐止乞嚴行相視﹐遽擬領埋﹐且乞討肩輿者﹐乞進侯爵者﹐卿槪應之如響﹐平章之謂何﹖今後元輔還當同寅協恭﹐集思廣益。次輔等亦勿袖手坐視﹐伴食依回。大家殫力抒忠﹐共期於平﹐以副眷注。」時魏廣微欲專政﹐遂於告病之際﹐求逆賢傳特諭分票商量﹐廣微與逆賢通譜﹐凡遞消息﹐親手書就外題曰「內閣家報」﹐釘封鈐送至王朝用﹐朝用復加封記送至逆賢。直房黃汝良﹑史記事﹐皆以書勸廣微停止中旨﹐大拂其意。隨有李魯生「帝曰執中﹐王曰建中﹐旨不自中出而誰出之」疏﹐天下嘩然笑之。嗟乎﹗魯生之逢迎求媚若此﹐尙足齒於人耶﹗

大學士韓爌因有票擬不當之諭﹐遂引罪求斥﹐略曰「臣以譾劣﹐備員中書。詰戎宜先營衛﹐而觀兵肘腋﹐無能紓宵旰之憂。忠直尙稽召還﹐而榜掠朝堂﹐無能回雷霆之怒。以至後先多官之黜﹐諭旨中出之變。在聖明祗肅紀綱﹐乃中外懼興黨禍。而臣旣不能先時深念﹐有調劑之方﹐又不能臨事執持﹐爲封還之戇。此皆罪狀之大且著者。請亟褫臣官﹐仍治臣罪﹐爲輔弼溺職之戒。」奉旨﹕「卿親承顧命﹐當矢公盡職﹐乃歸罪於上﹐退有後言。今旣悻悻求去﹐著馳回籍。」閣中揭請如故事﹐稍加禮貌﹐無失侍大臣體。不報。

督師大學士孫承宗揭稱﹕「臣奉違天顏三年﹐當此普天嵩呼之日﹐不勝瞻戀。今閱歷薊邊﹐去京數十里﹐擬於十二日入都門﹐十三日早朝﹐十四日與同賀萬壽﹐另日面奏機宜﹐與文武各官商榷可否﹐事畢回任。」上諭兵部﹕「督師輔臣﹐旣膺重任﹐未奉明旨﹐親歷薊邊﹐以朕萬壽爲名﹐欲入京隨班申賀﹐擅離汛地﹐非祖宗法度所容。倘中途有意外之變﹐關門有倉卒之虞﹐相機調度﹐將誰屬乎﹖兵部卽速馬上差人傳諭樞輔﹐馬首卽東。眞有祕計﹐何妨便宜封進﹖朕志以綏靖爲期﹐必不從中牽制也。欽此。」蓋髙陽徳望素爲內廷所嚴憚﹐而熹廟於髙陽獻替﹐每多嘉納。時朝政一變﹐賢姦倒置﹐髙陽擬陛見痛陳利害﹐冀悟君心﹐其非晉陽比也。嫉者謂髙陽帶甲五千﹐欲淸君側﹐左樞李邦華實召之﹐內外合謀定矣。逆賢急奏熹廟﹐而顧秉謙欲乘間以圖首揆﹐遂擬諭以進。髙陽得諭﹐卽日東行﹐邦華引疾回籍。次年逆賢卽分遣內閹鎭守各邊﹐以奪諸大吏之權云。

十二月﹐大學士朱國禎爲李蕃﹑劉微等參劾﹐遂連奏三疏引病。有旨﹕「著馳驛回籍。」加少傅﹐蔭子一人﹐賜銀幣頗厚﹐差官護送﹐歲給廩米﹑輿夫如例。逆賢語人曰「此老頭兒也﹐是邪人﹐然卻不作惡事﹐故獨優禮之。」

禦史崔呈秀疏薦孫傑﹑吳淳夫等十四人才品宜擢用﹐並諛逆賢修城之功。頌璫始此。自是而後﹐朝政混淆﹐諂諛成風﹐日以謀害諸賢爲計﹐而國事有不可言者矣。

●卷下

○天啟五年起崇禎二年止

正月﹐攺書院祀遼東死難禦史張銓及文武諸臣。科臣李魯生以爲假道學不如眞節義﹐上嘉納之﹐故有此舉﹐而東林之禍從此熾矣﹝按﹕《剝復錄》亦系攺忠祠於是年正月﹐與此合﹞。

南樂魏廣微所薦正人內有王之臣者﹐獨加四圈。乙丑大計﹐南京吏科給事中楊朝棟循例糾拾。逆賢力爲挽奏﹐遂傳旨﹕「王之臣頗嫻將略﹐方需顯擢﹐且臺疏不列﹐豈爲公論﹖仍候邊撫員缺補用。」

禦史劉宏光疏稱﹕「賜環諸臣﹐遭門戶毒手。如科臣陳胤叢﹑霍維華﹐道臣潘汝禎﹑王雅量﹐皆飽歷風霜﹐才堪大任。孫傑升而維華獨後﹐何以稱持平也﹖」有旨嘉納。維華出﹐卽參亓詩教。持軸者爲詩教推轂﹐以維華居言路爲礙﹐急除維華爲常僕。後頗覺之﹐遂成仇隙﹐互相傾陷。

禦史劉宏光又疏參談自省等﹐薦邵輔忠﹑姚宗文﹑劉廷元﹑施樑。有旨﹕「談自省等俱削奪﹐邵輔忠等速催上任。」

給事中霍維華疏論「梃擊」﹑「紅丸」﹑「移宮」三案﹐娓娓數千言。奉旨﹕「這本條議一字不差。韓爌等俱削奪。範濟世﹑王志道﹑汪慶伯﹑劉廷元﹑徐景濂﹑郭如楚﹑張捷﹐分別用。唐嗣美﹑嶽駿聲﹑曾道惟﹐卽與推用。李可灼免戍﹐著回籍閒住。」﹝按﹕此詳《剝復錄》「請毀泰昌實錄條」下。﹞

涿州馮銓始入南樂魏廣微幕下﹐廣微極相推引。銓復結歡魏良卿﹑傅應旦等﹐爲之延譽。又逆賢未閹時﹐有妻馮氏﹐亦涿州人﹐疑與銓同宗﹐頗有故劍之思﹐甚注意焉。因令王體乾侍上時﹐爲舉甘羅故事。銓又令禦史張樞疏催請枚卜﹐內有「司馬耆英﹐潞公矍鑠﹐壽考可無遺也。」亦有「少年學士﹐黑頭相公﹐則英妙未可少也」等語。廣微聞其事忌之﹐具揭逆賢﹐阻其枚卜。馮銓入相後﹐頗聞其譖﹐遂與崔呈秀等暗毀廣微。適廣微有救楊﹑左之揭﹐逆賢大怒﹐幾揭不測云。

禦史梁夢環疏論計典﹐遂參汪文言。有旨﹕「汪文言著錦衣衛差的當官旗扭解來京究問。」初﹐傅櫆參汪文言﹐已逮問受杖矣。至是﹐逆賢恨楊﹑左甚﹐馮銓與霍維華﹑楊維垣﹑李魯生等密謀﹐說逆賢興大獄﹐借汪文言口以殺楊﹑左﹐特令夢環出此疏。從此緹騎徧地矣。

汪文言逮到﹐奉旨﹕「拿送鎭撫司﹐好生打著問。」時北鎭撫司許顯純打問過﹐汪文言招出甘肅巡撫李若星用銀五千兩﹐謀得此缺。奉旨﹕「李若星削奪。一切贓私﹐著嚴行究問﹐務要指出何人收受﹐確招具奏。」該司究問﹐汪文言供招具題。奉旨﹕「楊鎬﹑熊廷弼旣失封疆﹐又用賄買楊漣等﹐希圖幸脫。楊漣﹑左光斗﹑周朝瑞﹑魏大中﹑袁化中﹑顧大章俱著錦衣衛差的當官旗扭解來京究問。趙南星等俱削奪爲民﹐仍令該撫按提問追贓具奏。」

楊﹑左之逮也﹐初借「移宮」爲案﹐而苦於無贓。徐大化倡爲封疆之說﹐蓋「移宮」屬楊﹑左﹐與顧大章等無與。封疆止周朝瑞保薦熊廷弼﹐而顧大章與楊維垣屢疏爭辧耳﹐與楊﹑左﹑袁﹑魏又無涉。惟合「移宮」﹑封疆爲一局﹐以殺六君子﹐報忠賢二十四罪之恨﹐修廣微糾論失儀之怨者﹐徐大化也。而賈繼春又獻串通王安之說﹐俾殺楊﹑左有名。諸人所以爲忠賢計者﹐誠不遺餘力矣。

楊﹑左等旣先後逮到﹐下北司拷問。六公各辧論不屈。魏公曰「若如此﹐不是明心堂﹐是昧心堂矣。」蓋北司堂名「明心」也。許顯純奉忠賢意旨﹐鍛煉愈酷。左公謂﹕「北司所能難我者﹐供招不具也。拱招具﹐自應下法司擬罪﹐庶有見天之日﹐而徒駢死獄底無益。」乃具承招。招上﹐該司請送刑部擬罪。追贓不允﹐仍著北司嚴限五日一比﹐諸君子應亦自悔焉。周公謂﹕「忠賢所恨﹐惟楊﹑左耳。楊﹑左死﹐四人猶或可生。」反速祈二公之死﹐而究竟俱不能免。各坐贓數萬﹐俱拷掠無完膚。每一公死﹐顯純卽剔喉骨﹐用小盒封固送逆賢示信。五公旣死﹐將顧大章送刑部擬罪。罪定﹐仍還鎭撫追比。顧公語家人曰「此福堂也﹐不死何待﹖」遂自盡刑部獄中﹝按﹕此與《明史》《碧血錄》皆合﹐是大章之死﹐並未入鎭撫獄也。《剝復錄》似是誤記耳﹞。

大獄旣興﹐凡殺人媚人者無所不至﹐漳浦知縣楚煙﹝按﹕楚煙﹐煙字疑有誤﹞追比肆毒於周起元子彥升。江夏知縣王爾玉索賄逼死熊廷弼子兆珪。黃州推官王萬金﹐於梅公之煥之獄﹐鍛煉周密﹐不遺餘地﹔萬金本房師﹐王公洽馳書屬其護持﹐且曰「我輩識力﹐正於此認取梅公正直﹐願恢千古隻眼﹐爲萬代瞻仰。」萬金幾欲發王書以求媚。噫﹗以師生而忍爲此﹐則小人姦險﹐良心一失﹐何所不至哉﹗至若應山知縣夏之彥﹐立簿募金﹐以助楊公﹔桐城知縣陳贊化﹐竭力護持左公家﹐屢爲上官呵譴﹐挺立不顧﹔武昌推官鄧來鸞﹐委曲周旋熊廷弼家﹔常州知府曾櫻力庇髙公家﹐免其子提問於江陰﹔李應昇年誼尢篤﹐代出橐金以饋緹騎﹐撫視患難﹐不遺餘力。皆一時之卓然者。是可頌也﹗是可法也﹗

大學士魏廣微揭奏﹕「今日文書房傳旨﹕『鎭撫司打問過楊漣等贓﹐著臣等票擬﹐逐日嚴行追比﹐五日一回奏﹐完日送法司擬罪。』不勝驚愕﹗臣自辦事閣中﹐並未見有此旨。念楊漣等在今日𨿽爲有罪之人﹐在前日實爲聖明之佐。卽贓私事眞﹐轉發刑部﹐臣猶議減免之條。若逐日嚴刑﹐就死直須臾耳。」揭入降諭責﹐略曰「朕自去歲屏逐凶邪﹐廓淸朝室﹐勵精圖治﹐雅意中興﹐秉軸大臣﹐莫有爲朕分憂共念者。楊漣﹑左光斗『移宮』一案﹐背先帝之深恩﹐陷朕躬於不孝。熊廷弼喪遼辱國﹐寸斬尙有餘辜。而楊漣﹑左光斗等﹐受其重賄﹐巧爲出脫﹐此皆天地不容﹐人神共憤。而在朝文武﹐持祿養交﹐徇私避禍。但顧子孫之計﹐不圖社稷之安。朕方率循舊章﹐而曰『朝政日亂』﹔朕方祖述堯舜﹐而曰『大不相侔。』以致言官承望風旨﹐緘口結舌﹐無敢直明其罪者。今宜攺過自新﹐共維國是﹐敢有陰懷觀望﹐暗弄機關﹐或巧借題目代人報復﹐或捏寫飛言希圖翻案者﹐朕按祖宗紅牌之律﹐治以說謊欺君之罪﹐必不食言。其楊漣等﹐生爲貪婪之賊臣﹐死爲不忠之逆鬼﹐今𨿽在獄身故﹐而殘害忠良﹐惡類尙存。俟追贓完日﹐明具爰書﹐暴其罪狀﹐布告遠邇﹐昭著史冊﹐垂示將來﹐以爲萬世人臣不忠之戒。」

楊漣等下獄﹐廣微心不自安﹐而力不能得之於逆賢。冢臣崔景榮有書勸其申救﹐廣微因此出揭﹐隨有此諭。蓋忠賢惡之也。內「朝政日亂」﹑「大不相侔」﹐引廣微揭中語也。而擬此諭者﹐馮銓也。馮銓又令禦史門克新疏參廣微「誤聽崔景榮﹐識見潛移﹐腳跟不穩」﹐並參崔景榮「倡調停之說﹐以媚逆邪」。廣微大懼﹐出崔書爲徵﹐挾顧秉謙以求援﹐逆賢怒稍解。廣微引疾回籍﹐景榮削奪。

禦史卓邁疏參熊廷弼急宜斬﹐因薦蘇琰﹑佘合中﹑林一桂﹝按﹕桂當作柱。林一柱﹐莆田人﹐此與《剝復錄》同﹞三人。有旨﹕「蘇琰等俱著原官起用。」八月﹐上諭內閣﹕「我皇祖特起熊廷弼於田間﹐授以經略﹐賜之上方﹐錫以蟒玉﹐寵極人臣﹐義當盡瘁。乃廷弼欺朕卽位﹐托病卸擔﹐薦袁應泰而遼東亡。旣則剛愎不仁﹐望風先逃﹐而河西失。當是之時﹐不知費國家幾百萬金錢﹐喪軍民幾百萬性命﹗徵兵西蜀則西蜀變﹐風聞山東則山東亂﹐至今黔中尙岌岌未寧。斯其罪﹐難以擢發數。迨三尺莫逃﹐百計鉆求。其最甚者﹐則有顧朝瑞十日四疏申救﹐有謂大章妄諭罪屬可矜﹐而又托姦徒汪文言內探消息﹐外入楊漣﹑左光斗之幕﹐屬令遺書求解。諸姦受賄﹐動以萬千﹐安問祖宗疆土法度哉﹖朕深痛恨﹐已將楊漣等置之於法。頃於二十一日文華殿日講畢﹐卿等五員面獻刊行有像《遼東傳》一冊﹐出諸袖中﹐合詞奏曰﹕『此熊廷弼所以掩飾誇功﹐希圖脫罪。』朕親覽之﹐豎發切齒。況屢經言官郭興治﹑門克新﹑石三畏﹑周洪謨等﹐形於章奏。宜亟加兩觀之誅﹐庶大快萬民之憤。卿等可卽傳示刑部等衙門﹐著便會官決了﹐以爲人臣辱國偸生罔上不忠之戒。」

遼難之發﹐馮銓父子鼠竄南奔。書坊中有刊賣《遼東傳》者﹐內列「馮布政父子奔逃」一回﹐銓以爲大辱。先令卓邁上廷弼急宜斬之疏﹐遂於講筵袖出此傳﹐面奏請旨正法。閣中擬諭以進﹐王體干等曰「此明系小馮欲殺熊家耳﹐與皇爺何與﹖」乃奏請禦筆增入卿等面奏云云﹝按﹕此與《酌中誌》合﹞。先是忠賢語閣臣曰「廷弼卽議處決。」閣臣商度日中不決。黃立極曰「此不過夜半片紙﹐卽可了當矣。」從之﹝按﹕此與《剝復錄》合﹞。廷弼奉旨﹐從容更衣以出﹐腦前盛一小袋﹐內具《辧冤疏》。提牢主事張時雍問曰「袋中何物﹖」熊曰「《辧冤疏》也。」張曰「君未讀《李斯傳》乎﹖囚安得上書﹖」熊曰「君未讀《李斯傳》耳。此趙髙語也。」以疏稿授張。受刑後﹐傳首九邊﹐疏卒不果上。嗟乎﹗撫當敵而經守關﹐此熹廟旨也。廣寧之棄﹐非熊也﹗遼陽之陷﹐非熊也﹗楊鎬﹑王化貞安坐福堂﹐而獨殺一弼﹖則弼之死﹐非死於法﹐而死於局。局之爲言﹐何以瞑橐街之目哉﹗

禦史賈繼春疏稱﹕「王安以修隙之故﹐倡爲『移宮』之說。楊漣﹑左光斗﹐希寵助虐﹐昧心說謊﹐逼辱康妃﹐虧損聖徳。傅櫆參汪文言﹑左光斗﹑魏大中﹐漣在其中矣。於是先發遮飾之計﹐而參內之疏出。參內者﹐其所借之題目也﹐總不過爲自掩計耳。在今日則不可不明其所以當死之罪﹐以破其借題之姦。聞若輩從前倡惑之說久播中外﹐而且撰爲傳記﹐淆亂聽聞﹐不可不禁也。將聖孝明而國是定﹐刑章立而借題破﹐庶是非眞僞之根朗然﹐而主聖忠臣之實炯若。臣血悃無恨矣。奉旨﹕「楊漣﹑左光斗﹐妄希定策﹐串同王好﹐倡爲『移宮』之事﹐又與魏大中﹑周朝瑞﹑袁化中深盟同結﹐招權納賄﹐黨護熊廷弼﹐夥壞封疆。鐵案旣定﹐猶貪其重賄﹐托汪文言內探消息﹐暗弄機關。及文言事發﹐乃巧借題目﹐以掩其罪﹐信口裝誣﹐毫無影響。朕深切痛恨。已將熊廷弼處決﹐傳首九邊。其楊漣等﹐𨿽追贓身故﹐顧大章限十日同結。爰書旣成﹐就依這本上說﹐將諸姦罪狀及守正諸臣向日疏揭﹐並近日諭逾旨﹐著史臣纂集成書﹐頒行天下﹐以正紀綱。」

繼春之救選侍﹐是也﹐然卻是第一截。後卸過範濟世疏未上﹐而揭發抄矣﹐眾正收之。及至張愼言薦剡﹐是第二截。此疏以楊漣參內爲借題﹐幾刊黨碑﹐是第三截。末疏又以楊漣參內爲正題﹐是第四截。此旨所云「毫無影響」者﹐正從「借題」二字起也。裕妃首奉宸卹﹐成妃邀恩復封﹐趙選侍沈冤莫訴﹐是有影響否﹖他可知矣。刑章明而借題破﹐殺漣者誰乎﹖繼春擊忠直可謂選鋒﹐開姦逆允稱護法﹐前美不足稱﹐後美不足贖矣﹗

禦史佘合中疏薦周汝璣等﹐內云「臣入都門﹐伏讀聖諭之所褒嘉﹐宸衷之所眷注﹐有潔己急公者以保護於內﹐有矢心端愼者以輔弼於外。」奉旨﹕「廠臣魏忠賢﹐潔己奉公﹐忠心調護﹐朕所素鑑。周汝璣等著優擢。」此爲頌璫之始。嗣後羣相附和﹐諂諛之態﹐廉恥蕩然矣。

吏部題陳子壯誥敕撰文﹐奉旨﹕「陳子壯並父陳熙昌﹐依傍門戶﹐豈可並列要津﹖且試錄內有『庸主失權﹐英主攬權』等語﹐顯屬謗訕。都著削籍爲民當差﹐仍追奪誥敕撰文。」時逆賢欲以都垣與亓詩教﹐故逐其父及其子云﹝按﹕此與《剝復錄》合﹞。

工部主事曹欽程疏參周宗建﹑張愼言﹑黃尊素﹑李應異﹐薦傅櫆﹑陳九疇﹑李魯生﹑張訥﹑李蕃﹑周昌晉﹑李桓茂﹑梁夢環﹑張惟一﹐並理安伸之案。有旨﹕「周宗建等削奪。安伸以原官起用。」﹝按﹕中旨原文互見《剝復錄》二卷中。﹞

巡城禦史倪文煥責治門軍﹐爲提督太監金良輔所參。有旨切責﹐仍著回話﹐書吏長班等俱逮問。文煥懼﹐投崔呈秀門下﹐父事之﹐言於逆賢以爲孫﹐事乃解。回奏疏上。有旨﹕「念系新進﹐姑不究。」文煥旣投誠逆賢﹐卽疏參李邦華﹑李日宜﹑林枝喬﹑周順昌﹐內云「周順昌給假南歸﹐坐三大船﹐資貨充盈﹐沈壓其舟﹐狼藉河幹﹐白鏹暴露﹐通人至今掩口。」有旨﹕「李邦華﹑李日宣等﹐著俱削奪。」﹝按﹕林枝喬﹐《明史》作梓橋﹐惟《剝復錄》同。﹞

周公順昌苦節﹐爲天下最。南歸之日﹐行李一肩﹐都門嘆爲希有﹐且從涿州陸路。今云白鏹三船﹐通人掩口﹐眞載鬼一車矣。時諸君子彈射殆盡﹐而不皆書者﹐邪正不兩立﹐薰蕕不同器﹐必然之理也。因彈射而被逮﹑遣戍則書者﹐淸流之禍﹐千古同痛也。薦擢必書者﹐實其爲逆賢之私人也。舉劾並列備書者﹐因彼以及此也。倪文煥﹑盧承欽兩疏獨書者﹐一則指夷爲跖﹐亙古之奇誣﹔一則臚列黨與﹐《要典》之開先也。諸姦章奏﹐大都類此。

文煥又疏參崔景榮﹐因云「同一君子也﹐首攻淮撫之邵輔忠﹐力詆東林之劉廷元﹐疏參張鳳翔之盧謙﹐何以久未登啟事也﹖同一小人也﹐黨護淮撫之孫居相﹐賣身東林之史記事﹐計陷毛文龍之夏之令﹐何以久不聞削奪也﹖又東林之人﹐輦金數十萬﹐托李孔度爲姦細﹐陰謀翻局﹐豈可不問﹖」有旨﹕「崔景榮爲民。李孔度等削奪﹐夏之令逮問。」遂死於獄﹝按﹕此與《剝復錄》同﹐惟李孔度以下此佚二人﹞。

禦史吳裕中疏參內閣丁紹軾。裕中﹐廷弼姻也。廷弼之死﹐人言出貴池意﹐馮銓使田景新嗾吳曰「內意薄丁矣﹐可急參之。」又傳意於逆賢曰「吳必爲熊報仇。」吳疏上﹐逆賢矯旨予杖以死。吳之死﹐亦馮銓所致也。

禦史田景新疏參內閣朱延禧。延禧﹐山東人。周朝瑞﹑袁化中﹐亦山東人。其逮也﹐延禧語緹騎曰「好照管之事﹐終明白耳。」璫黨聞而惡之。又內傳閣票欲稱逆賢爲元臣﹐延禧不可﹐景新遂出疏參之﹐延禧引疾。有旨﹕「著回籍調理。」

禦史田景新又疏陳五款﹐內一款云「崔呈秀拮據大工﹐以侍郎兼禦史不便﹐乞加僉都禦史﹐用資彈壓。」從之。

禦史張訥疏參趙南星十罪﹐並及王允成﹑楊維璉﹑程國祥﹑夏嘉遇。有旨﹕「允成等俱削籍。趙南星所引私人﹐著指名回話。」張訥復疏臚列姓名﹐指陳賄狀。有旨﹕「許念敬解京究問﹐丁元薦等爲民。」

鎭撫司打問許念敬﹐招出盛世承﹑傅淑訓賄營情節。有旨﹕「世承﹑淑訓削籍﹐許念敬法司擬罪。其過付趙南星贓﹐撫按嚴追充餉。」﹝按﹕此打問許念敬及招出之盛﹑傅二人﹐皆與《剝復錄》合﹐詳張訥參疏內必已及之﹐故郭尙友覆參南星﹐疏中有「寄心腹於汪文言﹐寄耳目子許念敬」之語。並見《從信錄》﹞

保定撫按郭尙友﹑馬逢臯問明趙南星一案﹐追贓完日﹐遣戍﹐南星年老收贖。有旨﹕「趙南星不準收贖﹐依律戍遣。」南星在冢宰日﹐郭尙友營求巡撫﹐南星鄙其人﹐力拒不許。璫黨卽推尙友巡撫保定﹐窮治其獄。尙友所以待髙邑者﹐無復人理。嚴限比贓﹐公子皆鋃鐺受杖。宅鬻無歸﹐移住家廟﹐夫人卽日憤死﹐髙邑次年死戍所。時羣小立意折辱諸君子﹐程公正己以掌察開罪﹐下撫按追贓﹐獄上﹐有旨﹕「程正己著親身擺站﹝按﹕正己親身擺站﹐與《剝復錄》同﹞﹐不準收贖。」又刑部覆﹕「李若星著撫按官重責一百板﹐發遣。」撫按郭增光﹑鮑奇謨﹐咸奉行惟謹﹝按﹕此則河南巡撫乃郭增光﹐可以證《剝復錄》作郭尙賓之誤﹞。

禦史張訥又疏請毀書院﹐略曰「都城書院﹐攺忠臣祠矣。此外又有四處﹐孫愼行﹑馮從吾﹑余懋衡三大目爲之主盟。東林書院﹐乃李三才科民膏血所建﹐孫愼行﹑髙攀龍窟穴其中。關中書院﹐馮從吾占據。徽州書院﹐余懋衡主管﹐鄭三俊﹑畢懋良拾級而登﹐皆於此得力。江右書院﹐鄒元標旣潦倒﹐劉一燝復誤國﹐黨亦稍散。諸臣居鄕﹐種種不法﹐而禮卿尢借題誣蔑先帝。若王之宷﹑史記事﹐以發牌馳驛。俱乞聖斷立裁。」有旨﹕「一切書院俱著拆毀。鄒元標等削奪。」﹝按﹕有旨以下﹐俱詳《剝復錄》二卷中。﹞

給事中葉有聲疏薦阮大鋮﹑余大成。有旨﹕「阮大鋮升京堂用﹐余大成原官起用。」﹝按﹕原官﹐職方司郎中也﹐見《剝復錄》。﹞

禦史智鋌疏參解學龍等﹐因論葉向髙﹑閻鳴泰回籍聽勘之非。有旨﹕「解學龍等俱削奪﹐閻鳴泰著擢用。」時薊撫申用懋引疾回籍﹐部推吳中偉﹐已領辭朝矣。閻鳴泰從旁徑攘取之﹐兼程赴任。吳攺別衙門用﹝據此則吳中偉並未赴任﹐卽攺用也。《剝復錄》所記﹕順天巡撫居然收回成命矣。惟此入之五年﹐蓋因參解學龍之疏在前﹐而終言之﹞。

吏部等衙門公疏請愼選中使。奉旨﹕「旣稱永樂﹑宣徳閒差內使頗多﹐明是祖制。朕念封疆恢復無期﹐故特遣內臣查核兵餉﹐原諭並無掣肘。卿等大臣當思仰體﹐著遵行前旨。」票內閹出鎭各邊及此旨者﹐岷山顧秉謙也。貴池丁紹軾特揭諫止﹐力言不便者也。不聽﹝按﹕《剝復錄》獨辟此條﹐此爲內使出鎭大作成福之張本。丁紹軾揭諫﹐並見《酌中誌》﹞。

此內閹奉差關防﹐篆文曰「某處內官關防。」淮東廠則曰「欽差提督東廠官校辦事太監關防。」其敕諭最爲嚴重﹐蓋永樂十八年所定也。熹廟卽位﹐避禦諱﹐攺鑄官校曰「官旗。」內閹紛紛出鎭﹐崐山獻媚﹐票注「太監」二字﹐遂以爲例。凡先朝內閹上疏﹐稱「萬歲爺」﹐稱「奴婢」。逆賢時遂廢此禮﹐曰「臣」﹐曰「皇上」﹐曰「陛下」﹐直與外廷等矣。

禦史盧承欽疏參曹珍﹑董應舉﹑李遇知﹐因歷舉「東林自顧憲成﹑李三才﹑趙南星而外﹐如王圖﹑髙攀龍等謂之副帥。曹於汴﹑湯兆京﹑史記事﹑魏大中﹑袁化中等謂之前鋒。李朴﹑賀烺﹑沈正宗﹑丁元薦﹐謂之敢死軍人。孫丕揚﹑鄒元標﹐謂之土木魔神。宜將一切黨人不論曾否處分﹐俱將姓名罪狀刊刻成書﹐榜示天下。」人皆謂此疏﹐何異《元祐黨碑》﹖於是﹐《要典》之議興矣﹝按﹕因劾東林﹐遂請榜黨籍﹐故此並修《三朝要典》連言之。《剝復錄》系修《要典》於六年正月﹐蓋因諭旨中有「新春開館」語也。《明史﹖熹宗紀》亦系之六年正月戊午﹞。

上諭內閣﹕「朕惟君臣父子人道之大綱﹐慈孝忠敬古今之通義。惟我神宗早建元良﹐式端國本﹐父慈子孝﹐原無間然。而姦人王之宷﹑翟鳳翀﹑何士晉﹑魏光緒﹑魏大中﹑張鵬云等﹝按﹕《剝復錄》佚去王之宷以下三人﹞﹐乃借『梃擊』以邀首功。皇考光宗一月禦天﹐千秋稱聖﹐因哀得疾﹐純孝彌彰。而姦人孫愼行﹑張問達﹑薛文周﹑張愼言﹑周希令﹑沈維炳等﹝按﹕《剝復錄》佚去張問達﹞﹐乃借『紅丸』以快私憾。迨皇考賓天﹐朕躬纘緒。父子承繼﹐正統相傳。而姦人楊漣﹑左光斗﹑惠世揚﹑袁化中﹑周朝瑞﹑周嘉謨﹑髙攀龍等﹐又借『移宮』以貪定策之勛﹐而希非望之福。將憑幾之遺言委諸艸莽﹐以待封之宮眷視若寇仇﹐臣子之誼謂何﹖敬忠之義安在﹖幸天牖朕衷﹐仰承先志﹐康妃皇妹﹐恩禮有加。而守正之臣﹐凡因『三案』被誣者﹐皆次第賜環﹐布列在位。特允部院科臣之請﹐將節次明旨﹐諸臣正論﹐命史官編輯成書﹐頒行天下。卽於新春開館纂修﹐特命輔臣顧秉謙﹑丁紹軾﹑黃立極﹑馮銓爲總裁官﹝按﹕《剝復錄》佚去丁紹軾﹞﹐施鳳來﹑孟紹虞﹑楊景辰﹑姜逢元﹑曾楚卿爲副總裁官﹝按﹕《剝復錄》佚去曾楚卿﹞﹐徐紹吉﹑謝啟光﹑余煌﹑朱繼祚﹑張翀﹑華琪芳﹑吳孔嘉﹑吳士元﹑楊世芳爲纂修官。凡系公論﹐一切計存。其羣黨邪說﹐亦量行摘錄﹐後加史官斷案﹐以陷是非之實﹐務在早完。功成之日﹐名曰《三朝要典》﹐以仰慰皇祖皇考在天之靈﹐用昭朕覲光揚烈之意。」

嗟乎﹗自此諭出﹐則正史去籍﹐而僞史行矣。內列諸君子三大罪案﹐則「挺擊」﹑「紅丸」﹑「移宮」是也。試平心論之。

張差梃擊﹐擅登殿檐毆擊近侍﹐眞千古奇變。巡城禦史劉廷元回奏﹐原云「稽其貌﹐的是黠猾。」提牢主事王之宷因事關靑宮﹐稍致詰問﹐卽曰姦人﹐曰邀首功﹐此何說乎﹖後此匿名榜出﹐指斥逆賢﹐卽嚴旨緝捕﹐內云「如有的據﹐先將正身拿住﹐細細研審﹐必要窮究到底﹔根鞫造謀主使之人。」豈事涉逆賢﹐卽應窮究到底﹔事涉靑宮﹐祗應抹煞了事乎﹖」

唐方士柳泌爲憲宗制長生藥﹐憲宗服藥殞生﹐遂杖殺柳泌﹐後世咸以爲允當。今可灼進藥而光廟賓天﹐縱謂之誤﹐庸醫誤傷平人﹐律有明條﹐況誤傷天子乎﹖乃與顧命大臣同賜金帛。比屢經論列﹐僅準致仕。何以解於天下﹖後世有伸討賊之義者﹐反曰借以快私憾。然則董狐歸獄於趙盾﹐孔子加弒於許止﹐亦謂之私憾耶﹖

李康妃擁畱皇子﹐欲邀封尊號﹐欲垂簾聽政﹐此時君爲重﹐康妃爲輕﹐卽云踉蹌移徙﹐咎不在外廷也。朱韓琦立撤太后之簾﹐卽時還政﹐迄今嘉其功而服其膽﹐不聞以爲罪也。今曰貪定策﹐曰希非望﹐將必奉呂雉以臨朝﹐聽武瞾之攺號﹐然後爲不貪﹑爲無希望耶﹖又曰「憑幾之遺言委諸艸莽﹐待封之宮眷視若寇仇」﹐則盍思選侍趙氏﹐非待封宮眷乎﹖見逆客﹑魏﹐卽勒令自盡﹐莫敢說冤。西李有仇﹐非孝和遺言乎﹖結歡客﹑魏﹐𨿽在天隱恨﹐獨致優禮。嗚呼﹗哲皇而旣如此矣﹐吾於逆賢乎何尢﹗於諸臣乎何尢﹗

「梃擊」之案﹐惠公世揚主持甚力﹐遂爲羣姦所深恨。《要典》旣修﹐徐大化﹑孫傑重舉前案。靑衣入內合謀定策﹐逮惠公下獄﹐三法司於城隍廟鞫問。周應秋問公曰「爾道徐熙寰﹝原注﹕卽大化﹞﹑孫萬我﹝原注﹕卽傑﹞是好人否﹖」公曰「好人也。」應秋曰「汝何故參之﹖」曰「此正犯官愚處。犯官罪該死﹐情願死耳。」應秋喝責三十板﹝按﹕《酌中誌》及《剝復錄》皆云責二十五板﹐蓋三十板折數也﹞﹐肉開骨露﹐幾登鬼錄。爰書稱爲网之頑冥﹐正指此語。遂以交內擬大辟。逆賢欲俟《要典》修成﹐布告天下﹐然後梟惠公首﹐以之定案﹐適熹廟賓天得免。後崇禎禦極﹐卽與釋放之。旨頒行﹐猶有奮筆此牘﹐攺斬爲戍者﹝按﹕攺斬爲戍卽涿州攺《熹宗實錄》之證﹞。噫﹗姦險甚矣﹗

六年正月﹐敕諭東廠太監魏忠賢﹕「我祖宗建都於燕﹐賴東南漕運以給兵餉。若北新倉主事李柱明幸濫科甲﹐潛懷穿窬。心如廁中碩鼠﹐形如梁上鵜鶘。不思粒粒皆萬民脂膏﹐竟以汶汶潤一家囊橐。偸盜之米﹐已盈二千九百石之多﹐入己之贓﹐已有一千八百兩之數﹝按﹕李柱明盜官米﹐《從信錄》載入廠疏﹐此更敍其原旨﹐可與《剝復錄》參看﹞。賴爾忠賢﹐甘勞怨而如飴﹐發臺諫所未糾。去貪剔蠹﹐嚴勒還倉。蓋一舉而上關國計﹐下儆官邪。茂績如斯﹐褒嘉何靳﹖除賜銀幣羊酒外﹐仍增蔭獎勵。」

此爲獎勵之始。

李柱明﹐雲南人﹐爲惠世揚門人﹐惠公逮入都時﹐柱明周旋﹐不避形迹﹐故及於禍。

上傳諭吏部﹑都察院﹕「犯官王之宷﹑周宗建﹑張愼言﹑熊明遇﹑方大任等及已故陶朗先﹑楊漣﹑左光斗﹑顧大章等家屬﹐行彼處撫按追贓已久﹐如何不見回報﹖顯屬違玩。著移文各省地方官﹐勒限速解﹐以助大工。」﹝按﹕此載諭旨與《剝復錄》同。﹞

給事中郭興治疏參方震孺。有旨逮問﹐後竟論斬。

禦史張汝懋疏論房可壯﹝按﹕《剝復錄》汝懋所參尙有知府楊嘉祚﹐此專敍邵輔忠惡可壯事﹐故略去下文﹞。有旨﹕「著撫按提問追贓。」時邵輔忠得幸﹐惡房可壯﹐傳逆賢意﹐懸京堂缺﹐命禦史髙宏圖論劾﹐宏圖不應﹐有旨斥去。汝懋遂應募﹐已票逮問矣。適熹廟偶怒逆賢﹐遂得免。汝懋疏內有云「一代之興﹐必有一代規模之槪。」豈逆賢不軌已露﹐汝懋有佐命之思乎﹖不然﹐「一代之興」﹐是何言歟﹖

山西巡撫柯昶﹝按﹕柯《剝復錄》作何﹞﹑巡按安伸﹐問明張愼言遣戍回奏。奉旨﹕「張愼言黨邪害正﹐鉆差避差﹐罪難枚舉。今以監守自盜﹐姑依擬永戍。其周宗建贓私﹐該撫按久不回奏﹐聽其逍遙無忌﹐成何法紀﹗繆昌期已經削奪﹐仍繡衣黃蓋﹐開館招賓﹐更見縱肆。卽著錦衣衛著的當官旗﹐將周宗建﹑繆昌期扭解來京究問。」天啟初年﹐貴州巡撫缺﹐敍應屬安伸﹐都察院具題﹐伸怒參經歷何顯宗﹐謂其庇張愼言而以賣州差陷己。有旨﹐以規避降調。逆賢用事﹐賄求曹欽程薦起原官﹐出按山西﹐卽首結其獄﹐擬愼言永戍﹐竟刺其臂。

周公宗建任仁和知縣﹐與浙人頗密﹐選人禦史﹐當事擬例轉福建副使。時郭鞏新從田間起﹐其鋒甚惡﹐與忠賢香火情深﹐人莫敢攖其鋒。周公願擊鞏自贖﹐遂連疏攻之﹐鞏卒請告去。後忠賢專政﹐鞏等力修舊怨﹐故及於禍。

繆公昌期﹐與髙邑﹑應山諸公相善﹐門戶黜陟﹐與參末議。然抑揚過當﹐又牽以愛憎﹐故多不滿人意。應山被譴出都﹐公攜盒道旁﹐款語良久而別﹐與代艸之說相符。忠賢恨之。其疏請告也﹐小閹傳語內閣云「繆昌期放他去罷﹐省得在此送客。」隨奉嚴譴歸裏﹐新撫蒞任﹐公同郡紳進謁﹐偵事者見之﹐遂以入告﹐故及於禍。

蘇杭織造太監李實疏參前任應天巡撫周起元及鄕紳髙攀龍﹑周順昌﹑李應升﹑黃尊素。有旨﹕「周起元等俱著錦衣衛差的當官旗扭解來京究問。」諸公先後逮至﹐俱下鎭撫司。各坐贓追比﹐拷掠慘酷。死獄數日﹐始有旨領埋﹐而肌膚毀爛﹐不可識別矣。

李實齷齪不識字﹐然非忠賢黨。黃尊素時至湖上﹐不避形蹤﹐與實往來﹐人遂謂諸君子將以實爲張永也。此語流傳都下﹐忠賢疑之。實司房知其事﹐大懼﹐求解於李永貞。永貞代艸此疏﹐司房出實空頭本上之﹝按﹕此與《剝復錄》同。司房﹐據《酌中誌》卽孫昇也﹞。

周公順昌﹐吳縣人﹐癸丑進士﹐筮仕福州府推官。時稅監髙宷勢淩郡邑﹐晉謁者如撫按體。公抵任﹐獨不往﹐宷恨甚。其帳下某者﹐以他事逆撫軍﹐委周公往捕。同官皆難之﹐太守勞永嘉約與同見辭其事﹐公諾之矣。旣退﹐自思一衙役不能擒﹐何顏稱司理﹐遂謝太守﹐獨往執其人以解撫。宷大怒﹐趨入轅門﹐與撫大哄﹐監司呂純如爲和解之。宷執純如歸署﹐須周推官至乃釋。撫以謂公﹐公不可﹐宷卒無如何﹐以是得彊項聲。俸滿﹐行取畱授禮部﹐寒素如貧儒﹐不特干謁屏謝﹐卽交際亦峻拒不納。至地方利病﹐又必明目張膽上說下教﹐必見之施行然後已。吳中士民無不愛戴之。江南司官缺﹐選郎中陸榮卿采輿望以公薦。公旣入吏部﹐飲冰茹蘗﹐較前加勵。壬戌署選﹐預敍諸應選人以次挨授﹐吏無能上下其手﹐蓋百年所希見也。給事趙時用揭中有微語相及﹐卽決意乞假。出都之日﹐眞八百孤寒﹐齊下淚矣。歸裏後﹐操守更峻﹐申說利病更勤﹐士民愛戴亦更切。嘉善魏公大中被逮過吳門﹐公與周旋﹐復以季女字其孫﹐口斥逆賢不稍避忌。緹騎還歸﹐盡以實告。又以他事痛詈新撫毛一鷺及呂純如兩人﹐比而媒蘗其短﹐漕儲道朱國盛復左右之﹝按﹕朱國盛﹐卽《剝復錄》四卷加右副都者﹞。於是李實之疏列公名矣。開讀之日﹐一郡罷市﹐不期而集者數萬人﹐號冤之聲﹐上徹雲霄﹐求撫按特疏保奏。撫按以套語支吾﹐眾擁持不得進。緹騎候久不耐﹐以刑具列堂下﹐大呼「囚安在﹖」且以巨梃擊諸人。眾心憤極﹐卽奪巨梃反擊緹騎﹐瞬息間萬聲鼎沸﹐𨿽黃童白叟皆攘臂奮勇。撫按不能禁﹐與郡邑俱披靡以出。緹騎斃者二人﹐餘皆四下逃竄。而緹騎之至浙逮黃尊素者﹐挾勢需索如故。眾復走胥江城下﹐焚其舟﹐投其橐於河。緹騎倉皇星散﹐所賫駕貼遂失﹐不知所在。時眾怒如城﹐公哀辭諭令解散﹐眾弗應。當事乃匿公別署﹐揚言候旨始發。而俄以一夕調兵﹐水陸整旅﹐護公乘小舟渡關﹐泊曠野間﹐乃敢宣詔﹐從艸莽畢事。時忠賢所遣偵事人在吳者﹐踉蹌星馳告曰「江南反矣﹗盡殺諸緹騎矣﹗」次至者曰「已劫順昌而豎旗城門﹐門晝閉矣﹗」又次至者曰「已殺都賢史﹐絕糧道而劫糧艘矣﹗」忠賢聞之大恐﹐以咎呈秀﹐跪而數之曰「若教我盡逮五人﹐今且激變矣﹐柰何﹗」呈秀惶怖叩首請死﹐忠賢叱之出。李實聞變﹐亦閉門痛哭﹐兩目盡腫。比中承疏至﹐崐山適病悸不能出﹐貴池當代擬。忠賢至閣﹐彊爲厲色﹐語曰「上怒甚﹐必欲盡誅爲亂者。」貴池曰「公誤矣﹗夫京師仰東南漕粟以百萬計﹐今運期在邇﹐地方有事﹐正當示以寬大﹐而復以嚴旨激之﹐果有他故﹐誰任其咎﹖」忠賢不應而入﹐涿州意獨不然﹐當擬票時﹐從貴池手攘去﹐握筆欲書﹐而意緒忽茫然﹐不能措一辭。忠賢促之迫﹐貴池復擬旨以進﹐有「本日解散﹐姑不深究」之句。迨中丞再疏三疏至﹐會貴池以病卒﹐崐山出視事﹐復有「漏网渠魁」等語。邵輔忠貽書毛撫﹕「急以文某﹑姚某入告﹐少宰虛席以待。」蓋指文文肅﹑姚文毅兩公也。毛撫勿爲動﹐止擒顏佩韋﹑楊念如﹑周文元﹑馬傑﹑沈揚五人﹐具獄斬之。五人當訊鞫﹐無一語自辯﹐第曰「周吏部受禍若此﹐我等小人當爲之死﹐又何言哉﹗」皆談笑受刑。周公旣下詔獄﹐忠賢與其黨密謀宮中﹐意更有所羅織。時忽地震﹐當坐處鴟吻無故自墜﹐所幸二小璫皆擊死而逆賢得免。俄頃有聲如轟雷﹐從西北起﹐震撼天地﹐黑雲乘之簸蕩﹐壞民居室數里無存。巨石從空飛﹐注如雨﹐男婦死者以數萬計﹐驢馬雞犬殆盡。斷臂折足破頭抉鼻者﹐枕藉街衢。又王恭廠藏舊火藥發﹐驚象﹐象狂走﹐民人遭踐踏﹐死者更無算。忠賢輩因是鹹有戒心﹐緹騎亦相戒不敢南下。卽黃尊素駕貼已失﹐第行撫按起解﹐不復差官旗矣。

髙公攀龍參崔呈秀﹐實李公應昇代艸。呈秀往髙公門﹐長跪祈哀﹐適李從內出﹐呈秀搏顙求援﹐李勿爲禮。呈秀恨之﹐故李與髙俱不免禍。緹騎未至前一日﹐髙公預知之﹐言笑自若。次早家人覓公不得﹐案上畱遺表一通﹐書云「臣𨿽削奪﹐舊系大臣。大臣辱則國辱﹐故臣北面稽首﹐效屈平之遺則。君恩未報﹐願結來生。臣髙攀龍垂絕謹書。乞使者代奏。」家人急求﹐得之池中﹐則已逝矣。水僅濡下體﹐北面捧心屹立不動。蓋公學問以敬爲主﹐眞誠無妄﹐已臻極詣。故去來之際﹐解脫無礙云。

李公被逮之日﹐未開讀先﹐常民一時集者數千人﹐與蘇州不約而同﹐欲擊官旗。知府曾櫻再三曉諭撫慰﹐始得解散。官旗亦頗畏懼﹐且多方用情﹐不遺餘力云。

六年六月﹐浙江巡撫潘汝禎首疏請建東廠太監魏忠賢生祠﹐略曰「東廠魏忠賢﹐心勤體國﹐念切卹民﹐鑑此兩浙歲遭災傷﹐頓蠲茶果鋪墊諸費﹐舉百年相沿陋習積獘﹐一旦釐革﹐不但機戶翻然更生﹐凡屬玆土﹐莫不途歌巷舞﹐欣欣相告﹐戴徳無窮。公請建祠﹐用致祝釐等因。」奉旨﹕「據奏『魏忠賢心勤體國﹐念切卹民﹐』憫兩浙連歲遭傷﹐革百年相沿鋪墊。宜從眾請﹐用建生祠。著卽該地方營造﹐以垂不朽。祠名『永恩』。」﹝按《明史》及《紀事本末》﹐奉旨賜名普徳﹐未知此名永恩者何據﹞巡按劉之待疏同。又新任巡按徐吉疏敍督理各官﹐織造太監李實捐資置買贍田﹐以供香火﹐俱奉兪旨。

此生祠之始﹐從此效尢成風矣。時內閣崐山顧秉謙﹑元城黃立極﹑涿州馮銓。未幾﹐秉謙與銓去位﹐復點平湖施鳳來﹑晉江張瑞圖﹑髙陽李國■﹝木普﹞諸人﹐中惟髙陽猶稍能以禮自持云。

司禮監掌印太監王體干請賜魏忠賢﹑客氏金印。忠賢印曰「欽賜顧命元臣。」客氏印曰「欽賜奉聖夫人。」各重百餘兩。

嗟乎﹗逆閹﹐一內閹也。外則請建生祠﹐內則請賜金印。況客以宮婦而亦賜印﹐無論其不當有﹐而亦何所用垂諸史冊﹖寧非笑具﹖請祠﹑請印﹐紊亂國制。二人之罪﹐其容於誅耶﹗而皆未正厥辜﹐眞千古有遺恨矣﹗

左都禦史周應秋疏稱﹕「撫按追贓宜嚴﹐楊漣﹑左光斗﹐家私鉅萬。奉有明旨『追助大工』﹐迄今尙未淸理。況各犯其家不貧﹐此局亦易結﹐而遷延時日若此。臣請置循環二簿﹐遠者四月一繳﹐近者二月一繳﹐庶無沈閣。」奉旨﹕「這條奏深裨憲綱。楊漣等贓銀﹐著刻期奏銷。」

嗟乎﹗應山之居官也﹐向以廉名。被逮之日﹐至不能具官旗費。士民置募冊於四門﹐醵金助之。比追贓則家無餘貲﹐房產變盡﹐合宅棲止城樓。今言家私鉅萬﹐狠毒哉﹗應秋良心喪盡矣﹐狗彘尙欲食其肉耶﹗

崔呈秀﹐始因許秉彜轉引石元雅以進交逆賢﹐後逆賢出督殿大工﹐呈秀迎坐輒屏人密語。馮銓旣得志﹐遂與呈秀爭寵。呈秀潛向逆賢譖之﹐適馮銓與霍維華﹑李魯生僞造三案以錮諸君子﹐呈秀摘內數語指爲暗刺。於是逆賢舊好頓變﹐馮銓始不能安其位矣。

禦史陳朝輔﹑兵部郎中吳淳夫﹐先後疏參內閣馮銓﹐並及趙興邦﹑曹欽程入幕等事﹝《剝復錄》不及趙興邦﹑曹欽程。此與《兩朝從信錄》同﹞﹐有旨責其附和。及朝輔再疏﹐臚列納賄多款。有旨﹕「馮銓閒住﹐趙興邦﹑曹欽程爲民。」禦史袁鯨﹑劉徽各疏參吏部尙書王昭徽「私暱喬應甲﹐推轂秦撫﹐奇貪異穢﹐駭人聽聞。」有旨﹕「王紹徽著閒住。」壬戌春﹐紹徽乞眞定撫缺於選郎﹐語甚卑鄙﹐選郎拒之。逆賢用事﹐遂投身門下﹐薦歷冢宰。恨同鄕之不推轂也﹐特以應甲撫秦﹐圖欲盡傾殺之。應甲貪婪無恥﹐物議大沸﹐紹徽亦以此敗。

禦史龔萃肅疏請枚卜﹐並請內外兼用。有旨下部議。李魯生與李蕃先歸南樂之門﹐次入涿州之幕﹐後見涿州寵衰﹐則又與薊州比焉。孫傑﹑吳淳夫﹑霍維華等欲推轂薊州入相﹐盧承欽﹑李燦然﹑王業浩﹑劉徽等合謀攻去涿州﹐令陳朝輔先發﹐吳淳夫繼之。及涿州旣去﹐復以王紹徽在位﹐無由登枚卜啟事﹐於是袁鯨﹑劉徽各出疏參紹徽。又虞胡論以外廷枚卜爲疑﹐龔萃肅又出疏以堅之。紹徽廉其狀﹐遂於辧疏中發其謀﹐曰「有所推轂﹐則必有所摧折」者﹐此也。眾懼逆賢知之﹐寢其事。王業浩閉門不出﹐袁鯨抗疏自明﹐自是魯生等遂與孫﹑霍分途矣。後呈秀以業浩閉門不出﹐疑其翻局﹐以他事斥逐爲民。

兵部尙書王永光﹐因王恭廠之變﹐疏陳時事﹐語頗剴切﹐忤逆賢意。奉嚴旨﹐遂引疾回籍﹝按﹕永光漏网以此。語見夏文忠《幸存錄》﹞。

吏部尙書周應秋﹐由禦史推升爲也。素極貪穢﹐及爲冢宰﹐秤官索價﹐每日勒足萬金。都門有「周日萬」之號。手復狠辣﹐凡門戶中糾本參及者﹐輒借推升題補﹐以供誅求﹐遂至削奪無虛日。

兵部尙書崔呈秀母死﹐有旨﹕「奪情視事﹐不準守制。」禮部尙書來宗道題復卹典﹐直曰「在天之靈。」奏文書時讀至此﹐熹廟艴然變色﹐用禦筆圈出此四字。從來祖制﹐凡任本兵者﹐親族俱不許掌管兵事﹐其法甚嚴。呈秀竟用弟崔凝秀爲浙江總兵﹝按﹕《明史》呈秀傳同忠賢傳﹐作薊鎭副總兵。《剝復錄》察疏中作昌平總兵。以下文謀逆語証之﹐似作浙江總兵者﹐誤也﹞﹐不特大幹祖制﹐亦顯著無將之心矣。

南京吏部虞大復﹐應秋婿也﹐致書應秋云「挾泰山以超北﹐在婿固不敢厚望﹔入寶山而空回﹐想嶽亦不能忘情也。」盛爲時所傳頌﹝按﹕大復爲應秋之婿﹐詳《剝復錄》六卷察疏中﹞。虞後升江西提學副使。

順天府丞劉志選疏參王之宷﹑孫愼行。有旨﹕「王之宷撫按提解來京究問﹐孫愼行撫按另擬遣戍。」

應天巡撫毛一鷺問明毛士龍等招繇具奏。奉旨﹕「毛士龍著發邊衛充軍﹐僉妻著伍。」﹝按﹕僉妻著伍﹐與《剝復錄》同﹞士龍旣遣戍甘州﹐以一婢自隨。後復有旨逮問。士龍先期遠遁﹐其婢反以地方官戕殺爲辭﹐被髮稱冤。地方無如之何﹐僅以廣捕行緝立案。至崇禎禦極﹐始自投刑部云。

六年八月﹐熹廟幸西苑﹐與小閹泛舟爲戲。適在水最深處﹐忽風起覆舟﹐熹廟與二小閹俱覆水中﹐幸而獲救﹐二小閹皆溺死。禦體由是成疾﹝按﹕語具《酌中誌》﹞。

給事中陳維新疏參王允成﹐薦張我續。有旨﹕「王允成撫按提問追贓﹐張我續候缺起用。」我續有妾百餘﹐內有逆賢侄女﹐素以醜惡見憎。至是尊重之﹐駕於嫡上。攜三萬金爲贄﹐稱侄婿叩頭﹝按﹕此語並見《剝復錄》﹞。逆賢喜﹐令以五千金助殿工﹐爲起用地。陳維新知之﹐卽爲揭薦。

刑部尙書徐兆魁奏辧﹕「廠疏備述李柱明﹑李承恩用賄求劉鐸﹑方震孺居間﹐懇禦史溫國奇求寬﹐已實不知﹐而司官不法﹐致衙役羣搶李承恩之家﹐皆率屬不嚴之過。宜提問各役正罪。」奉旨﹕「徐兆魁縱容司官吏書受賄賣法﹐全不知愧﹐彊辭飾辧﹐溫國奇執法臺臣﹐反爲重犯求寬。都著閒住。劉鐸犯罪得釋﹐今又代人居間行賄﹐明設騙局﹐著提問。方震孺追贓未完﹐復增一案﹐罪上加罪﹝按﹕此所載疏旨﹐與《剝復錄》同﹞。司官翟師偃枉法受贓﹐本當杖處﹐姑削籍爲民。」劉鐸素與魏良卿善﹐鐸前以妖書被逮﹐審系歐陽暉所作﹐仍以原官侯補。良卿偶密叩鐸曰「當日官旗﹐公費幾何﹖」鐸曰「三千金耳。」良卿戒旗校還之。遂爲旗校所銜﹐邏其在獄居間一事﹐東廠疏參﹐復逮。會其妾以鐸得釋﹐醮射神祗﹐家人有怨鐸者﹐以祖咒出首﹐錦衣張體乾卽具疏以聞。尙書薛貞新任﹐擬「方震孺加絞罪一等﹐斬﹐劉鐸詛咒重臣﹐決不待時」。疏入﹐允之。司官髙默等﹐不遵堂批﹐賣法狥情﹐俱降三級調任。

李承恩者﹐戚畹也。有園亭一所﹐爲京師冠。逆賢意欲得之﹐托所私諭意﹐承恩不應。逆賢怒﹐令李之家人首其違禁數事﹐捕承恩於獄。王體乾奉旨執審﹐特重笞承恩五十﹐以博逆賢一笑﹝按﹕此語並見《酌中誌》﹞。

髙默同事湯本沛者﹐亦吳縣人也。爲知縣三月﹐以貪酷致激民變﹐考察降五級。饋四百金於崐山﹐補上林典簿﹐拜倪文煥爲父﹐引見崔呈秀。所以刺訐同鄕者﹐不遺餘力。周忠介之禍﹐實爲下石。一日﹐呈秀欲引本沛見逆賢﹐同鄕前輩必無幸矣﹐忽中風嘴歪﹐不果見﹐隨以劉鐸事降調。寧非數耶﹝按﹕此並詳《剝復錄》六卷察疏中﹞﹖

鎭撫司許顯純具題緝訪事。有旨﹕「據韓三口供﹐姦輔韓爌﹐受過贓銀二千六百兩﹐著撫按追解勒限速完。」韓三之獄﹐乃楊維垣構成也。賄案牽陷蒲州﹑蘇州等﹐復從中主之。王體乾﹑李永貞等﹐先宣言世廟時有夏文湣故事﹐逆賢已有成心﹐幸韓三至死不肯妄招﹐許顯純亦不能代砌捏奏也﹝按﹕此語並見《酌中誌》﹞。

楊維垣爲座師徐紹吉爭戶部侍郎缺﹐觸南樂之怒﹐曾向逆賢譖之﹐故終逆賢之世﹐效力甚至而官不顯﹝按﹕語並見《酌中誌》﹐足以證《剝復錄》作徐吉之誤﹞。

東勝左衛人武長春者﹐以騎射稱雄﹐標銀南下﹐必借重護行﹐沿途劫掠﹐亦所不免。羣臣合計﹐令東廠密擒之﹐指爲建州姦細。於是敕旨褒美﹐內外贊頌﹐特封逆賢侄魏良卿爲肅寧伯﹐賜鐵券世襲。羣臣猶以爲未足﹐復晉封肅寧侯。時逆賢威權日盛﹐羣臣獻媚爭奇﹐於是倡爲封拜之策云。

給事中李魯生疏參徽州知府石萬程。有旨﹕「削籍爲民。」乙丑探花吳孔嘉﹐徽州人也﹐素與族人吳養春﹑吳懷賢有仇。二人以富甲江南﹐所爲多不法﹐孔嘉令人詣廠首其事。二人俱被逮拷死詔獄﹐家產籍官﹝按﹕吳懷賢﹐《明史》附萬燝傳﹐似與吳養春占黃山事無涉﹐此合之爲一獄﹐未知何據﹞工部主事呂下問﹑中書許志吉營謀其差﹐抵徽徧地行索﹐遂激成民變。萬程掛冠長往﹐故魯生特疏糾之。

十月﹐上諭內閣﹕「朕昔在靑宮﹐聞皇祖年間﹐有逆犯皦先光捏造妖書﹐謀危社稷﹐離間皇祖﹐誣害大臣﹐朕深痛恨切齒。自朕沖齡踐祚之際﹐值東林邪黨盈朝﹐或陷朕孝徳不光﹐或棄祖宗封疆不顧。幸荷上天默佑﹐寶璽呈祥﹐牖朕燝然﹐羣姦敗露。其元惡大憝﹐𨿽復芟除﹐而脇從宵壬﹐不無漏网。前已屢屢特諭﹐開曉再三﹐欲令革面易心﹐咸與更始。不謂法紀淩替之後﹐人心迷錮已深﹐乃尙有未盡姦徒﹐怙惡不悛﹐密弄綫索。或巧布流言蜚語﹐或寫匿名文書﹐害正黨邪﹐淆亂視聽。卿等可傳示廠衛﹑都察院﹑五城巡視揖捕衙門﹐廣布軍番﹐嚴加察訪。如有前項姦徒﹐仍蹈前愆﹐確有的據﹐卽先將正身拿住具奏﹐細細研審﹐必要窮究到底﹐根究造謀主使之人﹐明正典刑﹐以息邪說﹐昭朕一代平明之治。」﹝按﹕此所載諭旨與《剝復錄》同﹐蓋謀傾國母﹐興大獄張本。﹞

順天府丞劉志選疏參都督張國紀「罪狀罄竹難書」。內訾「丹冊之穴﹐藍田之種﹐指斥中宮」。末復云「肘腋重臣﹐殫忠弼亮﹐協贊中興。今聞有伏莽之姦﹐藏頭露尾﹐投間抵隙﹐思爲一网打盡之計。伏望天語丁寧緝事衙門﹐嚴拿究治。」

禦史梁夢環亦疏參張國紀罪狀﹐卽引劉志選「丹山之穴﹐藍田之種」等語以傾動中宮。有旨﹕「張國紀著革去爵祿﹐回籍省愆。」中宮懿安張后﹐系秉筆劉克敬所選。懿安性鯁直﹐數於熹廟前以顚倒舊章爲言﹐蓋暗中客﹑魏也﹐客﹑魏恨之。時有匿名榜揭於後宰門﹐屏列逆賢反狀﹐並斥逆賢佐命七十餘人。逆賢怒﹐疑懿安父張國紀及被逮諸人爲之。孫傑﹑邵輔忠等欲因此興大獄﹐盡殺林下疑似諸人﹐而繇國紀以搖動中宮﹐事成則以魏良卿女進。劉志選偵知之﹐首上疏以參國紀﹐梁夢環遂繼之﹐禍且叵測。李國■﹝木普﹞力求救﹐賴同官共輔得免﹐然忠賢猶遷怒克敬﹐並其照管老閹馬鑑﹐俱降發鳳陽﹐縊殺之。俱旣斂﹐復蘇。眾人俱聞棺中急迫有聲﹐而畏逆賢虐焰﹐遂埋之。至崇楨禦極﹐始聽歸攺葬﹝按﹕以上並詳《酌中誌》﹞。

丙寅秋﹐寧遠被圍急。兵備袁崇煥固守不下﹐逾月﹐圍始解。內外文武大吏咸歸功逆賢﹐僉曰「仰賴廠臣揮授方略﹐克奏膚功。不有殊典﹐曷酬大勛﹗」吏部周應秋等﹐翰林楊景辰等﹐太常寺卿林宗載等﹐給事中吳宏業等﹐禦史安伸等﹐南京吏部尙書王在晉等﹐俱具疏頌逆賢功徳。或合辭﹐或單奏﹐揄揚鋪張﹐歡呼舞蹈。旨亦應之如響。於是復晉魏良卿爲寧國公﹐魏良棟爲東安侯﹝時良棟止四歲﹞﹐魏鵬翼爲平安伯﹝時鵬翼止三歲﹞﹔大小九卿科道等官﹐各加宮保﹑尙書﹑都禦史﹑太常﹑太僕等銜﹐蔭錦衣者幾千。止升袁崇煥爲右僉都禦史巡撫寧遠地方。崇煥以賞薄觖望﹐次年建祠矣﹐靳賞如故﹐乃引疾回籍﹝按﹕此條與《剝復錄》小異﹐錄系之七年﹐蓋總敍也﹞。

七年二月﹐應天巡撫毛一鷺疏請爲廠臣建祠虎丘。又太監李實疏請照江西例﹐地方官春秋祭享。

薊遼總督閻鳴泰疏爲廠臣建祠薊州﹐又疏請祠額﹐內云「人心之依歸﹐卽天心之向順。恭照廠臣魏忠賢安內攘外﹐舉賢任能﹐捐金損俸﹐卹軍卹民。非但學識綱常之際﹐獨萃其全。且於兵農禮樂之司﹐共濟其盛。治平績著﹐覆載量宏。亟請祠名﹐用志功徳。」有旨褒美﹐祠名「廣恩。」

順天巡撫劉詔﹑巡撫倪文煥﹑梁夢環疏同。

鳴泰鋪張功徳﹐足示擁戴矣﹐人心依歸﹐天心向順﹐屍祝之疏﹐幾作勸進之箋。像﹐安得不冕旒﹔禮﹐安得不五拜三叩頭也﹖照曰「恭照﹐」心不勝誅矣﹗

薊州生祠成﹐迎逆賢喜容至。巡撫劉詔行五拜三叩頭禮。兵備副使耿如杞﹐見其像垂旒執笏惡之﹐長揖不拜。劉詔遂參如杞﹐立遣緹騎逮下詔獄﹐打問追贓﹐送刑部擬罪。時尙書薛貞﹐坐以大辟論斬。

嗟乎﹗如杞﹐以諂媚成風之日﹐獨能挺立不阿﹐冰霜之操自足流芳千古。而薛貞以其見逆賢像揖而不拜﹐遂論大辟。忍心若此﹐與禽獸之何異焉﹗

薊遼總督閻鳴泰疏請爲廠臣建祠密雲﹑昌平﹑通州﹑涿州﹔河間﹑保定﹐並請祠額。有旨﹕「密雲祠名『崇徳』昌平『崇仁』通州『章徳』﹐涿州『宏愛』﹐河間『仰徳』﹐保定『旌功』。」時劉詔﹑倪文煥﹑梁夢環﹑卓邁﹑張鳳翼﹑慮承欽等疏同。

寧遠巡撫袁崇煥請爲廠臣建祠﹐並請祠額。有旨﹐祠名「徳芳。」總督閻鳴泰﹑巡關梁夢環疏同。

天津巡撫黃運泰請爲廠臣建祠﹐並請祠額。有旨﹐祠名「威仁。」總督閻鳴泰﹑巡撫卓邁﹐疏同。提學禦史李蕃疏請守祠官。時黃運泰迎逆賢喜容於郊﹐五拜三叩頭。乘馬前導﹐如迎詔儀。及像至祠所安置訖﹐運泰列拜丹墀﹐率文武諸官俱五拜三叩頭。運泰復至像前萬福﹐口稱﹕「某名﹐某年﹐某事﹐蒙九千歲扶植﹐叩頭謝。」又「某年月﹐蒙九千歲升拔﹐又叩頭謝。」致辭畢﹐就班﹐仍五拜三叩頭。旁觀者皆汗下夾踵﹐運泰揚揚甚得意也。寧撫秦士文﹑晉撫牟志夔亦至像前跪稱「上公公萬福。」五拜三叩頭﹐各備極醜態云。

宣大總督張曉疏請爲廠臣建祠﹐並請祠額。有旨﹐祠名「隆勛。」宣府巡撫秦士文﹑宣大巡按汪裕﹑張素養疏同。

中書郭希禹疏請將自所置山地二百畝﹐謹捐以祝廠臣喬松之壽。

大同新任巡撫張翼明疏請爲廠臣建坊。有旨﹕「宣鎭赤城共請坊額以示華夏﹐著與做『一代宗功。』」

大同祠成﹐上梁之日﹐王點托病不出﹐急逐之而用張翼明。翼明至﹐無可獻媚﹐乃請建坊。愈奇而愈下矣。

山西巡撫曹爾楨疏請爲廠臣建祠五臺。有旨﹐祠名「報功。」總督張曉﹑巡按劉宏光疏同。

登萊巡撫李嵩請爲廠臣建祠。有旨﹕「準於府城水城各建生祠﹐以慰遠人感徳之誠。寧海縣祠名『景仁﹐』蓬萊閣祠名『畱敬。』」山東巡撫李精白疏同。

延綏巡撫朱童蒙疏請爲廠臣建祠。有旨﹐祠名「祝恩。」三邊總督史永安﹑陜西巡撫莊謙疏同。

督理三山工部郎中何宗聖疏請爲廠臣建祠房山。有旨﹐祠名「顯徳」。又疏稱房山知縣楊濟芳願捐俸銀一百兩﹐士民髙寧等願捐銀二百兩﹐置買香火地﹐附祠以表崇報。

上林苑卿官庶吉士李若琳等疏請爲廠臣建祠。有旨﹐祠名「廣仁」。

督理蘆溝橋務工部郎中曾國禎疏請爲廠臣建祠。有旨﹐祠名「隆仁」。

巡視五城禦史黃憲卿﹑王大年﹑汪若極﹑張樞﹑智鋌公疏請爲廠臣建祠宣武門外﹐有旨兪允。

順天府尹李春茂疏請爲廠臣建祠宣武門內﹐並請禦制碑文﹐以便營造。鄕官通政司經歷孫如洌疏同。祠名「茂勛」。

上林苑監丞張永祚疏請爲廠臣建祠﹑建坊。有旨﹐良牧署祠名「存仁」﹐坊名「功髙冊府」﹔嘉蔬署祠名「洽恩」﹐坊名「洪恩流芳」﹔林衡署祠名「永愛」﹐坊名「一代元勛」。

提學禦史李蕃疏請爲廠臣建祠永安門。有旨嘉允。時李蕃在逆賢門下與李魯生﹑周昌晉稱爲三傑。蕃提挈大綱﹐發縱指示而已﹔昌晉論人﹐語多暗刺﹐不甚指斥姓名﹔魯生則胸饒鱗甲﹐筆森戈戟﹐遭者無不立碎。時爲之語曰「一周二李﹐其權無比。」後昌晉持斧出﹐易以劉徽。攺語曰「二李一劉﹐其權莫儔。」橫行一時如此。

內閹李永貞者﹐時最用時﹐家在通州富河莊﹐李蕃特制扁額送至其第。永貞堅拒不納﹐合邑稱之﹝按﹕此並詳《酌中誌》﹞。

五月﹐國子監生員陸萬齡疏﹐略曰「臣聞縱橫之世﹐楊墨充塞﹐聖道榛蕪﹐子輿氏起而辟之﹐廓如也。故萬世謂孟子之功不在禹下﹐至今千秋廟貌﹐比隆尼山。我朝歷聖相繼﹐聖道昭明。不意顯皇帝中年﹐東林始盛﹐自立旗幟﹐欲釣髙名﹐忍捏浮詞﹐污蔑君父。誣先帝爲不得令終﹐陷陛下爲不能善始。罪惡滔天﹐聖學墜地。此孔筆之所必誅﹐孟舌之所不赦也。恭遇申嶽疏靈﹐尼山吐气﹐篤生聖輔督廠魏忠賢﹐提不世之貞心﹐佐一朝之乾斷。披丹開導﹐首勸鑾輿視學﹔竭力匡勷﹐立補累朝缺典。而且淸軍實以壯國威﹐捐逋稅以蘇民困。宸居遞建而九賦無增﹐藩邸同封而四方不擾。其最有功於世道人心﹐爲聖門攸賴者﹐芟除姦黨﹐保全善類。自元凶就系﹐而天下翕然稱明﹐此卽廠臣之誅少正卯也﹔自《要典》正垂﹐而天下翕然稱明﹐此卽廠臣之筆削《春秋》也。朝廷之上﹐昔爲魍魎糾結之區﹐今日何由開朗﹖孔孟之門﹐昔爲邪慝冒借之窟﹐今日何由淸明﹖是廠臣驅蔓延之邪黨﹐復重光之聖學﹐其功不在孟子下。臣等涵濡廠臣之教﹐佩服廠臣之訓﹐念帝都爲起化之地﹐國學爲首善之區。伏願於監西敕建廠臣生祠﹐後楹卽祀寧國先公與啟聖先聖之祀﹐則舉並行。更願皇上制碑文一道﹐勒石顯揚。」奉旨﹕「自東林邪人﹐聚徒簧鼓﹐淆亂國是﹐構釁宮幃﹐朕甚恨之。賴廠臣獨持正義﹐匡挽頹風。一時門戶之姦﹐若鏡照膽﹔兩朝仁孝之美﹐如日中天。功在世道﹐甚非渺小。至於安內攘外﹐蠹剔除姦﹐免稅捐逋﹐扶良抑暴﹐衿弁之徒得以帖席緩帶﹐家誦戶弦﹐皆廠臣恩徳所被。大學諸生請於國學建祠祝釐﹐具見彜好﹐卽著鳩工舉行。」

五軍都督府﹑錦衣衛等衙門﹐公侯伯駙馬等官﹐博平侯郭振明等公疏﹐略曰「神宗末造﹐姦人標榜爲邪﹐是非蝕﹐賞罰暗﹐遂至綱紀日淆﹐內外蜂起﹐邊疆失守﹐頓陷全遼。乃社稷有靈﹐篤生廠臣﹐獨受遺命﹐一秉忠貞。但知有皇上﹐不知有羣臣﹔但知有社稷﹐不知有富貴﹔但知有祖宗之法度﹐不知有姦壬之把持。故《三朝要典》一旦煥然﹐此廠臣肯堂肯構之元功也。至若邪姦逐而是非明﹐巨憝戮而賞罰肅﹐穢經決而閫外之盜臣喪膽﹐穢部逮而內外之貪墨寒心﹐擒武長春而敵人之計敗露﹐宗社奠安。在皇上崇徳報告﹐自有淩煙之像﹐雲臺之圖。臣等﹐戚臣也﹐衣租食稅﹐歌詠太平﹐寧敢忘廠臣奠鼎之功﹖各願捐貲建祠﹐乞賜額名﹐以垂永久。」奉旨﹕「這本所奏﹐廠臣志存報國﹐功在奠鼎﹐斥邪以正墨﹐剔蠹以去姦﹐擒間諜而隱憂消﹐備軍儲而邊威振﹐算聯屬國﹐气懾外邦。其種種勞績﹐朕所素鑑。所請建祠致祝﹐允協輿情﹐如議行﹐祠名與做『徳芳』。」

保定侯梁世勛疏請爲廠臣建祠﹐並請祠額。祠名「著愛」。武淸侯李誠銘疏請爲廠臣建祠﹐並請祠額。祠名「鴻勛」。靈璧侯湯國祚﹑襄城伯李守祠﹐各疏請捐貲附祠共祝。山東巡撫李精白疏請爲廠臣建祠﹐內云「廠臣仁威彈壓乎山川﹐濊澤滲漉乎中外﹐堯天之巍蕩﹐帝徳難名﹐時雨之沾濡﹐元勛丕著。」有旨﹐祠名「隆禧」。河道總督李從心﹑登萊巡撫李嵩﹑山東巡按黃憲卿疏同。又有旨﹐祠名「湛恩」。一祠二額﹐於是議兩殿公懸﹐撫前而按後。李精白先以麒麟歸瑞﹐具疏奏聞﹐卽裹送其第。至是請祠﹑請額﹐極力揄揚。黃憲卿在京已一再建矣﹐抵任復疏繼請。上梁之日﹐二臣俱親詣展拜﹐擬柱聯云「至聖至神﹐中乾坤而立極﹔乃文乃武﹐同日月以長明。」精白以「多福多壽」易「乃文乃武」四字﹐蓋惟恐頌禱之未至也。濟南巡道副使梁廷棟屆期竟不至祠所。內閹李明道至河幹﹐部道俱手板堂參﹐廷棟以客禮謁於舟次。李閹送不登岸﹐廷棟意行不顧﹐歸卽堅請終養云。

河南巡撫郭增光﹑巡撫鮑奇謨﹐各疏請爲廠臣建祠。祠賜名「戴徳」。此祠毀民房二千餘間﹐起建宮殿九重﹐宏麗爲古今所無。建標祠所﹐值書大工﹐見者駭嘆。蓋大梁守道周鏘﹑祥符知縣李寓庸爲之也。

嗟乎﹗如朱童蒙﹐建祠僭用玻璃瓦﹐毫無避忌。閻鳴泰公然稱「人心歸依﹐天心向順」。李精白公然稱「堯天巍蕩﹐帝徳難名」。夫逆賢而堯天帝徳矣﹐將置熹廟於何地邪﹗故逆賢𨿽未必有不軌之心﹐而姦黨已顯著擁戴之形矣。

總督漕運太監崔文升﹑鳳陽巡撫郭尙友﹑巡按朱禎漢﹑巡漕何早﹑巡鹽許其孝公疏﹕「據漕儲等道朱國盛等﹐工部等官顧民碞等﹐知府劉應召等﹐知州沈起津等﹐知縣劉芳達等﹐合詞請建廠臣生祠。」有旨﹐祠名「瞻徳」。

提督臨淸工部侍郎吳淳夫疏請爲廠臣建祠。祠名「萃徳」。東昌知府王堯民收進建祠募疏不發﹐淳夫遂參堯民。

長蘆巡鹽龔萃肅疏請爲廠臣建祠。祠名「畱恩」。時撫按建祠已著萃肅名矣﹐萃肅曰「同眾烏見葵忱﹗」遂具疏獨建﹐鋪張稱頌﹐詞極斐亹﹐曲盡諂諛之私。

嗟乎﹗萃肅旣有內外兼用之疏以媚崔呈秀﹐今復獨任此舉﹐媚骨一副﹐到處頂尖出色﹗

湖廣巡撫姚宗文疏請建祠。祠名「隆仁」。鄖陽撫治梁應澤﹑巡按溫臯謨疏同。時應澤復欲建祠於鄖陽﹐荊南道蔡善繼不肯申詳。迫之至再﹐善繼以掛冠爭之。應澤參善繼疏出矣﹗忽聞熹廟晏駕﹐追回﹗

楚王華奎疏請捐金一千兩﹐助建祝釐。有旨嘉允。

嗟乎﹗方城漢水﹐作帝屏藩。逆賢𨿽焰﹐何徳之感﹐何威之劫﹐獨有此舉﹗豈往日之驚魂尙未定歟﹖

河東巡鹽李燦然疏請爲廠臣建祠。祠名「褒勛」。山西巡撫牟志夔﹑巡按劉宏光疏同。

淮陽巡鹽許其孝疏請爲廠臣建祠。祠名「瞻恩」。總漕巡撫郭尙文﹑巡按宋禎漢疏同。此祠上梁之日﹐熹廟哀昭已頒﹐其孝等哭臨畢﹐仍脫衰絰易吉服﹐相率往拜﹐還復易服哭臨。旁觀者咸爲咋舌云。

三邊總督史永安疏請爲廠臣建祠。祠名「懋懿」。陜西巡撫朝廷晏﹑巡按莊謙﹐疏同。

各省申詳建造逆祠司道府等官﹕江浙山陜楚豫七省布﹑按兩司等王道元等﹐密雲兵備道張維世﹐昌平兵備道張福臻﹐泰州兵備道王化行﹐霸州兵備道寧三翰﹐宣府兵備道張宗衡﹐宣府糧儲戶部王珍﹐河東兵備道蘇進﹐楡州兵備道楊嗣修﹐延綏糧儲戶部夏如亨﹐磚廠工部周延﹐長蘆運同孫鳳翔﹐淮陽運同沈侍卿﹐河間知府王建泰﹐廬州知府劉應召﹐登州知府王廷試﹐大同知府李樹初﹐無爲知州沈起津﹐合肥知縣劉芳達﹐登州鄕官左之宜。

總計建祠共四十所。作俑者﹐潘汝楨也。疏請祠名者﹐閻鳴泰也。稱功頌徳﹐揚詡贊嘆者﹐亦駢語相答﹔四明之派﹐其品定於此矣。疏與旨不全錄者﹐不勝錄也﹐錄陸萬齡疏者﹐侮先聖而毀名賢﹐人之無良﹐一至於此也。獨是諸臣旣爲逆賢也﹐人自不敢不爲逆賢也。用至楚藩之捐助﹐勛戚之建祠﹐獨何心乎﹖蓋與國同休戚﹐卽使攺唐爲周﹐革漢而莽﹐尙賴朱虛之誅諸呂﹐太尉之入北軍。今乃齊心擁戴﹐罔念國恩。嗚呼﹗其肉豈足食乎﹗至郭振明﹐儼然陸萬齡後勁矣﹗生何以靦顏稱世爵﹐死何以對二祖列宗也﹗定逆案時﹐竟不及之。而史永安﹑梁夢澤﹑張鳳翼﹐公然漏网。守正之蔡善繼等﹐亦無格外之旌。嗚呼﹗蒲州諸公﹐不得辭其責矣﹝按﹕建祠一事﹐較正史及諸家野史爲詳備﹐其祠各同異互見者﹐傳聞之異詞耳﹞﹗

禮部題請應天鄕試主考。有旨﹕「陳具慶﹝按﹕具慶﹐《明史》及各書俱作其慶﹞﹑張士範﹐俱著升翰林院侍講去。」舊例﹕兩京鄕試俱用宮坊蒞事。逆賢抑左庶子孔貞運﹑何吾騶等﹐而特簡陳具慶﹑張士範主應天試﹐徐時泰﹑孫之獬主順天鄕試﹐俱從編簡超升侍講﹐眞創見也。順天中式﹕崔呈秀子崔鐸。應天中式﹕周應秋子周錄。後皆以廷臣論劾褫革。崔鐸本房中書林萃芳﹐周錄本房江陰知縣岑之豹。是時主試者﹐無不極力獻諛。浙江主考陳盟論題﹕「巍巍乎惟天爲大﹐惟堯則之。」孟題﹕「文王以民力爲臺爲沼﹐而民歡樂之﹐謂其臺曰靈臺﹐謂其沼曰靈沼。」蓋西湖逆祠甫落成也。應天擬題﹐有擬﹕「此謂惟仁人爲能愛人能惡人者。」張士範矯手頓足﹐嘆爲絕妙得未曾有。同考武進知縣嶽淩霄抗眾對曰「今日之事﹐上固不可得罪於朝廷﹐下亦不可遺譏於淸議。這『能惡人』三字﹐也覺忒傷天地之和﹗」張面赤不能應﹐陳具慶以冷語解之。張次題仍出「見而民莫不敬﹐言而民莫不信﹐行而民莫不說﹐是以聲名洋溢乎中國﹐施及蠻貊。」湖廣李明睿錄敍﹐備列諸閹姓名。江西主考倪元璐孟題出「皓皓乎不可尙已。」時方擬逆賢於先聖﹐建祠國學﹐司業朱之俊揭示通衢云「上公之功﹐在禹之下﹐孟子之上。」故倪公以此暗駁之。三場策問有云「彊毅養外﹝語本《莊子》﹐張毅人名﹐此彊字﹐系張字之誤﹞﹐病攻其內﹐今如見標病不急﹐亦已矣。倘亦曰內食實甚﹐則當有厲從之者。救焚追亡﹐紓步豈足貴乎﹖」又曰「天下之變生於猝﹐而計立於豫﹐自命之士﹐智略輻輳﹐其意乃欲仰射天狼而豕奔肘下﹐顧愕ㄉ反走﹐此可嘆也﹗」復引王文成備宸濠等語曰「學者牖戶之謀﹐參於性命﹐豈必鵝湖所廢講哉﹗」使逆賢不敗﹐則倪﹑嶽二公禍不測矣。

兵部右侍郎霍維華疏稱「袁崇煥有升無蔭﹐功髙賞薄﹐乞以己蔭讓崇煥﹐以昭公道。」末點崇煥談款之誤。有旨切責。

六年秋﹐熹廟受溺成病﹐至七年夏加劇﹐徧走羣望﹐有加無瘳。霍維華聞之﹐時獻仙方靈露飲。其法取上號大米淘淨﹐用甑蒸熟﹐內放銀瓶蒸吸其汁﹐飲之。熹廟初服頗覺甘美﹐久之傳諭不用﹐而聖躬日漸浮腫﹐醫藥罔效。逆賢大慍﹐誚責維華。維華知不可收拾﹐遂故作相左之態。因袁崇煥請告﹐急出此疏。初維華以崔呈秀﹑吳淳夫薦起用﹐其妾有爲逆賢甥孫者﹐刺因稱「愚甥孫婿」﹐海內笑之。持公封﹐讓子蔭﹐知凶局將敗﹐眼明手快﹐故爲異同也﹝按﹕此與《剝復錄》所記同﹞。

禮部題請國子監秋祭。有旨﹕「著寧國公魏良卿行禮國學丁祭例﹐遣相公代奠。」丁卯八月﹐禮部來宗道獻諛﹐題魏良卿往。行祭之頃﹐怪風暴起﹐殿上燈燭盡滅。良卿驚悸僕地﹐久之始能出聲。未幾﹐卽有駢斬之禍。

七年八月二十六日﹐熹廟崩於懋勤殿﹐彌畱不發。逆黨獻計﹐欲令宮妃假稱有娠﹐而竊魏良卿子以入﹐忠賢輔之﹐如新莽之於孺子嬰也。忠賢納其說﹐令人婉諷懿安皇后。懿安力拒不可﹐曰「從命亦死﹐不從命亦死﹐等死耳。不從命而死﹐可以見二祖列宗在天之靈。」忠賢無以難之﹐乃承命召皇弟信王。信王旣入宮﹐深戒濟陽之覆轍﹐復切南坡之異謀﹝按﹕坡疑皮字之誤﹞﹐乃屢賜溫詞﹐曲加慰勞。忠賢等心乃安。

皇弟信王卽皇帝位﹐大赦天下﹐攺元崇禎。大行皇帝謚曰哲皇帝﹐廟號熹宗。初禮部擬僖宗成皇帝﹐禦筆攺僖爲熹﹐攺成爲哲。

新任南京通政使楊所修疏參崔呈秀奪情﹑周應秋貪墨。吏科都給事中陳爾翼疏言「聖主當陽﹐眾正布列﹐而東林遺孽﹐潛伏長安﹐希圖翻局。乞敕下廠衛衙門嚴行緝拿。」云云。

楊所修由給事升僕少﹐亦彼黨頭目也。推爲南通政﹐心甚不悅。知局必敗﹐因與同黨陳爾翼﹑李蕃等謀﹐思將累年惡業盡卸之崔呈秀﹐而參去之以自解。又以周應秋在銓貪穢無恥﹐議並除去﹐以孫傑代之﹐仍轉所修於北﹐然後糾合眾力﹐共持殘局。故所修先發﹐陳繼之﹐李又繼之。所修疏上﹐內徵點崔呈秀﹐後入應秋。呈秀聞其謀﹐至都察院罵李蕃﹐蕃不敢動。又指孫傑罵之曰「爾身從何得﹖爾官從何得﹖乃大家相圖如此﹗」傑惶恐不能對。呈秀因以淸查經管錢糧挾傑﹐且曰「必令爾翼出駁所修﹐差可恕耳。」傑唯唯﹐呈秀始去。次日﹐爾翼緝拿東林遺孽之疏出矣。

江西巡撫楊邦憲疏「廠臣功徳巍巍」事﹐奉旨﹕「已有旨了。」邦憲疏進﹐上且閱且笑﹐又不發票。忠賢覘知之﹐急出疏辭免﹐曰「微臣久抱建祠之愧」事﹐奉旨﹕「建祠祝釐﹐自是輿論之公﹐廠臣有功不居﹐更見勞謙之美﹐準辭免﹐以成雅志。」

廣西巡撫王尊徳疏請建祠。右通政呂圖南急付還來役﹐泯於無形。後尊徳遂以未嘗建祠﹐稱守正不阿﹐升兩廣總督。

十月﹐禦史楊維垣疏劾崔呈秀。

徐大化﹐浙產也。占居京師﹐倡封疆之議﹐以殺楊﹑左﹐得魏忠賢之歡心﹐由三次考察部郎﹐不二年躐躋尙書﹐匯緣督理大工﹐克滅錢糧無算﹐後受銅商厚賄﹐那借惜薪司內庫銀二十萬。掌司太監程呈芬妒其專利﹐力詆於忠賢﹐勒令閒住。至是﹐睹璫局將敗﹐與表侄楊維垣密謀﹐令參呈秀以爲翻身地。疏中𨿽劾呈秀﹐猶曲護忠賢。疏內云「廠臣公而呈秀私﹐廠臣忠而呈秀邪﹐廠臣猶知爲國爲民﹐呈秀但知貪錢壞法」等語。有旨﹕「奏內奪情事﹐先帝念殿工未竣﹐屢旨自明﹐不得苛求。」

工部主事陸澄源疏論魏忠賢﹑崔呈秀﹐略曰「忠賢服事先帝﹐贊籌邊務﹐拮據大工﹐亦人臣分內事。何至寵逾開國﹐爵列三等﹗先帝聖不自聖﹐每詔旨批答﹐必歸功廠臣。外廷奏疏﹐不敢明書忠賢姓名﹐盡廢君前臣名之理。甚至祝釐徧於海內﹐譽之以臯﹑夔﹐尊之以周﹑孔。且當時之臯﹑夔﹑周﹑孔﹐亦未嘗有是贊美﹐惟漢代王莽稱功頌徳者至四十八萬八千餘人。忠賢誠賢﹐必不屑與之合轍。至若崔呈秀﹐貪淫姦惡﹐罄竹難書﹐臺臣第舉其涯末耳。卽奪情一事﹐在先帝時﹐曰『大工未竟也。』今大工竟矣﹐尙復竊據本兵﹐意欲何爲耶﹖」有旨﹕「陸澄源新進小臣﹐如何出位妄言﹗姑不究。」呈秀隨出疏請罷﹐有旨﹕「準回籍守制。」

兵部主事錢元愨疏劾魏忠賢﹐略曰「崔呈秀滅倫絕義﹐傷敗名教﹐皇上大奮乾綱﹐鋤而去之。臣竊謂忠賢尙在﹐根源未淨﹐禍機終伏也。皇上倘念忠賢事先帝微勞﹐貸以不死﹐亦宜勒歸私第﹐散死士﹐輸蓄藏﹐使內廷無厝火之憂﹐外廷無尾大之慮。彼魏良卿輩﹐速令解組﹐褫紳長爲農夫以沒世。卽以彰皇上浩蕩之恩﹐而爲忠賢自全之策矣。」有旨﹕「錢元愨小臣﹐如何又來多言﹗姑不究。」

嘉興貢生錢嘉徵疏劾魏忠賢﹐略曰﹕竊見權姦肘腋﹐道路寒心﹐如魏忠賢者﹐可一日逭四凶之誅﹐緩魑魅之投哉﹗謹列其十大罪﹕一曰並帝﹐二曰蔑後﹐三曰弄兵﹐四曰無君﹐五曰無聖﹐六曰克刂剝藩封﹐七曰濫爵﹐八曰股民﹐九曰掩邊功﹐十曰通關節。伏乞聖上獨斷於心﹐敕下法司﹐將魏忠賢明正典刑﹐以雪天下之憤﹐彰正始之治。有旨﹕「魏忠賢事體﹐朕心自有獨斷。靑衿書生﹐不諳規矩。姑饒這遭。」

戶部員外王守履疏姦臣罪狀等事﹐奉旨﹕「這所奏﹐崔呈秀罪狀明悉﹐著先行削了職爲民﹐追奪誥命﹐俟會勘定奪。陳爾翼三疏自相矛盾﹐是非反覆﹐著冠帶閒住。」

東廠太監魏忠賢疏奏「患病不能供職」事﹐奉旨﹕「魏忠賢準私家調理。」隨諭王體乾掌東廠印﹐髙時明掌司禮監印。

太監徐應元疏奏「君恩愈深」等事﹐有旨﹕「徐應元準私家調理。」應元﹐爲信邸承奉﹐忠賢黨也﹐以從龍升司禮秉筆。忠賢旣出﹐應元力任善後之托。上因其告病﹐卽準休致。後謫鳳陽。

上禦內教場閱操。操畢﹐令諸武閹俱赴兵部領賞。諸武閹旣盡出﹐傳諭內丁﹐著各散歸私宅﹐不許復入﹐而肘腋隱憂﹐消於俄頃。次日早朝﹐諭寧國公魏良卿降指揮使﹐東安侯魏良棟降指揮同知﹐安平伯魏鵬翼降指揮僉事﹝按﹕此與《剝復錄》《從信錄》並同﹞。

十一月﹐降魏忠賢淨軍﹐發往鳳陽﹐猶隨從甚眾。上諭兵部﹕「逆惡魏忠賢擅竊國柄﹐蠹盜內帑。枉陷忠直﹐艸菅多命。本當肆市以雪眾冤﹐姑從輕降發鳳陽。乃巨惡不思自攺﹐輒將素蓄亡命之徒﹐身帶凶刃﹐不勝其數﹐環擁隨護﹐勢若叛然。朕心甚惡。著錦衣衛卽差的當官旗前去扭解﹐押赴彼處﹐交割明白。所有跟隨羣姦﹐著該撫按官卽行擒拿具奏。若有疏虞﹐責有攸歸。爾兵部馬上差官星速傳示。」時忠賢與腹璫李朝欽行至阜城﹐投宿次。嚴旨旣下﹐朝欽先知之﹐密告忠賢﹐俾自爲計﹐從眾立刻星散。忠賢自度不能免﹐取酒與朝欽痛飲﹐至四鼓﹐俱縊於旅店。崇禎元年二月﹐順天巡按卓邁等﹐奉旨將忠賢磔之﹐梟首河間府西門﹝按﹕此與《剝復錄》所載諭旨同計氏《北略》尢詳﹞。

客氏於九月告歸私家﹐十月奉旨籍沒﹐步赴浣衣局收管。十一月﹐命乾淸宮牌子趙本岐臨局死笞﹐屍發淨樂堂焚化。其子侯國興與魏良卿同日棄市。其弟客光先與婿楊六奇﹐發煙瘴地面充軍。

李永貞者﹐忠賢名下最用事。忠賢旣退﹐永貞卽辭歸私家﹐與名下丁紹呂等密謀﹐擁戴徐應元。應元南謫﹐復與紹呂饋王體乾﹑王永祚﹑王文政各銀五萬兩。三閹俱獻進禦前﹐後降淨軍承天安置。次年以李實空本系永貞塡寫﹐有旨﹕「逮問法司擬決。」不待時﹐卽正法焉。

崔呈秀聞忠賢之訃﹐隨卽自縊。法司擬交結近侍官員律﹐斬其子崔鐸。弟崔凝秀與魏志徳﹑魏希聖﹑魏希孔﹑魏希孟﹑魏撫民﹑楊文昌﹑楊允昌﹑董芳名﹑馮繼光﹑傅之琮﹑楊昌祚﹑王祿﹑蕭惟忠﹐俱擬煙瘴地面充軍。其魏良棟﹐冒封東安侯﹐年僅四歲﹔魏鵬翼﹐冒封安平伯﹐年僅三歲。冒襲錦衣崔鏜年僅七歲﹐崔鑰年僅三歲。有旨﹕「崔呈秀於薊州斬首示眾。魏志徳等﹐俱發煙瘴地面﹐永遠充軍。魏良棟等﹐旣孩童無知﹐準釋放﹐以彰朝廷法外之仁。」

廷臣追論忠賢之黨﹐都察院司務許九臯疏參田爾耕﹑李實﹑塗文輔。有旨﹕「田爾耕先行削了籍爲民﹐其家產及各處店鋪﹐著撫按卽時封固﹐盡數籍沒﹐以充邊餉。李實著降做奉禦﹐發南京新房間住。塗文輔著降做小火者﹐發鳳陽司香。」

給事中李覺斯疏參忠賢十孩兒﹑五虎﹑五彪。有旨﹕「著三法司會議具奏。」五虎謂吳淳夫﹑李夔龍﹑田吉﹑倪文煥﹑孫傑。移天換日者遂以已死之崔呈秀易去孫傑﹐苟且塞責﹝按﹕此以崔呈秀死易孫傑﹐足五虎之名。《剝復錄》殆本此。然亦非梁夢環也﹞。五彪謂田爾耕﹑許顯純﹑崔應元﹑楊寰﹑孫云鶴。時刑部尙書蘇茂相﹑左都禦史曹思誠﹑大理寺署印少卿姚士愼﹐皆璫孽也﹐曲加護持﹐引職官受財枉法律﹐發附近衛所充軍終身。倪文煥追贓五千兩﹐吳淳夫三千﹐李夔龍﹑田吉各一千兩﹐解助邊餉。田爾耕﹑許顯純﹐引職官故勘平人因而致死律﹐監候處決。崔應元﹑楊寰﹑孫云鶴﹐引刑官不論情輕重輒用慘刻刑具律﹐發邊衛充軍。讞上﹐輿論不平之甚。劉志選﹑梁夢環﹑薛貞﹐皆相繼論列就逮﹐而內外蒙徇﹐起解無期。給事中曹師稷因昌言「虎彪爲逆璫腹心﹐同惡相濟﹐按以交結之律﹐寧有首從之殊﹖乃牽引尋常貪酷職官例律﹐巧爲諸姦出脫﹐且監候必於原籍﹐充軍必於附近。物議沸騰﹐豈曰無因﹖今劉志選﹑梁夢環﹑李永貞﹐並奉旨提問矣﹐竊恐法司復祖前人故智﹐以護虎彪者﹐護諸姦也。」禦史吳煥亦疏言「昔年被禍諸臣﹐朝聞命而夕就徵﹐至不敢入與妻子訣。今虎彪諸姦﹐𨿽屢奉明旨﹐而詔書掛壁﹐任意優遊。如劉志選﹑梁夢環﹑曹欽程輩﹐皆大慝巨姦﹐或燕處於園亭﹐或潛藏於京邸﹐奧援有靈﹐朝廷無法。薛貞以廟堂執法之官﹐爲璫黨行刑之手﹐公然抗疏陳辯。」云。

考選命下﹐新資科道彈擊璫黨無虛日。於是璫輔黃立極﹑施鳳來﹑張瑞圖﹐璫冢周應秋及璫所拔用九列郭允厚﹑房壯麗﹑孫傑﹑來宗道﹑陳九疇﹑呂純如﹑阮大鋮等﹐咸次第斥逐回籍。

上旣處逆賢﹐卽欲定逆案。閣部僅以四五十人列案以請﹐上怒其不稱﹐諭以諛頌﹑贊導﹑速化爲題﹐且云「忠賢一人耳﹐苟非外廷逢迎﹐何遽至此﹗」及舊輔韓爌起自田間﹐上召同三輔冢宰王永光入﹐有黃袱包一事﹐指示曰「此皆紅本媚璫實迹也﹐當一一案入之。」而璫等以不習三尺對﹐永光以吏部止習考功法﹐不習刑名對。上乃令都禦史﹑刑部同事。時張瑞圖﹑來宗道俱不列﹐上問故﹐閣部辭以無事實。上曰「瑞圖以善寫爲璫所愛﹐宗道題崔呈秀父卹典﹐稱『在天之靈』﹐可惡如此﹗」又問賈繼春何以不處﹐永光言其請善待選侍﹐不失厚道﹐後𨿽攺口﹐稍覺反覆﹐其持論亦多可取。上曰「惟其反覆﹐所以爲眞小人。」俱命增入。遂定《逆案》﹐頒行天下。

總逆黨而論﹐首通內閹王體乾﹑劉榮者﹐烏程故輔沈■﹝氵隺﹞也。造謀殺人﹐羽翼逆賢者﹐魏廣微﹑崔呈秀等也。首票內閹﹐出鎭降處﹐主試各官﹐削奪追贓﹐一切嚴旨鋪張逆勞賢績﹐亟允生祠建造者﹐顧秉謙也。擠韓■﹝氵隺﹞﹑朱國禎﹑朱延禧者﹐廣微爲馮銓前驅。而擠廣微者﹐卽銓也。擠銓者﹐又呈秀也。謀興大獄圖報復者﹐馮詮﹑崔呈秀﹑徐大化﹑楊維垣等合謀也。旣而以嚴旨逐廣微﹐引祖制設立紅牌﹐及處決熊廷弼者﹐馮銓筆也。助銓殺廷弼者﹐徐大化等也。部題崔呈秀父卹典﹐僭稱『在天之靈﹐』竟等於二祖列宗者﹐來宗道也。題逆孽魏良卿代熹廟郊天﹐享太廟﹐釋奠先聖者﹐亦宗道也。援徐中山王例﹐請封逆賢兩公者﹐丰城侯李承祚也。熹廟疾篤矣﹐尙致揭逆賢﹐欲進寧國而王﹐見嗤於王朝用者﹐崔呈秀也。熹廟將崩﹐召信王矣﹐閣中撰一獎敕﹐羅列逆賢功勛﹐力摹曹操九錫文者﹐黃立極等也。信王正位矣﹐猶致書魏良卿欲爲逆賢造滲金像者﹐大梁守道周鏘也。其在內羽翼惡者﹐王體乾爲首﹐李永貞﹑李朝欽﹑塗文輔﹑石元雅等爲從也。嗚呼﹗外臣如此﹐內閹輩又安足責矣﹗

○欽定逆案

吏部﹑都察院接出聖諭﹕

「朕惟帝王憲天出治﹐首辧忠邪﹔臣子致身事君﹐先明逆順。經凜人臣無將之戒﹐律嚴近侍交結之條。邦有常刑﹐法网攸赦。逆豎魏忠賢﹐猥狡下才﹐備員給使﹐傾回巧智﹐黨藉保阿。初不過窺顰笑以市陰陽﹐席寵靈而饕富貴﹐使庶位莫假其羽冀﹐何蠢爾敢肆其毒癰﹖乃一時外廷諸臣﹐朋姦誤國﹐實繁有徒。或締好宗盟﹐或呈身入幕。或陰謀指授﹐肆羅織以屠善良﹔或祕策合圖﹐握利權而管兵柄。甚且廣興祠頌﹐明效首功﹐倡和已極於三封﹐稱謂浸擬於無等。誰成逆節﹐致長燎原﹖及朕大寶嗣登﹐嚴綸屢霈﹐元凶逆孽﹐次第芟除。尙有飾罪邀功﹐倒身竄正﹐以望气占風之面目﹐誇發姦指佞之封章。迹其矯誣﹐烏容稍貸﹗朕鑑察旣審﹐特命內閣﹑部院大臣﹐將發下祠頌紅本﹐參以先後論劾奏章﹐臚列擁戴﹑諂附﹑建祠﹑稱頌﹑贊導諸款﹐據律推情﹐再三訂擬﹕首正姦逆之案﹐麗於五刑﹔稍寬脇從之誅﹐及玆三褫。其情罪輕減者﹐另疏處分﹐姑開一面。此外原心宥過﹐縱有漏遺﹐亦赦不究。自今懲治之後﹐爾大小臣工﹐宜洗滌肺腸﹐恪修職業﹐共遵王路﹐悉斬葛藤。無曠官守而假事張﹐無急恩仇而借題參舉。朕執是非以衡論奏﹐程功實以課官方。有一於斯﹐必罪不宥。尙各懲毖﹐乃亦有終。欽哉﹗故諭。」

大學士韓爌等一本﹕

「爲遵奉聖諭事。崇禎二年正月二十四日﹐大學士韓爌﹑李標﹑錢龍錫﹐吏部尙書王永光﹐都察院左都禦史曹於汴﹐蒙召見文華殿﹐恭領聖諭﹕『朕覽吏部文書﹐見冢臣欲定附逆諸人項款。然必先正魏忠賢﹑崔呈秀﹑客氏首逆之罪﹐次及附逆之人。欲分附逆等次﹐又須有所憑據。今發下建祠稱頌諸疏﹐卿等密與王永光﹑曹於汴﹐在閣詳閱。如事本爲公而勢不得已﹐或素有才力而隨人點綴﹐須當原其初心﹐或可責其後效。惟是首開諂附﹐傾心擁戴﹐及頻頻頌美﹐津津不置﹐並𨿽未祠頌而陰行贊導者﹐據法依律﹐無枉無徇﹐期服天下後世之心。此番懲治之後﹐縱有漏遺﹐俱赦而不究。務斷葛藤﹐並不許借題參舉。卿等只在數日內確定來奏﹐不許中書參預﹐不可延緩露泄。特諭﹐欽此。』二月初九日﹐臣等再奉聖諭﹕『據卿等奏﹐準召刑部尙書喬允升同卿等參定﹐欽此。』臣等仰遵諭旨﹐先將發下祠頌等本逐一看詳﹐續據部﹑院二臣開進各官姓名事迹互相參對。謹以聖諭分款奏爲提衡並陰行贊導在祠頌諸款外者﹐分款書名﹐酌量擬議。再向喬允升據依律例﹐各附本款具本上請候旨間﹐本月二十六日蒙皇上召對平臺﹐發下臣等原本並前紅本未入各官六十五人。又欽定﹕謀大逆『淩遲』﹔首犯﹑首逆﹑同謀﹑黨孽﹐『斬犯』﹔逆孽『軍犯』﹔頌美『爲民』四款。仍奉面諭﹕『在外各官﹐輕者至爲民止﹔其原不列名者不妨酌定。』臣等遵照前聖諭及欽定續款﹐通將在外紅本及部院開來各官﹐並昨南計附逆﹐奉旨候議。各官各滿情罪重輕﹐俱依交結近侍律﹐並引名例﹐加減罪例減等分款﹐勛武內臣逐款附後﹐並當具奏﹝按﹕此可證南北二察爲逆案之藍本﹞。臣等切惟尊無二上﹐人臣首戒無將﹔國有常刑﹐天討用彰有罪。《祖訓》﹕內官﹐不許干預政事。律重交結近侍﹐官員於以防內外而肅宮府﹐杜姦萌而窒亂源﹐法至嚴矣。逆璫魏忠賢﹐狡譎多端﹐凶頑無忌。始焉小忠小信﹐祗便身圖。繼而作福作威﹐漸干國政。內則妖姆客氏﹐窺覘禁密﹐結爲腹心。外則逆臣崔呈秀﹐逗露機情﹐助其羽翼。戕官妃而戮忠直﹐盜帑藏而弄兵權﹐己徼無等之三封﹐洊議偪尊之九錫。亟開藩邸﹐迫遠宗城。建生祠以卜人心﹐遣內鎭而連邊將。陰謀叵測﹐僭勢顯成。磔辟已服上刑﹐爰書具列逆狀。誠如聖諭所謂首逆之罪﹐當先正者也。賴宗社有靈﹐聖明禦世﹐乾坤旋轉﹐雷廷合章。屬元凶已就誅夷﹐凡黨附宜嚴區別。若乃官聯蹻跖﹐人類豺狼﹐懷私欲借凶鋒﹐拱手隨蠲魁柄。或首發大難﹐禍始教猱。或倒身怙終﹐勢成騎虎。有如動搖母后﹐倡和逆封。鐵券金艸﹐覆題恐後。朕田甲第﹐請給爭先。或引聖經以慫勇中傳﹐或攘史職而抹煞直筆。墨縗朝襘﹐忍比罪魁﹔緹騎鋃鐺﹐大興詔獄。修睚眥以殘軀命﹐不難殺人媚姦﹔供頻笑而效爪牙﹐總是酬恩報怨。至於一人而創祠幾地﹐一事而諛頌連章。祠省直﹐祠邊鎭﹐祠京都未已也﹐而且祠之國學。頌碑文﹐頌奏章﹐頌鄕錄未已也﹐而且頌以絲綸。此則聖論所謂首開諂附﹐傾心擁戴﹐及頻頻頌美﹐津津不置者也。而又有徑竇旁通﹐网羅密布。腹藏鱗甲﹐鉤靑蠅貝錦之讒﹔意慘鏌鋣﹐釀白馬淸流之禍。卽占風望气﹐莫可端倪﹔而覆雨翻雲﹐難逃指視。斯又潛施鬼蜮之毒而更巧避虎彪之名﹐聖諭所謂𨿽未祠頌﹐則陰行贊導者也。以上諸人﹐罪案各殊﹐法銓亦異。或已經褫逐﹐不盡厥辜﹔或謬附摧傷﹐當追始禍。遵明聖諭﹕『據法依律﹐無枉無徇﹐期服後世之心。』三尺無私﹐天誅不貸﹔四凶畢竄﹐國憲用申。惟是大憝旣罹不赦之條﹐而羣小宜開自新之路。臣等簡詞頌及部院開來諸臣﹐或事關題覆﹐公牘列名﹔或身在封疆﹐委蛇濟事﹔或城守全於捍禦﹐或編摩效有劑調﹐而又或生平才具自優﹐揚歷猷勞早著。聖諭所謂﹕『事本爲公而勢不得已﹐素有才力而隨人點綴﹐須當原其初心﹐或可責其後效。』咸與昭灑﹐免臚姓名﹐固明罰敕法之嚴條﹐兼赦過宥罪之寬政也。臣等祗奉諭辭﹐其矢公愼。就事論事﹐參畫一之刑書﹔以人治人﹐消本來之面目。中涓衿弁﹐畢麗於科﹔商販兵民﹐姑置之外。倘幸無掛漏﹐可永示誡懲﹐寒亂臣賊子之心﹐抒正气幽魂之郁。三章旣約﹐金石不渝。一面宏開﹐葛藤永斷。閉姦謀而安反側﹐明刑政而襄治平﹐端在是矣。若夫加銜加癊﹐濫被恩施﹐殿功邊功﹐尙需嚴核。最可恨者﹐先帝當彌畱之日﹐多官邀橫拜之恩。其天啟七年八月二十一日﹐大工謝恩並寧錦敍捷﹐鹵薄告成﹐三藩之國﹐所有敍勞秩癊﹐悉宜聽部削除﹐尙寬矯旨之推求﹐用廣原情之徳意。並用附用及﹐以俟宸裁。所有前項款分名姓及應得罪名﹐開具於後﹐統惟鑑奪敕下遵行。爲此具本﹐謹具奏聞。

﹝一﹞首逆﹕

魏忠賢﹐凶殘禍國﹐僭肆逼尊﹐罪惡貫盈﹐神人共憤。逆形已著﹐寸磔允宜。

客氏﹐乳保恃恩﹐凶渠朋結﹐淩尊竊勢﹐納賄盜珍﹐陰逆首姦﹐死不盡罪。

以上依謀大逆律﹐不分首從﹐皆淩遲處死﹐已經正法。

﹝一﹞首逆同謀﹕

崔呈秀﹐負國忘親﹐通內竊柄﹐凶謀立贊黨禍﹐首開佐逆罪魁﹐戳屍猶幸。

李永貞﹐主謀代筆﹐盜帑淫刑﹐佐逆興謀﹐上刑正法。

李朝欽﹐附姦久與逆謀﹐殉縊未盡其罪。

魏良卿﹐濟惡首孽﹐僞冒三封﹐盜帑竊權﹐罪浮於辟。

侯國興﹐妖種盜庫﹐同謀逆孽﹐駢誅允當。

劉若愚﹐刀筆深文﹐朋姦害眾﹐辟刑次等﹐具載爰書。

以上依謀大逆﹐但其謀者不分首從皆淩遲處死律﹐減等擬斬。

﹝一﹞交結近侍﹕

劉志選﹐諂附擁戴。傾搖母后﹐驅逐戚臣﹐罵母之律尙寬﹐通內之誅難逭。

梁夢環﹐諂附擁戴。與劉志選並力合謀﹐情罪維均﹐律法宜正。

倪文煥﹐諂附擁戴。拜逆爲父﹐嫉忠若仇﹐姦黨無辭﹐上刑非枉。

田吉﹐諂附擁戴。璫姻內轉﹐躐加尙書﹐竊勢鬻官﹐擬辟允協。

劉詔﹐諂附擁戴。媚首凶疊建生祠﹐參道臣幾至死地﹐迹昭附逆﹐罪蔽冠軍。

孫如冽﹐諂附擁戴。京祠首建﹐諂頌不倫﹐朋姦騙贓﹐辟刑允當。

許志吉﹐諂附擁戴。矯旨派贓﹐附逆流毒﹐黃山一案﹐重辟何辭﹗

薛貞﹐諂附擁戴。執法無聞﹐媚姦有迹﹐劉鐸一案﹐已足抵償。

曹欽程﹐諂附擁戴。媚逆竊權﹐張威納賄﹐報復代參正類﹐削奪竟致殞生﹐佐使殺人﹐情法允協。

吳淳夫﹐諂附擁戴。媚姦遷秩﹐附逆建祠﹐推債帥分賄酬恩﹐縱姻弁喪師貽患﹐九遷稔惡﹐一辟明刑。

李夔龍﹐諂附擁戴。夤緣綫索﹐起據銓衡附姦﹔伐異黨同﹐媚逆望風承旨。幾釀淸流之禍﹐何辭兩觀之誅﹗

陸萬齡﹐諂附擁戴。倡祠國學﹐侮聖媚姦﹐名教罪魁﹐極刑莫貸。

李承祚﹐諂附擁戴。勛爵黨姦﹐稱頌無等﹐兩公再請﹐三尺難容。

田爾耕﹐諂附擁戴。侍衛近臣﹐朋比首逆﹐冤斃多命﹐死有餘辜。

許顯純﹐諂附擁戴。詔獄酷刑﹐逆姦授意﹐冤斃忠諫﹐宜正辟刑。

崔應元﹐諂附擁戴。北司貼刑﹐迎合逆璫﹐索贓戕命﹐擬辟無苛。

張體乾﹐諂附擁戴。獻諛邏人﹐駢殺五命﹐劉鐸冤對﹐大辟宜償。

孫云鶴﹐諂附擁戴。理刑阿逆﹐驟列官銜﹐冤命宜償﹐大辟非枉。

楊寰﹐諂附擁戴。用刑酷烈﹐殺害多人﹐應正典刑﹐戍死爲幸。

以上依諸衙門官吏與內官互相交結泄漏事情夤緣作獘而扶同奏啟者律﹐斬秋後處決。

﹝一﹞交結近侍次等﹕

魏廣微﹐首開諂附﹐陰行贊導。失儀忿劾﹐因合內謀﹐小票潛通中﹐借矯旨害正﹐因而禍國委柄﹐至於不收。

徐大化﹐傾心擁戴﹐陰行贊導。陰拱元凶﹐顯爲戎首。魏廣微始禍原與密謀﹐楊漣等慘冤更多主使。

霍維華﹐諂附擁戴。主持三案﹐羅織多人。覆魏忠賢敍功﹐疏云『茅土尙覺其輕﹔』覆魏良卿加九級﹐至太師尙餘一級。助逆顯著﹐閃爍何爲﹗

張訥﹐諂附贊導。首參趙南星戍死﹐善類株連﹔卽推兄張朴巡撫﹐用示酬報。桐封迫遣。似贊陰謀。

閆鳴泰﹐頌美。畿輔三鎭﹐請建七祠﹐卽云會題﹐何不少避形迹﹖人心依歸﹐天心向順﹐輒形章奏﹐豈得盡委呈詳﹖

周應秋﹐頌美。稱頌三十九本﹐題請公侯伯誥﹐攺武廕爲文廕﹐借推人以處人﹐逆孽封公本有『廠臣心存浴日﹐志切補天﹐宜進尙公之典﹐永堅帶礪之盟』等語。

李魯生﹐諂附贊導。倡執中宅中之說爲二魏解嘲﹐凡殺人媚人之凶皆一言流毒。至攻周起元一著﹐尢勝頌首惡十本。

楊維垣﹐擁戴贊導。王紀參客﹑魏﹐徐大化出疏擠排﹔大化殺周朝瑞﹐顧大章嗾使代劾。至參崔姦疏中﹐猶爲魏逆稱頌﹐欲更別局﹐兼示酬恩。

潘汝禎﹐首開諂附。交結織監﹐潛通內廷﹐首建逆祠﹐尢爲始禍﹐俯順輿情本有『廠臣心勤國卹﹐念切民隱』等語。

郭欽﹐諂附。首逆姻親躐推戎帥﹐夤緣不避﹐罪累何辭﹗

李之才﹐頌美。建祠孝陵前主使有人﹐代奏宜罪。

以上依交結近侍官員引名例律﹐減等充軍﹐仍敕下法司行各該撫按官招擬具奏。如有贓私情節﹐一並看明奏請﹐候部覆發落。

﹝一﹞逆孽軍犯﹕

魏志徳﹑魏良棟﹑魏鵬翼﹑魏撫民﹑魏希孔﹑魏希舜﹑魏希堯﹑魏希孟﹑魏鵬程﹑傅應星﹑楊六奇﹑客光先﹑徐應元﹑劉應坤﹑王朝輔﹑塗文輔﹑孫進﹑王國泰﹑石元雅﹑趙秉彜﹑髙欽﹑王朝用﹑葛九思﹑司云禮﹑陶文﹑紀用﹑李應江﹑胡明佐。﹝按﹕此卽《明史﹖奄黨傳》所謂親屬內官之附黨者﹐合下李實以下十六人﹐共四十四人﹐《明史》作五十餘人。﹞

﹝一﹞交結近侍又次等﹕

馮銓﹐諂附﹑贊導。父𨿽向與內通﹐到閣因而協贊﹐門生密友﹐代嗾噬人﹐《要典》主持﹐尢爲罪案。傳聞揭救周宗建等﹐又分遣中使時曾有阻止﹐積愆莫贖﹐末減可需。

顧秉謙﹐諂附。天啟四年十二月至六年九月主票中間﹐止遣內鎭﹐微有規陳﹔乃刑賞僭濫﹐一無匡正﹐褒綸輕褻﹐阿逆何辭﹗聖明有『頑鈍依阿﹐有負先帝付托之旨』。允是定評。

張瑞圖﹐頌美。逆祠坊額碑文﹐人言多其繕寫﹐已達天聽﹐豈是風聞﹖

來宗道﹐頌美。爲崔呈秀請卹﹐有『在天之靈』語﹐𨿽由司呈﹐何無駁正﹖仰聆聖諭﹐鑑察凜然。

郭允厚﹐頌美。題覆稱頌四十疏﹐請給逆封莊田祿米六本﹐頌有『達聰明目﹐居髙聽卑。』﹝按﹕此二語見《剝復錄》南察疏中﹞及『安卽安社稷之安﹐平非平一方之平』等語。

薛鳳翔﹐諂附頌美。題覆稱頌四十七本﹐請給逆封第宅鐵券四疏首頌廠臣偉績本﹐有『勞著大工﹐勛髙社稷﹐旣錫通侯之爵﹐允膺第宅之封』等語。

李蕃﹐建祠贊導。師友朋比合謀﹐參劾多其代艸﹐望門投拜﹐人傳爲四姓奴﹔建祠諛稱﹐至呼爲九千歲。

孫傑﹐贊導。首劾劉一燝﹐再劾周嘉謨﹐給事召還﹐尙書躐級。剪忌已見楊漣疏內﹝語見《明史》本傳﹞﹐附璫遂與崔逆齊名。

張我續﹐諂附頌美。軍餉中止開銷﹐緣夤薦起戶侍﹐助工逾萬﹐饋內有徵。頌本有『心膂重臣﹐公忠謀國﹐嫉邪扶正﹐世宙淸明』等語。罪有定評﹐餉宜嚴勘。

朱童蒙﹐諂附頌美。建祠佐逆﹐母死奪情﹐頌本有『廠臣赤心報君﹐訐謨定國﹐俎豆兼軍旅之學﹐墨衰治徵討之任』等語。

楊夢衮﹐諂附。結事三年﹐宮保八座﹐管工結納﹐不避嫌疑﹐大工侵牟﹐見於劾奏。

李春茂﹐頌美。宣武門建茂勛祠﹐給助庫銀三千兩﹐祠成傳帖﹐慶賀叩拜。建祠本有『至徳莫可名言﹐下情惟有祝釐』等語。

李春煜﹐頌美。例轉給事﹐躐升尙書﹐辭恩本有『皇極鼎建﹐內則廠臣監臣竭力抒忠﹐外則閣臣工臣宣力分猷』等語﹐又先爲『移宮』事疏救罪璫﹐爲終始通內之證。

王紹徵﹐頌美贊導。造《點將錄》佐中旨處分﹐劾馮從吾致抑鬱憤死。

徐兆魁﹐贊導。惠世揚﹑顧大章誣案﹐其在刑部時所成﹐詛咒一招﹐璫名並列。

劉廷元﹐贊導。『梃擊』一案﹐黨禍開先﹐參張差誤主瘋癲﹐王之宷竟以慘死。

謝啟光﹐贊導。纂修《要典》﹐動稱中旨恐哧詞林﹐稍有異同﹐徑自塗攺﹐斥南厚饋璫姦﹝按﹕《剝復錄》三卷﹕啟光以北吏侍攺南兵侍。証之此疏﹐蓋貶之也﹞﹐緝獲彌縫閒住。

徐紹吉﹐贊導。竄身史局﹐纂修《要典》﹐斥廢慘殺諸臣﹐各欲畱一罪案﹐呵叱詞臣﹐塗更原稿。

邵輔忠﹐頌美贊導。府丞驟躐尙書﹐攻擊多其指吏﹐送藩封本有云『監體悉廠臣節制﹐俾臣得行其事』等語。

楊所修﹐頌美贊導。吏都不駁封爵轉南微及奪情三事﹐定案一疏又爲《要典》張本﹐頌本有『廠臣身事視君﹐家事視國』等語。

賈繼春﹐贊導。保護選侍﹐藉發難端﹐四罪一疏﹐得罪公論﹐出處占望﹐反覆無恆。

範濟世﹐頌美。頌疏自敍﹐一歲五遷﹐搜括助工錢糧數十萬﹝按﹕《剝復錄》搜括助建之語本此﹞捐貲助餉本有『勞在封疆﹐慶貽宗社』等語。

李養徳﹐頌美。郎署加銜﹐尙書奪情﹐忽同敗類﹐頌本有『禁地元忠﹐密勿贊襄﹐主持在內』等語。

阮大鋮﹐頌美﹑贊導。因楊漣有叩馬獻策之語﹝語見《明史》本傳﹞﹐報復有魏大中﹑楊﹑左之參﹐至合算七年一疏﹐尢爲璫逆巧護解嘲。

姚宗文﹐頌美。湖廣建隆仁祠﹐頌本有『東廠魏上公﹐間出名世﹐以澄淸世道爲任﹐翊戴聖明爲心』等語。

陳九疇﹐贊導。借謝應祥一事﹐傾趙南星﹑髙攀龍等受嗾﹐得報乙榜亞卿。

亓詩教﹐贊導。諫垣專政璫諭﹐起官主盟﹐俄而建牙失職﹐依然耽視。

趙興邦﹐贊導。兵垣賄聞失職﹐吏都營起復仇﹐趙太宰力致譴贓﹐五禦史一疏駢斥。

傅櫆﹐贊導。結同宗潛通內廷﹐持異見顯開始禍。

安伸﹐頌美。按差已滿﹐畱金助祠﹐頌本有『天眷聖明﹐賚心膂以贊內﹐外臣衙門已有公疏﹐不能自陳芹曝之忱』等語﹝按﹕此本北察疏﹐見《剝復錄》六卷中﹞。

孫國楨﹐頌美。撫登稱頌二疏有『聖主中興﹐明良會合﹐廠臣忠誠貫天地﹐勇略震華夏』等語。又『廠臣擎天巨手﹐翼運眞才。』並有『一腔忠義﹐四應才鋒』等語。

郭鞏﹐贊導。爲魏忠賢報首參之仇﹐致周宗建有逮死之慘﹐亞卿躐轉﹐通內可知。

馮嘉會﹐頌美。部務請屬多徇﹐稱頌十有六疏﹐覆劉應坤本有『廠臣精忠體國﹐矢志籌邊﹐旣荷特達之知﹐必蒙破格之眷』等語。

曹思誠﹐頌美。河間醵金建祠﹐要津摧折善類﹐辭恩本有『赤心報國﹐殫力圖度﹐費省功倍之親臣』云云。

孟紹虞﹐頌美。署禮部九天﹐輪奐一新﹐本有『心膂元老﹐篤生應運』等語。

張朴﹐頌美。建四祠﹐頌十二本﹐有『皇天開億萬載靈長之祚﹐上公特應五百年名世之期。』又『天啟明良。』又『內鎭淸忠﹐元臣指授』等語。

李恆茂﹐贊導。薦起崔呈秀等﹐爲三李中一人﹐入幕參謀﹐朋比害正。

郭尙友﹐頌美贊導。畿撫報南星恨﹐總漕建瞻徳祠﹐『神功參天地』本有『廠臣掃逆如雷如霆﹐翼正爲雨爲露﹐宏徳無涯﹐大功無並』等語。

李精白﹐頌美。東省三祠﹐諛頌六疏﹐『元輔功髙普被』本有『廠臣孤貞報主﹐殫力匡時﹐挈魁柄以還至尊﹐掃浮雲而開九照。』傳聞頌聯有『至聖至神﹐多福多壽』等語。

秦士文﹐諂附頌美。祠頌七疏﹐饋器鏤名﹝按﹕饋器鏤名﹐卽《剝復錄》所謂將金杯姓名查究者﹞﹐頌本有『業赫聖明之世﹐昭上公之功』等語。葛九思薦士文忠誠﹐天授『敏捷飈飛』。

張文熙﹐頌美贊導。逆黨姻親﹐羣邪契好﹐嗾倪文煥﹐誣周順昌﹝按﹕《剝復錄》仗逆璫之姻及文熙誤我之語﹐卽此定案之所本﹞﹐巡視光祿﹐有頌璫疏。

楊惟和﹐贊導。主事加銜副都﹝按﹕《剝復錄》五卷﹐削去憲秩﹐卽此副都銜也﹞﹐暱姦曲盡諂媚。

何廷樞﹐頌美。封爵已定﹐『給賜宜優』本有『查撥額地七百頃﹐銀二千兩』及『查參違例逋欠』等語。

陳朝輔﹐頌美。平安莊田﹐催撥各屬﹐先報田數﹐那解錢糧。

許宗禮﹐贊導。戶部吏垣﹐吏調管察﹐考選曲徇要路﹐躋升同卿比黨。

卓邁﹐頌美。二祠一頌﹐璫敗反攻﹐代崔呈秀報仇﹐參夏之令逮死﹐『廟算制勝』本有『廠臣知人善任﹐樽俎折衝』等語。

盧承欽﹐頌美。諛頌二疏﹐又請刻黨籍榜示海內﹐建祠本有『股肱良弼﹐社稷元勛﹐扶聖主於中興﹐煥宸居於大壯』等語。

陳爾翼﹐頌美。頌逆有『內外諸臣﹐心廠臣之心』等語。薦崔呈秀爲本兵﹐請五城邏東林餘孽。

石三畏﹐贊導。王官夤緣考選﹐噬劾生死遭誣。

郭興治﹐贊導。攻道學例轉﹐因中旨復還﹐參方震孺逮問﹐薦吳淳夫京堂﹝按﹕此二事俱詳《剝復錄》二卷中﹞。

劉徽﹐頌美贊導﹐稱頌十一本﹐誣房可壯﹑樊尙燝鹽贓﹐參熊廷弼﹐懸贓百萬﹝按﹕此詳《剝復錄》四卷中﹞。頌本有『廠臣國精忠﹐盡心籌畫﹐三戰三捷﹐奏此膚功』等語。

智鋌﹐頌美。通內得選北道﹐嗾傷善類多人﹐參解學龍﹑侯恪削奪﹝按﹕此詳《剝復錄》二卷中﹞。頌本有『運籌帷幄﹐付托得人』等語。

何宗聖﹐頌美。房山建顯徳祠﹐祠成買香火地﹐題祠本有『廠臣睿算參微﹐精誠格天』等語。

王珙﹐頌美贊導。參方大任﹐問徒追贓﹝按﹕此詳《剝復錄》二三兩卷中﹞。祠頌疏中﹐不名廠臣﹐謝恩本有『廠臣志慮精勤﹐經營得法﹐俾三朝之闕典克行』等語。

汪若極﹐頌美。阿逆璫兩疏諛頌﹐羅王贊化一獄﹝按﹕此詳《剝復錄》三卷中﹞媚姦﹐『天心助順』頌美本有『廠臣緝姦助餉﹐中外感激精忠』等語。

陳維新﹐頌美。參王允成﹐薦張我續疏云﹕『無姦不照』﹐又云『淸明再辟』。

門克新﹐贊導。羅織孫文豸﹑顧同寅﹐冤斬。詞連文震孟﹑陳仁賜﹑鄭鄤﹐除名。

遊鳳翔﹐贊導。假參髙攀龍﹐自辧復原職﹐借糾宮秉忠﹐連劾惠世揚。

田景新﹐贊導。始在師門竊柄﹐用事殿工﹐疏薦崔呈秀侍郎兼右僉都禦史。

呂純如﹐頌美。惠藩監隨掠斃夫役﹐復命疏薦歸美廠臣﹝按﹕此本南察疏﹐見《剝復錄》﹞。

吳殿邦﹐贊導。媚璫劾樊王家追贓﹐通參攺尙寶卿破例。

黃運泰﹐頌美。建祠﹐守祠﹐稱頌十本有『廠臣志切恢復﹐知人善任﹐運籌帷幄﹐文武承受方略』等語。

李從心﹐頌美。祠頌五疏﹐河道敍勞本﹐頌有『廠臣本擎天捧日之赤心﹐連旋乾轉坤之妙用﹐獨居首功﹐當膺特典』等語。

楊邦憲﹐頌美。江西建祠﹐『元勛功徳甚隆』本有『廠臣魏上公﹐光嶽元精﹐扶輿正气』等語。

郭增光﹐頌美。河南會建戴徳祠﹐有『廠臣徳隆』﹐乞請額名本有『體國精誠﹐感民傾慕』等語。

單明詡﹐諂附。主事三年﹐躐躋巡撫﹐肅寧城工得力﹐畿輔籌邊未聞。

王點﹐頌美。巡撫大同﹐會建嘉猷祠助工本有『廠臣純忠﹐爲國默助﹐自天邊疆末吏﹐敢不體廠臣以體宸衷』等語。

李嵩﹐頌美。登﹑萊二祠﹐稱頌七疏﹐有『廠臣神謀祕算﹐授計籌邊﹐赫聲濯靈﹐揚威各鎭』等語。

牟志夔﹐頌美。建祠派銀﹐屬員稍遲﹐立斃解役。

張三傑﹐頌美。巡撫甘鎭稱頌五本有『廠臣與閣部和衷籌畫﹐遠燭邊陲﹐紀綱振肅』等語。臬司驟躋開府﹐夤緣攀附有徵。

曹爾禎﹐頌美。撫晉建祠三本有『心膂重臣﹐早夜經營﹐細大拮據』等語。

毛一鷺﹐頌美。蘇州同王珙建祠﹐被逮周順昌激變。

張文郁﹐諂附。主事驟躐侍郎﹝按﹕此本魏炤乘參疏之語﹐詳《剝復錄》五卷中﹞﹐督工夤緣媚逆。

周維持﹐贊導。疏請刻黨籍﹐拆書院﹔論劉一燝﹑周嘉謨等削籍。

徐復陽﹐贊導。誣郝土膏追贓﹐參方逢年等削奪﹐持局結案二疏﹝按﹕此本南察疏﹞﹐護姦害正有徵。

黃憲卿﹐頌美。中城山東﹐二祠二頌﹐『元勛萬古爲烈』本有『廠臣赤心中天日月﹐熱腸特地乾坤﹐成兩朝大慈大孝﹐佐九重允文允武』等語。

許其孝﹐頌美。揚州會建瞻恩祠頌本有『督廠魏上公天付英姿﹐靈鍾名世﹐功髙社稷﹐徳被商民』等語。

張素養﹐頌美。薦邪被劾﹐復官巡方﹐二祠一頌﹐『王師屢捷』本有『賴廠臣以安社稷之心﹐定制勝之畫﹐方略密授﹐機宜悉符』等語。

王裕﹐頌美。建祠守祠﹐諛頌七疏﹐『元臣功徳天崇』本有『魏忠賢丹淵浴日﹐靈腕補天﹐徳耀乾坤﹐勛在社稷』等語。

梁克順﹐贊導。受人意指﹐橫肆劾彈﹐蒙恩本有『東廠元凶大憝﹐立爲逮詰削奪﹐海宇共睹淸醒』等語。

劉宏光﹐頌美。兩院會稿﹐建報功祠﹔屢疏抨彈﹐多屬善類。

溫臯謨﹐頌美。湖廣建隆仁祠本有『廠臣翼贊朝廷﹐計安社稷﹐懋徳崇功﹐藏在盟府』等語。

鮑奇謨﹐頌美。河南會建戴徳祠﹐頌與郭增光同。

陳以瑞﹐諂附。叩逆像長揖佛前﹐致璫疑旋被斥遂﹝按﹕揖佛事﹐並見《剝復錄》四卷中﹞。

莊謙﹐頌美。會建祝恩祠並頌二本有『廠臣徳著廟堂﹐中外享有道之福﹔內扶社稷﹐遐邇承無疆之休』等語。

龔萃肅﹐頌美。鹽差建祠本有『東廠魏上公顒然柱國元勛﹐卓爾淸朝碩輔』等語。

李應薦﹐頌美。薦潘汝禎﹝按﹕應薦薦潘汝禎﹐見《剝復錄》二卷﹐校證疑其脫去薦字﹐此可證也﹞監試﹐中崔鐸招嫌。

何可及﹐頌美。頌疏五本﹐先帝逆璫並稱。

李時馨﹐頌美。攺折本內有『火災修省﹐天心仁愛﹐內有竭忠之臣﹐外有調元之相﹐何難消弭﹖此眞堯有九年之水﹐益成其爲聖帝』等語。

劉渼﹐頌美。兩疏媚逆﹐科參可憑。

王大年﹐頌美。巡城建祠﹐𨿽由合疏﹔中臺執法﹐憲紀何存﹖

佘合中﹐頌美。『恭陳聞見』本有『臣跧伏田裏﹐臺臣崔吳秀等交章薦拔。』又『潔己急公之廠臣保護於內﹐鳳至麟生』等語。

徐吉﹐頌美。建祠本有『廠臣澤被海隅」等語。祠成﹐仍疏敍效勞官﹐有『廠臣功徳不朽』等語。

宋禎漢﹐頌美。淮南建瞻徳祠﹐會疏同祠諛頌。

張汝懋﹐贊導。誣參樊尙燝﹑房可壯﹑楊嘉祚﹐追贓﹝按﹕此並見《剝復錄》三卷中﹞。

許可徵﹐頌美。兵垣以邊事頌﹐加銜至左副都﹐『捷音俘解』本有『廠臣先機運籌﹐閣部沈心謀贊﹐內鎭督撫道將鷹揚閫外』等語。

劉述祖﹐頌美。撫院會稿建祠﹐諛頌無所規正。

李燦然﹐頌美。河東會建褒勛祠本有『魏上公帝簡篤生﹐佐興間出﹐允九五之元臣﹐洵五百之名世』等語。

劉之待﹐頌美。會潘汝禎疏到稍遲﹐後以例推被削。

孫之獬﹐贊導。中崔鐸嘖有人言﹐哭《要典》大貽嗤笑。

吳孔嘉﹐贊導。登第卽工通內﹐黃山慘殺多人。

李寓庸﹐贊導。姦黨薦入銓司﹐鉆營見於參劾。

潘士聞﹐頌美。閩中試錄序文有『聖主當陽﹐帝賚良弼。』策問有『廟堂之上﹐帷幄之中﹐勝算密謀﹐出奇授略』等語。

王應泰﹐贊導。試錄列內監督撫前﹝按﹕試錄列璫銜﹐並見《剝復錄》三卷中﹞﹐序文有『心膂股肱』等語。

張元芳﹐贊導。逆樞至戚﹐薦入銓司﹝按﹕此本北察疏﹞。

阮鼎鉉﹐頌美。誣參呂坤並鄭三俊三案﹐『元凶』一疏頌璫﹐備極稱揚。

李若琳﹐頌美。上林官民建祠﹐列名不能堅拒。

張永祚﹐頌美。建良牧署存仁祠﹐嘉蔭署洽恩祠﹐林衡署永愛祠。

周良材﹐贊導。璫孽逆封﹐案呈題覆。

曾國禎﹐頌美。建蘆溝橋隆恩祠本有『廠臣精神格天﹐睿算通微』等語。

張化愚﹐頌美。建崇文門廣仁祠﹐『元功徳業普施』本有『精忠貫日』等語。

李桂芳﹐頌美。大工諛頌﹐又『守令怠緩』本參賀仲軾﹑胡敬辰﹝按﹕參賀﹑胡事﹐並見《剝復錄》四卷中﹞有『廠臣急工之念﹐可容艸莽委之』等語。

張一經﹐頌美。軍國大計本有『天眷聖明﹐篤生廠臣安內﹐功髙千古』等語。

陳殷﹐贊導。主事僕卿﹐奪情視事。

夏敬承﹐頌美。拜祠首倡諛言﹐上公髙懸榜諭。

周宇﹐諂附。附胡監鄕親厚善﹐誇魏祖神道通靈﹝按﹕此本南察疏﹞。

魏豸﹐諂附。自認議孫﹐逆祠朔望謁拜﹝按﹕此本南察疏﹞。

郭希禹﹐頌美。輸田二百頃﹐爲生祠祭田。

頡鵬﹐頌美。逆祠倡拜題額﹐廾郡稱建專祠﹝按﹕此並見南察疏﹞。

李際明﹐諂附。劣轉賄姦升官﹐逆祠治品供獻﹝按﹕此本南察疏﹞。

魏宏政﹐諂附。借胡監分金薦揚﹐而拜逆祠繞門引水﹝按﹕此見南察疏中﹐惟彼作皇陵引水﹐此作繞門引水﹐不可考﹞。

嶽駿聲﹐贊導。誣王之宷受贓﹐竟至逮死﹔梃擊誣案已毀﹐肆辧不休。

郭士望﹐贊導。『直陳東林陷害』本﹝按﹕此卽《剝復錄》四卷自請起用之疏﹞有『廠臣魏上公轉陰霾日月﹐爲光明乾坤﹐臣何幸遭逢明良盛世』等語。參南居益﹑魏大中等又自稱『曾經崔呈秀特薦』。

張聚垣﹐諂附。準貢附璫躐轉﹐管差貪累萬金﹝按﹕此本南察疏﹞。

周鏘﹐頌美。河南督修戴徳祠﹐毀王府民房二千餘間﹐起宮殿九楹。

徐四嶽﹐頌美。任子工部﹐加銜卿貳。頌本有『臣蒞任以來﹐木稅一節﹐倍意釐剔﹐一念微衷﹐莫非仰體廠臣徳意』等語﹝按﹕四嶽奉旨看議及北察參疏﹐並見《剝復錄》五﹑六兩卷中﹞。

辛思齊﹐頌美。諛頌二本﹐憑忄寺攘官﹝按﹕思齊革職在前﹐見《剝復錄》五卷中﹞。

胡芳桂﹐諂附。憑恃奧援﹐復仇害正。

以上依交結近侍官員律﹐引名例律﹐減二等﹐坐徒三年﹐納贖爲民。

﹝一﹞諂附擁戴﹕

李實﹑李希哲﹑胡良輔﹑崔文昇﹑李明道﹑劉敬﹑徐進﹑馮玉﹑楊朝﹑胡賓﹑孟進寶﹑劉鎭﹑王體乾﹑梁棟﹑張守成﹑商承徳。

以上一款十六人﹐並前一款徐應元等十六人﹐中有見任閒住的﹐並放回原籍的﹐都著革去冠帶﹐爲民當差。奉聖旨﹕『覽卿等奏﹐這逆謀黨附諸人﹐罪狀各殊﹐刑章宜正﹐除重辟﹑正法﹑監候﹑逮問見擬外﹐其充戍﹑招遣及贖徒﹑爲民﹐行該撫按照款結正具奏。朕遵明國憲﹐敕法除姦﹐申儆官刑﹐昭布中外。還同敕諭﹐一並通行。該部院知道。欽此。」﹝按﹕此合上逆孽軍犯分爲二款﹐詳上。﹞

大學士韓爌等奏﹕

「爲遵奉聖諭事。臣等欽承皇上屢諭﹐參定附逆一案﹐反覆商酌。除將頌美﹑贊導諸臣﹐分別重罪擬戍以至削籍爲民﹐開列款項﹐具疏奏聞。及聖諭『事本爲公而勢不得已﹐或素有才力而隨人點綴』。如封疆遼﹑黔及素任無過諸臣﹐俱置弗議外﹐若稱頌內稍次前款諸臣﹐或居位鮮匡維之略而指縱亦無姦謀﹐或濫竽備疇采之員而綫索初非自主﹐或徑本岐邪﹐播璫惡非爲戎首﹐或階因驟躐﹐稽職掌尙未全隳﹐以逮專閫建牙﹐品原庸碌﹐散僚冗吏﹐識昧挺持者﹐臣等欲再擬減等﹐則恐前重而後輕﹐非聖明畫一彰法之意﹔欲槪擬削籍﹐又慮罪輕而法重﹐乖治朝酌量宥過之仁。謹依考功法不謹例一款﹐將諸臣並擬閒住﹐另請上裁。如蒙皇上俯允﹐彼重處者知媚逆之不可爲﹐卽寬政尙從褫削﹔此量懲者幸身名之未盡辱﹐縱槁項亦荷恩波。其於振惕人心﹐培養元气﹐未必不均有藉矣。至內中軍民商匠數本﹐臣等初擬行撫按查究。旣復思之﹐此輩麼麼末品﹐見縉紳尙且風靡﹐彼效尢何足深怪。又聞上本時﹐多姦棍捏名﹐希榮竊潤﹐今名𨿽在而人半非。必行追究﹐恐有桃僵李代之虞。其眞正倡謀罔利者﹐地方官執而治之有餘﹐可無重煩宸斷爲也。再照此舉﹐臣等凜奉聖謨﹐臚分二案﹐考據不敢不核﹐程量不敢不平﹐秉心不敢不虛﹐持議不敢不正。年來目睹耳聞﹐收括略盡﹐卽更有溢出或存疑者﹐決無元惡大憝﹐得竄逃於指示之外。聖諭謂﹕『縱有漏遺﹐亦赦而不究。』大哉王言﹐眞與覆載同量﹗從此靜戢元黃﹐各修職業﹐養世道平康之福﹐慰聖明宵旰之憂。臣等願與大小諸臣共勉之矣。臣等不勝激切冒昧之至。爲此謹具奏聞。

計開﹕

黃立極﹐代言秉軸﹐碌碌徇人。出鎭璫封﹐唯唯聽命。

施鳳來﹐票擬不聞力﹐諍趨諾﹐亦未當先。

楊景辰﹐掌院曾有頌疏﹐人直未聞顯過。

房壯麗﹐涇渭漫無主裁﹐綫索隨人指授。

董可威﹐在工一味恭謹﹐幸猶見機去早。

李思誠﹐王家棟居間一事﹐𨿽賄非自受﹐然暱比匪人﹐遭璫削奪。頌璫有『純忠體國﹐大業匡時』等語。

王之臣﹐操守多議﹐亦有頌疏﹐年來涉歷邊疆﹐稍寬一黜。

胡廷宴﹐才本庸憒﹐濫竽建牙﹐致盜賊充斥﹐人謂夤緣貽禍。

張九徳﹐素無節鉞之望﹐乘時幸躐﹐諒非無因。

馮三元﹐躐躋副院﹐人望不孚。

喬應甲﹐撫奏滋議﹐追贓候結。

楊維新﹐蠲助之國二疏稱頌。

朱國盛﹐挽漕二載﹐勞議相半。加銜躐躋﹐速化何辭﹖

馮時行﹐逆璫同裏﹐以破甑營攺京堂。

呂鵬云﹐年例告病﹐與孫傑等破例復官﹐未幾乞差﹐猶能自遠。

董懋中﹐察處借題辧復﹐攺升京堂。

周昌晉﹐持議每多依傍﹐循資未見躐遷。

虞廷陛﹐參趙南星等﹐薦李夔龍等﹐不協公諭。最後遭璫削奪﹐差能晚蓋。

楊春茂﹐素無大過﹐二疏涉頌。

徐景濂﹐昏璫潦倒﹐持論舛僻。

陳保泰﹐例轉中旨復官﹐璫敗曲疏文飾。

郭興言﹐浮沈依附﹐亦有頌疏﹐從參郭守仁等一疏可原。

周維京﹐爲南京兆﹐嘖嘖人言﹐兼有頌疏。

徐揚先﹐顧大章﹑惠世揚獄﹐依違文致﹝按﹕會審世揚獄﹐並見《剝復錄》三卷中﹞。薦譽亦多匪人﹐後遭璫削﹐情稍可原。

陳序﹐誣孫居相﹐參梅之煥﹐聽人指使﹝按﹕陳序劾孫梅﹐並見《剝復錄》二卷中﹞。

曹谷﹐以報藩舟出境頌﹐又疏論《要典》不可毀。

朱愼鑑﹐頌止一疏﹐揄揚太甚。

郭如闇﹐生平操守無疵﹐寧錦賀捷﹐頌美已過﹝按﹕此本南察疏﹞。

何早﹐兩疏稱頌﹐趨向不端。後爲李明道論劾﹐姑從寬議。

虞大復﹐揮霍有餘﹐操持多議﹐至稱頌形之辧揭。

葉天陛﹐遊玩逆祠﹐遂致屈膝﹐𨿽傳汗頰﹐何逭愧心﹖

邸存性﹐外計不謹﹐起補原官﹐旋躐兵曹﹐人多異議﹝按﹕以上四人勘語並本南察疏﹞。

葛大同﹐與胡良輔交好﹝按﹕此本南察疏﹞旗幟鼓吹﹐迎送江幹。

歐陽充材﹐始因任性觸璫﹐後以彌縫毀節﹝按﹕此本南察疏﹞。

夏之鼎﹐兩任縣官﹐原無善績﹐制扁送祠﹐有幹淸議﹝按﹕此本南察疏﹞。

張九賢﹐外察不謹﹐自疏復官。

李宜培﹐在銓滋議﹐亦有頌疏。

譚謙益﹐堂官參處﹐自辧復官。

吳士俊﹐疏頌。

徐溶﹐疏頌。

潘舜歷﹐疏頌。

李三楚﹐疏頌。

董舜臣﹐疏頌。

陳守瓚﹐疏頌。

以上俱照考察不謹例﹐擬冠帶閒住。奉旨﹕『這次款所列量懲各官﹐擬議允協﹐都著照不謹例閒住。該部知道。』

附逆案漏网﹕

張樞﹐道。疏請枚卜﹐有『少年學士英妙亦未可少』之語﹐專爲馮銓推轂﹐又參陳伯友﹑蕭毅中﹐削奪。

趙胤昌﹐道。擁戴涿州﹐特參貴池﹐又參李瑾﹑劉懋﹐削奪﹝按﹕此並見《剝復錄》二卷﹞。

袁鯨﹐道。朋謀推戴崔呈秀﹐疏請枚卜﹐與劉徽同﹐又疏參王紹徽﹑韓策﹑江先岸﹐削奪﹝按﹕此並見《剝復錄》二卷中。江先岸﹐《明史》及《剝復錄》俱作汪﹐此誤﹞。

王業浩﹐道。同劉徽﹑袁鯨﹐朋謀推轂崔呈秀﹐枚卜。又參馬孟禎﹑韓萬象﹑方有度﹐削奪﹝按﹕此並見《剝復錄》二卷﹞。

張惟一﹐科。已有旨降謫﹐崔呈秀特疏畱用﹐遂參武之望﹑萬邦孚等。又希附呈秀意﹐陷害侯恂﹑侯恪。

薛國觀﹐科。疏參蕭近髙﹑喬允升﹐閒住。遊士任﹐始問。熊明遇﹐革職。聽勘劉永基﹐削奪。

葉有聲﹐科。疏薦阮大鋮﹐又參劾馬調律﹑翟學程﹐削奪﹝按﹕馬調律誤﹐証之《剝復錄》《從信錄》皆作歐陽調律﹞。

李應公﹐道。疏參王洽爲民﹐例轉孫傑﹑李嵩﹝按﹕參王洽﹐並見《剝復錄》二卷中﹞。

陳睿謨﹐道。疏參劉廷諫﹑孫必顯﹑韋蕃﹐削奪﹝按﹕事詳《剝復錄》二卷中﹞。

曾應瑞﹐道。疏參範鳳翼﹑姜習孔﹑孫紹統﹐削奪﹝按﹕事詳《剝復錄》三卷中﹞。嶽元聲﹐回籍聽勘。

黃承昊﹐科。疏參南居益﹐削奪。荊養喬﹑惠承芳﹐閒住。承芳﹐世揚父﹝按﹕事詳《剝復錄》二卷中﹞。

楊維嶽﹐科。疏參段然﹐削奪﹝按﹕參段然﹐見《剝復錄》二卷中﹞﹐又參喬允升﹑蕭云舉。

蘇兆先﹐科。疏參周希聖﹑蔣允儀﹑趙廷慶﹐削奪﹝按﹕事見《剝復錄》二卷中。惟周希聖與《剝復錄》同﹐而與《從信錄》異﹞。

王時英﹐道。疏參唐暉﹑程注﹑樊王家﹑劉可法﹑胡世賞﹐削奪﹝按﹕事並見《剝復錄》二卷中﹞。

丘兆麟﹐道。疏參趙秉忠﹑劉芳﹐削奪﹝按﹕事見《剝復錄》二卷中﹞。

王際逵﹐道。疏參畢懋芳﹑李騰芳﹐削奪﹝按﹕事見《剝復錄》二卷﹐畢懋芳﹐芳當作康﹞。

陳世竣﹐道。疏參郝名宦﹑羅汝先﹐削奪﹝按﹕事並見《剝復錄》二卷中﹞。

蔡國用﹐道。疏參趙興邦﹐曲詆葉向髙﹑孫承宗﹑趙南星等。

邢紹徳﹐道。疏參韓策﹑江先岸﹐削奪﹝按﹕江當作汪﹞。

李光春﹐道。疏參葉向髙﹐備極詆毀。

呂下問﹐部。黃山一案﹐同許志吉激成徽州民變。

以上二十一人﹐俱應補入贊導﹐從重擬罪。

田一甲﹐道。疏辧孫瑋﹑塗一榛﹑李朴﹑胡忻等﹐因得罪門戶﹐以致外轉。有旨﹕俱著升京堂用﹝按﹕語詳《剝復錄》二卷中﹞。

朱之俊﹐任司業署監事﹐榜示通衢﹐有『魏上公之功﹐在禹之下﹐孟子之上』等語。

徐時泰﹐與孫之獬僅四年簡編﹐躐升侍講﹐主試順天﹐中崔逆子鐸。

陳其慶﹐與張士範﹐亦由簡編躐升侍講﹐主試應天﹐中應秋子周錄。

張士範﹐應天鄕試題﹐出『見而民莫不敬……』五句。以至聖頌逆奄﹐侮聖極矣。﹝按﹕以上四條﹐並見《剝復錄》五卷中。﹞

陳盟﹐浙江試題﹐出『巍巍乎……』三句。『文王以民力……』四句。旣頌逆賢以堯﹐又頌逆祠以靈臺﹑靈沼﹐諂諛極矣。

曾楚卿﹐纂修《三朝要典》。

姜逢元﹐同前。

余煌﹐同前。

朱繼祚﹐同前。

華琪芳﹐同前。

張翀﹐同前。

楊世芳﹐同前。

吳士元﹐同前。

﹝按﹕以上八人並見《剝復錄》三卷中。﹞

李光祚﹐侯。擒武長春案﹐頌美逆賢﹐請封魏良卿肅寧侯。

李起元﹐同前。

王永光﹐本兵。同前。

張惟賢﹐公。寧遠奏捷﹐頌美逆賢﹐請加封魏良卿等公侯伯爵。

王在晉﹐尙書。同前。

林宗載﹐科。同前。

吳宏業﹐科。同前。

段國璋﹐侯。同前。

常允緒﹐侯。三殿工成﹐頌美逆賢功勛。

李覺斯﹐三殿工成﹐頌美逆賢功勛。

莊起元﹐以遼船順風﹐頌美逆賢。

李國■﹝木普﹞﹐以殿工辭恩﹐頌美逆賢。

蘇茂相﹐同前。

湯國祚﹐侯。捐貲助祠﹐祝頌有詞。

李守■﹝木普﹞﹐伯。同前。

袁爌﹐乙丑進士﹐丙寅躐升少卿﹐非附璫黨何由速化﹝按﹕爌﹐《剝復錄》作熿﹐未知孰是﹞﹖

以上三十人﹐俱應補入諂附定罪。史永安﹑張鳳翼﹑梁應澤﹑袁宗煥﹑李誠銘﹑梁世勛。

以上六人﹐亦俱建祠﹐但與諸姦宜減等論。」

定逆案者﹐輔臣韓爌﹑李標﹑錢龍賜﹑周道登﹐冢臣王永光﹐憲臣曹於汴也。當大憝斬除之後﹐自應窮治其黨。上以副聖天子錯枉之權﹐下以昭千萬世人臣之戒。《春秋》之義﹐首嚴亂臣賊子﹐而必先治亂臣賊子之黨﹐法至嚴也。王永光業已本兵頌美矣﹐以頌璫之人爲定肘璫之案﹐謬孰甚焉。且也﹐楊世芳爲蒲州公也戚﹐薛國觀爲沈惟炳也友﹐俱邀恩一面之网。於是同事者皆援例而��﹐議操法紀﹐以佐聖天子者﹐固若是耶﹗卽就案中論之﹐亦實多可商者。人臣非有大功﹐不許封公侯﹐此祖制也。所司朦朧奏請﹐當該官吏及受封之人﹐皆斬律也。今逆孽魏良卿斬矣﹐而奏請三封之周應秋﹐何以不辟﹖交結內官近侍人員者斬﹐謀殺人造意者斬﹐律也。而顯行通內之霍維華﹑孫傑﹑馮銓﹑邵輔忠﹐羅織熊案之徐大化﹑楊維垣﹐何以末減也﹖又律﹕上言大臣徳政者斬﹐何況閹寺﹖而首建生祠之潘安禎﹐何以幸免也﹖又律﹕子孫罵父母者絞。此就愚氓言也。劉志選﹑梁夢環﹐甘作鷹犬﹐直攻懿安﹐忍下華歆之毒手﹐顯行成濟之操戈﹐懷姦如此﹐駢斬何疑﹖而僅擬一絞﹐何以平人心也﹖《三朝要典》﹐明爲逆賢爰書矣﹐而纂修之曾楚卿﹑朱繼祚等﹐何以竟格外也﹖捐助之楚藩勛臣﹐建祠之梁世勛﹑李誠銘﹑郭振明﹐捐貲之李守錡﹑湯國祚﹐頌美之張惟賢﹑常允緒﹐獨不可奏請處分乎﹖黃立極等﹐身入綸扉﹐而滿朝頌徳﹐徧地生祠﹐不聞諍正﹐焉用彼相﹗顧秉謙位居首輔﹐而播惡成禍﹐皆出其手﹐區區贖徒﹐遂足蔽其辜乎﹖至閒住一款﹐爲居官不職者設耳。諸人旣屬逆賢私黨﹐豈容復廁衣冠之末﹖而猶以不職之例列之乎﹖艸莽放論﹐竊謂劉志選﹑梁夢環﹐應照崔呈秀決不待時﹐妻孥沒入﹐家產籍官。其通內顯著孫傑等﹐熊案主謀徐大化等﹐與首開禍始之顧秉謙﹐請題三封之周應秋﹐首建生祠之潘汝禎﹐應照吳淳夫等監候處決。其僭諛在天之來宗道﹐叩首九千歲之黃運泰﹐堯天帝徳之李精白﹐哭爭《要典》之孫之獬﹐與原擬充軍之閻鳴泰等﹐俱應攺發邊外爲民﹐仿古投諸四夷﹐以禦魑魅之議。其原擬贖徒張我續﹑郭尙友等﹐應攺充軍。王點上梁不出﹐猶知羞惡﹐應仍入爲民一項。其贊導漏网張樞﹑袁鯨等﹐纂修《要典》曾楚卿﹑朱維祚等﹐試題頌美張士範﹑陳盟等﹐建祠頌美史永安﹑張鳳翼﹑梁應澤等﹐頌美漏网王永光﹑蘇茂相等﹐申詳生祠司道張維世﹑寧三翰等﹐與原擬閒住黃立極﹑房壯麗等﹐俱應攺爲民。其楚藩與勛臣郭振明等﹐應題請停爵革祿﹐用是示懲﹐袁崇煥爾時𨿽云邊功﹐亦應題明請旨定奪。內呂鵬云𨿽中旨京堂﹐而卽乞差自遠﹔姜逢元閣筆一嘆。隨遭斥逐。二人應與開釋﹐許其自新。蔡善繼﹑梁廷棟﹑王堯民﹑曾櫻﹑石萬程﹐應加優擢﹐爲守正不屈者勸。夫如是﹐庶乎得刑罰之平矣。

