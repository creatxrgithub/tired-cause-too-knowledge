蜩笑偶言閩南鄭瑗撰

武侯忠漢能使後主不疑而周公之勤王家反不見信於其君叔子不鴆能使敵國不疑而曾參之不殺人反不見諒於其母讒蔽其明愛惑其聰無足怪者古之聖人有能和萬邦而不能使胤子無傲虐能來重譯而不能使昆弟無流言一人之身乃如此冥頑不靈可畏哉

季羔避難而閽者室之子胥出奔而漁父渡之商君亡命而舍人拒之項籍敗亡而田父紿之得人之與失人何啻千里

陳琳爲袁本初艸檄極詆曹公及歸魏而曹公不責駱賓王爲徐敬業艸檄極詆武氏傳京師而武氏不怒英雄之舉措大抵如此嗚呼當塗代漢周紀亂唐豈偶然哉

食祿宜卻饋遺也而有時乎受饋遺故子產受生魚不爲傷廉陳戴受生鵝不爲不義去國非爲飲食也而有時乎爲飲食故魯膰不至而孔子行楚醴不至而穆生去

懷嬴失身重耳沃盥奉匜而以不從不言爲善處蔡琰忍辱羗胡重歸董祀而以授受不親爲知禮所謂不能三年而緦功是察放飯流歡而齒決是問者也𨿽然豈直婦人也哉

袁紹誅宦官無須多誤死冉閔殺胡羯多須多濫死應侯相秦必殺其辱己者韓信王楚反官其辱己者趙髙指鹿爲馬陰中其異己者朱溫指大柳宜車轂反撲殺其佞己者蓋各系其逢也

周昌以漢髙帝比桀紂而帝不加罪劉毅以晉武帝比桓靈而帝以爲直文帝勞軍細柳軍尉不奉詔而帝善之錢鏐微行北城門吏不啟關而鏐賞之皆帝王盛徳之事也

晉靈公刺客不殺趙宣子漢陽琳刺客不殺蔡中郎晉劉裕刺客不殺司馬楚之唐太子承幹刺客不殺於志寧淮南張顥刺客不殺嚴可求西夏刺客不殺韓魏公苗劉刺客不殺張魏公孰謂盜賊無義士乎

前漢書表古今人物其失也混新唐書表宰相世系其失也濫備三長如班歐猶有此失矧其它乎元魏馬后淫凶弒逆竊國大柄而獲考終天网有時而漏也及胡氏效其尢則不免於沈河矣唐之武后腥穢人紀冒幹歷數而享壽考天道有時而爽也及韋氏繼其軌則不免於授首矣孰謂不善可稔乎

隋室旣受周禪蘇威遁歸田裏可謂節矣而終失身於僭僞之朝金虜議立異姓秦檜抗言見執可謂義矣而終誤國於渡江之後令終之難也如此王莽篡漢其女爲孝平後稱疾不起守志終身曹丕篡漢其妹爲孝獻後以璽抵軒涕泣橫流楊堅篡周其女爲天元後憤惋不平形於辭色徐誥篡吳其女爲太子璉妃聞呼公主則涕泣而辭司馬炎篡魏其諸祖安平王孚自稱有魏貞士不預廢立之謀武罌篡唐其侄安平王攸緒棄官不受其賜歸隱嵩山之陽朱溫篡唐其兄廣王全昱責其滅唐社稷和有覆宗之禍此三男子四婦人者不韙其至親所爲如此可以見天理人心之不泯矣繭蠶出也而蠶非繭則不能藏身以形化网蛛出也而蛛非网則不能憑虛而覓食嗟乎依憑其軀者乃出自其腹也吾於是乎有感

猩紅之罽狐白之裘盛夏被之不若絺綌之便也文茵之車朱幩之馬臨流乘之不若颿繂之利也故曰慮善以動動惟厥時動違其時𨿽善奚益

取涼於箑不若淸風之徐來也然無風則箑不可缺激水於橰不若甘雨之時降也然無雨則橰不可廢是故三王不興不可無五伯之功二典不作不可無兩漢之制

劉禪旣爲安樂公而侍宴喜笑無蜀技之感司馬昭哂其無情李煜旣爲違命侯而詞章淒惋有故國之思馬令譏其大愚噫國破身辱之人瞻望故都思與不思何往而不招誚古人所以貴死社稷也

狄仁傑含垢忍恥於僞周而卒成取日虞淵之功呂好問辱身污迹於僞楚而竟就溥天左袒之績論者猶呫呫動其喙則夫受唾之師徳仰藥之唐恪果何爲哉

商後爲殷呂后爲甫唐後爲晉魏後爲梁隨地以名夫何常之有後世或彊襲舊名或別創美號失古意矣

叔孫通爲秦二世博士以巧言面諛見賞而卒爲漢儒宗孔穎達爲王世充博士以艸儀禪代見親而卒爲唐儒宗皆所謂小人儒宗而世儒也焉此二代之所以無眞儒也

歐陽公一代之偉人也而小人蔑以房帷之醜文信公百世之人傑也而讒夫誣以匿服之罪則夫萋斐之成貝錦哆侈之成南箕又奚怪其然哉

楚莊不罪絕纓之臣秦繆不罪食馬之盜趙盾食翳桑之餓顧榮啖執炙之夫或得其助以成功或賴其力以濟難其視華元殺羊獨靳羊斟而因之喪師鄭靈解黿獨靳子公而因之遇弒者遠矣中山君曰吾以一杯羊羹亡國以一壺飡得二死士然則施徳之與招怨豈在大哉

曾子之妻戲其子以殺彘而烹彘以實其戲孟子之母欺其子以啖肉而買肉以明不欺古人養蒙視幼之法如此

盜跖以孔子爲僞蘇軾以程頤爲姦李傕以董卓爲忠田承嗣以安史爲聖好人之所惡惡人之所好古有之矣跖傕承嗣不足道而軾亦爲之君子之不仁悲夫

參朮以和而起屙芝蘭以馨而燻物以其昭昭使人昭昭理之恆也若夫阿魏以臭而止臭骨咄以毒而攻毒以其昏昏而使人昭昭理固有難諭者矣

唐明皇好神仙而張果自稱堯侍中宋章聖悅幻妄而賀元自稱晉水部皆乘世主耳目壅蔽而售其欺侮也古之人明目而達聰視遠而聽微彼瑣瑣迂怪之徒尙莫遁於造言亂民之刑矧得而欺侮之

伊尹之言辟不辟孔子之言君不君孟子之言王不王李云之言帝不諦其義一也而云獨以是賈奇禍焉延熹之主其太甲齊景齊宣之罪人哉

陳竇謀誅宦官罹其辛螫而漢鼎隨移訓注謀誅宦官遭其反噬而唐社隨屋社鼷稷狐燻灌之難如此履霜滅趾之戒可不愼乎

以兆民爲兆人以致治爲致理之類唐人之避諱也以揖讓爲揖遜以惇典爲厚典之類宋人之避諱也今人或襲而用之所謂無喪而右拱者也

六經言道而不遺法四書言理而不外事諸國之語迂緩而不切於事情戰國之策變詐而不要諸義理

馬遷駁而無緒班固局而不暢

軒轅崩葬著於本紀而世有鼎湖騎龍之說畱侯卒謚見於世家而世有辟穀輕舉之說王子晉十七殀亡而世有緱氏乘鶴之說淮南王安謀逆自剄而世有雞犬同升之說漢武曰天下豈有仙人盡妖妄耳亶其然乎

