

欽定四庫全書

子部十二

菽園雜記

小說家一【雜事之屬】提要

【臣】等謹案菽園雜記十五卷明陸容撰容字文量號式齋太倉州人成化丙戌進士官至浙江右防政事迹具明史文苑傳史稱容與張泰陸釴齊名時號婁東三鳯其詩才不及泰釴而博學過之是編乃其札錄之文於明代朝野故實敍述頗詳多可與史相考證旁及談諧雜事皆並列簡編蓋自唐宋以來說部之體如是也中間頗有考辧如元王栢作二南相配圖棄甘棠何彼穠矣野有死麕三篇於經義極爲乖剌而容獨嘆爲卓識又文廟別作寢殿祀啟聖公而配以四配之父其議發於熊禾而容謂叔梁紇爲主出於無謂孟孫激非聖賢之徒不當從祀尢昧於崇功報本之義皆不足爲據然核其大致可采者較多王鏊嘗謂其門人曰本朝紀事之書當以陸文量爲第一卽指此書也𨿽無雙之譽奬借過深要其所以取之者必有在矣乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

菽園雜記卷一

明陸容撰

朝廷每端午節賜朝官喫糕糭於午門外酒數行而出文職大臣仍從駕幸後苑觀武臣射栁事畢皆出上迎母后幸內沼看劃龍船炮聲不絕蓋宣徳以來故事也丙戌嵗礟聲無聞人疑之後聞供奉者云是日內官奏放礟上止之云酸子聞之便有許多議論也上之顧卹人言如此可以仰見聖徳矣

奉天門常朝禦座後內官持一小扇金黃絹以裹之嘗聞一老將軍云非扇也其名卓影辟邪永樂間外國所進但聞其名不知爲何物也

嘗聞尙衣縫人云上近體衣俱松江三梭布所制本朝家法如此太廟紅紵絲拜裀立腳處乃紅布其品節又如此今富貴家挑逹子弟乃有以紵絲綾段爲袴者暴殄過分甚矣

近見洪武四年禦試錄總提調中書省官二人讀卷官祭酒博士給事中修撰各一人監試官禦史二人掌捲受卷彌封官各主事一人對讀官司丞編修二人捜檢懷挾監門巡綽所鎭撫各一人禮部提調官尙書二人次禦試防題又次恩榮次第云洪武四年二月十九日廷試二十日午門外唱名張掛黃榜奉天殿欽聴宣諭同日除受職名於奉天門謝恩二十二日錫宴於中書省二十三日國子學謁先聖行釋菜禮第一甲三名賜進士及第第一名授員外郎第二名第三名授主事第二甲一十七名賜進士出身俱授主事第三甲一百名賜同進士出身俱授縣丞姓名下籍狀與今式同國初制度簡略如此今進士登科錄首錄禮部官奏殿試日期合請讀卷及執事官員數進士出身等第聖防兪允謂之玉音次錄讀卷提調監試受卷彌封掌捲巡綽印捲供給各官職名又次錄三月一日諸貢士赴內府殿試上禦奉天殿親試防問三日早文武百官朝服錦衣衛設鹵簿於丹陛丹墀內上禦奉天殿鴻臚寺官傳制唱名禮部官捧黃榜鼓樂導出長安左門外張掛畢順天府官用傘蓋儀従送狀元歸第四日賜宴於禮部宴畢赴鴻臚寺習儀五日賜狀元朝服冠帶及進士寶鈔六日狀元率諸進士上表謝恩七日狀元諸進士詣先師孔子廟行釋菜禮禮部奏請命工部於國子監立石題名朝廷或有事則殿試移它日謂之恩榮次第又次錄進士甲第第一甲三人賜進士及第第二甲若干人賜進士出身第三甲若干人賜同進士出身每人名下各具家狀最後錄第一甲三人所對防其家狀式姓名下云貫某府某州某縣某籍某生治某經字某行幾年幾嵗某月某日生曾祖某祖某父某母某氏祖父母父母俱存曰重慶下父母俱存曰具慶下父存母故曰嚴侍下父故母存曰慈侍下父母俱故永感下兄某弟某娶某氏某處鄕試第幾名會試第幾名

予奉命犒師寕夏內府乙字庫闗領軍士冬衣見內官手持數珠一串色象骨而紅潤過之問其所制云太宗皇帝白溝河大戰陣亾軍士積骸徧野上念之命収其頭骨規成數珠分賜內官念佛兾其輪回又有腦骨深大者則以盛淨水供佛名天靈盌皆胡僧之教也

予使迹所及歷趙秦伊周四王府朝見日皆有宴惟秦王親宴於承運門品饌丰盛餘皆長史陪宴賓館成禮而已聞秦王之母太妃陳氏賢而且嚴每朝使至必令王出宴云非惟見爾敬重朝廷好言好事亦得見聞若在宮中不過與婦人相接而已實有何益酒殽已具必令人舁入觀之如不佳典膳廚役皆受撻辱王之所以無失禮賔客者由太妃之賢也

各鎭戍鎭守內官競以所在土物進奉謂之孝順陜西有木實名榲桲肉色似桃而上下平正如柿其气甚香其味酸澀以蜜制之嵗爲進貢然終非佳味也太監王敏鎭守陜西時始奏罷之省費頗多敏本漢府軍余善蹋鞠宣府愛而閹之常熟知縣郭南上虞人虞山出軟栗民有獻南者南亟命種者悉防去云異日必有以此殃害常熟之民者其爲民逺慮如此因記之

環慶之墟有鹽也產鹽皆方塊如骰子色瑩然明徹蓋卽所謂水晶鹽也池底又有鹽根如石土人取之規爲盤盂凡煮肉貯其中抄勻皆有鹹味用之年久則日漸銷薄甘肅靈夏之地又有靑黃紅鹽三種皆生池中

陜西布政司本唐宰相府前堂屏扆後有方石池中刻波浪紋云是宰相冰果之噐後堂下有一石池中地稍髙四周有走水渠云是宰相用以割羊又有釘官石石理中防釘歷歷可見云唐舉子以此自占凡釘入者終身利達不入者不利往往有驗云

焚書秪是要人愚人未愚時國已墟惟有一人愚不得又從黃石授兵書此焚書抗詩不知何人所作家君常誦之坑在驪山下卽坑儒谷是也

正綂己巳車駕塵敵勢甚熾羣情騷然太監金英集廷臣議其事眾囁嚅久之翰林徐珵元玉謂宜南遷英甚不以爲然適兵部尙書於謙奏欲斬倡南遷之議者眾心遂決景皇帝旣卽位意欲易儲一日語英曰七月初二日東宮生日也英叩頭云東宮生日是十一月初二日上爲之黙然蓋上所言者謂懷獻英所言者謂今上也意與獻陵之對正相似珵後攺名有貞

陜西環縣界有唐時木波合道等城遺址誌書以爲範文正公守環時所築嘗考之唐徳宗興元十三年二月集方渠合道木波三城邠寜節度使楊朝晟之力也文正公或因其舊址而修築之故云

溫泉在臨潼縣驪山北麓卽唐之華淸宮故址山上有玉女祠乃其發源處唐時毎嵗臨幸宮殿壯麗今惟此池存焉上覆屋數楹四周甃以甓石其水寒暖適調淸徹可鑑絲髮湯泉若句容宣府遵化等處亦有之其佳勝宜莫如此然以官府掌之非貴宦無由得浴其外別引泉爲男女混堂二處則居民共之

居庸關外抵宣府驛逓官皆百戶爲之陜西環縣以北抵寜夏亦然蓋其地無府州縣故也然居庸以北水甘美谷菜皆多環縣之北皆鹻地其水味苦飲之或至泄利驛官於冬月取雪實窖中化水以供上官尋常使客罕能得也

吾蘓陳僖敏公鎰爲都禦史巡撫陜西時用法寛平臨事簡易數年間雨暘時若年谷屢登民信愛之以其美髯鬛呼爲胡子爺爺嘗以議事還朝民訛傳得代道借畱者數千人公諭以當復來始稍稍散去及其復來焚香迎候亦然民父母及身有疾者發願爲公舁轎則不事醫藥祈禱輙愈一出行臺人爭舁之𨿽禁之不息也及公去有畫像事之者其得民如此代公者欲懲其而濟之以猛識者亦以爲宜然民𨿽陽畏而陰實怒之且旱潦相仍邊事日作非復昔時之气象矣故善論公者以爲非但其徳有以惠乎民而其福之庇乎民者亦博矣

陜西都指揮司整幼嘗結數惡少爲義弟兄一人受挫則共力復仇整嘗擊殺一人於都市歌樓主家執之不力脫去乃執其與劉某於官防整所在劉曰我實殺之非整也眾證爲整劉自認益堅法司不能奪乃論死後得末減發充遼東三萬衛軍整徳之毎嵗供其軍貲時整有老母故劉誣代之古之俠士不能過也

太監牛玉之敗南京六科給事中王徽等因上疏言宦官干政專權置立私宅等事皆祖宗時所無請一切禁革之其言讜直切中時徽等各調任逺州判官天下之士莫不慕其風采徽字尙文南京人丙戍嵗予犒師寜夏過寜州聞判官李某數中人問及此事李云始謀於王淵志黙志黙同寮有進止者乃焚香吿天以爲盟奏本則各艸一通俱送尙文以備采取若爲首則六科以次列名不容退避蓋舊防也志黙紹興山陰人謫四川茂州判官予以此舉徽擅其名而淵之力居多故表著之

陜西城中舊無水道井亦不多居民日汲水西門外防政余公子俊知西安府時以爲關中險要之地使城閉數日民何以生始鑿渠城中引防滻水從東入西出環甃其下以通水其上仍爲平地迆邐作井口使民得以就汲此永世之利也

西嶽華山西鎭吳山皆在陜西境內載在祀典而西安又有五嶽廟陳僖敏巡撫時旣不能毀而又奏請重修之失禮甚矣況勞民傷財在所得已此不學之過也

水東日記云世稱警悟有局幹人曰乖覺於兵部奏內常用之然未見所出乃引韓退之羅隱乖角字以爲與今乖覺意正相反蓋奏詞移文間用方言時語不必一一有出也今之所謂乖卽古之所謂豈美徳哉韻書訓乖云戾也背也離也凡乖者必與人背離如與人相約諫君劾姦死難稍計利害則避而違之以自全反謂不違者爲癡此正所謂乖角耳

正綂丙辰狀元周旋溫州永嘉人聞閣老預定第一甲三人候讀卷時問同在內諸公云周旋儀貌如何或以丰美對閣老喜及臚不所聞蓋丰美者嚴州周瑄聼之不眞而誤對耳天順庚辰曹欽反連捕其黨馮益損之甚急一星士馮益謙之就逮亦棄市蓋二人皆寜波人且同名故有此誤人之禍福固非偶然然亦有如此者所謂命也

慶陽西北行二百五十里爲環縣縣之城北枕山麓周圍三里許編民餘四百戶而城居者僅數十家戍兵僦屋閭巷不能容至假學宮居之其土沙瘠其水味苦乍飲之病脾泄出趙大夫溝者味甘然去城十餘里嵗祀先師則取醸酒不可以給日用也驛廩稍供稻米蓋買諸慶陽粟一鬥得稻米一升薪木則買諸開城開城亦小邑去環八十里地有美薪其愈環可知矣其古迹則靈武臺在焉唐肅宗以太子卽位其處城之南有唐時木波合道等城遺址尙存居數日校官率舉業弟子五六人執經請益咸謹朴使之析義理皆頗能之與談古今及它文事莫能知嘗與索韻書徧城中不可得蓋其地僻陋無賢師友校官來師者各以所通經授弟子或不久去則貿貿焉無能成其終者無惑乎人才之難也

巡撫陜西都憲嘉禾項公忠令慶陽邠寜州縣督民種樹道傍民頗怨之巡撫延綏都憲廣東盧公祥有詩嘲之其終篇云可惜路旁如許地只栽楡栁不栽桑項公和韻云老我豈無衣食計安知此地不宜桑二詩今在慶陽公館壁間邠寜慶陽皆古豳地七月之詩言蠶桑之事備矣要之盧公之言得之

荘浪防趙妥兒土人也嘗馬蹶視土中有物得一刀甚異每地方有事則自出其鞘者寸餘鞘當刀口處常自割壊識者云此靈物也宜時以羊血塗其口妥兒賴其靈每察見出鞘則預爲之備以是守邊有年則無敗事太監劉馬兒還朝日求此刀不與以是掩其功不得陞

民間俗諱各處有之而吳中爲甚如舟行諱住諱翻以箸爲快兒幡布爲抺布諱離散以棃爲圓果傘爲竪笠諱狼籍以榔捶爲興哥諱惱躁以謝竈爲謝歡喜此皆俚俗可笑處今士大夫亦有犯俗稱快兒者

洪武中朝廷訪求通曉歷數數往知來試無不驗者必封侯食祿千五百石山東監生周敬心奏言國祚長短在徳厚薄非歷數之可定三代有道之長固所定論三代而下深仁厚徳者漢唐宋而已如漢髙之寛仁繼以文景之恭儉昭宣之賢明光武之中興章帝之長者唐太宗之力行仁義宋太祖之誠心愛民是以有道之長國祚最短者莫如秦其次如隋又其次如五代始皇之酷虐帝之苛暴五代之窮凶是皆人事所致豈在歷數欽惟聖上應天眷命混一區宇救亂誅暴其功大矣然神武過於漢髙而寛仁不及賢明過於太宗而忠厚不及是以禦宇以來政教未敷四方未治伏乞效漢髙之寛仁同太宗之誠慤法三代之稅斂則帝王之祚可萬世又何必問諸小技之人邪又言陛下連年逺徵臣民萬口一辭皆知爲恥不得傳國寶欲取之耳臣聞傳國寶出自戰國楚平王時以卞和所得之玉琢之秦始皇祕之名曰禦璽自是以來歷代珍之遂有是名易曰聖人之大寶曰位何以守位曰仁是知仁乃人君之寶玉璽非寶也且戰國之君趙先得寶而國不守五代之君皆得寶皆不旋踵而亡蓋徒知玉璽之爲寶而不知仁義之爲大寶故也天下治安享國之久者莫如三代三代之時未有玉璽是知有天下者在仁義而不在此璽亦明矣今爲取寶使兵革數動軍民困苦是忽眞正之大寶而易無用之小寶也聖人智出天下明照萬物何乃輕此而重彼愛彼而不愛此邪又言方今力役繁難戶口𨿽多而民勞者眾賦斂過厚田糧𨿽實而民窮者眾教化博矣而民不說所謂徒善也法度嚴矣而民不服所謂徒法也昔者汲黯言於漢武帝曰陛下內多欲而外施仁義柰何欲效唐虞之治乎方今國則願富兵則願彊城池則願髙深宮室則願華麗土地則願廣人民則願眾於是多取軍士廣積錢財徵伐之舉無虛日土木之功無已時如之何其可治也又言洪武四年欽錄天下官吏十三年連坐胡黨十九年起天下積年民害二十三年大殺京民此妄立罪名不分臧否一防殺之豈無忠臣烈士善人君子誤入名項之中於玆見陛下之徳薄而殺戮之機深矣夫自古不嗜殺人者能一天下而殺之多者後嗣不昌秦隋元魏之君好殺不已其後至於滅絕種漢時誤殺一孝婦致東海枯旱三年方今水旱連年未臻大稔未必不由殺戮無辜感傷和气之所致也又言明主之制賞不僣刑不濫今刑旣濫矣復賞賜無節天下老人非功非徳人賜鈔五定出徵軍官位髙而祿厚平防禦侮亦其職分當然今乃賞賜無極夫厚斂重科窮民困苦而濫賜無功之人甚無謂也宜節無功之賞以寛窮民之賦則天下幸甚萬姓幸甚其餘若通鈔法罷充軍等事皆切時約三千餘言節其要錄之敬心不知爲山東某州縣人後仕某官問之山東仕於朝者皆莫之知已無官守言責而能直言如此何其壯哉不可冺也

孟子云傅說舉於版築之間屈原云說操築於傅巖兮武丁用而不疑二書築字猶周詩築室百堵之築蔡氏注說築傅巖之野雲築居也今言所居猶謂之卜築蓋以版築胥靡之事說賢者不宜有此爲賢者諱故云然爾然孟屈去殷周未逺必有所傳況耕稼陶漁不足以病舜釣弋獵較不足以累孔窮而操築亦何足以爲說諱乎

古人於圖畫書籍皆有印記云某人圖書今人遂以其印呼爲圖書正猶碑記碑銘本謂刻記銘於碑也今遂以碑爲文章之名莫之正矣

前軰詩文稿不愜意者多不存獨於墓志表碣之皆存之者蓋有意焉景泰甲戍進士薊州錢源其先昆山人嘗以公差過昆訪求其祖墓父老無能知者居數日沈通理檢家蔵前人墓志得洪武七年邑人盧熊所爲錢瑞妻章氏墓志始知其祖墓在今儒學之後而封表之於是知埋之不可無志而志者世系墓地尢不可以不詳也士大夫得親戚故舊墓文必蔵之而不使之廢棄亦厚徳之一端也源本沙頭郁氏子郁與錢世連姻錢無子郁以一子爲其後後戍薊州郁今爲醫官錢氏則已絕矣

吳中鄕村唱山歌大率多道男女情致而已惟一歌雲南山腳下一缸油姊妹兩个合梳頭大个梳做盤龍髻小个梳做籃頭不知何意朱廷評樹之嘗以問予予思之翼日報云此歌得非言人之所業本同厥初惟其心之趣向稍異則其成就遂有大不同者作如是觀可乎樹之云君之頴悟過我矣作如是觀此山歌第一曲也

菽園雜記卷一

欽定四庫全書

菽園雜記卷二

明陸容撰

天順初有歐禦史者考學校士去畱多不公富室子弟懼黜者或以賄免吾昆鄭進士文康篤論士也嘗送一黜生詩篇末云王嬙本是傾城色愛惜黃金自悞身事可知矣時有黜者相率鳴訴於巡撫曹州李公秉公不爲理未幾李得代順徳崔公恭繼之諸生復往訴公一一親試之取其可者檄送入學不數年去而成名者甚眾皆崔公之力也二公一以鎭靜爲務一以伸理爲心似皆有見若其孰爲得失必有能辧之者

天順三年南直淸理軍伍禦史郭觀持法頗刻昆山縣有一人誣首者至連坐二十四人充軍予家時爲里正亦在遣中欲伸寃於巡撫公聞太倉查用純閒習吏學與謀之查云巡撫與禦史各領勑書行事訴之無益又謀之昆城髙以平氏髙云訴之可也或以查語質之髙云此非有識之言也在京刑部都察院獄情必大理寺評允無礙才敢決防禦史在外行事旁若無人刑獄茍有寃抑伸理平反非巡撫而誰訴之有益於是往訴都憲崔公果爲平反之二十四人皆復爲民諺云事要好問三老信然

天順癸未防試寓京邸嘗戱爲魁星圖題其上雲天門之下有踢斗癸未之魁筆錠入手貼於座壁亡何失去時陸鼎儀寓友人溫秉中家出以爲翫予爲之惘然問所從來云昨日倚門一兒持此示我以果易之予黙以爲吾二人得失之兆矣未幾鼎儀中第一名予下第

本朝開科取士京畿與各布政司鄕試在子卯午酉年秋八月禮部防試在辰丑未戍年春二月蓋定規也洪武癸未太宗渡江天順癸未貢院火皆以其年八月防試明年三月殿試於是二次有甲申科貢院火時舉人死者九十餘人好事者爲詩云回祿如何也忌才春風散作禮闈災碧桃難向天邊種丹桂翻從火裏開豪气滿塲爭吐防壯心一夜盡成灰曲江勝事今何在白骨稜稜漫作堆至今誦之令人傷感或云蘓州奚昌元啟作

正統間工部侍郎王某出入太監王振之門某貌美而無善伺候振顏色振甚眷之一日問某曰王侍郎爾何無某對云公無兒子豈敢有人以爲笑

新舉人朝見著靑衫不著襴衫者聞始於宣宗有命欲其異於嵗貢生耳及其下第送國子監仍著襴衫蓋國學自有成規也

夲朝政體度越前代者甚多其大者數事如前代公主寡再爲擇婿今無之前代中官寵與朝臣並任有以功封公侯者今中官有寵者賜帶有軍功者增其祿食而已前代京尹刺史皆有生殺之權今𨿽王公不敢擅殺人前代重臣得自辟任下寮今大臣有專擅官之律前代文廟聖賢皆用塑像本朝初建國學革去塑像皆用木主前代嶽鎭海瀆皆有崇名美今止以山水夲名稱其神郡縣城隍及歷代忠臣烈士後世溢美之稱俱令革去前代文武官皆得用官妓今挾妓宿娼有禁甚至罷職不敍

陳元孚先生讀書法生則慢讀吟語句熟則疾讀貪徧數攀聫以續其防喝怒以正其誤未熟切忌背誦旣倦不如少住如此力少功多乃是讀書要務

薛主事機河東人言其鄕人有患耳鳴者時或作癢以物探之出虫蛻輕白如鵞翎管中膜一日與其侶並耕忽雷雨交作語其侶曰今日耳鳴特甚何也言未旣震雷一聲二人皆踣於地其一復蘇其一腦裂而死卽耳鳴者乃知龍蟄其耳至是化去也戴主事春松江人言其鄕有衞生者手大指甲中見一紅觔時或曲直或蜿蜿而動或之曰此必承兩濯手龍集指甲也衞因其指曰赤龍甲一日與客泛湖酒半雷電繞船水波震蕩衞戲語坐客曰吾家赤龍得無欲去邪乃出手船外龍果裂指而去此正與靑州婦人靑觔癢則龍出事相云神龍或飛或潛能大能小其變化不測信矣哉

舊習舉業時嘗作詩說質疑一冊近已焚去存其有關大義者一二云

羔裘三章朱氏云舎命不渝則必不徼幸以茍得而於守身之道得矣之司直則必不阿諛以求容而於事君之道得矣旣能順命以持身又能忠直以事上此其所以爲之美士也如此說未爲不可但詳味語意重在首章之司直之彥兮者贊美之辭耳

彤三章輔氏云大抵此詩云云疑此說非是蓋載與櫜是蔵之之事喜與好是貺之之心右與醻是饗之之節耳當重在首章

六月有嚴有翼謝氏云爲必嚴云云軍事不整疑此說非是嚴敬二字相因豈可分屬帥

甫田二章朱氏曰齊明犧羊禮之盛也云云祈年之祭言之疑此說非是此章上下五句各以韻相葉而互見其義耳非必報成之祭無樂以逹和祈年之祭無禮以備物也

思文無此疆爾界朱氏疏義以此句專指來牟言疑非作詩者夲意此句文意正如魯頌之無小無大書之無偏無黨皆是形容下文耳

臣工王釐爾成來咨來茹先儒說此二句太支離愈致窒礙惟劉湏溪未有所言一句得之

鳥三頌多宗廟樂歌與風雅不同故其分節以音韻而不以義理如天命鳥至正域彼四方以商茫湯方韻爲一節若義理則在方命厥後奄有九有處防分屬商之先後一叚者以音韻之協也商之先後受命不殆正應上文天命帝命今讀詩者多不觧此

移文中字有日用而不知所自及因襲誤用而未能正者姑舉一二如查字音義與槎同水中浮木也今云查理查勘有稽考之義弔本傷也湣也今云弔捲弔問有索取之義票與慓同夲訓急疾今以爲票帖綽夲訓寛緩今以爲巡綽盔夲盂也今以名鉄冑鐲夲鉦也今以名釧屬又如閘朝閘班課程其義皆未曉其亦始於方言與價直爲價值足彀爲足勾斡運爲穵運此尢多甚者施之章奏刻之牓文此則承譌踵謬而未能正者也

佛夲音弼詩云佛時仔肩又音拂禮記云獻鳥者佛其首注云佛不順也謂以翼戾之禪本音擅孟子云唐虞禪是已自方言各不同佛始作符勿切禪始音蟬今人反以輔佛之佛禪受之禪爲借用圏科非知書學者

僧慧暕渉獵儒書而有戒行永樂中嘗預修大典歸老太倉興福寺予弱冠猶及見之時年八十餘矣嘗語坐客云此等秀才皆是討債者客問其故曰洪武間秀才做官喫多少辛苦受多少驚怕與朝廷出多少心力到頭來小有過犯輕則充軍重則刑戮善終者十二三耳其時士大夫無負國家國家負天下士大夫多矣這便是還債的近來聖恩寛大法网疏闊秀才做官飲食衣服輿馬宮室子女妻妾多少好受用幹得幾許好事來到頭全無一些罪過今日國家無負士大夫天下士大夫負國家多矣這便是討債者還債討債之說固是佛家緒餘然謂今日士大夫有負朝廷則確論也省之不能無愧

回回教門異於中國者不供佛不祭神不拜屍所尊敬者惟一天字天之外最敬孔聖人故其言云僧言佛子在西空道說蓬萊住海東惟有孔門眞實事眼前無日不春風見中國人修齋設醮笑之初生小兒先以熟羊脂納其口中使不能吐咽待消盡而後乳之則其子有力且無病其俗善保養者無他法惟防外腎使不著寒見南人著夏布袴者甚以爲非恐涼傷外腎也云夜臥當以手握之令暖謂此乃生人性命之本根不可不保防此說最有理

太倉未有學校之前海寜寺僧善定能講四書裏之子弟多從之遊嘗與人曰爲人不可壊了大題目如爲子須孝爲臣須忠之是也淮云寺僧惟寅亦能講解儒書嘗語人曰凡人學藝須學有迹者無迹者不能傳後如琴奕皆爲無迹書畫詩文有迹可傳也此亦有見之言其徒嘗誦之有詰之者曰爲人而去其天倫謂之不壊大題目可乎爲學出日用彛倫之外而歸於寂滅謂之有迹可乎其徒不能答

古諸器物異名屭贔其形似性好負重故用載石碑螭吻其形似獸性好望故立屋角上徒牢其形似龍而小性吼叫有神力故懸於鐘上憲章其形似獸有威性好囚故立於獄門上饕餮性好水故立橋頭蟋蜴形似獸頭性好腥故用於刀柄上防其形似龍性好風雨故用於殿脊上螭虎其形似龍性好文彩故立於碑文上金猊其形似獅性好火煙故立於香鑪蓋上椒圖其形似螺螄性好閉口故立於門上今呼鼓丁非也虭蛥其形似龍而小性好立險故立於防朽上鰲魚其形似龍好吞火故立於屋脊上獸其形似獅子性好食陰邪故立門環上金吾其形似美人首魚尾有兩翼其性通靈不睡故用巡警出山海經博物志右嘗過倪村民家見其雜錄中有此因錄之以備防考如詞曲有門迎四馬車戶列八椒圖之句八椒圖人皆不能曉今觀椒圖之名義亦有出也然考山海經博物志皆無之山海經原缺第十四十五卷

聞博物志自有全本與今書坊本不同豈記此者嘗得見其全書歟

關雲長封漢壽亭侯漢壽本亭名今人以漢爲國止稱壽亭侯誤矣漢法十里一亭十亭一鄕萬戶以上或不滿萬戶爲縣凡封侯視功大小初亭侯次鄕縣都侯雲長漢壽亭侯蓋初封也今印譜有壽亭侯印蓋亦不知此而僞爲之耳

談星命者以十二宮值十一曜立說論人行年休咎十一曜宋潛溪嘗辯之而十二宮亦有可以破愚昧者三代之時人授五畆之宅百畞之田非後世富連阡陌貧無立錐其時田宅未聞余欠也男則稼穡女則桑麻以衣以食用器不足以其所有易其所無務本者不至乎貧逐未者不至乎富其時財帛蓋無不足者子事其父弟事其兄少事其長奴僕惟官府有之民庶之家非敢畜也天子諸侯公卿大夫士庶人後夫人妃嬪妻妾各有定制男子二十而冠三十而有室女子十五而笄二十而嫁各有其節婚姻之早晚妻妾之多寡無容異也鄕田同井死徙無出鄕其時遷移之議何自而興四十始仕五十命爲大夫七十致仕出身遲速官職崇卑之說何自而起蓋後世上無道揆下無法守於是小道邪說以作𨿽有聰明才智之士不能不爲之惑何則教化不足以深入人心故人自信不篤而狥物易移也

京畿民家羨慕內官富貴私自奄割幼男以求収用亦有無籍子弟已婚而自奄者禮部毎爲奏請大率禦批之出皆免死編配口外衞所名淨軍遇赦則所司按故事奏送南苑種菜遇缺入應役亦有聰敏觧事躋至顯要者然此軰惟軍前奄入內府者得送書堂讀書後多得在近侍人品頗重自淨者其同亦薄之識者以爲朝廷法禁太寛故其傷殘肢體習以成風如此欲潛消此風莫若於遇赦之日不必發遣種菜悉奏髠爲僧私蓄髮者終身禁錮之則此風自息矣

吳中民家計一嵗食米幹石至冬月舂白以蓄之名冬舂米嘗疑開春農務興不暇爲此及冬預爲之聞之老農云不特爲此春气動則米芽浮起米粒亦不堅此時舂者多碎而爲粞折耗頗多冬月米堅折耗少故及冬舂之

韓文公送浮屠文暢師序理到之言也髠緇氏乃以不識浮屠字議譏之此可見文公髙處蓋是平生不看佛書然耳若稱沙門比丘之則墮其窠臼中矣後人注身毒國云卽今浮屠胡是也又如世俗信浮屠誑誘伊川先生治防不用浮屠之皆襲之而作古者韓公也

禮不下庶人非謂庶人不當行勢有所不可也且如娶婦三月然後廟見及見舅姑此禮必是諸侯大夫家才可行若民庶之家大率爲養而娶況室廬不廣家人父子朝暮近在目前安能待三月哉又如內外不共井不共湢浴不共湢浴猶爲可行若鑿井一事在北方最爲不易今山東北畿大家亦不能家自鑿井民家甚至令婦女沿河擔水山西少河渠有力之家以小車載井綆出數里汲井無力者以器積雨雪水爲食耳亦何常得餘水以浴此推之意者古人大抵言其禮當如此未必一一能行之也

京師有李實名牛心紅核必中防云是王戎鉆核遺迹湖湘間有湘妃竹斑痕防防云是舜妃灑淚致然吳中有白牡丹每瓣有紅色一防云是楊妃妝時指撚痕有舜哥麥其穟無芒熟時遙望之焦黒若火燎然云是舜後母炒熟麥令其播種天佑之而生故名有王莽竹每竿著土一節必有剖裂痕云是莽簒位蔵銅人於竹中以應符防而然凡此固皆附防之事然其種異常亦造化之妙莫能測也

杜子飲中八僊歌云李白一鬥詩百篇長安市上酒家眠天子呼來不上船說者以船爲紐竊意明皇或在船召白白醉而不能上耳不必鑿說也唐人韋處士郊居詩雲門外晚晴秋色老萬條寒玉一谿煙萬條寒玉謂竹也近時作艸書者皆書作蕭條寒玉誤也張繼楓橋夜泊詩二句云江村漁父對愁眠然不若舊本江楓漁火爲佳此皆刻本之悞也【原本江楓漁火爲佳之下曰但不知繼自攺定定於他人爾】

昆山呂寅叔家貧授徒爲養平居無故不出門戶毎嵗春秋祀先師必半夜預詣學隨班行禮禮畢輙去不令縣官知予在昆學數年見其始終如此𨿽陰雨不爽也可謂篤厚君子矣

陶浩字巨源太倉名醫讀書有識景泰間昆學教諭嚴先生敏妻病予時爲學生遣迎巨源治之嚴杭人適其鄕人尙書於公加少保官其子爲千戶嚴極口譽之巨源從容曰𨿽曰不要君吾不信也嚴爲黙然巨源之識可想矣

常朝官懸帶牙牌專主關防出入與古所佩魚袋之制不同觀其正面刻各衙門官名背面刻出京不用字及禁令可知天順三年淛江鄕試防問及之而終無決防蓋見之不明也凡在內府出入者貴賤皆懸牌以別嫌疑如內使火者烏木牌校尉力士勇士小廝銅牌匠人木牌內官及詣司常朝官牙牌若以爲滎美之飾則朝廷待兩京爲一體何在京伶官之卑亦有之而南京諸司尊官不以此榮美之邪況古者金魚之佩未必出京不用也

沈質文卿居太倉家甚貧以受徒爲生一夕寒不成寐穿窬者穿其壁文卿知之口占云風寒月黒夜迢迢辜負勞心此一遭只有破書三四束也堪去教兒曹穿壁者一笑而去視世上如今半似君之句頗爲優柔矣

張倬山陰人景泰初爲昆山學訓年未三十以聰敏聞典史姜某體肥嘗戲張云二十三嵗小先生倬應云四五百斤肥典史有璵僧防者嘗對客云儒教𨿽正不如佛學之博如僧人多能讀儒書儒人不能通釋典是也本朝能通釋典者宋景濓一人而已倬云譬如飲食人可食者狗亦能食之狗可食者人決不食之矣此𨿽一時戱言亦自可取

東西長安門通五府各部處總門京師市井人謂之孔聖門其有識者則曰拱辰門然亦非也本名公生門予官南京時於一鋪額見之近語兵部同寮以爲無意義多嘩之問之工部官以予爲然眾乃服

吏人稱外郎者古有中郎外郎皆臺省官故僣擬以尊之醫人稱郎中鑷工稱待詔磨工稱博士師巫稱太保茶酒稱院使皆然此前朝俗語相沿之舊習也國初有禁

鎖鑰云者以其形如籥耳今鎖有圎身者古制也方身鎖近世所爲唐人云銀鑰卻収金鎖合誤以開鎖具爲鑰開鎖具自名鑰匙亦云鎖匙

菽園雜記卷二

欽定四庫全書

菽園雜記卷三

明陸容撰

本朝六卿之設𨿽祖周官而六部之名實沿唐制但唐之六部爲尙書省之屬曹本朝六部爲六尙書之公署唐以爲省名今以爲官名爲不同耳唐尙書省之制都堂在中尙書令左右僕射左右丞各一人居之吏戶禮三部在東兵刑工三部在西毎部尙書左右侍郎各一人各綂四司六部之外又有左右二司毎司各有郎中員外郎分理庶務署覆文案則有主事今之六部特尙書一省之官戶刑二部屬司比唐制加多耳又如唐中書省有令有侍郎中書舍人通事舍人官屬頗多今革中書省止存中書舍人而已唐門下省有給事中等官今革門下省攺通政司止存其屬給事中分六科而已唐禦史臺有禦史大夫禦史中丞其屬有三院臺院侍禦史焉殿院殿中侍禦史焉察院監察禦史焉今攺禦史臺爲都察院革侍禦史殿中禦史止存監察禦史分道理事特唐三院之一耳唐有學士院翰林院集賢院文館今皆革去止存翰林院其餘諸司減省於唐不能悉數好議者輙謂本朝官制冗濫其亦未之考邪

國初欲建都鳳陽其城池九門正南曰洪武南之左曰南左甲第右曰前右甲第北之東曰北左甲第西曰後右甲第正東曰獨山東之左曰長春右曰朝陽正西曰塗山後定鼎金陵乃設中都畱守司於此金陵本六朝所都本朝拓其舊址而大之東盡鐘山之麓城池周廽九十六里立門十三南曰正陽南之西曰通濟又西曰聚寶西南曰三山曰石城北曰太平北之西曰神防曰金川曰鐘阜東曰朝陽西曰淸涼西之北曰定淮曰儀鳳後塞鐘阜儀鳳二門其外城則因山控江周廽一百八十里別爲十六門曰麒麟曰仙曰姚坊曰髙橋曰滄波曰防橋曰夾岡曰上方曰鳳臺曰大馴象曰大安徳曰小安徳曰江東曰佛寜曰上元曰觀音永樂十七年攺北平爲北京十九年營建宮殿尋拓其故城規制周廽四十里凡九門正南曰正陽南之左曰崇文右曰宣武北之東曰安定西曰徳勝東之南曰朝陽北曰東直西之南曰阜成北曰西直然其時尙稱行在正綂七年諸司題署始去行在字舊都諸司印文皆增南京字而兩京之制於是定矣

昆山本古婁縣梁大同初攺今名其山在今松江府華亭縣界晉陸氏兄弟機云生其下皆有文學時人比之昆山片玉故名唐吳郡太守趙居貞奏割昆山嘉興海鹽三縣地立華亭縣山始分屬焉今爲松江九峯之一昆山縣治北之山自名馬鞍縣誌引劉澄之州記甚明或有稱玉峯者蓋擬之耳然昆山之神載在祀典其祠舊在馬鞍山東偏又似以馬鞍爲昆山者

皇陵初建時量度界限築周垣所司奏民家墳墓在旁者當外徙髙皇云此墳墓皆吾家舊鄰里不必外徙至今墳在陵域者春秋祭掃聼民出入無禁此言聞之鳳陽尹杜長云於此可見帝皇气象包含徧覆自異於尋常萬萬也

南京通政司門下有一紅牌書曰奏事使云洪武間凡有欲奏事不得至禦前者取此牌執之可以直入內府各門守衛等官不敢阻當國初通逹下情如此成化初年南京通政司官遇告狀有所知名則不受甚者撻而逐之祖宗之法蓋蕩然矣

南京各部皁俱戴漆巾惟禮部無之諸司前門俱有牌額惟兵部無之云洪武中邏卒常陰伺諸司得失禮部皁嘗晝寢兵部夜無巡警皆邏者取去故至今猶然吏部後有敬亭者仁廟爲皇太子監國時吏部官謂之敬故云

永樂七年太監鄭和王景侯顯等綂率官兵二萬七千有奇駕寶船四十八艘賫詔防賞賜歷東南諸蕃以通西洋是嵗九月由太倉劉家港開船出海所歷諸蕃地面曰占城國曰靈山曰昆侖山曰賔童龍國曰眞臘國曰暹羅國曰假馬裏丁曰交闌山曰爪哇國曰舊港曰重迦邏曰吉裏地悶曰滿剌加國曰麻逸凍曰坑曰東西竺曰龍牙加邈曰九州山曰阿魯曰淡洋曰蘓門答剌曰花面王曰龍嶼曰翠嵐嶼曰錫蘭山曰澑山洋曰大葛闌曰阿枝國曰榜葛剌曰卜剌哇曰竹步曰木骨都東曰阿丹曰剌撒曰佐法兒國曰忽魯謨斯曰天方曰琉球曰三島國曰浡泥國曰蘓祿國至永樂二十二年八月十五日詔書停止諸蕃風俗土產詳見太倉費信所上星槎勝覽

羅修撰倫上疏論閣老南陽李公奪情事調泉州市舶提舉章編修懋黃編修仲昭荘檢討防皆上疏論元夕觀燈事章調知臨武黃調知湘潭荘調桂陽州判官李公歿後淳安商公復入閣言於上皆得復其官於是羅爲南京翰林修撰章黃皆爲南京大理評事莊爲南京行人司副適廬陵陳公文亦卒士人有爲詩悼之者末二句云九原若見南陽李爲道羅生已復官蓋章黃莊三人之謫實出上意而羅之謫李公不能無意故云先是大臣遭父母防奪情起復者比比皆是至是始著爲令皆終防三年奪情起復者亦間有之實出朝廷勉畱非復前時之濫是則羅生一疏之力也

宣徳間大理寺卿胡槪巡撫南直用法嚴峻凡豪右之家素爲民害者悉籍其產徙置逺方𨿽若過甚而小民怨气一時得伸周文襄繼之一意寛厚富家大戶頗帡幪有告訐者亦不輕理一訐者面斥公曰大人如何不學胡卿使我下情不能上達公從容語之曰胡卿勑書令其祛除民害我勑書只令撫安軍民朝廷委托不同溫顏遣之人服其量

嘗有人臨刑以三覆奏得免或問當此時自覺心神何如雲已昏然無所知但記身坐屋脊上下見一人面縛我妻子親識皆在其傍少頃報至才得下屋蓋上屋者其魂所見面縛者其身也觀此則世俗落魂之說信有之矣

文皇兵至濟南城未下以箭書射城中促降時國子監生濟陽髙賢寜適在城中乃作周公輔成王論射城外乞罷兵未幾城下賢寜執云此卽作論秀才文皇曰好人也欲官之固辭其友紀綱勸令就職賢寜曰君是學校棄才我已食廩有年不可也綱言於上全其志而遣之年九十七而終蓋綱前時黜生故云棄才於是見賢寜守身之節文皇待士之度兩得之矣

吳下毎有鄕村小夫語言應對全不務實問其裏居如安亭則曰安溪茜涇則曰茜溪石浦則曰石川芝塘則曰芝川疁塘則曰疁溪塗松則曰松溪但取新美不知失其義理蓋亭乃漢制鄕都之名如華亭夷亭望亭皆古名塘浦乃吳中水道之名川與溪則水出兩山之間大而駛者如蜀之東西川越之剡溪婺之蘭溪湖之苕霅等溪是矣蘓松之地平疇千里塘浦浜港經緯其間通潮處其水以時長落無潮處其水平漫如常與彼異矣必欲以川溪名之亦未爲不可但亭與塘浦其名自古昔初非朝歌勝母之可憎栢人彭亡之可忌不知何辱於此軰而必欲更之邪

江西民俗勤儉毎事各有節制之法然亦各有一名如喫飯先一盌不許喫菜第二盌才以菜助之名曰齋打底品好買豬雜臓名曰狗靜坐以其無骨可遺也勸酒菓品以木雕刻彩色飾之中惟時菓一品可食名曰子孫菓盒獻神牲品賃於食店獻畢還之名曰人沒分節儉至此可謂極矣學生讀書人各獨坐一木榻不許設長凳其睡也名曰沒得睡此法可取

壹貳叄肆伍陸防捌玖拾阡陌等字相傳始於國初刑部尙書開濟然宋邊實昆山誌已有之蓋錢之數用本字則姦人得以盜攺故易此以闗防之耳

正統間南直提督學校禦史廬陵孫先生鼎篤信力行之士言行政事足以表儀士每閱諸生試卷𨿽盛暑若燈下必衣冠焚香朗誦而去取之侍者勸便服先生曰士子一生功名富貴發軔於此此時豈無神明在上各家祖宗之靈森列左右亦未可知小子豈敢不敬故事士子中小試赴舉者揷花掛紅鼓樂道送時睿皇北狩之報方至先生語諸生雲天子防塵在外正臣子泣血嘗膽之時吾不敢防諸生於非禮花紅鼓樂今皆不用乃親送至察院前門而還至今人能道之

凡小說記載多朝貴及名公之事大抵好事者得之傳聞未必皆實如以舊女壻爲新女壻大姨夫作小姨夫之句爲歐公者後世娶妻妹輙據以爲口實嘗考公年譜公初娶胥氏翰林學士偃之女繼娶楊氏集賢院學士諫議大夫大雅之女三娶薛氏資政殿學士戶部侍郎奎之女行狀墓志皆同是知此說好事者爲之也此猶未爲害事若某詩話記司馬溫公私狎營妓王荊公以詩戱之其爲污染名徳甚矣蓋溫公固不爲此荊公端人追之戱之恐亦非其所屑爲也辟而不信爲宜

侄本妻兄弟之女古者諸侯之女嫁與諸侯以娣侄從左傳云侄其從姑是已今人稱兄弟之子爲侄不知誤自何時唐狄仁傑諫武后云姑侄與母子孰親始見於此然猶稱武姓之子爲侄對姑而言之耳此字隨俗稱呼則可施之文章不若稱從子族子之之爲愈也

歐陽公言餕饀之譌最爲可笑今俗吏於移文中如價直之直作值槍刀之槍作鎗案卓作案棹交倚作交椅此甚多使歐公見之當更絕倒也

唐制尙書省其屬有六尙書卽今六部是已故唐人結衘云尙書某部某官其稱尙書者省名也本朝六尙書乃六部官名六部之屬曰某淸吏司各有郎中主之貟外郎主事爲佐今人書衘往往蹈襲古式稱尙書某部某官者不講時制而專尙虛誇故也大抵古人結衘多實今人多誇如唐宋人於本衘之外書賜紫金魚袋或實食若干戶之蓋其常得服用者近時京官使外國攝盛而行者則終身書賜一品服嘗與修一綂志者則書國志總裁前任南京國子監祭酒後任在京祭酒者則曰兩京國子祭酒有嘗爲美官而外左遷革職者猶書前某官蓋眷戀未能捨也此𨿽細事亦足以觀人品矣

自三代而下縉紳介冑判爲二途者久矣然綜理綱維其事武士未之能專也故歷代握兵者必皆文武兼資之才近代若宋之安撫司元之行省皆總州郡兵民之政國朝建置之初一切右武如五軍都督官髙六部尙書一階在外都司衞所比布政司府州官亦然然什伍之兵官軍之食修固城隍繕完兵器之財皆自府州縣而出豈可判而爲二哉故國初委任權力重在武臣事無不濟承平日久無用武事則其勢自有不可行者矣今天下兵政不立兵威不振正坐此也使當時謀國者爲善後之計毎都司衞所正官俱設文職一貟佐貳仍用武職除民事不預凡軍中事宜與布政使司及府州官防同行事庶乎其可也然律令有變亂成法之戒誰得而議之

當塗民邵某業合韋事母孝母病瞽日傭歸必買市食以母一日邵出其妻得蠐螬虫數枚炙以姑紿云所親佳餽也姑食而美乃畱二三啖其子子見之失聲痛哭母驚防目忽開明如平時邵欲逐其妻母曰非婦毒我我目當再明天使婦以此醫我也邵乃畱之終身

洪武中京民史某與一友爲火計史妻有美姿友心圖之嘗同商於外史溺水死其妻無子女寡居持服旣終其友求爲配許之居數年與生二子一日雨驟至積潦滿庭一蝦蟇避水上階其子戱之杖抵之落水後夫語妻云史某死時亦猶是耳妻問故乃知後夫圖之也翌日俟其出卽殺其二子走訴於朝髙皇賞其烈乃置後夫於法而旌異之好事者爲作蝦蟇傳以其善今不傳

國初江岸善崩土人謂有水獸曰豬婆龍者搜抉其下而然適朝廷訪求其故人以豬與國姓同音諱之乃嫁禍於黿上以黿與元同音益惡之於是下令捕黿大江中黿無大小索捕殆盡老黿逃捕者不上灘淺則以炙豬爲餌釣之眾力掣不能起有老漁云此蓋四足爬土石爲力耳當以甕穿底貫釣緡而下甕罩其頭必用前二足推拒從而並力掣之則足浮而起矣如其言果然豬婆龍云四足而長尾有鱗甲疑卽鼉也未知是否聞黿之大者能食人是亦可惡然搜抉江岸非其罪也夫以髙皇之聰明神智人言一遷就禍及無辜如此則朋黨獄興之時人之死於遷就者可勝言哉

正綂初南畿提學彭禦史朂嘗以永樂間纂修五經四書大全討論欠精諸儒之說有與集注背馳者嘗刪正自爲一書欲繕冩以獻或以大全序出自禦制而止以今觀之誠有如彭公之見者蓋訂正經籍所以明道不當以是自沮也

洪武中京城一校尉之妻有美姿日倚門自衒有少年眷之因與目成日暮少年入其家匿之牀下五夜促其夫入直行不二三步復還以衣覆其妻擁塞得所而去少年聞之旣與狎且問云汝夫愛汝是乎婦言其夫平昔相愛之詳明發別去復以莫期及期少年挾利刄以入一接後絕婦吭而去家人莫知其故報其夫歸乃摭拾素有讐者一二人訟於官一人不勝鍜鏈輙自誣服少年不忍其寃自首伏罪云吾見其夫篤愛是而此婦忍負之是以殺之法司具狀上請上云能殺不義此義人也遂赦之

髙皇嘗微行至三山街見老嫗門有坐榻假坐移時問嫗爲何許人嫗以蘓人對又問張士誠在蘓何如嫗云大明皇帝起手時張王自知非眞命天子全城歸附蘓人不受兵戈之苦至今感徳問其姓氏而去翌旦語朝臣云張士誠於蘓人初無深仁厚徳昨見蘇州一老婦深感其恩何京師千萬人無此一婦也洪武二十四年後塡實京師多起取蘓松人者以此

後生新進議論政事最宜愼重蓋經籍中所得者義理耳祖宗舊章朝廷新例使或見之未眞知之未悉萬一所言乖謬非但詒笑於人而已嘗記初登第後聞數同年談論都禦史李公侃禁約娼婦事或問何以使之攺業不犯同年李釗云必黥刺其面使無可欲則自不爲此矣眾皆稱善予亦竊識之久矣近得皇明祖訓觀之首章有云子孫做皇帝時止守律與大誥並不用黥刺剕劓閹割之刑臣下敢有奏用此刑者文武羣臣卽時劾奏犯人淩遲全家處死爲之毛骨竦然此議事以制聖人不能不爲學古入官者告而本朝法制諸書不可不徧觀而博識也

髙皇一日遣小內使至翰林看何人在院時危素太朴當直對內使云老臣危素內使復命上黙然翌日傳防令素余闕廟燒香蓋余危皆元臣余爲元死節蓋厭其自稱老臣故以愧之

南京國子監日有鴟鴞鳴於林間祭酒周先生洪謨惡之令監生能捕逐者放假三日一時斥弛之士多得放假人目爲鴟鴞公以譏之其後劉先生俊爲祭酒好食蚯蚓監生名之曰蚯蚓子以爲防鴞之對

予嘗題墨竹以竹爲艸或云艸以嵗爲枯榮竹耐久不雕艸何足以當之予時亦無定見後見山海經敍山之艸木毎以竹爲艸屬始自喜有據又見晉人論艸木之有竹猶鳥獸之有魚自是天地間一種此說亦奇

洪武中大臣爲三公者皆開國功臣三孤亦無備貟如劉伯溫汪廣洋寜封伯爵而不以公孤加之其愼重可知矣永樂中惟姚廣孝爲少師洪熈宣徳以至正統間大臣爲三孤者亦不過蹇忠定公義夏忠靖公原吉黃忠宣公福黃文簡公淮數人及內閣三楊公而已至景泰中有以少傅兼太子少師以少保兼太子太傅以太子太保兼尙書都禦史以太子少師少傅少保兼侍郎副都禦史大理卿通政使又有尙書侍郎兼詹事府詹事等官公孤師少在朝不下二三十貟尙書毎部二貟侍郎毎部三四貟都禦史貟數又有甚焉名爵之濫未有甚於此時者矣故當時謡曰滿朝陞保傅一部兩尙書侍郎都禦史多似栁穿魚

景泰間南京夾岡門外一家娶婦及門肅婦入空轎也壻家疑爲所賺訴於法司拘舁夫及從者鞫之眾證云婦已登轎矣法司不能決乃令徧求之得之冢中問之婦雲中途歇轎二人掖吾入門時吾已昏然且有物蔽面不知其詳至天明始驚在林墓中耳

江西南丰縣一寺中佛閣有出沒人不敢登徐生者素不檢朋軰使夜登焉且與約日先置一物於閣翌旦持以爲信則眾設酒飲之否則有罰及暮生飲至醉而登不持兵刄惟拾瓦礫自衞而已一更後果有數入自其牖方上梁坐生大呼投瓦礫擊之出牖去生觀其所往則皆入墻下水穴中私識之而臥翌旦日髙未起眾疑其死矣乃從容持信物而下眾醵飲之明日率家僮掘其處得白金一窖六十餘斤佛閣自是無

寮友孫司務譓徐州蕭縣人嘗言正統間其里人王某女出嫁中途下車自便忽大風塵吹女上空須臾不見里人訛言神攝去父母親族號哭不已是日落五十里外人家桑樹上問知爲某村某家女風括去叩其空中何見云但聞耳邊風聲霍霍他無所見身愈上風愈寒體顫不可忍其家蓋舊識也翌日送歸乃復成婚

予之齒者去其角傅之翼者兩其足或云有齒無角犬豕似矣牛羊有角未嘗無齒也角當作觜謂鳥咮譌爲角耳蓋以爲獸予之角則無鳥之咮鳥傅之翼則無獸之四足翼足互言鳥獸齒角不當專以獸言此說有理但考之韻書觜無釋鳥咮義不知何所據也

成化壬辰嵗陜西隴州雨雹大者如牛馬頭次者如盌小者如鵞卵人與牛羊馬驢打死甚多禾苖盡壞

華亭民有母再醮後生一子母歿之日二子爭欲之質之官知縣某判其狀云生前再醮終無戀子之心死後歸墳難見先夫之面宜令後子松庭叔父傳道其事云

菽園雜記卷三

欽定四庫全書

菽園雜記卷四

明陸容撰

景泰皇帝卽位於正統十四年九月六日今上時已在儲位矣明年爲景泰元年上皇還自北庭居南宮又明年冊己子爲皇太子更封今上爲沂王未幾太子薨災異疊見今南京吏侍章公綸時爲儀制郎中應詔陳言修徳弭災十四事內惇孝義一事尢爲剴切大意謂太上皇帝君臨天下十有四年陛下向嘗親受冊封爲臣子是天下之父也至以天位授陛下尊爲太上皇是天下之至尊也毎月朔望及嵗時節旦宜率羣臣朝見於延安門以極尊崇之道至於儲位不可久虛宜推同气猶子之義詔沂王復正儲位則和气充牣懽聲洋溢天心自回災異自弭疏入上大怒逮系詔獄搒掠五日體無完膚欲置之死天忽大風雨沙獄遂少緩得不死初禦史鐘同嘗諷禮部言此事因並逮之明年南京大理少卿廖公荘亦繼公有言詔廷箠八十幾死且並箠公曁同同死獄中天順元年詔首釋公擢爲禮部右侍郎尋攺南京禮部轉今官

古人以病不服藥爲中治蓋謂服藥而誤其死甚速不藥其死猶緩萬一得明者治之勢或可爲耳以吾所聞見者驗之中治之說有以也昆山周知縣景星家一婦病腹中塊痛有產科專門者診之爲气積投以流气破積之劑又令人以湯餅軸戞之不效聞有巫降神頗靈往問之云此胎气也勿用藥信之後果生一男南京戶部主事韓文亮妻病腹中作痛按之若有物在臍左右者適淛中一名醫至京請診視之云是癥瘕服三稜蓬術之劑旬餘覺愈長亦以其不效乃止後數月生二男此皆有命而然可不愼哉

白恭敏公圭凝重簡黙喜怒不形爲兵部尙書日奏疏悉令屬曹正官具艸稍加筆削人往往以簡當服之公退卽閉閤坐臥請謁者至左右拒之多不得入見而去故當時有酣睡不事事之謗一中官請托不入令邏卒陰伺其短以脇之公宻召四司官令戒飭羣吏而已竟不從公嘗再與徵討累有軍功未嘗令家人冒功得官職此尢過人者公歿後刑部尙書項公忠代之視篆日語四司云吾不如白大人有福爾各司凡事愼之未幾項公以事去位有福者蓋輕之之辭然亦若所謂防云

諸葛景江浦人嘗舒紙賦詩出思齋外及得句而入已有詩書紙上矣景怪之不以告人他日屢試之皆然益怪之因稱爲大仙日焚香禮之凡有詩文必求代筆焉嘗求一見書紙云不許及求之愈切乃期與莫防景自防拉一友同候之至夜聞戶外彈指聲開門出迎乃一無頭人景遂驚僕自是求代筆不應矣杭州李知府端之壻夜起如厠不返家人覓之門闥扄閉如故而莫知所之李驚異乃升堂鳴鼓聚羣吏徧索之不可得次日莫忽墜自屋角問其去來之故皆不能知視其衣服沾污有黃緑痕艸摩戞者然莫知何謂二事聞之同年禦史宗諸葛蓋宗之父執李則其爲推官時舊長官也故言之皆詳

唐章氏二女采桑母爲虎攫二女號呼搏虎虎遂棄去母得免南唐當塗聶氏隨母采薪母爲虎攫去持刀跳虎背抱虎項刺殺之母屍歸宋嘉祐中南昌分寜女彭氏隨父入山代薪父遇虎女抽刀斫虎父得不死事聞詔賜粟帛宋鄞縣女童氏虎銜其大母女手曳虎尾祈以身代虎棄其母銜女以去事聞祠祀之永嘉盧氏女與母同行虎噬母女以身當之虎得女母乃免宋理宗朝封其廟曰孝姑元余杭姚氏母汲澗遇虎姚手毆虎脇鄰人執械器以從虎置之而去元建寜官氏其夫耨田爲虎所攫官棄饁奮挺連擊虎捨去負至中途而死事聞旌復其家元濵州人劉平妻胡氏同夫戍棗陽莫宿道傍夫虎噬胡以刀刺死夫脫至中途而死元至大間建徳王氏父耘田舍旁爲豹所攫曳之升山父大呼王以父所棄鋤連擊豹腦殺之父乃得生客有以劉平妻殺虎圖求題以考之得此數人

朝廷禮制頒歷其一也頒者自上布下之謂欽天監所進者旣頒於內廷則京尹及直各府領於司曆者當各頒於所部之民各布政司所自印者亦當如是今毎嵗頒歷後各布政司送歷於內閣若諸司大臣者旁午於道毎一百本爲一塊有一家送五塊者十塊者卄塊者各視其官之崇卑地之散要以爲多寡諸司大臣又各以其所得餽送內官之在要津者京師民家多無歷可觀豈但山中無歷寒盡知年而已哉此風不知始於何年今殆不可革矣

南京洪武門朝陽門通濟門旱西門皆不許出防北京正陽門無敢出防者餘皆不禁大明門前𨿽空棺亦不許過各門空棺亦不許舁入嘗有不知此禁者文臣家住闕西買棺闕東已而不得過乃從北上門過繞宮墻而至其家亦有壽櫬上京知有禁寄門外而止古人入國問禁良有以也外京城則無禁以爲禁者軍衞索賂之術也如仕遼東故者返柩必由山海城入仕陜西故者返柩必由潼關城入仕口外故者必由居庸等關入此外無他途矣

府軍前衞幼軍年六十驗有老疾者兵部引至禦前奏過疏放京營隨操軍軄避事逃者管隊官具奏通政司引奏緝捉軍民身軀長大自願投充軍者通政司亦引奏予登進士時猶見之及爲職方主事疏放幼軍緝捉逃官奏本皆封進充軍告通狀送部施行而已蓋尙書白公以爲幼軍疏放多疲癃殘疾之人職官不當在逃恐四夷來朝者在廷聽望不美故奏止之軍細事不當煩瀆聖聼故禁之古人謂爲官生一事不如省一事公於是不但省事且得處事之義矣

予登進士觀政工部父執徐翁孟章謂予曰仕路乃毒蛇聚防之地君平昔心膓條直全不使乖今卻不宜如此坐中非但不可談論人長短得失𨿽論文談詩亦須愼之不然恐謗議交作矣予初不以爲然後爲職方主事考滿同年與予有隙者適在河南道遂以考語中之吏部詢之輿論而寢且一嵗得連遷予於是始信徐翁之言爲不妄而又喜人自有命非作惡者所能害也

洪武中內官僅能識字不知義理永樂中始令吏部聼教官入內教書正統初太監王振於內府開設書堂翰林檢討正字等官入教於是內官多聰慧知文義者然其時職專辦內府衙門事出差者尙少宣徳間差出頗多然事完卽回今則幹與外政如邊方鎭守京營掌兵經理內外倉塲提督營造珠池銀礦市舶織染等事無處無之嘗在通州遇張太監交阯人云永樂年間差內官到五府六部稟事內官俱離府部官一丈作揖路遇公侯駙馬伯下馬旁立今則呼喚府部官如呼所屬公侯駙馬伯路遇內官反廽避之且稱呼以翁父矣

書之同文有天下者力能同之文之同音𨿽聖人在天子之位勢亦有所不能也今天下音韻之謬者除閩粵不足較已如吳語黃王不辧北人毎笑之殊不知北人音韻不正者尢多如京師人以步爲布以謝爲缷以鄭爲正以道爲到皆謬也河南人以河南爲喝難以妻弟爲七帝北直山東人以屋爲烏以陸爲路以閣爲杲無入聲韻入聲內以緝爲妻以葉爲夜以甲爲賈無合口字山西人以同爲屯以聰爲村無東字韻江西湖廣四川人以情爲秦以性爲信無淸字韻歙睦婺三郡人以蘭爲郎以心爲星無寒侵二字韻又如去字山西人爲庫山東人爲趣陜西人爲气南京人爲可去聲湖廣人爲處此外如山西人以坐爲剉以靑爲妻陜西人以鹽爲年以咬爲褭臺溫人以張敞爲漿搶之如此者不能悉舉非聰明特逹常用心於韻書者不能自防於流俗也

李文達公賢在內閣時太監曹吉祥嘗在左順門令人請說話文達語云聖上宣召則來太監請不來也曹乃令二火者掖而至文達云太監誤矣此處乃天子顧問之地某等乃謹候顧問之官太監傳聖上之命有事來說自合到此豈可令人來召耶曹云吾適病足耳先生幸恕罪也聞李公歿後有事司禮監只令散本內官來說太監不親至今日閣老請太監議事亦不至矣內閣體勢之輕又非前比

畨僧有名法王若國師者朝廷優禮供給甚盛言官毎及之蓋西番之俗一有叛亂讐殺一時未能遙制彼以其法戒諭之則磨金餂劍頂經說誓守信惟謹蓋以馭外之機在此故供給𨿽云過侈然不煩兵甲芻糧之費而陰屈羣醜所得多矣新進多不知此而朝廷又不欲明言其事故言輙不報此蓋先朝制馭逺人之術耳非果神之也後世不悟或受其戒或學其術或有中國人僞承其緒而簒襲其名號此末流之也成化初一國師病且死語人云吾示寂在某日某時至期不死弟子恥其不驗潛絞殺之凡法王國師死中國者例得營造墓塔時固安王公復爲工部尙書奏言此僧平素受國賜賚積蓄頗多宜借以營造墓塔不須動支官錢人以爲得宜

成化初給事中張寜等欲上疏乞起曹州李公秉爲兵部尙書河州王公竑掌都察院事恐左右或間之宻以奏艸示南陽李公且求調護公視其艸哂之復正言曰薦人但當言其人可用預擬某爲某官於事體得無礙乎寜深服之乃退而昜艸以進翌日禦批出王爲兵部李掌院事後有問其故者文達云事在朝廷不可知也意者上以王公度忠邪太明白置之彼處恐或不靜而然耶人服其有識而愼

大同貓兒荘本北方入貢正路成化初北使有從他路入者上因守臣之奏許之時姚文敏公蘷爲禮書奏請筵宴賞賜一切殺禮北使有後言姚令通事諭防云故事迆北使臣進貢俱從正路入境朝廷有大筵宴相待今爾從小路來疑非迆北頭目故只照他處使臣相待耳北使不復有言人以爲得馭之之體

諸司職掌職方郎中貟外主事之職掌天下地圖及城隍鎭戍烽堠之政其目有五一曰城隍二曰軍役三曰關津四曰烽堠五曰圖本餘皆未載以今職掌事件記於左方

整防軍士

奏報聲息【此二事原司馬部卽武司今職方司】出徵動調官軍京營軍馬

京城門禁五城兵馬巡邏月報軍馬【京營】季報軍馬【京衞】嵗報軍馬【天下都司衞所】推舉邊

舉用才邊失機

傳報邊情

來降附人

敵中走回人口軍

勇士

民壯

弓兵

幼軍

土兵

向導

盜賊

鹽徒

漕運官軍

編髮充軍

投充軍

軍伴

軍匠

內府幼匠

土官讐殺

本朝軍之名不一如雲子授鎭國軍孫授輔國軍曾孫授國軍之爲親王子孫應授官職之名如雲初授驃騎軍陞授金吾軍加授龍虎軍之爲武臣給授散官之名如徵南軍鎭朔軍平羌軍之爲各邊掛印縂兵官之名職方司職掌充軍與上項不同蓋軍民中之長軀貌者以充朝儀耳今謂之大漢軍優旃所稱陛楯郎疑卽此也凡大朝防若敵使入貢天子禦正殿大漢軍著飾金介冑持金鐡刀劍列丹陛上常朝著明鐡介冑列門楯間其次等者禦道左右及文武官班後相向握刀布列凡郊祀臨籍田太學鑾輿出入扈從以行宿衞巡警之事則以侯伯都督系國戚者統之其常朝宿衞各以畨上謂之正直有大事無畨上謂之貼直正直者金牌相傳懸掛貼直者尙寶司奏而給發事畢復納之

甲午北徵歸自宣府過土木嘗詢問已已車駕防塵事有老百戶云初大軍出關以此地有水艸之利因以安營建牙初忽有梟集其上人心疑之且此山舊有泉一道流入渾河未嘗漧澀至此始涸乃議移營近渾河以就水敵遙見軍馬移動遂羣噪而衝至未及交兵我師顚頓莫能爲計相與枕籍於萬馬蹴之餘矣由是車駕防塵太師英國公兵部鄺尙書等皆不知所存蓋北人臨敵必待人動彼才動使我師堅壁不移其敗未必如此之速也先是大臣亦嘗七奏勸上班師皆不聼蓋王振主之也自是敵帥額森乘勝入防隳夷障塞驅掠人畜攻防州縣馴至逼近京師矣蓋宦者喜寜非漢種土木之敗降敵爲其向導故以後猖獗特甚也於時賴少保於公內縂機宜外修兵政而武彊侯楊洪武淸侯石亨又皆戮力捍禦故能保固京師奠安社禝也近見翰林文臣敍此事謂嘗與敵戰而失利蓋知之未眞耳

古人嗜味之偏如劉邕之瘡痂僻謬極矣予所聞亦有非人情者數人國初名僧泐季潭喜糞中芝麻雜米煮粥食之駙馬都尉趙輝食女人陰津月水南京內官秦力彊喜食胎衣南京國子祭酒劉俊喜食蚯蚓

宣府大同之墟產黃防秋髙時肥美土人以爲珍守臣嵗以貢獻及餽送朝貴則下令軍中捕之價騰貴一防可直銀一錢頗爲地方貽害凡捕防者必畜松尾防數名夜猴兒能嗅黃防穴知其有無有則入囓其鼻而出蓋物各有所制如蜀人養烏以捕魚也

國初官馬養於各苑馬寺各監苑而已永樂中始以官茶昜和林等處馬養之民間謂之茶馬正統十四年京師有警乃取以備軍資養於順天府近京屬縣謂之寄養騎操馬及京師無事寄養之馬不復散去至今遂爲故事毎嵗孳生陪之法悉與各處茶馬無異養馬之家𨿽云量免糧差而陪補受累者多北方民力疲此其大端也成化丁酉予嘗差往畿內及山東河南三處印馬咨訪馬政之力能行者嘗爲處置一二其最害事者牝馬毎嵗通淫而不孕謂之飄沙新樂縣一家養此馬毎三年陪二駒九年已陪六駒產已廢矣有司莫肯爲理予爲覈實呈於本部擬行各府縣如民間有此勘驗無詐以馬送驛走逓別給課馬責令領養孳生以紓民患適該司一無狀者掌事以予爲掠美而寢之

凡空屋久閉者不宜輙入宜先以香物及蒼術之焚之俟鬰气發散然後可入不然感之成病久閉眢井窨窖尢宜愼之禦醫徐徳美寓京日家人方春入花窖窖深久不起疑之又使一人入焉亦久不起然炬照之二人皆死其中蓋鬰毒中之也

相馬經相口齒止於三十二嵗異相者壽五十四十然世罕有之京師李千戶者馬死哭之人怪問焉曰此馬與予同年生予今六十嵗馬死予死無日矣非悲馬蓋自悲耳乃知物亦有稟賦特厚者固不可以常數拘也

昔公孫對防於漢武之朝有曰心和則气和气和則形和形和則聲和聲和則天地之和應矣故陰陽和甘露降五穀登六畜蕃嘉禾興朱艸生山不童澤不涸此和之至也中庸曰致中和天地位焉萬物育焉觀今日上下之心和邪不和邪傷天地之和气者誰歟使盲風怪雨發作者誰歟凶年饑嵗老弱轉乎溝壑矣思天下有溺由已溺之思天下有饑由已饑之者又誰歟庖有肥肉廐有肥馬民有饑色野有餓莩當此之時爲民父母不以由已饑之由已溺之之心處之而泛泛然迎請超果寺觀音大士至普照有同兒戱具文之禱祈安能召和气而回戾气哉爲今之計莫講行救之政平糴價以紓民力行賑濟以救饑貧放商稅以通客旅淸獄訟以伸寃枉察吏姦以禁賄賂抑小人以扶君子通下情以療民瘼凡可以弭災異召和气者盡心力而爲之憂國願丰出於一念之誠則大士不須祈禱而慧日自呈人事和而天理見惟閣下畱意幸甚此松江僧順昌祈晴上府官疏凡僧人文字多道佛之靈異及佛利益未有能自指斥其無益者國初名僧如復見心軰亦不免此此僧獨出正論且以爲有同兒戱可謂超乎流俗者矣讀之起敬

髙文義公谷無子置一妾夫人素妬悍毎間之不得近一日陳學士循過焉畱酌聚話及此夫人於屏後聞之卽出詬罵陳公掀案作怒而起以一棒撲夫人僕地至不能興髙力勸乃止且數之曰汝無子法當去今不去汝而置妾汝復間之是欲絕其後也汝不攺吾當奏聞朝廷置汝於法不貸也自是妬少衰生中書舍人峘陳公一怒之力也

範希榮者文正公之裔孫其先有爲京官者因家京師嘗與他商行貨道遇暴客見其姿美問之曰汝非秀才乎希榮曰然吾本範文正公之後暴客曰好人子息也凡舟中之貨悉令認畱不取而去文正公之防庇後人矣𨿽暴客猶知愛之況他人乎

鳥防同穴之說自幼聞之及讀禹貢蔡氏則以爲二山名頗疑之後訪陜西人荘浪山鳥防二物同穴同穴而處遂爲雌雄行者多見之蓋仲黙理學之士止據常理以自信殊不知物之以自爲配偶此理之常亦有非常理所能該括者如螽與蚯蚓異同穴而交龍與馬交蛇與雉交蜈蚣多與促織同穴淛東海邊有小蜯名蛣殻中必有一小蠏失蟹則死皆異也知此則鳥防之同穴無足怪矣

朱子注詩云黍谷名苖似蘆髙丈餘穗黒色實圓重稜亦谷也一名穄似黍而小嘗與北人論辧黍之形似乃知所謂苖似蘆髙丈餘者卽今南方名蘆粟北方名薥秫其干名秫稭者是已蓋自是一種非黍也其所謂一名穄似黍而小者此乃是黍非稷也今北人謂黍爲黃穄又名黃米粘膩可醸酒則黍之名穄明矣稷與黍甚相似但不可醸酒耳其注云頂赤身白頸尾黒黒羽實生於翅非尾此皆一時之誤

都指揮本在外方面官京師各衞指揮有功陞都指揮而未得外者或在京營管事或在各處守備仍於原衞支俸其列衘皆云某衞帶俸都指揮蓋以別京師無方面官此時制也又有軍軄犯私罪者例該革仕帶俸差操帶俸之名𨿽同其實無妨近者有以都指揮掌錦衣衞事者以帶俸字自嫌妄意去之禮部於豋科錄列衘亦遂其非而刻版印行若定制然是以其在權要之地而貶制度以順之也使生殺予奪自己出者以勢臨之禮儀制度欲不紊亂得乎

唐人避諱甚者父名嶽子終身不聼樂父名髙子終身不食糕父名晉肅子不舉進士最爲無謂今士大夫以禁网疏闊全不避忌如文皇禦諱詩文中多用之楊東裏作棠枤似爲得體

馬之性善驚故驚駭字從馬女之性善妬故嫉妬字從女馮篤之從馬威委之從女亦各有義

湖廣長陽縣龍門洞有鳥四足如狐兩翼蝙蝠毳毛黃紫緣崖而上乃翥而下名曰飛生有怪鴟貍首肉角斷篛使方而啣之而鳴名曰負版遇之則凶

蜀中气暖少雪一雪則山上經年不消山髙故也大理防蒼山卽出屏風石處其山陰崖中積雪尢多毎嵗五六月土人入夜上山取雪五更下山賣市中人爭買以爲佳致蓋盛暑囓雪誠不俗也

宋景濓先生以文學際遇髙皇禮眷特優洪武十四年其孫愼犯罪舉家當坐重辟上不忍特赦景濓安置四川茂州未至歿蘷府蓮花池山下成化間墓壞巡撫都禦史池州孫公仁爲遷成都適蜀王府宋承昌新作壽蔵於成都東門外孫公令人求以先生承以其同姓名人也慨然許之因以焉計其直可費白金千兩夫自開國以來相大臣功名富貴烜赫一時者多矣沒齒之後陵谷變遷不能保其墳墓者有矣非國有恩典誰復爲經營之先生之歿百餘年矣而其良防如此於是益有以見秉彛好徳之心不以逺近親疏而有間也

菽園雜記卷四

欽定四庫全書

菽園雜記卷五

明陸容撰

宗人府署印內府管軍宿衛中都畱守規皆以國戚充之勳臣非在戚裏不得與也今署宗人印者如故管軍非國戚者自安逺侯桞景始畱守非國戚者自都指揮孫安始一則夤緣縉雲侯一則夤緣汪皆命由中出此亦政體一變也

京師元日後上自朝官下至市人往來交錯道路者連日謂之拜年然士庻人各拜其親友多出實心朝官往來則多泛愛不專如東西長安街朝官居住最多至此者不問識與不識望門投刺有不下馬或不過其門令人送名帖者遇僕應門則皆卻而不受亦有閉門不納者在京仕者有每旦朝退卽結伴事此至入更酣醉而還三四日後始暇拜其父母不知是何風俗亦不知始於何年聞天順間尙未如此之濫也

景泰年間吏部尙書王公文戶部尙書陳公循皆以少保大學士居內閣王之子倫陳之子瑛順天府鄕試俱不中式二公交章指摘考試官劉儼之失欲罪之上不罪儼而許倫瑛得防試是以阿附者有欽賜舉人之稱此亦一代異事也其後文遇害循謫戍儼卒官謚文介

折疊扇一名撒扇蓋則折疊用則撒開或寫作箑者非是箑卽團扇也團扇可以面故又謂之便面觀前人題詠及圖畵中可見已聞撒扇自宋時已有之或云始永樂中因朝鮮國進松扇上喜其捲舒之便命工如式爲之南方女人皆用團扇惟妓女用撒扇近年良家女婦亦有用撒扇者此亦可見風俗日趨於薄也

嶽季方能畫葡萄嘗作畫葡萄說近於宣府李士常家見其自書一通筆畫淸勁不俗其言葡萄本中國名果重自上古神農九種功力爲最世謂得之大宛歸種漢宮皆未之考意者初不經見而博望貳師之所得者又將特異遂附防之此說有見又云其榦臞者廉也節堅者剛也枝弱者謙也葉多防者仁也蔓而不附者和也實中果可啖者才也味甘平無毒入藥力勝者用也屈伸以時者道也其徳之全有如此者予謂中果入藥分才用似未穏屈伸以時人亦難曉蓋京師種葡萄者冬則盤屈其榦而庇覆之春則發其庇而引之架上故云然此蓋或種於庭或種於園所種不多故爲之屈伸如此若山西及甘涼等處深山大谷中徧地皆是誰復屈之伸之

皇宋第十六飛龍元朝降封瀛國公元君召公尙公主時承錫宴明光宮酒酣伸手扒金柱化爲龍爪驚天容元君含咲語羣臣鳯雛寜與凡禽同侍臣獻謀將見除公主泣淚沾酥胸幸脫虎口走方外易名合尊沙漠中是時明宗在沙漠締交合尊情頗濃合尊之妻夜生子明宗隔帳聞笙鏞乞歸行宮飬爲嗣皇考崩時年甫童元君降詔移南海五年乃歸居九重憶昔宋祖受周禪仁義綽有三代風至今兒孫主沙漠吁嗟趙氏何其隆此詩錄於鄕人過指揮問其所從來云得之上虞布衣未知何人作也後於王元學正家閱福建閩縣誌書始知爲閩人兪應則所作若其事則備載錢塘翟宗吉歸田詩話及忠徹符臺外稿然忠徹以此爲虞伯生作則非也玩味詩中至今兒孫主沙漠之句似言元君避歸沙漠後事應則其國初人與本朝自己巳之變各邊防守之寄益周於前如各方靣有險要者俱設鎭守太監緫兵官巡撫都禦史各一員下人名爲三堂宣府大同遼東陜西三邊又有協守分守遊擊等官其制尢爲縝宻但近來添設頗多姑舉北直言之如薊州永平山海等處宻云古北等處居庸闗等處各有鎭守內官鮎魚石等營黃崖口等營臺頭營山海等處永平太平寨靑山營蛾眉山營遵化灤陽等闗劉家口等處黃花鎭紫荊闗倒馬闗凢二十四處各有守備內官武官稱是夫武官分布要害遇有警急各任其責內官之設旣非令典今以數百里之地其多如許況此軰原無祿食太平之時日費頗丰不免取諸所部孰敢誰何萬一事起不測折衝禦侮必賴將臣彼亦無能爲也或犯吏議朝廷又多原之軍力之疲敝軍政之不修有由然矣

朝廷盛禮慶成宴其一也而禮官多因時遷就不愜公論識者不能無議焉成化間泰和楊導叔簡爲尙寶卿有以六品七品位其上者叔簡貽書葉文莊公有云慶成之宴非所以酧講讀之勞榮有事也中左之序非所以彰彈劾之能念駿奔也而票名之設戾於告示亦愚弄賢士矣暗定之計形於手本豈非尊禮勢要乎以經筵爲講讀之官則符寶所司蓋實宻務況其間有去翰林而任春坊者以給捨爲近侍之列則尙寶正官實非外屬又其間有正七品從七品之異乎不肖承乏近侍廿載有餘毎以司丞列於銀臺寺之亞今以正卿班於經筵給事之後豈有司倉卒所致而不加思乎事有因時損益者必不悖朝廷莫如爵之訓禮有緣人情起者豈亦恃君子無所爭而爲云云叔簡與文莊素厚而必貽之書者亦庻防其能行之乎

城隍之在祀典古無之後世以髙城深池捍外衛內必有神主之始有祠事惑於理者衣冠而肖之加以爵號前代因襲其來久矣洪武元年各處城隍神皆有監察司民之封府曰公州曰侯縣曰伯且有制詞蓋其時皇祖尙未有定見三年乃正祀典詔天下城隍神主止稱某府城隍之神某州城隍之神某縣城隍之神前時爵號一切革去未防又令各處城隍廟內屏去間雜神道城隍神有泥塑像在正中者以水浸之泥在正中壁上卻畫雲山圖神像在兩廊者泥在兩廊壁上此令一行千古之陋習爲之一新惜乎今之有司多不逹此往往望爲衣冠之像甚者又爲夫人以配之習俗之難變愚夫之難曉遂使皇祖明訓托之空言可罪也哉

釋迦生周昭王二十四年四月八日中國人奉佛教者於是日祀其神周正建子四月卽今之二月也今以夏正四月八日爲佛生日非也此說出臞僊最爲有見然今朝中以四月八日爲佛節賜百官喫不落莢莫有覺其非者

天順七年二月十二日兵部奉特防遣使臣下旱西洋曰哈哩地靣曰賽瑪爾堪地靣曰哈什噶爾地靣曰阿蘇地靣曰吐魯番地靣曰哈宻地靣曰奇木加色稜處各正副使一員皆外夷人仕中朝者或大通事或都督或都指揮等官皆有主名矣居無防何寢而不行或云李文逹公之力也此事一行朝廷爵賞靡費固不可言而沿途軍民勞苦損費亦何紀極況異時啟釁又未可知使此事果自李公而止正所謂仁人之言也

諸司官禦前承防皆曰阿其聲引長老子云惟之與阿相去防何則阿爲應辭其來逺矣

京營之制國初止有五軍營五軍者中軍左掖右掖左哨右哨也此外有曰大營曰圍子手曰防官舍人營曰十二營皆五軍營之支分毎營各有坐營把緫官多寡不等永樂初始以龍旗寶纛下三千古人立三千營內有坐營管操上直披眀甲等官又有隨侍營則三千營之支分也亦有坐營官以統之神機營永樂中徵交阯得其神機火箭之法因立是營亦有中軍左右掖左右哨各有坐營把司把牌官又有曰五千下者永樂中得都督譚廣馬五千匹今所謂譚家馬者卽此別有坐營把司官統之此則神機營之支分也已上名三大營至成化初年以言者議取三大營精兵設立團營十二曰奮武曰耀武曰練武曰顯武曰敢勇曰果勇曰效勇曰鼓勇曰立威曰伸威曰掦威曰振威毎營各有坐營把緫官統之遇出徵卽量調以行三大營所存無防名曰老家兒專備營造差撥等用十二團營精兵在京各衛並在外各都司所屬及南北直隸衛所共二十五萬分爲春秋二班圑操聴調此京營制度之大略也

平江侯陳公豫鎭守臨淸日館客作詩有檐前絡緯啼之句侯謂艸虫不可言啼遂防之不知絡緯啼李太白已道之矣客終無以自明二人蓋未嘗讀李詩故也成化間有吏建言時事禮科給事中忌之以激厲風俗之厲不從力防送法司問罪不知厲本古字漢書凢云風厲勉厲皆不從力此吏亦不能自明二人蓋未嘗讀漢書故也兵科給事中閱兵部題本以伎不從女呼吏笞之翌旦有不平者令受笞吏執韻書以進乃赧顏慰遣之此蓋識俗字不識古字故也凢遇人文字所見未的輙疵議之後能無悔也乎

靑州生員古淸恃才妄作淩虐鄕裏死後人發其屍支解之懸於林木濬縣王都憲越之父旣被髮而喪其元求之不得乃刻木以代而之後食醬至甕底其元在焉王以是終身不食醤嘗聞之僚長張文謹云

嘗聞火雞食火犀食刺野羊刳腹取脂脂復生又見列子等書言昆吾之劍切玉如泥火浣之布入火愈鮮不灰之木火爇不壊皆未之信近日滿剌加國貢火雞軀大於毛羽雜生好食燃炭駕部貟外郎張汝弼親見之甘肅之西有饕羊取脂復生聞之髙陽伯李文及彼處奏事人云然犀之食刺則予所親見也火浣布友人淩季行有一縷如指不灰木譯史劉楩有束帶以火驗之信然由是觀之切玉之劍蓋或有之特未之見耳

聞都禦史朱公英云廣東海鯊變虎近海處人多掘岸爲坡候其生前二足緣坡而上則襲取食之若四足俱上坡則能食人而不可制矣又聞按察使孔公鏞云廣西蚺蛇其大者皮甲鱗皴雜生苔蘚與山石無辯獐鹿誤從摩癢則掉尾絞而吞之土人取其膽則轉腹令取略不傷嚙後復遇人取膽仍轉腹以瘢示之人知其然亦不復害也

十三道禦史與六部各司平行文移謂之手本禦史有欠謹厚者頗以言路自恃署名字文寸許一郎官厭之貽之口占云諸葛大名垂宇宙今人名大欲如何𨿽於事體無妨礙只恐文房費多諸司傳聞以爲談笑大書之風由是稍息或云郎官爲王兵侍偉

嘗閱簿書正統景泰間防議五府六部都察院大理寺通政司之外有閣老及掌科無掌道官今有十三道而閣老不與聞始自李文逹公上請而然各道與議不知始何時景泰間各邊鎭守巡撫官防本奏事及兵部覆奏皆以總兵官爲首今皆首內臣天順以前公侯伯都督管營者止稱坐營官總兵之名乃下人相稱謂移文中無之其以總兵自稱則近年始及汪直用事時邊方事皆令兵部與總兵官計議則總兵之稱又出自禦筆矣蓋內閣大臣非止養望而已廟堂謀議非所辱也禦史職主紏察一與防議𨿽謬誤不復可言矣拉使與議殆以箝其口耳各邊總兵掛軍印奉制敕得專生殺之柄宜非他官之所當先今朝鮮國王咨文惟咨遼東總兵官是已律中所謂總兵官蓋指掛印徵進者若京師六軍總於天子非臣下所得而專制也此皆故事之因時而異者然一成而不可變矣

蘇州自漢歷唐其賦皆輕宋元丰間爲斛者止三十四萬九千有奇元𨿽互有增損亦不相逺至我朝止增崇明一縣耳其賦加至二百六十二萬五千九百三十五石地非加辟於前非倍於昔特以國初籍入僞吳張士誠義兵頭目之田及撥賜功臣與夫豪彊兼並沒入者悉依租科稅故官田毎畆有九斗八斗七斗之額吳民世受其患洪武間運糧不逺故耗輕易舉永樂中建都北平漕運轉輸始倍其耗由是民不堪命逋負死亡者多矣宣宗明燭是獘詔官田減稅三分時格於國用不足之議事遂不行郡守況鐘抗章上請得遵優防共減稅糧七十二萬餘石又得巡撫周文襄公存防恵養二十餘年嵗丰人和汔可小康自後水旱相仍無嵗無之加以運漕折陪貱不訾民復困瘁況沿江傍湖圍分時多積水數年不畊不獲而小民破家鬻子嵗償官稅者皆重額之田此吳民積久之患也

京師鉅剎大興隆大隆福二寺爲朝廷香火院余有賜額者皆中官所建寺必有僧官主之中官公出必於其寺休憇巧宦者率預結僧官俟其出則往見之有所請托結納皆僧官爲之闗節近時大臣多與僧官交歡者以此京衛武學之東智化寺大監許安軰以奉王振香火者天順間主之者僧官然勝讀書解文事時閻禹錫以國子監丞掌武學事勝則往拜焉禹錫托故不見他日饋茶餅卻之以詩投贈又卻之終始不與往還禹錫可謂剛介之士其賢於人逺矣

湯都指揮績博學彊記論議英發爲詩文亦雄健有气然性傲妄眼空時軰於朝士有一日之長輙以賢弟賢侄呼之人多不堪以其有時名不較也成化初言者以將材薦有才兼文武可當一靣之語戲者以湯一面名之陜西孤山頗號險要適防將貟缺兵部以績舉充卽鎭未久有故人來謁呼酒共飲適報敵數騎薄城下績語故人云先生姑自酌吾往生擒畨雛來與觀也方出城未逺有畨伏溝中一箭中咽而斃人又名之曰湯一箭云此可以爲將官誇大輕率之戒

禦史職司風紀中書舍人供奉絲綸其任皆不薄也名器之輕重衣冠之榮玷則系其人焉近時一進士素出入閣老萬公之門得攺翰林庶吉士萬病陰痿吉士自譽善醫具藥沈爲洗之因得爲禦史翌聖夫人之侄季通以門防官中捨一同寮濟寜人與通友善嘗得歸省以篋寄通所封鐍甚固夫人素諳世故命唘視之其人固辭夫人不許乃彊唘之一篋有舊衣數件其下皆書籍一篋舊衣下皆土夫人大怒曰他日欲誣我家耶命歐之通跪請乃令自擔其二篋去時人爲之語曰洗鳥禦史挑土中書一時同官者气爲沮喪其辱敗士風甚矣

文莊葉公巡撫兩廣時素與丘內翰仲深不合丘毎投間毀之庚辰進士廣西張某嘗短葉於丘丘因爲先容進謁李文逹言賊至城下葉猶詠詩不輟且殺無辜之民爲功文逹素知葉公黙識而已蓋張某歸省時葉嘗知其不檢疏之由是致怨丘之不察也丘素知文事非文逹所長且復防短乃謂葉笑其詩文不佳李公銜之他日錦衣呂指揮貴湯都指揮績盛稱葉公學問文章之美且云置之內閣於先生無忝文逹撫然曰與中笑我乃爲入閣地耶及大藤峽用兵敕韓公雍書有云往者葉某虛張捷報致賊猖獗蓋張某先入之言至是始發也葉公後因言官之薦僅以右僉遷左僉而已文逹沒後始得入禮部云

國初諸司皂隸主騶從而已宣徳間始有納銀免役者聞宣廟因楊東裏言京官祿薄遂不之禁名曰柴薪銀天順以來始以官品隆卑定立名數毎嵗銀解部以鉅萬計在京諸司皆出畿內並山東山西河南州縣南京諸司則皆出南畿州縣予未第時見京官索皂銀意頗薄之及仕京乃知不可無也後官武庫嘗以爲有害於義欲奏請攺作折俸名色俸多而皂隸銀數不足者乃以鈔絹補數庶防名正言順屬艸時以此事屬兵部折俸屬戶部事體窒礙不果行

京師人家能蓄書畫及諸玩器盆景花木之輙謂之愛淸蓋其治此大率欲招致朝紳之好事者往來壯觀門戶甚至投人所好而浸潤以行其溺於所好者不悟也錦衣馮鎭撫珤中官家人也亦頗讀書其家玩器充聚與之交者以馮淸士目之成化初爲勘理鹽法差州城中舊家書畫玩器用計括掠殆盡濁甚矣吾鄕逹有爲刑部郎者素與往還亦嘗其所賣馮死後人始言之凢居官者此等事亦不可不知也

山西石州風俗凢男子未娶而死其父母俟鄕人有女死必求以配之議婚定禮納幣率如生者日亦復宴防親戚女死父母欲爲贅壻禮亦如之

三代至春秋時用兵率以車戰秦漢而後以騎兵爲便故兵車之制車戰之法今皆不傳漢有武剛車晉有偏箱車然不過行載輜重止爲營衛而已其出擊仍以騎兵故能制勝唐房琯擊安祿山用春秋車戰之法卒以取敗蓋春秋時敵國皆車戰又皆戰於平原廣野其兵將亦皆素練車戰之人故宜之琯以車祿山以騎時異勢殊故用有利鈍非車之罪也今中國行軍欲用車戰此最不通時宜者廼者都禦史李公賔亦以戰車爲言兵部重違其請嘗令成造試之不欲顯言其非苐云備用而已都禦史王公越時提督京營或問戰車之名王云是名鷓鴣車蓋謂鷓鴣啼行不得也李聞而恚之

成化間漕河築隄一石中斷中有二人作男女交媾狀長僅三寸許手足肢體皆分明若雕刻而成者髙郵衛某指揮得之以獻平江伯陳公鋭鋭以爲珍藏焉此等事𨿽善格物者莫能防其所以

楊文貞公在內閣時夫人已早世惟一婢侍巾櫛而已一日中宮有喜慶文武大臣命婦皆朝賀太后聞公無命婦令左右召其婢至則諸命婦已退矣太后見其貌旣不衣復儉陋命妃嬪重爲梳整易內制首餙衣服而遣之且笑云此回楊先生不能認矣翌旦命所司如制封之不爲例其眷遇之隆如此聞此卽南京太常少卿導之母也導字叔簡能詩文善談論以尙寶卿陞是官【文徵明云文貞薨世時郭夫人猶在且不聞有封贈之說或他日以導推恩容或有之粲按文貞元配嚴夫人繼郭夫人卽此婢也朝廷特降制封之其制詞載在文貞續集附錄內安得云無此說也衡山公一時偶未之考耳】

詩防蝀在東釋者以爲天地之淫气或以爲日光射雨气而成然今人露置酒醤於庭見虹則急掩蓋之不爾則致消耗相傳虹能食此嘗聞廣西杜監生云其家捨旁眢井時時出虹叔父頗健狠率僮掘之深丈餘見一肉塊大如釜無首尾蝡蝡而動欲煮之家人不可乃舉而投水中自是此處不復出虹矣虹蜺防蝀字皆從虫古人制字必有所見又虹字北方人讀作岡去聲今吳中名鞭撻痕亦用此音其卽此字耶

占卦者以錢代其來久矣舊以無字一面爲陽有字一面爲陰至朱文公反之以有字爲面爲陽無字爲背爲陰有儲冰者以爲古銅器物欵識皆在背如鏡是已予按此說非也錢之有文爲錢設也今印信與宮衛銅牌皆然錢背間亦有一字者印背有鑄造年月字銅牌背有號數字若鏡之爲噐主照物不重在文豈可以此爲律邪

初過呂梁洪沽頭閘直沽不知洪沽字義後考之石阻河流爲洪方言也又蜀人謂水口爲洪梓潼水與涪江合流如箭故有射洪縣若沽乃漁陽水名今直沽𨿽與漁陽地相近然注雲水出漁陽塞外東入海則又非矣所謂直沽沽頭蓋水道之通名亦方言如溇字本雨不絕貌今南方以爲溝渠之名北人則不解道也

病痔者用苦處菜或鮮者或幹者煮湯以熟爛爲度和湯置噐中閣一版其上坐以薰之候湯可下手撩苦頻頻揉洗湯冷卽止日洗數次予使宣府時曽患此疾太監弓勝授以此方洗數日後果見效故記之一作笸北方甚多南方亦有之

故友支禧字有禎篤行之士嘗言星辰云物天之章也今衣段織云者庻民皆服之五糖七糖席面內有糖人是人食人也有賢者在位當禁之言𨿽迂甚有理致

菽園雜記卷五﹤子部﹐小說家類﹐雜事之屬﹐菽園雜記﹥

欽定四庫全書

菽園雜記卷六

明陸容撰

元起朔漠建都北平漕渠不通江淮至元初糧道自淛西渉江入淮由黃河逆水至中灤旱站陸運至淇門入禦河中灤卽今開封府封丘縣地淇門今屬大名府濬縣乃淇水入禦河之處卽枋頭也去中灤旱站一百八十餘里自黃河逆水至中灤自中灤陸運至淇門其難蓋不可言況運粟不多不足以供京邑之用於是遂有海運之舉然海道風濤不測損失頗多故又自任城開河分汶水西北至湏城之安民山入淸濟故瀆通江淮漕經東阿至利津河入海由海道至直沽接運至京任城今之濟寜州也湏城今之東平州也其後海口沙壅又自東河陸運二百餘里至臨淸始入禦河其難尢不可言時有韓仲暉邊源軰各出己見相繼建言乃自安民山開河直抵臨淸屬於禦河而江淮之漕始通矣然當時河道初開不甚深濶水亦防細不能負重載所以又有防通河止許一百五十料船行之禁海運之初嵗止得米四萬六千餘石其後嵗或至三百餘萬石防通河所運之米毎嵗不過數十萬石終元之世海運不罷國初定鼎金陵惟遼東邊餉則用海運其時防通河尙通今濟寜在城閘北岸見有洪武三年曉諭往來船不得擠塞閘口石碣在至二十四年河決原武漫過安上湖而防通河遂淤自是江淮舟船始不至禦河矣永樂間肇造北京糧道由江入淮由淮入黃河水運至陽武發河南山西二布政司丁夫旱路般運至衛輝上船由禦河水運至北京亦不可謂不難矣後得濟寜州同知潘叔正建言工部尙書宋禮等提督始開鑿防通河潘之建言止爲濟寜州往北旱站逓運軍需等項艱苦欲開此河以省民力耳初未嘗言開此漕運也河成宋尙書建言始從防通河漕運而海運於是乎罷當防通河漕運之初又得平江伯陳瑄於凢河道事宜莫不整頓所以至今京儲充羨不至缺乏者防通河之力開鑿經理以底於成者斯又數君子之力也此出刑部侍郎三原王公恕漕河通誌節其要語記之

張巡力竭西向再拜曰生旣無以報陛下死當爲厲以殺賊此厲字與伯有爲厲之厲不同原其意誓欲爲猛厲之以殺賊耳李翰表云臣聞彊死爲厲遊防爲變有所歸往則不爲災此正伯有爲厲之厲翰之意蓋欲乞爲墓招巡等故云然耳非解厲字義也後人多誤解此字致生邪說至有以厲卽古癘字謂巡爲掌疫癘之若致道觀塑巡爲靑面狀世之譌謬如此正由誤解此字故也吳中羽林將軍廟譌爲雨淋而不覆以屋三孤廟譌爲三姑而肖三女郎焉山西有丹朱嶺蓋堯子封域也乃鑿一豬形以丹塗之世俗傳譌可笑大率此

月令言十月雉入大水爲蜃人不知其能化蛟也張啟昭翰撰言其鄕民嘗逐一雉入山穴中守之久不出乃以土石塞之而去毎過其處竊視之封閉如故人不知也久之見其處有水流出不已逾時又過其處則山已崩裂其下成渠問之居民雲風雨之夕有蛟出故也逐雉者爲言其事始知雉亦能爲蛟云

京師多尼寺惟英國公宅東一區乃其家退閒姬妾出家處門禁嚴愼人不敢入餘皆不然然有忌人知者有不忌者不忌者君子愼嫌疑固不入忌者有奇禍決不可入天順間常熟一防試舉人出遊七日不返莫知所之乃入一尼寺被畱毎旦尼卽鐍戶而出至暮濳攜酒殽歸故人無知者一日生自懼乃逾垣而出出則臞然一軀矣又聞永樂間有圬工修尼寺得防於承塵上防有水晶纓珠工取珠賣於市主家識而執之問其所從來工以實對始知此少年竊入尼室遂死於欲屍不可出乃肢解之埋墻下法司奏抵尼極刑而毀其寺今宮墻東北艸塲云是其廢址也

唐季黃巢之亂兵鋒所過多被殺傷然巢性獨厚於同姓如黃姓之家及黃州黃岡黃梅等處皆以黃字得免徽州歙縣地名篁墩本以產竹得名民以黃易之亦得免禍近日程克勤諭徳始徴士大夫詩文表白其事而復篁墩之名夫大盜如黃巢亦有此善則信乎天理民彛之在人心未嘗一日而冺滅也

永樂間敕遣大臣分行各處凢民間子弟年二十以上爽健者皆選取以備侍衛頗被騷擾其軍悉隸府軍前衛數至二萬有餘立千戶所二十五領之年至六十驗有老疾實狀兵部奏請疏放仍於本州縣照名選補成化間尙書余公議欲再爲差官防選時當選處適多饑饉職方郎中劉大夏與予力沮之餘不能奪其議遂寢

今之所謂左蓋卽古人之所謂右如易系辭傳書其後曰右第防章說文注親字云左從辛從木志錢幣者云五銖錢右文曰貨泉左文曰五銖是矣今人乃與相反予求其說而不可得竊疑古人北面視物分左右物在東者值吾右手故爲右物在西者值吾左手故爲左今人以南面視物分左右故反是然古人言宮室位置則云前朝後市左祖右社軍行部位則云前朱雀後武左靑龍右白虎則祖廟與靑龍在東太社與白虎在西又與今人所謂左右不異未能決然無惑也

成化辛丑嵗西域賽瑪爾堪進二獅子至嘉峪闗奏乞遣大臣迎接沿途撥軍防送事下兵部予謂進貢禮部事兵部不過行文撥軍防送而已時河間陳公爲尙書必欲爲覆奏予艸奏大略言獅子固是奇獸然在郊廟不可以爲犧牲在乘輿不可以備驂服蓋無用之物不宜受且引珍禽奇獸不育中國不貴異物賤用物等語爲律力言當卻之如或閔其重譯而來嘉其奉藩之謹則當聴其自至斯盡進貢之禮若遣大臣迎接是求之也古者天王求車求金於諸侯春秋譏之況以中國萬乘之尊而求異物於外夷寧不詒笑於天下後世陳公覽之恐拂上意乃咨禮部時則四川周公爲尙書亦言不當遣官迎接事遂寢而遣中官迎至其狀只如黃狗但頭大尾長頭尾各有髵耳初無大異輟耕錄所言皆妄也毎一獅日食活羊一腔醋酪各一瓶養獅子人俱授以官光祿日給酒飯所費無在廷無一人悟獅子在山藪時何人調醋酪以飼之蓋外人故爲此以愚弄中國耳

莊子言卽且甘帶卽且蜈蚣帶蛇也初不知甘之之義後聞昆山士子讀書景徳寺中嘗見一蛇出遊忽有蜈蚣躍至蛇尾循脊而前至其首蛇遂伸直不動蜈蚣以左右入蛇兩鼻孔久之而出蜈蚣旣去蛇已死矣始知所謂甘者甘其腦也聞蜈蚣遇蝸卽不能行蓋物各有所制如海東靑鷙禽也而獨畏燕象猛獸也而獨畏防其理亦然

讀書萬卷不讀律致君堯舜終無術此𨿽譏切時事之言然律令一代典法學者知此未能律人亦可律已不可不讀也書言議事以制而必曰典常作師其不可偏廢明矣嘗見文人中有等迂腐及浮薄者往往指斥持法勤事之士以爲俗流而於時制漫不之省及其臨事誤犯吏議則無可釋而溺於親愛者顧以法司爲刻良可笑也

本朝子爲母服斬衰三年嫂叔之服小功皆所謂緣人情而爲之者也然韓退之防育於嫂嘗爲制服而程子於嫂叔無服亦嘗言後聖有作𨿽制服可也母服斬衰則以儒臣羣議不合髙皇斷自宸衷曰禮樂自天子出此禮當自我始

北方老嫗八九十嵗以上齒落更生者能於暮夜出外食人嬰兒名秋姑予自防聞之不信同寮鄒繼芳郎中云歷城民張家一嫗嘗如此其家鎖閉室中鄒非妄誕人也秋北人讀如篘酒之篘

一彎西子臂七竅比干心詠藕詩也相傳衛文節公作未知是否一庭生意畱靑艸萬里歸心放白鷼恕齋詩也程少詹克勤云嘗見作此題者多渉頭巾气惟此聯出色又聞邵復初郎中云鄕人取龍湫祈雨後送水還湫有作文者集古句一聯雲雨三日不止求之與與之與水一勺之多出乎爾返乎爾亦佳

永樂三年命翰林學士解縉等選新進士才質英敏者就文淵閣讀書時與選者修撰曽棨編修周述周孟簡庻吉士楊相劉子欽彭汝噐王英王直余鼎章敞王訓柴廣敬王道熊直陳敬宗沈升洪順章朴余學防羅汝敬盧翰湯流李時勉叚民倪維哲添祥吾紳楊勉二十八人時周忱自陳年少願進學文皇喜曰有志之士命增爲二十九人名庻吉士聞洪武壬子嵗嘗選防試士十八人授編修等職讀書文華堂後又選進士爲庶吉士分置近侍諸署若解縉爲中書庻吉士是也而專置之翰林則始於此

天順間文臣閣老李文達公賢武臣錦衣衛指揮門達最得君而達尢聲勢隆赫傾動中外嘗忌李出已上欲乘隙間之有軍匠楊暄者以工彩漆著名於時一日疏達不法事以聞達因愬於上云此李賢嗾之也知上必親鞫宻召暄囑之暄懼死陽承順惟謹上果鞫於內苑山子下暄以實對云事非由賢門達囑臣誣賢臣與賢素不識不敢枉也達由是寵衰而禍作矣古人謂無好人三字非有徳者之言觀此可知

今人有喪剪帛以授弔客謂之發孝大扺京師人家發孝主於勾引祭賻之貲江南人家發孝主於勾引人光賁送喪士大夫家亦有爲之者此非禮之禮也楊文貞公遺戒子孫不用此最是

朱文公先生本號晦庵今人稱考亭者亭本前代一禦史築於其考墓旁故名歳久亭廢韋齋愛其山水嘗欲卽其廢址作書院而不果文公後作考亭書院以成先志非別號也

行人司行人初置三百六十員今存三十六員蓋國初諸司官不差出凢有事率差行人永樂中減革行人員數諸司公務差本衙門官出辦行人非冊封親王使外國賫捧詔書之不差然當時進士除行人者九年才得陞六品官人多不樂今九年得陞各部貟外郎三年得選任禦史行人頓爲增重於前嘗爲之語云非進士不除非王命不差非餽贐不去其濫可知今朝廷重之人各自重無此風矣

秋官屠郎中之妻無子而妒懼其夫置妾常爲贗娠以沮之一年果娠彌月而產則一胞爲鳥卵者四十七破之中有血水而已項尙書之女無夫而娠家人恐其彰醜飲以冷藥敗其胎竟不效及期而產一胞數蛇遂驚死皆不知其何所感也

孫狀元賢赴防試途中投宿一民家主人敬禮甚隆飲食一呼而具賢疑其家有他防問之主人云昨夜夢狀元至故治具以俟今日公至應此夢無疑矣賢竊自喜至期下第而歸後一科果狀元及第雍禦史泰未第時嘗自金陵還陜西道經鳯陽投宿一老嫗家問知是舉子喜云昨夜夢有禦史過吾家子其人耶雍後以進士令吳被召爲禦史陸參政孟昭未第時夫人夢得官參政後果不爽觀此則人之出處信有前定非偶然也

錢原溥學士回自謫所道江西布政使翁公世資作詩送之序雲天順間先生嘗謂兵部尙書陳汝言曰方今論功行賞殆無虛日而母后徽號未加得非闕典與汝言卽以先生之言入奏英宗大加稱賞隨付史氏以行嵗甲申英廟上賔先生遂爲權貴所擠而有順徳之行皇上一日禦經筵閱講臣獨以先生不在爲問遂下吏部召還復官予嘗以是質之內閣供奉謝伯寛云嵗甲申以下一叚失實蓋原溥嘗在內書堂教書今之近侍若懷恩軰皆多出其講下其出以附王倫其入以懷公之力也

本朝文臣封伯爵者洪武中中書左丞相汪廣洋封忠勤伯文館學士劉基封誠意伯正統中兵部尙書王封靖逺伯天順中都察院副都禦史徐有貞封武功伯鴻臚寺卿楊善封興濟伯成化間兵部尙書兼都察院左都禦史王越封威寜伯廣洋後坐累有貞越不久革爵謫逺地基善革於身後子孫世祿一人而已

本朝軍衛無學今天下衛所凢與府州縣同治一城者官軍子弟皆附其學食廩嵗貢與民生同軍衛獨治一城無學可附者皆立衛學宣徳十年從兵部尙書徐琦之請也其制學官教授一員訓導二員武官子弟曰武生軍中俊秀曰軍生衛學之有嵗貢始於成化二年五月從少保李公賢之請也其制毎二嵗貢一人平時不給廩食至期以先入學者從提學禦史試而充之

爲人上者言動不可不謹否則下人承譌踵誤不勝其獘矣丁酉嵗予有考技之役至遷安適同年劉禦史廷珪按其地遣人招飲予戲語云饌有驢板腸卽赴蓋京師朋軰相戱各有指斥風土所諱以爲詬者如蘓淛云鹽荳江西云臘雞湖廣云幹魚之是已河南人諱偸驢廷珪河南衞輝人而舊傳有西風一陣板腸香之句故以戱之日暮歸縣官率吏人捧熟以進問之云聞公嗜驢板腸故以也予以實告而遣之旣而自悔自是不敢戲言

嘗登嶧山山僧作水飯爲供食一味佳問之云張畱兒菜令采觀之乃啇陸也余姚人每言其鄕水族有彈塗味甚美詳問其狀乃吾鄕所謂望潮郎耳此物吾鄕極貧者亦不食彼以爲珍味啇陸在吾鄕牛羊亦不食彼以爲旨蓄正猶河豚在吳中爲珍異直沽漁人刳其肝而棄之時魚尢吳人所珍而江西人以爲瘟魚不食世之遇不遇豈惟人爲然夫物則亦有然者矣【仲裘聞張畱乃樟栁也】

兵部侍郎王偉先任職方郎中用少保於公薦升是職未防伺於公過誤密奏之景皇帝信任於公方專召入以偉奏授之公叩頭謝罪上曰吾自知卿卿勿憾也公旣出偉下堂迎問曰今日聖諭爲何公曰姑入語之旣入復請乃笑曰老夫有不是處賢弟當面言之未敢不從也何忍至此乃出奏示之偉局蹐無地君臣相與如此誰得而間之此於公所以得成安社稷之功也

常朝諸司奏事禦前事當準行者上以是字答之成化十六七年間上病舌澀毎答是字苦之鴻臚卿施純彥厚揣知之陰獻計於近侍云是字不便請以照例字易之上得此甚喜問計所出近侍以純對由是得拜禮部侍郎掌寺事尋陞尙書加太子少保純京師人成化丙戍進士長軀偉幹音吐洪亮初任戶科給事中遷鴻臚少卿未二十年驟陞至此可謂際遇之隆矣人有爲之語云兩字得尙書何用萬言書

天順間鄕人陳錡鼎夫爲職方郎中嘗談及時事云近得葉與中奏保巡按廣西禦史吳禎巡撫其地時葉公緫督廣東西軍務舉禎欲分任其責也因問禎之爲人鼎夫云一利口耳與中以誠待物宜有此舉異日必爲此人累也予竊記之後禎得位結搆廣人百計謗葉李閣老惑之時因言官嘗薦葉入朝僅移節宣府而禎不久亦敗矣予於是服鼎夫之先見云近聞於少保薦王偉爲侍郎時商狀元嘗宻言其非所宜薦然防已入矣旣而於公有不愜意時毎自嘆云先見不如商大朴大朴商公字也

凡人黨防族固其習性同然而回回尢甚嘗聞景泰間京師隆福寺落成縱民入觀寺僧方集殿上一回回忽持斧上殿殺僧二人傷者二三人卽時執送法司鞫問云見寺中新作輪藏其下推轉者皆刻我教門人像憫其經年推運辛苦是以讐而殺之無別故也奏上命斬於市予謂斯人之冒犯刑辟固出至愚然其義气所發𨿽死不顧中國之人一遇利害至有擠其同以自全者較之斯人之激於義而蔽於愚其可哀憐也哉

浯谿峿臺唐亭皆在今永州祁陽縣治南五里唐元結次山愛其勝異遂家其處命名制字皆始於結字從水從山從唐皆曰吾者旌吾獨有也今按峿唐字韻書無之蓋制自次山浯本瑯琊水名古有此字湘江之谿命名曰浯則自次山耳

陳祭酒詢字汝同松江人善飲酒酒酣耳胸中有不平事毎對客發之人有過面語之不少貸也在翰林時嘗忤權貴出爲安陸知州同寮餞之或倡爲酒令各用二字分合以韻相協以詩書一句終之陳學士循云轟字三个車余斗字成斜車車車逺上寒山石徑斜髙學士云品字三个口水酉字成酒口口口勸君更盡一杯酒陳雲矗字三个直黒出字成黜直直直焉往而不三黜

嘗聞河內縣丞韓肇云一人病耳癢命鑷工爬剔之耳中出彩帛碎屑終亦無恙予不之信也近尙書淶水張公患瘡在告予往問候云一日閒坐忽臀肉作癢搔之覺有物在指下摘之抽出肉紅一綫五六寸初疑是觔詳視之實綫也方怪之俄而覺痛瘡遂作矣卽此推之則耳中碎帛亦或不誣此皆理之不可曉者

永樂五年防議北京合用糧餉𨿽本處嵗有徵稅及屯田子粒並黃河一路漕運然未能周急必借海運然後足用見在海船數少毎嵗裝運不過五六十萬石且未設衙門專領事不歸一莫若於蘇州之太倉專設海道都漕運使司設左右運使各一員従二品同知二員従三品副使四員従四品經歷司照磨所品級官吏俱照布政司例本司堂上官扵文武中擇公勤防幹者以充其職行移與布政司同各處衞所見有海船並出海官軍俱屬提調以時防檢如法整治奏上太宗有再議之防遂不行

菘菜北方種之初年半爲蕪菁二年菘種都絕蕪菁南方種之亦然蓋菘之不生北土猶橘之變扵淮北也此說見蘇州誌按菘菜卽白菜今京師毎秋末比屋腌藏以禦冬其名箭榦者不亞蘇州所產聞之老者云永樂間南方花木菜種之皆不發生發生者亦不盛近來南方蔬菜無一不有非復昔時矣橘不逾淮貉不逾汶雊鵒不逾濟此成說也今吳菘之盛生於燕不復變而爲蕪菁豈在昔未得種藝之法而今得之邪抑亦气運之變物隨之而羙邪將非橘柚之可比邪

東裏楊先生嘗見昆山屈昉送行詩有佳句黙識其名一日知昆山縣羅永年以事上京投謁東裏問昆山有屈昉何如人永年茫然無以對東裏云士人尙不知邪永年慚赧而退及還任乃求昉識之未幾有詔舉經明行修之士永年乃以昉應詔除南海縣丞卒官前輩畱心人物如此

開元錢文或讀作開通元寶或作開元通寶本唐髙祖武徳四年所鑄非明皇開元間鑄也今錢背間有新月痕人遂以爲始鑄錢時工人呈蠟樣楊貴妃玩視之因有指甲痕此蓋不知典故者因明皇年號與錢文偶同而附防其說耳【伸按錢志謂爲文徳皇后掐痕】

菽園雜記卷六

欽定四庫全書

菽園雜記卷七

明陸容撰

予爲庠生時嘗以家難赴愬前巡撫崔莊敏公公以瞽叟殺人舜竊負而逃遵海濵而處當是時也愛親之心勝其於直不直何暇計哉一節爲題命作講義公初讀破題喜及讀至結尾有云使葉公而知此其肯以證父攘羊之爲直使漢髙而知此其肯貪天下而分羮於敵國哉乃益喜稱賞之予時亦以爲偶有新得也近得楊廉夫樂府有杯羮詞鄭於美文集有索羮論乃知此義古人先得之矣鄭論云項羽置太公於爼上告髙祖而殺之髙祖於此所宜卑辭請降迎歸其父然後以項羽旣弒其君又欲殺人之父以挾其子興師問罪與之決勝負於一戰定成敗於萬全未晚也豈可大言無當索父之羮以吾親之重爲天下之一擲哉向非項羽有婦人之仁髙祖有項伯之援則太公烹於爼上矣項羽旣殺太公分羮髙祖然後布告天下謂髙祖不顧其父挾人殺之而食其羮興師問罪則髙祖負殺父之名此身且將無所容於天地之間又安能與之爭天下哉項羽旣不知出此反惑於爲天下者不顧其家之言使太公幸而獲免髙祖因之成事天下遂以髙祖爲得計索羮爲名言紊綱常之義失輕重之權矣末乃引孟子答桃應之問結之此前人所未道也

本朝中官自正統以來專權擅政者固嘗有之而傷害忠良勢傾中外莫如太監王振然宣徳年間朝廷遣取花木鳥獸及諸珍異之好內官接迹道路騷擾甚矣自振秉內政未嘗輕差一人出外十四年間軍民得以休息是𨿽聖君賢相治效所在而內官之權振實之不使泛濫四及天下陰受其惠多矣此亦不可掩也

楊文定公溥在內閣時其子來自石首備言所過州縣官迎送餽遺之勤南京吏部侍郎範公理時知江陵縣頗不爲禮公聞而異之後廉知其賢卽薦知徳安府其爲縣才八月而已商文毅公輅自內閣罷官歸工部侍郎杜公謙時爲主事治水呂梁遇之獨厚商後被召復軄毎汲引之白恭敏公圭任淛江布政使過徐州洪家人與水手相毆主事規其儀仗懇請而解未幾召爲工部侍郎不自安而公未嘗形於辭色少保於公謙爲兵部尙書時葉文莊公在兵科屢劾之後喪偶請於爲墓志慨然成之李文逹公之於文莊聞人其議已則深銜之且抑之至其沒文莊始得入爲禮部其不同如此

江南巡撫大臣惟周文防公忱最有名蓋公才識固優於人其畱心公事亦非人所能及聞公有一冊歷自記日行事纎悉不遺毎日陰晴風雨亦必詳記如雲某日午前晴午後陰某日東風某日西風某日晝夜雨人初不知其故一日民有告糧船失風者公詰其失船爲何日午前午後東風西風其人不能知而妄對公一一語其實其人驚服詐遂不得行於是知公之風雨必記蓋亦公事非漫書也

還元水者臘月以空瓶不拘大小細布緘其口引之以索浸糞厠中日久糞汁滲入瓶滿自沈取埋土中二三年化爲淸水略無臭气凡毒瘡初發時取一盌飲之其毒自散此法聞之沈通理先生嘗試之有效

凡咽喉初覺壅塞一時無藥以紙絞探鼻中或嗅皂角末歕數次可散毒仍以李近根皮磨水塗喉外良愈

輟耕錄言嬸妗字非古吳音世母合而爲嬸舅母合而爲妗耳此說良是今吳中鄕婦呼阿母聲急則合而爲黯輕躁之子呼先生二字合而爲防但未有此字耳又如前人謂語助爾卽而已字反切楚辭些卽娑訶字反切今以推之蜀人以筆爲不律吳人以孔爲窟隴又如古人以瓠爲壺詩八月斷壺是已今人以爲葫蘆疑亦諸字之反切耳

世俗相傳以三月二十八日爲東嶽生日然不見於紀載許文【闕】公彬重修蒿裏祠記云每年三月二十八日屬東嶽帝君誕辰天下之人不逺千數百里各有香帛牲牢來獻夫二儀旣分五嶽以峙非今日生一山明日生一山有月日次第可記而謂之生日也其妄誕不辯而明矣不知許公何所防而書之石乎然其文集中無此篇殆它人依托者

韻書云楚莊王滅陳爲縣縣之名自此始此說非也周禮小司徒有云九夫爲井四井爲邑四邑爲丘四丘爲甸四甸爲縣又遂人云五家爲鄰五鄰爲裏四里爲鄼五鄼爲鄙五鄙爲縣則縣之名先已有之但與今縣制不同耳或謂郡縣自秦漢始亦非也周制地方千里分爲百縣縣有四郡上大夫受縣下大夫受郡秦廢封建之制置三十六郡以監天下之縣漢因而增置郡國六十七郡之名亦先有之特古今制度不同大小夐異耳

前代史凡事更時未久曰亡何曰居亡何曰居亡幾何曰未幾其最近者曰頃之曰少曰爲間曰已而曰旣而至宋人作唐書事或逾年或數月或數日率用俄而字後人效之如敍宋太祖太宗授受之際一則曰俄而殂一則曰俄而帝崩以致燭影斧聲之疑紛紛異說嘗考之開寶九年冬十月壬子帝以後事屬晉王癸丑夕崩於萬嵗殿太祖夜召晉王時夜已四鼓蓋前後二夕而曰俄而一字不當害事如此敍事之文可不愼歟

兪貞木字有立錢芹字繼忠皆蘓人革除年間蘓守姚善好禮賢士有立以明經見重於守月朔望必延致講書府學嘗令吏饋米於有立誤送繼忠吏惶恐白守取還有立云錢先生與人不茍合尢不茍取與今受米不辭必知公之賢耳守驚異卽令人請見繼忠對使者云吾爲郡民有召敢不赴但吾心未宿戒不可輕往他日可也他日浣濯衣冠齋沐而往守甚喜延之別室請問經義繼忠云此士子之務耳公爲政何不談時務而及此邪守益起敬遂問今日何者爲急務繼忠令屏左右云今日之務勤王爲急守躍然而悟於是密結鎭常嘉松四郡守訓練其民率先赴行竟死其事

戶部尙書夏忠靖公原吉長沙人徳量寛厚喜怒不形永樂間嘗以治水至昆山寓千墩禪寺所居不設儀從鄕民數人入寺遊觀公方坐室中觀書不意其爲夏公也雜坐其旁旣而它之問僧云尙書何在僧云室中觀書者是也民懼乃奔去公好食煼豬肝一日膳夫供具公飯盡而肝如故怪之已而分食乃知入鹽過多咸不可食也人服其量楊東裏作公神道碑記污織金賜衣吏碎所愛硯皆無怒意謂其有王子明韓稚圭之度非過稱也

丈量田地最是善政若委托得人奉公量見頃畞實數使多餘欠各得明白則餘者不至暗損貧寒欠者不至虛陪糧稅除而利興矣周文襄巡撫時嘗有此舉以屬戶部主事何寅寅日惟耽酒未嘗徧歷田野親視丈量秪慿裏胥軰開報輙與準理丈量稍多分毫者必謂之積出比原數欠者皆謂之量同更不開欠一項如太倉城中軍民居址街衢河道俱作納糧田地量至北郊二十七保多出田畞若干內二頃九十三畝有奇撥與太倉學収租蓋縮於城市而伸於郊墟故有此積出非原額之外田也別處量出多餘者則以送京官之家自正統初至今量同者納無地之糧京官家享無稅之利是𨿽何寅貽患於民而文襄安於成案不察其蓋亦不能無責也寅廣東南海人嘗問其家世已蕩然矣或者爲官不忠所事之報耶

府官之制始於秦立郡守郡尉郡丞郡監之官漢因秦制罷郡監以丞相史分刺屬郡謂之刺史景帝攺郡守稱太守郡屬有司馬之官後漢有郡主簿五官掾五官掾者兼置功曹戶曹決曹賊曹倉曹是也晉齊梁陳並因之隋攺刺史爲總管以長史司馬錄事防軍東西曹掾司功司兵司倉司土司馬司法司戶諸防軍爲防佐而省治中別駕焬帝攺總管爲太守攺長史司馬爲通守贊治尋攺贊治爲郡丞唐攺太守爲總管又攺縂管爲都督省郡丞置別駕長史余悉因隋制景云初罷州都督爲刺史天寶元年攺刺史爲守乾元元年陞州刺史爲節度使大歷五年攺節度使爲觀察使宋以知州大都督之禦其官屬有通判長史司馬簽判判官掌書記推官支使錄事司戶司法司土司理防軍政和間置司儀司兵司功與司錄司戶司土司刑爲州七曹宣和間攺州爲路設安撫使都縂管兼本路鈐轄紹興初攺州爲府以知州爲知府設通判三貟罷司儀司兵司功諸曹官元攺府爲路設達嚕噶齊縂管同知治中判官推官經歷知事照磨提控案牘譯史及錄事司達嚕噶齊錄事判官各一貟本朝攺路爲府革達嚕噶齊治中提控案牘譯史錄事攺縂管爲知府判官爲通判而同知推官經歷知事照磨皆仍其舊檢校則建置云

今世富家有起自微賤者往往依附名族誣人以及其子孫而不知逆理忘親其犯不韙甚矣吳中此風尢甚如太倉有孔淵字世陞者孔子五十三世孫其六世祖端越仕宋南渡至其父之敬任元通州監稅徙家昆山元祐初州治遷太倉新作學宮世陞多所經畫遂攝學事號莘野老人子克譲孫士學皆能世其業士學家甚貧常州某縣一富家欲求通譜士學力拒之歿後無子家人不能自存富家乃以米一船易譜去以此觀之則聖賢之後爲小人妄冒以欺世者多矣

周瑛良石知廣徳州時作祠山雜辯其辯埋藏一事云按埋本作貍周禮以貍沈祭山川注云祭山林則貍之祭川澤則沈之是埋藏者本山澤之祭也其曰今夜埋藏及旦皆無有過言耳考諸本集志埋藏事謂坎地深廣各五尺凡祭物皆三百六十舁置坎中以太牢之皮反土而平治之土不見余或加縮於初及久後埋藏或值其故穴皆不見其中所有此說未爲無理蓋土不見餘者平治之也或加縮於初者物腐而土防也久後埋藏不見中所有者物化也今盜發古塜皆不見其中所有者亦化也人言地則速化埋藏易化地故也道流欲神異之故爲過言以駭愚俗耳所云本集蓋祠山舊有指掌集良石按而辯之

布衣沈鑑文昭記覽博洽而放言自廢時目爲沈落魄或問云今之居大位享大福者未必有學問有學問者多是貧賤無福何也文昭云有學問便是福何須富貴老僧惟寅嘗云讀書要有福無福者讀書不成如人家子弟有志讀書若無衣食之憂戶役之擾疾病之累以奪其心便是有福縱使無憂於衣食無擾於戶役若身常有疾則不能遂志卽是無福此等議論皆有理

前代賜諸侯有湯沐邑賜公主有脂粉田而皇莊則未聞也今所謂皇莊者大率皆國初牧地及民田耳嵗計之入有內官掌之以爲乘輿供奉然國家富有天下尺地莫非其有倉廩府庫莫非其財而又有皇莊以爲已有此固眾人所不識也聞大臣中惟彭文憲嘗言之其疏畱中不出而言官不聞有議乞革罷者何邪或云正統天順間尙無之

瞿世用禦史巡按廣東時嘗寢疾臥內有堊壁一堵一夕幻出山水圖世用心怪之然猶疑病中眼花妄有所見召縣官入視皆以爲畫也乃命以塗之猶見筆迹後數日才防世用病尋愈亦無他

京師閭閻多信女巫有武人陳五者厭其家崇信之篤莫能制一日含靑李於腮紿家人瘡瘇痛甚不食而臥者竟日其妻憂甚召女巫治之巫降神謂五所患是名丁瘡以其素不敬神神不與救家人羅拜懇祈然後許之五佯作呻喚甚急語家人云必得神師入視救我可也巫入按視五乃從容吐靑李示之捽巫批其頰而出之門外自此家人無崇信者

布衣李靖不揆狂簡獻書西嶽大王閤下靖聞上淸下濁爰分天地之儀晝明夜昏乃著人神之道又聞聰明正直依人而行至誠感神信不虛矣伏惟大王嵯峨擅徳肅爽凝威爲靈術制百神配位名雄四嶽是以歷像淸廟作鎭金方遐規歷代哲王莫不順時禋祀興雲致雨天實肻從轉孽爲祥何有不賴嗚呼靖者一丈夫爾何得進不偶用退不獲安呼吸若窮池之魚進退似失林之鳥憂傷之心不能己巳社稷淩遲宇宙傾覆姦雄競逐郡縣大崩遂欲建義橫行雲飛電掃斬鯨鯢而淸海嶽捲氛祲以辟山河使萬姓昭蘇庻物昌運卽應天順人之作也又大寶不可以妄防欲杖劍竭節未有飛龍在天捧忠義之心身傾濟世志肝膽於階下惟神鑑之願告進退之機得遂平生之志有賽徳之時終陳擊鼓若三問不對亦何神之有靈然後卽靖斬大王頭焚其廟建縱橫之略亦未晚也惟神裁之右李衛公上西嶽書不見紀載喜其奇而錄之聞髙皇將起義陰卜於山寺伽藍神三投珓皆不許遂擊破神像而去十數年間致成大業蓋古之英雄豪傑欲建功業衛公者必其先有定志而假神以決之所謂質諸神而無疑者也況帝王之興自有天命𨿽神之靈亦莫能測其機兆則夫叢祠土偶豈能決哉

天順間太監曹吉祥忠國公石亨用事勢熖炙手可文人武士出入其門以盜有名噐者不可勝數京師有賀三老者吉祥從子都督欽之妻父也見欽聲勢日盛獨不踵其門欽嘗欲爲求官力辭不可幹麫胡同口一賣餅小家生女羙而都督石彪欲取爲妾父母樂從之女獨不肻乃己未防石氏敗彪棄市曹欽謀反凡連姻及所親者誅竄殆盡三老獨免

京師有婦女嫁外京人爲妻妾者初防時以美者出拜及臨娶以醜者換之名曰戳包兒有過門信宿盜其所有逃去者名曰挐殃兒此特裏閈姦邪耳又有防男詐爲女子傅粉足其態逼眞過門時乘其不意卽逸去成化間嘗有嫁一監生者無釁可逸及暮近之乃男子也執於官並其媒罪之有男詐爲女師者京城內外人家畱教鍼指後至眞定一生家生往狎之力辭不許生彊之乃男子遂縶之於官械送京師法司奏置極刑此皆所謂人妖也

鮠魚字一作鮰味美而子有毒不減河魨子食之能殺人聞蛇亦能化鱉凡鱉在旱地得者不宜食下水則無毒矣

駙馬都尉本秦漢官漢有奉車都尉主車輿駙馬都尉主駙馬騎都尉主羽林騎是謂三都尉今止稱駙馬省文耳然唐人云戚裏舊知何駙馬今人數列侯云公侯駙馬伯蓋詩詞文移取便無妨君前奏對自當稱駙馬都尉今謁陵陛辭復命皆云駙馬臣某蓋承襲謬誤莫之正耳

成化庚子山西石州民家生一豬二頭二尾八足共一脊生卽死王主事祿公差至其地嘗聞之知州云

嘗與鄭介庵防飲介庵問魚餒肉敗不直曰魚爛肉腐而云然何如予不能對因請教曰魚之爛自內始如腹之餒肉之腐自外入如軍之敗請問何出云不知所出嘗聞之先軰張伯緒如此後讀程沙隨思問錄中具此說始知出於程嘗見晦庵先生稱沙隨爲程丈蓋前軰也思問錄於論孟多所發明

同寮劉時雍言其鄕一女染奇病毎中夜有物來與交日漸羸憊醫莫能治聞一道士能祛邪請治之道士求二童男沐浴更衣各授以劍作咒語噀水使舞舞將終叱之去二童趨出投水中久之不起眾危之逾半日水忽湧起二童共持一大蛇頭出頭防有角蓋蛟也二童僕地久而始蘇女是夜始安寢病不復作矣道士由是名譽大振後有人召之竟不驗或疑其犯淫污自壊也夫蛟惡物也昔周子許旌陽皆嘗斬蛟疑天地間自有此等神術人能至誠感神則神物爲之呵防而其術以行不然則深淵之底蛟龍之所璠防人𨿽气正而才武非其素履熟由之地而亡生以狥之鮮有不墮其牙頰者矣安望其能提髑髏而出哉

翰林編修張元禎嘗建言選六科給事中不必拘體貌長大惟當以噐識逺大學問該博文章優贍者充之其言最當徒以不拘體貌一言有礙竟托之空言而已蓋六科系近侍官兼主奏對必選體貌端厚語言的確者以壯觀班行表儀朝寧但在前居此地者體貌非不端厚而其噐識學問文章往往過人蓋出自精選號爲得人如姚防葉盛林聰尹旻張寕軰是已以後則專以體貌爲主而其所重者反不之計所謂出題考選亦不過虛應故事耳揆其所以其時典選者相繼多北人大率專主體貌則其得以並進況學識兼備者必思舉其軄而屢有糾彈不安靜簡黙者之易制也塩山王忠肅公素有重望亦進一二鄕裏之劣者則其餘不足責矣使爲吏部者以公天下爲心不陰厚鄕裏遇缺選其體貌丰偉音吐正當者五倍其數試其奏議彈文數篇場屋時文則不以試毎五六人中擇其優者一人奏上如此而不得人吾未之信也

同寮吳味道處之遂昌人嘗言其家人看稻莊所夜吹笛以自娛忽有大靣矬人倚石而聴之次夜亦然家人知其爲物然未敢發也至三夜乃然炭坐處置鐵筯炭中取笛吹之其物復來乃出其不意取筯刺之急趨水旁去詰旦蹤迹之見一大蝦蟇死水旁刺防在其頷下

近時言官言宮闈事嘗受挫辱自是事無大小噤不敢言有孫禦醫者素善謔人問生疥何以愈之曰請六科給事中餂之問故曰不語唾可治疥也昆山有徐生善冩竹嘗遊京師吏科有知者請寫竹於壁寫畢欲題其上云朝陽鳴鳯或云恐致人口語不若易以舞鳯或又以爲不可乃以彩鳯易之有從旁語云鳴也鳴不成舞也舞不成不如好衣服揺擺過日可也眾哄堂一笑而散聞此等嘲謔固言路之不幸亦非國家之幸也

土兵之名在宋嘗有之本朝未有也成化二年延綏守臣言營堡兵少而延安慶陽府州縣邊民多驍勇耐寒習見敵人敢於戰鬭選作土兵練習調用必能奮力各防其家有不待驅使者兵部奏請敕禦史往防官防選如延安之綏徳州葭州府谷神木米脂吳堡淸澗安定安塞保安慶陽之寧州環縣選其民丁之壯者編成什伍號爲土兵原防民壯亦攺此名其優卹之法毎名量免戶租六石常存二丁貼其力役五石以下者存三丁三石以下者存四丁於時得壯丁五千餘名委官訓練聴調此陜西土兵之所由始也

成化十六年四月初二日雲南麗江軍民府巨津州雪山移動十七年六月十九日戍時大理府地震有聲民屋揺動二次而止慶軍民府本日亥時滿川地震至天明約有一百餘次次日午時止捨墻垣俱倒壓死軍民囚犯皂二十餘人傷者數多鄕村民屋倒塌一半壓死男婦不知其數麗江軍民府通安州本日戍時地震人皆偃僕墻垣多傾以後晝夜徐動約有八九十次至二十四日夘時方止各處奏報地震無嵗無之而雲南之山移地震蓋所罕聞者故記之

菽園雜記卷七

欽定四庫全書

菽園雜記卷八

明陸容撰

襲封衍聖公每嵗赴京朝賀沿途水陸驛傳起中馬站船廩給回日無馬快船裝送而張眞人往回水陸起上馬站船廩給且有馬快船之從蓋其時方崇道教而內官梁芳左道李資省輩方用事故致隆於其所尊如此予聞之頗不平言於尙書余公欲優厚之公慨然曰是義舉也卽日奏允自是衍聖公往回陸路得起上等馬回日應付馬快船裝送於吾道實有光云時成化十六年三月初五日也

近有中官怙寵市恩以結人心騰驤左右等四衛勇士小廝及養馬軍奏乞悉給以胖襖袴鞵事不下議部卽可之時固安王公復爲工部尙書余肅敏問之曰府庫衣袴之富如此先生何議不及此使恩出斯人乎王公曰祖宗之制邊方有警應調京軍出徵則以此給之使其不勞縫制得以尅日起行京衛軍士守衛守城者無調遣之急嵗給與布匹綿花使軍妻各自縫制以省有司勞費此良法美意之所在也今四衛軍士旣給以布花而又加此非惟失豫備非常之初意且使恩出內竪其於國體胥失之矣余公服其言

每讀春秋左氏列國大夫或論事或諫君動輙陳古制度如指諸掌公父文伯之母𨿽一婦人而其敍王后親織紞以下云云本末不遺如此則當時學士從可知矣於此不惟見古之人才皆有用之學亦可以占先王教化之盛矣今吏部每選考試監生作經義有不能記本題者任意書平日所記文字塞白名曰請客文章亦得除授有司一職云此風自宣徳以來已有之矣夫時文與古義𨿽大不倫而姑卹之政蓋無有甚於此者嗚呼使此輩而寄以民事欲民之弗病得乎

嵇昭蘇州昆山人正統六年任知灤州渉獵古今涖民得體尢善楷書十三年以外艱去至今不忘其善此永平府誌名宦條所載然昆山未聞有此人豈其先流寓他處出身籍貫猶書所自與記以備考

廣陵之墟有五子廟云是五代時羣盜嘗結義兄弟流刼江淮間衣食丰足皆以不及養其父母爲憾乃求一貧嫗爲母事之甚孝凡所舉動惟命是從因化爲善鄕人義之歿後且有靈異因爲立廟吳中祭五通神者必有所謂太媽疑卽此也噫人莫不善於爲盜而亦有風木之思天理之在人心固未嘗冺也況非其眞母而皆能循其教卒化爲善不亦尢可取乎世有親在而不遵其教親歿富貴而不思者視五子能無愧乎

延安綏徳之境有黃河一曲俗名河套其地約廣七八百里外夷時竊入其中久之乃去葉文莊公爲禮部侍郎時嘗因言者欲築立城堡耕守其地奉命往勘大意謂其地沙深水少難以駐牧春遲霜早不可耕種其議遂寢然聞之昔張仁願築三受降城正在此地前時蠻人巢穴其中春深才去近時闗中大饑流民入其中求活者甚眾逾年才復業則是非不可以駐牧耕種也當再詢其所以

周禮春祭馬祖夏祭先牧秋祭馬社冬祭馬步其文甚明今北方府州縣官凡有馬政者毎嵗祭馬神廟而主祭者皆不知所祭之神嘗在定州適知州送馬神胙因問所祭馬神何稱云稱馬明王之神及師生入揖問之亦然蓋此禮之不講久矣但不知大僕寺致祭如何未及問也

天妃之名其來久矣古人帝天而後地以水爲妃然則天妃者泛言水神也元海漕時莆田林氏女有靈江海中人稱爲天妃此正猶稱岐伯張道陵爲天師極其尊崇之辭耳或雲水陰故凡水神皆塑婦人像而擬以名又如湘江以舜妃鼓堆以堯後蓋世俗不知山水之神不可以形像求之而謬爲此也

翰林院尙寶司六科官其先常朝俱在奉天門上禦座左右侍立故云近侍今皆在門下禦道左右云是太宗晚年有疾用女官扶持上下因退避居下今遂爲定位六科本與尙寶司相鄰今工部委官制衣處猶稱六科廊是也永樂間失火遷出午門外今遂爲定居

江通理云金陵一民家被雷失去二人徧求之乃對坐一空櫃中其髮莖莖相結淩季行言禇禦史昌家人遇雷震死徧身衣皆裂成絕條其條闊狹如一邵文敬言其鄕雷擊一佛殿兩鴟尾皆失去蓋脊筒瓦內石灰泥撤淨如掃而瓦復不動張汝弼言松江一塔被雷凡七層每層檐鈴皆失去其舌夏徳幹禦史知新淦縣言本縣一山有雷神甚靈異嘗祈雨雷雨大作空中有物形聲如鴨嘴爪如鷹者三盤旋而飛廟有大松十數株每株爪去其皮二道自根至梢俱深入寸許無一差爽瞿世用禦史嘗知崇仁縣一日雷雨中有物墮譙樓黒色無頭尾其圓徑丈餘不久復飛去疑其爲雷神此皆平日聞坐客所談因記之

羣舊作羣云髙皇惡君與羊並命移君羊上防舊作昶云文皇爲夏中捨攺書昆舊作昆云昆尹馬文烱欲鎭壓其民攺書此鄕俗相然羣昆古字觀韻書可知防字嘗於山東憲副陳善所觀趙松雪墨卷見之蓋徧旁上下自昔並用祖宗及文烱或者攺其一時所見耳非始此也天順甲申進士茂英宗不識其姓問之李閣老賢賢對以音與陜同因命攺姓陜近時山東布政使胡徳盛奏事適北邊有警上覧疏見其名嫌徳盛與得勝相近命攺名靖

天順間江西儒士吳與弼講明理學名重一時嘗被薦徴上京師授春坊諭徳力辭不受遣還田裏成化間海南貢士陳獻章亦以理學名有司嘗應詔薦上上吏部奏除翰林院檢討駕部貟外郎張弼書韻語誚之云君恩天地寛臣節日月皎無事徒受官優遊豈不好未識義如何借問程明道李密是何人亦有陳情表獻章不能答未久辭歸獻章與弼門人也

於公謙王公文遇害時以迎立外藩誣之文稱寃謙但云親王非有金符不可召當辯之時印綬尙寶諸內官聞之檢閱各王府符具在獨無襄王府者眾皆危疑不知其故乃問一退任老內官云嘗記宣徳間老娘娘有防取去但不知何在老宮人某尙在必知其詳遂往問之云是宣廟賔天時老娘娘以爲國有長君社稷之福嘗欲召襄王因取入後以三楊學士議不諧而止符今在後宮暖閣中老娘娘張太后也於是啟太后求之果得於其處已積塵埋沒寸餘矣其後英宗悟二人之寃而悔者亦以此云

成化十三年福建長樂縣平地長起一山長三日而止度之髙二丈餘橫廣八丈其旁一池忽生大蜆民取食之味甚美乃爭取食食者不數日患痢死者千餘人

戴禦史用字廷獻江西髙安人未第時嘗延一師於家塾師好爲人作訟牒用父卻之其俗凡爲師棄於人者無所容身由是怨之乃匿處鄰郡令家人訟於官云師有經義直銀若干用圖之致死用不勝搒掠乃自誣服用家出重賞購求能得其蹤迹者逾年忽一人報其匿處乃俾爲向導果得之事始白後登成化丙戍進士第仕至貴州防議彼衡門褐夫不皆用伍則死於寃獄者豈少乎此典刑者所以不可不敬愼也

正統間楊文貞公自江西還朝所過餽送一切不受耿淸恵公時爲淮鹽運使餽雞四翼茄一盤楊公受之且攜手而行其激之意黙寓於交際如此先奉直公時客淮親聞其事

天順間安陽民牧牛入一破塜中鐵索懸一棺去地四五尺四旁無一物民揺動其棺沙土蒙頭而下不能開眼民懼急趨出沙已沒趺矣翌日拉伴往視之沙土滿中不復見棺蓋觸其機發也

山西之石樓永昌陜西之神木等縣土人善邪術名小法子能以刀錐置人腹中痛久之卽死始覺時急求解法則免廣東西人善造蠱置飲食中中之卽腹脹死以藥物解之卽吐出本形或魚或蛇或蝦蟆而愈雲南孟密等夷有術能以木換人手足骨人初不覺久之行逺任重卽痛不能勝有不信者死之日剖股視之果木也此皆問之其鄕人皆以爲實有者

成化初江淮大饑都禦史林公聰以便宜之命賑濟駐節州令禦史借糧十萬石於蘇州府知府林公一鶚以蘇爲閩淛衿喉江淮衝要萬一地方不靖無糧其何以守不許禦史乃借之松江而去人以一鶚知大體云

古對以文字分合者如鉏麑觸槐甘作木邊之豫讓吞炭終爲山下之灰陳亞有心終是惡蔡襄無口便成衰二人土上坐一月日邊明半夜生孩子亥二時難定兩家擇配己酉二命相當皆佳近又聞有云人曾作僧人弗可作佛女卑爲婢女又可爲奴亦可喜

史傳所載修已背坼而生禹簡狄胸坼而生契陸終氏娶方之女開其左右脇而生昆吾等六人浮屠氏稱釋迦之生出母右脇黃冠氏稱老之生出母腋下先儒多以爲妄魏黃初五年汝南屈雍妻王氏生子従右胳下水腹上出宋時莆田尉舍之左有市人妻生男從股髀間出皆創合母子無恙二事各有指防然亦未敢盡信也近見巡按鳳陽禦史周蕃奏靈壁縣民家生一子潰母臍下而出創潰處尋愈防此則汝南莆田二子之生當亦不誣也

漢唐宋兵制皆取兵於民壯則入伍老則放歸卽三代寓兵於農之遺制也本朝軍伍皆謫發罪人充之使子孫世世執役謂之長生軍且謫發之地逺者萬里或數千里近者千餘里南北易調非其土性難以自存是以死傷逃竄者十常七八行伍實數能幾何人況有罪謫發者率皆姦民善於作無惑乎什伍之虧耗也在京惟府軍前衛幼軍皆止終其身與前代兵制暗合旗手衛有等軍士永樂間奉有不逃止終本身逃者子孫勾補之防寕老死行伍無一人逃者府軍前衛幼軍舊亦多逃近比旗手之例著爲常令故今亦無逃者蓋逃者特爲身謀其不敢逃者爲子孫謀也使當時議兵制者以前代之制爲主而以此法繩之則匿脫漏之固不能保其必無恐亦不至今日之甚也

急須飲器也以其應急而用故名趙襄子殺智伯漆其頭以爲飲器注云飲於禁反溺器也今人以暖酒器爲急須飲字誤之耳吳音須與蘇同今稱暖熟食具爲僕憎言僕者不得侵漁故憎之王宗銓禦史嘗見內府掲帖令工部制步甑云卽此器乃知僕憎之名傳譌耳直駕校慰著團花紅緑衣戴飾金漆防名曰只孫鵞防只孫衣名今人有稱執金吾防者亦似是而非也

醫士劉溥字原愽愽學能詩畫士範暹字啟東讀書善談二老皆蘇人在宣徳正統間館閣諸公皆愛重之原愽僅官太醫吏目啟東終身布衣而已意者當時士人皆知自重不肯幹人當道亦不肯以名器私其所厚而然邪吾於是不能無感

昆山五保張某兄弟業瘍醫凡求療者必之弟而不之兄由是弟日饒兄日凋落兄妬之欲俟其出將甘心焉一日買舟入城兄預匿舟中行至新洋江忽起捽其弟舟人懼急搒舟就岸得逸去將訟縣有父老曰彼無天理而害汝今計不行是有天理也訟之且將拘系證佐必貽害舟人不如且止從之未幾兄一夕睡至旦目不能開竟成瞽疾而死於貧人以爲不道所致云

元制內設中書省外設行中書省故舊時移文中多稱各省今旣攺行省爲布政司而移文奏章尙有稱省者今之提刑按察司卽元之肅政廉訪司俗稱按察使爲廉使按察司多扁肅政字皆踵其舊也揆之時制似亦非宜在京各道防事及在外察院多扁正己字諸司則無之蓋誤讀程伯淳語禦吏爲禦史故也不然豈有官者皆不必正己惟禦史當然

玉篇奇字如欵乃萬俟宿畱冒頓可汗閼氏玆皆連綿假借餘如袒免星宿之半是本字未爲奇也今記憶此者書之讀書有得當不一書

於戲【烏呼】委蛇【逶迆】齊衰【咨崔】相近【禳祈】扶服【匍匐】休【陽煦】子諒【慈良】惡池【呼沱】曲逆【去過】休屠【朽除】譙訶【誰何】從防【總勇】陂池【坡陀】取慮【趨廬】毒冒【代妹】未嬉【妹喜】揖濯【楫擢】魋結【椎髻】灑削【洗鞘】厓皆【闕】朱提【主池】

潘流淸處之靑田人與嶽內翰季方同遊太學俱有文名且相友善流淸未仕卒其子辰幼孤流落京師一日季方過陳緝熈內翰適其友李斯式出揖季方愕視久之問故云此吾故友潘流淸應眞也翌日遣人延斯式至家命工寫其眞且以示辰云此汝父遺容命拜之辰不識持歸示其母其母泣涕而藏焉此亦衣冠中一異事也辰字時用愽學能詩文與李賔之學士有通家之好李蓋嶽之壻云

松江一京官養屙家居因星士言某年當死不測日以詩酒盤桓園池間𨿽比鄰招飲亦不出也一日彈琴假山下石僕壓死閩中一娼色且衰求嫁以圖終身人薄之無委禽者乃決之術士云年至六十當享富貴之養娼不以爲然後數年閩人子有奄入內廷者旣貴聞其母尙存遣人求得之館於外第翌日出拜之遙見其貎陋恥之不拜而去語左右云此非吾母當更求之左右觀望其意至閩求美儀觀者乃得老娼以歸至則相向慟哭日隆奉養閱十數年而沒威寧伯王公爲大同總兵時術士兪姓者一日過職方予問之曰當不久敗矣予問當在何年曰今年未幾降敕面諭革爵爲民安置安陸州

周宗伯洪謨之父嘗爲長陽訓導作妖魅說言門生何瓚與其弟飲民家瓚醉歸失弟所在搜於山累日得之木上問其故云一人引至此今見爾輩來遁去矣蓋山也又門生之父鄭老者入深山采藥遇木有大乃取之行數里有人追與鬭云何以割吾耳當見還鄭老巫者有禳術其人不能加害而去然精思恍惚迷其歸路後數日家人尋得之邀使歸固不肯乃執以歸藥之而醒備言其故如一夢也大抵深山幽谷中固多彊死之與木石鳥獸之怪人不知戒故有獨行遇害者凡入深山者湏持利刅不宜獨行

吏部尙書歷城尹公旻罷後朝士多指其招權納賂之迹甚者上章乞籍其家貲之半賑濟山東饑民公之富未必如是之甚也其所以失士大夫之心者直以待人不誠耳如各部司屬官之賢能者每向人稱道之以示其知人及推舉時乃先掌科掌道官舉部屬亦先出入中官之門者平日所稱道者反不與又嘗記戶科給事中李孟暘奉使山西回見代州等處要地武備不飭奏乞設整飭兵備副使以專其責兵部覆奏已得防兪允及咨吏部乃寢而不行後察之副使該於刑部年深郎中內以次升用一鄕人覬覦京職不欲外升欲越次他陞又恐機泄故止覬覦京職者不久果升大理丞後坐其黨調外任

吳中有善滛凡懷春之女多被污與之善者金帛首飾皆爲盜致吾昆眞義民家一女將被污女曰涇西某家女貌美何不往彼而來此云彼女心正女怒曰吾心獨不正耶遂去更不復來乃知邪不幹正之說有以也

蘇城商人蔡某嘗泊舟京口見一客長軀偉貌須髯被腹髭長數寸蔽口竊計其有礙飲食乃邀入食肆以觀之客臨食脫防防髻中二綰其髭揷入兩長歠大嚼旁無人食已謝去曰感君厚情何以爲報令舟中取一木棍授之云倘舟行有人侵侮當以此示之云胡子老官壓驚棍在此彼必退去後行江中猝遇暴客蔡如其言果不犯而去如是者再始知其爲暴客之渠魁威信素行於人故也蔡後死九江客聞之賻以白金遣人防防至京口而去

鈔字韻書平去二聲皆爲略取寫錄之義無以爲楮幣之名者今之鈔卽古之布詩云抱布貿絲周禮宅不毛者有裏布是也但古以皮故曰皮幣今以楮故曰楮幣耳宋有交子會子闗子錢引度牒公防等名皆所以權變錢貨以趨省便然皆不言其制惟入中鹽糧有塩鈔鈔之名始見宋史蓋卽今鹽引也今文移中有闗子僧道剃有度牒鄕試舉人投禮部有公防茶鹽等貨俱有引皆公文耳金史記交鈔之制外爲闌作花紋其衡書貫例外書禁條闌下備書經由行換之法及其印章花押一貫至五十貫名大鈔一伯文至七百文名小鈔以七年爲限納舊易新元史記鈔之文云以十計者四曰一十文二十文三十文五十文以百計者三曰一百文二百文五百文以貫計者二曰一貫文二貫文然皆不詳其尺寸之制今之鈔蓋始於金而元承其制本朝沿襲之歟聞洪熈宣徳間猶有百文鈔今但有一貫文者每貫直銀三釐錢二文非復國初之直矣其制以桑樹皮爲之竪長一官尺橫八寸額上橫作楷書云大明通行寶鈔中作楷書一貫二字字下圖一貫錢形左右作疉各四字云大明寶鈔天下通行其下楷書鈔法禁例上下鈐戶部印四圍花紋闌

鐲音蜀又音濁周禮皷人以金鐲節皷注云鉦也形如小鐘韻書又云溫器今人名臂環爲鐲音濁蓋方言也近考之蠋桑虫一名蚅爾雅蚅烏蠋詩鞗革金厄注云金厄接轡之環形似烏蠋以金爲之今女人金銀臂環累累有節而拳曲正如蠋形鐲當作蠋音𨿽少異其義甚明

里人曾孟源嘗夜行有水當渉遇一舊識云吾汝過孟源喜從之及上其身忽悟云此人已死安得在此必欲迷我耳乃堅附其背旣登岸負者云可以下矣孟源附之益堅忽變爲一版抱至民家叩門乞火燭之乃火焦棺板也劈而焚之深以爲不詳自分必死然竟無恙後年逾七十而終

菽園雜記卷八﹤子部﹐小說家類﹐雜事之屬﹐菽園雜記﹥

欽定四庫全書

菽園雜記卷九

明陸容撰

陳宗訓者太宜人之伯父渉獵書史事母盡孝每飲食親友家遇時新品味母未嘗必托以疾忌不一下箸翌旦必入城布買以奉母或逺方難得之物可懷者必懷歸母心樂之至老不衰太宜人事先祖母曲盡孝謹有自來矣

雎鳩雄許愼以爲白鷢郭璞以江東人謂之鶚陸機以幽州人謂之鷙黃公紹譏其皆以意求之防以爲卽今之杜防云自蜀人作華陽國誌妄稱望帝所化遂有杜防杜宇之名而雎鳩王睢世反不識此正以五十步笑百步者也惟朱子詩傳云狀鳬鷖最爲得之今吳音譌呼睢爲竪婚禮好事者必求鴛鴦王睢以備名件蓋非尙珍異鴛鴦取其匹而有恩王睢以其摯而有別也

文武諸司之設各有正官主之如五軍都督府則左右都督通政司則通政使大理太常鴻臚光祿等寺則各寺卿國子監則祭酒太醫院則本院使欽天監則本監正上林苑監則左右監正是也近年各以尊官處之中軍都督府英國公張懋右軍都督府保國公朱永皆太子太傳左軍都督府定西侯蔣琬前軍都督府新寧伯譚祐後軍都督府襄城侯李瑾皆太子太保通政使司張文質太常寺劉岌鴻臚寺施純皆太子少保禮部尙書大理寺工部尙書杜銘光祿寺艾福國子監丘濬欽天監康永韶皆禮部侍郎太醫院則通政使蔣宗武上林苑監則右通政李孜省此亦制度之一變也成化乙巳記

癸辛雜識云官品有金紫銀靑之目蓋金至於紫銀至於靑爲絕品也此說殆非蓋金銀謂印靑紫謂綬或謂所佩魚袋及服色耳古人有金章紫綬紫袍今時文武極品官俱無金印印亦無綬又紫爲禁色臣下無敢服者惟四品以上緋袍金帶七品以上靑袍銀帶此卽金紫銀靑之遺制也

巡撫官永樂間已有之然僅設於要處耳洪熈宣徳初年添設漸多侍郎通政大理寺卿惟其人不皆都禦史也景泰以來悉置都禦史初意蓋以禦史在外多浮薄不遜以此軋之耳以今計之亦太盛矣蘇松等處鳳陽等處宣府等處順天等府保定等府延綏等處甘肅等處河南山東山西遼東大同寧夏陜西湖廣江西兩廣雲南四川貴州福建凡二十人內署衘不同者兩廣曰總督軍務蘇松等處曰總理糧儲鳳陽等處曰總督漕運遼東湖廣雲南皆曰贊理軍務山西曰提督鴈門等闗保定曰提督紫荊等闗順天等府曰整薊州等處兵備余止稱巡撫鄖陽等處曰撫治蓋主流民也凡推舉各邊及腹裏幹渉軍務者吏兵二部防同幹渉錢糧流民者吏戶二部防同惟總督漕運者吏戶兵三部防同江西福建山東地方有事則設事寧則革之

各處總兵官印文宣府曰鎭朔將軍大同曰徵西前將軍延綏曰靖邊副將軍寧夏曰徵西將軍甘肅曰平羗將軍雲南曰徵南將軍兩廣曰徵蠻將軍湖廣曰平蠻將軍皆栁葉漕運總兵無將軍名目其印曰漕運之印疊文陜西止稱鎭守官貴薊州等處𨿽名總兵俱無將軍印

永樂間平江伯陳公瑄把總海運糧儲共一百萬石時未有總兵之名十三年裏河漕運加至五百萬石統各處一百七十餘衛后以湖廣浙江河南山東各都司所屬茶陵臨山彰徳濟南等衛地逺省之每嵗止運四百萬石洪熈元年始充總兵官督運鎭守淮安此設總兵之始也宣徳四年用工書黃福計議於徐州等處立倉令官軍接運六年掛漕運之印八年公薨以都督僉事王瑜都指揮僉事吳亮充左右副總兵同管正統四年専以馬興充總兵湯節充參將此設防將之始也景防二年設左僉都禦史王竑同管此文臣總督漕運之始也

欽天監官例不致仕老死而後已天文生由科目出仕者只於本衙門任用不令出任府州縣官蓋有深意存焉太醫院官無考滿依資格陞職者蓋此流醫藥有效則奉特防陞官故也近年吏部考察京職欽天監官年六十以上者俱勒令休致罷革奉冗官則太醫院官皆在其列計無所出則請防去畱由是權移他手而賢否混淆矣

鄕民有子患瘡疹備牲酒禱神語拙不能致詞乃要其婦翁禱之翁之孫適亦患此疾翁乃對神私語爲其孫禱時壻拜於後怪其詞不膝行聽之知其然未敢言也俄而翁之孫愈壻之子亡壻由是甚怨之以其情訴於人人以爲笑成化間一巡撫都禦史被訟於朝其親有官給事中者巡撫乃以重賂托之賂中官求援給事以爲己物奉以求進由是得升吏部侍郎而巡撫竟坐法戍邊死又兵部尙書缺人一兵部侍郎欲得之其親家有爲刑部尙書者素稔十官遂托之納賂尙書之爲已謀亦如給事於是去刑而遷兵侍郎知之恚恨疽發項死此二人與婦翁之禦其壻者甚皆可笑也

南京妓女劉引靜幼爲一商所養商死劉爲持服嵗時修齋設祭哭泣甚哀日以女工自養誓不接客家人不能奪其志也商家後凋落且能推所有以周其妻子有富翁聞其賢欲娶焉劉不從而止京師郭士公子者故定襄伯登之從子也嘗暱一妓方妙年公子死卽削髮解足紈爲尼屠寶石京師大賈也嘗以罪發遣遼東充軍家破無可托者以白金萬兩寄所暱妓家後數年赦回以所寄還之封識如故世有處貴富之地而滛防無恥當變故之時而貪昧忘義者多矣孰知風塵之中有此卓異者人性之皆善豈不信哉然則觀人者未可以其也

朝廷近建三官廟規制麗像肖莊嚴其費皆出內帑不煩有司工成日內府各內官及文武諸司大臣俱往瞻禮蓋上承母后意而羣臣將順之也兵書淶水張公問予三官所由始嘗考之漢熹平間漢中有張修爲太平道張角張魯爲五斗米道而魯尢盛蓋自其祖陵父衡造符書於蜀鶴鳴山制卒祭酒等號有疾者令其自書氏名及服罪之意作三道其一上之天著山上其一埋之地其一沈之水謂之天地水三官三官之名實始於此予旣以復張公且爲評雲水爲五行之一生於天而附於地非外天地而爲物也今以水與天地並列已爲不通之論其使民服罪之書水官者沈之水地官者埋之地似矣天官者旣云上之天則置之雲霄之上可也卻云著之山上然則山非地乎其誣惑之民甚矣

大子中消白日小車兒上看靑天此邵康節先生詩今人呼盛茶酒器爲有自來矣然此字亦後人方言所增韻書無之

檀弓記孔子居宋見司馬桓魋自爲石槨三年而不成曰若是其靡也死不如速朽之愈也初疑所謂石槨若今合石爲之不應若是其難也治戊申之春舟過徐州約三十里聞鄕人言其地有洞山寺寺下有洞爲古迹甚奇乃命艤舟一登讀眉州萬閣老所撰建寺碑乃知卽所謂桓山宋桓魋處也其隧道當南向今已在佛殿下矣佛殿後有一穴可入石槨約髙丈餘其深約五六步其廣半之兩旁又各鑿爲夾室狀每處可容十人蓋四周一全山山而刳其中耳是宜三年而不成也蘇長公遊北山時蓋已蕩然金椎之餘矣今石壁所刻賦蓋後之好事者爲之其稱洞山者以石槨爲洞也

近見二文士有三年服者同送鄕人之防一人束孝帛一人不束人問之不束者云重不可加輕束者云斯須之敬聞者質予當以何人爲是予曰若論小節二人皆是若論大體二人皆非蓋父母之防𨿽出門弔問亦不可況可送之出郊乎今旣往弔且受其帛矣及出送而曰重不加輕乎如以爲禮尙往來使子弟行之可也

唐詩云邵平地接吾廬谷雨幹時手自鋤歷解雲谷雨讀作去聲如雨我公田之雨自雨水后土膏脈動今雨其谷於水也讀爲上聲者非

梅聖兪河魨詩云春洲生荻芽春岸飛楊花河魨當此時貴不數魚鰕而吾鄕俗語則云蘆靑長一尺莫與河魨作主客蘆靑卽荻芽也荻芽長河魨已過時矣而聖兪云然予嘗疑之後觀範石湖吳郡誌始知此魚至春則溯江而上蘇常江陰居江下流故春初已盛出眞潤則在二月金陵上下則在二三月之交池陽以上暮春始有之聖兪所云殆池陽當塗之俗而歐公所謂羣游水上食絮而肥南人多以荻芽爲羮則又附防之說非眞知河魨者也

觀屬目聞屬耳然佛書有觀其音聲之文杜詩有心淸聞妙香之句正猶鳥不可以牝牡言獸不可以雄雌言書有牝雞詩有雄狐此文字中活法可以意防而不必泥也

蜃气樓臺之說出天官書其來逺矣或以蜃爲大蛤月令所謂雉入大海爲蜃是也或以爲蛇所化海中此物固多有之然濵海之地未嘗見有樓臺之狀惟登州海市世傳道之疑以爲蜃气所致蘇長公海市詩序謂其嘗出於春夏嵗晚不復見公禱於海神之廟明日見焉是又以爲可禱而得則非蜃气矣遼東志云遼東東南皆山也其峯巒疊翠蔥蒨可觀當夏秋之交時雨旣霽旭日始興其山嵐凝結而城郭樓臺艸木映人馬馳驟於煙霧之中宛人世所有𨿽丹靑妙筆莫盡其狀古名登萊海市謂之神物幻化豈亦山川靈淑之气致然邪觀此則所謂樓臺所謂海市大抵皆山川之气掩映日光而成固非蜃气亦非神物東坡之禱蓋偶然耳且詩中有云朝陽太守南遷歸喜見石廩堆祝融自言正直動山豈知造物哀龍鐘其自負亦不淺矣況此老素善謔又安知非自神其事以鳴其不平邪

虞邵庵作朱澤民母吉宜人墓碣有云至元甲午吉宜人將就館其姑施夫人疾病嘆曰吾婦至孝天且賜之佳子吾必及見之旣而疾且亟治後事其大父卜地陽抱山之原使穿壙以爲藏施夫人曰異哉吾夢衣冠偉丈夫來告云勿奪吾宅吾且爲夫人孫旣而役者治地深五尺得石焉封曰太守陸君績之墓別有刻石在旁曰此石爛人來換石果斷矣其祖命亟掩之而更卜兆地夫人又夢偉衣冠者復來曰感夫人盛徳眞得爲夫人孫矣徳潤生其大父字之曰順孫而施夫人沒人以爲孝感所致徳潤澤民名也澤民仕元爲徵東行省儒學提舉今朱文天昭禦史之髙祖審如是則澤民乃陸公績後身也予嘗觀前代探環覓刀等事猶未之信今觀此文則知天地間異聞不可謂盡無也

楊鐵崖國初名重東南從遊者極其尊信觀其正統辯史等作皆善已香奩續奩二集則皆滛防之詞子始疑其少年之作或出於門人子弟濫爲筆錄耳後得印本見其自序至以陶元亮賦閒情自附乃知其素所畱意也按閒情賦有云尢蔓艸之爲防誦召南之餘歌蓋發乎情止乎禮義者也鐡崖之作去此逺矣不以爲愧而以之自附何其悍哉香奩續奩惟昆山有刻本後又有楊東裏防語玩其辭气斷非東裏之作蓋好事者盜其名耳記此以俟知者

魏將軍某年七十餘披甲上殿及隨鑾輿出入不減少年人問其平生事云年四十五時已絕男女之欲周和尙廬陵人流落京師年九十餘逺路能步行須髮不白予嘗問其得何修養之術云無他術自壯年能節欲耳且云人之精液度與女子能生人若能保守存畱豈不能資生自身太倉畫士張翚年九十餘耳聰目明猶能作畫嘗問其何修而致云平生惟欲心頗淡欲事能節或者賴此耳無他術也

毘陵謝應芳子蘭嘗論三髙祠不當祠範蠡云季鷹魯望吳產也吳人眎爲東家丘是已鴟夷子皮始終事越間以行成畱吳其心未嘗一日忘乎越也進美女獻寶器以惑吳之君臣乘虛進兵以滅吳之宗社大率皆蠡之謀越人論功蠡居第一豈非吳之大仇乎惟其功成名遂遁迹而去其識見固髙於常人然浮海之裝捆載珠玉在齊復營致千金之產自齊居陶父子耕畜轉物逐利復積畜累鉅萬太史公前後不一書者蓋深鄙之非美之也較諸子房辭漢翛然從赤松子之遊相去多矣杜牧之蘇子瞻皆謂蠡私西施以申公夏姬爲比由是觀之謂其人爲貪爲亦不爲過尙何風節足慕乎今也以吳人馨香之黍稷享敵國貪穢之仇讎於理其可乎哉禮云民不祀非族況仇敵乎吳有三髙人特未之思耳泰伯仲雍延陵季子眞天下所共髙者也凡爲吳人苟非土木孰不有髙山景行之思宜尊三讓至徳之聖祠於堂上配以二賢仍以季鷹魯望列之從祀如此則正前人之謬戾新斯民之耳目振髙風崇禮讓激衰世薄俗而勸之於風化豈小補哉謂蠡有功而祀之則越人祀之宜矣如諸武侯之賢蜀人祀之吳魏未嘗有祠焉斯理之公古今一致所謂質諸神而無疑者也此言具子蘭上饒參政書自志云方議移文有司防世變而止按此言蠡事大率皆前人所【闕】其言吳有三髙人未之思一叚則前人所未發也

先儒謂詩有本韻不必葉而葉者今細察之信然如吉日三章其祁孔有或羣或友悉率左右皆葉羽已然有友右皆從又吳人自來呼又爲以音但不通於天下耳不必葉也又如隰桑遐不謂矣傳云遐與何同以聲音相同則今常熟吳音稱何人爲遐个是已其引鄭氏云遐之言胡也則又以義不以音矣

巡撫周文襄公初至昆山甫登岸盛怒撻一人儒學教諭朱冕叱皂隸令止進白公曰請姑息怒至衙門治之可也公從之至寓府入見後公召冕問故對曰下車之初觀曕所系恐因怒傷人累盛徳耳公謝之未幾太倉開設衛學公奏保冕爲教授且語二衛武職云吾爲爾子弟得一良師宜隆重之冕字士章嘉興人在昆庠時季考月試賞罰明信弟子多所作成至今論師道者必首稱之詳見葉文莊公水東日記

嘗聞中官談漢府事因問漢庶人所終云初庶人被執鎖縶逍遙城一日宣廟欲往觀左右止之不聽及至熟視久之庶人出其不意伸一足勾上僕地左右急扶起久而神思乃寧始自悔亟命壯士舁銅缸至覆之缸約重三百斤猶覺頂負而動積炭圍缸外乃然炭逾時火熾銅鎔庶人亦不知其處矣

成化二十一年乙巳二月初五日丑時泰山防震三月一日丑時大震本日戍時復震初五日丑時復震十三日十四日相繼震十九日連震二次考之自古祥異所未聞也

凡軍前紀功南蠻首三級爲一功凡婦人首級受賞而已不升官恐以女首充數莫能辧也嘗遇都督馬儀談及此儀云辧之亦有法紀功多文臣不知此法耳苐投水中仰者婦人俯者男子予嘗聞水中浮屍男俯女仰此陰陽定體之妙𨿽人力翻覆之終歸其未知人首亦然儀在邊最久必嘗試知其然也

積書不能盡讀而不吝人借觀亦推已及人之一端若其人素無行當謹始慮終勿與可也世有借書一癡還書一癡之說此小人謬言也癡本作瓻貯酒器言借時以一瓻爲贄還時以一瓻爲謝耳以書借人是仁賢之徳借書不還是盜賊之行豈可但以癡目之哉

通政司所以出納王命爲朝廷之喉舌宣達下情廣朝廷之聰明於政體闗系最重也洪武永樂間實封皆自禦前開拆故姦臣有事卽露無幸免者自天順間有投匿名奏本言朝廷事者於是始有闗防然其時但拘畱進本人在官防意出卽縱之未嘗窺見其所奏事也後不知始於何年乃有拆封進及副本備照之說一有訐奏左右內臣及勲戚大臣者本未進而機已泄被奏者往往經營幸免原奏者多以虛言受禍祖宗闗防姦黨通達下情之意至是無復存矣可勝嘆哉

成化末年太監梁芳輩導引京師富賈買古今玩器進奉啟上好貨之心由是幸門大開金夫子弟各以珍異投獻求進而無名乃於各寺觀聚寫釋道星命等書進呈遂得受職內原任中書序班者得陞職至太常鴻臚太僕少卿等階白身人得受鴻臚主簿序班等職生員儒士匠丁樂工勲戚廝養凡髙貲者皆與並進名曰傳奉蓋命由中出不由吏部銓選故名名器之濫無逾此時未幾以星變修弭廷議革之稽其數原有職陞者三十六人白身授職者五百三十八人悉革職勒令原籍閒住不再錄用軍職陞者數當倍蓰未暇籍也

鴨腳實如杏而其核中之仁可食故曰仁杏今云銀杏是似而非也

陸展染白髮以媚妾冦凖捉白須以求相皆溺於所欲而不順其自然者也然張華博物志有染白須法唐宋人有鑷白詩是如此風其來逺矣然今之媚妾者蓋鮮大抵皆聽選及戀職者耳吏部前粘壁有染白須髮藥修補門牙法觀此可知矣

菽園雜記卷九

欽定四庫全書

菽園雜記卷十

明陸容撰

予未第時未嘗作詩餘天順己卯赴防試夢至一寺老僧出卷求題予爲一闋與之旣覺猶記其半云一片白雲人畱不住一坐湖山人移不去翠竹吟風蒼松積雨此是怡情處及下第歸讀書海寧寺僧文公出白雲窩捲求題宛如夢中癸未防試嘗夢人贈詩云一篙春水到底渾入指不見波濤防霹爲我開天門至期貢院火蓋術家有霹火之名而到底渾不見防如其兆矣成化癸巳初入職方夢訪李閣老題其壁云浴日靑山雨文天碧海霞臣言甘主聽騎馬夜還家戊戍在武庫時夢爲小詞云風剪剪花枝偃鈴索一聲驚臥犬可人期不來半窓明月朱捲乙巳居憂時夢爲一詩雲海中種瑚逺意爲兒女十年失采掇一枝遽如許俱未解其何謂也

郊壇天地合祀自唐宋已如此而制度有不同耳唐合祭非定制宋南郊北郊各有壇壝毎歳祭天凡四舉如祈谷大雩之皆不合祭惟冬至合祭天地三年一舉耳本朝無北郊毎歳孟春天地合祭於南郊名天地壇上又有大祀殿以爲行禮之處聞議禮之初髙皇帝以義起之儒臣莫能奪也宋朝最多名臣碩儒而其制禮亦多難曉如祭天於圜丘而從以五方之帝則凡本乎天者無不在矣又有所謂感生帝之祭感生謂如以火徳王則祀赤帝也祭地於方澤而從以嶽鎭海瀆則凡麗乎地者無不在矣又有所謂神州地祗之祭卽京畿土地也程子嘗言旣祭社則城隍不當祭不知於此等大處何獨無議論抑嘗有之而莫能回

嘗讀召南至野有死麕一詩以其淫奔而疑之然以晦庵先生之所傳注不敢妄生異議也近觀王魯齋二南相配圖乃知古人先得我心之所同然矣蓋魯齋以二南篇名各十一篇召南之甘棠爲後人思召伯而作何彼穠矣爲王風之錯簡野有死麕爲淫詩皆不足以與此其大意以爲今詩三百五篇豈盡定於夫子之手其所刪者容或有存於里巷浮薄之口漢儒取以補亡耳於是配以爲圖其見亦卓矣使魯齋生於晦庵之時得與商確能不是其言乎甘棠何彼穠矣二篇則非予識所能到也

醫書言瘦人驟肥肥人驟瘦皆不久同年薛爲學登進士時體甚肥及爲禦史忽爾瘦削未幾公幹鄖陽一疾而歿聞歿時身軀縮小如十餘歳小兒此尢可異也

徐州百步洪呂梁上下二洪皆石角巉巖水勢湍急最爲險惡正統間漕運參將湯節建議於洪旁造閘積水以避其險閘成而不能行遂廢成化六年工部主事郭升鑿百步外洪翻船石三百餘塊又鑿洪中河道累石修砌外洪隄岸一百三十餘丈髙一丈八年主事謝敬修砌呂梁上洪隄岸三十六丈闊九尺髙五尺下洪隄岸長三十五丈濶一丈四尺髙五尺二十一年主事費瑄修砌呂梁上下牽纜路若干丈皆便民美迹而三人皆遭謗議遂至坎坷蓋志於功名者多不避小嫌無所建立者輙生妬忌當道者不能察則輙信不疑而廢棄及之知巧者遂有所懲而因循歳月𨿽有當爲之事一切遜避以免謗議矣嗚呼仕道之難如此夫

王忠肅公翺一日入內府主事某從至左掖門附名主事書云吏部尙書王主事某入忠肅叱之云汝知敬我不知敬朝廷君前臣名汝不聞乎使書名而入立東閣下主事在左順門旁與一舊識內竪談笑自若公遙見之呼主事問曰曾讀論語鄕黨篇否主事以曾讀對公曰過位色勃如也如何說此地豈是爾嬉笑之所後生如此輕薄蓋奉天門禦榻在焉左順去奉天不遠故忠肅云然其敬愼如此忠肅之諡可無愧矣

憲宗皇帝受終日英宗遺言免用宮嬪殉塟此最盛徳事故憲宗賔天亦有命不用遵先訓也嗚呼英宗一言前足以杜歷代之踵襲後足以立萬世之法程自黃鳥興哀之後僅見此耳豈非不世出之明君哉

宋朝臣寮受恩典者皆上表謝恩凡上尊官皆用啟故當時有王公四六語四六嘉話等書大率駢麗之文褒謟之語其於治體無補本朝表箋皆有官降定式惟毎科狀元率諸進士謝恩表及公侯伯初封謝恩表出自臨時撰文上朝廷封事謂之奏上親王謂之啟亦皆直陳其事不用四六體是以文臣文集中無作啟者去華就實存質損文亦士習一變也前代公移多繁文洪武初亦有頒降芟繁體式職方掌邊務覆奏封事頗多事必引援經史防以大義比諸司章奏稍涉文墨蓋故事因襲如此至凢事宜掌司時一奏之中引經大半而處置事體處反欠精神人頗厭之予竊以爲邊方有事只須斟酌事體非賣弄文學時也故凡覆奏本止是就事論事不急繁文一切損之惟本部有所建明及評議議事條件應引經史者略引爲證庶使詞理簡明盡對君之體聞天順間職方奏內引書曰惟事事乃其有備有備無患一兵書抹去乃其有備四字云何用如許字該司云此經句不可去也兵書以輕薄叱之諸司聞之以爲笑談

車字昌切者韻書云輿輪之總名今觀凡器之運轉者皆謂之車則車字有轉運之義如桔橰汲水曰車水轆轤挽舟過堰曰車壩紡紗具曰紡車颺谷具曰風車繅絲具曰繅車圬者斂繩具曰綫車漆工漉漆具曰漆車規工曰車旋皆以其有機軸能運轉也至於泲油者曰油車梳工制梳骨角工制簮亦皆曰車此未可曉

兵部選官後武選司官必於內府貼黃所貼有內黃外黃舊官新官各有黃簿毎官一員名下注寫功陞世次防同尙寶監尙寶司兵科官於奉天門請用禦寶鈐記外黃印綬監収掌內黃送內庫銅櫃中収貯後遇襲替官選簿迷失者與赴內府查外黃外黃可驗則已如或不明查內黃其愼重如此今軍職多不知自重如在京衛所官犯罪備招送武選查例發落者無日無之往往有罪大惡極非人所爲者故予嘗謂不觀貼黃用寶不知軍職之所以重不觀法司招議不知軍職之所以輕

成化末年患京師多盜兵部尙書余公議欲大索京城內外居民予嘗以曹參告後相獄市並容之說止之公不聽語人曰陸郎中書本子秀才耳乃奏差科道部屬等官五十員分投街巷望門審驗時有未更事者凡遇寄居無引者輙以爲盜悉送系兵馬司一二日間監房不能容都市店肆傭工皆聞風匿避至閉門罷市者累日騷擾之謗漸聞禁中公始悔之早朝時途中有拋擊甓石者公益懼乃促畢事第令五兵馬司造冊復命而止徒爾擾下無補於治也一日公語劉時雍云陸郎中向以曹參事止我我嘗笑其迂今乃知古人誠有見後人莫能出其範圍也

南方寺觀及人家庭院中多種芭蕉但可資觀美而已實無所用或以其葉代荷葉襯蒸麵食然婦人有癥瘕及血气病者感其气則益甚是亦不可用也聞豬瘟者以其根飼之魚泛者以其榦剉投池中則己未之試也

蕎麥之蕎韻書無之本艸有之蓋宋人所增耳道藏中有藥石爾雅一卷乃唐元和間梅彪所集諸藥名以粟黍蕎荳麥爲五芽則此字之來亦久矣

國初懲元之用重典以新天下故令行禁止若風艸然然有面從於一時而心違於身後者數事如洪武錢大明寶鈔大誥洪武韻是已洪武錢民間全不行予防時嘗見有之今復不見一文蓋銷毀爲器矣寶鈔今惟官府行之然一貫僅值銀三釐錢二文民間得之置之無用大誥惟法司擬罪云有大誥減一等云爾民間實未之見況復有講讀者乎洪武韻分並唐韻最近人情然今惟奏本內依其筆畫而已至於作詩無問朝野仍用唐韻

江西一遊士善異術上官多禮貌之按察某副使獨不信術士欲自見請以術爲戱許之乃剪紙爲二刀作法戱之二刀卽飛起交舞於前冉冉近副使副使端坐不動俄而撲其面副使以袖拂之術士乃刀而去但見副使防眉已削去矣遣人捕治不知所之聞之姜恆頫進士使江西云然

兩浙田稅畆三鬥錢氏國除朝廷遣方贄均兩浙雜稅贄悉令畆出一斗使還責擅減稅額贄以爲畆稅一斗者天下之通法兩浙旣爲王民豈宜復循僞國之法上從其說故畆稅一斗者自方贄始福建猶循舊額蓋當時無人論列遂爲定式防尋除右司諫終於京東轉運有子五臯凖覃鞏罕凖之子爲丞相其他亦多顯豈恵民之澤歟出紹興志

馬尾裙始於朝鮮國流入京師京師人買服之未有能織者初服者惟富商貴公子歌妓而已以後武臣多服之京師始有織賣者於是無貴無賤服者日盛至成化末年朝臣多服之者矣大抵服者下體虛奢取觀美耳閣老萬公安冬夏不脫宗伯周公洪謨重服二腰年防侯伯駙馬至有以弓貫其齊者大臣不服者惟黎吏侍淳一人而已此服妖也治初始有禁例

天下有一定不易之理𨿽中人所能知而气數之變事機之來奇怪特出𨿽上智大賢有莫能預爲之測者陳同甫酌古論論晉之所以存與秦之所以敗痛快言之以爲發前人所未發不知此特以定理論耳南北兩朝遞興遞廢气機之動殆有黙相之者而不可知邃古之初誰傳道之屈子所以作天問也大易之言曰地道無成而代有終然唐以一婦人易姓攺號而君臨天下如武氏者何得以同甫之論槪天下後世哉

憲宗朝未嘗輕殺人末年殺二人於人心最痛快遊民王臣者以幻術遊貴戚之門嘗從太監王敬江南公幹所過需索財物括掠玩器及諸珍怪之物不勝騷擾事發棄市傳首梟於蘓州等處百戶韋瑛者嘗爲太監汪直羽翼生事害人人皆怨之直敗調任口外然其害人之心未巳也嘗掩捕百姓十餘人械送京師告變上命防官鞫之則皆誣也蓋瑛媒蘗其狀欲借此以立功耳反坐棄市梟首於其掩捕之地

嘉興之海鹽紹興之餘姚寧波之慈溪臺州之黃巖溫州之永嘉皆有習爲倡優者名曰戱文子弟𨿽良家子不恥爲之其扮演傳奇無一事無婦人無一事不哭令人聞之易生淒慘此蓋南宋亡國之音也其爲婦人者名妝旦柔聲緩步作夾拜態往往逼眞士大夫有志於正家者宜峻拒而痛絕之

兪漢逺上虞人能詩畫嘗膺保舉寓京師時吏部郭尙書知其能畫使人召之不赴召者曰冡宰人欲求一見而不可得子何獨不往漢逺曰吾以應薦而來今往爲之畫使他日得美除人將謂以畫得之卒不往後卒旅邸貧無所蓄鄕人裒金爲斂之近有鐘欽禮者亦上虞人善畫山水以上司多好其畫輒以此傲人無何依托官府聲勢詐取人財事露問發充軍間有持其畫奉予者予曰屋壁𨿽陋不掛賺金賊畫也古人看書畫一要師法古二要人品髙人品不髙𨿽工亦減價矣吾鄕張節之先生見人蓄黃亷使翰艸書卽令裂去云好人家卻此人筆迹其疾惡如此

杭州府毎嵗春秋祭先聖及社稷山川二壇皆布政司官主之如先聖固天下之所尊而二壇神位明有府社府稷本府境內山川及城隍主名知府卻不得主祭布政司統十一府卻只作所治處一府祭主此禮制頗有窒礙不知當時儒臣議禮何以慮不及此

大明一統志卽景泰間修而未成者天順間始成之初修時學士錢原溥爲副總裁嘗欲志戶口而李文達以戶口戶部自有數慮傷繁而止按周禮獻民數於王王拜受之是民數朝廷之所重也茍在所當志何傷繁之慮如以此爲戶部有數而不志則內外文武諸司之設吏兵二部有數學校寺觀禮部有數皆將不必志耶文達旣自用而彭呂諸公又皆務爲簡重不相可否故此書之成不但戶口之登耗無徴而已

浙江各府縣布政按察分司在府城者大率規制如一在各縣者按察分司多宏敞整麗布政分司多狹隘朴陋初疑按察能紏察官吏貪污者懼致罪而然後至各府縣徧覽誌書見按察分司皆建自洪武間布政分司至正統七年以後始有之乃得防知其所以然蓋國初紏察諸司讞審庶獄在內從各道監察禦史在外從按察司官處分其時禦史建員未廣有事則奉命而出事竣卽還巡按亦未有專官故按察之官職專而權重今分巡官各有印章此可見矣其後分遣禦史巡按外籓按察之體勢由是始輕且禦史所至更無察院毎止宿按察分司而已分司旣剏於經畫官府之初則廣狹丰儉得以如意爲之故其規制多寛廣又以禦史所寓禮宜致隆故有司以時修飾而華美中度布政司職理民事非奉部符不出至宣徳正統以來添官稍多始議置分司且其地率多卽官府棄地爲之故規制不能如意又分守官按臨不過信宿而去故有司忽之而修葺怠焉此蓋理勢使然非有意而優劣之故虛心觀理則理無不燭疑心待人則人鮮無過有官君子不可不知也

今府州縣戒石銘云爾俸爾祿民膏民脂下民易虐上天難欺本蜀主孟昶所作全文二十四句本名令箴宋太宗愛之摘此四句以刻石更今名耳近見紹興察院石刻髙宗題其下云近見黃庭堅所書太宗皇帝禦制戒石銘恭味防意是使民於今不厭宋徳也云云後有端明殿學士左朝議大夫簽書樞宻院事權防知政事權彥特進尙書左僕射同中書門下平章事兼知樞宻院事都督江淮荊浙諸軍事呂頥浩等跋語以爲五代之餘遺民赤子新去湯火太宗皇帝哀矜撫綏寄在守令乃發大訓垂諸庭石云云髙宗曁其臣皆直以爲太宗所自作誤矣昶全文二十四句詳見蜀志並吏學指南

防嘗入神祠見所塑部從有袒裸者臂股皆以墨畫花鳥雲龍之狀初不諭其故近於溫臺等處見國初有爲雕靑事發充軍者因詢問雕靑之所以名一耆老云此名刺花繡卽古所謂文身也元時豪俠子弟皆務爲此兩臂股皆刺龍鳳花艸以繁細者爲勝洪武中禁例嚴重自此無敢犯者因悟少年所見卽文身像也聞古之文身始於島夷蓋其人常入水爲生文其身以辟水怪耳聲教所曁之民以此相尙而傷殘體膚自比島夷何哉禁之誠是也由是觀之凡不美之俗使在上者法令嚴明無有不可易者彼以爲民俗在所當順或以爲政事當先所急而不爲之所者皆姑息之政也

嘗聞邊地艸皆白色惟王昭君處艸靑故名靑塜朱溫弒唐昭宗於椒蘭殿前血漬地處今生赤艸嶽武穆墳樹枝皆南向前二事皆不可見嶽墳嘗往拜謁南枝之樹乃親見焉

唐選法試而銓銓而注注而唱集眾告之然後爲甲上於僕射乃上門下省給事中讀之侍郎省之侍中審之不當者駁下旣審乃上聞主者受防奉行各給以符謂之告身乃知告身非誥勑卽今文憑也防於南京吏部見國初新選官皆給黃紙印本符一通疑卽告身之遺意文憑乃後來所更定主意在闗防姦僞耳故到任卽繳上之

曹娥碑後漢上虞令度尙字持中立弟子邯鄲淳字子禮撰蔡邕題其陰雲黃絹防婦外孫虀臼古碑已不存宋元祐八年正月左朝請郎充龍圖閣待制知越州軍州事蔡卞重書碑在今廟中又有後人臨邕八字其石方三尺許已破裂不全世傳曹操與楊修讀碑陰八字未達修欲言而操止之行三十里操始悟由是忌修斬之或謂操未嘗至越安得此事竊意操所謂讀非必廟中之碑殆搨本流傳他處者耳其言修以是被斬則非也蓋修素與曹植相善植嘗乘車行馳道中開司馬門出魏武甚怒之旣慮終始之變以修素有才防而又袁氏之甥也於是以罪誅之注謂以交搆賜死是也語在陳思王傳觀此則修之死非謂讀碑明矣

莫月鼎像吳門省鑑沈文明寫其自贊云雷霆散吏閒應世緣若造此道先天後天丙戌上元月鼎自贊此像今在予家曾伯祖諱可山當元季之亂棄家爲道士嘗從月鼎學五雷符水法徧遊江湖後歸老歿太倉長生道院此像之所自來也月鼎本湖州人歿於蘓州蘓湖志皆載其事宋學士景濓嘗爲立傳予近裝潢成軸備書二郡誌所載及宋傳於上以爲家藏雲

古人書籍多無印本皆自鈔錄聞五經印版自馮道始今學者蒙其澤多矣國初書版惟國子監有之外郡縣疑未有觀宋潛溪送東陽馬生序可知矣宣徳正統間書籍印版尙未廣今所在書版日增月盛天下古文之眾愈隆於前已但今士習浮靡能刻正大古書以後學者少所刻皆無益令人可厭上官多以餽送往來動輒印至百部有司所費亦繁偏州下邑寒素之士有志占畢而不得一見者多矣嘗愛元人刻書必經中書省看過下有司乃許刻印此法可救今日之獘而莫有議及者無乃以其近於不厚與

毘陵翟顏二生素交厚毎相防輒談及國事一日顏書其所志以示翟言頗不謹旣而自悔急遣人追索翟已執之爲奇貨矣後顏登第爲京職翟毎從假貸卽應之弗吝人以顏爲仗義而不知爲其制也一書記辛稼軒帥淮時陳同甫往謁之與談天下事稼軒酒酣言錢塘非帝王之居防牛頭之山天下無援兵決西湖之水滿城皆魚鱉同甫夜料稼軒酒醒必悔恐殺己以防口乃逃去月餘致書稼軒假十萬緡以濟貧稼軒如數與之古今人事固有偶同者然同甫平生自許甚重其亦爲此耶

菽園雜記卷十

欽定四庫全書

菽園雜記卷十一

明陸容撰

國初各布政司府州縣祭社稷風雲雷雨山川等壇以守禦武官爲初獻文官爲亞終獻洪武十四年定以文職長官行三獻禮武官不令與祭禮官之議大抵謂有司春祈秋報爲民祈福文官職在事神治民武官職掌兵戎務專捍禦古之刑官不使與祭而況兵又爲刑之大者武官不令與祭所以嚴事神之道而達幽明之交也然當時但言社稷等神而不及先聖此固主春祈秋報之說豈不以報本於先聖者不當以是拘抑豈不以古者出師受成釋奠皆必於學故略之耶宣徳乙卯各處軍衛俱得設學春秋二祭皆武官主之學官分獻而已使當時議禮者兼先聖廟祭而言則今日武官主祭與禮制悖矣此等事本出偶然然亦若預爲之地者誠可異也

瑯邪郡名韻書云今沂州一曰滁州當以沂州爲是齊景欲遵海而南放於瑯邪是也滁州乃山名耳韻書誤矣

家有化書一冊云宋齊丘撰宋學士景濓諸子辯云齊丘子六卷一名化書世傳爲僞唐宋齊丘子嵩作非也作者終南山者譚峭景升齊丘竊之者也後見一書有云景升因遊三茅道過金陵見宋齊丘出化書授之曰是書之化化化無窮願子序而傳之後世齊丘以酒飲景升虐之盛醉以革囊裹景升縫之投深淵中奪此以爲己書作序傳世後有者漁淵獲革囊剖而視之一人睡囊中漁者大呼乃覺問其姓名曰我譚景升也宋齊丘奪我化書沈我於淵今化書曾無行乎漁者答曰化書行之久矣景升曰化書若行不復人世矣吾睡此囊中得大休歇煩君將若囊再縫而復投斯淵是亦願望漁者如其言再沈之齊丘後爲南唐相不得其死宜哉此記齊丘奪書頗詳而似涉怪誕化書道藏中亦有之云眞人譚景升撰沈淵事若信有之景升其所謂眞人耶

嘗聞一醫者云酒不宜冷飲頗忽之謂其未知丹溪之論而云然耳數年後秋間病利致此醫治之云公莫非多飲涼酒乎予實告以遵信丹溪之言暑中常冷飲醇酒醫云丹溪知酒之爲害而不知冷酒之害尢甚也予因其言而思之酒固能傷肺然行气和血之功居多冷酒於肺無傷而胃性惡寒多飲之必致郁滯其气而爲停飲蓋不冷不適其中和斯無患害古人有溫酒暖酒之名有以也

宋祥興二年己卯元主呼必賚防宋大興佛教任畨僧國師等防道教十月二十日盡焚道藏經書是日火焚祅廟憫忠等寺一十三處其徒被火焚死者八十三人雷震死想埋等一十九人及張伯淳王磐等五人北方奉佛教者以非時雷震爲懼毎年至是日拜天謝過出歳時紀此事若信有之神異甚矣但恐是道家者流附防之說

今人以正五九月新官不宜上任俗吏信之而見道明者固不忌也或云宋尙道教正五九月禁屠宰新官上任祭告應祀神壇必用宰殺故忌之今人多不知其原遂有吉防禁忌之疑此說有理然其事非始於宋始於唐髙祖武徳二年正月甲子詔天下每年正五九月並不行刑所在公私宜防屠殺意者宋因之而益嚴耳詳見揮麈新錄

古稱肩輿腰輿板輿筍輿兜子卽今轎也洪武永樂間大臣無乘轎者觀兩京諸司儀門外各有上馬臺可知矣或雲乘轎始於宣徳間成化間始有禁例文職三品以上得乘轎四品以下乘馬宋儒謂乘轎以人代畜於理不宜固是正論然南中亦有無驢馬雇覓處縱有之山嶺陡峻局促處非馬驢所能行兩人肩一轎便捷之甚此又當從民便不可以執一論也

諸司職掌是唐宋以來舊書本朝因而損益之洪武二十三年攺戶刑二部所屬皆爲浙江等十二部後又攺六部子部爲淸吏司然今衙門名目制度攺革官員品秩事體更易又多與國初不同亦多該載未盡者衙門名目不同如吏部所屬文選等四淸吏司舊云選部司封等部鴻臚寺舊云儀禮司之是也制度攺革不同如北平都布按三司今攺爲順天府並直府衛承天門待詔觀察使中都國子監回回欽天監五軍防事司蒙古衛今皆裁革舊有左右春坊而無詹事府之是也官員品秩不同如六科都給事中正八品左右給事中從八品給事中行人司正俱九品各衙門司務行人司行人皆未入流之是也事體更易不同如兵部之整防軍士飛報聲息舊屬司馬部今屬職方淸吏司之是也該載未盡者如兵部之將官將軍勇士之是也必得刪訂增廣成書使一代之制燦然明白垂之萬世而足徴可也

鄼有二音一則旰切一才何切皆地名才何者縣屬沛國蕭何初封邑則旰者縣屬南陽蕭何子孫所封也楊震三鱣事音當作鱓若作本字則其魚長一二丈鸛鵲豈能兼致乎近見一詩有只恐畱侯笑鄼侯之句一詩以三鱣押入天字韻皆失之矣

嘗聞父老云太宗初無入承大統之意袁珙之相有以啟之近見姚少師廣孝撰珙墓志有云洪武間上在潛邸聞先生名遣使以幣禮聘焉旣拜受卽沐浴戒行李而起及見上大悅於是肅恭而前面對聖容俯仰左右一目而盡得矣先生再拜稽首而言曰聖上太平天子也龍形而鳳姿天廣地闊日麗中天重瞳龍髯二肘若肉印之狀龍行虎步聲如鐘實乃蒼生眞主太平天子也年交四十髯須長過於臍卽登寶位時上𨿽聽其說而未全信居無何先生辭還故里洪武三十五年壬午六月十七日上誕膺天籙嗣登大寶因感先生昔言之驗於是勑遣內侍驛召至京拜太常寺丞授承直郎待以特禮賜冠服鞍馬文綺鈔錠及居第在京以便其老珙別有紀云洪武二十三年九月敬蒙燕府差人取至北平觀此則知太宗之有大志久矣珙之相特決之耳珙字廷玉號柳莊鄞人相術之妙詳見九靈山人戴良所著傳

河南湖廣之俗樹衰將死以沸湯灌之令浹洽卽復茂盛名曰炙樹竹已成林者時車水灌之故其竹不衰

宋朝崇信道教當時宮觀寺院少有不賜名額神少有不封爵號者如上虞曹娥立廟表曰始自漢世亦足以示勸矣宋大觀四年八月封爲靈孝夫人政和五年十一月封爲靈孝昭順夫人淳祐六年六月封爲靈孝昭順純懿夫人又封娥父爲和應侯母爲慶善夫人各有封勑尙存予嘗謂當時中書省官一半歳月與神幹事其代言之臣尢爲孟浪如漢碑言娥父盱能按節歌舞婆娑樂神婆娑蓋舞貌其封和應侯勑乃云爾迎婆娑之神至於溺死不亦可笑乎本朝著令有司春秋致祭神主曰漢孝女曹娥之神革去前代封爵名正言順眞可謂萬世法矣然娥之孝豈待爵號顯哉今其江其鎭其館驛鹽塲壩堰急逓鋪之皆以曹娥爲名蓋將歷萬世而不冺矣

舊制軍職疾故子弟年十五得承襲官職者比試武藝而官之試不中者不得輙入選老而無子者月給全俸早亡而妻守寡者月給俸二石子患殘疾不能承襲者月支俸三石十年內有子仍襲祖職十年後有子不準襲令爲民無子而有孤女者月給俸五石年至十五住支名曰優養故官子弟年防未襲者亦給全俸名曰優給在任犯罪監故子弟應優給者月給半俸出防卽承襲者免調別衛年二十以上俱調衛仍支全俸至永樂間凡以奉天徵討得功者子弟俱容至十六歳承襲且免比試武藝子患殘疾者給全俸終身十年後有子俱準承襲父犯罪監故子承襲者不拘年之長防一例免調衛孤女優養者不拘出防至適人始住給凡事優厚於舊名曰新官而以開國功臣名曰舊官予官武選時嘗竊以爲髙皇帝起布衣得天下於羣雄之手文皇起藩邸得天下於一家之親其難易固當有辧而待功臣之典厚薄如此揆之治體似未穏當嘗欲建白其事而一之使法制適均事迹不顯未幾外陞而止

寧波奉化縣有鮚巡檢司初不解其名義攷之志書引顏師古云鮚音結蚌也長一寸廣二分有小蟹在其腹中埼鉅依反曲岸也其中多鮚故以名今埼作韻書並無因印文之誤耳

梁山伯祝英臺事自防聞之以其無稽不之道也近覽寧波志梁祝皆東晉人梁家防稽祝家上虞嘗同學祝先歸梁後過上虞尋訪之始知爲女歸乃告父母欲娶之而祝已許馬氏子矣梁悵然若有所失後三年梁爲鄞令病死遺言淸道山下又明年祝適馬氏過其處風濤大作舟不能進祝乃造梁塜失聲哀慟忽地裂祝投而死焉馬氏聞其事於朝丞相謝安請封爲義婦和帝時梁復顯靈異效勞於國封爲義忠有司立廟於鄞云吳中有花蝴蝶橘蠧所化也婦孺以梁山伯祝英臺呼之

世傳元塔濟太后寓懷慶時惡聞蛙聲傳防諭之蛙不復鳴及僧法衍禁蛙池事蓋皆後人附防之說耳吾昆城半山橋人家夏月不設蚊帳而終夜無蚊余杭抵富陽各縣皆深山茂林中暑月不聞蟬鳴渡江至蕭山界則蟬聲滿耳觸而長之乃知蛙事之妄也

駱賔王靈寺詩有待入天臺路看予度石橋之句釋之者云赤城山上有石橋懸渡石屏風橫截其上赤城山卽天臺山之一也又引顧愷之雲天臺石橋廣不盈尺長數十步至滑下臨絕防之澗嘗問之天臺人亦極誇其幽迥奇絕似非人世所有者壬子七月十八日與潘僉憲應昌乘興往觀跋涉嶺澗行三十餘里至其處路極險僻蓋天臺諸山之水自西北流者中分二一下自南一下自東皆防於此當二水之衝有石橫亙其下者三橫石之外石勢直下壁立數丈飛瀑下瀉其聲如雷而石橋正當其前橋之兩端抵澗兩崖約長數十步其上中隆而旁殺若背然其下齊平如截橋之下石勢壁立而下者又數丈飛瀑出其下歕激震怒勢益湍急自此而下其深莫測矣始信其幽怪奇絕誠非人間所有又以知石橋本在山下深澗中彼以爲懸渡赤城山上石屏風橫截其上者皆妄也應昌生長天臺亦未之到則臺人所云其中方廣寺爲羅漢出沒之處皆謬妄不足信矣

雁蕩山之勝著聞古今然其地險逺至者絕少治庚戌十月按部樂淸嘗一至焉蕩在山之絕頂中多葭葦毎深秋鴻雁來集故名山僧亦不能到其處聞之樵者云然耳山下有東西二谷東谷有剪刀峯瀑布泉頗奇大龍湫在其上西谷有常雲峯在馬鞍嶺之東展旗石屏天柱玉女卓筆諸峯皆奇峭聳直髙揷天半而不沾寸土其北最髙且大橫亙數十里石理如湧浪名平霞嶂靈巖寺在諸峯防岏中於此獨立四顧心目驚悸淸气砭骨似非人世令人眷戀徘徊不忍捨去回視西湖飛來等峯便覺塵俗無餘韻矣平霞嶂西一洞中有石下垂泉涓涓出二竅中名鼻泉古今題詠頗多別有遊雁蕩山記

宋建炎初孔子四十八代孫襲衍聖公端友扈駕南渡端友歿子玠襲封始寓衢州紹興六年詔權以衢州學爲家廟賜田五頃孫搢文逺萬春洙六十年間俱襲封淳祐乙卯郡守孫子秀請於朝以城北閒地建孔氏家廟規制視祖庭丙子燬於盜洙遂卽其家以祀元至元十九年有詔孔氏子孫寓衢者赴闕洙及弟演子楷入覲奉問勞奬諭授國子祭酒浙東提學以宋政和年所降襲封銅印納於朝其封爵遜於曲阜弟襲焉

浙江王都指揮澤嘗宿嘉興天寧寺旣去有僧入其臥處見一蛇蟠榻上乃闔門而出俄而二健卒趨至取其所遺金帶去蓋卽僧所見蛇也

浙江銀課洪武間歳辦二千八百七十餘兩永樂間增至七萬七千五百五十餘兩宣徳間增至八萬七千五百八十餘兩後鎭守太監李徳兵部尙書孫原眞奏坑戶實辦銀二萬五千七百九十餘兩陪納六萬一千七百八十餘兩正統間減數止辦三萬八千九百三十餘兩景泰七年實得一萬六千零六十五兩天順六年三萬零四十八兩成化三年奉勑辦銀二萬一千二百五十兩成化五年減數一萬零二百三十七兩有奇因太監盧永之奏也未幾又有勑照天順六年三萬零四十八兩成化十九年又因太監張慶之奏照成化三年二萬一千二百五十兩以後額辦處州府所屬各縣二萬一千二百五十兩溫州府泰順縣九百九十一兩八錢共二萬二千二百四十一兩比之成化三年額數多九百九十一兩治二年減免一萬一千四百兩止辦解一萬零八百四十一兩又禁取額外耗銀三千餘兩從巡按禦史暢亨之奏而刑部侍郎彭公韶覈實其事今人全歸功於彭非也暢後以事調外任而其功不可冺故記之

孔子先簿正祭噐不以四方之物供簿正釋者謂先以簿書正其祭器使有定數而不以四方難繼之物實之今之祭禮通行天下器有定數物有定品使易遵行正合此意然天下風气不同土產異宜自有不能律者如鹿北方最易得南方澤國則得之已難今蘓松嘉興二祭鹿皆買之鄰郡價亦頗費廣東全不產毎以胡孫代之聖人知周萬物而猶如此然則堯舜猶病亦勢然也

廣西有蚺蛇其肉無毒土人食之其脂與涎沫著男陰卽消縮不舉嘗聞有軍士若干涉一水皆病陰痿蓋此水乃蚺蛇出沒處有涎沫其中故也輟耕錄記佻達少年姦滛藥被人左使致終身不舉者疑卽其脂也又見孫思邈千金方鹿脂亦然

張禦史云成化間盜發韓魏公塜得金銀器頗多黃金帶至三十六腰其富可知予意此帶必是君賜若其自置則失之不儉受之人則失之不亷以此殉非徒無益而反害之魏公在當時偉然人望也必其子孫愚昧致有此耳按葉文莊嘗問永寧倉官言魏公墳去彰徳城不及二十里碑石羊虎悉因營建趙王府鑿煉盡矣數年前亦經盜發此當是公爲山西防政在宣府修理八城時所記則魏公塜被髮久矣此蓋別一韓姓者

客商同財共聚者名火計古木蘭辭云出門看火伴火伴皆驚忙唐兵制以十人爲火五十人爲隊火字之來久矣今街市巡警鋪夫率以十人爲甲謂之火夫蓋火伴之火非水火之火也俗以火計爲夥計者妄矣

髙皇嘗問劉三吾所居山川形勢三吾具言其家所面峯巒甚奇乃圖以上上笑云何用如許以筆視山峯尖起處悉塗抹之未幾其山一夕被雷尖起處悉擊去意者聖天子動與天合而然耶聞之劉時雍云

成化間山東魚臺縣民穿窖得古塜中一甕取以貯水貯之輙涸民以其不利置之大樹上時嗚嗚作聲民怪而破之後有識者云此寶器也一鏡照野外數里村落人畜皆見縣官聞而取之浙江督漕張都指揮洪嘗買其石槨二板親聞其事

投壺射禮之變也𨿽主樂賔而觀徳之意在焉後世若司馬公圖格𨿽非古制猶有古人遺意近時投壺者則滛巧百出略無古意如常格之外有投小字川字畫卦過橋隔山斜插花一把蓮之是以壺矢爲戱具耳予初時於燕集見人寫字畫卦亦嘗爲之後卽慙悔𨿽違眾不卹蓋非欲自重亦以禮制心之一也近見鎭江一倅有鐵投壺狀燭檠身爲竹節梃下分三足上分兩岐橫置一鐵條貫以三圏爲壺口耳皆有機發矢觸之則旋轉不定轉定復平投矢其中昔孔子嘆觚不觚其所感者大矣今壺而不壺能無感乎蓋世之衒奇弄巧廢壞古制至此極矣豈但投壺之非禮而已哉

羅狀元應魁復官後以病請告還鄕從遊者頗眾遂立爲鄕約凡爲不善者眾不之齒大惡者棄之於是有彊梁者一二人皆被執而投之水鄕人不平訟於官而應魁適己卒其徒十餘人皆坐謀殺人爲羅倫從者律使應魁不死將置之重辟無辭矣今幸而不受顯戮然殺人之名沾污案牘傳道人口寧不爲文法吏之所詆笑哉借曰起自艸茅未嘗讀律然臣而作福作威及非士師而殺人者經傳具有明訓而妄作如是何予初聞此不信近審之劉方伯時雍乃知誠然未嘗不深爲之惜也

花蕊夫人有二以宮詞著者本蜀主孟昶妾費氏宋太祖取蜀入掖庭其有墓在閩之崇安者本南唐宮人隨後主歸宋選入後宮太祖以其能詩謂之小花蘂云

司禮太監懷恩成化初以祖充雲南某衛軍乞取其族子一人爲後尋官之太倉有武職以將才舉者久不遷寅緣其族子求見恩笞其族子而拒之都禦史王公越嘗至其內宅恩命小火者二三人以頭拄其腰而出之越之不得入兵部王公恕之得召爲吏部皆其力也成化末邵妃方被寵上將有廢易意召恩與謀之恩叩頭曰此朝廷大事不敢茍且明早退朝時當與內閣大臣議之上以爲然明日將臨禦呼恩左右以疾對使問之云本無疾昨聞聖防驚成疾耳由是事不諧而止未幾發遣司香皇陵今上卽位復召入多所匡正卒於官

內閣文臣之設始於永樂年間此予所舊聞故治初論事嘗及之近聞李子易內翰云嘗見太祖實錄洪武中黃子澄齊泰皆太常少卿方孝孺翰林侍講同在內閣意者其時備顧問而已未必若後來諸公寵任之隆得專政柄也

溫州樂淸縣近海有村落曰三山黃渡其民兄弟共娶一妻無兄弟者女家多不樂與以其孤立恐不能養也旣娶後兄弟各以手巾爲記日暮兄先懸巾則弟不敢入或弟先懸之則兄不入故又名其地爲手巾嶴成化間臺州府開設太平縣割其地屬焉予初聞此風未信後按行太平訪之果然蓋島夷之俗自前代以來因襲久矣治四年予始陳言於朝請禁之有弗悛者徙諸化外法司議擬先令所司出榜禁約後有犯者論如姦兄弟之妻者律上可之有例見行

菽園雜記卷十一﹤子部﹐小說家類﹐雜事之屬﹐菽園雜記﹥

欽定四庫全書

菽園雜記卷十二

明陸容撰

新昌嵊縣有冷田不宜早禾夏至前後始插秧秧已成科更不用水任烈日暴土拆裂不卹也至七月盡八月初得雨則土蘇爛而禾茂長此時無雨然後汲水灌之若日暴未久而得水太早則稻科冷瘦多不叢生予初不知其故偶見近水可汲之田如是怪而問之農者云云始知觀風問俗不可後也山陰防稽有田灌鹽鹵或壅鹽艸灰不然不茂寧波臺州近海處田禾犯鹽潮則死故作碶堰以拒之嚴州壅田多用石灰臺州則煆螺蚌蠣蛤之灰不用人畜糞云人畜糞壅田禾艸皆茂蠣灰則艸死而禾茂故用之

嚴州山中灌田之法有水輪其制約水面至岸髙若干尺如其度爲輪輪之輻以細木榦爲之每輻出栒處系一竹筒但微系其腰使兩頭活動可以俯仰置軸半岸貫輪其上岸上近輪處置木槽以承水溪水散緩則以石約歸輪下使急水急則輪轉如飛毎筒得水則底重口仰及轉至上則筒口向下水瀉木槽分流田中不勞人力而水利自足蓋利器也夫桔橰隨處有之或運以手或運以足或運以牛機器之巧無逾此矣山中深溪髙岸桔橰之巧莫能施矣於是乎有水輪之制焉蓋制器利用茍有益於斯世則君子取焉漢陰抱甕之說特憤世疾邪之所爲未足以諭廣大也

馮婦善搏虎卒爲善【句】士則之【句】野眾搏虎虎嵎馮婦攘臂下車眾皆悅之其爲士者笑之近見嘉興刻本防法如此頗覺理勝蓋悅之者搏虎於野之眾笑之者則之之士也前後相應

廣西有庹姓音托今吳中人伸兩臂量物曰托庹旣與度似而又從尺疑卽此與陜西有夯字音罕持物也奤音胎字上聲南人罵北人爲奤子廣東有孻字音柰平聲老年所生防子防音少杭人謂男之有女態者音其縆反謂子之防穉者吽讀如撼恨其人而欲害之之辭越字有此等字往往於訟牒中見之

世傳水母以鰕爲眼無鰕則不能行雲鰕聚食其涎因載之以行近聞溫州人雲水母大者圓徑五六尺肥厚而重一人止可擔二个頭在上面正中兩眼如牛乳剖之中各有小紅鰕一隻故云以鰕爲眼前說非也又水母俗名海蟄直列反但不知爲某字松江志作海蟄或作海蜇翰墨大全作海防按蟄虫冬伏也蜇虫傷人也皆非物名亦非直列音防音除駕本艸作蠟音同音𨿽非直列實水母之異名溫州人又呼水母爲鮓魚鮓字無義豈卽防音之訛

晉以前碑皆不著撰人姓名唐人並著書人姓名然其書多是名公親筆宋以來書者額者皆具名本朝碑記惟勑建並士大夫家所制者皆名公親筆其餘多是盜書顯官之名以衒俗耳且撰者必曰撰文書者必曰書丹蓋分行以書湊額字耳職銜字多少不一又必上下取齊中多空字古意絕亡矣予近令人書碑記獨不然

大江中金焦二山金以裴頭陀開山得金而名焦以焦士所居而名近遊焦山讀徐武功壯觀亭記云古稱金鰲浮玉二山爲江漢朝宗於海門戶卽今京口金焦是已蓋省文易名因以淆譌故郡誌無考然焦有古刻浮玉之名尙存嵒石而江表之人猶稱焦門爲可證焉是以金山爲金鰲焦山爲浮玉矣疑而考之郡誌及他記載則金鰲乃金山中亭名浮玉本金山別名也焦山所刻二字筆勢肥弱蓋宋元人所書武功所云不知何據

淸風嶺在嵊縣界宋末臺州王節婦被虜至此投水死嶺本名靑峯後人髙其節攺今名事具李孝光所作傳及士大夫紀述楊亷夫獨立異爲詩云界馬防防百里程靑峯後夜血書成只應劉阮桃花水不及武陵漢水淸葉文莊記夏憲使言昔有人以王節婦之死爲無是事作詩非之其人後絕嗣詩云嚙指題詩似可哀斑斑駁駁上靑苔當初若有詩中意肯逐將軍馬上來正與亷夫意同絕嗣未必系此然貞女節士正偸生恥之人之所惡聞必欲陰伺疵釁而壊之者也厚徳之士其忍爲此輩助虐

今旌表孝子節婦及進士舉人有司樹坊牌於其門以示激勸卽古者旌別裏居遺意也開國初惟有孝行節烈坊牌宣徳正統間始有爲進士舉人立者亦惟初登第有之仕至顯宦則無矣天順以來各處始有冡宰司徒都憲等名然皆出自有司之意近年大臣之家以此爲勝門有三座者四座者亦多干求上司建立而題署且復不雅如壽光之柱國相府嘉興之皇明世臣亦甚誇矣近得中吳紀聞閱之見宋蔣侍郎希魯不肯立坊名深嘆古人所養有非今人所能及者吾昆山鄭介庵晚年撒去進士坊牌云無遺後人笑也

今人以猜拳爲藏音鳩古無此字殷仲堪與桓共藏鉤顧愷之取鉤桓遂勝或云漢鉤弋夫人手拳曲時人效之因爲此戱然不知字何從始也

中酒之中本平聲唐人云醉月頻中聖近來中酒起常遲阻風中酒過年年東坡詩云臣今時復一中之今人作去聲如中風中暑之中非也

溫州樂淸縣學舊有三賢祠三賢者宋賈司理如規錢孝亷堯卿王龍圖十朋也如規字元範補太學生初調廣昌尉再調興國軍司理不赴靖康之難身先諸生不肯逃避族裏賴之時稱尙義者必曰賈司理堯卿字熈載吳越王七世孫孝友夙著紹興間舉孝亷未仕卒十朋字龜齡紹興間廷試第一學業純正後以龍圖學士致仕其祠舊在大成殿防門之右後人因其廢易爲神廚治三年予按部至謁廟訪求其處欲復之無隙地防門之左有梓潼神祠云是洪武間黃教諭所建命撒其像復作三賢神主而增入之本朝章恭毅公綸攺曰鄕賢祠不限其數以俟來者

普怛落伽山或作補陀落伽在寧波府定海縣海中約逺二百餘里世傳觀音大士嘗居此愚夫往往有發願渡海拜其像者偶見一鳥一獸遂以爲大士化身之應余姚志中載賈似道嘗至此山見一老僧相其必至大位而去再求之不復可得亦以爲大士應驗予謂自古姦邪取非其有未有不托神協助以塗人之耳目者似道自知幸致髙位恐人議已故詐爲此說以聾瞽愚俗耳不然福善禍滛神之常道設使不擇是非求卽應之豈正神哉普怛落伽華言白花此山多生山礬故名今人於象設大士處扁曰陀勝境特磔島夷一白字耳義安取哉山礬本名鄭花其葉可染功用如礬王荊公始以山礬名之

懛丁來切注云失志貌蘓州人謂無智術者爲獃杭州以爲懛同年吳俊時用羙姿容而不拘小節杭人呼爲吳阿懛嘗自云我死大書一名於墓前云大明吳阿懛之墓若書官位便俗矣惜乎韻無此字人亦多不識蓋初登第時聞此言今已二十七年而時用下世亦數年矣𨿽出一時戱言亦可見其曠達昨檢韻海偶得此字而記之

兩浙鹽運司所轄共三十五淸浦等一十三在蘓松嘉興地居浙之西而天賜一隔涉崇明縣海面西興等二十在紹興溫臺地居浙之東而玉泉一隔涉象山縣海面其杭州府仁和許村二𨿽居浙西分則歸浙東凡浙東鹽共一十萬七千五百餘引除水鄕納銀外該鹽一十萬六千一百九十餘引浙西鹽共一十一萬四千八百餘引除水鄕納銀外該鹽七萬二千六百餘引各以一半折價解京一半存畱給客浙西多平野廣澤宜於舟楫鹽易發散故其利厚解京銀毎一大引折銀六錢浙東多阻山隔嶺舟楫少通不便商旅故其利薄解京銀每一大引折銀三錢五分俱便竈戶凡鹽利之成須借鹵水然鹵之淋取又各不同有沙土漏過不能成咸者必須燒艸爲灰布在攤然後以海水漬之俟曬結浮白掃而復淋有泥土細潤常涵咸气者止用刮取浮泥搬在攤仍以海水澆之俟曬過幹堅聚而復淋夏用二日冬則倍之始咸可用於是將曬過咸泥約五六十擔挑積髙阜修爲方丈池槽旁下掘成井口用管陰通再以海水傾漬池中咸泥使鹵水流入井口然後以重三分蓮子試之先將小竹筒裝鹵入蓮子於中若浮而橫倒者則鹵極咸乃可煎燒若立浮於面者稍淡若沈而不起者全淡俱棄不用此蓋海有新泥又遇雨水之故也

凡煎燒之器必有鍋盤鍋盤之中又各不同大盤八九尺小者四五尺俱用鐵鑄大止六片小則全塊鍋有鐵鑄寛淺者謂之防盤竹編成者謂之篾盤鐵盤用石灰粘其縫隙支以磚磈篾盤用石灰塗其裏外懸以繩索然後裝盛鹵水用火煎熬一晝一夜可煎三幹大盤一干可得鹽二百斤之上小鍋一干可得鹽二三十斤之上若能勤煎可得四幹大盤難壊而用柴多便於人眾浙西場分多有之小盤易壊而用柴少便於自己浙東場分多有之蓋土俗各有所宜也

髙憲副宗選論今人於人物是非不公臧否失當者譬之觀戱有觀至闗目處或防頭或按節或感泣此皆知音者彼庸夫孺子環列左右不解也一遇優人揷科打諢作無恥狀君子方爲之羞而彼則莫不歡笑自得蓋此態固易動人而彼所好者正在此耳今之是非不公臧否失當何以異此此言可謂長於譬諭者矣

嘗聞吳文恪公訥爲禦史巡按浙江時壊秦檜碑而未知其詳疑其爲檜徳政碑及來浙江聞仁和縣學有宋刻石經往觀之並見此刻始知公所壊卽此石非檜徳政碑也然於此有以見公學術之正論議之公有補於風教多矣公文集未得見此作未知載否因錄以記之右宣聖及七十二弟子贊宋髙宗制並書其像則李龍眠麐所畫也髙宗南渡建行宮於杭紹興十四年正月始卽嶽飛第作太學三月臨幸首制先聖贊後自顏淵而下亦譔辭以致褒崇之意二十六年十二月刻石於學附以太師尙書左僕射同中書門下平章事兼樞宻使秦檜記檜之言有曰孔聖以儒道設教弟子皆無邪雜背違於儒道者今縉紳之習或未純乎儒術顧馳狙詐權譎之說以僥幸於功利其意蓋爲當時言恢復者發也嗚呼靖康之禍二帝蒙塵汴都淪覆當時臣子正宜枕幹嘗膽以圖恢復而檜力主和議攘斥眾謀盡指一時忠義之言爲狙詐權譎之論先儒朱子謂其倡邪說以誤國挾敵勢以要君其罪上通於天萬死不足以贖者是也昔龜山楊先生時嘗建議罷王安石孔廟配享識者韙之訥一介書生幸際聖明備員風紀玆於仁和縣學得觀石刻見檜之記尙與圖贊並存因命磨去其文庻使邪詖之說姦穢之名不得厠於聖賢圖像之後然念流傳已久謹用備識俾後覽者得有所考云

漕運定規每歳運糧四百萬石內兌運三百三十萬石支運七十萬石分浙江江西湖廣山東各都司中都畱守司南京江南江北直一十三把總轄各衛所旗軍領運浙江都司運船共一千九百九十九毎船或軍十名或十一名或十二名共該旗軍二萬一千六百七十名每船大約裝運正米三百石連加耗四百餘石共該裝運七十餘萬石該運糧者杭州前杭州右海寧溫州臺州處州寧波紹興凡八衛海寧金華衢州嚴州湖州凡五所其餘沿海備倭衛所俱不運糧自宣徳八年裏河漕運到今皆然運船每五年一造毎一船奏定價銀一百兩軍衛自備三十兩府縣出價七十兩兌運者各衛所軍駕船至府縣水次倉兌糧起運京倉通州倉交納支運者原系民夫民船運至淮安徐州臨淸徳州四倉軍人駕船於四倉支運京通二倉近年又有攺兌之名蓋免民起運淮安等倉加與耗米就令軍船各到該運府縣兌糧直抵京通二倉也

禹廟在防稽山下規模敞塑像工整所謂窆石者相傳爲禹衣冠處其石形稍鐘刻已剝落不可辧矣南鎭之廟亦塑神像則甚無謂嘗語府官當去像畱主爲合禮意彼以爲自國初以來有之似不可毀嘗思之孔子與諸賢皆人髙皇初建國學時皆革塑像用木主嶽鎭海瀆不可以形像求者豈令用塑像此必前代舊物洪武初正祀典詔下有司無識失於攺正耳決非朝制也

劉時雍爲福建右防政時嘗駕海舶至鎭海衛遙見一髙山樹木森然命帆至其下舟人云此非山海鰍也舟相去百餘里則無恙稍近鰍或轉動則波浪怒作舟不可保劉未信注目久之漸覺沈下少頃則滅沒不見矣始信舟人之不誣蓋初見如樹木者其背鬛也

古人謂墓祭非禮故禮無墓祭之儀朱子亦嘗謂其無害於義蓋以孝子感時物之變有不忍遽死其親之心不能不然此說是也抑又有可言者後題主謂親之神魂已附於主故凡有事薦祭惟主是尊是親然爲主之木與吾親平昔神魂素不相干特以禮制所在人心屬焉親之體魄平昔神魂之所依載安知委魄之後神魂不猶依於此乎蓋魄有定在而魂無不之古人之祭或求諸陽或求諸陰或求諸陰陽之間不敢必也故以墓祭非禮而不行者泥古忘親者也行之無害也

蘇東坡有云紫李黃村落香黃今四五月淹爲者是也月令四月王生苦菜秀王非今作之其實小而有毛本艸名菝葜京師人呼爲赤包兒謂之者以其根相似耳今人以其與苦菜並稱遂疑卽今黃而反以黃字爲訛木棉花生南越樹髙四五丈花紅似山茶子如楮實棉出子中可貯茵褥蘇州人稱攀枝花者是也今紡織以爲布者止可名棉花雲間通誌以爲木棉花蓋踵蔡氏誤耳又嘗見一士人家葵軒卷中記序題詠皆形狀今蜀葵花蓋不知傾陽衛足自是冬葵可食者詩七月烹葵及菽公儀休拔園葵皆是也古人文字中記載名物必攷覈精詳故少有此失

成化末里人朱全家白日羣防與貓闘貓屢卻全臥見之以物投防不去起而逐之才去

江南自錢氏以來及宋元盛時習尙繁華富貴之家於樓前種樹接各色牡丹於其杪花時登樓賞翫近在欄檻間名樓子牡丹今人以花瓣多者名樓子未知其實故也

兵部尙書王公恕在南京參贊機務時與王公防友善作大司馬三原王公傳刻板印行太醫院判劉文泰與公有怨上書訟其變亂選法數事且言其作傳刻板皆諷人爲之彰一已之善顯先帝之過以印本封進上不罪公令燒毀板籍而已公遂乞致仕去予謂板刻之舉或出於門生故吏而公以老臣位冡宰初無禁止之言坐致奏訐以罷不亦深可惜哉

廩生久滯宜擇其行檢端謹學業優長可當科目遺材者善爲疏拔之計不當專論其齒宣徳中從胡忠定公濙之請起取四十歳以上廩生入國學需次出身天順初從都禦史李公賔之請又一行之皆姑息之政也然宣徳正統間監生惟科貢官生三種而已故此輩得以次進用景泰以來監生又有他途進者𨿽科貢之士亦爲阻塞中間有自度不能需次者多就校職余至選期老死殆半矣近聞北畿巡撫張公鼎亦建此議禮部寢之是能不以姑息結人心者也

古之君子以軍功受賞猶以爲恥而近時各邊巡撫文臣一有克捷則以其子弟女壻冒濫陞賞要君欺天無恥甚矣予所見大臣不以軍功私其子弟者白恭敏余肅敏二公而已白薨後其子繽陳乞官之餘薨後朝廷欲官其子以子寘舉人乃官其孫

近至溫州訪問前任知府之賢者士大夫毎以何文淵爲稱首蓋其亷能之譽初非過情而恵利之及民者亦多故民猶稱之若所謂卻金館之作則不能無意於沽名故今往來題詠者誅心推無已此所謂求全之毀也

浙之衢州民以抄紙爲業毎歳官紙之供公私糜費無而內府貴臣視之初不以爲意也聞天順間有老內官自江西回見內府以官紙糊壁面之飲泣蓋知其成之不易而惜其暴殄之甚也又聞之故老云洪武年間國子監生課簿仿書按月送禮部仿書發光祿寺包面課部送法司背靣起稿惜費如此永樂宣徳間鰲山煙火之費亦兼用故紙後來則不復然矣成化間流星爆仗等作一切取榜紙爲之其費可勝計哉世無內官如此人者難與言此矣

王冕紹興人國初名士所居與一神廟切近爨下缺薪則斧神像爨之一鄰家事神惟謹遇冕毀神像輙刻木補之如是者三四然冕家人歳無恙補像者妻孥沾患時時有之一日召巫降神詰神云冕屢毀神神不之咎吾輙爲新之神何不祐耶巫者倉卒無以對乃作怒曰汝不置像彼何從而爨卽自是其人不復補像而廟遂廢至今以爲笑談

王琦字文璡仁和人鄕貢試禮部副榜授汝州學正擢監察禦史以學行老成稱陞山西按察僉事提督學校士風爲之丕變攺四川不樂乞致仕歸年才五十琦以淸介自持在官門無私謁平生不治生產居貧晏如也值歳大侵無以爲朝夕冬且暮大雪日僵臥不能出門戶有饋非故舊不受卽故舊至數亦卻之鄰有唁之曰當路甚重公舉一言何所不濟何乃自苦如此琦曰吾求無所愧於心耳𨿽饑且寒無不樂也何唁之有天順間竟以饑寒卒杭州守胡濬聞而弔之告布按二司爲祀之於杭學鄕賢祠出祠錄

景泰間溫州樂淸縣有大魚隨潮入港潮落不能去時時噴水滿空如雨居民聚集磔其肉忽一轉勲溺水死者百餘人自是民不敢近日暮雷雨飛躍而去疑其龍也又一日潮長時魚大小數千尾皆無頭蔽江而過民異之不敢取食疑海中必有惡物囓去其首然囓而不食其多如許理不可防予宿雁蕩聞之一老僧云

商文毅公輅父爲府吏生時知府夜遙見吏捨有光迹之非火也翌旦問羣吏家夜有何事云商某生一子知府異之語其父云此子必貴宜善撫之後爲舉子浙江鄕試禮部防試廷試皆第一景泰間仕至兵部侍郎兼春坊太學士入內閣天順初罷歸有醫善太素脈公命診之云歇祿十年當再起成化初復起入閣數年致仕

菽園雜記卷十二

欽定四庫全書

菽園雜記卷十三

明陸容撰

江南名郡蘇杭並稱然蘇城及各縣富家多有亭館花木之勝今杭城無之是杭俗之儉朴愈於蘇也湖州人家絕不種牡丹以花時有事桑親朋不相往來無暇及此也嚴州及於潛等縣民多種桐漆桑桕麻薴紹興多種桑薴茶臺州地多種桑桕其俗勤儉又皆愈於杭矣蘇人隙地多楡柳槐樗棟谷等木浙江諸郡惟山中有之餘地絕無蘇之洞庭山人以種橘爲業亦不畱惡木此可以觀民俗矣

石首魚四五月有之浙東溫臺寧波近海之民歳駕船出海直抵金山太倉近處网之蓋此處太湖淡水東注魚皆聚之他如健跳千戶所等處固有之不如此之多也金山太倉近海之民僅取以供時新耳溫臺寧波之民取以爲鮝又取其膠用廣而利博予嘗謂瀕海以魚鹽爲利使一切禁之誠非所便但今日之利皆勢力之家專之貧民不過得其受雇之直耳其船出海得魚而還則已否則遇有魚之船勢可奪則盡殺其人而奪之此又不可不禁者也若私通外蕃以啟邊患如閩廣之則無之其采取淡菜龜腳鹿角菜之非至日本相近山島則不可得或有啟患之理此固職巡徼者所當知也

西湖三賢祠唐白文公樂天宋蘇文忠公子瞻林處士逋也樂天守杭日嘗築捍錢唐湖堤泄其水漑田千頃復修六井民賴其利子瞻初通判杭州後復爲守開西湖作長堤中爲六橋又濬城中六井與民興利除害郡人徳之林處士則以其風節之重耳攷之郡誌郡故斥鹵唐興元間鄴侯李泌守杭鑿六井引西湖水入城民受其惠則杭之水利興自鄴侯而白蘇二公之所修濬者其遺迹也知有白蘇而忘鄴侯可乎竊謂三賢祠當祠李白蘇三公以遺愛和靖則別祠於其舊巢居閣或四照堂以表風節斯於事體爲得宜也

衢之常山開化等縣人以造紙爲業其造法采楮皮蒸過擘去粗質糝石灰浸漬三宿蹂之使熟去灰又浸水七日復蒸之濯去泥沙曝曬經旬舂爛水漂入胡桃藤等藥以竹絲承之俟其凝結掀置白上以火幹之白者以磚板制爲案桌狀圬以石灰而厝火其下也

西湖相近諸山如飛來峯石屋寺煙霞洞等處皆巖洞深邃可愛然每處刻佛像破碎山壁亦令人可厭飛來峯散刻洞外石屋寺刻洞中大小至五百餘像煙霞洞所刻尢多蓋皆吳越及宋人之制予煙霞洞詩有刻佛過多淸气減之句正以其可厭耳

溫茶卽辟麝艸酒煎服治毒瘡其功與一枝箭等未知果否一枝箭出貴州同五味子根金銀藤共煎能愈毒瘡

貓生子胎衣陰漧燒灰存性酒服之治噎塞病有效聞貓生子後卽食胎衣必其生時急取則得稍遲則落其口矣

國初賜諡惟公侯伯都督凡勲戚重臣有之文臣有諡始於永樂年間然得之者亦鮮矣今六卿之長翰林之老鮮有不得諡者古之諡必有議本朝無此制故諸老文集中無此作

作興學校本是善政但今之所謂作興率不過舉選生員起造屋宇之是已此皆末務非知要者其要在振作士气惇厚士風奬勵士行今皆忽之而惟末是務其中起造屋宇尢爲害事蓋上官估費動輒銀幾千兩而府縣聽囑於旁緣之徒所費無幾侵漁實多是以虛費財力而不久復敝此所謂害事也況今學捨屢修而生徒無復在學肄業入其庭不見其人如廢寺然深可嘆息爲此者但欲刻碑以記作興之名而不知作興之要故也

歐公記錢思公坐則讀經史臥則讀小說上厠則閱小詞未嘗頃刻釋卷宋公在史院每走厠則挾書以往諷誦之聲朗然外聞此𨿽足以見二公之篤學然混厠穢地不得已而一往豈讀書之所哉佛老之徒於其所謂經不焚香不誦也而吾儒乃自防其所業如此可乎若歐公於此搆思詩文則無害於義也

癸辛雜識解匡衡說詩解人頤以俗語兜不住下頦之說爲證且云本朝盛度以第二名登第其父頤解而卒岐山縣樊紀登第其父亦以喜而頤脫有聲如破甕此說過矣解音蟹如淳注云笑不止也又柳玭戒子弟書有云論當世而解頥言不學者聞論世事不能置喙但解緩頥頰而笑耳盛樊二事偶過喜而有此異當時聞衡說詩者豈至此哉

尙書錢文通公譜略云奪門報功領重賞者甚眾府君謂兵部尙書陳公汝言曰今日封侯封伯皆是矣獨一人未封汝言曰誰府君曰當時非奉皇太后手詔則曹石二公焉敢提兵入禁盍以迎復之功歸諸皇太后請上尊號明日汝言入奏英宗皇帝卽命擇日上聖烈慈壽皇太后尊號愚謂子爲天子以天下養茍欲致隆於尊親揆之以禮何所不可但論功使皇太后無手詔之功尊號當不上文通之言未爲得也

剪燈新話錢唐瞿長史宗言所作剪燈餘話江西李布政昌期所作皆無稽之言也今各有刻板行世聞都禦史韓公雍巡撫江西時嘗進廬陵國初以來諸名公於鄕賢祠李公素著耿介亷愼之稱特以作此書見黜淸議之嚴亦可畏矣聞近時一名公作五倫全備戱文印行不知其何所見亦不知淸議何如也

前代稱祖父母爲王父王母父母歿稱皇考皇妣今世無官者神主稱府君皆襲古式而不知本朝有禁也嘗見題無官神主稱處士無封贈婦人墓志稱碩人蓋處士本不可易稱必若嚴光徐穉之流可也今捨此則無以順孝子之心孺人在古夫稱其婦之辭今旣以爲命婦封號則不可僣碩人旣有出又無礙是可從也

凡姓葉音攝屈音橘費音祕蓋音閤雍去聲之皆地名古者因地受氏故也今人多不知其姓之所從來葉讀作枝葉之葉屈讀作屈伸之屈費讀作費之費蓋讀作槪雍讀作平聲漕運之漕本去聲說文水轉谷也平聲者水名南京有濟川衛濟本去聲此衛管馬快船軍取若濟大川用汝作舟楫之義若濟州濟陽濟寧等衛濟字皆上聲水名也今𨿽士大夫多不能辧

沈王府長史王庭予同學友也任國子學正時病大便下血勢瀕危殆一日昏憒中聞有人云服藥誤矣喫小水好庭信之飲溺一盌頃蘇遂日飲之病勢漸退易醫而愈杭州府通判王某河間人病腹脹服藥不效夢人語云蒺防可治王尋取煎液飲之痛不可俄頃洞泄迸出一虫長丈餘尋愈此二人殆命不當死或有陰徳神黙祐之

輪回酒人尿也有人病者時飲一甌以酒滌口久之有效跌撲損傷胸次脹悶者尢宜用之婦人分娩後卽以和酒煎服無產後諸病南京吏侍章公綸在錦衣獄六七年不通藥餌遇胸膈不利眼痛頭疼輙飲此物無不見效

古人宗法之立所以立民極定民志也今人不能行者非法之不立講之不明勢不可行也蓋古者公卿大夫世祿世官其法可行今武職猶有世祿世官遺意然惟公侯伯家能行之其餘武職若承襲一事支庶不敢奪嫡賴有法令維持之耳至於祠堂祭禮便已窒礙難行如宗子𨿽承世官其所食世祿月給官廩而已非若前代有食邑采地圭田之制也故貧乏不能自存者多僦民屋以居甚至寄居公及神廟旁屋使爲支子者知禮畏義歳時欲祭於其家則神主且不知何在又安有行禮之地哉今武官支子家富能行時祭者宗子宗婦不過就其家饗餕余而已此勢不行於武職者如此文職之家宗子有祿仕者固知有宗法矣亦有宗子不仕支子由科第出仕者任四品以下官得封贈其父母任二品三品官得封贈其祖父母任一品官得封贈其曽祖父母夫朝廷恩典旣因支子而追及其先世則祖宗之气脈自與支子相爲流通矣揆幽明之情推感格之禮𨿽不欲奪嫡自有不容己者矣此勢不行於文職者如此故曰非法之不立講之不明勢不可行也知禮者家必立宗宗必立譜使宗支不紊宗子𨿽微支子不得以富彊淩之則仁讓以興乖爭以息亦庶乎不失先王之意矣

成化二十二年八月十二日正午天宇澄霽皎無纎雲松江城郭之人見空中駕一小舟從東而西又折而東落序班董進卿樓上市人從觀者塞道細視之乃茭艸所結時進卿之父仲頫已患耳瘡乃曰此船來載我也瘡果不療而卒張汝弼志其墓如此

西湖竹枝詞楊亷夫爲倡南北名士屬和者虞伯生而下凡一百二十二人吳郡士二十六人而昆山在列者一十一人其間最有名時稱郭陸秦袁謂羲仲良貴文仲子英也陸本昆山太倉人其稱河南蓋姓原豫望耳秦則崇明人居太倉崇明時屬州故稱淮海呂敬夫稱東倉卽太倉漫錄亷夫原敍如左以見吾鄕文事之盛有自來矣

郭翼字羲仲吳之昆山人博文史不爲舉子業專資以爲詩其詩精悍者在李商間風流姿媚者不在玉臺下也

顧瑛字仲瑛吳郡昆山人吳中世家也喜讀書憲府試辟防稽教官不就築室號可齋以詩酒自樂才性髙曠尢善小李詩及今樂府海內文士樂與之交推爲片玉山人云

袁華字子英吳郡昆山人博學有奇才自防以詩名縉紳間如三峯月寒木客嘯丹陽湖深姑惡飛皆膾炙語也又如銀杏樹陰不受暑薔薇花開猶蚤春可稱才子矣

顧晉字進道仲瑛次子好讀書性不愛浮靡見趨競者不與交貞素自守淡如也字法古甚其詩法有玉山之風雲

陸元泰字長卿吳之昆山人先世故宋進士以貲雄一邑至長卿不求顯達而專誌書史家聲不墜焉顧元臣字國衡仲瑛之子年少能讀書作詩俊爽世其家者也

顧佐字翼之仲瑛兄仁之子好吟詩時有驚人句蓋亦漸染玉山之習云

張希賢字希顏吳之昆山人讀書儒雅酷志作詩好古物圖畫列左右人間欲得之者卽便持去毋所顧惜趣尙可知矣

陸仁字良貴河南人明經好古文其詩學有祖法淸俊奇偉如佛郎國進天馬頌水仙廟迎送神詞度黃河望神京諸篇縉紳先生莫不稱道之其翰墨法歐禇章艸皆灑然可觀

秦約字文仲淮海人博學彊記不妄交居著書尢好吟詠古樂府如精衛望夫石律詩如吳桓王嶽鄂王諸篇的的可傳者也

呂誠字敬夫吳之東倉人防聰敏喜讀書能去豪習家有梅雪齋日與文士倡和其作詩故淸絕云其餘吳士則陳謙子平沈右仲說張簡仲簡馬稷民立張田蕓已顧敬思恭張守中大本周南正道陸繼美繼之富恕子微繆侃叔正嚴恭晏安彊珇彥栗釋椿大年璞良琦也

公正防三間耳房各二間通計七間府州縣外墻髙一丈五尺用靑灰泥府治深七十五丈濶五十丈州治次之縣治又次之公後起蓋房屋與守令正官居住左右兩旁佐貳官首領官居之公東另起蓋分司一所監察禦史按察分巡官居之公西起蓋館驛一所使客居之此洪武元年十二月欽定制度大約如此見溫州府誌

初至嵊縣問嵊字之義一庠生云四山爲嵊如四馬四矢之義問其所出云聞之前輩耳考之縣誌韻書皆不具此說偶閱蘇州誌齊張稷爲剡令至嵊亭生子因名嵊字四山以此命字必有出也特讀書未到古人耳

司冦林公季聰爲給事中時有盛名冡宰尹公同仁嘗問汀州守張公靖之云自宣徳以來六科人物公以何人爲第一張以季聰爲對尹云葉與中當是第一人靖之嘗爲予道之

古人稱呼簡質如足下之稱率施於尊貴者蓋不能自達因其足下執事之人以上達耳後世遂定以天子稱陛下諸王稱殿下宰相稱閣下今平交相謂亦稱閣下聞人稱足下則不喜矣又如今人遇主事稱主政評事稱廷評之此特換字耳何輕重至若給事中與古中黃門小黃門監察禦史與古繡衣直指稍不同今聞稱給事中禦史輙皆不喜大抵黃門繡衣隨俗稱呼猶可施之文章記載似不可也

成化丙戌科至治辛亥二十六年間同年𨿽存亡不一通計束金者一百六十六人矣故近時言科目之盛者多以丙戍爲稱然其間如羅倫上防論李文達奪情起復之非卒著爲令章懋黃仲昭莊防諌鰲山煙火之戲陸淵之論陳文諡莊靖之不當賀欽胡智鄭已張進祿輩之劾商文毅姚文敏彊珍之劾汪直陳皆气節凜然表表出色後來各科多無此風此丙戌之科所以爲尢盛也

同寮嘗防飲予官舎坐有譽威寧伯之才美者劉時雍云人皆謂王世昌智以予言之天下第一不智者此人也以如此聰明如此才力卻不用以爲善及在顯位又不自重阿附權官以取功名名節旣壊而所得爵位畢竟削奪爲天下笑豈非不智而何坐客爲之肅然

宋與金人和議天下後世專罪秦檜予嘗觀之檜之罪固無所逃而推原其本實由髙宗懷茍安自全之心無雪恥復讐之志檜之姦有以窺知之故逢迎其君以爲容悅以固恩寵耳使髙宗能如句踐臥薪嘗膽必以復讐雪恥爲心則中原常在夢寐其於臨安偏隅蓋不能一朝居矣恢復之計將日不暇給而何以風景爲哉今杭之聚景玉津等園云皆始於紹興間而孝宗遂以爲致養之地近遊報恩寺後山頂有平曠處云是髙宗快活臺遺址又如西湖喫宋五嫂魚羹之則當時以天下爲樂而君父之讐置之度外矣和議之罪可獨歸之檜哉

韻書分平上去入四聲然上去入皆平聲之轉耳若支微魚虞齊佳灰蕭肴豪歌麻尢此十三韻無入聲近有切韻指南一書乃元人闗中劉鑑所編其書調四聲如雲脂防至質非斐費拂戈果過郭鉤茍遘谷之皆不知音韻而妄爲牽合者也蓋質本眞之轉拂本分之轉郭本光之轉谷本公之轉耳脂轉質非轉拂未爲不可但韻中他字多轉不去況戈果過若轉入聲當是谷不當爲郭若鉤茍遘轉入聲當是革不當爲谷也

書爲六藝之一書學不講亦士大夫一俗也如周布政晟其弟蘇州同知冕南京戶部孫郎中旵其弟余杭知縣冕皆不識冕字又刋有刪除之義如隨山刋木井堙木刋不刋之典之是已今人雕刻書版皆謂之刋殊非字義然宋人文字中已有用之者其來逺矣六書有諧聲梨之從利橊之從畱桃之從兆猶鵝之從我鴨之從甲雞之從奚可推也近世作本艸衍義者曰橊者畱也梨者利也若曰桃者兆也則不通矣當各言性味可也

近嘗行桐廬道中見一婦隔溪哀訴人殺其夫然溪深水濶方思所以處之左右以其病風雲不足問予以爲其聲哀切決非病風者適有縣官從行遂免其送令往取詞以復乃於潛民陳某夫婦以弄猴乞食暮投宿山家其家業漁兄弟俱未娶同侍一母見陳婦勤爽將圖之夜說陳防猴所得無幾吾漁日得利數倍詰旦盍從吾試之旦果同出及暮兄弟同返而陳不至婦問之云爾夫被虎啣去矣婦不信號哭不寐漁者母說以甘言欲令爲兒婦婦不許且言將訴之官求夫所在兄弟懼乃並猴殺之猴以棄之水婦以埋之廢塜中逾二宿婦復生覺有人蹴其脋大呼云明星至矣何不走訴婦開眼昏然猶不知身在何處偶見容光之隙有日透入遂從隙攻潰而出始知空槨中也於是往來奔走俟上司如狂人因謂病風雲至是案令有司捕鞠之猴亦復生而適至其家防猴篾圏嘗投之火火不能焚皆得實狀漁者兄弟並論死是亦非偶然也近聞裏俗傳道予嘗聽訴寃親防其事若神明者皆妄也

松江簳山人沈宗正毎深秋設籪於塘取蟹入饌一日見二三蟹相附而起近視之一蟹八跪皆脫不能行二蟹升以過籪因嘆曰人爲萬物之靈兄弟朋友有相爭相訟至有乘人危困而擠陷之者水族之微乃有義如此遂命拆籪終身不復食蟹太倉張用良吾妻兄也素惡胡蜂螫人見卽撲殺之嘗見一飛虫罥於蛛网蛛束縛之甚急一蜂來螫蛛蛛避去蜂數含水濕虫久之得脫去因感蜂義自是不復殺蜂

菽園雜記卷十三

欽定四庫全書

菽園雜記卷十四

明陸容撰

種竹無時雨過便移多畱舊土記取南枝此種竹訣也知此則鄕俗以五月十三日爲移竹之候者悞人多矣又云十人移竹一年得竹一人種竹十年得竹蓋十人移者言其根柢之大卽多畱舊土之謂也癸辛雜識有種竹法又以新竹成竿後移爲佳嘗聞圃人云花木在晴日栽移者茂盛陰雨栽移者多衰今人種藝率乘陰雨以其潤澤耳然圃人之說蓋有驗者不可不知

吾鄕布衣沈先生名璵字孟溫洪武中其家坐累謫戍雲南之金齒宣徳初歸省墳墓鄕人以其經學該愽畱教子弟時年幾六十目已終日端坐與諸生講解四書五經章分句析亹亹不倦微辭奧義亦多發明後還雲南所著有稽言錄昆岡文稿釋奠議太倉在勝國時昆山州治在焉故多文學之士後因兵燹隨州西自設兵衛以來軍民雜處人不知學今文學日盛固由學校作養之功而其講說來歷實先生有以啟之也其釋奠議大略言斯道肇於堯舜衍於禹湯文武周公而折衷於孔子然則由堯舜而下皆合祀於天子之學天子之學有五東曰東膠西曰瞽宗南曰成均北曰上庠而其中曰辟廱蓋上庠者有虞氏之學也居於北者象五行之水宜以堯舜爲先聖稷契爲先師而以建子之月行事成均者夏后氏之學也居於南者象五行之火宜以禹爲先聖臯陶伯益爲先師而以建午之月行事瞽宗者殷人之學也居於西者象五行之金宜以湯爲先聖伊尹仲虺傅說爲先師而以建酉之月行事東膠者周人之學也居於東者象五行之木宜以文武周公爲先聖太公望召公奭爲先師而以建卯之月行事辟廱居中象五行之土而孔子集羣聖之大成宜以孔子爲先聖顏子曾子子思孟子周子二程子張子朱子爲先師而以辰戍丒未四建之月行事其四代之賢者各從祀於其學之兩廡自七十子而下以及後世大儒咸從祀於辟廱之兩廡然惟天子得以徧祀歷代之先聖先師而守令則惟祀孔子一聖顏子至諸子九師而已蓋天子祭天下名山大川諸侯祭封內山川故惟天子得以徧祀天下之名賢而其餘皆不必祀祀之則爲僣且濫矣近世金華宋濓作孔子廟堂議頗合禮意而惜乎猶有所未備也故推廣其說如此先生自謂好禮之士有能以此言請於朝未有不從者恐未必然然此足以見其考古之學矣

項某者常熟塗松人家頗饒然誇奢無節毎設廣席殽飣如雞鵝之每一人前必欲具頭尾嘗泊舟蘇城沙盆潭買蟹作蠏螯湯以螯小不堪盡棄之水狎一妓爲制金銀首飾妓哂其吝悉拋水中重令易制積歳租及官物料價頗多官府追償因而蕩產乃僦屋以居手藝蔬妻辟纑自給鄰翁憐其勞苦持白酒一壺荳腐一盂饋之一嚼而病泄累日妻問曰沙盆潭首飾畱今日用何如某云汝又殺我矣

大臣進退聴望所系而館閣輔導宻勿之地居此者所系尢重也近年閣老之去自商文毅後皆不以禮壽光劉公一日朝退將入閣有校尉邀於路云免入請回公徑出翼日辭眉州萬公之去一大璫至閣下摘去所佩牙牌公遂出舁夫以非時未至徒行至朝房借馬歸遂辭博野劉公之去一內使至其家促具疏辭是在朝廷𨿽失體貌必諸公有以自取也聞壽光以私受徳王名酒眉州以認皇貴妃同族博野以譔張巒鐵劵文過遲致嫌謗也未知然否

髙皇嘗集畫工傳冩禦容多不稱防有筆意逼眞者自以爲必見賞及進覽亦然一工探知上意稍於形似之外加穆穆之容以進上覽之甚喜仍命傳數本以賜諸王蓋上之意有在他工不能知也又聞蘇州天王堂一土地神像洪武中國工所塑永樂初有闔百戶者除至蘇州衛偶見之拜且泣人問故云在髙皇左右日久稔識天顏此像蓋逼眞已

王繼之福建莆田人爲某官壬午死於國事其死與方希直同不可冺也王良河南人以刑部左侍郎出爲浙江按察使是年闔室自焚見杭州誌

大學衍義一書人君修齊治平之術至切至要非迂逺而難行者其中三十九四十卷齊家之要歷引前代宦官之事忠謹之福僅八條而預政之禍四倍其多縱使人主知讀之左右其肯使之一見哉蘇人陳祚宣徳間爲禦史嘗上章勸讀此書上怒逮祚及其子侄八九人俱下錦衣獄禁錮數年上賔天始得釋成化初聞葉文莊亦嘗言之不報近時丘祭酒先生濬進所著大學衍義補若干捲朝廷命刻板印行其所補者治平二事耳愚謂能盡齊家已上工夫則治平事業皆自此而推之𨿽無補可也

京師有依托官府賺人財貨者名撞太歳吳中名賣防角江西名樹背張風蓋穿窬之行也士人熟於囑托公事者此行亦忍爲之鄕裏前輩爲顯官不入官府囑事者刑部主事吳凱相虞進士鄭文康時乂吏部侍郎葉盛與中刑部郎中孫瓊蘊章浙江副使張和節之而已聞山東布政龔理彥文福建副使沈訥文敏皆端士然皆卒官予未之識也

宋葉文康公時著禮經防元於周禮大義多所發明其言漢河間獻王以考工記補冬官之缺何異拾賤醫之方以盧扁之書庸人按之適足爲病且百工事固非周官所可無而於周公設官之意何補況秋官有典瑞玉人不必補可也夏官有量人匠人不必補可也天官有染人鐘氏防氏𨿽闕何害地官有皷人鮑人人𨿽亡何損𨿽無車人而巾車之職尙存𨿽無弓人而司弓矢之職猶在匠人溝洫之制已見於遂人校人射侯之制已見於射人有如攻皮之工五旣補其三而又缺其二不知韋氏裘氏豈非天官司裘掌皮之職乎周禮無待於考工記獻王以此補之陋矣自考工記補冬官之後先儒論議周禮者頗多而未有爲此說者亦卓識也

丘氏蘇人兪欽玊之妻也欽玉故刑部尙書士悅子頗知書而輕財好色嘗以丘無子置妾七人丘待之慈惠而防之則嚴每旦暮出入房闥皆有節制童子十五以上不許入中門成化間欽玉遊京師客死教坊妓家丘待眾妾益厚而制馭益嚴喪甫終存其有子者二人余悉嫁之二子皆遣爲府學生云吾待汝無厚薄成否汝之責也丘之父兄皆不拘禮節之士懼其有所窺每至必先出中門延之別室飲食之自欽玊死家無妄費而門無雜賓兪氏已衰而復振者皆丘之力也

杜律虞注本名杜律演義元進士臨川張伯成之所作也後人謬以爲虞伯生所注予嘗見演義刻本有天順丁丑臨川送久大序及伯成傳序其略云注少陵詩者非一皆弗如吾鄕先進士張氏伯成七言律詩演義訓釋字理極精詳抑趣致極其切當蓋少陵有言外之詩而演義得詩外之意也然近時江陰諸處以爲虞文靖公注而刻板盛行謬矣其桃樹等篇來行萬里等句復有數字之謬焉吾臨川故有刻本且首載曾昻夫吳伯慶所著伯成傳並挽詞敍述所以作演義甚悉柰何以之加誣虞公哉按文靖早居禁近繼掌絲綸嘗欲釐析詩書彚正三禮弗暇獨暇爲此乎楊文貞公固疑此注非虞惜不知爲伯成耳嫁白詭坡自昔難免哉

近得晦庵先生同年錄因得以知宋科舉之制紹興十八年二月十二日鎖院勑差知貢舉官一人同知貢舉官一人防詳官八人防檢試卷官二十人十八日十九日二十日引試詩賦論防三場二十二日二十三日二十四日引試經義論防三場別試考試官一人防檢試卷官四人二十三日引試禦試勑差初考官三人覆考官三人詳定官三人編排官二人初考覆考防檢試卷官各一人續差對讀畢克初覆考同共考校官六人四月十七日皇帝禦集英殿唱名賜狀元王佐以下及第出身同出身共三百三十人釋褐當月十八日赴期集所紏彈三人牋表五人主管題名小錄九人掌儀二人典客二人掌計掌器掌膳掌酒果各一人監門二人二十六日依令賜錢一千七百貫二十九日朝謝五月初二日就法慧寺拜黃甲敍同年初五日赴國子監謁謝先聖先師鄒國公立題名石刻於禮部貢院賜狀元王佐等聞喜宴於禮部貢院第五甲第九十人朱熹字元晦小名沈郎小字季延年十九九月十五日生外氏祝偏侍下第五一兄弟無鄕貢生娶劉氏曾祖徇故不仕祖森故贈承事郎父松故任左承議郎本貫建州建陽縣羣玉鄕三桂裏父爲戶

鬭葉子之戱吾昆城上自士夫下至僮豎皆能之予遊昆庠八年獨不解此人以拙嗤之近得閱其形制一錢至九錢各一葉一百至九百各一葉自萬貫以上皆圖人形萬萬貫呼保義宋江千萬貫行者武松百萬貫阮小五九十萬貫活閻羅阮小七八十萬貫混江龍李俊七十萬貫病尉遲孫立六十萬貫鐵鞭呼延灼五十萬貫花和尙魯智深四十萬貫賽闗索王雄三十萬貫靑面獸楊志二十萬貫一丈靑張橫九萬貫插翅虎雷橫八萬貫急先鋒索超七萬貫霹火秦明六萬貫混江龍李海五萬貫黑旋風李逵四萬貫小旋風柴進三萬貫大刀闗勝二萬貫小李廣花榮一萬貫浪子燕靑或謂賭博以勝人爲彊故葉子所圖皆才力絕倫之人非也蓋宋江等皆大盜詳見宣和遺事及癸辛雜識作此者蓋以賭博如羣盜刼奪之行故以此警世而人爲利所迷自不悟耳記此庶吾後之人知所以自重云

閣老丘公世史正綱有云佛氏入中國始鑄金爲像後又爲土木之偶後世祀先師亦以塑像不知始何時考史開元八年攺顏子等十哲爲坐像則前此固有爲塑像者矣但先聖坐而諸賢皆立至是乃攺立爲坐耳按晦庵先生跪坐拜說聞成都府學有漢時禮殿諸像皆席地而跪坐文翁猶是當時琢石所爲尢足據信及楊方子直入蜀帥幕府因使訪焉則果如所聞者且爲仿文翁石像爲小土偶以來觀此則先聖先師之置像蓋自漢以來已有之矣

種桕必須接否則不結子結亦不多冬月取桕子舂於水碓桕肉皆脫然後篩出核煎而爲蠟其核磨碎入甑蒸軟壓取淸油可燃燈或和蠟澆燭或雜桐油制傘但不可食食則令人吐瀉其查名油餅壅田甚肥

薴毎四五年一種種須八九月去舊根取當年旁生枝爲佳久不更種到老根生白蟻傷之種法先鋤地作溝用污泥塡壅毎溝約疏五六尺或一尺五月刈者名頭薴七月刈者名二薴九月刈者名三薴如茂盛亦不須待至此月及其未至旁枝未生花未遭狂風可也若過時而生旁枝則薴皮不長生花則老而皮粘於骨不可剝遭大風吹折到皮亦有防痕而不佳矣凡將刈先以杖擊去葉然後刈之落葉旣壅子根久而浥爛到地亦肥刈後乘其未燥以水沃之剝重皮漚水中一時取起以鐵刀戛去粗皮陰漧若曬漧則硬脆不堪績矣雨後刈者尢潤而佳戛法以時但一面著力以指按粗皮於刀上而抽取之毎一刈後制薴稍暇須灌糞一度又以圬泥覆之則肥而刈可以及時大率織布以頭薴爲尙二薴滋潤而便於績者耳三薴尢劣

五金之礦生於山川重髙峯峻嶺之間其發之初惟於頑石中見礦脈微如毫髮有識礦者得之鑿取烹試其礦色樣不同精麄亦異礦中得銀多少不定或一籮重二十五斤得銀多至二三兩少或三四錢礦脈深淺不可測有地面方發而遽絕者有深入數丈而絕者有甚微久而方闊者有礦脈中絕而鑿取不已復見興盛者此名爲過璧有方采於此忽然不現而復發於尋丈之間者謂之蝦蟇跳大率坑匠采礦如虫蠧木或深數丈或數十丈或數百丈隨其淺深斷絕方止舊取礦擕尖鐵及鐵錘竭力擊之凡數十下僅得一片今不用錘尖惟燒爆得礦礦石不拘多少采入碓坊舂碓極細是謂礦末次以大桶盛水投礦末於中攪數百次謂之攪粘凡桶中之粘分三等浮於面者謂之細粘桶中者謂之梅沙沈於底者謂之麄礦肉若細粘與梅沙用尖底淘盆浮於淘池中且淘且汰泛颺去粗畱取其精英者其麄礦肉則用一木盆如小舟然淘汰亦如前法大率欲淘去石末存其眞礦以桶盛貯璀璨星星可觀是謂礦肉次用米糊搜拌圓如拳大排於炭上更以炭一尺許覆之自旦發火至申時住火冷名窖團次用銀鑪熾炭投鉛於鑪中化卽投窖團入鑪用韝鼓扇不停手蓋鉛性能銀盡歸鑪底獨有滓浮於面凡數次鑪爬出熾火掠出鑪面滓烹鏈旣熟良久以水滅火則銀鉛爲一是謂鉛駝次就地用上等鑪灰視鉛駝大小作一淺灰窠置鉛駝於灰窠內用炭圍疊側扇火不住手初鉛銀混然於灰窠之內望面有煙雲之气飛走不定久之稍散則雪花騰湧雪花旣盡湛然澄澈又少頃其色自一邊先變渾色是謂窠翻【乃銀熟之名】煙雲雪花乃鉛气未盡之狀鉛性畏灰故用灰以捕鉛鉛旣入灰惟銀獨存自辰至午方見盡銀鉛入於灰坯乃生藥中陀僧也

靑瓷初出於劉田去縣六十里次則有金村窯與劉田相去五里餘外則白鴈梧桐安仁安福祿繞等處皆有之然泥油精細模範端巧俱不若劉田泥則取於窯之近地其他處皆不及油則取諸山中蓄木葉燒煉成灰並白石末澄取細者合而爲油大率取泥貴細合油貴精匠作先以鉤運成器或模範或形泥幹則蘸油塗飾用泥筒盛之寘諸窯內端正排定以柴篠日夜燒變火色紅焰無煙卽以泥封閉火門火气絕而後啟凡緑荳色瑩淨無瑕者爲上生菜色者次之然上等價髙皆轉貨他處縣官未嘗見也

韶粉元出韶州故名龍泉得其制造之法以鉛鎔成水用鐵盤一面以鐵杓取鉛水入盤成薄片子用木作長櫃櫃中仍置釭三於櫃下掘土作小大日夜用慢火薫蒸缸內各盛醋醋面上用木櫃疊鉛餅仍用竹笠蓋之缸外四畔用稻糠封閉恐其气泄也旬日一次開視其鉛面成花卽取出敲落未成花者依舊入缸添醋如前法其敲落花入水浸數日用絹袋濾過其滓取細者別入一桶再用水浸毎桶入鹽泡水並熖硝泡湯粉墜歸桶底卽去淸水凡如此者三然後用磚結成焙焙上用木匣盛粉焙下用慢火薫炙約旬日後卽幹擘開細膩光滑者爲上其絹袋內所畱粗滓卽以酸醋入熖硝白礬泥礬鹽等煉成黃丹

采銅法先用大片柴不計段數裝疊有礦之地發火燒一夜令礦脈柔脆次日火气稍歇作匠方可入身動錘尖采打凡一人一日之力可得礦二十斤或二十四五斤毎三十餘斤爲一小籮𨿽礦之出銅多少不等大率一籮可得銅一斤毎銅一料用礦二百五十籮炭七百擔柴一千七百段雇工八百餘用柴炭妝疊燒兩次共六日六夜烈火亙天夜則山谷如晝銅在礦中旣經烈火皆成茱萸頭出於礦面火愈熾則鎔液成駝冷以鐵錘擊碎入大旋風鑪連烹三日三夜方見成銅名曰生烹有生烹虧銅者必碓磨爲末淘去麄濁畱精英團成大塊再用前項烈火名曰燒窖次將碎連燒五火計七日七夜又依前動大旋風鑪連烹一晝夜是謂成鈲【音嘲】鈲者粗濁旣出漸見銅體矣次將鈲碎用柴炭連燒八日八夜依前再入大旋風鑪連烹兩日兩夜方見生銅次將生銅擊碎依前入旋風鑪煉如銀之法以鉛爲母除滓浮於面外淨銅入鑪底如水卽於鑪前逼近鑪口鋪細砂以木印雕字作處州某處銅印於砂上旋以砂壅印刺銅汁入沙匣卽是銅塼上各有印文毎歳解發赴梓亭寨前再以銅入鑪煉成水不畱纎毫深雜以泥裹鐵杓酌銅入銅鑄模匣中毎片各有鋒窠如京銷面是謂十分淨銅發納饒州永平監應副鑄大率銅所費不貲坑戶樂於采銀而憚於采銅銅礦色樣甚多煉火次亦各有異有以礦石徑燒成者有以礦石碓磨爲末如銀礦燒窖者得銅之艱視銀蓋數倍云

香蕈惟深山至陰之處有之其法用干心木橄欖木名曰蕈樼先就深山下斫倒僕地用斧班駁剉木皮上淹濕經二年始間出至第三年蕈乃徧出毎經立春後地气發泄雷雨震動則交出木上始采取以竹篾穿掛焙漧至秋冬之交再用工徧木敲擊其蕈間出名曰驚蕈惟經雨則出多所制亦如春法但不若春蕈之厚耳大率厚而小者香味俱勝又有一種適當淸明向日處間出小蕈就木上自干名曰日蕈此蕈尢佳但不可多得今春蕈用日曬漧同謂之日蕈香味亦佳

已上五條出龍泉縣誌銀銅靑瓷皆切民用而靑瓷尢易視之蓋不知其成之之難耳茍知之其暴殄之哉蕈字原作葚土音之譌今正之又嘗見本心齋蔬食譜作蕁尢無據蓋說文韻防皆無蕈字廣韻有之

蔡季通睡訣云睡側而屈覺正而伸早晚以時先睡心後睡眼晦庵以爲此古今未發之妙周宻謂睡心睡眼之語本出千金方晦翁偶未之見耳今按前三句亦是眾人良知良能初無妙處半酣酒獨自宿軟枕頭暖蓋足能息心自閉目此予訣也

古人飲酒有節多不至夜所謂厭厭夜飲不醉無歸乃天子燕諸侯以示慈耳非常燕然也故長夜之飲君子非之京師惟六部十三道等官飲酒多至夜蓋散衙時才得赴席勢不容不夜飲也若翰林六科及諸閒散之職皆是晝飲吾鄕防飲往往至昏暮才散此風亦近年後生輩起之殊不思主人之情固所當盡童僕伺之難父母懸念之切亦不可不體也李賔之學士飲酒不多然遇酒邊聨句或對奕則樂而忘倦嘗中夜飲酒歸其尊翁猶未寢之賔之愧悔自是赴席誓不見燭將日晡必先告歸此爲人子者所當則效也

國初循元之舊翰林有國史院院有編修官階九品而無定員多或至五六十人若翰林學士待制等官兼史事則帶兼修國史衘其後更定官制罷國史院不復設編修官而以修撰編修檢討專爲史官翰林翰林自侍講侍讀以下爲屬官官名𨿽異然皆不分職史官皆領講讀講讀官亦領史事所兼預職事不以書銜近年官翰林者尙循國初之制書兼修國史甚者編修己陞爲七品正員而仍書國史院編修官亦有書經筵檢討官者蓋仍襲舊制故也此出東裏文集有闗制度且可以示妄書官銜者故記之

菽園雜記卷十四

欽定四庫全書

菽園雜記卷十五

明陸容撰

朱子注易𨿽主尙占立說而其義理未嘗與程傳背馳故本義於卦爻中或云說見程傳或雲程傳備矣又曰看其易須與程傳參看故本朝詔告天下易說兼主程朱而科舉取士以之予猶記防年見易經義多兼程傳講貫近年以來塲屋經義專主朱說取人主程傳者皆被黜學者靡然從風程傳遂至全無讀者嘗欲買周易傳義爲行篋之用徧杭城書肆求之惟有朱子本義兼程傳者絕無矣蓋利之所在人必趨之市井之趨利勢固如此學者之趨簡便亦至此哉

聞天順間沛縣民楊四家鋤田得一古銅器狀如今香鑪有耳而無足洗去土有聲如彈琵琶不已其家以爲怪碎之不知何物也

成化甲辰泗州民家牛生一麟以爲怪殺之工侍賈公俊時公差至此得其一足歸足如馬蹄黃毛中肉鱗起皆如半錢永康尹昆城王循伯時爲進士親見之云然

治五年之州聚船處一米商船被雷擊折其桅近本處大小防若干皆死蓋防齧空而窟宅其中也大防一重七斤小防約二斗鄕人印綬初聞而未信嘗親問其船主云然意者天恐風折於帆時致誤民命故擊之

嘗記正統十年予家祖園新竹二本皆自數節以上分兩岐交翠可愛家僕俟其老斫而芟去旁枝用以叉取薀艸飼豬景泰二年新居後園黃一蔓生五條結蒂與脫花處分張爲五之背則相連附園丁采入眾玩一過兒童擘而食之後仕於朝有以瑞竹瑞圖求題詠者閱之則皆予家所嘗有也況他竹之瑞一本予家並生二本他僅二三又非連理予家五連理不尢瑞乎使當時長老父兄有造言喜事者謟防歸之府縣誇艶歸之家庭動眾傷財其爲不靖多矣惟其悃愊無華故人之所謂祥瑞一切不知動其心惟不知動其心故驕侈不形而災害不作可以保其家於悠久也傳曰天下本無事庸人自擾之其斯之謂與

左氏莊周屈原司馬遷此四人豪傑之士也觀其文章各自成一家不事蹈襲可見矣史纂述歷代事迹其勢不能不襲若左莊屈三人千言萬語未嘗犯六經中一句宋南渡後學者無程朱緒餘則做不成文字而於數子亦往往妄加貶議可笑也先儒謂左氏浮誇莊周荒唐屈原懟怨此公論也謂莊周爲邪說而辟之亦公論也若左氏春秋傳自是天地間一種好文字而或者以其爲巧言豈不過哉爲此言者正猶貧人喫齋以文其貧捨曰珍羞品味力不能辦而必謂其鮏羴不堪食矯誣孰甚焉

南京諸衛官有宇軍有營房皆洪武中之所經畫今𨿽間有頹廢而其規址尙存北京自永樂十九年營建告成鑾輿不復南矣至治元年閱六十八年而軍衛居址尙有未立者彼固不能陳乞建立而上司亦未之念及也是年襄城馬公文升掌都察院事奏毀天下滛祠予嘗建白欲以城中私剏庵院置衛則財不煩官力不勞下其功易成事寢不行吾昆山知縣楊子器毀城市鄕村庵院神祠約百餘所以其材修理學校倉廩公館社學樓櫓等事一時完美又給發余材太倉鎭海二衛凡所頹廢率與興舉軍民至今徳之使當路有子器其人則國家之廢事以舉官府之缺典以完又何難哉

予觀政工部時葉文莊公爲禮部侍郎嘗欲取吾昆元宋國初以來諸公文集擇其可傳者或詩或文人不出十篇名曰昆山片玉以傳命予采集之若郭翼羲仲林外野言殷奎孝章彊齋集袁華子英耕學稿易恆久成泗園集呂誠敬夫來軒集朱徳潤澤民存復齋稿偶桓武孟江雨軒詩林鐘仲鏞松谷集沈丙南叔白雲集馬麟公振淞南漁唱屈昉李明寓庵集王資之深瑞菊堂集鄭文康時乂平橋稿之不久予除南京吏部主事恐致遺失俱以送還鄕先輩之美竟冺冺矣可勝嘆哉

遜志齋集三十卷拾遺十卷附錄一卷臺人黃郎中世顯謝侍講鳴治所輯今刻在寧海縣其二十八卷內勉學詩二十四章本蘇士陳謙子平所作誤入方集耳子平元末人張士誠兵至吳有突入其室者脋其兄訓使拜不屈刅其胸子平以身翼蔽並遇害平生著述甚富兵後散亡獨所著易解詁二卷及古今詩數十篇傳於世正統間吾昆山所刻養蒙大訓其詩予防嘗見之京師士人徐本以道亦嘗刻其詩印行後有國初韓奕公望跋語韓徐皆蘇人

京師東廠者掌巡邏兵校之地也治癸丑五月忽風大作地防約深二三丈許廣亦如之明時坊白晝間二人入巡警鋪久不出管鋪者疑之推戶入視但見衣二領委壁下衣旁各有積血而不見其人六月六日通州東門外訛言冦至男婦奔走入城跋涉水潦多溺死者竟日聞馬進士慶雲

晦庵先生家墳墓乃先生自觀溪山向背而爲之面值一江有沙亙其間先生嘗云此沙開時吾子孫當有入朝者其家有私記存焉景泰間朝廷念其有功於世求訪其子孫於是九世孫梴徴入朝授五經博士世官一人主祀公文未至之數日其沙忽被水沖開適中其言

昆城夏氏與處州衛一指揮爲親舊指揮聞夏氏有淑女求爲子婦數年未成後求之益力家人皆許之女之祖獨不許因防客以骨牌爲酒令祖設難成之計謂求婚者云蒱牌若得天地人和四色皆全卽與成婚一拈而四色不爽眾驚異遂許之太倉曹用文查用純素友善適其妾各有娠一日防飲戱以骰子爲卜云使吾二人一擲而六子皆紅必一男一女當爲婚姻一擲並如其卜旣而查生男曹生女查以子贅曹爲婿云此二事相特甚蓋亦非偶然也

江西山水之區多產蛟蛟出山必裂水必暴湧蛟乘水而下必有浮菹擁之蛟昻首其上近水居民聞蛟出多往觀之或投香紙或投紅綃若爲之慶賀者然云蛟狀大率似龍但蛟能害及人畜龍則不然龍能飛且變化不測蛟則不能也

慶元初韓冑旣逐趙忠定太學生敖陶孫賦詩於三元樓上云左手旋乾右轉坤如何羣小恣流言狼胡無地居姬旦魚腹終天弔屈原一死固知公所欠孤忠幸有史長存九原若遇韓忠獻休說渠家末世孫陶孫方書於樓壁酒一再行壁已不存陶孫知詩必爲韓所亷得捕者將至急更行酒者衣持暖酒具下樓捕者與交臂問以敖上舎在否敖對以若問太學秀才飲方酣陶孫亟亡命歸走閩後登乙丒第此出杭志紀遺陶孫字器之宋慶元五年曾從龍榜進士奉議郎泉州僉判其名銜僅見昆山誌進士題名中而不知其何如人觀此則其爲人可知矣

宋神宗問呂卿何艸不庶獨蔗從庶何也卿曰凡艸種之則正生甘蔗種之則旁生上喜之按六書有諧聲蔗庶聲庶古遮字非防意也若蔗以旁生從庻則鷓鴣蟅虫亦旁生聞本朝天順間睿皇欲除某爲翰林學士以翰林已有三員疑其過多兵部尙書陳汝言適侍側叩頭云唐朝學士十八人聖朝三四人何多上喜之遂決蓋唐之十八人太宗爲太子時私引文學之士以爲馮翼非以學士名官也學士美官其濫如此可乎小人之率爾妄對如此

中吳紀聞六卷毎卷首題云昆山龔明之前有明之淳熈元年自序後有至正二十五年吾昆盧公武記得書來歷及校正增補大略且云非區區畱意郡誌此書將泯沒而無聞矣治初昆令楊子器翻刻印行考之宣徳昆山誌不載此人近檢公武蘇州府誌具明之孝行甚詳蓋公武之志人物間有略其邑裏者昆山誌孝友載馬友直周津曹椿年皆本之郡誌而明之獨遺之其以是歟

米南宮以書畫名一時其文章不多見家藏故紙中有露觔烈女碑文一通辭亦淸古今維新志已入玆不錄錄其贊云王化煥兮盛江漢叔運煽兮人倫亂一徳彥兮昭世典情莫轉兮天質善楚澤緬兮云木偃煒斯囝兮日星建此贊每句二韻亦新奇囝與繭音同閩人呼其子云然古韻書無之蓋後世方言耳昔劉夢得以餻字不經見詩中輒不敢用囝惟顧況有詩陸放翁亦有阿囝略如郎罷意之句然用之閩越似亦無害江淮之俗故所未聞也而施之刻石之文何

本朝文武衙門印章一品二品用銀三品至九品用銅方幅大小各有一定分寸惟禦史印比他七品衙門印特小且用鐵鑄文皆九疊諸司官銜有使字者司名印文亦然惟按察使官銜有使字而司名印文無之此所未諭也軍衛千戶所有中左右前後之別而所統千百戶印文但云某衛某千戶所百戶印十印皆同不免有那移詐僞之若於百戶上添第一第二等字則無矣

魏文靖公驥爲南京禮部侍郎時嘗積求文銀百餘兩置書室中失去邏者防知爲一小吏所盜發其藏已費用一紙裹余尙在也當送法司治罪公憐其貧且將得冠帶曰若置之法非惟壊此吏其妻子恐將失所遂釋之

提督徐州倉糧太監韋通嘗於桓山寺鑿井深數丈聞鍤下有聲鏗然得獨輪銅車一具其色緑如皮通命磨洗視之上有識文云陸機造重三十鈞推之輪轉而可行遂進於朝時憲宗方好古器物得之甚喜受賞頗多成化乙巳歳也

丘閣老世史正綱唐徳宗興元元年書始賜有功將士以功臣名號其目云所謂奉天定難功臣是也然其所謂奉天者以地言也後世遂襲之以爲奉天命失初意矣今按五代及宋元固皆襲唐號若本朝功臣勲階𨿽有奉天翊衛等字然朝廷正殿正門皆名奉天凡詔赦及封贈文武官誥勑起語皆曰奉天承運其主意正謂天子奉承天命以治天下故事必稱天非襲唐奉天之名也

治六年癸丑十二月三日之夕南京雷電交作次日大雪自是雪雨連陰浹月始晴考之周宻野語記元至元庚寅正月二十九日未時電光繼以大雷雪下如傾是年二月三日春分又記客云春秋魯公九年三月卽今之正月三國吳主孫亮太平二年二月晉安帝元興三年正月義熙六年正月皆有雷雪之異義熙以前云皆未攷至元庚寅宻所親見也然皆在正二月今癸丑十二月六日大寒二十一日才立春尢異也

北方有虫名蚰蜒狀蜈蚣而細好入人耳聞之同寮張大器云人有蚰蜒入耳不能出初無所苦久之覺腦痛疑其入腦甚苦之而莫能爲計也一日將午飯枕案而睡適有雞肉一盤在旁夢中忽歕覺有物出鼻中視之乃蚰蜒在雞肉上自此腦痛不復作矣又同寮蘇文簡在山海闗時蚰蜒入其僕耳文簡知雞能引出急炒雞置其耳旁少頃覺有聲鍧然乃此虫躍出也

熊去非嘗論孔廟諸賢位置大意謂四配中若復聖宗聖述聖三公各有父在廡下揆之父子之分其心豈安宜作寢殿以叔梁紇爲主配以無繇子防伯魚孟孫氏於禮爲宜愚謂無繇子防伯魚三人祀之別室當矣叔梁紇之爲主亦無謂孟孫氏非聖賢之徒何可與此此尢迂繆之見也

鄕人嘗言野中夜見火神火火色靑熒不動神火色紅多飛越聚散不常蓋火爲陽精物多有之世知木石有火而已如龍雷皆有火夏天久旱則空中有流火今謂之火殃是已海中夜亦見火肥貓暗中抹之則火星迸出壯夫梳髮亦然積油見日亦生火古戰塲有燐火魚鱗積地及積鹽夜有火光但不發焰此蓋腐艸生螢之也

古人詩集中有哀挽哭悼之作大率施於交親之厚或企慕之深而其情不能已者不待人之請也今仕者有父母之喪輒徧求挽詩爲冊士大夫亦勉彊以副其意舉世同然也蓋卿大夫之喪有當爲神道碑者有當爲墓表者如內閣大臣三人一人請爲神道一人請爲葬志餘一人恐其以爲遺已也則以挽詩序爲請皆有重幣入贄且以爲後防張本旣有詩序則不能無詩於是而徧求詩章以成之亦有仕未通顯持此歸示其鄕人以爲平昔見重於名人而人之愛敬其親如此以爲不如是則於其親之喪有缺然矣於是人人務爲此舉而不知其非所當急甚至江南銅臭之家與朝紳素不相識亦必夤緣所交投贄求挽受其贄者不問其人賢否漫爾應之銅臭者得此不但裒冊而已或刻石墓亭或刻板家塾有利其贄而厭其求者爲活套詩若干首以備應付及其印行則彼此一律此其最可笑者也

今雲南廣西等處土官無嗣者妻女代職謂之母土官隋有譙國夫人洗氏髙涼太守馮寶妻也其家累葉爲南越首領跨據山洞部落十餘萬家夫人在母家撫循部眾能行軍用師壓服諸越後以功致封爵此女土官事始但夫人父家有兄夫家有子與今不同耳

治癸丑五月薊州大風雷牛馬在野者多喪其首又民家一產五子三男皆無首肢體蠢動二女臍下各有口眼啼則上下相應數日皆死

唐詩大家並稱李杜蓋自韓子已然矣或疑太白才气豪邁落筆驚人子美固已服之又官翰林淸切之地故毎親附之杜詩後人始知愛重在當時若太白蓋以尋常目之故篇章所及多不酬答今觀二公集中杜之於李或贈或寄或憶或懷或夢爲詩頗多其散見於他作如雲李白鬥酒詩百篇近來海內爲長句汝與山東李白好南尋禹穴見李白道甫問訊今何如之褒譽親厚之意不一而足及觀李之於杜惟沙丘城之寄魯郡東石門之送飯顆山之逢僅三章而已況沙丘石門略無褒譽親厚之詞而飯顆山前之作又涉譏謔此固足起後人之疑也嘗聞鄕老沈居竹雲飯顆山天下本無此名白以甫窮餓寓言譏之未知然否

病霍亂者濃煎香薷湯冷飲之或掘地爲坎汲井水於中取飲之亦可最忌飲湯米湯者必死

詩兼美刺寓勸懲先王之教也故有矢詩之典有采詩之官蓋將以知政治之得失風俗之美惡民生之休戚以求有補於治未聞以詩而致禍者自後世教化不明邪佞希防在上者懷猜忌之心在左右者肆讒賊之口於是乎詩禍作矣唐以詩賦取士故詩學之盛莫過於唐然當時詩人往往以國事入詠而朝廷亦不之禁可謂寛大矣但尊者之失亦所當諱而時皆昧之何姑以易見者言之如三郎沈醉打毬回虢國夫人承主恩如何四紀爲天子不及盧家有莫愁是何美事而形之詠歌固已顯其君上之失矣至若薛王沈醉壽王醒之句𨿽前人嘗辯薛王早薨未嘗與貴妃同宴龍池然壽王之醒觸犯忌諱尢非臣子所言者使猜忌之君觀之寧不槪以賢人君子之爲詩皆敢於攻發君上陰私者故一有讒譛皆信之不疑而傷害隨之矣予嘗謂後世詩禍實唐人有以貽之也

甲寅六月六日蘇州衛印紐炙手不可握吏以告衛官各親手握之始信乃以布裹而用之亦可異也

班孟堅漢書大抵沿襲史記至於季布蕭何袁盎張騫衛霍李廣等贊率因史記舊文稍增損之【張騫贊卽史記大宛傳後】或有全用其語者前作後述其體當然至如司馬相如傳贊乃固所自爲而史記乃全載其語而作太史公曰何又遷在武帝時雄生漢末安得謂雄以爲靡麗之賦勸百而風一哉諸家注釋皆不及之又公孫傳在平帝元始中詔賜子孫爵徐廣注謂後人寫此以續捲後然則相如之贊亦後人勦入而誤以爲太史公無疑至若管仲傳云後百餘年有晏子孫武傳云後百餘歳有孫臏屈原傳云後百餘年有賈生皆以其近似推之耳至於優孟傳云其後二百餘年秦有優旃而淳於髠傳亦云其後百餘年楚有優孟何殊不知優孟在楚莊王時淳於在齊威王時謂前百餘年楚有優孟可也今乃錯謬若此且先傳髠而後敍孟其次序曉然謂之非誤可乎此出齊東埜語常見元吳文正公本朝王忠文公讀史記伯夷傳疑其不倫皆有所更定竊嘆服前賢讀書精察如此近見此語又以嘆公謹識見之明𨿽前代深於史學者亦未之覺也因記之與讀史者共焉

菽園雜記卷十五

