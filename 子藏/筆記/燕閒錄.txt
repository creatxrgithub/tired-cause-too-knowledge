燕閒錄

﹝明﹞陸深撰

杜詩﹕「風吹滄江樹﹐雨洗石壁來。」自是以實字作虛字用。樹﹐樹立之樹。晦翁以爲誤字﹐欲更爲「去」﹐對「來」字﹐恐未然。東坡有美堂詩云「天外黑風吹海立﹐浙東飛雨過江來。」祖此﹐但長公不若老杜之簡雅遠矣。

山西地寒。予六月初﹐巡五臺﹐嶺頭澗底﹐層冰積雪皚皚﹐尙衣薄棉﹐再加一棉適可當。憲副陳汝止伯安兵備代州﹐爲予言「北上雁門更寒﹐雲中更寒﹔然暖木實產其間﹐此陰中陽也。」

水潤下﹐情也﹐性最上。故雨露自髙降﹐而露又髙﹔凡水失其情﹐則潰決之禍甚烈﹐性上故也。

聞喜之裴﹐自後漢裴輯而下﹐葬北倉村數里間﹐凡五十二人﹐皆尙書﹑侍郎﹑國公﹑將相﹐亦宇內之罕有也。

六月廿三日﹐予以傷足臥分司承總司關會議救荒事。內申明弘治間﹐南科給事中羅鑑建言﹐部議舉行﹐每十里以上﹐積糧一萬五千石﹔遞至八百里以下﹐積糧一十九萬石﹔此外遞增者旌擢﹐遞減者黜罰。是或可行之蘇松等七府﹐亦爲彌文耳。若山西則豈能奉行﹖山西州縣多在山谷之間﹐路逕崎嶇﹐搬運極難﹔加以地瘠天寒﹐據丰稔之歲﹐十里之間所收亦不滿一二萬﹐而先積一萬五千於官﹐則民無歲不饑矣。莫若約以十里之內﹐令其勤力耕種﹐每歲加收數千﹐官司增價﹐糴入倉中﹐以備救荒。庶幾民貪於利﹐而開墾日廣﹐則粟多而民自可給﹐乃是藏富之策。此勸農之官﹐不可以不設也。信乎立法者﹐以隨時變通爲難。

戴石屏詩﹕「麥麨朝充食﹐松明夜當燈。」此是山西本色語。深山老松﹐心有油者如蠟﹐山西人多以代燭﹐謂之松明﹐頗不畏風。

一產而三﹐有至四者﹐皆陰气盛﹐而母道壯也。

唐制﹐以《禮記》《春秋》《左氏傳》爲大經﹐《詩》《周禮》《儀禮》爲中經﹐《易》《尙書》《春秋公﹑榖傳》爲小經。當是以簡帙繁簡爲次第爾。

李勘字定臣﹐唐渤海王奉慈七世孫﹐好學﹐明六經﹐舉進士﹐就試禮部﹐吏唱名乃入﹐定臣恥之﹐遂隱居陽羨。常惡元白詩體纖艷﹐乃集詩人之類古斷爲唐詩﹐以譏正其失﹐其識超卓﹗其集不傳於世﹐無由考觀。

陳后山有一帖與山谷云「邇來起居何如﹖不至乏絕否﹖何以自存﹖有相卹者否﹖令子能慰意否﹖風土不甚惡否﹖平居與誰相從﹖有可與語否﹖仕者不相陵否﹖何以遣日﹖亦著書否﹖近有人傳謁金門詞﹐讀之爽然﹐便如侍語﹐不知此生亦能復相從如前日否﹖朱時發能復相濟否﹖」備盡謫居意味﹐讀之慨然。但謂仕者相陵﹐意尢可憐。仕本同類﹐豈其初心﹐一爲人作鷹犬﹐亦何所不至。舒亶李定輩﹐果何人耶﹖又柳子厚與蕭思謙書云「飾知求仕者﹐更言僕以悅鄕人之心﹐日爲新奇﹐務相喜可﹐自以速援引之路﹐而僕輩坐益困辱﹐萬罪橫生。」其言益可憐矣。嗟乎﹗人之禍福﹐𨿽所自取﹐而世態所從來﹐非一日矣。

隨文帝開皇十三年十二月八日﹐敕廢像遺經﹐悉令雕撰。此印書之始﹐又在馮瀛王先矣。

東白先生張公元禎﹐以太常卿兼光學教﹐乙丑科庶吉士。先生天順庚辰進士﹐以道學名世。嘗爲予言﹐自小子登朝﹐見士大夫凡三變﹕初登朝﹐見士大夫多講政事﹐遂有好政事意。蓋指李文達公輩也﹔再登朝﹐見士大夫多講文章﹐遂有好文章意。蓋指李文正公輩也。及今次登朝﹐見士大夫多講命﹐爲之微笑。是時靳少卿貴字充道﹑徐侍讀穆字舜和﹐皆好推星﹐而翰林諸先生﹐每會晤間﹐皆喜談五星三命。故術士遊京師者﹐多獲名利﹐亦一時之風尙也。予素不信其術﹐嘗有數說以辟之﹐同年間每以爲拗。顧學士鼎臣字九和﹐素善此﹐以爲汝不信﹐自不信﹐命自是有。範文正公有言「士之進退﹐多言命運﹐而不言行業。明君在上﹐固當使人以行業而進。多言命運﹐是善惡不辧﹐而歸諸天地﹐豈國家之美事哉﹖」其論則正大矣。

序記之系銘詩﹐本於漢書諸贊。如蒯通等贊云「昔子翚謀桓而魯隱危﹐欒書構卻而晉厲弒﹐豎牛奔伸叔孫卒邱﹐汩毀季昭公逐﹐費忌納女楚建走﹐宰嚭譖胥夫差喪﹐李園進妹春申斃﹐上官訴屈懷王執﹐趙髙敗斯二世縊﹐伊戾坎盟宋座死﹐江充造蠱太子殺﹐息夫作姦東平誅。」若減去首一二字﹐分明一篇七言古詩﹐特少韻爾。若東方朔贊云「首陽爲拙﹐柱下爲工。飽食安步﹐以仕易農。依隱玩世﹐詭時不逢。」則成韻語矣。

王荊公變法﹐大抵見於上神宗一疏云「本朝累世﹐因循末俗之獘﹐而無親友羣臣之義。人君朝夕與處﹐不過宦官女子﹔出而視事﹐又不過有司之細。故未嘗如古大有爲之君﹐與學士大夫討論先王之法﹐以措之天下也。一切因任自然之理勢﹐而精神之運﹐有所不加﹔名實之間﹐有所不察。君子非不見貴﹐然小人亦得廁其間﹔正論非不見容﹐然邪說亦有時而用。以詩賦記誦﹐求天下之士﹐而無學校養成之法﹔以科名資歷﹐序朝廷之位﹐而無官司課試之方。監司無點察之人﹐守將非選擇之吏。轉徙之亟﹐旣難於考績﹔而遊談之眾﹐因得以亂眞。交私養望者﹐多得顯官﹔獨立營職者﹐或見排沮。故上下偸惰﹐取容而已。𨿽有能者在職﹐亦無以異於庸人。農民壞於徭役﹐而未嘗特見救卹﹔又不爲之設官﹐以修其水土之利。兵士雜於疲老﹐而未嘗申訪訓練﹐又不爲之擇將﹐而久其疆場之權。宿衛則聚卒伍無賴之人﹐而未有以變五代姑息羈縻之俗。宗室則無教訓選舉之實﹐而未有以合先王親疏隆殺之宜。其於理財﹐大抵無法。故𨿽儉約而民不富﹐𨿽憂勤而國不彊。賴非夷狄昌熾之時﹐又無堯湯水旱之變﹐故天下無事過於百年。𨿽曰人事﹐亦天助也。後來事功﹐不出於此。」國監舊有《荊公文集》板﹐介溪嚴禮侍維中﹐爲祭酒時﹐重爲修補。予踵介溪爲祭酒﹐命典簿廳模印數部以分遣朝士。時學錄王署典簿至廂房中﹐蹙額言曰「好好世界﹐如何要將王安石文字通行﹖怕有做出王安石事業來。」予憮然遂止。斯言固不可以人廢也。

《易》曰「君不密﹐則失臣﹐臣不密﹐則失身﹐幾事不密﹐則害成。」竊謂密具數義﹕有縝密﹐有祕密﹐有隱密﹐有深密﹐有愼密﹐有微密﹐有機密﹐有茂密。此之謂密﹐對疏而言。蓋謂君臣之間﹐事機之際﹐皆須密密而行﹐令無滲漏罅隙可乘﹐非專主於隱密也。趙淸獻公晝之所爲﹐夜必焚香以告天﹐不敢告者﹐不敢爲也﹐乃所謂密也﹐其密在不敢爲﹐非在不敢告。

世稱韓魏公之功業甚偉。閱《古堂記》﹐所謂幅巾坐嘯﹐恬然終日﹐予之所樂﹐惡有旣乎﹖觀此則知其所本。範文正公特舉中庸以示張子厚﹐皆在濂洛未興之前﹐眞豪傑哉﹗

今衢州﹐古之太末﹐其山與武夷山石理大類。予未能周履其地﹐觀其起伏脈絡﹐意卽一山所分也。曾子固記道山亭﹐亦謂粵之太末﹐吳之豫章﹐爲其通路。今廣信。古之豫章﹐上饒諸山﹐自武夷發﹐而龜峯尢類武夷﹐豈其左右臂耶﹗記曰「路閩者陸出﹐則阸於兩山之間﹐山相屬無間斷﹐累數驛﹐乃一得平地﹐小爲縣﹐大爲州﹐然其四顧亦山也。」其塗或逆阪如緣縆﹐或垂崖如一發﹐或側徑鉤﹐出於不測之溪上﹐皆石芒峭發﹐擇地然後可投。步負戴者﹐𨿽其土人﹐猶側足然後能進﹔非其土人﹐罕不躓也。其溪行﹐則水皆自髙瀉下﹐石錯出其間﹐如林森立﹐如士騎滿野﹐千里上下﹐不見首尾。水行其隙間﹐或衡縮繆糅﹐或逆走旁射。其狀若蚓結﹐若虫鏤﹔其旋若輪﹐其激若矢。舟溯治者投便利﹐失毫分﹐輒破溺。」予入閩﹐然後知其文之工也。

《禹貢》八州皆有貢物﹐而冀州獨無之。冀卽今之山西﹐土瘠天寒﹐生物鮮少﹐蓋自古爲然。

石撰﹐平定州人﹐靖難死節。州誌載﹐撰洪武中爲寧府左長史﹐太宗靖內難﹐諸郡縣皆下﹐在江西城獨爲守備。上怒﹐攻拔之﹐得撰﹐不爲屈﹐遂支解而死。此恐失實。按寧始封﹐乃今之大寧﹐與太宗同起兵渡江﹐因不之國。江西之封﹐乃在永樂中﹐安得撰守備江西伏節﹖此當是約兵之日在大寧﹐盡節不當系之江西。

共工氏之霸九州也﹐其子曰后土﹐能平后土﹐故祀以爲社。厲山氏之有天下也﹐其子曰農﹐能殖百谷﹐夏之衰也﹐周棄繼之﹐故祀以爲稷。此社稷之配祭所緣起也。按蔡墨曰「共工氏有子曰勾龍﹐爲后土﹐后土爲社。稷田正也。有烈山氏之子曰柱﹐爲稷﹐自夏以上祀之﹔周棄亦爲稷﹐自商以來祀之。」則社稷本無定祀。至宋又嘗十巳契爲稷﹐祀后土爲社。今制祀稷爲稷﹐仍祀勾龍氏爲社。按共工氏有三﹐俱見外紀﹕其一稱共氏爲太昊上相﹔其一稱諸侯共工氏﹐與祝融氏戰﹐不勝而怒﹐所謂頭觸不周山崩者也﹔其一曰共工氏作亂﹐振滔洪水以禍天下﹐女媧氏滅而誅之。五帝時﹐文籍荒野﹐要不可據﹐以時代考之﹐疑卽一人。又按《禮記疏》言﹐共工有子謂從世子耳。然勾龍之爲后土﹐亦不知在於何代﹖《禮記注》亦稱后土官闕。又顓頊氏之子黎也。勾龍初爲后土﹐後祀以爲社。予以爲祭專報功﹐若稷爲稷﹐此萬世之通義。自古水土之功﹐莫大於禹﹐社宜祭禹。又兩聖人功徳兼隆﹐最義之得者。漢平帝時﹐亦嘗以禹配社﹐以稷配稷﹐是亦未可以莽所嘗爲而非之也。唐制﹐社以勾龍配﹐稷以後土配﹐此義殊不可曉。勾龍﹑后土﹐據前說是一人。宋孝宗時﹐則以社爲后土勾芒氏﹐則又少異矣。

我朝準《周禮》建官﹐以吏﹑戶﹑禮﹑兵﹑刑﹑工爲次第﹐在庭立班亦然。宋制𨿽不合﹐而轉遷之次亦同。畢仲遊議官制云「工部遷刑部﹐刑部遷兵部﹐禮部遷戶部﹐戶部遷吏部。」頗與今制同。獨不言兵部遷禮部。今制﹐禮部班出兵部上﹐而兵部資髙﹐自宋已然。豈禮與兵所職有不能相通與﹖

綱目凡例曰「凡以國與人者﹐子弟曰傳﹐他人曰讓。」此義恐未精。孔子稱「泰伯三以天下讓。」豈他人乎﹖堯傳之舜﹐舜傳之禹﹐豈子弟乎﹖予謂以國與人者﹐有正有變﹐當具二義乃備。

「凡天下混一爲正統。」恐亦未精。先輩方正學先生嘗論之﹐又似過繁。予意欲析而言之。蓋有正而不統者﹐若周之東遷是已﹐晉宋之南附之﹔統而不正者﹐若秦﹑晉﹑隨﹑元是已﹐新莽附之。三代而下﹐漢正興甚﹐唐次之。宋初與魏晉無大相遠﹐後來功徳過之﹐賢人輩出﹐惜乎輿地不完﹐而政教號令未徧於海宇﹐不應混一之義。由是觀之﹐惟我皇朝﹐功徳土宇﹐有漢唐之所不及者。史家正統﹐宜曰漢﹑唐﹑明﹐而宋不得與焉。

晉水澗行﹐類閩越﹐而悍濁怒號特甚。𨿽步可越處﹐輒起濤頭﹐作澎湃﹐源至髙故也。夏秋間﹐爲害不細﹐以無堰堨之具爾。予行三晉諸山間﹐嘗欲命緣水之地﹐聚諸亂石﹐仿閩越間作灘﹐自源而下﹐審地髙低﹐以爲疏密﹐則晉水皆利也。有司旣不暇及此﹐而晉人簡惰﹐亦復不知所事﹐甚爲可恨。閩諺雲「水無一點不爲利。」誠然。亦由其先有豪傑之士作興﹐後來因而修舉之﹐遂成永世之業﹐故予謂閩水之爲利者﹐盈科後進﹔晉水之不爲利者﹐建瓴而下爾。

石炭﹐卽煤也﹐東北人謂之楂﹐﹝上聲﹞南人謂之煤﹐山西人謂之石炭。平定所產尢勝﹐堅黑而光﹐極有火力。史稱女媧氏煉五色石以補天﹐今其遺竈在平定之東浮山。予謂此卽後世燒煤之始。所謂天柱折﹐地維闕者﹐乃荒唐之說﹐不足深辯。天一气爾﹐豈有損壞可補﹖謂之補天﹐猶曰代明云﹐予別自有記。

石守道作怪說﹐以議楊大年之文體。吾鄕國初﹐有王彜先生字宗常﹐作文妖以疵楊廉夫之制作。文章體裁﹐固當有辯﹐妖怪之目誠過矣﹗

將相之材﹐尢貴度量﹐足以鎭物。若謝安石度量﹐已先勝矣。而將材尢難。宋稱狄靑偉甚﹐只如卻從行者一節﹐亦眞不可及。嘗觀曾南丰所記云「有因貴望求從靑行者﹐靑延見﹐謂之曰﹕『君欲從靑行﹐此靑之所求也﹐何必因人言乎﹖然智髙小寇﹐至遣靑行﹐可以知事急矣。從靑之士﹐能擊賊有功﹐朝廷有厚賞﹐靑不敢不爲之請也。若往而不能擊賊﹐軍中法重﹐靑不敢私也。君其思之。願行﹐則奏取君矣。非獨君也﹐君之親戚交遊之士﹐幸皆以靑之此言告之。苟欲行者﹐皆靑之所求也。「於是聞者大駭﹐無復敢言求從靑行者。」今每命將﹐托勢請行者無限。有將帥之任者﹐宜以此爲法可也。

劉恕﹐字道原﹐溫公門人。宋儒中有史學者﹐嘗著自訟文﹐以爲平生有二十失﹐十八蔽﹐其悔過之勇﹐自知之明﹐實前賢之髙尙。顧其所謂失與蔽者﹐予皆有焉。又若爲予而發者﹐因錄之以自警。平生有二十失﹕佻易卞急﹐遇事輒發﹔狷介剛直﹐忿不思難﹔泥古非今﹐不達時變﹔疑滯少斷﹐勞而無功﹔髙自標置﹐撥倫勝己﹔疾惡太甚﹐不卹怨怒﹔事上方簡﹐禦下苛察﹔直語自信﹐不遠嫌疑﹔執守小節﹐堅確不移﹔求備於人﹐不卹咎怨﹔多言不中節﹐髙談無畔岸﹔藏否品藻﹐不掩人過惡﹔立事違眾﹐好更革﹔應事﹐不揣己度徳﹐過望無紀﹔交淺而言深﹐戲謔不知止﹔任性不避禍﹐議論多譏刺﹔臨事無機械﹐行己無規矩﹔人不忤己﹐而隨眾毀譽﹔事非禍患﹐而憂虞太過﹔以君子行義﹐責望小人。非惟二十失﹐又有十八蔽﹕言大而智小﹐好謀而闊論﹐劇談而不辯﹐愼密而漏言﹐尙風義而齷齪﹐樂善而不能行﹐與人和而好異議﹐不畏彊禦而無勇﹐不貪權利而好躁﹐儉嗇而徒費﹐欲速而遲鈍﹐暗識而彊料﹐事非法家而深刻﹐樂放縱而拘小禮﹐易樂而多憂﹐畏動而惡靜﹐多思而處事乖忤﹐多疑而數爲人所欺﹐事往未嘗不悔﹐他日復然﹔自咎自笑﹐亦不自知其所以然也。其中惟苛察深刻﹐予似可免。然賦性弛緩﹐而每欲示人以肺肝﹐亦不得不謂之失與蔽也。若夫事往未嘗不悔﹐他日復然者﹐則又中予之沈痼。循省之餘﹐輒復自笑﹐詩曰「我思古人﹐實獲我心。」

《左傳》《國語》﹐並出丘明之手。如敍用田賦一事。《左傳》則曰「季孫欲以田賦﹐使冉有訪諸仲尼﹐仲尼不對﹐而私於冉有曰﹕『君子之行也度於禮。施取於厚﹐事舉其中﹐斂從其薄﹐如是則以丘亦足矣。若不度於禮而貪冒無厭﹐則𨿽以田賦﹐將又不足。且子季孫若欲行而法﹐則周公之典在﹔若欲苟而行﹐又何訪焉﹖』不聽。」《國語》則曰「仲尼不對﹐而私於冉有曰﹕『先王制土﹐籍田以力﹐而砥其遠近﹔賦裏以入﹐而量其有無﹔任力以夫﹐而議其老幼。於是乎有鰥寡孤疾﹐有軍旅之出則徵之﹐無則已其歲收。田一井出稷禾秉芻缶米不是過也﹐先王以爲足。若子季孫欲其法也﹐則有周公之籍﹔若欲犯法﹐則苟而賦﹐又何訪焉﹖』」不惟詞異﹐而事實亦不同﹐何也﹖若以文論﹐國不如左。

樂府中﹐有蘇幕遮﹐乃髙昌婦人所戴油帽。髙昌﹐西域國西州也。

頃見盤瓠蠻誓狀云「某等旣充山職﹐今當鈐束男侄。男行持棒﹐女行把麻﹐任從出入﹐不得生事者。上有太陰﹐下有地宿﹐其翻背者﹐生兒成驢﹐生女成豬﹐舉家絕滅。不得翻面說好﹐背面說惡﹔不得偸寒送暖。上山同路﹐下水同船。男兒帶刀同一邊﹐一點一齊﹐同殺盜賊。不用此款者﹐並依山例。」山例者﹐蠻言誅殺也。其言質野切直﹐粲然成文。有僮約之體裁﹐具載範文穆公《桂海虞衡志》。又有南詔乞書藥文﹐其後曰「古人有云察實者﹐不畱聲﹔觀行者﹐不識詞﹔知己之人﹐幸逢相謁﹔言音未同﹐情慮相契。」吾聞夫子云「君子和而不同﹐小人同而不和。」今兩國之人﹐不期而會﹐豈不習夫子之言哉﹖便有華風﹐復附詩曰「言音未會意相和﹐遠隔江山萬里多。」亦是唐律。夫天之生才﹐未嘗限量﹔而人能力學﹐何所不至﹖況區區藝文之末乎﹗夫子所以欲居九夷也。

馬端臨論圩田曰「今之田﹐昔之湖﹐徒知湖中之水﹐可涸以懇田﹔而不知湖外之田﹐將胥而爲水也。」此數言極盡吾鄕泖湖之利害。當大書深刻﹐以示愚民之嗜利者。

吾鄕姚氏所藏錢譜﹐盡裒歷代之錢穴﹐紙譜之奇形異狀﹐無所不有﹐而各疏時代由來。前輩﹐楊鐵崖維禎﹑錢艾納鼎﹐俱有論撰。予嘗閱之﹐亦博古之淸玩也。或謂錢之通塞﹐頗系人倫。予少時﹐見民間所用﹐皆宋錢﹐雜以金﹑元錢﹐謂之好錢。唐錢間有開通元寶﹐偶忽不用。新鑄者謂之低錢﹐每以二文當好錢一文﹐人亦兩用之。弘治末﹐京師好錢復不行﹐而惟行新錢﹐謂之倒好。正徳中﹐則有倒三倒四﹐而盜鑄者蜂起矣。嘉靖以來﹐有五六至九十者﹐而裁鉛剪紙之濫極矣﹗夫錢之用﹐本以權輕重﹐而世終難廢。若開元實爲輕重之中﹐鼓鑄者宜以爲準。然自賈誼通達大體﹐而錢議爲得要領﹐至南齊孔顗﹐則曰「鑄錢不可以惜銅愛工。若不惜銅﹐則鑄錢無利﹔若不得利﹐則私鑄不敢起﹔私鑄不敢起﹐則斂散歸公上﹔鼓鑄權不下分﹐此其利之大者。」斯乃不易之論。而伊川程子﹐亦有「權歸公上﹐而民不犯罪」之說。其變通之道﹐亦略可睹矣。

世恆言韓﹑範﹑富﹑歐﹐固自有次第哉﹗歐不脫文人﹐宜列諸公之下。韓公嘗云「用兵�置勝負於度外。」好水川之敗﹐爲範公所笑。範公亦有爲之自我者當如是﹐其成與敗不計之說。但韓公論兵﹐卻是主張太早﹐在兵家所謂置勝負於度外者﹐先勝故也。若伊尹相湯以伐桀﹐太公周公佐武王以伐紂是已。所謂聖人無死地者。韓公料勝未定﹐故範公得以因事笑之。範公英發勘磨城郢﹐乃是閱歷少而議論多﹐故爲呂許公所困。後來解仇一事未必然。忠宣父子之間﹐當有眞見。歐公大體之言﹐恐非實錄﹐晦庵固是懸斷耳。富文忠公嚴重﹐以英宗冊立之事﹐頗憾魏公。後來致仕﹐鄭公居洛﹐魏公在相位﹐每歲魏公必遣人爲鄭公生朝慶壽﹐鄭公竟不報謝﹐但答曰「老病無書而已。」﹝如是者十餘年。鄭公微傷於隘。歐陽公不信易系﹐不喜文中子﹐魏公同在政府﹐見歐公未﹞嘗道二書﹐其識量宏密﹐眞天人也。王荊公與之並政﹐至詆之爲俗吏﹐又曰「相公但相貌好耳。」若魏公者﹐非徒之業過人﹐亦有福有徳之士後生何由一望其風範哉觀其調和兩宮一事眞能包荒藏納信非長厚者不能﹐若於義理亦恐未合﹐賴英宗遷善攺過﹐方成就此一段好事﹐魏公眞有福哉﹗

沈存中筆談﹐載兵部員外郎範祥爲鈔法。令商人就邊郡入錢四貫八百售一鈔﹐至解池請鹽二百斤﹐任其私賣﹐得錢以實塞下﹐省數十郡搬運之勞。此卽今日開中給引之始。

北魏延興三年﹐秀容郡婦人﹐一產四男﹐四產十六男。秀容今太原之忻州。

歷家大抵以漏刻極長於六十﹐極短於四十。嘗聞前輩言﹐惟正統己巳﹐官歷晝刻三十九﹐夜刻六十一﹐以爲陰過﹐故有土木之變。元授時歷﹐則長極於六十二刻﹐短極於三十八刻﹐以爲驗於燕地稍偏比故。然外國有蒸羊脾未熟而天明者﹐則短又不止於三十八刻而已。豈漏刻隨日因地有不同者如此。初不全系之於陰陽消長也。

世間糜費﹐惟黃金最多。自釋老之教日盛﹐而寺觀裝飾之侈糜﹐已數倍於上下之制用。凡金作薄﹐皆一往不可復者。天地所產有限﹐甚可慮也。東坡號知事者﹐見後世金少﹐以爲寶貨神變不可知﹐復歸山澤﹐此何言與﹖按王莽敗時﹐省中黃金尙有六十萬斤。莽籍漢基﹐富有天下﹐固應有之。梁孝王死﹐亦有金四十萬斤﹐彼藩封亦乃爾。至燕王劉澤諸侯也﹐一賜田生﹐金亦二百斤﹐何漢世之多金耶﹖二百斤當今之三千二百兩。使在今日﹐𨿽人主一時亦有難者。

四明謝員字友規﹐國初人﹐爲吏謫臨洮﹐卒年三十六﹐爲詩文有規矩。《水東日記》嘗載其事﹐錄其與速魯麻序別口神答二文。其謫臨洮自泗洲﹐一時交遊有詩文﹐贈行俱佳作。內華亭黃仲琪一首云「九霄風翮舉淸秋﹐萬里飄然汗漫遊。莫謂流離捨初志﹐卽看登用納嘉猷。黃河太華供詞筆﹐紫鳳天吳在客裘。及早歸來拜家慶﹐故鄕終不似並州。」其詩亦壯浪可喜。而吾郡中遂不復知有此人也。當是袁景文一輩人﹐漫記於此訪之。

宋南渡諸將﹐韓世忠封蘄王﹐楊沂中封和王﹐張俊封循王﹐異姓眞王﹐俱饗富貴之極。而俊復善殖產﹐其罷兵而歸﹐歲收租米六十萬斛。今浙西豈能著此富家也。一隅偏安而有此﹐宋安得復興耶﹖

嘗見《三教平心論》一冊﹐當是近時人書﹐稱靜齋學士劉謐撰。本朝學士無所謂劉謐者﹐想亦一僧之辯而黠者所爲﹐托名以傳。其言捃摭甚淺﹐頗類今世一種議論﹐甚可笑也。其所譏誚者﹐程張而下皆不免﹐於排韓尢力﹐次及歐而甚右柳。蓋其護法之論﹐皆不足深辯。獨謂處州孔子廟碑不屋而壇﹐以爲退之不知經義﹐自是公論。又謂上書媚於頔﹐貶朝陽後﹐勸憲宗封禪﹐作毛仙翁序禱黃陵廟數字﹐𨿽出於仇讎忿怨之深文﹐然君子之處患難﹐安可以一事不謹而爲異端之人所指目耶﹖取以志戒。

今歲庚寅官歷﹐九﹑十﹑十一﹐連三月皆大盡﹐冬至節在二十三日己酉申正一刻。明歲置閏﹐乃在六月。歷法莫問來年閏﹐便數冬至剩﹐剩謂余也。今年十一月大盡﹐則冬至所餘正七日﹐而閏在六月何與﹖气朔生閏﹐豈所謂差一日者耶。

江南放債一事﹐滋豪右兼並之權﹐重貧民抑勒之气﹐頗爲獘孔﹐然亦有不可廢者。何則﹖富者貧之母。貧者一旦有緩急﹐必資於富﹔而富者以歲月取嬴﹐要在有司者處之得其道耳。只依今律例﹐子母之說而行﹐各爲其主張﹐不使有偏﹐亦是救荒一策。正如人有兩手﹐貧富猶左右手也﹐養右以助左﹐足以便事。一等好功名官府﹐往往嚴禁放債之家﹐譬如戕右以助左﹐則爲廢人矣。宋髙宗紹興二十三年﹐溫州布衣萬春上書言「乞將間有私債欠還息與未還息﹐及本與未及本者﹐並除放。」髙宗謂輔臣曰「若止償本﹐則上戶不肯放債﹐反爲細民害。」乃詔私債還利過本者﹐並以依條除放。此最得公正之道。

宋孝宗乾道元年十二月﹐立皇太子﹐赦內一款應爲人曾孫祖孫四世見在﹐特與免本身色役﹐二稅諸般科敷一年。前代恩典﹐曠蕩若此。

世恆言秦隋不道﹐然不道莫甚於始煬。後世有遵用其法﹐過於堯舜者。稱皇帝﹐築長城﹐列郡縣﹐爲始皇所爲。進士科﹐是煬帝所設。

天下之務﹐日開而未已。如茶古所無﹐今則不可闕。茶之用始於漢﹐著茶經始於陸羽﹐榷茶始於張滂。《爾雅》﹐「檟苦茶。」茶之名始見於此。《吳志》孫皓密賜韋曜茶茗以當酒﹐飲茶始見於此﹝注以早采者爲茶﹐以晚采者爲茗﹐又名荈云﹞。

