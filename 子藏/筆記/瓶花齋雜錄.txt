瓶花齋雜錄

﹝明﹞袁宏道撰

王龍溪書多說血脈﹐羅近溪書多說光景﹐辟如有人於此﹐或按其十二經絡﹐或指其面目手足﹐總只一人耳。但初學者﹐不可認光景﹐當尋血脈。

東坡諸作﹐圓活精妙﹐千古無匹。惟說道理﹑評人物﹐脫不得宋人習气。

某日﹐入主客署﹐遇南安貢使﹐所貢皆金銀瓶鑪﹐雕鏤不甚精﹐此外則白檀及降眞象牙而已。問使臣能書否﹖曰﹕能。以筆授之﹐艸書一絕云﹕路繞石橋溪九折﹐雲藏竹塢宅三間。門扉半掩山花落﹐鳴鳥一聲春日閒。艸幾不可識﹐命以眞書注其旁﹐與中國無異。

小人行險以徼幸﹐非趨利也。只是所行不平易﹐好奇過髙﹐故謂之險﹐謂之幸。

孟子說性善﹐亦只說得情一邊﹐性安得有善之可名﹖且如以惻隱爲仁之端﹐而舉乍見孺子入井以驗之。然今人乍見美色而心蕩﹐乍見金銀而心動﹐此亦非出於矯彊﹐可俱謂之眞心邪﹗

僚友中有言﹕某人患半身不遂﹐但用鳳仙花煮燒酒﹐去花飲之﹐逾月而可。又一方﹐乃醫女娘虛弱者﹐香附一斤﹐用醋浸一宿﹐當歸﹑蘄艾共一斤﹐合入醋煮之﹐搗爲丸甚效。

客言熱鴨血能破堅。有貴家女吞螺殼不能咽﹐一艸澤醫以鴨血點之﹐應手而愈。一客言用熱鴨血﹐先須絹帛裹齒﹐不然齒卽時碎。一客言鴨血調冷水﹐可解砒霜毒。常徳舊有庫役被毒﹐太守試之﹐立效。

經云﹕能平心地﹐則一切皆平。顧心地豈易平哉﹗曾子之絜矩﹐孔子之忠恕﹐是平心的樣子。故學問到透徹處﹐其言語都近情﹐不執定道理以律人。

問﹕儒與老莊同異﹖答﹕儒家之學順人情。老莊之學逆人情。然逆人情正是順處﹐故老莊嘗曰因﹐曰自然。如不尙賢﹐使民不爭。此語似逆而實因﹐思之可見儒者順人情。然有是非﹐有進退﹐卻似革。夫革者﹐革其不同以歸大同也﹐是亦因也。但俗儒不知﹐以因爲革﹐故所之必務張皇﹐如耕田鑑井﹐饑食渴飲﹐豈不甚好。設有逞精明者﹐便創立科條﹐東約西禁﹐行防行革﹐生出種種事端﹐惡人未必治﹐而良民已不勝其擾。此等似順而實革﹐不可不知。曰﹕儒者亦尙自然乎﹖曰﹕然。曾子所言絜矩﹐正是因﹐正是自然。後儒將矩字看作理字﹐便不因﹑不自然。夫民之所好﹐好之﹔民之所惡﹐惡之。是以民之情爲矩﹐安得不平。今人只從理上絜去﹐必至內欺己心﹐外拂人情﹐如何得平﹖夫非理之爲害也﹐不知理在情內﹐而欲拂情以爲理﹐故去治彌遠。

常見初學道人﹐每行人難行之事﹐謂修行當如是。及其後﹐卽自己亦行不去﹐鮮克有終。可見順人情可久﹐逆人情難久。故孔子說﹕道不遠人﹐遠人不可爲道。索隱行怪﹐吾弗爲之。夫難堪處﹐能堪此﹐賢智之過也。賢智之人以﹐難事自律﹐又以難事責人﹐故修﹑齊﹑治﹑平﹐處處有礙﹐其爲天下國家之禍不小矣﹗

夏日與諸友集城西張園﹐園甚敞﹐有荷池水亭。每暇日﹐攜具往。諸友以飲戶相角謬﹐謂余不飲者﹐以評屬余。余略爲之定﹐曰﹕劉元定如雨後鳴泉﹐一往可觀﹐苦其易竟。陶孝若如俊鷹獵兔﹐擊搏有時。方子公如遊魚呷浪﹐喁喁終日。邱長孺如吳牛嚙艸﹐不大利快﹐容受頗多。劉元質如蜀後主﹐思鄕非其本情。胡仲修如徐娘風情﹐當追念其盛時。袁平子如五陵少年﹐說舞劍未識戰場。龍君超如徳山擔靑﹐龍鈔髙自期許。數日後小修自漁陽來﹐復與諸公校飲元定邸中。而黃季主適至﹐是日去杯杓﹐取元定齋頭淨水碗行酒﹐一碗傾二壺許。微風倏至﹐波浪鱗鱗﹐然不三行皆醉。孝若曰﹕是二公者不可無評。余應聲曰﹕黃季主如狄武襄﹐奪昆侖關巧於乘敝。袁小修如破浪之船﹐得風乃濟﹐否則反爲漁刀所笑。

羅近溪有一門人﹐與諸友言我有好色之病﹐請諸公一言之下﹐除我此病。時諸友有言好色從心不從境者﹐有言此不淨物無可好者﹐如此種種解譬﹐俱不能破除。最後問近溪﹐近溪厲聲曰﹕窮秀才家只有个醜婆娘﹐有甚麼色可好﹗其友羞慚無地﹐自云除矣。

學道人﹐須是韜光斂迹﹐勿露鋒芒﹐故曰潛曰密。若逞才華﹐求名譽﹐此正道之所忌。夫龍不隱鱗﹐鳳不藏羽﹐网羅髙張﹐去將安所﹐此才士之通患﹐學者尢宜痛戒。我輩少時在京師﹐與諸縉紳學道﹐自謂吾儕不與世爭名爭利﹐只學自己之道﹐亦有何礙。然此正是少不更事。自今觀之﹐學道不能潛行密證﹐乃大病也。卽如講聖學﹐尙節義﹐系功令所有者﹐然漢時尙節義﹐而致黨人之禍﹔宋朝講聖學﹐而有僞學之禁﹐都緣不能退藏於密﹐以至於此。故學道而得禍﹐非不幸也。

臭梧桐葉煮水﹐可以洗腳气。無葉用根﹐雪照云心光﹐用之以治虫﹐極效。

姜絞汁﹐投廣膠煎作膏子﹐貼狗皮上﹐治腳痛﹐效甚速。侯師之年老﹐雙足軟不能行﹐有人教之炒綿子﹐搗碎和老米飯爲丸﹐足健如初。時一醫在側云﹕某曾用此方治夢泄並痔﹐亦愈奇方也。

勿爲福始﹐勿爲禍先﹐非禁人作福﹐惟不可自我倡耳。吾儒講學﹐亦是好事。然一講學﹐便有許多求名﹑求利及好事任气者﹐相率從之﹐及此等不肖之人生出事來﹐其罪皆歸於首者。東漢而後﹐君子取禍皆是也。這樣涉世機關﹐惟老莊的然勘得破。

凡人脾胃好者﹐不論飲食粗細﹐食之皆甘﹔脾胃薄者﹐遇好物則甘﹐粗物則厭。至害病人﹐則凡味皆揀擇矣。今人見一切人無過者﹐是自己脾胃好。檢點一切人者﹐是自己脾胃有病﹐與人無干。試觀凶暴人﹐未有不作惡者。故好字從好﹐惡字從惡﹐此意羅旴江發得極透。

孫權遣襲劉璋者孫瑜﹐非周公瑾也。

沈休文謂王筠曰﹕自謝跳諸賢零落平生﹐意气殆盡﹐不謂疲春復逢於君。休文憐才如此。史謂其聞人一善﹐如萬箭攢心﹐何也﹖

濯纓亭筆記言﹐紹興方氏﹐藏蘇公《醉翁亭記》艸書眞迹﹐爲士人白麟摹寫甚眾﹐往往得厚直金。劉元質有墨本﹐無趙祿跋﹐恐是白家贗本。

儒者曰﹕親君子﹐遠小人。斯言是而非也﹐人誰肯自居小人﹐甘心爲人所遠邪﹖夫君子不屑爲人使﹐凡任役使者﹐畢小人也。小人貪名逐利﹐故甘心爲人用﹐非小人將誰與奔走哉﹗故古來英主﹐皆是尊君子而役小人。

漢髙帝見蕭何治田宅則喜﹐及見其作好事則下獄﹐恐其收人心也。宋眞宗見人心歸其子﹐則嘆曰﹕人心遽屬太子﹐柰何﹗夫漢髙﹑宋眞皆英主也﹐一則以利之故忌其臣﹐一則以利之故忌其子﹐此一念可輕易責恆人乎﹖

京師人至七八月﹐家家皆養促織。余每至郊野﹐見健夫小兒﹐羣聚艸間﹐側耳往來﹐面貌兀兀若有所失者。至於混廁污垣之中﹐一聞其聲﹐踴身疾趨如饞貓見鼠﹐瓦盆泥罐﹐徧市井皆是﹐不論老幼男女﹐皆引斗以爲樂。又有一種似蚱蜢而身肥大﹐京師人謂之聒聒﹐亦捕養之﹐南人謂之紡織娘﹐食絲瓜花及瓜穰﹐音聲與促織相似﹐而淸越過之。余嘗畜二籠﹐掛之簾間露下﹐淒聲徹夜﹐酸楚異常﹐俗耳爲之一淸。少時讀書杜莊﹐晞發松林景象如在目前﹐自以蛙吹鶴唳不能及也。又一種亦微類促織﹐而韻致悠如金玉中出﹐溫和亮徹﹐聽之令人气平﹐京師人謂之金鐘兒。見暗則鳴﹐遇明則止﹐兩種皆不能鬥﹐故未若促織之盛。嘗觀賈秋壑促織經﹐其略謂﹕虫生於艸土者其身軟﹐生於磚石者其體剛﹐生於淺艸瘠土﹑磚石深坑向陽之地者﹐其性劣。其色白不如黑﹐黑不如赤﹐赤不如黃﹐黃不如靑﹐白麻頭﹑靑項金翅﹑金銀絲額﹐上也﹐黃麻頭次也﹐紫金黑色又其次也。其形以頭項肥﹑腳腿長﹑身背闊者爲上﹐頭尖﹑項緊﹑腳瘦﹑腿薄者爲下。虫病有四﹕一仰頭﹐二卷須﹐三練牙﹐四踢腿。若犯其一皆不可用。其名色有﹕白牙﹑靑拖﹑肚黃﹑紅頭﹑紫狗﹑蠅黃﹑錦穰衣﹑肉鋤頭﹑金束帶﹑齊膂翅﹑梅花翅﹑琵琶翅﹑靑金翅﹑紫金翅﹑烏頭金翅﹑油紙燈﹑三段錦﹑紅鈴﹑月額頭﹑香色肩鈴之類甚多﹐不可盡載。養法﹕用鱖魚﹑茭肉﹑蘆根虫﹑斷節虫﹑扁擔虫﹑煮熟栗子黃米飯。醫治之法﹕嚼牙飼帶血蚊虫﹐內熱用豆芽尖葉落胎﹐糞結用蝦婆頭昏川芎茶浴﹐咬傷用童便蚯蚓糞調和﹐點其瘡口﹐凡促織之態貌情性﹐纖悉必具。嗟乎﹗一虫之微妙曲折如此﹐由此推之﹐𨿽蟣虱﹑蠛蠓﹐吾知其情狀與人不殊矣﹗

嘗過西山﹐見兒童取松間大蟻﹐剪去頭上雙須﹐彼此斗咬至死不休。問之則曰﹕蟻以須爲眼﹐凡行動之時﹐先以須左右審祝﹐然後疾趨。一抉其須﹐卽不能行﹐旣憤不見﹐因以死鬥。試之﹐良然。余謂蟻以須視﹐古未前聞﹐且蟻未嘗無目﹐必待須而行﹐亦異事也。識之﹐以俟博物者。

斗蛛之法﹐古未聞有﹐余友龔散木創爲此戲。散木少與餘同館﹐每春和時﹐覓小蛛腳稍長者﹐人各數枚﹐養之窗間﹐較勝負爲樂。蛛多在壁陰及案版下﹐网止數經﹐無緯。捕之勿急﹐急則怯﹐一怯卽終身不能鬥﹐宜雌不宜雄﹐雄遇敵則走﹐足短而腹薄﹐辧之極易。養之之法﹕先取別蛛子未出者﹐粘窗間紙上﹐雌蛛見之﹐認爲己子﹐愛護甚至。見他蛛來﹐以爲奪已﹐極力禦之。惟腹中有子及己出子者﹐不可用。登場之時﹐初以足相搏﹐數交之後﹐猛气愈厲﹐怒爪猙獰﹐不復見身﹐勝者以絲縛敵至死方止。亦有怯弱敗走者﹐有勢均力敵﹑數交卽罷者。散木皆能先機決其勝敗﹐捕捉之時卽云某善斗﹐某不善斗﹐某與某相當﹐後皆如其言。其色黧者爲上﹐灰者爲次﹐雜色爲下。名目亦多﹕曰元虎﹑鷹爪﹑玳瑁﹑肚黑﹑張經﹑夜叉﹑頭喜娘﹑小鐵嘴﹐各因其形似以爲字。飼之以蠅及大蟻﹐凡饑飽喜嗔﹐皆洞悉其情狀﹐其事瑣屑不能悉載。散木甚聰慧﹐能詩﹐人間技巧事﹐一見卽知之﹐然學業亦因之廢。

古今好尙不同﹐薄技小器皆得著名。鑄銅如王吉﹑姜娘子﹐琢琴如雷文﹑張越﹐窯器如哥窯﹑董窯﹐漆器如張成﹑楊茂﹑彭君寶。經歷幾世﹐士大夫寶玩欣賞﹐與詩畫並重。當時文人墨士﹑名公巨卿﹑炫赫一時者﹐不知湮沒多少。而諸匠之名﹐顧得不朽﹐所謂五穀不熟不如稊稗者也。近日小技著名者尢多﹐然皆吳人。瓦瓶如龔春﹑時大彬﹐價至二三千錢。龔春尢稱難得﹐黃質而膩﹐光華若玉。銅鑪稱胡四﹐蘇松人﹐有效鑄者皆不能及。扇面稱何得之。錫器稱趙良璧﹐一瓶可直千錢﹐敲之作金石聲﹐一時好事家爭購之﹐如恐不及。其事皆始於吳中狷子﹐轉相售受以欺﹐富人公子動得重資﹐浸淫至士大夫間﹐遂以成風。然其器實精良﹐他工不及﹐其得名不虛也。千百年後﹐安知不與王吉諸人並傳哉﹗

瓶花齋雜錄

