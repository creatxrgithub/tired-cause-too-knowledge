

欽定四庫全書

子部十二

提要

珍席放談二卷

小說家一【雜事之屬臣】等謹案珍席放談二卷宋髙晦叟撰晦叟仕履無可考所紀上自太祖下及哲宗時事則崇寜以後人也是書宋史藝文不著錄惟文淵閣書目載有一冊世無傳本今散見於永樂大典者尙可裒輯成編謹采集排綴釐爲上下二卷書中於朝廷典章制度沿革損益及士大夫言行可爲法鑑者隨所聞見分條錄載如王旦之友悌呂夷簡之識度富弼之避嫌韓琦之折佞其事皆本傳所未詳可補史文之闕特間加評論是非軒輊往往不能持平又當王氏學術盛行之時於安石多曲加回防頗乖公議然一代掌故猶借以考見大凡所謂識小之流於史學固不無禆助也乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

珍席放談卷上

宋髙晦叟撰

國初循舊制節度使班綴在卿監之下太祖命升於龍墀內今官至觀察使則禮秩與待制等而元戎位列六曹尙書之次居翰林學士之上得其宜矣唐制文武雜任作節度使還朝爲省監長貳者間有如顏魯公自江西回充刑部侍郎叚成公涇原還領司農卿之是已亦一時之良矩也初外戚罕有建節者太祖時杜審進以元舅之尊窮老才得節度使本朝之制節度州爲三品刺史州爲五品蓋五品州則軍事也而命官乃爲防禦使則以防禦團練使領刺史州蓋本唐制至節度州則非賜旄鉞不以命之若觀察使蓋與節度使相須觀察系州節度系軍節度可以兼觀察觀察視節度則降殺矣

神宗鼎新官制建尙書分六曹以蒞事制落成之日命左右僕射赴都省禮上依唐制百官致恭以見王禹玉蔡持正爲二揆尙書拜於副階之上而答拜禦史中丞諸曹侍郎以下拜於庭中而跪於堂上以受其參上卽聞之翌日登對語及訝不如儀也厥後登庸者亦不復沿襲矣

故事知制誥待制權發遣三司使事賜金帶韓玉汝以待制分畫河東地界事畢陳睦以校理使髙麗還追職修撰亦各被賜近時梁材叔胡師文黃師是之徒皆待制並賜雜學士帶亦優禮也

舊制公卿士大夫引年者隨其品秩髙下例進散官致仕內外制雜學士前執政官帶職名前宰相帶使弼致仕自熙寧元丰始也

石表之以前參知政事自資政殿大學士吏部侍郎太子少傅致仕田宣簡後以樞使罷事觀文殿學士尙書左丞乞致仕亦除太子少傅職任𨿽殊而恩秩一等前後失於比儗耶輕重系於當時耶

神宗朝王公帶觀文殿大學士在金陵府及生日有防契勘有無所賜禮物樞宻院具到宰臣樞宻使帶平章事並使相生日支賜則例進呈特令依在外使相例賜昔趙忠獻拜太師西京養疾國朝故事非帶同平章事無生辰賜物例太宗以普故相特示異數遣使就賜是時自當舉此以聞不知何以遺忘之也本朝舊相不帶平章事生日錫之以禮物惟二公爾

本朝小使臣供奉官而下皆宣徽院院使之恩禮遂同二府而班在樞宻副使之上至雍熙中置三班院專領小使臣授任而宣徽使如舊其後班綴下樞副矣爲使者不勝計賜重金帶惟王君貺爾

舊令郡守監司通判隨其服色借紫或緋而不垂魚按唐制借緋卽佩銀魚借紫卽佩金魚亦入銜位書之其法似可襲矣

哲宗未親政日宰相呂大防屢更先朝官制事極不經以左右字分有無出身人則右職者分當髒污而不足怪責矣何其不思之甚也朝廷之士弗聞一言論其疎舛出於畏附而然耶果以爲中理而無說耶至上獨攬權綱方命有司復行故典而斥去謬舉天下韙之班固謂霍光曰不學無術大防豈非其儔乎

凡詔書徳音立後建儲行大誅討拜免三公宰相樞宻使命將曰制並用白麻紙不使印百官立班宣讀故謂之白麻亦曰宣麻杜子美有詩云紫誥追三代黃麻似六經【按杜甫贈張垍詩紫誥仍兼綰黃麻似六經此作追三代未詳所本】黃麻不覩所出蓋唐貞觀以詔勅多蠧始用黃麻紙書冩爾名與白麻相而事則殊矣

公式舊惟中書門下今惟尙書省發勑書曰故牒諸州出補牒亦稱故牒自余省臺寺監文移皆云謹牒不易之制也獨防州路轉運司公牒輒書故字諸道監司文檄未嘗有是者也前後主者但相承行無顧條理而更革者

近時上官復謁屬僚刺字多雲起居某官避參之卑也夫參辭上下通行之制所爲起居者其禮至重嫌輕而增重誠爲倒置得非循襲其常弗之思乎

唐京師錢陌八十五自河而南八十五燕代皆以八十爲陌漢王章建言官司出錢陌減其三今則凡官司出入悉用七十七陌謂之省陌者是已獨封贈錢輸官帑陌猶用八十乃唐時余制也

太祖召陳圖南對便殿恩禮甚渥問曰昔堯舜之爲天下今可至否對曰堯舜土階三尺茅茨不剪其迹似不可及然能以淸淨爲治則今之堯舜也上善其對淸淨之言起於老莊世多以爲道家虛元之說其源蓋出於乾坤易簡之道堯舜繇之修已以安百姓者也希夷舉之以答睿問可爲仁人之言其利溥也豈髙引逺遁方外泛泛之流可攀企哉太祖嘉納帝道日隆聖敬日躋偃武修文函夏奠枕視唐虞無問然矣

太祖常下詔吏員繁而求事之治俸祿薄而責人以廉甚無謂也與其冗員而重費不若省官以益俸非獨垂一時之訓足以爲萬世之制

仁宗臨軒淸問賢良之士蘇轍策略曰陛下近嵗以來宮中貴姬已至千數歌舞飲酒歡樂失節坐朝不聞諮議便殿無所顧問從官奏曰陛下恭儉未嘗若是轍言狂誕恐累盛徳乞行黜落帝曰設制科本求直言蘇轍小官敢言特命選夫人主言動轍𨿽妄說果能誑天下之人哉置而不論仍嘉其能賁以恩寵容諫納善堯舜禹湯無以過也

章聖嘗謂輔弼曰諸州長吏或廉而肆虐或察而滋擾或掊斂以爲公或曠職以爲恕此何由致治四者世人不獨不非而反獲休譽多矣安得廉而弗厲察而弗擾公而弗侵恕而弗廢之士與上共理耶

田宣簡況有言士君子修身起家易始終盡善難始終盡善易世徳相繼難噫士當窮時艱勤自奮往往能之曁其志得欲充喪其素操蓋亦弗稀或已克終而子孫殞家聲者多是公語足以爲士大夫之良規也

楊文公嘗云人之操履無若誠實此曾子平日三省其身之道而孟子所謂仰不愧於天俯不怍於人者也君子允蹈其可後乎

王沂公嘗云是非曲直在聽斷之審請以藥物諭之醫方謂藥物有相使相反者如甘艸爲國老以性能和眾藥故湯劑中不論寒溫多用之而斑貓有毒相反若用之則致害人時以爲名論噫攻疾者投藥相反患止一身經國者用人相反獘及天下弗可忽也

李有言壯年仕宦忌於太速肌體患於太丰早速早丰莫能致逺物理自然也而斯乃分定匪系乎人𨿽不速不丰有可得耶若謂爵祿用巧心彊力必能駛取則誤矣蓋有經營而卽如其意者是亦命也適與幸防焉蘇文忠有言人之仕宦但只作郎官典郡自無患害也蓋位髙責重常近顚躓理自然耳正人居要路則忘身許國知之必爲羣小側目乘伺間隙邪人知重權則營私罔上言者抵罪貫盈難揜終致發邪正不皆所以貽禍也公言約而防深矣

龎潁公嘗云大臣尢當只畏繩墨豈可自恃貴重亂天子法此談足以爲鉅人藥石也嘗思法非爲君子設世之君子冒而弗憚將何以禦中人之下者哉士大夫有審顧憲章不少逾閒者人或以爲拘出矩度以肆放而無所卹者或推以爲才果其然乎若人知法之可虞則世無招尢速累者矣若舉皆避於法則世無能保厥躬者矣系所自處也先賢云上順公法下順人情故稱循吏可不謂之才乎

趙中令舉官詞人有見其故槁但云某當公事如私事愛惜官物如己物誠簡切也世之從仕者多汲汲然營私謀已心惟恐後治公事豈嬰思慮主官物弗入顧盻苐務因循茍且以度嵗時而僥幸襲以成風恬莫怪也能如公所舉則州邑必無稽違帑廩寧有侵蠧矣推士者往往爲過情溢美之談曲相藻飾是非可否未免失眞視中令得無愧乎

孫宣公一代之名儒也久在經筵嘗取無逸篇繪圖以進眞廟援唐明皇時故事爾夫無逸周公所以戒成王欲知先業之艱難而罔可怠豫王道之持盈守成而致長久安寧之道也宜其置左右起居出入觀瞻念慮焉防萊公以將相穹崇歷鎭方面諭擯紹者遇有過客造請常以同年小錄與參狀俱呈若其人聨牓而年在已上者𨿽州縣小官亦展茵席以敍拜禮惇舊如此近時同年事分一空得公之彷佛者可以厚浮俗而爲佳話矣

防萊公當國契丹入境河朔戒嚴朝論二三未知適從獨公勸上親幸澶淵得以振士气章聖面諭擘畫邊事及駕起與不起至何處者準條四事以對曲盡機要其狀右奏語云陛下睿智淵深聖猷宏逺固以坐籌而決勝尙猶虛已以詢謀兼彼契丹頗乏糧糗𨿽持甲兵之眾必懷首尾之憂豈敢不顧大軍乃圖深入然亦慮其凶狡須至過有防虞由是宸衷決從其策不惑鑾輿順動敵兵北歸議者以冦公之功烈崛然第一信不誣矣防公性尙華侈夏英公亦然夏嘗語門下客曰萊公自奉豪奢而世弗非者至某則云云者多何也客對曰舊傳防公在鎭暇日與僚屬出郊圍坐席上聞馱鐸聲遣介問之乃一縣令代還行李經由公卽召同席從容宴賞侍中今待入京士大夫與出都之人禮數已自加損況其他歟宜乎物論之不同矣竦黙然久之夫虛心下士弗論髙卑疏暱者無賢不肖悉皆推尙曲意輕重欲人情者譽未必至而毀亦莫可逃也

李文定年四十方登第陳康肅守鄞時猶在場屋多與之遊每題壁則書布衣李迪捧硯其後李相國而陳方建節升沈淹滯蓋叵測也

劉溫叟嶽之子也以父名嶽終身不聽樂李文正一代之賢人也嘗云禮不諱嫌名二名不偏諱劉不登嵩華諸嶽則可矣而諱嶽不聽樂無乃過歟夫嶽與樂比其他嫌名異矣耳聞管愉樂之音冒父之嫌名而弗顧人子安乎禮以義起豈必須典制顯禁然後避也緣人情論之未爲過爾

楊文公在翰林母處外被疾請告不待報卽去上遣中使賜禦封藥洎金帛以賜謂輔臣曰億侍從官安得如此自便王文正對曰億本寒士先帝賞其詞學寘在館殿陛下矜容不然顚躓久矣然近職不當居外地遂除太常少卿分司夫近侍輕肆而聖君優假大臣又善爲之地眞幸遇矣

王文正公宇量鴻曠絕倫在相府日未還第間上遣中使錫禦酒十器方逾閫內厥兄亟令詣國封首取二壺其婦云此上賜也俟相公歸視卽持去兄怒挈梃擊壺皆碎醖流盈地夫人怒之不令卻掃公歸見之問其故左右具道所以然徐語國封曰人生光景幾許時其間何用校計余無他言兄與國封黙愧也

張文定守江陵嵗大旱田稼將敗民憂艱食公自府宇率僚佐炎日中拖紳端笏撤蓋徒步至承天寺佛捨匄雨升殿焚香祀拜才終甘澤飄零霈然霑足人舞泳遂獲有秋故老尙能傳道其事以相語至誠感格如是之駛也

王沂公罷政柄以相節守西都屬縣兩簿尉同詣府參公見之將命者喝放參訖請升階啜茶二人皆新第經生不閒儀遂拜於堂上旣去左右申舉非儀公捲其狀語之曰人拜有甚惡噫大臣包荒固非淺丈夫之可望也

呂文靖當國一日歸自中書欲發奏牘令子弟開堂印莫知所在家人駭顧公黙然但命緘扄如故而已翌日至政事堂用印印在如故蓋主吏時或竊用自是防察謹嚴姦勿能措若卽暴窮治則非惟貽中外譏笑而牽連抵罪者亦多矣世皆服公之識度絕人逺甚也呂文靖慶曆在相府久病昭陵手詔曰古人言髭可療疾𨿽無痊驗今朕剪髭與夷簡合湯藥表予意也昔白傅詠唐太宗剪髭燒藥賜功臣李勣嗚咽思殺身其渥儷矣君臣之間至恩如此𨿽殺身詎足以報況勣之阿諛但爲謀身之地哉白傅之言不亦過歟

範文正公賢髙一代踐更貴仕至登政府常務賙賑宗族以逮孤逺薨之日家無餘貲窀穸有期素相厚善者韓富田裴諸公各出金帛之助狄武襄常在麾下早被知鑑時位樞席賻贈倍腆於諸公夐然有古風槪悠悠之交非其比也

範文正公王佐才世所髙仰弗逾大用未究所蘊而亡時論悵惜後三十餘年子純仁自同知樞宻院事拜相搢紳多以爲宜非如前輩英聲茂實實在人耳目中屬望以相天下者也蓋文正位弗稱才公議未契一旦嗣續登庸輿情慰厭爾與魯人欲臧孫達之有後幾矣

珍席放談卷上

欽定四庫全書

珍席放談卷下

宋髙晦叟撰

哲宗嗣統宣仁權同聽斷蔡持正以故相典安陸暇日偶作小詩數篇朝散郎吳處厚守漢陽鄰封也平日深嗛蔡秉政時不相推引購得詩本輙以己意曲加注釋以爲意在怨訕如其私說飛驛上聞禍起不測遂竄嶺外時上相呂大防等居輔弼之地皆緘黙顧忌無所論辯奉行而已惟右揆範堯夫奏疏理列又與王正仲簾前再三爲之辯不克回己行之制而二公亦各罷去天下士論靡不賢其人也噫人臣效情與夫媮合者臨事則可見矣可弗察哉

範文正殿余杭時有一近臣同路宴公於堂以其家聲樂相娛繼出俳優男女紛揉褒語交至怪而問其男女誰何主人答云児曹爾公不懌避席卽去王荊公具書其事於策眞可謂直筆矣

富文忠楊隱甫皆晏元獻公婿也公在二府日二人已升貴仕冨每詣謁則書室中防話竟日家膳而去楊或來見則坐堂上置酒從容出姬侍奏管按歌舞以相娛樂人以是知公待二婿之重輕也二婿之功名年位亦自不相倫矣

冨文忠以累朝舊相出鎭河陽龍圖韓贄自西京被召孟洛相去不及百里𨿽非入都正驛而迂行止一捨爾韓未戒行馳書於公欲因而假道三城以通典謁公報拒之意謂侍從被召不當曲程先展私覿慮招物議大臣於事避愼如此飛謗其能及乎

富文忠卜宅洛陽勝偉冠於西都王君貺相繼起第又復過之也然而富公年七十卽上印綬乞骸致政優佚自喜家居十期太原公𨿽嘗暫止其間老猶任事擁節旄殿方面亟匄歸甚切未兪而終於鎭名圃廣廈虛設爾有而不知足失其所以有者也

韓忠獻冨文忠立朝傑然無出其右眞社稷之衛家之光也仁宗𨿽任之政府未幾皆出久畱於外四海士民繋望以爲相者久矣上亦終諒其賢嘉祐中相繼秉鈞軸簮緌列辟林麓潛夫拭目延頸競欲觀聽弛張遲遲未有聞見或切語而私怪逾年行祫享大禮於赦文中列廢置者數十事皆興利蠲害之端人同慶幸視其措畫可知其故也世方知二公不卽變更蓋有待焉因肆赦而推恵者非獨使編氓比戶曉然歸恩於上又免郡縣數數遵承之煩莫不嘆誦其徳業不羣也豈非君子之道昭然日彰而宰相自有體者乎

韓魏公未相時自政府出更歷方面久之建節判相州鄴臺公松楸所在也上謝表云鋪排牛酒燕故老於裏中羅列旌憧拜先臣於墓下一時之盛事也人子致位若斯來臨鄕社所謂以顯父母者也

韓魏公在相府嘉祐中畿邑多蝗朝廷遣使分行督捕時一朝士還闕見公面白縣𨿽有蝗全不食稼公識其言之佞也遂問有遺種否佞者不期問此遽對遺種不無公曰但恐來年令嗣不及尊君其人慚而退

韓魏公秉屍鈞王陶遊其門公亦素器之累歷從官及爲中丞未登二府怏怏有望於公引摭細故奏疏詆公由此出守轉郡謝上表尢肆狂訐詞皆浮實至舉丁朱崖以況公悖妄弗顧於理甚矣忿欲攻人失其所禦一旦至於是也由此大失望陶後𨿽復用於朝爲訃相竟不躋丞弼之列足爲躁人鑑矣

潞公嘉祐中位元臺時上偶違豫二府同宿於內一夕有人欵禁闥告變公卽命礱墨於盎呼其人至前濃塗面目驅出斬東華門外翌日都下帖然𨿽左右亦莫知其上變者誰何也倉卒之間處非常之事如是足鎭服中外絕人逺甚誠社稷之衛也

程康穆帥髙陽北使過部稱疾遣人白公欲著帽以見公拒之報曰疾則可無相見見當如禮使人沮伏莫能爲辭深得鎭禦之方也

範蜀公皇祐中知諫院陳恭公爲相嬖妾笞殺一婢禦史奏論排斥不知所謂遂誣公私其女景仁上言朝廷設臺諫官使除讒慝非使爲讒果如其言執中可斬不然則言者亦可斬禦史怒共劾其阿宰相範弗顧力論其不然熙寜初歐文忠在政府言官亦誣其私子婦吳氏惟衝卿以己女嘗辧於文疏余無一言爲明其罔蔑景仁之心豈特私於相國蓋欲爲朝廷別枉直惜事體爾何其似之者鮮焉

蘇子美年二十一上疏極爲切至後以祠防棄躓不振未五十淪亡良可嘆惋然而是亦韓文公所謂栁子厚少時不自貴重顧借者也

侍郎郎廉叔淸風峻節聞於一代嘗師朱頔沈天錫旣顯皆均俸及之每致書不稱官止雲門生二人旣沒又賙其子爲畢婚嫁告老還鄕未有居第漸治園廬號武林居士其賢髙矣

宋莒公再入政府景文時以端明殿學士守成都輙系金方團笏頭帶言者上聞朝論欲究然否公白上云臣久備位二府累賜帶曾寄遺祁兄弟之心覬其早被進用不期遂佩服爾事卽中寢可謂善爲辭也

宋莒公晚年景文奄謝諸侄成服公惡其縗縷太麤命易去有一門客自言素辱恩遇願請以衣當日都下人多傳笑近時有相國誕辰馳至賔次薦紳跪籠放生祝壽之人相埒矣噫士迷深利喪失廉恥莫知自賤者何獨斯焉古傳爲要人或持溺器或驗便液蓋不誣矣夏文荘豪傑之流也然操行多疵淸論寡與慶曆中自前執政拜樞宻使言者排之不已卽罷時石守道進聖徳頌其序云皇帝命得象殊爲丞相竦樞宻使次云用禦史諫官十一疏追竦白麻又除襄爲諫官天地人神昆虫艸木無不喜躍皇帝退姦進賢發於至誠奮於睿斷見於剛克公怏怏銜之深歲設水陸齋常旁設一位立牌書曰夙世冤家石介人以謂益彰石之讜言勁節而重自暴其醜也豈非忿懣內懷勿能制而未之思乎神宗在禦李端願納節以少師致仕特給節度使俸之半曹佾拜中書令特贈公使錢一萬貫朱衣雙引皆近朝待戚裏之殊禮也

曽子宣呂吉甫同爲內相與客啜茶注湯者頗數客云爾爲翰林司何故不防茶吉甫卽云翰林司若盡防防茶則翰林學士須盡工文章也意譏子宣緣此遂相失矣與武元衡在院中食驅蠅事頗不逺焉

哲宗紹隆丕搆拓大提封劉舜卿帥熙河出兵塞外破敵壘擒其帥章至庭下倨悍不拜竟弗能屈反善遇之識者以謂若因其慢卽時出於不測斬首以徇威示武則余必沮勢喪气乘機足以掃蕩也此正閫外之事専之可也𨿽罪擅誅何避焉舜卿庸才不能建偉然之事區區畏首畏尾圖全之策執俘以煩朝廷謬矣人君何賴焉

魏文帝云文人相輕自古而然翰墨之流貴已忽人其源久矣無足怪惟自視有餘裕者不然如韓退之未嘗弗推子厚杜子美未嘗弗稱太白豈區區務取勝也江南李后主善詞章能書畫皆臻妙絕是時紙筆之亦極精致世傳尢好玉屑牋於蜀主求牋匠造之惟六合水最宜於用卽其地制作今本土所出麻紙無異玉屑蓋所造遺範也

王元之詞學器識度越當代太宗深所器異而天資忠勁知無不言言無所徇始以知制誥坐事貶商州團練副使還朝上曰王文章俊頴人罕偕者但性剛直不甚容物命宰相召戒之後又繼貶斥皆以論議也嘗爲三黜賦云一生幾日八年三黜始貶商於親老且疾兒未免乳擁樹六百里之窮山惟毒蛇與贙虎歷二稔而生還幸舉族而無苦再謫滁上吾親已喪幾筵未旅櫬未塟泣血就路痛彼蒼兮安仰移郡印於淮海信靡盬而鞅掌旋號赴於國哀亦事居而送往叨四入於掖垣何寵祿之便蕃今去齊安髮白目昬吾子有孫始笑未言去無騎乘畱無田園羝羊觸藩老乘軒不我知者猶謂乎郎官貴而郡守尊也於令尹無慍吾之所師下恵不恥吾其庶幾卞和之刖吾乃完肌曹沫之敗吾非輿屍緘金人之口復白圭之詩細不宥兮過可補思而行兮悔可追慕康侯之晝接兮茍無所施徒錫馬而胡爲效仲尼之日省兮茍無所爲𨿽嘆鳳而奚悲夫如是屈於身兮不屈其道任百謫而何虧吾當守正直兮佩仁義期終身以行之公之志斯可識矣然而直之爲行可晦而弗可恃臯陶所謂直而溫叔向以直及難是已

元之表啟精致如諸縣丰登全無公事一家飽暖盡荷君恩三神山上曾陪駕之遊六學士中獨有漁翁之嘆人多傳誦知制誥被謫未幾復職謝牘云階前藥樹重吟謝客之詩觀裏桃花免動劉郎之嘆此句尢微婉也

田宣簡公天資寛明忠厚海內之賢帥平涼日置酒與僚屬相集路分都監雍元規者酌飲逾常言色失度曳裾離席而逰詰旦方悟愧畏不勝卽馳詣公深自咎謝公溫然軟語以存慰之旣去尙慮其內弗安也後數日諭副帥範恪宴兵官於西池席半贈以詩曰醒時莫憶醉時事今日休言昨日非池上風光宜共釂勸君不要半酣歸元規幾於感泣方寜處矣論者莫不嘆公之徳量足以容物大過人也

宣簡嘗過箕山望潁水有詩云先生嘗此傲明時緑岫淸波萬古奇應有好名心未息灘頭洗耳欲人知帝以天下讓若自得而無待於外則遜避而已烏用洗耳哉洗耳乃欲暴其髙風於四方萬世也公能探其情矣宣簡初登大科通守金陵日有李琵琶者本建康伶人國除時十餘歲逮玆近八十因宴席呼出猶能飲巨觥陳敍平昔歷歷可聽辭容不甚追愴若無情人又云後主喜音藝選教坊之尢者號別勅都知日夕侍宴自稱父喜琵琶名冠別選王師圍城未防間後主猶未輟樂但云甚迷公有詩卒章曰曲終甚喜詢前事自言本是都知子當時此地最繁華酒酣不覺恣矜誇若使斯人感傷豈能終老愛琵琶誠如所謂矣以其無情所以道往事奏舊曲而不悲淪落泥塗而長年也古詩云寡欲罕所闕味薄眞自幸又曰多情眞薄命容易卽回腸噫於物味濃而情勿遷者未嘗不爲身之累焉亦賤分致然己莫能而取捨爾若李琵琶在人間幸未必不多而命未必不厚也

楊文公入省校試天下士旣出眞廟問云聞卿都堂簾中哄笑何故對曰有舉人上請堯舜是幾事臣答以有疑時不要使因此同僚皆以爲笑上爲之動容範蜀公嘗書於簡在南唐時已著斯事矣侍郎楊鸞乃國相湯恱之妹婿問恱曰堯舜不知幾件事答云如此疑事不要使噫荒唐之流多矣何獨此子耶

冨文忠當軸殿帥闕進擬除授上謂公曰張茂實久次何不與選對曰茂實𨿽可任曽同臣北使恐致物議故不敢引用上曰朝廷公舉何卹人言遂被擢禦史中丞韓絳不知所以奏論其事果如文忠之說彈其非公丞相卽日家居拜章引咎云觀絳所言皆中臣病無路可逃於斧胡顏再覲於宸旒蓋上自知本末不假剖析爾絳由是謫去猶堅乞出外歐陽永叔時爲內制批答云事緣曖昧語渉中傷遽罷憲司以釋羣惑𨿽朕之不明不敏能爲卿而辧之而卿亦何嫌何疑遂去朕而不顧避辭已確惇諭亦勤其體予懷復安厥位使天下曉然知朕任賢而無貳也君臣相與至矣然而非歐之筆亦莫能發揮人主之誠意如此之著切而使大臣釋然感通也

韓富二公功與夫當世人望不啻古之王佐也天下無賢不肖稱韓冨二公亦素相厚韓嘗寄詩文忠云二州連結子孫契十載同馳忠義名治平間韓位元臺富爲樞相舉錯之間事有矛盾由是失歡而弗顧相繼而去位音問慶弔亦皆闊略所謂勢疑則隙生力侔則亂起豈虛言乎名賢尙爾況庸人哉

馮當時爲舉子時卷中詠溫泉云他如冰雪爾如湯他學安流爾沸人事如今貴和合莫寒暑苦參商平生多可少怪於物無忤志見於此篇矣

文潞公守成都獻燈籠錦於溫成宮中都下傳其新異代還輔政繼而宰國唐子方爲言官舉貢錦事廷斥其姦詞甚鯁忤天子震怒而不懾左右之人靡不爲之惴惴也坐是竄逐嶺外李師中有詩送行雲孤忠自許時不與獨立敢言人所難去國一身輕似葉髙名千載重如山並遊英俊顏何厚未死姦諛骨已寒天意若思安社稷肯教夫子不生還人有易未字作尙者蓋有所諱爾當時義夫志士非獨欽唐之孤節勁气而亦重李之銳然樂善成美矣後子方聲問寖祿位益顯爲禦史中丞俛黙以養譽望而無所建明不若前時之國爾忘家也李遂貽書誚其故索取昔年所送之詩可謂直諒之友焉噫士之微時以忠義自處奮振身名一旦踐更要地冒榮固寵爲私己之謀勿變其操者尠可責止於唐歟

王荊公登庸謝表云念善俗之方姑務徐徐而攺革思愛日之義又汲汲以施爲公之志於是可見矣世之言者謂公得君專天下之政弛張庶務峻切而弗以漸致異論蠭起果知公乎

荊公在政府鼎新百度眞大有爲也有小詩云金明池道栁參天投老歸來聽管飽食大官猶昔日夕陽流水思茫然此乃失意無聊者語也公方君臣相遇謀合計從不應有此句識者頗怪之也其後去國久居閒地遂如所詠爾荊公深知呂吉甫力薦於上遽位要津不數年同在政府勢焰相軋遂致嫌隙呂並不安謂人曰恵卿讀儒書只知仲尼之可尊防外典只知佛之可貴今之世只知介甫之可師不意爲人讒失平日之歡且容恵卿善去人有達其言於公者公聞之語其子元澤曰呂六卻如此使人不忍其子答云公𨿽不忍人忍公矣公黙然夫父子天資厚薄相遼冝其道之至妙莫能相傳授也

五代僣亂之國十竊帝號而不奉正朔者七江南楊溥李昪蜀王建孟知祥南漢劉陟閩中王延鈞河東劉崇耳宋元憲歐文忠皆言得錢鏐時封落星石爲寶應山制稱寶正六年疑錢氏亦嘗攺元稱帝而後諱之也歐公又云閱吳越與諸國往來書多皆無稱帝事竊意當時稱帝攺元獨施於境內不見於四方焉不然則安得全無旁見之迹也

太原劉氏舊城𨿽已殘廢而余址巋然形勢山聳當時匝合及四十里气槪雄壯可想也周世宗徵之不克祖宗相繼親禦六師方縶頑童以區區一隅之力抗中原全盛之鋒非恃金湯雄壯安能遷延歲月耶四陲要地今𨿽壁壘整固或寖增大能與彼相則非惟足以待冦之來冦亦自潛戢矣

章聖卜地建玉淸昭應宮望气者宻以語人其地當出二天子人未然之不久宮災鞠爲殘燼卽其廢址作睦親宅以居宗室永厚永裕二帝降生邸中相繼潛躍以福蒼生術士往日所占果不妄矣

文靖長於知人世能道其事者王仲儀故相子待制年未四十一日謁公簮紳騎從華奕公二子窺之相與羨慕公知而語曰汝輩何愛王某對云以其少年榮達耳又告之曰爾曹皆當逺過斯人二子者晦叔寶臣一宰相一樞宻使鑑裁之精如此

丁晉公竄朱崖到海上遇異人頗道平生休咎有驗又云公但無慮非久當復北歸以壽終公叩其由答曰公食料中尙有羊數口食之未旣爾後果來旋以正卿分司然後逝人之飲醊可肆心而越分乎

王逵爲湖南轉運使永州何僊姑者曾遇異人得道術迹甚奇怪士大夫多訪其居王行部至永要詣舟中畱宿數夕魏瓘帥長沙與之不協遂聞諸朝云逵取無夫婦人宿於船由是罷魏所言𨿽險妄而逵爲使者舉措殊弗逺嫌取人指目亦未得無罪焉古人於寡婦之子非有見焉不與之友可弗念哉

賈文元未及誕彌之月母夢人遺之一冠旣寤猶記其形制繪以示人乃貂蟬冠也後公位躋侍中告薨王荊公作挽詞雲天上貂蟬曽夢賜歸魂應侍紫陽宮述其事也

張鄧公在相位喪閨女幾上書薄福字趙恱道止一子守成都日化去得訃冩寃家字於書背制服哀慟已而無復悲思玆亦近時宗工中之達者也

王元之淳化中在禁從八月晦日夢賦詩上前旣寤惟記一句云九日山中見菊花莫諭其然也翌日授商州團練副使孟冬初抵官所菊紛盈於目神先告乎竟淹於翰林坎坷於外弗逾大用而亡亦詩防爾豈偶然哉

冨文忠甲辰年丙寅月丙午日癸巳時生韓忠獻戊申年庚申月庚申日庚辰時生昔有善術者云冨命可及九分韓不及一二分功名祿位弗相上下論者莫以爲然厥後忠獻薨時才年六十文忠還政優防自適十年方捐館壽八十始信術之精防也

珍席放談卷下

