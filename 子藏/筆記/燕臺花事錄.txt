燕臺花事錄淸蜀西樵也●序《燕臺花事錄》何爲而作也﹖明人有言﹐窮措大抱牀頭黃面婆子自云好色﹐豈不羞死﹖此言固也﹐而義未盡。人間眞色﹐要不當於巾幗中求之﹐不則歷徧靑樓﹐亦只得贗物耳。京師女閭﹐視臨淄奚翅十倍﹐瞢騰過眼﹐尢覺無花。而選笑徵歌﹐必推菊部。其間不無粉飾﹐亦判媸妍。所謂天然美好者﹐歲要得一二人焉。豈西山多白櫻桃花﹐秀气所鐘﹐故生尢物耶﹖良由人間眞色﹐固在此不在彼也。燈窗無俚﹐冥想前遊﹐一夕成此。蓋懼美人遲暮﹐藉以稍畱顏色。𨿽然﹐人情無正色悅目﹐卽爲姝香山﹐早經道破。遺珠之憾﹐僕也先羣芳而雪涕矣。長安道上大半看花﹐各舉所知﹐是望諸寓公之好事者。蜀西樵也識。●上篇◎品花朱靄云﹐字霞芬﹐京師人。年十五﹐丙子花榜狀頭﹐爲梅主人髙弟﹐姿首如碧桃紅杏﹐亭亭玉立﹐秀削可憐。性敏慧而蘊藉﹐士夫多自視弗如。吐詞尢雋﹐每發一語﹐輒傾座人。花晨月夕﹐景門外﹐車馬喧闐﹐大都爲郎來。而酬應紛紜﹐入夏病幾殆﹐今幸愈。天生此才﹐所當珍惜護持者。孟金喜﹐字如秋﹐直隸故城人﹐年十七。甲戌花榜第二人近信弟子。貌白皙而丰潤﹐性溫婉﹐對客殊落落。而與交久﹐輒有飛鳥依人態﹐其銷魂蕩魄﹐尢在星眸斜轉時。花天酒地﹐久噪芳名﹐去歲病幾殆﹐近漸愈﹐而體多倦。深夜招之來﹐每倚肩作枕﹐闔眼朦朧﹐同人憐之﹐無怪其不工酬應者。賈主人桂喜﹐字露香﹐京師人﹐年十七。出聯星﹐予識之在癸酉夏。年甫十四﹐其秀在骨﹐其媚在神。剛健婀娜﹐兼擅其勝﹐所演《打竈》諸劇﹐有獨步燕臺之譽。乙亥重晤﹐則非復張緒當年矣。性不諧俗﹐於同輩亦少許可。時人比之梅花﹐故門前車馬稍稀云。絢春姜主人雙喜﹐字儷云﹐直隸河間人﹐年十七。出春馥﹐亦於癸酉識之。眉目疏秀﹐雅善修飾﹐性憨喜諧笑﹐不與人忤﹐故人多招之。春馥近有弟子蔣雙鳳﹐字扶云﹐年十四。回波流媚﹐貌亦白皙﹐是爲後起之秀。錦雯劉主人雙壽﹐字眉卿﹐京師人﹐年二十。出文安﹐予癸酉入都﹐首識之﹐姿首娟秀﹐過於所識諸郎。性溫和﹐不見喜慍之色﹐顧不能飲﹐甫舉杯﹐則紅潮暈頰矣。近喜閱《聊齋》《紅樓》諸說部﹐學書饒有力。文安見有弟子田雙慶﹐字云卿﹐年十四。顏色如桃花﹐能演《扌黨諒》諸劇。喬蕙闌﹐字紉仙﹐江蘇人﹐年二十。佩春弟子。知書習史鑑﹐喜與文士淸談。聞其先本宦族﹐沈淪若此﹐亦可悲矣﹗姚主人寶香﹐字妙珊﹐京師人﹐年十九。出瑞春。結束登場﹐儼然莊婦。而歌喉淸婉﹐尢有繞梁韻。其得名在癸酉前﹐見人殊落落﹐近則閱歷世故。每與談﹐輒如聽柘枝兒﹐聲聲打入心坎中。謝寶云﹐字月珊﹐年十六。劉寶玉﹐字碧珊﹐年相若﹐俱京師人。瑞春弟子。當癸酉時﹐謝生劉淨與姚妙珊合演《進宮》諸劇﹐令人耳目一快。近則姚謝已不能登場﹐而劉音益淸健﹐且其軀復偉岸﹐乍見之如貴介中人。至所繪蘭﹐亦有譽之者。王喜云﹐字﹛尉﹜卿﹐京師人﹐年十七。甲戌花榜第三人詠秀弟子。顏色如朝霞和雪﹐是具子房之貌﹐而兼有魏徵嫵媚者。故演《扌黨諒》諸劇﹐不掩其姿。其弟茹福兒﹐字萊卿﹐年十三﹐丙子花榜第二人。面如滿月﹐酬應如成人﹐以武劇名。李玉福﹐字芙秋﹐京師人﹐年十六。丹林弟子。貌白皙﹐尢善修飾﹐性聰穎﹐解作書畫﹐善演《思凡》諸劇。燈紅酒綠﹐尢喜唱大江東去﹐其亦巾幗中有須眉气者耶﹗陳喜鳳﹐字桐仙﹐京師人﹐年十六。本綺春弟子﹐今歸遇順﹐貌不逾中人﹐兼有期艾之病。顧妝束登場﹐則歌喉淸婉。且善琵琶﹐工琴﹐與人交﹐落落大方﹐無狐媚態。陳嘯云﹐字琴芬﹐京師人﹐年十五。景弟子。音淸越以長﹐對面樓頭﹐人聲騰沸中﹐能聞其語﹐童牙孤露﹐每演《掃雪》諸劇﹐淚隨聲下﹐性尢誠實不欺﹐人以此多之。艾順兒﹐字麗琴﹐京師人﹐年十五。嘉穎弟子。英爽不羣﹐音復淸越。演《乾元山》諸劇﹐令觀者眉飛色舞﹐近易丈夫爲巾幗﹐豈硯師欲束其不羈之態耶﹖張翠喜﹐字桐仙﹐京師人﹐年十五。聲振弟子。初頗靜默﹐近稍狡獪﹐石頑道人謂其姿首足駕如秋而上之﹐予則感其有愛我之言。白喜林﹐字燕芬﹐直隸人。吳愛林﹐字燕芳﹐京師人﹐年均十三。杏春弟子。眼波含媚﹐語嚦嚦如新鶯。初不與人洽﹐偶撫之﹐輒欲啼﹐近則頗工酬應矣。吳俊快解人意﹐而貌差遜﹐又其弟燕香﹐齒尢稚﹐演《冥勘》諸劇﹐名過兩兄﹐以昆弋腔較勝也﹐其秀亦在目。梁亦琴﹐字倩儂﹐涿州人﹐年十四。馥荃弟子。額秀腰纖﹐語音淸脆﹐歌場一見﹐殆移我情﹐中以小隙﹐往還遂疏。然知予所在﹐必徑來佐酒﹐亦復楚楚可憐。且予靑衫落拓﹐感喟良深。其言間有如吾意者﹐故至今猶爲耿耿也。梁雙喜﹐字闌君﹐京師人﹐年十四。景福弟子。燈紅酒綠間﹐星眼迷離﹐微露玉粳﹐於當年露香﹐蓋十得四五焉。無怪君之傾倒﹐而予亦對新人如覿舊好也。陸春燕字蕊仙﹐京師人﹐年十四。安義弟子。妝束上場﹐宛如好女。腰肢裊娜﹐體態輕盈﹐只合以香扇墜目之。音尢淸脆﹐隔簾嬌語﹐殆如去年之霞芬。天地生才﹐初不稍吝﹐明歲花榜狀頭﹐捨此奚屬耶﹖其同懷兄春蘭年十六﹐貌僅中人﹐歌喉瀏亮﹐獨出冠時。都門小住閱人徳﹐好色其如好徳何﹖暫把彩毫畱麗質﹐落花一任去來波。蜀西樵也﹐丙子仲冬臨川寓所書。◎後錄範主人芷湘﹐字亦秋﹐江蘇人﹐年十七。名優小金子﹐出春華﹐癸酉時正負盛名。予初入歌場﹐見其作出塞小鬟﹐手捧紫檀琵琶侍王嬙側﹐脂香粉膩﹐俏跟含波﹐不禁心醉。迨鳳陽公子招來佐酒﹐細視雙眸﹐略具雌雄﹐而妖冶之態﹐蕩婦弗啻也。工弦索﹐能度湖船諸曲。乙亥重晤﹐尙詢公子客死況﹐殆亦若輩中之有情者。雷金福﹐字蓉仙﹐京師人﹐年十八。金樹弟子﹐癸酉時隸瑞和成部﹐日日演劇。予往觀最多﹐貌白皙而笑靨微渦﹐天然美好。或感微疾﹐剪銀葉膏﹐較含桃大﹐貼兩眉角﹐尢增丰致。甲戌花榜定作第七人﹐蓋亦以色選也。亥子屢宴其所﹐待人殊拳拳﹐顧不免徐娘之感。近己脫籍還家。舞衫歌扇﹐往事如塵﹐無復登場獻技矣。王主人桂官﹐字楞仙﹐京師人﹐年十八。出聞徳﹐善演武生劇﹐名久噪。蓋其結束登場﹐羣以香孩兒目之。近病重聽﹐其同堂兄桂林貌白皙﹐嘗演《斷橋》諸劇﹐亦有名。近淪落不可問﹐又寶善陳荔衫﹐亦以武劇名﹐近病歿。劉喜兒﹐字稚薌﹐京師人﹐年十七。保安弟子。貌丰潤﹐雙瞳剪水﹐一顧撩人﹐幾與孟如秋相伯仲。設粉黛登場﹐必有狂惑失志者。善演《醉寫》諸劇。又綺春弟子秦鳳寶﹐字艷仙﹐貌最丰。時以小和尙呼之。工度曲﹐亦演生劇﹐名出劉上。乙亥秋病歿。張菊秋﹐字憶仙﹐本名椿﹐廣西人﹐年十七。蘊華弟子。少喜憨跳﹐近善歌﹐其弟賈蕙秋姿首過之﹐演《賣藝》諸劇﹐其武技有足多者。張敬福﹐字紫仙﹐郭敬喜﹐字韻梅。俱京師人﹐年十七。敬善弟子。張歌喉較勝﹐與人言溫婉可聽。郭工琵琶﹐爲近時陳桐仙之亞。有眞性情﹐每語及同輩淪落者﹐輒泫然泣下。餘錢張顧有時名﹐底用區區月旦評。爲惜凡葩易搖落﹐拾將殘沈續羣英。十二月立春後二刻蜀西樵也志於滸灣榷局●中篇◎詠花諸堂聯貼﹐佳者殊鮮﹐必大雅而穩切﹐斯足尙耳。錄愜心作如左鄙作﹐亦附焉。素香雲「素心何如天上月﹐香意不減春前花。」福云云「神仙家世傳梅福﹐京雒才名愧陸云。」﹝云爲梅主人弟子﹞露香雲「前身曾飲百花露﹐小坐能畱三日香。」﹝蓮溪生贈﹞予重入都贈之云「南國慣生紅豆子﹐西山多種白櫻桃。」如秋云「如花解語﹐秋水爲神。」予云「如是我聞聊復爾﹐秋來客感甚於卿。」遇順桐仙云「焦桐入聽﹐有仙則名。」聲振桐仙云「桐云拂翠迎幺鳳﹐仙露溥花護曉鶯。」﹝蜀靑山人贈﹞余將出都﹐贈之云「桐院月明秋扌厭笛﹐仙山風結客回帆。」芙秋云「芙蓉如面柳如眉﹐秋水爲神玉爲骨。」芙名玉福予云「難得玉容如處子﹐可分福命到書生。」福兒云「淸福誰堪風月主﹐是兒生有雪霜姿。」﹝隴西君贈﹞云卿云「云和雅奏原空俗﹐卿子英姿合冠軍。」﹝湘舟撰晏丞贈﹞蓉仙予云「蕊榜新開﹐芙蓉鏡下及第﹔云敖疊奏﹐神仙隊裏逢君。」倩儂予云「曼倩詼諧詞絕妙﹐吳儂煙水气都消。」蕊仙予云「蕊榜會看新及第﹐仙人聞說舊吹笙。」諸郎壁上扇頭詩詞﹐頗有可觀﹐惜未多爲鈔記。如霞芬扇頭之「未應小坐香三日﹐眞覺無言動四筵」﹐露香扇頭之「容易蹉跎聯袂後﹐最難消遣送鉤時」﹐均忘全首﹐玆錄其尙堪追憶者。梅主人處有長沙李君﹝壽容﹞《墨蘭並題》句云「蘭夢低徊感夙因﹐爲君援筆寫丰神。春風山下蘼蕪路﹐一笑相逢是舊人。」江漁子爲眉卿題畫六絕句﹐錄四云「層嵐潑翠水扌它藍﹐春影蓬蓬曉潤含。橋上赤闌花上霧﹐天涯三月夢江南。」「好山如髻柳如眉﹐絳樹雙聲酒一卮。天也柰何應補石﹐花𨿽頃刻莫沾泥。」「花潭千尺去來波﹐煙雨江幹落絮多。雙槳渡將根葉去﹐愛河流盡是香河。」「西陵松下舊同車﹐搦搦風前小樹花。彷佛櫻桃斜畔路﹐重沿春水覓胡麻。」髙陽酒徒出都後﹐懷諸郎絕句錄尢云「俗世而今無賞音﹐幾人眞个解琴心。靑衫贏得多情淚﹐翻覺琵琶怨恨深。」﹝遇順桐仙﹞「盈盈十四妙年華﹐一縷春煙隔絳紗。如此嬌憨誰得似﹖前身合是女兒花。」﹝霞芬﹞「个依生小解溫存﹐曾爲將離勸玉尊。別樣風流天付與﹐眉梢眼角總銷魂。」﹝如秋﹞「流鶯淸脆囀珠喉﹐若个嬌憨未解愁。贏得尊前一凝注﹐盈盈秋水剪雙眸。」﹝麗琴﹞「衣香新麝蘭膏﹐酒綠燈紅興自豪。縱爲東風開笑口﹐也應珍重白櫻桃。」﹝儷云﹞「一笑嫣然勸玉觴﹐須臾舉座客如狂。銷魂豈竟能眞个﹐不信溫柔別有鄕。」﹝朵仙﹞「人生能得幾良儔﹐別後相思未肯休。欲把梅花描小影﹐一般傲骨有風流。」﹝露香﹞「底事憐卿轉負卿﹐夙緣豈竟有三生。櫻桃館裏花多少﹐一樣春風忒薄情。」﹝芙秋﹞「呢喃小語隔窗紗﹐掌上輕盈未足誇。可惜畫堂雙燕子﹐只飛雙影入王家。」﹝燕芬燕芳﹞「多情如此太纏綿﹐淚濕靑衫我亦憐。卻羨周郎時顧曲﹐醇醪一醉卽神仙。」﹝聲振桐仙﹞「揮手天涯感不禁﹐如卿傲骨少知音。只緣一曲離亭宴﹐牽惹相思直到今。」﹝荔衫﹞「徵驂將發且句畱﹐手拂絲桐四座秋。漫向桂堂調彩鳳﹐有人背燭替花愁。」此遁園花隱送曹邱生出都四絕句之一﹐蓋有所指﹐鐘子安寄都門諸友之一云「回首歡場樂事違﹐翻疑昨是嘆今非。酒痕瀉碧畱花醉﹐波影流黃帶月歸。秋老孤鴻嗟獨去﹐春來雙燕傍誰飛﹖爲言沈約多情甚﹐瘦減腰肢尺二圍。」春來句﹐指杏春﹑燕芬﹑燕香也。髙陽酒徒《題露郎淡墨風蘭》云「夜月沈沈更漏永﹐仙人醉臥蓬萊境。撲鼻忽聞空谷香﹐當頭望見娥影。娥舊住廣寒宮﹐天上何年謫軟紅﹖手拍紫雲歌一曲﹐滿衣香惹桂花風。」「風流旖旎眞無兩﹐記得前身金粟相。蕓管傳來秋水神﹐花名書上春明榜。」「春明榜出長安城﹐走馬看花劇有情。聞說族亭曾畫壁﹐相傳緱嶺愛吹笙。」「吹笙騎鶴趁淸景﹐天涯聚首飄萍梗。情天未證維摩禪﹐仙風敢詡旌陽井。」「翻憐曲罷顧周郎﹐一笑相逢酒綠場。曾惠好風畱畫扇﹐恰憐淸露被微香。」「香國瓊姿誰第一﹐天挺芳蘭誇秀質。豪量吞殘李白杯﹐彩箋艷過徐陵筆。」「蘭兮蘭兮謝繁華﹐梨園無此好奇花。自昔詩標君子格﹐只今春在美人家。」「美人遲暮尋常耳﹐難得餘芳常竟體。隋苑能爭秋菊名﹐楚詞合共申椒美。」「吁嗟乎艷夭姿斗靚妝﹐國香如此合稱王。櫻桃館裏花千樹﹐輸與秋風桂子芳。」遁園花隱前題云「燕艸淒淒冷碧絲﹐素心從古賞心遲。臨風寫就離披態﹐愁絕香郎運腕時。」「如此幽姿未出塵﹐國香無主嘆沈淪。勸渠攺畫桃枝艷﹐應許飛花上錦茵。」「明童墨迹寓公畱﹐天壤王郎慣種愁。漫向芳魂歌楚些﹐護花不力此生休。」「紉芳我亦悵前因﹐楚澤迢遙莫問津。欲與同心契蘭臭﹐展圖何處覓佳人﹖」夢餘倦客前題云「旖旎臨風逞淡妝﹐自將淸夢托瀟湘。笑他桃李誇艷﹐誰向花叢號國香。」「漫將空谷嘆沈淪﹐荊棘叢中遠俗塵。領取孤芳惟自賞﹐多應寫照自傳神。」且閒生前題《調寄兩同心》﹐自然幽雅﹐淡絕丰神。「寫照中銷魂眞个﹐無言處竟體淸芬。不爭似錦帳韶華﹐紫陌香塵。況是畫裏眞眞﹐別有人人。抱素心誰憐蕙質﹖傍空谷夙證蘭因。平分取一寸相思﹐一縷啼痕。」滋﹛艸﹜前題《調寄滿江紅》﹐用《聊園詞鈔》首闋韻云「道種靈芽﹐又幾茜臨風茁也。各抱幽香衿品格﹐難分髙下。獨與素心人共對﹐鉛華淨洗眞瀟灑。想冰壺濯魄﹐幾多時揮毫者。香國裏﹐春歸社﹔花叢外﹐風連野。把丰標萬種﹐一齊傾瀉。寂寞軟紅塵裏客﹐茜紗窗下杯同把。爲他年開卷﹐便相思殷勤寫。」馥森東壁有《金鏤曲》四闋云「如夢春云曉﹐徧天涯東風院宇﹐燕鶯啼覺。艸長紅心江南路﹐畱得王孫未老。正綠鬢楊枝俱裊。忽墮明珠金尊側﹐有車輪乍向腸中繞。休浪說﹐被花惱。靑袍踏徧長安道﹐最難忘分花拂柳﹐鳥衣年少。細雨殘紅飛難定﹐只有閒愁待埽﹐渾不似當年懷抱。鸚母前頭三生話﹐便相逢不分今生早。無一語﹐玉山倒。」「落絮翩翩影﹐任天風參差吹斷﹐都無憑準。翠剪銖衣神仙侶。玉袖裴回自整﹐便珍重千言難盡。願得化爲塵與土﹐且因風吹上卿斜領。勞拂拭﹐一臨鏡。笙歌艸艸人初定。剩無多銀屏畫燭﹐淚花紅凝。題徧人間芳華怨﹐彈到瑤琴弦冷﹐算宛轉畱渠應肯。門外香車須早去。怕夜深風露還淒緊﹐嘶遠騎﹐酒才醒。」「芳艸知時節﹐忒匆匆流鶯啼後﹐珍叢消歇。多少花前驚心事﹐曾與斷紅細說。巳廿載傷春傷別﹐碧海靑天迢遞夢﹐照樓臺無恙今宵月。斜漢畔﹐幾圓缺。人間寶鏡紅錦拂﹐盡畱渠團欒樣子。影兒離覓﹐紅豆江鄕相思種﹐無處尋消問息﹐又付與柔腸千結。簾外輕紅階下雨﹐早花花葉葉無顏色。春正好﹐未須折。」「沒个銷魂處﹐最迷離空庭晚照﹐無人來去。昨日棠梨今日柳﹐畱得春痕幾許﹖恁客子光陰非故﹐沈水香殘還對鏡﹐問菱花可解閒言語。雙鬢亂﹐甚心緒。芳塵婉孌雕鞍路。不分明脂憔粉悴﹐鳳城煙雨。十二欄幹添幾曲。試把回腸細數者﹐一片新愁誰訴﹖萍絮因緣還自笑﹐我知君不問君知否﹖聊扌厭笛﹐唱金鏤。」按﹕此乃麋月樓主爲素芳周郎作﹐郎卽甲戌花榜第一人﹐見爲馥云主人者也。沅浦癡漁翟家莊旅壁題《望江南》詞云「情脈脈勞燕各西東。芳艸涉江何處碧﹐櫻桃隔巷可憐紅﹐無計效秦宮。冰雪意﹐卿我兩心同。吹笛夢飛湘上月﹐散花人醉小寒風﹐春到又匆匆。」風韻頗不對﹐緣細注有「癸酉十月出都。眉卿來送」云云。眉卿時居櫻桃斜﹐予入都首識之。未免薄幸﹐故贈聯云「眉心似綰連環結﹐卿我應修福慧緣。」讀此殆難爲懷。丙子詢諸眉卿﹐則作者已登兩榜矣。朱西齋爲月珊作牡丹並題《浪淘沙》云「錦幄護瓊英﹐過了淸明﹐姚黃魏紫斗傾城。誤信胭脂容易買﹐卻費調停。舊約記三生﹐試訂香盟。媧皇煉後倍瓏玲﹐幾度欲描描不得﹐五日才成。」且閒生將出都門﹐賦《長亭怨慢》本意云「看多少鳳城春色。一醉醒來﹐又成分折。酒裏猜枚﹐鏡中窺影﹐更何日斷腸無那﹖生怕聽宵來笛﹐笛縱有情時﹐也只解聲聲淒側。安得買金鈴十萬﹐省卻落花狼籍。櫻桃樹下別離後﹐問誰憐惜﹖算此去一縷相思﹐亙千里長空寒碧。嘆同是天涯﹐衫上啼痕紅濕。」其兄髙陽酒徒途中賦寄《百字令》云「碧天空闊。似一行飛雁﹐無端分折。握手臨歧才數語﹐偏又徵車催發。捲地驚沙﹐參天枯樹﹐紅透霜林葉。君應輸我﹐萬山看徧殘雪。最是小鳥依人﹐雛鶯解語也惜尊前別。償盡相思無限債﹐更向阿誰分說﹖酒綠猜枚﹐燈紅度曲﹐風味全消歇。」者般離恨都從情字流出。《看花曲》本意云「一瞬﹐把歌揚往事﹐都成離恨。斷腸幾時了得﹖索紅友﹐相邀靑天重問。思量此樂﹐除卻五千年不分。今夜裏無限相思淚﹐和蠟燭﹐總灰燼。淒絕夢魂難寄頓﹐半只爲舊家輕俊。惆悵黏花系月﹐渺渺關山﹐東風無信。燕臺那邊﹐歷亂愁絲沒理論﹐算王昌便爲情死﹐也合和花殉。」桃源客贈蓉仙聯帖云「鄕夢惹蓉城﹐趁帽影鞭絲﹐萬里壯懷來日下。秋心托仙子﹐看花團錦族﹐一年遊興寄天涯。」酒閒援筆立成﹐不愧才人吐屬。客寓都門日久﹐屢散千金﹐癸酉晤於靑城主所﹐人極溫雅﹐惟花天酒地中﹐不免次公狂耳。某郎呼爲醉劉﹐予作歌贈之云「伯倫一去二千哉﹐醉鄕之春今尙在。攫金莫笑劉又愚﹐幾回酒渴思吞海。君家豈其苗裔耶﹐十年看徧長安花。有時乘興忽大叫﹐靑天白日餐流霞。醉來每被靑樓笑﹐得遇王郎作同調。燕臺楊柳無新枝﹐惟有櫻桃花絕妙。勸君更盡酒一尊﹐隨我闖入羣芳園。金鈴萬个護不得﹐芙蓉一朵風中翻。置酒中庭爲花惜﹐只恐秋容變成白。春云出岫來﹐淸歌便布瑤臺席。夷甫有癖不言錢﹐次公之狂毋乃顚。佳人親口贈名字﹐醉劉乃以先生傳。吁嗟乎﹗男兒三十不稱意﹐久住都門甚矣憊。牀頭散盡千黃金﹐到口只期謀一醉。醉中又踏天臺山﹐桃花洞系拂衣還。我亦靑袍苦塵漬﹐天香枉向蟾宮攀。曲生風味聊復爾﹐孝廉船上香盈底。破饔知誰作主人﹐飲追也合稱名士。人生何者能無愁﹐呼奴爲我營糟邱。君不見滿天風月正無價﹐如此淸涼有醉劉。」舊爲露郎贊云「身材秀削﹐語音淸脆﹐落落大方﹐一笑生媚﹐更可人憐﹐盈盈欲淚。微嫌不足﹐任性負气。」南昌君見之笑曰「其不足處正佳。」予首肯者再﹐朱眉君舍人詩云「慶郎嬌小太憨生﹐花裏櫻桃換女貞。授色尙能存古意﹐賞音誰與賦閒情。客愁黯淡期同調﹐卿輩流連莫殉名。大願有船應共載﹐笑憑佛缽保良嬰。」與予情事差合。癸酉出都﹐賦別某郎云「爲底情深爲底癡﹐櫻桃花下立多時。明知不是春風主﹐偏學流鶯占一枝。」「杜牧休辭薄幸名﹐酒和淚點滴盈盈。朱衣不管靑衫濕﹐斷送西州太瘦生。」「撲朔迷離太不堪﹐愛他情性最嬌憨。學書教仿平原格﹐特地撩人共手談。」「淸脆歌喉一串珠﹐亭亭瘦影怯人扶。下場粉黛渾拋卻﹐贏得雙眉別樣粗。」「怕人煩惱愛人憐﹐一笑回身恰並肩。親把碧璃杯贈取﹐醉舒纖腕叫張拳。」「畫梁吹過少男風﹐乳燕含嬌語最工。情急偏生無一語﹐只將淸淚點雙瞳。」「任是無情未忍休﹐本來生小不知愁。太湖煙水柯月﹐別有離人一段秋﹝謂錢如樹勛﹞。」「敝車羸馬別車華﹐從此天涯更有涯。欲折斷腸花慚悔﹐慈云一笑手拈花。」迫感前事云「見時歡笑語喁喁﹐忍再當筵唱惱儂。生受玉缸纖手遞﹐芳醪畱不住萍蹤。」「記占重陽一日先﹐偶乘風雨話纏綿。怕聽失意將離別﹐淚點羅襟絕可憐。」「兩約天街放榜時﹐過聽帖報莫來遲。明知好事無憑準﹐耳語相商苦太癡。」「陶然亭子祀文昌﹐簽兆都含桂蕊香。虔炷旃檀祈一紙﹐可堪天壤有王郎。」「教書名字趁宵分﹐眞假從人問轉殷。一落孫山動凡想﹐仙才都讓沈休文。」「愁裏聞歌沒柰何﹐非關塵海有風波。些時歡笑些時惱﹐累煞纖眉鎖處多。」「分將蜀錦作纏頭﹐硯篋楹聯取次畱。只是科名聽不得﹐怪他偏索狀元籌。」「道我多時見太非﹐何曾相愛便相違。生生軟語難禁受﹐酒盡天寒怕典衣。」「柔情密意已全諳﹐難作空花鏡裏含。怪得前宵分橄欖﹐嘗將苦味好回甘。」仲冬六日﹐置酒某堂話別。後二日夜﹐靑城主復餞於此。車中感賦云「雙趺踏篇玉塵沙﹐除卻櫻桃不是花。日暮寒天江水遠﹐斷無遊子尙天涯。」「勸我遲畱意最長﹐會逢恩詔出明光。蟾宮不織登科記﹐枉說城西制錦坊。」「丹砂無術點黃金﹐剩有蕭郎一片心。置酒要煩歌折柳﹐無端鴆鳥集前林。」「教裁蜀錦換纏頭﹐教覓西汪碧玉甌。教制蠻к護纖體﹐笑渠原不是蓮鉤。」「約我閒房話別離﹐送行應有斷腸時。四牌樓裏新居遠﹐只是搖頭不遣知。」「才離一日勝三秋﹐賴有良朋舉酒籌。情到極時翻淡漠﹐更無餘意彊遮畱。」「硬說相拋各一天﹐自家情事自家憐。師門何計能離卻﹐翻向黃姑乞聘錢。」「埋怨多般未肯言﹐知從何地解煩冤。癡心苦把離愁說﹐才得雙瞳惹淚痕。」「一面緣成百面緣﹐記渠私語倍愁牽。京華彊別休回首﹐車馬何時賦北旋。」再憶云「帖報驚傳第一聲﹐喜聞同姓急聞名。怪來說是陽平客﹐鄕裏空煩記得淸。」「艷福從知釀禍胎﹐非關奴輩利吾財。偶因小隙眞成惱﹐親受牽裾屈膝來。」「靜愛蛄蛄宛轉鳴﹐花壺纖手笑相擎。教藏懷袖休輕放﹐候暖時聞一兩聲。」「阿芙蓉染指頭香﹐火熱輕挑半段槍。淸瘦合教憐阮﹐怪人多事口先嘗。」「也知時命偶相遭﹐文字何曾若个豪。生怕酒闌愁思起﹐幾回低勸別牢騷。」「四更人倦夢無聊﹐淸脆喚聲聲也樵。一出都門三十里﹐宵來才算可憐宵。」又見江郎扇頭時云「官到廣文原太冷﹐客非騎省卻悲秋。」多情人固同此浩嘆也。翁覃溪先生有言「夫癡不過招厭﹐狂則必招忌。」若予殆癡而不狂者歟。後見賦別八絕句﹐爲惜春生登諸《申報》﹐並跋云「僕小住燕臺﹐興耽風月﹐櫻桃花好﹐買醉難辭﹐偶於某某堂上﹐見也道人畱別某郎之作﹐覺情文之斐﹐更感慨而欷﹐作者其有憂患乎﹖至作者姓氏﹐詢諸某郎﹐笑而不答﹐殆深於情歟﹗」數千里外﹐竟獲賞音﹐附書志感。《丙子出都志感》三律云「蝶浪蜂狂負好春﹐秋花合伴苦吟身。偶然忍淚談遺墨﹐才信深心出美人。文豈能工偏譽我﹐情如此重轉傷神。憐渠贈別難爲語﹐含笑從知未是眞。」「別後眞成一見難﹐怪渠生小話無端。差池燕羽驚初見﹐澑滴琴心卻再彈。己隔天涯猶想象﹐重來人海定盤桓。明知情盡愁難盡﹐忍與空花比例看。」「桐陰拂翠月空明﹐見我時縈惜別情。嬌小何曾識文字﹐纏綿端不羨科名。竟將遺墨收藏好﹐卻惹歸人感慨生。十四言中無限事﹐宵深乘醉手揮成。」偶與所善某郎忤﹐旣而悔之﹐塡《薄幸詞》制繡帕遺之云「一聲長嘆誰分遣﹐柔腸寸斷。便斷也教人憐惜﹐忍把負情儂喚。柰罡風吹下梳翎﹐天涯認作將歸雁。縱酒滿金尊﹐花飛玉笛﹐贏得淚珠偸咽。端怕煞淒涼境﹐渾不耐些時不見。怪來遲片晌﹐佯嗔忍笑﹐寒更數盡重開宴。者般畱戀﹐算鯫生薄幸﹐櫻桃錯打黃金彈。從今過犯﹐折卻相思一半。」憶昨《蝶戀花》六闋云「天半朱霞驚乍見﹐旖妮風流﹐眼角含嬌盼。問姓便將儂姓喚﹐爭禁得者般溫婉。小坐餘芬都不散。靄靄春云﹐慣逐東風轉。只惜芳名生小擅﹐宵深忍病陪歡宴。」「雅俗憐渠都得半﹐撥盡檀槽﹐又把絲桐按。彈到仙翁腸欲斷﹐臨風肯逐霓裳伴。艾艾期期聽總慣﹐喜遇知音﹐一鳳當筵喚。莫道登場歌婉轉﹐靑衫濕透紅顏ネ。」「喜是杏林春日燕﹐个甚憨癡﹐解捧云郎硯。袖底芬芳渾不辧﹐偎肩故故防人看。一笑登場妝束換﹐酒後茶余﹐卻又淸談慣。別樣聰明流到眼﹐十三年紀今剛滿。」「記得歌場剛一見﹐秀入眉峯﹐更瘦腰輕倩。儂爲情癡應趁願﹐宵深彊便持箋喚。亦有悶懷難自遣﹐誰分琴徽﹐中道弦斷。無限花飛春不管﹐重歡已是離亭宴。」「生怕秋深花事短﹐漏泄春光﹐幻作紅衿燕。削額發垂剛不掩﹐朱唇小結櫻桃半。道是蕊珠仙被譴﹐絮語呢喃﹐妒煞新鶯囀。裊娜妝成偏汝慣﹐盡呼醋醋將誰怨﹖」「玉笛悠揚聲不斷﹐順口歌成﹐愛个兒淸婉。窄袖短衣妝束慣﹐登樓忽露紅妝面。一體靈貍誰解辧﹐綺麗叢中﹐且把胡琴亂。只是從人邀拇戰﹐當筵依舊豪情見。」●下篇◎嘲花金溪朱春舫戲贈秋芙聯語云「九串空花﹐春舫依然漆黑﹔三拳潦艸﹐秋芙到處裝紅。」諧語殊堪噴飯。嘗攜諸郎遊天寧禪院﹐指佛出句云「者和尙長伸手﹐只想要錢。」某郎略解對而不對﹐爲潤色之云「那相公瞎淘神﹐不會冤斗。」聞者大噱。十三旦者﹐秦伶﹐有盛名﹐京師婦孺皆知之。同鄕某水部子甫數齡﹐善屬對﹐人舉此命對﹐卽應聲曰「六一翁﹐廬陵有知﹐得無干笑﹖」京師舊傳一律﹐中四語云「得意一聲紙片﹐傷心三字點燈籠。資格深時鈔漸短﹐年光逼處興偏濃。」寫事最入妙。又五言律云「萬古寒滲气﹐都歸黑相公。打圍宵寂寂﹐下館﹝戲館也﹞晝匆匆。飛眼無專斗﹐翻身卽軟篷。陡然條子至﹐開發又成空。」孽海中尙有如此苦惱﹗《都門雜記》有云「捐班新到快嬉遊﹐戲旦連宵鬧不休。博得黃金買歌舞﹐終歸潛夜渡蘆溝。」語𨿽粗率﹐而予目擊此等事﹐殆非一次矣。思思復思思﹐走走重走走﹐問女何所思﹐問女何處走。女亦無所思﹐女亦無處走。昨夜見紙條﹐也樵大擺酒﹐同行六七人﹐獨不與我耦。往歲客京華﹐同年多且有。亦作狹斜遊﹐舞袖大垂手。開筵孰主賓﹐雄辯傾左右。行樂未及央﹐棄予如敝帚。獨自冒雨歸﹐茫茫喪家狗。此靑城主調予作也。予《戲寄孑周》云「爲我殷勤問某郎﹐年時玉體較前長。樓邊有眼飛新斗﹐竈下何心怨老王。打扛﹝去﹞莫寬紅結束﹐上墳應著素衣裳。更饒一出查關好﹐十四嬌娃旗下妝。」某溺於珠郎﹐約偕遁﹐格於郎傅不果﹐計無所出﹐遂就縊﹐時人悲之。挽以四字﹐云「珠斗髙懸」﹐可謂雅切。京師照相館﹐近有數家﹐當以寓且園者爲最。有一紙﹐桐仙危坐鼓琴﹐萊卿佩洋表執雕扇聽之。予笑謂人曰「此當名《雅俗共賞圖》。」中書君語予曰「﹛尉﹜卿熱中有冷﹐如秋冷中有熱。」予笑曰「此何必言冷熱﹐直謂之炎涼可耳。」有自謂與某郎交厚者﹐刺刺不休﹐或厭之﹐予私爲之解曰「此君不讓古人。」怪詰其故。則應曰「子不讀明人文乎﹖所謂相公厚我厚我﹐且虛言狀者也。」彼此不禁捧腹。觀小郎與客作象棋戲﹐郎局將敗﹐予戲曰「象過河可免。」郎疑不可﹐因告之曰「他人不可﹐若則可。」客訝問故﹐曰「佛有云﹐象馬兔三獸渡河﹐卽此注腳也。」相與軒渠不已﹐而郎面有嗔色。諸郎閒有諢號﹐如霞芬之小表嫂﹐可對箏秋﹝鄭麗芳﹞之老同年。最奇者﹐人呼朵仙﹝楊桂云﹞爲山查糕。詰其故﹐則笑曰「所爲又紅又甜也。」爲之絕倒。小郎問予曰「狀元幾年一个﹖」告以故。則遲疑曰「設無其人﹐柰何﹖」因言「方今人才極盛﹐歲取之不盡。不似若輩花榜狀頭之每艱其選也。」郎甫首肯﹐一醉漢大笑﹐曰「你莫信他哄小孩子話。」或於燈紅酒綠間﹐導予以謁當道之利。笑謝曰「僕誠愚賤﹐竊謂向達官低首﹐不如向相公屈膝。」

