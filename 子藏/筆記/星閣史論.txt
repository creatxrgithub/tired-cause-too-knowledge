

星閣史論淸星閣趙靑黎著

項羽本紀書法論

思深哉史公之躋項羽於本紀也而後人反用爲譏議豈以史公之意爲伸項以絀劉哉吾謂史公實援楚以例秦耳蓋秦之以詐力並天下也天下人之所不欲予也天下人之所不欲予卽史公之所不得而予也然秦旣以詐力並天下也又天下人之所不能沒也天下人之所不能沒卽史公之所不得而沒也於是乎作秦本紀以存其有天下之實復作羽本紀以著秦所以有天下之非若曰秦始之有天下也亦西楚之自號爲霸王而已矣夫羽之不得與於正統也易知而秦之不得與於正統也難知躋羽所以閏秦也不然而果伸項以絀劉也則羽本紀紀羽足矣冠以漢之年月何爲者也冠漢之年月於羽本紀其非伸羽明矣且史公誠何愛於羽而必欲進之亦豈不知劉氏之當尊而獨難於羽而一退之哉第以羽可退而秦必不可退秦必不可退而徒退羽以爲尊劉氏地吾恐溯帝系者固且數自唐虞而三代而秦而漢則是以恣雎無忌之秦上同於積功累仁之業而順天應人以誅無道者且夷而與無道者相爲揖讓周旋其際可乎哉夫是以斷然躋項羽於本紀而無疑也然則本紀之名其可假乎當章邯圍趙時諸侯環救畏秦彊莫敢先發非羽則趙之亡可立待趙亡則諸侯必瓦解諸侯瓦解則秦之將吏將復爲秦守髙祖其能安驅無阻從河北以入武關乎夫斬蘇角虜王離降章邯諸侯懾伏入關髙祖恐謝天下全勢固已在羽矣比且宰割天下分王諸侯羽之烈豈在秦下哉且羽本紀首書秦二世元年爲陳涉始事也中去漢之元年凡三載余無年月史公作月表世以爲補其闕耳嗚呼月表而曰秦楚之際髙祖紀贊而論三代之治謂若循環意蓋深遠矣哉

治不復三代論

論者以封建井田之不復歸咎於漢文帝此亦責備賢者意也而其實不然是在髙祖不惟髙祖抑在畱侯想秦之始變阡陌也必以增田之說愚民而民果見其田之以變阡陌增也遂趍令恐後耳使髙祖當入關時進秦父老告以阡陌之害歆以溝洫之利而民方惴惴於求生之莫必而入關者不獨奠其生也且復從而利導之其誰不樂從者至文帝非其時矣民之業於田也長子孫矣一旦取其田而井之未見溝洫之利早受失田之害其毋乃以搖民心而召亂矣乎民見近不見遠我以爲古也因之民以爲變而駭之矣是故國家當守成而議創制難庸主無論矣卽大有爲之君慨然更始而老成持重之臣往往稱述宗祖以力爭於廟堂而其時之民亦復恣其怨咨則勢不得不退而自息其不當以封建井田歸咎文帝也明甚惜乎髙祖起自亭長未嘗學問其言曰乃公以馬上得之安用詩書詩書之不用而封建井田云乎哉顧髙祖帷幄畱侯運籌誠講明其制以進之度無不聽然而畱侯且沮食其謀銷六國印夫封建與井田相表裏先儒論之甚詳而世之人且相與善其銷印至引石勒言証之成敗利鈍橫梗胸中吾惡知夫鑄印之必敗乃公事耶吾固知夫銷印之必無由以復井田矣故曰不惟髙祖抑在畱侯獨文帝以謙恭美質惟淸淨是主有可議制之賈生不用出傅長沙坐使叔孫通以區區綿蕞上揜三代禮樂而秦制之不盡艸也悲夫

畱侯論

畱侯功在漢室而其學術之害遂中於人心而莫可救止蓋天不能有陽無陰地不能有剛無柔人事卽不能有成無敗有利無鈍聖人一斷於是非可否董仲舒曰正其誼不謀其利明其道不計其功諸葛武侯曰成敗利鈍非臣之明所能逆覩而畱侯者必欲其成必欲其利曰吾安能置吾身於敗且鈍而勿卹身敗且鈍矣而所執爲是爲可者不適以自厲乎哉於是權事勢揣人情擇一有成無敗有利無鈍之地以自處所處旣定而智者不能以聰明亂其謀勇者不能以彊力奪其守冥然頑然日以其敗且鈍者予人而忍而予之敵忍而予之友至忍而予之君父嗟乎天下固有其學術之害忍予君父以敗且鈍焉如是哉設令以之予君父而君父不受以之予友而友不受以之予敵而敵亦並不受則其術窮而身與名俱裂又烏足以害天下後世之人心畱侯者不予則已若其如是以予之人卽如是其受之不惟其敵受之也其友受之其君與父莫不受之而乃以全乎其有成無敗有利無鈍亙今古而獨得之一人復誰知其學術之爲大非爲大不可爲大有害而莫可救東坡謂畱侯不能忍圮上老人教之忍夫不忍而敗忍則成不忍而鈍忍則利是固以其忍爲得計知博浪椎之爲荊軻聶政不知漢室佐之非伊尹太公而充其類且至於無父無君而聖人之道息或曰畱侯忍耳忍小忿耳何至如子言嗟乎畱侯之忍於其敵也無論矣其於淮陰友也當其請王而髙祖怒誠不可明言迨夫僞遊雲夢可因事白也不則置宴宮中可奮身救也畱侯若以爲如是我將受其鈍我將受其敗而於是乎忍之識者且援是以斷畱侯爲漢非爲韓嗚呼愛人者及其屋上之烏而顧忍於其王孫豈得謂斯論過哉太公髙祖父也當楚之置於鼎上意不過爲罷兵耳竊負而逃遵海濱而處猶且樂以終身兵何遂不可暫罷而教髙祖以忍其父父猶君也則使易而以處畱侯其忍於髙祖也固不待教矣分我杯羹何忍出諸其口而人且以爲不如是則太公必烹不知籍固婦人之仁者甘言請和迎太公以歸度楚無異說觀夫宴鴻門而亞父示之玦三卒不忍寧於太公而獨忍諸恐觸怒於匹夫之勇轉至烹耳畱侯權之矣不烹我固坐收其成與利烹而以激吾將士則敗與鈍仍在楚其能爲太公任不烹哉太公之不烹幸也徒羨其幸成而竟忘其言之爲不忍出也者忘乎其不忍出而其出也忍矣亂臣賊子之接迹於天下忍耳故曰是可忍孰不可忍嗟乎決策不可不百戰百勝居心斷不容自利自私自利自私惟婦人女子擇以自處狀貌若婦人女子史公之意微而聖人之道孰是昌言以救之者

灌嬰論

呂后崩產祿擅兵劉氏殆哉岌岌乎然卒賴以安者非平勃乃灌嬰也假命灌嬰而爲呂氏則以禁中素練之軍禦諸侯烏合之眾可一戰破之卽不然而堅守滎陽老諸侯之師於城下𨿽百平勃其能消呂氏之姦心弭其變亂哉且平勃何爲者也不過使人刼酈商焉已耳劫之而商之從與否未可必也商從矣而呂氏之受其紿與否又未可必也賈壽來具以齊楚合從告產平陽侯聞而馳語丞相太尉太尉勃乃敢馳往北軍僅而得入方且以左右袒卜人心復不敢訟言誅之也方且授事於朱虛而至日晡此其瞻顧抑甚矣是以後之論者皆曰幸也軍之左袒也幸也呂氏之無知而受其紿也然軍不左袒呂不受紿劉氏其遂終殆乎非也其時嬰已與齊楚合而滎陽之兵屯數十萬滎陽關中襟喉也逐獸者張其网矣挺而走險不得脫焉絡馬首穿牛鼻𨿽有蹏觸其能肆其毒耶故呂嬃亦旣怒之矣產祿非不悟也所依違者冀得垂憐以丐餘生而平勃乃藉手告成功焉彼前之請將三呂而居南北軍者誰乎請諸出入宮而居中用事者誰乎何惴惴焉止爲免禍計也及其後而相與陰謀亦復以吾屬無類爲辭此其心大槪可知絳侯所謂功臣非社稷臣豈得謂袁絲之言過哉史稱灌嬰至滎陽乃謀曰諸呂欲危劉氏而自立我破齊還報此益呂氏之資以視瞻顧若平勃果何如也君子讀之以爲其書蓋微而辧

先帝不取荊州論

荊州四達之區用武之國論者謂先帝宜早取以圖中原不宜展轉坐失濱於危殆厥後魯肅索地呂蒙襲城俱借爲口實嗚呼此特計其理或然耳余嘗爲之推其時勢有不可以遽取者方帝寄居新野其不爲操所翦亦僅矣魏書稱表病篤托國且云卿便攝荊州松之已斷爲不然之言就令果然而表多內嬖私其幼子出以荊州讓者入焉而心變矣土地之大人民之眾不可以一時虛言遂入而據之先帝固宜以辭也設表當日號於國中置先帝臣民之上猶必推之三授之三至辭之無可辭而後受之不然其何由而受之且恩澤未施眾心未附窮而歸人不逾時而入其宮踐其位不愈以滋姦雄之口而肆其悍焉攘臂之爭哉先帝謂表曰久未騎射髀裏肉生是先帝亦心切而姑以窺表也表聞之不悅則表之言攝未可謂信也其嬖臣蒯越蔡瑁輩卽欲因會取帝則眾心信未附也然則表存時其不可以取荊州也明甚表卒蔡瑁爲姦立其妹之子琮未幾悉以荊州降橾夫新野之兵不過數千卽欲於立琮之日興問罪之師瑁不能戰豈不能守且瑁素通操者也不難出一介使以達其請而堅城之下救兵四至進無所乘退無所歸不數月而爲俘虜矣齊人有言曰𨿽有鎡基不如待時𨿽有智慧不如乘勢韓子曰其得水上下於天不難其不得水獱獺笑之者八九先帝之謂也至若權之索地襲城則又有說蓋權之勢足以取荊州𨿽授自劉表何益苟先帝之勢足以守荊州卽借自權何害此固存乎權與先帝一時之彊弱而非關荊州之取與不取也夫荊州不得於劉表未死之前而得於孫權已取之後不失於益州未定綿竹阻險之日而失於漢中大捷威震襄陽之時時爲之也勢爲之也時與勢抑又有天焉未可遽議其不取也嗟乎如使先帝當日大敗吳人反荊州爲故物豈非事所甚快而竟不能也謂之何哉謂之何哉

蜀漢後帝論

嗚呼亡國之君若蜀漢後帝可不謂中材之主哉惜武侯先卒耳武侯不卒必不失國司馬昭顧以不思蜀之言遂曰武侯且不可與圖存其信然耶人君之善在任相繼世之美惟法祖後帝當日終武侯無掣其肘者疾篤薦蔣琬等俱見擢用豈非生盡其才歿遵其訓者與祖宗之天下傳之子孫其時老臣受顧命之重藏太府之盟不轉盼卽背之者往往而然武侯𨿽聖分則臣也東西南北惟所命耳卒乃拱手以靜聽其經營此固有人君之度矣且帝卽位垂四十年未聞有大失徳若吳魏主之營宮室繕園囿築臺鑿池者燕燕夜飲而醉行殺戮者田獵遊敖所過蹂躪徵發無算而疲民於奔命者故曰武侯不卒必不失國匪直不失國也吾知朝廷宮府穆然肅淸渭濱之屯兵民浹洽而其主之失徳又有以驅之咸陽隴西誰爲守者卽以智力論司馬懿差可耳師昭豈其敵哉然則後帝之不克終復漢業稱令主者武侯之先卒爲不幸也若卻慮所云𨿽欲欺三尺童子不能且以無憑之身入不可知之域而時露其畱戀慨嘆之情危道也我方失國人甚疑我幸且輕我惟乘其輕心而用之則疑去而身得安故不思蜀之言亦聊以應昭也或曰令後帝求賢之切若昭烈於武侯意必有武侯其人者出卽不然而擯斥祇皓亦可無傷國本至不幸而背城借一身殉社稷尙足告無罪於列祖然此皆上智之主優爲之而非後帝所及也後帝者中材之主也若謂武侯且不可與圖存彼直以武侯爲何如人耶

武侯論

渭南之屯雜布耕戰不相驚犯此卽古者寓兵於農地水所爲師也井田法廢多由徵調不則召募而已兵不知耕民不知戰展轉運戍疲於道路嗚呼其亦坐自困也已然而誇富彊稽版籍則曰吾徵吾民而張吾三軍耳蓋自春秋以來惟管子內政差近古其它如晉之州兵魯之邱甲無不殘民以逞者曹操新定冀州按籍謂可得三十萬眾此曷怪焉孫權隸其民以賞有功又其甚者矣乃後之巧行其說者且援周官以爲證夫周官所記上地家七人可任也者家三人中地家六人可任也者二家五人下地家萬人可任也者家二人言力作任職之民耳豈徵調爲荷戈執殳之士耶其曰家者合男女計之也男女各半虛其一爲之主故曰可任者幾人幾人也傳稱蜀戶二十八萬口九十四萬武侯兵止十二萬猶不忍盡川也三分更下然應變非長之譏實由是起王者之行師也不務爲其必勝惟務爲其不可敗大索戶口驅之疆場一有挫衂何以善後武侯惟務爲其不可敗而陳壽譏之適見其惑而已矣余少時嘗奇延計惜武侯不用今而知武侯之不用延計宜也無論涉險致遠𨿽可卒達就令咸陽以西垂手可得而驍悍如延能保無邪心乎就令無邪心而魏軍四集蜀道未通新附之眾不無騷動君子觀鍾鄧而嘆戰勝後之安輯爲倍難也以彼易此必有能辧者焉屯於渭南曠日相持殊類迂闊而業惟可大則可久伏至險於至順藏不測於至靜旣以伏魏人之背而拔其根本復不以虛聲扇惑吳人謹愼者之規略蓋如此羊陸輩小師其意猶足以靖其封疆況以武侯之誠信素結民心而又親見其師旅之藹藹若家人父子也簞食壺漿有不爭迎恐後者乎大功未奏將星遽隕漢之不幸也三代井田之法坐是不復昔人有言車戰廢而民不得保其生可勝嘆哉

費禕論

蜀漢之亡亡於費禕黃皓烏足責哉皓不過小有巧慧便給善伺人主意旨非有大姦大慝若莽操並非有深根固黨若東漢十常侍之難卒除也終允之世皓位止黃門丞則皓非不可制亦明矣允卒驟擢爲中常侍其時任大將軍錄尙書事者非禕乎以陳祗代允爲侍中者非禕乎傳稱祗與皓相表裏皓始預政皓固不遽預政也禕以祗爲賢越次用之皓乃得張其羽翼以肆行其志而帝之追怨允者日深是允能以嚴憚制帝欲於將萌而禕徒以材幹事主豈大臣之本計哉故來敏嘗稱之矣孫權嘗器之矣允父和嘗決之而允亦自嘆爲才之不及相遠也嗟乎此禕之所以貽蜀於亡而卒以自隕其身乎延熹十六年書曰盜殺大將軍費禕具官蓋深譏之譏其防衛不密也抑其誨盜實甚當吳人辧難蜂至何遽不能鎭之以靜折之以片言而顧爭不屈於禦人之口然猶曰國命攸關不得不爾至其先上鹿車意气自豪是傳所譏舉趾髙而心不固者也彼羽檄交馳與客對戲無倦色又其甚焉者矣鉏麑之刺盾也見其秉燭整朝衣冠而坐乃觸槐死盜亦有人心哉故大臣之立朝也必內正其身有不苟之言笑而後上格其君旁爭其寮寀以下制夫宵小申屠嘉召責鄧通通叩首涕泣謝罪漢武帝倨待大將軍而汲黯不冠則不敢見蓋其素所積漸然也武侯曰先帝知臣謹愼故托臣以大事而其兢兢於宮中府中者尢至禕不知以謹愼持其躬因不知以嚴憚事其主其視黃皓直易與也而抑知盜之視之亦易與乎身殞而蜀以覆滅其誰貽伊戚也與或曰蜀亡距禕歿幾十年何不貴黷武之維而專責禕卽維嘗並禕錄尙書事矣獨不宜於制皓乎然維錄尙書在皓預政之後皓之預政適當禕秉國之時火之燎原也必於始然撲之水決其防從而壅焉必無及矣枝附葉連蔓艸其猶難圖哉且維非禕匹也從魏新至未厭人心禕少長於蜀左右於帝者久與允俱爲太子舍人遷庶子允能制皓而禕不能禕亦何辭之有若夫義關討賊非同黷武卽小有損譬則手足差跌之疾耳吾未見腹心無恙而遽絕其命者也允之嚴憚利在腹心而禕之輕肆中於膏肓患固有伏於數十年之前者以患之旣見而從而責蠱惑君心之黃皓嗚呼責黃皓愈不能爲禕也恕矣

漢王允唐五王合論

漢王允以窮治羣盜而敗唐五王又以不誅武三思而敗易曰有嘉折首獲匪其醜言威震而刑不濫也允之敗宜也然何以爲唐五王解乎書曰樹徳務滋除惡務本言去惡則務絕其根本也五王之敗宜也然惡知五王之不窮詰武氏者之非卽鑑於王允乎鑑前車而徇其迹與師心自用者等醫之治疾也疾在表者淸其肌以散之固其本以禦之誤投下劑則死若表之旣失邪入於內矣用參苓而不敢攻則邪愈深入一發而遂至於不可支允之羣盜疾在表者也而窮治之與下劑何異五王之武三思邪在內者也棄而不誅其終不可支何怪焉且禍每中於所恃而患多伏於所忽王允以大憝已除可恃無恐而不虞羣盜之敢於內向其敗易知五王以唐祚已復君位已正優遊以導其和而小人可不盡去世且有舉陰陽之不相無謂宜開以自新者甚或執激變之說以昌言於眾而自來君子之敗適足實之則五王覆轍將浸尋於天下後世而焉所終極故朱子於夬之彖傳不禁憤然曰觀剛長乃終一言聖人豈不欲小人之盡去耶三思之禍無論已賈誼曰習與正人居不能毋正習與不正人居不能毋不正性與習移卽明主猶且受其蠱惑獨中宗也哉是故去君側之小人不可不盡而敵國外患𨿽緩追逸賊焉可也

唐論

唐藩鎭得古封建遺意而謂其亡在此非也亡唐者宦豎耳宦豎始著於髙力士漸盛於楊思勗肅宗後禍遂有不可勝言者一觀軍容敗九節度矣一關中小兒遷上皇挾太子弒張后矣而漸且交張利口忠義寒心而漸且疊掌北軍南牙拱手猶曰假虎威也顧乃敢行上弒密專廢立𨿽憲武之英主不免庸庸者變起甘露幽於少陽習爲故常至訟言門生天子不又其甚焉者乎故姚南仲上言曰如盈珍輩不可勝數𨿽羊祜杜預復生亦不能爲治嗟乎終唐世二十君而爲其所立者九所廢者二所弒者三尙忍言哉惟昭之弒哀之立由逆藩然召全忠者誰微韓全誨之逼崔胤度不出此大抵藩鎭非盡忠良而未若宦豎之全不畏名義故祿山之亂平自朔方如陜之禍非藩鎭也徳宗如奉天奔梁州固藩鎭而破朱泚滅懷光亦藩鎭黃巢亂民茂貞犯闕而誅討奠安奉迎車駕者又皆藩鎭也參而考之得且過半夫李晟渾瑊馬燧李克用之功烈矣而韓滉轉銄以饋軍王鐸墨敕以召克用鄭畋傳檄天下王處存率先入援乃能奏績他如設宴受代有若賈眈發兵襲靈武有若楊志烈雄鎭山東破滔討悅有若李抱眞當得李納陰事有若劉元佐四請除代不欲子孫染污俗有若張茂昭表請太子監國有若韋臯卻韓宏美婦人有若李光顏雪夜擒元濟有若李愬奉代而斬悍將有若王承元重宰相以尊朝廷有若柳公綽不以式微渝節委輸不絕有若趙匡凝兄弟而田氏父子忠順受禍其尢可悲者矣藩鎭亦何負於朝廷卽跋扈如王武俊一說而合攻滔彊悍如田季安一說而不救趙正已獻三十萬錢以賞將士田悅納幣三萬匹以付度支而各爲之漸服亦視朝廷所處置爲何如而誠如烏重胤所奏則坐收藩鎭之利而有餘且藩鎭之逆亦宦豎釀成之也使代宗不遺馬承倩則李寶臣不致玩寇使徳宗不聽宋朝鳳則李納不致合悅且使徳宗早貶白志貞等則懷光必不反代宗能誅魚朝恩程元振則雍王之副自屬汾陽可不用僕固懷恩不用懷恩卽不奏畱嵩等分師以失河北嗟乎忠貞如汾陽其它無論觀夫絳州軍亂奉命往鎭不以王元振之私己也收而並其黨皆伏誅辛云京聞之亦按誅其殺鄧景山者而河東莫不奉法寧於區區河北有不咄嗟立辦者則朝恩元振之沮爲大可恨也況懷恩奏言以來瑱之死深畏中官讒口卽其叛又豈本心耶然則藩鎭之逆實由中官而藩鎭不失爲良法微獨其賢者也眾悍交立必環顧而各自戢劉從諫之奏並使中官斂迹彼朱逆之肆行凶惡固克用新喪莊宗始立亦茂貞屢敗難與爭鋒故耳不然何三代有道之長而太宗欲分封功臣創業之主識慮自遠且同一徳裕而權能行於三鎭之效順才莫制其專立之密謀則唐不亡於潘鎭而亡於宦豎也益信

徐績論

甚哉天之明且允也有不終屈抑之才有不可幸邀之名而必無不敗壞能飾僞以藏身之惡吾於唐之徐績知之當其侍翟讓飲以出走也門者斫之傷頸卒不死及其佐命唐室勛成名立年已耄矣復不死髙宗立武氏爲後成於績之一言而其罪遂莫可逭而其惡乃終不可掩是故人之能以善名一世者其潛徳之幽光必不可閟也而以惡流後世者亦其從逆之眞精不容終沒也嗚呼周公流言王莽謙恭昔人所嘆而績獨以一身歷其變不死於李密門者之手不死於太宗在位之年豈非天哉𨿽然天何心天因其材耳是以君子懲忿窒欲損之又損必不使一毫之惡得畱於隱微以質對乎上帝

宋論上

何代無姦獨宋則蘗牙於開創之始至浸淫盡南北二朝無一能廓淸者呂居仁曰漢唐之小人易知宋朝之小人難見然哉太宗失徳趙普再誤一言成之也卒以功名終晉封韓王至李昌齡宦者王繼恩輩不足道嗟乎微呂端眞宗危矣夫澶淵之戰誠孤注也然可以得梟乃偸女議和而王欽若丁謂等遂以封禪進王旦無可如何顧欽若請蠲負釋系囚矣丁謂請罷兵撫蠻寇矣謂之姦倍甚於欽若而萊公惑焉仁宗宋賢主號稱治朝而呂夷簡實爲大蠹廢郭后出富範排杜衍罷韓歐特小有才不至大壞國身歿而帝謂侍臣曰安得憂國忘身如夷簡者若其於孫沔曰元規藥石之言但恨聞此遲十年耳可不謂能受盡言與而張士遜夏竦輩又不足道至王安石之用肇自嘉佑英宗在位日淺神宗甫立卽下徵召朝野欽仰共慶新參惟吳奎力斥其謬妄韓魏公言其不可處輔弼地呂誨袖彈本而司馬公怪之唐介與爭辧禦前而帝卒專任之眾正一空第卽天命不足畏人言不足卹祖宗不足法三言而上棄天眷下失人心中斬祖澤已足亡宋而有餘割地開邊其末失也章惇蔡京其餘蘗也京首變新法其後力擠元佑立黨碑而安石且配食孔子故趙鼎言於髙宗曰今日之患始於安石成於蔡京又何有於童貫王黼之齪齪者哉嗚呼蔓艸之滋猶難圖也何況姦佞知人則哲惟當國者愼之仁宗於賞花釣魚宴旣心知其不情而非惡之何不明著訓辭貽厥後嗣而辧姦一論出自卑賤其孰從聽之而又孰從達之也耶

宋論下

宋南渡之不振罪首姦檜夫復何言然髙宗甫卽位而黃潛善汪伯彥已在左右黃汪不足責附黃汪以劾李忠定者張魏公浚也浚而無圖中原之志則可浚而有圖中原之志何不移其劾忠定者劾黃汪且何不移其薦秦檜者薦嶽忠武而其心寔忌之夫忠定之罷不關一劾劾之而忠定益孤黃汪愈張引退益決而建炎之初坐失一恢復大機然猶有可爲者曰嶽忠武在以彼用兵妙存一心不拘古法平定江淮掃淸襄漢內亂寧矣太挫金人兀朮喪气會兵而無一應下制而曰待嶽家軍降黃龍會飲非虛言也乃三字獄決又失一恢復大樅嗟乎機難得而易失一誤再誤國奚以堪𨿽其獄不由浚寔由薦檜不然檜已免矣榜其罪於朝堂矣晏惇復知憂之而志圖中原者顧乃若是且髙宗之主和豈果忍忘父兄哉特才鈍气懦恐一戰不利失所便安處耳富平之敗實滋小人以口而寒庸主之膽繼以淮西則口益滋膽益寒恢復之請固且謂諸君第徼幸於一戰我寧不徼幸於一和而便安之懷牢不可破矣夫人情莫不狃便安苟當擾攘之秋其中亦必有所懲創一懲創而主軸之機動主軸之機動而輔車之機以鼓公紹興可惜也建炎之初尢可惜史斷於浚謂其慮淺而術疎吾謂其才小而多忌故能手剪苗劉間復州邑不自知其不能禦大侮獨當一面也而固深知李忠定嶽忠武之十倍於己恐其功之不自己出也一則顯劾其私殺侍臣一則奏言其並兵耍君必不移其劾忠定者劾黃汪薦檜者薦忠武嗟乎劾黃汪則忠定不罷宗畱守不至憤而疽發背傅亮張所不至召還而安置忠武之才亦早見中原已復於建炎矣薦忠武則軍政得人戰無不克主志以奮檜無由售其姦己亦坐收知入之明而前愆可蓋豈不臣主交榮浚而志圖中原也卒無如其忌刻之私勝焉何也及夫孝宗新立頗有起色罷史浩而專任焉正當熟思前失酈瓊之叛誰爲亂階則邵李之隙豈不可解卽不可解豈不可分任分卽虞弱豈不可分遣他將以爲助忠定忠武處此必有道矣況虞允文在豈不可引以自副毋亦其忌之也乎宋於斯時尪羸已甚用戰以攻敵譬則黃硝也病者久心疑之卽百戰百勝猶懼其或敗一勝而果敗焉而和議入四州割國尙可爲哉論者從而歸咎豈得謂過若韓侘冑史彌遠賈似道輩曾黃汪之不若而又何責焉

於謙論

余讀明史至奪門復辟未嘗不太息痛恨於徐石曹張諸小人也然使儲位不易而大命有歸𨿽欲媒孽其間亦何說之有則當易儲之日爲少保者宜其力爭矣而乃獨無一言嗟乎世亦知人主莫解之惑有非口舌所得爭者哉孟子曰惟大人爲能格君心之非少保皦日之誠端有慕於是故其時以身諭者無不用其極焉而論者至謂漢畱唐鄴擅美千古夫叔侄之於父子旣有間而時異勢殊惡可等論此其爲不知少保也無容辦又或謂英宗失身沙漠天位已絕乃狡焉彊寇陵爍寢廟更得罪於祖宗不宜復立景帝有社稷功治以嫡而亂以功宜也天作君而父傳子又宜也儲位之易無足怪者存是說也是使夷齊不相讓而反其辭以相詰也以之責英宗可矣以之恕景帝則不可不可以恕景帝卽不可以解少保而吾以知少保之欲以身諭者何也景帝之欲易儲其藏之心非一日而不忍遽發者亦尙知有理義焉賜廷臣以金則固以利市也猶不遽發逮黃﹤王厷﹥疏入而大喜曰萬里外有此忠臣遂毅然直行其意以大決其防其不可以口舌爭也明甚爭之亦不過如章綸鍾同廖莊焉已矣無益於事而徒明其節豈大臣之所以自處乎且少保縱欲自明其介亦何至賜之甲第而頓首謝賜之璽書袍鐙弓劍冠帶而封識於堂歲時一謹視乃爲此拘拘哉若曰奉君之靈縱有微功於社稷實不敢圖利於身家疇昔監國伊誰是命詹詹之誠固願吾君之垂察而一動其中也若其詔予一子千戶辭曰臣欲爲子求官何必假手石亨夫臣不假手於人以官其子卽君不假手於天以私利其子此意尢彰彰矣使少保稍有自利之私以利奉景帝南宮之錮不難一丸塞而徐石之智謀兵力不狡悍於也先也其時建立之見濟已卒後宮無所育則帝疾彌畱一旦晏駕請於太后迎復沂王固已拱手還之英宗而亦可告無負於景帝古大臣不動聲色措天下於盤石者大類如斯嗟乎當其前有必欲身諭之微及其後有無容復爭之勢是以終不一言也然小人媒孽之端實由是起可勝太息矣哉

始余幼時嘗戲筆作範增論先伯築巖公﹝諱良霖﹞見而愛其俊爽爲訓之曰論古貴有特識非因人之所言而言之也子言範增之去當在弒懷王不當在殺卿子冠軍𨿽足以正東坡之非而不知已落尋常之窠臼矣因授以伯祖項羽本紀書法論俾讀之而余乃知文章家之翻空出奇不必古人當日如是而起古人於今日亦必有卽於如是而後安者而後可以論古人越數年得隨侍讀書於城南古香齋中時將刻星閣文鈔因得徧觀一切而方馳騖於舉子業不暇請亦不敢請嗚呼窮達有命今竟何如使當日者專力於此亦或庶幾有成而仍然故吾也今鈔刻文鈔及二集諸史論不禁慨然嘉慶五年十二月侄孫紹祖識

