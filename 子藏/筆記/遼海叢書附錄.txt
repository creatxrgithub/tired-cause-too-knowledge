

遼海叢書附錄

﹝近人﹞金毓黻輯

●目錄

緣起

凡例

遼東志卷一

遼東志序

白石道人歌曲

●緣起

刊刻地方叢書爲今日之急務刊刻遼海叢書尢爲吾儕之急務搉舉其故約有四因燕啟遼東漢郡玄菟艮維之辟歷三千年中間碩儒傑士後先輩出遠者勿論如後魏韓顯宗之燕志髙謙之之涼書金張浩之華表山人集王庭筠之文集及藂辧耶律履之文獻集類皆自成家言卓爾一時而至今乃無一存豈非以搜集乏人保存無術遂致與荒煙蔓艸同歸泯滅歟亡者不可復得存者猶可搜集及今不圖所失益多一也風土剛勁長於弓馬此爲艮維之殊質然遂謂拙於文事亦厚誣我先正也試觀中州集錄存之詩遼東全遼兩志錄存之藝文熙朝雅頌集八旗文經錄存之詩及文中州樂府白山詞介錄存之詞凡遼賢之著作盡多可誦不能廢也他如耶律晉卿父子之湛然居士雙溪醉隱賀克恭及遼東三老之遺集亦皆文采斐然獨出冠時詩大雅曰昔我有先正其言明且淸我先正有明且淸之言而不知保存之是亦後生之恥二也往者遼陽金氏撰遼東先正著述考凡得百五十餘種近頃沈陽關君文瑛撰遼海藝文志更增至數百種然其中有錄無書者居十之六七以其搜集之難彌惕散失之易況有淸一代作者多爲旗籍如熙朝雅頌集八旗文經天咫偶聞著錄諸家皆祇著明某旗不詳本貫欲知其是否爲遼海先正必參稽他籍及詢諸故老而後定今日如此來日可知搜而得眞是爲要務三也語曰物聚所好又曰求則得之不求而致散佚是後人之不知務求而終無所獲斯典籍之不可復吾儕守先待後冥心苦索或發於寢食或形諸夢寐往往有得之無意中不脛而自至者彼畿輔豫章諸叢書之刊刻其始也豈必如是之多惟其求之也勤故其聚之也眾不於此時旁搜遠采网羅一切更何待焉四也具此四因刊刻愈要當世明達必韙斯言

凡刻一地方之叢書必以一地方爲範圍此定例也在吾遼海則不然謂宜立四例以括之四例維何一曰專著二曰雜誌三曰文徵四曰存目例如湛然居士集雙溪醉隱集醫閭集睫巢集尙史之類作者皆隸於遼且能卓然成家篇章完具保存眞面一字不遺是曰專著此師畿輔豫章諸叢書之成規也又如洪忠宣松漠記聞楊可師柳邊紀略作者𨿽非籍於遼而所述實資掌故艮維故籍此類爲多刊叢書者理宜並采是曰雜誌此師武林掌故叢書之成規也【明代之遼東全遼兩志淸代康熙時所修之府州縣誌是亦雜誌之屬不能別立一類】又如中州集熙朝雅頌集八旗文經白山詞介著錄之詩文及詞多屬錄自作者之專集而今則原刻之本大半亡佚收拾叢殘剌取字句分類纂集別爲一錄附錄作者小傳以符因文傳人之旨意在輯佚是曰文徵此師湖南文徵之成規也又如髙氏燕志涼書張氏華表山人集王氏文集及叢辧【頃搜集熊嶽王氏一家父子兄弟祖孫之作得數十篇別纂爲黃華集此爲輯逸一類亦文徵之倫也】耶律氏文獻集年代已遠固久付之劫灰不可再得卽如淸代李鍇之原易春秋通義蔣攸銛之繩枻齋集年代非遠亦皆付之若存若亡之列諸史藝文志所載多半有錄無書豫懸集名以備徵訪是曰存目此又師通誌校讎略編次必記亡書及畿輔書徵之成規也蓋在他方作者如林別擇綦嚴猶患其多遼海作者稀如星鳳立例𨿽寬猶患其少以本柢之不同故體例亦因以異焉往者章實齋先生嘗作方誌立三書議其言曰凡紀一方之文獻必立三家之學始可通古人之遺意仿紀傳正史之體而作志仿律令典例之體而作掌故仿文選文苑之體而作文徵三者相輔而行闕一不可此𨿽創論實洞制作之原其所謂志卽比專著其所謂掌故卽比雜誌其所謂文徵亦吾儕之所謂文徵章氏𨿽無存目一例亦卽賅於三例之中彼立三書此創四例三書立而方誌之體始備四例創而叢書之用始宏比物此志驗以玆編

四例旣立更搉大名吾儕校刊叢書而命名曰遼海何也考魏書庫莫奚傳云乃開遼海置戍和龍北史突厥傳云其地東至遼海以西

●凡例

一本編仿知不足齋粵雅堂諸叢書之例將所搜集之書分爲若干集以次付印其有卷帙繁重者則不編入某集之內以便單印別行此仿連筠簃叢書附刊永樂大典目錄之例也

一本編所收羣籍大略不出專著雜誌文徵三類若遼海先正著述則屬之專著其有原書已佚由他書綴集僅能成編者則屬之文徵至前代方誌傳本極少體似專著義同雜誌本編亦取而重印之若夫其書已佚又無零篇斷簡可徵者則別撰遼海經籍考預懸存目以待徵訪儻亦知言君子之所深許歟

一本編所取諸本頗費營慮如楊大瓢柳邊紀略有三種刊本以收入仰視千七百二十九鶴叢書之五卷本爲最足一也髙江村扈從東巡日錄有兩種刊本以刊入江村全集者爲最足二也本編所采悉爲足本類此之籍不一而足姑舉二例以槪其餘

一本編付印次第不無緩急先後之分其爲家藏稿本及傳鈔本而向未付印者在所宜先其書𨿽已付印而久經絕版者次之其見在𨿽有傳本而非本編所能遺者又次之至於流傳甚廣不虞散佚之作則暫不收入載籍至夥資力有限不能悉印勢使然也

一本編之所取材固由同人多方搜集七年求艾非可猝得然海內外諸賢達或出原本或鈔所藏以時間出曾無吝色援助之雅其何可忘謹志於此用表謝忱

一本編限於時間倉卒付印校勘未能精審魯魚亥豕在所難免大雅宏博隨時指摘謬誤俾得於再版時據以攺正是所切望

●遼東志卷一

【置唐太宗徵髙麗攻之不下薛仁貴白衣登城卽此渤海置鐵州金攺爲湯池縣屬蓋州元省】熊嶽廢縣【在蓋州城南六十里本渤海杉盧郡遼置此縣爲盧州玄徳軍治所金屬蓋州元省】古蓋州【在蓋州城東門內今爲軍營】建安廢縣【蓋州城西南隅遼置今爲營捨】秀巖廢縣【蓋州城南六十里今爲熊嶽堡】湯池廢縣【蓋州城東北七十里金置遼攺鐵州建武庫今爲湯池堡】南縣【蓋州城南一百三十里金爲永寧監】歸州【蓋州城南九十里有土城二處遺址見存】石城二【俱蓋州一在城東北十五里石城山一在城東南二百里閘河山】得利嬴城【在復州城東八十里元季土人築之以避兵今廢】復州舊城【今爲衛治】魏霸山城【復州城東一百八十里】橫山故縣【復州城南六十里】化城故縣【復州城內今爲軍營】金州萬戶府【城東北隅今爲衛治】毛家營【在金州城南八里遺址尙存】馬總管營【金州城北一百二十里】營城【金州城南有土城一座】哈思關【金州城南十八里舊有土城南北抵海橫長十五里中有關口通驛路不知何代所築今爲南關鋪】大黑山城【金州城東十五里山頂有古城在鳳凰山之左方約二里內有二井四面懸絕惟南一門可上不知何代壘砌唐張亮帥舟師渡海攻沙卑城獲男婦人千口意卽此】平山佛洞【金州城西北十里有泉滴佛前石缽】

薛子曰昔人有言洛陽之盛衰天下治亂之候也園囿之興廢洛陽治亂之候也余於遼亦云夫遼必爭之地也天下之治亂候於遼之盛衰而知遼之盛衰候於夷夏之興廢而知昔契丹竊據遼元建京腥風污染川嶽閟精厄也久矣聖神廓淸掃蕩列聖長育涵濡第宅文物蔚然易視何其幸與人情自今思昔則感創益深廢宮頹陵銅駝荊棘興廢之迹覽者蓋憤激於斯云且元人君臣抒謨畢志𨿽醲化懿綱未齒乎上代抑其體國經物亦已粗具自非天厭夷徳末路穢混遼未知有今日否耶嗟乎麥秀悲殷黍離湣周又豈獨胡元然耶遵洪業者宜思所以篤其盛矣

遼東志卷一

●遼東志序

郡國有志其來遠矣兆於上古九丘昉於禹貢及周之職方其制未備至漢地理誌始爲詳悉唐圖十道宋編九域則紀載愈密矣我皇明撫有天下郡邑之廣生齒之繁山川形勝制度沿革之由在在有書可考惟遼爲極東邊境元季肆爲戰區圖籍漫無存者永樂間詔天下郡邑咸爲圖志以進時遣使東來纂述前守於是者始延儒雅詢故老據其聞見考彼事迹參互捃摭乃克就編旣冠以圖模其山川地裏之勝復分析事類詳其制度沿革之實人物文辭有關政教者𨿽微不遺貢賦學校軍衛城堡切於制度者無一不備於以昭我國家輿圖之廣气化之盛誠千百載間所未聞之勝事也猗歟盛哉書旣上遺稿具存越二十年餘自燕山奉命來守此邦懼是編歲久散逸乃托同寅畢侯董工鋟梓以永其傳惜乎書未行侯竟不祿乃者典守乏人因循數年而板刻凋落余慨斯志之泯滅不難也練閱之餘悉取舊刻而鮮之易其損朽補其遺缺凡五閱月工始告成於戲莫爲於前則傳者無所本莫述於後則作者無所托余與畢侯本前輩之成書而副其所托焉者使後人相繼弗替則余輩又有所托也余安得不序其顚末以啟方來者於無窮乎遂書以俟時

景泰元年歲在庚午春三月朔旦驃騎將軍左軍都督府都督僉事掌遼東都司事汝南王祥書

◇白石道人歌曲◇

卷一

卷二

●白石道人歌曲卷一

番陽姜夔堯章撰

遼陽陳思慈首疏證

歌曲

聖宋鐃歌吹曲十四首

琴曲

○聖宋鐃歌吹曲十四首

慶元五年靑龍在己未番陽民姜夔頓首上尙書臣聞鐃歌者漢樂也殿前謂之鼓吹軍中謂之騎吹其曲有朱鷺等二十二篇由漢逮隋承用不替𨿽名數不同而樂紀罔墜各以詠歌祖宗功業唐亡鐃部有柳宗元作十二篇亦棄弗錄神宋受命帝績皇烈光耀震動而逸典未舉乃政和七年臣工以請上詔制用中更否擾聲文罔傳中興文儒薦有擬述不麗於樂厥誼不昭臣今制曲辭十四首昧死以獻臣若稽前代鐃歌咸敍威武衄人之軍屠人之國以得土疆乃矜厥能惟我太祖太宗眞仁髙宗或取或守罔匪仁術討者弗戮執者弗劉仁融義安歷數彌永故臣斯文特倡盛徳其辭舒和與前作異臣又惟宋因唐度古曲墜逸鼓吹所錄惟存三篇譜文乖訛因事制辭曰導引曲十二時六州歌頭皆用羽調音節悲促而登封岱宗郊祀天地見廟耕耤帝後冊寶發引升祔五禮殊情樂不異曲義理未究乞詔有司取臣之詩協其淸濁被之簫管俾聲暢辭達感藏人心永念宋徳無有紀極海內稱幸臣夔頓首上尙書

宋史樂志當時中興六七十載之間士多嘆樂典之久墜類欲搜講古制以補遺軼於是姜夔乃進大樂議於朝其議作鼓吹曲以歌祖宗功徳古者祖宗有功徳必有詩歌七月之陳王業是也歌於軍中周之愷樂愷歌是也漢有短簫鐃歌之曲凡二十二篇軍中謂之騎吹其曲曰戰城南聖人出之類是也魏因其聲制爲克官渡等曲十有二篇晉所制爲徵遼東等曲二十篇唐柳宗元亦嘗作爲鐃歌十有二篇述髙祖太宗功烈我朝太祖太宗平僭僞一區宇眞宗一戎衣而卻契丹仁宗海涵春育徳如堯舜髙宗再造大功上儷祖宗願詔文學之臣追述功業之盛作爲歌詩使知樂者協以音律頒之太常以播於天下夔乃自作聖宋鐃歌曲宋受命曰上帝命平上黨曰河之表定維揚曰淮海淸【曲文作濁】取湖南曰沅之上得荊州曰皇威暢取蜀曰蜀土【曲文山作】邃取廣南曰時霈雨下江南曰望鐘山吳越獻國曰大哉仁漳泉獻土曰謳歸歌克河東曰伐功繼徵澶淵曰帝臨墉美仁治曰維四葉歌中興曰炎精復凡十有四篇上於尙書省書奏詔付太常吳興掌故姜堯章長於音律嘗著大樂議欲正廟樂慶元五年詔付奉常有司收掌令太常寺與議大樂時嫉其能是以不獲盡其所議人大惜之

宋史韓駒字子蒼仙井監人政和初以獻頌補假將仕郎除祕書省正字知分寧縣召爲著作郎校正禦前文籍駒言國家祠事歲一百十有八用樂者六十有二舊撰樂章辭多抵牾於是召三館士分撰親祠明堂圜壇方澤等樂曲五十餘章多駒所作駒嘗在許下從蘇轍學轍評其詩似儲光羲

上帝命太祖受命也五季亂極人心戴宋太祖無心而得天下也

河之表破澤州也李筠不知天命自憑其勇不能降心以至於叛而死也

淮海濁定維揚也李重進自謂周大臣不屈於太祖作鐵券以安之猶據鎭叛

沅之上取湖南也湖南有難乞援於我至則拒焉我師取之

皇威暢得荊州也我師救湖南道荊州髙繼衝懼歸其土

蜀山邃取蜀也孟昶恃其國險且結河東以拒命兵加國除

時雨霈取廣南也劉鋹淫虐我師弔其民俘鋹以歸

望鐘山下江南也李煜乍臣乍叛勢窮乃降而我師未嘗戮一人也

大哉仁吳越錢俶獻其國也

謳歌歸陳洪進以漳泉來獻也

伐功繼克河東也始太祖之伐河東誓不殺一人又哀劉氏之不祀故緩取之至太宗始得其地

帝臨墉親徵契丹於澶淵也

維四葉美郅治也

炎精復歌中興也

上帝命太祖受命也五季亂極人心戴宋太祖無心而得天下也

上帝命惟皇皇俶作宋祚五王不綱陳橋之夕帝服自黃惟帝念民惟民念靖八紘一春不曰予聖璇題玉除龍路孔益得之非心遜亦云易有弟聖賢我祚萬年十世之後乃復其天

宋史太祖諱匡胤姓趙氏宣祖仲子也母杜氏後唐天成二年生於洛陽夾馬營周祖以樞密使徵李守眞應募居帳下廣順初補東西班行首拜滑州副指揮世宗尹京轉開封府馬直軍使世宗卽位復典禁兵六年世宗北徵爲水陸都部署世宗在道閱四方文書得韋囊中有木三尺餘題云點檢作天子異之時張永徳爲點檢世宗不豫還京師拜檢校太傅殿前都點檢以代永徳恭帝卽位攺歸徳軍節度檢校太尉七年春北漢結契丹入寇命出師禦之次陳橋驛夜五鼓軍士集驛門宣言策點檢爲天子遲明逼寢所太宗入白太祖起未及對有以黃衣加太祖身眾皆羅拜呼萬歲卽掖太祖乘馬肅隊以入進登明徳門令甲士歸營乃退居公署至晡班定翰林承旨陶谷出周恭帝禪位制書於袖中宣徽使引太祖就廷北面拜受已乃掖太祖升崇元殿服衮冕卽皇帝位建隆元年春正月乙巳大赦攺元定有天下之號曰宋開寶九年冬十月癸丑夕帝崩於萬歲殿年五十

河之表破澤州也李筠不知天命自憑其勇不能降心以至於叛而死也

河之表曰上黨彼眈眈踞奧壤交韔百斤不如一仁撥汗千里莫能脫身帝整其旅疇曰汝武心飛太行膽落戰鼓

宋史李筠並州太原人善騎射後唐秦王從榮判六軍諸衛募勇士爲爪牙筠操弓矢求見弓力及百斤府中無能挽者從榮令筠射引滿有餘力再發皆中因隸麾下從榮難作筠騎從至天津橋射殺十數人知事不濟棄馬遁去周祖鎭大名表爲先鋒指揮使又爲北面緣邊巡檢周祖起兵入汴筠同郭崇從恭帝卽位加檢校太尉太祖建隆初加兼中書令遣使諭以受周禪筠卽欲拒命左右爲陳歷數方僶俛下拜貌猶不恭太祖手詔慰撫之是時筠子守節爲皇城使又遣守節諭旨守節白筠謀愈甚遂起兵從事閭丘仲卿獻策於筠曰公以孤軍舉事其勢甚危𨿽倚河東之援亦恐不得其力大梁兵甲精銳難與爭鋒不如西下太行直抵懷孟塞虎牢據洛邑東向而爭天下計之上也筠曰吾周朝宿將與世宗義同昆弟禁衛皆舊人聞吾之來必倒戈歸我況有儋珪槍撥汗馬何憂天下哉儋珪筠愛將有勇力善用槍撥汗筠駿馬日馳七百里故筠誇焉畱其子守節守上黨引眾南向太祖遣石守信髙懷徳將兵討之又遣慕容延釗王全斌由東路太祖遂親徵與守信懷徳會破筠眾數萬於澤南降者三千餘筠龍捷使王廷魯吐渾畱後分州團練使王全徳率所部自昭義來降筠益失援太祖親督戰拔其城筠赴火死

淮海濁定維揚也李重進自謂周大臣不屈於太祖作鐵券以安之猶據鎭叛

淮海濁老將戾帝心堯舜信在券外汝胡弗思與越豨輩皇威壓之燕壘自碎維宋佐命維周碩臣汝獨狐疑用殲厥身

宋史李重進其先滄州人周太祖之甥生於太原晉天福中仕爲殿直漢初從周祖徵河中顯徳初領武信軍節度重進年長於世宗及周祖寢疾召重進受顧命令拜世宗以定君臣之分世宗嗣位爲侍衛親軍馬步軍都虞候三年以重進爲廬壽等州招討使時張永徳屯下蔡與重進不協永徳密遣親信乘驛上言世宗不之信二將俱握重兵人情益憂恐重進遂自壽陽單騎直詣永徳帳中命飲酒親酌謂永徳曰吾與公皆國家肺腑相與戮力同獎王室公何疑我之深也永徳意解三軍皆安五年世宗在迎蠻遣重進將兵赴廬州會李景請畫江爲界世宗遂還畱重進戍守六年世宗北徵次博州重進來朝恭帝嗣位加檢校太尉攺淮南道節度太祖卽位以韓令坤代爲侍衛都指揮使加重進中書令旣而移鎭靑州加開府階重進與太祖俱事周室分掌兵柄常心憚太祖太祖立愈不自安及聞移鎭陰懷異志太祖知之遣六宅使陳思誨賫賜鐵券以安其心重進欲治裝隨思誨入朝爲左右所惑猶豫不決又自以周室近親恐不得全遂拘思誨遣人求援李景景懼而不納聞之太祖遣石守信王審琦李處耘宋偓四將率禁兵討重進遂親徵次大儀鎭石守信遣使馳奏揚州破在旦夕願車駕臨視太祖徑至城下卽日拔之初城將陷重進左右勸殺思誨重進曰吾今舉族將赴火死殺此何益卽縱火自焚初重進謀舉兵遣親信吏翟守珣往潞陰結李筠守珣素識太祖往還京師潛詣樞密承旨李處耘求見太祖問曰我欲賜重進鐵券彼信我乎守珣曰重進終無歸順之志

沅之上取湖南也湖南有難乞援於我至則拒焉我師取之

沅之上故王都今焉在空云蕪勢危則嘑勢謐則叛背予徳心繄爾作難東屆巴邱西盡九疑蠻師委伏願還耕犂岧岧鎭山火徳之紀眞人方興百神仰止

宋史湖南周行逢朗州武陵人顯徳中世宗將用師淮甸詔朗州王進逵出師入鄂州界進逵遣裨將潘叔嗣領兵五千爲先鋒行及鄂州界叔嗣乃回戈襲進逵進逵聞之倍道先入武陵叔嗣攻其城進逵敗走爲叔嗣所殺迎行逢爲節度行逢至卽斬叔嗣以徇世宗乃授行逢朗州大都督武平軍節度盡有湖南之地宋初加兼中書令建隆三年十月行逢卒子保權年十一初行逢疾且亟召將校托保權曰吾死文表必亂諸公善佐吾兒必不得已當舉族歸朝無令陷於虎口行逢卒明年文表果自衡州舉兵據潭州將取朗陵盡滅周氏保權乞師於朝廷江陵髙繼衝亦以其事聞上遣中使趙璲賫詔諭文表而保權之奏繼至乃遣山南東道節度使慕容延釗爲湖南道行營都部署宣徽南院使李處耘等將步騎往平之又發安復等十州兵會於襄陽師及江陵趙璲至潭州文表已爲保權之眾所殺保權牙校張從富輩以爲文表已平而王師繼進不已懼爲襲取相與拒守延釗以聞太祖遣中使諭保權及將校曰爾本請師救援故發大軍以拯爾難今妖孽旣殄是有大造於爾輩反拒王師何也無自取塗炭重擾生聚保權出軍於澧州南未及交鋒望風而潰復還朗州王師長驅而南獲從富於西山下梟首朝市其大將汪端劫保權並家屬棄城亡匿山洞王師至數月獲保權武懷節分兵克嶽州端擁保權寇略未幾亦就擒磔於市湖湘悉平保權至上章待罪優詔釋之授右千牛衛上將軍

皇威暢得荊州也我師救湖南道荊州髙繼衝懼歸其土

皇威暢附庸詟渚宮三月春艸發漢家旌旗繞城堞小臣不敢煩天威再拜敢以荊州歸帝得荊州不爲喜百萬愁鱗濯春水

宋史荊南髙保融字徳長其先陜州硤石人祖季興唐末爲荊南節度歷梁后唐封平南王卒子從誨嗣從誨生保融漢初從誨卒保融權知軍府事顯徳初進封平南王融卒保勗權知軍府奉章以聞太祖卽授以節度使建隆三年保勗寢疾以繼衝爲節度副使權知軍府保勗卒四年正月制授繼衝爲檢校太保江陵尹荊南節度時湖南張文表叛周保權求救於朝廷詔江陵發水軍三千人赴潭州繼衝卽遣親校李景威將之而往二月慕容延釗李處耘等帥眾至繼衝以牛酒犒帥開門納延釗等卽遣客將王昭濟蕭仁楷奉表納土是歲將郊祀表求入覲可之十月至闕下郊禋畢授繼衝徐州大都督府長史武寧軍節度使徐宿觀察使繼衝鎭彭門幾十年委政僚佐部內亦治自髙季興據有荊南歸峽之地傳襲三世五帥四十餘年

蜀山邃取蜀也孟昶恃其國險且結河東以拒命兵加國除

蜀山邃蜀主肆謂當萬年不亮天意帝曰全斌汝徵自秦關門不守吏啼白雲帝曰光誼汝徵自峽瞿唐反波助我肆伐蜀人號呼乞生於師蜀囚素衣天子憐之

宋史西蜀孟昶初名仁贊及僭位攺焉其先邢州龍岡人父知祥事後唐武皇武皇以弟之子妻之是爲瓊華長公主同光初知祥爲太原尹知畱守事三年平蜀四年以知祥討平東川知祥自領兩川節度明宗卽以授之長興四年封蜀王五年閔帝立乃稱帝於蜀攺元明徳時淸泰元年也昶母李氏本莊宗嬪禦以賜知祥天佑十六年己卯十一月生昶於太原明徳元年七月知祥卒昶襲位止稱明徳年號四年攺元廣政幹徳二年昶遣孫遇楊蠲趙彥韜爲諜至京師彥韜潛取昶與並州劉鈞蠟丸帛書以告先是太祖已有西伐意而未發及覽書喜曰吾用師有名矣卽命忠武軍節度王全斌充鳳州路行營前軍兵馬都部署武信軍節度侍衛步軍都指揮使崔彥進充副部署寧江軍節度侍衛馬步軍都指揮使劉延讓充歸州路行營前軍兵馬副都部署內客省使樞密承旨曹彬充都監率禁兵三萬人諸州兵二萬人分路討之及兵至昶遣王昭遠等來拒戰昭遠等相繼就擒昶大懼出金帛募兵令其子玄喆統之李廷珪張惠安爲其副至綿州聞宋師已破劍門遂遁歸東川昶益惶駭問計於左右有老將石斌對以宋師遠來勢不能久請聚兵固守以老之昶曰吾父子以丰衣美食養士四十年及遇敵不能爲我東向發一矢今若固壘何人爲我效命三年正月昶遣其通奏伊審徵賫表詣全斌請降全斌等旣受其降遣馬軍都監康延澤先以百騎入城見昶諭以恩信三日盡封府庫而還昶又遣其弟贄詣闕上表昶乃舉族與官屬由峽江而下昶將至命太宗勞於近郊昶率子弟素服待罪闕下太祖禦崇元殿備禮見之翌日詔可開府儀同三司檢校太師兼中書令秦國公給上鎭節度使俸祿昶數日卒

時雨霈取廣南也劉鋹淫虐我師弔其民俘鋹以歸

時雨霈旱火絕聖人出虐政滅五嶺之君盲風怪云毒蛇臻臻相其不仁南兵象陳自謂孔武有獻在廟僞臣僞主降者榮之叛者生之將不若是彼死爭之十僞之夷一用此道天佑烈祖仁以易暴

宋史南漢劉鋹其先蔡州上蔡人髙祖仁安仕唐爲潮州刺史因家嶺表仁安生謙爲廣州牙校累遷封州剌史賀水鎭遏使謙生隱謙卒隱代領其任梁開平初兼靜海軍節度使封南海王隱卒弟陟襲位貞明三年僭帝號國稱大漢攺元幹亨攺名龑晉天福七年卒子玢嗣爲弟晟所殺晟遂自立性尢酷暴周顯徳五年卒鋹卽晟長子也性昏懦委政宦官龔澄樞及才人盧瓊仙鋹日與宮人波斯女等遊戲內官陳延受引女巫樊胡入宮言玉皇遣樊胡命鋹爲太子皇帝又有梁山師馬媼何擬之徒出入宮掖宮中婦人皆具冠帶領外事作燒煮剝剔刀山劍樹之刑或令罪人鬭虎抵象又賦斂煩重邕民入城者輸一錢瓊州米斗稅四五錢置媚川都定其課所居宮殿以珠玳瑁飾之幹徳中太祖命師克郴州獲其內品十餘人有餘延業者因笑問鋹爲治之迹延業備言其奢酷太祖驚駭曰吾當救此一方之民先是晟因湖南馬氏之亂襲取桂郴賀等州開寶初鋹又舉兵侵道州刺史王繼勛上言鋹爲政昏暴民被其毒請討之太祖難其事令江南李煜遣使以書諭鋹使稱臣歸湖南舊地鋹不從煜又遣其給事中龔愼儀遺書鋹得書遂囚愼儀驛書答煜言甚不遜煜上其書開寶三年太祖命潭州防禦使潘美郎州團練使尹崇珂討之八月師至白霞鋹賀州剌史陳守忠告急於鋹時舊將多以讒構誅死宗室翦滅殆盡掌兵者惟宦人數輩乃遣龔澄樞往賀州郭崇嶽往桂州李托往韶州畫守禦之策九月美與崇珂圍賀州澄樞遁歸十月美等次昭州破開建砦十一月連州陷十二月美等攻韶州都統李承渥以兵數萬陣蓮葉山下初鋹教象爲陣每象載十數人皆執兵仗凡戰必置陣前以壯軍威至是與美遇美盡索軍中勁弩布前以射之象奔踶乘象者皆墮反踐承渥軍遂大敗承渥僅以身免韶州陷四年正月美等破英雄二州翌日次瀧頭鋹遣使請和且求緩師二月過馬徑去廣城十里砦於雙女山下鋹懼遣其右僕射蕭漼奉表詣軍門乞降師遂頓城外鋹又遣其弟保興率百官奉迎爲郭崇嶽所遏美等乃進攻保興迎戰大爲所敗崇嶽死於亂兵城旣破鋹盡焚府庫美擒鋹及龔澄樞李托薛崇譽與宗室文武九十七人同縻於龍徳宮悉部送闕下斬閹工五百餘人至京捨於玉津園太祖遣參知政事呂餘慶問鋹翻覆及焚府庫之罪鋹歸罪澄樞托崇譽翌日有司以帛系鋹及其官屬獻太廟太社太祖禦明徳門遣攝刑部尙書盧多遜宣詔責鋹鋹對曰臣年十六僭僞位澄樞等皆先臣舊人每事臣不得專在國時臣是臣下澄樞是國主遂伏地待罪太祖命攝大理卿髙繼申引澄樞托崇譽斬於千秋門外釋鋹罪賜襲衣冠帶器幣鞍勒馬授金紫光祿大夫檢校太保右千牛衛大將軍員外置同正員封恩赦侯太宗將討晉陽召近臣宴鋹預之自言朝廷威靈及遠四方僭竊之主今日盡在坐中旦夕平太原劉繼元又至臣率先來朝願得執梃爲諸國降王長太宗大笑賞賜甚厚

望鐘山下江南也李煜乍臣乍叛勢窮乃降而我師未嘗戮一人也

望鐘山睇揚子波湯湯云靡靡主歌臣謠樂未已詔書屢嘑不爲起釣絲夜緯匪魴鯉長虹西徠波可履嗚呼憑淩果可恃辯士疾馳拜前陛曰臣有罪當萬死帝曰盍歸予宥爾我師入其都矢不踐螻蟻至今鐘山云猶帶仁義气

宋史南唐李景本名景通後攺爲璟避周廟諱後攺爲景父升吳楊行密將徐溫養子冒姓徐氏名知誥天成二年溫卒昪遂專吳政受吳禪國號大齊攺元升元僭帝號居金陵自云唐宗室建王恪之後下令復姓李氏國號唐昪立七年卒景襲位攺元保大顯徳二年周世宗徵淮南破景眾於正陽進圍壽州景大懼奉表願爲附庸又獻濠壽泗楚光海六州之地願罷兵世宗未許五年請盡割江北之地畫江爲界稱臣於中朝歲貢土物數十萬世宗許之建隆元年太祖受命卽遣使以書諭景二月景遣使貢絹匹銀兩賀登極每歲冬正端午長春節皆以土產珍異金銀器用繪帛片茶爲貢煜字重光景第六子也本名從嘉少聰悟喜讀書屬文工書畫知音律建龍二年景遷洪州立爲太子監國是秋襲位居建康攺名煜奉表陳紹襲之意太祖詔答焉自景畫江內附周世宗貽書於景至是因煜之立始下詔而不名煜每聞朝廷出師克捷及嘉慶之事必遣使犒師修貢其大慶卽更以買宴爲名別奉珍玩爲獻吉凶大禮皆別修貢助開寶四年冬以將郊祀又遣弟從善來貢會嶺南平上表遂攺唐國主爲江南國主又上表請所賜詔呼名許之太祖以從善爲泰寧軍節度賜第畱京師太祖慮其難制令從善諭旨於煜使來朝煜但奉方物爲貢七年秋詔煜赴闕煜稱疾不奉詔冬乃興師致討以宣徽南院使義成軍節度曹彬爲西南面行營都部署山南東道節度潘美爲都監王師克池州又破其眾二萬於采石磯初將有事江表江南進士樊若水詣闕獻策請造浮梁以濟師太祖遣髙品石全振往荊湖造黃黑龍船數千艘又以大鑑載巨石竹絚自荊渚而下及命曹彬等出師乃遣八作使郝守浚等率丁匠營之乃先試於石脾口移置采石三日而成濟江若履平地八年春王師傅城下煜猶不知一旦登城見列柵於外旌旗徧野始大懼知爲近習所蔽遂殺繼勛初彬之南徵也太祖親諭之曰卿至彼愼勿暴掠可示以兵威俾自歸順不必急攻及彬軍圍城又命左拾遺知制誥李穆送從鎰還本國諭以手詔促其降會潤州平煜遣其臣徐鉉周惟簡奉方物來貢求罷兵不許俄復遣鉉等入貢仍乞緩師又不答但厚賜遣之八年冬城陷曹彬等駐兵於宮門煜率其近臣迎拜於門彬等上露布以煜並其宰相湯悅等四十五人上獻太祖禦明徳樓以煜嘗奉正朔詔有司勿宣露布止令煜等白衣紗帽至樓下待罪詔並釋之封違命侯陸遊入蜀記采石一名牛渚與和州對岸江面比瓜州爲狹故隋韓擒虎平陳及本朝曹彬下南唐皆自此渡然微風輒浪作不可行劉賓客云蘆葦晚風起秋江鱗甲生王文公云一風微吹萬舟阻皆謂此磯也磯卽南唐樊若水獻策作浮梁渡王師處初若水不得志於李氏詐祝發爲僧廬於采石山鑿石爲竅及建石浮圖又月夜系繩於浮圖棹小舟急渡引繩至江北以度江面旣習知不謬卽亡走京師上書其後王師南渡浮梁果不差尺寸

大哉仁吳越錢俶獻其國也

大哉仁萬世輔皇后明明監於下俶若曰亶爲民封殖一姓吁不仁瞻彼日月爝火敢出震震皇皇帝命是式吏具稅租府具版圖爾豈固負俾民作殍維宋之仁中天建國吳山越濤衛我帝宅維俶之仁世世麗澤子孫來朝車馬玉帛

宋史吳越錢俶字文徳杭州臨安人祖鏐因黃巢之亂據有吳越昭宗授以杭越兩藩節制封彭城郡王歷梁后唐加吳越國王卒子元瓘嗣元瓘卒子佐嗣佐卒弟倧嗣爲其大將胡進思所廢遂迎立俶俶卽元瓘第九子也建隆元年授天下兵馬大元帥開寶七年冬討江南遣內客省使丁徳裕賫詔以俶爲升州東面招撫制置使八年俶率兵拔常州加守太師詔俶歸國俶遣大將沈承禮率兵水陸隨王師平潤州遂進討金陵九年二月俶與其妻孫氏子惟浚平江節度使孫承佑來朝將至車駕先幸禮賢宅按視供張之具及至詔俶居之四月令俶歸國太宗卽位加食邑五千戶太平興國三年三月來朝四月會陳洪進納土俶上言以所管十三州獻於闕下詔封俶爲淮海國王仍攺賜寧淮鎭海崇文耀武宣徳守道功臣卽以禮賢宅賜之惟浚爲節度使兼侍中惟治爲節度使惟演爲團練使惟願曁侄郁昱並爲刺史弟儀信並爲觀察使將校孫承佑沈承禮並爲節度使雍熙元年攺封漢南國王四年春出爲武勝軍節度攺封南陽國王俶久被病四上表讓國王攺封許王端拱元年春徙封鄧王卒年六十

謳歌歸陳洪進以漳泉來獻也

謳歌歸兮四海一彊旗潰兮弱國入彼無諸兮計將安出天不震兮民不荼象齒貢兮沈水輸保室家兮長娭娛

宋史陳洪進泉州仙遊人幼有壯節頗讀書習兵法及長以材勇聞隸兵籍從攻汀州先登補副兵馬使從畱從效殺黃紹頗將以紹頗首送建州洪進獨請往至建州延政大悅以爲本州島馬步行軍都校遣歸泉州三年李景陷建州延政入江南明年泉州畱從效劫王繼勛降江南景以從效爲淸源軍節度洪進爲統軍使與副使張漢思爲畱後從效卒少子紹鎡典畱務月餘洪進誣紹鎡將召越人以叛執送江南推副使張漢思爲畱後自爲副使一日洪進袖置大鎖從二子常服安步入府中漢思方處內齋洪進卽鎖其門使人叩門謂漢思曰郡中軍吏請洪進知畱務眾情不可違當以印見授漢思惶懼不知所爲卽自門間出印與之洪進遽召將校吏士告之曰漢思昏耄不能爲政授吾印請吾蒞郡事將吏皆賀卽日遷漢思別墅以兵衛送遣使請命於李煜煜以洪進爲淸源軍節度泉南等州觀察使時太祖平澤潞下揚州取荊湖威震四海洪進大懼遣衙將魏仁濟間道奉表自補淸源軍節度副使權知泉南等州軍府事且言張漢思老耄不能禦眾請臣領州事恭聽朝旨太祖遣通事舍人王班賫詔撫諭建隆四年遣使朝貢是冬又貢白金萬兩乳香茶藥萬斤幹徳二年制攺淸源軍爲平海軍授洪進節度泉漳等州觀察使檢校太傅賜號推誠順化功臣鑄印賜之以文顯爲節度副使文顥爲漳州刺史及江南平吳越王來朝洪進不自安遣其子文顥入貢乳香萬斤象牙三十斤龍腦香五斤太祖因下詔召之遂入覲至南劍州聞太祖崩歸鎭發哀太宗卽位加檢校太師明年四月來朝遂上言以所管漳泉兩郡獻於有司太宗優詔嘉納之以洪進爲武寧軍節度同平章事畱京師奉朝請諸子皆授以近郡明年從平太原六年封杞國公雍熙元年進封岐國公洪進以年老富貴且極上言求致仕優詔免其朝請二年以疾卒年七十二

伐功繼克河東也始太祖之伐河東誓不殺一人又哀劉氏之不祀故緩取之至太宗始得其地

伐功繼吁以時烈祖有造太宗濟之河東𨿽微方命再世河東𨿽彊卒奪其帥惟漢之葉保於此都烈祖念汝乃貸未鉏一夫殘生帝也不取雨露旣洽河東自舉河東旣平九有以寧嗚呼太宗繼伐有聲

宋史北漢劉繼元並州太原人祖崇漢祖之弟漢初爲太原尹北京畱守及隱帝遇害周祖爲眾所推崇遂卽皇帝位國仍號漢仍稱幹佑年攺名旻賫重幣結契丹自言與周有隙願如晉祖故事約爲父子契丹主許之策崇爲大漢神武皇帝顯徳元年崇卒鈞襲位攺元天會六年冬鈞結契丹侵周明年正月周恭帝命太祖北徵至陳橋驛眾推戴太祖卽位鈞與契丹兵皆遁去是夏李筠以上黨叛稱臣求援鈞自至太平驛與筠會遣其宣徽使盧贊將騎數千隨筠入寇又遣範守圖援之幹徳六年七月卒繼恩嗣位初太祖嘗因界上諜者謂鈞曰君家與周氏爲世讎宜其不屈今我與爾無所間何爲困此一方人也若有志中國宜下太行以決勝負鈞遣諜者復命曰河東土地甲兵不足以當中國然鈞家世非叛者區區守此蓋懼漢氏不血食也太祖哀其言笑謂諜者曰爲我語鈞開爾二生路故終其世不加兵焉繼恩本姓薛父釗娶崇女漢祖後領方鎭釗罕得見其妻居常怏怏一日乘醉求見卽引佩刀刺妻妻奮衣得脫釗乃自剄繼恩時尙幼漢祖令鈞養爲子遂冒姓劉八月太祖詔伐繼恩初鈞謂郭無爲曰繼恩庸懦何堪後事無爲亦以爲然有侯霸榮者鈞用爲散指揮使戍樂平建隆中率所部來歸未幾復奔太原鈞署供奉官至是謀持繼恩首獻太祖遂乘繼恩無備弒之無爲殺霸榮立其弟繼元繼元本姓何初薛釗死崇以女再妻何氏生繼元何死鈞亦養繼元爲子繼元旣襲位攺元廣運復結契丹爲援開寶二年春太祖詔李繼勛等將兵先赴太原太祖遂親徵九年八月太祖又遣黨進潘美楊光美牛思進米文義討之太平興國四年遣宣徽南院使潘美等率諸將分兵圍汾沁嵐諸州車駕遂親徵繼元遣其客省使李勛奉表請降詔授繼元特進檢校太師右衛上將軍封彭城郡公淳化二年卒

帝臨墉親徵契丹於澶淵也

帝臨墉六師厲胡如雲暗九地帝曰吁胡儆予準曰帝毋庸虞晉之謝胡宅夏驕弗懲薄玆野我謀臧我武揚帝在玆胡且亡椎虞機激流矢一酋僕萬胡靡勝不戰惟唐虞魄斯褫焚穹廬帝曰吁棄汝過粵明年使來賀

宋史眞宗諱恆太宗第三子也至道元年八月立爲皇太子三年二月太宗崩奉遺制卽皇帝位咸平二年十一月乙未詔幸河北己酉以李沆爲京東畱守十二月辛亥賜近臣戎服廏馬甲寅駕發京師次陳橋戊午駐蹕澶州甲子次大名躬禦鎧甲於中軍契丹攻威虜軍本軍擊敗之殺其酋帥府州言官軍入契丹五合州拔黃太尉砦殲其眾焚其車帳獲馬牛萬計三年春正月己卯朔駐蹕大名府丁亥髙陽關貝冀路都部署範廷召等追契丹至莫州斬首萬餘級庚寅錄將吏死事者子孫民被焚掠者復其租庚子至自大名府

宋史寇準字平仲華州下邽人也準少英邁通春秋三傳年十九舉進士後中第授大理評事景徳元年以畢士安參知政事踰月並命同中書門下平章事準以集賢殿大學士位士安下是時契丹內寇縱遊騎掠深祁間小不利輒引去徜徉無鬭意準曰是狃我也請練師命將簡驍銳據要害以備之是冬契丹果大入急書一夕凡五至準不發飲笑自如明日同列以聞帝大駭以問準準曰陛下欲了此不過五日爾因請帝幸澶州同列懼欲退準止之令候駕起帝難之欲還內準曰陛下入則臣不得見大事去矣請毋還而行帝乃議親徵召羣臣問方略旣而契丹圍瀛州直犯貝魏中外震駭參知政事王欽若江南人也請幸金陵陳堯叟蜀人也請幸成都帝問準準心知二人謀乃陽若不知曰誰爲陛下畫此策者罪可誅也今陛下神武將臣協和若大駕親徵賊自當遁去不然出奇以撓其謀堅守以老其師勞佚之勢我得勝算矣柰何棄廟社欲幸楚蜀遠地所在人心崩潰賊乘勢深入天下可復保耶遂請帝幸澶州及至南城契丹兵方盛眾請駐蹕以覘軍勢準固請曰陛下不過河則人心益危敵气未懾非所以取威決勝也且王超領勁兵屯中山以扼其亢李繼隆石保吉分大陣以扼其左右肘四方徵鎭赴援者日至何疑而不進眾議皆懼準力爭之不決出遇髙瓊於屏間謂曰太尉受國恩今日有以報乎對曰瓊武人願效死準復入對瓊隨立庭下準厲聲曰陛下不以臣言爲然盍試問瓊等瓊卽仰奏曰寇準言是準曰機不可失宜趣駕瓊卽麾衛士進輦帝遂渡河禦北城門樓遠近望見禦蓋躍踴歡呼聲聞數十里契丹相視驚愕不能成列帝盡以軍事委準準承制專決號令明肅士卒喜悅敵數千騎乘勝薄城下詔士卒迎擊斬獲大半乃引去上還行宮畱準居城上徐使人視準何爲準方與楊億飲博歌謔歡呼帝喜曰準如此吾復何憂相持十餘日其統軍撻覽出督戰時威虎軍頭張瓖守牀子弩撼機發矢中撻覽額撻覽死乃密奉書請盟準不從而使者來請益堅帝將許之準欲邀使稱臣且獻幽州地帝厭兵欲羈縻不絕而已有譖準幸兵以自取重者準不得已許之帝遣曹利用如軍中議歲幣曰百萬以下皆可許也準召利用至幄語曰𨿽有敕汝所許毋過三十萬過三十萬吾斬汝矣利用至軍果以三十萬成約而還河北罷兵準之力也

維四葉美郅治也

維四葉聖承烈羣生熙徳施浹吁嗟仁兮帝垂衣澹無爲日月出照玉墀吁嗟仁兮帝乘輅六龍儛神示下繹鐘鼓吁嗟仁兮周八區耆以醇稼如海桑如雲吁嗟仁兮

宋史仁宗諱禎初名受益眞宗第六子天禧元年九月丁卯冊爲皇太子幹興元年二月戊午眞宗崩遺詔太子卽皇帝位嘉佑八年三月辛未帝崩於福寧殿贊曰仁宗恭儉仁恕出於天性一遇水旱或密禱禁庭或跣立殿下有司請以玉淸舊地爲禦苑帝曰吾奉先帝苑囿猶以爲廣何以是爲燕私常服澣濯帷帟衾禂多用繒絁宮中夜饑思膳燒羊戒勿宣索恐膳夫自此戕賊物命以備不時之需大辟疑者皆令上讞歲常活千餘吏部選人一坐失入死罪皆終身不遷每諭輔臣曰朕未嘗詈人以死況敢亂用辟乎至於夏人犯邊禦之出境契丹渝盟增以歲幣在位四十二年之間吏治若偸惰而任事蔑殘刻之人刑法似縱弛而決獄多平允之士國未嘗無嫳幸而不足以累治世之體朝未嘗無小人而不足以勝善類之气君臣上下惻怛之心忠厚之政有以培壅宋三百餘年之基子孫一矯其所爲馴至於亂傳曰爲人君止於仁帝誠無愧焉

炎精復歌中興也

炎精復天馬度人漢思狄爲懼洛水深深漠云陰陰維帝傷心帝心激烈將喋胡血天地動色惟哀盡劉馳使之輈包將之矛皇基再峙有統有紀施於孫子天酬帝仁遹符夢靈遹臻太平

宋史髙宗諱構字徳基徽宗第九子母曰顯仁皇后韋氏大觀元年五月乙巳生東京之大內宣和三年十二月進封康王靖康元年春正月金人犯京師軍於城西北遣使入城邀親王宰臣議和軍中欽宗詔帝諭指帝慷慨請行遂命少宰張邦昌爲計議使與帝俱金帥斡離不畱之軍中更請肅王肅王至軍中許割三鎭地進邦昌爲太宰畱質軍中帝始得還十月王雲從吏自金先還言金人須帝再至乃議和十一月詔帝使河北奉衮冕玉輅尊金主爲伯被命卽發京師帝由滑浚至磁州守臣宗澤請曰肅王去不返金兵已迫復去何益請畱磁磁人以云將挾帝入金遂殺云時黏罕斡離不已率兵渡河相繼圍京師從者以磁不可畱知相州汪伯彥亦以蠟書請帝還相州欽宗遣合門祗候秦仔持蠟詔至相拜帝爲河北兵馬大元帥知中山府十二月壬戌朔帝開大元帥府詔帝盡發河北兵命守臣自將帝乃下令諸郡守與諸將議引兵渡河乙亥帝率兵離相州丙子履水渡河丁丑次大名府宗澤以二千人先諸軍至知信徳府梁揚祖以三千人繼至張俊苗傅楊沂中田師中皆在麾下兵威稍振會簽書樞密院事曹輔賫蠟詔至云金人登城不下方議和好可屯兵近甸毋輕動汪伯彥等皆信和議惟宗澤請直趨澶淵爲壁次解京城之圍伯彥南仲請移軍東平帝遣澤以萬人進屯澶淵帝決議趨東平庚寅帝發大名建炎元年正月癸巳帝至東平金人聞帝在澶淵遣甲士及中書舍人張澄來召宗澤命壯士射之澄乃遁伯彥等請帝如濟州二月庚辰發東平癸未次濟州時二帝己在金人軍中三月丁酉金人立張邦昌爲帝稱大楚帝聞三軍籍籍遂輒承制以宗澤爲徽猷閣待制丁巳斡離不退師徽宗北遷夏四月黏罕退師欽宗北遷癸亥邦昌尊元佑皇后爲宋太后甲戌皇后手書告中外俾帝嗣統丁丑馮澥等至濟州百官三上表許以權聽國事戊寅命宗澤先勒兵分駐長垣韋城等縣以備非常庚辰帝發濟州辛巳至單州壬午次虞城癸未至應天府皇后詔有司備法駕儀仗乙酉張邦昌至伏地慟哭請死帝撫慰之承制以汪伯彥爲顯謨閣直學士黃潛善爲徽猷閣直學士權吏部尙書王時雍等奉乘輿服禦至羣臣勸進者益眾命有司築壇府門之左五月庚寅朔帝登壇受命禮畢慟哭遙謝二帝卽位於府治攺元建炎

續通鑑紹興六年十月辛亥楊沂中捷奏至俘戮甚眾帝愀然曰此皆朕之赤子迫於凶虐勉彊南來旣犯兵鋒又不得不殺念之心痛顧趙鼎曰可更戒勑諸將先招降其陣歿之人亟爲埋瘞仍置道場三晝夜以示矜惻十二月乙亥賜劉光世嶽飛詔曰國家以叛逆不道狂狡亂常遂至行師本非得已並用威懷之略不專誅伐之圖蓋念中原之民皆吾赤子迫於暴虐之故來犯王師自非交鋒何忍誅戮庶幾廣列聖好生之徳開皇天悔禍之衷卿其明體朕懷深戒將士務恢遠馭不專尙威凡有俘擒悉加存撫將使戴商之舊益堅思漢之心蚤致中興是爲偉績毋致貪殺負朕訓言樞密院奏光世之將馬欽飛之將寇成等捕獲各五百人並斬訖故有是詔紹興十一年三月庚戌秦檜奏近報韓世忠距濠三十里張俊等亦至濠州五十里又嶽飛已離池州渡江去會師矣帝曰首禍者惟烏珠戒諸將無務多殺惟取烏珠可也澶淵之役達蘭旣死眞宗詔諸將按兵縱契丹勿邀其歸路此朕家法也朕兼愛南北之民豈忍以多殺爲意乎

南渡錄髙宗徽宗第九子也封康王靖康之變質於金與金太子同射康王三矢俱中以爲此必揀選宗室之長於武藝者冒名爲此畱之無益遣還換眞太子來髙宗得逸奔竄疲困假寐於崔府君廟中夢神人曰金人追及速去之已備馬於門首康王驚覺馬已在側霜蹄霧鬣昂然翹立躍馬南馳旣渡河而馬不復動下視之則泥馬也

宋稗類鈔髙宗至磁州宗忠簡假神道以止之曰此有崔府君廟甚靈可以卜珓有馬更顯應遂入燒香其馬銜車輦等物塞阻去路遂止不往

南宋雜事詩注考湖州府誌南潯南柵建炎二年金人陷揚州髙宗南幸金人追之帝至潯懼追者見及匿嘉應神祠中月下俄見泥馬忽動跨之而行遂入杭州舊封康王寺今褒能教寺俗呼康王寺按髙宗從未至湖州此載或恐有誤按顯應觀祀崔府君在湧金門外

宋史孝宗諱眘字符永太祖七世孫也初太祖少子秦王徳芳生英國公惟憲惟憲生新興侯從郁從郁生華陰侯世將世將生慶國公令譮令譮生子偁是爲秀王王夫人張氏夢人擁一羊遺之曰以此爲識已而有娠以建炎元年十月戊寅生帝於秀州靑杉閘之官舍少長命名伯琮及元懿太子薨髙宗未有後而昭慈聖獻皇后亦自江西還行在後嘗感異夢密爲髙宗言之髙宗大寤會右僕射範宗尹亦造膝以請髙宗曰太祖以神武定天下子孫不得享之遭時多艱零落可憫朕若不法仁宗爲天下計何以慰在天之靈於是詔選太祖之後紹興二年五月選帝育於禁中三十年二月立爲皇子更名瑋賜字符瓖三十二年五月甲子立爲帝太子攺名眘賜字符永乙亥內降禦札皇太子可卽皇帝位朕稱太上皇帝退處徳壽宮皇后稱太上皇后

○琴曲

側商調

慢角調

側商調

琴七弦散聲具宮商角徵羽者爲正弄慢角淸商宮調慢宮黃鍾調是也加變宮變徵爲散聲者曰側弄側楚側蜀側商是也側商之調久亡唐人詩云側商調裏唱伊州予以此語尋之伊州大食調黃鐘律法之商乃以慢角轉弦取變宮變徵散聲此調甚流美也蓋慢角乃黃鐘之正側商乃黃鐘之側它言側者同此然非三代之聲乃漢燕樂爾予旣得此調因制品弦法並古怨

沈適夢溪筆談古樂府三調聲淸調平調側商調也王建詩云側商調裏唱伊州是也

王建宮詞未承恩澤一家愁乍到宮中憶外頭求守管弦聲款遂側商調裏唱伊州

慢角調【慢四一暉取二弦十一暉應慢六一暉取四弦十暉應】

調弦法

大弦黃鐘宮

二弦黃鐘商

三弦黃鐘角

四弦黃鐘變徵側

五弦黃鐘羽

六弦黃鐘變宮側

七弦黃鐘淸商

宋史樂志姜夔樂議分琴爲三準自一暉至四暉謂之上準上準四寸半以象黃鐘之半律自四暉至七暉謂之中準中準九寸以象黃鐘之正律自七暉至龍齦謂之下準下準一尺八寸以象黃鐘之倍律三準各具十二律聲按弦附木而取然須轉弦合本律所用之字若不轉弦則誤觸散聲落別律矣每一弦各具三十六聲皆自然也分五七九弦琴各述轉弦合調圖五弦琴圖說曰琴爲古樂所用者皆宮商角徵羽正音故以五弦散聲配之其二變之聲惟用古淸商謂之側弄不入雅樂七弦琴圖說曰七弦散而扣之則間一弦於第十暉取應聲假如宮調五弦十暉應七弦散聲四弦十暉應六弦散聲二弦十暉應四弦散聲六弦十暉應三弦散聲惟三弦獨退一暉於十一暉應五弦散聲古今無知之者竊謂黃鐘大呂並用慢角調故於大弦十一暉應三弦散聲太簇夾鐘並用淸商調故於二弦十二暉應四弦散聲姑洗仲呂蕤賓並用宮調故於三弦十一暉應五弦散聲林鐘夷則並用慢宮調故於四弦十一暉應六弦散聲南呂無射應鐘並用蕤賓調故於五弦十一暉應七弦散聲以律長短配弦大小各有其序九弦琴圖說曰弦有七有九實卽五弦七弦倍其二九弦倍其四所用者五音亦不以二變爲散聲也或欲以七弦配五音二變以余兩弦爲倍若七弦分配七音則是今之十四弦也聲律訣云琴瑟齪四者律法上下相生也若加二變則於律法不諧矣或曰如此則琴無二變之聲乎曰附木取之二變之聲固在也合五七九弦琴總述取應聲法分十二律十二均每聲取弦暉之應皆以次列

古怨

泛聲

古怨

��������五��七�【世巳】���【弓上七】�【一下令】������日暮西山兮煙霧暗前浦將維舟兮無所追我前兮不逮懷後來兮�����何處屢回顧

泛聲

��������五��七����七一七六五����二三�正��二����二�����二��【上十】�����四�四【六九】�世事兮何據手翻覆兮雲雨過金穀兮花謝委塵土悲佳人兮薄命�����五六�【下七】��六【上六七】�����誰爲主豈不猶有春兮妾自傷兮遲暮發將素【上七】�【下八】������【六�】���六七����������歡有窮兮恨無數弦欲絕兮聲苦滿目江山兮淚沾屨君不見年年���������汾水上兮惟秋雁飛去

白石道人歌曲卷一

●白石道人歌曲卷二

番陽姜夔堯章撰

遼陽陳思慈首疏證

越九歌

○越九歌

越人好祠其神多古聖賢予依九歌爲之辭且系其聲使歌以祠之

帝舜楚調黃鐘宮

王禹吳調

夾鐘宮

越王越調

無射商

越相側商調

黃鐘商

項王古平調

無射宮

濤之神雙調

曹娥蜀側調

夷則羽

龐將軍髙平調

林鐘羽

旌忠中管商調

南呂商

蔡孝子中管般瞻調

大呂羽

古今譜法

折字法

【南蕤林南林黃太姑蕤姑太姑林黃淸太淸黃淸

應南林南黃太黃姑蕤】央央帝旗羣冕相輿聿來我嬀我蕓綠滋維湘與楚謂狩在陼云【姑太姑林黃太黃南

黃淸應南蕤林蕤姑黃太黃姑應南林南太淸】橫九疑帝若來下我懷厥初孰耕孰漁勿忘惠康疇匪帝余博【黃淸應南蕤林蕤姑姑太黃姑蕤林黃黃淸】碩於俎維錯於豆瑤灑玉離侑此桂酒

右帝舜楚調黃鐘宮

輿地紀勝紹興府舜廟在會稽縣東一百里

乾隆紹興府誌會稽縣虞舜廟嘉泰志在縣東南七十里述異記云會稽山有虞舜巡狩臺下有望陵祠

一統志紹興府虞舜廟在會稽縣東南百里又有廟在余姚縣歷山上

【林南林仲夾林南無黃林仲夾

黃淸太淸黃淸無南黃淸無南林夾仲林】登崇邱懷美功穴咄穴吒在云其蒙享維徳輯萬國轍轇轕蹇時宅【仲太黃夾仲林無黃淸太淸黃淸南無南林仲夾林仲太黃林仲林無南】珠爲橇玉爲車報我則腆不當厥拘王旆返風偃偃山鳥呼觚稜【林黃淸太淸黃淸林仲夾】晚丰予諶非可薦

右王禹吳調

夾鐘宮

太平寰宇記會稽縣大禹廟在縣南二十里嘉泰會稽志同一統志紹興府大禹陵在會稽縣東南會稽山本名苗山漢書地理誌會稽山上有禹冢府誌陵在山西北五里宋幹徳四年詔吳越立禹廟於會稽置守陵五戶大禹廟舊在山陰縣塗山南麓宋元以來皆祀於此明攺祀於會稽山陵

宋史光宗紀紹熙三年冬十月壬寅修大禹陵

【黃淸太淸黃淸南林南姑太黃南無黃淸姑南太淸黃淸無南林姑太姑黃姑太】云蒼涼山山截嶭瞻靈旗闖越絕故宮淒淒生綠蕪謀臣安在空五【姑林南太淸黃淸無南黃淸太淸黃淸南

黃淸無南林南林南黃姑太姑林南太淸】湖酹君君毋西入吳洪濤捲地龍工呼函堅操剡何睢盱彼茁竹【林黃淸太淸黃淸

無南林姑無林南仲姑太姑林姑太黃黃淸】箭楊梅朱壺觴有酎盤有魚千春萬春勿忘此故都

右越王越調

無射商

乾隆紹興府誌萬曆志越王祠祀越王句踐在府西北二里久廢明嘉靖十一年知府洪珠卽西光坊光相寺基攺建蓋在舊址又西北一里

【應黃淸應南蕤應南應太淸應南蕤姑太黃太太南應南太淸蕤南應太淸】淒其我思永矢弗遊鳧曰予肖以璗與鏐載屍載謁子惠思越翩【應南蕤姑太黃太】其來而乘濤駕月

右越相側商調

黃鐘商

一統志紹興府文種墓在府城內臥龍山麓水經注文種城於越而伏劍於山陰越人哀之葬於重山

【無黃淸無仲太仲南林仲林太淸黃淸無林南林仲無太姑太仲太仲林】民荼嬴天紀瀆羣雄橫䢐君逐鹿傅懸於投匪智伊福或肉以昌【太淸黃淸無

太淸仲林南林無太淸仲無仲太仲林太淸黃淸無

太淸仲林南林南】或斧以亡謂予復歸有如大江我無君尢君胡我慊亦有子孫在【無黃太仲太仲林無太淸黃淸無】阿在崦靈兮歸來築宮崔嵬

右項王古平調

無射宮

康熙山陰縣誌項裏山在縣西南二十里俗云項羽避讎於此故名下有項羽祠乾隆紹興府誌山陰縣項羽廟嘉泰志在縣南十五里項裏溪上以亞父範增配食不知其始歲月傍有聚落數千家歲時奉祀

【林仲黃淸無南林仲太黃林仲夾仲南林仲南黃太仲太夾仲林仲】海云碧兮崔嵬潬上去兮潬下來子乘舟兮遲女目屢眩兮漚飛【林仲黃太仲南黃淸太淸黃淸南林仲林南黃太仲太夾太黃無南林仲太】白馬駛兮素縿舜驅銀山兮疊萬鼓汨予從天兮南逝經西陵兮掠【夾仲南黃太仲黃太仲南林仲南黃淸太淸黃淸南林南黃淸夾太黃林仲】漁浦夫在舶兮婦在房風浩浩兮波茫茫瀝予酒兮神龍府我徵【黃太仲林仲】至兮無所苦

右濤之神雙調

乾隆紹興府誌嵊縣靈濟侯祠省誌在東門外數百步宋寶佑元年敕兩浙洪水爲患尢深幸錢塘潮神靈濟侯大顯神通逆風退浪不壞民居不傷民命祠宇臨江水波不入嚴衢近郡亦賴保全是用重褒封號旌異靈聰宜攺靈濟侯爲善應侯載諸祀典一統志紹興府寧濟廟在蕭山縣西興鎭祀浙江潮神

【仲夾仲黃淸林夷黃淸太淸黃淸林仲夾仲太夾太黃夾林夷黃夾仲折字仲】玉副笄錦結褵含淸揚兮郁翠眉嚶嚶歌兮有待柳屢舞兮僛僛【黃淸太淸黃淸無夷黃淸仲太夾太黃夾仲夾仲林黃淸無黃夷黃夾仲仲折字仲】昔何止兮水湄今何徵兮未來吾無欲兮女之佩羌猶豫兮而裴回【黃淸太淸黃淸夷

黃薄仲太夾太黃仲夾仲林夷仲夾仲折字仲

仲夾黃淸林】黃頭兮呼風旗尾兮栩栩潮枯兮沙遲將子兮無怒舟去兮人【夷林仲太夾仲】歸花落兮鳥啼

右曹娥蜀側調

夷則羽

乾隆紹興府誌會稽縣曹峨廟嘉泰志在縣東七十二里熙寧十年紹曹蛾孝女墳廟載祀典

【應南應太淸太姑應林蕤姑折字姑

應折字應林南應蕤林蕤姑太姑】鞭臥龍躍鏡浦靈之來曀如雨環玉廂翠繽紛靈之逝扉出云【南應折字應南應南林蕤姑蕤林太蕤太姑南應折字應林南林應折字】我行其野有穱有稌入其闉闍載歌載儛祓我家室曰予父母髙【應南林太蕤太姑南應折字應蕤林南應林太淸太姑折字姑】田萊蕪下田舄鹵爾澤毋三爾煦毋五益嚴祀其終古

右龐將軍髙平調

林鐘羽

一統志紹興府臥龍山在山陰縣治後盤旋回繞形如臥龍越大夫文種葬此又名種山今府治據其東麓

太平寰宇記鏡湖漢順帝永和五年會稽太守馬臻創立鏡湖在會稽山陰兩縣界堤塘周回三百一十里都漑田九千餘頃又按輿地誌雲山陰鏡湖縈帶郊郭白水翠巖互相映發若圖畫故逸少雲山陰路上行如在鏡中遊耳唐玄宗朝祕書監賀知章乞爲道士還鄕敕賜鏡湖一曲唐書龐堅傳堅四世祖玉事隋爲監門直合李密據洛口玉以關中銳兵屬王世充擊之百戰不衄世充歸東都秦王東徇洛玉率萬騎降髙祖以隋舊臣禮之玉魁梧有力明軍法久宿衛習知朝廷制度帝顧諸將多不閒儀檢故授玉領軍武衛二大將軍使眾觀以爲模矱出爲梁州總管巴山獠叛玉梟其首餘黨四奔屬縣獠與反者州裏親戚爲賊遊說言不可窮躡玉不聽下令軍中曰谷熟吾盡收以饋軍非盡賊吾不反聞者懼相謂曰軍不止吾谷盡且餓死乃共入賊營與所親相結斬渠長以降眾遂潰徙越州都督召爲監門大將軍太宗以耆厚令主東宮兵𨿽老不怠小大之務無不親卒帝爲廢朝贈幽州都督工部尙書

【夷南夷蕤夾姑蕤夾夷南夷蕤夾折字夾夷蕤夾蕤姑夾太蕤夷蕤太淸】師環城兮鳥不度萬夫投戈兮子獨武車轍厲兮螳螂怒抗予義兮【應太淸應

太淸應南夷蕤夷夾蕤夷夾南夷蕤夾夷應夾折字夾夾南夷】出行伍詩書發冢兮嗟彼傖父父老死兮後生莫知其故廟無人【蕤姑夾大應太淸應夷蕤夷應】兮鼠穴堵歌予詩兮詔萬古

右旌忠中管商調

南呂商

一統志紹興府旌忠廟在會稽縣南二里宋建炎間金兵至錢塘越州守李鄴以城降有衛士唐琦不屈奪磚擊鄴不中大罵而死太守傅崧卿建祠請賜額曰旌忠

【無太淸黃淸無林夷無無夷林仲仲夾仲黃太淸黃淸無大夾仲夷無夷林仲】愛予親兮保予體將臨淵兮發上指子靑衿兮父爲史不如緹縈兮【夷無折字無

太淸黃淸無

黃淸無夷無太夷林仲太夾仲無太淸黃淸無夷林仲】郁陶以死豺爲政兮吾已矣望奫淪兮倏而逝臥龍山兮若耶水【夾仲夾太無折字無

無太淸黃淸無林夷無無夷林仲大夾仲夷無太淸黃淸】靈不歸兮父思子雨鳴荷兮風入葦若伊優兮泣未已率我子兮【無仲夷黃淸無夷折字無】與弟屋陽阿兮招爾

右蔡孝子中管般瞻調

大呂羽

乾隆紹興府誌湣孝祠嘉泰志在府東北二百七十九步孝子蔡定父革以傭書自給惟定一子命爲進士建炎元年革以事逮捕系獄年七十當贖吏持不可定哀祈太守願以身代不報會大雪定嘆曰生無益於親當以死繼萬一有司憐而釋之因自撰墓銘並訴牒一道寘諸懷服巾紵趨府橋下自湛而死太守翟公汝父聞之亟命出其父且給轊以葬定死後七年太守王公綯始克請於朝賜廟額曰湣孝

硯北雜誌又曰白右鐃歌鼓吹曲乃步驟尹師魯皇雅越九歌乃規模鮮於子駿九誦然言辭峻潔意度髙遠頗有超越驊驑之意

古今譜法

【合下四四

下一一

上勾

尺下工工

下凡

凡六下五五

一五】黃大太夾姑仲蕤林夷南無應【黃淸大淸太淸夾淸】

張炎詞源古今譜字同

折字法

箎笛有折字假如上折字下無字卽其聲比無字微髙餘皆以下字爲準金石弦匏無折字取同聲代之

白石道人歌曲卷第二

