發微論宋

蔡元定

提要發微論

提要

《發微論》一卷﹐宋蔡元定撰。元定字季通﹐建陽人。遊於朱子之門。慶元中僞學禁起﹐坐黨籍﹐竄道州。卒於謫所。後韓侂冑敗﹐追贈迪功郎﹐賜謚文節。事迹具《宋史﹟儒林傳》。元定之學﹐旁涉術數﹐而尢究心於地理。是編卽其相地之書。大旨主於地道一剛一柔﹐以明動靜﹐觀聚散﹐審向背﹐觀雌雄﹐辧彊弱﹐分順逆﹐識生死﹐察微著﹐究分合﹐別浮沈﹑定淺深﹑正饒減﹑詳趨避﹑知裁成﹐凡十有四例﹐遞爲推闡﹐而以原感應一篇﹐明福善禍淫之理終焉。蓋術家惟論其數﹐元定則推究以儒理﹐故其說能不悖於道。如雲水本動﹐欲其靜﹐山本靜﹐欲其動。聚散言乎其大勢﹐面背言乎其性情﹐知山川之大勢﹐默定於數理之外﹐而後能推順逆於咫尺微茫之間。善觀者以有形察無形﹐不善觀者以無形蔽有形。皆能抉摘精奧﹐非方技之士支離誕謾之比也。《地理大全》亦載此書﹐題曰蔡牧堂撰。考元定父發﹐自號牧堂老人﹐則其書當出自發手﹐或後人誤屬之元定﹐亦未可知。然勘核諸本﹐題元定撰者爲多﹐今故仍以元定之名著於錄焉。

發微論

剛柔篇

易曰﹕立天之道陰與陽﹐立地之道柔與剛。郡氏曰﹕天之道陰陽盡之矣﹐地之道剛柔盡之矣。故地理之要莫尙於剛柔。剛柔者言乎其體質也。天地之初固若漾沙之勢﹐未有山川之可言也。旣而風气相摩﹐水土相蕩﹐則剛者屹而獨存﹐柔者洶而漸去﹐於是乎山川形焉。凡山皆祖昆侖﹐分枝分脈愈繁愈細﹐此一本而萬殊也。凡水皆宗大海﹐異派同流愈合愈廣﹐此萬殊而一本也。山體剛而用柔﹐故髙聳而凝定。水體柔而用剛﹐故卑下而流行。此又剛中有柔柔中有剛也。邵氏以水爲太柔﹐火爲太剛﹐土爲少柔﹐石爲少剛﹐所謂地之四象也。水則人身之血﹐故爲太柔。火則人身之气﹐故爲太剛。土則人身之肉﹐故爲少柔。石則人身之骨﹐故爲少剛。合水火土石而爲地﹐猶合血气骨肉而爲人﹐近取諸身﹐遠取諸物﹐無二理也。若細推之﹐凡涸燥者皆剛﹐坦夷者皆柔。然涸燥之中有夷坦﹐夷坦之中有涸燥則是剛中有柔﹐柔中有剛也。凡彊急者皆剛﹐緩弱者皆柔。然彊急之中有緩弱﹐緩弱之中有彊急﹐則是柔中有剛﹐剛中有柔也。自此以往﹐盡推無窮﹐知者觀之﹐思過半矣。

動靜篇

其次莫若明動靜。動靜者﹐言乎其變通也。故凡天下之理﹐欲向動上求靜﹐靜中求動﹐不欲靜愈靜動愈動也。古語雲水本動欲其靜﹐山本靜欲其動﹐此達理之言也。夫山以靜爲常﹐是謂無動﹐動則成龍矣。水以動爲常﹐是謂無靜﹐靜則結地矣。故成龍之山﹐必踴躍翔舞﹐結地之水﹐必灣環悠洋。若其偃硬彊勒﹐衝激牽射﹐則動不難動﹐靜不難靜﹐山水之不融結者也。然一動一靜互相循環﹐山亦有動極而靜﹐水亦有靜極而動﹐不可執一而論﹐又在人融化之爲妙也。

聚散篇

其次莫若觀聚散。聚散者﹐言乎其大勢也。夫山川融結自有天造地設﹐障空補缺﹐不陷不跌。故小聚則地小成﹐大聚則地大成﹐散而不聚﹐不可以言地矣。何謂聚﹖山之所交﹐水之所會﹐風气之常藏也。何謂散﹖山之所去﹐水之所難﹐風气之所散也。今之言地理﹐往往多論地形之巧拙﹐而不明聚散。大勢若聚﹐則奇形怪穴而愈眞正。大勢若散﹐則巧穴天然而反虛假。歷觀古人之葬﹐大抵穴多巧怪﹐非好怪也。良由得山水之正﹐則怪穴所爲常也。今人於大聚之中﹐或乃拘於形穴而不葬者陋矣。然有大勢之聚散﹐有穴中之聚散。大勢之聚散見乎遠﹐穴中之聚散見乎近﹐是二者有相須之道焉。

向背篇

其次莫若審向背。向背者﹐言乎其性情也。夫地理之與人事不遠﹐人之性情不一﹐而向背之道可見。其向我者必有周旋相與之意﹐其背我者必有厭棄不顧之狀。𨿽或暫焉矯飾﹐而眞態自然不可掩也。地理亦然。故觀地者必觀其情之向背。向者不難見﹐凡相對如君臣﹐相待如賓主﹐相親相愛如兄弟骨肉﹐此皆向之情也。背者亦不難見﹐凡相視如仇敵﹐相拋如路人﹐相忌如嫉寃逆寇﹐此皆背之情也。觀形貌者得其僞﹐觀性情者得其眞﹐向背之理明而吉凶禍福之機灼然。故嘗謂地理之要﹐不過山水向背而已矣。

雌雄篇

其次又當看雌雄。雌雄者﹐言乎其配合也。夫孤陽不生﹐獨陰不成﹐天下之物莫不要相配對。地理家以雌雄言之﹐大槪不過相對待之理。何以言之﹖山屬陰﹐水屬陽﹐故凡山之融結﹐必遇水之灣環﹐勢𨿽順水而來﹐形必逆水而就﹐此山水相對有雌雄也。然山之與水又各有雌雄焉。陽龍取陰穴﹐陰龍取陽穴﹐此龍穴相對有雌雄。陽山取陰爲對﹐陰山取陽爲對﹐此主客相對有雌雄也。其地融結﹐則雌雄必合﹐龍穴砂水﹐左右主客﹐必相登對。若單雌單雄不相登對﹐則𨿽或結地﹐必非眞造化也。經曰「雌雄相喜﹐天地交通」。又曰「雌雄不顧不勞看」﹐古人多以此爲要妙﹐亦天地自然之理也。

彊弱篇

其次又當辧彊弱。彊弱者﹐言乎其稟气也。夫天下之理﹐中而已矣。太剛則折﹐故須濟之以柔。太柔則弱﹐故須濟之以剛。剛柔相濟﹐中道得矣。論地理者﹐必須論其稟气﹐稟偏於柔﹐故其性緩。稟偏於剛﹐故其性急。稟剛性急﹐此宜穴於緩處﹐若復穴於剛急之處﹐則必有絕宗之禍。稟柔性緩﹐此宜穴於急處﹐若復穴於緩弱之處﹐則必有冷退之患。彊來彊下則傷龍﹐弱來弱下則脫脈。故立穴之法﹐大槪欲得酌中恰好的道理﹐不得倚於一偏﹐偏便生出病來。然非權衡有定﹐則亦未易語也。

順逆篇

其次又當分順逆。順逆者﹐言乎其來去也。其來者何﹖水之所發﹐山之所起也。其去者何﹖乃水之所趨﹐山之所止是也。知來去而知順逆者有矣﹐不知來去而知順逆者未之有也。夫順逆二路﹐如盲如聾﹐自非灼然有見﹐鮮不以逆爲順﹐以順爲逆者矣。要知順山順水者順也﹐所謂來處來者是也。逆山逆水者逆也﹐所謂去處去者是也。立穴之法﹐要逆中取順﹐順中取逆﹐此一定之理﹐不可攺易。若又推而廣之﹐則龍有順逆﹐脈有順逆。順龍之結穴者必逆﹐逆龍之結穴者必順﹐此亦山川自然之勢也。大抵論逆順者﹐要知山川之大勢﹐默定於數里之外﹐而後能辧順逆於咫尺微茫之間﹐否則黑白混淆﹐以逆爲順﹐以順爲逆者多矣。

生死篇

其次又當識生死。生死者﹐言乎其取捨也。夫千里來龍﹐不過一席之地﹐倘非以生死別之﹐則何所決擇哉﹖生死之說非一端﹐大槪有气者爲生﹐無气者爲死﹐脈活動者爲生﹐粗硬者爲死。龍勢推左則左爲生右爲死﹐龍勢推右則右爲生左爲死。又有瘦中取肉﹐則瘦處死而肉處生。飽中取饑﹐則饑處生而飽處死。凡此之類在人細推之﹐生則在所取﹐死則在所捨﹐取捨明而後穴法定﹐穴法定而後禍福應。若生死難辧﹐取捨何當﹐則非眞造化矣。

微著篇

其次又當察微著。微著者﹐言乎其气脈也。夫气無形者也屬乎陽﹐脈有形者也屬乎陰﹐陽淸陰濁﹐故气微而脈著。然气不自成﹐必依脈而立。脈不自爲﹐必因气而成。蓋有脈而無气者有矣﹐未有無脈而有气者也。經曰﹕气乘風則散﹐脈遇水則止。無脈無气者﹐水害之也。有脈無气﹐風害之也。善觀气脈者﹐以有形察無形。不善觀者﹐以無形蔽有形。蓋無形只在有形之內﹐但智者所見實﹐故於粗淺而得其精微。愚者所見昏﹐故荒忽茫昧而不曉。豈知四水交流則有脈﹐八風不動則有气﹐此有目者所共見﹐有心者所共知﹐而術之至要﹐初不外是也。

分合篇

其次又當究分合。分合者﹐言乎其出沒也。夫脈之爲脈﹐非徒然而生﹐頓然而有。其出也﹐必有自然之來﹐則有分水以導之。其沒也﹐必有所止﹐則有合水以界之。郭氏云﹕地有吉气﹐土隨而起。支有止气﹐水隨而比。又曰﹕支之所始﹐气隨而起。支之所終﹐气隨而鍾。此古人論气脈之源流也。气隨土而起﹐故脈行必有脊。气隨水而比﹐故送脈必有水。气起於支之始﹐故上有分﹐气鍾於支之終﹐故下有合。無分有合﹐則其來不眞﹐爲其內無生气可接也。有分無合﹐則其止不明﹐爲其外無堂气可受也。有分有合﹐則有來有止﹐有出有沒﹐斯龍穴融結的定無疑﹐然後爲全气之地也。然有小分合﹑大分合。其地融結﹐有三分三合。穴前後一分合﹔起主至龍虎所交﹐二分合﹔祖龍至山水大會三分合也。小合則爲小明堂﹐大合則爲大明堂﹐合於龍虎內則爲內堂﹐合於龍虎外則爲外堂﹐其合一一不相亂﹐如此是又不可不知也。

浮沈篇

其次又當別浮沈。浮沈者﹐言乎其表裏也。夫脈有陰陽﹐故有浮沈。陽脈常見於表﹐所以浮也。陰脈常收幹裏﹐所以沈也。大抵地理家察脈與醫家察脈無異﹐善醫者察脈之陰陽而用藥﹐善地理者察脈之浮沈而定穴﹐其理一也。夫三陰從天生﹐以其陰根於陽也﹐故陰脈必上小而下大﹐其出口也必圓。三陽從地出﹐以其陽根於陰也﹐故陽脈必上大而下小﹐其出口也必尖。後之觀脈者不必問其何如﹐但見口尖者皆陽﹐其脈浮於表﹐口圓者皆陰﹐其脈沈於裏﹐此一定不易之法。若又推而廣之﹐則凸者脈浮﹐凹者脈沈﹐微細者脈浮﹐粗重者脈沈﹐眾髙一低者脈浮﹐眾低一髙者脈沈﹐於此相乘﹐則陰陽之理得矣。

淺深篇

其次又當定淺深。淺深者﹐言乎其準的也。夫淺深得乘﹐風水自成。故下地者﹐必以淺深爲準的。宜淺而深﹐則气從上過﹐宜深而淺﹐則气從下過。𨿽得其地而不應者爲此故也。大槪先觀來脈之陰陽﹐次看四山之從佐﹐且如來脈入首彊﹐作穴凹﹐出口尖﹐此皆脈浮而屬陽也。來脈入首弱﹐作穴凸﹐出口圓﹐此皆脈沈而屬陰。故曰﹕淺深得乘﹐風水自成。深淺之法多端﹐至理莫過於是也。切要辧認入首陰陽﹐蝦須界合明白﹐若當深而淺﹐當淺而深﹐差於咫尺之間﹐反吉爲凶矣。經曰﹕地吉葬凶﹐與棄屍同﹐正此義也。世俗裝卦例而九星﹐向法以定尺寸者﹐大謬也。

饒減篇

其次又當正饒減。饒減者﹐言乎其消長也。夫龍虎左右各有饒減﹐然饒減龍虎者何哉﹖此消長陰陽之義也。饒減之法﹐大槪以先到者爲主。龍山先到則減龍而饒虎﹐其穴必居左。虎山先到則減虎而饒龍﹐其穴必居右。蓋山水關鎖﹐必須交固﹐然後气全。穴左﹐則取左山爲關﹐須右邊水過宮鎖斷﹐所謂陰鎖陽關也。穴右﹐則取右山爲關﹐須左邊水過宮鎖斷﹐所謂陽鎖陰關也。惟有朝山朝水﹐則順關順鎖不妨。若橫水過宮﹐則逆關逆鎖方善﹐斷不可攺易也﹐毫釐差謬﹐禍福大遠﹐可不審哉。

趨避篇

其次又當詳趨避。趨避者﹐言乎其決擇也。夫天下之道二﹐吉凶善惡常相半﹐不能皆吉也而必有凶﹐不能皆善也而必有惡。故人之所遭有不齊也﹐旣所遭之不齊﹐則必有以處之。趨吉避凶﹐去惡從善是也﹐地理亦然。夫山川之所鍾﹐不能皆全純粹之气﹐不能無所駁雜。旣不能無所駁雜﹐則姸媸醜好﹐紛然前陳﹐亦其宜耳。然而山川之變應不一﹐咫尺之移轉頓殊﹐或低視而醜﹐或髙視而好﹐或左視而姸﹐或右視而媸﹐或秀气聚下而髙則否﹐或情意偏右而左則虧。

裁成篇

其次又當知裁成。裁成者﹐言乎其人事也。夫人不天不因﹐天不人不成﹐自有宇宙卽有山川﹐數不加多﹐用不加少﹐必天生自然而後定。則天地之造化亦有限矣。是故﹐山川之融結在天﹐而山川之裁成在人。或過焉﹐吾則裁其過﹐使適於中。或不及焉﹐吾則益其不及﹐使適於中。裁長補短﹐損髙益下﹐莫不有當然之理。其始也﹐不過目力之巧﹐工力之具。其終也﹐奪神功攺天命﹐而人與天無間矣。故善者﹐盡其當然﹐而不害﹐其爲自然。不善者﹐泥乎自然﹐而卒不知其所當然。所以道不虛行﹐存乎其人也。

感應篇

其次又當原感應。感應者﹐言乎其天道也。夫天道﹐不言而響應﹐福善禍淫皆是物也。諺云﹕陰地好不如心地好。此善言感應之理也。是故﹐求地者必以積徳爲本。若其徳果厚﹐天必以吉地應之﹐是所以福其子孫者必也﹐而地之吉亦將以符之也。其惡果盈﹐天必以凶地應之﹐是所以禍其子孫者亦本於心也﹐而地之凶亦將以符之也。蓋心者气之主﹐气者徳之符﹐天未嘗有心於人﹐而人之一心一气﹐感應自相符合耳。郭氏云﹐吉气感應﹐鬼福及人。人之於先骸﹐固不可不擇其所而安厝之﹐然不修其本﹐惟末是圖﹐則不累祖宗者寡矣﹐況欲有以福其子孫哉。地理之微﹐吾旣發明之﹐故述此於篇終﹐以明天道之不可誣﹐人心之所當﹐謹噫觀是書者其知所戒哉。

