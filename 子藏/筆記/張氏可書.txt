張氏可書宋張知甫司馬溫公在政府﹐每過潞公第﹐時潞公有門僧乞換道流﹐因緩頰言之﹐溫公愕然曰「吾輩國之大臣﹐一言一行四方風俗所系﹐此僧旣不能終於釋﹐豈能終於道﹖來卽誅之。」僧聞而遁。章方柄任﹐用都提舉汴河堤岸司賈種民議﹐起汴橋二樓﹐又依橋作石岸﹐以錫鐵灌其縫。宋用臣過之﹐大笑而去﹐種民疑之﹐謁用臣訪以致笑之端﹐用臣云「石岸固奇絕﹐但上闊下狹﹐若甕爾。」種民始悟﹐懇以更制﹐用臣曰「請作海馬雲气以闊其下。」卒如其言而成。潁昌府陽翟縣有富民孟三郎﹐元間﹐至洛中﹐飲水山澗﹐見一婦人甚麗。孟往追之﹐則失所在﹐因窮極幽遠﹐得牡丹一品﹐紅色灑金﹐其葉千疊﹐遂移至洛陽。文潞公愛之﹐目曰澗仙紅。王初寮安中﹐自翰林學士承旨遷右丞﹐值元宵﹐從宴宣徳門。徽宗命以五門端闕爲題﹐令賦詩﹐安中卽席應制﹐曰﹕斗城云接始靑天﹐汴水浮春放洛川。繒千峯連璧月﹐珠簾十里晃燈蓮。五門端闕初元夕﹐萬曆宣和第二年。盛世親逢叨四近﹐頒觴連日綴羣賢。上嘉之﹐移宴景龍門﹐上自調黃芽羹以賜。米元章作吏部郎中﹐徽宗召至便殿﹐令書屏風四扇﹐後數日遣中使押賜銀十八笏﹐元章對中使言曰「且去奏知﹐知臣莫若君﹐臣自知甚明。」如此者再四。中使歸奏﹐上大笑﹐蓋十八笏九百兩也。米元章有潔癖﹐屋宇器具﹐時時滌之﹔以銀爲斗﹐置長柄﹐俾奴僕執以灌手﹐呼爲水斗﹔居常巾帽少有塵﹐則浣之乃加於頂﹔客去必濯其坐榻。宣和天駟中﹐有一馬名烏護蘭﹐艱於銜勒﹐徽宗每乘以幸金明池﹐賜名龍驥將軍。宣和間﹐置教樂所﹑行幸局﹑采石所﹑應奉司﹐皆以執政內侍主之﹐至靖康初﹐道君降詔悉罷。宣和末﹐都城起建園囿﹐有擷芳園﹑檀樂館﹑鹿寨﹑山莊﹑錦莊﹑筠莊﹐窮極奢侈﹐爲一時之壯觀﹝案﹕原本凡園館等﹐皆以韻分載﹐凡六條﹐今並﹞。宣和預賞﹐每擲金錢於樓上﹐以爲戲笑﹐有獻口號云《十不羨》者﹐皆譏切之言﹐卽捕之而不獲。宣和間﹐睦州布衣朱夢說上書﹐極言當時之失有三太﹕入仕之源太濁﹐不急之務太繁﹐宦寺之職太盛。宣和末﹐博州富人冶張家田內忽雨血數頃﹐其鮏气不可近﹐後金人至博﹐盡驅市民殺於彼。明達皇后乃紫虛元君﹐明節皇后乃九華安妃﹐稱大劉﹑小劉﹝案﹕《宋史﹖徽宗》劉貴妃冊贈爲後﹐謚明節﹐時林靈素以技進﹐目爲九華玉眞安妃。明達皇后亦劉姓﹐冊贈賜謚﹐而史不載紫虛元君之號﹐然林靈素之妄﹐自道君以下皆爲荒誕之稱﹐此必亦林靈素語而史文遺之也﹞。僕見一海賈鬻眞龍涎香二錢﹐云三十萬緡可售鬻。時明節皇后許酬以二十萬緡﹐不售﹐遂命開封府驗其眞贗。吏問﹕「何以爲別﹖」賈曰「浮於水則魚集﹐燻衣則香不竭。」果如所言。徽宗幸迎祥池﹐見欄檻間醜石﹐顧問內侍楊戩曰「何處得之﹖」戩云「價錢三百萬﹐是戩買來。」伶人焦徳進曰「猶自似戩也。」上大笑。徽宗幸端門﹐觀燈禦西樓﹐下視蔡魯公幕次﹐以金橘戲彈至數百丸。童貫以燕山功﹐遂封同安郡王﹐有攺晉公《平淮西》詩以譏曰﹕長樂坡頭十萬戈﹐碧油幢下一婆娑。今朝始覺爲奴貴﹐夜聽元戎報也﹝案﹕《宋史》貫封廣陽郡王﹐《通鑑綱目》亦同﹐此云同安﹐疑有訛誤﹞。太史楊欽時﹐見靖康攺元﹐卽密語人曰「後十二个月康王立。」蓋靖字是從十二月立﹐又有康字也﹐後如其言。宗澤知其術數之精﹐薦之於朝﹐遂在途而卒。道君旣遜位﹐乘輕輿出東水門﹐自稅舟﹐得一艸籠回腳糧船﹐與舟人約價﹐登舟﹐見賣蒸餅者﹐於篋中取金錢十文市一枚以食。少頃﹐童貫﹑蔡攸等數人者﹐單騎俱至﹐道君曰「卿等尙來相逐﹐何耶﹖」攸等奏云「臣等受陛下重恩﹐死亦不離陛下。」道君因上岸側一寺﹐僧披衣以迎﹐輒居主位﹐問﹕「官員是現任是罷任﹖」道君曰「是罷任。」又問﹕「莫別有子弟在城中做官否﹖」道君曰「有子二十七人﹐長子乃今皇帝。」僧慚惶之餘﹐道君遂出﹐則侍衛等已至﹐卽東下。道君遜位東幸﹐梁師成以扁舟出淮。李邦彥爲相﹐都人欲擊之﹐馳入西府﹐已失一履。時人語曰「太傅扁舟東下﹐丞相隻履西歸。」侍立修注官者﹐自羅春伯始。祖宗時﹐以起居舍人寄祿而更命他官領其事﹐謂之同修起居注﹐官制行﹐復爲郎舍人。淳熙十五年十月﹐春伯自戶部員外郎除右史﹐避曾祖諱﹐乃以爲太常少卿兼侍立修注官﹐其後兩史或闕﹐則降旨以某人權。侍立官蓋自此始。範致虛帥北京﹐值靖康之變﹐飛檄邊帥﹐出關勤王﹐時謠曰「艸靑靑﹐水淥淥﹐屈曲蛇兒破敵國。」蓋謂範字也。廉正臣爲司農卿﹐至炭場﹐見監官擁鑪﹐遂責曰「監臨自盜﹐如何﹖」其監官答曰「此炭乃俸錢所置﹐卽非盜取﹐若監炭場官不許用炭﹐不知監倉官許喫飯否﹖」正臣無以爲對﹐皆以爲名言。李鼎爲陽翟令﹐聽訟明敏﹐士民稱之。有瞽姥訴婦不孝﹐議者二三﹐鼎卽善詞勉之﹐俾各飲茶而去﹐婦卽啜之﹐姥捫於地而婦不顧﹐遂正其婦罪。又﹐尉司誣一童子盜鄰田艸﹐童子方十餘歲﹐所盜艸重﹐鼎疑而釋之﹐令童負艸以歸﹐竟莫能舉﹐遂正捕者之罪。劉平叔爲浙江安撫大使﹐乞與石惲攺秩﹐添差鎭江ヘ。未有成命間﹐石投曾公衮書﹐題云「南徐二石惲」﹐公衮戲以「北固三曾紆」答之﹐皆謂名對﹐公衮行第三故也。劉平叔在京口﹐幕客獻趙昌《牡丹圖》﹐乃孟蜀宮中物也﹐平叔怒曰「速持去﹐我平生不愛牡丹﹐況是單葉。」時人無不爲笑。燕瑛罷廣漕還朝﹐載沈水香數十艦以遺宦寺﹐遂尹應天府﹐時人謂之香燕大尹。李宗伯爲司農卿﹐居第之側﹐有丰濟﹑廣盈二倉﹐每出按則止此二處﹐取其近也。又詞狀申陳之類﹐必判司呈。時爲之歌曰「大卿做事輕﹐文字送司呈﹐每日去巡倉﹐丰濟與廣盈。」後坐此罷。張鼎爲太常博士﹐用雞肋爲雞肘﹐時輩譏曰雞肘博士。河中府治有古莎廳﹐茂甚﹐府醞固名碧莎天祿。浙人以白露節前後早晚得雨見秋成之厚薄﹐如雨在白露前一日﹐得稻一分﹐前十日﹐得十分﹔白露後得之﹐則無及矣。王建炎初爲禦史中丞﹐時四方多事﹐而緘默不言。又以老病艱於乘騎﹐每跨款段﹐坐一退毛舊狨出入臺中﹐號退毛中丞。建炎初﹐潁昌府陽翟縣主簿馮善時乃一謬儒﹐不曉仕宦﹐因有所轄文史犯罪﹐遂於縣借杖﹐而偶無大杖﹐命以小杖決三四十下﹐云用兩杖折一大杖﹐聞者莫不笑之。蘇庠隱居後湖﹐紹興中累詔不出﹐僮僕見使者沓至﹐輒相語曰「官中來勾我秀才﹐須要正身。」紹興間盜賊充斥﹐每招致必以厚爵﹔又﹐行朝士子多鬻酒醋爲生。故諺云「若要富﹐守定行在賣酒醋﹔若要官﹐殺人放火受招安。」紹興丁巳﹐江東太平州有回祿之患﹐燔燒殆盡﹐死於火者數千人。越數日﹐池之銅陵夜聞車馬人足之聲﹐或啼或笑﹐自空而下﹐盤礡於邑﹐市人於門隙竊窺之﹐有聞索姜醋者﹐有與泣訴回祿之苦者﹐久之冉冉從西北而去。張爲令﹐詳睹其事。紹興戊午季冬十二月﹐日欲暮﹐天作風雨聲﹐自西南起﹐久之如磨響至﹐一更盡方止。庚申辛酉歲皆然。劉豫僭號中原﹐不喜浮屠﹐僧徒莫不惶恐﹐忽西天三藏來﹐豫異待之﹐僧徒私自喜曰「必能與我輩主張教門。」旣引見﹐三藏拜於庭﹐贊者止曰「僧不拜。」三藏答曰「旣見眞佛﹐豈可不拜﹖」豫大喜﹐賜與甚厚。張長於數﹐頗於日者事體洞曉之﹐嘗云「術人相見﹐必互錄所至州縣處士宦家之命以相易﹐庶易爲應﹐號曰參。又﹐看命必先談其不好處﹐使人駭動﹐謂之插卻﹐復以好語許之﹐謂之牢籠。」胡紡能以符水濟人﹐宜興有一士人遠宦﹐忽一日其妻爲祟所憑﹐家人詢其所以﹐輒云「某乃官人任內打拷致死﹐故來求功徳追薦。」其家遂作書問遠宦之士﹐報云無之﹐胡聞其事﹐取書示祟﹐祟但舉號三聲﹐慚惶而退。路時中字可當﹐京師人也﹐行正一﹐能致已焚之詞﹐役使鬼神﹐呼吸風雨﹐駭人耳目。又以炊餅布气令圓﹐其紅如丹砂﹐謂之三光丹。住持常州報恩寺僧普堅﹐嘗語余曰「世間萬事前定﹐非力可致﹐及其處於窮通﹐何必休戚﹖」因言無錫大姓戴念二郎﹐政和間﹐在邑中最爲貲雄﹐起大第﹐極於侈麗。同村野老夢神告曰「戴念二郎與李謨秀才起宅。」野老以告﹐戴卽紀於壁。後不十年﹐李謨登科﹐選爲婿﹐又十年﹐宅成﹐而戴氏俱絕﹐遂歸於謨。陸海天慶觀有一羽客﹐年七十二﹐每臨醮宣科﹐先祝曰「臣今老矣﹐七十有餘﹐無齒可叩﹐以唇代之。」丹陽妙明眞人吳元淨﹐居常州橫山﹐命其弟襄尋一大楓木﹐有三癭﹐令取其二﹐夢老人植杖而來﹐責襄曰「吾三子汝遽殺其二﹐何也﹖」襄惶懼﹐答以眞人之命﹐老人曰「若非眞人﹐吾不赦汝。」以杖擊其鼻﹐曰「可出血一升。」來旦鼻衄及一升而止。南恩州州衙後廳有鬼﹐𨿽太守亦避之﹐夜則二丈夫相擊不已﹐又婦人間出﹐不可居。忽一日﹐妙明眞人吳元淨過之﹐視廳側有三小廟﹐指令開撅其下﹐卽有二丈夫﹑二婦人﹑二女子堅屍如石﹐二女子一執菊花樣杯﹐一執白璧﹐遂令致之野外焚之﹐乃絕。天寶山有三道人﹐采藥忽得瘞錢﹐而日已晚﹐三人者議先取一二千沽酒市脯﹐待旦而發。遂令一道人往﹐二人潛謀﹕俟沽酒歸﹐殺之﹐庶只作兩分。沽酒者又有心﹕置毒酒食中﹐誅二道人而獨取之。旣攜酒食示二人﹐二人忽舉斧殺之﹐投於絕澗﹐二人喜而酌以食﹐遂中毒藥而俱死。此得之於張道人。京師一富人﹐質得金帶一條﹐常常系之﹐每送迎賓客﹐輒止中門而返﹐必曰「腰帶有礙﹐不敢出門﹐且告不罪也。」張蕓叟居長安白雲寺﹐作《霸王別虞姬》《虞姬答霸王》二歌﹐題於僧捨壁間﹐僕因過錄之﹐後自關中回﹐則壁已頹矣。《霸王別虞姬》曰「垓下將軍夜枕戈﹐半夜忽然聞楚歌。詞酸調苦不可聽﹐拔山力盡將如何﹖將軍夜起帳前舞﹐八千兒郎淚如雨。臨行馬上復何言﹐虞兮虞兮柰何汝﹖」虞姬答曰「妾向道﹐妾向道﹐將軍不要爲人患﹐坑卻降兵二十萬。懷王子孫皆被誅﹐天地神人共成怨。妾向道﹐妾向道﹐將軍莫如敬賢能﹐將軍一心疑範增。當時若信範增話﹐將軍早已安天下。天下安定在一人﹐將軍左右多姦臣。受卻漢王金四萬﹐賣卻君身與妾身。妾向道﹐妾向道﹐將軍不肯聽﹐將軍莫把漢王輕。漢王聰明有大度﹐天下英豪同駕馭。將軍惟恃拔山力﹐卽此悲歌猶不悟。將軍不悟兮無如何﹐將軍𨿽悟兮爭柰何﹖賤妾須臾爲君死﹐將軍努力渡江波。」僕頃在京師﹐因幹出南薰門﹐見一村夫醉墜護龍濠池水﹐亟拯之﹐則已斃。其背上有一物﹐極類荷葉﹐緊覆之﹐以劍方可取﹐有百餘口咀﹐其背肉已盡﹐竟不識是何物也。廣州一海船附帶一人﹐欲到明州﹐一老兵同在船上。將發廣州﹐遇風飄至一山下﹐兩人上岸﹐行三四里﹐見二長人荷鋤各長三丈餘﹐兩人前往問路﹐二長人倚鋤相視而笑。久之﹐遂以手拈兩人在掌中戲玩﹐兩人惶恐再拜﹐皆笑語不可曉。一長人以手拾兩人置山穴中﹐用一大石塞口而去﹐少頃﹐攜一大瓢貯酒來﹐二長人對酌﹐兩人於竇中覘之﹐惟深惶懼。二長人酒盡欲醉﹐一長人起﹐取塞石﹐拈一人出﹐兩手捉兩腳﹐劈作兩片﹐各餌其一﹐遂醉臥。老兵匿石穴中﹐伺其睡奔出﹐竄伏田野中﹐望見有海舶過﹐哀鳴求救﹐船上以小舟濟之﹐得至明州。

