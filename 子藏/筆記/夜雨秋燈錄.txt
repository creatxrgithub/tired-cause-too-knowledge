夜雨秋燈錄

淸宣鼎著

先正有言曰﹕讀書忌老﹐著書忌早。鼎旣服膺而敢違之乎﹗緣鼎少膺孱弱﹐壯值亂離﹐瀕於死者再﹐而皆得不死﹐故有是錄耳。先慈誕鼎之前夕。夢一道者來叩首滕下﹐已而生。鼎口不茹葷者十九年。性好佛老﹐聞人有談玄者﹐聽之忘倦﹐而尢愛僕媼說果報鬼怪逸事。年十一習楷。書扁額﹑屏幛。居然揮灑。十五解爲文﹐十九忽膺咯血疾。憊矣。旋得《感應編圖說》讀之﹐獲瘳。二十外先慈見背﹐先嗣父廣文公又見背。家難旣起﹐外侮乘之﹐裊獍成羣﹐爭噬吾肉﹐家道遂中落。年廿四遇歉歲﹐獨臥枯寺﹐中餓幾斃﹐旋得金經《蓮花經》諷之。機始轉。廿六奉生父命贅入外家﹐方得延殘喘。明年突紅巾至﹐攜家竄東海﹐慷慨從軍﹐幾死鋒鏑。旋又回海上賣畫供饘粥。年三十一始入當道幕司筆札﹐三十五館淮海﹐三十九遊山左﹐奔波寒澀。近於托缽矣。明年入兗郡滋陽署﹐郡有少陵臺﹐峨峨百尺﹐古墟也。時九月將近﹐友人約登臺望曲阜﹐西風逼人﹐黃花滿地﹐鼎偶問友曰「今日何日﹖」曰「廿八。」鼎不禁大驚﹐繼而大慟﹐蓋此日卽賤辰﹐忽忽焉行年已四十矣﹐而淪落猶是乎﹗歸則僵臥不語﹐亦不哭﹐明日遂病且殆﹐精神倘侊﹐不知所云。病十五日﹐忽蹶然起﹐裁箋爲鬮﹐取生平目所見﹐耳所聞﹐心所記憶且深信者﹐仿稗官例。先書一百餘目﹐每夕作文一篇﹐或兩篇﹐不數日而患遂霍然。明年解館。賃宅任城﹐售書賣畫﹐甫稍有餘。居兩年﹐回秦郵遊虎阜﹐計得文一百一十五篇﹐皆初稿而未及修飾者。客有索觀旣竟﹐莫不嘖嘖曰「太早﹐太早。」鼎曰﹕」余深凜忌早之誡﹐然余之文。刀圭也。未敢以著述論。」客問﹕「夜雨秋燈四字作何解﹖」曰「當其病滋陽署時。愁霖滴瀝﹐冷焰動搖﹐千里家山﹐時入夢寐﹐秋魂欲語﹐病魔乍來﹐此無可柰何之境也。以無可柰何之身。當無可柰何之境﹐未能已已﹐奮筆直書耳﹗」甲戌之冬﹐有仙蝶過訪﹐是夕設乩於室﹐以文呈。須臾﹐仙至﹐書曰「子來前﹗子前身爲羅浮沖虛觀道士。以弄筆頭獲過﹐今又弄筆耶﹗幸語類荒唐﹐實嚴癉賞﹐且無淫詞﹐是尙可恕。再四十三年﹐當於忍辱班中遲子矣﹗」鼎稽首謝﹐求仙人序。不可﹐遂自述顚末如此。噫﹐樵歌牧唱有時上獻芻蕘﹐鬼董孤諧無語不關諷勸。塵之封﹐蠹之蝕﹐舉而拋同落葉﹐忍乎哉﹗時光緒三年春二月花朝日﹐天長宣鼎瘦梅自序於仙蝶來館。

卷一

靑天白日

浙人南宮認庵﹐以字行﹐幼隨父琥宦於粵﹐淸廉﹐窮其橐。母先逝﹐父繼卒。虧庫款﹐將系獄。素審叔璧幕於蘇﹐欲往依之。潛焚兩親骸﹐以竹籠負之﹐徒步逸。餐風咽露﹐跋涉奔波﹐一載始抵。尋叔無耗。時蘇正歲歉﹐益困急。傾守囊錢﹐購半畝地﹐瘞之﹐志以碑﹐結茅若團瓢﹐守其側。蓬頭垢面﹐淪入乞兒﹐剩飯殘羹﹐尙知薦祭。時年僅三五﹐性孝且慧﹐貌臒不枯。聞吳兒山歌﹐學之﹐卽當伍氏簫﹐始免餒。朝村暮郭﹐倏忽三年。偶倚古寺門﹐向陽捫虱。面卽貴家園﹐時見美人樓上眺。頃一小環﹐艷年二八﹐出而反掩其門﹐行向西﹔忽伏艸際﹐少時﹐整衣去。知爲小遺。甫數步﹐卽若有物墜地﹐軟無聲﹔呼告之﹐婢不覺。遂掩襟往觀﹐錦袱也。中裹金玉釵釧﹐珠寶零星﹐媵以魚函﹐折作方勝。書云「十郎哥哥足下﹕妹謬以陋質﹐獲配淸芬﹔親上做親﹐幸中之幸。牽牛西北﹐一水盈盈﹔孔雀東南﹐雙聲隱隱。盟深金石﹐妹喜嫁得梁鴻﹔劫轉滄桑﹐郎忽貧如司馬。然而鮑宣對挽鹿車﹐阮氏何嫌犢鼻。幸雞窗攻苦﹐卜鴻路飛騰。敢怨標梅﹐撫靑春而未艾﹔惟祈折桂﹐脫白袷以來迎。逆知靑眼頻更﹐紅絲欲斷。每聽狐語﹐似怨前度之冰﹔欲倩蜂媒﹐再接他家之酒。心石堅而不轉﹐辭簧鼓而須防。若眞挾瑟攺弦﹐定彈黃鵠﹔時擬傳箋布意﹐恨少靑鸞。小婢娟奴﹐𨿽曰主僕﹐實同腹心。事已迫於燃眉﹐情實殷於刺目。遣尋一鶚﹐面展雙魚。奉上緘淚之句﹐斷腸之辭﹐婉轉十三行﹐預仿蘇娘織錦﹔附以纏臂之金﹐搔頭之玉﹐珍珠一百顆﹐聊爲匡壁添光。不盡纏綿﹐泥中人再爲嘵舌﹔未敢隕謝﹐爨下材急不擇音。敢布愚忱﹐伏惟憐鑑。某年月日。秦氏小妹貞璞。襝衽手肅。」南驚讀一過﹐詫曰「險哉﹗東牀落魄﹐富兒賴婚﹐鐘情者越禮冒嫌﹐進療貧方。若爲他人撿得﹐則婢固命盡﹐卽迢迢牛女﹐亦復睽違﹐鵲橋無日矣﹗曷坐以覘之。」少頃﹐婢返﹐面色灰死﹐倉皇覓榛莽間﹐不得﹐仰天嘆曰「奴死不足惜﹐負主人托﹐柰何﹖」南笑曰「娘行失何物﹐值何言死﹖」婢聞其言有因﹐哀祈曰「好男子﹐曾寓目否﹖」曰「卿能明告我﹐或者璧能返也。」曰「我秦氏婢娟奴﹐日伴女公子。主見婿家貧﹐欲攺適﹐女公子日夜哭。妾憐之﹐請以妝臺中舊蓄者約五百金﹐裹以絞綃﹐附以雁字﹐親去作寄書郵﹐付於小檀郎。囑入都﹐謀戰捷﹐好親迎。墮其物﹐必泄其謀﹐烏能不悲﹗」言已大慟。曰「然則將若何﹖」曰「死耳﹗」南探懷與之﹐曰「是耶﹖非耶﹖」婢見卽伏地叩﹐南挽之﹐示殷勤。婢曰「子乞人﹐得暴富﹐棄之甘乎﹖妾將何以報﹖」曰「報我不難﹐恐我之所易﹐子之所難也﹔我之所甘﹐子之所苦也。」曰「試言之。」曰「僕𨿽冠﹐猶童子身﹔子貌美極矣﹐未知能令我眞个銷魂否﹖」婢赧然﹐徐報曰「君姑待我﹐行行卽來。」婢賫金玉去﹐南亦出東郭。三日後﹐偶經園外﹐遠聞鶯聲﹐喚曰「來乎﹗」仰視之﹐婢也。笑而招以手。門砉然開﹐南遽掩入。湖山石畔﹐芳艸如茵。婢曰「以此聊報大徳﹐可一不可再。」南曰「諾。」方將偎抱﹐見婢以紅羅蓋粉面。南笑曰「子秀色可餐﹐方欣飽看﹐博須臾歡﹐何吝而抑藏乎﹖亦嬌羞故態乎﹖」婢以纖指向上曰「靑天白日﹐不怕神明耶﹖」南驀如棒喝﹐情魔潛逋。遽起﹐曰「子畏神明﹐僕寧不畏乎﹖」持竿攜籃﹐喃喃誦「靑天白日」四字﹐出門去。婢遙遙致聲﹕「君每日日中來﹐當分己食果君腹。」南瞑目狂奔﹐亦不計園門閉否。明日市上行﹐有一相者﹐呼曰「丐者來﹗子臥蠶下﹐何來此陰紋﹖應在三十六日﹐必有非常遇。」曰「吾日唱蓮花求生活﹐免溝壑足矣﹐尙欲追蹤滎陽公子耶﹖」曰「不然﹐驗當酬若干﹖」曰「十千。誣則若何﹖」曰「抉我雙眸子。」曰「先生眸子危矣。」至三十五日﹐丐如故﹐走告相者曰「眸子權寄尊龐一宵穩。」相者又視之﹐拍掌曰「得矣﹗邊城紫气透﹐當先得財。」南曰「諾。」明午步長街﹐忽有牽其裾者﹐呼曰「月兒耶﹖」南頸有月牙痕﹐故小字月。視其人﹐鮮衣怒馬﹐貌若貴官﹐姑應曰「然。」其人慘涕﹐曰「兒何至此﹖」南驀憶曰「璧叔耶﹖」曰「然。兒盍隨之歸寓﹖」廬中起居華燦﹐叩阿嬸﹐亦甚慰。因縷述顚末﹐哭失聲。叔曰「久審爾父母歿﹐特函詢﹐無回字﹐乃在此也。吾年老殷富﹐無子息﹐今得猶子﹐不愁繼續矣﹗」立命婢媼﹐爲更襤褸﹐且濯香泉﹐依舊翩翩﹐顏色煥發。婉述相士神﹐叔命以十千酬之﹐欲招致爲叔鑑慈顏﹐不許。旬餘﹐忽以千金付之﹐曰「兒旣廢讀﹐當學賈。」以齒稚辭。曰「試爲之﹐無不利。」南束裝買棹﹐過江運白粲﹐大獲。明年今日歸省叔﹐至則門戶猶存﹐第主非是。詢居停﹐曰「子去後﹐爾叔亦他徙﹐且不知徙何處。」南茫茫無適從﹐因思江北新置宅﹐曷歸而偵訪﹐掃墓瞻仰。榜人頻催﹐腰纏餘五百金﹐卽全購柏油壓船。渡後﹐北風怒號﹐江凍十日﹐不能解。柏油值頓昂﹐獲利可十倍。更於宅前設緞鋪﹐以三千金爲母﹐招老成者四五輩﹐司出納。又一年﹐心不忘叔﹐一人渡江﹐搭航船﹐至中流﹐風大作﹐浪如山立﹐霹靂大震。同儕者十數人﹐咸見雲中現極大四金字﹐曰「靑天白日﹐」筆畫分明。眾誦佛禳之﹐而字仍現。雷復鳴﹐船幾裂。眾急曰「上天已明示惡人﹐事各自省﹐無累他人﹗」南挺身告眾曰「此僕隱事﹐誠不可以告人﹐敢相累乎﹗」急向怒流﹐踴身投。昏懵中﹐抱得枯槎﹐聽其掀簸。耳聽雷雨驟下﹐火光竄金蛇。須臾霽﹐視此身如一點萍﹐乘萬里浪也。忽一官舫鳴鑼掛帆來﹐呼曰「速救活抱槎人﹗賞十貫﹗」旋來紅船﹐挈而登﹐官舫人非他﹐叔也。互驚。問﹕「叔何處來﹖」曰「吾移居通州﹐偶遊紫瑯山耳。爾父母墓無恙﹐爾之心曲﹐吾已悉。娟奴已隨秦家女適婿家。婿果貴﹐卽迎娶。爾事緣未至﹐毋躁也﹗」同之通寓﹐見嬸安好﹐奴婢更多於蘇寓。不敢問。居二日﹐袖出小折呈叔﹐曰「此年來子金總目也。」曰「煩甚﹐曷攜去。」翌晨辭別﹐叔又贈以數百金。抵蘇﹐訪娟﹐果如叔言。忽遇弄船人﹐驚曰「君尙生耶﹖若輩皆震死﹐船覆﹐吾抱纜姑免。頃泊此修治耳。」南出資贈助之。卽假館舟子家。偶倚白板閒眺﹐見一美人﹐乘香輿﹐隨僕媼﹔復又一婢﹐乘下澤車﹐貌酷似娟。尾行三四里﹐至一尼庵﹐美人登殿拜如來﹐僕媼憩遊廊﹐庵主獻香茗。婢閒步﹐偶見南﹐目熒熒低喚曰「靑天白日。」南失聲曰「噫﹗娟娘耶﹖」婢問﹕「何遽華潔﹖」告以故。曰「鐘情者﹐尙戀舊耶﹖」曰「中懷無一刻忘。」曰「彼此有情﹐尙不審姓氏﹐令人齒冷。」又詳告之。旋聞內呼娟﹐美人偕去。南惆悵無聊賴﹐踟躕叢葬處﹐見一大冢﹐碑云「東浙寓公南宮諱璧玉人先生之墓」。志文詳敍夫妻同卒於蘇﹐死近五載﹐旅葬於此﹐以待猶子南宮認庵他日尋覓。撰書者﹐裏諸生郁訪。南讀畢大驚。回憶叔嬸面目﹐不知此墓中人﹐何旣同名氏﹐且猶子亦同名﹐必無是理﹐而竟有是事。歸訪文舉士﹐知郁訪第﹐具冠投刺入拜。憬然曰「君頸有月牙痕乎﹖」曰「然。」曰「令尊叔甫生時﹐與先大夫莫逆交。先大夫逝﹐叔甫老伉儷亦相繼逝。易簣前數日﹐堅囑鄙人預後事﹐謀吉壤﹐作墓志﹔並囑君如回蘇﹐卽爲繼續。君從何知有僕﹐而惠然肯來耶﹖」南以見墓志對。曰「幸不負先人遺命也。」南蹙額以兩次遇叔告﹐求解惑。曰「令叔甫生習吐納﹐歿能解脫。如子言﹐其仙去乎﹖」南遣人如通訪叔﹐杳矣。遂移兩骨函﹐依叔墓﹐重葬。雙冢峨峨﹐加以封植﹐手自撰文﹐勒石紀事。訪視之﹐喜曰「子尙能習舉子業﹐何自棄﹖」蓋訪已前科北闈中經魁﹐因款畱﹐教之讀。是秋回浙中副車﹐訪開筵爲賀﹐鼓吹大作﹐泥金署墻﹐把酒向南曰「君貴矣﹐芳年二十有一﹐尙欲歌朝飛雉耶﹖」曰「弟有舊盟﹐癡心拱候耳。」曰「愚兄代覓佳人﹐爲君權署縣君﹐何如﹖」言未已﹐卽有婢媼扶一美人﹐出與交拜﹐南不知所措﹐挽之拜﹐兩行畫燭送入洞房﹐親爲反扃雙闥﹐臨去顧內曰「今宵好報恩﹐毋再怨我夫婦累汝。」漏靜﹐揭巾微睨﹐則紅粉露垂﹐香肩玉削﹐頗似娟﹐亦低喚曰「靑天白日。」新人微粲曰「悶葫蘆打破矣﹗」南聞之大喜﹐始知尼寺美人卽妻﹐當日寄書人也。夫貴﹐娶已兩載﹐極惇愛。娟重見南﹐始爲貞述南來訪始末﹐貞爲訪述。副車之中﹐賴訪力夤緣關節﹐始獲雋。其所以不卽以娟與之者﹐恐誤讀耳。少頃﹐入幃綢繆﹐猶處子。明日謝﹐亦謝。至是始道破。曰「君遇遺金不拾﹐僕亦畱全璧以待也。」從此秦越一家﹐親愛如手足。南旋卽援例謁選﹐官揚州司馬﹐攜娟娘去。頗不自諱﹐每謂僚佐曰「不圖黃榜中﹐亦有卑田院中乞兒也﹗」懊儂氏曰﹕昔披裘人云「僕豈拾人遺金者哉﹖」然髙人遇之易﹐乞人遇之不易。至美色當前﹐懸崖勒馬﹐此等功夫﹐尢不易。偉哉南宮﹗宜乎蒼蒼者﹐報以厚徳也。吾願普天下男兒﹐無論富貴貧賤﹐當人人書「靑天白日」四字於座右。

銀雁

江西某郡﹐有地師杜君香艸﹐靑鳥術最精。嘗與富室兒李十九友善。其父故﹐杜爲走山谷覓地﹐艸履幾穿。閱三載﹐始得一穴﹐沙水分明﹐良爲吉壤。居邑之東山﹐距李宅四十餘里﹐山故幽僻﹐樹木蔥籠﹐遊者聽樵斧丁丁﹐與巖寺午鐘相問答﹔而西山居其前﹐儼如屏障﹐蒼翠溢眸。杜得意非常﹐告李曰「此福地也。令尊人古道﹐爲鄕裏重﹐居此﹐諒無愧焉。願公等更修徳以培之﹐則子孫貴眞莫及。」不日﹐杜爲點穴﹐李兄弟扶櫬窀穸事蕆。杜往浙﹐應貴人聘﹐厚贐遠行﹐一別兩載。詎葬後﹐家道反不如前﹐疊亡人口。其兄李十八﹐夫婦亦偕亡﹐遺一嬌女﹐名銀雁﹔彌畱時﹐殷殷以弱息相托﹐泣曰「吾夫婦他無所戀﹐惟勞吾弟看顧銀兒﹐則瞑目泉臺下﹗」十九亦泣﹐受遺言。女年甫十四五﹐風致裊娜﹐不慣操作。其婦翁氏﹐黑心符也﹐時於稿砧前訾猶女懶惰﹔久之﹐遂信。垢面篷頭﹐淪入赤腳。女始伏枕上泣﹐繼對木主啼。婦怒施鞭撻。女奔告叔﹐反索其手足﹐而毒楚之。諸婢環泣﹐伏叩請代﹐不許。雪膚流血﹐一綫僅延。婦怒猶未已。幸先隴鄰庵老尼來﹐爲翁氏諷受生經﹐急代緩頰﹐始釋。明夕﹐婦欲禮佛﹐索溫水盥手﹐女誤以冷水進﹐大怒﹐欲笞其背。女懼﹐奔投門外溪水﹐見亡母冉冉自林中出﹐悲告女曰「兒無苦﹐且隨老尼遁空門﹐則生矣。」言已卽杳。女正慘痛﹐忽聞門內喧嚷﹐翁氏自批頰﹐作亡母聲詈曰「狗賤根﹗何仇欲殺吾女﹖」十九奔入﹐知爲亡嫂怒婦惡﹐代哀之﹐卽唾其面﹐數責萬端。急尋女﹐得於門外﹐審覓死狀﹐攜入。婦卽抱女﹐哭失聲﹔旋又自擊﹐以木杵搗陰戶﹐血淋淋流出窮外。禁止之﹐力猛於虎。一室大嘩﹐鄰捨登墻窺﹐雞犬皆驚。老尼素與銀母善﹐合掌曰「善哉善哉﹗大娘何暴也﹖老身爲證﹐囑渠攺過﹐善視銀姑。」不許﹔「早爲銀姑覓佳婿。」不許﹔「寄養戚裏家。」仍不許。尼戲曰「無已﹐其將付老身攜去爲弟子乎﹖」婦聞卽稽首拜﹐曰「願以掌珍﹐煩大師接引。」問女願否﹖曰「願。」十九知不相能﹐亦聽其出家。明日親送之庵。擬卽削雲鬢﹐尼曰「尙早。」瞑目﹐坐蒲團炊許﹐張目笑曰「溪水何妨隨石轉﹐嶺雲更有出山時。」十九臨去﹐謂女曰「兒有所需﹐可暗囑師父來取﹐毋輕蹈不測也。」女涕泣牽裾﹐尼大喝曰「癡兒﹐旣皈依三寶﹐尙作嬰兒戀乳狀耶﹖」急送十九出﹐掩庵扉。由是掃地焚香﹐鐘魚梵唄﹐漸授之以禪課焉。年餘﹐十九益困頓﹐戚屬咸云「坐新阡不利。」有識者云「右沙太聳﹐卽利﹐亦只發女家。」明年﹐杜歸﹐目睹李之情狀﹐大驚﹐心亦疑殯宮風水。然晝則走山谷﹐夕則挑燈﹐比對書冊﹐均無誤﹐終不識致困之因。一夕﹐假歸家宿﹐夜夢天女至﹐煙鬟霧鬢﹐儀態萬千﹐告杜曰「汝亦知李墓不吉﹐所由來乎﹖吾山神也﹐特以詩句告汝﹐詩云﹕『千里來龍結一匏﹐左根右葉長根苗﹔天生福人住福地﹐無愧惟有西山樵』。」杜心欲咨白﹐而天女遽作霹靂乘雲去。杜驚寤﹐急往西山﹐尋一泛常穴﹐爲李遷葬。詭云「前穴地脈﹐爲山風吹破﹐不足寶也。」暇則裹糧入西山﹐物色樵豎﹐匝月無一遇。一日暴雨至﹐視嶺前有衡茅數椽﹐急奔避。一婆娑老嫗﹐服出應客。堂上懸桐棺七尺﹐穗帳淒然﹐云「伊稿砧﹐亡周七年。」問﹕「有哲嗣否﹖」云「僅一﹐杜姓﹐佛奴其名﹐蓋渠父夢佛而生者。因貧﹐習樵采﹐日在東山云深處。」言已噓。向外翹首﹐云「頃將遭雨﹐恐歸來又似水淋雞。」旋入﹐以山茶炊餅餉杜﹐餐飲頗甘。須臾﹐一少年荷樵冒雨歸﹐眉目端好﹐气宇不凡﹐見客支揖如儒者。杜知是佛奴﹐自陳同姓﹔佛奴入﹐與母言。少頃﹐又出﹐與爲禮﹐如見長上。杜喜﹐與閒話﹐辭均閒雅﹐無俚語。告嫗曰「文郎不俗﹐何不令讀書識字﹖」嫗曰「兒幼曾就村館﹐渠父旣歿﹐未亡人又衰邁﹐全賴是兒斧柯供菽水。」問佛奴年齒﹐則云十七。是夕﹐卽就地藉席止杜宿。晨起﹐出腰金二兩﹐酬茶果費。嫗笑曰「母子𨿽貧﹐而非賣茶果者﹐矧同宗者耶﹗」堅卻不受。杜知不可彊。後累過其廬﹐禮貌均不衰。一日﹐見佛奴獲雙雉歸﹐烹而登盤﹐味極鮮美。盤有餘﹐收入供母﹔及偸瞰佛奴﹐則仍咽粗糲。杜大敬重﹐告嫗﹐擬爲佛奴覓佳偶。嫗喜曰「兒年已冠﹐得宗長作伐﹐大好事。但一貧如洗﹐誰肯爲嬌女嫁樵人子耶﹖」問﹕「渠父可有葬地﹖」曰「野葬耳。免入漏澤國足矣﹐尙敢卜牛眠歟﹖」曰「不難﹐僕有吉壤奉贈﹐他日貴顯﹐幸無忘指引人。」嫗敬謝稱善。杜向李十九索前地﹐云「有遠族孤寡﹐請以所棄者與之﹐需值當不吝償」。李慨然不吝。杜欲立券﹐李本擬以百金酬杜﹐至是遂兌立百金券﹐杜持往與嫗諏吉。佛奴聚眾樵﹐舁父柩﹐詣葬穴。杜命五尺﹐無移舊穴﹐而深倍之。甫掘尺許﹐得一物﹐非土非石﹐狀類黿鼉﹐背有篆文曰「識者杜﹐葬者杜﹐宜子孫﹐貴且富。鮮徳之家﹐莫妄覷。」葬已﹐杜又遠行。佛奴仍習樵﹐每晨過父墓﹐輒見蒸騰如釜上气。瞬屆嚴寒﹐佛奴正癡望﹐忽白气接凍雲﹐縷縷然﹐漠漠然﹐落落然﹐霎時雨雪大至﹐衣盡沾濡。知嶺下有尼庵可避﹐急趨叩門﹐適老尼打包出門去﹐遺銀雁獨居繡佛幡。開門放入﹐見其寒戰噤栗﹐憐之﹐引投竈下﹐燃火烘濕衣﹐以師之布衲與己之紫布褲與之換﹐更炊豆粥與餐﹐戰始已。天霽衣幹﹐佛奴欲辭去﹐一轉瞬﹐則他衣俱在﹐而己之布褲竟烏有﹐窮覓不見。女恐師回﹐催促且去﹐囑乘間寄褲來﹐愼勿寓師目。其母嗔其歸晏﹐具告所以。嫗心徳女﹐視紫衣果爲女子衷衣﹐疑有染﹐叱責之﹐佛奴力白其無。明日﹐嫗親送褲與女﹐而老尼已歸﹐見而窮詰之﹐大怒云「淸靜道場﹐淫婢何得污佛地﹗」立命走出。嫗同女跪求﹐不許。女對佛自誓﹐尼冷笑曰「佛遠在大西天﹐不似社稷神﹐管爾牙疼咒也。」女憤欲自縊﹐解帶掛庭樹﹐嫗趨救而尼猶怒﹐嫗亦怨曰「老禿廝﹐乃徒以慈悲獲罪責﹐然則定逐伊何處去﹖」尼曰「聽自便耳﹗」嫗知女不願回俗家﹐曰「曷隨老身去﹖」女猶躊躇﹐尼遽撫掌﹐曰「妙哉妙哉﹗速去速去﹗」立卽驅出﹐掩雙扉。適杜正歸來看嫗﹐見嫗攜女至﹐驚詢何來﹐詳告所以。女伏地涕泣呼杜叔﹐杜喜曰「前云爲佛郎作冰者﹐卽此女耳﹗此中有天緣﹐幸勿錯過﹗」約略告十九﹐卽慨分遊橐﹐代謀花燭俾合巹。小夫婦極伉儷﹐事母又至孝。嫗對女流涕曰「吾母子食貧慣﹐未免苦新婦。」女笑曰「兒昔遭嬸苦虐﹐如活地獄﹔後入尼庵﹐已若安樂窩。頃得阿母與郎憐愛﹐更居天堂最上層。」嫗爲之解頤。每牧豕﹐分郎苦﹐嫗不忍﹐女曰「兒自樂爲之。昔之牧豕﹐迫威虐﹔今之牧豕﹐由心願﹐何害﹖」杜一日攜白鏹二錠﹐來告嫗曰「母今新娶婦﹐添食指矣。明年秫價必昂﹐請假此預收秫﹐俾佛郎漸學權子母。」三卻而後受。是夕﹐銀雁牧豕回﹐見嫗以銀示佛奴﹐曰「是區區者﹐亦猶之銅鐵耳﹐柰何有則生﹐無則死﹐不令人短气耶﹗」女索視擲案上﹐曰「是何足貴﹗兒牧豕走澗曲﹐見水底累累者皆是也。明當懷數枚歸而奉母。」嫗笑曰「癡妮子﹗誤以鵝卵石爲銀耶﹖」明日﹐女果懷數枚至﹐外𨿽花繡黝然﹐就石磨礱﹐光可鑑影。大驚喜。問多寡﹐云「徧澗底都是。」佛奴趨詣村市﹐詢於人﹐曰「此古人窖藏物也。」歸與母計。晨起﹐隨女之澗曲﹐見流水潺潺﹐下皆卵石﹐惟自女手掬起﹐則立成朱提。始猶以布袋運﹐繼因誤墮一錠﹐牧豎拾之﹐笑問﹕「母子劬勞﹐大辛苦﹐運蠢物何用﹖」然一入牧豎手﹐則仍化爲石。由是膽大壯﹐居然筐載而肩荷之。匝月往返﹐始竭。屋角堆滿無寸隙﹐佛奴掘深窖藏之。統計約有二十餘萬。會入城﹐買甲馬酬藏神。晤杜﹐卽邀致﹐詳告之﹐且分贈。杜不受﹐急代購郭市膏腴﹐建第宅﹐阡陌樓臺﹐奴婢車馬﹐成大家矣。明年﹐女又孿生雙子﹐曰鴻曰鸞﹐均穎慧﹐能讀﹐總角卽遊庠序。佛奴亦納粟爲員外郎﹐爲太母請封誥。每稱觴介眉壽﹐太母輒云「兒孫𨿽千百年﹐不可忘宗人香艸先主徳。」久之﹐延於家﹐事之若伯叔云。會淸明﹐夫妻佩紼掃父墓﹐幹僕夾道﹐婢妾如雲。忽一窮漢號哭奔至﹐崩角乞援﹐倏一保正執牛鞭來擒捉。佛奴憐訊之﹐云「此小竊屢犯者﹐是必斷其脛股﹐員外郎莫袒庇。」女聞聲﹐牽車簾﹐視其人﹐非他﹐李十九也。問何至此﹐自雲家業盡傾﹐惡婦隨奴子遁﹐席捲燼余﹐孑然一身﹐時就野廟宿﹐實未曾作穿窬也。言已大哭﹐女亦悲涕。佛奴笑遣里正去﹐攜歸﹐事以泰山禮﹐李局促不敢當﹔及杜香艸出與話舊﹐更慚﹐堅欲辭去。遂贈以婢﹐且與數百金﹐俾理舊業焉。明年﹐二子場鄕捷﹐太母正八十壽﹐賓客滿堂祝千秋。忽庵內小尼云「奉師命﹐堅請銀夫人隨喜。」且以舊犢鼻緘寄﹐云「此杜郎舊物也。」佛奴欲辭卻﹐女不可﹐珠翠肩輿往。至則老尼已沐浴更衣﹐瞑目將就涅盤。女哀哀喚蘇﹐尼目復啟﹐笑曰「兒果榮貴﹐則他日遣逐﹐不以老比丘爲太過耶﹖」女泣曰「法師生死人而肉白骨﹐何敢忘徳﹗」曰「不足言徳﹐惟可以對令先慈於地下耳。」言已圓寂。女出資爲尼新院宇﹐置沃產﹐建藏骨浮圖於庵側﹐其位爲先隴之艮方﹐狀尖聳﹐如劍戟。工竣﹐杜視之﹐笑曰「後世子孫中﹐更當得一武鼎甲」﹐已而果驗。此余在滋陽﹐聽浙人孫君子任所述者。孫君誠厚長者﹐其言諒非虛構。懊儂氏曰﹕馬鬣牛眠﹐賢豪蛻骨﹐自古山靈面目﹐何嘗輕易示人也。惟澗底累累﹐百萬朱提﹐專畱與賢孝之婦﹐如我銀娘者。則銅臭之神﹐又何嘗毫無知識﹐專與牧豎子爲伍哉﹗常見席丰履厚之家﹐其徳其才﹐絕不稱是﹐蓋其祖徳宗功﹐必有大過人處。噫﹗此其所以爲神也﹗

王大姑

嶧陽西南﹐鄰丰沛諸境﹐臺兒莊當其衝。莊有巨族王氏﹐所居比櫛。王叟某﹐老夫婦生子女各一。子名懋修﹐廩膳生﹐常遠就臬比﹐坐博菽水﹐攻舉業。女名大姑﹐貌楚楚﹐性敏慧﹐幼讀曹娥龐娥諸列傳﹐未嘗不掩卷而泣也。適某生﹐素患瘵﹐結縭甫半年﹐女三割臂上肉﹐不能救其死﹔思以身殉﹐又恐傷親心。然夫家又赤貧﹐且無人。女兄懋修遂迎之歸﹐謂女曰「兄不克昕夕侍二老﹐卽煩吾妹代兄職。」女曰「諾。」定省溫淸之善﹐直釵而弁也。族無遐邇皆賢之。是年夏﹐撚賊將至﹐風鶴宵警﹐鬼車夜號。叟本王氏族長﹐呼眾遠遷﹐各戶咸營營於輜重。女進謀曰「倉猝出奔﹐全賴牛車代步﹐載人行猶速﹐兼物行則滯﹐遇賊必因物喪命﹐不遇賊亦必爲宵小覬覦。重物輕人﹐誠非良算。計不若掘地藏物﹐單車載人﹐可望出虎口﹐而登樂土耳。」眾思其言良善﹐卽如所謀﹐舉族以行。老稚約百餘口﹐甫出莊十里﹐猝遇賊於途﹐徧搜括無攜帶﹐然服飾面目﹐均非藜藿者流。大呼曰「狡哉傖也﹗家資匿何所﹖不自首獻者﹐斬無赦﹗」眾皆觳觫﹐面色死灰﹐崩角無一語。女含笑下車﹐襝衽而前曰「大王無怒﹐若皆農家子﹐非善於語言者。我卽彼族司管鑰人也﹐黃白豈無﹐窖藏誠有﹐彼大樹蔥籠﹐廬舍翳如者﹐是所居耳。如從我往﹐一一指示﹐十萬金咄嗟辦。否則駢死荒郊﹐於大王毫無禪益。」撚大喜﹐賞其慧美﹐信其懇篤﹐乃捨眾而隨女以行。女慨然導﹐略反顧﹐以目示眾﹐令遁﹐眾始免脫焉。從行里許﹐至一極大村﹐詭云己宅﹐內外闃如﹐破鍵入﹐延賊坐廳事。女拾地下蒲葵扇﹐且搖且語曰「大王等長途跋涉﹐馬足奔馳﹐饑渴甚矣。且少憩納涼﹐待我詣內煮茗﹐略盡東道誼。然而具畚鍤﹐先掘我家﹐再掘他家也。」賊笑頷之。以爲煢煢弱息﹐固已甕鱉釜魚﹐尙何外逸﹖解衣裸體﹐歌嘯縱橫。久之﹐日將墮崦嵫﹐瀹茗人仍不出﹐奔內搜閱﹐賊大駭﹐蓋女已掛梁上﹐體冰而僵矣。賊惡其誑己﹐思淫其屍。甫解下﹐一賊大呼倒地﹐視腦後若有錐擊﹐頃刻斃。虎狼之徒﹐亦知貞烈不可犯﹐羅拜而去。女兄懋修﹐時正解館歸﹐途聞臺兒莊有王姓女子捨身全親族事﹐生大哭﹐曰「必我妹也﹗」至避難處﹐則家人已舁女屍回﹐親與族圍之哭。哀訊所以﹐始悉始末。生枕股大慟﹐曰「苦吾妹矣﹗」旣而躍起﹐大笑曰「吾有妹矣﹗捨一己命﹐全二老命﹐且全合族命﹐須眉已難﹐矧巾幗乎﹖無怪當日讀《烈女傳》﹐淚隨聲墮﹐蓋生有至性也。節且孝﹐烈且智﹐捨吾妹﹐誰能兼之﹖嗚呼﹗」懊儂氏曰﹕以王氏合族百餘人﹐猝遇賊氛﹐何不一戰畢命﹖其所以束手待斃者﹐視賊如虎狼耳。而大姑視之﹐直犬彘不若矣。姑之節也可哭﹐孝也可敬﹐烈也可悲﹐智也可喜﹐賊之癡也可笑。

雅賺

鄭板橋先生﹐書法鐘王﹐參以米蔡﹐轉似篆隸﹔畫則得所南甕家法﹐更參以徐靑藤老人﹐揮灑雄傑之致﹐便卓然大家。爲秀才時﹐三至邗江﹐售書賣畫﹐無識者﹐落拓可憐。復舉於鄕﹐旋登甲榜﹐聲名大震。再至邗江﹐則爭索先生墨妙者﹐戶外履常滿。先生固寒士﹐至是益盛自寶重﹐非重價﹐不與索。沈凡民先生代鐫小印文﹐曰「二十年前舊板橋﹐」志憤也。時江西張眞人入覲回﹐道出邗江﹐商人爭媚之﹐欲得先生書聯獻眞人。江西定做大箋紙﹐長丈餘﹐闊六尺餘﹐乃可一不可再者﹐使人婉求先生書﹐且請撰句。問需值﹐曰「一千金。」來者允五百。先生欣然﹐奮筆直掃﹐頃成上聯﹐云「龍虎山中眞宰相﹐」求書次聯﹐笑曰「言明一千金﹐爾只與五百﹐我亦僅與其半。」其人往告商﹐不得已﹐如數與之。卽書次聯﹐曰「麒麟閣上活神仙。」人人贊嘆﹐工妙絕倫。其時﹐商家因鹽政都轉﹐咸重先生﹐遂爭求先生書畫﹐或聯﹐或幅﹐或﹐或斗方﹐以爲榮。各商皆得之﹐惟商人某甲﹐出身微賤﹐賦性尢鄙﹐先生惡之﹐𨿽重值﹐誓不允所請。某甲自顧廳事﹐無先生尺楮零縑﹐私衷羞恧﹐百計求之﹐終不得。先生性好遊。一日﹐攜短僮﹐負詩囊﹐信步出東郭﹐漸至無人蹤。視亂墳叢葬間﹐隱隱有屋角﹐微露炊煙﹐花柳參差。笑曰「豈此間有隱君子耶﹖」甫逾嶺﹐而墳益多﹐徑益窄。再一回頭﹐則有小村落在焉。茅屋數椽﹐制絕精雅﹐四無鄰捨﹐又無墻垣﹔小橋通溪﹐卽至門首。白板上一聯云「逃出劉伶禪外住﹐喜向蘇髯腹內居﹐」上有小額﹐云「怪叟行窩。」進門﹐又得一重門﹐聯云「月白風淸﹐此處更容誰卜宅﹔麟陰焰聚﹐平生喜與鬼爲鄰。」額云「富兒絕迹。」庭中籠鳥盆魚﹐與花藥相掩映。新種芭蕉﹐才有掌大﹔乍添楊柳﹐卻比人髙。朝南有室兩楹﹐灑掃無纖塵﹐內置幾一﹐案一﹐椅四﹐杌二﹐木榻藤枕書櫥各一﹐琴劍竹擱又各一。案上筆硯紙墨﹐烏絲尺﹐水中丞﹐皆備。壁上懸靑藤老人補天圖﹐女媧氏螺髻髙顙﹐仰視鑪鼎中﹐气冉冉入空際﹐生气勃發﹐的爲眞迹。兩壁則素粉如銀﹐絕無懸掛。愛極﹐不問主人誰是﹐卽就榻趺坐。忽一禿發童子自內趨出﹐視良久﹐旋詣內﹐大聲呼「有客。」卽聞主人在內問訊﹐命卽逐客。所攜短僮﹐殷殷以先生名氏告之﹐始見主人出﹐則東坡角巾﹐王恭鶴氅﹐羊叔子之緩帶﹐白香山之飛雲履﹐手執麈尾﹐翩然而來﹐老叟也。彼此略敍述﹐語頗投契。問叟名氏﹐曰「老夫甄姓﹐西川人﹐流寓於此。人以老夫太怪﹐遂名曰怪叟。」問「富兒絕迹」四字何意﹐曰「揚城富兒﹐近頗好雅﹐聞老夫居址﹐小有花艸﹐爭來窺瞰。但此輩滿身金銀气﹐一入冷境﹐必多不利﹐或失足墮溪水﹐或花刺鉤破衣﹐或遭守門花龐嚙破足﹐或爲樹杪雀糞污俊龐。所尢奇者﹐一日﹐富兒甫坐定﹐承塵鼠迹﹐空隙破瓦墮﹐正中其額﹐血淋漓﹐乃萎頓去。自是相戒﹐不敢入吾室。遂以爲額﹐志實也。先生淸貧則已﹐若亦富人﹐恐於先生亦大不利。」先生嘆曰「僕生平亦最惡此輩者。幸福命髙﹐未曾一作富人﹐得安穩入髙齋﹐領雅教﹐何幸如之﹗」須臾﹐童子獻淸茗﹐叟爲之鼓琴﹐風冷冷然﹐不辧何曲﹔惟愛其音調激越﹐漸轉和煦﹐忽鏗然頓止。問﹕「先生能飲乎﹖」曰「能。」曰「盤餐市遠無兼味﹐柰何﹖」旣而自思曰「釜中狗肉甚爛﹐然非所以款髙賢。」先生性嗜此﹐聞之垂涎﹐曰「僕最喜狗肉﹐是亦願狗生八足者。」叟曰「善。」卽於花下設筵﹐且啖且飲﹐狗肉而外﹐又有山蔬野簌﹐風味亦佳。叟醉﹐又抽劍起舞﹐光縷縷然﹔未識果否成容﹐然觀其頓挫屈蟠﹐不減公孫大娘弟子。正白气一團﹐忽大聲躍出圈外﹐依舊入座﹐面不攺色。先生起敬曰「翁眞髙士也﹗請浮一大白﹐僕恨相見晚矣﹗」視日已下山﹐先生辭退。叟殷殷送過橋曰「僕與君﹐同一不合時宜者﹐如有餘暇﹐可著屐過我。」先生曰「不速之客﹐何惜頻來﹗」由是日一過叟﹐淸潭不倦﹐醉而後返。交月餘﹐漸與談詩詞﹐皆得妙諦﹐惟絕口不論書畫。先生一日不能忍﹐告叟曰「翁亦知某善書畫乎﹖」曰「不知。」曰「自信沈迷於此﹐已三折肱。近今士大夫﹐頗有嗜痂癖﹐爭致拙作﹐甚非易事。翁素壁旣空空﹐何不以素楮使獻所長﹐亦藉酬東道誼﹖」曰「勸君且進一杯。」呼兒磨墨﹕「楮先生藏之已久﹐實滿眼無一佳士如先生者﹐故素壁猶虛。頃旣相逢﹐何敢失之交臂。」先生投袂而起﹐視齋中筆墨紙硯已就﹐卽爲揮毫﹐頃刻十餘幀﹐然後一一書款。叟曰「小泉乃怪叟字﹐請賜呼﹐榮甚。」先生詫曰「何翁雅人﹐與賤商某甲同號﹖」叟曰「偶相同耳。魯有兩曾參﹐同名何害﹖要有淸濁之辧耳。」先生信以爲實﹐卽書「小泉」二字與之。叟曰「墨寶非常﹐從此輝生蓬壁。然不可妄與商人﹐恐此輩皮相﹐不能辧珠玉﹐徒損淸名耳。」先生然之。旋又暢飲﹐歸則已二鼓矣。同人問何之﹐先生盛誇叟。眾曰「邗江向無此人。公所見得﹐無妖魅乎﹖且彼處叢葬榛莽﹐向無居人﹔明當同訪﹐以釋其疑。」翌晨﹐眾果偕去﹐則茅舍全無﹐惟一灣流水﹐滿地肴核而已。先生大驚﹐以爲遇鬼﹔旋豁然悟﹐大嘆曰「商人狡獪﹐竟能仿蕭翼故事﹐賺我書畫耶﹗」歸則使人潛偵﹐某甲家則已滿壁懸掛﹐墨瀋淋漓猶未幹也。懊儂氏曰﹕龍﹐神物也﹐風雲變幻﹐天地爲冥﹔人能知其性﹐且豢之﹐使俯首就烹割。某甲之設賺局也﹐布置當行﹐處處搔著板橋癢處﹐使彼一齊捧出﹐毫不吝惜。甲𨿽市賈﹐猶是可兒。近則皮相耳食﹐純購本﹐彊偸豪竊﹐幾類穿窬。使板橋復生﹐𨿽有神龍翔翥之計﹐又復柰何﹖余故下一轉語曰﹕人道某甲賺本橋﹐余道板橋賺某甲。

東鄰墓

鳩江儒生解必昌﹐爲解大紳耳孫。幼失怙恃﹐壯未婚娶﹐交鮮朋友﹐業拙營運。南山有祖遺瘠壤數畝﹐可勉供粥﹐就築茅舍數椽﹐惟略避風雨。昕夕下帷讀﹐志頗堅也。門之左﹐有古松一株﹐極夭嬌﹐數百年矣。門之東﹐有古墓一坯﹐漸傾圮﹐墓中人﹐無姓氏﹐無子孫﹐佃恐礙出入﹐欲鋤之使平。生不忍﹐曰「我正苦無東鄰﹐得此大好伴歌嘯﹐殘杯冷炙且祀之﹐忍去之乎﹖」呼工鐫短碣﹐曰「東鄰墓。」左泐小篆﹐曰「一个土饅頭﹐在吾門之首﹐下有長眠人﹐名姓失傳久。墓旣爲吾鄰﹐鬼卽爲吾友。寒食自年年﹐歌哭奠杯酒。吾子與吾孫﹐愼勿當敝帚。」工竣﹐卽樹墓門﹐且封植。人多誹之﹐而生則自若也。一夕﹐正把卷﹐燈搖搖若輕﹐自窗隙入。旋聞叩門聲。問﹕「伊誰﹖」有女子聲應之﹐曰「東鄰也。」曰「昏夜叩門﹐其紅佛文君一流歟﹖」曰「然。」生欣然﹐拔鍵迎迓。翩然入﹐艷麗無雙﹐裝束亦富。問曰「卿何人耶﹖」曰「日在顧復﹐故冒幽冥之嫌﹐來報大徳。郎非魯男子﹐妾眞薛校書也。」曰「卿其墓中人耶﹖」曰「然。」曰「爲卿表墓泐碣﹐自問尙有微勞﹐緣何見逼﹖」曰「妾非禍人者。藏骨於此﹐三十餘年矣。妾多姓﹐名絡霞﹐本娼家﹐才色冠邯鄲。年十七﹐欲嫁有情郎﹐爲鴇母所阻﹐鬱鬱而死。生前骨肉星散﹐僅剩荒邱﹐時爲野魅所擾﹐樵人牧豎﹐更肆摧殘。頃荷隆情﹐敢不呈身圖報﹗」言已﹐荏苒拜燈下﹐灑淚唏噓。生𨿽驚詫﹐然見其縞衣翠袖﹐嬌小溫柔﹐不覺其愛之深而畏之淺也。曰「人偶鬼妻﹐得無促壽命乎﹖」曰「非也。靜好相依﹐鬼偶何礙﹔淫欲過度﹐人妻亦亡。」生曰「卿旣神靈﹐何難繼麗娘再活﹖」曰「是亦不難﹐然妍體不若麗魄﹐若定皮相訂好逑﹐誠鑿矣。」生喜極﹐攬入懷﹐覺體輕於葉﹐气馥於蘭﹐遂登榻效於飛。雞唱始去。明夕復來。生偶以紅絲系女髻﹐翌日果見絲飄冢首。女夕至﹐笑曰「郎疑妾爲狐媚耶﹖」生慰解之﹐亦不計較。一日﹐正爲生錄杜詩﹐佃驀至﹐生急以袖遮蓋。佃去﹐女笑曰「郎所謂偸生鬼子﹐常畏人耶﹗郎見妾﹐他人不能見也。」旣而驗之﹐果然。由是日夜居生室﹐儼伉儷矣。瞬屆秋闈﹐生略攻苦﹐女阻撓之曰「靑衿一襲﹐猶祖宗餘蔭﹐若丹桂紅杏﹐實未坐郎命宮。」曰「僕將以頭巾終乎﹖」曰「郎若聽妾芻蕘﹐準於闈後獲一縣令。」生問何術能先知﹐曰「郎莫問妾﹐郎曷自問﹐半世之偃蹇何故﹖」曰「不知也。」曰「世之表表稱英豪者﹐孰不和藹迎人﹐春風滿面。郎滿身皆傲骨﹐卽僥幸﹐亦必遭妒嫉﹐覆身家﹐況蠖屈家園﹐有不動輒得咎者乎﹖妾善媚者也﹐一顰一笑﹐郎若師承之﹐而摹肖之﹐自有非常遇。」生顰蹙曰「媚本天姿﹐豈東家施所能效乎﹖」曰「癡哉﹗郎也。枕席狎匿﹐親近極矣。彼舉師保者﹐先有畏心﹔學寵愛者﹐純秉天性﹐故知其易也。學而不成﹐由於愛妾之不深﹐妾去矣﹐實不願郎之偃蹇也。」生曰「善。」從此步趨﹐漸能神化﹐一切笑言﹐無不解頤。女曰「可矣。」試期迫﹐女爲束裝。生曰「如卿言﹐僕老不作繭﹐頃何勸駕之殷。」曰「康了誠康了耳。白下爲冠﹐蓋會萃之區﹐俾人人見郎﹐如再世人﹐或機緣卽伏於是。」生乃挈女同行﹐寓東郭古廢院之東室。其西廡﹐先有俠客金姓者﹐對門居。金須眉如戟﹐衣履極華﹐出無定蹤﹐居亦鮮偶﹐惟一騾一馬自隨﹐芻秣之勞亦自任。生心異之﹐私詢女﹐女曰「此異人也。郎傾心與若定交﹐自有佳境。」翌卽衣冠謁金﹐意气甚豪﹐交漸莫逆。金偶夜歸﹐聞生室有婦人聲﹐窗隙潛窺﹐則生正與女對奕。明晨仍煢獨。生偶遲眠﹐聞金室正歌唱﹐潛窺之﹐則金方狎美人坐﹐珍錯滿前﹐雛奴夾侍﹔一堂燈火﹐舉室通明﹐天明仍烏有。潛問女﹐女笑曰「凡所謂異人者﹐必有異術。措大眼孔中﹐眞未曾有耳。」翌晤金﹐略詢昨宵事﹐金掀髯大笑﹐曰「某之所樂﹐君亦有其樂﹐喋喋何爲﹖𨿽然﹐當愼密﹐萬勿爲外人道也﹗」由是交益深。榜發出﹐果落孫山外﹐抑鬱無聊賴﹐對女唏噓。女曰「郎勿戚戚﹐且市小肴饌﹐沽美酒﹐閉妾暗室﹐代烹調﹐延金啖﹐借以話別﹐或得將伯助。」生如言﹐折簡招金。甫坐﹐果見肴核尊壘﹐均一一從壁間出﹐气蒸騰而味鮮淸。異而問之﹐生笑曰「落魄人﹐技只此耳。」已而以黜落興嘆。金問曰「君旣多才﹐又抱異術﹐何必拘拘矮屋﹐因此七尺軀﹖」生慘然曰「是不過小遊戲﹐若納粟﹐需多金﹐則未可咄嗟辦。」金醉﹐又見其惜別可憐﹐慨然與之訂車笠盟。金復私語生曰「僕更有術﹐爲君謀財。但得志後﹐幸長勿相忘﹗」生以天日誓﹐且歷歷以絡霞事告﹐金始恍然。夜深矣﹐金置大銅盆於幾﹐儲以水﹐中燃小燈一檠﹐閉戶﹐更短衫﹐佩利刃﹐負空囊﹐環屋而走﹐愈走身愈小﹐長幾寸許﹔躍登幾﹐跳入盆水﹐不見﹐而燈火熒熒矣。炊許﹐忽盆中有聲﹐燈光大明﹐有小人自水中躍出﹐颯然墮地﹐須臾復故貌﹐仍金也。背上橐﹐傾出白鏹累累焉﹐得六七千金﹐曰「是尙不足爲進身階乎﹖」生大喜﹐卽援例﹐得眞州令尹。迎金於署﹐視若同胞﹐僕從隸役﹐罔不知爲令之眞手足也。生自得金始爲官﹐自得女始善爲官﹐柔順解事﹐喜動上游。有張參軍者﹐欲以妹子珠娘偶生﹐生不敢諾。張厚金﹐挽金先容﹐且允丰奩。金醉﹐遽應允。歸以告生﹐稍拂﹐卽拍案詈曰「儇薄兒﹗倒插紗帽翅﹐卽忘卻接引佛耶﹖」生急引謝﹐始已。夕商於女﹐女怒曰「郎固非金不得官﹐然非妾亦不克友金﹐遑得官耶﹖金固功臣﹐妾亦爲功之首也。紈扇棄捐﹐郎何急急﹗郎心動﹐妾心死矣﹗𨿽然﹐妾必有以報金。東鄰一坯土﹐尙在人間耳﹗妾請從此辭。」言已嗟嘆不輟﹐握手悲啼。生挽之﹐請須臾﹐而女已掀屏出戶﹐悠忽無蹤﹐覺佩聲猶在耳也。數月﹐生娶珠娘﹐入門視之﹐貌果艷而性驕。幸生有心傳﹐事事得夫人憐恕。時京口賽會﹐魚龍曼衍﹐遊人如雲﹐爲江左第一勝事。隔江伊邇﹐金欣然欲往﹐生不敢慢﹐急賃巨舫﹐錦旗燈傘﹐書眞州令尹銜﹐更以干僕良庖伺應。時江天如畫﹐水波粼粼﹐金欲溲便﹐抵岸尙遲﹐腹膨亨不可忍﹐乃蹲踞舵牙上私焉﹐而船行如故。時大江南北諸富紳﹐常被盜﹐各捕受敲朴﹐眷屬困囹圄﹐頗爲苦。白下老捕飛鴉兒﹐素有名﹐亦緝術窮。是日午睡﹐夢美女子姍姍來告曰「揚子江心有巨賊﹐腳點舵牙正如廁。君速捕之﹐毋使逸。惡貫盈﹐將斃命。賊何人﹖金其姓。」捕驚醒﹐卽挈伴當﹐懷利器﹐駕輕舫﹐破浪南下。適遇金﹐見其兩足尖搭舵後﹐屹如山峙。詳加物色﹐宛與夢符。尾之﹐見其一躍卽入艙﹐便捷極矣。顧旗上字﹐又似官舫﹐心忐忑﹐姑喚之﹐辧眞贗﹐大聲曰「金老公好身手耶﹗累吾輩死杖下者屢矣﹗」金回首色變﹐卽揮弟子蝟集﹐將飛黑索﹔僕皆呵叱曰「此眞州令伯氏也﹗」金急止之﹐顧眾厲聲曰「爾輩求吾﹐爲銷官限﹐得賞金耳﹗就此縛老金﹐恐未能﹔卽能﹐亦只得官金﹐恐不得吾之多金。」捕曰「如君言若何﹖」曰「且轉帆﹐見眞州令﹐自有說。」捕許可。生聞變大驚﹐幾暈絕。會金至﹐款眾捕於廳事﹐然後偕生密室商之。曰「兄罪惡不可擢發數﹐事發宜也。然吾去﹐恐爲弟累﹐故賄若輩來﹐與兄一計較。」生泣曰「弟所以有今日者﹐兄也。兄死﹐弟未敢獨生。」曰「是已知吾弟之心矣﹗然駢死固無益﹐且爲天下笑。曷詭雲蹤吾﹐懼其本領大﹐動輒逝﹐始假托結納﹐以軟禁之﹐且送觀賽會以暗解之﹐適與捕遇﹐故輾轉就縛。如是則弟免株連﹐且得勛績﹐策之上也。」生意良不忍。曰「男兒臨事貴勇斷﹐否則兄逸﹐弟又柰何﹖」生無已﹐商於捕﹐與重賄﹐俾如其說﹐而後涕泣以赭衣送登程。至秋曹﹐不假拷掠﹐一一具服﹐且曰「賺我者﹐眞州解令尹也﹗半生橫行江湖間﹐一朝祿盡﹐爲怯書生所算﹐奇哉﹗」上游本重生﹐至是益賞其能。決金市曹日﹐飛鴉兒爲賞金巨﹐置酒肉送就死。金且啖且飲﹐問曰「僕遲早有今日﹐不怨公也。但生平無半面緣﹐何一瞥卽驀知爲金﹖祈告我﹐死無憾。」捕乃告以夢中語。金愕然唾曰「淫娃朽魄﹐敢於櫻金老公﹐死耳死耳﹐復何言﹗」生時在眞州署﹐正惶惑﹐忽見金纓帽短衣﹐含笑掀簾入﹐笑曰「吾弟安否﹖」生驚起﹐曰「兄固無恙乎﹖」曰「無恙。」旋呼進酒﹐取大爵斗飲者三﹐告生曰「我遊戲人間﹐不過破貪囊﹐取污財耳。頃亦蟬蛻羽化﹐如郭璞﹑謝靈運諸公﹐非眞遭戮也。而告吾弟當日牀頭人敢於饒舌﹐誠不能恕。」言已﹐聞署外喧嚷聲不已﹐金起﹐揖生曰「兄將遐適矣﹐祈念手足情﹐收吾骨﹐免拋棄﹐感且不朽。兄畱馬一騾一﹐祈善視之﹐勿過加鞭笞。」言畢﹐匆匆遽杳。生趨出﹐則秋曹材官正送金之首級來。開櫝視﹐面目猶是﹐然已子章骷髏﹐血模糊矣。遂賄易其首﹐聯屍厚葬之。年餘﹐生以才幹保升浙之觀察使﹐頗著政績﹐珠娘亦有內助功。忽有故人自鳩江來﹐骯髒軟紅﹐意在乞助。茶次﹐生問﹕「敝廬在南山之南﹐斗大一椽﹐想爲秋風所破﹖」曰「明公釣遊之區﹐桑梓猶知敬禮。惟東鄰墓﹐突於某日風雨疾雷﹐震裂成潭﹐碑亦斷碎﹐白骨零星﹐拋灑墮混﹐惟古松尙存﹐誠不可解耳。」生詳詢其日﹐卽金棄市日也。由是竟驚悸成疾﹐牀第纏綿﹐意在予告﹐上游不許﹐薦醫來珍視﹐曰「腦風也﹐服馬腦卽愈。」左右遂殺金馬。數日﹐又委頓﹐醫曰「此肝气也﹐服騾肝卽愈。」左右殺金騾進。由是精力彊健﹐日勞案牘不爲疲。生有玉枕金瓶﹐最寶重﹐千金值﹐歸向珠娘﹐索以酬醫﹐問何藥得痊之速。珠娘以實告﹐生慟且哭﹐珠慰曰「後廏不少驊驑﹐何惋惜之甚﹖」曰「非重物也﹐爲負故人托耳﹗」急延髙僧法道﹐尋水陸﹐諷金經﹐超拔絡霞與金﹐並騾馬之靈。所撰祭文中有句云「感恩報徳﹐乃在紅粉骷髏﹔捨己從人﹐何愧綠林豪傑。底事雷誅不免﹐法网難逃﹐數也天乎﹖搔首莫問﹐至若連錢珍重﹐蹄鐵銷磨﹐可憐供我加餐﹐肝腦塗地。想去從君射獵﹐飛走摩云﹐斯固生爲人英﹐而死爲鬼傑者也。噫﹗問寂寂黃泉﹐可再唱曉風殘月﹖嘆茫茫白骨﹐居然成一妹三郎﹗」懊儂氏曰﹕妓與盜﹐冤冤相報﹐可謂酷矣﹔而於解君﹐則報之殷殷﹐惟恐後焉者﹐何哉﹖無他﹐爲其能有情耳。觀其表墓泐碣﹐灑淚致祭﹐始終不外乎情。噫﹗人而有情者﹐佛心也﹔塊然而無情﹐且悍然而惡人之多情者﹐吾不知其何心也。

吳孝子

孝子吳姓﹐忘其名﹐魯之恩縣東鄰人。少孤﹐喑啞不能言。凡病啞者﹐耳必聾﹐蓋有竅不能相通故也。其居距郭三四里﹐因貧﹐爲邑之質庫擔水﹐得值卽奉母﹐不敢浪以一錢自啖嚼。𨿽啞且聾﹐而性敏﹐能以己意揣母意﹔母亦習久﹐能以勢與孝子言。每日﹐母思食何物﹐必呀呀請母命﹐而後詣郭購之回。如四指作圈﹐卽知爲餅﹔撮指覆腕﹐卽知爲饅首﹔又手成八字﹐卽知爲水角子﹔伸掌使平﹐知爲魚﹔垂手如提﹐知爲肉之類。百無一爽。母老且病﹐每食若微且噎﹐孝子卽於暗處灑眼淚。見人必指劃﹐若言母食少﹐攢眉蹙額作憂慮狀。食若甘且多﹐孝子卽對母﹐呀呀若唱歌﹐張兩手起舞﹐效演劇者關目﹐博母歡。見人又指劃﹐若言母食多﹐拍掌狂笑作快活狀。年五十﹐如一日﹐未嘗稍變更。每嚴冬﹐必先以己體爲母溫布衾﹐旣暖﹐又著起﹐爲母解衣就枕﹐己則倦伏牀足﹐聽母鼻息酣﹐始逡巡趨就艸榻眠。每暑﹐懸蘆簾於門﹐寢母於中堂竹榻﹐己則解衣當門臥﹐意若代母飽蚊蚋然。居𨿽近野田﹐而白鳥竟絕迹。里人賢其行﹐爭呼之曰吳孝子。然究赤貧﹐無肯以女妻之者。孝子亦絕不計及牀頭人。母每謂人曰「吾寧有承順反舌子﹐不願有懺逆長舌婦也。」一日﹐正擔水入肆門﹐適恩宰梅公子盛服至﹐誤潑水濺公子服﹐怒且叱﹐肆中執事人﹐急趨至﹐拱謝曰「公子莫怒﹐此吳家啞孝子也。」公子驚詢其事迹﹐轉怒爲喜﹐假靑蚨五竿贈之。孝子堅卻不敢受﹐執事人舉無名指示之。蓋凡啞指均以拇者爲天﹐食指爲地﹐中指爲父﹐無名指爲母﹐小指爲妻子耳。孝子見之﹐知公子憐伊有老母﹐始伏地稽首拜﹐呀呀指天地﹐感激非常。然當公子叱辱時﹐則固挺立不屈﹐毫無畏怖者也。擔水訖﹐荷錢歸﹐甫近村﹐見母正倚閭﹐遽歡喜呼嘯﹐泥滑﹐幾傾倒。母見錢﹐驚問何來﹐孝子口呀呀指劃﹐唔不能道一字。母恐其因貧﹐誤行竊﹐徧問鄰右﹐亦不知其所由來。叱使膝立﹐怒曰「吾寧有殘疾擔水子﹐不願有邪心穿窬子也﹗」自扶仗詣質庫﹐徧問執事人﹐始知實是公子持贈。始誦佛而回。顧往返𨿽五里﹐然究因老病﹐步履遲滯﹐半日始歸村。視孝子猶跪地﹐不敢動。笑慰之﹐孝子亦卽收淚笑舞﹐牽母衣﹐視母牀﹔其意蓋欲爲母易新制﹐但不知從何做起耳。噫﹗情態可想也。梅公知之﹐給匾旌其廬﹐孝子泣不受﹐里人懸於土圩門﹐以爲榮。撚匪竄其鄕﹐見匾﹐遽額手曰「此孝子裏也﹐莫驚他。」旣而思識其風範﹐仰謂守者曰「若肯以孝子一登陴﹐使我輩一瞻其面目﹐卽退。」孝子卒抱母﹐搖手不敢出。賊亦旋去。時浙人孫君怡軒﹐爲恩署錢幕﹐言於梅公﹐醵資得百金﹐存質庫﹐囑執事人代孝子略購田疇﹐兼覓配偶。因梅旋解任去﹐不知其究竟云。

卷二

龍梭三娘

元季海陵江天石者﹐巨富也。其子名璧﹐字玉人﹐年甫冠﹐卽夤緣魁鄕捷。顧秉性魯鈍﹐文采非所長﹐然貌尙雅俊﹔書法二王﹐蓋虛有其表耳。翁年古稀﹐亦老孝廉也。一日﹐對座客愀然曰「僕中年失偶﹐𨿽滿腹經史﹐苦無哲嗣能授以衣缽﹐柰何﹖」客勉諛璧曰「公子折芹探桂﹐瞬又走馬看長安十里紅﹐豈尙有愧公冶歟﹖」翁唏噓曰「江天石兒子﹐豚犬耳。」時門下有慕榮者﹐揣翁意﹐以巨金自江北購得逃難女子﹐名曰龍梭三娘﹐貌旣娟妍﹐齒亦稚弱﹐衣以繡襦﹐乘以油壁﹐媵以雛娃﹐踵門而獻。翁一見大喜﹐卽日築金屋﹐開瓊宴﹐迓珠履﹐賦催妝﹐謀合巹焉。午夜﹐兩行畫燭引翁入洞房﹐掀須微笑﹐卻扇定情。及見女﹐愁眉淚睫﹐粉黛浸淫﹐略與軟語﹐則體態生硬﹐啼狀慘然。翁怒曰「小妮子﹗將毋嗔老夫衰邁耶﹖寒家不乏衣食﹐若能育一石麟﹐瞬及太母太夫人矣﹐何戚戚爲﹖」女淒惻而前﹐拜伏膝下﹐直陳遭際﹐淚墜辭前。蓋女爲蒙古產﹐隨侍尊人名魯不花達赤達泥入中國﹐爲淮西行省平章政事。其母夢織女投梭化龍而生﹐終鮮兄弟﹐常恨闕倫。顧父性峭鯁﹐與禦史莽吉兔不相能。偶怒頑僮小張無禮﹐酒後鞭其背﹐遁入莽吉兔家中﹐以蜚語疏入﹐坐貪墨削職﹐詔收刑獄論斬﹐尋瘐死﹐上怒未已﹐籍沒其家﹐女爲惡叔誘出﹐盜賣於此。幼字父之同官子葉生﹐名子荷。葉父沒﹐家赤貧﹐不得已﹐流入閩中﹐入某刺史幕﹐久無耗。羅敷本有夫女也﹐乞翁憐鑑之。翁聞之﹐豪气頓消﹐驚汗若雨﹐慨謂女曰「老夫不才﹐有子已成鄕貢士﹐敢恃阿堵物﹐而浪奪他人婦耶﹖女公子請安心小住﹐老夫自有法﹐爲汝圓樂昌破鏡。」言已卽回舊臥孤榻。女牽衣哀泣﹐驚詢之﹐女曰「翁長者也﹐可否收兒爲螟蛉女﹖不然﹐終有瓜李嫌。」翁曰「善。」卽如所請﹐遣妥婢伴女宿。翌晨﹐詭告人曰「渠尊甫與僕有素﹐不忍污也。」函金遣急足入閩﹐物色匝月﹐招葉生歸。視其人翩翩儒素﹐𨿽窮措大﹐而才則勝郎君萬萬﹐特荒蕪耳。卽日設筵宴﹐招贅於家﹐與之約曰「婚後﹐仍舊就塾中宿﹐無論河魁﹐但得一課作合程式﹐許詣甥館一次。」葉敬諾。一夕詣內﹐女曰「郎知翁徳如山嶽乎﹖若不奮志﹐何以報鴻慈也﹗」嗣後𨿽命之入﹐亦不入﹐惟埋頭下帷。經年餘﹐舊業盡理﹐而功更倍﹐翁曰「可矣﹗」饋贈﹐命入都。臨行﹐女泣告葉某曰「若蹉跎﹐可不必回見牀頭人矣。」比試南宮﹐一戰而捷﹐出爲會稽太守。先以輕車蒞任﹐斷獄稱神明。翁聞之喜躍﹐爲女束裝﹐遣僕婢送之任。作書與生曰「聞賢契貴﹐甚喜。捨眷屬﹐蒞官守﹐乃公而忘家者﹐甚善。但瓊兒亦不櫛進士也﹐爲賢契內助﹐必多善政可觀。矧賢伉儷﹐患難離合﹐婚媾尢非尋常﹐豈有稿砧已雙旌五馬﹐尙不謀璧圓劍會者乎﹖余詢瓊兒﹐自悉鄙況。林泉杳寂﹐車馬音稀﹐惟濡筆爲賢契紀循良善績也。珍重珍重﹗不盡欲言。」葉得書盥誦﹐對使流涕再拜﹐而後以蓮輿迓夫人。擬覓浙中土產及玩好以報翁﹐女曰「止﹐受人大恩﹐豈報以瑣瑣者耶﹗空函裁答可也。」至是夫婦方得朝夕稱靜好﹐鼓琴瑟焉。然女恆鬱鬱不爲樂﹐問之﹐亦不語﹐臨風彈珠淚。顧性喜種花﹐浙中異卉咸羅植﹐衙宅似畫圖。又喜購金綫孔翠等物﹐奩筐幾滿。暇偕婢采花上露造酒﹐緘於甕﹐亦不飲。更督婢織金翠﹐爲女子軟甲﹐雕繪刻畫﹐窮極鬼工﹐工蕆亦不著。明年﹐翁子璧﹐艷葉貴顯﹐私盜藏金數巨萬﹐走輦轂下﹐徧賄當道﹐卽嬪嬙中貴﹐咸得孔方。試日﹐倩名手捉刀﹐戰捷﹐臚唱中狀頭。時莽吉公子哈哈木榷﹐以懷挾被黜﹐憤甚。適璧僕夜行﹐犯金吾禁﹐捉去研訊﹐得賄賂大槪。莽吉公子羅織疏劾﹐奉旨江璧坐科場舞獘下獄﹐論棄市。翁聞之﹐悲曰「吾不意垂暮年﹐見兒子遭斷頭之慘。」函告葉﹐女勃然起曰「今而後可以一舉而兩得之矣。」夤夜更急裝﹐偕兩婢﹐攜酒荷甲﹐策馬遁去。葉恐外揚﹐遭物議﹐諭家人祕不宣。女竭蹶出關﹐知上之長姑四公主名伊拉布者﹐下嫁於錦蘭國王﹐嗜飲﹐喜田獵。女趨長城下﹐確得公主常到處﹐裹餱糧﹐伏叢莽以俟。婢睹沙磧窮荒﹐時興怨懟。女惟翹首盼。聞行人相戒曰「是日王妃將出獵﹐愼勿散牧驚駕。」頃許﹐果有健兒數十﹐荷馬衝過。隨有艷妝宮人﹐乘駿馬﹐舞劍戟者數十﹔挾弓矢﹐持火器者又數十﹔錦旗如雲﹐裹一黃衣美人﹐年約三十許﹐策紫驑馬﹐按轡行緩緩。女知是公主﹐本兔伏﹐突鶻起﹐前趨。將卒遽攫主婢﹐擲馬前﹐寶刀環粉頭。主見其婉柔﹐不忍誅﹐惟含笑問﹕「何來﹖」女本善蒙古番繹語﹐至是神色不驚﹐襝衽啟奏曰「小女子日在庇覆﹐恨無報稱﹐謹以葵忱﹐手釀千嬌百媚酒﹐手織金翠如意通心甲﹐奉獻娘娘﹐伏惟壽考千萬。」言已呈上。主酌其酒﹐則香沁心脾﹐甘回齒頰﹐曰「美哉釀也﹗」衣其甲﹐則身段符合﹐光彩燭雲霄。馬上女子齊聲呼千歲﹐曰「美哉織也﹗」攜回宮闈﹐宮女教授﹐日漸稔熟﹐泣請遄回。主詫曰「兒原是中國人耶﹖何故遠跋涉﹐盡此孝心﹖小嬌生曷明言﹐我老人當爲女盡力。」女伏叩數十﹐稱死罪者再﹐然後縷述所苦﹐詭云璧爲其兄﹐遭莽侍禦父子冤陷﹐求主援手﹐當能揭缽赦賓枷也。主曰「吾道何大事﹐是區區者﹐尙值得如許耶﹖」卽傳懿旨﹐振師旅入中國﹐救江狀元。命女自歸。不日主駕將到。上悚懼﹐親出迎迓。蓋主在宮中時﹐上尙沖齡﹐左右譖靑宮﹐賴主時調護。然貌美心慈而性剛烈﹐歸寧求不遂﹐必詬誶遂始已。見上﹐遽問曰「陛下亦知新狀元江某﹐爲老身螟蛉子乎﹖何絕無香火情﹐忍以鰲頭佳士陷縲紲﹖」上默然。主立求詔出獄﹐與上面試眞才。時左右均暗奉懿旨﹐爲璧設倩無破綻。策成﹐條對精詳﹐藻辭偉麗。上撫掌曰「古今原無白腹狀元﹐何物莽吉奴﹐敢妄饒舌﹗」降旨復璧官﹐封三代﹐出授兩江監察道廉訪使。左右更以莽吉子哈哈木榷懷挾入告﹐上震怒﹐籍其家﹐得數巨萬。莽吉充雲南軍﹐死於道。斬哈哈木榷於市。主始歸國。時葉生獨居懸盼。一夕﹐掩燈坐﹐聞中庭履聲細碎﹐女已偕婢入室﹐握手笑曰「郎君別來無恙乎﹖妾回矣。」葉喜﹐攬入懷﹐問曰「卿飛仙耶﹐劍俠耶﹖不然﹐何如是之神也﹖」女曰「否﹐蓋捨此﹐實無法可以抱恩怨耳。」江翁聞璧再生﹐不知所以開湯网之故。時正祝嘏﹐賓客滿室﹐女忽錦衣躍馬來﹐襝衽稱觴﹐跪拜如禮﹐告翁曰「人貴知足。」翁曰「諾。」卽日命璧上疏稱病﹐解組歸田園。

迦陵配

鐘離笠乾寺﹐古剎也。老衲臨風﹐時爲遊客說迦陵生故事。其先住持懋公﹐精梵律﹐尢喜擢人才。壽春孫主政﹐曾贈公有「說法鬼神環塵尾﹐憐才英俊集龍頭」一聯。法弟某髡﹐則惟唱佛曲﹐喜逢迎﹐品行遠不逮懋矣。公偶扶杖水次﹐見中流浮一木板來﹐上臥小兒﹐白如瓠﹐啼呱呱。有比丘尼來此湔裙﹐以竹枝取抱入懷﹐意將作螟蛉。公合掌曰「善哉善哉﹗然尺許𦇤褓物﹐非優婆夷所宜﹐曷布施老僧﹖」尼便略審視﹐付公曰「此兒好骨气﹐讀書可成名宿﹐入道可作飛仙﹐惟皈依佛則終一不了漢也。公善撫之﹗」言已﹐尼突不見。公攜歸﹐庸乳媼哺養﹐名曰小拾得﹐是則迦陵生之第一名也。稍長﹐卽能辯之無﹐有宿慧。公以爲辯才後身﹐預爲他日衣缽計。年五歲﹐卽爲削髮﹐授比邱戒﹐且筵師教之讀﹐旋通六經﹐考內典﹐泛覽諸家﹐莫不了了。生年十三﹐懋公病﹐將證涅﹐彌畱時﹐以生托某髡曰「是卽我之藐孤也﹐祈阿叔愛憐之。」某髡諾﹐公目遂瞑。生踴號慟﹐如喪所生。某髡漸忘兄托﹐日肆摧殘﹐頗有逐侄意﹐而未忍出諸口。生憨癡﹐不喜習梵唄﹐日以書畫自娛。某益厭惡。一日﹐重新殿壁﹐始加圬堊﹐皎潔如銀。某擬倩俗工畫。生技癢﹐潛磨墨汁斗許﹐乘某出﹐登臺握管﹐風颯颯﹐揮灑成荷花﹐環四壁。躍而大笑﹐曰「此功徳池中﹐淸靜菩薩身也﹗」某歸﹐見其尙不俗﹐詈亦旋已。適有李太守﹐新任順昌﹐挈眷自江南來﹐賃寺之西廂﹐勾當公事。閒步殿上﹐觀西天像﹐突見墨荷﹐驚爲八大再來人。問誰之大手筆﹐髡某以生對。問法臘﹐以實告﹐且述其萍泛拾得因緣。太守急命呼至﹐則翩翩玉立﹐英致灑然﹐頂足童童﹐气則藹藹。問「菡萏是汝手筆乎﹖」揖而對曰「然。」問﹕「能對乎﹖」曰「能。」卽出首聯﹐曰「壁上荷花和尙畫﹐」生應聲對曰「月中桂子貴人攀。」守大驚服﹐因謂髡某曰「汝勿須此子﹐曷以多金易於我﹖」某諾。卽攜生至順昌﹐潛爲蓄髮﹐因抱鄧攸戚﹐卽蓄爲兒﹐從李姓﹐名琛﹐字美玉﹐此則迦陵生之第二名也。守妻本艷妾僭正位者﹐頗惡生﹐年餘有妊﹐恐生他日礙眞兒﹐益諷婢子小鵲譖生短﹐守笑置之﹐惟延師授生舉子業﹐勗最殷而功亦大進。妻聞之﹐益憤﹐時於閫內施惡聲﹐漸自操仗撻假子﹐逐之者屢矣。守度其終不相能﹐呼生於無人處﹐泣曰「汝從來處來﹐仍從去處去﹐有千金相贈﹐了我父子緣。此去仍爲僧﹐抑爲儒﹐均自便﹐非阿翁所能計及也。好自爲之﹐前途鄭重﹗」生泣不敢受。堅與之﹐始稽首再拜﹐嗒焉出門﹐罔知去就。途遇鄕人某﹐同舟楫﹐瞰其多金﹐誘習貿易﹐輾轉耗盡﹐僅餘守囊錢﹐茫茫然﹐計惟仍返鐘離。至則師叔物故﹐接住者爲他族﹐遂亦賃西廂﹐安行李﹐布筆硯﹐仍事咿唔﹐不敢懈。時掩卷痛哭﹐曰「逐我者﹐非太守也。遇我厚﹐望我深﹐世有如太守大徳者乎﹖」本寺本孫主政家廟﹐主政致仕家居﹐斗山望重﹐偶自壽春來﹐見生玉貌﹐且閱課程﹐驚爲遠大才。詢其姓氏鄕貫﹐初不敢對﹐詢再三﹐始和淚述由來。且慟曰「身世不偶﹐勿釋勿儒﹐獨來獨去﹐尙未遑定自家姓氏﹐何以生爲﹖」主政籌思良久﹐莊色而言曰「子自不知耳。僕遠族某﹐向居湖田﹐亦窮儒﹐暮年納妾﹐生子甫周月﹐某逝﹐妾遠醮﹐恐其子爲累﹐卽置子於木板上﹐聽其浮沈﹐是卽汝也。論支派﹐汝尙我之猶子。」生信爲眞﹐遽再拜﹐呼爲叔﹐侍膝下﹐作燕子依人狀。主政遂爲之易姓曰孫﹐名曰﹐字曰風萍﹐是則迦陵生之第三名也。明日﹐衣冠詣謝。主政約略告以某某伯叔﹐某某兄弟行。益獎勵﹐許爲閱削詩文﹐俾應試。惟詳詢父母墓道﹐則漫應之﹐蓋詭托以安其心﹐實無處供指南也。生年十有七﹐瞬又郡試﹐主政爲生詣廣文廩膳處乞印結。問伊誰﹐卽大言曰「誰不識孫爲某之族侄耶﹖」眾遂信。匆匆補縣試後﹐暗囑曰「臨場第艸艸﹐萬勿過經營﹐恐致攻訐﹐反僨事。」生敬領諾。比屬試題下﹐生小心就範﹐竟無一字。不得已﹐直抒所見﹐拼決裂。太守黃公﹐操衡文冰鑑﹐自詡老眼。見生文擊節﹐拔置冠軍。榜揭﹐則童子沸騰﹐疑從天外飛來者。翌日初復﹐太守坐堂皇﹐隸呼生名﹐無應者﹐再三呼﹐仍不應。太守勃然﹐目廣文曰「二千石非目無瞳子者﹐冠軍人竟不至﹐究竟因何﹖是必有槍冒等獘﹐恐虛堂鏡﹐不能遁形﹐故逸耳。然則非廣文過歟﹖」廣文推諉﹐廩膳以主政對。問主政﹐則頃正出遊他郡矣。太守怒益劇﹐咸屈膝曰「請太尊且試孫以下者﹐準於日內獲若獻公庭。」守諾。廣文卽挈斗級多人﹐肩輿往偵諸寺﹐則書篋宛然﹐其人烏有。壁上墨瀋淋漓﹐畱一詩曰﹕一波才落一波生﹐旅館頻驚夢不成。白眼看他人世險﹐黃金散盡我身輕。澆愁慣借杯中物﹐惹禍翻嫌榜上名。屈指歸期應不遠﹐八公山下有疑兵。郡之西鄙﹐距十里﹐本有八公山﹐爲淮南古迹。讀其尾句﹐疑潛彼處﹐往視﹐果趺坐石洞中﹐癡如木雞。扶之返﹐問之默然。薄暮﹐棘門洞啟﹐喚生入﹐太守已嚴具五刑以俟。及見生﹐溫婉循循﹐知非儇薄子。略審詰﹐卽伏地哀叩﹐歷述生平。問何故潛逃﹐曰「童子謹遵主政公諭﹐實不知無籍遭攻訐者是何等罪﹐故逸耳。」太守恍然﹐甚憐惜。旣而飛寸楮下﹐曰「非面試不足信。」生卽就寸燭下﹐立成佳制﹐如宿構。再試他題﹐益工。守且閱且賞曰「惜子他去﹐否則又冠軍矣﹗國家取眞才﹐何曾蓋以資格限。當來應二復﹐容擢汝。」試事畢﹐欲取置第一人﹐格於例﹐遂列第二。主政歸﹐攜謁太守﹐又爲守詳述其曾作沙彌事。太守笑曰「第能院試獲雋﹐我當玉成一佳話。」請畢其說﹐曰「僕蒞任時﹐道出毗陵﹐內子詣惠泉尼庵酬香願﹐愛一雛尼﹐貌艷而慧﹐且精律呂﹐解吟詠﹐亦老尼所遺﹐茫無來歷者。觀主因尙守雌﹐居奇貨﹐內子不吝﹐購之歸﹐名曰巧巧。頃已及笄﹐意欲配賢阮爲婦﹐不幾如佛經之迦陵共命鳥耶﹖」主政拜謝曰「且看渠院試若何﹐倘如期望﹐求應金諾也。」院試揭曉日﹐太守傍徨中庭﹐蹀躞不已。夫人攜尼婢出﹐驀見﹐驚詢之﹐應曰「孫家小沙彌也。」夫人軒渠。婢不知前日事﹐亦掩口笑葫蘆。突捷音至﹐守急問訊曰「其孫家小沙彌耶﹖」左右對曰「然。且冠全軍。」守爲之舞蹈大樂。明日﹐生雀頂靑衿來謝。叩中庭。守喜曰「汝來耶﹖」立命更章服﹐妝巧巧出﹐與交拜﹐成嘉禮。生辭曰「身無立錐﹐家無四壁﹐安對芙蓉﹖」曰「爲汝籌之久矣。」呼鼓樂采輿二﹐送小夫婦歸第﹐至則畫室縈紆﹐幾榻明潔﹐靑廬中所需者﹐罔不措備﹐皆太守功徳也。越兩日﹐哭告於懋公塔﹐泣謝於主政公門﹐函謝順昌守﹐歸寫懋公李守黃守夫婦像﹐虔祀之如神。主政旋捐館﹐生爲之服心喪。黃太守遷豫之廉訪使﹐走送三百里。迂順昌﹐省假父﹐得厚贈歸。歸則閉雙扉﹐對麗偶﹔生每作書畫﹐署款必曰「風萍」﹐或曰「昔美玉」﹐或又曰「當年拾得子﹐」老不忘也。且深知孫亦非己眞姓也。女笑曰「郎名忒瑣瑣﹐黃公曾以我兩人比佛家迦陵鳥﹐郎盍名曰迦陵生﹐妾卽名曰迦陵女﹖」生大喜﹐如其說。閨中時以圍棋猜謎賭酒角韻爲樂。生間習制藝﹐女卽阻撓﹐曰「俗極矣。」曰「我亦知其俗﹐然讀書人非借文章吐气﹐何以報知己﹖」曰「是誠如繭之自縛﹐蛾之自投﹐幸俗障不深﹐急需解脫。妾非誇詡﹐郎以妾爲婦﹐卽勝於封萬里候也。」女本工琴﹐因授以彈琴譜﹐使昕夕領會。一曰春水艤槎曲﹐覺淸風泠泠﹐挾襟袖作淩波舞也。二曰淸夜聞鐘曲﹐覺梵王宮殿﹐如在枕畔也。三曰窮途自傷曲﹐覺風塵骯髒﹐落魄人歧路徘徊也。四曰水窮雲起曲﹐覺別有天地﹐打槳桃花深處也。五曰采鳳雙飛曲﹐覺雲路迢迢﹐將攜手而上霄漢也。六曰仙心無恙曲﹐覺海濤洞﹐驀證三生也。更請其餘﹐曰「只此六章﹐可示世上人耳。」生學之年餘﹐竟能與女對鼓。綠窗靜﹐雛婢焚香﹐逸韻若﹐眞不知爲人間天上。一夕﹐君弦斷﹐女大驚曰「殆矣﹗昔黃公以我兩人爲共命鳥﹐今作比翼禽飛去可乎﹖妾嫁尙未一歸寧﹐郎送妾去﹐借逋紅羊劫﹐何如﹖」曰「卿前對黃夫人云無來歷﹐今何又有家﹖」曰「嘻﹗世豈有無來歷者﹐特一履塵﹐卽忘卻眞面目耳﹗」生不深信﹐意頗猶夷。女以丹藥一粒﹐使吞服。生忽啞然笑曰「咦﹗卿眞欲歸耶﹖某亦隨之逝矣。」僕婢問娘子家在何處﹐曰「遠甚﹐不願從行者請遣之。」翌卽束妝攜兩婢﹐各跨一衛﹐冉冉向東去。近有鐘離人自海上采藥回者﹐雲海上有桫欏島﹐產藥最夥﹐石徑崎嶇﹐頗不良於行。一日甫艤舟﹐忽見迦陵兩婢子﹐蓬頭赤足﹐走島上如飛﹐追之莫能及。懊儂氏曰﹕迦陵生之遭遇﹐不爲不苦﹔迦陵生之來去﹐不爲不奇。獨是浩劫將至﹐迦陵女能預知之﹐而預避之。卿其仙耶﹖吾嘗謂佛子斷人欲﹐眞苦惱眾生。若舉世盡趨其教﹐恐佛種斷矣。今觀迦陵仙偶﹐益信曲躬之樹不誣﹐吞鍼之戲不恕。

劉子儀膏藥

國初﹐吾鄕有劉公子儀﹐老學究也。授蒙爲業﹐困頓不支。貨所居大廈﹐得值﹐另卜城北臨街一廛﹐內居妻孥﹐外作小貿易。公性曠達誠篤﹐不善較輜珠。年餘﹐母金耗盡﹐依舊阮囊。顧新居僅數椽﹐蔽風雨而已。庭中環種野藥材﹐名參三七﹐蔓延階砌。公惡之﹐欲除去﹐植花艸。一夜夢黃衣叟﹐指而告之﹐曰「此良藥也﹐和鉛粉桐油熬成膏﹐能療諸毒瘡﹐芟刈何爲﹖」公醒卽謹志﹐檢閱藥性編﹐誠然。心喜﹐急購粉與油﹐苦無藥竈。適有女丐在門﹐筐有小銅釜﹐短柄三足﹐以百錢購得之。又購得小鐵鑪﹐居然成就﹐碾銼虔修。先覓丐之有患者小試﹐良驗。明年春﹐久雨﹐城中水尺餘。夏則奇旱﹐毒日蒸騰﹐沙煎石鑠﹐農賈無老稚﹐咸患潮濕﹐醫家術窮﹐惟是膏能愈。由此得值甚丰﹐頗給朝夕。然公性最善﹐𨿽深夜﹐丐者以一文來市藥﹐必起而與之。一夕﹐甫就枕﹐風雨滿街﹐忽聞剝啄甚急。枕上詢阿誰﹐曰「乞人市藥者」。公披衣急起﹐啟雙扉﹐一丐者蹩而入。瘡在左股上﹐大如錢。公詳視巨細﹐然後折紙﹐就鑪頭攤與之﹐量必符所患。詎藥成﹐而瘡忽大如盆﹔更之﹐瘡忽大如甌﹔再更之﹐忽大如巨盎﹔如冰盤。凡十數易﹐皆不足蓋完所患。聽鄰雞亂鳴﹐孤檠閃壁。妻孥見久不返﹐甚催促﹐公如不聞。俯首呵凍﹐極力熨貼﹐絕不爲一文瑣屑生恚怒﹔而丐者反怒﹐大言之曰「嘻﹗鄙哉傖也﹐藥甚平淡﹐何子細乃爾﹗」公不語﹐仍更與之。視釜中藥已竭﹐丐忽狂笑﹐聲可震屋瓦﹐袖出一錢擲釜中﹐曰「以此聊酬一夜勞﹗」踏雪竟去。視釜底﹐嵌一極古五銖錢﹐堅滯如鑄﹐藥气上騰﹐成五色香雲﹐氤氳不散者終夜。由此藥更靈﹐人疑丐者仙也。公壽八十﹐無疾一笑逝。子孫讀書﹐多有遊庠者﹐猶懸壺市藥爲生﹐世世保守釜鑪如連城。余髫齡親見之。釜者﹐古勺斗也﹔鑪者﹐小折腳鐺也。忠魂入夢兗濟道署﹐在兗郡城西﹐本明季都閫府舊址。觀察某公蒞任後﹐愛署西隙地﹐可植花艸﹐浚池灌泉﹐輦石堆山﹐築小亭如蓋。供吟嘯﹐觴詠摩娑﹐收藏鼎彜爲樂。余幕遊滋陽時﹐公子某司馬治樽招飲﹐偕登假山﹐顧西墻外有方土一坯﹐長可二丈餘﹐髙可五尺餘﹐寬廣平整﹐疑爲臺。若就勢堆作嶙峋﹐繞以廊捨﹐則園勢能曲﹐石徑亦紆。心擬之而未言也。飲醉﹐篝燈回﹐朦朧就枕。夢一紅袍紗帽貴人﹐面白多髭﹐長眉髙顙﹐徘徊中庭。旋一禿發童子﹐投刺入﹐口稱曹公奉拜。余方審刺上名氏﹐而貴人已入﹐昂昂抗手髙坐﹐瞠目視余良久﹐曰「子日間所見土阜﹐亦知其下爲吾首邱乎﹖魂魄所棲﹐非可作遊覽所。當日倉卒捐軀﹐旣無碑志﹐又無祠宇﹔老成凋謝﹐史冊不書﹐殊寂寞耳。子旣作《夜雨秋燈錄》﹐何不紀其崖略﹐俾後之宦遊者﹐知此中有人﹐不致削﹐豈非筆墨緣歟﹖」余心𨿽應諾﹐且欲咨詢﹐而口噤不能言一字。貴人旋起﹐余惟拜送。貴人曰「翌日﹐將遣人以名字相告﹐可以略見一斑。」言已﹐且行且吟﹐曰﹕寒泉百尺吐長虹﹐多少風雲在甕中。遺蛻縱教黃土壓﹐精靈已逐鼎湖龍。回首燕臺策馬行﹐徵途順訪綠楊營。慘聞帝抱虞淵痛﹐國破家亡敢再生。愛妾隨身字娘﹐一般殉節共流芳。行人莫當胭脂井﹐玉虎偸窺水尙香。千古崇窿土一臺﹐金蠶飛出總堪哀。年年風雨淸明節﹐若个梨花麥飯來。忠義光能燭九淵﹐閒攜桃葉岱云邊。何須短碣題名字﹐杜甫南樓一散仙。吟已﹐回首顧余﹐揮手若示止步狀。余正惶惑﹐若足底誤踏蒼莓﹐一滑傾撲而醒﹐枕上默憶所吟﹐一字不爽。聽窗外風聲颼然﹐若吟韻猶在耳邊也。謹志於懷﹐殊不可測。次夕﹐適道署幕府某君來﹐試以土阜問。某愀然曰「其下有井﹐爲明忠臣昆山曹公廷楨死難處也。甲申年﹐公正行取入都﹐道出此邦﹐訪友是署。忽偵隸報煤山之變﹐公撫膺大哭﹐曰﹕『吾不忍事二主﹗』故縱身投井死。土人義之﹐遂閉塞井闌﹐上加黃土﹐因近官衙﹐不敢作殯宮墓道﹐然亦不忍再酌寒泉﹐遂築如平阜。至道光某甲子﹐官此者某公﹐其妾素驕﹐亦河東怒獅也。夏日怯暖﹐見此阜橫綠蔭下﹐四面涼習習﹐乃簪花傅粉﹐著短羅衫﹐坐土阜上納涼﹔且雙翹纖足﹐吸水煙﹐諸婢環侍﹐笑語喧嘩。忽大叫倒地﹐若中癲﹐面靑紫﹐目瞪視﹐口流沫﹐作昆山語音罵曰﹕『何物淫娃﹐敢於無禮﹗此𨿽爽塏﹐然其下爲吾窀穸。爾一婦人﹐坐吾屋頂上﹐褻孰甚焉。而且艷妝吸煙﹐是何體態﹗爾稿砧亦讀書人﹐何絕無家教﹐想怯爾閫威耶﹖我實不能恕妖牝也﹗』言已﹐手自批頰﹐粉黛浸淫﹐花容揉碎矣。諸婢狂呼﹐僕媼咸至﹐不能救止。驚請某公來﹐聽如夫人所語﹐知有干犯﹐急再拜認過﹐乞寬宥。旋聞冷笑曰﹕『我家亦有婦人﹐設箕踞於妝宅鴟尾上﹐汝心安乎﹖』曰﹕『是誠婢子之無禮﹐容痛飭之。但君旣殯此﹐乞示姓名。』大聲曰﹕『吾明季曹廷楨也。』再問﹐而如君已蘇﹐扶之上房﹐藥餌始愈。然由此竟喪膽﹐淫威稍殺﹐不似從前之肆恣矣。今觀察某公﹐旋以曹公問郡邑父老﹐咸雲實有其人﹐與其事。至究何官屬﹐同死者何人﹐死何月日﹐昆山有無耳孫﹐則不能得端的。觀察函詢昆宰﹐亦無還云﹐而府乘亦無紀載。」某君言至此﹐遽見燭跋﹐辭去﹐晨卽前赴省垣。余驀憶昨宵所夢忠臣曹公者﹐其卽紅袍紗帽﹐負手長吟者乎﹖玩其詩句﹐抑尙有朝云同死而兗人不知者乎﹖急呼墨搦管﹐敬謹錄示同人。咸云附會﹐不深信。噫﹗此何事也﹐而敢以附會出之歟﹖夕照樹蔭之下﹐心有所思﹐靈卽入我夢寐﹐曹公亦何其神歟﹗余命犯客星﹐萍蹤靡定﹐倘到昆邑﹐當親訪曹氏云﹐或知其詳也。姑記於此﹐庶不負忠魂垂諉之隆。

奚大癅

奚大癅者﹐晉人也。肖神像﹐得劉元的傳。幼失怙恃﹐因貌陋﹐癡肥多麻﹐且貧無一椽﹐人皆鄙之﹐無與論婚者。得神像值﹐輒飲啖﹐量兼人﹐以是囊中無一錢﹐夜多就古廟宿。夏日工倦﹐常臥烈炎中﹔秋夜飲酣﹐恆眠涼月下。由此得疾﹐腰下患癅﹐始猶如盞﹐繼如盎﹐旋大於甕。蹣跚匍匐﹐不良於行。每有操作﹐痛不可忍。生計日蹙﹐醫藥罔效。自思不如速死。至夜﹐伏行入林下﹐將解帶自縊。林後一道者出﹐羽衣翩翩﹐風神秀逸。遽喝曰「止﹗堂堂男子﹐有何不了﹐學婦人女子﹐自尋短見耶﹖」奚痛哭﹐告以所苦。曰「子與其覓死﹐曷譬若已死﹐去而學仙﹐必成大道。」曰「無師傳﹐柰何﹖」曰「吾卽爲爾師。盍隨我往深山﹐當授以法。」曰「諾。但從行不易﹐登髙涉險﹐能毋苦乎﹖」曰「易耳。」袖出棗二枚﹐與之食。甫下咽﹐卽徧體爽適﹐癅痛亦止。再拜。隨道者﹐行如飛。倏至一大山﹐疊岫層巒﹐隔絕塵境。進一石洞中﹐有藥鑪丹竈﹐位置井然。道者授一蒲團﹐曰「子先學趺坐﹐坐四十九日﹐心不妄動﹐卽得入道之門。身後石甕內有幹餱﹐石隙內有甘泉﹐足慰饑渴。成連遲余海上﹐吾去行卽來。幸勿怠惰壞道﹐負吾期望之苦心﹗」奚一一允諾。道者長嘯出門﹐卽有雲起足底﹐淸飈遠揚﹐其影上漢﹐杳矣。奚依法趺坐﹐甫三日﹐聞外間有婦女喧笑聲﹐車馬紛馳聲﹐開目無所見。聲漸近﹐忽頭面七竅作癢﹐若聲從竅入﹐漸達於癅﹐亦無所苦。夜靜﹐聞癅內如有婦人語﹐悄呼「姊姊妹妹﹐新居頗不惡﹐早知有此處﹐不浪尋天臺藍橋等處﹐誤作神仙窟矣。旣得祕府﹐佳日不可辜負﹐宜小尋樂事﹐何如﹖」眾曰「諾。」四日﹐聞癅內有敲棋聲﹐纖手落子聲﹐旋以悔著詈爭聲﹐兩人勸解聲﹐又有書聲﹐吟哦聲﹐排闥叩門聲﹐眾起讓坐聲﹐角酒賭枚聲﹐枚輸罰使歌以侑觴聲﹐歌者呼拍板彈箏相和聲﹐擲杯聲﹐隔窗唾絨聲﹐一女罵阿嬌太懶﹐何匿不見客﹐拉之赴宴聲﹐問繡務成否聲﹐架上鸚鵡聲﹐貍奴捕鼠聲﹐眾哄散話別聲﹐一女殷殷叮後約聲﹐聲聲不已。五日六日﹐癅內聲更煩而且奇。一女曰「主人貌究若何﹐性情究若何﹖」一女曰「聞亦從患難中來﹐想不大惡。」一女曰「休休休﹗彼近從道士學仙﹐誤入迷途﹐必定夜郎自大﹐盛气向人。」一女曰「妮子莫冤屈人﹐渠昨已覓死空林中﹐何有紈絝習气﹖」一女曰「何妨趨出一窺探﹐便得匡廬眞面目。」一女曰「恐渠見吾輩﹐便顚狂煞﹐刻不能離﹐將令人瑣屑死﹗」一女曰「論居停分中﹐亦當爲之效綿薄﹐但吾輩姊妹六人﹐誰肯先出頭晤渠﹖」眾曰「敍齒﹐仍煩大姊姊去。」七日﹐聞癅內一女曰「三妹向後園摘素馨鳳仙﹐大爲姊姊助妝﹐好出見居停。」一女曰「姊姊妝扮好﹐眞不亞王母第三女玉九娘子風貌。」一女曰「論裊娜﹐猶勝渠。」一女曰「吾爲爾等開道路﹐反爲狂婢奚落煞﹐眞令人寒心也。」一女曰「姊姊莫嗔怒﹐妹爲姊姊預審瓜藕﹐俟姊姊歸而解渴煩﹐何如﹖」眾大笑。奚正俯首聽﹐忽眼角作癢﹐淚涔涔﹐將用手揉擦﹐突一小美人﹐自兩眥間跳出﹐落地宛轉﹐少刻﹐卽大如人﹐風致娟好﹐向奚襝衽曰「妾秋水也﹐挈妹子等附托尊軀﹐感徳非淺。聞主人獨居孤寂﹐故首出參謁﹐乞垂憐憫。」奚愛其美﹐魄動神搖不能制止。秋水善演劇﹐變幻小戲術﹐織錦裁云﹐雕瓊鏤月﹐事事皆令人喜。奚癡坐﹐惟視之笑。秋水探手於懷﹐意大動﹐遂與之狎。事訖整衣﹐仍小如指﹐跳入目中不見。卽聞癅內呼曰「姊姊回也﹗」爭起酌酒爲賀。秋曰「吾姐妹同事一主﹐當敍齒﹐勿爭競﹐致外人笑。」眾曰「善。」次日﹐奚又側耳聽﹐忽耳中習習癢﹐一美人躍出﹐如秋水行徑﹐而貌不同﹐載拜曰「妾雙珠也﹐請獻拙技﹐博主人歡。」品竹彈絲﹐無不極妙。奚聞之意迷﹐卽拉與爲亂。事已﹐亦跳入耳。明日﹐覺鼻內癢﹐猛嚏﹐一美人墮﹐名曰玉峯﹐徧體皆香﹐能奪蘭麝。四日﹐覺口內癢﹐一美人墮﹐名曰金海﹐善烹調﹐炮鱉燴鯉﹐莫不甘旨。五日﹐滿身癢﹐一美女自毛孔出﹐名曰千金﹐自云「隨孔可出﹐亦隨孔可入。」善變。奚偶思遊﹐卽化爲車﹐乘之惡掀簸﹔卽又化爲馬。至斷橋危堤﹐意思若乘禿尾﹐便入畫意﹔卽化爲驢。倏至渡口﹐意度何處有楫﹐卽化爲小艇。甫渡﹐思穩坐看山﹐又化爲肩輿。其神妙如是也。六日﹐覺心上癢﹐一美人自腦後躍出﹐名曰隨娘﹐美尢冠諸姊﹐善縮地﹐九州不足論﹐九州而外﹐如東南神州﹐西南戎州﹐正西州﹐正中冀州﹐西南桂州﹐西北營州﹐東北咸州﹐正東揚州。五嶽不足論﹐五嶽而外﹐如東嶽廣乘﹐南嶽長離﹐西嶽麗農﹐北嶽廣野﹐中嶽昆侖。偶注彼則奇山奇水﹐無不爲之列几案﹐聽遊覽焉。枕席之上﹐更有奇趣﹐令人銷魂。奚日與六女戲﹐不復憶道士言。年餘﹐六女均生子女﹐果聞癅內嬰奼啼笑聲﹐索乳聲﹐抓梨覓棗聲。稍長﹐卽與論婚迎娶﹐鼓吹到門聲﹐環佩跪拜聲﹐開筵宴客聲﹐人喧於室﹐馬騰於槽﹐由是心大煩﹐日夜不能安枕。疾頓劇﹐癅亦頓巨。忽聞六女喧於癅內﹐曰「好好房屋﹐柰何雨卽漏﹐風卽入﹐豈數椽將傾耶﹖明日﹐遣奴子赴江西﹐購良材來興造。」一女曰「以妹子愚見﹐可不必。日來主人大委頓﹐恐不久卽捐捨﹐不如殺之﹐各挈子女逃遠方﹐另尋屋宇住﹐何如﹖」眾曰「善。」奚聞之﹐大哭﹐旋聞癅內霍霍磨刀聲﹐哭更不輟。忽見道者冉冉降於庭﹐奚急跪迎。道者視之﹐詫曰「爾柰何狼狽至此﹐曷明言無隱﹐庸可救。」奚具告之﹐道怒曰「與其爲賊殺﹐不如我自殺之﹗」壁上抽古劍﹐光晶瑩﹐奚方哀求﹐寒鋒已在頸上﹐用力一揮﹐頭脆然落﹐亦無所苦。張目視道者﹐向腔內呼曰「六賊六賊﹐可以速出﹐此中有丹﹐不容久宅﹗」隨卽有白气縷縷自腔內出﹐如釜上蒸騰。气盡癅亦銷。道者拈其首﹐合腔上﹐端且正﹐然後敷以藥屑﹐圍以匹練﹐呼曰「奚生醒醒﹗」奚果蘇﹐覺所患頓失﹐心地光明﹐跪伏受教。道者曰「吾教中度入﹐有順緣﹐有逆緣﹐有孽緣。不圖以逆緣度爾身﹐僥幸也。六賊已去﹐萬念皆空﹐從此頭顱可安可落﹐聽其自便﹐何樂如之﹖再十年後﹐當尋我於六合以外﹐太微山頂也。」言已﹐道者又去。奚遂策杖出洞﹐再至人間。遇向日同儕﹐爭訝問頸上何來此一圍紅綫。奚捫之﹐亦無迹。此後不事肖像﹐能以奇術醫病者。刀斧創傷﹐血肉狼藉﹐奚摸頸上垢﹐如玉紅膏﹐敷之﹐血立止﹐而痛立定﹐膚立生。病家授以金﹐卻之﹐惟仍好飲啖。一日﹐飲酒家﹐酒保答應稍遲﹐奚怒﹐自捋頭落置案上﹐座客驚竄四散。酒保謝﹐自仍舉置頸上如故。由是時以之恐怖人﹐酒家惡之。適醉後﹐又捋落﹐甫置案上﹐自仍傾杯酒灌腔中。酒保驀地奪頭﹐棄屋後混中。奚摸頭不得﹐兩手怒搏﹐擲杯拍案﹐意甚惶迫﹐腔血將湧流。突有道者自雲中墮﹐手捧一美男子頭﹐與奚按合﹐呼曰「奚生奚生﹐爾頭已污﹐不能再合。頃於富貴家尋得一顆﹐持來救汝。汝嗣後宜韜晦﹐勿再炫露﹗」言已﹐詈酒保曰「狗彘奴﹗何遽殺我弟子﹐爾試回首看身後﹗」酒保驀回首﹐卽彊項不能回止矣。再轉身視﹐道者與奚已杳。至嘉靖某甲子﹐奚猶往來於晉﹐歌嘯自如。忽中途遇一俊僕﹐乘怒馬來﹐見之﹐遽躍馬伏道左﹐悲曰「公子乃在此耶﹖」奚聞之﹐徑跳入水。炊許﹐乘龍入霄漢﹐不知所之。懊儂氏曰﹕佛以眼耳鼻舌身意﹐爲六賊。其賊也﹐卽其性也。忍制之﹐則曰性﹔縱恣之﹐則曰賊。然天有陽卽有陰﹐地有人卽有鬼﹐人有形卽有性。使盡如佛氏所云「滅性歸寂」﹐則此形又何所寄乎﹖媧皇當時摶土爲人時﹐又何必定與以眼耳鼻舌身意乎﹖彼世之不能辧性者﹐則有刑天氏之一教﹐當北面稱弟子以事之可耳﹗昔有豎子﹐好集醫方﹐偶之市﹐見決囚﹐囚患大气泡﹐儈子舉刀一揮﹐頭落地﹐而泡頓縮小。渠見之﹐卽茫茫然歸﹐舉筆大書曰「凡患大气泡者﹐將頭割下卽愈。」見者莫不捧腹。

玉紅冊

玉紅冊者﹐陰司紀善簿也。不必奇巧異行﹐凡有片長足錄﹐卽書名卷首﹐俾朔望上奏天曹﹐如人世官長之有月報。所最重者﹐則莫如拒色憐貧兩事。於何証之﹖有杜君詩臣所述寶山朱君一案。朱君名鑑和﹐寶之羅溪世家子﹐美丰姿﹐性拓落。顧因貧﹐抱煙霞癖﹐居恆風雨一檠﹐怡然倚枕。一夕﹐正假寐﹐忽喃喃不輟。其妻燈下女紅﹐聽莫能辧﹐心疑爲囈語耳。詎連夕作﹐醒﹐詢之茫然。時有周大令夫人某氏﹐來辧所云。甫坐﹐而朱又對燈入黑甜。炊許﹐忽瞠目語曰「僕至此數日﹐汝等尙懵懵耶﹖」周夫人急問伊誰﹐曰「僕趙姓﹐行三﹐生充院役﹐死作院城隍案下勾魂使﹐奉票來拘鑑和者。」朱妻驚而痛哭﹐周夫人急止之。遂詳詢神拘鑑和何事。曰「噫﹗此前生因也。渠前生爲殷鳳鳴﹐孀嫂馮氏有姿色﹐盜之﹐私訂偕老﹐忽毀盟另娶﹐馮鬱鬱遂自縊。今控於陰司﹐非拘渠就質不能了。」問﹕「事隔三十餘年﹐何不報於前生﹐而報於再世﹖」曰「亦自有說。凡自戕者墮枉死城﹐非三十年﹐不能出而報冤﹐此陰例也。」周夫人與朱妻耳語﹐謀欲賄之。彼𨿽僵臥﹐已聆所語﹐急搖手冷笑曰「莫妄饒舌﹐倘陰曹亦如人世徇私﹐尙有天道耶﹖」朱妻知不可挽回﹐哭失聲﹐伏地哀叩。彼急禁止曰「無妨礙﹐渠幸今生有兩善事﹐救星也。」又問﹕「玉紅冊﹐汝等知之乎﹖」咸曰不知。旣而自笑曰「善﹐吾幾昏瞀。此陰司紀善簿﹐無怪汝曹不知。馮氏始控於縣﹐繼控於府﹐均以渠名載玉紅冊﹐置不理。旋控於本院﹐亦不理。渠苦求昭雪﹐婉諭之﹐不聽﹐大聲呼曰﹕『公左袒﹐不知有天外天耶﹖』都院惡其狡﹐故許以拘朱一對質﹐又恐他役滋擾﹐因僕素梗直﹐從不貪取他人一杯水﹐故有是遣。拘時令渠安眠三晝夜﹐頭前燈﹐萬勿滅。案結仍僕送之還也。」問﹕「朱何善﹐能於此中畱名﹖」曰「在蘇卻鄰女夜奔﹐雪中救跛丐垂斃﹐兩事瑣瑣﹐俟渠醒自述。」婢媼奉以煙﹐曰「非所嗜﹐惟吸淡芭菇。」少許﹐言笑自若﹐旣而作欠伸狀﹐曰「夜深矣﹐僕且去﹐俟汝等有成議﹐再來邀渠。」旋呼僕燃燈﹐聲頓止﹐而朱亦倏然醒矣。詢仍茫茫。告以故﹐且詢兩善事﹐朱詳述顚末。且云「此十年前事﹐從未向人一言﹐不徒冥中竟已登冊﹐危哉﹗」晨集戚屬議﹐中有少年好事者﹐不深信﹐夕約同人環守之。疾又作﹐少年遽呼曰「鬼魅敢爾﹗」彼且笑且語曰「妄人何足語﹐盍仍請周夫人打話﹗」眾慚退﹐周告以﹕「𨿽感盛情﹐終難許允。若一去不返﹐究竟柰何﹖」曰「誠哉﹗昨宵返縣署﹐城隍張公﹐亦慮其遷延屍壞﹐難於返魂。盍共籌之。」眾束手無一策。彼作思維再四狀﹐曰「有之矣。送渠買棹吳門﹐賃寓棲止﹐就質送還﹐均覺便易。」眾曰「善。」遂如議定期。臨去﹐咸懇其照看﹐慨然自任﹐惟囑其到蘇﹐萬勿詣廟進香焚楮帛﹐恐不足邀福﹐徒取咎戾也。鑑和遂有蘇臺之行。捨館甫定﹐卽攝去。家人懸懸﹐酣睡一榻﹐如癡如迷。其妻守之泣。婢媼恐燈滅﹐守益堅。明日忽蘇﹐張目曰「憊矣﹗」呼飲甚急。又起而跪拜﹐作答謝狀﹐絮絮作坐談狀﹐旋卽作送客狀。旣而臥﹐移時始起﹐則眞淸醒矣。自云「拘時﹐有白髮叟引之去﹐蓋卽趙君行三者也。抵院署則巍峨壯麗﹐如王者居。殿上燈燭作綠色﹐兩旁牛頭排衙迄﹐神升坐﹐貌甚偉﹐不敢仰視。有黑衣婦﹐披髮號叫甚厲﹐正遑駭間﹐聞呼己名﹐叟引之案下跪﹐神問曰﹕『汝有罪﹐知之乎﹖』曰﹕『不知。』神命視照膽鏡﹐則前生盜嫂事﹐歷歷在目﹐悔怖無地﹐崩角叩數十。婦嘵嘵呼報冤﹐對質數十言。神諭婦曰﹕『鳳鳴應懲﹐但今生有兩善事﹐名登玉紅冊﹐上帝所嘉﹐不便用刑﹐當令其親諷佛經﹐祝汝投生﹐可乎﹖』婦不服﹐神怒曰﹕『賞罰自有定讞﹐不能由汝糾纏也。再多言﹐法卽反坐﹗』婦哀呼不已﹐神曰﹕『爾失節亦不能無過﹐尙不甘耶﹖』呼具供結﹐逐出。婦下階﹐猶怒盼不已。叟挈余叩拜出﹐詢神爲誰﹐曰﹕『向忠壯也。』問﹕『玉紅冊何狀﹖』曰﹕『頁頁皆泥金字也。』」朱旣返羅溪﹐日詣廟閒遊﹐視東廊﹐果塑有趙君像﹐須眉酷肖。懊儂氏曰﹕放下屠刀﹐立地成佛﹐何速且易也。人當愧悔已極﹐發菩提心﹐立廣大願﹐功更倍焉。上帝嘉其現在﹐恕其旣往﹐正上帝愛人以徳處。否則身墮泥梨﹐尙有自新之路耶﹖三復此編﹐可當晨鐘暮鼓﹐喚醒眾生。

一聲雷

明季﹐吾鄕大雷雨﹐空中墜一異僧﹐蜷須廣額﹐碧眼方瞳﹐耳戟雙環﹐似是西域人。自云托缽朝五臺﹐倦臥絕崖松樹下﹐甫交睫﹐不知何故至此。語𨿽誕而貌慈﹐鄕人多愛之﹐爭延至家﹐進餐飲﹐問茹素否乎﹐曰「素也食﹐葷也食﹐」更喜其誠篤﹐送之眞勝寺﹐俾掛衲﹐自名鐵羅漢﹐不事梵唄﹐惟日與所遊者飲酒食肉而已。聞城北可帆園梅花甚佳﹐約居士二十餘人往遊。離城二十餘里。時尙春寒﹐人皆重裘﹐僧則破衲。行至半途﹐日卓午﹐各熱甚﹐爭解去﹐僧悉代衣之﹐亦絕無膨亨狀﹐面亦無汗。花下亭子﹐趺坐傾談。少頃﹐雷鳴﹐雨如霰﹐爲花辟塵﹐霽則轉涼﹐仍解付各人衣之。以是﹐人多樂與之遊。遊必飲﹐飲必醉﹐醉則隨處倒臥﹐鼾息如雷。夜歸寺﹐必索水濯。僧傭候門﹐多惡之。一夕以冰水進﹐僧抽襪伸足﹐故作蹙眉咬牙怯暖狀﹐須臾﹐果然气蒸騰﹐且炙手矣。每聞鐘魚笳鼓﹐意頗厭惡﹔惟聞雷聲必傾耳悚聽﹐或悲或喜﹐或點頭頓足﹐或合掌誦佛﹐曰「善哉善哉﹐如是如是﹗」眾笑之﹐曰「若以我爲妄乎﹖吾雷之知音也。天以云爲容﹐沈霾如墨者愁﹐變幻如錦者喜﹔以風爲气﹐長空怒號者戾﹐穿花飄忽者靜﹔以雷爲言語﹐罰惡則大聲疾呼﹐以正其罪﹐賞善則鄭重飛揚﹐以策其勛。」言次﹐又聞空中殷殷﹐眾曰「頃又作何語﹖」曰「骨隆冬﹐骨隆冬﹐惱煞也碧翁﹐悶煞也化工﹔孝不孝﹐忠不忠﹐耳也波聾﹐目也波。骨隆冬﹐心衝衝﹐云消也﹐雨霽也﹐故態萌。」眾軒渠以爲妄。頃又睹雌電﹐走金蛇﹐霹靂震﹐屋瓦飛走。眾掩耳﹐問曰「此又作何語﹖」曰「胡家媳﹐忤阿翁﹐翁茹素﹐飯斷蔥﹐擊之擊之稍從容﹐骨隆冬。」走詢之﹐果有胡氏翁媳口角﹐聞雷怖﹐伏地尙未起。一日﹐雷聲沈沈﹐若疾若徐﹐忽作奇響﹐云豁然開﹐蔚藍如沐。走詢之﹐曰「宦十年﹐囊何空﹐靈輦至﹐城之東。吁嗟乎﹐王公﹗吁嗟乎﹐王公﹗蔭及子孫富貴通。骨隆冬﹗」果聞門外鼓吹喧鬧﹐人馬雜沓。蓋邑紳王公﹐卒於任﹐其子扶柩歸﹐邑人士迎請入城耳。一日﹐雨傾盆﹐響震山谷﹐雷火光作靑紫﹐炫人目。詢之﹐曰「有長虫﹐粗於甕﹐燦於虹﹐久則助魃化毒龍﹐噬及生物神豈容﹐雜雜雜﹐骨隆冬。」走觀之﹐果有大蛇震死於南崗之陽﹐以是人始驚其異。居三年﹐鄕之老幼婦孺﹐無不知有鐵羅漢者。一朝濯足整衣訖﹐徧招所與遊者﹐集於寺﹐笑曰「和尙日日啖施主﹐絕不作東﹐何以爲情﹖」乃折紙把筆﹐畫酒樽匕鬯﹐雞魚蝦蟹各種焚之﹐煙裊裊作彩雲﹐眾方凝視﹐忽奇震如爆竹﹐驚怖回顧﹐則室中已陳設完好﹐酒滿樽﹐菜滿盤﹐几案排列﹐就坐飲啖﹐品味無不絕佳。眾樂之。有拇戰者﹐有射覆唱歌者﹐僧亦欠伸而起﹐曰「老僧願招雷部阿香來同飲﹐何如﹖」眾曰「善則善﹐恐褻神耳。」曰「無妨。」更折紙﹐畫水天無際﹐遠樹迷蒙﹐一船掛帆﹐乘風破浪。焚之﹐煙團結如球。球破﹐成樓臺﹐成山林﹐水澌澌流山足﹐頃刻流漸闊﹐若江若河﹐突一舟上流來﹐僧忽躍登舟﹐身僅盈尺﹐向眾拱手﹐曰「珍重﹗」船上帆影奔馳﹐鼓聲大震﹐視之﹐已杳。回顧几案盤杯﹐亦復烏有。自是始服之如神。後十年﹐鄕人某﹐因事至咸瀆﹐偶遊永寧寺﹐見鐵羅漢趺坐廊下﹐左右兩巨甕﹐目若瞑。某驚喜歡躍﹐曰「大師乃在此乎﹖」僧不答。拜之搖之﹐亦不動。詢之寺僧﹐云「來此久矣﹐甕昨甫購來﹐不知作麼生。」鄕人仍坐守之﹐夜三鼓﹐僧忽大呼「雷音王菩薩」不輟。某邀大眾視之﹐已坐化矣。某遂縷述僧之靈迹﹐眾始悔恨﹐遂以甕作涅﹐合而葬之後圃。某待其竣事﹐拜而後去。閱二百六十餘年﹐寺疊更主席﹐以無塔無碑碣﹐遂忘其事。忽一夕﹐大雷雨﹐土破甕出﹐僧以爲財﹐爭啟之﹐鐵羅漢也。袈裟𨿽朽﹐面貌如生﹐惟四肢冷若冰雪﹐似非煉形者。舁之禪坐﹐環誦佛號﹐頂禮瞻拜。夜靜大放光明﹐院宇如晝。遠近冠釵﹐大善優婆﹐爭來布施。遂裝金建龕﹐供於西廊﹐約略生前趺坐處﹐顏曰「一聲雷」。余避亂﹐幕遊咸城﹐乃同治龍飛二年也。偶謁金容﹐因憶吾鄕邑乘﹐載有《鐵羅漢傳》﹐惟載著裘濯足兩事。詢諸寺僧﹐始得其詳。且云一夜大雨﹐方丈知醬甕未蓋﹐急呼僧﹐聲爲雷聲所隔﹐方丈謂醬必毀壞﹐淸晨視之﹐甕已蓋好﹐詢大眾﹐無知者﹐及觀僧像﹐口角指頭﹐尙有餘醬云。懊儂氏曰﹕東王公與玉女投壺﹐梟入不出﹐天且爲之唏噓﹔梟誤不接﹐天且爲之軒渠。蒿目下界﹐將痛哭而不制止者﹐能緘口而不言歟﹖霹靂大作﹐口舌且敝矣﹐唇且焦矣﹐而下界之人﹐恆夢夢而若聾焉。何來佛子﹐竟是知音﹗

應聲藍面鬼

濟寧李琳卿茂才﹐與余訂車笠交。嘗爲吾言其先曾王父侍禦公﹐居京師﹐箋奏之暇﹐夕猶挑燈據案讀﹐其刻苦如此。一夕﹐正把卷﹐忽聞梁間有聲﹐異而睨之﹐則一巨鬼﹐膚靛色﹐口呀呀而角﹐由梁上墮地﹐旋墮旋長﹐長至丈餘﹐立案側﹐目閃爍有光。公立朝素骨鯁﹐非餒於中者﹐笑顧巨鬼。良久﹐仍俯首誦朗朗﹐公讀鬼亦讀﹐其句如應聲然。公思《易》能驅邪魅﹐卽爲講《易》之乾卦﹐鬼猶應聲﹐惟至「地道光也」句﹐鬼忽不見﹐公亦掩卷就寢﹐嘗舉以告寮﹐莫測所謂。後竟以道光元年卒於官。侍禦公垂紳有大度﹐遇朝廷大事﹐則錚錚敢言﹐無趨避﹐無阿附。騎箕之日﹐鬼神來告﹔或上帝憐公憨直﹐俾早知急流勇退歟﹖不然﹐何河嶽日星﹐淸夜亦遭鬼瞰﹐此中蓋有天數歟﹖噫﹗異哉﹗

卷三

桂林臬署三異

愼齋又爲余述臬署三異﹕當勞廉訪任內﹐偶雇女傭蔡嫗﹐年將不惑﹐尙風致﹐居恆亦解供操作﹐惟下榻不與人同捨。夜深有自窗外過者﹐聞一人屋內語﹐細聽之﹐則有褻暱聲﹐疑遭狐魅﹐不深異。久之﹐署中時有拋磚擲瓦等患﹐或匕鬯自飛於梁﹐或溲溺自集於盞﹐廉訪疑爲狐﹐虔祀之﹐而鬧如故。一夕﹐內眷納涼﹐忽見一黑衣人立蔡嫗後﹐上下大嘩﹐爭逐之﹐行甚速﹐追莫及。而其惡鬧﹐更無忌憚矣。旋有女巫﹐私泄於廉訪之執事人云「鬧者﹐山魈也﹐向與蔡嫗私。初魅時﹐居然美少年﹐且時贈錢米博嫗歡。久之﹐漸露眞形狀﹐則獨足﹐怪醜莫名﹐然嫗竟不能遣之去﹐且與之狼狽。凡傭主憚其鬧﹐必托嫗退送﹐以是得財賄。」執事人陳廉訪﹐姑如其說﹐鬧果已﹐不深究﹐立予多資﹐遣之去。是嫗也﹐淫而貪﹐虺蜴其心﹐魑魅其偶。但不解煌煌戟﹐何能令若輩出入﹖其不遭顯戮者﹐眞漏网之魚哉﹗此一異也。又署背倚城隍﹐且近山﹐常山率然之流﹐緣卑濕而滋長﹐弗觸之﹐無害也。署之客廳窗後﹐植芭蕉數本﹐堆假山﹐極嶙峋﹔山足土洞﹐口圓如井﹐大僅如盞﹐瞰之似不甚深﹐塡以土﹐旋啟﹐中有巨蟒爲之宅。蟒身作黃金色﹐頂有肉角寸許﹐色殷紅﹐粗如桶﹐長十餘丈。居恆不甚出。凡官有遷擢信﹐必預自榻後出﹐峨峨盤廳事中﹐目閃視人﹐然絕無噬人意。旋逡巡﹐仍自榻下沒。出三日﹐官果遷﹐其徵驗如此。第榻後護壁﹐皆木板無隙﹐不知其從何出入也。顧身已蟒矣﹐猶知韜晦﹐恐致雷誅。迨官有鶯遷﹐必預報鵲喜﹐似有衛主之心。較之腆然人面﹐引鬼以挾主者﹐不大相徑庭乎﹖此二異也。又廳之西﹐列小書捨三間﹐對面構六角亭。亭下土阜﹐髙與墻齊﹐上植雜樹十餘株﹐花艸徧覆。每夜深﹐擊柝巡夜者﹐輒見無首人﹐雙手捧金盆立坡畔﹐有時立亭側﹐旋返舊處﹔不逐人﹐亦從不爲人所逐。或云其下爲明末忠臣墓﹐姓氏無考。然手捧金盆則何故歟﹖或云似黃葉道人棲魂於此。按道人系自刎於浙東﹐不死於粵西﹐而迢迢數千里﹐戀此一坯﹐又何故歟﹖噫﹗忠臣烈士﹐死不爲猿鶴﹐卽爲神龍﹐豈花妖木客所可同語乎﹖此三異也。

烈殤盡孝

河間西鄙﹐有烈孝女柳﹐傳者忘其姓﹐僅得其小字也。恩縣賈人某﹐以武庠習負販﹐一騾一馬﹐往來燕冀間﹔妻素悍﹐借以逃閫威。紅羊之歲﹐北直大饑﹐道途枕餓殍﹐土人易子析骸﹐慘莫能諭。賈日至河間﹐從馬背上見一貧媼走入篷顆中﹐對墓痛哭﹐良久﹐返之破屋。一髫齡女子出應門﹐𨿽菜色可掬﹐而容猶可憐也。賈下騎﹐趨索茗飲﹐女走避﹐媼迓客。問﹕「一坯土下﹐屬媼伊誰﹖」曰「亡夫巡檢某公也。」問﹕「何哭之慟﹖」曰「家赤貧﹐生者固饑﹐死者亦盼斷麥飯﹐哪得不悲﹖」問﹕「女子千金耶﹖」曰「然﹐名柳﹐年十六﹐至今未字。未亡人設旦夕殞霜露﹐誠不知一塊肉將安歸﹖」言已﹐更痛不可抑。賈亦代唏噓﹐乃探囊出白鏹十兩授媼﹐堅卻之。乘不意﹐驀棄破幾上﹐而飛騎兔脫。母子追莫及﹐遙遙叩拜﹐謂憐孤寡﹐有古俠士風﹐實不知其垂涎於二八嬌娃也。越半載﹐賈又履其地﹐歸裝更累累。入門﹐卽大聲詢﹕「阿姥無恙﹖」母女奔出﹐泥首無算﹐曰「微長者﹐當索我於北邙山枯魚肆矣。」詳詢其鄕貫姓氏﹐以俾供養酬大徳。賈具以告﹐復笑云「是戔戔者﹐何足掛齒頰﹗」媼具雞黍供客。銜杯之次﹐賈詢﹕「柳姑可得雀屏選否﹖」曰「尙未。如長者作冰﹐眞小女子有福。」賈乘間請曰「某四十無一綫﹐俗有招子說﹐願奉白金五十兩爲阿姥壽﹐屈柳姑作螟蛉。但我老夫婦一索得男﹐他日遣嫁乘龍婿﹐當如某所生也。」媼似首肯﹐入與女絮絮多時﹐出云「弱息淩夷﹐亦宦裔也﹐繼膝下固佳﹔卽下充妾媵﹐亦請明言於其先﹐免未亡人心旌常不定。」賈正色曰「是何言歟﹖某之心﹐天日可鑑﹗」遂設信誓﹐媼遽諾。出銀如數﹐曰「粲粲者在是。但金允﹐卽乞柳姑同歸﹐莫耽延﹐俾早慰閨中望夫山耳。」媼抱女互哭﹐哀動林禽。賈云「請姥暫割愛﹐若能如荊人意﹐當不日以犢車迓姥。」女恐過慟傷母心﹐卽忍痛拜別。賈授以鞭﹐聯轡就道。行里許﹐女耳中猶仿佛阿娘喚女聲﹐遂大慟。賈告以不能兩全﹐再三撫慰。一日﹐抵腰站﹐置女逆旅﹐距恩僅三十里﹐忽遲疑不發﹐詢若何﹐曰「此間有故人招飲﹐且有交易勾當耳。」地多妓﹐女不知也。日則靜掩雙柴﹐夕則一燈閃壁。鵑啼血灑﹐蝶夢魂飛。鄰家馬二娘﹐𨿽時來閒話﹐而憶母之心終不釋。媼自送女出門﹐愈無聊賴﹐縱阿堵能療眼前瘡﹐而掌珠已失心頭肉﹐昕夕淚雨﹐漸絕水漿。越七日夕﹐正呻吟病榻間﹐忽聞女子叩門聲﹐媼顫聲答云「此窮窟也﹐誰家女嬌生﹐來乞水火﹖」應曰「兒聲音﹐娘不識耶﹖柳歸也﹖」媼驚喜﹐彊起拔鍵﹐奔入﹐果不誣。冉冉拜燈下﹐曰「兒眞歸矣﹐母心慰否﹖」媼轉疑駭曰「兒已隨假父去﹐且深宵難獨行﹐得毋鬼耶﹖抑夢寐耶﹖」女破涕爲笑﹐對云「渠攜兒去﹐家中生菩薩﹐妒虎也﹐疑其納小星﹐渠百辯﹐終不信﹐知萬難相安﹐私以一騎送兒歸。執鞭人已就前村宿耳。」媼慶珠還﹐沈屙頓已。女𨿽璧返﹐遠山常顰。顧貌如故﹐音如故﹐而藝增且絕﹐人皆惘惘。自刺繡以至書畫詞賦﹐無一不精。每出手制﹐浼村人寄通都﹐售最速而價亦丰。惟款署「烈火夕陽子」﹐不書柳也。由是供饔餐﹐無事采薇矣﹔葺廬舍﹐無事牽蘿矣。人有欲聘爲婦者﹐曰「俟吾母百年﹐終當求牡﹐豈竟守雌﹖」媼若慫恿之﹐則淚涔涔下﹐曰「兒命薄﹐浩浩之水﹐育育之魚﹐畢生無分矣。」又十年﹐媼病劇﹐彌畱時﹐握女手哽咽﹐曰「阿娘苦汝﹗」女拭涕云「母往地下﹐自有安樂窩﹐兒在人間﹐亦非長命縷。兒不過身外身﹐影外影也﹐以生爲死﹐以死爲生。母行矣﹐兒當相從於地下。」媼一笑﹐恍然悟﹐目遽瞑。女號慟﹐集村之老成男婦﹐購具﹐制殮裝﹐與亡父合葬﹐咸加封植。事畢﹐囊中資有餘﹐散給煢獨輩﹐且罄﹐曰「煩代唪一聲佛﹐祝我母早升天。」臨穴日﹐佛聲震山谷﹐然後舉火﹐焚所居成白地﹐慘與眾別﹐曰「將詣腰站﹐尋一故人﹐了吾事。」眾疑其無依﹐將去尋假父﹐泣送之行。翩然抵舊處﹐仍宿當日之逆旅。主人目之﹐大駭﹐問何名﹐曰「烈火夕陽子。」曰「何酷似十年前之柳姑也﹖」曰「虎賁貌似中郎耳。」觀者咸嘖嘖稱異。明日出資治觴﹐折簡邀比鄰十數人﹐至則觥籌交錯﹐賓主極歡。訊招飲之由﹐則泫然以杯酌地﹐曰「昔柳姑﹐吾姊也。聞化後﹐盛蒙矜憐﹐賜以帷蓋﹐得正首邱。一杯濁酒﹐聊代長眠人答鴻慈耳。」眾撫掌曰「手足耶﹐無怪其貌之神似也。」因重與述柳姑當日慘死事。女亦不悲﹐惟乞引之埋骨處﹐亦不瞻拜﹐趺坐黃土上﹐合十作偈云「貞潔女兒花﹐安能污狹斜。殞身遭毒鴇﹐煉魂慰慈鴉。不遇姦人賺﹐何邀上帝誇。可憐殘月底﹐《折柳》唱無家。咦﹗假卽眞﹐眞卽假﹐我與我兮﹐是耶非耶﹖」言已﹐頓滅幻軀﹐衣衫如蛻。眾大嘩﹐不能窮其變。蓋先與女閒話之馬二娘﹐鴇而猾者也。瞰女美﹐欲攘爲錢樹子﹐以賈妻毒焰告女﹐不信﹔又蹈隙恐賈曰「秀才禍不遠矣﹗君家胭脂虎﹐砸碎醋壇子﹐尙懵懵耶﹖」賈色駭變。鴇冷笑云「日昨有東鄰賣貨者來﹐云閫人知汝買艷婦﹐罵不絕聲云﹕『俟紅妝到門﹐當以白刃畢命﹗』」賈嗒然求計於鴇﹐曰「是何難哉﹗姑以女與我﹐汝隻身歸﹐是非猶可狡辯﹐譬諸盜無贓物也。」旋出百金授賈﹐曰「以此買瘦馬﹐尙不丰耶﹖」賈惑之﹐乃囊金棄女﹐如飛去。鴇以女歸﹐始愛若明珠﹐旋使應客﹐不允﹐詈且撻﹔仍倔彊﹐卽倒懸﹐出利刃割其臂肉飼貓犬。女痛極﹐佯允之﹐是日裹創盛妝飾。適一貴公子來﹐欣然願薦枕席。漏三下﹐公子醉而假寐﹐女閉戶卸妝﹐久無聲。燈小如豆﹐公子猶扯女衣作暱聲﹐詎僵立不動﹔燭之﹐舌出三寸﹐已雉經榻前短柱上矣。大號﹐鴇來救﹐莫及﹐是卽女歸叩門之夜也。鴇痛人財兩空﹐裸女屍棄荒野﹐雀銜樹葉蔽女體﹐村環守之﹐野物不敢近。土人憐其烈﹐斂資以薄桐棺﹐瘞之漧淨土﹐卽重來所酬之十數人也。至是顯幻迹。旋與河間人互述其事﹐咸以手加額上﹐曰「柳姑不死﹐柳姑不死。」邑宰阮公﹐聞而義之﹐擬請旌﹐格於例﹐私表其阡﹐曰「貞烈慘孝柳姑之墓。」幕府磊落子﹐擅扶鸞之術﹐書符召之﹐乩云「柳至。賢使君爲薄命人表墓﹐光及九泉﹐特來奉謝。」卽自述之遭遇甚悉。問﹕「何能幻形﹐復歸事母﹖」曰「兒自戕後﹐魂遇梁孝王﹐憐我烈﹐授以煉形訣﹐吞以益智珠﹐俾骨立形成﹐畢十年孝養之志。」問﹕「何必易香名﹖」曰「返魂之香﹐固恐駭俗。且上帝憫兒貞﹐賜封烈殤貞女﹐蓋拆字謎也。」問﹕「何不報賈之計賺﹐與鴇之毒淩﹖」曰「賈究以資買我身﹐救我母﹐季常之懼﹐亦所誠然﹐故不忍報。鴇則惡豺之性﹐淫雉之心﹐毒其本眞也﹐又不屑報。然渠等早幹冥罰﹐罪豈能逃﹐更不必報而自報。」問﹕「父母尙團聚乎﹖」曰「已度父母成鬼仙﹐頗覺逍遙﹐永除煩惱﹐較生時判云泥也。」後附短詩五章﹐擲筆而去﹐詩曰﹕抗手巫咸走碧天﹐非人非鬼亦非仙。自從覓得淮南訣﹐那許精靈化杜鵑。死死生生死亦生﹐死生俱是女兒身。才投孽海抽帆早﹐如此風波愁煞人。紫誥新頒號烈殤﹐揶揄弄玉魅寒簧。九京那有埋憂窟﹐碧漢橫騎白鳳凰。醴有眞源玉有芽﹐無端化作斷腸花。火中燒出靑蓮蕊﹐願借罡風捲狹斜。似此煙雲亦太奇﹐姍姍月下報烏私。可憐阿母龍鐘甚﹐十載何曾悟鬼兒。座客莫不頂禮傳誦。時某賈已死﹐悍妻亦別抱琵琶。鴇則被盜扳﹐瘐死黑獄。嘻﹗姑卽恕汝﹐彼蒼蒼者﹐能恕汝乎﹖快哉快哉﹗懊儂氏曰﹕烈孝固能格天﹐當其慘痛呼號﹐宜有眞靈下來﹐授煉形衣缽﹐亦由其身有仙骨﹐迥異尋常也。不然﹐何鸞飛數言﹐竟若是之雍容大度耶﹖噫﹗如柳姑者﹐𨿽格於例而不旌﹐亦可不必旌﹐蓋已榮於鐘鼎﹐而壽同金石矣。

父子神槍

槍炮者﹐火器也﹐弁士行伍者習之﹐轟擊鳧雁者亦習之﹐往往行伍多不及獵鳧雁者。何故﹖蓋一則敷衍耳目﹐繩亮焰發﹐便能飽食國家餉﹔一則弋獲飛走爲生﹐枵腹而出﹐伏於湖濱﹐凝神息慮﹐專注如承丈人蜩﹐如射大夫雉﹐如兔起鶻落﹐鮮有不技精而近於神者。此中有人﹐正未可忽。泗州大聖廟前﹐戈叟名遼﹐其子名繼遼。叟鰥﹐子未娶﹐貧無生計﹐均善火槍﹐逐日於湖畔擊水鳥﹐易柴米糊口。時明季正徳朝﹐人見其技良﹐呼曰大小戈﹐諷之入行伍﹐不願也。一日乘夕陽﹐各荷一槍﹐上禽兔累累﹐將歸。經寶積山下﹐見營卒數十人﹐擒一販私鹽者﹐毆幾死。販滚哭求饒﹐不許。販者妻與女﹐蓬頭獻銀簪珥﹐贖其罪﹐不許﹔獲簪珥﹐仍牽之行。妻女隨之哭﹐兩嬰孩見父母被獲﹐更哭﹐幾滚入水。叟目睹慘甚﹐遽呼曰「來﹗若牽渠將何之﹖」曰「捉將官裏去。」問何罪﹐以私梟對。曰「嘻﹗小人肩挑步擔﹐借此獲蠅頭利﹐得謂之梟乎﹖彼大商巨賈﹐公然夾私﹐漏稅虐民﹐是梟也﹐汝何不牽之﹖」眾怒其饒舌﹐曰「是何預汝事而左袒﹐得毋黨乎﹖」曰「黨便若何﹖」曰「依樣捉去敲脛股﹗」言已﹐探懷飛黑索套叟。其子婉言父愚憨﹐求恕﹐不聽﹐更擊子﹐且攢毆之。叟大吼﹐翻身觸機﹐發背上槍﹐靑煙一縷而兩卒倒。子知業賈禍﹐亦卽燃槍﹐左右擊﹐眾披靡逸去。叟顧販曰「爾夫妻刺船﹐曷急遁﹗」遂同詣州牧自首。牧與營弁﹐均商家走狗也﹐械梏系獄﹐照袒匪戕捕論斬﹐父子延頸待秋決。其子上書﹐立辯兩捕之斃者﹐乃己之槍﹐非父之槍﹐老憊何能爲﹖願以一身抵。不許。販者姓鄔名義﹐逸而偵其死有日﹐夫妻號哭﹐禱於山神﹐願代死。遣其女螺娘﹐僞爲叟之女者﹐攜羹飯饋獄食﹐遙致聲曰「若喬梓死﹐愚夫婦何敢獨生﹗」夜深﹐夫妻倚棹葦中﹐待女歸。夜色昏黑﹐突有月光出水際﹐漾晶瑩。正癡望﹐光忽分散﹐如萬顆琉璃球激波欲舞。颼一聲﹐光忽飛至船之篷下﹐走不定。趨視之﹐一蚌珠也﹐大如彈子。知非凡寶物﹐急藏諸篋。少時女歸﹐述叟狀﹐語嗚咽﹐夫妻浩嘆而已。明日﹐聞都禦史奉旨巡按皖郡﹐將至鐘離﹐謀買珠﹐以媚如夫人。女喜曰「得之矣﹗」靑衣懷珠別父母﹐曰「兒去﹐或得酬戈翁徳﹐倘羈畱有時日﹐幸勿以兒爲念﹗」遂泣與別。女托賣珠婆攜之﹐登禦史舫﹐以珠獻。禦史大喜﹐囑送玉人﹐自詳審。妾更喜﹐問從何處來﹐曰家藏耳。問珠值﹐曰「芹獻耳。自傷父兄出不返﹐貧無依﹐願爲夫人婢﹐以此爲進身階耳。」妾視其宛麗明艷﹐遽收錄﹐且酬賣珠婆去。女善伺人意﹐眉語目聽﹐不數日﹐爲諸婢冠。一夕侍宴﹐妾正褒述女於禦史﹐女忽伏地悲啼﹐叩有聲。驚詢之﹐唏噓曰「妾父戈遼﹐妾兄戈繼遼也。」遂縷述戕捕之由﹐泣求揭缽。禦史愕然久之﹐曰「爾父兄事﹐吾已閱其牘﹐案如山﹐不易反。姑念爾緹縈再生﹐明卽詣泗﹐當提訊而平反之。」女頓首謝﹐妾攬於懷﹐曰「爾若背我去﹐卽殲爾父兄。」女曰「奴願終生侍夫人。」明日﹐按臨泗州﹐牧出迎﹐肅入巡署﹐坐堂皇。首提戈之父子﹐窮詰之﹐覽繼遼狀﹐故驚曰「孝子也﹗」牧極言其橫﹐非駢斬不足明刑讞。禦史曰「罪尙可原。」卽勒供疏奏﹐以戈父子正弋鳧﹐兩卒巡湖﹐隔蘆葦發槍﹐適中﹐照誤死﹐擬將戈遼父子充極邊不赦。疏入﹐詔許。遂立遣戈父子配雲南軍﹐徒步抵配所﹐隸邊將熊公麾下。熊覽其符﹐知爲轟斃命案﹐問﹕「槍能命中乎﹖」憨對之﹐頗矜誇﹐曰「盍自武庫中﹐自檢良者來﹐吾有遣爾處。」戈果檢得巨而準者﹐面試之﹐均先中。熊邊將大喜﹐曰「西南有大山﹐萬巖聳翠中﹐產珍禽異獸甚夥。爾父子日荷槍往獵﹐得則獻軍門﹐當陸續紀爾功﹐滿貫自有珠還日。惟內山皆毒蟒所棲﹐誤入恐隕命﹐牢記不可往。」應曰「諾。」明日裹糧領藥入山﹐果得虎豹之屬﹐歸獻﹐恆犒賞。逾一載﹐腰橐甚丰﹐頗覺此間樂。父子偶私計﹐內山究作何狀﹐盍往觀之﹖遂入視。峯巒嶷惡﹐樹石怪醜﹐沙磧斷澗﹐人迹全無。倏腥風至﹐木葉爲脫﹐一象狂奔﹐後隨一巴蛇﹐目閃﹐行如飛。象見戈伏地﹐若稽首狀。父子急登象背﹐發連珠槍﹐中蛇之雙目。蛇怒﹐行更速﹐象急負之狂奔﹐旁入大谷。蛇如箭急直駛﹐墮大崖下﹐如雷霆﹐斃矣。遂捨象覓路歸。日暮﹐視谷口有古廟﹐權止宿。伏神龕中。夜靜﹐聞庭樹頂時有舐咂聲與墮物聲。向晨視之﹐樹杪一大鳥﹐人首五色﹐羽大如車蓋﹐巨爪搏死蛇食﹐墮者骨也。大懼﹐潛灌藥發火﹐伺其飛起﹐擊之﹐中胸際﹐聲烈烈﹐啼如鬼車﹐展翅生大風﹐飛空際多時﹐墮則斃。父子大喜﹐負之歸獻﹐邊將驚且詫﹐慰勞甚殷﹐囑勿往。再數日﹐技癢﹐又入山。視前象立谷口﹐若拱候﹐試登之﹐果負而趨。倏又腥風至﹐私計曰「又一蛇耶﹖」至絕嶺下﹐象掀墮地﹐以鼻示之﹐伏艸際。象去﹐引一獸來﹐首如驢﹐人足﹐白毛黑章﹐攫虎豹食﹐追象欲並食之。戈俟其過﹐急雙槍發﹐中兩乳。物大吼﹐人立﹐撾碎沙石塞乳際﹐拔大樹離地﹐痛極長號﹐震山嶽。戈視象已逸﹐再發槍﹐物驚向西去﹐墮壑斃。遂又舁之歸獻﹐邊將更驚詫﹐曰「爾眞神勇也﹐從此可無須獵矣﹗」叩請其說﹐曰「今上好奇﹐此鳥兩翼天然有龍鳳紋﹐夏日蠅不集﹐可作宮扇。此獸毛極暖﹐以甌雪插一豪入﹐雪立化﹐可爲禦裘。行將獻天子﹐我旣膺上賞﹐爾亦得賜還也。」疏入﹐上喜甚﹐詔賜邊將極優﹐赦戈父子﹐轉送回籍﹐均賜官遊擊﹐仕鄰封。遂叩別邊將。甫登程十里外﹐突眾象奔至﹐伏叩若感恩狀。一象負戈父子行﹐一象舁大牙一支隨。行十日﹐達山陜﹐父子下而拜祝﹐曰「君其歸乎﹐不敢勞遠送﹐恐驚行人。」象亦悲鳴﹐置牙於戈前﹐相將返。戈賫牙﹐遇勾麗國使﹐驚曰「此萬年象齒也。」剖之﹐中有山水人物若墨畫者﹐以萬金購之去。由是富且貴。時禦史出爲皖撫﹐隸麾下﹐更感恩﹐恭獻異域寶物甚多。撫曰「女公子亦記憶否﹖」戈愕然。命之出拜﹐螺娘也。相與縷述﹐始共悲泣。撫喜﹐急爲招女之父母﹐親主婚﹐卽命以螺娘字繼遼﹐諏吉成禮。戈叟辭不仕。其子官壽春參將﹐升六合鎭軍﹐迎父與妻父母就養於署。叟暇﹐猶以槍法授帳下健兒﹐至今壽春背槍﹐爲天下冠。懊儂氏曰﹕吾嘗怪天之生物也﹐犬守夜﹐雞司晨﹐羊觸邪﹐馬致遠﹐豚適口﹐亦已足矣。而深山窮谷之中﹐又有鋸牙鉤爪﹐怪怪奇奇者在﹐味旣不甘﹐性猶好殺﹐毋乃過歟﹖頃因戈家父子生還一事﹐然後知虞翳送勒之派﹐旣爲聖主報禎祥﹐且爲孝慈贖罪過。碧翁生且育之﹐亦良有故耳。

珊珊

楚之鳳凰廳﹐萬山中有石亭﹐顏曰「苗姑救夫處」。間疑爲跳月人繡帕涅面﹐吹蘆笙嗚嗚聲﹐自覓槁砧故事﹐而不知其非也。明季﹐焦生鼐﹐字梅仲﹐中州人﹐任俠放生﹐讀書學劍﹐偕友遊汴之上河。時值淸明﹐士女如織。有健兒弄虎演劇者﹐圍觀若堵墻。虎眇一目﹐爪牙鉤刺﹐文質斑斕。弄者故以頭觸其吻﹐手捋其須﹐背承其腹﹐而虎且宛轉如人意。眾擲靑蚨﹐勝撒白雨。市散﹐驅入大木函﹐荷之去。生歸而冥想﹐太息曰「丈夫不能自全﹐誤落陷阱﹐亦猶是夫﹗」友戲曰「然則封使君亦將買而放之乎﹖」曰「有何不可﹖」夜寢﹐夢老父闖然入﹐白衣絳冠﹐向生拱揖﹐曰「封使君謫限已滿﹐郎君若仗義俠﹐放歸山林﹐則得美婦﹐解奇厄﹐證仙果﹐功徳無量也。」生曰「弄虎者以之攫阿堵﹐爲衣食券﹐恐靳而不售也。」曰「有機可乘。」生一諾而醒﹐朝暾滿窗﹐起呼盥櫛﹐挈友再往。至則鳴鉦開場﹐虎搖尾瞑目﹐意甚頹敗。倏一老叟﹐科頭袒背而前﹐騎虎背﹐虎頷﹐更以髡顱抵唇側。虎忽大吼﹐利喙一合﹐則頭脆如瓠落矣。觀者盡奔﹐兩健兒哭曰「殺者吾父也﹗虎向馴﹐不知何故突變性﹗將殺斃抵吾父﹗」子操刀欲砍﹐生忽止之曰「子迂矣﹗虎噬人﹐性也。卽斃之﹐豈卽能抵爾父﹖人財兩空﹐殊失算計。」曰「將柰何﹖」曰「曷賣於我﹐以資殮爾父﹐余則另作生涯﹐此計之善者。」健兒私議久之﹐以爲然。問其值﹐曰十萬錢﹐如數交兌。生命僕人放之去﹐咸不敢﹐曰「索在頸﹐尙噬人﹐若解去﹐不將繼叟倀耶﹖」生怒﹐自策馬﹐送虎至深山中﹐曰「荒野窮巖﹐不少生物﹐幸勿擾行路﹐罪株小生。」虎頷之﹐獨目若流涕。生親解鐺鋃﹐急上馬返轡﹐揮之曰「去﹗」遂分道行。甫轉官衢﹐忽狂飈驟起﹐砂石橫飛﹐虎至﹐急奪路﹐則已伏馬前﹐叩數十下始去。歸告友﹐咸不甚信。是秋禮闈獲解﹐往應南宮試。行至燕趙間﹐僕馬奔馳﹐日色已墮﹐疏林疊﹐倏迷路歧。忽林中矗出欹石﹐髙丈餘﹐瘦削可愛﹐炊煙縷縷。知有野人家﹐趨求止宿。則老屋數椽﹐門臨曲澗﹐一眇目老叟龍鐘迓客﹐曰「何處貴人﹐下顧艸野﹖」生自陳名氏﹐且告所求。邀入坐艸堂中﹐僕馬亦有安置。叟衣冠整潔﹐言語粗豪﹐自言苗姓﹐向客中州﹐遄歸未久。倏一紅妝屏角窺客﹐又一老媼上堂篝燈﹐蹀躞頗苦。叟曰「寒家無僕禦﹐此山荊也。」生局促不安﹐意在呼僕﹐曰「累夫人不當。」叟止之曰「綱紀勞乏﹐已安棲止。」向屏內呼曰「大姑姍姍兒﹐出拜郎君﹐一代母勞。」女果盈盈趨前襝衽。生見其媚態萬方﹐神魂飛越﹐幾致失禮。揖而問叟﹐曰「女公子耶﹖」曰「然。以郎君貴人﹐敢以女兒相見。」須臾﹐肴陳於案﹐酒沸於鐺﹐叟以巨甌自飲﹐以常樽勸客。酒闌﹐女出﹐爲生解裝設榻﹐布枕拂衾﹐殷勤臻至。生遜謝﹐女一笑去。餐已﹐叟詣內與媼絮語﹐遂不出。生醉而隱幾﹐女搖生醒﹐曰「郎可寢矣。」曰「卿尙未去耶﹖」曰「父母遣視安枕﹐防呼茗飲耳。」問﹕「芳齡幾何﹖」曰「十六。」問﹕「有婿家否﹖」女酡然久之﹐微嗔曰「夜深可寢﹐絮絮何爲﹖恐老親聞知﹐叱辱將及。」生倚醉﹐遽攬紅袖﹐女掙脫移立﹐不得近﹐遂寢。醒則吻燥﹐試呼茗﹐則女已捧磁盎立榻下。生飲已﹐牽玉臂求歡﹐女呼曰「魯莽兒﹗何動欲喪人廉恥﹖」叟媼內呼問﹐手釋﹐女急遁。意將詬誶﹐轉寂然。天明﹐晨光透﹐女起﹐出灑掃。生惴惴不敢語。女呼曰「郎起耶﹖滿天風雪﹐眞天畱客也。」生披衣視庭外﹐果花飛六出﹐片如掌大。旋進盥具﹐更沏苦茶。女笑曰「癡郎子﹐昨宵幾驚破膽﹗」曰「忍哉﹐卿也﹗」曰「柔情媚骨﹐何必爾爾﹗」生益惑﹐語漸狎褻。女秋波微怒﹐似又欲呼﹐生哀之﹐始已。臨去﹐忽紅漲於面﹐欲言又止者再。曰「郎娶否﹖」曰「未。」曰「眞耶﹖」曰「天日可誓。」曰「郎求婚於吾父母﹐無不諧。萬勿望非禮苟合也。」生曰「諾。」時僕亦起﹐問生行否﹐生癡立猶豫。叟出﹐揮僕夫曰「茫茫風雪﹐向何處去﹖霽卽行﹐豈礙程途耶﹖」少頃﹐女子又陳餐膳﹐餅餌帶松子香﹐雉羹鹿脯味尢美。生且啖且問女郎年齒﹐與婿家姓氏。叟答以擇配甚難﹐紅鸞猶缺。生曰「僕不才﹐尙屬淸門﹐忝登桂籍﹐未知可列雀屏選否﹖」叟曰「姍姍甚倔彊﹐容歸與山荊詢明白﹐免他日怨老朽孟浪。」頃出﹐告生曰「大喜大喜﹐小妮子竟首肯。但夫婦老矣﹐風燭艸霜﹐一朝殞謝﹐反累弱息煢獨。山野無鼓樂儐相﹐意屈東牀卽於今夕艸艸花燭﹐明卽攜去。愧無妝奩﹐能相諒否﹖」生喜極再拜﹐一一承命。媼扶女出﹐韋布新更﹐云環微掠﹐愈覺嫵媚動人。交拜訖﹐重設尊﹐一家團聚。僕在斗室﹐亦小犒賞﹐痛飲極歡。夜深﹐二老去﹐生移燈掩門﹐卽就客榻成婚禮﹐繾綣恩愛﹐盟誓萬言。明晨雪霽﹐叟媼並出﹐曰「姍姍兒嬌慣﹐乞郎君百事看老朽﹐勿加罪責。雙雙登程﹐不敢以私愛誤功名事也。」母流涕悲戀曰「勉事郎君﹐錦旋時可一歸寧﹐何須戚戚﹗」生以馬授女﹐自則與僕徒步﹐拜別出門。叟於欹石下﹐掀臥石起﹐內皆朱提﹐曰「倉卒不及備奩﹐以此爲倩。」生曰「客途無玉臺下聘﹐尙敢領厚貺乎﹖」曰「聊壯行色耳。」生勉取三錠﹐叟以爲太少﹐盡代撿入囊﹐揮之曰「去﹗」出山數十里﹐入一大城市﹐爲女購簪珥裙服﹐嶄然一新。再覓車馬﹐入都賃宅居﹐倡隨樂甚。榜發﹐成進士﹐授浙之會稽令。挈夫人同之官﹐多政聲﹐皆內助也。然生性好客﹐舊雨新雲﹐爭來趨附。明年﹐升錢塘太守﹐而客益多。女請卻之﹐不聽。客聞之懼﹐醵千金購妖姬名窈娘者﹐奉生爲妾。窈娘色旣艷冶﹐弦索歌唱無一不工﹐牀第之間﹐尢多內媚。生惑之﹐嬖暱忘政事﹐而客皆隱攘其權矣。女獨宿﹐決不爭夕。然生偶抱恙﹐女輒雞鳴起﹐侍湯藥﹐不啻孝子。窈娘見女肢體發膚無處不美﹐卽亂頭粗服亦饒姿致﹔退而攬鏡﹐愈自慚汗。由愛生慚﹐慚生妒﹐妒生恨﹐遂廣結婢媵﹐環布腹心﹐思傾女﹐不得入。暗以鴆毒置酥酪中﹐布女室。生偶入呼饑﹐女以酥酪進﹐窈急奪而棄之﹐啖貓犬﹐立斃。乃嬌啼求去﹐曰「夫人妒忌﹐意毒良人。妾若不去﹐恐難免也。」又女每夜焚香於庭﹐禮拜北斗﹐潛告生﹐曰「夫人毒未成﹐又用詛禳法﹐妾時心痛﹐恐中魔巫。」由是生怒女﹐動輒得咎﹐曰「終非好相識﹗」立逼大歸。女泣曰「自爲君婦﹐有何失徳﹖」曰「吾與爾緣盡﹐眼中釘﹐喉中骨鯁﹐不能頃刻畱﹗」女大慟。曰「若畱﹐須跪受鞭笞始已。」女卽膝立受辱﹐婢媼爭伏女旁﹐願代受杖。邑之仕官眷屬聞之﹐咸不平﹐聲名益狼藉。當道者羅織生之荒怠酒色﹐侵蝕庫幣十餘款﹐欲劾之。生懼﹐謀於客﹐出千金﹐購玉鼎﹐將獻中丞。又出千金﹐購冬貂﹐獻侍禦。同列中堂﹐鼎無故碎﹐裘無故焚﹐至問誰毀﹐窈堅以夫人對。生大怒﹐狂呼不可忍﹐操杖立逐女出。女曰「是眞不可畱矣﹗」自脫簪珥裙服擲地下﹐著嫁衣﹐匆匆出門﹐飄瞥不見。當道待生賄不至﹐疏劾之﹐奉旨降官東魯滕陽丞。婢僕與客﹐一時星散。生典質玩物﹐得千金﹐攜窈就丞任。策馬悠悠﹐誤入山谷。見疏林煙裏﹐欹石猶存﹐忽至當年止宿處﹐大驚﹐恐翁媼出﹐無顏相見﹐勒馬不前﹐遣僕覘視﹐則空林無屋宇﹐僅曲澗流泉﹐荒苔虎迹﹐急趨而過。丞任淸苦異常﹐窈不能堪﹐終日悲啼﹐生惟隱忍。旋抱病﹐呼窈不至﹐蓋早已隨僕遁去。至是始悔﹐慟曰「其負吾結髮苗姑報乎﹖」而已無及矣。更以行賕革職﹐充雲南軍。赭衣登程﹐監者呵詈﹐資斧一空﹐貨馬徒走﹐兩足腫潰﹐躑躅不前。比至鳳凰廳﹐萬山中人迹斷絕處﹐有亭翼然﹐監者引入﹐嗔目叱曰「爾罪應受﹐我輩何辜﹖請速自戕﹐免污吾刃﹗」生哀涕不已﹐監者操刀而至。正惶急間﹐忽腥風怒號﹐一白額猛虎自絕嶺下﹐爪搏監者﹐三人死路側。生亦迷悶。微蘇﹐覺耳畔有婦人哀喚聲﹐啟眸視之﹐非他﹐姍姍苗大姑也。生反痛哭﹐曰「夫妻邂逅﹐得毋夢中乎﹐抑冥中乎﹖」曰「窈娘何在﹐客又何在﹖」生以頭觸地﹐泣言知悔。問﹕「虎究何往﹐卿究何來﹖」曰「郎至此﹐量言亦無懼。妾非人﹐虎也。郎在中州所放者﹐妾生身父也。父母感大徳﹐遣侍巾櫛﹐又以無狀被逐。若非大難當前﹐實無顏見夫子。然眞面目已露﹐郎能無以非類見疑乎﹗」曰「豈但無疑﹗」言已﹐抽刀斷拇指﹐血涔涔焉。女驚救之﹐已斷﹐急出藥末糝而接之﹐裹以殘帛﹐竟不痛。曰「郎君旣悔﹐又何必爾﹗」曰「非此無以對我賢卿也。」問﹕「翁媼何往﹖」曰「天謫已滿﹐重證仙班﹐不在人間矣。南山之南尙有敝廬﹐能惠臨否﹖」曰「逃軍殺監﹐出則領斷﹐茫茫海內﹐托足無區﹐願隨卿隱。」曰「以郎資質﹐堪破泡幻﹐大丹且成。」言已﹐攜手同行。穿雲越澗﹐約十餘里﹐怪石數轉﹐忽見洞府﹐門前長須赤腳者三四輩﹐翹首拱候﹐呼曰「大姑救得郎君歸矣。」問﹕「此數輩何來﹖」曰「老父遣畱婢僕﹐侍郎君耳。」入見釜鐺鼎臼﹐几案牀第﹐無一非石。曲折數層﹐若分內外。西偏一洞﹐爲女臥房﹐房內陳設古雅﹐帷帳悉具。牀上坐一嬰兒﹐呀呀索乳。問是誰氏子﹐曰「此君種也。渠外大父命名曰寅生。」生親與摩頂﹐見其丰麗魁梧﹐知是國器。夜夕燃石燈﹐出石甕中花釀飲生﹐烹茯苓松花餅啖生。晨起﹐督婢僕各出采藥﹐自以野蠶織布﹐無一廢馳。寅生五歲﹐頗慧。生拾樹葉爲箋﹐燃松枝爲筆﹐抄書教兒讀。十歲卽通六經﹐能韻語。生悲曰「吾負罪竄匿﹐累嬌兒何時出頭﹖」女問﹕「中州有手足否﹖」曰「有」。問﹕「曾受君惠否﹖」曰「有從堂弟﹐名者﹐從未貸一錢。」女以纖指卜再四﹐曰「是眞可托。」翌日早起﹐呼禿發僮駕牛車抱兒端坐﹐以生手書置兒懷﹐自脫金釧束兒腕﹐並與玉瓶﹐曰「需果餌﹐此中索卽得。」安置訖﹐遽揮曰「去﹗」車如電掣風馳﹐突入雲際。生失聲哭﹐女笑曰「君別兒卽苦﹐妾父母嫁女時亦苦耳。何一入宦途﹐頓加白眼﹖」生大愧﹐以指示女﹐曰「卿忘卻耶﹖」相與大笑。焦﹐中州名士也﹐四十無子以爲憂﹔族人子蓬頭歷齒﹐不欲繼。夫人爲置妾﹐又恐分恩愛﹐不肯受。是日﹐忽牛車到門﹐僮抱兒入﹐投書案上。拆閱﹐見的眞爲兄鼐筆迹﹐大喜﹐閱至托兒爲嗣一節﹐更覺歡欣。一瞥眼﹐僮與牛車不見﹐惟兒束釧捧瓶依膝下。市人哄鬧﹐曰「焦家門內﹐豹負猩猩﹐奔出城去。」夫妻愛兒逾所生﹐寢必摟於懷﹐食必加諸膝。冬日病﹐思櫻桃不得﹐兒忽捧金丸至﹐問何來﹐笑指瓶以母語告。戲呼他物﹐無不應﹐由是大富。寅生冠而就試﹐貴爲大中丞﹐徵雲南寇。時夫婦壽八十﹐猶健飯﹐領軍拜別﹐諭功成速回﹐順路訪親生父母。寅泣受教。凱旋時﹐果訪至舊處﹐則洞口云迷﹐樹葉零落而已。痛哭榛莽﹐視石壁鐫艸書一行﹐曰「中州焦鼐﹐遇虎得生﹐洞居卅載﹐吐納通神。天降丹顆﹐服之身輕。水火調禦﹐夫婦道成。某年月日﹐白晝飛升。兒讀能貴﹐勉事聖君。石嚙流水﹐嶺橫白雲。人間天上﹐一樣看承。」懊儂氏曰﹕人𨿽至愚﹐當其受恩﹐則未嘗不疾首撫心﹐以爲苟渝此盟﹐有如江水。及至嬖暱旣久﹐責報太苛﹐反面若仇﹐有終身切齒者。姍姑姍姑﹐旣報徳於未遇之時﹐又救之極危旣窮之後﹐其亦愧夫人而須眉者乎﹗至於女子小人﹐讒譖惑主﹐虎且憚之矣。噫嘻﹗姍姑﹐愼勿孟浪唱《想夫憐》也﹗

麻瘋女邱麗玉

淮南禹迹山﹐林壑深幽﹐神龍窟宅也。至明季﹐始有居人﹐漸成聚落。陳生名綺﹐字綠琴﹐亦卜居山麓。父﹐母黃氏﹐耕種習賈﹐能小康。生年十五﹐善讀。母僅有弱弟﹐名海客﹐遊粵之某郡﹐貨殖得資﹐遂落籍。至是母病革﹐私執綺腕﹐泣曰「爲母死後﹐汝父必繼娶。廬花衣今古如一轍﹔汝窮促﹐可遁粵﹐尋依舅氏。」並私以所蓄數十金﹐與作旅費﹐生泣受。母歿﹐父繼弦烏氏﹐果悍惡如母言﹐朝夕不能容﹐遂詣母墓痛哭﹐畱書父枕側而去。跋涉幾半載﹐至則資耗而舅杳﹐徧詢無其人。煢煢走村郭﹐漸以乞食度命﹐深悔孟浪﹐時思遄回。一日至郭之東﹐有檳榔樹覆柴門﹐方引吭唱蓮花落﹐內有短髯赤面一頒白叟出﹐睨生詫曰「小乞兒﹐子何貌之文﹐而音之悲也﹖」生曰「腹有詩書﹐焉得不文﹔落魄窮途﹐焉得不悲﹖」曰「何得至此﹖」生遂自陳鄕貫﹐述尋舅狀。叟默視生曰「子舅其黃姓海客﹐面白多麻者耳﹖」曰「然。」曰「客死於此久矣。渠生爲某巨室司會計﹐善營運﹐娶靑樓女。病歿﹐女竊資隨僕遁。老夫與渠有杯酒之交﹐代市具﹐葬東郭尼庵側大柳樹下﹐墓樹短碑者是也。」陳伏謝﹐徑至所指處﹐果得舅墓。問庵尼﹐亦如叟言。遂呼舅哀哭﹐祝曰「舅若有靈﹐佑甥生還﹐當負舅骨返祖域。」尼憐之﹐餐以豆粥﹐語云「子所遇叟﹐姓司空﹐名渾﹐與汝舅有素﹐第往祈援手﹐切勿道方外饒舌。」明日﹐生見叟遽呼司空伯﹐驚訝曰「小子何得知吾姓﹖」曰「且知我伯名。」卽詭云「夜宿墓下﹐夢舅氏詳告﹐且諭乞援。」叟愕然曰「僕與渠﹐原無車笠盟﹐不過曾覿面。𨿽然﹐當爲子徐圖﹐盡寸心。」三日後﹐以綈袍一襲贈生﹐慨然有徳色﹐且說生云「僕淸貧﹐無丰贈子﹐諒可原。幸鄰郡某山中﹐有富室邱丈﹐本僕之葭莩也。老夫婦生有嬌女﹐名元媚﹐字麗玉﹐年與子等﹐貌則鮮麗﹐擇婿眼髙﹐雀屏無選。子𨿽貧﹐而淸才雅範﹐此間無與比儔。僕作函代子執柯﹐往就甥館﹐邱丈必有厚貺﹐尙不足運舅柩返珂鄕歟﹖」陳生聞之﹐請思其次。問何故﹐曰「侄家山野﹐荊布藿藜﹐恐富室千金﹐未能習慣。矧彰彰入贅﹐能任坦腹人乘龍自便者乎﹖」叟撫掌﹐曰「迂哉﹐書癡也﹗是不過攫伊財耳。茫茫天壤﹐渠於何處逋逃亡婿﹖」生計窘﹐姑受函往。至則渠第峨峨﹐春深獸鎖﹐司閽人見其落拓﹐叱遠立。及函入﹐兩少年出﹐揖客云「奉嚴命﹐恭迓玉趾。」知爲翁子﹐隨入。見棟宇庭院﹐俱類世家。一偉丈夫﹐修髯過腹﹐立階上﹐生趨與展謁。坐間詢司空氏起居。旋白夫人來﹐兩婢扶一四十餘美人出﹐翁曰「此山荊也。公子旣司空世好﹐與寒門誼卽通家﹐敢以妻子相見。」生又展拜。婦凝睇笑謂翁曰「司空妹倩眼力不差﹐公子眞可人也。」倏具筵宴﹐勸爵甚殷。席間略詢鄕貫﹐卽語生云「捨親與郎君言否﹖僕小女麗玉﹐素所鐘愛﹐不欲嫁遠方。然覓婿欲得如仙鄕人物裙屐翩翩者﹐杳不可得。今得紅絲牽引﹐文星惠臨﹐是眞石證三生﹐願卽日奉爲箕帚。」生離席唯唯肅謝﹐婉陳曰「自慚樗櫟﹐仰托蔦蘿﹐良所深願。然小生實爲尋舅至此﹐婚後三四日﹐卽擬暫返蓬門﹐事蕆再回瀛第﹐是不得不預陳長者。」婦微笑曰「公子何匆促若此耶﹖」翁急止之﹐曰「公子孝心﹐何可過拂﹐容卽代籌朱提五百金﹐作爲旅費。」生心喜﹐敬諾。旋卽笙管嘔啞﹐燈火匝地﹐幹僕引生之曲室﹐更簇新冠帶﹐出就氍毹﹔雛姬三四﹐引一二八好女子﹐珠翠綺羅﹐盈盈自內出﹐與生交拜﹐送之洞房。卻扇視女﹐則荷露桃霞﹐無比艷冶。生心意飛馳﹐反恨頃言新婚暫別﹐未免孟浪﹐容有意遷延﹐圖靜好耳。酒闌燈﹐聽蓮漏三催﹐婢妾亡去。生正隱幾棖觸﹐而女亦時牽繡窺良人﹐粉黛間隱有慘悴色。生不知就裏﹐趨近軟語﹐代爲卸妝﹐女則拒以纖腕﹐再近則潛然流珠淚﹐徐起彈燭﹐視近闥無一人﹐始閉門小語曰「郎亦知死期將近乎﹖」曰「不知。」曰「郎從何處來﹐何處去﹐曷明告妾也﹖」生具告之﹐女唏噓﹐欲言又止。生知有變﹐伏地乞憐。女曰「妾觀郎君風采﹐意良不忍﹐故以機密告。妾麻瘋女也。此間居粵西邊境﹐代產美娃﹐悉根奇疾﹐女子年十五﹐富家卽以千金誘遠方人來﹐過毒盡﹐始與人家論婚﹐覓眞配。若過期不禦﹐則疾根頓發﹐膚燥髮卷﹐永無問鼎者。遠方人若貪資誤接﹐三四日卽頃有紅斑﹐七八日卽徧體騷癢﹐年餘拘攣拳曲﹐𨿽和緩﹐亦不能生。」生聞之﹐始恍然悟﹐泣曰「小生萬里孤身﹐擔荷甚重﹐乞娘子垂憐﹐容我潛逃可乎﹖」曰「休矣﹐此間覓男子甚難﹐郎入門時﹐外間已環伏壯漢﹐持刀杖防逸。」生泣曰「身死不足惜﹐所悲者﹐家有老親耳。」曰「妾𨿽女子﹐頗知名節﹐常恨是邦以地限﹐無貞婦﹐願死不願生。郎且與妾和衣眠三日﹐得資卽返。妾病發﹐亦不久人世﹐乞歸署木主﹐曰﹕『結髮元配邱氏麗玉之位。』則瞑目泉臺下矣﹗」言已﹐抱持隱泣﹐生憤然悲曰「噫﹗婚則僕死﹐否則卿死﹐曷飲鴆同死﹐結來生緣乎﹖」曰「不可﹐請書居址門巷﹐與妾紉衣縫中。俾他日柔魂﹐度關山﹐省舅姑﹐受郎君一盂麥飯耳﹗」生𨿽書與之﹐而涕不可仰。入衾共枕﹐生屢屢不能自持﹐女悉勸慰禁止。對食不餐﹐幾與石女天閹﹐同一恨事。翌日﹐翁媼果頓同陌路。是夕﹐女以香舌吮生頸﹐作胭脂色者三四處﹐曰「可矣。」私贈黃金白玉纏臂各二。生訂後約﹐女悲曰「恐君再來﹐妾墓門之木拱矣﹗」明日﹐翁媼果踐言﹐卽揮手令去。重到尼庵﹐尼見項上痕﹐閉門不納。急以資賃巨舫﹐啟舅櫬﹐載之南下。夜在舟中泣﹐舟子疑渭陽情重﹐奇之﹐敬禮益恭。抵家見父﹐則繼母已歿﹐納婢爲小星。見子甚慰﹐見腰纏﹐疑妻弟所遺﹐不深詰。葬旅櫬﹐買山田。陳翁善釀﹐遂種秫開酒肆﹐得利甚丰。生乃下帷讀﹐入膠庠。邱翁見生去﹐謂其女毒盡無疑﹐正說媒妁覓東牀﹐女忽疾發﹐視之﹐麻瘋也。翁窮追﹐惟含涕﹔媼捫之﹐仍是處子﹐交詈曰「淫婢太不長進﹐寧定不欲生耶﹖」月餘益憊﹐遂遣之麻瘋局。是局﹐乃長官好善者所設也。因是病﹐向能傳染﹐家有一﹐則全家皆病﹐𨿽掌上珠﹐亦恩斷義絕﹐無復顧情。女入局﹐數雉經﹐輒見一麻面叟﹐口操南音者來救止。旣而思遁﹐叟慨然願導引﹐曰「老夫黃姓﹐淮南人﹐娘子得勿欲尋陳生綠琴耶﹖渠與僕似曾相識﹐可同行﹐僕亦欲東耳。」女自恃惡疾﹐又以叟邁﹐欣然隨之。叟到處﹐重門自辟。至郊外﹐叟以唾塗女蓮鉤﹐口喃喃若符咒﹐卽邁步如健兒。感翁徳﹐事之如父﹐旋拔銀腕釧﹐易資爲旅費。甫至楚﹐資已耗盡﹐遂行乞﹐叟吹洞簫﹐女口編《女貞木曲》﹐歌唱沿門﹐歌曰﹕女貞木﹐枝蒼蒼﹐前世不修爲女娘﹐更生古粵之遐荒。生爲麻瘋種﹐長卽麻瘋瘡﹐銜冤有精衛﹐補恨無媧皇。畫燭盈盈照合巹﹐儂自掩淚窺陳郎。翩翩陳郎好容止﹐彈燭窺儂心自喜。妾是麻瘋娘﹐郎豈麻瘋子。妾𨿽麻瘋得郎生﹐郎轉麻瘋爲妾死。郎爲妾死郎不知﹐洞房繡閣銜金卮。孔雀亦莫舞﹐杜鵑亦莫啼﹐鸚鵡無言願飛去﹐郎墜网羅妾心悲。郎不見﹐駿馬不跨雙鞍子﹐烈女願爲一姓死。郎行依舊貌如仙﹐妾命可憐薄如紙。膚爲燥﹐肌爲皺。雲鬢卷曲黃且髡。掩面走入麻瘋局﹐不欲傳染傷所親。昔作掌上珍﹐今作俎上肉﹔昔居綺羅叢﹐今入郎當屋。月落空梁懸素羅﹐一縷香魂斷復續。妾𨿽生﹐妾不願﹐守故居﹔妾旣生﹐妾自當﹐尋我夫。可憐𨿽生亦猶死﹐不死不生終何如﹖女貞木﹐枝扶疏﹐上宿飛鳥﹐下蔭遊魚。鳥比翼者鶼鶼﹐魚比目者鰈鰈。生同衾﹐死同穴﹐衾穴卽不同﹐妾心若明月。月照桃花紅欲然﹐李代桃僵被虫嚙。女貞木﹐紅枝葉﹐悉是麻瘋之女眼中血﹗女歌韻心酸﹐叟簫聲淒咽﹐聞者流涕﹐爭進以食﹐不敢呼蹴與。半年﹐抵淮南﹐將近山村﹐見老屋萬椽﹐靑簾出樹杪。叟遙指曰「向南黃石堆門者是也。子當自往﹐僕從此逝矣。惟祈寄語綠琴父子﹐雲海客奉謝。」言已﹐卽杳。女驚定﹐詣肆門﹐見一老翁坐鑪側﹐面目似綠琴﹐疑爲翁。歌前曲﹐翁擲一錢與之﹐再歌又擲一錢﹐女泣曰「賢郎陳綺﹐粵西欠奴債不還﹐迢迢責負逋﹐豈一文錢所能償耶﹖」驚詢﹐具告之﹐翁曰「陳綺耶﹖豚子也。汝所言﹐難遽信。渠秋試金陵﹐不日歸山莊﹐面當知眞贗。」女聞之﹐卽叩以見翁禮﹐翁送入尼庵中﹐遣村婦伺應﹐婦皆唾卻走﹐幸老尼憐憫﹐得無苦。月餘﹐生歸﹐翁以女詢﹐生驚惶不知所云。翁曰「是不可負也。吾家不少閒粥飯﹐𨿽易枕席﹐當豢之﹐終其身。」生伏謝﹐急趨訪女﹐遽牽生衣啼曰「妾遠來﹐不敢望伉儷﹐惟冀以骸骨葬君家祖域耳﹗」生且泣且慰﹐問何能自來﹐以黃叟面目顚末告。生驚曰「是吾舅也﹐其地仙耶﹗」攜女之家﹐謀酒庫隙地﹐臥叢甕中﹐諸婢咸遠立﹐不敢近﹐惟一雛婢﹐名甘蕉者﹐獨代撒溲便瑣事﹔至飲食藥餌﹐皆生手調。久更鋪被挈甘蕉﹐臥女側﹐亦均無恙。榜發﹐生鄕捷﹐里人爭與論婚﹐生力卻﹐父稍稍勸﹐生泣曰「兒年甫二十有一﹐麻瘋女量不久生人世﹐曷姑待其斃再婚﹐亦未爲晚也﹗」又恐己去﹐女無人照看﹐遂告病﹐罷南宮試。女以頭觸甕﹐悲曰「爲妾故﹐使郎遲嗣續﹐阻上進。妾死後何以見祖宗於地下﹖誠不如死。」言已又觸﹐賴甘蕉救止始已。一日﹐生赴戚家飲﹐遇雨不歸。甘蕉又因病內臥﹐女聽雨剪燈﹐搔爬不已。忽聞梁際颼聲﹐一大黑蛇﹐粗如兒臂﹐長幾七八尺﹐從空颯至。女始頗懼﹐繼思得果蛇腹﹐勝於自戕﹐聽之。蛇身盤屋梁﹐垂首下欣酒甕木蓋﹐墜地如擲﹐吸甕中酒呷飲﹐頃刻滿腹﹐欲上縮則木彊如枯藤﹐倏忽墜甕中﹐攪擾翻騰﹐力盡﹐聲頓寂。女燃燈彊起視之﹐斃矣。心憶蛇毒或可代鴆﹐掬飲升許﹐心頓淸醒﹐怯煩襟﹐膚轉奇癢﹐又掬以洗滌﹐癢頓止。明日﹐又潛飲而潛洗之﹐疾若失﹐膚之燥者﹐轉瑩如玉﹐發之捲者﹐轉垂若云﹐面目手足之皴者﹐轉如花如月﹐如嫩筍芽矣。甘蕉驚喜告生﹐詢之﹐以蛇酒告﹐趨視﹐則徧體黑章成雲篆﹐頂有獨角﹐色殷然。蓋此山蛇王﹐名烏風者也。具錦囊綺裙﹐花鈿珠玉﹐妝女出見翁與諸宛若﹐莫不驚爲天人。翁曰「吾幼聞蛇王居此山千年矣﹐番僧求得片鱗﹐爲人醫癬疥﹐不可得。孰知天專畱此﹐爲吾療賢婦疾耶﹖」卽日備禮爲合巹。珠履滿堂﹐吹鼓筵宴﹐百里外男婦咸奔至﹐一覘女之顏色﹐歸以爲榮。再三年﹐女生寧馨兒﹐感甘蕉徳﹐收爲室。生卻之﹐不可。是年春﹐生試禮闈﹐入木天﹐出爲太守﹐專卹流亡與貧病無告者﹐人人稱眾母。升兩粵制軍﹐遣材官﹐招邱翁至﹐索麗玉甚急﹐翁假泣曰「小女命薄﹐殞謝久矣﹐明公尙欲尋故劍耶﹖」生又索骸骨歸葬﹐翁懼﹐獻千金爲太翁壽﹐不許。旋訪司空﹐云「驚逸墜絕澗死。」生笑曰「渠眞以小人目我矣﹗」旋命婢扶夫人出﹐則衣一品命婦服﹐容光煥發。翁幾驚伏﹐視之﹐卽己女麗玉也﹐灑淚問父母安否﹖翁咋舌﹐愧欲死。女亦時歸寧﹐出蛇酒制藥設局﹐濟粵之患麻瘋者﹐活無算。年四十餘﹐太翁猶淸健﹐疏乞終養。歸修舅墓與尼庵﹐建邱夫人碑﹐紀事之崖略。至今此山藥酒﹐尙馳名云。

卷四

佟阿紫

佟阿紫﹐楚人也﹐幼失怙恃﹐孑然無棲止。年十五﹐隨戚學貿易﹐走魯之登州。戚病﹐佟日夜侍湯藥﹐歿則盡以旅囊市具﹐厚殮之﹐泣求客之楚者﹐附舟回。臨別焚楮﹐誓曰「阿紫從君來﹐不克送君返﹐敢有侵吞分文者﹐鬼且殛﹐神且誅。」誓已大哭﹐聞者流涕。然佟由是竟困爲丐。會海濱飛來村孝廉郝隱﹐義而攜之回。顧佟貌修整﹐性靈敏﹐勤於事﹐得人憐﹐村之巨室﹐咸招阿紫司奔走﹐以故傳食得不餒。久之﹐得隙地﹐結茅棚﹐如斗大﹐外繚土垣﹐中種蔬果﹐漸免托沿門缽矣。巨室欲豢之家﹐不可﹔欲配以婢﹐亦不可﹐告眾曰「男兒不能自立﹐何以家爲﹖倘荷諸長者蔭﹐亦非終歌《朝雉》者。」一日﹐抱甕倦臥井畔﹐聞雷聲殷殷﹐知山雨至﹐蜷伏棚底。至晚﹐雷益迅﹐雨更急﹐電走金蛇﹐鼻灌透硫磺味。佟伏地自陳曰「某年甫十八﹐無愧怍﹐惟撇父母墓於鄕裏﹐淸明無一盂冷麥飯﹐寧上蒼欲擊吾頂耶﹖」突霹靂震山嶽﹐若有巨物﹐骨冬墜中庭﹐意爲雞爪尖喙者無疑。瞑目待斃。久之﹐雷收聲﹐而雨亦霽﹐濕云縷縷裹銀蟾﹐攸明滅。瞰菜畦﹐果有一物﹐黑摸索﹐觸手軟膩﹐燃火照之﹐則一端正好女子﹐衣朴素﹐盡沾濡﹐鼻端有喘息﹐胸前尙溫暖﹐惟昏昏若睡﹐呼不應。大懼﹐反扃短柴扉﹐衝泥走告郝﹐不深信﹐言之確﹐遂起﹐徧告村人﹐邀往觀其異。每人篝燈﹐明若晝。比至﹐則女子已蘇﹐嚶嚶細泣﹐大眾環視﹐秋波灼灼﹐無一語。郝命人扶入棚﹐卽藉阿紫短榻上眠。眾席地坐﹐詢之﹐女自云郝姓﹐小字五銖﹐所居爲極大村莊﹐居人甚夥﹐距郭甚遙﹐實不知隸何郡邑。多兄弟姐妹﹐惟己恆得父母憐。是夕﹐正衽阿趾後﹐入己房間﹐頭忽眩暈﹐心𨿽了了﹐而耳鳴如鼓風濤﹐身輕若禦雲霧。旋更昏瞀﹐比蘇﹐則不知何故至此處。眾觀其裝束﹐若吳趨﹐聽其口音﹐若山陜。問伊父母名氏﹐搖手示不知。問可否婚聘﹐亦搖首示待字。郝喜曰「我同宗也﹐但若是﹐則何法爲爾寄音耗﹖」女子哭甚哀﹐郝憐而止之﹐與眾耳語瑣碎者久﹐告女曰「此爲佟郎居﹐彼此怨曠﹐天涯海角相遇﹐乃鬼神撮合﹐雷霆主婚﹐僕與汝同姓﹐論年齒可爲吾猶女﹐擬遵天意﹐以汝妻佟郎﹐可乎﹖」女翹首四盼﹐郝急推阿紫﹐示之曰「是兒𨿽貧﹐量非終於貧者。」女睨之﹐意似許可。佟面赭流汗﹐向眾力辭﹐郝曰「癡男子常守鰥耶﹖天意已定﹐違恐不祥。」村之父老﹐醵資謀花燭﹐頃刻得五十金。夜向晨﹐村婦咸至﹐爭出衣裙釵鈿﹐爲女助妝。妝竟﹐美麗絕倫。小市酒肴﹐卽日合巹。明日﹐女親詣郝﹐蔭膝下﹐作螟蛉女。郝疑女必嗔佟郎貧﹐久之﹐竟伉儷﹐日夕同操作﹐辟索分郎苦。一日﹐夫婦攜鋤刈蒿蔚﹐忽見兩金鶯戲於庭﹐倏上下﹐鳴且舞。女戲以竹竿僕擊﹐墜地沒。掘尺餘﹐卽得黃金二餅。佟欲易以市田宅﹐女不可﹐曰「貧人暴得大財﹐徒取禍耳。郎盍走他郡﹐學賈﹐數年歸示人﹐知富之有由來。妾甘爲郎守作生活﹐量不致餒。」佟遂泣與別﹐往告郝﹐亦深以爲然﹐並自任照看女。佟徒步遊江南﹐詣皖之鐘離﹐遇甄叟﹐巨商也﹐凝視其相﹐詫曰「君當大富貴﹐柰何艸衣芒履掩人目﹖」佟遜謝直陳﹐乃延歸﹐授以白鏹五百金﹐曰「且之江南學負販﹐無論何貨﹐第運之﹐虧不汝怨﹐盈則除母分子金。」佟過江﹐思販豬利息厚﹐遂投牙行﹐以五百金全作孤注。兌訖﹐白足走泥淖﹐行至江口﹐正喚渡﹐忽有放飛炮者﹐豬驚逸﹐盡入蘆葦中﹐呼之不再出。痛哭欲覓死﹐又戀五銖。無已﹐吹簫乞吳門﹐忽遇同鄕李叟﹐詫曰「子何一寒至此耶﹖」泣告以故。叟笑曰「子眞商賈中之雛稚者。凡運白﹐必須先豢犬﹐彼項掛鋼釘皮圈者非歟﹔豬偶有逸者﹐嗾犬銜之回。若全賴人力﹐宜其憊也。」贈五十金並假兩黃犬﹐馴且猛。卽日代運豬數十口﹐囑且渡江試爲之。佟拜辭﹐偕盧令往。重至江口﹐心方惴惴﹐忽天大雷雨﹐江波如山﹐晝昏黑如夜。佟癡立雨中﹐聽豬自竄。比雨霽﹐則豬皆烏有﹐僅兩犬在焉。憤極﹐返江店﹐出資飽餐﹐並以甘旨飫犬。店主人問將若何﹐佟作恨聲曰「此番當深入叢莽﹐窮搜之。」主人搖手曰「莫孟浪﹐此中有巨蛇﹐曰蘆蟒﹐力大能噬人。且江州沙軟﹐多坑陷﹐墜則死矣。」佟曰「寧入蟒腹死﹐不以失信生。」卒往。至則犬斷牽奔入﹐佟無導引﹐惟蹲而待。少頃﹐乃犬聲唁唁﹐豕聲呦呦﹐呼號震江水。霎時﹐羣豕魚貫出﹐鵠立俟﹐若就拘束﹐不敢動。視之﹐其數較前所失者十數倍﹐而且肥膩茁壯﹐其值約五千金仍有餘。念天欲暮﹐兩犬始流汗出﹐血滿口吻。適江船泊五六隻至﹐急驅渡江。蓋船卽江北豬行來迎客貨者。頃因翠華南幸﹐豕價大昂﹐故迓於江滸耳。比抵北岸﹐堅坐待價﹐牙曰「再遲則殆矣。」佟不聽。明日價更增﹐三日後﹐佟心怯﹐售之﹐得八千餘金﹐存金更票帙﹐潛往鐘離告甄叟。自佟去後﹐夥人咸云佟遁﹐叟不以爲然。至是佟歸﹐益張筵酬之。筵畢﹐呈票符﹐並白顚末。叟笑曰「君亦太稚气。前豕旣逸﹐亦何必乞不歸。然子所遇李叟﹐尙欲見之否﹖」曰「正欲白主人酬所假。」叟笑呼﹕「十八字﹐可出晤佟家郎。」叟出﹐卽李也。大驚﹐視犬更雜眾犬中﹐若叟家素豢者﹐益駭。少頃﹐恍然悟﹐蓋甄叟早知佟事﹐故遣李送犬與金耳。明日﹐盡以七千金假之﹐副以干僕﹐囑再之楚﹐曰「遇貨卽運﹐無不利也。」佟往返二次﹐獲數萬﹐兼以楚無親族﹐函父母骸骨歸。再詣叟﹐曰「可矣。」分子金與之﹐尙五萬有餘﹐欲妻以女﹐辭曰「家有糟糠﹐且別已三載﹐不欲效薄也。」問何如人﹐述前事﹐叟驚曰「其面龐團白﹐眉纖而長﹐名五銖者耶﹖」曰「然﹐翁何以知之﹖」曰「此吾姨侄女也。渠父母皆陜人﹐流寓於皖﹐亦富家翁﹐其居卽在敝村之南﹐大樹千章裹竹樓者是也。某年月日﹐爲雷雨攝去﹐安知爲君夫人耶﹗」翌日﹐引佟見郝翁媼﹐一家沸騰﹐歡笑狂喜。翁媼急欲見女﹐遂由淮駕海舶﹐親送東牀﹐運資返登。一帆風順﹐不日抵飛來村﹐骨肉相聚﹐如夢寐﹐如隔世也﹐悲喜可知。遺奩具又極丰備﹐並厚酬孝廉﹐與之聯譜系。居半年﹐欲攜婿家同之皖﹐女曰「不可﹐兒不忘村人徳。」遂出千金﹐厚酬村之貧乏者。女僅生子一﹐因體羸多疾﹐爲夫置妾媵﹐生子女若林立。郝夫人性惟鐘愛女﹐環西苑﹐築甥館同居焉。阡陌云連﹐樓閣華偉﹐不啻世家。至諸子成立﹐遊庠序﹐女年甫四十有五﹐猶妍麗若天人。一夕﹐夢偉丈夫荷雙龍來﹐內皆紗帽累累﹐舉而徧掛﹐屋角幾滿﹐尾更有纓帽銜寶石掛孔翠者亦夥。丈夫掛訖﹐故俯瞰籠內﹐嘖嘖稱有餘﹐戲掀擲過西墻﹐笑曰「便宜他。」寐告佟﹐知子孫必多有科甲顯宦者。後果驗。然時方明季﹐不識纓帽是何威儀。至盛朝﹐佟姓世居魯﹐仍簪纓拾靑紫﹐所以有寶頂翠羽帽也。至拋擲墻外者﹐蓋婿家均貴﹐亦不減外家。此桃源令孫夢麟所云。懊儂氏曰﹕彼美人兮﹐天涯海角﹐而氤氳簿上﹐早訂婚姻﹐鬼神無柰何﹐始幻此縮地法耳。當不負死友﹐臨奠數言﹐實諸天菩薩所共聞之﹐而一齊附淚者也。或另注奇緣﹐使之得內助﹐享厚福﹐亦未可定。嘗聞四川周姓﹐亦曾有之﹐與此事同。

雪裏紅

北裏非相攸之地﹐勾欄無立節之媛﹐然未可以一槪論者。昔京都有薛氏女﹐貌絕艷﹐攜一婢一嫗﹐賃宅以居。自云十五歲矣。出多金市司街卒﹐遂安堵而開錦泥窠也。嘗簪花傅粉﹐乘犢車往城南觀新戲﹐傀儡棚亦輪爲之停﹐遂不言而知其錢樹子也。遊蕩兒羣擁之歸。問鄕貫遊蹤﹐均葫蘆提以對。問香名﹐則曰「薛氏﹐行一。」侍者呼爲一娘。問夜合須多寡﹐則伸玉臂﹐露守宮砂﹐曰「六歲時﹐遇吾師以丹藥點作貞驗﹐至今身猶處子﹐不願作夜度娘也。」曰「若是﹐則必工吟善詠﹐如卿家校書名濤者乎﹖」曰「非所長。」曰「是必唱鷓鴣舞柘枝﹐如謝家姬乎﹖」曰「非所長。」曰「或者能刺鴛鴦錦﹐如卿家鍼神﹐號夜來者乎﹖」曰「妾病未能也。」眾撫掌曰「審是﹐究以何術﹐博纏頭錦﹖」女含笑﹐呼婢捧磁甌出﹐中列骰子六﹐供幾中央﹐再拜安置訖﹐曰「妾名𨿽倚門﹐實則求偶﹐請以相思之骨﹐代風月之媒﹐是亦遵吾師命也。來者以白金十兩作孤注﹐無論齒髙下﹐貌妍媸﹐一擲成六紅者﹐卽嫁爲婦﹐無食言。然十兩僅一擲﹐再擲再破慳。妾守信﹐君等毋吝財也。」眾曰「妙哉﹗是眞別樹艷幟﹐而另系赤繩者。」呼僮競取白鏹至﹐博竟日﹐皆色沮去。遠近嘩噪﹐咸云「何物粉兒﹐獨翻花樣﹐唱求牡之雉﹐呼守雌之盧﹐花骨頭豈眞作冰﹐阿堵物依然入橐。是兒狡哉﹐蕩子愚矣﹗」然愛其色者﹐則難忘情﹐由是馬縶於場﹐犬迎於戶﹐上至官裳﹐下至胥隸﹐無不聞香而來﹐垂涎而至﹐作幾希望。又以一娘不似妓名﹐因其愛著杏子衫﹐又全紅始嫁﹐薛雪同音﹐遂呼之爲雪裏紅雲。一日﹐有侍禦公子某﹐攜百金來﹐十擲皆北。明日又來﹐視甌中已別五紅﹐其一滚轉不定﹐公子大聲呼紅﹐比走盤珠定﹐則仍守黑者﹐乃癡立如木雞。女笑曰「險哉﹗何一紅之難也﹖」女貌𨿽極妍﹐而性極生硬。客至﹐略寒暄﹐卽請博﹐博已﹐卽下逐客令﹐不許少一逗畱。公子恚怒﹐陰嗾無賴子三四輩﹐給金﹐使詣女室﹐將窘辱﹐洗愧恧。女已審其意﹐待金入己橐﹐卽揮手使去。無賴子大哄﹐曰「一臠肉﹐竟如此昂貴耶﹖彼博場尙有閒菜酒﹐爲吾輩解饑渴。」言已﹐攬袖欲侮﹐女聲色不動﹐略拂纖指﹐卽紛跌庭外數十步﹐呼婢出夏楚﹐待其三蹶而三拍之﹐跪謝始釋﹐鼠竄可憐。後有踵至者﹐咸悉彼姝艷而勇﹐無敢褻﹐負者怏怏﹐不聞有後言。三載中﹐均落落小酬應﹐從不歌一聲﹐陪一宴﹐假一顰笑﹐而香奩中累累盈五萬金矣。偶語客曰「曩得采僅娶吾身﹐今並得吾財﹐何樂而不爲﹖」於是門前車馬﹐更喧如市井矣。時江建昌李生名崇者﹐年少尙未娶﹐避難走燕臺﹐落拓殊甚﹐將往投阿姐某宦宅﹐向爲姐夫所惡。然守囊之銀﹐僅僅十兩。計無出﹐謀於同鄕某﹐某問曰「子知此間有雪裏紅乎﹖」曰「不知。」仍告所以﹐曰「曷拼與一戰﹐捷則立地成富耳﹐負則尋女未遲也。」生曰「善。」浼導之往。女見其貌淸俊而衣襤褸﹐心憐之﹐曰「此非樗蒲戲﹐乃秦晉卜也。登場一麾﹐絕無翻悔。觀子十金良不易﹐盍珍重﹖」生笑曰「卿亦過小覷人矣。書生𨿽貧﹐量不致爲些須露乞兒態。」言辭慷慨﹐其气熊熊﹐已令佳人心折。及鏘然一鳴﹐座客齊鳴采﹐視甌中燦燦者﹐成六出花矣。女亦色喜﹐嚶嚀一聲﹐階下應﹐卽時結采﹐燃兩畫燭如椽﹐氈毹滿堂﹐水陸新進。婢子引生入曲室﹐沐浴更新衣﹔女亦妝竟﹐偕之交拜﹐同鄕某宛儐贊焉。至漏乍轉﹐客去﹐歸洞房﹐女略詢家世﹐卽云「身已相從﹐願聞郎志。」生顰蹙曰「一身落魄﹐去就頗難。然爲賈則素惡銅臭﹐爲儒則不耐氈寒﹐無已﹐其一行作吏﹐尙可以身許國乎﹖」女襝衽而前﹐曰「是尙不愧爲紅之夫也。」旋以臂紅示生﹐曰「妾尙女兒身﹐惟夫君憐之。」生以唾拭之不去﹐喜曰「皮相者﹐疑卿爲章臺柳﹔福艷者﹐知卿是佛池蓮。僕心醉矣﹐且愛且憐。」明晨﹐視紅褪如洗。旋以片紙爲生納粟﹐得銓閩之某縣令事。之任﹐女不令多隨從﹐捲厚資﹐與婢嫗均易男子裝﹐己則纓曼胡﹐吉莫靴﹐負彈弓﹐佩長劍﹐四騎登程。經泰山下﹐猝遇響馬賊呼嘯至。生戰栗﹐面灰死﹐女命婢嫗護郎君﹐己則縱轡迓賊鋒﹐發連珠鐵彈子﹐如秋風摧落葉﹐賊披靡﹐無生還者。生大駭﹐幾墜騎。至前站﹐私詢其何勇過健兒。女笑曰「措大尙藐視巾幗耶﹖聶隱﹑紅綫輩﹐自在人間﹐惜肉眼人不識耳。」因把酒﹐重述都中拍無賴事﹐相與捧腹。到閩謁長吏﹐女均執刺代長須﹐致無隕越。夤僚瞰艷僕﹐疑其有斷袖癖﹐實不知卽使君采蘋婦也。抵任不半載﹐金陵賊驅大股﹐豕突至閩﹐驀圍斗大城。生集鄕團﹐女簾後窺之﹐笑曰「若以此禦賊﹐直摧枯拉朽耳﹗寇深矣﹐且柰何﹖」翌日﹐賊更集﹐肆猱升﹐將瓦解。女麾眾登陴﹐斫殺一晝夜﹐攻始懈﹐然耽耽者猶不去。生乞救於中丞﹐牘三申而援不至﹐蓋驛路斷﹐恨無神郵也。至夕﹐女以大爵勸生飲﹐生憂懼﹐涓滴難下咽﹐女笑曰「飲亦死﹐不飲亦死﹐曷爲醉觴乎﹖」生始鯨吸數十爵﹐沈酣眠所坐木椅上。女出﹐裂帛長十數丈者﹐先縛生﹐然後荷於背﹐且縛之極堅固﹐若負𦇤褓兒。仍男裝﹐右提劍﹐左握護身牌﹐聽野雞三唱﹐晨月朦朧﹐呼鄕團而告之曰「事急矣﹐吾負汝使君往乞援﹐三日卽返。城中諸事﹐聽吾婢嫗指揮﹐可謐無恐也。」遂開關﹐放之出。賊瞰其越濠﹐行甚速﹐又見所負如屋上瓴﹐不識云何﹐始癡望﹐繼環擊﹐女且走且禦﹐斬數十人而出重圍焉。縣距省垣三百里﹐至則甫卓午。走入館捨﹐解背上良人﹐視殘醉猶未醒也。往見中丞﹐時撫軍麾下僅萬人﹐意不能多假。生將惟諾﹐女在身後突白雲﹕「但乞中丞分五百人供臂使﹐然必由屬吏自檢擇﹐不中選者勿須也。」中丞驚詢誰氏子﹐生詭以僕對﹐且告其神勇﹐曰「是豈昆侖復生乎﹗」卽傳鼓集演武場﹐女爲生暗物色﹐皆捷如猿猱而勇如羆虎者。生詣首令某處﹐假兩騎以歸。某令見女﹐戲生曰「明府當此倉猝﹐尙挈畫郎鄭櫻桃耶﹖」生莊色對曰「山荊也。」令駭﹐亟訊知其事﹐急延之後堂﹐夫人出拜。請須臾﹐略休息﹐公子一﹐女郎一﹐爭拜膝下﹐乞授業。女約以圍解日。旋整師歸﹐賊正團團攻雉堞﹐突自背擊之﹐幾疑將軍從天外飛來者。戰一晝夜﹐斬馘無算﹐餘孽悉竄。女撫膺而嘆曰「是可驅豺狼而害鄰封乎﹖」畱生入城撫瘡痍﹐己則帥眾追剿至浙界﹐始凱旋。當道上其事﹐生卓異﹐遷郡守﹐女詔封成夫人。某令遣子女來踐約﹐乞授好身手﹐女略與一二卽已﹐曰「羅綺中人﹐得此已無敵﹐無深求也。」問戰勝大旨﹐曰「譬如博﹐盂內六瓊﹐眼前八陣﹐知人知彼﹐目無全牛﹐勝負可立決矣。」問阿姥是何師承﹐曰「吾自有師﹐師自有法﹐不足爲汝輩言也。」生每斷獄﹐女參贊﹐稱神明﹔捕盜﹐尢襄勤﹔惟禁娼則力爲諫阻﹐繼以哀泣﹐故棠疆百里﹐桃花門巷﹐常數百家﹐成錦繡城也。每采輿一出﹐鶯鶯燕燕之儔﹐捧盤跪路衢﹐爲夫人祝千秋者﹐動以千計。此秦魯臣譜弟所采訪﹔魯臣﹐金陵世家子。懊儂氏曰﹕寒蔬中﹐有名雪裏紅者﹐辛辣之品也。成夫人隱於粉黛﹐博以相夫﹐坐而裙衩﹐勇於殺賊﹐是桃李之艷﹐而姜桂之性也。錫此佳名﹐良不愧耳。不言其師﹐而師自大有人在。閩之氓﹐感保障之徳﹐每至伏臘﹐有以雪裏紅薦春盤者。當不敢斥言而呼爲成夫人菜乎﹗嘻﹗諸葛行營之種﹐可以並傳。

鄔生艷遇

鄔榮典﹐字少華﹐任城儒家子﹐年十七﹐尙未婚。時正夏五﹐移枕席置小齋﹐一老僕作伴﹐喜岑寂也。一夕溽暑﹐令人思﹐因遣僕宿外舍﹐自起拂榻拭幾﹐剪燭烹茶﹐視皓月一窗﹐不禁遐想﹐背燈危坐﹐口吟一絕﹐云「明月此時好﹐美人何處來。相憐惟有影﹐綺戶爲誰開。」詩就﹐曼聲吟詠。忽一麗人冉冉至﹐年約十五六﹐廣袖長裙﹐烏鬢翠黛﹐目盈盈若秋水﹐裙下露蓮瓣﹐翹翹若解結之錐﹐殆畫中人也。鄔驚詢曰「卿鬼耶﹖」曰「否。」「人耶﹖」曰「否。」「然則狐耶﹖」笑曰「郎志在美婦﹐妾志在情郎﹐偶聽髙吟﹐知情之所鐘﹐故冒嫌學私奔之紅拂﹐郎何必嘵嘵詢蹤迹耶﹖」曰「卿有名乎﹖」對曰「賓奴。」「有字乎﹖」曰「樊稚。」鄔不甚了了﹐第握纖纖手﹐則柔勝於荑﹐令人魂蕩。相與談論﹐慧舌生香﹐旁及詞章﹐藻思耀采﹐鄔愛且服。聽玉漏丁丁﹐墻外之柝四下﹐促其解衣﹐則飛紅上頰﹐約以明宵。野雞四啼﹐倉皇遽遁。翌果挑燈自攜衾枕至﹐備極華麗﹐人世所無。遂與綢繆﹐而痛楚莫勝。女曰「妾身猶不雕璞也﹐乞郎徐徐﹐幸勿狂暴。」事已﹐視淸簟落紅﹐眞猶處子﹐鄔益憐愛。因以臂代枕﹐口吟一詞﹐云「郎可憐﹐妾可憐﹐一對鴛鴦一對鶼﹐今宵那世緣。莫流連﹐且流連﹐生怕鐘鳴欲曙天﹐情人隔一邊。」女喜曰「郎眞有情也。妾𨿽自薦﹐然得此錯愛﹐死不可憾也﹗」卽和其詞﹐云「風誰家﹐月誰家﹐妾豈當門賣笑娃﹐情深念轉差。香辟邪﹐正辟邪﹐夜雨摧殘一樹花﹐郎君鄭重些。」天曉﹐自摘耳上兩金環贈鄔﹐曰「以此作定情物﹐然愼勿示人﹐恐飛短流長﹐彼此不利。」自此來無虛夕。一夜正偎擁﹐忽有斑白叟破門入﹐面靛裂﹐發蓬飛﹐霜髯如戟﹐叱女曰「小妮子﹐太不識羞恥﹗」旣而指鄔曰「污人淸白﹐風狂兒不當殺卻耶﹗」鄔驚惶無地﹐以被蒙首﹐口噤不能言﹐惟齒牙震擊作奇響﹐自被隙微窺女郎﹐則俯首卻立﹐觳觫可憐。正疑懼間﹐老人呵斥益厲。忽僕在外舍﹐反側匡牀間﹐聲紮紮﹐二人遂渺。次夜﹐鄔扃戶﹐眠不熟﹐而女已裊娜在牀側﹐嬌羞慘淡﹐默無一言。鄔執其手﹐問﹕「昨宵老叟屬卿何人﹖」曰「老父也。」曰「卿家大人﹐險將小生驚煞﹐然我兩人之情分﹐豈卽盡於此乎﹖匝月恩愛﹐已逾尋常﹐某願爲卿死﹐不悔也。」女嗟嘆久之﹐始云「郎何癡也﹗以郎表表﹐何難得玉臺艷偶﹐而乃犯險阻爭異類哉﹖且家君素嚴﹐翌卽遷他郡﹐妾來永辭﹐願郎自愛﹐毋以妾爲念﹗」鄔失聲大哭﹐女以袖中紅巾拭淚﹐己亦泣曰「妾原圖永好耳。不意怒觸髙堂﹐殃及君子﹐義難復聚﹐請以所贈賜還﹔非重物也﹐恐郎他日觸目傷心耳。天如鑑憐﹐則鏡可圓而劍可合。妾去矣﹐千萬保重﹗」言已頓杳。聽戶外修竹風敲﹐如搖環佩﹐舉篋視金環﹐已不知於何時攜去。然鄔由此玉體羸敗﹐念念不忘玉人。有女巫阿翠﹐目能見狐﹐且知狐所在。鄔因邀而問之﹐曰「若其好著淡黃帔薄羅衫﹐麵團團如月﹐一笑兩頰上生微渦者耶﹖」曰「然。」曰「是非他﹐駱氏小素也。」鄔始恍然悟﹐昔告之名字﹐乃暗切而不肯明言者。阿翠請生作簡﹐願任作寄書郵。數日來報﹐云「小素匆促﹐不及裁箋﹐著傳語奉復郎君﹐前實緣盡﹐恐徑自別去﹐苦郎相思﹐故幻此形狀﹐俾郎君心死。乘便寄丹砂一粒﹐可以卻病痛。」鄔視藥小而紅﹐香甚﹐一服﹐疾果瘳﹐而思女之心亦釋。懊儂氏曰﹕情之所在﹐父母師保不能止﹐天地鬼神不能禁﹐山川河海不能隔。顧爲情而來﹐情未盡﹐則麾之不去﹔情旣盡﹐卽招之不來。且不以餘情害情人﹐復能以幻相警癡子﹐是非眞深於情者乎﹖否則﹐朝伐夕戕﹐非髓竭神枯而不已﹔又或潔身而退﹐令人魂銷气結不能忘﹐眞冤且孽矣﹐尙得謂之情乎﹖如小素者﹐方可與言情。

假五通神

南人之崇奉五通﹐猶北人之信狐也。客有販賣阿芙蓉發籍者﹐往來齊楚間﹐非一日﹐阿堵充豫﹐乃納粟爲九品官﹐在籍候銓。𨿽煌煌章服﹐腰佩玉﹐腕跳脫﹐襟洋表﹐面架墨晶鏡﹐而煙霞營生不肯棄﹐以故富且貴﹐居然晉紳矣。客姓萬﹐乳名佳兒﹐遂名曰佳﹐字顆珠。幼失怙恃﹐一身塊然﹐因性敏貌俊﹐善蠅頭楷﹐得爲刀筆小吏。娶妻雍﹐頗風致﹐猶善艷妝。佳後棄隸學賈﹐精歌唱絲竹等藝﹐日誘良家子作狹斜遊﹐多外宿不歸。雍獨居﹐挑燈凝睇﹐對鏡頤﹐見己身後﹐若有男子影﹐心疑夫婿潛回斗笑﹐喜而回顧﹐則翩翩美少年﹐體態妍麗﹐羊車中人﹐乃生平所絕未邂逅者也。驚欲詰﹐覺口噤神迷﹐少年已偎之坐﹐細膩熨貼﹐慰藉良殷。自陳「爲五通四郎﹐憐子孤衾﹐特來相伴﹐未知卿卿亦如小生之癡情否﹖」雍欲撐拒﹐覺四郎肌膚中有一縷幽香﹐透入鼻觀﹔又舌入己口﹐攪擾吮咂﹐心遂大動﹐聽其所爲。事訖﹐神頓淸﹐四郎猶共枕。羞怯歡戀﹐覺天下男兒無逾四郎美。從此朝夕至﹐至必飲﹐飲必醉﹐醉必眠﹐眠必盡歡而後已。佳偶自外歸﹐四郎倉皇竄匿﹐怒抽壁上刀揮之﹐四郎遽化白光一綫﹐颼然從窗縫中出。問婦﹐婦詭云「無所見。」然枕席上竟由此大冷落﹐無膩語﹐無歡顏。明日﹐四郎又乘間來。婦泣曰「奴方期圖永好﹐而今已矣﹗」四郎面赭問故﹐曰「郎旣神道﹐何畏渠凡人﹖」曰「非也。人之所以異於禽獸者﹐爲天良耳。旣盜其婦﹐又淩其夫﹐人且不可﹐何況神乎﹖」言未已﹐佳持刀突出﹐四郎含笑欲去﹐視門外環立健兒﹐持弓矢以俟﹐蓋佳之布置也。四郎牽婦衣袖﹐宛轉哀泣﹐又伏地叩頭﹐願永絕迹。佳狂躁﹐刀砍其面﹐如敗鼓聲﹔砍其頭﹐如敗柝響。戶外人又欲哄入﹐四郎抽擲金錢如雨﹐眾目炫亂﹐始從胯下出。佳投刀而起﹐拾地下金錢﹐得百餘兩﹐略酬健兒﹐余悉入橐。月餘﹐婦病不起﹐昏昏無一言。夜忽悄起﹐妝飾一新﹐曰「四郎來娶我矣﹗」佳怒曰「旣神道﹐何彊娶有夫之婦﹖」曰「嘻﹐子休矣﹗前所得金錢謂何﹖蓋賣婦身值也。」言已﹐趺榻一笑逝。眾聞空際果有鼓吹喧嘩﹐人馬雜沓聲﹐逾時始寂。佳之同類﹐咸來弔鼓盆。佳反鼓掌曰「僕有遠志﹐山荊本贅疣也。」葬已﹐遂盡遣婢子﹐日挾金資走四方。後遇道士﹐授以金鍼槐角豬皮做假之法﹐利更倍焉。漢中史太守﹐嚴厲非常。佳能曲意承順﹐有觸逆太守者﹐佳必故與爲難﹐詈辱萬端﹔有逢迎太守者﹐佳必預爲往來﹐周旋盡致。守有過﹐佳攬任於己﹐曰「太守何若是﹖」以故太守逢人諛贊曰「老人虛度﹐悔識萬生晚也。」偶與千金﹐囑代購佳麗﹐曰「此蘇臺土產﹐敢不奉獻。」囊金往﹐以五百買貧家女﹐先與私通﹐遲疑不進。會太守墨敗﹐竟攫爲己之第一妾﹐名曰春花。其友豫人王七﹐有古癖﹐爛銅碎玉﹐書畫玩好﹐無不珍愛。佳代搜羅﹐凡物罕而價昂者﹐必暗貼己橐﹐僅以半價報之。以故王大信任﹐嘗謂人曰「天下信實﹐更有如萬生者乎﹖」會同人過海﹐以女寄佳處﹐曰「弱息破瓜年矣﹐僕如三年不回﹐聽吾弟代覓婚配。」王去﹐佳瞰女美﹐詭云得坦腹。入贅日﹐卻扇筵開﹐女掀帕斜睨﹐則須﹐目灼灼者﹐佳也。曰「吾故疑是佳兒。」曰「旣有佳兒﹐理配佳婦。」遂攘爲己之第二妾﹐名曰夏云。偶乘焦叟船﹐過鄱陽。佳善釀﹐精烹調﹐每餐必拉焦共啖酌﹐欲遷東道﹐必堅止。翁私帶小貨﹐佳輒渾其稅而倍其值。瞰翁女﹐船尾操楫﹐甚艷冶﹐眉目傳情。詢翁﹕「何女公子至今無佳婿﹖」曰「小妮子﹐嬌惰慣﹐不欲嫁弄潮兒。至瞿塘賈﹐金馬客﹐僕又難仰攀﹐是以遲耳。」曰「僕不才﹐九品官也﹐未知許下玉臺否﹖」翁掀髯笑曰「萬顆珠﹐四十無婦﹐誰敢信﹖」曰「冤哉﹗結髮死﹐至今尙未續鸞膠。」指天自誓﹐翁信不疑。比入門﹐結縭已三日﹐悔無及。翁拼鬧﹐欲訟之官﹐女曰「兒已至此﹐夫復何言﹗」佳長跪請死﹐崩角有聲﹐翁長嘆﹐拂袖去。遂以女爲第三妾﹐名曰秋月。偶遊楚州勾欄張眉娘家﹐先通其女亭亭﹐暗訂婚娶﹐纏頭甚丰﹐有成議。眉娘太息曰「不圖吾女先有所歸。靑樓人珍饈羅綺﹐貴若嬪嬙﹐帷鳳冠補服不可得﹐誠不了恨耳。」佳曰「吾九品官也﹐他日亭亭得花封﹐可贈於子。」眉默默良久﹐小語曰「子娶亭亭﹐僅得人而不得財﹐且欲破其財。吾年來奩資饒富﹐曷易而娶吾﹐子旣得財﹐我又得貴﹐非兩全乎﹖」曰「棄亭亭﹐柰何﹖」曰「母子同事一人﹐古有之乎﹖」曰「有﹐有﹐有﹗」遂附會小說﹐詭托無稽。入門﹐見已有三婦﹐艷眉大哭﹐欲尋死。佳極意溫柔﹐化怒爲喜﹐蓋以調停冠裳之法﹐來處置閨閣﹐故眾小相安﹐親如姐妹。遂以眉爲第四妾﹐名曰冬松。亭爲第五妾﹐名曰四季。佳更築房廊﹐終朝笙管﹐不數漢家願老之鄕矣。聞畫士柯蓮善寫眞﹐邀至﹐寫五妾﹐面龐酷肖﹐更繪樓閣若園圃﹐或釣魚﹐或把酒﹐或聯句拈題﹐或著棋角勝﹐繪佳短衣瀹茗於旁﹐若奴子狀﹐題曰「五美圖。」工竣﹐佳酬以洋蚨一枚。柯爭較﹐佳怒曰「吾九品官也﹐尙不足役一畫士﹐則捐官者何榮耀耶﹗」立叱之出。柯忍辱﹐禱於五通之廟﹐佳不知也。一夜醉歸﹐奴子篝燈﹐至中門止步﹐蓋佳立童約如此。甫履庭院﹐聞五美房中笑聲盈耳﹐燈光熒熒。潛詣四季﹐則一狐裘丈夫﹐偎四季捫乳﹐四季笑喫喫不休。怒叱走入﹐丈夫徐起﹐則貌與己同﹐無纖毫差。彼曰「噫﹗是何妖魅﹐敢化吾形﹐來惑四季耶﹖吾結髮爲五通神所殺﹐想又垂涎於子﹔不然﹐施施從外來者誰歟﹖」抽刀而前﹐四季亦執剪刀相助﹐勢甚洶洶。佳呼曰「五娘莫信他﹐貌𨿽同﹐吾衣羊裘﹐可辧也。」旋見丈夫羊裘﹐而己則狐裘矣。眾媼揮仗爭擊狐裘人﹐幾斃。急逸入冬松室﹐亦有一貂裘丈夫﹐抱冬松飲醇醪﹐拈花爲枚。見佳入﹐語亦同前﹐佳曰「吾衣狐裘﹐可辧也。」旋見丈夫狐裘﹐己則貂裘﹐眾婢持帚爭撲貂裘人。逸入夏云房﹐亦有一狼裘丈夫﹐摟夏云撫案看春冊﹐較量筆墨工細﹐聞外間哄鬧﹐故作驚訝﹐告云曰「卿勿怖﹐此五通也﹐聞渠善變﹐無毫釐爽﹐先與卿約﹐吾衣狼裘﹐若見衣貂裘者﹐爲五通﹐可誘之入﹐利劍斷其首﹐卿能助我乎﹖」曰「諾。」果就牀頭拔劍授彼。佳大驚。趨就秋月﹐則又一猞猁裘丈夫﹐擁秋月團鑪爆栗﹐且啖且笑﹐見佳入﹐大笑曰「子何人﹐敢入吾房闥耶﹖」旣而自思﹐恍然告月曰「想卽殺吾元配之五通又來矣﹐吾實切齒不可忍。來大好﹐請君入甕﹐就炮烙。」月果取牀頭獵网﹐欲罩佳首﹐佳呼曰「秋娘何夢夢﹐吾衣貂裘﹐可辧也﹗」旋見丈夫貂裘﹐而己則猞猁裘﹐大驚欲遁﹐秋月招手﹐更狂奔。近春花臥所﹐聞磨刀霍霍﹐曰「吾非君家大婦可比﹐不能任五通污﹐渠若來﹐吾手刃之﹗」瞰牀上﹐正臥一松鼠裘丈夫﹐對燈吹煙﹐笑曰「莫怕他﹐吾曾撻渠﹐見渠喜衣猞猁裘﹐見卽執之﹐可爲證。」佳憤極大呼曰「春娘﹐卿牀上妖也﹐吾萬佳在此﹗」春花申申詈﹐曰「萬佳乃九品官﹐豈死魅所能冒假﹖」鼠裘丈夫亦笑曰「冒假萬佳﹐理不可解﹐汝不過貪淫﹐吾小星甚多﹐聽自檢擇﹐何必混亂廬山眞面目乎﹖」言已﹐春花擲刀出﹐幾中肩。奔出﹐被臥廳事中﹐自顧己衣﹐仍爲羊裘。明日﹐詣內竊聽﹐均有私議﹐或曰「莫出門﹐彼四家均爲五通占﹐吾夫婦落得逍遙﹐免爭夕。」或云「自家兒夫﹐寧不能辧﹖而乃爲五通占﹐彼四家何其愚﹗」或互詈曰「妮子不知恥﹐何不視吾房中有眞郎耶﹖」或互誡婢媼曰「莫亂道﹐恐觸犯彼四家五通神也。」冬松更伏丈夫身上笑罵曰「何如﹖連亭亭都爲神踞﹐還是老娘待汝情份不薄耶﹖」旋聞斷雲零雨之聲﹐意態褻極。潛出仰臥﹐見一髫發垂肩小女子﹐艷絕﹐徘徊牀下﹐手弄煙筒﹐笑曰「與郎有緣﹐腆顏毛遂。」佳大呼﹐以煙筒擊之﹐女頓杳。聞屏後有男子聲罵曰「萬佳無禮﹗我輩昆仲皆五通﹐與爾妾嬉﹐未免爾鰥﹐故遣小妹來伴汝寂﹐反惡聲向人﹐豈眞倒插沙帽翅﹐便妄自尊大耶﹖」佳悚怕﹐叩首連稱不敢﹐問﹕「君旣爲神﹐亦知明理乎﹖」曰「惟禽獸不知理。」曰「是也﹐神旣占娶吾婦雍氏矣﹐何又占吾諸妾﹖」神曰「是何言歟﹖」旣而大笑﹐曰「子穩戴綠頭巾﹐尙不知奸夫伊誰耶﹖前娶尊閫﹐乃假托吾輩者也﹐如不信﹐子試言﹐渠當日來作何狀。」佳縷述揮刀擲金等語﹐神曰「若何﹖渠眞五通﹐能如是之畏子乎﹖我輩俱在﹐子刀亦在﹐姑試爲之﹐較眞贗也。」佳哀泣﹐自稱死罪﹐諸祈成全。神曰「嘻﹗萬佳兒﹐若能供養我﹐旣不汝仇﹐亦使子富。」佳敬諾﹐從此遂事神。一夕﹐夢妻雍氏珠翠盈頭﹐錦袍玉帶﹐門外多護從﹐掩淚入幃﹐執佳手唏噓﹐曰「萬郎﹐何可憐人也﹗妾所適之四郎﹐乃眞五通﹐渠之兄若弟﹐早爲郭孝子所斬﹐剩渠一身﹐不復爲厲﹐然威權亦熾﹐管領東南一角﹐億萬遊魂都監使﹐士卒如雲。妾每懷故劍﹐渠亦慘然。今聞諸妾所占得﹐乃假五通。言於四郎﹐願效綿薄﹐明日領兵至﹐代郎驅除﹐乞暫避其鋒﹐毋干犯也。」萬欲拉與敍舊﹐雍羞拒起辭﹐黃梁遽醒。謹志所言。次夕﹐潛伏東鄰﹐果聞宅內戈戟交鳴聲﹐四郎叱吒聲﹐五妾環泣聲﹐媼婢奔竄聲。又聞四郎誓師曰「如此假五通﹐橫行若是﹐若能盡縛以獻者﹐膺上賞﹗」眾卒邀應戰鬥聲。移時﹐四郎大呼曰「遁其一矣﹐柰何﹖且歸報夫人﹐再圖偵捕。」旋聞空中吹螺擊鼓﹐爲四郎凱歌聲。聲頓寂。晨攜僕入視﹐則妾婢皆昏迷﹐救蘇﹐猶各哭其夫而不悟。視篋內黃白﹐則外𨿽扃﹐而內皆空空。階下有黑白小花犬四﹐皆斷頭﹐血涔涔﹐想卽假五通也。整頓門庭﹐醫治五妾﹐漸次就痊。收集逋負﹐僅剩千金。深懼食齒浩繁﹐若何生活。旣而自喜﹐曰「我九品官也﹐當以官爲乞食左券。」盡以千金賄賂長者﹐授實任某縣典史。甫蒞任﹐紅黑帽鳴鑼呵殿﹐四轎遊長街。忽有黑气一團﹐嗚嗚自空中奔至﹐內有毛手如葵扇﹐遽搏其頸﹐詈曰「吾兄弟輩﹐待汝不薄﹐爲何引惡人來肆殺戮﹖吾誠假五通﹐然不汝恕矣﹗」言已﹐手批其頰﹐其聲甚脆﹐佳大呼﹐死輿中﹐五美圖遂四散。

郝騰蛟

牀頭夜叉啼﹐河東獅子吼﹐能令鐵錚錚漢子喪膽寒心﹐恨無杜蘭香重到人間耳。然每聞吾鄕父老談郝總兵事﹐未嘗不須眉欲動。總兵登州武世家﹐姓郝名騰蛟﹐字春霆﹐少以武庠獲解﹐事父母至孝。兩臂能開鐵胎弓﹐矢無虛發。拳勇得僧耳的紹。貌𨿽如處女﹐然路遇不平﹐輒拔刀睚眥之。家赤貧﹐不妄干人﹐或樵采山林﹐或獵捕飛走﹐供菽水﹔然裏有窘急來告﹐則資助之。顧東砍西砍﹐如楊阿若。人𨿽徳之﹐而惡其橫﹐故年已廿五﹐無敢以女妻者。會禮闈較武有期﹐整裝欲往﹐因貧﹐無僕禦﹐無坐騎。自以雨蓋被﹐弓矢刀戟負於背﹐以米麥菽粟蒸饃饃揣於裹﹐登堂拜別。父母誡之曰「兒功名無庸計﹐所憂者性不純﹐好預不干己事﹐輦轂下﹐重則棄首領﹐輕則竄窮邊。」言已泣下。郝亦泣﹐言知悔。命解衣﹐親爲刺字於臂上﹐文曰「能忠則名揚﹐能忍則气降。好勤職﹐報君王。毋賈禍﹐累髙堂。」刺已﹐以朱涅之﹐深入肌裏。然後徒步行。逾武定﹐近徳州界﹐山雨暴至﹐裝負淋漓﹐瞰嶺後有古精藍﹐卽奔入暫避﹐意待霽而後行。久之日暮﹐雨淅瀝如故﹐遂決意止宿。視廟中斷井頹垣﹐神鬼露處﹐惟中殿尙能避風雨。香案塵漬﹐雜蠟淚﹐抽刀鏟削﹐以案作榻。遂對神再拜﹐祝而髙坐﹐咽囊中幹餱﹐倚裝假寐。夜闌頓醒﹐視月色晶瑩﹐兩廊鬼判欲攫人﹐心亦不懼。甫再交睫﹐聞聲﹐睨之﹐一二八好女子﹐自龕後徐步出﹐妝𨿽不整﹐貌慘淡﹐衣朴素﹐而五官位置極麗端。宛轉下庭階﹐迎月長嘆﹐掬破甕中雨水飲﹐有聲。飲已﹐跪伏神座下﹐喃喃不能辧。郝毛髮森豎﹐意爲鬼魅無疑。抽刀躍起﹐大呼曰「死魔敢爾﹗」女子應聲倒﹐近身詳視﹐有形質﹐以手撫﹐肌尙溫﹐大詫曰「人耶鬼耶﹖幸未孟浪﹗」遂殷殷喚蘇醒﹐緩緩詢蹤迹。女子泣訴曰「妾海州人﹐小字紅紅。親卒﹐爲惡叔誘賣勾欄中﹐誓死不接客﹐鴇母痛楚之。蒙東村李秀才名郝字伯調者﹐憐而買爲妾﹐希育子﹐甚相愛。詎家室悍妒﹐動卽詈撻。昨侍早妝﹐失手碎玉搔頭﹐遽呼烙鐵﹐妾怖而急遁﹐潛伏於此﹐已三日不食。頃口燥﹐就甕飲﹐實不意驚大王﹐乞賜劍下死﹐妾目瞑﹐勝於朝秦暮楚﹐亦絕不居地下﹐唱《比紅兒》詩也。」郝大笑曰「我以子爲妖﹐子以我爲盜﹐兩誤矣。我非綠林豪﹐乃武孝廉﹐子勿怖。」分幹餱與之食。霎時天向晨﹐詳問夫家遠邇﹐曰「二十里。」曰「送子歸去來。」女泣﹐似不願行。曰「癡矣﹐無論寒餓煞﹐卽有匪徒至﹐能保貞以生乎﹖吾送子回﹐當認我爲姨父﹐我能代子區處。」女始隨之行。纖足步泥淖﹐頗滑撻﹐郝曰「子速行﹐若欲步步生蓮花﹐不誤乃公事耶﹖」女泣言其憊﹐郝自思男女有別﹐挽之負之均不可﹐乃鋪巨袱於地﹐令女蜷臥於上﹐裹之如𦇤褓﹐左負裝而右挈女﹐提攜如幼孩﹐令女口授路徑﹐行如飛。頃刻至村中﹐猶家家閉戶寢。女出指門﹐叩之三四聲﹐一村傭出﹐睨女立郝後﹐遽反奔。聞宅內婦人聲﹐音破裂如鴟啼﹐云「吾道小妮子不正經﹐果偕破野頭來﹐反圖賴一頂綠頭巾﹐誥贈汝矣﹐尙以老娘爲盲耶﹖來卽執之﹐烤且烙﹐方泄吾恨﹗若左袒﹐寧先見殺﹗」旋聞喧嚷索杖聲﹐開戶索履聲。一男子披衣奔出﹐瞠目視﹐低告曰「此卽槁砧也。」郝頷之﹐略拱手﹐卽放步入廳事髙坐﹐命女與生旁坐﹐凝視再四﹐遽問曰「男子﹐汝卽李秀才乎﹖」曰「然。」曰「此卽汝之小妻乎﹖」曰「然。」曰「後宅洶洶者﹐汝之大婦乎﹖」乃戰兢羞愧不敢答。郝卽捧腹大笑﹐聲瑯瑯震屋瓦。村人無老少男婦﹐或立或坐﹐濟濟滿堂。忽一蓬頭嫗走出喚女﹐郝止之﹔旋有赤腳婢喚且挽﹐郝更止之。突一杵飛出﹐中女臂﹔又一磚來﹐中郝肩﹐如不覺。婦怒吼而奔出﹐面靛色﹐目裂﹐發蓬﹐出卽撾女﹐又其夫﹐語且侵客﹐郝仍如不覺。婦吼怒詈罵聲﹐女涕泣求饒聲﹐生咨嗟太息聲﹐郝捧腹大笑聲﹐眾紛亂排解聲﹐聲大震﹐如鼎沸﹐以致鄰村父老﹐與婦之兄弟﹐咸奔至﹐勸婦詣內﹐無貽外人笑。郝大聲喝止之﹐如晴空霹靂驟下﹐眾聲遂寂。少頃﹐與眾問詢﹐自道姓氏來歷﹐述邂逅遇女之由。言畢颼然刀出﹐晶瑩插幾上﹐厲聲曰「吾試期近﹐不能久畱。且爲天地間除害去﹗」遽挈婦跪廳事﹐伸掌上下拍擊﹐每一擊則數責曰「秀才家不過愛面孔﹐不與汝較﹐汝竟猖狂耶﹖紅紅亦好人家女﹐何罪過﹐撻且烙耶﹖人我一樣皮膚﹐撻烙汝﹐痛否﹖汝不能生子﹐秀才始娶妾﹔妾有子﹐卽汝子﹐定欲置之死﹐視香火斷﹐宗祧斬耶﹖四徳無﹐七出備﹐尙裝憨耶﹖紅紅背後語不足信﹐當面喬行﹐逕能抵賴耶﹖紅爲吾姨侄女﹐今始尋覓著﹐當送官笞汝﹐豈一拍了事耶﹗爾夫爾鄰爾兄弟均在此﹐敢以我爲如何﹖若左袒﹐當盡殺卻﹐況汝耶﹖」始拍﹐婦怒詈﹐再則呼救﹐再則號哭求恕﹐再則如豕就斬﹐長號而已。郝正拍且數﹐忽風吹衣露臂﹐一童子呼曰「个位官人﹐臂有朱文字﹗」郝驀憶父母誡﹐遂止。眾見其凜凜如天神﹐不敢勸阻﹐至是始請入座﹐求曲恕。先是女逋後﹐訪無耗。李𨿽心憐﹐無如何。頃聞郝言﹐竟信而憚之深﹐遂長跪請罪﹐眾亦羅拜代緩頰﹐郝曰「爾曹欲罷休甚易﹐曷書一保狀﹐署押與我。我會試回﹐驗紅紅﹐若頂少一莖發﹐身有一傷痕﹐卽與汝曹決死戰﹗」眾曰「諾。」遂折券書與之。畱午餐﹐贈贐金﹐不受﹐惟立飲一巨觥﹐收刀負裝懷券去。入都成進士﹐官侍衛﹐司豹尾神槍﹐隨蹕木蘭出徵﹐殲寇有功﹐膺心簡﹐迎養父母入都。計五載﹐恩授壽春鎭﹐先回籍﹐始蒞任。重過此境﹐路旁店﹐父母偶語曰「兒气平﹐果貴顯﹐當年刺臂上字﹐不以爲痛耶﹖」郝驀憶前事﹐悚懼直陳﹐且言知悔。父母駭詫。卽命材官往探。須臾﹐鼓樂壺觴﹐李生吉服負女﹐紅紅繡裳負兒﹐均頂香跪門外。詢之﹐蓋郝去後﹐大婦羞憤病卒﹐紅紅扶正﹐一胎生子女各一﹐已呀呀學語矣。堅請恩公重到山莊﹐笑遣之﹐挽益堅﹐村之父老﹐亦環叩曰「相公錦衣回裏﹐況又南極雙輝﹐當爲山野祓除不祥。」至則居以燠室﹐享以珍饈﹐優伶演劇﹐爲二老壽。侍從皆厚勞。村人爭宴請。生與女﹐晨夕問起居﹐如見父母禮。因述紅紅﹐並無葭莩戚﹐當日詭言以恐之耳。然夫婦事之﹐禮益恭﹐堂上繪郝小像﹐神畢肖﹐虔祀之﹐已五載矣。村中有羅氏女﹐貌妍麗﹐生而識字通文﹐惟兩手握固不開﹐衣食須婢﹐鄕人聚婦同作苦﹐以致年三十﹐無與議婚者。素與紅紅善﹐來謁太夫人﹐叩膝下﹐經紅代述其異。太夫人不信﹐視之﹐戲擘其右腕﹐遽開﹐擘左亦然﹐中有兩玉如棋子﹐一文云「羅氏女名嬌嬈﹐」一云「年三十嫁騰蛟。」太夫人驚喜曰「此天數也。」卽聘爲兒婦﹐借李宅成嘉禮而後去。郝武人﹐字僅辧之無。鎭壽春時﹐案牘紮符﹐皆夫人標判。嘗於紅燭下艸露布﹐公侍側﹐無惰容。夫人𨿽爲公置姬妾﹐不妒忌。然每因公事爭論﹐輒捋公須﹐使戎服跪謝而後已。官十年﹐父母卒﹐回籍﹔服闋再起﹐多政聲﹐皆出自內助。每嘆謂僚佐曰「我今而後﹐方知閫威之可畏也。」立命材官攜金﹐詣李生家﹐爲前婦建醮求懺悔。夫人生子二﹐妾生子三女一﹐子皆貴﹐多與紅紅所生子同科﹐世世聯婚姻﹐若朱陳焉。懊儂氏曰﹕佛家有伏獅羅漢﹐將軍豈其化身歟﹖不然﹐何斃之速也﹗迨至虎帳談兵﹐蛾眉秉筆﹐一言不合﹐輒捋其須而屈其膝﹐將軍身蹈李生覆轍﹐得毋啞然而大笑乎﹖所以孔雀擇林﹐必先顧其尾。

夜雨秋燈錄二集

淸宣鼎

卷一

卓二娘

彭澤孝廉宋景玉﹐字東墻﹐好狹斜遊。家富有﹐日擄金錢爲錦纏頭。少娶吳氏﹐貌美﹐結縭二三月﹐頗靜好﹔旋就蕩婦宿﹐稍諷之﹐卽拂袖起﹐誓以黃泉始相見。吳鬱鬱憂憤死。𨿽歸爲營齋奠﹐而心終不懌。契友某﹐疑且不平﹐曰「夫人貌端好﹐較章臺柳色髙百倍﹐是何心性﹐捨珍珠而嗜瘡痂﹖寧割席﹐求明示。」生曰「僕亦不自省﹐無論鳩盤荼﹐一入勾欄﹐卽西子南威也。近卽作文﹐必於彼處﹐始得成傑構﹐否則枯腸而已。食非娼不甘﹐寢非娼不熟﹐𨿽刀鋸鼎鑊﹐不能易其性也。」友聞之﹐嘆曰「今而後﹐敬聞命矣﹗」出而宜於眾﹐戒桑梓﹐無與婚。生內顧乏中饋﹐急謀膠續﹐媒妁去不回。大怒﹐以千金買艷妾﹐初亦靜好﹐旋亦寵衰﹐月餘﹐故態復萌。勸之﹐生怒曰「賤人敢爾﹗」始詈繼撻﹐妾亦死。裏中相誡﹐曰「生女寧作娼﹐不嫁宋東墻。」生聞亦愧悔﹐然顧空闈﹐睹遺﹐更覺岑寂﹐益宿靑樓。不兩載﹐業已去其十之三。裏有謝氏卓二娘﹐新寡﹐貌僅中人﹐體復羸弱﹐願嫁生﹐遣媒示意。生不耐鰥﹐急允諾﹐聘娶。人恆爲二娘危﹐而二娘顧自若也。入門操作﹐如貧家婦﹐絕口不問前番事﹐夫卽歸晏﹐惟問安否。卽枕上情濃時﹐不問意中人若何。生反愧恧曰「僕有奇癖﹐是天下女子所最惡者﹐卿審之乎﹖」二娘故詫曰「男女體殊而性一﹐牀第瑣屑﹐均同樂﹐未知何事而好惡之懸殊﹖請明告妾也。」生太息曰「風月膏盲﹐煙花痼疾耳。」二娘撫掌曰「幸哉﹐醮也。妾前夫日坐愁嘆﹐見粉頭﹐面卽﹐妾時勸駕﹐不許﹐反得癆疾死。今得後夫若是﹐妾願足矣。」言已﹐袖與金帛﹐逼令往。生由是益放縱。偶晤馬媼﹐問曰「姥終日如穿花蝶﹐如另有奇卉﹐乞導引一豁眼界﹐當酬以巨金。」媼曰「郎又娶得牀頭生菩薩第三尊﹐不怕醋瓶倒耶﹖」生以二娘賢淑告媼﹐媼曰「陶公祠畔﹐棗花門內﹐新來江南白嫗﹐攜小嬌生四名﹐均錢樹子。第一爲西賈攫去﹐第四美尢冠﹐老身請爲郎執鞭。」生喜﹐偕入門﹐見庭宇雅潔﹐筆牀茶竈皆備﹐架上鸚鵡呼曰「郎君來﹐姐姐燒好茶也﹗」牽珠簾﹐拉生入﹐諸婢含笑迓客。鴉髻綠褲摺﹐已覺可人。問媼曰「姆卽前云大錢神耶﹖」曰「然。」曰「恐吾家四官見之﹐當爲相思死。」詢四官﹐曰「已爲王天官公子攜去看花﹐夕方回。」引入小閣﹐云卽四官香巢。壁上詩箋﹐極柰鶯燕﹐牀頭舄﹐奩畔粉﹐鏡邊釵﹐已見一斑。少頃﹐阿二阿三來﹐貌俱纖宛﹐亦極奉承。生神奪﹐呼曰「僕當老於是鄕。」媼急攝以足﹐耳語生曰「阿四尢巨擘﹐毋遽示饞眸﹐爲若輩小覷﹗」旋進珍饈﹐窮治水陸﹐笙歌鼎沸﹐各獻所長。生乘間問芳名﹐二曰巧云﹐三曰倩云﹐曰四停雲。二穩重﹐三風騷﹐時於席上傳眉語。生𨿽迷惑﹐而意在得龍頭﹐僅含笑小酬應。聽更柝轉﹐忽見燈火一叢﹐肩輿飛至﹐婢挽美人出﹐四也。醉眼膩澀﹐意態闌珊﹐扶入香幃﹐卽擁被寢。生微睨之﹐果如媼言。席終不去﹐三曰「郎若不畏河東吼﹐何妨屈玉趾。」媼笑曰「大奇﹐他家娘子﹐能任郎君跳入雲霄去。」生亦誇耀。三曰「阿四沈醉﹐恐失禮﹐妾又陋﹐不足攀龍鳳﹐柰何﹖」媼曰「莫錯過﹐郎與三官﹐眞是一對鴛鴦偶。」三曰「不若妾爲四官權印務﹐俟解醒﹐郎興問罪師﹐何如﹖」生恐拂其意﹐卽攜之所居室﹐偎之坐﹐見淸雅繚曲﹐案列文房﹐曰「卿女學士耶﹖能書否﹖」曰「間頗塗鴉﹐實不成字。」問﹕「工吟否﹖」曰「鼓兒詞﹐未嘗不成句也。」解衣入帷﹐意僅借紅娘饞﹐詎一張旗鼓﹐覺另有一種奇趣﹐令人銷魂﹐眞生平所未經者。大惑﹐爲之盟山海﹐三笑曰「論郎表表﹐惟四官方稱﹐碗許米汁﹐請畱以灌四官。妾不過代庖人也。」生愈迷﹐極力繾綣。日三竿﹐猶未起﹐婢入喚醒﹐進以茶果。詢四﹐則又爲李侍禦公子招去﹐幸意全注三﹐不復問鼎﹐亦不復言歸。鴇母遣婢索夜合資﹐惟以片紙畫押﹐諭僕歸索﹔二娘如數與之﹐甚捷。一日得句粘壁曰「魂被香籠魄粉薰﹐此中溫暖更誰分。從今莫憶秦淮月﹐笑倚花前看白雲。」偶攜三出遊歸﹐見阿四坐案頭﹐觀其詩﹐大贊譽。搦筆擘箋﹐立和曰「溫臺荀席異香薰﹐飽滿恩情已十分。無怪阿三狂欲死﹐宋郎詞藻艷於云。」生自窗隙潛窺﹐四覺﹐急團其稿。堅索﹐始與閱之。意更奪﹐目熒熒﹐似礙三。三窺其意﹐笑曰「代庖人瓜期屆也。」是夕﹐卽送就四官寢﹐暱愛殊甚。然四美固冠﹐其驕慢貪得尢冠。生嬖暱旣深﹐不復計阿堵﹐日遣僕索資甚急。年餘﹐三生一子一女﹐四無出﹐二潛與生私﹐亦生二子。計迷於此者﹐三年餘﹐偶歸﹐不常見卓﹐均雲歸寧。計良得。年餘﹐索資漸以釵釧﹐又以衣履且以書畫玩具來變質。又年餘﹐索忽靳﹐因詈僕﹐僕蹀躞至再﹐攜一冊來﹐曰「娘子傳語﹐家中產已罄﹐孑然一身﹐實不能作娼飽郎欲。」問田宅﹐曰「貨去久矣。」生大驚﹐閱其冊﹐細流支取年月﹐田宅售價﹐甚詳﹐並云「寶山已空﹐日乞食於尼寺。」急趨歸﹐尋卓﹐則門戶猶是﹐而主者已非。詢之﹐以妻卓賣券示。問妻無耗﹐尋僕﹐忽不見。無計﹐再返白家﹐則搬運一空﹐玉人早散。居停遣僕灑掃﹐下逐客令。煢煢顧影﹐托足無區﹐赧而求依於親族﹐不許。無已﹐寄古寺宿。久之﹐爲乞於村郭﹐懸鶉百結﹐呼號兩年。西風驟來﹐雞皮皴裂。欲覓死無法﹐意不若爲梁上君子﹐得則苟且生﹐犯則杖下斃﹐猶勝於自戕。窘且決﹐夜潛越富家墻﹐驚僕起﹐蜂聚而攢毆之。主人出﹐卽前之契友某也。諭勿毆﹐送公庭。生呼曰「卽速毆斃爲快﹗」某曰「曷書券自任賊﹐卽釋汝去。」不得已﹐書與之。某執券﹐仍加以縛﹐送至一處﹐扃斗室中﹐不加縲紲﹐而堅守甚嚴。日給兩餐冷粥飯﹐夜藉濕艸眠。久之﹐聞官長坐堂皇﹐呼己名。卽有一役引伏階下﹐堂上人呼生仰視﹐則爲自家廳事﹐東西坐者皆親族。卓二娘鮮衣艷服立廡下﹐白家三姬左右侍。大駭﹐首復俯﹐妻卓曰「嘻﹗郎不肖﹐一致於此乎﹖諸長者均在﹐更有何言﹖妾當時若規諫﹐是直驅郎死﹐否則妾蹈前轍死﹐妾愚不至此。賃宅購三艷婦﹐引郎入八陣圖﹐若眞爲銷金窩﹐試問郎居四年﹐何絕不一睹鴇母與他客面﹖郎承祖父資已竭﹐且爲丐與賊﹐筆迹在此﹐非可以口舌爭。妾忍守孤枕﹐忍設醜局﹐始保脂膏﹔且督課耕織﹐更有盈餘﹐與郎無涉。倘攺悔﹐請仍歸主人翁﹔姬俱在﹐妾亦不爭夕。但手不許攫一文錢﹐足不容逾一重閾﹐坐守安享﹐以盡餘年。若不遵﹐請郎自便。妾有子﹐亦可守門楣﹐不須槁砧也。長者均在﹐郎曷早爲計﹖」生涕泣誓天日﹐願如二娘言﹐眾贊嘆﹐玉成始去。卓爲生盥沐﹐更新衣﹐羈內室﹐日周旋於妻妾間。視屋宇更華﹐阡陌更廣﹐三子就傅﹐已將能文﹐皆二娘經營也。始審媼之勾﹐姬之吟﹐富家之獲﹐皆二娘安排也。由是攺過遷善﹐目睹子成名﹐畢婚嫁﹐壽八十﹐猶抱孫﹐不敢出門戶。懊儂氏曰﹕孟光舉靑玉案﹐僅守現成之局﹔文君作《白頭吟》﹐徒興怨懟之辭。卓哉二娘﹐以不諫爲諫﹐以不防爲防﹐使易巾幗而須眉﹐必能委曲求全﹐善處家庭骨肉間也。然而甘居再醮﹐甘隨蕩子﹐豈以良人早歿﹐而不能展其所長歟﹖抑另有宿緣﹐而莫能守其故轍歟﹖士君子生有奇才﹐而急於自薦者﹐皆二娘之流也。噫嘻﹐悲哉﹗

丹靑奇術

皖人鮑打滚﹐畫師也﹐能召亡寫眞。𨿽逝者逾十餘載﹐鮑往墓上伏地一滚﹐瞑目久之﹐起則把筆勾勒﹐敷色渲染﹐舉示其子孫戚屬﹐無不驚爲酷肖。人子思慕之極﹐不能重見容範﹐多樂與鮑遊﹐以故倒屣爭迎﹐聲價頗重。一領皂色大布衫﹐敝猶衣之﹐蓋滚久無從收拾也。然得資多供纏頭費﹐尢嗜酒不羈﹐爲君子所嫉。皖北有謝君﹐父早歿﹐其兄以微員仕都中。偶晤鮑﹐邀至家﹐囑爲其父傳神。鮑如法寫就﹐神頗似﹐惟頷下有八字紅血迹﹐不可解。詢於母﹐蓋其父曾因公收刑部獄﹐懼法﹐自以黑索扼吭死﹐故有此迹。睹其顚冠藍頂﹐其父生固八品者﹐不可解。次日其兄書來﹐已爲太翁覃恩加級﹐請三品封矣。興化有陳孝子﹐名嘉謨﹐國初時﹐增廣生員。其父某﹐與鹺商爭海地﹐興訟﹔商負﹐銜之。會其父往海濱﹐商嗾竈丁毆之﹐自踢其子死﹐告於官。往驗﹐逕誣爲其父踢殺。訟兩年﹐商徧賄當道﹐遂以生父爲把持鹽務﹐毆殺人命﹐擬斬。生號訴諸大府﹐不直﹐欲叩閽﹐知秋決近﹐恐不及﹐禱於神﹐不應。日夜仰天泣﹐目盡腫。聞巡按禦史將至揚﹐急於神前﹐刺血寫冤狀二通﹐一藏於懷﹐一捧於手﹐油紙封固而標題之。文甚長﹐皆歷訴商橫吏貪﹐父抱黑盆等語。末有﹕「與其父死而兒亦死曷若兒先死﹐而父可或生」兩語﹐尢爲酸鼻。書成﹐公服立河畔。俟巡按官舫鳴鉦鼓樂從上流下﹐兩岸有司跪接﹐生乘其不備﹐突於人叢中躍出﹐大聲呼冤。攤手中狀於官舫﹐自投長河死。巡按懸賞募撈救﹐大索三日﹐不能得﹔撈出瓜州口﹐亦無耗。翌晨﹐巡按素服親祭於浮橋口。風大作﹐日色慘淡﹐眾見水面豎一指出﹐蓋屍猶直立逆流中。負出水﹐面如生﹐握拳透爪﹐切齒穿齦。置於岸﹐僵立不僕。巡按親許代昭雪﹐始僕。閱懷中狀詞﹐瑣而更哀。立刻坐堂皇﹐提人證﹐審訊刑求。商服﹐遂斬商﹐而出生父於獄。諭本籍邑宰﹐善視生父﹐厚殮生屍。然後奏劾上下承審官﹐請旌孝子﹐祀入鄕賢﹐刊事迹入邑乘。詔許﹐邑人建祠於學宮西隅﹐春秋官祭私祭禮不衰。至道光某甲子﹐適鮑君來﹐邑人痛孝子無遺像﹐求寫眞。鮑以爲事隔百年﹐難之。邑人請益堅﹐乃試往殯宮﹐滚五次﹐不可得。恐損己名﹐自剪爪發﹐刺血書疏文﹐雜符﹐焚於城隍神祠﹐跪拜禹步﹐久之﹐懷紙筆就神座下宿﹐囑廟祝無窺探。漏三下﹐萬籟寂﹐見龕燈頓縮﹐階下若人影﹐往來甚夥。兩廊各出一卒﹐一長如山魈﹐一短如僬僥﹐互揖出門去。少時﹐聞柝聲鼓聲﹐請鑰開門聲﹐四褐衣人來﹐伏階下﹐白有詞。卽見案上設符劍印信﹐階下多執戟橫刀﹐若大府體。樂三奏﹐神金冠蟒服﹐呵殿出﹐升堂坐。貌古髯濃﹐鬢已斑白。判事畢﹐問褐衣人﹐曰「孝子來何遲。」曰「孝子現爲崆峒山都總管﹐雲程尙二千里耳。」須臾﹐鼓樂大震﹐列炬如火﹐城吏白﹕「孝子到﹗」神供僂出迎﹐禮甚恭﹐肅入﹐分東西坐。孝子冠服甚都﹐貌亦丰潤。寒暄茗已﹐神敬白鄕人意與畫士疏。孝子顰蹙曰「何必爾﹖」神曰「鄕梓情深﹐欲求音容﹐爲後學榘﹐俾瞻仰耳。」一朱衣吏﹐請入西廂更衣﹐少時﹐復就坐﹐則衣公服﹐烏靴露頂﹐貌極淸臒。少定﹐卽更來時服﹐再拜興辭。神皇皇送之登輿去﹐三揖而返。燈光大放﹐滿堂寂然。鮑驀如夢醒﹐卽抽毫就燈寫就。天明舉示人﹐與孝子曾孫骨气同﹐鮑未面也。惟首無帽﹐頸無領。蓋國初時﹐公服上以尺布圍頸﹐投波時領與帽飄去﹐故冥冥現形﹐猶貌當年精衛﹐由是人益神其術。後與揚州營李遊擊善。李有雛婢小玉﹐與孌童施姓私通﹐李見而怒叱之。兩小私遁﹐覓無迹﹐急延鮑﹐恐之曰「君有術﹐必能知渠所在。如言之確﹐當酬以重金﹐若不語﹐當以妖法收汝獄。」鮑不得已﹐勉爲一滚﹐卽伸紙遣墨﹐畫長堤淺水﹐疏柳數行﹐一漁家﹐門首曬罾﹐屋後有覆艇﹐微露男女足。李遣役照圖捕﹐果獲。略審詰﹐雙雙活瘞之。鮑持金急遁﹐走儀徵﹐將渡江﹐夜從蕩婦宿。甫登榻﹐見婢與僕﹐相摟自帷後出﹐笑而招以手﹐鮑大呼﹐陽脫﹐死於婦腹上。懊儂氏曰﹕身有絕技﹐不知斂藏﹐猶賈禍患。弄怒潮者必溺斃﹐戲竿杪者終墜亡。況明明邪教﹐且攫金而賣命者乎﹖死婦腹上﹐猶便易渠。至孝子風采﹐如旭日之當空﹐如朝霞之映海﹐英風凜凜﹐千載如生﹐固無日不在人心目間﹔乞渠寫眞﹐本爲多事。

範小仙

範小仙﹐不知何許人﹐與吾鄕城隍廟住持白道士友善。白面貌淸秀﹐性情恬適﹐少慕勒敕之學﹐不得其傳。徒步走江西之龍虎山謁眞人﹐棲玉眞觀﹐隨法官葉某朝夕煉﹐將功頗進。三年後﹐白忽思歸﹐葉曰「功成只一簣耳﹗」白終不欲須臾畱。葉贈一碩腹大牝驢﹐綰以艸繩﹐云「兩日卽到珂裏﹐但半途萬不可飲以水﹐至則餵養﹐亦可代步。」白拜別﹐果兩日到。由廟之後門入﹐系驢斗姥閣下。入而解橐更衣﹐參師長﹐並拜見同侶﹐咸問﹕「何時離眞人府﹖」具告之。眾訝曰「跋涉何其速也﹗」以驢對。眾走覘之﹐驢烏有﹐惟靑艸擒一大蝦蟆﹐解之﹐躍入水際不見。白由是能召亡求雨諸法事﹐至飛升吐納之妙﹐則依舊茫然也。一日﹐範自他郡出﹐指名訪白﹐賓主問訊﹐歡若平生。終夜淸談﹐語甚玄妙。白卽欣然畱範下榻。白長素﹐而範則茹葷﹐且嗜酒。白非笑之﹐範飲啖自若。暇亦與邑之士大夫遊﹐人咸愛其豪邁俊爽﹐不以羽流目之。工書﹐善堪輿﹐然不輕言﹐言必有中。一日﹐同白飲庭中﹐月色淸潔﹐水鏡髙懸﹐滿地樹影﹐若卽若離。白樂甚﹐告範曰「如此良宵﹐若有燈戲看﹐庶不負此一輪。」範曰「有燈戲﹐所在並不遠﹐頃正開場﹐曷往觀乎﹖」白問何處﹐曰「去便審其地。」言已﹐以庭中長木凳﹐自騎一半﹐以半騎白﹐囑閉目﹐以兩手抱其腰﹐曰「愼勿遽開目﹐違則墜地死矣。」白應之﹐範咒曰「起﹗」凳已騰空﹐兩耳風颼颼﹐聞江濤澎湃聲﹐又人語喧嘩聲﹐旋鉦鼓齊鳴聲。曰「至矣。」凳已落於地。白啟眸縱觀﹐則一極大戲園﹐士女如蟻﹐莫不仰視。臺上正演新劇﹐滿場燈火﹐開不夜天。範與白同立凳上﹐觀良久﹐忽一禿發短童﹐一垂髫美女﹐一鶴髮老叟﹐一跛足乞丐﹐聯臂踏歌﹐嬉笑踏月來。見範﹐睇之笑﹐似欲有語。範急取袖中錢囊與白﹕「君若饑渴﹐中有孔方﹐可隨意用﹐吾與故人略走走卽來。」白曰「諾。」範跳下凳﹐卽走入四人叢中﹐且語且笑且信步﹐略轉瞬卽不見。白癡候﹐聽村雞四唱﹐臺上撤鉦鼓﹐收燈火﹐觀者四散﹐而範久不至。白露坐以待。至天明﹐且卓午﹐仍不至﹐肩凳往詢﹐行人云「此爲毗陵城﹐距故鄕已五百餘里矣。」大窘﹐痛罵範道士﹐無良失信﹐致受奔波苦。意將乞食﹐突憶錢囊﹐捫之﹐內有碎銀二三兩﹐易之足敷川資。時因納涼﹐僅著短葛衫﹐遂徒步肩凳過江﹐由竹西直至故里。至則問廟傭﹐云「範公連日均在廟內﹐並未出門一步。」往觀之﹐則範猶酣臥未起﹐呼而怨之。範惟含笑問曰「木凳棄之否﹖」曰「自家長物﹐能不攜歸耶﹖」笑曰「吾固知君必不忍棄己物。」時白所主者﹐廟之東房也。多樓閣﹐纏延三四進。西房素貧﹐無力建築﹐內外皆平房。範以爲乾方太塌﹐若無樓﹐廟必敗﹐於邑亦大不便。瞰廟西王氏宅﹐尙有堂樓五間﹐串樓五間﹐年久欲傾頹。王姓欲拆毀﹐有所成議。範急往告王姓﹐求勿毀﹐曰「神爲一邑冥官﹐廟則關闔姓風水﹐西偏處全賴瀛第樓爲靠廂﹐若毀之﹐恐均不利。」王姓曰「樓將倒塌﹐柰何﹖」曰「吾有術在。」卽以竿木自上面拄之。王姓曰「樓往西傾﹐子在東拄﹐是速其倒也。」曰「拄之可延數百年﹐豈速其倒乎﹖」王姓亦姑妄聽之﹐而竿木竟堅不可搖。樓素危﹐每風雨輒動搖﹐至是竟無恙。範於無人時便告白曰「子知我遠來之意乎﹖」曰「不知。」曰「前生與子有緣﹐特來邀子同往﹐棲深谷﹐習至道﹐功成登金闕﹐朝玉眞。子柰何戀塵﹐毫無去志乎﹖」曰「吾原不耐岑寂﹐始由江西歸耳。不然﹐至今尙未離龍虎山。更能捨家園﹐隨子浪漂泊耶﹖」範每與白觀火瞰井﹐登絕﹐涉危橋﹐輒拉白同下。白俱以爲幻術﹐不深信。荏苒三年﹐範忽謂白曰「子旣不去﹐吾亦欲歸矣。」明日﹐徧別所與遊者﹐問何之﹐曰「遠甚遠甚。」時陳君習醫﹐亦與範善﹐聞將去﹐卽杯酌餞行﹐求範曰「君有奇術﹐必多良方﹐今將別矣﹐曷舉一二贈我﹐亦可濟世行方便也。」範笑顧廳事西畔土墻一圍﹐曰「卽此便是催生藥。」時積雨數十日﹐南山蛟水大發﹐巨浪圍女墻。範歸﹐拉白登墻視大水﹐久之﹐俯曰「此中有佳境﹐吾與子投入如何﹖」白不肯﹐範太息曰「子所謂有仙緣﹐無仙骨者。𨿽然﹐吾先以術堅子信﹐亦可登。」袖出匹布﹐長十餘丈﹐向空一擲﹐卽成危橋﹐若接霄漢﹐曰「吾試與子遊月宮﹐好否﹖」白堅立不肯登。範遂揖而後登﹐聳身躍入空際﹐人影依稀﹐突布墜﹐範亦墜﹐投水中﹐風挾洪濤兩三卷﹐則人布俱杳。白大聲呼救﹐已無及。歸而涕泣﹐以爲範小仙左道自殺﹐飽魚腹矣。明日﹐客有自邗江回者﹐攜扇訪白﹐云「昨在東門浮橋遇範﹐渠云行時誤攜君扇﹐囑乘便返璧。」白視之﹐果己扇﹐至是始悟範眞仙去也。又十餘年﹐王姓不能守範約﹐徑拆樓﹐工人以石杵鑿去竿木﹐有金光一道﹐大聲若雷﹐樓主在串樓上﹐突顚下﹐幾斃。陳姓遇有難產者﹐姑以墻土試之﹐頗驗﹐然施送則驗﹐索謝則不驗。遠近聞之﹐爭來索土﹐不兩載﹐土墻無一撮之多矣。余童時﹐猶在廟之東房﹐見正中懸丰幹禪師騎虎像﹐又樓上懸白鹿銜芝圖﹐筆墨秀逸﹐然出塵。道士云爲小仙遺筆﹐未知眞贗耳。懊儂氏曰﹕苦口婆心﹐百計莫悟。古人處君父師友間﹐藥石爲仇者﹐均不外是。然猶得曰「吾君父也﹐吾師友也﹐吾非得已也﹐吾盡其在己之道也。」若範之與白﹐生不同井﹐道不同門﹐秦越殊途﹐一朝邂逅﹔顧白已桎縛其體﹐膠糊其心﹐淸眞之風﹐萬無從入﹔猶復於洪濤汨沒之後﹐道出廣陵﹐寄歸別面﹐其將以此自炫耶﹖抑使彼悟而深悔耶﹖噫﹗白固癡﹐而範亦癡。

郁綠云

來安山中﹐富家郁道生﹐良田千頃﹐華屋百椽﹐牛羊千蹄﹐而胸無點墨。娶歙人鮑姓十姑﹐貌美﹐通書史﹐惟隱嗔乃夫忒俚鄙。孕十五月﹐產一女﹐名曰綠云。因設時有綠云一綫﹐自北斗邊降中庭云。女生而識字﹐目下十行﹐再得慈母訓﹐五六歲卽卓犖觀書史﹐搖筆爲文章。母喜曰「此吾家女學士也﹐曹大家管仲姬有替人矣﹗」翁因十姑生女後﹐久不作繭﹐娶繩妓金關爲妾﹐娶暱殊深。鮑略爭夕﹐金關嬌啼進讒﹐譖造黑白。翁惑之﹐然尙念結髮情。金關又私埋木人於後圃﹐乘翁種花時﹐故出﹐上有翁名氏八字﹐符篆若蚓。翁見之﹐大怒﹐以爲暗算巫蠱﹐必十姑妒嫉所爲﹐乃扃之幽室﹐將設馬廏之謀。女時甫十二齡﹐偵知之﹐夜穴墻壁﹐扶母出﹐藏東鄰家﹐仍回房闥臥。翁始猶叫噪﹐繼知之﹐亦憐其孝﹐置不問﹐仍招十姑歸。然由此反目﹐恩斷義絕﹐覿面無一言。十姑幽郁冤憤久﹐得沈屙﹐誓不服藥﹐遂逝。女心痛不敢哭﹐惟枕上多淚痕。翁寵妾爲嫡﹐脇女母事之。女貌極溫柔﹐而行動皆不合繼母意﹐始毒詈﹐繼痛楚。翁左袒殊難﹔久益昏瞀﹐房欲過度﹐雞骨支離。念得病將斃﹐思族中惟一從弟玉生﹐邀至與訣。伏枕哀泣云「兄無後﹐只此弱息﹐乞吾弟照看之﹗田產饒沃﹐渠皆巾幗﹐何能爲﹖乞爲覓一佳婿﹐贅作吾嗣。析產爲二﹐弟得半﹐與半可也。」玉生一一敬諾﹐翁目旋瞑。女哀哭盡禮﹐而金關禦脂粉﹐饜粱肉﹐如平時。女對主哭失聲﹐金關怒曰「呱呱者﹐殊可厭也﹗」立毀其容﹐使雜家人婦中供操作。女潛訴於叔﹐玉生怫然曰「渠汝母也﹐母之教女﹐有何不是處﹗」久之﹐詈辱益慘﹐女再訴於叔﹐玉生曰「是由爾之不能承順也。母縱虐﹐卽質訴官庭﹐又將柰何﹖」金關潛知之﹐益淩女而徳玉生﹐從此家事﹐咸聽玉生之命是行。潔廚掃榻館玉生﹐飲食丰甚。夕與玉生絮語﹐恆中夜始散。一日﹐授女以鞭﹐命牧豕﹐女掩淚去。晨出夕歸﹐食僅與脫粟一甌。花容月貌﹐頓作雞皮皴。途遇叔﹐伏叩泣訴﹐玉生耳如不聞﹐將掩面走。女牽衣使止﹐曰「叔乎﹐柰何忘我死父贈產托孤之遺囑乎﹖」玉生怒曰「小妮子宜其遭鞭笞﹗爾父贈我產﹐非爾產也。托孤一言﹐𨿽有憑證﹐其如汝之倔彊何﹖祖父數世﹐均未分析﹐何得言贈﹗且虐汝者﹐汝母也﹐非叔也。再饒舌﹐卽直陳於汝母﹗」言已拂袖去。時金關又有中表弟王禽來﹐與玉生結酒肉交。禽瞰女貌﹐謀欲污之。東鄰白七姑﹐覺而私泄於女﹐大懼﹐曰「是眞不可畱矣﹗」棄豕﹐逸入東山巖深處﹐垢面蓬頭﹐棲止山穴﹐饑食野蔬﹐渴飲澗泉﹐得不死。年餘﹐見澗底有艸﹐亭亭如筆管﹐根團結如姜芽﹐食之味甘﹐卽蓄爲禦冬計。洞穴大可容膝﹐石爲門﹐藉艸作榻﹐立門前眺望﹐其景更幽。久則身輕﹐大壑能越。山中無歷日﹐瞬又好春。女思旣無拘束﹐大可出遊東南諸山﹐窮極登覽。偶至都梁之牧羊山﹐俗雲龍女牧羊處。遂仰天大哭﹐曰「龍女獲罪舅姑而牧羊﹐奴獲罪繼母而牧豕。然龍女得柳毅傳書﹐尙有還宮之日﹔奴所遭若是﹐欲寄書於地下父母﹐庸可得乎﹖」言已大慟。煙林宿鳥﹐嘈雜驚飛。忽對崖一垂髫女子﹐持鴉鋤﹐攜筠籃﹐若畫上采藥仙童狀﹐向女招手。女知其非人﹐然亦不怖﹐拭淚趨就﹐對坐巖石上。垂髫人曰「適聞子言﹐似是閨秀﹐然尙非眞通者。涇河距此甚遙﹐何預龍女事﹖山之所以名牧羊者﹐乃楚懷王孫心牧羊處耳。項梁求得﹐立爲義帝﹐都盱眙﹐旋爲黔布所殺﹐難及長公主﹐積薪自焚。奴畢姓﹐名岫芙﹐字女須﹐三阿亭長女﹐白晝殺父仇於市﹐帝憐之﹐赦而沒爲奴。時得公主憐﹐故以身殉﹐同焚死。上帝憐鑑﹐敕主爲此山之神﹐都梁石梁兩邑之薄命女子﹐皆歸主管﹐各有所司﹐奴則專司采藥。」女慘然曰「然則姊爲鬼乎﹖」曰「何得仍爲鬼也﹖」曰「仙乎﹖」曰「尙不得謂之仙﹐然羽化有時耳。頃聞子慟﹐想亦傷心人﹐曷告我顚末﹖」女灑淚縷陳﹐且哀哀乞拯。曰「將若何﹖」曰「姊姊不棄﹐收作泥中人﹐或亦可以分勞乎﹖」岫審度久之﹐曰「且同歸﹐哀於主﹐或有主僕分。若作子夏之門人小子﹐則吾豈敢﹗」女喜﹐尾之行。落照墜崦嵫。林木幽深處忽現一宮殿﹐偉麗非常﹐中有美人數十輩﹐風裳月帔﹐皆非時世裝。或倚樹聽泉﹐或秉拂趺坐﹐或調鸚鵡﹐或鼓鳳凰﹐或小聚淸談﹐或獨立遐矚。岫曰「此皆執事人也。」眾見岫﹐爭迎曰「岫姊歸何晏也﹖」岫笑曰「偶然拾得一下界人﹐是有慧根而遭奇厄者。」遂代爲陳述﹐且令女與眾問訊﹐然後引謁公主﹐言所由來。女伏叩階下﹐偸睨殿上﹐坐一黃裳美女子﹐侍立者卽入門所見諸人。主啟齒微粲曰「來大好﹐且隨阿岫小住﹐晨起采藥﹐勿惰。」女叩謝已﹐卽至岫室﹐寢同榻﹐食同案﹐親愛若同胞。岫又私授健步丹藥一粒﹐吞之﹐山行若飛。凡山川古迹﹐女問之﹐岫無不確鑿以對。女由是更事之如傅﹐不敢目爲姊妹行。居二年﹐另遣他婢來采藥﹐命岫掌小瑯環曲籍﹐女副之。鴻文寶笈﹐人世所無﹐朝夕研磨﹐岫更爲之講解﹐遂通內典﹐且習遁禽。其中有《劍訣》一冊﹐最合己意﹐潛自演習。岫知之﹐笑曰「妹將學妙手空空兒乎﹖」曰「然。」曰「妹有幽恨﹐學此恐非所宜也。然無神人授以祕寶﹐學亦不成﹐徒攪淸課耳。」一日﹐庭前木苓花開﹐燦爛如火。公主開樽賞宴﹐侍者各奏技﹐或管弦﹐或歌舞﹐或獻書畫﹔岫則以手采都梁香艸爲壽。女時立階下﹐主顧之﹐笑曰「女學士何絕無所長耶﹖」女應命而起﹐聚壁上長劍之雌雄者﹐揎袖舞翩翩﹐飄風疾雨﹐寒光逼人。公主正擊節﹐忽一美人奔白﹕「程太夫人賫天符至﹗」公主起﹐更朝服﹐執笏焚香祗迓。岫私告女曰「此東陽程嬰母也。」旋見夫人跨鶴降於庭﹐公主匍匐﹐夫人宣云「九霄靈寶天尊玉淸帝王詔曰﹕下界前義帝女楚姑﹐生而婉淑靜貞﹐歿更英烈慘孝﹐風雲吒叱﹐靑史畱香﹔火焰銷熔﹐紅顏有淚。彼姬隨騅逝﹐後號雉淫者﹐視姑之閨範﹐懸雞鳳乎﹗前敕姑爲牧羊山神﹐又復感化其氓﹐精勤厥職﹐實無愧天潢之裔﹐忍久羈地祗之流。玆敕程安人親來迓汝﹐升金闕﹐朝玉妃。謫滿歸眞﹐勛髙錫爵。憶投山木石﹐可憐精衛銜冤﹔看雲程旌旗﹐聊代媧皇補恨。欽哉﹗」主舞蹈謝恩訖﹐與夫人相見﹐敍寒暄。龍肝麟脯﹐潔膳款畱。岫泫然告女曰「吾輩侍主蹕上升﹐妹尙凡體﹐柰何﹖然良晤亦正自不遠﹐有數在耳。」女忽奉主喚入﹐諭曰「子有仙骨﹐而性气未平﹐未敢授以大道。今且別矣﹐聊以一物相贈。」言已﹐袖出兩白丸﹐令吞服﹐曰「此劍丸也。頃因舞劍﹐故投其所好耳。然宜謹志﹐莫妄殺人。他日山陰道上﹐有跛足少年﹐負葫蘆者﹐子婿也。功成﹐當重見我。」女方戀戀﹐主已策鳳﹐程仍跨鶴﹐餘皆乘錦禽﹔力士前驅﹐香風遠引﹐霎時飛入空際。女仰矚不見其影﹐回視宮殿全無﹐惟亂石流泉而已﹐大哭失聲。時滁陽牧髙公﹐遣迎太夫人就養﹐道出於此﹐見女作道家裝﹐哭於歧路。太夫人素仁慈﹐招致車前﹐殷殷詳詢。女跪以孑然無依﹐投親失路爲對。太夫人攜之歸﹐作赤腳小婢﹐周旋合度﹐處處得人憐﹐太夫人尢寵愛。其東鄰白七姑者﹐亦尋夫至此﹐聞人云「近同友人去塞外﹐遂流落此邑﹐乃傭於署。」女晤之﹐大驚喜﹐私詢家事﹐白雲﹕「姑去後﹐金關先亂於玉﹐繼亂於禽﹐所有盡償梟雉積逋﹐先尊人遺產蕩然矣。不知近作何狀。猶記出門時﹐見其所往來者﹐非人也。」女慘然流涕﹐堅乞勿漏言。會州牧以嬌女下嫁於鄰封某明府之子﹐彩輿鼓吹﹐甫逾淸流關﹐忽騶從奔回﹐喘息曰「中途遇盜﹐攫女公子入山巢矣。」一門窘急無計﹐忽曰飭役捕﹐忽曰回營剿。女聞之﹐抗聲曰「是皆非良策也。夫女子所重者﹐惟貞潔耳。若輾轉逾一宵﹐𨿽湔以西江之水﹐已無及矣。」眾曰「然則柰何﹖」曰「婢子不才﹐願爲一往。」言已﹐卽如鳥之縱翼﹐忽不見。眾愈驚駭﹐不知所云。夜三更﹐新月掛樹杪﹐金柝交鳴﹐眾癡對若木偶。忽聞檐際有人云「幸不辱命﹐迎得掌上珍珠還也。」旋卽墜地﹐視之果女﹐且負女公子至。斯時﹐雞犬不驚﹐漏甫三轉。眾圍詢之﹐女公子云「賊之甫攫去也﹐閉置斗室﹐旋有男子至﹐意在逼姦﹐擋拒呼號﹐苦無死所。忽有白光一綫﹐自窗隙入。涼颯然﹐視盜首已墮地﹐婢亦至﹐遽負於背﹐禦風行﹐始生還耳。」眾方知其爲非常人﹐向殊昧於物色﹐大加敬禮。而女無驕矜態。太夫人問所操何術﹐女不言﹐詢再三﹐白七姑始述甚繼母惡叔﹐虐逼入山之由﹐然究不省其術之神也。太夫人聞之﹐大不平﹐云「兒之術﹐紅綫與隱娘也。蹈虎穴﹐攫鳳雛﹐且易如反掌﹐更何難潛回故居﹐手刃此賊﹖」女曰「如太夫人言﹐誠易事耳。然兒非若輩之淩逼﹐則不過以田舍婦終﹐何能有此薄技﹖且酬報之﹐何必定污吾刃。」太夫人益欽其容物。謀爲作伐﹐意卽妻其孫公子也。女知之﹐夜告白曰「吾蹤迹已露﹐難久居。然此處不日有盜警﹐危矣哉﹗」白問何以抵禦﹐女自脫指上鐵箭環授白﹐曰「他日難及﹐姐以環遙投之﹐盜卽獲。」問何之﹐曰「天涯海角耳。」問更有何囑﹐曰「姐姐遄回﹐煩照看先人之殯宮﹐感且不朽。」言已﹐抵足眠﹐淸晨視之﹐杳矣。徧覓無迹﹐太夫人更悼嘆﹐然無如何﹐久亦遂已。白之夫﹐近亦從塞外回﹐道出於滁﹐夫婦會合﹐正欲辭旋。數夕﹐果有盜眾﹐逾垣入內宅﹐短衣錦帕﹐持利刃﹐帶假面具﹐四十餘人。牧奉母潛僕媼宅﹐餘皆藏匿。盜謀登樓肆搜括﹐白之夫﹐抽刃欲起﹐白急止之﹐曰「吾有郁姑至寶﹐今夕可用矣。」如女言擲之﹐環之放光﹐如火焰下撲﹐又如獵网四面﹐盡覆諸盜﹐使不得出。白之夫辟門大呼﹐眾役哄進﹐咸以黑索套頸如犬羊﹐而鐵環亦竟杳然。牧髙坐堂皇﹐研訊云「爾輩洶洶而來﹐何遽自縛﹖」曰「小人等正擬拾階以進﹐忽有火光自頂上落﹐卽如身陷獄中﹐不容動一步。」再詢﹐則知前奪女公子者﹐亦卽若輩所爲。問盜魁何人﹐眾囚前伏﹐指三人泣曰「吾輩皆賭博場中無賴子耳。爲受伊等蠱惑﹐遂至此﹐復何言歟﹗」問三人何名﹐則一名郁玉生﹐一名王禽﹐尾一人名金關﹐蓋女易男裝者也。繩妓近綠林﹐近因窘故﹐再習故業耳。牧聞之﹐大駭。使白之夫婦睨之﹐云不誣。遂取供申詳﹐然後斬於東市。白告歸﹐牧奉母命﹐厚酬之。後數年﹐牧辭官歸閩﹐僕夫車馬﹐行亂山中﹐方有戒心﹐忽見女作劍裝﹐偕一跛足葫蘆之男子﹐拜伏車前曰「奴已嫁得婿﹐知夫人至﹐特來問太夫人安否。前途𨿽多伏莽﹐然兒已剪除之矣﹐請安輪前進﹐無怖也。」牧尙欲豁白﹐女遽致聲珍重﹐化作彩雲一綫﹐冉冉向西去﹐跛足葫蘆之男子亦杳。適太夫人後車繼至﹐宰趨白所見﹐太夫人更惋惜浩嘆不輟。白夫婦歸來安﹐以牧之所酬者﹐略營運﹐遂市田產﹐稱小康。一夜﹐方閨中對酌﹐賞秋月﹐忽空際墜一物﹐聲鏗然﹐旋聞雲際有女子聲﹐曰「吾畢岫芙也﹐奉楚姑差遣﹐省義帝陵﹐遇妹綠云﹐盛稱賢伉儷﹐不負所托﹐煩順路以不腆奉寄耳。」旋覺彩雲東去﹐玉人無聲。俯拾之﹐則彩袱包黃金二錠。遂詣郁翁媼之墓﹐盛加封植﹐淸明寒食﹐夫婦具漿飯茶酒冥錢往墓﹐呼女名﹐哭而奠之﹐數十年無間斷。

樟柳神

張大眼者﹐催租隸也。一日五更起﹐貿貿入城完秋賦。時正酷暑﹐晨風淸涼﹐行至秋稼灣﹐日漸上﹐熱甚。路旁有人家﹐茅舍閉門﹐主猶酣寢。門外搭豆花棚﹐蔓延接髡柳﹐下有兩石凳﹐頗潔淨﹐露水猶濕﹐遂拭以布巾﹐就坐小歇﹐鉆火吸煙。忽聞棚上有歌者﹐聲啾啾如秋後知了吟﹐傾聽之﹐歌曰「郎在東來妾在西﹐少小兩个不相離﹔自從接了媒紅訂﹐朝朝相遇把頭低。低頭莫碰豆花架﹐一碰露水濕郎衣。」大眼聞之﹐駭詫欲絕。周細訊﹐則一小木雕嬰孩﹐粉面朱唇﹐目淸眉秀﹐長二寸許﹐躍豆花上﹐笑容猶可掬也。然卻爲一縷頭髮系頸﹐扣棚隙葦葉上﹐不能逸。大眼心知其爲樟柳神﹐必茅屋中有術人止宿﹐夕系於此喫露水耳。素審其靈妙﹐能報未來事﹐卽斷髮擎腕中﹐戴笠西行。將見城垣﹐腕中躍躍若不安﹐急珍藏於笠內﹐果安。旋小語曰「張大眼﹐好大膽﹐來捉咱﹐一千銅錢三十板。」言之不輟。大眼心計完納不虧﹐何至於笞責﹖聽言如不聞。甫進城﹐邑宰王公﹐適呵導出行香﹐見大眼心急足忙﹐疑爲匪﹐呼從者執之伏地。問伊誰﹐大眼語鈍滯﹐喘息流汗﹐不能達。宰怒曰「非良善也﹐盍笞三十﹗」大眼伏街上大笑﹐宰問﹕「笞必痛﹐何反軒渠耶﹖」曰「小人預知有三十板之厄﹐今果然﹐始笑耳。」宰婉訊之﹐大眼具述己爲租隸﹐路得樟柳神﹐預告受杖等語﹐宰命以神獻﹐大眼卽於笠中﹐取出呈上。宰輿中詳審﹐知有靈﹐立命賞給靑蚨一竿﹐以慰其冤責。宰由是聽獄﹐必以神置帽中﹐坐堂皇﹐爲兩造預言曲直﹐如目睹。人爭誦神明﹐比諸虛堂懸鏡﹐無微不燭﹐而不知公帽中有樟柳神也。公卒後﹐爲鄕裏城隍﹐甚靈。懊儂氏曰﹕近有人親往姑蘇﹐從巫蠱家買一樟柳神而回﹐意可以未卜先知矣。詎神殊緘默﹐所報者無非鼠動雞啼鴉噪等事﹐且夜伏枕畔﹐嘵嘵煩瑣﹐攪夢不酣。及問以他事﹐稍有關系者﹐皆對以不知。私問何故﹐曰「懼禍耳﹗」噫﹗鬼且懼禍﹐人可知矣﹗

古鐵劍

篆刻家﹐牙石竹根﹐無不捉刀﹐惟玉章堅硬﹐輒見之生畏。或曰「蟾蜍肪塗之﹐軟如蠟。金剛石鉆之﹐爛如泥。」試之﹐均不驗。歙有方生雪蓬﹐刀法得家傳﹐然刻玉﹐亦深恨不能得利器。偶遊揚州﹐市上見骨董家有古鐵一方﹐苔花斑剝﹐隱有篆文﹐較以秦尺﹐長五寸許﹐寬一寸許﹐知爲古物﹐悄以靑蚨二百﹐購之歸。試削燐玉﹐紛紛落﹐然笨拙無鋒芒規角﹐不能刻。懸鍼躉尾﹐就石磨礪﹐石損而鐵無恙。送諸冶師﹐攺鐵筆﹐熔鑪中三日﹐如紅蓮花瓣﹐取出火﹐卽堅﹐不能剖﹐不能捲。徧詢冶師﹐皆不知其原與訣。旋遊蘇臺﹐訪之久﹐聞人云「余杭西湖邊有仲叟﹐世傳鑄刀劍﹐或有祕密法。」生訪之﹐果有叟﹐須眉如霜雪﹐溫雅若儒生。以鐵示之﹐並告以故﹐求玉成。叟曰「不意垂暮年﹐尙能寓眼﹐眼福不淺哉﹗」曰「是究何物﹖」曰「此昆吾古劍頭也。僕之祖若父曾言之﹐而未能見。僕馬齒加長﹐見僅第一次。成就自有法﹐然工值須朱提二百金方可。」生以值太昂﹐出三十金﹐不可﹐再加一倍﹐仍不可﹐笑曰「此寶物也﹐五金之精﹐凝結於此。又入土久﹐得山川秀﹐已通靈﹔煉得法﹐可得鐵筆三枝﹐不假雕琢﹐一鐫石﹐較之泛常鋼器已無敵﹐二鐫銅鐵之屬﹐三鐫晶玉之屬﹐如刀斫木﹐其指揮如意﹐眞無上品﹔售一卽千金﹐區區工值﹐尙以爲昂乎﹖」生怒攜之去。曰「郎君莫錯過﹐僕衰老﹐將就木﹐倘過此﹐則茫茫天壤﹐永無能辧者。其負此寶物乎﹗」生不聽﹐竟去﹐奔馳三年﹐迄無一遇﹐不得已﹐仍往覓叟﹐願如數爲酬。叟曰「郎君旣去﹐又何必來﹖論倔彊﹐當見絕。然僕欲爲人間多一寶﹐盍先以金來﹐明晨坐視﹐炊許時卽成。」生晨卽攜金往﹐先兌與叟﹐叟邀生坐肆門品茶﹐童子開鑪﹐炎炎甚熾﹐叟亦坐﹐與生閒話。倏一女丐來﹐污穢非常﹐面垢盈掬。叟呼丐坐矮幾上﹐酬靑蚨二百﹐願代爲櫛發。丐得錢﹐亦不問云何﹐聽之。叟髙坐﹐袖出小梳﹐爲丐櫛之。發垢已兩捧﹐遣丐去。旋又呼別丐﹐如法爲之﹐垢更多。已乃對鑪端坐﹐口喃喃若勒勒者多時﹐塗垢於鐵﹐就火灼﹐灼復塗﹐塗復灼﹐如是十餘次﹐垢盡矣﹐鐵忽放五色光﹐驀作奇響。視之﹐已判爲三﹐端正條直﹐取出﹐略鍛煉﹐卽爲鐫文﹔一曰「切玉」﹐二曰「斷金」﹐三曰「鐫云」。又出紅石如瑪瑙﹐磨須臾﹐卽湛湛如碧芙蓉﹐利刃也。叟拂拭付生﹐曰「願郎君世世珍藏﹐勿墮勿棄。」生攜歸﹐急試玉之至老者﹐無堅不入。遂仍返竹西﹐日賣篆玉章﹐一字銀一兩﹐索刻者戶外履常滿﹐由此大富。惜咸豐三年﹐匪至城陷﹐生且不知何所歸矣。懊儂氏曰﹕炊米之杪﹐斷戟同沈﹔繞指之柔﹐敝帚誰惜。天下不完之物﹐豈盡廢材耶﹖要在無正法眼藏耳。噫﹗薛燭不逢﹐張華已渺﹔茫茫天壤﹐知己何人﹗

喪事演劇

某邑某宦﹐以進士宰於粵﹐迎養尊甫某翁。翁歿﹐宦扶櫬回鄕裏。時伊伯叔均科甲﹐作顯官﹐勢甚熾。故靈之回也﹐盛誇耀﹐騶從鹵薄排列長三里。裏之紳衿無老稚﹐咸公服出城迎。次日領拜﹐夜夕行招魂禮。銜牌傘蓋﹐魂轎香亭﹐悉假城隍出巡燈會上五色琉璃者易字爲之。而各家又出兩明角燈﹐挑諸竿﹐遣僕持之前驅﹔龍虎獅象燈﹐又雜出於鹵薄中﹔火樹銀花﹐遠望若火城。名爲招魂﹐實則張燈。鼓樂喧闐﹐冠釵雲集﹐自宵達旦﹐緩緩繞街行。各家又設祭筵﹐擺供獻﹐金玉花艸﹐異寶奇珍﹐香風撲鼻。魂轎到門﹐主人拜﹐宦答拜﹐拜已﹐優伶唱戲文﹐以媚亡者﹐名曰獻曲。正嘩亂間﹐突一某茂才盛服擠墮路旁廁﹐幾沒頂上﹐大呼救﹐人援之出﹐臭味差池矣。一市大嘩﹐友方掩鼻慰藉﹐而茂才顧僕幹急﹐曰「愚才﹗速取冠帶來﹐這一跪三叩禮﹐是萬不能少者。」友有旁觀冷眼者。惟聞鼓吹聲﹐人馬雜沓聲﹐孝子假哭聲﹐僧道梵唄聲﹐步履聲﹐茂才著急聲﹐友人慰勞聲﹐路人相戒聲﹐聲有不同。迎歸﹐懸太翁像於後堂﹐客與主人下及執事奴僕﹐均擲去白衣冠﹐更吉服﹐撫掌歡躍﹐曰「太翁歸也﹗」開筵款客﹐堂下演劇﹐須臾五色臉登場﹐金鼓大震﹐客有題其額云「弔者大悅﹐」聯云「弔者在門﹐賀者在室﹔哀不可過﹐樂不可支。」

谷於菟

明季靑魯山中﹐嘗有虎患。有山家小女子﹐年十二﹐攜斧入山﹐采樵以助炊。偶失足﹐墜山谷中﹐下皆葉﹐得不死。然上視壁立百餘仞﹐無階梯﹐髙聲呼救﹐繼以哀泣﹐終無應者。女視東壁有洞﹐內空闊﹐若夏屋﹐伏兩乳虎﹐馴若貓犬。女至虎窟﹐愈怖﹐知必死﹐樂與乳虎嬉。夕照墜崦嵫﹐腥風突起﹐虎母歸﹐見女始大驚﹐繼見女抱乳虎於懷﹐嘻嘻了無怖。又瞠目良久﹐卽坐引乳虎哺。哺已﹐將眠﹐女叩拜曰「兒蒙大王憐我﹐不殺我﹐尙能分乳救我饑乎﹖」虎凝思﹐又良久﹐頷首若肯。女卽逡巡就虎食﹐倦卽眠虎頷下。明晨﹐虎母舐乳虎﹐兼以舌輕舐女面﹐然後躍出。至晚歸﹐銜果餌置女側。女笑舞﹐虎母意亦甚樂。月餘﹐乳虎漸長成﹐虎母遽負之出洞。女大嚎﹐虎俯瞰﹐又良久﹐重復躍下﹐負女於背﹐一躍而升髙處﹐女於斯時慶再生也。虎引女至通衢﹐女拜辭﹐虎猶回顧頻頻而復去。女抵家﹐見翁媼方手之舞之﹐足之蹈之﹐歷歷述遇虎得生狀﹐翁媼曰「嘻﹗安有遇虎反生者耶﹖是必爲虎食﹐死爲倀﹐歸惑人﹐將引全家葬虎腹。此倀爲厲也﹐豈得爲吾女﹗」女號哭再三﹐辯莫能白﹐因閉之室﹐不與以餐﹐女轉餓將斃﹐號救亦無應者﹐力竭聲嘶﹐待斃而已。翁媼夜同夢一黃衣婆子來﹐怒目視曰「汝女卽吾女也﹐若餓斃﹐當殺汝一家﹗」驚醒﹐覺怒吼聲猶震林木間也。至是始釋女囚。女自服虎乳﹐長而貌益艷﹐有勇力﹐少年將軍某﹐聞而聘之﹐屢屢助戰功﹐封夫人。懊儂氏曰﹕女不死於虎﹐幾死於骨肉﹐可爲奇矣。嗟乎﹗古之孤臣孽子﹐血凝賜劍﹐禍伏寢門。山鬼朝遊﹐岸有行吟之客﹔妖狐夜泣﹐庭有待罪之人。沈鬱悲涼﹐有至死而不能見諒於君父﹔恐山鬼聞之﹐亦當爲之不平。噫﹗安得千萬億白額﹐徧爲夢中人饒舌耶﹖

卷二

木孩童

諸妹子﹐不知何處人﹐少無賴﹐嗜飲好博﹐日漸困窘﹐乃以後庭誘市井兒與之遊。年二十有五﹐色衰﹐人皆唾棄﹐而飲博如故。無已﹐惟稍稍學穿窬。夏日戴艸笠﹐行隴畝間﹐瞰禾苗深處﹐若有男女足微動﹐潛詣其側﹐則果有野合者在焉﹐棄紫白羅紗衫褲於左﹐裸抱正濃。諸攫而脇之﹐男女咸起﹐欲遁﹐索衣不與﹐伏地哀泣。諸視其女頗有色﹐曰「若肯與我依樣云云﹐卽與爾。」女不肯﹐男勸之﹐曰「無柰何﹐姑從之﹐免播揚耳。」女含羞與合﹐男伺坐於側﹐局促難堪。事訖﹐又脇其男曰「爾太便宜﹐當罄腰橐與我作賭本﹐始與爾衣。」男云「私約到此﹐實未攜得分文﹐柰何﹖」旣而凝思久之﹐曰「僕𨿽無持贈﹐然有一處指君去﹐可得大財。」問何所﹐曰「去此而南﹐林中有古精藍﹐破廢無住持。第入﹐瞰中殿﹐地有卵石數十枚﹐堆作一團﹐君卽拾廟外累累者之一添其上﹐龕後僵臥﹐待少頃有十餘男子來瓜分阿堵﹐君出數石﹐自有分。」諸曰「諾。」擲衣與之﹐男女著而急竄﹐繞過古墓道﹐突不見。趨入林﹐果有廟﹐果無僧眾﹐而地果有石子。遂如其所說﹐臥而俟。及昏暗﹐有男子二人進廟﹐數石子得十二枚﹐訝曰「何故多一石子﹖豈有新來不速之客乎﹖」旋又陸續數男子至﹐至皆豹頭環眼﹐腰下橫刀。先來者與客寒暄﹐且告以異﹐眾曰「吾輩已有十一﹐若添一佳賓﹐成闌干數矣﹐曷搜取﹖」諸自龕後倔然起﹐出與爲禮。眾曰「子旣來﹐緣也﹐曷同去打黑風﹖得財當分贈﹐然須訂盟共生死。」諸曰「諾﹐固所願也。」乃於神前瀝血爲誓﹐禱拜訖﹐眾有攜來酒肴﹐團坐飽啖。眾問諸曰「此等生涯﹐子見慣乎﹖抑初學乎﹖」曰「不敢欺﹐若逾墻鉆穴﹐弟所優爲﹐余非所知也。」曰「如是亦佳。子到彼第﹐先入探虛實﹐啟門戶﹐隨出伏暗處﹐防外來。」曰「善。」夜靜﹐聽村柝轉三更﹐眾曰「是其時矣。」各執堅利﹐與諸以械﹐蜂擁魚貫行﹐逾數疊崗阜﹐至一極大孤村﹐重扉嚴﹐燈火全無﹐而左右皆山巖水沼﹐絕少比鄰﹐然捨宇鱗接﹐知爲大家。眾曰「新來同盟﹐可先入瞰之。」諸乃逾數重垣﹐直達內寢﹐各室皆黑﹐惟西廂窗牖時露燈光﹐鷺伏蛇行﹐以唾濕窗上紙﹐微破﹐睨之。一四十歲半老佳人﹐髙坐牀第﹐搖招涼﹔一二十餘歲佳人﹐著輕碧紗褲襠﹐對鏡勻鉛粉﹐卸晚妝﹔一十七歲小女子﹐發垂垂﹐尢艷絕。三人皆弱不勝衣﹐臨風欲化者。小女子抱小孩童尺許﹐白如雪﹐瑩如玉﹐呱呱啼不輟。女子且弄且怨曰「連曰阿官甚不乖﹐夜深猶呱呱不肯睡。」對鏡人笑曰「渠是姑姑嬌慣﹐埋怨誰耶﹖」牀上人曰「將阿官來與我。」果送至牀上﹐老幼共調笑。對鏡人忽唏噓﹐曰「蓮姑莫怨阿官﹐令伯仲至今不歸﹐險不教你兩嫂嫂孤寂煞。幸有𦇤褓物斗笑耍也。」牀上人曰「蓮姑﹐兩哥哥不在家﹐莫貪耍﹐忘卻門戶。」小女子笑曰「妹子癡耶﹖深野孤村﹐妹時時怕有賊覷。夕照銜山時﹐已重重門閉矣。」對鏡人曰「倘有惡人來﹐我妯娌落得一死﹐未免苦妹及阿官耳。」女子急搖手﹐曰「莫道莫道﹐嫂何必故作險語﹐令人怕。約再遲二三日﹐大哥縱耽延﹐二哥亦斷無不遄回也。燈花結如紅豆子﹐有徵驗矣。」牀上人曰「小妮子﹐只記得二哥﹐不想念大哥耶﹖今夕﹐盍仍是三人同榻﹐俾膽子稍壯。」女子笑曰「二嫂嫂睡態不雅相﹐動輒翹纖足壓人肩頭。」對鏡人妝亦竟﹐笑罵移時﹐掩關移燈﹐遂下帷同寢﹐長者鼾聲漸酣﹐孩童啼聲亦止。諸窺瞰多時﹐心喜﹐急循廳事出﹐欲拔關﹐則門皆暗閂﹐機鍵牢固﹐無已﹐仍逾垣出﹐縷述所以。眾亦喜﹐遂囑諸在外﹐各皆登屋詣內﹐飛行鴛瓦上﹐曲折數道﹐視燈光﹐聳身躍落﹐伏諸窺處窺之﹐果聞牀上有婦孺酣眠聲。滿屋箱篋﹐扃甚丰。雌物無能﹐藐忽放膽﹐拔刀破窗入﹐燈光大明。掀帳視之﹐則空無一人﹔舉箱篋啟之﹐皆空無一物。徧屋窮搜﹐絕無人迹。知有變﹐仍躍登屋﹐甫過樓角﹐則先行者無故墮地死﹔陸續進者二人亦然。其餘見樓角有刀光﹐急轉而之北﹐視下有小圃﹐擬自彼處遁。突屋後飛出一人﹐乃對鏡人也﹐手起刀落﹐連殲者又五人﹐僅剩其四﹔茫茫無所之﹐大呼躍落庭院﹐則年長者﹐已自後刀落﹐斷其首矣。諸在外癡守﹐至東方將白﹐而眾仍不出﹐聽之亦無聲息﹐意眾俱得采﹐各擁婦眠﹐滿腹妒念﹐登墻外髙樹潛窺﹐則眾皆身首異處﹐無一完軀。大驚而下﹐欲進不敢﹐欲退又以同盟之誼不忍﹐乃潛伏艸堆中﹐姑窺其變。少頃日出﹐聞小女子啟莊門﹐兩婦人亦均出外﹐四望笑曰「惡賊無故來送死﹐又欲累老娘親手葬﹐渠好僥幸也﹗」小女子問﹕「葬何處﹖」或曰水邊﹐或曰柳林下﹐商量多時﹐遂定爲南崗頭。小女子果攜鋤先去﹐兩婦人陸續擡屍出﹐血涔涔﹐染畦町。諸心慘然。及見其擡盡﹐心計娘子軍全在野田﹐室內尙有嬰兒﹐何不潛入殺卻﹐爲同盟報仇。意決﹐乃逾垣入﹐拾地上刀﹐奔進繡闥﹐視兒尙仰臥﹐劓息咻咻﹐遽揮以刀﹐竟兩段矣﹔詎聲如破柝﹐視之﹐蓋木頭雕成也。大驚﹐欲反遁﹐突一白髮老嫗﹐龍鐘非常﹐以杖支門﹐問﹕「子何來﹖敢入人家閨閣﹐且殺人家孩童乎﹖」藐其老﹐甫擬以刃﹐嫗笑曰「子欺我衰邁耶﹖若以杖擊汝﹐終非好手。」駢二指擊諸肩﹐痛如中斧質﹐不覺伏地哀號。視嫗後﹐又立一婢﹐抱孩童來﹐方是昨宵英物。兩婦攜姑旋歸﹐嫗婢爭告之﹐婦曰「噫﹗如此物事﹐亦學作賊﹐眞辱抹煞人﹗汝在艸堆中﹐賊瞳灼灼﹐以我未曾寓目耶﹖姑念汝爲手足報仇﹐尙有義气﹐免污吾刃﹐且就縲紲﹐俟吾夫回﹐再發落汝﹗」言已﹐婢付孩於小女子﹐出黑索﹐綰諸頸﹐若牽犬羊。扃之斗室﹐日與兩餐﹐頗甘旨﹐尙無苦。至三日﹐忽聞女子喜曰「大哥二哥回矣﹗」又聞婦笑曰「郎君又攜得妹夫回矣﹗」旋聞男子勞婦與妹曰「吾兄弟遠遊﹐子等殺得好賊﹗」言已﹐均軒渠﹐一家宴燕﹐笙管嗷嘈﹐中夜方止。次日﹐始聞大郎坐中堂﹐命婢引諸出﹐伏階下﹐若囚之就決者﹐觳觫非常。潛視堂上三人﹐皆冠玉美男子﹐惟大郎有須﹐詈曰「吾道誰﹐原是市上無賴諸妹子耶﹖前宵之舉﹐罪不在子﹐但不應圖滅人後﹐此等便非丈夫﹐宜其雄而雌也。且吾友盜鄰婦野合﹐幹爾何事﹖爾脇淫其偶﹐又詐取其金。此等惡頑童﹐宇宙間眞一刻容不得﹗」言已﹐擲刀下﹐令自死﹐諸哀叩不已﹐滿堂皆失笑﹐二郎曰「姑貸爾命。」喝左右健兒﹐且成就渠﹐作畱半釋迦﹐眾曰「然。」兩健兒果縛諸於柱﹐出薄刃如紙﹐脫布褲﹐宮之﹔血淋漓滿地﹐昏而復蘇﹐健兒笑敷以藥﹐痛頓止﹐大郎笑曰「這般方成个妹子也。」擲數金與之﹐立命人送出村。躑躅田間﹐旋走旋歇﹐兩日始回舊處。見日前所遇男婦﹐遙遙視之笑。諸憤極﹐拾地下卵石投之﹐兩人皆化作白狐竄去。年餘﹐裏之人家被盜竊﹐聞於官﹐諸潛告捕役﹐會同營弁百餘人﹐重至舊處﹐則村捨全無﹐荒煙零落﹐眾於艸中拾一木雕孩童﹐諸見木上有伊舊斫刀痕仍如故云。懊儂氏曰﹕以盜殺賊﹐所謂以豹狼而戮梟獍者也。使諸妹子﹐若非同盟一念之義﹐又安得獲保首領﹐僅爲天屙已乎﹖龍陽小兒﹐身有淫具﹐本無用之物﹔二郎刑罰﹐可謂當矣。

癡蘭院主

詩臣旣述朱君還魂事﹐又述其妹朱貞女生死本末﹐尢足艷稱。朱本巨族﹐其尊人負郭覓幽境﹐築別墅﹐供吟嘯。花艸甚夥﹐牡丹一株﹐姚黃也﹐稱巨擘﹐而蘭尢富焉。園丁谷姓﹐其婦盆婆子﹐同任灌漑勞。花時遊屐往來﹐藉賣苦茗﹐博蠅頭利。蘭之種﹐素心者爲上﹐紫心者次之﹐並蒂者尢不數數見。墅中素心者僅蓄一本﹐夙珍愛。是年風光乍轉﹐奇馨勝常。忽一夕﹐紫者咸化爲素﹐又本本皆作並蒂﹐若夫妻蕙。三四日﹐旋復本質﹐而封姨肆虐﹐落英滿階。盆婆子亦有愛花癖﹐往告主人﹐意似惋惜。一夕﹐自鄰村社飲回﹐扶醉踏月﹐經短墻外﹐聞墅中有女子言笑聲﹐偸瞰之﹐則倚石坐者﹐爲黃帔美婦人﹔席苔坐者﹐爲縞衣美女子﹔左右侍者嬌鬟三四輩﹐語細不可辧。忽聞婦曰「小妮子弄狡獪﹐無怪封家婢妒欲死。」女笑曰「兒本太憨生﹐偶爲諸姐妹袒衷曲﹐不意遭奇虐﹐近亦自悔恨。」婦曰「兒過矣﹐顚倒生物﹐上帝所忌﹐況自家形骸乎﹖然則封家婢饒舌﹐柰何﹖」女子聞之﹐掩袖汛瀾﹐不歡而散。婆子歸告其夫﹐皆不解﹐由是時伺於墻外﹐冀窮底蘊。然仙蹤杳矣。一夕正夜績﹐忽聞墅中有絲竹聲﹐泣別聲﹐走覘之﹐則遙見黃帔婦﹐手白玉斝﹐斟淸泉﹐灌素心﹐祝曰「汝不自﹐過炫露﹐果爲封氏劾﹐往墮閨秀情癡劫。當於十六年後﹐早證果﹐勿迷本性也。」祝已﹐灑涕不已﹐諸婢勸慰﹐始含淚入牡丹花叢﹐不見。婆子驚﹐翌告於朱之夫人﹐則正於昨日生一女公子﹐夢蘭而誕﹐彼此互述﹐始審生女之爲素心後身﹐遂名曰紉蘭。夫人生子四女二﹐紉蘭行五﹐人呼五姑﹐爲父母所鐘愛。明年﹐尊人茂才公捐館﹐母夫人自坐絲幔﹐卽教子女。紉蘭幼穎敏﹐貌麗性貞﹐學繡之餘好吟詠。夫人每語人曰「此吾家女學士也﹐瀟湘入夢﹐巾幗謫仙﹐惜爾翁不克見其詠絮才﹐爲可悲耳。」女偶詠秋海棠﹐自云「秋雨又秋風﹐苔陰瘦一叢。如何人不寐﹐淚灑可憐紅。」母聞之﹐不懌曰「是兒何語出不祥﹖」遂藏其捲冊翰墨﹐專督女紅﹐不容習咕嗶。女𨿽遵慈訓﹐但往往倚窗調鸚鵡﹐捲簾放歸燕﹐臨水數遊魚﹐口常喃喃﹐偸聆之﹐皆絕妙好詞也。顧性最好蘭﹐見蘭又嬌啼不輟﹔墅之素心者﹐自女設後﹐卽頓萎。盆婆子護以竹欄﹐仍勤澆灌﹐冀再萌耳。七歲時﹐早許字成都守張公子﹐本與女爲中表兄妹行﹐兩小無猜﹐曾共梨棗。至十歲時﹐卽走匿不面。公子素羸弱﹐隨任之蜀﹐鯉魚音斷。又六年﹐女忽持齋﹐朝夕稽首拜大士像﹐諷《心經》。母詢何意﹐則淚涔涔焉。時正早春﹐半窗旭日﹐女擁繡被不起﹐淚雨濕枕簟幾滿。婢白於母﹐詢之嗚咽﹐曰「兒不孝﹐將長辭阿母﹐負教育恩矣。幸有兄妹在﹐願母勉加餐﹐勿以薄命女爲念。」母悲曰「兒何出此言﹖」泣曰「兒昨夢張郎來﹐擲枯蘭一枝於地﹐再拜辭出。兒知其必赴修文矣。」母素審公子病﹐聞女言﹐心若割﹐勉慰之﹐而女由是竟毀妝﹐食頓減。月餘﹐蜀中噩耗至﹐公子果死。母背女哭﹐祕不使聞。女忽晨起﹐對鏡理妝﹐問婢曰「盆婆子來乎﹖」曰「未。」又問﹕「墅中素心蘭再生乎﹖」曰「不知。」問﹕「亭畔黃牡丹無恙乎﹖」曰「無恙。」旣而解頤﹐曰「來處來﹐去處去﹐自家苦問訊﹐誠恐封姨笑人。」旋又悲涕﹐曰「悔不聽姚夫人語﹐一至於此。」婢見其或哭或啼﹐狀類顚﹐急白夫人﹐偕兄妹至﹐女笑曰「偶與婢子嬉耳﹐何遽驚髙堂﹖」言已﹐舉止如故﹐防遂漸疏。然每夕則扶病挑燈﹐繕詩稿﹐成一帙﹐題曰《別鵠吟》。稿成﹐泣拜其母﹐曰「乞以此卷寄巴蜀﹐焚亡者靈前﹐以當同穴。」時盆婆子不知也﹐忽見已萎之素心﹐頓發舊叢﹐含苞怒放﹐香更襲人。是夜﹐又聞弦管嘔啞﹐人馬雜。啟雙柴﹐則見燈火若城﹐旌旗如雲﹐侍從策花驄﹐皆古裝﹐擁一采輿﹐冉冉門外過﹐輿中麗人﹐五姑紉蘭也。婆子遽挽輿﹐呼曰「五姑將焉往﹖」鹵薄怒﹐欲加鞭笞﹐女曰「莫驚他﹐此吾守園人。然汝來大好﹐煩寄語髙堂﹐云我赴詔爲天上癡蘭院主﹐脫去三塵﹐毫無苦趣。姚夫人尙不及我貴。可請我母減哀思。」言已﹐車馬如飛﹐倏忽不見。香風習習﹐彩雲紛紛。明日婆子來﹐見張夫人﹐始知五姑已於昨宵化去。至今《別鵠吟》一稿﹐士女傳誦﹐價重雞林。人第賞其詞章之工﹐初不知其節操之貞﹐與生死之顚末。花耶人耶﹖仙乎仙乎﹗

沈香街

江南通衢﹐有街名曰沈香。詢土人以命名之義﹐云富家子﹐金姓名不換﹐蜀人﹐美丰姿﹐財雄於鄕。年二十﹐偶閱畫圖﹐慕江南風土之美﹐金粉之麗﹐山川之秀﹐遂挾重資學賈。偶遊於此街﹐經桃花門巷﹐忽一荔枝殼墮肩頭﹐仰視之﹐珠簾繡閣﹐一美女子憑攔﹐顧之微笑﹐訪而知爲娼家﹐乃第十三女素嬌也。釵光鬢影﹐魄蕩神迷﹐遂入院。女笑迓之﹐肅入己之繡闥﹐別有洞天﹐茶鐺沸鼎﹐香髜棋枰﹐弦索互弄﹐錚錚然。生惑之﹐幾不知身之所在。旋卽開筵﹐酒肴精絕﹐雛姬五六輩來﹐互相侑殤﹐或素之姐﹐或素之妹﹐疊媚之。生微吟「除卻巫山不是云」句﹐眾遂哄散。酒闌人靜﹐解衣入帷﹐素出十洲春冊﹐照譜爲之﹐魂更銷矣。由是遂假館素嬌家﹐不復事貿易。資耗盡﹐素憂之﹐生曰「卿無憂﹐吾家𨿽不及鄧尉石崇﹐然西蜀亦著名富室也。我以貿易爲遊戲耳。盍暫歸﹐取重資﹐當訪天臺。」素涕泣曰「妾已委身事郎﹐誓不再作章臺柳﹐但恐瓜期屆而郎斷尾生信﹐柰何﹖」生誓以天日﹐曰「劍欲會﹐鏡欲圓﹐請畱一信物﹐以當左券。」生笑曰「小生囊橐﹐盡入卿家﹐更有何長物可贈﹖」素曰「請鑿一齒﹐以昭踐齒之約。」生怯痛﹐素卽嬌啼﹐曰「郎非眞愛妾者。」生恐拂其意﹐卽忍痛與之﹔素喜﹐藏諸妝臺。治酒餞行﹐諄諄訂婚嫁﹐臨別啼哭﹐生衣袖盡爲素淚濕透﹐生亦泣。榜人催再四﹐始判袂去。歸則出資﹐盛備靑廬洞房所需者﹐費二萬金﹐將買舟往迎桃葉。友人勸誡曰「錢樹子﹐多不義﹐所以戀戀者﹐爲有劉濞錢﹐非爲潘安貌也。」生不信﹐卒治任往。巴峽下流﹐匝月卽到﹐甫登岸﹐猛憶友人言﹐未卜素嬌之意誠否。遂敝衣囚面﹐攜筐持竿﹐詐爲乞丐﹐詣素家。素方坐大賈懷中﹐持爵勸飲﹐驀見生﹐若不識﹐詈嫗曰「姆姆﹐病盲耶﹖若不驅出﹐便嗾狗齙脛股﹐無悔也﹗」嫗果持杖逐之。生哀呼曰「姐姐莫打﹐我金不換也﹗」嫗與素審之確﹐問何一寒至此。以途中遇盜對﹐素問﹕「爾至此﹐尙欲何爲﹖」曰「來踐卿約耳。」素笑曰「我金玉錦繡中﹐尙三日兩日病﹐能爲丐人婦耶﹖請君歸休﹐勿妄想﹗」生遂哀哭曰「明知婚媾難﹐但不久塡溝壑﹐乞卿垂憐﹐賜一殮具費耳。」素冷笑曰「幾見勾欄門﹐化作施材局﹐恐市上木空矣。」生又蹙額曰「小生兩日無一餐﹐腹鳴若雷﹐乞卿賜一飯﹐俾作飽鬼﹐瞑目耳。」素不應﹐嫗意若憐﹐以剩羹雜飯﹐貯破窯器﹐折秭與之食。生且喫且請﹐曰「約旣毀﹐小生一齒﹐須見還也。」素命嫗捧巨篋出﹐其中人齒列貝﹐若貨假藥者。生大怒﹐擲器拂袖去﹐將履閾﹐聞素在內大粲曰「花郎好性气﹗」明日﹐盡攜所帶﹐命人陸續扛至素家門首﹐繡裳珠履不計外﹐中有沈香牀﹐窮極雕鏤﹐費數千金﹐縱火焚之﹐烈煙亙天﹐香聞十里。素聞之﹐遂自縊。嫗哀生﹐生轉厚瘞之。噫﹗滎陽生豈少也哉﹖世無李娃﹐幸勿浪作墜鞭人耳﹗又聞姑蘇曾有一娼﹐名香儂﹐居通衢﹐朱門洞辟﹐墻懸虎牌﹐門首粘示條﹐屏縫緘丹封﹐蛇鞭雉帽﹐赫赫炫人。司閽者龐然坐視﹐耽耽如羅剎。香儂小有才﹐凡佳客到門﹐必坐與司閽者語良久﹐詢明來歷﹐然後具稟﹐稟云「敬稟姑娘妝次﹕敬稟者﹐頃有貴客﹐貌比潘安﹐富同陸賈﹔身有衣而楚楚﹐家有粟而陳陳。面同李貌之柔﹐貨定張驢之大。請添樹上錢﹐勿韞櫝中玉。乞伏照驗施行﹐準賞雲雨﹐曷勝恩戴。」云云。須臾擲出批云「據稟已悉﹐細勘來人﹐貌旣不揚﹐衣又不華﹐錢必不多﹐不準。云云。該毛勿得妄瀆﹐此檄。」懊儂氏曰﹕娼家錢樹子﹐認錢不認人﹐此故態也﹐何足奇。所奇者﹐金家郎﹐迢迢巴蜀﹐垂到姑蘇﹐忽然醒悟。饑來驅我﹐得卿卿數言﹐能令千古有情人﹐憐香惜玉之心﹐一齊灰死。當其拉雜摧燒時﹐想諸天菩薩﹐聞香而來﹐必合掌而作誦曰「苦海無邊﹐回頭是岸﹐登徒之流﹐大家來看。噫﹗火中燒出靑蓮花﹐敗子回頭金不換。」

小癩子

今有人焉﹐於光天化日之中﹐九陌通衢之地﹐公然攫財物﹐使行道者耳如不聞﹐目如不見者﹐誰歟﹖卽北之剪綹﹐南之扒兒手也。揚州東關﹐有小癩子﹐尢稱巨擘。其先癩母﹐本習猴婆技者。癩之父操此術遊江湖間﹐遇猴婆莫逆﹐遂成夫婦﹐而生小癩子。年十五六﹐其父母已飽食暖衣﹐稱小康焉﹐出資送小癩子就村傅讀﹐俾攺業。而癩性最敏﹐咿唔之暇﹐輒習弄好身手﹐恐墜箕裘。一日﹐二老壽花甲﹐座客方稱觴祝嘏﹐癩子遽跪請仍習父業。父唏噓曰「兒能象賢﹐原大好事﹔然習則易﹐精則難。所謂精者﹐如承丈人之蜩﹐如運郢人之斧﹐如射甘蠅之箭﹔胸有成竹﹐目無全牛﹔遊戲出之﹐俯拾卽是﹔所謂如與可畫竹﹐兔起鶻落﹐少縱卽逝者也。否則帶水拖泥﹐動遭詬辱﹐捉將官裏去﹐一般斷送頭皮﹐危如何乎﹗業此者﹐煉目煉心煉手﹐以我之目﹐視彼之目﹔以我之心﹐印彼之心﹔以我之手﹐扒彼之手。彼鈍而我靈﹐彼勞而我逸﹐彼垂而我起﹐猶下乘也。俟其靈而我故鈍﹐俟其逸而我故勞﹐俟其起而我故垂﹐猶中乘也。靈卽應之以靈﹐逸卽應之以逸﹐起卽應之以起﹐始爲無乘。汝未習傳燈﹐妄思跨竈﹐輕舉妄動﹐豈不貽老父憂乎﹖」曰「兒已習之矣﹐請大人面試可否﹐然後出門攘行人。」父尙猶夷﹐眾極慫恿﹐癩更自誇﹐父曰「姑試之。」二老登廳側小樓﹐憑欄下顧﹐呼癩子﹐使賺之下﹐癩子故搖短髮﹐作徘徊狀﹐告眾曰「由髙自卑﹐誠非易事。若二老下堂階﹐吾賺之登絕頂﹐尙易如反掌﹐況區區一樓乎﹖」父聞之﹐卽拾級下﹐曰「是依樣也﹐盍賺老人上樓﹖」癩子再拜曰「卽賺下矣﹐更何上焉﹖」父母與眾均大笑﹐賞其靈妙。疊試﹐均有巧思﹐遂任伊所爲﹐日獲甚夥。時有鹽商江某﹐老而淫﹐婢妾外﹐更廣集大腳仙﹐薦枕席。一日﹐鮮衣便服﹐小坐肆門﹐眺矚往來﹐瀹茗爲樂。小癩子嬉戲肆前﹐見江某﹐遽鞠躬問安否﹖江笑罵曰「禿賊兩目如椒﹐垂涎吾手中物耶﹖」癩子連稱不敢﹐然亦不去。適肆中執事人看元寶﹐江笑擎一寶﹐語癩子曰「吾夙諗汝神通﹐大元寶置案頭﹐吾坐守之﹐眾目瞰之﹐爾能炊許時﹐公然攫寶去﹐使吾與眾皆不知﹐卽以寶賞汝。否則再致吾門﹐當以大杖敲折狗脛股﹗」癩子笑稱不敢﹐江又言之﹐癩子略凝視﹐遽屈膝仰首﹐曰「公眞慷慨﹐惠賜小人耶﹖」「誠然。」曰「如是當預謝賞。」言已﹐卽去無迹。江端坐﹐目時顧寶。忽一妖艷大腳仙﹐年甫十六七﹐內著綺羅﹐外罩布素﹔滿頭花朵﹐雲鬢堆鴉﹔裙下蓮船﹐嶄新花履﹔上身衣雪靑比甲﹐紮月白繡花汗巾﹔挾柳筐﹐內承麥麵斗許﹐飄飄從東來﹐粉汗浸淫﹐櫻口喃喃﹐若深怨柳斗之重。至門首﹐見江翁撫案坐﹐故止步笑曰「且小憩片時﹐量午餐湯餅﹐尙不過遲。」旋有數婦人﹐陸續過門﹐問女曰「巧姐竟親執其勞耶﹖不怕閃壞嫩腰肢﹐累主人心痛﹖」女怨曰「無柰何﹐阿六官忽思啖湯餅﹐所幸大腳能走﹐那怕踏破多子街。」江瞰其冶容﹐已神迷﹔又聞其嬌語﹐更心動。情不自禁﹐遽問曰「小大姐﹐爾主人誰耶﹖」女斂笑正色曰「兜兜巷東首羅大官也。」江曰「此吾之至戚﹐何絕未曾一見子﹖」女笑曰「婦記曾識翁面﹐但不知姓名。翁貴人﹐能有下眼覷賤婢﹖」翁謙遜漸入謔浪﹐女不怒﹐惟含笑小酬應。翁令其辭羅就彼﹐女似許可﹐旋問曰「翁癡耶﹖坐守元寶﹐將以炫路人耶﹖」曰「非也。」遂曲折道與小癩子相賭之由﹐女嗤然一笑﹐曰「翁莫斗人耍﹐是必假寶。若眞矣﹐翁卽富﹐何肯以之作孤注﹖」翁極言其眞﹐舉寶使女自鑑。女果倚案捧寶審視﹐翁笑曰「此吾家所最夥者﹐汝若肯來﹐何愁無十數枚﹖」女大笑﹐失手誤墜柳斗面中﹐失色曰「殆矣﹗」急從面中捧出﹐取袖中羅帕拂拭﹐而後置翁前﹐曰「幸不跌傷﹐然奴幾驚破膽矣。」翁曰「癡妮子﹐幾見有元寶跌損者乎﹖」女曰「貪看元寶﹐憩此多時﹐恐六官又著急﹐奴去休﹗」言已﹐匆匆挾筐向西去。翁方與眾月旦女貌若何﹐言辭若何﹐衣飾又若何。小癩子忽含笑來﹐徑詣翁前﹐伏地拜謝厚貺。曰「我元寶具在也。」曰「翁寶已化爲鉛矣﹐眞寶已蒙賜﹐呈小人父母儲篋之固。」翁細審案頭燦燦者﹐果爲鉛鑄﹐驚詢何術﹐曰「頃來尢物﹐乃小人之妻﹐與翁喋喋時﹐已由面中更換去矣。」翁始恍然﹐漧笑曰「便宜煞禿賊﹗」至咸豐四年﹐粵匪陷揚時﹐小癩子之父母已逝﹐妻與妹均送至鄕間。癩一身﹐時至城中偵虛實﹐每擬乘隙刺楊秀淸﹐不果。富家眷屬﹐多藉癩子奇計賺出。審楊賊左右有大半三江人﹐徧結納﹐堅訂裏應外合之計。出設大營﹐詳告營主﹐當事者不深信﹐叱出﹔再欲有言﹐卽將傳令斬禿顱。癩驚逸﹐仰天大哭曰「吾幼不肖﹐學做扒兒手﹐今老矣﹐思捐軀粉骨以報國家﹐柰其說不行﹐尙有顏面與若輩共生活乎﹖」遂挈家遠竄﹐不知所終。

稽聳歿爲文信國公冥幕

按《宋鑑》﹐恭宗時﹐陳宜中因柳嶽還﹐復奏遣宗正少卿陸秀夫﹑呂師孟等同囊加歹使元軍﹐求稱侄納幣﹐不從﹐則稱侄孫。秀夫等見伯顏於平江﹐伯顏不許。宜中乃白太后﹐奉表求封爲小國﹐太后從之。直學士院髙應松不肯艸表﹐攺命京局官劉裒然爲之。嶽等至髙郵稽家莊﹐爲義民稽聳所殺。夫聳﹐一民耳﹐其忠憤果敢如此。吾邑北鄕臨大湖﹐有城門鄕﹐土人云﹕卽宋之長天關﹐至今名爲小關。城垣廨署﹐基址猶存。隔湖三四里﹐宛在水中央﹐有生聚百家﹐卽稽家莊。眾稽所居﹐聳之子孫也。足徵宋時此處尙有陸路可通﹐是必柳嶽過江﹐由眞至長﹐由長往郵﹐道出稽莊﹐始爲聳殺耳。尢奇者﹐前明樞密院羅萬象﹐淸鯁不阿﹐正笏垂紳有大度﹐曾爲天長宰﹐政績甚夥﹐鄕人愛之如慈母。鼎革後﹐隱於城門鄕﹐自號湖濱旅捨。黃冠艸履﹐隴畝經行﹐田衣泥屐輩見而忘其爲舊令尹也。公猶勸植農桑﹐教義學子弟。忽一夕﹐夢一靑衣來招﹐曰「主人傳語﹐奉迓玉趾。」隨之行﹐入一朱門﹐殿宇偉麗。主人出﹐揖而就坐。視其貌﹐如王者﹐綠袍珠履﹐須髯飄飄﹐謂公曰「吾血食於此﹐廟中簽詩俚俗鄙惡﹐眞牧豎子語。敬知先生一代才人﹐衙官屈宋﹐敢乞賜以珠玉﹐爲冥冥增輝。」公諾﹐載拜退。逾閾驚寤﹐以爲夢幻無恁﹐不甚信。明日﹐又入夢﹐王者諉尢諄切。醒異之。偶遊關之城隍廟﹐庭階曲折﹐依稀夢遊﹐視壁上簽詩果俚﹐然公究素慕王陽明理學﹐不以此爲事。是夕假寐﹐夢兩侍來﹐狀如古之虞候﹐招公曰「速去速去﹗主人候久矣﹗」公若疾趨隨之行﹐視殿上仍前王者﹐色甚怒﹐曰「何吝才﹗是區區者﹐尙欲效《東》《西》賦﹐研之十年耶﹖」責讓嚴厲。公再拜曰「鄙人魯拙機滯﹐憂患膺心﹐亂離亡命﹐風雅事久已拋卻。然旣承隆委﹐敢自諱其拙耶﹖容卽擬稿求教。」王者色猶怒。旁有冠帶客﹐修髯面白晰﹐若幕賓狀﹐代公緩頰甚殷。色始霽﹐卽命送公出。拱而別﹐遂問客鄕貫姓氏﹐曰「宋之殺降表者﹐卽某是也。對湖大村落﹐習耕讀者﹐皆某之子孫。」問王者何人﹐曰「噤聲﹗」以指劃公腕﹐書曰「文山相國。」公驚醒﹐盥沐作詩三十首﹐淸麗纏綿﹐溫柔惇厚﹐繕稿焚之神前﹐而後書木懸之壁﹐自敍甚詳。並云「文山先生與其客杜滸等亡入眞州﹐苗再成紿之出﹐抵揚﹐四鼓矣。問候門者﹐曰﹕『制司下令﹐捕文丞相。』先生窮促無策﹐素聞稽名﹐乃反馭訪稽。稽迎之於家﹐事之甚謹﹐因而慷慨泣下。散家資﹐招健丁﹐復遣其子與客伴送文山先生至泰州﹐航海達閩。」生前道經於此﹐歿卽爲此鄕之神﹐亦理之不可解者。至稽公歿爲先生幕中客﹐豈非訂生死交歟﹖前曾遊廟堂﹐悚然瞻仰﹐中殿肖信國公像﹐少偏肖儒衣冠者﹐正襟危坐﹐英風俠骨﹐凜凜如生﹐卽稽公像也。聞之土人云「羅公卒於是鄕﹐葬長亭﹐四圍多孤冢﹐泛泛若水上鳧。」余時擬出資爲公加封植﹐立崇碑﹐敍其事﹐且肖像於信國右﹐宛與稽公對峙﹐血食千秋。惜阮囊依舊﹐柰何﹖懊儂氏曰﹕由宋末至明末﹐相隔垂四百餘年。文公生爲河嶽﹐歿爲日星﹐何尙拳拳於彈丸小邑哉﹖讀其詩集﹐《過稽莊》句云「小泊稽莊月正弦﹐莊官驚問是何船﹖今朝哨馬灣頭出﹐又在靑山大路邊。」當其亡命流離﹐猶自吟詠自如﹐良由襟懷朗然﹐故能定靜若此。羅公以樞密之偉望﹐隱稽公之故居﹐作野老之哀音﹐荷忠魂之隆委﹐所謂聲气相通者非歟﹖羅公宰吾鄕時﹐曾詣汊澗大覺寺拈香﹐甫履寺閾﹐愕然以驚﹐恍然若悟﹐預問寺中廊捨聯額﹐語無不符。蓋公之前身﹐爲寺之住持僧也。因題其額曰「相看在此。」由是觀之﹐如三君子者﹐可鼎足而不愧乎神。

丐癖

花根云﹐年二十﹐天臺儒家子。貌翩翩﹐性嗜讀﹐幼失怙恃。年十四﹐卽補博士弟子員﹐戚裏推爲國器。欲妻以女﹐笑卻之。詢何故﹐曰「我命中𨿽無十二釵﹐然絕非田舍翁抱著黃臉婆子眠一世者。」家赤貧﹐日把卷﹐不顧竈突塵。同人偶拉往東廓觀戲﹐一二闕﹐卽稱賞。又演滎陽公子教歌﹐覺鰥寡孤獨之流﹐疲癃殘疾之輩﹐弄蛇牽犬﹐刻劃盡情﹐大樂曰「妙哉﹗此天人菩薩﹐宰官身而說法像也。」人以爲顚﹐生曰「丐也者﹐不識不知﹐無拘無管﹐以天地爲蘧廬﹐以日月爲燈燭﹐以江河爲襟帶﹐以木石爲友朋﹐歌哭無常﹐叫號隨己﹐是眞薄諸侯而不爲﹐比散仙而無愧者。何樂如之﹖」時生有遠族伯叔行胞兄弟者四﹐業半儒賈﹐產極膏腴。有徳耀妻﹐抱鄧攸戚。偶中秋邪﹐相繼殞謝。銅山萬丈﹐悉歸四嫠婦撐持。議擇嗣未決﹐族之無賴者乃蠅集﹐謀瓜分﹐廳事幾榻﹐不羽亦飛﹔田畝佃人﹐被脇咸逸。流言四布﹐不止穿窬﹐嫠輩稍理﹐卽橫目爭曰「寺人產耳﹐孰不有分哉﹖」嫠憤極鳴宰。宰至﹐諭速立嗣﹐承宗祧。嫠叩首﹐曰「族子皆豚犬耳﹐與其遺風木憂﹐盍若視亡者成伯道。今乞賢宰官出示於族人約﹕凡子侄行﹐無論遐邇﹐但秋試一獲解﹐卽嗣之﹔否則未亡人寧乞不怨也。」宰曰「善。」卽示懸裏門並花氏宗塾﹐族咸惶惶作希冀想﹐然臨時掘井﹐又自悔其遲。茂才花根石﹐富不仁﹐亦夙涎嫠產者﹐浼生作捉刀人﹐雋卽酬千金。生正苦囊澀﹐卽乘便之錢塘﹐同捨館。石時出宿勾欄﹐生獨居。忽一褐衣人貿貿然來﹐問生曰「君茂才花根石耶﹖」姑應之﹐曰「然。」曰「曷試言長上名字事迹。」石父本生叔﹐卽詭告且確。袖出一函與之曰「此家主所持贈者﹐祕莫示人﹐揭曉來討喜觴飲耳。」言已卽去。生潛閱之﹐闈中關節也。蓋石父亦明經﹐有富名﹐簾官某與有素﹐媚之希丰酬﹐適來者﹐價也。生懷入闈﹐艸艸與石文﹐自則略經營﹐嵌關節。及榜發﹐石落而生魁矣。榮歸在途﹐方自慚蓬蓽湫隘。比入裏門﹐而四嫠已擁之至家。滿堂設紅氍毹﹐璧上泥光可耀目。會宰亦呵道來賀﹐生錯愕不知所云。嫠出叩謝玉成﹐生則再三辭。宰曰「是有議約﹐何必辭﹖」立命冠服﹐入叩四母與亡者木主﹐禮成始去。嫠呼生曰「得汝爲子﹐足爲孀孤吐气。家中不少阿堵物﹐聽揮霍﹐不吝也。」生拜曰「諸母有子﹐若揮霍﹐是何異外人之鯨吞。但兒尙未娶﹐意欲娶兩婦﹐一爲本生潔蘋蘩﹐一爲諸慈奉榛栗。」嫠笑曰「吾輩本意爲兒娶四婦﹐頃如兒言﹐卽娶五婦何如﹖」生拜謝﹐昕夕定省如所生﹐嫠亦鐘愛如己出。凡一裘一葛﹐制必四﹐恐其判低昂也。然生則以來時敝衣私扃一篋﹐不肯棄。一朝﹐有戚屬諸人坐廳事﹐大聲呼生名。嫠爭出屏後﹐大罵曰「狗彘奴﹗尙敢爾耶﹖我輩有孝廉兒﹐寺人產俱在﹐曷再攫乎﹖」言已﹐呼僕縛之公庭﹐敲斷狗脛股﹐諸僕應﹐聲若雷﹐怒目﹐臂露筋﹐執索將系維。戚惶急搖手曰「何敢爾﹐何敢爾﹗我輩來與賢郎作冰耳。」曰「姑畢其說。」曰「裏有富室劉叟﹐老無子﹐惟五女﹐皆諸妾所生﹐年相若﹐極友愛﹐嘗閨中設誓﹐願同事一良人。頃聞賢郎﹐力能享五美﹐故倩某等來執柯。」嫠始唯唯﹐攺容遜謝。然婚議成﹐婉倩裏之素有徳望者代月老﹐眾惟酬以酒肉而已。親迎之日﹐陪奩極丰﹔彩輿一隊﹐如鳳集﹐如鴉銜﹐如魚貫﹐固已奇矣﹔而嫠更招優演劇﹐生且請於是日設廠賑流人。鼓樂絲竹﹐與乞食誦佛聲相錯雜﹐則尢奇也。卻扇後﹐視五女﹐皆美絕倫﹐燕瘦環肥﹐各極態度﹔香溫玉暖﹐互鬥尹邢。孟曰璧月﹐仲曰香月﹐叔曰好月﹐季曰瓊月﹐五曰今月。姐妹善事姑與良人﹐年餘毫無爭夕事。生自嗣四嫠也﹐手不拈斑管﹐目不睹制藝﹐足不踏塾門﹐惟豪飲鼓哀弦﹐挈同好串繁響。初猶奉母斑衣﹐學老萊子﹔後漸閨中乞食﹐學韓熙載﹔久卽村人賽會﹐生亦粉墨登場﹐歌喉一聲﹐諸伶拜下風﹐觀者呼絕調矣。嫠稍諷勸﹐勗以南宮﹐生笑曰「兒命宮𨿽有些頑福﹐今爲閨中艷福折算盡矣。若再癡望﹐恐促生年﹐母亦何樂有此短折子哉﹖故不爲也。」年餘﹐璧香好瓊四婦皆生子﹐試啼聲﹐知英物﹐而五娘今月尙未妊﹐生詫曰「豈老天尙不欲我逸哉﹖」由是日與今月嬉曰「而今而後﹐卿當視吾目若巧流盼﹐卽二五妙合時也。」今月戲曰「行當豢乞人子爲兒﹐免郎笑我不作繭。」越兩年﹐四兒皆呀呀學語﹐而今月亦孕然尙未知雛之雌雄﹐生卜於五相祠﹐箋曰「巧巧巧﹐心事了﹐回頭宜早﹐俗塵宜掃。」生玩之﹐啞然笑曰「是其時乎﹗」翌慶次母誕﹐絲竹之聲遏云﹐杯斝之流泛月。生突入﹐跪白四嫠曰「兒所以能生子者﹐父之蔭﹐母之福﹐非兒所有也。諸母他日各抱孫﹐各教婦﹐勝於日對不才子。兒事畢﹐兒去矣﹗」旋揖五婦曰「卿等有兒﹐好努力作人家﹐無以我爲念。」眾詫其妄﹐生仰天大笑曰「索逋而來﹐逋償而去﹐何妄之有﹖」是夕﹐猶問諸母安否﹐晨則潛更來時敝衣﹐飄然遠引矣。僕四出尋之﹐無蹤迹﹐一家哭失聲。是年夏五﹐今月亦生子﹐悲喜交集﹐然無如何。旋有鄕人自豫來者﹐云生入優人班﹐敝衣囚面﹐坐場後點腰鼓﹐神色恬然。又有自魯來者云﹐近更落拓﹐日困卑田院﹐拍板搖鈴﹐唱《蒿裏曲》以度日。然循之﹐則均於先夕遁去。想卽當日所謂樂者﹐今樂其樂矣。生之五子也﹐孟曰環﹐仲曰瑯﹐叔曰琥﹐季曰珊﹐五曰玖﹐皆穎敏﹐早入泮。又數年﹐瑯補邑明經﹐環珊均鄕魁﹐琥中明通榜進士﹐玖食廩餼。太母四﹐均長齋繡佛﹐委家政於婦。大太母壽八十五﹐孫環視於庭﹐嫠泫然曰「汝皆成名﹐亦知尙有父乎﹖」乃涕不可抑﹐跪求祖母訓﹐曰「昨夢菩薩指示﹐云汝父乞食於瀟湘岸上﹐當往晤一面﹐了父子緣。」環等遽束裝﹐蹶往。至湘水﹐凡有城廓村堡﹐無不暗物色。偶至飛瓊村﹐有張團頭者﹐凡流民皆爲所轄﹐衣冠往咨詢﹐張恍然曰「公子來耶﹖大奇大奇﹗渠三年前由豫魯至此﹐遇乞丐有恩徳﹐昨正盜雞斬狗﹐一同飲廢寺中﹐忽東望良久﹐擲杯大哭﹐眾驚詢﹐渠曰﹕『我天臺花孝廉也。明日我兒來捕我歸﹐柰何﹖』眾額手慶﹐渠大不樂﹐眾曰﹕『我輩知君之心矣﹐誠恐一朝返初服﹐必遭吾輩擾。今願憑神誓﹐君曷歸休。』渠曰﹕『善﹗』痛飲達旦﹐眾鼾﹐而渠已無迹矣。眾丐頃正各處尋﹐而公子竟眞來耶。」兄弟泣浼張﹐引至飲處﹐則破瓢掛壁﹐短竹倚門﹐迹如故也。尋守幾月餘﹐始厚酬諸丐﹐痛哭而歸。明年﹐四嫠先後逝。服闋﹐瑯出官鄰邑廣文﹔環珊皆大令﹕一宰豫﹐一宰魯﹔琥官皖大方伯﹔玖家居守墓田。環珊生母均多病﹐遂各奉其母以居。琥在皖﹐一日車騎出﹐忽有少年丐者犯鹵薄﹐左右正呵叱﹐丐含笑擲紙裹於地﹐聲鏘然﹐且曰「乞人寶此無用﹐請歸遺太夫人。」言已﹐行甚速﹐追莫及﹐拾而睇之﹐則一金釵嵌巨珠。歸奉母﹐母泣曰「乞人卽汝父也。釵吾舊飾﹐亡已久﹐今特送珠還哉﹗」又環捧檄之東魯﹐藉以看弟。珊出迎東廓門﹐班荊甫坐﹐忽見一少年丐﹐倚墻捫虱﹐且髙歌曰「雪中人是將軍種﹐口角蓮生極樂花。」兄弟心異之﹐趨與拱揖﹐唾不顧﹔再詢之﹐則搓膚垢成二巨丸﹐分與之曰「勿多言﹐寶此﹐可療婦人病。」言已跛足去﹐瞥卽杳然。歸各與母服﹐病果瘳。又玖因家事往詢兄瑯﹐道遇一窮男子﹐插艸賣畫幅﹐展閱之﹐則雲樹數重﹐一少年仙風道骨﹐飄飄走山巓﹐作采藥狀。問何來﹐曰「我母卒﹐貧無以殯﹐痛將殉﹐忽一道流假村塾﹐楮墨自寫小照與我﹐曰﹕『持往可售二十千﹐尙不敷戢身具耶﹖』方叩謝﹐其人頓渺。」玖愛其筆尙不俗﹐如數購回。瑯閱亦莫解。惟瑯生母﹐知爲阿翁小像﹐旋以攜歸呈母﹐且述所以。母泣曰「汝去後﹐汝父亦於是日負包裹回﹐儒衣冠﹐極華瞻﹐初不類丐。我方驚喜﹐渠云﹕『二十餘年不歸矣﹐且先省殯宮﹐然後道契闊。』我因藏其包裹﹐同之墓。奠畢﹐忽大風揚沙﹐日色昏黑﹐我堅抱之﹐恐其逸﹐聞雲際大聲呼曰﹕『僕非丐根﹐然有丐癖﹐煩卿寄語兒曹﹐寧有丐父﹐不可有丐子丐孫也﹗』天霽﹐視所抱乃一枯松樹。歸閱包裹﹐則去時所著之敝衣。」明年兄弟偶團聚﹐互述前事﹐蓋見於皖﹐見於魯﹐見於鄕裏者﹐皆此一日一時耳。懸像中堂﹐哭拜作禮﹐紙上神情﹐與所見皆酷肖。乃索題於當道諸父執﹐莫不飲佩﹐曰「此由儒而丐而仙﹐天臺之花孝廉也。」而孝廉遠矣﹗懊儂氏曰﹕花孝廉一瓶一缽﹐雲水往來﹐當其撒手懸崖﹐視妻子如敝屐﹐亦何其忍哉﹗或別有慧根﹐知滿場袍笏﹐終有散場時耳。嘗謂富且貴者﹐人視之﹐誠神仙不若﹔己視之﹐亦南面不易﹔而仙人視之﹐則桎梏其身﹐毒其性﹐不過成一可憐虫﹐乃彼不自憐﹐猶津津罵花孝廉﹐曰「是不肖薄福兒也﹐是無知怪誕人也。」噫﹐愚哉﹗

發繡佛

東海掠网寺﹐藏有繡佛一幀﹐綾本﹐長二丈四尺﹐橫八尺。佛像科頭披髮﹐面如滿月。胸前纓絡﹐垂如蛛网。左手當胸﹐宛撫字﹔右手秉羽扇﹐下垂水紋袈裟。袒右臂﹐赤雙趺﹐危立龍頭黽背上。鼉龍半身在海濤中﹐四足擺簸﹐舉頭張吻﹐吐白毫﹐升空成樓閣臺榭﹐日月山河。其下則飛蛇飛魚﹐水母﹐爭來朝拜﹐怪怪奇奇。佛目微睨﹐慈悲苦惱﹐意甚垂憐。其上則《金經》全捲﹐蠅頭小楷﹐粲如列眉﹐末注嘉靖某甲子﹐優婆夷女弟子葉蘋香盥沐髮繡。幀左空隙﹐爲伊戚丁尙書艸隸﹐序繡佛顚末。文甚長﹐不復記憶﹐僅綴其略云﹕浙人葉公大鐘﹐以翰林官侍禦﹐秉性鯁峙﹐時以白簡劾當道權貴。嚴分宜遺以書畫鼎彜悅公心﹐公叱卻之﹐劾益力。未幾難作﹐海盜冤扳公曾行賕﹐革職﹐廷杖幾死﹐詔收刑獄﹐論斬。公子伯仲﹐皆知名士﹐束手無策。公女號蘋香﹐貌溫婉﹐至孝。聞公陷死地﹐日夜禱神﹐得感應。年方十四齡﹐善刺繡﹐爰市巨綾﹐自摘頭上發﹐以金刃薄如稻芒者﹐擘作四縷﹐繡佛與《金經》﹐二載始成。功徳滿日﹐而公亦邀天恩﹐以金雞詔出獄矣。由是掛惠文冠﹐退老林下﹐不復預朝政。女自繡佛﹐目力已竭﹐雙瞳遽盲﹐裏中無與論婚者。公年六十﹐病卒﹐女年僅二十有五。彌畱時涕泣﹐握長次兩公子手﹐囑善視盲妹﹐無令窮失所。兩公子泣受教。詎兄𨿽謹奉遺命﹐而兩嫂妖牝司晨﹐時譖小姑懶惰﹐漸加詬詈。女日夜哭﹐兩兄亦深惡而痛絕之矣。忽有昆侖女﹐丫髻﹐綠褲褶﹐舉止嫻雅﹐翩翩到門﹐問女曰「姑姑病目﹐坐耗神損肝肺﹐非眞盲也。妹能盜得天河升斗水﹐爲姑姑銀海生光﹐但瘥後何以酬妹徳﹖」曰「妹神靈﹐能使地獄人重見天日﹐無不如命。」曰「姑姑善繡﹐乞繡雙鳳﹐一紅一白﹐爲天孫下嫁助妝﹐但勿遽點睛﹐恐其飛出也。」女曰「諾。」昆侖女袖出金篦﹐稍稍刮大小眥﹐淚涔涔如鉛瀉。然後袖出小玉瓶﹐中儲甘露﹐如人乳﹐傾滴眶中﹐囑瞑坐炊許﹐啟則雙瞳中更有雙瞳﹐光更淸潔。又與神膏服之﹐胸懷恬適﹐郁憤捐除。明日果市巨綾來﹐視女手安於幀﹐每日來指點﹐彩絲綜理﹐花樣翻新﹐告成之日﹐卽來替女點鳳目﹐雙鳳忽栩栩活﹐飛落中庭﹐鼓翼如待。乃攜女各跨一鳳﹐乘雲飛走。家人咸仰首﹐呼蘋姑不應。昆侖女撥云下視﹐曰「下界人不須驚訝﹐蘋姑至孝﹐感動上蒼天孫﹐天孫遣使奉迓﹐補天上鍼神缺﹐從此化去﹐量不再累嫂嫂看顧矣。」通城士女﹐無不見女冉冉空際若畫圖。焚香祈禱﹐呼蘋姑﹐聲如雷﹐兩兄愧悔無地﹐嫂不爲怪也。懊儂氏曰﹕吾鄕山中有鳥﹐當春夏之交﹐且飛且鳴﹐曰「嫂虧姑﹗」鳴至新秋始已。聞古有姑受嫂嫂淩虐死﹐精魂所化者。蘋姑雙瞳已盲﹐聽此得無墮淚。幸至孝感動天仙﹐盲目復明﹐偕登雲路。兄固知悔﹐嫂獨恬然。彼英皇之愛首﹐獨何人乎﹖唐人書「三日入廚﹐未諳姑性」之句﹐何其親切而有味也﹗

卷三

大腳仙殺賊三快

半截美人宋氏﹐甘泉人﹐歸某甲。甲粗蠢﹐貧不能養母﹐賴美人爲商家保母﹐得資奉甘旨。生有殊色﹐不施脂粉﹐不作時樣妝﹐以裙下雙趺﹐不作弓月樣﹐故人皆呼爲半截美人﹐其實卽近今所謂黃魚﹐所謂門檻裏﹐又所謂大腳仙也。鹽商某﹐慕其容﹐厚值致之。所乳子多肥白﹐又善伺主人意﹐惑之深。主婦偶審之﹐逐美人﹐子輒呱呱啼﹐美人轉﹐子又咭咭然喜也﹐故得值恆倍於常。甲善博﹐資耗則索美人值﹐無怨也。咸豐三年﹐粵匪踞金陵﹐揚震恐﹐議降議禦﹐紛紛不能定。美人私說於主人曰「降禦皆非善策。揚俗奢﹐必災﹐盍早營兔窟乎﹖」已而城陷﹐美人先夕出﹐將奉姑遠徙。一黃衣賊目﹐突至其家﹐殺姑及夫﹐擁美人上馬﹐鍵巨室中﹐將污之。美人含笑甘語以媚之曰「郎在天朝何官﹖」賊屈拇指示之曰「占天侯。」曰「位已列爵﹐尙未經人道耶﹖長夜漫漫﹐杯酒相樂﹐若白晝活祕戲﹐得毋爲將士笑乎﹖」賊大喜﹐開筵張樂。須臾月上﹐美人艷妝出﹐歌吳侑觴﹐韻可銷魂蕩魄。忽睹甲仗﹐手顫而股栗。賊醉睨曰「卿何怖﹖」曰「妾小家女也﹐見兵革能勿驚耶﹖」賊立命撤卻。頃又抱賊耳語﹐曰「麾下將士﹐耽耽虎視﹐霎時我兩人赴陽臺﹐渠等穴壁看﹐得毋大掃興﹗」賊卽傳令﹐各歸伍退三捨﹐不喚汝﹐不入也。賊醉﹐乃代弛褻衣﹐裸而仰臥﹐暱聲促美人寢﹐曰「少緩。」乃自注水於浴器﹐一絲不掛﹐徐徐濯下體﹐漬漬有聲。聽賊鼾息﹐已十數轉﹐虞其詐﹐故試以褻語﹐不應。遂柳眉倒豎﹐粉黛生殺气﹐視窗前月朗﹐刁鬥遠鳴﹐急索剪刀﹐就鞋底磨再四﹐跳登榻﹐跨賊身上﹐覷定咽喉﹐猛之。賊瞠目視美女﹐奮欲起﹐壓之不得動﹐血噴出﹐滿被褥﹐霎時斃矣。復拔劍刺其腹﹐腸出﹐乃止﹐展衾覆之。聽漏已四鼓﹐潛浣手﹐整衣出﹐戶宵遁﹐望門投宿﹐不敢言﹐第詭云逃難者。賊中繪圖索之﹐不可得。嘗讀《元史》﹐至正年濮州薛花娘殺賊一事﹐如窺讒鼎﹐如玩祕戲﹐半截美人﹐何其不侔而合耶﹖因思揚州女僕果艷冶﹐傭於商家﹐憑官媒寫靠身紙﹐必須書刻己身懷六甲﹐防後患也。近日宴客﹐多招以侑觴﹐否則座客不歡﹐纏頭之錦﹐竟多於纏足者。又一女陳姓阿脆﹐眞州人﹐浪甚。冠陷時﹐女逸出﹐踽踽走西山﹐晝伏夜行﹐將奔大儀﹐尋伊姐妹行討生活。至秦欄鎭﹐以爲距賊遠﹐放膽行。偶思遺﹐遂循大溪﹐意入蘆葦中私且歇。突一黃巾賊目﹐負洋槍佩刀﹐貿貿然從溪右來﹐兩面皆水﹐不及避﹐反坐以待之。賊拉與亂﹐女正苦無川資﹐瞰賊腰纏累累﹐欣然就之。賊脫女衣﹐一絲不掛﹐仰臥溪岸﹐而己則僅捋窮。女佯笑曰「急色兒可笑﹗男女歡合﹐全賴裸抱﹐肌膚磨摻得趣。若此﹐則終是隔靴搔癢耳。」賊笑從之﹐甫近身﹐尙未解鈴﹐女故作浪態﹐乘不意﹐遽摟之﹐滚入溪水中。女本江邊產﹐向習流而善泅者﹐賊入水﹐四肢浮泛﹐女力捺下沈﹐三冒而三捺之﹐已作尾生橋下死矣。女抽刀斷其頭﹐取臂上金跳脫﹐席捲囊中黃白﹐著衣打包﹐從容負之去。臨行﹐復回顧水際詈曰「狗賊快樂耶﹖」後入安宜﹐嫁一少年郎﹐頗伉儷﹐稱小康﹐移家秦郵。近已爲子納粟﹐稱太母矣。懊儂氏曰﹕人間最慘﹐莫如女子纏足聲。母之於嬌女也﹐𨿽愛若掌上珠﹔獨纏得雙趺﹐如酷吏之施毒刑﹐曾不能少加顧惜。主之督婢﹐鴇之飾雛﹐慘尢甚焉。每聞此聲﹐輒痛東昏侯寡恥鮮廉﹐宜乎覆國。纏已纖纖﹐阿母意猶未足。及步步生蓮花矣﹐而豺虎猝來﹐挪移傾僕﹐直恨無彩翼兩飛耳。愛女之家亦曾記此亂離時乎﹖之三子者﹐談笑不驚﹐或手刃之﹐或計賺之﹐而且尺二金蓮﹐其行便捷﹐出入虎穴﹐極紆極閒。倘遇斯人﹐當破產以購之﹐一捧硯﹐一添香﹐一負劍﹐粉黛中饒有英气。又聞一周姓婦﹐吾鄕挈東鄙人﹐自恃足大善走﹐難將及﹐先囑良人挈子女潛遁﹐己則摒擋長物。甫就緒﹐郊外邊馬已四出。無已﹐懷一利剪﹐出門﹐將覓小道﹐尋親戚家暫避其鋒。忽一賊目自遠瞰瞰婦﹐似有風致﹐揚鞭追及﹐喝之止。婦亦不懼﹐含笑相迎﹐宛如舊識。下馬推婦於地﹐將淫之﹐婦佯解褲帶﹐而笑露其齒﹐嗤形於鼻﹐賊問云何﹐曰「我惜子愚耳﹐子等跳梁﹐全賴驥足﹐設與我苟合時﹐馬遽逸﹐柰何﹖」賊思其言頗近理﹐又能慰己﹐然四顧荒郊﹐無一樹一石﹐可以攬轡﹐頗籌度。女云「獻一策﹐然後爲所欲爲。」賊求計甚急﹐女大聲曰「急煞兒﹐盍以韁系於兩足乎﹗」賊撫掌稱善﹐乃彎腰俯首﹐牢縛不少松。時婦之剪已在手﹐乘不意﹐驀以剪刺馬腹﹐馬負痛﹐遽咆哮拖賊絕塵奔。剪在腹肉中﹐愈走愈搖﹐愈搖愈痛﹐痛則狂奔﹐如躡電﹐如追風﹐十里外猶不輟﹐而賊已膚裂額爛﹐骨折气竭﹐不似人形矣。婦徐徐整衣裙﹐拾賊遺之包裹﹐遙望馬拖賊去﹐覓路始行。及尋得良人﹐相與剪燈話終夜﹐喫喫笑不休。懊儂氏曰﹕縉紳家閨秀﹐原難尺二飛鳧﹐使外觀不雅﹐然亦何必過小。彼媸者﹐背曲肩駝﹐𨿽裙下解結極纖﹐亦非眞麗﹔妍者體柔腰細﹐卽裙下玉筍稍巨﹐何礙輕盈﹖總之以五六寸爲準﹐庶合中庸。安得賢有司出示嚴禁﹐凡五六寸以外置不論﹔若五六寸以內﹐定求纖纖而翹翹者﹐卽照妖冶誨淫論。

南郭秀才

東魯婚姻俗例﹐凡彩輿到門﹐女家必預繕一簡﹐名啟書﹐隨新嫁娘送去。其辭無非吉利語﹐卽如蘇才﹑郭福﹑姬子﹑彭年之類也。有南郭秀才﹐本不羈士﹐因貧﹐館田舍翁某甲家。甲有女﹐字某乙子﹐婚有日矣。甲告秀才曰「某粗鄙﹐不解文字﹐將以啟書浼先生。某固村﹐而親家亦非雅﹐請先生務去陳言﹐別翻花樣﹐說莊家本來面目﹐寫農人老實因緣﹐庶免雷同﹐敬求椽筆。」秀才曰「善。子當以黃雞白酒﹐享我爛醉飽餐﹐看我揮毫灑翰﹐何如﹖」甲果如願以償。秀才作文曰「伏以咬文嚼字﹐秀才當行﹔拙口笨腮﹐農人本色。冠旣帶乎平頂﹐禮休重乎尖酸。恭維親家老哥﹐耕耨事業﹐朴實人家﹐築蝸牛之廬﹐黃坯當甓﹔鋪牡蠣之路﹐綠柳成行。陳谷爛芝麻﹐眞是小囤尖而大囤滿﹔肥蔥嫩韭菜﹐不減南園棗而北園桑。槽頭餵板角之靑﹐力能耕地﹔門前拴粉嘴之白﹐喊可驚天。而弟則徒守淸貧﹐難期濁富。身穿四塊瓦﹐露後遮前﹔頭頂一盞燈﹐沒稜少緯。伸出去兩隻赤手﹐縮回來一對空拳。聞你家令郎﹐才讀詩書﹐卽識一丁之字﹔愧我家大姐﹐甫知鍼黹﹐難堆滿面之花。幸逢月下老人﹐得配人間佳偶。伏願女知靜好﹐男解愛憐。孝順公婆﹐和睦妯娌。養兒做極大官員﹐攺其門而換其戶﹔生女織許多布匹﹐長其財而肥其家。趁此良辰﹐圖其好事。行見三村五捨﹐牽來告朔餼羊﹔會看黃酒白燒﹐醉倒奔泉渴驥。五百年冤業﹐棒打不開﹔一肚皮牢騷﹐寫來好笑。臨啟雀躍﹐忭頌莫名。」秀才書就﹐頗自負﹐甲聽其雒誦﹐亦爲之首肯。詎乙與賀客傳視﹐莫不以爲譏誚﹐且以「渴驥」句﹐比客爲畜﹔以「冤業」句﹐視乙非人。乙大怒﹐朱陳會晤時﹐揮以老拳﹐遂致雀鼠。適邑宰亦援例出身者﹐之無莫辧。見兩家爭訟甚急﹐窮執筆人﹐以秀才對。遂飛簽械至﹐與以夏楚。秀才不服﹐語侵長官﹐乃付廣文箝禁﹐據實申詳﹐以爲興大獄矣。而上游矚之﹐狂笑不已﹐判牘尾云「綴俗成文﹐不過秀才遊戲﹔小題大作﹐足徵縣主糊塗。夏楚枉及無辜﹐冬烘是其本色。而兩親家興訟﹐只爲不通﹔百里侯申詳﹐何其多事。但啟書別樣﹐機趣橫生﹔當付彼廣文﹐爲諸生逞才之炯戒。且罰汝薄俸﹐酬文人遭拍之冤刑。兩造逐回﹐一批絕倒」。宰奉擬﹐甚惶恐﹐而秀才亦搖擺出牢籠矣。懊儂氏曰﹕語云「對不識字人﹐莫作才語。」讀書人不可不知。余向好弄筆﹐頻遭不韙之名﹐良由鄙夫俗子﹐知識𨿽鮮﹐而忌諱頗多也。昔有村學究﹐爲東人書聯﹐有「老熊如鶴健」之句﹐東人大罵云「僕卽陋﹐何至比爲老熊﹖」學究百辯莫信﹐遂致解館。噫﹐鼎彜珠玉﹐原不能執擔糞人辧其眞贗耳。

驢化爲履

東臺某鎭﹐有富翁朱叟﹐擁厚資﹐而慳吝殊甚。體患疥﹐與人較錙銖﹐恆狡賴﹐故里人呼之曰「癩皮狗」。爲子延師﹐館於家﹐多以冷字問師﹐師略囁嚅﹐卽云不通﹐攝揄之。人多裹足不敢就邑。邑佟生﹐滑稽士也﹐貧無已﹐俯就其館。甫蒞臯比﹐卽大書一「」字於壁下﹐注云「人能識得﹐方許以冷字問我。」翁徧搜六書八法﹐廣詢名儒碩彥﹐不可得其音。婉詢於生﹐笑不答。翁於市上購物﹐必精擇其價之廉者﹐買魚爲膳﹐非腐敗不入門﹐人問之﹐曰「吾恐傷生耳。」一日﹐鄰家豕瘟死﹐人以爲有毒﹐不敢食。獨翁以半價買歸﹐剖而腌作脯﹐每夕登盤。生誤食﹐欲嘔﹐因拈「瘟豬肉」三字囑徒對﹐徒蹙額﹐苦無對﹐轉求教﹐生笑曰「蠢才俯拾卽是﹐何不徑對『癩皮狗』﹖尙不工巧耶﹖」適催租隸來﹐翁畏而勉畱飯﹐卽邀與生同案餐。盤有咸豬首﹐生吟曰「盤中尙有豬頭肉﹐座上何來狗腿差。」租隸聞之﹐愧逸去。一日﹐有陜客牽驢來鎭﹐乞於市﹐云斷資斧不能歸﹐求眾援﹐不應。客嘆曰「吾餒甚﹐實力窮﹐本擬乘驢返﹐今欲貨之﹐急切無售主。盍殺之﹐貨驢肉較易也﹐且肉值廉﹐僅取價常之半。」因假屠刀揮之﹐驢首斷﹐血縷縷濕街市塵﹐再加臠切成塊﹐系以艸縷掛壁上﹐人爭售之﹐頃刻去其半。翁聞之﹐急攜錢﹐盡購其剩者歸。客醵貨肉錢﹐得十竿﹐太息徒步去。翁歸﹐以驢肉滲鹽﹐儲於翁﹐剖小小一臠﹐炊於釜﹐歡忭慶喜﹐不可名言。廚婢燃薪煮﹐移時﹐偶揭釜蓋﹐睨其生熟﹐大驚﹐蓋內突化爲爛艸履一雙。告翁﹐大駭詫﹐視甕中﹐則滿滿皆雙不借。問鄰家有貨肉者﹐亦如是。然鄰貨肉少﹐不似翁之多﹐蓋遊方術士﹐用障眼法﹐破慳囊者﹐翁不知也。愧悔叫罵﹐又不可名言。生聞之﹐大笑捧腹﹐戲仿《月令》句﹐粘於壁云「是月也﹐騙子至﹐慳囊破﹐銅錢去﹐驢肉入釜化爲履﹐癩狗無聲。」翁見之﹐益怒生無禮﹐年終解館﹐囑人示意﹐請另就。生曰「諾。」卽刻解館。翁盛治觴﹐送生行﹐甫執匕﹐翁盛服跪地叩有聲﹐詢所求﹐曰「師所書『』字﹐老漢幾悶成癭﹐乞明示﹐救殘喘。」曰「此『牛』字﹐翁不識耶﹖」曰「何無一懸鍼﹖」生笑曰「渠倔彊﹐好以冷字炫人﹔又貪婪﹐吝於資。彊在筋﹐故抽去脊筋耳。」聞者莫不大笑。懊儂氏曰﹕海濱之魚﹐有名「艸鞋底」者﹔釜中之臠﹐竟亦化爲雙不借耶﹖夫履﹐適足之物也﹐術人豈勗翁以知足之意乎﹖翁不知之﹐猶然怒罵。師之戲也﹐徒取怨尢。

樹孔中小人

廣省澳門島﹐有居人﹐姓仇名端﹐時隨海艦出外洋﹐貿易各國。一日﹐遇颶風﹐船中老大﹐面無人色。洪濤巨浪中﹐隱隱現古島﹐因急就而艤其舟﹐得無恙。少頃風息﹐老大等持篙弄楫﹐力已憊。仇登島散步﹐見島中枯樹甚多﹐大可十圍。樹多孔﹐孔中有小人居之﹐人長僅七八寸﹐有老幼男婦﹑妍媸尊卑之別﹐膚色如栗子皮。每人身上系小腰刀弓矢等物﹐大小與人稱。見仇窺之﹐齊聲曰「蠟渠三尹利。」仇適思遺﹐卽解褲蹲地上﹐並就石鉆火吸煙。忽聞人聲嘈嘈﹐如秋塘鳧雛﹐結隊而至。驚視之﹐見枯樹最髙處﹐有小城郭﹐髙可及膝﹐皆黑石砌就。城門大啟﹐小人約千餘﹐聯臂而出。搖旗一呼﹐各樹孔中皆有小人出迎﹐拱聽號令。其中有年輕者﹐面目端正﹐束髮紫金冠﹐雙雉尾﹐銀鎖甲﹐騎拳大雞雛﹐指揮如意﹐口喃喃不知作何語﹐旋聞眾應曰「希利﹗」執堅擁至。仇大駭﹐知爲驅己﹐然藐其小﹐不甚恐怖﹐蹲如故。年輕者﹐又喃喃多時﹐仇不應﹐卽揮眾與戰。小箭小槍﹐小刀小戈矛﹐鉆刺兩股﹐頗痛。惡之﹐戲以手中煙筒擊年輕者﹐一擊﹐遽翻落雞背上﹐斃矣。眾攫屍回﹐城堅閉﹐其餘皆竄入樹孔中。仇亦回船。夜靜﹐聞岸上小人大至﹐擲砂泥而呼曰「梨二師四尹利﹗」雞鳴始寂。仇枕上自思﹐若攫得一二頭回故里﹐轉可炫攫孔方。翌晨﹐托言采薪﹐攜斧與布袋之故處。甫破一樹﹐其中小人甚夥﹐尙有酣眠未醒者﹐仇一一拾而裝布袋中。約略一門眷屬﹐無一逸者。歸舟﹐潛以飯哺之﹐亦食﹐而尢好食松子果品。正擬復往﹐而岸上小人如蟻集蜂屯﹐如恆河沙數﹐口喃喃若詈罵﹐且小箭如雨﹐船人怨恐﹐解纜去。月餘回廣﹐以之問名宿﹐咸以爲僬僥國人。問洋人﹐云是物能腌以臘﹐其味甚甘。一人不敢獨行﹐恐爲海鵠銜去耳。仇喜﹐於市上設布障﹐置小人於盒﹐周圍嵌水晶片﹐觀者如看洋畫﹐得資甚富。時都轉某公愛之﹐授意於鹽賈﹐賈出千金購去﹐雕紫檀作小屋宇﹐前後三進﹐兩旁遊廊﹐其中更設几案牀幔﹐衣箱奩具等器﹐卽日獻都轉﹐寶若連城。小人以幼者爲尊﹐時見年老者折腰揖孩提﹔又以婦人爲重﹐時見須眉者屈首向巾幗。一晝夜宿三次﹐蓋以一日爲三日也。男婦各就一處宿﹐每宿必媾﹐然不容人偸瞰﹐瞰則羞憤﹐拔刀自刎死。又最畏雷﹐聞雷聲須裝於甕中﹐藏地窖內。豢久之﹐漸通人意旨﹐每見都轉所蓄艷妾頑童﹐必叩首﹔若見道學龍鐘老輩者﹐匿不出。愛人著鮮衣闊服﹐見必舞刀弄棍獻諸技﹔若見破帽殘衫者﹐必爭出指之怒詈曰「蒜平尹利﹗」性最妒﹐見人有技能者﹐必效其所爲﹐不成﹐又詈曰「苛二烏三尹利﹗」性又最疑﹐防人竊竊耳語﹔然又畏大聲疾呼﹐髙談闊論者。每聞聲必詈曰「飯平飯平﹐師二尹利﹗」都轉愛之深﹐遂禁人對小人語﹐語必代小人詈﹐以媚小人﹐而小人益橫矣。都轉諭像生店﹐制小紗帽﹐玉帶袍笏﹐小兜牟﹐鎧甲兵器與小人﹐爭著之﹐搖足作學究狀﹐跪拜如官人狀。漸引導學串戲﹐性又最靈﹐不數日﹐已能演五六折﹐但舞𨿽中肯﹐而歌則不辧爲何腔也。有時與以銅錢﹐則愛不釋手﹐口咬腳踏﹐而錢不能碎﹐則又嚶嚶啼。僕人偶有相撲罵爲戲者﹐小人見之﹐手足舞蹈﹐樂不可支﹐由是知小人喜人撲與罵。小人有時戚戚思島嶼﹐都轉必命僕人撲罵﹐博小人歡。又爲小人制小匾額﹐懸木盒上﹐曰「猶傲螟。」又曰「罔談彼短。」自制小合頭房﹐題聯曰「槐郡能遊﹐芥舟可渡﹔壺天不遠﹐橘隱非誣。」小人見之﹐知向都轉鞠跽謝。年餘﹐審其安之﹐開木盒面玻璃門﹐小人間出﹐而遊於文房左右。一日﹐都轉他去﹐遺紅頂花翎帽於幾﹐小人瞰其狀﹐手扳紅頂﹐兩人對踢之如球﹔摘下孔雀毛﹐兩人互扛之﹐掃案上灰如帚。正嬉笑間﹐都轉至﹐小人爭棄頂翎逸。頂墜地﹐碎矣﹔翎落火盆中﹐焚矣。而都轉不怒﹐反顧之笑。明日﹐有年家子衣冠謁都轉﹐偶遊書院﹐正值小人躍幾上﹐年家子不知爲何物﹐大驚失聲﹐狂呼曰「怪哉﹗」視小人﹐已驚斃其二﹐餘者皆潛盒中﹐詈曰「嬌三尼二﹐師二尹利﹗」都轉由是深惡年家子﹐置不理。懊儂氏曰﹕《神異經》云「西海之外有鵠國﹐其人長七寸﹐有禮好經﹐能跪拜﹐行如飛﹐日行千里﹐百物不敢犯。惟畏海鵠﹐遇輒吞之﹐在鵠腹中不死。然皆多壽﹐有壽至千年者﹐」不聞其一驚卽死也。又西北荒中有小人﹐其君朱衣黃冠﹐輅車乘馬而出﹐人遇其出﹐抓而食之﹐其味辛。能識萬物名字﹐殺腹中三尸虫。然皆小一分﹐不似其長七寸也。又《輟耕錄》中載海外有名靖人者﹐亦長七寸﹐然皆露處﹐不聞其有城郭也。《熙朝新語》載僬僥國曾遣使入貢﹐其使爲紗絳袍﹐後擁曲柄小傘﹐然尙長如五歲兒﹐不聞其如是之小也。藐矣幺麼﹐其所謂小人之尢者歟﹖

楠將軍

吾鄕石梁鎭﹐當元季﹐有古剎﹐爲梁武帝所建。殿宇甚宏﹐院產尢沃﹐禿奴橐富﹐不知焚修而好淫﹐藏美妓於地窖中﹐外人不審也。時正修繕﹐工匠滿室。有漆工某﹐正操堊丹漆﹐忽睹梁上有光﹐倏一磚墜地﹐上有守宮二﹐睛赤髯蒼﹐鱗爪沃雪﹐一瞥眼﹐已長尺有咫。正癡睨﹐忽聞人語曰「此龍也。」守宮騰起﹐眾爭逸。工不及奔﹐伏几下﹐適蒙師供聖孔子木主﹐卽戴於首﹐悚怖不敢動。聞雷聲大震﹐雌電飛馳﹐雲霧中﹐猶睹門外一靑龍至﹐首橫尺木﹐丹書若符﹐角杈﹐裹兩黃絹。門小﹐龍首礙﹐因側角蜿蜒入。門內守宮突化爲小龍﹐若迎迓戴尺木者。略一轉身﹐瓦礫飛舞﹐視靑龍攫宮脊寶瓶中珠﹐大如碗﹔兩小龍各挾楠木梁﹐拍打若斗﹐屋宇樓閣一齊成齏粉。少頃﹐雨霽﹐煙霧散﹐工暈而復蘇﹐所戴木主﹐猶聳立不動﹐而廟則烏有﹐僧則更不可問。徧地積水浸瓦礫。走告市人﹐奔視之﹐惟正殿基陳設女子淨桶蓮舄數事而已。其雨之傾盆時也﹐遠村見黑雲如山﹐垂垂撲廟下﹐旋卽騰上﹐猶約略見龍伸巨爪﹐持殿梁舞。旋聞甓湖邊漁人云「是日龍以雙梁斗空際﹐移時﹐驀然拋墜湖心﹐泛泛忽不見。」已而每逢陰雨﹐湖入則聞兩木相撞聲登登﹐止則天霽﹐驗之不爽。由明季至昭代﹐梁在湖中﹐受日星精气﹐漸爲厲虐。行人船遇一木如箭激趕﹐至則船碎。以至放船時﹐必預呼大楠將軍﹐二楠將軍﹐香帛禮祭之﹐始獲免。時湖心更有巨甕﹐不知何年淪入水﹐每夜﹐聞甕中吸水吐水聲﹐卽雨。人以爲湖中二怪。至道光某年﹐有漁人父子拉絲网。夜向晨﹐网重﹐輕易不能達岸﹐以爲得大魚甚夥。久之愈重﹐心急﹐欲棄网割纜則不捨﹐欲曳則船將覆。惶急間﹐忽上流來一官舫﹐男子數十人﹐皆箭衣窄袖﹐貌甚都。因大聲呼救。官舫靠漁舟﹐互結纜﹐助曳其网﹐漁人兩舟跳躑施力﹐誤墜一履官舫中﹐不及撿﹐而网果輕。須臾曳起﹐擲岸上﹐官舫欲去﹐解所結纜。漁人將烹茗炊餅以酬﹐不受﹐匆匆去。漁父子餐已﹐天大明﹐私衷慶幸﹐以爲獲必勝常。及啟﹐則並無寸鱗﹐惟一極大楠木﹐滿身生綠苔如毛﹐隱隱有鱗甲紋﹐一頭雙孔若目﹐且有睛﹐知將化龍﹐亦不知何故罹於网。始審网之所以重也。因憶曩危急﹐詣岸上金龍四大王廟﹐焚頂酬神﹐視壁上所懸神船﹐淤泥水盡濕﹐艸履亦在﹐益恍然悟神之冥助也。因送梁於廟庭。遠邇聞之﹐莫不駭詫。一日﹐示夢於寺僧曰「吾兄弟成材於隋之開皇﹐落水於元季﹐行將化龍﹐上帝怒我虐行人﹐譴謫於此。吾弟逃﹐不敢再恣肆﹐然吾軀尙受三百年香火﹐幸無褻瀆。」僧告於眾﹐爲之雕大王像﹐紋甚細。從此湖中無撞木﹐而甕聲如故。

曇花記

曇花本佛國產﹐放大光明﹐生自在香﹐每聞梵唄聲﹐則婆娑而舞。柰朝開夕落﹐賦命不長。佛祖慈悲﹐見之淚下。昔太史戴公督學西秦時﹐辟門唱名﹐有七齡章童子名節﹐丫髻纏紅絲﹐面如冠玉﹐提筆囊登階接捲。太史藐其稚﹐曰「咄﹗節院乃文戰之地﹐非嬰孩跳蕩之區﹐汝來此何爲﹖」揖而對曰「童子無知﹐觀光有志。」曰「汝能作文乎﹖若塊然沒字碑﹐當以夏楚懲汝。」曰「𨿽未敢徑奪錦標﹐亦未必遽攖撲教。」太史頗以爲誇。詢廣文﹐對云「此兒素有神童之譽﹐渠父名九如﹐亦久困童子軍者。」太史疑九如攜來﹐將賈餘勇﹐爲兒捉刀﹐乃杜其獘﹐呼從者送交幕府諸君。及再點﹐則魚貫中果有九如其人者﹐年逾不惑﹐野朴頹唐﹐一村學究耳。問﹕「章節汝子耶﹖」曰「然。」曰「如此髫齡﹐彊來作麼生﹖若露廬山眞面目﹐法不汝容﹗」九如唯唯以退。院門扃﹐太史危坐堂皇。過卓午﹐返內省﹐甫履閾﹐卽聞童子喧笑聲﹐與諸老輩辯難聲﹐且脫帽露頂﹐榻上翻筋斗爲樂。太史驀入﹐略呵叱﹐節悚惕﹐徐起整衣冠﹐侍而聽教。太史笑云「吾固知汝不能文也﹐日移八磚矣﹐不構思而喧鬧﹐此豈三家村塾耶﹖」對曰「不奉題紙﹐從何作文﹖」太史恍然﹐亦自捧腹﹐詢諸幕云「是兒伎倆如何﹖」僉曰「敏甚﹐惟狡獪不受羈勒﹐然讀書甚熟﹐百舉而不一遺。」乃授題﹐與以小幾﹐使坐﹐並與果餌使餐。節略一顰蹙﹐卽奮管直書﹐不啻宿構。洋洋灑灑﹐出色當行。繕就﹐跪呈其捲云「童子節﹐愧少如椽之筆﹐且爲刺促之文﹐良由時近昏黃﹐不過免於曳白耳。」太史閱之﹐擊節者再。適壁上粘《蘭亭》本﹐拈「此地有崇山峻領﹐茂林修竹」句﹐命對﹔對云「怕你不雕虫篆刻﹐斷簡殘篇。」諸幕叫絕。太史佯怒云「童子亦讀《西廂》耶﹖」卽以爲句曰「童子讀西廂﹐」對云「大人應東井。」太史色爲之霽﹐指庭樹曰「老樹千年﹐」對云「香曇一現。」太史恐其不祥﹐然心賞靈慧。適左右舉燭﹐節將出﹐因撫其背曰「好爲之。一領靑衿﹐便易子矣。」節忽顏色慘戚﹐伏地淚雨﹐崩角有聲﹐力辭盛意。太史大詫﹐問﹕「汝旣髙尙﹐何勞此行﹖」泣曰「童子有苦衷﹐不敢言﹐言必獲罪戾。」曰「第言之﹐無恐。」曰「父困此有年矣﹐頃此之來﹐原冀爲椿庭作倩﹐不意隔絕且先獲售﹐則父於今科固已無望﹐卽下科亦何能爲哉﹖乞錄父而黜節﹐轉移之徳﹐沒齒不忘﹗」太史呼九如捲至﹐則荒率較雛鳳判若天淵矣。因以之示節曰「汝父文似此﹐柰何﹖」節叩不已﹐太史矜其志﹐憐其孝﹐嘉其慧﹐遂許其請﹐曰「冰鑑之明﹐暫爲汝屈。然汝下科必捷﹐鴻飛不遠矣。」節歡躍再拜而出。翌晨揭曉﹐榜首爲章節還﹐亦雋才也。九如則勉附榜末。星軺啟行﹐諸生走送。九如亦攜節拜車下。太史謂九如曰「汝之售﹐汝子所贈也。鴉巢之鳳﹐豈有種哉﹗」又詢節曰「冠軍人汝同宗乎﹖」曰「同。」曰「我行矣﹐盍以一對送我﹕章節章節還。」節應聲曰「呂蒙呂蒙正。」太史顧廣文諸人曰「能不以此子爲無價之寶耶﹖」旋解襟下佩玉以贈節﹐曰「汝第自珍愛﹐明年今日﹐當以茂才還汝。此玉卽他日券也。」節感激涕零﹐嗚咽惆悵﹐視星軺影遠﹐始隨父而歸。閱半載﹐太史忽夢節持曇花冉冉來謝﹐口吟一絕云「身本優缽羅﹐托身植瑤島。入世償宿逋﹐曇花依舊好。」迨重蒞是郡﹐急欲見孺子﹐而蹤迹杳如。驚詢廣文﹐廣文命九如自陳。雙淚盈睫﹐抽泣而對曰「節兒自承明訓﹐歸後慘以痘殤。彌畱時﹐堅抱所賜玉佩﹐遂以爲殉。」太史驚惋無旣。九如又云「渠降生時﹐本夢一老枯禪﹐手贈曇花而誕﹐宜其不永也。」太史爽然﹐始悟昔之聯句可爲讖﹐後之夢返其眞耳。乃振腕作《曇花記》﹐以志其事。懊儂氏曰﹕負逋而來﹐償逋而去﹐人間佳子弟﹐莫不云然。獨章氏子﹐可嘆可憐﹐令人有回也短命之感。慧旣非凡﹐孝尢卓著﹐曇花之諭﹐𨿽想當然語﹐亦作如是觀也。又棠邑有古梅書院﹐鄰果老庵﹐乃唐人附會神仙古迹。邑宰長公名在﹐試書院日﹐少長咸集﹐中有八歲童子來觀場﹐長公命對﹐曰「梅花果老矣」﹐卽應聲曰「棠陰長在哉。」長公大喜﹐呼爲千里駒﹐獎賜極隆﹐旋亦夭亡﹐孺林傷悼。

博山兩賢婦

博山鐘十六﹐其父以負販起家﹐十六亦廢讀紹弓冶。年十六﹐聘里人李氏女耐姑爲婦。未娶之先﹐偶詣村市勾當﹐遇風鑑士叟﹐鶴髮龍鐘﹐碧眸炯炯﹐求相者門如市﹐爲其言多應﹐無絲毫爽也。十六羨其神﹐出腰際銅錢二百求摸索。叟云「來者父母俱存﹐棄儒習賈﹐」余亦多驗﹐惟云「應得兩妻﹐相伴偕老。」十六溫噱云「某田舍郎﹐僅一牀頭人﹐願斯足矣﹐何福消受英皇耶﹖」時父執陳老﹐亦欣然延至家﹐徧相眷屬﹐至陳女讓姑﹐問﹕「字人否﹖」曰「尙未。」曰「一語孟浪﹐莫見責。女公子當是人家小星也。」陳大怫意﹐曰「陳某不才﹐忝爲此鄕之望﹐何至以弱息爲人妾﹗」叟云「但求相法不驗耳。」言已拂袖徑出﹐人俱以爲顚。年餘﹐十六行親迎禮﹐耐姑艷而不浮﹐慧而不肆﹐溫淸無缺﹐伉儷亦濃。詎結縭甫六月﹐竟生一子。十六怒﹐疑必不貞於室﹐朝夕詬詈﹐翁姑亦時時誚讓。耐姑無以自明﹐惟向隅痛哭。十六欲殺其子以滅迹﹐姑不忍﹐彌月卽迫之歸寧。甫入門﹐而離婚一紙﹐已接踵至矣。其父李翁見而气結﹐入咎其母李媼。媼思己女素守閨範﹐動以禮閒﹐然嬰兒固在抱也。下嫁日至今﹐始六閱月也。嗒焉气喪﹐惟母女相對哭。娣姒嗤嗤笑於後﹐臧獲落落慢於前。族人更說翁曰「若耐姑者﹐誠門楣之醜﹐不殪之﹐亦當醮之﹐否則逐之﹐然則豢而終其身﹐作有夫寡耶﹖𦇤褓物﹐他日究誰氏子耶﹖」翁曰「我亦籌之久矣﹐若倔彊﹐當以斧加其頸。」明日﹐果有媒妁集於門﹐或云某尹二郎賢﹐或云某薄四郎美。耐姑知不能容﹐然亦無所歸。晨起抱兒﹐走投雨香庵﹐鬻簪珥﹐僦尼別捨以居。禪榻磚燈﹐紡織自活。庵主人大悟﹐優婆中善知識也﹐頗憐之﹐時加調護。一夕﹐兒嗚嗚不寐﹐耐姑孤枕傷心﹐亦自哀哭。大悟自蒲團驚寤﹐呼曰「耐姑﹐何其不耐耶﹖暫時盆覆﹐冤亦前因﹔有日珠還﹐圓成後果。寡婦且耐夜哭﹐況有夫之婦哉﹖」耐聞之﹐抽哀而已﹐不敢信口頭禪。十六自出妻也﹐頗懼泰山涉訟。旣而寂然﹐知無他患﹐遂另議姻於陳女讓姑。讓姑𨿽艷慧﹐終覺遜耐﹐弦續良辰﹐十六思叟兩妻之言﹐𨿽微驗﹐然出一娶一﹐終不足云箭貫雙雕也。陳翁更以嬌娃已得所天﹐𨿽屬補房﹐然非室﹐行當抉叟雙瞳子﹐責其狂瞽云。是日﹐大悟偶自他村行﹐見鐘家鼓吹喧闐﹐賀客雜﹐知是再娶﹐急歸告耐姑﹐耐姑灑涕默不語。問﹕「娘子於意云何﹖」曰「死耳。」大悟狂笑云「前日奇冤莫白﹐若反生﹔今日大屈將伸﹐若反死﹐何其癡乎﹖」耐姑知其中含妙諦﹐卽跪求開示。曰「娘子當乘此機會﹐往登其門﹐抵死不去。神佛菩薩﹐一切有情﹐自來玉汝。請以二十字禪言相送﹐偈云﹕『但得竈下養﹐重燃獄底灰。香閨聯二美﹐此去莫低徊。』」耐姑祗領﹐乃𦇤負其子﹐登鐘氏堂。姑覿面﹐批其頰以逐之﹐不去﹔親詣廚中﹐霍霍磨刀以恐之﹐不去﹔呼媼持短棒交撻之﹐徧體靑傷﹐仍不去。惟伏地哀號﹐自云「死罪。」見姑怒稍解﹐始叩首請代女僕﹐供傳呼﹐不計傭值﹐日惟求兩餐﹐夕惟求一席地﹐惰再逐﹐無怨言。翁與十六已有憐惜意﹐鄰里又緩頰云「不端婦亦可憐生也﹐阿姥何惜一碗閒粥飯﹐俾渠亦可代新婦勞。」姑不得已﹐頷之﹐惟命宿東廚隙地藉稿眠﹐不容其擅入中堂﹐不容其妄與新婦抗禮﹐耐連連應諾。由此潔庭除﹐操井臼﹐𨿽新婦不潔﹐亦代湔除。姑於初至﹐頗吹毛求疵﹐後見其服勞不少怠﹐漸亦相安。耐不呼姑﹐而曰太母﹔不呼舅﹐而曰太翁﹔新婦則曰娘子﹔見故夫則走避恐不及。戚屬鄕鄰﹐罕識其面。幸讓能憐耐﹐且憐其兒﹐避人則呼曰姊﹐時周卹之﹐不忍目之爲傭。計重來瞬息年餘矣。會舅姑壽辰﹐十六效萊舞﹐如期稱觴﹐戚屬咸集。忽雨香庵尼遣雛送儀至﹐開篋視﹐非祝具﹐乃湯餅也。莫不鼓掌笑老尼荒廖﹐幾如叟妄言。旋開宴﹐鼓樂大作﹐觥籌互飛﹐忽聞竈下有呱呱聲聒耳﹐竈婢奔白雲﹕「李氏又分娩矣﹗」賓主愕然﹐其姑大怒﹐趨而責之曰「淫婢定不欲生耶﹖前已玷汝家﹐今又玷我家耶﹖」耐含笑云「阿姑勿怒﹐兒今日鳴吾冤矣。速邀良人來﹐豈有兩子而不識其父乎﹖」十六猶未審何事﹐貿貿自外至﹐耐驀起執其手﹐涕泣曰「我自入汝家﹐服役之苦﹐婦人本分﹐何足云﹖然未嘗出一瞻眺﹐與人一語言。汝於某日挑吾﹐吾不理﹐夜間乘醉來逼吾﹐艸榻上勉就之﹐今幾月耶﹖抑仍六月耶﹖二老如不信﹐有渠頭上柳花爲證。」先是淸明日﹐其俗男女均簪柳花少許。新婦媚稿砧﹐以五色絲纏作彩縷﹐有文理﹐非代人所能。蓋由淸明至今﹐又將中秋也。正錯愕間﹐忽報李家老夫婦聞信至。十六父子道左迎入門﹐卽揖眾賓曰「不肖女亦有今日﹐不然天网漏矣﹗」李翁猶刺刺理論﹐李媼則發指﹐面色靛﹐叫罵萬端﹐毀器皿無算﹐遽揪十六之母﹐飽以老拳﹐衣褲撕碎﹐幾露其私﹐無敢阻者。十六崩角有聲﹐亦爲騰足而顚﹐捉發而擲﹐夫婦揚言曰「今日事﹐非鳴官蕩其產毀其家不可﹗」眾賓稍勸慰﹐則反唇譏曰「當日吾女被逐時﹐諸君何不援手一啟齒﹖」賓語塞。時讓姑父母亦在座﹐知事必決裂﹐急號於眾曰「耐姑之貞﹐其含垢忍恥﹐固已上格蒼穹﹐始送石麟爲姑解穢。頃欲解鈴而息爭﹐合璧而免訟﹐似非吾女一言不可。」讓姑果自屏後冉冉出﹐拜諸長上云「耐姐沈冤﹐白於一旦﹐天之靈﹐家之福也。請姐復正位﹐兒副之。若是貞操﹐卽爲之執巾櫛亦所甘心。長者俱在﹐求勉如兒言﹐勿再鼓舌。」眾曰「善。」陳翁亦樂爲之。忽叟來觀熱鬧場﹐從翁後拍其肩曰「陳君陳君﹐僕之雙瞳﹐能賜保全否﹖」陳大駭﹐繼而大噱﹐遂與眾互述其事﹐始知數之所在﹐有莫知其然而然者也。惟大悟能知必於是日臨蓐﹐又不知操何術耳。乃張燈結彩﹐奉兩家父母髙座﹐鐘攜兒叩拜伏罪﹐然後互蔭其女作螟蛉﹐賓客極歡而散。翌置綽楔於門﹐表兩婦之賢。耐姑再生女﹐仍六月。讓姑生子二﹐卽如尋常。其後四子皆貴﹐惟先封謫母﹐而後封庶母﹐誠如叟言。耐姑年六十﹐出資爲雨香庵建佛塔﹐報大悟也。懊儂氏曰﹕中牟謠云「少所見﹐多所怪﹔見橐駝﹐言馬腫背。」鐘十六以婦六月產卽云不貞﹐可謂少見多怪矣。孕月深者主壽﹐月淺者主貴。老隨園堂皇一語﹐能爲嬰孩造福﹐是眞佛子心腸﹐慈母蔭庇也。吾願不識字人﹐其胸無點墨而腹有疑團者﹐當三復此編﹐免唱東南孔雀。我佛聞之﹐必合十而作頌曰「善哉善哉﹐如是如是。」

珠江花舫

鄒子《樂生筆記》載江山船云「江山近水人家﹐各置一巨舫﹐畫板明窗﹐巨麗宏敞。父蕩槳﹐母操舵﹐兄弟執纜﹐女任烹調。其女子率幼習絲竹歌舞﹐破瓜時﹐便使應客。臨風咳唾﹐若卽若離﹐或一二姝﹐或三四姝﹐皆靚妝﹐將以誘過客﹐弋重資也。富商大賈﹐往往傾囊登岸﹐惡矣﹗」而不知廣東珠江花舫﹐其惡更有勝於此者。一老幕府沈翁﹐宜興人﹐自幼入粵﹐生平不履勾欄門﹐亦不娶﹐由壯而老﹐仍童子身。每見子弟喜北裏遊者﹐則笑之以鼻。醉後尢自誇詡﹐以爲如來世尊﹐忍欲羅蜜﹐自家已得三昧﹐蓋尢勝焉﹐無不及也。歲積修羊已數萬金﹐囊橐累累﹐而禦僕又嚴酷﹐錙珠必較。一日﹐將回裏買良田﹐築幽室﹐爲歸隱計﹐不復爲人家壓綫作嫁衣矣。素聞花舫名﹐恐墮其術﹐乃再四檢擇﹐須無一女眷者﹐始登其舟。一日檢就﹐先運箱篋﹐安置圖書﹐而後辭別舊識﹐始解纜行。一舟爲己坐﹐一舟載僕從﹐不甚華麗﹐亦無陳設﹐飲食亦不甚丰潔﹐遂帖然意肯。行三四里﹐忽睹一好女子﹐淡妝素服﹐蓬頭鴉髻﹐而意態動人﹔啟艙後小窗﹐就水浣手﹐玉腕釧碰板鏘然。沈怒﹐呼僕不應﹔呼舟子﹐問女何處來﹖舟子大恐﹐伏地面無人色。女急走出艙﹐襝衽拜曰「公勿怒﹐容妾緩稟陳﹐近情則畱之﹐無理則逐之﹐惟公所使﹐未晚也。」曰「試言之。」女流涕曰「妾宜興人﹐姓劉﹐乳名小玉。幼隨父宦於粵﹐誤適惡少年﹐奩資供賭博﹐資罄而夫死﹐大歸﹐而父母又卒於官﹐百計營葬。孓然一女子﹐孀且孤﹐恐遇匪﹐陷娼家﹐思歸鄕裏﹐剃髮皈三寶。欲自買一舟﹐旣無資斧﹐又無婢嫗﹐迢迢千里難獨行。欲附他人舟﹐又恐遭不測。素聞長者圭璧其身﹐乃奇男子﹐必能憐苦況﹐賜玉成。且妾鄰姆姆﹐又與舟人熟﹐故附寶舟行。倘賜援手﹐賤妾生死銜環﹐日於佛前諷誦﹐爲長者祝千秋。若竟不許﹐妾當效湘累畢命﹐蓋捨此機會﹐永無歸期耳﹗」言已悲啼﹐詞旨酸楚。沈愕然久之﹐曰「附舟行﹐何不可﹐但不許入中艙耳。」女應之﹐卽起入後艙﹐嚶嚶誦佛號。舟子亦拜謝。問諸僕﹐僕叱舟子﹐沈遂信。久之﹐每進一餐一飯﹐贊甘美﹔舟子曰「此小玉手段也。」每盥一巾一襪﹐贊勻潔﹔僕人曰「此小玉湔祓也。」翌晨﹐抵小村落﹐思早饌﹐呼僕﹐尙酣寢﹐忽舟子掀廉進麵餅﹐味鮮美﹐問何來﹐曰「小玉親上岸爲公購來也。」一日﹐淸晨擁被坐﹐忽聞骨冬一聲﹐舟子大嘩曰「小玉爲主人購早饌﹐上跳板失足落水矣﹗」沈披衣卽起﹐開艙視之﹐果有數餅漂水面﹐眾果挈女子自水中出﹐衣裙盡濕﹐瑟縮寒顫﹐扶上船頭﹐將之後艙。聞舵工太息曰「小玉僅此一套衣﹐又無可更換﹐不幾凍煞耶﹖」沈立命扶入中艙﹐女不應﹐眾如不聞﹔沈又言﹐眾曰「公曾云不許入中艙﹐小人敢忘卻耶﹖」沈曰「渠爲我至此﹐忍坐視耶﹖」呼入﹐臥小玉於己衾中﹐鉆火代烘濕衣。小玉起著衣﹐含羞詣後艙﹐操作如故。沈由此心徳小玉。一夜人靜後﹐似鼠子入箱嚙衣履﹐呼僕捕鼠﹐不應。將自起﹐見小玉睡眼餳澀﹐自艙後出﹐衣綠綢短襖﹐秉燭問鼠在那廂﹐公指示之﹐卽爲擺撲而後去。一夜﹐江風大作﹐桅震震響若欲斷﹐案上燈檠忽滅。呼舉燭﹐不應。又見小玉徐徐籠燈入﹐披淡黃襖﹐就燈火﹐纖指如筍﹐淩波如芽﹐略凝睇﹐又去。一夜﹐暴雨﹐水澑自篷隙入﹐衾枕卻當漏處﹐移就漧處﹐如故。呼僕不應﹐又見小玉挈衣襦﹐秉燭姍姍來﹐登榻跨沈身上過﹐代塞漏處﹐澑應手停﹐汗津津如珠﹐喘吁吁若斷﹐沈由是心更徳之。欲挑與語﹐小玉遽攜燭而去。明日﹐沈忽病痢﹐僕人懶惰﹐恆早眠﹐自傷委頓﹐嘆且泣。小玉聞之﹐卽詣艙代調藥餌﹐司盥濯﹐極殷勤﹐數日病瘳。夜靜﹐小玉猶忍凍侍牀頭﹐不歸寢。沈憐之﹐挽其臂曰「卿衣裳太薄﹐又爲老朽侍疾﹐良不忍。何不權就僕腳畔眠﹖」小玉不答﹐促歸寢﹐亦不應。沈曰「吾犬馬如長﹐卿齒稚﹐論年歲﹐當可爲吾螟蛉女﹐眠何礙耶﹖」小玉點首﹐遂就腳後眠。沈覺奇暖﹐勝於湯婆子﹔又有一種異香鉆入鼻﹐心大動﹐不能自持﹐逡巡起﹐與共枕﹐摩挲撫慰﹐口喫喫求歡﹐小玉曰「不可﹐妾旣孀﹐又視翁如父﹐翁又面許作螟蛉﹐若此之爲﹐玷辱奚甚。」沈固哀之﹐小玉曰「旣蒙相愛﹐何必在此﹖」曰「卿如能令我銷魂﹐當沒世不忘。且僕孤身獨行﹐慘與卿同﹐成就此好﹐吾之所有﹐卽卿之所有。不然﹐卿卽歸宜興﹐能枵腹活耶﹖」小玉不語﹐沈遂與之定情﹐備極繾綣﹐沈喜曰「今而後﹐方知枕席之樂﹐勝於封萬里侯也。」小玉曰「妾之淸白﹐爲君輕薄盡矣。」由是相處如夫婦﹐一切鎖鑰﹐悉付小玉。忽聞兩僕逃﹐已而一短童亦逃﹐小玉頗駭詫﹐而沈獨不甚追究﹐計自解纜時至今﹐已八閱月﹐尙未至。小玉獨催促﹐而沈若不甚介意。久之﹐視銀篋盡空﹐問小玉﹐曰「翁忘卻耶﹖僕盜資若干﹐僮盜資若干﹐日食柴米﹐翁病藥餌又若干﹐舟子支付船值又若干。」觀衣篋亦空﹐問小玉﹐曰「翁不知耶﹖銀盡﹐不借此付質庫﹐將若何耶﹖蚨去能飛回耶﹖」沈戀小玉美﹐昏昏亦不甚盤詰。一日﹐舟子喜曰「到矣。」沈欲登岸﹐小玉止之曰「翁將何往﹖常言家無一椽﹐能露宿耶﹖故里聞翁挾重資回﹐必蝟集求告貸。謂翁之資斧已罄﹐誰信之耶﹖然則再求人﹐誰應之耶﹖岸上有妾阿姨家﹐頗雅潔﹐不如就彼處養屙。妾承翁錯愛﹐旣不能樹貞節坊﹐亦不願別抱琵琶﹐且作臨邛棲止。家𨿽壁立﹐妾尙能拈鍼﹐量不致有庚癸呼也。」沈思鄧山已頹﹐阮囊依舊﹐不得已﹐從之。入其家﹐果如女言﹐居以靜室﹐起居安善。女皇皇時出入﹐時來伴翁﹐寢時就他處宿。心疑不敢問﹐亦不敢出。突二三舊友來訪﹐皆粵之名幕府﹐驚詢﹕「何亦遄返﹖」笑曰「返何處耶﹖何時返耶﹖」蓋沈舟居一載﹐日對麗人﹐舟子揚帆行數十里﹐又溯流退數十里﹐無論浙邦﹐且終未出粵界也。頃所居卽小玉家﹐舟子卽小玉兄弟輩﹐蓋名妓也。至是始恍然﹐乃相與漧笑﹐遂仍居廣爲馮婦焉。又一顯宦履任﹐登畫舫耗去五千﹐而歸與夫人言﹐夫人嗤之。曰「卿勿笑﹐他日赴任所見若輩﹐恐亦能令卿卿銷魂也。」夫人大笑曰「吾身無淫具﹐渠能爲我作面首人耶﹖」曰「不然。吾輩愛優伶﹐何曾非兩雄相愛﹔恐兩雌相愛﹐亦同此撲朔迷離也。」夫人更大笑﹐以爲妄﹐且隱隱有醋意。後果買舟﹐遣女僕迎夫人。舟子女慧麗可人﹐能眉語﹐能目聽﹐舉止言動﹐無一不令夫人生歡喜心。乃拜爲螟蛉女﹐朝賞暮宴﹐金玉珠翠﹐錦繡玩好﹐不計其數。船故緩緩行﹐日僅十餘里﹐比到任﹐而夫人已妙手空空矣﹐且船值已累積﹐短百餘金。宦聞之﹐急遣僕持金贖取夫人歸署。冉冉出蓮輿﹐登後堂﹐官遽躍出﹐撫掌笑問曰「何如﹖」懊儂氏曰﹕趙簡子適楚江也﹐且惑操楫女﹔鴟夷子遊五湖也﹐尙挈采蓮人。天光云影中﹐一葉蕩漾﹐得此數輩﹐供巾櫛之周旋﹐便覺米家書畫﹐趙家琴鶴﹐一切有情。然瓶供之蘭﹐嗅之可也﹐若醉服其水﹐則腹痛而死﹔鶴頂之珠﹐玩之可也﹐若誤服爲丹﹐則腸斷而亡。噫﹗黃帝造舟﹐防溺也﹔而仍溺之者﹐蓋自溺也。

卷四

金竹寺

余髫齡卽聞揚州地下有金竹寺﹐不得其源。前歲﹐晤屯田司馬楊慧生姻丈﹐偶話及﹐云﹕明季某甲子﹐有皖人蕭靈威﹐少年任俠﹐追蹤魯仲連郭解之爲人﹐屢屢睚眥興怨﹐後遭仇家﹐幾斃毒手﹔逋之他縣﹐匿迹韜聲者二載。偶步月﹐聞茅屋中有哭聲﹐探詢之﹐有裏豪魏姓名虎者﹐彊娶孀母女﹐憤不從﹐欲自戕者屢矣。其孀母朝夕邏守﹐然虎已諏吉﹐行將來攫取﹐故對泣耳。蕭聞之﹐歸旅店﹐袖刃出﹐訪虎居確﹐躍登其垣﹐垣盡登屋﹐脫履步鴛瓦﹐行無聲。視燈光多處﹐睨虎坐繡閣中﹐擁艷姬﹐陪狎客﹐暱飲甚豪。聞狎客笑曰「東鄰女假惺惺﹐尙啼哭。明日銷金帳中﹐一嘗異味﹐恐麾之不肯去矣﹗」虎曰「倘倔彊﹐當投諸冰窖﹐寒凍殺﹗」客曰「虎郎惜玉﹐情甚旖旎﹐豈故作險語﹐破鬼膽耶﹖」曰「嘻﹗」蕭審之確﹐卽躍之地﹐揮刃奔虎﹐遽斬之。姬驚暈若斃﹐客張皇﹐蕭又斬之。僕僮聞聲來﹐又斬二﹐而逃其一。視案有酒﹐立飲三大白﹐指濺血書壁曰「殺人者蕭靈威也﹗」書已﹐仍躍登屋﹐荒竄四顧﹐不知所之。忽昏黑中﹐有白衣人執蓮花燈前引﹐隨之行如飛。比明﹐視所抵已五百里。欲尋白衣人﹐不可得﹔惟燈棄荒艸中﹐孤焰搖搖若將滅者。趨視之﹐非燈﹐竟朱提一錠﹐量之約四十兩﹐俯拾﹐卽以爲資斧。日處旅館﹐漸聞風聲促﹐恐爲捕者蹤迹得﹐急易裝更姓名過江。聞浙省天竺山菩薩最靈顯﹐虔往焚香求懺悔。至則士女如雲﹐比丘如蟻﹐然皆裝模作樣﹐無一眞善知識。焚香畢﹐卽小住山寺﹐發願攺悔﹐默求庇佑。學優婆諷誦﹐至虔至誠。偶遊山嶺破寂﹐視石洞中﹐有老瞿曇趺坐﹐目若瞑。見蕭來﹐遽喝曰「富豪彊娶﹐何預汝事﹖」蕭驀聽﹐如冰沃頂﹐恐泄其事﹐心意欲擊斃矍曇以滅口。僧大喝曰「咄﹗白衣持燈接引汝﹐尙爲仇耶﹖」蕭駭且感﹐遽伏地﹐曰「弟子知罪﹐大菩薩法力宏深﹐定能始終解我厄。」曰「此處非容身地﹐盍爲我寄書揚州金竹寺與鐵方丈﹐彼處潛身三日﹐難卽已。」因袖出一函﹐封其固﹐曰「速去﹐勿回頭﹗」蕭崩角數百﹐持函卽行。十日過江﹐抵揚州﹐徧詢無金竹寺﹐心甚憂慮。不敢居城中﹐潛寓鄕村。夜夕步月東關浮橋上﹐忽一僧打包來﹐僧雛攜燈前引﹐燈上大書曰「金竹禪院。」略凝睇﹐神燈飄忽已東去﹐急趨而尾四五里﹐始追及﹐已在山谷中。僧問曰「男子何所見聞而逐我﹖」蕭喘息道天竺遇老瞿曇事﹐並示以函。僧曰「我當誰﹐原是白衣豁棘尊者。居士旣遠作寄書郵﹐盍隨我歸去來。」須臾達一大叢林﹐月色昏黃中﹐視鐘樓經閣﹐瑰偉嵯峨。司夜行者﹐已行梆唱佛歌﹐聲淒心肺。打包僧入白方丈﹐蕭拱候叢竹旁﹐風篁煙筱﹐文秀。僧出﹐白方丈已禪定﹐畱書案頭﹐止客就寮房宿﹐明當晤敍耳。引蕭之一斗室﹐雅潔無此。旋出夜膳﹐亦極精良。明日﹐並不聞傳喚。往來緇侶﹐古貌古心﹐老稚妍媸﹐其類各別﹐然較之天竺皈依之大眾﹐則似覺不同。住三日﹐是夜忽聞鐘魚梵唄聲﹐若開大道場。潛披衣趿履﹐擬往瞻視。及至正殿﹐則其聲頓寂﹐惟見滿堂無佛像﹐滿地鋪毹氍﹐燈燭輝煌﹐男女裸體橫陳﹐綢繆交媾﹐妍與妍偶﹐媸與媸偶﹐老與老偶﹐稚與稚偶。大駭。略轉瞬﹐則又妍媸老稚互更﹐互爲之偶﹐或鸞顚﹐或鳳倒﹐或背成峯﹐或側成嶺﹐其態旣濃﹐其聲更暱。蕭閱之﹐始駭繼怒﹐不禁大呼曰「如此昏昏﹐成何世界﹗」忽聞背後一人大喝曰「咄﹗六合之中﹐六合之外﹐六合所成﹐男歡女愛。俗子無知﹐大聲驚怪。」蕭視其人﹐紫衣科頭﹐面如滿月﹐打包僧侍側﹐呼曰「此鐵方丈也﹐蕭居士其稽首。」蕭心𨿽怒﹐而體不克自主﹐玉山遽頹﹐和南伏地。方丈挽起﹐攜入所居﹐略略問瞿曇蹤迹﹐謂蕭曰「頃之所見﹐乃佛家之幻景耳。智者見之﹐大徹大悟﹔愚者見之﹐可興可起。無足驚詫。」蕭不敢言。旋諭打包僧曰「盍攜去重瞻水晶域﹐當發菩提心。」蕭辭出﹐見殿上燈火全無﹐人物亦杳﹐惟三世佛像﹐龕燈明滅而已。忽聽雞唱﹐傳語送客。打包僧手采竹葉一叢與之﹐曰「以此聊爲居士壯行色。」蕭領而藏於袖。送出門外﹐則迥非舊途﹐躑躅奔馳﹐明始辧路徑﹐則已在甘泉山下。回顧袖中﹐竹葉已墜去其半﹐視所存者﹐金竹葉也。再入城詢之﹐瞬已三年﹐而寺中僅三日耳。遂出竹葉貨之﹐小負販﹐大獲﹐設骨董肆﹐家漸裕。一日﹐晤一女丐﹐攜女行於途﹐見蕭伏叩﹐曰「恩公尙在耶﹖」蕭審視﹐爲當日難中人﹐急攜回密室詳詢。云「魏歿後﹐其子告官﹐捕得凶手如公狀﹐斬之﹐其首落地而屍不見。妾義而盜首葬﹐甫破土﹐其首忽成荷花燈。官聞其事﹐亦不深詰。妾恐株累﹐挈女逃﹐丐於此者已三年。」蕭更爲述遇僧事﹐互感詫。遂以其女爲室﹐事外母如母。旋投行伍﹐得功勛﹐仍以所易賈姓登剡章﹐官崇明守備。夫婦事佛甚虔﹐蕭每怒﹐夫人低呼曰「金竹寺﹐」輒斂怒爲笑﹐見人溫婉如處女。後外母死﹐盛補葬奠﹐送之殯宮﹐策馬呵道歸。忽於人叢中睹魏家僕﹐急攜夫人不知所之。懊儂氏曰﹕路見不平﹐拔刀相救﹐佛菩薩賞其義俠﹐故遠導幻境以生之﹐且詭托祕戲以悟之。蓋鏡中之鏡﹐瞳中之瞳﹐豈眞地下有逋逃之數﹐世外有曲躬之樹哉﹖至滿堂須陀洹﹐齊化鴛鴦偶﹐是耶﹐非耶﹖幸勿當作火宅梵嫂一例看也。

石郎蓑笠墓

崇明瀕海處﹐煙波浩渺﹐仙靈往來。有大石郎者﹐幼孤﹐年十六﹐無恆產﹐爲人家牧牛。靑笠戴月﹐綠蓑織煙﹐時以短笛自娛﹐意亦閒適。顧嬉且勇﹐與羣牧斗﹐無能勝者。然遇介屬隨潮以至﹐則掃而投之﹐不忍戕其生。所主之田公翁某﹐頗賞其仁厚。日卓午﹐與羣牧倘徉於綠樹間﹐或捉迷藏﹐或賭樗蒲﹔郎獨抽尺八﹐坐避潮墩﹐吹無腔之韻﹐偸關山楊柳﹐指村捨桃花﹐自以爲樂。少頃﹐潮怒湧﹐天地皆靑﹐大蚌隨一綫來﹐泳遊不去﹐宛爲笛韻所羈。潮頓落﹐卽膠滯沙際﹐屢翕辟﹐露光芒。羣牧知中有夜光珠﹐議劈而取之。郎思害神物不利﹐詭云「海物通靈﹐刀斧莫斫﹐盍渥以沸湯則自開。」眾善其言﹐競起拾薪汲水﹐尋田家假竈突。郎待其去遠﹐潛起推蚌行就海﹐祝曰「蒼茫貝闋﹐不少汗漫之遊﹐幸勿再登陸﹐爲若輩覬覦。」蚌得水﹐圉圉焉﹐洋洋焉﹐忽挾巨浪如山﹐俯仰作稽首狀﹔海風忽狂﹐颯然遂逝。迨羣牧以湯至﹐郎正假寐﹐物已子虛﹐叱起問何往﹐故佯驚作懊喪語曰「神物化去矣﹐柰何﹖」眾恍然﹐知爲所賺﹐唾其面﹐亦不較。明年夏﹐時有靑色牛﹐傷海邊稻田﹐貌頗似郎之所牧。問之﹐不服﹐白眼爭。遂告其所主﹐誚讓之。郎嘿不辯﹐惟思所牧從未輕縱逸﹐何得蹊人田﹖會復有來告者﹐郎忿極﹐暮往其處﹐隱身以伺。翌日黎明﹐果一牛自海岸出﹐毛色極純﹐與己牧卻仿佛﹐惟頂生一角稍異。旣而遊戲溝塍﹐大肆蹂躪。郎暴起﹐將擒之﹐以塞人口。牛驚覺﹐反身遁入海。郎忘其爲洪濤巨浪﹐尾而逐﹐視兩旁之水皆壁立﹐牛所過成一白平坦道。里許﹐抵一處﹐峨峨府第﹐金碧輝煌。牛躍入﹐郎亦入。聽管弦哀怨﹐內正開筵﹐執事者皇皇奔走﹐無暇他窺。廡下有隙地﹐乃掩身﹐窮異觀。視座上一客類王者﹐佩陸離之劍﹐頷下飄白須。一客類大夫﹐古衣冠﹐沈靜緘默﹐似抱煩憂。一客類儒士﹐然星冠羽衣﹐英致灑然﹐亦極尊貴。一美人類天女﹐明翠羽﹐貌𨿽艷﹐而凜凜若冰霜。主位殷殷勸爵者﹐則一少年郎﹐被服都麗。階下歌吳聚﹐舞楚舞﹐輕能在掌﹐髙可遏云。客詢何節奏﹐對以水殿拋球﹐新續第二曲也。白須人亦扣劍作歌曰「鞭平王兮﹐吾非不臣﹔云黯黯兮﹐奇冤莫伸。吳市吹﹐蕭欲裂﹐潮怒不可折﹐心死不可說。」古衣冠曰「相國尙有餘怒哉﹖」亦攢眉蹙額而作歌曰「天之險﹐不可升﹐地險山川與丘陵﹔人心之險更叵測﹐朝爲變兮夕爲更。珠宮在水兮何其晶瑩﹐坦蕩蕩兮日月自明。龍伯召我兮﹐佩菊與之蘭襟。弔汨羅之萬丈兮﹐臣心同淸。」儒士笑曰「大夫變新聲﹐卻騷韻﹐然亦哀而艷矣。某請和以巴裏歌」。歌曰「當年臣本寄書郵﹐誰幸三生結並頭。憐煞秀才康了輩﹐水天漂泊幾沙鷗。」羣起酌以巨觥曰「洞庭艷福﹐誠可羨也﹐然尙有袍澤之情乎﹖」言已﹐視美人無一言。咸詢﹕「貞姑﹐可否按律呂﹐賜新聲﹖」對曰「請以珊管瑤箋﹐書二十八字﹐命樂工歌之﹐何如﹖」眾曰「善。」須臾書就﹐階下人歌之曰「蓬萊淸淺幾成塵﹐門外野風愁煞人。三十六湖涼月裏﹐珠光長照女兒身。」郎聆之﹐情不自禁﹐矢口大呼﹐曰「美哉﹗凜凜之風﹐何其婉而厲也﹗」咸愕眙詫﹕「俗子何得犯宮禁﹖」少年郎呼縛付鱉丞懲治﹐武士出索﹐反接其手﹐將行﹐呼曰「縛太急﹗」旣而大笑曰「不圖石大郎死於此處﹐大奇﹗」少年瞠視良久曰「君海牧牛之石大郎耶﹖」曰「然。」曰「然則我恩人也﹐何得作階下囚﹗」叱解其縛﹐親自降階﹐執禮甚恭﹐曰「僕非君﹐早爲兒童戕矣。此龍宮也﹐某王世子也。前化蚌出遊﹐聽君雅韻﹐險遭不測者﹐卽某是也。盛徳隆情﹐久未能報。頃能不速﹐頗愜素心。」卽引之登堂﹐徧與諸客揖﹐曰「此伍相也﹐此屈大夫也﹐此洞庭柳眞君也﹐此露筋眞妃也。」郎茫然不辧云何。伍相云「是子本天上水星之精﹐好與農丈人鬥﹐得牽牛救解﹐旋以劾墮劫﹐歸元之期非遙﹐世子尙宜調護。」客皆告別﹐郎亦興辭﹐世子阻之曰「君宜少安。」送客回﹐重與入座﹐問君何能來﹐以實告﹐曰「能來不能去矣。適君所逐者﹐分水犀也﹐子非犀﹐則出門一步卽死。」郎窘急﹐幾墜淚﹐曰「容請命於家君﹐或有法。」遽去。俄頃﹐持一大珠如龍眼者﹕「此辟水珠也。家君感子救某故﹐持贈。有此﹐入水可無濡首之虞。幸勿示人﹐恐有焚身之禍。子行矣﹐珍重此身﹐報徳正未艾也。」殷勤送之出門外﹐果無投足地。試揮珠對水﹐奔騰浩瀚中﹐忽露一通衢﹐且平直﹐猶如犀之在前﹐瞬登彼岸。羣牧咸驚。然大郎終不自愼﹐恆握珠走狂瀾﹐旣欲炫田以嚇愚氓﹐不禁駕馮夷而驅海若。一日﹐抱一古鐸出﹐上刻篆詞曰「大禹驅山之鈴。」又一古玉﹐上刊奇字云「秦皇塞海之寶。」他如鑑魑魅之銅﹐斫蛟鼉之劍﹐珊瑚樹眞有髙六七尺者。人謂售之碧眼賈﹐富可跨石崇。郎啞然笑曰「吾不能爲龍宮之賊。」乘觀者不意﹐悉舉而投之﹐人皆惡其癡。嘗有巨黿出海翹首﹐目閃﹐卽隨之下。少刻醉飽出。人詢何往﹐曰「世子懸弧之辰﹐遣介士招飲耳。」眾謀攫其寶。偶吹笛﹐倦而眠﹐六七輩驀集搜腰纏。大郎驚醒﹐懼失信於世子﹐因珠入口﹐奮與眾鬥。眾𨿽辟易﹐而珠亦滑入喉際﹐吞吐兩難﹐遂鯁而死。鄕人憐之﹐殮以桐棺﹐海畔。是夕風雷震震﹐翌已成一巨墳。明年海漲﹐復於墳下擁一沙崗﹐凡斥鹵之地多坍塌﹐大郎墳獨無恙。而潮亦至此止。死後且時著靈異﹐鄕民卽墳爲祠。百里外瀏河﹐素多海患﹐居民避波臣者紛然。時夢一神人﹐鹵薄赫赫﹐冠冕峨峨﹐自云「我石大郎也﹐憫此處沒於海﹐急遷棺﹐或可免厄。」同日而夢者百人﹐咸驚異﹐詢崇明﹐果有大郎墳。請於土人﹐不可﹔欲盜其骨﹐更不可。禱者宿神座下﹐夜聞天樂大作﹐大郎車騎而至﹐呼其人而告之曰「我有一蓑一笠﹐尙懸所主田翁家﹐迎而葬之﹐亦可免衝突。」翌起﹐往懇某翁﹐視東壁後有小捨﹐數堆破敗物﹐撥灰塵尋之﹐果得風雨具﹐爲大郎舊制。遂鼓樂迎歸葬海口﹐如古名臣之衣冠墓﹐且築如崇明之廟。工甫竣﹐水至﹐卽遽退。兩處春秋賽會﹐士女如蟻﹐香火如雲﹐均稱福蔭。每至月白風淸﹐居民猶仿佛大郎笛聲與海潮相嗚咽也。懊儂氏曰﹕犀牛逃遁﹐卽聳身蹈海擒之﹐是何等气焰﹗海藏寶物﹐取而炫人﹐旋復棄之﹐是何等廉介﹗辟水珠至死不肯輕擲﹐是何等信實﹗豪哉﹐石大郎﹗何待捍潮禦患﹐兼及瀏河﹐始爲之神耶﹖噫﹗冠裳中且不可多得﹐況牧豎乎﹖詩云「牧人乃夢。」吾知其不爲魚而爲龍。

馬姓

金陵有林茂才﹐寇至陷城中﹐羈某館﹐脇授僞書記。夜闌﹐聽刁鬥四起﹐悲從中來﹐不知此身作何究竟﹐又不知眷屬有無存沒﹐爰默誦《金經》不輟。久之﹐覺徧體淸涼。一夕正誦經﹐聞窗外一叟呼曰「林生林生﹐此時尙不隨我三更耶﹖」三更者﹐賊語逋逃者名色也。生出戶觀之﹐一白髮叟﹐布衣冠﹐古須眉﹐素昧平生﹐不敢多語。叟凝視生﹐曰「爾病癡耶﹖」言已﹐徑前攬生袖急走﹐飄飄若禦風行。時城﹐鳴鉦擊柝﹐賊令森嚴﹔而叟所至﹐巡邏者若無聞見。至獅子山﹐挈生猛跳城下﹐若履平地。生私揣江口﹐若何飛渡。突一滿江紅大船停泊下關口﹔登之﹐叟急解纜掛帆﹐風瑟瑟﹐直指江北﹐蓋叟卽弄船人也。生入艙﹐見一男一女﹐已先在。男﹐生之同窗友也﹔女﹐生之鄰家娃﹐素艷之而未能銷魂者也。略寒溫﹐生卽瞑目坐﹐女頻視生﹐秋波盈盈﹐宛似心許﹐若礙友不敢言耳。時夜色昏黑﹐山月墜江﹐聞友與鄰女﹐時有調笑聲﹐漸有褻聲﹐聞之心大動﹐急斂神掩耳﹐危坐默誦《金經》。聞叟在後艄﹐鼓楫髙歌﹐歌曰「天風浪浪兮﹐江水粼粼﹔月山劍樹兮﹐雪窖火炕。懦懦蠢蠢兮﹐虫虫情情﹔何者因何者果兮﹐絮絮萍萍。夜何其﹐夜向晨。人鬼有關兮﹐禍福無門。」生聽之﹐益悚。遠村雞唱﹐曙色搖波﹐叟曰「到矣。」林生出﹐此眞州界也。「爾由此至揚州東鄕﹐得生路﹐好自爲之。」袖出一函與之﹐曰「爾行十餘里﹐可開看。」生崩角在地﹐泣求姓名﹐叟笑而不答。起視帆影如駛﹐頃刻若逾金焦﹐出海門外矣。急到仙女廟﹐果遇舊雨﹐挈赴淮安﹐團眷屬焉。視其書﹐曰「余本馬姓﹐生平喜於苦海救人。爾能端正﹐不負吾意。兩个小癡虫﹐故態復萌﹐可惡﹐已將他帶赴東海去也。」生後入袁端敏公臨淮大營﹐以軍功保二千石﹐時以叟書示人﹐一夕﹐忽隨風飄去﹐如葉﹐如蝶﹐如紙鳶﹐頃刻不見。

離垢園

離垢園者﹐東浙賈氏園也。賈名云章﹐字天孫﹐少穎敏。遊庠後﹐累不第﹐遂治園輔﹐植花樹以自娛。久之﹐癡於潔﹐屋宇幾榻無纖塵﹐卽藩混亦時時湔滁。以「離垢」名園﹐以「襄云」命館。聯云「米襄陽愛潔成癖﹐倪雲林嫉俗如仇。」凡鼎彜書畫﹐花鳥虫魚﹐無不珍惜﹔破產覓之﹐亦所不顧。至戚屬鄰里﹐以急難告者﹐則閉門不納。生子一﹐名渾﹐字許橋﹐棄儒學賈。每進幾諫﹐不聽﹐乃泣禱於神曰「父有潔癖﹐百折不回﹔見嫉於世﹐恐生禍災。伏乞神靈默佑﹐感甚。」賈知之﹐大怒。始詈繼撻﹐喬梓寡恩。一日晨起﹐督僮拂幾﹐帚過﹐碎定陶磁尊。怒鞭之﹐僮負痛﹐鉆幾下﹐幾翻而硯山又碎。賈憤燥﹐索刃﹐僮遂奪刃自戕。其父告於官﹐許橋上下夤緣﹐私獻秦鳳爵﹐且厚殮僮﹐養其父﹐始罷訟。一夕與妻藍氏酌﹐婢獻羹﹐碗炙手﹐墜地碎。賈怒曰「此供秦制也﹐爾斷吾命根耶﹖」呼杖﹐婢懼而投諸井。許橋厚殮之﹐且召僧諷經超薦。無何﹐有同學友來訪﹐詢及收藏﹐賈出宋眉子硯以炫之。友呵气試潤。賈惡其穢﹐刺刺不休。友稍諷之﹐怒以硯擊友﹐幾碎其顱。又以炙炭煮漢玉佩﹐火起﹐蔓延鄰捨﹐風號焰烈﹐頃刻數家。許橋背父﹐婉謝厚償﹐始無恙。妻藍婉勸曰「古人以潔爲束身之範﹐君以潔爲纏身之魔﹐若不攺悟﹐恐隨身皆荊棘場也﹐尙得爲離垢園哉﹖」賈怒批其頰﹐妻痛哭。賈恆獨眠﹐每欲惇倫﹐必看河魁﹐蓄溫水﹔事畢﹐澡身更衣薰香﹐作種種惡態。是夕哀啼至夜﹐有美婦人自外來﹐曰「姊姊冤殺哉﹐个男兒毫無一點情﹐儂見之﹐幾欲墜唾。」藍漫應之。又曰「我與若遊花園﹐倒好耍子。」袖出一圈示藍﹐曰「此中大有佳處。」視之﹐果有樓臺花木﹐金碧陸離。遂對鏡勻粉黛﹐整衣衫。婦以羅帶系梁上﹐對妻再拜﹐回視案上﹐燈光如豆﹐戶外鼻息甚酣﹐萬種淒涼﹐逡巡自縊。婢覺﹐急告許橋﹐已不能救。撫屍號痛﹐死而後蘇。賈知之﹐猶以衣袖擦宣鑪﹐聊滴淸淚而已。訃嶽﹐藍叟告宰﹐縣役到門﹐洶洶如虎﹐呼號啖嚼﹔鄰人來觀﹐亂摘花果。賈目睹蹂躪﹐痛極失聲。叟疑渠尙有遺之悲﹐又以許橋重賄﹐始忍而罷訟。然家道亦從此中落矣。爛銅碎玉﹐昔以重價購來﹐頃以廉資售出。炊煙漸斷﹐僅剩荒園。賈鰥而子未婚﹐時作楚囚之泣。忽有客攜短童來謁﹐仙風道骨﹐翩翩在門。迓入與談﹐自言張姓無字﹐人呼爲張老相公﹐淵博古今﹐塵談霏屑。賈恨相見晚。許橋思畱以慰父﹐以敝裘付質庫﹐置酒篝燈﹐且畱下榻。自賈之好潔也﹐君子惡之﹐小人誑之﹔富易爲貧﹐朋儕絕迹。頃得張﹐不禁狂喜。久之﹐張唾落於壁﹐必怒於心﹔遺屙於庭﹐必怒於色。一日勉與坐﹐張之童又弄斃架上鸚鵡﹐怒遂不可忍。張曰「莫怒莫怒﹐吾攜君遊一勝境以贖罪﹐何如﹖」不覺隨之假山後﹐遇一石洞﹐僂而入﹐蛇行數十步﹐洞漸寬﹐路漸平﹐達於園﹐豁然開朗。蒼松夾道﹐流水涓涓﹐白玉爲梁﹐幽芳作幀。兩壁磨崖上鐫科蚪奇字﹐似秦漢以上書。逾嶺一重﹐又得古洞﹐薜荔五色﹐彩絲下垂。入其室﹐則插架牙箋﹐間以絲竹﹔鑪香猶篆﹐簾波有紋﹔幾上橫琴﹐古錦爲囊。賈欲解視之﹐張曰「不可﹐此吾師所彈也。指誤弦﹐必有天神下降﹐風雨疾雷。君旣到此﹐不可不作東道主。」向內一呼﹐美人四集﹐瓊筵甫設﹐醴酒已溫。品味旣佳﹐器具尢古。張以巨觥勸客曰「較君家園庭何如﹖」喫喫而對曰「遠甚。」須臾美人歌舞﹐蕩魄柔魂。張亦抽古劍示賈﹐曰「此鹿廬七星劍也﹐君能舞乎﹖」曰「不能。」張逡巡斂袖﹐左盤右旋﹐寒光閃爍。美人更鼓冰絲﹐頓挫應節。忽聞剝啄聲甚厲﹐一美人自門隙窺之﹐曰「師長回矣。」眾艷驚散。張變色曰「君速隨我後戶出。」繚曲環﹐絕非來路。視樓閣最多處曰「瑯環祕府﹐」藏金石處曰「證古齋」﹐藏經史處曰「辧理窟﹐」藏詩詞處曰「遊藝軒﹐」藏書畫處曰「怡情館。」又一樓﹐峨峨三層﹐上矗霄漢﹐第一層曰「與天爲徒﹔」第二層曰「與古爲徒」﹐第三層曰「與今爲徒。」有小村落﹐畎畝參差﹐一曰「情田﹐」二曰「心田﹐」三曰「福田。」開富貴花﹐種吉祥艸﹐沃功徳水﹐培漧淨土。行逾數十髙嶺﹐峯巒疊翠﹐徑坦且平﹐曰「心頭方寸地﹐」「歡喜園」﹐「水晶域」﹐「光明藏」。金碧樓臺﹐奇景眩目。突轉一徑﹐景物全非﹐凝神端詳﹐已在自家園中﹐蓋未嘗出門一步耳。張曰「今日之遊﹐樂乎﹖」曰「空中幻景耶﹖」曰「何者爲眞﹐何者爲幻﹖以爲眞卽眞﹐以爲幻卽幻。眞幻皆根於心﹐而不限以地也。」由是賈奉張如神明﹐家中所有祕玩﹐皆質之於張﹐張均鄙薄﹐一無許可。賈以爲太過。曰「君如不信﹐目前架上古銅像髙六尺者﹐君以爲何物﹖」曰「滿身銅翠﹐班剝陸離﹐形制旣工﹐雕鏤亦古﹐的眞秦銅也。」曰「秦則眞秦﹐君知秦人造此何用乎﹖」曰「不知。」曰「女子溺器耳。尙髙髙供養﹐不幾污穢殺人﹗」曰「有何憑證﹖」曰「象脊有銅蓋嵌下﹐象四足皆有小洞﹐以火炙之﹐必有騷臭气。」已而驗之﹐果然﹐張云「阿房宮五步一樓﹐十步一閣﹐門首皆設此物﹐足下卽通暗溝﹐宮人欲溺﹐卽揭蓋解褲﹐騎而溺之。否則重樓宵漢﹐嬪嬙如雲﹐何有此許多溺器﹖惟得此﹐始便耳。」賈由是稍悟﹐視收藏皆若糞土。一日﹐謂張曰「洞中風景絕佳﹐迥異塵世。然樓閣已稍寓目﹐而鐘鼎琳瑯﹐必多而且富﹐未知能許俗子一飽饞眸乎﹖」曰「不難﹐囑小飲﹐當與君再往一遊。」甫三爵﹐賈沈沈思臥﹐張忽拉之急走﹐曰「前由正門進﹐後戶出﹐今適旁門開﹐機不可失﹐盍急趨可進。」果達一處﹐日色慘淡﹐道路亦歧。張忽遇一故人﹐話良久﹐告賈曰「君且略散步﹐僕隨故人行。」行逾遠﹐徑逾窄﹐偶一失足﹐墜土窟中。鬼物鉆集﹐曰「賈某來耶﹖」挈之遊地獄。泥犁十八層﹐宛然吳道子所畫者﹐絲毫不爽。見妻藍﹐項拖羅帶﹐舌吐唇外二寸許﹐婢僕被磨折死者亦躑躅至﹐齊聲索命。賈正危急﹐急聞王者召﹐鬼卒引入伏案下﹐略訊三兩句﹐王拍案大罵曰「狗彘奴﹗外風雅而內刻薄﹐假淸潔而眞污穢﹐所謂狂僞鄙俚癡蕩惑者﹐此也﹗」卽命兩旁牛頭﹐押赴畜生道中去。鬼卒驅出﹐至一小園內﹐頗淸雅﹐徧地芭蕉﹐茅屋如斗。內有紅裝女子﹐捧心嬌啼。賈略凝神﹐鬼卒自後一推﹐驚醒﹐則身變作小豬﹐與老豬眾小豬同臥糞汁中。聞人語呼云「豬產豕雛矣﹗其數六。」賈心中了了﹐卽以頭觸壁﹐狂呼不已﹐聞耳畔低喚曰「醒醒﹗白日﹐大人卽夢魘耶﹖」張目四顧﹐身猶在座﹐客與僮已杳﹐惟其子與病奴守於側。架上鸚鵡如故﹐曰「茶來﹐主人醒也。」乃泣告子﹐使人偵之﹐鄰家柵中﹐果生六豕﹐一顚癇遽斃。所謂芭蕉者﹐庭中白菜一畦也。曰「地獄已在眼前﹐柰何不悟﹖」遂以家政委於子﹐己則長齋繡佛﹐日誦《金經》﹐哀號懺悔。許橋娶惲氏﹐美而賢﹐能內助。生子二﹐皆聰穎。閱四載﹐家漸復。旋得窖金﹐力行善事﹐建種種功徳﹐二十年勿替。兩孫舉於鄕﹐泥金到門﹐賈猶撚珠諷誦。孫之同年輩﹐爭市花艸玩好以媚之﹐皆卻而不受。是時﹐座客滿堂﹐冠裳雲集﹐賈忽扶杖而出﹐唏噓曰「吾一回頭﹐爾儕始有今日﹐吾不忘張公徳也。擬於離垢園中﹐肖張公像﹐子孫奉祀﹐爾等願否﹖」眾應之。乃鳩工營造﹐不日告成。偶偕孫輩扶乩﹐張忽臨壇﹐與賈敍舊好﹐請示名氏﹐乩旋轉而大書曰「張邋遢。」懊儂氏曰﹕仙人之邋遢﹐正仙人之淸淨﹔仙人之遊戲﹐正仙人之慈悲。不肖兒回頭猛省﹐正不肖兒能尋快活﹐能討便宜處。

陶莊

天長龍興集之北﹐有感蕩湖﹐煙波浩渺﹐水禽咯啁﹐頗稱佳景。湖中央有土丘一坯﹐廣可十畝。東爲貝岡﹐蜿蜒起伏﹐田水四達﹐涓涓由東之西入湖﹐必經土丘過。登丘一望﹐視橫冶諸山﹐宛在幾席。而後面又有數十小培﹐可爲靠廂。城閣臺榭﹐遙爲四屏﹔雙橋彩虹﹐如張旗鼓﹐是眞吉壤。惜向無人知﹐僅爲耕農散牧之所。忽有客自江西來﹐毛姓嶠名﹐方壺其字﹐自云「堪輿家」﹐館於廬隴陶莊﹐賓主投洽。爲人寡言笑﹐愛趺坐﹐間言休咎﹐無不奇中。然每午餐後﹐必芒鞋竹笠﹐放浪於山巓水涯﹐煢煢來去﹐至夕方歸。又自弄小艇遊湖上﹐必窮極煙水深處而後返。忽微疾﹐陶翁親爲侍湯藥。瞬西風起﹐陶翁立制新衣贈之﹐不受﹐翁俟其寢熟﹐潛易其敝者。毛無柰﹐始衣之。婢僕侍役﹐禮或稍疏﹐翁必加杖責。毛感極﹐忽謂翁曰「旅人飄泊承盛徳﹐思有以報﹐未知翁意所在﹐欲貴乎﹖欲富乎﹖乞示我。」翁曰「能富卽貴耳。」曰「湖中有佳處﹐可爲陽宅﹐子孫徙而居之﹐可富數百甲子。」翌日﹐偕翁放船去﹐爲指示﹐卽是丘也。翁歸﹐卽以重資購成﹐四周水田亦在其內。呼工庀材﹐倩毛諏吉點向。毛蹙額曰「翁知鄙人毛遂之意乎﹖」曰「不知。」曰「僕自知命宮﹐往後有三十六年磨蠍運﹐惡曜所照﹐數不可逃。若家居﹐尢顚沛。頃爲翁卜築瀛第﹐成則翁富﹐富則地靈怒﹐鄙人必喪明﹐終日黑摸索﹐誰爲給衣食﹖翁長者﹐能諭子孫不失信乎﹖」曰「是何言﹖僕卽瞑目﹐當立遺命﹐違者墮泥犁」。毛喜﹐卽爲營造。上梁日﹐毛猶與翁閒話﹐曰「若爲竹徑﹐若爲荷亭﹐便不負詩情畫意也。」言未已﹐忽睹日邊有黑子如彈﹐聲錚錚自西來﹐倏忽大如鷹隼﹐遽撲眉宇﹐毛大呼倒地﹐扶起視之﹐二目已盲。由是坐臥行動﹐常在一室﹐飲食供養﹐精於平時。翁長子次子﹐均於是秋文武同中式。翁益信毛。時於柴門倚仗﹐看湖天水月﹐倏然出塵。忽睹前岸有火光﹐若靑燐之亂舞。然火有焰﹐而光有芒。問毛﹐曰「試往掘之﹐必有得。」如言攜畚往﹐果得窖朱提十二甕﹐遂大富。長次兩君﹐欲赴京兆試﹐毛頗阻撓﹐不聽﹐公車北上﹐竟中進士歸。翁猶如故﹐而其子竟不能不心焉疑之。長君旋以太守﹐次君亦以都司﹐出仕五六載。翁病篤﹐呼兩子棄官回籍﹐宦橐甚丰﹐陳騾綱於庭。翁唏噓曰「爾輩知從何始有今日耶﹖」曰「大人徳蔭也。」曰「非也﹐此毛君之功。我死後﹐爾輩積徳累功﹐以報毛君﹐更事之如父﹐較重於尋常父執﹐則地利可堅。倘禮衰卽以不孝論。」兩人泣受教﹐翁更托孤於毛﹐賓主嗟嘆。翁卒﹐二子守制於家﹐頗事聲色﹐作威福。毛諫之﹐不聽﹐卽亦不再言。而禮竟從此缺。毛枯坐團瓢中﹐聞廳事酣歌快舞聲﹐詈撻奴僕聲﹐頗不耐。忽又聞兩三小童唱曰「瞎子瞎零丁﹐喫了多少死蒼蠅。瞎子瞎鹿瀆﹐喫了多少鉆蛆肉。」心更厭惡。一日﹐有鬥鷄誤落藩混淹斃﹐次子諭卽棄去﹐長君立命以陶器就火燔熟﹐爲毛午餐。餐已﹐雛婢來問曰「先生食雞汁甘乎﹖」曰「味猶是也。」曰「得味外味乎﹖」毛知有異﹐婉詢婢﹐婢縷述﹐知大郎之惡作劇。囑勿語﹐收匕鬯去。由是毛心頓寒而辭色不露。惟命環第四周多種桑﹐詢何所取﹐曰「尋常靑鳥﹐只知此處爲橫冶入湖正脈﹐沙岸回環﹐輔山道向﹐不知此名『龜趺穴。』植以樹則綠蔭參天﹐如龜蓋之生綠毛﹐貴不可言。」兩人信而從之。植甫年餘﹐地忽震動﹐舉宅惶恐﹐毛遽以手撫匡牀﹐呼曰「誤矣﹗」詢之﹐曰「吾妄言﹐言非公子所深信。盍掘中堂地二尺﹐可得一斷碣。」如言掘﹐果得。文曰「形則龜﹐體則瓢﹐葬者漢將軍﹐破者江西毛。」字隸體﹐苔花繡澀﹐短石如磚。述於毛﹐曰「公子無恐﹐有僕在﹐禳之尙未晚也。」遂扶之﹐步第之左右﹐口嚼土花﹐辧味而定穴者四﹐曰「盍急穿深井。」又於第後植杖畫地如人字﹐曰「盍急浚小沼﹐如是﹐則老元緒當長相守﹐富貴可萬年。」工甫竣﹐毛之雙瞳忽開朗﹐遂揖別曰「二十餘年坐承豢養﹐心甚不安。幸天佑盲瞳復明﹐從此天涯海角﹐或有晤時。」欲挽之﹐已飄然徒步行。毛去﹐煢煢一身﹐資斧斷絕。行至來安山中﹐有小廟﹐距郭近﹐神佛拋露﹐眾丐居之。毛謂丐曰「爾等能供養我﹐我能爲爾等造命。」眾丐爭應曰「諾。」卽潔後殿一笏地以居毛。各出乞於村市﹐歸以潔者奉毛﹐甚殷勤。年餘﹐丐中有黃耳小犬病癲斃﹐毛命醵錢市小棺﹐並小衣冠殮犬。各披麻執杖﹐號泣如生。毛於廟後點一穴葬犬。詎葬後﹐眾丐心頓明﹐漸知愧恥﹐忽泣曰「蹴嗟來﹐何其難堪乎﹖」遂攺習織蒲﹐或小負販。漸得利。不二年﹐丐俱化爲小康﹐各於近村營家室。不忘毛徳﹐爭供養之。毛曰「爾曹曩以廟敗﹐瀆神已甚﹐盍再醵資略修葺﹐吾能使廟興。」眾曰「諾。」毛爲之開巨牖二﹐接南山秀﹔開土窖一﹐泄北陰煞。置簽筒﹐集簽詩﹐而神亦靈顯。車馬紛紛來報賽﹐賣茶賣香燭者﹐環居成村落。又來髙僧主席﹐緇衣白足﹐不下百人﹔畫棟雕梁﹐晨鐘暮鼓﹐成大精藍。是日﹐正集眾善信﹐開道場﹐毛亦合掌念佛。忽有香客﹐云自龍興集來﹐凝視詫曰「公其陶莊之毛先生耶﹖」曰「然。」客遂縷述陶莊事。陶自毛去後﹐不兩年﹐被盜﹐遭祝融﹐罹冤獄﹐家業頓傾。兩君削職﹐已物故。莊乃廢爲丘墟。子孫式微﹐不知何往。毛泣曰「吾以一念憤﹐不幾負吾死友乎﹖」眾益審毛之術神﹐富家大室﹐爭來邀致﹐而毛已杳矣。至今陶莊一壞土﹐尙無居人﹐四井亦湮沒。耕者掘地﹐常得古磚﹐上有古錢文凸出﹐並造磚工人名。細玩之﹐果墓磚。噫﹗術人之神﹐正術人之可畏也。陶君忘父遺命﹐憑天理亦不克昌﹐豈待術人之穿鑿而後敗歟﹖

十丈蓮

余亂後售書賣畫﹐時客於古淮陰市上﹐每聆里巷婦孺嘖嘖道吳貞女事。頃又幕遊嵫水﹐晤胡君少瑜上捨﹐詳述貞女之生死崖略﹐輒口鑿鑿﹐淚涔涔焉。吳貞女﹐淸河人﹐其父諱愼裕公﹐儒士也。貧爲當道傭書。母夫人素惇坤範﹐夜夢口吞蓮花﹐而生貞女。父歿﹐女方髫齡﹐終日寡言笑﹐操刀尺﹐習女工﹐幼許字同裏徐氏子。念父歿﹐而夫家亦貧﹐且構家難﹐以至女年二十有八﹐尙未行親還禮。徐氏子旋以瘵歿﹐撇堂上白頭。母素審貞女賢﹐祕不以訃。女晨起﹐忽哭告母曰「徐家郎其殞謝已乎﹖」問語何不祥﹐曰「夢有儒衣冠拜於門外者﹐非耶﹖」母已審噩耗﹐不禁失聲﹐泣曰「誠如兒言﹐柰何柰何﹖」女自起﹐更衣﹐走哭於徐氏之門。母不忍鉗禁﹐聽其去。姑見之﹐益淒惋惶惑﹐不知云何。女先拜其姑﹐始哭其婿﹐周旋中折﹐哀毀莫生。行路者過門聞哭聲﹐莫不步爲止﹐而涕爲墜也。姑俟其哭竟﹐忍淚告之曰「吾無福﹐負此賢婦﹐天也命也﹐夫復何言﹗然兒之哀衷已申﹐其卽遄回瀛第乎﹗」女大聲曰「兒無狀﹐未克侍亡者﹐供含殮﹐罪戾滋深。今旣登其堂﹐奠其主﹐妾身分明矣﹐更何歸焉﹖」姑曰「吾亦貧也﹐未亡人行將爲殍﹐再添新婦﹐能吸風爲活耶﹖」曰「兒不敢以口腹累母﹐十指尙可謀生活。誠以亡者遽凋落﹐失溫淸﹐抱罪九京下。兒旣延殘喘﹐敢不代厥職補幽恨乎﹖」姑又曰「兒誠賢矣﹐其如母夫人者﹐亦孀孤無依何﹖」曰「是惟賴吾姑之慈悲耳。」於是體貞女烏私﹐使往來朝夕﹐兼定省焉。女刺繡雕繪﹐宛轉如生。人得其佩囊等物﹐則珍襲之以爲寶。有憐而予以倍值者﹐女必卻之﹐曰「吾不幸爲女人身﹐又失所天﹐是前生因﹐尙敢取非分財﹐貽罪戾乎﹖」人益義之。求手制者﹐門外踵爲接。然由此勞悴﹐目幾失明。一夜夢天女﹐冉冉降中庭﹐以丹授之曰「吾天孫也﹐憐子貞孝且有疾﹐攜奉神丹﹐子其吞之。」女視丹﹐圓如珠﹐燦如火﹐再拜襝衽而後服。神女去﹐女自覺心遽安而屙若失。翌再買絲挑綫﹐功倍往時。逾數年﹐姑又病﹐女衣不解帶者數月。殆彌畱時﹐笑謂女曰「吾不幸有殤子﹐何幸而有貞婦耶﹖吾年來得汝調養﹐勝於若在時也。今已矣﹐行將告爾舅爾夫於地下矣。吾兒幸依阿母活﹐毋以我爲念。」言已﹐目遽瞑。女毀瘠號痛﹐淚墜成冰。其母恐女殉﹐預往防閒之。女泣邀四鄰坐堂上﹐奉母坐屋隅﹐稽首曰「吾夫死﹐吾姑又死矣。族無接續之緒﹐家無期功之親﹐畱此數椽﹐下及什物﹐何所用乎﹖擬乞諸長者﹐代爲全售﹐爲吾姑殮葬費用。」眾曰「善。」遂盡以其資﹐營齋奠﹐就窀穸。事畢﹐女向母拜別﹐意將雉經﹐母急抱而止之曰「兒無姑﹐尙有母也﹔兒再死﹐則我之數根窮餓骨﹐交付伊誰耶﹖」由是女始大歸﹐永作依母計。淸明寒食﹐則以一盂麥飯﹐哭於徐氏墓道。女每號慟﹐長河之水﹐則嗚咽不流。其族叔某﹐時勸女再適﹐女大聲屏逐之﹐不容其刺刺語。舊居老屋﹐爲秋風所破﹐修葺殊難。時河北中大王廟比丘尼某﹐亦以名媛披剃﹐素精戒律﹐永謝俗塵者﹐女與諗熟。且先有嫠婦劉嫗﹐亦因前妻子不孝﹐攜己生一幼子﹑一幼女居焉。素多苦行﹐遂奉母行僑寄。尼曰「一食淸齋﹐頗爲不乏﹐且踵余懺悔可乎﹖」諸女伴鍼黹之餘﹐更習諷誦。雙柴靜掩﹐燈花寂然。至咸豐十一年﹐撚匪猖狂﹐由東魯席捲而至。時正上元節﹐大府方銜杯看鰲山燈﹐聽鈞天曲﹐不爲防。萬騎沓至﹐官吏始鳥獸散。邑之民遭焚掠擄殺﹐慘何可言。越三日﹐貞女輩尙閉戶不深悉。會裏有被脇者﹐登垣告之。尼出﹐果旌幟徧山谷﹐鼓角作哀音﹐歸急扃其扉﹐曰「賊至矣﹐柰何﹖」女從容整衣履﹐跪求母訓。母瞠視良久﹐曰「若輩犬羊肆淫毒﹐我且不忍見﹐況汝乎﹖行行﹐吾其從汝志。」劉聞之﹐亦攜女出。已同至淺水﹐見幼子方徘徊岸側﹐劉呼之曰「兒來兒來﹐兒生必虜﹐卽免﹐兄嫂亦不可久居﹐蓋相從地下。」兒果奔至。尼見之﹐撫掌曰「善哉善哉﹐是方不愧淸靜優婆夷也。」於是六人一齊投水死﹐此脇從者所親見也。賊﹐邑之人士聞之﹐𨿽未請旌﹐莫不曰「貞女貞女」云。又數年﹐一皖南士人﹐偶至貞女死所﹐臨流瞻眺﹐忽見一美女子﹐哭立水面﹐風鬟霧鬢﹐儀態萬方﹐手捧赤蓮花﹐冉冉行且歌﹐歌曰﹕采蓮復采葉﹐骨似寒冰心似鐵﹔猶記湘壘畢命時﹐魚不敢吞﹐龍不。采蓮復采根﹐生爲貞體死貞魂﹔旣與煢獨又寇亂﹐生之殺之天地恩。采蓮復采藕﹐纓絡垂珠大如斗﹔精衛銜冤不敢啼﹐猶向重泉攜母手。采蓮復采幹﹐苦海苦海有彼岸﹔生亦死兮死亦生﹐太息重呼諸女伴。采蓮復采花﹐彩雲一片喚朝霞﹔金銀珠寶有宮闕﹐帝許貞魂去作家。士人方癡聽﹐忽土人有素識女者﹐遽呼曰「此吳貞女耶﹗」女遺花而杳﹐亭亭植水面﹐長可十丈﹐光燭雲霄﹐移時方烏有。懊儂氏曰﹕蓮者﹐根勁直而污泥不染﹐子倒垂而苦心實多﹐淨品也。非九死不回之貞女﹐誰克當之而無愧也﹖歌𨿽近幻﹐而辭則近悲﹐作泡影可也﹐作誄詞亦可也。當其月帔風裳﹐亭亭出水﹐豈自炫歟﹖亦以愧夫世之爲人臣子﹐駑戀其位﹐橐飽其祿﹐大變當前而貪生怕死者。

古泗州城

吾鄕泗州城﹐淪爲洪澤湖久矣。土人云爲大禹命庚辰所系水怪巫支祈逸出爲害﹐此無稽也。州城之沈乃明末事﹐其時畫士惲南田正寓僧伽禪寺。門前一水環繞﹐出入須楫。時已四十五日雨﹐淮流七十二道山溪之水﹐全歸於此。童謠早有「石龜滴血淚﹐要命上東山」之語﹐惲甚憂之。夜靜﹐偶聞神鬼滿堂私議﹐曰「時已至矣﹐乞施行。」神曰「尙有一僧一道未歸﹐一主一僕未出﹐姑須臾。」惲披衣起﹐殿黑無人﹐知水厄至﹐急呼僕起﹐攜隨身文具﹐倉皇拔關出走。過渡﹐見廟僧攜杖打包歸﹐曰「先生何往﹖」曰「吾有急﹐須登第一山耳。」所謂第一山者﹐盱山也。主僕躑躅﹐甫逾嶺﹐天遽明﹐回頭一眺﹐則白茫茫一片水國﹐成巨浸矣。由明季至昭代﹐沈淪已數百年﹐從未出現﹐惟陰雨中﹐時有雉堞排水上﹐臺榭人物﹐如蜃气饌成﹐蓋幻象也。咸豐六年大旱﹐湖涸而城基出﹐好事者艤舟步入﹐則官廟宇基址﹐尙覺依稀﹔路石女墻﹐猶存其半。又有半塔聳髙處﹐嚙缺非常﹐聞卽僧伽憚寺塔﹐南將軍乞師賀蘭時所射者。人取其磚琢硯﹐甚古朴有致﹐惜磚質不能細膩耳。有陜客乘舟經此﹐天暮﹐見有大灘﹐卽系而止宿﹐實不知其爲古泗州也。夜靜月如晝﹐客捨舟登岸﹐獨行破寂。忽見髙處有城垣﹐門半掩﹐悄睨之﹐中有燈火﹐人物往來﹐貿易若夜市。客本賈人﹐見之心喜﹐掩入﹐隨步所之﹐見各家門戶懸有燈彩﹐生涯﹐尢爲紛攘。然已掩其旁﹐人若不之見﹔試攫其物﹐人亦如不見。大駭。視繭布貴重者﹐攫而懷之﹐急向西。又見一家門微啟﹐孤檠若滅。潛入視之﹐則一家男婦﹐皆支頤臥﹐喚不應﹐視婦貌酷似其婦﹔男子貌又酷似己。以爲貌偶同﹐不之異。睹架櫝藏銀處﹐並無封志﹐啟之則朱提滿焉。心艷之﹐急取二百金置懷袖間﹐余仍閉諸櫝﹐並代掩雙扉出。見人家燈火漸闌﹐市漸散。恐閉城﹐不敢逗畱﹐趨出登舟﹐倚枕駭異﹐旋入黑甜。比醒﹐則舟子已先起﹐晨抵盱眙矣。視所攘繭布﹐已成泥淤﹐雜芹藻成餅。視所懷朱提﹐則翹邊細紋﹐的眞寶物。惟其色暗淡﹐水花苔幾滿。私以昨宵宿處﹐詢舟子﹐約略言之﹐云其中絕無人煙﹐心更驚怖﹐不知所云。秋後回陜﹐偶與其妻言之﹐妻曰「大奇﹐妾於某月日夜夢至一城﹐與君一處臥﹐甫交睫﹐君忽起﹐開櫝懷銀出﹐妾驚異﹐尾之行﹐君忽不見﹐妾心汗涔涔不已。」蓋其妻入夢之夜﹐卽此客人入城之時﹐默憶舊遊﹐絲毫不爽。又盱眙向無大聖廟﹐大聖者﹐卽僧伽也。粵匪竄後﹐當道者諭揖修考院。工竣﹐尙餘三千金﹐公議建大聖廟。上梁日﹐適朱學使考畢﹐親詣拈香﹐鼓吹喧闐﹐冠蓋雲集。忽一漁人捧一古銅鼎送廟來供養﹐云昨宵見湖心有光﹐一网舉出者。洗滌審視﹐口內有篆文﹐蓋唐時僧伽廟中物也。學使大喜﹐親爲其文紀其事。懊儂氏曰﹕俗云「錢財通性命。」此公隔世﹐猶重到故居﹐親攜阿堵而出。觀此﹐益信其言之不誣也。而蜃余沙磧﹐市井何來﹖眼底煙雲﹐門庭依舊﹐又何故與﹖佛云「如夢幻泡形﹐如露亦如電」。明白了當而言之﹐惜世人不悟耳﹗

獨角獸

興化有丐者﹐乞食廛市間﹐觀者圍之如堵墻。余曾亦趨視﹐蓋其人頂生一角﹐矗正中﹐根束短髮如毛﹐角首微銳而梢﹐朽如蠹嚙。人爭問訊﹐泫然曰「余非生而戴角者。幼不肖﹐動輒忤雙親﹐攫資宿妓﹐家貧﹐雙親啖糠而已﹐猶攜酒肴就妓家食﹐尢喜煎炒脆炸﹐濃汁厚味。親死﹐以蘆包葬東郭﹐甫歸家﹐正遭回祿﹐屋宇什物﹐一時煨燼。貧不能耐﹐則於親族友黨中唆是非﹐挑械鬥﹐興詞訟﹐己則假爲調停﹐攫鷸蚌利。是年﹐年三十有二﹐忽病﹐自分必死。數日﹐顱肉癢甚﹐抓撓膚裂﹐紫血涔涔。突一角出﹐如筍掀泥。自顧鏡中﹐已似神羊。而奇痛不可忍﹐呼號牀第間。十餘日﹐忽夢一神人告之曰﹕『爾思病從何來﹖角從何生﹖曷言其故﹐痛自己。』寐而自省﹐試以己之罪惡﹐於人前姑言之﹐痛果已。頃年已六十﹐如故﹐一日不言﹐一日便痛。」言已﹐唏噓淚下如雨。人憐之﹐多施一文錢﹐由是得無餒。鄕中小兒﹐偶摩娑其角而動搖之﹐便哀呼誦佛號﹐自云「興化東鄕人﹐無名氏﹐惟號獨角獸。」余戲爲摹小像﹐贊云「彼何人斯﹐乞於東郭﹔身未披毛﹐首先戴角﹔春筍怒芽﹐上指寥廓。其身猶人﹐其心則獸。獸耶人耶﹐峨峨穿透。地獄人間﹐黃泉白晝。非獬豸冠﹐亦非角端。鐃鼎不鑄﹐山經不刊。好角逐者﹐驀見心寒。」

夜雨秋燈錄三集

淸宣鼎

卷一

先覺僧

朔平陸太守﹐浙人也。其恭人好佛﹐得一玉大士像﹐至誠供奉﹐持誦《大悲咒》甚虔。中年舉一子﹐自幼茹素﹐三四歲﹐隨母禮拜﹐誦咒則喜。使之入塾﹐則瞑目枯坐﹐父師以其幼也﹐未之責備。八歲時﹐太守彊其食肉﹐大嘔盡吐﹐卽心厭塵凡矣。竊母白金八十﹐望五臺而逸。相距不遠﹐竟日而至。向僧禮拜﹐求爲剃度﹔僧不知來歷﹐何敢收之。乃徧拜坐禪者。內有遊方和尙﹐同鄕人也﹐憫其幼小無依﹐願爲帶回故里。苦求爲僧﹐相攜至天臺﹔求善知識﹐爲之摹頂授記﹐賜予法名﹐曰先覺。師問之曰「浮屠之學﹐不出教禪二端。所謂教者﹐惟識宗旨﹐卽三藏佛經九千五百卷﹐以持誦而論證果者也。所謂禪者﹐東來初祖達摩大師﹐宏教外別傳之旨﹐不立文字﹐而見性成佛。其後派𨿽分五宗﹐不出靜定而已。汝願何學﹖」先覺曰「弟子不識字﹐何必受文字之障﹐願歸禪門。」乃授以祕密法旨﹐守之無失﹐惟精惟勤。至十八歲﹐能入定數十日﹐歷受三道戒﹐得衣缽度牒﹐別師外出雲遊。至武林之靈隱寺﹐遇異僧混迹於火工者﹐遇人不言不笑。見先覺﹐邀之入室。自言原大唐時人﹐歷今千餘歲矣﹐立願食億萬僧﹐而後圓正果﹐是以在香積廚作食。且曰「我與汝有前緣﹐故告汝﹐此非棲息之地﹐以北去爲善。」先覺求其指示﹐則曰「我除執爨外﹐無法可傳。」乃別去。先覺遵其教﹐欲去﹐忽遇舊僕再拜曰「公子何往﹖先尊與太夫人﹐自失公子後﹐悲痛甚﹐四處招尋。逾五六載﹐相繼而逝。大公子扶柩旋裏。緣先太尊在日﹐曾爲公子聘馮禦史女﹐今已及笄﹐催完姻者屢矣。大公子遣奴輩多人相覓﹐小人幸遇﹐必請公子同歸。」先覺知父母已過﹐大慟幾絕。隨家人回見乃兄﹐勸之易服畢姻。謂新婦曰「我與汝了此一段姻緣﹐數乃前定。但我已證羅漢果﹐不通人道﹐畱此無益。我從此行矣﹐去畱由汝。」新婦亦不挽畱﹐曰「我知之已久﹐亦將皈依佛法。」先覺授之以禪﹐乃攜母遺之女大仕像﹐不別而行。北走燕山之西域寺﹐愛其巖洞幽寂﹐扶藤而下﹐面溪背壁﹐趺坐於中。日有寺內人來給食。坐逾兩載﹐功益精進。忽聞車轟雷吼之聲﹐山谷振動﹐見大蟒探首欲相食。先覺寧神靜攝﹐聽之而已。頃刻無蟒。次日復然。自忖此地緣滿﹐故妖魔起﹐遂入都。經歷各寺﹐未遇髙人﹐終日靜定而已﹐眉目間光華燦爛﹐迥別凡流。諸王與公卿﹐見而異之﹐共保舉入萬壽寺方丈。坐年餘﹐復布施萬餘金﹐曰「此勢利地﹐非修眞所也﹐不可墮落。」乃封其金於庫而夜遁。爰朝五臺﹐出嘉峪關﹐歷西域﹐尋訪佛迹﹐到人所罕到之處﹐無所遇而還。遊終南山﹐徧拜諸寺。僉云在山之陽﹐其山陰﹐相隔黃流﹐望之﹐樹木陰森﹐無敢入者。卽有好事之人﹐去亦不返﹐相傳爲棲眞之所。先覺欣然願往。或阻之﹐不聽﹐攜帶漧糧﹐渡河而入。見古木萬株﹐參天覆地﹐髙皆數尋﹐枝葉相接﹐其下朦朦朧朧﹐微可辧路而已。先覺由之﹐日則攀葛結藤﹐夜則調息入定。約行七八日﹐始出樹林﹐則現奇峯疊障﹐千態萬狀﹐或以髙﹐或嶄而削﹐或以幽﹐或崎嶇而險﹐徑路盤曲﹐似有人行者。復數日﹐出山坳﹐則勢更﹐莫窮莫盡﹐然皆秀色可餐﹐無虎狼惡獸患。遙望山腰﹐時見石龕﹐隱隱有人趺坐。第四面峭壁﹐無路可通﹐不知從何處登也。先覺呼之不應﹐膜拜之﹐亦不答。又無水可飲﹐𨿽聞潺潺之聲﹐而溪皆深邃﹐不得下﹐乃有退心。迎面一古衣冠道人來﹐先覺歡欣相接﹐牽其衣裾而拜﹐尊之曰「大仙。」其人笑曰「予凡夫耳﹐焉得仙﹖仙人肯使汝見耶﹖」相與就石凳共坐﹐叩所從來。其人曰「予世居越國﹐徐姓﹐秦皇時爲役夫﹐是楚漢紛爭﹐投楚而卒﹐烏江之敗﹐逃入此山﹐不復出矣。」先覺告以渴甚﹐乃身解佩匙﹐卽於石山挖之﹐得水與飲。淸涼滲膏﹐連給二匙﹐收藏欲去。先覺曰「弟子尙未足也。」其人曰「不但汝渴已已﹐卽不食亦無礙矣﹐何必多飲。」先覺猶持裾不釋﹐哀求超度。其人曰「道不同﹐不相爲謀。我非汝師﹐汝必欲度﹐不見前山又有人來耶﹖」先覺回首間﹐一陣淸風﹐絕裾而去。手中僅畱靑藍布一握﹐其人不知何往。乃以布裹所攜之玉大士像。自飲石髓後﹐覺身體益輕健﹐不食不饑﹐日行四五百里。遂出終南﹐遊山左﹐不復反。或曰「在靑萊之間﹐山深不知處耳。」

華瘋子

江右華三祝﹐幼名多官﹐其父母晚年得之﹐溺愛過甚﹐聽其所爲。讀書不就﹐亦不事別業﹐終日遊蕩而已。聽鳴鉦開道者過﹐隨之入衙﹐觀其升堂理事﹐詈人撻人﹐皆不敢違拗﹐心甚艷之。於是歸家演習﹐親友俱以瘋子目之。逢人則問官何來﹐有誑之者曰「官易事耳﹐但須北京去見皇帝﹐求之卽得。」乃竊其父金數兩﹐往北逸去。至浦口﹐一無所有矣。遇官舫之赴楚者﹐覓纖手﹐昧然應募。日行百里﹐惟問北京何時可到﹐眾皆知其瘋﹐皆玩戲之。惟官舫中一叟﹐屢目顧之﹐周其衣食。一日﹐遇颶風﹐停泊河畔。華在小廟檐下坐臥﹐忽叟來邀之入廟﹐密語之曰「舫內之官﹐是吾子張某﹐其貌與汝無異﹐卽至親亦難辧認。以吏員銓得楚縣尉﹐至楚赴任﹐不意昨得暴疾卒矣。我與眷屬﹐貧不能回家。依我計議﹐可將汝衣﹐與我子互易﹐汝承我子職﹐官中所得﹐割半均分﹐則兩全其事矣。」華如其所願﹐瘋疾頓愈﹐是夜潛相易換。明日﹐舟子喚瘋子﹐則見其倒斃於路矣﹐叟爲買棺厝之﹐遂赴任。分衙署爲兩宅﹐與眷屬各居。嫂事張妻﹐叟爲經理出入。荏苒三年﹐各分得千金。忽聞新太守蒞任﹐探知爲龔姓﹐系華氏姑母之子﹐以科甲由部曹出守是邦者。難與相見﹐然在其屬下﹐不敢不謁。是日﹐以張姓職名入見。太守睹其狀貌﹐核其履歷﹐心甚疑之。入見太夫人﹐言其故。太夫人泣曰「爾舅父僅有一子﹐不知何往﹐吾亦欲觀其貌。縱非眞者﹐藉以解渴想耳。」太守唯唯﹐立命傳見。華俯首攢眉﹐置身無地﹐惟有叩首而已。太夫人命僕扶之起﹐詳加體察﹐曰「是吾侄也。柰何勿認﹖」華益惶恐﹐曰「野鳥何敢冒鳳。貌相似者﹐自古有之﹔孔子陽虎﹐聖狂不類耳。」卽告退。太夫人未能挽畱﹐目送之﹐將出門﹐忽呼其幼名曰「多官兒﹐安在耶﹖」華聞之﹐不覺回顧。太夫人卽使僕婢﹐羣擁之入﹐作色視之﹐曰「汝是吾侄華三祝也﹐何得背父母﹐瞞親戚﹐好官自爲耶﹖」華窘極﹐叩首﹐曰「非也。」太夫人曰「吾自呼多官兒﹐何勞汝回首﹖再欲彊辧﹐吾命汝表兄以官法治汝矣。」華至是無柰﹐直陳始末。太守駭曰「此事性命相關﹐弟柰何爲之﹖其速回乃任﹐與張叟交割﹐我以公事參革弟﹐卽囑張叟代報病故﹐潛回家鄕﹐我爲弟以眞姓名別納一官可也。」華從之﹐得以父子團聚﹐保其首領以歿。

補騙子十二則

京師某王﹐因公受罰﹐緣是致貧﹐眾所知也。時值創建大寺﹐布施已成﹐惟乏殿材﹐匠人各處購求。乃有隨官服食者﹐登大匠之門﹐告曰「我爲某王府四品護衛。今王當窘急之際﹐欲貨其殿廷舊料﹐易以輕巧之木﹐冀得餘資以濟急需。」匠知王爲開國勛裔﹐其府第皆梓楠爲之﹐欣然願售﹐約日往觀。其人以親王名柬至王府﹐告門官曰「我爲某王護衛﹐今王欲新殿廷﹐慕府內規模宏大﹐諭我帶同匠人觀之﹐以便如式構造。」王許之﹐乃邀匠人入。指點其梁楹﹐籌度其丈尺﹐詳細閱畢﹐偕至匠寓評價。其人曰「先王成此殿﹐費十萬金﹐汝願以若干售之﹐不妨明言。」匠人曰「材料已舊﹐大而無當﹐將必攺爲小用﹐不過萬金而已。」其人故作不願。往來數次﹐曰「王今無柰﹐姑以售汝﹐當在某莊立券﹐汝先往俟之。」是日﹐朱輪華轂﹐王果至莊。其人爲前驅﹐帶匠人入莊。王南面坐﹐匠跽請書券。王頷之﹐命從官書就﹐親筆簽押﹐先索定契銀三千兩﹐余俟折換之日準算。其人偕匠入城交銀﹐並索費﹐亦先給三百﹐約日而散。至日﹐大匠帶人往拆殿廷﹐門官拒之。匠告以故﹐門官入白王﹐王召匠人﹐仰觀王貌﹐非前日之人也﹐知爲拐駭。無言而退。有衣冠華麗者﹐乘車帶僕至質庫﹐脫金手鐲二以質錢。掌櫃人細閱之﹐黃赤無僞﹐稱各重五兩。問所需﹐京錢五百貫﹐掌櫃人還之﹔其人讓至三百貫。北地尙錢帖﹐如數給之而去。旁一丐者﹐脫其破襖質二十貫﹐掌櫃人叱之。丐笑曰「假金鐲當錢三百貫﹐我襖𨿽破爛﹐尙非贗物﹐何不值二十貫耶﹖」掌櫃人心疑﹐復閱其鐲﹐則已被易包金者。問丐何以知之﹐丐曰「此有名騙子手﹐我知其寓處。」掌櫃人願給丐錢兩貫﹐偕往尋之﹐至寓﹐果見其車在外﹐丐遙指其人﹐得錢脫身去矣。掌櫃人入寓﹐則見其與顯者共飲﹐未敢喧嘩。因寓主通其僕﹐喚之出﹐與之辯論﹐其人曰「物旣僞﹐何以質錢如此之多﹖明是汝換我也。」互相爭執。顯者聞聲邀二人入﹐笑調其人曰「我輩寧喫虧﹐勿占便宜﹐不可與市井之徒較量﹐有失官禮。足下錢尙未用﹐何不還之。」其人似不得已﹐委屈聽命﹐乃以原錢帖贖還二鐲﹐掌櫃人欣然領去。至晚至錢局取錢﹐則已取去。出其帖比對後帖﹐系好手描摹者。復至寓﹐則去已久矣﹐丐亦不知所往。有京卿惡其子之不肖而逐之者﹐其子不知所之。後京卿出爲方伯﹐入廟行香。其時府縣以下﹐侍應者數十員﹐士庶環觀者數百人。突有衣冠破爛者﹐至方伯前﹐長跪號哭曰「兒情願攺過﹐任憑父親處置﹐再不敢稍有違犯﹐伏望收畱。」叩首無算。方伯細察之﹐非其子也﹐大怒叱曰「何處匪徒﹐敢冒吾子﹐殊屬大膽﹗」飭役加以縲紲﹐面交首府問罪。首府帶署訊之﹐其人供稱﹐前因不好讀書﹐不受訓飭﹐偶有觸犯﹐被逐在外﹐只求爲之挽回﹐情願奮勉用功﹐不敢稍惰﹐有負恩隆。首府請之家世﹐言之鑿鑿﹐且察其神色悲慘﹐語言明爽﹐似非作僞者。試以學問﹐亦能作文﹐信其爲方伯之逐子也。畱之府署﹐易其衣冠﹐公餘爲方伯委婉導之。方伯曰「實非我子﹐若無爲匪情事﹐任君遣去可也。」首府歸與眾官議之﹐眾皆請見其人﹐問其志向﹐則憑拜涕泣曰「父性嚴厲﹐己實不才﹐惟有回籍應試。倘得功名﹐以贖前衍﹐恨無旅資﹐柰何﹖」眾憐其志而哀其遇﹐遂爲資助數百金﹐送之去﹐而以責逐復方伯也。後聞家人言﹐始知僞而非方伯子也。越人倪某﹐世習申韓﹐由幕而官﹐去官復幕﹐在保陽待聘﹐住旅寓有時矣。迫切鉆營﹐無微不至。是年冬﹐寓中內廳宅﹐有人來往﹐章服華煥﹐僕從趨蹌﹐往來之客﹐絡繹不絕﹐似皆憲司之紀綱也。倪詢其僕﹐知爲大名府總司閽﹐奉本官命﹐來省置辦衣飾﹐爲少君完姻﹐並延訪善於刑名錢谷之士﹐以辭舊友者。倪探得其情﹐卽具衣冠往拜。其人稍閒﹐卽與盤桓﹐竟成莫逆。知其性情慷爽﹐而目不識丁。一夜﹐漏已三下﹐突有役來﹐傳本官諭帖﹐催其人歸去。其人得信﹐叩倪寢門而告之﹐曰「請先生起﹐煩爲一讀來書。有役守候﹐不能待旦矣。」倪起而誦之﹐不過因辦公乏人﹐諭令速將什物置妥卽去﹔並舊友辭定﹐所訪之新友﹐必須於開篆以前到署等語。其人踟躕曰「辦物不難﹐訪友非易﹐先生意中有信托之人乎﹖」倪遂自述其歷就州縣﹐助其東人升遷者不一。其人笑曰「吾以先生爲記室耳﹐疇知申韓妙手﹐近在鄰居﹐而猶外求人耶。」卽請代某廩復云「以千金訂定倪先生﹐俟各物辦齊卽回﹐不敢逗畱也。」倪爲書就﹐交役竟去。次日﹐其人送關書聘儀來﹐請安侍立﹐不敢抗禮。其僕從咸來叩喜﹐倪大悅。扯其人入坐﹐曰「相好在前﹐旣承不棄﹐斷不可以常情拘也。」其人稱謝側坐﹐告以首飾尙未造完﹐俟工竣先歸﹐當遣車奉迓耳。又數日﹐見倪似有不豫之色。倪惶然叩故﹐其人曰「貴鄕親某號緞局內﹐看定貨物﹐不過偶掛數百金耳﹐艱持不捨﹐何其吝也。」倪曰「方儈恆情﹐何足怪者。我與素識﹐代爲作保﹐𨿽千金亦不靳矣。」其人曰「如此固好﹐恐先生未之眞信耳。」倪曰「忝在同署﹐尙何疑﹐是足下多心矣。」卽偕赴緞局﹐所定之物﹐實千餘金﹐僅付百兩﹐餘皆掛欠﹔故未肯與。然局主已訪得大名確有姻事﹐及倪就其幕。故倪至﹐殷勤款接。其人笑曰「爾鋪主不我信耶﹖請以先生爲質。明年來請先生時﹐其價原車帶到﹐決無貽誤。」倪亦言其就事之故﹐願力任之。局主欣然交其貨物﹐給其人滿載而去。次年﹐俟至春仲﹐無車來接。局主懷疑﹐邀倪同往大名。問司閽﹐並無其人﹐亦無易幕事。倪歸﹐貨其行李以償鋪帳﹐悔恨無及。江右某宰相﹐保舉其門人某爲江南中丞者﹐某感恩戴徳﹐思有以報之。適相之次公子﹐以書來干謁。中丞見之﹐其人少年倜儻﹐應對如流。緣書中有告助意﹐問其所需﹐以二千金爲請。中丞允之﹐請與盤桓﹐則以父命迫促爲辭。及回拜﹐則見其巨舫懸旌﹐行李僕從﹐莫不炫耀。中丞意師相素尙儉朴﹐而其子不類﹐心有所疑﹔其幕中有同門某孝廉﹐以疑質之。孝廉曰「某公子﹐予幼曾見之﹐今相隔有年矣。」出其所書與扇﹐中丞觀之﹐楷法挺秀﹐笑謂孝廉﹐曰「明日我宴公子﹐屈閣下作陪﹐面索其書﹐則眞僞立辧矣。」乃設席請公子。公子來見孝廉﹐先呼曰「兄臺相隔多年﹐尙識鄙人否﹖」孝廉不能辧﹐唯唯而已。中丞出紙求書﹐公子欣然允諾﹐命僕研磨﹐其僕面赤手戰﹐目視公子﹐公子吟哦聯句﹐提筆欲書﹐忽擲筆叱僕曰「盍去諸﹗彼慢我矣。乘我有所干求之際﹐故索我書﹐彼乃以賣字之文丐視我耶﹖」揚長出外﹐登輿而去。中丞追送之﹐亦不回顧。中丞自悔魯莽﹐具黃金二百﹐至其舟中謝罪﹐彊之收受而去。未幾﹐又一中堂之幼子來﹐與前人名柬相同﹐並無書札。見之﹐則朴素暗淡﹐恂恂儒雅﹐使孝廉相客﹐客不認識。畱之入署﹐亦願往﹔索其書法﹐亦無辭。中丞狐疑莫解﹐使捷足入都探之﹐始知前者入騙子手矣。浙有洋商金姓者﹐送其子侄應童子試﹐寓學院之東轅外。有人叩門請見﹐金見之﹐衣冠華煥﹐僕從甚都﹐訪問書生陳某有無。先是金與陳系中表﹐知其向在江南遊幕者﹐其時實未回籍﹐乃告以故。叩其來訪之意﹐其人躊躇曰「陳君不來﹐事不諧矣。我施姓﹐東南某科乙榜﹐與陳君至好。我爲學使所聘來此閱卷者。」遂告別而出。門有肩輿﹐施登輿﹐由東轅直入儀門去矣。金聞學使向有貨取之名﹐疑來人與陳必有勾串事﹐然亦無從進門矣﹐姑置之。一日﹐偕親友遨遊西子湖﹐於聖因寺前遇施。同行兩客﹐皆翩翩年少﹐從事輩三四人﹐隨有輿馬。遙見金來﹐施出隊趨迎﹐握手道故﹐指一衣秋香縐襖帶盤金便帽者曰「此學使之大公子也。」又指一卵色紡衫者曰「此某孝廉﹐我同年同事也。」又謂二人曰「此金長者﹐系我至友。」遂問金同行親友之姓名﹐互相揖讓。施大笑曰「難得英俊多人﹐不期而會。我合作東道主﹐暢敍一日矣﹗」邀入五柳居﹐登樓列座。酒家以木板來﹐指點酒肴之精妙者﹐次第供應。施與孝廉﹐縱談古人﹐議論文墨﹐公子殷勤勸金浮大白。酒正酣﹐蒼頭飛馬而來曰「大人有命﹐請公子同歸。」金暗起給資﹐酒家曰「上座之客﹐入門時已先付訖。」金局促不安。施等皆下樓﹐謂金曰「三生有幸﹐始得定交﹐如蒙相思﹐只須告把門張老﹐我自來耳。」作別乘輿乘馬﹐紛紛而散。金歸與子侄言之﹐僉參贊作報瓊之舉﹐以申敬意。遂於旅邸盛設﹐具柬交張老以邀三君子。次日﹐施來赴宴﹐大公子與孝廉﹐皆爲公事所羈﹐不能共酌﹐心甚歉然﹐囑某致謝。遂入席﹐請金之子侄皆出﹐索窗課閱之﹐曰「佳則佳矣﹐但與學使風气﹐尙不甚合。就文論之﹐卽如某篇﹐某處應提﹐某處應頓﹐結以大尾﹐則投學使之好﹐無不命中矣。」咸服其論。金乃重伸陳君之說﹐究爲何事。施曰「爾我旣成相好﹐不妨實告。學使之大公子﹐好與人相接﹐囑我輩爲之介紹。陳君前約﹐貴處之某侄﹐通邑富豪﹐欲與公子納交﹐不意陳君逗畱不至﹐實爲缺興。」金曰「如我子侄﹐不識可以充數乎﹖」施曰「無不可者﹐但縞之費﹐各需千金﹐能乎否乎﹖」金曰「得半之道﹐尙可勉力。」施難之。金再三懇切﹐旣而曰「幸有我在﹐或可商辦。」言未已﹐有一役以提督學院大燈來迎。金送出門﹐見其由中道入﹐文武巡官﹐皆中立候進。金深信不疑。翌晨﹐施來﹐曰「關防在邇﹐遲恐不得出。玆大公子以我故﹐屈允所請﹐須面封禮物﹐榜發來取。」相與同赴錢局﹐如數兌銀﹐公封而回﹐給以關節。未幾試畢﹐金之子侄﹐皆落孫山外﹐始疑之。赴局開兌﹐則原封不動﹐而易以磚石矣。內有一紙書云「大宗師如此淸正﹐汝曹妄想功名﹐理應重罰。所封千金﹐權借濟急﹐銷汝罪衍。以佛法論之﹐或者來世有奉還之日﹐未可知也。不必冤曲好人。此囑。」金大怒﹐納交巡官﹐以訪其事﹐始知學使幕中﹐實無施姓﹐卽大公子亦年貌不符。細揣其故﹐系騙子先冒雜役﹐放水菜時入內﹐其時號捨無人﹐藏匿其中﹐易衣冠而出。巡官見其華煥﹐且自內出﹐則拱候之﹔其入亦然。入則仍易破衣﹐由雜役中出矣。至把門張老﹐及燈籠夫﹐皆其黨役充者﹐榜後俱逸。所騙亦不僅金姓一處也。有貴公子挾重資遊姑蘇以買妾者﹐官媒喚來數十人﹐皆不合意。一老嫗隨輿而來﹐曰「郎君法眼過髙﹐此等人皆不中選﹐非我姨家瑤仙大姑不能如願﹐惜身價過髙耳。」公子聞之曰「如果眞正佳人﹐何妨重價。第恐有名無實耳。汝姑帶來一觀。」嫗笑曰「我知郎君﹐只好看瘦馬婢耳。淸白人家﹐卽窮至不喫飯﹐何肯將嬌女送與人看耶﹖」公子謝過﹐願同往訪之。嫗曰「我試言之﹐不知人家願否﹖」公子許重給媒資﹐嫗請姑探之。隔五六日﹐公子望眼幾穿﹐嫗始欣欣然來﹐曰「憑我一片舌﹐煞費苦心﹐肯與郎君一面矣。」遂往觀之。其女一拜而退﹐娉婷之態﹐秀麗之容﹐公子已神魂欲墮。旋聞琴韻鏗然﹐和以燕語鶯聲﹐長吟度曲﹐公子幾入癡魔﹐亟問值價。嫗忙掩其口扯之出曰「郎君幾自誤﹐此女不可唐突﹐當云聘作亞妻﹐則其父貪而好名﹐或可動之。旣至爾家﹐則任分嫡庶矣。」又言聘只千金﹐女須衣飾﹐尙須彩輿迎入﹐缺一不能成也。公子已心醉﹐無不從命﹐乃立婚書﹐納聘約吉迎娶。公子雇巨舫﹐作洞房﹐欲仿範蠡載西子遊五湖故事﹐先買一婢以俟。至日﹐彩輿迎來﹐嫗與婢扶新人入艙坐﹐嫗乘鬧逸去。公子揭去新人面巾﹐神色煥然﹐惟不言不動。爰設度遣婢﹐公子親手扶之﹐新人失跌﹐其聲禿然﹐以火照之﹐乃廟中木偶耳。急遣人追至女家﹐則門鎖閉。訪諸鄰﹐曰「是家偶賃此宅以嫁女﹐玆已送女去﹐不知所之。」問諸官媒﹐無識嫗者。計花費千餘金﹐僅載二粗婢﹐索然而歸。姑蘇閶門外﹐通衢大道﹐百貨交集之區﹐而人參行尢盛。間有空宅﹐亦甚寬廣。時有服四品衣冠者﹐遷於空宅﹐門懸候補府陳姓封條。其司閽司帳司廚及侍從之僕數十人﹐出入乘四人輿﹐張紅蓋﹐現任之府州廳縣﹐僉鳴鉦開道來拜。時亦宴客﹐輿馬盈門﹐參行人見之屢參。一日﹐有二僕衣履鮮華﹐相率至各參行﹐閱貨問價。行主叩其主﹐則曰「西人也﹐爲陳天官之長公子﹐以蔭生加納太守﹐分發江蘇候補者。家資億萬﹐舉家皆嗜人參﹐以代茶飲﹐前帶來參將盡矣﹐主人命我等選擇公平之家﹐以便長可交易。」於是行主爭趨其僕。而僕遊十餘家﹐皆不合意。是時﹐參業中專有陪賓之夥﹐已徧傳各行。故二僕遠至一里之外﹐行主者皆知之﹐情願許二僕重扣。僕許﹐行主遣夥持參同去其寓﹐先稱一兩試嘗之﹐價值三百餘﹐卽與寶銀七提。其夥回﹐侈張公館內之華麗﹐且探知其太夫人﹐每日需服參三錢﹐一年有十數萬金交易。其眷屬不日到矣。行主甚悅。未幾﹐其主艷服乘輿而來﹐謂行主曰「爾家貨眞價實。我太夫人已到﹐常喫好參﹐須至佳者。」行主奉以頂上參﹐稱四十兩﹐命一夥攜參去兌銀﹐且曰「兌齊後﹐遣工人擡送銀封可也。」二夥相從至館捨﹐登堂入室﹐旋達後樓。其主以後樓爲房﹐房內羅帳髙懸﹐錦衾繡縟﹐洋表時鐘之屬﹐陳設煥然。其箱篋以四爲式﹐自牀東直至窗前數十號。乃命僕開第五排﹐二十號貼地一箱。正拆銀封秤兌﹐忽樓下有人操西音﹐大呼而來﹐曰「今日虎邱之東﹐柰何不赴﹖我尋將來也﹗」其主謂二夥曰「客且坐﹐此我鄕親某刺史也。其向我借貸屢矣﹐不可使彼登樓﹐見如許物﹐則更擾累不淸矣。」使僕以參及銀皆歸箱內鎖之﹐匆匆下樓﹐聞彼來客彊拉之行。僕來送茶﹐傳其主命﹐曰「煩客略坐守﹐去卽來矣。」乃反扣樓門而去。旋聞幼僕數人﹐在下戲謔﹐始而喧嘩﹐繼而揪斗﹔有老蒼頭來吆喝﹐不應﹐鞭撻從之﹐幼僕不服﹐哭聲震耳。久之寂然。至晚﹐無一人來﹐二夥餒甚﹐推窗望樓下﹐適行主同夥伴持燈喚入。二夥應曰「勿庸著慌﹐人參與銀俱在此。」行主登樓﹐去扣入門﹐以火照之﹐二夥指此箱﹐曰參銀都在內也。行主曰「予自大門至樓﹐人物一空﹐似已遷去。不妨開其箱。」遂共觀之﹐洞見樓下。細揣其箱底﹐與地板鑿通﹐觸機運轉。徧舉各物﹐無甚貴重者﹐除羅帳外﹐其衾縟系髙麗紙印洋花者﹔鐘錶僅有外面﹐中空無物﹔箱皆紙糊﹐中藏石塊數包而已。始悟諸僕叫喚爭鬥時﹐正轉運箱內之物﹐以人聲嘈雜混之﹐俾不覺。行主鳴諸官﹐且問與騙子往來之故。官曰「以都中樞密信來﹐不能不答。」乃爲緝捕﹐毫無影蹤。有耆而聾者﹐在武大關陵乞丐。關前來一官舫﹐揚旌鳴鉦而泊。艙中有五品官﹐探首見丐﹐使從者扶之登舟﹐官細察之曰「汝非某長者乎﹖前曾繼我爲義子﹐我因回籍求功名去﹐今幸選得是邦官﹐不意義父一貧至此﹐兒之罪也。」丐知其誤﹐姑應之曰「我年老糊塗﹐前事如夢矣。」官曰「𨿽系風塵面目﹐骨格猶存﹐兒識之無誤。」飭從者請封翁先付浴堂沐浴更衣﹐移舟至僻靜處所﹐頤養月餘﹐爲之櫛理須髮﹐暗以膠粉染之﹐皤然一叟。謂曰「兒衣不稱父身﹐將入市買金帛﹐爲父修飾﹐以便同赴任所。但父𨿽在此行乞﹐恐城中有識者﹐礙兒顏面﹐至鋪內閱貨時﹐合意﹐只須搖首﹐不可多言。」丐允之。放舟入城﹐喚肩輿二乘﹐隨帶二僕﹐父子皆服五品衣冠﹐招搖過市。入銀樓換金約臂﹐每个重四兩者兩對﹐謂鋪主曰「我將赴緞局﹐偕往兌銀可也。」鋪主從之。入緞局﹐以單與局主觀之﹐須三千餘金貨物。邀入廳堂﹐殷勤款接。私叩其僕﹐知少者爲嚴州二府﹐老者是其封翁。因二尹之妹與首郡太尊之子結親﹐送至會垣完姻﹐置辦贈嫁物耳。局主分外趨承﹐設席宴之﹐官並邀金鋪主同坐﹐曰「是我好友。」鋪主唯唯聽命﹐方自以爲榮。局主乃出縐緞洋呢各物﹐先奉封翁閱之﹐封翁皆搖首。局主曰「此皆上等貨也﹐可以入貢﹐豈不堪服用耶﹖」官曰「旣不合父意﹐可與我妹觀之。」飭輿夫扛擡貨物﹐一僕押去。良久未回﹐又飭一僕往催。輿夫先回曰「舟中人囑我稟官﹐曰綢緞經姑娘目﹐俱合意﹐不知應用何號平色銀兩﹐請官自去檢點。」官謂局主曰「煩侍父暫坐﹐我去兌銀卽回。」乃乘輿去。至舟﹐多給輿夫錢文﹐曰「爾等往來勞苦﹐先喫飯去。」輿夫走而舟開行矣。丐坐局中﹐俟至更深不來﹐局主與金鋪主皆惶急﹐不得不追問封翁。丐亦情虛﹐語言閃爍。羣擁之鳴官﹐大令究其實情﹐亦無可如何﹐不過緝而已。釋丐出﹐眾褫其衣服﹐惟靴帽不合時宜﹐眾皆不服。此丐尙戴五品冠﹐著朝靴﹐赤體叫化﹐見者大笑。蔣中丞撫浙時﹐察訪官民之不法者﹐重懲之。溫郡某太守﹐簋不飭﹐聞風而懼。突有外來三人操北音者﹐寓府側﹐不言所事。凡太守升堂﹐必往觀之﹐暇則與館人辯論太守之是非曲直。館人怪之﹐密報府縣。太守俟三人出﹐遽搜其行李﹐得中丞訪牌一道﹐凡太守私事俱在內﹐宛然紫印。又首縣致永嘉令一函﹐尙末緘封﹐有云「蔣廳尊奉大憲命﹐探事貴治﹐諸祈照察」云云。太守益懼﹐密與永嘉令商酌﹐擬重賂之。三人歸﹐見箱篋俱亂﹐喚館人詰之﹐館人曰「閣下去後﹐太尊來拜﹐必欲面晤﹐在房中坐候半日方去。動閣下之行李者﹐其太尊乎﹖」三人默然﹐旣而曰「機事泄矣﹐盍去諸﹖」遂買舟行。館人飛報太守﹐轉令永嘉令往拜之。至舟中僅有二人﹐令問蔣司馬何在﹐二人曰「我主馳回省垣去矣﹐畱函奉呈。」令收閱。一系首縣原函﹐一系司馬自致﹐云「公事匆促﹐不及謀面﹐深致抱歉之意。」令白太守﹐修書饋柑桔四桶﹐中藏白物﹐因其僕追贈之。未幾﹐太守至省﹐晤蔣司馬﹐訊無赴溫事﹐知前物已入騙子手﹐而不敢言。有乘舟攜僕訪親者﹐舟抵岸﹐謂其僕曰「我先赴親戚家﹐汝將行李收拾﹐遷至頭艙﹐我著人協同起去。」僕如命﹐坐於舟首俟之。有一人來﹐手攜竹籃﹐內存大米數升﹐至河浜淘洗者﹐笑謂其僕曰「此處泊舟﹐須要小心﹐昨日我目睹一舟﹐亦如是停泊﹐一賊如是登舟。」其人卽躍上﹐曰「舟中亦有如是一卷行李﹐賊如是竊取。」其人卽背負之﹐曰「如是登岸竟去。」僕方笑曰「此人何其呆也﹐自棄其米﹐爲人負重妝點﹐何爲耶﹖」舟子曰「此人一去不顧﹐恐是騙子。」僕悟急追﹐不知所之矣。有儒生赴歲試者﹐舟抵岸﹐行李遷起﹐尙未議定腳價﹐姑坐行李上守之。忽有衣冠而來者﹐對之長揖﹐曰「兄臺何自來耶﹖」生忙回揖﹐細認﹐彼此皆不識。來人曰「誤矣。」揖謝不安而別。生退坐﹐仰後倒地﹐方知行李已爲人抽去。薌曰﹕龍有嗜﹐可豢之﹔物先腐﹐虫生之。諸公皆有隙可乘﹐故入其玄中。然東坡云「回視人間世﹐了無一事眞。」誠哉是言也。無論中百貨雜僞﹐試問醫者充市﹐疇爲張長沙劉河間耶﹖星者盈街﹐疇爲李虛中袁天罡耶﹖當今入幕之賓﹐名爲習申韓者﹐不知申韓是一是二﹐是何代人﹐何曾讀不害非子之書耶﹖或者謂九流雜技﹐固不足道﹔甚至科甲徧宇內﹐何者爲班馬屈宋之詞華﹐何者爲周程張朱之理學﹐叩之茫然者居多﹐不過以八股時文﹐騙功名耳。嗟乎﹗紛紛一大世界﹐人騙己﹐己騙人﹐有時己亦騙己﹐何怪乎騙子手耶﹖方幼樗曰﹕一片婆心﹐喚醒世間多少自欺欺人之輩﹐筆亦古秀而健。

某廣文

某學廣文﹐耄而貪﹐諸生皆惡之。適有少年科甲之學使來﹐最惡白髯﹐見之則曰「汝已老大﹐好讓後生矣」必罷之。故斑白者皆聞聲而懼。皆廣文須髮浩然﹐徧求烏藥﹐又不肯解囊﹐勒派諸生代覓。有生謂之曰「門生之戚﹐宦於東粵﹐有好烏藥﹐名透骨丹﹐初染色紅﹐三復之﹐則黑如明漆﹐澤潤有光﹐眞無價之寶也。門生感師恩﹐僅分得少許﹐敬以奉贈。」廣文大悅﹐謝而受之﹐如法試驗﹐一染而紅﹐再染而絳﹐三染而紫赤色﹔愈洗則愈鮮明﹐儼如道院中所塑之祝融像﹐見者大笑。尋其門人﹐不知所往。竟不敢赴試。致仕歸去﹐生始告人﹐其藥以龜溺熬紫艸爲之﹐卽染鬃纓之法﹐豈能攺色乎﹖此廣文者﹐俾終生爲紅胡子矣。

三官救劫

吾邑陳氏﹐有僕﹐年逾六旬﹐職司田莊。夏日隨主收租回﹐至城外﹐僕渴欲飲水﹐就岸灘伏河面吸之。其主在後﹐水中照見僕身影﹐背插長旗﹐朱書「飭雷霆誅擊惡犯一名某」﹐卽其僕姓名。其主駭甚﹐問僕有所見否﹐僕亦睹之﹐起跪主前曰「老奴自幼無欺心事﹐近亦持經修善﹐更無爲非﹐其爲前世事耶﹖天命不可逃也﹐請主速回﹐將奴所司之簿籍﹐檢點收藏。二子不可信托﹐命其以柩來收殮奴屍﹐奴死此樹下矣﹐不敢入城驚眾也。」其主戀戀不忍﹐然疾風暴云旋起﹐不得不奔。及家﹐雨至﹐聞轟擊之聲甚厲﹐立喚僕之妻子﹐告以故﹐皆號泣﹐欲往護之﹐其主不允。未幾晴霽﹐老僕欣然歸﹐妻子見之﹐方訝其主之言謬妄。僕曰「主去後﹐雨卽來﹐我跪樹下﹐瞑目受死。心無雜念﹐惟口誦素習之《三官經》。聞雷聲下擊﹐及樹而回。我張目視之﹐見一大道士﹐可與樹倍﹐身坐樹巓﹐以袍幅垂護我。正探首仰觀間﹐諒必雷神見我﹐霹靂驟下﹐道士揮之以肱﹐雷始收聲﹐道士亦不知所往。我幸免於難﹐將告主人﹐虔誠祀之﹐以蒙其庥耳。」故吾邑崇奉三官菩薩者﹐至今甚盛。或曰﹕扶災危而救苦難﹐神之功徳大矣。薌曰﹕然非也﹐亦視其人何如耳。以人道論﹐天君猶皇帝﹐三官猶憲司﹐雷神猶緹騎耳。帝使戮人﹐憲司曆陳其人生平之善﹐徳可掩眚﹐帝必赦之。使其人凶惡﹐憲司執奏﹐以爲能奉事臣躬﹐請曲宥之﹐則譴謫立加﹐何能回天聽乎﹖然則福善禍淫﹐彼蒼之定理也﹐諂瀆何爲哉﹗

雷神

《筆談》載宋治平中﹐雷震天王寺柱﹐倒書十一字。《耳談》載姑蘇韓姓﹐堂中暴雷﹐繞擊砌石﹐上繪梅花一枝﹐紋理精研。是雷神善書畫﹐見於記載久矣。吾鄰查氏宅﹐暑雨中﹐暴雷繞垣奮擊﹐後視垣面一磚﹐去粉琢磨﹐朱書令字﹐徑四寸餘﹐秀健如趙文敏筆法。查氏抽換其磚﹐以治邪謔﹐磚至卽愈。吾邑有安國寺﹐夏月雷繞大殿﹐其左邊柱作旋螺紋。伽藍神後墻上﹐繪一鳥迹﹐四趾帶爪﹐闊大盈尺﹐作鷹拿狀﹐入磚三分。僧以石灰補之﹐數日復現。吾戚金氏樓居﹐炎暑之際﹐以幼孩臥牀上﹐已酣﹐其父母皆下樓去。大雨如注﹐霹靂一聲﹐穿樓而過﹐在室之人﹐莫不驚悸喪神。其父母憶及幼孩在牀﹐諒必驚斃矣。登樓視之﹐前後窗俱辟﹐帳亦髙捲﹐不見幼孩。覓之﹐以席捲橫置於牀下﹐取出觀之﹐兒睡猶未醒也。席面朱書一字﹐非篆非符﹐無識之者。又鄭孝廉﹐暑月赴鄕﹐遇雨﹐避於房檐下﹐雷聲甚厲。忽見雲中墜一火球﹐後有數十神將﹐體爲云護﹐惟足著尖靴﹐相隨電光疾下﹐大震一聲﹐半里外田間擊死一人﹐背有古篆﹐不知所云。然則雷書恆有之﹐不足異。所可異者﹐自古有方履﹐無尖靴﹐神亦從時﹐其爲今之神歟﹖

湯文正

蘇郡社會﹐甲於全省。暮春之際﹐舉國若狂。其會首紳耆﹐咸集神廟﹐公議斂資﹐置辦彩衣﹐務極鮮艷﹔搬演古事﹐則翻新出奇﹐爭奢鬥富。卽如壽星之袍﹐以珍珠滿綴壽字﹔百蠻進寶﹐以徑尺翡翠盤﹐盛金葉火齊珠﹔鐘進士送妹﹐以二尺餘之白玉瓶﹐內插珊瑚﹐枝上站云擁美人﹐隨小鬼執繡蓋﹐此之謂擡閣。一座之價﹐使人不能估測﹐不僅以金玉鐲結欄幹而已。如是者數十座。又有所謂肩閣﹑兜幹﹑彩龍﹑馬道等類﹐不計其數。以是故﹐遠近來觀者千萬人。凡臨街之樓﹐招集婦女﹐皆賃欄俯矚﹐粉白黛綠﹐迷眩一時。故少壯之徒﹐爭睹目力﹐百十成羣﹐隨會來往﹐評定美人。今年以某處某人爲狀元﹐必復之四五日﹐眾議僉同﹐則探其父母夫家﹐皆有垂涎之意。時有趙五官者﹐年十七八﹐已訂婚孫姓﹐在錢局作夥。是日隨眾縱觀﹐知眾所定之元﹐系及笄女﹐訪之卽孫姓﹐趙五官之未婚妻也。五官意亂神迷﹐惟欲速娶爲快。第歲俸十餘千錢﹐不足奉母﹐何以爲婚。與母謀之﹐母告以父在日﹐有錢會﹐應得一百餘千﹐或可敷用。但須搖點﹐未能操必得之權。五官憶及大五聖堂﹐其神甚靈﹐有求必應。至搖會之日﹐以香燭往告﹐云「如得會﹐完娶之後﹐夫妻偕來叩謝。」祝畢赴會﹐舉骰搖之﹐得三十六點﹐如願而歸。遣媒定期﹐納采迎娶。花燭之下﹐婦果艷麗傾城﹐五官不禁狂喜。惟新婦似憎夫貌醜﹐然亦無詞。三朝後﹐具牲醴同酬五聖而回﹐婦已卸妝矣。至晚﹐忽又盛飾端坐﹐五官入房﹐婦正色拒之﹐曰「我非汝家婦矣。五聖將迎我爲夫人﹐法駕將臨﹐汝其速退﹐勿幹神怒也。」五官疑其有瘋疾﹐卽出延醫﹐醫至而婦已僵﹐異香滿室﹐遙聞音樂之聲。五官大慟。殯殮後﹐以神奪民婦﹐訟於邑宰﹐官斥其誣妄﹐不準。奔告於府﹐太守視其人﹐神色悲忿﹐姑納其詞。五官赴虎邱問卜。有某瞎子﹐名重一時﹐爲之卦成﹐駭曰「異哉﹗汝欲與神訟耶﹖訟果勝﹐今夜子時聽審﹐勿遠離也。」五官欣然歸寓。是時﹐湯文正公撫江南﹐正直之聲﹐震於遐邇﹐神亦畏之。故暗隨五官來﹐知太守已收呈狀﹐夤夜入藩庫﹐緣庫內有三金寶﹐系守藏之物﹐五聖盜之﹐穿庫樓而出﹐神光燭天﹐巡守者皆誤爲火起。鳴鉦髙叫﹐方伯親臨﹐役吏俱集。開庫檢點﹐惟金定三不知所之矣。五聖以寶入撫院內宅﹐示夢於夫人﹐曰「予爲吳江之五聖神﹐被頑民妄控於府﹐求爲庇佑﹐願以金寶爲。」乃擲之於妝臺。夫人聞震聲而覺﹐則金寶三枚儼在。爰命婢女﹐請文正入﹐語以是事。言未畢﹐而門外傳點﹐請公升坐。文正出﹐則兩司百官咸聚﹐方伯以失寶事告。文正笑曰「盜易傳﹐勿張惶也。」問首府曰「昨有人控神奪民婦者乎﹖以其詞來。」太守曰「有之。」飭從者取到。立傳趙五官﹐文正面鞫之﹐得實。歸寶於庫﹐具獄﹐牒正一眞人府﹐請殛之﹐眞人復文﹐曰「神𨿽不正﹐婦亦淫邪﹐憎其夫而悅神貌﹐致啟姦圖﹐孽由自作。然陰陽道隔﹐𨿽和同彊﹐申革聖神之號﹐遣發幽都﹐長爲餓鬼﹐以正其罪﹐可也。」文正命地方官﹐撲五聖像﹐居民爭毀之﹐今攺爲總官堂矣。

卜者梁翁

海昌張端林﹐父爲雲南尉﹐卒於任。端林迎父櫬歸﹐道由湖廣﹐米價甚廉﹐以宦囊所有﹐糴八百石﹐舟運入豫江。值大風﹐望船多處收泊。至一村落﹐面面皆河﹐客舟環泊中﹐有一大家﹐髙其閎﹐厚其墻垣﹐門前停舟更密。端林登岸散步﹐偶入酒肆﹐沽飲獨酌﹐聞人議論﹐卜者梁翁﹐知人過去未來事﹐言休咎﹐其應如響。端林就客問之﹐始知卽大宅內之人﹐遇異人傳大六壬。著名問卜﹐無須開口﹐卽知所事。因此起家巨萬。近以年老﹐每日只賣十二課﹐須黎明至其家﹐與掛號者淸錢百文﹐課金一兩﹐得到簿內﹐則得占﹔遲則掛號不及﹐卽不得與人爭趨之。有不遠千里而來候教者﹐故門前舟常滿也。端林亦起意問卜。次日﹐賫銀錢入其家。門房內設櫃﹐掌櫃者系其親戚﹐收儀登號。及端林去﹐十二數已滿﹐彊之增添﹐則曰「非翁自主﹐不敢有加也。」乃持簿邀十二客入內﹐端林隨入觀之。登堂入室﹐室中陳設精雅。有老翁年近八旬﹐帶四品冠﹐據案上坐。前列牙籌一个﹐兩旁設四小幾﹐各具筆硯﹔其徒四人﹐伺應書單﹐前後坐椅環列。客入﹐翁起讓坐。客各就位﹐掌櫃人開簿唱號﹐曰「第一號某客﹐請抽籌。」客抽送翁前﹐翁觀籌掐指﹐謂其徒曰「某客得某時﹐以某事問課﹐主何凶吉。」徒舉筆照錄﹐所斷皆合來意﹐無一爽者。十二課次第畢﹐客亦陸續退出。端林目注神凝﹐忘其進退。翁忽謂曰「遠客不及入號﹐老朽合送一課﹐以盡地主之誼。足下姓張﹐從滇南來耶﹖」端林曰「然﹐何以知之﹖」翁曰「足下坐下離宮﹐正時屬午﹐度值張宿。我固知之。今日乙卯﹐三傳申酉戌爲日之財官﹐值貴神﹐太常﹑玄武﹑白虎﹑凶神同官爻﹐爲有官之尊屬﹐舟中合有父棺。戌爲地獄﹐生前曾爲司獄之官。太常爲米麥﹐附酉金而兼連茹﹐當帶有稻米。兩金重四﹐其八百石乎﹖寅申一衝﹐箕星動矣。明日寅時﹐轉西北風大順。末傳爲地足﹐與卯作合﹐應十二月之卯日到籍﹐其米不但不得價﹐且顆粒全無。緣財入玄武耗散之手﹐盡化爲三傳之鬼矣。足下其愼之。」端林得課﹐回舟﹐果於五鼓得順風﹐揚帆而進﹐於臘月二十六日己卯﹐抵邑之王家橋。攺歲之際﹐無暇安葬。泊舟處﹐有姊夫陸某﹐米客也﹐借其閒地權厝父棺。因思米運入家﹐宗族彊借可虞﹐不如近就姊家﹐以寄於棧。端林奉母回城度歲。歲朝往賀姊家﹐叩關而入﹐其姊對之號泣﹐曰「爾姊夫虧客貨千餘金﹐上年爾所寄之米﹐被客彊起去﹐姊夫無以對爾﹐今不知遁於何處。」端林憶及梁翁之課﹐慨然曰「數已前定﹐果無可逃。姊勿惶急﹐忝在至親﹐米價不定計論矣。我爲尋訪姊夫歸家可也。」

小王子

江左徐君﹐知醫道﹐開設藥肆爲業。門臨官河﹐栽柳成陰﹐有美蔭。一丐者小艇﹐恆泊於下﹐有二婦操異音﹐日與其夫蕩槳行乞。盛暑之際﹐忽聞二婦大放悲聲﹐徐往觀之﹐丐已欲斃﹐气存一息。發惻隱心﹐謂其婦曰「爾夫當是痧癥﹐我取藥來﹐或可救也。」遂與蟾酥丸﹐用童便灌之﹐大醒﹐越日大愈。丐登門叩首﹐謝活命恩。自此放舟一去﹐不復返矣。歷十年餘﹐徐積得百數金﹐親友合本﹐渡海赴關東販豆。遇狂風﹐飄入大洋﹐舟不能爲力﹐砍桅去帆﹐任其播揚。不知幾日夜﹐亦不知幾千百里﹐遇島觸機而舟碎﹐財物俱沈﹐所幸人無傷損﹐聚哭於沙嶼而已。此島內系大鎭市﹐朝鮮所轄。有望者﹐見舟破人存﹐咸來問詢﹐備錄名單﹐飛報所司。值小王子巡邊﹐聞報見單﹐親臨檢點。至徐君﹐審視其行業﹐曰「先生門前垂柳尙存乎﹖」徐不知所以﹐謹以實對。王子乃命司官﹐以諸客就養於館捨﹐厚給其餼廩﹐曰「遇便送還天朝可也。」命備法駕﹐肅徐登輦﹐王自乘騎前導。白旄黃鉞﹐禁尉傳呼﹐待人跪道。徐怦怦然﹐如夢如癡﹐聽之而已。越兩日﹐及大城﹐百官郊迎。添鹵簿﹐易鑾輿﹐稱蹕而入。城中三市六街﹐人煙輻湊。至宮門﹐王子挽徐手﹐升殿交拜﹐分賓主西東對坐。傳命後宮﹐宣妃主夫人見客。乃有彩娥貴嬪﹐翼二夫人出﹐法衣象服﹐佩玉鳴鐺﹐向徐盈盈再拜。徐答拜不疊﹐長跪於地﹐曰「小人何徳何能﹐敢受我王殊禮﹖請明告我﹐以誌異數。」王子亦跽告曰「先生忘十年前﹐柳蔭下﹐小艇中之病丐乎﹖卽寡人也。我國法﹐凡貴者﹐得異癥﹐必遠丐三年﹐以神懺悔。寡人二十餘歲時﹐忽得眩疾﹐發則眩暈卽死﹐過日而蘇。前王命太史占之﹐須乞丐中華沿海之區﹐必有奇遇﹐疾以痊也。」乃指二妃﹐曰「寡人帶渠行乞﹐得遇先生﹐以仙丹救治寡人﹐自此卽愈。逮今十餘年﹐不復發矣。昔年王父崩﹐寡人卽位﹐國服甫滿﹐尙未朝貢請封﹐故國人猶以小王子稱寡人耳。今天幸先生來此﹐俾寡人有以報徳。先生欲貴乎﹖欲富乎﹖欲貴則特設賓師之位﹐以奉先生﹔欲富則珍寶貨財﹐惟先生命。」徐曰「小人遠方醫士﹐無奇才異能﹐敢妄玷賓師﹐以速官謗﹖無已﹐本爲運豆而來﹐請假爲資本﹐送之關東﹐則感戴無旣矣。」王子笑曰「關靑豆不及小邦者﹐不意中華貴至此。異日﹐請先生觀我倉貯﹐何如﹖」乃開大醵畢﹐館徐於天使行宮﹐命大臣之善華言者陪侍﹐娛之以本國雜樂。王子日往朝之。居數日﹐徐思家﹐欲歸辭。畱數四﹐不得已﹐王子命開太倉﹐請往觀豆﹐則一顆之大﹐約重四五分﹐果勝於關靑數倍。徐欲之﹐王子舉倉以贈﹐載海舶數十艘﹐奉徐與諸客﹐以王大船送之歸國。徐貨豆得十餘萬金﹐攺藥肆爲質庫矣。或曰﹕惜哉徐君﹐不取珍寶﹐而於豆﹐薌曰﹕倬哉徐君﹐不貪珍寶﹐而僅僅以豆。不失我中華體統﹐其市儈之豪傑哉﹖

卷二

科場五則

吳生﹐浙之李人﹐儒而兼賈﹐不預科場久矣。是年夢其父祖﹐催令入闈。生自知此道荒疏﹐無可僥幸之處﹐置之勿論。嗣又夢父祖厲色督責之﹐曰「汝若不去﹐場中缺一孝廉矣。是爲違天。違天不祥﹐必有後禍。」生及述其無文﹐何遇。父笑曰「易耳。今科頭題爲『鄕人皆好之』一節﹐本家蘭陔先生有此文﹐汝入闈時﹐訪而錄之可也。」生始欣然溫故入闈﹐訪問蘭陔先生所在。夫吳蘭陔者﹐時文中之名手也﹐其門下從學之徒數百人﹐發科甲入詞林者甚眾。惟先生落筆髙古﹐屢困場屋﹐時年已五旬外矣﹐功名之念甚切。生訪得之﹐致其景仰之意﹐曰「聞先生窗下有『鄕人皆好之』一節題文﹐爲士林傳誦。小子與先生居隔百里﹐未由親炙。今日尙閒﹐務求賜教。」蘭陔見其殷勤難卻﹐錄出與觀。生曰「容小子攜回號捨﹐細細揣摩可乎﹖」蘭陔頷之﹐生歡喜捧去。未幾﹐蘭陔亦往生號內答之﹐見其在卷上揮毫疾書﹐訝曰「尙未出題﹐何得有文﹖」生笑曰「小子讀先生文﹐不忍釋手﹐恭繕試卷﹐以志欽佩﹐卽文不對題﹐不過被黜而已﹐亦所甘心。」蘭陔曰「我累足下矣﹐柰何柰何﹖」遂別去。逢相識者告之﹐一時傳作新聞。是夜試題出﹐果對。蘭陔不勝悔恨﹐曰「得意之作﹐旣被人錄去﹐諒天意終身不得售矣﹗」遂信筆一揮﹐交卷而去。二三場爲門人苦勸訖事﹐是科竟中。蘭陔以舊作入見座主﹐曰「門生薄有微名﹐闈中之作﹐聊以塞責﹐不堪爲多士寓目﹐請以此文易之。」座主曰「可。𨿽然﹐此文若在場中﹐未必中式。蓋閱卷時﹐走馬看花﹐气機流走者﹐易於動目。此文非反復數過﹐不知其佳處﹐試官有此閒情乎﹖故無益也。」蘭陔悟﹐遂有《讀墨一隅》之選。先是吳生歸﹐不作第二人想﹐整頓衣冠﹐預備筵宴﹐思作新孝廉之樂﹐若登天然。瞬過重陽﹐闈榜發而好音竟絕﹐覓得題名錄觀之﹐蘭陔髙捷矣。怨恨之極﹐怒其父祖﹐曰「何爲誆騙子孫耶﹖」欲毀木主。夜復夢父祖來﹐怒責之﹐曰「不肖子﹐何知此中自有天命﹖汝若不抄襲蘭陔之文﹐彼必自錄﹐又不得中式矣。」生曰「彼之中與不中﹐與我何干耶﹖」父曰「闈中飯食﹐皆出帑項﹐卽爲天祿﹐非生時注籍﹐豈易得哉﹗汝命中尙有一次﹐不完﹐總不得安靜也。」生悟﹐次科仍入闈﹐其友曰「前此得極妙文章﹐尙不入彀﹐今何爲耶﹖」生曰「公等皆掄元奪魁手﹐我自來領欽賜食﹐以了公案耳。」北闈大學士某公典試﹐題爲「回也﹐聞一以知十」二句﹐所取文內﹐有用《易經》「天一地二」及「七日來復」﹑「八月有凶」等語﹐不慊士心。好事者撰新戲云﹕玉帝巡守﹐忽見怨气上衝阻駕﹐問於太白星官﹐奏曰「此時人間鄕試﹐士子有不才而遇﹐才而不遇者﹐不安義命﹐故有此怨毒之气﹐致幹聖駕。」帝曰「鄕試取士﹐皆有定額﹐本屬善法。若二教中仙佛﹐漫無定數﹐致有弄法欺人﹑興妖作怪之輩﹐朕甚慮之。亦將仿照人間﹐舉行鄕試﹐可乎﹖」太白曰「善哉善哉﹐不可緩矣。」爰命文昌歷舉文理優長之神仙﹐以充試官﹐如儒童菩薩﹑文殊菩薩及地下修文郎輩﹐皆命往洞天福地﹐紛紛去矣。惟玉京尙無典試者。帝問太白星官﹐太白曰「此處應位尊爵顯者爲之。」乃舉齊天大聖孫悟空﹐帝曰「尊矣顯矣﹐柰其不通文墨乎﹖」太白曰「天下試官﹐未必盡通。況猴子最靈﹐奉命之後﹐自能設法延請髙明相助﹐可無慮矣。」爰召悟空﹐命之主試﹐不得推辭。悟空不敢違命﹐入文昌宮﹐請友爲助。文昌曰「我宮內天聾地啞二童﹐俱爲人聘去矣﹐焉有餘人﹖」悟空退﹐思呂純陽爲大唐進士﹐必通文理﹐往商之﹐呂祖曰「我已奉命典試瑯環福地﹐何暇相助﹖無已﹐或訪知命之士﹐以命取人﹐亦不爲屈。」悟空往訪鬼谷先生﹐行抵北天門﹐與玄天上帝晤﹐問知來意﹐上帝笑曰「若須知命者﹐不必遠求﹐我座下龜靈聖母﹐爲當今第一能手。」悟空悅﹐乃召聖母見之﹐曰「蠢然一物﹐請入闈中﹐未免不雅。」聖母曰「我之法身能大能小﹐能現能隱﹐請縮爲金錢龜﹐藏於大聖袖中﹐則人皆不覺。及閱文時﹐我知其命應中式者﹐以我八卦衣﹐在大聖前顯之﹐大聖取之無誤也。」悟空從之﹐故是科多取八卦者﹐戲爲皇上所聞﹐罰試官俸﹐而停用泛詞者三科會試。江右召貢生﹐有三子﹐皆舉業﹐長爲廩膳生﹐次爲增廣生﹐其三應童子試﹐十餘年不售﹐長爲老童生矣﹐其父厭惡之﹐謫在廚房司竈﹐故「燒火三相公」之句﹐噪於戚裏。值開科年﹐長次二子髙列優等﹐將屆入闈。父命三相公同往會垣﹐供奔走之役﹐三相公欣然應命。入見其妻﹐嗚咽悲泣﹐三相公叩其故﹐妻曰「二伯人也﹐汝亦人也。何二伯若座上客﹐汝爲竈下養耶﹖已屬無恥﹔今樂爲送考之下走﹐爲汝妻者﹐何顏立於妯娌之間耶﹖」三相公曰「我豈樂爲﹐父命難違耳。」妻曰「我何敢教汝違父命。汝若有志﹐亦得進場﹐我與有榮施矣。」三相公曰「童生焉得與大試﹐柰我命何﹖」妻曰「汝此去必謁丈人﹐是爲方伯管庫之吏﹐捐納省監﹐系屬專司。我有金珠在﹐汝以質與丈人﹐捐一監生﹐亦可觀光闈屋矣。」三相公歡然從之。偕父兄赴會垣﹐謁妻父。納監訖﹐歸謂父曰「丈人彊與兒監﹐欲兒就試也。」父曰「遺才不取﹐或貼出墻東﹐看汝何顏見丈人耶﹖」及錄遺﹐公然附取﹐得隨兩兄入闈。因三相公食量甚宏﹐其父爲之備紹酒金蹄燒鴨薰鵝之類﹐滿足一挑。三相公領捲入號捨﹐見其左右鄰﹐皆武林寒士﹐三相公慷慨食之﹐鄰士皆悅。是夜題來﹐「譬如爲山」四句。至次日之下午﹐三相公仍大烹以延鄰士﹐皆議論名人作法﹐三相公默然。鄰士叩其故﹐三相公實告以﹕「初次觀光﹐遇大題敷衍難成﹐柰何﹖」鄰士笑曰「若欲完篇﹐何難之有﹖十三經中不乏山字話頭﹐莫管議論﹐塡砌成文﹐則洋洋數千言﹐尙引用不完也。」三相公亦實告以腹內空虛之故。鄰士爭爲寫書﹐且教以連用之法。三相公悟﹐揮灑自如﹐千言立就。試畢﹐其長次二兄皆錄文呈父﹐父乃舉酒閱文﹐恬吟密詠﹐推爲必售之作。三相公亦技癢﹐以其稿恭呈父前﹐其父拍案大呼曰「浮泛至此﹐亦可以見人乎﹖不知愧恧﹐至汝極矣﹗」其兄碎其文﹐喝令速退﹐勿觸父怒也。三相公抱頭鼠竄而去。是科主試者﹐非鄧奇卽帥怪。此二公者﹐生性偏僻﹐好爲詭異。十五日例設掄元宴﹐隔簾相敍。內則正副二主試﹐帶同十八房考官﹐外則監臨中丞﹐相率提調名官合宴。此夜公請主試宣明題義﹐應取何等文字﹐以定元魁。大主試笑曰「文無定法﹐惟眞山眞水者中。」此戲言也﹐中丞不覺失聲耍笑﹐眾官和之﹐哄堂一粲。大主試怒﹐拂袖而起﹐曰「我欲云云﹐誰敢爾爾﹗」竟罷宴入內﹐眾官不歡而散。皆私議﹐特覓此等浮泛之作以玩之。幸有三相公之妙文在﹐一房官得之﹐笑不可遏﹔眾官聞聲趨視﹐曰「有此不通主試﹐卽有此不通舉子﹐可謂千古奇遇。」眾曰「何不薦之﹖」此房官曰「無乃過謔。」眾曰「我等公薦如何﹖」皆首肯。於是十八官相率呈堂﹐曰「職等自奉命後﹐在九千六百餘卷中﹐僅搜求得眞山眞水者一本﹐用敢公呈電鑑。」大主試閱之﹐明知眾官謔己﹐拍案而起曰「如此典博之文﹐不合掄元耶﹖」舉墨筆於塡書之處﹐密密圈之﹐標定第一名。眾官面面相覷﹐不敢作聲。幸副主試聞聲而來﹐持此卷且讀且笑﹐謂大主試曰「博則博矣﹐無乃稍涉浮泛乎﹖」大主試曰「此元我定﹐與閣下無干。放榜後﹐我自掛彈章﹐請皇上處分可也。」咸知其固執之性﹐倔彊難挽﹐皆無言而退。三相公居然發解矣。是時召公率其三子﹐移寓西湖之麓。至龍虎日﹐髙會親友﹐開宴以俟捷音﹐各出文互相贊誦。三相公舉碗擎杯﹐往來應酬。或索其文閱﹐復爲父兄詬誶。或怒曰「渠旣入場﹐何至不堪如此﹗」攜三相公手﹐踏月湖堤﹐以銷不平之气。值報捷者飛輿而來﹐問之﹐有召姓﹐三相公喜曰「我兄中矣。」共擁至父前﹐眾稱非常之喜﹐先索報資﹐不與名條閱視。召曰「我大兒合中久矣﹐今發已遲﹐不足奇也。」眾曰「否。」召曰「然則我次兒正應中試。」眾亦曰「否。」召曰「否則誤矣。豈有燒火三相公得中舉人耶﹖」眾曰「然。」召曰「果有之﹐已屬萬幸﹐不過副車﹐好則榜尾耳。」眾曰「請定賞例﹐自觀名條可知也。」召曰「副舉十金﹐正榜倍之。」眾曰「元魁如何﹖」召曰「魁則五十﹐元可百金﹐決無此理。」眾使書券訖﹐攫其百金一紙﹐而與之報條﹐公然第一。召駭曰「文風之變遷﹐至於此極﹐今而後不敢論文矣。」有朱解元者﹐眇一目﹐人呼爲朱瞎子﹐亦曰朱半仙﹐時文中之能手也﹐名噪一時。其未發解之前一科﹐偕友赴試。八月初七日﹐夜夢見二靑衣﹐相邀入一殿廷﹐有冕旒王者﹐降階相迎曰「聞先生文名籍甚﹐今有爾浙闈墨﹐請先生爲之潤飾。」朱唯唯。延入後殿﹐朱衣神以捲送閱﹐王者命置筆硯於幾而退。朱見元作格法髙超﹐惟稍有未圓融處﹐爲之易數字﹐已盡善矣。王者復來﹐謂朱曰「先生且停筆墨。今科解元﹐文才尙好﹐不意該縣城隍神來奏﹐此生竟有姦人室女事﹐陰徳有虧﹐應削其籍。予已追取下科解元﹐文到請先生正之。」朱閱其文﹐曰「此必童子之作。質地𨿽佳﹐功夫未到﹐何以冠多士﹖」王者曰「且請就文整頓﹐資格所限﹐不能易他人也。」朱大加刪削﹐煉作老境筆路﹐以呈王者﹐王者許可。命夢神飛傳與之。然後次第閱竟﹐亦大費經營矣。王者大悅﹐曰「先生在後科之元也﹐今以閱卷功﹐拔補下科元缺﹐以酬勞瘁。致所黜之元﹐系山陰某生姦其鄰女﹐幸未破敗﹐然而神目如電﹐已爲所司執秦。先生歸去﹐訪其人﹐勸其攺過﹐將來尙可登科也。至新解元﹐誠如先生所云﹐系新進童子﹐其父兄皆爲詞林﹐仁和人﹐祖宗功徳甚厚﹐子孫科第﹐未有艾也。然此子拔早一科﹐陰律應減陽壽五年﹐先生亦爲之勸勉﹐俾繩其祖武﹐不但壽可免減﹐祿且日增矣。」遂命靑衣仍送朱回寓﹐而夢覺﹐已髙臥三日。其僕守之﹐見朱忽醒﹐曰「何病耶﹖頭場將畢﹐自誤功名﹐柰何﹖」朱曰「倦耳﹐無病。」遣僕往接其友﹐錄出兩元作。俟友回﹐出門訪見山陰生﹐及仁和童子﹐告以神語﹐以文爲證﹐皆惶悚受教。朱歸﹐視親友之文﹐一讀破題﹐卽知其中第幾名。有佳文﹐曰「惜哉不售﹐其傷陰耶﹖」初不之信﹐後皆不爽﹐遂有半仙之稱。吾鄕有劉君者﹐應童試不售﹐去而習申韓業﹐公然憲幕。丁卯歲朝﹐夢迎天榜﹐伊名列第一。不覺技癢﹐復理故業﹐納監入闈。頭場犯規被貼﹐居然第一﹐此鬼神揶揄之耶﹖抑若吳生之命有天祿耶﹖必居一於此矣。

姚幕府

臺逆之亂﹐制軍已飛章入告﹐集百官議策守計﹐連日未決。忽有嚴旨下﹐值制軍筵宴時也﹐客皆退避。制軍接讀之間﹐目定口呆﹐神魂失據﹐頹乎座上矣。僕皆惶急﹐奔告公子。公子來﹐先捧諭旨﹐與幕友姚先生閱之﹐駭曰「殆矣﹐上意切責其怠緩﹐限十日內平定。爲今之計﹐惟有刻卽進兵﹐以副廟莫。」公子曰「父病垂危﹐焉能進剿﹖」姚公曰「我與尊公賓主相投﹐久而無間﹐今日之事﹐不得不出身贊襄﹐姑將尊公擡送大堂﹐我當代爲發令。」公子不得已﹐從之。乃命文武員弁﹐俱集轅門聽令。鳴炮升堂﹐連座擡制軍於暖閣﹐垂其帷幕﹐若避風然。姚服從者衣冠﹐以令箭出入傳諭。先命水師立備戰艦﹐命水軍總戎爲先行﹐五鼓放洋﹐直取鹿門耳。左軍從左﹐右軍從右﹐張兩翼﹐以助先行。中軍擐甲執械﹐齊集海門﹐以候本督部徵進。命蕃司速運軍需。並揀選文職之可以參贊軍謀者﹐隨軍聽用。移請中丞督率臬道府縣保守城垣﹐以備非常。是時﹐文自制軍以下﹐畏葸不前﹔武自千把以上﹐爭先欲戰。以致內外惶惑。玆聞制軍忽然振作﹐號令井井有條﹐軍弁莫不踴躍從事。令畢﹐擡制軍入內﹐以安神丸與參湯灌之﹐漸蘇﹐見妻子環伺﹐失聲悲泣曰「吾命休矣。」公子以姚先生所爲告之﹐益駭曰「如此﹐則屍骨不得存矣。」請姚先生商之﹐姚曰「此事無所再議者。不進﹐則聖怒莫測﹐難保自家﹔進則𨿽死猶榮﹐況生還可必乎矣﹗」制軍思之﹐躍然而起﹐曰「先生之言﹐勝於良藥﹐吾無病矣。惟有求先生偕渡重洋﹐始終其事。」姚曰「諾。兵貴神速﹐請卽啟行。」挽制軍手而出。文武官弁﹐羣以升輿。至海門﹐前軍已發﹐兩翼猶畱。訊其故﹐緣艨艟不足。姚傳制軍令於海口﹐曰「有能以商舟濟我師者﹐予五品官。」有舟子來試投之﹐立給水師守備。於是羣舟爭集﹐三軍畢登﹐揚帆衝浪而前。海神呵護﹐一晝夜直抵鹿門﹐攻其無備。前軍已入﹐兩翼從之。制軍統全師進圍臺城﹐出逆意外。賊黨擄掠未回﹐皆散還村落間﹐守禦單弱。姚與制軍巡督﹐見城以竹木爲之﹐伏兩翼於後道﹐夜使前軍縱火聲喊﹐缺後道以逸之。賊出遇伏﹐一鼓成擒﹐招降餘黨﹐分派內地﹐不旬日而全臺俱平。飛騎報捷﹐帝大悅﹐召制軍入覲﹐曰「朕視爾畏葸猶昔﹐此舉何其奮勇﹐必有能參贊之者。」制軍不能隱﹐奏知姚幕友之事。特旨召見﹐欲予一官﹐姚頓首曰「艸莽之臣﹐敢因聖訓﹐而自居功﹖且贊襄助順﹐卽所以報效朝廷﹐與有官等耳﹐敢辭。」帝嘉其剛直﹐賜四品卿銜﹐命永鎭閩督幕府。薌曰﹕才如姚君﹐方不愧爲入幕之賓。不然﹐庸庸者流﹐奚啻書吏之頭目﹐臧獲之首領耶﹐烏足道哉﹗

周封翁

蜀之周老人﹐八旬外﹐樵於山而得寶藏﹐娶賣漿者女﹐生二子﹐此見於記載久矣。更有異者﹐其長子目有眞光﹐察人無錯。生子煌﹐少年入詞林﹐故其父皆以封翁尊之。有楚人某進士﹐煌同年也。人本儻﹐貌亦魁梧﹐與煌友善。因歸班候選﹐急於自效﹐謀捐分發。素稔周氏多財﹐與煌借銀兩千。煌曰「我祖年屆百有二十﹐我將告假上壽﹐兄其偕回我籍﹐與父商之﹐諒無不慨允也。」歸告乃翁﹐翁出見客﹐款接殷勤。入室謂煌曰「如數與銀﹐還否聽之﹐但此後務宜疏遠﹐以防後患。」某得銀援例﹐分發江南﹐旋補巨邑。專丁備禮﹐賫銀付還﹐致書感謝﹐並達思慕之忱。翁使記室答之﹐以司總列名﹐厚給使者盤費﹐囑告乃主﹐以翁父子﹐俱未能作書﹐因病故也。不久某以贓敗身戮。是時﹐甫定寄頓者罪例﹐富室被誣﹐往往有之。是以究其家人﹐詞連周氏。煌時在館﹐卽以與某𨿽系同年﹐並無音訊往來爲辯。上司檢查無據﹐宥釋不問。又程老實者﹐質庫中之立櫃夥也。其庫主以遊蕩敗﹐欲舉十萬金之資本﹐願以八折速售。程每對人嗟嘆﹐曰「焉得八萬金﹐則先發加二財也。」或紿之曰「周氏以數百萬舉債﹐汝往貸八萬金﹐有何難哉﹖」程信以爲然﹐乃假夥伴衣冠﹐往周宅﹐請見封翁。翁見之﹐陳其來意﹐翁笑曰「八萬金似非容易﹐姑緩圖之。」程自覺魯莽﹐告退。翁送之出﹐值陰沈欲雨﹐客去翁回。而雨漸大。翁思山路難行﹐程已年髙﹐恐其失跌﹐使家人追之﹐去逾時而客始返﹐翁密詢家人﹐云「客出門遇雨﹐在樹林下﹐去其衣履﹐包裹而行。小人追回﹐復在大門內﹐重著衣冠方入。是以遲遲。」翁乃問程曰「足下衣冠自有之乎﹐抑假於人乎﹖請以實告。」程忸怩曰「借諸同夥﹐數人湊合者。」翁曰「善﹐今天雨泥濘﹐勿損人之物﹐姑止一宿。明日我與足下偕往城中﹐檢點質庫﹐再商行止可耳。」程唯唯。次日﹐翁果與程車馬僕從而去﹐質庫中人見之﹐深訝其事。翁歷內外﹐檢閱一過﹐謂程曰「足下之言不謬。」盡與八萬金接續﹐且平分餘資﹐使之司總。程感激圖報﹐克儉克勤﹐是以歲入之利﹐較他處爲優。或問於翁曰「某進士品格貌相﹐人人所願交者﹐而翁必欲絕之﹐後果敗﹐幾被其累。程掌櫃貿然而來﹐人人所譏誚者﹐而翁毅然從之﹐至今深得其力﹐是何道也﹖」翁曰「道在目前﹐人自不察耳。某身爲進士﹐入仕有途﹐何必欲速﹐其貪可知矣。貪以敗官﹐古之訓也。程掌櫃假人衣冠﹐尙知保惜愛護﹐矧巨萬財物乎﹖故知其受托不苟也。」

陬邑官親

西域之變﹐大將軍福公﹐奉命進剿。統領巴圖魯﹐及吉林健旅﹐聲勢赫奕﹐所過州縣﹐以辦差不善﹐登白簡者不一。傳檄至陬邑﹐缺旣淸苦﹐官亦疲憊﹐聞前途才幹之員﹐每有失誤﹐心切惶恐﹐日惟涕泣而已。其官親某﹐向司徵比﹐默默無聞。今見其戚官將敗矣﹐不忍坐視﹐乃謂之曰「庫中有二三百金乎﹖」令曰「有之﹐不敷所用。」曰「旣有之﹐尙可爲也。盡以與我﹐不問出入﹐或者無礙前程乎﹗」大令無可如何之際﹐姑以聽之。時值盛暑炎炎﹐幾至流金爍石﹐官親乃與工房相度館捨﹐極其寬敞﹐染古色紙以表糊之﹐字畫皆用舊物。其椅桌以油核桃仁薰作烏木色。以人家用舊之藤竹席片蒸洗一色﹐按其大小形象﹐制爲引枕靠墊﹐藍緞爲邊﹐以玫瑰雜楊花代紮實之。其簾幕用深綠色蝦須竹爲之。其天棚﹐自村口直接至上房﹐長有里許。因惜買多席﹐僅敷一層﹐恐透暑气﹐加以鹽包雜松毛蓋之。其陳設﹐則山中購小松柏﹐栽數百盆﹐夾道而列。所有茉莉花夜來香之屬﹐列在其後﹐只覺芳馥﹐而不見形影。公館後﹐及左右墻外﹐三面環列水桶﹐以竹截作噴筒﹐伏民夫數百人﹐各持一筒吸水﹐向上細細噴之﹐俾屋上棚間﹐不幹不濕﹐潤澤而已。西瓜爲汁﹐以絹瀝之﹐稍加冰糖薄荷水相和﹐其涼沁腹。茶用蘭芽雪瑞﹐本系北產﹐气香味厚﹐色亦淸冽﹐用沙甌烹熟﹐坐於水筒鋪﹐以取溫和。陳甫畢﹐大將軍至矣﹐令出遠迓。將軍由皎日之下而來﹐輿入村口﹐已覺陰涼﹔至公館內﹐兩旁松柏陰森﹐更覺沈靜古穆﹔並無結彩懸燈﹐耀目增光之物﹐心地一爽。坐其鋪墊﹐皆軟滑淸香。不覺大樂﹐曰「天仙界﹐水晶宮﹐不是過矣。不意僻陋小邑﹐竟有是耶﹗可見人以才能爲貴也。」及進西瓜湯﹐飲蘭雪茶﹐莫名其妙。喚從官入﹐曰「此系尖站﹐並非住宿之所﹐然我自出都以來﹐日夜不得偃息﹐詎肯捨此淸涼地﹐而就火焰山耶﹖汝等彈壓兵役﹐前往宿站﹐只須畱數人伺應﹐我五鼓啟程來也。」傳令入﹐曰「我食不甘味﹐睡不貼席者久矣﹐賢大令造此福地﹐我今夜宿此﹐已分外撓擾﹐勿多備酒席﹐勿多賞從人銀錢﹐有彊索﹐卽告我處置。汝以長才屈於下邑﹐上司之過也。我當保奏。」令叩首謝出。及進酒席﹐則雪雁冰參﹐鹵鴨糟雞之類﹐只覺香鮮配口﹐無一毫肥膩气味﹐亦大醉飽。樂甚﹐以二千金與令﹐以賞其費。及起馬﹐令來道謝叩送﹐將軍贊嘆不絕而去。令後此果膺保薦﹐仕至憲司﹐皆一官親力也。或曰﹕才能之士﹐湮沒無聞﹐惜乎﹗薌曰﹕此其小焉者也。古來救君主於垂危﹐轉覆敗於俄頃﹐而史不列其名姓者﹐如趙之廝養卒﹐金之兩書生﹔功髙不賞﹐是以名沒不彰。其怨慟於九泉耶﹐抑不屑不潔﹐如遺逸輩之特隱其名耶﹖東坡云「但願我兒愚且魯﹐無災無害到公卿。」由此觀之﹐是卒與書生﹐固不屑爲公卿也。

同胞三鼎甲

明季之亂﹐盜賊縱橫﹐畿內幾無完邑。有某翁者﹐鄕居而巨富﹐好行善事﹐平日造橋修路﹐給藥施棺﹐無不踴躍從事。及饑饉之年﹐助賑外﹐獨贍其鄕鄰者非一次。故遐邇稱善人﹐莫不感激﹐𨿽流賊之暴﹐戕官劫庫﹐亦不忍犯翁家。時有艸寇之中僞大將軍﹐擄掠婦女千餘人﹐肆其淫樂。忽奉僞王調取赴敵﹐僞將不能攜帶婦女﹐賊夥商令寄存翁家﹐因其閒房寬大﹐而有養贍也。翁不敢辭﹐受而捨之﹐給予飲食。賊去後﹐夜聞婦女悲慟聲﹐翁不忍﹐欲縱之。入問婦女﹐有所歸否﹐皆曰「願死於道路﹐不願生爲賊妻也。」翁各給銀米﹐夜使遠矣。遣僕廣收牲畜骨殖﹐散布各屋內﹐縱火以焚﹐囑鄰里勿泄。未幾賊歸﹐翁垂涕而告以失火故﹐賊見瓦礫場上﹐焦骼殘骸無算﹐信之不疑。旋淸兵入﹐戡定大難﹐聖主卽眞﹐人民復業。翁家三子﹐皆讀書入泮。其大郎娶王氏女﹐舊族也﹐得時文眞傳﹐能決科第。於歸後﹐索夫窗課閱之﹐曰「郎君筆下﹐超超元箸﹐惜法脈未淸﹐詞華雜湊﹐師之過也。妾爲郎君一點竄間﹐卽入彀矣。」大郎心悅誠服﹐錄示法家﹐僉曰「數日不見﹐學業驟長至此﹐其入生花之夢耶﹖」於是二郎三郎﹐聞嫂氏能﹐各以文呈教。王夫人曰「兩叔皆天才﹐文𨿽不及乃兄元气混淪﹐然偏師先濟﹐皆科甲中人耳。」亦盡心指導。三郎甚穎悟﹐數月間﹐卓然入妙。旋中式﹐連捷南宮﹐探花及第。欲於中門懸匾額﹐王夫人阻之﹐曰「是不能越分﹐應俟兩兄。」命懸於門右﹐眾皆竊笑之﹐然不敢不從。二郎奮志功名﹐逾年﹐亦發榜眼及第﹐王夫人命懸額於門左。是時大郎猶諸生也﹐對其妻泣曰「兩弟皆飛騰而去﹐我恐沒世無聞矣。」王夫人笑曰「偏師先濟﹐妾預言之﹐郎君勿灰厥志﹐龍頭屬老成﹐自古云然。俟元气充沛﹐自當超兩弟而上之。」是科僅得榜尾。又越三年﹐果狀元及第。泥金報至﹐戚裏無不佩服夫人者。翁大悅﹐謂之曰「是皆兒婦之力也。今尙有女未婚﹐我欲得一傳臚婿﹐則盡善盡美矣。」王夫人曰「文筆之發與不發﹐婦能決之。兩叔鼎甲﹐亦偶然耳﹐何能預定傳臚耶﹖𨿽然﹐姑請試之。」議開文會﹐凡邑中之生童未婚者﹐皆延之﹐不論貧富。三復而得一生﹐甚寒苦﹐翁贅之於家﹐使王夫人督課之﹐果得傳臚及第。翁自爲門聯﹐曰「一婿傳臚今世有﹐三兒鼎甲古來無。」薌曰﹕幼時聞吾父吾兄言之鑿鑿﹐久而忘其姓氏﹐姑缺俟補。書曰「作善降祥。」天之定理。第以年少而決科如神﹐遠於男子﹐似言者過矣。殊不知翁之所活婦女千餘﹐其精華萃於王氏一身﹐英靈敏妙﹐如握寶鑑﹐如持玉尺﹐自然大勝凡庸。且冥冥中示果報之功﹐爲善人勸﹐其何疑耶﹖

義貓

武林金氏﹐望族也﹐代有聞人。有某翁者﹐救死卹生﹐利人愛物﹐至誠惻怛﹐人皆仰之。然厄於命﹐年逾彊仕﹐家中落拓。夏日納涼院中﹐有饑貓傾側將斃﹐翁睹之惻然﹐自起伺之。從此貓不他往﹐戀戀依翁側。翁每飯必食以腥﹐卽外出﹐必囑家人盡心愛養﹐由是貓漸肥健﹐能捕鼠﹐而糧無耗矣。是年秋澇﹐粒米無收。翁家乏食﹐借貸無門﹐典質已盡﹐搔首踟躕﹐牛衣對泣而已。貓更無從得食﹐嗷嗷於側﹐小女子責之曰「人尙無食﹐汝欲食耶﹖主人困窮至此﹐心煩意亂﹐汝不念平日養育恩勤﹐何以報徳﹐而反嗷嗷取憎耶﹖」貓呦然似諾﹐一躍登屋去。人皆異之﹐翁亦破涕爲笑。未幾﹐貓銜一物擲翁懷中﹐視之﹐婦女舊抹額也﹐上綴東珠二十餘﹐光明圓正﹐大如芡實﹐值千金。翁驚訝失色﹐一喜一懼﹐曰「貓𨿽通靈﹐但竊取之物﹐不但污我品行﹐且恐失物之家﹐冤及婢僕﹐性命攸關﹐柰何﹖」其妻女曰「翁言𨿽是﹐但井上之李﹐豈無主者﹐廉士尙且取之﹐所謂饑不擇食也。況此物自至﹐必天神憐翁﹐假手以濟﹐豈盡貍奴力耶﹖無已﹐姑先質資度歲﹐暗訪物主﹐明告其故而歸以質券﹐似亦無傷。」翁不得已﹐姑從之。次年徧訪﹐無失物家。或曰「此巨家殉葬物﹐年久墓崩﹐家貧棺壞﹐則貓取之矣。」或曰「有心計婦﹐家有蕩子﹐藏此物於復壁承塵中﹐爲子女謀。未及交代﹐猝病而亡﹐貓故取之﹐無礙。」皆是也﹐要之以神天賞善之說爲正。翁聞人議論近理﹐乃贖而貨之﹐緣是起家。子孫發甲﹐世承祖訓﹐愛畜貓﹐食必以腥。有仕至憲司者﹐署中貓且數十頭﹐出入隨從﹐專有飼貓之職﹐至今不衰。薌聞而嘆曰﹕人生世上﹐財可忽乎哉﹖不但飲食起居﹐以之自奉﹕卽庭幃行孝﹐棣萼情聯﹐莫不藉此。甚且至爵可得而鬻也﹐刑可得而贖焉。以之救濟﹐仁名頓起﹔以之施與﹐傳爲美談。信乎﹖金聖嘆曰「名以銀成﹐無別術也。」彼貓烏知之﹐亦以此取義﹐且永錫爾類﹐豈不異哉﹗

李老

恆山李老。農家者流﹐有地數頃﹐稱小康。中年生一子﹐名曰壹。稍長附學讀書﹐督課極嚴。壹時年十二﹐遊嬉誤學﹐畏父師訓責﹐竊資逃去。李老夫婦情急﹐懸金以購﹐搜索無所不至﹐迄無影響。其母哀痛迫切﹐幾致輕身。李老猶以年齒正彊﹐可望生育慰之。然婦已思子成疾﹐屢勸置妾延嗣﹐李老不忍。光陰迅速﹐瞬逾十年﹐年將古稀﹐仍無所出。宗族之貧苦者﹐咸思爭繼﹐嘵嘵不休﹐益厭苦之。自度精力尙彊﹐且值旱澇不勻之歲﹐聞韓魏間售子女者值甚廉。李老攜百金往﹐投人牙﹐以淸錢五十貫﹐擇得端莊小女子﹐大稱心懷。女叩以姓名籍貫﹐翁實告之﹐訝曰「妾乃與翁同姓同鄕﹐異哉﹗」李老曰「同姓或有之﹐鄕則路隔五百里﹐難言同也。」女曰「幼聞吾父言悉矣。云系李姓﹐名壹﹐恆山人﹐因逃學出﹐爲人義子。親父母在乎否乎﹐念誦涕泣。妾與母時慰勸之。」李老亦訝曰「據汝言﹐確是吾子也﹐汝當爲我孫女。幸言之早﹐速赴爾家驗之﹗𨿽相隔十餘年﹐聲音笑貌﹐應不攺也。」遂攜女至村﹐呼女父出﹐果李老子也。哭述所由﹐云「逃出後﹐惘惘南奔﹐資用告罄﹐乞食此村。有老人同姓﹐蓄爲義子﹐爲我娶妻﹐連生四丁二女。義父母相繼歿﹐逢此歉歲﹐故賣女度日耳。」李老大悅﹐命子貨其家具﹐攜其子孫男女八人歸。其妻孤苦零丁﹐抱病而臥﹐聞夫歸﹐忽然子孫滿堂﹐不覺躍然而起。

丁養虛

吾師丁養虛先生﹐奇偉人也。學圍棋於施湘霞﹐傳瑤琴於郭去非﹐皆國手也。先生入其堂奧﹐且精於奇門禽遁之學。能以拳石築小山﹐爲橋梁亭榭﹔栽徑寸松柏﹐鬱鬱茸茸﹐有天然之致。山巓懸瀑布一道﹐穿橋曲折瀉落﹐承以磁盆﹐水流循環﹐晝夜不絕。有欲竊其機巧者﹐拔起觀之﹐不得﹐仍置盆內﹐水止不流。經先生撥弄﹐依然洋溢。殆按八門生死法耳。好事者願重價購之﹐不肯售。問其故﹐曰「入他人手﹐不過旬日﹐水法不靈矣。人必以我爲欺﹐我不願貽人口實也。」一日謂家人曰「盜將入我室﹐宜愼防之。」至晚﹐以椅凳十餘﹐縱橫排列院中﹐遙望之﹐似有煙霧彌漫。先生囑閉門﹐許在窗隙潛窺。夜深人靜﹐見一壯者持械越墻下﹐潛入凳內﹐鉆爬逾躍﹐費盡伎倆﹐現諸身段﹐家人不禁大笑。資似側耳﹐欲遁﹐至天明不能出。先生去其一椅﹐突於缺外逃﹐爲眾擒縛。先生曰「休矣﹐彼一夜辛勞﹐未得一物﹐而供我玩戲﹐勿復苦之。」乃釋縛。先生呼食啖之﹐問其故﹐曰「吾儕三人﹐小人技最精﹐故先入﹐見宅門內﹐房屋壯麗。躍入﹐四面皆墻﹐或逾之﹐或穴之﹐愈進墻愈多﹐但聞人聲﹐難覓出路。正惶恐間﹐忽見門開﹐衝突被擒﹐小人知罪矣。」問彼二人何不入﹐對曰「聞宅內嗤嗤不絕﹐知有備﹐先遁矣。」先生笑曰「歸語爾曹﹐勿再至我家﹐恐墻多﹐一夜爬不盡矣。」盜不解其故﹐唯唯謝去。時二子皆冠﹐尙未婚娶﹐計非千金不能畢事。無已﹐乃藉新春設酒肆﹐用法擇吉。凡奇門家驗正時到﹐必天地人三才皆應﹐斯於謬誤。先生擇某月日寅時﹐應天微雪﹐地色白﹐先有一人靑衣紅帶持壺沽飲﹐後有文武二官星過門﹐卽刻開張大吉。至日五鼓﹐起呼家人﹐備祀神物。先生率二子懸燈開鑪﹐果微風飄雪﹐有皂隸著色服﹐持錫壺﹐叩關入﹐曰「冷甚﹐幸汝店早開﹐藉得禦寒﹐甚善。」先生詢其夜深應差故﹐役曰「都督閱邊﹐舟抵馬頭﹐從本官往迎耳。」問知總制系文殿撰出身﹐所隨中軍參將﹐系武狀元﹐始悟卽二星官也。役去未幾﹐儀衛八騶﹐呼擁而過。先生卽陳祭禮﹐鳴爆竹﹐開市。從此沽飲者﹐𨿽倍於前﹐千金究難驟至也。因自開燒鍋﹐價廉而味美﹐販客厚獲贏餘﹐遠近爭趨之。每晨停其門者﹐肩挑百十。期月得利千餘金﹐勢不能止。風聞入邑宰耳﹐當是時﹐燒鍋之禁甚嚴﹐將搜索釀具而罪之。幸族人爲吏得信﹐急爲之備。其蒸甑所制銅壺﹐式甚髙大﹐重百餘斤﹐或謀埋之﹐或謀毀之﹐先生曰「否否﹐勢不及﹐必致敗露。」率家人共舉其壺於廳事﹐眾目共睹之地。妻孥方疑訝間﹐宰已入搜。先生進內宅。叱役窮搜﹐甚至掘地發墻﹐毫無蹤影。宰出坐廳事﹐侍從吏役百餘﹐壺明明在案間﹐無一睹者。宰去﹐集家人從容碎﹐熔化滅迹。或問何以官不能見﹐先生曰「搜遠不搜近﹐偶然耳。」予知先生不肯泄機﹐必用六戊藏形法也。遂爲子畢姻﹐攺酒房爲錢局﹐俾二子掌之。先生以琴棋自娛﹐不與俗事矣。其妻父朱氏﹐爲邑名醫﹐子四人﹐或繼業﹐或設肆﹐因此起家。無賴之徒﹐覬其有肆﹐欺誣訛詐﹐四子苦累。教子讀書應試﹐凡入庠者﹐可支門戶﹐盼望綦切。時朱翁考終﹐將葬﹐舅以葬期謀於先生﹐曰「姊夫明晰陰陽﹐能爲人福﹐使我子侄一人入泮﹐舉家感甚。」先生敬諾﹕「擇冬月某日未時﹐應天微雨﹐二狗銜花戲墓側﹐一男子戴鐵帽﹐一孝婦索取石灰﹐此正時也。舉棺封壤﹐孫必遊庠。」諸舅皆嘩﹐曰「冬月惟有梅花﹐品甚貴重﹐狗烏能得﹖鐵帽惟軍中有之﹐太平之世﹐誰敢戴此﹖恐未必如所算。」先生正容曰「我亦不能預知﹐不過依書爲斷。我盡心爲嶽父推選﹐恐未至大謬。」至日﹐果小雨﹐舅已奇其言﹐輿櫬入塋﹐停待正時安穴﹐見兩小犬﹐爭蘆花一枝來墓間﹔有農夫買得一鍋﹐戴於首上﹐以代雨具﹔孝婦亦至。諸舅大悅﹐推棺閉冢。次年﹐孫入泮。薌曰﹕先生以琴棋名噪一時﹐當道富室﹐重聘爭迎﹐不應﹐髙士也。其術數之學﹐老益韜晦﹐有求之者﹐曰「我亦猶夫人耳﹐從憲書指與一黃道日而已。」予從學琴﹐見案頭奇門﹐謹請指教。先生卜曰「孺子尙可﹐」隨指示奇壬布局法﹐不以術告也。叩之﹐曰「此在自己研究﹐非師可授也。況以此炫人﹐恐有殺身之禍﹐何苦乃爾﹖」予不敢瀆。今先生逝矣﹐惜祕學失傳﹐諒下愚無徳以承受之耳。

阮封翁

翁﹐江南儀徵人﹐性惻隱﹐好義﹐壯爲鹺夥﹐歲八百餘金﹐往往卹親友﹐一揮數十金﹐貧不能贍妻子﹐泊如也。一日至廣陵﹐轉運鹺務﹐市不戒於火﹐被焚千餘家﹐赤貧者無力賃屋﹐男婦老幼皆露處。忽澍雨滂沱﹐立泥淖中﹐相向而哭。翁觸目傷心﹐計極窮人不過百十﹐費無多﹐思有以援之。急趨至商家﹐謀所安置之法。商人以翁人微言輕﹐志大妄舉﹐相與訕笑之﹐無肯爲籌劃者。翁忿且愧曰「諸君旣不顧鄕誼﹐我𨿽非郡人﹐亦當獨任。」咸笑曰「汝大才有力﹐願好爲之﹐弗累我等﹐此功徳無量也。」翁去﹐向居停作秦庭之哭﹐求預假薪俸數十金﹐呼匠爲席棚百十間﹐俾貧民避風雨。歡呼感激﹐祈天爲善士降祥。是年翁應得勞金﹐俱預支費訖﹐徒手歸﹐幾不能卒歲。幸其子爲諸生﹐肄業書院﹐聰明才知﹐爲當道所器重﹐均有贈遺﹐藉以苦度。未幾鄕會俱捷﹐入詞林﹐大試皆前列﹐簡在帝心﹐典試學差﹐旋畀以封疆重任﹐巡撫浙江。翁受三品封而歿。服闋後﹐節制兩粵﹐入贊黃扉﹐晉封太傅。天道福善﹐有以也夫。或曰﹕吾子持福善禍淫之說﹐每遇封翁﹐無不嘖嘖稱嘆﹐似矣。然如顏子淵徳行﹐首列四科﹐宜其身膺顯爵﹐子孫昌盛。何以身前屢空﹐且夭歿﹐又無賢裔﹐是天道不可問久矣﹗薌曰﹕否否﹐聖賢𨿽不可以常理論﹐然顏子獨善其身﹐不屑兼善天下故也。嘗讀《韓詩外傳》﹐孔子謂回曰「家貧居卑﹐胡不仕乎﹖」對曰「回有郭外之田五十畝﹐足以給粥﹔郭內之田四十畝﹐足以爲絲麻﹔鼓琴足以身娛﹔學於夫子者﹐足以自樂。回不願仕也。」由是觀之﹐品則髙矣﹐而無益於蒼生﹐天故報以配享聖殿﹐俎豆千秋﹐又世襲博士以奉之﹐正所以酬其徳也。吾屢驗天道﹐總以澤及於人者﹐因之速得美報。所述諸封翁﹐徳未必如顏子﹐而膏澤下於民﹐更覺難能而可貴也。

趙甲

晉人李某﹐在京師佐典商﹐歲入俸錢三百緡。有同鄕趙甲者﹐與相識﹐無事業﹐謀欲設雜貨肆而無資。商於李﹐慨然以百金付之﹐曰「姑以此試﹐得意後﹐與吾合業可也。」一言爲約﹐並無文券﹐無人知。未幾﹐李以疾卒﹐典主呼其子來﹐扶櫬而返。適趙甲置貨他出﹐歸後﹐知李已卒﹐爲位哭奠。由是興旺﹐不十年﹐業隆數萬。李子家中落﹐衣食不充﹐親黨咸勸外出營謀﹐卜之大吉。適有人入都者﹐相伴而去。至舊典主處﹐與父執求引。都有人知趙與李故交﹐今趙業大興﹐往求之﹐諒可錄用。挽友往說。趙聞李子來﹐欣然款接﹐曰「我因爾父﹐得有今日。我覓子久矣﹐柰無音耗﹔今日來投﹐若有神使。」納爲主帳﹐而不議勞金。李子安於初學﹐亦不計較﹐盡心竭力﹐隨同營運。趙見其辛勤克苦﹐出入無私﹐顧而樂之﹐曰「子已弱冠﹐能自成家﹐應議婚娶﹐爲嗣續計。」李子曰「侄依伯父爲生﹐尙無進益﹐何敢娶婦自取累乎﹖」趙曰「姑緩亦是。但爾旣爲主帳﹐應將我所有總計之﹐現存若干。」李子唯唯。數日查畢﹐現資並貨物﹐合計六萬餘。趙曰「與剖之﹐我與子應得其半。」李子駭曰「伯父何出戲言﹖侄在此數年﹐伯父周給衣食﹐感無旣矣。矧在小郎之列﹐本不應得勞金﹐縱伯父憐而卹之﹐不過年例數十貫錢而已﹐何若是之多耶﹖伯父子孫振振﹐非無人承受者﹐侄何敢越分﹖敬辭。」趙笑曰「子無卻也﹐我自有法。」乃設盛宴﹐邀其薦主及鄕里長者咸集﹐李子亦在座。三杯後﹐趙謂眾曰「某昔落魄京師﹐人皆明白。李故友𨿽與我素交﹐並無瓜葛。一言之下﹐慨然助以百金﹐不立契券﹐是誠信我也。我由此起家﹐而李兄已逝。當時有與我合羣之說﹐旣有此語﹐獲利理應均分。我初晤李侄時﹐本欲表白﹐恐少不更事﹐入手揮霍去也。今見其勤儉﹐能自經營﹐我何敢負李兄於地下乎﹖」乃出李子所開單目﹐曰「請諸公作主勻分。」眾顧李子曰「趙伯世所難得﹐君有福哉﹗窶人頓成巨室﹐吾等借酒以賀。」李子曰「諸公且止﹐聽我一言。趙伯所云﹐並無憑證﹐是欲爲義士耳。侄𨿽年幼﹐亦不敢取非義財。卽亡父果存百千錢﹐以遠年債﹐一本一利﹐取二百貫足矣。多卽非義﹐何敢自污﹖」趙笑而入﹐命羣僕以三萬數百金出﹐曰「今日交淸﹐卸吾重肩﹐惟子所欲。」李子取其百金而出﹐追之﹐遁矣。趙乃邀眾作證﹐呈報城坊﹐求訪恩主。有司異其事﹐行文山右﹐喚李子至﹐質明判給。李子曰「吾儕小人﹐實無功徳﹐不勞而得多金﹐暴富不祥﹐故不敢納也。」官曰「無已﹐今某廟久圯﹐汝其葺之﹐非功徳乎﹖」二人叩謝去﹐爭出布施﹐廟貌煥然一新﹐官易廟額﹐號曰「雙義﹐」而頒趙甲以額曰「重義輕財。」薌曰﹕晚近之世﹐至親分家不均﹐甚至爭訟﹐從未聞讓財而逃﹐官訪恩主者。不意市井小民﹐竟超出乎世家之上。憶成案載﹕雍正六年﹐豫民崔氏有拾秦太遺銀一百七十兩﹐訪歸原主﹐毫不受謝。制軍田文鏡入奏﹐奉旨予七品頂戴﹐賞銀百兩﹐以旌其善。趙甲之事在後﹐當事者宜援此例官之﹐以昭盛世之典﹐而示天下以法﹐惜乎未及此也。

轉女爲男二則

吾鄕史苕楣明經﹐壯年博學﹐功名未遂﹐攺業錢谷﹐爲袁簡齋明府所識拔﹐因入其幕。終任後﹐在八閩爲歷任方伯所倚重﹐修脯丰厚﹐慷慨好施﹐濟貧拔蹇﹐極一時之雄豪﹐坐上食客常滿。及其老也﹐望孫念切。子婦懷孕﹐未卜男女。時有精歧黃之道﹐不屑以醫名者﹐苕楣延診。其人曰「脈主得女﹐然吾翁之善﹐可回天意﹐請竭吾術﹐使轉爲男﹐以報知己。第陽莖須移一肢攺造﹐得男必缺一肢﹐翁願之否﹖」苕楣詫曰「先生之學﹐素所敬佩﹐不意竟能化女爲男。無已﹐請移其足指﹐無礙觀瞻﹐更妙。」其人曰「不能。上可移下﹐下不能上。再三籌度﹐惟兩手小指無用﹐可以挪借。」苕楣欣然諾謝。遂設鑪煉藥﹐佩服兼行。及期﹐果產男孩﹐手僅八指。見客腆﹐宛如閨閣中人。及長﹐羞澀更甚。有欲驗其指者﹐則啼而匿﹐爲同人所噱。昔苕楣與吾師父王公交善﹐方其歸也﹐王謂之曰「閣下與當世名公友﹐而僅諸生﹔資至巨萬﹐而仍寒士。依然故我﹐徒勞無功﹐竊爲君不取也。」苕楣大笑曰「吾之出也﹐有一肩行李﹐筆墨而外無他物。不數年﹐出入公卿間﹐推賢讓能﹐有爲予薦拔置身靑雲者﹐有賴予仰事俯蓄裕衣食者﹐各若干人﹐疇不企史善人之號﹐亦可以自豪矣。足下欲予坐擁萬鎰﹐納資爲郎﹐方謂吐寒士气耶﹖此守錢虜所爲﹐卑卑者何足道﹗」其胸襟之闊達如是﹐宜其遇轉女爲男之奇士﹐此其中蓋有天道也。

姑蘇有老翁﹐富而無嗣﹐僅生一女﹐及笄﹐病篤﹐醫皆束手。翁不惜重資﹐聘名醫葉天士診之﹐笑曰「是非病也﹐肯以若女爲我女﹐且從我遊﹐百日後﹐還閣下以壯健者﹐非復嬌弱之態矣。如遲疑不決﹐是翁自殺之。死非正命﹐良可哀也。」翁詫曰「誠如是﹐願以千金送閣下。」天士攜歸﹐另潔密室﹐選婢之美而艷者﹐使伴女宿﹐囑曰「此汝姑也﹐終身依倚在是﹐順姑無違﹔稍有拂逆﹐致增其病﹐惟汝是問。」於是日給藥餌﹐恆往觀之﹐見女體漸壯﹐容漸舒﹐與婢情好日密﹐形影相隨﹐知事已遂﹐遽入其室﹐迫喝婢曰「汝與姑所作何事﹐我窺覘洞徹﹐必盡言之。如敢隱諱﹐將以刑求﹐勿自苦也﹗」婢視女而泣﹐女忸怩曰「婢之伴我﹐翁之嚴命﹐如違應責﹐順何罪耶﹖」婢因曰「是主陷奴也。以郎君僞稱義女﹐而使奴同衾共枕﹐違旣不敢﹐從又獲咎﹐置身何地﹖」天士大笑曰「已順從姑夫耶﹖方爲汝喜﹐豈汝責耶﹖」速女攺裝﹐去發而辮之﹐以藥展其弓足﹐衣冠履舄﹐居然美男子。延其父至﹐告曰「閣下以子爲女﹐僞疾誑我﹐誤使義女伴之﹐今爲其所亂﹐將如之何﹖」翁愕然不解所謂。乃使小夫婦出拜﹐翁顧而大樂﹐願以婢爲兒婦﹐與天士結爲姻婭﹐往來無間。薌曰﹕變女爲男之法﹐見於《醫經》。史以盛徳而遇良醫﹐理所應得﹐無足怪者。惟葉所治之女﹐其《醫經》所載之五不男耶﹖名曰天﹑捷﹑妒﹑變﹑半。任衝不盛﹐宗筋不成曰天﹔值男卽女﹐值女卽男曰捷﹔男根不滿﹐似有似無曰妒﹔半月能男﹐半月能女曰變﹔𨿽有男根﹐不能交媾曰半。此五等人﹐狀貌血气﹐本具男形﹐惟任衝二脈不足﹐似男而不成其男﹐爲父母者誤認作女。年至十六﹐气足神旺﹐陽事興矣﹐郁不得發﹐是以病篤。幸遇名醫﹐充以妙藥﹐誘以所欲﹐自然陽莖突出﹐不復女矣。吾意五不男中﹐惟天閹外﹐皆可以藥救也。故見於《醫藥經》。柰世鮮精其技者。葉天士﹐醫藥名家﹐固其宜也。而史公所遇之人﹐其學亦不亞於葉﹐名逸不傳﹐惜哉﹗由是推之﹐天下之抱絕技而隱沒者﹐不知凡幾﹐豈僅學醫之道爲然哉﹗

卷三

妓篤故誼

黃沙陳星堂﹐近從安南歸帆﹐客囊充溢﹐蓋居奇所獲﹐已累數千金矣。陳於歸裝後﹐朋輩爲其洗塵﹐設花酌矣。座客有勸其挾妓者﹐陳敍前因曰「僕嘗於此三出三入﹐非此無由落魂﹐然亦非此無從有今日。」眾請其說﹐陳曰「話本太長﹐言之縷縷﹐恐阻諸君酒興﹐不如且理觴政﹐俟酒闌燈燼時細言之﹐爲諸君醒酒。」其後獲聞詳細者﹐皆嘆妓麗春之於陳﹐實生死而肉骨也。先是陳固千金子﹐然以漁花柳﹐沃產悉售於人﹐遂致孓然一身﹐幾等於丐。麗春者﹐前所識之妓也﹐陳嘗助百數十金爲其削籍。嗣別數載﹐杳不相聞﹐忽見之於新橋市﹐時陳已落魄如鬼矣。乍睹麗春﹐訝爲面善﹐而苦無由憶。麗春忽停步詢之﹐陳驀然心動﹐始憶爲春。春問其近況何如﹐胡爲至此﹐陳曰「風流落魄﹐羞見故人。」春曰「此非深談地。」乃導至賢思裏一室中﹐陳設頗麗﹐婢媼參前。蓋春前已從良﹐夫殂喪﹐頗有所積﹐然孤影無依。一遇陳﹐不覺前情在念。嗣審其流落之故﹐嘆曰「君癡於情者。然日夕置身愛河中以爲事﹐安得不罹滅頂乎﹖今日知悔乎﹖且君向所厚者﹐曾有能爲君地者乎﹖」陳曰「此輩身不由己﹐況亦不足責報。我於前事﹐視之如水流花謝耳。但今春夢已覺﹐倘獲立足境﹐當視此爲畏途矣。」春曰「君能攺轍﹐亦何憂無立足地﹖」乃露自薦意﹐擬重尋嚙臂之盟。陳聞之﹐如從九幽十八獄再睹人世﹐然不敢直應﹐乃囁嚅曰「此固三生幸事﹐但恐爲卿辱耳。」春乃敍前事﹐言良人已死﹐歷兩載﹐不敢妄意從人﹔君固舊好也﹐況曾受露覆﹐今豈容坐視漂溺乎﹖於是與陳同處﹐誓以後事。迨審其持重﹐乃以數百金﹐使陳從友行賈於安南﹐玆果發迹。

破鏡重圓

何明達﹐粵西桂林人﹐前歲商於嶺南﹐挾資數千﹐頻年虧折﹐所存者千金以下耳。何因旅況無聊﹐偶隨朋友作曲巷遊。過眼煙花﹐何本不甚著意﹔不料於柳絮沾泥之際﹐卒復蓮花並蒂之緣。先是何隨友輩在新堪地買醉﹐花天酒地﹐騷興悠然。座客陳某﹐謂此地過於徵逐﹐𨿽金迷粉醉﹐究不合雅人幽會﹐不若暗裏平康之得靜中樂趣也。眾謂其迂腐﹐嗤之曰「君素不履鶯花庭院﹐只合於羅剎鬼窟﹐獨擁母夜叉作人髓飲局耳。」陳曰「君等濫矢風流﹐實花月場中饕餮。但士各有見﹐君等不見靜中之趣﹐猶餘不見鬧中之樂也。自今往﹐請揚鑣分道。」陳與何頗相莫逆﹐嗣遂招之作遊侶﹐偶於仙城巢云別館﹐卽私娼院也。陳所契者﹐名翠蓮﹐頗風韻﹐略知染翰。鎭日於碧桐窗下﹐作茂猗書法﹐見之者頗許爲香國翹楚。是日陳何踵院﹐何見翠蓮頗具林下風姿﹐隱相傾羨。倏見有淡妝素服麗人﹐從簾外過﹐蓮瓣纖小﹐逼近吳寸趾﹔其舉止哀艷﹐又若江采蘋﹐樓東獨步焉。陳指以問翠蓮﹐蓮曰「此求售者﹐以其選擇良苛﹐尙未經有主顧。」陳請薦諸何﹐倩翠先容。翠曰「事必無成。」陳曰「女元龍太過﹐髙自位置﹐豈欲得王孫貴價耶﹖」翠曰「非也。伊有隱衷﹐難以盡說。」何曰「請道其略。」翠謂﹕「伊遭家難﹐鬻身至此﹐然不屑作柳絮隨風。院主憐其幽淑﹐聽其備價自贖。苟有作泥中援拾者﹐伊寧委身事之。若作道旁花相視﹐伊不願也。」陳曰「伊肯與人接談否﹖」翠曰「與予頗相傾慕﹐謂予能知其苦也。」何曰「伊果系遭難墜混﹐復能卓然自立﹐此有志節女也。如可贖﹐願傾囊相助。」蓮走告之﹐攜入見何等﹐告訴苦衷。據言「本姓譚氏﹐某宅之育女也。夫隸西粵﹐姓王名基﹐客遊至此﹐於前歲娶妾﹐以事被逮於官﹐客囊耗去﹐需百金始能出獄。妾念夫妻大義﹐鬻身以成之。迨夫脫獄﹐妾遂墜火坑矣。又念身本淸白﹐以爲夫故﹐不惜自鬻﹔但不能作章臺柳﹐攀折由人。蒙院主深憐﹐許我自贖。苟能脫妾於苦﹐當作婢以圖報耳。」何聞之﹐不勝慨曰「尊夫與吾同籍﹐不忍見其家屬流落﹐如可贖﹐卽措資相助。但不知尊夫已西旋否﹖」婦曰「半月前聞伊尙逗畱司院街。」何曰「待吾訪確﹐使復團圓﹐何如﹖」婦聞﹐崩角在地﹐曰「皇天后土﹐實聞此言﹔粵海冤禽﹐復逢比翼。非君之力不至此。」迨何果於司院街﹐訪得婦原夫﹐爲道其故﹐助資使往贖婦。夫妻重會﹐不啻破鏡重圓。此癸酉三月事也。吁﹗何本客途失意﹐而竟於狎遊中作此義舉﹐誠可謂髙誼薄雲矣。該婦緣夫自鬻﹐已分生離﹔然能脫卻陷井﹐則𨿽琵琶另抱﹐猶勝作倚門侶也。不謂偶遇黃衫﹐遂使紅顏復歸故主﹐婦人之大幸﹐亦事之罕見歟﹗

珠妓殉情

區容階﹐楚產也。厥祖作賈穗城﹐遂家焉。父某生三子﹐容生越七日而父喪﹐母撫三子成立。長子弱冠而夭﹐次子行賈﹐往來楚粵間﹔惟容習舉子業﹐思以詩書起家。詎所與遊者﹐多非益友﹐酒食遊戲相徵逐者﹐趾錯於途﹔縱有二三老成持重者﹐施以鍼砭﹐而一暴十寒﹐終歸無益。容遂與此狎邪遊輩﹐相依爲命。眷珠江花舫九娘﹐每一畱醉﹐累旦達霄。凡得九娘一言﹐則揮金如土﹐不少靳也。月圓之夜﹐偕友開宴珠海﹐作團圓會﹐花滿﹐酒滿﹐月滿﹐無殊極樂世界也。豈期樂極生悲﹐容於酒闌燈﹐未免有情﹐芙蓉帳裏﹐竟犯不治之癥。甫曉﹐以肩輿歸。亭午﹐神魂遂返極樂世界。母妻兒女﹐痛哭殊常。檢其所佩繡囊﹐有並命鴛鴦金錢﹐知系花柳場中諦盟所得者。將訪諸其友﹐欲識容所與諦好者﹐系屬何人。殊九娘一聞容殞命消息﹐悲不欲生﹐追思情況﹐神思如醉。其母思所以慰之﹐拉諸姊妹設筵作「解愁會」。九娘以酒瀝江中曰「一滴何曾到九泉﹐念及死者﹐何忍下咽﹗」語畢﹐淸淚雙垂﹐諸姐妹嘆其情深﹐皆爲墜淚。宴撤後﹐九娘五內無主﹐不止魚玄機「易求無價寶﹐難得有情郎」之嘆也。其母慮其有變﹐刻意防閒。九娘寸心已定﹐遂歡容笑黛如平時。至十七夜﹐欲覓洋藥自裁﹐而防範過嚴﹐杳不得行。遂檢奩間﹐偶得鴉片灰數錢﹐以茶和飲之。比母知而救之﹐已無及矣。九娘遺言﹐願得附葬容墓﹐俾得泉下相依﹐免令孤魂無主。其母以九娘系屬親生﹐勉從其志﹐告諸容友。至雙鴛之冢﹐其成否未遽定也。嗚呼﹗九娘能以身殉情人﹐亦可一洗靑樓薄幸之醜。然爲士者以有用之身﹐而漫置諸無用之地﹐識者尢謂不可﹐矧殉之以命哉﹗昔人詠云「二十四友金穀宴﹐三千里外石城遊。人間無此繁華樂﹐無此繁華無此愁。」此言石崇宴飲﹐動費數萬金﹔煬帝出遊﹐隨行數萬眾。乃一則亡家﹐一則亡國﹐其樂將安在哉﹖是知貪快活者﹐必招煩惱﹔極鬧熱者﹐必變淒涼。故君子以安享和平爲福﹐畫閣燈紅﹐不如山頭月白﹔華筵扇亂﹐不如林下風淸。眼界放開﹐自有天然眞景。彼沾沾於歌舞場中﹐恣意釵裙﹐適情弦管﹐自謂得無上趣矣。沈石田尙書一語道破曰「脂粉兩般迷眼藥﹐笙歌一路敗家聲。」

四川某賈軼事

蜀商某者﹐受主人托﹐代爲營運。紅白花蠟﹐販負來申﹐計資八千金。詎料某自抵申後﹐被玉餐珠﹐花天酒地﹐儼然貴介弟﹐來作狎邪遊也。暱某姬﹐有白頭約﹐具千金脫其籍。將謀金屋﹐傾想吳門﹐遂偕鄕人鄭某﹐買棹姑蘇﹐營宅虎阜﹐蓋已盡其資矣。川中得耗﹐乃東間關而至﹐冀收桑楡。乃燕去鴻來﹐中途相左﹐茫茫前路﹐惟有涕泗滂沱而已。某則摒擋旣畢﹐復來申迎姬﹐將圖偕老。至則有酒食徵逐者流﹐以情告某。某乃匿迹姬家﹐料量衣飾﹐急擬赴蘇潛避。日者﹐艤船江岸﹐某與姬肩輿二乘﹐魚貫而出。某之車不下簾鉤﹐防人識面也。當路出寶善街﹐適丹桂園演劇將散之際﹐車馬擁擠﹐久不得前﹐而某之簾衣已墜﹐眞面已呈。某方肆漫罵﹐而乃東正側足其間﹐趾而望之﹐伊人宛在。於是挽以下車。某曰「事已至此﹐請從我登舟榷算耳。」將抵吳門﹐某以阿芙蓉膏畢命。姬念前因後果﹐一旦成空﹐不覺淚下沾衣﹐於是夕亦仰藥舟中﹐合歡地下云。乃東將其衣飾變賣﹐以爲收斂之費﹐而八千金則飛去無迹矣。方乃東之來也﹐時值炎暑﹐人皆紗羅﹐而彼猶大布爲裳﹐則平日之儉朴可想。乃以己之節嗇﹐而供人之揮霍﹐守錢奴其亦何以爲情哉﹖

記瘦腰生眷粵妓蓮眞事

瘦腰生﹐鑑湖舊家子也﹐隨父宦粵﹐眷一姬名蓮眞﹐弱不勝衣﹐使舞掌上﹐當不減漢宮飛燕也。而雙翹之瘦小﹐僅若紅菱一角﹐更足令人魂銷。姬有母﹐恃姬爲錢樹子。而生又簪纓門第﹐不知稼穡之艱﹐舉凡火齊木難﹐爲姬取給﹐半年而資用不支。懼見責於親庭﹐來滬上游﹐作避地計。繁華如夢﹐回首都非。𨿽不能摒絕路柳墻花﹐而曾經滄海﹐除卻巫山﹐月下花前﹐常有撫今追昔之感。姬亦念生無虛日。適珠海有花叢之禁﹐風月無邊﹐瞬作煙霞過眼。姬言於母曰「鬱鬱處此﹐何以爲生﹖曷遷地爲良耶﹖」實則意不忘生也。航海來滬﹐僦居老旗昌之遇祥樓。日候樓頭﹐而生杳無音耗。一日夜漏二下﹐生有友邀飲其家﹐賭酒鬥歌﹐聲傳戶外。姬審聽之﹐曰「意中人固在斯也﹐何其聲之相似耶﹗」搴簾一睇﹐遽倒生懷﹐掩泣不能成語﹐良久始曰「前情俱在﹐君竟水流花謝﹐置身月地花天耶﹖曾一念及蓮眞﹐尙在風塵淪落否﹖」慰藉良久﹐破泣爲歡。洗盞更酌﹐畱宿姬家。如是半月餘﹐生不言歸﹐姬亦未以纏頭相索。會生有族叔赴京陛見﹐欲挈生偕行。生語姬﹐姬曰「宴安鴆毒﹐不可懷也。妾洞悉君今非昔比﹐恐君以妾貧富易心﹐故半月以來﹐伴君岑寂﹐以表妾心。勾欄中豈妙手空空兒久居之所﹐妾不加索﹐其如姊妹行白眼何﹖君行矣﹐勿以妾爲念。如富貴逼人﹐未必無相見期也。」嗣後悲歡離合﹐南北西東。生北上時﹐已徐娘半老。別生數年﹐門前車馬﹐愈形冷落不堪﹐漸至不能自存。扁舟返粵﹐攺名歧鳳﹐杜門謝客﹐以待生歸。今秋﹐生援例得半通黃綬﹐兩翅烏紗歸裏﹐而姬於兩月前已逝。白頭未遂﹐紅粉已埋。生曰「黃伯輿爲情而死﹐我寧從卿於地下矣﹗所難堪者﹐薛濤墳上﹐已落桃花﹔關盼樓頭﹐空歸燕子耳。」奠墓畢﹐哭失聲而僕﹐爲從人灌救方蘇。生殆深於情者﹐而紅顏薄命﹐振古如玆。爲志端倪﹐俾天下有情人咸爲靑衫之濕也。

崇川俠妓

余譜香﹐湘鄕名士也﹐年少多情﹐翩翩有致。惟家不中資﹐故每橐筆出遊﹐藉衣食於奔走焉。時有某太守者﹐方以釐務於役崇川﹐慕余名﹐聘於幕中﹐而與之偕。余抵崇川後﹐公餘之暇﹐偕二三友人﹐聯袂香街﹐閒情風月。眷一所歡﹐曰春林﹐本廣陵人也﹐貌僅中人﹐而饒有情韻。余與之遇﹐搴帷覿面﹐歡若三生﹔自春䢐秋﹐幾及半載有餘。凡除酒局應分之外﹐纏頭所需﹐則不妄費餘一文﹐且款接之間﹐實有逾於琴瑟者。余因贈以聯云「秋日春風﹐畢竟在楊柳樓臺﹐批杷門巷﹔山中林下﹐好記取美人低唱﹐髙士狂吟。」會某太守以他事交卸﹐余亦辭去。客況蕭條﹐幾無以歸計。日夕躊躇﹐至廢寢食。春林已窺知其情﹐謂余曰「是處豈子所得久居者耶﹖當速整行裝﹐別圖安硯之所﹐庶免關山失路﹐至貽笑於友朋也。」乃潛搜所積﹐僅得十金﹐計不敷﹐復私卸臂上條脫﹐爲質十餘金﹐授余曰「以此贈別﹐藉表寸心。」余感愧交並﹐至於泥首。遂卽日束裝起程﹐致聲珍重﹐爲訂後日之永好﹐灑涕而別。嗟乎﹗寒士值天涯淪落之時﹐𨿽戚親亦鮮有過問者﹐而況其爲靑樓賣笑之人哉﹗吁﹗若春林者﹐誠可謂妓中之俠也。

冶遊遇故妻

寶釵再合﹐漳浦奇聞﹔破鏡重圓﹐洛昌幸事。顧聚無不散﹐眼前卽是短長亭﹔會甚於離﹐身後尙餘花酒夢。此則遺恨巾幗﹐气盡須眉者矣。某生﹐宦裔也﹐籍本蕪湖﹐家僑穗石。少孤﹐母氏溺愛﹐操舉業罔就﹐乃復荒墳鬼唱﹐久傷椿樹之長凋﹔寶人遙﹐更痛萱花之暗萎。蓋歲庚午而母氏見背﹐生嗣是益不檢。書畫鼎彜﹐皆充市鬻。尢可慨者﹐家無宿儲﹐妻常寄外氏爲活。生素漁花柳﹐遂致久疏琴瑟﹐至此無以爲家﹔則一身之外﹐更無復攖念者。是歲秋後﹐竟不知所往。其妻慣依母家﹐有傳某死耗﹐說其攺適者﹐而女不顧也。於是樓空而春風自惜﹐不絕啼鴉﹔鏡破而明月難圓﹐暗辭野鵠。思芟紅豆﹐永絕情緣﹔悲檢靑衫﹐都余舊淚﹐其志亦可哀矣。詎意其兄﹐浮梁作賈﹐女以與嫂咀唔﹐不能安於其室﹐遂爲浮言所惑﹐適媒家以爲再嫁地。其嫂視若已死﹐不復與聞。迨歲辛未﹐兄浮梁歸﹐問妹消息﹐嫂言「姑少寡難守﹐我不能作主﹐遂任其意。在媒家﹐適一賈人﹐後聞媒媼說﹐該賈已攜之返籍矣。姑以我不能體其意﹐於未嫁時已成枘鑿。比攺嫁﹐絕不通問﹐故不及詳知其家世也。」兄聞﹐默然良久﹐出訪之﹐杳無影響﹐如是者已歷二年。詎料嫁者不成爲嫁﹐死者亦不成爲死。癸酉年三月﹐某生客帆歸省﹐行李煥然。卸裝後﹐抵嶽家視妻﹐則妻不獲面﹔妻兄作賈﹐妻嫂亦已下世﹐只餘小舅小姨輩﹐問及其妻﹐小舅言已經攺嫁﹐叩其究竟﹐亦不能詳﹐生遂辭出。未幾妻兄自賈所歸﹐弟妹告以姊丈固未死。妻兄聞﹐急訪見某生﹐告以前後根因﹐且謂因己不在家﹐致妹如此﹐向生告罪。生亦無語。妻兄去後﹐或勸生訟之﹐生曰「我不能自主﹐以致家變若此﹐於彼何尢哉﹗」聞者服其有度。先是生無計謀生﹐自拼絕望。後聞有戚作宦江西﹐頗居顯要﹐生欲往而艱川資。嗣有相識作客南雄﹐生懇附舟同往。至雄﹐所識略贈資斧﹐生遂入江西﹐獲見其戚南昌知府某公。因生無甚長才﹐難授以重任﹐姑使之管帳。迨任滿﹐出署居館﹐生以頗有所獲﹐暫辭戚﹐旋省墓。至是以客遊初返﹐孤寂如鶩﹐不覺頓觸舊好﹐遊於谷埠花船。心厭波濤撼夢﹐攺遊蟠龍南某別院。生甫入幽房﹐卽魂飛天外﹐蓋所見麗者﹐卽結縭人焉。生頗有鎭靜意﹐致言俟無人﹐細談衷曲。妻會意﹐遂不語。迄乎酒闌燈盡﹐話及當年事﹐相對如夢寐焉。蓋生妻爲賈人賺娶﹐轉貨於娼家﹐後遂轉徒至此。生嘆曰「此我之罪﹐與卿無干﹐顧卿何以自處﹗」妻曰「覆水難收﹐君卽不見責﹐然勢難再合。」乃相與坐嘆。至曉﹐生暫別﹐歸思所以策其後者。臨別時﹐妻曰「君於午後須再至﹐作此生終見之緣。」生以抱恨成猝病﹐不能如約﹐迨相隔七八日再往﹐則已玉暗香消。詢其死由﹐鴇母含涕﹐謂「乃仰洋藥以死者。」且言「伊無欠負人家債目﹐又非有所格而不能遂﹐實未審其致命之故也。」某驚惶無語﹐惟問其葬所﹐鴇言艸艸殯殮﹔俟問土匠﹐始知之。生歸﹐嘆人世情緣﹐甚於夢幻泡影﹐擬揮慧劍﹐斷煩惱絲﹐現未審果否。噫﹗三生難問﹐一切達觀。但願有酒澆愁﹐任歌得意﹐若以無稽誚我﹐宛在斯人。

阿韓傳

阿韓者﹐鴛湖蕩槳女也。風鬟雲鬢﹐綽約多姿。禾中裙屐少年﹐殷商大賈﹐愛坐其船。每當春夏之交﹐放棹於煙雨樓前﹐楊柳風和﹐藕花香送﹐人面與波光相掩映。而性尢能解頤﹐秋波一轉﹐嬌態動情。所得賣笑錢﹐釵簪裝飾而外﹐積有餘資。有某生者﹐才能倚馬﹐隔宿無糧﹐與韓繾綣最深﹐而韓亦不以寒素薄之。解香奩以佐膏火資﹐無虛夕也。迨生桂籍登名﹐而韓則欣然自詡﹐以巾幗識英豪矣﹐遂願抱衾與稠也。成婚之夕﹐女貌郎才﹐人稱雙絕云。嗚呼﹗寒士值寥落之秋﹐卽戚族亦鮮有顧問﹔而韓能於風塵中﹐獨具慧眼﹐女俠也﹐亦天緣也。不然﹐當其名噪一時﹐意中人豈少哉﹐何必眷戀此牢落靑衫之人也哉﹗

九月桃花記

春申浦之濱﹐有桃花一株﹐九月盛放。時人以爲災異﹐或謂天時恆燠所致。天河生曰「皆非也﹐桃花根浮而壽短﹐自古以爲紅顏薄命之諭。上海城北﹐爲桃花最盛之場﹐陰气所鐘﹐故有九月復開之異。」一日偶與友人語及﹐而未嘗播諸眾人也。是夕就枕﹐聞門外輿馬倥傯﹐使者二人進謁曰「主人敬遣相迓。」生茫然﹐問主人爲誰﹐使者曰「桃花仙館夫人也。」生曰「素昧生平﹐何事見招﹖」遷延不欲往。使者致意殷勤﹐惇迫就道﹐生不得已﹐許之。約行十數里﹐見郭門隱約﹐雲霞變滅﹐望如錦城。香气沁人﹐心神悵惘。生問何郡邑﹐使者曰「君日處靑山中﹐而不知耶﹖此亦一靑城也。爲東皇渡海行宮﹐羣芳之吏﹐萃於是焉。」生旣入城﹐見綠萼紅苞﹐奇葩異卉﹐纖丰約﹐五色迷離。每過一門﹐各有題額曰「芍藥宮﹐」「芙渠苑」與夫「梨園」﹑「柳衙」之屬。樹木掩映﹐樓閣周回。轉折久之﹐忽見宮闕巍然﹐朱門碧瓦﹐鱗次櫛比﹐非復人間﹐則所稱桃花仙館者也。使者引入﹐囑生暫歇廊廡間﹐而自復命於夫人。時重門內外﹐韶艷女郎﹐不下百餘﹐華妝靚飾﹐窺客而嬉。少頃﹐使者出﹐傳命請見﹐生肅容而入。門闥洞啟﹐珠簾乍鉤。堂以上﹐嬪從如雲﹐環紛沓。夫人方升坐﹐神光霞艷﹐麗若天人。生及階而揖﹐不敢仰視。夫人曰「奉勞玉趾﹐願達一言。今人諧媚成風﹐事無定論。譬如秋齋供菊﹐冬嶺尋梅﹐自命風流﹐淸寒常態。所異者﹐文人墨客﹐詠及秋容﹐往往輕薄春光﹐以桃李爲凡姿俗艷。不思天生萬物﹐菀枯遞嬗﹐各擅勝於一時。桃李不借力於東風﹐而春色必叨榮於桃李﹐藉以增輝萬物﹐黼黻河山也。設使气轉鴻鈞﹐東君命駕﹐而乾坤冷落﹐風日蕭條﹐何以挽回寒瘦之觀﹐敷暢陽和之气哉﹖況乎夭桃之姿﹐更不同於杏李﹔王母瑤池之樹﹐元都仙觀之珍。春官則門第爭誇﹐風化則室家興詠。曼卿拋去﹐五百歲而始花﹔方朔偸來﹐三千年而一實。而先生以爲根浮壽短﹐何所見之疏也。「吾不揣冒昧﹐請於東皇﹐特於重陽之後﹐小春之前﹐命彼花神﹐擇人煙輻輳之區﹐點綴一株﹐爲世俗一新耳目。俾知華之質﹐亦足以寄傲風霜﹔艷麗之姿﹐何不可爭芳松竹。置夔龍於叔世﹐豈無逆鯁之忠﹔嫁鐘郝於蓬門﹐詎少摩笄之節。桃花之不與菊梅比烈者﹐不爲也﹐非不能也。時不同也。若謂化工噓拂﹐亦其福命使然。彼寂寞空山﹐淒涼籬下者﹐時運之不逮﹐又何忮乎他人哉﹖悠悠之言﹐初無足責。先生靈根未泯﹐慧果猶存﹐愼勿以褊見迂詞﹐令彼名花抱恨也。」生聞言﹐惶愧無地﹐如夢初醒﹐一燈熒然﹐瓶花猶弄影也。

記珠江韻事

羊城每當士子雲集之時﹐珠江風景﹐分外淸娛。其往遊谷埠﹐呼妓侑酒者﹐紛如也。有某生狎一妓﹐名阿云﹐甚爲眷愛﹐形影不離。阿云明眸善睞﹐膚如凝脂﹐殆江淹賦所云「气柔色靡」者也。頗能識字﹐解誦風詞﹐每一掉文﹐幾如匡說解頤﹐不數鄭家婢泥中之對也。某生曾贈以詞曰「簾前記執纖纖手﹐堂中細酌盈盈酒。語軟情溫﹐惆悵巫山一段雲。背人特地畱儂住﹐驚風又拂衣衫去。無悶無愁﹐萬喚千呼不轉頭。」又云「驚春正滯珠江棹﹐悲秋始返雪山道。此日相適﹐疑是飛瓊下碧空。繡裙半掩名花飾﹐雲鬟低亞胭脂赤。相對多情﹐只少些兒畫不成。」某生擬娶之爲側室﹐以千金爲之脫樂籍。惟須待鹿鳴宴罷﹐然後仍商之堂上也。然二詞盛傳於勾欄中。

得新忘舊

楚客述武昌胡健中獲報事﹐殊可發人猛省。胡貿易於閩﹐近年復商於粵﹐贖名娼作小室。所謂娼者﹐名寶琴﹐谷埠樓船翹楚也。胡邂逅遇之﹐刻不能忘﹐捐重金削其籍﹐置諸朱樓繡閣間﹐幾以爲得神仙福矣。胡中表鄭少巖﹐年少逸才﹐皎若臨風玉樹。𨿽隨胡作賈﹐而雅無市廛气。胡以通家懿親﹐不復嫌疑﹐胡鄭至﹐寶琴每不避。或觴酒品風月﹐仍命寶琴侑尊﹐以符四美。顧寶𨿽曾隸樂籍﹐而丰懷灑脫﹐無脂粉習气﹐且流麗中寓以端莊。無因之笑﹐有令人不敢傾吐於前。鄭嘗至健中所﹐健中不在﹐寶出應之。鄭見其花眸﹐似有淚意﹐訝之﹐寶不能自隱﹐曰「君知表兄有新寵否﹖」鄭曰「不知也。」寶謂﹕「此非今日事﹐去秋向儂索金釵去﹐此卽其時也。旣有此寵後﹐神意卽淡然﹐偶有酬對﹐亦只貌合而神離也。」鄭曰「嫂何知之確﹖我𨿽與之共處﹐然此節則儼在夢中﹐非惟未見﹐且不及聞也。」因遂別去。迨胡竟以新問舊﹐而弛寶之寵﹐寶𨿽不怨遇人不淑﹐而良宵風月﹐幽恨時形。胡視之儼如贅﹐不惟不貴之﹐且欲去之也。鄭知此事﹐不復往其家。去冬﹐寶沾疾﹐胡醫治之﹐不三日遽歿﹐且殯葬皆從簡。鄭見其隨地移情﹐心弗善也﹐而亦未能測寶致死之由。本年五月﹐胡之新置愛妾﹐名愛云﹔病熱﹐每怔忡中時﹐如有所見﹐胡叱爲謬。一日﹐從昏迷中嘆气曰「我病何得以寒涼之劑﹐速我生命。」胡叱曰「爾眞昏謬﹐爾病大熱﹐非此品無得奏功。」愛云曰「我不謬﹐爾亦非謬﹐但其新孔嘉﹐遂令其舊者可厭耳。」胡聞言﹐遂如冷水澆背。蓋寶琴之死﹐胡實有不可告人之處﹐遂疑愛云此日亂語﹐系寶琴冤魂所憑也。愛自爾日後﹐寢疾不安﹐言皆涉寶琴﹐因延巫者解禳。鐃鼓喧囂時﹐愛卽批頰自撾﹐狼藉二十餘日遂死。胡自愛死﹐寸衷憂懼不惶。去月偶病﹐招中表鄭至﹐囑曰「汝可看先人面上﹐爲我善辦後事。」鄭驚曰「君偶病﹐何遽至此﹖」胡搖首曰「非汝所知也。」鄭亦隱其事﹐徧爲安慰。初四日延醫投方後﹐胡忽檢視曰「似此緩藥﹐何日可愈﹗」乃從祕篋中出方一紙﹐則極涼之劑也﹐速命合二劑﹐遞次煎飲畢﹐蒙被而臥。鄭至榻問之﹐則已垂絕﹐言語不明。幸生意籍中﹐夙昔曾交托明白。鄭問其家人服何藥﹐何遽至此。及呈藥方﹐鄭曰「此乃舊方﹐誰命服此﹖」家人曰「此主人所命者也。」鄭知其不久人世﹐急爲經理後事。翌日遂歿。健中至死所談並無不經事﹐而鄭則深明其致死之由﹐錄之以戒輕於愛憎者。

女仙降乩詞

前在西湖太和壇扶乩﹐有女仙降壇﹐書《醉太平》詞一闕﹐云「風來露涼﹐雲歸月茫﹐銀河界破秋光﹐墜飛星過墻。蕉蔭半窗﹐藤蔭半廊﹐回頭悄問檀郎﹐是情長夢長。」請仙姓氏﹐則乩已寂然矣。繹其詞旨﹐輕茜淸圓﹐宛似彈丸脫手。吾杭頻鄕女史﹐以詞名。成廟宣廟時﹐爲趙秋大令入室弟子﹐所著《頻香詞》若干捲﹐神似香消酒消一編﹐爲詞中別開生面。此詞風致頗爲近之﹐豈頻香精靈不昧﹐尙來往於六橋三竺間乎﹖顧以姓氏請﹐則終不應﹐何也﹖吾聞頻香所適非天﹐大有淑眞斷腸之戚﹐常畫飲酒讀騷喬影﹐自譜北曲一套題之﹐慷慨淋漓﹐銅琶鐵板﹐每以豪縱爲解嘲﹔而詞中則呢呢私語﹐韻致淒涼﹐竟判然如出兩手﹐豈尙不忘綺語之結習耶﹖抑遭兵火﹐另有才女﹐抑鬱以死﹐而不能自祕其情耶﹖姑具所見﹐以俟知者云。

船女奇緣

网船女子阿巧者﹐故小家女也。始生時﹐父母不欲舉之﹐爲网船某嫗乞歸撫養﹐以爲童媳云爾。乃阿巧至十一二齡時﹐姿容卽明媚可喜﹐某媼頗鐘愛之﹐不令作船上生活﹐凡拖篙打槳諸務﹐皆不問也。阿巧性尢慧﹐能得媼之歡心。又數年﹐媼稍裕﹐另置一艇﹐使阿巧守之﹐而日與其子駕舊船出謀食。蓋以其子亦將弱冠﹐故令遠之也。网船之泊於鴛湖也﹐有定所。女之船適泊在東門。東門爲人煙繁盛之地。有西泠某生者﹐風神楚楚﹐有靈和張緒之風。少嘗學書﹐中更喪亂﹐遂棄儒而賈﹐設肆於禾地之東郭。每當淸晨﹐市未集時﹐則踞樓檻而讀。水鳥驚飛﹐漁人皆起﹐蓋日以爲常矣。女之船適在某生樓下﹐聞生晨讀則亦起﹐臨波掠鬢﹐照水更衣。生亦習見之﹐未爲奇也。一日﹐方盛暑﹐生散步河幹柳蔭之下﹐則見女方依篷刺繡﹐著白薴形﹐不加妝飾﹔而冰肌無汗﹐艷絕天然﹐始大驚異。停足凝眸﹐女亦仰目注視﹐素頰微赤﹐梨渦淺暈。生揖而前﹐似欲有白﹐女囅然曰「君非樓頭晨讀者耶﹖」生曰「然﹐久托毗鄰﹐未經拜訪﹐今得一面﹐亦三生之幸也。」女怒之以目﹐曰「此豈君咬文嚼字之地耶﹖往來人雜﹐寧無多露之畏耶﹖」生遂登其舟﹐自隱於蘆箔之內﹐長跪而請﹐願自附於婚姻。女笑曰「君眞妄想者﹐儂爲船嫗童媳﹐寧不知之哉﹖」生哀之再四﹐但求一促臂﹐得親香澤﹐死且不憾。女不忍固拂其意﹐以手引之使起。生乘勢躍起﹐狎抱之﹐遂共爲野鴛鴦矣。過數月﹐女忽招生至舟中﹐泣而告曰「君害儂矣。誰知竟種蘗根哉﹗今將柰何﹖不告亦死﹐告亦死耳。不告則死遲﹐告則死速耳。今將柰何﹖」生亦相持泣﹐旣而曰「無已﹐其亟以情告母乎﹖倘母肯捨卿一人﹐則其子娶婦之事﹐我當任之。」女以爲不可﹐曰「此惟有走爲上著耳。老姆之前﹐儂何能自達於前耶﹖」生因賃宅於嶽廟之村中﹐迎女而居焉。媼覓女不得﹐生因使人微告之故﹐而賂以重金。媼嘆曰「吾因疑此兒太艷﹐乃尢物﹐非舟人子所能堪也。一接而孕﹐豈非天乎﹖」受其金﹐而仍令以母女往返焉。

情死

語曰「牡丹花下死﹐做鬼也風流。」此王伯倫爲情而死也。然苟非其人﹐則等一死如鴻毛矣。前歲閱香港《新報》﹐載有梁某與某妓﹐戀姦情密﹐爲妓所賣。迨妓因厭其盤桓不去﹐赴政務司衙門﹐控其凶惡﹐差提質訊﹐忿極自戕一案﹐亦爲情死。不想無獨有偶﹐睽隔數千里﹐竟有遙遙相對者。如法租界興聖裏﹐有吳人名阿桂者﹐失其姓﹐向在寶興戲館門前﹐擺水果攤度日也。姘識同鄕某婦﹐迄今九載﹐鰥夫寡婦﹐已同結髮﹐皆圖唱隨偕老計。豈料婦女水性楊花﹐近日竟別有情人﹐從前恩愛﹐一筆勾銷。婦之視夫﹐早若眼中之釘矣。初尙稍知避嫌﹐繼則毫無顧忌。前日阿桂因事出外﹐野鴛鴦正當交頸之際﹐爲阿桂於姦所雙雙捉獲。婦本無媒﹐遂議異離。及至阿桂檢點家中所有﹐早被某婦運之一空。𨿽屬小本經營﹐而數年之積蓄﹐一旦棄之他人﹐未免憤郁難舒﹐遂自閉戶服紫霞膏畢命。嗚呼哀哉﹐作不醒之黃梁耳。其死也﹐不動聲色﹐先自剃頭洗浴﹐衣服穿整﹐皆莫之能防﹐可謂視死如歸﹐可惜死非其所﹐亦愚矣哉﹗噫﹗

記邗江張素琴校書畢命事

珠娘身價﹐邗江最重。薛濤院內﹐關盼樓頭﹐每喜風月淸淡﹐一洗煙花習气。現𨿽江流日下﹐大不如前﹐然自愛者﹐猶金玉其身﹐不爲阿堵所動。非若尋常流俗﹐見金夫不有躬也。張素琴者﹐本良家女﹐結縭半載﹐琴瑟頗諧。無柰家室貧寒﹐牛衣對泣﹐計無所出。適有鴇母﹐蠱惑其夫﹐遂致梟鴟入室。平康誤落﹐非其志也。忽遘狂且﹐逼以勢利。琴蓋心焉許者錢生﹐至是宿願難償﹐竟誓以死。一日﹐錢偕友臘屐過院﹐張筵小敍﹐琴艷妾勸酒﹐坐錢膝上﹐曰「妾生不辰﹐流光荏苒﹐輕塵弱艸﹐於今十七年矣。又不幸中道睽違﹐事難如意。今已矣﹐花殘月缺矣﹗君若惠顧前好﹐葬妾蜀岡之上。並有六齡弱弟﹐惠而教之﹐死瞑目矣﹗」錢與友詫異不已﹐慰藉間而琴力不支﹐气絕死﹐蓋已仰藥而未以告人也。錢出數百金﹐爲琴葬玉並卹其弟。噫﹗九原可作﹐同憐薄命紅顏﹔百折不回﹐爲認荒丘黃土。芙蓉誄召﹐豆蔻香消。紅粉內竟有斯人﹐靑樓中又增佳話矣。

記錢姬假途脫籍事

天下情人﹐終成眷屬﹐世間好事﹐每致多磨。故情之所萃﹐意果獨鐘﹐不惜委曲以將﹐婉轉以赴。正不止如馬盼盼借大腹賈爲彼岸慈航﹐安得謂靑樓自古無情地哉﹖然得於此﹐必失於彼。苟非其人﹐萬勿醉生夢死於裙帶中而不一悟﹐爲他人作嫁衣裳﹐亦殊不值得耳。錢麗君者﹐吳門校書也。蓮性𨿽胎﹐不遭泥染。楊枝無力﹐偶宕風前。𨿽處章臺﹐固非隨浪逐波之女子也。與陳生善﹐有嚙臂盟。陳有懷依玉﹐無屋營金﹐不敢以妙手空空兒蹈紅綃故智﹐而事竟不集。萬不得已﹐無可柰何﹐任其光陰荏苒﹐送舊迎新而已。有某者﹐蜀中大賈也。旅於吳﹐慕姬名﹐備蜀錦十端﹐踵門請見。麗姍姍來遲﹐賈恨相見晚﹐逾於所歡。由此雨夜雪霄﹐花晨月旦﹐某非姬不樂﹐姬去某難歡。人情冷暖﹐世態炎涼﹐固不必身入侯門﹐而前此之陳生﹐固已早同陌路矣。一日﹐謂某曰「昔日以勾欄爲香粉地獄﹐君能使火坑內現出蓮花否耶﹖情好如君﹐若終作露水夫妻﹐路墻花柳﹐豈不徒呼負負﹗出桎梏而登衽席﹐君有意乎﹖」某曰「惟卿所命。文姬歸漢﹐千金之義﹐豈讓曹瞞。所不可知者﹐恐卿心匪石耳。」麗曰「山移谷變﹐誓死靡他﹔石爛海枯﹐鐘情不易。君肯一爲援手﹐妾且生死惟命。」於是某商於鴇﹐以八百金脫其籍。將有成議﹐麗曰「靑樓龜鴇﹐千古無情﹐一出此門﹐則寸縷尺絲﹐均非我有。妾將以蠻頭禿袖入乎﹖」某曰「微子言﹐我已籌之爛熟。」於是吳綾蜀錦﹐爲作嫁衣﹔縷金箱子﹐折疊其中﹐舁以畀女。擇期雇轎﹐迎娶以歸﹐僦居於吳。瓊華仙子﹐下嫁蓬萊。不閱月﹐而衫痕眉黛﹐云影風聲﹐銷歸烏有。然衣裳在笥﹐猶不疑其有他也。急啟葳蕤﹐而已空諸所有。蓋以爲云神女﹐已同奔月嫦娥﹔偵騎四處﹐杳無影響矣。或曰﹕此桓伊假途之故智也。麗以陳生爲心上人﹐而陳實格於資﹐不能舉手。適逢其偶﹐某之貿貿然來﹐於是與陳欲卽反離﹐求親姑疏﹐假手於某﹐以爲從陳地步。初本疑信參半。有識陳者﹐見陳於數日前﹐曾過姬室﹐故知其從陳而去﹐略無疑義云。我聞如是﹐人云亦云。情波變幻﹐欲海迷離﹐月地花天﹐過於蜃樓海市。走馬王孫﹐墜鞭公子﹐尙無錯於用情﹐而爲彼美之播弄也。

記紫蓉女錄事逸事奇逢

秀才望榜﹐心怦怦然﹐恆情也﹔而不謂屬望殷殷者之出於靑樓﹐則已奇。登賢書﹐納寵姬﹐育鱗兒﹐樂事也﹔而不謂紛至沓來者之集於彌月間﹐則尢奇。若吳門陳生之事所紀焉。生﹐名士也。少孤力學﹐丸熊畫荻﹐皆母氏所陶成。弱冠﹐補博士弟子員﹐每試輒列優等﹐師友各以偉器目之﹐而生亦毅然不作第二人想。顧負才自許﹐拓落不羈。二三朋儕﹐時作狎邪之遊。白徵歌﹐紅牙按拍﹐酒綠燈紅之地﹐時復相與流連﹐母亦不之禁也。春間以就試故﹐僦居省門。悅李繡蓉女校書﹐因與定情。豆寇梢頭﹐不知春風幾度。繡蓉貌故端好﹐楚楚自憐﹔其妹紫蓉﹐姿態尢艷﹐雙翹瘦不盈指淩波欲渡﹐風疑仙﹐鴇母尢愛憐之。會當破瓜之年﹐每欲爲之選婿。生於酒酣耳熱之際﹐許以金屋貯之。紫蓉私幸得人﹐遂杜門謝客。筵席無生﹐不復侑酒﹔非生至﹐亦不出戶。四月間﹐遂作眠香會矣。暱枕低帷﹐情好益篤﹔流連忘返﹐學業漸荒。無何﹐紫以孕告﹐促登室。生故非素封﹐而又夙秉慈訓﹐未敢遽以告。進退維谷﹐漸至積愁成疾。夢魂相喚﹐舉止失常。母知之而無如何﹐惟誡以勤揣摩﹐勵精進﹐苟秋風得意﹐則𨿽爲之脫籍﹐不汝靳也。無如生痼疾已深﹐狂遊如昔。試期將屆﹐置若罔聞。母訓之而如故﹐紫規之而亦如故。而時已七月矣﹐紫知其不可以言虛勗也。使之下帷於己院﹐爲攻苦地。靑燈佐讀﹐紅袖添香﹐復爲之考勤惰﹐課工拙。操業少怠﹐卽白眼相加﹐將以靑樓作絳帳焉。鴇欲奪其志﹐矢不渝。彊嬲之﹐則與齟齬﹐之死靡他之志﹐百折而不回。比生入闈﹐則又長齋繡佛﹐朝夕焚香頂祝﹐屬望之切﹐蓋較諸生及生母尢甚焉。揭曉之夕﹔四出偵探﹐傍徨中夜﹐杳無好音。則手合鴆藥一刀圭﹐持謂生曰「若不得志﹐則足爲妾道地者﹐賴有此耳。」生亦爲之泫然。漏四下﹐忽喧聲達戶外﹐蓋報捷者知生匿姬院﹐而蹤迹之也。生聞捷之下﹐驚喜欲狂﹐歸家摒擋。旬餘﹐遂議踐前約﹐鴇復故索千金值以靳之。生無如之何﹐姬以好事多磨﹐瀕於死者再。鴇知其不可奪也﹐請以二百金歸生。生母以愛憐少子故﹐復如數出藏鏹畀之﹐始得迎登室。往返籌議﹐蓋至是已小陽月矣。歸生未逾月﹐舉一子﹐戚裏之赴湯餅會者﹐咸以阿侯絕類其母。咸請見之﹐輒驚爲天人。而各艷生之遭際﹐爭相傳述﹐因筆而爲之記﹐以見天下有情人終成眷屬云爾。

記珠江才妓事

客有談珠江才妓者﹐詢其名﹐則汪蟾輝也。汪本南海良家女﹐秉性溫和﹐吐詞雋雅﹔幼時母授以書﹐輒能記誦。稍長﹐愛作小詩﹐頗有風致。及笄﹐誤嫁娼家﹐深以爲恨﹐然亦無可如何。惟時時背人飲泣而已。姑亦憐其俊慧﹐俗客造訪﹐槪勿與通﹔遇文人詞客﹐始令接見。所居小樓半間﹐窗明幾淨﹐法帖奇書﹐雜陳左右。笙笛之類﹐不屑置也。客至﹐焚香煮茗﹐相對淸談﹐不雜淫褻語。逢二三知己﹐或飛觴月下﹐或分韻花前﹐興亦不淺。與番禺徐生菊仙﹐性情最洽﹐幾於無日不至。常持葵扇乞詩﹐生戲題二絕云﹕不須蟬噪畫來工﹐已得常持素手中。好向小亭花影裏﹐撲來螢火一星紅。欲錫嘉名定合歡﹐暑消三伏勝裁紈。只愁約赴黃昏後﹐故障嬌容不許看。旣而生父聞之﹐嚴加防範﹔欲尋舊好﹐不得其便。汪猶未知也﹐以書招之﹐不至﹐因緘詩以寄云﹕情書昨已倩鱗鴻﹐滿擬西窗話舊衷。不意近來蹤迹闊﹐仍將離恨寄絲桐。記否當年月下時﹐雙攜素手步遲遲﹔總然未定三生約﹐合向春風憶舊知。半縷情絲表熱腸﹐更裁詩句問平康。倘無別院嬌姿戀﹐妾擬邀君共一觴。君如許妾卜佳期﹐宜惜流光若馬馳。春去苦畱畱不住﹐及今猶有好花枝。生讀之﹐感念昔遊﹐亦寄詩以謝云﹕初度相逢卿憶否﹖嫩涼天气近中秋。憑欄共玩西樓月﹐殘夜疏簾半下鉤。醉月評花興一般﹐每逢佳日共追歡。憐余抱恙秋風下﹐藥檢奇方手自丸。舟從鄰郡乍歸時﹐卽寄魚箋報我知。無限離情渾不訴﹐先持葵扇乞新詩。裁將佳句訴情濃﹐更剪香雲密寄儂。良會漸稀無別故﹐只緣僕性近疏慵。及秋﹐生赴試羊城﹐竟寓其家﹐纏綿甚摯。聞生擬以金贈其姑﹐迎置別館﹐想姻緣簿必能爲其如意珠也。

蚌精

何元者﹐姓氏莫詳﹐亦不知其何許人。喬寓佛鎭﹐以扮蚌精得名﹐人皆呼之爲蚌精。元美丰姿﹐淸眸傳盼﹐神彩秀發﹐𨿽古之宋朝彌瑕﹐不是過也。前鎭中有好事者﹐慶演秋景會﹐以多金延之作蚌精。於時皓月呈輝﹐紅燈射彩﹐夜影迷離之下﹐愈覺嫵美異常﹐體態綽約﹐觀者果已忘其爲童男﹐更疑其爲仙女﹐飄然霞舉﹐離碧落而至紅塵也。於是﹐元之名噪於一時。及陳村有盛會﹐出數十金延之往﹐所演春色﹐亦推第一。其爲人亦如玉樹臨風﹐瓊林映月。鎭中閨閣諸女子﹐有不願作紈絝妻﹐而願爲蚌精奉箕帚者無數﹔特以月下老人﹐未爲撮合﹐故坦腹東牀之選﹐未能及之。今月﹐元竟不費一錢﹐而得美婦﹐蓋其婦固再醮者也。先是婦爲某甲妻﹐姿容妖冶﹐態度風流﹐而裙底蓮鉤﹐又復峭如菱角﹔輕軀鶴立﹐艷影鴻翩﹐見之者無不色授魂飛。不意紅顏命薄﹐歸甲未一載﹐而甲以消渴病遽殞。其姑勸其勿嫁﹐蓋冀暮年有所依也。婦亦知姑意﹐聊應之。然﹡﹡﹡﹡之中﹐不忘塗澤﹐志在擇對從人。一日天賦奇緣﹐元適經其門外﹐婦適偕某嫗倚門小立。見元來﹐注目視之﹐不轉一睫。元見之﹐亦爲神奪﹐不覺行步踟躕﹐徘徊不進。斯時覿面相逢﹐只隔銀河一水耳。某媼見婦神情若失﹐戲之曰「娘子亦識此人爲蚌精阿元乎﹖元固以艷名著遐邇者也。渠𨿽男子﹐乃如弁而釵者﹐其一種溫柔無異於女子也。娘子若得嫁渠﹐誠爲三生有幸矣﹗」婦紅潮上頰﹐沈吟不語﹐某媼遂爲之作撮合山。於上已後三日﹐竟系紅絲﹐歸於元焉。花燭之夕﹐極盡燕婉﹐𨿽鴛鴦之戲水﹐鸞鳳之回風﹐無以諭其樂也。元之諸友﹐皆集資賀其得佳婦。元設宴款之﹐於是飛斝傳觴。正爾歡洽﹐忽有叩門索債者﹐正婦之姑也。蓋婦之嫁元﹐乘姑掃墓而竊奔者也。其姑見元﹐百般淩詬﹐元諸友爲之排解﹐元曰「是非余鉆穴逾墻所得﹐乃婦自從我﹐與我何尢﹖卽於官亦無懼也。」媼爲語塞。元諸友出數金﹐納其袖使去﹐於是元遂擁婦安居焉。今僦屋於佛山潘巷。一對璧人﹐一時佳話﹐記之以博一軒渠。

品花剩語

打狗橋至老北門口﹐路幾半里﹐列屋而居者﹐江北流娼﹐動千百計。至夜﹐門外皆綴一燈﹐從打狗橋一望無際﹐如繁星然。然牛鬼蛇神﹐皆作夜叉形狀。夕陽西墜﹐排列門前﹐粗脂笨粉中﹐求一略似人形者﹐渺不可得。蓋彼處俗名「花煙間」﹐眞所謂香粉地獄也。鞭絲帽影﹐固不屑勾畱﹔舞扇歌衫﹐尢不甘俯就。人云因不敢於粗頭亂服中﹐以求佳麗﹐如九方臯之相馬﹐賞識於牝牡驪黃外也。秋思方深﹐散步豫園。茶罷出城﹐道經是地。於花妖木賊中﹐忽有翩若驚鴻﹐矯若遊龍者﹔𨿽裙布釵荊﹐而嫵媚天然﹔如孟徳曜﹐不失大家風範。始嘆何地無材﹐固不能拘於俗見也。惜其門戶叢雜﹐屋宇齷齪﹐難於插足。還望於日斜風定後﹐斜倚門前﹔僕於散步時庶幾遇之﹐勿如人面桃花﹐則幸甚矣﹗因嘆漿家餅肆﹐狗屠釣客﹐懷才未遇者﹐不知幾何﹔論才者愼勿眼光如豆﹐拘於俗見也哉﹗

李蕓小記

白門﹐妓藪也。板橋舊迹﹐蕪艸皆香。有校書李蕓﹐年齒稍長﹐風韻超其儕。偶僦屋莫愁湖畔﹐編竹爲籬﹐泊然雅素﹔撫琴洗研﹐晏如也。初未知名﹐吳門秦子鐘吾﹐過江訪艷﹐贈之以詩﹐書於冷金箋上﹐粘於圍屏﹐以碧紗籠之﹐於是名傾白下。惟性極髙傲﹐若不當意﹐𨿽貴客大賈﹐不納也。當時江左章臺﹐競尙華麗。蕓𨿽負盛名﹐獨蒔花種竹﹐非文酒之宴不預。有妹曰綠媛﹐姿容慧麗﹐較蕓尢艷。善爲酒糾﹐並善詼諧﹔詞意之間﹐翩翩有致。兼工簫笛﹐發聲淸越﹐足以怡情﹐士林稱爲雙絕。蕓後歸黃吏部公子﹐寵之專房。喜畫梅﹐埽枝圈花﹐頃刻數幅﹔老幹紛披﹐間作娟態。綠媛年二十﹐誤適匪人。河東獅子﹐日吼數聲﹐未一年﹐抑鬱而死﹐廣陵散亦遂絕矣。豈頓老琵琶﹐小文琴韻﹐只應天上有乎﹖錄之以補余澹翁《板橋雜記》之缺。

卷四

吳門張少卿校書花燭詞並序

吳門名校書張少卿者﹐系出毗陵間﹐小家之碧玉。身依慧水﹐托雅集於黃。聽雨僧廬﹐夢云禪榻。深情款曲﹐綺語纏綿。早已遊侶名﹐癡人逐隊矣。無何﹐迹附鸞燈﹐歌傳雀舫。虎邱春暖﹐蕩鴛夢而低昂﹔鶴市宵深﹐聽弦而掩抑。嗣以金吾禁切﹐玉女藏蹤。深潛於桃李園中﹐久匿於芰荷叢裏。琵琶小撥﹐檀板輕敲。卷花之鯨浪𨿽狂﹐蔭葉之鶯身自穩。迨乎風姨威息﹐月姊恩多﹐結小社於紅樓﹐試新聯於翠帖。﹝自注﹕有巨公贈以聯曰「少之時不亦樂乎﹔卿以下何足算也。」﹞門前車馬﹐巷裏笙歌﹐時蓋居幹將坊巷也。燈紅酒綠之場﹐非卿不樂﹔月地花天之下﹐與子爲歡。斷三生杜牧之場﹐名流傾倒﹔作一夕秦宮之夢﹐我輩勾畱。乃有張小尹觀察者﹐筮仕滇池﹐羈身滬瀆。近復以奉催軍糈﹐解橐吳閶。問柳章臺﹐品花吳市。緣深一面﹐遽爾銷魂﹔夢結連宵﹐翕然意滿。詞托微波之達﹐好倩蹇修﹔鑑忘禍水之臨﹐敢稱副室。爰訪委禽之禮﹐用圖比翼之歡。遂於月之十六日﹐迎歸於曹家巷寓廬。紅交拜﹐金盞同傾﹐禮也。藍橋重度﹐看蟬鬢之斜欹﹔玉札誰緘﹐顧鸞弦之再奏。聊疏短引﹐兼附新詩﹐藉佐奇談﹐以供一噱云爾。詞云﹕卸卻黃冠畫翠眉﹐靚妝顧影弄嬌姿。無端一夕東君力﹐博得雍容象服宜。姐妹常時共倚樓﹐尊前老大各生愁。紅顏畢竟多濃福﹐夫婿居然在上頭。七寶香車錦作堆﹐彩旗繡織兩行開。旁人休與爭遲疾﹐八座巍然命婦來。黃紙新緘禦筆封﹐入門便荷寵光隆。而今休說梁紅玉﹐合向先生拜下風。舊日棲遲王謝堂﹐新巢京兆有雕梁。不須更說烏衣巷﹐飛入髙枝變鳳凰。記得歡場手共攜﹐女牀鸞鳳換巢棲。琵琶還向江心弄﹐笑爾潯陽估客妻。大弦急迫小弦舒﹐合巹靑廬事不虛。願得多情似關盼﹐深樓常伴老尙書。濃艷凝妝倚晚霞﹐一枝移植到仙家。蘇臺春色知何許﹐多少王孫不看花。此夢蕪庵主稿也。敍事周詳﹐言情婉約﹐而弦外傳音﹐更覺有餘不盡﹐是眞得風人之旨者矣。

虎阜名姝與榕城生逸事

榕城瞿生某﹐美丰姿﹐少聰穎。讀書過目輒成誦﹔能琴﹐尢工繪事。以貧故﹐棄書學賈﹐往來吳越間有年矣。吳下故繁華之區﹐花柳之盛﹐甲於天下。珠簾十里﹐簫鼓三更﹐入其中者﹐鮮不目迷心醉。故凡巨商大賈﹐至止是邦﹐𨿽較利盡錙銖﹐而纏頭錦則一擲千金而不吝也。瞿生素謹願﹐居吳下日久﹐而未嘗作狎邪遊。同輩輒非笑之﹐謂其有道學气。生謝曰「僕非不好此也。僕素情重﹐而若輩多無情者。僕恐爲情所累﹐故不願耳。」一日﹐有巨紳某招生飲﹐乘生醉﹐挾之往靑樓中。有妓名張若濤者﹐字薛仙﹐丰貌閒雅﹐吐屬溫柔﹔彈琴賦詞﹐敲棋度曲﹐無一不臻精妙。書法尢工﹐簪花小格﹐秀骨天成﹐爲閨閣中之僅見也﹐以是名噪一時。王孫貴戚﹐慕名求見者踵相接﹐而若濤意殊落落﹐少所許可。是時生乘醉而來﹐舉目四顧﹐於兩行紅粉中﹐有乞取紫雲之意。某紳見生情景﹐笑曰「某呆甫入溫柔鄕﹐便眞个銷魂耶﹖昔日之假惺惺胡爲者﹖」因命置酒﹐爲生與若濤合歡。迨漏三下﹐某等皆扶醉歸﹐生獨畱焉。若濤初見生﹐頗不滿意﹐乃僞醉而假寐。生傍徨室中﹐見其布置精雅﹐圖書滿架﹐壁間懸古琴一張﹐不覺觸所素好﹐思一奏技﹐又恐驚其淸夢。屏息枯坐﹐夜已將闌矣。少頃﹐若濤始醒。生笑曰「美哉睡乎﹖」若濤不答﹐從容對鏡理鬢訖﹐卽以鑪焚香﹐向壁間抱琴下﹐斂容撫之﹐極目送手揮之妙。彈未半﹐忽爲變徵之音﹐淒淒切切﹐如泣如訴。生聽之﹐不覺淒然欲淚﹐所彈蓋胡笳十八拍也。若濤見生如此﹐罷彈問生曰「君亦能此乎﹖何所感之深耶﹖」生曰「卿以此自寓冷落之感﹐僕亦同此情者﹔入耳驚心﹐能不悲從中來耶﹖」若濤聞言﹐默然久之﹐謂生曰「試更爲君彈一曲﹐可乎﹖」於是重理舊弦﹐別翻新調﹔生傾聽之際﹐愈加感嘆﹐曰「伯牙鐘期﹐千載難遇﹔卿彈此髙山流水之操﹐而以知音許我﹐我何敢當。然如卿者﹐亦未始非靑樓中之伯牙也。」若濤自是始有喜色﹐與生剪燭﹐窗前娓娓談家事。東方旣白﹐亦無暇作巫山之夢矣。生歸寓後﹐魂夢顚倒﹐頗不自持。次日﹐若濤遣人來﹐贈生瑤琴一張﹐玉笛一枝﹐玉二事﹐詩扇一握。扇爲若濤親筆所畫﹐詩亦近作也。生得之狂喜﹐思爲瓊瑤之報。適有人攜周《漢宮春曉圖》求售﹐生以白金雙百易之﹔復購得漢玉連環一件﹐自繪梅花帳沿一幅﹐翡翠管紫穎一牀﹐親攜之往﹐謂若濤曰「明翠羽﹐卿固有之﹐僕亦不敢以俗物混卿淸賞。此區區者﹐𨿽不足貴﹐然亦非尋常繡闥中﹐所能解識者。風雅如卿﹐當畱作紅閨雅伴也。」若濤欣然曰「妾以弱質﹐混落紅塵﹐君獨不視爲章臺柳﹐而寵異之若此﹐妾當懸佩終生﹐不啻如太眞之金釵鈿合矣。特未知君子之心﹐固何如耳﹗」自是往來益密。一日﹐若濤告生曰「明晨花朝﹐妾等姐妹爲盒子會。畫船簫鼓﹐於虎丘山塘間﹐作竟日淸遊。但須各奏一技﹐琴棋書畫﹐惟其所能。君盍同往一遊﹐爲繪畫以志盛會﹐何如﹖」生許之。翌日﹐生與若濤偕往。於是眾美畢集﹐或拈毫覓句﹐或對局彈棋﹐或撫冰弦﹐或摹晉帖。須臾酒炙雜陳﹐云競奏。生於其間﹐左顧右盼﹐目眩神移﹐恍置身蕊珠宮﹐親按賓云小隊矣。酒酣﹐伸紙作圖﹐點染工致﹐並以八分書題其圖曰「鬧紅一舸。」諸美人喜﹐競以巨觴爲壽。若濤曰「如此雅集﹐有圖不可無詩。」因援筆賦詩二絕﹐詩曰﹕春波瀲灩綠湔裙﹐夾岸花枝點鬢云。難得花朝天气好﹐酒船歸去趁斜曛。點拍飛觥事事宜﹐羣花貌出影迷離。一奩合受薰香供﹐知否凝眸吮筆時。題畢﹐生大加嘆賞﹐命酒復酌。少焉紅日銜山﹐乃命榜人理歸棹。蘭橈桂楫﹐緩緩遊來﹐生與諸美均憑艙延眺﹐興致幽然﹐迨至家已月上矣。生家本寒素﹐邇來以居積﹐稍有盈餘﹔然碌碌依人﹐自嘆殊非長策。若濤知之甚諗﹐頗以爲憂﹐而未形於外也。一夕﹐忽謂生曰「妾甚思食茯苓糕﹐君明日可向市中購來﹐然須親交妾手﹐勿令他人知也。」生諾之﹐心竊懷疑﹐不解其意。次日姑買之攜往﹐甫至門﹐若濤已於樓頭窺見﹐急迎至樓下。生甫出輿﹐若濤急以手捧茯苓﹐傴僂登樓﹐若攜重物者。入室﹐卽納之櫃中﹐迄無他語。次晨﹐生欲去﹐若濤乃啟櫝取糕出﹐仍交生曰「君可將去矣﹐妾不須此。」生愈不解﹐然持攜之﹐似覺甚重。貿然歸來﹐開而視之﹐則其中金光燦爛﹐與雪粉顏色相掩映﹐蓋皆永昌赤金葉也﹐稀之約有五鎰云。生驚疑愈甚﹐卽往詢若濤﹐曰「卿豈以雲鬢助妝之品﹐尙須添置數色耶﹖果爾﹐僕當爲卿購之﹐奚用此阿堵物爲者﹖」若濤曰「君遠客異鄕﹐阮囊之羞澀﹐可想而知。聊以此爲君客中買酒之資﹐想不以爲辱金而揮之不顧也。」生固辭不受﹐若濤乃曰「妾日來亦無所需此者﹐君爲妾暫存之﹐可乎﹖」生始諾之。若濤𨿽生長娼家﹐然志气甚傲﹐每思脫籍從良。顧見來往靑樓者﹐非齷齪之金夫﹐卽浮逸之浪子﹔但解黃金買笑﹐未能白首相依﹔以是鬱鬱不自得﹐遂成心疾﹐時發時止。自識生後﹐見生舉止大方﹐於溫柔鄕中﹐頗能用情體貼﹐卽擬爲終生之托﹐而未言也。一日﹐舊疾復發﹐生往視疾﹐詢其癥之由來﹐若濤俱以告﹔詞气之間﹐微露生死相依之意。生感其情﹐因謂之曰「卿之心事﹐僕固知之。但僕上有老母﹐須稟命而行﹔且糟糠在室﹐一旦河東獅吼﹐卿能堪乎﹖」若濤曰「抱衾與﹐實命不猶﹔小星之分﹐妾固甘之。君宜急作書﹐稟命慈母﹐妾實不能久居此火坑中也。」言已﹐淚簌簌下﹐生亦相向悲泣。後月餘﹐生母書來﹐責生以大義﹐言瞿氏從無納妓女者﹐切勿敗壞家風﹔且命生返家﹐勿久戀此邦云云。生得書﹐持以示若濤﹐曰「非僕不欲﹐其如老母見責何﹖白頭之約﹐期以來生﹐卿善自爲計可耳。」若濤見書﹐癡絕良久﹔及聞生言﹐不覺失聲哭曰「命也如斯﹐夫復何言﹗自今以往﹐妾無意於人世矣﹗」遂絕粒不食﹐生慰藉再三﹐始彊進糜粥。然自此心疾愈甚﹐面龐淸瘦﹐言語支離﹐病已入膏盲矣。生在前﹐尙稍稍作笑語﹐否則日以眼淚洗面也。會生母又有書來﹐促生速歸﹔生不得已﹐束裝南旋。若濤知生歸﹐送生至垂虹橋畔﹐問生再來期﹐生答以來年春初。若濤泣曰「妾病已深﹐旦暮將作泉下入。君明年來﹐倘念舊情﹐能至鄧尉陳墓間﹐酹妾一杯酒﹐九泉有知﹐當笑倚梅花﹐來拜君貺也。」生亦掩泣。移時﹐掛帆去。明年﹐生來吳﹐再往訪之﹐則若濤化去久矣。聞其屬纊時﹐尙連呼生字者三﹐何情之所鐘﹐竟一致於此哉﹗生於是爲之營奠營齋﹐並至墓下﹐澆以百花釀酒﹐曰「灑不到劉伶墳下土﹐今日之奠﹐卿果有知耶﹖天知耶﹖」遂痛哭而去﹐終生不復作靑樓夢云。

西冷太瘦生偶記

余自庚申仲春﹐遭粵寇後﹐饑來驅我﹐始作客遊﹐其間問渡申江﹐舫行嶺表﹐萍蹤轉徙﹐歷有年所。追溯往來贈答﹐與騷人韻士﹐興酣握管﹐分韻拈題﹐殊數數也。惟粵東爲眾香國﹐名花如林。花天酒地之中﹐檀板金尊之會﹐丰姿綽約者﹐容或有之﹔吐詞溫雅者﹐曾不一睹焉﹔又遑問藏鉤射覆﹐讀曲塡詞﹐此中人能乎否乎﹖癸亥秋﹐寧園太尊奉檄端州﹐延余入幕。以落落庸材﹐作翩翩書記﹔端溪校藝﹐試院衡文﹔鄙陋荒蕪﹐深以爲愧。暇時偕二三同事﹐訪美河幹。連掎裳﹐閒尋風月﹔而蠻衣窄袖﹐抹脂塗紅﹐溫柔鄕無異羅剎國也。洎全浙肅淸﹐補行秋試﹐余亦理裝﹐將賦歸與。同人爲余祖餞﹐半月來殆無虛夕。月明映水﹐燈彩搖波﹐鬢影衣香﹐不酒而醉。乃主賓交錯﹐男女雜坐。有云娘者﹐意態嫻雅﹐貌亦娟秀﹐與之接談﹐語尢絕俗﹔見扇頭詩﹐喃喃作誦﹐問卿能此乎﹖掩口微笑﹔由此目成心許﹐意拳拳也。啟行之前數日﹐向余索送別詩﹐爰曲繪離情﹐卽席率成三絕﹐曰﹕嶺海饑驅秋復春﹐靑衫憔悴老風塵。生平畢竟疇知己﹐第一珠簾半捲人。好花過眼盡雲煙﹐惆悵今宵又別筵。蠟炬未殘更向盡﹐筆花和淚記良緣。話別分離聲暗吞﹐一腔愁緒一燈昏。生憎鸚鵡偸傳語﹐漏泄春光不敢言。﹝姬有婢﹐每於鴇母前播弄唇舌。﹞云娘朗吟數四﹐意亦良會。爾時蒼茫夜色﹐幾報更籌﹐云娘意余歸署﹐乃憑肩小語曰「蒙君知愛﹐𨿽一面緣﹐尙爾前定﹔豈往還數日﹐而三生石上﹐獨無前緣在耶﹖請君畱此﹐妾將以和詩爲媒。」裁箋試硯﹐信筆吟成﹐詩曰﹕狼籍煙花十七春﹐不堪回首墮紅塵。郎眞愛我還知我﹐靑眼從今有幾人。劇憐故土盡烽煙﹐幸我良朋列綺筵。妾是解人勤慰藉﹐三生石上一宵緣。隔溪桃李總無因﹐﹝河西爲潘氏桃李園﹞脈脈相思淚欲吞。儂不逢辰郎不遇﹐一般蕭瑟坐黃昏。詩尙淸眞﹐意亦淒惋﹐殊恨相見晚﹐而相暌太速耳。余歸後﹐來遊滬上﹐七載於玆。時往過訪﹐冀復一遇。彼牛鬼變相﹐不辧之無者﹐無論矣。乃有聲名藉甚﹐舉止淵雅﹐亦不識斯文爲何物﹐則又何也﹖是殆爲豪華之所顚倒﹐日受金銀塵俗气﹐遂使聰明固閉﹐無由開其奧竅耶﹗余不敏﹐請質斯人之日遊其中者。

情種輕生

漢鎭友人言娼女屈大姑一節﹐𨿽其事極鄙穢不足道﹐而情之所鐘﹐至於如此﹐亦可矜矣。先是新火路上邊地方﹐有私娼一戶﹐名爲住家妓﹐止一二人﹐客來無擺酒聽曲之事﹔惟月上花梢﹐則緊閉洞房﹐髙會巫山之夢。妓如是﹐客亦可知。殆溫柔鄕中之黑暗獄也。大姑者﹐屈姓﹐年十八﹐貌不過中材﹐而有媚態。父業屠﹐以年邁不堪操持﹐而又無子﹐卽將大姑墮入此中﹐藉其夜合之資以爲食。是亦老屠多殺之報也。大姑於去年秋後與孝感縣之令吏有交。令吏每解稅來省﹐必從大姑小住數日。嗣後往來旣稠﹐情好愈密﹐然而大姑迫於其父﹐欲嫁而不能。此吏本無多金﹐又懼妻妒而不敢。二人輾轉計之﹐總難爲比翼之鶼矣﹐因易同心之結﹐而爲同穴之期。七月望後﹐日向晚﹐相與涕泣私語﹐忽又沐浴更衣。其鴇乍疑之﹐而又爲暑天常事﹐要終驚其耳目焉。夜分置酒對酌﹐盈盈相視﹐大有悲慘之色。迨閉戶而穴隙窺之﹐二人者始則飲泣﹐繼則無聲﹐竟以洋煙傾入茶甌中﹐攪勻之﹐將永除此生煩惱矣。鴇乃大聲急呼﹐破扉而入﹐急先摔其毒飲﹐細詰根由﹐知爲情種之深也。再三慰勸﹐並亟語其父﹐爲之格外防閒。而友人書中之所述如此﹐亦不盡悉其餘。於是情魔子聞而嘆曰「夫情者﹐盡人所具。臣死忠﹐子死孝﹐皆情也。自夫人爲利所溺﹐而情薄矣。大姑之爲妓﹐妓中之下乘﹐是甘於利而爲此也。令吏身不擇術﹐而充縣吏﹐又貪於利而爲此也。一旦因色欲所感﹐幾致忘身以殉﹐是以棄利如敝屣﹐而結情如膠漆。以視見利忘情者﹐相去幾何﹖特是事甚鄙穢﹐轉致其情爲不足道﹐要不得謂非情種也。」情魔子旣矜其情﹐而又惜其情之誤用﹐著此說以辧明之。俾用情之正者﹐勿讓此二人之輕利也。

接錄和張少卿花燭詞

讀夢蕪庵主賦滇南張小伊觀察娶吳門張少卿校書花燭詞﹐感成七言絕句八首﹐聊以記事。六郎自昔擅佳名﹐佳話而今倍有情。一續鸞膠傳盛事﹐從教四海艷卿卿。象服輝煌穩稱身﹐花冠掩映面羅新。燦然珠履盈門客﹐一笑新人是故人。阿母今春新嫁娘﹐歸來料簡女兒裝。紅毹蟒繡雙雙拜﹐如此東牀喜欲狂。﹝少卿之母﹐白髮垂矣﹐今春挾厚資別擇嫁﹐亦異聞也。﹞明珠不費麗姝來﹐天假奇緣卻自媒。妾驟貴時郎驟富﹐纏頭金翠滿妝臺。檀板金尊舊侶攜﹐下風羞澀判云泥。至今十倍靑樓價﹐不肯從人作小妻。好好原來是一家﹐鐘情底事說閒邪。願今永比鶼鶼翼﹐莫踵前人怨落花。曾聞金屋舊藏嬌﹐蓬梗無端斷復飄。料得華堂花燭夜﹐有人珠淚泣鮫綃。郎君官貴錦衣遊﹐萬里鴛鴦得自由。太息滇南徵戍士﹐幾時解甲問衾。

張少卿題虎阜寺壁四絕

風逼蓬窗秋杪天﹐連宵支枕不成眠。阿儂已作徵人婦﹐謝卻歌衫舞袖緣。稽首慈悲大士前﹐桃花命薄願垂憐。難忘舊日情如海﹐濡墨畱題泉石邊。詩寫荒園墨未濃﹐船頭津鼓促行蹤。孫郎若問眞消息﹐已隔雲山一萬重。迢迢驛路已淒惶﹐舊事回思倍斷腸。緣結玉蕭期再世﹐好將鴻雪證山塘。

玉峯樵客遊虎阜題壁絕句並序

玉峯樵客後遊虎阜﹐拂拭新題﹐殊爲惆悵﹐而芳迹莫可追矣﹐因和四絕﹕瑟瑟西風欲暮天﹐夕陽衰柳惱人眠。何堪更讀秋娘句﹐許結來生未了緣。何事畱題古寺前﹐萬千情緒亦堪憐。行雲蹤迹原無定﹐欲寄相思何處邊。粉香𨿽淡墨香濃﹐遙想伊人去後蹤。我已懺除情旖旎﹐爲卿翻惹恨千重。蘭思蕙怨兩淒惶﹐念及當初欲斷腸。詩和濤箋畱艷筆﹐從今深怕過山塘。

和張少卿女史虎阜寺題壁詩原韻

今春小住金閶﹐友人道及少卿校書﹐津津有味﹐因偕往訪之。歡生卻扇﹐韻度繞梁﹐遂深悅其丰姿﹐並傾倒其談吐。況復弦歌之下﹐又工吟詠。近日吳下各姝﹐殆無其匹也。僕以徘徊未久﹐惜又言旋。復讀《申報》﹐知淸和之多情﹐喜雲英之早嫁﹐竊爲少卿幸也。今見虎阜題壁詩﹐並玉峯樵客和作﹐始知身𨿽跨鳳﹐卻又未能忘情於野鴛鴦﹔然與種情者﹐固應如是﹔而於薄幸者﹐又當何如耶﹖僕之用情﹐𨿽較異於玉峯樵客﹐然不忍其獨棖觸於懷﹐爰和原韻四章﹕薄遊猶記暮春天﹐擁髻聯吟夜未眠。誰料銷魂眞个後﹐行雲何處認良緣。想見詩題畫壁前﹐慈云大士定相憐。珍珠字比相思子﹐紅豆叢生佛座邊。不道吟情爾許濃﹐轉來蕭寺記芳蹤。十郎薄幸孫郎密﹐一樣蓬山隔萬重。別時無語最淒惶﹐料得秋娘亦斷腸。他日吳門重返棹﹐滿腔愁緒在橫塘。

和張少卿題虎阜寺壁絕句並序

吳門張少卿校書者﹐風情月貌﹐傾倒一時﹔蕙質蘭心﹐流傳七字。余初未見其筆墨也。及讀十月上旬《申報》﹐有題虎阜寺壁四絕句﹐意甚淒惋﹐語極溫存。𨿽使蘇小復生﹐亦當首肯。並讀玉峯樵客和韻﹐音節悲涼﹐令人嗚咽。可知名士傾城﹐難於遇合﹐千載如一轍也。特少卿旣捐舊好﹐用博新歡﹐今秋爲淸和觀察攜之歸裏。彼時蕪香館主﹐𨿽作《花燭詞》八首﹐至擬以紅玉之歸韓元帥﹐盼盼之適張尙書﹐以志傾慕。想爲觀察者﹐自應白首相偕﹐不渝終始矣。玆又聞夢醒樊川﹐依然薄幸﹐則一寸眉峯﹐更不知愁添幾許矣。余旣愛其才﹐又惜其遇﹐因和原韻﹐以當長門之賦云。媧皇無計補情天﹐剩得花枝伴月眠。惆悵題詩分彩筆﹐當初一面竟無緣。擬嫁張星路不前﹐新懷舊夢總相憐。那堪回首長堤柳﹐萬緒情絲綰兩邊。虎阜淸流蠡水濃﹐畫橈一去渺無蹤。不知此後門如海﹐望斷蓬山又幾重。畫眉無意更淒惶﹐令我同回九曲腸。一樣天涯悲冷落﹐瀟瀟暮雨聽橫塘。

雙齡小傳

雙齡﹐邗江村僻女也。年十六七﹐秀骨丰肌﹐眉目如畫﹐望之若神仙中人。家固貧﹐紡織自劬﹐依母爲活。偶有齷齪隸見而悅之﹐欲娶以爲婦﹐逼脇再四﹐女乃引刀自刺其臂﹐血溢襟袖﹐哭甚悲。有某紳憐其志﹐訴邑宰而懲是隸焉。時有越人張秋十者﹐遊毗陵太守幕﹐過維揚。客中無以自遣﹐偕二三友人出郭翔步。野花蓬勃﹐好鳥勾﹐略一瞻顧﹐有女郎掩映竹籬茅舍。凝睇之﹐玉蕊瓊英﹐未足方諭﹐蓋女郎非他﹐卽雙齡也。生乃嘆曰「玉人如可購﹐何吝明珠一斛哉﹗」遽請鄰媼﹐以意示其母﹐其母曰「老身衣食﹐皆賴女十指﹐嫁之則殘朽何以自存﹖若郎君果欲得而甘心﹐非五百金不可。」生檢點囊資﹐十不及一。然思無術﹐嗒焉若喪。女知之﹐謂母曰「睹郎君气宇不凡﹐必非長於貧賤者。兒若得所﹐母無憂矣。何求重值耶﹖」母不忍拂﹐廉其價而遣之。生遂獻囊﹐載美而歸。夫人賢且勤﹐見雙齡嫵媚可人﹐頓生憐愛﹐卽典質釵釧﹐爲女制衣履﹐令生撫麼弦也。女事夫人亦良謹﹐不苟言笑。米鹽瑣屑﹐能代夫人經紀。夫人曰「向道是畫中人﹐不能操井臼﹐今若此﹐吾何慮焉﹖」田百畝﹐桑五十株﹐女繅絲織絹﹐光潔無匹﹐賈人踵門爭購之﹐得其值﹐納太平之賦有餘。生由是名花相對﹐無志功名﹐亦不復出﹐遊吳會。嘗有一絕句云﹕琴劍飄零久惜身﹐溫柔鄕裏作齊人。功名二字休提問﹐常對名花悟夙因。亦可想其閨房之趣矣。

濼陽女子題壁詩

濼陽女子雪儂﹐與西溪生有白頭之約。西溪生固文士﹐因饑驅﹐橐筆出遊幕府。日久未歸﹐其母悔盟﹐鬻於豫客。客挾以偕﹐時寓中和店﹐臨行﹐題詩於壁云﹕徵鞍欲上泣無聲﹐意裏連環綰不成。此去死生悲異路﹐他年魂夢逐歸程。琵琶有怨嗟鴛侶﹐翡翠無溫聽雁更。試問天涯久遊客﹐黃金何日贖殘生﹖詞旨哀怨﹐惻惻可憐。惜乎胡笳蔡女﹐未知其果返漢關﹔而趙郡美人﹐親見其擁歸叱利。西溪生聞之﹐正不知何以爲情也﹗

一度風流千貫錢

月老姻緣簿上﹐一曰緣﹐二曰貌﹐三曰財。有一於此﹐須天下之紅粉靑衫﹐無不可作有情眷屬。然緣盡則止﹐𨿽白首曾盟﹐綠窗已字﹐成陌路也。試舉一事以實之。浙寧望京門﹐有某氏女者﹐芙蓉出水﹐楊柳臨風﹐阿環之苗裔也。芳齡十八﹐待字閨中﹐東李西張﹐肥錢瘦趙。得婿良難﹐迄無成說。一日寧之西門外天寶社演劇﹐菊部大佳。觀劇者如火如荼﹐幾幾乎萬人空巷﹐斗新妝也。女椿萱並茂﹐弟已成童﹐日罄室往﹐門加鑰焉。場有紈絝少年某﹐觀之﹐以爲驚鴻遊龍﹐不足諭也。眼澑眉波﹐色授神與﹐就女旁木立。向午﹐有饗女者﹐女出柔荑﹐春蔥不啻。少年更魂魄都酥。女淡餅餌﹐膩流袖上﹐舉手向後﹐舌舔油污﹐餘食固猶然在玉指中也。少年見手澤口澤﹐驚喜欲狂。見其持餌向後肩﹐以爲與己﹐因誦「匪汝之爲美﹐美人之貽」句﹐接而啖之﹐女回顧﹐紅潮漲頰﹐怏怏特甚﹔於是乘興而來﹐興盡而返﹐挽母歸。母興髙采烈﹐不能捨去﹐遣弟送姐﹐弟猶有童心﹐到門卽去﹐不忘優孟衣冠也。少年尾女。啟鑰﹐弟去﹐竊喜。知屋內杳無其人﹐披幃入曰「蒙卿惠賜﹐食徳飲和﹐敬從魚軒﹐乞卿教我。」女驚魄不定﹐半向無言。少年擁女求歡﹐女又憤又羞﹐乍驚乍喜。蓋以少年﹐似曾相識﹐固寧城之多金季子也。卿須憐我我憐卿﹐半推半就間﹐已諧好事。嗣江上峯靑﹐曲終人散﹐母拔關入﹐女正與少年酣睡未醒。殆兩軍對壘﹐主客皆疲﹔嗣息鼓偃旌﹐再圖接戰。不圖爲母氏所覺。時伊父尙道途僕僕也﹐少停﹐返﹐母迎問曰「日之夕矣﹐亦作知還之鳥乎﹖倘女室有人﹐作韓壽之偸香﹐將何以處﹖」女父以語無倫次﹐姑漫應之曰「男子生而願爲之有室﹐女子生而願爲之有家。如男子未婚﹐女子未嫁﹐字之而已。」卽告以情節﹐喚女起﹐跪而自投。備審少年邦族﹐知中饋猶虛﹐卽妻以女﹐曰「始亂之﹐終成之﹐惟子而已。吾不忍使中郎弱息﹐作春風別嫁也。𨿽然﹐必有以報我。」著少年書券三紙﹐共錢一千貫﹐俾作嫁資。一俟淸償﹐央媒行聘﹔三星在戶﹐卽妝女出閣時也。少年急於踐約﹐今秋﹐已全行歸楚。央媒作撮合山﹐則以齊大非偶﹐已別字鄕人矣。某隨得心疾﹐每咄咄書空﹐曰「風流一度﹐出資千貫。」語不絕口。嗟乎﹗十年待字﹐緣深五百年前﹔一夢曾酣﹐緣了三生石上。前則交無一面﹐鳳翥鸞翔﹔後而締有百年﹐鸞離鵠別。主姻緣簿者﹐何嘗不願有情人成眷屬﹐須天下士無別離也﹖然而各有前緣﹐不能彊也。是則緣之一字﹐爲不可誣矣。

天緣巧合

嚴子卿喬居寶華坊﹐琴瑟情香。妻王氏﹐結縭兩載﹐罹娩難。嚴不忍續娶﹐鰥厥居者六年。季夏﹐仲兄某自漢陽賈所歸﹐謂之曰「予漂泊半生﹐𨿽略有所弋獲﹐而嗣續之計杳。然弟旣喪偶﹐胡不早爲膠續﹐虛此韶年﹖且情之所鐘﹐原不在此。卽《雉朝飛》曲﹐操之終生﹐而謂泉下人知之乎﹖又況捨宗祧大計﹐以盡閨房燕婉之私﹐泉下人有知﹐將必愀然不安其所。爲子計﹐實宜早作後圖。」嚴思先代﹐只傳弟兄兩人﹐兄久客無子﹐己苟不立繼室﹐恐所謂百年未盡之計者﹐及身而見其盡也。乃尋媒氏露以意。媒陳媼﹐積年老滑也﹐而貌洵洵然如愚婦。今嚴命爲之采訪﹐驟無合式者。嚴促之曰「婆子作媒半生﹐直爾如許柔緩。」陳媼曰「君勿躁也。魯莽而耕者﹐亦魯莽而報。君旣責以精選﹐而又促之以時日﹐天下容有是理乎﹖君能爲市井子者﹐娶半截回頭人﹐則老身早有以應命矣。」嚴笑曰「此又不必拘也。八珍甫備﹐而廚者先膏﹔大廈未成﹐而匠人先坐。予只求人物中選耳﹐再醮何害。」媼曰「君旣不厭此﹐老身當爲謀之﹐然不必另起鑪竈矣。」嚴曰「何如﹖」媼言「南門裏司後街﹐有新寡卓氏女﹐王姓子托老身執柯。男女業相會面﹐王子已中肯綮﹐而彼女嫌其不﹐且性近佻﹐遂不就。君若及早謀之﹐事可圖也。」嚴聞言﹐姑請媼引導一會。媼暗失笑﹐蓋明知彼女髙自位置﹐貴冑富商﹐多不入其目﹐何有於區區賈豎﹖特逗之以爲戲耳。詎意緣之所在﹐一撮而露合機﹔引與相會﹐而女若甚殷殷著意者﹐囑媼訪其家世﹐媼詭言以應﹐且謂「此不過據彼言之﹐是否有參虛實﹐仍請察核」。女曰「家資可不必論﹐只訪其人耳。」媼𨿽不知女底細﹐而聞其頗有所蓄﹐又不意於嚴驟有垂成也。乃妒之﹐言於嚴曰「此舉若成﹐君之後福﹐實屬不淺﹐君當何以報我﹖」嚴曰「薄具釵金五兩何如﹖」媼曰「富家人出手太儉﹐質言之﹐聘禮多寡﹐尙可不拘﹐媒禮則非五十兩不可。君能不靳此﹐老身與效奔走﹐卽折脛曳踵所不計耳。」嚴言「汝何索之重﹗」媼曰「君勿靳此﹐亦拋磚引玉耳。彼女所擁﹐誠不可以數計﹐君亦何所靳﹐而不與老身乎﹖」嚴思其意裝喬﹐不知葫蘆中實賣何藥﹐遂一笑置之。至七月初旬﹐嚴婚事仍復低昂不就。有友人擬娶再醮婦。七月初五日﹐往叢桂南相閱﹐邀嚴爲伴客。嚴初謝之﹐友曰「聞君亦欲行此道﹐胡不同行﹖藉資法眼﹐或者天緣所在﹐我不就而君就﹐未可知也。」嚴笑諾之。比至﹐玉人緩步出。嚴訝爲神女淩波。甫卻扇﹐嚴驚不置﹐蓋卽前者司後街相閱之女。緣女以探訪親眷﹐就媒氏宅﹐爲婚姻地也。女見嚴﹐亦錯愕不已。旋入室﹐使傭婦出問嚴曰「前旣有約﹐胡久無音﹖」友不知其緒也﹐窮問之﹐嚴告以前曾相閱之故﹐且托傭婦覆女﹐言前某媼﹐勒索媒禮﹐且料其必無成意﹐故置之。女聞﹐復出簾下謂嚴曰「彼婦詐殊甚。彼前言覆我﹐謂君無意采菲。詎知彼因詐君不遂﹐因而詐覆耳。今無意見君﹐始知前者﹐流水落花﹐均非無意﹐但爲撮合山所阻耳。」友聆言深訝前誼﹐贊成之。十二日完娶﹐陳媼見嚴﹐無意作合﹐不勝妒恚﹐使人播揚於嚴﹐謂女前夫以瘋疾下世。嚴聞﹐歸而叩女﹐女曰「此必妒君者之造言也。妾前夫乃豫章人﹐娶妾爲路頭妻﹐彼以年老返籍﹐薄有所遺﹐任我所適。妾以稚齒無依﹐故爲擇木計。」因出妝資示嚴。嗣密訪﹐始悉讒言實始陳氏之口﹐遂亦一笑置之。觀此可知天緣所定者﹐人事難阻其成﹐小人實枉作小人耳。

珠江風月

珠江風月﹐談者艷之。獨倉山一老﹐來此作狎邪遊﹐大不滿意。其門下士﹐亦以爲一樣春色﹐其醜詆痛斥﹐可謂不遺餘力矣。我友某太史﹐偶來粵中﹐登臨之暇﹐偕二三裾屐﹐買醉谷埠。到眼鶯花﹐絕無當意﹐惟賞識一雛妓﹐年近十四五﹐綺齡玉貌﹐綽約可憐。酒罷宵闌﹐贈以四絕句﹐爲寫之團扇﹐此亦珠江一段佳話也。詩云﹕飲罷莆萄盡醉歸﹐畫船紅燭映斜暉。巫云入夜濃如許﹐漫向勞人夢裏飛。良宵風月快淸談﹐十里波光色蔚藍。座倚雛鬟嘲暫解﹐返叫人笑寶兒憨。玉笛風聲譜落梅﹐珠江錦繡枉成堆。垂髫人唱黃河遠﹐艷絕旗亭第二回

。仿佛潮州看水嬉﹐三生杜牧本情癡。他年領郡來宜早﹐莫待成蔭子滿枝。

記李三三逸事

醉倚朱欄帶異香﹐嬌羞欲語對斜陽。人間第一風流種﹐不讓西施巧樣妝。李三三﹐逸其本姓﹐浙宦某之孫女也。生長金閶﹐習於富貴﹐靈椿秋冷﹐大樹飄零。母不能持家﹐暇則招女妓來家﹐開筵取樂。時而出遊﹐寄宿妓院。家之數萬﹐不幾年﹐揮霍殆盡。嗣以三吳守吏﹐禁止煙花。其母以不堪寂寞﹐一葉扁舟﹐來遊海上﹐租寓於大亭客棧﹐鄰近娼寮﹐个中人時相過從。於是入茶樓﹐登酒館﹐談笑於稠人廣眾之中﹐遨遊乎雪月風花之地﹔掌上明珠﹐則固朝隨夕侍焉。耳濡目染﹐絮爲泥粘。惟是長安居大不易﹐乃知囊內錢空﹐始覺舊遊如夢﹐一家待哺﹐半策莫籌。時姬已當二八芳年﹐艷若一隻紅杏﹐姿容綽約﹐宛似唐環﹔體態輕盈﹐幾疑趙燕﹔婷娉軼眾﹐裊娜動人。乃有較字名娼﹐分香妙伎﹐巧言哄勸﹐婉女相商。欲從驥尾附蠅﹐敢向佛頭著糞。倘鶯花肯入隊﹐許汝管領春風。姬母惑於口巧如簧﹐遂使掌珠爲餌﹐就華堂作曲院。筵開玳瑁﹐客來珠履三千﹔曲唱懊儂﹐踏破軟紅十丈。於是黃歇賓朋﹐謝安子侄﹐爭相問津﹐艷聲大噪。壬午花朝﹐艷榜以第二名入選﹐獎曰「蘭心蕙質﹐大雅不羣。」余以牡丹評之。倉山舊主賞識之﹐首爲提倡﹐名播士林﹐有《三三詞》六十首﹐擇其善者﹐摘錄於後。姬初居祥春裏﹐芳聲傳頌﹐遐邇皆聞。繼居西合興裏﹐更名張韞玉﹐門前車馬﹐依舊喧闐。癸未春﹐始從某公子仍返吳中﹐尋芳者多有崔護劉郎之感。余嘗數飲其家﹐故悉其始末較詳。其詞曰﹕此邦風月冠江南﹐萬紫千紅任客探。行過章臺三十里﹐無人不道李三三。尋春心事十分酣﹐醉入花間蛺蝶憨。閱徧環肥兼燕瘦﹐風情都遜李三三。容光四射暗香含﹐壓倒羣芳定不慚。願把金鈴營十萬﹐深深重護李三三。記從江北到江南﹐不數名花信手探。瘦較淸臒肥較俗﹐姿容誰似李三三。銀燈斜背酒初酣﹐半帶嬌羞半帶憨。醉後銷魂醒後憶﹐多情誰似李三三。眉如欲語意猶含﹐偶話前情便自慚。同倚薰籠呵凍筆﹐唱酬誰似李三三。謫仙遊戲到江南﹐北裏花名著意探。除卻憐才殷七七﹐深情又付李三三。好花初放酒初酣﹐半露嬌羞半露憨。一樣梅花枝上月﹐二分已照李三三。筍憐新粉籜猶含﹐消受髯蘇句不慚。讀到淸平三絕句﹐瑤臺應屬李三三。一枝艷表江南﹐忍捨名花不細探。除卻姚黃能絕代﹐更無人可敵三三。不辭綠醑十分酣﹐拼對紅妝一味憨。日者算儂饒喚福﹐豈眞消受到三三。憐才一念兩心含﹐未報私恩每自慚。與月同圓籌七七﹐願花常好祝三三。

姚倩卿小傳

蕙蘭心性玉丰姿﹐能占東風第一枝。修到幾生香夢裏﹐不教輕薄蝶蜂知。倩卿﹐卽吳門百艷圖中姚小七也。春色一枝﹐移來海上﹐居普慶裏﹐爲二愛仙人李芋仙所賞識。授以吟詠﹐有知己之感。芋仙病於寓邸﹐姬遣侍兒疊問﹐並饋綈袍。芋仙有句云﹕半旬小極曠招尋﹐靑鳥頻來探好音。傳語一言三致意﹐善調眠食善安心。綈袍風味女兒箱﹐羅綺叢中俠骨香。能使美人憐到底﹐只須一副好心腸。常品名花十友﹐以姬爲梅花淸友﹐贈句云﹕綽約一處子﹐見之汾水陽。人間堪獨立﹐海上對孤芳。蘭有同心語﹐梅無媚世妝。頻年知己少﹐無使遇南湘。七絕云﹕推解髙風不可尋﹐恰從閨閣遇知音。一縑漫說區區意﹐總是憐才念舊心。搜殘黃竹女兒箱﹐隱隱猶餘百和香。蜀纈他年同此愛﹐莫教秋雨斷柔腸。此情深比水千尋﹐難得蛾眉屬賞音。愧煞一般豪貴客﹐寒暄不問托知心。解衣親啟鏤金箱﹐博得風塵姓氏香。秋雨秋風涼已徧﹐那知獨熱美人腸。司香舊尉贈云﹕不是嬌羞不是狂﹐一般酬應寸心量。風塵獨創憐才格﹐紅拂偏教識李郎。修來顏色自傾城﹐百艷圖中早列名。怪底大家推重甚﹐不憐豪傑則憐卿。露蕊含苞茁一枝﹐盈盈淺笑暱人知。生成眉眼天然好﹐況是垂髻十五時。池蓮居士選句云﹕琴川女郎年十七﹐綽約如花眞艷絕。有人花府學秦宮﹐飛上枝頭變蝴蝶。眼波一轉秋水淸﹐眉黛一掃春山橫。尊前替譜臨春樂﹐瓊樹森森碧水明。一輪碧月終宵滿﹐手撥檀槽聲緩緩。自憐一串好歌喉﹐那知座中腸欲斷。憶昔儂來北裏遊﹐寶兒弦索巧兒謳。而今身價千金重﹐不與尋常一例儔。辛已花榜﹐列居二甲第一名﹐品云「淸新雋永。」壬午花朝艷榜﹐首冠羣芳﹐獎曰「俠骨仙心﹐髙立塵表。」姬性孤髙﹐頗以身價自矜﹐遇尋常客﹐大有燕叱鶯嗔之態。余嘗數飲其家﹐室中陳設﹐琴幾貌鼎﹐墨寶筆牀﹐詩書數卷﹐拓碑幾本﹐蓋芋仙爲之位置也。吁嗟﹗自古名妓﹐必得文人爲之標榜﹐庶可享盛名﹐傲儕輩﹔美人詞客﹐共著芳聲。芋仙之於倩卿﹐可謂至矣。猶記其臨別句云﹕未知後會從何地﹐且結來生未了因。自芋仙去後﹐倩卿系鈴乏人﹐未免門前冷落﹐車馬稀疏﹐余不禁感慨系之。癸未冬季﹐花榜評云「淸歌妙曲﹐風度翩翩。」

鄭素琴小紀

梨云別夢最悲辛﹐花謝春歸證夙因。莫道殿春春事了﹐傷心更有倚樓人。鄭素琴﹐蘇州人﹐卽上海之名校書袁云仙也。於甲午委身某大令﹐憐卿憐我﹐聞者艷之。大令以娶姬故﹐爲上游所聞﹐因之撤委閒居。姬甘爲食貧﹐常作女紅﹐以助日用。雙棲玳瑁﹐幾及十年。詎意好事多磨﹐彩雲易散。辛已夏﹐大令襄辦海運﹐覆舟遇拯﹐而二豎災侵﹐三靈降譴﹐良醫送束手﹐藥石無功﹐竟捐館於滬江旅次。客囊如洗﹐宦態炎涼﹔銜悲稱貸﹐竭力摒擋。一坯黃土﹐旅櫬得埋。死則已矣﹐生何以堪﹗天壤茫茫﹐欲歸何之﹖且以積累故﹐避債無臺。不得已﹐風塵復墮﹐猶喜昔日艷名﹐猶噪人耳。𨿽潯陽徵婦﹐老去秋娘﹐當其淡妝素服﹐姍姍而來﹐丰韻尙存。且四弦入抱﹐一曲登場﹐破香唇而吐鶯聲﹐尙有鏗金裂竹之妙﹔能使躁者靜心﹐狂者攝气﹐座客莫不意暢神舒﹐故趨之若鶩。更有願入門墻﹐作女弟子者。得雛鬟四人﹐贄幣千金。依然名重花城﹐爲風月場領袖。湖人某﹐最愛暱之﹐壬午花榜評云「能兼﹐頑艷均感。」龍湫舊隱爲賦琵琶歌以贈云﹕江樓夜半燒紅燭﹐聒耳聲多壓絲竹。忽聽琵琶嘆絕奇﹐當筵腸斷秋娘曲。秋娘昔日擅風姿﹐名艷司花袁寶兒。水上洛妃來渺渺﹐雲中仙子步遲遲。破瓜年紀嬌無比﹐家本蘇臺幾遷徙。一顧能空冀北羣﹐十年小住城南裏。琵琶巷中卜芳居﹐不讓橋邊舊校書。深巷春風藏繡幕﹐當門終日滿香車。登場偶把新聲賭﹐唱到黃河誰與伍。鶯詞間關試曉晴﹐祣弦嘹亮驚宵雨。此時身價重連城﹐此際風華一座傾。贏得五陵年少子﹐無人不願識卿卿。識卿之心早有屬﹐一枝欲自依喬木。小玉何緣嫁十郎﹐紅顏命薄終非福。嘆息郎君遽棄官﹐居貧十載又離鸞。飄零身世誰堪托﹐重抱檀槽掩淚彈。一彈一淚聲淒切﹐盤內明珠拋瑟瑟。落花江南鳥自啼﹐雪飛塞北人長別。我亦當年識面人﹐聞歌不覺暗傷神。江州淚漬衫痕舊﹐杜牧詩添鬢影新。相逢今已更名字﹐縞素妝成有深意。老大空教作技師﹐妖韶猶是余風致。聽殘我獨動悲歌﹐自古須眉失節多。燕子樓中人有幾﹐莫將負義責靑蛾。梁溪瘦鶴詞人贈句云﹕好因緣是惡因緣﹐容易歡喜是少年。況是徐娘悲老大﹐何堪重理四條弦。生成薄命柰天何﹐往事思量眼欲波。紅袖靑衫同一轍﹐人間大半寡恩多。一曲收場恨欲深﹐玉顏骯髒可憐春。而今世局翻新樣﹐眞个多情有幾人。又抱琵琶過別舟﹐更誰靑眼識風流。飄零我類商人婦﹐兩樣遭逢一樣愁。姬初居西公興﹐遷北榮裏﹐舊時蜂蝶﹐爭相問津。門前車馬﹐蟻聚蜂屯。癸未中秋後三日﹐鑑湖韞玉生﹐又作藏嬌之主。從此護花有﹐正不必江州司馬﹐淚濕靑衫也。

馬雙珠小傳

粉黛三分淡著膚﹐自憐身小倩郎扶。莫嫌緣絕天臺路﹐洞裏春光也可娛。馬雙珠﹐東鄕人﹐初居曲江裏。其母秀卿﹐姐鳳珠﹐皆工串劇。自沈仲復方伯分巡滬濱時﹐禁止女劇後﹐以朱爲紫﹐事本甚易﹐拔幟易幟﹐遂以女優攺女閭。時鳳珠嫁去﹐姬與張小寶同時稱瑜亮焉。年十五﹐貌淸秀﹐秋波俏轉﹐春意融然。余友詠梅子﹐素號端謹﹐於姬獨垂靑眼。癸未冬季﹐花榜獎云「步步嬌。」贈聯云「雙髻雲蟠﹐豁開冀野空羣目﹔珠樓月墮﹐誓懺揚州薄幸身。」霧裏看花客嘗飲其室﹐當筵贈句云﹕畫樓今夜啟瓊筵﹐碧玉盈盈正妙年。聽到東鄕花鼓調﹐始知卿自有家傳。鳳珠已嫁巧珠小﹐惟有雙珠最可人。看徧滬濱花萬朵﹐紅紅綠綠不成春。餞春客贈云﹕菱花淸徹映冰壺﹐螺黛輕描付玉奴。多少畫眉京兆筆﹐春山合讓馬雙珠。徐陵架上舊珊瑚﹐西抹東塗興不孤。題徧春江花共月﹐詠懷時系馬雙珠。五葺南陽生和韻曰﹕琵琶斜倚唱巴﹐勝似當筵處士竽。呂到滬濱花萬朵﹐芳名總讓馬雙珠。芙蓉爲臉玉爲膚﹐徧體凝脂潤若酥。暫落紅塵遭小劫﹐泥塗誰出馬雙珠。現住兆富裏﹐有妹巧珠﹐頗惹人憐﹐其後來之秀歟﹖

胡寶玉小記

不隨羣卉鬥芳研﹐墨點緋衣楚楚憐。君子好逑儂好合﹐合成百美續新編。胡寶玉﹐初名林黛玉﹐居新公興。桃花頰淺﹐柳葉眉濃﹔瑰資瓊質﹐儀態橫生﹔好作靚妝﹐性又放誕﹔於濃煙艷粉中﹐別樹一幟。先是伶人某者﹐天津旦中好身手也﹐一見心傾。昔人所謂「郎如六月蓮﹐妾似三年艾。」彼此愛戀﹐情逾膠漆。旣而伶人因事返趙﹐姬則一日三秋﹐夢魂飛越﹔於是不憚重洋﹐惟挈一僕﹐千里航海﹐親赴燕都。毋煩靈鵲塡橋﹐而天孫自就於牽牛。彼都人士﹐一時傳述﹔新聞紙上﹐曾爲記之。流連數日﹐極朝朝暮暮之歡。忽焉夢醒長安﹐飄零北望﹔魂銷短景﹐傺南歸。乘輪舶而歸來﹐僦玳梁兮營壘﹔香壇重整﹐艷曲三宣﹔車馬塡門﹐遊人滿座。鎖云仙侶贈句云﹕玉簫聲裏步遲遲﹐南國佳人系我思。不分相逢花下語﹐鏡邊雙鎖遠山眉。聞說年時懺綺懷﹐等閒不肯下香階。春風懶解鴛鴦﹐夜月羞簪玳瑁釵。別卻紅兒半載余﹐庸脂俗粉鬥妝梳。得卿領袖團云隊﹐始信春江茁玉渠。報道迷香洞再開﹐遊蜂浪蝶費疑猜。相如消渴年來慣﹐莫遣烏龍作妒媒。二愛仙人花榜特科﹐評爲「玉質金相」﹐贈句云﹕斯人端合住紅樓﹐舊夢依稀在枕頭。依樣葫蘆眞卽假﹐珊珊仙骨幾生修。蠡湖小隱暱愛之﹐嘗宴其家。室中牙簽玉軸﹐寶鼎金鑪﹔冷玉一秤﹐圖書四壁。華麗而兼風雅﹐蓋有人爲之位置也。另辟精室一間﹐潔無纖塵﹐其中陳設﹐盡是西洋器具。以銀光紙糊壁﹐地鋪五彩絨毯。夏則西洋風扇﹐懸掛空中﹐涼生一室﹔冬則置外國火鑪﹐奇燠異常。牀亦系西式﹐不用帳幔﹐窮極奢華。姬𨿽年近季隗﹐而皮媚色藝﹐依然姣好﹐殆今之尢物歟﹗買雛環數輩﹐衣以錦繡﹐教之歌舞。有名秀林者﹐癸未秋季﹐余友柘湖漁郎﹐春申二十四鬟花榜﹐用殿一軍﹐評爲崔科﹐實後起之秀云。

