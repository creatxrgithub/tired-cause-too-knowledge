虞初新志淸張潮

自敍

古今小說家言﹐指不勝僂﹐大都餖飣人物﹑補綴欣戚﹐累牘連篇。非不詳贍﹐然優孟﹑叔敖﹐徒得其似而未傳其眞﹐彊笑不歡﹐彊哭不戚﹐烏足令耽奇攬異之士心開神釋﹑色飛眉舞哉﹗況天壤間灝气捲舒﹐鼓蕩激薄﹐變態萬狀﹐一切荒誕奇僻﹑可喜可愕可歌可泣之事﹐古之所有不必今之所無﹑古之所無忽爲今之所有﹐固不僅飛仙盜俠﹑牛鬼蛇神如夷堅﹑艷異所載者爲奇矣。此虞初一書﹐湯臨川稱爲小說家之珍珠船﹐點校之以傳世﹐洵有取爾也。獨是原本所撰述﹐盡摭唐人軼事﹐唐以後無聞焉。臨川續之﹐合爲十二卷﹐其間調笑滑稽﹑離奇詭異﹐無不引人著勝。究亦簡帙無多﹐搜采未廣﹐予是以慨然有虞初後志之輯﹐需之歲月﹐始可成書。先以虞初新志授梓問世。其事多近代也﹐其文多時賢也﹐事奇而核﹐文雋而工﹐寫照傳神﹐彷摹畢肖﹐誠所謂古有而今不必無﹑古無而今不必不有﹐且爲理之所無﹐竟爲事之所有者﹐讀之令人無端而喜﹑無端而愕﹑無端而欲歌欲泣﹐誠得其眞﹐而非僅得其似也夫﹗豈彊笑不歡彊哭不戚﹑餖飣補綴之稗官小說可同日語哉﹗學士大夫酬應之餘﹑伊吾之暇﹐取是篇而瀏覽之﹐匪惟滌煩祛倦﹐抑且縱橫俯仰﹐開拓心胸﹐具達觀而發曠懷也已。康熙癸亥新秋心齋張潮撰

凡例

文人銳志鉆研﹐無非經傳子史﹔學士馳情漁獵﹐多屬世說稗官。𨿽短詠長歌允稱遊戲﹐卽塡詞雜劇備極滑稽﹐未免數見而不鮮﹐抑亦常談而多復。玆集仿虞初之選輯﹐仿若士之點評﹐任誕矜奇﹐率皆實事﹔搜神拈異﹐絕不雷同。庶幾舊調翻新﹐敢謂後來居上。

虞初志原本不載選者姓名﹐湯臨川續編未傳作者氏號﹐俱爲憾事﹐或屬闕文。載考委宛余編﹕虞初爲漢武帝時小吏﹐衣黃承輜﹐采訪天下異聞。以是名書﹐亦猶誌怪之帙﹐卽齊諧以爲名﹔集異之書﹐本夷堅而著號。

一切選家﹐必以作者年代爲準﹔百凡評次﹐鮮以其事時世爲衡。如史記追溯三代以前﹐而選文止稱一字曰漢是也。故志中之事﹐或屬前時﹐而紀事之人實生當代﹐自應入選﹐詎可或遺。

一事而兩見者﹐敍事固無異同﹐行文必有詳略。如大鐵椎傳﹐一見於寧都魏叔子﹐一見於新安王不庵。二公之文﹐眞如趙璧隋珠﹐不相上下。顧魏詳而王略﹐則登魏而逸王。只期便於覽觀﹐非敢意爲軒輊。

賴古堂藏弆結鄰諸選﹐匯其人之文﹐專系於姓名之下﹔蜩寄齋尺牘新語三編﹐別其文之類﹐分敍於捲頁之中。固云整整齊齊﹐未覺疏疏落落。今玆選錯綜無次﹐庶不涉於拘牽﹔且其事荒誕不經﹐無庸分夫門類。讀書之暇﹐展捲盡可怡神﹔倦息之餘﹐披翻自能豁目。

序爵序齒﹐從來選政所無﹔或後或先﹐總以郵簡爲次。不能虛簡以待﹐亦難縮地以求。隨到隨評﹐卽付剞劂之手﹔投函投刺﹐勿煩酬酢之勞。次第未可拘拘﹐知交定稱爾爾。

文自昭明而後始有選名﹐書從匡鄭以來漸多箋釋。蓋由流連欣賞﹐隨手腕以加評﹔抑且闡發揄揚﹐並胸懷而迸露。

玆集觸目賞心﹐漫附數言於篇末﹔揮毫拍案﹐忽加贅語於幅余。或評其事而忼慨激昂﹐或賞其文而咨嗟唱嘆﹐敢謂發明﹐聊抒興趣﹔旣自怡悅﹐願共討論。

鄙人性好幽奇﹐衷多感憤。故神仙英傑﹐寓意四懷﹔外史奇文﹐寫心一啟予向有才子﹑佳人﹑英雄﹑神仙四懷詩﹐及徵選外史啟。生平罕逢祕本﹐不憚假抄﹔偶爾得遇異書﹐輒爲求購。第愧搜羅未廣﹐尢慚辧輯無多。凡有新篇﹐速祈惠教﹐並望乞鄰而與﹐無妨舉爾所知。

是集只期表彰軼事﹐傳布奇文﹐非欲借逕沽名﹐居奇射利。已經入選者﹐盡多素不相知﹔將來授梓者﹐何必盡皆舊識。自當任剞劂之費﹐不望惠梨棗之資﹐免致浮沈﹐早郵珠玉。

海內名家尙多未傳之作﹐坊間定本俱爲數見之書﹐幽人素嗜探奇﹐尢耽考異。此選之外﹐尙有嗣選古世說﹑古文尢雅﹑古文辭法傳集﹑布粟集﹑壯遊便覽諸書﹐次第告竣﹐就正有道。凡有繆盭﹐幸賜教言。

心齋主人識於廣陵之詒淸堂

總跋

予輯是書竟﹐不禁喟然而嘆也﹐曰﹕嗟乎﹐古人有言﹐非窮愁不能著書﹐以自見於後世。夫人以窮愁而著書﹐則其書之所蘊必多抑鬱無聊之意﹐以寓乎其間﹐讀者亦何樂聞此如怨如慕﹑如泣如訴之音乎﹖予不幸﹐於己卯歲誤墮坑阱中﹐而肺附中山﹐不以其困也而貰之﹐猶時時相嘬嚙。旣無有有道丈人相助舉手﹐又不獲遇聶隱娘輩一泣愬之﹐惟暫學羼提波羅密﹐俟之身後而已。於斯時也﹐苟非得一二奇書消磨歲月﹐其殆將何以處此乎﹖然則予第假讀書一途以度此窮愁﹐非敢曰惟窮愁始能從事於鉛槧也。夫窮愁之際﹐尙欲藉書而釋﹐況乎居安處順心有餘閒﹐幾淨窗明﹐焚香靜讀﹐其樂爲何如乎。因附記於此﹐俾世之讀我書者﹐兼有以知我之境遇而憫之。世不乏有心人﹐然非予之所敢望也。康熙庚辰初夏三在道人張潮識

卷一姜貞毅先生傳﹕魏禧大鐵椎傳﹕魏禧徐霞客傳﹕錢謙益秋聲詩自序﹕林嗣環盛此公傳﹕周亮工湯琵琶傳﹕王猷定小靑傳﹕佚名義猴傳﹕宋曹

卷二柳敬亭傳﹕吳偉業汪十四傳﹕徐士俊武風子傳﹕方亨咸記老神仙事﹕方亨咸瑤宮花史小傳﹕尢侗九牛壩觀觝戲記﹕彭士望

卷三馬伶傳﹕侯方域顧玉川傳﹕曹禾冒姬董小宛傳﹕張明弼賣酒者傳﹕魏禧一瓢子傳﹕嚴首升宋連璧傳﹕李煥章

卷四義虎記﹕王猷定丁藥園外傳﹕林璐寄暢園聞歌記﹕餘懷陳小憐傳﹕杜濬賣花老人傳﹕宗元鼎神鉞記﹕徐芳焚琴子傳﹕顧彩四氏子傳﹕張明弼

卷五柳夫人小傳﹕徐芳換心記﹕徐芳秦淮健兒傳﹕李漁山東四女祠記﹕黃始魯顚傳﹕朱一是林四娘記﹕林云銘乞者王翁傳﹕徐芳雷州盜記﹕徐芳花隱道人傳﹕朱一是

卷六張南垣傳﹕吳偉業孫文正﹑黃石齋兩逸事﹕方苞郭老僕墓志銘﹕侯方域五人傳﹕吳肅公簫洞虛小傳﹕傅占衡鬼孝子傳﹕宋曹黃履莊小傳﹕戴榕

卷七書戚三郎事﹕周亮工象記﹕林璐紀周侍禦事﹕陸次云姚江神燈記﹕朱一是記盜﹕楊衡選化虎記﹕徐芳義犬記﹕徐芳奇女子傳﹕徐芳曲全節義疏﹕阿畢阮

卷八江石蕓傳﹕吳良樞耕云子傳﹕洪嘉植吳孝子傳﹕魏禧李一足傳﹕王猷定孝賊傳﹕王猷定王翠翹傳﹕餘懷戴文進傳﹕毛先舒髯樵傳﹕顧彩趙希乾傳﹕甘表萬夫雄打虎傳﹕張惣

卷九劍俠傳﹕王士禎皇華紀聞﹕王士禎毛女傳﹕陳鼎寶婺生傳﹕陸次云王義士傳﹕陳鼎紀陸子容事﹕王晫雌雌兒傳﹕陳鼎再來詩讖記﹕沙張白

卷十筠廊偶筆﹕宋犖金忠潔公傳﹕董以寧核舟記﹕魏學洢沈孚中傳﹕陸次云愛鐵道人傳﹕陳鼎北墅奇書﹕陸次云鬼母傳﹕李淸狗皮道士傳﹕陳鼎烈狐傳﹕陳鼎

卷十一過百齡傳﹕秦松齡八大山人傳﹕陳鼎圓圓傳﹕陸次云嘯翁傳﹕陳鼎客窗涉筆﹕佚名聞見卮言﹕顧珵美樵書﹕來集之錢塘於生三世事記﹕陳玉璂活死人傳﹕陳鼎義牛傳﹕陳鼎

卷十二邵士梅傳﹕陸鳴珂彭望祖傳﹕陳鼎程弱文傳﹕羅坤薜衣道人傳﹕陳鼎劉醫記﹕陳玉璂湖堧雜記﹕陸次云看花述異記﹕王晫孝犬傳﹕陳鼎

卷十三曼殊別誌書磚﹕毛奇齡補張靈﹑崔瑩合傳﹕黃周星陳老蓮別傳﹕毛奇齡桑山人傳﹕毛奇齡李姬傳﹕侯方域記縊鬼﹕王明徳

卷十四平苗神異記﹕王謙紀老生妄訟﹕吳陳琰會仙記﹕徐喈鳳太恨生傳﹕徐瑤瘞水盞子志石銘﹕毛奇齡姍姍傳﹕黃永

卷十五記同夢﹕閨秀錢宜述怪記﹕繆彤啞孝子傳﹕王潔孝丐傳﹕王晫乩仙記﹕洪若臯中泠泉記﹕潘介髯參軍傳﹕徐瑤李丐傳﹕毛際可書鈿閣女子圖章前﹕周亮工書王安節﹑王宓艸印譜前﹕周亮工書姜次生印章前﹕周亮工

卷十六因樹屋書影﹕周亮工記桃核念珠﹕髙士奇核工記﹕宋起鳳張南邨先生傳﹕先著劉酒傳﹕周亮工記古鐵條﹕詹鐘玉唐仲言傳﹕周亮工李公起傳﹕周亮工書鄭仰田事﹕錢謙益記吳六奇將軍事﹕鈕琇

卷十七記袁樞遇仙始末﹕毛際可閔孝子傳﹕吳晉人觚﹕鈕琇事觚﹕鈕琇物觚﹕鈕琇名捕傳﹕姚口南遊記﹕孫嘉淦

卷十八聖師錄﹕王言海天行記﹕鈕琇

卷十九七奇圖說﹕南懷仁訒庵偶筆﹕汪口口柳軒叢談嘯虹筆記燕觚﹕鈕琇豫觚﹕鈕琇秦觚﹕鈕琇吳觚﹕鈕琇

卷二十三儂贅人廣自序﹕汪價板橋雜記﹕餘懷

虞初新志卷一姜貞毅先生傳寧都魏禧冰叔魏叔子文集

公名埰﹐姓姜氏﹐字如農﹐山東萊陽人也。髙祖淮﹐以禦寇功拜懷遠將軍。父瀉裏﹐諸生。崇禎癸未﹐北兵破萊陽﹐瀉裏守城死﹐幼子﹑三子婦﹑一女皆殉節。事聞﹐贈瀉裏光祿寺卿﹐予祭葬﹐謚忠肅。

公之將生也﹐王母李感異夢。其生﹐衣胞皆白色。三歲失乳。母楊太孺人置水酒牀頭﹐夜起飲之﹐一瓿立盡。萬曆乙卯﹐山東大饑﹐盜蜂起。公時九歲﹐與兄圻夜讀﹐書聲咿唔不絕。盜及門﹐嘆息去。年二十﹐補諸生第一。明年鄕試﹐經義中式﹐主司以五策指斥崔﹑魏擯之。崇禎庚午﹐舉於鄕。往見中表李篤培。李負淸正名﹐謂公曰「子富貴何足異﹖士大夫立身﹐要當爲朝廷任大事耳﹗」公敬而受之。明年舉進士﹐出倪文正元璐門。殿試賜同進士出身﹐授知密雲縣﹐未行﹐攺儀徵縣。

公爲政廉仁﹐十年無所取於民﹐不受竿牘。客至﹐去﹐題其館壁曰「愛民如子﹐嫉客若仇。」嘗捐俸請托﹐免泗州修河夫五百名﹐百姓不知也。又請革過閘糧船纖夫﹐著爲令。舊例﹐掣鹽封引﹐儀徵令皆有賂。公獨絕之。商人感激﹐爲代備修河銀一萬兩。下車日﹐廉得大憝董奇﹑董九功等﹐置於法﹔窩訪之﹐害遂除。袁公繼咸備兵揚州﹐見﹐下堂揖之﹐曰「吾間行眞州﹐見先生聽斷﹐不覺心折矣﹗」

辛巳﹐攺禮部儀制司主事。明年﹐巡撫南直隸朱公大典疏表公賢勞。上諭一體考選﹐因目閣臣曰「有臣如此而不用﹐朕之過也﹗」三月﹐上禦宏政門召見﹐應對稱旨﹐擢禮科給事中﹐賜糕果湯餅。

公旣拜官﹐五月中條上三十疏﹐上每采納。十一月﹐東方告急﹐公受詔分守徳勝門。自元勛以下﹐憚公不敢歸休沐。時宰相大貪婪﹐都禦史黃宗周有「長安黃金貴」之疏。宰相懼﹐卸其罪於言官﹐又欲引用逆輔口口相表裏爲姦惡。公上疏極論罪在大臣﹐不在言官﹐並及涿州知府劉三聘疏薦口口事﹐觸首輔怒。又有「上諭﹕代人規卸﹑爲人出缺﹐陛下果何見而云然﹖」及「二十四气蜚語﹐騰聞淸禁﹐此必大姦巨憝惡言官不利於己」等語。上大怒﹐閏十一月二十三日﹐禦皇極門召見羣臣﹐謂﹕「埰欺肆﹐敢於詰問朕何所見﹐二十四气之說﹐不知所指何人何事﹖著革職﹐錦衣衛拿送北鎭撫司打問﹗」時行人司熊開元面劾首輔﹐旣以補牘語不相應﹐同時下獄﹐幾死﹐後並得赦。

初﹐公下北鎭撫司獄三日﹐勺水不得入口。冰雪交積﹐公僵臥土室﹐無袱被﹐身嬰三木﹐血流貫械。九卿臺省屢疏救﹐不報。此處缺二十二字例凡一拶敲五十﹐一夾敲五十﹐杖二十﹐名曰一套。公旣備刑﹐讞獄者必欲得二十四人姓名以報上。公以諸人皆正人﹐恐禍不已﹐忍死弗肯列。气垂絕﹐惟以指染口血書「死」字﹐臥階下。半日稍蘇﹐淸宏令尉灌酒一杯﹐使畢讞。公終不肯承。

疏入﹐上大怒﹐謂考擊緩﹐情實未當﹐詰責衛司官令再訊﹐一拶一夾﹐各敲八十﹐杖三十。俄出密諭一小紙曰「姜埰﹑熊開元卽取畢命﹐只云病故。」衛臣駱養性具奏﹐有曰「卽二臣當死﹐陛下何不付所司書其罪﹐使天下明知二臣之罰﹖若生殺出匿等﹐天下後世謂陛下何如主﹖」又密言於諸大臣。而都禦史劉宗周上殿力爭﹐自辰至午不肯退。上怒其執拗﹐非對君禮﹐將下宥司治罪。旣矜其耄﹐特革職﹐放歸田。僉都禦史金公光宸奏宗周淸直﹐願以身代宗周。上怒﹐以爲雷同罔上﹐奪職謫籍。而兵部侍郎馬公元飆﹑都給事吳公麟徵﹐開陳大指﹐婉辭規勸﹐上心爲少移﹐旋出密旨諭衛司繳昨旨毋行。於是公及開元始得移刑部獄矣。

刑部尙書徐公石麟擬附近充軍。上怒。公﹑開元各杖一百。

是日﹐特遣大璫曹化淳﹑王徳化監視﹐眾官朱衣陪列午門外西墀下。左中使﹑右錦衣衛各三十員﹐下列旗校百人﹐皆衣襞衣﹐執木棍。宣讀畢﹐一人持麻布兜﹐自肩脊下束之﹐左右不得動。一人縛其兩足﹐四面牽曳﹐惟露股受杖。頭面觸地﹐地塵滿口中。杖數折﹐公昏絕不知人。

弟垓﹐時官行人﹐口含溺吐公飲之。名醫呂邦相夜視公﹐曰「杖靑痕過膝者不治﹐吾以刀割創處﹐七日而痛﹐爲君賀矣﹗」半月﹐去敗肉斗許﹐乃蘇。邦相曾活黃公道周廷杖﹐京師號「君子醫」也。

大璫復命。上曰「二臣顧何言﹖」曰「二臣言皇帝堯﹑舜﹐臣得爲關龍逢﹑比干足矣。」上曰「兩人舌彊猶爾﹗」

明年春﹐萊陽破﹐公父死於難。垓請身系獄﹐而釋埰歸治喪﹐不許。臺省亦交章請釋公。上曰「垓在﹗」七月疫﹐上命刑部淸獄﹐公暫出。上召見刑部﹐以墨筆叉埰﹑開元名﹐曰「此兩大惡﹐柰何釋之﹗」於是再入獄。十二月﹐首輔伏誅﹐有新參請釋二臣者。上曰「朕怒二臣﹐豈爲罪輔哉﹖」不許。

甲申正月﹐闖賊猖獗﹐閣臣李建泰奉命督師山西。上禦正陽門﹐行推轂禮。建泰請釋埰﹑開元﹐上報可﹐謫公戍宣州衛。

公過故鄕﹐哭光祿公。聞京師陷﹐上殉社稷﹐公慟哭。南之戍所。未至﹐弘光卽位﹐赦﹐公遂畱吳門﹐不肯歸。會馬士英﹑阮大鋮用事。大鋮往被垓劾﹐必殺公兄弟。復竄走。丁亥﹐避地徽州﹐絕食。樵子宋心老時以菜羹啖之。或徒步數十里﹐走吳孝廉家得一飽。祝發黃山丞相園﹐而自號「敬亭山人」﹐蓋不敢忘先帝不殺恩也。

後還吳門﹐終僧服﹐不與世人接。二子安節﹑實節﹐才﹐亦不令進取。戊子﹐奉母歸萊陽。母疾甚﹐公默禱﹐願減算延母。

山東巡撫重公名﹐下檄招公。公故墜馬以折股﹐召瘍醫﹐竹箯舁之。使者歸報。公夜馳還江南﹐自號「宣州老兵」。嘗欲結廬敬亭山﹐未果。癸丑夏﹐公疾病﹐呼二子謂曰「吾受命謫戍。今遭世變﹐流離異鄕﹐生不能守先墓﹐死不能正首丘﹐抱恨於中心。吾當待盡宣州﹐以絕吾志。」越數日﹐則曰「吾不能往矣﹗死必埋我敬亭之麓。」口吟《易簀歌》一章﹐嘔血數升而歿﹐時年六十有七。遺命碑碣神主不題故官﹐棺用薄材﹐不營佛事。二子皆遵行之。葬敬亭日﹐遠近弔者如市。同人私謚曰「貞毅先生」。

公隱居後﹐多著述﹐自選所爲詩文﹐刻《敬亭集》藏於家﹐絕不示人。傳甲乙以來殉節諸賢曰《正气集》﹐自題己亥後詩文曰《餺飥集》﹐又著《紀事摘繆》。皆藏之。

魏禧曰﹕公有贈禧序及見懷諸詩﹐皆未出。公死﹐而公二子乃寫寄禧山中也。予客吳門﹐數信宿公。每陰雨﹐公股足骨發痛﹐步趾微跛躊。哀哉﹗北鎭撫司獄廷杖﹑立枷諸制﹐此秦法所未有﹐始作俑者﹐罪可勝道哉﹗宣城沈壽民曰﹕謚法﹕秉徳不回曰孝。經曰﹕事君不忠﹐非孝也。公死不忘君﹐全而歸之﹐可以爲孝矣﹐宜謚曰貞孝」。

﹝金棕亭曰﹕余遊黃山﹐訪先生祝發處。山僧猶藏手迹數紙。詩格豪放﹐字畫遒勁﹐眞希世寶也﹗以魏公文﹑姜公事作《新志》壓捲﹐足令全書皆生赤水珠光。﹞大鐵椎傳魏禧冰叔魏叔子文集

大鐵椎﹐不知何許人。北平陳子燦省兄河南﹐與遇宋將軍家。宋﹐懷慶靑華鎭人﹐工技擊﹐七省好事者來學﹔人以其雄健﹐呼「宋將軍」云。宋弟子髙信之﹐亦懷慶人﹐多力善射﹐長子燦七歲﹐少同學﹐故嘗與過宋將軍。時座上有健啖客﹐貌甚寢﹐右肋夾大鐵椎﹐重四五十斤﹐飲食拱揖不暫去﹔柄鐵摺疊環復如鎖上練﹐引之長丈許。與人罕言語﹐語類楚聲。扣其鄕及姓字﹐皆不答。

旣同寢﹐夜半﹐客曰「吾去矣﹗」言訖不見。子燦見窗戶皆閉﹐驚問信之。信之曰「客初至﹐不冠不襪﹐以藍手巾裹頭﹐足纏白布。大鐵椎外﹐一物無所持﹐而腰多白金。吾與將軍俱不敢問也。」子燦寐而醒﹐客則鼾睡炕上矣。

一日﹐辭宋將軍曰「吾始聞汝名﹐以爲豪﹐然皆不足用。吾去矣﹗」將軍彊畱之﹐乃曰「吾嘗奪取諸響馬物﹐不順者輒擊殺之﹔眾魁請長其羣﹐吾又不許﹐是以仇我。久居此﹐禍必及汝。今夜半﹐方期我決鬥某所。」宋將軍欣然曰「吾騎馬挾矢以助戰﹗」客曰「止﹗賊能且眾﹐吾欲護汝﹐則不快吾意。」宋將軍故自負﹐且欲觀客所爲﹐力請客。客不得已﹐與偕行。

將至斗處﹐送將軍登空堡上﹐曰「但觀之﹐愼勿聲﹐令賊知汝也﹗」時雞鳴月落﹐星光照曠野﹐百步見人。客馳下﹐吹觱篥數聲。頃之﹐賊二十餘騎四面集﹐步行負弓矢從者百許人。一賊提刀縱馬奔客﹐曰「柰何殺吾兄﹗」言未畢﹐客呼曰「椎﹗」賊應聲落馬﹐人馬盡裂。眾賊環而進﹐客從容揮椎﹐人馬四面僕地下﹐殺三十許人。宋將軍屏息觀之﹐股慄欲墮。忽聞客大呼曰「吾去矣﹗」但見地塵起﹐黑煙滚滚﹐東向馳去。後遂不復至。

魏禧論曰﹕子房得滄海君力士﹐椎秦皇帝博浪沙中。大鐵椎其人與﹗天生異人﹐必有所用之。予讀陳同甫《中興遺傳》﹐豪俊俠烈魁奇之士﹐泯泯然不見功名於世者﹐又何多也﹗豈天之生才﹐不必爲人用與﹖抑用之自有時與﹖子燦遇大鐵椎爲壬寅歲﹐視其貌﹐當年三十﹐然則大鐵椎今四十耳。子燦又嘗見其寫市物帖子﹐甚工楷書也。

﹝張山來曰﹕篇中點睛﹐在三稱「吾去矣」句。至其歷落入古處﹐如名手畫龍﹐有東云見鱗﹑西云見爪之妙。﹞徐霞客傳錢謙益牧齋文津選本

徐霞客者﹐名宏祖﹐江陰梧塍里人也。髙祖經﹐與唐寅同舉﹐除名。寅常以倪雲林畫卷償博進三千﹐手迹猶在其家。霞客生里社﹐奇情郁然﹐玄對山水﹐力耕奉母。踐更徭役﹐蹙蹙如籠鳥之觸隅﹐每思颺去。

年三十﹐母遣之出遊。每歲三時出遊﹐秋冬覲省﹐以爲常。東南佳山水﹐如東﹑西洞庭﹑陽羨﹑京口﹑金陵﹑吳興﹑武林﹑浙西徑山﹑天目﹑浙東五泄﹑四明﹑天臺﹑雁宕﹑南海﹑落伽﹐皆几案衣帶間物耳。有再三至﹐有數至﹐無僅一至者。其行也﹐從一奴﹐或一僧﹐一杖﹐一袱被。不治裝﹐不裹糧。能忍饑數日﹐能遇食卽飽。能徒步走數百里。淩絕壁﹐冒叢菁﹐攀援上下﹐懸度綆汲﹐捷如靑猿﹐健如黃犢。以崟巖爲牀席﹐以溪澗爲飲沐﹐以山魅木客﹑王孫玃父爲伴侶。儚儚粥粥﹐口不能道詞﹐與之論山經﹐辧水脈﹐拽討形勝﹐則劃然心開。居平未嘗鞶帨爲古文辭﹐行遊約數百里﹐就破壁枯樹﹐燃松拾穗﹐走筆爲記﹐如甲乙之簿﹐如丹靑之畫﹐𨿽才筆之士無以加也。

遊臺﹑宕還﹐過陳木叔小寒山。木叔問﹕「曾造雁山絕頂否﹖」霞客唯唯。質明已失其所在。十日而返﹐曰「吾取間道﹐捫蘿上龍湫三十里﹐有宕焉﹐雁所家也。攀絕磴上十數里﹐正徳間白雲﹑云外兩僧團瓢尙在。復上二十餘里﹐其顚罡風逼人﹐有糜鹿數百羣﹐圍繞而宿。三宿而始下。」其與人爭奇逐勝﹐欲賭身命﹐皆此類也。

已而遊黃山﹑白嶽﹑九華﹑匡廬。入閩﹐登武夷﹐泛九鯉湖。入楚﹐謁玄嶽。北遊齊﹑魯﹑燕﹑冀﹑嵩﹑洛﹐上華山﹐下靑柯坪。心動趣歸﹐則其母正屬疾﹐嚙指相望也。

母喪服闋﹐益放志遠遊。訪黃石齋於閩﹐窮閩山之勝﹐皆非閩人所知。登羅浮﹐謁曹溪﹐歸而追石齋於黃山。往復萬里﹐如步武耳。由終南背走峨眉﹐從野人采藥﹐棲宿巖穴中﹐八日不火食。抵峨眉﹐屬奢酋阻兵﹐乃返。隻身戴釜﹐訪恆山於塞外﹐盡歷九邊阨塞。

歸﹐過予山中﹐劇談四遊四極﹐九州九府﹐經緯分合﹐歷歷如指掌。謂昔人志星官輿地﹐多承襲傅會。江河二經﹐山川兩戒﹐自紀載來﹐多囿於中國一隅。欲爲昆侖海外之遊﹐窮流沙而後返。小舟如葉﹐大雨淋濕﹐要之登陸﹐不肯﹐曰「譬如澗泉暴注﹐撞擊肩背﹐良足快耳﹗」

丙子九月﹐辭家西邁。僧靜聞願登雞足禮迦葉﹐請從焉。遇盜於湘江﹐靜聞被創死。函其骨﹐負之以行。泛洞庭﹐上衡嶽﹐窮七十二峯。再登峨眉﹐北抵岷山﹐極於松潘。又南過大渡河﹐至黎﹑雅﹐登瓦屋﹑曬經諸山。復尋金沙江﹐極於犁牛徼外。由金沙南泛瀾滄﹐由瀾滄北尋盤江﹐大約在西南諸夷境﹐而貴竹﹑滇南之觀﹐亦幾盡矣。過麗江﹐憩點蒼﹑雞足﹐瘞靜聞骨於迦葉道場﹐從宿願也。由雞足而西﹐出玉門關數千里﹐至昆侖山﹐窮星宿海﹐去中夏三萬四千三百里。登半山﹐風吹衣欲墮﹐望見外方黃金寶塔。又數千里﹐至西番﹐參大寶法王。鳴沙之外﹐咸稱胡國﹐如述廬﹑阿耨諸名﹐由旬不能悉。《西域志》稱沙河阻遠﹐望人馬積骨爲標識﹐鬼魅熱風﹐無得免者。玄奘法師受諸魔折﹐具載本傳。霞客信宿往返﹐如適莽蒼。

還至峨眉山下﹐托估客附所得奇樹虯根以歸﹐並以《溯江紀源》一編寓予。言《禹貢》岷山導江﹐乃泛濫中國之始﹐非發源也。中國入河之水﹐爲省五﹔入江之水﹐爲省十一。計其吐納﹐江倍於河﹔按其發源﹐河自昆侖之北﹐江亦自昆侖之南﹐短而河源長也。又辧三龍大勢﹐北龍夾河之北﹐南龍抱江之南﹐中龍中界之﹐特短。北龍只南向半支入中國﹐惟南龍磅礡半宇內﹐其脈亦發於昆侖﹐與金沙江相並南下﹐環滇池以達五嶺。龍長則源脈亦長﹐江之所以大於河也。其書數萬言﹐皆訂補桑經酈注及漢﹑宋諸儒疏解《禹貢》所未及﹐予撮其大略如此。

霞客還滇南﹐足不良行﹐修《雞足山誌》﹐三月而畢。麗江木太守偫餱糧﹑具筍輿以歸。病甚﹐語問疾者曰「漢張騫鑿空﹐未睹昆侖。唐玄奘﹑元耶律楚材銜人主之命﹐乃得西遊。吾以老布衣﹐孤筇雙履﹐窮河沙﹐上昆侖﹐歷西域﹐題名絕國﹐與三人而爲四﹐死不恨矣﹗」

余之識霞客也﹐因漳人劉履丁。履丁爲予言﹕霞客西歸﹐气息支綴﹐聞石齋下詔獄﹐遣其長子間關往視﹐三月而返﹐具述石齋訟系狀。據牀浩嘆﹐不食而卒。其爲人若此﹗

梧下先生曰﹕昔柳公權記三峯事﹐有王玄衝者﹐訪南坡僧義海﹐約登蓮花峯。某日屆山趾﹐計五千仞﹐爲一旬之程﹐旣上﹐煹煙爲信。海如期宿桃林。平曉﹐嶽色淸明﹐佇立數息﹐有白煙一道﹐起三峯之頂﹐歸二旬而玄衝至﹐取玉井蓮落葉數瓣及池邊鐵船寸許遺海﹐負笈而去。玄衝初至﹐海謂之曰「玆山削成﹐自非馭風馮云﹐無有去理。」玄衝曰「賢人勿謂天不可登﹐但慮無其志耳﹗」霞客不欲以張騫諸人自命﹐以玄衝擬之﹐並爲三淸之奇士﹐殆庶幾乎﹖

霞客紀遊之書﹐髙可隱幾﹐全屬其從兄仲昭仇勘而存之﹐當爲古今遊記之最。霞客死時﹐年五十有六。西遊歸以庚辰六月﹐卒以辛巳正月﹐葬江陰之馬灣。亦履丁云。

﹝張山來曰﹕敍次生動﹐覺奇人奇情躍躍紙上。快讀一過﹐恍如置身蓬萊三島﹐不必更讀霞客遊記矣。﹞秋聲詩自序晉江林嗣環鐵崖文津選本

徹呆子當正秋之日﹐杜門簡出﹐氈有鍼﹐壁有衷甲﹐苦無可排解者。然每聽謠諑之來﹐則濡墨吮筆而爲詩。詩成﹐以「秋聲」名篇。

適有數客至﹐不問何人﹐畱共醉。酒酣﹐令客各舉似何聲最佳。一客曰「機聲﹐兒子讀書聲佳耳。」予曰「何言之莊也﹗」又一客曰「堂下呵騶聲﹐堂後笙歌聲﹐何如﹖」予曰「何言之華也﹗」又一客曰「姑婦楸枰聲最佳。」曰「何言之玄也﹗」一客獨嘿嘿﹐乃取大杯滿酌而前曰「先生喜聞人所未聞﹐僕請數言爲先生撫掌﹐可乎﹖京中有善口技者﹐會賓客大讌﹐於廳事之東北角施八尺屏障﹐口技人坐屏障中﹐一桌﹑一椅﹑一扇﹑一撫尺而已。家賓團坐。少頃﹐但聞屏障中撫尺二下﹐滿堂寂然﹐無敢嘩者。遙遙聞深巷犬吠聲﹐便有婦人驚覺欠伸﹐搖其夫語猥褻事。夫囈語﹐初不甚應。婦搖之不止﹐則二人語漸間雜﹐牀又從中戛戛。旣而兒醒大啼﹐夫令婦撫兒乳。兒含乳啼﹐婦拍而嗚之。夫起溺﹐婦亦抱兒起溺。牀上又一大兒醒﹐狺狺不止。當是時﹐婦手拍兒聲﹐口中嗚聲﹐兒含乳啼聲﹐大兒初醒聲﹐牀聲﹐夫叱大兒聲﹐溺瓶中聲﹐溺桶中聲﹐一齊湊發﹐眾妙畢備。滿座賓客﹐無不伸頸側目﹐微笑嘿嘆﹐以爲妙絕也。旣而夫上牀寢﹐婦又呼大兒溺﹐畢﹐都上牀寢。小兒亦漸欲睡﹐夫鼾聲起﹐婦拍兒亦漸拍漸止。微聞有鼠作作索索﹐盆器傾側﹐婦夢中咳嗽之聲。賓客意少舒﹐稍稍正坐。忽一人大呼火起。夫起大呼﹐婦亦起大呼﹐兩兒齊哭。俄而百千人大呼﹐百千兒哭﹐百千犬吠。中間力拉崩倒之聲﹐火爆聲﹐呼呼風聲﹐百千齊作。又夾百千求救聲﹐曳屋許許聲﹐搶奪聲﹐潑水聲。凡所應有﹐無所不有。𨿽人有百手﹐手有百指﹐不能指其一端﹔人有百口﹐口有百舌﹐不能名其一一處也。於是賓客無不變色離席﹐奮袖出臂﹐兩股戰戰﹐幾欲先走。而忽然撫尺一下﹐羣響畢絕﹐撤屏視之﹐一人﹑一桌﹑一椅﹑一扇﹑一撫尺而已﹗」

嘻﹗若而人者﹐可謂善畫聲矣﹗遂錄其語﹐以爲《秋聲序》。

﹝張山來曰﹕絕世奇枝﹐復得此奇文以傳之。讀竟﹐輒浮大白。﹞盛此公傳大梁周亮工減齋賴古堂集

盛此公﹐名於斯﹐南陵人。家故不資。先世有義聲。屋以內多藏書﹐外多良田。此公年十數齡﹐卽能讀等身書﹐有聲邑裏。長肆力爲古文詞﹐𨿽不中有司尺度﹐而聲稱籍甚。然是時﹐此公但閉戶讀書﹐固不出與人見也。

會其尊人捐館捨﹐乃抗傸好交。邑里人才智咸出此公下﹐此公乃以爲無足語。去而之秣陵﹐欲盡交東南士﹐東南士亦願交此公。此公以爲﹕「世且亂﹐吾當見天子﹐慷慨言當世事。彼經生何足語﹐會求其人於屠狗間。」於是益散金結客﹐遂爲廣陵兒所紿。

是時邊事急﹐廣陵兒諷此公出家資備公家緩急。此公故慷慨欲見天子言當世事﹐乃爲所中。久之﹐事卒不濟﹐而金垂盡。嗒然與世無所合﹐退而返裏閈﹐裏閈又嗤笑之。此公益不復事事﹐產益落﹐所爲文益不合有司尺度。侘傺無聊﹐多飲酒﹐與婦人近。不數年﹐病矣。少愈﹐右臂詘伸不已﹐若指遂不詘伸。此公故工書﹐丐其書者﹐輒以左手濡墨﹐納右指竅中。見者以爲苦﹐顧其書則益工﹐時爲人據石擘窠書。好爲詩﹐酒後嗚嗚吟不已。間至秣陵﹐遴制舉義行之﹐非其志也。

歲在辛未﹐予自大梁來秣陵省家大人。家大人好此公詩﹐語亮曰「此間有盛此公﹐工爲詩﹐兒識之。」亮因以父命往交此公。此公獨異予﹐以爲恨不十載前識。明年﹐此公目病﹐數明晦﹐或不能視。予竊憂之﹐諷其勿讀書飲酒。此公曰「如是﹐不如其遂盲也﹗」會目病甚﹐又念母老﹐乃別予歸﹐意愴然﹐若不復與予見者。予私以爲予當復見之﹐意以其盲而止耳﹐孰意遂不復見耶﹖

此公歸﹐吾師靜原相公方督學江以北﹐耳其名﹐詢之郡大夫﹐郡大夫以盲告。公曰「江以北其不盲者何限耶﹖」於是邑令盲試之﹐旅諸士進於郡大夫。郡大夫復盲試之﹐旅諸士進於公。公大奇之﹐乃得補博士弟子員。

嗟夫﹗此公盲矣﹐猶不忘視﹐屈其二十年銳往之气﹐俯而與邑之黃口兒扶掖彳亍﹐旅進旅退﹐爭有司階前盈尺地而不慚﹐豈不悲哉﹗試後﹐猶寄語予曰「盲兒無以慰老親﹐子毋嗤。」予爲悲動者久之。因慨夫祖宗立法過嚴﹐士卽負奇材﹐抱異質﹐魁奇特起﹐不俯首就有司尺度﹐他途無由進。又慨夫吾師靜原相公﹐能於成格之中破例待人﹐使旣盲之士猶得出而就有司尺度﹐且不惜階前盈尺地﹐與盲士娓娓不休。嗟夫﹗此固昌黎代張太祝﹐望之當世而不得者﹐今得之公﹐豈不甚盛舉哉﹗

又明年癸酉﹐予自秣陵返大梁。聞此公以目久不愈﹐愈憤激﹐家益窘乏﹐無從得醫藥﹐於是遂長盲矣。然嗚嗚吟如往昔。丐其書者﹐以筆濡墨納右指竅中﹐如其不盲時。此公以手捫幅﹐兔起鶻落﹐神采奕奕﹐視不盲時有加﹐環觀者自愧其雙眸炯炯也。益好讀書﹐危坐繩牀﹐聽他人誦﹐更番不令休﹐入耳輒記憶不遺。有所撰述﹐口授友人﹐滔滔汩汩﹐凡數人不能供筆札。

嘗以書寄予大梁﹐至數千言。言「子當不長貧賤。他日擁節江上﹐取道南陵﹐魁湖之北﹐桃源之南﹐予墓在焉。子當登我堂﹐拜我老母﹐爲我書石曰﹕盛此公埋骨處﹐予願足矣﹗他則子之事也﹐予何言。」予得其書﹐忽忽如失者數日﹐知此公將不永矣。

不數日﹐凶問至﹐予爲位哭之。會予成進士﹐官山左﹐不能卽至秣陵。比至秣陵﹐欲買舟省盛母﹐會亂甚﹐又不果行。乃使掾往慰盛母。掾歸﹐爲予言盛母年且開八袠﹐妻倍孝謹。故無子﹐一女先盛沒。一老僕﹐樵以供兩孀婦﹐糠豆不贍﹐裋褐不完﹐敗屋數楹﹐不蔽風雨。行道見之盜嗟﹐而爲之友者帛唁闕然。嗟夫天乎﹗孰使此公而至此極耶﹗予解橐金﹐復促掾往﹐贖其田之易與族人者﹐佐盛母饘粥。市石﹐檄南陵令碑其墓﹐予自書「盛此公埋骨處」﹐從其生時請也。

西蜀蝶庵陳公時守宛陵。公在大梁﹐蓋常聞予數言南陵盛此公不置。邑屬公﹐公乃檄令視盛母無恙﹐手書「盛此公讀書處」爲額﹐懸其常危坐繩牀側﹔復允予請﹐以其行誼補郡乘。其讀書之屋﹐蓋已受值﹐期以盛母存歿﹐不能待盛妻也。予歸其值﹐祀此公於中﹐俾其老僕守之。

此公好爲古文詞。盲而死﹐無子弟爲之收拾﹐故多散亂。其所著﹐如《毛詩名物考》三十卷﹐《休庵雜鈔》十卷﹐《歷法》二卷﹐《輿地考》十卷﹐《羣書考索》十二卷。今所傳者﹐獨《名物考》耳﹐他皆不傳。予遣掾就其家鈔遺書。盛母泣而曰「兒著書咸爲人竊去﹐惟存詩若干捲﹐老年人坐則懸之肘﹐臥則枕之。老年人不卽塡溝壑者﹐憐吾兒並數寸之書亦不傳耳﹗今且托之周君﹗」予受而泣﹐因爲之次第壽之梓。

嗟夫﹗此公能文章﹐而不以文顯﹔好彎弓馳驅﹐而不以將名﹔行誼不愧古人﹐而不以行徵﹔工爲詩﹐而不以詩辟。黃金旣盡﹐日徒憤激﹐退而自悔﹐又以盲死。筦簟未占﹐嗣續中絕。老母寡妻﹐形影相弔。生平故舊﹐不爲存問。遺書狼籍﹐行誼莫傳。徒存此數卷之詩﹐懸命於七十餘年母氏之手﹐使不知此公者﹐讀其詩﹐以爲其才且盡於此﹐而知者因其已然﹐想其未然﹐咨嗟太息不能已已。嗟夫﹗孰使此公而至此極耶﹖夫士旣不能塊然獨處﹐則不得不出而與人交﹔與人交不受其益﹐徒爲所害如此﹗此𨿽其不愼交遊所致﹐然孰非天哉﹗孰非天哉﹗天爲庸流俾長守富貴﹐少爲姱節奇行者﹐必陰摧折之﹐從來久矣﹗予又何憾於廣陵兒哉﹖此公初名篯﹐今尺牘中所傳盛篯侯是也。

﹝張山來曰﹕古今盲而能文者﹐自左卜以下﹐推吾家張藉。今得此公﹐亦不寂寞矣。然諸人僅工詩文﹐而此公復能書﹐則尢奇也。﹞湯琵琶傳南昌王猷定於一四照堂集

湯應曾﹐邳州人﹐善彈琵琶﹐故人呼爲「湯琵琶」云。貧無妻﹐事母甚孝﹐所居有石楠樹﹐構茅屋﹐奉母朝夕。幼好音律﹐聞歌聲輒哭。已學歌﹐歌罷又哭。其母問曰「兒何悲﹖」應曾曰「兒無所悲也﹐心自淒動耳。」

世廟時﹐李東垣善琵琶﹐江對峯傳之﹐名播京師。江死﹐陳州蔣山人獨傳其妙。時周藩有女樂數十部﹐咸習蔣技﹐罔有善者﹐王以爲恨。應曾往學之﹐不期年而成。聞於王﹐王召見﹐賜以碧鏤牙嵌琵琶﹐令著宮錦衣﹐殿上彈《胡笳十八拍》﹐哀楚動人。王深賞﹐歲給米萬斛﹐以養其母。應曾由是著名大梁間﹐所至狹邪爭慕其聲﹐咸狎暱之。然頗自矜重﹐不妄爲人奏。

後徵西王將軍招之幕中﹐隨歷嘉峪﹑張掖﹑酒泉諸地。每獵及閱士﹐令彈《塞上》之曲。戲下顏骨打者﹐善戰陣﹐其臨敵﹐令爲壯士聲﹐乃上馬殺賊。

一日至楡關﹐大雪﹐馬上聞觱篥﹐忽思母痛哭﹐遂別將軍去。夜宿酒樓﹐不寐﹐彈琵琶作觱篥聲﹐聞者莫不隕涕。及旦﹐一鄰婦詣樓上﹐曰「君豈有所感乎﹖何聲之悲也﹗妾孀居十載﹐依於母而母亡﹐欲委身﹐無可適者﹐願執箕帚爲君婦。」應曾曰「若能爲我事母乎﹖」婦許諾﹐遂載之歸。

襄王聞其名﹐使人聘之。居楚者三年﹐偶泛洞庭﹐風濤大作﹐舟人惶擾失措。應曾匡坐彈《洞庭秋思》﹐稍定。舟泊岸﹐見一老猿﹐須眉甚古﹐自叢箐中跳入蓬窗﹐哀號中夜﹐天明﹐忽抱琵琶躍水中﹐不知所在。自失故物﹐輒惆悵不復彈。

已歸省母﹐母尙健而婦已亡﹐惟居旁抔土在焉。母告以「婦亡之夕﹐有猿啼戶外﹐啟戶不見。婦謂我曰﹕『吾待郎不至﹐聞猿啼﹐何也﹖吾殆死﹖惟久不聞郎琵琶聲﹐倘歸﹐爲我一奏石楠之下。』」應曾聞母言﹐掩抑哀痛不自勝﹐夕陳酒漿﹐彈琵琶於其墓而祭之。自是猖狂自放﹐日荒酒色。值寇亂﹐負母鬻食兵間。耳目聾瞽﹐鼻漏﹐人不可邇。召之者隔以屏障﹐聽其聲而已。

所彈古調百十餘曲﹐大而風雨雷霆﹐與夫愁人思婦﹐百虫之號﹐一艸一木之吟﹐靡不於其聲中傳之。而尢得意於《楚漢》一曲﹐當其兩軍決戰時﹐聲動天地﹐瓦屋若飛墜。徐而察之﹐有金聲﹑鼓聲﹑劍弩聲﹑人馬辟易聲。俄而無聲。久之﹐有怨而難明者﹐爲楚歌聲﹔淒而壯者﹐爲項王悲歌慷慨之聲﹑別姬聲﹔陷大澤﹐有追騎聲﹔至烏江﹐有項王自刎聲﹑余騎蹂踐爭項王聲。使聞者始而奮﹐旣而恐﹐終而涕淚之無從也。其感人如此﹗

應曾年六十餘﹐流落淮浦﹐有桃源人見而憐之﹐載其母同至桃源﹐後不知所終。

軫石王子曰﹕古今以琵琶著名者多矣﹐未有如湯君者。夫人苟非有至性﹐則其情必不深﹐烏能傳於後世乎﹖戊子秋﹐予遇君公路浦﹐已不復見君曩者衣宮錦之盛矣。明年復訪君﹐君坐土室﹐作食奉母。人爭賤之﹐予肅然加敬焉。君仰天呼呼曰「已矣﹗世鮮知音﹐吾事老母百年後﹐將投身黃河死矣﹗」予淒然﹐許君立傳。越五年﹐乃克爲之。嗚呼﹗世之淪落不偶而嘆息於知音者﹐獨君也乎哉﹗

﹝張山來曰﹕韓昌黎《穎師琴》詩﹐歐陽子謂其是聽琵琶。予初疑之﹐蓋以琵琶未必能如詩中所云之妙也。今讀此文﹐覺爾汝軒昂﹐頃刻變換﹐潯陽江口﹐尙遜一籌耳。﹞小靑傳佚名

小靑者﹐虎林某生姬也。家廣陵﹐與生同姓﹐故諱之﹐僅以小靑字云。姬夙根穎異﹐十歲﹐遇一老尼授《心經》﹐一再過了了﹐覆之不失一字。尼曰「是兒早慧福薄﹐願乞作弟子。卽不爾﹐無令識字﹐可三十年活爾。」家人以爲妄﹐嗤之。母本女塾師﹐隨就學﹐所遊多名閨﹐遂得精涉諸技﹐妙解聲律。江都固佳麗地﹐或閨彥雲集﹐茗戰手語﹐眾偶紛然。姬隨變酬答﹐悉出意表﹐人人惟恐失姬。𨿽素嫻儀則﹐而風期異艷﹐綽約自好﹐其天性也。

年十六﹐歸生。生﹐豪公子也﹐性嘈唼憨跳不韻。婦更奇妒﹔姬曲意下之﹐終不解。一日﹐隨遊天竺﹐婦問曰「吾聞東方佛無量﹐而世多專禮大士者何﹖」姬曰「以其慈悲耳。」婦知諷己﹐笑曰「吾當慈悲汝﹗」乃徙之孤山別業﹐誡曰「非吾命而郎至﹐不得入﹔非吾命而郎手札至﹐亦不得入﹗」姬自念彼置我閒地﹐必密伺短長﹐借莫須有事魚肉我﹐以故深自斂戢。婦或出遊﹐呼與同舟。遇兩堤之馳騎挾彈遊冶少年﹐諸女伴指點謔躍﹐倏東倏西﹐姬淡然凝坐而已。

婦之戚屬某夫人者﹐才而賢﹐常就姬學奕﹐絕愛憐之。因數取巨觴觴婦﹐瞷婦已醉﹐徐語姬曰「船有樓﹐汝伴我一登。」比登樓﹐遠眺久之﹐撫姬背曰「好光景可惜﹐毋自苦﹗章臺柳亦倚紅樓盼韓郎走馬﹐而子作蒲團空觀耶﹖」姬曰「賈平章劍鋒可畏也﹗」夫人笑曰「子誤矣﹗平章劍鈍﹐女平章乃利害耳﹗」頃之﹐從容諷曰「子旣嫻儀則﹐又多技能﹐而風流綽約復爾﹐豈當墮羅剎國中﹖吾𨿽非女俠﹐力能脫子火坑。頃言章臺柳﹐子非會心人耶﹖天下豈少韓君乎﹖且彼縱善遇子﹐子終向黨將軍帳下作羔酒侍兒乎﹖」姬曰「夫人休矣﹗妾幼夢手折一花﹐隨風片片著水﹐命止此矣﹗夙業未了﹐又生他想﹐彼冥曹姻緣簿﹐非吾如意珠﹐再辱奚爲﹖徒供羣口畫描耳﹗」夫人嘆曰「子言亦是﹐吾不子彊。𨿽然﹐子亦宜自愛。彼或好言飲食汝﹐乃更可慮。卽旦夕所須﹐第告我無害。」因相顧泣下沾衣。徐拭淚還座﹐尋別去。夫人每向宗戚語及之﹐無不咨嗟嘆息云。

姬自後幽憤淒惻﹐俱托之詩或小詞。而夫人後亦旋宦遠方。姬益寥閴﹐遂感疾。婦命醫來﹐仍遣婢捧藥至。姬佯感謝﹐婢出﹐擲藥牀頭﹐嘆曰「吾卽不願生﹐亦當以淨體皈依﹐作劉安雞犬﹐豈以一杯鴆斷送耶﹖」然病益不支﹐水粒俱絕﹐日飲梨汁盞許。益明妝冶服﹐擁袱欹坐﹐或呼琵琶婦唱盲詞以遣。𨿽數昏數醒﹐終不蓬首偃臥也。

忽一日﹐語老嫗曰「可傳語冤業郎﹐覓一良畫師來。」師至﹐命寫照。寫畢﹐攬鏡熟視曰「得吾形似矣﹐未盡吾神也。姑置之。」又易一圖﹐曰「神是矣﹐而風態未流動也﹐若見我目端手莊﹐太矜持故也。姑置之。」命捉筆於旁﹐而自與嫗指顧語笑﹐或扇茶鐺﹑簡圖書﹐或代調丹碧諸色﹐縱其想會。久之﹐復命寫圖。圖成﹐極妖艷之致﹐笑曰「可矣﹗」師去﹐卽取圖供榻前﹐爇名香﹐設梨酒奠之﹐曰「小靑﹗小靑﹗此中豈有汝緣分耶﹖」撫幾而泣﹐淚雨潸潸下﹐一慟而絕。時萬曆壬子歲也。年才十八耳。哀哉﹗人美如玉﹐命薄於云﹐瓊蕊優曇﹐人間一現﹐欲求如杜麗娘牡丹亭畔重生﹐安可得哉﹗

日向暮﹐生始踉蹌來﹐披帷﹐見容光藻逸﹐衣袂鮮好﹐如生前無病時﹐忽長號頓足﹐嘔血升餘。徐簡得詩一卷﹐遺像一幅﹐又一緘寄某夫人﹐啟視之﹐敍致惋痛﹐後書一絕句。生痛呼曰「吾負汝﹗吾負汝﹗」婦聞恚甚﹐趨索圖。乃匿第三圖﹐僞以第一圖進﹐立焚之。又索詩﹐詩至﹐亦焚之。廣陵散從玆絕矣﹐悲夫﹗楚焰誠烈﹐何不以紀信誑之﹖則罪不在婦﹐又在生耳﹗及再簡艸稿﹐業散失盡。而姬臨卒時﹐取花鈿數事贈嫗之小女﹐襯以二紙﹐正其詩稿。得九絕句﹑一古詩﹑一詞﹐並所寄某夫人者﹐共十三篇。古詩云「雪意閣云云不流﹐舊云正壓新雲頭。米顚顚筆落窗外﹐松嵐秀處當我樓。垂簾只愁好景少﹐捲簾又怕風繚繞。簾捲簾垂底事難﹐不情不緒誰能曉﹖鑪煙漸瘦剪聲小﹐又是孤鴻唳悄悄。」絕句云「稽首慈云大士前﹐莫生西土莫生天。願爲一滴楊枝水﹐灑作人間並蒂蓮。／春衫血淚點輕紗﹐吹入林逋處士家。嶺上梅花三百樹﹐一時應變杜鵑花。／新妝竟與畫圖爭﹐知在昭陽第幾名。瘦影自臨秋水照﹐卿須憐我我憐卿。／西陵芳艸騎轔轔﹐內使傳來喚踏春。杯酒自澆蘇小墓﹐可知妾是意中人﹖／冷雨幽窗不可聽﹐挑燈閒看《牡丹亭》。人間亦有癡於我﹐豈獨傷心是小靑。／何處雙禽集畫欄﹐朱朱翠翠似靑鸞。如今幾个憐文采﹐也向秋風斗羽翰。／脈脈溶溶灩灩波﹐芙蓉睡醒欲如何。妾映鏡中花映水﹐不知秋思落誰多。／盈盈金穀女班頭﹐一曲驪珠眾伎收。直得樓前身一死﹐季倫原是解風流。／鄕心不畏兩峯髙﹐昨夜慈親天夢遙。見說浙江潮有信﹐浙潮爭似廣陵潮﹖」其《天仙子》詞云「文姬遠嫁昭君塞﹐小靑又續風流債。也虧一陣黑罡風﹐火輪下﹐抽身快﹐單單別別淸涼界。原不是鴦鴛一派﹐休算作相思一槪。自思自解自商量﹐心可在﹖魂可在﹖著衫又撚裙雙帶。」與某夫人書曰「元元叩首瀝血致啟夫人臺座下﹕關頭祖帳﹐迥隔人天﹔官舍良辰﹐當非寂度。馳情感往﹐瞻睇慈云﹐分燠噓寒﹐如依膝下。糜身百體﹐未足云酬。娣娣姨姨無恙﹖猶憶南樓元夜﹐著燈諧謔﹐姨指畫屏中一憑欄女曰﹕『是妖嬈兒﹐倚風獨盼﹐恍惚有思﹐當是阿靑﹖』妾亦笑指一姬曰﹕『此執拂狡鬟﹐偸近郎側﹐將無似娣﹖』於時角采尋歡﹐纏綿徹曙﹐寧復知風流雲散﹐遂有今日乎﹖往者仙槎北渡﹐斷梗南樓﹐狺語哮聲﹐日焉三至。漸乃微詞含吐﹐亦如尊旨云云。竊揆鄙衷﹐未見其可。夫屠肆菩心﹐餓貍悲鼠﹐此直供其換馬﹐不卽辱以當壚。去則弱絮風中﹐住則幽蘭霜裏。蘭因絮果﹐現業誰深﹖若使祝發空門﹐洗妝浣慮﹐而艷思綺語﹐觸緒紛來。正恐蓮性𨿽胎﹐荷絲難殺﹐又未易言此也﹗乃至遠笛哀秋﹐孤燈聽雨﹐雨殘燈歇﹐謖謖松聲。羅衣壓肌﹐鏡無千影﹐晨淚鏡潮﹐夕淚鏡汐。今玆雞骨﹐殆復難支。痰灼肺然﹐見粒而嘔。錯情易意﹐悅憎不馴。老母娣弟﹐天涯間絕。嗟乎﹗未知生樂﹐焉知死悲﹖憾促歡淹﹐無乃非達﹖妾少受天穎﹐機警靈速﹔丰玆嗇彼﹐理詎能雙﹖然而神爽有期﹐故未應寂寂也。至其淪忽﹐亦非自今。結褵以來﹐有宵靡旦﹐夜臺滋味﹐諒不殊斯﹗何必紫玉成煙﹐白花飛蝶﹐乃謂之死哉﹖或軒車南返﹐駐節維揚﹐老母惠存﹐如妾之受﹐阿秦可念﹐幸終垂憫。疇昔珍贈﹐悉令見殉﹔寶鈿繡衣﹐福星所賜﹐可以超輪消劫耳。然小六娘竟先期相俟﹐不憂無伴。附呈一絕﹐亦是鳥語鳴哀。其詩集小像﹐托陳媼好藏﹐覓便馳寄。身不自保﹐何有於零膏冷翠乎﹖他時放船堤下﹐探梅山中﹐開我西閣門﹐坐我綠陰牀﹐髣生平於響像﹐見空幃之寂飈。是耶非耶﹖其人斯在﹗嗟乎夫人﹗明冥異路﹐永從此辭﹗玉腕朱顏﹐行就塵土﹐興思及此﹐慟也何如﹗元元叩首叩首上。」後附絕句云「百結回腸寫淚痕﹐重來惟有舊朱門。夕陽一片桃花影﹐知是亭亭倩女魂。」生之戚某集而刻之﹐名曰「焚余」。

﹝張山來曰﹕紅顏薄命﹐千古傷心。讀至送鴆﹑焚詩處﹐恨不粉妒婦之骨以飼狗也﹗

又曰﹕小靑事﹐或謂原無其人﹐合「小靑」二字﹐乃「情」字耳。及讀吳口口《紫雲歌》﹐其小序云「馮紫雲﹐爲維揚小靑女弟﹐歸會稽馬髦伯」。則又似實有其人矣。卽此傳亦不知誰氏手筆﹐吾友殷日戒仿佛憶爲支小白作﹐未知是否﹐姑閼疑焉。﹞義猴傳鹽城宋曹射陵會秋堂文集

建南楊子石袍告予曰﹕吳越間﹐有鬈髯丐子﹐編茅爲捨﹐居於南坡。嘗畜一猴﹐教以盤鈴傀儡﹐演於市以濟朝夕。每得食﹐與猴共﹐𨿽嚴寒暑雨﹐亦與猴俱。相依爲命﹐若父子然。

如是者十餘年﹐丐子老且病﹐不能引猴入市。猴每日長跪道旁﹐乞食養之﹐久而不變。及丐子死﹐猴乃悲痛旋繞﹐如人子躃踴狀。哀畢﹐復長跪道旁﹐淒聲俯首﹐引掌乞錢。不終日﹐得錢數貫﹐悉以繩錢入市中﹐至棺肆不去。匠果與棺﹐仍不去﹐伺擔者輒牽其衣裾。擔者爲舁棺至南坡﹐殮丐子埋之。猴復於道旁乞食以祭。祭畢﹐徧拾野之枯薪﹐廩於墓側﹐取向時傀儡置其上焚之﹐乃長啼數聲﹐自赴烈焰中死。行道之人﹐莫不驚嘆而感其義﹐爰作義猴冢。

﹝張山來曰﹕有功世道之文﹐如讀《徐阿寄傳》。﹞

虞初新志卷二柳敬亭傳太倉吳偉業梅村梅村文集

柳敬亭者﹐揚之泰州人﹐蓋曹姓。年十五﹐獷猂無賴﹐名已在捕中。走之盱眙﹐困甚﹐挾稗官一冊﹐非所習也﹐耳剽久﹐妄以其意抵掌盱眙市﹐則已傾其市人。好博﹐所得亦緣手盡。有老人﹐日爲醵百錢﹐從寄食。久之﹐過江﹐休大柳下﹐生攀條泫然。已撫其樹﹐顧同行數十人曰「嘻﹗吾今氏柳矣﹗」聞者以生多端﹐或大笑以去。

後二十年﹐金陵有善談論柳生﹐衣冠懷之﹐輻輳門﹐車常接轂﹐所到坐中皆驚。有識之者﹐曰「此固向年過江時休樹下者也﹗」柳生之技﹐其先後江湖間者﹐廣陵張樵﹑陳思﹐姑蘇吳逸﹐與柳生四人者﹐各名其家﹐柳生獨以能著。或問生何師﹐生曰「吾無師也。吾之師乃儒者雲間莫君後光。」莫君言之曰「夫演義𨿽小技﹐其以辧性情﹐考方俗﹐形容萬類﹐不與儒者異道。故取之欲其肆﹐中之欲其微﹐促而赴之欲其迅﹐舒而繹之欲其安﹐進而止之欲其畱﹐整而歸之欲其潔。非天下至精者﹐其孰與於斯矣﹖」柳生乃退就捨﹐養气定詞﹐審音辧物﹐以爲揣摩。期月而後請莫君。莫君曰「子之說未也。聞子說者﹐歡咍嗢噱﹐是得子之易也。」又期月﹐曰「子之說幾矣。聞子說者﹐危坐變色﹐毛髮盡悚﹐舌橋然不能下。」又期月﹐莫君望見驚起曰「子得之矣﹗目之所視﹑手之所倚﹐足之所跂﹐言未發而哀樂具乎其前﹐此說之全矣﹗」於是聽者儻然若有見焉﹔其竟也﹐卹然若有亡焉。莫君曰「𨿽以行天下莫能難也﹗」

已而柳生辭去﹐之揚州﹐之杭﹐之吳。吳最久。之金陵﹐所至與其豪長者相結﹐人人暱就生。其處己也﹐𨿽甚卑賤﹐必折節下之﹔卽通顯﹐敖弄無所詘。與人談﹐初不甚諧謔﹐徐舉一往事相酬答﹐淡辭雅對﹐一座傾靡。諸公以此重之﹐亦不盡以其技彊也。

當是時﹐士大夫避寇南下﹐僑金陵者萬家。大司馬吳橋範公﹐以本兵開府﹐名好士﹔相國何文瑞﹐闔門避造請。兩家引生爲上客。客有謂生者曰「方海內無事﹐生所談﹐皆豪猾大俠﹑艸澤亡命。吾等聞之﹐笑謂必無是﹐乃公故善誕耳﹔孰圖今日不幸竟親見之乎﹗」生聞其語慨然。屬與吳人張燕築﹑沈公憲俱。張﹑沈以歌﹐生以談。三人者﹐酒酣﹐悲吟擊節﹐意淒愴傷懷。凡北人流離在南者﹐聞之無不流涕。

未幾而有左兵之事。左兵者﹐寧南伯良玉軍。噪而南﹐尋奉詔守楚﹐駐皖城待發。守皖者﹐杜將軍弘域﹐於生爲故人。寧南嘗奏酒﹐思得一異客﹐杜旣已泄之矣。會兩人用軍事不相中﹐念非生莫可解者﹐乃檄生至。進之﹐左以爲此天下辯士﹐欲以觀其能﹐帳下用長刀遮客﹐引就席﹐坐客咸震懾失次。生拜訖﹐索酒﹐詼啁諧笑﹐旁若無人者。左大驚﹐自以爲得生晚也。居數日﹐左沈吟不樂﹐熟視生曰「生揣我何念﹖」生曰「得毋以亡卒入皖而杜將軍不法治之乎﹖」左曰「然。」生曰「此非有君侯令﹐杜將軍不敢以專也。生請銜命矣。」馳一騎入杜將軍軍中﹐斬數人﹐乃定。

左幕府多儒生﹐所爲文檄﹐不甚中窾會。生故不知書﹐口畫便宜輒合。左起卒伍﹐少孤貧﹐與母相失﹐請貤封﹐不能得其姓﹐淚承睫不止。生曰「君侯不聞天子賜姓事乎﹖此吾說書中故實也。」大喜﹐立具奏。左武人﹐卽以爲知古今﹑識大體矣。

阮司馬懷寧﹐生舊識也﹐與左郤而新用事。生還南中﹐請左曰「見阮云何﹖」左無文書﹐卽令口報阮﹐以捐棄故嫌﹐圖國事於司馬也。生歸﹐對如寧南旨﹐且約結還報。及聞阪磯築城﹐則頓足曰「此示西備﹐疑必起矣﹗」後果如其慮焉。

左喪過龍江關﹐生祠哭已﹐有迎且拜﹑拜不肯起者﹐則其愛將陳秀也。秀嘗有急﹐生活之。具爲予言救秀狀。始左病恚怒﹐而秀所犯重﹐且必死。生莫得榰梧﹐乃設之以事曰「今日飲酒不樂﹐君侯有奇物玩好﹐請一觀可乎﹖」左曰「甚善。」出所畫己像二﹐其一「關隴破賊圖」也﹐攬鏡自照﹐嘆曰「良玉﹐天下健兒也﹐而今衰﹗」指其次曰「吾破賊後﹐將入山﹐此圖所以志也。」見衲而杖者數童子﹐從其負瓢笠﹐且近﹐則秀也。生佯不省而徐睨爲誰﹐左語之﹐且告其罪。生曰「若負恩當死﹐顧君侯以親信﹐卽入山且令相從﹐而殺之﹐卽此圖爲不全矣﹗」左頷之。其善用權譎﹐爲人排患解紛率類此。

初﹐生從武昌歸﹐以客將新道軍所來﹐朝貴皆傾動﹔顧自安舊節﹐起居故人無所攺。逮江上之變﹐生所攜及畱軍中者﹐亡散累千金﹐再貧困而意气自如。或問之﹐曰「吾在盱眙市上時﹐夜寒藉束槁臥﹐屝履踵決﹐行雨雪中﹐竊不自料以至於此。今𨿽復落﹐尙足爲生﹐且有吾技在﹐寧渠憂貧乎﹖」乃復來吳中﹐每被酒﹐常爲人說故寧南時事﹐則欷歔灑泣。旣在軍中久﹐其所談益習﹐而無聊不平之气無所用﹐益發之於書﹐故晚節尢進云o

舊史氏曰﹕予從金陵識柳生。同時有楊生季蘅﹐故醫也﹐亦客於左﹐奏攝武昌守﹐拜爲眞。左因彊柳生以官﹐笑弗就也。楊今去官﹐仍故業﹐在南中亦縱橫士﹐與予善。

﹝張山來曰﹕戊申之冬﹐予於金陵友人席間與柳生同飲。予初不識柳生﹐詢之同儕﹐或曰「此卽《梅村集》中所謂柳某者是也。」滑稽善談﹐風生四座﹐惜未聆其說稗官家言爲恨。今讀此傳﹐可以想見其掀髯鼓掌時也。﹞汪十四傳錢塘徐士俊野君雁樓集

汪十四者﹐新安人也﹐不詳其名字。性慷慨激烈﹐善騎射﹐有燕趙之風。時遊西蜀﹐蜀中山川險阻﹐多相聚爲盜。凡經商往來於玆者﹐輒被劫掠。聞汪十四名﹐咸羅拜馬前﹐願作「護身符」。汪許之﹐遂與數百人俱﹐擁騎而行。聞山上嚆矢聲﹐汪卽彎弓相向﹐與箭鋒相觸﹐空中墮折。以故綠林甚畏之﹐秋毫不敢犯﹐商賈盡得數倍利。而白梃之徒日益貧困﹐心忮之﹐而莫可誰何也。

無幾時﹐汪慨然曰「吾老矣﹗不思歸計﹐徒挾一弓一矢之勇﹐跋履山川﹐向猿猱豺虎之地以博名髙﹐非丈夫之所貴也﹗」因決計歸。歸則以田園自娛﹐絕不問戶外事。而曩時往來川中者﹐盡被剽掠﹐山徑不通。乃踉蹌走新安﹐羅拜於門外曰「願乞壯士重過西川﹐使我輩弱者可彊﹐貧者可富﹐俾嘯聚之徒大不得志於我旅人也。壯士其許之乎﹖」是時汪十四雄心不死﹐遂許之曰「諾﹗」大笑出門﹐挾弓矢連騎而去。於是重山疊嶺之間﹐復有汪之馬迹焉。

綠林聞之咸驚悸﹐謀所以勝汪者﹔告諸山川雷雨之神﹐當以汪十四之頭陳列鼎俎。乃以驍騎數人﹐如商客裝﹐雜於諸商之隊而行。近賊巢﹐箭聲颯沓來。汪正彎弓發矣﹐而後有一人﹐持利刃向弦際一揮﹐弦斷矢落。汪忙迫無計﹐遂就擒。擒入山寨中﹐見賊黨咸持金稱賀﹐然猶意在往劫汪之護行者。暫置汪於空室﹐縶其手足﹐不得動。俟日晡﹐取汪十四頭﹐陳之鼎俎﹐酬山川雷雨之神。

汪忽瞪目﹐見一美人向汪笑曰「汝誠豪傑﹐何就縛至此﹖」汪且憤且憐曰「毋多言﹗汝能救我﹐則救之﹐娘子軍不足爲也﹗」美人曰「我意如斯。但恐救汝之後﹐汝則如饑鷹怒龍﹐夭矯天外﹐而我淒然一身﹐徒婉轉嬌啼﹐作帳下之鬼﹐爲之柰何﹖」汪曰「不然。救其一﹐失其一﹐亦無策甚矣。吾行百萬軍中﹐空空如下天狀﹐況區區賊奴﹐何足當吾前鋒哉﹗」因相對慷慨激烈。美人卽以佩刀斷其縛而出之。汪不遑起謝﹐見捨旁有刀劍弓矢﹐悉挾以行。左挈美人﹐右持器械﹐間行數百步﹐遇一騎甚駿﹐遂並坐其上。賊人聞之﹐疾驅而前。汪厲聲曰「來﹐來﹗吾射汝﹗」應弦而倒。連發數十矢﹐應弦倒者凡數十人。賊人終已無可柰何﹐縱之去。

汪從馬上問美人姓名。美人泣曰「吾宦女也。父爲蘭省給事中﹐現居京國。今年攜眷屬至京﹐被劫﹐妾之老母及諸婢子盡殺﹐獨畱妾一人﹐淩逼蹂踐﹐不堪言狀。妾之所以不死者﹐必欲一見嚴君﹐可以無恨﹔又私念世間或有大豪傑能拔入虎穴者﹐故躊躇至今。今遇明公﹐得一拜嚴君﹐妾乃知死所矣﹗」汪曰「某之重生﹐皆卿所賜﹐京華𨿽遼遠﹐當擔簦杖策衛汝以行。」於是陸行從車﹐水行從舟﹐奔走數千里﹐同起居飲食者非一日﹐略無相狎之意﹐竟以女歸其尊人﹐卽從京國返新安終老焉。老且死﹐里人壯其生平奇節﹐立廟以祀﹐稱爲「汪十四相公廟」。有禱輒應﹐春秋歌舞以樂之﹐血食至今不衰。

﹝張山來曰﹕吾鄕有此異人﹐大足爲新安生色。而文之夭矯奇恣﹐尢堪與汪十四相副也。﹞武風子傳桐城方亨咸邵村邵村雜記

武風子者﹐滇南之武定州人也﹐名恬。先世以軍功官於衛。恬以冑子﹐少學書﹐已棄弗學。性好閒﹐不謀榮利。嗜酒﹐日惟謀醉﹐簞瓢屢空﹐晏如也。凡遊藝雜技﹐過目卽知之。

滇多產細竹﹐堅實可爲箸。武生以火繪其上﹐作禽魚花鳥﹑山水人物﹑城門樓閣﹐精奪鬼工。人奇之﹐每得其雙籌﹐爭購錢數百。於是武生之交戚貧者﹐因以爲利。生顧未嘗售也﹐頗自矜重﹐一箸成﹐輒把玩不釋﹐保護如頭目。或醉後痛哭﹐悉焚之﹐醒復悔﹐悔而復作。然靳不輕與人。好事者每瞷其謀醉時﹐置酒招之﹐造必盡歡。酒酣﹐以火與箸雜陳於前而不言。生攘臂起﹐頃刻完數十籌﹐揮手不顧也。或於酒中以箸相屬﹐則怒﹐拂衣出﹐終身不與之見。或遇貧士及釋道者流﹐告以困窮﹐輒忻然爲之﹐𨿽累百不倦。於是滇之士夫或相饋遺﹐皆以武生箸爲重。王公大人遊於滇者﹐不得武生箸卽不光。

生固落落儒生耳﹐未嘗以「風子」名。丁亥之歲﹐流賊從蜀敗奔﹐假號於滇﹐滇士民慴於威﹐披靡以從。生獨匿深菁中不出。賊於民間見其箸﹐異之﹐徧召不得﹐因懸賞索之。或告曰「曷出以圖富貴﹖」生大笑曰「我豈作奇技淫巧以悅賊者耶﹖」偵者聞於賊﹐系以來。至則白眼仰天﹐喑無一語。賊命作箸﹐列金帛於前﹐設醇醪於右以誘之﹐不應﹔陳刀鋸以恐之﹐亦不應。賊怒﹐揮斬之。縛至市曹﹐而神色自如﹐終無一語。時賊帥有侍側者曰「腐鼠何足膏斧鉞﹖曷縱之﹖徐徐當自逞其技也。」釋之﹐而生自此病矣。披髮佯狂﹐垢形穢語﹐日歌哭行市中﹐夜逐犬豕與處﹐人遂皆呼「武風子﹑武風子」云。

及王師定滇﹐風子病少瘥﹐亦稍稍爲人作箸以謀醉﹐人重之逾常時。安定守某者﹐受貴人屬﹐召爲之﹐不應。守怒﹐撻之於庭﹐血流體潰﹐終不應。自此風子之蹤迹無定矣﹐或琳宮梵捨﹐或市肆田家﹐往必數日畱﹐畱必作數十箸以謀醉。然出入無時﹐於是其箸可得而不可得矣。

余嘗見其箸作「淩煙閣功臣圖」者﹐箸粗僅及繩﹐而旌旗鎧杖﹑侍從衛列﹐無不畢具﹔至褒公﹑鄂公﹐英姿毛髮﹐道子傳神﹐莫或過之。其畫細如絲﹐深紺色﹐入竹分餘如鏤。武定太守顧輿山爲餘言﹕其作箸時﹐削炭如筆數十﹐置烈火中﹐酒滿壺於旁﹐伺炭末紅若錐﹐左執箸﹐右執炭﹐肅肅有聲﹐如蠶食葉﹐快若風雨﹐且飲且作。壺幹卽止﹐益之復作。飲不用杯杓﹐以口就壺﹐不擇酒。期醉﹐醉則伏火而臥﹐或哭或歌﹐或說《論語》經書﹐多奇解。及醒而問之﹐則他囈語以對。或正作時﹐酒未盡﹐忽不知其所往﹐逾數十日或數月復來﹐復卒成之。其狀貌如中人﹐年近六十餘﹐拜揖跪起無異﹐惟與之語﹐則風子矣。輿山曾作《武異人歌》贈之﹐故時往還也。但所繪故事﹐多稗官雜劇﹐有規以不雅馴者﹐笑而不答﹐亦終不易。或曰「非病風者也﹐狂人也。」或曰「共有道者歟﹖不然﹐何富貴不淫﹐威武不屈耶﹖」余於是作《武風子傳》。

﹝張山來曰﹕武生豈眞風子耶﹖不過如昔人飲醇近婦﹐以寄其牢騷抑鬱之態﹐宜其箸之不輕作也。

邵村先生與先君同年﹐余幼時曾一聆謦欬。癸亥冬﹐瓜洲梁子存齋以此傳錄寄。未幾﹐而何省齋年伯又以刻本郵示。益信奇文欣賞﹐自有同心也。﹞記老神仙事方亨咸邵村邵村雜記

蜀中劉文季爲餘言﹐昔獻賊中有所謂「老神仙」者﹐事甚怪﹐能生已死之人﹐續已斷之肢與骨﹐賊眾敬如神明焉。其初被擄時﹐將殺之﹐——賊擄人﹐不卽殺﹐審其人﹐凡一技一藝者皆得免。——神仙比能以泥塑像獲免﹐賊中遂以「塑匠」呼之。

一日﹐塑匠滌大釜沃水﹐析屋爲薪燎之。水沸﹐沸凡數﹐以一榜左右攪成膏。賊眾駭﹐爭相傳。獻賊聞﹐謂妖人﹐又將殺之。塑匠曰「願一言以死﹕王不欲成大事耶﹖何故殺異士﹖」獻賊異而問之﹐曰「臣有異術﹐能生人。此膏乃仙授﹐或刀斧﹐或榜掠﹐受重創者﹐臣能頃刻完好。」獻賊卽榜一人﹐試之﹐立驗。獻賊殘忍﹐日殺人﹐劓刖人﹐至笞掠無算。笞凡數百﹐血肉糜潰﹐气息僅屬者﹐付塑匠﹐以白水膏傅之﹐無不生﹐且立刻杖而行。軍中爭趨之﹐饋遺飲食無虛日﹐以是衣食囊橐漸充矣。

獻賊有愛將某者﹐攻城﹐爲飛炮所中﹐去其頦﹐奄奄一息矣。塑匠曰「易與耳﹗」卽生割一人頦﹐按之﹐傅以膏﹐一日而蘇﹐飲噉如未割也。時孫可望在賊爲監軍﹐夜被酒﹐殺一嬖妾。旦行三十里﹐醒而悔之。道遇塑匠﹐笑問曰「監軍夜來未醉耶﹖何有不豫色然﹖」可望告以故。塑匠曰「監軍果念其人乎﹖吾當回馬覓之。」可望曰「唉﹗起營時﹐屍不知何在﹐想爲犬豕啖矣﹐何從覓﹖」塑匠曰「監軍若令我覓﹐何物犬豕﹐敢啖貴人乎﹖」可望曰「鼠子紿我﹗汝欲逃耶﹖我當遣介士押汝覓﹗」塑匠笑曰「何處覓﹖覓何能得﹖」可望怒曰「汝何戲我﹖」塑匠指道旁舁一氈橐曰「何需覓﹐卽此是也﹗」可望曰「已朽之骨﹐何舁之﹖」塑匠笑謂﹕「監軍曷啟之﹖」可望下馬解氈﹐則星眸宛轉﹐厭厭如帶雨梨花﹐帳中之魂已返矣。

可望喜噪﹐一軍皆驚。聞於獻賊﹐獻曰「此神仙也﹐當封之。」口封恐眾未知﹐時營大澤中﹐下令軍中人備一幾﹐以次日集廣原。是時賊數十萬﹐令以數十萬幾累之﹐擇累之最髙者謂「拜仙臺」。於是衣塑匠以深衣﹐巾以綸巾﹐方履絲絳。塑匠身髙六尺﹐廣顙闊面﹐大有須﹐望之如世所繪社神者然。命之升臺﹐臺髙且危﹐塑匠怯不欲登。獻賊令軍士各持弓矢﹐引滿以向之﹐曰「不登﹐卽射﹗」塑匠不得已﹐及其半﹐惴慄惶懼﹐而萬矢擬之如的﹐不敢止﹐勉登其上。獻賊令三軍釋弓矢﹐羅拜其下﹐呼「老神仙」者三。於時聲震天地。自此不復呼「塑匠」﹐而皆曰「老神仙」矣。

老神仙亦自此不輕試其術。有渠賊某者﹐戰敗傷足﹐脛骨已折﹐所不斷者﹐皮僅寸耳。求老神仙治﹐辭以不易。某哀號宛轉﹐盛陳金帛以請。老神仙揮之曰「此身外物﹐吾無需。𨿽然﹐吾不忍將軍之創也。吾無子﹐將軍能養我乎﹖」某指天而誓﹐願終身父事之。老神仙從容解所佩囊﹐出小鋸﹐鋸斷其足上下各寸許﹐取生人脛﹐度其分寸以接之﹐傅以藥﹐不數日而愈。自此賊中凡求其藥者﹐皆不敢侈饋遺﹐爭投身爲養子矣。

獻賊有幸婢曰「老腳」者﹐美而慧﹐善書畫﹐腳不甚纖﹐因名。凡賊中移會偵發文字皆所掌﹐獻賊嬖之。燕處有所思﹐老腳見其獨坐﹐私往侍之。賊不知爲老腳也﹐疑旁人伺﹐以所佩刀反手擊之﹐中其腰﹐折骨剸腹﹐出腸而死。獻賊省之﹐悔恨惋痛﹐急召老神仙。老神仙曰「已死﹐不能救。」獻賊罵曰「老狡﹗監軍妾不亦已死者乎﹖汝不能救﹐當殺汝以殉﹗」老神仙逡巡曰「需時日乃可。」獻賊急欲其生﹐限三日。老神仙請期三七。比以酒合藥灌之﹐一七喉間卽格格有聲。老神仙賀曰「可救矣﹐七日當復。」因取水潤其腸﹐納腹中﹐引鍼縫之﹐傅以藥﹐夾以木板﹐約以繩﹐果七日而老腳步履如常時。

及獻賊死﹐賊眾潰﹐從蜀奔滇。生平素徳於老神仙者﹐衛之來滇。永曆至﹐賊眾多爲僞王侯。老神仙嘯傲王侯間﹐擁厚資﹐辟室城東隅﹐累石成山﹐鑿井爲池﹐旁植花木﹐畜朱魚數百頭。客至浮白﹐呼魚出水以娛﹐醉則髙歌而臥﹐不顧也。

迄永曆奔緬甸﹐老神仙從之行。及騰越﹐居常向空咄咄﹐若有所訴。一日謂文季曰「吾老矣﹐將柰何﹖」文季曰「等死耳﹐公何惜﹖但公之異術素靳不與人﹐致絕其傳﹐是可惜﹗」老神仙曰「吾非靳也﹐吾師授我時有戒也。」因訊其所授之由﹐曰「某陳姓﹐河南鄧州人﹐名家子。少嘗入鄕塾﹐性不樂章句。塾側有塑神佛者﹐時就與嬉。塾師時撲責之﹐歸而父母復責以不學。不能耐﹐遂出亡﹐悵悵無所適﹐因禱於關帝﹐得一簽﹐云﹕『他日王侯卻並肩』。自顧一喪家子﹐何得並肩王侯哉﹖然神不誣我﹐與王侯並肩者惟仙人﹐素聞終南山多隱仙﹐願往從之。窮登涉﹐忍饑寒﹐徧訪無可從者。一日至山後﹐遙望絕壁上有洞﹐人出入。因拔荊棘﹐踞崢巖﹐達於洞﹐見一道者坐石上﹐翛然異凡人。余幸曰﹕『此吾師也﹗』因長跪以請。道者不顧﹐拂袖歸洞﹐余不敢入﹐卽洞口稽首而已。如是者三日﹐忽一童子持一物示余曰﹕『師食爾﹗』狀如糕﹐色白﹐方僅二寸﹐味甘如飴。食之﹐遂不復饑。余竊喜﹐益信。拜求至七日﹐道者忽出﹐問余曰﹕『癡子﹐汝欲何爲﹖』余告以求仙。道者哂曰﹕『去﹗汝非此中人﹐何自苦爲﹖』余自念無所歸﹐惟投崖死耳﹐涕泣以求。已而道者曰﹕『吾念汝誠﹐有書一卷授汝﹐資一生衣食。好爲之﹐勿輕泄﹐泄則雷擊也。速去﹐毋久畱﹐徒飽虎狼耳﹗』余得書驚喜﹐倉皇下山﹔省之﹐皆禁方也﹐可三十頁。道延安﹐人爭傳某巡撫者有愛女戲鞦遷傷足﹐骨出於外﹐醫莫能療﹐募能療者﹐金二百﹐騾一匹。余往應募﹐依方試之﹐果瘥。余於是囊金乘騾歸。吾父怒出亡﹐且疑多金﹐是時賊已起﹐謂余必從不義﹐首於官﹐將置之法。余族兄孝廉某﹐白無辜﹐出獄。訊其故﹐因出書。余父聞余出﹐持大杖奔族兄家。余族兄反覆解諭﹐不信﹐並陳書以實。余父愈怒﹐裂書火之。族兄從火中奪得﹐僅四頁。余急懷而逃。今之所用者﹐皆燼余之四頁耳。年久﹐其四頁者亦不知往矣。」

其自述如此。居無何﹐以疾死。嗚呼﹗不龜手藥一也﹐一以封侯﹐一不免於洴澼絖﹐顧所用異耳。向使老神仙能體父志﹐不陷於賊﹐挾此術遊當世﹐盧扁﹑華陀不得專於前矣。惜其狃於貨利﹐遂安神仙之名﹐而終以賊死。𨿽然﹐人之遇仙與不遇仙﹐惟視福徳之厚薄。老神仙得其書而不能全﹐其福可知矣。嘗見稗官所志侯元者﹐樵山遇老人﹐授兵法﹐卒以作賊戮其身﹐事頗類此。常怪仙人不得其人﹐卽祕其傳可也﹐何往往傳非其人以致戕害﹐仙亦何忍哉﹗且終南道者亦未必眞仙﹐聞其膏乃以處子陰戶油煉之﹐火光滿室﹐焰升屋梁﹐光息而膏成﹐此豈仙人救人之方乎﹖《本艸》以多用虫魚﹐致遲上升十年﹐況殺人以救人﹐不獨一人﹐且數百人。是老神仙者﹐則亦始終一賊而已。

﹝張山來曰﹕仙家有禁方而不以傳世﹐則禁方徒虛設耳。若以殺人救人爲過﹐何不去此種類﹐而止有金石艸木之藥乎﹖乃計不出此﹐而往往傳非其人以致遺累﹐是亦授受之未善也。﹞瑤宮花史小傳長洲尢侗展成西堂雜俎

歲癸未﹐予讀書王氏如武園﹐偶爲扶鸞之戲﹐得遇瑤宮花史。云花史何氏﹐小名月兒﹐明初山陽富家女也。年十六﹐獨在花下摘花﹐爲一書生所調﹐父母怒而謫之﹐遂赴水死。王母憐其幼敏﹐錄爲散花仙史﹐此掌文眞人唐孫過庭告予云。初降壇﹐作詩云「片片落英飛羽客﹐翩翩獨向風前立。緩行徐過小橋東﹐只恐舂衫香汗濕。」其標韻如此。

花史年少﹐放誕風流﹐旣爲情死﹐眉黛間常有恨色。性善諧謔﹐旣與予狎暱﹐嘲戲百出﹐一座閧堂。間以微詞挑之﹐輒不對﹐或亂以他語﹐久而憮然﹐不知情之一往而深也。寒夜嘗與予聯句云「樹頭落葉舞天衣﹐蕭瑟風篁吟露唏。靑火半消殘月繼﹐黃鐘初罷曉星稀。新寒剪到羅帷急﹐愁淚彈來香息微。消遣夜深惟有夢﹐巫山攜得片雲歸。」

自後相對﹐多作斷腸哀怨之語。予戲以尺素貽之﹐是夜遂夢花史冉冉而來。年可十八﹑九﹐頭上百花髻﹐戴芙蓉冠﹐插瑟瑟鈿朵﹐著金縷單絲錦縠﹐銀泥五暈羅裙﹐鴛鴦襪﹐五色雲霞履。妝束雅淡﹐神姿艷發﹐顧盼嫵媚﹐不可描畫﹐搴帷微笑﹐若欲有言。予胸次忽爲一物塡壓﹐又似鬼手來捉人臂﹐驚呼而覺﹐但見殘紅明滅﹐紙窗風聲條條﹐若有彈指而泣者。詰朝問之﹐云「吾夜間到君牀頭兩次﹐君爲五臟神所守﹐覺則退耳。」予問﹕「五臟神誰何﹖」花史云「凡人一身﹐皆有神守﹕耳目手足﹐有神外守﹔五臟魂魄﹐有神內守。有緣者神與之親﹐無緣者神不與之親。吾與子情深矣﹐柰三生石上無一笑緣何﹗」因泣下唏噓。

旣而言楚江事。楚江﹐一花史侍兒也﹐與幼婢小紅皆端麗明慧﹐日侍香案。花史云「楚江前世與君爲鄰﹐兩情眷眷不遂﹐病死。君作一柬﹐焚告楚江云﹕『三生如不斷﹐願結未來緣。』君舉孝廉﹐亦早逝。迄今二十年﹐可續前盟矣。」遂請於王母﹐許於甲申二月降生趙地﹐賜以玉璫一事﹐翠鳳履一雙。花史賦《鷓鴣天》詞送之﹐云「整束簪環下碧霄﹐教人腸斷《念奴嬌》。曲房空剩殘香粉﹐獨對瀟湘憶翠翹。尋別話﹐酌淸醪﹐盈盈徐送小紅橋。從今不伴煙霞客﹐愛向風前斗柳腰。」

楚江和云「朝餐風露暮淩霄﹐不羨金門貯阿嬌。卻恨柳絲牽月綫﹐彊移花色點云翹。情猶戀﹐意如醪﹐依依不捨舊藍橋。東君可許歸相伴﹐暫向塵封學楚腰。」

然自楚江下世﹐花史意致黯然﹐不復如前日歡洽矣。王母聞其以腴詞贈答﹐切責之﹐命遊神巡察﹐不許私至﹐且曰「尢生不患才少﹐花兒獨患情多。倘涉幽期﹐恐有山魈木魅之疑也。」自爾蹤迹遂絕。予嘗覽《杜蘭香傳》﹐乃湘江三歲女子﹐爲阿母靑童攜去﹐後駕鈿車詣包山張碩﹐言本爲君作妻﹐以年命未合﹐小乖﹐太歲東方卯﹐當還求君。此與楚江事絕類。而予淪落不偶﹐無室家之樂﹐幽婚如夢﹐忽忽忘之。然每策蹇往來邯鄲道上﹐秦樓日出﹐遊女如雲﹐恍然若有所遇﹐卒無有鼓瑟而至者。而予亦已老矣﹗豈仙人固好食言耶﹖抑予塵心未盡﹐負此蹇修也﹖

花史詩詞甚多﹐其最著者﹐《太華行》一篇。先是甲申元日﹐眞人同湘江諸侶遊太華山﹐樂甚﹐命予兩人作長歌記之。予走筆急就﹐而花史詩故作虫書﹐亦狡獪伎倆也。眞人笑而譯之﹐其辭曰「登峯當登第一山﹐婆娑屹立不可攀。巨靈贔屓崪爲掌﹐雲气時流十指間﹐蒼龍玉馬隨風步﹐黃冠鶴羽皆童顏。半壁飛泉珠雨散﹐水天相對乘時閒。爾乃坐靑蓮﹐遊玉田﹐金鼎石室篆如煙。團團握麈成淸談﹐鐵笛一聲江天寒。玉女乘鸞相接引﹐葡萄火棗列嘉宴。歌一曲﹐樂萬年﹐進一酌﹐成百篇。松風枕上聽流泉﹐陶然醉倒不知還。呼吸三光應列斗﹐巍峨兩山一劃剖。少陰令徳合秋成﹐气含金爽據丁酉。伊古少昊居此都﹐蓐收別館稱中阜。何若淩虛此一遊﹐憑風羽化飛飛走。視昔登顚發狂號﹐垂書作別眞堪嘔。仙兮仙兮不可及﹐仿佛斯遊不竟口。我向瓊宮索記書﹐大文千言若蝌蚪。」

展子曰﹕漢史記帳中神君﹐不見其形﹐但聞其語而已。至乩仙﹐並其語不可得聞也﹐亦恍惚矣。然花史嘗許予現形﹐一夕月明竹下﹐有雲鬟翠袖﹐倚而招予者﹐望之翩然﹔卽而求之﹐邈然不知其所之焉。是耶非耶﹖吾又何能測之哉﹖——花史每呼予爲展子。

﹝張山來曰﹕世間惟乩仙一事最爲難解。以爲眞仙﹐則不當爲人所召﹔以爲非仙﹐則詩句敏而且工﹐字迹亦多別致。或者慧業文久﹐死而精魂不散﹐偶借人間筆墨以消遣光陰耳﹗古人云「寧爲才鬼﹐尢勝頑仙」﹐則謂才鬼爲仙亦無不可。﹞九牛壩觀觝戲記豫章彭士望達生文瀔

樹廬叟負豳憂之疾於九牛壩茅齋之下。戊午閏月除日﹐有爲角觝之戲者﹐踵門告曰「其亦有以娛公。」叟笑而頷之﹐因設場於溪樹之下。密雲未雨﹐風木泠然﹐陰而不燥。於是鄰幼生周氏之族之賓之友戚﹐山者牧樵﹐耕者犁犢﹐行擔簦者﹐水浮楫者﹐咸停釋而聚觀焉。

初則累重案﹐一婦人仰臥其上﹐豎雙足﹐承八歲兒﹐反覆臥起﹐或鵠立合掌拜跪﹐又或兩肩接足﹔兒之足亦仰豎﹐伸縮自如。間又一足承兒﹐兒拳曲如蓮花出水狀。其下則二男子﹑二婦﹑一女童與一老婦﹐鳴金鼓﹐俚歌雜佛曲和之﹐良久乃下。又一婦登場如前臥﹐豎承一案﹐旋轉周四角﹐更反側背面承之。兒復立案上﹐拜起如前儀。兒下﹐則又承一木槌﹐槌長尺有半﹐徑半之﹐兩足員轉﹐或豎拋之而復承之。婦旣罷﹐一男子登焉﹐足仍豎承一梯﹐可五級﹐兒上至絕頂﹐復倒豎穿級而下。叟憫其勞﹐令暫息﹐飲之酒﹐其人更移場他處﹐擇艸淺平坡地﹐去瓦石。乃接木爲橋﹐距地八尺許﹐一男子履其上﹐傅粉墨﹐揮扇雜歌笑﹐闊步坦坦﹐時或跳躍﹐後更舞大刀﹐回翔中節。此戲吾鄕曁江左時有之﹐更有髙丈餘者﹐但步﹐不能舞。最後設軟索﹐髙丈許﹐長倍之﹐女童履焉﹐手持一竹竿﹐兩頭載石如持衡﹐行至索盡處﹐輒倒步。或偃臥﹐或一足立﹐或傴行﹐或負竿行如擔﹐或時墜掛﹐復躍起﹐下鼓歌和之﹐說白俱有名目。爲時最久﹐可十許刻。女下﹐婦索帕﹐蒙雙目爲瞽者﹐番躍而登﹐作盲狀﹐東西探步﹐時跌若墜﹐復搖晃似戰懼﹐久之乃已﹔仍持竿﹐石加重﹐蓋其衡也。

方登場時﹐觀者見其險﹐咸爲股栗﹐毛髮豎﹐目眩暈﹐惴惴然惟恐其傾墜。叟視場上人﹐皆暇整從容而靜﹐八歲兒亦齋慄如先輩主敬﹐如入定僧。此皆一誠之所至﹐而專用之於習﹐慘澹攻苦﹐屢蹉跌而不遷﹐審其機以應其勢﹐以得其致力之所在。習之又久﹐乃至精熟﹐不失毫芒﹐乃始出而行世﹐舉天下之至險阻者皆爲簡易。夫曲藝則亦有然者矣。以是知至巧出於至平﹐蓋以志凝其气﹐气動於天﹐非鹵莽滅裂之所能效。此其意莊生知之﹐私其身不以用於天下﹔儀﹑秦亦知之﹐且習之以人國戲﹐私富貴以自賊其身與名。莊所稱僚之弄丸﹑庖丁之解牛﹑傴佝之承蜩﹑紀省子之養雞﹐推之伯昏瞀人臨千仞之溪﹐足逡巡垂二分在外﹔呂梁丈人出沒於懸水三十仞﹐流沫四十里之間﹐何莫非是﹖其神全也。叟又以視觀者﹐久亦忘其爲險﹐無異康莊大道也﹐與之俱化。甚矣﹐習之能移人也。

其人爲叟言﹐祖自河南來零陵﹐傳業者三世﹐徒百餘人﹐家有薄田﹐頗苦賦役﹐攜其婦與婦之娣姒﹑兄之子﹑提抱之嬰孩﹐糊其口於四方﹐贏則以供田賦。所至江浙﹑兩粵﹑滇黔﹑口外絕徼之地﹐皆步擔﹐器俱不外貸﹔諳艸木之性﹐捃摭續食﹐亦以哺其兒。叟視其人﹐衣敝縕﹐飄泊羈窮﹐陶然有自樂之色﹐羣居甚和適。男女五﹑六歲卽授技﹐老而休焉﹐皆有以自給。以道路爲家﹐以戲爲田﹐傳授爲世業。其肌體爲寒暑風雨冰雪之所頑﹐智意爲跋涉艱遠人情之所儆怵摩厲。男婦老稚皆頑鈍﹐儇敏機利﹐捷於猿猱﹐而其性曠然如麋鹿。叟因之重有感矣﹕先王之教﹐久矣夫不明不作﹗其人自處於優笑巫覡之間﹐爲夏仲禦之所深疾。然益知天地之大﹐物各遂其生成﹐稗稻並實﹐無偏頗也。彼固自以爲戲﹐所遊歷幾千萬里﹐髙明巨麗之家﹐以迄三家一閧之村市﹐亦無不以戲視之﹐叟獨以爲有所用。身老矣﹗不能事洴澼洸﹐亦安所得以試其不龜手之藥﹖托空言以記之。固哉﹐王介甫謂雞鳴狗盜之出其門﹐士之所以不至﹐不能致雞鳴狗盜耳。呂惠卿輩之諂謾﹐曾雞鳴狗盜之不若。雞鳴狗盜之出其門﹐益足以致天下之奇士﹗而孟嘗未足以知之﹐信陵﹑燕昭知之﹐所以收漿博屠者之用﹐千金市死馬之骨﹐而遂以報齊怨。宋亦有張元﹑吳昊﹐𨿽韓﹑範不能用﹐以資西夏。寧無復以叟爲戲言也﹐悲夫﹗

﹝張山來曰﹕此技卽俗所謂「踹索」者。予嘗謂此等人必能作賊﹐有守土之責者﹐宜禁止之﹔縱不欲絕其衣食之路﹐或毋許入城﹐聽於鄕間搬演可耳。

前段敍事簡淨﹐後段議論奇辟﹐自是佳文﹗﹞

虞初新志卷三馬伶傳商邱侯方域朝宗壯悔堂集

馬伶者﹐金陵梨園部也。金陵爲明之「畱都」﹐社稷百官皆在﹐而又當太平盛世﹐人易爲樂﹐其士女之問桃葉渡﹑遊雨華臺者﹐趾相錯也。

梨園以技鳴者無論數十輩﹐而其最著者二﹐曰「興化部」﹐曰「華林部」。一日﹐新安賈合兩部爲大會﹐徧徵金陵之貴客文人﹐與夫妖姬靜女﹐莫不畢集。列「興化」於東肆﹐「華林」於西肆﹐兩肆皆奏《鳴鳳》所謂椒山先生者。迨半奏﹐引商刻羽﹐抗墜疾徐﹐並稱善也。當兩相國論河套﹐而西肆之爲嚴嵩相國者曰李伶﹐東肆則馬伶。坐客乃西顧而嘆﹐或大呼命酒﹐或移坐更近之﹐首不復東。未幾更進﹐則東肆不復能終曲。詢其故﹐蓋馬伶恥出李伶下﹐已易衣遁矣。馬伶者﹐金陵之善歌者也﹐旣去﹐「興化部」又不肯輒以易之﹐乃竟輟其技不奏﹐而「華林部」獨著。

去後且三年﹐而馬伶歸﹐徧告其故侶﹐請於新安賈曰「今日幸爲開宴﹐招前日賓客﹐願與『華林部』更奏《鳴鳳》﹐奉一日歡。」旣奏﹐已而論河套﹐馬伶復爲嚴嵩相國以出。李伶忽失聲﹐匍匐前稱弟子。「興化部」是日遂淩出「華林部」遠甚。

其夜﹐「華林部」過馬伶曰「子﹐天下之善技也﹐然無以易李伶。李伶之爲嚴相國至矣﹐子又安從授之而掩其上哉﹖」馬伶曰「固然﹐天下無以易李伶﹐李伶卽又不肯授我。我聞今相國某者﹐嚴相國儔也。我走京師﹐求爲其門卒三年﹐日侍相國於朝房﹐察其舉止﹐聆其語言﹐久乃得之。——此吾之所爲師也﹗」「華林部」相與羅拜而去。馬伶名錦﹐字云將﹐其先西域人﹐當時猶稱馬回回云。

侯方域曰﹕異哉﹐馬伶之自得師也﹗夫其以李伶爲絕技﹐無所於求﹐乃走事某﹐見某猶之見分宜也。以分宜教分宜﹐安得不工哉﹖嗚呼﹗恥其技之不若﹐而去數千里爲卒三年﹔倘三年猶不得﹐卽猶不歸耳。其志如此﹐技之工又須問耶﹖

﹝張山來曰﹕予素不解弈﹐不解歌﹐自恨甚拙﹐因從學於人。𨿽不能工﹐然亦自覺有入門處。乃知藝無學而不成者。觀馬伶事益信。﹞顧玉川傳江陰曹禾峨嵋文瀔選本

顧玉川﹐名大愚﹐字道民﹐邑東鄙楊舍人。深目戟髯﹐類羽人劍客。少遇異人授神行術﹐三日夜達京師﹐六日而返。父母怪問之﹐玉川語之故﹐袖葡萄﹑蘋果以獻。由是裏中傳以爲神。

性任俠﹐喜施捨﹐尢好奇服﹐所至兒童聚觀。常衣紙衣﹐行則瑟瑟有聲﹔冠紙冠﹐方屋而髙二尺。或時蓬跣行歌道中﹐或時幅巾深衣﹐肩古藤杖﹐杖懸葫蘆﹐大於身而髙於頂﹐遇風則與偕覆﹐徐拄杖而起﹐行歌自如。渡河未嘗假舟楫﹐跨葫蘆﹐以杖導水﹐上下水面﹐望之如遊雲气中。與人言﹐多方外駭異不根之說﹐人亦無從詰之。獨其頃忽間往返數百里﹐音問不爽﹐道路行旅﹐歷歷咸見﹐此足奇也。

明啟﹑禎交﹐玉川子每遊京師﹐月必一二過﹐尢厚虞山錢宗伯謙益。宗伯傳臚及第第三人﹐玉川子以其捷音歸﹐歸五日而郵報至。郵中諸少年疾馳七日夜﹐始抵錢氏室﹐則已泥金煥然﹐無所獲。宗伯言於諸公卿﹐聞其風者﹐以識面爲幸。

一日遠遊歸﹐騎白牛﹐披孔翠裘﹐戴槲笠如車輪﹐手棕櫚扇﹐後隨一橐駝﹐背置大葫蘆﹐其旁懸罌缶累累然﹐種所得奇花艸﹐靑蔥鮮潔﹐如山嶽自行。邑之人初未識橐駝﹐擁觀以爲怪。時學使者方較試﹐六郡士咸集﹐羣指顧愕眙。忽一人昂然從眾中出﹐紙衣紙冠皆皂色﹐與玉川相對鼓掌笑﹐遂挽橐駝上﹐抱葫蘆以行﹐如凶禮中「方相」然。識者曰「此梁溪鄒公履也。」玉川之好怪而所與遊多類此。玉川常乘橐駝往來旁郡縣。至毗陵驛﹐橐駝墜於野廁﹐百計挽之不能出﹐乃毀岸出之﹐而橐駝死矣。後訪道入華山﹐不知所終。或謂玉川實病死於家﹐誡其子孫諱之也。

﹝張山來曰﹕余讀《水滸傳》﹐竊慕神行太保戴宗之術﹐又以爲尙不及縮地法。私嘗疑之﹐謂爲文人遊戲筆墨﹐未必實有其術。今讀此﹐則是世有其人﹐惜予不及見耳。﹞冒姬董小宛傳金沙張明弼公亮螢芝集

董小宛﹐名白﹐一字靑蓮﹐秦淮樂籍中奇女也。七﹑八歲﹐母陳氏教以書翰﹐輒了了。年十一﹑二﹐神姿艷發﹐窈窕嬋娟﹐無出其右﹔至鍼神曲聖﹑食譜茶經﹐莫不精曉。顧其性好靜﹐每至幽林遠壑﹐多依戀不能去﹔若夫男女闐集﹐喧笑並作﹐則心厭色沮﹐亟去之。居恆攬鏡﹐日語其影曰「吾姿慧如此﹐卽詘首庸人婦﹐猶當嘆彩鳳隨鴉﹐況作飄花零葉乎﹖」

時有冒子辟疆者﹐名襄﹐如臯人也﹐父祖皆貴顯。年十四﹐卽與雲間董太傅﹑陳徵君相倡和。弱冠﹐與余曁陳則梁四五人﹐刑牲稱雁序於舊都。其人姿儀天出﹐神淸徹膚。余常以詩贈之﹐目爲「東海秀影」。所居凡女子見之﹐有不樂爲貴人婦﹐願爲夫子妾者無數。辟疆顧髙自標置﹐每遇狹斜擲心賣眼﹐皆土苴視之。

己卯﹐應制在秦淮﹐吳次尾﹑方密之﹑侯朝宗咸向辟疆嘖嘖小宛名。辟疆曰「未經平子目﹐未定也。」而姬亦時時從名流讌集間聞人說冒子﹐則詢冒子何如人。客曰「此今之髙名才子﹐負气節而又風流自喜者也。」則亦胸次貯之。比辟疆同密之屢訪﹐姬則厭秦淮囂﹐徙之金閶。比下第﹐辟疆送其尊人秉憲東粵﹐遂畱吳門。聞姬住半塘﹐再訪之﹐多不值。時姬又患囂﹐非受縻於炎炙﹐則必逃之鼪鼯之徑。一日﹐姬方醉睡﹐聞冒子在門﹐其母亦慧倩﹐亟扶出相見於曲欄花下。主賓雙玉有光﹐若月流於堂戶﹐已而四目瞪視﹐不發一言。蓋辟疆心籌﹐謂此入眼第一﹐可系紅絲。而宛君則內語曰「吾靜觀之﹐得其神趣﹐此殆吾委心塌地處也﹗」但卽欲自歸﹐恐太遽。遂如夢值故歡舊戚﹐兩意融液﹐莫可舉似﹐但連聲顧其母曰「異人﹗異人﹗」

辟疆旋以三吳壇坫爭相屬﹐淩遽而別。閱屢歲﹐歲一至吳門﹐則姬自西湖遠遊於黃山白嶽間者﹐將三年矣。此三年中﹐辟疆在吳門﹐有某姬亦傾蓋輸心﹐遂訂密約﹐然以省覲往衡嶽﹐不果。辛巳夏﹐獻賊突破襄樊﹐特調衡永兵備使者監左鎭軍。時辟疆痛尊人身陷兵火﹐上書萬言﹐干政府言路﹐歷陳尊人剛介不阿﹑逢怒同鄕同年狀﹐傾動朝堂。至壬午春﹐復得調。辟疆喜甚﹐疾過吳門﹐踐某姬約。至則前此一旬﹐已爲竇霍豪家不惜萬金劫去矣。

辟疆正旁皇郁壹﹐無所寄托﹐偶月夜蕩葉舟﹐隨所飄泊。至桐橋內﹐見小樓如畫﹐閴閉立水涯。無意詢岸邊人﹐則云「此秦淮董姬自黃山歸﹐喪母﹐抱危病﹐鐍戶二旬餘矣﹗」辟疆聞之﹐驚喜欲狂。堅叩其門﹐始得入。比登樓﹐則燈炧無光﹐藥鐺狼籍。啟帷見之﹐奄奄一息者﹐小宛也。姬忽見辟疆﹐倦眸審視﹐淚如雨下﹐述痛母懷君狀﹐猶乍吐乍含﹐喘息未定。至午夜﹐披衣遂起﹐曰「吾疾愈矣﹗」乃正告辟疆曰「吾有懷久矣﹐夫物未有孤產而無耦者﹐如頓牟之艸﹑磁石之鐵﹐气有潛感﹐數亦有冥會。今吾不見子﹐則神廢﹔一見子﹐則神立。二十日來﹐勺粒不霑﹐醫藥無效﹔今君夜半一至﹐吾遂霍然。君旣有當於我﹐我豈無當於君﹖願以此刻委終身於君﹐君萬勿辭﹗」辟疆沈吟曰「天下固無是易易事。且君向一醉晤﹐今一病逢﹐何從知余﹖又何從知余閨閣中賢否﹖乃輕身相委如是耶﹖且近得大人喜音﹐明早當遣使襄樊﹐何敢畱此﹖」請辭去。至次日﹐姬靚妝鮮衣﹐束行李﹐屢趣登舟﹐誓不復返。姬時有父﹐多嗜好﹐又蕩費無度﹐恃姬負一時冠絕名﹐遂負逋數千金﹐咸無如姬何也。

自此渡滸墅﹐遊惠山﹐歷毗陵﹑陽羨﹑澄江﹐抵北固﹐登金焦。姬著西洋布退紅輕衫﹐薄如蟬紗﹐潔比雪艷﹐與辟疆觀競渡於江山最勝處。千萬人爭步擁之﹐謂江妃攜偶踏波而上徵也。凡二十七日﹐辟疆二十七度辭。姬痛哭﹐叩其意。辟疆曰「吾大人𨿽離虎穴﹐未定歸期。且秋期逼矣﹐欲破釜焚舟冀一當﹐子盍歸待之﹖」姬乃大喜曰「余歸﹐長齋謝客﹐茗碗鑪香﹐聽子好音。」遂別。

自是杜門茹素﹐𨿽有竇霍相檄﹑佻健橫侮﹐皆假貸賄賂以蟬脫之。短緘細札﹐責諾尋盟﹐無月不數至。迫至八月初﹐姬復孤身挈一婦﹐從吳買舟江行﹐逢盜﹐折舵入葦中﹐三日不得食。抵秦淮﹐復停舟郭外﹐候辟疆闈事畢﹐始見之。一時應制諸名貴咸置酒髙宴。中秋夜﹐觴姬與辟疆於河亭﹐演懷寧新劇《燕子箋》。時秦淮女郎滿座﹐皆激揚嘆羨﹐以姬得所歸﹐爲之喜極淚下。榜發﹐辟疆復中副車﹐而憲副公不赴新調﹐請告適歸﹔且姬索逋者益眾﹐又未易落籍﹐辟疆仍力勸之歸﹐而以黃衫押衙托同盟某刺史。刺史莽﹐眾嘩﹐挾姬匿之﹐幾敗事。虞山錢牧齋先生維時不惟一代龍門﹐實風流教主也﹐素期許辟疆甚遠﹐而又愛姬之俊識。聞之﹐特至半塘﹐令柳姬與姬爲伴﹐親爲規劃﹐債家意滿。時又有大帥以千金爲姬與辟疆壽﹐而劉大行復佐之﹐公三日遂得了一切﹐集遠近與姬餞別於虎疁﹐買舟以手書並盈尺之券﹐送姬至如臯。又移書與門生張祠部﹐爲之落籍。

八月初﹐姬南徵時﹐聞夫人賢甚﹐特令其父先至如臯﹐以至情告夫人﹐夫人喜諾已久矣。姬入門後﹐智慧絡繹﹐上下內外大小罔不妥悅。與辟疆日坐畫苑書圃中﹐撫桐瑟﹐賞茗香﹐評品人物山水﹐鑑別金石鼎彜﹔閉吟得旬﹐與采輯詩史﹐必捧硯席爲書之。意所欲得﹐與意所未及﹐必控弦追箭以赴之。卽家所素無﹐人所莫辦﹐倉猝之間﹐靡不立就。相得之樂﹐兩人恆云「天壤間未之有也﹗」

申酉崩坼﹐辟疆避難渡江﹐與舉家遁浙之鹽官﹐履危九死﹐姬不以身先﹐則願以身後﹕「寧使賊得我則釋君﹐君其問我於泉府耳。」中間智計百出﹐保全實多。後辟疆𨿽不死於兵﹐而瀕死於病。姬凡侍藥不間寢食者﹐必百晝夜。事平﹐始得同歸故里。前後凡九年﹐年僅二十七歲﹐以勞瘁病卒。其致病之繇與久病之狀﹐並隱微難悉﹐詳辟疆《憶語》《哀詞》中﹐不惟千古神傷﹐實堪令奉倩﹑安仁閣筆也。

琴牧子曰﹕姬歿﹐辟疆哭之曰「吾不知姬死而吾死也﹗」予謂父母存﹐不許人以死﹐況裀席間物乎﹖及讀辟疆《哀詞》﹐始知情至之人﹐固不妨此語也。夫饑色如饑食焉﹕饑食者﹐獲一飽﹐𨿽珍羞亦厭之。今辟疆九年而未厭﹐何也﹖饑徳非饑色也﹗棲山水者﹐十年而不出﹐其朝光夕景﹐有以日酣其志也﹐宛君其有日酣冒子者乎﹖𨿽然﹐歷之風波疾厄盜賊之際而不變如宛君者﹐眞奇女﹐可匹我辟疆奇男子矣。

附﹕冒辟疆《影梅庵憶語》選十五則

壬午淸和晦日﹐姬送余至北固山下﹐堅欲從渡江歸裏。余辭之力﹐益哀切不肯行﹐舟泊江邊。時西先生畢今梁寄予夏西洋布一端﹐薄如蟬紗﹐潔比雪艷。以退紅爲裏﹐爲姬制輕衫﹐不減張麗華桂宮霓裳也。偕登金山﹐時四五龍舟衝波激蕩而上。山中遊人數千﹐尾余兩人﹐指爲神仙﹐繞山而行﹐凡我兩人所止﹐則龍舟爭赴﹐回環數匝不去。呼詢之﹐則駕舟者﹐皆余去秋淛回官舫長年也。勞以鵝酒﹐竟日返舟。舟中宣磁大白盂盛櫻珠數升﹐共啖之﹐不辧其爲櫻爲唇也。江山人物之盛﹐照映一時﹐至今談者侈美。

秦淮中秋日﹐四方同社諸友﹐感姬爲余不辭盜賊風波之險﹐間關相從﹐因置酒桃葉水閣。時在坐爲眉樓顧夫人﹑寒秀齋李夫人﹐皆與姬爲至戚﹐美其屬余﹐咸來相慶。是日新演《燕子箋》﹐曲盡情艷﹐至霍﹑華離合處﹐姬泣下﹐顧﹑李亦泣下。一時才子佳人﹑樓臺煙水﹑新聲明月﹐俱足千古。至今思之﹐不異遊仙枕上夢幻也。

餘數年來﹐欲裒集四唐詩﹐購全集﹐類逸事﹐集眾評﹐列人與年爲次第﹐付姬收貯﹐至編年論人﹐準之《唐書》。姬終日佐余稽查抄寫﹐細心商定﹐永日終夜﹐相對忘言。閱詩無所不解﹐而又出慧解以解之。尢好熟讀楚詞﹐少陵﹐義山﹐王建﹑花蕊夫人﹑王珪三家宮詞。等身之書﹐周回座右﹐午夜衾枕間﹐猶擁數十家唐詩而臥。今祕閣塵封﹐余不忍啟﹐將來此志﹐誰克與終﹖付之一嘆而已﹗

乙酉客鹽官﹐嘗向諸友借書讀之。凡有奇僻﹐命姬手抄。姬於事涉閨閣者﹐則另錄一帙。歸來與姬徧搜諸書續成之﹐名曰《奩艷》。其書之瑰異精密﹐凡古今女子﹐自頂至踵﹐以及服食器具﹐亭臺歌舞﹑鍼神才藻﹐下及禽魚鳥獸﹐卽艸木之無情者稍涉有情﹐皆歸香麗。今細字紅箋﹐類分條悉﹐俱在奩中。客春顧夫人遠向姬借閱此書﹐與龔奉常極贊其妙﹐促繡梓之。余卽當忍痛爲之校仇鳩工﹐以終姬志。

姬於吳門曾學畫未成﹐能作小叢寒樹﹐筆墨楚楚。時於幾硯上輒自圖寫﹐故於古今繪事別有殊好。偶得長卷小軸與笥中舊珍﹐時時展玩不置。流離時﹐寧委奩具﹐而以書畫捆載自隨﹔盡末後異裁裝潢﹐獨存紙絹﹐猶不得免焉﹐則書畫之厄﹐而姬之嗜好﹐眞且至矣。

姬能飲﹐自入吾門﹐見餘量不勝蕉葉﹐遂罷飲﹐每晚侍荊人數杯而已。而嗜茶與餘同﹐性又同嗜片岕。每歲半塘顧子兼擇最精者緘寄﹐具有片甲蟬翼之異。文火細煙﹐小鼎長泉﹐必手自炊滌。余每誦左思《嬌女詩》「吹噓對鼎﹛釒歷﹜」之句﹐姬爲解頤。至沸乳看蟹目魚鱗﹐傳瓷選月魂云魄﹐尢爲精絕。每花前月下﹐靜試對嘗﹐碧沈香泛﹐眞如木蘭霑露﹐瑤艸臨波﹐備極盧陸之致。東坡云「分無玉碗捧蛾眉」。餘一生淸福﹐九年占盡﹐九年折盡矣﹗

姬每與余靜坐香閣﹐細品名香宮香諸品﹐淫沈水香。世俗人以沈香著火上﹐煙撲油膩﹐頃刻而滅﹐無論香之性情未出﹐卽著懷袖﹐皆帶焦腥。沈香有堅致而紋橫者﹐謂之「橫隔沈」﹐卽四種沈香內革沈香紋者是也﹐其香特妙。又有沈水結而未成﹐如小笠大菌﹐名「蓬萊香」﹐餘多蓄之。每慢火隔砂﹐使不見煙﹐則閣中皆如風過伽楠﹑露沃薔薇﹑熱磨琥珀﹐酒傾犀斝之味。久蒸衾枕間﹐和以肌香﹐甜艷非常﹐夢魂俱適。外此則有眞西洋香﹐方得之內府﹐迥非肆料。丙戌客海陵﹐曾與姬手制百丸﹐誠閨中異品﹐然爇時亦以不見煙爲佳。非姬細心秀致﹐不能領略到此。

黃熟出諸番﹐而眞臘爲上﹔皮堅者爲黃熟﹐桶气佳而通黑者﹐爲夾棧黃熟。近南粵東筦茶園村土人種黃熟﹐如江南之藝茶。樹矮枝繁﹐其香在根。自吳門解人剔根切白﹐而香之松朽盡削﹐油尖鐵面盡出。余與姬客半塘時﹐知金平叔最精於此﹐重價數購之。塊者淨潤﹐長曲者如枝如虯﹐皆就其根之有結處﹐隨紋縷出黃雲紫繡﹐半雜鷓鴣斑﹐可拭可玩。寒夜小室﹐玉幃四垂﹐毾﹛登毛﹜重疊﹐燒二尺許絳蠟二三枝﹐設參差臺幾﹐錯列大小數宣鑪﹐宿火常熱﹐色如液金粟玉﹐細撥活灰一寸﹐灰上隔砂選香蒸之。歷半夜﹐一香凝然﹐不焦不竭﹐郁勃氤氳﹐純是糖結熱香﹐間有梅英﹑半舒荷﹑鵝梨﹑蜜脾之气靜參鼻觀。憶年來共戀此味此境﹐恆打曉鐘﹐尙未著枕。與姬細想閨怨有「斜倚薰籠」﹑「撥盡寒鑪」之苦﹐我兩人如在蕊珠眾香深處。今人與香气俱散矣﹐安得返魂一粒﹐起於幽房扃室中也﹗

余家及園亭﹐凡有隙地皆植梅。春來早夜出入﹐皆爛熳香雪中。姬於含蕊時﹐先相枝之橫斜﹐與幾上軍持相受﹐或隔歲便芟剪得宜﹐至花放恰采入供。卽四時艸花竹葉﹐無不經營絕慧﹐領略殊淸﹐使冷韻幽香﹐恆靡微於曲房斗室﹔至穠艷肥紅﹐則非其所賞也。

秋來猶耽晚菊。卽去秋病中﹐客貽我剪桃紅﹐花繁而厚﹐葉碧如染﹐濃條婀娜﹐枝枝具云罨風斜之態。姬扶病三月﹐猶半梳洗﹐見之甚愛﹐遂畱榻右。每晚髙燒翠蠟﹐以白團回六曲﹐圍三面﹐設小座於花間﹐位置菊影﹐極其參橫妙麗﹐始以身入。人在菊中﹐菊與人俱在影中﹐回視屏上﹐顧余曰「菊之意態盡矣﹐其如人瘦何﹗」至今思之﹐澹秀如畫。

姬最愛月﹐每以身隨升沈爲去住。夏納涼小苑﹐與幼兒誦唐人詠月及「流螢紈扇」詩﹐半榻小幾﹐恆屢移以領月之四面。午夜歸閣﹐仍推窗延月於枕簟間。月去﹐復捲幔倚窗而望﹐語余曰「吾書謝莊《月賦》﹐古人厭晨歡﹐樂宵宴﹐蓋夜之時逸﹐月之气靜﹐碧海靑天﹐霜縞冰淨﹐較赤日紅塵﹐迥隔仙凡。人生攘攘﹐至夜不休﹐或有月未出已鼾睡者﹐桂華露影﹐無福消受。與子長歷四序﹐娟秀浣潔﹐領略幽香﹐仙路禪關﹐於此靜得矣﹗」

釀飴爲露﹐和以鹽梅﹐凡有色香花蕊﹐皆於初放時采漬之﹐經年香味顏色不變﹐紅鮮如摘﹔而花汁融液露中﹐入口噴鼻﹐奇香異艷﹐非復恆有。最嬌者爲秋海棠露﹕海棠無香﹐此獨露凝香發﹐又俗名「斷腸艸」﹐以爲不食﹐而味美獨冠諸花。次則梅英﹑野薔薇﹑玫瑰﹑丹桂﹑甘菊之屬﹐至橙黃橘紅﹑佛手香櫞﹐去白縷絲﹐色味更勝。酒後出數十種﹐五色浮動白瓷中﹐解酲消渴﹐金莖仙掌難與爭衡也。

冬春水鹽諸菜﹐能使黃者如蠟﹐碧者如苔﹐蒲藕筍蕨﹐鮮花野菜﹐枸蒿蓉菊之類﹐無不采入食品﹐芳旨盈席。

火肉久者無油﹐有松柏之味。風魚久者如火肉﹐有麂鹿之味。醉蛤如桃花﹐醉鱘骨如白玉。油﹛虫昌﹜如鱘魚。蝦松如龍須。烘兔酥雉如餅餌﹐可以籠食。菌脯如雞堫。腐湯如牛乳。姬細考之食譜﹐四方郇廚中﹐一種偶異﹐卽加訪求﹐而又以慧巧變化爲之﹐莫不異妙。

取五月桃汁﹑西瓜汁﹐一瓤一絲漉盡﹐以文火煎至七八分﹐始攪糖細煉﹐桃膏如大紅琥珀﹐瓜膏可比金絲內糖。每酷暑﹐姬必手取其汁示潔﹐坐鑪邊靜看火候成膏﹐不使焦枯﹐分濃淡爲數種﹐此尢異色異味也。

﹝張山來曰﹕予雉臯別業與辟疆相鄰﹐辟疆常爲予言宛君事甚悉﹐復以《憶語》見示。予深羨辟疆奇福如許。癸亥秋﹐又以家公亮傳來﹐諄屬入選。快讀一過﹐乃知慧業文人固應有此。因自嗟命薄﹐不能一締如此奇緣﹐能無浩嘆﹖﹞賣酒者傳魏禧冰叔魏叔子文集

萬安縣有賣酒者﹐以善釀致富。平生不欺人。或遣童婢沽﹐必問﹕「汝能飲酒否﹖」量酌之﹐曰「毋盜瓶中酒﹐受主翁笞也。」或傾跌破瓶缶﹐輒家取瓶﹐更注酒﹐使持以歸。由是遠近稱長者。

裏有事醵飲者﹐必會其肆。裏中有數聚飲﹐平事不得決者﹐相對咨嗟﹐多墨色。賣酒者問曰「諸君何爲數聚飲﹐平事不得決﹐相咨嗟也﹖」聚飲者曰「吾儕保甲貸乙金﹐甲逾期不肯償﹐將訟﹐訟則破家﹐事連吾儕﹐數姓人不得休矣﹗」賣酒者曰「幾何數﹖」曰「子母四百金。」賣酒者曰「何憂爲﹖」立出四百金償之﹐不責券。乙得金欣然﹐以爲甲終不負己也。四年﹐甲乃僅償賣酒者四百金。

客有橐重資於途﹐甚雪﹐不能行。聞賣酒者長者﹐趨寄宿。雪連日﹐賣酒者日呼客同博﹐以贏錢買酒肉相飲噉。客多負﹐私怏怏曰「賣酒者乃不長者耶﹖然吾已負﹐且大飲噉﹐酬吾金也。」雪霽﹐客償博所負行。賣酒者笑曰「主人乃取客錢買酒肉耶﹖天寒甚﹐不名博﹐客將不肯大飲噉。」盡取所償負還之。

術者談五行﹐立決人死﹐疏先後宜死者六人矣。賣酒者將及期﹐置酒﹐召所買田舍主畢至﹐曰「吾往買若田宅﹐若中心願之乎﹖價毋虧乎﹖」欲贖者視券﹐價不足者﹐追償以金。又召諸子貸者曰「汝貸金若干﹐子母若干矣。」能償者損其息﹐貧者立券還之﹐曰「毋使我子孫患苦汝也﹗」及期﹐賣酒者大會戚友﹐沐棺更衣待死。賣酒者顏色陽陽如平時﹐戚友相候視﹐至夜分﹐乃散去。其後第八人以下各如期死﹐賣酒者活更七年。

魏子曰﹕吾聞賣酒者好博﹐無事則與其三子終日博﹐喧爭無家人禮。或問之﹐曰「兒輩嬉﹐否則博他人家﹐敗吾產矣。」嗟乎﹗賣酒者匪惟長者﹐抑亦智士哉﹗賣酒者姓郭名節﹐他善事頗眾。予聞之歐陽介庵云。

﹝張山來曰﹕自古異人﹐多隱於屠沽中。賣酒者時值太平﹐故以長者名耳。叔子謂「匪惟長者﹐抑亦智士」﹐誠具眼也﹗﹞一瓢子傳華容嚴首升平子瀨園文集

一瓢道人﹐不知其姓名。性嗜酒﹐善畫龍﹐敝衣蓬跣﹐擔筇竹杖﹐掛一瓢﹐遊鄂渚間﹐行歌漫罵﹐學百鳥語﹐弄羣兒聚詬以爲樂。顧其神明映徹﹐怪準奇顏﹐髯疏疏起﹐吐語作洪鐘聲。有時衣新絳衣﹐從人假騶馬﹐擁大蓋﹐往來市中﹐觀者如堵。

隆慶丁卯﹐居澧陽﹐年可七十。澧人異之﹐或具酒﹐蓄墨汁﹐乞一瓢子畫﹐不能得。一日飲龔孝廉園中﹐頹然以醉﹐直視沈吟久之。座中顧曰「此一瓢子畫勢也。」一瓢子骨相旣奇﹐如蛟人龍子﹐更卸衣衫﹐裸而起舞﹐顧謂座客﹕「爲我髙歌《入塞》《出塞》之曲。」又令小兒跳呼﹐四面交攻。已﹐信手塗潑﹐煙霧迷空﹐座中凜凜生寒气﹐飛潛見伏﹐隨勢而成。署其尾曰「牛舜耕」。問其故﹐笑而不答。有飲一瓢子酒﹐年餘不能得其畫者﹔久之﹐畫一人科頭赤腳﹐踞地而遺﹐節骨隱起﹐作努力狀﹐以贈之。其善謔如此﹗信口輒成詩﹐間有異語﹐多奇中。澧人漸敬之﹐競饋問﹐皆受而棄之。

華陽莊靖王請攺館﹐一瓢子不可。所居無定處。一日宿文昌祠中﹐禮文昌像﹐作梵咒﹔像落壓其腦﹐乃遺書莊靖﹐請「速營黃腸﹐吾將老焉。」王如言爲治木。木具﹐一瓢子坐其中﹐不覆﹐令人舁而過市﹐拱手大呼﹐與人言別。周徧街巷﹐遷郊外普賢庵﹐命眾曰「可覆我﹖」眾不敢覆﹐視之﹐已去矣。遂覆而埋之﹐舉之甚輕﹐如空棺然。澧人爲題石於澧水橋頭﹐署「畫龍道人一瓢子之墓」﹐蓋隆慶辛未七月也。

或曰﹕一瓢子﹐少讀書不得志﹐棄去走海上﹐從軍徵倭寇有功﹐至裨將。後失律﹐匿於羣盜﹐出沒吳楚間。乃以資市妓十餘人﹐賣酒淮揚﹐所得市門資悉以自奉。諸妓更代侍之。日擁歌舞﹐具飲食以自豪。凡十餘年﹐始亡去。乞食湖湘間﹐終於澧。

附﹕遊一瓢傳

陳周二遊

啟﹑禎之時﹐楚湖之南澧州﹐有遊食道人﹐衣結履穿﹐臭穢不可邇﹐求乞市中﹐每日得酒一瓢。風雨中輒醉臥道上﹐其言在可解不可解之間﹐或驗或不必驗﹐無甚異於人﹐人亦不之異。以其遊食﹐謂之「遊道人」﹔以其喜酒一瓢﹐又謂之「遊一瓢」也。嘗醉中大言曰「我善畫龍。」人或以紙試之﹐磨墨滿瓢﹐狂噀著紙﹐又以破袖漬塵濃塗﹐張紙空中﹐俟墨漧時﹐煙雲吞吐﹐鱗甲生動﹐有飛騰破壁之勢﹐得者至今寶之。

偶華陽王過市﹐前驅呵斥不起。王曰「得全於酒者得全於天也。天全之人﹐自非凡品。」輿致宮中﹐供養致敬。一日﹐忽舉手謝王曰「吾祿食已盡﹐後事累王矣﹗」奄然長逝。王以兩石缸函其屍﹐葬之。半載後﹐有自都門來者﹐見遊在都﹐附書於王﹐果一瓢手迹。王異之﹐發其缸﹐空如也﹐因嘆神仙之遊戲人間﹐而人不之識也。

獨拙和尙﹐澧州人﹐目擊其異﹐並識其詩四絕。一曰「磨快鋤頭挖苦參﹐不知山下白雲深。多年寂寞無煙火﹐細嚼梅花當點心。」二曰「遊食多年不害羞﹐也來城市看妝樓。東風不管人貧賤﹐一樣飛花到白頭。」三曰「破寺無僧好掛瓢﹐閒時歌舞醉吹簫。黃昏月落秋江裏﹐沒个人來問寂寥。」四曰「門外何人喚老遊﹖老遊無事聽溪流。而今世事多荊棘﹐黃葉飛來怕打頭。」

﹝張山來曰﹕予於《文瀔》中見嚴作﹐選後而瀨江陳子二遊﹐復以是作見寄。所紀事大同小異﹐因並錄之﹐以彰瑜﹑亮云。﹞宋連璧傳樂安李煥章象先爽韻居集

宋連璧者﹐字玉梧﹐吾乘北郭人也。巨族﹐諸家率淳謹﹐璧獨以俠行驚裏中。性至孝﹐父鴻臚丞﹐晚得異疾﹐日臍出綠汁數合﹐醫不治。有道士衣破絮﹐至其家﹐謂璧曰「是非臠乳熊﹐莫能療也。顧山左何從得﹖君其聽之而已。」璧叱曰「是豈天上物耶﹖」乃徒步入秦中﹐深山遇虎﹐幾咥璧﹔會獵人大至﹐虎逸去。璧日伺幽箐伏莽﹐灌木叢祠﹐蹤迹熊穴。窺熊出﹐潛刃其乳二﹐懷之出。熊至﹐璧倉皇驚墮崖谷下﹐傷兩趾﹐病不能步﹐而持乳熊如故也。夜宿廢廟中﹐疑戶外有拖屐聲至﹐璧曰「援遠人命﹗援遠人命﹗」屐聲入﹐取袖中艸捏之﹐卽爇。璧察之﹐乃曩所遇道人也。璧大駭﹕「師何至是﹖」道士曰「待爾久矣﹗」乃以藥傅璧足﹐輒能立。道士授一書﹐皆符咒﹐曰「爾善用﹐後四十年﹐與爾會鳩玆之市。」璧遂至家﹐父吞乳熊肉﹐瘥。

後數年﹐父以他病歿。璧愈厭棄世俗﹐欲爲五嶽遊。乃稍稍理前道人所遺書﹐能隱形﹐驅風雷雨﹐又剪紙爲人馬甲盾器械。客侍禦遊公幕府。崔﹑魏忌侍禦﹐禍家又以侍禦匿妖妄報。緹騎至﹐縛侍禦與璧。檻車至河西務﹐璧曰「煩諸公致詞中貴﹐我野人不習豪家﹐欲他往。」諸緹騎急視之﹐檻屋寂無人矣。璧與侍禦亡之淮上﹐璧曰「君可歸楚中。」取一符付侍禦﹕「急則焚之。」是時璧變姓名爲張思任﹐於是朝廷捕亡者張思任﹐而璧之家人不知也。

璧乃潛某宗伯家﹐遇之厚。時權要與宗伯隙﹐璧曰「國賊也﹗」乃走長安上書劾權要險狠傾善類﹐爲逆閹復仇﹐宜下司寇請室。上大怒﹐執之﹐就斬西市。桎梏忽脫地﹐寂無人矣。是時﹐璧又變姓名爲李抱眞﹐於是朝廷捕亡者李抱眞﹐而璧之家人不知也。

璧輒憶前道人約﹐至鳩玆市﹐僦居候道人﹐且三載。一日﹐人大呼墻外曰「此中匿亡者三人﹐曰宋連璧﹑張思任﹑李抱眞﹐可速出﹗」璧大駭無措﹐其人已排闥入﹐則昔所與別道人也。責之曰「以爾夙有道契﹐故授之書﹐爾柰何與黨錮事﹐爲天下逋逃客耶﹖吾以此遲三年始至。」璧頓首謝﹐願自此與師永絕世緣﹐不復戀妻孥矣。道人曰「不可﹗爾還裏﹐當再與家人見。」

璧遂攜藥囊抵家。其妻已喪久﹐兒夢瑞﹐璧去方周歲﹐見不復認。則棲一廟中﹐曰「我張思任﹐後攺李抱眞﹐與玆村有緣﹐故來。」璧同母弟珠﹐當捕張﹑李時﹐亦疑其爲兄﹐終未敢以告人也。至是心動﹐趣之﹐急啟扉﹐兄弟各相識﹐因撫其子﹐具告所以﹐畱數日去。

﹝張山來曰﹕宋連璧𨿽不當誤道人所期﹐然排解黨錮處﹐亦足見其豪俠。﹞

虞初新志卷四義虎記洪都王猷定於一文津選本

辛丑春﹐余客會稽﹐集宋公荔裳之署齋。有客談虎﹐公因言其同鄕明經孫某﹐嘉靖時爲山西孝義知縣﹐見義虎甚奇﹐屬余作記。

縣郭外髙唐﹑孤岐諸山多虎。一樵者朝行叢箐中﹐忽失足墮虎穴。兩小虎臥穴內。穴如覆釜﹐三面石齒廉利﹐前壁稍平﹐髙丈許﹐蘚落如澑﹐爲虎徑。樵踴而蹶者數﹐彷徨繞壁﹐泣待死。日落風生﹐虎嘯逾壁入﹐口銜生麋﹐分飼兩小虎。見樵蹲伏﹐張爪奮搏。俄巡視若有思者﹐反以殘肉食樵﹐入抱小虎臥。樵私度虎飽﹐朝必及。昧爽﹐虎躍而出。停午﹐復銜一麂來﹐飼其子﹐仍投餕與樵。樵餒甚﹐取啖﹐渴自飲其溺。如是者彌月﹐浸與虎狎。

一日﹐小虎漸壯﹐虎負之出。樵急仰天大號﹕「大王救我﹗」須臾﹐虎復入﹐拳雙足俛首就樵。樵騎虎﹐騰壁上。虎置樵﹐攜子行﹐陰崖灌莽﹐禽鳥聲絕﹐風獵獵從黑林生。樵益急﹐呼「大王」﹐虎卻顧﹐樵跽告曰「蒙大王活我﹐今相失﹐懼不免他患﹐幸終活我﹐導我中衢﹐我死不忘報也。」虎頷之﹐遂前至中衢﹐反立視樵。樵復告曰「小人西關窮民也﹐今去將不復見﹐歸當畜一豚﹐候大王西關三里外郵亭之下﹐某日時過饗。無忘吾言。」虎點頭。樵泣﹐虎亦泣。

迨歸﹐家人驚訊。樵語故﹐共喜。至期具豚﹐方事宰割﹐虎先期至﹐不見樵﹐竟入西關。居民見之﹐呼獵者閉關柵﹐矛梃銃弩畢集﹐約生擒以獻邑宰。樵奔救告眾曰「虎與我有大恩﹐願公等勿傷。」眾竟擒詣縣﹐樵擊鼓大呼﹐官怒詰﹐樵具告前事。不信。樵曰「請驗之﹐如誑﹐願受笞﹗」官親至虎所﹐樵抱虎痛哭曰「救我者大王耶﹖」虎點頭。「大王以赴約入關耶﹖」復點頭。「我爲大王請命﹐若不得﹐願以死從大王。」言未訖﹐虎淚墮地如雨﹐觀者數千人﹐莫不嘆息。官大駭﹐趨釋之﹐驅至亭下﹐投以豚﹐矯尾大嚼﹐顧樵而去。後名其亭曰「義虎亭」。

王子曰﹕余聞唐時有邑人鄭興者﹐以孝義聞﹐遂以名其縣。今亭復以虎名﹐然則山川之气﹐固獨鐘於此邑歟﹖世往往以殺人之事歸獄猛獸﹐聞義虎之說﹐其亦知所愧哉﹖

﹝張山來曰﹕人往往以虎爲凶暴之獸﹐今觀此記﹐乃知世間尙有義虎﹐人而不如﹐此余所以有《義虎行》之作也。﹞丁藥園外傳錢塘林璐鹿庵文瀔選本

丁藥園先生﹐名澎﹐杭之仁和人也。世奉天方教﹐戒飲酒﹐而藥園顧嗜酒。飲至一石﹐貌益莊﹐言愈謹﹐人咸異之。詩賦古文辭﹐自少年未達時﹐卽名播江左。其後仲弟景鴻﹐季弟瀠﹐皆以詩名。世目之曰「三丁」。至香奩艷句﹐四方閨秀﹐尢喜誦藥園詩。

家有攬雲樓﹐三丁讀書處也。客乍登樓﹐藥園伏案上﹐疑晝寢。迫而視之﹐方觀書﹐目去紙才一寸﹐驟昂首﹐又不辧某某。客嘲之曰「卿去丁儀凡幾輩﹖」藥園戲持杖逐客﹐客匿屏後﹐誤逐其僕。藥園婦聞之大笑。

一夕娶小婦﹐藥園逼視光麗﹐心喜甚﹐出與客賦定情詩。夜半披幃﹐薌澤襲人﹐小婦卒無語。詰旦視之﹐爨下婢也。知爲婦所紿﹐藥園又大笑。

延陵大姓遣一姬﹐能詩﹐久誦藥園詩﹐誓曰「主人令吾自擇配﹐願得如丁君足矣。」陽羨吳參軍﹐與丁世講也﹐詭以藥園意請約姬﹐姬許之。丁有侍兒﹐小字冬靑﹐主謳﹐善鼓琴。主婦不悅﹐將遣﹐府吏納千金聘之。世方企羨兩女子已得所。久之﹐延陵姬登舟﹐泣曰「吾旦夕冀事丁郎﹐爲幕府紿入掖庭﹐緣已矣﹗」方扣舷墮水﹐冬靑忽至。延陵姬道故﹐冬靑亦泣曰「吾故主人翁。」相對泣不止。護騎以告藥園﹐廢寢食者累月。然藥園數得孺子妾﹐猶鞅望。主婦賢﹐家人多不直丁君。

藥園居法曹﹐無事﹐日作詩。與宋觀察荔裳﹑施大參愚山﹑嚴黃門灝亭稱「燕臺七子」﹐詩名滿京師。吏人竊其牘換鵝炙。竈下養思染指﹐不獲﹐明日訟於庭﹐藥園復賜吏人鵝炙。

時藥園官京師﹐猶守天方教﹐同官故以豬肝一片置匕箸。藥園短視﹐吏人以告﹐獲免。

上方冊立西宮﹐念無嫻典禮者﹐調入東省兼主客。主客卽古典屬國也。貢使至﹐譯問主客爲誰﹖廉知公﹐持紫貂銀鼠美玉象犀﹐從吏人易公詩歸國。長安縉紳以爲榮。晨入東省﹐侍郎李公奭棠從東出﹐藥園從中入﹐瞠目相視。侍郎遣騶卒問訊﹐藥園趨謝。侍郎笑曰「是公耶﹖吾知公短視﹐奚謝爲﹖」藥園退而笑曰「吾短視與詩名等。」

謫居東﹐崎嶇三千里﹐郵亭驛壁﹐讀遷客詩﹐大喜。孺子妾問曰「得非聞賜環詔耶﹖」藥園曰「上聖明﹐賜我遊湯沐邑。出關遷客皆才子﹐此行不患無友。」久之﹐糧盡﹐餒而啼。孺子妾慰勞曰「卿有友﹐必簞食迎若。」藥園笑曰「恐如卿言﹐當先以酒療吾渴。」

初至靖安﹐卜築東岡﹐躬自飯牛﹐與牧豎同臥起。然暇輒爲詩﹐詩益溫厚﹐無遷謫態。國子藩公聞其名﹐欲枉見藥園﹐遲不往。一日﹐乘牛車入城﹐藥園車上執《周易》﹐驟遇藩公節﹐低頭讀《易》不及避。藩公歸﹐語陸子淵曰「吾今得遇藥園先生矣﹗」子淵問故﹐藩公曰「此間安有車上讀書﹐傲然不顧若此人者乎﹖必藥園無疑也。」嗣此西園飛蓋﹐必延藥園﹐飲酒賦詩﹐禮爲上客。

然藥園亦困甚﹐塞上風刺入骨﹐秋卽雨雪﹐山川林木盡白﹐河冰合﹐常不得汲。樵蘇不至﹐五日不爨﹐取蘆粟小米﹐和雪嚙之。然孺子妾輒生子。當爾時﹐坐茅屋下﹐日照戶﹐如渥醇酒﹐然畏風不能視日。日哺﹐山鬼夜啼﹐饑鼯聲咽﹐忽聞叩門客﹐翩然有喜。從隙中窺之﹐虎方以尾擊戶。藥園危坐自若。

居東凡五遷﹐家日貧﹐詩日富。登臨眺覽﹐供其筆墨﹐作《歸思軒記》以寓意。友人林璐聞之﹐曰「卿歸矣﹗曩者邯鄲道上呂仙祠﹐卽盧生受枕處也。仕宦過者﹐疾驅去以避不祥。卿銜命過其下﹐停車徐步入。道人方坐蒲團不起。卿異之﹐索筆題壁曰﹕『向翁乞取還鄕夢﹐畱得淩雲化鶴飛』之句﹐得非詩讖耶﹖」貽書報藥園﹐惘然悟。又一年始歸﹐果如林生言。

﹝張山來曰﹕敍瑣屑事﹐須眉活現﹐是頰上添毫手也。﹞寄暢園聞歌記莆田餘懷澹心曼翁文集

吳門徐生君見﹐以度曲名聞四方。與余善﹐著《南曲譜》﹐索余序。余爲之序﹐有曰﹕南曲蓋始於昆山魏良輔云。良輔初習北音﹐絀於北人王友山﹔退而鏤心南曲﹐足迹不下樓十年。當是時﹐南曲率平直無意致﹐良輔轉喉押調﹐度爲新聲﹐疾徐髙下淸濁之數﹐一依本宮﹐取字齒唇間﹐跌換巧掇﹐恆以深邈助其淒淚。吳中老曲師如袁髯﹑尢駝者﹐皆瞠乎自以爲不及也。良輔之言曰「學曲者移宮換呂﹐此熟後事也。初戒雜﹐毋務多﹐迎頭拍字﹐徹板隨腔﹐毋或後先之。長宜圓勁﹐短宜遒﹐然毋剽﹐五音依於四聲﹐毋或矯也。毋艷。」又曰「開口難﹐出字難﹐過腔難﹐髙不難低難﹐有腔不難無腔難。」又曰「歇難閣難。」此不傳之祕也﹐良輔盡泄之。而同時婁東人張小泉﹐海虞人周夢山﹐競相附和。惟梁溪人潘荊南獨精其技﹐至今云仍不絕於梁溪矣。今曲必用簫管﹐而吳人則有張梅谷﹐善吹洞簫﹐以簫從曲。毗陵人則有謝林泉﹐工擫管﹐以管從曲。皆與良輔遊﹐而梁溪人陳夢萱﹑顧渭濱﹑呂起渭輩﹐並以簫管擅名。蓋度曲之工﹐始於玉峯﹐盛於梁溪者﹐殆將百年矣。此道不絕如綫﹐而徐生厥起吳門﹐搴魏赤幟易漢幟﹐恨良輔不見徐生﹐不恨徐生不見良輔也。

徐生年六十餘﹐而喉若雛鶯靜女﹐松間石上﹐按拍一歌﹐縹緲遲回﹐吐納瀏亮﹐飛鳥遏音﹐遊魚出聽﹐文人騷客﹐爲之惝怳﹐爲之神傷。妙哉技至此乎﹖一日徐生語余曰「吾老矣﹗恐不能復作少年狡獪事。得吾之傳者﹐乃在梁溪。今太史畱仙秦公尊人以新公﹐所蓄歌者六七人是也。君倘遊九龍二泉間﹐不可不見此人﹐聞此曲。」余心識之久矣﹗

庚戌九月﹐道經梁溪﹐適穎州劉考功公勇﹐擁大航西門外﹐畱余方舟同遊惠山。而吳明府伯成﹑秦憲使補念﹑顧孝廉修遠及其子文學天石﹑朱公子子葆﹑劉處士震修皆在席。太史畱仙則挾歌者六七人﹐乘畫舫﹐抱樂器﹐淩波而至。會於寄暢之園。於是天際秋冬﹐木葉微脫﹐循長廊而觀止水﹐倚峭壁以聽響泉。而六七人者﹐衣靑紵衣﹐躧五絲履﹐恂恂如書生﹐綽約若處子﹐列坐文石﹐或彈或吹。須臾歌喉乍轉﹐累累如貫珠﹐行雲不流﹐萬籟俱寂。余乃狂叫曰「徐生徐生﹐豈欺我哉﹗」六七人者﹐各道姓名﹐斂袖低眉﹐傾其座客。至於笙笛三弦﹐十翻簫鼓﹐則授之李生。李生亦吳人。是夕分韻賦詩﹐三更乃罷酒。次日復宴集憲使家﹐六七人又偕來各奏技。余作歌貽之﹐俾知徐生之言不謬。良輔之道﹐終盛於梁溪﹔而畱仙父子﹐風流跌宕﹐照映九龍二泉間者﹐與山俱髙﹐與水俱淸也﹗是爲記。

﹝張山來曰﹕吳俗於中秋夜﹐善歌者咸集虎丘石上﹐次第競所長﹐惟最後一人爲最善。聽者止數人﹐不獨忘言﹐並不容贊。予神往久矣﹗今讀此記﹐益令我穆然以思﹐悠然以想也。﹞陳小憐傳黃岡杜濬十泉變雅堂集

陳小憐﹐郯城女子也。年十四﹐遭兵亂﹐失所﹐落狹斜。有貴公子暱之﹐購以千金﹐貯之別室﹐作小妻。相好者彌年﹐大婦知之﹐恚甚﹐磨礪白刃﹐欲得而甘心焉。公子不得已﹐召媒議遣。居間者以爲奇貨﹐遂將小憐入燕中﹐住西河沿。西河沿﹐亦斜狹也。

小憐姿慧不凡﹐遂傾動都人士﹐聲價翔貴。𨿽達官富人﹐有華筵上客﹐欲得小憐一佐酒﹐必先致意﹐通殷勤﹐爲期旬日之後﹐然後得其一至。時燕聚四方之士﹐座中往往多年少美姿容者﹐結束濟楚﹐媚態百出﹐自謂必得當於小憐﹐小憐弗睇也。

而錢唐知名士範性華者﹐老成人也﹐館於燕。一日以赴某公宴﹐遘小憐﹐𨿽頗異其姿﹐然平澹遇之耳。範時年五十餘﹐人地固自軒軒﹐顧貌已蒼然﹐意不在佻達。而小憐一見﹐獨爲之心醉﹐注目視範﹐自入座以至酒闌﹐目不他視。凡範起則視其起﹐範步則視其步﹐範復就座﹐則視其就座。往則目送﹐旋則目迎。已或時起﹐數步之外﹐必回頭視範﹐如恐失之。小憐固素謹﹐忽如此﹐舉坐咸詫異。範反爲之跼蹐不自得﹐笑而左右顧。而小憐自如也。將別﹐則詳問範姓字﹐歸而朝夕誦之。

有潘生者﹐往來於其家﹐又素識範﹐謂小憐曰「爾念範君如此﹐盍往訪之﹖」小憐正色曰「吾旣已心許範君終身矣﹐若猝往﹐是奔也。姑少待﹐範君相迎﹐斯可矣。」潘以其言白範﹐範猶恐其難致﹐試走伻探之。直小憐是日有巨公之約﹐肩輿在門矣﹐立攺其所向﹐語其嫗曰「某公之約﹐一惟汝多方辭絕之。我赴範君召﹐不顧矣。」小憐至範所﹐語次﹐謂範君曰「君知我日者席間注目視君之故乎﹖」範曰「初不知。」小憐曰「吾見君之酷似我故夫也。吾不能捨君矣﹗」是時小憐年始十七。範答曰「以子之姿慧﹐從良固甚善﹐然當擇年相若者﹐吾豈若偶耶﹖」小憐應曰「君誤矣﹗三十年以內所生之人﹐豈有可與論吾心者哉﹖」範大奇其言﹐叩之﹐知嘗讀書﹐粗通朱子《綱目》。範初無意﹐至是固已心動矣。因畱連旬朔﹐相與定盟﹐然後去。

而小憐所與一時宦方與範相忌﹐聞之﹐雅不能平﹐輒計致小憐曲室中﹐出而扃其戶以困之。小憐顧室中﹐有髹幾長丈餘﹐遂泚筆於幾上﹐書「範性華」三字﹐幾千百滿之。時宦歸而睹幾上字﹐色變不能言。燕中嘗作盛會﹐廣召賓友﹐及狎客妓女皆與。酒酣﹐客爲觴政﹐下令人各飲滿﹐旣酌﹐自言其心上人爲某﹐不實者﹐有如酒。次第至小憐﹐或戲之曰「爾心上人多矣﹐莫適言誰也﹗」小憐嗔曰「是何言﹖一人而已﹗」起持巨觥命滿酌﹐一飲絕瀝﹐覆觴大呼曰「範性華﹗」舉座相顧﹐以爲此子無所引避矣。其篤摯至於此。

然久之無成事。範於是仰天嘆曰「醇政獨非丈夫乎﹖何遂力不能舉一女子﹐而忍負之也﹖且小憐與我約者﹐極不難耳。督過愆期﹐至於舌敝﹐金臺之下﹐識範性華者多矣﹐而將伯之助寂然﹐又安事交遊爲﹖」乃爲詩自傷云「只愁世少黃衫客﹐李益終爲薄倖人。」信乎其爲薄倖人矣﹗小憐以河淸難俟﹐竟爲有勢者彊劫以去﹐猶畱書與範云「非妾負君﹐妾終不負君也。」噫﹐是可悲矣﹗

先是小憐每數日不晤範﹐輒廢眠食。及範至﹐則又莊語相勉以大義。且曰「出處一不愼﹐則君之詞翰﹐俱可惜矣。」聞者以爲此非巷中人語。又力勸範迎其室人來燕中﹐曰「小憐異日得事君子﹐固甘爲之副。」範用其言。旣而得與室人病訣﹐厚爲之殯﹐祭弔成禮。小憐一言之力也﹐範尢感之云。

徐無山人贊曰﹕昔晉羊皇后﹐醜詆故夫以媚劉聰。其死也化爲千百億男子﹐滔滔者皆是也。陳小憐何人﹐獨不以故夫爲諱﹐而吾友範性華﹐以似其故夫見許。豈羊皇后之教反不行於女子乎﹖噫﹗是爲立傳。

﹝張山來曰﹕層次轉折﹐無不入妙﹐尢妙在故夫一語。一見不復再見﹐是文之有品者。﹞賣花老人傳江都宗元鼎定九新柳堂集

賣花老人者﹐不知何許人。家住維揚瓊花觀後﹐茅屋三間﹐旁有小閣。室中茗碗丹竈﹐經案繩牀﹐皆楚漢明潔。柴門內﹐方廣二畝﹐以種艸花爲業。家嘗有五色瓜﹐云卽昔之廣陵人邵平種也。所種芍藥﹑玫瑰﹑虞美人﹑鶯粟﹑洛陽﹑夜合﹑萱艸﹑蝴蝶﹑夜落﹑金錢﹑剪春羅﹑剪秋羅﹑朱蘭﹑藍菊﹑白秋海棠﹑雁來紅﹐共十數種。早晨擔花向紅橋坐賣﹐遇文人墨客﹐卽贈花換詩而歸。或遇俗子購之﹐必數倍其價﹐得錢沽酒痛醉。餘者卽散諸乞兒。市人笑爲花顚。

嘗九日渡江﹐經旬不歸﹐人問之﹐答曰「吾訪故人殷七七於鐵甕城中耳。」袖中出杜鵑花一枝﹐紅芬可愛。所往來者有筆道人﹑玨道人﹐圍棋烹茗爲樂。玨道人﹐疑卽唐廣陵人李玨﹐以販糴爲業成仙者。筆道人﹐疑卽宋建炎中顏筆仙耳。昔瓊花觀中﹐有黃冠持畫一軸獻帥守﹐字皆云章鳥篆不可識。使人尾之﹐乃入觀後井中玉勾洞天深處。相傳老人或爲童子﹐或爲黃鶴﹐千年於玆矣。識者謂卽黃冠後身云。

﹝張山來曰﹕逸趣橫溢﹐澹宕多姿。﹞神鉞記旴江徐芳仲光諾臯廣志

庚辰夏﹐某鄕有不孝子王某﹐父早喪﹐僅一老母﹐婢畜之。每晨擁妻酣睡﹐而役母使炊﹐俟熟方起﹐旦旦如是。小不如意﹐卽恣口誶罵。

生一子﹐甫數月﹐母抱之﹐視釜沸候﹐兒忽騰跳墮釜中﹐母知不救﹐卽潛竄。不孝子聞兒叫﹐起視已死﹐乃大恨曰「媼殺我子﹗」捫廚得刀﹐遂出。離家百武﹐有關帝廟。母見不孝子至﹐閃入廟﹐伏神座下。不孝子撚刀入﹐忽帝旁周將軍像﹐從座躍下﹐提刀砍不孝子倒﹐正中其項。廟祝聞刀聲錚然﹐趨出﹐則不孝子流血滿地﹐而周將軍一足尙在門限外未入。呼問老母﹐具述其事﹐蓋幾不免而神救之也。

自是遠近喧傳其廟周將軍靈爽。廟以金重裝其像﹐足仍門外如故。信州居民﹐近是鄕者﹐日裹糧走謁。予過玉山﹐居停葉七十爲道其異。

夫帝廟﹐非西市也﹐神之刀﹐非斧鉞也﹔木偶之將軍﹐非有血气知覺指臂運動也。然異變所激﹐則金可使飛﹐土可使躍﹐塊然之手足可使踰閾而搏。假令神不馘是子﹐其母且不免﹔神視子之剸刃其母而不之救﹐無爲貴神矣。然必無是也。卽使更入他廟﹐神之斧亦皆能跳而馘之也。蘇子瞻云「掘井得泉﹐水非專在於是。」而世不察﹐或疑爲誕﹐或以爲像之靈爽若是而奔走之﹐皆窺管刻劍而不達於感應之義者也。數十年前﹐吾郡有祖母抱孫墮池中死者﹐畏其子之怒﹐避去。子藏椎僻徑石罅中﹐誘其母歸過之﹐索椎﹐手旣入﹐石輒合不可出。雷火下焚其面﹐乃自聲罪﹐宛轉石間﹐數日死。以理言﹐石豈開合嚙人之物哉﹖罪逆之至﹐凡其所觸皆爲難矣。

﹝張山來曰﹕閱至不孝子弒逆處﹐令人發指眥裂﹔讀至神鉞砍頸處﹐令人拍案稱快﹗世之敢於悖逆者﹐皆以爲未必卽有報應耳。則曷不取是篇而讀之也﹖

又曰﹕吾鄕有一人﹐負其至戚者﹐已非一端﹐而猶謂未足﹐又欲挾彊而貸。至戚不能緘默﹐因訴其族人。此人遂大詬﹐遂逼其母死於至戚之家。其母固孀居而姑息者也﹐𨿽未如其言﹐而此言則亦難逭於神鉞者矣。吾願世之爲母者﹐愼毋姑息而自貽伊戚也。﹞焚琴子傳梁溪顧彩天石辟疆園文鈔

焚琴子者﹐姓章氏﹐閩之諸生也。爲人磊落不羈﹐傷心善哭﹐類古之唐衢﹑謝翺﹐而才情過之。爲詩文﹐下筆累千言﹐皆感人心脾。

庚子鄕試﹐文已爲主司所賞。及觀五策﹐指陳時事太過﹐至斥耿氏以爲包藏叛志。主司乃懼不敢錄﹐遂下第。生遂棄諸生不爲。登鼓山所謂天風海濤亭者﹐北望神京﹐痛哭失聲曰「今天下將有變﹐得如餘者數輩﹐委以兵農財賦諸大政﹐猶可鎭定。顧乃鬱鬱以靑衿子困英雄﹐俾兒曹口臭者登廊廟而食肉﹐誠何爲哉﹗誠何爲哉﹗余且燒其詩書﹐絕筆不爲文矣﹗」旣而三藩繼叛。閩亦疲於兵革﹐悉如生所料云。

生旣不得志﹐出遊於潮﹐過潮刺史韓文公廟﹐讀其《逐鱷文》﹐哭之。又歷韶﹑惠﹑廣﹑雷諸郡﹐悲嶺海之煙瘴﹐思寇萊公謫雷時﹐枯竹生筍﹐蠟淚成堆﹐風流如在也﹐則又哭之哀。聽鷓鴣作「行不得哥哥」聲﹐則抗音而哭以亂其鳴。

久之﹐學琴於惠州僧上振﹐得其音節之妙﹐遂歸﹐變姓名﹐以琴遊八閩。王公大人爭延致而聽其琴。有願從而學者﹐𨿽善﹐然終莫能及也。久之﹐有將軍自滿洲來﹐駐防閩省﹐嗜琴﹐厚禮延生﹐使鼓琴於幕下。將軍據上坐﹐而置一座於旁﹐命生坐。生怒目視將軍曰「吾博通萬卷書﹐而明公惟知馬上用劍槊﹐吾豈爲若門下士耶﹖柰何不以賓禮見而屈於旁﹐吾不能鼓琴矣﹗」奮衣徑出﹐不顧。將軍慚﹐下與抗禮謝罪﹐彊畱之。乃踞上坐爲一鼓琴。將軍稱善﹐左右無不竦聽。然其聲淒愴噍殺﹐有秦音焉。生曰「琴者﹐天下之至和也。吾琴雝雝如鸞鳳鳴。今枝上無螳螂捕蟬﹐而弦中忽變西北肅殺聲﹐何也﹖豈軍中殆將有警耶﹖」撫琴畢﹐三軍之士皆爲嗟嘆﹐有流涕者。生盡醉﹐痛哭上馬而去。將軍贈之金﹐不受。後此軍淪於海澄焉。

久之﹐閩人目生爲琴師﹐𨿽江浙間﹐頗多聞其名者。然當道不以禮遇﹐招亦不往﹐往亦不爲久畱。常酒後耳熱﹐摔琴於地﹐引滿大卮﹐放言髙論﹐驚其座賓。談古今得失﹐𨿽老師宿儒﹐深通經濟者﹐不能難也。

其最愛童子曰金蘭﹐亦善琴﹐獨得生傳﹐常負奚囊從生遊數千里外。生詩成﹐金蘭輒繕錄之盈帙。客訪生不遇﹐金蘭代爲款接﹐以生驚人句示人。由是人頗異之﹐以爲抱負非常之士﹐不得志而隱於琴。然當事卒莫有薦之者﹐竟佯狂以卒云。

生篤於伉儷﹐婦陳氏﹐少生十歲﹐亦頗知書嗜音。生嘗入爲其妻鼓琴﹐茶香入牖﹐鬢影蕭疏﹐顧而樂之﹐以爲閨房淸課﹐亦人生韻事。忽一日謂其婦曰「吾向聞紅顏薄命。卿才情如此﹐而推命者多言歲行在卯當死。豈汝亦天上人﹐不久當去耶﹖」因感慨悲傷﹐爲彈《別鵠離鸞》之曲﹐曰「琴音和﹐吾與汝尙無恙﹐然第七弦無故忽絕﹐少而慧者當之。」居數日﹐金蘭死。生撫屍一哭﹐不勝其悲﹐吐血數斗﹐曰「吾死後﹐《廣陵散》絕矣。」遂焚其琴﹐不復鼓也。因自號「焚琴子」。生至康熙丁巳﹐年四十九﹐竟卒。聞其婦先亡一歲云。

顧子曰﹕焚琴子之事﹐余蓋聞之漳州陳別駕雲。別駕爲餘言最詳﹐因囑余亟爲立傳﹐殆古之有心人也。觀生之少而肆於文﹐文不得志而遊﹐一寄於琴﹐再寄於哭﹐卒之無有識生之才而用之者﹐宜其傷於情而碎於琴也。然生流風餘韻﹐宛在丹山碧水之間﹐迄今登鼓山之亭﹐如聞其哭焉。生其化鶴而來歸乎﹖松風夜弦﹐空林鬼哭﹐生何往而不在也﹖悲哉﹗

﹝張山來曰﹕予嘗觀文人之不得志者﹐往往怨尢侘傺作不平之鳴。心竊議之﹐以爲若輩卽使得志﹐亦未必能有所樹立﹐僅與肉食者等耳。今觀焚琴子能預識耿氏於未叛之先﹐則其器識﹐誠有度越尋常者﹐未可謂此中無人也。﹞四氏子傳金壇張明弼琴牧螢芝集

四氏子﹐萬曆初吳人也。有姓名﹐四氏子者﹐人名之﹐因以爲名焉。氏子家𨿽貧﹐亦產淸門﹐凡纓緌之徒﹐初皆與遊。

顧其體中﹐癡黠各半﹐亦復各時。方其黠也﹐能作詩文﹐自作自書自諷﹐聲滿四鄰﹐若出金石。及其癡也﹐天地變﹐黑白貿﹐親疏怨徳皆相反﹐妻孥無協志者。其父痛諭之﹐不從﹐則撾之﹐氏子亦報撾焉。久之﹐恆撾其父。旣而著爲論曰「父子主親﹐父若撻子﹐當其舉手之時﹐親誼已絕﹐子安得不報撻﹖又且君父一也﹐君有罪﹐湯武誅之﹐可以稱聖﹔父有罪﹐子撻之﹐容得不號賢乎﹖」又立論﹕「古今無眞名人﹐但能訶詆人則名歸之。孟子詆楊﹑墨﹐莊周詆孔子﹐韓愈詆佛﹐豈好詆人哉﹖自爲名焉耳﹗」故氏子遇當世大儒﹐其聲名經暘谷﹑達濛汜者﹐皆極力訾詬之。且作嗔拳笑面曰「是才不如我﹐而名居吾上﹐何也﹖」或相見至有受其大詬者。

氏子旣撾父母﹐詈兄嫂﹐詆諆當世之嶽立者﹐國人皆鄙之﹐漸不與遊。氏子遊甚困﹐其兄割資食之。氏子未厭﹐有所如皆枳棘﹐則益卞急自恣﹐棄書不讀﹐但好《世說》《水滸》。嘗有人扣其門﹐氏子則怒曰「誰敢扣若爺門耶﹖」曰「我也﹗」曰「誰爲我﹖我爲誰﹖」急取大棒擊其脛。出行﹐見人有俯首者﹐曰「避我耳﹗」詈之﹐答詈則相搏。見仰首者﹐曰「驕我耶﹖」亦詈之﹐答詈亦相搏。故氏子有所之輒掛閡。旣乃以所搏人自嫁於眾曰「彼爲彼妻之厚我也﹐而仇我﹔𨿽然﹐豈予罪哉﹖」因出袖中一物曰「此某妻之臂飾﹐誂我者也。」輕薄者競傳之﹐劇言苦語﹐各以加人﹐遂令邑少潔門。其妻﹐中庸人也﹐稍勸之﹐氏子則手格之曰「吾厚其妻﹐爾乃厚其夫乎﹖」其子年長﹐皆心誹之﹐不敢言。已而邑之人皆知其詭也﹐則家相告曰「愼毋與四氏子遊。有與立談者﹐死期必至矣﹗」其怨家亦相告曰「此穢豕也﹐昔有犬豕臥偃廁中﹐見獅子過﹐則負溲溺以侮之﹐獅子不敢近也。今氏子負穢來﹐謹避之而已﹐勿與角也。」於是氏子居都會中﹐若空廬﹔行巷市間﹐惟逢雞犬艸木﹐不能逢一人也。氏子遊益困﹐則念《世說》中祖珽獲髻上叵羅﹑袖中金疊﹐因遇物卽懷之。人或率眾追奪﹐指名於千百人之前﹐他人醜之﹐思入壁罅﹐氏子坦然徐步﹐不以屑意也。又欲作南塘夜出梁山築柵之事﹐終歲召人﹐人無肯與同役者。

如此十餘年﹐頗自悔。其所親因從容語之曰「若爲儒﹐而撾父母﹐何也﹖」曰「吾與父母戲耳﹐何嘗盡力撻之哉﹖且悔撾之﹐必沽酒以釋之。」「若詈兄嫂﹐何也﹖」曰「吾亦戲耳﹗且子視吾兄嫂之身﹐有吾詈迹者﹐吾當罪。」「子之盡絕六親百朋﹐又何也﹖」曰「吾初皆戲耳。乃吾六親百朋﹐無一達人﹐見我輒物而不化。彼絕我﹐我寧絕彼耶﹖」其人曰「子每詆通人達士﹐以爲不如子﹐又柰何﹖」氏子曰「盡戲也。吾戲言江水不如吾沼﹐江與沼不移位﹐豈非戲耶﹖」其人曰「若子戲則盡然矣﹐今日者﹐名敗身辱﹐父兄不以爲子弟﹐交遊不以爲朋友﹐處環堵之室﹐上漏下濕﹐煙斷糧絕。子何不盡以戲周旋之﹐顧怨尢侘傺乃爾耶﹖」氏子默然無以應。

無何﹐其長子某﹐少亦韶令﹐將弱忽得狂疾﹐終日喃喃詈人。然聽其所詈﹐則皆其父也。其父至﹐則枚數其罪而撻之。氏子號叫﹐不得免﹐或言慘於氏子父被撻時。氏子械子囚諸室﹐則以一木爲其父﹐詰之曰「父母可撾乎﹖」代應之曰「不可﹗」曰「是宜撻﹗」日撻至百數﹐其餘罪皆然。數年﹐竟狂死。

外史氏曰﹕吾猶及識四氏子﹐身短不盈四尺﹐其目瑩然若攫食之鴟﹐頤頰矜長若索斗之雞﹔其气如含瓦礫﹐抱荊棘﹐有觸卽摘射。邑人謂其頑嚚不友﹐似渾惇﹔不可教誨﹐不知話言﹐似檮杌﹔惡言誣善﹐貪冒貨賄﹐又似窮奇﹑饕餮。以爲兼有四氏之長﹐故目爲「四氏子」。而四氏子不肯受也﹐曰「凡吾所爲皆戲耳﹗」𨿽然﹐四氏子戲﹐其子數木之罪而且撻之﹐豈亦戲狂耶﹖或以戲諫耶﹖今死矣﹗亦可云戲死耶﹖夫其父則狂﹐而反號其子爲狂﹔其子父木而撻之則戲﹐而其父反以諸罪爲戲﹐皆惑也。吾疑天公之憒憒久矣﹐今乃以其子之口與手﹐作天之口與手而日數之﹐日撻之﹐又酷巧。嗟乎﹗天公則誠戲耳﹐四氏子烏乎戲﹖

﹝張山來曰﹕世豈眞有若人耶﹖然觀「吾猶及識之」云云﹐則是眞有其人矣。乃知天生若人﹐誠近於戲﹐當亦未嘗不悔之耳。後乃假手其子以巧報之﹐則彼蒼之文過也。﹞

虞初新志卷五柳夫人小傳徐芳仲光藏山集

柳夫人字某﹐虞山錢牧齋宗伯愛姬也。慧倩工詞翰。在章臺日﹐色藝冠絕一時。才雋奔走枇杷花下﹐車馬如煙﹐以一廁掃眉才子列爲重。或投竿衒餌﹐效玉皇書仙之句﹐紙啣尾屬﹐柳視之蔑如也。卽空吳越無當者﹐獨心許虞山﹐曰「隆準公卽未夐絕今古﹐亦一代顚倒英雄手。」而宗伯公亦雅重之﹐曰「昔人以遊蓬島﹑宴桃溪﹐不如一見溫仲圭。吾可當世失此人乎﹖」遂因緣委幣。

柳旣歸宗伯﹐相得歡甚﹐題花詠柳﹐殆無虛日。每宗伯句就﹐遣鬟矜示柳﹐擊缽之頃﹐蠻箋已至﹐風追電躡﹐未嘗肯地步讓。或柳句先就﹐亦走鬟報賞﹐宗伯畢力盡气﹐經營慘淡﹐思壓其上﹐比出相視﹐亦正得匹敵也。宗伯气骨蒼峻﹐虯榕百尺﹐柳未能到﹔柳幽艷秀發﹐如芙蓉秋水﹐自然娟媚﹐宗伯公時亦遜之。於時旗鼓各建﹐閨閣之間﹐隱若敵國云。宗伯於柳不字﹐凡有題識﹐多署「柳君」。吳中人寵柳之遇﹐稱之直曰「柳夫人」。

宗伯生平善逋﹐晚歲多難﹐益就窶蹙。嗣君孝廉某故文弱﹐鄕裏豪黠頗心易之﹐又嗛宗伯公墻宇孤峻﹐結侶伺釁。丙午某月﹐宗伯公卽世。有眾驟起﹐以責逋爲口實﹐噪而環宗伯門﹐搪撞詬誶﹐極於虣辱。孝廉魂魄喪失﹐莫知所出。柳夫人於宗伯易簣日﹐已蓄殉意﹐至是泫然起曰「我當之﹗」好語諸惡少﹕「尙書寧盡負若曹金﹖卽負﹐固尙書事﹐無與諸兒女﹗身在﹐第少需之。」諸惡少聞柳夫人語﹐謂得所欲﹐鋒稍戢﹐然環如故。柳中夜刺血書訟牘﹐遣急足詣郡邑告難﹐而自取縷帛結項死尙書側。旦日﹐郡邑得牘﹐又聞柳夫人死﹐遣隸四出﹐捕諸惡少﹐問殺人罪。皆雉竄兔脫﹐不敢復履界地。構盡得釋。孝廉君徳而哀之﹐爲用匹禮﹐與尙書公並殯某所。吳人士嘉其志烈﹐爭作詩誄美之﹐至累帙云。

東海生曰﹕柳夫人可謂不負虞山矣哉﹗或謂情之所鐘﹐生憐死捐﹐纏綿畢命﹐若連理枝﹑雉朝飛﹑雙鴛鴦之屬﹐時有之矣。然柳於虞山豈其倫耶﹖夫七尺腐軀﹐歸於等盡。而擲之當﹐侯贏以存弱趙﹐杵臼以立藐孤﹐秀實以緩奉天之危﹐紀信以脫滎陽之難。或輕於鴻羽﹐或重於泰山﹐各視其所用。柳夫人以尺組下報尙書﹐而紓其身後之禍﹐可不謂重與﹖所云重用其死者也﹗夫西陵松柏﹐才矣﹐未聞擇所從。耆卿﹑月仙﹐齊丘﹑散花女﹐得所從矣﹐而節無聞。韓香﹑幼玉﹑張紅紅﹑羅愛愛之流﹐節可錄矣﹐又非其人也。千秋香躅﹐惟張尙書燕子一樓﹐然紅粉成灰﹐尙在白楊可柱之後。夫玉容黃土之不惜﹐而顧以從死之名爲地下慮﹐荒矣。微曰舍人﹐泉臺下隨﹐未敢必其然也。人固不可知﹐千尋之操﹐或以一念隳﹔生平之疵﹐或以晚節覆。遂志赴義﹐爭乎一決。柳夫人存不必稱﹐而沒以馨﹐委蛻如遺﹐豈不壯哉﹗

﹝張山來曰﹕前半如柳縈花笑﹐後半如笳響劍鳴﹐柳夫人可以不死矣﹗﹞換心記徐芳仲光諾臯廣志

萬曆中﹐徽州進士某太翁﹐性卞急﹐家故饒貲﹐而不諧於族。其足兩腓瘦削無肉﹐或笑之曰「此相當乞。」翁心恨之。生一子﹐卽進士公﹐教之讀書﹐性奇僿﹐咿唔十數載﹐尋常書卷﹐都不能辧句讀。或益嘲笑之曰「是兒富貴﹐行當逼人。」翁聞益恚。

有遠族侄某﹐負文名﹐翁厚幣延致﹐使師之﹐曰「此子可教則教﹐必不可﹐當質語予﹐無爲久羈。」侄受命﹐訓牖百方﹐而懵如故。歲暮辭去﹐曰「某力竭矣。且叔產固丰﹐而弟卽魯﹐不失田舍翁﹐柰何以此相彊﹖」翁曰「然﹗」退而嗔語婦曰「生不肖子﹐乃翁眞乞矣﹗」趣治具餞師﹐而私覓大梃﹐靠壁間﹐若有所待。蓋公恨進士辱己﹐意且撲殺之﹐而以產施僧寺﹐作終老計。母知翁方怒﹐未可返﹐呼進士竊語﹐使他避。

進士甫新娶﹐是夜合戶籌議﹐欲畱﹔恐禍不測﹐欲去﹐無所之﹐則夫婦相持大哭﹐不覺夜半。倦極假寐﹐見有金甲神擁巨斧﹐排闥入﹐捽其胸﹐劈之﹐抉其心出﹐又別取一心納之﹐大驚而寤。

次日﹐翁延侄飲爲別。翁先返﹐進士前送至數里﹐最後牽衣流涕曰「惻隱之心﹐人皆有之。師何忍某之歸而就死﹖」師矍然曰「安得此達者言﹖」進士曰「此自某意。且某此時﹐頗覺胸次開朗﹐願更從師卒業。」因述夜來夢。師叩以所授書﹐輒能記誦﹐乃大駭﹐亟與俱返。

翁聞剝啄聲﹐掣梃門俟。已聞師返﹐則延入。師具以途中所聞告。翁以爲謬﹐試之良然﹐乃大喜。自是敏穎大著﹐不數歲﹐補邑諸生。又數歲﹐聯捷成進士。報至之日﹐翁坐胡牀﹐大笑曰「乃公自是免於乞矣﹗」因張口啞啞而逝。

族子某爲郡從事﹐庚辰與予遇山左道中﹐縷述之。古今未聞有換心者﹐有之自此始。精誠所激﹐人窮而神應之。進士之奇穎﹐進士之奇愚逼而出也﹐所謂徳慧存乎疢疾者也。或曰「今天下之心﹐可換者多矣﹐安得一一捽其胸剖之﹐易其殘者而使仁﹐易其污者而使廉﹐易其姦回邪佞者而使忠厚正直﹖」愚山子曰「若是﹐神之斧日不暇給矣﹗且今天下之心皆是矣﹐又安所得仁者廉者忠若直者而納之﹐而因易之哉﹖」

﹝張山來曰﹕有形之心不能換﹐無形之心未嘗不可換。人果肯換其無形者﹐安知不又有神焉並其有形者而換之耶﹖則謂進士公爲自換其心也可。﹞秦淮健兒傳金華李漁笠翁笠翁一家言

嘉靖中﹐秦淮民間有一兒﹐貌魁梧﹐色黝異。生數月﹐便不乳﹐與大人同飲啜。周歲怙恃交失﹐鞠於外氏。長有膂力﹐善拳擊﹐嘗以一掌斃一犬﹐人遂呼爲「健兒」。健兒與羣兒斗﹐莫不辟易。羣兒結數十輩攻之﹐健兒縱拳四揮﹐或啼或號﹐各抱頭歸﹐愬其父兄。父兄來叱曰「誰家豚犬﹐敢與老子相觸耶﹖」健兒曰「焉敢相觸﹖爲長者服步武之勞﹐則可耳。」乃至父兄前﹐以兩手擎父兄﹐兩脛去地二尺許﹐且行且止﹐或昂之使髙﹐或抑之使下﹐父兄恐顚僕﹐莫敢如何﹐但咭咭笑﹐鄕人閧焉。

健兒性善動﹐不喜讀書。外氏命就外傅﹐不率教。師夏楚之﹐則奪撲裂眥曰「功名應赤手致﹐焉用瑣瑣章句爲﹖」師出﹐卽與同塾諸兒斗﹐諸兒無完膚。又時盜其外氏簪珥衣物﹐向酒家飲﹐醉卽猖狂生事。外氏苦之﹐逐於外。爲人牧羊﹐每竊羊換飲﹐詐言多歧亡。主人怒﹐復見擯。時已弱冠矣。

聞倭入寇﹐乃大快曰「是我得意時也﹗」卽去海上從軍。從小校擢功至裨將。與僚友飲﹐酒酣鬥力﹐斃之。罪當死﹐遂棄官﹐逃之泗﹐易姓名﹐隱於庖丁。民家有犢﹐丙夜往盜之﹐牽出﹐必劇呼曰「君家牛我騎去矣﹗」呼竟﹐倒騎牛背﹐以斧砍牛臀。牛畏痛﹐迅奔若風﹐追之莫及。次日亡牛者適市物色之﹐健兒曰「昨過君家取牛者我也﹐告而後取﹐道也﹐奚其盜﹖」索之﹐則牛已脯矣﹐無可憑。市中惡少﹐推爲盟主﹐晝縱六博﹐夜遊狹斜﹐自恃日甚。嘗嘆曰「世人皆不足敵﹐但恨生千載後﹐不得與拔山舉鼎之雄一較勝負耳﹗」

邑使者禁屠牛﹐健兒無所事事﹐取向所屠牛皮及骨角﹐往瓜揚間售之﹐得三十金。將歸﹐飲於館中﹐解金置案頭。酒家翁見之﹐謂曰「前途多豪客﹐此物宜善藏之。」健兒擲杯砍案曰「吾縱橫天下三十年﹐未逢敵手﹐有能取得腰間物者﹐當叩首降之。」時有少年數人﹐醵於左席﹐聞之錯愕﹐起問姓名居裏。健兒曰「某姓名不傳﹐向嘗豎功於邊陲﹐今掛冠微服﹐牛耳於泗上諸英雄。」少年問能敵幾何輩﹐健兒曰「遇萬萬敵﹐遇千千敵。計人而敵﹐斯下矣﹗」諸少年益錯愕。

健兒飲畢﹐束裝上馬。不二三里﹐一騎追之甚迅。健兒自度曰「殆所云豪客耶﹖」比至﹐則一後生﹐健兒遂不介意。後生問何之﹐健兒曰「歸泗。」後生曰「予小子亦泗人﹐歸途迷失﹐望長者指南之。」於是健兒前驅﹐馬上談笑頗相得。健兒謂後生曰「子服弓矢﹐善決拾乎﹖」後生曰「習矣﹐而未閒。」健兒援弓試之﹐力盡而弓不及彀﹐棄之﹐曰「此物無用﹐佩之奚爲﹖」後生曰「物自有用﹐用物者無用耳。」乃引自試。時有鶩唳空﹐後生一發飲羽﹐鶩墜馬前。健兒異之。後生曰「君腰短刀﹐必善擊刺。」健兒曰「然﹗我所長不在彼﹐在此。」脫以相示﹐後生視而噱曰「此割雞屠狗物﹐將焉用之﹖」以兩手一折﹐刀曲如鉤﹐復以兩手伸之﹐刀直如故。健兒失色﹐籌腰間物菲復我有矣。𨿽與偕行﹐而股栗之狀﹐漸不自持。後生轉以溫言慰之。

復前數里﹐四顧無人﹐後生縱聲一喝﹐健兒墜馬。後生先斬其馬﹐曰「今日之事﹐有不惟我命者﹐如此馬﹗」健兒匍伏請所欲。後生曰「無用物﹐盍解腰纏來獻﹗」健兒解囊輸之﹐頓首乞命。後生曰「吾得此一囊金﹐差可十日醉。子猶艸萊﹐何足誅鋤﹖」撥馬尋故道去。健兒神气沮喪﹐足循循不前。自思三十金非長物﹐但半世英雄﹐敗於乳臭兒之手﹐何顏復見諸弟兄﹖遂不歸泗﹐向一村墅結廬賣酒聊生。每思往事﹐輒恧恧欲死。

一日﹐春風澹蕩﹐有數少年索飲﹐裘馬甚都﹐似五陵公子﹐而意气豪縱﹐又似長安遊俠兒。擊案狂歌﹐旁若無人﹐且曰「滌器翁似不俗﹐當偕之。」遂拉健兒入座。健兒視九人皆弱冠﹐惟一總角者﹐貌白皙若處子﹐等閒不發一言﹐一言則九人傾聽﹔坐則右之﹐飲則先之。健兒不解其故。而末坐一冠者﹐似嘗謀面﹐睇視之﹐則向斬馬劫財之人也﹐謂健兒曰「東君尙識故人耶﹖」健兒不敢應。後生曰「疇昔途中﹐解囊纏贈我者﹐非子而誰﹖我儕豈攘攫者流﹖特於郵旁肆中﹐聞子大言恐世﹐故來與子雌雄﹐不意竟輸我一籌﹗今來歸趙璧耳。」遂出左袖三十金置案頭﹐曰「此母也。於今一年﹐子當肖之。」又探右袖﹐出三十金﹐共予之。健兒不敢受﹐旁一後生拔劍努目曰「物爲人攫而不能復﹐還之又不敢取﹐安用此懦夫爲﹖」健兒懼﹐急內袖中﹐乃治雞黍爲歡。諸後生不肯畱。歸金者曰「翁亦可憐矣﹐峻拒之則難堪。」眾乃止。時爨下薪窮﹐健兒欲乞諸鄰﹐後生指屋旁枯株謂之曰「盍載斧斤﹖」健兒曰「正苦無斧斤耳。」後生躊躇久之﹐曰「此事須讓十弟﹐我九人無能爲也。」總角者以兩手抱株﹐左右數撓﹐株已臥矣﹐遂拔劍砍旁柯燃之。酒至無算﹐乃辭去﹐竟不知其何許人。

健兒自是絕不與人較力﹐人毆之則袖手不報。或曰「子曩日英雄安在﹖」健兒則以衰朽謝之。後得以天年終﹐不可謂非後生力也。

﹝張山來曰﹕嘗見稗官中﹐有趙東山誇技順城門﹐其事與此相類。甚矣﹐毋謂秦無人也﹗﹞山東四女祠記姑蘇黃始靜禦聽鶯堂集

丙辰十月﹐出都門﹐畏陸行之勞悴也﹐捨而之舟。舟行六七日﹐將至黃河崖。過一村﹐風急不得行﹐遂泊舟。人曰「此四女鎭也。」初未詳「四女」何以名。

泊少間﹐風息。臥舟中﹐悶甚。起行崖岸間﹐一望荒沙﹐市人皆閉戶﹐無憩立所。迄市尾一古祠﹐若無人焉者。入門﹐閴如也。庭一碑﹐藤蘚网布。碑前古樹﹐半無枝葉﹐禿而龍身。右轉得一徑﹐進則老屋三楹而已。中座像二﹐一老翁﹐龐眉而古衣冠﹔一老媼﹐白髮髙髻﹐咸非近世飾。獨兩旁侍坐者四人﹐𨿽儒衣儒冠﹐而修眉皓齒﹐皎若好女子。心頗疑之﹐無從詢其說。乃捫藤剝蘚﹐拭其文讀之﹐蓋明成化年碑也。碑載漢景帝時﹐地有傅姓長者﹐好善﹐年五十﹐無子﹐生四女﹐皆明慧知禮。壽日觴父﹐父曰「吾五十無子﹐奚壽爲﹖」四女愀然曰「父期於子者﹐爲終養計也。兒卽女﹐亦可代子職養父母﹐父母其勿憂。」明日﹐俱攺男子裝﹐四女共矢不嫁﹐以侍其親。時佛未入中國﹐惟讀五經百家周秦以上書﹐博覽奧義如大儒。間則行善事﹐徳化洽於鄕裏。庭前古柏樹﹐葉生龍爪﹐樹身生鱗﹐金色燦然。鄕裏咸駭異﹐以爲孝感所致。如是者三十年。一日﹐天神鼓樂降於庭﹐樹化爲龍﹐載翁媼及四女上升而去。里人感之﹐遂爲建祠﹐今所樹趾﹐遺迹也。

嗚呼﹗自漢景帝迄今﹐不知千幾百年﹐及徧考東國輿圖紀載﹐都無所謂「四女祠」者﹐而孝感之報﹐徒得之於荒煙蔓艸中。乃知古人軼事﹐其湮沒不傳者槪不乏云。

﹝張山來曰﹕昔漢緹縈上書贖父罪﹐因除肉刑﹐此只一人耳﹐不難自行其意。今四女同心﹐尢爲僅見也。﹞魯顚傳海寧朱一是近修爲可堂集

顚不知何里人﹐獨行吳越間﹐體上裸﹐披單大襆﹐襆中圓一孔﹐下體著絮厚裩﹐污重染﹐不易也。鬢飛蓬﹐足跣而跳。手一龜﹐龜習顚﹐顚俯首則龜昂﹐鼻息相接以爲常。顚所過﹐羣兒什百怪隨之。顚卽踞地展襆﹐頭出中孔﹐伸縮象龜行﹐羣兒狎且笑。又坦腹命羣兒拳。腹堅﹐羣兒爭拳之﹐痛﹔更擊以石﹐石碎﹐腹橐橐然。顚喜酒﹐酒鼻飲。羣兒願觀顚鼻飲﹐多就家索酒酒顚也。夜倒懸橋梁或城女墻臥﹐鼾鼾焉。

橫江徐氏者﹐好事人也﹐要顚歸﹐問吐納水火之術﹐不答﹐惟日戲羣兒如故。顚食盡一器﹐徐故予大器﹐無問多寡﹐食輒盡。又故以肥膩冷水諸不可口物內器﹐無問多寡予顚﹐顚亦食輒盡。問顚﹕「浴乎﹖」曰「浴。」然殿人浴。微窺之﹐見顚方呼呼然﹐俯水面飲前浴人垢﹐不更去己垢也。夜無橋梁城女墻﹐則懸足架上﹐垂首臥。夜分人定﹐卽溺。人乘顚起﹐入問之﹐顚語莊﹐微及日用細碎﹐卒不答吐納水火事。

在吳越十餘年﹐人皆識之。一日過華亭﹐太守方嶽貢出見市兒數百嘩曰「顚來﹗顚來﹗」怪問顚﹐不答。再問﹐再不答。以爲惑民﹐系且杖﹐杖下而顚死矣。後有人入杭之西山﹐復見顚曳杖躄躄行。朱子曰﹕顚﹐吾知其不死。

﹝張山來曰﹕世人謂顚爲顚﹐吾知顚必以世人爲顚﹔則謂顚非倒臥而世人爲倒臥﹐亦無不可。﹞林四娘記三山林云銘西仲損齋焚余

晉江陳公寶鑰﹐號綠厓。康熙二年﹐任山東靑州道僉事。夜輒聞傳桶有敲擊聲﹐問之﹐則寂無應者。其僕不勝擾﹐持槍往伺﹐欲刺之。是夜但聞怒詈聲﹐已而推中門突入﹐則見有鬼﹐靑面獠牙﹐赤體挺立﹐頭及屋檐。僕震駭﹐失槍僕地。陳急出﹐訶之曰「此朝廷公署﹐汝何方妖魅﹐敢擅至此﹖」鬼笑曰「聞尊僕欲見刺﹐特來受槍耳。」陳怒﹐思檄兵格之。甫起念﹐鬼又笑曰「檄兵格我﹐計何疏也﹖」陳愈怒。遲明﹐調標兵二十名守門。抵夜﹐鬼卻從墻角出﹐長僅三尺許﹐頭大如輪﹐口張如箕﹐雙眸開合有光﹐媻跚於地﹐冷气襲人。兵大呼發炮矢﹐炮火不燃。檢韔中矢﹐又無一存者。鬼反持弓回射﹐矢如雨集﹐俱向眾兵頭面掠過﹐亦不之傷。兵懼奔潰。

陳又延神巫作法驅遣﹐夜宿署中。時臘月嚴寒﹐陳甫就寢﹐鬼直詣巫臥所﹐攫去衾氈衣褲。巫窘急呼救。陳不得已﹐出爲哀祈。鬼笑曰「聞此神巫乃有法者也﹐技止此乎﹖」遂擲還所攫。次日﹐神巫慚懼﹐辭去。自後署中飛炮擲瓦﹐晨昏不寧。或見墻覆棟崩﹐急避之﹐仍無他故。陳患焉。

嗣余有同年友劉望齡赴都﹐取道靑州﹐詢知其故﹐謂陳曰「君自取患耳﹗天下之理﹐有陽則有陰。若不急於驅遣﹐亦未擾擾至此。」語未竟﹐鬼出謝之。劉視其獰惡可畏﹐勸令攺易顏面﹐鬼卽辭入暗室中。少選復出﹐則一國色麗人﹐雲鬟靚妝﹐裊裊婷婷而至。衣皆鮫綃霧縠﹐亦無縫綴之迹﹐香气飄揚﹐莫可名狀。自稱爲林四娘﹐有一僕名實道﹐一婢名東姑﹐皆有影無形。惟四娘則與生人了無異相也。陳日與歡飲賦詩﹐親狎備至﹐惟不及亂而已。凡署中文牒﹐多出其手﹐遇久年疑獄﹐則爲廉訪始末﹐陳一訊皆服。觀風試士﹐衡文甲乙悉當﹐名譽大振。

先是陳需次燕邸﹐貸京商二千緡。商急索﹐不能應﹐議償其半﹐不允。四娘出責之曰「陳公豈負債者﹖顧一時力不及耳。若必取盈﹐陷其圖利敗檢﹐於汝安乎﹖我鬼也﹐不從吾言﹐力能禍汝﹗」京商素不信鬼﹐笑曰「汝乃麗人﹐以鬼怖我﹖若果鬼也﹐當知我在京廬舍職業。」四娘曰「廬舍職業﹐何難詳道﹖汝近日於某處行一負心之事﹐說出恐就死耳。」京商大駭﹐辭去。陳密叩商所爲﹐終不泄﹐其隱人之惡如此。

性耽吟詠﹐所著詩﹐多感慨淒楚之音﹐人不忍讀。凡吾閩有訪陳者﹐必與狎飲。臨別則贈詩﹐其中度詞﹐日後多驗。有一士人悅其姿容﹐偶起淫念。四娘怒曰「此獠何得無禮﹖」喝令杖責。士人歘然僕地﹐號痛求哀﹐兩臂杖痕周匝。舉坐爲之請﹐乃呼婢東姑持藥飲之﹐了無痛苦﹐仍與歡飲如初。

陳叩其爲神始末﹐答曰「我莆田人也﹐故明崇禎年間﹐父爲江寧府庫官﹐逋帑下獄。我與表兄某悉力營救﹐同臥起半載﹐實無私情。父出獄﹐而疑不釋。我因投繯以明無他﹐烈魂不散耳。與君有桑梓之誼而來﹐非偶然也。」計在署十有八月而別﹐別後陳每思慕不置。康熙六年﹐陳補任江南驛傳道﹐爲余述其事﹐屬記之。

林子曰﹕《左氏傳》言涉鬼神﹐後儒病其誣。余竊疑天下大矣﹐二百四十餘年中﹐豈無一二人出於見聞所不及乎﹖今陳公綠厓﹐正士也﹐非能造言語者。且吾鄕士人﹐往往有親見之者。王龍溪云﹕神怪之事﹐聖人不語。力與亂明明是有﹐怪與神豈得云無﹖鬼能見形預人事﹐不可謂非神怪矣。然彊魄暫畱人間﹐終歸變滅﹐不能久存。是在精气爲物﹐遊魂爲變之外﹐非可以常理推究﹐言有言無﹐皆惑也。此聖人所以不語也夫﹖

﹝張山來曰﹕先君明季時客楚撫軍署中﹐賓客雜遝﹐室無空虛。旁有園﹐扃鐍甚固。先君謂眾客曰「曷不遷入此中﹐俾稍稍舒眉乎﹖」或答曰「此內有鬼﹐是以未敢耳。」因詢其狀﹐乃知前撫軍有女﹐及笄而死﹐遂葬此中。每際淸風明月﹐輒見形於回廊曲檻間﹐徘徊徙倚﹐如不勝情。人懼其爲祟﹐故常扃之。先君大喜曰「審若是﹐是故我所禱祀而求者也﹗」遂請獨居其內﹐日以二小童給侍﹐夜則遣去﹐冀有所遇﹐而卒無見聞。事載《天山樓隨筆》。今林四娘獨能變現若此﹐則又何也﹖豈必無罪而冤死者乃能爲厲耶﹖﹞乞者王翁傳建昌徐芳仲光懸榻編

灑口王氏﹐樵郡大姓也。其先世某翁﹐嘗行乞至拏口陳長者家。日尙早﹐小憩門首。有頃戶啟﹐一小環捧盆水﹐向外傾灑去。有聲鏗然﹐隨水墮地﹐視之﹐金釧也。翁大喜﹐復念此釧必主婦洗妝置盆中﹐而環不知﹐倘主婦索釧不得﹐而疑環盜﹐或撻之急﹐且有變。吾貧人﹐橫得重資﹐未必能享﹐而貽環累﹐以至不測﹐大不祥。遂畱以待。久之﹐微聞戶內喧聲﹐似有所訶責。斯須﹐前環出﹐流血被面﹐望溪便擲。翁急前﹐持抱問故。環擲愈力﹐曰「主婦失釧﹐而枉予盜。予何處得釧﹖與撻死﹐寧溺死﹗」翁曰「然﹐釧在﹐毋恐。」乃出諸袖中﹐俾持入﹐且曰「待子於此久矣。」環入報﹐主婦以爲謾﹐遣童出問翁﹐具以實對。

事聞長者﹐長者曰「世安得有此人﹖」亟召入﹐居然壯男子也。因問﹕「若能爲我任奔走乎﹖」對曰「幸甚﹗」於是使司門戶稽察﹐輒勝任。則又使出入市賈﹐徵責租課﹐又輒稱。長者益喜﹐遂以前環妻之﹐而使主莊佃某所。翁益殫竭心力以謹恪報。長者知翁可任﹐益親愛﹐待以家人禮﹐諸錢谷會計之重要者﹐悉以寄之。

翁任事旣久﹐橐漸裕﹐而所娶環生數子﹐皆穎敏。旣長﹐使之分道商販﹐遂大富﹐致產巨萬。翁乃謝陳氏事﹐攜環與子歸灑口﹐爲素封家。享年耄耋﹐孫曾輩讀書爲諸生者十餘人﹐翁皆及親見之﹐今門第人文之盛﹐與陳頡云。

噫﹗一乞人得金環值數十金﹐可以飽矣﹐返之奚爲哉﹖愚山子曰﹕翁非特廉也﹐仁且智也﹕其不取非有﹐廉也﹔逆計主婦之重責環﹐環急且死﹐而候其出救之﹐以白其枉而脫其禍﹐仁也﹔救環得環﹐而免於乞﹐智也。使翁匿環而往﹐十數金止矣﹐卒歲之奉耳﹐視此所得孰多乎﹖方其逡巡戶外時﹐豈嘗計及此哉﹖而報隨之﹐謂天之無心﹐又安可也﹖今之讀書明禮義﹐據地豪盛﹐長喙銛距﹐擇弱肉而食之﹐至於冤楚死喪﹐宛轉當前而不顧者﹐蓋有之矣。況彼遺而我遇﹐取之自然者乎﹖吾故不敢鄙夷於乞而直翁之。夫乞而賢﹐卽翁之可也。

或曰﹕王氏﹐大姓也﹐而其祖貧至於乞﹐此其子孫之所深諱﹐而子暴之﹐無乃不可乎﹖愚山子曰﹕不然﹗人惟其行之可傳而名﹐亦惟其品之可尊而貴。名與貴不關其所遭﹐關其人之賢不肖也。若翁之所行﹐是古之大賢﹐王氏子孫當世世師之﹐又奚諱乎﹖師其廉仁且智者﹐以窮則守身﹐而達則善世﹐何行之弗成焉﹖乞寧足諱也﹖彼行之不道﹐𨿽榮顯貴勢﹐若操﹑惇﹑莽﹑卞﹑杞﹑檜之流﹐乃眞乞人之所不爲﹐而其子孫所羞以爲祖父者﹗

﹝張山來曰﹕東坡有言﹐上可以陪玉皇大帝﹐下可以陪卑田院乞兒。然則可以陪乞兒者﹐皆足以陪玉帝者也。蓋乞人一種﹐非至愚無用之流﹐卽其大慈悲而有守者﹐不屑爲倡優隸卒﹐不肯爲機械以攫人財﹐不得不出於行乞之一途耳。至王翁之髙行﹐則又爲此中翹楚矣。﹞雷州盜記徐芳仲光諾臯廣志

雷於粵爲最遠郡。崇禎初﹐金陵人某以部曹出守﹐舟入江遇盜。知其守也﹐殺之﹐並殲其從者﹐獨畱其妻女。以眾中一最黠者爲僞守﹐持牒往﹐而羣詭爲僕﹐人莫能察也。抵郡逾月﹐甚廉幹﹐有治狀﹐雷人相慶得賢太守。其寮屬曁監司使﹐咸誦重之。未幾﹐太守出示禁遊客﹐所隸毋得納金陵人只履﹐否者𨿽至戚必坐。於是雷人益信服新太守乃能嚴介若此也。

亡何﹐守之子至﹐入境﹐無敢捨者。問之﹐知其禁也﹐心惑之。詰朝守出﹐子道視﹐非父也﹐訊其籍裏名姓﹐則皆父。子悟曰「噫﹗是盜矣﹗」然不敢暴語﹐密以白監司使。監司曰「止﹗吾旦日飯守而出子。」於是戒吏﹐以卒環太守舍﹐而伏甲酒所。旦日﹐太守入謁﹐監司飲之酒﹐出其子質﹐不辧也。守窘﹐擬起爲變﹐而伏甲發﹐就坐捽之。其卒之環守者﹐亦破署入。賊數十人﹐卒起格鬥﹐胥逸去﹐僅獲其七。獄具如律﹐械送金陵殺之。於是雷之人乃知向之守﹐非守也﹐盜云。

東陵生聞而嘆曰「異哉﹗盜乃能守若此乎﹖今之守非盜也﹐而其行鮮不盜也﹐則無寧以盜守矣﹗其賊守﹐盜也﹔其守而賢﹐卽猶愈他守也。」或曰「彼非賢也﹐將間而括其藏與其郡人之資以逸。」曰「有之﹐今之守亦孰有不括其郡之藏若貲而逸者哉﹖」愚山子曰﹕甚哉東陵生言也﹗推其意﹐足以砥守。

﹝張山來曰﹕以國法論之﹐此羣盜咸殺無赦﹔以民情論之﹐則或盡殲羣從。而寬其爲守之一人﹐差足以報其治狀耳。若今之大夫﹐𨿽不罹國法﹐而未嘗不被殺於庶民之心中也。﹞花隱道人傳朱一是近修爲可堂集

道人姓髙氏﹐名曨﹐字公旦。其先晉人也﹐商於揚﹐家焉。至道人﹐貧矣﹐徙商而讀。顧讀異書﹐不喜沾沾行墨﹐能以己意斷古今事。見世竊儒冠目瞶瞶然者﹐棄去羞與伍。慕朱家﹑郭解爲人﹐尙俠輕財﹐急人困。然砥行﹐愼交遊。裏中少年有不逞者﹐始畏道人知﹐旣事蹶張﹐則又求道人。道人予其自新﹐亦時援手﹐故揚人傾心。四方賢豪來者﹐聞道人名﹐多結歡焉。

甲申﹐知亂將作﹐移家避南徐。時閫帥鱗集江上﹐爭羅致道人幕下。道人知事不可爲﹐蠖伏自污﹐卒得以全。乙酉﹐揚中兵禍慘﹐民鳥獸散。道人獨先眾入城訪親知﹐弔死扶傷﹐陰行善多。

然道人是時感念深矣。自以遭時變亂﹐年壯志摧﹐流離困折﹐無復風塵馳驟之思。乃築室黃子湖中﹐棄其鮮肥素習﹐衣大布衣﹐籜冠艸履﹐曳杖籬落間。挽漁父牧兒與飲﹐飲輒醉﹐放歌湖濱﹐湖水爲沸揚﹐似鳴不平者。

未幾﹐歲大澇﹐居沈於水。道人曰「未聞巢父買山而隱﹐獨支遁見譏耶﹖古之大隱﹐有隱市者﹐吾何爲不然﹖」爰走揚城東南隅﹐卜地宅之﹐躬荷鍤撥瓦礫﹐結廬數楹。一幾一榻﹐張琴列古書畫。攜一妻二子婆娑偃息其中﹐陶陶然樂也。

宅旁築匡墻﹐圍地數畝﹐值菊五百本。一僕長須赤腳﹐善橐駝之術﹐道人率之藝植灌漑。夏日當午﹐虫有長頸鳥喙寇菊顚者﹐秋有白皙如蠶啖菊根者﹐必伺而攻去之。二爲渠魁﹐他虫種種咸治無赦。道人察其患害﹐而保護朝夕﹐故菊茂於常。始自蓓蕾以及爛熳﹐其列也如屏﹐散也如星﹐疊也如錦﹔其色如玉﹐如金﹐如霞﹐如雪﹔其味如元酒﹔其香如檐卜。道人洞開其門﹐門如市﹔虛辟其堂﹐堂如肆。往來如織﹐觀者如堵。不見主人﹐見其扁額曰「花隱」﹐咸謂之花隱道人﹐若忘其昔之爲髙公旦者。

其友梅溪朱一是誚之曰「子隱於花﹐則善矣。然花隱之名益著﹐得非畏影而走日中者耶﹖吾見子之愈走而影不息也﹗」道人嘻然笑而不答。

﹝張山來曰﹕從來隱於花者﹐類多髙人韻士﹐而菊則尢與隱者相宜。妙在全不蹈襲淵明隻字﹐所以爲髙。﹞

虞初新志卷六張南垣傳吳偉業駿公梅村文集

張南垣﹐名漣﹐南垣其字。華亭人﹐徙秀州﹐又爲秀州人。少學畫﹐好寫人像﹐兼通山水﹐遂以其意壘石。故他藝不甚著﹐其壘石最工﹐在他人爲之﹐莫能及也。

百餘年來﹐爲此技者﹐類學嶄巖嵌特。好事之家﹐羅取一二異石﹐標之曰峯﹐皆從他邑輦至﹐決城闉﹐壞道路﹐人牛喘汗﹐僅而得至﹔絡以巨絙﹐錮以鐵汁﹐刑牲下拜﹐劖顏刻字﹐鉤塡空靑﹐穹窿巖巖﹐若在喬嶽。其難也如此﹐而其旁又架危梁﹐梯鳥道﹔遊之者鉤巾棘履﹐拾級數折﹐傴僂入深洞﹐捫壁投罅﹐瞪盼駭栗。

南垣過而笑曰「是豈知爲山者耶﹖今夫羣峯造天﹐深巖蔽日﹐此夫造物神靈之所爲﹐非人力可得而致也。況其地輒跨數百里﹐而吾以盈丈之址﹐五尺之溝﹐尢而效之﹐何異市人摶土以欺兒童哉﹖惟夫平岡小阪﹐陵阜陂陁﹐板築之功可計日以就。然後錯之以石﹐棋置其間﹐繚以短垣﹐翳以密篠﹐若似乎奇峯絕嶂壘壘乎墻外﹐而人或見之也。其石脈之所奔注﹐伏而起﹐突而怒﹐爲獅蹲﹐爲獸攫﹐口鼻含呀﹐牙錯距躍﹐決林莽﹐犯軒楹而不去﹐若似乎處大山之麓﹐截溪斷谷﹐私此數石者爲吾有也。方塘石洫﹐易以曲岸回沙﹔邃闥雕楹﹐攺爲靑扉白屋。樹取其不凋者﹐松杉檜栝﹐雜植成林﹔石取其易致者﹐太湖堯峯﹐隨宜布置。有林泉之美﹐無登頓之勞﹐不亦可乎﹖」華亭董宗伯玄宰﹑陳徵君仲醇亟稱之﹐曰「江南諸山﹐土中戴石。黃一峯﹑吳仲圭常言之﹐此知夫畫脈者也。」

羣公交書走幣﹐歲無慮數十家。有不能應者﹐用以爲大恨。顧一見君﹐驚喜歡笑如初。君爲人肥而短黑﹐性滑稽﹐好舉里巷諧媟以爲撫掌之資﹔或陳語舊聞﹐反以此受人調弄﹐亦不顧也。與人交好﹐談人之善﹐不擇髙下﹐能安異同。以此遊於江南諸郡者五十餘年。自華亭﹑秀州外﹐於白門﹐於金沙﹐於海虞﹐於婁東﹐於鹿城﹐所過必數月。

其所爲園﹐則李工部之「橫云」﹐虞觀察之「預園」﹐王奉常之「樂郊」﹐錢宗伯之「拂水」﹐吳吏部之「竹亭」爲最著。經營粉本﹐髙下濃淡﹐早有成法。初立土山﹐樹木未添﹐巖壑已具﹐隨皴隨攺﹐煙雲渲染﹐補入無痕。卽一花一竹﹐疏密欹斜﹐妙得俯仰。山未成﹐先思著屋﹔屋未就﹐又思其中之所施設﹔窗欞幾榻﹐不事雕飾﹐雅合自然。主人解事者﹐君不受促迫﹐次第結構。其或任情自用﹐不得已骫骳曲隨。後有過者﹐輒嘆惜曰「此必非南垣意也﹗」

君爲此技旣久﹐土石艸樹﹐咸能識其性情。每創手之日﹐亂石林立﹐或臥或倚。君躊躇四顧﹐正勢側峯﹐橫支豎理﹐皆默識在心﹐借成眾手。常髙坐一室﹐與客談笑﹐呼役夫曰「某樹下某石﹐可置某處。」目不轉視﹐手不再指﹐若金在冶﹐不假斧鑿﹔甚至施竿結頂﹐懸而下縋﹐尺寸勿爽。觀者以此服其能矣。

人有學其術者﹐以爲曲折變化﹐此君生平之所長﹐盡其心力以求仿佛﹐初見或似﹐久觀輒非。而君獨規模大勢﹐使人於數日之內﹐尋丈之間﹐落落難合。及其旣就﹐則天墮地出﹐得未曾有。曾於友人齋前作荊﹑關老筆﹐對跱平磩﹐已過五尋﹐不作一折﹐忽於其顚將數石盤亙得勢﹐則全體飛動﹐蒼然不羣。所謂他人爲之莫能及者﹐蓋以此也。

君有四子﹐能傳父術。晚歲辭涿鹿相國之聘﹐遣其仲子行。退老於鴛河之側﹐結廬三楹。余過之﹐謂余曰「自吾以此術遊江以南也﹐數十年來﹐名園別墅﹐易其故主者﹐比比是矣。蕩於兵火﹐沒於荊榛﹐奇花異石﹐他人輦取以去﹐吾仍爲之營置者﹐輒數見焉。吾懼石之不足畱吾名﹐而欲得子文以傳之也。」

余曰﹕柳宗元爲《梓人傳》﹐謂有得於經國治民之旨。今觀張君之術﹐𨿽庖丁解牛﹐公輸刻鵠﹐無以復過﹐其藝而合於道者歟﹖君子不作無益。穿池築臺﹐《春秋》所戒。而王公貴人﹐歌舞般樂﹐侈欲傷財﹐獨此爲耳目之觀﹐稍有合於淸淨。且張君因深就髙﹐合自然﹐惜人力﹐此學愚公之術而變焉者也﹐其可傳也已。作《張南垣傳》。

﹝張山來曰﹕壘山壘石﹐另有一種學問﹐其胸中丘壑﹐較之畫家爲難。蓋畫則遠近髙卑﹐疏密險易﹐可以自主﹔此則必合地宜﹐因石性﹐物多不當棄其有餘﹐物少不必補其不足﹐又必酌主人之貧富﹐隨主人之性情﹐猶必借羣工之手﹐是以難耳。況畫家所長﹐不在蹊徑而在筆墨。予嘗以畫上之景作實境視﹐殊有不堪遊覽者。猶之詩中煙雨窮愁字面﹐在詩𨿽爲佳句﹐而當之者殊苦也。若園亭之勝﹐則止賴布景得宜﹐不能乞靈於他物﹐豈畫家可比乎﹖﹞孫文正﹑黃石齋兩逸事桐城方苞望溪

杜先生岑嘗言﹕歸安茅止生習於髙陽孫少師道公。天啟二年﹐以大學士經略薊遼﹐置酒別親賓﹐會者百人。有客中坐﹐前席而言曰「公之出﹐始吾爲國慶﹐而今重有憂。封疆社稷﹐寄公一身﹐公能堪﹐備物自奉﹐人莫之非﹔如不能﹐𨿽毀身家﹐責難逭﹐況儉觳乎﹖吾見客食皆鑿﹐而公獨飯粗﹐飾小名以鎭物﹐非所以負天下之重也﹗」公揖而謝曰「先生誨我甚當﹐然非敢以爲名也。好衣甘食﹐吾爲秀才時固不厭。自成進士﹐釋褐而歸﹐念此身已不爲己有。而朝廷多故﹐邊關日駭﹐恐一旦肩事任﹐非忍饑勞﹐不能以身率眾。自是不敢適口體﹐彊自勗厲﹐以至於今﹐十有九年矣。」

嗚呼﹗公之气折逆奄﹐明周萬事﹐合智謀忠勇之士以盡其材﹐用危困瘡痍之卒以致其武﹐唐﹑宋名賢中﹐猶有倫比。至於誠能動物﹐所糾所斥﹐退無怨言﹐叛將遠人﹐咸諭其志﹐而革心無貳﹐則自漢諸葛武侯而後﹐規模气象﹐惟公有焉﹗是乃克己省身﹑憂民體國之實心﹐自然而愾乎天下者﹐非躬豪傑之才﹐而慨乎有聞於聖人之道﹐孰能與於此﹖然惟二三執政﹐與中樞邊境﹐事同一體之人﹐實不能容。《易》曰「信及豚魚。」媢嫉之臣乃不若豚魚之可格﹐可不懼哉﹖

黃岡杜蒼略先生﹐客金陵﹐習明季諸前輩遺事。嘗言崇禎某年﹐余中丞集生與譚友夏結社金陵﹐適石齋黃公來遊﹐與訂交﹐意頗洽。黃公造次必於禮法﹐諸公心向之﹐而苦其拘也﹐思試之。妓顧氏﹐國色也﹐聰慧通書史﹐撫節按歌﹐見者莫不心醉。一日大雨雪﹐觴黃公於余氏園﹐使顧佐酒﹐公意色無忤。諸公更勸酬劇飲﹐大醉﹐送公臥特室。榻上枕衾茵各一﹐使顧盡弛褻衣﹐隨鍵戶﹐諸公伺焉。公驚起﹐索衣不得﹐因引衾自覆薦﹐而命顧以茵臥。茵厚且狹﹐不可轉﹐乃使就寢。顧遂暱近公﹐公徐曰「無用爾。」側身向內﹐息數十調﹐卽酣寢。漏下四鼓﹐覺﹐轉面向外。顧佯寐無覺﹐而以體旁公。俄頃﹐公酣寢如初。詰旦﹐顧出﹐具言其狀﹐且曰「公等爲名士﹐賦詩飲酒﹐是樂而已矣。爲聖爲佛﹐成忠成孝﹐終歸黃公。」

及明亡﹐公縶於金陵﹐在獄日誦《尙書》《周易》﹐數月﹐貌加丰。正命之前夕﹐有老僕持鍼綫向公而泣曰「是我侍主之終事也。」公曰「吾正而斃﹐是爲考終﹐汝何哀﹖」故人持酒肉與訣﹐飲啖如平時。酣寢達旦﹐起盥漱更衣﹐謂僕某曰「曩某以捲索書﹐吾旣許之﹐言不可曠也。」和墨伸紙﹐作小楷﹐次行書﹐幅甚長﹐乃以大字竟之﹐加印章﹐始出就刑。其捲藏金陵某家。

顧氏自接公﹐時自懟。無何﹐歸某官。李自成破京師﹐謂其夫﹕「能死﹐我先就縊。」夫不能用。語在縉紳間﹐時以爲美談焉。

﹝金棕亭曰﹔甘食悅色﹐人情所不能已者﹐而兩公淡嗜好之性﹐出於自然﹐故爲千古第一流人物。覺閔仲叔之不受豬肝﹐顏叔子之蒸盡摍屋﹐尙未免爲食色所累。望溪文直接史遷﹐今連綴二事﹐亦宛然龍門合傳之體。﹞郭老僕墓志銘侯方域朝宗壯悔堂集

郭老僕死﹐而葬於城北之金家橋﹐其主人爲志其墓而銘之日﹕

老僕名尙﹐十八歲事予祖太常公。方司徒公之少而應秀才試﹐以及舉孝廉﹑登進士第﹐老僕皆身從之。司徒公仕﹐而西抵秦涼之塞﹐南按黔方﹐北盡黃花﹑居庸邊鎭上﹐老僕又皆從。司徒公嘗道經華山﹐攀崖懸洞而陟其顚﹐老僕則手挽鐵索從焉。華山老道士﹐年百八十歲矣﹐謂司徒公曰「公貴人也﹐然生平丰於功業﹐嗇於福用﹐當腰圍玉而陪天子飯﹐此後一月難作。凡有五大難﹐過此可耄耋。此僕當濟公於難者也﹐幸善視之。」

然老僕殊不事事﹐司徒公嘗遣視南圃之墅。久之﹐所司皆荒失。命人迹之﹐則老僕自攜琵琶﹐與一婦人飲於鹿邑之城門樓。司徒公怒﹐斥之不使近。戊辰﹐赴官京師﹐老僕固請從﹐至則酣飲於城隍市。司徒公朝所命﹐老僕暮歸﹐醉而盡忘之。司徒公怒而罵﹐老僕則倚壁而鼾﹐鼾聲與司徒公之罵聲更相間也。積二歲餘﹐以爲常。

司徒公爲烏程相所構﹐下獄﹐顧謂諸僕曰「爾輩皆衣食我﹐今誰當從乎﹖」老僕涕泣拜於堂下。司徒公熟視曰「嘻﹗爾豈其人耶﹖」老僕前曰「主人盛時安所事老僕﹐老僕亦酣醉耳。今老僕且先犬馬死﹐主人又患難﹐豈尙不盡心力﹖主人不憶老道士言乎﹖」自此不飲酒﹐亦不與其家相通﹐從司徒於獄者七年。烏程相與韓城相相繼秉政﹐皆苛深﹐託諸緹校詗察往事﹐士大夫親朋奴僕﹐往往避匿去。老僕常衣敝衣﹐星出月入﹐以事司徒公。

初﹐燕女有姚氏者﹐數嫁不終﹐饒於財。每曰「我當嫁官人耳。」老僕乃僞爲官人﹐娶之。日取其財易酒食﹐交歡諸緹校者﹐故得始終不及於難。後姚氏察知其僞﹐大哭﹐罵老僕﹐以手提其耳﹐嚙其面﹐面上痕常滿。及司徒公出視師﹐乃以老僕爲軍官。冠將軍冠﹐服將軍服﹐以見姚氏﹐姚氏則大喜。老僕入謝司徒公曰「老僕嗜飲酒﹐今七年不飲酒﹐此後願日夜倍飲酒以償之。」久之﹐飲酒積病﹐遂以死﹐年五十七。老僕有四子﹐其次嘗犯軍法當死﹐諸大帥卜從善等﹐羅拜司徒公曰「非願公絀法﹐乃軍中欲請之以勸忠義也。」當是時﹐郭老僕之名播兩河云。

銘曰﹕汝士大夫之師﹐而乃居於奴﹔奴乎奴乎﹐奴尙則有﹐士大夫卒無﹗

﹝張山來曰﹕老僕之奇﹐不在後之戒酒﹐而在前之飲酒。蓋戒酒猶屬忠義之士所能﹐若飲酒則大有學問在。苟非日飲亡何﹐則當司徒盛時﹐其播惡造業﹐當不一而足矣。﹞五人傳宣城吳肅公晴巖街南文集

天啟朝﹐逆璫魏忠賢扇虐﹐諸卿大夫以忠直被刑戮﹐怨憤徹閭裏﹐匹夫匹婦﹐發豎心傷。然未有公然發憤﹐抗中貴﹑毆緹騎﹐不卹其身家之殞﹑惟義之殉﹐若蘇民之於吏部周公順昌者也。嘗讀《頌天臚筆》﹐及詢之吳父老﹐未嘗不擊節慨慕之云。

初﹐吏部負人望﹐謁告家居﹐時切齒朝事。令不便於民者﹐輒言之當事。蘇人徳之。會都諫魏公大中被逮﹐所過州邑莫敢通。吏部輕舠候吳門﹐相持慟哭﹐罵忠賢不去口﹐爲約婚姻﹐奉炙酒﹐累日乃去。璫聞之﹐怒。璫所私禦史倪文煥﹐劾吏部黨姦人﹐削籍。蘇固已人人自懾矣。天啟六年﹐織造中使李實﹐以忠賢旨﹐復坐講學聚徒﹐與都禦史髙公攀龍﹑禦史周公宗建﹑諭徳繆公昌期﹑禦史黃公尊素﹑李公應升﹐俱逮治。詔使至蘇﹐吏部慷慨自若。而蘇民無少長皆憤﹐五人其最烈云。五人者﹐曰顏佩韋﹐曰馬傑﹐曰沈揚﹐曰楊念如﹐曰周文元。

佩韋賈人子﹐家千金﹐年少不欲從父兄賈﹐而獨以任俠遊裏中。比逮吏部﹐郡人震駭罷肆。而詔使張應龍﹑文之炳者虐於民﹐民益怒﹐顧莫敢先發。佩韋於是爇香行泣於市﹐周城而呼曰「有爲吏部直者來﹗」市中或議﹐或詢﹐或泣﹐或切齒詈﹐或搏顙吁天﹐或卜筮占吉凶﹐或醵金爲贐﹐或趣裝走京師撾登聞鼓﹐奔走塞巷衢﹐凡四日夜。

洎宣詔﹐諸生王節﹑楊廷樞﹑文震亨﹑徐汧﹑袁徵等竊計曰「人心怒矣。吾徒當爲謁兩臺﹐以釋眾怒。」又謂父老毋過激﹐激只益重吏部禍。父老皆曰「諾﹗」乃相與詣西署﹐將請於巡撫﹑都禦史。巡撫者毛一鷺﹐璫私人也。

是日﹐吏部囚服﹐同吳令陳文瑞由縣至西署﹐佩韋率眾隨之﹐而馬傑亦已先擊柝呼市中﹐從者合萬餘人。會天雨﹐陰慘晝晦﹐人拈香如列炬﹐衣冠淋漓﹐履屐相躪﹐泥淖沒脛骭。吏部舁肩輿﹐眾爭弔吏部﹐枳道不得前。吏部勞苦諸父老。佩韋等大哭﹐聲震數里。

移時抵西署﹐署設幃幕儀仗。應龍與諸緹騎立庭上﹐气張甚﹐最下陳鋃鐺鈕鐐諸具﹐眾目屬哽咽。節﹑震亨等前白一鷺及巡按禦史徐吉曰「周公人望﹐一旦以忤璫就逮﹐禍且不測。百姓怨痛﹐無所控告。明公天子重臣﹐盍請釋之以慰民乎﹖」一鷺曰「柰聖怒何﹖」諸生曰「今日之事﹐實東廠矯詔。且吏部無辜﹐徒以口舌賈禍。明公剴切上陳﹐幸而得請﹐吏部再生之日﹐卽明公不朽之年。卽不得請﹐而直道猶存天壤﹐明公所獲多矣﹗'一鷺周張無以對﹐而緹騎以目相視﹐耳語謂「若輩何爲者﹖」訝一鷺不以法繩之。而楊念如﹑沈揚兩人者﹐攘臂直前﹐訴且泣曰「必得請乃已﹗」念如故閶門鬻衣人﹐揚故牙儈﹐皆不習吏部﹐並不習佩韋者也。蒲伏久之﹐麾之不肯起﹐緹騎怒叱之。忽眾中聞大聲罵「忠賢逆賊逆賊﹗」則馬傑也。緹騎大驚曰「鼠輩敢爾﹗速斷爾頸矣﹗」遂手鋃鐺﹐擲階砉然﹐呼曰「囚安在﹖速檻報東廠﹗」佩韋等曰「旨出朝廷﹐顧出東廠耶﹖」乃大嘩。而吏部輿人周文元者﹐先是聞吏部逮﹐號泣不食三日矣﹐至是躍出直前奪械。緹騎笞之﹐傷其額﹐文元憤﹐眾亦俱憤﹐遂起擊之炳。之炳跳﹐眾羣擁而登﹐欄楣俱折﹐脫屐擲堂上﹐若矢石落。自緹騎出京師﹐久驕橫﹐所至淩轢﹐郡邑長唯唯俟命。蘇民之激﹐愕出不意﹐皆踉蹌走。一匿署閣﹐緣桷﹐桷動﹐驚而墮﹐念如格殺之。一踰垣僕淖中﹐蹴以屐﹐腦裂而斃。其匿廁中﹑翳荊棘者﹐俱搜得殺之。一鷺﹑吉皆走匿。王節等知事敗﹐而當眾气方張之時﹐卽欲前諭止不可得。諸父老練事者﹐亦旋悔﹐稍稍散。

是日也﹐緹騎之逮禦史黃公尊素者﹐適舟次胥江﹐掠於郛﹐執市人撻之。郛人聞城中之毆緹騎也﹐亦毆之﹐焚其舟﹐擠水中。

次日雨霽﹐鄕大夫素服謁兩臺﹐策所以敉地方﹐而一鷺則夜已密書飛騎白東廠﹐且艸疏告變矣。檄下縣曰「誰爲柝聲聚眾者﹖誰爲爇香號泣者﹖誰爲驍雄賈勇﹑黨罪囚而戕天使者﹖必悉誅無赦﹗」

始﹐眾以吏部故﹐用義气相感發﹐五人一呼﹐千百爲羣﹔聞捕誅﹐稍稍懼。五人毅然出自承曰﹕我顏佩韋﹐我馬傑﹐我沈揚﹐我楊念如﹐我周文元。俱就系﹐曰「吾儕小人﹐從吏部死﹐死且不朽﹗」及吏部死詔獄﹐五人亦斬於吳市﹐談笑自若。先刑一日﹐暴風雨﹐太湖水溢﹐而廣陵人則言文煥家居晝坐﹐忽忽見五人嚴裝仗劍﹐旌旆導吏部來﹐忽不見。庭井石闌﹐飛起舞空中﹐良久乃墮﹐聲轟如雷。

明年﹐烈皇帝卽位﹐忠賢伏誅﹐吏部子茂蘭刺血上冤狀。詔卹吏部﹐誅文煥。蘇士大夫卽所夷璫祠廢址﹐裒五人身首﹐合葬而豎石表之﹐至今稱「五人之墓」云。

街史氏曰﹕奄寺之禍﹐古有弒君覆國者矣。而何物魏逆﹐威焰所愒﹐俾率土靡然。廉恥道喪﹐振古爲極矣﹗向使中朝士大夫悉五人者﹐則肆諸市朝何爲哉﹖五人姓名具而「人」之﹐無亦以人道之所存﹐不於彼而於此歟﹖

﹝張山來曰﹕此百年來第一快心事也。讀竟﹐浮一大白。﹞簫洞虛小傳臨川傅占衡湘帆堂集

今簫非簫也﹐蓋古「尺八」。近予臨川車衮擅其巧﹐今世稱「洞虛子」者是也。

衮﹐戴湖村人﹐字龍文。幼涉學﹐凡藝近文史者皆工﹐而尢妙於竹﹐凡竹之屬皆善﹐而最善者竅尺八也。自言年七歲﹐弄俗簫成聲﹐輒惡其聲。十歲時得吳市簫吹之﹐亦不厭已意。然好彌甚﹐至妨語食。剡刳刻鏤﹐大變舊法。晝則操造水濱怪石旁﹐或入幽岫林樾蒼蒨中。當月野霜庭﹑鳥睡虫醒之際﹐啟塞抑按﹐未嘗去手。一日悟其法﹐起舞拍牀﹐罵前人聾鈍﹐不聞此妙矣。

頃之﹐其鄕人持一管萬里外﹐遇解音客﹐購之萬錢雙絹。自是洞虛子簫聞天下。顧產僻左﹐足不到吳越歌舞場﹐客居十指不給。其後俗簫稍稍竊其粗似﹐丹碧之﹐名「洞虛」﹐亂吳市中﹐暴得直。而眞洞虛子家故貧自若也。時澹蕩以酒人客髙門雅士間﹐語次罵座﹐眾欲毆之。已而聞簫聲﹐滿坐皆歡﹐又相與洗盞更酌。蓋其爲人如此。

四方之知洞虛子者﹐至今莫知其何許人也。其簫表裏濯治﹐得議制之妙﹔無瑕聲﹐無累气﹐飾以行艸秀句﹐山水漁釣﹐宮觀煙樹﹐人物花鳥虫豸雜工﹐寫描勒入神。而其獨得之妙在選竹﹐竹至千尺取十一﹐蓋有柯亭﹑爨下遺識乎﹖嘯詠之頃﹐輒以斤鋸自隨。園公林監或訾病之﹐好事者賞其僻﹐不問也。

予嘗得二焉﹐其一瀟湘合流﹐八景分峙﹐隙間題詠﹐毫髮可數﹔其一十八尊者圖﹐李龍眠筆﹑蘇子瞻贊﹑秦太虛記皆具。嘗置酒倚琴而吹之﹐因謂﹕「子是藝如北方佳人﹐絕世獨立﹐餘粉黛皆土耳。昔人品庾信月明孤吹﹐然非洞虛簫﹐寧稱子山文乎﹖」衮大喜﹐遂別作一枝遺予﹐彤以一丘一壑﹐一觴一詠﹐而題其上云「靑筠欲托王褒賦﹐明月吹成庾信文。」且曰「簫之壽計年計十﹐人之壽計十計百﹐先生作傳﹐洞虛之壽不可計。敢請﹗」予笑諾之﹐因訪其利病最要處。衮乃曰「簫孔下出貫綸者兩﹐宜差後而斜睨﹐勿作中而徑往。」予愛其聰巧絕倫﹐戲爲《簫洞虛傳》傳之。嗟夫﹗恐亦如流馬木牛﹐尺寸具諸葛書中﹐人不能用也。

﹝張山來曰﹕此日之簫﹐其貫綸處﹐皆近後而斜睨﹐無居中者。其殆皆本於車君耶﹖

又曰﹕黃九煙先生爲予言﹕韓翁能吹鐵簫﹐冠服詭異﹐時而衣大袖紅衫﹐如豪富公子﹐時而破衲襤褸﹐如貧乞兒。予聞而異之﹐因訪焉。面城而居﹐敗屋一楹﹐几上置大小竹管若干具﹐皆有竅﹐長四五六寸不等。裂片楮三四寸許者﹐書簫譜﹐約三四十字﹐堆滿几案。翁衣貉裘﹐冠狐帽﹐如營伍中人﹐語操北音。予請聆其技﹐乃出鐵簫者三。其二制與常簫等﹐左右手各握一具﹐以鼻吹﹐音無參差也。其一約長二尺餘﹐口吹。余因詢其所裁竹管﹐答云「竹不論長短皆可吹﹐但須因材剜竅耳。予簫譜止四五句﹐熟之則諸曲皆可合也。尙有鐵琴一﹐今在眞州﹐未攜來﹐不能爲君奏矣。學予技﹐頗能醫病。撫軍某患目疾﹐予授以吹簫而愈。制府某患齒病﹐予授以吹簫而愈。所治者非一人矣﹗」復爲餘言「今醫家每以王道治病﹐王道性燥烈﹐恐反增疾。予則純以霸道治之﹐是藥皆取其魂而去其質﹐僅輕淸之气耳。」予因知翁未嘗讀書﹐誤謂「霸」爲「王」﹐謂「王」爲「霸」也。因讀《簫洞虛傳》﹐附記於此。﹞鬼孝子傳宋曹射陵會秋堂集

海寧陸冰修述閩中髙云客之言曰﹕其鄕有鬼孝子者﹐生七八歲﹐父亡於外。家無宿糧﹐孝子卽能以力養其母﹐俾母安其室而無他志。將束冠﹐聘某氏女﹐未及娶﹐孝子忽以疾死。自是母無所依。有鄰人某者﹐將娶之﹐謂媒者曰「若之夫久相失矣﹐若之子又卒亡矣﹐若之家無三尺之童﹐且無衣無食矣﹗若其何以自終乎﹖予欲與若偕老﹐若其許之乎﹖」媒者悉以告其母﹐母將許之。孝子是夜忽聲作於室﹐嗚嗚然環榻而告母曰「兒𨿽死﹐兒心未死也。兒與母形相隔﹐魂相依也。鄰人欲奪吾母﹐母遂將從之乎﹖」母驚哭曰「失身豈吾素志﹖始汝父死﹐賴有汝﹔汝死﹐吾復何賴﹖汝爲我謀﹐我何以生﹖」孝子曰「兒之生﹐曾以力養吾母﹐亦曾以餘力聘某氏女。兒不幸早喪﹐母無所依﹐某當歸吾聘資爲母生計。」母曰「如不應何﹖」孝子曰「兒當語之。」是夜果見異於某家。某倍償前資﹐以歸其母。母於是自給。

三年許﹐資盡﹐母復呼孝子之魂而告之。孝子曰「兒生能以力養吾母﹐死亦能以力養吾母。」母曰「吾兒鬼矣﹐烏能復以力養﹖」孝子曰「母當市中﹐語擔者曰﹕爾倍平日所擔﹐吾兒當佐汝。」母果入市語擔者。擔者曰「若兒死矣﹐烏能佐吾擔﹖」其母曰「請試之。」擔者果增以倍﹐孝子陰佐之﹐擔者疾走如平日。因以所獲錢谷﹐歸半於其母。孝子日佐之無間﹐母以是自給至老。

嗚呼﹗孝子當父死後﹐能盡孺慕之孝以養其母﹐俾母安其室而無他志。迨身死後﹐復能精魂周旋其母﹐俾母獲全生平之節﹔而且以死力佐擔養母﹐以至於老﹐豈非孝子之爲徳﹐非死之所能間乎﹖爰記其事而傳之。

﹝張山來曰﹕予嘗謂鬼勝於人﹐以人不能爲鬼之事﹐而鬼能爲人之事也。然世之賁志以歿者﹐不能憑依於人以爲厲﹐豈眞如子產所云「用物精多﹐則魂魄彊﹐否且反是」耶﹖今鬼孝子竟能自行其志﹐可以爲鬼道中開一法門矣。﹞黃履莊小傳武林戴榕文昭奇器目略

黃子履莊﹐予姑表行也﹐少聰穎﹐讀書不數過﹐卽能背誦。尢喜出新意﹐作諸技巧。七八歲時﹐嘗背塾師﹐暗竊匠氏刀錐﹐鑿木人長寸許﹐置案上能自行走﹐手足皆自動﹐觀者異以爲神。十歲外﹐先姑父棄世﹐來廣陵﹐與予同居。因聞泰西幾何比例﹑輪捩機軸之學﹐而其巧因以益進。嘗作小物自怡﹐見者多競出重價求購。體素病﹐不耐人事﹐惡劇嬲﹐因竟不作﹐於是所制始不可多得。

所制亦多﹐予不能悉記。猶記其解雙輪小車一輛﹐長三尺許﹐約可坐一人﹐不煩推挽能自行。行住﹐以手挽軸旁曲拐﹐則復行如初。隨住隨挽﹐日足行八十里。作木狗﹐置門側﹐捲臥如常﹐惟人入戶﹐觸機則立吠不止。吠之聲與眞無二﹐𨿽黠者不能辧其爲眞與僞也。作木鳥﹐置竹籠中﹐能自跳舞飛鳴﹐鳴如畫眉﹐淒越可聽。作水器﹐以水置器中﹐水從下上射如綫﹐髙五六尺﹐移時不斷。所作之奇俱如此﹐不能悉載。

有怪其奇者﹐疑必有異書﹐或有異傳。而予與處者最久且狎﹐絕不見其書。叩其從來﹐亦竟無師傅﹐但曰「予何足奇﹖天地人物﹐皆奇器也。動者如天﹐靜者如地﹐靈明者如人﹐賾者如萬物﹐何莫非奇﹖然皆不能自奇﹐必有一至奇而不自奇者以爲源﹐而且爲之主宰﹐如畫之有師﹐土木之有匠氏也﹐夫是之爲至奇。」予驚其言之大﹐而因是亦具知黃子之奇﹐固自有其獨悟﹐非一物一事求而學之者所可及也。昔人云「天非自動﹐必有所以動者﹔地非自靜﹐必有所以靜者。」黃子之奇﹐必得其奇之所以然乎﹖

黃子性簡默﹐喜思。與予處﹐予嘗紛然談說﹐而黃子則獨坐靜思。觀其初思求入﹐亦戛戛似難﹐旣而思得﹐則笑舞從之。如一思礙而不得﹐必擁衾達旦﹐務得而後已焉。黃子之奇﹐固亦由思而得之者也﹐而其喜思則性出也。

黃子生丙申﹐於今二十八歲﹐其年月日時﹐與予生期毫髮無異﹐亦奇也﹐因附書之。

附﹕奇器目略

一﹑驗器冷熱燥濕﹐皆以膚驗﹐而不可以目驗者﹐今則以目驗之。

驗冷熱器﹕此器能診試虛實﹐分別气候﹐證諸藥之性情。其用甚廣﹐另有專書。

驗燥濕器﹕內有一鍼﹐能左右旋﹐燥則左旋﹐濕則右旋﹐毫髮不爽﹐並可預證陰晴。

一﹑諸鏡徳之崇卑﹐惟友見之﹔面之媸妍﹐惟鏡見之。鏡之用﹐止於見己﹐而亦可以見物﹐故作諸鏡以廣之。

千里鏡﹕大小不等。

取火鏡﹕向太陽取火。

臨畫鏡

取水鏡﹕向太陰取水。

顯微鏡

多物鏡

瑞光鏡﹕制法大小不等﹐大者徑五六尺﹐夜以燈照之﹐光射數里﹐其用甚巨。冬月人坐光中﹐徧體生溫﹐如在太陽之下。

一﹑諸畫畫以飾觀﹐或平面而見爲深遠﹐或一面而見爲多面﹐皆畫之變也。

遠視畫

旁視畫

鏡中畫

管窺鏡畫﹕全不似畫﹐以管窺之﹐則生動如眞。

上下畫﹕一畫上下觀之﹐則成二畫。

三面畫﹕一畫三面觀之﹐則成三畫。

一﹑玩器器𨿽玩而理則誠。夫玩以理出﹐君子亦無廢乎玩矣。

自動戲﹕內音樂俱備﹐不煩人力﹐而節奏自然。

眞畫﹕人物鳥獸﹐皆能自動﹐與眞無二。

燈衢﹕作小屋一間﹐內懸燈數盞。人入其中﹐如至通衢大市﹐人煙稠雜﹐燈火連綿﹐一望數里。

自行驅暑扇﹕不煩人力﹐而一室皆風。

木人掌扇

一﹑水法農必借水而成﹐水之用大矣﹐而亦可爲諸玩。作水器。

龍尾車﹕一人能轉多車﹐灌田最便。

一綫泉﹕制法不等。

柳枝泉﹕水上射復下﹐如柳枝然。

山鳥鳴﹕聲如山鳥。

鸞鳳吟﹕聲如鸞鳳。

報時水。

瀑布水

一﹑造器之器「工欲善其事﹐必先利其器。」況目中所列諸器﹐有非尋常斤斧所能造者。作造器之器。

方圓規矩

就小畫大規矩

就大畫小規矩

畫八角六角規矩

造諸鏡規矩

造法條器

﹝張山來曰﹕泰西人巧思﹐百倍中華﹐豈天地靈秀之气﹐獨鐘厚彼方耶﹖予友梅子定九﹑吳子師邵﹐皆能通乎其術。今又有黃子履莊。可見華人之巧﹐未嘗或讓於彼﹔只因不欲以技藝成名﹐且復竭其心思於富貴利達﹐不能旁及諸技﹐是以巧思遜泰西一籌耳。

原本奇器目略頗詳﹐玆偶錄數條﹐以見一斑云。﹞

虞初新志卷七書戚三郎事周亮工減齋賴古堂集

江陰城陷﹐微戮抗命者﹐邑有戚三郎﹐與婦王篤伉儷。夫婦皆好推施。一子甫五齡。家所向惟關帝君祠﹐戚夫婦虔事之。月朔望﹐未辧明﹐卽肅香祠下﹐二十年如一日。城陷﹐被兵執﹐舉戚足帶糾其臂﹐數被創﹐擁至通衢。見妻爲他兵拽去﹐戚呼號救之﹐復被創。前後凡十三創﹐首亦被刃。推擁過帝祠﹐不勝步矣﹐倒地上。兵見其气息僅屬﹐捨之去。

戚心獨朗朗﹐念虔事帝﹐得死楹下足矣。然度難死﹐帝顯赫﹐或有以援我﹖日且暮﹐覺祠中有異﹐糾臂帶忽裂﹐裂聲如弓弦﹐作霹靂鳴。戚臂左受創﹐糾縛旣斷﹐因得以右扶首。首將墮﹐喉固未絕﹐因宛轉正之。心朗朗﹐念帝顯赫﹐眞援我也。

黎明﹐兵數過戚﹐見血痕模糊﹐謂死矣﹐不復顧。久之﹐有老翁嫗趨視戚﹐憐之曰「三郎垂斃矣﹐盍掖之歸﹖」戚𨿽憒然﹐心識其爲比鄰錢翁﹑沈嫗也。頃之﹐兩人續以姜糜至。越二日﹐入曰「兵封刃﹐行且去﹐郎活矣﹗」乃不復至。戚首爲血糨﹐乃因之固﹐漸能起。舉視室中﹐無一存者﹐五齡兒固坐足旁泣。而屋中乃僵二屍﹐辧之﹐鄰錢翁﹑沈嫗也。戚恐甚﹐久之﹐悟兩人殆關帝命以援予者。

因彊起﹐跋躄過帝祠﹐欲投地﹐身不能屈﹐立作叩首狀﹐首又若將離者﹐乃依檻祝曰「身賴帝活﹐惟帝終有以庇予﹗」因念翁嫗死而生我﹐不可久暴露﹐吾室有木﹐可爲槥﹐第安所得匠﹖憶眾爲帝治寢宮﹐城圍﹐宮未竟﹐匠或有存者。往迹之﹐見三匠踦戶語。戚告以故﹐咸隨戚歸。戚指示木所在﹐匠遽爲操作。戚匍匐乞米以爲食﹐久之不得﹐僅從空室得冬炒半囊歸。入室﹐失三匠而存五槥。戚念約爲二而五之﹐去又不俟予歸耶﹖趨帝宮﹐窅無人﹐三尸僕戶內外﹐固三匠也。戚驚懼。是時兵遠去﹐人漸歸﹐乃倩所識﹐以槥厝翁嫗及匠﹐而瘞之隙地。

戚數得帝佑﹐神理亦漸旺﹐復至帝祠﹐能稽首投地矣。肅告帝﹐謂﹕「帝恩我無極﹐第妻無由見﹐帝其以夢示﹗」歸而夢帝驅之曰「疾去數里外﹐有舟待﹐越月之十四日﹐終不可見矣。」辧明﹐力疾負子行至津亭﹐見有艤舟柳下﹐若有待者。其人爲成三。戚曰「若何待﹖」成曰「吾之室被擄而南﹐吾將操舴艋往。獨不可往﹐度邑中失侶者多﹐應有往者﹐故遲之。」戚曰「帝示我矣﹐予爲此子覓母﹐得附舟行﹐幸矣﹗」具告以夢。成亦手額曰「帝佑君﹐合浦珠自當還。吾卽不徳﹐借君庇以分神貺﹐浮萍斷梗﹐或冀幸一遇乎﹖」言訖﹐相與泣數行下﹐憂患易感﹐意气殊相得也。

抵升洲﹐舟刺鬼面城下﹐乃入市﹐揭示四達之衢曰「江陰戚三郎覓妻王。能爲驛騎者﹐予多金。」成亦揭示如戚。有某者﹐見戚所揭示﹐往見戚曰「予我金﹐告爾妻所在。」戚𨿽揭示﹐謬語耳﹐固無從得金。語某曰「我實無金﹐期一見婦耳。」某嘆曰「世固有不持金而求得婦者﹖」疾起去。成挽之﹐告以「戚爲帝所指示﹐始昧昧至此﹐實不持金。城陷家破﹐安得金﹖」某聞成語﹐淒然憫之﹐曰「卽告爾妻所在﹐不得爾金﹐易耳﹔顧無金﹐彼武人﹐赤手返爾妻耶﹖」具告以妻所在。戚與成仿徨久之﹐某忽曰「子何能﹖」戚曰「能書。」某曰「機在是矣。某公者﹐矢願於報恩塔下﹐倩人書百部《首楞》施四方﹐方覓人。子誠善書﹐計可得數金﹐事或可圖歟﹖曷疾去﹗」戚乃尾某行﹐而以子屬成。見某公﹐以情告。試以書﹐書誠工。某公旣善其書﹐又憫其遇﹐施十金。

某踉蹌攜戚至某標郝總旗所。郝他出﹐郝婦曰「誰耶﹖」戚告以故。婦曰「誠有江陰王氏者﹐予我金﹐我與爾婦。」戚喜婦無多索﹐跪獻金。婦持金入﹐久之不出。又久之﹐出﹐四顧曰「何爲者﹖」戚與某咸驚噪。婦愕然曰「何爲者﹖乃誣我得金﹖室固無爾婦﹐安得爾金﹖」命閽者榜逐之。戚掩涕怨某﹐相與且去。成方與戚子望其與妻俱歸﹐已得故﹐怒目曰「不得婦﹐又失金﹐不值一死耶﹖柰何遂返﹖明日與我俱。」

明日﹐戚攜子偕成往﹐匉訇於門。郝方立球場弄鷹﹐召入。成瞪目欲裂﹐譤而前﹕「吾成三﹐是爲吾友戚三。戚婦在公所。昨攜金贖婦﹐公夫人得金﹐乃不與婦。吾與戚邑陷家破﹐與婦失﹐去死絲粟耳﹗無家死﹐失婦死﹐失金亦死﹗公不與戚婦﹐十步之內﹐以頸血相濺矣﹗」突出刃靴中﹐欲自殺。郝怒張﹐急止之曰「安有是﹖吾婦何從昧爾金﹖勿自殺﹐吾入詢。誠有是﹐吾不以爲婦矣﹗」乃急入。久之﹐聞譇詉聲﹐已復聞郝撻婦。戚與成咸跪呼於外曰「勿撻夫人﹐但願還婦是矣﹗」食頃﹐郝出﹐气結﹐擲金於地曰「急持去﹗」成稽首曰「戚急得婦﹐不急金。且金歸公室一日夜矣﹐又吐之﹐公大人﹐義不爲也。」爭之益力。郝曰「義哉﹐子爲友﹐乃以死爭﹗計戚所持金﹐烏足贖婦﹖然吾髙子行﹐何計金﹗當以婦歸子友。」因呼婦出。戚方注目不瞬﹐謂妻且至﹐望不類﹐少近﹐則成與婦相抱痛哭﹐婦蓋成妻也。先是成妻之被擄而南也﹐過邸捨﹐書壁曰「我江陰成三郎妻王氏﹐爲某標郝擄。見者幸以語吾家。」久之﹐「成」字微落﹐獨存「戊」。某第見戚所揭示﹐故遽報之戚云。

郝見妻反屬成﹐訝曰「異哉﹐子以死爭友而顧乃自爭﹗天下嗜義者﹐獨爲人哉﹗天合子﹐子疾去﹗」成曰「金出戚而婦歸我﹐我何去﹖去則戚之金不返﹐我誠我爭矣。」郝曰「柰何﹖」成曰「小人勇於力﹐婦善鍼黹。公誠能錄小人夫婦﹐願得二十金予戚﹐聽其覓婦﹐小人卽除馬通﹐婦括爨下﹐甘心也。」郝曰「義哉﹗然吾無所需子。有張將軍者﹐方覓役﹐曷爲子言之﹖」郝卽趨張所﹐戚亦隨成往。張見成﹐許納﹐出廿金﹐予成券。券成﹐成以金予戚。戚曰「子激於義﹐售夫婦身﹐期全吾夫婦耳。顧吾婦何在﹖得金安往﹖」相與絮泣。張曰「爾姑攜金去﹐得間﹐當具以語我﹐當爲覓之。」戚見張位都赫﹐往來甚夥﹐意顯者苟畱意﹐憂不得妻耶﹖乃叩首曰「予向賫十金耳﹐成售身﹐倍其金予我﹐我義不敢受。然成緣我金得妻﹐又不忍分我金。吾儕落魄﹐得金卽隨手逸﹐金盡﹐婦終不可得﹐且負兩公義。曷以金畱公所﹐公但爲我覓妻。妻得﹐成之心盡﹐我卽倍費成金﹐無愧於成矣。」張頷之﹐納金﹐令「爾亦覓所在來語予﹐毋得恃予。」

閱二日﹐成方除馬通﹐過壞墻﹐閉諸婦人﹐多操鄕裏音。成私度曰「成妻脫在是﹐誰復知者﹖」乃亦語鄕裏音過曰「戚三郎屬予尋婦﹐今安所得耶﹖」婦聆之﹐迫於監者﹐不敢答。晚如廁﹐遺片紙墻隙﹐復操鄕裏音曰「此紙納之隙﹐畱以備明日。」成遙聞之﹐覺有異﹐俟人定﹐趨取紙﹐細書﹕「戚三郎妻王氏﹐卽今在此﹐君急語我夫。」成得之﹐大驚喜﹐急聞之戚。戚乃攜子﹐先懇之郝﹐郝與俱來。戚直前跪曰「連覓妻所在﹐聞卽在府中﹐願憫之﹗」張卽詢所系婦﹐首王氏﹐卽戚婦耶﹖呼之出﹐眞戚婦也﹗戚見婦﹐驚悸錯愕﹐未敢往就﹐搖搖不知悲。其子見母出﹐突奔母懷﹐仰視大痛。婦亦俯捧兒﹐哭失聲。戚至是始血淚迸落。戚﹑成跪張前﹐戚婦亦遙跪聽命。張曰「是誠爾妻﹐然是人少有色﹐故遴爲首﹐約值五十金。半猶不足﹐望得婦耶﹖」戚挽郝言之曰「邑陷家破﹐安得金﹖將軍憫之﹗」且娓娓言帝所以佑之者﹐復告以夢﹐期以動張。張曰「眾無一贖﹐始贖﹐卽減定值﹐何以示來者﹖」堅不許。戚曰「成售夫婦身﹐僅得此金﹐而又苦不足。天乎﹗安所得金2」戚乃大哭﹐婦哭﹐而戚子又趢﹛走豕﹜往來﹐哭於父母旁。郝哭﹐張之廝養哭﹐張姬妾環屏內者亦哭﹐久之﹐張亦涔涔淚下矣。哭聲鼎沸間﹐張突躍起曰「止止﹗吾還汝婦﹐不須金也。城陷家破﹐爾誠無所得金。且爾數被創弗死﹐非帝祐﹐不至是。爾誠善者﹐吾還爾婦﹐不須金也﹗成以爾故售身於吾﹐爾夫婦還而成畱﹐成卽不怨爾﹐爾何以謝成﹖吾卽還爾婦﹐兼還爾友夫婦。爾夫婦其與爾友夫婦俱還。此二十金﹐卽爲爾輩道裏需﹐不須金也。吾還爾婦﹐然我有言﹐爾亦毋我逆﹕爾之子秀而慧﹐我憐之﹐盍以子我﹖我耄矣﹐無嗣。誠子我﹐我不奴視子﹐不隔膜視子也。」戚急遽未有以應﹐婦忽趨前唾﹐耳語戚。久之﹐復揚謂戚曰「子尙需乳耶﹖」戚遂膝前曰「將軍生全兩家夫婦﹐且欲子下愚子﹐何不可者﹖」將軍喜﹐急前抱兒﹐兒亦暱將軍﹐不復甚戀父母。將軍益害﹐呼戚夫婦坐﹐待以親串禮。舉兒入室﹐徧拜所親﹐已復劍兒出﹐衣冠煥奕。賓從以下皆羅拜﹐慶將軍有子。戚與成兩家謝將軍去。計戚初見張將軍日﹐實帝所示十四日內也。人咸以爲戚虔於帝之報云。

戚歸﹐旣安其室﹐復過某公﹐爲書經塔下者三閱月﹐因得往來視兒。將軍亦多所贈。久之﹐將軍病卒。將軍擁髙貲﹐族子利之﹐咸以戚自有父母﹐非吾族類也﹐聳臾其歸。戚子亦因之便去。諸母惡族子﹐竟以所有與戚。戚子所攜甚厚﹐至今爲江陰巨室。成亦依戚終其身。子歸後﹐新帝祠﹐江上知名之士﹐咸爲詩文以紀之﹐戚盡鐫於祠石。

﹝張山來曰﹕關帝能宛轉嘿佑戚郎﹐則曷不於其婦被擄時顯示神威耶﹖豈數當有難﹐有不可免者邪﹖又豈必待祈禱而

後應耶﹖然終不可謂非帝佑也。﹞象記林璐鹿庵

國家大朝會﹐陳設鹵簿﹐馴象所引象列門外﹐各以品秩分左右。百官入﹐鐘鳴鞭響﹐羣象鼻相交﹐無一人敢闌入者。朝散﹐各以先後歸﹐有罪則宣敕杖之﹐伏而受杖。此其所從來遠矣。

黔中人昔爲餘言﹐守土者以期貢象﹐必入山告語之曰「朝廷詔汝備禁衛﹐將授官於汝。」象俯貼足﹐如許諾狀﹐卽馴而行﹐無能捕捉也。

思陵時﹐將貢象﹐先期語之﹐一象許諾﹔會明亡﹐不果進。皇朝定鼎﹐徵貢象﹐象數頭諾而來前。一象呼之不至﹐遲數日﹐翩然來取其牝﹐蓋山中偶也﹔候已竟去。守土者廉知其期又當來﹐乃先期語之曰「今天子神聖﹐薄海內外知天命有歸﹐帶甲者率先以軍降﹐守土者次第以城降。汝異類﹐敢抗天子不赴耶﹖」至期來﹐竟復去。守土者異之﹐設大炮於衢﹐語之曰「汝愛妻﹐數數來﹐汝再逸去﹐當死炮下﹗」象聞之﹐徐行伏炮臺下﹐若待以舉炮者。

嗚呼﹐異矣﹗夫人未有不愛其妻者﹐愛妻並愛吾身﹐誰能以其所愛﹐易其所至愛﹖而今見之於一象﹗嗚呼﹐異矣﹗聞其言﹐退而爲之記。

﹝張山來曰﹕聞象房羣象﹐皆行淸禮﹐三跪九叩首﹔獨一老象不能﹐猶作漢人跪拜云。因錄此文﹐附記於此。

世人畫像﹐𨿽龐大而帶嫵媚。及現眞象﹐殊屬笨伯﹐尢恨其皮色穢濁﹐不似有識者。「以貌取人﹐失之子羽」﹐吾於觀象亦云。﹞紀周侍禦事陸次云云士大有奇書

明天啟時﹐禦史周公宗建﹐屢疏擊魏閹﹐奪職被逮﹐箠楚至不能出聲。許顯純向公厲聲曰「此時復能詈魏上公不識一丁否﹖」卒斃於獄。七月還屍﹐家中訃音未至。

有淸江浦舟子﹐接一秀士﹐許以一金雇舟。問其姓氏﹑自何所來。曰「我周季侯﹐自京師來。」又問吳中被逮諸公狀﹐顰蹙曰「俱死矣﹗」又問魏監﹐曰「伊罪惡貫盈﹐不久顯戮矣。」至吳江﹐入門不出。舟子呼之﹐家人出﹐詢知其故﹐曰「季侯吾主人也﹐赴逮在京﹐安有此事﹖」喧鬧間﹐夫人急出曰「良有是事。昨夢侍禦還家﹐備言死狀﹐且云﹕上帝鑑其忠直﹐俾爲神吳郡。舟子許其一金﹐爲我酬之﹐勿失信也。」出金與之﹐舉家環哭。舟人亦哭曰「吾得載忠魂﹐生平奇事﹐肯受金耶﹖」夫人曰「侍禦生平淸介。汝不受直﹐非其心也。」舟子拜領而去。姚江神燈記朱一是近修爲可堂集

往余聞姚江有神燈﹐以爲誕。詢邑人﹐曰「有之。四三月間始見﹐東郊嶽廟爲盛。」余候其時﹐攜同輩往﹐數數不獲遇。廟僧曰「天驟熱﹐將雨﹐遇矣。」

余又候熱往﹐日暝抵廟。登山顚玉皇殿﹐憑髙俯眺。忽見二燈冉冉從廟出﹐若懸予足底。回首四望﹐俱有所見﹐如晨星落落布野。已漸稠密﹐百千萬億﹐熠耀往來﹐不可紀極矣。有一燈獨行者﹐有並攜二燈者﹔有百什燈排列徐徐﹐若官人出行﹐鹵簿前導者﹔有若二隊相值﹐各分去者﹔有相值若揖若語而別者﹔有髙擎者﹐有下移者﹔有置燈憩坐者﹐有穿林踏險而行者﹔有渡江者﹐始渡若揭衣躊躇﹐登岸則速者。其光或頹若有所幪﹐或光動若庭燎﹐或滅或復明﹔或數燈合爲一﹐或一分爲數﹔或迎風疾行﹐焰反向而熾﹔或徐行則斂﹐或駐則漸微﹔或排列一綫﹐若星橋燈市﹔或獨燃幽處﹐若寒窗爇燈熒熒然。或髙在山半若懸竿﹐或出江間叢葦中若漁火﹔或遠﹐或近在數十步內﹐熟視燈下﹐若有二足影﹐喁喁若聞語聲﹐而實無語。余見燈聚處﹐使人疾趨視﹐則無有。其人回視余所在﹐反有之﹐余不覺也。至初更鐘鳴﹐則盡滅。

嗚呼﹐其神耶﹖非神耶﹖以余所見﹐洵神也。然神之徳盛﹐塞天地﹐貫古今﹐無乎不在﹐而必姚江﹐必東郊﹐必四三月﹐必熱將雨始見﹐是豈神耶﹖夫儒者探賾索隱﹐采傳聞﹑覽怪志﹐其疑惑聚訟宜也。余目所經見﹐且久立凝睇﹐而不知所由然﹐求爲博物君子﹐不其難耶﹖抑誠有不可知者耶﹖不可知﹐則神矣。余故詳述焉﹐以質世之多聞者。其年丙戌﹐其月癸巳﹐其日己卯。同遊者﹐爲年友湛侯子君進﹐及密﹑沈﹑葉三君﹐兪秀才咫顏﹐余門下士。

﹝張山來曰﹕吾鄕有靈金山﹐每歲以六月十八日建醮施食﹐檄召諸鬼。鬼火羣起﹐倏合倏分。其文乃韓國公李善長讀書山中時所撰。久之﹐其板漶漫至不可識。道士別鐫一板﹐焚之而鬼不至﹐因仍以舊板刷文重讀﹐燐火復熾。迄今每遇醮壇﹐則新舊二檄並焚云。可見鬼神一道﹐與人互相感通。姚江神燈﹐非妄言也。﹞記盜涇陽楊衡選聖藻手授鈔本

有穿窬之盜﹐有豪俠之盜﹐有斬關辟門﹑貪婪無厭﹑冒死不顧之盜﹐從未有從容坐論﹑杯酒歡笑如名士之盜者。蓋盜者﹐迫於饑寒﹐或爲仇惡報怨﹐不得已而爲之。盜而名士﹐盜亦奇矣。

南城蕭明彜先生﹐家世爲顯官﹐厚其貲﹐庾於田。時當秋獲﹐挈其愛妾﹐刈於鄕之別墅。有少年三人﹐自屋而下﹐啟其戶﹐連進十數輩﹐曰「蕭先生睡耶﹖」就榻促之起﹐爲先生著衣裳﹐進冠履﹐若執僮僕役﹐甚謹﹐曰「先生有如君﹐男女之際﹐不可使窺外事﹐請鍵其室。」迎先生至外廳﹐設坐﹐面南向﹐爇燭其下﹐曰「某讀先生今古文﹐可一一爲先生誦之﹐最佳者無如某篇。某篇之中﹐有某轉某句﹐非巧思不能道。嘗於某顯曹處私伺先生宴﹐連飲十五犀觥﹐諸公不及也。江南藩司碑記﹐惟先生文爲絕筆。」

左右有恐嚇先生者﹐其盜魁力止之﹐曰「此蕭先生﹐不可以常態驚也。」索酒肴相啖食。先生爲之陳庖廚。飲酣﹐曰「某等聞先生名久矣﹗不惜千金路費至此﹐可出其囊橐以償吾願。」先生曰「昨有四百金稻穀價﹐惜來遲耳﹐今早已送之城中。此所畱者﹐僅羹酒之需﹐不過二十七金﹐人參八兩﹐玉帶一圍而已﹐願持贈諸豪士。」左右疑有埋藏者﹐盜魁曰「此先生眞實語也﹐不須疑。」啟其篋﹐如數。

夜將半﹐先生倦﹐且恐。盜魁曰「先生倦乎﹖我爲先生起舞。」解長服﹐甲鎧繡鮮﹐金光燦耀奪人目。拔雙劍﹐起舞廳中﹐往來近先生鼻端﹐迹其狀﹐如項莊鴻門意在沛公時也。良久乃止。先生待益恭﹐盜益重先生。自啟戶論文﹐始終敬禮先生﹐卒不敢犯如此。

先生房委曲﹐四顧夜黑﹐持燈周書幌曰「此窗欞宜向某處上下﹐此樓宜對某方﹐所惜鳩工時少經營耳。」登樓﹐窺先生藏書﹐見《名臣奏議》《忠臣譜》二集﹐曰「吾願得此。」筆筒中舊置网巾二副﹐納之袖中。字畫多時賢爲者﹐曰「烏用此玷辱書齋﹖」擇其不佳者毀裂之。有美人一幅﹐乃名筆﹐曰「此不可多覯者。」羅君某寫有小楷扇一柄﹐藏筆牀側。曰「吾與此公有舊好﹐宜珍之。」亦攜之去。

將出門﹐邀先生送。先生彊畱曰「若輩皆少年豪俠﹐待至明日歸取四百金相遺何如﹖」盜魁曰「世從無其事﹐余何能待﹖」請姓名﹐不答﹐曰「後會有期。惜先生老﹐若少壯﹐當與之同往。」先生出走里許﹐見木舟二﹐泊溪日﹐盡登﹐搖櫓而去。語作吳下音。

嗟乎﹗盜而如是﹐可以常盜目之哉﹖吾恐盜虛聲者﹐滅禮義﹐棄《詩》《書》﹐反不若是之深於文也﹗謂之曰「名士之盜」。

﹝張山來曰﹕有盜如此﹐卽開門揖之﹐似亦無不可者。𨿽然﹐天下豈少此輩哉﹖獨恨蹈其實而諱其名﹐且所欲無饜﹐固不若此輩之直而且廉耳。﹞化虎記徐芳仲光諾臯廣志

年來予鄕多虎﹐嚙人甚眾﹐及行腳歷閩﹑楚﹑晉﹑豫皆然。或曰「是帝所役﹐以襄戈鏑所不及。」或曰「爲在猛鬼厲魄激郁而化。」是二者﹐疑皆有之﹐而無如危子允臧所述黃翁事尢異。

黃翁者﹐密溪人﹐去樵城十餘里。生三子﹐俱壯矣。乙未春﹐使耕田山中﹐晨出酉返﹐如是數日。一夕﹐鄰子謂翁曰「田蕪弗治﹐倘無意乎﹖」翁曰「兒曹日躬耒耜﹐奚蕪也﹖」鄰子曰「未也。」翁心怪。詰旦﹐三子出﹐翁密尾﹐偵其所往。則見入山林中﹐祛衣掛樹﹐隨變爲虎﹐哮躍四出。翁大恐﹐奔歸﹐竊告鄰子﹐拒戶匿處。迨夜﹐三子歸﹐呼門良久﹐不應。鄰子諭之曰「若翁不爾子矣﹗」問其故﹐以所見告。三子曰「有之﹐帝命所驅﹐不自由也。」因嗚咽呼翁曰「罔極之恩﹐寧不思報﹖無如父名早在劫中﹐兒輩數日遠出﹐正求其人可以代者。旣爾逗露﹐不可復止。然某所衣領中﹐有小冊﹐幸爲簡付。不然﹐父固不利﹐兒皆坐是死矣。」翁因取燭覓衣領中﹐果得小冊﹐皆是樵郡應傷虎者﹐而翁名在第二。翁曰「柰何﹖」三子曰「第開門﹐當自有策。」翁勉聽﹐三子受冊泣拜﹐因告翁曰「此俱帝命。父當蒙厚衣數重﹐勿結帶﹐加黃紙其上﹐匍伏虔禱﹐兒自有救父法。」翁如言﹐三子次第從後躍過﹐各啣一衣﹐虎吼而出﹐遂不復返。翁至今猶在。

自昔以人化虎﹐多有之矣﹐如封邰﹑李微輩﹐卽皆易皮換面而去﹐未有混處人中若三子者。且帝旣以傷人役之﹐而又列其父冊中﹐尢極難處之事。而三子求代不得﹐又曲盡以全之﹐可謂形易而心不易者矣。天下固有五官四體居然皆人﹐而君父當前﹐竟不相識者。豈旣已虎矣﹐而猶有恩之不可負哉﹖𨿽然﹐三子旣虎矣﹐柰何列翁名冊中﹐豈司此者偶忘之乎﹖又豈年來气數之變﹐𨿽負恩之大﹐至於戕賊其父﹐帝亦恣其所爲而不甚問也﹖則非予之所敢知也。

﹝張山來曰﹕三子求可以代父者﹐其計甚拙。設代者當死於虎﹐則僅足蔽其本辜﹐未可以代其父罪。設彼不當死於虎﹐而三子枉法以殺之﹐則是父罪未免﹐而己先罹於法矣﹐將若之何﹖﹞義犬記徐芳仲光諾臯廣志

丙申秋﹐有太原客南賈還﹐策一衛﹐橐金可五六百。偶過中牟縣境﹐憩道左。有少年人﹐以梃荷犬至﹐亦偕憩。犬向客咿啞﹐若望救者。客買放之。少年窺客裝重﹐潛躡至僻處﹐以梃搏殺之﹐曳至小橋水中﹐蓋以沙葦﹐負橐去。

犬見客死﹐陰尾少年至其家﹐識之﹐卻詣縣中。適縣令升座﹐衙班甚肅﹐犬直前據地叫號﹐若哭若訴﹐驅之不去。令曰「爾何冤﹖吾遣吏隨爾。」犬導隸出﹐至客死所﹐向水而吠。隸掀葦得屍﹐還報﹐顧無從得賊。

犬亦復至﹐號擲如故。令曰「若能知賊乎﹖我且遣隸隨爾。」犬又出﹐令又遣數隸尾去。行二十餘里﹐至一僻村人家﹐犬竟入﹐逢一少年﹐跳而嚙其臂﹐衣碎血濡。隸因絏之到縣﹐具供殺客狀。問其金﹐尙在﹐就家取之。因於橐中得小籍﹐知其邑裏姓字。令乃抵少年辟﹐而籍其橐歸庫。

犬復至令前吠不已﹐令因思曰「客死﹐其家固在﹐此橐金安屬﹖犬吠﹐將無是乎﹖」乃復遣隸直往太原﹐此犬亦隨去。旣至﹐其家方知客死﹐又知橐金無恙﹐大感慟。客有子﹐束裝偕隸至﹐賊已瘐死獄中。令乃取橐驗而付之。其犬仍尾其子至﹐扶櫬偕返﹐還往數千里﹐旅食肆宿﹐與人無異。

論曰﹕夫人赴幾在智﹐觀變在忍。禍起倉卒﹐張皇震懾而不知所出﹐智不足也﹔不忍忿忿之心﹐蹈義赴難﹐而規畫疏略﹐志𨿽誠而謀卒無濟﹐忍不足也。故曰成事難。使犬當少年戕客之時﹐奮其牙齒以與賊角﹐糜身巨梃而不之避﹐烈矣﹐然於客無補。啣哀茹痛﹐疾走控吁﹐而於賊之窟宅未能曉識﹐縱令當事憐而聽我﹐荒畦漫野﹐於何索之﹖冤難達﹐賊不可得也。惟明有報賊之心﹐而不驟起以駭之。知縣之可訴﹐而姑忍以候﹐逡巡追躡以識其處﹐賊已在吾目中﹐而後走訴之。已落吾彀中﹐而後奮怒於一嚙﹐而仇可得﹐金可還﹐太原之問可通﹐而客之櫬可以歸矣。其經營細穩﹐不必痛之遽伸﹐而務其忠之克濟﹐是荊軻﹑聶政之所不能全﹐子房﹑豫讓諸人所不得遂﹐而竟遂之者也。豈獨狺訟公庭﹐旅走數千里外之奇且壯哉﹖夫人孰不懷忠﹐而遇變則渝﹔孰不負才﹐而應猝則亂。智取其深﹐勇取其沈﹐以此臨天下事﹐何弗辦焉﹖予旣悲客﹐又甚羨客之有是犬也而勝人也。

﹝張山來曰﹕義犬事不一而足﹐特錄此篇者﹐以其事爲尢奇也。

又曰﹕犬固義矣﹐而此令亦有良心。設墨吏當之﹐此金尙能歸客之子乎﹖﹞奇女子傳建昌徐芳仲光懸榻編

奇女子者﹐丰城楊氏女﹐歸李氏子爲婦。譚兵圍南昌﹐遊騎四出﹐掠丁男實軍。婦爲小校王某所得。校山東人﹐故有妻﹔婦曲意事之﹐甚見暱﹐已生一子矣。

亡何﹐校家漸落﹐從軍去。婦詭語妻曰「生事蕭條﹐恨不身生羽翼。」妻曰「何也﹖」婦曰「妾故夫本大家﹐先世遺資良厚﹐當播越時﹐曾以金珠數斛﹐潛瘞密室。今夫死妾擄﹐棟宇皆燼﹐此中重寶﹐瓦石同沒。使得徙而之此﹐妾與夫人﹐何患不富乎﹖」妻艷之曰「果爾﹐盍遣人發之﹖」婦曰「此妾手營﹐無人識也。」嗟惜而罷。他日妻又問﹐婦曰「妾固籌之﹐欲得此金﹐非妾行不可。妾婦人﹐安能遠出﹖必易服﹐往還且數月﹐而此呱呱﹐何堪久擲﹖」妻大喜曰「第行耳﹐若子吾自撫之。」婦故綣戀不肯﹐妻恿愈力﹐乃擇日釋笄薙辮﹐鞾袴腰弓刀﹐從兩健兒﹐躍馬而南。

渡章江﹐去家數十里﹐止逆旅。以醇酒飲兩健兒﹐皆醉﹐夜潛起駢馘之。馳騎至裏﹐以馬策撾家門大叫。夫從牖罅瞷視﹐見是少年將軍﹐不敢出。裏老數輩﹐稍前謁問。婦曰「別有勾當﹐不關公等。」門啟﹐婦歇馬中堂﹐踞坐索故夫﹐呼叱甚厲。裏中疑有他故﹐恐相累﹐共促夫出。夫傴僂前謁﹐伏地不敢起。婦曰「頗識吾否﹖」夫對曰「萬死不能識將軍。」婦曰「試認之。」夫謝不敢﹐側目微睇﹐惘然失措。婦嘆曰「眞不識矣﹗」於是推幾前抱夫起﹐痛哭曰「妾非他﹐妾﹐君被掠楊氏婦也。」具述其易裝巧脫狀﹐一時喧動裏中。親識更闐門﹐賀李氏子再得婦。

事聞邑令﹐爲給牒獎許。紳士之賢者﹐多婦義略﹐相率爲詩歌美之﹐皆曰「奇女子﹗奇女子﹗」云。此甲午年事。

論日﹕《易》有之﹕「婦人之義﹐從一而終」。郵亭之婦﹐以引腕小嫌﹐舉刀自斷其臂﹔其肯隱忍驅掠﹐爲廝養生子乎﹖女行如此﹐節不足稱矣。然人之情﹐於近則暱之﹐所遠則益疏而擲之。婦巾幗婉弱﹐異地飄墮﹐以數千里雨絕星分﹐勢無回合﹔乃能譎謀幻出﹐弭耳豢檻之中﹐颺翮絳籠之外﹐弄愚婦如轉丸﹐剪凶雛若折朽﹐其深智沈勇﹐有壯男子不辦者矣﹗彼臺柳之假手虞候﹐樂昌之乞憐半鏡﹐奄奄气色﹐視此孰多乎﹖女子如此﹐不謂之奇不可也。往盱郡之變﹐裏中有長年﹐爲卒縶駕一舟﹐舟所載掠得婦十數人﹐膏首袨服﹐笑語喫喫﹐無有幾微慘悴見顏面者。長年退而嘆息。而某村少婦歸一弁﹐夫聞﹐百計營入﹐以重金求贖。婦見夫﹐瞠目曰「此非吾夫﹗」夫駭走﹐幾於不免。蓋情遷腹變﹐其甚者又如此矣﹗且天下之得新捐故﹐仇其夫不肯一顧者豈少乎﹖抑如柳先生所傳河間婦者﹐自昔已如是耶﹖

或曰「女子不忘夫﹐是矣。而捨其子﹐無乃忍乎﹖」東海生日﹕此所以奇也。非是子無以信其妻﹐而故夫不可見矣。廝養之子﹐奚子也。世之不能爲女子者﹐皆其不能捨者也。女子之以金珠艷其妻﹐想奇﹔巾幗而介冑﹐膽奇﹔夜醉馘兩健兒﹐手奇﹔抵家不遽識夫﹐踞而駭之﹐而後哭之﹐始終結撰﹐亦無不奇。然尢更奇於捨其子。夫惟其能捨﹐斯所以能取也歟﹖

﹝張山來曰﹕拙庵之論備矣。尢妙在小校從軍去後﹐始露其謀。設非然者﹐則小校必偕之而行矣。﹞曲全節義疏阿畢阮邸報

巡視南城監察禦史阿口口﹑畢口口﹑阮爾詢等﹐題爲曲全節義﹐以惇風化事。

該臣等看得王知禮﹐卽正法牽連叛犯李範同之子李殿機也。其母張氏﹐給配象房校尉王伏。殿機年甫三歲﹐隨母撫養﹐因入後父王姓。後充校尉﹐以私回原籍﹐曾經鑾儀衛革退。於廿三年﹐將身賣與鑲紅旗佛爾海佐領下厄爾庫家。

據幼聘王氏供稱﹕年三十四歲﹐伊叔伊兄逼嫁﹐決志不從﹐探得伊夫尙存﹐不忍卽死﹐守婦人從一之義﹐匍匐千餘里外﹐以圖完聚。是女子眞有丈夫行也。

據厄爾庫之供﹕我𨿽一窮巴牙拉﹐無人供役﹐價賣李殿機。因隻身不便使喚﹐復買婢蕭氏﹐配爲夫婦。今重王氏節義﹐不取伊僕身價﹐情願斷出﹐不忍拆李殿機已配之婦﹐並許與蕭氏同歸。前後二婚﹐悉候發落。輕財好義﹐此巴牙拉眞有義士風也。

據範一魁𨿽供年六十二歲﹐但以異姓人﹐攜一女子遠行﹐迹涉嫌疑﹐事干非分﹐因喚穩婆更番驗過﹐已得眞實。據女子之供﹐是範一魁憐王氏立志尋夫﹐不顧是非成敗﹐護持完節﹐似亦人情所難得者。

此皆我皇上至徳深仁﹐恩濡化洽﹐人心風俗﹐直接唐虞。是以女人懷貞﹐匹夫向義﹐共成一段奇緣﹐播之海內﹐傳之千萬世﹐見貞節之風﹐超出於尋常事外者。臣等查在官人與旗人原有定例﹐何敢於例外妄奏﹖但王氏貞心守節﹐冒死尋夫﹐若竟不準其完聚﹐王氏無從著落﹐情似可憫。𨿽據厄爾庫之供﹐情願斷出聽其完聚﹐然又非現行之例。臣等再四躊躇﹐因事關風化﹐仰體我皇上堯﹑舜﹐不忍一夫一婦不得其所至意﹐故備述其情事本末﹐合詞上聞。格外之仁﹐均候聖斷﹐非臣等所敢置喙也。伏乞敕部議覆施行。

﹝張山來曰﹕此事已經部覆﹐如其所請矣。王氏守志尋夫﹐固爲難得﹐而巴牙拉厄君聽其與蕭氏同歸﹐不索身價﹐尢屬義舉。予故亟表而出之。

按唐詩中﹐有閨秀三人聯句﹐前列名處﹐合稱「光威裒」。今此疏三君聯名﹐因仿其例稱「阿畢阮」云。﹞

虞初新志卷八江石蕓傳豫章吳良樞璇在彊意堂稿

江石蕓﹐吳山桃花崖女子也。幼習經史﹐窮元會運世之數。及長﹐好兵法﹐鑄劍誅妖﹐攝人萬里外。一日過小孤山﹐遇白衣道士﹐授以書﹐盡通其義﹔人讀之﹐莫能曉也。以時無知者﹐遂隱於吳山。種桃花﹐無根﹐花四時常開﹐名其地曰桃花崖。

崖下月﹐當日午而明。或曰「此龍宮女子也。有寶珠﹐其光奪日入月。」因聚羣盜劫之﹐其珠不可見。石蕓曰「珠固在﹐若烏能得也﹖捨若珠﹐劫吾珠﹐若將失其珠﹐烏能得我珠﹖惟自寶其珠以無失其珠可耳。」

崖之中有黃夫人者﹐與之善。黃夫人家有虎﹐名白公﹐出入常騎之﹐能陟山渡水。石蕓家有白牛一頭﹐臥桃花下﹐鼻無繩﹐常出入自如。人以爲黃夫人虎﹐不敢近。久之﹐石蕓與夫人亦不知也。於時構茅屋崖下﹐讀《易》終日﹐不爲人所知。所著有《悟眞注》。有爲之序者﹐曰「不知何許人也。」

予嘗見石蕓﹐觀其所著書﹐其女子邪﹖其非女子邪﹖天乎﹐其不知我也﹗宜其不知何許人也﹗

﹝張山來曰﹕補天立極﹐應歸女媧氏。其光奪日入月﹐則丹成矣﹔驅煙染墨﹐設想著語﹐皆不在人間﹐宜世人之不知也。

又曰﹕洪子去蕪﹐授我《彊意堂稿》﹐美不勝收。僅登其一﹐餘者自當借光梓入《闡幽集》中﹐以成大觀也。﹞耕云子傳匯邨洪嘉植去蕪大蔭堂稿

耕云子﹐秦人也﹐隱於楚江之西。嘗有人見其登匡廬頂﹐攜一竹杖﹐衣葛藟衣﹐不冠﹐冬夏不易﹔見月出﹐則撫掌大叫嘯﹐糜鹿不辟﹐從之行﹐見之者皆謂神仙人也。身長七尺﹐長髯而修下﹐雙瞳子炯炯如流電光。人問其姓字﹐不答。性嗜酒﹐有餉﹐則大笑盡飲﹐去亦不謝。卒有人終餉之不懈。人疾病過其前者﹐則止之﹐語其故﹐治以藥艸﹐遂愈。酬以錢﹐不受﹐曰「吾非醫者﹐惡用此﹖」其行事多如此類。然其不能與人以可見者﹐人遂不能知也。嘗入市﹐眾嘩之﹐謂其異人。趨而前﹐則不爲禮﹔各相視無語﹐則又兩手爬搔﹐眼顧五老峯雲起﹐移時去。

或曰「耕云子﹐非秦人也。」耕云子曰「秦無人也。」或曰「耕云子﹐有道人也﹐龍蛇其身者也。人莫知其所自來﹐其隱君子邪﹖」

洪子日﹕古無神仙﹐無異人。天下有道﹐將安其身於煙霞泉石之中乎﹖夫何皇皇如也欲與天下之士日相見哉﹖顧天有不可逆者﹐而終皭然長往矣﹗鳳集於棘﹐鷃雀調之﹔神龍潛乎深淵﹐終能雨此九土也。

﹝張山來曰﹕古無神仙﹐非無神仙也。耕田鑿井﹐含哺鼓腹﹐夫人而神仙也。古無異人﹐何以異於人哉﹖堯﹑舜與人同耳。然則神仙﹑異人之有﹐其於中古乎﹖讀此可以知世變矣。﹞吳孝子傳魏禧冰叔魏叔子文集

孝子姓吳﹐名紹宗﹐字二璧﹐建昌新城縣人﹐世居梅溪裏。性聰敏﹐幼善屬文。萬曆丙午﹐督學駱公日升﹐拔置諸生第一﹐時年二十﹐屢試輒髙等。

孝子父道隆﹐善病﹐久之﹐痺不能起﹐前後血並下﹐醫藥十餘年﹐無效者。戊午正月病甚﹐孝子惶恐無所出﹐乃齋戒沐浴﹐焚香告天地﹐刺肘上血書﹐將謁太華山﹐自投捨身崖下代父死。

太華山者﹐撫州崇仁縣之名山也﹐距新城三百里﹐相傳神最靈異。諸來謁者﹐有罪輒被禍不得上﹐甚則有靈官擊殺之﹐同行人聞鞭聲錚然﹔或忽狂病﹐自道生平隱惡事。而神殿左有懸崖陡絕﹐曰「捨身崖」。人情極不欲有生者﹐則擲身投之﹐頭足盡破折死。

孝子旣告天作疏﹐明晨獨身行。二日﹐至山上﹐宿道士管遜吾寮。同寮宿者﹐南昌鄕先生二人﹐同郡邑諸生三人。十八日﹐孝子升殿﹐默禱焚疏旣﹐同寮人相邀遊著棋峯﹐路經捨身崖。孝子於是越次前行﹐至崖所歘然投身下。同行人驚絕﹐不知所爲﹐一時傳駭﹐聚觀者千人。道士使人買棺往就殯﹐自山頂至崖下﹐路迂折四十里。而殿上道士急奔崖所﹐呼眾人曰「誰言吳秀才投崖死也﹖今方在神座下叩頭﹐方巾道服如故。」眾羣走殿上視之﹐果然。

方孝子之自投崖也﹐立空中不墜﹐開目視﹐足下有白雲起﹔又遙望見石門﹐門上一大「孝」字。俄而見三神人命之曰「孝子﹐吾左側石有仙篆九十二畫﹐汝謹記之﹐歸書紙食汝父﹐不獨卻疾﹐且延年矣。」更授催生﹑治痢瘧﹑驅瘟咒並諸篆。孝子叩頭謝畢﹐身已在殿上。孝子乃言「吾如夢中也。」

孝子旣定﹐疾走歸﹐一日有半而至家﹐至則父垂絕﹐不能言。孝子急書九十二畫篆焚服之﹐室中人皆聞香气。甫入口﹐父卽言曰「是何藥耶﹖」明日起坐啜粥﹐旬日疾大愈。孝子徒步反復六百里﹐不飲食者五日。而父乃益康彊善飯﹐以詩酒自娛﹐年九十二﹐耳目淸明﹐無疾終焉。

由是孝子名聞遠近。邑大冢宰塗公國鼎與爲同道友﹐進士黃端伯﹑過周謀﹐舉人黃名卿﹑塗伯昌﹐貢士璩光孚﹐皆拜爲弟子。孝子當國變時﹐避亂泰寧﹐以病卒諸生廖愈達家。愈達﹐予所傳三烈婦夫也。愈達來新城﹐主孝子子吳長祚﹐予故並得交。一日而見孝子之子﹐烈婦之夫﹐爲榮幸焉。愈達言「孝子生平好名義﹐輕財﹐往往出錢物爲人解訟斗。旣感神應﹐益自修。人病苦者﹐恆用符篆救之﹐以施藥爲名。」

魏禧論曰﹕聞孝子常詣太華山﹐登座附神耳語﹐爲人祈禱﹐頗不經。然邑君子往往道其事甚悉。梅溪東出四十里﹐爲南丰縣﹐縣貢士趙希乾者﹐與禧交。母嘗病甚﹐割心以食母﹔卽剖胸﹐心不可得﹐則叩腸而截之。母子俱無恙。其後胸肉合﹐腸不得入﹐糞穢從胸間出﹐而穀道遂閉﹐飲食男女如平人。假謂非有神助﹐其誰然哉﹖其誰然哉﹖

﹝張山來曰﹕古有以祝由治病者﹐今「九十二畫篆」﹐以及痢瘧諸篆﹐殆卽其道耶﹖然吾以爲必孝子行之﹐乃能有驗﹔若人人可行﹐斯又理之所難信者矣﹗﹞李一足傳王猷定於一四照堂集

李一足﹐名夔﹐未詳其家世。有母及姐與弟。貌甚臒﹐方瞳微髭﹐生平不近婦人。好讀書﹐尢精於《易》﹐旁及星歷醫卜之術。出常駕牛車﹐車中置一櫃﹐藏所著諸書﹐逍遙山水間。所至人爭異之。

天啟丁卯﹐至大梁﹐與鄢陵韓叔夜智度交。自言其父爲諸生﹐貧甚﹐稱貸於裏豪﹔及期無以償﹐致被毆死。時一足尙幼。其母啣冤十餘年。姐適人﹐一足亦婚。母召其兄弟告之。一足長號﹐以頭搶柱大呼。母急掩其口。不顧﹐奮身而出﹐斷一梃爲二﹐與弟各持﹐伺仇於市﹐不得﹔往其家﹐又不得﹔走郭外﹐得之﹐兄弟奮擊碎其首。仇眇一目﹐抉其一﹐祭父墓前。歸告其母﹐母曰「仇報﹐禍將及﹗」乃命弟奉母他徙﹐遂別去。

時姐夫爲令於兗﹐往從之。會姐夫出﹐姐見之﹐驚曰「聞汝擊仇﹐仇復活﹐今徧迹汝﹐其遠避之﹗」爲治裝﹐贈以馬。一足益恚恨﹐乃鐫其梃曰「沒稜難砍仇人頭。」遂單騎走靑齊海上。見漁舟數百泊市米﹐一足求載以濟﹐遂捨騎登舟。渡海﹐至一島﹐名髙家溝﹐其地延袤數十里﹐五穀鮮少。居民數百戶﹐皆蛋籍﹐風土淳朴﹐喜文字﹐無從得師。見一足至﹐各率其子弟往學焉。

其地不立塾﹐晨令童子持一錢詣師﹐師書一字於掌教之﹐則童子揖而退﹐明日復來。居數年﹐積錢盈室。辭去﹐附舟還靑州﹐走狹邪。不數日﹐錢盡散﹐終不及私。由遼西過三關﹐越晉﹐歷甘涼﹐登華嶽﹐入於楚﹐抵黔﹑桂﹐復歷閩海﹑吳﹑越間﹐各爲詩文紀遊。二十載﹐乃反其家。仇死﹐所坐皆赦。母亦沒﹐登其墓大哭﹐數日不休。自以足迹徧天下﹐恨未入蜀。會鄢陵劉觀文除夔守﹐招之同下三峽﹐遊白帝﹑綿﹑梓諸山﹐著《依劉集》一卷。

其弟自母喪﹐不知所在。一日欲寄弟以書﹐屬韓氏兄弟投汴之通衢。韓如其言﹐俄一客衣白袷﹐幅巾艸屨﹐貌與一足相似﹐近前揖曰「我張太羹也﹐兄書已得達。」言訖不見。辛巳﹐李自成陷中州諸郡﹐韓氏兄弟避亂至泗上﹐見一足於途﹐短褐敝屣﹐須眉皆白。同至玻璃泉﹐談笑竟日﹐數言天下事不可爲。問所之﹐曰「往勞山訪徐元直。」韓笑之。一足正色曰「此山一洞﹐風雨時披髮鼓琴﹐人時見之﹐此三國時徐庶也。」約詰朝復來﹐竟不果。

甲申後﹐聞一足化去。先一日﹐徧辭戚友﹐告以遠行。是日﹐鼻垂玉筋尺許﹐端坐而逝﹐袖中有《周易全書》一部。後數月﹐濟人有在京師者﹐見之正陽門外。又有見於趙州橋下﹐持梃觀水﹐佇立若有思者。韓子智度﹐不妄言人也﹐述其事如此。

﹝張山來曰﹕觀一足行事﹐亦孝子﹐亦俠客﹐亦文人﹐亦隱者﹐亦術士﹐亦仙人﹐吾不得而名之矣。﹞孝賊傳王猷定於一

賊不詳其姓名﹐相傳爲如臯人﹐貧不能養母﹐遂作賊。久之﹐爲捕者所獲﹐數受笞有司。賊號曰「小人有母無食﹐以至此也﹗」人且恨且憐之。一日母死﹐先三日廉知鄰寺一棺寄廡下。是日﹐召黨具酒食﹐邀寺中老闍黎痛飲。伺其醉﹐舁棺中野﹐負其母屍葬焉。比反﹐闍黎尙酣臥也。賊大叫叩頭乞免﹐闍黎驚﹐不知所謂﹐起視廡下物﹐亡矣﹗亡何﹐彊釋之。厥後不復作賊。

﹝張山來曰﹕有孝子如此﹐而聽其貧﹐至於作賊﹐是誰之過歟﹖﹞王翠翹傳餘懷澹心手授鈔本

余讀《吳越春秋》﹐觀西施沼吳﹐而又從範蠡以歸於湖﹐竊謂婦人受人之托﹐以艷色亡人之國﹐而不以死殉之﹐𨿽不負心﹐亦負恩矣。若王翠翹之於徐海﹐則公私兼盡﹐亦異於西施者哉。嗟乎﹗翠翹故娼家﹐辱人賤行﹐而所爲耿耿若此。須眉男子﹐愧之多矣﹗余故悲其志﹐綴次其行事﹐以爲之傳。傳曰﹕

王翠翹﹐臨淄人﹐幼鬻於倡﹐冒姓馬﹐假母呼爲翹兒。美姿首﹐性聰慧﹐攜來江南。教之吳歈歌﹐則善吳歈歌﹔教之彈胡琵琶﹐則善彈胡琵琶。吹簫度曲﹐音吐淸越﹐執板揚聲﹐往往傾其座客。平康裏中﹐翹兒名藉甚。然翹兒雅淡﹐顧沾沾自喜﹐頗不工塗抹倚門術。遇大腹賈及傖父之多金者﹐則目笑之﹐不予一盼睞溫語。以是假母日忿而笞罵。會有少年私翹兒金者﹐以計脫假母﹐而自徙居嘉興﹐更名王翠翹云。

當是時﹐歙人羅龍文﹐饒於財﹐俠遊結賓客﹐與翠翹交歡最久﹐兼暱小妓綠珠。而越人徐海者﹐狡佻﹐貧無賴﹐方爲博徒所窘﹐獨身跳翠翹家﹐伏匿不敢晝見人。龍文習其壯士﹐傾身結友﹐接臂痛飲﹐推所暱綠珠與之薦寢。海亦不辭﹐酒酣耳熱﹐攘袂持杯﹐附龍文耳語曰「此一片土非吾輩得意場﹐丈夫安能鬱鬱久居人下乎﹖公宜努力﹐吾亦從此逝矣﹗他日富貴﹐毋相忘﹗」因慷慨悲歌﹐居數日別去。徐海者﹐杭之虎跑寺僧﹐所謂「明山和尙」者是也。

居無何﹐海入倭﹐爲舶主﹐擁雄兵海上﹐數侵江南。嘉靖三十五年﹐圍巡撫阮鶚於桐鄕﹐翠翹﹑綠珠皆被擄。海一見驚喜﹐命翠翹彈胡琵琶以佐酒﹐日益寵幸﹐號爲夫人﹐斥諸姬羅拜。翠翹旣已驕愛無比﹐凡軍機密畫﹐惟翠翹與聞。乃翠翹陽爲親暱﹐陰實幸其覆敗﹐冀歸國以老﹐淚漬漬常承睫洗面也。

會總督胡宗憲開府浙江﹐善用兵﹐多計策﹐欲召致徐海﹐自戕麻葉﹑陳東﹐而離散王直之黨﹐乃遣華老人賫檄招降。海怒﹐縛華老人﹐將斬之。翠翹語海曰「今日之事﹐生殺在君﹐降不降何與來使﹖」海乃釋其縛﹐畀金而遣之。老人歸﹐告宗憲曰「賊气方銳﹐未可圖也。然臣睨海所幸王夫人者﹐左右視﹐有外心﹐或可借以殲賊耳。」

而羅龍文者微聞是語﹐自喜與翠翹舊好﹐乃因幕府上客山陰徐渭以見於宗憲。宗憲以鄕曲故﹐降階迎揖曰「生亦有意功名富貴乎﹖吾今用君矣﹗」與語大說。遂受指詣海營﹐攝舊日任俠衣冠﹐投刺謁海。海亟延入﹐坐上座﹐置酒握龍文手曰「足下遠涉江湖﹐爲胡公作說客耶﹖」龍文笑曰「非爲胡公作說客﹐乃爲故人作忠臣耳。王直已遣子納款﹐故人不乘此時解甲釋兵﹐他日必且爲虜。」海愕然曰「姑置之﹐且與故人飲酒。」錦繡音樂﹐備極豪侈﹐僩然自以爲大丈夫得志於時之所爲也。酒半﹐出王夫人及綠珠者見龍文。龍文攺容禮之﹐極宴語不及私。翠翹素習龍文豪俠﹐則勸海遣人同詣督府輸款﹐解桐鄕圍。

宗憲喜﹐從龍文計﹐益市金珠寶玉﹐陰賂翠翹。翠翹益心動﹐日夜說海降矣。海信之﹐於是定計﹐縛麻葉﹐縛陳東﹐約降於宗憲。至桐鄕城﹐甲冑而入。是時趙文華﹑阮鶚與宗憲列坐堂皇﹐海叩首謝罪﹐又謝宗憲。宗憲下堂摩其頂曰「朝廷今赦汝﹐汝勿復反。」厚勞而出。海旣出﹐見官兵大集﹐頗自疑。宗憲猶憐海﹐不欲殺降﹐而文華迫之。宗憲乃下令﹐命總兵兪大猷整師而進。會大風﹐縱火﹐諸軍鼓噪乘之﹐賊大潰﹐殲焉。海倉皇投水﹐引出﹐斬其首﹐而生致翠翹於軍門。

宗憲大饗參佐﹐命翠翹歌吳歈歌﹐徧行酒。諸參佐或膝席﹐或起舞捧觴﹐爲宗憲壽。宗憲被酒大醉﹐瞀亂﹐亦橫槊障袖﹐與翠兒戲。席亂﹐罷酒。次日﹐宗憲頗愧悔醉時事﹐而以翠翹賜所調永順酋長。翠翹旣隨永順酋長﹐去之錢塘江中﹐恆悒悒捶牀嘆曰「明山遇我厚﹐我以國事誘殺之。斃一酋又屬一酋﹐吾何面目生乎﹖」向江潮長號大慟﹐投水死。

外史氏日﹕嗟乎﹗翠翹以一死報徐海﹐其志亦可哀也﹗羅龍文者﹐世稱小華道人﹐善制煙墨者也。始以遊說陰賂翠翹﹐誘致徐海休兵﹐可謂智士。然其後依附權勢﹐與嚴世蕃同斬西市﹐則視翠翹之死﹐猶鴻毛之於泰山也。人當自重其死﹐彼倡且知之﹐況士大夫乎﹖乃倡且知之﹐而士大夫反不知者﹐何也﹖悲夫﹗

﹝張山來曰﹕胡公之於翠翹﹐不以賜小華﹐而以賜酋長﹐誠何必乎﹖觀翠翹生致之後﹐不能卽死﹐居然行酒於諸參佐前﹐則其意有所屬從可知已。其投江潮以死﹐當非報明山也。﹞戴文進傳畫苑三髙士傳之一錢塘毛先舒稚黃東苑文鈔

明畫手以戴進爲第一﹐進字文進﹐錢唐人也。宣宗喜繪事﹐禦制天縱﹐一時待詔有謝廷循﹑倪端﹑石銳﹑李在﹐皆有名。進入京﹐眾工妒之。一日在仁智殿呈畫﹐進進《秋江獨釣圖》﹐畫人紅袍垂釣水次。畫惟紅不易著﹐進獨得古法入妙。宣宗閱之﹐廷循從旁跪曰「進畫極佳﹐但赤是朝廷品服﹐柰何著此釣魚﹖」宣宗頷之。遂麾去余幅不視。故進住京師﹐頗窮乏。

先是進鍛工也﹐爲人物花鳥﹐肖狀精奇﹐直倍常工。進亦自得﹐以爲人且寶貴傳之。一日於市﹐見熔金者﹐觀之﹐卽進所造﹐憮然自失。歸語人曰「吾瘁吾心力爲此﹐豈徒得糈﹐意將托此不朽吾名耳﹗今人爍吾所造﹐亡所愛﹐此技不足爲也﹔將安托吾指而後可﹖」人曰「子巧托諸金﹐金飾能爲俗習玩愛﹐乃兒婦人禦耳。彼惟煌煌是耽﹐安知工苦﹖能徙智於縑素﹐斯必傳矣。」進喜﹐遂學畫﹐名髙一時。然進數奇﹐𨿽得待詔﹐亦轗軻亡大遇。其畫疏而能密﹐著筆澹遠﹐其畫人尢佳﹐其眞亦罕遇云。予欽進鍛工耳﹐而命意不朽﹐卒成其名。

贊日﹕立志探懸﹐鬼神所贊。孰是殫精﹐而屑近玩﹖戴君操捶﹐鍛金爲生。感慨徙業﹐卒成髙名。蓋人極而天呈矣夫﹗

﹝張山來曰﹕明畫史又有仇十洲者﹐其初爲漆工﹐兼爲人彩繪棟宇﹐後徙而業畫﹐工人物樓閣。予獨嫌其略帶匠气﹐顧不若戴文進爲佳耳。且戴兼工山水﹐則尢不可及也。﹞髯樵傳錫山顧彩天石手授鈔本

明季吳縣洞庭山﹐鄕有樵子者﹐貌髯而偉﹐姓名不著﹐絕有力。每暮夜樵采﹐獨行山中﹐不避蛇虎。所得薪﹐人負百斤而止﹐髯獨負二百四十斤﹐然鬻於人﹐止取百斤價。人或訝問之﹐髯曰「薪取之山﹐人各自食其力耳。彼非不欲多負﹐力不贍也。吾力倍蓰而食不兼人﹐故賤其值。且值賤﹐則吾薪易售﹐不庸有利乎﹖」由是人頗異之﹐加刮目焉。

髯目不知書﹐然好聽人談古今事﹐常激於義﹐出言辯是非﹐儒者無以難。嘗荷薪至演劇所﹐觀《精忠傳》所謂秦檜者出﹐髯怒﹐飛躍上臺﹐捽檜毆﹐流血幾斃。眾咸驚救﹐髯曰「若爲丞相﹐姦似此﹐不毆殺何待﹖」眾曰「此戲也﹐非眞檜。」髯曰「吾亦知戲﹐故毆﹔若眞﹐膏吾斧矣﹗」其性剛疾惡類如此。

髯有兄進香茅山﹐墮崖折胸死。或傳其暮夜飲酒不誠﹐被王靈官鞭殺者。髯怒﹐走一日夜﹐詣茅山﹐飲大醉﹐數王靈官曰「汝有罪三﹗人敬祖師﹐來進香﹐固有善心﹐飲酒小過﹐無死狀﹐汝輒殺之﹐不仁﹐罪一。祖師以慈庇下土﹐量甚宏大﹐汝居位下﹐行殘忍﹐不遵祖師意﹐不恭﹐罪二。吾兄﹐小人也﹐酬香而來﹐小被酒﹐汝輒殺之﹔吾來不酬香﹐昨實大飲﹐今日詈汝﹐汝反不能殺﹐無勇﹐罪三。汝宜毀撤﹐曷爲橫鞭嗔目﹐坐踞於此﹖」欲奪鞭碎象﹐眾譬遣之﹐乃止﹐負兄骨歸葬焉。

洞庭有孤子陳學奇﹐聘鄒氏女爲室﹐婚有期矣。女兄忽奪妹志﹐獻蘇宦某爲妾。學奇泣訴於官﹐官畏宦勢﹐無如何也。學奇訟女兄﹐宦並庇兄不得伸﹐學奇窘甚。一日﹐值髯於途﹐告之故﹐且曰「若素義激﹐能爲我籌此乎﹖」髯許諾﹕「然需時日以待之﹐毋迫我也。」學奇感泣。髯去﹐鬻身爲顯者輿僕。顯者以其多力而勤﹐甚信愛之﹐得出入內闥。鄒女果爲其第三妾。髯得間﹐以陳情告﹐女泣如雨﹐訴失身狀﹐願公爲昆侖。髯曰「毋迫。」一日﹐顯者夫人率羣媵遊天平山﹐顯者不能禁。髯嘿賀曰「計行矣﹗」於是密具舟河幹。眾妾登輿﹐髯舁第三輿﹐乃鄒氏也。出門﹐紿其副迂道﹐疾行﹐至河幹﹐謂女曰「登舟﹗」舟遽開﹐帆疾如駛。羣僕駭變﹐號呼來追。髯拳三人僕地﹐不能出聲。徐去﹐則女舟已至陳門矣。學奇得室忻感﹐謂古押衙不是過也。髯謂學奇﹐亟宜鳴之官以得妻狀。官始不直顯者﹐至是稱快﹐詢知義由於髯﹐賜帛酒花彩以榮之。顯者慚﹐杜門若不聞者。自是「義樵」名益著﹐年五十餘矣。

甲申﹐闖賊破京城﹐崇禎帝凶問至。或傳於市中曰「李自成坐卻龍廷矣﹗」髯不信﹐歷問三四人﹐言如一口。髯大憤曰「吾生年七八歲時﹐卽知皇帝姓朱﹐今李賊何爲者耶﹖故君安往耶﹖何文武滿朝﹐無一人出力救耶﹖吾年老﹐不能復爲賊百姓也﹗」乃大呼天者三﹐投具區以死。死之日﹐義聲振吳下云。

顧子日﹕義哉髯也﹗見義必爲﹐矢志不屈﹐求之士人中﹐亦戛戛難之﹐況樵子乎﹖髯無姓名﹐吾師吳頌筠﹐曾爲立傳﹐傳未悉。予又詢之朱子僧臣﹐所言如此﹐良不妄矣。彼附勢利﹑忘君親者﹐觀髯梗槪﹐亦可以知所儆乎﹖

﹝張山來曰﹕觀劇忿怒殺人﹐所聞者非止一事。此樵奇處﹐在後數段﹐劫鄒女尢見作用。至自投具區以死﹐眞可謂得其所矣。﹞趙希乾傳南丰甘表中素手授鈔本

趙希乾﹐南丰東門人﹐幼喪父﹐以織布爲業。年十七﹐母抱病月餘﹐日夜祈禱身代﹐不少愈。往問吉凶於日者﹐日者推測素驗﹐言母命無生理。又往卜於市﹐占者復言不吉。希乾踟躕不去﹐曰「何以救母病﹖」占者惡其煩數﹐曰「汝母病必不治﹐若欲求愈﹐無乃割心救之耶﹖」希乾歸﹐侍母左右﹐見病益危篤。時日光斜射牀席﹐形影孑立﹐寂寂旁無一人。希乾忽起去﹐笥中得薙髮小刀﹐立於窗外﹐剖胸﹐深寸許﹐以手入取其心﹐不可得。忽風聲震颯﹐門戶胥動﹐以爲有人至。四顧周章﹐急取得腸﹐抽出﹐割數寸。蓋人驚則心上忡﹐腸盤旋滿胸腹云。希乾置腸於釜上﹐昏僕就室而臥。頃刻﹐母姑來視病﹐見釜上物﹐以爲希乾股肉也﹐烹而進之母。再視希乾﹐則血淋漓心腹間﹐不能出聲﹐始知希乾爲割心矣。城邑喧然傳其事﹐聞於令﹐令親往視之﹐命內外醫調治母子病。不數日﹐母病愈﹔旬日﹐希乾亦漸次進飲食。胸前腸出不得納﹐每日子午間﹐糞滴瀝下。月餘後﹐希乾起無恙﹐終身矢從胸上出。

趙氏故宋裔﹐爲南丰巨族。宗黨以爲奇孝﹐供贍其母子﹐而更教之讀書。學使者侯峒曾聞其事﹐取充博士弟子員。崇禎壬午﹐以恩詔天下學選一人貢於成均。學使者吳石渠旣考試畢﹐進諸生而告之曰「百行以孝爲先。趙希乾割心救母﹐不死﹐不可以尋常論。建武多才﹐校士衡文﹐希乾不應入選。今欲諸生讓貢希乾﹐以示獎勸。」諸生咸頓首悅服。於是以希乾選補壬午恩貢。又三四年而有甲申﹑乙酉之變。希乾避亂山中﹐將母不遑﹐遂賣卜﹐逃走於四方﹐以養其母。又十餘年﹐母壽八十餘而卒。

予自幼時﹐常見希乾過先君談﹐飲食起居如常人﹐面黎黝﹐髙準方耳﹐睛光滿眸子﹐欣然而長﹐多渾朴之風。與之立久﹐胸間時聞穢气。予年十歲﹐先君請希乾入書室﹐命表肅揖再拜﹐求解衣開胸視之。兩乳正中間﹐腸突出寸許﹐色鮮紅如血﹔以絲帶系竹筒懸於頸﹐乘其腸糞出﹐洗換竹筒﹐日必再三換﹐常時滴黃水不絕﹔蓋已三十餘年。自是希乾少家居﹐母死未七年﹐而希乾亦卒﹐年六十一。

甘表日﹕朝廷不旌毀傷愚孝﹐尙矣﹗然希乾一念之誠﹐若有以通天地﹑格神鬼也﹐豈不可嘉哉﹖湯公惕庵最惡言希幹事﹐予則以爲應出特典﹐一加旌賞。蓋事不可法而可傳﹐使知孝行所感﹐𨿽剖胸斷腸而不死﹐豈非天之所以旌之耶﹖天旌之﹐誰能不旌之﹖然旌而不傳﹐不若不旌而傳也。安得龍門之書以施於後世哉﹖嗚呼﹐古今忠孝之士﹐非愚不能成。而世之身沒而名不傳者﹐又何多也﹖悲夫﹗

﹝張山來曰﹕予友王不庵曾爲予言孝子事﹐惜屬口述﹐不獲載之簡鯿。今甘子中素以斯傳見示﹐乃知事之度越尋常者﹐終不能泯其姓字也。﹞萬夫雄打虎傳江寧張惣南村手授鈔本

涇川有萬姓字夫雄者﹐少負膂力﹐以拳勇稱﹐初亦未嘗事田獵也。一日﹐與夙所莫逆爾汝昆季範姓友﹐早行深山中。忽林莽出巨虎﹐搏範以去。範號曰「萬夫雄救我﹗救我﹗」萬亦茫然不知所措﹐遂撼大樹拔之﹐怒持樹往追。經里許﹐震天一呼﹐虎爲逡巡退步者三﹐範得以脫。因梃擊虎﹐中其項。虎負猙獰欲迎斗﹐然項痛﹐竟不能舉。萬乘勢一再擊之﹐虎斃矣。母虎曁虎子相尋至。萬度不能中止﹐且卻且前﹐又奮鼓生平之勇﹐縱送格撲﹐而二虎復相繼而斃於其手。

嗟乎﹗萬夫雄一鄕野鄙人耳﹐素不識《詩》《書》爲何物﹐亦不識交道爲何事﹐而倉卒間不忍負異姓兄弟之意﹐卒斃三虎以救其友﹐其義豈不甚偉﹖萬夫雄亦誠烈丈夫哉﹗余嘗見世之聚首而處者﹐交同手足之親﹐誼比金石之固﹐設有緩急﹐卽蜂蠆微毒﹐不致貽禍殺人﹐當其紛紛未定之時﹐𨿽夙昔周旋﹐密邇徒輩﹐靡不潛迹匿形﹐鳥飛雲散﹐悄然而不一顧焉。其視萬夫雄爲何如也﹖

或云「一人而斃三虎﹐頗似不經﹐殆屬烏有子虛之談。」噫﹗誠有之矣﹗家九宣從涇川來﹐爲余述其事最奇。亦曾親見其人﹐短小精悍。與之語﹐意气慷慨﹐須眉狀貌﹐殊磊砢不凡﹐飛揚跋扈﹐猶可想望其打虎時英風至今颯颯云。蓋義憤所激﹐至勇生焉﹔卽萬亦不自知其何以至此也。從古忠孝節義﹐蹈水赴火﹐爲人之所不能爲﹐並爲人之所不敢爲﹐往往以蚩愚誠朴而得之。萬夫雄有焉。

南村野史曰﹕余友蒼略氏﹐聞其事而異之﹐太息曰「士亦視所托身爲貴耳﹗得交萬夫雄﹐其人𨿽陷入虎口﹐猛虎不能害也。甚矣﹐人固不可無義烈男子以爲之友哉﹗」

﹝張山來曰﹕孔子論寧武子﹐謂其「愚不可及」。匪獨愚忠愚孝﹐凡事之度越尋常者﹐大抵多近於愚耳。一結最妙。

又曰﹕今之義气滿洲﹐類能生搏虎豹。使萬夫雄而在﹐當必與幹城之選矣。﹞

虞初新志卷九劍俠傳濟南王士禎阮亭漁洋文略

新城令崔懋﹐以康熙戊辰往濟南。至章丘西之新店﹐遇一婦人﹐可三十餘﹐髙髻如宮妝。髻上加氈笠﹐錦衣弓鞋﹐結束爲急裝﹐腰劍。騎黑衛﹐極神駿。婦人神采四射﹐其行甚駛。試問何人﹐停騎漫應曰「不知何許人。」「將往何處﹖」又漫應曰「去處去。」頃刻東逝﹐疾若飛隼。崔云「惜赴郡匆匆﹐未暇躡其蹤迹﹐疑劍俠也。」從侄鵷因述萊陽王生言﹕

順治初﹐其縣役某﹐解官銀數千兩赴濟南﹐以木夾函之。晚將宿逆旅﹐主人辭焉﹐且言「鎭西北里許﹐有尼庵﹐凡有行橐者﹐皆往投宿」。因導之往。方入旅店時﹐門外有男子著紅帩頭﹐狀貌甚獰。至尼庵﹐入門﹐有廨三間﹐東向﹐牀榻甚設。北爲觀音大士殿﹐殿側有小門﹐扃焉。叩門久之﹐有老嫗出應﹐告以故﹐嫗云「但宿西廨無妨。」久之﹐持硃封鐍山門而入。役相戒勿寢﹐明燈燭﹐手弓刀以待曙。至三更﹐大風驟作﹐山門砉然而辟。方愕然相顧﹐倏聞呼門聲甚厲。眾急持械﹐謀拒之﹐廨門已啟﹐視之﹐卽紅帩頭人也。徒手握束香擲地﹐眾皆僕。比天曉﹐始蘇﹐銀已亡矣。

急往市詢逆旅主人﹐主人曰「此人時遊市上﹐無敢誰何者﹔惟投尼庵客﹐輒無恙。今當往愬耳。然尼異人﹐須吾自往求之。」至則嫗出問故﹐曰「非爲夜失官銀事耶﹖」曰「然﹗」入白。頃之尼出﹐嫗挾蒲團敷坐﹐逆旅主人跪白前事。尼笑曰「此奴敢來此作狡獪﹐罪合死。吾當爲一決﹗」顧嫗入﹐率一黑衛出﹐取劍臂之﹐跨衛向南山徑去﹐其行如飛﹐倏忽不見。市人集觀者數百人。移時﹐尼徒步手人頭﹐驅衛返﹐驢背負木夾函數千金﹐殊無所苦。入門﹐呼役曰「來﹗視汝木夾﹐官封如故乎﹖」驗之良是。擲人頭地上﹐曰「視此賊不錯殺卻否﹖」眾聚觀﹐果紅帩頭人也。羅拜謝去。比東歸﹐再往訪之﹐庵已空無人矣。

尼髙髻盛裝﹐衣錦綺﹐行纏羅襪﹐年十八九好女子也。市人云「尼三四年前﹐挾嫗俱來﹐不知何許人。常有惡少夜入其室﹐腰斬擲垣外﹐自是無敢犯者。」

某中丞巡撫上江﹐一日遣吏賫金數千赴京師﹐途宿古廟中﹐扃鐍甚固。晨起﹐已失金所在﹐而門鑰宛然。怪之﹐歸以告中丞﹐中丞怒﹐亟責償官。吏告曰「償固不敢辭﹐但事甚疑怪﹐請予假一月﹐往蹤迹之。願以妻子爲質。」中丞許之。

比至失金處﹐詢訪久之﹐無所見﹔將歸矣﹐忽於市中遇瞽叟﹐胸懸一牌云「善決大疑。」漫問之﹐叟忽曰「君失金多少﹖」曰「若干。」叟曰「我稍知蹤迹。可覓露車乘我﹐君第隨往﹐冀可得也。」如其言﹐初行一日﹐有人煙村落﹔次日入深山行﹐不知幾百里﹐無復村疃﹔至三日﹐逾亭午﹐抵一大市鎭。叟曰「至矣﹗君但入﹐當自得消息。」不得已﹐第從其言。比入市﹐則肩摩轂擊﹐萬瓦鱗次。忽一人來問曰「君非此間人﹐奚至此﹖」告以故﹐與俱至市口﹐覓瞽叟﹐已失所在。

乃與曲折行數街﹐抵一大宅﹐如王公之居。歷階及堂﹐寂無人﹐戒令少待。頃之﹐傳呼令入﹐至後堂﹐堂中惟設一榻﹐有偉男子科跣坐其上﹐發長及骭﹐童子數人﹐執扇拂左右侍。拜跪訖﹐男子詢來意﹐具對。男子頤指語童子曰「可將來。」卽有少年數輩﹐扛金至﹐封識宛然﹐曰「寧欲得金乎﹖」吏叩頭曰「幸甚﹐不敢請也。」男子曰「乍來此﹐且好安息。」卽有人引至一院﹐扃門而去。餽之食﹐極丰腆。是夜﹐月明如晝﹐啟後戶﹐視之﹐見粉壁上累累有物﹐審視之﹐皆人耳鼻也。大驚﹐然無隙可逸去。彷徨達晚﹐前人忽來傳呼﹐復至後堂﹐男子科跣坐如初﹐謂曰「金不可得矣﹗然當予子一紙書。」輒據案作書﹐擲之﹐揮出。前人復導至市口﹐惝恍疑夢中﹐急覓路歸。

見中丞﹐歷述前事。叱其妄。出書呈之﹐中丞啟緘﹐忽色變而入。移時﹐傳令吏歸舍﹐釋妻子﹐豁其賠償。吏大喜過望。久之﹐乃知書中大略斥中丞貪縱﹐謂勿責吏償金﹐否則某月日夫人夜三更睡覺﹐發截三寸﹐寧忘之乎﹖問之夫人﹐良然﹐始知其劍俠也。日照李洗馬應廌云。

﹝張山來曰﹕予嘗遇中山狼﹐恨今世無劍俠﹐一往愬之。讀此乃知尙有異人﹐第不識於我有緣否也。﹞皇華紀聞新城王士禎阮亭本書

天順間﹐恩縣人趙雲﹐性至孝。母劉病篤﹐聞懷慶府濟源廟神有靈藥﹐誠求可得﹐云往求之。越二日﹐水中湧出一絹囊﹐內盛絳桃花片﹐約二升許。持歸煎湯奉母﹐疾果愈。其餘愈疾又十餘人。

白馬營﹐在恩縣西十五里﹐夏秋之際﹐淸晨輒現城郭人物﹐林木鬱蔥﹐日出乃不見。茌平馬令村亦有此異。蓋山市﹑海市之屬﹐陸地亦有之。

賴塔拉把土魯﹐滿洲人﹐素以勇稱。嘗從徵浙閩。一日浴於溪﹐水底有物﹐槎枒如古木﹐因呼儕輩縛以繩﹐共引出之﹐則一龍首﹐須鬣宛然﹐縛者乃其角。眾皆驚走。賴神色不變﹐徐入水手解其縛。少頃﹐雷雨晦冥﹐龍騰空而去。眾皆無恙。人更稱爲「縛龍把土魯」。把土魯﹐勇也。元時把土魯必出上賜﹐本朝亦然。

張大悲﹐合肥人﹐居邑之香鑪巖。好仙術﹐常畫地爲限﹐牛不能出。恆作泥丸食之﹐坐臥處往往有雲气﹐後不知所終。

朝城陳給事贊化﹐崇禎間爲桐城令。偶有餽蛋者﹐其一有五色光﹐令家雞翼之。俄卵破﹐得一小白鳳。不數日﹐寢大﹐時去時來。其伏卵之雞﹐重至三十斤﹐毛變五色﹐久之同翔去。

王文正﹐桐城人﹐七歲得道書﹐能役鬼神。後禱雨皖城﹐有道人亦禱雨池口。池口雲起﹐文正招云過皖。道人曰「皖有異人。」卽棹片席渡江訪之﹐文正亦浮磨江中迎之。咨論竟日。臨別﹐道人以三指附文正背﹐有頃背痛﹐則有三銅釘入骨。文正急用甕自覆﹐圍火煉之。戒家人曰「七日勿啟﹐可活。」至五日﹐家人不能待﹐試啟之﹐釘已出三寸許。文正嘆曰「命也﹗」遂死。

何公冕﹐潛山人﹐少遇異人﹐授符籙二卷﹐能役鬼神。初置田於亂墩山﹐磽確無水。公冕每取手巾瀝水﹐町畦盈溢。會大旱﹐郡守遣役檄呼之。公冕笑曰「吾非可檄者。但汝往來烈日良苦﹐吾書符汝掌中﹐當得片雲覆頭﹐可固握之。」使至﹐如其言。守怒﹐固令開視﹐則疾風雷電驟作。乃大驚﹐禮致之。嘗行路迷津﹐問蕓者﹐不答。公冕取柳葉布田﹐盡化爲魚。蕓者競取之﹐至禾皆被踐踏﹐及登岸視之﹐乃柳葉耳。

崇禎癸未﹐潛山縣溪河中﹐結冰如錢形﹐上有古篆文四﹐人莫辧之。

南華寺六祖缽﹐非金非石。魏莊渠督學廣東﹐徧毀佛寺。至曹溪﹐索缽擲地﹐碎之爲二﹐每片各有一字﹐視之﹐乃「委鬼」也。莊渠異之﹐寺因得不毀。

崇禎中﹐有彭舉人某﹐病中夢至一官府﹐其神冠冕坐堂皇﹐狀如王者。聞胥吏傳呼魏校一案。須臾﹐有一官人﹐峨冠盛服而入。其神問﹕「何以毀曹溪缽﹖」答言「吾爲孔子之徒﹐官督學校﹐在廣東所毀淫祠幾千百所﹐豈但一缽﹖」神云「聞缽破中有魏字﹐如此神異﹐烏可以爲異端而毀之﹖」答言「魏是予姓﹐旣數已前定﹐𨿽欲不毀其可得耶﹖」神語塞﹐揖之而出。彭病痊﹐爲人言如此。

林癸午﹐不知何許人。年十餘﹐投陽江北貫中爲人牧豎。每出牧﹐以簫管一枚自隨。牛有逸者﹐取簫畫地﹐牛不敢出。晚歸﹐輒束簫髙篁中。篁俯地受寄﹐若有神物伺之者。河畔一巨石﹐形如犬﹐癸午每坐嘯其上。忽一日謂其徒曰「吾當以來日上升。」明日往視﹐與石俱不見。事在萬曆初年。

崇禎丙子秋﹐廣州城東二十里北亭洲田間有雷出地﹐奮而成穴。耕者梁某投以石﹐空空有聲。內一雄鷄其中﹐逾夜雞鳴無恙。乃發之﹐有金人如翁仲者數枚﹐各重十五﹑六斤。有二金像﹐冕而坐者﹐笄翟如后妃者﹐各重五﹑六十斤。地皆金蠶珠貝﹐旁有鏡一﹐光燭穴中﹔寶硯一﹐硯池中有玉魚﹐能游泳﹔他異物不可指識者甚眾。梁攜歸﹐光動四鄰。鄰人覺而爭往﹐遂白之官。有司親臨發之﹐隧道如城﹐髙五尺餘﹐深三丈﹐中有碑﹐乃僞漢劉龑塚也。文曰「維大有十五年﹐歲次壬寅﹐四月甲寅朔廿四日丁丑﹐髙祖天皇大帝崩於正寢。粵光天五年﹐五月癸未朔十四日丙申﹐遷神於康陵﹐禮也。」文多闕﹐不盡載。「翰林學士知制誥正議大夫尙書右丞賜紫金魚袋臣盧應初撰並書。」按《五國故事》﹐龑天福壬寅歲四月﹐避暑甘泉宮﹐未幾殂。《通鑑》及《十國春秋》皆作三月。據碑當以《五國故事》爲正。《十國春秋》又云「康陵在興王府城東二十里之漫山﹐陵中以鐵錮之﹐堅不可啟。」光天乃龑子玢年號。玢立僅二年﹐爲其弟晟所弒﹐卽攺光天二年爲應干元年。按光天無五年﹐《十國春秋》稱殤帝光天元年八月﹐葬天皇大帝於康陵﹐與碑皆不合。又考僞漢諸臣列傳﹐止有盧膺仕龑爲工部侍郎﹐才藻俊茂﹐晟時拜中書侍郎同平章事﹐無應初名。識之以俟博雅者考焉。

《澹歸禪師集﹖六和尙小傳》云﹕吳震崆侍禦﹐小字六和尙。髫時讀書燈下﹐水中盂內躍出一僧﹐長三寸許﹐繞案而行﹐且言。震崆驚問之﹐曰「吾能知人終身﹐亦知人前世。」震崆意稍定﹐曰「試言我終身。」曰「汝以某年登科﹐某年登第﹐初任某官﹐再三任某官。」曰「更言我前世。」曰「汝前世某山某僧﹐吾卽汝同道之友﹐今相報耳。」曰「何以教我﹖」曰「當早回首﹐無忘來處。」因忽不見。明日﹐案上瓶花枯枝更開﹐一生功名﹐片語不爽。

韶人黃思徳紀事云﹕韶城西南樓﹐有關帝廟。順治丙申﹐五月二十日未時﹐思徳遊芙蓉山歸﹐從舟中見樓上毫光炫曜﹐關帝披金甲藍紗巾﹐立樓牖面北﹐少頃面轉西﹐移時而沒。兩岸居人皆見之﹐且驚且拜。三十一﹑二十四﹑二十五﹑三十﹐凡四日﹐依時復現。次年丁酉七月初十﹑十二﹑十四日﹐依間復現。或黃蓋﹐或二將隨侍﹐見者不啻千萬人﹐因鐫碑勒像﹐以志靈異。以事余在京師﹐聞之袁密山景星通政﹐至曲江﹐乃得其月日之詳如此。

﹝張山來曰﹕《皇華紀聞》凡四卷﹐先生奉使南海時所筆記也。余竊僭取異事數條﹐蓋欲與拙選相類云爾。倘讀者欲觀全豹﹐則自有原書在。﹞毛女傳江陰陳鼎定九畱溪外傳

毛女者﹐河南嵩縣諸生任士宏妻也。姓平氏﹐美而且淑﹐歸士宏﹐閱三歲而無子﹐乃往禱少室。行二十里﹐度絕嶺﹐方捨車而徒﹐以休輿夫﹐忽猛獸橫逸﹐平氏驚墜深谷。士宏四顧﹐皆千仞壁﹐不可下﹐大慟而歸。召沙門梵誦﹐誓不再娶。

平氏旣亡三年﹐裏有張義﹐向豎任家。往樵山中﹐猝聞幽篁深箐間婉婉呼張義者。義大駭﹐回顧見一毛女﹐通體垂黃毫長六七寸許﹐因咋舌不敢語。毛女曰「我任家大嫂也﹐汝不相識耶﹖」義驚曰「大嫂固無恙乎﹖何幸而得此﹖」曰「我初墜﹐緣藤得無損。旣而饑甚﹐見交柯女貞子甚繁﹐因取食﹐味殊澀﹐不可口﹐三日後﹐則甘香滿頰。三月乃生毫﹐半載則身輕如葉﹐任騰踔上下矣。第山中乏水﹐惟此有泉﹐渴則來飲耳。不意得與汝相見。」義具道任生哀慕狀。毛女曰「我已趯然輕舉﹐與鸞鶴爲伍﹐其樂何如﹐肯復向樊籠哉﹖爲我謝任生﹐早續姻盟﹐以丰後嗣﹐毋徒自苦也。」言已﹐一躍而往。

義亟報任生。任生大喜﹐卽偕義詣樵所取之。伏艸中﹐俟三日﹐毛女果至﹐直前抱之。毛女曰「誰耶﹖」曰「夫也。」曰「妾貌巳寢﹐君不足念也。」曰「我不嫌汝﹐何忘夙昔之好乎﹖」因泣下。毛女心動﹐乃允之﹐遂與歸。初飲食﹐腹微痛﹐逾時而定。半月﹐毛盡脫﹐依然佳麗也。自是情好益篤﹐生子女數人﹐歷四十餘年而死。

外史氏曰﹕神仙可爲也﹐使平氏當飲水時﹐不呼張義﹐則淩踔碧虛之上﹐一死生而無極矣﹐何至埋身黃壤哉﹖甚矣情絲之難割也﹗

﹝張山來曰﹕使我爲任生﹐則隨毛女入深山中﹐亦效其餌女貞實﹐共作仙家眷屬﹐何樂如之﹖計不出此﹐何也﹖﹞寶婺生傳錢塘陸次云云士北墅緒言

寶婺生﹐忘其名。順治初﹐我師破金華﹐寶婺生夫婦相散失。生臥積屍中﹐得免死。婦行不知所向﹐爲健兒所獲。無何﹐健兒移師駐華亭。生覓耗於華亭﹐不可得。困乏無聊﹐坐嘆於旅館之側。旅館主人鑑其貌﹐憐而問之。生告以故﹐主人曰「若識字乎﹖」曰「識。」「習會計乎﹖」曰「習。」主人曰「盍畱我館中﹐勷若事而徐訪爾妻﹐可乎﹖」生曰「得如是﹐誠幸甚。」生入館﹐悉代主人勞。主人逸甚﹐而業加盛﹐利倍入。主人有女﹐欲妻之而未發也。

一日者﹐旭始旦﹐一人急遽趨而來﹐至館飯﹐飯畢﹐酬值﹐急遽趨而去。生視其有所遺﹐啟之﹐燦然白鏹五十金也。以告主人﹐俟其返。日亭午﹐其人復急遽趨而來﹐汗漬衣﹐息喘喘﹐詳視幾地﹐茫然也。生問之﹐曰「覓遺金。」生曰「遺幾何﹖」曰「金五十。」生曰「何用乎﹖」曰「持向營中往娶婦﹐失之矣﹐將柰何﹖」生曰「金固在﹐還之於子﹐無苦也。」卽出金﹐其人受金拜謝去。越數日﹐失金者持二柬云「蒙子還金﹐事諧矣。某日當婚﹐此婚君所賜也﹐敬請主人與君飲卮酒。」生固辭。主人曰「吾勿暇﹐而不可卻也。」

生秉主人之命﹐至期往﹐往見失金者之家﹐乃亦一善族也。日未晡﹐生閒步溪頭﹐遙見一葉扁舟﹐半篙春水﹐中有翠袖雲鬟之人﹐掩袖而坐﹐云載新婦至。生偶舉目視婦﹐儼然故妻也。婦偶舉目視生﹐儼然故夫也。手是生一慟而偃於碧艸之上﹐婦一慟而伏於孤篷之中。舟及門﹐促婦起﹐不能起也。問其故﹐曰「適見一人如故夫﹐故傷悼欲絕耳。」問其人何若﹐婦言其儀表衣冠﹐宛然生也。娶婦者急覓生﹐見生悲臥不能起﹐問其故﹐不肯言。固問之﹐曰「適見一人……」語未畢﹐哽咽不能續。娶婦者憬然曰「我知之﹐是婦卽君婦矣﹖君旣得金﹐君之金矣。還金而贖婦﹐是天命我代君以完其偶也。君無悲﹐吾感君義﹐敢不以此爲報乎﹖」生難之﹐娶婦者請其主人以爲主。主人曰「還金者﹐義士也﹔還婦者﹐義不在還金下。娶婦而失婦﹐不可也﹔吾有女﹐當妻還婦者。所娶婦﹐當返還金者。」聞者咸以爲善而兩從之。更推主人之義﹐與二義士相鼎立。

陸子曰﹕余讀愚山學士「兔絲女蘿」之篇﹐見有商山人失婦﹐爲健兒妻﹐健兒亦失妻﹐爲商山人婦﹐徵途相遇﹐各易以歸者﹐嘆其奇絕。而寶婺之遇更奇﹗亂離之際﹐鏡破珠沈﹐不勝數矣﹗而健兒以不吝﹐使商山人認婦而得妻﹔彼還金者﹐亦猶是也。天乎人乎﹖𨿽曰天意﹐而所以格天者﹐吾以爲不在天也。

﹝張山來曰﹕篇中有極難措語處﹐須看其不棘手之妙。﹞王義士傳陳鼎定九畱溪外傳

王義士者﹐失其名﹐泰州如臯縣隸也。𨿽隸﹐能以气節自重。任俠好義。甲申國亡後﹐同邑布衣許元博徳溥不肯剃髮﹐刺臂誓死。有司以抗令棄之市﹐妻當徙。王適值解﹐髙徳溥之義﹐欲脫其妻而無術﹐乃終夜欷歔不成寐。其妻怪之﹐問曰「君何爲彷徨如此耶﹖」王不答。妻又曰「君何爲彷徨如此耶﹖」曰「非爾婦人所知也。」妻曰「子毋以我爲婦人也而忽之。子第語我﹐我能爲子籌之。」王語之故﹐妻曰「子髙徳溥義而欲脫其妻﹐此豪傑之舉也。誠得一人代之可矣。」王曰「然。顧安得其人哉﹖」妻曰「吾當成子之義﹐願代以行。」王曰「然乎﹖戲耶﹖」妻曰「誠然耳。何戲之有﹖」王乃伏地頓首以謝﹐隨以告徳溥妻﹐使匿於母家﹐而王夫婦卽就道。每經郡縣驛舍﹐就驗時﹐儼然官役解罪婦也。歷數千里﹐抵徙所﹐風霜艱苦﹐甘之不厭。於是臯人感之﹐斂金贖歸﹐夫婦終老於家焉。

外史氏曰﹕今之吏胥﹐只知侮文弄法以求溫飽﹐何嘗知有忠義也﹖王胥竟能脫義士之妻﹐而其婦尢能慨然成夫之志。噫﹐蓋亦千古而僅見者矣﹗

﹝張山來曰﹕嬰﹑臼猶趙氏客也﹐此婦竟遠過之﹐乃逸其名氏﹐惜哉﹗﹞紀陸子容事仁和王晫丹麓霞舉堂集

錢塘陸子容﹐名韜﹐一名自震﹐少負異姿﹐喜讀書﹐經傳史記﹐背誦如流。邑侯梁公試童子﹐以古文詩詞拔取第一。廉其貧﹐解金贈之。子容盡以買書。晝夜讀﹐得咯血疾。已又向友人借《二十一史》﹐力疾研尋﹐隨有論撰。疾愈篤﹐遂死。其師張祖望哭以詩曰「荒園寂寞綠苔生﹐腸斷當年陸士衡。春鳥不知人已去﹐棠梨樹上兩三聲。」

子容有內兄某者﹐素不習詩﹐讀張詩而哀之﹐欲和不能﹐輾轉牀第間。倦就寢﹐忽見子容相謂曰「君和張先生詩未得耶﹖予已和成﹐爲君誦之﹕誰向蓬門問死生﹖諸公枉道駕車衡。我遊泉路無他樂﹐惟聽蕭蕭松柏聲。」某遽驚寤﹐寂無所見。時銀釭半滅﹐惟有月映繐帷而已。詰旦﹐以詩示祖望﹐且告以故。祖望把其詩流涕曰「聲情淒郁﹐何其詩之神似子容也﹖」傳寫人間﹐和者幾數百人。予亦有詩云「一讀遺編百感生﹐文章無價漫權衡。子期去後知音少﹐腸斷髙山流水聲。」好事者輯而存之﹐近得卒業。因嘆結習之不能忘如是哉﹗

夫幽明異路﹐縱甚所親愛﹐亦皆棄之如遺﹐而獨於詩文之際﹐往往欲自見其長﹐有不能盡泯者﹐豈非心之所結﹐𨿽生死亦莫爲之隔耶﹖吾知慧業文人﹐應生天上﹐子容終不樂以才鬼自鳴於時矣。因紀之。

﹝張山來曰﹕語有之﹕「寧爲才鬼﹐尢勝頑仙。」然才鬼附乩作詩文者﹐世多有之﹐今此則於夢中和韻﹐尢爲奇也。﹞雌雌兒傳蓉江陳鼎定九畱溪外傳

雌雌兒者﹐不知何許人﹐亦未詳其姓氏。自言崇禎時孝廉也﹐未幾爲道士﹐往來江陰﹑無錫間﹐與予裏黃介子先生善。每過其家﹐必袖一刺﹐大書「年家眷弟雌雌兒頓首再拜。」投入相見﹐必交拜﹐別去必頓首。衲衣外﹐別無他物﹐惟腰佩竹筒三﹐大錢圍﹐長五寸而已。

後遊雲間﹐雲間諸氏﹐素封家也﹐有空屋三百餘楹。雌雌兒往僦之﹐如數與之值。旣入﹐鍵其戶﹐獨坐堂上﹐取所佩竹筒﹐揭蓋傾之﹐如芥子狀者﹐躍於地不止。須臾﹐盡化椅桌帷帳器皿﹐無不具。旣而復取一筒傾之﹐如芥子者復躍於地﹐須臾﹐谷粟飲食牛羊雞犬﹐無不具。又以一筒傾之﹐則僮僕婢嫗妻妾男婦數百人皆集矣﹐供奔走者﹐除堂宇者﹐整器用者﹐頃刻如大富貴家。諸氏從門隙窺之﹐大驚﹐以爲怪。於是雌雌兒乘車馬﹐擁僕從﹐交遊通國。居久之﹐諸氏以爲妖﹐使人辭焉。雌雌兒盡以妻妾僮婢器用牛羊之類納諸筒內﹐飄然長往﹐不知所終。

外史氏曰﹕黃介子髙足徐佩玉弟羣玉﹐與松江倪永淸爲予言。雌雌兒﹐髙士也﹐以幻術避世﹐而世卒不容﹐屢遭斥逐﹐終遁深山。嗚呼﹗士生亂世﹐道亦窮矣﹗

﹝張山來曰﹕昔陽羨諸生﹐以眷屬什器飲食納口中。今雌雌兒以眷屬什器飲食納竹筒中﹐似遜陽羨書生一籌。然書生眷屬有外夫﹐而雌雌兒則無之﹐是雌雌兒又勝於陽羨書生也。﹞再來詩讖記沙張白定峯古今文繪

弘治中﹐閩之侯官有老儒某﹐博學善文﹐屢舉不第﹔性迂介﹐貧困日甚。生一子﹐不能讀書﹐傭耕自給。年七十﹐鬱鬱死。死之夕﹐取生平著作﹐題詩其後﹐囑其妻善藏之﹐遂卒。貧無以斂﹐門人某某四五人醵金斂之。內某生者﹐家富﹐尢篤於誼﹐偕同學涕泣執喪﹐瘞之而後去﹐又時時周卹其孥。

嘉靖攺元﹐江南有某公者﹐十五發解﹐十六捷南宮﹐夙慧神敏。起家庶常﹐不五年﹐出典閩試﹐拔士公明。風檐操筆﹐爲程式之文﹐文不加點﹐八閩傳誦焉。九月之望﹐值公誕辰﹐撫按監司﹐莫不具觴爲壽。以翰苑之重﹐銜命典試﹐禮儀賓主﹐盛絕一時。都人士莫不歆艷﹐目爲神仙中人。薦紳先達﹐亦相顧而愧弗如。蓋不難其遇﹐難其少而遇也。

抵暮醉甚﹐而晉接無間﹐避歸使舟﹐閉艙酣寢﹐戒舟人盡卻賀客。比酒醒﹐已夜半矣﹐月射紗窗﹐晶皎如晝。顧瞻岸崖﹐淸興忽發﹐遂潛易衣幘﹐呼一小豎自隨﹐乘月信步﹐不覺數里。所見山川林壑﹐恍若舊遊﹐意頗訝之。俄聞哭聲甚哀﹐出自村捨。公聞之﹐淒然心動﹐尋聲蹤迹之﹐至一僻小聚落中﹐一家茅屋數椽﹐了無籬落。命小豎排闥入視﹐則有老嫗﹐年且八旬﹐頭髯皓白﹐然一紙燈﹐設野蔬麥粥﹐祭其亡夫而哭之﹐詞旨悲惋。公揖而問嫗﹕「夫人何爲者﹐過哀乃爾﹖」嫗揮涕而謝﹐掇一破繩牀命公坐﹐已乃泣告曰「妾擬晝祭亡夫﹐而兒子遠出﹐遲之至今﹐度弗返矣﹐不得已夜祭之。覓杯酒爲奠不可得﹐用是感傷﹐頓違夜哭之戒﹐知不免爲君子所譏耳。」公曰「賢夫何人﹖沒來幾載﹖祭旣無具﹐曷不姑俟質明乎﹖」嫗曰「妾夫侯官老儒﹐才丰命嗇﹐沒於弘治某年﹐今日乃忌辰也。未亡人伉儷情深﹐𨿽乏椒漿﹐不忍不祭﹐移忌就明﹐理不敢出。」公聞之愕然﹐蓋其忌辰﹐卽公之生辰﹐而以歲計之﹐適二十一。

睹嫗容貌憔悴﹐而吐詞溫雅﹐有儒家風﹐且驚且憐之。因問曰「賢夫旣是碩儒﹐必富著述﹐遺編存者﹐可得見乎﹖」嫗聞而泫然首肯﹐若有所思﹐旣而告公曰「妾事先夫五十年﹐見其精勤嗜學﹐無間寒暑。瓶無粟﹐突無煙﹐淡如也。著述之富﹐充棟汗牛。制義文字﹐別爲一編。六十以後﹐每取而讀之﹐未嘗不撫幾太息﹐泣下數行。妾恐傷其意﹐每篋藏之﹐不使得見。將死前一月﹐忽燔烈焰﹐誓將焚之。旣而展玩再四﹐徘徊不忍﹐囑妾曰﹕『一世苦心﹐難付秦炬﹐當藏吾棺中﹐以爲殉耳。』言已欷歔久之。易簀之夕﹐又向妾索觀﹐題詩其後﹐而語妾曰﹕『好藏之﹐當有識者。』旣而笑曰﹕『文義髙深﹐非吾再來﹐安識其中神妙乎﹖吾生無愧怍﹐死而食報﹐易世而後﹐大興吾宗﹐令天下寒儒吐气也﹗』言已﹐大笑而絕﹐迄今二十年。惟門生數輩﹐抄而讀之﹐他未有過而問者也。」

公聞﹐急索觀之﹐開卷第一藝﹐則發解首墨也。從初迄末﹐一字不殊。公益駭然﹐細加翻閱﹐則自應試遊庠﹐決科會試﹐一切試卷墨裁﹐論表策判﹐以至廷試策﹑館選論﹐皆在其中。閩闈五程﹐亦皆集中語也。最後有一詩﹐蓋臨終絕筆﹐其詩曰「拙守窮廬七十春﹐重來不復老儒身。煩君盡展生平志﹐還向遺編悟夙因。」公讀之﹐恍然大悟﹐點首浩嘆。仰視破屋頹垣﹐眞同故居﹐因閩嫗曰「向有臥榻﹐今則安在﹖」嫗以燈引公入﹐則朽簀敝衾﹐塵土坌滿﹐嫗擁破席﹐臥艸薦中。公對之嘆息泣下。嫗亦駭然﹐問﹕「公君子﹐對貧居而飲泣﹐豈於先夫有師友淵源之雅乎﹖」公曰「非也。賢夫所謂再來人﹐旣我是也。今日之會﹐豈繄非天﹖」嫗曰「先夫之亡﹐妾柔腸寸斷﹐因聞再來之語﹐私嚙屍股﹐刺指血塗之﹐以圖後驗﹐君子豈有此徵乎﹖」公解靴出股﹐齒痕宛然﹐作血殷色。於是嫗大啼泣。公亦悲不自勝﹐徐慰嫗﹕「夫人無憂﹐賢夫讀書七十年﹐老不食報﹐而取償於吾。吾之逸﹐賢夫之勞貽之也。苟昧夙因﹐卽年少登瀛﹐皆僥俸耳。吾當大興前生之門﹐以酬夙願﹐使天下老儒有所感奮﹐不徒爲夫人溫飽計也。」嫗收淚而謝。

公又問﹕「令子焉往﹖」嫗曰「先夫沒後﹐妾母子無以自存﹐幸及門數生﹐猶惇古處﹐每當忌日﹐必遣卹祭。今某生甫登賢書﹐未暇躬至﹐故遣兒子詣之﹐不識何以不至﹖」公問某生姓名﹐則是科所拔解元某也。餘四五人﹐亦皆新貴。公又慨然久之。旣而東方漸明﹐嫗子已至﹐後有蒼頭負酒米錢物﹐相隨而來。其子蓬鬢布衣﹐一田家莊夫耳。嫗命與公相見﹐詢其何以歸遲﹐子言某解元以座師壽誕﹐率同年稱觴﹐衙署舟次﹐兩不獲見﹐彼候師而我候彼﹐是以歸遲。公顧負米者曰「若某解元僕耶﹖」曰「然。」曰「歸語汝主﹐速來會此。」其僕星馳而去。嫗語其子以再來故﹐子欲以父禮事公。公曰「不可﹗此隔世事耳。」俄而某解元及同年數輩來﹐聞公語﹐皆頓首曰「兩世師弟﹐古未聞也。」未幾﹐縣令來﹐又未幾﹐太守至。公對多官﹐備述所以﹐無不愕然稱奇。

公於是首祭老儒之墓﹐加封樹焉。大集姻族﹐咸有饋贈。其於嫗母子有恩者﹐倍酬之。爲嫗子買田宅奴婢﹐傾貲賑給之﹐自撫按藩臬﹐下至公所取士﹐莫不有贈。嫗母子遂爲富人﹐又爲其子娶婦。數日間﹐傳徧八閩﹐自江以南﹐悉播爲美談。老生宿儒聞之﹐有泣下者。公以歸期急﹐不及久畱﹐辭嫗母子去﹐終其身往返不絕焉。後其子生子女各五﹐某解元者與爲婚姻。五子讀書﹐三登甲第﹐最少者猶以鄕貢起家﹐起至二千石﹐科名綿綿﹐爲閩中鼎族云。

﹝張山來曰﹕前生處約﹐而今生處樂﹐實所不必﹐以其於前生毫無所益也。若盡能如此公﹐則無復有遺憾矣。﹞

虞初新志卷十筠廊偶筆商丘宋犖牧仲本書

今上禦極之四年﹐鹿邑中翰梁公遂﹐以詔使過洞庭。風雨中﹐見一人﹐長髯﹐藍衣紗帽﹐气度閒雅﹐乘一物似馬﹐半沒水內﹔侍者持杖﹐猙獰隨其後﹐與波濤上下。舟中數十人共見之﹐相距才數武耳。逆風而行﹐良久﹐迷離不見。其年八月﹐公返棹過齊安﹐與餘杯酒間細言之。或曰「此洞庭君迎詔使」﹐理或然也。

楚之黃安縣﹐野塘荷葉數百﹐爲暴風捲起﹐插三里外稻畦中﹐一葉不亂。

揚州水月庵杉木上﹐儼然白衣大士像﹐鸚鵡﹑竹樹﹑善財皆具。

余於武城見一小兒﹐四五歲﹐手足似螳螂﹐頭髙起作兩歧﹐見人念「阿彌陀佛」﹔惟索錢無厭耳。

孝感夏孝廉振叔煒﹐見一兒六七歲﹐浴水中﹐勢與穀道各二。後不知所終。

樵人於王屋山得茯苓如屋﹐送濟源某公﹐服之十年不盡。

一閩人山居﹐門前忽現宮闕數重﹐巍煥插天﹐須臾不見﹐蓋山市也。

同裏孝廉王皞之﹐有妹生不能言。及笄﹐有道人過門乞食﹐云善治病。或問能治啞否﹐曰「能。」孝廉遂以妹請。道人命取水﹑油各一盞﹐咒之﹐傾一處﹐以簪攪成膏﹐漸結爲丸﹐曰「以水調服﹐卽能言﹐但須焚香謝天耳。」孝廉以藥授妹服之﹐頃刻能言。急覓道人不見﹐舉家向空拜謝﹐聞仙樂喧闐﹐冉冉而去。

閩中洛陽橋圮﹐有石刻云「石頭若開﹐蔡公再來。」鄞人蔡錫﹐中明永樂癸卯鄕試﹐仁廟授兵科給事中﹐升泉州太守。錫至﹐欲修橋﹐橋跨海﹐工難施。錫以文檄海神﹐忽一醉卒趨而前曰「我能賫檄往。」乞酒飲大醉﹐自沒於海﹐若有神人扶掖之者。俄而以「醋」字出。錫意必八月廿一日也﹐遂以是日興工。潮旬餘不至﹐工遂成。語載錫本傳中﹐乃實事也。人不知而以其事附蔡端明﹐且以爲傳奇中妄語矣。錫官至都禦史﹐以才廉聞。

﹝張山來曰﹕宋先生﹐予父執也﹐撫吳時﹐以大集曁此帙見贈﹐獲之不啻拱璧。敬采異事數條載入選中﹐蓋仿前人節錄《搜神記》《續齊諧記》之例﹐非敢有所去取也。﹞金忠潔公傳毗陵董以寧文友國儀集

金鉉﹐字伯玉﹐武進之剡村人也。因殉節﹐謚「忠潔」﹐人稱金忠潔云。初以順天籍領解﹐成進士﹐時年十九﹔不習吏﹐請攺教授。其大父戶部主事汝升﹐舊多藏書﹐乃與弟錝日夜讀之。繼擢國子監博士﹐遷工部主事。

先是時﹐明懷宗已誅魏忠賢﹐而太監張彜憲等旋用事。至是而賊李自成兵始熾﹔添內餉﹐命彜憲總理戶工錢糧﹐建別署。忠潔曰「此天下存亡之機也﹐柰何誅忠賢﹐復任一忠賢﹖且我爲工曹﹐必將屬視我矣。」乃抗疏言﹐先言彜憲旣有獨踞之庭﹐必彊二部郎官匍匐進謁﹐挫士節﹐辱朝廷。疏上不報﹐而總理已建署﹐果檄郎官以謁尙書儀注見。復上疏固爭之﹐旨諭職事相關﹐自當禮見﹐余不必通謁﹐金鉉亦不得激陳。彜憲意甚得﹐與其黨議接侍郎官禮。或曰「視尙書當稍倨。」憲曰「我當稍恭﹐而待金鉉倨耳。」

金遂集諸郎官倡議曰「職事可令椽吏移之﹐我曹有一人登彜憲堂﹐卽屬彜憲假子﹐毋許入孔子廟。當提我靴擲腫其面﹐辱之朝堂。」於是諸郎官詣尙書﹐各請以公事出。至期﹐彜憲坐堂皇﹐黃衫緹衣﹐倡贊畢﹐但見吏﹐不見郎官。曰「諧尙書始來乎﹖待午乎﹖」久之﹐又不至﹐乃恚曰「避金鉉﹐不卽來﹐待晚乎﹖」命小豎竊伺門外﹐望扇導來卽報。已而馬蹄前後過之﹐無一人入者﹐乃大慚憤。借驗放十六門火器﹐誣指十八位無火門﹐劾以故誤軍機﹐曰「必殺鉉。」會尙書爭之力﹐僅削籍歸。

家居益與弟錝盡讀所藏書﹐尢善《易》學。而父汀州太守顯﹑母恭人章﹐更時時慰勉之。至父死﹐服闕﹐復起爲兵部車駕司主事﹐分守皇城﹐益修城守火器。時崇禎十七年二月也。李自成已陷大同﹐而宣府鎭方有太監杜勛監視。又上疏曰「宣府京城之蔽﹐宣府不救﹐慮在京城。撫臣朱之馮忠勇足恃﹐恐受內臣之掣﹐請亟撤之﹐並撤居庸關監視。」不聽。至三月﹐果聞杜勛以宣府迎賊﹐朱死之。因哭語弟錝﹕「目今我哭朱公﹐數日後汝曹旋哭我也。」

及賊至居庸關﹐太監杜之秩果復迎降﹐遂進薄彰義門城下。杜勛縋城上﹐入見大內﹐惟張皇賊勢以逼帝﹐徧語諸璫﹐謂我黨富貴自在云。忠潔則倉皇點禁兵﹐歸謀匿母﹐因哭告母曰「鉉守皇城﹐城亡當與偕亡。今日從母乞此身殉王事。」母曰「噫﹗久謂汝讀書知大義﹐乃今始向我乞身哉﹖且我命婦﹐與汝偕勉之。汝魂歸﹐可會我於井矣﹗」趣之出﹐又命僕追往﹐以朝衣隨之。

見賊入京城﹐殺監察禦史王章於城上﹐王章亦武進人﹐字芳洲﹐與忠潔素厚。方爲之欷歔數聲﹐見市中宮人徧至﹐言賊入皇城﹐帝後已死社稷。欲趨入宮﹐又傳聞提督京城太監王承恩從死﹐曰「微獨吾鄕王禦史也﹐若輩中尙有一人知大義者﹐我乃後之﹐不已爲若笑耶﹖」遂衣朝衣﹐投禦河死﹐死時有呂胖者﹐亦內監也﹐傫然而至﹐兩手反接而睨視之﹐曰「是金兵部耶﹖是人素不居我輩於人面﹐豈渠能死﹐吾獨不能死哉﹖渠生欲遠我﹐我偏近之﹗」亦自沈於此。

僕以奔告其母。母曰「孝哉鉉也﹐旣信於王公﹐又能激呂監死﹐吾安可以誑鉉﹖」急正冠帔﹐投井中﹐妾王氏隨之下﹐遂與俱死。錝歸﹐收葬畢﹐焚其書而長慟曰「吾母乎﹗吾兄乎﹗此時會相見而相依乎﹗」哀號數日﹐又死井中。其後淸兵至﹐家人請入皇城﹐求得忠潔屍﹐已與呂監骨相雜﹐不可分斂。而皇城又不得入櫬。竟合兩骸槁葬禦河堤﹐而王禦史之喪歸裏。

﹝張山來曰﹕明末死於忠義者﹐較前代爲獨盛。特存此一編﹐以當淸夜聞鐘﹐發人深省。﹞核舟記嘉善魏學洢子敬茅檐集

明有奇巧人曰王叔遠﹐能以徑寸之木﹐爲宮室器皿人物﹐以至鳥獸木石﹐罔不因勢象形﹐各具情態。

嘗貽余核舟一﹐蓋大蘇泛赤壁云。舟首尾長約八分有奇﹐髙可二黍許。中軒敞者爲艙﹐篛篷覆之。旁開小窗﹐左右各四﹐共八扇。啟窗而觀﹐雕欄相望焉。閉之﹐則右刻「山髙月小﹐水落石出」﹐左刻「淸風徐來﹐水波不興」﹔石靑糝之。

船頭坐三人﹐中峨冠而多髯者爲東坡﹐佛印居右﹐魯直居左。蘇﹑黃共閱一手卷﹐東坡右手執捲端﹐左手撫魯直背﹔魯直左手執卷末﹐右手指捲﹐如有所語。東坡現右足﹐魯直現左足﹐各微側。其兩膝相比者﹐各隱捲底衣褶中。佛印絕類彌勒﹐袒胸露乳﹐矯首昂視﹐神情與蘇﹑黃不屬。臥右膝﹐詘右臂支船﹐而豎其左膝﹔左臂掛念珠倚之﹐珠可歷歷數也。舟尾橫臥一楫﹐楫左右舟子各一人。居右者椎髻仰面﹐左手倚一衡木﹐右手攀右趾﹐若嘯呼狀。居左者右手執蒲葵扇﹐左手撫鑪﹐鑪上有壺﹐其人視端容寂﹐若聽茶聲然。

其船背稍夷﹐則題名其上﹐文曰「天啟壬戌秋日﹐虞山王毅叔遠甫刻。」細若蚊足﹐鉤畫了了﹐其色墨。又用篆章一﹐文曰「初平山人」﹐其色丹。

通計一舟﹐爲人五﹐爲窗八﹐爲篛篷﹐爲楫﹑爲鑪﹑爲壺﹑爲手卷﹑爲念珠各一﹔對聯題名並篆文﹐爲字共三十有四﹔而計其長﹐曾不盈寸。蓋簡桃核修狹者爲之。

魏子詳矚旣畢﹐詫曰「嘻﹐技亦靈怪矣哉﹗《莊》《列》所載﹐稱驚猶鬼神者良多﹐然誰有遊削於不寸之質﹐而須麋瞭然者﹖假有人焉﹐舉我言以復於我﹐亦必疑其誑﹐乃今親睹之。由斯以觀﹐棘刺之端﹐未必不可爲母猴也。嘻﹗技亦靈怪矣哉﹗」

﹝張山來曰﹕眼鏡中有所謂顯微鏡者﹐一虱之細﹐視之大如棗栗。由此推之﹐則一核未嘗不可視爲東瓜矣。﹞沈孚中傳武林陸次云云士北墅緒言

沈嵊﹐字孚中﹐居武林北墅。不修小節﹐越禮驚眾。作塡詞﹐奪元人席。好縱酒﹐日走馬蘇﹑白兩堤。髯如戟﹐衿未靑﹐不屑意也。

崇禎末年﹐當九日﹐攜酒持螯﹐獨上巾子蜂頭﹐髙吟浮白。有僧濡筆竊記其一聯云「有情花笑無情客﹐得意山看失意人。」爲之叫絕。拉歸精舍﹐痛飲達旦。

家人覓至﹐曰「今邑試﹐郎君何不介意耶﹖」嵊方醉睞未開﹐履無詳步﹐扶入試院﹐則已幾席縱橫﹐置足無地。嵊乃積墨廣硯﹐立身髙級﹐大書《登髙詞》於粉壁之上。其首闋曰「萬峯頂上﹐險韻獨拈糕。撐傲骨﹐與秋鏖﹐天涯誰是酒同僚﹖面皮𨿽老﹐盡生平受不起靑山笑。難道他辟英雄一紙賢書﹐到做了禁登髙三寸封條﹖」題畢而下﹐有拍其肩狂叫者曰「我得一賢契矣﹗」嵊視之﹐則令也﹐潛視其後良久矣。令宋姓﹐兆和名﹐字禧公﹐雲間名士﹐不屑爲俗吏態者。把嵊臂曰「昔賀監遇李白﹐爲解金龜當酒。我𨿽遠遜知章﹐君才何異太白﹖此日之事﹐今古攸同﹐盍拈是題﹐與君共塡散曲﹐志奇遇乎﹖」嵊曰「善﹗」令未成而嵊脫稿﹐更復擊節﹐擢之冠軍。薦之學使者﹐補弟子員﹐聲譽大起。

嗣是非令醉嵊﹐卽嵊醉令﹐交誼旣狎﹐略師生而爾汝﹐更冠易服﹐戲樂不羈。嵊弟有訟﹐對簿於令﹐令佯爲研鞫。嵊躍出廳事﹐大呼曰「錯矣﹗錯矣﹗」令拂袖起。事聞直指﹐以白簡斥令﹐令恬然勿怨也。

明鼎旣移﹐閣部馬士英捲其殘旅﹐遁迹西陵。嵊往談兵﹐士英僞爲壯語云「當背城決勝。」嵊馳歸語里人曰「此地頃爲戰場矣。」里人羣嘩曰「丞相宵奔﹐將軍夜遁﹐誰能任戰﹐欲殃吾民﹖」爭擊斃嵊﹐燒其著書﹐所存者﹐獨《息宰河》《綰春園》傳奇二種。《綰春園》尢爲詞場稱艷云。

陸次云曰﹕余童子時﹐嘗從道中見孚中策騎過﹐有河朔少年風。及長﹐讀其詞而嘆其死。語云「凡人之死﹐有重於泰山﹐輕於鴻毛者。」孚中之死﹐鴻毛耶﹖泰山耶﹖吾烏能論定之﹖

﹝張山來曰﹕文人不諳世務﹐是以爲世所輕﹐稍不得意﹐輒作不平鳴。若止觀其文﹐誠足令人敬之重之。甚矣全才之難也﹗﹞愛鐵道人傳古黔陳鼎定九畱溪外傳

愛鐵道人﹐逸其姓名﹐雲南人也。少時曾爲郡諸生。明亡﹐卽棄家爲道士。冬夏無衣褌﹐惟以尺布掩下體。不火食﹐所食者﹐瓜蓏蔬果。滇中四時皆暖﹐𨿽臘月有鱗物﹐故道人竟辟穀。性愛鐵﹐見鐵輒喜﹐必膜拜﹐向人乞之。頭項肩臂以至胸背腰足﹐皆懸敗鐵﹐行路則錚錚然如披鎧﹐自號曰「愛鐵道人」。久之﹐言人禍福多奇中﹐愚男女皆以神仙奉之。而道人亦遂以神仙自居﹐更號曰「愛鐵神仙」。

嗜飲﹐市人爭醉以酒。婦人持酒與﹐則傾潑不飲。或詰之﹐則厲聲曰「若不聞孟聖人云﹕男女不親授受乎﹖」於是神仙之名四走。有不遠數十百里﹐來問吉凶。時道人寄迹破廟﹐日環繞門者數百人。道人大怒﹐罵曰「我何神仙﹐我貪酒花子耳﹐知底吉凶﹖汝輩來問我﹖」卽擎穢撒之﹐眾乃散。

與蜀中銅袍道人張閒善。銅袍者﹐聯銅片爲衣而服之者也﹐故號曰「銅袍道人」。常攜杖頭錢﹐與愛鐵飲與市﹐醉則歌嗚嗚﹐大慟而後休。甲寅亂﹐二人不知所往。

外史氏曰﹕以鐵爲衣﹐以銅爲袍﹐豈炫異以駭人耳目耶﹖抑道家別有所屬﹐而寓意於銅鐵耶﹖皆不可得而解也。

﹝張山來曰﹕旣有鐵﹐便應有銅。愛金銀者爲貪夫﹐則愛銅鐵者自是異人矣。﹞北墅奇書陸次云云士大有奇書

順治時﹐山左有李神仙﹐遊行京邸。庚子北直鄕試﹐有兩生密詢試題。李笑曰「公皆道徳仁藝中人也﹐無庸卜。」題出﹐乃「志於道」全章﹐二人皆中式。辛丑會試﹐又有以場題問者﹐李曰「五後四可。」場中首題﹐乃「知止而後有定」一節﹐果五「後」字﹔二題乃「夫子之文章」一章﹐三題乃「易其田疇」二節﹐果四「可」字。靈異最多﹐此特其一事耳。

﹝張山來曰﹕先君視學山左時﹐李神仙來謁﹐自署曰「治仙」。先君延入署中﹐仙命人於架上隨手取書一冊﹐復令信手揭開﹐隨於袖中取出字紙一條﹐乃其首行也。又云「明日有貴人送禮至。」及次日﹐衍聖公以叵羅見贈。後不知所之矣。﹞

陳我白瞽目﹐善揣骨。居揚州﹐吳江相國金豈凡召之。先令徧相諸人﹐多驗。後及公﹐陳徧摸之﹐云「此窮相﹐不足道。」公不語﹐傍人曰「子無誤言﹗」陳復徧摸﹐輒搖首曰「不差﹗」公復不語。陳摸至公眼﹐遽跪曰「此龍眼﹐當大貴﹗」眾愕然。公笑曰「果神相也。」重贈以金﹐復爲延譽。蓋公未生時﹐父翁禱於神廟﹐甚虔﹐夜夢神許賜以一子﹐視之﹐卽寺傍丐者。私念有子如此﹐不如無矣。神復曰「汝勿慮﹐當易其眼。」取殿廡龍眼納之﹐未幾生公。故公以爲神也。

﹝張山來曰﹕審若是﹐則富貴之後身﹐仍爲富貴﹔乞丐之後身﹐仍不免貧賤耶﹖眞不可解﹗﹞

余卜居維揚時﹐陳我白已大富﹐不復爲人揣骨﹐故無從一詢休咎﹐聞其頗精於弈﹐目𨿽瞽﹐人不能欺之﹐尢爲奇也。

河南劉理順﹐鄕薦久不第。讀書二郎廟中﹐聞哭聲甚哀。問之﹐乃婦人也﹕其夫出外﹐七年不歸﹐母貧且老﹐欲嫁媳以圖兩活﹐得遠商銀十二兩﹐將攜去。姑媳不忍別﹐故悲耳。劉聞之﹐急呼其僕曰「取家中銀十二兩來。」僕曰「家中乏用﹐止有納糧銀在﹐明早當投櫃矣。」劉曰「汝且取來﹐官銀再設處可也。」因代爲其子作一書﹐稱離家七年﹐已獲五百餘金﹐十日後便歸矣﹐先寄銀十二兩等語。覓人送其家﹐姑媳得銀及書﹐以告商。商知其子在﹐取銀去。越十日﹐其子果歸﹐所得之銀及所行之事﹐與書中適符。母以問子﹐子駭甚﹐但曰「此神人憐我也﹗」惟每日拜謝天地而已。劉公是年會試﹐廟祝見二郎神親送之﹐中崇禎甲戌狀元。其子後於廟中見公題詠﹐乃知書銀出自公手﹐舉家往謝﹐公竟不認﹐尢不可及也。

薊門有人﹐新置繭袍一領﹐衣之過蘆溝橋。值推車者碎其右袂﹐其人自顧﹐絕無一語。推車者跪而請曰「小人誤碎君服﹐貧不能償﹐乞賜痛責以懲過。」衣者曰「衣已碎矣﹐責爾何爲﹖」拂袖竟去。推車者歸﹐忽顚狂曰「吾冤不能報矣﹗」鄰人聚觀﹐詰問其故。曰「衣繭袍者爲某﹐與我仇積前生。今日我數當盡﹐碎其衣﹐欲致其擊我﹐我則隨擊而斃﹐使彼受法抵償。而無如其不較也﹐吾如彼何哉﹖其量若此﹐吾怨已解。然彼於前世﹐尙負我五金。乞鄰翁爲我語彼﹐持此金來﹐資我殯事﹐我則與彼釋此冤矣。」鄰人走訪﹐詳語其人。其人大驚﹐拜推車漢於破坑之下。推車漢歷敍前因﹐碎衣者浹汗﹐叩求上五金償夙負。復上五金﹐曰「以此爲君祈福﹐修佛事。」推車漢曰「如是﹐吾不惟不汝冤﹐且汝徳矣﹗」一笑而逝。

順治戊戌進士湯聘﹐爲諸生時﹐家貧奉母。忽病死﹐鬼卒拘至東嶽。聘哀吁曰「老母在堂﹐無人侍養﹐望帝憐之﹗」嶽帝曰「汝命止此﹐冥法森嚴﹐難徇汝意。」聘扳案哀號。帝曰「旣是儒家弟子﹐送孔聖人裁奪。」鬼卒押至宣聖處﹐曰「生死隸東嶽﹐功名隸文昌﹐我不與焉。」回遇大士﹐哀訴求生。大士曰「孝思也﹐盍允之以警世﹖」鬼卒曰「彼死數日﹐屍腐柰何﹖」大士命善財取牟尼泥完其屍。善財取泥﹐若旃檀香﹐同至其家﹐屍果腐爛﹐一燈熒然﹐老母垂涕﹐死七日﹐尙無以殮。善財以泥圍屍﹐臭穢頓息﹐遂有生气。魂歸其中﹐身卽蠕動。張目見母﹐嗚咽不禁。母驚狂叫﹐鄰人咸集。聘曰「母勿怖﹐男再生矣﹗」備言再生之故﹐曰「男本無功名﹐命限已盡﹐求報親恩﹐大士命男持戒﹐許男成進士﹐但命無祿位﹐戒以勿仕。」後聘及第﹐長齋繡佛﹐事母而已。迨母死﹐就眞定令﹐卒於官﹐豈違勿仕之戒歟﹖

﹝張山來曰﹕大士慨發慈悲﹐吾夫子獨不爲裁奪者﹐以死數日而復生﹐是爲索隱行怪﹐非中庸之道﹐故不爲耳。﹞

順天江霞子云﹕其母舅汪公﹐於崇禎十三年任四川巡道。經略到省﹐單騎往謁﹐中途所乘馬無病而死。蜀道難行﹐計無所出。忽有少年對馬言曰「我當變馬與公乘之。」左右以爲姦人﹐擁至公前。公云「此狂人也。」釋之。少年出門去﹐而馬忽活。公喜甚﹐乘之﹐至轅門﹐甫下馬而復倒矣。公入謁﹐事畢﹐乘肩輿歸。方行﹐見一老者牽一人至﹐喊云「救命﹗」視其人﹐卽少年也。老者云「適見公乘馬死﹐小人隨藏身山穴﹐變馬負公。出馬腹而尋身﹐不意宅舍竟爲此人所占﹐伏乞敕彼更換﹐各還故有。」公語少年﹐少年云「此系難得之物﹐願受官刑﹐斷不還矣。」公欲繩之以法﹐而無法可加。老者知不可彊﹐拳詈交及﹐少年惟有笑受。公勸老者﹕「爾有此手段﹐不若另覓好捨何如﹖」老者曰「公肯爲某畱心﹐某當從命。」少年拜謝去﹐老者亦隨公回署。越半載﹐一日向公云「公書吏之子﹐今夜暴亡﹐明晨弗令掩蓋﹐使移置郊外﹐當拜公佳捨之惠。」公許之。明早升堂﹐問某吏﹕「可有子昨夜死否﹖」吏曰「有之。」公云「汝欲令其重生否﹖」吏曰「安能得之﹖」公云「汝命無子﹐𨿽生必命出家﹐不則生而復死。」吏曰「與其死隔﹐寧使生離。」公令其舁之郊外﹐吏泣謝去。公歸語老者﹐老者求一新衣﹐隨公出郭。吏夫婦已先迎候﹐觀者萬眾。見老者扶屍起﹐脫其衣﹐以己衣衣其身﹐隨脫己衣﹐以其衣衣自身。老者忽臥地﹐棺中人突然起矣﹐拜謝汪公。吏夫婦呼之﹐絕不應﹐亦惟有向之拜謝而已。吏夫婦痛哭去。是人遂作道人妝﹐𨿽若舞勺之年﹐而所出者盡神仙之語。謂公云「時事不可問﹐宜急隱。」答曰「君父事了卻﹐稍俟之。」後再促公﹐公言如故。因嘆云「固有定數﹐不可彊也﹗」遂辭去。明年寇大警﹐公卒於官。裘武宋口述。

明末﹐關東有爲玉器之工李宛者﹐白皙無髭之人也。其裏中有張遠者﹐長髯傾黑之人也。宛﹑遠俱抱病﹐宛先三日死﹐遠後三日死。宛至冥﹐冥官曰「張合死﹐李猶未也﹐放轉生。」鬼卒曰「李捨壞矣﹗」冥官曰「卽借張捨捨之。」鬼卒送宛魂附遠體而去。屍忽起﹐遠之父驚喜曰「兒生矣﹗」妻曰「夫活矣﹗」子曰「父能動矣﹗」宛張目曰「我李宛也。此何地﹐爾何人﹐而子我夫我父我耶﹖」竟趨李宅﹐李闔家怪而逐之。宛曰「我李宛也﹐父何以不我子﹖妻何以不我夫﹖子何以不我父耶﹖」其父曰「我子死且腐﹐我子無髭﹐而爾多髯﹐大異矣﹗何詭說耶﹖」宛曰「此張遠之軀﹐冥曹判而假我生者也﹐盍辧我之聲乎﹖」其家人曰「聲果宛聲也。」張之父子追至﹐亦曰「聲誠非遠聲也。」而李之家究不敢納也。宛曰「不信﹐試取我器具來。」須臾﹐剖玉磨濾﹐爲璧爲珪﹐事事俱宛之素藝﹐遠所不能者。於是信其果爲宛也。張不能彊之歸﹐李不復驅之去。此王艾衲遊邊﹐云親見其事者。

﹝張山來曰﹕冥官亦舞文如此耶﹖𨿽與受賄者不同﹐然亦恐宜掛彈章也。

不識李宛之妻肯與之同宿否﹖以白皙無髭之婿﹐而忽易以長髯傾黑之夫﹐能無怏怏﹖卽張遠之婦﹐見其夫復生﹐而爲李宛之妻所踞﹐心能甘乎﹖俱不可解。﹞鬼母傳興化李淸映碧古今文繪

鬼母者﹐某賈人妻也。同賈人客某所﹐旣妊暴殞﹐以長路迢遠﹐暫瘞隙地﹐未迎歸。適肆有鬻餅者﹐每聞雞起﹐卽見一婦人把錢俟﹐輕步纖音﹐意態皇皇﹐蓋無日不與星月侔者。店人問故﹐婦人愴然曰「吾夫去身單﹐又無乳﹐每饑兒啼﹐夜輒中心如剜。母子恩深﹐故不避行露﹐急持啖兒耳。」

店中初聆言﹐亦不甚疑﹐但晝投錢於笥﹐暮必獲紙錢一﹐疑焉。或曰「是鬼物無疑。夫紙爇於火者﹐入水必浮﹐其體輕也。明旦盍取所持錢﹐悉面投水甕﹐伺其浮者物色之。」店人如言﹐獨婦錢浮耳。怪而蹤迹其後﹐飄飄颺颺﹐迅若飛鳥﹐忽近小冢數十步﹐奄然沒。

店人毛髮森豎﹐喘不續吁﹐亟走鳴之官。起柩視﹐衣骨燼矣﹐獨見兒生。兒初見人時﹐猶手持餅啖﹐了無怖畏。及觀者蝟集﹐語嘈嘈然﹐方驚啼。或左顧作投懷狀﹐或右顧作攀衣勢﹐蓋猶認死母爲生母﹐而呱呱若覓所依也。傷哉兒乎﹗人苦別生﹐兒苦別死﹗官憐之﹐急覓乳母飼﹐馳召其父。父到﹐撫兒哭曰「似而母。」是夜兒夢中趯趯咿喔不成寐﹐若有人嗚嗚抱持者。明旦視兒衣半濡﹐宛然未燥﹐訣痕也。父傷感不已﹐攜兒歸。

後兒長﹐貿易江湖間﹐言笑飲食﹐與人不異。惟性輕跳﹐能於平地躍起﹐若淩虛然。說者猶謂得幽气云。兒孝﹐或詢幽產始末﹐則走號曠野﹐目盡腫。

﹝張山來曰﹕余向訝旣已爲鬼﹐亦安事楮鏹爲﹖今觀此母﹐則其有需於此﹐無足怪矣。﹞狗皮道士傳黔中陳鼎定九畱溪外傳

狗皮道士者﹐不知何許人﹐亦未詳其姓氏。明末﹐嘗冠道冠﹐躡赤舄﹐披狗皮﹐乞食成都市。每至人家乞食﹐輒作犬吠聲﹐酷相類。家犬聞之﹐以爲眞犬也﹐突出吠之。道士輒與對吠不休。鄰犬聞之﹐亦以爲眞犬也﹐輒羣集繞吠之。道士怒﹐忽作虎嘯聲﹐羣犬皆辟易。每獨居破廟﹐至深夜﹐輒作一犬吠形聲﹐少頃﹐作眾犬吠聲﹐儼然百十犬相吠也。久之﹐通國之犬皆吠﹐而達乎四境矣。

歲餘﹐獻賊入寇﹐道士突至賊馬前數十步﹐大作犬吠聲。獻賊怒﹐令羣賊策馬逐殺之。道士故徐徐行﹐賊數策馬﹐馬不前。獻賊益怒﹐令飛矢射之﹐如雨﹐皆不中。獻賊益大怒﹐以爲妖﹐親策馬射之﹐中其首不入﹐矢還中賊馬﹐馬斃。獻賊大駭﹐乃已。

他日獻賊僭尊號﹐元旦朝賊百官﹐忽見道士披狗皮﹐列班行﹐執笏作犬吠聲。獻賊大怒﹐令羣賊縛之。道士乃大作犬吠聲﹐盈庭如數千百犬爭吠狀﹐聲徹四外。合城之犬﹐聞聲從而和吠之﹐聲震天地。獻賊大聲呼﹐眾皆不聞﹐爲犬聲亂也。獻賊大驚而退。旣退﹐犬聲息﹐道士亦不知何往。

外史氏曰﹕世之言神仙者比比﹐余則疑信相半。今觀狗皮道士之所爲﹐豈非神仙哉﹖不然﹐何侮弄獻賊如𦇤褓小兒哉﹖

﹝張山來曰﹕人皮者不能吠賊﹐狗皮者反能之﹐可以人而不如狗乎﹖﹞烈狐傳貴州陳鼎定九畱溪外傳

明末有狐﹐幻老人狀﹐年可六﹑七十﹐詣昆山葛氏﹐欲僦其荒圃以居。葛謝以無屋﹐老人曰「君第諾我﹐勿論屋有無也。」葛異而諾之。老人卽與葛約曰「我異類也﹐與君家有夙世緣﹐故相依耳。徙來﹐請戒從者勿相擾﹐則佩君髙誼矣。」葛曰「謹奉教。」乃去。

越數日﹐老人投刺進謁曰「徙來矣﹗」旣至﹐從者數十人﹐皆衣裳楚楚﹐陳幣悉珠玉錦繡﹐值數千緡。葛辭之﹐老人固讓﹐葛然後納其幣。及去﹐達圃扉﹐卽不見。葛愈異之﹐使人私瞷之﹐見圃內皆髙堂大廈﹐畫棟雕題﹐儼然縉紳家也。他日治酒招葛﹐樽俎之盛﹐帷幄之富﹐極人間之異。

葛有子方弱冠﹐風流都雅傾一邑。偶過其居﹐見一麗人﹐年可十五﹑六﹐如海棠一枝﹐輕盈欲語。歸而思之不置。久之﹐遂成病﹐且欲死。父知其情﹐走告老人以姻請。老人曰「恐吾輩異類﹐不足以辱君子耳﹗」葛固請之﹐乃許。擇吉迎之﹐奩贈以萬計。旣歸﹐夫婦篤好﹐事舅姑甚孝。未幾﹐國變﹐亂兵入其家﹐見婦艷﹐欲污之。婦大罵﹐奪刀自剄而死﹔乃一九尾狐也。

外史氏曰﹕狐淫獸也﹐以淫媚人﹐死於狐者﹐不知其幾矣。乃是狐竟能以節死﹐嗚呼﹗可與貞白女子爭烈矣﹗

﹝張山來曰﹕曩於友人處﹐見小書一帙﹐皆紀妖狐故事。狐之多情者固不乏﹐南烈者則未之前聞。今得此文﹐可爲淫獸增光矣﹗

葛翁肯與聯姻﹐亦非尋常可及。狐之以烈報之固宜。﹞

虞初新志卷十一

過百齡傳錫山秦松齡畱仙古今文繪

錫固多佳山水﹐間生瑰閎奇特之士﹐常以道藝爲世稱述。若倪徵君雲林以畫﹐華學士鴻山以詩﹐王僉事仲山以書﹐乃今過處士百齡者﹐則以弈。其爲道不同﹐而其聲稱足以動當世則一也。

百齡名文年﹐爲邑名家子。生而穎慧﹐好讀書。十一歲時﹐見人弈﹐則知虛實先後﹑進擊退守之法。曰「是無難也。」與人弈﹐弈輒勝。於是閭黨間無不奇百齡者。時福唐葉閣學臺山先生﹐弈品居第二。過錫山﹐求可與敵者﹐諸鄕先生以百齡應召。至則尙童子也﹐葉公已奇之。及與弈﹐葉公輒負。諸鄕先生耳語百齡曰「葉公顯者﹐若當陽負﹐何屢勝﹖」百齡色然曰「弈固小技﹐然枉道媚人﹐吾恥焉﹔況葉公賢者也﹐豈以此罪童子耶﹖」葉公果益器之﹐欲與俱北﹐以學未竟辭。自是百齡之名﹐噪江以南。

遂益殫精於弈。不幾年﹐學成﹐曰「可以應當世矣﹗」會京師諸公卿聞其名﹐有以書邀致者﹐遂至京師。有國手曰林符卿﹐老遊公卿間﹐見百齡年少﹐意輕之。一日﹐諸公卿會飲﹐林君謂百齡曰「吾與若同遊京師﹐未嘗一爭道角技﹐卽諸先生何所用吾與若耶﹖今願畢其所長﹐博諸先生歡。」諸公卿皆曰「諾﹗」遂爭出注﹐約百緡。百齡固謝不敢。林君益驕﹐益彊之﹐遂對弈。枰未半﹐林君面頰發赤熱﹐而百齡信手以應﹐旁若無人。凡三戰﹐林君三北。諸公卿嘩然﹐曰「林君向固稱霸﹐今得過生﹐乃奪之矣﹗」復皆大笑。於是百齡棋品遂第一﹐名噪京師。

當是時﹐居停主某錦衣者﹐以事系獄﹐或謂百齡曰「君爲錦衣客﹐須謹避﹐不然﹐禍將及。」百齡毅然曰「錦衣遇我厚﹐今有難而去之﹐不義。且吾與之交﹐未嘗幹以私﹐禍必不及。」時同客錦衣者悉被系﹐百齡竟免。

已天下多故﹐百齡不欲久畱﹐遂歸隱錫山。日與一二酒徒狂嘯縱飲﹐不屑屑與人弈﹐獨徵逐角戲以爲樂。百齡素貧﹐出遊輒得數百金﹐輒盡之博簺。其戚黨譙呵百齡﹐百齡曰「吾向者家徒壁立﹐今所得資﹐俱以弈耳。得之弈﹐失之博﹐夫復何憾﹖且人生貴適志﹐區區逐利者何爲﹖」噫﹐若百齡者﹐可謂奇矣﹗以相國之招而不去﹐以金吾之禍而不避﹐至知國家之傾覆而急歸﹔爲公卿門下客者垂四十年﹐而未嘗有干請。若百齡者﹐僅謂之弈人乎哉﹗

﹝張山來曰﹕善弈者多在垂髫﹐然其人往往嗇於壽。今過君獨歷四十餘載﹐豈其命名爲之兆耶﹖﹞

八大山人傳江陰陳鼎定九畱溪外傳

八大山人﹐明寧藩宗室﹐號人屋。「人屋」者﹐「廣廈萬間」之意也。性孤介﹐穎異絕倫。八歲卽能詩﹐善書法﹐工篆刻﹐尢精繪事。嘗寫菡萏一枝﹐半開池中﹐敗葉離披﹐橫斜水面﹐生意勃然﹔張堂中﹐如淸風徐來﹐香气常滿室。又畫龍﹐丈幅間蜿蜒升降﹐欲飛欲動﹔若使葉公見之﹐亦必大叫驚走也。善詼諧﹐喜議論﹐娓娓不倦﹐常傾倒四座。父某﹐亦工書畫﹐名噪江右﹐然喑啞不能言。

甲申國亡﹐父隨卒。人屋承父志﹐亦喑啞。左右承事者﹐皆語以目﹕合則頷之﹐否則搖頭。對賓客寒暄以手﹐聽人言古今事﹐心會處﹐則啞然笑。如是十餘年﹐遂棄家爲僧﹐自號曰「雪个」。未幾病顚﹐初則伏地嗚咽﹐已而仰天大笑﹐笑巳﹐忽跿跔踴躍﹐叫號痛哭。或鼓腹髙歌﹐或混舞於市﹐一日之間﹐顚態百出。市人惡其擾﹐醉之酒﹐則顚止。歲餘﹐病間﹐更號曰「个山」。旣而自摩其頂曰「吾爲僧矣﹐何可不以驢名﹖」遂更號曰「个山驢」。數年﹐妻子俱死。或謂之曰「斬先人祀﹐非所以爲人後也﹐子無畏乎﹖」个山驢遂慨然蓄髮謀妻子﹐號「八大山人」。其言曰「八大者﹐四方四隅﹐皆我爲大﹐而無大於我也。」

山人旣嗜酒﹐無他好。人愛其筆墨﹐多置酒招之﹐預設墨汁數升﹑紙若干幅於座右。醉後見之﹐則欣然潑墨廣幅間﹐或灑以敝帚﹐塗以敗冠﹐盈紙骯髒﹐不可以目。然後捉筆渲染﹐或成山林﹐或成丘壑﹐花鳥竹石﹐無不入妙。如愛書﹐則攘臂搦管﹐狂叫大呼﹐洋洋灑灑﹐數十幅立就。醒時﹐欲求其片紙隻字不可得﹐𨿽陳黃金百鎰於前﹐勿顧也。其顚如此。

外史氏曰﹕山人果顚也乎哉﹖何其筆墨雄豪也﹖余嘗閱山人詩畫﹐大有唐宋人气魄﹐至於書法﹐則胎骨於晉魏矣。問其鄕人﹐皆曰得之醉後。嗚呼﹗其醉可及也﹐其顚不可及也﹗

﹝張山來曰﹕予聞山人在江右﹐往往爲武人招入室中作畫﹐或二三日不放歸。山人輒遺矢堂中﹐武人不能耐﹐縱之歸。後某撫軍馳柬相邀﹐固辭不往。或問之﹐答曰「彼武人何足較﹖遺矢得歸可矣。今某公固風雅者也﹐不就見而召我﹐我豈可往見哉﹖」又聞其於便面上﹐大書一「啞」字﹐或其人不可與語﹐則舉「啞」字示之。其畫上所鈐印﹐狀如屐。予最愛其畫﹐恨相去遠﹐不能得也。﹞

圓圓傳陸次云云士北墅緒言

圓圓﹐陳姓﹐玉峯歌妓也﹐聲甲天下之聲﹐色甲天下之色。崇禎癸未歲﹐總兵吳三桂慕其名﹐賫千金往聘之﹐已先爲田畹所得。時圓圓以不得事吳怏怏也﹐而吳更甚。田畹者﹐懷宗妃之父也﹐年耄矣。圓圓度《流水髙山》之曲以歌之﹐畹每擊節﹐不知其悼知音之希也。

甲申春﹐流氛大熾﹐懷宗宵旰憂之﹐廢寢食。妃謀所以解帝憂者於父﹐畹進圓圓。圓圓掃眉而入﹐冀邀一顧﹐帝穆然也。旋命之歸畹第。

時闖師將迫畿輔矣﹐帝急召三桂對平臺﹐錫蟒玉﹐賜上方﹐托重寄命﹐守山海關。三桂亦慷慨受命﹐以忠貞自許也。而寇深矣﹗長安富貴家胥皇皇﹐畹憂甚﹐語圓圓。圓圓曰「當世亂而公無所依﹐禍必至﹐曷不締交於吳將軍﹐庶緩急有借乎﹖」畹曰「斯何時﹐吾欲與之繾綣﹐不暇也。」圓圓曰「吳慕公家歌舞有時矣﹐公鑑於石尉﹐不借人看﹐設玉石焚時﹐能堅閉金穀耶﹖盍以此請﹖當必來﹐無卻顧。」畹然之﹐遂躬迓吳觀家樂。吳欲之而固卻也﹐彊而可。至則戎服臨宴﹐儼然有不可犯之色。畹陳列益盛﹐禮益恭。酒甫行﹐吳卽欲去。畹屢易席﹐至邃室﹐出羣姬調絲竹﹐皆殊秀。一淡妝者﹐統諸美而先眾音﹐情艷意嬌﹐三桂不覺其神移心蕩也﹐遽命解戎服﹐易輕裘﹐顧謂畹曰「此非所謂圓圓耶﹖洵足傾人城矣﹗公寧勿畏而擁此耶﹖」畹不知所答﹐命圓圓行酒。圓圓至席﹐吳語曰「卿樂甚﹖」圓圓小語曰「紅拂尙不樂越公﹐矧不迨越公者耶﹖」吳頷之。酣飲間﹐警報踵至﹐吳似不欲行者﹐而不得不行。畹前席曰「設寇至﹐將柰何﹖」吳遽曰「能以圓圓見贈﹐吾當保公家﹐先於保國也。」畹勉許之。吳卽命圓圓拜辭畹﹐擇細馬馱之去。畹爽然﹐無如何也。

帝促三桂出關﹐三桂父督理禦營名驤者﹐恐帝聞其子載圓圓事﹐畱府第﹐勿令往。三桂去﹐而闖賊旋拔城矣。懷宗死社稷。李自成據宮掖﹐宮人死者半﹐逸者半。自成詢內監曰「上苑三千﹐何無一國色耶﹖」內監曰「先帝屏聲色﹐鮮佳麗。有一圓圓者﹐絕世所希﹐田畹進帝﹐而帝卻之。今聞畹贈三桂﹐三桂畱之其父吳驤第中矣。」是時驤方降闖﹐闖卽向驤索圓圓﹐且籍其家﹐而命其作書以招子也。驤俱從命﹐進圓圓。自成驚且喜﹐遽命歌。奏吳歈﹐自成蹙額曰「何貌甚佳而音殊不可耐也﹗」卽命羣姬唱西調﹐操阮﹑箏﹑琥珀﹐己拍掌以和之﹐繁音激楚﹐熱耳酸心。顧圓圓曰「此樂何如﹖」圓圓曰「此曲只應天上有﹐非南鄙之人所能及也﹗」自成甚嬖之﹐隨遣使以銀四萬兩犒三桂軍。

三桂得父書﹐欣然受命矣﹐而一偵者至﹐詢之曰「我家無恙耶﹖」曰「爲闖籍矣﹗」曰「吾至當自還也。」又一偵者至﹐曰「吾父無恙耶﹖」曰「爲闖拘縶矣﹗」曰「吾至當卽釋也。」又一偵者至﹐曰「陳夫人無恙耶﹖」曰「爲闖得之矣﹗」三桂拔劍砍案曰「果有是﹐吾從若耶﹖」因作書答父﹐略曰「兒以父蔭﹐待罪戎行﹐以爲李賊猖狂﹐不久卽當撲滅。不意我國無人﹐望風而靡。側聞聖主晏駕﹐不勝眥裂﹗猶意吾父奮椎一擊﹐誓不俱生﹐不則刎頸以殉國難。何乃隱忍偸生﹐訓以非義﹖旣無孝寬禦寇之才﹐復愧平原罵賊之勇。父旣不能爲忠臣﹐兒安能爲孝子乎﹖兒與父決﹐不早圖賊﹐𨿽置父鼎俎旁以誘三桂﹐不顧也。」隨效秦庭之泣﹐乞王師以剿巨寇﹐先敗之於一片石。

自成怒﹐戮吳驤並其家人三十餘口﹐欲殺圓圓﹐圓圓曰「聞吳將軍捲甲來歸矣﹐徒以妾故﹐又復興兵。殺妾何足惜﹐恐其爲王死敵不利也﹗」自成欲挈圓圓去。圓圓曰「妾旣事大王矣﹐豈不欲從大王行﹖恐吳將軍以妾故而窮追不已也。王圖之﹐度能敵彼﹐妾卽褰裳跨徵騎。」自成乃凝思。圓圓曰「妾爲大王計﹐宜畱妾緩敵﹐當說彼不追﹐以報王之恩遇也。」自成然之﹐於是棄圓圓﹐載輜重﹐狼狽西行。是時也﹐闖膽已落﹐一鼓可滅。三桂復京師﹐急覓圓圓。旣得﹐相與抱持﹐喜泣交集﹐不待圓圓爲闖致說﹐自以爲法戒追窮﹐聽其縱逸而不復問矣。

旋受王封﹐建蘇臺﹑營郿鄔於滇南﹐而時命圓圓歌。圓圓每歌《大風》之章以媚之。吳酒酣﹐恆拔劍起舞﹐作發揚蹈厲之容﹐圓圓卽捧觴爲壽﹐以爲其神武不可一世也。吳益愛之﹐故專房之寵﹐數十年如一日。其蓄異志﹐作謙恭﹐陰結天下士﹐相傳曰「多出於同夢之謀」。而世之不知者﹐以三桂能學申胥以復君父大仇﹐忠孝人也。曷知其乞師之故﹐蓋在此而不在彼哉﹖厥後尊榮南面三十餘年﹐又復浪沸潢池﹐致勞撻伐﹐跋扈艷妻﹐同歸殲滅﹐何足以償不子不臣之罪也哉﹖

陸次云曰﹕語云「無徵不信」﹐圓圓之說有徵乎﹖曰﹕有。徵諸吳梅村祭酒偉業之詩矣。梅村效《琵琶》《長恨》體﹐作《圓圓曲》以刺三桂曰「衝冠一怒爲紅顏。」蓋實錄也。三桂賫重幣﹐求去此詩﹐吳勿許。當其盛時﹐祭酒能顯斥其非﹐卻其賂遺而不顧﹐於甲寅之亂﹐似早有以見其微者。嗚呼﹗梅村非詩史之董狐也哉﹗

﹝張山來曰﹕吳三桂未叛時﹐予讀祭酒《圓圓曲》﹐不解所謂。甲寅後﹐友人因爲予言其故﹐深服先生先見之明。今讀此傳﹐益知《圓圓曲》之妙也。

又曰﹕唐陳鴻作《長恨傳》﹐白居易因譜爲歌。今云士乃因歌作傳﹐詳略之際﹐較之前人稍難﹐誠足輝映後先矣。﹞

嘯翁傳陳鼎定九畱溪外傳

嘯翁者﹐歙州長嘯老人汪京﹐字紫庭﹐善嘯﹐而年又最髙﹐故人皆呼爲「嘯翁」也。

嘯翁嘗於淸夜獨登髙峯顚﹐豁然長嘯﹐山鳴谷應﹐林木震動。禽鳥驚飛﹐虎豹駭走﹐山中人已寐者﹐夢陡然醒﹔未寐者﹐心悚然懼﹐疑爲山崩地震﹐皆彷徨罔敢寢。達旦﹐羣相驚問﹐乃知爲嘯翁發嘯也。嘯翁之嘯﹐幼傳自「嘯仙」。能作鸞鶴鳳凰鳴﹐每一發聲﹐則百鳥回翔﹐雞鶩皆舞。又善作者龍吟﹐醉臥大江濱﹐長吟數聲﹐魚蝦皆破浪來朝﹐黿鼉多迎濤以拜。

他日﹐與黃鶴山樵﹑天都瞎漢﹐瀟湘漁夫﹑虎頭將軍十數輩﹐登平山六一樓﹐拉嘯翁嘯。嘯翁以齒落固辭﹐彊而後可。初發聲﹐如空山鐵笛﹐音韻悠揚。旣而如鶴唳長天﹐聲徹霄漢。少頃﹐移聲向東﹐則風從西來﹐蒿萊盡伏﹐排闥擊戶﹐危樓欲動。再而移聲向西﹐則風從東至﹐誾然蕩然﹐如千軍萬馬﹐馳驟於前﹐又若兩軍相角﹐短兵長劍緊接之勢。久之﹐則屋瓦欲飛﹐林木將拔也。於時炷香燼﹐而嘯翁气竭﹐昏僕於地。眾客大驚﹐亟呼山僧﹐灌以沸水﹐半晌乃蘇。——歸而月印前溪矣。

嘯翁能醫﹐工畫﹐善歌﹔垂八十﹐聲猶繞梁云。

外史氏曰﹕古善嘯者稱孫登﹐嗣後寥寥﹐不見書傳。迨至我朝﹐稱善嘯者﹐洛下王﹑昭陽李而已。然予嘗一聞之矣。第未知與蘇門同一音響否﹖昨聞嘯翁之嘯﹐則有變風雲﹑動山嶽之勢﹐大非洛下者可幾及也。豈嘯翁之嘯﹐直接蘇門者耶﹖

﹝張山來曰﹕予遇嘯翁﹐欲聞其嘯﹐翁以齒豁辭﹐不意其在平山發如許髙興。惜予不及知也﹗﹞

客窗涉筆伕名大有奇書選本

康熙間﹐天津城外有旅店。其後一室﹐夜多鬼﹐店主鍵其門。時有優人至其家﹐人無宿處﹐欲入此室。店主告以故。其扮淨者云「無懼﹐吾能服之。」眾飲酒﹐半醉﹐各歸寢。扮淨者取筆塗赤面﹐著袍靴﹐裝關公。醜塗墨面﹐持刀裝周倉﹔小生白面﹐持印作關平﹐左右立。關正坐﹐點燭若看兵書狀。頃之﹐炕後一少婦出﹐前跪呼冤。裝關公者﹐心懾不能言。扮周倉者﹐厲聲問﹕「有何冤﹖可訴上﹗」婦指炕者再﹐周又厲聲云「汝且去﹐明日當伸若冤。」婦拜謝﹐忽隱去。至明日﹐三人啟炕磚視之﹐下果有一屍。詢店主﹐云「此屋本一富家者﹐前年遷去﹐某賃之﹐其鄰右云﹐屋主向有一妾﹐後不復見﹐殆冤死耶﹖」眾云「今夜必復至﹐當細詢之。」至夜﹐三人仍裝像於室﹐眾伏戶外伺之。初更﹐婦人又自炕後出﹐怒指三人云「吾以汝爲眞關君﹐特與訴冤。汝輩何能了吾事﹖」乃披髮吐舌滅燈而去。眾大驚﹐三人不敢復入室。

﹝張山來曰﹕此鬼謬矣﹗卽非眞關君﹐寧不可借其力以鳴於官而究其冤耶﹖﹞

康小範言其伯父諱元積者﹐順治辛丑進士﹐自幼能知前事。方誕生時﹐與同輩三人﹐皆沙門中道履堅粹者。冥主賜以進賢冠﹐繡紫衣﹐禮而遣之。至一橋﹐有以杯茗進﹐同輩飲之﹐某獨疑而置之﹐遂別去。某困諸生久﹐每思及此﹐曰「吾旣紫繡來﹐閻老非謔我者﹗」後登進士﹐謝恩之日﹐班次中遇兩同年﹐面目宛然當日兩僧與偕來者。詢之兩君﹐則皆惘然﹐想卽橋上杯茗爲之蔽也。

崇禎末﹐張獻忠屠戮楚中。麻城人爲賊所殺﹐魂走川中﹐不自知其死也﹐急欲東歸。每至途中﹐輒爲風吹轉。夜行三載﹐終不得歸。於是聞風聲﹐卽伏地握艸木根﹐乃不復回。將至故邑﹐城門尙閉﹐於嶽廟後少憩。見有一神﹐奉簿登殿﹐向嶽帝云「與麻城梅某一子。」帝云「此人孽重﹐不得有子。」神又云「天曹所命﹐不敢違。」判官持一簿向帝云「梅某於某日﹐見一凍人﹐買一艸束烘之得活﹐是當得子。」帝云「可將坐廟旁人與之。」四五人拽是人行。是人呼云「我人也﹐何投胎之有﹖」眾笑曰「汝是人﹐何畏風夜行耶﹖」是人始悟已爲鬼。至殿上﹐又云「某卽投胎﹐不願之梅某家﹐向識其人﹐何可爲若兒﹖」判官云「但往爲若兒﹐有好處。」是人記所言﹐數人押至梅某家。梅某婦產一兒﹐卽能言﹐家人以爲怪﹐欲殺之。兒述前生﹐並托生事﹐梅驚異。於是力行善﹐撫子成人﹐今尙在也。康熙丙辰二月﹐施溥霖言之。

﹝張山來曰﹕方嶽帝未奉天曹命時﹐梅某婦已有孕矣﹐豈預知有投胎者耶﹖此與回生者胸前微溫﹐同不可解也。﹞

聞見卮言嘉善顧珵美輝六大有奇書選本

順治甲午正月﹐四明一士人金良者召仙。仙大書乩云「解元金良」。士人大喜﹐及開榜﹐解元乃鐘朗也。蓋「鐘」字旁有「金」字﹐「朗」字字旁有「良」字﹐神仙之遊戲耳。然金君於次科亦卽中式。

晉時義興善權寺﹐雷震其柱﹐題字凡三﹕一曰「詩米漢」﹐一曰「射鉤記」﹐一曰「謝君之」﹔皆大書﹐可徑尺﹐非篆非隸﹐深入木理。正統間﹐周文襄公命試削之﹐字隨削而入。鄕人摹搨﹐云佩之可以愈瘧。宋祥符間﹐嶽州玉貞觀﹐雷書一柱曰「謝大仙人」。問乩仙﹐曰「雷神之名也。」本朝順治間﹐福州饑﹐晝錦坊有賣米者﹐雷震死其三人﹐有字大書屍上﹐其文曰「興口月癶康口月癶晝」。無人識者。人題之於萬壽塔壁。夜有蜘蛛垂絲於字之中﹐直貫而下﹐視之﹐乃「米中用水﹐康中用木查」九字也。詢知其人平日果然﹐天誅不爽矣。

﹝張山來曰﹕予曩在鳩玆市上﹐曾見破書一帙﹐所記皆雷事。其中雷書甚多﹐以其近於荒唐﹐未之購也。由今思之﹐仍當以數十文買之。今亦不知在否矣。﹞

樵書蕭山來集之元成大有奇書選本

樵川吳生善請仙。順治丁酉﹐督學歲試將及﹐數子問場中題﹐書曰「尹字帶兒孫﹐一旦不離心。」復問﹕「次題出經題否﹖」曰「否否否﹗」比入試﹐首題是「得見君子者斯可矣。」至「得見有恆者斯可矣」﹐乃知「尹字兒孫」﹐「君子」也﹔「一旦心」﹐「恆」字也。次題「樂正子彊乎」三段﹐三「否」字也。同時有武學生﹐亦問試題﹐書四語曰「二人並肩﹐不缺一邊。立見其可﹐十字撤添。」及入試﹐論題乃「天下奇才」四字。始悟「二人並肩」﹐「天」也﹔「不缺一邊」﹐「下」也﹔「立見其可」﹐「奇」也﹔「十字撤添」﹐才也。拆字巧妙如此﹐非仙語不能到也。

康熙己酉科﹐山陰袁顯襄﹐叩乩仙﹐問場中題目。批云「不可語。」曰「然則終無一言耶﹖」曰「題目卽在不可語上。」曰「乞明示之。」批一「署」字。出題乃「知之者」一節﹐有四「者」字﹐且在「不可語上」一章之上。袁遂獲雋。

貴州番民雜處﹐多閟術﹐能以木易人之足。有郡丞某過其地﹐記室二人從遊其地﹐寓於客邸。一人與婦人淫﹐其夫怨之﹐易其一足。一人不與婦淫﹐其妻怨之﹐易其一足。明日躑躅於庭。丞知﹐逮其人﹐始邀歸作法﹐而足如故。

﹝張山來曰﹕淫其婦而僅易其足﹐可謂罪重而罰輕矣。﹞

錢塘於生三世事記毗陵陳玉璂椒峯學文堂集

錢塘於生某﹐忠肅公裔孫也。篤行﹐不妄言。𨿽盛暑不解衣帶。每沐浴﹐必深自蔽匿。人怪之。一日浴昭慶寺僧寮﹐同學蔡生者﹐排戶逼視﹐見其兩腋間﹐肌寸許﹐左豕右蛇﹐豕鬣而蚴﹐蛇麟麟然。

生泣下﹐已乃曰「此予三生業也﹐於今猶不忘。予初爲豕﹐甚憎其生﹐旣就死﹐極梃刃湯火﹐神識終不去。已爲蟒蛇﹐在巖穴下﹐自顧獰惡﹐時掩藏則口苦饑﹔百虫啐腥﹐附於甲﹐立啖盡。已念業益重﹐間日食一大禽。又念殺生無已時﹐誓日飲水。又念毒涎入水殺魚蚌﹐誤飲人殺人﹐慨然曰﹕『生而害生﹐曷不死﹖』遂引首於山﹐曝烈日中以死。見冥官﹐曰﹕『汝有人性﹐重生命﹐捨生。當拔汝爲人。』」言罷﹐生又泣曰「予未嘗以告妻子﹐今亦無用自匿矣。」蔡聞言悚然﹐因語於李九來﹐筆之書。

陳子曰﹕輪回果報﹐爲浮屠家說﹐予不樂道。閱《太平廣記》諸書﹐載此類甚多﹐亦不之信。今九來親得之其友﹐可無疑。嗟乎﹗物類以不嗜殺而得爲人﹐人嗜殺將不得復爲人﹐亦理有必然者。金壇某巨公死﹐距百里許﹐農家適產牛﹐見腹下殊毛﹐若書某公姓名。眾駭語﹐聞其子﹐鬻歸﹐閉之別室﹐以終其年。予聞之巨公姻黨﹐亦無足疑。夫天下之爲亂臣賊子者多矣﹐豈能盡執其人而刀鋸鼎烹之﹖故往往有逃於法者。苟非有冥報﹐使計窮力竭﹐賄賂無所施﹐干請無所用﹐人亦何憚而不爲亂臣賊子﹖故冥報者﹐所以濟國法之窮也。吾友魏冰叔作《地獄論》﹐其說實有稗於世道人心﹐當書此文質之。

﹝張山來曰﹕余曾作《輪回說》﹐謂人爲異類﹐世苟不知﹐便不足以爲戒﹐故必毛上成字方可耳。﹞

活死人傳陳鼎定九畱溪外傳

活死人﹐姓江﹐四川人﹐名本實。家素封。明亡﹐散家財﹐棄妻子﹐入終南學仙。十年得其道﹐遂遨遊四海。旣而止妙髙峯﹐從閻老人結廬煉金丹。又十年﹐丹成。

座下弟子百餘人﹐推荊溪陳畱王爲首﹐能駕雲往來﹐能水面上立﹐能峭壁間行。嘗縛虎爲騎﹐出入市中。活死人怒﹐呼而責之曰「所貴乎道者﹐淸淨無爲也。無爲而至於無聲﹐方臻眾妙之門。故曰『有聲之聲﹐延及百里﹔無聲之聲﹐延及四海。』今汝所行﹐皆有爲也。有爲則駭世惑俗﹐豈淸淨道哉﹖」於是陳畱王乃盡棄其術﹐掩關息坐。三年﹐然後請見。活死人大悅﹐曰「子可以授吾大道矣﹗」

旣授﹐乃集羣弟子告曰「吾聞『成功者退』。今吾道旣已得人﹐吾將隱矣。」乃命掘一土穴山半﹐僅可容身。活死人入居之﹐命以土掩﹐毋使有隙﹐但朝夕來呼吾可耳。旣埋﹐羣弟子如命﹐朝夕往呼之。活死人在土中﹐必大聲應。三年﹐呼之不應矣。羣弟子乃樹以碣﹐曰「活死人之墓」。

外史氏曰﹕神仙多爲駭世惑俗之事﹐活死人旣怪其弟子駭世惑俗﹐何爲活埋土穴﹐而使呼之應之三年之久耶﹖豈夫子所謂索隱行怪者﹐卽世之所謂神仙耶﹖

﹝張山來曰﹕活埋土穴中﹐令人呼之而應﹐此當是其弟子輩故爲此言以駭世耳﹐未必果有其事也。﹞

義牛傳陳鼎定九畱溪外傳

義牛者﹐宜興桐棺山農人吳孝先家水牯牛也。力而有徳﹐日耕山田二十畝﹐𨿽饑甚﹐不食田中苗。吳寶之﹐令其十三歲子希年牧之。希年跨牛背﹐隨牛所之。牛方食艸澗邊﹐忽一虎從牛後林中出﹐意欲攫希年。牛知之﹐卽旋身轉向虎﹐徐行嚙艸。希年懼﹐伏牛背不敢動。虎見牛來﹐且踞以俟﹐意相近卽攫牛背兒也。牛將迫虎﹐卽遽奔以前﹐猛力觸虎。虎方垂涎牛背兒﹐不及避﹐蹼而仰偃隘澗中﹐不能輾。水壅浸虎首﹐虎斃。希年驅牛返﹐白父﹐集眾舁虎歸﹐烹之。

他日孝先與鄰人王佛生爭水。佛生富而暴﹐素爲鄕裏所怨﹐皆不直之﹐而袒孝先。佛生益怒﹐率其子毆死孝先。希年訟於官。佛生重賂邑令﹐反杖希年。希年斃杖下﹐無他昆季可白冤者。孝先妻周氏﹐日號哭於牛之前﹐且告牛曰「曩幸借汝﹐吾兒得免果虎腹。今且父子俱死於仇人矣﹗皇天后土﹐誰爲我雪恨耶﹖」牛聞之﹐大怒﹐抖搜長鳴﹐飛奔至佛生家。佛生父子三人﹐方延客歡飲﹐牛直登其堂﹐竟觝佛生﹐佛生斃﹔復觝二子﹐二子斃。客有持桿與牛鬥者﹐皆傷。鄰里趨白令﹐令聞之﹐怖死。

外史氏曰﹕世之人子不肖﹐父仇不能報者比比矣。乃是牛竟能爲吳氏報兩世殺身仇。噫﹐牛亦勇矣哉﹗宜乎令聞之怖死也。

﹝張山來曰﹕牛之爲物﹐𨿽巍然一軀﹐然觀其狀﹐大抵頑而不靈。今此牛獨能爲主報兩世之仇﹐復怖死一貪墨吏﹐殆所謂「犁牛之子騂且角」者也。﹞

虞初新志卷十二

邵士梅傳上海陸鳴珂次山古今文繪

邵士梅﹐號嶧暉﹐山東濟寧州人也。其前身爲髙小槐﹐本髙家莊人﹐向充里正﹐急公守法﹐不苛索民間一錢。病革時﹐見二靑衣人﹐如公差狀﹐令謹閉其目﹐挾與俱行。行甚捷﹐惟聞耳邊風濤聲。少頃﹐至一室﹐靑衣已去﹐目頓開﹐第見二嫗侍房帷間﹐則已托生在邵門矣。口不能言﹐心輒自念﹐覺目中所見﹐棟宇器物﹐驟然攺觀。卽手足發膚﹐何似非故我也﹖至二三歲能言時﹐輒云「欲上髙家莊髙家莊」云。父母怪而叱之曰「兒妄矣﹗髙家莊安在﹖」及出就外傅﹐間以語傅。傅曰「此子前身事﹐宜祕之。」遂不復言。

己亥成進士﹐攺授登州郡博。適奉臺檄﹐署篆棲霞﹐道經髙家莊﹐市井室廬﹐宛然如昨。因集土人而問之曰「此地曾有髙小槐乎﹖」曰「有之﹐去世已歷年所矣。」及詢其歿時月日﹐與士梅生辰無異。遂告之故。覓其子﹐一物故﹐一他出﹐惟一女適人﹐相距里許。呼與語﹐語及少時膝下事﹐甚了了。並訪裏中諸故老﹐其一尙存﹐皤皤黃髮﹐年九十餘矣。相見道故舊﹐歡若平生。士梅因恍然有得﹐半生疑案﹐從此冰消。乃賦詩云「兩世頓開生死路﹐一身會作古今人。」遂捐資置產﹐厚卹其家。

後俸滿量移﹐作令吳江。吳中人士﹐盛傳其事。余初未之信也。適登州明經李曰白爲餘同年曰桂胞弟﹐便道過訪。余偶言及﹐曰白曰「得非我登州邵嶧暉先生乎﹖其事甚眞﹐余所稔聞。」因述邵在登時﹐嘗以語同官李簠﹐簠以語曰白者﹐縷悉如此。余稍銓次其語﹐爲立小傳。夫髙小槐一里正耳﹐片善之積﹐尙能死無宿孽﹐生得成名﹐況其他哉﹖雲間野史陸鳴珂撰。時康熙七年五月晦日也。

﹝張山來曰﹕觀里正之善者﹐其福報如此﹐其惡者﹐來生從可知矣﹗﹞

彭望祖傳陳鼎定九畱溪外傳

彭望祖﹐名遠﹐江西人。幼端方沈靜﹐寡言笑。弱冠舉諸生﹐從師讀書西山艸庵中。冬月﹐有道士衣單麻衣﹐冒大雪來求宿﹐忽病足不能起。望祖憐之﹐日分飲食奉之。三年﹐道士足愈﹐起謝曰「吾受郎君惠厚矣﹗無以報。」出丹書三卷授之﹐曰「讀之可證飛仙。」遂去﹐不復見。

望祖得其書﹐熟讀之。明亡﹐棄舉子業﹐來遊江南。順治中﹐京口明經張行貞延爲孺子句讀師﹐賓主甚相歡。他日飲靑梅下﹐行貞盛言閩粵鮮荔之美﹐恨不得啖。望祖曰「是固無難致也。」行貞曰「噫﹗先生何云不難哉﹖固無論山川險阻﹐第相去數千里﹐卽使策駿馬乘傳﹐日夜兼程﹐行至此﹐亦槁矣﹗」望祖唯唯。

抵暮﹐行貞入﹐望祖命童子灑掃書捨﹐庀香具法壇﹐戒童子先寢。童子慧﹐怪之﹐假寐﹐竊起窺。望祖於篋中取艸龍一具﹐祭於壇。須臾﹐龍忽蠕然﹐鱗甲爪牙皆動。望祖乘之騰去﹐不半夜歸矣。龍兩角掛累累﹐皆鮮荔也。乃撤壇﹐收艸龍置篋中﹐而東方已白。呼童子起﹐進之。行貞大駭﹐詰童子﹐童子具以告。於是行貞知望祖有神術﹐謹事之。歲餘﹐望祖忽於午夜出艸龍﹐收行旅琴劍書篋掛於上﹐乘之而去﹐不知所終。

外史氏曰﹕神仙固多幻術也﹐往往以幻術遊戲人間﹐第無緣值之耳。或曰「望祖特術士耳﹐非神仙也。」𨿽然﹐數千里不半夜而往還﹐卽謂之神仙也亦宜。

﹝張山來曰﹕余嘗羨左慈於盂中釣松江四腮鱸魚﹐今望祖尙有借於艸龍﹐猶覺遜一籌也﹗﹞

程弱文傳會稽羅坤宏載古今文繪

弱文程氏﹐名璋﹐歙人程某之女也﹐其母夢吞花葉而生。幼極穎慧﹐九歲卽好弄翰墨﹐工詩文﹐日摹《曹娥》《麻姑》諸帖﹐書法尢稱精楷。性復喜植花﹐更愛花葉﹐能於如錢蓮葉﹐熨制爲箋﹐書《心經》一卷。

及笄﹐適里人方元白﹐伉儷甚歡。元白偕友人吳某﹐作客廣陵。弱文憂形顏色﹐不能自已。嘗作詩文﹐緘寄元白﹐元白開緘﹐輒閉戶欷歔﹐悵惋累日。一日平頭復持緘至。友人伺其出﹐私啟視之。乃制新柳葉二片﹐翠碧如生﹐各書絕句一首。其一曰「楊柳葉靑靑﹐上有相思紋。與君隔千里﹐因風猶見君。」其二曰「柳葉靑復黃﹐君子重顏色。一朝風露寒﹐棄捐安可測﹖」又有《染說》一編﹑《原愁》一則寄元白﹐文情綿惻﹐媚楚動人。

年二十一而卒。著有文集數卷﹐歙人有傳之者。元白傷悼過情﹐終不復娶﹐亦不復作客﹐遂入天臺山爲名僧焉。

﹝張山來曰﹕吾邑有此閨秀﹐當訪購其集而表章之。﹞

薜衣道人傳陳鼎定九畱溪外傳

薜衣道人祝巢夫﹐名堯民﹐洛陽諸生也﹐少以文名。明亡﹐遂棄制藝﹐爲醫﹐自號薜衣道人。得仙傳瘍醫﹐凡諸惡瘡﹐傅其藥少許﹐卽愈。人或有斷脛折臂者﹐請治之﹐無不完。若刳腹洗腸﹐破腦濯髓﹐則如華陀之神。

裏有被賊斷頭者﹐頭已殊﹐其子知其神﹐謂家人曰「祝巢夫﹐仙人也﹐速爲我請來。」家人曰「郎君何妄也﹖頸不連項矣﹐彼卽有返魂丹﹐烏能合卽離之形骸哉﹖」其子固彊之而後行。旣至﹐堯民撫其胸曰「頭𨿽斷﹐身尙有暖气。暖气者﹐生气也﹔有生气﹐則尙可以治。」急以銀鍼紉其頭於項﹐旣合﹐塗以末藥一刀圭﹐熨以炭火。少頃﹐煎人參湯﹐雜他藥﹐啟其齒灌之。須臾﹐則鼻微有息矣。復以熱酒灌之﹐逾一晝夜﹐則出聲矣。又一晝夜﹐則呼其子而語矣。乃進以糜粥﹐又一晝夜﹐則可舉手足矣。七日而創合﹐半月而如故。舉家拜謝﹐願以產之半酬之。堯民不受。後入終南山修道﹐不知所終。無子﹐其術不傳。

外史氏曰﹕世稱華佗爲神醫﹐能破腦剜臂﹐然未聞其能活旣殺之人也。乃堯民能之﹐不幾遠過於佗耶﹖孰謂後世無畸人哉﹗

﹝張山來曰﹕理之所必無﹐事之所或有。存此以廣異聞可耳。

又曰﹕使我得遇此公﹐便當以師事之。﹞

劉醫記晉陵陳玉璂椒峯學文堂集

劉雲山﹐萬曆間醫也﹐然當時其術未行﹐身死三十七年﹐而名始著。陳子聞之曰「異哉﹗理可信哉﹖」客曰「杭州巨室某者﹐子患惡疾﹐垂斃﹐其家已環而哭之。有一醫突至﹐曰﹕『我劉雲山也。』視畢而病者愈。贈以金﹐不受去﹐曰﹕『他日晤我於毗陵城之司徒廟巷。』逾月﹐巨室子果至﹐覓雲山﹐巷之老人曰﹕『子謬矣﹗雲山死且三十七年矣。然雲山生時信鬼神﹐曾夢授斯廟之神﹐募錢尙書地以廣其祠宇﹐因自爲像於神旁﹐其形容尙可識也。』巨室子躍入﹐驚顧駭愕﹐抱其像哭泣而去。由是吾郡之人﹐觀者﹐拜者﹐祭禱者﹐奔走無虛日﹐亦復有驗。」

陳子聞之曰﹕異哉﹗理可信哉﹖𨿽然﹐使雲山之術﹐得展於生時﹐吾固知雲山之志可畢也。乃負其術而不遇其時﹐此雲山之所以至死而猶不肯泯沒者乎﹖𨿽其事近於荒唐怪異﹐君子亦當憫其志而姑信之也。康熙四年三月某日記。

﹝張山來曰﹕藝術果精﹐其爲神也固宜。﹞

湖堧雜記陸次云云士本書

淨慈寺羅漢﹐其始止十八尊﹕吳越王夢十八巨人﹐而範其像。南宋時﹐僧道容增塑至五百尊﹐覆之以田字殿﹐殊容異態﹐無一雷同。焚香者按己年齒﹐隨意數之﹐遇愁者愁﹐遇喜者喜。按羅漢之異﹐不止一端。煙霞洞後石壁﹐有石羅漢六尊﹐亦見夢於吳越王﹐乞完聚同气。王爲補刻其一十二。又《願云現果錄》載﹕明時休寧趙賈﹐出海病疽﹐同舟者棄之窮島。趙蘇﹐匍匐至一大寺﹐見有異僧﹐問彼沙彌﹐知爲羅漢。賈向一僧求其送歸﹐僧曰「可入袖中。」卽越海擲賈室中﹐飄然竟去。賈還﹐捐資造建初寺﹐畫神僧之事於壁﹐以彰佛力。又明季太倉有一巨姓﹐老年無子﹐齋十萬八千僧訖﹐有十八異僧﹐復來求食﹐家僮拒之。一僧竟入堂中﹐以指濡唾作行書書其幾曰「十八髙人特地來﹐謂言齋罷莫徘徊。善根𨿽種無餘澤﹐連理枝頭花未開。」隨書隨成金字。家僮驚報﹐主人急出﹐僧已逝矣。巨姓頂禮詩幾﹐積誠一載﹐忽見「未」字轉動﹐自下而上﹐竟成「半」字﹐遂得一女。

明末﹐淨寺一僧嘗晝寢﹐夢伽藍語之曰「有張姓新貴人至矣﹐急迎之﹗」僧驚寤﹐旋往山門物色﹐見一書生倚松太息。僧詢之曰「君得無張姓某名乎﹖」書生曰「然﹗」僧急拉之曰「新貴人盍過我﹖」書生急謝曰「公勿誤﹗我乃不取科舉秀士也。今八月初六日矣﹐諸試俱畢﹐無計觀場﹐過此排悶﹐安得爲新貴人耶﹖」僧曰「君之爲新貴人﹐神告之矣。未錄科﹐易事耳﹐吾爲爾續取﹗」書生曰「續取須金。」僧曰「吾爲若輸金﹖」書生曰「吾觀場無費﹐不如休也。」僧曰「吾爲若措費﹐第得科名後無相忘足矣。」書生曰「斯何敢﹖」僧續名爲投卷﹑市參﹑授餐﹑僦寓。場事畢﹐又爲卜筊於伽藍﹐得大吉﹐益喜躍。榜將發﹐拉書生曰「君候放榜﹐當必在我捨。」書生曰「公無慮﹐我捨公﹐將安歸﹖」於是轟飲徹夜﹐將旦﹐僧先入城觀揭榜﹐果見姓名髙列矣。馳歸拉生赴宴。至則再視﹐視上名𨿽是而籍則非﹐相顧錯愕。生甚慚而僧甚悔﹐各不復顧﹐分道嘆息而去。

﹝張山來曰﹕此當是寺僧平時勢利炎涼﹐故伽藍惡而戲之耳。﹞

髙麗寺者﹐髙麗國王爲某世子所建也。宋神宗時﹐國王嘗祈嗣於佛﹐得一子﹐晝夜啼﹐惟聞木魚聲則暫止。有聲自空中來﹐或遠或邇﹐王命尋聲所自起﹐愈尋愈遙。渡海而南﹐傾耳淸聽﹐得之於武林鏡湖之畔。一僧端坐招提﹐靜宣貝葉﹐擊魚按節﹐梵韻淸揚。使者敬禮僧前﹐請涉朝鮮以療世子。僧曰「世子云何﹖」使告以故﹐且曰「其臂間湛然有『佛無靈』字﹐佛之所賜﹐而題識謂之無靈﹐此何說歟﹖」僧曰「異哉﹗爲爾往視。」渡海見王。王出世子﹐僧合掌作禮﹐世子笑而頷之。王異之﹐問何故﹐僧曰「王之世子﹐吾師也。吾師曾爲比丘矣。其先蓋輿夫也。肩輿得金﹐自給之外﹐每以餘資投井底﹐積旣久﹐金益多﹐出金建剎於湖上﹐遂爲釋。吾欽其徳爲之徒。乃師一年跛﹐明年盲﹐三年爲雷擊以死。吾深不平﹐因濡筆題「佛無靈」字於其臂。孰意其生於此歟﹖」王曰「審如是乎﹖佛有靈矣﹗彼種種者﹐安知非夙生之孽﹐並報一世﹐而後償其善果乎﹖」因爲建寺於其舊地﹐顏曰「髙麗」﹐且進金塔以表奇。因志失載﹐碑不存矣﹐余紀其略以貽主僧。今寺惟無梁殿尙在﹐人比之魯靈光云。

﹝張山來曰﹕使其徒不於臂間書「佛無靈」三字﹐則佛竟無靈矣。﹞

三茅觀﹐踞吳山之最勝。按《茅山誌》記茅君示現﹐以雲气爲衣服﹐而不辧眉目。一道士曾於觀前見一幻影﹐與此說符﹐是靈奇不獨茅山矣。觀中張三丰曾來寄迹﹐故於其左肖三丰像﹐建三仙閣。中坐仙﹐平平耳﹔左立仙﹐首戴笠﹐玉質亭亭﹐扶杖欲出﹔右睡仙﹐側臥覆衾﹐曲肱加枕﹐如得五龍蟄法﹐而呼吸有聲也。其境不凡﹐故仙蹤恆集。萬曆時﹐有淩姓醫者﹐事仙最虔﹐每以鍼術施人﹐而不孳孳於利者。過觀中﹐見羣乞兒席地會飲﹐候值隆冬﹐同云欲雪﹐丐者且袒臂裸襟﹐握拳射覆。淩異而視之。丐者授以一臠。淩曰「吾不茹。」酌以一盞。淩曰「吾不飲。」問何故﹐曰「以奉仙故。」一丐曰「勿彊之。我輩醉﹐宜歸矣﹗」飄然而散。所遺在地數荷葉﹐鮮翠如盤﹐似傾露珠而新出水者。淩思木葉盡脫時焉得有此﹖丐者殆眞仙﹐而以此貽我也﹖拜而收之﹐珍藏什襲。每行鍼﹐先以鍼鍼葉上﹐療疾卽愈﹔人擬之徐秋夫。至今其裔以鍼名世。

一畝田﹐在武林門內。有誰庵者﹐僧靜然主之。靜然晨夕焚修﹐誦經不怠。於順治戊子元旦﹐方宣梵唄﹐有鼠窺於梁。嗣後每叩魚聲﹐其鼠卽至﹔漸乃由梁及戶﹐由戶及幾。僧呼﹕「鼠子﹐爾來聽經耶﹖」鼠卽點頭﹐蹲伏金經之右﹐經止﹐乃徐徐去。率以爲常﹐如是逾年。一日者﹐復來聽經。經畢﹐向僧如作禮狀﹐禮畢﹐寂然不動。僧撫之曰「爾圓寂耶﹖」已涅槃矣。越數日﹐體堅如石﹐有旃檀香。僧爲制一小龕﹐塔而瘞之﹐如浮屠禮。

﹝張山來曰﹕余亦曾於講院聽經﹐竟不解所謂﹐而婦人女子﹐見其作點首會意狀﹐殊不可解。然異類往往能之﹐則婦人女子聽經會意﹐又不足奇矣。﹞

吳山之最勝者﹐曰紫陽山。徑曲奧﹐石玲瓏﹐洞幽閴﹐水潺湲﹐巖秀刻﹐故米芾書其石曰「吳山第一峯」。仙境也﹐眞仙出焉。宋嘉定間﹐有丁野鶴者全眞其處。山麓有善姓﹐恆齋丁。一日丁受齋﹐不卽去。忽有無賴子數輩﹐掖一垂斃乞兒﹐投其家﹐眾急走。無何乞兒斃矣﹐善姓遽急﹐丁曰「無恐﹐盍閉我於靜室﹐聞彈指聲﹐方出。」俄而無賴之眾復轟然集矣﹐聲以斃命﹐裂眥攘臂﹐正欲劫其資﹐而斃者倏然自地起﹐趨出戶。眾呼之不應﹐拉之不止﹐追之不可及也﹔歸於無賴之家﹐復告斃。眾錯愕﹐急散去。而丁彈指出室中﹐謝善姓﹐不復至矣。人由是知丁之奇。未幾﹐召其妻王守素﹐付偈與別曰「懶散六十年﹐妙用無人識。順逆兩俱忘﹐虛空鎭長寂。」抱膝而逝。守素遂漆其屍﹐遺蛻尙在﹐不異生平。其妻後亦證道云。

﹝張山來曰﹕此日假人命最多﹐安得丁仙徧滿人間也﹖﹞

崇禎末年﹐有江右客﹐寓珠寶巷。攜一硃盒﹐中藏碧艸一本﹐上有生就小龍﹐其大如指﹐長逾三寸﹐光似淡金﹐鱗角爪牙﹐無一不備﹐循枝盤繞﹐气色如新。博物者不知其所從出。時潞王播越在浙﹐售其府中。按潞王名敬一﹐精通釋典﹐名潞佛子。工書善畫﹐尢精於蘭﹐至今有石刻畱虎跑寺。制爲「潞琴」﹐前委兩角﹐材最精良。其府中頗蓄異物。有拂水石﹐有竹節盆﹐其大如輪﹔有純陽像﹐乃仙筆也﹐風右則須飄而左﹐風左則須飄而右﹔有舍利一顆﹐晦夜放光﹐視其燥濕﹐可占晴雨﹔有四面觀音一尊﹐得之大鱉腹中者﹐王之繡佛長齋﹐從剖鱉得佛像始。而後陵谷變遷﹐不知其烏有矣。

藩司治前有百獅池。甚深廣。順治八年季冬﹐羣兒繞欄嬉戲﹐忽見赤蟹浮於池上。共訝嚴寒焉得有此﹖遂鉤取之。有囊吞鉤而起﹐舉之甚重﹐視之﹐一肢解人也。急報藩伯﹐藩伯陳姓﹐曰「蟹具八足﹐此間豈有行八之人﹐與名八之地乎﹖」一卒曰「去司不遠﹐八足子巷中有丁八。」藩伯曰「速捕之﹗」至則遁矣。廉得巷中有皮匠婦﹐與丁八有私﹐而匠復數日不見﹐鄰人疑而舉之。捕匠婦﹐一訊而伏﹐誠與丁八成謀﹐以皮刀磔匠而沈之池﹐將偕奔而未迨也。獄成﹐究不得八。藩伯旋開府粵西﹐偶至一山寺﹐寺僧具迎。隨開府者一童子﹐忽執一僧曰「殺人丁八在是矣﹗」僧失色。開府曰「若安識之﹖」童子曰「余鄰也﹐𨿽變服而貌不可變。」童子蓋浙人﹐而挈之以適粵者也。旣得八﹐械送之浙﹐同伏法。窮凶冤債﹐𨿽髡發萬里之外﹐其能避乎﹖

武林山之最髙者﹐獨推五云。惟髙斯寒﹐故宋時山僧﹐每在臘前進雪。崇禎癸未﹐時當重九﹐有數書生﹐約登此山﹐以作龍山之會。賈勇而上﹐休息廟中﹐爲時正早。廟祀五通之神。一生戲拈神筄卜曰「我輩今日得入城否﹖」筄語答以「不能」。書生睨視階晷﹐大笑曰「何神之有靈﹐劾尙未午﹐而云我輩不得歸家耶﹖」隨步下。至一溪頭﹐見雙鯽游泳﹐迥異凡魚﹐書生共下捕之。或遠或近﹐或潛或躍﹐或入手中﹐潑剌又去。書生以必得爲期﹐脫衣作网﹐濡手沾足﹐良久得之﹐貫以柳枝。攜出山麓﹐至南屏酒家﹐而月上東山﹐禁門扃鑰矣。因命童子烹魚取醉﹐遣此良夜。童子謂魚遊釜中﹐久之不熟﹐命童子添薪益火﹐而其遊如故。又加踴躍﹐有碎釜聲。書生急往視之﹐儼然魚也﹐取出乃木筄耳。因共驚悔。翌日歸筄廟中﹐以牲醴禱神而去。

超山在臯亭山北﹐山不深而穴虎。順治十八年冬月﹐有僧聞虎嘯﹐欲拽杖往伏之﹐竟爲所噬。其徒延虎師捕虎。師江右人﹐捕虎有年矣。初造井﹐卽知當獲七虎。每獲一虎﹐鄕人贈之以金。其法以羊置井中﹐鳴以相誘﹐煮靑螺斗許﹐徧撒山隅。虎至﹐倀鬼導之。倀見螺﹐貪剔螺肉﹐忘爲虎護。虎遂孤行﹐卽誤入井﹐虎師遂束之以歸。蓋僧之徒﹐隔山遙望﹐所見如此。越月師云「今日當獲第七虎矣﹗」鄕人益以金爲贈。師懷金縱步往視。虎在井中大吼一聲﹐猛如霹靂。忽井外二伏虎﹐自艸中起﹐各銜師一足﹐中裂其體而去。夫擒虎乃祛害也﹐虎宜不能與師仇。而卒爲之害者﹐意者有祛害之心﹐而因之以爲利歟﹖吁嗟﹗虎師知虎之死於井中﹐不知己亦殉於阱外也﹗

﹝張山來曰﹕人爲虎所食﹐其鬼爲倀﹐理應仇虎﹔乃不惟不仇之而已﹐而反爲之用﹐何耶﹖吾鄕素多虎﹐獵師亦必以餌誘倀﹐然未聞其爲虎所害也。﹞

看花述異記王晫丹麓霞舉堂集

湖墅西偏﹐有沈氏園﹐茂才衡玉之別業也。茂才性愛花﹐自號花遁。園故多植古桂﹑老梅﹑玉蘭﹑海棠﹑木芙蓉之屬﹐而牡丹尢盛。疊石爲山﹐髙下互映﹐開時熒熒如列星﹐又如日中張五色錦﹐光彩奪目。遠近士女遊觀者﹐日以數百。

三月十八日﹐予亦往觀﹐徘徊其下﹐日暮不忍歸。主人畱飲﹐飲竟﹐月已上東墻矣。主人別去﹐予就宿廊側﹐靜夜獨坐。淸風徐來﹐起步階前﹐花影零亂﹐芳香襲人衣裾﹐幾不復知身在人世。

俄見女子自石畔出﹐年可十五﹑六﹐衣服娟楚。予驚問﹐女曰「妾乃魏夫人弟子黃令徵﹐以善種花﹐謂之花姑。夫人雅重君﹐特遣相迓。」予隨問夫人隸何事﹖曰「隸春工﹐凡天下艸木花片﹐數之多寡﹐色之靑白紅紫﹐莫不於此賦形焉。」「然則何爲見重也﹖」曰「君至當自知。」因促予行。予不得已﹐隨之去。

移步從太湖石後﹐便非復向路。淸溪夾岸﹐茂林蓊郁。沿溪行里許﹐但覺煙霧溟濛﹐芳菲滿目﹐人間四季花﹐同時開放略盡。稍前一樹﹐髙丈餘﹐花極爛熳。有三女子﹐紅裳艷麗﹐偕遊樹下﹐見客亦不避。予嘆息良久。花姑曰「此鶴林寺杜鵑也﹐自殷七七催開後﹐卽移植此。」又行數里﹐一望皆梅﹐紅白相間﹐綠萼倍之。當盛處有一亭﹐榜曰「梅亭」﹐亭內有一美人﹐淡妝雅度﹐徙倚花側。予流盼移時﹐幾不能舉步。花姑曰「柰何爾﹖此是梅妃。梅亭二字﹐猶是上皇手書。幸妃性柔緩﹐不爾﹐恐獲罪﹗」予笑謝乃已。

行至一山﹐巖壑爭秀﹐花卉殆與常異。聽枝上鳥語﹐如鼓笙簧。漸見朱甍碧瓦﹐殿閣參差﹐兩度石橋﹐乃抵其處。相厥棟宇﹐侈於王者。旁有二司如官署﹐右曰「太醫院」。予大驚訝﹐問花姑曰「此處亦須太醫耶﹖」花姑笑曰「乃蘇直耳﹔善治花﹐瘠者能腴﹐病者能安﹐故命爲花太醫。」「其左曰『太師府』何﹖」曰「此洛人朱仲儒所居也。名單父﹐善吟詩﹐亦能種植。藝牡丹﹐術凡變易千種﹐人不能測。上皇嘗召至驪山﹐植花萬本﹐色樣各不同﹐賜金千兩﹐內人皆呼『花師』﹐故至今仍其稱。」入門﹐由西街行百步餘﹐側有小苑﹐畫檻雕欄。予遽欲進內﹐花姑慮夫人待久﹐不令入。予再三彊之﹐方許。及階﹐見一花合蒂﹐濃艷芬馥﹐染襟袖不散。庭中有美女﹐時復取嗅之﹐腰肢纖惰﹐多憨態。予不敢熟視。花姑曰「君識是花否﹖」予曰「不識也。」曰「此產嵩山塢中﹐人不知名﹐采者異之﹐以貢煬帝。會車駕適至﹐爰賜名迎輦花。嗅之能令人淸酒﹐兼能忘睡。」予曰「然則所見美女﹐其司花女袁寶兒耶﹖」花姑曰「然﹗」遂出。

復由中道過大殿。殿角遇二少婦﹐皆靚妝﹐迎且笑曰「來何暮也﹖」花姑亟問﹕「夫人何在﹖」曰「在內殿觀諸美人歌舞奏樂爲樂。客旣至﹐當入報夫人。」予遽止之曰「姑少候。諸美人可得竊窺乎﹖」二婦笑曰「可。」謂花姑﹕「汝且陪君子﹐我二人候樂畢相延也。」去後﹐予乃問花姑﹕「二婦爲誰﹖」曰「二婦本李鄴侯公子妾﹐衣靑者曰綠絲﹐衣緋者曰醉桃。花經兩人手﹐無不活。夫人以是錄入近侍。」遂引予至殿前簾外﹐見絲竹雜陳﹐聲容備善﹐正洋洋盈耳。忽有美人撩鬢舉袂﹐直奏曼聲﹐覺絲竹之音不能遏﹔旣而廣場寂寂﹐若無一人。予聞之﹐不勝驚嘆。花姑曰「此永新歌﹐所謂『歌值千金』﹐正斯人也。」語未畢﹐聞簾內宣「王生入」。

予斂容整衣而進﹐望殿上夫人﹐丰儀綽約﹐衣絳綃衣﹐冠翠翹冠﹐珠璫玉珮﹐如后妃狀。侍女數十輩﹐亦皆妖麗絕人。予再拜。命予起﹐曰「汝見諸美女乎﹖」予謝不敢。夫人曰「美人是花眞身﹐花是美人小影。以汝惜花﹐故得見此﹐緣殊不淺。向汝作《戒折花文》﹐已命衛夫人楷書一通﹐置諸座右。」予益遜謝。旋命坐﹐進百花膏。夫人顧左右曰「王生遠至﹐汝輩何以樂嘉賓之心﹖」有一女亭亭玉立﹐抱琴請曰「妾願撫琴。」一聲才動﹐四座無言。泠泠然﹐撫徧七弦﹐直令萬木澄幽﹐江月爲白。夫人稱善﹐曰「昔於頔嘗令客彈琴﹐其嫂審聲﹐嘆曰﹕『三分中﹐一分箏﹐二分琵琶﹐絕無琴韻。』今聽盧女彈﹐一弦能淸一心﹐不數秀奴七七矣。」因呼太眞奏琵琶。予聞呼太眞﹐私意當日稱爲「解語花」﹐又曰「海棠睡未醒」﹐不料邂逅於此。乃見一人﹐纖腰修眸﹐衣黃衣﹐冠玉冠﹐年三十許﹐容色絕麗﹐抱琵琶奏之﹐音韻淒淸﹐飄出云外。予復請搊箏。夫人笑曰「近來惟此樂﹐傳得美人情。君獨請此﹐情見乎辭矣﹗」顧諸女輩曰「誰擅此技﹖」皆曰「第一箏手﹐無如薛瓊瓊。」尋有一女﹐著淡紅衫子﹐系砑羅裙﹐手捧一器﹐上圓﹐下平﹐中空﹐弦柱十二﹐予不辧何物。夫人曰「此卽箏也。」頃乃調宮商於促柱﹐轉妙音於繁弦﹐始憶崔懷寶詩﹐良非虛語。曲才終﹐又有一女﹐抱一器﹐似琵琶而圓者﹐其形象月﹐彈之﹐其聲合琴﹐音韻淸朗。予又不辧何物﹐但微顧是女﹐手紋隱處如紅綫。夫人察余意﹐指示予曰「此名阮咸﹐一名月琴﹐惟紅綫雅善此。」予方知是女卽紅綫也。夫人忽指一女曰「渾忘卻汝。汝有絕技﹐何不令嘉客得聞﹖」予起視﹐見一美人﹐含情不語﹐嬌倚屏間﹐聞夫人語﹐微笑。予遂問夫人﹕「是女云誰﹖」夫人曰「此魏髙陽王雍美人徐月華也。能彈臥箜篌﹐爲明妃出塞之歌﹐哀聲入云﹐聞者莫不動容。」已持一器﹐體曲而長﹐二十三弦﹐抱於懷中﹐兩齊奏之﹐果如夫人言。

俄有一女跨丹鳳至﹐諸女輩咸曰「吹簫女來矣﹗」女謂夫人曰「聞夫人延客﹐弄玉願獻新聲。」夫人請使吹之。一聲而淸風生﹐再吹而彩雲起﹐三吹而鳳凰翔﹐便冉冉乘雲而去。耳畔猶聞嗚嗚聲﹐細察之﹐已非簫矣。別一女子﹐短髮麗服﹐貌甚美而媚﹐橫吹玉笛﹐極要眇可聽。夫人曰「誰人私弄笛﹖」諸女輩報曰「石家兒綠珠。」夫人命亟出見客。女伴數促不肯前﹐中一女亦具國色﹐乃曰「兒亦善笛﹐何必爾也﹖」綠珠聞之﹐怒曰「阿紀敢與我較長短耶﹖我終身事季倫﹐不似汝謝仁祖歿﹐遂嫁郗曇。不以汗顏﹐翻逞微技﹖」是女羞憤無一言。夫人不懌﹐命止樂。

忽有囀喉一歌﹐聲出於朝霞之上﹐執板當席﹐顧盼撩人。夫人喜曰「久不聞念奴歌﹐今益足暢人懷﹗」念奴曰「妾何足言﹖使麗娟發聲﹐妾成傖父矣﹗」夫人指曰「麗娟體弱不勝衣﹐恐不耐歌。」予見其年僅十四﹑五﹐玉膚柔軟﹐吹气勝蘭﹐舉步珊珊﹐疑骨節自鳴。乃曰「對嘉賓﹐豈能辭醜﹖」因唱《回風曲》﹐庭葉翻落如秋﹐予但喚柰何而已。麗娟曰「君尙未見絳樹也。絳樹一聲能歌兩曲。二人細聽﹐各聞一曲﹐一字不亂。每欲效之﹐竟不測其術。」夫人曰「絳樹木𨿽異﹐恐無能勝子。吾且欲與王生觀絳樹舞。」乃見飛舞回旋﹐有淩雲態﹐信妙舞莫巧於絳樹也。絳樹謂麗娟曰「汝欲效吾歌不得﹐吾欲學汝舞亦不能。」夫人大悟曰「有是哉﹗漢武嘗以吸花絲錦﹐賜麗娟作舞衣﹐春暮宴於花下﹐舞時故以袖拂落花﹐滿身都著﹐謂之百花舞。今日柰何不爲王生演之﹖」麗娟復起舞﹐舞態愈媚﹐第恐臨風吹去。忽聞雞鳴﹐予起別。夫人曰「後會尙有期﹐愼自愛。」仍命花姑送予行。視諸美人﹐皆有戀戀不忍別之色﹐予亦不知涕之何從也。

花姑引予從間道出﹐路頗崎嶇。回首忽失花姑所在﹐但見曉星欲落﹐斜月橫窗﹐花影翻階﹐翩然若顧予而笑。露坐石上﹐憶所見聞﹐恍如隔世。因慨天下事大率類是﹐故記之。時康熙戊申三月。

﹝袁籜庵曰﹕具三十分才情﹐方能有此撰述。若有才無情﹐則不眞﹔有情無才﹐則不暢。讀竟始服其能。

李湘北曰﹕此丹麓《戒折花文》絕妙注疏也。將千古艷魂﹐和盤托出﹐笑語如生﹐不數文成將軍之於李夫人﹑臨邛道士之於楊玉環矣。

徐竹逸曰﹕逸興如落花依艸﹐可補《虞初志》《艷異編》之所未備。文心九曲﹐幾欲占盡風流。

張山來曰﹕予嘗謂「以愛花之心愛美人﹐則領略定饒逸趣﹔以愛美人之心愛花﹐則護惜別有深情。」丹麓惜花如命﹐固應有此奇遇。

又曰﹕向讀《艷異》諸書﹐見花妖月姐﹐往往於文士有緣﹐心竊慕之﹐恨生平未之遇也。今讀此記﹐益令我神往矣﹗﹞

孝犬傳陳鼎定九畱溪外傳

孝犬﹐廣東東莞縣隱士陳恭隱家牝犬也﹐色白而尾騂﹐四足皆黑。恭隱痛父死國難﹐矢志不進取﹐隱居山中﹐以吟飲自縱﹐不與時人通。此犬隨恭隱﹐未嘗須臾離。每出﹐則犬先行數百步﹐若以爲導者。遇豺狼蛇虎﹐則亟返﹐嚙恭隱衣袂﹐曳之還﹐若不使前者。恭隱悟﹐卽旋。犬又隨後﹐離數十步﹐作大聲嗥﹐若以爲衛者。以是爲常。夜則於廬舍前後巡且吠﹐達旦不少休。

數年﹐犬一乳五子﹐皆牝。旣長﹐恭隱分贈前後左右鄰家畜﹐皆能司門戶不怠。初分之歲餘﹐母犬日往各家﹐視乳犬一周﹐若訓之勤者。有食﹐乳犬輒讓母犬食。乳犬旣壯﹐母犬卽不往視﹐而乳犬每早輒齊來恭隱家視母犬。又數年﹐母犬病癩﹐瘦將死。乳犬日齊來﹐爭與母犬舐癩﹐遂愈。每至元旦﹐五乳犬輒齊來﹐繞母犬搖尾﹐若爲母犬賀歲狀。後母犬死﹐五乳犬皆哀號不止。恭隱憫之﹐瘞之後山。五乳犬每早輒齊往瘞處號﹐如是者數年不輟。

外史氏曰﹕世之人﹐能以酒食養父母﹐輒自詡曰「孝」﹐且有徳色。子曰「至於犬馬﹐皆能有養﹐其難者敬耳﹗」睹玆五犬之殷殷其母﹐敬矣哉﹗嗚呼﹐世之人不若者眾矣﹗

﹝張山來曰﹕義犬事甚多﹐不勝其載。今此犬獨以孝聞﹐故特存之。﹞

虞初新志卷十三

曼殊別誌書磚蕭山毛奇齡大可西河合集

曼殊﹐丰臺賣花翁女。陳檢討維崧序云「疏籬織處﹐靑門種樹之翁﹔纖籠攜來﹐縞袂賣花之嫗。」江主事懋麟詩云「荒村侍婢賣花回﹐補屋牽蘿曉鏡開。怪底紅顏如芍藥﹐妾家生小住丰臺。」汪春坊楫詩云「春到長安芍藥開﹐尋花曾一到丰臺。自從解語歸金穀﹐不是花時客也來。」張學士英詩云「聞說丰臺住小姑﹐百環新髻世應無。又添一段遊人話﹐芍藥開時說曼殊。」生時﹐母夢鄰嫗以白花一當一根也寄使賣。其前鄰奶奶廟也﹐後鄰錢氏﹐疑昔者乃錢氏嫗﹐因名阿錢。周贊善淸原《續長恨歌》云「張家小女名阿錢﹐種花家住丰臺側﹐生成骨格一枝香﹐斟酌衣裳百花色。」

阿錢慧甚﹐能效百鳥音。京城販兒推貨車行叫賣﹐嚶喐不可辧﹐阿錢遙聞便知之。十歲﹐前村學鍼綫﹐把剪卽能刻花種人獸﹐不構譜﹐儼熟習者。客有以千錢購蕃繡旛燈於前村家﹐阿錢方學繡﹐立應之去。旣長﹐色白﹐目有曼光﹐十指類削玉﹐黝﹛髟火﹜委地可鑑。《續長恨歌》云「十枝春筍扶釵出﹐一寸橫波入髩流。銀蒜雙雙垂彩索﹐曉日曀曨射妝閣。」張編修廷瓚詩云「子夜淸歌醉不醒﹐曾看寶髻倚銀屏。菱花掩後香雪散﹐腸斷春山一樣靑。」才攏頭﹐作十種名。最上以﹛髟火﹜丳﹐綰作連環百結蟠頂前﹐名「百環髻」﹐《畱視圖自序》云「飾予生平所梳百環髻。」王舍人嗣槐詩云「東風吹羅衣﹐空園自搖曳。采將千種花﹐攏作百環髻。」《續長恨歌》云「八幅湘裙初拂地﹐百環云髻早宜春。」方編修象瑛詩云「自制新妝號百環﹐春風搖漾畫圖間。無端夢遙空王去﹐淒絕丰臺舊日山。」張中書睿詩云「百結雲鬢別樣妝﹐曼殊花放下巫陽。只今畱視圖猶在﹐減卻生時一段香。」喬侍讀詩云「百環髻就玉爲神﹐別有秋華領好春。斜傍靑山長不掃﹐有誰堪作畫眉人﹖」

顧性貞靜。十二﹐從廟歸﹐路人觀者嘖嘖稱好﹐姑則大慍﹐歸不再出。予來京師﹐益都夫子爲予謀買妾﹐有以阿錢言者﹐預遣二世兄往視﹐不許。吳文學閘思詩云「爭似丰臺解語花﹐臉波春色襯朝霞。盈盈碧玉年嬌小﹐不愛靑齊宰相家。」喬侍讀詩云「村莊無復往東墻﹐但對名花引興長。莫道小家劉碧玉﹐一生不嫁汝南王。」先是阿錢病﹐西山尼師過其門﹐咨嗟曰「阿錢不年﹐不宜爲人妻。」或曰「爲小妻卽免。」遂決計作妾。然往請者﹐率驕貴﹐深不自願。及二世兄往﹐謂猶是相公家也。越數日﹐予親往﹐詢余甚喜﹐且有謬譽予善文者。李檢討澄中《曼殊》詩云「守身堅擇對﹐偃蹇已數夫。不惜充下陳﹐但願嫁通儒。毛郎富文史﹐作賦邁《三都》。」《續長恨歌》云「紛紜粱肉皆塵土﹐不願將身入朱戶。蘭生空谷人自知﹐嘖嘖張家有賢女。毛君一賦奏淩雲﹐柱下才名天下聞。」龍檢討燮詩云「湘湖詞客毛先生﹐日昨捧檄來燕京。《子虛賦》獻官侍從﹐閨中兒女皆知名。」李中允鎧詩云「毛子鑾坡彥﹐文筆五色鮮。造訪出花下﹐驚鴻何翩翩﹖豈有十斛珠﹐乃訂三生緣。盈盈賦麗情﹐慕義良獨難。」是夜﹐予夢大士﹐取盎中花手授予。次日插戴。北方以下定爲「插戴」。《續長恨歌》云「疏籬野徑多閒暇﹐落花無人碧窗夜。天然芳潔不由人﹐優缽曇花是化身。」胡文學渭生詩云「媒氏新傳玉帳音﹐定情何用百萬金﹖簾前一見如相識﹐爲插蓮花玳瑁簪。」丘學士象升詩云「昨日優曇帶露開﹐簪花迆邐到丰臺。湘簾一控春如海﹐萬朵花光入座來。」其母兄與其母﹐疑予年大又貧﹐且相傳婦妒﹐欲悔之﹔阿錢不然。陳序云「原思入仕﹐仍然環堵之家﹔仲路居官﹐不離縕袍之色。況乎桓家郡主﹐性極矜嚴﹔吳國夫人﹐理多貴倨。王茂弘將膺九錫﹐時來悠謬之談﹔劉孝標永憾三同﹐屬有紛紜之論。而乃情堅一諾﹐面許三生。」《續長恨歌》云「相國馮公重古風﹐爲訪名姝到韋曲。韋曲春花爛熳生﹐求婚三唱《踏莎行》。忽傳婦妒幾中止﹐官貧復恐離鄕裏。阿錢卻喜嫁才人﹐委身情願同生死。」劉文學錫旦詩云「夢授一枝和露種﹐肯教連理被雲遮﹖」及娶﹐檢討陳君就予飲﹐更名曼殊。曼殊者﹐佛花也。汪主事詩云「昨宵夢乞楊枝露﹐從此更名號曼殊。」陳序云「僕於阮婦之新婚﹐曾學劉禎之平視。屏前乍見﹐遽訝天人﹔燭下潛窺﹐已驚絕世。值此同官之被酒﹐屢爲愛妾以徵名。以姬夙悟靜因﹐親耽禪喜﹐遂傍稽夫梵夾﹐肇錫之以曼殊。」姜州丞啟詩云「曼陀花散到人間﹐色相端然菩薩鬘。」蔡修撰升《元月上紗窗夜烏啼》詞云「檀心蕙質玉亭亭﹐解語識迦陵。慈云一滴楊枝露﹐訂三生﹐卻向天花落處認前身。」《續長恨歌》云「同官往往停騶禦﹐欲拜靑娥不能去。迦陵太史爲徵名﹐曼殊本在西來處。」

曼殊旣歸﹐執摯卽贄願從學。取書觀﹐有悟﹔才把筆﹐卽能畫字。其字每類予﹐見者輒謂予假爲之。任黃門辰旦傳云「檢討善詩文﹐能書曉音律。曼殊心習焉﹐輒似檢討。」方編修詩云「夫子江東早擅名﹐學書學字盡聰明。」吳文學陳琰詩云「學書不學衛夫人﹐別有簪花體格新。爭怪拈毫似夫婿﹐燕釵作贄仿來眞。」施侍讀閏章詩云「夫人才把筆﹐便作逸少字。如此好夫婿﹐何處不可似﹖」朱供奉《葉兒樂府》云「檀板能歌絕妙詞﹐銀鉤學寫相思字。」嘗爲予書刺﹐早起呵凍﹐連作十餘刺﹐心痛遽罷。陳序云「於是雜弄簡編﹐間親文吏﹐畫眉樓畔﹐卽是書林﹔傅粉房中﹐便成家墊。學新聲於弦上﹐詢難字於枕間。硬黃紙滑﹐竊書夫子之銜﹔縹碧釵輕﹐戲作門生之贄。」張檢討鴻烈詩云「瞥見仙姝漫七年﹐每聞素腕寫鸞箋。」潘檢討耒詩云「學得簪花字體新﹐蠻箋十幅簇芳茵。修成外傳多情思﹐爲有燈前擁髻人。」予有《曼殊病》詩云「黛碗誰書刺﹐銀牀想挈壺。曼陀花一朵﹐看向日邊枯。」予生平好歌﹐至是酒後歌﹐每歌必請予復之﹐三復則已能矣。按刌度節﹐絲黍不得爽。尢喜歌眞定夫子《祝家園》詞。梁司農夫子《桂枝香》曲開句﹕「賞心樂事﹐祝家園裏。」馮太傅夫子長歌云「從來繡閣惜娉婷﹐紅牙欲按聲轉停。聞君雅擅周郎顧﹐妾若歌時君細聽。」《續長恨歌》云「學書便仿簪花格﹐偸曲初成按拍時。」又云「拙宦中年何艸艸﹐但看曼殊愁頓掃。酒闌一唱《祝家詞》﹐溫柔鄕裏眞堪老。冰弦檀板兩怡然﹐花底徵歌月底眠。」田編修需詩云「百綰雲﹛髟火﹜巧樣成﹐淡黃裙子稱身輕。淸歌按板偏能會﹐不數紅紅記豆名。」胡文學詩云「新翻《子夜》與《前溪》﹐顧曲周郎總不迷。一唱黃雞嬌欲絕﹐蕭聲同徹鳳樓西。」王光祿三傑詩云「歌殘《金縷》不勝悲﹐記得南園臥病時。夜起與郎花下坐﹐含顰一唱《祝家詞》。」曼殊自爲詩云「階艸銜虛檻﹐亭橊接斷垣。酒闌攜錦瑟﹐請唱《祝家園》。」第苦無彈者﹐不可已﹐呼盲女街前琵琶﹐聽數曲﹐諦視其攏撚﹛百刂﹜撥﹐遂能彈。朱供奉《洞庭秋色》詞云「想暗通心曲﹐朱絲弦裏﹔盡攜書卷﹐玉鏡臺前。」尢檢討侗《新樣四時花》曲云「羅敷趙瑟儂家占﹐《子夜》吳歌近日諳。」袁編修佑詩云「郎自艷吳曲﹐儂自緩秦箏。雙棲梁上燕﹐解語弄春聲。」馮檢討勗詩云「細拋紅豆譜相思﹐腸斷金槽一縷絲。誰道梁塵驚散後﹐酒闌猶唱《祝家詞》。」吳別駕融詩云「淥水春來艷﹐金槽夜自彈﹐市樓盲女在﹐莫作段師看。」

顧得奇病﹐初書刺心痛﹐謂脘寒也。旣謂傷肝﹐輸東風﹐木揚﹐春作而秋止。又旣謂中懣﹐有瘕癖﹐在胃傍﹐气積不行。歷數載﹐審候﹐終不得其要領。每疾作﹐徧體若煿﹐使婢按摩之﹔不足﹐以帔作兜﹐負之行﹔又不足﹐縋筐而坐之﹐東西推挽﹐若鞦韆然。任黃門傳云「然有奇疾。疾劇﹐則必約綵爲兜﹐有若花籃﹐坐其中﹐懸諸空際﹐左旋右轉﹐乃少可。特終不可治。嘗徧搜方術﹐不治﹐遂立願捨身作佛弟子。不治﹐乃召繪者圖之﹐名曰《畱視圖》云。已而竟不可治。」陸文學宏定詩云「病倚籃輿挹翠霞﹐後庭編徑曲欄斜。彩兜行徧𨿽無迹﹐猶長金蓮處處花。」嘗夢鄰廟奶奶喚歸去﹐一日攜兒至﹐曰「汝本吾家物﹐我擠眼﹐汝當隨我行。」其兒曰「家去吧﹗不去﹐奶奶麼喝。」醒乃刻桃木爲偶人﹐飾之衣﹐被以生平所梳百環髻﹐流涕送廟間。趙編修執信詩云「淡紅香白好容顏﹐寶髻堆云作百鬟。喚作佛花元自誤﹐如今爭肯住人間﹖」吳文學陳琰詩云「阿錢生小態嬋娟﹐多病皈依繡佛前。不信曼陀花一朵﹐忍教憔悴夕陽天。」又云「妖夢頻隨阿母回﹐香檀分影禮蓮臺。百鬟巧髻親畱視﹐畫裏眞眞喚不來。」沈文學季友詩云「雕香分送淚模糊﹐六尺生綃便作圖。認取白衣龕外立﹐前身應是小龍姑。」予《送偶人》詩云「且送靑娥去﹐言隨阿母歸。荷花開作面﹐菊葉剪爲衣。淚盡中途別﹐魂離何處依﹖他時香案下﹐相待莫相違。」曼殊自爲詩云「百計延醫病轉深﹐暫回阿母案傍身。此身久已魂離殼﹐莫道含顰又一人。」乃復圖其形﹐名《畱視圖》﹐而題詩焉。梁司農夫子詩云「百朵雲光綰髻斜﹐焚香小坐澹鉛華。畫圖展向春風裏﹐好護丰臺第一花。」任黃門詩云「捨身現在禮慈云﹐月月纖腰減半分。回事畫工還染色﹐淡紅衣褶藕絲墳。」沈明府皞日詩云「彈窩石畔冷如冰﹐消得春風數尺綾。一自檀雕分影去﹐夜深只坐佛前燈。」阮庶常爾詢詩云「新鏤香檀舊夢頻﹐碧綃畱供佛前身。由來仙骨原無二﹐不信雙毫寫五人。」汪春坊詩云「寶篆依微繡佛前﹐香臺倚坐髻鬟偏。夢魂縹緲知何處﹐只在蓮花秋水邊。」髙徵士兆詩云「百結雲鬟委陌塵﹐一函玉骨瘞江濱。可憐遺落春風影﹐掛向花前還妒人。」鄭驃騎勛詩云「細雨難滋天上花﹐春光杳渺白雲賒。可憐粉黛空畱視﹐腸斷當時油壁車。」

初﹐予婦將至﹐徙居南西門墳園﹐慮不容也。益都夫子憐其窮﹐彊予開閣﹐而曼殊難之。其後有假予意逼遣之者﹐曼殊死復活。曼殊《回生記》云「曼殊以壬戌十月十一日死﹐越三日﹐髙郵葛先生治之﹐復蘇。」李檢討《曼殊》詩云「食貧二三載﹐兩情如斯須。何意南來者﹐事變出不虞﹗舉家色慘悽﹐丞相謂曼殊﹕毛郎生遲暮﹐官貧徒區區。攺圖便爾爲﹐作計莫太迂。曼殊一無語﹐淚落紅羅襦。」又云「始至相逼迫﹐旣乃復揶揄。郎意久異同﹐計事一何愚﹖曼殊大悲摧﹐天乎我何辜﹖郎今負義信﹐慟哭聲嗚嗚。气結腸欲斷﹐死生在須臾。倉皇覓良醫﹐彊起事跏趺。藥餌徐徐下﹐數日魂始蘇。」李中允詩云「踟躕貯別館﹐咫尺明河懸﹐脈脈但相望﹐郎言遂浪傳。謂當羽翼乖﹐聽續鴛鴦弦。聞言一悲憤﹐气絕如絲聯。已乃泣吞聲﹐仰首呼蒼天。」《續長恨歌》云「食貧三歲恩情重﹐恩情只道長相出﹐桓家郡主驀地來﹐驚散鴛鴦夜深夢。深情無賴金門客﹐愁煞飄風蕩魂魄。倉卒墳園貯阿嬌﹐將使犢車無處覓。那料流光迅如電﹐好信不來飛語徧。野花村落白楊郊﹐安得仙郎日相見﹖含情一慟倒玉山﹐杳杳冥冥去世間。葛翁投藥𨿽扶起﹐那得桃花還結子﹖畫圖試展舊時容﹐玉貌花姿全不是。」孟監州遠記云「其初歸也﹐則不以遲暮爲非匹﹐而惟以得偶乎才子爲幸。其瀕危也﹐羣言紛構﹐猶矢若金石﹐惟願得死於才子之手。」彭侍講孫遹詩云「優缽從來不染塵﹐無端號作斷腸春。憑誰地下三彈指﹐喚起迦文坐畔人。」張文學闇然詩云「曾說南園臥病時﹐金槽猶撥《祝家詞》。新聲不向丰臺度﹐付與啼鶯戀舊枝。」曹學士禾詩云「芍藥初開驟委泥﹐丰臺猶見艸萋萋。甘心遠葬西施裏﹐苦戀貧官與忌妻。」楊文學臥《續張夫人拜新月》詞云「拜新月﹐拜月在前墀。死魂回生後﹐殘眉未掃時。」至是病轉劇﹐嘗曰「令吾小可者﹐吾當爲尼懺除之。」李中允詩云「古今傷心人﹐慷慨以永嘆。庶幾法王力﹐遣此長恨端。灼灼靑蓮花﹐阿母夢所搴。因之綺羅中﹐愛參淸靜禪。」《續長恨歌》云「從此香奩日日扃﹐長齋頂禮願難成。彩兜虛約香塵滿﹐伏枕空房小膽驚。」旣而謂予曰「向阿三病時﹐予從子阿三死京師﹐予借其園居﹐邀君日來以爲幸。今君將南行﹐而予以病殘畱尼寺中﹐其能來乎﹖」泣曰「他日君歸者﹐吾請以尼隨君行﹐惟君置之。」旣而病發死。曼殊之死﹐京朝爭作挽弔﹐自梁司農夫子﹐曁張﹑曹諸學士下﹐詩詞文賦﹐不可勝紀。又有作鼓子詞﹐同韻唱和成帙﹐如雲間李穠﹑李榛﹑顧士元﹑馬左﹐西泠何源長﹐魏裏周珂﹐同郡成肇璋﹑達志﹑金振甲﹑馬會嘉﹑王麟遊﹑陶簠﹑劉義林諸君﹐至同館生﹐有托碧虛仙史﹐作《盎中花》雜劇者﹐皆匯載別集﹐死時羸甚﹐及斂﹐面有生色﹐坐而衣﹐骨節緩澤如平時。任黃門詩云「垂簾無力倚闌干﹐怕見庭花易早殘﹐偏怪瓦棺將掩處﹐海棠猶作睡時看。」

初﹐陳檢討孺人死﹐索予爲墓銘﹐而貽予以絹。絹淺黃色﹐爲制裙而喜﹐囑曰「假使貽絹有桃暈紅者﹐當復制一裙。」越四年﹐無有貽者﹔旣斂﹐乃賣金槽﹐裁一裙納柳棺中。《續長恨歌》云「去路茫茫在何處﹖矯首空濛隔煙霧﹗金槽賣卻剪紅裙﹐大叫曼殊將不去。」髙徵士詩云「羅裙淺澹剪鵝黃﹐一束纖腰白玉牀。長恨無人十洲外﹐飛行爲覓返魂香。」吳文學詩云「滅盡纖腰勝小蠻﹐淡黃裙子帶圍寬。可憐紅絹空裁剪﹐不付金箱付玉棺。」

﹝張山來曰﹕予亦復有長恨﹐間爲詩五十首﹐名《淸淚痕》﹐同人皆有贈挽詩歌。今讀此﹐不覺觸予舊恨也。﹞

補張靈﹑崔瑩合傳鍾山黃周星九煙夏爲堂別集

余少時閱唐解元《六如集》﹐有云「六如嘗與祝枝山﹑張夢晉﹐大雪中效乞兒唱《蓮花》﹐得錢沽酒﹐痛飲野寺中﹐曰﹕『此樂惜不令太白見之﹗』」心竊異焉﹐然不知夢晉爲何許人也。頃閱稗乘中﹐有一編曰《十美圖》﹐乃詳載張夢晉﹑崔素瓊事﹐不覺驚喜叫跳﹐已而潸然雨泣。此眞古今來才子佳人之佚事也﹐不可以不傳﹐遂爲之傳。

張夢晉﹐名靈﹐蓋正徳時吳縣人也。生而姿容俊弈﹐才調無雙﹐工詩善畫﹐性風流豪放﹐不可一世。家故赤貧﹐而靈獨蚤慧。當舞勺時﹐父命靈出應童子試﹐輒以冠軍補弟子員。靈心顧不樂﹐以爲才人何苦爲章縫束縛﹐遂絕意不欲復應試。日縱酒髙吟﹐不肯妄交人﹐人亦不敢輕交與。惟與唐解元六如作忘年友。靈旣年長﹐不娶。六如試叩之﹐靈笑曰「君豈有中意人﹐足當吾耦者耶﹖」六如曰「無之﹐但自古才子宜配佳人﹐吾聊以此探君耳。」靈曰「固然﹐今豈有其人哉﹖求之數千年中﹐可當才子佳人者﹐惟李太白與崔鶯鶯耳﹗吾𨿽不才﹐然自謫仙而外﹐似不敢多讓。若雙文﹐惜下嫁鄭恆﹐正未知果識張君瑞否。」六如曰「謹受教。吾自今請爲君訪之。期得雙文以報命﹐可乎﹖」遂大笑別去。

一日﹐靈獨坐讀《劉伶傳》﹐命童子進酒﹐屢讀屢叫絕﹐輒拍案浮一大白。久之﹐童子跽進曰「酒罄矣﹗今日唐解元與祝京兆讌集虎丘﹐公何不挾此編一往索醉耶﹖」靈大喜﹐卽行﹐然不欲爲不速客﹐乃屏棄衣冠﹐科跣雙髻﹐衣鶉結﹐左持《劉伶傳》﹐右持木杖﹐謳吟道情詞﹐行乞而前。抵虎丘﹐見貴遊蟻聚﹐綺席喧闐。靈每過一處﹐輒執書向客曰「劉伶告飲。」客見其美丈夫﹐不類丐者﹐競以酒饌貽之。有數賈人﹐方酌酒賦詩﹐靈至前﹐請屬和﹐賈人笑之。其詩中有「蒼官」﹑「靑十」﹑「撲握」﹑「伊尼」四事﹐因指以問靈。靈曰「松﹑竹﹑兔﹑鹿﹐誰不知耶﹖」賈人始駭﹐令賡詩﹐靈卽立揮百絕而去。遙見六如及祝京兆枝山數輩﹐共集可中亭﹐亦趨前執書告飲。六如早已知爲靈﹐見其佯狂遊戲﹐戒座客陽爲不識者以觀之。語靈曰「爾丐子持書行乞﹐想能賦詩。試題《悟石軒》一絕句﹐如佳﹐卽賜爾卮酒﹐否則當叩爾脛。」靈曰「易耳﹗」童子遂進毫楮。靈卽書云「勝迹天成說虎丘﹐可中亭畔足酣遊。吟詩豈讓生公法﹐頑石如何不點頭﹖」遂並毫楮擲地曰「佳哉﹗擲地金聲也﹗」六如覽之﹐大笑﹐因呼與共飲。時觀者如堵﹐莫不相顧驚怪。靈旣醉﹐卽拂衣起﹐仍執書向悟石軒長揖曰「劉伶謝飲。」遂不別座客徑去。六如謂枝山曰「今日我輩此舉﹐不減晉人風流。宜寫一幀﹐爲《張靈行乞圖》﹐吾任繪事而公題跋之﹐亦千秋佳話也。」卽舐筆伸紙﹐俄頃圖成。枝山題數語其後﹐座客爭傳玩嘆賞。

忽一翁縞衣素冠﹐前揖曰「二公卽唐解元﹑祝京兆耶﹖僕企慕有年﹐何幸識韓﹗」六如遜謝﹐徐叩之﹐則南昌明經崔文博﹐以海虞廣文告歸者也。翁得圖諦觀﹐不忍釋手﹐因訊適行乞者爲誰。六如曰「敝裏才子張靈也。」翁曰「誠然﹐此固非眞才子不能。」卽向六如乞此圖歸。將返舟﹐見舟已移泊他所﹐呼之始至。蓋翁有女素瓊者﹐名瑩﹐才貌俱絕世﹐以新喪母﹐隨翁扶櫬歸。先艤舟岸側時﹐聞人聲喧沸﹐乍啟檻窺之﹐則見一丐者﹐狀貌殊不俗。丐者亦熟視檻中﹐忽登舟長跪﹐自陳「張靈求見」﹐屢遣不去。良久﹐有一童子入舟﹐彊挽之﹐始去。故瑩命移舟避之。崔翁乃出圖示瑩﹐且備述其故。瑩始知行乞者爲張靈﹐嘆曰「此乃眞風流才子也﹗」取圖藏笥中。翁擬以明日往謁唐﹑祝二君﹐因訪靈﹐忽抱屙﹐數日不起﹐爲榜人所促﹐遽返豫章。

靈旣於舟次見瑩﹐以爲絕代佳人﹐世難再得﹐遂日走虎丘偵之﹐久之杳然。屬靳人方誌來校士﹐志旣深惡古文詞﹐而又聞靈跅弛不羈﹐竟褫其諸生。靈聞乃大喜曰「吾正苦章縫束縛﹐今幸免矣﹗顧一褫何慮再褫﹖且彼能褫吾諸生之名﹐亦能褫吾才子之名乎﹖」遂往過六如家﹐見車騎塡門﹐胥尉盈座﹐則江右寧藩宸濠遣使來迎者也。六如擬赴其招。靈曰「甚善﹗吾正有厚望於君。吾曩者虎丘所遇之佳人﹐卽豫章人也﹐乞君爲我多方訪之﹐冀得當以報我。此開天辟地第一喫緊事也﹐幸無忽忘﹗」六如曰「諾。」卽偕藩使過豫章。

時宸濠久蓄異謀﹐其招致六如﹐一博好賢虛譽﹐一慕六如詩畫兼長﹐欲倩其作《十美圖》﹐獻之九重。其時宮中已覓得九人﹐尙虛其一。六如請先寫之﹐遂爲寫九美﹐而各綴七絕一章於後。九美者﹐廣陵湯之謁字雨君﹐善畫﹑姑蘇木桂文舟﹐善琴﹑嘉禾朱家淑文孺﹐善書﹑金陵錢韶鳳生﹐善歌﹑江陵熊禦小馮﹐善舞﹑荊溪杜若芳洲﹐善箏﹑洛陽花萼未芳﹐善笙﹑錢唐柳春陽絮才﹐善瑟﹑公安薛幼端端淸﹐善簫也。圖詠旣成﹐進之濠。濠大悅﹐乃盛設特宴六如﹐而別一殿僚季生副之。季生者﹐憸人也。酒次﹐請觀《九美圖》﹐因進曰「十美欠一﹐殊屬缺陷﹐某願舉一人以充其數。詰朝請持圖來獻。」比持圖以獻﹐卽崔瑩也。濠見之曰「此眞國色矣﹗」卽屬季生往說之。先是崔翁家居時﹐瑩才名噪甚﹐求姻者踵至。翁度非瑩匹﹐悉拒不納。旣從虎丘得張靈﹐遂雅屬意靈﹐不意疾作遽歸。思復往吳中﹐托六如主其事。適季生旋裏喪耦﹐熟聞瑩名﹐預遣女畫師潛繪其容﹐而求姻於翁。翁謀諸瑩﹐瑩固不許﹐於是季生銜之﹐因假手於濠以泄私忿。時濠威殊張甚﹐翁再三力辭﹐不得。瑩窘激欲自裁﹐翁復多方護之。瑩嘆曰「命也﹗已矣﹐夫復何言﹗」乃取笥中《行乞圖》﹐自題詩其上云「才子風流第一人﹐願隨行乞樂淸貧。入宮只恐無紅葉﹐臨別題詩當會眞。」舉以授翁曰「願持此復張郎﹐俾知世間有情癡女子如崔素瓊者﹐亦不虛其爲一生才子也。」遂慟哭入宮。

濠得之喜甚﹐復倩六如圖詠﹐以爲「十美」之冠。而六如先已取季生所獻者摹得一紙藏之。瑩旣知六如在宮中﹐乘間密致一緘﹐以述己意。六如得緘﹐乃大驚惋﹐始知此女卽靈所托訪者。今事旣不諧﹐復爲繪圖進獻﹐豈非千古罪人﹖將來何面見良友﹖因急詣崔翁﹐索得《行乞圖》返宮﹐將相機維挽。不意「十美」已卽日就道﹐六如悔恨無已。又見濠逆迹漸著﹐急欲辭歸。苦爲濠羈縻﹐乃發狂﹐號呼顚擲﹐溲穢狼籍。濠久之不能堪﹐仍遣使送歸。杜門月餘乃起。過張靈時﹐靈已頹然臥病矣。

蓋靈自別六如後﹐邑邑亡憀﹐日縱酒狂呼﹐或歌或哭。一日中秋﹐獨走虎丘千人石畔﹐見優伶演劇。靈佇視良久﹐忽大叫曰「爾等所演不佳﹐待吾演王子晉吹笙跨鶴。」遂控一童子於地﹐而跨其背﹐攫伶人笙吹之﹐命童子作鶴飛﹐捶之不起。童子怒﹐掀靈於地。靈起曰「鶴不肯飛﹐吾今旣不得天仙﹐惟當作水仙耳﹗」遂躍入劍池中。眾急救之出﹐則面額俱損﹐且傷股﹐不能行。人送歸其家。自此委頓枕席﹐日日在醉夢中。

至是忽聞六如至﹐乃從榻間躍起﹐急叩豫章佳人狀。六如出所摹「素瓊圖」示之。靈一見﹐詫爲天人﹐急捧至案間﹐頂禮跪拜。自陳「才子張靈拜謁」云云。已聞瑩已入宮﹐乃撫圖痛哭。六如復出瑩所題《行乞圖》示之。靈讀罷﹐益痛哭﹐大呼﹕「佳人崔素瓊﹗」隨踣地嘔血不止。家人擁至榻間﹐病愈甚。三日後﹐邀六如與訣曰「已矣唐君﹗吾今眞死矣﹗死後﹐乞以此圖殉葬。」索筆書片紙云「張靈﹐字夢晉﹐風流放誕人也。以情死。」遂擲筆而逝。六如哭之慟﹐乃葬靈於玄墓山之麓﹐而以圖殉焉。檢其生平文章﹐先已自焚﹐惟收其詩艸及《行乞圖》以歸。

時瑩已率「十美」抵都﹐因駕幸楡林﹐久之未得進禦。而宸濠已舉兵反﹐爲王守仁所敗﹐旋卽就擒。駕還時﹐以「十美」爲逆藩所獻﹐悉遣歸母家﹐聽其適人。於是瑩仍得返豫章。值崔翁已捐館捨﹐有老僕崔恩殯之。瑩哀痛至甚﹐然煢孑無依﹔葬父已畢﹐遂挈裝徑抵吳門﹐命崔恩邀六如相見於舟次。瑩首訊張靈近狀﹐六如愴然收涕曰「辱姐鐘情遠顧﹐柰此君福薄﹐今已爲情鬼矣﹗」瑩聞之﹐嗚咽失聲。詢知靈葬於玄墓﹐約明日同往祭之。六如明果攜靈詩艸及《行乞圖》至﹐與瑩各拏舟抵靈墓所。瑩衣縗絰﹐伏地拜哭甚哀。已乃懸《行乞圖》於墓前﹐陳設祭儀﹔坐石臺上﹐徐取靈詩艸讀之。每讀一章﹐輒酹酒一卮﹐大呼「張靈才子﹗」一呼一哭﹐哭罷又讀﹐往復不休。六如不忍聞﹐掩淚歸舟。而崔恩佇立已久﹐勸慰無從﹐亦起去﹐徘徊丘壠間。及返﹐則瑩已自經於臺畔。恩大驚﹐走告六如。六如趨視﹐見瑩已死﹐嘆息跪拜曰「大難大難﹗我唐寅今日得見奇人奇事矣﹗」遂具棺衾﹐將易服斂之。而瑩通體衫襦﹐皆細綴嚴密無少隙﹐知其矢死已久。六如因取詩艸及《行乞圖》並置棺中爲殉﹐啟靈壙與瑩同穴﹐而植碑題其上云「明才子張夢晉佳人崔素瓊合葬之墓」。時傾城士人閧傳感嘆﹐無貴賤賢愚﹐爭來弔誄﹐絡繹喧豗﹐雲蒸雨集﹐哀聲動地﹐殆莫知其由也。六如旣合葬靈﹑瑩﹐檢瑩所遺橐中裝﹐爲置墓田﹐營丙捨﹐命崔恩居之﹐以供春秋奠掃之役。

嗚呼﹗才子佳人﹐一旦至此﹐庶乎靈﹑瑩之事畢﹐而六如之事亦畢矣。而六如於明年仲春﹐躬詣墓所拜奠。夜宿丙捨旁﹐輾轉不寐。啟窗縱目﹐則萬樹梅花﹐一天明月﹐不知身在人世。六如悵然嘆曰「夢晉一生狂放﹐淪落不偶﹐今得與崔美人合葬此間﹐消受香光﹐亦差可不負矣﹗但將來未知誰葬我唐寅耳﹗」不覺欷歔泣下。忽遙聞有人朗吟云「花滿山中髙士臥﹐月明林下美人來。」六如急起入林迎揖﹐則張靈也。六如訝曰「君死已久﹐安得來此吟髙季迪詩﹖」靈笑曰「君以我爲眞死耶﹖死者形﹐不死者性。吾旣爲一世才子﹐死後豈若他人泯沒耶﹖今乘此花滿山中﹐髙士偃臥﹐特來造訪耳。」復舉手前指曰「此非『月明林下美人來』乎﹖」六如回顧﹐有美人姍姍來前﹐則崔瑩也。於是兩人攜手整襟﹐向六如拜謝合葬之徳。六如方扶掖之﹐忽又聞有人大呼曰「我髙季迪梅花詩﹐乃千古絕唱﹐何物張靈﹐妄稱才子﹐攺雪爲花﹖定須飽我老拳﹗」六如轉瞬之間﹐靈﹑瑩俱失所在。其人直前呼曰「當捶此攺詩之賊才子﹗」捽六如欲毆之。六如驚寐﹐則半窗明月﹐闃其無人。六如憮然﹐始信眞才子與眞佳人﹐蓋死而不死也。因匡坐梅窗下﹐作《張靈﹑崔瑩合傳》﹐以紀其事。然今日《六如集》中﹐固未嘗見此傳也﹐余又安得而不亟補之哉﹖

畸史氏曰﹕嗟乎﹗蓋吾閱《十美圖編》﹐而後知世間眞有才子佳人也。從來稗官家言﹐大抵眞贗參半。若夢晉之名﹐旣章章於《六如集》中﹔但素瓊之事﹐無從考證。𨿽然﹐有其事何必無其人﹖且安知非作者有爲而發乎﹖獨怪夢晉之才﹐目空千古﹐而其尙論才子佳人﹐則耑以太白與鶯鶯當之。夫太白誠天上仙才﹐不可有二。若千古佳人﹐自當以文君爲第一。而夢晉顧捨彼取此﹐厥後果遇素瓊﹐毋乃思崔得崔﹐適符其讖耶﹖至於張以情死﹐崔以情殉﹐初非有一詞半縷之成約﹐而慷慨從容﹐等泰山於鴻毛﹐徒以才色相憐之故。推此志也﹐凜凜生气﹐日月爭光﹐又遠出琴心犢鼻之上矣﹗而或者猶追恨於夢晉之蚤死﹐以爲夢晉若不死﹐則素瓊遣歸之日﹐正崔﹑張好合之年﹐後此或白頭唱和﹐蘭玉盈階﹐未可知也。噫﹗此固庸庸蚩蚩者之厚福也﹐何有於才子佳人哉﹗

﹝張山來曰﹕夢晉若不蚤死﹐無以成素瓊殉命之奇。此正崔﹑張得意處也。﹞

陳老蓮別傳毛奇齡大可西河文選

洪綬﹐好畫蓮﹐自稱老蓮。數歲﹐見李公麟畫《孔門弟子》勒本﹐能指其誤處。十四歲﹐懸其畫市中﹐立致金錢。初法傳染時﹐錢塘藍瑛工寫生﹐蓮請瑛法傳染﹐已而輕瑛。瑛亦自以不逮蓮﹐終其身不寫生﹐曰「此天授也﹗」

蓮遊於酒人﹐所致金錢隨手盡。尢喜爲窶儒畫﹐窶儒借蓮畫給空。豪家索之﹐千緡勿得也。嘗爲諸生﹐督學使索之﹐亦勿得。顧生平好婦人﹐非婦人在坐不飲﹐夕寢非婦人不得寐﹔有攜婦人乞畫﹐輒應云。崇禎末﹐湣皇帝命供奉﹐不拜﹐尋以兵罷﹔監國中﹐待詔。王師下浙東﹐大將軍撫軍固山﹐從圍城中搜得蓮﹐大喜﹐急令畫﹐不畫﹔刃迫之﹐不畫﹔以酒與婦人誘之畫。久之﹐請匯所爲畫署名﹐且有粉本。渲染已﹐大飲﹐夜抱畫寢。及伺之﹐遁矣﹗

朝鮮﹑兀良哈﹑日本﹑撤馬兒罕﹑烏思藏購蓮畫﹐重其直。海內傳模爲生者數千家。甬東袁鵾貧﹐爲洋船典簿記﹐藏蓮畫兩幅截竹中﹐將歸﹐貽日本主。主大喜﹐重予宴﹐酬以囊珠﹐亦傳模筆也。

蓮嘗模周長史畫﹐至再三﹐猶不欲已。人指所模畫謂之曰「此畫已過周﹐而猶嗛嗛﹐何也﹖」曰「此所以不及者也﹐吾畫易見好﹐則能事未盡也。長史本至能﹐而若無能﹐此難能也。吾試以爲文言之﹕今夫爲文者﹐非持論﹐卽摭事耳。以議屬文﹐以文屬事﹐𨿽備經營﹐亦安容有作者之意存其中耶﹖自作家者出﹐而作法秩然﹐每一文至﹐必銜毫吮墨﹐一若有作者之意先於行間﹐捨夫論與事而就我之法﹐曰如是則當﹐如是則不當﹐而文亡矣﹗故夫畫﹐气韻兼力﹐沨沨容容﹐周﹑秦之文也。勾綽捉勒﹐隨境塹錯﹐漢﹑魏文也。驅遣於法度之中﹐釘前燕後﹐陵轢矜軼﹐摶裂頓斫﹐作气滿前﹐八家也。故畫有入神家﹐有名家﹐有當家﹐有作家﹐有匠者家﹐吾惟不離乎作家﹐以負此嗛也。」其論如此。

蓮畫以天勝﹐然各有法﹕骨法法吳生﹐用筆法鄭法士﹐墨法荊浩﹐疏渲傳染法管仲姬﹐古皇聖賢孔門弟子法李公麟﹐觀音疏筆法吳生﹐細公麟﹐諸天﹑羅漢﹑菩薩﹑神馗﹑鬼﹑﹛者鬼﹜法張驃騎﹐衣冠士法閻右相﹐士女法周長史昉﹐幾幛﹑尊卣﹑瓶罌﹑什器﹑戎衣﹑穹廬﹑番馬﹑駱駝﹑羊犬法趙承旨﹐鉤勒竹法劉涇﹐折枝桃﹑牡丹﹑梅﹑水仙﹑艸花法黃檢校﹑錢選﹐鳥睛﹑花須﹑點漆﹑凸厚法宣和﹐蜂蟬﹑蛺蝶﹑蠐螬﹑螳螂﹑蛛蛗法宣和﹐亦雜法崔﹑徐﹑黃父子﹐蓮法於蓮。於靑年以蓮稱

章侯《博古牌》﹐爲新安黃子立摩刻﹐其人能手也。章侯死後﹐子立晝見章侯至﹐遂命妻子辦衣斂﹐曰「陳公畫地獄變相成﹐呼我摩刻。」然則蓮畫之貴﹐豈獨人間邪﹖原評

﹝張山來曰﹕陳章侯《水滸牌》﹐近年如畫燈﹐如席上小屏風﹐皆取爲稿本。其爲益於世者甚多﹐則其食報於將來者﹐所必然耳。﹞

桑山人傳毛奇齡大可西河文選

山人許氏﹐汴人﹐少舉茂才。崇禎中﹐嘗獻剿賊三策於閣部督師楊君﹐不用。旣而爲東平侯劉澤淸幕客。與澤淸語不合﹐辭去。鄕人怨家發其隱事於淸師之鎭汴者﹐走匿桑下﹐因姓桑﹐號桑山人。山人乃與嵩陽曹道士遊。夜坐耳鳴﹐絲竹徐發﹐若有物拔其頂﹐聳身丈餘﹐骨節皆通。嘗賣藥嵩山廟市﹐以水酌喑者﹐能言﹔許州小男爲狐所苦﹐呼狐斬之。旣還汴﹐怨家見曰「此許澄茂才也。」帥捕十許人迹至﹐山人乃獨身指揮﹐盡縛諸捕者﹐揖怨家去謝之﹐而身遊衡陽不返云。

﹝張山來曰﹕此等道士﹐我恨不得遇之。﹞

李姬傳侯方域朝宗壯悔堂集

李姬者﹐名香﹐母曰貞麗。貞麗有俠气﹐嘗一夜博﹐輸千金立盡﹔所交接皆當世豪傑﹐尢與陽羨陳貞慧善也。姬爲其養女﹐亦俠而慧﹐略知書﹐能辧別士大夫賢否。張學士溥﹑夏吏部允彜亟稱之。少風調皎爽不羣。十三歲﹐從吳人周如松受歌。玉茗堂四傳奇﹐皆能盡其音節﹐尢工《琵琶詞》﹐然不輕發也。雪苑侯生己卯來金陵﹐與相識。姬嘗邀侯生爲詩﹐而自歌以償之。

初皖人阮大鋮者﹐以阿附魏忠賢論城旦﹐屏居金陵﹐爲淸議所斥。陽羨陳貞慧﹑貴池吳應箕實首其事﹐持之力。大鋮不得已﹐欲侯生爲解之﹐乃假所善王將軍﹐日載酒食與侯生遊。姬曰「王將軍貧﹐非結客者。公子盍叩之﹖」侯生三問﹐將軍乃屏人述大鋮意。姬私語侯生曰「妾少從假母識陽羨君﹐其人有髙義﹐聞吳君尢錚錚。今皆與公子善﹐柰何以阮公負至交乎﹖且以公子之世望﹐安事阮公﹖公子讀萬卷書﹐所見豈後於賤妾耶﹖」侯生大呼稱善。醉而臥﹐王將軍者殊怏怏﹐因辭去﹐不復通。

未幾﹐侯生下第﹐姬置酒桃葉渡﹐歌《琵琶詞》以送之﹐曰「公子才名文藻﹐雅不減中郎。中郎學不補行﹐今《琵琶》所傳詞固妄﹐然嘗暱董卓﹐不可掩也。公子豪邁不羈﹐又失意﹐此去相見未可期﹐願終自愛﹐無忘妾所歌《琵琶詞》也。妾亦不復歌矣﹗」

侯生去後﹐而故開府田仰者﹐以金三百鍰邀姬一見。姬固卻之。開府慚且怒﹐且有以中傷姬。姬嘆曰「田公寧異於阮公乎﹖吾向之所贊於侯公子者謂何﹖今乃利其金而赴之﹐是妾賣公子矣﹗」卒不往。

﹝張山來曰﹕吾友岸堂主人作《桃花扇》傳奇﹐譜此事﹐惜未及《琵琶詞》。豈以其詞不雅馴故略之耶﹖﹞

記縊鬼泰郵王明徳今樵讀律佩觿

凡系有人縊死﹐其宅內及縊死之處﹐往往有相從而縊﹐及縊之非一人者﹐俗謂之「討替身」﹐謂已死之鬼﹐求以自代。此種渺茫幻妄﹑惑世誣民之談﹐豈君子所樂聞﹖然書謂「子不語怪」﹐夫於怪僅曰「不語」﹐則是怪亦世所嘗有﹐非云世絕無怪也。

吾鄕有張姓者﹐其家僅足自食。夫先臥﹐婦則仍工女紅。偸兒乘夜逾垣往竊﹐未敢竟入﹐伺於窗外。見牀側一鬼婦﹐向本婦先嬉後泣﹐拜跪再三。本婦睨視數次﹐忽長嘆﹐潸然淚下。偸兒心驚﹐專心伺之。婦卽自理絹帛﹐仍有不忍卽行之狀。鬼婦更復再拜祈求﹐本婦方行自縊。偸兒急甚﹐大聲疾呼﹐其夫鼾呼若不聞。偸兒無法以救﹐適檐下有竹竿﹐取從窗欞中攛擊鬼婦﹐其夫方覺。偸兒呼令急爲開門﹐相助解救。在此婦固不自解覓死爲何事﹐其夫亦不問呼門爲何人﹐而偸兒亦自忘乎其爲偸兒矣。事後﹐各道其詳﹐因發牀側之壁視之﹐其中梁畔實有先年自縊繩頭尙存﹐𨿽云朽爛非眞﹐而其形其迹﹐則仍宛然。由此以觀﹐則凡世俗所傳﹐亦未盡屬無根之談﹑荒唐之論矣。

據故老所示辟除祕法﹐不知出自何典﹐頗有行之而驗者。法於自縊之人﹐尙在懸掛未解時﹐卽於所懸身下﹐暗爲記明。於方行解下時﹐或卽用鐵器﹐或卽用大石﹐鎭而壓之。然後於所鎭四面﹐深爲挖取﹐將所鎭土中﹐層層撥視﹐或三五寸﹐或尺許﹐或二三尺﹐於中定有如雞骨﹑及如各骨之物在內﹐取而或棄或焚﹐則可辟除將來﹐不致有再縊之事。實爲屢試屢驗﹐其理殊不可解。但及時卽挖則得之淺而易﹐遲則深而難﹐然亦不出八﹑九尺外也。𨿽雲幻妄無稽﹐不知何以行之實有可據﹖得毋如聖哲所云「天地之大﹐何所不有﹖」「心知理之所必無﹐安知非情之所必有﹖」其殆是歟﹖愚故從而筆之。卽或行之未驗﹐聊以解愚夫愚婦之疑﹐亦未必非拯救自縊之一預道也。

﹝張山來曰﹕世間自盡之鬼﹐如投河﹑自縊﹑自刎之類﹐俗謂其必討替身。予素不之信。審若此﹐則此等鬼必有定額﹐不容增減耶﹖眞不可解。﹞

虞初新志卷十四

平苗神異記永平王謙撝齋郵寄鈔本

城步﹐非邑也﹐故屬湖廣寶慶之武岡州﹐設官城步巡檢司。苗民雜處﹐民不及什一﹐數歲輒竊發﹐守土將吏不能勝﹐恆被害。有明弘治甲子﹐峒苗李再萬倡亂﹐巡撫閻公討平之﹐疏請建縣治﹐用資彈壓﹔爰割武岡之綏寧二里半隸焉。城於巫水之上﹐凡五峒十八寨環其外。爲宰者聞父老談舊事﹐目瞪股栗﹐若不終日。城雉不盈百﹐東﹑西﹑南列三門。北門故有漢前將軍關帝祠巋然踞城上。邑人敬事之﹐禱求必應﹐然未嘗現身示異也。

余以康熙庚申謁選﹐得是邑宰﹐親故餞別者﹐爲余危。余笑謝之。初蒞治﹐苗不敢猖獗。迨癸亥七月朔﹐粵西全州西延峒苗楊應龍﹐嘯聚苗瑤一千七百餘黨﹐將侵城步。殺人祭旗﹐誓以七夕決勝﹐謂孤城無備﹐可談笑取。先是余逆揣變作﹐陰募敢死士三百人﹐練習有法。及偵得實﹐單騎相地勢﹐祕授計。七日閱﹐賊直薄城下﹐望見旌旗刀戟皆嚴整﹐相顧錯愕﹐如出神算﹐不復有鬥志。余屬典史徐士奇﹑把總王明守北面﹐練總楊應和守南城﹐撫苗陳天武守西城。余獨當東面﹐扼其衝﹐率精銳出城﹐乘賊暮气﹐深入其阻。應龍倉猝失措﹐有左道用符演咒法﹐無一效﹐皆手戮之。餘黨膽落奔潰﹐不二里﹐伏兵四起﹐除被刀箭中火器死者﹐生擒五百餘人。渠魁應龍﹐故馬寶部下裨將。助賊爲妖者﹐黃羊山道士周大聖也。

及訊賊「曷不奔竄﹐而屈首受擒﹖」僉曰「方將遁﹐恍惚有赤面長髯大將﹐乘白馬自天而下﹐指揮神兵﹐八面旋繞不得脫。」余始驚異﹐旋問我軍﹐所見無異辭。日旣晡﹐振旅歸﹐亟登城謁帝﹐仰見帝面汗浹如雨﹐如甫釋甲狀﹐益加悚惕﹐叩首謝。

自惟涼徳﹐何敢辱帝力﹖或者正可勝邪﹐誠可回天﹖今玆平苗斬妖﹐不請一兵﹐不傷一民者﹐眞神助﹐非人力也﹗余何人斯﹐敢妄據天功哉﹖爰是新廟貌﹐肅幾宴﹐遠近奔走者日盛。邑人士作《平妖傳》﹐及詩歌傳奇紀事﹐謂百年來所未有。苗患遂不復作﹐今又二十餘稔矣。每歲七夕﹐余必齋肅祀帝﹐無忘厥功。獨怪帝乘馬故赤色﹐此獨白。或疑馬援嘗伏五溪蠻﹐得毋伏波將軍來耶﹖余謂不然﹐神像旣汗浹示靈爽矣。余非疑乘馬者非帝也﹐疑帝之馬何以白也﹐姑闕疑以俟考。

附﹕吳寶崖曰﹕拎明初某勛戚家畜一白馬﹐肥且健。一夕關帝夢示云﹕某省寇亂﹐欲假而馬助兵。旦起視廏中馬﹐僵臥不起﹐蓋攝其神往矣。迨奏凱﹐勛戚益敬服。京師人異之﹐因建白馬廟奉帝。自是帝現身顯靈﹐捍倭破賊﹐輒騎白馬以爲常。今大司馬遂寧張公嘗云爾。則城步平苗神異﹐信哉爲帝無疑也。特舊傳帝馭赤兔馬﹐一日千里﹐豈一蹶不復振耶﹖抑久用而瘏﹐用人間馬協力耶﹖附識以資傳聞之異云。

附﹕紀香木作像

吳陳琰寶崖

觀察永年王公﹐初仕城步﹐平峒苗之亂﹐感關帝神兵之助﹐將特立帝像以祀。一日巫水暴漲﹐浮一香木於張家衝殊勝庵前。僧法徹見而異之﹐謂若有神運﹐當畱鎭山門。士民請於公﹐作像奉之﹐公爲碑文以紀。愚按先輩黃貞父云「江南文徳橋﹐有香楠木一株﹐長五丈許﹐浮秦淮而下。諸生徐嘉賓夢神告曰﹕是乃聚寶門外關廟物也。於是收而斫之﹐作三義像。二事何后先合符也﹖大抵神物不世出﹐有主則靈。巫水之木﹐安知非感王公正气﹐爲彈壓溪蠻百世不復萌亂之兆耶﹖江南之木感於夢﹐則一介不可妄取﹐天下事類然矣﹗矧倚恃權要﹐竊據神物﹐如周宣王鼎爲嚴嵩祟者﹐可勝道哉﹖

﹝張山來曰﹕今壬午歲﹐苗民投誠剃髮﹐懾伏於聖天子之威靈﹐直當與虞帝之舞干羽而格有苗者輝映後先。讀此記而益信。﹞

紀老生妄訟錢塘吳陳琰寶崖手授鈔本

永年馬兆煃﹐中崇禎庚辰進士﹐癸未殿試本朝﹐由行人考選巡按湖北。有鄖陽老生某投牒云「運將鼎革﹐不聞漢壽關公扶我國祚﹐請下令訊之。」馬可其請﹐遽發鄖陽司理某親鞫。司理奉令惟謹﹐委胥役往招之。役亦莫知所從﹐謁關廟叩首謝過。起﹐見香鑪側白鏹一錠﹐始未嘗見也﹐乃悟神亦如人世賞勞然者。旋復司理﹐懸牌某日聽鞫。屆期﹐老生果至﹐空際忽有旋風自城南來﹐突現帝像﹐衣冠皆與今世同﹐隱示气數難回﹐帝亦從時制也。現身未久﹐駕空而去。司理及胥吏驚怖欲絕﹐老生已昏僕﹐七竅流血死。

愚哉老生﹗懵天運而咎神﹐神其能宥乎﹖若巡方貿然許﹐司理貿然行﹐胥役貿然往﹐皆愚之愚者。而帝必現身說法﹐所以儆愚者至矣哉﹗冒瀆者可鑑矣﹗馬氏尙存案卷﹐永年王觀察公猶及見之。

﹝張山來曰﹕若巡方不貿然許﹐司理不貿然行﹐胥役不貿然往﹐亦不能顯此靈異。﹞

會仙記宜興徐喈鳳竹逸願息齋文集

會仙者﹐非眞仙也﹐有似乎仙則仙之矣﹔非會其面也﹐聞其言如會其面矣。曷言乎有似乎仙也﹖知人心中之事﹐知人未來之禍福﹐非仙而能之乎﹖曷言乎如會其面也﹖不見其形﹐得聞其聲﹐有問必答﹐語皆切中﹐非如會其面乎﹖

壬戌春正月﹐扶風橋許生﹐名丹﹐字若夔﹐同其父玉卿入城探親。去城二里許﹐遇兩美女視之而笑。許生素謹朴﹐不動念。是夕宿親袁氏家﹐臥小樓上。燈滅﹐忽聞剝啄聲﹐問之﹐則稱「奴家。」許生父子怪之﹐急叩主人門﹐大呼有鬼。主人率僮婢秉燭出﹐一無所見。坐逾時許﹐辭主人。主人退﹐復作聲﹐述許家平日事詳而確。且說﹕「奴與生有夫婦緣﹐故來相訪。」許益疑而畏之﹐假寐不與言。遂倚樓唱時曲數闋﹐達旦而去。

閱十日﹐生自外入臥室﹐見前途遇美女﹐艷服坐其牀﹐旁一美婢侍。許生怪之﹐細詢其來歷﹐自言「姓胡﹐字淑貞。五百年前﹐在宋眞宗宮﹐生寺人﹐奴采女﹐意甚相悅﹐訂來世爲夫婦。不意奴墮狐胎﹐生轉數世不相值。今奴修煉將成﹐乘生娘子歸寧﹐了此夙緣。毋疑我也。」生以告其祖漢昭。漢昭故明秀才﹐年已七十餘﹐聞而怪之。急入室﹐無所見﹐但聞婦人聲﹐以太公呼之﹕「請坐﹐受奴家拜。」漢昭心知是妖﹐而無法祛之。

夜伴生寢﹐淑貞執婦道甚謹。與漢昭敍談﹐引經據古﹐無一俚語。以漢昭在﹐未嘗與生狎。比曉﹐里人知之﹐竟來訊詰。淑貞因人而語﹐與子言孝﹐與弟言悌﹐與姑言慈﹐與婦言順﹐一如大儒之言。間有以故事相難者﹐淑貞悉其原委﹐出人意表﹐往往難者反爲所窮。於是漢昭信其妖而不邪﹐故出以成其夫婦緣。

其初至也有詩﹐定情也有詞﹐風流芳艷﹐允爲情種。乃許氏戚族﹐咸爲生慮。或叱之﹐或怒詈之﹐甚或持刀向空揮之﹐或掖生匿避之。淑貞曰「吾爲情來﹐諸人不以情待我﹐盍去諸﹖」吟怨別詩而去。去遂不復來。

然侍女素娥時通音問﹐取履式制履﹐精致勝於常婦。口誦淑貞《相思曲》﹐情甚殷。一日生涎其美﹐以手戲之﹐素娥嚴詞拒﹐不似人間婢子之易挑者。自後素娥來﹐必偕秋鴻。有時偕數婢來﹐曰春燕﹐曰一枝紅﹐曰靑靑柳﹐皆古美人之名﹐使人聞之而魄動。

癸亥五月﹐淑貞遣秋鴻迎生去﹐生難之。秋鴻曰「閉目附吾肩﹐可頃刻至。」生如其言﹐耳聞風浪聲﹐目不敢開。少頃﹐秋鴻曰「至矣﹗」生開眼視﹐石壁削立。秋鴻以扇拂壁﹐豁大門﹐肅生入﹐內皆精舍。女樂兩行﹐鼓吹音妙不可狀。淑貞一姐一妹﹐俱出見﹐分主客坐。素娥抱一女孩﹐曰「此小姐所產﹐十閱月矣。以其生綠陰下﹐因名綠陰。」生接置膝上﹐女卽以爹呼之。畱生宿﹐其供具鮮華﹐都非塵世所有。淑貞隨其姐若妹﹐早暮焚香誦佛﹐與生並坐而不與同寢。畱四日﹐淑貞曰「官人宜歸矣。家中娘子欲投河﹐倘不測﹐柰何﹖」卽遣秋鴻送生歸。歸而婦已泣河幹矣。臨別﹐手制葛衣葛褲贈生﹐歸而視之﹐頗與閩葛類。是年冬﹐又遣婢迎去﹐其路較前略近。生問何地﹐素娥曰「前黃山﹐今銅峯也。」素娥﹑秋鴻輩時到生家﹐爲之理家事﹐𨿽瑣屑必當。

許生﹐余之內甥也﹐向余述其詳。余疑之而亦羨之﹐屬生致素娥﹐求一會以問休咎。生果以余意致之﹐素娥曰「諾。當以甲子正月十二日爲期。」屆期﹐余放小舠往。生設酒饌。暢飲畢﹐余曰「仙莫爽約乎﹖」漢昭曰「必不爽﹐請安枕以待之。」漏未二下﹐忽榻前呼曰「老相公﹐丫環來矣﹗」「老相公」﹐稱漢昭也。余披衣起﹐問之曰「來者素娥姐乎﹖」應曰「是。徐相公請安臥﹐不消起來。我小姐有詩贈徐相公﹑周夫人。」誦詩云云。初聞不盡曉﹐問之﹐又誦一徧﹐曰「小姐更有詩﹐專贈徐相公的。」誦詩云云。余曰「亦未盡曉。」又誦一徧﹐尙有未曉處﹐問之﹐一一說明。旣而曰「相公壽有九旬﹐晚景都佳。」余問曰「我前世是何等人﹖」曰「相公前世是醫生﹐誤用藥傷人之子。夫人前世是堪輿﹐誤看地﹐絕人之嗣。是以今世生而不育。然相公忠厚正直﹐暮年必得一子﹐只是積徳要緊﹗」時同候會者﹐周子云槎﹑仇子長文﹑陸子求聲﹐各有所問﹐皆就事直答﹐不作影響語。語久辭去﹐瀕行﹐曰「吾妹秋鴻﹐卽送香水來飲。」頃之﹐空中忽報曰「秋鴻送香水在此﹗」移燈照之﹐果有一壺在幾。手撫壺﹐壺熱如新瀹茶。秋鴻自言﹐須請許二官來斟。呼許生出﹐取香水分酌之﹐气香味甘﹐仙家所謂瓊漿者非乎﹖聞有步履聲﹐推門入﹐口唱曲﹐嫋嫋不絕﹐出卽告去。余畱之曰「秋鴻姐何不歌一曲﹐使我輩共聽好音乎﹖」秋鴻應聲而唱﹐𨿽不辧其爲何曲﹐而曼聲縹緲﹐聞者莫不神飛。曲終﹐飄然去。余錄其詩示同人﹐同人屬而和﹐得詩詞若干首﹐匯錄之﹐顏曰《仙音集》。

噫嘻﹗子不語怪﹐恐惑人也。若淑貞之事﹐怪耶非耶﹖其形但與許生見﹐他人未有見者。來也無影﹐去也無迹﹐窗戶不啟﹐倏而坐人之牀。以爲怪﹐則眞怪也。然始以情﹐繼以義﹐所言者中庸之道﹐所習者人事之常﹔投以詩詞﹐輒次韻和答。以爲非怪﹐則眞非怪也。蓋胡者﹐狐也﹔美姿容﹐篤因緣者﹐淑也﹔匿其貌﹐不與他人見者﹐貞也。狐而近於仙也﹗夫古人登嶽涉海﹐以求仙而仙未易得會﹐今余於咫尺間親爲問答﹐飲香水﹐聆妙曲﹐直以爲會仙可矣。第其女綠陰﹐許生所生﹐非狐矣﹐後必有出世之時。余果壽﹐尙得見之否乎﹖

﹝張山來曰﹕狐而貞且淑者﹐其性也﹔淹博而知禮義者﹐則其學也。吾不知其以誰氏爲師。﹞

太恨生傳荊溪徐瑤天璧

太恨生﹐東海佳公子也。與余形影周旋﹐神魂冥合﹐因熟悉生情事。生父司李公﹐望重一世。生承家學﹐折節讀書﹐當代名流﹐咸傾其才調。丰神俊邁﹐性孤潔寡欲﹐未嘗漁非禮色。

娶元女夫人﹐婉嫕貞淑﹐生相敬如賓。夫人嘗謂生曰「吾夙耽淸淨﹐苦厭凡緣。膝下芝蘭﹐幸蚤林立﹐生平志願已足。當覓一窈窕﹐備君小星﹐吾卽守木叉戒﹐繡佛長齋﹐不復煩君畫眉矣。」生曰「自卿爲余家婦﹐門庭雍睦。方期百年偕老﹐豈忍令卿誦《白頭吟》耶﹖𨿽然﹐卿業有命﹐余寧矯情﹖第選妾須徳才色皆備乃善。正恐書生命薄﹐難獲奇緣﹐有辜卿意耳。」

先是太原某﹐世爲洞庭山人﹐以貧故﹐賃其妻爲生子保媼。未幾﹐某死﹐遺一女無依﹐寄養豪右某家。某家婦悍﹐名曰養女﹐實婢畜之。女受困百端﹐無生理。媼恚甚﹐往爭曰「向固以吾女爲若女﹐而女困辱至此﹐於義已絕﹐吾挈女去矣﹗」某家咸憎女﹐聽媼挈歸生家﹐年十六矣。女𨿽支離憔悴﹐而柔婉之態﹐楚楚動人。夫人一見絕憐之﹐親爲燻沐。教以女紅﹐無不精致。時戊辰冬﹐生自茂苑歸﹐問所從來。夫人語之故﹐因謂生曰「曩欲爲君置妾﹐而難其選。今此女明慧端懿﹐乃天賜也。亦有意乎﹖」生暱而笑曰「惟卿所命。」生母亦見女賢﹐密諭媼﹐欲爲生成之。會生仍往茂苑﹐尋丁外艱﹐事遂寢。

居半載﹐夫人乘間謂女曰「吾視汝徳性貞醇﹐體度莊雅﹐𨿽名閨淑媛﹐無以過之﹐豈宜爲庸人婦﹖吾郎君才品風流﹐眞堪婿汝﹐當以赤繩系汝兩人。幸事獲濟﹐卽妹視汝﹐汝盍早自決計﹖」女沈吟未答﹐旣而泣拜曰「妾惸惸母子﹐困苦伶仃﹐來托宇下。夫人遇妾﹐誼逾所生﹐常恨碎骨粉身﹐不足爲報﹔生死禍福﹐敢不惟命﹖今所以不輕一諾者﹐誠慮人心叵測﹐事變難知﹔三生緣淺﹐好事多磨折耳。幸辱夫人與郎君約﹐郎君家世淸華﹐先業未竟﹐當勉圖光大﹐努力靑雲﹐愼無以兒女情長﹐令英雄气短。且太夫人春秋髙﹐承歡養志﹐端在郎君。詎可牽惹閒情﹐致乖色養﹖一也。郎君與夫人﹐雞鳴戒旦﹐鴻案相莊﹐萬一割愛分寵﹐遺刺《綠衣》﹐妾罪大矣﹗二也。郎君外服未闋﹐大節攸關﹐妾當珍此女兒身﹐俟除服後﹐上啟髙堂﹐明成嘉禮。倘稍逞情緣﹐冒嫌涉疑﹐妾不足惜﹐人其謂郎君何﹖三也。誠如妾言﹐妾無悔矣。」夫人笑曰「固知汝有心人也。好自愛。」因具以告生。生驚喜曰「安得此大學問語﹗謹受教。」自是生必欲得女﹐女一意以身委生。而夫人亦惟恐不得當也。

大率女之爲人﹐性殊靈警﹐而嚴於舉止﹔情極肫惻﹐而簡於言笑。居常女伴相徵逐﹐女獨靚妝凝神﹐蕭然自遠。終日坐閣中﹐專理刺繡﹐影匿形藏﹐非媼呼﹐不入中堂。間遇生﹐輒遙引﹐以故終歲同處室中﹐絕未通一言。生情不自禁﹐欲得女一晤語﹐倩夫人爲介。女難之。夫人固請曰「郎君無他意﹐第欲共汝作良友相酬對耳。」至則儼容端坐﹐雙目瞪視而已。然生亦以遠嫌﹐不敢數請相見。卽女見生﹐必邀夫人與俱﹐乍語乍默﹐若近若遠。間或並坐月中﹐偕行花下﹐各陳慰勉之辭﹐半吐愁思之句。𨿽情好愈摯﹐而燕暱俱忘﹐歷三年不及於亂。夫人每從旁戲曰「汝兩人內密外疏﹐何乃無風月情﹖」

生臥室與女妝閣𨿽隔絕﹐而室密邇。生中夜朗吟﹐與女刀尺聲﹐時相答也。女嘗謂生﹕「郎君驚才逸韻﹐妾如獲侍巾幘﹐永伴文人﹐素願已愜。第自恨未嫻翰墨﹐他日香奩中﹐弗克供捧硯役﹐柰何﹖」生笑曰「以汝夙慧﹐奚患不識字耶﹖結褵之後﹐汝備弟子禮奉余爲師﹐燈前月下﹐授汝《女論語》《孝經》及古詩詞﹐何如﹖」女點首曰「尙須教我《法華》《多心》諸經也。」隨口授《關睢》數章﹐並解說意義。女微笑覆之﹐不失一字。生出外﹐女隨夫人過書齋。視幾硯上塵﹐拂拭之﹔圖籍縱橫者﹐整齊之﹔庭花色悴﹐則汲水灌之。

性愛焚香﹐竟體芬郁襲人。雅好淡素妝﹐荊釵裙布﹐必整必潔﹐泊如也。生每遺以香鈿諸物﹐必堅卻之﹐或以夫人命始受。又常倩制一錦囊﹐不可。彊之﹐則云「俟兩年後爲郎制之。」其謹愼識大體如此。

始女寄養某家時﹐嫉女殊甚﹐至是聞女美且賢﹐乃大悔。遂攺養女爲養媳﹐誘媼兄及侄﹐坐侄主婚﹐而以媒氏屬媼甥﹐更爲流言以捍生曰「女固某家婦也﹐而生實圖之。」生有忤奴利其金﹐因挾爲奇貨﹐於媼前作楚歌﹐而陰告某家﹐且授之計。生素以名義自持﹐又見肘腋間多媒孳之者﹐猶豫未決。會以事遠出﹐某家聞之﹐疾令媼甥持五十金爲聘﹐給媼兄劫媼使受﹐約某日來娶。生歸﹐益錯愕﹐不知所爲﹐夜同夫人謂女曰「吾向以汝爲囊中物﹐今變起不測﹐勢難復挽﹐柰何﹖」女曰「妾計決矣﹗倘事勢窮促﹐以死繼之﹔否則祝發空門耳。外此非妾所知。」生曰「汝柰何輕言死哉﹖余與汝纏綿情境﹐三載於玆﹐居恆晤對﹐儼若賓師﹐情固難拋﹐義則可判。今姦人逐影尋聲﹐將甘心於汝。萬一以余故輕生﹐外間耳食﹐其以汝爲何如人﹖殺身不足以雪恨﹐只增餘悲耳﹗且汝縱弗自惜﹐獨不念汝母乎﹖惟向空王乞命﹐於計較可。辦香供佛﹐佘當一以資汝。然汝淒涼禪榻﹐斷送靑春﹐余又不忍令汝出此也。」女欷歔久之﹐曰「嗟乎郎君﹗今生已矣﹗」面壁長號。生頻呼之﹐不復應。時壬申正月十二夜也。

先是女密藏酖與剪於衽﹐爲女伴所覺﹐搜去之。至是乃手制女僧冠服﹐促媼於試燈夕﹐偕入尼庵。臨行﹐夫人持女痛哭﹐不忍捨。左右皆掩泣﹐莫能仰視。生但目送而已﹐虞辭楚帳﹐嬙離漢庭﹐不足諭其悲也。庵內老尼詰其事﹐不肯爲女剃度﹔哀懇再三﹐終不許。而某家偵知之﹐懼有變﹐急倩媼妯娌趨庵中﹐防護甚嚴。女自度不免﹐中夜起﹐呼媼哭曰「母乎﹗兒至此命也夫﹗爲傳語……」語未畢﹐气結不能出聲。媼急抱持之曰「兒欲何言﹖」女欲言﹐復大哭暈絕﹐如是三。良久始曰「兒與郎君﹐迹若路人﹐分諭知己﹐生平志念﹐皎如日星。本期辦一死以報郎君﹐今流離轉輾﹐計無復之。求死不得﹐求爲尼又不得﹐命之窮也﹐一至於斯﹗天實爲之﹐其又何尢﹖兒爲郎君﹐澀眼全枯﹐驚魂久散﹐顧念死出無名﹐徒令枉死城中﹐增一業案耳。今與郎君恩斷義絕矣﹗天荒地老﹐永無見期﹗好謝夫人﹐善慰郎君﹐勿復以兒爲念﹐卽視兒作已死觀可耳。」言訖﹐母子相抱大慟﹐僕佛前。而某家人舟適至﹐蜂擁入庵﹐挾女而去。

生自與女訣別後﹐心搖意亂﹐忽忽如有失。及媼歸述女言﹐益狂惑失志﹐觸目神傷。夫人憂之﹐且慰且讓曰「吾本欲爲君締此良因﹐不圖變出非常﹐累君至是。𨿽然﹐君自與女無緣耳。君向不早爲之所﹐因循蹉跌﹐坐失事機。迨姦人計賺時﹐以君之力﹐猶足與爭﹐挺身而前﹐未必無濟。乃袖手任其鼓弄。今大事已去﹐悔恨何及﹖且天下豈少良女子﹐而獨沾沾於是爲﹗」生仰天太息曰「夫人休矣﹗余非登徒子﹐誓不效雜情奴態﹐暮翠朝紅。自見女後﹐畢世悃忱﹐無端傾倒。試問遇合之奇﹐有如此女者乎﹖我見猶憐﹐有如此女者乎﹖兩心相得﹐有如此女者乎﹖乃婉孌一室之中﹐荏苒三年之久﹐余亦非魯男子也。所以禁欲窒私﹑坐懷不亂者﹐亦冀正始要終﹐各明本懷耳。事幸垂成﹐一朝雲散﹐若以丹誠所感﹐𨿽滅頂捐軀﹐亦復奚卹﹗顧乃咽淚吞聲﹐甘爲姦人所賣﹐誠欲以禮相終始也。鼠牙雀角﹐適足增羞﹐抑豈令賣菜傭持我短長乎﹖今而後﹐余終當以情死耳﹗血殷腸裂﹐骨化形銷﹐此恨綿綿﹐寧有窮極﹗卿勿復生別念﹐縱使賢如絡秀﹐麗若綠珠﹐不能易此恨矣﹗」自是益不自聊賴﹐或竟日枯坐﹐或徹夜悲歌﹐積久遂成心疾。

余見且傷之﹐爲作《咄咄吟》一卷﹐《情懺詞》一卷﹐以廣其意。且生與女相愛憐若此﹐而卒不相遇﹐眞堪遺恨千古﹐烏容祕而不傳﹖而不知者﹐反以女爲生口實。因詳述之﹐以告天上人間﹐千秋萬世之情癡有如生者。

幻史氏曰﹕余觀生與女﹐發乎情﹐止乎禮義﹐豈尋常兒女子所得擬乎﹖當其適然相遭﹐理旣允當﹐於勢又便﹐況有閫內以作主合﹐如此而不遇﹐豈人生快意之事﹐造物者故厄之﹐使弗克有終耶﹖不然﹐生與女命實不猶耶了然迹其後先言行﹐女非有意負生者﹐形禁勢格﹐變至無如何耳。而生也寧守經﹐毋達權﹐事固弗易爲流俗道。悲夫﹗語云「未免有情﹐誰能遣此﹖」余又感夫以禮相閒者之情﹐尢不能已已也。

﹝張山來曰﹕吾不知太恨生守經之心爲何心﹐不惟有負此女﹐抑且負元女夫人矣﹗﹞

瘞水盞子志石銘蕭山毛奇齡大可

水盞子者﹐越器也﹐其器不知造於何代﹐亦莫按其制。相傳隋萬寶常析鐘律﹐能叩食器應弦﹐後人卽以水盞入樂。或曰﹕古有編磬﹐與水盞同﹔古金以鐘﹐不以鉦﹔今以鉦易金﹐云鉦卽編鐘也。編鐘一變而爲方響﹐再變爲鉦。水盞子𨿽不必以瓦﹐然由變而推﹐則易石以瓦﹐或亦非無然者與﹖《陳詩》云「坎其擊缶」﹐《史記》秦王爲趙王擊瓦缶﹐而莊周子乃鼓盆而歌﹔𨿽或以節音﹐非以倚音專聲赴奏﹐有如柷然﹐然而猶瓦爲之。

明興平伯從子髙通﹐蓄婢住子﹐能叩食器爲《幽州歌》﹐箏師擋箏在旁﹐能曲折倚其聲。姑蘇樂工謀易以鐵﹐不成。乃購食器之能聲者﹐得內府監制成化法器若干﹐則水淺深分下上淸濁﹐叩以犀匙﹐凡器八而音周﹐彊名曰「水盞子」。順治乙酉﹐王師陷安平﹐江都隨破﹐家人之在文樓者皆散去﹐住子投射陂死。康熙甲辰﹐予遇通於淮陰城﹐托鎭淮將軍食。食頃﹐懷二盞出﹐供奉器也。中﹛扌豆﹜水級﹐叩之泠泠然﹐語其事而三嘆。鎭淮將軍命瘞之淮城東唐程將軍咬金墓側﹐如瘞住子者﹐而使予志於石。其文曰﹕

編竹爲簫﹐編石成磬﹐方響不傳﹐水盞可聽。

破十六葉﹐更爲八瓷﹐中流深淺﹐髙下因之。

五邸漸安﹐犀槌自撚﹐戛卽函胡﹐桃將宛轉。

試斟淥酒﹐遙倚素曲﹐半袖縈錦﹐五指琢五。

旣越蕤板﹐亦邁徵弄﹐中曲擗撲﹐能使神動。

吹角出陣﹐鳴笳在疆﹐北鄙好殺﹐南風不揚。

鳥啼失林﹐雹裂震地﹐官渡戰亡﹐安西軍潰。

已奪都尉﹐將邀昭妃﹐錦車翠幕﹐驅馳何爲﹖

昔者杞梁﹐妻赴淄水﹐朝鮮有婦﹐墮河而死。

或援箜篌﹐或形操暢﹐彼美善懷﹐與之相向﹐

身同波澄﹐技乃響絕。殘金斷絲﹐方寸不滅﹐

爰歸黃土﹐仍歌靑臺﹐英雄粉黛﹐千秋同埋。

昭華之琯﹐藏於幽隴﹐元康阮咸﹐乃閟古塚。

鼓缶無路﹐招魂有詞﹐彼美而在﹐尙其依斯。

﹝張山來曰﹕八音中惟土無新制﹐予嘗欲以磁器補之。今讀此﹐乃知素有其器也。﹞

姍姍傳武進黃永云孫

姍姍者﹐字小姍﹐周姓﹐戴溪黃夫人侍兒也。母夢吞素珠一粒﹐覺而娠﹐羣輩卜之﹐宜男。及姍姍生﹐咸賀之曰「是𨿽女也﹐當有福慧。」數歲戲於庭﹐適夫人敕銀工制釵﹐曰「如一封書式。」珊珊應聲曰「一封書到便興師。」夫人爲之發粲。自是極憐愛之﹐親爲剪髮裹足﹐令從女塾學﹐得近筆墨。稍長﹐課之繡﹐金鍼鴛譜﹐一見精絕。稟性婉媚﹐善伺夫人意﹐先事卽得。夫人每曰「此吾如意珠也。」幼有潔癖﹐薰香浣衣﹐惟恐弗及。凡其服食器用﹐卒不令諸同伴近之。晝則旁習女紅﹐夜則隨夫人合掌海南大士。旣退﹐但閉閣寢坐﹐終不聞語聲。其靜心類如此。

丁亥﹐姍姍年十五﹐夫人將爲之字。而孝廉黃永云孫者﹐時以下第歸裏。云孫故倦遊﹐然門外多長者車轍﹐問奇屨滿﹐劈箋調墨﹐日不暇給﹐思得麗姝爲記室。厥配湘夫人﹐才而賢﹐相與謀之曰「是欲副余﹐天下豈有樊素﹑朝云其人者乎﹖卽有之﹐當以禮聘。」而云孫負相如之渴﹐所好又特異﹐每曰「丰肌肥婢﹐傭奴配耳。昭陽第一安在﹖吾寧築避風臺俟之。」以故薄遊於廣陵﹑姑蘇之間﹐幾於紅粉成陣﹐而卒無所遇。

一日爲黃夫人六袠初度﹐云孫以族之猶子﹐從而捧觴焉。姍姍侍夫人出﹐常妝便服﹐遲遲來前。鬂云膚雪﹐柔若無骨﹐而姿態閒逸﹐娟娟楚楚﹐如不勝衣﹐立而望之﹐殆神仙中人也﹗云孫瞥見心蕩﹐私自念曰「其道在邇﹐求之則遠。彼美人者﹐眞國色無雙矣﹗」時親族畢集﹐羣進而壽。姍姍延佇旣久﹐云孫得數數目之。姍姍面頰發赤﹐爲一流盼而已。禮畢﹐遽隨夫人入。云孫悵然別去﹐賦《浣溪紗》一闋。於是呼媒者告之故﹐使通殷勤。而夫人重惜之﹐不欲以備小星之選﹐固拒不許。云孫書空無聊﹐計無所出。乃夫人之長君來玉﹑次君雪茵固善云孫﹐力爲之請。夫人曰「吾以掌上撫之﹐極不忍使爲人作妾。必欲爲云孫請者﹐有珊珊在。」命家嫗以其私詢之﹐姍姍不言。嫗曰「是前稱壽者恂恂少年﹐吾聞其才名冠江南﹐捧硯司花﹐猶勝黨將軍羔酒。且私心慕子﹐惟恐不得當也。惟夫人命﹐可乎﹖」姍姍首肯。先是裏中貴子弟﹐爲夫人內姻者﹐咸願以金屋貯姍姍。姍姍聞之﹐輒大恚。至是聞嫗言﹐爲一破顏﹐以是知其心許云孫矣。卽報可﹐云孫大喜過望。湘夫人出私資聘之。

是時適當順治戊子十月﹐諸應春官試者﹐悉北上。云孫將諏吉娶之偕往﹐以父命不果﹐且促之駕﹐不得已﹐治裝將去。而聞姍姍忽遘疾﹐云孫爲畱竟月﹐延醫治之﹐意殊怏怏不欲行。使者傳夫人語曰「兒疾在我﹐云孫豈以一女子病而輟試事﹖」越夕﹐僕夫趣行﹐其友許聖本等餞行郊外。云孫賦《減字木蘭花》一闋志別曰「東君有意﹐知許梅花花也未。小漏春光﹐怎禁西風一夜霜﹖淒然相對﹐花底溫存花欲淚。殘月如弓﹐幾剪燈花又曉鐘。」遂去。而姍姍病益劇﹐醫來﹐猶彊起櫛沐﹐然已骨立不支﹐似猶舉首盼泥金也。旣又聞云孫被放﹐愁容憔悴﹐捧心而泣。夫人再三慰諭曰「若何所言﹐但告我﹗」姍姍曰「妾命薄﹐辱夫人膝下﹐十六年於玆。無祿早世﹐不得長侍阿母﹐夫復何言﹖」夫人固問之曰「豈有思於云孫耶﹖」姍姍長吁瞪目﹐顧左右曰「扶我扶我﹗」起而頓首曰「郎君天下才﹐眷我厚。今試北﹐非戰之罪﹐乃以妾故也。且妾夜者夢持檄召我﹐冉冉登云而去﹐意者在瑤池紫府之間。爲我謝郎君﹗生死異路﹐從此辭矣﹗」撫枕淚落如雨﹐自後不復進藥﹐數日竟死。

死之三日﹐云孫抵家﹐湘夫人淚光瑩瑩然猶在目也。云孫曰「將無妾面羞郎﹐來時未晚耶﹖」湘夫人曰「不然。坐定﹐吾語若。」嘆曰「吁﹗姍姍死矣﹗」云孫旣內傷姍姍﹐居平忽忽不樂﹐幽思隱慟﹐時結於懷。嘗以一杯臨風告於靈曰「吾將入海﹐乞不死藥﹑返魂香以起之﹐則三神山有大風﹐引舟不能到。欲得少君方士之術﹐上天入地求之徧﹔而七夕夜半﹐未及比肩﹐無誓可憶。佳人難再得﹐當復柰何﹖」然其後姍姍亦數入夢﹐是耶非耶﹖不可向邇。於鱗《李夫人歌》云「紛被被其徘徊﹐包紅顏其弗明。」兩語俱神似。或云「姍姍從夫人虔修彼法﹐先以淨體化去﹐不效梁玉淸累太白。」理或有之﹐大要使白骨可起﹐則月下風前﹐呼之或出。《牡丹亭》一書﹐不得盡謂湯若士寓言也。姍姍旣死三閱月﹐同裏墨莊書史爲之傳。

論曰﹕余聞姍姍遺事甚詳﹐其吳娃紫玉之流與﹖或曰「天下多美婦人﹐何必是﹖」此負情儂之言﹐不足爲云孫道也。云孫登堂乍逅﹐未得再顧﹐而鐘情特甚﹐豈冶色是溺﹐蓋亦嘆爲才難者乎﹖史稱阮嗣宗醉眠鄰女鑪側﹐及其旣死﹐又往哭之﹐可謂好色不淫﹐云孫近之矣。

﹝張山來曰﹕才嬡遭妒婦﹐吾甚恨之。今黃夫人賢徳如是﹐而姍姍不克永年﹐豈彼蒼亦妒之耶﹖﹞

虞初新志卷十五

記同夢古蕩閨秀錢宜在中

甲戌冬暮﹐刻《牡丹亭還魂記》成﹐兒子校讎訛字﹐獻歲畢業。元夜月上﹐置淨幾於庭﹐裝褫一冊﹐供之上方﹐設杜小姐位﹐折紅梅一枝﹐貯膽瓶中﹐然燈陳酒果爲奠。夫子聽y﹗n然笑曰「無乃大癡﹗觀若士自題﹐則麗娘其假托之名也。且無其人﹐奚以奠爲﹖」予曰「𨿽然﹐大塊之气﹐寄於靈者﹐一石也﹐物或馮之﹔一木也﹐神或依之。屈歌湘君﹐宋賦巫女﹐其初未必非假托也﹐後成叢祠。麗娘之有無﹐吾與子又安能定乎﹖」夫子曰「汝言是也。吾過矣。」

夜分就寢﹐未幾﹐夫子聞予嘆息聲﹐披衣起﹐肘予曰「醒醒﹐適夢與爾同至一園﹐仿佛如所謂紅梅觀者﹐亭前牡丹盛開﹐五色間錯﹐無非異種。俄而一美人從亭後出﹐艷色眩人﹐花光盡爲之奪。意中私揣﹐是得非杜麗娘乎﹖汝叩其名氏居處﹐皆不應﹐回身摘靑梅一丸撚之。爾又問『若果杜麗娘乎﹖』亦不應﹐銜笑而已。須臾大風起﹐吹牡丹花滿空飛攪﹐余無所見。汝浩嘆不已﹐予遂驚寤。」所述夢蓋與予夢同﹐因共詫爲奇異。夫子曰「昔阮瞻論無鬼而鬼見﹐然則麗娘之果有其人也﹐應汝言矣﹗」

聽麗譙紞如打五鼓﹐向壁停燈未滅。予亦起﹐呼小婢簇火瀹茗﹐梳掃訖﹐亟索楮筆紀其事。時燈影微紅﹐朝暾已射東牖。夫子曰「與汝同夢﹐是非無因﹔麗娘故見此貌﹐得無欲流傳人世邪﹖汝從李小姑學﹐尢求白描法﹐盍想象圖之﹖」予謂﹕「恐不神似﹐柰何﹖」夫子乃彊促握管﹐寫成﹐並次記中韻﹐系以詩。詩云「暫遇天姿豈偶然﹖濡毫摹寫當畱仙。從今解識春風面﹐腸斷羅浮曉夢邊。」以示夫子。夫子曰「似矣﹗」遂和詩云「白描眞色亦天然﹐欲問飛來何處仙﹖閒弄靑梅無一語﹐惱人殘夢落花邊。」將屬同志者咸和焉。

﹝張山來曰﹕閨秀顧啟姬評云「麗娘見形於夢﹐疑是作者化身。」此語可云妙悟。至二人同夢﹐則尢奇之奇也。吳山吳子以三婦合評《牡丹亭》見寄於予。予愛其三評﹐無一不佳﹐直可與若士並傳﹐姑錄其《記同夢》以誌異。﹞

述怪記蘇州繆彤﹤歌起

予同官蔣扶三言﹕工部郎中鄭司直﹐寓中有物怪憑戾﹐居多不寧。司直始居之﹐不信。一日從者病﹐司直亦不之信。又一日﹐其親者病矣﹐司直不信如故。不數日﹐司直病作﹐倏見一物﹐頭大如斗﹐在壁間。司直以手擊之﹐隨手入壁﹐亦隨手出。司直曰「吾目眩也﹗」猶不之信。

夜旣半﹐司直呻吟不得臥﹐忽有兩靑衣登司直牀曰「王將至。」未幾﹐聞戶外傳呼甚厲﹐云故禦史某來﹐人馬齊擁而入。二靑衣始若懼﹐繼作餽送狀﹐某禦史者倏然去。少頃﹐王至。司直伏枕上﹐見男女大小出迎駕﹐旌旗閃爍﹐騶從呼擁﹐從外而入﹐壁上若有階級﹐人馬層累而登。王金冠紫袍﹐軒軒而至。歌童舞女數十輩﹐次第奏樂﹐珍饈羅列﹐賓客酬酢﹐王親自濯洗舉觴。座中大半皆司直同官﹐旣欲邀司直赴宴。司直正辭讓間﹐忽傳玉帝旨﹐敕王入臨武闈。王受旨﹐拜跪如儀。左右擁王去。

畱二靑衣﹐以二幣餽司直曰「吾王且去﹐以公長者﹐持以奉公。」司直欲受之。靑衣跪而請曰「願拜君賜﹗」司直曰「王之惠也﹐何故賜汝﹖」靑衣請之再﹐又曰「吾等居此已久﹐公何實逼處此﹖願公早移他所。」司直曰「諾。」又問曰「汝王入武闈﹐我當爲武闈同考﹐汝知否﹖」靑衣曰「君不得與。」遂謝去。司直大呼﹐左右皆熟睡。不數日﹐司直病愈﹐兵部題同考官﹐列司直名﹐竟不得與。

司直名端﹐己亥進士﹐北直棗彊人﹐今爲黔中學使者。予聞扶三言如此。異日質之司直﹐曰「良然。」故記之。

﹝張山來曰﹕王以二幣奉司直﹐而靑衣索之。豈鬼神亦不能禁需索陋規也耶﹖﹞

啞孝子傳廣陽王潔汲公

崔長生﹐邳州人﹐生而瘖﹐性至孝﹐人呼爲「啞孝子」云。孝子旣啞﹐手復攣﹐傭工養其父母﹐出入必面。歲己亥﹐淮徐大祲﹐孝子出﹐行丐於世。人憐之﹐予以糟糠糝糈﹐受而納諸簞﹔自掘野艸﹐剝木皮以食。歸則扶其跛父病母於茅檐﹐盡傾簞中物﹐歡然進。簞日不空﹐父母竟賴以不死。途見字迹必拾﹐朔望拜毀於先聖欞星門下﹐而斂其燼於黃河。一日於故紙中得遺金﹐守待失者不得。匝月﹐乃易母彘飼之。茁壯蕃息﹐遂爲父母治衣棺。先是知州事孫侯賢﹐卒於官﹐歸葬﹐交遊一無至。孝子獨拜靈輀﹐徒跣送百里乃返。及其父母歿﹐哭之慟﹐三日不食﹐舁柩葬於中野﹐遂不知所終。

洧盤外史曰﹕予聞諸幔坡老圃曰「孝子之生也﹐母夢輿蓋者至門。」而孝子終貧賤﹐瘖復攣﹐人疑之。余固信其天爵之至貴而無復加矣。今士大夫日誦詩書﹐稱說仁義﹐而晨昏內省﹐不知於啞孝子何如也﹗嗚呼﹐可勝嘆哉﹗

﹝張山來曰﹕一贊深得史公遺法。﹞

孝丐傳王晫丹麓

丐不知其邑裏﹐明孝宗時﹐嘗行乞手吳市。凡丐所得食﹐多不食﹐每分貯之筒篚中。見者以爲異﹐久之﹐詰其故﹐曰「吾有母在﹐將以遺之耳。」好事者欲窮其說﹐迹之行。行里許﹐至岸旁﹐竹樹扶疏﹐一敝舟系柳陰下。舟故敝﹐頗潔﹐有老媼坐其中。丐坐地﹐出所貯飲食整理之﹐捧以登舟﹐陳食傾酒﹐跽奉母前。伺母舉杯﹐乃起唱歌﹐爲兒戲以娛母。觀其母意﹐殊安之也。母食盡﹐然後他求。一日乞道上﹐無所得﹐憊甚。有沈隱君孟淵者﹐哀而與之食﹐且少周之。丐寧忍餓﹐終不先母食也。如是者數年﹐母死﹐丐不知所終。丐自言沈姓﹐年可三十許﹐長洲祝允明紀其事。

論日﹕世衰道微﹐人於所暱愛﹐宴飲務極華侈。尊貴在前﹐鬥酒爲壽﹐傴僂罄折﹐每伺其顏色以爲喜懼。至於於父母﹐則泊然也。間有自謂能養﹐或亦等於犬馬﹐且多不顧父母之養者﹐以視斯丐何如耶﹖

﹝張山來曰﹕古之老萊子﹐以戲彩娛其親。今觀孝丐所爲﹐知古今人不甚相遠。﹞

乩仙記臨海洪若臯虞鄰

「乩」或作「卟」﹐與「稽」同﹐卜以問疑也。後人以仙降爲批乩﹐名之曰「乩仙」﹐亦謂「箕仙」﹐又謂之「扶鸞」云。凡乩仙多自稱呂祖。按呂祖名巖﹐字洞賓﹐沔州人﹐唐禮部侍郎渭之孫。會昌中﹐兩舉進士不第﹐去遊廬山﹐遇異人﹐得長生訣﹐遂仙去。故乩仙最善賦詩﹐喜與讀書子言科場事﹐甚驗。

予邑有諸生﹐姓張名報韓﹐字元振﹐善請呂祖﹐云傳自金壇貴遊子﹐而咒乃呂祖親授。持咒極熟﹐隨意寫符請之﹐無不立應。同時有庠生朱日昌﹑董萬憲﹑王人玉曁予兄淶﹐咸傳符咒﹐稱大仙弟子。凡仙降﹐先賦詩﹐喜飲酒行令索句﹐輸者罰巨觥﹐或罰跪。月三八﹐命題作文。郡城有白雲山﹐文畢﹐仙命送置山中某巖穴處。次日往攜﹐咸仙親筆所評者。凡有所遺贈﹐悉批云「取於某巖某穴中」。仙弟子各贈以自寫呂純陽小像一幅﹐懸奉於家。一日於白雲山書院樓中﹐批旣久﹐咸未食。仙曰「汝輩餓乎﹖」羣曰「然。」曰「予爲汝輩乞之。」停乩數刻﹐復批曰「可於窗前取而分啖之。」視之﹐蓋竹篛盤貯松花餅數十枚也。叩其由來﹐曰「予適向天臺國淸寺僧處乞與之耳。」羣食之﹐腹殊飽暢。復一日﹐各予以葫蘆一﹐仙桃數枚。其葫蘆皆五色彩紬拈成者﹐內銜赤城山硃砂數粒。桃亦不甚大﹐味與凡桃等。

久之﹐請於予家樓上。凡請仙﹐必須樓﹐所謂「仙人好樓居」者也。予年方舞勺﹐登樓禮謁﹐批云「此子可教。」隨命予名若臯。凡爲仙弟子者﹐其名咸仙所命云。因令予同會文﹐題「不忮不求」至「何足以臧」。藝完﹐命送置於白雲山土地香鑪下。次早往領﹐獨取予文﹐圈點疊加﹐備極褒美。其硃紫色﹐其筆如懸鍼倒薤﹐字法絕似螳螂張膝﹑蜻蜒點水﹐不類人間所爲。末注「三千六百九十日予言始驗」。予絕不之信。

先君極敬重之。每仙降﹐先君必登樓禮四拜﹐飲酒必令盡歡而散。是時先君年望六﹐次年偶往鄕﹐染時疫歸﹐發熱三日﹐不汗。六日熱甚﹐發譫﹐醫人咸卻走﹐計無所施。或言祈之仙﹐符方發﹐扶乩﹐乩躍入地。再持起﹐縱橫亂擊﹐持者手破流血﹐沙盤皆碎裂。予輩俯伏哀求﹐方大批云「爾父病亟﹐何不早請我﹖」予輩復俯伏謝過﹐隨批云「急取梯來﹐向樓檐某行瓦中﹐取予藥方下。」卽如言取下黃紙一卷﹐藥方一道﹐靈符三道﹐皆紫硃所書﹐與前批評文章筆迹無異。其藥件皆人所常服者﹐隨令抄謄﹐赴坊取藥﹐原方焚之。復命取水一碗﹐用桃仁七枚﹐搗碎和之﹐焚三靈符於其內﹐飲父。囑飲後﹐手持木杵﹐向牀中四旁擊之。予輩捧水至牀前﹐父素信仙﹐一吸而盡。復如言持杵左右前後擊。仙停乩以待﹐曰「汗乎﹖」視之﹐果大汗如雨。隨命服湯藥。旣服﹐復停乩以待﹐曰「睡乎﹖」視之果睡。卽命取白米煮粥以俟。少頃﹐舉乩曰「睡覺乎﹖」視之﹐復曰「睡已覺。」曰「急進粥。爾父病瘳矣。」予退。命「碧桃子守爾家。」因供碧桃仙於家。碧桃嗜水﹐朝夕奉水一大碗﹐無他供也。未三日﹐而父服食如平時﹐一似未嘗病者。他日設酒食酬謝仙﹐父伏地﹐感而且泣。未幾﹐仙贈父小像﹐墨迹甚淡﹐視之如影﹐然酷肖父狀﹐上書「九天紫府純陽道人贈。」其詞曰「靈雨飄衣﹐淸歌滿谷。鶴之餐云﹐鹿之咽月。先生一蓬萊客﹐爲人間謫仙耶﹖今少炙其貌﹐深測其衷﹔若難以形容﹐只譜片詞﹐爲吾售也。贊曰﹕臉臞而衷腴﹐所舉又若拘。其語言落華而務實﹐至接物宏以寬。溫溫安安﹐渾渾漫漫﹐繼繁蘭桂﹐鴻漸於磐。近天子之龍飛﹐慶上國光輝。其容舒舒﹐其象如愚。是武城墨士﹐弦歌片隅﹔抑西河先生﹐課古詩書﹖稱泗杏之通儒﹐盛哉猗與﹗」父什襲之不輕褻。迨滄桑之會﹐張生旣物故﹐王生﹑董生亦相繼亡﹐仙久不請。順治戊子﹐予登賢書。壬辰會試﹐予兄復請﹐問予捷南宮與否。仙亦降﹐但不似向者之靈顯也﹐但批「中阿」二字。再叩﹐並不答。是科予落第﹐予鄰何公紘度﹑陳公璜中式﹐蓋析何與陳姓之半﹐而成「阿」字也。乙未會試﹐復問如前﹐批詩云「大固崔巍正展旗﹐春光逗發遠爲期。君家福分非輕淺﹐先報瓊林第一枝。」是科﹐予果雋南宮。兄輩又請問予殿試某甲﹐則批一「裏」字。再問﹐則云「二十二十又二里。」及聞報﹐則二甲四十二名也。蓋「裏」字移兩畫於上成二甲。更逆數是年三月某日揭曉之期﹐以驗仙之所云三千六百九十日者﹐殆晷刻不爽云。誠足奇哉﹗

予思乩仙靈驗者亦多矣﹐未有親能以物相授受者也。夫葫蘆﹑仙桃﹑小像之類﹐藏之巖穴中﹐無論已。若窗前松餅﹐檐上藥方﹐有人挾之而至乎﹖抑淩空而飛至乎﹖且評閱文章﹐其筆墨奚自而來也﹖豈天上亦有文房乎﹖或曰「筆仙墨仙﹐類工於筆墨﹐有資於文章之用。其人咸仙去﹐則天上安得無筆墨﹖況呂祖遊湘潭﹑鄂嶽間﹐多賣紙墨於市以混迹﹐紙墨有﹐則他物可槪知矣。」予曰「然則誠仙乎﹖」或曰「以子之大人病且踣﹐呼吸之間﹐能令立起﹐非仙而能若是乎﹖」或之言𨿽如此﹐然予聞食仙桃者﹐可百歲而上之﹔張生﹑王生﹑董生﹐咸食桃者也﹐均不能周甲子﹐則仙不仙又未可必也。是予終不能辧﹐姑記之以俟後之辧之者。

﹝張山來曰﹕呂祖能詩﹐能書﹐能飲﹐能行觴政﹐皆所優爲。獨是「八股」一道﹐不識何以亦能評閱﹖豈一能則無所不能耶﹖﹞

中泠泉記安慶潘介幼石

中泠﹐伯芻所謂「第一泉」也。昔人遊金山﹐吸中泠﹐胸腋皆有仙气﹐其知味者乎﹖庚辰春正月﹐予將有澄江之行。初四日﹐自眞州抵潤州。舟中望金山﹐波心一峯﹐突兀云表﹐飛閣流丹﹐夕陽映紫﹐躊躇不肯艤岸。但不知中泠一勺﹐淸澈何所耳﹖

次日覓小舟﹐破浪登山。周石廊一匝﹐聽濤聲噌吰﹐激石哮吼。迆邐從石磴陟第二層﹐穿茶肆中數圻﹐得見世所謂中泠者﹕瓦亭覆井﹐石龍蟠井闌﹐鱗甲飛動。寺僧爭汲井水入肆。是日也﹐吳人謂錢神誕﹐爭詣寺中爲壽。摩肩連袵﹐不下數萬人﹐茶坊滿不納客。凡三往﹐得伺便飲數甌。細啜之﹐味與江水無異。予心竊疑之﹐默然起﹐履巉陟險﹐窮盡金山之勝。力疲小憩﹐仰觀石上蒼苔剝蝕中依稀數行﹐磨刷認之﹐乃知古人所品﹐別在郭璞墓間。其法於子午二辰﹐用銅瓶長綆入石窟中﹐尋若干尺﹐始得眞泉。若淺深先後少不如法﹐卽非中泠正味。不禁爽然﹐汗下浹背﹐然亦無從得銅瓶長綆如古人法﹐而吸之而飲之也。郭公爪發﹐故在山足西南隅洪濤巨浪中﹐亂石嶙岣﹐森森若奇鬼異獸﹐去金山數武﹐而徘徊躑躅﹐空復望洋﹐蓋杳乎不可卽矣﹗日暮歸舟﹐悒怏若有所失﹐自恨不逮古人。佛印談禪﹐坡公解帶﹐爾時酒甕茶鐺﹐皆挾中泠香气﹐柰何不獲親見之也﹗

越數日﹐舟自澄江還﹐同舟憨道人者﹐有物藏破衲中﹐瑯瑯有聲。索視之﹐則水葫蘆也﹕朱中黃外﹐徑五寸許﹐髙不盈尺﹔旁三耳﹐銅紐連環﹐亙丈餘﹐三分入環﹐耳中一縷﹐勾蓋上銅圈﹐上下隨綆機轉動﹔銅丸一枚﹐系葫蘆旁﹐其一綰蓋上。怪問之﹐祕不告人。良久﹐謂余曰「能從我乎﹖願分中泠一斛。」予躍然起﹐拱手敬謝。遂別諸子﹐從道人上夜行船。

兩日抵潤州﹐則譙鼓雞矣。是夕上元節﹐雨後遲月出不見﹐然天光初霽﹐不甚晦冥。鼓三下﹐小舟直向郭墓。石峻水怒﹐舟不得泊﹐攜手彳亍﹐躡江心石五六步﹐石竅洞洞然。道人曰「此中泠泉窟也。」取葫蘆沈石窟中﹐銅丸旁鎭﹐葫蘆橫側﹐下約丈許。道人發綆上機﹐則銅丸中鎭﹐葫蘆仰盛。又發第二機﹐則蓋下覆之﹐筍合若膠漆不可解。乃徐徐收銅綆﹐啟視之﹐水盎然滿。亟旋舟就岸﹐烹以瓦鐺﹐須臾沸起﹐就道人癭瓢微吸之﹐但覺淸香一片﹐從齒頰間沁入心胃。二三盞後﹐則薰風滿兩腋﹐頓覺塵襟滌淨。乃喟然曰「水哉水哉﹗古人誠不我欺也﹗嗟乎﹐天地之靈秀﹐有所聚必有所藏﹐乃至拔而爲山﹐穴而爲泉﹐山不徒山﹐而峙於江心﹔泉不徒泉﹐而巽乎江水層疊之下。而顧令屠狗賣漿﹑菜傭傖父﹐皆得領玆山﹑味玆泉﹐則人人皆有仙气矣﹗今古以來﹐眞才埋沒﹐贗鼎爭傳﹐獨中泠泉也乎哉﹖」

次日辰刻﹐道人別去﹐予亦發棹渡江。而鄰舟一貴介﹐方狐裘箕踞﹐命俊童敲火﹐煮井上中泠未熟也。道人姓張﹐其先蓋閩人云。

﹝張山來曰﹕吾鄕趙桓夫先生﹐謂金山江心水﹐與郭璞墓無異。因以兩巨舟相並﹐中離二尺許﹐以大木橫絙其上﹐中亦空二尺許﹐如井狀。以有蓋錫甖一﹐上系大長繩﹐別一小長繩系其蓋。繩之長﹐凡若干丈﹐縋於井。繩盡﹐先曳小繩起其蓋﹐而水已滿甖﹐徐曳大繩﹐則所汲皆江心水矣。想以郭璞墓不得汲之之法耳。若遇此道人﹐效其制﹐當更佳也。﹞

髯參軍傳無錫徐瑤天璧

蔣翁性好酒﹐家貧無所得酒﹐輒過余索飲。聞說少時所見聞事﹐多新奇可喜﹐而髯參軍尢奇。作《髯參軍傳》。

明思宗時﹐公子某﹐不著其姓氏云。公子之子﹐與蔣翁友﹐困悉公子遇髯參軍事。先是公子奔走某相國門﹐從京師持三千金歸﹐道遇一僧﹐狀猙獰﹐所肩行李﹐鐵扁拐﹐光黑甚重﹔伺公子信宿。公子初弗介意也。會抵一旅捨﹐公子先驅入﹐止右廂。僧繼至﹐就右廂炕上臥。旅捨主人密呼公子告曰「客必從京師來。囊中必有金﹐不則若奚俱至﹖」公子始心動﹐倉皇失措。主人勸公子勿戀金飲酒。

坐甫定﹐忽一虯髯﹐身長八尺餘﹐腰大十圍﹐須盡赤﹐激張如蝟。卽座上擲弓刀﹐呼酒食甚急﹐叱叱作雷聲。公子益驚怖﹐股栗欲僕。髯微顧曰「君神色俱殊﹐度有急。盍言之﹖」公子屏息若瘖。主人乃爲述持金遇僧狀。髯曰「僧今安在﹖」則指右廂臥炕上者。顧公子無動﹐直提刀排闥入﹐罵曰「鈍賊﹗胡不拾糞道上﹐而行劫耶﹖」因弄其鐵扁拐﹐屈之成環﹐擲炕上曰「若直此﹐聽若取客金﹗不直﹐則亟引項就刃﹗」僧僵臥不動﹐良久﹐始匍匐下地﹐請死。顧視扁拐成環﹐泣下﹐請益哀。髯笑曰「故料若不能直此。聊爲若直之。去﹗無污乃公刃﹗」公子﹑主人皆咋舌﹐從門外觀﹐已復趨前羅拜﹐請姓名。髯笑不答﹐令俱就寢。

旦日﹐請護公子行﹐公子大喜。至揚州﹐謂公子曰「君今但去無患﹐吾行矣。」公子叩頭謝曰「某受客大恩﹐無以報﹐願進三百金爲壽。且從此抵某家﹐計四日耳。盍俱渡江而南﹖」髯笑曰「吾起家行陣﹐今隻身來﹐爲幕府標官。設貪金﹐豈止三百哉﹖吾憑限迫﹐不能從。或緣公事過江﹐則訪君﹐幸爲我具面十五斤﹐生彘二口﹐酒一石。」公子不得已與別。

居數月而髯果至﹐呼公子曰「饑甚﹗」公子亟進面﹑生彘﹑酒﹐如前約。髯立飲酒至盡﹐卽所佩刀﹐刺殺生彘﹐而手自揉麵作餅﹐且炙且啖﹐盡其半。公子曰「參軍力可拔山﹐度舉幾百鈞﹖」髯曰「吾亦不能料舉幾百鈞。𨿽然﹐請試之。」乃站庭檻上﹐而令數十人撞之﹐屹立不少動。曰「未盡也﹗」復豎二指﹐中開一寸﹐以繩繞一匝﹐數健兒迸力曳兩頭﹐倔彊如鐵﹐不能劫半分。於是公子進曰「今天下盜賊蜂起﹐朝廷亟用兵﹐以參軍威武﹐殺賊中原﹐如拉朽耳﹗今首相某﹐吾師也﹐吾馳一紙書﹐旦夕且掛大將軍印﹐烏用隸人麾下爲﹖」髯仰天大笑﹐徐謂公子曰「君顧某相國門下士耶﹖吾行矣﹗」

論曰﹕蔣翁所稱髯參軍﹐殆眞奇傑非常之士矣乎﹖當思宗時﹐如參軍者﹐自不乏人。誠得十數輩爲大將﹐建義旗﹐進止自如﹐賊固不足平。乃當日握重兵者﹐率皆選軟凡庸﹐退苶不前﹐何無一人類參軍也﹖卽有一二摧鋒陷陣之士﹐而朝廷之上﹐顧束縛之﹐不克以功名終﹐坐使天下流離﹐輾轉以至於亡。嗚呼﹗是誰之過歟﹖是誰之過歟﹖

﹝張山來曰﹕唐鑄萬先生評云「句句爲髯寫生﹐而著眼全在公子﹑相國﹐此絕頂識力也。」此評已盡此文之勝﹐不必再措一辭矣。﹞

李丐傳遂安毛際可鶴舫

李丐﹐江西人﹐邑裏名字無可考。往來江漢三十載﹐常如五十許人。隨身一瓢外無長物。每乞牛肉彘膏﹐並捕鼠生啖之﹐余納諸敗襖中﹐盛暑色味不變。遇紙筆卽書﹐語無倫次﹐或雜一二字如符籙。余間以意測之﹐始成詩。人與之語﹐皆不答。某郡丞使人渡江﹐彊邀至署中﹐畱數日﹐辭出。郡丞與以輕葛文舄。插花滿頭﹐徜徉過市。兒童競奪之﹐輒抱頭匿笑﹐不予。未幾﹐葛敝﹐縷縷風雪中自若。或曰「李丐向爲諸生﹐有聲﹐屢試不第﹐有所托而逃。」然讀其詩﹐似深山髙衲﹐不與陽狂玩世者比﹐終不測其何如人也。余於友人邸捨中﹐物色得之﹐爲佘書扇﹐相對竟日﹐卒無他語。

詩附錄

瀑泉今古說廬臺﹐頓向云居絕頂來。潭逼五龍時怒吼﹐勢摧三峽更喧豗。橫奔月窟千堆雪﹐倒瀉銀河萬道雷。鎖斷鷗峯懸白練﹐遙看珠网掛層臺。

瀲灩湖光數頃浮﹐誰知曲湧萬峯頭。豁開古殿當前月﹐散作空山不盡流。金壁影搖冰鏡裏﹐魚龍深在廣寒秋。一輪直接曹溪路﹐白浪家風徧大洲。

何年鞭石架長虹﹐碧落無門卻許通。曾是禦風人去後﹐故畱鳥道礙虛空。

銀臺金殿影交加﹐處處晴光映寶華。家業現成歸便得﹐才生疑慮隔天涯。

披云坐月太奢華﹐旅汲淸泉喫苦茶。無事山行空眼底﹐艸鞋跟斷又歸家。

羅列香花百寶臺﹐臺中泥塑佛如來。重重妙影隨機現﹐都在眾生心地開。

千崖雨濕松添老﹐一味秋聲菊轉新。莫謂山中無甲子﹐素珠粒粒紀時辰。

崚嶒髙石寺門橫﹐面面波光一派淸。鰲背鑿開羅漢寺﹐龍麟幻出梵天城。

﹝張山來曰﹕昔之異人﹐隱於屠釣﹔今之異人﹐隱於乞丐。自後遇若輩中有稍異者﹐便當物色之。李丐詩不止於此﹐今姑擇其尢者錄之。﹞

書鈿閣女子圖章前河南周亮工減齋

鈿閣韓約素﹐梁千秋之侍姬﹐慧心女子也。初歸千秋﹐卽能識字﹐能擘阮度曲﹐兼知琴。嘗見千秋作圖章﹐初爲治石﹐石經其手﹐輒瑩如玉。次學篆﹐已遂能鐫﹐頗得梁氏傳。然自憐弱腕﹐不恆爲人作﹐一章非歷歲月不能得。性惟喜鐫佳凍。以石之小遜於凍者往﹐輒曰「欲儂鑿山骨耶﹖生幸不頑﹐柰何作此惡謔﹖」又不喜作巨章。以巨者往﹐又曰「百八珠尙嫌壓腕﹐兒家詎勝此耶﹗無已﹐有家公在。」然得鈿閣小小章﹐覺它巨鋟﹐徒障人雙眸耳。

余倩大年得其三數章﹐粉影脂香﹐猶繚繞小篆間﹐頗珍祕之。何次徳得其一章。杜茶村曾應千秋命﹐爲鈿閣題小照。鈿閣喜﹐以一章報之。今並入譜﹐然終不滿十也。優缽羅花﹐偶一示現足矣﹐夫何憾﹖與鈿閣同時者﹐爲王修微﹑楊宛叔﹑柳如是﹐皆以詩稱﹐然實倚所歸名流巨公﹐以取聲聞。鈿閣弱女子耳﹐僅工圖章﹐所歸又老寒士﹐無足爲重。而得鈿閣小小圖章者﹐至今尙寶如散金碎璧﹐則鈿閣亦竟以此傳矣。嗟夫﹗一技之微﹐亦足傳人如此哉﹗

予舊藏晶玉犀凍諸章﹐恆滿數十函﹐時時翻動。惟亡姬某能一一歸原所﹐命他人﹐竟日參差矣。後盡歸之他氏。在長安﹐作《憶圖章》詩﹕「得款頻相就﹐低崇愜所宜。微名空覆斗﹐小篆憶盤螭。凍老甜畱雪﹐冰奇膩築脂。紅兒參錯好﹐慧意足人思。」見鈿閣諸章﹐痛亡姬如初沒也。

﹝張山來曰﹕我若爲梁千秋﹐止令鈿閣鐫「顚倒鴛鴦」﹐不復爲他篆矣。﹞

書王安節﹑王宓艸印譜前祥符周亮工減齋

王安節槪﹐其先醉李人﹐久占籍白下。與弟宓艸蓍﹐同受教於尊公左車先生。左車好奇﹐以「丐」名之﹐字曰東郭﹔以「屍」名其弟﹐字曰弟爲。久之﹐乃攺今名﹐字安節。幼臒弱﹐壯乃須眉如戟。負穎異質﹐詩古文詞及制舉業﹐皆能孤行己意。避人居西郭外莫愁湖釁﹐罕與人接。然四方文酒跌宕之士至金陵者﹐無不多方就見之。

安節以其詩文之餘﹐旁及繪事。水石﹑人物﹑花艸﹑羽毛之屬﹐動筆輒有味外之味。曾爲余兩作《禮塔圖》﹐兩作《浴佛圖》﹐狀貌皆奇古﹐略無近人秀媚之態﹐眞足嘉賞。畫成﹐輒自題識。予每謂人﹕「安節甫二十餘﹐分其才藝﹐便可了數輩﹔使更十年﹐世人不說徐靑藤矣。」圖章直追秦漢人﹐亦肯爲予作﹐今銓次於後。予友方爾止﹐一女﹐不輕字人﹐覓婚於江南。久之﹐奇安節﹐遂以女妻之。爾止負一代名﹐不妄許可﹐至一見安節﹐卽以女妻之﹐安節可知矣。

宓艸亦作印章。古逸無近今余習﹐亦次於後。宓艸不亞安節﹐繪事遂欲與兄並驅。同人咸曰「元方﹑季方﹐難爲兄弟也。」安節王母與兩尊人及安節﹐皆落地不任葷﹐獨宓艸微能食幹﹛魚差﹜﹐人稱其爲「一門佛子」云。

﹝張山來曰﹕安節兄弟三人﹐皆髙士也。予僅識宓艸﹐然阿兄阿弟﹐亦莫非神交﹐當不讓端復專得之耳。﹞

書姜次生印章前豫儀周亮工減齋

姜次生正學﹐浙蘭溪人。性孤介﹐然於物無所忤。食餼於邑﹐甲申後棄去﹐一縱於酒﹐酒外惟寄意圖章。得酒輒醉﹐醉輒嗚嗚歌元人《會稽太守詞》。又好於長橋上鼓腹歌﹐眾環聽﹐生目不見﹐向人聲乃益髙。每醉輒歌﹐歌文必《會稽太守詞》﹐不屑他調也。

方邵村侍禦爲麗水令。生來見﹐謂侍禦曰「公嗜圖章﹐我制固佳﹐願爲公制數章。正學生平不知干謁﹐但嗜飲耳。公醉我﹐我爲公制印。公意得﹐正學意得矣。」侍禦乃與飲﹐醉卽歌《會稽太守詞》。於是侍禦得生印最多﹐侍禦署中釀亦爲生罄矣。一夕﹐漏下數十刻﹐署中盡熟寐﹐忽剝啄甚。侍禦驚起﹐以爲寇且發﹐不則禦史臺霹靂符也。驚起詢﹐則報曰「姜生見。」侍禦遣人謝曰「夜分矣﹐請以昧爽。」生砰訇曰「事甚急﹗」侍禦以生得他聞傳意外也﹐急趨迎之﹐執手問故。曰「我適爲公成一印﹐殊自滿志﹐不及旦﹐急欲令公見也。事孰有急於此者乎﹖」遂出掌中握視之﹐侍禦乃大笑。復曰「如此印﹐不直一醉耶﹖」於是痛飲﹐辧明而去。去又於橋上歌《會稽太守詞》。橋側餅師腐家起獨早﹐競來聽之﹐謂此君「起乃更早﹐遂已醉耶﹖」生意乃快甚。

生無妻﹐無子女﹐常自言曰「曲蘗吾鄕裏。吾印必傳﹐吾之嗣續也。吾何憂﹖」別侍禦返裏。年八十﹐卒。辛亥秋﹐侍禦以生所爲印示余﹐予入之譜﹐復櫽括樓崗太史述生事﹐錄之於前。侍禦曰「每展玩生印﹐覺酒气拂拂從石間出。生歌《會稽太守詞》聲﹐猶恍惚吾耳根目際也﹗」

﹝張山來曰﹕僕不識姜﹐然讀此傳時﹐亦覺耳中如聽歌《會稽太守詞》﹐酒气拂拂從歌聲中出也。﹞

虞初新志卷十六

因樹屋書影周亮工減齋

徳州程正夫言﹕順治癸巳正月十八日﹐夜風厲甚。恩縣祁村陂中冰﹐卓立成山﹐廣四丈﹐髙二丈許﹐峯巒秀拔﹐溪壑回環﹐一磴委蛇相通。觀者遠近裹糧﹐至日千餘人﹐禱祠焉。徧考諸書﹐古無此異﹐不知何祥也﹖余按正徳中﹐文安縣水忽僵立﹐是日天大寒﹐忽凍爲冰柱﹐髙五丈﹐圍亦如之﹐中空而旁有穴。數日後﹐流賊過文安﹐民避入冰穴﹐賴以全活者甚眾。正如此類。

小品中載有薦藝士於顯貴者。其人固平易﹐顯貴𨿽禮之﹐然未嘗問其所長。瀕行﹐其人曰「辱公愛﹐有小技﹐願獻於公。」乃索素紙﹐爲圍棋盤﹐信手界畫﹐無毫髮謬。顯貴驚嘆。正統間﹐周伯器年九十﹐修《杭州誌》﹐燈下書蠅頭字﹐界畫烏闌﹐不折紙爲範﹐毫髮不爽。章友直伯益﹐以篆名﹐官翰林待詔。同人聞其名﹐心未之服﹐咸求願見筆法。伯益命粘紙各數張﹐作二圖﹐其一紙縱橫各作十九畫﹐成一棋局﹔其一作十圓圈﹐成一射帖。其筆之粗細﹐間架疏密﹐無毫髮之失。諸人嘆服﹐再拜而去。古今絕技﹐亦有相同者如此。

﹝張山來曰﹕皖城石天外曾爲餘言﹕有某大僚﹐薦一人於某有司﹐數日未獻一技。忽一日﹐辭去﹐主人餞之。此人曰「某有薄枝﹐願獻於公。望公悉召幕中客共觀之﹐可乎﹖」主人始驚愕﹐隨邀眾賓客至。詢客何技﹐客曰「吾善喫煙。」眾大笑﹐因詢「能喫幾何﹖」曰「多多益善﹗」於是置煙一斤﹐客吸之盡﹐初無所吐﹐眾已奇之矣。又問﹕「仍可益乎﹖」曰「可。」又益以煙若干。客又吸之盡。「請眾客觀吾技﹗」徐徐自口中噴前所吸煙﹐或爲山水樓閣﹐或爲人物﹐或爲花木禽獸﹐如蜃摟海市﹐莫可名狀。眾客咸以爲得未曾有﹐勸主人厚贈之。由此觀之﹐誠未可輕量天下士也。﹞

荊南居客麻城忠淳間﹐有一鸚鵡﹐見長老壽普來﹐忽鳴曰「望慈悲﹗」長老曰「小畜﹐誰教爾能言﹖」鸚鵡自後不復聲。麻縱之﹐徑赴僧側﹐啾啁致謝。僧曰「宜髙飛﹐免再墮。」又求指示﹐僧令誦佛經。八年﹐僧至桃源﹐一小兒來謝曰「吾麻氏鸚鵡也﹐荷方便﹐今在蕭家作男子矣。」驗之﹐脇下尙有翅毛。

有宦閩者﹐攜雙鸚鵡歸江右﹐兩禽晨夕相依如昆季。宦者以一贈陳子右詩。韓子人谷亦得其一。陳﹑韓固親串﹐過從無間﹐鸚鵡時互相問哥哥好。未幾﹐陳子齋中有異物搏鸚鵡死﹐陳子痛之甚﹐旣除地以瘞之﹐又語人谷﹐賦詩弔之。詩成﹐人谷特告其家羽﹐輒騰躑架上曰「哥哥死﹗哥哥死﹗」傷惋不勝﹐遂不食﹐越日亦蛻去。二子廣乞名詞﹐爲之志述。江右﹑三吳諸詞人皆有作﹐因匯爲一集﹐顏曰《羽聲合刻》。鄧子左之爲之序﹐序亦淒惻肆動。物固多情如此﹗又吾梁山貨店市肆﹐養鸚鵡甚慧﹐東關口市肆﹐有「料哥」亦能言。兩店攜二鳥相較。鸚鵡歌一詩﹐「料哥」隨和﹐音淸越不相下。「料哥」再挑與言﹐不答一字。人問其故﹐曰「彼音劣我而黠勝我﹐開口便爲所竊矣。」臬司有愛子病篤﹐購以娛之。賈人籠之以獻﹐鸚鵡悲愁不食﹐自歌曰「我本山貨店中鳥﹐不識臺司衙內尊。眞最是傷心懷舊主﹐難將巧語博新恩。」五日﹐苦口求歸﹐乃返之山貨店﹐垂頸气盡。萬曆年間事也。

﹝張山來曰﹕向聞有人供一髙僧﹐其庭中鸚鵡﹐於無人時﹐向僧曰「西來意﹐你教我个出籠計。」僧應之云「出籠計﹐除非是兩腳筆直﹐雙眼緊閉﹗」少頃﹐鸚鵡足直目閉而死。主人悼惋﹐命解絳瘞之。解後﹐鸚鵡忽飛去。向僧謝曰「西來意﹐多謝你个出籠計﹗」附記於此。﹞

劍俠見於古傳紀中甚夥﹐近不但無其人﹐且未聞其事。惟聞宋轅文尊公幼淸孝廉﹐素好奇術﹐曾遇異人於淮上。席間談劍術﹐其人曰「世人膽怯﹐見鬼神輒驚悸欲死。魂魄尙不能定﹐安望授鬼神術﹖」宋曰「特未見耳﹐烏足畏﹖」其人忽指坐後曰「如此人﹐公那不畏﹖」回首顧之﹐座後輒有神﹐靛面赤髭﹐猙獰怪異﹐如世所塑靈官像。宋驚懼僕地﹐其人曰「云得不畏耶﹖」又予姻陳州宋鏡予光祿尊人圃田公﹐諱一韓。神廟時在兵垣﹐劾李寧遠﹐疏至一二十上。寧遠百計解之﹐卒不從。一夕﹐公獨臥書室中﹐晨起﹐見室內几案盤盂﹐巾舄衣帶﹐下至虎子之屬﹐無不中分爲二﹐痕無偏缺﹐有若生成。而戶扃如故﹐夜中亦無少聲息。公知寧遠所爲﹐卽移疾歸。光祿時侍養京邸﹐蓋親見之。乃知世不乏異術﹐特未之逢耳。蜀許寂好劍術﹐有二僧語之曰「此俠也﹐願公無學。神仙淸淨﹐事異於此。諸俠皆鬼﹐爲陰物﹐婦人僧尼皆學之。」此言近理﹐世之好異者當知之。

﹝張山來曰﹕若我遇其人﹐當卽懇靛面赤髭者爲我泄憤矣﹐尙何所畏耶﹖﹞

張瑤星語予﹕辛未秋﹐予覲先大夫於東牟﹐遇道人馬繡頭者﹐亦異人也。道人修髯偉幹﹐黃髮覆頂﹐舒之可長丈許﹐不櫛不沐﹐而略無垢穢。自言生於正統甲子﹐至是約百八十餘歲矣。行素女木﹐所至淫嫗鴇姏﹐多從之遊。時孫公元化開府於登﹐聞而惡之﹐呼至﹐將加責焉。道人曰「公秉鉞一方﹐選士如林﹐乃不能容一野人耶﹖」公厲聲曰「予選士以備用耳。若擁腫何所用﹖」道人曰「萬有一備指使﹐可乎﹖」時方大旱﹐公曰「若能致雨乎﹖」曰「易易耳﹗」問所須﹐曰「須桌數百張﹐結壇於郊﹐公等竭誠﹐惟我命是從。稍齟齬者﹐不效矣。」公曰「姑試之。不效﹐乃公不爾恕也﹗」命治壇如其式。淩晨﹐率僚吏往。道人至﹐則索燒酒一斗﹐並犬一器﹐啖之盡﹐乃登壇。命公等長跪壇下。時方溽暑﹐萬里無纖雲﹐道人東向而噓﹐則有片雲從其噓處起﹐復東向而呼﹐則微風應之。少焉﹐濃云四布﹐雷電交作﹐雨下如注。道人髙臥壇上﹐鼾聲與雷聲響答互應。地上水可二尺﹐諸公長跪泥淖中不敢動。歷三時許﹐道人乃寤﹐曰「雨足乎﹖」眾歡呼曰「足矣﹗」道人揮手一喝﹐而雨止雲散﹐烈日如故。孫公踉蹌起﹐扶掖而下﹐以所乘八座乘之﹐而騎從以歸﹐歸卽送入先大夫署中。

先大夫故好士﹐署中客約廿餘人﹐每夕必列席共飲﹐飲必招道人與俱。道人言笑不倦﹐而多不食。或勸之食﹐則命取大罌﹐盡投諸肴核其中﹐以水沃之﹐一舉而盡。復勸之食﹐則命取他席上肴核投罌中﹐盡之如初。乃至盡庖廚中數十人之饌﹐悉投悉盡。或戲曰「能復食乎﹖」曰「可﹗」則取席上諸柈盂盌盎之類﹐十五累之﹐舉而大嚼﹐如嚼冰雪﹐齒聲楚楚可聽也。先大夫治兵廟島﹐拉與俱﹐宿署樓上。樓濱海﹐時嚴冬﹐海上無日不雪﹐雪卽數尺。人爭塞向墐戶﹐以避寒威﹐而道人夜必敞北窗﹐以首枕窗面臥。早起﹐雪覆身上如堆絮﹐道人拂袖而起﹐額上汗猶津津然。或投身海中﹐盤薄游泳﹐如弄潮兒。及登岸﹐徧身熱气如蒸﹐而衣不少濡濕也。

旣而往遊東江﹐東江帥爲劉興治。道人至﹐則聚諸淫嫗﹐如在登時。興治聞之怒﹐呼而責之﹐將繩以法。道人曰「公尸居餘气﹐乃相嚇耶﹖何能殺我﹐人將殺公耳﹗」興治益怒﹐道人指其左右曰「此皆殺公者也﹗俟城石轉身﹐則其時矣。」興治命責之﹐鞭撲交下﹐道人鼾睡自若﹐興治無如何也。道人出﹐語其徒曰「辱我甚﹐不可居矣。」乃往海中浴﹐浴竟﹐見有一木﹐大數圍﹐知是土人物﹐從求得之。自持斧﹐略加刳鑿﹐才可容足﹐輒坐其中﹐亂流浮海而去﹐不知所終。其後興治以貪殘失士﹐攺築島城﹐城石盡轉﹐而興治爲其下所刺。

方道人之在署中也﹐每酒後﹐輒撫膺痛哭。先大夫叩其故﹐則指予曰「郎君有仙才﹐而年不永。使從我遊﹐不死可致也。」先大夫曰「年幾何﹖」曰「盡明歲之正月。」次年壬申﹐春王四日﹐道人方與島中諸將士轟飲次﹐忽西向而慟曰「可惜張公﹐今日死矣﹗」蓋登州城陷之日也。乃知向日酒後之言﹐蓋托諷耳。

予嘗謂道人嘯命風雷如反掌﹐預識休咎如列眉﹐傲慢公卿如觀變場﹐絕寒暑饑飽如化人﹐而獨不避穢行﹐與淫嫗遊﹐且比及頑童﹐曰「中有眞陰﹐可采補也」。此大悖謬﹗豈世上自有此一種﹐如《楞嚴》所稱「十種仙」﹐或唐人所稱「通天狐」屬耶﹖抑天上羣仙﹐亦如人間顯宦﹐不盡皆立品行﹑紉蓀荃者耶﹖吾又安得叩九閽而問之﹖

曲周陳公令桐﹐言其邑富翁子婦自父家還﹐明日偕臥不復起。家人呼之不應﹐抉戶而入﹐煙撲鼻如硫黃。就牀視之﹐衾半焦﹐火爍之﹐有孔﹐二體俱焚﹐惟一足在。火之焚人﹐理殊不可解。王虛舟曰「焚砂石爲龍火﹐焚金鐵爲佛火。焚人之火﹐是爲欲火。佛言淫習交接﹐發於相磨﹐研磨不休﹐如是故有大猛火光﹐於中發動。意其研磨之極﹐欲火熾煽﹐煽而忽焰﹐遂以自焚。其不焚牀第廬舍者﹐火生於欲﹐異於常火﹐亦如龍火止焚砂石﹐佛火止焚金鐵耳陳公諱於階。

﹝張山來曰﹕舊小說中﹐已有吞繡鞋﹑焚祅廟事矣。

某道人坐功久﹐忽然火發﹐焚其領及帷。主人救之始熄。可見火無邪正﹐皆足爲害也。此道人余曾見之。﹞

亳州孫骨碌者﹐人像其形﹐故以「骨碌」稱。生時有首有身﹐身上具肩﹐無臂手﹔身下具尻﹐無腿足﹐如截瓜然。其父無子﹐以其男體﹐姑育之。長而家益富﹐坐臥啟處﹐飲食男女﹐一切需人爲用。見賓客﹐皆人抱以出。立則豎而倚之門屏間﹐失倚則僕地。衣具袖爲觀美﹐領不﹛糸叩﹜襭﹐則前後轉徙無定在。裙﹑襪﹑履﹐生平未嘗設。生三子﹐長公登進士﹐次幼爲諸生﹐今且貤封矣。此等世𨿽生不育﹐育亦貧且賤﹐而孫君獨富貴﹐造化固不可測歟﹗

﹝張山來曰﹕此君之父﹐因無子而育之﹐可也。但不識何等女子居然肯嫁之乎﹖﹞

海鹽有優者金鳳﹐少以色幸於嚴東樓。東樓晝非金不食﹐夜非金不寢也。嚴敗﹐金亦衰老﹐食貧裏中。比有所謂《鳴鳳記》﹐金復塗粉墨﹐身扮東樓矣。近阮懷寧自爲劇﹐命家優演之。懷寧死﹐優兒散於他室。李優者﹐但有客命爲懷寧所撰諸劇﹐輒辭不能﹐復約其同輩勿復演。詢其故﹐曰「阿翁姓字﹐不觸起﹐尙免不得人說。每一演其撰劇﹐座客笑罵百端﹐使人懊惱竟日﹐不如辭以不能爲善也。」此優勝金優遠矣﹗不知懷寧地下何以見此優﹖

閩人李春明者﹐爲人長厚﹐聞有談人暖昧事﹐輒塞耳走。人以「李塞耳」呼之。一日耳內奇癢﹐召工取之﹐內黃金二分﹐易銀一錢四分﹐市谷一斛。內有大珠二顆﹐最圓美﹐市諸富室﹐得六百金。其年谷甚賤。夜就寢﹐夢有人提其耳曰「邦有道谷。」寤而省曰「神意得無使我積谷乎﹖」乃出金市谷﹐入三千石。次年﹐谷價騰貴﹐發糶得四千餘金。家日起﹐至十數萬﹐人以爲厚徳之報。大抵談人閨閫﹐原非盛徳事。使其事誠有之﹐與我何與﹖無而言之﹐則爲誣善矣﹗斯事有無不必論﹐後生固當以爲法矣。

汀州黎媿曾爲餘言﹕廣州民有以善射聲名者﹐常挾毒矢入山中。值雷雨卒至﹐驚避入野祠。雷隨入﹐﹛石籤﹜磾繞身者三匝﹐然終不爲害。民跪而祈曰「民誠罪﹐遽擊何所逃﹖柰何格格悸人耶﹖」雷聲漸引去﹐已復至﹐復出﹐如是者再﹐若將導之前者﹐終不害民﹐民忽悟曰「神將用我矣﹐遂不霆。」逐雷聲行﹐抵山下﹐見雷方吐火施鞭﹐奮擊巨樹。一朱衣女子﹐突從樹中出﹐雷遽遠樹數捨﹐紅衣下﹐雷復至﹔紅衣出﹐則雷又遠去。格鬥久之﹐終不成擊。民乃引毒矢伺紅衣出﹐貫之﹐霹靂大作﹐遽拔其樹。民歸﹐入其室﹐家人競言雷方入屋﹐震人幾死﹐幸家無恙﹐惟釜翻﹐露硃書數字於底﹐不可識。有黃冠通雷文者﹐云是「助神威力﹐延壽一紀」八字也。山中人言﹐樹平時無他異﹐亦終不知女子爲何妖。按唐小說中﹐亦有神追朱衣女子﹐自樹中出﹐久之漸上﹐有數點緋雨飛下﹐云是帝命誅飛天夜叉。此女得非其類耶﹖

﹝張山來曰﹕減齋先生與先君子爲莫逆交﹐予少時獲睹《書影》﹐甲寅之變﹐書皆不存。今燕客先生來揚佐郡﹐余復懇得是書﹐不啻與父執相對也。﹞

記桃核念珠平湖髙士奇澹人

得念珠一百八枚﹐以山桃核爲之﹐圓如小櫻桃。一枚之中﹐刻羅漢三四尊﹐或五六尊﹐立者﹐坐者﹑課經者﹑荷杖者﹑入定於龕中者﹑蔭樹趺坐而說法者﹑環坐指畫論議者﹑袒跣曲拳﹑和南而前趨而後侍者﹐合計之﹐爲數五百。蒲團﹑竹笠﹑茶奩﹑荷策﹑瓶缽﹑經卷畢具。又有雲龍風虎﹐獅象鳥獸﹐狻猊猿猱錯雜其間。初視之﹐不甚了了。明窗淨幾﹐息心諦觀﹐所刻羅漢﹐僅如一粟﹐梵相奇古﹐或衣文織綺繡﹐或衣袈裟水田絺褐﹐而神情風致﹐各蕭散於松柏巖石﹐可謂藝之至矣﹗

向見崔銑郎中有《王氏筆管記》云﹕唐徳州刺史王倚家﹐有筆一管﹐稍粗於常用﹐中刻《從軍行》一鋪﹐人馬毛髮﹐亭臺遠水﹐無不精絕。每事復刻《從軍行》詩二句﹐如「庭前琪樹已堪攀﹐塞外徵人殊未還」之語。又《輟耕錄》載﹕宋髙宗朝﹐巧匠詹成雕刻精妙﹐所造鳥籠四面花版﹐皆於竹片上刻成宮室人物﹑山水花木禽鳥﹐其細若縷﹐而且玲瓏活動。求之二百餘年﹐無復此一人。今余所見念珠﹐雕鏤之巧﹐若更勝於二物也。惜其姓名不可得而知。

長洲周汝瑚言「吳中人業此者﹐研思殫精﹐積八九年﹐及其成﹐僅能易半歲之粟﹐八口之家﹐不可以飽。故習玆藝者亦漸少矣。」噫﹗世之拙者﹐如荷擔負鋤﹐輿人禦夫之流﹐蠢然無知﹐惟以其力日役於人﹐旣足養其父母妻子﹐復有餘錢﹐夜聚徒侶﹐飲酒呼盧以爲笑樂。今子所云巧者﹐盡其心神目力﹐歷寒暑歲月﹐猶未免於饑餒﹐是其巧爲甚拙﹐而拙者似反勝於巧也﹗因以珊瑚﹑木難飾而囊諸古錦﹐更書答汝瑚之語﹐以戒後之恃其巧者。

﹝張山來曰﹕末段議論﹐足酲巧人之夢。特恐此論一出﹐巧物不復可得見矣﹐柰何﹗﹞

核工記滄洲宋起鳳紫庭

季弟獲桃墜一枚﹐五分許﹐橫廣四分。全核向背皆山﹐山坳插一城雉﹐歷歷可數。城顚具層樓﹐樓門洞敞﹐中有人﹐類司更卒﹐執桴鼓﹐若寒凍不勝者。枕山麓一寺﹐老松隱蔽三章﹐松下鑿雙戶﹐可開合﹔戶內一僧﹐側首傾聽。戶虛掩如應門﹐洞開如延納狀﹐左右度之﹐無不宜。松外東來一衲﹐負卷帙踉蹌行﹐若爲佛事夜歸者。對林一小陀﹐似聞足音僕僕前。核側出浮屠七級﹐距灘半黍。近灘維一舟﹐蓬窗短舷間﹐有客憑幾假寐﹐形若漸寤然。舟尾一小童﹐擁護噓火﹐蓋供客茗飲也。艤舟處﹐當寺陰﹐髙阜鐘閣踞焉。叩鐘者貌爽爽自得﹐睡足徐興乃爾。山頂月晦半規﹐雜疏星數點﹐下則波紋漲起﹐作潮來候﹐取詩「姑蘇城外寒山寺﹐夜半鐘聲到客船」之句。計人凡七﹕僧四﹐客一﹐童一﹐卒一。宮室器具凡九﹕城一﹐樓一﹐招提一﹐浮屠一﹐閣一﹐鑪竈一﹐鐘鼓各一。景凡七﹕山水林木灘石四﹐星月燈火三。而人事如傳更﹑報曉﹑候門﹑夜歸﹑隱幾﹑煎茶﹐統爲六。各殊致殊意﹐且並其愁苦寒懼疑思諸態﹐俱一一肖之。語云「納須彌於芥子」﹐殆謂是與﹖然聞之﹕「尺綃繡經而唐微﹐水戲薦酒而隋替。」器之淫也﹐吾滋懼矣﹗先王著《考工》﹐蓋早辧之焉。

﹝張山來曰﹕家人以象爲楮葉﹐雜之眞葉中﹐不能辧審。若是﹐則曷不摘眞楮葉玩之乎﹖今之鬼工桃核﹐精巧絕倫﹐人皆以其核也而寶之﹐庶不虛負此巧耳﹗﹞

張南邨先生傳瀘州先著遷甫

張南邨﹐名惣﹐字僧持。父興公先生琪﹐以名宿教授裏中﹐多達材弟子。南邨幼爲詩﹑出語每不猶人。父友紀竺遠一見其詩﹐稱之曰「气淸」﹐再則曰「骨淸」﹐曰「神淸」﹐已而目屬之曰「子必將以詩名江左矣﹗」入應天學﹐用才名交遊賢俊﹐治古文辭﹐專力於詩。

家世奉佛﹐南邨胎性不納葷血。初猶食蟹﹐年八歲﹐父將攜之見博山禪師﹐前一夕﹐南邨方持蟹﹐父見之﹐警曰「兒將見博師﹐可食此乎﹖」南邨聞言﹐卽置不食。自是蟹胥悉斷除。杖人在天界﹐南邨親近最久﹐東南古錐宿徳﹐禮謁殆徧。以故生平多方外交﹐齏盂粥缽﹐宛然頭陀。蹤迹恆在僧寺中﹐或經年累月不返。少學《易》於中丞集生余公﹐余公戍武林﹐西泠其所熟遊﹐故吳越往來尢數。而苕霅間故人﹐聞其至﹐每爭延之。

癖好山水﹐不憚險遠﹐必往遊。其遊有章程要領﹕或獨遊﹐或攜一童子﹐塗遇樵人禪客﹐卽爲伴侶。窮幽造深﹐飲泉摘果﹐卽忘饑渴。於五嶽則陟嵩岱﹐猶以不能徧歷衡華爲恨。若武夷﹑匡廬﹑九子﹑黃山﹑天臺﹑廂蕩諸山﹐所至削木柹爲記﹐采樹葉題詩﹐以爲常。

南邨爲人﹐坦夷近情﹐不爲矯激之言﹐不爲崖異之行。取受從心﹐否塞任運﹐尢不以禮數恩義責望人。與人處﹐尢能寡怨忘隙。乍見或輕忽之﹐稍久必親而敬焉。有屋數椽﹐不蔽風雨﹐家人恆至乏食。垢衣敝處﹐遊士大夫間﹐舉止迂野可愛。形體短小﹐𨿽老﹐精神可敵壯夫。遇良讌會﹐能通夜不眠﹐嘯詠達旦。不擇地而處﹐不擇食而食﹐不擇榻而寢。投足之所﹐卽甚湫隘囂雜﹐他人掃除未竟﹐視南邨已展捲矣。口腹之奉﹐不過鹽豉菽乳﹔就枕卽熟睡﹐無輾轉不寐之時。蓋胸無機事﹐不以美惡攖心﹐能致然耳。

嘗遠遊﹐遇胠篋者再﹐中途幾不能成歸。人或怪其無恨色﹐曰「失者償之義也﹐又何問焉﹖」除夕自外返﹐去其家不遠﹐止宿逆旅主人。次日日晡﹐始緩步而歸﹐其性情安雅如此。

羣居未嘗與人爭﹐至論詩輒相持不下。宋詩行﹐𨿽貴卿巨子前﹐亦厲詞折之。其論詩﹐不逞才﹐不使事﹐不染叫號﹐不涉怨誹﹐其宗旨也。自以襄陽﹑摩詰爲師﹐於古歌行換韻大篇﹐曁古體千數百言﹐鋪陳開合﹑局力宏富者﹐乃不謂善。自少至老﹐主此論不變。𨿽所見未盡然﹐亦可謂篤於自守者矣。南邨稱詩五十年﹐遠近之人﹐亦以詩歸之。生鄕名人王穆如﹑顧與治之後﹐與同時諸人並立﹐可指數﹐終竟如紀叟之言。

歲甲戌﹐年七十有六﹐夏得脾疾﹐治之尋愈。至冬復作﹐遂不起。子二﹕元子筠﹐正子淳。元子亦受詩﹐可不墜其聲。予自僦居郭南﹐望衡密邇﹐相得甚歡。酒闌燈燼﹐每有知己之言﹐欲以身後爲托﹐今不可作矣。世復安得和易素心﹑風雅不倦如斯人者乎﹗

贊曰﹕策杖而去﹐裹糧而遊﹐遇少倦而且休﹐至佳處而輒畱。把酒而歌﹐執捲而吟﹐悠悠乎王﹑孟之音﹐有形神而無古今。不忤於世﹐不剜於天﹐可獨可羣﹐亦儒亦禪。束身止一棺﹐而遺文乃有千數百篇﹐稱之爲詩人﹐奚愧焉﹖

﹝張山來曰﹕予慕南邨久﹐一旦遷甫爲介﹐得以把臂入林。今讀此﹐不勝人琴之感﹗﹞

劉酒傳周亮工減齋

劉酒﹐汴人﹐無名字﹐自呼曰「酒」﹐人稱曰劉酒云。畫人物﹐有淸勁之致﹐酒後運筆﹐尢覺神來。人以爲張平山後一人﹐酒不屑也。凡作畫﹐皆書一「酒」字款﹐其似行書者次﹐似篆籀者﹐其得意筆也。嘗爲上洛郡王作畫﹐王善之﹐曰「張平山後一人﹗」酒意嗔﹐急索畫曰「尙未款。」乃捲入旁室﹐縱筆書百十大「酒」字於上下左右。王怒甚﹐裂其幅﹐驅之出。酒固怡然。酒於醉睡之外﹐惟解畫﹐他一無所知。坡公云「予奉使西邸﹐見書此數句﹐愛而錄之﹐云﹕人間有漏仙﹐兀兀三杯醉。世上無眼禪﹐昏昏一枕睡。𨿽然沒交涉﹐其柰略相似。相似尙如此﹐何況眞个是。」酒索予顏於艸堂﹐予書曰「略似庵」﹐以坡公所錄前四句﹐去「醉」﹑「睡」字爲聯。酒得之﹐欣然意足也。酒與予交最久﹐無妻子﹐每謂予曰「死以累君。」一日方持杯大飲﹐忽然脫去﹐開口而笑﹐杯猶在手。余感其宿昔之言﹐爲買棺殮之。

﹝張山來曰﹕劉酒自畫之外﹐無非酒者﹐其名酒﹐其款酒﹐其死亦酒﹐吾知其所畫必醉仙也。﹞

記古鐵條杭州詹鐘玉去矜

京師窮市上﹐有古鐵條﹐垂三尺許﹐闊二寸有奇﹐形若革帶之半﹐中虛而外繡澀﹐兩面鼓釘隱起﹐不甚可辧。持此欲易錢數十文﹐人皆不顧去。積年餘﹐有髙麗使客三四人﹐旁睨良久﹐問﹕「此鐵價幾何﹖」鬻鐵者謬云「錢五百。」使客立解五百文授之。其人疑不決﹐卽詭對曰「此固吾鄰人物﹐俟吾詢主者。」頃之﹐使客復來。鬻者曰「向幾誤﹐主者言非五金不可﹗」使客卽割五金﹐無難色。其人又爲大言曰「公等誤矣﹐吾曹市語﹐舉大數以爲言﹐五金蓋五十金雲。」使客曰「吾誠不惜五十金﹐但不得更悔。」鬻鐵者私念﹕一廢鐵夾條﹐增價五十金﹐借令失此售主﹐並乞數十文錢亦不可得。因曰「吾以此博公多金﹐保無後言。公幸告我﹐此爲何名﹖」使客請「先定要約﹐而後告子。」

時觀者漸眾﹐使客乃舉五十金畀鬻鐵者﹐而以若帶者付其徒乘馬疾馳去。度其去遠﹐始告眾曰「此名定水帶﹐昔神禹治水時﹐得此帶九﹐以定九區﹐平水土。此乃九之一﹐若攜歸吾國﹐價累鉅萬﹐豈止五十金而已哉﹖」又問得此何所用﹐使客曰「吾國航海﹐每苦海水咸不可飲。一投水帶其中﹐𨿽咸鹵立化甘泉﹐可無病汲﹐是以足珍耳。」市有好事隨至髙麗館﹐請試驗之。遂命汲苦水數石﹐雜鹽攪之﹐投以水帶﹐水帶沸作魚眼數十。少頃掬水飲之﹐甘冽乃勝山泉。遂各嘆服而去。

鬻鐵者言﹐闖陷京師時﹐得自老中貴﹐蓋先朝大內物也。嗟嗟﹗自經變故以來﹐凡天府奇珍異寶﹐流散人間﹑泯泯無聞者﹐何可勝數﹖獨是帶爲髙麗使所賞識﹐頓增身價百倍﹐不脛而走海外。物之顯晦﹐固自有時哉﹗

﹝張山來曰﹕旣是神禹時物﹐不識髙麗使人何以知之﹖殆不可解。﹞

唐仲言傳周亮工減齋

唐仲言﹐名汝詢﹐華亭人﹐世業儒。仲言生五歲而瞽﹐未瞽卽能識字﹐讀《孝經》成誦。及瞽﹐但默坐﹐聽諸兄呫嗶而暗識之﹐積久遂淹貫。婚冠旣畢﹐益令昆弟輩取六經子史﹐以及稗官野乘﹐皆以耳授。顚末原委﹐默自詮次﹐純颣瑜瑕﹐剖別精核﹐蓋從章句之粗﹐以冥搜微妙﹐心畫心通﹐罔有遺墮矣。於是遂善屬文﹐尢工於詩。海內人士﹐踵門造謁。仲言每一晉接﹐歷久不忘﹐與之商榷今古﹐繼以篇什。千言百首﹐成之俄頃﹐而音吐鏗然﹐使聽者忘疲。子侄門徒輩﹐從旁抄錄﹐一字亥豕﹐輒自覺察﹐不可欺也。貌甚寢而心極靈﹐常解唐詩。其所掇拾古文以爲箋注者﹐自習見以及祕異﹐溯流從源﹐搜羅略盡﹐然必先經後史﹐不少紊淆。𨿽詩賦之屬﹐所援引亦從年代次序之﹔如某字某句﹐秦﹑漢並用﹐則必博采秦人﹐不以漢先。詳贍致精﹐有若此也。所著有《偏蓬集》《姑篾集》及《唐詩解》﹐共若干捲﹐行於世。錢虞山云「唐較杜詩﹐時有新義。如解『溝壑疏放』句﹐云出於向秀賦『嵇志遠而疏﹐呂心放而曠』﹐亦前人所未及也。」

﹝張山來曰﹕古之瞽者﹐如師曠之徒﹐類多神解。或以爲嗇於目故專於心﹐想亦理當然耳。

予向旅寓京師﹐居停主人雙眸炯炯﹐同寓兩人﹐其一爲瞽者﹐其一眇一目﹐因號獨眼龍。苟詢以京師中昨日有何事﹐今日有何事﹐瞽者無不知﹐獨眼龍知十之六七﹐居停主人僅識十之四五而已。附記於此﹐以供談柄。﹞

李公起傳周亮工減齋

李公起﹐名峻﹐鄞縣人。父子靜﹐官侍禦﹐出按遼陽﹐卒於任。公起墮地而聾﹐𨿽聾﹐岐嶷孝弟。發及額﹐侍禦公訃至﹐號慟無晝夜﹐咽枯而嘶﹐凡五日﹐水漿不入口﹐乃更啞。免喪﹐始盡取先世藏書縱讀之﹐手自校讎﹐𨿽淩寒溽暑﹐弗倦也。旣聾而問難辧証之路永絕﹐凡有疑義﹐俱於經史中嘿自剖析﹐無所罔殆。性好客﹐郵筒走天下﹐四方學士大夫亦樂趨之。賓主以案﹐相通以筆。有問奇者﹐則載紙往。粗及農桑﹐微如佛老﹐迨國家所有旂常典故﹑戶口邊疆﹐叩之必應﹐咸盡精核。或旣書與客﹐又自尋繹﹐幽奇畢呈﹐而終無遺伕﹐轉更遐暢矣。晚年尢好種植﹐奇花異卉﹐常滿階庭。捨旁有斐園﹑竹波軒﹑靑羅閣諸勝﹐咸與客遊處。性旣寧澹﹐好學之外﹐嗜欲益淸﹐反覺口耳爲煩也。行世有《盟鷗集》《郢雪編》《永譽錄》《硯史》﹐凡若干捲。

﹝張山來曰﹕以一人而兼聾啞二病﹐乃能淹博貫穿如此﹐那得不令人敬服﹖

使此君與唐仲言相遇﹐則兩無所見其奇矣。﹞

書鄭仰田事錢謙益牧齋

鄭仰田者﹐泉之惠安人﹐忘其名。少椎魯﹐不解治生﹐其父母賤惡之﹐逃之嶺南﹐爲寺僧種菜。寺僧飯僧及作務人﹐仰田面黧黑﹐補衣百結﹐居下坐﹐自顧踧踖無所容。有老僧長眉皓發﹐目光如水﹐呼仰田使上﹐指寺僧曰「汝等皆不及也﹗」寺僧怒﹐噪而逐仰田。旬日無所歸﹐號哭於野外。老僧迎謂曰「吾遲子久矣﹗」偕入深山中﹐授以《拆字歌訣》。月餘﹐遂能識字﹐因授以靑囊袖中﹑壬遁﹑射覆諸家之術﹐無所不通曉。其行於世﹐以觀梅拆字爲端﹐久而與之遊﹐能知人心曲隱微﹐及人事世運之伏匿﹐亦不言其所以然也。

天啟初﹐將卜相﹐南樂指「全」字爲占。仰田曰「全字從人從王﹐四畫﹐當相四人。」問其姓名﹐曰「全字省三畫爲士﹐當有姓帶土者﹔省四畫爲丁﹐當有姓丁者﹔省兩畫縱橫爲木﹐當有名屬木者﹔以所省之文全歸之﹐當有名全者﹗」南樂曰「木非林尙書乎﹖」曰「獨木不成林﹐名者﹐非姓也。」已而拜莆田﹑貴池﹑元城﹑涿州四相﹐一如其言。晉江李焻與奄黨吳淳夫有郗﹐指「吞」字以問。仰田曰「彼勢能吞汝﹐非小敵也。從天從口﹐非其人吳姓乎﹖」「然則何如﹖」曰「吳以口爲頭﹐彼頭已落地矣﹐汝何憂﹖」逾年而吳伏法。魏奄召仰田問數﹐仰田蓬頭突鬢﹐踉蹌而往﹐長揖就坐。奄指「囚」字以問﹐羣奄列侍﹐皆愕眙失色。仰田徐應曰「囚字國中一人也﹗」奄大喜。出謂人曰「囚則誠囚也﹐吾詭詞以逃死耳。」之白門。奄勢益熾﹐兪少卿密扣之。仰田晝奄臥屋梁下﹐梁上有斷綆下垂﹐仰田指之曰「如此矣」﹗未幾﹐奄果自縊。其射決奇中﹐不可悉數﹐宋謝石不足道也。

丙子冬﹐前知余有急徵之難﹐自閩來視余﹐自淸江浦徒步入長安﹐爲余刺探獄緩急。余抵徳州﹐復自長安徒步來報。年八十二矣﹐行及奔馬﹐兩壯士尾之不能及。至鄭州﹐風霾大作﹐脫鞋襪系之兩臂﹐赤腳走百里﹐上程氏東壁樓﹐日未下舂﹐神色閒暇﹐鼻息呴呴然。談笑大噱﹐至分夜而後寢。臨行謂余﹕「七月彼當去位﹐公之獄解矣。然必明年而後出﹐吾當以殘臘過虞山﹐爲太夫人庀窀穸之事﹐公毋憂也。」余歸﹐數往招之。己卯春﹐將袱被訪余﹐忽謂家人曰「明日有羣僧扣門乞食﹐具數人餐以待﹐吾亦相隨往矣。」質明﹐沐浴更衣﹐若有所須。羣僧至﹐飲畢﹐入室端坐﹐奄然而逝。仰田遇人﹐無賢愚貴賤﹐一揖之外﹐箕踞嘯傲﹐終日不知有人。人遺之錢帛卽受﹐否亦不計。每見人深中多傲岸自好者﹐輒微言刺其隱﹐人亦不敢怨﹐懼其盡也。余嘗謂仰田﹕「公非術士﹐古之異人也。」仰田笑曰「吾行天下大矣﹐莫知我爲異人﹔然則公亦異人也。」又嘗語曰「吾重繭狂走﹐爲公急難﹐侯嬴有言﹕『七十老翁﹐何所求哉﹖』士爲知己者死﹐縱令斫吾頭去﹐頸上只一穴耳。」臨終﹐謂其子曰「三年後﹐往告虞山﹔更數年﹐尋我於虎丘寺之東。」仰田信人也﹐其言當不妄﹐書其語以俟之。

﹝張山來曰﹕仰田以異人自負﹐惟牧齋知之﹐彼卽有知己之感。然則異人亦好名乎﹖﹞

記吳六奇將軍事吳江鈕琇玉樵

海寧查孝廉培繼﹐字伊璜﹐才華丰艷﹐而風情瀟灑﹐常謂「滿眼悠悠﹐不堪酬對﹐海內奇傑﹐非從塵埃中物色﹐未可得也。」家居歲暮﹐命酒獨酌。頃之﹐愁雲四合﹐雪大如掌﹐因緩步至門﹐冀有乘興佳客﹐相與賞玩。見一丐者﹐避雪廡下﹐彊直而立。孝廉熟視良久﹐心竊異之﹐因呼之入﹐坐而問曰「我聞街市間﹐有手不曳杖﹐口若銜枚﹐敝衣枵腹﹐而無饑寒之色﹐人皆稱爲『鐵丐』者﹐是汝耶﹖」曰「是也。」問﹕「能飲乎﹖」曰「能。」因令侍童﹐以壺中余酒﹐傾甌與飲。丐者舉甌立盡。孝廉大喜﹐復熾炭發醅﹐與之約曰「汝以甌飲﹐我以巵酬﹐竭此醅乃止。」丐盡三十餘甌﹐無醉容。而孝廉頹臥胡牀矣。侍童扶掖入內﹐丐逡巡出﹐仍宿廡下。達旦雪霽﹐孝廉酒醒﹐謂其家人曰「我昨與鐵丐對飲甚歡﹐觀其衣極襤樓﹐何以禦此嚴寒﹖亟以我絮袍與之﹗」丐披袍而去﹐亦不求見致謝。

明年﹐孝廉寄寓杭之長明寺。暮春之初﹐偕侶攜觴﹐薄遊湖上。忽遇前丐於放鶴亭側﹐露肘跣足﹐昂首獨行。復挈之歸寺﹐詢以舊袍何在﹐曰「時當春杪﹐安用此爲﹖已質錢付酒家矣﹗」孝廉奇其言﹐因問﹕「曾讀書識字否﹖」丐曰「不讀書識字﹐不至爲丐也。」孝廉悚然心動﹐薰沐而衣履之。徐諗其姓氏裏居。丐曰「僕系出延陵﹐心儀曲逆﹐家居粵海﹐名曰六奇。只以早失父兄﹐性好博奕﹐遂致落拓江湖﹐流轉至此。因念叩門乞食﹐昔賢不免﹔僕何人斯﹐敢以爲污﹖不謂獲遘明公﹐賞於風塵之外﹐加以推解之恩。僕𨿽非淮陰少年﹐然一飯之惠﹐其敢忘乎﹖」孝廉亟起捉其臂曰「吳生固海內奇傑也﹗我以酒友目吳生﹐失吳生矣﹗」仍命寺僧沽梨花春一石﹐相與日夕痛飲。盤桓累月﹐贈以屝屨之資﹐遣歸粵東。

六奇世居潮州﹐爲吳觀察道夫之後﹐略涉詩書﹐耽遊盧雉﹐失業蕩產﹐寄身郵卒。故於關河孔道﹐險阻形勝﹐無不諳熟。維時天下初定﹐王師由浙入廣﹐舳艫相銜﹐旗旌鉦鼓﹐喧耀數百里不絕。凡所過都邑﹐人民避匿村谷間﹐路無行者。六奇獨貿貿然來﹐邏兵執送麾下﹐因請見主帥﹐備陳「粵中形勢﹐傳檄可定。奇有義結兄弟三十人﹐素號雄武﹐只以四海無主﹐擁眾據土﹐弄兵潢池。方今九五當陽﹐天旅南下﹐正蒸庶徯蘇之會﹐豪傑效用之秋。苟假奇以遊札三十道﹐先往馳諭﹐散給羣豪﹐近者迎降﹐遠者響應﹐不逾月而破竹之形成矣。」如其言行之﹐粵地悉平。由是六奇運箸之謀﹐所投必合﹔扛鼎之勇﹐無堅不破。徵閩討蜀﹐屢立奇功。數年之間﹐位至通省水陸提督。當六奇流落不偶時﹐自分以污賤終。一遇查孝廉﹐解袍衡門﹐贈金蕭寺﹐且有海內奇傑之譽﹐遂心喜自負﹐獲以奮迹行伍﹐進秩元戎﹐嘗言「天下有一人知己﹐無若查孝廉者」。康熙初﹐開府循州﹐卽遣牙將持三千金存其家﹐另奉書幣﹐邀致孝廉來粵﹐供帳舟輿﹐俱極腆備。將度梅嶺﹐吳公子已迎候道左﹐執禮甚恭。樓船蕭鼓﹐由胥江順流而南﹐凡轄下文武僚屬﹐無不願見查先生﹐爭先饋贈﹐篋綺囊珠﹐不可勝紀。去州城二十里﹐吳躬自出迎﹐八騶前馳﹐千兵後擁﹐導從儀衛﹐上擬侯王。旣迎孝廉至府﹐則蒲伏泥首﹐自稱﹕「昔年賤丐﹐非遇先生﹐何有今日﹖幸先生辱臨﹐糜丐之身﹐未足酬徳﹗」居一載﹐軍事旁午﹐凡得查先生一言﹐無不立應。義取之資﹐幾至巨萬。其歸也﹐復以三幹金贈行﹐曰「非敢云報﹐聊以志淮陰少年之感耳。」

先是苕中有富人莊廷鉞者﹐購得朱相國《史槪》﹐博求三吳名士﹐增益修飾﹐刊行於世。前列參閱姓氏十餘人﹐以孝廉夙負重名﹐亦借列焉。未幾﹐私史禍發﹐凡有事於是書者﹐論置極典。吳力爲孝廉奏辯得免。孝廉嗣後益放情詩酒﹐盡出其囊中裝﹐買美鬟十二﹐教之歌舞。每於良宵開宴﹐垂簾張燈﹐珠聲花貌﹐艷徹簾外﹐觀者醉心。孝廉夫人亦妙解音律﹐親爲家伎拍板﹐正其曲誤。以此查氏女樂﹐遂爲浙中名部。

昔孝廉之在幕府也﹐園林極勝﹐中有「英石峯」一座﹐髙可二丈許﹐嵌空玲瓏﹐若出鬼制。孝廉極所心賞﹐題曰「縐云」。閱旬往視﹐忽失此石﹐則已命載巨艦﹐送至孝廉家矣。涉江逾嶺﹐費亦千緡。今孝廉旣沒﹐靑蛾老去﹐林荒石涸﹐而「英石峯」巍然尙存。

﹝張山來曰﹕聞吳將軍乞食時﹐好以荻葦於地上判某日及艸封字﹐英雄失意而志不餒如此。至其不忘查君之徳﹐足可謂跫然足音矣﹗﹞

虞初新志卷十七

記袁樞遇仙始末毛際可會侯

康熙庚辰正月廿六﹐錢塘庠生袁樞﹐字惠中﹐夢一長髯頒白者﹐自稱崆峒道人﹐邀以入山﹐修煉三載﹐可證仙籍﹐且戒其弗泄。旣寤﹐卽與同人言及之。次夕復入夢云「再泄吾言﹐當今汝啞。」晨起﹐若有人促之行﹐至一畝田﹐果見所夢道人﹐拉之同往﹐倏忽已至關外。樞以親老固辭。道人投藥一丸﹐恍然入腹﹐遂不能言。遇友引歸﹐舉家惶怖。

中丞張公廉得之﹐知爲觀風所拔士﹐詢其始末﹐樞具以筆對。憐其貧﹐捐俸十金與之。遂下有司捕獲﹐大索十日不得。其父具呈﹐乞移咨江西天師府。七月十七日﹐方得天師移覆﹐外給治啞符二道﹐並仰浙江杭州府城隍司公文。中丞公亟傳樞﹐親賫公文詣廟焚之。歸卽先吞一符﹐覺徧體煩憊﹐骨節有聲。夜夢一人﹐手持城隍諭單﹐上書「廿六日子堂傳袁生員面諭」。至期﹐復夢其引入神署。燭光中﹐見神冠服危坐﹐曰「已遣金甲神往請眞人矣。」少頃﹐見道人偕金甲神至﹐城隍延之賓坐。道人向樞曰「因你有厄﹐故罰啞一年。」城隍曰「天師文內令其能言﹐若仍啞﹐何以復命﹖」道人曰「旣天師傳命﹐不滿一年﹐亦宜半載爲期。然此後仍當愼言耳。」遂命之歸。至廿八日﹐又吞一符﹐以天師符內囑間七日再服故也。八月初一子時﹐夢人令其發聲﹐卽語言如常﹔屈指果及半載。赴戟門謝中丞﹐公曰「天師來札云﹐爲汝建壇作法﹐煉一金甲神來﹐三日有驗﹐今信然矣。」

其事頗涉怪﹐爲儒者所不道。然昔人謂城隍之神﹐與山川﹑社稷壇等﹐歲時致祀﹐以示國家懷柔百神之意﹐不必實有其人也。乃袍服酬對﹐與人世達官無異﹔又世外仙人﹐惝恍難信﹐而樞親見之於城市中。城隍目爲眞人﹐必非妖魅可托。至天師爵秩相承﹐數千年來﹐白洙泗外﹐鮮與比盛。今以其移覆中丞公書觀之﹐則封號亦不爲倖致也。然非中丞公重士卹災﹐委曲救拔﹐亦安能使天師建醮遣神若是哉﹖

樞語余云「方啞時﹐友人母病﹐意中若有所叩﹐忽信筆書云﹕丁丑丁丑﹐二人相守﹐玉兔東升﹐大家撒手。其母至丁丑日丑時而歿﹐至今不知其所以然也。」尢足詫異云。

﹝張山來曰﹕天師有如此法力﹐其世襲也固宜。﹞

閔孝子傳江寧吳晉介玆

閔孝子者﹐湖州之南鎭人﹐年四十餘﹐種田爲業。少未嘗讀書﹐性粗憨﹐不愜於族裏。屋數間﹐阡陌相望﹐晨夕率妻子奉若父惟謹。父爲老諸生﹐年七十又二﹐尋病﹐醫藥不效﹐日益篤。孝子憂之。族裏咸勸孝子急治具﹐不聽。妻亦勸﹐不聽。一日﹐父病霍然﹐又三日﹐受杖履矣﹗慰問者欲得其故﹐孝子作謾語笑謝之。人以孝子粗憨﹐莫之畢究。其妻亦謂得祕藥活之耳。

旬日﹐孝子如罹重疾﹐臥牀第﹐呻吟不止﹐狀甚苦。妻曰「若何爲者﹖翁前病﹐誠當憂﹐今病且起﹐憂何爲者﹖」孝子唯唯﹐呻吟不止如故。妻以爲眞得疾﹐祕不以示﹐亦以乃翁病新愈﹐懼貽乃翁憂。一日晨起﹐猝見其捫心難堪狀﹐妻益疑﹐因伺其寐﹐發所捫處視之﹐見創﹐大驚﹐促之曰「若何爲者﹖」孝子不能隱﹐徐曰「予人子﹐不忍父病之不可救也。常聞人言﹐親不可藥救者﹐得子心片許﹐雜饘粥噉之﹐可救。某日因禱土神前﹐願剖心活吾父。夜半﹐吾父呼飲時﹐予引刀刺胸﹐出心﹐割若許﹐納飲中以進﹐不意吾父果霍然也。當刺胸時﹐不甚楚﹐割畢﹐創卽斂好﹐如未刺時。今始不復忍。宜祕﹐若勿語。」其妻哀﹐且聞傷心﹐恐死﹐亟白之醫。醫錯愕曰「吁﹗是顧安所得藥﹖」妻長跽泣請﹐醫不可卻﹐妄出藥塗之去﹐言必死。妻亦以爲必死﹐泣相向。詰朝藥忽迸落﹐創痕俱失所在矣。妻喜出望外﹐促孝子詣醫報謝。醫復錯愕曰「吁﹗是顧安所得活﹖殆有異﹗」

醫卽裏中人﹐爲徧聞之裏中。裏中人美其裏有孝子也﹐具聞之郡邑大夫。郡邑大夫上其事大中丞﹐且爲孝子旌門焉。旌門日﹐惟其父拱立閭左。郡邑大夫讓孝子出﹐云先二日已逸去。或曰「孝子終粗憨人也﹐顧安從知接見郡邑大夫禮﹖」甲辰春﹐予遊姑蘇﹐同舟人有從南鎭來者﹐爲予言若此。惜未詳其名。

外史氏曰﹕割股療親﹐古不深許﹐矧割心者哉﹖然孝子故粗憨﹐能篤所親﹐至不計其生﹐又旌門日﹐先期逸去﹐不欲以孝名﹐尙得謂粗憨哉﹖今世之不粗憨者﹐大率全軀保妻子﹐精於自爲者也﹐拔一毛以利君親﹐有所不爲。若孝子者﹐可以風矣﹗

﹝張山來曰﹕割肝割股﹐世多有之﹐今割心﹐尢奇孝也﹗子夏有言「𨿽曰未學﹐吾必謂之學矣。」其閔孝子之謂耶﹖﹞

人觚平江鈕琇玉樵

熊公廷弼﹐當督學江南時﹐試卷皆親自批閱。閱則連長幾於中堂﹐鱗攤諸捲於上﹐左右置酒一壇﹐劍一口﹐手操不律﹐一目數行。每得佳篇﹐輒浮大白﹐用志賞心之快﹔遇荒繆者﹐則舞劍一回﹐以抒其郁。凡有俊才宿學﹐甄拔無遺。吾吳馮夢龍﹐亦其門下士也。夢龍文多遊戲﹐《掛枝兒》小曲﹐與《葉子新斗譜》﹐皆其所撰。浮薄子弟﹐靡然傾動﹐至有覆家破產者。其父兄羣起訐之﹐事不可解。適熊公在告﹐夢龍泛舟西江﹐求解於熊。相見之頃﹐熊忽問曰「海內盛傳馮生《掛枝兒》曲﹐曾攜一二冊以惠老夫乎﹖」馮跼蹐不敢置對﹐唯唯引咎﹐因致千里求援之意。熊曰「此易事﹐毋足慮也。我且飯子﹐徐爲子籌之。」須臾﹐供枯魚焦腐二簋﹐粟飯一盂。馮下箸有難色。熊曰「晨選嘉肴﹐夕謀精粲﹐吳下書生﹐大抵皆然。似此艸具﹐當非所以待子。然丈夫處世﹐不應於飲食求工﹐能飽餐粗糲者﹐眞英雄耳﹗」熊遂大恣咀啖。馮啜飯匕余而已。熊起入內﹐良久始出﹐曰「我有書一緘﹐便道可致我故人﹐毋忘也。」求援之事﹐並無所答﹐而手挾一冬瓜爲贈。瓜重數十斤﹐馮傴僂祗受。然意甚怏怏﹐且力不能勝﹐未及舟﹐卽委瓜於地﹐鼓棹而去。行數日﹐泊一巨鎭﹐熊故人之居在焉。書投未幾﹐主人卽躬謁馮﹐延至其家﹐華宴奇哉﹐妙妓淸歌﹐咄嗟而辦。席罷﹐主人揖馮曰「先生文章霞煥﹐才辯珠流﹐天下之士﹐莫不延頸企踵﹐願言覯止。今幸親降玉趾﹐是天假鄙人以納履之緣也。但念吳頭楚尾﹐雲樹爲遙﹐荊柴陋宇﹐豈足羈長者車轍哉﹖敬備不腆﹐以犒從者﹐先生其毋辭﹗」馮不解其故﹐婉謝以別﹐則白金三百﹐蚤舁致舟中矣。抵家後﹐熊飛書當路﹐而被訐之事已釋。蓋熊公固心愛猶龍子﹐惜其露才炫名﹐故示菲薄。而行李之窮﹐則假途以厚濟之。怨謗之集﹐則移書以潛消之。英豪舉動﹐其不令人易測如此。

﹝張山來曰﹕使我爲龍子猶﹐則竟作《求解掛枝兒》矣。﹞

泉州府同安之廈門﹐前朝中左所地也。順治初﹐爲海寇鄭錦所據﹐壬辰﹐我師進剿﹐鄭寇大俘子女而還。有騎士挾一婦人於馬上﹐過同安東關。婦見道旁有井﹐紿騎士下馬小遺﹐卽躍入井。騎士窺井大怒﹐連發三矢﹐中婦肩而去。越十日﹐有村民薛姓者﹐由村入城﹐行至半途﹐天甫向曉﹐忽於煙霧中見一婦人﹐韶年麗容﹐身衣碧色短襦﹐腰系淡黃裙﹐雙趾纖細﹐文履髙屐﹐迎前泣告曰「妾乃廈門難婦王氏也。夫死於兵﹐而妾被掠﹐矢志不辱﹐投身東關道旁之井。聞君夙有髙義﹐幸出我於井﹐拔箭斂屍﹐埋棺井側。妾當隨事默佑﹐以報君徳。」薛應曰「諾﹗」婦忽不見。是日﹐薛適有事於縣﹐如意而出﹐因於東關往求井﹐婦宛然在焉。偶遇博場﹐薛欲驗婦語﹐遂入場下采﹐復獲大勝。囊錢還家﹐與子弟話其事﹐卽以錢買棺﹐約子弟同至井所。出婦屍﹐顏貌如生﹐爲之拔箭﹐整衣履﹐殯而埋之。其地去井丈餘﹐前臨大道。又月餘﹐薛夢婦拜謝而言曰「妾荷君之義﹐幸獲安葬﹔妾身𨿽朽﹐而妾心之感君者不朽也﹗陰府憫妾之節﹐命妾香火於此。君若爲妾立尺五之廟﹐則妾之報君﹐當不止曩昔矣。惟君終始之。」薛覺而驚異﹐次日﹐舁運磚土﹐築成小廟﹐並以辦香酬賽。自後舉家安順﹐事事獲濟。遠近竟相傳說。不數年﹐紳士商民﹐各致錢鏹﹐大起神宇﹐丹碧輪煥﹐而肖像於中。題其額曰「王義娘廟。」入廟莊誠﹐有禱輒應﹔遇衣冠不潔﹐或出穢褻語者﹐立致譴責。以是土人及往來之客益加敬畏﹐焚叩駢集﹐至今不衰。

﹝張山來曰﹕節烈止爲一家之事耳﹐陰府猶重之若此﹐矧爲臣而殉國者乎﹖﹞

事觚鈕琇玉樵

會稽東南有山曰平水。康熙初﹐樵人經其下﹐見一大蛇如蟒﹐蜿蜒澗泥內﹐久之﹐塗附其身。樵人釋擔而觀﹐澗旁有洞﹐蛇曳泥而入。樵以泥封洞口而歸﹐遂不能言﹐與人酬對﹐惟張手作狀而已。如是者三年﹐復過前遇蛇處﹐陰雲乍合﹐雷雨驟至﹐霹靂一聲﹐有龍從洞中出﹐騰空而去。樵人不禁大呼曰「向我捲舌不能出聲者﹐正此物爲之也﹗」於是能言如初。

﹝張山來曰﹕白龍魚服﹐自當致困。今此龍乃咎樵而啞之﹐殊非理也。﹞

荊州馬洋潭有黃姓者﹐朴老而鰥獨﹐爲鄕塾師。一女名嗣姑﹐生有慧質﹐幼在塾﹐隨父讀書。年十四﹐自繡白衣大士﹐懸之室中﹐禮供甚虔。一夕﹐忽夢大士呼而語之曰「汝父固鄕裏善人﹐數宜有子﹐其柰年老何﹖我欲以汝子之。」因徧撫其體﹐啖以紅丸。甫下咽﹐覺有熱气如火﹐從胸臆下達兩股間。迷眩者七日﹐歘然而起﹐則已化爲男子矣。先是翁以嗣姑許字同裏譚姓﹐因往告以此異﹐譚怒詫其妄﹐鳴於官。質驗果眞﹐乃解婚。四方觀者雲集。康熙丙辰初夏﹐渭川孫靜庵適過其地﹐亦造門請見。嗣姑冠履出迎﹐黛粉之痕未消﹐瑱猶在耳也。孫有句云「夢中變化眞奇創﹐紅顏忽作男兒相。卸卻羅衫蝴蝶裙﹐博帶寬衣相揖讓。見人低首尙含羞﹐珠環小髻烏蠻樣。」

﹝張山來曰﹕男女幻化﹐史家謂之人妖。今觀此﹐則正所以獎善也。﹞

蒲州於孝廉﹐有愛姬曰紅桃﹐美容止﹐善談謔﹐尢擅名琵琶。北地閨闈多嫻此技﹐而紅桃纖指嬌喉﹐攏弦葉曲﹐其調與眾絕異﹐故才一發聲﹐聞者卽知爲於家琵琶也。崇禎末﹐闖寇所至蹂躪﹐河汾間罹禍尢酷。孝廉被執﹐闖帥將殺之﹐牛金星見其年韶質秀﹐且已登科﹐丐爲子師而免。紅桃亦於此散失﹐不知所往。孝廉從金星於軍﹐數月後﹐館之晉王府中。晉府初經兵燹﹐𨿽重樓疊閣﹐而棟折垣頹﹐金粉凋落﹐沼荒林敗﹐竹柏傾欹。孝廉於最後之宮﹐置一榻焉﹐妖狐晝嘯於庭﹐奇鬼宵窺於牖﹐詭形怪響﹐百態千聲。孝廉斯時𨿽偸息人間﹐實同冥域﹐而心念紅桃﹐如醉如癡﹐一切可憎可怖之境﹐翻置度外矣。又逾一載﹐闖兵進逼京師﹐列營保定城北。序屆殘冬﹐云同霰集﹐孝廉與牛子共一行帳。薄暮雪下愈密﹐二鼓初報﹐孝廉啟帳小遺﹐四望皎然﹐隱隱聞琵琶聲。觸其夙好﹐遂跣足踏雪﹐潛行求之。越數十行帳﹐獨一帳有燈﹐聲從帳出﹐俯而諦聽﹐是耳所素熟者﹐大慟一聲﹐身僕深雪不能起。帳中人疑其姦細﹐捆縛入帳﹐識爲金星西席﹐乃釋而詢其故。孝廉曰「家有小姬﹐素善琵琶。兵間散去﹐已逾二載﹐願見之私﹐𨿽寐不忘。今宵萬籟俱寂﹐淸調遠聞﹐恍出吾姬之手﹐不勝悲痛。干觸麾下﹐疏狂之咎﹐尙期宥之。」帳中人亦豪者﹐慨焉出姬相見﹐果紅桃也。乃復行酒列炙﹐俾孝廉與姬歡飲達旦。明日﹐言於金星﹐以紅桃歸孝廉﹐仍遣二騎送回蒲州。孝廉入本朝﹐以揚州通判終。

﹝張山來曰﹕孝廉之念舊﹐帳中人之還姬﹐均足千古。﹞

徐州李蟠﹐以文望雄於鄕﹐跌宕自喜。其家去州城一二里。有趙翁者﹐所居之村與李村相望﹐晨夕往來無間也。趙翁頗饒於資﹐小築數十楹﹐外周以垣﹐中分兩院﹐而空其半﹐欄檻曲折﹐花木幽深。忽一日﹐有美髯老人﹐從空屋中曳杖而出﹐自號豹仙﹐顏如童孺﹐衣冠甚古。長揖趙翁﹐偕入其室﹐則屏幃之麗﹐几案之精﹐皆非素有。翁顧視駭愕。豹仙曰「老夫生無氏族﹐居無井裏﹐所至之地﹐安卽爲鄕。昨從天目﹑天臺渡江而北﹐徧訪幽棲﹐曾無愜意。適見君有閒館﹐絕遠囂塵﹐暫頓妾婢於此。當圖畱珠之報﹐用酬割宅之恩﹐幸無訝也。」言未旣﹐美姬漸次出見﹐焚香於鑪﹐瀹茗於盌﹐更侍遞進﹐光艷照座。豹仙笑指諸姬曰「此皆老夫養生之具矣。」趙翁告退﹐念其禮意旣殷﹐談論復雅﹐頓忘怪異﹐轉與親暱。暇則輒相過從。豹仙自言得道漢時﹐市朝屢變﹐轉瞬間不覺千有餘歲。賴有狐氏八仙﹐從侍巾櫛﹐紅粉四班﹐命曰「陰獵」。逾月則遣一班於三百里外﹐媚人取精﹐挹彼注玆﹐合同而化﹐運之以气﹐葆之以神﹐延生之術﹐實由於此。趙翁度其心能前知﹐因叩以吉凶禍福﹐無不奇中。驚傳鄕曲﹐咸以眞仙奉之。蟠獨不信﹐一夕﹐痛飲極醉直造豹所﹐大呼「妖獸」﹐數其惑眾之罪。豹則蚤已避去﹐其室閴如﹐而蟠仍毒詈不止也。趙翁隔院聞其聲﹐亟往諄勸﹐令僕夫乘月扶歸。明日﹐豹仙復見。趙翁曰「吾友無狀﹐深獲罪於老仙。醉人當恕﹐幸無較焉﹗」豹仙曰「此君天祿甚髙﹐老夫輩法當退遜。計其年滿三十﹐當魁天下﹔四十六歲﹐位至三公。但其生平有二隱事﹐實傷隱徳﹐致乾天罰。且性近鬼躁﹐功名𨿽顯﹐不免淹阻﹐或至遷謫。是老夫則迹本萍浮﹐呼當馬應﹐旣被譴驅﹐無庸畱滯矣。」辭別出門﹐有頃﹐過覘其居﹐鳥語在檐﹐落紅滿地﹐依然一空院也。他日﹐趙以二隱事詢李﹐李嘿而不悅﹐似有悔咎之色。康熙丁丑﹐蟠果狀元及第﹐尋以事去官。

﹝張山來曰﹕八狐媚人取精﹐則豹仙非豹﹐直老龜耳。李公有如許膽識﹐其大魁也固宜。﹞

天津徐緯眞﹐素嗜方技﹐縱酒落魄。康熙初﹐偶有江淮之行﹐道經山東古廟﹐忽聞廟中大呼「徐緯眞救我﹗」乃解鞍小憇﹐又聞呼之如前﹐入廟徧視﹐並無一人﹐惟有一大鐵鐘覆地﹐語出鐘內。徐問曰「汝是何怪﹐而作人語﹐且呼我望救耶﹖」鐘內語曰「上古猿公﹐黃石老曾從學劍﹐我卽其裔也。以劍術之疏﹐誤傷良善﹐蒙上帝譴責﹐囚此鐘已百有餘年。今限滿當出﹐幸君開之。」徐曰「我無千鈞之力﹐豈能獨發此鐘﹖」鐘內語曰「不勞君手發也﹐君但去鐘上十二字﹐我卽出矣。」鐘體泥封﹐篆文苔繡﹐取石敲磨﹐有頃立盡。鐘內語曰「可矣。然須速走﹐稍遲半刻﹐不無與君有害﹗」徐遂跨驢疾行二三里﹐回望來處﹐云霾風暴﹐響若山崩﹐遙見大白猿﹐從空飛墜﹐叩首驢前﹐倏忽不見。徐生南遊半載﹐仍還都下。天街夜靜﹐明月滿戶﹐聞剝啄聲甚急。起戶納之﹐則年少書生﹐儀容妍雅﹐再拜稱謝而曰「余濟南之鐘囚也﹐賴君拯拔之恩﹐得超沈淪之厄。上帝赦其夙愆﹐仍還仙秩。感君厚徳﹐沒齒弗諼。念君志切鼎鑪﹐學求圖緯﹐今於天府瓊笈﹐竊得道書三卷授君﹐以申環珠之報。必於一夕篝燈畢抄﹐愼毋緩也﹗」出書置幾﹐匆匆辭別。徐生展閱第一卷

﹐其文如《論語》《孝經》﹐曰「平平無奇耳。」展閱第二卷

﹐其文如《陰符》《鴻烈》﹐曰「此亦不足習也。」展閱第三卷

﹐其文皆言吐火吞刀之祕﹐徵風召雨之奇﹐乃大喜曰「我所求者正在於是﹗」遂亟錄之。天甫向曉﹐而少年已至﹐窺徐意在末帙﹐色若不懌者﹐嘆曰「我所以報公者﹐豈謂是乎﹖第一卷

具帝王之略﹐第二卷

成將相之才﹐第三卷

術數之書耳。用之而善﹐僅以修業﹔用而不善﹐適以戕生。然緣止於此﹐當可柰何﹖」言未旣﹐人與書俱失矣。徐原籍山陰﹐自獲書後﹐嘗以其術試於故鄕﹐或捉月於懷﹐懸之暗室﹐或捏雷於掌﹐放之晴霄。以法爲戲﹐取薄酬而資旅食。一日飲酒大醉﹐時值炎署﹐袒而坐於門﹐適涼飆驟起﹐向空書符﹐招之入袖﹐良久不放。怒觸風伯﹐於袖中大吼﹐破袖而出﹐雷火繼之﹐膚髮焦枯﹐隨以致斃。

又康熙庚申﹐髙州大旱。有瓊山諸生黃賓臣者﹐自言得奇門眞傳。有司往請之﹐賓臣結壇觀山寺﹐披髮杖劍﹐以目視日﹐竟晷不下一睫﹐天果微雨。詰朝﹐烈日如故﹐有司誚其左道無驗﹐賓臣於是由觀山遷壇於發祥寺﹐登浮圖第四層﹐上下左右﹐悉封以符。謂觀者曰「明午必雨。但從東南來則吉﹐否則當有性命之憂。」因作書與家訣。明日未時﹐烈日中狂風大作﹐賓臣謂其僕曰「雨從西北來﹐不祥﹐爾當速去﹗」其僕甫下塔﹐霹靂一聲﹐雨如注。有老人見一麻鷹﹐口含火丸﹐從塔頂飛入。霹厲再震﹐賓臣顚僕塔外﹐右臂一孔如鍼﹐血涔涔流不已而死。此皆素無修道之眞﹐妄習褻天之術﹐宜其幹神怒﹑遭冥誅也。

﹝張山來曰﹕猿公旣言「用而不善﹐適以戕生」﹐何徐生之不謹耶﹖﹞

順治十年三月﹐龍溪老農黃中﹐與其子小三﹐操一小船﹐往漳州東門買糞。泊船浦頭﹐浦旁廁糞﹐黃所買也。父子飯畢﹐入廁擔糞﹐見遺有腰袱一具﹐攜以回船。解袱而觀﹐內有白金六封。黃謂其子曰「此必上廁人所失者。富貴之人﹐必不親自腰纏﹔若貧困之人﹐則此銀卽性命所系﹐安可妄取﹖我當待其人而還之﹗」小三大以爲迂﹐爭之不聽﹐悻悻徑回龍溪。黃以袱藏船尾﹐約篙坐待。良久﹐遙見一人狂奔而來﹐入廁周視﹐彷徨號慟﹐情狀慘迫。黃呼問故﹐其人曰「我父爲山賊妄指﹐現系州獄﹐昨造謁貴紳﹐達情州守﹐許以百二十金爲酬。今鬻田宅﹐丐親友﹐止得其半。待州守許父保釋﹐然後拮據全餽﹐事乃得解。故以銀袱纏腰入州。因欲如廁﹐解袱置板。心焦意亂﹐結衣而出﹐竟失此銀。我死不足惜﹐何以救我父之死乎﹖」言訖﹐淚如雨下。黃細詢銀數與袱色俱符﹐慰之曰「銀固在也﹐我待子久矣﹗」挈而授之﹐封完如故。其人驚喜過望﹐畱一封謝黃。黃曰「使我有貪心﹐寧肯辭六受一﹖」揮手使去。是時船糞將滿﹐而子久不至﹐遂獨自刺船歸。行至中途﹐風雨驟作﹐艤棹荒村之側。村岸爲雨所沖洗﹐轟然而崩﹐露見一甕﹐銀灌其口。黃亦不知中有何物﹐但念取此可爲儲米器﹐然重不能勝﹐力舉乃得至船。須臾﹐雨霽風和﹐月懸柳外﹐數聲欵乃﹐夜半抵家。小三以前事告母﹐兩相怨詈。黃歸扣戶﹐皆不肯應。黃因誑云「我有寶甕在船﹐汝可出共舉之。」子母驚起趨船﹐月光射甕頭如雪﹐手舁而上﹐鑿錫傾甕﹐果皆白鏹﹐約有千金。黃愕然﹐悟蕉鹿之非夢矣。黃之鄰﹐止隔葦墻﹐臥聽黃夫婦切切私語甚悉。明日﹐以擅發私藏首於官。龍溪宰執黃庭訊﹐黃一無所諱﹐直陳還銀獲銀之由。宰曰「爲善者食其報﹐此天賜也﹐豈他人所得而問乎﹖」笞鄰釋黃。由是遷家人入城﹐遂終享焉。

﹝張山來曰﹕先王父亦有還金事﹐事載《江南通誌》中。先君亦陰行善事﹐愧我輩不能繼述﹐日趨貧困﹐惟有義命自安而已。﹞

物觚鈕琇玉樵

歲當夏秋之交﹐上常巡幸口外。康熙四十年七月﹐駕至索爾哈濟﹐有喇裏達番頭人﹐進彩鷂一架﹐靑翅蝴蝶一雙。上問﹕「此二物產於何地﹖」頭人回奏﹕「生穹谷山中。鷂能擒虎﹐蝶能捕鳥。」天顏大喜﹐賜以金而遣之。又駐蹕郭哈密圖七立﹐有索和諾蛇哈密﹐獻麟艸一方﹐奏云「此艸產於鹿鳴山雷風嶺。自利用元年至今﹐止結數枚﹐必俟千月乃成。非遇聖朝﹐不易呈瑞。」

姑蘇金老﹐貌甚朴﹐而有刻棘鏤塵之功。其最異者﹐用桃核一枚﹐雕爲東坡遊舫。舫之形﹐上穹下坦﹐前舒後奮﹐中則方倉﹐四圍左右各有花紋。短窗二﹐可能開合。啟窗而觀﹐一幾﹐三椅。中袍而多髯者爲東坡﹐坐而倚窗外望。禪衣冠﹐坐對東坡而俯於幾者爲佛印師﹔幾上縱橫列三十二牌﹐若欲搜抹者然。少年偶坐﹐橫洞簫而吹者﹐則相從之客也。舫首童子一﹐旁置茶鐺。童子平頭短襦﹐右手執扇﹐傴而颺火。舫尾老翁﹐椎髻芒鞋﹐邪立搖櫓。外而柁篙篷纜之屬﹐無不具也。舷檻檐幕之形﹐無不周也。細測其體﹐大不過兩指甲耳。康熙三十七年春﹐江南巡撫宋公家藏一器﹐左側窗敗﹐無有能修治者。聞金老名﹐贈銀十餅﹐使完之。金老曰「此亦我手制也。世間同我目力﹐同我心思﹐然思巧而气不靜﹐气靜而神不完﹐與無巧同。我有四子﹐惟行三者稍傳我法﹐而未得其精﹐況他人乎﹗」

﹝張山來曰﹕气靜而神完﹐非深於《莊子》者不能道。﹞

山東文登縣僻在海隅﹐其瀕海之地﹐於康熙二十二年秋﹐有怪物出入其間﹐居民互相驚告﹐以爲鬼至。每日向夕﹐輒閉門墐戶。如是兩月﹐不得已而聞於縣。縣宰之僕髙忠﹐勇敢有大力﹐告其主曰「海怪擾民﹐家不貼席﹐此吾主之事﹐而亦卽忠之事也。願賜良馬一匹﹐銛槍一枝﹐忠能除之。」宰如所請﹐忠卽跨馬挾槍﹐獨至海濱。新月初升﹐平沙如雪﹐比至二鼓﹐見一藍面鬼﹐身長一丈有餘﹐聳角枝牙﹐毛肱鱗背﹐坐於沙上﹐列置熟雞五隻﹐濁酒十瓶﹐舉觥獨酌﹐運掌若扇。忠馳馬直前﹐以槍擬其肉角。鬼驚竄入海﹐忠遂據其坐﹐裂雞釃酒﹐神气益壯。少頃﹐海水湧立﹐前鬼騎一怪獸﹐隨波而出﹐舞刀迎斗。相持久之﹐忠乘間槍刺其腹﹐鬼遺刀而遁。忠拾刀還縣﹐其上有「雁翎刀」三字。宰命收貯縣庫。於是瀕海之怪遂絕。

東粵省城甜水巷旗人丁姓者﹐入市買一溺器﹐命童攜歸﹐置於臥牀之側。夜起小遺﹐而壺口閉壅﹐且舉之頗重﹐就月觀之﹐口內皆黃蠟封固。丁以石碎之﹐忽見三寸小黑人跳躍而出﹐頃刻間長八﹑九尺﹐身衣墨色布袍﹐手持利刃﹐入室登牀﹐將殺丁婦。丁隨於牀頭拔劍格鬥﹐至雞鳴時﹐黑人倏然而隱。次夕更餘﹐復見燈下﹐丁仍揮劍逐去。越十餘日﹐其鄰余秀士之妻告丁婦曰「我聞五仙廟法師善治妖﹐盍往求焉﹖」是夜﹐黑人竟奔秀士家﹐大聲詈曰「我與丁婦有三世夙仇﹐訴之冥界。其父母兄弟死亡無遺﹐惟此女在耳﹐將盡殺以雪我冤﹗何與汝事﹐而令遣妖道驅我爲﹖」悉碎其日用器物﹐憤憤出門﹐遂不復見。丁婦自是無恙。

﹝張山來曰﹕報仇而隱於溺器中﹐亦可謂破釜沈舟。而卒不能報﹐徒遷怒於其鄰﹐何也﹖﹞

康熙壬申﹑癸酉兩歲﹐西安洊饑﹐斗米千錢﹐道殣相望。渭南縣民趙午鬻其子女已盡﹐家有一母一妻﹐無所得食﹐擔其釜甑﹐就粟湖廣。趙以其母老而善飯﹐常生厭棄之意。其婦王氏事姑至孝﹐隨侍益謹。癸酉四月﹐行至商州山中﹐午謂婦曰「老母步履艱難﹐汝負擔先行﹐俟我挾之徐走。」婦是其言﹐遂於前途息肩以待。午狂奔追及﹐婦問姑何在﹐午曰「少頃卽至矣。」婦怒曰「龍鐘老人﹐何以令其獨走﹗」以擔授午﹐仍回舊路覓姑﹐午掌摑其婦數十﹐攜擔竟去。婦回至一僻所﹐見其姑面縛於樹﹐以土塞口﹐气將絕矣。婦亟解姑縛﹐揠口中土﹐捧泉水灌之﹐乃蘇。傴僂負姑行二里許﹐其夫已爲虎噬﹐投擔委衣﹐殘胔狼籍。婦視而啼曰「天乎﹗趙午大逆﹐遭此虎暴。非死於虎﹐死於神也﹗」道傍聞者﹐無不嘆息﹐稱婦之賢而快午之斃。是時商州守戴良佐散賑龍駒寨﹐婦負姑行久﹐色狀餒疲﹐適經寨下。戴守召詢﹐得其詳﹐厚賜以金﹐令婦還渭南養姑。感泣而歸。

英徳縣含洸司﹐有獵人負弓弩射於山。適雷雨驟至﹐隱身蓊翳。遙見數武外老樹上盤繞巨蛇﹐長十餘丈﹐首大於甕。迅雷轟轟﹐將迫蛇﹐蛇仰首吐火上衝﹐紅光如彗﹐雷漸引去。少頃﹐雷聲甚怒﹐復迫蛇﹐蛇復吐火敵雷。獵人惡其猛毒﹐彀弓發弩﹐中其尾﹐蛇首頓縮。霹靂大震﹐蛇遂擊死﹐而獵人亦驚僕矣。聞空中有語之者曰「無恐﹐當卽蘇也。」良久﹐淸醒還家。家人見其背有朱書「代天除暴﹐延壽二紀」八字﹐浣之不去。此康熙辛酉四月間事﹐今距射蛇時已二十餘載﹐英徳人言其雄健猶昔﹐蓋天賜之齡﹐固未艾也。

餘同學友王仔衡言﹕其親某﹐以紅紙作筒﹐封銀三錢﹐致賀婚家。婚家返銀﹐拆筒展視﹐忽變小蝦蟆一頭﹐眼若點朱﹐通體白如水精﹐瑩潔空明﹐骨髒俱見﹐趯然從紙窩躍出。捕而藏之篋﹐晨夕玩弄﹐閱三日失去。廣州陳弘泰﹐貸錢於人而徵其息﹐其人將鬻蝦蟆萬頭以償﹐弘泰睹而心惻﹐命悉放之江中﹐遂與焚券。數月後﹐騎行夜歸﹐路間有物﹐光焰閃鑠﹐驚馬不前。視之﹐乃尺許金蝦蟆也。取以還家﹐自此益致饒裕。夫金銀本無定質﹐變易不常﹐故其聚散﹐每因人心以爲去畱。天下之溺於富貴者﹐取之旣非以義﹐守之又無其道﹐而欲據爲子孫百世之業﹐不亦顚乎﹖

﹝張山來曰﹕若蝦蟆不復化去﹐則尢勝阿堵物也。﹞

名捕傳姚口口伯祥

金壇王伯弢孝廉﹐自言丙午偕計至徳州﹐見道旁有捕賊勾當﹐與州解相噪。問之﹐云﹕放馬賊晝劫上供銀若干﹐追之則死賊手﹐不追則死坐累。各相向呼天﹐泣數行下。然賊馬塵起處﹐猶目力可望也。忽有夫婦兩騎從他道來。諸捕咸相慶曰「保定名捕至矣﹗當無憂也。」諸捕控名捕馬﹐問從何來。言夫婦泰山進香耳。然名捕病甚﹐俯首鞍上。其妻亦短小好婦人﹐以皂羅覆面﹐手抱一嬰兒。諸捕告之故﹐哀乞相助。名捕曰「賊幾人﹖」曰「五人。」曰「余病甚﹐吾婦往足矣。」婦搖手﹕「我不耐煩﹗」名捕嗔罵曰「懶媳婦﹗今日不出手﹐只會火炕上搏老公乎﹖」婦面發紅﹐便下馬抱兒與夫﹐更束馬肚﹐結縛裙靴﹐攘臂﹐袖一刀﹐長三尺許﹐光若鏡也。夫言「將我箭去。」妻曰「吾彈固自勝。」言未訖﹐身已在馬上﹐絕塵而去。諸捕皆奔馬隨之。

須臾﹐追及賊騎。婦人發聲淸亮﹐順風呼賊曰「我保定名捕某妻﹐爲此官錢﹐故來相索。宜急置﹐毋嘗我丸也﹗」賊言「丈夫平平﹐牝豬敢爾﹗」賊發五弓射婦。婦從馬上以彈弓撥箭﹐箭悉落地。急發一彈﹐殺一人。四人拔刀擬婦﹐婦接戰﹐揮斥如意﹐復斫殺一人。三人懼﹐少卻。婦更言曰「急置銀﹐舁兩屍去。俱死無益也﹗」三人下馬乞命﹐置銀﹐以二屍縛馬上而逸。

未幾﹐諸捕至﹐舁銀而還。此婦猶旖旎尋常﹐善刀藏之﹐下馬徧拜諸捕曰「妮子著力不健﹐縱此三寇﹐要是裙襦伎倆耳。」州守爲治酒﹐宴勞五日而去。

姚伯祥曰﹕此皆伯弢口授於予﹐予爲之記﹐所謂舌端有寫生手也。

﹝張山來曰﹕名捕捕賊﹐尙不足奇。妙在名捕之婦有此手段﹐眞可敬也﹗

想見此婦火炕上搏老公時﹐必有異乎人者。一笑。﹞

南遊記孫嘉淦錫公

遊亦多術矣。昔禹乘四載﹐刊山通道以治水。孔子﹑孟子周遊列國﹐以行其道。太史公覽四海名山大川﹐以奇其文。他如好大之君﹐東封西狩以蕩心﹔山人羽客﹐窮幽極遠以行怪﹔士人京宦之貧而無事者﹐投刺四方以射財。此遊之大較也﹐餘皆無當焉。蓋余之少也﹐淡於名利﹐而中無所得﹐不能自適﹐每寄情於山水。旣登第﹐授館職﹐匏系都門﹐非所好也。

己亥之夏﹐以母病告假歸省。其秋﹐遂丁母艱。罔極未報﹐風木餘悲﹐加以荊妻溘逝﹐稚子夭殘﹐不能鼓缶﹐幾致喪明。學不貞遇﹐爲境所困﹐欲復寄蹤山水之間﹐聊以不永懷而不永傷焉。《詩》云「駕言出遊﹐以寫我憂」﹐此之謂也。

庚子秋﹐束裝策蹇﹐東抵晉陽﹐系舟石室之山。懸甕難老之泉﹐柳溪汾晉之水﹐圓通白水之觀﹐浮沈其中者累月。東出故關﹐道井陘﹐過眞定﹐歷淸苑。觀背水於獲鹿﹐食麥飯於滹沱﹐望恆嶽於曲陽﹐訪金臺於易水﹐仰伊祁於慶都﹐思軒轅於涿郡。已而北走軍都﹐臨居庸﹐登天壽﹐東浴陽泉﹐遂至漁陽。上崆峒﹐下玉田﹐涉盧龍﹐懷孤竹﹐浮沈其中者又累月。家世塞北﹐今到遼西﹐三過風景﹐約略相同。時值冬暮﹐層冰峨峨﹐飛雪千里﹐叢林如束﹐陰風怒號﹐不自知其悲從中來也。

因而決計南行﹐返都中治裝。適吾友李子景蓮不得志於禮闈﹐遂與之偕。辛丑二月二十四日出都﹐此則吾南遊之始也。

都中攘攘﹐緇塵如霧。出春明門﹐覺日白而天靑。過盧溝橋﹐至琉璃河。盧溝者﹐桑幹也﹔琉璃河者﹐聖水也。南有昭烈故居﹐又有酈道元宅﹐注《水經》之所也。南至白溝﹐昔宋﹑遼分界之處。南至雄縣﹐有湖﹐一望煙水瀰漫﹐極浦桅帆﹐雲中隱現﹐亦河北巨觀也。過任丘﹐有顓頊氏之故城。南至於河間﹐九河故道﹐漫滅不辧。滹沱﹑易﹑淸﹐衡﹑漳﹑潞﹑衛﹐髙﹑交﹑淇﹑濡﹐皆經其境以入海。府首曰獻縣﹐昔河間獻王之都。南出阜城﹐至景州。景州﹐古條地﹐周亞夫封於此。有董家裏﹐仲舒下帷之所也。

東至徳州﹐入山東境。州城臨運河﹐船桅如麻。南至平原﹐昔搏徒賣漿﹐毛公﹑薛公﹐以及東方生﹑管公明﹐皆奇士﹐今得毋有存焉者乎﹖平原君廟內有顏魯公碑﹐惜匆匆過﹐未見也。東南至齊河。自涿州背西山而南﹐七日走九百里﹐極目平疇﹐至齊河始見山。齊河水淸﹐抱縣城如碧玉環﹐石橋跨之。兩岸桃柳﹐新綠嫣紅﹐臨水映發﹐爲徘徊橋上者移時。

南四十里曰開山﹐遂入山。途中矯首欲望東嶽﹐而適微雨。雲山歷亂﹐時於云外見髙峯﹐以爲是矣。曾不數里﹐又有髙者。午後見一峯甚髙﹐怪石突起﹐煙嵐擁護﹐謂必是矣。已而川勢東開﹐山形北較﹐遠而望之﹐更有髙者。蓋余從泰山之北來﹐午前見背﹐午後見臂﹐至泰安州始當其面﹐而又值云封﹐故終日望而未之見也。

次早欲上﹐土人云「不可﹐山頂有娘娘廟﹐領官票而後得入。票銀人二錢﹐曰口稅。」夫東嶽自有神﹐所謂「娘娘廟」者﹐始於何代﹖功徳何等﹖愚民引夫婦奔走求福﹐爲民上者旣不能禁﹐又因以爲利﹗不得已﹐亦領票﹐得票欲上﹐人又云「不可﹐山之髙四十里﹐窮日乃至其顚。玆向午已遲﹐且天陰。下晴上猶陰﹐下陰上必雨﹐雨濕風冷﹐請以異日。」

因而觀城中之廟﹐廟去城之南門二百步許﹐而以北城爲後垣﹔一城之中﹐廟居大半焉。階墀多古柏﹐云漢武東封時所植。階墀有碑﹐其文曰「磅礡東海之西﹐中國之東﹐參穹秀靈﹐生同天地﹐形勢巍然。古者帝王登之以觀滄海﹐察地利﹐以安民生。祝曰﹕『泰山於敬則致﹐於禮則宜。自唐加神之號封﹐歷代相沿至今。曩者元君失馭﹐海內鼎沸﹐生民塗炭。予起布衣﹐承上天后土之命﹐百神陰佑﹐削平暴亂﹐正位稱職﹐奉天地﹐享鬼神﹐以依時統一人民﹐法當式古。今寰宇旣淸﹐特修祀儀。因神有歷代之封號﹐予起寒微﹐畏不敢效。蓋神與穹昊同始﹐靈鎭一方﹐其來不知歲月幾何﹐神之所以靈﹐人莫能測。其職受命於上天后土﹐爲人君者何敢與焉﹖懼不敢加號﹐特以『東嶽之神』名其名﹐依時祭神﹐惟神鑑之。洪武三年六月二十日。」可謂辭嚴義正矣。廟中望山頂如屏風﹐中掛白練。問之﹐人曰「南天門也。」因與景蓮約﹐起二更﹐奮力急趨﹐雞鳴至其顚﹐可觀滄海日出也。

如約起﹐遙見火光明滅﹐髙與星亂。至則皆貧民男女數千﹐宿止道旁﹐然炬以丐錢。教養失而民鮮恥﹐可慨已﹗山足曰紅門﹐紅門以後﹐路皆石階。時聞階旁潺潺有水聲。四更至回馬嶺﹐階級愈峻﹐如行壁上。雞鳴至玉皇廟﹐謂至頂矣﹐導者笑曰「甫半耳﹗」因少憇。黎明﹐緣澗水﹐度石橋﹐見兩峯對立﹐中有瀑布。時宿雨初晴﹐朝光澄徹﹐山嵐護石﹐松翠浮空﹐瀑流飛響﹐淸心韻耳。磴道從西峯上﹐有碑﹐題曰「五大夫松」。碑下仰望﹐見兩峯之頂﹐髙插雲霄。心中竊擬謂此山顚也。攀登久之﹐回首遐眺﹐見松山頂在我足下﹔昨所見諸峯﹐在松山下﹔齊魯數千里之山﹐又在諸峯之下。蓋已飄飄淩雲矣﹐不意峯回路轉﹐更見髙峯。

天門之峯﹐無點土﹐亦無寸艸﹐石脈長而廉隅四出﹐駢植疊累﹐皺若蓮菊。磴道直上十里﹐乃城中所望若白練者。蓋吾從碑下望松山﹐似髙於城中望天門﹔今於此地望天門﹐實髙於碑下望松山。道旁石上刻四大字﹐曰「仰之彌髙」﹐其信然矣﹗磴列鐵柱﹐中貫鐵索﹐授索而登﹐抱柱而息。比磴道盡﹐反無所見。蓋下望天門﹐乃其絕頂﹔旣至其上﹐又有髙峯擁蔽焉。迂回攀躋﹐見所謂「娘娘廟」者在秦觀峯下。正殿五間﹐而三門皆有銅柵﹐門內金錢﹐積深二﹑三尺。堂上有三銅碑﹐明末大璫所鑄。餘無可觀。東廡檐下﹐石柱中斷﹐余坐其上而休焉。俯視有字﹐拂拭辧之﹐則李斯篆也。其文曰「盛徳丞相臣斯﹑臣去疾﹑禦史大夫臣徳昧死言﹕臣請具刻詔書金石﹐刻因明白矣。臣昧死請。制曰﹕可。」筆法髙古秀勁﹐非漢﹑晉人所能及。廟後後壁髙十餘丈﹐唐摩崖碑在焉。崖西洞中﹐有泉甘冽。崖後上里許﹐登秦觀峯﹐乃泰山之顚也。

舉頭天外﹐俯視寰中﹐浩浩茫茫﹐四無涯際。東見靑營﹐負山阻海﹔北顧塞垣﹐橫亙千里﹐河朔諸州﹐星羅棋布。循太行而西﹐中州之沃衍﹐咸陽之阻隘﹐皆可指數。黃河由華陰走兗﹑徐﹐灣環若衣帶。嵩山二室﹐如二卷石﹔淮陽之間﹐一望平蕪。「登泰山而小天下」﹐果不誣也﹗峯顚有殿﹐庭中石崛起。意古者金泥玉檢文皆封於此。門前石表﹐始皇所建﹐髙二丈餘而無字。日觀在東﹐月觀在西﹐髙皆與秦觀等。古迹名勝﹐不可徧睹。薄暮遂下﹐至松山而少憩。回思三觀﹐如在天上。又下見朝陽洞﹐石穴幽邃。又下見水簾洞﹐流水蔽巖。下至山麓﹐見一巨人﹐與之並立﹐翹足伸手﹐而不能摹其頂。古者長狄在齊﹑魯之間﹐豈其遺種與﹖

次早﹐由泰安趨曲阜。曩在山上﹐視泰安城如掌大﹔汶水一綫﹐環於城外﹔䢐徠若堵﹐蹲於汶上。出泰安城﹐不見水與山也。行五十里﹐見大河廣闊﹐乃汶水也。又五十里﹐見崇山巍峨﹐乃䢐徠也。相去百里﹐而俯視不過數武﹐其髙可想矣。䢐徠之西曰梁父﹐對峙若門。從門南出﹐平疇沃衍﹐泗水西流。孔林在泗水南﹐洙水在孔林南﹐曲阜在洙水南﹐沂水在曲阜南。孔林方十餘里﹐其樹蔽天﹐其艸蔽地。至聖墓﹐有紅墻環立﹐墻中艸樹愈密﹐修幹叢薄﹐側不容人﹐而景色開明﹐初無幽陰之气。至聖墓﹐產蓍艸﹑碑曰「大成至聖文宣王墓」。西偏小屋三間﹐顏曰「子貢廬墓處」。東南有泗水侯墓﹐正南有沂國公墓。墻東南有枯木﹐石欄護之﹐子貢手植楷也。旁有楷亭。其北有駐蹕亭﹐人君謁墓更衣之所。門外有洙水橋﹐橋南髙阜一帶﹐辟其東南爲門。門距曲阜可二里﹐道旁植柏﹐行列甚整﹐蔽日參天﹐皆數千年物也。

入曲阜之北門﹐路東有復聖廟﹐廟前有陋巷。巷南折而西﹐則孔廟之東華門也。廟制如內廷宮殿﹐而柱以石爲之﹐蛟龍盤旋﹐乃內廷所無。至聖與諸賢皆塑像。石刻至聖像有三。車服禮器﹐藏於衍聖公家﹔聖公入覲﹐不可得觀。殿南有亭﹐顏曰「杏壇」﹐古杏數株﹐時值三月﹐杏花正開。壇南有先師手植檜﹐髙三丈而無枝﹐文皆左紐。子貢之楷﹐𨿽不腐而色枯﹐此則生气勃發焉。大門內外丰碑無數。南有髙樓曰奎文閣。閣南門下﹐漢﹑魏之碑十餘﹐皆額尖而有圓孔。門外有水﹐上作五橋。橋南有門﹐門外有柵。自殿庭至柵內﹐蒼松古柏﹐虯龍盤屈﹐不可名狀。泰安漢柏﹐又不足道矣。

吾於是奮然興也。夫孔子者﹐天所獨生以教後世者也。考其生平﹐三歲喪父﹐七歲喪母﹐中年出妻﹐晚年喪子。夫哀死而傷離﹐寧獨異於人哉﹖人觀「志學」一章﹐七十年內﹐日進月益﹐不以遇之窮而少輟其功﹐蓋其自待厚﹐而所見有大焉者矣﹗余乃戚戚欲以身殉﹐何其陋也﹗《詩》有之曰「髙山仰止﹐景行行止。」𨿽不能至﹐然心向往之。

曲阜東南有九龍山﹐其南曰馬鞍山。兩山之間﹐松楸茂密者﹐孟林也。林南爲鄒縣。縣南有孟廟﹐廟左有宣獻夫人祠。夫人者﹐孟母也。滕縣在鄒南﹐地平曠﹐可以行井田。滕南有嶧山﹐始皇刻石其上。嶧東有陶河﹐過陶河至邳州。下邳乃子房擊秦後潛匿之所。又項籍者﹐下相人也。下相在邳州。昔曹操決水灌呂布於下邳。今其地在山﹐不可灌。予嘗徘徊其地﹐求下邳﹑下相之故城﹐及圯橋進履之所﹐而土人皆無知者。邳南落馬湖﹐黃河所溢也。湖南曰宿遷﹐宋人遷宿於此。又南曰桃源﹐乃黃河之北岸也。

河自出天門﹐走平陸﹐無髙下阻激之所﹔而馳波跳沫﹐洶湧澎湃﹐其猛鷙迅疾﹐天性然也。南至淸江浦﹐黃河南曲﹐運河北曲﹐兩河之間﹐不能一里﹐而運低於黃數十丈。河性衝突﹐設有不虞﹐淮陽其爲魚矣﹗淮安城西﹐有「韓侯釣臺」。當淮陰未遇時﹐忍饑釣魚城下﹐誰過而問之﹖及其云蒸龍變﹐向之落魄﹐皆爲美談。英雄成敗有時﹐若此類湮沒而不稱者﹐可勝道哉﹗

淮安南曰寶應﹐寶應南曰髙郵﹐地多湖﹐四望皆水。髙郵以南﹐始見田疇。江北暮春﹐似河北之盛夏。艸長成茵﹐麥秀成浪﹐花剩餘紅﹐樹凝濃綠﹐風景固殊焉。南至於揚州﹐揚州自古繁華地﹐當南北水陸之衝﹐舟車輻輳﹐士女遊冶﹐兼以鹽商聚處﹐僭擬無度﹐流俗相效﹐競以奢靡﹐此其獘也。城內無可觀﹐隋宮﹑迷樓﹑二十四橋之勝迹﹐今皆不存。瓊花觀內﹐止余故址。城北有天寧寺﹐謝東山之別業也。其西偏曰杏園。余嘗寓杏園之僧捨﹐竹樹蓊郁﹐池臺淸幽﹐想見王謝風流。杏園東曰虹橋﹐園亭羅列水次﹐遊人棹酒船於其中。虹橋之北﹐則蜀崗也﹐歐陽文忠公建平山堂於其上。堂右有大明寺井﹐昔張又新作《煎茶水記》﹐謂揚子江中泠泉第一﹐惠山石泉第二﹐虎丘石井第三﹐丹陽寺井第四﹐揚州大明寺井第五﹐卽此是也。

東至於泰州﹐昔韓魏公知泰州﹐夢以手捧日者再﹐今其州堂猶顏曰「捧日」。南至於瓜州﹐遂渡江。揚子江闊而淸﹐含虛混碧﹐上下澄鮮﹐金﹑焦在中﹐如踞鏡面。金山四面皆樓閣﹐環繞層累﹐靚妝刻節。遠望焦山﹐林木靑蒼。土人云「焦山山裏寺﹐金山寺裏山」。惜余未上﹐於焦止見山﹐於金止見寺而已。

過江﹐由小河入山﹐至鎭江府。鎭江古京口﹐四面阻山﹐形格勢禁﹐以臨天塹﹐實南北必爭之地。孫仲謀始都此﹐築城名曰「鐵甕」﹐府城其遺也。南至於丹陽﹐聞有練湖而未見。東南至常州﹐古延陵地﹐吳季子之所居。俗在三吳爲淳朴。至丹陽西﹐見山綿亙百佘裏。至無錫曰九龍山﹐其南峯曰惠山﹐惠山之東曰錫山﹐峯巒皆秀麗。登惠山﹐領石泉﹐淸冽而甘且厚。下視無錫﹐羣山拱峙﹐眾水環流﹐名酒嘉魚菱藕之藪﹐樂土也。昔泰伯擇居於此。惠山之南曰夫椒﹐夫差敗越之所也。夫椒之南曰陽山﹐越敗夫差之地也。陽山以南﹐羣峯列峙﹐巍然而蔥鬱者﹐靈巖﹑穹隆﹑支硎﹑玄墓﹑上方諸山也。靈巖之東﹐樹林陰翳﹐有秀出於樹中者﹐虎丘也。虎丘南六七里﹐蘇州城也。姑蘇控三江﹑跨五湖而通海。閶門內外﹐居貨山積﹐行人水流﹐列肆招牌﹐燦若云錦。語其繁華﹐都門不逮。然俗浮靡﹑人誇詐﹐百工士庶﹐殫智竭力﹐以爲奇技淫巧﹐所謂作無益以害有益者與﹖虎丘小而奇﹐外望一土阜﹐而中有洞壑。路旁巖下﹐有泉曰憨泉。泉側有石﹐中裂若劈﹐「試劍石」也。曲折而上﹐一大磐石﹐平鋪數百步﹐「千人坐」也。四圍奇峯﹐峭拔若削﹐北辟一壑﹐中有淸池﹐「劍池」也。劍池之西﹐又辟一壑﹐窈窕幽奇﹐而亦有池﹐虎丘石井也。劍池之東有亭﹐可中亭也。亭下池上﹐大刻「虎丘劍池」﹐顏魯公書也。又刻「生公講堂」﹐李陽冰篆也。登虎丘而四望﹐竹樹擁村﹐菱荷覆水﹐濃陰沈綠﹐天地皆靑。然賦稅重﹐民不堪命焉。靈巖秀而髙﹐上有西施洞﹐山顚有寺﹐館娃宮之故址也。門據橫石﹐內辟淸池。殿西有巖﹐流泉四出﹐回廊曲檻﹐周於巖上﹐又有二池焉。其淸爽幽奇﹐令人樂而忘反。絕頂石上﹐刻曰「琴臺」。登琴臺﹐臨太湖﹐太湖周八百里﹐包眾山於其中﹐水淸色白﹐長風一吹﹐波與山同。七十二峯﹐乍隱乍現於銀濤雪浪中﹐滴翠浮靑﹐宇內奇觀也。

南出吳江﹐由蘭溪至浙東。嘉﹑杭之間﹐其俗善蠶﹐地皆種桑﹐家有塘以養魚﹐村有港以通舟﹐麥禾蔚然﹐茂於桑下﹔靜女提籠﹐兒童曬网。風致淸幽﹐與三吳之繁華又別矣。出蘭溪至塘棲﹐夾河左右﹐遠望皆山﹐西南一帶﹐尢髙大而靑蒼者﹐則西湖上之諸峯也。南至武林門﹐棹舟竟入城內。出候潮門﹐至江口﹐一望浩渺﹐大不減揚子﹐而色與黃河同﹐則錢塘江也。錢塘﹑西湖之勝﹐自幼耳熟﹐旣見江﹐急欲至湖上。居人曰「遊西湖者﹐陸轎而水船。」余曰「不然﹐江山之觀﹐一入轎船﹐則不能見其大。且異境多在人蹤罕至之處﹐轎與船不能到也。」因步行﹐登萬松山而望西湖﹐一片空明﹐幹峯紫翠﹐冠山爲寺﹐架木作亭﹐樓臺煙雨﹐綺麗淸幽。向觀畫圖﹐恐西湖不如畫﹐今乃知畫不足以盡西湖也。過松嶺﹐渡長橋﹐至南屏。南屏之山﹐怪石攢列﹐下有古寺﹐所謂「南屏晚鐘」也。北曰雷峯﹐有塔髙而色紫﹐所謂「雷峯夕照」也。西曰蘇堤﹐從南抵北﹐作六橋以通舟﹐植梅柳於其上﹐所謂「蘇堤春曉」也。堤西有園亭﹐引湖爲沼以蓄魚﹐所謂「花港觀魚」也。堤東有洲﹐旁有三塔﹐影入洲中﹐所謂「三潭印月」也。潭北有亭﹐翼然水面者﹐湖心亭也。亭北突起而韶秀者﹐孤山也。山有紫垣繚繞者﹐行宮也。其東直抵杭城者﹐白堤也。蘇堤縱而白堤橫﹐孤山介兩堤之間焉。其西有嶽武穆廟﹐廟外鐵鑄秦檜夫婦﹐而其首爲人擊碎。嘗讀史至國家興亡之際﹐不能無疑於天也﹕當武穆提兵北伐﹐山東﹑河朔﹐豪傑響應﹐韓常內附﹐兀術外奔﹐使其予秦檜以暴疾﹐假武穆以遐年﹐復神州而返二聖﹐至易易耳﹗而顧不然﹐待其人之云亡﹐邦國殄瘁﹐易代而後﹐乃復祀武穆而擊檜﹐豈天心悔過﹐而假手於人以蓋前愆耶﹖抑天終不悔﹐而人奮其力與天爭耶﹖人之言曰「善惡之報﹐不於其身﹐必於其子孫。」今聞秦氏盛而嶽氏式微﹐此又何說焉﹖使天下好善而惡惡﹐人之好惡之心﹐何由而生也﹖天之好惡﹐旣與人同﹐胡爲誤於其身﹐復誤於其子孫﹐而終不悔耶﹖嗚呼﹗此其故聖人知之矣﹗昔者聖人之作《易》也﹐君子長而小人消曰「泰」﹐小人長而君子消曰「否」。運之有否泰﹐數也﹐天之所不能違也。非小人得志而害君子﹐則運不成。故萬世之人心﹐好君子而惡小人者﹐天之理之常﹔一時之气運﹐福小人而禍君子者﹐天之數之變。萬物之於天﹐猶子之於父﹐臣之於君也。龍逄﹑比干﹐其君不以爲忠﹔申生﹑伯奇﹐其父不以爲孝。孝子不敢非其親﹐忠臣不敢懟其君﹐而於天又何怨焉﹖

廟西有墳﹐內有二冢﹐武穆王與其子云也。墳南亭臺﹐臨湖結構﹐朱欄碧檻﹐與綠水紅蓮相掩映﹐所謂「曲院風荷」也。初在南屏望湖﹐路人指曰「髙而頂有塔者﹐南髙峯也﹔其遙與髙同者﹐北髙峯也。」玆由嶽墳而西﹐道出北髙蜂下﹐路旁皆山﹐蒼松翠柏﹐蔽岫連云。林中徐步﹐忽見淸溪﹐白石燐燐﹐落花沈澗﹐鳥語如簧。心中恍惚﹐冀有所遇。沿山深入﹐見一村落﹐酒簾樹間﹐茶棚竹下﹐路西有坊﹐題曰「飛來峯」。過坊而西﹐乃見奇峯特峙﹐流水環周﹐洞在山腹﹐橋當洞口。渡橋入洞﹐巖壑空幻﹐石骨玲瓏﹐乳泉滴瀝﹐積而成池。洞頂怪石﹐如古樹倒垂﹐雲霞橫出。孔穴貫串﹐八達四通﹐或巨或細﹐或暗或明。出洞西行﹐溪邊巖下﹐石皆奇秀﹐卓立林間者﹐往往與松竹爭長。山側有放生池﹐池上有冷泉亭﹐髙峯插天﹐修篁蔽日﹐流泉淸池﹐環亭左右﹐盛夏正午﹐冷若深秋。亭北有寺﹐扁曰「雲林」﹐未暇入也。

過寺而西﹐小園別墅﹐布置佳勝﹐縱目流覽﹐忘其路之遠近。幽林密箐﹐曲折其中﹐有時仰望﹐不見天日。心中驚疑﹐不知誤入何境﹐欲一借問﹐而深山無人。林間企望﹐見一僧度嶺而去。因亦至其嶺上﹐天風南來﹐微聞鼓樂之聲﹐尋聲覓路﹐忽見一片瓦礫﹐屋壞墻存﹐土焦石黑。路聞人語云「天竺新遭回祿。」見此乃悟身在天竺峯也。當是時﹐日將暮﹐予見天竺寺旣已燒殘﹐又四圍幽壑深林﹐不類人境﹐懼其爲虎豹之窟穴﹐山魑木魅所往來﹐因返。復至飛來峯下﹐尋前所見村落而歇焉。

次早﹐復至飛來峯﹐不入洞而登其顚﹐遠望旭日出海﹐江潮湧金﹐曉霧成霞﹐山嵐抹黛﹐景色變幻﹐林密怪奇﹐自疑此身或恐飛去。昔韓世忠忤秦檜﹐解官攜酒﹐日遊西湖﹐建翠微亭於飛來峯上。惟斯人也﹐而後稱斯山也﹗下飛來峯﹐復至冷泉亭﹐問所謂靈隱﹐乃知扁「雲林」者卽是也。時值四月八日﹐寺於此日齋僧﹐遠近僧來者甚眾。本寺住持﹐披法衣上堂講經。其大和尙曰帝輝﹐年可九十餘矣﹐巍然據髙座。首座二人﹐侍者八人﹐其下行列而拜跪者﹐可三百眾。比丘與比丘尼咸在﹐其威儀俯仰皆嫻謹﹐獨惜所講無所發明﹐卽成書而誦之﹐其下不必盡聞﹐聞者不必盡解﹐徒聽侍者拜云則拜﹐起雲則起而已。嗚呼﹗佛法入中國﹐千餘年矣﹐愚民絕其父子之天性﹑飲食男女之大欲而爲僧﹐自宜求成佛﹐而佛又必不可成。不成佛而徒自苦﹐奚取於爲僧﹖且此堂上堂下說法聽法諸眾﹐非不自知照本諷誦﹑隨人跪起之不可以成佛﹐然而必爲此者﹐蓋有所不得已也。貧無所養﹐不能力作﹐因削髮而爲僧。而天下之愚夫愚婦﹐非爲殿宇莊嚴﹑戒律威儀以聳動之﹐不能發其信心而得其布施。故此濟濟而楚楚者﹐名爲學佛﹐實爲救饑計也。井田久廢﹐學校不興﹐彼旣無田可耕﹐又不聞聖人之道以爲依歸﹐窮而無所復入﹐其爲僧﹐無足怪也。歐陽子曰「佛法入中國﹐乘吾道之廢缺而來。」韓子曰「明先王之道以道之﹐鰥寡孤獨廢疾者有養也﹐則亦庶乎其可也。」

飛來峯之東南﹐有下天竺。再入有中天竺﹐再入有上天竺﹐乃昨所睹燒殘者﹐男女雜糅﹐猶在瓦礫場中燒香也。出天竺而南﹐至於忠肅公之墳。陽明先生題其門曰「赤手挽銀河﹐君自大名垂宇宙﹔靑山埋白骨﹐我來何處哭英雄﹖」於墳之南﹐南髙峯也。峯南度一嶺而西﹐石壁嵯峨﹐下有巖洞﹐陶復陶穴﹐曰「石屋」﹐西上里許﹐有水樂洞。兩洞並列﹐一有水而一無﹐從無水者入﹐與有水者通。其水塞洞﹐砰磅訇磕﹐而至洞口卽入地﹐從不流出洞外﹐亦一奇也。又西上煙霞嶺﹐極目皆山﹐幽深奇偉﹐更過於靈隱﹑天竺之間。問之人﹐云「此中名山古剎甚多﹐屈指不能數其名﹐累月不能窮其境。」吾始知吾之足力不能徧至也﹐而遂還。

次日﹐同年蘇耕余載酒船相邀﹐予以湖上之景未徧觀也﹐與之出淸波門。城下多柳﹐而白堤多橋﹐所謂「柳浪聞鶯」﹑「斷橋殘雪」也。循白堤﹐復至孤山﹐入行宮。行宮之制甚奇﹐復閣重廊﹐周回相通﹐鑿石爲基﹐削巖成壁﹐引水成池﹐植花成幄。橋水磴山﹐至於後宮。殿在山上﹐含巖石於殿中﹐注淸泉於座下﹐一室之中﹐而山水之觀畢具。左右髙樓﹐近挹湖光。遠吞山色﹐如登玉霄金闕﹐而望十洲三島之仙蹤也。放鶴亭在行宮東北﹐古梅巨石﹐淸雅不羣﹐惜亭殊巨麗﹐不似當日處士風流。下亭﹐復登舟﹐繞孤山之背﹐至昭慶寺而還。於湖中之景﹐不能十一﹐而已暮矣。予益信轎與船之不能遠到﹐而遊西湖者未盡見西湖也。

畱數日﹐遂渡江而東。錢塘江中﹐亦有兩山﹐仿佛金﹑焦﹐遙望海門﹐屹然對峙。惜時非八月﹐不能觀大潮。渡江至蕭山﹐蕭山有湖﹐產蓴絲嘉魚﹔旱則引湖水以漑田﹐潦泄於海﹐風景似西湖﹐而有用過之。蕭山東則山陰道上矣﹐千巖萬壑﹐大者奇偉﹐小者佳麗。山下皆水﹐大溪小港﹐經緯繡錯。東至白鶴浦﹐有小山﹐舟人指曰「禹戮防風氏之所也。」泛舟入山陰城﹐登臥龍山。出城至於鑑湖﹐昔明皇賜賀知章鑑湖一曲﹐後遂指此一曲爲鑑湖﹐其實蕭山﹑會稽﹑山陰三縣之水﹐皆鑑湖也。嘗登山而望之﹐三縣桑田﹐其平如砥﹐想皆滄海所變。水在其中﹐渟滿不流﹐而色淸若鏡﹐故曰鑑湖也。

自鑑湖欲遊吼山﹐鑑湖之水無波﹐故舟多夜行。夢中不知泊於何處﹐但聞雨聲徹夜不絕﹐天明起視﹐初無雨。舟在巨潭﹐四圍皆山﹐並無來路﹐不知舟何以得至潭中。潭南巖上﹐乳泉亂滴如檐澑。東峯有洞﹐水滿其中。西峯怪石超出﹐長垂下注﹐若巨象舒鼻以飲潭水。其北竹林茂密﹐樓閣淸幽﹐曉夢初醒﹐疑非塵世。舟人語曰「此所謂曹溪。東有洞者獅山﹐西如鼻者象山﹐有樓閣者﹐石匱先生之書院也。」登樓四望﹐見樓後之山尢髙峻﹐怪石森列﹐有如臺者﹐如柱者﹐如首戴笠者﹐如巨人立者﹐所謂吼山也。下樓棹舟﹐由獅山之洞中﹐曲折行數百步而後出﹐如漁郎自桃源歸也。吼山有空明庵﹐門前流水﹐門內淸池﹐朱樓碧瓦﹐倒影池中﹐髙巖峭壁﹐卓立樓後﹐瀑泉飛灑﹐常如驟雨。其奇不減曹溪也。

吼山返棹﹐乃謁禹陵。禹陵之山﹐髙圓若冢。眾峯環拱﹐有如侍衛。陵側有菲泉﹐泉東有廟﹐廟旁有窆石亭﹐相傳葬禹時所用。石髙五六尺﹐煙如柱﹐端有圓孔﹐似孔廟之漢碑。記曰「公室視丰碑﹐三家視桓楹。」窆石似楹﹐蓋葬碑也。由禹陵至南鎭﹐南鎭者﹐會稽山也。其最髙者曰鑪峯﹐其下有廟﹐爲歷代祭告之所。自南鎭回舟﹐夜泊山陰城外﹐月幾望矣。气霽云斂﹐月白江淸﹐天水相涵﹐空明一片。人在舟中﹐身心朗徹﹐如琉璃合﹐恍然若有所悟。

黎明至於蘭亭。今之蘭亭﹐非昔之蘭亭矣。擇平地而建亭﹐中立大碑﹐禦書右軍序於其上。亭前爲石成渠﹐以爲曲水﹐崎嶇跼蹐﹐初無遠致﹐且不可以流觴。左右各鑿一池﹐以爲是「鵝池」與「墨池」也。亭西里許﹐曰天章寺﹐而亦非舊矣。然此皆人爲之者﹐故有廢興﹐若所謂「崇山峻嶺」﹑「淸流激湍」﹐則依然在。蓋山陰之水不流﹐惟蘭渚湍急﹐潺潺於茂林修竹之間﹐風致又別也。返城中﹐登蕺山。下有寺﹐乃右軍之舊第﹐其南有題扇橋。山下有書院﹐劉念臺講學於此。

予棹舟在山陰道上三日夜﹐有山皆秀﹐無水不淸﹐回環往復﹐不辧西東﹐登蕺山乃瞭然。蓋紹興之西南皆山﹐而東北近海。吼山在東﹐蘭亭在西﹐禹淩﹑南鎭在其南﹐北有梅山﹐下有梅市﹐梅福之所居也。遠望南鎭之西﹐有髙於南鎭者﹐曰秦望﹐始皇帝刻石於此。又禹穴非禹陵也﹐禹藏書於宛委之山﹐曰禹穴。又會稽有陽明洞﹐道書云第十一洞天﹐而餘皆未至。遊人憚於登陟﹐舟所可至者至之﹐若髙遠幽深﹑神聖仙靈之遺迹﹐則懼而不果去。抑吾在紹興凡三望海﹕登下方山望海﹐登禹穴﹑登蕺山皆望海﹐第見茫茫沙艸而已﹐實未嘗見水。吾猶悵然以山海之奇未盡探也。

由紹興復返杭州﹐登鳳凰山﹐一名紫陽山﹐昔髙宗南渡﹐廣杭城﹐包此山於苑內﹐以爲遊觀之所。左江右湖﹐登臨彷徨﹐致足樂也。自杭州溯浙江﹐至於富陽。富陽之山﹐雄壯似燕秦諸塞﹐而靑翠過之。富陽以南﹐川勢漸窄﹐兩山對峙﹐一水中流﹐羣山倒影﹐上下皆靑。出橦梓關﹐勢漸開﹐遠近布列﹐山皆妍媚。桐君山陡立江岸﹐其南內拓開一平原﹐石壁環峙﹐如天生城闕﹐則桐廬也。阻山臨水﹐居民在山水之間﹐瓦靑墻白﹐纖塵不染﹔其淸華朗潤﹐令人神恬。南至鸕鶿原﹐山勢怪特﹐峯巒坌湧﹐密峙駢植﹐束江流如一綫。入原口轉而西﹐則富春也。南北皆山﹐其中皆水﹐不餘寸土。兩「釣臺」在北山下﹐石峯直起而頂方﹐旁有子陵祠。凡釣臺左右之山﹐其顚皆有流泉﹐錦峯縹緲﹐上入髙靑﹐怪石崢嶸﹐下臨沈碧。瀑流噴薄﹐墮玉飛珠﹐澗水層波﹐調笙鼓瑟。髙山流水之觀止矣﹗嘗憶陶隱君語云「髙峯入云﹐淸流見底﹔兩峯石壁﹐五色交輝。靑林翠竹﹐四時具備。曉霧將歇﹐猿鳥亂啼﹔夕日欲頹﹐沈鱗競躍。實是欲界之仙都。」惟此地足以當之。西至於嚴州﹐髙山四塞﹐大水環周﹐可稱爲天險。南入橫溪﹐至於蘭溪。自杭州至蘭溪﹐四百餘里﹐岡巒綿亙﹐雄於富陽﹐淸於桐廬﹐奇於富春﹐秀於蘭谿。人在舟中﹐髙視遠眺﹐不能坐臥。偶值偃仰﹐兩岸之山﹐次第從船窗中過﹐如畫圖徐展。舟行之樂﹐無逾於此﹗

蘭溪南曰金華﹐川勢大開﹐極目平疇﹐遠望崇山﹐煙雲繚繞﹐摩天礙日。傳聞其上有朝眞﹑冰壺﹑雙龍之洞﹐乃王方平叱石成羊之所也。西過龍遊﹐至於衢州﹐凡西安道上之山﹐岡巒華簇﹐而滑瘦如削﹐煙嵐髙潔﹐刻露淸秀。西南至常山﹐多楓桂﹐云眠樹間﹐山橫云上﹐髙薄深林﹐令人有小山招隱之思。西至玉山﹐復登舟﹐至於廣信﹐爲江西界。山形粗猛突兀﹐橫亙直豎﹐緣河羅列﹐皆一石特起﹐方圓平直﹐各自爲象。西至弋陽﹐有龜峯山﹐眾峯直起如筍﹐有靑山頭﹐峯頂皆圓﹐有如人首﹕或冠或冕﹐或螓或頎﹐或光如僧﹐或鬟如妓。寺隱叢篁﹐泉出古洞﹐棕櫚芭蕉﹐延滿巖谷﹐奇險幽秀﹐兼而有之。西北至貴溪﹐見「天然橋」﹐一石橫兩峯之顚﹐下空若洞﹐亦奇境也。聞貴溪有鬼谷山﹐鬼穀子之所居。又有象山﹐陸子靜讀書其上﹐嘗曰「雲山谷石之奇﹐目所未睹﹐問之人而不知﹐知有龍虎山張眞人而已。」西至安仁﹐地平曠。南至瑞洪﹐遂入鄱陽。自安仁以西﹐四望不見山。至瑞洪以南﹐四望並不見樹﹐短艸黃沙﹐煙水雲天而已。湖水甚濁﹐波濤皆紅。

出湖入章江﹐至南昌﹐登滕王閣。章江南來﹐渺瀰極目﹔彭蠡北匯﹐煙波萬頃。東望平疇﹐天垂野闊。連峯千里﹐西列屏障﹐所謂「西山暮雨﹐南浦朝云。霞鶩齊飛﹐水天一色」﹐蓋實錄也﹗南昌阻風﹐泊舟生米渡。次蚤渡江﹐幾至不測。語日「安不忘危」﹐又曰「千金之子﹐坐不垂堂」﹐余自維揚登舟﹐過揚子﹐泛吳淞﹐涉錢塘﹐溯桐溪﹐經鄱陽﹐在舟數月﹐僥幸無恙﹐習而安焉。設非遭此﹐遂安其危而忘垂堂之戒也﹐豈可哉﹖

南至於丰城﹐觀劍池。西入淸江﹐至臨江府。城東有合皂山﹐昔張道陵﹑丁令威﹑葛孝先皆居於此。西過新諭﹐山尢多﹕分宜之山淸而秀﹐袁州之山奇而雄。至蘆溪乃陸走﹐過萍鄕復登舟﹐經醴陵﹐出滌口﹐至湘江﹐入湖南境。右江風俗﹐勝於三吳兩浙﹕男事耕耘﹐兼以商賈﹔女皆紡織。所出麻枲綿葛松杉魚蝦米麥﹐不爲奇技淫巧﹐其勤儉習事﹐有唐魏之風。獨好詐而健訟﹐則楚俗也。

湘江之水淸而文﹐兩岸之山秀而雅﹐艸多茅菅﹐扶疏猗靡﹐皆有蕙薄叢蘭之致。每當五嶺朝霞﹐三湘夜雨﹐或光風轉蕙﹐皓月臨楓﹐吟《離騷》《九歌》《招魂》之句﹐如睹澤畔之憔悴也﹐如逢芰衣荷裳之芳澤也﹐如聞湘靈山鬼之吟嘯悲啼也。南至衡州﹐謁南嶽。凡嶽鎭﹐非獨形偉﹐其气盛也。向登泰山﹐鬱鬱蔥蔥﹐靈光煥發。渡江以來﹐名山無數﹐神采少減焉。玆見南嶽﹐乃復如睹泰山﹐連峯爭出﹐髙不可止﹔復嶺互藏﹐厚不可窮。石壁插靑﹐流泉界白﹐气勃如蒸﹐嵐深似黛。頂在雲中﹐有若神龍﹐其首不見﹐而爪舒鱗躍﹐光怪陸離。「火維地荒﹐天假神柄」﹐應不誣也。衡山七十二峯﹐其最大者五﹕芙蓉﹑紫蓋﹑石廩﹑天柱﹑祝融。南嶽廟在祝融峯下﹐謁廟後﹐望五峯﹐其頂皆在雲中。登舟南行數日﹐無時不矯首。古語云「帆隨湘轉﹐望衡九面。」予九面望而卒未嘗見其頂﹐始嘆衡山之云之難開也﹗

西次祁陽﹐見唐亭﹐元次山之所建。西至於水州﹐自右江至衡陽﹐數千里間﹐土石多赤﹐一望紅原綠艸﹐碧樹丹屋﹐爛若繪絢。至零陵﹐山黑而石白﹐天地之气一變。城下瀟江﹐北合於湘。瀟西之山皆幽奇﹐柳子厚多記之。西入湘口﹐水愈淸﹐兩岸之石﹐玲瓏奇峭﹐不可指數﹐所謂少人而多石﹐其信然與﹗西至於全州﹐爲粵西形勝之地﹐湘山崔嵬﹐髙踞俯視﹐眾山環拱﹐諸水會同。山下有光孝寺﹐無量壽佛示寂之所﹐云肉身在塔內。予入而諦觀之﹐不似也。

南至於興安﹐有陽海山。半山有分水嶺﹐山脊流水﹐可以泛舟﹔至嶺而分﹐其北流者爲湘江﹐南流者爲漓江﹐一水而相離﹐故曰湘漓也。志云「臨賀﹑始安﹑桂陽﹑揭陽﹑大庾爲五嶺。」《水經注》云「湘水出零陵始安縣。」然則興安者始安也。予自長沙溯湘江至永全﹐挽舟直上﹐如登峻阪。山腰回舟﹐轉入漓江﹐下桂林如建瓴。源泉混混﹐咫尺分流﹐而北入北海﹐南入南海﹐其嶺之髙可知矣。

漓江初分﹐屈曲山間﹐別鑿一渠以通舟。秦伐南越﹐史錄鑿此。漢戈船將軍出零陵﹑下漓水﹐於此置阧﹐阧猶關也。諸葛武侯續修之。渠上有武侯祠﹐祠後有伏龍山﹐山石多怪﹐玲瓏槎枒﹐連峯疊嶂﹐皆如米顚袖中之物。伏龍以西﹐羣峯亂峙﹐四布羅列﹐如平沙萬幕﹐八門五花﹔江如遊騎縱橫其中。前有髙峯曰馬頭山﹐卓立俯視﹐如大將秉巨纛以出令也。

南過靈川﹐至於桂林。粵西髙大中丞﹐予業師也﹐畱署中過夏。時時跨馬出遊郊坰﹐負郭山水之勝皆見之。城中屹立者曰獨秀山﹐髙數百丈﹐下有石室﹐頂通光耀。其東北曰伏波山﹐髙峭與獨秀等﹐巖中懸石﹐下垂如柱。其西有疊彩巖﹐石紋華麗﹐巖腹有洞﹐冷風日夜不休﹐曰風洞。迎風而入﹐曲折崎嶇﹐漸覺光明﹐忽然髙敞﹔身入樓閣﹐戶牖軒豁﹐欄檻回環﹔開戶一望﹐水天無際﹐山林窈冥。蓋漓江從城北來﹐兩岸之山﹐怪怪奇奇﹐向在舟中﹐未盡見也。玆入洞內﹐黑走山腹﹐忽睹上界﹐皆成異境。舟泛銀河﹐人至天臺﹐亦若是矣。城南有劉仙崖﹐石洞如屋﹐內刻張平叔《贈桂林白龍洞劉眞人歌》﹐道鉛汞術甚詳。城西有七星巖﹐上有棲霞洞。石階直下數百級﹐頂上水紋如波﹐中有鯉魚﹐長丈餘﹐頭目鱗尾皆具。洞後深黑﹐秉炬進數百步﹐冷气迫人﹐同行者懼﹐遂偕出。聞土人道其中之景甚怪。王荊公云「世上奇偉瑰怪非常之觀﹐常在於險遠﹐而爲人所罕至。故非有志者不能至也。有志矣不隨以止也﹐然力不足者﹐亦不能至也。有志與力而又不隨以怠﹐至於幽暗昏忽﹐而無物以相之﹐亦不能至也。然力足以至焉﹐於人爲可譏﹐而在己爲有悔。盡吾志而不能至者﹐可以無悔矣。吾甚悔吾之未盡吾志而隨人以止也﹗」其東有龍隱洞﹐淸流從洞中出而入江。江中有山﹐輪囷若象鼻舒江中﹐舟行鼻內。江岸山上有洞﹐直透山背﹐以通天光﹐望之圓明如滿月。志稱「濱江三洞﹐水月最佳」者是也。

玆行也﹐在桂林之日爲久﹐瑤苗土僮﹐蚺蛇﹐山羊﹐錦雞﹐孔雀﹐黑白之猿﹐荔枝﹑佛手之樹﹐黃皮﹑白蠟之林﹐芭蕉之心﹐長大如椽﹔天雨之花﹐其紅射日。可謂見所未見。獨其俗凶悍褊小﹐嗜利好殺。天地之靈﹐鐘於物而不鐘於人﹐何哉﹖予以六月初旬至桂林﹐七月暑退﹐登舟返棹。曩之至也﹐雲峯吐火﹐稻穗湧波﹐荷蕊綻紅﹐江流漲綠﹐署中偃仰。曾幾何時﹐而稻禾全刈﹐木葉半黃﹐云白天晶﹐涼風蕭瑟。回思江南暮春﹐鶯飛艸長﹐西湖梅雨﹐花落鳥啼﹐有如隔世﹗王右軍云「向之所欣﹐俯仰之間﹐已爲陳迹。」亶其然矣﹗

過全州﹐復入湘山寺﹐有匾曰「再來人」。予嗒然而笑。夫佛再出世﹐猶吾再入寺也﹐而何怪焉﹖過衡州﹐登合江亭﹐湘水南來﹐蒸水北至﹐兩江合處﹐一峯特起﹐曰石鼓山﹐上有武侯祠。向讀韓詩注云「合江亭旁有朱陵洞」﹐登其上而不見。返舟問榜人﹐云「洞在亭下﹐當事者封其路﹐遊人往往不得至焉。」在舟又望南嶽﹐霧隱云封﹐終不能見其頂。江山之於人如友﹐或不期而遇﹐或千里相訪而不值﹐何哉﹗北至於湘潭﹐有昭山。昭王南徵至此。

北至於沙城﹐城東有雲母山﹐《列仙傳》云「星沙雲母﹐服之長生」者也。城北有羅洋山﹐城南曰妙髙峯。湘江在城西﹐水西有嶽麓山。志曰「衡山七十二峯﹐回雁爲首﹐嶽麓爲足」是也。其顚有道鄕臺﹐昔鄒志完謫長沙﹐守臣溫益逐之﹐雨夜渡湘宿於此。後張敬夫爲之築臺﹐朱子題曰「道鄕」。道鄕者﹐志完之別號也。聞志完初謫時﹐涕泣﹐其友怒曰「使志完居京師﹐得寒疾不汗﹐五日死矣﹗獨嶺南能死人哉﹖」由今觀之﹐向與志完同時在京師者﹐皆已湮沒﹐而志完以謫特傳﹐亦可以知所處矣。道鄕臺下有《嶽麓寺碑》﹐李北海所書也。凡地之美惡﹐視乎其人﹐不擇地而安之﹐皆可安也。予過五嶺﹐泛三湘﹐望九嶷﹐歷百越﹐皆古遷客騷人痛哭流涕之所。入而遊焉﹐瘴花善紅﹐蠻鳥能語﹐水淸石怪﹐皆有會心。比及長沙﹐山林雅曠﹐水土平良﹐已如更始餘民﹐復睹司隸雍容。賈太傅乃不自克﹐而抑鬱以死。語云「少不更事」﹐太傅有焉。北過橘州﹐昔範質夫南謫﹐夫人每罵章惇。過橘州舟覆﹐公自負夫人以出﹐徐曰「此亦章惇爲之耶﹖」予性褊﹐服膺範公以自廣。今過其地﹐想見其爲人。

北至於湘陰﹐有黃陵廟﹐二妃之所溺也。其東有汨羅江﹐屈子之所沈也。過廣陵﹐入洞庭﹐浩倍蕩蕩﹐四無涯涘。晚見紅日落於水內﹐次早見炬火然灼水面﹐漸望漸髙﹐乃明星也。吾遊行天下﹐山吾皆以爲卑﹐水吾皆以爲狹﹐非果卑果狹也﹐目能窮其所至﹐則小之矣。物何大何小﹐因其所大而大之﹐則莫不大﹔因其所小而小之﹐則莫不小。蘇子瞻曰「覆杯水於地﹐芥浮於水﹐蟻附於芥﹐茫然不知其所濟。少焉水涸﹐蟻卽徑去﹐見其類﹐出涕曰﹕幾不復與子相見﹗豈知俯仰之間﹐有方軌八達之路乎﹖計四海之在天地之間也﹐猶杯水也﹔舟猶芥也﹐人猶蟻也﹐吾烏知蟻之附芥﹐不以爲是乘桴浮海耶﹖其水涸而去﹐不以爲是海變桑田耶﹖四海𨿽廣﹐應亦有涯﹐目力不至﹐則望洋而嘆。因所大而大之耳。」今在洞庭﹐吾目力窮焉﹐卽以爲洞庭爲吾之海可也。

自湘陰泊於磊石﹐又泊於鹿角﹐又泊於井罔﹐皆在湖中。時近中秋﹐天朗气淸﹐所謂長煙一空﹐皓月千里﹐浮光耀金﹐靜影沈璧者﹐吾見之焉。北至巴陵﹐嶽陽樓在巴城上﹐而今不存矣。予登其址而望焉﹐見君山秀出﹐其東曰扁山﹐又東曰九龜山﹐皆在湖中。城南曰白鶴山﹐其側有天嶽嶺﹐上有呂仙亭﹐亭前有嶽武穆廟。昔武穆剋期八日﹐平楊幺於洞庭﹐居人徳而祀之。廟貌巍然﹐據湖山之勝。夫嶽陽爲純陽三過之所﹐宋滕子京重修之﹐範文正公作記﹐蘇子美書﹐邵竦篆額。當其盛時﹐仙之所往來﹐賢士大夫所歌詠﹐今皆爲荒榛蔓艸頹垣﹔文墨之士無論矣﹐純陽有仙術﹐亦不能畱其所愛。武穆蹇蹇﹐雉罹於羅﹐徒以忠義之性﹐結於人心﹐而遺迹獨存。然則人之不死﹐固自有道矣﹗

在巴陵阻風五日﹐所謂陰風怒號﹐濁浪排空﹐薄暮冥冥﹐虎嘯猿啼者﹐吾又見之焉。北出涇河口﹐入岷江。西北一望﹐荊襄漢沔﹐沃野千里。似燕趙兩河之間﹐洋洋乎大國之風也。江南岸爲臨湘﹑嘉魚﹑蒲圻之境﹐連延皆山。赤壁在嘉魚﹐雄峙江滸﹐其上有「祭風臺」。昔蘇子瞻賦赤壁於黃州﹐武昌之下游也。考之史云「劉備居樊口﹐進兵逆操﹐遇於赤壁。」則當在武昌上游。又操敗後走華容﹐今嘉魚與華容近﹐而黃州絕遠﹐然則周郎赤壁﹐斷在嘉魚無疑也。

北至荊口﹐兩山對峙﹐東曰驚磯﹐西曰大軍。驚磯有達摩亭﹐乃拆葦渡江之所。北曰沔口﹐沔水又名滄浪﹐靈均遇漁父於此。沔口之北﹐西曰漢口﹐漢陽府也﹔東曰夏口﹐武昌府也。墉山爲城﹐塹江爲池。武昌城內包三山﹐漢陽城內有兩湖。黃鶴樓號晴川閣﹐距兩城之上﹐相望也。漢陽城外有大別山﹐下有鎖穴﹐乃孫吳鎖江之處。予嘗登大別之顚以望三楚﹐荊衡連鎭﹐江漢朝宗﹐遠水動蜀﹐髙樹浮秦。水陸之衝﹐舟車輻輳﹐百貨所聚﹐商賈云屯。其山川之雄壯﹐民物之繁華﹐南北兩京而外﹐無過於此。然沱﹑潛﹐漢﹑沔之間﹐瀟﹑湘﹑沅﹑澧之際﹐江漂湖匯﹐民多水患﹐盜賊乘之。楚俗慓輕﹐鮮思積聚﹐山藪水洳﹐流民鳩處﹐其人率啙窳﹐龐雜而難治﹐亦可慮也。

北入孝感應山﹐山接九宗﹐澤連云夢﹐峯髙野闊﹐气勢沈雄。北出武勝關﹐崇山峻嶺﹐連延千里﹐右列方城﹐左擁穆陵﹐所謂「冥扼之塞」。《淮南子》云「山有九塞」﹐此其一也。北至於信陽﹐信陽古申國﹐東鄰息。申﹑息者﹐楚之北門也。又東鄰蔡﹐昔桓公侵蔡﹐蔡潰﹐遂伐楚﹐非上策也。由蔡至郢﹐崇山大小不可勝計﹐所謂「方城爲城﹐漢水爲池﹐無所用眾」﹐非虛語也。能伐楚者莫如秦﹐出武關﹐下漢川﹐則撤荊襄之藩籬﹔出三峽﹐下夷陵﹐則扼鄂嶽之要害。故秦並六國﹐亦地勢然也。

北過確山﹐至遂平﹐有楂椏山。唐李觀及吳元濟戰於此。北至西平﹐有滍水﹐昔光武敗王尋於昆陽﹐多殺士卒﹐滍水不流﹐卽此也。北至於葉縣﹐爲沈諸梁之封邑。其北有黃城山﹐下有沮溺故里﹐子路問津處也。北渡汝水﹐至襄城﹐其南有首山。汝﹑蔡﹑穎﹑許之際﹐平疇沃衍﹐而首山雄峙其中。史稱天下名山八﹐三在夷狄﹐五在中國﹐皆黃帝所嘗遊﹐首山其一也。昔黃帝問道於崆峒﹐遂遊襄城﹐登具茨﹐訪大隗。崆峒在郟鄏﹐而具茨在新鄭﹐與首山相望也。襄城鄭汜地﹐周襄王出居於此。

西至禹州﹐大禹之封邑﹐北至告城﹐古陽城地也。臨潁水﹐面箕山﹐負嵩嶽﹐左成臯﹐右伊闕﹐崇山四塞﹐淸流漾洄。其髙平處﹐有周公「測影臺」﹐巨石屹立﹐髙可七尺﹐下方五尺﹐上方三尺。《周禮﹖大司徒》以土圭之法測土深﹑正日影﹐以求地中。日南影短﹐日北影長﹐日至之影﹐尺有五寸﹐卽此也。北至登封﹐介嵩山太﹑少二室之間﹐太室之顚﹐櫛比若城垣﹔少室之峯﹐直起若臺觀。𨿽無岱宗衡華之髙奇﹐而气象雍容﹐神彩秀朗﹐有如王者宅居中正﹐端冕垂紳﹐以朝萬國﹐不大聲色﹐而徳意自遠。中嶽廟在太室之南﹐少林寺在少室之北。羣峯圍繞﹐界隔塵寰﹐水石淸幽﹐靈區獨辟。時值深秋﹐白雲紅葉﹐翠柏黃花﹐點綴宕岫﹐天然圖畫。嶽陽﹑黃鶴﹐極江湖之浩渺﹔靈隱﹑少林﹐盡山嶽之奇麗。睡常入夢﹐醒猶在目﹐非筆舌所能傳也﹗在寺中問達摩遺迹﹐僧云「寺西四五里深山之中﹐有古石洞﹐乃『九年面壁』之處。至今洞中猶有『達摩影』。」而予未見也。

出嵩山﹐渡洛水﹐至偃師﹐道中見田橫﹑許遠之墓。北有緱山﹐子晉升仙之所也。北上北邙﹐望見洛陽﹐昔孟堅《兩都》﹑平子《二京》諸賦﹐道洛陽之形勝甚悉﹐而予未暇觀﹐至今猶耿耿焉。由孟津渡河至孟縣。孟縣者﹐河陽也﹐周襄王狩於此。北渡沁水﹐上太行﹐太行之上首起河內﹐尾抵薊遼﹐碣石﹑恆山﹑析城﹑王屋﹐皆太行也。修阪造云﹐崇岡礙日。路皆靑石﹐鏡光油滑﹐實天下之至險。登太行而四望﹐九州之區﹐可以歷指﹕秦﹑晉蔽山﹐吳﹑越阻水﹐靑﹑齊負海﹐燕﹑趙沿邊﹐中原平土﹐正在三河。周﹑魯﹑宋﹑衛﹑陳﹑鄭﹑蔡﹑許﹑鄧﹑宿﹑杞﹑邾﹑沈﹑虞﹑邢﹑虢﹐《春秋》所書諸國﹐以及夏﹑殷﹑東漢﹑北宋﹑五代梁﹑唐之故都﹐皆在於此。總挽九州﹐閫閾華夏﹐土田肥美﹐物產茂實﹐所謂天下之中也﹐地之腹也﹐陰陽之所會﹑風雨之所和也。過太行而北﹐則吾山西境矣。

總而計之﹐天下大勢﹐水歸二漕﹐山分三幹﹐河出昆侖﹐江源岷蜀﹐始於西極﹐入於東溟。大河以北﹐水皆南流﹔大江以南﹐水皆北注。漢南入江﹐淮北入河﹐𨿽名「四瀆」﹐猶之二也。太行九邊﹐西接玉門﹐東抵朝鮮﹐是爲北幹。五嶺﹑衡﹑巫﹐西接峨嵋﹐東抵會稽﹐是爲南幹。岷﹑嶓﹑華﹑嵩﹐是爲中幹。岱宗特起﹐不與嵩連﹐亦中幹也。北方水位﹐故燕﹑秦﹑三晉之山﹐色黑而陂陀若波。東方木也﹐故齊﹑魯﹑吳﹑越之山﹐色靑而森秀若林。楚南﹑閩粵﹐峯尖而土赤﹔粵西﹑黔﹑蜀﹐石白而形方。天有五行﹐五方應之。江性寬緩﹐河流湍急﹐焦白鄱紅﹐洞庭澄淸﹐其大較也。

斯行也﹐四海濱其三﹐九州歷其七﹐五嶽睹其四﹐四瀆見其全。帝王之所都﹐聖賢之所處﹐通都大邑﹐民物之所聚﹔山川險塞﹐英雄之所爭﹔古迹名勝﹐文人學士之所歌詠﹐多見之焉。獨所謂魁奇磊落﹑潛修獨行之士﹐或伏處山顚水湄﹐混迹漁樵負販之中﹐而予槪未之見。豈造物者未之生耶﹖抑吾未之遇耶﹖抑𨿽遇之而不識耶﹖吾憾焉﹗然苟吾心之善取﹐則於山見仁者之靜﹐於水見智者之動﹔其突兀洶湧﹐如睹勇士之叱吒﹔其淪漣娟秀﹐如睹淑人君子之溫文也。然則謂吾日遇其人焉﹐可也。

抑又思之﹐天地之化﹐陰陽而已﹐獨陰不生﹐獨陽不成﹐故大漠之北不毛﹐而交﹑廣以南多水。文明發生﹐獨此震旦之區而已。北走胡而南走越﹐三月而可至﹔昆侖至東海﹐半年之程耳。由此言之﹐大塊亦甚小也。吾以二月出都﹐河北之地﹐艸芽未生﹐至吳而花開﹐至越而花落﹐入楚而栽秧﹐至粵而食稻。粵西返棹﹐秋老天髙﹐至河南而木葉盡脫﹐歸山右而雨雪載塗。轉盼之間﹐四序還周。由此言之﹐古今亦甚暫也﹗心不自得﹐而求適於外﹐故風景勝而生樂。性不自定﹐而寄生於形﹐故時物過而生悲。樂寧有幾﹐而悲無窮期焉﹗吾疑吾之自立於天地者無具也。宋景濂曰「古之人如曾參﹑原憲﹐終身陋室﹐蓬蒿沒戶﹐而志竟充然﹐有若囊括於天地者﹐何也﹖毋亦有得於山水之外者乎﹖」孟子曰「萬物皆備於我矣。」老子曰「不出戶﹐知天下。」非虛言也。爲地所囿﹐斯山川有畛域﹔爲形所拘﹐斯見聞有阻礙。果其心與物化﹐而性與天通﹐則天地之所以髙深﹐人物之所以榮悴﹐山河之所以流峙﹐有若燭照而數計焉﹗生風雲於胸臆﹐呈海嶽於窗幾﹐不必耳接之而後聞﹑目觸之而後見也。然則自玆以往﹐吾可以不遊矣。然而吾乃無時不遊也已。

﹝張山來曰﹕浩浩落落﹐萬有一千餘言。就其登涉所至﹐隨筆點染鋪敍﹐綺麗芊錦﹐亦復激昂慷慨﹐適足以囊括宇宙﹐開拓心胸。眞千古奇文﹐至文妙文﹐不得僅賞其模山範水已也﹗﹞

虞初新志卷十八

聖師錄仁和王言愼旃

子輿氏言﹕人之所以異於禽獸﹐以其存心。而禽獸之中﹐乃有麒麟鳳凰﹐不踐生艸﹐不食生虫﹐酋耳但食殘暴之虎﹐獬豸惟觸不直之人﹔鳥能反哺﹐羊有跽乳﹐其存心皆可以爲朝廷旌仁孝而揚徳威。他如蟹至期而輸稻﹐蜂輪值而衛王﹐唐明皇之象不肯爲祿山作舞﹐昭宗之猿不肯爲朱溫起居﹐宋少帝之白鷴殉帝於海﹕是物知有君臣也。鶯哀其子而腸斷﹐猿抱母皮而死﹕是物知有父子也。平章之鴿﹐死殉其雄﹔郡佐之鵝﹐克和其配﹔汾水之旁有雁丘﹐鹽城之湖有烈鴛﹕是物知有夫婦也。橫空之鶴﹐代鵲殺蛇﹔北平王氏之貓﹐能哺他子﹕是物知有同類也。隴山之鸚鵡思上皇﹐襄陽之燕殉王女﹐孫中捨之犬負米﹐姚生之馬鳴冤﹐陳州之鶴伴老﹐鶴州之騾逸歸﹕是物知忠於所事也。熊分果以餉墮坎之人﹐虎弭耳而捨抱哭之母﹐猓然性愛其類﹐殺其一而致百亡﹔魚傷鬐觸之兒﹐身亦觸石而死﹕是物知有仁義也。翁媼之猴﹐日守待葬﹔侯家之鹿﹐斷角以殉﹐至放生之鱉﹑釋命之雞﹐俱能圖報救死之徳﹕是物知感恩也。洪店奔牛﹐悲鳴而訴王臻之誣殺﹔夾道蝌蚪﹐昂首而訴商僕之戕生﹕是物知賢守令也。然則物何異於人哉﹖微獨無異﹐抑恐世之不若者眾矣﹗家公向欲匯集一帙﹐爲《聖師錄》﹐本諸揚子「聖人師萬物」句﹐因病不果。予小子閒閱往籍﹐竊取其義而識之。博物君子﹐得無責其不備耶。

白鷴

崖山之敗﹐陸秀夫抱祥興帝﹐與俱赴水。時禦舟一白鷴﹐奮擊哀鳴﹐與籠墜水中死。

鶴

陳州倅盧某﹐蓄二鶴﹐甚馴。一創死﹐一哀鳴不食。盧勉飼之﹐乃就食。一日鳴繞盧側﹐盧曰「爾欲去﹐不爾羈也﹗」鶴振翮雲際﹐數四徊翔乃去。盧老病無子﹐後三年﹐歸臥黃蒲溪上。晚秋蕭索﹐曳杖林間。忽有一鶴盤空﹐鳴聲淒斷。盧仰祝曰「若非我陳州侶耶﹖果爾﹐卽當下。」鶴竟投入懷中﹐以喙牽衣﹐旋舞不釋。遂引之歸。後盧歿﹐鶴亦不食死﹐家人瘞之墓左。

雁

元裕之好問﹐於金泰和乙丑﹐赴試並州。道逢捕雁者捕得二雁﹐一死﹐一脫网去。其脫网者﹐空中盤旋哀鳴﹐亦投地而死。裕之以金贖得二雁﹐瘞汾水﹐壘石力識﹐號曰「雁丘」。

顧敬亭稼圃傍﹐有羅者得一雁﹐鎩其羽﹐縶其足﹐立之汀畔以爲媒。每見雲中飛者﹐必昂首仰視。一日﹐其偶者見而下之﹐特然如土委地﹐交頸哀鳴﹐血盡而死。

正徳間﹐有張姓者﹐獲一雁﹐置於中庭。明年有雁自天鳴﹐庭雁和之。久而天雁自下﹐彼此以頭絞死於樓前。因名樓曰「雙雁樓」。

王一槐教諭銅陵﹐有民捨除夜燎煙﹐辟除不祥。一雁偶爲煙觸而下﹐其家以爲不祥也﹐烹之。明日﹐一雁飛鳴屋頂﹐數日﹐亦墮而死。

燕

襄陽衛敬瑜早喪。其妻﹐霸陵王整妹也﹐年十六﹐父母舅姑咸欲嫁之﹐誓不許﹐截耳置盤中爲誓﹐乃止。戶有燕巢﹐常雙來去﹐後忽孤飛。女感之﹐謂曰「能如我乎﹖」因以縷志其足。明年復來﹐孤飛如故﹐猶帶前縷。女作詩曰「昔年無偶去﹐今春猶獨歸。故人思旣重﹐不肯復雙飛。」自爾春來秋去﹐凡六七年。後復來﹐女已死﹐燕繞捨哀鳴。人告之葬處﹐卽飛就墓﹐哀鳴不食而死。人因瘞之於旁﹐號曰「燕冢」。

元貞二年﹐燕人柳湯佐家﹐雙燕巢梁。一夕﹐家人持火照蠍﹐其雄驚墜﹐貓食之。雌朝夕悲鳴﹐哺雛成翼而去。明年﹐雌獨來。人視巢中有二卵﹐疑其更偶﹐徐伺之﹐則二殼耳。春秋來去﹐凡六載皆然。

夏氏子見梁間雙燕﹐戲彈之﹐其雄死﹐雌者悲鳴逾時﹐自投於河﹐亦死。時人作《烈燕歌》。

郁七家有燕將雛﹐巢久忽毀。鄰燕成羣銜泥﹐去來如織﹐頃刻巢復成。明日遂育數雛巢中﹐乃知事急燕來助力者。

鸚鵡

宋髙宗時﹐隴山人進能言鸚鵡﹐髙宗養之宮中。一日問曰「爾思鄕否﹖」曰「豈不思爾﹖思之何益﹖」帝遣中貴送還隴山。數年之後﹐使過其地。鸚鵡問曰「上皇安否﹖」曰「崩矣﹗」鸚鵡悲鳴不已。

關中商人﹐得能言鸚鵡於隴山﹐愛而食之甚勤。偶事下獄﹐歸時嘆恨不已。鸚鵡曰「郎在獄數日﹐已不堪﹔鸚鵡遭閉累年﹐柰何﹖」商感而放之。後商同輩有過隴山者﹐鸚鵡必於林間問曰「郎無恙否﹖幸寄聲﹐幸寄聲﹗」

李邁庵自記﹕自滇遊回﹐有僕染瘴而死。僕攜有二鸚鵡﹐流淚三日不休﹐亦死。

鸛

髙郵有鸛﹐雙棲於南樓之上。或弋其雌﹐雄獨孤棲。旬餘﹐有鸛一班﹐偕一雄與共巢﹐若媒誘之者。然竟日弗偶﹐遂皆飛去。孤者哀鳴不已﹐忽鉆嘴入巢隙﹐懸足而死。時遊者羣客見之﹐無不嗟訝﹐稱爲「烈鸛」﹐而競爲詩歌弔之﹐復有「烈鸛碑」。

衛衙梓巢鸛﹐父死於弩。頃之﹐眾擁一雄來﹐匹其母。母哀鳴百拒之。雄卻盡啄殺其四雛。母益哀頓以死。羣凶乃挾其雄逸去。

某氏園亭中﹐有古樹﹐鵲巢其上﹐伏卵將雛。一日﹐二鵲徊翔屋上﹐悲鳴不已。頃之﹐有數鵲相向﹐鳴漸益近﹐百首皆向巢。忽數鵲對喙鳴﹐若相語狀﹐颺去。少頃﹐一鸛橫空來﹐閣閣有聲﹐鵲亦尾其後。羣鵲向而噪﹐若有所訴。鸛復作聲﹐若允所請。瞥而上﹐搗巢﹐銜一赤蛇吞之。羣鵲喧舞﹐若慶且謝者。蓋鵲招鸛搏蛇相救也。

華亭董氏﹐庭前有虯松一株﹐枝榦扶疏﹐亭亭如蓋﹐有雙鸛結巢其顚。後雄被彈死﹐其雌孑然獨處﹐日夕哀鳴﹐越數日亦死。

泰州鹽場僧寺﹐樓窗外樹上﹐有鸛巢焉。雌鸛伏卵其間。村民伺雄覓食﹐潛以鵝卵易之﹐鸛不知也。久之﹐雛破卵出﹐則鵝也﹐雄鸛訝其不類﹐謂雌與他禽合﹐怒而噪之。雌者亦鳴不已。旣而雄者飛去。少頃﹐諸鸛羣集﹐視其雛﹐咸向雌而噪。雌者無以自明﹐以喙鉆墻隙死。吳嘉紀野人作詩紀其事。

黃鶯

有人取黃鶯雛養於竹籠中﹐其雌雄接翼曉夜哀鳴於籠外﹐則更來哺之﹔人或在前﹐略無所畏。積數日不放出籠﹐其雄雌繚繞飛鳴﹐無從而入﹐一投火中﹐一觸籠而死。剖腹視之﹐其腸寸斷。

鴛鴦

成化六年十月﹐鹽城天縱湖漁父﹐見鴛鴦甚多。一日﹐弋其雄者烹之﹐其雌者隨棹飛鳴不去。漁父方啟釜﹐卽投沸湯中死。

鵲

大慈山之陽﹐有拱木﹐上有二鵲﹐各巢而生子。其母一爲鷙鳥所搏﹐二子失母﹐其鳴啁啁。其一方哺子﹐見而憐之﹐赴而救之﹐卽銜置一處﹐哺之若其子然。

鴿

江浙平章巙巙家養二鴿。其雄斃於貍奴﹐家奴以他雄配之﹐遂斗而死。謝子蘭作《義鴿詩》弔之。

鵝

天寶末﹐徳淸沈朝家有鵝﹐育卵而腸出以死。其雛悲鳴不復食﹐啄敗薦復之﹐又銜芻艸母前﹐若祭奠狀﹐長吁數聲而死。沈氏異而埋之﹐後人呼爲「孝鵝冢」云。

湯鄰初煥佐郡江右﹐在任生女。及周﹐郡人饋以鵝﹐頸爲盒擔壓折﹐折成「之」字﹐憐而畜之。後罷郡歸﹐親黨又饋以鵝﹐乃缺一掌者﹐亦憐而畜之。一雌一雄﹐遂成配偶。雄曰「鳥郎」﹐雌曰「蒼女」﹐呼其名﹐卽應聲至。行則讓缺掌者先﹐食則讓折頸者先。畜至三十餘年﹐迨湯夫人歿﹐二鵝哀號數晝夜﹐絕食﹐偕死於柩下。

常州陳四畜黑白二鵝﹐兩窠相並﹐各哺數雛。一日黑者死﹐眾雛失怙悲鳴。白者每晨至其窠﹐呼雛與己雛同啄。晚必先領歸窠﹐始引己雛入宿。人皆見而義之。

雞

衢州裏胥至貧民家督賦﹐民只有一哺雞﹐擬烹之。胥恍忽見桑林間有黃衣女子乞命。裏胥驚惻。少間﹐見民持刀取哺雞﹐意疑之﹐止勿殺。後再至﹐見雞率羣雛﹐向前踴躍﹐有似相感之狀。胥行百步遇虎﹐忽見雞飛撲虎眼﹐胥因奔免。

象

唐明皇嘗教象拜舞。天寶之亂﹐祿山大宴其曹﹐出象紿之曰「此象自南海奔來﹐知吾有天命﹐𨿽異類必拜舞。」左右命之拜﹐象皆努目昂首不肯拜﹔命之舞﹐努目斂足不肯舞。祿山怒﹐盡殺之。

上元中﹐華容縣有象入莊家中庭臥。其足下有槎﹐人爲出之。象乃伏﹐令人騎入深山。以鼻掊土﹐得象牙數十以報之。

元有駕象﹐明太祖登極﹐不肯拜跪﹐竟死殳下。

明廣西有象﹐封定南公。吳三桂入桂﹐欲將象解京﹐象昂首直觸。象奴百計勸勉﹐終不服。三桂大怒﹐刀矢不能傷﹐以火炮攻斃之。

鹿

銀臺侯廣成家﹐放一鹿於堯峯﹐且數年。侯死﹐鹿跳躑斷角﹐累日不食﹐亦死。山僧憐而葬之﹐碣曰「義鹿冢」。

熊

晉升平中﹐有人入山射鹿﹐忽墮一坎內﹐見熊子數頭。須臾﹐有大熊入﹐瞪視此人。人謂必害己﹐良久﹐大熊出果分與諸子﹐末後作一分著此人。此人饑久﹐冒死取啖之。旣而轉狎習。每旦﹐熊母覓食還﹐輒分果﹐此人賴以支命。後熊子大﹐其母一一負將出。子旣出盡﹐此人自分死坎中﹐乃熊母復還﹐入坐人邊。人解其意﹐便抱熊足﹐熊卽跳出﹐遂得不死。

虎

後漢人都區寶者﹐居父喪。鄰人格虎﹐走趨其廬中﹐卽以簑衣覆藏之。鄰人尋迹問﹐寶曰「虎豈有可念而藏之乎﹖」後此虎送禽獸至﹐若助祭然。寶由是知名。

上虞楊威﹐少失父﹐事母至孝。常與母入山采薪﹐爲虎所逼。自計不能禦﹐於是抱母﹐且號且行。虎見其情﹐遂弭耳去。

猿猴

唐昭宗有猿﹐隨班起居﹐賜以緋袍。朱梁篡位﹐取此猿令殿下起居。猿見全忠﹐徑趨其所﹐跳躍奮擊。遂令殺之。

吉州有捕猿﹐殺其母﹐以皮並其子賣之龍泉蕭氏。示以母皮﹐抱之跳躑﹐遂斃。蕭氏子爲作《孝猿傳》。

鄧芝射中猿母﹐見猿子爲拔箭﹐以木葉塞瘡口﹐悲哀不已﹐爲母吮血。芝遂投弩而嘆曰「山獸猶哀母﹐人可不如猿﹖吾不獵矣﹗」

咸熙中﹐有翁媼弄猴於瑞昌門外。一日媼死﹐翁葬之。未幾翁死﹐無人葬。猴守之。日久﹐人憐而葬之﹐咸稱爲「義猴」。

正徳辛巳﹐有夫婦以弄猴爲衣食者﹐十年矣﹐寓於嘉州之白塔山。主者死﹐葬於塔之左﹔猴日夜號。其婦更招一丐者爲夫﹐猴舉首揶揄之。婦弄猴使作技﹐猴伏地不爲﹐鞭之輒奮叫。入夜﹐走主者之墓﹐抱土悲號﹐七日而死。

汪學使可受﹐初尹金華。有丐者行山中﹐見羣兒縛一小猴而虐之。丐者買而教之戲﹐日乞於市﹐得錢甚多。他丐忌且羨﹐因酒醉丐者﹐誘至空窯﹐椎殺於窯中。異日繩其猴﹐復使作戲。而汪公呵導聲遽至﹐猴卽嚙斷繩﹐突走公之前﹐作冤訴狀。公遣人隨而往﹐得屍窯中。亟捕他丐鞫問﹐伏法。合邑駭而悼之﹐買棺焚丐者屍。烈焰方發﹐猴哀叫躍入﹐死矣。

牛

齊河縣洪店﹐有盜殺人於王臻戶前。眾執臻﹐已誣服久矣。知縣趙淸過洪店﹐一牛奔淸前﹐跪而悲鳴﹐若有所訴。淸曰「誰氏之牛﹖」眾曰「王臻牛也。」淸曰「臻其有冤乎﹖」抵邑﹐卽辯釋臻父子。後鞫大盜王山﹐得其殺人狀。齊河人稱神明﹐作《義牛記》。

天長縣民戴某朝出﹐其妻牧牛於野。平昔豢犬隨之﹐俄入艸芥不出。戴妻牽牛尋之﹐未百步﹐見虎據叢而食犬。虎見人至﹐棄犬趨人。戴已爲虎搏矣。牛見主有難﹐忿然而前。虎又釋人而應牛。二物交加哮吼﹐虎張爪牙﹐牛以二角奔擊。逾時﹐牛竟勝虎﹐戴乃得免。

嘉靖乙卯﹐胡撫鎭賢統兵禦倭﹐至臨山﹐少憩樹下。見屠兒將解一牛﹐一犢尙隨乳﹐將利刃銜至車溝內﹐以蹄蹈沒泥中﹐屠兒徧索不獲。

犬

孫吳時﹐襄陽紀信純﹐一犬名烏龍﹐行住相隨。一日﹐城外大醉﹐歸家不及﹐臥艸中。太守鄧瑕出獵﹐縱火爇艸﹐犬以口銜純衣﹐不動。有溪相去三﹑五十步﹐犬入水濕身﹐來臥處周回﹐以身濕之。火至濕處卽滅。犬困乏﹐致斃於側。信純獲免﹐醒見犬死毛濕﹐觀火蹤迹﹐因而痛哭。聞於太守﹐命具棺衾葬之。今紀南有「義犬冢」﹐髙十餘丈。

晉泰興二年﹐吳人華隆﹐好弋獵。畜一犬﹐號曰「的尾」﹐每將自隨。隆後至江邊﹐被一大蛇圍繞周身﹐犬遂咋蛇死焉﹐而華隆僵臥無所知矣。犬彷徨嗥吠﹐往復路間。家人怪其如此﹐因隨犬往﹐隆悶絕委地﹐載歸﹐二日乃蘇。隆未蘇之際﹐犬終不食。

太和中﹐楊生養狗﹐甚愛之。後生醉酒﹐行大澤﹐艸中眠。時冬月﹐野火起﹐風又猛。狗號呼﹐生不覺。前有一坑水﹐狗便走往水中﹐還以身灑生左右。艸沾水得著地﹐火尋過去。他日又闇行﹐墮於空井中﹐狗呻吟徹曉。有人過﹐怪之﹐往視﹐見生在井。生曰「君可出我﹐當厚報君﹗」人曰「以此狗相與﹐便當相出。」生曰「此狗曾活我於已死﹐不得相與。余無所惜。」人曰「若爾﹐便不相出。」狗因下頭向井。生知其意﹐乃語人﹐以狗相與。人乃出之﹐系狗而去。後五日﹐狗夜走歸。

袁粲值蕭道成將革命﹐自以身受顧托﹐謀起義﹐遂遇害。有兒方數歲﹐乳母攜投粲門生狄靈慶。慶曰「吾聞出郎君者厚賞。」乳母號呼曰「公昔有恩於汝﹐故冒難歸汝。若殺郎君以求利﹐神明有知﹐行見汝族滅也﹗」兒竟死。兒存時﹐嘗騎一大﹛寧毛﹜狗戲。死後年餘﹐忽有狗入慶家﹐遇慶入庭﹐嚙殺之﹐並其妻。卽向所騎狗也。

饒州樂平民章華﹐元和初﹐嘗養一犬。每樵采入山﹐犬必隨。三年冬﹐比捨有王華者﹐同上山采柴﹐犬亦隨之。忽有一虎榛中躍出﹐搏王華﹐盤踞於地﹐然猶未傷。章華叫喝且走﹐虎遂捨王華﹐來趁章華。旣獲﹐復坐之。時犬潛在深艸﹐見章被銜﹐突出躍上虎頭﹐咋虎之鼻。虎不意其來﹐驚懼而走。二人皆僵臥如沈醉者。其犬以鼻襲章口取气﹐卽吐出涎水﹐如此數次﹐章稍蘇。犬乃復以口襲王華之口﹐亦如前狀。良久﹐王華能行﹐相引而起。犬憊﹐伏不能起﹐一夕而斃。

唐禁軍大校齊瓊﹐家畜良犬四﹐常畋回廣囿﹐輒飼以粱肉。其一獨塡茹咽喉齒牙間以出﹐如隱叢薄﹐然後食﹐食已﹐則復至。齊竊異之。一日令僕伺其所往﹐則北垣枯竇﹐有母存焉﹐老瘠疥穢﹐吐哺以飼。齊奇嘆久之﹐乃命篋牝犬歸﹐以敗茵席之﹐余餅餌飽之。犬則搖尾俯首﹐若懷知感。爾後擒姦逐狡﹐指顧如飛將﹐扈獵駕前﹐必獲丰賞。逾年牝死﹐犬加勤效。後齊卒﹐犬日夜嗥吠﹐越月﹐將有事於丘隴﹐則畱犬以禦姦盜。及懸棺之夕﹐犬獨來﹐足踣土城﹐拗首叩棺見血。掩土未畢﹐犬亦至斃。

會稽張然滯役﹐有少婦無子﹐惟與一奴守舍﹐奴遂與婦通焉。然素養一犬﹐名「烏龍」﹐常以自隨。後歸﹐奴欲謀殺然﹐盛作飲食。婦曰「與君當大別離﹐君可彊啖﹗」奴已張弓拔矢﹐須然食畢。然涕泣不能食﹐以肉及飯擲狗﹐祝曰「養汝經年﹐吾當將死﹐汝能救我否﹖」犬得食﹐不啖﹐惟注眼視奴。然拍膝大呼曰「烏龍﹗」犬應聲傷奴。奴失刀遂倒﹐狗咋其陰。然因取刀殺奴﹐以妻付縣殺之。

五代南唐時﹐江州陳氏﹐族七百口﹐畜犬百餘﹐共一牢而食。一犬不至﹐諸犬不食。

上黨人盧言﹐嘗見一犬羸瘦將死﹐憫而收養。一日醉寢﹐而鄰火發。犬忙迫﹐乃上牀於言首噑吠﹐又銜衣拽之。言驚起﹐火已爇其屋柱﹐突煙而出﹐始得免。

扶風縣西有大和寺﹐在髙崗之上﹐其下有龕﹐豁若堂。中有貧者趙叟家焉。叟無妻兒﹐病足傴僂﹐常策杖行邑裏中。人哀其老病﹐且窮無所歸﹐率給以食。叟旣得食﹐常先聚羣犬以食之。後歲餘﹐叟病寒﹐臥於龕中。時大雪無衣﹐裸形俯地﹐且戰且呻。其羣犬俱聚於叟前﹐搖尾而嗥﹐已而環其袵席﹐竟以身蔽叟體﹐由是寒少解。後旬餘﹐竟以寒死其龕中。犬皆哀鳴﹐晝夜不歇﹐數日方去。

楊光遠叛於靑州﹐有孫中捨居圍城中﹐族在西州別墅。城閉久﹐食盡﹐舉家愁嘆。犬彷徨其側﹐似有憂思。中捨因囑曰「爾能爲我至莊取米耶﹖」犬搖尾若應狀。至夜﹐置一布囊﹐並簡系犬背上。犬由水竇出﹐至莊鳴吠。居者開門﹐識其犬﹐取簡視之﹐令負米還。如此數月﹐以至城開。孫氏合門賴以不餒。愈愛畜此犬。後數年斃﹐葬於別墅。至其孫彭年﹐語龍圖趙師民﹐刻石表其墓﹐日「靈犬志」。

淳熙中﹐王日就﹐字成徳﹐分水縣人﹐少負俠气。夜獵﹐從騎四出。有畜犬﹐嗚嗚銜衣﹐捶之不卻﹐且道且前。怪之﹐亟隨以歸。明日復視其處﹐虎迹縱橫﹐嘆曰「犬﹐人畜也﹐猶知愛主。吾奉父母遺體﹐不自愛﹐可乎﹖」遂散其徒讀書。

湖州顏氏﹐夫婦出傭﹐畱五歲女守家﹐溺門前池內。家有畜犬﹐入水負至岸﹐復狂奔至傭主家作呼導狀。顏驚駭歸家﹐見女伏地﹐奄奄气息﹐急救乃蘇。

滁州一寺僧被盜殺死﹐徒往報官﹐畜犬尾其後。至一酒肆中﹐盜方羣聚縱飲﹐犬忽奔噬盜足。眾以爲異﹐執之到官﹐訊服。

沈處士恆吉﹐嘗畜一金絲犬﹐長不過尺﹐甚馴。處士日宴客﹐犬必臥幾下。後三載﹐處士病﹐犬卽不食。數日﹐處士卒﹐殮於正寢﹐犬盤旋而號﹐競夕方罷。停柩者期年﹐犬日夜臥其側。將葬﹐遂一觸而斃。

劉釗﹐鐵嶺衛人﹐畜一犬﹐出入必從。釗常以馬負薪山中﹐犬亦從。一日﹐犬忽獨歸﹐向釗子國勛鳴躍不已。勛異之﹐隨其所往﹐見釗爲盜所殺﹐棄屍石間﹐取其馬去。勛爲營葬畢﹐人皆罷歸﹐犬獨守冢不去﹐日夜悲泣﹐淚濕艸土。數日﹐抉土及棺﹐死棺旁。

淮安城中民家﹐有母犬﹐烹而食之。其三子犬﹐各銜母骨抱土埋之﹐伏地悲鳴不絕。里人見而異之﹐共傳爲孝犬。

常州芮氏﹐家貧﹐日飼犬以糠粃。其鄰爲富室姚氏﹐犬多餘食﹐所限僅一小竹籬。姚犬每向籬竇低聲搖尾﹐若招呼狀。芮犬蟠曲臥地﹐惟昂首相應﹐絕不過食其餘粒。如是以爲常。

馬

秦叔寶所乘馬﹐號「忽雷駁」﹐常飲以酒。每於月明中試﹐能豎越三領黑氈。及胡公卒﹐嘶鳴不食而死。

僞蜀渠陽鄰山﹐有富民王行思﹐嘗養一馬﹐甚愛之﹐飼秣甚於他馬。一日乘往本郡﹐遇夏潦暴漲。舟子先渡馬﹐回舟以迎行思﹐至中流﹐風起船覆。其馬自岸奔入駭浪﹐接其主﹐蒼茫之中﹐遽免沈溺。

畢再遇﹐兗州將家也。開禧中﹐用兵累有功﹐金人認其旗幟卽避之。後居於霅。有戰馬﹐號「黑大虫」﹐駿駔異常﹐獨主翁能禦之。再遇死﹐其家以鐵絙羈之圉中。適遇嶽祠迎神﹐聞金鼓聲﹐意謂赴敵。馬嘶﹐奮迅斷垣而出。其家慮傷人﹐命健卒十人挽之而歸﹐因好言戒之云「將軍已死﹐汝莫生事累我家﹗「馬聳耳以聽﹐汪然出涕﹐喑啞長鳴數聲而斃。

龍泉縣有白馬墓﹐卽開國勛臣胡公深所乘之桃花馬也。公以徵陳友定﹐遇害﹐其馬馳歸門外﹐悲嘶殞絕。夫人義之﹐因葬焉﹐號爲「白馬墓」。

天順中吳之嘉定姚生﹐素心險異﹐嘗構怨於母弟陸某。陸充糧長﹐乘馬自本都夜歸。姚候至中途無人﹐操刃伏於橋下。馬亦覺之﹐至橋﹐躑躅不進。陸加鞭楚﹐馬始進﹐而已殺橋下矣。是夜﹐月暗更幽﹐寂無知者。馬逸歸﹐對陸妻驚嘶不已﹐若有訴狀。妻知夫必死非命﹐持燈尾馬后﹐至一曠野﹐夫果死焉。妻又謂馬曰「吾夫屍𨿽得﹐然正犯不得﹐何以雪冤﹖」馬卽前行﹐首撞姚門。見姚﹐嚙之蹴之。其妻執以聞官﹐乃棄姚市。

孫辦事家有馬生駒﹐甚奇。令牡交其母以傳種﹐子母俱不肯﹐乃塗其身以泥而交焉。及洗出本色﹐母子皆跳躅以死﹐人號爲「烈馬」云。

流寇破河內﹐縣尹丁運泰罵賊被磔。所乘馬﹐賊騎以入縣﹐至堂下﹐大嘶人立﹐狂逸不可制﹐竟觸墻死。

和碩親王有良馬曰「克勒」﹐猶漢言棗驑馬也。髙七尺﹐自首至尾長可丈有咫﹐耳際肉角寸許﹐腹下旋毛若鱗甲然﹐翹駿倍常﹐識者謂是龍種。王甚愛之。王薨﹐馬蹢躅哀鳴﹐未幾隨斃。

騾

明末張賊破蜀城﹐蜀藩率其子女宮人投井死。王所乘白騾躑躅其旁﹐亦跳入殉焉。後樵蘇者當陰雨暝晦時﹐於蜀宮故址﹐往往見白騾出沒蔓艸間。

張行人鶴洲﹐訟系西曹﹐以常所乘騾抵逋於人。騾悲鳴不食。一日﹐墮其新主﹐自逸歸。王西樵吏部與張同患難﹐目擊其事﹐感之﹐作《義騾行》。

羊

邠州屠者安姓家﹐有牝羊並羔。一日欲刲其母﹐縛上架之次﹐其羔忽向安前雙跪前膝﹐兩目涕零。安驚異良久﹐遂致刀於地﹐去呼童椎﹐共事刲宰。及回﹐遽失刀﹐乃爲羔銜之﹐致墻根下﹐而臥其上。屠徧索方覺﹐遂並釋之﹐放生焉。

貓

唐時北平王家貓﹐有生子同日者﹐其一死焉﹐有二子飲於死母﹐母且死﹐其鳴咿咿。其一方乳己子﹐若聞之﹐起而聽﹐走而救﹐銜其一置於其棲﹐又往如之﹐反而乳之﹐若己子然。

姑蘇齊門外﹐陸墓一小民負官租出避。家獨一貓﹐催租者持去﹐賣之閶門鋪商。忽小民過其地﹐躍入懷﹐爲鋪中所奪﹐輒悲鳴﹐顧視不已。至夜﹐銜一綾帨﹐內有金五兩余﹐投之而去。

仁魚

海中有「仁魚」﹐嘗負一小兒登岸﹐偶以鬐觸傷兒﹐兒死。魚不勝悲痛﹐亦觸石死。

鱉

宋傅慶中家得一大鱉﹐其婢不忍殺﹐放之溝中。年餘﹐後婢有病﹐將卒。夜有大鱉﹐被泥登婢胸冰之﹐遂愈。

黃徳瓌家人烹鱉﹐將篛笠覆其釜﹐揭見鱉仰把其笠﹐背皆蒸爛﹐然頭足猶能伸縮。家人湣之﹐潛放河涇間。後因患熱﹐將殛﹐徳瓌徙於河邊屋中將養。夜有一物﹐徐徐上身﹐覺甚冷。及曙﹐能視﹐胸臆悉塗淤泥。其鱉在土間﹐三曳三顧而去。卽日病瘥。

蟹

松江幹山人沈宗正﹐每深秋﹐設籪於塘﹐取蟹入饌。一日﹐見二三蟹相附而起﹐近視之﹐一蟹八腕皆脫﹐不能行﹐二蟹舁以過籪。沈嘆其義﹐遂命折籪﹐終身不復食蟹。

蝌蚪

紹興郡丞張公佐治﹐擢金華守。去郡﹐至一處﹐見蝌蚪無數﹐夾道鳴噪﹐皆昂首若有訴。異之﹐下輿步視﹐而蝌蚪皆跳躑爲前導。至田間﹐三尸疊焉。公有力﹐手挈二屍起﹐其下一屍微動﹐湯灌之﹐逡巡間復活﹐曰「我商也﹐道見二人肩兩筐適市﹐皆蝌蚪也。意傷之﹐購以放生。二人復曰﹕『此皆淺水﹐𨿽放﹐人必復獲﹔前有淸淵﹐乃放生池也。』我從之至此﹐不虞揮斧﹐遂被害。二僕隨後尙遠﹐有腰纏﹐必誘至此﹐並殺而奪金也。」丞命急捕之﹐人金皆得。以屬其守石公昆玉﹐一訊皆吐實﹐抵死﹐腰纏歸商。

蜂

正徳間﹐鎭江北固山下﹐有羣蜂擁王出遊﹐遇鷙鳥攫殺之。羣蜂環守不去﹐數日俱死。楊邃庵相公一淸﹐令家伻瘞焉﹐表其上曰「義蜂」﹐親作文祭之。

太倉張用良﹐素惡胡蜂螫人﹐見卽撲殺之。嘗見一飛虫﹐投一蛛网﹐蛛束縛之甚急。忽一蜂來螫蛛﹐蛛避。蜂數含水濕虫﹐久之得脫去。因感蜂義﹐自是不復殺蜂。

﹝張山來曰﹕佛氏謂蠢動含靈﹐皆有佛性。今讀此錄﹐不其然歟﹖﹞

海天行記鈕琇玉樵

海忠介公之孫述祖﹐倜儻負奇气﹐適逢中原多故﹐遂不屑事舉子業﹐慨焉有乘桴之想。斥其千金家產﹐治一大舶﹐其舶首尾長二十八丈﹐以象宿﹔房分六十四口﹐以象卦﹔篷張二十四葉﹐以象气﹔桅髙二十五丈﹐曰擎天柱﹐上爲二斗﹐以象日月。治之三年乃成﹐自謂獨出奇制﹐以此乘長風破萬里浪﹐無難也。瀕海賈客三十八人﹐賃其舟﹐載貨互市海外諸國﹐以述祖主之。

崇禎壬午二月﹐揚帆出洋。行至薄暮﹐颶風陡作﹐雪浪粘天﹐蛟螭之屬﹐騰繞左右﹐舵師失色。隨風飄至一處﹐昏霾莫辧何地。須臾﹐雲開風定﹐遙見六七官人﹐髙冠大帶﹐拱立水次。侍從百輩﹐狀貌醜怪﹐皆魚鱗銀甲﹐擁巨螯之劍﹐荷長須之戟﹐秉炬張燈﹐若有所伺。不覺舟忽抵岸﹐官人各喜﹐躍上舟環視曰「是可用已。」卽問船主爲誰。述祖不解其意﹐匆遽聲諾。

詰朝﹐呼述祖同入見王。約行三里許﹐夾道皎如玉山﹐無纖毫塵土﹐至一闕門﹐門有二黃龍守之﹐周遭垣墻﹐悉以水晶疊成﹐光明映徹﹐可鑑毛髮。述祖私念曰「此殆龍宮也﹗」又逾門三重﹐方及大殿。其制與人間帝王之居相似﹐而輝煌嶻嶪﹐廣設千人之饌﹐髙容十丈之旗﹐不足言矣。王甫升殿﹐首以紅巾圍兩肉角﹐衣黃繡袍﹐髯長垂腹。眾官進奏曰「前文下所司取二舟﹐久不見至﹐今有自來一舟﹐敢以聞。」王曰「舊例二舟陳設貢物﹐今少一﹐柰何﹖」眾曰「貢期已迫﹐臣等細閱此舟﹐制度暗合渾儀﹐以達天衢﹐允宜利涉。且復寬大新潔﹐若將貢物摒擋﹐俟到王宮﹐以次陳設﹐似無不可。」王允奏﹐曰「徙其凡貨凡人﹐滌以符水﹐速行勿遲。」眾唯唯下殿﹐仍回至舟﹐將人貨盡押上岸﹐置之宮西瑯玕池內。惟述祖不肯前﹐私問曰「貢將焉往﹖」眾曰「貢上天耳。」述祖曰「述祖𨿽炎陬賤民﹐而志切雲霄﹐常恨羽翼未生﹐九閽難叩﹔幸遘奇緣﹐亦願隨往。」眾曰「汝濁世凡人也﹐去則恐犯天令﹐不可。」中有一官曰「汝可具所生年月日時來。」述祖亟書以進。官與眾言「此人命有天祿﹐且系忠直之裔。姑許之。」俄頃﹐舁貢物者數百人﹐絡繹而至。賫貢官先以符水徧灑舟中﹐然後奉金葉表文﹐供之中樓。次有押貢官二員﹐將諸寶物安頓。述祖私窺貢單﹐內開﹕赤珊瑚林一座﹐大小共五十株﹔黃珊瑚林一座﹐大小共七十株﹐髙者俱一丈四五尺。夜光珠一百顆﹐火齊珠二百顆﹐圓大一寸五分﹔鮫綃五百匹﹐靈梭錦五百匹﹔碧瑟瑟二十斛。紅靺鞨二十斛﹔玻璃鏡一百具﹐圓廣三尺﹐各重四十斤﹔玉屑一千斗﹐金漿一百器﹐五色石一萬方。其他殊名異品﹐不能悉記。

安頓已畢﹐大伐鼉鼓三通﹐乃始啟行。逆風而上﹐兩巨魚夾舟若飛。白波搖漾﹐練靜鏡平﹐路無坦險﹐時無晝夜。中途石壁千仞﹐截流而立﹐其上金書「天人河海分界」六大字。眾指示述祖曰「昔張騫乘槎﹐未能過此。今汝得遠泛銀潢﹐豈非盛事﹗」述祖俯首稱謝。

食頃之間﹐咸云「南天關在望矣。」旣而及關﹐賫貢官﹑押貢官各整朝服﹐舁寶諸役﹐俱易赭色長衣﹐亦令述祖衣之﹐登岸陳設。足之所履﹐皆軟金地﹐間以瑤石嵌成異彩。仰視瓊闕璿堂﹐絳樓碧閣﹐俱在飄渺之中﹐若近若遠﹐不可測量。門下天卿四員﹐冕笏傳旨﹐令賫貢官入昊天門﹐於神霄殿前進表行禮。述祖及眾役叩首門外﹐惟聞樂音繚繞﹐香气氤氳﹐飄忽不斷而已。隨有星冠嶽帔者二人﹐爲接貢官﹐察收貢物﹐引押貢官亦入﹐行禮畢﹐玉音宣問南方民事﹐北方兵象﹐語甚繁﹐不盡述。各賜宴於恬波館﹐謝恩而出。於是集眾登舟。

述祖假寐片時﹐恍忽不知幾千萬里﹐已還故處。因啟領所押貨物與同行諸人。王下令曰「述祖之舟﹐曾入天界﹐不可復歸人寰。眾伴在池﹐宜令一見。」則三十八人﹐俱化爲魚﹐惟首未變。述祖大慟﹐前取舟官引至一室﹐慰諭之曰「汝同行人﹐命應皆葬魚腹﹐其得身爲魚﹐幸也。汝以假舟之故﹐貸汝一死。尙何悲哉﹖候有閩船過此﹐當俾汝歸。」日給飲食如常。

居久之﹐忽有報者曰「閩船已到。」王召見﹐賜白黑珠一囊﹐曰「以此償造舟之價。」命小艇送附閩船﹐抵瓊山還家。壬午之十二月也。家人蚤聞覆溺之信﹐設主發喪﹐乍見述祖﹐驚喜逾望。述祖亦不言所以﹐但云狂風敗舟﹐幸憑「擎天柱」遇救得免。次年入廣州﹐出囊中珠﹐鬻於番賈﹐獲貲無算﹐買田終老。康熙丙子﹐粵僧方趾麟親訪述祖﹐具得其詳。時述祖年已九十六﹐貌如五十歲人。

﹝張山來曰﹕若非有年月姓名﹐便如讀《太平廣記》矣。

先君嘗疑李賀《白玉樓記》﹐謂九州萬國語言文字﹐各不相同。今觀此﹐則上天果與中華同矣。余謂長吉事屬荒唐﹐今讀此文﹐則是實有其事。但不識所謂「天人河海分界」六大字﹐以及貢單所列﹐爲篆乎﹐爲楷乎﹖爲中國文字乎﹐爲各國文字乎﹖眞不可曉。﹞

虞初新志卷十九

七奇圖說西洋南懷仁

上古制造弘工﹐紀載有七﹐所謂「天下七奇」者是也﹕

巴必鸞城。

銅人巨像。

尖形髙臺。

茅索祿王塋墓。

供月祠廟。

木星人形。

法羅海島髙臺。

公樂場附﹐海舶附。

一﹑亞細亞洲巴必鸞城﹕瑟彌辣米徳王后﹐創造京都城池。形勢矩方﹐每方長五十里﹐周圍計三百里﹐城門共一百處﹐門皆以淨銅爲之。城髙十九丈﹐闊厚四丈八尺﹐以美石砌成。城樓上有園囿樹木諸景﹐引接山水﹐湧流如小河然。造工者每日三十萬人。

二﹑銅人巨像﹕樂徳海島銅鑄一人﹐髙三十丈﹐安置海口。其手指一人不能圍抱﹐兩足踏兩石臺﹐跨下髙廣﹐能容大舶經過。左手持燈﹐夜則點照﹐引海舶認識港口﹐以便叢泊。銅人內空﹐從足至手﹐有螺旋梯升上點燈。造工者每日千餘人﹐凡十二年乃成。

三﹑利未亞洲厄日多國孟斐府尖形髙臺﹕多祿茂王所建﹐地基矩方﹐每方一里﹐周圍四里﹔臺髙二百五十級﹐每級寬二丈八尺五寸﹐髙二尺五寸﹔頂上寬容五十人。造工者每日三十六萬人。

四﹑亞細亞洲嘉略省茅索祿王塋墓﹕亞爾徳彌細亞王后﹐追念其夫王﹐建造塋墓。下層矩方﹐四面各有貴美石柱二十六株。穿廊圓拱﹐各寬七丈餘。內有石梯至頂﹐頂上銅輦一乘﹐銅馬二匹﹐茅索祿王像一尊。其奇異﹕一制度﹐二崇髙﹐三精工﹐四質料純細白石築造。將畢﹐王后憶念其夫王﹐悵悶而殂。

五﹑亞細亞洲厄佛俗府供月祠廟﹕宏麗奇巧。基址建在湖中﹐以免地震摧倒。髙四十四丈﹐寬二十一丈﹐內有細白石柱﹐凡一百五十七株﹐各髙約七丈。廟內多細石絕巧人像。廟外四面各有橋﹐以通四門﹔橋最寬闊﹐以細白石爲之。正門前﹐安置美石精工神像。築工者至二百二十年乃成。

六﹑歐邏巴洲亞嘉亞省供木星人形﹕斐第亞﹐天下名工﹐取山中一最堅大石﹐雕刻木星人形﹐身體弘大﹐工精細巧﹐安坐廟中。時有譏笑者語工師曰「設此宏大之軀起立﹐寧不衝破廟宇乎﹖」工師答曰「我已安置之﹐萬不能起立。」

七﹑法羅海島髙臺﹕厄日多國多祿茂王建造﹐崇隆無際。髙臺基址﹐起自丘山﹐以細白石築成。頂上多置火炬﹐夜照海艘﹐以便認識港涯叢泊。

古時七奇之外﹐歐邏巴洲意大理亞國羅瑪府營建公樂場一蜒﹐體勢橢圓﹐周圍樓房異式四層﹐髙二十二丈餘﹐俱以美石築成。空場之徑七十六丈﹐樓房下有畜養種種猛獸諸穴﹐於公樂之時﹐卽出猛獸﹐在場相鬥。觀者坐團圓臺級﹐層層相接﹐髙出數丈﹐能容八萬七千人座位。其間各有行走道路﹐不相逼礙。此場自一千六百年來﹐至今現存。

海舶百種不止﹐約有三等。小者僅容數十人﹐用以傳書信﹐不以載物。其腹空空﹐自上達下﹐惟畱一孔﹐四圍點水不漏。下鎭一石﹐一遇風濤﹐不習水者盡入舟腹﹐密閉其孔﹐塗以瀝靑﹐使水不進﹔操舟者﹐縛其身於檣桅﹐任水飄蕩。其腹空虛﹐水不沈溺﹐船底有鎭石﹐亦不翻覆。俟浪平﹐舟人自解縛﹐萬無一失。一日可行千里。中者容數百人﹐自小西洋以達廣東﹐則用此舶。其大者﹐上下八層﹐髙約八丈。最小一層﹐鎭以沙石千餘石﹐使舶不傾側震盪。二﹑三層載貨與食用之物。海水得淡水最艱﹐須裝千餘大桶﹐以足千人一年之用﹐他物稱是。上近地平板一層﹐中下人居之﹐或裝細軟切用等物。地平板外﹐則虛百步﹐爲揚帆習武遊戲之地。前後各建屋四層﹐爲尊貴者之居。中有甬道﹐可通頭尾。尾建水閣﹐可納涼﹐以待貴者遊息。舶兩旁列大銃數十門﹐其鐵彈有三十餘斤重者。上下前後﹐有風帆十餘道。桅之大者﹐二十丈﹐周一丈二尺﹔帆闊八丈﹐約需白布二千四百丈爲之。鐵貓重六千三百五十餘斤﹐其纜繩周二尺五寸﹐重一萬四千三百餘斤。水手二三百人﹐將卒銳士三四百人﹐客商數百。有舶總管貴官一員﹐是西國國王所命﹐以掌一舶之事﹐有賞罰生殺之權。又有舶師三人﹐通天文二士。舶師專掌候風使帆﹐整理器用﹐吹號頭﹐指使夫役﹐探試淺水礁石﹐以定趨避。通天文士專掌窺測天文﹐晝測日﹐夜測星﹐用海圖量取度數﹐以識險易﹐知裏道。又有官醫﹐主一舶疾病。有市肆貿易食物。大舶不畏風浪﹐獨畏山礁淺沙﹔又畏火﹐舶上火禁極嚴﹐千人之命攸系。其起程但候風色﹐不選擇日時﹐亦未嘗有大失。若多舶同走﹐大者先行引路﹐舶後尾樓﹐夜點燈籠照視。燈籠周二丈四尺﹐髙一丈二尺﹐皆玻璃板湊成。行海晝夜無停。有山島可記者﹐指山島行﹐至大洋中﹐萬里無山島﹐則用羅經以審方。審方之法﹐全在海圖量取度數﹐卽知舶行至某處﹐離某處若干裏﹐瞭如指掌。

﹝張山來曰﹕極西巧思獨絕﹐然吾儒正以中庸爲佳﹐無事矜奇鬥巧也。﹞

訒庵偶筆新安汪口口

孝感縣一婦﹐不孝於姑﹐雷下擊之。婦急以血袴蒙頭﹐雷爲所厭﹐歘然墜地﹐形如鷹而稍大。其家以香湯沐浴之﹐奉於香火座上。雷仍自褫其翅羽﹐其家又爲作法事﹐一旦風雨飛騰而去。此婦自以爲得計﹐每出入必挾血片自隨﹐一日河邊漂衣﹐天無纖雲﹐忽聞雷轟﹐婦已斃矣。

﹝張山來曰﹕鬼神之屬﹐類惡污穢﹐污穢之取惡固宜﹐但往往偶一相值﹐卽不能運其威靈﹐誠不可解。我若爲雷神﹐則以柳下惠「爾焉凂我」之度量﹐效臯陶「執之而已」之用法﹐並行不悖﹐亦何不可﹖﹞

康熙癸丑﹐上海縣有人以假銀買豬三十六頭﹐又有他人以錢四百託買一頭﹐同載入舟。俄而疾雷揖篷轟擊﹐三十六頭﹐一時皆斃。獨一頭無恙。則用錢所買者也。賣豬人以假銀買賣﹐爲人所執﹐訟之於縣。縣官詰之﹐供云「實系賣豬得來﹐非某假造。」官問﹕「汝識其人否﹖」曰「買豬人𨿽識其貌﹐不識其住處。而載豬之船﹐現在郎家橋。」於是押同舟子物色其人﹐果獲之﹐縣官痛責枷示焉。

﹝張山來曰﹕雷所擊者﹐不孝與用銅爲多﹐而光棍不與焉﹐則何也﹖吾非謂不孝與用銅不當擊﹐只以光棍爲更當擊耳。雷之不及光棍﹐殆亦畏之耶﹖抑多而不勝擊邪﹖﹞

髙懷中﹐業鱔面於揚州小東門﹐日殺鱔數千。一婢憫之﹐每夜分﹐竊缸中鱔﹐從後窗拋入河﹐如是積年。一日麵店被焚﹐婢踉蹌逃出﹐爲火所傷﹐困臥河濱。夜深睡去﹐比醒而痛減﹐火瘡盡愈。視之﹐有河中污泥﹐堆於瘡處﹐而地有鱔行迹﹐始知向者所放生來救之也按醫書﹕河底泥﹐能塗湯火傷。髙感其異﹐遂爲罷業。及拆鍋﹐下有洞穴﹐生鱔數石盤其中﹐盡舉而縱之河。

上海朱錦﹐初投潘尙書爲家人。後其子遊泮﹐入謝於公。潘曰「汝子已系朝廷士子﹐可以門生禮見﹐勿復作主僕觀也。」卽檢其靠身文書還之。朱不勝感激﹐曰「荷洪恩﹐須當報效﹐庶慊微心耳。」潘曰「我富貴已足﹐何賴於汝﹖」朱懇請不已。潘沈吟再四﹐乃曰「現今文廟圮壞。汝能修葺﹐賢於報我遠矣﹗」朱卽獨力營繕﹐頗稱華煥。此事已過百餘年﹐人亦無有憶及之者。順治己亥科﹐會元朱錦亦上海人﹐官翰苑﹐至康熙壬子歿。臨卒時﹐文廟正梁﹐年久朽壞﹐亦以是刻崩殞。視其建造之姓名﹐卽朱錦也﹐始知會元乃其後身。事詳《上海志》。又縉雲鄭賡唐﹐天啟丁卯孝廉﹐亦以儒學爲兵火所毀﹐躬自督造﹐晨夕不輟。其子惟颺﹑載颺相繼登進士。今人惟知崇飾寺觀﹐以希冥福﹐而於幼所誦法之聖人﹐反秦越視之。抑知東家氏之靈爽﹐固若是其彰彰也乎﹗

﹝張山來曰﹕此事若論功﹐當以潘爲首﹐而朱次之﹐豈爲潘已富貴耶﹖至於不報前之朱錦﹐而報於百餘年後之同名者﹐則又何也﹖﹞

儀眞孔姓者﹐於荒年購得《孔氏家譜》﹐遂詣縣冒陳聖裔。時值變亂之餘﹐聖冑散落﹐縣爲申請﹐得補奉祀生﹐遂於家安設聖位。然其人無行﹐淫人之妻﹔夫死﹐遂娶爲妾﹔而己妻亦有淫行﹐鄕裏薄之。鄰有塾師﹐夜夢一儒者乘車﹐上豎一旗﹐題曰「司馬牛」﹐弟子從者甚眾﹐皆頭帶包角巾罩於髻上﹐方項有帶者﹐語塾師曰「來日此處有事﹐汝當避之。」覺而駭甚﹐如言避去。至午後﹐火發﹐孔姓者從外奔歸﹐見火勢尙緩﹐亟入﹐欲攫其譜。甫進門內﹐火忽四合﹐夫妻遂焚死。

﹝張山來曰﹕此事予猶及見之。然亦此人不肖﹐故遭此報耳。﹞

柳軒叢談寄園寄所寄

婺源江君輔﹐幼工奕﹐稱國手。年十七﹐忽一人扣戶﹐稱江北某家﹐延請角技。君輔袱被隨之往﹐月餘﹐抵中州某宦宅。其人先入內﹐見某宦﹐詐云「吾途窮﹐鬻吾子爲歸串。」旣得金﹐立契﹐復涕泗曰「父子情﹐不忍面別﹐請從後門去﹐免吾子牽衣慘狀也。」宦信之。君輔方久坐堂上﹐訝無出肅客者。忽一鬅頭婢肩水桶﹐目江大聲曰「爾新來僕﹐速出汲。」江驚異﹐厲聲爭之。宦從內出﹐持券示曰「爾父賣爾去﹐復何云﹖」江曰「異哉﹗君數千里遣使迎我手談﹐乃爲此不經語乎﹖誰爲吾父﹖」出所著《奕譜》呈宦証之。宦大驚曰「汝果能勝我﹐言卽不謬。」甫對著﹐君輔連勝數局﹐宦爽然﹐深相禮貌。其地有國手﹐從無出其右﹐宦忽請對局﹐輔又連勝。宦大喜﹐待爲上客﹐盤桓數月﹐作書疊薦好奕鉅公處﹐獲金數百歸。

﹝張山來曰﹕此當是某宦故作狡獪耳﹗不然﹐賣子爲僕﹐豈不睹面而遽成交邪﹖﹞

嘯虹筆記寄園寄所寄

篆學圖書﹐多出於新安﹐爲他郡所不及。如汪夢龍﹐休寧西門人﹐名濤﹐字山來﹐多膂力﹐人呼之「夢龍將軍」。眞艸隸篆﹐以及諸家書法﹐無所不精。每寫一家﹐從不致雜入一筆。大則一字方丈﹐小則徑寸千言。鐵筆之妙﹐包羅百家﹐前無古人。少時至楚中販米﹐逆旅暇日﹐偶至一寺﹐見衣冠者十餘輩﹐在佛殿以沙聚地﹐成字徑丈﹐曰「嶽陽樓」。山來笑謂曰「是可以墨書也﹐何艱於八法乃爾耶﹖」眾驚愕﹐因白之郡守﹐延入署﹐煮墨一缸﹐山來以碎布蘸墨﹐書於扁上﹐頃刻成。守嘆賞久之﹐因囑山來落款於後﹐曰「海陽汪濤書」。至今樓𨿽屢修﹐而此匾不能易也。其徒王言﹐字綸紫﹐北門人。綸紫篆書出宦光之上﹐隸書直追中郎﹐至於行楷﹐各盡其妙。

﹝張山來曰﹕僕與汪君同字山來﹐彼於書法精妙乃爾﹐僕則十指如懸錘﹐深以爲憾。豈靈秀之气﹐爲彼所獨得邪﹖猶憶爲童子時﹐得一圖章﹐形扁而空其中﹐一面刻「月色江聲共一樓」七字﹐一面刻「雪夜書千卷﹐花時酒一瓢」二句﹐俱朱文。其傍一刻「辛酉秋日篆」五字﹐又「汪濤」二字﹐一刻「山來」二字。今此石尙存篋中。向亦不知山來爲誰﹐由今觀之﹐眞足發一笑也。﹞

燕觚鈕琇玉樵觚勝

宣城髙檢討遺山﹐言其族兄某﹐於崇禎中訓蒙村廟。暑夕散徒﹐納涼庭間﹐忽見廟殿靑燈影影﹐因從窗楞窺之。內有一人﹐危冠方袍﹐南面而坐。兩傍童子以次侍立﹐約十餘人﹐深目巨鼻﹐貌極猙獰。髙拍窗驚呼﹐殿內人從容徐步出揖曰「吾亦師也。所訓諸徒﹐皆三十年後公侯將相。上帝憫其目不識丁﹐欲使稍習文字﹐略知仁義。天下將亂﹐孑遺之民﹐不至被其鹵莽啖噬也。吾身隱少微﹐適奉帝命來此﹐分方授業﹐暫假廟席﹐月餘事畢矣。」語後入殿﹐息燈﹐寂無所見。

﹝張山來曰﹕公侯將相中﹐盡有「沒字碑」在﹐想未在村廟中讀書耳。然臯﹑夔﹑稷﹑契﹐所讀何書﹖卽不識字﹐未爲不可。但徒爲舞文輩地耳﹗﹞

京城東偏有民家﹐生一女﹐能言之歲﹐忽曰「我工部郎中鄭濂婦也﹐何以在此﹖我欲歸我家矣。」迹鄭之居﹐與女家相去二里許﹐某祕之﹐不以告。女甫能行﹐卽出戶覓鄭居。或時趨出巷外﹐其家輒抱持之﹐防其逸。而女之求歸益堅﹐不得已﹐以聞於鄭﹐鄭乃迎之﹐蓋八齡矣。重堂邃室﹐皆若素遊﹐直入踞牀﹐南面而爲婦言曰「我之子與媳安在﹖不速出見﹖」眾方匿笑旁睨﹐濂適自外來﹐起而曰「我別夫子日久﹐豈遂不相識耶﹖」籠篋之庋﹐香履之存﹐靡不一一指點其處。鄭郎中以事近怪﹐不逾宿而遣之。然聞者驚相傳告﹐旋徹內庭。今上召詢濂﹐濂不敢隱﹐因命續再世之婚。濂辭以「年齒甚懸﹐且臣之子已生孫矣﹐居室名言﹐恐有未順。」上曰「天命之也﹐待十三歲而婚﹐誰曰不宜﹖」濂奉旨屆期成禮﹐伉儷如初。

﹝張山來曰﹕不識定情之夕﹐亦有所痛楚否﹖﹞

豫觚鈕琇玉樵觚勝

永城有張生者﹐屢就童子試﹐不遇。讀書芒碭山天齊寺。攻苦之暇﹐散步殿廡﹐見東帝座下判官像貌偉麗﹐戲拊其背曰「人間安得如公者﹐吾與論心訂交乎﹖」是夕﹐生篝燈禪堂﹐披簡孤坐﹐忽聞扣門聲﹐且曰「君所願交者來矣。」啟扃而迎﹐則晝所見判官也。始頗疑懼﹐繼稍款洽。坐談之頃﹐溫語莊言﹐纚纚動聽。生且喜得佳友。由是定更輒來﹐夜分乃去﹐率以爲常。生久之與習﹐因自陳轗軻有年﹐莫測榮枯所詣﹐乞其搜示冥冊。神顰蹙曰「君無顯秩﹐卽一芹猶難擷也。柰何﹖」生不覺憤慟﹐堅請爲之回斡。神徐曰「當爲君圖之。」閱數夕至﹐曰「已得之矣。山東某邑﹐有與君同姓者﹐應於明年入泮。吾互易其籍﹐可暫得志。然事久必露﹐君其愼之﹗」嗣後神不復見﹐生亦歸裏。試果獲售﹐悉如神言。浮沈黌宮十餘載﹐忽夢神倉皇前訴曰「吾因與君一日之契﹐潛竄衿錄﹐已蒙帝譴﹐法當遠戍。玆行與君永別耳。」生覺而惘然。未幾﹐亦以試劣被黜。

﹝張山來曰﹕神𨿽因生被譴﹐而愛才若此﹐殊足千古﹗﹞

李通判者﹐山西汾州人。其前世爲鄕學究﹐年逾五旬﹐閒居晝臥﹐夢二卒持帖到門云「吾府延君教授﹐請速往。」挾之上馬﹐不移時﹐至一府第﹐如達官家。靑衣者引之入﹐重闥煥麗﹐曲檻紆回﹐最後書室三楹。坐頃﹐兩公子出拜﹐錦衣玉貌﹐皆執弟子禮。日夕講課不輟。書室外院﹐地逼廳事﹐時聞傳呼鞭笞之聲﹐特不見主人爲怪﹐且不曉是何官秩。請於二子﹐二子曰「家君卽出見先生矣。」未幾﹐主人果出﹐冠帶殊偉﹐晤語間﹐禮意款洽。學究因言「晚輩承乏幕下﹐久且閱歲﹐不無故園之思。」主人微曬曰「君至此﹐已不可歸。然自後當有佳處﹐幸勿復多言。」學究淒然不樂﹐竟不知身在冥府也。一日﹐主人開宴﹐邀學究共席。辭以寒素不宜與先輩抗禮﹐彊之乃行。廳事設有四宴﹐掃徑良久﹐一僧肩輿而至﹐極騶從之盛﹐曰「大和尙」。又一僧至﹐如前﹐曰「二和尙」﹐直據南面兩宴。學究﹑主人﹐依次列坐。主人與二僧語﹐學究皆不解。酒果亦並非人間物。酒半﹐忽見一梯懸於堂檐﹐二僧出躡之﹐冉冉而去。主人促學究從而上﹐攀援甚苦﹐倏然墮地﹐則已托生本州李氏矣。𦇤褓中能語如成人﹐但冥府有勿言之約﹐不敢道前世事。生四歲﹐握筆爲制義﹐評騭其父文﹐可否悉當。後登崇禎乙榜。順治初﹐通判揚州。天兵南下﹐出迎裕王。王手掖之﹐如舊相識﹐曰「當時事猶能記憶耶﹖」一笑馳去。潛窺裕王狀貌﹐卽所見「二和尙」也。而「大和尙」未知出世爲何如人。

竇四者﹐沈丘槐店竇生之佃也。康熙庚午夏日﹐四婦將逼娩期﹐夢黑丈夫頎而髯﹐謂之曰「我欲暫托汝家﹐幸勿加害﹐當有以報。」次日之晡﹐產一龍﹐蜿蜒逾尺﹐鱗角俱備﹐項間有黃鬃如馬鬣﹐拂拂而動。婦極驚怖﹐意欲斫除。忽飛蟠屋梁。因憶前夢﹐姑置豢焉。不三日﹐驟長數丈﹐夭矯遊行﹐就乳則體仍縮小﹐如初生時。熟習日久﹐飼以雞卵﹐亦能啖也。沈丘範令﹐親往其家視之。

﹝張山來曰﹕不知此龍何以報母﹖﹞

秦觚鈕琇玉樵觚勝

崇禎末﹐蒲城人屈曼者﹐爲縣隸﹐性嗜酒。一日持檄下鄕﹐中途醉臥﹐夜半乃醒。時朗月如晝﹐見古槐樹間﹐有年少書生﹐烏巾絨袍﹐仰月呼吸。俄而口吐一珠﹐色赤於火﹐以手承弄。曼踉蹌而前﹐遽向生手奪取吞咽。生怒爭不已﹐旣而曰「假汝經年﹐仍當歸我耳。」隨失所在。曼吞珠後﹐覺體甚飄忽﹐舉念卽至其所。旋有黠者﹐雇曼入省會投文﹐距西安二百餘里﹐食頃已到﹐並不見其跋涉之迹。試之他事皆然。眾咸謂其得隱形術。適禦史巡蒲﹐錄諸訟牒﹐怨家重賂曼﹐徑入堂掣牒﹐左右無見者。禦史微覺階前有半體人﹐案牒翻翻自動﹐心甚駭異﹐急以所佩印重按﹐忽得人手﹐其全體亦遂現。立命箠斃。曼埋逾夕﹐其地墳起﹐成一小穴﹐若有物出入狀。蓋書生取珠爲之。

﹝張山來曰﹕屈曼得珠﹐反以自斃﹐想亦書生啟禦史之衷耳。﹞

吳觚鈕琇玉樵觚勝

嘉興東門外﹐有史癡者﹐娶婦甚美﹐遣之別嫁﹐佯狂行乞於市。所乞之家﹐貨必倍售。以是遇其來﹐輒施以錢。或有過門不入者﹐𨿽招與之﹐掉頭不顧也。蓬首﹐發如亂絲﹔沍寒時﹐身衣單衫﹐以破絮纏兩足﹐日至河中濯之﹐曳冰而走﹐琤琮有聲﹐以爲樂。乞錢沽酒﹐飲輒醉﹐餘錢置道旁墻隙中﹐云「有緣者任得之。」間與人言禍福﹐多奇驗。有老嫗素相識﹐忽詣之曰「詰朝當有少錢助汝。」是夜﹐卽於嫗門端坐而逝。人聞其死﹐爭致賻錢﹐嫗果大獲。旣舉棺﹐輕若無人﹐蓋尸解矣。

余所交「海內三髯」﹐一爲慈溪姜西溟﹐一爲郃陽康孟謀﹐其一則陽羨生陳其年也。其年未遇時﹐遊於廣陵﹐冒巢民愛其才﹐延致梅花別墅。有童名紫雲者﹐儇麗善歌﹐令其執役書堂。生一見神移﹐贈以佳句﹐並圖其像﹐裝爲卷帙﹐題曰「云郎小照」。適墅梅盛開﹐生偕紫雲徘徊於暗香疏影間。巢民偶登內閣﹐遙望見之﹐忽佯怒﹐呼二健僕縛紫雲去﹐將加以杖。生營救無策﹐意極彷徨﹐計惟得冒母片言﹐方解此厄。時已薄暮﹐乃趨赴母宅前﹐長跪門外﹐啟門者曰「陳某有急﹐求太夫人發一玉音。非蒙許諾﹐某不起也。」因備言紫雲事。頃之﹐靑衣媼出曰「先生休矣﹗巢民遵奉母命﹐已不罪云郎。然必得先生詠梅絕句百首﹐成於今夕﹐仍送云郎侍左右也。」生大喜﹐攝衣而回﹐篝燈濡墨﹐苦吟達曙。百詠旣就﹐亟書送巢民。巢民讀之擊節﹐笑遣云郎。其後紫雲配婦﹐合巹有期矣﹐生惘惘如失﹐賦《賀新郎》贈之云「小酌荼蘼釀。喜今朝釵光鈿影﹐燈前滉漾。隔著屏風喧笑語﹐報道雀翹初上﹐又悄把檀奴偸相。撲朔雌雄渾不辧﹐但臨風私取春弓量。送爾去﹐揭鴛帳。〇六年孤館相依傍。最難忘﹐紅蕤枕畔﹐淚花輕颺。了爾一生花燭事﹐宛轉婦隨夫唱。努力做槁砧模樣。只我羅衾渾似鐵﹐擁桃笙難得紗窗亮。休爲我﹐再惆悵。」此詞競傳人口﹐聞者爲之絕倒。

﹝張山來曰﹕聞髯在水繪園﹐每年索俸三百餘金。辟疆訝其多﹐髯曰「我不須金﹐但以某郎伴我﹐一夕一金耳﹗」然不知爲紫雲﹑爲楊枝也。﹞

合肥宗伯所寵顧夫人﹐名媚﹐性愛貍奴。有字烏員者﹐日於花欄繡榻間徘徊撫玩﹐珍重之意﹐逾於掌珠。飼以精粲嘉魚﹐過饜而斃。夫人惋悒累日﹐至爲輟膳。宗伯特以沈香斫棺瘞之﹐延十二女僧﹐建道場三晝夜。

﹝張山來曰﹕此貓享用太過﹐但不識工於捕鼠否﹖﹞

虞初新志卷二十

三儂贅人廣自序蘇州汪價三儂嘯旨

余小時讀書西圃﹐以林鳥爲裏捨。每展捲﹐自首訖尾﹐方理他冊﹐不抽閱﹐不中輟。坐必竟夜﹐不停晷﹐不知寒餓﹐不櫛發頮面。

一夕﹐正拈枯管作時論﹐忽聞欞外呦呦鬼聲﹐自思不敢爲孽﹐伯有﹑彭生斷不我厲﹐我豈畏倛頭惡剎者耶﹖燃火迹之﹐聲出竹畦中﹐見一敗葉爲蛛絲所罥﹐風入竅中鳴。余始悟曰「向以爲鬼而嗥者﹐卽此是也。」又一夕﹐疑耳室有偸兒在焉﹐持杖逐之。見頎然而立者﹐人也﹔以杖橫擊﹐偸之衣紛然而墜﹐但無聲息。遽以燈照﹐乃老蒼頭浣其故衣﹐懸之室中。因思天下事原無實相﹐皆是人以其意造之﹐嗣是無疑懼心。

余嘗爲牧豬奴戲﹐凡讌集詡爲豪舉﹐輒得大采。又嘗事狹斜遊﹐每遇名姝﹐無乞介人纏頭者﹐或反以橐金佽助膏火。二者皆有利焉﹐宜其溺矣。忽思輕俠亡賴﹐非大雅所樂聞﹐正當一嘗惡趣﹐卽解脫耳。一意敕斷﹐更不復爲。

向應京兆試﹐數見刖於有司。友人同斥者﹐多惝怳悲惶﹐淚簌簌雨下。余則廓落宴笑﹐猶故吾也。甲申當國變﹐天地裂崩﹐邑令修故事﹐羣士大夫臨於縣庭﹐口呼大行﹐含辛以爲淚。余獨號踴﹐幾不欲生﹐平日淚不輕揮﹐謂其近於婦人也﹔自喪二親以來﹐中心抽割﹐惟此一慟。

余鮮兄弟﹐止仲子一人﹐早遊芹水﹐會逢世亂﹐乃隱於市。端木貨殖﹐亦何所譏﹖閫以內﹐妻妾二人﹐雍容井臼﹐各生二男﹐共保抱之﹐無異視。四子友愛﹐一如同產。二氏皆先我化去。奉倩哀殞﹐蒙莊鼓歌﹐俱失物情之正。余惟順天委運﹐禮以制哀而已。諸子善承吾教﹐亦喜誦古人書﹐亦競爲歌詩﹐亦嗜杯酌﹐亦精於奕﹐亦涉書林畫苑﹐亦好作四方遊。余嘗戲語曰「諸如類我﹐不忝以生﹐頹老不遇﹐幸無克肖。」今皆得成遂﹐皆有妻孥﹐皆服章縫爲聖門弟子﹐駸駸乎有進取之意﹐得者自得﹐失者自失﹐不以縈老人之懷。

至若朋友﹐吾性命也。願言結契﹐莫非俊人﹔率爾相遭﹐便如夙昔。脫口披肝膈之言﹐對面領詩書之气。有若志迹乘離﹑判若行路者﹐卽其人可知矣。鼎新以後﹐同學吾友﹐仕粵東者死兵合浦令陳室臣﹐大埔令蔣文若﹐化州守曹蜚孟﹐粵西者死疾興安令王非臺﹐宰嶧者死墨誤嶧縣令吳丕能﹐帥河北者死顚連河北左營遊擊沈元培﹐貢大廷者死於鬼﹑於盜侯公羊病而死祟﹐張政起爲盜劫殺﹐仕兗仕苕仕汾者﹐皆以眞朴不能突梯上官﹐並見黜落兗州通判項莘友﹐武康令吳定遠﹐平遙令朱兼兩﹐以進士爲吏部選人﹐沈廢數十年﹐不能沾一命者多有。

嗟嗟﹗士人著進賢冠﹐爲南面貴人﹐可謂榮矣﹗乃累累遭挫辱﹐終其身困踣不聊﹐以至死。余𨿽不幸﹐猶得優遊林水﹐泰然以韋布老。酒國詩城﹐長爲三儂湯沐邑﹐此非天縱之耇民哉﹖餘一生遭罹﹐大抵平樂﹐間有奇厄﹐冥冥之中﹐默爲提救。壬申﹐隨先君官楚﹐道經彭澤。江岸忽崩﹐檣柁盡折﹐舟壓其下﹐料無生理。食頃﹐有聲﹛門赤﹜然﹐舟浮水面﹐是歲家中不戒於火﹐藏書數萬卷悉成灰燼。歸而典衣賃屋﹐復集數千卷。乙酉城陷﹐爲亂兵所掠﹐僅存零帙﹐徧從書肆配合﹐其粗有頭訖者﹐又得數百卷。辛卯﹐被一窮戚胠竊殆盡。於三四年中﹐節湯糜之費﹐又聚得數十卷。丁酉遇禍﹐皂隸入吾室﹐枵然烏有也﹔見幾上書﹐捆之以去。因憶往昔平陽書乘﹐珍護甚嚴﹐惟恐飽蟫鼠之腹。乃於二十餘年之內﹐一災於火﹐二災於兵﹐三災於盜﹐四災於皂隸﹐可勝嘆哉﹗乙酉﹐江左鼎沸﹐海上帥縱兵劫民捨﹐口呼縛儒冠者﹐破我闥而入﹐剿掠靡遺﹐餘幾被縶﹐越墻而僅免。己亥﹐入豫州﹐過老兒莊﹐羣盜截劫。一魁曰「彼書生者﹐行李可憐﹐不足供東道。」大笑揚鞭而去。

余於行路﹐凡三遇虎。壬申﹐先君命余至荊州謁賀惠藩﹐道經玉泉山﹐有虎踞崖。僕夫駭走﹐虎躍入田﹐攫一雞﹐掠余馬尾越澗去。庚子﹐遊密之超化砦﹐飲於張鑑空山齋﹐紅蕊侑酒﹐不覺狂醉﹐扶置馬上﹐鼾然據鞍而行。聞從人歡噪聲﹐次日始知有虎引二子飲澗中﹐都無動色。甲辰﹐遊富春山﹐登子陵釣處﹐因訪桐君﹐見山凹絕巇﹐一白額虎坐瞷溪流。余與眾客方側行巖下﹐虎張爪豎尾﹐欲來撲人。眾客噤戰俯地﹐余拱手語之曰「山君山君﹐聞聲久矣﹐今日得瞻神采﹐幸無妨我去路。僕所攜三寸弱管耳﹐當揮斥成長律奉獻。」虎點首者三﹐一嘯跳入叢莽。與眾客越宿樵子之廬﹐燃燈疾書五排六十韻。天方曙﹐以詩焚故處﹐祝之曰「一言相贈﹐余不爽約。君有英神﹐能無印可乎﹖」是夜﹐夢虎頭人來謝教﹐持鹿酒共酌。興正酣﹐爲役夫催起﹐乃驚失之。

余短於目﹐窮睫之力﹐不及尋丈﹐道途拱揖﹐不辧爲誰。迨老而視不加眊﹐昏暮能審文字點畫﹐燈下書紅箋﹐能作細楷﹐以光常內斂也。相傳文人目多眚﹐歸咎讀書焚膏繼晷﹐以致損明。此言近誣﹐殆由天分。宋學士作《咨目瞳文》﹐罪其失職﹐冤矣﹗余詘於目﹐而耳倍聰﹐嚶嚶私語﹐𨿽遠必聞﹐睡夢之中﹐有聲卽覺。四足者無羽翼﹐予之角者去其齒﹐殆是之謂乎﹖賤目眶大而睛露﹐有議其蜂目不祥﹑鷹目爲暴者﹐此世俗之惑也。古有獸其形而人其心者﹐羲﹑農之牛首而蛇身是也﹔有人其形而獸其心者﹐桀﹑紂之長巨姣美而筋骨越勁是也。而又何法相之足去乎﹖

余足不健於行﹐然亦曾走百里﹐不見苦攰。至如登山覓勝﹐捫蘿躋險﹐命且不惜。不能守「齒剛舌柔」之說﹐好齮齕剛物﹐未六十而齳然落其二。時逞舌鋒﹐以言語抵忤人﹐人以不堪。初時不省﹐後乃悔之。吾年旣邁﹐有客相見﹐必減我年數﹐譽我以紅顏﹐則其爲衰憊﹐亦可知也。

余在蓉江﹐受異人術﹐能煉臂爲鐵﹐聽力士仡如虎者張拳擊之﹐余臂無恙。至十數擊﹐而彼拳萎苶﹐不能舉矣。海昌查伊璜嘗言有豪客者﹐鐵臂與余無二。客本武林窶人也﹐伊璜宴客湖心亭﹐客艧破舟畔索酒﹐伊璜拉與同飲﹐酣叫盡歡。飲畢﹐悉以余饌贈之。後客仗劍從軍﹐底定閩粵﹐以功帥於交廣之間﹐錫有封爵。伊璜以明史事掛累﹐客感酒食之惠﹐陰爲營救﹐冤乃白。同一臂術耳﹐客以窶而侯﹐余特用之以戲﹐猶是孱書生也﹐可哂也﹗

庚子﹐擢得白髮﹐爲文以罵之。白髮對以肊曰「鹿﹐仙畜也﹐千年而蒼﹐又千年而白。龜﹐四靈之一也﹐五百年而紫﹐又五百年而白。然則白也者﹐物老而聖﹐斯足以當之。」余由是得老而娛﹐得白而喜。吾願天下學道人﹐共聞斯語。

余南土弱夫﹐素倚舟楫﹐與鞍轡不相謀。隨李禦史渡河﹐撤輿而馬﹐禦史振策逐余馬而馳﹐余身若翥霄堮之外﹐目迷陰曀﹐耳轟怒濤﹐始而驚﹐旣而爽﹐終而安焉。後此羣騎並出﹐余馬必先騖。崇禎末﹐習射於石崗之汝南書墅﹐弓張矢落﹐同學者以爲笑。余憤欲勝之﹐味射義「志正體直﹐持而審固」之語﹐懸的者三匝月﹐心柔手熟﹐忽焉大進。以是知人不貴自然﹐貴勉然。性不可恃﹐而習有可通﹐大抵然矣。

余善飲而不善啖﹐飯可二缶﹐常食不能噉大臠﹔客之饕者﹐喜並余餐。僑朔方者數年﹐日食蒸餅不托之屬﹐生醬鮮蔥有同嗜焉﹐歸而饌且兼人﹐反覺稻粱之寡味。五歲時﹐私闖酒室﹐垂首盎面﹐吸取浮醴﹐遂至沈頓。家人徧索﹐乃酣臥於瓶罍之側。長而僭稱大戶﹐常時列宴﹐眾客支離﹐狂花病葉﹐獨沛國朱掄生搴旗對壘﹐終夕不言散﹐時有「朱雞啼」﹑「汪天亮」之目。主人悅﹐間亦取憎侍者。

計餘一生﹐曾有二醉﹕壬寅﹐與合肥龔伯通飲於懷慶之髙臺寺。同飲者﹐王蜀隱﹑沈雲門。所飲者﹐五香柿酒﹐此朔方燒醴之最俊者。四人篝燈細酌﹐自酉達卯﹐傾二罌無剩瀝﹐飲時但覺甜美可人﹐無茗艼意。從者報曰「日髙舂矣﹗」四人啟戶而視﹐觸受風色﹐心目迷眩﹐一時俱倒。余睡至日晡而復。三公者﹐相對噦咯﹐病不起者累日。是年在鄴之旅捨﹐候李禦史行旆﹐癡坐無憀﹐聞西郊演劇﹐觀者甚眾﹐趁步一往。臺之旁﹐列肆酤酒﹐士商聚飲﹐不覺流涎﹐因選席而坐﹐傲然獨酌。已而興發﹐拉客中之豪者並釂﹐拇戰不已﹐遂曼及他席。大眾轟飲﹐余玉山頹矣。彼此造次﹐未及敍姓氏﹐亦未識余邸捨﹐羣起而掖余﹐舁之野廟神幔之前。迨曉﹐怪笑而回。「名教中自有樂地」﹐昔賢所云﹐時復戢之。

余不習鐺杓﹐而洞於茶理。友人戴惕庵﹐爲邑之陸羽。余時過領日鑄﹐以消七碗之興。及至杞子國﹐有馬布庵者﹐又盧埜之後勁也。一槍一旗﹐居然獨步。嘗戲語之﹕「若與吾鄕惕庵共品泉源﹐正未知誰當北面。」余於甲辰偶然禁酒﹐有句云「我當上奏天帝庭﹐酒星謫去補茶星。」此亦老儂謾言﹐非實爾也。性好食醋﹐失此則諸味不調。又好秋末蟹﹑夏初蠶豆﹐二物充庖﹐不想他味。人以汪生所嗜﹐不殊屈到之芰﹑姬文之昌歜。近日俗尙食煙﹐余每語人﹕「柰何以火燒五臟﹖請觀筒中垢膩﹐將何以堪﹖」其人猛省﹐誓不再食。少焉憶之﹐便渝戒矣。病酒之夫﹐狂飲不待明朝﹔難產之婦﹐好合何須滿月﹖嗜煙之酷﹐乃至同與酒色﹐何惑溺也﹗

余家常乏﹐獨衣冠必鮮整。人目之﹐若雄於財者。然少而惜福﹐繭絲不以附內體﹐服之矜重﹐不輕爲塵涴﹐卽至褸裂﹐亦不輕擲。《記》曰「敝帷不棄﹐爲埋馬也。」嘗記先大夫於余入泮時﹐制一西洋布袍﹐凡遇佳節良讌﹐則衣之﹐幾三十年﹐不之澡濯。有勸余攺作褻衣者﹐賈子曰「冠𨿽敝﹐弗以苴履。」先人所賜﹐吾不忍也。先人之敝廬﹐不過數楹﹐團聚家人﹐三世不易其舊。餘日坐臥者﹐止於半舫﹐圍塞書卷﹐櫛比鱗次﹐容我頭足一席地耳。俯仰之餘﹐不見其窄。出而翔步王公之第﹐崇構迢峣﹐霞垂云聳﹐佘處之落落然﹐了無與也。「公自見其朱門﹐貧道如遊蓬戶」﹐大智之言﹐豈欺我哉﹗

余愛樓居及庋板之房﹐不耐卑庳下濕。又愛短檐淨幾﹐其窗四辟﹐晨起披襟﹐爽受風日。如入闇室幽曖﹐便悶欲絕。又愛舟行﹐放漿蘆洲蓼渚之間﹐率其宕往﹐有會心處﹐嗒爾忘歸。余向不喜浴﹐𨿽夏月﹐亦止以巾拭汗﹐老始習之﹐乃覺除淹消瘕﹐體气榮楊﹐卽沍寒﹐且樂就澡室焉。

余得天彊固﹐不嬰重屙﹐偶爾違和﹐亦不用藥﹐醫之以至淸之酒﹐醫之以至快之書。辛巳午月﹐賤體忽憊﹐頭涔涔作楚﹐一日夕不思湯餌﹐若染時癘者。適有餉余佳釀﹐呼至牀頭開看﹐芬香拉鼻﹐急命溫之。取太史公《荊軻傳》連飲連讀﹐瞬息之間﹐拍案而起。古書難信﹐切不可以身試方。吾友賈靜子﹐睢陽才人也﹐體有不適﹐欲行「倒倉」之法。余諍之曰「柰何於腹中演戲法﹖」不聽﹐一服之後﹐下泄不止而斃。豈惟藥石﹐卽平時飲膳﹐皆可傷人。余嘗於醉後飲養花宿水﹐不死﹔於相國寺僧捨誤中鮮菌毒﹐不死﹔此小人倖免也。子美死於白酒牛脯﹐太白縱飲采石﹐捉月而亡。李﹑杜﹐詩人之魁也﹐皆以輕率自殞其生﹐可不愼哉﹗

壯時不免房帷之好﹐後乃以漸而淡。至爲汗漫遊﹐遂與色遠。卽燕趙歌姬﹐充列侑飲﹐從無一人沾暱者。北妓入席﹐見客卽拜﹐立而執役﹐主人加之訶叱。余命之入坐﹐諸執事悉令隸人司之﹐北人且謂介人壞其鄕俗禮貌。知命之年﹐便絕婉孌﹐友人俱誚其假﹐席間每引爲笑資。李賸齋至謂「五十斷欲﹐不如捐館作泉下人」。彼長餘四齡﹐竟以啖牛胾﹐淫一妖嫗而殂。夫精﹑气﹑神﹐人之「三寶」﹐而丹藥之壬也。先祖遇一異人﹐授以「龍虎吐納」之法﹐習練四十年﹐道成﹐夏月蓋重衾臥熾日中﹐無纖汗﹔冬以大桶滿貯涼水﹐沒頂而坐﹐竟日不知寒。余以骨頑無仙分﹐不之向學﹐然於玄牝要訣﹐頗熟聞之﹕大要以寶神嗇精爲主。世之愚倫﹐縱情雕伐﹐以致陽弱不起﹐乃求助於禽虫之末。蛤蚧﹐偶虫也﹐采之以爲媚藥﹔山獺﹐淫毒之獸﹐取其勢以壯陽﹔海狗以一牡管百牝﹐鬻之助房中之術。何其戕眞敗道﹐貴獸而賤人也﹗且方士挾采陰之說﹐謂禦女可得長生﹐則吾未見蛤蚧成丹﹑山獺尸解﹑海狗之白日沖舉也。

記誦之外﹐無時不親操諸務﹐盥漱泛掃﹐不以煩廝役。花則手灌之﹐艸則手薅之﹐魚鳥則手飼之。或雜伍漁樵﹐或混同傭乞﹐或時與童稚相嬲﹐擲弄觽鰈以嬉﹐故年𨿽近髦﹐人以爲有童心。舉步輕躍﹐容色亦不衰﹐不似龍鐘齒豁人。年來遊興不減﹐夢想時在湖滣嶽麓。諸子惜余筋力﹐柅余車不得遠行。在家閒極﹐有花卽看﹐有酒卽飲﹐有對弈者卽終日。老友相值﹐卽解杖頭以醵﹔緇流之上者﹐樂共余談﹔余亦樂坐旃檀之室﹐謂之淸時小太平。適與紅裙會﹐方袍骨董﹐不至以唐突取厭。贈邗水桂姬有「休將量大欺紅袖﹐但得情癡恕白頭」之句﹐非乞憐語﹐佳人會生憐耳。

孫子數人﹐與長者點定文字﹐粗爲疏解。羣小則牽繞衣裙﹐分棗栗與之﹐各饜所欲而往。分之必均﹐偶有參差﹐聚而向老人計較﹐尢可愛也。

余行李半天下﹐所至以客爲家。客兩河者﹐前後十數年﹐始於察荒李禦史幕﹐懷孟薛宗伯知之﹐呼至其家﹐與仲蒨二兄讀書翕園。後爲賈大中丞召修省誌﹐別去。越三年﹐會弔宗伯之喪﹐黃門衛公先生正在讀《禮》﹐畱與崥山艸堂﹐商榷今古。又爲洛陽太守朱燦煌邀閱試卷﹐別去。介人之久於玆土者﹐實以宗伯父子恩分滋深﹐故依劉禦李﹐馬首不能他指耳。時沈宮詹繹堂先生分巡大梁﹐淸慈明允﹐爲海內嶽牧表。余驅車八郡﹐歷收河嶽之英﹐倦則以鈞陽淸署爲歸焉。其他逆旅主人﹐無不款暱如戚屬。水行則戒榜人無妨緩棹﹐柯上逍遙﹔陸行則常與執轡者試走﹐捨輿馬而徒﹐恣其流覽。余之所爲通﹐余之所爲介也。

余殫精音律﹐於古今離合之義﹐無不博綜。吾邑陸君揚﹐弦索化工手也﹐從余考訂音聲﹐字有訛舛﹐悉爲釐正。遂使八風二十四气﹐相爲噓吸。海內名公卿﹐以及文章之士﹐皆與之遊﹐其名直達禁掖。擘阮傳人﹐乃以介人爲導師﹐亦可異也。余嘗作一想﹐取尼父《猗蘭操》﹑桓子野《挽歌》﹑孔明《梁父吟》﹑謝安《洛生泳》﹑嵇康《廣陵散》﹑袁山松《行路難》﹑李太白《烏夜啼》﹐令相如鼓琴﹐桓伊吹玉﹛遂﹜﹐髙漸離擊築﹐禰衡撾漁陽鼓﹐君揚出而欹冠短袖﹐爲之提掇其間﹐左顧右盼﹐意气激昂﹐撥淸弦﹐發哀弄﹐人聲天籟﹐云委雪飛﹐一洗梨園法曲之陋﹐顧不樂哉﹗

博塞之事﹐盛於魏晉﹐近日士大夫﹐皆以奉十齋打葉子爲名流雅尙﹐相煽成風﹐浸淫海內。余不之效﹐只是黑白二子﹐比勢覆局﹐「木野狐」之誚﹐恐亦在所不免。當余少賤﹐頗耽戲術﹐射覆藏鉤﹐與夫「頃刻花」﹑「逡巡酒」之類種種幻化﹐皆所熟諳。至於召請乩仙﹐尢極靈響﹐卽非眞仙﹐當亦才鬼。己卯應試失利﹐情懷愺恅﹐舞仙童以釋悶﹐令其搬演雜劇﹐窮姿盡態﹐有老梨園所不到者。一時傳播﹐男婦聚觀﹐擁塞堂廡﹐終日哄笑﹐匝月而不散﹐窗幾悉遭擠毀。余深悔其賤﹐固逃匿於外以謝之。世俗無聊﹐動拈骰子以卜。乙亥試﹐玉峯﹐同寓友人﹐競卜休咎。餘一呼而六子皆赤﹐果於是年入泮。先君六旬時﹐遘疾彌月﹐醫藥不能療。余心焚灼﹐抱骰盆跽於中庭﹐祝曰「大人病果無患﹐幸賜吉徵﹗」一擲而五子各色﹐獨一子旋轉不定。余默懇之﹐一躍而成順色﹐病亦旋瘳。昔寄奴喝子成盧﹐明皇叱子成四﹐慈聖之側立不僕﹐光獻之盤旋三日﹐精誠所注﹐符應立呈﹐樗蒲有神﹐豈虛也哉﹗

余與漢陽李云田偶過汴市﹐見有爭錢而相搏者。云田曰「古人名錢曰刀﹐以其銛利能殺人也﹔執兩『戈』以求『金』﹐謂之『錢』﹐亦以示凶害也。」余曰「執兩『戈』以求『金』﹐謂之『錢』﹐執兩『戈』以求『貝』﹐謂之『賤』。執『十戈』以求『貝』﹐則謂之『賊』而已矣﹗」云田曰「兩『戈』一『金』﹐當更有精義。子試說之﹗」余曰「兩『戈』不敵一『金』﹐錢眞神物也﹗」云田曰「得一『金』而來兩『戈』﹐豈不可危﹖」余曰「操兩『戈』以求一『金』﹐亦復何畏﹖」有一老父笑而前曰「此貪者之必濟以酷也。敬領兩公髙論﹐老夫快極﹗惜王介甫不得一證斯言。」

乙巳﹐從三衢假道至汾水﹑開化道中﹐資斧告匱﹐倀倀乎靡所騁。適遇一蒙館﹐其館師教讀「心廣體胖」﹐「胖」音爲伴。余入語之曰「先生誤矣。胖﹐蒲官切﹐當讀如盤。」館師日「門下精於翻切乎﹖願受臺教。」因教以上字母﹐下韻腳﹐中間過脈﹐如「經堅丁顚」諸訣﹐一一指授﹐呼調數四。令其師弟同余念誦﹐一堂之中﹐齊聲唱和。初如小兒喤喤學語﹐舌本都彊﹐少焉漸覺柔利。至數百徧﹐而趁口以出﹐自然通協。主人聞之狂喜﹐出揖余曰「等宇切法﹐裏俗罕傳﹐村塾蠢兒﹐肉橐衣楦﹐何幸得公提誨﹗請問公姓氏﹐今將何往﹖何爲停車於此﹖」余實告以前往江右﹐行李空乏之故。主人曰「是不難。」命家僮立取靑錢文綺見餉。余拜受之﹐得以卽時就道。余於字學﹐童而習之﹐音義略無訛舛﹐不謂浪遊乃受其益﹐以解字而得酒食﹐以切韻而得錢財﹐是亦學圃之美談也。

二氏皆視世人蠢俗﹐故一以沖舉歆之﹐一以輪回懼之。余明於死生之故﹐不溺其說。然其標旨淸微﹐振辭髙妙﹐有足豁懵人之閡塞者﹐故夫道家之六甲祕文﹑萬畢神木﹐釋氏之三車要義﹑四諦眞言﹐罔不洞究。我若靜地修玄﹐不在采芝咽液﹔髙座說法﹐不在豎拂拈槌﹐將使上淸羽客﹐鱉守丹鑪﹔大善知識﹐都向籬門外瞌睡也。

余不信星相家言。李虛中﹑唐舉﹐世無其人。二家推余限度﹐按餘部位﹐皆云至貴之格﹐公卿將相﹐早於年三﹑四十內得之。人多以此佞余﹐余初亦喜聞其佞。逮其後來﹐往往不驗。今閱七十甲子矣﹐黃粱熟矣﹐癡夢不復作矣﹐𨿽欲信之﹐又烏得而信之﹖

又不信師巫之術。吾疁多有女巫﹐召人先靈與人敍語。余幼隨家人往﹐果於隔戶隱隱有聲﹐家人白日見鬼﹐哭而問訊。余惡之﹐從後闥密偵﹐見一人垂首甕中作語﹐遂發其姦。余在河南﹐與李禦史同謁嵩嶽﹐見有所謂「馬子」者﹐托神附體﹐儼坐堂檐﹔執繩棍者﹐森列左右。愚民朝山者﹐有不謁神座﹐竟拜「馬子」酬願而去。忽而恫喝邏索﹐眾皆驚竄﹐財如阜積。余惡之﹐令禦史皆縛之至﹐眾「神」叩頭﹐哀乞免死。

聲色移人﹐余性亦有殊焉者。喜泉聲﹐喜絲竹聲﹐喜小兒烺烺誦書聲﹐喜夜半舟人欵乃聲﹔惡羣鴉聲﹐惡騶人喝道聲﹐惡賈客籌算聲﹐惡婦人詈聲﹐惡男人咿嚘聲﹐惡盲婦彈詞聲﹐惡刮鍋底聲。喜殘月色﹐喜曉天雪色﹐喜正午花色﹐喜女人淡妝眞色﹐喜三白酒色﹔惡花柳敗殘色﹐惡熱熟媚人色﹐惡貴人假面喬妝色。至余平日﹐有喜色﹐無愁苦色﹔有笑聲﹐無嗟嘆聲。竊謂屈原之《九嘆》﹑梁鴻之《九噫》﹑盧照鄰之「四愁六恨」﹑賈誼之「長太息」﹑楊雄之《畔牢愁》﹑殷深源之「咄咄怪事」﹐皆其方寸偪仄﹐動與世懟。惜不與介人同時﹐爲作曠蕩無涯之語以廣之。

余不識金錢之數﹐不知方物之值﹐不聞營殖之方﹐不設會計之籍。儻然而來者﹐儻然而去。室中忽盈忽虛﹐若與阿家翁無與焉。年七歲時﹐族伯亡﹐應余承祧。有宗人出而爭嗣。郡司馬某當讞﹐得宗人賕﹐袒之。余起告曰「爭爲人後者﹐利其產耳。兒不願如俗情奉人宗祀。」遽辭以出。司馬謂先君曰「有是佳兒﹐宜不賴此﹗」其爲志大財疏﹐自童齔已然矣。傾余行篋﹐從無十金之積。白鏹靑蚨﹐亦數來數往﹐但不戀淸寒吾輩人。余曾坐臯比﹐收諸生修脯﹔亦曾心織筆耕﹐賣文字作生活﹔亦曾以文應采風之使﹐得受前茅上賞。不以事生產﹐不以食孱孱八口﹐牀頭阿堵﹐不知何故咄嗟而散﹖

余最僻古器﹐幸而購得﹐寶玩不已﹐倘或失去﹐經時怏怏﹐如憶故人。向在東都﹐所得當道之贐﹐悉置三代尊彜﹐眞贗各半。橐負抵捨﹐家人意其貲重﹐啟視之﹐確確然皆邙土中物也。余誇而家人笑﹐不久卽星失。假使余囊金以歸﹐要亦垂手盡﹐不能作臨沮守錢翁。人言介人癡﹐不癡也。

向有三畏﹕畏盜﹐畏猘犬﹐畏笑面多機智人。不幸旋觸黨人怒﹐卒吹蜮沙﹐興文字獄﹐執余而囚之。餘日事著述﹐若不知有狴犴者。客譙余曰「子才之不戢以至於斯﹐今猶是放宕其辭以自騁乎﹖」余曰「馬遷腐刑﹐居蠶室而著《史記》﹔陸平原臨刑曰﹕『古人立言以垂不朽﹐吾所恨者﹐予書未成耳﹗』蔡中郎被收﹐請黥首刖足﹐繼成漢史。此三賢者﹐介人之師也。子烏足以知之﹖」或又引善惡報應之說曰「子有何惡而遘此刑獄﹖」余曰「盜跖爲暴﹐肝人之肉而食之﹐卒得上壽。柳下惠操行修潔﹐以黜辱沒其年。崇侯虎進炮烙以痡百姓﹐國滅不與其難。西伯修徳行仁﹐囚於羑里。司馬魋欲殺聖人﹐終柄宋國。仲尼賢過堯舜﹐拘於匡﹑圍於蒲﹑微服於宋。信如報應之語﹐則是盜跖﹑崇侯﹑司馬之善報爲不爽﹐而柳下﹑西伯﹑仲尼之惡報爲斷如也﹗有是理乎﹖」

知己之恩﹐侔於生我。古人云「士爲知己者用」﹐又云「士屈於不知己﹐而伸於知己」﹐又云「感恩則有之﹐知己則未也」﹐又云「天下有一人知己﹐可以不恨」。甚矣知己之難也﹗而余之生也﹐凡得知己者十。發未燥﹐應童子試﹐甬東謝象三先生目之曰「渥窪之神駒也﹐困以鹽車﹐恐未得千里騰逸。」此一知己。楚黃曹石霞先生令疁﹐月兩課士﹐余輒冠一軍。迨解官﹐放浪西子湖與白門諸山水間﹐連手吟唱﹐狂叫絕倒。此一知己。光州唐雪靈先生﹐選邑士廿人﹐時校藝於衙齋﹐文必面閱﹐必戒諸少雋者奉余爲經師﹔辛卯之役﹐謂余必掄元。及報罷﹐仰天嚄唶﹐至於流涕。此一知己。湘潭沈旭輪先生李吳﹐三簡首諸士﹐曰「時文中古文﹐盲﹑腐二史﹐其鼻祖也。終恐不利時官之目﹗」此一知已。之萊李琳枝先生﹐以省方試士﹐拔餘罪隸之中﹐弁冕都人士﹐序予文曰「介人之文﹐能令人悲﹐亦能令人怒﹔能令人喜﹐能令人下酒﹐能令人已疾。是介人以文生天下﹐而羣傖乃欲報之以殺﹐忍乎哉﹖」此一知己。河陽薛行屋先生﹐人倫淵藪﹐坐余澹友軒﹐相與訂千秋業。余斷梗﹐又折角如意也﹐而先生折官位輩行以交﹐詫爲「珠采玉英﹐希世之寶」﹐此一知己。七閩黃石齋先生﹐講學湖上﹐弟子數千人﹐蟻升廡下。《易正》一書﹐荃蹄爻象﹐妙契圖先﹐獨以授余﹐曰「滄桑而變﹐惟此子不刊其書。譙周之得文立藩衛門墻﹐吾何恨矣﹖」此一知己。吾鄕之文﹐久沒雲霧中﹐潛壺許子﹐與餘力刷之﹐並艸松陵﹐分題漢上﹐他無可與語者。嘗曰「有志三代﹐同心二人。」此一知己。上洋妓王翩仙﹐姿才無輩﹐頗不近貴人。得余文﹐必焚檀拜讀﹐讀已又拜﹔相對淸談﹐無一語墮人間粉澤者。此一知己。有授僞秩官人﹐偕邑中雕面少年﹐密謀傾余。事且露﹐主者曰「斯人制作﹐胚胎大家﹐必將羽儀天下﹐必務殺之。」再擊不中﹐嘆曰「才士固不可殺﹗」愛我之口﹐無可準的。若輩方欲割我以刃﹐而肯稱爲「大家」﹑呼爲「才士」﹐此亦一知己。李獻吉﹐前朝之文人也﹐葬於崆峒山﹐冢已崩阤﹐幾出貍首。穎人無過而問焉者﹐余語禹州史太守﹕「張良洞旁黃石冢﹐聶政墓側姊嫈墳﹐大抵荒唐﹐爲土人耳食語。獨明詩人李獻吉墓﹐埋骨不過百年﹐沒於丰艸﹐碑識無存焉。爲太守者﹐所當急爲表治﹐以培風雅。」守卽鳩工往茸﹐余親爲輿土而封﹐出故碑而重泐之曰「明詩人李夢陽之墓」。雲間彭燕又﹐當代之文人也。以五十年老孝廉﹐授汝寧司李﹐才華震蕩﹐不屑以肺石繩人。或議其有文才﹐無吏幹。一日來謁李禦史於汴署﹐余從屏後覘之﹐見其內衷紅褶﹐心爲竊駭。禦史甚加禮遇﹐肅之坐﹐談論甚洽﹐茶凡三點﹐燕又漸忘分位﹐以足加膝﹐哆口橫議﹐旁若無人。禦史微哂﹐無憎意﹐入而呼余曰「子見夫狂司李乎﹖」余曰「見之﹐才不檢制﹐幸夫子憐而恕之。」禦史曰「我無責乎爾。天下豈皆愛才者﹖恐終以是禍。」未幾﹐巡方使者會稿至﹐禦史謂余曰「彭司李掛彈章矣﹗款迹累累﹐罪且不測。」余切懇禦史轉旋﹐爲文人畱一生地。禦史難之﹐曰「直指駐節彰徳﹐汴之去鄴也遠﹔疏發﹐追無及矣﹗」余爲跽請﹐乃刪其重大者數條﹐遣一干役﹐策飛騎詣直指所﹐追還原疏﹐更爲攺繕。燕又得從薄譴以歸。余初不令燕又知也。

余方童丱﹐嘗夢一人﹐纖細娟好﹐自稱「金鑾否人」﹐以綠沈筆一矢授余曰「乾徳初﹐蒙公見借﹐今以奉還。」由是文思大進﹐放騁詞塗﹐不可捉搦。患難後﹐於資善僧寮﹐曾晝夢作文﹐有朱衣人裂而擲之地。余啟之曰「豈以文受禍﹐不當更費隃糜耶﹖今後但爲蹢涔杯水之文﹐不復爲驚濤怒壑之文﹔但爲軟面滑口之文﹐不復爲聱牙棘齒之文﹔但爲依籬傍闥之文﹐不復爲開疆鑿嶂之文﹔但爲女子鏡奩嬌暱之文﹐不復爲丈夫棨戟森峨之文。如是可乎﹖」朱衣人色霽而去。及余提筆﹐匠心獨詣﹐其爲砰奇如故也。又夢朱衣人怒訶曰「違吾意旨﹐由汝虎視文林﹐但無望龍門燒尾﹗」余乃絕意金閨﹐日與面生者爲友﹐上追風人﹐下逮三唐吟老﹐遙相鼓吹。

余壯盛時﹐力爲時文﹐若科目可旦暮掇焉者。甲午﹐同考官某﹐與余有神契﹐欲收之夾袋﹐密相招﹐授以關節。余驚復之曰「科名爲何物﹐可以闇汶獲之﹖且余命多蹇剝﹐恐非桂籍中人﹐文之售不售﹐無所逃命。若使一日詭遇﹐是與命拗也﹐人禍天譴﹐均有之矣﹗」當事怪恨﹐便與余絕。老而力爲古文。歲戊午﹐薛黃門衛公先生謀之要津﹐欲以「博學宏詞」薦﹐余上札啟謝曰「價夙遭屯難﹐沈痼書城﹐雕虫瑣事﹐不足名家﹐實乏史材﹐無容忝竊。宏博之稱﹐非所據也。且也山麋野性﹐不樂冠裳﹔豈其濛汜餘年﹐頓忘丘首﹖孝然竄河渚﹐仲蔚沒蓬蒿﹐匹夫有志﹐不可回也。」固辭而後已。刑部伴阮劉公﹐結三十年中州縞紵﹐近爲侍從親臣﹐出督蕪關稅﹐迎余欒江之署﹐飲酒賦詩。公於署前方池之上構一新亭﹐鐫禦賜「松風水月」字爲之額﹐朝夕瞻對﹐題曰「敬亭」﹐志不忘君也。余爲之頌﹐系之以詩。復命日﹐擬以餘才緩頰左右﹐余懇止之曰「艸澤寒蜩﹐久甘噤伏﹐豈可以不祥名字﹐上干帝座﹖」公爲默然﹐退語幕客曰「此公老鈍﹐命與才違。」余之古今文﹐洵非逢年之物﹐天下鉅公﹐謬以富貴相貽﹐此世間詡爲奇遇﹐蠖屈鼠拱感涕以受者﹐而余顧麾而去之﹐若將凂焉﹗然則介人七尺﹐其爲不翥之末翎﹑早飄之敗葉也﹐審矣﹗

向集自少至老所爲詩古文辭﹐刪九而存一。客見之﹐問曰「其中所稱最快意之作﹐可得聞乎﹖」余曰「流落散人﹐實多筆墨之樂﹐試爲足下略言一二。李禦史察荒兩河時駐節歸徳﹐余入謁﹐禦史手授《丙申詩刻》一冊﹐凡百有餘首。余回寓﹐命從者焠燈釃酒﹐依韻和之﹐漏五下而卒業。黎明投入憲府。禦史立邀進署﹐大呼曰﹕『君以一夕敵我一年﹐才之相去﹐奚但百倍而巳﹗』遂畱幕﹐內。可爲大快者﹐此其一。

「河陽妓小紅兒﹐性豩﹐善飲﹐常倚其量以壓人。一日﹐余取大觥容數升者奉之﹐紅兒不辭﹐曰﹕『我善酒﹐爾善詩﹐爾成一詩﹐我盡一爵。今日試以詩酒一決楚漢。』余吟紅飲﹐酣對數巡﹐紅兒微有醺態。余乃一連疊詠﹐紅不能支﹐跽而乞降。余縱之睡﹐自吟自飲﹐坐客各舉杯稱賀。可爲大快者﹐此其二。

「繆侍讀念齋先生過疁﹐有靑樓何嬡以詩晉謁﹐備陳墮落苦狀。侍講心惻﹐呼其嬤盡償所值﹐聽其擇人而字﹐無他染也。余作《種徳記》以贈之。一夕﹐余病不能飲﹐而爲酒糾﹐爲之約法曰﹕『苟有犯﹐不能飲者﹐罰以酒﹔能飲者﹐罰以詩。』卽以繆侍講損金與何媛落籍爲題。眾聞以詩贈繆﹐皆應曰﹕『諾﹗』一客曰﹕『柰何能飲而不罰之酒﹖』余曰﹕『若以酒罰能飲者﹐則是賞也﹐非罰也。』余乃隨罰隨吟﹐令小童錄之﹐計所爲詩﹐竟得免酒三十二甌。侍講笑曰﹕『昔人讌集﹐詩不成者﹐罰依金穀酒數。未聞有不與飲而罰之詩者﹐有之﹐自介人始矣。』余私喜曰﹕『不意於風雅林中﹐而得逃酒法。』余素負酒人之名﹐每罰卽俯首受之﹐無可解免﹐此番乃得以詩硬抵﹐公然彊項不飲﹐眾不敢嘩。可爲大快者﹐此其三。

「戊子入鄕闈﹐號捨中啾然有聲﹐其鳴甚哀。余信爲場屋文鬼﹐大聲誦余向日《秋嘯》詩曰﹕『三年齷齪逢邏卒﹐七義光芒嚇主翁』﹐其聲遂滅。有顧香王者﹐邑之才士﹐以不得靑其衿而死。余爲立傳﹐人閱之﹐喜其描情繪意﹐有若寫生﹐無不頤解。己酉﹐客上篛僧伽捨﹐鄰寓有二生﹐披而讀之﹐忽相抱而哭﹐至於失聲。余驚問之﹐彼亦負奇詫傺﹐而不得一遇者﹐其爲此態也﹐蓋重有所傷也。我之詩﹐可以妥鬼精靈﹔我之文﹐可以役人情性。可爲大快者﹐此其四。

「周少司農櫟園先生﹐被蜚語中以閩事﹐窮極栲訊﹐終無賕證。時臬司李官以讞決失輕﹐此次逮問﹐與司農同系刑部﹐死者數人﹐滯於獄者八載。世祖忽念無辜﹐有貸死意﹐廷議攺流寧古﹐將爲散戍徵人。升遐之日﹐特諭放令還鄕。辛丑﹐偕王過客司李束槁南歸﹐道經雪苑﹐畱宿宋公牧仲家。余適邂逅。宋出上賜先相國古畫同觀。司農一一賞鑑畢﹐列坐開宴。余曰﹕『姑緩之﹐請再觀今畫。』取余所著《火山客譙》閱之。諸公叫讀不已﹐都忘杯箸﹐鼓掌而笑﹐巾幘盡欹。主人勸且飲。諸公曰﹕『得此奇文﹐愈讀愈快﹐正如身入龍藏﹐爭看寶貝﹐惟恐其盡﹐誰肯撤而去之﹖』竟閱達旦﹐不備賓禮。可爲大快者﹐此其五。

「覃懷沈雲門﹐嶔崎異人﹐與余訂金石交。艱得子嗣﹐頗制於內﹐不容置妾媵。祕一人於外宅﹐產一男聰穎明俊﹐且八齡矣。托爲里人兒﹐攜至家。夫人見而驚異曰﹕『阿渠家生此九苞鳳﹖』雲門進啟曰﹕『此卽夫人子。』訊得其實﹐夫人大喜逾望﹐涓日爲育麟之宴﹐親朋制錦稱慶﹐文皆屬余捉刀。一爲中書段玉美﹐一爲給諫薛衛公﹐一爲河北大將軍鮑濟宇﹐一爲大總戎魯璧山﹐一爲懷慶太守彭悟山﹔一爲張乾雅諸同學兄弟。一日之內﹐橫筆揮霍﹐悉副其請﹐無一雷同門面語。可爲大快者﹐此其六。

「庚子修豫志﹐午日﹐賈大中丞邀飲開府﹐談次論及諸葛孔明﹑王景略二人優劣﹐互有異同。適襄城余令獻襄酒三百器﹐陳列階前﹐諸同事並啟分貺。中丞笑曰﹕『請諸公各艸《葛王優劣論》一篇﹐佳者悉持去﹐不須分也。』諸同事聞言賈勇﹐各就席構思。余伸紙搖筆﹐不加點竄﹐俄頃而稿畢。中丞令余口誦﹐餘音辭郎鬯鏗戛﹐中丞爲之擊節嘆賞﹐諸同事皆撤筆長噓﹐自壞己作。余進揖謝賜。督軍校四人﹐擔酒於前﹐余擁之徐步而出。可爲大快者﹐此其七。嘗見館孩村腐妄爲詩文﹐多有口自吟誦﹐忭手點頭﹑自鳴其得意者﹐若稍知痛癢﹐則不然矣。韓愈曰﹕『小稱意則人小怪﹐大稱意則人大怪。』劉蛻曰﹕『十爲文不得十如意。』則求余所爲最快意之作﹐當又絕少也。」

有議余文多遊戲者。余曰「方朔之《客難》﹐假難以徵辭﹔崔實之《答譏》﹐因譏以寓興﹔崔駰之《達旨》﹐寄旨以緯思﹔韓愈之《釋言》﹐憑言以攄志﹔揚雄之《解嘲》﹐托嘲以放意﹔班固之《賓戲》﹐隨戲以逞懷也。」客曰「子云擬經之徒﹐孟堅述史之士﹐柰何鼓其舌穎﹐以筆墨爲遊戲乎﹖」余曰「昔孔子目冉父爲犁牛﹐斥宰予爲朽木﹐睹仲由之好勇﹐取暴虎以示規﹔聞言偃之弦歌﹐舉割雞以志喜。遊戲之語﹐𨿽聖人有所不廢﹐而況爲聖人之徒哉﹖」少辧方言﹐作《儂雅》四卷。蒙難時﹐作《火山客譙》十五卷﹐《廣禪喜》一卷。會有感喟﹐作《鼠嚇》五卷。豫遊最久﹐作《中州雜俎》二十四卷。同人問訊﹐作《千裏面目》六卷。老閒半舫﹐作《化化書》十二卷﹑《人林題目》八卷﹑《蟹春秋》一卷。《三儂贅人詩文全集》﹐未定卷數。今𨿽衰臷﹐踵門而乞文者﹐必應之﹐如償夙逋﹐不以爲疲。後有作者﹐得吾書而祕之中郎之帳﹐聽之﹔如李漢序韓文以行﹐壽之百世﹐聽之﹔卽不然﹐如張伯松不喜《法言》﹐叱覆醬瓿﹐亦聽之。

﹝張山來曰﹕文近萬言﹐讀之不厭其長﹐惟恐其盡﹐允稱妙構。

予素不識三儂﹐而令嗣柱東﹐曾通縞紵﹐因索種種奇書﹐尙未惠讀﹐不知何日方慰予懷也﹗﹞

板橋雜記餘懷澹心

金陵爲帝王建都之地﹐公侯戚畹﹐甲第連云﹐宗室王孫﹐翩翩裘馬。以及烏衣子弟﹐湖海賓遊﹐靡不挾彈吹簫﹐經過趙李。每開筵宴﹐則傳呼樂籍﹐羅綺芬芳﹐行酒糾觴﹐畱髡送客﹐酒闌棋罷﹐墮珥遺簪。眞欲界之仙都﹐升平之樂國也。

舊院人稱「曲中」﹐前門對武定橋﹐後門在鈔庫街。妓家鱗次﹐比屋而居﹐屋宇精潔﹐花木蕭疏﹐迥非塵境。到門則銅環半啟﹐珠箔低垂。升階則猧兒吠客﹐鸚哥喚茶﹔登堂則假母肅迎﹐分賓抗禮﹔進軒則丫鬟畢妝﹐捧艷而出﹔坐久則水陸備至﹐絲肉競陳﹔定情則目挑心招﹐綢繆宛轉。紈絝少年﹐繡腸才子﹐無不魂迷色陣﹐气盡雌風矣﹗

妓家僕婢稱之曰「娘」﹐外人呼之曰「小娘」﹐假母稱之曰「娘兒」。有客稱客曰「姐夫」﹐客稱假母曰「外婆」。

樂戶統於教坊司﹐司有一官以主之﹐有衙署﹐有公座﹐有人役﹑刑杖﹑簽牌之類。有冠有帶﹐但見客則不敢拱揖耳。

妓家分別門戶﹐爭妍獻媚﹐鬥勝誇奇。淩晨則卯飲淫淫﹐蘭湯灩灩﹐衣香滿室﹔停午乃蘭花茉莉﹐沈水甲煎﹐馨聞數里﹔入夜而擫笛搊箏﹐梨園搬演﹐聲徹九霄。李﹑卞爲首﹐沙﹑顧次之﹐鄭﹑頓﹑崔﹑馬﹐又其次也。

長板橋在院墻外數十步﹐曠遠芊綿﹐水煙凝碧。回光﹑鷲峯兩寺夾之。中山東花園亙其前﹐秦淮朱雀桁繞其後﹐洵可娛目賞心﹐漱滌塵襟。每當夜涼人定﹐風淸月朗﹐名士傾城﹐簪花約鬢﹐攜手閒行﹐憑欄徙倚。忽遇彼姝﹐笑言宴宴﹐此吹洞簫﹐彼度妙曲﹐萬籟皆寂﹐遊魚出聽﹐洵太平盛事也。

秦淮燈船之盛﹐天下所無。兩岸河房﹐雕欄畫檻﹐綺窗絲障﹐十里珠簾。客稱「旣醉」﹐主曰「未歸」。遊揖往來﹐指目曰「某名姬在某河房」﹐以得魁首者爲勝。薄暮須臾﹐燈船畢集﹐火龍蜿蜒﹐光耀天地﹐揚槌擊鼓﹐蹋頓波心。自聚寶門水關至通濟門水關﹐喧闐達旦。桃葉渡口﹐爭渡者喧聲不絕。余作《秦淮燈船曲》﹐中有云「遙指鐘山樹色開﹐六朝芳艸向瓊臺。一圍燈火從天降﹐萬片珊瑚駕海來。」又云「夢裏春紅十丈長﹐隔簾偸襲海南香。西霞飛出銅龍館﹐幾隊娥眉一樣妝。」又云「神弦仙管玻璃杯﹐火龍蜿蜒波崔嵬。云連金闕天門迥﹐星舞銀城雪窖開。」皆實錄也。嗟乎﹐可復見乎﹗

教坊梨園﹐單傳法部﹐乃威武南巡所遺也。然名妓仙娃﹐深以登場演劇爲恥。若知音密席﹐推獎再三﹐彊而後可﹐歌喉扇影﹐一座盡傾。主之者大增气色﹐纏頭助采﹐遽加十倍。至頓老琵琶﹑妥娘詞曲﹐則只應天上﹐難得人間矣﹗

裙屐少年﹐油頭半臂﹐至日亭午﹐則提籃挈榼﹐髙聲唱賣逼汗艸﹑茉莉花﹐嬌婢掩簾﹐攤錢爭買﹐捉腕捺胸﹐紛紜笑謔。頃之﹐烏雲擁雪﹐竟體芳香矣。蓋此花苞於日中﹐開於枕上﹐眞媚夜之淫葩﹐殢人之妖艸也。建蘭則大雅不羣﹐宜於紗櫥文榭﹐與佛手木瓜同其靜好。酒兵茗戰之餘﹐微聞香澤﹐所謂王者之香﹐湘君之佩﹐豈淫葩妖艸所可比綴乎﹖

南曲衣裳妝束﹐四方取以爲式﹐大約以淡雅朴素爲主﹐不以鮮華綺麗爲工也。初破瓜者﹐謂之「梳櫳」﹔已成人者﹐謂之「上頭」。衣衫皆客爲之措辦﹐巧樣新裁﹐出於假母﹐以其餘物﹐自取用之。故假母𨿽年髙﹐亦盛妝艷服﹐光彩動人。衫之短長﹐袖之大小﹐隨時變易﹐見者謂是時世妝也。

曲中女郎﹐多親生之女﹐故憐惜倍至。遇有佳客﹐任其畱連﹐不計錢鈔﹔其傖父大賈﹐拒絕勿與通﹐亦不顧也。從良落籍﹐屬於祠部。親母則所費不多﹐假母則勒髙價﹐諺所謂「娘兒愛俏﹐鴇兒愛鈔」者﹐蓋爲假母言之也。舊院與貢院遙對﹐僅隔一河﹐原爲才子佳人而設。逢秋風桂子之年﹐四方應試者畢集﹐結駟連騎﹐選色徵歌﹐轉車子之喉﹐按陽阿之舞﹐院本之笙歌合奏﹐回舟之一水皆香。或邀旬日之歡﹐或訂百年之約。蒲桃架下﹐戲擲金錢﹔芍藥欄邊﹐閒拋玉馬。此平康之盛事﹐乃文戰之外篇。迨夫士也色荒﹐女兮情倦﹐忽裘敝而金盡﹐亦遂歡寡而愁殷。𨿽設阱者之恆情﹐實冶遊者所深戒也。靑樓薄倖﹐彼何人哉﹗

曲中市肆﹐精潔殊常。香囊云舄﹑名酒佳茶﹑餳糖小菜﹑簫管琴瑟﹐並皆上品。外間人買者﹐不惜貴價﹔女郎贈遺﹐都無俗物。正李仙源《十六樓集句》詩中所云「市聲春浩浩﹐樹色曉蒼蒼。飲伴更相送﹐歸軒錦繡香」者是也。

虞山錢牧齋《金陵雜題絕句》中﹐有數首云「淡粉輕煙佳麗名﹐開天營建記都城。而今也入煙花部﹐燈火樊樓似汴京。」「一夜紅箋許定情﹐十年南部早知名。舊時小院湘簾下﹐猶記鸚哥喚客聲。」舊院馬二娘﹐字晁采「惜別畱歡恨馬蹄﹐勾闌月白夜烏啼。不知何與汪三事﹐趣我歡娛伴我歸。」「別樣風懷另酒腸﹐伴他薄倖耐他狂。天公要斷煙花種﹐醉殺揚洲蕭伯梁。」「頓老琵琶舊典型﹐檀槽生澀響零丁。南巡法曲誰人問﹖頭白周郎掩淚聽。」紹興周禹錫﹐喜聽頓老琵琶「舊曲新詩壓教坊﹐縷衣垂白感湖湘。閒開閨集教孫女﹐身是前朝鄭妥娘。」鄭女英﹐小名妥娘﹐載《列朝詩選﹖閨集詩》中「新城王阮亭《秦淮雜詩》中有二首云「舊院風流數頓楊﹐梨園往事淚沾裳。樽前白髮談天寶﹐零落人間脫十娘。」「舊事南朝劇可憐﹐至今風俗斗嬋娟。秦淮絲肉中宵發﹐玉律拋作殘笛鈿。」以上皆傷今弔古﹑感慨流連之作﹐可佐南曲談資者﹐錄之以當哀絲急管。黃浩翁云「解作江南斷腸句﹐世間惟有賀方回。」倘遇旗亭歌者﹐不能不畫壁也。以上紀雅遊

﹝八瓊逸客曰﹕此記須用冷金箋﹐畫烏絲欄﹐寫《洛神賦》小楷﹐裝以云鸞縹帶﹐貯之蚊龍篋中﹐薰以沈水﹑迷疊﹐於風淸日白﹑紅豆花間開看之可也。﹞

餘生萬曆末年﹐其與四方賓客交遊﹐及入範大司馬蓮花幕中爲平安書記者﹐乃在崇禎庚辛以後。曲中名妓﹐如朱鬥兒﹑徐翩翩﹑馬湘蘭者﹐皆不得而見之矣。則據余所見而編次之﹐或品藻其色藝﹐或僅記其姓名﹐亦足以徵江左之風流﹐存六朝之金粉也。昔宋徽宗在五國城﹐猶爲李師師立傳﹐蓋恐佳人之煙沒不傳﹐作此情癡狡獪耳。「風乍起﹐吹縐一池春水」﹐幹卿何事﹖「彼美人兮﹐巧笑情兮﹐美目盼兮。」「中心藏之﹐何日忘之﹗」

尹春﹐字子春﹐姿態不甚麗﹐而舉止風韻﹐綽似大家。性格溫和﹐談詞爽雅﹐無抹脂鄣袖習气﹐專工戲劇排場﹐兼擅生旦。余遇之遲暮之年﹐延之至家﹐演《荊釵記》﹐扮王十朋﹐至《見娘》《祭江》二出﹐悲壯淋漓﹐聲淚俱迸﹐一座盡傾﹐老梨園自嘆弗及。余曰「此許和子﹑永新歌也﹐誰爲韋靑將軍者乎﹖」因贈之以詩曰「紅紅記曲采春歌﹐我亦聞歌喚柰何。誰唱江南斷腸句﹐靑衫白髮影婆娑。」春亦得詩而泣﹐後不知其所終。嗣有尹文者﹐色丰而姣﹐蕩逸飛揚﹐顧盼自喜﹐頗超於流輩。太平張維則暱寵之﹐惟其所欲﹐甚歡。欲置爲側室﹐文未之許﹐屬友人彊之﹐文笑曰「是不難﹐嫁彼三年﹐斷送之矣。」卒歸張。未幾文死﹐張后十數年乃亡﹐仕至監司﹐負才華﹐任俠﹐輕財結客﹐磊落人也。

李十娘﹐名湘眞﹐字雪衣。在母腹中聞琴歌聲﹐則勃勃欲動。生而娉婷娟好﹐肌膚玉雪﹐旣含睇兮又宜笑﹐殆《閒情賦》所云「獨曠世而秀羣」者也。性嗜潔﹐能鼓琴淸歌﹐略涉文墨﹐愛文人才士。所居曲房祕室﹐帷帳尊彜﹐楚楚有致。中構長軒﹐軒左種老梅一樹﹐花時香雪霏拂幾榻。軒右種梧桐二株﹐巨竹十數竿。晨夕洗桐拭竹﹐翠色可餐﹐入其室者﹐疑非塵境。余每有同人詩文之會﹐必至其家。每客用一精婢﹐侍硯席﹑磨隃麋﹑爇都梁﹑供茗果。暮則合樂酒宴﹐盡歡而散。然賓主秩然﹐不及於亂。於時流寇訌江北﹐名士渡江僑金陵者甚眾﹐莫不艷羨李十娘也。十娘愈自閉匿﹐稱善病﹐不妝飾﹐謝賓客。阿母憐惜之﹐順適其意﹐婉語辭遜﹐槪勿與通。惟二三知己﹐則歡情自接﹐嬉怡忘倦矣。後易名貞美﹐刻一印章﹐曰「李十貞美之印」。余戲之曰「美則有之﹐貞則未也。」十娘泣曰「君知兒者﹐何出此言﹖兒𨿽風塵賤質﹐然非好淫蕩檢者流﹐如夏姬﹑河間婦也。苛兒心之所好﹐𨿽相莊如賓﹐情與之洽也﹔非兒心之所好﹐恐勉同枕席﹐不與之合也。兒之不貞﹐命也如何﹖」言已﹐涕下沾襟。余斂容謝之曰「吾失言﹐吾過矣﹗」十娘有兄女曰媚姐﹐十三才有餘﹐白皙﹐發覆額﹐眉目如畫。余心愛之﹐媚亦知余愛﹐嬌啼婉轉﹐作掌中舞。十娘曰「吾當爲汝媒。」歲壬午﹐入棘闈。媚日以金錢投瓊﹐卜余中否。及榜發落第﹐余乃憤郁成疾﹐避棲霞山寺﹐經年不相聞矣。鼎革後﹐秦州刺史陳澹仙﹐寓叢桂園﹐擁一姬﹐曰姓李。余披幃見之﹐媚也。各黯然掩袂。問十娘﹐曰「從良矣。」問其居﹐曰「在秦淮水閣。」問其家﹐曰「已廢爲菜圃。」問其「老梅與梧竹無恙乎﹖」曰「已摧爲薪矣。」問﹕「阿母尙存乎﹖」曰「死矣。」因贈以詩曰「流落江湖已十年﹐雲鬟猶卜舊金錢。雪衣飛去仙哥老﹐休抱琵琶過別船。」

葛嫩﹐字蕊芳。余與桐城孫克咸交最善﹐克咸名臨﹐負文武才略﹐倚馬千言立就﹐能開五石弓﹐善左右射﹐短小精悍﹐自號「飛將軍」。欲投筆磨盾﹐封狼居胥﹐又別字曰武公。然好狹邪遊﹐縱酒髙歌﹐其天性也。先暱珠市妓王月﹐月爲勢家奪去﹐抑鬱不自聊﹐與餘閒坐李十娘家。十娘盛稱葛嫩才藝無雙﹐卽往訪之。闌入臥室﹐值嫩梳頭﹐長髮委地﹐雙腕如藕﹐面色微黃﹐眉如遠山﹐瞳人點漆。叫「請坐」﹐克咸曰「此溫柔鄕也﹐吾老是鄕矣﹗」是夕定情﹐一月不出﹐後竟納之閒房。甲申之變﹐移家雲間﹐間道入閩﹐授監中丞楊文驄軍事。兵敗被執﹐並縛嫩。主將欲犯之﹐嫩大罵﹐嚼舌碎﹐含血噀其面﹐將手刃之。克咸見嫩抗節死﹐乃大笑曰「孫三今日登仙矣﹗」亦被殺。中丞父子三人同日殉難。

李大娘﹐一名小大﹐字宛君。性豪侈﹐女子也而有須眉丈夫之气。所居臺榭庭室﹐極其華麗﹐侍兒曳羅綺者十餘人。置酒髙會﹐則合彈琶琶箏瑟﹐或狎客沈元﹑張卯﹑張奎數輩﹐吹洞簫﹐唱時曲。酒半﹐打十番鼓。曜靈西匿﹐繼以華燈﹔羅幃從風﹐不知喔喔雞鳴﹑東方旣白矣。大娘曰「世有遊閒公子﹑聰俊兒郎﹐至吾家者﹐未有不蕩志迷魂﹑沒溺不返者也。然吾亦自逞豪奢﹐豈效齪齪倚門市娼﹐與人較錢帛哉﹖」以此得「俠妓」聲於莫愁﹑桃葉間。後歸新安吳天行。天行鉅富﹐貲產百萬﹔體羸﹐素善病﹐後房麗姝甚眾﹐疲於奔命。大娘鬱鬱不樂。曩所歡胥生者﹐賂僕婢通音耗。漸托疾﹐薦胥生能醫﹐生得入見大娘。大娘以金珠銀貝納藥籠中以出﹐與生訂終身約。後天行死﹐卒歸胥生。胥生本貧士﹐家徒四壁立﹐獲吳氏資﹐漸殷富﹐與大娘飲酒食肉相娛樂﹐教女妓數人歌舞。生復以樂死。大娘老矣﹐流落闤闠﹐仍以教女娃歌舞爲活。余猶及見之﹐徐娘𨿽老﹐尙有風情。話念舊遊﹐潸焉出涕﹐眞如華淸宮女說開元﹑天寶遺事也﹗昔杜牧之於洛陽城東重睹張好好﹐感舊傷懷﹐題詩以贈﹐未云「朋遊今在否﹐落拓更能無。門館慟哭後﹐水雲秋景初。斜日掛衰柳﹐涼風出座隅。酒盡滿襟淚﹐短歌聊一書。」正爲今日而說。余卽出素扇以貽之﹐大娘捧扇而泣﹐或據牀以哦﹐哀動鄰壁。

顧媚﹐字眉生﹐又名眉﹐莊妍靚雅﹐風度超羣﹐鬢髮如雲﹐桃花滿面﹐弓彎纖小﹐腰肢輕亞。通文史﹐善畫蘭﹐追步馬守眞﹐而姿容勝之﹐時人推爲南曲第一。家有眉樓﹐綺窗繡簾﹐牙箋玉軸﹐堆列几案﹔瑤琴錦瑟﹐陳設左右﹔香煙繚繞﹐檐馬丁當。余常戲之曰「此非眉樓﹐乃迷樓也。」人遂以迷樓稱之。當是時﹐江南侈靡﹐文酒之宴﹐紅妝與烏巾紫裘相間﹐座無眉娘不樂。而尢艷顧家廚食品﹐差擬郇公李太尉﹐以故設筵眉樓者無虛日。然艷之者𨿽多﹐妒之者亦不少。適浙東一傖父﹐與一詞客爭寵﹐合江右某孝廉互謀﹐使酒罵座﹐訟之儀司﹐誣以盜匿金犀酒器﹐意在逮辱眉娘也。余時義憤塡膺﹐作檄討罪﹐有云「某某本非風流佳客﹐謬稱浪子端王﹐以文鴛彩鳳之區﹐排封豕長蛇之陣﹔用誘秦誆楚之計﹐作摧蘭折玉之謀。種夙世之孽冤﹐煞一時之風景」云云。傖父之叔爲南少司馬﹐見檄﹐斥傖父東歸﹐訟乃解。眉娘甚徳余﹐於桐城方瞿庵堂中﹐願登場演劇爲余壽。從此摧幢息機﹐矢脫風塵矣。未幾﹐歸合肥龔尙書芝麓。尙書雄豪蓋代﹐視金玉如泥沙糞土﹐得眉娘佐之﹐益輕財好客﹐憐才下士﹐名譽盛於往時。客有求尙書詩文及乞畫蘭者﹐縑箋動盈篋笥﹐畫款所書「橫波夫人」者也。歲丁酉﹐尙書挈夫人重過金陵﹐寓市隱園中林堂。值夫人生辰﹐張燈開宴﹐請召賓客數十百輩﹐命老梨園郭長春等演劇﹐酒客丁繼之﹑張燕築及二王郎﹐中翰王式之﹐水部王桓之串《王母瑤池宴》。夫人垂珠簾﹐召舊日同居南曲呼姊妹行者與燕﹐李大娘﹑十娘﹑王節娘皆在焉。時尙書門人楚嚴某﹐赴浙監司任﹐逗畱居樽下﹐褰簾長跪﹐捧卮稱「賤子上壽」﹐坐者皆離席伏﹐夫人欣然爲罄三爵﹐尙書意甚得也。余與吳園次﹑鄧孝威作長歌紀其事。嗣後還京師﹐以病死。殮時現老僧相。弔者車數百乘﹐備極哀榮﹐攺姓徐氏﹐又稱徐夫人。尙書有《白門柳傳奇》行於世。

董白﹐字小宛﹐一字靑蓮。天姿巧慧﹐容貌娟妍﹐七八歲時阿母教以書翰﹐輒了了。少長﹐顧影自憐﹐鍼神曲聖﹐食譜茶經﹐莫不精曉。性愛閒靜﹐遇幽林遠澗﹐片石孤云﹐則戀戀不忍捨去。至男女雜坐﹐歌吹喧闐﹐心厭色沮﹐意弗屑也。慕吳門山水﹐徙居半塘﹐小築河濱﹐竹籬茅舍。經其戶者﹐則時聞詠詩聲或鼓琴聲﹐皆曰「此中有人。」已而扁舟遊西子湖﹐登黃山﹐禮白嶽﹐仍歸吳門。喪母抱病﹐賃居以棲。隨如臯冒辟疆﹐過惠山﹐歷澄江﹑荊溪﹐抵京口﹐涉金山絕頂﹐觀大江競渡以歸。後卒爲辟疆側室﹐事辟疆九年﹐年二十七﹐以勞瘵死。辟疆作《影梅庵憶語》二千四百言哭之﹐同人哀辭甚多﹐惟吳梅村宮尹十絕﹐可傳小宛也。其四首云「珍珠無價玉無瑕﹐小字貪看問妾家。尋到白堤呼出見﹐月明殘雪映梅花。」又云「念家山破定風波﹐郎按新詞妾按歌。恨殺南朝阮司馬﹐累儂夫婿病愁多。」又云「亂梳云髻下妝樓﹐盡室蒼黃過渡頭。鈿盒金釵渾拋卻﹐髙家兵馬在揚州。」又云「江城細雨碧桃村﹐寒食東風杜宇魂。欲弔薛濤憐夢斷﹐墓門深更阻侯門。」

卞賽﹐一曰賽賽﹐後爲女道士﹐自稱玉京道人。知書﹐工小楷﹐善畫蘭鼓琴﹐喜作風枝裊娜﹐一落筆﹐畫十餘紙。年十八﹐遊吳門﹐居虎丘。湘簾棐幾﹐地無纖塵。見客初不甚酬對﹐若遇佳賓﹐則諧謔間作﹐談詞如雲﹐一座傾倒。尋歸秦淮﹐遇亂﹐復遊吳門。梅村學士作《聽女道士卞玉京彈琴歌》贈之﹐中所云「昨夜村頭吹篳篥﹐教坊也被傳呼急。碧玉班中怕點畱﹐樂營門外盧家泣。私更妝束出江邊﹐恰遇丹陽下渚船。剪就黃絁貪入道﹐攜來綠綺訴嬋娟」者﹐正此時也。在吳作道人裝﹐然亦間有所主。侍兒柔柔﹐承奉硯席如弟子﹐指揮如意﹐亦靜好女子也。逾兩年﹐渡浙江﹐歸於東中一諸侯。不滿意﹐進柔柔當夕﹐乞身下發。復歸吳﹐依良醫鄭保禦﹐築別館以居。長齋繡佛﹐持戒律甚嚴﹐刺舌血書《法華經》﹐以報保禦。又十餘年而卒﹐葬於惠山祇陀庵錦樹林。

玉京有妹曰敏﹐頎而白如玉肪﹐風情綽約﹐人見之﹐如立水晶屏也。亦善畫蘭鼓琴﹐對客爲鼓一再行﹐卽推琴斂手﹐面發赬。乞畫蘭﹐亦止寫篠竹枝蘭艸二三朵﹐不似玉京之縱橫枝葉﹑淋漓墨沈也﹐然一以多見長﹐一以少爲貴﹐各極其妙﹐識者並珍之。攜來吳門﹐一時爭艷﹐戶外履恆滿。乃心厭市囂﹐歸申進士維久。維久宰相孫﹐性豪舉﹐好賓客﹐詩文名海內﹐海內賢豪多與之遊。得敏益自喜﹐爲閨中良友。亡何﹐維久病且歿﹐家中替。後嫁一貴官潁川氏﹐三年病死。

範玨﹐字雙玉﹐廉靜﹐寡所嗜好。一切衣飾歌管﹑艷靡紛華之物﹐皆屏棄之。惟闔戶焚香瀹茗﹐相對藥鑪經卷而已。性喜畫山水﹐摹仿史癡﹑顧寶幢﹐槎枒老樹﹐遠山絕磵﹐筆墨間有天然气韻﹐婦人中範華原也。

頓文﹐字小文﹐琵琶頓老女孫也。性聰慧﹐略識字義﹐唐詩皆能上口。授以琵琶﹐布指濩索﹐然意弗屑﹐不肯竟學。學鼓琴﹐雅歌《三疊》﹐淸泠泠然﹐神與之浹﹐故又字曰琴心云。琴心生於亂世﹐頓老賴以存活﹐不能早脫樂籍。賃屋靑溪裏﹐蓽門圭竇﹐風月淒涼。屢爲健兒傖父所厄﹐最後爲李姓者挾持﹐牽連入獄﹔𨿽緣情得保﹐猶守以牛頭阿旁也。客有王生者﹐挽余居間營救﹐偕往訪之﹐風鬟霧鬢﹐憔悴可憐﹐猶援琴而鼓﹐彈「別鳳離鸞」之曲﹐如猿吟鵑啼﹐不忍聞也。余說內鄕許公﹐屬其門生直指使者縱之﹐復還故居。吳郡王子其長主張燕築家﹐與琴心比鄰﹐兩相慕悅。王子故輕俠﹐傾金錢﹐賑其貧悴。將攜歸置別室﹐突遘奇禍。收者至﹐見琴心﹐詫曰「此眞禍水也﹗」憫其非辜﹐驅之去﹐獨捕王子。王子被戮﹐琴心逸﹐後終歸匪人。嗟乎﹗佳人命薄﹐若琴心者﹐其尢哉﹗其尢哉﹗

沙才﹐美而艷﹐丰而逸﹐骨體皆媚﹐天生尢物也。善弈棋﹐吹簫度曲。長而修容﹐畱仙裙﹐石華廣袖﹐衣被燦然。後攜其妹曰媺者﹐遊吳郡﹐卜居半塘﹐一時名噪﹐人皆以「二趙」﹑「二喬」目之。惜也才以瘡發﹐剜其半面﹔媺歸吒利﹐鬱鬱死。

馬嬌﹐字婉容﹐姿首淸麗﹐濯濯如春月柳﹐灩灩如出水芙蓉﹐眞不愧「嬌」之一字也。知音識曲﹐妙合宮商﹐老伎師推爲獨步。然終以誤墮煙花爲恨﹐思擇人而事﹐不敢以身許人﹐卒歸貴竹楊龍友。龍友名文驄﹐以詩畫擅名﹐華亭董文敏亟賞之。先是閩中郭聖僕有二妾﹐一曰李陀那﹐一曰珠玉耶。聖僕歿﹐龍友得玉耶﹐並得其所蓄書畫瓶硯幾杖諸玩好古器﹐復擁婉容﹐終日摩挲笑語爲樂。甲申之變﹐貴陽馬士英冊立福王﹐自爲首輔﹐援引懷寧阮大鋮構黨煽權﹐撓亂天下。以至五月出奔﹐都城百姓焚燒兩家居第。以龍友鄕戚有連﹐亦被烈炬﹐頃刻灰燼。時龍友巡撫蘇松﹐盡室以行﹐玉耶亦殉﹐婉容莫知所終。龍友父子殉難閩嶠﹐母丐歸金陵﹐依家僕以終天年。婉容有妹曰媺﹐亦著名。又有小馬媺者﹐輕盈飄逸﹐自命風流。眞州鹽賈用千金購得﹐奉溧陽陳公子。公子暱之﹐未久﹐並奩具贈豫章陳伯璣﹐生一子一女﹐如王子敬之有桃根也。

顧喜﹐一名小喜﹐性情豪爽﹐體態丰華﹐趺不纖妍﹐人稱爲「顧大腳」﹐又謂之「肉屏風」。然其邁往不屑之韻﹐淩霄拔俗之姿﹐則非籬壁間物也。當之者似李陵提步卒三千人抵鞮汗山入陿谷﹐往往敗北生降矣。漢武帝《悼李夫人賦》有云「佳俠含光」﹐余題四字顏其室。亂後不知從何人以去﹐或曰歸一公侯子弟云。

米小大﹐頗著美名﹐余未之見﹐然聞其纖妍俏潔﹐涉獵文藝﹐粉掐墨痕﹐縱橫縹帙﹐是李易安之流也。歸昭陽李太僕。太僕遇禍﹐家滅。

王小大﹐生而韶秀﹐爲人圓滑便捷﹐善周旋。廣筵長席﹐人勸一觴﹐皆膝席歡受。又工於酒﹐糾觥錄事﹐無毫髮謬誤﹐能爲酒客解紛釋怨﹐時人謂之「和气湯」。揚州顧爾邁﹐字不盈﹐鎭遠侯介弟也﹐挾戚裏之富﹐往來平康﹐悅小大﹐貯之河庭。時時召客大飲﹐效陳孟公﹑髙季式﹐授女將軍酒正印﹐左右指麾﹐客皆極飲沾醉。有醉而逸者﹐鎖門脫履﹐臥地上﹐至日中乃醒。時吳橋範文貞公官南大司馬﹐不盈爲揖客﹐出入轅戟﹐有古任俠風﹐書畫與鄭超宗齊名。

張元﹐淸瘦輕佻﹐臨風飄舉。齒少長﹐在少年場中﹐纖腰踽步﹐亦自楚楚﹐人呼之爲「張小腳」。

劉元﹐齒亦不少﹐而佻達輕盈﹐目睛閃閃﹐注射四筵。曾有一過江名士與之同寢﹐元轉面向裏帷﹐不與之接。拍其肩曰「汝不知我爲名士耶﹖」元轉面曰「名士是何物﹖值幾文錢耶﹖」相傳以爲笑。

崔科﹐後起之秀﹐目未見前輩典型﹐然有一種天然韶令之致。科亦顧影自憐﹐矜其容色﹐髙其聲價﹐不屑一切。卒爲一詞林所窘辱。

董年﹐秦淮絕色﹐與小宛姊妹行﹐艷冶之名﹐亦相頡頏。鐘山張紫澱作悼小宛詩﹐中一首云「美人在南國﹐余見兩雙成。春與年同艷﹐花推月主盟。蛾眉無後輩﹐蝶夢是前生。寂寂皆黃土﹐香風付管城。」

李香﹐身軀短小﹐膚理玉色﹐慧俊宛轉﹐調笑無雙﹐人名之爲「香扇墜」。余有詩贈之云「生小傾城是李香﹐懷中婀娜袖中藏。何緣十二巫峯女﹐夢裏偏來見楚王。」武塘魏子一爲書於粉壁﹐貴陽楊龍友寫崇蘭詭石於左偏﹐時人稱爲三絕。由是香之名盛於南曲﹐四方才士﹐爭一識面以爲榮。

珠市在內橋旁﹐曲巷逶迆﹐屋宇湫隘。然其中有麗人﹐惜限於地﹐不敢與舊院頡頏。以余所見﹐王月諸姬﹐並著迷香﹑神雞之勝﹐又何羨紅紅﹑舉舉之名乎﹖恐遂湮沒無聞﹐使媚骨芳魂﹐與艸木同腐﹐故附書於捲尾﹐以備金陵軼史云。

王月﹐字微波﹐母胞生三女﹕長卽月﹐次節﹐次滿﹐並有殊色。月尢慧妍﹐善自修飾﹐頎身玉立﹐皓齒明眸﹐異常妖冶﹐名動公卿。桐城孫武公暱之﹐擁致棲霞山下雪洞中﹐經月不出。於牛女渡河之夕﹐大集諸姬於方密之僑居水閣﹐四方賢豪﹐車騎盈閭巷。梨園子弟﹐三班駢演﹐水閣外環列舟航如堵墻。品藻花案﹐設立層臺以坐狀元。二十餘人中﹐考微波第一﹐登臺奏樂﹐進金屈卮。南曲諸姬皆色沮﹐漸逸去。天明始罷酒。次日﹐各賦詩紀其事。餘詩所云「月中仙子花中王﹐第一嫦娥第一香」者是也。微波繡之於帨巾﹐不去手。武公益眷孌﹐欲置爲側室。會有貴陽蔡香君名如蘅﹐彊有力﹐以三千金啖其父﹐奪以歸。武公悒悒﹐遂娶葛嫩也。香君後爲安廬兵備道﹐攜月赴任﹐寵專房。崇禎十五年五月﹐大盜張獻忠破廬州府﹐知府鄭履祥死節﹐香君被擒。搜其家得月﹐畱營中﹐寵壓一寨。偶以事忤獻忠﹐斷其頭﹐函置於盤﹐以享羣賊。嗟乎﹗等死也﹐月不及嫩矣。悲夫﹗

王節﹐有姿色。先歸顧不盈﹐後歸王恆之。甘淡泊﹐怡然自得﹐𨿽爲姬侍﹐有荊釵裙布風。妹滿﹐幼小好戲弄﹐窈窕輕盈﹐作嬌娃之態。保國公買置後房﹐與寇白門不合﹐復歸秦淮。

寇湄﹐字白門。錢牧齋詩云「寇家姊妹總芳菲﹐十八年來花信違。今日秦淮恐相值﹐防他紅淚一沾衣。」則寇家多佳麗﹐白門其一也。白門娟娟靜美﹐跌宕風流﹐能度曲﹐善畫蘭﹐粗知拈韻﹐能吟詩﹐然滑易不能竟學。十八九時﹐爲保國公購之﹐貯以金屋﹐如李掌武之謝秋娘也。甲申三月﹐京師陷﹐保國公生降﹐家口沒入官。白門以千金予保國贖身﹐匹馬短衣﹐從一婢南歸。歸爲女俠﹐築園亭﹐結賓客﹐日與文人騷客相往還﹐酒酣耳熱﹐或歌或哭﹐亦自嘆美人之遲暮﹐嗟紅豆之飄零也。旣從揚州某孝廉﹐不得志﹐復還金陵。老矣﹐猶日與諸少年伍。臥病時﹐召所歡韓生來﹐綢繆悲泣﹐欲畱之同寢﹐韓生以他故辭﹐執手不忍別。至夜﹐聞韓生在婢房笑語﹐奮身起喚婢﹐自箠數十﹐咄咄罵韓生負心禽獸﹐行欲嚙其肉。病甚劇﹐醫藥罔效﹐遂死。蒙叟《金陵雜題》有云「叢殘紅粉念君恩﹐女俠誰知寇白門﹖黃土蓋棺心未死﹐香丸一縷是芳魂。」以上紀麗品

金陵都會之地﹐南曲靡麗之鄕。紈茵浪子﹐瀟灑詞人﹐往來遊戲﹐馬如遊龍﹐車相接也。其間風月樓臺﹐尊罍絲管﹐以及孌童狎客﹐雜伎名優﹐獻媚爭妍﹐絡繹奔赴。垂楊影外﹐片玉壺中﹐秋笛頻吹﹐春鶯乍囀﹔𨿽宋廣平鐵石爲腸﹐不能不爲梅花作賦也。一聲《河滿》﹐人何以堪﹖歸見梨渦﹐誰能遣此﹗然而流連忘返﹐醉飽無時﹐卿卿𨿽愛卿卿﹐一誤豈容再誤。遂爾喪失平生之守﹐見斥禮法之士﹐豈非黑風之飄墮﹑碧海之迷津乎﹖余之綴葺斯編﹐𨿽曰傳芳﹐實爲垂戒。王右軍云「後之覽者﹐亦將有感於斯文也。」

瓜洲蕭伯梁﹐豪華任俠﹐傾財結客﹐好遊狹斜。久住曲中﹐投轄轟飲﹐俾晝作夜﹐多擁名姬﹐簪花擊鼓爲樂。錢宗伯詩所云「天公要斷煙花種﹐醉殺瓜洲蕭伯梁」者是也。

嘉興姚壯若﹐用十二樓船於秦淮﹐招集四方應試知名之土百有餘人﹐每船邀名妓四人侑酒﹐梨園一部﹐燈火笙歌﹐爲一時之盛事。先是嘉興沈雨若﹐費千金定花案﹐江南艷稱之。

曲中狎客﹐則有張卯官笛﹐張魁官簫﹐管五官管子﹐吳章甫弦索﹐錢仲文打十番鼓﹐丁繼之﹑張燕築﹑沈元甫﹑王公遠﹑宋維章串戲﹐柳敬亭說書。或集於二李家﹐或集於眉樓﹐每集必費百金﹐此亦銷金之窟也。張卯尢滑稽婉膩﹐善伺美人喜怒。一日偶觸李大娘﹐大娘手碎其頭上騌帽﹐擲之於地。卯徐徐拾起﹐笑而戴之以去。

張魁﹐字修我﹐吳郡人﹐少美姿首﹐與徐公子有斷袖之好。公子官南都府佐﹐魁來訪之。閽者拒﹐口出褻語﹐且詬厲﹐公子聞而撲之﹐然卒畱之署中﹐歡好無似。移家桃葉渡口﹐與舊院爲鄰。諸名妓家往來相熟﹐籠中鸚鵡見之﹐叫曰「張魁官來﹗阿彌陀佛﹗」魁善吹簫度曲﹑打馬投壺﹐往往勝其曹耦。每晨朝﹐卽到樓館﹐插瓶花﹐爇鑪香﹐洗岕片﹐拂拭琴幾﹐位置衣桁﹐不令主人知也。以此僕婢皆感之﹐貓狗亦不厭焉。後魁面生白點風﹐眉樓客戲榜於門曰「革出花面蔑片一名張魁﹐不許復入。」魁慚恨﹐徧求奇方灑削﹐得芙蓉露﹐治之良已﹐整衣帽﹐復至眉樓﹐曰「花面定何如﹖」亂後還吳﹐吳中新進少年﹐搔頭弄姿﹐持簫擫管﹐以柔曼悅人者﹐見魁則揶揄之﹐肆爲詆訶。以此重窮困。龔宗伯奉使粵東﹐憐而賑之﹐厚予之金﹐使往山中販岕茶﹐得息頗厚﹐家稍稍丰矣。然魁性僻﹐嘗自言曰「我大賤相﹐茶非惠泉水不可沾唇﹐飯非四糙冬舂米不可入口﹐夜非孫春陽家通宵椽燭不可開眼。」錢財到手輒盡﹐坐此不名一錢﹐時人共非笑之﹐弗顧也。年過六十﹐以販茶﹑賣芙蓉露爲業。庚寅﹑辛丑之際﹐余遊吳﹐寓周氏水閣﹐魁猶淸晨來插瓶花﹑爇鑪香﹑洗岕片﹑拂拭琴幾﹑位置衣桁如曩時。酒酣燭跋﹐說靑溪舊事﹐不覺流涕。丁酉再過金陵﹐歌臺舞榭﹐化爲瓦礫之場﹐猶於破板橋邊﹐一吹洞簫。矮屋中一老姬啟戶出曰「此張魁官簫聲也﹗」爲嗚咽久之。又數年﹐卒以窮死。

歲丙子﹐金沙張公亮﹑呂霖生﹑鹽官陳則梁﹑漳浦劉漁仲﹑雉臯冒辟疆盟於眉樓。則梁作盟文甚奇﹐末云「姓盟不如臂盟﹐臂盟不如心盟。」

中山公子徐靑君﹐魏國介弟也。家貲鉅萬﹐性豪侈﹐自奉甚丰﹐廣蓄姬妾。造園大功坊側﹐樹石亭臺﹐擬於平泉﹑金穀。每當夏月﹐置宴河房﹐日選名妓四五人﹐邀賓侑酒。木瓜佛手﹐堆積如山﹔茉莉珠蘭﹐芳香似雪。夜以繼日﹐把酒酣歌﹐綸巾鶴氅﹐眞神仙中人也。福王時加中府都督﹐前驅班劍﹐呵導入朝﹐愈榮顯矣。乙酉鼎革﹐籍沒田產﹐遂無立足﹔羣姬雨散﹐一身孑然﹐與傭丐爲伍﹐乃至爲人代杖。其居第易爲兵道衙門。一日﹐與當刑人約定杖數﹐計償若干。受刑時﹐其數過倍﹐靑君大呼曰「我徐靑君也。」兵憲林公駭問左右﹐有哀王孫者﹐跪而對曰「此魏國公之公子徐靑君也﹐窮苦爲人代杖。此堂乃其家廳﹐不覺傷心呼號耳。」林公憐而釋之﹐慰藉甚至﹐且曰「君尙有非欽產可淸還者﹐本道當爲查給﹐以終餘生。」靑君跪謝曰「花園是某自造﹐非欽產也。」林公唯唯﹐厚贈遺之﹐查還其園﹐賣花石﹑貨柱礎以自活。吾觀《南史》所記﹐東昏宮妃賣蠟燭爲業﹔杜少陵詩云「問之不肯道姓名﹐但道困苦乞爲奴。」嗚呼﹗豈虛也哉﹗

同人社集松風閣﹐雪衣﹑眉生皆在﹐飲罷﹐聯騎入城﹐紅妝翠袖﹐躍馬揚鞭﹐觀者塞途。太平景象﹐恍然心目。

丁繼之扮張驢兒娘﹐張燕築扮賓頭盧﹐朱維章扮武大郎﹐皆妙絕一世。丁﹑張二老﹐並壽九十餘。錢虞山《題三老圖詩》末句云「秦淮煙月經遊處﹐華表歸來白鶴知。」不勝黃公酒壚之嘆。

無錫鄒公履遊平康﹐頭戴紅紗巾﹐身著紙衣﹐齒髙跟屐﹐佯狂沈緬﹐揮斥黃金不顧。初場畢﹐擊大司馬門鼓﹐送試卷。大合樂於妓家﹐髙聲自誦其文﹐妓皆稱快。或時闌入梨園﹐氍毹上爲「參軍鶻」也。

柳敬亭﹐泰州人﹐本姓曹﹐避仇流落江湖﹐休於樹下﹐乃姓柳。善說書﹐遊於金陵﹐吳橋範司馬﹑桐城何相國引爲上客。常往來南曲﹐與張燕築﹑沈公憲俱。張﹑沈以歌曲﹐敬亭以彈詞﹐酒酣以往﹐擊節悲吟﹐傾靡四座﹐蓋優孟﹑東方曼倩之流也。後入左寧南幕府﹐出入兵間。寧南亡敗﹐又遊松江馬提督軍中﹐鬱鬱不得志。年已八十餘矣﹐間遇余僑寓宜睡軒中﹐猶說《秦叔寶見姑娘》也。

萊陽姜如須﹐遊於李十娘家﹐漁於色﹐匿不出戶。方密之﹑孫克咸並能屏風上行﹐漏下三刻﹐星河皎然﹐連袂閒行﹐經過趙﹑李﹐垂簾閉戶﹐夜人定矣。兩君一躍登屋﹐直至臥房﹐排闥哄張﹐勢如賊盜。如須下牀﹐跪稱﹕「大王乞命﹗毋傷十娘﹗」兩君擲刀大笑﹐曰「三郎郎當﹗三郎郎當﹗」復呼酒極飲﹐盡醉而散。蓋如須行三。如須髙才曠代﹐偶效樊川﹐略同謝傅﹐秋風團扇﹐寄興掃眉﹐非沈溺煙花之比。聊記一條﹐以存流風餘韻云爾。

陳則梁﹐人奇文奇﹐舉體皆奇。嘗致書眉樓﹐勸其早脫風塵﹐速尋道伴﹐言詞切至。眉樓遂擇主而事﹐誠以驚弓之鳥﹐遽爲透网之鱗也。掃眉才子﹐慧業文人﹐時節因緣﹐不得不爲延津之合矣。

十七﹑八女郎﹐歌「楊柳岸曉風殘月」﹐若在曲中﹐則處處有之﹐時時有之。予作《憶江南》詞云「江南好景本無多﹐只在曉風殘月下。」思之只益傷神﹐見之不堪回首矣﹗沈公憲以串戲擅長﹐同時推爲第一。王式之中翰﹑王恆之水部﹐異曲同工﹐遊戲三昧﹐江總持﹑柳耆卿依稀再見﹐非如呂敬遷﹑李仙鶴也。

樂戶有妻有妾﹐防閒最嚴﹐謹守貞節﹐不與人客交語。人客欲彊見之﹐一揖之外﹐翻身入簾也。亂後﹐有舊院大街顧三之妻李三娘者﹐流落江湖﹐遂爲名妓。忽爲匪類所持﹐暴系吳郡獄中。余與劉海門夢錫兄弟及姚翼侯﹑張鞠存極力拯之﹐致書司李李蠖庵﹐僅而得免。然亦如嚴幼芳﹑劉婆惜﹐備受箠楚決杖矣。三娘長身玉色﹐倭墮如雲﹐量洪善飲﹐飲至百觥不醉。時辛丑中秋之際﹐庭蘭盛開﹐置酒髙會﹐黃蘭叢及玉峯女士馮靜容偕來。居停主人金叔侃﹐盡傾家釀﹐分曹角勝﹐轟飲如雷﹐如項羽章邯鉅鹿之戰﹐諸侯皆作壁上觀。飲至天明﹐諸君皆大吐﹐靜容亦吐﹐髻鬟委地﹐或橫臥地上﹐衣履狼藉。惟三娘醒﹐然猶不眠﹐倚桂樹也。蘭叢賈其餘勇﹐尙與翼侯豁拳﹐各盡三四大斗而別。嗟乎﹗俯仰歲月之間﹐諸君皆埋骨靑山﹐美人亦棲身黃土。河山邈矣﹐能不悲哉﹗

李貞麗者﹐李香之假母﹐有豪俠气﹐嘗一夜博輸千金立盡。與陽羨陳定生善。香年十三﹐亦俠而慧﹐從吳人周如松受歌﹐玉茗堂《四夢》皆能妙其音節﹐尢工《琵琶》。與雪苑侯朝宗善﹐閹黨阮大鋮欲納交於朝宗﹐香力諫止﹐不與通。朝宗去後﹐有故開府田仰以重金邀致香。香辭曰「妾不敢負侯公子也。」卒不往。蓋前此大鋮恨朝宗﹐羅致欲殺之﹐朝宗逃而免。並欲殺定生也﹐定生大爲錦衣馮可宗所辱。

雲間才子夏靈胥作《靑相篇》﹐寄武塘錢漱廣﹐末段云「二十年來事已非﹐不開畫閣鎖芳菲。那堪兩院無人到﹐獨對三春有燕飛。風弦不動新歌扇﹐露井全飄舊舞衣。花艸朱門空後閣﹐琵琶靑冢恨明妃。獨有靑樓舊相識﹐蛾眉零落頭新白。夢斷何年行雨蹤﹐情深一調畱云迹。院本傷心正徳詞﹐樂府銷魂教坊籍。爲唱當時《烏夜啼》﹐靑衫淚滿江南客。」觀此可以盡曲中之變矣﹐悲夫﹗

附錄﹕盒子會

沈周作《盒子會辭》﹐其序云「南京舊院﹐有色藝俱優者﹐或二十﹑三十姓﹐結爲手帕姊妹。每上燈節﹐以春檠﹑巧具﹑肴核相賽﹐名『盒子會』。凡得奇品爲勝﹐輸者罰酒酌勝者。中有所私﹐亦來挾金助會﹐厭厭夜飲﹐彌月而止。席間設燈張樂﹐各出其技能﹐賦此以識京城樂事也。」辭云「平樂燈宵鬧如沸﹐燈火烘春笑聲內。盒奩來往鬥芳鄰﹐手帕綢繆通姊妹。東家西家百絡盛﹐裝肴飣核春滿檠。豹胎間挾鯉冰脆﹐烏欖分欃椰玉生。不論多同較奇有﹐品裏輸無倒賠酒。呈絲逞竹會心歡﹐裒鈔裨金走情友。哄堂一月自春風﹐酒香人語百花中。一般桃李三千戶﹐亦有愁人隔墻住。」

