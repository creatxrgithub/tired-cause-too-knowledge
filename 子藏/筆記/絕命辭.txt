絕命辭

嗚呼我同胞﹗其亦知今日之中國乎﹖今日之中國﹐主權失矣﹐利權去矣﹐無在而不是悲觀﹐未見有樂觀者存。其有一綫之希望者﹐則在於近來畱學者日多﹐風气漸開也。使由是而日進不已﹐人皆以愛國爲念﹐刻苦向學﹐以救祖國﹐則十年二十年之後﹐未始不可轉危爲安。乃進觀吾同學者﹐有爲之士固多﹐有可疵可指之處亦不少。以東瀛爲終南捷徑﹐其目的在於求利祿﹐而不在於居責任。其尢不肖者﹐則學問未事﹐私徳先壞﹐其被舉於彼國報章者﹐不可縷數。近該國文部省有淸國畱學生取締規則之頒﹐其剝我自由﹐侵我主權﹐固不待言。鄙人內顧團體之實情﹐不敢輕於發難。繼同學諸君倡爲停課﹐鄙人聞之﹐恐事體愈致重大﹐頗不贊成﹔然旣已如此矣﹐則宜全體一致﹐務期始終貫徹﹐萬不可互相參差﹐貽日人以口實。幸而各校同心﹐八千餘人﹐不謀而合。此誠出於鄙人預想之外﹐且驚且懼。驚者何﹖驚吾同人果有此團體也﹔懼者何﹖懼不能持久也。然而日本各報﹐則詆爲烏合之眾﹐或嘲或諷﹐不可言諭。如《朝日新聞》等﹐則直詆爲「放縱卑劣」﹐其輕我不遺餘地矣。夫使此四字加諸我而未當也﹐斯亦不足與之計較。若或有萬一之似焉﹐則眞不可磨之玷也。近來每遇一問題發生﹐則羣起嘩之曰「此中國存亡問題也。」顧問題有何存亡之分﹐我不自亡﹐人孰能亡我者﹗惟畱學生而皆放縱卑劣﹐則中國眞亡矣。豈特亡國而已﹐二十世紀之後有放縱卑劣之人種﹐能存於世乎﹖鄙人心痛此言﹐欲我同胞時時勿忘此語﹐力除此四字﹐而做此四字之反面﹕「堅忍奉公﹐力學愛國」。恐同胞之不見聽而或忘之﹐故以身投東海﹐爲諸君之紀念。諸君而如念及鄙人也﹐則毋忘鄙人今日所言。但愼毋誤會其意﹐謂鄙人爲取締規則問題而死﹐而更有意外之舉動。須知鄙人原重自修﹐不重尢人。鄙人死後﹐取締規則問題可了則了﹐切勿固執。惟須亟講善後之策﹐力求振作之方﹐雪日本報章所言﹐舉行救國之實﹐則鄙人𨿽死之日﹐猶生之年矣。諸君更勿爲鄙人惜也。鄙人志行薄弱﹐不能大有所作爲﹐將來自處﹐惟有兩途﹕其一則作書報以警世﹔其二則遇有可死之機會則死之。夫空談救國﹐人多厭聞﹐能言如鄙人者﹐不知凡幾﹗以生而多言﹐或不如死而少言之有效乎﹗至於待至事無可爲﹐始從容就死﹐其於鄙人誠得矣﹐其於事何補耶﹖今朝鮮非無死者﹐而朝鮮終亡。中國去亡之期﹐極少須有十年﹐與其死於十年之後﹐曷若於今日死之﹐使諸君有所警動﹐去絕非行﹐共講愛國﹐更臥薪嘗膽﹐刻苦求學﹐徐以養成實力﹐丕興國家﹐則中國或可以不亡。此鄙人今日之希望也。然而必如鄙人之無才無學無气者而後可﹐使稍勝於鄙人者﹐則萬不可學鄙人也。與鄙人相親厚之友朋﹐勿以鄙人之故而悲痛失其故常﹐亦勿爲輿論所動﹐而易其素志。鄙人以救國爲前提﹐苟可以達救國之目的者﹐其行事不必與鄙人合也。鄙人今將與諸君長別矣﹐當世之問題﹐亦不得不略與諸君言之。近今革命之論﹐囂囂起矣﹐鄙人亦此中之一人也。而革命之中﹐有置重於民族主義者﹐有置重於政治問題者。鄙人平日所主張﹐固重政治而輕民族﹐觀於鄙人所著各書自明。去歲以前﹐亦嘗渴望滿洲變法﹐融和種界﹐以禦外侮。然至近則主張民族者﹐則以滿﹑漢終不並立。我排彼以言﹐彼排我以實。我之排彼自近年始﹐彼之排我﹐二百年如一日。我退則彼進﹐豈能望彼消釋嫌疑﹐而甘心願與我共事乎﹖欲使中國不亡﹐惟有一刀兩斷﹐代滿洲執政柄而卵育之。彼若果知天命者﹐則待之以徳川氏可也。滿洲民族﹐許爲同等之國民﹐以現世之文明﹐斷無有仇殺之事。故鄙人之排滿也﹐非如倡復仇論者所云﹐仍爲政治問題也。蓋政治公例﹐以多數優等之族﹐統治少數之劣等族者爲順﹐以少數之劣等族﹐統治多數之優等族者爲逆故也。鄙人之於革命如此。然鄙人之於革命﹐有與人異其趣者﹐則鄙人之於革命﹐必出之以極迂拙之手段﹐不可有絲毫取巧之心。蓋革命有出於功名心者﹐有出於責任心者。出於責任心者﹐必事至萬不得已而後爲之﹐無所利焉。出於功名心者﹐己力不足﹐或至借他力﹐非內用會黨﹐則外恃外資。會黨可以偶用﹐而不可恃爲本營。日﹑俄不能用馬賊交戰﹐光武不能用銅馬﹑赤眉平定天下﹐況欲用今日之會黨以成大事乎﹖至於外資則尢危險﹐菲律賓覆轍﹐可爲前鑑。夫以鄙人之迂遠如此﹐或至無實行之期﹐亦不可知。然而舉中國皆漢人也﹐使漢人皆認革命爲必要﹐則或如瑞典﹑諾威之分離﹐以一紙書通過﹐而無須流血焉可也。故今日惟有使中等社會皆知革命主義﹐漸普及下等社會。斯時也﹐一夫發難﹐萬眾響應﹐其於事何難焉。若多數猶未明此義﹐而卽實行﹐恐未足以救中國﹐而轉以亂中國也。此鄙人對於革命問題之意見也。近今盛倡利權回收﹐不可謂非民族之進步也。然於利權回收之後﹐無所設施﹐則與前此之持鎖國主義者何異﹖夫前此之持鎖國主義者﹐不可謂所慮之不是也﹔徒用消極方法﹐而無積極方法﹐故國終不鎖。而前此之紛紛擾擾者﹐皆歸無效。今之倡利權回收者﹐何以異玆﹖故苟能善用之﹐於此數年之間﹐攺變國政﹐開通民智﹐整理財政﹐養成實業人才﹐十年之後﹐經理有人﹐主權還復﹐吸收外國資本﹐以開發中國文明﹐如日本今日之輸進之外資可也。否則爭之甲者﹐仍以與乙﹐或遂不辦﹐外人有所借口﹐羣以彊力相壓迫﹐則十年之後﹐亦如潰堤之水滔滔而入﹐利權終不保也。此鄙人對於利權回收問題之意見也。近人有主張親日者﹐有主張排日者﹐鄙人以爲二者皆非也。彼以日本爲可親﹐則請觀朝鮮。然遂謂日人將不利於我﹐必排之而後可者﹐則愚亦不知其說之所在也。夫日人之隱謀﹐所謂司馬昭之心﹐路人皆知﹔卽彼之書報亦倡言無忌﹐固不慮吾之知也。而吾謂其不可排者何也﹖「兼弱攻昧﹐取亂侮亡」﹐吾古聖之明訓也。吾有可亡之道﹐豈能怨人之亡我﹖吾無可亡之道﹐彼能亡我乎﹖朝鮮之亡也﹐亦朝鮮自亡之耳﹐非日本能亡之也。吾不能禁彼之不亡我﹐彼亦不能禁我之自彊﹐使吾亦如彼之所以治其國者﹐則彼將親我之不暇﹐遑敢亡我乎﹖否則卽排之有何勢力耶﹖平心而論﹐日本此次之戰﹐不可謂於東亞全無功也。倘無日本一戰﹐則中國已瓜分亦不可知。因有日本一戰﹐而中國得保殘喘。𨿽以堂堂中國被保護於日本﹐言之可羞﹐然事實已如此﹐無可諱也。如恥之﹐莫如自彊﹐利用外交﹐更新政體﹐於十年之間﹐練常備軍五十萬﹐增海軍二十萬頓﹝噸﹞﹐修鐵路十萬里﹐則彼必與我同盟。夫「同盟」與「保護」﹐不可同日語也。「保護」者﹐自己無勢力﹐而全受人擁蔽﹐朝鮮是也。「同盟」者﹐勢力相等﹐互相救援﹐英﹑日是也。同盟爲利害關系相同之故﹐而不由於同文同種。英不與歐洲同文同種之國同盟﹐而與不同文同種之日本同盟。日本不與亞洲同文同種之國同盟﹐而與不同文同種之英國同盟。無他﹐利害相衝突﹐則𨿽同文同種﹐而亦相仇讎﹔利害關系相同﹐則𨿽不同文同種﹐而亦相同盟。中國之與日本﹐利害關系可謂同矣﹐然而勢力苟不相等﹐是「同盟」其名﹐而「保護」其實也。故居今日而卽欲與日本同盟﹐是欲作朝鮮也﹔居今日而卽欲與日本相離﹐是欲亡東亞也。惟能分擔保全東亞之義務﹐則彼不能專握東亞之權利﹐可斷言也。此鄙人對於日本之意見也。凡作二事﹐須遠矚百年﹐不可徒任一時感觸而一切不顧﹐一哄之政策﹐此後再不宜於中國矣。如有問題發生﹐須計全局﹐勿輕於發難﹐此固鄙人有謂而發﹐然亦切要之言也。鄙人於宗教觀念﹐素來薄弱。然如謂宗教必不可無﹐則無寧仍尊孔教﹔以重於違俗之故﹐則兼奉佛教亦可。至於耶教﹐除好之者可自由奉之外﹐欲據以攺易國教﹐則可不必。或有本非迷信欲利用之而有所運動者﹐其謬於鄙人所著之《最後之方鍼》言之已詳﹐玆不贅及。近來靑年誤解自由﹐以不服從規則﹑違抗尊長爲能﹐以愛國自飾﹐而先犧牲一切私徳。此之結果﹐不言可想。其餘鄙人所欲言者多﹐今不及言矣。散見於鄙人所著各書者﹐願諸君取而觀之﹐擇其是者而從之﹐幸甚。《語》曰「君子不以人廢言。」又曰「鳥之將死﹐其鳴也哀﹔人之將死﹐其言也善。」則鄙人今日之言﹐或亦不無可取乎﹖附﹕陳星臺先生《絕命書》跋﹝19O5年十二月二十五日﹞

此吾友陳君星臺《絕命書》。𠣃齋每一思君﹐輒一環誦之﹐蓋未嘗不心悁悁然悲而淚涔涔然下也。曰﹕嗚呼﹐若君者﹐殆所謂愛國根於天性之人非耶﹖當去歲秋﹐湖南事敗﹐君與𠣃等先後走日本﹐憂憤益大過量﹐時時相與過從﹐談天下事﹐未嘗不哽咽垂涕泣而道也。今歲春﹐東報興瓜分謠﹐君愈憤﹐欲北上﹐冀以死要滿廷救亡﹐殆固知無裨益﹐而思以一身嘗試﹐絕世人扶滿之望也。旣而友人沮之﹐不遂行。然其常言曰「吾實不願久逗此人間世也。」蓋其抱死之目的以俟久矣。居無何﹐畱學界以日人定學則﹐議羣起力爭。始𠣃浼君曰「君能文﹐盍有所作以表意見乎﹖」君曰「否。徒以空言驅人發難﹐吾豈爲耶﹗」越數日﹐學界則大憤﹐均休校議事﹐君猶無動。迄月之十一日﹐其同居者則見君握管作文字﹐至夜分不輟。其十二日晨起食畢﹐自友某君貸金二元出門去﹐同居者意其以所作付剞劂也﹐聽焉。入夜未歸﹐始懷疑。良久﹐有畱學生會館閽者踵門語曰「使署來電話稱﹐大森警吏發電至署﹐告有一支那男子死於海﹐陳其姓﹐名天華﹐居神田東新社者」云。嗚呼﹐於是知君乃死矣﹐痛哉﹗天未明﹐𠣃偕友人某氏某氏赴大森視之。大森町長乃語曰「昨日六時﹐當地海岸東濱距離六十間處﹐發見一屍﹐卽撈獲之。九時乃檢查身畔﹐得銅貨數枚與書畱﹝寄信保險證﹞﹐余無他物﹐今旣已殮矣。」則率引我輩觀之。一櫘淒然﹐倭式也﹐君則在焉。復審視書畱﹐爲以君氏名自芝區禦門前郵達中國畱學生總會館幹事長者。當是時﹐君邑人已有往橫濱備棺衾﹐擬厝於華人墓地﹐乃倩二人送君屍於濱﹐𠣃與某等乃返。抵會館﹐索其郵物﹐獲之﹐則萬言之長函﹐卽此《絕命書》也。一人宣讀之﹐聽者數幹百人﹐皆泣下不能仰。夫以君之所志﹐使其所懷抱得畢展於世﹐無少殘畱﹐則吾民族受其福胙﹐其所造於中國前途者﹐豈有涯耶﹗而乃竟如是已焉﹐吾人得毋有爲之悼惜不置者乎﹗𨿽然﹐吾觀君之言曰「以救國爲前提。」又曰「欲我同胞時時勿忘此語﹐力除此四字﹐而做此四字之反面﹐恐同胞不見聽或忘之﹐故以身投東海﹐爲諸君之紀念。」又曰「中國去亡之期﹐極少須有十年﹐與其死於十年之後﹐曷若死於今日﹐使諸君有所警動。」蓋君之意﹐自以爲畱此身以有所俟﹐孰與死之影響彊﹐吾寧取夫死覺吾同胞﹐使共登於救國之一途﹐則其所成就較以吾一身之所爲孰多耶﹖噫﹗此則君之所以死欲﹖君之心則苦矣。吾人讀君之書﹐想見君之爲人﹐不徒悼惜夫君之死﹐惟勉有以副乎君死時之所言焉﹐斯君爲不死也已。乙巳十一月晦﹐𠣃齋謹泣跋。

