西溪叢語宋姚寬●目敍嘗讀《新論》云﹕若小說家合叢殘小語﹐以作短書﹐有可觀之辭。予以生平父兄師友﹐相與談說履歷見聞﹐疑誤考證﹐積而漸富﹐有足采者。因綴緝成篇﹐目爲《叢語》﹐不敢誇於多聞﹐聊以自怡而已。紹興昭陽作噩仲春望日﹐剡川姚寬令威識。●卷上《周易遁卦》﹕「肥遁﹐無不利。」「肥」字古作「﹛非巴﹜」﹐與古「蜚」字相似﹐卽今之「飛」字。後世遂攺爲「肥」字。九師《道訓》云「遁而能飛﹐吉孰大焉。」張平子《思玄賦》云「欲飛遁以保名。」注引《易》「上九﹐飛遁﹐無不利」﹐謂去而遷也。曹子建《七啟》云「飛遁離俗。」程氏《易傳》引《漸》「上九﹐鴻漸於陸」﹐爲「鴻漸於逵」﹐以「小狐汔濟」﹐「汔」當爲「訖」﹐豈未辧證此耶﹖《論語》云「觚不觚。觚哉﹗觚哉﹗」《太平禦覽》引此注云「孔子曰削觚﹐而志有所念﹐觚不時成﹐故曰觚哉﹗」觚哉﹗觚﹐小器耳。心不專一﹐尙不時成﹐況於大事乎﹗」觚﹐木簡也。史遊《急就章》云「急就奇觚與眾異。」注云「觚者﹐學書之牘﹐或以記事﹐削木爲之﹐或六面﹐或八面﹐面皆可書。觚者﹐稜也﹐有稜角也。」許氏《說文》﹕﹛介心﹜﹐音呼介切﹐忽也。引《孟子》「孝子之心﹐不若是﹛介心﹜」。今所傳《孟子》曰「爲不若是恝」。趙岐注云「恝﹐無愁貌。公明髙以爲孝子不得意於父母﹐自當愁怨﹐豈可恝恝然無憂哉﹗」許氏《說文》用古文纂集成之﹐引用「﹛介心﹜」字﹐恐爲正也。舊於會稽得一石碑﹐論海潮依附陰陽時刻﹐極有理。不知其誰氏﹐復恐遺失﹐故載之﹕觀古今諸家海潮之說者多矣。或謂天河激湧﹝見葛洪《潮說》﹞。亦云地機翕張﹝見《洞眞》《正一二經》﹞。盧肇以日激水而潮生﹐封演雲月周天而潮應﹐挺空入漢﹐山湧而濤隨﹝施師謂僧隱之之言﹞。析木大梁﹐月行而水大﹝見竇叔蒙《濤志》﹞。源殊派異﹐無所適從﹐索隱探微﹐宜伸確論。大中祥符九年冬﹐奉詔按察嶺外﹐嘗經合浦郡﹝廉州﹞﹐沿南溟而東﹐過海康﹝雷州﹞。歷陵水﹝化州﹞﹐涉恩平﹝恩州﹞﹐住南海﹝廣州﹞﹐迨由龍川﹝惠州﹞抵潮陽﹝潮州﹞﹐洎出守會稽﹝越州﹞﹐移蒞勾章﹝明州﹞。已上諸郡﹐俱沿海濱﹐朝夕觀望潮汐之候者有日矣﹝汐﹐音夕﹐潮退也﹞。得以求之刻漏﹐究之消息﹝消﹐進﹔息﹐退也﹞﹐十年用心﹐頗有準的。大率元气噓翕﹐天隨气而漲斂﹐溟渤往來﹐潮隨天而進退者也。以日者﹐眾陽之母﹐陰生於陽﹐故潮附之於日也﹔月者﹐太陰之精﹐水乃陰類﹐故潮依之於月也。是故隨日而應月﹐依陰而附陽﹐盈於朔望﹐消於フ﹝フ﹐敷尾切﹞。魄﹐虛於上下弦﹐息於輝肉﹝肉﹐女六切。朔而日見東方也﹞﹐故潮有小大焉。今起月朔夜半子時﹐潮平於地之子位四刻一十六分半﹐月離於日﹐在地之辰﹐次日移三刻七十二分﹐對月到之位﹐以日臨之次﹐潮必應之。過月望﹐復東行﹐潮附日而又西應之﹐至後朔子時四刻一十六分半﹐日月潮水俱復會於子位﹐其小盡則月離於日﹐在地之辰﹐次日移三刻七十三分半﹐對月到之位﹐以日臨之次﹐潮必應之。至後朔子時四刻一十六分半﹐日月潮水﹐亦俱復會於子位。於是知潮常附日而右旋﹐以月臨子午﹐潮必平矣﹐月在卯酉﹐汐必盡矣。或遲速消息之小異﹐而進退盈虛﹐終不失其期也。或問曰「四海潮平皆有漸﹐惟浙江濤至﹐則亙如山嶽﹐奮如雷霆﹐水岸橫飛﹐雪崖傍射﹐澎騰奔激。吁﹐可畏也﹗其漲怒之理﹐可得聞乎﹖」曰「或云夾岸有山﹐南曰龕﹐北曰赭﹐二山相對﹐謂之海門﹐岸狹勢逼﹐湧而爲濤耳。」若言「狹逼」﹐則東溟自定海﹝縣名﹐屬四明郡﹞。吞余姚﹑奉化二江﹝江以縣爲名﹐一屬會稽﹐一隸四明﹞。侔之浙江﹐尢其狹逼﹐潮來不聞濤有聲也。今觀浙江之口﹐起自纂風亭﹐﹝地名﹐屬會稽﹞。北望嘉興大山﹝屬秀州﹞﹐水闊二百餘里﹐故海商舶船﹐畏避沙氵單﹐不由大江﹝水中沙爲氵單﹐徒旱切﹞﹐惟泛余姚小江﹐易舟而浮運河﹐達於杭﹑越矣。蓋以下有沙氵單﹐南北亙連﹐隔礙洪波﹐蹙遏潮勢。夫月離震﹑兌﹐他潮已生﹐惟浙江潮水未至﹐洎月經乾﹑巽﹐潮來已半﹐濁浪堆滯﹐後水益來﹐於是溢於沙洋﹐猛怒頓湧﹐聲勢激射﹐故起而爲濤耳﹐非江山淺逼使之然也﹐宜哉。段成式《酉陽雜俎》有《諾臯記》﹐又有《支諾臯》﹐意義難解。《春秋左氏傳襄公十八年》﹕「秋﹐齊侯伐我北鄙。中行獻子將伐齊﹐夢與厲公訟﹐弗勝﹐公以戈擊之﹐首墜於前﹐跪而戴之﹐奉之以走﹐見梗陽之巫臯。他日﹐見諸道﹐與之言﹐同。巫曰﹕『今玆主必死﹐若有事於東方﹐則可以逞。』獻子許諾。」疑此事也。晁伯宇《談助》云﹕《靈奇祕要辟兵法》﹕「正月上寅月﹐禹步﹐取寄生木三﹐咒曰﹕『喏臯敢告日月震雷﹐令人無敢見我﹐我爲大帝使者。』乃斷取五寸﹐陰漧百日﹐爲簪二七﹐循頭還著人中﹐人不見。」晁說非也。昔楚襄王與宋玉遊髙唐之上﹐見雲气之異﹐問宋玉。玉曰「昔先王夢遊髙唐﹐與神女遇﹐玉爲《髙唐之賦》。」先王謂懷王也。宋玉是夜夢見神女﹐寤而白王﹐王令玉言其狀﹐使爲《神女賦》。後人遂云襄王夢神女﹐非也。古樂府詩有之﹕「本自巫山來﹐無人睹容色。惟有楚懷王﹐曾言夢相識。」李義山亦云「襄王枕上元無夢﹐莫枉陽臺一片雲。」今《文選》本「玉」﹑「王」字差誤。古文篆者﹐黃帝史衙人蒼頡所作也。蒼頡姓侯剛氏。衙音語。杜甫詩《丹靑引》﹕「學書須學衛夫人﹐但恨無過王右軍。」衛夫人名鑠﹐字茂漪﹐卽廷尉展之弟﹐恆之從妹﹐汝陰太守李矩之妻﹐中書郎李充之母。王逸少師善鐘法﹐能正書﹐入妙能品。王子敬年五歲﹐已有書意﹐夫人書《大雅吟》賜之。杜甫詩﹕「雨拋金鎖甲﹐苔臥綠沈槍。」薛倉舒注杜詩引車頻《秦書》云「苻堅造金銀綠沈細鎧﹐金爲糸延以縲之。綠沈﹐精鐵也。」《北史》﹕「隋文帝嘗賜張ち綠沈甲﹑獸文貝裝。」《武庫賦》云「綠沈之槍。」唐鄭槪聯句有「亭亭孤筍綠沈槍」之句。《續齊諧記》云「王敬伯夜見一女﹐命婢取酒﹐提一綠沈漆。」王羲之《筆經》﹕「有人以綠沈漆竹管見遺﹐亦可愛玩。」蕭子云詩云「綠沈弓項縱﹐紫艾刀橫拔。」恐綠沈如今以漆調雌黃之類﹐若調綠漆之﹐其色深沈﹐故謂之綠沈﹐非精鐵也。李義山《代魏宮私贈》詩云「來時西館阻佳期﹐去後漳河隔夢思。知有宓妃無限意﹐春松秋菊可同時。」《代元城吳令質暗爲答》云「背闕歸藩路欲分﹐水邊風日半西曛。襄王枕上元無夢﹐莫枉陽臺一片雲。」第一篇

注云「黃初三年﹐已隔存歿﹐追逮其意﹐何必同時。」按﹐此詩當是四年作。甄后﹕黃初二年﹐郭后有寵﹐後失意﹐帝大怒﹐六月遣使賜死﹐葬於鄴。《洛神賦》云「黃初三年﹐朝京師﹐還﹐濟洛川。」李善云「三年﹐立植爲鄄城王。四年﹐徙封雍丘﹐其年朝京師。」又﹐《文紀》云「三年﹐行幸許。」又曰「四年三月﹐還洛陽。」《魏志》及諸詩序並云「四年朝」。此云三年﹐誤矣。「怨盛年之不當。」李善云「謂少壯之時﹐不能得當君王之意﹐此言微感甄后之情。」黃初二年﹐植與諸侯就國﹐監國謁者灌均奏植醉酒悖慢﹐劫脇使者﹐有司請治罪﹐故貶爵安鄕侯﹐攺封鄄城侯。後求見帝。黃初四年﹐來朝。帝責之﹐置西館﹐未許朝。上《責躬詩》。裴《傳奇》載《感甄賦》之因﹐文字淺俗不可信﹐元微之《代曲江老人百韻》有「班女恩移趙﹐思王賦《感甄》」﹐何也﹖李善注《感甄賦》云「東阿王漢末求甄逸女﹐旣不遂﹐太祖回﹐與五宮中郎將。植殊不平﹐晝思夜想﹐忘寢與食。黃初中﹐入朝。帝示植甄后玉縷金帶枕﹐植見之﹐不覺泣下。時已爲郭后讒死。帝意亦悟﹐因令太子畱宴飲﹐以枕賫植。植還﹐度に轅﹐將息洛水上﹐忽見女子來﹐自云﹕『我本托心君王﹐其心不遂﹐此枕是我嫁時從嫁﹐前與五官中郎將﹐今與君王。遂用薦枕席﹐歡情交集﹐豈常辭能具﹖』又云﹕『豈不欲常見﹐但爲郭后以糠塞口﹐今被髮掩面﹐羞將此形貌重睹君王耳。』言訖﹐遂不復見所在。遣人獻珠於王﹐王答以玉佩﹐悲喜不能自勝﹐因作《感甄賦》。後﹐明帝見之﹐攺爲《洛神賦》」云。《孔融傳》云「初﹐曹操攻屠鄴城﹐袁氏婦子多見侵掠﹐而操子丕納袁熙妻甄氏。」《魏略》云「鄴城破﹐文帝入紹捨﹐後怖﹐脇伏姑膝上﹐帝令舉頭就視﹐見其顏色非常。太祖聞其意﹐爲迎取之。」李太白《過彭蠡湖》詩雲「水碧或可采﹐金膏祕莫言。余將振衣去﹐羽化出囂煩。」江文通《擬王徵君》詩雲「水碧驗未黷﹐金膏靈詎緇。」翰曰「水碧﹐水玉也。金膏﹐仙藥也。」又《擬郭璞》云「傲睨摘木芝﹐淩波采水碧。」謝靈運《入彭蠡湖口作》﹕「靈物吝珍怪﹐異人祕精魂。金膏滅明光﹐水碧輟流溫。」注雲「水碧﹐水玉也。此江中有之﹐然皆滅其明光﹐止其溫潤。」《穆天子傳》﹕「河伯示汝黃金之膏。」《山海經》云「耿山多水碧。」又云「柴桑之山﹐潯陽水﹐其下多碧﹐多冷石赭。」未知何物。余常見《墨子》﹑道書﹐大藥中有水脂碧者當是。洪炎《雜家》引舊說云「宮亭湖中﹐有孤石介立﹐周圍一里﹐竦直百丈﹐上有玉膏可采。」梅聖兪《聽潘歙州話廬山》詩云「絕頂水底花﹐開謝向淵腹。風力豈能加﹐日气豈能奧。攬之不可得﹐滴瀝空在掬。」豈非水碧耶﹗予久遊廬山﹐不聞有此。柳子厚詩云「漁翁夜傍西巖宿﹐曉汲淸湘燃楚竹。煙消日出不見人﹐Ы乃一聲山水綠。」Ы﹐音襖﹔乃﹐音靄﹕相應之聲也。今人誤以二字合爲一。劉言史《瀟湘遊》云「夷女采山蕉﹐緝紗浸江水。野花滿髻妝色新﹐閒歌曖乃深峽裏。曖乃知從何處生﹐當時泣舜斷腸聲。」此聲同而字異也。「曖乃」卽「Ы乃」字。李義山《崇讓宅宴》詩﹕「風過迥塘萬竹悲。」洛陽有崇讓坊﹐有河陽節度使王茂先宅﹐李卽茂先之婿。韋氏《述徵記》云「此坊出大竹及桃。」《離騷九歌》﹐章句名曰九﹐而載十一篇﹐何也﹖曰﹕九以數名之﹐如《七啟》《七發》﹐非以其章名。或云《國殤》《禮魂》不在數。若除《國殤》《禮魂》﹐只二十三篇。韓文公云「屈原《離騷》二十五。」王逸云「《漁父》以上二十五﹐合《國殤》《禮魂》也。」劉淵林注《魏都賦》引《九章》之辭﹐曰「也必獨立」﹐引《卜居》之辭﹐曰「橫江潭而漁」。今閱二篇﹐又無是二句﹐信有闕文。淵林出漢後﹐何爲獨見全書也﹖嘗有《策問》云﹕蕭統《文選》載《九歌》﹐無《國殤》《禮魂》。晁無咎謂《大招》古奧﹐疑原作。今起《離騷經》《遠遊》《天問》《卜居》《漁父》《大招》﹐而云《九章》《九歌》又十八﹐則原賦存者﹐二十四篇耳。《惜誓》盡敍原意﹐末云「鸞鳳之髙翔﹐見盛徳而後下。」與賈誼《弔屈原文》云「鳳凰翔於千仞兮﹐覽徳輝而下之。」斷章趣同﹐將誼效之也﹖抑固二十五篇之一﹐未可知也﹖若如《文選》去《國殤》《禮魂》﹐以《大招》《惜誓》補﹐則二十五篇﹐似爲足矣。「橫江潭而漁」﹐揚雄《答客難》有之﹐如賈逵﹑班固於《離騷經》﹐嘗以所見攺易無疑﹐則《九章》《卜居》﹐如王逸輩或有攺易﹐未可知也。書之闕文﹐未易深考。杜甫﹕「野航恰受兩三人。」晉郭翻乘小舟歸武昌﹐安西將軍庾亮造之﹐以其船狹小﹐欲就引大船。翻曰「使君不以鄙賤而猥辱臨之﹐此固野人之船也。」李商隱詩云「何人書破蒲葵扇﹐記看南塘移樹時。」蒲葵﹐棕櫚也。《晉陽秋》﹕謝太傅鄕人有罷中宿縣詣安﹐安問歸資﹐答曰「惟有五萬蒲葵扇。」安乃取其中者執之﹐其價數倍。又﹐王羲之見老姥持六角扇賣之﹐因書其扇各五字﹐老姥初有難色﹐羲之謂曰「但云右軍書﹐以求百金。」姥從之﹐人競買之。乃二事誤用也。杜甫《洗兵馬》。左太衝《魏都賦》云「洗兵海島﹐刷馬江州。」《六韜》﹕「武王問太公﹕『雨輜車至軫﹐何也﹖』曰﹕『洗甲兵也。』」魏武《兵要》曰「大將將行﹐雨濡衣冠﹐是謂洗兵。」海上人云「蛤蜊﹑文蛤﹐皆一潮生一暈。」凡木一歲生一節﹐來歲復於節上再長也。趙純師孟云﹕澶淵之役﹐班師﹐畱兵器於開徳府﹐謂之禦前甲仗庫。著令監官四員﹐兩員宗室。庫內有張承業《財計書》﹑李克用《兵法》。此書﹐今亡。眞贗。贗﹐僞也。韓非子云「宋人求饞鼎。魯人云﹕『眞也。』齊人曰﹕『贗也。』」《夏歸藏》云﹕士無兼年之食﹐遇天饑﹐妻子非妻子也﹔大夫無兼年之食﹐遇饑與喪﹐臣妾非其有也﹔國無兼年之食﹐遇天饑﹐百姓非所有也。戒之哉﹗「綢繆」兩字﹐而有數義。《詩》云「綢繆牖戶。」注云「纏綿也。」王粲云「綢繆淸燕娛。」五臣云「綢繆﹐親重貌。」吳質《答東阿王書》云「是何慰諭之綢繆乎﹖」注云「綢繆﹐殷勤之意也。」老杜《送孔巢父》﹕「幾歲寄我空中書。」用史宗引小兒騰空覺腳下有波濤寄書事﹐乃蓬萊仙人也。洪慶善云「空中書乃雁足書」﹐非也。酒謂之歡伯。焦貢《易林坎之兌》《遁之未濟》辭云「酒爲歡伯﹐除憂來樂。福喜入門﹐與君相索。」伯音博﹐協音也。王琪君玉《金陵飲酒》詩云「蜀江雪浪來天際﹐一派泉舂寶釵碎。」蓋謂水碓舂金釵糯也。金釵乃糯米之名。詩載荊公集中﹐非是。杜牧之詩云「娉娉弱弱十三餘﹐豆蔻梢頭二月初。」不解「豆蔻」之義。閱《本艸》﹐豆蔻花作穗﹐嫩葉捲之而生﹐初如芙蓉穗頭﹐深紅色﹐葉漸展﹐花漸出﹐而色微淡。亦有黃白色﹐似山姜花﹐花生葉間﹐南人取其未大開者謂之含胎花﹐言尙小於妊身也。東坡《和陶》詩云「再遊蘭亭﹐默數永和。」考蘭亭之會﹐自右軍﹑謝安﹐凡四十二人。後﹐大歷中﹐朱迪﹑呂渭﹑吳筠﹑章八元等三十七人﹐經蘭亭故池聯句﹐有「賞是文辭會﹐歡同癸丑年」之句﹐必有此事也。陶淵明《閒情賦》必有所自﹐乃出張衡《同聲歌》云「邂逅承際會﹐偶得充後房。情好新交接﹐栗若探湯。願思爲管席﹐在下蔽匡牀。願爲羅衾幬﹐在上衛風霜。」東坡《濁醪有妙理賦》云「濁者以飲吾僕﹐淸者以飲吾友。」僕謂我也﹐或以爲奴僕﹐誤矣。《吳越春秋》云「吳國亡﹐西子被殺。」杜牧之詩云「西子下姑蘇﹐一舸逐鴟夷。」東坡詞云「五湖間道﹐扁舟歸去﹐仍攜西子。」予問王性之﹐性之云「西子自下姑蘇﹐一舸自逐範蠡﹐遂爲兩義﹐不可云範蠡將西子去也。」嘗疑之﹐別無所據。因觀唐《景龍文館記》宋之問分題得《浣紗篇》云「越女顏如花﹐越王聞浣紗。國微不自寵﹐獻作吳宮娃。山藪半潛匿﹐薴羅更蒙遮。一行霸勾踐﹐再笑傾夫差。艷色奪常人﹐效顰亦相誇。一朝還舊都﹐靚妝尋若耶。鳥驚入松网﹐魚畏沈荷花。始覺冶容妄﹐方悟羣心邪。」此詩云復還會稽﹐又與前不同﹐當更詳考。蔡中郎《石經》﹕漢靈帝熹平四年﹐邕以古文﹑篆﹑隸三體書《五經》﹐刻石於太學。至魏正始中﹐又爲《一字石經》﹐相承謂之七經正字。《唐志》又有《今字論語》二卷﹐豈邕《五經》之外﹐復有此乎﹖《隋經籍志》﹐凡言《一字石經》﹐皆魏世所爲﹔有《一字論語》二卷﹐不言作者之名﹐遂以爲邕所作﹐恐《唐史》誤。北齊遷邕《石經》於鄴都﹐至河濱﹐岸崩﹐石沒於水者幾半。隋開皇中﹐又自鄴運入長安﹐尋兵亂廢棄。唐初﹐魏鄭公鳩集所餘﹐十不獲一﹐而傳拓之本﹐猶存祕府。當時《一字石經》猶數寸捲﹐《三字石經》止數卷而已。由是知漢《石經》之亡久矣。魏《石經》近世猶存﹐堙滅殆盡。往年﹐洛陽守因閱營造司所棄碎石﹐識而收之﹐凡得《尙書》《論語》《儀禮》﹐合數十段。又有《公羊碑》一段﹐在長安﹐其上馬日等所正定之本﹐據《洛陽記》日等題名﹐本在《禮記碑》﹐而乃在《公羊碑》﹐益知非邕所爲也。《尙書》《論語》之文﹐今多不同﹐非孔安國﹑鄭康成所傳之本也。獨《公羊》當時無他本﹐故其文與今文無異。然皆殘缺已甚。宋敏求《洛陽記》云﹕漢靈帝詔諸儒正定《五經》刊石。熹平四年﹐蔡邕與五宮中郎將堂溪典﹑光祿大夫楊賜﹑諫議大夫馬日﹑議郎張訓韓說﹑太史令單揚等奏定《六經》刊於碑後﹐諸儒晚學﹐咸取正焉。及碑始立﹐其觀視及筆寫者﹐車乘日千餘兩﹐塡塞街衢。其碑爲古文﹑篆﹑隸三體﹐立太學門外。又云﹕魏正始中﹐立篆﹑隸﹑古文《三字石經》﹐又刊文帝《典論》六碑﹐附其次於太學﹐又非前所謂《一字石經》也。又﹐晉《石經》﹐隸書﹐至東魏孝靜遷於鄴﹐世所傳《一字石經》﹐卽晉隸書﹐又非魏碑也。今漢碑不存﹐晉﹑魏《石經》亦繆謂之蔡邕字矣。唐祕書省內有蔡邕《石經》數十段﹐後魏末自洛陽徙至東宮﹐又移將作內坊。貞觀四年﹐魏徵奏於京師祕書內省置﹐武后復徙於祕書省﹐未知其《一字》與《三字》也。《左氏》﹕「莊公寤生﹐驚姜氏﹐故名曰寤生﹐遂惡之。」杜預曰「寐寤而莊公已生﹐故驚而惡之甚﹐言其生之易也。」據《風俗通》﹐不舉寤生子﹐俗說兒墮地未可開目便能視者﹐謂之寤生子﹐妨父母。鄭武公老終天年﹐姜氏亦然﹐豈有妨父母乎﹗其說與杜預異。紹興府軒亭臨街大樓﹐五通神據之﹐士人敬事。翟公巽帥越﹐盡去其神﹐攺爲酒樓。神座下有一大酒字﹐亦非偶然﹐目爲和旨樓。取《食貨志》「酒酤在官﹐和旨便人」。昔張敏叔有《十客圖》﹐忘其名。予長兄伯聲嘗得三十客﹕牡丹爲貴客﹐梅爲淸客﹐蘭爲幽客﹐桃爲妖客﹐杏爲艷客﹐蓮爲溪客﹐水犀爲巖客﹐海棠爲蜀客﹐躑躅爲山客﹐梨爲淡客﹐瑞香爲閨客﹐菊爲壽客﹐木芙蓉爲醉客﹐酴縻爲才客﹐臘梅爲寒客﹐瓊花爲仙客﹐素馨爲韻客﹐丁香爲情客﹐葵爲忠客﹐含笑爲佞客﹐楊花爲狂客﹐玫瑰爲刺客﹐月季爲癡客﹐木槿爲時客﹐安石橊爲村客﹐鼓子花爲田客﹐棣棠爲俗客﹐曼陀羅爲惡客﹐孤燈爲窮客﹐棠梨爲鬼客。襄漢隱者躬耕數畝﹐因古冢爲亭﹐往來題詩甚富。一日﹐柱間得一絕﹐相傳呂公作也﹕「冢上爲亭鬼莫嗔﹐冢頭人卽冢中人。憑欄莫起存亡意﹐除卻虛空總是塵。」長兄伯聲云﹕洛中董氏蓄雷琴一張﹐中題云「山虛水深﹐萬籟蕭蕭。古無人蹤﹐惟石焦。」狀其聲也。其外漆下隱有朱書云「洛水多淸Г﹐崧髙有白雲。聖朝容隱逸﹐時得詠南薰。」此詩見《宋之問集》。滕達道蓄雷威琴﹐中題云「石山孫枝﹐樣剪伏羲。將扶大隱﹐水契神機。」徐浩書字﹐類石經﹐今歸居氏矣。嘗見一琴﹐中題云「唐大歷三年仲夏十二日﹐西蜀雷威於雜花亭合。」莫承之琴池之側﹐有隸字云「中平四年﹐逐客蔡邕吳中斷斫。」李巽伯云﹕先公得雷威琴﹐錢氏物也。中題云「嶧陽孫枝﹐匠成雅器。一聽秋堂﹐三月忘味。」故號忘味云。爲當代第一。長兄伯聲云「昔至澠邑﹐獲一古琴﹐中題云「合雅大樂﹐成文正音。徽弦一泛﹐山水俱深。雷威斫﹐歐陽詢書。」陜郊處士魏野家藏﹐後歸澠人溫氏。予得之﹐喜而不寐。野嘗有詩云「棋退難饒客﹐琴生卻問兒。」聲又過忘味云。李僧智和蓄一琴﹐云和樣﹐天池上題云「南溟夷島產木﹐有堅如石文橫銀屑者﹐夷名曰伽陀羅。余愛其堅﹐又貴其異﹐遂用作此。臨嶽制。」五行﹐行七字﹐下橫四字「李陽冰書」。後﹐智和云﹕沒官﹐乃入樂府﹐遂入禁中。或云蔡叔羽以錢五萬得之﹐妄矣。伊南田戶店簣谷隱士趙彥安獲一琴﹐斷文奇古﹐眞蛇付也﹐聲韻雄遠。中題雲「霧中山」三字﹐人莫曉也。後得《蜀郡艸堂閒話》﹐中載云「雷氏斫琴﹐多在峨眉﹐無爲霧中三山」﹐方知爲雷琴矣。何都巡出古鏡﹐背龜紐以蓮葉承之﹐左右彈琴仙人﹐一鳳皇對舞。蒂有銘云「對鳳皇舞﹐鑄黃金蒂。陰陽各有配﹐日月恆相會。白玉芙蓉匣﹐翠羽瓊瑤帶。同心人﹐心相親﹐照心照膽保千春。」李晦之一鏡﹐背有八柱十二獸﹐面微凸﹐蒂有銘﹐云「尙方佳貢大毋傷﹐左龍右虎辟牛羊﹐朱鳥玄武順陰陽﹐子孫備具居中央﹐長保二親樂富昌。」近見一鏡﹐如鐘樣﹐鼻有大環﹐有隸字云「一生有十口﹐前牛無角﹐後走有口」十三字﹐下有一虎。其字恐甲午字謎也。近得一夾鏡﹐大鼻﹐叩之中虛。有冠劍四人﹐一題忠臣伍子胥﹐一吳王﹐一越王﹐一範蠡﹔又二婦人﹐云越王二女。皆小隸字﹐制作奇古。沈存中云「夾鏡最難得。」宣和貴人家﹐有寫《唐會要》一軸﹐系第七卷

﹐後題行官楊小瑛書﹐字畫頗佳。其《議山陵疏》中﹐有稱虞世南者﹐至再。上疏則不稱姓﹐止云世南。《樹萱錄》引杜詩云「虯須似太宗﹐色映寒谷春。」又云「子章髑髏血模糊﹐懷中瀉出呈大夫。」李商隱有當句對詩云「密邇平陽接上蘭﹐秦樓鴛瓦漢宮盤。池光不定花光亂﹐日气初涵露气幹。」亦有當句對而兩句不對者﹐如陸龜蒙詩云「但說漱流並枕石﹐不辭蟬腹與龜腸。」齊斧。虞喜《志林》﹕「齊﹐側階切。凡師出﹐齊戒入廟受斧﹐故云齊也。」陳琳云「腰領不足以膏齊斧。」服虔注云「《易》﹕『喪其資斧。』」張晏云「斧﹐鉞也﹐以整齊天下。」應劭云「齊﹐利也。蕭斧﹐或云越斧也。」《淮南子》云「磨蕭斧以伐朝菌。」蕭之義未詳。《太平禦覽》引漢書《王莽傳》﹕「喪其齊斧。」音齋。劉夢得詩有「杯前膽不﹤豕豕﹥」。趙勰有「吞船酒膽﹤豕豕﹥」。《禮部韻》《唐韻》並無。《集韻》在山字韻﹐音呼關切﹐頏也。魚皆逆水上。近有詞云「江水東流郎又西﹐問尺素﹐何由到。」似非也。《古樂府緩聲歌》云「思東流之水﹐必有西上之魚。」「大木百圍生遠籟﹐朱弦三嘆有遺音。」東坡﹑介甫皆有此句。東坡詩云「仙人拊我頂﹐結髮授長生。」李太白詩也。梁昭明《淵明集敍》曰「自街自媒者﹐士女之醜行。」此二句﹐出陳思王《求自試表》。李善注云「《越絕書》﹕範蠡自楚之越﹐越王與言盡日。大夫石賈進曰﹕女不貞﹐士不信﹐客歷諸侯﹐無因自致﹐非眞賢也。」李商隱《燒香曲》云「八蠶璽綿小分炷﹐獸焰微紅隔雲母。」左太衝《吳都賦》云「鄕貢八蠶之綿。」注云「有蠶﹐一歲八育。」《雲南志》云「風土多暖﹐至有八蠶。」言蠶養至第八次﹐不中爲絲﹐只可作綿﹐故云「八蠶之綿」。劉向《別錄》云﹕讎校書﹐一人持本﹐一人讀對﹐若怨家﹐故曰讎書。世傳《樊川別集》爲杜牧之詩﹐乃許渾詩。渾有《丁卯集》烏絲欄上本者﹐唐彥猷家有數十首﹐皆《樊川外集》中詩也。丁卯﹐乃潤州城南橋名。渾居橋北﹐謂之丁卯莊。故基尙在。杜甫詩云「弩影落杯中。」《風俗通》﹕應彬爲汲令﹐請主簿杜宣﹐賜酒﹐壁上有懸赤弩﹐照於杯中﹐形如蛇。宣惡之﹐謂蛇入腹﹐遂病。後至其故處﹐知弩影﹐遂解。與廣客事相類。梁簡文《臥疾》詩云「沈こ類弩影。」劉禹錫﹕「龍墀遙望曲塵絲。」使「曲塵」字者極多。《禮記月令》﹕「薦鞫衣於上帝﹐告桑事。」注云「如鞫塵色。」《周禮內司服》﹕「鞠衣。」鄭司農云「鞠衣﹐黃桑服也。色如鞠塵﹐象桑葉始生。」乃知用「曲」﹑「蘗」字非是。杜甫《月》詩云「塵匣元開鏡﹐風簾自上鉤。」乃用沈云卿《月》詩﹕「臺前疑掛鏡﹐簾外自懸鉤。」又云「春水船如天上坐。」沈云「人如天上坐﹐魚似鏡中懸。」又云「嫩蕊濃花滿目斑。」沈云「園花毒瑁斑。」𨿽一字﹐亦有所本也。山谷《題牧護歌後》云「向常問南方衲子﹐《牧護歌》是何種語﹐皆不能說。後見劉夢得作夔州刺史﹐樂府有《牧護歌》﹐似是賽神語﹐亦不可解。及來黔中﹐聞賽神者夜歌『聽說儂家《牧護》』﹐末云『奠酒燒錢歸去』﹐𨿽長短不同﹐要皆自敍五七十語﹐乃知蘇溪夔州故作此歌學巴人曲﹐猶石頭學魏伯陽作《參同契》也。」予長兄伯聲﹐嘗考火襖字﹐其畫從天﹐胡神也﹐音醯堅切﹐教法佛經所謂摩醯首羅也。本起大波斯國﹐號蘇魯支﹐有弟子名玄眞﹐習師之法﹐居波斯國大總長如火山﹐後行化於中國。宋次道《東京記》﹕「寧遠坊有襖神廟。」注云「《四夷朝貢圖》云﹕康國有神名襖﹐畢國有火襖祠。疑因是建廟。或傳晉戎亂華時立此。」又據杜預《左傳注》云「睢受汴﹐東經陳畱﹑梁﹑譙﹑彭城入泗。此水次有襖神﹐皆社祠之。蓋殺人而用祭也。」此卽火襖之神﹐其來蓋久。至唐貞觀五年﹐有傳法穆護何祿﹐將襖教詣闕聞奏﹐敕令長安崇化坊立襖寺﹐號大秦寺﹐又名波斯寺。至天寶四年七月﹐敕﹕「波斯經教﹐出自大秦﹐傳習而來﹐久行中國﹐爰初建寺﹐因以爲名﹐將以示人﹐必循其本﹐其兩京波斯寺﹐宜攺爲大秦寺﹐天下諸州郡有者準此。」武宗毀浮圖﹐籍僧爲民。會昌五年敕﹕大秦穆護火襖等六十餘人﹐並放還俗。然而根株末盡﹐宋公言襖立廟﹐出於胡俗﹐而未必究其卽波斯教法也。又嘗見《官品令》﹐有襖正。襖法初來﹐以鴻臚寺爲禮遠令邸﹐後世因用以僧尼隸焉。設官來歷如此。襖之有正﹐想在唐室。段成式《酉陽雜俎》﹕「孝億國界三千餘里﹐舉俗事襖﹐不識佛法﹐有襖祠三千餘所。」又﹕「銅馬俱在徳建國烏滸河中﹐灘流中有火襖祠﹐相傳襖神本自波斯國乘神通來﹐因立襖祠。祠內無像﹐於大屋下置小廬舍﹐向西﹐人向東禮神。有一銅馬﹐國人言自天而下﹐屈前足在空中﹐後足入土﹐自古數有穿視﹐竟不及其蹄。西夷以五月爲歲﹐每歲自烏滸河中有馬出﹐其色如金﹐與此銅馬嘶鳴相應﹐俄復入水。近有大食王不信﹐入襖祠﹐將壞之﹐忽有火燒其兵﹐遂不敢毀。」則襖教流行外域﹐延入中國﹐蔓衍如此。康國蓋在西。《朝貢圖》之言﹐與此合也。《教坊記》曲名有《牧護子》﹐已播在唐樂府。《崇文書》有《牧護詞》﹐乃李燕撰六言文字﹐記五行災福之說。則後人因有作語爲《牧護》者﹐不止巴人曲也。襖之教法蓋遠﹐而穆護所傳﹐則自唐也。蘇溪作歌之意﹐正謂旁門小道似是而非者﹐因以爲戲﹐非效《參同契》之比。山谷蓋未深考耳。且襖有祠廟﹐因作此歌以賽神﹐固未知劉作歌詩止效巴人之語﹐亦自知其源委也。元丰初﹐盧秉提點兩浙刑獄。會朝廷議鹽法﹐秉謂﹕自錢塘縣楊村場上流﹐接睦﹑歙等州﹐與越州錢淸場等﹐水勢稍淡﹐以六分爲額。楊村下接仁和縣湯村﹐爲七分。鹽官場爲八分。並海而東﹐爲越州余姚縣石堰場﹑明州慈溪縣鳴鶴場﹐皆九分。至岱山﹑昌國﹐又東南爲溫州雙オ﹑南天富﹑北天富﹐十分。著爲定數。蓋自岱山及二天富﹐皆取海水煉鹽﹐所謂熬波也。自鳴鶴西南及湯村﹐則刮﹤廉﹥以淋鹵﹐以分記之﹐十得六七。鹽官﹑湯村用鐵盤﹐故鹽色靑白﹐而鹽官鹽色或少黑﹐由曬灰故也。湯村及錢淸場織竹爲盤﹐塗以石灰﹐故色少黃﹐竹勢不及鐵﹐則黃色爲嫩﹐靑白爲上﹐色黑多鹵﹐或又有泥石﹐不宜久停。若石堰以東﹐𨿽用竹盤﹐而鹽色光白﹐以近海水咸故爾。後來法𨿽小變﹐公私所便﹐大抵不易盧法。《秦誓文》有三本傳於世﹕岐陽《告巫咸》﹑朝那《告大沈》﹑要冊《告巫咸》。岐陽之石﹐在鳳翔府署﹔朝那之石﹐在南京蔡挺家﹔亞之石﹐在洛陽劉忱家。其言述秦穆公與楚成王遂及熊相背十八世詛盟之罪。以《史記世家》考之﹐秦十八世當惠文王﹐與楚懷王同時﹐縱橫爭霸﹐此詛政爲懷王也。懷王十一年﹐李兌約五國以伐秦﹐懷王爲從長﹐﹝《史記》云﹕蘇秦約六國伐秦﹐懷王爲長。是年﹐魏﹑韓﹑趙﹑燕﹑楚擊秦﹐齊獨後。時蘇泰已死﹐《戰國策》云李兌﹐明甚。﹞秦逆擊之﹐皆引而歸。今文云「熊相率諸侯之兵以臨加我」是也。後五年﹐懷王忿張儀之詐﹐發兵攻秦﹐敗於藍田。文又云「悉興其眾﹐以逼我邊境」是也。惠王后十三年﹐王遣庶長章拒楚師﹐明年大敗之丹陽﹐遂取楚漢中地六百里。文又云「克劑楚師﹐復略我邊城」是也。或以爲熊商時。商與相﹐聲相近﹐而事非是。或以爲頃襄時。頃襄王橫立﹐乃在秦昭王九年﹐歷惠文﹑武王至昭王。是時﹐楚已失郢﹐微弱已甚﹐秦何所畏而詛之哉﹗或以熊相羋姓。《元和姓纂》有熊相宜僚﹔又有熊相祈﹐爲懷王將﹐然亦非是。熊相﹐疑懷王名。《史記世家》作槐﹐當時脫誤﹐遂不可考。今存石本﹐隨字辧釋﹐錄之於後。又秦嗣王敢用吉玉宣壁﹐使其宗祝邵布湣告於不﹝讀作丕﹞顯大沈久湫﹝久﹐讀作故。湫﹐音子由反。亞﹐卽滹沱河也﹐在並州。巫咸﹐在解州鹽池西南。久湫﹐在安定郡﹐卽朝那湫也。以下字多假借﹞。以底楚王熊相之多罪。昔我先君穆公及楚成王﹐是﹝王之望讀作﹞﹐繆﹝戮﹞力同心﹐兩邦若壹﹐絆以婚姻﹐衤﹝音之忍反﹞。以齊盟﹐曰葉萬子孫﹐毋相爲不利﹐親印﹝仰﹞大沈久湫而質焉。今楚王熊相﹐康﹝庸﹞。回無道﹐淫失﹝佚﹞。甚﹝音耽﹞亂﹐宣﹝古侈字﹞競從﹝縱﹞﹐變輸﹝渝﹞盟刺。內之鼎刂﹝古則字﹐下同﹞﹐﹝音薄報反﹞﹐虐不姑﹐﹝巫咸﹑亞並作辜字﹞刑戮孕﹤帚女﹥﹝婦﹞幽刺﹤帚女﹥﹝親﹞戚﹐拘圉其叔父﹐置者﹝讀作諸﹐下同﹞冥室櫝棺之中。外之則冒攺久心﹐不畏皇天上帝及大沈久湫之光列﹝烈﹞威神﹐而兼背十八世之詛盟﹐率諸侯之兵﹐以臨加我﹐欲劃伐我社稷﹐伐威﹝音許劣反﹞我百姓﹐求蔑法皇天上帝及大沈久湫之卹祠圭玉羲﹝犧﹞牲﹐逑取彳吾﹝古我字﹞。邊城新皇阝﹝音皇﹐縣名﹞及於阝長﹤帚女﹥﹐我不敢曰可。今又悉興其眾﹐張矜意﹝音於力反﹐滿也﹐籀文億字﹞怒﹐飾甲底兵﹐奮士盛師﹐以逼我邊競﹝境﹞﹐將欲復其貺迹。惟是秦邦之羸眾敝賦﹐╊﹝讀作享﹞﹐兪﹝音兪﹞。棧輿﹐禮使介老將之以以自救也。﹝《巫咸》《亞》作﹐古也字﹞。亦應爵﹝讀作受﹞。皇天上帝及大沈久湫之幾靈徳﹐賜聲﹝古克字﹞。劑﹝音遵爲反。《爾雅》云﹕剪齊也。《巫咸》作崔刂字﹐古制字。《亞》作崔刂字。《巫咸》作「克崔刂楚﹐楚且復略我邊城」無師字﹞。「楚師﹐日復略我邊城﹐敢數楚王熊相之倍盟犯詛﹐箸﹝著﹞者石章﹐以盟大神之威神。杜鄴子夏尢長小學。小學﹐謂文字之學也。《周禮》﹕八歲入小學﹐保氏教國子以六書。故因名云。鄴子林好古有雅才﹐建武中﹐歷位列卿﹐至大司空﹐其正文字過於鄴﹐故言小學者宗於杜林。《三蒼》﹕《蒼頡篇》《訓纂篇》《滂喜篇》。《三蒼》一卷﹐郭璞注﹔秦相李斯作《蒼頡篇》﹐揚雄作《訓纂篇》﹐後漢郎中賈魴作《滂喜篇》﹐故曰《三蒼》﹔梁有《蒼頡》二卷﹐杜林注﹕見隋《經籍志》。又﹐《小學篇》一卷﹐晉下邳內史王義撰。又﹐《少學》九篇﹐楊方撰。《始字》一卷。《勤學》一卷﹐蔡邕撰。司馬相如作《凡將篇》﹐班固《太甲篇》《在昔篇》﹐崔璦《飛龍篇》。蔡邕《聖皇篇》《黃初篇》《吳章篇》﹐蔡邕《女史篇》﹐合八卷﹔又《幼學》二卷﹐朱育撰﹔《始學》十二卷﹐吳郎中項峻撰﹔又《月儀》十二卷。亡。《發蒙記》一卷﹐晉著作佐郎束皙撰﹔張挹《字詁》。漢《張衡傳注》有《蒼頡篇》。《漢安紀注》云「《蒼頡篇》云﹕邸﹐捨也。」又曰「帝年十歲﹐好學《史書》。」注云「《文書》者﹐周宣王太史籀所作之書也﹐凡五十五篇﹐以教童蒙。」魏《王粲傳》云「邯鄲淳博學有才章﹐善蒼雅虫篆。」《通典》云「《漢官儀》云﹕能通《蒼頡》《史籀篇》﹐補蘭臺令史﹐滿歲爲尙書郎。」《法言》﹕「學《蒼頡史篇》。」注謂多知奇難之字。《三蒼訓詁》三卷﹐《埤蒼》二卷﹐並張挹撰。《廣蒼》一卷﹐樊恭撰。見唐《經籍志》。又有《氏字指》﹐何承天《纂文》﹐有呂忱《字林》﹑郭璞《三蒼解詁》﹑阮孝緒《字略》。杜甫《石筍行》云「君不見益州城西門﹐陌上石筍雙髙蹲。古來相傳是海眼﹐苔蘚蝕盡波濤痕。雨多往往得瑟瑟﹐此事恍惚難明論。恐是昔時卿相墓﹐立石爲表今仍存。」範曄《後漢書方術任文公傳》﹕「公孫述時﹐武擔石折。文公曰﹔『西州智士死﹐我乃當之。』三月﹐果卒。」唐章懷太子賢注云「武擔﹐山﹐在今益州成都縣北百二十步。揚雄《蜀王本紀》云﹕『武都丈夫化爲女子﹐顏色美絕﹐蓋山精也。蜀王納以爲妃﹐無幾﹐物故﹐乃發卒之武都擔土﹐葬於成都郭中。號曰武擔。以石作鏡一枚﹐表其墓。』《華陽國誌》曰﹕『王哀念之﹐遣五丁之武都擔土﹐爲妃作冢﹐蓋地數畝﹐髙七丈。其石﹐今俗名爲石筍。』」又《梁益紀》云「石筍二﹐在子城西門外。」按《圖經》﹐在少城中夏門外一百五十步﹐曾折﹐再立之﹐各髙丈餘﹐圍六七尺﹐云其下卽是海眼﹐非也﹐或云古誓蜀之碑。舊說昔爲大秦寺﹐其門樓十間﹐皆以眞珠翠碧貫之爲簾﹐後毀﹐此其遺迹。每雨後﹐人多拾得珠翠異物。章懷太子賢﹐乃髙宗第六子﹐注《漢書》在儀鳳中。豈杜甫作詩時﹐《漢注》未傳耶﹖抑老杜流寓四方﹐未之見耶﹖或見而不以賢言爲然耶﹖《酉陽雜俎》﹕「蜀石筍街﹐夏中大雨﹐往往得雜色小珠﹐俗謂之地當海眼﹐莫知其故。」故蜀僧惠嶷曰「《前史》說蜀少城飾以金璧珠翠。桓溫怒其太侈﹐焚之。」今在此地﹐或拾得小珠﹐時有孔者﹐得非是乎﹖《博雅》﹕「瑟瑟﹐碧珠也。」《杜陽編》有瑟瑟幕﹐其色輕明虛薄﹐無與爲比。《樂府解題》有《梁父吟》。《蜀志諸葛亮傳》云「亮躬耕隴畝﹐好爲《梁父吟》。」《藝文類聚吟門》云「《蜀志》﹕諸葛亮《梁父吟》云﹕『日出齊城門﹐遙望蕩陰裏。裏中有三墳﹐累累正相似。問是誰家冢﹖田疆﹑古冶氏。力能排南山﹐又能絕地紀。一朝被讒言﹐二桃殺三士。誰能爲此謀﹖相國齊晏子。』」又《靑州圖經臨淄縣冢墓門》云「三士冢﹐在縣南一里。三墳周圍一里﹐髙二丈六尺。」張フ《齊記》云﹐是烈士公孫捷﹑田開疆﹑古冶子三士冢﹐所謂「二桃殺三士」者。唐褚亮《梁甫吟》曰「步出齊城門﹐遙望蕩陰裏。裏內有三墳﹐累累皆相似。借問誰家冢﹖田疆﹑古冶子。」李白有《梁甫吟》一篇﹐云「力排南山三壯士﹐齊相殺之費二桃。」杜甫《李邕登歷下亭》云「不阻蓬蓽興﹐得兼《梁父吟》。又《登樓》詩云「可憐後主還祠廟﹐日暮聊爲《梁父吟》﹖」陸士衡《擬今日良燕會》云「齊僮《梁父吟》。」李善注云「蔡邕《琴頌》曰﹕『梁父悲吟。』」不知名爲《梁父吟》何義。張衡《四愁》詩云「欲往從之梁父艱。」注云「泰山﹐東嶽也。君有徳﹐則封此山﹐願輔佐君王﹐致於有徳﹐而爲小人讒邪之所阻。梁父﹐泰山下小山名。」諸葛亮好爲《梁父吟》﹐恐取此意。唐李舟作《能大師傳》﹕五祖弘忍告之曰「汝緣在南方﹐宜往教授﹐持此袈裟﹐以爲法信。」一夕南逝。忍公自此言說稍稀﹐時謂人曰「吾道南矣。」時人未之悟。壬申﹐公滅度後﹐諸弟子求衣不獲﹐始相謂曰「此非盧行者所得耶﹖」使人追之﹐已去。及大師歸至曹溪﹐追者未至﹐遂隱於四會﹑懷集之間﹐不言雞足峯前提不起事。杜甫《秋日夔府詠懷》有「身寄雙峯寺﹐門依七祖禪」。鮑欽止注云﹕第五祖弘忍﹐在蘄州東山開法﹐有二弟子﹐一慧能﹐受衣法居嶺南﹐爲夕﹔祖。一神秀﹐在北揚化。引《傳燈錄》云﹕北宗神秀禪師﹐尉氏人﹐訪道至蘄州雙峯東山寺﹐遇五祖忍師﹐以坐禪爲務﹐乃嘆服﹐曰「此眞吾師也。」其後﹐神秀門人普寂立其師爲六祖﹐而自稱七祖。因檢《傳燈錄》﹐神秀法嗣有嵩山普寂禪師無機緣語句。《神秀錄》云「門人普寂﹑義福等﹐並爲朝野所重。」《江西志徹錄》云「自南北分宗﹐北宗門人自立秀師爲第六祖。」但不見普寂自稱七祖事耳。按《寶林傳》﹕「第三十一祖道信大師﹐姓司馬氏﹐本居河南﹐還於蘄州廣濟﹐而生隋開皇中﹐從璨大師受業。至唐武徳七年甲申歲﹐往蘄州破頭山。至貞觀中﹐方攺爲雙峯山。第三十二祖弘忍﹐七歲出家﹐事信。」又云「能大師傳法衣處﹐在曹溪寶林寺。寶林後枕雙峯。咸亨中﹐有晉武侯玄孫曹叔良者﹐住在雙峯山寶林寺左﹐時人呼爲雙峯曹侯溪。至儀鳳中﹐叔良惠地於大師。自開元﹑天寶﹑大歷以來﹐時人乃號六祖爲雙峯和尙。天監二年﹐韶陽太守侯敬中奏請爲寶林寺。唐中宗攺中興寺﹐神龍中攺爲廣果﹐開元中攺爲建興﹐上元中攺國寧。」《傳》後題云﹐《安南越記》﹕「晉初﹐南方不賓﹐敕授恆山立曹溪爲鎭界將軍﹐兼知平南總管。晉室復﹐後封曹侯爲異姓王﹐居石角﹑雙峯二嶠之間。自儀鳳二年﹐叔良惠地於大師﹐願陪貴寺﹐方呼爲雙峯曹侯大師也。」紹興壬子夏﹐隨侍先公﹐應副都督駐軍建康﹐寓保寧寺﹐登鳳凰臺﹐有小碑在亭上﹐云﹕五言三十韻詩一首﹐題鳳臺山亭子﹐陳獻司空﹐鄕貢進士宋齊丘上。嵯峨壓洪泉﹐窄﹛山各﹜撐碧落。宜哉秦始皇﹐不驅亦不鑿。上有布政臺﹐八顧皆城郭。山蹙龍虎健﹐水黑螭蜃作。白虹欲吞人﹐赤驥相搏攥。畫棟泥金碧﹐石路盤懸殼。倒掛哭月猿﹐危立思天鶴。鑿池養蛟龍﹐栽桐棲鴛鶩。梁間燕教雛﹐石罅蛇懸殼。養花如養賢﹐去艸如去惡。日晚嚴城鼓﹐風來蕭寺鐸。掃地驅塵埃﹐剪蒿除鳥雀。金桃帶葉摘﹐綠李和衣嚼。貞竹無盛衰﹐媚柳先搖落。塵飛景陽井﹐艸合臨春閣。芙蓉如佳人﹐回首似調謔。當軒有直道﹐無人肯駐腳。夜半鼠寒﹐天陰鬼敲。松枯不易立﹐石醜難安著。自憐啄木鳥﹐去蠹終不錯。晚風吹梧桐﹐樹頭鳴暴暴。峨峨江令石﹐靑苔何淡薄。不話興亡事﹐舉首思渺邈。吁哉未到此﹐褊劣同尺蠖。籠鶴羨鳧毛﹐猛虎愛蝸角。一日賢太守﹐與我觀橐龠。往往獨自語﹐天帝相惟諾。風雲偶不來﹐寰宇銷一略。我欲烹長鯨﹐四海爲鼎鑊。我欲取大鵬﹐天地爲繒繳。安得長羽翰﹐雄飛上寥廓。後題云﹕前朝天八年二月二十一日題﹐後唐升元三年二月八日﹐奉敕勒石。崇英殿副使﹑知院事﹑檢校工部尙書兼禦史大夫﹑上柱國王紹顏奉敕書﹐銀靑光祿大夫兼監察禦史王仁壽鐫。大宋治平四年九月望日﹐重摹上石。後數月﹐一夕風雨﹐亭頹倒﹐石斷裂。據《湘山野錄》載﹕「宋齊丘相江南李先主及事中主﹐二世皆爲左僕射﹐愛其才﹐而知其不正。嘗獻《鳳凰臺詩》﹐中有『我欲烹長鯨﹐四海爲鼎鑊﹐我欲羅鳳凰﹐天地爲繳』之句﹐皆欲諷其跋扈也﹐而主終不聽。不得意﹐上表乞歸九華﹐其略云﹕『千秋載籍﹐願爲知足之人﹔九朵峯巒﹐永作乞骸之客。』主知其詐也。」試考之。先主﹐舊名知誥﹐爲徐溫養子。以天九年遷升州刺史﹐饒洞天薦宋齊丘於先主。齊丘困於逆旅﹐鄰娼魏氏女竊賂遺數緡﹐獲備管幅﹐遂克投贄﹐一見﹐先主賓之以國士。今觀題《鳳臺山亭子詩》﹐陳獻司空﹐乃鄕貢進士時﹐豈當時所投贄之詩乎﹖後題天八年﹐恐記事者差一年也。齊丘後事先主爲相﹐至嗣主時爲太傅﹐多植朋黨﹐以專朝權﹐躁進之士多附之﹐陳覺﹑李徵古之徒﹐恃其勢尢驕慢。徵古嘗勸後主因天變遜位齊丘﹐賴陳喬以爲不可﹐後主乃止。鐘模以李徳明之死怨齊丘﹐及奉使歸唐﹐以陳覺矯周帝之命斬嚴續事言於唐主﹐唐主命殷崇義詔暴齊丘等事﹐聽歸九華舊隱﹐官爵悉如故。後命鎖其第﹐穴墻給食。齊丘嘆曰「吾嘗謀讓皇族於泰州﹐宜其及此。」乃縊而死﹐謚曰繆醜。《野錄》載其跋扈﹐主終不聽﹐上表乞歸九華﹐謬矣。《生民》詩﹕「或舂或揄﹐或簸或蹂。」注云「楡﹐抒米以出臼也。」箋云「春而抒出之。」《周官舂人》﹕「女舂扌穴二人。」鄭注云「扌穴﹐抒臼也。《詩》云﹕『或舂或扌穴。』音由﹐又音揄﹐或羊笑反。揄﹐時女反。」據許叔重《說文》﹕揄﹐引也﹐羊朱切。抒﹐把也﹐神與切。舀﹐抒臼也。從爪臼。引《詩》云「或簸或舀。」又作扌穴﹑﹐音以沼切。又《集韻》﹕扌穴﹑舀﹑揄﹐並音由。又﹑舀﹐音以紹切。緣《詩》揄與舀並音由﹐義亦同﹐故後人攺舀爲蹂也。音以沼者﹐乃今人以手舀物之舀也。建州龍焙﹐面北﹐謂之北苑。有一泉﹐極淸澹﹐謂之禦泉。用其池水造茶﹐卽壞茶味。惟龍園勝﹑雪白茶二種﹐謂之水芽。先蒸後揀﹐每一芽﹐先去外兩小葉﹐謂之烏蒂。又次取兩嫩葉﹐謂之臼合。畱小心芽置於水中﹐呼爲水芽。聚之稍多﹐卽研焙爲二品﹐卽龍園勝﹑雪白茶也。茶之極精好者﹐無出於此。每胯計工價近三十千。其他茶𨿽好﹐皆先揀而後蒸研﹐其味次第減也。茶有十綱。第一﹑第二綱太嫩﹐第三綱最妙﹐自六綱至十綱﹐小團至大團而止。第一名曰試新。第二名曰貢新。第三名有十六色﹕龍園勝﹑雪白茶﹑萬壽龍芽﹑禦苑玉芽﹑上林第一﹑乙夜供淸﹑龍鳳英華﹑玉除淸賞﹑承平雅玩﹑啟沃承恩﹑雪葉﹑雪英﹑蜀葵﹑金錢﹑玉華﹑寸金。第四有十二色﹕無比壽芽﹑宜年寶玉﹑玉淸慶雲﹑無疆壽龍﹑萬春銀葉﹑玉葉長春﹑瑞雪翔龍﹑長壽玉圭﹑香口焙﹑興國巖﹑上品揀芽﹑新收揀芽。第五次有十二色﹕太平嘉瑞﹑龍苑報春﹑南山應瑞﹑興國巖小龍﹑又小鳳﹑續入額﹑禦苑玉芽﹑萬壽龍芽﹑無比壽芽﹑瑞雪翔龍﹑先春太平嘉瑞﹑長壽玉圭。已下五綱﹐皆大小團茶也。孟子曰「士未可以言而言﹐是以言飠舌之也。可以言而不言﹐是以不言飠舌之也。是皆穿窬之類也。」趙歧注云「未可與言而彊與之言﹐欲以言取之也﹐是失言也。知賢人可與言﹐反欲以不言取之﹐是失人也。」章指注云「取人不失其臧否。」孫《音義》曰「今按古本及諸書並無此飠舌字。」郭璞《方言注》云「音忝﹐謂挑取物也﹐其字從金。」今其字從食﹐與《方言》不同﹐蓋傳寫誤也。本亦作飠占﹐音奴兼反。按《玉篇》﹐食字部有飠舌字。注﹕音達兼反﹐古甜字。然則字書非無此字﹐第於《孟子》言飠舌之義不合耳。今以《孟子》之文考飠舌之義﹐則趙岐以飠舌訓取是也。當如郭氏《方言》﹐其字從金爲。據《玉篇》《廣韻》﹕飠舌﹐音他點反﹐取也。其義與《孟子》文合。《廣韻》﹕上聲﹐飠舌﹐音忝而平聲﹐又有字﹐音纖﹐訓曰利也。許氏《說文》以爲屬﹐乃音纖者﹐其義與音忝者不同﹐各從其義也。孫曰「本亦作飠舌﹐音奴兼反。」此別本《孟子》也。古之經書﹐皆有別本﹐其用字多異同。《廣韻》﹕又﹐飠舌﹐音黏﹐食麥粥也。於《孟子》之文愈不合﹐蓋別本《孟子》誤訁爲尢甚。《漢宮儀》云「光祿大夫﹐秩比千石。不言屬光祿勛﹐門外特施行馬以旌別之。」《魏志》﹕「黃初四年﹐楊彪爲光祿大夫﹐詔給吏卒﹐門施行馬。」《晉紀》云「致仕及遜位者﹐給牀﹑帳﹑簞﹑褥﹐賜錢二十萬﹐給吏卒﹐門施行馬。」王隱《晉書》云「劉毅﹐字仲雄﹐年七十告老﹐以光祿大夫致仕﹐門施行馬﹐賜錢百三十萬。」《晉書》云「王覽爲宗正卿﹐致仕﹐詔遣殿中監療疾給藥﹐後轉光祿大夫﹐門施行馬。」幹寶《晉書》記尙書僕射李涓母喪﹐拜金紫光祿大夫﹐給吏卒﹐門施行馬。《晉中興書》﹕「蔡謨免。皇太后詔以漠爲右光祿大夫﹐開府儀同三司﹐遂以疾篤不朝﹐詔賜幾杖﹐門施行馬。」《晉書》﹕「華表﹐字偉容﹐歆字也。太始中爲太中大夫﹐賜祿與卿同﹐門施行馬。」江季恭說﹕杜甫《贈李龜年》詩﹐非甫所作。蓋岐王死時﹐與崔滁死時﹐年尙幼。又甫天寶亂後﹐未嘗至江南也。範攄《雲溪友議》言「明皇幸岷山﹐伶官奔走﹐李龜年奔迫江潭﹐甫以詩贈龜年。」云云。又云「龜年曾於湘中采訪使筵上﹐唱『紅豆生南國﹐秋來發幾枝﹐贈君多采擷﹐此物最相思』云云。歌闋﹐莫不望行在而慘然。龜年唱罷﹐忽悶絕僕地﹐以左耳微暖﹐妻子未忍殯殮﹐經四日乃蘇﹐曰﹕我遇二妃﹐令教侍女蘭苕唱祓禊畢﹐放還。且言主人卽復長安﹐而有中興之主也。謂龜年﹐汝何憂乎﹗」時甫正在湘潭﹐或有此詩﹐更須考究。《詩》曰「投我以木瓜﹐報之以瓊琚。投我以木桃﹐報之以瓊瑤。投我以木李﹐報之以瓊玖。」傳曰「木瓜﹐木﹐可食之木也。」按詩之意﹐乃以木爲瓜﹑爲桃﹑爲李﹐俗謂之假果者﹐蓋不可食﹑不適用之物也﹐亦猶畫餅﹑土飯之義爾。投我以不可食﹑不適用之物﹐而我報之以瓊玉可貴之物﹐則投我之物𨿽薄﹐而我報之實厚。衛國有狄人之敗﹐出處於漕﹐齊桓公救而封之﹐遺之車馬器服﹐衛人思之﹐欲厚報之﹐則投我𨿽薄﹐而我思報之實欲其厚﹐此作詩者之意也。鄭箋以木瓜爲木﹐則是果實之木瓜也﹐誤矣。《初學記》《六帖》於《果實木瓜門》﹐皆引《衛風木瓜》之詩﹐亦誤。昔之記言者謂孔子曰「吾於木瓜﹐見苞苴之禮行焉。」按《木瓜》詩﹐投報之辭﹐以爲諭爾﹐未見眞有投報也﹐恐非孔子之言。《溱洧》詩﹕「贈之以勺藥。」《古今注》﹕「勺藥﹐一名可離﹐將行則送之。」江淹《別賦》﹕「下有勺藥之詩。」《子虛》《南都》二賦言勺藥者﹐乃以魚肉等物爲醢﹐食物也。子建《七發》﹑張景陽《七命》「勺藥」云云。五臣注﹕「勺﹐音酌﹔藥﹐音略。」《廣韻》亦有二音。《子虛賦》諸家皆誤以爲《溱洧》之勺藥。韓退之《偃城聯句》詩云「兩相鋪氍毹﹐五鼎調勺藥。」又曰「但擲顧笑金﹐難祈卻老藥。」二藥不同音也。唐李濟翁《資暇錄》云「古使字作﹝B08C﹞。《左氏春秋傳》言行李乃是行使﹐後人誤爲李字。」《春秋僖公三十年》《左氏傳》云「若捨鄭以爲東道主﹐行李之往來﹐共其困乏。」杜預曰「李﹐使人也。」又《襄公八年》《左氏傳》云「亦不使一介行李告於寡君。」杜預曰「行李﹐行人也。」又《昭公十三年》《左氏傳》曰「諸侯靖兵﹐好以爲事﹐行理之命﹐無月不至。」杜預曰「行理﹐使人通聘問者。」或言理﹐或言李﹐皆謂行使也。但文其言謂之行李﹐亦作理耳﹐以此知其非攺古文爲﹝B08C﹞也。古文字多矣﹐李濟翁不言﹝B08C﹞字出何書﹐未可遽爾泛舉而攺作也。劉孝威《結客少年場行》云「少年李六郡﹐遨遊徧五都。」李作使音。故相王甫將明爲館職時﹐夜夢至一山間﹐古松流水﹐杳然幽深﹐境色甚異﹐四無人迹。忽遇一道人﹐引至一處﹐過松下﹐有廢丹竈﹐又入﹐有茅屋數間﹐道人開之﹐云「公之所居也。」塵埃蓬勃﹐似久無人居者。壁間見題字﹐云「白髮髙僧酷愛閒﹐一瓶一缽老山間。只因窺井生一念﹐從此松根丹竈閒。」恍然悟其前世所居。已失道人﹐遂回。天大雷雨﹐龍起雲中﹐意甚恐懼﹐遂寤。其婢亦魘於室中﹐呼之覺﹐問之﹐云「適爲雷雨所驚。」頗異之。來日﹐館中曝書﹐偶觀架上小說﹐內載婦人窺井生男事云。孫仲益有《王太傅生日》詩云「了了三生夢﹐松根冷煆鑪。」用此事也。窺井事﹐見《博物志》。羅隱《牡丹》詩云「可憐韓令功成後﹐虛負華過此身。」據白廷翰《唐蒙求韓令牡丹》注云「元和中﹐京師貴遊尙牡丹﹐一本直數萬。韓私第有之﹐遽命去﹐曰﹕『豈效兒女耶﹗』」李挺之﹐諱之才。慶曆中﹐以殿中丞爲澤州從事。時韓中令宣撫河東﹐委以秦鳳鑄鐵錢事。行次鳳州﹐爲《絕句》云「去年三月洛城遊﹐今日尋春到鳳州。欲托雙魚附歸信﹐嘉陵江水不東流。」挺之族孫君翁﹐熙寧中﹐爲邵堯夫言之。蔡州褒信縣有棋師閔秀才說﹕「嘗有道人善棋﹐凡對局﹐率饒人一先。後死於褒信﹐托後事於一村叟。數年後﹐叟爲攺葬﹐但空棺衣衾而已。道人有詩云﹕『爛柯眞訣妙通神﹐一局曾經幾度春。自出洞來無敵手﹐得饒人處且饒人。』」殷爲《河嶽英靈集》﹐不載杜甫詩。髙仲武爲《中興間气集》﹐不取李白詩。顧陶爲《唐詩類選》﹐如元﹑白﹑劉﹑柳﹑杜牧﹑李賀﹑張﹑趙嘏皆不收。姚合作《極玄集》﹐亦不收杜甫﹑李白。彼必各有意也。常建有《題破山寺後院》詩云「竹逕通幽處﹐禪房花木深。」余觀《又玄集》《唐詩類選》《唐文粹》﹐皆作「通」。熙寧元年﹐歐陽永叔守靑﹐《題廨宇後山齋》云「竹逕遇幽處。」有以靑社石本往河內以示邢和叔。始未見時﹐亦頗疑其誤﹐及見碑﹐反覆味之﹐亦以爲佳﹐竟不知有別本耶﹖抑永叔自攺之耶﹖古人用一字﹐亦不苟也。李紳《題天衣寺》詩﹕「殿湧全身塔﹐池開半月泉。」此泉隱於巖下﹐𨿽月圓﹐池中只見其半﹐最爲佳處。紹興初﹐愚禿法聰遂鑿開巖上﹐易名爲滿月泉﹐甚可惜也。熙寧間﹐江寧府句容簿﹐失其姓名。至茅山﹐遇道人髙坦﹐被髮跣足﹐與簿劇談﹐飲酒終日﹐書一詩﹐畱別而去﹐莫知所之。詩云「巖下相逢不忍還﹐狂歌醉酒且盤桓。仇香莫問神仙事﹐天上人間總一般。」王防元規嘗云「杜詩古本﹕『辭人解作《淸和頌》﹐詩成珠玉在揮毫。』蓋爲和舍人﹐故云。」又云「『靑靑竹筍迎船出﹐白白江魚入饌來。』蓋爲送扶侍﹐故云。」《劉貢父詩話》云「文人用事誤錯﹐𨿽有缺失﹐然不害其美。杜甫云﹕『功曹非復漢蕭何。』據光武謂鄧禹『何以不掾功曹』。又曹參嘗爲功曹﹐云ガ侯﹐非也。」按﹕蕭何爲主吏掾﹐卽功曹也。注在《史記髙祖紀》。貢父博洽﹐何爲不知﹖杜謂之詩史﹐未嘗誤用事。靑州有劉槪﹐方富韓公守靑時﹐遇之甚厚。因得臨朐縣西南官地曰冶源﹐結茅居之。有雜文及詩歌﹐其子印行。靑人傳其詩﹐有「西軒忽見好溪山﹐一丈閒愁減三尺」。末句云「讀書誤人四十年﹐有時醉把欄幹拍。」別見《溫公詩話》。杜詩云「吾聞駕鼓車﹐不合用騏驥。」皆言漢文帝以千里馬駕鼓車﹐殊不知《南史》王融與宋弁等論騏驥駕鼓車也。按﹐漢文止卻千里馬﹐建武中以千里馬駕鼓車爾。「洞庭春水綠於云﹐日日徵帆送遠人。曾向木蘭舟上過﹐不知元是此花身」。一小說﹕「唐末﹐館閣數公泛舟﹐以木蘭舟爲題。忽一貧士﹐登舟作此﹐諸公覽詩大驚﹐物色之﹐乃李義山之魄﹐時義山下世久矣。又《嵐齋集》載此詩﹐陸龜蒙於蘇守張摶座上賦此木蘭堂詩。未知孰是﹖後漢範滂母謂滂曰「汝得與李﹑杜齊名﹐死亦何恨。」唐人謂李白﹑杜甫爲李﹑杜。子美詩云「李﹑杜齊名眞忝竊。」用後漢事也。《南史》謂鮑照﹑謝玄暉爲鮑﹑謝。又鮑防與謝良弼友善﹐人謂之鮑﹑謝。或謂詩史者﹐有年月﹑地理﹑本末之類﹐故名詩史。蓋唐人嘗目杜甫爲詩史﹐本出孟《本事》﹐而《新書》亦云。「太一峯前是我家﹐滿牀書籍舊生涯。春城戀酒不歸去﹐老卻碧桃無限花」。此仵磐艮翁詩。終南人。父信﹐本軍職﹐終文思副使﹐以蔭補借職。元丰中﹐監靑州臨淄酒稅。或以此詩題酒樓﹐皆云是神仙作也。予監臺州杜瀆鹽場﹐日以蓮子試氵鹵﹐擇蓮子重者用之。氵鹵浮三蓮﹑四蓮﹐味重﹔五蓮﹐尢重。蓮子取其浮而直﹐若二蓮直﹐或一直一橫﹐卽味差薄。若氵鹵更薄﹐卽蓮沈於底﹐而煎鹽不成。閩中之法﹐以雞子﹑桃仁試之﹐氵鹵味重﹐則正浮在上﹔鹹淡相半﹐則二物俱沈。與此相類。淋下氵鹵水﹐或以他水雜之﹐但識其舊痕﹐以飯甑蓋之於中﹐掠去面上水﹐至舊處﹐元盡在﹐所去者皆他水。或以甑隔之亦可﹐以他物則不可分矣。此理未曉。孔融論云「獘不能救鹽池之氵鹵。」卽此事也。《煉化術》云「飲食過咸﹐以飯竹數條炙之﹐著其中﹐則汁便淡。」靑龍寺老柏院﹐有布衣張在題一絕於院壁﹕「南鄰北捨牡丹開﹐年少尋芳去又咽。惟有君家老柏樹﹐春風來似不曾來。」元中﹐州學教授畢仲愈題跋﹐刻石於平嵐亭上。杜甫《贈韋十六評事》﹕「子𨿽軀幹小。」《晉書載記》﹕「劉曜時﹐壯士陳安戰死﹐隴上歌之曰﹕『隴上健兒有陳安﹐軀幹𨿽小腹常寬』。」《秋興》云「聞道長安似弈棋。」蓋用寧子視君如弈棋事。《絕句》云「卽看翡翠蘭苕上。」用郭景純《遊仙》詩。《移居贈衛大郎》﹕「淸襟照等夷。」用任彥升《王文憲集序》引袁粲《答儉》詩﹕「之子照淸襟。」《李君翁詩話》﹕「《卜居》云﹕『寧誅鋤艸茅以力耕乎﹖』詩人皆以爲宋玉事﹐豈《卜居》亦宋玉擬屈原作耶﹖庾信《哀江南賦》云﹕『誅茅宋玉之宅。』不知何據而言﹖」此君翁之陋也。唐余知古《渚宮故事》曰﹕庾信因侯景之亂﹐自建康遁歸江陵﹐居宋玉故宅。宅在城北三里﹐故其賦曰「誅茅宋玉之宅﹐穿徑臨江之府。」老杜《送李功曹歸荊南》云「曾聞宋玉宅﹐每欲到荊州。」是也。又在夔府《詠懷古迹》云「搖落深知宋玉悲。」「江山故宅空文藻。」然子美《移居夔州入宅》詩云「宋玉歸州宅﹐云通白帝城。」蓋歸州亦有宋玉宅﹐非止荊州也。李義山亦云「卻將宋玉臨江宅﹐異代仍教庾信居。」何遜詩云「躍魚如擁劍。」孟浩然詩云「遊魚擁劍來。」按﹐擁劍﹐如彭蜞之類﹐蟹屬﹐一螯偏大﹐故謂之擁劍﹐非魚也。杜甫詩﹕「尙想東方朔﹐詼諧割肉歸。」社日用伏日事﹐蘇﹑黃皆以爲誤也。《史記年表》﹕秦徳公二年﹐始作伏祠。社乃同日。至漢方有春秋二社﹐與伏分也。老杜﹕「水落魚龍夜﹐山空鳥鼠秋。」陸農師引《水經》﹕「魚龍以秋日爲夜。」按﹐龍﹐秋分而降﹐則蟄寢於淵。龍以社日爲夜﹐豈謂是乎﹖又﹐鳥鼠同穴者﹐鼠與鳥爲雌雄﹐似鼠而尾短﹐在內﹐鳥在外。魚龍﹐水名。鳥鼠﹐山名。鳥鼠秋而魚龍夜﹐是詩兩句而含三事也。李嘉《守臺州》詩云「春塘露冕歸。」《華陽國誌》云「郭賀爲荊州刺史﹐百姓歌之﹐曰﹕『厥徳仁明郭喬卿。』明帝到南陽巡狩﹐賜三公之服﹐去露冕﹐使百姓見之﹐以彰有徳。」富陽北十里﹐有妙庭觀﹐薦經焚毀﹐無碑志可考﹐獨見於東坡詩《董雙成故宅絕句》云「人去山空鶴不歸﹐丹亡鼎在世徒悲。可憐九轉功成後﹐卻把飛仙乞肉芝。」刻石作「肉芝」。道流云「元本作『內』﹐東坡見之﹐無他語。」今印本作「肉芝」。「內」之與「肉」﹐皆未曉。其鼎﹐宣和間取去﹐三足中空﹐病者取以煮藥﹐甚有效。陳徳潤云「一貴人知成都日﹐朝廷遣禦史何郯入蜀按事。貴人徧召幕客﹐詢何人與禦史密者。或云有賢良某人。延之﹐令出界候迎﹐兼攜名娼王宮花往﹐候其宴狎﹐出家姬以佐酒。王善舞﹐保公醉﹐喜題其項帕云﹕『按徹《梁州》更《六麼》﹐西臺禦史惜妖嬈。從今攺作王宮柳﹐舞盡春風萬萬條。』至成都﹐此娼出迎﹐遂不復措手而歸。被紫荷橐。按﹐荷橐﹐卽持荷之荷也﹐或以爲紫荷囊﹐非也。宋子京云「猥挈荷囊﹐預從豹乘。」皆沿習之誤。《南史劉杳傳》言簪筆持橐事甚詳。《臨安府仁和縣圖經》﹕出橐龠沙。在縣東四里。海際之人﹐采用鼓鑄銅錫之模﹐諸州皆來采﹐亦猶邢沙可以碾玉也。石子惠云﹕中書舍人系紅呈犀帶﹐自葉少蘊始有。舊服色不佩魚﹐後﹐王照請於朝﹐方佩。婦人﹑孺人至夫人凡八人皆佩魚﹐乃張崇啟請。杜甫詩云「門闌多喜色﹐女婿近乘龍。」《楚國先賢傳》謂婿如龍也﹐女得賢婿﹐謂之乘龍。黃憲爲司徒﹐與李元禮俱娶太尉桓焉女﹐時人謂之桓叔元女俱乘龍。韓退之《燈花》詩云「黃裹排金粟﹐釵頭綴玉虫。」乃用何遜詩「金粟裹搔頭」之句。陳克子髙詩云「鳥聲妨客夢﹐花片攪春心。」句甚佳。唐杜審言詩云「啼鳥驚殘夢﹐飛花攪獨愁。」下句爲工也。子美詩云「樹攪離思花冥冥。」亦有所自矣。王珩彥﹐楚人。嘗夢中得詩﹐云「杖屨步斜暉﹐煙村景物宜。溪深水馬健﹐霜重橘奴肥。舂罷雞爭黍﹐人行犬吠籬。可憐田舍子﹐理亂不曾知。」杜少陵《悶》詩云「捲簾惟白水﹐隱幾亦靑山。」唐僧棲白《閒》詩云「捲簾當白晝﹐移坐向靑山。」苴。《說文》﹕展賈切。土苴﹐糟魄物﹐又云不眞物。一音子余切﹐訓包也。韓文公《進學解》﹕「補苴罅漏。」當讀作平聲。許叔微精於醫﹐云「五臟虫皆上行﹐惟有肺虫下行﹐最難治。當用獺爪爲末﹐調藥﹐於初四﹑初六日治之。此二日﹐肺虫上行也。」孟蜀王《水殿》詩﹐東坡續爲長短句﹕「冰肌玉骨淸無汗﹐水殿風來暗香滿。簾開明月解窺人﹐欹枕釵橫雲鬢亂。夜深瓊戶寂無聲﹐時見飛星渡河漢。屈指西風幾時來﹐只恐流年暗中換。」閩﹑廣人食檳榔﹐每切作片﹐蘸蠣灰以著葉裹嚼之。﹛艸老﹜﹐音老﹐又音蒲口切。初食微覺似醉﹐面赤﹐故東坡詩云「紅潮登頰醉檳榔。」南人不善乘船﹐謂之苦船。北人不善乘車﹐謂之苦車。苦﹐音庫。《左傳成公十三年》﹕「成子受版於社﹐不敬。劉子曰﹕『吾聞之﹐民受天地之中以生﹐所謂命也﹐是以有動作﹐禮義﹑威儀之則﹐以定命也。能者養之以福﹐不能者敗以取禍。』」杜預注云「養威儀以致福。」班固《五行志》云「能者養之以福。」顏師古云「能養生者﹐則定禮義﹑威儀﹐自致於福。」此注與杜同。《左氏》本誤。韓退之《答柳柳州食蝦蟆》詩云「蝦蟆𨿽水居﹐未得變形貌。彊號爲蛙蛤﹐於實無所校。居然當鼎味﹐豈不辱釣罩。余𨿽不下喉﹐近又能稍稍。嘗懼染蠻夷﹐平生性不樂。而君復何爲﹐甘食比豢豹。」按﹐《周禮蟈氏》﹐鄭司農云「掌去蛙黽。」卽蝦蟆屬。元謂蟈﹐今禦所食蛙也。《漢書》﹕「霍光擅減宗廟羔兔蛙。」不知古爲上食也。馬監場云「泉州一僧﹐能治金蠶蠱毒。如中毒者﹐先以白礬末令嘗﹐不澀﹐覺味甘﹐次食黑豆不腥﹐乃中毒也。卽濃煎石橊根皮汁﹐飲之下﹐卽吐出有虫﹐皆活﹐無不愈者。」李晦之云「凡中毒﹐以白礬牙茶搗爲末﹐冷水飲之。」《墨子》云「楚靈王好細腰﹐故其臣皆三飯爲節﹐脇息然後帶﹐緣墻然後起。」《韓非子》云「楚靈王好細腰﹐而國有餓死。」又﹐《尹文子》云「楚莊王好細腰﹐一國皆有饑色。」劉禹錫《踏歌行》云「爲是襄王故宮地﹐至今猶自細腰多。」未知孰是﹖司馬安善宦﹐四至九卿。《儒林傳》﹕許商四至九卿。李賀詩﹕「攢虫鎪古柳。」劉禹錫詩﹕「秋虫鏤宮樹。」此二句皆善。《毛詩伯兮》篇云「焉得諼艸﹐言樹之背。」注云「諼艸﹐令人忘憂﹐背北堂也。」今人多用北堂﹑萱堂於鰥居之人﹐然伯之暫出﹐未嘗死也。但其花未嘗雙開﹐故有北堂之義。《說文》﹕﹛艸憲﹜﹑萱﹑﹛艸暖﹜﹑﹛艸爰﹜﹐皆一字也。今人忘憂通作「諼」。據《爾雅》﹐諼﹐訓忘也﹐因其忘﹐故古用諼艸字。嵇康《養生論》云「合歡捐忿﹐萱艸忘憂。」《本艸》云「利心志﹐令人歡喜忘憂。」《風土記》云「婦人有妊﹐佩之﹐生男子﹐故謂之宜男艸。」陸士衡詩云「焉得忘歸艸﹐言樹背與襟。」「忘歸」之義未詳。臺州杜瀆監之北安聖院僧師肇﹐端午日﹐晝與僧對坐。忽聞屋瓦有聲﹐火光一綫﹐下至地。少頃﹐遂大如車輪﹐先燎僧之左臂﹐次及右臂﹐忽入於背﹐不見﹐久之﹐復爲一綫﹐飛去﹐出屋﹐卽震雷一聲。其僧僅有气﹐且舉衣視之﹐背後袈裟一圓孔﹐如錢﹐中單圓孔﹐如宛﹐脊下﹐燒一圓瘡﹐痛楚甚﹐皆以爲天火不可治。予以湯火藥塗之﹐月餘遂無事。怪異如此。詩人用字各有所宜﹐梅言橫﹐松言架。何遜詩云「枝橫卻月觀﹐花繞臨風臺。」江淹詩云「風散松架險﹐云郁石道深。」杜甫詩云「南望靑松架短壑。」●卷下《孟子》言「去齊﹐接淅而行。」淅﹐漬米也。「接」字殊無理。許愼《說文》引《孟子》﹕「去齊﹐氵竟淅而行。」氵竟﹐音其兩切﹐漉幹漬米﹐言不待炊而行也。《異聞集》李吉甫銘曰「《孟子》去齊而氵竟淅。」唐本作「氵竟」字。王介甫云「『俟我於城隅』﹐言靜女之俟我以禮也。其美外發﹐其和中出﹐其節不可亂者﹐彤管也。『貽我彤管』﹐言靜女之貽我以樂也。」徐安道注音辯云「彤﹐赤漆也。管﹐謂笙簫之屬。」按﹐《靜女》詩﹕「貽我彤管﹐彤管有煒。」注云「煒﹐赤貌。彤管以赤心正人。」箋云「彤管﹐赤管也。」疏﹕「必以赤者﹐欲使女史以赤心正人﹐謂赤心事夫人﹐正妃妾之次序也。」鄭注﹕「古者﹐後夫人必有女史彤管之法﹐史不記過﹐其罪殺之。」《後漢皇后紀》序云「頒官分務﹐各有典司。女史彤管﹐記功書過。」《左氏傳定公九年》﹕「《靜女》之三章﹐取彤管焉。」杜預云「《詩邶風》也﹐言《靜女》三章之詩﹐𨿽說美女﹐義在彤管。彤管赤筆﹐女史記事規誨之所執。」以此考之﹐不聞謂之樂也。陶潛《讀山海經十三首》用事﹐今本多差誤﹐各爲注釋之。第一篇

「泛覽《周王傳》」﹐乃《周穆天子傳》﹐荀勗校定本是也。「流觀《山海圖》」﹐乃《山海經》十八卷﹐郭璞注本是也。第二篇

云「玉堂淩霞秀﹐王母怡妙顏。天地共俱生﹐不知幾何年。靈化無窮已﹐館宇非一山。髙酣發新謠﹐寧效俗中言。」《西山經》云「玉山是王母所居。其狀如人﹐豹尾虎齒而善嘯﹐蓬頭戴勝﹐是司天之厲主五殘。」《大荒西經》云「西海之南﹐流沙之濱﹐赤水之後﹐黑水之前﹐有大山﹐名曰昆侖之丘。有人戴勝﹐虎齒﹐有豹尾﹐穴處﹐名曰西王母。」又云「大荒之中﹐有山名丰沮玉門﹐西有王母之山。」又云「以昆侖爲宮﹐亦有離宮別窟。」郭璞云「不專住一山也。」《穆天子傳》云「吉日甲子﹐天子賓於西王母﹐執玄圭﹑白璧﹐以見西王母於瑤池之上。」又﹕「天子升於奄山﹐卽西王母之山也。奄山﹐卽崦嵫山也。西王母宴穆王於瑤池之上﹐王母爲天子謠曰﹕『白雲在天﹐山陵自出。道裏悠遠﹐山川間之。將子無死﹐尙能復來。』」與穆王往復數詩﹐不具載。第三篇

云「迢迢槐江嶺﹐是謂玄圃丘。西南望昆墟﹐光气難與儔。亭亭明照﹐落落淸氵流。恨不及周穆﹐托乘一來遊。」槐江之山﹐丘時之水出焉。其陽多丹粟﹐其陰多采黃金銀﹐實爲帝之平圃。郭璞注云「卽玄圃也。南望昆侖﹐其光熊熊﹐其气魂魂﹐其上多藏瑯﹐爰有氵水﹐其淸洛洛。氵﹐音遙。」《穆天子傳》﹕「天子銘迹於玄圃之上。」第四篇

云「丹木生何許﹐乃在密山陽。黃花復朱實﹐食之壽命長。白玉凝素液﹐瑾瑜發奇光。豈伊君子寶﹐見重我軒皇。」《西山經》云「西北四百二十里﹐曰密﹝音密﹞山﹐其上多丹木﹐圓葉而赤莖﹐黃花而赤實﹐其味如飴﹐食之不饑﹐丹水出焉。西流注於稷澤﹐其中多白玉﹐是有玉膏﹐其源沸沸湯湯﹐黃帝是食是饗﹐是生玄玉﹐玉膏所出﹐以灌丹木﹐五色乃淸。」第五篇

云「翩翩三靑鳥﹐毛色奇可憐。朝爲王母使﹐暮歸三危山。我欲因此鳥﹐具向王母言。在世無所須﹐惟酒與長年。」三危之山﹐三靑鳥居之。是山廣圓百里。靑鳥主爲西王母取食。《竹書》云「穆王西徵﹐至靑鳥所解。」又蛇巫之山﹐一曰龜山﹐西王母梯幾而戴勝杖﹐其南有三靑鳥﹐爲西王母取食。又有三足鳥﹐主給使也。第六篇

云「逍遙蕪臯上﹐杳然望扶木。洪柯百萬尋﹐森散覆谷。靈人侍丹池﹐朝朝爲日浴。神景一登天﹐何幽不見燭。」黑齒國人﹐黑手﹐食稻使蛇﹐其一蛇赤。下有湯谷﹐上有扶木﹐卽扶桑木。十日所浴﹐在黑齒北﹐居水中。有大木﹐九日居下枝﹐一日居上枝。第七篇

云「粲粲三珠樹﹐寄生赤水陰。亭亭淩風桂﹐八幹共成林。靈鳳撫云舞﹐神鸞調玉音。𨿽非世上寶﹐爰得王母心。」歡朱國﹐在赤水之陰﹐有三珠樹﹐如柏﹐葉皆爲珠﹐其樹若彗。《海內南經》﹕「桂林八樹﹐在番隅東。八樹而成林﹐言其大也。」丹穴之山有鳥焉﹐其狀如雞﹐五采而文﹐乃鳳也。自歌自舞。女牀之山有鳥﹐其狀如翟而五采文﹐名曰鸞﹐自歌。見則天下康寧。第八篇

云「自古皆有沒﹐何人得靈長。不死復不老﹐萬歲如平常。赤泉給我飲﹐員丘足我糧。方與三辰遊﹐壽考豈渠央。」《列子》云「北海之北﹐其國名曰終北﹐四方悉平﹐周以喬陟。當國之中有山﹐名曰壺領﹐狀若﹤垂瓦﹥﹐頂有口﹐狀若圓環﹐名曰滋穴﹐有水湧出﹐名曰神氵糞﹐臭過椒蘭﹐味過醪醴﹐一源分爲四﹐埒注於山下﹐經營一國﹐亡不悉徧。土气和﹐亡紮厲﹐不夭不病﹐人倦則飲神氵糞。周穆王北遊﹐過其國﹐三年忘歸。」今赤泉﹐《山海經》無之﹐知古文缺失也。第九篇

云「誇父誕宏志﹐乃與日競走。俱至虞淵下﹐似若無勝負。神力旣殊妙﹐傾河焉足有。余迹寄鄧林﹐功竟在身後。」《海外北經》云「誇父與日逐走﹐渴﹐欲飲於河﹑渭﹐不足﹐飲大澤﹐未至﹐道渴而死。棄其杖﹐化爲鄧林。」又云「誇父不量力﹐欲追日景﹐遂之禺谷。郭璞云「禺淵也。」今作虞淵。第十篇

云「精衛銜微石﹐將以塡滄海。刑天舞干戚﹐猛志故常在。同物旣無慮﹐化去不復悔。徒設在昔心﹐良辰詎可待。」發鳩之山有鳥焉﹐其狀如烏﹐而文首白喙﹐名曰精衛。其鳴自訁交﹔是炎帝之少女﹐名曰女娃。遊於東海﹐溺而不反﹐故爲精衛。常銜西山之木石﹐以堙東海。奇肱之國﹐刑天與帝爭神﹐帝斷其首﹐葬之常羊之山。乃以乳爲目﹐以臍爲口﹐操干戚以舞。第十一篇

云「巨猾肆威暴﹐欽丕違帝旨。﹛穴契﹜窳彊能變﹐祖江遂獨死。明明上天鑑﹐爲惡不可履。長枯固已劇﹐鶚豈足恃。」鐘山神其子曰鼓﹐其狀﹐人面而龍耳﹐是與欽丕殺葆江於昆侖之陽。葆江﹐卽祖江也。帝乃戮之鐘山之東曰崖。丕﹐音下邳之邳。﹐音遙。曰「巨猾肆威暴」者﹐謂欽丕殺祖江﹐貳負臣殺﹛穴契﹜窳也。「猾」作「危」字﹐非是。欽丕化爲大鶚﹐鼓亦化爲鳥。鶚﹐音諤。﹐音俊。或云「」字﹐非也。﹛穴契﹜窳者﹐蛇身人面﹐爲貳負臣所殺。開明東有巫﹐夾﹛穴契﹜窳之屍﹐皆操不死之藥以距之。﹛穴契﹜窳變爲龍首﹐居弱水中食人。音軋兪。第十二篇

﹕「鴟朱見城邑﹐其國有放士。念彼懷王世﹐當時數來止。靑丘有奇鳥﹐自言獨見爾。本爲迷者生﹐不以諭君子。」櫃山西臨流黃﹐北望諸毗﹐東望長右﹐有鳥焉。其狀如鴟而人手﹐其音如Φ﹐其名曰朱﹐其鳴自號﹐見則其國多放士。放﹐逐也。懷王之世﹐謂屈原也。靑丘國有奇鳥﹐不詳其狀。鴟朱或爲鳥鵝﹐或爲鳴鵲﹐皆非也。第十三篇

云「巖巖顯朝市﹐帝者愼用才。何以廢共﹑鯀﹐重華爲之來。仲文獻誠言﹐姜公乃見猜。臨沒告饑渴﹐當復何及哉。」《竹書紀年》﹕「堯欲禪舜﹐共工﹑鯀諫以爲不可。舜卽位﹐殛《鯀》於羽山﹐流共工於幽州。」《海內經》云「鯀竊帝之息壤﹐以堙洪水﹐不待帝命﹐帝令祝融殺鯀於羽郊。」《神異經》云「西北荒有人﹐人面朱髯﹐蛇身人手﹐四足﹐食五穀﹑禽獸﹐頑愚﹐名曰共工。東方有人焉﹐人形而身多毛﹐自解水土﹐志加通塞﹐爲人自用﹐欲爲欲息﹐名曰鯀。」下云「仲文﹑姜公﹐未詳。」柳子厚詩云「空齋不語坐髙舂。」薛能詩云「隔江遙見夕陽春。」或云見舂米﹐大非也。《淮南子》云「日至於虞淵﹐是謂髙舂。」注云「虞淵﹐地名。髙舂時始戌﹐民碓舂時也。」「至於連石﹐是謂下舂。」注云「連石﹐西山名﹐言將暝﹐下民悉舂﹐故曰下舂。」古樂府陸瑜有《仙人覽六箸篇》﹕「九仙歡會賓﹐六箸且娛神。戲石聞餘地﹐銘山憶舊秦。避敵情思巧﹐論兵勢重新。問取南皮夕﹐還笑拂棋人。」初不曉何戲。《西京雜記》云「許博昌﹐安陵人﹐善陸博﹐竇晏好之﹐嘗與居處﹐法用六箸﹐或謂之究﹐以竹爲之﹐長六分。」王逸解《楚辭》云「投六箸﹐行六棋﹐故爲六博。以篦作箸﹐象牙爲棋﹐麗而且好也。」《說文》云「六箸﹐十二棋也。」鮑昭《行藥至城東橋》詩﹐五臣注云「昭因疾服藥﹐行而宣導之。」杜甫《舟中伏枕》詩云「行藥病涔涔。」漢許皇后云「我頭岑岑﹐藥中得無有毒乎﹖」「金虎」二字﹐所用不同。張平子《東京賦》云「周姬之末﹐政用多僻。始於宮鄰﹐卒於金虎。」五臣注云「幽﹑厲用小人﹐與君子爲鄰﹐堅若金﹐惡若虎﹐卒以此亡。」陸士衡詩云「望舒離金虎。」五臣注云﹕望舒﹐月禦也。西方﹐金也。西方七宿畢﹑昴之屬﹐俱白虎也。《河圖》云﹕亡金虎﹐諭秦居也。陸士衡《詩》云「大辰匿曜﹐金虎習質。」甘﹑石《星經》云「昴﹐西方白虎之宿。太白﹐金之精。太白入昴﹐金虎相薄﹐主有兵亂。」沈存中《筆談》云「馬融《笛賦》云﹕『裁以當﹛過﹜使易持。』李善注﹕『﹛過﹜﹐馬策也。裁笛以當馬﹛過﹜﹐故使易持。』此繆說也。笛安可以爲馬策﹗﹛過﹜﹐管也﹐古人謂樂之管爲﹛過﹜。故潘嶽《笙賦》云﹕『修﹛過﹜內辟﹐余簫外逶。裁以當﹛過﹜者余器﹐多裁眾﹛過﹜以成音。』此笛但裁一﹛過﹜﹐五音皆具﹐當﹛過﹜之工﹐不假繁猥﹐所以便而易持也。」據《說文》﹐﹛過﹜﹑撾並音張瓜反﹐也。不聞以﹛過﹜爲樂管。潘嶽《笙賦》乃用撾字﹐云「修撾內辟。」注云「修長撾大辟開也。」自與「﹛過﹜」字不同。言羌人裁之以當馬策﹐言易執持而復可吹也﹐牽彊爲說﹐殊無義理。汝南陳敬伯路逢歸忌﹐必反郵亭﹐後坐誅。無禁忌者多談爲繆。注云「四孟在壬﹐四仲在寅﹐四季在子。」今陰陽書云「辰﹑戌﹑丑﹑未月﹐子日﹔寅﹑申﹑己﹑亥月﹐丑日﹔子﹑午﹑卯﹑酉月﹐寅日。」與舊法不同﹐故不足信也。杜甫《送髙三十書記》云「觸熱向武威。」程曉《三伏》詩云「今世衤能衤戴子﹐觸熱到人家。」據《炙轂子》云「衤能衤戴﹐笠子也。」《集韻》﹕「衤能﹐音柰﹔衤能衤戴﹐音戴。」二字﹐不曉事也。《望江南》者﹐朱崖李太尉鎭關西日﹐爲亡姬謝秋娘所作﹐後進入教坊。和凝嘗以宰輔自期﹐登第之日﹐名在第十三。後覽範質文﹐大加賞嘆﹐卽以第十三處之。場屋間﹐謂之傳衣缽﹐若禪宗之相付授。其後﹐質果繼凝登相位﹐亦爲太子太傅﹑魯國公﹐紳以爲美談。後﹐馮當世知貢舉﹐擢彭器資爲首﹐後贈彭詩云「當時已自傳衣缽﹐羞愧猶爲食肉僧。」謂此也。天福初﹐竇貞固知貢舉。舊制﹐夜試以三燭爲限。長興二年﹐攺令晝試﹐貞固以短景難成﹐文不盡意﹐失取士之道﹐奏復夜試。孫天舉云「嘗見吳天用家藏一《易》書﹐不知何人作﹐云乾坤毀則無以見《易》﹐乾坤有毀時﹐故終之以《未濟》。蓋乾坤毀則有水火之災﹐水之災多在東南﹐火之災多在西北。故西北多山﹐東南多水﹐東南之山﹐皆水沖激而成﹐有連亙三四十山不絕者﹐乃地脈也。後兵火失其書﹐亦不能盡記其說。」盧思道挽詩獨八首﹐比時人最盛﹐時人謂之八米盧郎。八米﹐關中語。歲以六米﹑七米﹑八米分上中下﹐言在谷取八米﹐取數之多也。王建《宮詞》﹕「延英引對碧衣郎﹐紅硯宣毫各別牀。天子下簾親自問﹐宮人手裏過茶湯。」恐是用紅絲硯﹐江南李氏時猶重之。歐公《硯譜》以靑州紅絲石爲第一。此硯多滑不受墨﹐若受墨﹐妙不可加。王建集中有作工硯﹐又作洪硯﹐皆非也。《雲溪友議》載元子芝明經制策入仕﹐亦有此一篇﹐未知孰是﹖畢景儒有李重光黃羅扇李自寫詩一首云「風情漸老見春羞﹐到處銷魂感舊遊。多謝長條似相識﹐彊垂煙態拂人頭。」後細字書云「賜慶奴」。慶奴﹐似是宮人小字。詩似柳詩。宋公庠言「金日殫『日』字不音彌畢切﹐只是如字﹐別無借音。」又言「人皆言解體音古買反﹐司馬溫公讀作古隘切。」又云「父在呼其子爲令嗣﹐侍下呼某房﹐甚無謂也。」柳子厚《聞徹上人亡寄楊丈侍郎》云「東越髙僧還姓湯﹐幾時瓊佩觸鳴。空花一散不知處﹐誰采金花與侍郎。」蓋用慧休《菊問贈鮑侍郎》詩云「玳枝兮金英﹐綠葉兮紫莖。」鮑照有答詩﹐《類文》題作《菊問》﹐照集又云《贈答》。姓氏之學﹐莫盛於《元和姓纂》。皆自南北朝﹐以官職富貴相髙。溢至於唐﹐崔﹑盧﹑李﹑鄭﹐糾紛可鄙。若以聖賢所本﹐如子姓﹑嬀姓﹑姬姓﹑姜姓之類各分類﹐聖人受姓所從來﹐以訖《春秋》所紀﹐用《世本》《荀況譜》﹑杜預《公子譜》爲法﹐則唐﹑虞三代列國諸侯﹐俱可成書﹐此似是太史公欲爲而未就者耳。漢以後﹐精力博求﹐不難考其淵源至今也。文武之政﹐布在方策。《正義》謂方牘簡策。《周禮內史》﹕「凡命諸侯及孤卿大夫﹐則策命之。」鄭司農引《春秋傳》﹕「王命內史興父策命晉侯爲侯伯。策謂以簡策書王命。」又云「凡四方之事書﹐內史讀之﹐王制祿﹐則贊爲之﹐以方出之。」注云「贊爲之﹐爲之辭也。以方出之﹐以方版書而出之。」杜子春云「方直﹐謂今時牘也。」《儀禮聘禮》﹕「束帛加書將命﹐百名以上書於策﹐不及百名書於方。」名﹐書文也﹐今謂之字。策﹐簡也。方﹐版也。外史掌達書名於四方﹐謂若《堯典》《禹貢》﹐達此名使知之。或曰﹕古曰名﹐今日字﹐使四方知書之文字得而讀之。南山宣律師《感通錄》云「廬山七嶺﹐共會於東﹐合而成峯。」因知東坡「橫看成嶺側成峯」之句﹐有所自矣。傳《新唐書李徳裕》﹕「徳裕徙鎭海軍代王。先是大和中﹐漳王養母杜仲陽歸浙西﹐有詔在所存問。時徳裕被召﹐乃檄畱後使如詔書。入爲尙書左丞﹐而漳王以罪廢死﹐因與戶部侍郎李漢共譖徳裕嘗賂仲陽導王爲不軌﹐帝惑其言。」竇革《音訓》云「杜牧作《杜秋》詩﹐乃云﹕『漳王得罪後﹐秋﹐始被放歸本郡。』疑卽仲陽也。與此不同﹐似牧之之誤。」《南部新書》云「杜仲陽﹐卽杜秋也。始爲李侍人﹐敗塡宮﹐亦進帛書﹐後爲漳王養母。大和中﹐漳王黜﹐放歸浙西。續詔令觀院安置﹐兼加存卹﹐故杜牧有《杜秋》詩稱於時。」此說與牧之合。《漳王湊傳》﹕「黜爲巢縣公。時大和五年也。命中人封詔﹐卽賜且慰曰﹕『國法當爾﹐無他憂。』八年薨﹐贈齊王。鄭注後以罪誅。帝哀湊被讒死不明﹐開成三年﹐追贈懷懿太子。」蓋大和五年﹐漳王𨿽黜﹐尙特詔賜慰云。故徳裕「檄畱後使如詔書」﹐至八年廢死後﹐徳裕方被譖也。恐牧之詩不誤。蔣防作《霍小玉傳》﹐書大歷中李益事。有一豪士﹐衣輕黃衫﹐挾朱筋彈。李至﹐霍遂死﹐乃三月牡丹時也。老杜有《少年行》二首﹐一云「巢燕引雛渾去盡﹐紅花結子已無多。黃衫年少宜來數﹐不見堂前東逝波。」考作詩時﹐大歷間﹐甫政在蜀﹐是時想有好事者傳云﹐作此詩爾。蘭亭惟定武舊本最佳。薛帥別刊木易之。新本「湍」﹑「流」﹑「帶」﹑「石」﹑「天」五字﹐損﹐可以驗﹐舊本皆全。杜甫《憶李白》詩云「俊逸鮑參軍。」亦有譏焉。鮑昭《白辭》一篇﹐白用之。杜又云「李侯有佳句﹐往往似陰鏗。」如「柳色黃金嫩﹐梨花白雪香」﹐乃陰鏗詩也。《山海經大荒北經》﹕「有神銜蛇﹐其狀﹐虎首人身﹐四蹄長肘﹐名曰彊良。」「亦在畏獸書中。」此書今亡矣。《宜都山水記》﹕「亻艮山溪有釜灘﹐其石大者如釜﹐小者如鈷鏌。」柳子厚《鈷釒母潭記》「釒母」字﹐字書無之。《集韻》﹕鋤﹑鈷﹐並音胡﹐黍稷器。夏曰瑚﹐商曰璉﹐周曰簋。又﹐釒莽﹐音滿補反。鈷釒莽﹐溫器。言潭石如此大小爾。《髙氏小史》云「周﹐字彥倫﹐始置四聲切韻行於時。」《南部煙花錄》﹐文極俚俗。又載陳後主詩云「夕陽如有意﹐偏傍小窗明。」此乃唐人方域詩﹐六朝詩語不如此。《唐藝文志》所載《煙花錄》﹐記幸廣陵事﹐此本已亡﹐故流俗僞作此書。與裴《傳奇》載秦人事乃賦唐俚詩無異。李義山《定子》詩﹕「堪笑喫虛隋煬帝﹐破家亡國爲何人。」《北裏志》﹕「劉泰娘門有樗樹﹐贈詩云﹕『尋常凡木最輕樗﹐今日尋樗桂不如。漢髙新破咸陽後﹐英俊奔波遂喫虛。』」老杜《望嶽》詩云「車箱入谷無歸路﹐箭栝通天有一門。」《述徵記》云「柏谷﹐谷名也。漢武帝微行至谷中﹐無回車地﹐夾以髙原﹐柏林陰翳﹐窮日幽暗﹐殆弗睹陽景。」鳳翔岐山。《禹貢》云「治梁及岐。」又曰「荊岐旣旅。」其山本以有兩岐﹐故呼爲岐路之岐﹐今俗猶呼爲箭嶺。出《唐史》﹐系《地理誌》。諺云「幹星照濕土﹐來日依舊雨。」王建《聽雨》詩云「半夜思家睡裏愁﹐雨聲落落屋檐頭。照泥星出依然黑﹐淹爛庭花不肯休。」李義山《柳枝詩》序﹐有「湔裙水上」之語。《北史》﹕「竇泰母夢風雷有娠﹐期而不產﹐甚懼。有巫者曰﹕『度河湔裙﹐產子必易。』便向水所。忽見一人云﹕『當生貴子﹐可徙而南。』母從之。俄而生泰。及長﹐爲禦史中尉。」﹝別見《荊楚歲時記》。﹞徐浩會稽詩云「法士多環能。」蓋言異能也。魯直謂能乃三足鱉﹐言僧似鱉耳。𨿽似戲語﹐然能有二音﹐皆通﹐不必指能是鱉也。後漢《黃琬傳》云「舊制﹐光祿三署郎以髙功久次才徳尢異者爲茂才異行。時權富子弟以人事得舉﹐而貧約守志以窮退見遺﹐京師爲之謠曰﹕『欲得不能﹐光祿茂才。』」注云「能﹐乃來切。」範文正守鄱陽﹐喜樂籍﹐未幾召還﹐作詩寄後政云「慶朔堂前花自栽﹐爲移官去未曾開。年年憶著成離恨﹐只托春風管領來。」到京﹐以綿胭脂寄其人﹐題詩云「江南有美人﹐別後長相憶。何以慰相思﹐贈汝好顏色。」至今﹐墨迹在鄱陽士大夫家。肅宗乾元二年﹐史思明與諸將期會汴州。李光弼巡河上諸營﹐聞之﹐還入汴州﹐謂節度使許叔冀曰「大夫能守汴州十五日﹐我來救。」光弼還東京﹐思明至汴﹐叔冀戰不勝﹐遂與濮州刺史董秦降﹐思明待之甚厚。《新書》云「董秦夜挈五百人歸光弼﹐詔加殿中監﹐賜姓李﹐名忠臣﹐卽天寶末驍將也。粗暴不知書﹐晚污朱Г僞命﹐誅。」玉川子《月蝕》詩云「歲星主福徳﹐官爵奉董秦。忍使黔婁生﹐覆屍無衣巾。」詳味此句﹐董秦當是無功而享厚祿者。如此者多﹐不知玉川子說李忠臣何也﹖李太白《平虜將軍妻》詩云「古人不唾井﹐莫忘昔纏綿。」李濟翁《資暇錄》云「諺有曰﹕『千里井﹐不反唾﹐或云М。』言昔人經驛舍﹐反馬余М於井﹐後經此井﹐汲水﹐爲М所哽。」國朝用漢臘﹐蓋冬至後第三戌﹐火墓日也﹐是爲臘。己酉年閏八月冬至後第三戌﹐乃在十一月末﹐太史局著歷﹐遂以十一月第三戌爲臘。識者云﹕古法遇如此閏歲﹐卽以第四戌爲臘﹐臘不可在十一月也。癸亥年合閏三月﹐遂閏四月。南渡後﹐圖書散失所致。嘗聞習海者云「航海自二浙可至平州。聞登州竹山﹑駝基諸島之外﹐天晴無雲﹐可遠望平州城壁。今自二浙至登州與密州﹐皆由北洋﹐路極險惡﹐然有自膠水鎭三日而抵明州定海者。」杜甫《後出塞》云「漁陽豪俠地﹐擊鼓吹笙竽。雲帆轉遼海﹐粳稻來東吳。越羅與楚練﹐照耀輿臺軀。」及《昔遊篇》云「幽燕盛用武﹐供給亦勞哉。吳門轉粟帛﹐泛海淩蓬萊。」其事可見。《名山記》云「松有兩鬣﹑三鬣﹑五鬣者﹐言如馬鬣形。」李賀有《五粒小松歌》云「新香幾粒洪崖飯。」「五粒」﹐未詳。潘嶽《秋興賦》云「斑鬢彪以承弁兮﹐素髮颯以垂領。」五臣注云「彪﹐發下垂貌。」《說文》云「白黑髮雜也。」李善注云「彪作髟﹐音方料切。」李義山《嬌兒》詩云「忽復學參軍﹐按聲喚蒼鶻。」按﹐《吳史》云「徐知訓怙威﹐嬌淫調謔﹐王無敬畏之心。嘗登樓狎戲﹐荷衣木簡﹐自號參軍﹐令王ヮ髻鶉衣爲蒼頭以從。」歐公《五代史吳世家》云「知訓爲參軍﹐隆演鶉衣ヮ髻爲蒼鶻。」前云「蒼頭」﹐非也。《南唐世家》﹕「號扌建馬牌。」按﹐《南唐史》亦作「扌建」字。舉世以爲「捷」字﹐非也。《說文》﹕「扌建字﹐從建﹐音紀偃切﹐馬行不利也。」《考工記》云「終日馳騁﹐左不扌建。」是也。《史記秦始皇本紀》云「上會稽﹐祭大禹﹐望於南海﹐而立石刻頌秦徳。」《越絕書》云「始皇以三十七年來遊會稽﹐以正月甲戌到越﹐畱捨都亭﹐取錢唐浙江岑石﹐石長丈四尺﹐南北面廣一尺﹐東西面廣一尺六寸﹐刻文於大越東山上﹐其道九曲﹐去越二十里。」《水經》云「秦始皇登會稽山﹐刻石紀功﹐尙在山側。」孫暢之《述徵記》云「丞相李斯所篆也。」《南史》﹕「竟陵王子良爲會稽太守﹐範云爲主簿。云以山上有始皇刻石﹐三句一韻﹐多作兩句讀之﹐並不得韻﹔又字皆大篆﹐人多不詳。云夜取《史記》讀之﹐明日登山﹐讀之如流。」張守節云「會稽山﹐刻李斯書﹐其字四寸﹐畫如小指﹐圓鐫。今文字整頓﹐是小篆字。」予嘗上會稽東山﹐自秦望山之巓並黃茅﹐無樹木。其山側有三石筍﹐中有水一泓﹐別無他石。石筍並無字。復自小逕﹐別至一山﹐俗名鵝鼻山。又云「越王棲於會稽﹐宮娥避於此。」又云娥避山。山頂﹐有石如屋大﹐中開﹐插一碑於其中﹐文皆爲風雨所剝﹐隱約就碑﹐可見缺畫﹐如禹廟《沒字碑》之類。』不知此石果岑石歟﹖非始皇之力﹐不能插於石中。此山險絕﹐罕有至者﹐得一采藥者﹐引之至耳﹐非僞碑也。或云大篆﹐或云小篆﹐皆不可考。杜甫詩云「嘗果栗皺開。」或作「雛」字﹐殊不可解。《集韻》﹕「皺﹐側尢切﹐革紋蹙也。」《漢上題襟》周繇詩云「開栗弋之紫皺。」貫休云「新蟬避栗皺。」又云「栗不和皺落。」皺﹐栗蓬也。《左傳》云「故講事以度軌﹝絕句﹞﹐量謂之軌。取材以章物﹝絕句﹞﹐采謂之物。」《孟子》云「盡信書不如無書。」王元澤引古本《孟子》云「盡信書不如無爲書。」書安可無也﹐學者愼所取而已﹐不知愼所取﹐則不如勿學而已矣。嘗觀《八師經》﹕「佛時在捨衛國只樹給孤獨園。時有梵志﹐名曰邪旬﹐來詣佛所﹐欲質所疑﹐曰﹕『吾聞佛道﹐厥義宏深。巍巍堂堂﹐猶星中月。神智妙達﹐眾聖中王。願開盲瞑﹐釋其愚癡。所事何師﹖』天尊曰﹕『吾前世師﹐其名難數。吾今自然﹐神耀得道。非有師也。』」始悟東坡《宸奎閣碑銘》云「巍巍仁聖﹐體合自然﹐神耀得道﹐非有師傳」之意。所謂八師者﹕不殺﹑不盜﹑不淫﹑不惡﹑口不飲酒﹑老﹑病﹑死。王瑩夫云「坡公手寫《八師經》﹐頃嘗見之。」沈休文山陰《柳家女》詩云「還家問鄕裏﹐詎堪持作夫。」鄕裏﹐謂妻也。《南史張彪傳》呼妻爲鄕裏﹐云「我不忍令鄕裏落他處」。今會稽人言家裏﹐其意同也。潘嶽《閒居賦》﹕「房陵朱仲之李。」李善云「朱仲李﹐未詳。」按﹐《述異記》云「房陵定山有朱仲李園三十六所。」許昌節度使小廳﹐是故魏景福殿。董卓亂﹐魏太祖挾令遷帝自洛都許。許州有小李子﹐色黃﹐大如櫻桃﹐謂之禦李子﹐卽獻帝所植﹐至今有焉。王逸《荔枝賦》云「房陵縹李。」謝靈運《東陽溪中贈答》云「可憐誰家婦﹐緣流灑素足。明月在雲間﹐迢迢不可得。」又云「可憐誰家郎﹐緣流乘素舸。但問情若何﹐月就雲中墮。」劉禹錫《泰娘歌》「月墮雲中」之句﹐蓋本於此。《漢樊噲傳》﹕「從攻項籍屠煮棗。」晉灼曰「《地理誌》無﹐今淸河有煮棗城。《功臣表》有煮棗侯。」顏師古曰「旣云攻項籍﹐屠煮棗﹐則其地當在大河之南﹐非淸河之城明矣﹐但未詳其處耳。」予考《後漢地理誌》﹐濟陰郡冤句有煮棗城﹐此正在大河之南也。可以補《漢史》之缺。許志仁云「昔秦王捨舟於余杭﹐因曰杭州。不從舟而從木﹐以《詩》『一葦杭之』之義。」齊丘仲孚少好學讀書﹐常以中宵鐘鳴爲限。唐人張繼詩﹕「夜半鐘聲到客船。」則半夜鐘其來久矣。揲蓍之法﹐用老陽﹑老陰多少之數求之﹐卽偏而不均﹐若以奇耦之數求之﹐最爲精妙。三奇老陽﹐三耦老陰﹐一奇兩耦﹐少陽兩奇﹐一耦少陰。少陽﹐震﹑坎﹑艮也。少陰﹐巽﹑離﹑兌也。陶淵明詩云「聞有田子春﹐節義爲士雄。」《漢書劉澤傳》云「髙後時﹐齊人田生遊﹐乏資﹐以書幹澤﹐澤大悅之﹐用金二百斤﹐爲田生壽。田生如長安﹐幸謁者張卿﹐諷髙後﹐立澤爲瑯琊王。」晉灼曰「《楚漢春秋》云「田生﹐字子春。」《香奩集》云「後魏時﹐相州人作《李波小妹歌》﹐疑其未備﹐因補之﹕『李波小妹字雍容﹐窄衣短袖蠻錦紅。未解有情夢梁苑﹐何曾自媚妒吳宮。誰教牽引知酒味﹐因令悵望成春慵。海棠花前秋千畔﹐背人撩鬢道匆匆。』」韓所補﹐似言閨房之意﹐大非其實。《北史》﹕「李安世出爲相州刺史。廣平人李波﹐宗族彊盛﹐殘掠不已。刺史薛道標討之﹐大爲所破﹐公私成患。百姓語曰﹕『李波小妹字雍容﹐褰裙逐馬如捲蓬。左射右射必疊雙。婦女尙如此﹐男子安可逢。』安世設方略﹐誘波等殺之﹐州內肅然。」白樂天《自詠》詩云「朱砂賤如土﹐不解燒爲丹。玄鬢化爲雪﹐不解休爲官。」又《不二門》詩云「亦曾燒大藥﹐消息乖火候。至今殘丹砂﹐燒幹不成就。」《潯陽歲晚寄元八郎中庾三十二員外》詩云「閱水年將暮﹐燒金道未成。丹砂不肯死﹐白髮自須生。」《對酒》云「謾把《參同契》﹐難燒伏火砂。有時成白首﹐無處問黃茅。」《赴忠州至江陵舟中示捨弟》云「幼學將何用﹐丹燒竟不成。」《酬元郎中書懷》云「終身擬作臥云伴﹐逐月須收燒藥錢。」《與故刑部李侍郎早結道友以藥術爲事》詩云「金丹同學都無益﹐水竹鄰居竟不成。」《贈江州李使君》云「迹爲燒丹隱﹐家緣嗜酒貧。」《題別遺愛艸堂》云「曾在廬峯下﹐書堂對藥臺。」《竹樓宿》詩﹕「小書樓下千竿竹﹐深火鑪前一盞燈。此處與誰相伴宿﹐燒丹道士坐禪僧。」《後集》第五十一卷

《同微之贈別郭虛舟煉師五十韻》﹐敍燒丹事甚詳﹐有云「簡寂館鐘後﹐紫霄峯曉時。心塵未淨潔﹐火候遂參差。萬壽覬刀圭﹐千功失毫釐。先生彈指起﹐奼女隨煙飛。始知緣會間﹐陰騭不可移。藥竈今夕罷﹐詔書明日追。」《對酒》云「丹砂見火去無迹﹐白髮泥人來未休。」《贈杜錄事》云「河車九轉宜精煉﹐火候三年在好看。」《酬夢得》云「丹砂煉作三銖土﹐玄發看成一把絲。」又《燒藥不成命酒獨酌》云「白髮逢秋至﹐丹砂見火空。不能畱奼女﹐爭免作衰翁。」是樂天久畱意金丹﹐爲之而不成也。又有《感事》詩云「服气崔常侍﹐燒丹鄭舍人。」又云「惟知戀杯酒﹐不解煉金銀。無憂亦無喜﹐六十六年春。」又作《醉吟先生傳》云「設不幸吾好藥﹐治衣削食﹐煉鉛燒汞﹐至於無所成﹐有所誤﹐柰之何。今吾幸不好彼。」又《答客》詩云「海山不是吾歸處﹐歸卽應歸兜率天。」則是晚年藥術竟無所得﹐乃歸依內典耳。李善《文選》﹐引證精博﹐五臣無足取也。惟注《北山移文》「植薪歌於延瀨」﹐李善云未詳。呂向云「蘇門先生遊於延瀨﹐見一人采薪﹐謂之曰﹕『子以終乎﹖』薪人曰﹕『吾聞聖人無懷﹐以道徳爲心﹐何怪乎而爲哀也﹖』遂爲歌二章而去。」又不注所出。至注《解嘲》﹐李善引伯夷﹑太公爲二老﹐乃云「只太公爲一老﹐不聞二老」。其繆如此。汲冢瑣語晉《春秋篇》載平公夢朱罷窺屏﹐《左氏》《國語》並云黃能。謝靈運詩云「牽絲及元興﹐解龜在景平。」五臣注《文選》云「牽絲﹐謂牽王如絲之言而仕也。」李善云「牽絲﹐初仕﹐解龜﹐去官也。應璩云﹕『不悟牽朱絲﹐三署來相尋。』」《華陽國誌蜀志》云「蠶叢﹑魚鳧之後﹐有王曰杜宇﹐稱帝號曰望帝﹐更名蒲卑。自以功徳髙諸王﹐乃以褒斜爲前門﹐熊耳﹑靈關爲後戶﹐玉壘﹑峨嵋爲城郭﹐江﹑潛﹑綿﹑絡爲池澤﹐汶山爲畜牧﹐南中爲園苑。會有水災﹐其相開明決玉壘山以除水害﹐帝遂委以政事﹐禪位於開明﹐帝升西山隱焉。時適二月﹐子鵑鳥鳴﹐蜀人悲之﹐故聞子鵑之鳴﹐卽日望帝也。」左太衝《蜀都賦》云「鳥生杜宇之魂。」五臣注引《蜀記》云「有王曰杜宇﹐號望帝﹐俗說云化爲子鵑。子鵑﹐鳥名也。蜀人聞其鳴﹐卽曰望帝也。」故鮑照﹑杜甫皆云是古帝魂﹐其實非變化也。《春秋左氏傳》﹕「聞晉公子駢脇﹐欲觀﹝絕句﹞﹐其裸浴﹝絕句﹞﹐薄而觀之。」《禮記射義》﹕「孔子射於矍相之圃﹐蓋觀者如堵墻。射至於司馬﹐使子路執弓矢出延射﹐曰﹕『僨軍之將﹐亡國之大夫﹐與爲人後者不入﹐其餘皆入。』蓋去者半﹐入者半。又使公罔之裘﹑序點揚觶而語。公罔之裘揚觶而語曰﹕『幼壯孝弟﹐耆耋好禮﹐不從流俗﹐修身以俟死﹐者不﹐在此位也。』蓋去者半﹐處者半。序點又揚觶而語曰﹕『好學不倦﹐好禮不變﹐旄期稱道不亂﹐者不﹐在此位也。』蓋僅有存者。」如此稱「者不在此位」﹐何以觀射﹐乃「不」字作上聲﹐連上句﹐卽於義無爽。今本《家語》無二「不」字。韓退之《瀧吏》詩云「不知官在朝﹐有益國家不。得無風其間﹐不武亦不文。仁義飭其躬﹐巧姦敗羣倫。」古本「風」作「虱」字﹐或引阮嗣宗「虱處中」爲解﹐非也。按﹐秦《公孫鞅書靳令篇》云「國以功受官予爵﹐則治省言寡。以六虱授官予爵﹐則治煩言生。六虱曰禮樂﹑曰詩書﹑曰修善﹑曰孝悌﹑曰誠信﹑曰貞廉﹑曰仁義﹑曰非兵﹑曰羞戰。國有十二者﹐上無使農戰﹐必貧至削。十二者成羣﹐此謂君之治不勝其臣﹐官之治不勝其民﹐此謂六虱勝其政也。」﹝此言十二﹐乃止九條﹞。杜牧之云「彼商鞅者﹐能耕能戰﹐能行其法﹐基秦爲彊﹐曰彼仁義虱官也﹐可以置之。﹝注云「置之﹐言不用也。」﹞」此昌黎之意也。端硯。下巖﹐色紫如豬肝﹐密理堅致﹐溫潤而澤﹐儲水發墨﹐叩之有聲。但性質堅﹐礦斷裂﹐尢多瑕疵。秋楓巖﹐石色微淡﹐可亞下巖﹐堅潤不及。梅根巖﹐一名中巖﹐桃花巖﹐一名上巖。二巖石俱皆沙壤相雜﹐無水泉﹐色淡而燥﹐肌理稍疏﹐然中巖又勝上巖。新坑﹐石色帶紅紫﹐其文細密﹐材質厚大無瑕﹐然止是崖石﹐頗乏堅潤。後歷﹐石與新坑略相似﹐又處其次。西坑六崖﹐石色靑﹐微黑﹐佳者如歙石﹐粗羅紋﹐而發墨過之﹐石眼圓暈數重﹐靑白黃黑相間﹐極大者爲最勝。土人以晶瑩圓明﹑中無瑕翳者爲活眼﹐形模相類﹑不甚鮮明者爲淚眼﹐形體略具﹑內外皆白﹑殊無光彩者爲枯眼。唐《食貨志》云「武徳四年﹐鑄『開元通寶』﹐錢徑八方﹐重二銖四參﹐積十錢重一兩﹐得輕重大小之中。其文以八分﹑篆﹑隸三體。」又云「開元二十六年已後﹐錢甚惡﹐詔所在置監鑄『開元通寶』錢﹐京師庫藏皆滿。肅宗上元元年﹐以『開元』舊錢一當十。」孔毅夫云「『開元通寶』錢﹐給事中歐陽詢撰其文並書﹐回環可讀﹐俗不知以爲『開元』錢明皇所鑄。《六典》謂之『開通元寶』。」司馬光云「薛《唐聖運圖》云﹕『初進蠟樣﹐文徳皇后掐一甲﹐故錢上有甲痕焉。』」淩《唐錄政要》以爲竇皇后。是時竇后已崩﹐文徳後未立﹐今皆不取。李審言《記聞》云「唐之錢文如『乾元』﹑『開元』曰重寶﹑通寶﹐世俗淺者有云『乾重』﹑『開通』﹐朝士尙有如此言者﹐尢可笑也。」馬永卿云「『開元通寶』﹐蓋唐二百八十九年獨鑄此錢﹐洛﹑並﹑幽﹑桂等州皆置監﹐故開元錢如此之多﹐而明皇記號偶相合耳。」《楚辭》云「夕餐秋菊之落英。」王逸云「英﹐華也。」《類篇》云「英﹐艸榮而無實者。」後漢馮衍賦云「食玉芝之茂英。」言英華之英。洪興祖《補注楚辭》云「秋花無自落者﹐讀如『我落其實﹐而取其華』之『落』。」此言爲是。今秋花亦有落者﹐但菊蕊不落耳﹐若云「黃菊飄零滿地金」﹐卽詩用《楚辭》之句。且《宋書符瑞志》沈約云「英﹐葉也。言食秋菊之葉。」據《神農本艸》﹕「菊服之﹐輕身耐老。三月采葉。」《玉函方》王子喬《變白增年方》﹕「甘菊﹐三月上寅采﹐名曰玉英。」是英謂之葉也。晉許詢詩云「靑松凝素體﹐秋菊落芳英。」《詩》云「髙山仰止﹐景行行止。」言人有景行﹐當效而行之﹐如山之髙當仰之。今人書簡有使「景仰」者﹐疏矣。魏文帝《書》云「髙山景行﹐深所慕仰。」爲是。任彥升《太宰碑》云「瞻彼景山﹐肅然望慕。」𨿽引《詩》「陟彼景山」﹐然不出景行髙山之意也。《莊子》﹕「適莽蒼者三餐而反﹐腹猶果然。」郭象不注。成元英疏云「果然﹐充飽也。」陸徳明《音義》云「果﹐如字﹐又苦火切。眾家皆云飽貌﹐言依舊果然。或云﹕猶﹐如也﹐言腹之飽如果然獸也。」《吳錄地理誌》云「九眞浦縣有獸名果然﹐狻狄類也。」《南州異物志》云「交州以南有果然獸﹐其鳴自呼﹐尾長﹐腹圓﹐過其頭﹐脇邊斑文﹐皮集十餘﹐可得一蓐。繁文麗好﹐細厚溫暖。」魏鐘毓有賦。伊尹負鼎幹湯。《莊子》成元英疏云「負玉鼎以干湯。劉孝標《棲山誌》云﹕『故有忽白璧而樂垂綸﹐負五鼎而要卿相。』」《楚辭天問》云「緣鵠飾玉﹐後帝是饗。」王逸云「後帝﹐謂殷湯也。言伊尹始仕﹐因緣烹鵠鳥之羹﹐修玉鼎以事於湯﹐湯賢之﹐遂以爲相。」獨《孟子》以爲不然也。劉禹錫云「翁仲遺墟艸樹平。」《魏略》云﹕明年﹐景初元年﹐徙長安鐘ね﹑駱駝﹑銅人﹑承露盤。盤折。銅人重不可致﹐畱於霸城。大發卒﹐鑄作銅人二﹐號曰翁仲﹐列坐於司徒門外。後漢鄙南千秋亭有石壇﹐壇廟之東枕道﹐有兩石翁仲﹐南北相對。謝惠連云「漾舟陶嘉月。」王褒《九懷》云「陶嘉月兮總駕。」王逸云「及吉時也。」百六。從上元甲寅﹐至今乾徳四年丙寅﹐積年一萬三千五百七十三﹐以通周法除之﹐得三通周﹐餘六百一十三年。又除第一第二「百六」﹐共五百七十三年﹐餘年入第三「百六」。從貞觀十六年壬寅﹐入第二「百六」﹐至吳乾貞三年己丑。第二「百六」數窮。又從吳太和二年庚寅入第三「百六」﹐至今乾徳四年丙寅﹐已得三十七年﹐更二百五十一年﹐方入第四「百六」。陽九。從上元甲寅﹐至今乾徳四年丙寅﹐積年一萬三千五百七十三﹐以通周法除之﹐得二通周﹐餘四千四百五十三年﹐又以陽九數除之﹐得九﹐餘年入第十陽九。從武徳元年戊寅﹐入第十陽九﹐至今乾徳四年丙寅﹐已得三百四十九年﹐更一百七年﹐第十陽九數窮﹐重起第一陽九。行香。起於後魏及江左齊﹑梁間﹐每燃香獯手﹐或以香末散行﹐謂之行香。唐初因之。文宗朝﹐崔蠡奏設齋行香﹐事無經據﹐乃罷。宣宗復釋教﹐行其儀。朱梁開國﹐大明節﹐百官行香祝壽。石晉天福中﹐竇貞固奏﹐國忌行香﹐宰臣跪鑪﹐百官立班﹐仍飯僧百人﹐卽爲規式。國朝至今因之。蔡謨初渡江﹐見彭蜞﹐大喜曰「蟹有八足﹐加以二螯。」令烹之。旣食﹐吐下委頓﹐方知非蟹。詣謝尙而說之。尙曰「卿讀《爾雅》不熟﹐幾爲勤學死。」據《苟子勸學篇》云「蟹六跪而二螯。」注云「跪﹐足也。」引《說文》云「蟹﹐六足二螯首也。」今考《神農本艸》﹐蟹八足二螯﹐其類甚多。六足者名蛇﹝音跪﹞﹐四足者名北﹐皆有大毒﹐不可食。《爾雅》云「骨曰骨﹐卽彭骨也。似蟹而小。骨﹐王穴切。」謝尙云「讀《爾雅》不熟」﹐必《爾雅》說蟹。今本止有彭骨一事﹐而他更無﹐恐《爾雅》脫文也。「勤學」當作「勸學」﹐恐《晉書》本誤以「勸」爲「勤」也。《建康實錄》所引不誤。今許叔重《說文》云「蟹有二螯八足﹐旁行。」楊亻京引云「六足」﹐亦誤﹐又衍一「首」字﹐亦誤。《韓非子》云「蟹﹐螯首如鉞。」卽當有「首」字。文字脫落﹐疑誤學者﹐可爲嘆息。佛經頌云「蒗菪拾花鍼。」《本艸》云「蒗菪﹐使人健行見鬼。《藥性論》云﹕『熱﹐有大毒。生﹐能瀉人見鬼﹐拾鍼狂亂。』雷公云﹕『勿誤食﹐眼生暹火。』」《史記》﹕「淳於意治王美人懷子而不乳﹐以蒗蕩藥一撮﹐用酒飲之﹐旋乳。」今醫方並不言能通乳﹐或云性寒﹐或云熱﹐皆不能曉。《上林賦》云「仁頻。」《仙藥錄》云「檳榔﹐一名仁頻。」《林邑記》云「葉如甘蕉。」頻音賓。吳普《本艸》云「一名檳門。」《上林賦》﹕「蜚︽。」《史記》作﹐《漢書》作︽。郭璞音誄﹐《神農本艸作鼯鼠﹔音羸﹐飛鼠也﹐其狀如兔而鼠首﹐以其髯飛。《爾雅》﹕「鼯鼠﹐一名夷由。」郭璞云「狀如小狐﹐似蝙蝠﹐肉翅﹐尾項脇毛紫赤色﹐背上蒼艾色﹐腹下黃﹐喙頷雜白﹐腳短﹐爪長﹐尾三尺許。飛且乳﹐亦謂之飛生。聲如人呼。食竈煙﹐能從髙赴下﹐不能從下上髙。」陶隱居云「﹤鼠﹥是鼯鼠﹐一名飛生﹐產婦持之﹐易生。」楊﹑柳二種。楊樹葉短﹐柳樹葉長﹐花卽初發時﹐黃蕊子爲飛絮。今絮中有小靑子﹐著水泥沙灘上﹐卽生小靑芽﹐乃柳之苗也。東坡謂絮化爲浮萍﹐誤矣。人參。許氏《說文》﹕人參。字與參同。扁鵲云﹕有毒。或生邯鄲﹐三月生葉﹐小花﹐核黑﹐莖有毛﹐九月采根﹐有頭足手﹐面目如人。《春秋運斗樞》云「搖光星﹐散爲人參。廢江淮山瀆之利﹐則搖光不明﹐人參不生。」《禮斗威儀》云「君乘木而王﹐有人參生。」《廣雅》云「參﹐地精人參也。」《梁書》﹕「阮孝緒母疾﹐須人參。舊傳鐘山所出﹐有鹿引之﹐鹿滅﹐得此艸。」《異苑》與《廣五行記》皆云「土下有呼聲﹐掘之﹐得人參。如人形﹐四體備具﹐聲遂絕。」石斛。出始興六安山傍石上﹔或生木上﹐謂之木斛﹐不中用。盛弘之《荊州記》云「隋郡《永陽縣》有瀧石山﹐山上多石斛﹐精好如金環。」王冶知南恩州﹐其子藎臣云「海邊有石山觜﹐每蟹過之﹐則化爲石﹐蛇亦然。」洪炎《雜家》﹕「安南有玉龍膏﹐南人用之化銀液。說者云﹕此膏北來則及禍。韓約都護安南﹐得其膏﹐持歸。是歲。京師亂﹐約以附會鄭注﹐竟赤其族。今黃白家燒金幹汞﹐必有陰禍也。」《會要》﹕雍熙中﹐供奉官於延徳使髙昌還﹐《行程》云「王居北庭。北庭山中出罔砂﹐山中常有煙气湧起﹐而無雲霧。至夕﹐火焰如炬火﹐照見禽鼠皆赤。采罔砂者著木底鞋﹐若皮爲底者卽焦。有穴出靑泥﹐出穴卽變爲砂石﹐土人取以治皮。」今俗諺云「如『鹽藥』﹐言其少而難得。」《本艸戎鹽部》中陳藏器云「鹽藥﹐味鹹﹐無毒﹐療赤眼﹐明目﹐生海西南雷諸州﹐山石似芒消﹐入口極冷﹐可傅瘡腫。」又﹐《本艸》﹕「獨自艸﹐作毒箭﹐惟鹽藥可解。」《戎鹽》條中不言﹐恐有脫誤。《異苑》云「魏武北徵蹋頓﹐升嶺眺矚﹐見山岡不生百艸。王粲曰﹕『是古冢。此人在世服礬石﹐葬而石生熱﹐蒸出外﹐故卉木焦滅。』卽令發看﹐果得大墓﹐內有礬石滿塋。」據本經﹐礬石性寒。《異苑》云熱﹐蓋誤矣﹐乃﹛石﹜石也。又﹕魏武六年﹐平烏丸﹐王粲猶在荊州﹐其說非也。一說粲在荊州與劉表登彰山﹐嘗見此異。《雞跖》載﹕「摩﹛波石﹜石﹐出西番山石澗中﹐辟諸毒鑪火。」《本艸》云「陽石也。出南中﹐人傳之不經﹐云是觀音菩薩所居山座若手按者也。」此說大謬。《寰宇記》﹕「三佛齊國﹐南海水中﹐有山﹐五色聳峙﹐其石有小焰。每船舶過其下﹐水流如湧﹐人或以刀斫擊之﹐有石進入船中者﹐是此石也。燒之﹐有硫黃气。」又謂﹕「舶船上下﹐愛其山石者﹐多以手捫之﹐故云摩﹛波石﹜石。」非前說也﹔匱五金﹐伏三黃﹐制鉛汞。升玄子《伏汞圖》有《試鳥場消石法》﹐云「其色靑﹐取白石英炙令熱﹐將點上﹐便消入石中。道書言出鳥場國﹐能消金石爲水﹐服之﹐盡得長生。其石出處﹐气極穢惡﹐飛鳥不能過其上。人或單服從之過﹐身上諸虫盡化爲水而得長生矣。形若鵝管者佳。」狐剛子《粉圖》云「靑消石﹐一名北帝玄珠。」又﹐《三十六神水方》《化曾靑方》﹐用正消石。觀此﹐則今世間謂之消石﹐似非正也。《藥名隱訣》云﹕自古傳消石能化一切金石爲水者﹐服乃長生。不聞所出之處﹐徒有其名﹐而與無無異。近代陶隱居撰《本艸》﹐乃言朴消是消石之朴﹐又言芒消與石脾合煮﹐成爲眞消石。石脾無復識者﹐尋其事由﹐殊爲乖僻。則消石有正有贗﹐信矣。然經謂消石天地至神之物﹐陶言今無正石﹐亦未爲全失。今《圖經》引梁﹑隋間方書﹐謂𨿽非眞石﹐而其功效旣相近﹐亦可通用﹐則今世所用者或可也。崔《鑪火本艸》云「消石﹐陰石也。」此非石類﹐卽咸鹵煎成﹐今呼焰消。是河北商城及懷﹑衛界沿河人家刮鹵淋汁所就﹐與朴消﹑小鹽一煎之﹐能制伏鉛﹐出銅暈。南地不產朴消﹐能熟皮芒消可入藥用。今「消石」注乃云此卽地霜﹐所在山澤﹐冬月地上有霜掃取﹐以水淋汁後﹐乃煎煉而成﹐蓋以能化諸石﹐故名消石﹐非與芒消﹑朴消一類而有消名也。《圖經》又云﹕今醫方家但以未煉成塊微靑者爲朴消﹐煉成盆中上有芒者爲芒消﹐其芒消底澄凝者爲消石。又云﹕煉朴消或地霜而成堅白如石者﹐乃消石也。則雜煉朴消﹑地霜而成消石是矣﹐非別有消石也。余謂不假煎煉﹐如仙經所言﹐乃正消石。設煎煉而成者﹐亦名消石﹐乃今世所用焰消。亦能伏八石﹐而芒消可入藥﹐且據所有用之耳﹐非必消石爲天地至神之物也。《丹房鏡源諸消篇》有馬牙消﹑朴消﹑芒消﹑縮砂﹑坑消五種。若消石﹐則列在《諸石篇》中﹐可見也。《仁和縣圖經》云「鹽消﹐出縣東十里﹐煉成朴消。又有冬月自地中湧起消﹐通透光瑩者名霜花﹐亦名劍脊消。藥中用爲玄明粉﹑紫雪之屬。」唐祕書省有熟紙匠十人﹐裝潢匠六人。潢。《集韻》﹕「音胡曠切。」《釋名》﹕「染紙也。」《齊民要術》有《裝潢紙法》﹐云「浸蘗汁入潢﹐凡潢紙滅白便是﹐染則年久色暗﹐蓋染黃也。」後有《雌黃治書法》云「潢訖治者佳﹐先治﹐入潢則動。」《要術》﹐後魏賈思勰撰。則古用黃紙寫書久矣。寫訖入潢﹐辟蠹也。今惟釋藏經如此﹐先寫後潢。《要術》又云「凡打紙欲生﹐生則堅厚。」則打紙工蓋熟紙匠也。予有舊佛經一卷﹐乃唐永泰元年奉詔於大明宮譯﹐後有魚朝恩銜﹐又有經生並裝潢人姓名。《春秋》﹕夏姬乃鄭穆公之女﹐陳大夫禦叔之妻。其子徵舒弒君。徵舒行惡逆﹐姬當四十餘歲﹐乃魯宣公十一年。歷宣公﹑成公﹐申公巫臣竊以逃晉﹐又相去十餘年矣。後又生女嫁叔向﹐計其年六十餘矣﹐而能肓孕。《列女傳》云﹕夏姬內挾技術﹐蓋老而復壯者﹐三爲王后﹐七爲夫人。或云﹕凡九爲寡婦﹐當之者輒死。《左氏》所載當之者﹐已八人矣。宇文士及《妝臺記》序云「春秋之初﹐有晉﹑楚之諺曰﹕『夏姬得道﹐雞皮三少。』」秦嘉﹐字士會﹐隴西人也。爲郡上掾﹝一作計﹞其妻徐淑﹐寢疾﹐還家不獲面別﹐贈詩云﹕人生譬朝露﹐居世多屯蹇。憂艱常早至﹐歡會常苦晚。念當奉時役﹐去爾日遙遠。遣車迎子還﹐空往復空返。省書情淒愴﹐臨食不能飯。獨坐空房中﹐誰與相勸勉。長夜不能眠﹐伏枕獨展轉。憂來如尋環﹐匪席不可捲。嘉報以詩云﹕帝靈無私親﹐爲善荷天祿。傷我與爾身﹐少小罹煢獨。旣得結大義﹐歡樂苦不足。念當遠離別﹐思念敍款曲。河廣無舟梁﹐道遠隔丘陸。臨路懷惆悵﹐中駕正躑躅。浮雲起髙山﹐悲風激深谷。良馬不回鞍﹐輕車不轉轂。鍼藥可屢進﹐愁思難爲數。貞士篤終始﹐恩義不可屬。肅肅僕夫徵﹐鏘鏘揚和鈴。淸晨當引邁﹐束帶待雞鳴。顧看空室中﹐仿佛想姿形。一別懷萬恨﹐起坐爲不寧。何用敍我心﹐遺思致款誠。寶釵可耀首﹐明鏡可鑑形。芳香去垢穢﹐素琴有淸聲。詩人感木瓜﹐乃欲答瑤瓊。愧彼持贈厚﹐慚此往物輕。𨿽知未足報﹐貴用敍我情。淑又答詩一首﹕妾身兮不令﹐嬰疾兮來歸。沈滯兮家門﹐歷時兮不差。曠廢兮侍覲﹐情敬兮有違。君今兮奉命﹐遠適兮京師。悠悠兮離別﹐無因兮敍懷。瞻望兮踴躍﹐佇立兮徘徊。思君兮感結﹐夢想兮容暉。君發兮引邁﹐去我兮日乖。恨無兮羽冀﹐髙飛兮相追。長吟兮永嘆﹐淚下兮沾衣。嘉與妻書曰﹕不能養志﹐當給郡使。隨俗順時﹐亻黽勉當去。知爾所苦﹐故爾未有瘳損。想念悒悒﹐勞心無已。當涉遠路﹐趨走飛塵。非志所慕﹐慘慘少樂。又計往還﹐將彌時節。念發同怨﹐意猶遲遲。欲暫相見﹐有所屬托。今遣車往﹐想必有方。淑答書曰﹕知屈圭璋﹐應奉歲使。策名王府﹐觀國之光。𨿽失髙素皓然之業﹐亦是仲尼執鞭之操也。自初承問﹐心願東還。迫疾惟亟﹐抱嘆而已。日月已盡﹐行有伴列。想嚴裝已辦﹐發邁在近。誰謂宋遠﹐企予望之。室邇人遐﹐我勞如何。深谷逶迆﹐而君是涉。髙山巖巖﹐而君是越。斯亦難矣。長路悠悠﹐而君是踐。冰霜慘烈﹐而君是履。身非形影﹐何得動而輒俱﹔體非比目﹐何得同而不離。於是誦萱艸之詠﹐以消兩家之思﹔割今者之恨﹐以待將來之歡。君適樂土﹐優遊京邑。觀王都之壯麗﹐察天下之珍妙﹐得無目玩意移﹐往而不能出耶﹗嘉重報妻書曰﹕車還空反﹐甚失所望。兼敍遠別恨恨之情﹐顧尢悵然間﹐得此鏡﹐旣明妍媸﹐及觀文彩﹐世所希有﹐意甚愛之﹐故以相與。並寶釵一雙﹐妙香四種﹐素琴一張﹐常所自彈也。明鏡可以鑑形﹐寶釵可以耀首﹐芳香可以馥身﹐素琴可以娛耳。淑又報嘉書曰﹕旣惠音令﹐兼賜諸物。厚意殷勤﹐出於非望。鏡有文彩之麗﹐釵有殊異之觀。芳香旣珍﹐素琴益好。惠異物於鄙陋﹐割所珍以相賜。非丰恩之厚﹐孰肯若斯﹗覽鏡執釵﹐情意仿佛。操琴詠詩﹐思心成結。敕以芳香馥身﹐諭以明鏡鑑形﹐此言過矣﹐未獲我心也。昔詩人有飛蓬之感﹐班婕妤有誰榮之嘆。素琴之作﹐當須君歸。明鏡之鑑﹐當待君還。未奉光儀﹐則寶釵不列也。未侍帳幄﹐則芳香不發也。梁鐘嶸《詩評》曰「二漢爲五言﹐不過數家﹐而婦人居二。徐淑《寶釵》之作﹐亞《團扇》矣。」東坡《志林》云「謝瞻《張子房》詩云﹕『苛慝暴三殤。』此謂上中下殤﹐言秦無道﹐戮及孥稚也。五臣注乃引『苛政猛於虎﹐吾父﹑吾子﹑吾夫皆死於是』﹐謂夫與父爲殤﹐此豈非俚儒之荒陋者乎﹖」余觀宣遠詩云「王風哀以思﹐周道蕩無章。卜洛易隆替﹐興亂罔不亡。秦政吞九鼎﹐苛慝暴三殤。息肩纏民思﹐靈鑑集朱光。伊人感代工﹐聿來拱興王。」恐爲穆公殺三良﹐不使終其天年﹐此《黃鳥》之詩所以哀也。殉葬乃始於秦﹐其苛慝可知。葛蘩校蘇州《韋刺史集》十卷﹐今平江板本是也。刺史﹐洛陽人﹐姓韋氏﹐名應物。貞元中﹐以左司郎中﹐出爲蘇州刺史。書目﹑姓名﹐略見《唐書藝文志》﹐其詳不載於正史﹐不可得而考也。今觀其《逢楊開府》詩云「少事武皇帝﹐無賴恃恩私。身作裏中橫﹐家藏亡命兒。朝持ヅυ局﹐暮竊東鄰姬。司隸不敢捕﹐立在白玉墀。驪山風雪夜﹐長楊羽獵時。一字都不識﹐飲酒肆頑癡。武皇升仙去﹐憔悴被人欺。讀書事已晚﹐把筆學題詩。兩府始收迹﹐南宮謬見推。非才果不容﹐出守撫嫠。忽逢楊開府﹐論舊涕俱垂。坐客何由識﹐惟有故人知。」又《溫泉行》云「出身天寶今年幾﹐頑鈍如錘命如紙。作官不了卻來歸﹐還是杜陵一男子。」又云「身騎廏馬引天仗﹐直入華淸列禦前。」是嘗爲三衛而蹤迹不羈也。《燕李錄事》詩云「與君十五侍皇闈。」又《京師叛亂寄諸弟》云「弱冠遭世難﹐二紀猶未平。」當天寶十五載六月﹐明皇避安祿山之難﹐是年﹐應物年二十。至寶應元年建巳月﹐上皇崩。則武皇升仙之時﹐應物年二十七。又《示從子河南尉班詩序》云「永泰中﹐予任洛陽丞。」則應物年二十九。及其來吳﹐《贈舊識》云「少年遊太學﹐負气蔑諸生。蹉跎三十載﹐今日海隅行。」則少嘗遊太學。蓋武皇升仙後﹐二年入太學﹐遂爲丞也。自洛陽丞爲京兆府功曹。大歷十四年﹐自鄂縣令別除轢陽令﹐以疾歸善福精舍。建中二年﹐由前資除比部員外郎﹐出爲滁州﹐攺判江州﹐攺左司郎中。貞元初﹐又歷蘇州。罷守﹐寓居永定精舍。以詩考之﹐歷官次序如此。《廣徳中洛陽作》云「蹇劣乏髙步﹐緝遺守微官。」廣徳二年﹐乃當永泰之元時﹐爲洛陽丞。自京師叛亂之後﹐至徳﹑乾元﹑上元﹑寶應數年間﹐折節讀書﹐遂入仕﹐而因謂之微官也。《善福精舍書》注﹕「建中二年除比部。」則應物年四十五。建中四年十月三日﹐京師兵亂﹐自滁州間道遣使。明年興元甲子歲五月九日﹐使還﹐寄諸弟﹐作詩﹐云「歲暮兵戈亂京國﹐帛書間道訪存亡。」乃徳宗車奉天時﹐應物年四十八。自後守九江﹐至爲蘇州刺史﹐計其年五十餘矣。以集中事及時人所稱考﹐其仕宦如此﹐得非遂止於蘇耶﹖按﹐白居易蘇州《答劉禹錫》詩云「敢有文章替左司。」左司﹐蓋謂應物也。官稱止於此。其集中詩﹐《寄大梁諸友》云「分竹守南譙﹐弭節過梁地。」則是守亳時也。篇末云「相惇在勤事﹐海內方勞師。」似與興元甲子不遠也。又唐小說載與諸公倡和﹐稱韋十九。林寶《姓纂》云「周逍遙公之後﹐左僕射扶陽公持價生司門郎中令儀﹐令儀生鑾﹐鑾生應物﹐應物生監察禦史﹑河東節度掌書記慶復。」李肇《國史補》云「爲人性髙潔﹐鮮食寡欲﹐所居﹐焚香席地而坐。其爲詩﹐馳驟建安已還﹐各得風韻。」又云「開元以後﹐位卑而著名者﹕李北海﹑王江寧﹑李館陶﹐鄭廣文﹑元魯山﹑蕭功曹﹑張長史﹑獨孤常州﹑崔比部﹑梁補闕﹑韋蘇州。」其大略可見如此。《詩常棣》﹐燕兄弟也﹐憫管﹑蔡之失道﹐故作《常棣》焉。毛注云「周公弔二叔之不咸﹐而使兄弟之恩疏﹐召公爲作此詩﹐而歌以親之。」《史記》﹑譙周皆以召公爲周公之庶兄。《左氏傳》﹕「王怒﹐以狄伐鄭。富辰諫曰﹕『不可。臣聞昔周公弔二叔之不咸﹐故封建親戚以蕃屏周室。召穆公思周徳之不類﹐故糾合宗族於成周﹐而作《詩》曰﹕『常棣之華﹐鄂不кк。凡今之人﹐莫如兄弟。』」云云。孔穎達云「此詩自是成王之時周公所作﹐以親兄弟。但召穆公見厲王之時﹐兄弟恩疏﹐重歌周公所作之詩﹐以親之耳。」不言召公所作﹐當別有據。「靑衫白髮老參軍﹐旋糶黃粱買酒樽。但得有錢畱客醉﹐也勝騎馬上人門。」此詩膾炙人口﹐不知誰作。見施僉判徳權﹐云「乃徳淸人法原之祖盧政議詩。」更有一絕﹕「十月都門風薄衣﹐搗砧聲裏雁南飛。野人不識長安樂﹐且趁鱸魚一棹肥。」古詩云「燈檠昏魚目。」讀檠爲去聲。《集韻》﹕「檠﹐渠映切。有足﹐所以幾物。」又﹕「檠﹐音平聲﹐榜也。」非燈檠字。韓退之云「墻角君看短檠棄。」亦誤也。吉姓。《元和姓纂》云「尹吉甫之後﹐以王父字爲氏﹐漢有漢中太守吉恪。」賈昌朝《音辧》云「吉﹐氏也。」引《詩》謂之尹吉﹐其乙切。《崧髙詩注》云「尹﹐官氏也。」《風俗通》云「師尹﹐三公﹐官也。以官爲姓﹐周有尹喜﹑尹吉甫。」《姓纂》又云「少昊之子﹐封於尹城﹐因氏焉。」然吉﹑尹二姓﹐俱出尹吉甫之後﹐但《詩注》以尹爲官﹐以吉爲姓﹐未知孰是﹖歐公父《墓表》云「回顧乳者﹐劍汝於其旁。」《曲禮》曰「負劍辟耳詔之。」注云「負謂置之於背﹐劍謂挾之於旁。」絳縣老人云「臣生之歲﹐正月甲子朔﹐四百有四十五甲子矣﹐其季於今﹐三之一也。」季者﹐末也。今﹐今日也。謂已得四百四十五全甲子﹐其末一甲子六十日﹐而今日乃癸未﹐才得二十日也﹐故曰三之一。文公之十一年﹐至襄公三十年﹐通七十四年。以《年表》考之﹐文公之十一年﹐歲在己巳﹐襄公之三十年﹐歲在戊午﹐今乃云七十三年者﹐蓋謂襄公之三十年﹐上距文公之十一年﹐得七十三年也。所謂亥二首六身者。注云﹕亥字二畫在上﹐並三六爲身﹐如「」之六。蓋古之亥字如此寫﹐故曰二首六身。其下六畫如「」字三个六數也。所謂下二如身﹐是其日數則六千六百六旬也。故曰是日數也。且四百四十五甲子﹐合得二萬六千七百日﹐乃差四十日﹐則前所謂其季於今三之一﹐謂其末一甲子才得二十日﹐故少四十也。且不謂之日﹐而謂之旬者﹐蓋古以甲子數日﹐故謂之旬。如今陰陽家所謂甲子旬中﹑甲午旬中之類是也。與書「期﹐三百有六旬」同。《集韻》引向秀云「孟浪﹐無取捨之謂。」孟﹐音母朗切。《唐書》載﹕「李宗閔知貢舉﹐門生多淸秀俊茂﹐唐仲﹑薛舉﹑袁都輩﹐時謂之玉筍。」玉筍班﹐恐因此而得名。唐初功臣﹐皆云圖形淩煙閣。而《河間元王孝恭碑》乃作戢武閣﹐豈淩煙先名戢武而後攺之耶﹖又《段志玄碑》亦云圖形戢武閣。封徳彜名倫﹐房玄齡名喬﹐髙士廉名儉﹐顏師古名籀﹐而皆云以字行。顏之推云「古者﹐名終則諱之﹐字乃以爲子孫﹐江北士人全不辯之﹐名亦呼爲字﹐字固爲字。」顏師古《匡謬正俗》云「或問﹕人有稱字而不稱名﹐何也﹖」顏師古考諸典故﹐故以稱名爲是。顏師古立論如此﹐而乃以字行﹐不可曉也。唐《河侯新祠頌》﹐秦宗撰﹐云「河伯姓馮名夷﹐字公子﹐潼鄕華陰人也。」章懷《張衡傳注》引《聖賢冢墓記》云「馮夷﹐弘農華陰潼鄕堤首里人。服石﹐得水仙﹐爲河伯。」又引《龍魚河圖》云「河伯﹐姓呂﹐名公子﹐夫人姓馮名夷。」三說𨿽異﹐其實皆無所據。東魏《大覺寺碑》陰﹐題銀靑光祿大夫臣韓毅隸書﹐蓋今楷字也。庾肩吾曰「隸書﹐今之正書也。」張懷《六體書論》亦云「隸書﹐程邈造。字皆眞正﹐亦曰眞書。」自唐以前皆謂楷字爲隸﹐歐公《集古錄》誤以八分爲隸書也。杜甫《越王樓》詩云「綿州州府何磊落﹐顯慶年中越王作。孤城西北起髙樓﹐碧瓦朱甍照城郭。樓下長江百丈淸﹐山頭落日半輪明。君王舊迹今人賞﹐轉見千秋萬古情。」《綿州圖經》云「越王臺﹐在綿州城外﹐西北有臺﹐髙百尺﹐上有樓﹐下瞰州城。唐顯慶中太宗子越王貞任綿州刺史日作﹐詩云『孤城西北起髙樓﹐碧瓦朱甍照城郭』是也。」韋蘇州《送黎六郎》詩云「聞話嵩峯多野寺﹐不嫌黃綬向陽城。釣臺水綠荷已生﹐少姨廟寒花始徧。」楊ぁ撰《少姨廟碑》﹕「《漢地理誌》云﹕嵩髙少室廟。其神爲婦人像者﹐故老相傳云﹐啟母塗山氏之妹也。」唐《呂公表》﹐呂也。元結撰。前太子文學﹑翰林待詔顧誡奢書。卽杜甫所贈顧八分文學詩是也。唐《六公詠》﹐李邕撰﹐胡履虛書。杜甫《八哀》詩云「朗詠《六公篇》﹐憂來豁蒙蔽。」六公者﹐五王爲一章﹐狄丞相別爲一章云。《北史》﹕「後周武帝天和二年甲辰﹐立露門學﹐置生七十二人。六年春正月己酉朔﹐以露門未成故﹐廢朝。」又﹐建徳三年春正月﹐朝羣臣於露門。宣皇帝大象元年春正月己丑﹐受朝於露門。天成二年二月丁巳﹐帝幸露門學﹐行釋奠禮。靜帝二年﹐宣帝寢疾﹐詔宰相入宿露門。世用露門勸講﹐二字未詳所出。杜牧之《朱坡》詩云「小蓮娃欲語﹐幽筍稚相攜。」言筍如稚子。與杜甫「竹根稚子無人見」同意。瓊田艸。生於分寧山谷間。有《瓊田艸經》一卷。八月十五日采之。艸有十名﹐曰不死艸﹑長生艸﹐又云苦天之類。《本艸》﹕「蟬殼謂之蟬花。」今成都有艸名蟬花。今有幹者﹐視之﹐乃蟬額裂面抽莖﹐上有花﹐善治目﹐未知如何用也。元三年﹐《狀元笏記》﹐黃魯直代云「密對天光﹐恭承聖訓。曾是艸茅之賤﹐獲沾雨露之恩。」又云「顧得助於眾賢﹐更圖寧於多士。」天運八十一歲差一度﹐名曰歲差。洛下閎云五百年當差一度﹐後人臆說也。犀以黑爲本。其色黑而黃﹐曰正透﹔黃而有黑邊曰倒透。正者﹐世人貴之﹐其形圓﹐謂之通天犀。南中有僞者。磨之漸熱﹐乃驗。犀性涼﹐磨之不熱。宣徽使及建節鉞﹐則稱判某州﹐余則知。每大起居﹐宰執侍班於垂拱隔門外東廊廬中﹐三帥庭下聲喏。捲簾及半﹐起身答之﹐祖宗之制也。《前漢梅福傳》﹕「福棄妻子﹐去九江﹐至今傳以爲仙。人有見福於會稽者﹐變名姓爲吳市門卒。」或云吳門乃洪州﹐今有吳門鎭﹐九江去亦不遠矣。資政﹑觀文二小殿﹐橫列禁中。宰相出鎭帶資政殿大學士﹐執政無大字。蘇易簡出﹐被遇獨厚﹐遷紫宸之日﹐以稱呼不便﹐更用觀文。因此﹐宰﹑執出鎭優遇者﹐則除之。藩郡帶鈐司醞酒不限數。惟會稽則不然﹐必有由也。麻三剝四。謂麻制一行三字﹐剝麻一行四字。宇文伯修有一古鼎﹐款識云「輦酌宮。」大慶殿玉磬十六﹐新造也。其下趺以鳳。初以獅子不出於三代﹐故易之。官制。以在內官不當有使名﹐盡略之。無樞密使﹐只云知樞密院﹑同知樞密院。舊制﹐樞密使獨班知院並參政﹐用拜命先後爲立班之序。水。鄰知切﹐又力智切﹐又力制切。引《詩》「深則水」。今《詩》本攺作「厲」字。「水」出《集韻》《類篇》﹐履石渡水也。唐昌觀玉蕊花﹐今之散水花。揚州瓊花﹐今之聚八仙﹐但木老耳。唐會昌五年﹐毀招提蘭若四萬餘區。又﹐《會要》﹕「元和二年﹐官賜額爲寺﹐私造者爲招提蘭若。」僧輝記﹕梵云拓斗提奢﹐唐言四方僧物。但傳筆者訛「拓」爲「招」﹐去「斗奢」爲「提」字也。招提﹐乃十方住持耳。亻暴。音豹﹐越也。唐制﹐官新到官府﹐並上者謂之亻暴。今俗謂程外課作者﹐謂之亻暴工。《玉篇》云「亻暴﹐連直也。」凡當直之法﹐自給﹑捨﹑丞﹑郎入者﹐三直無亻暴﹔自起居郎官入者﹐五直一亻暴﹔禦史﹑補闕入者﹐七直兩亻暴﹔其餘雜入者﹐十直三亻暴。或有作豹伏之義﹐非也。江鄰幾云﹕《山海經》云「象膽在四足。」今《山海經》無此語。象膽隨四時在足﹐見《酉陽雜俎》。毗陵古寺柱間﹐有雷神書字一行雲﹐「石牀侯十三火人」﹐下有緒月二字。「緒月」見佛書。杜詩云「匡山讀書處﹐頭白早歸來。」李太白﹐靑山人﹐多遊匡廬﹐故謂之匡山。《綿州圖經》云「戴天山﹐在縣北五十里﹐有大明寺。開元中﹐李白讀書於此寺。又名大康山﹐卽杜甫所謂『康山讀書處』也。」恐《圖經》之妄。《淮南子》云「武王破紂﹐殺之於宣室。」許叔重云「宣室﹐在朝歌城外。」宣室﹐殷宮名。一曰﹕宣室﹐獄也。音宣和之宣。漢未央前殿有宣室﹐溫室。音暄﹐見《集韻》。《西京雜記》﹕「楊貴﹐字王孫﹐京兆人也。生時厚自奉養﹐死卒裸葬於終南山。其子孫掘土鑿石﹐深七尺而下尸﹐上復蓋之以石。」又張崇文《歷代小志》﹕「文翁﹐姓文﹐名黨﹐字仲翁。晉帝時爲蜀郡太守。」今《漢書》皆不載其名﹐姑錄於此。《漢百官表》﹕「中尉﹐秦官。武帝太初元年﹐更名執金吾。」應劭曰「吾者﹐禦也。掌執金革以禦非常。」師古曰「金吾﹐鳥名也。主辟不祥。天子出行﹐職主先導﹐以禦非常﹐故手執此鳥之象﹐因以名官。」崔豹《古今注》云「執金吾﹐棒也。以銅爲之﹐金塗兩末﹐謂之金吾。」二說不同。大禮畢﹐賞給諸軍次第﹕第一曰殿前左右班禦龍直﹑骨朵直﹑內殿直﹑散員﹑散指揮﹑散都頭﹑散只候﹑金槍班﹑銀槍班﹑東第一至第五。西第一至第二﹐茶酒新舊班﹑招箭班﹑弓箭直﹑弩直﹑散直﹑鈞容直﹐習馭直﹑隨龍忠佐。第二曰捧日二十指揮﹝左第一軍至第二軍﹐右第一軍至第二軍﹞﹐天武二十指揮﹝同上﹞﹐拱聖十四指揮﹐神勇十四指揮﹐勝捷十指揮﹐驍騎十四指揮﹝左右各一至第七﹞﹐驍勝六指揮﹝左右各一至第三﹞﹐宣武十五指揮﹐殿虎六十指揮﹝左右各三軍﹐軍各十指揮﹞﹐水軍指揮宣朔第一龍猛六指揮﹑廣勇二十一指揮﹑驍騎第七第八管節度使。第三曰龍衛二十指揮﹝左右各二軍﹐軍各五營﹞﹐神衛二十指揮﹝同上﹞﹐云騎七指揮﹐步虎六十指揮﹝左右各三軍﹐軍各十指揮﹞﹐步虎水軍飛山甲指揮第一第二﹐牀子弩指揮第一第二﹝自捧日已後﹐計三百二十六指揮﹞。馬世父云「其先公在戶部日﹐嘗檢宣和間舊例。」所聞如此。《水經》﹐世以爲桑欽撰。予讀易水注云「易水經其東南﹐合氵寇水﹐故桑欽曰﹕『易水出新城西北﹐東入氵寇自下。』」「氵寇」﹑「易」互受通稱矣。又﹐廣陽縣溪水亦引桑欽說﹐且《水經》正文﹐皆無此語。恐非桑欽撰﹐當別有書也。古書散亡﹐良可嘆已。

