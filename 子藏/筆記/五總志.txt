

欽定四庫全書

子部十

五總志

雜家類三【雜說之屬】提要

【臣】等謹案五總志一卷宋吳坰撰坰仕履未詳前有自序題建炎庚戌避地無諸城書於蕭寺之道山亭書中有與蘇叔黨自太原至河外事又有靖康丙午於京兆祥符寓捨被掠事蓋自汴京從髙宗南渡者而第一條內載其大父事仁宗爲禦史嘗言大臣未報復上章乞斬姦臣以謝天下上大書鐵禦史三字賜之又一條稱嘉州嵗貢茘枝紅桑等物大父爲犍爲令作三戒詩見意九重稱奬又載其父嘗居李邦直幕府及崇寧乙酉責居荊南諸事則亦元祐黨人之子孫而史籍闕略其名已不可復攷矣其書皆紀所聞見雜事間及考證舊說取龜生五總靈而知事之語名之曰五總志中間極推重黃庭堅以爲於詩人有開辟之功蓋亦服膺江西流派者其引述故事得失互見如謂千字文勅員外制勅字當作梁當時帝王命令尙未稱勅又謂碧落碑有綘澤二通此類皆有考據至云漢髙據厠見大將軍不冠不見丞相以漢武帝待汲黯事誤作髙祖則疎舛亦未能免又他書皆稱駱賔王從徐敬業起兵事敗爲僧靈寺爲宋之問續桂子天香之句其說本舛駁不合而此書乃云賔王未顯時傭作杭州梵天寺一老僧苦吟不已賔王爲足成之與他書所載稍爲近理特不知其何據至於北宋瑣事紀錄綦詳頗有足資防證者說郛載此書僅摘錄數條此本與永樂大典所收者檢勘相合蓋猶相傳之原本也乾隆四十四年正月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

五總志原序

余𨿽鄙固陋少従父師之訓於讀書業文不敢自棄昔嘗有意於著書立言以見於後世而憂患餘生艱棘百爲方時搶攘顧逃生之不暇猶廢井不汲泥不食矣然於防繹方冊與夫耳目聞見有可紀述者尙未可結舌閣筆於是因事輒書雜以己語或以古證今亦不復列其次第非敢爲書覬有補於遺忘龜生五總靈而知事古人譬諸老於學而不斁者心竊慕之因志其首曰五總且將求當世之能文章者丐敍以紀之庶幾托斯文以增重也建炎庚戌上已前一日避地無諸城書於蕭寺之道山亭

欽定四庫全書

五總志

宋吳坰撰

東坡手澤載賈昌朝結連溫成皇后乳媼賈婆婆諫官論其姦吳春卿欲得其實而不可近侍有進對者曰近日臺諫言事虛實相半如賈姑姑事寧有是哉仁宗黙然久之曰賈氏實薦昌朝坰先大父事仁廟朝爲禦史嘗言大臣未報復上章云陛下若以臣爲然乞上方斬馬刀斷姦臣之頭懸之兩觀以謝天下或以爲不然則斷臣之頭懸之烏府以謝姦臣上旣用其言黜二大臣復大書鐵禦史三字以賜之觀其聴言如是則以賈氏事實語臣下眞盛徳事也惜乎家藏諫艸及朝廷案牘悉罹於兵火矣

唐李白崯崎磊落嘗醉眠於酒市上遽召見於沈香亭白披襟扶掖以對命髙力士脫靴以水潠靣須臾落筆如風雨時人謂白沈酣中爲文章及與不醉人相對議事未嘗錯悞因號爲醉聖故杜老雲天子呼來不上船自稱臣是酒中仙而開元遺事載眀皇宴於便殿酒酣謂白曰太后之朝政出多門國由姦幸任人之道如小兒市瓜不擇香味惟揀肥大者白曰今朝用人如淘沙取金剖石采玉皆得精粹者上曰學士過有所飾也以此觀之白本進取之流諂諛之意不忘於胸中向來恃酒不羈特有才無命托此以玩世爾與次公醒而狂未易同日語也

元祐中李邦直帥眞定先子與田端彥歐陽元老爲幕府端彥春秋髙故以丈事之端彥後爲官荊南與郡將不合棄去冠冕従元老防元老時方卜築渚宮爲終焉計旣聞蔡元長拜相乃欲謁之說以勿興朋黨元老以詩贈行雲守節固窮匪易事鐵中誰許鬭錚錚聞道新除右僕射難畱髙臥老先生能令餘黨畱殘息必有昌言佐盛眀我欲效顰嗟老矣西風回首涕縦橫旣至京師果以禍福利害諭元長且出元老詩示之𨿽若不樂然堅欲召見端彥以書抵元老元老以詩答云莫嗟騏驥老不識雲臺仗此驥天所曉未易論得喪元老有子小字鎭兒端彥書中勉其讀書元老答曰小子飲啖數倍於曩時多晝日眠而懶讀書觀其意無他要作好官故也端彥旣與元長不合乃遁嵩少間今猶無恙年將九十顏如渥丹行步可逐奔馬時時多乞錢於洛陽城中得卽以施貧者蓋得道靜長官之流也

黃氏爲宰相者古今二人而已今丞相潛善漢丞相霸是也霸爲潁川守見識精眀旣登庸後寂無能名焉漢永元中交州進荔枝龍眼十里一置五里一堠奔騰死亡罹猛獸毒虫之害者無數唐羌伯遊爲武林長上書言狀和帝罷之唐眀皇乃用李林甫之排馹傳進以媚妃子鄙哉本朝嘉州嵗貢茘枝紅桑等物余先大父爲犍爲縣令作三戒詩以見意九重稱奬士論偉之唐大歷十二年楊綰爲相制下之日朝野相賀郭子儀方宴客減聲樂五分之四京兆尹黎幹騶従甚盛卽日省之止存十騎中丞崔寛第捨宏侈咸毀撤之王黼宣和初入居宰路獘事悉舉減吏祿並冗官以積財用罷諸局澄濫賞以絕僥幸𨿽蔡氏之盛猶爲之斂袵使其剛正不回終始如一顧何羨於楊綰乃復開邊隙置應奉以持祿固位由是言之向來初政特矯俗悟主邀譽以取權爾始五十四局凡有請於上所降指揮必乞不候覆奏而用度悉由中出尙恐朝廷與有司之執法也旣置司之後非惟無所畏憚而所須悉責辦於此加之竭天下民力營九州以獘中國豈特視綰如天淵蓋將深愧於李林甫矣悲夫

魏天寶以後重吏事謂容止醖借爲潦倒宋武帝舉止行事以劉穆之爲節度此非醖借潦倒之士耶而後世以潦倒爲不偶之辭誤矣

江鄰幾雜誌載唐宗實錄疎略特甚呂縉叔云若使獨孤及顏魯公輩作必不至是此元載蔽賢之罪也宋次道補修武宣實錄自謂詳密於錄及觀陳瑩中奏議哲宗實錄差承防蔡京兼領謂太宗以後實錄提舉修撰皆有正官用度命官𨿽多不敢憚煩惜費所以重大典而尊先朝也獨用兼官恐歸過於陛下上従之誠哉三子之論如合符契可謂知體而不阿矣

司馬溫公昔在西都每復被獨樂園動輒經月諸老時過之間亦投壺負者必爲冷淘然亦未嘗置庖特呼於市耳防文潞公守洛攜妓行春日邀致公一日自至獨樂園吏視公嘆息公怪而詰之答曰方花木盛時公一出數十日不惟老卻春色亦不曽看一行書可惜瀾浪卻相公也公深媿之於是遣馬還第誓不復出諸老爭來邀公必以園吏語謝之公之克巳雅素固絕人逺甚彼園吏者亦以突過鄭元奴婢矣

國初劉鋹性絕機巧嘗結眞珠鞍勒爲戲龍之狀獻太祖太祖以示上方官工皆悉嘆服上曰若移此心以勤民政不亦善乎噫偉哉聖防之言可以爲萬世法使臣子佩服銘篆凡事事者不忘此語則諂諛巧宦之徒何由進

自唐武徳至長安四年已前左右僕射並是眞宰相初豆盧欽望拜左僕射不言同中書門下三品不敢防議朝政數日始有詔加軍國重事至景云二年韋安石除僕射不帶同三品自後空除僕射不是宰相遂爲故事唐溫庭筠每入試作賦凡八義手而八韻成宣帝賦詩上句有金步搖對令未第進士屬之庭筠以玉條脫續李義山偶謂之曰近得一聨逺比郇公三十六年宰輔未得偶詞溫應聲曰何不道近同郭令二十四考中書是以今事對古事也山谷有詩云𨿽無季子六國印乞讀田郎萬卷書蓋用此例也而學者疑之田鈞荊州人蔵書甚富山谷書萬卷堂以名其居

有軍國政事中捨各執所見雜署其名謂之五花判事於舍人中選一人眀練政事者專典機密謂之解事舍人惜乎去古未逺此例遂廢

巴西閬中有兪水獠人居其上皆剛勇好劍舞漢髙祖募取以平三秦後使樂府習之因名曰巴兪舞太宗將討太原選軍中驕勇趫捷者數百人教以劍舞皆能擲髙丈餘防北戎使至宴於便殿因令劍舞者科頭露體鼓噪而入戎使懼形於色淮海國王錢俶等驚懾不敢仰視俶言於上曰如熊如羆如虎如者也漢髙祖太宗相望千載𨿽平秦定晉時異事別而皆得之談笑間顧非不世出之主曷能如是哉

唐張彖素習吏事釋褐爲華陰簿時縣令郡守俱非其人每白事多所阻抑乃曰大丈夫有淩雲之志拘於下位若七尺之軀立於矮屋使人擡頭不起遂掛冠而去劉凝之字道源奇士也隱居九江歐陽永叔爲賦廬山髙其子羲仲字壯輿讀書萬卷能世其家宣和初特起爲道史官旣用非其志未幾上疏乞骸骨餘以詩贈行雲束帶眞成屈壯圖寧思飽死嘆侏儒便拈手版還丞相卻覓芒鞋踏故廬少日縈心但黃你暮年使鬼欠靑奴他時有客來載酒解道欲眠卿去無按張子劉子𨿽生居異代其出處略相似余老宦不立方且彊顏幹祿以爲貧得無愧乎固將特書屢書不一書以自警也魏國長公主嘗衣貼繡鋪翠入禁中太祖曰當以此與我自今勿爲此飾主笑曰此用翠羽幾何上曰但恐宮闈戚裏相效小民逐利卽傷生寖廣實汝之由太祖以睿特之姿創業垂統而好生之徳每見於色辭與夫防防杜漸厥有防哉

崇寧乙酉先子責居荊南張才叔還自英州感嘅道舊之餘詢諸故人才叔曰魯直每有書來寒溫而已瑩中尙多言訊至動輒盈軸志完依舊一腳向前一腳向後若庭堅則不然𨿽白刄在前一色元祐嗚呼古所謂孑立特起臨大節而不可奪者非斯人其誰與

王祐嘗植三槐於庭曰吾身不登三事子孫必踐其位及子旦爲臺輔而三槐並茂陰覆一庭古稱於門信而有徴

故侍讀尙書爲之者當取三多讀多著述多持論多史官謂才學識爲三長而三長之難識尢居甚

淸泰朝李專美爲北院甚有舟楫之難時韓昭裔已登庸矣因賜之詩曰昭裔登庸爾未登鳯池雞樹冷如冰如今且作宣徽使免被人呼粥飯僧昔唐叔剪桐周公以謂天子無戱言當時未相專美則已何至以謔浪語形之歌詠殊乏君臣之體也

唐人謂李白爲天才絕白居易爲人才絕李賀爲鬼才絕白傅與贊皇不協白每有所寄李緘之一篋未嘗開視劉三復或請之答曰若見詞翰則回吾心矣東坡云文章如精金美玉市而有價未易以私口舌貴賤誠哉是言也

千文題曰勑貟外制勑當作梁蓋傳寫誤也當時帝王命令尙未稱勑至唐顯慶中始云不經鳯閣鸞臺不得爲勑勑之名始定於此智永禪師居長安西眀寺自七十之八十嵗寫眞艸千文八百本每畢人爭取之但作律召調陽皆是徐常侍最號博古亦誤爲呂字

富鄭公初不識許我聞其名遽召見之我乘馬直造防廡謁者請就賓次通姓名我曰旣召我來而不迎我是見輕也復乘馬徑去公聞之嘆息曰許我所以能我者以無所求而俯仰在我也近有士人奴事蔡氏每干謁致子弟有牽來之語凡士之處世欲守節立已當以我爲師承而棄亷絕恥之流宜視此爲覆轍可不愼哉自唐歷五院者三人李商隠張延賞溫造五院謂監察殿中侍禦中丞大夫也禦史舊例初入臺陪直廿五日謂之伏豹直說者南山有赤豹深蔵不出自愛其毛體恐爲雨霧霜雪所傷古人以諭賢者居避世鮑眀逺賦云豈若南山赤豹避雨霧以深藏今所謂豹直者特取不出之義他司或寖以爲例

長安有龍戶見水卽知有龍或引出但如鰍魚退之云衙時龍戶集上日馬人來當是用此而馬人不見於書傳更當詳考且質於博古者

項斯未聞達時因以捲謁江西楊敬之楊苦愛之贈詩曰幾度見詩詩盡好及觀標格過於詩平生不解藏人善到處逢人說項斯陳無已見曽子開詩云今朝有客傳何尹到處逢人說項斯𨿽全用古人兩句而屬辭切當上下意混成眞脫胎法也

晉桓溫與殷浩友善浩作小詩示溫溫玩之曰汝愼勿犯我犯則出爾詩以示人滕達道帥眞定朝中送詩者數十人臨行唘之曰某以糧裹未辦凡送詩者願假以十千如送到錢其詩候到任日與免上石此𨿽一時之善謔要之非盛徳事

老杜詩云竹根稚子無人見沙上鳬雛傍母眠唐人食筍云稚子脫錦防駢頭玉香滑則稚子爲筍眀矣惠洪初不知此乃於冷齋夜話引贊寧雜記謂竹根有鼠大如貓其色類竹名曰竹豚亦名稚子蓋牽合也便以爲證陋哉閩中多此物予在永福屢得食之土人所貴重但名曰竹豚謂性嗜竹初不與竹色相類故當以唐爲證

謝朓詩云芳洲多杜若唐貞觀藥局須此度支郎乃下坊州令嵗貢州判司報云坊州不出杜若應緣謝朓詩誤太宗聞之笑曰郎官作如此判事不畏廿八宿笑人也乃坐免近有曹孝忠者本卑賤奧渫之人其子僥幸得館職方曝背一同捨問曰負暄何如答曰大人並無言語一時傳笑以謂過於度支郎逺矣

唐崔協美風骨而少文字人呼爲無字碑五代趙光隆風神秀異而性不喜書時號玉界尺二子𨿽見黜於學者然悉以眉宇稱其得名有玉石之別亦幸不幸也世之持風鑑者多矣顧將何以別之

老杜詩云黃四娘家花滿蹊千朶萬朶壓枝低齊魯有二夫賢而史失其名楊子惜之黃四娘何物女子乃托子美以不朽亦一時之僥幸也

曽文肅公昔帥長沙旣復召殊以不得逰南嶽爲恨元符末大拜之日退朝假寐忽夢筆吏持紙請回先狀語公自書云獲遊名山殊愜素願崇寧初罷政累貶衡州道由嶽下酬答書牘宛如昨夢蓋前定也故公處之怡然不復芥蔕

唐李徳裕與段成式書曰自到崖州幸且頑健且居人多養雞往往飛入官舍今且作咒雞翁爾老杜云屍鄕余土室難說雞翁用字不同當更考之

館中防茶自祕監至正字畢集或以謂少陵拙於爲文退之窘於作詩申難紛然卒無歸宿獨陳無已黙黙無語眾乃詰之無已曰二子得名自古未易定價若以謂拙於文窘於詩或以謂詩文初無優劣則皆不可就其已分言之少陵不合以文章似吟詩樣吟退之不合以詩句似做文樣做於是議論始定眾乃服膺

幹寶司徒儀曰祭用晉制呼爲擐餅又曰寒具今曰饊子桓蓄法書名畫冠絕一時方食寒具有客至不復飾手出以示之故多染污東坡題古畫云上有桓寒具油

栁子厚云盛時一失貴與賤桃笙葵扇安可當桃竹出巴渝間六朝人謂簟爲笙按蒼頡訓詁葦簟也方言爲箄爲之笙其粗者爲籧篨則笙爲簟眀矣

王介甫意輕五代史一日因平甫案間有之遂問曰此書何如平甫曰以眀白易曉之言敍擾攘難盡之事未易議也始誠其言以爲切當

唐韓王元嘉刺絳澤二州其子黃公爲妣妃薦嚴作文立石以表孝誠文𨿽不同而俱名曰碧落在絳者刋於天尊之背在澤者立於佛龕之西絳之道館館有開元中所立石志謂荊人陳惟玉書

不借艸屨也謂其易辦人人自有不待假借故名不借介甫曰眀兩不易當是用此

漢傅毅之於班固伯仲之間爾而固小之語弟超曰武仲以能文爲蘭臺令史下筆不能自休家有獘帚享之千金斯不自見之效也

長安書生聞朱云折五鹿充宗之角乃嘆息曰栗犢兒乃能爾故魏文帝曰文人相輕自古而然

東坡廣眞子詩爲浣溪紗曰西塞山邊白鳥飛散花洲外片帆微桃花流水鱖魚肥自蔽一身靑篛笠相隨到處綠莎衣斜風細雨不須歸山谷云新婦磯頭眉黛愁女兒浦口眼波秋驚魚錯認月沈鉤靑篛笠前無限事綠莎衣底一時休西風吹雨轉船頭東坡視之謂所親曰黃九以山光水色代卻玉肌花貌自以爲得漁父家風然才出新婦磯又入女兒浦此漁父無乃太瀾浪乎𨿽曰戲言是亦嫉而輕之也

馬氏南平王時有王姓者善琵琶忽夢異人傳之數曲僊家紫雲之亞也及云此譜請元昆制敍刋石於甲寅之方與世異者有獨指泛淸商醉吟商鳯鳴羽應聖羽之類余先友田爲不伐得音律三昧能度醉吟商應聖羽二曲其聲淸越不可名狀不伐死矣恨此曲不傳古語云借書與一瓻還書與一瓻是以此媚藏書者冀其樂借而後人訛以爲癡獨東坡云不持一鴟酒肯借五車書乃以爲鴟夷之防與古語近之餘於長安崔氏得唐張一字書其略云瓻盛酒肆升器也好事者持以借書當以瓻爲正

蜀僧鸞鄙賈島寒澀乃自諷其詞曰鼇頭浪蹙掀天白鯨目光燒半海紅且曰不能致思於籓籬蹄涔之間島嘗爲僧韓愈惜其才俾反俗嘗於宣城謁紫防不遇乃曰我詩無綺羅鉛粉宜其不售也近時僧多以詩自名者如善權恵洪皆步步踏古人陳迹獨祖可語自胸中流出得句律妙處𨿽非衲子本分事亦可尙矣

洪覺範𨿽以詩名而荒唐不學世無其比未易一二舉也三國宗預云吾年逾七十所竊已過所欠惟一死耳故東坡曰年來萬事足所欠惟一死乃引梁僧跋陀羅爲證又四更自寶公塔還合妙齋疲臥松下石上其詩云露眠不管牛羊踐我是鐘山無事僧初不知牛羊下來爲底時節而用於四更事中以吾法議之當防不應爲従重

羅紹威與梁祖情分極至先是本府牙軍八千人驕甚盡謀殺之𨿽豁心素而紀綱無有漸爲梁祖淩制忽患腳瘡痛不可忍意牙軍爲祟云聚我六州四十八縣鐡打此一个錯不成東坡云不知幾州鐡鑄此一大錯始疑其用俗語今表見之

職官要錄引陳畱風俗傳園公宣眀爲秦博士與甪裏先生綺裏季夏黃公避地於終南山漢祖徴之不至就惠太子太子卽位以園公爲司徒今商山四皓碑字以園公爲圏公當以碑爲正

汝南傳太守李倀選周子居黃叔度艾伯堅郅伯向封武興盛孔叔爲六孝亷以應嵗舉未行倀死子居等遂駐行喪倀妻於柩側下帳見之厲以宜行子居嘆曰不有行者莫宣公不有止者莫卹居於是與伯堅卽日辭行畱封黃四人隨柩時人以爲知禮

潭守宴客合江亭時張才叔在坐令官妓悉歌臨江仙有一妓獨唱兩句云微波渾不動冷浸一天星才叔稱嘆索其全篇妓以實語告之賤妾夜居商人船中鄰舟一男子遇月色眀朗卽倚檣而歌聲極淒怨但以苦乏性靈不能盡記願助以一二同列共往記之太守許焉至夕乃與同列飲酒以待果一男子三嘆而歌有趙瓊者傾耳墮淚曰此秦七聲度也趙善謳少防南遷經從一見而悅之商人乃遣人問訊卽少防靈舟也其詞曰瀟湘千里挼藍色蘭橈昔日曽經月眀風靜露華淸防波渾不動冷浸一天星獨倚危檣情悄悄時聞飛瑟泠泠僊音含盡古今情曲終人不見江上數峯靑崇寧乙酉張才叔過荊州以語先子乃相與嘆息曰少防了了必不致沈滯戀此壊身似有物爲之然詞語超妙非少防不能作抑又可疑也

唐李賀卒於太常官時年廿四其母一夕夢賀來如平生時且曰上帝遷都於月圃搆新宮命曰白瑤以賀業文召爲之記又爲凝虛殿纂敍樂章今爲神僊中人樂甚其母寤而異之哀念方解又夢得銘文者曰紫陽山人山卿撰山公之銘今聞於世而賀之記獨不傳深可恨也

唐孟詵家祭儀士人家四仲祭當用平面氊條屏風而已其用桌椅卽是幾筵乃防祭也今蘇丞相家獨用此禮

春眀退朝錄載前世學士名江南有淸輝殿學士張公洎爲之蜀有麗文殿學士韓昭爲之先子爲崔君授墓志其先仁冀仕錢俶爲通儒殿學士俶入朝論薦之任衛尉卿今表見之以補宋公之遺

唐宗射獵沙苑道士邢和璞化爲羽鶴孤飛其上帝彎弓射之中其左股復還玉局觀畱箭以示其徒曰此主天子明年幸蜀東坡歸自嶺表復官食玉局祿有詩卒章云玉局西南天一角萬人沙苑看孤飛蓋所謂見防而知著者

唐李商隠爲文多檢閱書史鱗次堆積左右時謂爲獺祭魚近世如晏公類要之類𨿽博極冥搜用功於閒暇之時將革此獘得非欲蓋而反彰乎

余昔在晉與蘇叔黨自太原之河外避暴水於中道時行李隔絕而腹中枵然詢諸驛吏惟有波稜與米爾卽取以爲糜余有詩戲叔黨曰誰知吾子波稜粥壓倒東坡玉糝羮叔黨和云肉食紛紛故多鄙吾寧且食小人羮叔黨墓木握矣而余方艱棘異縣誰與共此樂者蜀先主欲用羅衮爲書記衮聞之曰誓擁馬通火服敝布衣無復西歸爲魯國東家丘也

唐鄭棨有詩名或問相國有新作否答曰吾詩思在灞陵風雪中驢子上此處何因得之懷二子有味其言唐末朝中有人物號玉筍班魯直謫涪詩人髙荷贈詩三十韻內一聨云防檢金閨彥淒涼玉筍班時人膾炙以爲切對

陳輔之自號南郭先生少従介甫防介甫授以經防輔之曰天生相公輔亦讀書天不生相公輔亦讀書願自見也一日謁公於定林不值畱詩壁間曰北山松粉未飄花白下風髙麥腳斜正是舊時王謝燕一年一度到君家介甫見之笑謂龔深之曰此郎復以我爲尋常百姓矣後與丹陽郡守作詩爭衡爲守捃摭撻之廢棄終身悲夫

葡萄酒自古稱奇本朝平河東其醸法始入中都余昔在太原嘗飲此醖有詩云孟佗愛官入骨髓爲官蹙眉曽未開快遣葡萄百斛酒換取梁州刺史來歸以示蔡天唘天唘答云並州在昔葡萄酒賦詠於今定防人誰記當時味外事要令吳子語超羣天啟以推挽後覺爲己任今死矣諷詠斯文嗟嘆無斁

王子飛從國信之髙麗撰雞林志天啟以詩贈行雲聞君秉筆賦雞林海怪山奇入購尋莫紀大宛多善馬卻令天子便甘心非特句法之端重而慮髙識眀絕人逺甚

米元章嘗謂蔡元長後當爲相愼勿志防時交蔡旣大拜乃引舟入都時吳安中守宿欲畱數日米謝以詩曰肉眼通神四十年侯門拖袖气如煙符離徑過無行李西入皇都索相錢至國門乃用外方先狀抵蔡其略云右芾輒將老眼來看太平蔡喜之尋除書學博士擢南宮外郎元章旣灑落不羣而冠服多用古制張大亨嘉甫贊其像曰衣冠唐制度人物晉風流議者以爲實錄薛道衡聘陳爲人日詩云入春才七日離家已二年南人嗤曰是底言語誰謂此虜解作詩也及云人歸落鴈後思發在花前乃云名下無虛士隋煬帝善屬文而不欲人出其右道衡由是獲罪竟以事誅之且曰更能作空梁落燕泥否人主與臣下爭能致殺之亦已甚矣此王僧防所以用拙筆書孔元賓破句讀文以自全也蔡元長自成都召還過洛時陳和叔爲畱守文潞公以太師就第餞行於白馬寺酒酣文語蔡曰觀子風骨當大貴如老夫官職必作子孫爵祿過之但恐無老夫安閒之適宜深思愼處也靖康初元其言果驗此老閱人多矣故先見之眀若合符節元長盛時劉器之以語先子

同華人气不相下華裏中有詩嘲同曰世間多少不平事卻被同州看華山又云三春不識桃李面四月無鶯但老鵶張蕓叟出守是州取裏語以己語足成二絕云世間多少不平事卻被同州看華山我到左馮今幾月何嘗得見此山顏三春不識桃李面四月無鶯但老鵶誰料浮休癡處士下車先看牡丹花又爲跋其略曰華人嘲同亦已甚矣余至是適多風霾未識仙掌面目而庭中牡丹盛開與詩語異矣豈世間事反覆顚倒皆如是耶遂爲亷訪捃奏之謂語涉譏訕尋降秩罷郡漢衞綰忠實無它腸上以爲長者直不疑不好立名時以爲長者張歐專以誠處官屬以爲長者彼三子𨿽施設不同而均不失爲長者士之涉世當書諸紳以自誨云

六朝人論詩謂好詩流轉如彈丸唐人謂張九齡談論滔滔如下坡走九𨿽覓句置論立法不同要之以澑亮眀白爲難事釋氏以有轉身一路者爲衲僧似爲此設也

江南錄保大五年元日大雪上詔太弟以下登樓錫宴侍臣皆有賦詠徐鉉爲前後敍合爲一圖禦容徐衝古主之太弟侍臣法部淸衛周文矩主之樓閣宮殿朱澄主之曲盡其妙張彥逺法書名畫錄頗詳盡而獨不及此當是此圖不復流傳遂泯沒無聞焉

登州海崖林中有鶻能自髙麗一飛度海號曰海東靑唐人呼爲決云兒本朝夏帥趙保忠得之以獻太祖太祖卻之曰朕久罷畋逰盡放鷹犬無所事此卻以賜卿遼人致守邊兵獨在北曰彊軍蓋以禦女眞也末主好田獵求海東靑於女眞且抽彊軍爲從衛后求愈急彊兵日削遂爲女眞窺伺悲夫

黃檥字濟川山谷老人猶子也年十九嵗防山谷自涪歸寓荊州教以詩律濟川曰爲學當師古吾叔源流實自杜陵卽吾師也余時尙幼方防老人侍立在旁防有乞艸堂詩者山谷卽試之濟川援筆立成曰徑入小庭迂登登豈按圖主人緣雅趣有客愛規模鷗與鄰翁狎船従穉子呼何當迎接汝有夢隔江湖山谷大奇之旣別以所用研並手校注釋杜詩以遺之且銘研曰其重也可以壓崄者之累卵其堅也可以當謗者之鑠金其圎也可以消非意之橫逆其方也可以行立心之直方夫如是則研爲子師亦爲子友善友在前良規在後後三年餘與濟川別乃舉以相贈蓋傳衣也嗚呼濟川肉爛久矣而二物悉罹於兵火念之令人鼻酸

晉蔡洪赴洛中人問吳防舊姓何如答曰吳府君聖朝之盛佐眀時之俊乂朱永長理物之宏徳淸選之髙望嚴仲弼九臯之鳴鶴空谷之白駒顧彥化八音之琴瑟五色之龍章張威伯嵗寒之茂松幽夜之逸光陸士龍鴻鵠之徘徊懸鼓之待槌此諸君以洪筆爲鋤耒以紙札爲良田以墨爲稼穡以義理爲丰年時人以爲舊姓要錄隋張覧作名族人物志蓋以此爲祖述云古諺云大將軍食飽捫腹而嘆曰我不負汝左右曰將軍固不負此腹此腹負將軍未嘗出少智慮也學士陶谷侍兒太尉黨公故姬也陶一日以雪水分茶謂之曰黨公解此乎對曰黨公武人每遇天寒雪作時於錦帳中命歌兒度曲飲羊羔酒爾安知此樂陶悵然自失黨公智識過人故爲癡絕以保身因知大將軍未易一槪言也

梁湘東王記錄忠臣筆有三等忠孝全者以金管徳行精粹者以銀管文章美好者以斑竹管唐眀皇初政諫無不従取章疏優長者貯於金函中日置左右時取讀之惜哉使二主鑑裁趣士不斁於晚節則心腹之患何由興

李伯時爲先子作淵明歸去來圗且將寫賦於圖上畫成而右臂不舉劉無言畢其事丹靑字畫妙絕一時川張才叔跋其後曰淵眀自劉裕盜晉後凡所著述書甲子而不書年號蓋自視晉室臣也不得已退而賦歸去來異時常見畫淵眀像者往往但作瀟灑物外態今觀此圖大小凡十八人皆須髯奮張有英偉气李伯時當如親見其人靖康丙午餘被掠於京兆祥符寓捨畫篋蕩盡念之惘惘沒世不斁也

有一朝士家藏古鑑自言能照二百里將以獻呂穆公公曰吾面不及楪子大安用照二百里爲復有獻研於王荊公云呵之得水公笑而卻之曰縦得一擔能直防何二公之言𨿽類質野而淸節不爲物移聞者嘆服冦萊公貶時楊文公在西掖旣得詞頭有請於丁晉公公曰春秋無將漢法不道皆其罪也楊深不平之及晉公去位楊尙當制爲責詞曰無將之戒深著乎魯經不道之誅難逃於漢法一時快之晉公少以文稱南遷作齋僧疏云補仲山之衮𨿽曲盡於巧心和傅說之羮實難調於眾口至南海有詩云艸解忘憂憂底事花名含笑笑何人士大夫傳誦服其精切而識者譏誚以爲所憂所笑公心知之而不覺形於歌詠也

陶谷爲學士太祖晚禦便殿遽召見之將至前卻者數四上曰此措大索事分顧左右取袍帶來上束帶已方趨而出夫君臣相遇𨿽賜宴間爲厚禮要當有體以自閒而持重輕侮顧自處者何如耳漢髙據厠見大將軍不冠不見丞相良有已也

唐元舅鄭光作鎭河東媵禦有勅封夫人田絢贊光以表謝而不受曰白屋同愁已失鳯鳴之侶朱門自樂難容烏合之人宣宗嘉之杜佑妻梁氏早卒旣久嬖姬李氏有勅策爲夫人崔膺勸佑讓封梁氏且爲表其略曰以妾爲妻魯之所禁又云豈伊身賤之時妻同勤苦而扵榮達之後妾享封榮上憐之乃並封梁氏近者公卿姬侍悉加邑號而尢者疏封大國豈惟僣越無度得毋愧於二子而爲門下士者視之黙黙顧不慙於田崔乎山谷老人自丱角能詩送鄕人赴廷試云靑衫烏防蘆花鞭送君直至眀君前若問舊時黃庭堅謫在人間十一年至中年以後句律超妙入神於詩人有開辟之功始受知於東坡先生而名達夷夏遂有蘇黃之稱坡𨿽喜出我門下然胸中似不能平也故後之學者因生分別師坡者萃於浙右師谷者萃於江左以余觀之大是雲門盛於吳臨濟盛於楚雲門老婆心切接人易與人人自得以爲得法而於眾中求腳根地者百無二三焉臨濟棒喝分眀勘辯極峻𨿽得法者少往往嶄然見頭角如徐師川余荀龍洪玉父昆弟歐陽元老皆黃門登堂入室者實自足以名家噫坡谷之道一也特立法與嗣法者不同耳彼吳人指楚人爲江西之流大非公論

王荊公一日與郭功甫飰於半山宅食已忽有一僧名義了者自稱詩僧投謁於公功甫大不平之曰於丞相前自稱詩僧定狂夫也不必見之公曰姑見之何害因詢以爲詩且令卽席而作僧云願乞題並韻公欲試以尋常題目復疑其宿成偶一老卒取沙入宅公令以是爲題且以汀字爲韻功甫云亦願得紙數十幅爲百韻詩蓋以气壓之也須臾筆札至功甫揮毫如風雨將及二十幅僧徐取紙一幅以指甲染墨對功甫不敢仰視僅書一絕云茫茫黃出塞漠漢白連汀鳥去風平篆潮回日射星公賞味之因目功甫功甫乃袖所作亦復稱嘆僧始厲聲謂功甫山僧不學殊無思致但未覺鳥飛不盡暮天碧漁歌忽防蘆花風爲工耳功甫殊病之竟無以報也

駱賓王未顯時庸作於杭州梵天寺終日執役至夜方休因憑欄而立時月色如晝一老僧苦吟不已繼以永嘆因問之曰和尙何不睡去而冥搜如是僧云我作梵天寺詩止得兩句云桂子月中落天香雲外飄思之切至竟不能成章遂太息也賓王曰我當爲汝足成之僧云爾何人而敢言詩然亦不能抑也令僧再舉前句卽應聲曰樓觀滄海日門聴浙江潮僧大奇之乃知命世之人𨿽混迹塵埃而胸中突兀權奇遇事輒見殆不能隠也

王介甫一夕以動靜二字問諸門生諸生作答皆數百言公不然之時東坡維舟秦淮公曰俟蘇軾眀日來問之旣至果詰前語東坡應聲曰精出於動神守爲靜動靜卽精神也公擊節稱嘆又嘗問劉貢甫曰不撤姜食何也貢甫云本艸姜多食則損智所以不撤姜食者是亦道非眀民將以愚之之義也公初然之久之方悟其戲已也

伊闕雜誌載耿平子居山間前後多天然怪石王元恭過而問曰卿安得此耿紿以従他山買得之王素癡乃竭人力終不可致葉少蘊旣辭政路結屋霅川山中凡山中有石隠於土者皆穿剔表出之久之一山皆玲瓏空洞日挾策其間自號石林山人懸知過耿平子之居矣而見之者未免癡絕如王元恭乃知謝幼輿本巖壑中人𨿽入世間未害其超詣不凡也

曽誠字存之與先子同官奏邸靖康初以少蓬召坰獲再見於京師一日語坰曰余在林下二十七年僅與世絕但每知朋友厚善者長進則爲之寢食有味或聞有不長進處何止作十日惡常有人謂余曰劉無言書朱衝之父碑余嘆息誚讓之曰𨿽書鮮於氏碑亦不害其爲顏魯公久之又云遂銘朱衝墓余復告之曰張曲江爲牛仙客作志銘便當以曲江爲不賢耶後數年有客來自南方云無言之女已嫁朱勔之子余斂袵失色云歷觀方冊夐絕前聞矣他時歸語無言道號尙仍無悔乎

五總志

