《螽斯祕訣》

撰人不詳

三十時辰兩日半﹐二十八九君須算﹐落紅將盡是佳期﹐金水過時徒霍亂。徒霍亂兮枉用功﹐樹頭樹底覓殘紅﹐解得花芳能結子﹐莫愁我代繼前蹤。﹝原注﹕一日十二時﹐兩日半者﹐三十時辰。蓋婦人月信來止﹐是有兩日半。假如初一日子時月信來﹐數至初三日巳時是也。當此算之﹐落紅將盡乃是月信行至二十八九時也。佳期﹐指陰陽交姤也﹐差此時子宮開而納精也。金水﹐卽月信﹐若過此時﹐子宮已閉而不納精矣。若金水有過﹑不及者﹐是血脈之不調﹐宜服藥餌也。﹞

洞裏桃源何處尋﹖都來一寸二分深。交歡之際君須記﹐過卻區區枉費心。﹝原注﹕洞裏者﹐陰戶也。桃源者﹐子宮也﹐在陰內一寸二分深。泄精之時﹐不可深入﹐深入則泄精他處﹐胎不結而子難成﹐是區區無益也。若值桃源﹐定生男產女。﹞

他虛我實效乾坤﹐以實投虛是的眞。終是兩家皆寡欲﹐佳期相值始相親。﹝原注﹕男寡欲則實﹐女寡欲則虛。又值落紅將盡﹐佳期調琴鼓瑟﹐候彼先悅﹐陰血先至而陽精後衝﹐則血裹精而乾道成矣。結胎之後﹐更不可攪亂。若恣一時之樂﹐胎亦動搖。至子將成復交﹐必多風疾﹐俗謂之胎病。﹞

雙歲是雙單是單﹐乾坤爻位兩頭安。中間正位玄機事﹐產女生男在此間。﹝原注﹕上爻爲父﹐下爻爲母﹐中間正位爲下種之月。假如父母年俱是單﹐若單月下種﹐是得乾卦﹐爲男﹔父母年俱是雙﹐若雙月下種﹐是得坤卦﹐爲女。餘皆仿此。下種之月﹐以得節气爲準。如正月內得二月節﹐作二月算。若節气交度之際﹐愼不可交接下種﹐犯之﹐恐成半陰半陽駢胎品體也。愼之﹗愼之﹗﹞

七七四十九﹐問娘何月有﹖除卻母生年﹐單奇雙是偶。奇偶若不常﹐壽命不長久。﹝原注﹕先下四十九數於算盤﹐乃加其母受胎月數總之﹐得若干數。是總數中除卻母年﹐余單是男﹐余雙是女﹔若單而生女﹐雙而生男﹐定有夭折之災。假如四十九數﹐若值正月受胎﹐產總數五十﹐其母年三十一﹐除去母年﹐此數是餘一十九數﹐九則爲單﹐單則男矣。餘仿此。

古今此法少人知﹐別是天機一段奇。寄語世間無嗣者﹐生男生女定無疑。

要知產女生男法﹐似向家園下種時。﹝原注﹕此法直白﹐誠爲粗俗無狀﹐實非矯揉﹑不假藥餌滋榮﹐𨿽有意栽培種樹﹐然庸夫孺子﹐農家市戶﹐無意之所爲者﹐偶合自然之要﹐蓋巧竅天機之妙。孕嗣﹐人倫之大端也﹐大凡仕宦流俗中﹐如得其人而不傳者﹐是失其人也﹔不得其人而反傳之﹐是失其傳也。但當敬授之﹑愼默之可也。﹞

《交媾法》云﹕

九淺輕提慢一深﹐二遲八速要畱心。天門細吸淸風气﹐地戶牢關莫出聲。舌拄上齶牙緊合﹐毋令气喘喪精魂。勸君臨陣休輕戰﹐恐泄元陽無處尋。

《固精訣》云﹕

慣騎三足馬﹐能牽獨角牛﹐內提三十六﹐黃河水逆流。

