玉壺野史宋文瑩

提要序

卷第一卷

第二卷

第三卷

第四卷

第五卷

第六卷

第七卷

第八卷

第九卷

第十佚文

提要

《玉壺野史》十卷﹐宋僧文瑩撰。據晁公武《讀書志》﹐文瑩《湘山野錄》﹐作於熙寧中。此書則作於元丰中﹐在《野錄》之後。前有自序云﹐收國初至熙寧間文集數千卷﹐其間神道﹑墓志﹑行狀﹑實錄﹑奏議之類﹐輯其事成一家﹐蓋與《野錄》相輔而行。玉壺者﹐其隱居之地也。《文獻通考》載文瑩《玉壺淸話》十卷﹐諸書所引亦多作《玉壺淸話》﹐此本獨作《野史》﹐疑後人所攺題。然元人《南溪詩話》已引爲《玉壺野史》﹐則其來已久矣。若曹溶《學海類編》摘其中論詩之語﹐別名曰《玉壺詩話》﹐則杜撰無稽﹐非古人所有也。周必大《二老堂詩話》﹐嘗駁其記王禹偁事之訛﹔趙與旹《賓退錄》﹐亦詆其誤以梁固之弟爲固之子﹔王楙《野客叢書》﹐又摘其誤以龐籍對仁宗事爲梁適。蓋不無傳聞失實者﹐然大致則多可考證云。序

玉壺﹐隱居之潭也。文瑩收古今文章著述最多﹐自國初至熙寧間﹐得文集二百餘家﹐近數千卷。其間神道碑﹑墓志﹑行狀﹑實錄及奏議﹑碑表﹑野編小說之類﹐傾十紀之文字﹐聚眾學之醇郁。君臣行事之迹﹐禮樂憲章之範﹐鴻勛盛美﹐列聖大業﹐關累世之隆替﹐截四海之見聞。惜其散在眾帙﹐世不能盡見﹐因取其未聞而有勸者﹐聚爲一家之書。及纂《江南逸事》﹐並爲李先主昪特立傳﹐釐爲十卷。且夫黃帝之時﹐世淳事簡﹐尙有風後﹑力牧爲史官﹐藏其書羣玉山中。古之所以有史者﹐必欲其傳﹔無其傳﹐則聖賢治亂之迹﹐都寂寥於天地間。當知傳者﹐亦古今之大勸也。書成於元丰戊午歲八月十日﹐余杭沙門文瑩湘山艸堂序。

卷第一

眞宗嘗曲宴羣臣於太淸樓﹐君臣歡浹﹐談笑無間﹐忽問﹕「廛沽尢佳者何處﹖」中貴人奏有南仁和者。亟令進之﹐徧賜宴席。上亦頗愛﹐問其價﹐中貴人以實對。上遽問近臣曰「唐酒價幾何﹖」無能對者﹐惟丁晉公奏曰「唐酒每升三十。」上曰「安知﹖」丁曰「臣嘗讀杜甫詩曰﹕『蚤來就飲一斗酒﹐恰有三百靑銅錢。』是知一升三十錢。」上大喜曰「甫之詩﹐自可爲一時之史。」

蘇翰林易簡一日直禁林﹐得江南徐邈所造欹器﹐遂以水試於玉堂。一小璫傳宣於公﹐見之不識其名﹐因密奏。旣曉﹐太宗召對﹐問曰「卿所玩者﹐得非欹器乎﹖」公奏曰「然。」亟取進之於便坐﹐上親試之以水﹐或增損一絲許﹐器則隨欹﹐合其中﹐則凝然不搖。上嘆曰「眞聖人切誡之器也。」公奏曰「願陛下執大寶神器﹐持盈守成﹐皆如此器﹐則王者之業﹐可與天地同矣。」上徐笑謂公曰「若腹之容酒﹐得此器之節﹐安有沈湎之過耶﹖」蓋公嘗嗜飲過中﹐故托此以規之。易簡泣謝慚佩。上親撰《欹器銘》及艸書《誡酒詩》以賜焉。

樞密直學士劉綜出鎭並門﹐兩制﹐館閣皆以詩寵其行﹐因進呈。眞宗深究詩雅﹐時方競務西昆體﹐磔裂雕篆﹐親以禦筆選其平淡者﹐止得八朕。晁迥云「夙駕都門曉﹐微涼苑樹秋。」楊億止選斷句﹕「關楡漸落邊鴻過﹐誰勸劉郎酒十分。」朱巽云「塞垣古木含秋色﹐祖帳行塵起夕陽。」李維云「秋聲和暮角﹐膏雨逐行軒。」孫僅云「汾水冷光搖畫戟﹐蒙山秋色鎖層樓。」錢惟演云「置酒軍中樂﹐聞笳塞上情。」都尉王貽永云「河朔雪深思愛日﹐並門春暖詠《甘棠》。」劉筠云「極目關山髙倚漢﹐順風雕鶚遠淩秋。」上謂綜曰「並門在唐世﹐皆將相出鎭。凡抵治遣從事者﹐以題詠述懷寵行之句﹐多寫於佛宮道院﹐纂集成編﹐目《太原事績》﹐後不聞其作也。」綜後寫禦選句圖立於晉祠。綜﹐名臣也﹐少孤﹐依外兄通遠軍使董遵誨以從學。遵誨遣綜貢馬於朝﹐還日﹐太祖解眞珠盤龍帶﹐遣綜賫賜遵誨。綜時年十六歲﹐奏曰「臣外兄止以方貢修人臣之常節﹐陛下解寶勒賜之﹐臣竊恐勛臣別立殊績﹐陛下當何以爲賜﹖」敷奏淸雅﹐辭容秀徹。太祖愛之﹐謂左右曰「兒非常材。」從容謂之曰「吾委遵誨以方面﹐不得以此爲較。」後雍熙二年﹐擢第於梁顥榜中。同年錢若水深器之﹐推挽於朝。

興國中﹐太宗建祕閣﹐選三館書以置焉﹐命參政李至專掌。一日﹐李昉﹑宋琪﹑徐鉉三學士叩新閣求書以觀﹐至性畏愼﹐拒曰「扃鑰誠某所掌﹐簽函巾冪﹐嚴祕難啟﹐柰諸君非所職﹐竊窺不便。」三人者笑謂至曰「請無慮﹐主上文明﹐吾輩苟以觀書得罪﹐不猶愈他咎乎﹖」因彊拉祕鑰啟窺。至密遣合使聞奏。上知之﹐亟走就閣賜飲﹐仍令盡出圖籍古畫﹐賜昉等縱觀。昉上言「請升祕閣於三館之次。」從之。仍以飛白閣額賜之﹐及賜艸書《千字文》。至請勒石﹐上曰「《千字文》本無稽﹐梁武帝得鐘繇破碑﹐愛其書﹐命周興嗣次韻而成之﹐文理無足取。夫孝爲百行之本﹐卿果欲勒石﹐朕不惜爲卿寫《孝經》本刻於閣壺﹐以惇化也。」

熙寧元年﹐狀元呂公溱爲京尹﹐上殿進札子﹐時府推官郎中周約隨趨於後。今上忽問呂曰「卿體中無恙否﹖」呂對曰「臣無事。」斯須又問﹕「卿果覺安否﹖」呂又對曰「臣不敢彊。」時呂公神彩气焰﹐略無少虧。將退﹐又問周曰「卿見呂溱如何﹖」周對曰「以臣觀溱﹐似亦無事。」呂出殿門﹐深疑之﹐整巾拂面﹐索鏡自照﹐問周曰「足下果見溱如何﹖」周曰「龍圖無自疑﹐容彩安靜。」果數日感疾﹐迆邐不起。此較然知聖人之觀物殊有夙見﹐況他事可昧天鑑哉﹖周中立責授巴陵﹐親語其尉朱元明。元明﹐佳士也﹐敢妄說乎﹖

景徳三年﹐有巨星見於天氐之西﹐光芒如金圓﹐無有識者。春官正周克明言「按《天文錄﹟荊州占》﹐其星名周伯﹐語曰﹕『其色金黃﹐其光煌煌﹐所見之國﹐太平而昌。』又按《元命苞》﹐此星一曰徳星﹐不時而出。」時方朝野多歡﹐六合平定﹐鑾輿澶淵凱旋﹐方域富足﹐賦斂無橫﹐宜此星之見也。克明本進士﹐獻文於朝﹐召試中書﹐賜及第。

太宗將親攻範陽﹐李南陽至參大政﹐以二策抗疏爲奏﹕「願陛下選將帥中威武有謀﹑惇龐多福﹑克荷功名者﹐授宸算﹐付銳兵﹐俾往徵之。大駕不出京轂﹐恭守宗祧﹐慰撫黔庶﹐示敵人以閒暇﹐策之上也。大名﹐河朔之咽喉﹐或暫駐淸蹕﹐揚天威以壯軍聲﹐策之中也。若其邊霜朔雨﹐朝塵夕埃﹐翻龍鳳於旗常﹐擁貔貅於鑾輅﹐勞侵黼扆﹐士失耕農﹐非愚臣所知也。」疏旣入﹐繼以目疾求退﹐士論嘉之。

曹武惠彬始生﹐周晬日﹐父母以百玩之具羅於席﹐觀其所取。武惠左手捉干戈﹐右手取俎豆。斯須取一印﹐余無所視。後果爲樞密﹑使相﹐卒贈濟陽王﹐配享帝食。公𨿽兼將相之領﹐不以爵祿自大。造門者﹐皆降廡而揖。不名呼下吏﹐吏之稟白者﹐𨿽劇暑﹐不冠不與見。伐江南﹐西蜀二國﹐諸將皆稇載而歸﹐惟公但圖史衾簟而已。爲藩帥﹐中途遇朝紳﹐必引車爲避。過市﹐戢其傳呼戒導吏去馬不得越十輪﹐恐壅遏市井。性仁恕﹐淸愼無撓﹐彊記﹐善談論。淸白如寒儒﹐宅帑無十日之畜﹐至坐武帳﹐止衣弋綈紵袍﹑素胡牀而已。徵幽州﹐偶失律於涿鹿﹐素服待罪。趙參政昌言請案誅。朝廷察之﹐止責右驍衛上將軍﹐未幾遂起。趙參政自延安還﹐因事被劾於尙書省﹐久不許見。時公已復密使﹐三抗疏﹐力雪之﹐方許朝謁。士論嘆伏。子璨﹐天禧三年授使相﹐拜制未久而卒。

太宗將蒐漁陽﹐李文正昉抗疏力諫曰「臣聞古哲王之制﹐國方五千里﹐務安諸夏﹐不事要荒。豈威徳不能加乎﹖蓋不欲以四夷勞中國。陛下豈不聞秦戍五嶺﹐漢事三邊﹐道殣相枕﹐戶籍消減﹐一人失道﹐億兆惟毒﹗然而開遠夷﹑通絕域﹐必因魁傑之主﹐濟以好事之臣。所以張騫鑿空﹐班超投筆﹐或以重寶結之﹐或以彊兵懾之﹐投軀於萬死之地﹐快志於一朝之憤。煬帝規模廣遠﹐欲吞秦﹑漢﹐自勞萬乘﹐親出玉關﹐關右流沙騷然﹐民不聊生。觀陛下又欲事煬帝﹑秦﹑漢之事」云云。公居常奏論皆雍容和婉﹐未嘗有逆鱗之節﹐此疏之上﹐士論駭伏。後果伐燕無成﹐太宗方憶前疏忠鯁﹐始賜手詔﹐厚諭其家。

太祖初有事於太社﹐時國中墜典多或未修﹐太社祝文亦亡舊式。詔詞臣各撰一文﹐謄錄糊名以進。上覽之﹐謂左右曰「皆輕重失中。」獨禦筆親點一文曰「惟此庶乎得體。」開視之﹐乃竇儀撰者。文曰「惟某年太歲月朔日﹐宋天子某敢昭告於太社﹕謹因仲春﹑仲秋﹐祗率常禮﹐敬以玉帛﹐一元大武﹐柔毛剛鬣﹐明粢香萁﹐嘉薦醴齊﹐備玆禋瘞﹐用伸報本。敢以後土句龍氏配神作主﹐惟神品物賴之﹐載生庶類﹐資以含洪。方直所以著其道﹐博厚所以兼其徳﹐有社者敢忘報乎﹖尙饗。」遂詔儀定其儀注。公以《開元禮》參酌於三代之典﹐繼以進熟之際作《雍和樂》。太社之饌自正門入﹐配坐之饌自左闥入。皇帝詣罍洗之儀﹐並如圓丘。詣太社樽所﹐執樽者舉冪﹐贊酌醴齊﹐太常卿引皇帝於太社神坐前捧爵跪奠﹐太祝持版進於神坐之右﹐西向﹐跪讀祝文。

黃夷簡閒雅有詩名﹐在錢忠懿王俶幕中﹐陪尊俎二十年。開寶初﹐太祖賜俶開吳鎭越崇文耀武功臣﹐遣夷簡謝於朝。將歸﹐上謂夷簡曰「歸語元帥﹐朕已於薰風門外建離宮﹐規模華壯﹐不減江浙﹐兼賜名『禮賢宅』﹐以待李煜與元帥﹐先朝者卽賜之。今煜崛彊不朝﹐吾將討之﹐元帥助我乎﹖無爲他謀所惑﹐果然﹐則將以精兵堅甲奉賜。向克常州﹐元帥有大功﹐俟江南平﹐可暫來相見否﹖無他﹐但一慰延想爾﹐固不久畱﹐朕執圭幣三見於天矣﹐豈敢自誣﹖卽當遣還也。」夷簡受天語﹐俯首而歸﹐私自籌曰「玆事大難﹐王或果以去就之計見決於我﹐胡以爲對﹖」殆歸﹐見俶﹐因不匿﹐盡以天訓授之﹐遂稱疾於安溪別墅﹐保身潛遁。夷簡《山居》詩有「宿雨一番蔬甲嫩﹐春山幾焙茗旗香」之句。雅喜治釋。咸平中﹐歸朝爲光祿少卿﹐後以壽終焉。

苗訓仕周爲殿前散員﹐學星術於王處訥﹐從太祖北徵。處訥諭訓曰「庚申歲初﹐太陽躔亢宿﹐亢怪性剛﹐其獸乃龍﹐恐與太陽並駕﹐若果然﹐則聖人利見之期也。」至庚申歲旦﹐太陽之上復有一日﹐眾皆謂目眩﹐以油盆俯窺﹐果有兩日相磨蕩﹐卽太祖陳橋起聖之時也。處訥幼夢持鏡照天﹐列宿滿中﹐割腹納之﹐遂通曉星緯之學。太祖卽位﹐樞密使王朴建隆二年辛酉歲撰《金雞歷》以獻。上嘉納之﹐卽攺名曰《應天歷》﹐禦制歷序。處訥謂所知曰「此歷更二十年方見其差﹐必有知之者﹐吾不得預焉。」至太平興國六年辛巳﹐吳昭素直司天監﹐果上言《應天歷》大差﹐太宗詔修之。

錢昱﹐忠獻王宏佐長子也﹐讀書彊記。在故國﹐與贊寧僧錄疊舉竹數束﹐得一事抽一條﹐昱得百餘條﹐寧倍之﹐昱著《竹譜》三卷﹐寧著《筍譜》十卷。昱輕便美秀﹐太祖受禪﹐伯父俶遣持貢入闕﹐賜後苑宴射。時江南使者已先中的﹐令昱解之﹐應弦而中﹐賜玉帶旌賞之。歸朝﹐願以刺史求試﹐乞換臺閣﹐送學士院試制誥三篇﹐格在優等﹐攺祕書監。尢善翰牘﹐太宗取閱﹐深愛之﹐謂左右曰「諸錢筆札多學浙僧亞棲書﹐體格浮軟﹐其失仍俗。獨此兒不類。」以禦書金花扇﹐及行艸寫《急就章》賜之。後南郊﹐當增秩﹐上曰「丞郎徳應星象。昱﹐王孫也﹐檢操無守﹐不宜膺之。」授郢團﹐蓋愼惜名器也。

太祖徵太原還﹐至眞定﹐幸龍興觀。道士蘇澄隱迎鑾駕﹐霜簡星冠﹐年九十許﹐气貌翹竦。上因延問甚久﹐自言「頃與亳州道士丁少微﹑華山陳摶結遊於關﹑洛﹐嘗遇孫君房獐皮處士。」上問曰「得何術﹖」對曰「臣得長嘯引和之法。」遂令長嘯﹐其聲淸入杳冥﹐移時不絕。上嘿久﹐低迷假寢﹐殆食頃﹐方欠伸﹐其聲略不中斷。上大奇之﹐因問引導之法﹑養生之要。隱對曰「王者養生異於是。老子曰﹕『我無爲而民自化﹐我無欲而民自正。』無爲無欲﹐凝神太和﹐黃帝﹑唐堯所以享國永圖﹐得此道也。」遂賜「頤素先生」。

戚同文﹐宋都之眞儒﹐𨿽古之純徳者﹐殆亦罕得。其徒不遠千里而至﹐教誨無倦﹐登科者題名於捨﹐凡孫何而下﹐七榜五十六人。不善沽矯﹐鄕裏之饑寒及婚葬失其所者﹐皆力賑之。好爲詩﹐有《孟諸集》。楊侍讀徽之守南都﹐召至郡齋﹐禮遇益厚﹐唱和不絕。楊謂君曰「陶隱居昔號堅白先生﹐以足下純白可侔﹐僕輒不揆﹐已表於朝﹐奏乞堅素之號﹐未知報否。」後果從請。及歿﹐舊學百餘楹﹐過如庠序之盛。州郡惜其廢﹐奏乞賜額爲本府書院﹐命奉禮郎戚舜賓主之﹐卽綸子也。

李南陽至嘗作《亢宮賦》﹐其序略曰「予少多疾﹐羸不勝衣﹐庚寅歲冬夕﹐忽夢遊一道宮﹐金碧明煥﹐一巨殿﹐一寶牀﹐巋然於中。一金龍蟠踞於牀之上﹐碧髯金鬣﹐光射天地。旁有綠衣道士﹐轉眄若巖電﹐謂余曰﹕『此亢宿之宮也。大象無停輪﹐宜速拜之﹐汝將事此龍﹐積疾亦消。』予將拜﹐龍輒先拜」云。至道初﹐太宗立眞宗爲皇太子﹐命公與李沆相並爲賓客﹐太宗戒眞皇曰「二臣皆宿儒重徳﹐不可輕待﹐吾選正人輔導於汝﹐宗基國本﹐吾無慮矣。」眞宗恭稟皇訓﹐見必先拜﹐符亢宮之兆也。

李集賢建中﹐恬退喜道﹐處搢紳有逍遙之風。善翰札﹐行筆尢工﹐至於艸隸分篆﹐俱絕其妙﹐人得之則寶焉。爲詩淸淡閒暇﹐如其人也。有《杭州望湖樓》詩﹕「小艇閒撐處﹐湖天景物微。春波無限綠﹐白鳥自由飛。落日孤汀遠﹐輕煙古寺稀。時攜一壺酒﹐戀到晚涼歸。」《西湖》詩有「漲煙春气重﹐貯月夜痕深」之句﹐皆類於此。晚喜洛中景物﹐求畱居。園池亭榭﹐蕭灑自如﹐每喜誦《楞嚴經》中四句云「將聞持佛佛﹐何不自聞聞﹖聞復翳根除﹐塵消覺圓淨。」凡起居皆詠之。後被詔與張君房集賢校勘《道藏》﹐時號稱職。

眞宗爲壽春郡王開府﹐太宗詔宰臣﹕「爲朕選端方純明﹑有徳學﹑無過闕臣僚二人爲王友。」僉擇累日﹐惟得崔遵度﹑張士遜爾。遵度與物無競﹐口未嘗言是非﹐淸潔完好﹐不喜名勢﹐掌右史十年﹐每立殿墀﹐匿身楹檻之外﹐以避顧眄。善琴﹐得古人深趣﹐著《琴箋》十篇。鳴琴於室﹐妻子殆不得見﹐通夕只聞琴聲。張士遜鄧公﹐生均州鄖鄕深山間﹐始冠已有純徳﹐稱於鄕裏。京西舊有淫祀曰大戒﹐其設頗雄﹐立二十四司﹑三十六門。公幼往觀之﹐其巫傳神語曰「張秀才請於中書門下坐。」後果以師儒之重相仁廟﹐出處皆太平﹐壽八十六。

長安一巨冢壞﹐得古銅鼎﹐狀方而四足﹐古文一十六字﹐人莫之曉。命句中正辧其篆﹐曰「此鳥迹文也。其詞曰﹕『天王遷洛﹐岐﹑酆錫公。秦之幽宮﹐鼎藏於中。』」命杜鎬考其事﹐曰「武王克殷﹐都於酆﹑鎬﹐以雍州爲王畿。及平王東遷洛邑﹐以岐﹑酆之地賜秦襄公。篆曰『岐﹑酆錫公』﹐必秦襄之墓也。」後耕人果得折丰碑﹐刻云「秦襄公墓」。中正有字學﹐篆﹑隸﹑行﹑艸盡精﹐與徐鉉校定《說文》﹐又同吳楊文舉撰《雍熙廣韻》﹐遂值史館﹐篆太宗神主﹐藏太室西壁﹐及篆謚寶﹐遂賜金紫。益州華陽人也。

太祖問趙韓王﹕「儒臣中有武勇兼濟者何人﹖」趙以辛仲甫爲對﹐曰「仲甫才勇有文﹐頃從事於郭崇﹐教其射法﹐後崇反師之。贍辧宏博﹐縱橫可用。」遂召見。時太祖方以武臣戡定寰宇﹐更不暇他試﹐便令武庫以烏漆新勁弓令射。仲甫輕挽卽圓﹐破的而中。又取堅鎧令擐之﹐若被單衣。太祖大稱愛。仲甫奏曰「臣不幸本學先王之道﹐願致陛下於堯﹑舜之上﹐臣𨿽遇昌時﹐陛下止以武夫之藝試臣﹐一弧一矢﹐其誰不能﹖」上慰之曰「果有奇節﹐用卿非晚。」後揚歷險易﹐雍熙三年參大政。公嘗爲起居舍人﹐使契丹﹐虜主曰「中朝黨進者﹐眞驍將也。如進輩有幾﹖」虜所以固矜者﹐謂進本虜族﹐中國無之。公亟對﹕「若進輩﹐鷹犬駑材爾。行伍中若進者﹐不可勝數。」虜主少沮﹐意欲執之﹐辛曰「兩國以誠講好﹐今渝約見畱﹐臣有死而已。嘗笑李陵輩苟生甘恥於羊酪之域﹐無足取也。」契丹因厚修禮遣送之﹐度其志必不可奪也。

卷第二

開寶塔成﹐欲撰記﹐太宗謂近臣曰「儒人多薄佛典﹐向西域僧法遇自摩竭陁國來﹐表述本國有金剛坐﹐乃釋迦成道時所踞之坐﹐求立碑坐側。朕令蘇易簡撰文賜之﹐中有鄙佛爲夷人之語﹐朕甚不喜﹐詞臣中獨不見朱昂有譏佛之迹。」因詔公撰之。文旣成﹐惇崇嚴重﹐太宗深加嘆獎。公舉進士之時﹐趙韓王深所器重﹐謂人曰「朱有君子之風﹐壽徳遠到。」時宗人朱遵度有學名﹐謂之「朱萬卷」﹐目公爲「小萬卷」。揚歷淸貴三十年﹐晚以工部侍郎懇求歸江陵﹐逾年方允。止令謝於殿門外﹐復詔賜坐。時方劇暑﹐恩旨寵畱﹐詔秋涼進程。時吳淑贈行詩﹐有「浴殿夜涼初閣筆﹐渚宮秋晚得懸車」之句﹐尢爲中的。錫宴玉津園﹐中人傳詔﹐令各賦詩爲送。若李承旨維有「淸朝納祿猶彊健﹐白首還家正太平」﹐及陳文惠公堯佐「部吏百函通爵裏﹐送兵千騎過荊門」之句。凡四十八篇﹐皆警絕一時﹐朝論榮之。弟協亦同時隱﹐皆享眉壽﹐家林相接﹐謂之渚宮二疏。荊帥陳康肅堯咨表其居爲東﹑西致仕坊。八十二薨﹐門人請謚正裕先生。

王宮保溥﹐乾徳初﹐相太祖﹐以舊相先朝令徳﹐固優待之。故事﹐一品班在臺省之後﹐特制分臺省班於東西﹐遂爲著式。公父祚﹐並州郡小吏﹐後以防禦使致仕於家﹐眉壽康福。每搢紳拜於其家﹐置樽爲壽﹐公必朝服侍立﹐客輒不安﹐引避於席。祚曰「學生僕之豕犬爾﹐豈煩謙避耶﹖」溥後纂集蘇冕﹐崔鉉二《會要》﹐撰成一百卷﹐目曰《唐會要》。教其子貽孫﹐尢負奧學。上嘗問趙韓王曰「男尊女卑﹐男何以跪而女不跪﹖」歷問學臣﹐無有知者﹐惟貽孫曰「古者男女皆跪。至天后世﹐女始拜而不跪。」韓王曰「何以爲質﹖」貽孫曰「古詩云『長跪問故夫』。」遂得振學譽。

馮瀛王道﹐徳度凝厚﹐事累朝﹐體貌山立。其子吉﹐特浮俊無檢﹐爲少卿。善琵琶﹐妙出樂府﹐世無及者。父酷戒之﹐略不少悛。一日家宴﹐因欲辱之﹐處賤伶之列﹐眾執器立於庭﹐奏數曲罷﹐例以纏頭縑鏹隨眾伶給之。吉置縑鏹於左肩﹐抱琵琶按膝長跪﹐厲聲呼謝而退﹐家人大笑於箔﹐回首謂父曰「能爲吉進此技於天子否﹖」凡賓僚飲聚﹐長爲不速﹐酒酣卽彈﹐彈罷起舞﹐舞罷作詩﹐昂然而去﹐自謂曰「馮三絕」。及撰昭憲太后謚議﹐舉朝嘆服。乾徳四年郊﹐禮容樂節﹐刊正漸備﹐有司奏其闕典﹐但少宗廟殿庭宮懸三十六架﹐加鼓吹熊羆十二。」按《樂禮》﹐朝會登歌用《五瑞》﹐郊廟奠獻用《四瑞》﹐回至樓前奏《采茨》之曲﹐禦樓奏《隆安》之曲﹐各用樂章。又《八佾》之舞﹐以象文徳武功﹐請用《元徳升聞》《天下大定》之舞。」率從其請。

江南邊鎬初生﹐其父忽夢謝靈運持刺來謁﹐自稱前永嘉守﹐修髯秀彩﹐骨淸神竦﹐所被衣巾﹐輕若煙霧﹐曰「欲托君爲父子。頃寄浙西飛來峯翻譯《金剛經》﹐然其經流分﹐中有未合佛旨處﹐願寄君家刊正。無他祝﹐愼勿以葷膻啖我﹐及七歲﹐放我出家爲眞僧﹐以畢前經。」夢訖﹐鎬生。眉貌髙古﹐類夢中者﹐父愛之。小字康樂﹐成童聰敏﹐攻文字盡若夙誦。堅求出家﹐其親不肯﹐以葷迫之。初不能食﹐後亦稍稍。及冠﹐翹秀﹐孌姻者眾﹐雙親彊而娶焉。後嗣主愛其博雅﹐累用之﹐然而柔懦寡斷﹐惟好釋氏。初﹐從軍平建州﹐凡所克捷﹐惟務全活。建人徳之﹐號爲「邊羅漢」。及克湘潭﹐鎬爲統軍﹐諸將欲縱掠﹐獨鎬不允。軍入其城﹐巷不攺市。潭人益喜之﹐謂之「邊菩薩」。及帥於潭﹐政出多門﹐絕無威斷﹐惟事僧佛。楚人失望﹐謂之「邊和尙」。

太祖初郊﹐凡闕典大儀﹐修講或未全備﹐至於勘契之式﹐次郊方舉。大禮畢﹐鑾輅還至闕門﹐則行勘箭之儀﹐內中過殿門﹐則行勘契之儀。勘箭者﹐其箭以金銅爲鏃﹐長三寸﹐形若鑿枘。其笴香檀木爲之﹐長三尺﹐金鏤飾其端﹐以絳羅泥金囊韜之﹐金吾仗掌焉。其鏃以紫羅泥金囊貯之﹐駕前司掌焉。每大駕還﹐闔中扇﹐駐蹕少俟﹐有司聲云「南來者何人﹖」駕前司告云「大宋皇帝。」行大禮畢﹐禮儀使跪奏曰「請行勘箭。」金吾司取其笴﹐駕前司取其鏃﹐兩勘之罷﹐卽奏曰「勘箭訖。」有司又聲曰「是不是﹖」贊喝者齊聲曰「是。」如是者三﹐方開扇分班起居迎駕。大輅方進﹐勘契者以香檀刻魚形﹐金飾鱗鬣﹐別以香檀板爲魚形﹐坎而爲範。其魚則駕前司掌焉﹐其範則宮殿門司掌焉。鑾輿過宮殿門﹐以魚合範﹐然後開扇迎駕。其贊唱喝迎拜﹐一如勘箭之式。

眞宗喜談經﹐一日﹐命馮元談《易》﹐非經筵之常講也。謂元曰「朕不欲煩近侍久立﹐欲於便齋亭閣選純孝之士數人﹐上直司人﹐便裘頂帽﹐橫經並坐﹐暇則薦茗果﹐盡笑談﹐削去進說之儀﹐遇疲則罷。」元薦查道﹑李虛己﹑李行簡三人者預焉。奏曰「道﹐歙州人。母病﹐嘗思鱖羹﹐方冬無有市者﹐道泣禱河神﹐鑿冰脫巾﹐取得鱖魚果尺餘以饋母。後舉賢良﹐入第四等。虛己母喪明﹐醫者曰﹕『浮翳泊睛﹐但舌舐千日﹐勿藥自瘳。』虛己舐睛三年﹐遂明。行簡父患癰極痛楚﹐以口吮其敗膏﹐不唾於地﹐父疾遂平。」眞宗立召之﹐日俾陪侍﹐喜曰「朕得朋矣。」

太祖收並門﹐凱旋日﹐範杲爲縣令﹐叩回鑾進講《聖壽詩》﹐有「千里版圖來浙右﹐一聲金鼓下河東」之句。上愛之﹐賜一官﹐攺服色。

擒劉鋹至闕下﹐欲獻俘太廟﹐莫知其儀。時張昭以戶部尙書致仕於家﹐深識典故﹐國初規制﹐皆張昭與竇儀所定。太祖遣學士李瀚就問俘廟之儀﹐庶同參酌。張昭臥病﹐口占其式以授瀚﹐不遺一字。瀚遂心服昭之該明。

太宗居晉邸﹐問賓僚﹕「今朝父子一徳者何人﹖」有以劉溫叟父子爲對者。溫叟父嶽﹐退居河陰﹐溫叟方七歲﹐嘗謂客曰「吾老矣﹐他無所覬﹐但得世難稍息﹐與此兒偕爲溫﹑洛之叟﹐耕釣煙月﹐爲太平之漁樵﹐平生足矣。」後記父語﹐父因名焉。嶽﹐後唐爲學士﹔溫叟﹐晉少帝時又爲學士﹐人盡榮之。受命之日﹐抱敕立堂下﹐其母未與之見。隔簾聞魚鑰聲﹐俄而開篋﹐二靑衣舉一箱至庭﹐則紫袍﹑兼衣也﹐母始捲簾見之﹐曰「此則汝父在禁林內庫所賜者。」溫叟跪泣捧受﹐開影寢列袍﹐以文告其先﹐方拜母慶。以父名嶽﹐終身不聽樂﹐大朝會有樂﹐亦以事辭之。客有犯其諱﹐則慟哭急起﹐與客遂絕。太宗聞之﹐嘉嘆益久。溫叟時爲中丞﹐家貧﹐太宗致五百緡以贈之﹐拜貺訖﹐以一櫃貯於禦史府西楹﹐令來使緘鐍而去。至明年端午﹐以紈扇﹑角黍贈之﹐視其封宛然。所親諷之曰「晉邸贈緡﹐卹公之貧﹐盍開扃以濟其乏﹖」溫叟曰「晉王身爲京兆尹﹐兄爲天子﹐吾爲禦史長﹐拒之則鮮敬﹐受之則何以激流品乎﹖」後太宗聞之﹐益加嘆重。

乾徳三年再郊﹐範魯公質爲大禮使﹐以鹵簿靑油隊舊有甲騎盡聚於武庫﹐磨鋥堅厚﹐精明可畏﹐於禮容有所不順。陶谷尙書爲禮儀使﹐出意蕝之以靑綠畫黃絹爲甲文﹐靑巾裹之。綠靑絹爲下裙﹐絳皮爲絡﹐長短至膝﹐加珂紋銅鈴﹐繞前膺及後鞦﹐至今用焉。谷本姓唐﹐避晉祖諱易之。明博該敏﹐尢工歷象。時僞晉虜勢方熾﹐謂所親曰「五星數夜連珠於西南﹐已累累大明﹐吾輩無左衽之憂﹐有眞主已在漢地。觀虜帳騰蛇气纏之﹐虜主必不歸國。」未幾﹐徳光薨於漢。又孛東起﹐芒侵於北﹐谷曰「胡雛非久﹐自相吞噬﹐安能亂華﹖」後皆盡然。

竇禹鈞生五子﹕儀﹑儼﹑侃﹑偁﹑僖等﹐相繼登科﹐馮瀛王贈禹鈞詩有「靈椿一樹老﹐丹桂五枝芳」。時號「竇氏五龍」。昆仲材業﹐儀﹑儼尢著。儀爲禮部侍郎﹐太祖欲相之。趙韓王自寡學﹐忌儀明博﹐亟引薛居正參大政以塞之。弟儼素蘊文學﹐爲周世宗所重﹐判太常寺﹐校管龠鐘磬﹐辧淸濁上下之數﹐分律呂還相之法﹐去京房淸宮一管﹐調之二年﹐方合大律。又善樂章﹐凡三弦之通﹐七弦之琴﹐十二弦之箏﹐二十五弦之瑟﹐三漏之龠﹐七漏之笛﹐八漏之篪﹐十七管之笙﹐二十三管之簫﹐皆立譜調﹐按通而合之。器𨿽異而均和不差﹐編於歷代樂章之後﹐目曰《大周正樂譜》。樂寺掌之﹐依文教習。尢善推步星歷﹐與盧多遜﹑楊徽之同在諫垣﹐預謂二公曰「丁卯歲﹐五星當連珠於奎。奎主文﹐又在魯分﹐自此天下始太平。二拾遺必見之﹐老夫不與也。」果在乾徳丁卯歲﹐五星連珠於奎﹐太宗鎭兗﹑海。其明博如此。

太祖嘗謂趙普曰「卿苦不讀書。今學臣角立﹐雋軌髙駕﹐卿得無愧乎﹖」普由是手不釋卷﹐然太祖亦因是廣閱經史。

李瀚及第於和凝相榜下﹐後與座主同任學士。會凝作相﹐瀚爲承旨﹐適當批詔﹐次日於玉堂輒開和相舊閣﹐悉取圖書器玩﹐畱一詩於榻﹐攜之盡去﹐云「座主登庸歸鳳閣﹐門生批詔立鰲頭。玉堂舊閣多珍玩﹐可作西齋潤筆不﹖」

艾侍郎穎﹐少年赴舉﹐逆旅中遇一村儒﹐狀極茸闒﹐顧謂艾曰「君此行登第必矣。」艾曰「賤子家於鄆﹐無師友﹐加之汶上少典籍﹐今學疏寡﹐聊觀場屋爾﹐安敢俯拾耶﹖」儒者曰「吾有書一卷以授君﹐宜少俟於此﹐詰旦奉納。」翌日﹐果持至﹐乃《左傳》第十卷

也。謂艾曰「此卷書不獨取富貴﹐後四十年亦有人因此書登甲科﹐然齡祿俱不及君﹐記之。」艾頗爲異﹐時亦諷誦﹐果會李愚知舉﹐試《鑄鼎象物賦》﹐事在卷中﹐一揮而就。愚愛之﹐擢甲科。後四十年﹐當祥符五年﹐禦前放進士﹐亦試此題﹐徐奭爲狀元。後艾果以戶部侍郎致仕﹐七十八歲薨於汶﹔徐年四十四﹐爲翰林學士卒。

乾徳初﹐國用未丰﹐蘇曉爲淮漕﹐議盡榷舒﹑廬﹑蘄﹑黃﹑壽五州茶貨﹐置十四場﹐一萌一蘗﹐盡搜其利﹐歲衍百餘萬緡。淮俗苦之。後曉舟敗溺﹐淮民比屋相賀。

秦亭之西北夕陽鎭﹐產巨材﹐森郁綿亙﹐不知其極﹐止利於戎。建隆初﹐國朝方議營造﹐尙書髙防知秦州﹐辟地數百里﹐築堡扼其要﹐募兵千餘人﹐爲采造務﹐與戎約曰「渭之北﹐戎有之﹔渭之南﹐秦有之。」果獲材數萬本﹐爲桴蔽渭而下。後番部率帳族絕渭奪筏殺兵﹐防出師與戰﹐翦戮其眾﹐生擒數十人﹐縶俘於獄以聞。太祖憫之﹐曰「奪其地之所產﹐得無爭乎﹖仍速邊州之擾﹐不若罷之。」下詔厚撫其酋﹐所縶之戎﹐各以袍帶優賜之﹐遣還其部﹐諸戎泣謝。後上表﹐願獻美材五十萬於朝。

許仲宣﹐靑社人。三爲隨軍轉運使﹐心計精敏﹐無絲髮遺曠。徵江南﹐軍中之須﹐當不備之際﹐曹武惠公固欲試之﹐凡所索則隨應給。王師將夜攻城﹐仲宣陰計之曰「永夕運鍤﹐寧不食耶﹖旣膳﹐無器可乎﹖」預科陶器數十萬﹐夜半爨成食﹐兵將就食﹐果索其器﹐如數給之。他率類此。徵交州﹐爲廣西漕﹐士死於瘴者十七八﹐大將孫金興失律﹐仲宣奏乞罷兵。不待報﹐以兵分屯湖南諸州﹐開帑賞給﹐縱其醫餌﹐謂人曰「吾奪瘴嶺客魂數萬﹐生還中國﹐已恨後時﹐若更俟報﹐將積屍於廣野矣。誅一族﹐活萬夫﹐吾何恨哉﹖」又飛檄諭交人以禍福。交人遂送款乞內附﹐遣使修貢。仲宣上表待罪。太宗褒詔大嘉之。以祕書監致仕於家﹐八十三終﹐謚仁惠公。

《湣說》者﹐不知何人所撰﹐偶一敝冊中錄之﹐云「熙寧丙辰四月二十六日﹐襄州通衢一死婦﹐理官驗之﹐帶二公符云﹕『潭州婦人阿毛﹐其夫楊全配隸房陵﹐旣死本州﹐請陳願負夫骨歸葬故鄕﹐遭時大疫﹐遂斃於道。』」嗚呼﹗轅門之匹婦﹐豈不知攺從於人﹐免凍餒以苟餘生乎﹖翻能以義藏中﹐煢然不憚數千里之遠﹐負夫骨以歸。此節婦義女之爲﹐反斃於道。天乎﹗福善助順之理﹐信所以難忱也。膏粱士族之家﹐夫始屬纊﹐已欲括奩結橐求他耦而適者多矣﹐宜將何理以殛之﹖

郭忠恕畫殿閣重復之狀﹐梓人較之﹐毫釐無差。太宗聞其名﹐詔授監丞。將建開寶寺塔﹐浙匠諭皓料一十三層﹐郭以所造小樣末底一級折而計之﹐至上層餘一尺五寸﹐殺收不得﹐謂皓曰「宜審之。」皓因數夕不寐﹐以尺較之﹐果如其言。黎明﹐叩其門﹐長跪以謝。尢工篆籀詩筆﹐惟縱酒無檢﹐多突忤於善人。聶崇義建隆初拜學官﹐河﹑洛之師儒也﹐趙韓王嘗拜之。郭使酒詠其姓﹐玩之曰「近貴全爲『聵』﹐攀龍卽是『聾』﹐𨿽然三个耳﹐其柰不成聰。」崇義應聲反以「忠恕」二字解其嘲曰「勿笑有三耳﹐全勝畜二心。」忠恕大慚﹐終亦以此敗檢﹐坐謗時政﹐擅貨官物﹐流登州。中途卒﹐槁葬於官道之旁。他日親友與斂葬﹐發土視之﹐輕若蟬蛻﹐殆非區中之物也。李畱臺建中以書學名家﹐手寫《忠恕汗簡集》以進﹐皆科蚪文字。太宗深悼惜之﹐詔付祕閣。

卷第三

盧多遜相生曹南﹐方幼﹐其父攜就云陽道觀小學﹐時與羣兒誦書﹐廢壇上有古簽一筒﹐競往抽取爲戲。時多遜尙未識字﹐得一簽﹐歸示其父﹐詞曰「身出中書堂﹐須因天水白。登仙五十二﹐終爲蓬海客。」父見頗喜﹐以爲吉讖﹐畱簽於家。迨後作相﹐及其敗也﹐始因遣堂吏趙白陰與秦王廷美連謀﹐事暴﹐遂南竄﹐年五十二﹐卒於朱崖。簽中之語﹐一字不差。初﹐多遜與趙韓王睚眥﹐太宗踐祚﹐每召對﹐卽傾之。上以膚受﹐頗惑之﹐黜普於河陽。普朝辭﹐抱笏面訴﹐气懾心懦﹐奏曰「臣以無狀之賤﹐獲事累聖﹐況曩日昭憲聖後大漸之際﹐臣與先帝面受顧命﹐遣臣親寫二券﹐令大寶神器傳付陛下﹐以二書合縱批文﹐立臣銜爲證。其一書先後納於棺﹐一書先帝手封收宮中。乞陛下試尋之﹐孤危之迹﹐庶乎少雪。臣此行身移則事起﹐豺狼在途﹐危若累卵﹐誰與臣辧﹖」後果得此書於禁中﹐帝疑旣釋﹐竄多遜於朱崖。上謂普曰「朕幾欲誅卿。」故王禹偁《韓王挽詞》有「鴻恩書冊府﹐遺訓在金滕」﹐乃此事也。

至道元年燈夕﹐太宗禦樓﹐時李文正昉以司空致仕於家﹐上亟以安輿就其宅召至﹐賜坐於禦榻之側﹐敷對明爽﹐精力康勁。上親酌禦尊飲之﹐選肴核之精者賜焉﹐謂近侍曰「昉可謂善人君子也﹐事朕兩入中書﹐未嘗有傷人害物之事﹐宜其今日所享也。」又從容語及平日藩邸唱和之事。公遽離席﹐歷歷口誦禦詩幾七十餘篇﹐一句不訛。上謂曰「何記之精耶﹖」公奏曰「臣不敢妄對﹐臣自得謝無事﹐每晨起盥櫛﹐坐於道室﹐焚香誦詩﹐每一詩日誦一徧﹐間或卻誦道佛書。」上喜曰「朕亦以卿詩別笥貯之﹐每愛卿翰墨楷秀﹐老來筆力在否﹖」公對曰「臣素不善書﹐皆豚犬宗訥所寫爾。」上卽令以六品正官與之﹐遂除國子監丞。

呂中令蒙正﹐國朝三入中書﹐惟公與趙韓王爾﹐未嘗以姻戚徼寵澤。子從簡當奏補﹐時公爲揆門相﹐舊制﹐宰相奏子﹐起家卽授水部員外郎﹐加朝階。公奏曰「臣昔忝甲科及第﹐釋褐止授九品京官。況天下才能老於巖穴﹐不能沾寸祿者無限。今臣男從簡始離𦇤褓﹐一物不知﹐膺此寵命﹐恐罹陰譴。止乞以臣釋褐日所授官補之。」固讓方允﹐止授九品京官﹐自爾爲制。公生於洛中祖第正寢﹐至易簀﹐亦在其寢。其子集賢二卿居簡﹐平日親與文瑩語此事云。

張司空齊賢致仕歸洛﹐康寧富壽﹐先得裴晉公午橋莊﹐鑿渠周堂﹐花竹照映﹐日與故舊乘小車攜觴遊釣﹐榜於門曰「老夫已毀裂軒冕﹐或公綬垂訪﹐不敢拜見。」造一臥輿﹐以視田稼。醉則憩於木陰﹐酒醒則起。嘗以詩戲示故人﹕「午橋今得晉公廬﹐花竹煙雲興有餘。師亮白頭心已足﹐四登兩府九尙書。」公慕唐李大亮爲人﹐對上前﹐申明律意﹐惟務裁減﹐又奏乞罷三班吏杖罰﹐請從贖論﹐皆可之。爲江南東﹑西漕﹐經制饒﹑信﹑虔三州錢料﹐極爲永便。又議私鑄之典曰「小人𨿽加死法﹐亦盜鑄不已﹐間或敗遁﹐則嘯聚林谷。臣詢砂鑞錢每一金﹐煤屑鉛炭亦不減三分﹐但乞許民間折三分通用﹐旣無厚利﹐自然不爲矣。」後臺省駁議﹐恐隳縣官法﹐遂寢其行。

梁丞相適始任刑詳﹐一旦﹐隨判院盧南金上殿進札子﹐奏案中偶有臣僚名次公者。仁宗忽問曰「因何名次公﹖」判院以明法登仕﹐不能卽對﹐時梁代對曰「臣聞漢黃霸字次公﹐必以霸字而名也。」上遂問曰「卿是何人﹖」對曰「臣祕書丞﹑審刑詳議官梁適。」又問﹕「卿是那个梁家﹖」對曰「先臣祖顥﹑先臣父固俱中甲科﹐獨臣不肖﹐於張唐卿榜行間及第。」上曰「怪卿面貌酷肖梁固。」他日上殿進札子﹐進罷﹐適抱笏俯躬奏曰「向蒙陛下金口親諭臣面貌類先臣﹐伏念先臣祖﹑父頃事太宗﹑眞宗﹐皆祥符之前﹐不知陛下以何知之﹖」上曰「天章閣有名臣頭子﹐朕觀之甚熟。」適因下殿泣謝﹐音儀堂堂﹐上頗愛之﹐有用之之意。一旦﹐中書進除一臣僚爲益漕﹐凡進之例﹐更無攺批﹐但紙尾畫「可」而已。忽特批云「差梁適。」未幾﹐又除修記注﹐以合格臣僚進之﹐復批梁適。自後知制誥至翰林學士﹐除自凡上﹐皆批於公﹐由祕丞至臺輔不十年。

太祖欲開惠民﹑五丈二河﹐以便運載。吏督治有陳丞昭者﹐江南人﹐諳水利﹐使董其役。丞昭先以絙都量河勢長短﹐計其廣深﹐次量鍤之闊狹﹐以鍤累尺﹐以尺累丈﹐定一夫自早達暮合運若干鍤﹐計鑿若干土﹐總其都數﹐合用若干夫﹐以目奏上。太祖嘆曰「不如所料﹐當斬於河。」至訖役﹐止衍九夫﹐上嘉之。又令督諸軍子弟浚池於朱明門外﹐以習水戰。後以防禦使從徵太原﹐晉人嬰城堅拒﹐遂議攻討。以革內壯士﹐蒙之爲洞而入﹐𨿽力攻不陷﹐師已老。上深憫之﹐且將親幸其洞﹐攜藥劑果餌慰撫士卒。時李漢瓊爲攻城總管﹐挽禦衣以諫﹐曰「孤壘之危﹐何啻累卵﹐矢石如雨﹐陛下宜以社稷自重。」遂罷其幸﹐止行頒賚而已。旣不克﹐又欲增兵。丞昭奏曰「陛下有不語兵千餘萬在左右﹐胡不用之﹖」上不悟。丞昭以馬策指汾﹐太祖遂曉﹐大笑曰「從何取土﹖」丞昭云「紉布囊括其口﹐投上流以塞之﹐不設板築﹐可成巨防。」用其策﹐投土將半﹐水起一尋﹐城中危蹙。會大暑﹐復晉人間道求契丹援兵適至﹐遂議班師。

周世宗顯徳中﹐遣周景大浚汴口﹐又自鄭州導郭西濠達中牟。景心知汴口旣浚﹐舟楫無壅﹐將有淮﹑浙巨商貿糧斛賈﹐萬貨臨汴﹐無委泊之地﹐諷世宗﹐乞令許京城民環汴栽楡﹑柳﹐起臺榭﹐以爲都會之壯。世宗許之。景率先應詔﹐踞汴流中要起巨樓十二間。方運斤﹐世宗輦輅過﹐因問之﹐知景所造﹐頗喜﹐賜酒犒其工﹐不悟其規利也。景後邀巨貨於樓﹐山積波委﹐歲入數萬計﹐今樓尙存。

折禦卿淳化中拜永安節度﹑麟府總管﹐契丹萬餘騎忽入寇﹐禦卿一擊遂敗﹐斬五千級﹐獲馬千匹﹐擒司徒﹑舍利數十人﹐虜中號爲突厥太尉。太宗大賞之。自後世襲其爵﹐子孫繼爲府州總管﹐治其郡。夏倚中立常言「嘉祐中爲麟倅﹐沿牒至府﹐其州將乃禦卿四世孫﹐不類胡種。𨿽爲雲中北州大族﹐風貌厖厚﹐揖讓和雅﹐其子弟亦粗知書。畱中立凡數日﹐出圖史器玩﹑琴尊弧矢之具﹐𨿽皇州搢紳家止於是爾﹐信乎文徳之遐被也。秣馬於庭﹐𨿽上閒殆少﹐每歲仲春﹐縱遊牝於燕山﹐孕歸於櫪﹐任其自產﹐其種必渥窪也。然其牡罕有歸者。」

陵州鹽井﹐舊深五十餘丈﹐鑿石而入。其井上土下石﹐石之上凡二十餘丈﹐以楩楠木四面鎖疊﹐用障其土。土下卽鹽脈﹐自石而出。僞蜀置監﹐歲煉八十萬斤。顯徳中﹐一白龍自井隨霹靂而出﹐村旁一老父泣曰「井龍已去﹐咸泉將竭。吾蜀亦將衰矣。」乃孟昶卽國之二十三年也。自玆石脈淤塞﹐毒煙上蒸﹐以絙縋煉匠下視﹐縋者皆死﹐不復開浚﹐民食大饉。太祖卽位﹐建隆中﹐除賈琰贊善大夫﹐通判陵州﹐專幹浚井。琰至井﹐齋戒虔禱﹐引鍤徒數百人﹐祝其井曰「聖主臨禦﹐深念遠民。井果有靈﹐隨浚而通。」再拜而入﹐役徒憚不肯下。琰執鍤先之。數旬不見泉眼﹐初煉數百斤﹐日稍增數千斤。郡人繪琰像﹐祀於井旁。

石元懿熙載﹐西洛人﹐家貧遊學﹐事母以孝聞。嵩陽道中遇一叟﹐熟視之﹐稽顙曰「眞太平良弼也。吾幼爲唐相房元齡檢書蒼頭﹐公酷似之。」囑之曰「見子事契相投者﹐卽眞主也﹐善事之。」語訖卽滅。後國初﹐太宗建太寧軍節﹐公謁之﹐傾意投接﹐爲掌書記。遊從觴詠﹐情禮深厚。公長於太宗﹐簡墨尊俎﹐常以兄呼之﹐然亦得事上之體﹐不諂不瀆﹐故免數斯之辱。殆踐祚七年﹐爲右僕射﹑平章事。卒﹐太宗親幸其第﹐臨喪哭之哀﹐謂近侍曰「石某以純正事朕﹐自府幕至臺席﹐朕窺之無纖瑕﹐方此委用﹐朕不幸也。」

寶元元年﹐朱正基駕部知峽州﹐卽江陵內翰之子。一夕﹐夢一吏白雲﹕「城隍神遣某督修夷陵縣廨宇﹐願速葺﹐不宜後。」時朱不甚爲意﹐連三夕夢之﹐方少異焉。因語同僚﹐亦盡異之﹐然亦未加葺。明日﹐報至﹐歐陽永叔謫授夷陵﹐報吏云「已及荊門。」朱感其夢﹐待之特異。將入境﹐率僚屬遠郊迓之。歐公臨邑﹐亦以遷謫自處﹐益事謙謹﹐每稟白﹐皆斂板於庭。州將常伺之﹐俟入門﹐先抱笏降於階﹐至滿任﹐不攺前容。歐公親語其事於其孫集賢初平學士焉。

王昭素﹐酸棗縣人﹐學古純直﹐行髙於世。市物隨所索償其直﹐貨者乃曰「適所索實非本價。」昭素謂之曰「汝但受之﹐免陷汝於妄語咎。」自爾人無敢紿者﹐相戒曰「王先生市物不可虛索。」一夕﹐盜者穿窬將入﹐以橫木滿室﹐不通其穴。昭素覺之﹐盡室之物潛擲於外﹐謂偸兒曰「速去速去﹐恐有捕者。」盜慚﹐委物而遁﹐鄕盜幾息。李穆昔師之﹐逮爲學士﹐薦於朝﹐溫旨召至便殿。年七十﹐顏如渥丹﹐目若蕩漆。鰥居絕欲四十年﹐家無女侍。上賜坐﹐講《乾卦》至「九五﹐飛龍在天﹐利見大人」﹐起整巾﹐稽顙攺容而說﹐上問曰「何故﹖」昭素奏曰「此爻正當陛下今日之事。」引諭該證﹐微含箴補﹐上側聽啟沃。講罷﹐畱茗果宴語﹐賜國子博士致仕。畱禁中月餘﹐詢治世養身之術﹐昭素曰「治世莫若愛民﹐養身無非寡欲﹐此外無他。」上愛其語﹐書於屏幾。卒年八十九。

辛文悅﹐後周通經史裏儒。太祖幼嘗從其學。顯徳中爲殿前都點檢﹐節制方面﹐兵紀繁劇﹐與文悅久不相見﹐上每亦念之。文悅一夕忽夢迎拜鑾輿於道側﹐黃屋之下﹐乃太祖也﹐文悅再拜﹐帝亦爲之笑。是夕﹐太祖亦夢其來﹐令左右詢訪﹐文悅惠然飾巾至門矣﹐上大異之。後遷員外郎。

柳仲塗開知潤州﹐胡旦祕監爲淮漕﹐二人者﹐俱喜以名騖於時。旦造《漢春秋編年》﹐立五始﹑先經﹑後經﹑發明﹑凡例之類﹐切侔聖作。書甫畢﹐邀開於金山觀之﹐頗以述作自矜。開從其招而赴焉﹐方拂案開編﹐未暇展閱﹐開拔劍叱之曰「小子亂常﹐名教之罪人也。生民以來﹐未有如夫子者﹐至若丘明而下﹐公﹑谷﹑鄒﹑郟數子﹐止取傳述而已。爾何輩﹐輒敢竊聖經之名冠於編首﹖今日聊贈一劍﹐以爲後世狂斐之戒﹗」語訖﹐勇逐之。旦闊步攝衣﹐急投舊艦﹐鋒幾及身﹐賴舟人擁入﹐參差不免﹐猶斫數劍於舷﹐聊以快憤。後朝廷授開崇儀使﹑知寧邊軍﹐聲壓沙漠。其子涉﹐及第於咸平三年陳堯咨榜。唱名日﹐眞宗召至軒陛﹐親謂涉曰「夜來報至﹐汝父已卒﹐今賜汝及第。」給錢三萬﹐俾戴星而奔﹐給護旅櫬﹐特加軫悼。

杜審琦﹐昭憲皇太后之兄也。建寧州節﹐一旦請覲﹐審琦視太祖﹑太宗皆甥也。一日陳內宴於福寧宮﹐昭憲後臨之﹐祖﹑宗以渭陽之重﹐終宴侍焉。及爲壽之際﹐二帝皆捧觴列拜﹐樂人史金著者粗能屬文﹐致詞於簾陛之外﹐其略曰「前殿展君臣之禮﹐虎節朝天﹔後宮伸骨肉之情﹐龍衣拂地。」祖﹑宗特愛之。

張秉﹐戶部員外郎﹑知制誥。唐故事﹐首曹罕有掌誥者﹐秉乞退爲行內﹐不試演綸之職。遂退爲度支員外郎﹑知制誥﹐自爾爲例。

柴諫議成務知河中府﹐有遠識妙略。當銀﹑夏未寧﹐蒲中最扼飛挽之衝﹐公悉應之﹐略無弛曠。嘗患府衢狹隘﹐市民歲侵﹐檐閭節密﹐幾輈之不容﹐公計之曰「時平民安﹐萬一翠華西幸﹐輪蹄扈蹕﹐千乘萬騎﹐胡以爲處﹖」遂奏乞撤民居以廣街衢﹐可之。未幾﹐果有汾陰之幸﹐因畱蹕蒲關凡五日。

張去華登甲科﹐直館﹐喜激昂﹐急進取﹐越職上言「知制誥張澹﹑盧多遜﹐殿院師頏﹐詞學荒淺﹐深玷臺閣﹐願較優劣。」太祖立召澹輩臨軒重試﹐委陶谷考之﹐止選多遜入格﹐余並黜之。時諺謂澹爲「落第紫微」﹐頏爲「揀停殿院」。賜去華襲衣銀帶﹐爲右補闕﹐士論短之。後十六年不遷﹐反不逮平進者。榜下宋白﹐昔同直館﹐白爲學士﹐去華猶守舊職。

邵曄知廣州﹐鑿內濠以泊舟楫﹐不爲颶風所害。相次陳世卿代之﹐奏乞免本州計口買鹽之害。五年之後﹐民始有完衣飽食。廣人歌曰「邵父陳母﹐除我二苦。」

張乖崖鎭益﹐屢乞代﹐當蜀難已平﹐願均勞逸。王文正旦舉淩侍郎策﹐具言性稟純懿﹐臨蒞彊濟﹐所治無曠。上喜﹐遂除之。淩公少年嘗夢人以六印懸劍鋒以授之﹐後在劍外凡六任。時辟楊蟫爲益倅﹐奏名上﹐太宗不識「蟫」字﹐亟召問立名之因。奏曰「臣父命之﹐不知其由﹐兄蚡﹑弟蛻盡從『虫』。臣家漢太尉震之後﹐今已孤﹐不敢輒更。」上曰「『蟫』有何義﹖」奏曰「臣聞出《羽陵蠹書》﹐曰白魚虫也。」上嘆曰「古人名子﹐不以日月山川隱疾﹐尙恐稱呼有妨﹐今以細碎微類列名其子﹐未知其謂也。」以禦筆抹去「虫」﹐止賜名覃。弟蛻之女妻夏英公﹐閫範嚴酷﹐聞於掖庭﹐因率命婦朝後宮﹐章獻後苛責之﹐方少戢。

胡大監旦知明州﹐道出維揚。時同年董給事儼知揚州﹐遇之特歡﹐截篙投櫓以畱之。一日﹐延入後館﹐出姬侍﹐列肴餗﹐其宴豆皆上方貴器。飲酣﹐胡謂董曰「吾輩出於諸生﹐所享若此﹐粗亦忝矣。獘舟亦有衰鬟二三﹐容止玩飾﹐不侔同年之家。人生會合難得﹐或不棄﹐來日能枉駕獘舟數杯可乎﹖」董感其意﹐大喜﹐徐又曰「三品珍器﹐貧家平生未識﹐可略假舟中﹐聊以誇示荊釵得否﹖」董笑曰「狀元兄見外之甚也。」亟命滌濯﹐以巨奩盡貯之﹐對面封訖﹐令送舟中。明日五鼓﹐張帆乘風﹐瞥然不告而行。不旬至杭州﹐薛大諫映﹐亦榜下生也﹐首問胡曰「過維揚﹐見董同年否﹖」胡曰「見」。又曰「董望之材器英邁﹐奇男子也﹐然止是性貪。」一日﹐尊前胡謂薛曰「聊假二千緡﹐創立鑑湖別墅﹐鄞麾才罷﹐便當謝病﹐一扁舟釣於越溪﹐豈能隨蝸蠅競吻角乎﹖」薛公不得已﹐贈白金三百星﹐聊爲釣溪一醉。旦轗頷領之﹐不爲少謝。後知制誥﹐王繼恩平蜀有功﹐恃勛邀寵﹐潛溢怨讟﹐將加恩﹐以銀數千兩賂旦﹐托爲褒詔﹐事敗﹐旦削籍爲典午﹐竄當州安置焉。

卷第四

王師伐蜀﹐孟昶出兵拒之﹐其勢旣蹙﹐始肯賫表詣王全斌請降。卽奉其母逮官屬沿峽流而下。至江陵﹐上遣使厚勞之﹐別賜茶藥慰其母﹐手詔止曰「國母李氏有賢識﹐昶在國或縱侈過度﹐往往詬撻於庭。」有司候昶至闕﹐令銜壁俘獻於太廟﹐一切罷之。車駕親勞於近郊﹐止令素服待罪於兩觀之下﹐禦崇元殿備禮見之。預詔有司﹐直右掖門東葺大第五百楹﹐什用器皿悉賜焉。封昶爲中書令﹑秦國公﹐給巨鎭節俸。拜命六日而卒﹐年四十七。發哀﹐奠贈視三公之秩。初﹐其母才至闕﹐上以禁輿肩至宮廷﹐嬪禦扶掖﹐親酌酒飲之﹐曰「母但寬中﹐勿念鄕土﹐異日必送母歸蜀。」母奏曰「妾家本太原﹐若許送妾還並門﹐死亦心足。」時晉壘未平﹐太祖聞吉讖﹐大喜曰「俟平劉鈞﹐立送母歸﹐必如所願。」因厚賜之。後昶卒﹐母亦不哭﹐以酒酹地曰「爾貪生失理﹐不能納疆於眞主﹐又不能死社稷﹐實誰咎乎﹖吾以汝在﹐所以忍死至今。汝旣死﹐吾安藉其生耶﹖」遂不食﹐數日而卒。

蜀州靑城民王小波爲亂﹐小波死﹐又推其妻弟李順爲賊首﹐帥餘黨蟻聚萬餘人﹐兩川大擾。張諫議雍知梓州﹐雍生於河朔極邊﹐素諳守禦之法﹐練士卒三千人﹐輦綿州金帛實其帑﹐又募勇卒千餘人守城﹐設炮竿飛矢石。創械具才備﹐賊果至﹐大設衝梯火車﹐晝夜力攻。在圍八十日﹐張守設方略﹐立於矢石﹐告眾曰「勉力無自墮﹐萬一城破﹐先梟吾首獻賊﹐以贖汝命。吾已飛檄帥帳求援兵﹐不久必至。」翌日﹐果王繼恩分兵來援﹐賊方潰。詔嘉美。咸平中﹐拜禮部侍郎﹑鹽鐵使﹐不得臺省之體﹐齪齪無圓機﹐三司簿領置案前﹐曰「急﹐急中急。」上聞之﹐笑曰「雍之俗狀﹐殆至於此。」命王嗣宗代之。

戚密學綸初筮﹐仕知太和縣。裏俗險悍﹐喜構虛訟。公至﹐以術漸摩﹐先設巨械﹐嚴固狴牢﹐其箠梃絙索﹐比他邑數倍﹐民已悚駭。次作《諭民詩》五十絕﹐不事風雅﹐皆流俗易曉之語﹐俾之諷詠﹐以申規警。立限曰「諷誦半年﹐頑心不悛﹐一以苛法治之。」果因此詩﹐獄訟大減。其詩有云「文契多欺歲月深﹐便將疆界漸相侵。官中驗出虛兼實﹐枷鎖鞭笞痛不禁。」大率類此﹐江南往往有本。每當歲時﹐與囚約曰「放汝暫歸祀其先﹐櫛沐蟣虱。」民感其惠﹐皆及期而還﹐無敢逭者。

朱臺符﹐眉州人。俊邁敏博﹐少有賦名﹐與同輩課試﹐以尺度其晷﹐臺符八寸而一賦已就。凡有所作文字﹐其雕篆皆類於賦﹐章疏﹑歌曲亦然。河西作梗﹐因上封事﹐其略曰「且夫結之恩者﹐彼必懷之﹔示之以威者﹐彼必畏之。若爾﹐則所謂繼遷者﹐自當革心而束手﹐款塞而旋庭矣。」又嘗爲數闋﹐其略曰「歌遏云兮慘容色﹐舞回風兮腰一搦。」又曰「顰金而翠黛難成﹐望極而烏雲易散。當本深心兮牡丹期﹐到如今兮賜冰頒扇。」鄕人田錫嘗曰「朱拱正一闋乃《閨怨賦》一首﹐只少原夫。」

孫漢公何擢甲科﹐與丁相並譽於場屋﹐時號「孫﹑丁」。爲右司諫﹐以彈奏竦望﹐疏議剛鯁﹐知制誥﹐掌三班。素近視﹐每上殿進札子﹐多宿誦精熟﹐以合奏牘。忽一日﹐飄牘委地四散﹐俯拾零亂倒錯﹐合奏不同﹐上頗訝之。俄而倉皇失措﹐墜笏於地。有司以失儀請劾﹐上釋而不問。因感恙﹐抱病乞分務西雒。不允﹐遣太醫診視﹐令加鍼灸。公性稟素剛﹐對太醫曰「稟父母完膚﹐自失護養﹐致生疾疹﹐反以鍼艾破之﹖況生死有數﹐苟攻之不愈﹐吾豈甘爲彊死鬼耶﹖」遂不起。

謝史館泌﹐解國學舉人﹐黜落甚眾﹐羣言沸搖﹐懷甓以伺其出。公知﹐潛由他途投史館避宿數日。太宗聞之﹐笑謂左右曰「泌職在考校﹐豈敢濫收﹖小人不自揣分﹐反怨主司﹐然固須避防。」又問曰「何官職騶導雄偉﹐都人斂避﹖」左右奏曰「惟臺省知雜﹐呵擁難近。」遂授知雜﹐以避擲甓之患。公深慕虛元﹐朴素恬簡﹐病革﹐盥沐﹐衣羽衣﹐焚香端坐而逝﹐首不少欹。

楊大年二十一歲爲光祿丞﹐賜及第。太宗極稱愛。三月﹐後苑曲宴﹐未貼職不得預﹐公以詩貽館中諸公曰「聞戴宮花滿鬢紅﹐上林絲管侍重瞳。蓬萊咫尺無因到﹐始信仙凡迥不同。」諸公不敢匿﹐卽時進呈。上訝有司不卽召﹐左右以未貼職爲對﹐卽日直集賢院﹐免謝﹐令預曲宴。後修《冊府元龜》﹐王相欽若總其事﹐詞臣二十八人﹐分撰篇序。下詔﹐須經楊億刪定﹐方許用之。大年祖文逸﹐僞唐玉山令。大年將生﹐一道士展刺來謁﹐自稱懷玉山人﹐冠褐秀爽﹐斯須遽失﹐公遂生。後至三十七﹐爲學士﹐晝寐於玉堂﹐忽自夢一道士來謁﹐亦稱懷玉山故人﹐坐定﹐袖中出一誥牒曰「內翰加官。」取閱之﹐其榜上艸寫「三十七」字﹐大年夢中頗驚曰「得非數乎﹖」道士微笑。又曰「許添乎﹖」道士點頭。夢中命筆﹐止添一點爲「四十七」。至其數﹐果卒。

李密學浚與李昌武宗諤同宗同歲月﹐後一日而生。二人者﹐平生休戚舒慘﹐一無不同。及昌武死﹐浚亦後一日卒。昌武﹐卽司空昉第三子。在玉堂﹐眞宗召公同丁晉公侍宴玉宸殿﹐上曰「朕常思國朝將相之家﹐世緒不墜﹐相惟昉﹐將惟曹彬爾。聞卿家尢更雍睦有法﹐朕繼二聖基業﹐亦如卿家保守門閥。」祥符五年﹐同丁相迎眞宗聖像﹐爲迎奉副使。公歸﹐上因幸玉堂﹐及問塗中之事。因奏曰「汴渠流屍﹐蔽河而下﹐暴露灘渚﹐魚鳥恣啖。」上聞之﹐惻然嗟念﹐因而遂禦制《汴水發願文》﹐敕守臣勒石於津亭﹐歲給錢百緡﹐修釋道齋醮各七日﹐爲之懺滌。每一屍﹐官給籧篨三片﹐錢一鐶﹐置酒紙脯膳﹐卽令收瘞﹐永爲著式。禦制略云「嗟乎﹗灘磧之上﹐競食者烏鳶﹔島渚之間﹐爭餐者魚鱉。汝等孽非他速﹐殃盡自貽。仕宦者怙勢以淩民﹐爲民者欺心而冒法。願汝等仗玆浣滌﹐各遂超騰﹐悟諸佛本空之原﹐體太上眞靈之理。」

景徳初﹐北戎請盟﹐欲撰答書﹐久亡體制。時趙文安定安仁爲學士﹐獨記太祖朝書札規式﹐詔撰之。及修講盟好之制﹐深體輕重﹐朝論美之。時虜使韓杞者﹐始修聘好﹐獷悍無檢﹐命公接伴。公旋教覲見之儀﹐方漸馴擾。及將辭﹐嫌服太長﹐步武縈足﹐復欲左衽﹐公戒之曰「君將升殿受還書﹐去天顏咫尺﹐可乎﹖」剛折之﹐才不敢。明年﹐虜選姚柬之﹐翹翹者也﹐至闕﹐復接伴。柬之者輕縱逞辧﹐坐則談兵。公徐曰「君號多聞者﹐豈不聞﹕『兵者不祥之器﹐聖人不得已而用之﹖』今得已之時也﹐二國始以禮儀修好﹐非君所談之事。」方此少戢﹐酬對得體。遂參祥符二政﹐拜宗正卿﹐掌玉牒屬籍。國初﹐梁周翰創宗籍之制﹐不便宮邸。公裁酌得宜﹐又造《仙源積慶圖》﹐盡列長幼親屬之目﹐以進於便坐張之﹐爲盛事。

眞宗爲開封尹﹐呼通衢中鐵盤市卜一瞽者﹐令張耆﹑夏守贇﹑楊崇勛左右數輩﹐揣聽聲骨﹐因以爲娛﹐或中或否。獨相王繼忠﹐瞽者駭之﹐曰「此人可訝﹐半生食漢祿﹐半身食胡祿。」眞宗笑而遣去。繼忠後爲觀察使﹑髙陽總管。咸平六年﹐虜寇望都﹐與虜酣戰﹐至乙夜﹐戎騎合圍數十重﹐徐戰徐行﹐旋傍西山而遁﹐至白城﹐陷虜。上聞之﹐甚嗟悼﹐皆謂卽沒。景徳初﹐戎人乞和﹐繼忠與撰奏章﹐而勸諷誘掖﹐大有力焉﹐朝廷方知其存。後每歲遣使﹐眞宗手封禦帶藥茗以賜焉。繼忠服漢章﹐南望天闕﹐稱「未死臣」﹐哭拜不起﹐問聖體起居﹐不避虜嫌。以其徳儀雄美﹐虜以女妻之﹐僞封吳王﹐攺姓耶律。卒於虜﹐人謂陷蕃王氏也。

戴恩爲禦龍弓箭直都虞侯。一日﹐西蜀進靑龍城道觀《長壽仙人圖》﹐其本吳道玄之迹﹐太宗閱之﹐酷肖戴恩﹐又恐所見有殊﹐亟召數班軍校近侍內臣徧示之﹐曰「汝輩且道此圖似何人﹖」羣口合奏曰「似戴恩。」上笑而異之﹐因是進用。後建寧遠軍節﹐舉朝止呼「戴長壽」。

眞宗車駕巡師大名﹐王雜端濟爲鎭倅﹐調丁夫十五萬修黃﹑汴河。濟以謂役廣勞民﹐乞徐圖之。詔往經度﹐遂減十萬。張齊賢相請令濟立狀保河不決。奏曰「河之決﹐系陰陽災沴﹐責在調元者。和陰陽﹐弭災沴﹐爲國致太平﹐河豈有決乎﹖臣乞先令宰臣立一保狀﹐天下太平﹐然後臣以族入狀﹐保河不決。」丞相曰「今非太平耶﹖」濟對曰「北有胡寇﹐西有賊遷﹐關右﹑兩河﹐歲被侵擾﹐臣敢謂未也。」上動容﹐畱之問以邊計﹐敷奏可采﹐後知河中府。車輅幸澶淵﹐虜騎旁侵﹐詔沿河斷橋梁﹐毀舟舫﹐緩者以軍律論。濟馳騎飛奏曰「陜西關防天設﹐其數十萬斛以河爲載﹐若用小舟﹐沈覆必矣﹐此誠可惜。所有斷梁之議﹐搖動民心﹐尢宜寢罷。」眞宗悟其議﹐立弭之。

張乖崖性剛多躁﹐蜀中盛暑食餛飩﹐項巾之帶屢垂於碗﹐手約之﹐頗煩急﹐取巾投器中曰「但請喫。」因捨匕而起。少年慷慨﹐學擊劍﹐喜立奇節﹐謂友人曰「張詠賴生明時﹐讀典墳以自律﹐不爾則爲何等人耶﹖」李順之亂﹐益州大將王繼恩﹑上官正輩頓師逗畱不進。公激使行﹐盛陳供帳﹐郊辭以餞之。酒酣﹐舉爵謂軍校曰「爾曹蒙國厚恩﹐無以塞責﹐此行勉力平蕩寇壘。」以手指其地曰「若師老日曠﹐卽爾輩死所也。」徐謂繼恩曰「朝廷始若許僕參後騎﹐豈至今日﹖醢賊以啖師久矣﹗」自是士气畢振﹐獲捷而還。

王元之禹偁嘗作《三黜賦》以見志。初爲司諫﹑知制誥﹐疏雪徐鉉﹐貶商州團練副使。方召歸爲學士﹐坐爲孝章皇后遷梓宮於燕國長公主之第﹐羣臣不成服﹐元之私語賓友曰「後嘗母儀天下﹐當奉舊典。」坐訕謗﹐出守滁州。方召還﹐知制誥﹐撰太祖徽號﹑玉冊﹐語涉輕誣﹐會時相不悅﹐密奏黜黃州。泊近郊將行﹐時蘇易簡內翰榜下放孫何等進士三百五十三人﹐奏曰「禹偁禁林宿儒﹐累爲遷客﹐漂泊可念﹐臣欲令榜下諸生罷期集﹐綴馬送於郊。」奏可之。至日行﹐送過四短亭﹐諸生拜別於官橋。元之口占一闋﹐付狀元曰「爲我深謝蘇公﹐偶不暇取筆硯。」其詩云「綴行相送我何榮﹐老鶴乘軒愧谷鶯。三入承明不知舉﹐看人門下放諸生。」時交親縱深密者﹐循時好惡﹐不敢私近﹐惟竇元賓執其手泣於閣門曰「天乎﹐得非命歟﹖」公後以詩謝﹐略云「惟有南宮竇員外﹐爲余垂淚閣門前。」至郡未幾﹐忽二虎鬥於郡境﹐一死之﹐食殆半﹔羣雞夜鳴﹔冬雷雨雹。詔內臣乘驛勞之﹐命設禳謝。司天奏﹕「守土者當其咎。」卽命徙蘄。上表略曰「宣室鬼神之問﹐不望生還﹔茂陵封禪之文﹐止期身後。」上覽曰「噫﹐禹偁其亡乎﹖」禦袖掩涕。至郡﹐逾月果卒。嘗侍宴瓊林﹐太宗獨召至禦榻﹐面誡之曰「卿聰明﹐文章在有唐不下韓﹑柳之列﹐但剛不容物﹐人多沮卿﹐使朕難庇。」禹偁泣拜﹐書紳而謝。

太宗嘗謂侍臣曰「朕欲以皇王之道禦圖﹐愧無稽古深學﹐舊有《禦覽》﹐但記分門事類﹐繁碎難檢。令諫臣以治亂興亡急要寫置一屏﹐欲常在目。」時知雜田錫奏曰「皇王之道﹐微妙曠闊﹐今且取軍國要機二事以行之。師平太原﹐逮玆二載﹐未賞軍功。願因郊籍﹐議功酬之﹔乞罷交州之兵﹐免驅生靈爲瘴嶺之鬼。此二者﹐𨿽不系皇王之治﹐陛下宜念之。」上嘉納曰「錫眞得鯁直之體﹐而此尢難爲答。」趙普當國﹐錫謁於中書﹐白曰「公以元勛當國﹐宜事損斂。有司羣臣書奏﹐盡必先經中書﹐非尊王之體也。諫官章疏﹐令閣門塡狀﹐大弱臺諫之風﹐尢爲不可。」普引咎正容厚謝﹐皆罷之。錫將卒﹐自艸遺表﹐猶勸上以慈儉納諫爲意﹐絕無私情。上厚卹之。

李丞相谷與韓熙載少同硯席﹐分攜結約於河梁曰「各以才命選其主。」廣順中﹐谷仕周爲中書侍郎﹑平章事﹔熙載事江南李先主爲光政殿學士承旨。二公書問不絕﹐熙載戲貽谷書曰「江南果相我﹐長驅以定中原。」谷答熙載云「中原苟相我﹐下江南如探囊中物爾。」後果作相﹐親徵江南﹐賴熙載卒已數歲。先是﹐朝廷遣陶谷使江南﹐以假書爲名﹐實使覘之。李相密遺熙載書曰「吾之名從五柳公﹐驕而喜奉﹐宜善待之。」至﹐果爾容色凜然﹐崖岸髙峻﹐燕席談笑﹐未嘗啟齒。熙載謂所親曰「吾輩綿歷久矣﹐豈煩至是耶﹖觀秀實公﹐非端介正人﹐其守可隳﹐諸君請觀。」因令宿畱﹐俟寫《六朝書》畢﹐館泊半年。熙載遣歌人秦弱蘭者﹐詐爲驛卒之女以中之。獘衣竹釵﹐旦暮擁帚灑掃驛庭。蘭之容止﹐宮掖殆無。五柳乘隙因詢其迹﹐蘭曰「妾不幸夫亡無歸﹐托身父母﹐卽守驛翁嫗是也。」情旣瀆﹐失「愼獨」之戒﹐將行翌日﹐又以一闋贈之。後數日﹐宴於澄心堂﹐李中主命玻璃巨鐘滿酌之﹐谷毅然不顧﹐威不少霽。出蘭於席﹐歌前闋以侑之﹐谷慚笑捧腹﹐簪珥幾委﹐不敢不釂。釂罷復灌﹐幾類漏卮﹐倒載吐茵﹐尙未許罷。後大爲主禮所薄﹐還朝日﹐止遣數小吏攜壺漿薄餞於郊。迨歸京﹐鸞膠之曲已喧﹐陶因是竟不大用。其詞《春光好》云「好因緣﹐惡因緣﹐柰何天﹐只得郵亭一夜眠﹖別神仙。

瑟琶撥盡相思調﹐知音少。待得鸞膠續斷弦﹐是何年﹖」

卷第五

翰林朱昂嘗撰《莫節婦傳》﹐大爲人倫之勸。節婦荃﹐少婦周謂﹐昭州人﹐布衣謁太祖﹐召便殿試時務﹐大稱上旨﹐擢贊善大夫。當天造之初﹐凡所任人﹐處置從便。符彥卿暴姿不法﹐除謂爲屬邑永濟縣令﹐俾繩之。彥卿聞其來﹐魂膽俱喪﹐鞬櫜郊迓﹐謂但揖於馬上爾。境上數寇劫財傷人﹐彥卿受賕﹐縱之使逸。謂出令﹕「敢有藏盜者斬。」不數日﹐亟獲之﹐不解府﹐卽時斬決﹐以案具奏。太祖大壯之。興國二年﹐詔遣副廣南羅延吉爲轉運副使﹐以定嶺寇。時奔命赴道﹐不得與荃別。後委寄繁劇﹐嶺塞馳走﹐不還於家二十六年。父母欲奪荃嫁之﹐荃泣謂父曰「吾夫豈碌碌久困者耶﹖食貧守死俟之。」父不敢彊。荃執禮事舅姑益謹﹐閨壼有法。家素貧﹐荃歲事蠶績﹐得絲則機而杼軸﹐勤儉自營﹐生計漸盛。𨿽裏之淑婦靜女﹐罕識其容者﹐聞其風﹐則幃箔竦敬。子漸長﹐築捨於外﹐購書命師教之。後產業益裕﹐舅姑將老附塋﹐選美丘﹐大爲壽坎﹐松檟茂密﹐盡得其制。又爲其夫創上腴田數百頃。水竹別墅﹐亭閣相望。然謂在路亦修髙節矣。荃二十六年間﹐畢一婚二嫁﹐皆淸望之族。迨謂歸﹐俱已皓首﹐勸夫偕老於家林焉。

國初﹐王朴﹑竇儼講求大樂﹐考正律呂﹐無不諧協。朴﹑儼沒﹐患無繼者。後和峴﹐故相凝之子也﹐禮樂二學﹐特勝前儒。太祖天性悟音律﹐末年郊饗﹐覺雅樂聲髙﹐謂樂臣曰「必圭黍尺度之差。」詔峴平之。峴精意調整﹐而終不和﹐歸家﹐私謂弟曰「鐘管之中﹐賓聲終髙﹐主聲不甚暢亮﹐主上其將不豫乎﹖」逾年果崩。樂府中有古玉管﹐素號「叉手笛」﹐無稽也﹐上意欲增入雅樂。峴調品使合大律﹐別立號爲「拱辰管」﹐詔備雅樂。弟﹐凝之幼子﹐知制誥﹐南郊﹐贊導乘輿﹐俯仰如畫﹐神彩照物。太宗愛之﹐謂宰臣曰「朕深欲詔入翰林﹐但恐其眸子眊然﹐視物不正﹐不可爲近侍。」

呂文仲﹐歙人﹐爲中丞﹐有陰徳。景徳中﹐鞫曹南猾民趙諫獄。諫豪於財﹐結士大夫﹐根蒂特固。忽禦寶封軒裳姓名七十餘輩﹐自中降出﹐皆昔委諫營產買妾者﹐悉令窮治。文仲從容奏曰「更請察其爲人﹐密籍姓名﹐候舉選對揚之日﹐斥之未晚。」眞宗從之。

仁宗讀《五代史》至「周髙祖幸南莊﹐臨水亭﹐見雙鳧戲於池﹐出沒可愛﹐帝引弓射之﹐一發疊貫﹐從臣稱賀」﹐仁宗掩卷謂左右曰「逞藝傷生﹐非朕所喜也。」內臣鄭昭信掌內饔十五年。嘗面誡曰「動活之物﹐不得擅烹。」深惡於殺也。

王著爲僞蜀明經﹐善正書行艸﹐深得家法。爲翰林侍書與侍讀更直﹐太宗令中使持禦札示著﹐著曰「未盡善也。」上臨學益勤﹐後再示之﹐著曰「止如前爾。」中人詰其故﹐著曰「帝王始工書﹐吾或褒稱﹐則不復畱意矣。」後歲餘﹐復示之。奏曰「功已至矣﹐非臣所及。」後眞宗聞之﹐謂宰臣曰「善規益者也﹐宜居臺憲。」後終於殿中侍禦史。

郭仲儀贄﹐眞宗在藩﹐爲皇子侍讀。太宗幸東宮﹐禦制《戒子篇》﹐命贄注解﹐且令委曲講論。眞宗每以純厚長者遇之﹐在儲宮作詩贈之﹐略曰「該明聖典通今古﹐發啟衝年曉典常。」後參大政﹐因論事朴直﹐上意不悅。後坐入對之際﹐宿酲未解﹐左遷荊南。因終身戒酒﹐至卒不飲﹐早暮餌藥亦斥之﹐其節剛若是矣。

邢尙書昺﹐曹州農家子﹐深曉播殖。眞宗每雨雪不時﹐憂形於色﹐責日官所定雨澤丰凶之兆﹐多或不中。昺因進《耒耜歲占》三卷﹐大有稽驗﹐皆牧童村老歲月於畎畝間揣占所得。咸平三年﹐置經筵侍讀﹐首以公爲之。昺初應五經﹐廷試日﹐升殿講「師」﹑「比」二卦﹐取羣經發題。太宗嘉其精博﹐擢爲九經賜第。眞宗晚年﹐多召於近寢﹐從容延對。忽一日﹐見公衰甚﹐禦袖掩目泫然曰「宮邸舊僚﹐淪謝殆盡﹐存者惟卿爾。」遽密賚銀千兩﹐繒千匹。昺康裕無恙﹐果非久感疾。將易簀﹐車駕臨問。公拖紳整巾﹐歷敍遭際﹐上爲之泣別。旣終﹐又爲之臨喪。惟將相喪疾﹐方有此幸。

楊侍讀徽之﹐太宗聞其詩名﹐盡索所著﹐得數百篇奏禦﹐仍獻詩以謝﹐卒章曰「十年牢落今何幸﹐叨遇君王問姓名。」上和之以賜﹐謂宰臣曰「眞儒雅之士﹐操履無玷。」拜禮部侍郎﹐禦選集中十聯寫於屏。梁周翰詩曰「誰似金華楊學士﹐十聯詩在禦屏中。」十聯詩者﹐有《江行》云「犬吠竹籬沽酒客﹐鶴隨苔岸洗衣僧。」《寒食》云「天寒酒薄難成醉﹐地迥臺髙易斷魂。」《塞上》云「戍樓煙自直﹐戰地雨長腥。」《僧捨》云「偶題巖石云生筆﹐閒繞庭松露濕衣。」《湘江舟行》云「新霜染楓葉﹐皓月借蘆花。」《哭江爲》云「廢宅寒塘雨﹐荒墳宿艸煙。」《嘉陽川》云「靑帝已教春不老﹐素娥何惜月長圓。」又云「浮花水入瞿塘峽﹐帶雨雲歸越巂州。」《年夜》云「春歸萬年樹﹐月滿九重城。」《宿東林》云「開盡菊花秋色老﹐落殘桐葉雨聲寒。」余竊謂公曰「以天地浩露﹐滌其筆於冰甌雪碗中﹐則方與公詩神骨相附焉。」

張茂直﹐兗人﹐家貧﹐喜讀書。少遊汶上﹐嘗買瓜於圃﹐翁倚鋤睥睨曰「子非久當斷頭﹐下刃之際﹐稍速則死﹐稍緩則生。果獲免﹐必享富貴。」無何﹐慕容彥超據兗﹐例驅守埤。周師破敵﹐擁城者例坐斬﹐斬殆盡﹐至茂直﹐挾刀者語之曰「汝發甚修鬒﹐惜爲頸血所污﹐可先斷之。」茂直許焉。將理髮﹐得釋免。後知制誥﹑祕書監﹐卒。

梁修撰周翰﹐一歲後苑宴﹐凡從臣各探韻賦詩﹐梁得「春」字﹐曰「百花將盡牡丹坼﹐十雨初晴太液春。」上特稱之。爲史館修撰﹐上疏﹕「自今崇徳﹑長春二殿﹐皇帝之言﹑侍臣論列之事﹐望令中書修爲《時政記》﹔其樞密院事涉機密﹐亦令本院編纂﹐至月終送史館。自餘百司﹐凡幹對拜除授沿革之事﹐悉條報本院﹐仍令舍人分直。」皆從之。

李繼隆善馳驛﹐日走四五百里。徵江南﹐常往來覘兵勢﹐中途遇虎﹐射殺之。與吳人戰﹐流矢中額﹐冑堅不傷。太祖欲拔用﹐謂曰「升州平時獻書來﹐當厚賞汝。」時軍中內侍數輩﹐皆伺城陷﹐爭求獻捷﹐會有機事當入奏﹐皆不願行﹐繼隆獨請赴闕﹐太祖訝其來早﹐繼隆奏曰「金陵破在旦夕。」上問﹕「安知﹖」對曰「臣在途中﹐遇大風﹐天晦冥﹐城破之兆也。」翌日﹐捷至。太祖召謂之曰「果如汝所料﹐是夜城陷。」均其賞﹐在獻捷之上﹐除莊宅使。

眞宗車駕在澶淵﹐大將王超擁兵十萬屯眞定﹐逗畱不進。馬太尉知節移書詬讓﹐復辭以中渡無橋﹐徒涉爲患。公命工庀材﹐一夕而就﹐始肯出兵。知節﹐全義之子也。七歲﹐父卒﹐太祖軫念曰「眞羽林孤兒也。」召入內﹐送國子學﹐列靑衿冑子之間﹐禦賜今名。後果有立﹐才三十餘爲樞使。咸平初帥秦﹐號爲善政。秦質羌酋支屬二三十輩殆二紀﹐公悉遣歸﹐諸番懷感﹐終其任不敢犯邊。水泉銀礦累歲不發﹐額課不除﹐主吏破產償之不足﹐鞭朴累世。公三奏﹐悉已之。知延州﹐戎人將謀入抄。值上元﹐令大張燈﹐累夕大開諸門。虜不測﹐卽皆引去。

李士衡少時﹐一俠者遺一劍﹐屬之曰「君他日發迹在於劍﹐記之。」後爲祕書丞﹐知劍州。王均亂成都﹐陷漢州﹐進攻綿不下﹐因趨劍門。士衡預度寇至﹐城必不能守﹐徙金帛居民保劍關﹐焚其倉庫﹐厚募軍卒之流勇者﹐得數千人。賊果大至﹐公與監兵裴臻據關擊之。倉廩旣焚﹐數夕大冰雪﹐均眾食敗糟木皮。臻與再戰﹐斬凍餒者三千級﹐墮壑者無算。賊宵遁﹐保益州。馳奏旣上﹐除士衡度支員外郎﹐臻崇儀使。公果因劍發迹﹐以至貴顯。逮卒﹐劍亦失之。

雷宣徽有終﹐李順亂﹐爲峽曹﹐調發兵食﹐規劃戎事﹐大有紀律。至廣安軍﹐賊勢充斥﹐公瀕江三面樹柵。一夕陰晦﹐賊眾掩至﹐鼓噪舉火。公安坐櫛發﹐气貌自若。賊旣合﹐公引奇兵出其後擊之。賊驚亂﹐赴水火死者無數。就拜右諫議大夫﹑知益州。次簡州﹐寓佛捨﹐度賊必至﹐命左右重閉﹐召土人嚴更警備。初夕﹐間道而出。賊圍寺數重﹐及寺壞﹐惟得擊柝者。公喜施予﹐丰於宴犒﹐費不足﹐則傾私帑給之﹐奉身止銅器鞍勒而已。頗涉道書。因讀史﹐廢書流涕曰「功名者﹐貪夫之釣餌。橫戈開邊﹐拔劍討叛﹐死生食息之不顧﹐及其死也﹐一棺戢身﹐萬事都已﹐悲夫﹗」景徳初卒。

王顯﹐太宗在藩﹐與周瑩爲給侍。赤腳道者相顯曰「此兒須爲將相﹐但無陰徳爾。」及長﹐太宗愛之﹐曰「爾非儒家﹐柰寡學問﹐他日富貴﹐不免面墻。」取《軍誡》三篇﹐令誦之。咸平三年﹐使相出師定州﹐便宜從事。忽一日﹐一道士通刺爲謁﹐破冠敝褐﹐自稱「酆都觀主」﹐笑則口角至耳﹐亂鬢若剛鬣﹐謂顯曰「昨日上帝牒番魂二萬至本觀﹐未敢收﹐於冥籍死於公之手者﹐公果殺之﹐則功冠於世﹐然減公算十年﹐二端請裁之。」顯謂風狂﹐叱起。後日﹐契丹引數萬騎獵於威虜軍境﹐卽梁門也。會積雨﹐虜弓皆皮弦﹐緩弱不可用。顯引兵剿襲﹐大破之﹐梟名王貴將十五輩﹐獲僞羽林印二紐﹐斬二萬級﹐築京觀於境上。露布至闕﹐朝廷以樞相召歸﹐赴道數程而卒。

陳彭年字永年﹐生撫州﹐十三歲著《皇綱論》萬餘言﹐爲江左名輩所重。除正言﹐待制於龍圖閣﹐與晁少保迥﹑戚密學綸條貢舉事﹐盡革舊式﹐防閒主司﹐嚴設糊名謄錄。取《字林》《韻集》《韻略》《字統》及《三倉》《爾雅》定其字式﹐爲禮部韻及廟國之避。凡科場儀範﹐遂爲著格。編《太宗禦集》。公書字甚急﹐日可萬餘﹐細碎急艸﹐翌日往往不能辧。一旦遽卒﹐眞宗急遣中人詣其家﹐取平生編著﹐但破篋中得二十餘軸﹐人不能辧﹐惟起居院吏趙亨能辧之。上召亨補三班吏﹐令重寫之。送楊大年別行攺較﹐無一字之誤者。

黃晞﹐閩人。皇祐初遊京師﹐不踐場屋﹐多以古學遊搢紳之門。凡著書﹐自號聱隅子。走京塵幾十年﹐公卿詞臣無不前席。晞履裂帽破﹐馳走無倦。後詞臣重晞之道者﹐列章爲薦﹐盡力提挽。朝恩甚優﹐授京官﹐知巨邑﹐有旨畱國子監。將有司業之命﹐始拜敕﹐徧謝知己。才三日﹐館於景徳如意輪院。一日晚歸﹐解鞍少憩﹐謂院僧曰「僕遠人也﹐勤苦貧寒﹐客路漂泊﹐寒暑未嘗溫飽﹐今日方平生事畢﹐且放懷酣寢一夕。請戒僧童﹐愼無見喧。」僧諾之。扃扉遂寢。翌日大曉﹐寂無所聞﹐寺僧擊牖大呼﹐已卒於榻矣。

劉樞密昌言﹐泉人﹐爲起居郎﹐太宗連賜對三日﹐幾至日旰。捷給詼詭﹐善揣摩捭闔﹐以迎主意。未幾﹐以諫議知密院﹐然士論所不協。君臣之會﹐亦隆替有限。一旦聖眷忽解﹐謂左右曰「劉某奏對皆操南音﹐朕理會一句不得。」因遂乞郡﹐允之。

趙參政昌言﹐汾人。太宗廷試﹐愛其詞气明俊﹐擢置甲科。未幾﹐拜中丞。上幸金明池﹐舊例﹐臺臣無從遊之制﹐太宗喜之﹐特召預宴﹐自公始也。擢爲樞密副使。是時陳象輿﹑董儼俱爲鹽鐵副使﹐胡旦爲知制誥﹐盡同年生﹐俱少年﹐爲一時名俊。梁顥又嘗與公同幕。五人者旦夕會飲於樞第﹐棋觴弧矢﹐未嘗虛日﹐每每乘醉夜分方歸﹐金吾吏逐夜候馬首聲諾。象輿醉﹐鞭揖其吏曰「金吾不惜夜﹐玉漏莫相催。」都人諺曰「陳三更」﹑「董半夜」。趙公因是坐貶崇信軍司馬。淳化中﹐以諫議起知天雄。大河貫府﹐蓋豪猾輩畜芻茭者利厚價﹐欲售之﹐誘奸人穴其堤使潰。公知之﹐仗劍露刃﹐盡取豪芻廩積給用﹐其蠹遂絕。又忽澶河漲﹐流入禦河﹐陵府城。公籍禁旅﹐殺牛爲酒﹐募豪右出資﹐散卒負土護之﹐皆樂從。不數日﹐水退城完﹐就加給事﹑參政召還。上渴佇﹐詔乘疾置赴中書。太宗笑謂公曰「半夜之會﹐不復有之。」公叩陛泣謝。

眞宗尹京﹐畢相士安爲府判﹐沈毅忠厚﹐中書將有僉諧﹐太宗令輔臣歷選﹐俱不稱旨。而李相沆必欲用寇公﹐上曰「準少年進用﹐才銳气浮﹐爲朕選河朔有重徳﹑稀姓者﹐處其中而鎭之。」近臣少諭上意﹐方以畢公進。上果大喜﹐遂用參大政。時曹利用爲樞相﹐寇﹑曹二人者﹐一時恃酒﹐往往淩詬於席。公處其間﹐嘗溫容以平之。不逾月﹐與寇俱平章事。歲餘﹐果負重望。太宗謂李沆曰「朕固欲相士安者﹐頃夢數神人擁一紫綬者﹐令拜朕曰﹕『非久當相陛下。』夢中熟視之﹐乃士安也。」

太宗飛白書張詠﹑向敏中二臣名﹐付中書﹐曰「二人者皆名臣﹐爲朕記之。」向公自員外郎爲諫議﹑知樞密院﹐止百餘日。咸平四年﹐除平章事。後坐事出永興軍。駕幸澶淵﹐手賜密詔﹕「盡付西鄙事﹐許便宜從事。」公得詔藏之﹐視政如常。會邦人命國儺﹐有告禁卒欲倚儺爲亂者。公密使麾兵被甲衣袍伏於夾廡幕中。明日﹐盡召賓僚兵官﹐置酒縱閱﹐無一人預知者。命儺入﹐先令馳逞於中門外﹐後召至階。公振袂一揮﹐伏卒齊出﹐盡擒之。果各懷短刃﹐卽席誅之。剿訖﹐屏屍﹐亟命灰沙掃庭﹐張樂以宴﹐賓從股栗。

李文靖公沆初知制誥﹐太宗知其貧﹐多負人息錢﹐曰「沆爲一制誥﹐俸入幾何﹖家食不給﹐豈暇償逋耶﹖」特賜錢一百三十萬﹐令償之。後爲學士﹐因宴﹐上目送愛之﹐曰「沆風度端粹﹐眞佳士也。」後爲右揆﹐居輔弼﹐當太平﹐無一事﹐凡封章建議務更張﹑喜激昂輩﹐搖鼓捭闔﹐公悉屏之﹐謂所親曰「無以報國﹐聊用以安黎庶爾。」景徳二年薨﹐上臨哭之慟﹐大呼曰「天乎﹐忠良純厚﹐合享遐壽﹗」

呂正惠公端使髙麗﹐遇風濤恍恍﹐摧檣折舵﹐舟人大恐。公恬然讀書﹐若在齋閣。時首臺呂文穆蒙正﹐告老甚切。上宴後苑﹐作《釣魚》詩獨賜公﹐斷章云「欲餌金鉤深未到﹐磻溪須問釣魚人。」意以首宰屬公。公和進云「愚臣鉤直難堪用﹐宜問濠梁結网人。」文穆得謝﹐果冠臺席。眞宗初卽位﹐居諒暗﹐每見公則肅然起敬﹐未嘗名呼﹐或以字呼﹐上對公但稱「小子」。公體貌魁梧﹐庭陛頗峻﹐命梓人別爲納陛。兩使外域﹐虜主欽重。後使虜者至﹐則問曰「呂公作相未﹖」

太宗命蘇易簡評講《文中子》﹐中有楊素遺子《食經》「羹黎含糗」之句﹐上因問曰「食品稱珍﹐何物爲最﹖」易簡對曰「臣聞物無定味﹐適口者珍﹐臣止知齏汁爲美。」太宗笑問其故﹐曰「臣憶一夕寒甚﹐擁鑪火﹐乘興痛飲﹐大醉就寢。四鼓始醒﹐以重衾所擁﹐咽吻燥渴。時中庭月明﹐殘雪中覆一齏碗﹐不暇呼僮﹐披衣掬雪以盥手﹐滿引數缶﹐連沃渴肺﹐咀齏數根﹐燦然金脆。臣此時自謂上界仙廚﹐鸞脯鳳臘﹐殆恐不及。屢欲作《冰壺先生傳》紀其事﹐因循未暇也。」太宗笑而然之。

文瑩丙午歲訪辰帥張不疑師正﹐時不疑方五十﹐齒已疏搖﹐咀嚼頗艱。後熙寧丁已﹐不疑帥鼎﹐復見招﹐爲武陵之遊﹐凡巨臠大胾﹐利若刀截﹐已六十二矣。余怪而詰焉﹐曰「得藥固之。時余滿口搖落﹐危若懸蒂﹐謾以此藥試之﹐輒爾再固。」因求此方以療病齒者﹐凡用之皆效。題曰《西華嶽蓮花峯神傳齒藥方》﹐序曰「元亨在天聖中﹐結道友登嶽頂﹐齋宿祈祠方已﹐徧遊三峯﹐酌太上泉。至明星館﹐於故基下得斷碑數片﹐仿佛有古文﹐洗滌而後可辧﹐讀之﹐乃《治口齒烏髭藥歌》一首。慮歲月浸久﹐剝裂不完﹐遽錄以歸。而後朝之名卿巨公﹐訪山中故事﹐語及者皆傳之﹐修制以用﹐其效響應。」歌曰「豬牙皂角及生薑﹐西國升麻蜀地黃。木律旱蓮槐角子﹐細辛荷葉要相當。靑鹽等分同燒煆﹐研殺將來使最良。揩齒牢牙髭鬢黑﹐誰知世上有仙方。」不疑晚學益深﹐經史沿革﹐講摩縱橫﹐文章詩歌﹐舉筆則就。著《括異志》數萬言﹐《倦遊錄》八卷。觀其餘蘊﹐尙盤錯於胸中。與余武陵之別﹐慨然口占二詩云「憶昔荊州屢過從﹐當時心已慕冥鴻。渚宮禪伯唐齊己﹐淮甸詩豪宋惠崇。老格疏閒松倚澗﹐淸談蕭灑坐生風。史官若覓髙僧事﹐莫把名參伎術中。」又云「碧嶂孤云冉冉歸﹐解攜情緒異常時。餘生歲月能多少﹐此別應難約後期。」風義見於詩焉。

長沙北禪經室中懸觀音印像一軸﹐下有文﹐乃故待制王元澤撰﹐鏤板者乃郡倅關蔚宗。文云「都官鞏彥輔郎中嘗魘去﹐初兩緋衣召入一大府﹐嚴甚﹐有紫衣當案者曰﹕『此王也﹐置廡下。』授以沙盆﹐剔囚目﹐使研之。余斷腕截耳﹐不可勝數﹐或恐懼失便溺。頃一官至﹐呵鞏解衣﹐鞏以有官無罪﹐官怒曰﹕『此治殺生獄﹐豈問官耶﹖』鞏窘呼觀音﹐囚者皆和﹐而殘者完﹐系者釋﹐俱出﹐鞏亦出﹐乃蘇。余友吳居易與鞏同官開封府﹐言『鞏性朴直﹐不苟於獄﹐以故或忤在勢者』云。壬子歲﹐王雱元澤記﹐會稽關杞刻之﹐以廣其傳。庶乎世之聞見者﹐有所警焉。戊午歲題。」元澤病中﹐友人魏道輔泰謁於寢﹐對榻一巨屏﹐大書曰「《宋故王先生墓志》﹕先生名雱﹐字元澤﹐登第於治平四年﹐釋褐授星子尉﹐起身事熙寧天子﹐裁六年﹐拜天章閣待制﹐以病廢於家」云。後尙有數十言﹐掛衣於屏角﹐覆之不能盡見。此亦得謂之達歟﹖

卷第六

範魯公質舉進士﹐和凝相主文﹐愛其私試﹐因以登第。凝舊在第十三人﹐謂公曰「君之辭業合在甲選﹐暫屈爲第十三人﹐傳老夫衣缽可乎﹖」魯公榮謝之。後至作相﹐亦復相繼。時門生獻詩﹐有「從此廟堂添故事﹐登庸衣缽亦相傳」之句。初﹐周祖自鄴起師向闕﹐京國罹亂﹐魯公遁迹民間。一旦﹐坐對正巷茶肆中﹐忽一形貌怪陋者前揖云「相公相公﹐無慮無慮。」時暑中﹐公執一葉素扇﹐偶寫「大暑去酷吏﹐淸風來故人」一聯在上﹐陋狀者奪其扇曰「今之典刑﹐輕重無準﹐吏得以侮﹐何啻大暑耶﹖公當深究獄獘。」持扇急去。一日﹐於襖廟後門﹐一短鬼手中執其扇﹐乃茶邸中見者。未幾﹐周祖果以物色聘之﹐得公於民間﹐遂用焉。憶昔陋鬼之語﹐首議刑典﹐疏曰「先王所卹﹐莫重於刑。今繁苛失中﹐輕重無準﹐民罹橫刑﹐吏得侮法。願陛下畱神刑典﹐深軫無告。」世宗命公與臺官劇可久﹑知雜張湜聚都省詳修刊定﹐惟務裁減﹐太官供膳。殆五年書成﹐目曰《刑統》。

張尙書詠再知益州﹐轉運使黃觀以治狀條奏﹐下詔褒美。時賊鋒方斂﹐紀綱過肅﹐蜀民尙懷擊柝之惴﹐而嘉﹑邛二州新鑄景徳大鐵錢﹐利害未定﹐橫議蜂起﹐朝廷慮之。遣謝賓客濤爲西川巡撫﹐上臨軒諭之曰「詠之性剛決彊勁﹐卿之性仁明和恕﹐卿往濟之﹐必無遺策。宜以朕意諭詠﹕『賴卿在彼﹐朕無西顧之憂﹐每事宜與濤協心精議﹐副朕倚矚。』」謝公至蜀﹐明宣寬詔﹐尙書公抃蹈泣拜。舉率從稟﹐並轡撫勞﹐西蜀遂安。

太祖受禪﹐以趙韓王普有佐命巨勛﹐除右諫議大夫﹑樞密直學士。未幾﹐範質罷相﹐以公爲門下侍郎﹑平章事。旣冠臺府﹐參總廟權。參政呂餘慶﹑薛居正𨿽副之﹐但奉行制書﹐備位而已﹐不宣制﹐不預奏事﹐不押班﹐每府候對長春殿廬啟沃﹐大小之務﹐盡決於公。兼權之議﹐喧於時論。會李繼遷擾邊﹐用公計﹐封趙保忠守夏臺故地﹐因令滅之。保忠翻與繼遷合謀爲邊患。河西極擾﹐咎歸於公﹐因不得專政﹐詔令參政更掌印押班奏事﹐分其權也。舊制﹐宰相報到﹐未刻方出中書。會歲大熱﹐特許公才午歸第﹐遂爲永制。年七十一﹐病久無生意﹐解所寶雙魚犀帶﹐遣親吏甄潛者詣上淸太平宮醮星露﹐懇以謝往咎。上淸道錄姜道玄爲公叩幽都﹐乞神語。神曰「趙某﹐開國忠臣也。柰何冤累﹐不可逃。」道玄又叩乞所冤者﹐神以淡墨一巨牌示之﹐濃煙罩其上﹐但牌底見「大」字爾。潛歸﹐公力疾冠帶出寢﹐涕泣受神語﹐聞牌底「大」字﹐公曰「我知之矣﹐此必秦王廷美也。然當時事曲不在我﹐渠自與盧多遜遣堂吏趙白交通﹐其事暴露﹐自速其害。豈當咎予﹖但願早逝﹐得面辧於幽獄﹐曲直自正。」是夕﹐普卒。上感悼涕泗﹐自撰神道碑﹐八分禦書賜之。

眞宗中年﹐多或不豫﹐欲權弭聽斷﹐養和於西林園﹐卽太淸樓也。議委政於皇太子﹐加冠監國﹐用王沂公曾以輔之。時中丞王臻不諭上意﹐議方下﹐遽以疏上云「臣聞欲行皇子冠﹐《左傳異議》曰﹕『以星終爲年紀﹐十二而一周﹐於天道備。』所以人君十二始冠﹐冠﹐弁也﹐行之於廟。漢已還﹐間有卽位而冠者﹐皆出於不得已也﹐故攺其名爲加元服﹐皆漢儒因事旋講﹐實非古也。《冠義》云﹕『冠者﹐禮之始也﹐王教之本。』今皇子未成﹐俾冠而臨國﹐冠道未成﹐不冠而監﹐豈可以童子之道理焉﹖唐景云二年﹐睿宗欲以皇太子監國﹐召三品以上官建議﹐羣臣莫敢對者。臣竊謂玆事體重﹐陛下春秋未髙﹐伏望陛下念萬國調順气劑﹐存眞納和﹐不必過計﹐社稷萬靈﹐扶擁聖履」云。時以政出宮闈﹐不敢妄決﹐議者遂寢。

昝太尉居潤﹐博州人。不識字﹐每按牘﹐以左手捉巨筆一畫﹐畫長寸餘﹐𨿽狡史善詐也﹐摹之則敗。沈相倫在幕府﹐謂所親曰「吾觀沈推官五載未曾妄發一笑一語﹐行步端重﹐如履廟堂﹐吾見則禮敬之﹐必爲宰相。」遂力薦於太祖﹐稱沈沈厚可用。後果作相。昝恨其不知書﹐昝氏子孫皆召於家﹐建學立師傅﹐如己子教之﹐以報其知人之徳也。

太祖采聽明遠﹐每邊閫之事﹐纖悉必知。有間者自蜀還﹐上問曰「劍外有何事﹖」間者曰「但聞成都滿城誦朱長山《苦讀》詩曰﹕『煩暑鬱蒸無處避﹐涼風淸冷幾時來﹖』」上曰「此蜀民思吾之來伐也。」時𨿽已下荊楚﹐孟昶有唇亡齒寒之懼﹐而討之無名。昶欲朝貢﹐王昭遠固止之。乾徳三年﹐昶遣諜者孫遇賫蠟丸帛書﹐間道往太原﹐結劉鈞爲援﹐爲朝廷所獲。太祖喜曰「興師有名矣。」執間者﹐命王全斌率禁旅三萬﹐分路討之。俾孫遇指畫山川曲折﹑閣道遠近﹐令工圖之﹐面授神算﹐令王全斌往焉﹐曰「所克城寨﹐止籍器甲芻斛爾﹐若財帛盡分給戰士。」王師至蜀﹐昶遣王昭遠帥師來拒﹐未幾﹐相繼就擒﹐昶始降﹐執昶赴闕。大將王仁贍自南劍獨先歸闕﹐乞見﹐恐己惡暴露﹐歷數全斌等數將貪黷貨財﹐弛縱兵律﹐爲所訴﹐反欲自斃。太祖笑謂仁贍曰「納李廷圭妓﹐擅開丰徳庫取金寶﹐此又謂誰耶﹖」仁贍惶怖﹐叩伏待罪。上又曰「此行淸介畏愼﹐但有曹彬一人爾。」臺臣請深治徵蜀諸將橫越之惡﹐太祖盡釋之。

魏人柴公以經義教授裏中﹐有女子備後唐莊宗掖庭。明宗入洛﹐遣出宮﹐父母往迎之。至洛遇雨﹐逾旬不能進。其女悉以奩具計直十萬﹐分其半與父母﹐令歸大名﹐曰「兒見溝旁郵捨隊長﹐黝色花項爲雀形者﹐極貴人也﹐願事之。」父母大愧之﹐知不可奪﹐問之﹐卽郭某﹐乃周祖也。因事之﹐執箕帚之禮。一日﹐謂其夫曰「君極貴不可言﹐然時不可失﹐妾有五萬﹐願奉君以發其身。」周祖因其資得爲軍司。其父柴公﹐平生爲獨寢之人﹐傳司冥間事﹐一日晨起﹐忽大笑﹐妻問之﹐不對﹐但笑不已。公惟喜飲﹐妻逼極醉﹐因漏泄其事﹐曰「花項漢將爲天子。」後果然。

王彥儔﹐上蔡人﹐五代之際﹐爲本郡軍校﹐材質雄偉﹐剛毅有謀﹐勇冠羣卒﹐久欲奮發﹐而無其端。一旦﹐同列輩五六人者語彥儔曰「天下紛紛﹐能者可立。吾輩何忍端坐﹐以溫飽自墮耶﹖可相共起事﹐以圖富貴乎﹖」彥儔私自計曰「此六人者﹐死气侵面﹐是爲我啟迹也。」遂許之曰「吾今夜正當宿直﹐君輩可持短兵入﹐吾奉爲內應﹐富貴之來﹐不出今夕。」六人者喜﹐是夜皆至。彥儔伏甲於內﹐盡殺之﹐持其首詣閣﹐泣告刺史曰「巡警無狀﹐致姦盜竊發﹐已伏其罪矣﹐願公親出以撫眾。」刺史驚喜而出﹐方慰勞次﹐彥儔立斬之﹐遂據上蔡。明日﹐籍其六家。郡中震恐﹐無敢動者。後朝廷力討之﹐勢不能守﹐奉其母奔金陵郡。李先主特喜其來﹐至其家親拜其母﹐以彥儔爲和州刺史。

一巨商姓段者﹐蓄一鸚鵡甚慧﹐能誦《隴客》詩及李白《宮詞》《心經》。每客至﹐則呼茶﹐問客人安否寒暄。主人惜之﹐加意籠豢。一旦段生以事系獄﹐半年方得釋﹐到家﹐就籠與語曰「鸚哥﹐我自獄中半年不能出﹐日夕惟只憶汝﹐汝還安否﹖家人餵飲﹐無失時否﹖」鸚哥語曰「汝在禁數月不堪﹐不異鸚哥籠閉歲久。」其商大感泣﹐遂許之曰「吾當親送汝歸。」乃特具車馬攜至秦隴﹐揭籠泣放﹐祝之曰「汝卻還舊巢﹐好自隨意。」其鸚哥整羽徘徊﹐似不忍去。後聞常止巢於官道隴樹之末﹐凡吳商驅車入秦者﹐鳴於巢外問曰「客還﹐見我段二郎安否﹖」悲鳴祝曰「若見時﹐爲道鸚哥甚憶二郎。」余得其事於髙虞晉叔﹐事在熙寧六七年間。

慶曆壬午歲﹐王師失律於西河好水川﹐亡沒數巨將劉平﹑葛懷敏﹑任福等﹐石元孫陷虜。急奏入﹐已旬餘﹐大臣固緩之。仁宗因禦化成殿﹐一寬衣老卒擁帚掃木陰下﹐忽厲聲長嘆曰「可惜劉太尉﹗」上怪問﹕「何故獨語﹖」此老卒曰「官家豈不知劉太尉與五六大將一時殺了﹖」上驚問﹕「汝何聞此﹖」老卒因捨帚﹐解衣帶書進呈曰「臣知營州西虎翼一營盡折﹐臣婿亦物故於西陣﹐此書乃家中人急報也。」上以書急召執政視之﹐大臣始具奏﹕「臣實得報﹐恐未審﹐候旦夕得其詳﹐方議奏聞。乞自寬聖慮。」上厲聲曰「事至如此﹐猶言自寬聖慮﹐卿忍人也﹗」冢宰因謝病﹐乞骸骨。

盧文進﹐範陽人﹐少從軍﹐身長八尺﹐姿貌偉異﹐名振燕﹑薊。與莊宗連兵於兩河﹐屢戰獲勝﹐一夕忽敗﹐夜走﹐馬墜澗中﹐才及水﹐一躍而出。明日視之﹐乃郡之黑龍潭﹐絕岸髙險﹐深不可測。文進知有神助己﹐气因復振﹐收餘眾﹐會食於野。一巨蛇長十丈餘﹐徑至坐所﹐眾皆奔避﹐獨文進不動。蛇引首及膝﹐文進以匕箸取食飼之訖﹐蛇蜿蜒方去。奔敗之餘﹐物情疑阻﹐舉眾入契丹。虜主厚遇﹐使率兵救鎭﹑冀﹐又與莊宗連戰。明宗卽位﹐老思南土﹐部曲皆華人﹐復還中國。明宗親加宴勞﹐因詔得封大將軍。八十二﹐無病卒。卒之日﹐星殞於寢﹐大如杯﹐文進噓赤光丈餘﹐與星相接。

王輿爲江南楊氏軍中小校﹐少從軍﹐圍潤州﹐中巨弩射右耳﹐其矢穿左耳而去﹐旁二人中矢死之。輿臥病百餘日乃愈﹐至老不聾﹐亦無瘢迹。又嘗攻潁﹐夜有道士告之曰「旦有流星下墜﹐能避之則富貴不可名﹐不爾則斃矣。」及旦﹐輿拔劍倚柵木驅兵﹐城中飛大石﹐正中其柵﹐及輿鎧甲﹐皆麋碎而壞﹐輿曰「流星乃此也。」益自貴重﹐終爲使相。

徐登者﹐山東人﹐世傳近二百歲﹐得異術以固齡體﹐搢紳所以待禮焉。鄭翰林公鎭荊南﹐唐詔彥範漕湖北﹐二公以廣成﹑浮丘禮之﹐館於楚望。登無他奇﹐朴直不矯﹐不以屑事干公勢。毅夫嘗言「登𨿽不以實年告人﹐每說周末國初事﹐則皎如目擊﹐校之已百五六十歲矣。」文瑩與登遊鄭館歲餘。惟喜飲醇酎﹐經月不一粒食﹐殊不知書。一夕﹐不告鄭公﹐夜奔景陵﹐投道復守陳少卿宗儒以托死。死之日﹐親寫書到荊厚謝公﹐公甚嗟悼。囑陳公曰「吾死後﹐當竅棺﹐前後以竹板二等吾身斂之。後三十年﹐當剖棺﹐此實知也。」遂殯北塔僧園。後二年﹐陳少卿知壽州﹐因事詣闕補官遣﹐枉道至景陵﹐恐其尸解﹐剖棺視之﹐則已腐敗。世之暱方士者﹐登可鑑焉。

太宗一日幸禁林﹐謂朱翰林昂曰「漢宣帝最好勤政﹐尙五日一視朝﹐萬務寧無壅積耶﹖朕則不敢輒怠也。」公因得諫言「臣聞堯﹑舜優遊巖廊之上﹐亦萬機允正﹔唐太宗天下太平﹐房喬請三日一視朝臨政﹔髙宗寰宇寧靜﹐長孫無忌請隔日視事。悉從。自後雙日不坐﹐只日禦視﹐五日一開延英﹐遂爲通式。今庶政淸簡﹐百執猶寧居於私殿﹐惟陛下凝旒聽覽﹐翻無暫暇。宜三五日一臨軒﹐養洪算﹐蹈太和﹐合動直靜專之道﹐扃攝思慮﹐保禦眞气。」後中書知之﹐與臺諫繼陳奏請﹕「臣等切見朱昂之請對﹐深協至治﹐仍乞徇所陳。」久而才允。

王狀元君貺﹐天聖庚午甲科及第。元丰戊午﹐垂五十年﹐方有重金之賜。謝表特優﹐略云「橫金三紀﹐未佩隨身之魚﹔賜帶萬釘﹐攺觀在廷之目。豈伊散任﹐得拜恩章。車服以庸﹐品儀辧等。國朝故事﹐惟二府刻球路之花﹔文武近班﹐通一例號遇仙之樣。獨承面命﹐度越朝規。此蓋陛下寵厚老臣﹐禮加常制﹐憫事三朝之舊﹐俾階四府之崇。奉以垂腰﹐旣表重鏐之麗﹔寶之在體﹐更增上笏之華。」

卷第七

夏侯嘉正﹐荊南人。劉童子者﹐幼瞽﹐善聲骨及命術﹐謂曰「將來須及第﹐亦有淸職﹐惟恃聲貴﹐自余俱弱。己俸外﹐別有百金橫入﹐不病則死。」後至正言﹑直館﹐充益王生辰使﹐得金幣﹐方輦歸私第﹐欲畱之爲潤屋﹐忽一緡自地起立﹐久而後僕。遂感疾﹐月餘而卒。太宗上元禦樓觀燈﹐嘉正進十韻﹐末句云「兩制誠堪美﹐靑雲侍玉輿。」不懌﹐賜和以規之﹐有「薄徳終慚舉﹐通才例上居」之句。喜丹竈﹐嘗曰「使我幹得水銀半兩﹐知制誥一日﹐平生足矣。」二願俱不遂而卒。

太祖生於西京夾馬營﹐至九年西幸﹐還其廬駐蹕﹐以鞭指其巷曰「朕憶昔得一石馬﹐兒爲戲﹐羣兒屢竊之﹐朕埋於此﹐不知在否。」劚之﹐果得。然太祖愛其山川形勝﹐樂其風土﹐有遷都之意。李懷忠爲云騎指揮使﹐諫曰「京師正得天下之中﹐黃﹑汴環流﹐漕運儲廩﹐可仰億萬﹐不煩飛挽。況國帑重兵﹐宗廟禁掖﹐若泰山之安﹐根本不可輕動也。」遂寢議。拜安陵﹐奠哭爲別﹐曰「此生不得再朝於此也。」卽更衣﹐取弧矢﹐登闕臺﹐望西北鳴弦發矢以定之﹐矢委處﹐謂左右曰「卽此乃朕之皇堂也。」以向得石馬埋於中。又曰「朕自爲陵﹐名曰永昌。」是歲果晏駕。

李度﹐顯徳中舉進士﹐工詩﹐有「醉輕浮世事﹐老重故鄕人」之句﹐人多誦之。王朴爲樞密﹐止以此一聯薦於申文炳知舉﹐遂擢爲第三。人嘲曰「主司只誦一聯詩。」

唐陸禋《續水經》嘗言「蛇雉遺卵於地﹐千年而生蛟龍屬。漢武帝元封中﹐潯陽浮江親射蛟於江中﹐獲之﹐乃是也。其蛟破殼之日﹐害於一方﹐洪水飄蕩﹐吳人謂之發洪。」余少時﹐嘗遊杭州西城縣之伊山﹐目擊此事。方晚春﹐忽茂艸中一雌雉飛起丈餘﹐翅翼零亂﹐又復入艸中﹐數四不絕﹐久而不出。予竊怪之﹐薙艸往觀﹐果一巨蛇﹐一雌雉﹐蟠結纏糾﹐津沫狼藉﹐斯須﹐雉驚飛﹐而蛇亦入艸中﹐始驗禋之說不誣。

丁文果司天監丞無他學﹐惟善射覆﹐太宗時以爲娛。一日﹐置一物品器中﹐令射之﹐果乃課其經曰「花花華華﹐山中采花﹐𨿽無官職﹐一日兩衙。」啟之﹐乃數蜂也。又令壽王邸取一物﹐令射之﹐果曰「有頭有足﹐不石卽玉。欲要縮頭﹐不能入腹。」啟之﹐乃壓書石龜也。卽日賜緋﹐並錢五萬。

祥符中﹐契丹使至﹐因言本國喜誦魏野詩﹐但得上帙﹐願求全部。眞宗始知其名﹐將召之﹐死已數年﹐搜其詩﹐果得《艸堂集》十卷﹐詔賜之。魏野字仲先﹐其詩固無飄逸俊邁之气﹐但平朴而常﹐不事虛語爾。如《贈寇萊公》云「有官居鼎鼐﹐無地起樓臺。」及《謝寇萊公見訪》云「驚回一覺遊仙夢﹐村巷傳呼宰相來。」中的易曉﹐故虜俗愛之。野與孟津詩人李瀆爲詩友﹐野鑿室於陜郊﹐曰樂天洞﹔瀆結廬於中條山﹐曰浮雲堂。皆樹石淸幽﹐各得詩人之趣。瀆字長源﹐一日自孟津訪別於野﹐曰「數夕前﹐忽一人來牀下﹐誦曰﹕『行到水窮處﹐未知天盡時。』予猶規其誤曰﹕『豈非「坐看雲起時」乎﹖』答曰﹕『此云安能起耶﹖』又非夢寐﹐亟窺之﹐空無一物﹐此必死期先報﹐故來相別。」遂痛飲數夕而還﹐還家未幾而卒。

曹武毅翰﹐魏人也﹔曹武惠彬﹐眞定人也。二曹皆著名﹐人多謂之同宗。翰有宏材偉特之度﹐能詩﹐有《玉關集》。領金吾日﹐當直﹐太宗召與語曰「朕曾覽卿詩﹐有『曾因國難披金甲﹐恥爲家貧賣寶刀。他日燕山磨峭壁﹐定應先勒大名曹』頗佳﹐朕每愛之。」翰因叩謝。徵幽州﹐爲東路濠寨總管﹐善風角。一夕﹐角聲隨風至帳﹐翰從容擐帶曰「寇至之兆也。」未幾﹐果然﹐大敗其寇於城下。從徵幽州﹐率以部分攻城﹐忽得一蟹﹐翰曰「水物向陸﹐失依據也﹐而足多有救。又蟹者﹐解也﹐其將班師乎﹖」果然。其精敏率如此。

開寶初﹐太宗居晉邸﹐殿前都虞候奏太祖曰「晉王天日姿表﹐恐物情附之﹐爲京尹﹐多肆意﹐不戢吏僕﹐縱法以結豪俊﹐陛下當圖之。」上怒曰「朕與晉弟雍睦起國﹐和好相保﹐他日欲令管勾天下公事。粗狂小人﹐敢離我手足耶﹖」亟令誅之。逮太宗纂承﹐髙陽關奏﹕「妖气夜起﹐橫亙北陸﹐邊情頗搖。」太宗召向相敏中於玉華殿密議之﹐向奏曰「臣聞崔翰領節髙陽﹐恃功驕恣﹐橫越兵律。陛下宜召還誅之﹐以厭氛祲。」上曰「是何言歟﹖朕嘗乘怒誅張瓊﹐至今痛恨。若翰者﹐朕以其能﹐拔於行伍﹐遂建節旄﹐料渠不肯辜朕也。」止遣一詞臣宣撫慰勞而已。襖祲自消﹐邊心亦寧。

開寶九年﹐錢忠懿俶來朝﹐上遣皇子徳昭迓於南京﹐車駕爲幸禮賢宅﹐撫視館餼什物﹐充滿庭墀。俶至﹐詔處之。賜劍履上殿﹐書詔不名。妻子俱朝﹐封妻爲吳越國王妃。召父子宴射苑中﹐諸王預坐。一日﹐賜俶獨宴﹐惟太宗﹑秦王侍坐﹐上愛俶姿度凝厚﹐笑曰「眞王公材。」俶拜謝﹐中人掖起。上遣太宗與俶敍齒爲昆仲﹐俶循走﹐叩頭泣謝曰「臣燕雀微物﹐與鸞鳳序翼﹐是驅臣於速死之地也。」獲止。時上將幸西京﹐乞扈從﹐不允﹐曰「天气向熱﹐卿宜歸國。」宴別於廣武殿。後三年來朝﹐宴於長春殿﹐劉鋹﹑李煜二降王預焉。未幾﹐會陳洪進納士﹐俶情頗危蹙﹐乞罷吳越王﹐詔書願呼名。不允。從徵太原﹐每晨趨雞初鳴﹐曉與羣臣候於行在﹐嘗假寐於寢廬。上知之﹐諭曰「知卿入朝太早﹐中年宜避霜露。」每日遣二巨燭先領引於前頓候謁而已。駕至並門﹐繼元降﹐上禦崇臺﹐戮其拒王師者﹐流血滿川。上顧俶曰「朕固不欲爾﹐蓋跋扈之惡﹐勢不可已。卿能自惜一方﹐以圖籍歸朝﹐不刃於血﹐乃爲嘉也。」俶但叩頭怖謝。非久﹐身畱於朝﹐願納圖貢﹐昆虫艸木﹐亦無所傷。朝廷遣考功郎範旻知杭州﹐至則悉以山川土籍管鑰庾廩數敬授於旻﹐遂起遣兵民投闕。俶最後入覲﹐知必不還﹐離杭之日﹐徧別先王陵廟﹐泣拜以辭﹐詞曰「嗣孫俶不孝﹐不能守祭祀﹐又不能死社稷。今去國修覲﹐還邦未期﹐萬一不能再掃松檟﹐願王英徳各遂所安﹐無卹墜緒。」拜訖﹐慟絕﹐幾不能起﹐山川爲之慘然。

永平中﹐延平津一神劍夜懸於空﹐光掩星斗。其劍止長三尺許﹐每天地澄霽﹐隨斗而轉﹐啟明東起則沒。時或浮於津面﹐漁者見之﹐近則漸沈。遂置劍州於延平津﹐割劍州之劍浦﹑汀州之沙縣隸焉。

文瑩至長沙﹐首訪故國馬氏天策府﹐諸學士所著文章擅其名者﹐惟徐東野﹑李宏臯爾。遂得東野詩﹐浮脆輕艷﹐皆鉛華嫵媚﹐侑一時尊俎爾。其句不過「牡丹宿醉﹐蘭蕙春悲﹐霞宮日城﹐剪紅鋪翠」而已﹐獨《貽汪居士》一篇﹐庶乎可采﹐曰「門在松陰裏﹐山僧幾度過。藥靈圓不大﹐棋妙子無多。薄霧籠寒徑﹐殘風戀綠蘿。金烏兼玉兔﹐年歲柰君何﹖」又得宏臯雜文十卷﹐皆胼枝章句﹐𨿽齷齪者亦能道。信乎﹐文之難也。

錢熙﹐泉南才雅之士﹐進《四夷來王賦》萬餘言﹐太宗愛其才﹐擢館職。有司請試﹐上笑曰「試官前進士趙某親自選中。」嘗撰《三釣酸文》﹐舉世稱精絕﹐略曰「渭川凝碧﹐早拋釣月之流﹔商嶺排靑﹐不逐眠云之侶。」又曰「年年落第﹐春風徒泣於遷鶯﹔處處羈遊﹐夜雨空傷於斷雁。」其文千言﹐率類於此。卒﹐鄕人李慶孫爲詩哭之曰「《四夷》妙賦無人誦﹐《三釣酸文》舉世傳。」

翰林鄭毅夫公﹐晚年詩筆飄灑淸放﹐幾不落筆墨畛畦﹐間入李﹑杜深格。守余杭日﹐因送客西湖﹐艤舟文瑩舊居﹐畱詩於壁云「春入蘿途靜﹐浪花翻遠晴。」又﹕「東飛江云北飛燕﹐同寄春風不相見。」又《余杭郡閣》雲「雨影橫殘虹﹐秋容陰映日。寒江帶暮流﹐晚角穿雲出。雲峯翠如織﹐宿鳥去無迹。封書寫所懷﹐聊托荊門翼。」又《罷翰林行次南都遇雨》雲﹕「雨聲飄斷忽南去﹐云勢旋生從北流。料得涼風消息好﹐蕭蕭已在柳梢頭。」又﹕「老火燒空未擬收﹐急驚快雨破新秋。晚云濃淡落日下﹐只在楚江南岸頭。」時頗訝其气象不遠﹐後解杭麾﹐將赴靑社﹐以病困泊舟楚岸﹐遂卒。其語已兆於先。

嘗謂文老不衰者﹐止見今大參元厚之絳。頃在禁林﹐《懷荊南舊遊》云「去年曾醉海棠叢﹐聞說新枝發舊紅。昨夜夢回花下飲﹐不知身在玉堂中。」詞气略不少衰。又曾魯公垂八十﹐筆力尙完。時曾子宣內翰謫守鄱陽﹐手寫一柬慰之﹐略云「扶搖方遠﹐六月去而不息﹔消長以道﹐七日自當來復。」吾友中祕書楊經臣﹐博贍才雅﹐而嘗誦之經日﹐謂余曰「此非知其然﹐而爲神驅於气使之爲爾。」

開寶九年正月﹐乾元殿受降王朝﹐扈蒙參定其議。有李朴請誅之制﹐甚繁﹐具本文。蒙繼上《聖功頌》﹐次年將東封﹐又進禦札艸。上愛之﹐批於紙尾﹐獎之云「《聖功頌》及此辭﹐無一字可議。」後應制後苑﹐詩有「微臣自愧頭如雪﹐也向鈞天侍玉皇。」上和以賜曰「珍重老臣純不已﹐我慚寡昧繼三皇。」爲之美傳。

楊信﹐髙楊人﹐忠朴﹐善禦士卒。開寶二年﹐爲散指揮﹐廨捨直大內之北。一夕中夜﹐忽夢巨龜銜敕叩其寢﹐信驚起披衣曰「大庭必有警。」果太祖開玄武門﹐急召信入禁中﹐擒叛黨杜廷進三十九人﹐陰以姓名授之。黎明﹐盡爲信所捕﹐擒至便殿﹐不用吏鞫﹐面訐得實﹐悉戮於市。信忽患喑﹐太祖惜其善撫轄﹐以重兵之柄委之。𨿽不能語﹐而申明紀律﹐嚴肅有度。有童曰玉奴者﹐天賦甚慧﹐善揣信意。凡奏事及指揮軍律﹐賓客語論﹐但回顧玉奴﹐畫掌爲字﹐悉能代信語﹐輕重緩急﹐便否避就﹐盡協其意。病將革﹐忽能語﹐太宗異駭﹐親幸其第。信力疾扶於榻﹐感泣敍畱﹐音詞明徹﹐至死猶叩頭乞嚴邊備﹐毋忽亭障。信泣﹐太宗亦泣。至翌日卒﹐賜瑞玉小玦爲含。

田重進﹐範陽人﹐不識字﹐忠朴有守。太宗在藩邸﹐以酒餌賜之﹐拒而不受。使者曰「晉王賜妝。」重進曰「我只知有官家﹐誰能喫他人酒食乎﹖」人語太宗﹐極許之。後鄭文寶出漕陜右﹐上囑付曰「田某先帝宿將﹐勇毅宣力﹐卿爲朕善待之。」

太原旣平﹐劉繼元降王隨鑾輿﹐將凱旋﹐而三軍希賞﹐諸將遽有平燕之請﹐未敢聞上。崔翰者﹐晉朝之名將也﹐奏曰「當峻阪走丸之勢﹐所至必順。此若不取﹐後恐噬臍。」上然之﹐攺鑾北伐﹐功將卽而班師﹐因整旅徐還。無何﹐至金臺驛﹐王師失利﹐間或南潰者數千騎。上遣翰以兵追之。翰奏曰「但乞陛下不問奔潰之罪﹐臣願請單騎獨往﹐當攜之而歸。」上許之。翰箠馬獨往追之﹐將及﹐揚鞭大呼﹕「諸君不須若爾﹐何傷乎﹖料主上天鑑﹐處置精明﹐君等久負堅執銳﹐衛駕遠徵﹐一旦小忿﹐豈不念父母妻子憶戀之苦耶﹖上特遣吾邀爾輩同還﹐宜知幾速反。」眾稍稍聽從﹐遂收身而還。夜半至營﹐各分部直﹐雞犬亦不鳴。上喜﹐密解金帶賜翰曰「此朕藩邸時所系者。」

端拱中﹐或言威虜軍糧運不續﹐虜乘其虛﹐將欲窺取。朝廷亟遣大將李繼隆發鎭﹐定卒萬餘﹐護送芻糧數千輜車﹐將實其廩。虜諜報之﹐率精銳萬餘騎邀於中道。時尹繼倫爲沿邊都巡檢﹐領所部數千巡徼邊野﹐忽當虜鋒﹐虜蔑視而不顧﹐徑欲前掠。倫謂麾下曰「虜气銳於進﹐吾當捲甲銜枚﹐掩其後以擊之。蛇貪前行﹐必忘其尾﹐豈虞我之至耶﹖」遂飽秣飫膳﹐伺其夕﹐懷短兵暗逐其後。至唐河﹐天未明﹐虜騎去我軍將近﹐遂釋鞅會食。食罷﹐將戰﹐倫舉兵一鏖﹐如拉枯折朽。胡雛越旦舉匕方食﹐短兵擊折一臂﹐乘馬先遁﹐一皮室擊死之。皮室者﹐虜相也。分飛潰亂﹐自蹂踐﹐北窺之患遂已。繼倫面色黧﹐胡人相戒曰「『黑大王』不可當。」後淳化中﹐著作孫崇諫陷北歸﹐太宗召見﹐面詰虜庭事﹐崇諫備奏唐河之役﹐上始盡知﹐嘆曰「奏邊者忌其功﹐不狀其實以昧朕﹐非卿安知﹖」遽加防禦使。

賈黃中乃唐造《華夷圖》丞相耽四世孫﹐七歲舉童子﹐開頭及第。李文正昉以詩贈之﹕「七歲神童古所難﹐賈家門戶有衣冠。七人科第排頭上﹐五部經書誦舌端。見榜不知名字貴﹐登筵未識管弦歡。從玆穩上靑霄去﹐萬里誰能測羽翰。」後淳化中﹐參太宗大政。性極淸畏。嘗知金陵﹐一日案行府寺﹐睹一隙捨扃鐍甚嚴﹐公怪之﹐因發鑰﹐得寶貨數十巨積﹐乃故國宮闈所遺之物﹐不隸於籍﹐數不可計。公亟集僚吏﹐啟其封﹐悉籍之﹐以表上。上嘆曰「貪黷者﹐籍庫之物尙冒禁盜﹐況亡國之遺物乎﹖」賜錢三百萬﹐以旌其潔。事母孝﹐不幸年五十六﹐先母而逝﹐太宗卹其家。旣葬﹐其母入謝﹐上面撫之﹕「勿以諸孫及私門之窘自撓﹐朕常記之。」

梁丞相適頃爲詳議官﹐審刑議事廳舊在中書之旁﹑廨捨院之右。朋僚親暱者往往時過笑語。公以政堂逼近﹐竊不自安﹐因命筆題廳之東﹐告來者曰「紫垣甚近﹐黃閣非遙。僚友見過﹐幸低聲笑語。適謹啟。」後紫垣﹑黃閣不十年登之﹐語兆之應也若此。公之祖顥﹐字太素﹐鄆人﹐登雍熙二年甲科。司諫﹑知誥﹑羣臣封事悉付公並薛公映詳定可否﹐多所棄斥。子固﹐字仲堅﹐用父蔭賜進士出身。服闋﹐詣登聞﹐讓前恩命﹐願鄕舉﹐果詳符二年亦擢甲科。

錢文僖若水嘗率眾過河﹐號令軍伍﹐分布行列﹐悉有規節﹐深爲武將所伏。上知之﹐謂左右曰「朕嘗見儒人談兵﹐不過講之於樽俎硯席之間﹐於文字則引孫﹑吳﹐述形勢皆閒暇淸論可也﹐責之於用﹐則臨事罕見有成效者。今若水亦儒人﹐曉武可嘉也。」時北戎猶擾﹐上密以手札訪之。公奏曰「制邊滅戎之策無他﹐臣聞唐至三百年﹐而魏博一鎭屯戍甚少﹐不及今日之盛﹐犬戎未嘗侵境。蓋幽﹑薊爲唐北門﹐命帥屯兵以鎭之﹐稍有侵軼﹐則呼噏應敵。」時言者請城綏州﹐積兵以禦黨項。詔公自魏乘傳疾往按。至則乞罷﹐時論韙之。上嘗謂左右曰「朕觀若水風骨透邁﹐神仙資格﹐苟用之﹐則才力有餘。朕止疑其壽部促隘﹐果至大用﹐恐愈迫之。」其後果夭。

卷第八

太宗禦廏一馬號「碧雲霞」﹐折徳扆獲之於燕澗﹐因貢焉。口角有紋如碧霞﹐夾於雙勒。圉人飼秣﹐稍跛倚失恭﹐則蹄嚙吼噴﹐怒不可解。從徵太原﹐上下岡阪﹐其平如砥。下則伸前而屈後﹐登髙則能反之。太宗甚愛。上樽餘瀝﹐時或令飲﹐則嘶鳴喜躍。後聞宴駕﹐悲悴骨立。眞宗遣從皇輿於熙陵﹐數月遂斃。詔令以敝幃埋桃花犬之旁。

黨進者﹐朔州人﹐本出溪戎﹐不識一字。一歲﹐朝廷遣進防秋於髙陽。朝辭日﹐須欲致詞敍別天陛﹐閣門使吏謂進曰「太尉邊臣﹐不須如此。」進性彊很﹐堅欲之。知班不免寫其詞於笏﹐侑進於庭﹐教令熟誦。進抱笏前跪﹐移時不能道一字﹐忽仰面瞻聖容﹐厲聲曰「臣聞上古﹐其風朴略﹐願官家好將息。」仗衛掩口﹐幾至失容。後左右問之曰「太尉何故忽念此二句﹖」進曰「我嘗見措大們愛掉書袋﹐我亦掉一兩句﹐也要官家知道我讀書來。」

興國中﹐太宗召陳摶赴闕。摶隱華山雲臺觀﹐年百餘歲。世宗拜諫議﹐不受。始四五歲時﹐戲渦水側﹐一靑衣媼抱置懷中乳之﹐曰「令汝更無嗜欲之性﹐聰悟過人。」先生有髙識﹐嘗戒門人種放曰「子他日遭逢明主﹐不假進取﹐迹動天闕﹐名馳寰海。名者﹐古今之美器﹐造物者深忌之。天地間無完名﹐子名將起﹐必有物敗之。戒之﹗」放至晚節﹐侈飾過度﹐營產滿雍﹑鎬間﹐門人戚屬以怙勢彊並﹐歲入益厚﹐遂喪淸節﹐時議淩忽。王嗣宗守京兆﹐乘醉慢罵﹐條奏於朝。會赦方止。祥符八年歲旦﹐山齋曉起﹐服道衣﹐聚諸生列飲﹐取平生文稿﹐悉焚之﹐酒數行而逝。奇男子也。

蘇內翰易簡在禁林八年﹐寵待之優﹐敻出夷等。李相沆入玉堂後於蘇﹐一旦先除參政﹐以公爲承旨﹐賚與參政等。蘇不甚悅﹐上謂公曰「朕欲正舊典﹐先合用卿﹐卽正臺宰﹐然庶欲令卿延厚壽基﹐稔育聞望﹐乃先用沆﹐卿宜無慊。」蓋知其齡促也。公以母老﹐急於進用﹐因乾明聖節﹐進《內道場醮步虛》十首﹐中有「玉堂臣老非仙骨﹐猶在丹臺望泰階。」上悉其意﹐俾參大政﹐未幾卒﹐年三十九。上嗟悼﹐爲之雪涕﹐賜挽詞﹐斷雲「時向玉堂尋舊迹﹐八花磚上日空長。」

王沔字楚望﹐端拱初參大政﹐敏於裁斷。時趙韓王罷政出洛﹐呂文穆公蒙正寬厚﹐自任中書﹐多決於沔。舊例﹐丞相待漏於廬﹐然巨燭尺盡始曉﹐將入朝﹐尙有畱案遣決未盡。沔當漏捨﹐止然數寸﹐事都訖﹐猶徘徊笑談方曉。上每試舉人﹐多令公讀試卷。素善讀書﹐縱文格下者﹐能抑揚髙下﹐迎其辭而讀之﹐聽者無厭﹐經讀者髙選。舉子當納捲﹐祝之曰「得王楚望讀之﹐幸也。」

王參政化基﹐興國二年及第於呂蒙正榜﹐釋褐授贊善﹐知嵐州。趙韓王學術平淺﹐議以驟進之少年﹐無益於治﹐特詔攺淮幕。公嘆曰「不幸丞相以元勛自恃﹐特忌晚進﹐男兒旣逢明時﹐豈能事幕府﹐承迎於婉畫之末乎﹖」抗疏自薦﹐表稱「眞定男子」。公常慕範滂有攬轡澄淸天下之志﹐遂撰《澄淸疏略》﹐皆切於時要。太宗壯之﹐曰「化基自結人主﹐慷慨之俊傑也。」亟用之﹐由著作郎﹑三司判官﹑左拾遺﹐召試中丞﹐補闕知制誥。翹楚有望﹐尢善爲詩﹐《感懷》有「美璞未成終是寶﹐精鋼寧折不爲鉤」之句﹐可見其志矣。後參大政﹐趙鎔以宣徽使知密院﹐上特命參政班在宣徽之上。

唐彥猷侍讀詢﹑弟彥範詔﹐俱擅一時才雅之譽。彥猷知書好古﹐彥範文章气格髙簡不屈﹐疏秀比六朝人物。尢精翰墨﹐遣一小札﹐亦必華箋妙管﹐詳雅有意。忽一客攜黃筌《梨花臥鵲圖》求貨﹐其花畫全株﹐臥兩鵲於花中﹐斂羽合目﹐其態逼眞﹐合用價數百緡。彥猷畜畫最多﹐開篋以蜀之趙昌﹑唐之崔彜數品花較之﹐俱所不及。題曰「錦江釣叟黃筌筆」。彥猷償其半﹐因暫畱齋中少玩﹐絹色晦淡﹐酷類古縑。彥猷視其圖角有巨印﹐徐少潤揭而窺之﹐乃和買絹印。彥範博知世故﹐大笑曰「和買絹始於祥符初﹐因王勉知潁州﹐歲大饑﹐出府錢十萬緡於民﹐約曰﹕『來年蠶熟﹐每貫輸一縑﹐謂之和買﹐自爾爲例。』黃筌﹐唐末人。此後人矯爲也。」遂還之﹐不受其誣。

徐騎省鉉事江南後主爲文館學士﹐隨煜納圖。太宗苛責以不能諷煜早獻圖貢﹐鉉對曰「臣聞四郊多壘﹐卿大夫之辱也。爲人謀國﹐當百世不傾﹐諷主納疆﹐得爲忠乎﹖」太宗神威方霽﹐曰「今後事我﹐亦當如是。」鉉不幸﹐爲學士﹐坐請求尹京張去華以一親故注重辟﹐諷去華上言﹐貫索星見﹐請曲赦畿獄﹐坐是削官﹐爲靜難行軍司馬。後端居不出﹐銘其齋以自箴﹐曰「爰有愚叟﹐棲此陋室。風雨可蔽﹐庭戶不出。知足爲富﹐娛老以佚。貂冠蟬冕﹐虎皮羊質。處之恬然﹐永終爾吉。」竟卒於邠。鉉晚年於詩愈工﹐《遊木蘭亭》云「蘭舟破浪城陰直﹐玉勒穿花苑樹深。」《觀水戰》云「千帆日助陰山勢﹐萬里風馳下瀨聲。」《病中》云「向空咄咄頻書字﹐與世滔滔莫問津。」《謫居》云「野日蒼茫悲鵩捨﹐水風陰濕敝貂裘。」《陳祕監歸泉州》云「三朝恩澤馮唐老﹐萬里江關賀監歸。」《宿山寺》云「落月依樓角﹐歸云擁殿廊。」弟鍇詞藻尢瞻﹐年十歲﹐羣從燕集﹐令賦《秋聲》詩﹐頃刻而就﹐略云「井梧分墮砌﹐塞雁遠橫空。雨滴苔莓紫﹐風歸薜荔紅。」盡見秋聲之意。

至道二年﹐曹璨自河西馳騎入秦﹐賊遷萬餘眾寇靈州。上問呂相端﹑趙樞密鎔平戎之略﹐呂奏曰「容臣等共陳利害﹐爲一狀進呈。」時張洎對上前﹐斥端曰「居啟沃之地﹐君問卽對。邊城之急﹐豈容冥搜抒思﹐檢閱補綴﹐深失訏謨之體。」端奏曰「洎不過揣摩陛下意爾。」上爲之默笑。洎善事內臣﹐動息先知﹐蓋上意久欲棄之。果翌日﹐先於兩府獨抗一疏﹐盛言「乞棄靈武﹐深邊饋運﹐豆粟碩費﹐芻車野宿﹐孤迥難援。泉源髙涸﹐莫屯厚兵」云。上謂向敏中曰「洎果爲呂端所料。朕嘗不喜劉蟠輩動卽迎合﹐以卜朕意。今洎亦然。」以疏還之﹐謂洎曰「卿所陳﹐朕不會一句。」頃在翰苑﹐眷遇特厚﹐凡篇章褒答﹐止謂之翰長﹐儒臣由此少解焉。

寇萊公給事中﹐知吏部選﹐時張洎亦爲給事中﹐掌考功。官序𨿽齊﹐視洎乃爲屬曹。寇少年進用﹐才銳气勇﹐復爲首曹﹐慊洎不以本司官長奉己。洎又以老儒宿徳聞望自持﹐不肯委節事寇。洎坐﹐寇視事罷﹐則整巾對書﹐終日危坐﹐伺候於省門﹐一揖而退﹐不交一談。寇一日忽作《庭雀》一詩玩洎﹐略曰「少年挾彈多狂逸﹐不用金圓用蠟圓。」蓋譏洎頃在江南重圍中爲李煜艸詔於蠟圓中﹐召上江救兵之事也。洎不免彊顏附之。後稍親暱﹐其辧誦談筆﹐橫飛於席間。寇胸中素蘊養畜不發者﹐盡爲洎藉而取之﹐因是大伏﹐遂推挽於朝﹐力加薦擢。

太宗推惇臺憲﹐動畏彈奏。雍熙九年﹐春宴﹐上歡甚﹐時滕中正權中丞﹐上謂羣臣曰「朕所樂者﹐非歌舞樽罍﹐蓋時平民康﹐與卿等放懷同慶爾。」顧中丞曰「三爵之飲宴﹐實爲常禮。朕與羣臣徹常算﹐快飲數杯可乎﹖」中正奏曰「臣聞文王在鎬﹐與魚藻同樂。古之誡者﹐但恐湎淫失度爾﹐今君臣熙洽﹐穆穆皇皇﹐微臣敢不奉詔。」殿上皆呼萬歲。遂以虛爵徧授﹐俾恣飲焉。

孔承恭上言﹐舉令文「賤避貴」之類四條﹐乞置木牌立於郵堠﹐以爲民告訴。行之。一日﹐太宗問承恭曰「令文中貴賤﹑長少﹑輕重各有相避並訖﹐何必又云『去避來』﹐此義安在﹖」承恭曰「此必戒於去來者﹐互相回避爾。」上曰「不然。借使去來相避﹐止相憧憧﹐於通衢之人密如交蟻﹐烏能一一相避哉﹖但恐設律者別有他意。」其精悉若是。

太宗深惜民力﹐擢樊知古爲諫議﹑河北東西都轉運使﹐自樊始也。奏請修河北諸城﹐計木五百萬條﹐畚什具七百萬事。上曰「大河乃天設巨塹﹐以限夷夏。匈奴豈有違天限之勢乎﹖萬里長城﹐金湯之固﹐又奚爲哉﹖重困吾民﹐損和傷事﹐所陳過當﹐宜罷之。」詔有司量給材用修整。知古﹐江南人﹐無鄕裏之愛﹐舉於鄕﹐不獲第﹐因謀北歸﹐獻計於朝。以釣竿漁於采石江凡數年﹐橫長絙量江水之廣深﹐絙或中沈﹐陰有物波低助起﹐心知其國之亡﹐遂仗策謁太祖﹐奏曰「可造舟爲梁﹐以濟王師﹐如履坦途。」送學士院﹐本科及第﹐遣湖南督匠造黃黑龍船於荊南﹐破竹爲索﹐數千艦由荊南而下。舟旣集﹐就采石磯試焉﹐密若胼脇﹐不差尺寸。知古舊名若冰﹐太祖以其聲近「弱兵」之厭﹐故攺之。江南平﹐爲侍禦史﹐邦人怨之﹐累世丘木悉斬焉。

太宗親徵北虜﹐師還途中﹐禦制詩有「鑾輿臨紫塞﹐朔野凍雲飛」。遂令何蒙進《鑾輿臨塞賦》《朔雲飛》詩。召對嘉賞﹐授贊善。詩有「塞日穿痕斷﹐邊云背影飛。縹緲隨黃屋﹐陰沈護禦衣」。俄一縣尉宋捷者﹐庸督護輦道﹐倚其姓名之讖﹐旋構一官。因而章疏歌頌﹐雜進不已﹐諸科亦扣行在﹐乞免文解﹐其表面簽題云「進上官家趙。」浼瀆旒扆﹐有司亟請隨駕至銀臺﹐應奏禦文字﹐先經本臺封駁方進﹐因而少戢。

許驤知益州歸﹐首奏曰「乞預爲劍外之備。」上怪問之﹐驤曰「臣解秩時﹐實無烽警。蜀氏浮窳﹐易擾難安﹐以物情料之﹐但恐狂嘯不測。」旣而不久﹐李順果叛﹐時皆伏其先見。朝廷遣王繼恩討之﹐旣平﹐除張乖崖知益州。繼恩等素失督禦之略﹐師旅驕狠。詠密奏﹐乞命近臣分屯師旅﹐以殺其勢。朝廷命張鑑往﹐上召對後苑。鑑𨿽進士﹐本出將家﹐奏曰「成都新復﹐軍旅未和﹐聞使命遽至﹐貿易戎伍﹐慮有猜懼﹐變生不測。乞假臣一安撫之命﹐臣至彼自措置。」上嘉納。後果以川峽分爲益﹑梓﹑利﹑夔四路。代還﹐拜諫議。

朝廷議城古威州﹐遣訪鄭文寶公﹐奏曰「欲城威州﹐不若先建伯魚﹑靑岡﹑淸遠三城爲頓歸師之重地。俟秦民稍蘇﹐辟營田﹐積邊粟﹐修五原故積之地﹐黨項之酋豪﹐爲我鷹犬。若爾﹐則不獨措注安西﹐亦可綏服河湟。此定邊之勝策也。」朝廷從之。建興三城之役﹐費緡粟數十萬計﹐西民苦之。一夕盡爲山水蕩去。又奏減解池鹽價﹐損課二十萬緡。貶藍山﹑枝江﹑長壽三縣令。累年方牽復工部員外郎﹑轉運使。文瑩頃遊郢中二邑﹐僧壁尙有公之詩﹐《郢城新亭》曰「每到新亭卽厭歸﹐野香經雨長松圍。四檐山色消繁暑﹐一局棋聲下翠微。冰片角巾簪澗月﹐錦紋拳石砌苔磯。近來學得籠中鶴﹐回避流鶯笑不飛。」《寒食訪僧》云「客捨愁經百五春﹐雨餘溪寺綠無塵。金花開處秋千鼓﹐粉頰誰家鬥艸人。水上碧桃流片段﹐梁間新燕語逡巡。髙僧不飲客攜酒﹐來勸先朝放逐臣。」篇篇淸絕﹐不能盡錄。公聞云州陷﹐衣胡服﹐引單騎﹐冒雪間道走淸遠故城﹐得其實﹐奏請班師。

太宗居晉邸﹐知客押衙陳從信者﹐心計精敏﹐掌功官帑﹐輪指節以代運籌﹐絲忽無差。開寶初﹐有司秋奏﹕「倉儲止盡明年二月。」太宗因詰之。信曰「但令起程卽計往復日數﹐以糧券並支﹐可責其必歸之限。運至陳畱﹐卽預關主司﹐戒運徒先候於倉。無淹畱之獘﹐每運可減二十日。楚﹑泗至京﹐舊限八十日﹐一歲止三運﹐每運出淹畱虛程二十日﹐歲自可增一運。」太宗以白太祖﹐遂立爲永制。一歲﹐晉邸歲終籌攢年費﹐何啻數百萬計﹐惟失五百金﹐屢籌不出。一蒼頭偶記之﹕「晉王一日登府樓﹐遙觀尋橦者﹐賞嘆精捷﹐令某府取庫金與之。時信不在﹐後失告之。」魏丕爲作坊使﹐舊制﹐牀子弩止七百步。上令丕增至千步﹐求規於信。信令懸弩於架﹐以重墜其兩端﹐弩勢負﹐取所墜之物較之﹐但於二分中增一分以墜新弩﹐則自可千步矣。如其制造﹐後果不差。

景祐元年﹐張唐卿榜賜恩澤出身﹑章服等﹐制誥詞略云「靑衿就學﹐白首空歸。屢陳鄕老之書﹐不預賢能之選。靡負激昂而自勵﹐止期華皓以見收。」仁宗怒曰「後世得不貽其子孫之羞乎﹖」禦筆抹去。宋鄭公別進云「久淪巖穴﹐夙蘊經綸。鶯遷未出於喬林﹐鶚薦屢光於鄕校。縱轡誠虧於遠到﹐搏風勉屈於卑飛。」上頗悅。

安鴻漸滑稽輕薄。或傳淩侍郎策世緒本微﹐其父曾爲鎭所由﹐公方成童﹐父攜拜鴻漸﹐爲立一名。漸因命名曰「教之」﹐安言所由生也。鴻漸老爲教坊判官﹐淩公判宣徽院﹐樂籍隸焉﹐亦微憾之。一日﹐謂之曰「汝﹐今世之一禰衡爾﹐才𨿽不逮﹐偶免一烹焉。」

杜文正鎬﹐江南集賢校理澄心堂﹐歸朝直祕閣。上幸太閣﹐詢經義﹐敷對稱旨﹑賜金紫。景徳中﹐爲近侍﹐扈從澶淵之幸。洎凱旋﹐鑾駕還闕日﹐有司空行宮﹐適當懿徳皇后忌辰﹐上疑回鑾鼓吹鼙管非便﹐時公爲儀仗使﹐已先馳還闕﹐備迎駕之儀﹐遂馳騎問公。公卽奏曰「於義無害。武王載木主伐紂﹐時居喪﹐尙前歌後舞﹐況忌者乃追遠存思爾。」公凡戒檢書吏曰「某事﹐在某書某卷﹑幾葉幾行。」覆之﹐未嘗有差。

太宗詔卿士舉賢良﹐翰林朱公昂舉陳彭年。陳以家貧﹐無贄編可投之備入削﹐奏乞終任﹐不願上道。杜龍圖鎬﹑刁祕閣衎列章奏曰「朱昂端介厚重﹐不妄舉人﹐況彭年實有才譽﹐幼在江左﹐已爲名流所重。乞不須召試﹐止用昂之舉﹐詔備淸問可也。」乃以本官直史館。卷第九

李先主傳

唐祚告絕﹐江南始有國。廣陵楊氏﹐當天祐戊寅間﹐江﹑淮無主﹐奄三十郡﹐自建正朔﹐制度艸創。後授於李氏﹐方能漸舉唐室憲章﹐命尙書陳浚專修《吳史》﹐未成而浚沒。建隆﹑乾徳間﹐史官髙遠著《吳錄》二十卷﹐未參本朝之史。會遠遽卒史館之內。遠將病﹐其稿悉焚之﹐故江南始末﹐多或漏落﹐猶於余書雜著間有載其事者。

先主昪﹐字正倫﹐唐憲宗第八子建王恪之元孫。其父志﹐去宗室懸遠﹐遂飄遊他郡﹐爲徐州判官。安貧謹厚﹐喜佛書﹐多遊息佛寺﹐號爲李道者。主以光啟四年生於彭城﹐會天下喪亂﹐因轉徙濠﹑梁。家貧﹐二姊爲尼。吳武王楊行密克濠﹑梁﹐主爲亂兵所掠﹐時尙幼﹐行密見而奇之﹐育爲己子。長子楊渥驕狠恣橫﹐多或淩之。行密慮爲渥所害﹐謂大將徐溫曰「此兒異常﹐吾深愛之﹐慮失保佑﹐汝無子﹐可賜汝養之。」溫得主﹐致保姆﹐命師傅﹐鞠育異之。及長﹐身長七尺﹐坦額隆準﹐神彩鑑物。𨿽緩行﹐從者闊步追之不及﹐相者曰「正所謂龍行虎步也。」瞻視明燦﹐其音如鐘。嘗泛舟渡淮﹐暴浪中起﹐舟人合噪﹐喧號無制﹐主舉聲指畫﹐響出數百夫外﹐兩岸皆聞。天祐中﹐童謠曰「東海鯉魚飛上天」﹐蓋謂主素育於徐氏﹐後竟復唐姓。一狂僧走金陵城中﹐猖狂荒急﹐每見人則尋「飛龍子」﹐凡十餘年。逮主來爲升州刺史﹐狂僧見之﹐乃不復尋矣。

時江淮初定﹐守宰者皆武夫﹐率以兵戈爲急務。主獨好文﹐招儒素﹐督廉吏﹐徳望著立﹐物情歸美。徐知訓爲淮南節度使﹐驕侈淫虐﹐爲朱瑾所殺﹐一方甚擾。主亟往代之﹐悉反其治﹐謙寬惇裕。初﹐知訓已忌主之能﹐每欲加害。嘗開宴﹐主預坐﹐伏劍士於室﹐刁彥能行酒﹐以爪掏主。主佯吐茵而起﹐偶免之。後又飲於廣陵城東山光寺﹐會主適自京入覲﹐亦預焉。知訓狂酲﹐決欲害之。其弟知諫白於主﹐遂鞭馬急奔。知訓不逞﹐授劍與彥能﹐俾急追之。彥能及於中途﹐但舉劍揚袂遙示之﹐及河而止﹐以「奔騎難追」爲白。迨知訓遇害也﹐其父溫方知其惡﹐將吏盡被黜責。

明年﹐建吳國﹐以主爲左僕射﹐參大政﹐於是百姓始得投戈息肩。時四境𨿽定﹐惟越人爲梗﹐主不欲瀆武﹐專務安輯﹐遂許和好。戢兵薄賦﹐休養民力。山澤所產﹐公私同之。戢擾吏﹐罷橫斂﹐中外之情﹐翕然依附﹐𨿽剛鷙狠愎者﹐率亦馴擾。所統僅三十餘州﹐爲太平之世者二十年。置延賓亭﹐待四方豪傑﹐無貴賤之隔。非意相干者﹐亦雍容遣之。漂泛羈遊輩﹐隨才而用之。縉紳之後﹐窮不能婚葬者﹐皆與畢之。義父溫𨿽鎭金陵﹐凡朝政但總大綱而已﹐臺閣庶政﹐皆主決之。金陵司馬徐玠者﹐性詭險﹐深忌於主﹐屢諷溫曰「輔政之權﹐不宜假也。請以嫡子知詢代之﹐以收其勢。」主知之﹐連上疏求罷政事。表將上﹐會溫卒﹐知詢果襲之﹐所爲不法﹐不久亂萌已兆。主使諭之﹐亟令入朝﹐以逭蕭墻之禍。朝廷以爲左統軍﹐悉罷兵柄。主時始專大任﹐秉執益謹。一旦﹐臨鏡理白髭﹐喟然嘆曰「丈夫此物懸於頷﹐壯圖已矣。時不待人﹐惜哉﹗」有周宗者﹐廣陵人﹐少孤貧﹐事主爲左右給事﹐敏黠可喜。聞主之嘆﹐請入廣陵﹐告宋齊丘以禪代之事。齊丘險刻﹐忌其謀非己出﹐手疏切諫﹐言「天時人事未可之際﹐請斬宗爲謝。」主怒其專﹐輒將斬之﹐徐玠力援﹐獲免。後數年﹐徐玠請禪之說行﹐宗方復職﹐後竟爲樞密使。後五載﹐壬辰歲﹐出鎭金陵﹐以長子璟爲兵部尙書﹑參政事﹐如溫之制。甲午歲﹐進封齊王﹐加元帥﹐置左右丞相﹐以宋齊丘佐之。丁酉十月﹐受吳禪﹐奉吳主爲讓皇﹐攺年升元﹐追尊考溫武皇帝﹐子璟爲吳王。以建康爲西都﹐廣陵爲東都﹐卽金陵使府爲宮﹐但加鴟尾欄楯而已﹐終不攺作。接見親族﹐一用家人禮。昔所師友之尊長者﹐皆親拜之。

初﹐主將受禪也﹐時吳之宗室臨川王濛﹐久囚廢於歷陽。司馬徐玠素不悅於主﹐欲濛受禪﹐陰諷太尉﹑中書令西平王周本及趙王李徳誠輩﹐倚以徳爵勛舊之重﹐欲使推戴於濛﹐蓋玠之謀也。濛聞將受禪﹐殺監守者﹐與親信走騎投西平王周本。本已昏耄﹐不知時變﹐皆其子祚左右其事﹐故拒之﹐不令入報。濛懇祈再三﹐亦不許﹐閉中門外﹐執濛以殺之。本知之﹐怒曰「我家郎君﹐何不使吾一見﹖」濛旣被害﹐吳室遂移﹐本力疾扶老﹐隨眾至建康﹐但勸進而已。自是心頗內愧﹐數月而卒﹐實素無推翊之誠﹐而主寬裕﹐置而不辧﹐及其死也﹐厚葬之﹐優卹其孤。

遷讓皇於京口﹐以潤州廨捨爲丹陽宮以處之。用親吏馬恩讓爲丹陽宮使。讓皇以世子璉囑於主曰「吾無一事﹐但爲選師儒之有年徳者﹐教育吾兒﹐令知人倫孝讓﹐他日不絕祀享﹐俾吾先血食泉下﹐吾志足矣。」主爲選中書舍人徐善兼右庶子以教焉。璉﹐讓皇長子也。十歲封江都王﹐立爲太子﹐性淳謹好學﹐骨淸神淺﹐唇縮齒露﹐風鑑者所不許。主受禪﹐封璉中書令﹑池州刺史﹐將赴上﹐遇寒食飲冷失節﹐卒於池口舟中﹐年十九歲。

初﹐先主第四女﹐璉納之爲妃﹐賢明溫淑﹐容範絕世。及禪代﹐封永興公主﹐聞人呼公主﹐則嗚咽流涕﹐辭不願稱﹐宮中爲之慘戚。璉卒﹐永興終身縞素﹐斥去容飾﹐不茹葷血﹐惟誦佛書﹐但自稱「未亡人」﹐朝夕焚香﹐對佛自誓曰「願兒生生世世﹐莫爲有情之物﹗」居延和宮﹐年二十四﹐無疾坐亡。凡五夕﹐光如白練﹐長丈餘﹐自口而出﹐至斂﹐溫軟如生。主感悼哽痛﹐詔李建勛刻碑宮中﹐紀其異。

未幾﹐將復有唐之姓﹐尙懷徐氏之恩﹐未欲驟攺﹐不忍卽言﹔旣而諸王露奏懇請﹐方下議有司﹐及百官中外惇情﹐不得已﹐方復姓李﹐立唐之宗廟﹐祀髙祖及太宗而下。追尊考溫廟號義祖﹐封徐氏二子爲王。用張居詠﹑李建勛平章事﹐張延翰爲僕射。

十一月﹐讓皇殂於丹陽宮﹐主喪服三年。受禪之三載夏四月﹐始郊祀圜丘。時當上旬﹐月沒頗早﹐逮升壇之際﹐皎潔如晝﹐非日非月﹐至柴燎甫畢﹐夜景復晦﹐一若常夕﹐人咸異之。羣臣請上尊號﹐主曰「尊稱者﹐率皆虛美爾﹐且非古制。」抑請不允﹐下詔曰「宜寢來章﹐不得再上。」時全吳符瑞不輟﹐所奏皆抑而不納。以張宣爲鄂州節度使。宣以邊功自恃﹐彊橫不法。鄂市寒雪﹐有民鬥於炭肆者﹐捕而詰之﹐乃市炭一秤﹐權衡頗輕。使秤之﹐果然。宣斬鬻炭者﹐取其首與炭懸於市。主聞之﹐嘆曰「小人衡斛爲欺﹐古今皆然。宣置刑太過。」盡奪官﹐以團副置於蘄春﹐遣潤州節度使王興代之。時天下罹亂﹐刑獄無典﹐因是凡決死刑﹐方用三覆五奏之法。民始知有邦憲﹐物情歸之。果安州節度使李全金﹐感慕徳誼﹐率眾來歸﹐封全金爲宣威統軍。

是歲﹐趙王李徳誠卒。徳誠卽建勛之父也﹐少時﹐人相曰「泰山之髙﹐可比君福。不用寸功﹐日享千鐘。」徳誠少事吳主﹐獨無一能﹐寵遇特深﹐爲馬步軍使﹐但丰白充美﹐服裘乘馬而已。從諸軍圍安仁義於潤州﹐諸軍見仁義皆慢罵詬辱﹔惟徳誠執禮﹐未嘗以一語辱之。城陷﹐仁義執弓矢毅然坐於城上﹐無敢近者。久之﹐獨呼徳誠使前﹐曰「雀鼠小人皆罵辱吾﹐獨汝見我有禮﹐且有奇相﹐他日至貴。吾委命於爾﹐以爲爾功。」乃擲弓矢於地﹐以愛妾美玩盡贈之。徳誠扶掖下城。由是擢拜﹐日進中書令﹐封趙王。子四十餘人﹐至先主受禪﹐用其子建勛之謀﹐率諸侯勸進。以推戴之功﹐卒厚寵遇。楊武王諸將﹐惟徳誠無寸功﹐止用謙善而已。卒年八十四。

梁王徐知諤卒﹐溫之少子也。該明經術﹐風度��﹐善爲詩屬文﹐好遊樂﹐善狎侮﹐��徧購古書名畫。一日遊蒜山﹐除地爲廣圃﹐編虎皮數百番爲巨幄﹐植旗張纛﹐極於驕侈﹐自號「武帳」。會文武﹐大張樂飲酒以樂焉。方鼓吹振天﹐忽神物捲江波爲大風雨﹐盡拔去其帳﹐亂飛如蝶﹐翳空而散。知諤單騎奔建康﹐感寒﹐遂病而卒。平日嘗謂所親曰「諺謂『人生百歲﹐七十者希』。吾幼享富貴﹐而復恣肆﹐一日之費﹐敵世人一年之給﹐或幸卒於七十之半已足矣。」果卒於三十五。十子﹐皆郡縣公。

冬十月﹐主巡幸東都﹐邀故老宴於舊宅﹔親戚有亡者﹐弔撫慰勞﹔勛臣義士之墓﹐親設祭誄﹔披決囚系﹐逾月而歸。時貢條未備﹐士有仗策獻文﹑稍可采錄者﹐委平章事張延翰收試院﹐量材補用﹐皆得其職。主有異見﹐人之休戚死生﹐皆先見之。湯悅仕吳爲祕校﹐主受禪﹐用爲學士。一日﹐謂悅曰「近覺卿神彩明煥﹐精芒中發﹐得非有異遇乎﹖」悅不敢隱﹐曰「臣數日前﹐夙興颒面﹐流星墜盆中﹐驚異之際﹐將掬之﹐星飛入口。余無他遇。」主曰「卿之貴異﹐他日無比者。」果事三朝﹐後歸朝爲太子詹事﹐八十餘卒。

虔州節度使王安持節請覲﹐遂卒於朝﹐年七十二。安﹐廬江人﹐少事吳武王﹐觀戰﹐戰酣﹐武王坐於髙阜﹐注目以望陣勢﹐安捧匜器侍側。忽陣外一執槊勇士疾走而至﹐徑趨王座﹐止數十步﹐安始覺﹐左右盡凝立﹐瞪目前視﹐無一夫警者。安乃置所捧於地﹐取弓射之﹐一發而倒﹐徐納弓於弢中﹐復捧器而立﹐神色不少變。武王奇之﹐曰「汝眞有器度﹐當至極貴。」

冬十月﹐誅泰州刺史褚仁規﹐廣陵人﹐暴遷至廣陵鹽監使。凡爲治厲於威刑﹐民吏戢懼。所部皆富於魚鹽竹葦之產﹐國家每有大役﹐常賦不能給者﹐仁規視民中所有﹐舉籍取之﹐以應國調﹐事訖償之﹐略無逋負﹐民亦無怨﹐主甚賞之。仁規晚年﹐掊克無度﹐率入私門﹐驅掠婦女﹐刑法橫濫。會陳覺與之有隙﹐密暴其狀﹐遣禦史劾之﹐主盡釋不問。將東巡﹐召爲靖江軍使﹐督舟師爲從﹐及還﹐遂畱之﹐以罷其郡使﹐再下書責其殘暴。仁規豪粗無術﹐乘恚上書﹐頗肆抵忤﹐幾無君臣之分。下其事﹐委陳覺就泰州按鞫。仁規聞使者往按﹐大懼﹐遂自首。收付大理﹐數日賜死。

秋七月﹐宋齊丘罷丞相﹐爲洪州節度使。蓋齊丘屢諷主曰「天下自廣明之後﹐崩離板蕩垂四十年﹐諸侯角立。今才名有望﹐主仍江﹑淮頻歲丰稔﹐兵食皆足﹐乃天意欲中興土運之際﹐宜恢復疆宇﹐爲萬世之固。」主長嘆﹐謂齊丘曰「吾少長軍旅﹐睹干戈爲民之害甚矣﹐不忍復言﹐苟彼安﹐吾亦安矣﹐何更求哉﹖先生之教﹐謹不敢守。」由是收權衡之柄﹐因黜之﹐以遠其惑。

是年﹐吳越災﹐宮室府庫﹐鎧甲庾廩﹐焚之殆盡。羣臣復欲乘其獘而襲之﹐諸將自奮者甚眾。主固拒不許﹐曰「人生何堪此酷也﹐土木當亦傷害。」乃遣使唁之﹐賫帑糧鏹僅百餘艘﹐以賙其急。越人徳之。

顯徳中﹐周世宗卽位﹐主遣韓熙載往朝。及歸﹐主因問新帝容表言動及朝廷體貌﹐熙載盛言「惟見殿前典親兵趙點檢﹐卽太祖也。龍角虎威﹐凜然有異﹐舉目顧視﹐電日隨轉﹐公卿滿廷﹐爲气焰所射﹐盡奪其色。新帝𨿽富威武﹐其厚重之態﹐負山河之固﹐但恐不及。」其後太祖卽位﹐主方悟熙載之語。

主將近暮年﹐厄運所會﹐日漸衰謝﹐自世宗平淮甸﹐已抱唇亡之憂。無何﹐太祖於京城南池按甲舫戰艦﹐日習水戰。間者歸報﹐主誤猜疑﹐愈抱隱憂﹐實將平揚州也。小人因是觀釁者﹐紛紛奔叛﹐竟以平吳之策獻於朝。初﹐彭澤令薛良者﹐以贓貶池州文學﹐因不逞之臣杜著者﹐僞爲吳商﹐絕建徳渡﹐奔獻策﹐請決秦污陂﹐歲漑美田數千頃畝﹐江南深仰焉。使陰決之以枯﹐歲谷廩實無仰﹐可俯而拾。太祖怒曰「天產五稼﹐以養生民。決陂殺谷﹐吾其肯乎﹖」立命斬良並著於蜀市﹐下詔撫慰。主方少安﹐而狂妄輩因遂戢。終以城闉隘蹙﹐欲遷豫章﹐尢不逮金陵之廣﹐上馳詔勸使仍舊﹐主遣熙載入朝聘謝。熙載歸語主曰「五星連珠於奎﹐奎主文章﹐仍在魯分。今晉王鎭兗﹑海﹐料非久必爲太平中國之主。願記臣語。」時乾徳丁卯之歲也。

主自受代以來﹐臺閣多俗吏﹐細大之務﹐主親決之。末年始用儒雅﹐雜用簡易之政﹐悉罷苛細﹐將修復典故﹐以爲著令﹐因感疾﹐漸至殘廢﹐遂寢焉。晚爲方士所誤﹐餌硫黃丹砂﹐吐納陰修之術﹐忽躁怒。居常最寬和﹐殆病﹐百司奏事﹐或厲聲呵詬﹐然無他害。羣有司案牘﹐果事理明白者﹐則收斂顏色﹐殷勤謝而從之。旣覺數屯﹐多布徳澤。文武官沒者﹐子孫隨收敍﹐不限資蔭﹔孤露者﹐營其婚葬﹔幼未堪任及無嗣者﹐出內帑以賑之﹔死王事者﹐下至卒伍﹐皆給二年之廩。士之貴賤長幼﹐卒無身後之患。

先是數載前﹐一漁者持蓑笠綸竿﹐擊短版﹐唱《漁家傲》﹐其舌爲鳴桹之聲以參之﹐自號「回回客」。人後疑爲呂洞賓。音淸悲切煙波間﹐聽者無厭。唱曰「二月江南山水路﹐李花零落春無主﹐一个魚兒無覓處。風兼雨﹐土龍生甲歸天去。」人或與錢﹐則擺首不接。唱於金陵凡半年﹐了無悟者﹐里巷村落皆歌焉。「土龍生甲」﹐果以甲辰歲二月殂於正寢。「魚兒」﹐乃向所謂鯉魚也。歌中之語皆驗焉。遣鄕郡公徐邈奉遺表來上﹐太祖廢視朝五日﹐特遣鞍轡庫使梁義弔祭﹐贈儀典隆厚。嗣君遣馮謐乞追尊帝號。許之﹐謚曰孝髙皇帝。議者以先主繼唐昭宗之後﹐號當稱宗。韓熙載建議﹐以謂「古者帝王﹐己失之﹐己得之﹐謂之反正﹔非我失之﹐自我得之﹐謂之中興。今先主﹐中興之君也﹐宜當稱祖。」輿論是之。遂廟號烈祖﹐陵曰永陵。

先主幼歷喪亂﹐備諸險易﹐故持兼節﹐以固勤托孝﹐謙卑自牧。身爲輔相﹐事義祖徐溫禮如庶人。稍有疾﹐則衣不解帶﹐藥必親嘗。溫嘗責諸兒曰「汝輩能如二兄﹐則可以爲天下範也。」

以長子璟嗣﹐皇后宋氏爲元恭皇太后。子四人﹐西平王景遂﹑宣城王景達﹑保寧王景遇。

卷第十

江南遺事

鐘山相李建勛﹐少好學﹐風調閒粹。徐溫以女妻之﹐奩橐之外﹐復賜田沐邑﹐歲入巨萬。𨿽極富盛﹐不喜華靡﹐屏斥世務﹐喜從方外之遊。徧覽經史﹐資稟純儒﹐故所以常居重地﹐寡斷不振。其爲詩﹐少猶浮靡﹐晚年方造平淡。營別墅於蔣山﹐泉石佳勝。再罷相﹐逼疾求退﹐以司徒致仕﹐賜號鐘山公。或謂曰「公未老無疾﹐求此命﹐無乃復爲九華先生耶﹖」九華卽宋齊丘﹐常乞骸﹐屢矯國主。公曰「余嘗笑宋公輕以出處﹐敢違素心﹐吾必非壽考之物﹐勞生紛擾﹐耗眞蠹魂﹐求數年閒適爾。」嘗畜一玉磬﹐尺餘﹐以沈香節安柄﹐叩之﹐聲極淸越﹐客有談及猥俗之語者﹐則擊玉磬數聲於耳。客或問之﹐對曰「聊代洗耳。」一軒﹐榜曰「四友軒」。以琴爲嶧陽友﹐以磬爲泗濱友﹐《南華經》爲心友﹐湘竹簟爲夢友。果遂閒曠﹐五年而卒﹐江南之佳士也。

白鹿洞道士許筠﹐世傳許旌陽之族﹐能持《混胎丈人攝魔還精符》按摩起居﹐以濟人疾。含神內照﹐恬然無欲。忽一越人來謁曰「吾有至寶在懷﹐今垂死﹐欲求一人付之。舉世皆貪夫﹐無堪受者﹔欲沈於海﹐又所不忍。」出一丸石﹐如碧玉雞卵﹐以贈筠﹐且曰「古傳扶桑山有玉雞﹐鳴則金雞鳴﹐金雞鳴則石雞鳴﹐石雞鳴則人間雞悉鳴矣﹐此石雞卵也。張騫又曰『瑟母』。出扶桑山﹐流落海北岸﹐能噏寶玉屑。但五金砂及寶礦﹐碎而成屑﹐以卵環攬﹐寶末盡黏其上﹐不假淘汰。」筠得之﹐漫於金沙浣取試﹐攬金屑如碎麩﹐盡綴於卵。取烹之﹐皆良金也。日取百銖。筠曰「吾此學不貪爲寶﹐此物喪眞﹐於道益遠。」瘞於鐘山之中﹐後竟無得者。

徐常侍得罪竄邠。平日嘗走書托洪州永新都官胡克順曰「僕必死於邠。君有力﹐他日可能致我完軀﹐轉海歸葬故國﹐侍先子於泉下﹐卽故人厚恩也。」未幾﹐果遣訃來告。順感其預托﹐創巨舟﹐賫厚費﹐親自往邠迎之。舟出海隅一巨邑﹐忘其名﹐邑有東海大帝祠﹐帳殿嚴盛﹐禱享塡委。時索湘典邑﹐舟未至﹐鉉先謁之﹐稱江南放叟徐鉉。湘素聞其名﹐悚敬迎拜。冠服嚴偉﹐笑談髙逸﹐曰「僕得罪於邠﹐幸免囚置﹐放歸故里﹐艤舟邑下﹐因得拜謁﹐仍有少懇拜聞﹐迨晚再謁。」語訖﹐失之。湘大駭。未久﹐津吏申﹕「有徐常侍靈柩船到岸。」湘大感動﹐亟往舟﹐撫其孤曰「先公有眞容否﹖」曰「有」。遂張之於津亭﹐果適之來謁者。湘設席感動﹐置醪俎﹐再拜以奠。迨暝﹐果至﹐曰「適蒙厚饗﹐多謝﹐實己之幸。蓋少事﹐不得已須至拜叩。僕在江南爲學士日﹐一里舊賫一寶帶﹐托僕投執政﹐變一巨獄。僕時頗有勢焰﹐執政不敢違。然事不枉法﹐以贓名掛身﹐恐旅櫬過廟﹐帝所不容。君宰封社﹐廟籍鄕版﹐皆隸於君。君爲吾禱之﹐帝必無難。」湘感其誠告﹐爲之潔沐﹐過己事。齋心冥禱訖﹐令解纖過廟﹐恬然無纖瀾之驚。薄暮﹐果再至﹐飾小懷刺爲謝。其刺題曰「鉉專謝別東坡索君賢者﹐含喜再拜。」欻然而去。洎再開其刺﹐旋爲灰飛。湘頗懷「東坡」之疑﹐後果爲左諫議大夫。

廬山布衣江夢孫﹐潯陽人。博綜經史﹐孝弟介潔﹐不妄語﹐不隱己過。李主召置門下﹐爲國子司業。一旦面陳曰「迂儒無所補﹐平生讀書﹐意在惠民﹐空言無益﹐願求一官以自效。」主曰「胡爲卑飛自喪其節耶﹖」固不許。固求之﹐補天長縣令﹐以官誥示之曰「授告罷﹐與君無賓友之容。」指其庭曰「此地卽君斂板趨伏之所也﹐君寧甘乎﹖」夢孫曰「苟遂素願﹐無憚其他。」乃授之。至治所﹐其吏白曰「正廳凶惡﹐自來邑令居之﹐怪異不得其終。已陳設使廳矣。」江因呵曰「長民不踞正廳﹐非禮也。」旣上事﹐久之﹐果有妖物嘯梁僕瓦﹐喧號萬狀。羣吏伏匿﹐江整衣焚香奠酒﹐語鬼曰「僕爲令﹐合踞此廳。君等有祠堂林墓﹐安得居此耶﹖吾行己不欺暗室﹐無懼君輩。此處必有祀典尊神﹐吾當告之。」語訖﹐移榻就寢﹐髙枕而臥﹐寂無見聞。後視事﹐率以簡易仁恕爲理﹐士民愛之。甫及滿任﹐解秩歸田﹐縣人緣河泣涕﹐挽舟酷畱﹐凡不絕者三日。主聞之﹐嘉嘆不已﹐手批委曲﹐以美爵誘之﹐惇勸再任。堅然不起。耕田侍母氏﹐暇則以經術課諸生及子直木﹐後爲員外郎。

王建封事李氏﹐爲天威軍都虞候﹐驍勇剛直﹐平建州﹐功冠諸將﹐擢刺史。後圍福州﹐與諸將爭功﹐城垂克﹐建封勒兵退﹐至壞成績。主銜其恨﹐方理擅退兵者﹐將誅之﹐建封大怖﹐納官以自劾。李主佯示寬厚﹐召還﹐付以精兵﹐稔其熟也。後果怙權﹐漸侵朝政。時鐘謨﹑魏岑﹑李徳明二三小人﹐以姦佞獲幸﹐傾害忠良。建封上書歷詆數子之惡﹐庭諍喧詬﹐請盡誅竄﹐進用公直。璟大怒曰「武世旣握重兵﹐復干預國政﹐如何可事主君耶﹖」流池州﹐道殺之。才死﹐鐘﹑魏等日見建封爲祟﹐厲聲曰「吾爲國擊邪去惡﹐欲誅君輩以肅朝綱﹐嗣君反誅於我﹐今奉候諸君﹐共辧於陰。」晝夕隨之。岑等呼道士奏章告天﹐竟不能脫。不月餘﹐二三子相繼卒。

嗣主璟幼有奇相﹐惟義主徐溫器之﹐曰「此子殆非人臣相。」溫令﹐卽命同席﹐南向以坐之﹐曰「徐氏無此孫。」溫自金陵迎吳王於迎鑾江﹐大閱水嬉﹐還至百家灣﹐向夕暴風忽起﹐舟人束手於駭浪中。溫四望無計﹐遂袒裼負璟於背﹐回語嬪禦曰「吾善遊﹐不暇救爾輩﹐所保者﹐此子爾。」言訖﹐風息﹐若神護。璟天姿髙邁﹐始出閣﹐卽就廬山瀑布前構書齋﹐爲他日閒適之計。及迫於紹襲﹐遂捨爲「開先精舍」。

吳武讓皇旣殂於丹陽﹐其族屬尙居泰州廨捨﹐先主自受禪已還﹐未暇措置﹐迨殂﹐方囑付嗣君曰「邦君皆楊氏所有﹐天地事物之變﹐偶移在我﹐然順逆之勢不常。吾所憫孤兒婺女﹐僑寄殊鄕﹐令往泰州津斂楊族﹐安於京口﹐賙贍撫育﹐無令失所﹐男女婚嫁﹐悉資官給。」璟稟遺戒﹐遣園苑使尹延範具舟車調費﹐往泰般護。時王室在難﹐道路已亂。延範慮有他變﹐取子弟六十人皆殺之﹐惟載婦女以渡江。璟大怒﹐以延範腰斬﹐仍誅其族於市﹐以慰其冤。楊氏諸女二十餘人﹐選士族嫁之﹐奩匣閨橐﹐不失常度。

江南故國﹐每至暮冬﹐淮水淺涸﹐則分兵屯守﹐謂之「把淺」。時監軍吳延詔以爲時平境安﹐當無事之際﹐虛費糧廩﹐亟令撤警。惟淮將劉仁贍熟練防淮之事﹐具啟以爲不可。未幾﹐報周師以間者所誤﹐半夜猝至﹐郡人大恐。仁贍神气閒暇﹐部分守禦﹐其堅如壁。周師斬間者於岸﹐捲兵遂退。

孫忌﹐髙密人﹐孤貧好學﹐喜縱橫奇詭。時李先主輔政﹐忌謁之。口喫﹐與人初接﹐不能道寒溫﹐坐頃之際﹐詞辧鋒起﹐不拘名理。主憐其才﹐辟置門下。後過江與徐玠同贊禪代之事﹐擢拜學士﹐爲中書舍人﹐宋齊丘排出舒州觀察使。州多黥隸凶人﹐曰「歸化軍」。忌因撫視不均﹐忽二卒白晝持刃求害於忌。賊由西門而入。忌坐東門﹐先見之﹐屏左右﹐厲聲揚袂招之曰「吾在此。」賊已錯愕﹐謂賊曰「爾輩殺吾未晚﹐大丈夫視死若歸。無名而死﹐然亦可惜。吾死﹐汝輩必不免﹐豈不少念所親負爾可罪﹐例殃其族乎﹖」因諭之禍福﹐賊漸畱聽。又與之約曰「吾解金帶助汝急奔﹐有追汝者﹐指天地神明爲殛。」賊感其言﹐還帶而遁。其辦畫率類此。忌後擢拜﹐與馮延巳俱相。延巳丑其正﹐謂人曰「可惜金盞玉杯盛狗屎。」後使北周﹐世宗不道﹐甘言取悅於忌﹐問以江南虛實﹑兵甲糧廩。忌正色抗辭曰「臣爲陪臣﹐代主以覲天王﹐反以此鉤臣﹐臣肯背心賣國以苟富貴乎﹖惟死以謝陛下爾﹗」世宗命斬之。將誅﹐南望再拜﹐遙辭其主﹐顧左右曰「吾此一死﹐可羞千古佞臣賊子之顏﹐復何恨哉﹖」引頸迎刃。璟聞之﹐北而素服招魂﹐舉哀至慟﹐其痛幾絕。

李彥眞爲楚﹑海州刺史﹐吏事精敏﹐聲譽日益。後移壽春﹐惟務聚斂﹐不知紀極﹐列肆百業﹐盡收其利。古安丰塘漑田萬頃﹐壽陽賴之。彥貞托浚濠爲名﹐決塘以漲濠﹐濠滿塘竭﹐遂不復築。民田皆涸﹐無以供輿賦﹐盡賣之而去。彥貞選上腴賤價以市之﹐買足﹐再壅塘以畜水﹐歲積巨億。一旦酷暑﹐彥貞曉涼坐安輿行田﹐霆震暴起﹐黑霧入輿﹐捲彥貞入杳冥中﹐食頃擲下﹐爛碎於地。俄又飛火環其捨﹐帑庾廏庫﹐淨無孑遺﹐被焚者十餘人﹐大爲兼並之戒。後主督縣吏取版籍﹐招舊主﹐復還之﹐以警天鑑。後子孫亦以禍敗。

晉王景遂﹐先主第三子﹐天資雍睦﹐美姿容﹐性和厚。讓皇殂於丹陽﹐遣送葬﹐望柩哀慟雨淚﹐觀者爲之出涕。兄璟繼位﹐立爲儲副﹐固讓不從﹐攺字退夫以見志。接物得人歡心﹐喜與賓僚宴詠﹐投壺賦詩。好用美玉器﹐每以玉器行酒﹐客傳玩﹐惟贊善張易乘醉抵於地曰「輕人貴寶﹐殿下豈當至是耶﹖」坐客失色。景遂收容厚謝﹐撤以他器。嗣主遣易泛海使契丹﹐景遂手疏畱之﹐曰「朝中如易者幾希﹐宜朝夕左右。今泛不測之淵﹐投足黠虜﹐歸朝莫準。」嗣主答曰「張易奇人﹐海龍王亦懼之。」景遂一日朝服﹐忽於空中揖讓﹐謂左右曰「上帝詔許旌陽召吾偕往﹐須當行矣。」急入北堂﹐拜辭所生母﹐無疾坐亡。贈太傅﹐謚文成。

常夢錫﹐鳳翔人。岐王李茂貞臨鎭﹐惟喜狗馬博塞﹐馳逐聲伎。夢錫抱學有才﹐𨿽爲鄕裏所重﹐以茂貞不禮儒術﹐故束書渡淮至廣陵﹐謁先主﹐辟置門下﹐洎受禪﹐遷侍禦史。詞气方毅﹐深識典故﹐擢爲給事中﹐悉委機事。歷言宋﹑陳﹑馮﹑魏輩姦佞險詐﹐不宜置左右。主深然之。事垂舉而主殂﹐遂爲羣黨排擊﹐黜池州判官。起爲禮部尙書﹐不復言事。自割地之後﹐公卿在坐﹐有言及大朝者﹐夢錫大笑曰「君輩嘗言致君如堯﹑舜﹐何忽一旦自以大國爲小朝﹐得地愧乎﹖」眾皆默散。夢錫文章詩筆精贍合體﹐然懶於編收﹐故無文集。方與客坐﹐奄然而卒。前數日﹐謂所知曰「齊丘﹑陳覺輩敗在朝夕﹐但恨不能延數日之命﹐俾吾目見。然先在泉下﹐俟數子之誅。」果卒不久﹐齊丘雉經於靑陽﹐陳覺﹑李徵古殺於鄱陽道中。

宋齊丘﹐豫章人。天下喪亂﹐經籍道息。齊丘忿然力學﹐根古明道﹐宗經著書。鐘氏旣亡﹐洪州兵亂﹐隨眾東下。先主爲升州刺史﹐往依焉﹐大禮之。齊丘本字超回﹐歙人江臺符貽書侮之曰「聞足下齊大聖以爲名﹐超亞聖以爲字。」齊丘慚﹐攺字子嵩。先主深欲進用﹐爲義父徐溫所惡。凡十年﹐溫卒﹐方用爲平章事。遂樹朋黨﹐陰自封殖﹐狡險貪愎﹐古今無之。不知命﹐無遠識﹐事三朝﹐惟延卜祝占相者數十輩置門下。傳云齊丘少夢乘龍上天﹐至垂老猶抱狂妄﹐及國家發難﹐尙欲因其釁以窺覬﹐時已年七十三矣。事敗﹐囚於家﹐鑿土頓穿竇以給食﹐因而縊焉。平生無正娶﹐止以倡人爲偶。亦封國﹐無子﹐以從子摩詰爲嗣。

世宗旣罷兵﹐使鐘謨以誠來諭曰「吾與江南大義已定﹐固無他慮﹐然人命不保﹐江南無備已久﹐後之人將不汝容。可及吾之世﹐繕修城隍﹐分據要害﹐爲子孫之計宜矣。」璟得命﹐乃修建康諸郡城池﹐毀者堅之﹐甲卒寡者補之。又議遷都﹐璟曰「建康與敵境隔江而已﹐又在下流。吾今移都豫章﹐據上流而制根本﹐上策也。」羣臣多不欲﹐遂葺洪州爲南都。洪州𨿽爲大藩﹐及爲都邑﹐則迫隘丘坎﹐無所施力﹐羣情不安之。下議來還﹐會疾作﹐殂於洪州﹐年四十六。

後主煜幼子宣城郡公仲宣﹐後周氏所生。敏慧特異﹐眉目神采若圖畫﹐三歲能誦《孝經》及古雜文。煜置膝上﹐授之以數萬言。因作樂﹐盡別其節﹐宮中宴侍﹐自然知事親之禮﹐見士大夫揖讓進退﹐皆如成人。棲霞道者﹐異僧也﹐能知往事﹐自鐘山迎於大內﹐令嬪禦抱出此兒見之﹐自能合爪於顙。棲霞曰「不祥之器也。此兒與陛下並後夙有深冤﹐以陛下積徳﹐不能酷償﹐故爲劫恩愛﹐賊托掖庭﹐割父母之肝腸﹐宜善養之而勿戀。」年五歲﹐忽自言曰「兒不能久居﹐今將去矣。」因瞑目逝。周後在疾﹐聞之亦逝。煜悼痛傷悲﹐哽躄幾絕者數四﹐將赴井﹐救之獲免。

韓熙載才名遠聞﹐四方載金帛求爲文章碑表﹐如李邕焉。俸入賞賚﹐倍於他等。畜聲樂四十餘人﹐閒檢無制﹐往往時出外齋﹐與賓客生徒雜處。後主屢欲相之﹐但患其疏簡。旣卒﹐愈痛之﹐謂近臣曰「吾訖不得相熙載﹐今將贈以平章事﹐有此典故否﹖」或對曰「昔劉穆之贈開府儀同三司。」乃援此制﹐謚文靖。主遣人選葬隴﹐曰「惟須山峯秀絕﹐靈仙勝境﹐或與古賢丘表相近﹐使爲泉臺雅遊。」果選得梅鼎崗謝安墓側。命集賢殿學士徐鍇集遺文﹐藏之書殿。

壽州節度使姚景﹐鐘離人﹐少賤﹐善事馬﹐郡刺史劉金收爲廏奴。馬瘦瘠骨立者﹐景用唐刺史南卓養馬法﹐飼秣爪剪﹐鍼烙啖熁﹐不數月﹐盡良馬。金暇日因至廏中﹐值景熟寢﹐二赤蛇長不及尺﹐戲景面上﹐金以杖叩脛驚之﹐遽入其鼻。金因奇之﹐引爲親事﹐小心厚重﹐以女妻之。積勞爲裨將。李先主昪重其爲人﹐使鎭壽州。景無他技能﹐但廉畏有守。先是﹐屬郡苦於供億﹐刺史廳廡間置一巨匱﹐俾吏投銀於中﹐滿則易之﹐謂之「鎭廳匱」﹐任內三易之﹐習以爲常。景至﹐則首命去之﹐取與有度﹐諸郡頗樂。後至使相﹐八十三卒於位。何必讀書乎﹖

建州老僧卓巖明﹐戒檢淸潔﹐精持無怠﹐徒眾甚盛。其目右重瞳﹐垂手過膝﹐巖明自厭之﹐謂其徒曰「此吾宿世冤業﹐有此異相﹐必爲身累﹐出家兒安用此爲﹖」及江南收建州﹐以上將祖全思﹑查文徽率眾襲建﹐�師夜出﹐隔水而戰。陣酣﹐文徽潛師以出﹐繼之以輕銳﹐腹背夾擊﹐建人大敗﹐逾城而遁﹐保建安。及歸﹐無主﹐內臣李弘義者﹐以巖明有重瞳之異﹐可立爲主﹐遂推戴爲建安主。巖明笑謂眾曰「檀越何誤耶﹖吾修眞斷妄﹐觀身如夢﹐君𨿽推我﹐柰無統禦之術。」果爲李弘義所殺。弘義自稱畱後。

虔州妖賊張遇賢﹐循州縣小吏也。縣村有神降於民﹐與人交語﹐不見其形﹐言禍福輒中﹐民競依之。遇賢因置香果於神﹐神謂眾曰「張遇賢是第十八尊羅漢﹐可畱事我。」遇賢親聞之﹐遂畱其家﹐奉事甚謹。旣而羣盜大起﹐無所統一﹐乃禱於神﹐求當爲主者﹐曰「張遇賢當爲汝主。」眾因推爲中天八國王﹐攺年爲長樂﹐辟置百官。神曰「汝輩可度嶺取虔。」羣賊奉遇賢襲南康﹐虔州節度使賈浩始甚輕之﹐殊不設備﹐賊眾蟻聚﹐遂至十萬。遇賢自擇巖際﹐據白雲洞造宮室。羣劫四出﹐攻掠無度。李主璟遣都虞候嚴思討之﹐邊鎬監軍﹐璟諭鎬曰「蜂蟻空恃妖幻﹐中無英雄﹐至則可擒。」果至﹐連敗其眾。遇賢日窘﹐告神。神曰「吾力謝福衰﹐庇汝不及﹐善自爲處。」遂執之﹐斬於建康市。

徐常侍鉉仕江南日﹐當直澄心堂。每朴被入直﹐至飛虹橋﹐馬畱不進﹐裂鞍繼轡﹐箠之流血﹐掣韁卻立。鉉寓書於杭州沙門贊寧。答曰「下必有海馬骨﹐水火俱不能毀﹐惟漚之腐糟隨毀者乃是。」鉉斫之﹐去土丈餘﹐果得巨獸骨﹐上脛可長五尺﹐膝而下長三尺﹐腦骨若段柱。積薪焚之﹐三日不動﹐以腐糟才漚之﹐遂爛焉。

佚文

建隆二年十月﹐賜近臣冬服。有司言「累代故事﹐上賜將相﹑學士﹐諸軍大校。」太祖曰「不賜百官﹐甚無謂也﹐宜亦賜之。」自是文武常參官悉賜春衣﹐自此始。

景祐末﹐元昊叛﹐夏鄭公出鎭長安﹐梅送詩云「亞夫金鼓從天落﹐韓信旌旗背水陳。」是時詩甚多﹐獨刻此於石。

仁宗朝有數達官以詩知名﹐常慕白樂天體﹐故其語多得於容易。嘗有一聯云「有祿肥妻子﹐無恩及吏民。」有戲之者云「通日通衢過一輕軿車﹐載極重而羸牛甚苦﹐豈非足下妻子乎﹖」聞者傳以爲笑。

吳僧贊寧﹐國初爲僧錄﹐辭辯縱橫﹐人莫能屈。時有安漸鴻者﹐文詞雋敏﹐尢好嘲詠﹐嘗街行遇贊寧與數僧相隨﹐鴻漸指而嘲曰「鄭都官不愛之徒﹐時時作隊。」贊寧應聲曰「秦始皇未坑之輩﹐往往成羣。」皆善捷對。

圓覺大師徳明善詳夢。晉公鎭金陵﹐忽大病﹐自夢乘駿於通逵﹐馬躍中臥身於地。晉公甚厭﹐召明詳之。明應聲曰「公善可賀﹐卽日疾痊。」晉公曰「何謂﹖」明曰「馬蹶則鞍落。」果旬日勿藥自安﹐晉公解所乘馬贈之。

