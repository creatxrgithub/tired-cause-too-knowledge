

欽定四庫全書

子部十二

朝野僉載

小說家一【雜事之屬】提要

【臣】等謹案朝野僉載六卷舊本題唐張鷟撰鷟有龍筋鳯髓判已著錄此書新唐書藝文志作三十卷宋史藝文志作僉載二十卷又僉載補遺三卷文獻通考則但有僉載遺三卷此本六卷防考諸書皆不合晁公武讀書志又謂其分三十五門而今本乃逐條聫綴不分門目亦與晁氏所紀不同又莫休符桂林風土記載鷟在開元中姚崇誣其奉使江南受遺賜死其子上表請代減死流嶺南數年起爲長史而卒計其時尙在天寶之前而書中有寶歷元年資陽石走事寶歷乃敬宗年號又有孟宏微對宣宗事時代皆不相及案尢袤遂初堂書目亦分朝野僉載及僉載補遺爲二書疑僉載乃鷟所作補遺則爲後人附益凡闌入中唐後事者皆應爲補遺之文而陳振孫所謂書本三十卷此其節略者當卽此本蓋嘗經宋人摘錄合僉載補遺爲一刪並門已非原書又不知何時析三卷爲六卷也其書皆紀唐代故事而於諧噱怪纎悉臚載未免失於雜故洪邁容齋隨筆譏其記事屑擿裂且多媟語然耳目所接可據者多故司馬光作通鑑亦引用之兼收博采固未嘗無稗於見聞也乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

朝野僉載卷一

唐張鷟撰

貞觀年中定州鼓城縣人魏全家富母忽然失明問卜者王子貞子貞爲卜之曰明年有人從東來靑衣者三月一日來療必愈至時候見一人著靑防襦遂邀爲設飲食其人曰僕不解醫但解作犁耳爲主人作之持斧繞舎求犁轅見桑曲枝臨井上遂斫下其母兩眼煥然見物此曲桑蓋井之所致也

周郎中裴珪妾趙氏有美色曽就張璟藏卜年命藏曰夫人目長而慢視準相書豬視者淫婦人目有四白五夫守宅夫人終以姦廢宜愼之趙笑而去後果與人姦沒入掖庭

杜景佺信都人也本名元方垂拱中更爲景佺剛直嚴正進士擢第後爲鸞臺侍郎平章事時內史李昭徳以剛直下獄景佺廷諍其公淸正直則天怒以爲面欺左授溱州刺史初任溱州防善筮者於路言其當重入相得三品而不著紫袍至是夏中服紫衫而終

瀛州人安縣令張懷禮滄州弓髙令晉行忠就蔡微逺卜轉式訖謂禮曰公大親近位至方伯謂忠曰公得京官今年祿盡宜致仕可也二人皆應舉懷禮授左補闕後至和復二州刺史行忠授城門郎至秋而卒

開元二年梁州道士梁虛州以九宮推算張鷟云五加年天罡臨命一生之大厄以周易筮之遇觀之渙主驚恐後風水行上事卽散安國觀道士李虛不告姓名暗使推之云此人今年身在天牢大辟之罪乃可以免不然病當死無救法果被禦史李全交致其罪勅令處盡而刑部尙書李知白左丞張廷珪崔升侍郎程行謀咸請之乃免死配流嶺南二道士之言信有徵矣

泉州有客盧元欽染大瘋惟鼻根未倒屬五月五日官取蚺蛇膽欲進或言肉可治瘋遂取一截蛇肉食之三五日後漸可百日平復又商州有人患大瘋家人惡之山中爲起茅舎有烏蛇墜酒罌中病人不知飲酒漸差罌底見蛇骨方知其由也

則天時鳳閣侍郎周允元朝罷入閣太平公主喚一醫人自光政門入見一撮允元頭二持棒隨其後直入景運門醫白公主公主奏之上令給使覘問在閣無事食訖還房午後如厠長參典怪其久私往候之允元踣面於厠上目直視不語口中涎落給使奏之上問醫曰此可得防時對曰緩者三日急者一日上與錦被覆之幷牀舁送宅止夜半而卒上自爲詩以悼之

久視年中襄州人楊元亮年二十餘於防州汶山觀傭力晝夢見天尊云我堂舎破壞汝爲我修造遣汝能醫一切病悟而說之試療無不愈者贑縣里正背有腫大如拳亮以刀割之數日平復療病日獲十千造天尊堂成療病漸無效

如意年中洛州人趙景病卒五日而蘇云見一僧與一木長尺餘教曰人有病者汝以此木拄之卽愈景後見機上尺乃是僧所與者試將療病拄之立差門庭每日數百人禦史馬知己以其聚眾追之禁左臺病者滿於臺門則天聞之追入內宮人病拄之卽愈放出任救百姓病數月以後得錢七百餘貫後漸無驗遂絕

洛州有人患應語病語卽喉中應之以問善醫張文仲經夜思之乃得一法卽取本艸令讀之皆應至其所畏者卽不言仲乃錄取藥合和爲丸服之應時而愈一云問醫蘇澄云

郝公景於泰山采藥經市過有見者怪羣見公景皆走避之遂取藥和爲殺丸有病患者服之差

定州人崔務墜馬折足醫令取銅末和酒服之遂痊平及亡後十餘年攺視其脛骨折處有銅末束之

嶺南風俗多爲毒藥令奴食冶葛死埋之土中蕈生正當腹上食之立死手足額上生者當日死旁自外者數日死漸逺者或一月或兩月全逺者一年二年三年亦卽死惟陳懷卿家藥能解之或以塗馬鞭頭控上拂著手卽毒拭著口卽死

趙延禧云遭惡蛇虺所螫處貼之艾炷其上灸之立差不然卽死凡蛇囓卽當囓處灸之引去毒气卽止

冶葛食之立死有冶葛處卽有白藤花能解冶葛毒鴆鳥食水之處卽有犀牛不濯角其水物食之必死爲鴆食蛇之故

醫書言虎中藥箭食淸泥野豬中藥箭豗薺苨而食雉被鷹傷以地黃葉帖之又礜石可以害鼠張鷟曾試之鼠中毒如醉亦不識人猶知取泥汁飲之須臾平復鳥獸虫物解毒何況人乎被蠭齧者以甲虫末傅之被馬咬者以燒鞭鞘灰塗之蓋取其相服也蜘蛛齧者雄黃末傅之筋斷須續者取旋復根絞取汁以筋相對以汁塗而封之卽相續如故蜀兒奴逃走多刻筋以此續之百不失一

永徽中有崔爽者每食生魚三斗乃足於後饑作鱠未成爽忍饑不禁遂吐一物狀如蝦蟇自此之後不復能食鱠矣

國子司業知制誥崔融病百餘日腹中虫蝕極痛不可忍有一物如守宮從下部出須防而卒

後魏孝文帝定四姓隴西李氏大姓恐不入星夜乘鳴駞倍程至洛時四姓已定訖故至今謂之駞李焉

張文成曰幹封以前選人每年不越數千垂拱以後每嵗常至五萬人不加眾選人益繁者蓋有由矣嘗試論之秪如明經進士十周三衛勲散雜色國官直司妙簡實材堪入流者十分不過一二選司考練總是假手冒名勢家囑請手不把筆卽送東司眼不識文被舉南館正員不足權補試攝檢校之官賄貨縱橫污狼籍流外行署錢多卽畱或帖司助曹或員外行案更有挽郎輦腳營田當屯無尺寸工夫並優與處分皆不事學問惟求財賄是以選人冗冗甚於羊羣吏部喧喧多於蟻聚若銓實用百無一人積薪化薪所從來逺矣

鄭愔爲吏部侍郎掌選污狼籍引銓有選人系百錢於靴帶上愔問其故答曰當今之選非錢不行愔黙而不言時崔湜亦爲吏部侍郎掌選有銓人引過分疏云某能翹闗負米湜曰君壯何不兵部選答曰外邊人皆云崔侍郎下有气力者卽存

景龍年中斜封得官者三百人從屠販而踐髙位景云踐祚尙書宋璟禦史大夫畢構奏停斜封人官璟構出後見人彭卿受斜封人賄賂奏云見孝和怒曰我與人官何因奪卻於是斜封皆復舊職僞周革命之際十道使人天下選殘明經進士及下邨教童博士皆被搜不曾試練並與美職塵黷士人之品誘悅愚夫之心庸才者得官以爲榮有才者得官以爲辱昔趙王倫之篡也天下孝亷秀才茂異並不簡試雷同與官市道屠沽亡命不軌皆封侯略盡太府之銅不供鑄印至有白版侯者朝防之服貂者大半故謡云貂不足狗尾續小人多幸君子恥之無道之朝一何連也惜哉

天后中契丹李盡忠萬榮之破營府也以地牢囚漢俘數百人聞麻仁節等諸君欲至乃令守囚霫等紿之曰家口饑寒不能存活求待國家兵到吾等卽降其囚日別與一頓粥引出安慰曰吾此無飲食養汝又不忍殺汝總放歸何眾皆拜伏乞命乃紿放去至幽州具說饑凍逗𨖻兵士聞之爭欲先入至黃麞峪賊又令老者投官軍送遺老牛瘦馬於道側仁節等三軍棄步卒將馬先爭入被賊設伏橫截軍將被索防之生擒節等死者塡山谷罕有一遺

景龍四年洛州淩空觀失火萬物並盡惟有一眞人巋然獨存乃泥塑爲之後攺爲聖眞觀

西京朝堂北頭有大槐樹隋曰唐興材門首文皇帝移長安城將作大匠髙熲常坐此樹下檢校後栽樹行不正欲去之帝曰熲坐此樹下不須殺之至今先天一百三十年其樹尙在柯葉森竦株根盤礡與諸樹不同承天門正當唐興材門首今唐家居焉

永徽年以後人唱桑條歌有桑條韋女韋也樂至神龍年中逆韋應之諂佞者鄭愔作桑條樂詞十餘首進之逆韋大喜擢之爲吏部侍郎賞縑百疋

龍朔已來人唱歌名突厥鹽後周聖歷年中差閻知防和匈奴授三品春官尙書送武延秀往娶黙啜女送金銀器物錦防衣裳以爲禮聘不可勝紀突厥翻動漢使並沒立知微爲可汗乃突厥鹽之應

調露中大帝欲封中嶽屬突厥而止後又欲封土番入寇遂停止永淳年又駕幸嵩嶽謡曰嵩山凡防層不畏登不得只畏不得登三度徵兵馬傍道打騰騰嶽下遘疾不愈回至宮而崩

永淳之後天下皆唱楊栁楊栁漫頭駞後徐敬業犯事出栁州司馬遂作僞勅自授州司馬殺長史陳敬之據江淮反使李孝逸討之斬業首驛馬防入洛陽楊栁楊栁漫頭駞後此其應也

周如意年中已來始唱黃麞歌其詞曰黃麞黃麞艸裏藏彎弓射你傷俄而契丹反叛殺都督趙翽營府陷沒差總管曹仁師張遇麻仁節王孝傑前後百萬眾被賊敗於黃麞谷諸軍並沒罔有孑遺黃麞之歌斯爲驗矣

周垂拱已來苾拏兒歌詞皆是邪曲後張易之小名苾拏

景龍年安樂公主洛州道光坊造安樂寺用錢數百萬童謡曰可憐安樂寺了了樹頭懸後誅逆韋並殺安樂斬首懸於竿上攺爲悖逆庶人

神龍以後謡曰山南烏鵲窠山北金駱駞鎌柯不鑿孔斧子不施柯此突厥彊盛百姓不得斫桑養蠶種木刈谷之應也

景龍中謠曰可憐聖善寺身著緑毛衣牽來河裏飲踏殺鯉魚兒至景雲中譙王從均州入都作亂敗走投洛州而死

景雲中謡曰一條麻綫挽天樞絕去也神武卽位敕令推倒天樞收銅並入尙方此其應兆

景龍中謡曰黃栢犢子挽紖斷兩腳地鞋繩斷六月平王誅逆韋欲作亂鞋繩斷者事不成阿韋是黃犢之後也

明堂主簿駱賓王帝京篇曰倐忽風生羽翼須臾失浪委泥沙賓王后與徐敬業興兵州大敗投江而死此其防也

麟徳已來百姓飲酒唱歌曲終而不盡者號爲族鹽後閻知微從突厥領賊破趙定後知微來則天大怒磔於西市命百官射之河內王武懿宗去七步射三發皆不中其怯懦也如此知微身上箭如蝟毛剉其骨肉夷其九族疎親及不相識者皆斬之小兒年七八嵗驅抱向西市百姓哀之擲餅果與者相爭奪以爲戲笑監刑禦史不忍害奏舎之其族鹽之言於斯應也

趙公長孫無忌以烏羊毛爲渾脫氈帽天下慕之其帽爲趙公渾脫後坐事長流嶺南渾脫之言於是效焉

魏王爲巾子向前踏天下欣欣慕之名爲魏王踣後坐死至孝和時陸頌亦爲巾子同此樣時人又名爲陸頌踣未一年而陸頌殞

永徽後天下唱武媚娘歌後立武氏爲皇后大帝崩則天臨朝攺號大周二十餘年武后彊盛武三王梁魏定等並開府自余郡王十餘人防遷鼎矣

咸亨已後人皆云莫浪語阿婆嗔三叔聞時笑殺人後果則天卽位至孝和嗣之阿婆者則天也三叔者孝和爲第三也

魏僕射子名叔麟防者曰叔麟反語身戮也後果被羅織而誅

梁王武三思唐神龍初攺封徳靖王防者言徳靖鼎賊也果有窺鼎之志被鄭克等斬之

天后時謡言曰張公喫酒李公醉張公者斥易之兄弟也李公者言李氏大盛也

孫佺爲幽州都督五月北徵時軍師李處郁諫五月南方火北方水火入水必滅佺不從果沒八萬人昔竇建徳救王世充於牛口谷時謂竇入牛口豈有還期果被秦王所擒其孫佺之北也處郁曰飧若入咽百無一全山東人謂溫飯爲飱幽州以北並爲燕地故云

龍朔年已來百姓飲酒作令云子母相去離連臺拗倒子母者盞與盤也連臺者連盤拗倒盞也及天后永昌中羅織事起有宿衛十餘人於淸化坊飲爲此令此席人進狀告之十人皆棄市自後廬陵徙均州則子母相去離也連臺拗倒者則天被廢諸武遷放之兆

神武皇帝七月卽位東都白馬寺鐵像頭無故自落於殿門外自後捉搦僧尼嚴急令拜父母等未成者並停革後出者科決還俗者十八九焉

開元五年春司天奏象有眚見其災甚重宗震驚問曰何祲對曰當有名士三十人同日寃死今新及第進士正應其數其年及第李者貴主家婿上不言其事宻戒主曰每有大遊宴汝愛婿可閒畱其家主居昭國裏時大合樂音曲逺暢曲江漲水聨舟數艘進士畢集聞乃逾垣奔走羣眾愜望才登舟移就水中畫舸平沈聲妓篙工不知紀極三十進士無一生者

夏侯處信爲荊州長史有賓過之處信命僕作食僕附耳語曰溲防許麺信曰兩人二升卽可矣僕入久不出賓以事告去信遽呼僕僕曰已溲訖信鳴指曰大異事良久乃曰可總燔作餅吾公退食之信又嘗以一小瓶貯醯一升自食家人不霑餘瀝僕云醋盡信取瓶合於掌上餘數滴因以口吸之乃授直去凡市易必經手識者鄙之

廣州錄事參軍栁慶獨居一室器用食物並致臥內奴有私取鹽一撮者慶鞭之見血

夏侯彪夏月食飲生虫在下未曽瀝口嘗送客出門奴盜食臠肉及彪還覺之大怒乃捉蠅與食令嘔出之

鄭仁凱爲密州刺史有小奴告以履穿凱曰阿翁爲汝經營鞋有頃門夫著鞋者至凱防前樹上有防窠防啄木也遣門夫上樹取其子門夫脫鞋而緣之凱令奴著鞋而去門夫竟至徒跣凱有徳色

安南都防鄧祐韶州人家巨富奴婢千人恆課口腹自供未曾設客孫子將一鴨私用祐以擅破家資鞭二十

韋莊頗讀書數米而炊秤薪而防炙少一臠卽覺之一子八嵗而卒妻斂以時服莊剝取以故席裹屍殯訖擎其席而歸其憶念也嗚咽不自勝惟慳吝耳

懷州錄事參軍路敬潛遭綦連輝事於新開推鞫免死配流後訴雪授睦州遂安縣令前邑宰皆卒於官潛欲不赴其妻曰君若合死新開之難早已無身今得縣令豈非命乎遂至州去縣水路數百里上寢堂兩間有三殯坑皆埋舊縣令潛命坊夫塡之有梟鳴於屛風又鳴於承塵上並不以爲事每與妻對食有鼠數十頭或黃或白或靑或黑以杖驅之則抱杖而叫自余妖怪不可具言至四考滿一無所失選授衛令除衛州司馬入爲郎中位至中書舎人

周甘子布博學有才年十七爲左衛長史不入五品登封年病以驢轝彊至嶽下天恩加兩階合入五品竟不能起鄕裏親戚來賀衣冠不得遂以緋覆其上帖然而終

太常卿盧崇道坐女壻中書令崔湜反羽林郎將張仙坐與薛介然口陳欲反之狀俱流嶺南經年無日不悲號兩目皆腫不勝淒楚遂並逃歸崇道至都宅藏爲男娶崔氏女未成有內給使來取充貴人崇道乃賂給使別取一崔氏女去入內事敗給使具承掩崇道幷男三人亦被糺捉敕杖各決一百俱至喪命

靑州刺史劉仁軌知海運失船極多除名爲民遂遼東效力遇病臥平壤城下搴幕看兵士攻城有一卒直來前頭背坐叱之不去仍惡罵曰你欲看我亦欲看何預汝事不肯去須臾城頭放箭正中心而死微此兵仁軌防爲矢所中

任之選與張說同時應舉後說爲中書令之選竟不及第來謁張公公遺絹一束以充糧用之選將歸至舎不經一兩月疾大作將絹市藥絹盡疾自損非但此度余處亦然何薄命之甚也

杭州刺史裴有敞疾甚令錢塘縣主簿夏榮看之榮曰使君百無一慮夫人早須崇福以禳之崔夫人曰禳須何物榮曰使君娶二姬以壓之出三年則危過矣夫人怒曰此獠狂語兒在身無病榮退曰夫人不信榮不敢言使君命合有三婦不更娶於夫人不祥夫人曰乍可死此事不相當也其年夫人暴亡敞更娶二姓榮言信矣

廣平王誅逆韋崔日用將兵杜曲誅諸韋略盡繃子中嬰孩亦捏殺之諸杜濫及者非一浮休子曰此逆韋之罪疎族何辜亦如冉閔殺畨髙鼻者橫死董卓誅閹人無須者枉戮死生命也

逆韋之變吏部尙書張嘉福河北道存撫使至懷州武涉驛有勅所至處斬之尋有敕矜放使人馬上昏睡遲行一驛比至已斬訖豈非天乎

沈君亮見防道事上元年中吏部員外張仁禕延生問曰明公看禕何當遷亮曰臺郎坐不暖席何慮不遷俄而禕如厠亮謂諸人曰張員外總十餘日活何暇憂官職乎後七日而禕卒

防州司士劉知元攝判司倉大酺時司馬楊舜臣謂之曰買肉必須胎肥脆可食餘瘦不堪知元乃防取懷孕牛犢及豬羊驢等殺之其胎仍動良久乃絕無何舜臣一奴無病而死心上乃暖七日而蘇云見一水犢白額幷子隨之見王訴云懷胎五个月扛殺母子須臾又見豬羊驢等皆領子來訴見劉司士答欵引楊司馬處分如此居三日而知元卒亡又五日而舜臣死

率更令張文成梟晨鳴於庭樹其妻以爲不祥連唾之文成云急灑掃吾當攺官言未畢賀客已在門矣又一說文成景云二年爲鴻臚寺丞帽帶及緑袍並被鼠額有神靈逓相誣告京都及郡縣被誅戮者數千餘家蜀王秀皆坐之隋室旣亡其事亦寢矣

儀鳳年中有長星半天出東方三十餘日乃滅自是土畨叛匈奴反徐敬業亂白鐵余作逆博豫騷動忠萬彊梁契丹翻營府突厥破趙定麻仁節張遇王孝傑等皆沒百萬眾三十餘年兵革不息

調露之後有鳥大如鳩色如烏鵲飛風聲千萬爲隊時人謂之鵽雀亦名突厥雀若來突厥必至後至無差

天授中則天好攺新字又多忌諱有幽州人尋如意上封云國字中或或亂天象請囗中安武以鎭之則天大喜下制卽依月餘有上封者云武退在囗中與囚字無異不祥之甚則天愕然遽追制攺令中爲八方字後孝和卽位果幽則天於上陽宮

長安二年九月一日太陽蝕盡黙啜賊到幷州至十五日夜月蝕盡賊並退盡俗諺云棗子塞鼻孔懸樓閣卻種又云蟬鳴蛁蟟喚黍種餻糜斷又諺雲春雨甲子赤地千里夏雨甲子垂船入市秋雨甲子禾頭生耳冬雨甲子鵲巢下地其年大水

長安四年十月陰雨雪一百餘日不見星正月誅逆賊張易之昌宗等則天廢

幽州都督孫儉之入賊也薛訥與之書曰季月不可入賊大凶也儉曰六月宣王北伐訥何所知有敢言兵出不復者斬出軍之日有白虹垂頭於軍門其夜大星落於營內兵將無敢言者軍行後幽州界內鵶鳥防鳶等並失皆隨軍去經二旬而軍沒烏鳶食其肉焉

延和初七日太白晝見經天其月太上皇遜帝位此易主之應也至八月九日太白仍晝見攺元先天至二月七日太上皇廢誅中書令蕭至忠侍中岑羲流崔湜尋誅之

開元二年五月二十九日夜大流星如甕或如盆大者貫北斗並西北小者隨之無數天星盡揺至曉乃止七月襄王崩諡帝十月土蕃入隴右掠羊馬殺傷無數其年六月大風拔樹發屋長安街中樹連根出者十七八長安城初建隋將作大匠髙熲所植槐樹殆三百餘年至是拔出終南山竹開花結子綿亙山谷大小如麥其嵗大饑其竹並枯死嶺南亦然人取而食之醴泉雨麺如米顆人可食之後漢裴楷云國中竹栢枯者不出三年主當之人家竹結實枯死者家長當之終南竹花枯死者開元四年而太上皇崩

開元五年洪潭二州復有火災晝日人見火精赤燉燉所詣卽火起東晉時王爲吳郡太守亦有此災撻部人將爲不愼後坐防事見一物赤如信幡飛向人家舎上俄而火起方知變不復由人遭人家遂免刺罰

開元八年契丹叛闗中兵救營府至澠池缺門營於谷水側夜半水漲漂二萬餘人惟有人夜摴蒱不睡據髙獲免村店並沒盡上陽宮中水溢宮人死者十七八其年京興道坊一夜陷爲池沒五百家初鄧州三鵶口見二小兒以水相潑須防有大蛇十圍已上張口向天人或有斫射者俄而雲雨晦防雨水漂二百家小兒及蛇不知所在

洛陽縣令宋之遜性好唱歌出爲連州參軍刺史陳希古者庸人也令之遜教婢歌每日端笏立於庭中而唱其婢隔窻從而和之聞者無不大笑

朝野僉載卷一

欽定四庫全書

朝野僉載卷二

唐張鷟撰

北齊南陽王入朝上問何以爲樂王曰致蠍最樂遂收蠍一宿得五防置大浴斛中一人脫衣而入被蠍螫死宛轉號叫苦痛不可言食頃而死帝與王看之

隋末荒亂狂賊朱粲起於襄鄧間嵗饑米斛萬錢亦無得處人民相食粲乃驅男女小大仰一大銅鐘可二伯石煮人肉以餧賊生靈殱於此矣

周恩州刺史陳承親嶺南大首領也專使子弟兵刼江有一縣令從安南來承親憑買二婢令有難色承親每日重設邀屈甚殷勤送別江亭卽遣子弟兵尋復劫殺盡取財物將其妻女至州妻叩頭求作婢不許亦縊殺之取其女前後官人家過親禮遇厚者必隨後刼殺無人得免

周杭州臨安尉薛震好食人肉有債主及奴詣臨安於客舎遂飲之醉殺而臠之以水銀和煎幷骨銷盡之後又欲食其婦婦覺而遁之縣令詰具得其情申州錄事奏奉敕杖一百而死

周嶺南首領陳元光設客令一袍袴行酒光怒令曳出遂殺之須防爛煮以食客後呈其二手客懼攫喉而吐

周瀛州刺史獨孤莊酷虐有賊問不承莊引前曰若健兒一一具吐放汝遂還巾帶賊並吐之諸官以爲必放頃莊曰將我作具來乃一鐵鉤長丈餘甚銛利以繩掛於樹間謂賊曰汝不聞健兒鉤下死今以胲鉤之遣壯士掣其繩則鉤出於腦矣謂司法曰此法何似答曰弔民伐罪深得其宜莊大笑後莊左降施州刺史染病惟憶人肉部下有奴婢死者遣人割肋下肉食之嵗餘卒

周推事使索元禮時人號爲索使訊囚作鐵籠頭【呼角反】其頭仍加揳焉多至腦裂髓出又爲鳳曬翅狝猴鑽火等以椽闗手足而轉之並斫骨至碎又懸囚於梁下以石縋頭其酷法如此元禮外域人薛師之假父後坐賄流死嶺南

周來俊臣羅織人罪皆先進狀敕依奏卽籍沒徐有功出死囚亦先進狀某人罪合免敕依然後斷雪有功好出罪皆先奉進止非是自專張湯探人主之情蓋爲此也

羽林將軍元楷三代告密得官男彥瑋告劉誠之破家彥瑋處侍禦史二年七月三日楷以反逆誅家口配流可謂積惡之家殃有餘也

周補闕喬知之有婢碧玉姝艷能歌舞有文華知之時幸爲之不婚僞魏王武承嗣暫借教姬人妝梳納之更不放還知之知之乃作緑珠怨以寄之其詞曰石家金穀重新聲明珠十斛買娉婷此日可憐偏自許此時歌舞得人情君家閨閣不曾觀好將歌舞借人看意气雄豪非分理驕矜勢力橫相干辭君去君終不忍徒勞掩袂傷鈆粉百年離恨在髙樓一代容顏爲君盡碧玉讀詩飲泣不食三日投井而死承嗣撩出屍於裙帶上得詩大怒乃諷羅織人告之遂斬知之於南市破家籍沒

周張易之爲控監弟昌宗爲祕書監昌儀爲洛陽令競爲豪侈易之爲大鐵籠置鵞鴨於其內當中取起炭火銅盆貯五味汁鵞鴨繞火走渴卽飲汁火炙痛卽回表裏皆熟毛落盡肉赤烘烘乃死昌宗活攔驢於小室內起炭火置五味汁如前法昌儀取鐵橛釘入地縛狗四足於橛上放鷹鷂活按其肉食肉盡而死未死號叫酸楚不復可聴易之曾過昌儀憶馬膓取從騎破脇取膓良久乃死後誅易之昌宗等百姓臠割其肉肥白如豬肪煎炙而食昌儀打雙腳折抉取心肝而後死斬其首送都諺雲走馬報

周秋官侍郎周興推劾殘忍法外苦楚無所不爲時人號牛頭阿婆百姓怨謗興乃牓門判曰被告之人問皆稱枉斬決之後咸悉無言

周侍禦史侯思止醴泉賣餅食人也羅告準例酧五品於上前索禦史上曰卿不識字對曰獬豸豈識字但爲國觸罪人而已遂授之凡推勘殺戮甚眾更無餘語但謂囚徒曰不用你書言筆語但還我白司馬若不肯來俊卽與你孟靑橫遭苦楚非命者不可勝數白司馬阪者北邙山司馬阪也來俊者中丞來俊臣也孟靑者將軍孟靑棒也後坐私蓄錦朝堂決殺之

周明堂尉吉頊夜與監察禦史王助同宿王助以親故爲說綦連耀男大覺小覺云應兩角麒麟也耀字光翟言光宅天下也頊明日錄狀付來俊臣敕差河內王懿宗推誅王助等四十一人皆破家後俊臣犯事司刑斷死進狀三日不出朝野怪之上入苑吉頊攏馬上問在外有何事意頊奏曰臣幸預控爲陛下耳目在外惟怪來俊臣狀不出上曰俊臣於國有功朕思之耳頊奏曰於安逺告虺貞反其事並驗今貞爲成州司馬俊臣聚結不逞誣遘賢良賄如山寃魂滿路國之賊也何足惜哉上令狀出誅俊臣於西市敕追於安逺還除尙食奉禦頊有力焉除頊中丞賜緋頊理綦連耀事以爲己功授天官侍郎平章事與河內王競出爲溫州司馬卒

成王千里使嶺南取大蛇長八九尺以繩縛口橫於門限之下州縣參謁者呼令入門但知直視無復瞻仰蛇而驚惶懼僵僕被蛇繞數匝良久解之以爲戲笑又取及鱉令人脫衣縱等齧其體終不肯放死而後已其人酸痛號呼不可復言王與姬妾共看以爲玩樂然後以竹刺等口遂齧竹而放人艾炙鱉背炙痛而放口人被試者皆失魂至死不平復矣

朔方總管張亶好殺時有突厥投化亶乃作檄文罵黙啜言詞甚不遜書其腹背鑿其肌膚湼之以墨炙之以火不勝楚痛日夜作虫鳥鳴然後送與黙啜識字者宣訖臠而殺之匈奴怨望不敢降

殿中侍禦史王旭括宅中別宅女婦風聲色目有稍不承者以繩勒其陰令壯士彈竹擊之酸痛不可忍倒懸一女婦以石錘其發遣證與長安尉房恆姦經三日不承女婦曰侍郎如此苦毒兒死必訴於防司配入宮必申於主上終不相放旭懼乃捨之

監察禦史李嵩李全交殿中王旭京師號爲三豹嵩爲赤�豹交爲白額豹旭爲黒豹皆狼戾不軌鴆毒無儀禮性狂疎精神慘刻每訊囚必鋪臥體削竹籖指方梁壓髁碎瓦搘膝遣仙人獻果玉女登梯犢子懸駒驢兒拔橛鳳皇曬翅狝猴鉆火上麥索下防單人不聊生囚皆乞死肆情鍛錬證是爲非任意指麾空爲實周公孔子請伏殺人伯夷叔齊求其刼罪訊劾幹壍水必有期推鞫濕泥塵非不久來俊臣乞爲弟子索元禮求作門生被追者皆相謂曰牽牛付虎未有出期防鼠與貓終無脫日妻子永別友朋長辭京中人相要作咒曰若違心負教橫遭三豹其毒害也如此

京兆人髙麗家貧於禦史臺替勲官逓送文牒其時令史作僞帖付髙麗追人擬嚇錢事敗令史逃走追討不獲禦史張孝嵩捉髙麗栲膝骨落地兩腳俱攣抑遣代令史承僞準法斷死訖大理卿狀上故事準名例律篤疾不合加刑孝嵩勃然作色曰腳攣何廢造僞命乃舁上市斬之

周黔府都督謝祐凶險忍毒則天朝徙曹王於黔中祐嚇云則天賜自盡祐親奉進止更無別勅王怖而縊死後祐於平閣上臥婢妾十餘人同宿夜不覺刺客截祐首去後曹王破家簿錄事得祐頭漆之題謝祐字以爲穢器方知王子令刺客殺之

周黙啜賊之陷恆定州和親使楊齊莊教授三品入匈奴遂沒賊將至趙州襄公段瓆同沒喚莊共出走莊懼不敢發瓆遂先歸則天賞之復舊任齊莊尋至敕付河內王懿宗鞫問莊曰昔有人相莊位至三品有刀箭厄莊走出被趕斫射不死走得脫來願王哀之懿宗性酷毒奏莊初懷猶豫請殺之敕依引至天津橋南於衛士鋪鼓格上縛磔手足令段瓆先射三發皆不中又段瑾射之中又令諸司百官射箭如蝟毛仍气殜殜然微動卽以刀當心直下破至陰割取心擲地仍趌趌跳數十回懿宗忍毒如此

楊務亷孝和時造長寧安樂宅倉庫成特授將作大匠坐數十萬免官又上章奏聞陜州三門鑿山燒石巖側施棧道牽船河流湍急所顧夫並未與價直茍牽繩一斷棧梁一絕則撲殺數十人取顧夫錢糴米充數卽注夫逃走下本貫禁父母兄弟妻子牽船皆令系二鈲於胸背落棧著石百無一存滿路悲號聲動山谷皆稱楊務亷人妖也天生此妖以破殘百姓

監察禦史李全交素以羅織酷虐爲業臺中號爲人頭羅剎殿中王旭號爲面夜叉訊囚引枷柄向前名爲驢駒拔橛枷頭著樹名曰犢子懸車兩手捧枷累磚於上號爲仙人獻果立髙木之上枷柄向後拗之名玉女登梯考栁州典廖福司門令史張性並求神狐魅皆遣喚作鳳證蛇成龍也

陳懷卿嶺南人也養鴨百餘頭後於鴨欄中除糞糞中有光爚爚然以盆水沙汰之得金十兩乃覘所食處於舎後山足下因鑿有麩金銷得數十斤時人莫知卿遂巨富仕至梧州刺史

周長安年初前遂州長江縣丞夏文榮時人以爲判防事張鷟時爲禦史出爲處州司倉替歸往問焉榮以杖畫地作栁字曰君當爲此州至後半年除栁州司後攺徳州平昌令榮刻時日晷漏無差又蘇州嘉興令楊廷玉則天之表侄也貪狠無厭著詞曰逥波爾時廷玉打獠取錢未足其姑旣見作天子傍人不得棖觸差攝禦史康詈推奏斷死時母在都見夏文榮榮索黃白紙各一千張曰至後十日來母如其言榮曰且免死矣後十日內有進止果六日有勅楊廷玉攺盡老母殘年又天官令史栁無忌造榮榮書衛漢栁氏曰衛多不成漢栁二州交加不定後果唱衛州錄事闗重卽唱漢州錄事時鸞臺鳳閣令史進狀訴天官注擬不平則天責侍郎崔暐暐奏臣注官極平則天曰若爾吏部令史官共鸞臺鳳閣交換遂以無忌爲栁州平陽主簿鸞臺令史爲漢州錄事焉

周司禮卿張希望移舊居攺造見人馮毅見之曰公新堂下有一伏屍晉朝三品將軍極怒公可避之望笑曰吾少長已來未曾知此事父母多言後月餘日毅入見持弓矢隨希望後迨登階引弓射中膊脾間望覺此自痛以手撫之其日卒

周左司郎中鄭從簡所居防事常不佳令巫者觀之果有伏屍姓宗妻姓寇在防基之下使問之曰君坐我門上我出入常值君君自不好非我之爲也掘之三丈果得舊骸有銘如其言移出攺於是遂絕

周地官郎中房穎叔除天官侍郎明日欲上其夜有廚子王老夜半起忽聞外有人喚云王老不須起房侍郎不上後三日李侍郎上王老卻臥至曉房果病起數日而卒所司奏狀下卽除李逥秀爲侍郎其日謝卽上王老以其言問諸人皆云不知方悟是神明所告也

北齊稠禪師鄴人也幼落髮爲沙彌時輩甚眾每休暇常角力騰趠爲戲而禪師以劣弱見陵紿侮毆撃者相繼禪師羞之乃入殿中閉戶抱金剛足而誓曰我以羸弱爲等輕侮爲辱己甚不如死也汝以力聞當佑我我捧汝足七日不與我力必死於此無還志約旣畢因至心祈之初一兩夕恆爾念益固至六日將曙金剛形見手執大鉢滿中盛筋謂稠曰小子欲力乎曰欲念至乎曰至能食筋乎曰不能神曰何故稠曰出家人斷肉故神因操鉢舉匕以筋食之禪師未敢食乃怖以金剛杵稠懼遂食斯須食畢神曰汝已多力然善持教勉旃神去且曉乃還所居諸同列問曰豎子頃何至稠不答須臾於堂中防食食畢諸同列又戲毆禪師曰吾有力恐不堪於汝同列試引其臂筋骨彊勁殆非人也方驚疑禪師曰吾爲汝試之因入殿中橫塌壁行自西自東凡數百步又躍首至於梁數四乃引重千鈞其拳防驍武勁先輕侮者俯伏流汗莫敢仰視禪師後證果居於林慮山入山數十里精廬殿堂窮極壯大諸僧從而禪者常數千人齊文宣帝怒其聚眾因領驍騎數萬躬自往討將加白刄焉禪師是日領僧徒谷口迎候文宣問曰師何遽此來稠曰陛下將殺貧僧恐山中血污伽藍故此谷口受戮文宣大驚降駕禮謁請許其悔過禪師亦無言文宣命設饌施畢請曰聞師金剛處祈得力今欲見師效少力可乎稠曰昔力者人力耳今爲陛下見神力欲見之乎文宣曰請與同行寓目先是禪師造寺諸方施木數千根臥在谷口禪師咒之諸木起立空中自相搏擊聲雷霆鬭觸摧折繽紛如雨文宣大懼從官散走文宣叩頭請止之因敕禪師度人造寺無得禁止後於幷州營幢子未成遘病臨終嘆曰夫生死者人之大分如來尙所未免但功徳未成以此爲恨耳死後願爲大力長者繼成此功言終而化至後三十年隋帝過幷州見此寺心中渙然記憶有似舊修行處頂禮防敬無所不爲處分幷州大興營葺其寺遂成時人謂帝大力長者云

眞臘國在驩州南五百里其俗有客設檳榔龍腦香蛤屑等以爲賞宴其酒比之淫穢私房與妻共飲對尊者避之又行房不欲令人見此俗與中國同國人不著衣服見衣服者共笑之俗無鹽鐵以竹弩射虫鳥

五溪蠻父母死於村外閤其屍三年而打鼔路歌親屬飲宴舞戲一月餘日盡產爲棺於臨江髙山半腰鑿龕以葬之自山上懸索下柩彌髙者以爲至孝卽終身不復祠祭初遭喪三年不食鹽

嶺南獠民好爲蜜蝍卽鼠胎未瞬通身赤蠕者飼之以蜜飣之筵上囁匕而行以筯挾取啖之喞喞作聲故曰蜜蝍

梁有磕頭師者極精進梁武帝甚敬信之後敕使喚磕頭師帝適與人棊欲殺一段應聲曰殺卻使遽出而斬之帝棊罷曰喚師使答曰向者陛下令人殺卻臣已殺訖帝嘆曰師臨死之時有何言使曰師云貧道無罪前刼爲沙彌時以鍫剗地誤斷一曲蟺帝時爲蟺今此報也帝流淚悔恨亦無及焉

建昌王武攸寜別置勾使法外枉徵財物百姓破家者十而九告寃於天吁嗟滿路爲大庫長百步二百餘間所徵獲者貯在其中天火燒之一時蕩盡眾口所咒攸寜尋患足腫粗於甕其酸楚不可數月而終

幹封年中京西明寺僧曇暢將一奴二騾向岐州稜法師處聽講道逢一道人著衲帽衣掐數珠自云賢者五戒薄暮至馬嵬店宿五戒禮佛誦經半夜不歇暢以爲精進並坐至四更卽共同發去店十餘里忽袖中出兩刃刀矛便刺殺暢其奴下馬入艸走避五戒騎騾驅馱卽去主人未曉夢暢告云昨夜五戒殺貧道須臾奴走到告之如夢時同宿三衛子執持弓箭乘馬趕四十餘里以弓箭擬之卽下騾乞死防送縣決殺之

後魏末嵩陽杜昌妻栁氏甚妒有婢金荊昌沐令理髮栁氏截其雙指無何栁被狐刺螫指雙落又有一婢名玉蓮能唱歌昌愛而嘆其善栁氏乃截其舌後栁氏舌瘡爛事急就稠禪師懴悔禪師已先知謂栁氏曰夫人爲妒前截婢指已失指又截婢舌今又合斷舌悔過至心乃可以免栁氏頂禮求哀經七日禪師令大張口咒之有二蛇從口出一尺以上急咒之遂落地舌亦平復自是不復妒矣

貞觀中濮陽範略妻任氏略先幸一婢任以刀截其耳鼻略不能制有頃任有娠誕一女無耳鼻女年漸大其婢仍在女問具說所由女悲泣以恨其母母深有愧色悔之無及

廣州化縣丞胡亮從都督周仁軌討獠得一首領妾幸之至縣亮向府不在妻賀氏乃燒釘烙其雙目妾遂自縊死後賀氏有娠產一蛇兩目無晴以問禪師師曰夫人曾燒鐵烙一女婦眼以夫人性毒故爲蛇報此是被烙女婦也夫人好養此蛇可以免難不然禍及身矣賀氏養蛇一二年漸大不見物惟在衣被中亮不知也撥被見蛇大驚以刀斫殺之賀氏兩目俱枯不復見物悔而無及焉

梁仁裕爲驍衛將軍先幸一婢妻李氏甚妒而虐縛婢擊其腦婢號呼曰在下卑賤勢不自由娘子鎖項苦毒何甚婢死後月餘李氏病常見婢來喚李氏頭上生四處癉疽腦潰晝夜鳴叫苦痛不勝數月而卒

荊州枝江縣主簿夏榮判防司縣丞張景先寵其婢厥妻楊氏妒之景出使不在妻殺婢投之於厠景至紿之曰婢逃矣景以妻酷虐不問也婢訟之於榮榮追對之問景曰公夫人病困說形狀景疑其有私也怒之榮曰公夫人枉殺婢投於厠今見推勘公誠問之景悟問其婦婦病甚具首其事榮令厠內取其骸骨香湯浴之厚加殯婢不肯放月餘而卒

左僕射韋安石女適太府主簿李訓訓未婚以前有一妾成親之後遂嫁之已易兩主女患傳屍瘦病恐妾厭禱之安石令河南令秦守一捉來榜掠楚苦竟以自誣前後決三百以上投井而死不出三日其女遂亡時人咸以爲寃魂之所致也安石坐貶蒲州太極元年八月卒

王冀州衡水人少無賴告密羅織善人曾遊河北云具見老人每年入邑齋遂告二百人授遊擊將軍俄除侍禦史時有告勝州都督王安仁者密差往推索大枷夾頸安仁不承伏遂於枷上斫安仁死便卽脫之其男從軍亦擒而斬之至汾州與司馬毛公食須臾喝下斬取首級百姓震悚後坐誣枉流雷州將少姬花嚴素所寵也於舟中僞作敕追花嚴諌曰事勢如此何忍更爲不軌乎怒曰此老嫗欲敗吾事縛其手足投之於江船人救得之又鞭二百而死埋於江上俄而僞敕發禦史胡元禮推之錮身領回至花嚴死處忽云花嚴來喚對事左右皆不見惟稱叩頭死罪如受枷棒之聲夜半而卒

余杭人陸彥夏月死十餘日見王云命未盡放歸左右曰宅舎亡壞不堪時滄州人李談新來其人合死王曰取談宅舎與之彥遂入談柩中而蘇遂作吳語不識妻子具說其事遂向余杭訪得其家妻子不認具陳由來乃信之

天后中涪州武龍界多虎暴有一獸似虎而絕大日正中逐一虎直入人家噬殺之亦不食其肉自是縣界不復有虎矣錄奏檢瑞圖乃酋耳不食生物有虎暴則殺之

天后中成王千里將一虎子來宮中養損一宮人遂令生餓數日而死天后令之其上起塔設千人供勒碑號爲虎塔至今猶在

傅黃中爲越州諸曁縣令有部人飲大醉夜中山行臨崖而睡忽有虎臨其上而嗅之虎須入醉人鼻中遂噴嚏聲震虎遂驚躍便卽落崖腰胯不遂爲人所得

陽城居夏縣拜諌議大夫鄭綱【一本作錮】居閿鄕拜拾遺李周南居曲江拜校書郎時人以爲轉遠轉髙轉近轉卑

袁守一性行淺促時人號爲料鬭鳬翁歷任萬年尉雍州長史竇懷貞每欲鞭之乃於中書令宗楚客門餉生菜除監察懷貞未知也貞髙揖曰駕欲出公作如此檢校守一卽彈之月餘貞除左臺禦史大夫守一請假不攺出乞解貞呼而慰之守一兢惕不已楚客知之爲除右臺侍禦史於朝堂抗衡於貞曰與公羅師羅師者市郭兒語無交涉也無何楚客以反誅守一以其黨配流端州

黃門侍郎崔泰之哭特進李嶠詩曰臺閣神仙地衣冠君子鄕昨朝猶對坐今日忽云亡魂隨司命魄逐閻羅王此時罷懽笑無復向朝堂

尙書右丞陸餘慶轉洛州長史其子嘲之曰陸餘慶筆頭無力觜頭硬一朝受詞詔十日判不竟送案褥下餘慶得而讀之曰必是那狗遂鞭之

周定州刺史孫彥髙被突厥圍城數十重不敢詣防文符須徵發者於小窻接入鎖州宅門及賊登壘乃入匱中藏令奴曰牢掌鑰匙賊來索愼勿與昔有愚人入京選皮袋被賊盜去其人曰賊偸我袋將終不得我物用或問其故答曰鑰匙尙在我衣帶上彼將何物開之此孫彥髙之流也

姜師度好奇詭爲滄州刺史兼按察造搶車運糧開河築堰州縣鼎沸於魯城界內種稻置屯穂蟹食盡又差夫打蟹苦之歌曰地抑種稻一槪被水沫年年索蟹夫百姓不可活又爲陜州刺史以永丰倉米運將別徵三錢計以爲費一夕忽云得計立注樓從倉建槽至於河長數千丈而令放米其不快處具大杷推之米皆積耗多爲粉末兼風激凡一函失米百石而動卽千萬數遣典庾者償之家產皆竭復遣輸戶自量至有償數十斛者甚害人方停之

岐王府參軍石恵恭與監察禦史李全交詩曰禦史非長任參軍不久居待君遷轉後此職還到余因競放牒往來全交爲之判十餘紙以報乃假手於拾遺張九齡

禦史中丞李謹度宋璟引致之遭母喪不肯舉發哀訃到皆匿之官寮苦其無用令本貫瀛州申謹度母死尙書省牒禦史臺然後哭其庸猥皆此也

王怡爲中丞憲臺之穢姜晦爲掌選侍郎吏部之穢崔泰之爲黃門侍郎門下之穢號爲京師三穢

陽滔爲中書舎人時促命制敕令史持庫鑰他適無舊本檢尋乃斵窻取得之時人號爲斵窻舎人

國子進士【一作祭酒】辛智詩云君爲河邊艸逢春心剰生妾如堂上鏡得照始分明同房學士常定宗爲攺始字爲轉字遂爭此詩皆云我作乃下牒見博士羅爲宗判云昔五字定表以理切稱奇一言競長取詞多爲主詩歸智轉還定宗以狀牒知亦爲公之念

杭州參軍獨孤守忠領租船赴都夜半急追集船人更無他語乃曰逆風必不得張防眾大哂焉

王熊爲澤州都督府法曹斷掠糧賊惟各決杖一百通判熊曰總掠防人法曹曰掠七人熊曰掠七人合決七百法曹曲斷府司科罪時人哂之前尹正義爲都督公平後熊來替百姓歌曰前得尹佛子後得王癩獺判事驢咬喚人牛嚼沫見錢滿面喜無鏹從頭喝嘗逢餓夜叉百姓不可活

冀州防軍麯崇裕送司功入京詩曰崇裕有幸防得遇明流行司士向京去曠野哭聲哀司功曰大才士先生其誰曰吳兒博士教此聲韻司功曰師明弟子哲

滑州靈昌尉梁士防官科鳥翎里正不送舉牒判曰官喚鳥翎何物里正不送鳥翎佐使曰公大好判鳥翎太多防索筆曰官喚鳥翎何物里正不送鳥翎有識之士聞而笑之

朝野僉載卷二﹤子部﹐小說家類﹐雜事之屬﹐朝野僉載﹥

欽定四庫全書

朝野僉載卷三

唐張鷟撰

則天朝太僕卿來俊臣之彊盛朝官側目上林令侯敏偏事之其妻董氏諫止之曰俊臣國賊也勢不久一朝事敗黨附先遭君可敬而逺之敏稍稍引退俊臣怒出爲涪州武龍令敏欲棄官歸董氏曰速去莫求住遂行至州投刺參州將錯題一張州將展看尾後有字大怒曰修名不了何以爲縣令不放上敏憂悶無已董氏曰且住莫求去停五十日忠州賊破武龍殺舊縣令掠家口並盡敏以不計上獲全後俊臣誅逐其黨流嶺南敏又獲免

唐冀州長史吉懋欲爲男頊娶南宮縣丞崔敬女敬不許因有故脇以求親敬懼而許之擇日下函並花車卒至門者敬妻鄭氏初不知抱女大哭曰我家門戶低不曽有吉郎女堅臥不起其小女白其母曰父有急難殺身救解設令爲婢尙不合辭姓望之門何足爲恥姊若不可兒自當之遂登車而去頊遷平章事賢妻達節談者榮之頊坐與河內王武懿宗爭競出爲溫州司馬而卒

監察禦史李畬母淸素貞潔畬請祿米送至宅母遣量之賸三石問其故令史曰禦史例不槪賸又問車腳幾錢又曰禦史例不還腳錢母怒令還所賸米及腳錢以責畬畬乃追倉官科罪諸禦史皆有慙色

文昌左丞盧獻女第二先適鄭氏其夫早亡誓不再醮姿容端秀言辭甚髙姊夫羽林將軍李思衝姊亡之後奏請續親許之兄弟並不敢白思衝擇日備禮贄幣甚盛執贄就宅盧氏拒闗抗聲詈曰老奴我非汝匹也乃逾垣至所親家截髮思衝奏之敕不奪其志後爲尼甚精進

滄州髙鄧亷妻李氏女嫁未周年而亷卒李年十八守志設靈幾每日三上食臨哭布衣蔬食六七年忽夜夢一男子容止甚都欲求李氏爲偶李氏睡中不許之自後毎夜夢見李氏竟不受以爲精魅書符咒禁終莫能絕李氏嘆曰吾誓不移節而爲此所撓蓋吾容貌未衰故也乃防刀截發麻衣不濯蓬鬢不理垢面灰身其又謝李氏曰夫人竹栢之操不可奪也自是不復夢見郡守旌其門閭至今尙有節婦裏

楊盈川侄女曰容華幼善屬文嘗爲新糚詩好事者多傳之詩曰宿鳥驚眠罷房櫳乘曉開鳯釵金作縷鸞鏡玉爲臺糚似臨池出人疑向月來自憐終不見欲去復徘徊

初兵部尙書任環敕賜宮女二人皆國色妻妬爛二女頭髮禿盡太宗聞之令上官賫金壺瓶酒賜之云飲之立死環三品合置姬媵爾後不妬不須飲若妬卽飲之栁氏拜敕訖曰妾與環結髮夫妻俱出微賤更相輔翼遂致榮官環今多內嬖誠不如死飲盡而臥然實非酖也至半夜睡醒帝謂環曰其性如此朕亦當畏之因詔二女令別宅安置

隋開皇中京兆韋衮有奴曰桃符每徵討將行有膽力衮至左衛中郎以桃符久從驅使乃放從良桃符家有黃防宰而獻之因問衮乞姓衮曰止從我姓爲韋氏符叩頭曰不敢與郎君同姓衮曰汝但從之此有深意故至今爲黃犢子韋卽韋庶人其後也不許異姓者蓋慮年代深逺子孫或與韋氏通婚此其意也

則天后嘗夢一鸚鵡羽毛甚偉兩趐俱折以問宰臣羣公黙然內史狄仁傑曰鵡者陛下姓也兩趐折陛下二子廬陵相王也陛下起此二子兩趐全也武承嗣武三思連項皆赤後契丹圍幽州檄朝廷曰還我廬陵相王來則天乃憶狄公之言曰卿曽爲我占夢今乃應矣朕欲立太子何者爲得仁傑曰陛下有賢子外有賢侄取捨詳擇斷在聖衷則天曰我自有聖子承嗣三思是何疥癬承嗣等懼掩耳而走卽降敕追廬陵立爲太子充元帥初募兵無有應者聞太子行北印山頭皆兵滿無容人處賊自退散

薛季昶爲荊州長史夢貓兒伏臥於堂限上頭向外以問占者張猷猷曰貓兒者爪牙伏門限者閫外之事君必知軍馬之要未旬日除桂州都督嶺南招討使

給事中陳安平子年滿赴選與鄕人李仙藥臥夜夢十一月養仙藥占曰十一月養冬絲也君必送東司數日果送吏部

饒陽李瞿云勲官方滿選夜夢一母豬極大李仙藥占曰母豬防主也君必得屯主數日果如其言

張鷟曽夢一大鳥紫色五彩成文飛下至庭前不去以告祖父云此吉祥也昔蔡衡云鳯之類有五其色赤者文章鳯也靑者鸞也黃者鵷雛也白者鴻鵠也紫者鸑鷟也此鳥爲鳯皇之左汝當爲帝輔也遂以爲名字焉鷟初舉進士至懷州夢慶雲覆其身其年對防考功員外騫味道以爲天下第一又初爲岐王屬夜夢著緋乘驢睡中自怪我緑衣當乘馬何爲衣緋卻乘驢其年應舉及第授鴻臚丞未經考而授五品此其應也

河東裴元質初舉進士明朝唱防夜夢一狗從竇出挽射之其箭遂撆以爲不祥問曹良史曰吾往唱防之夜亦爲此夢夢神爲吾解之曰狗者第字頭也第字身也箭者第豎也有撆爲第也尋而唱第果如夢焉

右丞相盧藏用中書令崔湜太平黨被流嶺南至荊州湜夜夢講坐下聽法而照鏡問善占夢張猷謂盧右丞曰崔令公大惡夢座下聽講法從上來也鏡字金傍竟也其竟於今日乎尋有禦史陸遺勉賫敕令湜自盡

洛州杜有牛一頭甚憐之夜夢見其牛有兩尾以問占者李仙藥曰牛字有兩尾失字也經數月果失之

載初年中來俊臣羅織告故庶人賢二子夜遣巫祈禱星月咒咀不道栲楚酸痛奴婢妄證二子自誣並鞭殺之朝野傷痛浮休子張鷟曰下裏庸人多信厭禱小兒婦女甚重符書蘊慝崇姦搆虛實土用血誠伊戾之故爲掘地埋桐乃江充之擅造也

韋庶人之全盛日好厭禱並將昏鏡以照人令其速亂與崇仁坊邢俗師婆阿來專行厭魅平王誅之後往往於殿上掘得巫蠱皆逆韋之輩爲之也

韋庶人葬其父韋貞號酆王葬畢宮人路見師雍文智詐宣酆王教曰常作宮人甚大艱苦宜與賞著緑者與緋韋庶人悲慟欲依教與之未處分間有告文智詐受賂賄驗遂斬之

中宗之時有見師彭君卿被禦史所辱他日對百官總集詐宣孝和敕曰禦史不檢校去卻巾帶卽去之曰有敕與一頓杖大使曰禦史不奉正敕不合決杖君卿曰若不合有敕且放卻禦史裹頭仍舞蹈拜謝而去觀者駭之

浮休子張鷟爲徳州平昌令大旱郡符下令以師婆師僧祈之二十餘日無效浮休子乃推土龍倒其夜雨足江淮南好多邪俗病卽祀之無醫人浮休子曽於江南洪州停數日遂聞土人何婆善琵琶卜與同行人郭司法質焉其何婆士女塡門餉遺滿道顏色充恱心气殊髙郭再拜下錢問其品秩何婆乃調柱和聲气曰个丈夫富貴今年得一品明年得二品後年得三品更後年得四品郭曰阿婆錯品少者官髙品多者官小何婆曰今年減一品明年減二品後年減三品更後年減四品更得五六年總沒品郭大罵而起

崇仁方阿來婆彈琵琶卜朱紫塡門浮休子張鷟曽往觀之見一將軍紫袍玉帶甚偉下一疋細綾請一局卜來婆鳴柱燒香合眼而唱東告東方朔西告西方朔南告南方朔北告北方朔上告上方朔下告下方朔將軍頂禮旣告請甚多必望細看以決疑惑遂卽隨意支配

咸亨中趙州祖珍儉有妖術懸水甕於梁上以刀斫之防斷而甕不落又於空房內密閉門置一甕水橫刀其上人良久入看見儉支解五叚水甕皆是血人去之後平復如初冬月極寒石臼水凍咒之防出賣卜於信都市日取百錢蓋君平之法也後被人糺告引向市斬之顏色自若了無懼命紙筆作詞精神不撓

陵空觀葉道士咒刀盡力斬病人肚橫桃栁於腹上桃栁斷而內不傷後將雙刀斫一女子應手兩斷血流徧地家人大哭道士取續之噴水而咒須臾平復如故

河南府立徳坊及南市西坊皆有胡祅神廟每嵗商胡祈福烹豬羊琵琶鼓笛酣歌醉舞酹神之後募一胡爲祅主看者施錢並與之其祅主取一橫刀利同霜雪吹毛不過以刀刺腹刄出於背仍亂擾膓肚流血食頃噴水咒之平復如故此西域之幻法也

涼州祅神祠至祈禱日祅主以鐵釘從額上釘之直洞腋下卽出門身輕若飛須臾數百里至西祅神前舞一曲卽卻至舊祅所乃防釘無所損臥十餘日平復如故莫知其所以然也

明崇儼有術法大帝試之爲地窖遣妓奏樂引儼至謂曰此地常聞管是何祥也卿能止之乎儼曰諾遂書二桃符於其上釘之其聲寂然上笑喚妓人問云見二龍頭張口向上遂怖懼不敢奏樂也上大恱

羅縣令劉靜妻患疾正諫議大夫明崇儼診之曰須得生龍肝食之必愈靜以爲不可得儼乃畫符乘風放之上天須臾有龍下入甕水中剔取食之而差大帝盛夏須雪及枇杷龍眼儼坐頃間往陰山取雪嶺南取果子並到食之無別時四月未熟上思之儼索百錢將去須臾得一大云緱氏老人園內得之上追老人至問之云土埋一擬進適賣惟得百錢耳儼獨坐堂中夜被刺死刀子仍在心上敕求賊甚急竟無蹤緒或以爲儼役勞苦被殺之孔子曰攻乎異端斯害也已信哉

則天朝有鼎師者瀛州博野人有奇行大平公主進則天試之以銀甕盛酒三斗一舉而飲盡又曰臣能食醬卽令以銀甕盛醬一斗鼎師以匙抄之須臾卽竭則天欲與官鼎曰情願出家卽與剃頭後則天之復辟也鼎曰如來螺髻菩薩寶首若能修道何必剃除遂長髮使張濳決一百不廢行動亦無瘡疾時人莫測

大足中李慈徳有祅妄人李慈徳自云能行符書厭則天於內安置布豆成兵馬畫地爲江河與給使相知削竹爲槍纒被爲甲三更於內反宮人擾亂相殺者十二三羽林將軍楊基聞內裏聲叫領兵斬闗而入殺慈徳閹豎數十人惜哉慈徳以厭爲客以厭而喪

孝和帝令內道埸僧與道士各述所能久而不決都觀葉法善取胡桃二升並殻食之並盡僧仍不伏法善燒一鐵鉢赫赤兩手欲合老僧頭上僧唱賊袈裟掩頭而走孝和撫掌大笑

道士羅公逺幼時不慧入梁山數年忽有異見言事皆中敕追入京先天中皇太子設齋逺從太子乞金銀器物太子靳固不與逺曰少時自取太子自封署房門須臾開視器物一無所見東房先封閉往視之器物並在其中又借太子所乘馬太子怒不與逺曰已取得來見於後園中放在太子急往櫪上檢看馬在如故侍禦史守一將食器數枚就羅公逺看年命奴擎衣襆在門外不覺須臾在逺公衣箱中諸人大驚莫知其然

歐陽通詢之子善書瘦怯於父常自矜能書必以牙犀角爲筆管貍毛爲心覆以秋兔毫松煙爲墨末以麝香紙必須堅薄白滑者乃書之蓋自重其書薛純陀亦效歐陽艸傷於肥鈍亦通之亞也

孟知儉並州人少時病忽亡見衙府如平生時不知其死逢故人爲吏謂曰因何得來具報之乃知是防途吏爲檢尋曰君平生無修福處何以得還儉曰一生誦多心經及髙王經𨿽不記數亦三四萬徧重檢獲之遂還吏問欲知官乎曰甚要遂以簿示之云孟知儉合運出身爲曹州參軍轉鄧州司僉卽掩卻不許看遂至荒榛入一黑坑遂活不知運是何事尋有敕募運糧因放選授曹州參軍乃悟曰此州吾不見小書耳滿授鄧州司僉去任又選唱晉州判司未過而卒

貞觀年中頓丘縣有一賢者於黃河渚上拾菜得一樹栽子大如指持歸蒔之三年乃結子五顆味狀如柰又似林檎多汁異常酸美送縣縣上州以其味奇乃進之賜綾一十疋後樹長成漸至三百顆每年進之號曰朱柰至今存徳貝博等州取其枝接所在丰足人以爲從西域來礙渚而往矣

西晉末有旌陽縣令許遜者得道於豫章西山江中有蛟爲患旌陽沒水劍斬之後不知所在頃漁人网得一石甚鳴擊之聲聞數十里唐朝趙王爲洪州刺史破之得劍一雙視其銘一有許旌陽字一有萬仭字遂有萬仭師出焉

上元年中令九品已上佩刀礪等袋彩帨爲魚形結帛作之取魚之象彊之兆也至天后朝乃絕景云之後又復前結白魚爲餅

中宗令楊州造方丈鏡鑄銅爲桂樹金花銀葉帝每騎馬自照人馬並在鏡中專知官髙郵縣令防臨也

睿宗先天二年正月十五十六夜於京師安福門外作燈輪髙二十丈衣以錦綺飾以金玉燃五萬盞燈簇之如花樹宮女千數衣羅綺曳錦繡耀珠翠施香粉一花冠一巾帔皆萬錢裝束一妓女皆至三百貫妙簡長安萬年少女婦千餘人衣服花釵媚子亦稱是於燈輪下踏歌三日夜歡樂之極未始有之

張易之爲母阿臧造七寶帳金銀珠玉寶貝之類罔不畢萃曠古以來未曽聞見鋪象牙牀織犀角簟貂之褥蛩蟁之氊汾晉之龍須河中之鳯翮以爲席鳳閣侍郎李迥秀通逼之也同飲以鴛盞一雙取其常相逐迥秀畏其盛嫌其老乃荒飲無度昏醉是常頻喚不覺出爲恆州刺史易之敗阿臧入官迥秀被坐降爲衡州刺史

宗楚客造一宅新成皆是文栢爲梁沈香和紅粉以泥壁開門則香气蓬勃磨文石爲階砌及地著告莫鞾者行則仰僕楚客被建昌王推得贓萬餘貫兄弟配流太平公主就其宅看嘆曰看他行坐處我等虛生浪死一年追入爲鳳閣侍郎景龍中爲中書令韋氏之敗斬之

洛州昭成佛寺有安樂公主造百寶香鑪髙三尺開四門絳橋勾欄花艸飛禽走獸諸天妓樂麒麟鸞鳯白鶴飛仙絲來綫去出神入居鈒鏤窈窕便娟眞珠瑪瑙璢璃琥珀玻瓈珊瑚璖琬琰一切寶貝用錢三萬府庫之物盡於是矣

隋帝巡狩北邊作大行殿七寶帳容數百人餙以珍寶光輝洞徹引匈奴啟民可汗宴會其中可汗恍然疑非人世之有識者云大行殿者示不祥也亦是王莽輕車之比天心其闗人事也歟

安樂公主攺爲悖逆庶人奪百姓莊園造定昆池四十九里直抵南山擬昆明池累石爲山以象華嶽引水爲澗以象天津飛閣步檐敍橋磴道衣以錦繡畫以丹靑飾以金銀瑩以珠玉又爲九曲流杯池作石蓮花臺泉於臺中湧出窮天下之壯麗悖逆之敗配入司農每日士女遊觀車馬塡噎奉敕輒到者官人解見任凡人決一頓乃止

安樂公主造百鳥毛裙以後百官百姓家效之山林奇禽異獸捜山滿谷掃地無遺至於网羅殺獲無數開元中禁寶器於殿前禁人服珠玉金銀羅綺之物於是采捕乃止

髙宗時有劉龍子妖言惑眾作一金龍頭藏袖中以羊膓盛水繞系之毎相聚出龍頭言聖龍吐水飲之百病皆差遂轉羊腸水於龍口中出與人飲之皆罔云病愈施捨無數遂起逆謀事發逃走捕訪久之擒獲斬之於市並其黨十餘人

東海孝子郭純喪母毎哭則羣鳥大集使驗有實旌表門閭後訪乃是孝子毎哭卽散餅食於地羣鳥爭來食之後如此鳥聞哭聲以爲度莫不競湊非有靈也

河東孝子王燧家貓犬互乳其子州縣上言遂旌表乃是貓犬同時產子取貓兒置狗窠中狗子置貓窠內慣食其乳遂以爲常殆不可以異論也自連理木合歡麥分岐禾同穗觸類而長寔繁有徒並是人作不足怪也

同泰於洛水得白石紫文云聖母臨水永昌帝業進之授五品果毅置永昌縣乃是白石鑿作字以紫石末和藥嵌之後並州汶水縣於谷中得一石還如此有武興字攺汶水爲武興縣自是往往作之後知其僞不復采用乃止

襄州胡延慶得一龜以丹漆書其腹曰天子萬萬年以進之鳳閣侍郎李昭徳以刀刮之並盡奏請付法則天曰此非惡心也捨而勿問

則天好禎祥拾遺朱前疑說夢云則天發白更黑齒落更生卽授都官郎中司刑事囚三百餘人秋分後無計可作乃於圜獄外羅墻角邊作聖人迹長五尺至夜半三百人一時大叫內使推問云昨夜有聖人見身長三丈面作金色云汝等並寃枉不須怕懼天子萬年卽有恩赦放汝把火照之見有巨迹卽大赦天下攺爲大足元年

白鐵餘者延州羈胡也左道惑眾先於深山中埋一金銅像於栢樹之下經數年艸生其上紿鄕人曰吾昨夜山下過毎見佛光大設齋卜吉日以出聖佛及期集數百人命於非所藏處斸不得乃勸曰諸公不至誠布施佛不可見由是男女爭布施者百餘萬更於埋處斸之得金銅像鄕人以聖逺近傳之莫能見乃宣言曰見聖佛者百病卽愈左側數百里老小士女皆就之乃以緋紫紅黃綾爲袋數十重盛像人聚觀者去一重一回布施千端乃見像如此狡僞一二年鄕人歸伏遂作亂自號光王署置官職殺長吏數年爲患命將軍程務挺斬之

中郎李慶逺狡詐傾險初事皇太子頗得出入暫令出外卽恃威權宰相以下咸謂之要人宰執方食卽來諸人命坐常遣一人門外急喚云殿下須使令吐飯而去諸司皆如此請謁囑事賣官鬻獄所求必遂東宮後稍稍疎之仍潛入伏內食侍官飯晚出外腹痛猶詐云太子賜予食太多須臾霍出衛士所食米飯黃臭並虀菜狼籍凡是小人得寵多爲此狀也

春官尙書閻知微和黙啜司賔丞田歸道副焉至牙帳下知微舞蹈宛轉抱黙啜鞾而鼻臭之田歸道長揖不拜黙啜大怒倒懸之經一宿明日將殺元珍諫大國和親使若殺之不祥乃放之後與知微爭於殿庭言黙啜必不和知微堅執以爲和黙啜果反陷趙定天后乃誅知微九族拜歸道夏官侍郎

張利涉性多忘解褐懷州參軍每聚會被召必於笏上記之時河內令耿仁惠邀之怪其不至親就門刺請涉看笏曰公何見顧笏上無名又一時晝寢驚索入州扣刺史鄧惲門拜謝曰聞公欲賜責死罪鄧惲曰無此事涉曰司功某甲言之惲大怒乃呼州官董以甲問搆將杖之甲苦訴初無此語涉前請曰望公捨之涉恐是夢中見說耳時人是知其性理昏惑矣

五原縣令閻一爲人多忘嘗至州於主人捨坐州佐史前過以爲縣典也呼欲杖之典曰某是州佐也一慙謝而止須臾縣典至一疑其州佐也執手引坐典曰某是縣佐也又愧而止曽有人傳其兄書者止於階下俄而裏胥白錄人到一索杖遂鞭送書人數下其人不知所以訊之一曰吾大錯顧直典回宅取杯酒暖瘉良久典持酒至一旣忘其取酒復忘其被杖者因便賜直典飲之

滄州南皮縣丞郭務靜初上典王慶通判稟靜曰爾何姓慶曰姓王須臾慶又來又問何姓慶又曰姓王靜怪愕良久仰看慶曰南皮佐史總姓王

定州何名逺大富主官中三驛每於驛邊起居停商専以襲胡爲業貲財巨萬家有綾機五百張逺年老惑不從戎卽家貧破及如故卽復盛

長安富民羅會以剔糞爲業裏中謂之雞肆言若雞之因剔糞而有所得也會世副其業家財巨萬有士人陸景暘會邀過所止館捨甚麗入內梳洗衫衣極鮮屛風氈褥烹宰無所不有景暘問曰主人卽如此快活何爲不罷惡事會曰吾中間停廢一二年奴婢死亡牛馬散失復業已來家圖稍遂非情願也分合如此

滕王嬰蔣王暉皆不能亷愼大帝賜諸王名五王不及二王敕曰滕叔蔣兄自解經紀不勞賜物與之以爲錢貫二王大慙朝官莫不自勵皆以取受爲髒污有終身爲累莫敢犯者

瀛州饒陽縣令竇知範貪污有一里正死範令門內一人爲里正造像各出錢一貫範自納之謂曰里正有過罪先須急捄範先造得一像且以與之結錢二千百【闕】五寸半其貪皆類此範惟一男放鷹馬驚桑枝打破其腦百姓快之皆曰千金之子易一兔之命

益州新昌縣令夏侯彪之初下車問里正曰雞卵一錢幾顆曰三顆彪之乃遣取十千錢買三萬顆謂里正曰未須要且寄母雞抱之遂成三萬頭雞經數月長成令縣吏與我賣一雞三十錢半年之間成三十萬又問竹筍一錢幾莖曰五莖又取十千錢付之買得五萬莖謂里正曰吾未須要筍且向林中養之至秋竹成一莖十錢成五十萬其貪鄙不道皆類此

汴州刺史王志愔飲食精細對賔下脫粟飯商客有一騾日行三百里曽三十年不賣市人報價云十四千愔曰四千金少更增一千又令買單絲羅疋至三千愔問用幾兩絲對曰五兩愔令豎子取五兩絲來每兩別與十錢手功之直

深州刺史段崇簡性貪暴到任令里正括客云不得稱無上戶每取兩人下戶取一人以刑脇之人懼皆妄通通訖簡云不用喚客來但須見主人主人到處分每客索絹一疋約一月之內納三十車罷任發至鹿城縣有一車裝絹未滿載欠六百疋卽喚里正令滿之里正許無所出遂於縣令丞尉家一倍舉送至都拜栁州刺史

安南都防崔信命女婿裴惟嶽攝受州刺史貪暴取金銀財物向萬貫有首領取婦裴郎要障車綾索一千疋得八百疋仍不肯放捉新婦歸戲之三日乃放還首領更不復納裴卽領物至州安南及問至擒之物並納官裴亦鎖項至安南以謝百姓及海口會赦而免

洛州司僉嚴升期攝侍禦史於江南巡察性嗜牛肉所至州縣烹宰極多事無大小入金則弭凡到處金銀爲之踴貴故江南人謂爲金牛刺史

張昌儀爲洛陽令借易之權勢屬官無不允者風聲鼔動有一人姓薛賫金五十兩遮而奉之儀領金受其狀至朝堂付天官侍郎張錫數日失狀以問儀儀曰我亦不記得有姓薛者卽與錫檢業內姓薛者六十餘人並令與官其蠧政也如此

朝野僉載卷三

欽定四庫全書

朝野僉載卷四

唐張鷟撰

隋辛亶爲吏部侍郎選人爲之牓略曰州枉抑縣屈滯鄕不申裏銜恨先生問隋吏部侍郎辛亶曰當今天子聖明羣僚用令外拓四方內齊七政而子位處權衡職當水鏡居進退之首握褒貶之柄理應識是識非知滯知微使無才者泥伏有用者雲飛柰何屍祿素餐濫處上官黜陟失所選補傷殘小人在位君子駮彈莫不代子戰灼而子獨何以安辛亶曰百姓之子萬國之人不可皆識誰厚誰親爲桀賞者不可不喜被堯責者寧有不嗔得官者見喜失官者見疾細而論之非亶之失先生曰是何疾歟是何疾歟不識何不訪其名官少何不簡其精細尋狀迹足識法家細尋判驗足識文華寧不知石中出玉黃金出沙量子之才度子之智秪可投之四裔以禦魑魅怨嗟不少實傷和气辛亶再拜而謝曰辛先生見責實覺多違謹當刮肌貫骨攺過懲非請先生縱亶自修捨亶之罰如更有違甘從斧鉞先生曰如子之輩車載斗量朝廷多少立須相代那得久曠天官侍子自作急去急去不得久住喚取師巫卻行無處亶掩泣而言曰罪過自招自滅自消豈敢更將面目來污聖朝先生曵杖而歌曰辛亶去吏部開賢路遇太平今年定知不可得後歳依期更入京

隋牛爲吏部侍郎有選人馬敞者形貌最陋輕之側臥食果子嘲敞曰嘗聞扶風馬謂言天上下今見扶風馬得驢亦不假敞應聲曰當聞隴西牛千石不用軥今見隴西牛臥地打艸頭驚起遂與官

陳朝嘗令人聘隋不知其使機辯深淺乃宻令侯白變形貌著故衣爲賤人供承客謂是微賤甚輕之乃傍臥放气與之言白心頗不平問白曰汝國馬價貴賤報云馬有數等貴賤不同若從伎倆筋腳好形容不惡堪得乘騎者直二十千已上若形容麤壯𨿽無伎倆堪防物直四五千已上彌【音十浩反】尾燥蹄絕無伎倆傍臥放气一錢不直使者大驚問其姓名知是侯白方始愧謝

唐髙士亷選其人齒髙有選人自云解嘲謔士亷時著木履令嘲之應聲云刺鼻何曾踏面不知瞠髙生兩个齒自謂得勝人士亷笑而引之

周則天朝蕃人上封事多加官賞有爲右臺禦史者因則天嘗問郎中張元一曰在外有何可笑事元一曰朱前疑著緑逯仁傑著朱閻知微騎馬馬吉甫騎驢將名作姓李千里將姓作名吳棲梧左臺胡禦史右臺禦史胡胡禦史胡元禮也禦史胡蕃人爲禦史者尋攺他官周革命舉人貝州趙廓眇小起家監察禦史時人謂之臺穢李昭徳詈之爲中霜谷束元一目爲梟坐鷹架時同州魯孔丘爲拾遺有武夫气時人謂之外軍主帥元一目爲鶖入鳳池蘇味道才學識度物望攸歸王方慶體質鄙陋言詞魯鈍智不逾俗才不出凡俱爲鳳閣侍郎或問元一曰蘇王孰賢答曰蘇九月得霜鷹王十月被凍蠅或問其故答曰得霜鷹伎防被凍蠅頑怯時人謂能體物也契丹之孫萬榮之寇幽河內王武懿宗爲元帥引兵至趙州聞敵駱務整從此數千騎來王乃棄兵甲南走荊州軍資器械遺於道路聞敵已退方更向前軍回至都置酒髙會元一於禦前嘲懿宗曰長短度箭蜀馬臨堦騙去敵七百里隈墻獨自戰甲仗縱拋卻騎豬正南掾上曰懿宗有馬何因騎豬對曰騎豬豕走也上大笑懿宗曰元一宿搆不是卒辭上曰爾叶韻與之懿宗曰請以菶韻元一應聲曰裹頭極艸艸掠不菶菶未見桃花面皮漫作杏子眼孔則天大悅王極有慙色懿宗形貌短醜故曰長短度箭周靜樂縣主河內王懿宗妹短醜武氏最長時號大歌縣主與則天並馬行命元一詠曰馬帶桃花錦裙拖緑艸羅定知紗帽底形容似大歌則天大笑縣主極慙納言婁師徳長大而黒一足蹇元一目爲行轍方相亦號爲衛靈公言防靈柩方相也天官侍郎吉頊長大好昻頭行視髙而望逺目爲望栁駱駝殿中侍禦史元本竦體傴身黑而且瘦目爲領南考典駕部郎中朱前疑粗黑肥短身體垢膩目爲光祿掌膳東方虯身長衫短骨面麤眉目爲外軍校尉唐波若矮短目爲鬰屈蜀馬目李昭徳卒【子銳反】歲猢猻修文學士馬吉甫眇一目爲端箭師郎中長孺子視望陽目爲呷醋漢泥水令蘇徴舉止輕薄目爲失孔老鼠

周張元一腹麤而腳短項縮而眼跌吉頊目爲逆流蝦蟆

周韶州曲江令朱隨侯女夫李逖遊客爾朱九並姿相少媚廣州人號爲三樵【七肖反】人歌曰奉敕追三樵隨侯傍道走回頭語李郎喚取爾朱九張鷟目隨侯爲臛亂土裊

周李詳河內人气俠剛勁初爲梓州監示尉主書考曰刺史問平已否詳獨曰不平刺史曰不平君把筆考詳曰請考使君卽下筆曰怯斷大事好勾小稽自不淸疑人總濁考中下刺史黙然而罷

則天革命舉人不試皆與官起家至禦史評事拾遺補闕者不可勝數張鷟謂謠曰補闕連車載拾遺平斗量把推侍禦史腕脫校書郎時有沈全交者傲誕自縱露才己髙巾子長布衫南院吟之續四句曰評事不讀律博士不尋章麵糊存撫使瞇目聖神皇遂被把推禦史紀先知捉向左臺對仗彈劾以爲謗朝政敗國風請於朝堂決杖然後付法則天笑曰但使卿等不濫何慮天下人語不須與罪卽宜放卻先知於是乎面無色

唐豫章令賀若瑾眼皮急項轅麤鷟號爲飽乳犢子唐鄭愔曽罵選人爲癡漢選人曰僕是吳癡漢卽是公愔令詠癡吳人曰楡兒復楡婦造屋兼造車十七八九夜還書復借書愔本姓鄚攺姓鄭時人號爲鄚鄭

唐中書令李敬爲元帥討吐蕃至樹墩城聞劉尙書沒蕃著鞾不得狼狽而走時將軍王杲副總管曹懷舜等驚退遺卻麥飯及首尾千里地上尺餘時軍中謡曰姚河李阿婆鄯州王伯母見賊不能闘總由曹新婦

唐禮部尙書祝欽明頗涉經史不關時務博碩肥腯頑滯多疑臺中小吏號之爲媼媼者肉塊無七竅秦穆公時野人得之

唐先天中姜師度於長安城中穿渠繞朝堂坊市無所不至上登西樓望之師度堰水隴柴栰而下遂授司農卿於後水漲則奔突水縮則竭涸又前開黃河引水向棣州費億兆功百姓苦其淹漬又役夫塞河開元六年水泛溢河口堰破棣州百姓一槪沒盡師度以爲功官品益進又有傅孝忠爲太史令自言明象専行矯譎京中語曰姜師度一心看地傅孝忠兩眼相天神武卽位知其矯並斬之

唐姜晦爲吏部侍郎眼不識字手不解書濫掌銓衡曽無分別選人歌曰今年選數恰相當都由座主無文章案後一腔凍豬肉所以名爲姜侍郎

唐兵部尙書姚元崇長大行急魏光乘目爲趕蛇鸛鵲黃門侍郎盧懷愼好視地目爲觀鼠貓兒殿中監姜皎肥而黒目爲飽椹母豬紫微舍人倪若水黒而無須目爲醉部落精舍人齊處衝好眇目視目爲暗燭防覓虱老母舍人呂延嗣長大少發目爲日本國使人又有舍人鄭勉爲醉髙麗目拾遺蔡孚小州醫博士詐諳藥性又有殿中侍禦史短而醜黒目爲煙燻地木目禦史張孝嵩爲小村方相目舍人楊伸嗣爲熟上猢猻目補闕輝爲王門下彈琴博士目員外郎魏恬爲祈雨婆羅門目李全交爲品官給使目黃門侍郎李廣爲飽水蝦蟇由是坐此品題朝士自左拾遺貶新州新與縣尉

唐貞觀中桂楊令阮嵩妻閻氏極妬嵩在防防客飲召女奴歌閻披髮跣足袒臂拔刀至席諸客驚散嵩伏牀下女奴狼狽而奔刺史崔邈爲嵩作考詞云婦彊夫弱內剛外柔一妻不能禁止百姓如何整肅妻旣禮教不修夫又精神何在考下省符解見任

唐郝象賢侍郎處俊之孫頓丘令南容之子也弱冠諸友生爲之字曰寵之每於父前稱字父紿之曰汝朋友極賢吾爲汝設饌可命之也翼日象賢因邀致十數人南容引生與之飲謂曰諺云三公後出死狗小兒誠愚勞諸君制字損南容之身尙可豈可波及侍中也因涕泣眾慙而退寵之者反語爲癡種也

朱前疑淺鈍無識容貌極醜上書云臣夢見陛下八百歳卽授拾遺俄遷郎中出使回又上書云聞嵩山唱萬嵗聲卽賜緋魚袋未入五品於緑衫上帶之朝野莫不怪笑後契丹反有敕京官出馬一匹供軍者卽酧五品前疑買馬納訖表索緋上怒批其狀卽放歸丘園憤恚而卒

唐王及善才行庸猥風神鈍濁爲內史時人號爲鳩集鳳池俄遷文昌右相無他政但不許令史雙驢入臺終日迫逐無時蹔舎時人號爲驅驢宰相

周有逯仁傑河陽人自地官令史出尙書攺天下帳式頗甚繁細法令滋章每邨立社官仍置平甚老三員掌簿案設鏁鑰十羊九牧人皆逃散而宰相淺識以爲萬代可行授仁傑地官郎中數年百姓苦之其法遂寢

周考功令史袁琰國忌眾人聚防充錄事勾當遂判曰曹司繁閙無時蹔聞不因國忌之辰無以展其歡笑合坐嗤之

周夏官侍郎侯知一年老敕放致仕上表不伏於朝堂踴躍馳走以示輕便張悰丁憂自請起復吏部主事髙筠母喪親戚爲舉哀筠曰我不能作孝員外郎張棲貞被訟詐遭母憂不肯起對時臺中爲之語曰侯知一不伏致仕張琮自請起復髙筠不肯作孝張棲貞情願遭憂皆非名教中人並是王化外物獸心人靣不其然乎

周天官選人沈子榮誦判二百道試日不下筆人問之榮曰無非命也今日誦判無一相當有一道頗同人名又別至來年選判水磑又不下筆人問之曰我誦水磑乃是藍田今問富平如何下筆聞者莫不撫掌焉

周則天內宴甚樂河內王懿宗忽然起奏曰臣告君子告父則天大驚引問之對曰臣封物承前府家自徵近敕州縣徵送太有損折則天大怒仰觀屋椽良久曰朕諸親飲正樂汝是親王爲三二百戶封防驚殺我不堪作王令曳下懿宗免冠拜伏諸王救之曰懿宗愚鈍無意之失上乃釋之

周張衡令史出身位至四品加一階合入三品已團甲因退朝路旁見蒸餠新熟遂市其一馬上食之被禦史彈奏則天降敕流外出身不許入三品遂落甲

周右拾遺李良弼自矜唇頰好談理請使北蕃說骨篤祿匈奴以木盤盛糞飼之臨以白刄弼懼食一盤並盡乃放還人譏之曰李拾遺能拾突厥之遺出爲眞源令秩滿還瀛州遇契丹之孫萬榮使何阿小取滄瀛糞具良弼謂鹿城令李懷璧曰孫者胡孫卽是狝猴難可當也萬字者有艸卽是艸中藏勸懷璧降何阿小授懷璧五品將軍阿小敗懷璧及良弼父子四人並爲河內王武懿宗斬之

周春官尙書閻知微庸瑣駑怯使入蕃受黙啜封爲漢可汗賊入怕定遣知防先往趙州招慰將軍陳令英等守城西面知微謂令英曰陳將軍何不早降下可汗兵到然後降者剪土無遺令英不答知微城下連手歌稱萬嵗樂令英曰尙書國家八座受委非輕翻爲敵踏歌無慚也知防乃唱曰萬歳樂萬歳年不自由萬嵗樂時人鄙之

唐崔湜爲吏部侍郎貪縱兄憑弟力父挾子威咸受囑求污狼籍父挹爲司業受選人錢湜不知之也長名放之其人訴曰公親將賂去何爲不與官湜曰所親爲誰吾捉取鞭殺曰鞭卽遭憂湜大慙主上以湜父年老初熟賜一顆湜以瓜遺妾不及其父朝野譏之時崔岑鄭愔並爲吏部京中謡曰岑羲獠子俊崔湜令公孫三人相比接莫賀咄最渾

唐左衛將軍權龍襄性褊常自矜能詩通天年中爲滄州刺史初到乃爲詩呈州官曰遙看滄州城楊栁郁靑靑中央一羣漢聚坐打杯觥諸公謝曰公有逸才襄曰不敢趁韻而已又秋日述懷曰檐前飛七百雪白後園彊飽食房裏側家糞集野蜋參軍不曉請釋襄曰鷂子檐前飛直七百文洗衫掛笈園幹白如雪飽食房中側臥家糞便轉集得野澤蜋談者嗤之皇太子宴夏日賦詩嚴霜白浩浩明月赤團團太子援筆爲讚曰龍襄才子秦州人士明月晝耀嚴霜夏起如此詩章趁韻而已襄以張易之事出爲容山府折衝神龍中追入乃上詩曰無事向容山今日向東都陛下敕進來今作右金吾又爲喜雨詩曰暗去也沒雨明來也沒云日頭赫赤赤地上絲氳氳爲瀛州刺史日新過嵗京中數人附書曰攺年多感敬想同之正新喚官人集云有詔攺年號爲多感元年將書呈判司已下眾人大笑龍襄復側聴怪赦書來遲髙陽博野兩縣競地陳牒龍襄乃判曰兩縣競地非州不裁旣是兩縣於理無妨付司權龍襄示典曰比來長官判事皆不著姓龍襄曰餘人不解若不著姓知我是誰家浪驢也龍襄不知忌日謂府史曰何名私忌對曰父母忌日請假獨坐房中不出襄至日於房中靜坐有靑狗突入龍襄大怒曰衝破我忌更陳牒攺作明日好作忌日談者笑之

李宜得本賤人背主逃匿當宗起義兵與王毛仲等立功宜得官至武衛將軍舊主遇諸途趨而避之不敢仰視宜得令左右命之主甚惶懼至宅舎請居上坐宜得自捧酒食舊主流汗辭之流連數日遂奏云臣國恩榮祿過分臣舊主卑曾無寸祿臣請割半俸解官以榮之願陛下遂臣愚欵上嘉其志擢主爲郎將宜得復其秩朝廷以此多之

蘇頲年五嵗裴談過其父頲方在乃試誦庾信枯樹賦將及終篇避談字因易其韻曰昔年移樹依依漢陰今看揺落淒淒江潯樹猶如此人何以任談駭嘆久之知其他日必主文章也

唐婁師徳滎陽人也爲納言客問浮休子曰婁納言何如答曰納言而溫寛而栗外愚而內敏表晦而裏明萬頃之波渾而不濁百煉之質磨而不燐可謂淑人君子近代之名公者焉客曰狄仁傑爲納言何如浮休子曰粗覽經史薄閱文華箴規切諌有古人之風剪伐淫詞有烈士之操心神耿直湼而不緇膽气堅剛明而能斷晚途錢癖和嶠之徒與客曰鳳閣侍郎李昭徳可謂名相乎答曰李昭徳志大而器小气髙而智薄假權制物扼險小人剛愎有餘而恭寛不足非謀身之道也俄伏法焉又問洛陽令來俊臣雍容美貌忠赤之士乎答曰俊臣靣柔心狠行險徳薄巧辧似智巧諛似忠傾覆家誣陷良善其江充之徒歟蜂蠆害人終爲人所害無何爲太僕卿戮於西市又問武三思可謂名王哉答曰三思慿借國親位超衮職貌象恭敬心極殘忍外示公直內結陰謀弄王法以復讐假朝權而害物晚封爲徳靜王乃鼎賊也不可以壽終竟爲節湣太子所殺又問中書令魏元忠耿耿正直近代之名臣也答曰元忠文武雙闕名實兩空外示貞剛內懷趨附面折張食其之黨勇若熊羆諂事武士開之儔怯同駑犬首鼠之士進退兩端虺蜥之夫曾無一志亂朝敗政莫非斯人附三思之徒斥五王之族以吾熟察終不得其死然果坐事長流思州憂恚而卒又問中書令李嶠何如答曰李公有三戾性好榮遷憎人升進性好文章憎人才筆性好貪濁憎人受賂亦如古者有女君性嗜肥鮮禁人食肉性愛綺羅防人衣錦性好淫縱憎人畜聲色此亦李公之徒也又問司刑卿徐有功何如答曰有功耿直之士也明而有膽剛而能防處陵夷之運不偸媚以取容居板蕩之朝不遜辭以茍免來俊臣羅織者有功出之袁智鍛錬者有功寛之躡虎尾而不驚觸龍鱗而不懼鳳跱防梟之內直以全身豹變豺狼之間忠以逺害值淸平之代則張釋之於定國豈可同年而語哉又問司農卿趙履溫何如答曰履溫心不涉學眼不識文貌恭而性狠智小而謀大趦趄狗盜突忽豬貪晨羊誘外不覺其死夜蛾覆燭不覺其斃頭寄於項其能久乎後從事韋氏爲逆夷其三族又問鄭愔爲選部侍郎何如答曰愔猖獗小子狡猾庸人淺學浮詞輕才薄徳狐蹲貴介雉伏權門前托俊臣後附張易折支徳靜之室防痔安樂之庭鸋鳷棲於葦苕魦鱨遊於沸鼎旣無雅量終是凡材以此求榮得死爲幸果謀反伏誅

貞觀末南康景逸居於空靑山常有鵲巢其側每飯食以餵之後鄰近失布者誣景逸盜之系南康獄月餘劾不承欲訊之其鵲止於獄樓向景逸歡喜似傳語之狀其日傳有赦官司詰其來雲路逢衣素衿人所說三日而赦至景逸還山乃知衣素衿者鵲之所傳也

汝州刺史張昌期易之弟也恃寵驕貴酷暴羣僚梁縣有人白雲有白鵲見昌期令司戶楊楚玉捕之部人有鷂子七十籠令以蠟塗爪至林見白鵲有羣鵲隨之見鷂迸散惟白者存焉鷂竦身取之一無損傷而籠送之昌期笑曰此鵲贖君命也玉叩頭曰此天活玉不然投河赴海不敢見公拜謝而去

渤海髙嶷巨富忽患月餘日帖然而卒心上仍暖經日而蘇云有一白衣人眇目把牒防司訟殺其妻子嶷對元不識此老人防官云君命未盡且放歸遂悟白衣人乃是家中老瞎麻雞也令射殺魅遂絕

文明以後天下諸州進雌雞變爲雄者多或半已化半未化乃則天正位之兆

衛鎬爲縣官下鄕至里人王幸在家方假寐夢一烏衣婦人引十數小兒著黃衣咸言乞命叩頭再三斯須又至鎬甚惡其事遂催食欲前適所親有報曰王幸在家窮無物設饌有一雞見抱兒已得十餘日將欲殺之鎬方悟鳥衣婦人果烏雞也遂市解放是夜復夢咸欣然而去

久視年中越州有祖錄事不得名早出見擔鵞向市中者鵞見錄事頻顧而鳴祖乃以錢贖之至僧寺令放爲長生鵞竟不肯入寺但走逐祖後經坊歷市稠人廣眾之處一步不放祖收養之左丞張錫親見說也

漢時鄢縣南門兩扇忽開忽一聲稱鴛一聲稱央晨夕開閉聲聞京師漢末惡之令毀其門兩扇化爲鴛鴦相隨飛去後攺鄢縣爲晏城縣

天后時左衛兵曹劉景陽使嶺南得秦吉了鳥雌雄各一解人語至都進之畱其雌者雄者煩然不食則天問曰何無聊也鳥爲言曰其配爲使者所得今頗思之乃呼景陽曰卿何故藏一鳥不進景陽叩頭謝罪乃進之則天不罪也

峯州有一道水從吐蕃中來夏冷如冰雪有魚長一二寸來去有時並水上如粥人取烹之而食千萬家取不可盡不知所從來

通州界內多獺各有主養之並在河側岸間獺若入穴插雉尾於獺穴前獺卽不敢出去卻尾卽出取得魚必須上岸人便奪之取得多然後放令自喫喫飽卽鳴杖以驅之還插雉尾更不敢出

有人見豎子在洛水中洗馬頃之見一物如白練帶極光晶繳豎子項三兩匝卽落水死凢是水中及灣泊之所皆有之人澡浴洗馬死者皆謂黿所引非也此名白特宜愼防之蛟之類也

齊州有萬頃陂魚鱉水族無所不有咸亨中忽一僧持鉢乞食邨人長者施以蔬供食訖而去於時漁人得一魚長六七尺絲鱗鏤甲錦質寶章特異常魚賫赴州餉遺至邨而死眾共剖而分之於腹中得長者所施蔬食儼然並在邨人遂於陂中設齋超度自是陂中無水族至今猶然

杭州富陽縣韓珣莊掘井才深五六尺土中得魚數十頭土有防潤

貞觀中衛州板橋店主張迪妻歸寜有衛州三衛楊貞等三人投店宿五更早發夜有人取三衛刀殺張迪其刀卻內鞘中貞等不知之至明店人趨貞等拔刀血狼藉囚禁拷訊貞等苦毒遂自誣上疑之差禦史蔣恆覆推至總追店人十五以上集爲人不足且散惟畱一老婆年八十已上晚放出令獄典密覘之曰婆出當有一人與婆語者卽記取姓名勿令漏泄果有一人共語者卽記之明日復爾其人又問婆使人作何推勘如是者二日並是此人恆總追集男女三百餘人就中喚與老婆語者一人出余並放散問之具伏云與迪妻奸殺有實奏之敕賜帛二百段除侍禦史

朝野僉載卷四﹤子部﹐小說家類﹐雜事之屬﹐朝野僉載﹥

欽定四庫全書

朝野僉載卷五

唐張鷟撰

貞觀中左丞李行亷弟行詮前妻子忠烝其後母遂私將潛藏亡勅追入內行亷不知乃進狀問奉敕推詰極其後母詐以領巾勒項臥街中長安縣詰之云有人詐宣勅喚去一紫袍人見畱宿不知姓名勒項送至街中忠惶恐私就卜問被不良人疑之執送縣縣尉王璥引就房內推問不允璥先令一人於案褥下伏聴令一人走報長使喚璥鏁房門而去子母相謂曰必不得承並私密之語璥至開門案下之人亦起母子大驚並具承伏法云

李傑爲河南尹有寡婦告其子不孝其子不能自理但云得罪於母死所甘分傑察其狀非不孝子謂寡婦曰汝寡居惟有一子今告之罪至死得無悔乎寡婦曰子無賴不順母寜復惜乎傑曰審如此可買棺木來取兒屍因使人覘其後寡婦旣出謂一道士曰事了矣俄而棺至傑尙冀有悔再三諭之寡婦執意如初道士立於門外密令擒之一問承伏某與寡婦私嘗苦兒所制故欲除之傑放其子杖殺道士及寡婦便同棺盛之

衛州新鄕縣令裴子云好奇防部人王敬戍邊畱防牛六頭於舅李進處養五年產犢三十頭例十貫已上敬還索牛兩頭已死只還四頭老牛余並非汝牛生總不肯還敬忿之經縣陳牒子云令送敬府獄禁教追盜牛賊李進進惶怖至縣叱之曰賊引汝同盜牛三十頭藏於汝家喚賊共對乃以布衫籠敬頭立南墻下進乃吐欵云三十頭牛總是外甥犢牛所生實非盜得云遣去布衫進見是敬曰此是外甥也云曰若是卽還他牛進黙然云曰五年養牛辛苦與數頭余並與敬一縣服其精察

中書舎人郭正一破平襄得一髙麗婢名玉素極姝艷令專知財物庫正一夜須漿水粥非玉素煮之不可玉素乃毒之而進正一曰此婢藥我索土漿甘艸服解之良久乃止覓婢不得幷失金銀器物餘十事錄奏勅令長安萬年捉不良脊爛求賊鼎沸三日不獲不良王帥魏昶有防略取舎人家奴選年少端正者三人布衫籠頭至衛縛衛士四人問十日內已來何人覓舎人家衛士云有投髙麗畱書遣付舎人捉馬奴書見在檢云金城坊中有一空宅更無語不良往金城坊空宅並搜之至一宅封鏁正密打鏁破開之婢及髙麗並在其中拷問乃是投化髙麗共捉馬奴藏之奉敕斬於東市

垂拱年則天監國羅織事起湖州佐史江琛取刺史裴光判書割字合成文理詐爲徐敬業反書以告差使推光欵書是光書欵語非光語前後三使推不能決敕令差能推事人勘當取實僉曰張楚金可乃使之楚金憂悶仰臥西窻日髙向看之字似補作平看則不覺向日則見之令喚州官集索一甕水令琛投書於水中字一一解散琛叩頭伏罪敕令決一百然後斬之賞楚金絹百疋

懷州河內縣董行成能防賊有一人從河陽長店盜行人驢一頭幷皮袋天欲曉至懷州行成至街中見嗤之曰个賊住卽下驢來卽承伏人問何以知之行成曰此驢行急而汗非長行也見人則引驢逺過怯也以此知之捉送縣有頃驢主蹤至皆如其言

張鷟爲陽縣尉日有稱架人呂元僞作倉督馮忱書盜糶倉糧粟忱不認書元乃堅執不能定鷟取呂元告牒括兩頭惟畱一字問是汝書卽注是以字押不是卽注非亦以字押元乃注曰非去括卽是元牒且決五下括詐馮忱書上一字以問之注曰是去括乃詐書也元連項赤叩頭伏罪又有一客驢韁防幷鞍失三日訪不獲經縣告鷟推勘夜放驢出而藏其鞍可直五千已來鷟曰此可知也令將籠頭放之驢向舊餒處鷟令搜其家其鞍於艸積下得人伏其計

張松壽爲長安令時昆明池側有劫殺奉敕十日內須獲賊如違所由科罪壽至行刼處尋蹤迹見一老婆樹下賣食至以從騎防來入縣供以酒食經三日還以馬送舊坐處令一腹心人看有人共婆語卽捉來須臾一人來問明府若爲推逐卽披布衫籠頭送縣一問具承幷賊並獲時人以爲神明

元嘉少聰俊左手畫員右手畫方口誦經史目數羣羊兼成四十字詩一時而就足書五言一絕六事齊舉代號神仙童子

幷州人毛俊誕一男四嵗則天召入內試字千字文皆能暗書賜衣裳放還人皆以爲精魅所托其後不知所終

納言婁師徳鄭州人爲兵部尙書使幷州接境諸縣令隨之日髙至驛恐人煩擾驛家令就防同食尙書飯白而細諸人飯黑而麤呼驛長嗔之曰飯何爲兩種者驛客將恐對曰邂逅淅米不得死罪尙書曰卒客無卒主人亦復何損遂換取麤飯食之檢校營田往梁州先有鄕人姓婁者爲屯官犯贓都督許欽明欲決殺令眾鄕人謁尙書欲救之尙書曰犯國法師徳當家兒子亦不能捨何況渠明日宴防都督與尙書俱坐尙書曰聞有一人犯國法云是師徳鄕裏師徳實不識但與其父爲小兒時共牧牛耳都督莫以師徳寛國家法都督遽令脫枷至尙書切責之曰汝辭父娘求覓官職不能謹潔知復柰何將一楪槌餅與之曰噇卻作个飽死去都督從此捨之後爲納言平章事又檢校屯田行有日矣諮執事早出婁先足疾待馬未來於光政門外橫木上坐須臾有一縣令不知其納言也因訴身名遂與之並坐令有一子逺覘之走告曰納言也令大驚起曰死罪納言曰人有不相識法有何死罪令因訴云有左嶷以其年老眼暗奏解某夜書表狀亦得眼實不暗納言曰道是夜書表狀何故白日裏不識宰相令大慚曰願納言莫說向宰相納言南元佛不說公左右皆笑使至靈州果驛上食訖索馬判官諮意家漿水亦索不得全不抵承納言曰師徳已上馬與公料理往呼驛長責曰判官與納言何到不與供給索杖來驛長惶怖拜伏納言曰我欲打汝一頓大使打驛將納碎事徒涴卻名聲若你州縣道你卽不存生命且放卻驛將跪拜流汗狼狽而走婁目送之謂判官曰與公躓頓之矣眾皆怪嘆其行事皆此類浮休子曰司馬徽劉寛無以加也

英公李勣爲司空知政事有一畨官者參選被放來辭英公公曰明日早向朝堂見我來及期而至郎中並在傍畨官至辭英公頻眉謂之曰汝長生不知事尙書侍郎我老翁不識日知嗔喫李日知杖你亦不是人妻子亦不禮汝遂放之自是令史無敢犯者設有稽失眾共讁之

兵部郎中朱前疑貌醜其妻有美色天后時洛中殖業坊西門酒家有婢蓬頭垢面傴眉皤腹寢惡之狀舉世所無而前疑大悅之殆忘寢食乃知前世言宿癅愛信不虛也夫人世嗜欲一何殊性前聞文王嗜昌楚王嗜芹葅屈到嗜芰曾晢嗜羊棗宋劉雍嗜瘡痂本傳曰雍詣前吳興太守孟休靈休脫襪粘炙瘡痂墜地雍俯而取之飡焉宋明帝嗜蜜漬蛦每啖數升是知海上逐臭之談陳君愛醜之說何足怪歟夫亦其癖也

太宗時西國進一胡善彈琵琶作一曲琵琶撥倍麄上每不欲畨人勝中國乃置酒髙防使羅黑黑隔帷聴之一徧而得謂胡人曰此曲吾宮人能之取大琵琶遂於帷下令黒黑彈之不遺一字胡人謂是宮女也驚嘆辭去西國聞之降者數十國

王沂者平生不解管忽旦睡至夜乃寤索琵琶之成數曲一名雀啅蛇一名胡王調一名葫苑人不識聞聴之者莫不流淚其妹請學之乃教數聲須臾總忘不復成曲

周有婆羅門僧恵範姦矯狐魅挾邪作蠱咨趄鼠左道弄權則天以爲聖僧賞賚甚重太平以爲梵王接納彌優生其羽翼長其光價孝和臨朝常乘官馬往還宮掖太上登極從以給使出入禁門每入卽賜綾羅金銀器物气岸甚髙風神傲誕內府珍寶積在僧家矯說祅祥妄陳禍福神武斬之京師稱快

道士史崇懷州河內縣縫靴人也後度爲道士僑假人也附太平爲太淸觀主金仙玉眞出俗立爲尊師每入內奏請賞賜甚厚無物不賜授鴻臚卿衣紫羅裙帔握象笏佩魚符出入禁闈公私避路神武斬之京中士女相賀

嶺南風俗家有人病先殺雞鵞等以祀之將爲修福若不差卽次殺豬狗以祈之不差卽次殺太牢以禱之更不差卽是命不復更祈死則打鼓鳴鐘於堂比至訖初死且走大叫而哭

景雲中有長髮賀景自稱五戒賢者同爲妖者十餘人於陸渾山中結艸舎幻惑愚人子女傾家產事之紿云至心求者必得成佛景爲金簿袈裟獨坐暗室令愚者竊視云佛放光眾皆攝伏緣於懸崖下燒火遣數人於半崖間披紅碧紗爲仙衣隨風習颺令眾觀之誑曰此仙也各令著仙衣以飛就之卽得成道尅日設齋飲中置莨菪子與眾餐之女子好發者截取爲剃頭串仙衣臨崖下視眼時時似衍一時時燒殺沒取資財事敗官司來檢灰中得焦拳屍柩數百餘人敕決殺景縣官左降

景龍中瀛州進一婦人身上起浮圖塔廟諸佛形像按察使進之授五品其女婦畱內道塲逆韋死後不知去處

周證聖元年薛師名懷義造功徳堂一千尺於明堂北其中大像髙九百尺鼻如千斛船中容數十人並坐夾紵以漆之五月十五起無遮大防於朝堂掘地深五丈以亂防爲宮殿臺閣屈竹爲胎張施爲楨蓋又爲大像金剛並坑中引上詐稱從地湧出又刺牛血畫作大像頭頭髙二百尺誑言薛師膝上血作之觀者塡城溢郭士女云防內載錢拋之更相踏籍老少死者非一至十六日張像於天津橋南設齋二更功徳堂火起延及明堂飛焰衝天洛城光如晝日其堂作仍未半已髙七十餘尺又延燒金銀庫鐡汁流液平地尺餘人不知錯入者便卽焦爛其堂煨燼尺木無遺至曉乃更設防暴風欻起裂血像爲數百段浮休子曰梁武帝捨身同泰寺百官傾庫物以贖之其夜欻電霹風雨晦防寺浮圗佛殿一時蕩盡非理之事豈如來本意哉

景雲中西京霖雨六十餘日有一胡僧名寶嚴自云有術法能止雨設壇塲誦經咒其時禁屠宰寶嚴用羊二十口馬兩匹以祭祈請經五十餘日其雨更盛於是斬逐胡僧其雨遂止

周聖歷年中洪州有胡超僧出家學道白山防有法術自云數百嵗則天使合長生藥所費巨萬三年乃成自進藥於三陽宮則天服之以爲神妙望與彭祖同壽攺元爲久視元年放超還山賞賜甚厚服藥之後三年而則天崩

則天時調貓兒與鸚鵡同器食命禦史彭先覺監徧示百官及天下考使傳看未徧貓兒饑遂齩殺鸚武以餐之則天甚愧武者國姓殆不祥之徵也

裴炎爲中書令時徐敬業欲反令駱賓王畫計取裴炎同起事賓王足踏壁靜思食頃乃爲謡曰一片火兩片火緋衣小兒當殿坐教炎莊上小兒誦之幷都下童子皆唱炎乃訪學者令解之召賓王至數啖以寶物錦綺皆不言又賂以音樂女妓駿馬亦不語乃對古忠臣烈士圗共觀之見司馬宣王賓王歘然起曰此英雄丈夫也卽說自古大臣執政多移社稷炎大喜賓王曰但不知謡防何如耳炎以謡言片火緋衣之事白賓王卽下北靣而拜曰此眞人矣遂與敬業等合謀楊州兵起炎從內應書與敬業等合謀惟有靑鵞人【闕】有告者朝廷莫之能則天曰此靑字者十二月鵞字者我自與也遂誅炎敬業等尋敗

逆韋之妹媽太和之妻號七姨信邪見豹頭枕以辟邪白澤枕以去魅作伏熊枕以爲宜男太和死嗣虢王娶之韋之敗也虢王斫七姨頭送朝堂則知辟邪之枕無效矣

後魏髙流之爲除州刺史決滹沱河水繞城破一古墓得銘曰吾死後三百年背底生流泉賴逢髙流之遷吾上髙原流爲造棺槨衣物取其柩而攺之

東都丰都市在長壽市之東北初築市垣掘得古冢土藏無砧甓棺木陳朽觸之便散屍上著平上幘朱衣得銘云筮道居朝言近市五百年間於斯見矣當時達者參驗是魏黃初二年所也

寇天師謙之後魏時得道者也常刻石爲記藏於嵩山上元初有洛州郜城縣民因采藥於山得之以獻縣令樊文言於州州以上聞髙宣皇帝詔藏於內府其銘記又甚多奧不可解略曰木子當天下又曰止戈龍又曰李代代不移宗又曰中鼎顯眞容又曰基千萬歳所謂木子當天下者蓋言唐氏受命也止戈龍者言太后臨朝也止戈爲武武天后氏也李代代不移宗者謂中宗中興再新天地中鼎顯眞容者實中宗之廟諱眞爲濬聖之徵諡得不信乎基千萬嵗者基宗名也千萬嵗蓋歷數久長也後中宗禦位樊文男欽賁以石記本上獻上命編於國史

辰州東有三山鼎足直上各數千丈古老傳曰鄧誇父與日競走至此煮飯此三山者誇父支鼎之石也

寶歷元年乙巳嵗資州資陽縣淸弓邨山有大石可三間屋大從此山下忽然吼踴下山越澗卻上坡可百步其石走時有鋤禾人見之各手把鋤趂至所止其石髙二丈

趙州石橋甚工磨礲密致如削焉望之如初日出雲長虹飲澗上有勾欄皆石也勾欄並有石獅子龍朔年中髙麗諜者盜二獅子去後復募匠修之莫能相類者至天后大足年黙啜破趙定州復欲南過至石橋馬跪地不進但見一靑龍臥橋上奮迅而怒已乃遁去

永昌年太州敷水店南西坡白日飛四五里直塞赤水坡上桑畦麥隴依然仍舊

鄒駱駝長安人先貧常以小車推蒸餅賣之每勝業坊角有伏磚車觸之卽翻塵土涴其餅駝苦之乃將鐝劚去十餘磚下有瓷甕容五斛許開看有金數鬥於是巨富其子昉與蕭佺交厚時人語曰蕭佺駙馬子鄒昉駱駝兒非闗道徳合只爲錢相知

先天年洛下人牽一牛奔腋下有一人手長尺餘巡坊而乞

隋文皇帝時大宛國獻千里馬曵地號曰師子驄上置之馬羣陸梁人莫能制上令幷羣驅來謂左右曰誰能馭之郎將裴仁基曰臣能制之遂攘袂向前去十餘步踴身騰上一手撮耳一手摳目馬戰不敢動乃韝乘之朝發西京暮至東洛後隋末不知所在唐文武聖皇帝勅天下訪之同州刺史宇文士及訪得其馬老於朝邑市麺家撓磑尾焦禿皮內穿穴及見之悲泣帝自出長樂坡馬到新丰向西鳴躍帝得之甚喜齒口並平飼以鐘乳仍生五駒皆千里足也後不知所在矣

徳州刺史張納之一白馬其色如練父雄爲荊州刺史常乘雄薨子敬之爲考功郎中攺壽州刺史又乘此馬敬之薨弟訥之從給事中相府司馬攺徳州刺史入爲國子祭酒出爲常州刺史至今猶在計八十餘年極肥健行驟腳不散

廣平宋察娶同郡遊昌女察先代胡人也歸漢三世矣忽生一子深目而髙鼻疑其非嗣將不舉須臾赤艸馬生一白駒察悟曰我家先有白馬種絕已二十五年今又復生吾曾祖貌胡今此子復其先也遂養之故曰白馬活胡兒此其謂也

東海有蛇丘地險多漸洳眾蛇居之無人民蛇或有人頭而蛇身

嶺南有報寃蛇人觸之卽三五里隨身卽至若打殺一蛇則百蛇相集將蜈蚣自防乃免

顧渚山頳石洞有緑蛇長可三尺餘大類小指好棲樹杪視之若鞶帶纒於柯葉間無螫毒見人則空中飛

山南五溪黔中皆有毒蛇烏而反鼻蟠於艸中其牙倒勾去人數步直來疾如繳箭螫人立死中手卽斷手中足卽斷足不然則全身腫爛百無一活謂蝮蛇也有黃喉蛇好在舎上無毒不害人惟善食毒蛇食飽垂頭直下滴沬地噴起變爲沙虱中人爲疾額上有大王字眾蛇之長常食蝮蛇

種黍來蛇燒羖羊角及頭髮則蛇不敢來

隋絳州夏縣樹提家新造宅欲移之忽有蛇無數從室中流出門外其稠如箔上蓋地皆徧時有行客云解符鎭取桃枝四枝書符繞宅四面釘之蛇漸退符亦移就之蛇入堂中心有一孔大如盆口蛇入並盡令煎湯一百斛濯之經宿以鍫掘之深尺得古銅錢二十萬貫因陳破鑄新錢遂巨富蛇乃是古銅之精

開元四年六月郴州馬嶺山側有白蛇長六七尺黑蛇長丈餘須臾二蛇鬭白者吞黑蛇到粗處口兩嗌皆裂血流滂沛黑蛇頭入嚙白蛇肋上作孔頭出二尺餘俄而兩蛇並死後十餘日大雨山水暴漲漂破五百餘家失三百餘人

左補闕畢幹泰瀛州任丘人父母年五十自營生藏訖至父年八十五又自造棺稍髙大嫌藏小更加磚二萬口開藏欲修之有蛇無數時正月尙寒蟄未能動取蛇投一空井中仍受蛇不盡其蛇金色泰自與奴開之尋病而卒月餘父母俱亡此開之不得其所也

滄州東光縣寶觀寺常有蒼鶻集重閣每有鴿數千鶻冬中每夕取一鴿以暖足至曉放之而不殺自余鷹鶻不敢侮之

太宗養一白鶻號曰將軍取鳥常驅至於殿前然後擊殺故名落鴈殿上恆令送書從京至東都與魏王仍取報日往反數回亦陸機黃耳之徒歟

上元中華容縣有象入莊家中庭臥其足下有槎人爲出之象乃伏令人騎入深山以鼻豗土得象牙數十以報之

吏部侍郎鄭愔初托附來俊臣俊臣誅卽托張易之易之被戮托韋庶人後附譙王竟被斬

太子少保薛稷雍州長史李晉中書令崔湜蕭志忠岑羲等並外飾忠鯾內藏諂媚翕肩屛气防痔折肢附太平公主並騰遷雲路咸自以爲得志保泰山之安七月三日破家身斬何異鵷鴦棲於葦苕大風忽起巢折卵破後之君子可不鑑哉

趙履溫爲司農卿諂事安樂公主气勢回山海呼吸變霜雪客謂張文成曰趙司農何如人曰猖獗小人心佞而險行僻而驕折支勢族防痔權門諂於事上傲於接下猛若饑虎貪如餓狼性愛食人終爲人所食爲公主奪百姓田園造定昆池言定天子昆明池也用庫錢百萬億斜褰紫衫爲公主背挽金犢車險防皆此類誅逆韋之際上禦承天門履溫詐喜舞蹈稱萬嵗上令斬之刀劍亂下與男同戮人割一臠肉骨俱盡

天后時張岌諂事薛師掌擎黃襆隨薛師後於馬傍伏地承薛師馬鐙侍禦史郭霸嘗來俊臣糞宋之問捧張易之溺器並偸媚取容實名教之大也

天后時太常博士吉頊父晢易州刺史以贓坐死頊於天津橋南要內史魏王承嗣拜伏稱死罪承嗣問之曰有二妹堪事大王承嗣然之遂犢車載入三日不語承嗣怪問之二人曰兒父犯國法憂之無復聊賴承嗣旣幸免其父極刑遂進頊籠馬監俄遷中丞吏部侍郎不以才升二妹請求承嗣故也

天后內史宗楚客性諂佞時薛師有嫪毒之寵遂爲作傳二卷論薛師之聖從天而降不知何代人也釋迦重出觀音再生期年之間位至內史

天武梁王武三思爲張易之作傳云是王子晉後身於緱氏山立廟詞人才子佞者爲詩以詠之舎人崔融爲最周年易之族佞者並流於嶺南

崔湜諂事張易之與韋庶人及韋氏誅附太平有馮子都董偃之寵妻美與二女並進儲闈爲中書侍郎平事或有人牓之曰托庸才於主第進艷婦於春宮

燕國公張說幸佞人也前爲幷州刺史諂事特進王毛仲餉致金寶不可勝數後毛仲巡邊防說於天雄軍大設酒酣恩敕忽降授兵部尙書同中書門下三品說謝訖便把毛仲手起舞嗅其鞾鼻

將軍髙力士特承宗恩寵遭母喪左金吾大將軍程伯獻少府監馮紹正二人直就力士母喪前披髮哭甚於己親朝野聞之不勝恥笑

前侍禦史王景融瀛州平野人也遷父靈柩就洛州於隧道掘著龍窟大如甕口景融俯而觀之有气如煙直上衝損其目遂失明旬日而暴卒

朝野僉載卷五

欽定四庫全書

朝野僉載卷六

唐張鷟撰

天寶中萬年主簿韓朝宗嘗追一人來遲決五下將過縣令令又決十下其人患天行病而卒後於防司下狀言朝宗遂被追至入烏頭門極大至中門前一雙桐樹門邊一閤垂幕窺見故禦史洪子輿坐子輿曰韓大何爲得此來朝宗云被追來不知何事子輿令早過大使入屛墻見故刑部尙書李乂朝宗參見云何爲決殺人朝宗訴云不是朝宗打殺縣令重決由患天行病自卒非朝宗過又問縣令決汝何牽他主簿朝宗無事然亦縣丞悉見例皆受行杖木決二十放還朝宗至晚始蘇脊上靑腫疼痛不復可言一月已後始可於後巡檢坊曲遂至京城南羅城有一坊中一宅門向南開宛然記得追來及乞杖處其宅中無人居問人云此是公主凶宅人不敢居乃知大凶宅皆神所處信之

神鼎師不肯剃頭食醬一防每巡門乞物得麄布破衣亦著得防錦羅綺亦著於利貞師座前防問貞師曰萬物定否貞曰定鼎曰闍梨言若定何因髙岸爲谷深爲陵有死卽生有生卽死萬物相糾六道輪回何得爲定貞曰萬物不定鼎曰若不定何不喚天爲地喚地爲天喚月爲星喚星爲月何得爲不定貞無以應之時張文成見之謂曰觀法師卽是菩薩行人也鼎曰菩薩得之不喜失之不悲打之不怒罵之不嗔此乃菩薩行人也鼎今乞得卽喜不得卽悲打之卽怒罵之卽嗔以此論之去菩薩逺矣

空如禪師者不知何許人也少慕修道父母抑婚以刀割其勢乃止後成丁徵庸課遂以麻蠟裹臂以火之遂成廢疾入陸渾山坐蘭若虎不爲暴山中偶見野豬與虎鬭以藜杖揮之曰檀越不須相爭卽弭耳分散人皆敬之無敢議者

司刑司陳希閔以非才任官庶事凝滯司刑府史目之爲髙手筆言秉筆支額半日不下故名髙手筆又號按孔子言竄削至多面穿穴故名按孔子

衢州龍遊縣令李凝道性褊姊男年七嵗故惱之卽往逐之不及遂餅誘得之齩其胸背流血姊救之得免又乘驢於市中有騎馬人靴鼻撥其膝遂怒大罵將毆之馬走遂無所及忍惡不得遂嚼路傍子流血

貞觀中冀州武彊縣丞堯君卿失馬旣得賊枷禁未決君卿指賊面而罵曰老賊喫虎膽來敢偸我物賊舉枷擊之應時腦碎而死

開元中蕭頴士年十九擢進士至二十餘該博三教其賦性躁忿浮戾舉無其比常使一僕杜亮每一決責皆由非義平復其指使如故或勸亮曰子傭夫也何不擇其善主而受苦若是乎亮曰愚豈不知但愛其才學博奧以此戀戀不能去卒至於死

敬宗時髙崔巍喜防癡大帝令給使撩頭向水下良久出而笑之帝問曰見屈原云我逢楚懷王無道乃沈汨羅水汝逢聖明主何爲來帝大笑賜物百段

秋官侍郎狄仁傑嘲秋官侍郎盧獻曰足下配馬乃作驢獻曰中劈明公乃成二犬傑曰狄字犬傍火也獻曰犬邊有火乃是煮熟狗

吏部侍郎李安期隋內史徳林之孫安平公百藥之子性好機警常有選人被放訴云羞見來路安期問從何闗來從蒲津關來安期曰取潼闗路去選者曰恥見妻子安期曰賢室本自相諳亦不笑又一選人引銓安期看判曰弟書稍弱對曰昨墜馬損足安期曰損足何廢好書爲讀判曰向看弟判非但傷足兼似內損其人慙而去又選士姓杜名若任芳洲官其人慚而不伏安期曰君不聞芳洲有杜若其人曰可以贈名公曰此期非彼期若曰此若非彼若安期笑爲之攺注又一吳士前任有酒狀安期曰君狀不善吳士曰知暗槍已入安期曰爲君拔暗槍答曰可憐美女安期曰有精神選還君好官對曰怪來晚安期笑而與官

尹神童每說伯樂令其子執馬經畫樣以求馬經年無有似者歸以告父乃更令求之出見大蝦蟇謂父曰得一馬略與相同而不能具伯樂曰何也對曰其隆顱跌目脊都縮但蹄不如累趨爾伯樂曰此馬好跳躑不堪也子笑乃止

安南有象【闕】有理者卽過負心者以鼻捲之擲空中數丈以牙接之應時碎矣莫敢競者

安南武平縣封溪中有猩猩焉如美人解人語知往事以嗜酒故以屐得之檻百數同牢欲食之眾自推肥者相送流涕而別時餉封溪令以帊蓋之令問何物猩猩乃籠中語曰惟有僕幷酒一壺耳令笑而愛之養畜能傳送言語人不如也

前禦史王義方出萊州司戶參軍去官歸魏州以講授爲業時鄕人郭無爲頗有法術教義方使野狐義方𨿽呼得之不伏使卻被羣狐競來惱每擲磚瓦以擊義方或正誦讀卽裂其書碎聞空中有聲云有何神術而欲使我乎義方竟不能禁止無何而卒

並州石艾壽陽二界有妬女泉有神廟泉水沈潔澈千丈祭者投錢及羊骨皎然皆見俗傳妬女者介之推妹與兄競去泉百里寒食不許舉火至今猶然女錦衣紅鮮裝束盛服及有人取山丹百合經過者必雷風電雹以震之

景龍末韋庶人專制故安州都督贈太師杜舉時尉濟源縣爲府召至洛城修籍一夕暴卒親賔具小殮夫人尉遲氏敬徳之孫也性通明彊毅曰公術神妙自言官至方伯今豈長往安然不哭洎二日三夕乃心上稍溫翌日徐蘇數日方語云初見兩人持符來召遂相引出徽安門門隙容寸過之尙寛直北上邙山可十餘里有大坑視不見底使人令入舉大懼使者曰可閉目執手如飛須防足已履地尋小徑東行凡數十里天气昏慘如冬凝陰遂至一墻宇宏壯使者先入有碧衣官出趨拜頗恭旣退引入碧衣者踞坐按後命舉前傍有一狗人語曰誤姓名同非此官也笞使者攺符令去有一馬半身兩足跳梁而前曰往爲舉所殺今請理寃舉亦醒然記之訴云曾知驛敕使將馬令殺非某所願碧衣命吏取按審然之馬遂退傍見一吏揮手動目教以事理意相庇脫證旣畢遂揖之出碧衣拜送門外云某是生人安州編戶少府當爲安州都督故先施敬願自保持言訖而向所教之吏趨出雲姓韋名鼎亦是生人在上都務本坊自稱向來有力祈錢十萬鵬舉辭不能致鼎雲某𨿽生人今於此用紙錢易致耳遂許之又囑云焚時願以物借之幸不著地兼呼韋鼎某卽自使人受鼎又云旣至此豈不要見當家簿書遂引入一院題云戶部房廊四周簿帳山積當中三間架閣特髙覆以赤黃幃帕金字牓曰皇籍餘皆露往架往有函紫色蓋之韋鼎雲宰相也因引詣杜氏籍書籖云濮陽房有紫函四發開卷舉三男時未生者籍名已俱述求茟書其名於臂意願踟躕更欲固覽韋鼎雲旣不往亦要早歸遂引出令一吏送還吏云某苦饑不逢此使無因得出願許別去兾求一食但尋此道自至其所畱之不可舉遂西行道左忽見一新城異香聞數里環城皆甲士持兵舉問之甲士云相王於此上天有四百天人來送舉曾爲相府王官忻聞此說墻有大隙窺見分明天人數百圍繞相王滿地防云並衣仙服皆如畫者相王前有女人執香鑪引行近窺帝衣裙帶狀似剪破一如鴈齒狀相王戴一日光明輝赫徑可丈餘相王后凢有十九日累累成行大光明皆如所戴須防有綈騎來迎甲士令舉走遂至故道不覺已及徽安門閉過之亦如去時容易爲羣犬遮齧行不可進至家見身在牀上躍入身中遂寤臂上所記如朽木書字尙分明遂焚紙錢十萬呼贈韋鼎心知卜代之數中興之期遂以假故來謁睿宗上握手曰豈敢忘徳尋求韋鼎適卒矣及睿宗登極拜右拾遺詞云思入風雅靈通神敕宮人妃子數十同其糚服令視執鑪者舉遙識之乃太平公主也問裙帶之由公主云方熨龍衮忽爲火迸驚忙之中不覺帶倉皇不及更服公主歔欷陳賀曰聖人之興固自天也舉所見先睿宗龍飛前三年故舉墓志云及睿宗踐阼陰隲祥符啟聖期於化元定成拜於幽數後果爲安州都督處士蕭時和作傳一說舉得釋後入一院問下者爲誰曰魏元忠也有頃敬揮入下馬眾接拜之云是大理卿對推事見武三思著枷韋溫宗楚客趙履溫等著鎖李嶠露頭散腰立聞元忠等云今年大計防至六月誅逆韋宗趙韋等並斬嶠解官歸第皆如其言

柴紹之弟某有材力輕趫迅防踴身而上挺然若飛十餘步乃止太宗令取趙公長孫無忌鞍韉仍先報無忌令其守備其夜見一物如鳥飛入宅內割讐而去追之不及又遣取丹陽公主鏤金枕函飛入房內以手撚上公主面上舉頭卽以他枕易之而去至曉乃覺嘗著吉莫靴走上磚城至女墻手無攀引又以足踏佛殿柱至檐頭撚椽覆上越百尺樓閣了無障礙太宗奇之曰此人不可處京邑出爲外官時人號爲壁龍太宗嘗賜長孫無忌七寶帶千金時有大盜段師子從屋上上椽孔間而下露拔刀謂曰公動卽死遂於函中取帶去以刀拄地踴身椽孔間出

天后時將軍李楷固契丹人也善用防索李盡忠之敗也麻仁節張遇等並被防將麞鹿狐兔走馬遮截放索防之百無一漏鞍馬上弄弓矢矛稍如飛仙天后惜其材不殺用以爲將稍貪財好色出爲潭州喬口鎭守將憤恚而卒

宋令文者有神力禪定寺有牛觸人莫之敢近築圍以防之令文怪其故遂袒褐而入牛竦角向前令文接兩角拔之應手而倒頸骨皆折而死又以五指撮碓觜壁上書得四十字詩爲太學生以一手挾講堂柱起以同房生衣於柱下壓之許重設酒乃爲之出令文有三子長之問有文譽次之遜善書次之悌有勇力之悌後左降朱鳶防賊破驩州以之悌爲總管擊之募壯士得八人之悌身長八尺被重甲前大叫曰獠賊動卽死賊七百人一時俱剉大破之

彭博通者河間人也身長八尺曾於講堂堦上臨堦而立取鞋一防以臂夾令有力者後拔之鞋底中斷博通腳終不移牛駕車正走博通倒曵車尾卻行數十步橫拔車轍深二尺餘皆縱橫破裂曾逰埠江有急風張防博通捉尾纜挽之不進

定襄公李宏虢王之子身長八尺曾獵有虎搏之踣而臥虎坐其上奴走馬傍過虎跳攫奴後鞍宏起引弓射之中臂而死宏及奴一無所傷

忠武將軍辛承嗣輕防曽解鞍絆馬脫衣而臥令一人百步走馬持鎗而來承嗣韝馬解絆著衣擐甲上馬盤鎗逆拒刺馬擒人而還承嗣曾與將軍元帥馳騁一手捉鞍橋雙足上捺蜻蜓走馬二十里與中裴紹業於靑海被吐蕃圍謂紹業曰相隨帶將軍共出紹業懼不敢承嗣曰爲將軍試之軍馬持鎗所向皆靡卻迎紹業出承嗣馬被箭乃跳下奪賊壯馬乘之一無損傷裴旻爲幽州都督孫佺北徵被奚賊圍之旻馬上立走輪刀雷發箭若星流應刀而斷賊不敢取蓬飛而去

觀中恆州有彭闥髙瓉二人鬭豪時於大酺塲上兩朋竟勝闥活捉一豚從頭齩至項放之地上仍走瓉取貓兒從尾食之腸肚俱盡仍鳴喚不止闥於是乎帖然心服

梁庾信從南朝初至北方文士多輕之信將枯樹賦以示之於後無敢言者時溫子升作韓陵山寺碑信讀而寫其本南人問信曰北方文士何如信曰惟有韓陵山一片石堪共語薛道衡盧思道少解把筆自余驢鳴犬吠聒耳而已

盧照鄰字升之範陽人弱冠拜鄧王府典籖王府書記一以委之王有書十二車照鄰總披覽略能記憶後爲益州新都縣尉秩滿婆娑於蜀中放曠詩酒故世稱王楊盧駱照鄰聞之曰喜居王后恥在駱前時楊之爲文好以古人姓名連用如張平子之略談陸士衡之所記潘安仁宜其陋矣仲長統何足知之號爲簿駱賓王文好以數對如秦地重闗一百二漢家離宮三十六時人號爲博士如盧生之文時人莫能評其得失矣惜哉不幸有冉耕之疾著幽憂子以釋憤焉文集二十卷

北齊蘭陵王有巧思爲舞胡子王意所欲勸胡子則捧盞以揖之人莫知其所由也

幽州人劉交戴長竿髙七十尺自擎上下有女十二甚端正於竿上置定跨盤獨立見者不忍女無懼色後竟爲撲殺

巧人張崇者能作灰畫腰帶鉸具每一胯大如錢灰畫燒之見火卽起作龍魚鳥獸之形莫不悉備

則天如意中海州進一匠造十二辰車回轅正南則午門開馬頭人出四方回轉不爽毫釐又作木火通鐵盞盛火輾轉不翻

韓王元嘉有一銅樽背上貯酒而一足倚滿則正立不滿則傾又爲銅鳩氊上摩之熟則鳴如眞鳩之聲

洛州殷文亮曽爲縣令性巧好酒刻木爲人衣以繒防酌酒行觴皆有次第又作妓女唱歌吹笙皆能應節飲不盡卽木小兒不肯把飲未竟則木妓女歌管連理催此亦莫測其神妙也

將作大匠楊務防甚有巧思常於沁州市內刻木作僧手執一椀自能行乞椀中錢滿闗鍵忽發自然作聲云布施市人競觀欲其作聲施者日盈數千矣

郴州刺史王琚刻木爲獺沈於水中取魚引首而出蓋獺口中安餌爲轉闗以石縋之則沈魚取其餌闗卽發口合則銜魚石發則浮出矣

薛昚惑者善投壺龍躍隼飛矯無遺箭置壺於背後卻反矢以投之百發百中

天后朝地官郎中周子恭忽然暴亡見大帝於殿上坐裵子儀侍立子恭拜問爲誰曰周子恭追到帝曰我喚許子儒何爲錯將子恭來卽放去子恭蘇問家中曰許侍郎好在否時子儒爲天官侍郎已病其夜卒則天聞之馳驛向幷州問裴子儀時爲判官無恙也

張易之將敗也母韋氏阿藏在宅坐家人報云有車馬騎從甚多至門而下疑其內官也藏出迎之無所見又野狐數十擎飯甕墻頭而過未旬日而禍及垂拱之後諸州多進雌雞化爲雄鷄者則天之應也

神龍中戶部尙書李承嘉不識字不解書爲禦史大夫兼洛州長史名判司爲狗罵禦史爲驢威振朝廷西京造一堂新成坊人見野狐無數直入宅須防堂舎四裂瓦木一聚判事筆管手中裂別取筆復裂如初數日出爲藤州員外司馬卒

大定年中太州赤水店有鄭家莊有一兒年二十餘日晏於驛路上見一靑衣女子獨行姿容姝麗問之云欲到鄭縣待三婢未來躊躕伺候此兒屈就莊宿安置防中借給酒食將衣被同寢至曉門久不開呼之不應於窻中窺之惟有腦骨頭顱在余並食訖家人破戶入於梁上暗處見一大鳥衝門飛出或云是羅剎魅也

懷州刺史梁載言晝坐防事【闕】

忽有物如蝙蝠從南飛來直入口中翕然似吞一物腹中遂絞痛數日而卒

壽安男子不知姓名肘拍板鼻吹笛口唱歌能半靣笑半面啼一烏犬解人語應口所作與人無殊

越州兵曹栁崇忽生於頭呻吟不可忍於是召術士夜觀之云有一婦女緑裙問之不應在君窻下急除之崇訪窻下止見一瓷妓女極端正緑瓷爲餙遂於鐡臼搗碎而焚之瘡遂愈

永徽中張鷟築馬槽廠宅正北掘一坑丈餘時陰陽書云子地穿必有墮井死鷟有奴名永進淘井土崩壓而死又鷟故宅有一桑髙四五丈無故枯死尋而祖亡歿後有明陰陽云喬木先枯眾子必孤此其驗也

徐敬業舉兵有大星蓬蓬如筐籠經三宿而失俄而敬業敗

司刑卿杜景佺授幷州長史馳驛赴任其夜有大星如斗落於庭前至地而沒佺至並州祁縣界而卒羣官迎祭回所上食爲祭盤

將軍黒齒常之鎭河源軍城極嚴峻有三口狼入營繞官舎不知從何而至軍士射殺黒齒忌之移之外奏討三曲黨項奉敕許遂差將軍李謹行充替謹行到軍旬日病卒

天官侍郎顧琮新得三品有子壻來謁時大門造成琮乘馬至門鼓鼻踣地不進鞭之跳躍而入從騎亦如之有頃門無故自倒琮不悅遂病郎中員外已下來問疾琮云未合入三品爲諸公成就至此自知不起矣旬中而薨

張易之初造一大堂甚壯麗計用數百萬紅粉泥壁文栢帖柱琉璃沈香爲飾夜有書其壁曰能得防時令削去明日復書之前後六七易之乃題其下曰一月卽足自是不復更書經半年易之借沒入官

崔暉初封博陵王身爲益府長史受封令所司造輅初成有大風吹其蓋傾折識者以爲不祥無何弟暈爲云陽令部人殺之雍州衙內暐三從以上長流嶺南斯亦咎徵之先見也

瀛州饒陽人宋善威曾任一縣尉嘗晝坐忽然取鞋衫笏走出門迎接拜伏引入諸人不見但聞語聲威命酒饌樂飲仍作詩曰月落三株樹日映九重天良夜歡宴罷蹔別庚申年後威果至庚申年卒

開元三年有熊晝日入廣府城內經都督門前過軍人逐十餘里射殺之後月餘都督李處鑑死自後長史朱賢思被告反禁身半年才出卽卒司馬宋艸賓長史竇崇嘉相繼而卒

開元四年尙書考巧院防前一雙桐樹忽然枯死旬日考功員外郎邵某卒尋而麹先衝爲郎中判邵舊案月餘西邊樹又枯死省中憂之未防而先衝又卒

源乾曜爲宰相移政事牀時姚元崇歸休及假滿來見牀移忿之曜懼下拜宗聞之而停曜宰相諱移牀移則攺動曜停後元崇亦罷此其驗也

梁簡文之生志公謂武帝曰此子與寃家同年生其年侯景生於鴈門亂梁誅蕭氏略盡

魏徵爲僕射有二典事之長參時徵方寢二人窻下平章一人曰我等官職總由此老翁一人曰總由天上徵聞之遂作一書遣由此老翁人者送至侍郎處云與此人一員好官其人不知出門心痛憑由天上者送書明日引注由老人者被放由天上者得畱徵怪之問焉具以實對乃嘆曰官職祿料由天者蓋不虛也

婁師徳爲楊州江都尉馮元常亦爲尉共見張冏藏藏曰二君俱貴馮位不如婁馮惟取錢多卽官益進婁若取一錢官卽落後馮爲浚儀尉多肆慘虐巡察以爲彊奏授云陽尉又緣取錢事雪以爲淸彊監察婁見不敢取一錢位至臺輔家極貧匱馮位至尙書左丞後得罪賜自盡婁至納言卒

王顯與文武皇帝有嚴子陵之舊每掣褌爲戲將帽爲歡帝防時常戲曰王顯抵老不作蠒及帝登極而顯謁奏曰臣今日得作蠒帝笑曰未可知也召其三子皆授五品顯獨不及謂曰卿無貴相朕非爲卿惜也曰朝貴而夕死足矣時僕射房齡曰陛下旣有龍濳之舊何不試與之帝與之三品取紫袍金帶賜之其夜卒

太宗極康豫太史令淳風見上流淚無言上問之對曰陛下夕當晏駕太宗曰人生有命亦何憂也畱淳風宿太宗至夜半奄然入定見一人云陛下蹔合來還卽去也帝問君是何人對曰臣是生人判防事太宗入見防官問六月四日事卽令還向見者又迎送引導出淳風卽觀象不許哭泣須防乃寤至曙求昨所見者令所司與一官送注蜀道一丞上怪問之選司奏奉進止與此官上亦不記旁人悉聞方知官皆由天也

王無防好博戲善鷹鷂文武聖皇帝微時與無防蒱戲爭彩有李陽之宿憾焉帝登極防藏匿不出帝令給使將一鷂子於市賣之索錢二十千防不知也酧錢十八貫給使以聞帝曰必王無防也遂召至惶懼請罪帝笑賞之令於春明門待諸州麻車三日並與之防坐三日屬灞橋破惟得麻三車更無所有帝知其薄命更不復賞頻請五品帝曰非不與卿惜卿不勝也固請乃許之其夜遂卒

朝野僉載卷六

