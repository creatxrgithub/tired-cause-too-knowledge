《髙潔說》﹝明﹞李贄

予性好髙﹐好髙則倨傲而不能下。然所不能下者﹐不能下彼一等倚勢仗富之人耳。否則稍有片長寸善﹐𨿽隸卒人奴﹐無不拜也。予性好潔﹐好潔則狷隘不能容。然所不能容者﹐不能容彼一等趨勢諂富之人耳。否則果有片善寸長﹐縱身爲大人王公﹐無不賓也。能下人﹐故心虛﹔其心虛﹐故所取廣﹔所取廣﹐故其人愈髙。然則言天下之能下人者﹐固言天下之極好髙人者也。予之好髙﹐不亦宜乎﹗能取人﹐必無遺人﹔無遺人﹐則無人不容﹔無人不容﹐則無不潔之行矣。然則言天下之能容者﹐固言天下之極好潔人者也。予之好潔﹐不亦宜乎﹗今世齷齪者﹐皆以予狷隘而不能容﹐倨傲而不能下﹐謂予自至黃安﹐終日鎖門﹐而使方丹山有好个四方求友之譏﹔自住龍湖﹐𨿽不鎖門﹐然至門而不得見﹐或見而不接禮者﹐縱有一二加禮之人﹐亦不久卽厭棄。是世俗之論我如此也。殊不知我終日閉門﹐終日有欲見勝己之心也﹔終年獨坐﹐終年有不見知己之恨也﹐此難與爾輩道也。其頗說得話者﹐又以予無目而不能知人﹐故卒爲人所欺﹔偏愛而不公﹐故卒不能與人以終始。彼自謂離毛見皮﹐吹毛見孔﹐所論確矣。其實視世之齷齪者﹐僅五十步﹐安足道耶﹖夫空谷足音﹐見似人猶喜﹐而謂我不欲見人﹐有是理乎﹗第恐尙未似人耳。苟卽略似人形﹐當卽下拜﹐而忘其人之賤也﹔奔走﹐而忘其人之貴也。是以往往見人之長﹐而遂忘其短。非但忘其短也﹐方且隆禮而師事之﹐而況知吾之爲偏愛耶﹗何也﹖好友難遇﹐若非吾禮敬之至﹐師事之誠﹐則彼聰明才賢之士﹐又曷肯爲我友乎﹗必欲與之爲友﹐則不得不致吾禮數之隆。然天下之眞才眞聰明者實少也﹐往往吾盡敬事之誠﹐而彼聰明者有才者﹐終非其眞﹐則其勢又不得而不與之疏。且不但不眞也﹐又且有姦邪焉﹐則其勢又不得而不日與之遠。是故眾人咸謂我爲無目耳。夫使我而果無目也﹐則必不能以終遠﹔使我果偏愛不公也﹐則必護短以終身。故爲偏愛無目之論者﹐皆似之而非也。今黃安二上人到此﹐人又必且以我爲偏愛矣。二上人其務與我始終之﹐無使我受無目之名也。然二上人實知余之苦心也﹐實知余之孤單莫可告語也﹐實知余之求人甚於人之求余也。余又非以二上人之才﹐實以二上人之徳也﹔非以其聰明﹐實以其篤實也。故有徳者必篤實﹐篤實者則必有徳﹐二上人吾何患乎﹗二上人師事李壽庵﹐壽庵師事鄧豁溪。鄧豁溪志如金剛﹐膽如天大﹐學從心悟﹐智過於師﹐故所取之徒如其師﹐其徒孫如其徒。吾以是卜之﹐而知二上人之必能如我出气無疑也﹐故作好髙好潔之說以貽之。

《童心說》﹝明﹞李贄

龍洞山人敍《西廂》﹐末語云「知者勿謂我尙有童心可也。」夫童心者﹐眞心也﹔若以童心爲不可﹐是以眞心爲不可也。夫童心者﹐絕假純眞﹐最初一念之本心也。若夫失卻童心﹐便失卻眞心﹔失卻眞心﹐便失卻眞人。人而非眞﹐全不復有初矣。童子者﹐人之初也﹔童心者﹐心之初也。夫心之初﹐曷可失也﹖然童心胡然而遽失也。蓋方其始也﹐有聞見從耳目而入﹐而以爲主於其內﹐而童心失。其長也﹐有道理從聞見而入﹐而以爲主於其內﹐而童心失。其久也﹐道理聞見﹐日以益多﹐則所知所覺﹐日以益廣﹐於是焉又知美名之可好也﹐而務欲以揚之﹐而童心失。知不美之名之可醜也﹐而務欲以掩之﹐而童心失。夫道理聞見﹐皆自多讀書識義理而來也。古之聖人﹐曷嘗不讀書哉。然縱不讀書﹐童心固自在也﹔縱多讀書﹐亦以護此童心而使之勿失焉耳﹐非若學者反以多讀書識理而反障之也。夫學者旣以多讀書識義理障其童心矣﹐聖人又何用多著書立言﹐以障學人爲耶﹖童心旣障﹐於是發而爲言語﹐則言語不由衷﹔見而爲政事﹐則政事無根柢﹔著而爲文辭﹐則文辭不能達﹔非內含以章美也﹐非篤實生輝光也﹐欲求一句有徳之言﹐卒不可得﹐所以者何﹖以童心旣障﹐而以從外入者聞見道理爲之心也。夫旣以聞見道理爲心矣﹐則所言者﹐皆聞見道理之言﹐非童心自出之言也﹐言𨿽工﹐於我何與﹗豈非以假人言假言﹐而事假事﹐文假文乎﹗蓋其人旣假﹐則無所不假矣。由是而以假言與假人言﹐則假人喜﹔以假事與假人道﹐則假人喜﹔以假文與假人談﹐則假人喜﹔無所不假則無所不喜﹐滿場是假﹐矮場阿辯也。𨿽有天下之至文﹐其湮滅於假人而不盡見於後世者﹐又豈少哉﹗何也﹖天下之至文﹐未有不出於童心焉者也。苟童心常存﹐則道理不行﹐聞見不立﹐無時不文﹐無人不文﹐無一樣創制體格而非文者。詩何必古選﹐文何必先秦﹐降而爲六朝﹐變而爲近體﹐又變而爲傳奇﹐變而爲院本﹐爲雜劇﹐爲《西廂曲》﹐爲《水滸傳》﹐爲今之舉子業大賢言聖人之道﹐皆古今至文﹐不可得而時勢先後論也﹐故吾因是有感於童心者之自文也﹐更說什麼六經﹐更說什麼《語》《孟》乎﹗夫六經《語》《孟》﹐非其史官過爲褒崇之詞﹐則其臣子極爲贊美之語﹐又不然則其迂腐門徒。懵懂弟子﹐記憶師說﹐有頭無尾﹐得後遺前﹐隨其所見﹐筆之於書﹐後學不察﹐便爲出自聖人之口也﹐決定目之爲經矣﹐孰知其大半非聖人之言乎﹗縱出自聖人﹐要亦有爲而發﹐不過因病發藥﹐隨時處方﹐以救此一等懵懂弟子。迂腐門徒云耳。藥醫假病﹐方難定執﹐是豈可遽以爲萬世之論乎﹗然則六經《語》《孟》﹐乃道學之口實﹐假人之淵藪也﹐斷斷乎其不可以語於童心之言明矣。嗚呼﹗吾又安得眞正大聖人之童心未曾失者﹐而與之一言言哉﹗

《雜說》﹝明﹞李贄

《拜月西廂》﹐化工也﹔《琵琶》﹐畫工也。夫所謂畫工者﹐以其能奪天地之化工﹐而其孰知天地之無工乎﹗今夫天之所生﹐地之所長﹐百卉具在﹐人見而愛之矣。至覓其工﹐了不可得﹐豈其智固不能得之與﹖要知造化無工﹐𨿽有神聖﹐亦不能識知化工之所在﹐而其誰能得之﹖由此觀之﹐畫工𨿽巧﹐已落二義矣。文章之事﹐寸心千古﹐可悲也夫﹗且吾聞之﹐追風逐電之足﹐決不在於牝牡驪黃之間﹔聲應气求之夫﹐決不在於尋行數墨之士﹔風行水上之文﹐決不在於一字一句之奇。若夫結構之密﹐偶對之切﹔依於理道﹐合乎法度﹔首尾相應﹐虛實相生﹐種種禪病﹐皆所以語文﹐而皆不可以語於天下之至文也。雜劇院本﹐遊戲之上乘也。《西廂拜月》﹐何工之有﹖蓋工莫工於《琵琶》矣。彼髙生者﹐固已殫其力之所能工﹐而極吾才於旣竭。惟作者窮巧極工﹐不遺餘力﹐是故語盡而意亦盡﹐詞竭而味索然亦隨以竭。吾嘗觀覽《琵琶》而彈之矣﹐一彈而嘆﹐再彈而怨﹐三彈而向之怨嘆無復存者﹐此其故何邪﹖豈其似眞非眞﹐所以入人之心者不深邪﹖蓋𨿽工巧之極﹐其气力限量﹐只可達於皮膚骨血之間﹔則其感人﹐僅僅如是﹐何足怪哉﹗《西廂拜月》﹐乃不如是。意者宇宙之內本自有如此可喜之人﹐如化工之於物﹐其工巧自不可思議耳。且夫世之眞能文者﹐此其初皆非有意於爲文也。其胸中有如許無狀可怪之事﹐其喉間有如許欲吐而不敢吐之物﹐其口頭又時時有許多欲語而莫可所以告語之處﹐蓄極積久﹐勢不能遏。一旦見景生情﹐觸目興嘆﹐奪他人之酒杯﹐澆自己之塊壘。訴心中之不平﹐感數奇於千載。旣已噴玉唾珠﹐昭回云漢﹐爲章於天矣。遂亦自負﹐發狂大叫﹐流涕慟哭﹐不能自止。寧使見者聞者﹐切齒咬牙﹐欲殺欲割﹐而終不忍藏於名山﹐投之水火。予覽斯記﹐想見其爲人﹐當其時必有大不得意於君臣朋友之間者﹐故借夫婦離合因緣以發其端於是焉。喜佳人之難得﹐羨張生之奇遇。此雲雨之翻覆﹐嘆今人之如土。其尢可笑者﹐小小風流一事耳﹐至比之張旭。張顚。羲之。獻之﹐而又過之。堯夫云「唐虞揖讓三杯酒﹐湯武徵誅一局棋。」夫徵誅揖讓﹐何等也﹐而以一局覷之﹐至眇小矣﹗嗚呼﹗今古豪傑大抵皆然﹐小中見大﹐大中見小。舉一毛端﹐建寶王剎﹔坐微塵裏﹐轉大法輪﹐此自至理﹐非干戲論。倘爾不信﹐中庭月下﹐木落秋空﹔寂寞書齋﹐獨自無賴﹐試取琴心﹐一彈再鼓﹐其無盡藏﹖不可思議工巧﹐固可思也。嗚呼﹗若彼作者﹐吾安能見之與﹗

