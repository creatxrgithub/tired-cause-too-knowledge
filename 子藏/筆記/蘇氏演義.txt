蘇氏演義唐蘇鶚

提要卷上卷下

提要

《蘇氏演義》二卷﹐唐蘇鶚撰。鶚字徳祥﹐武功人。宰相頲之族也。光啟中登進士第。仕履無考。嘗撰《杜陽雜編》﹐世有傳本。此書久佚﹐今始據《永樂大典》所引裒輯成編。雜編特小說家言﹐此書則於典制名物具有考證。書中所言﹐與世傳魏崔豹《古今注》﹑馬縞《中華古今注》多相出入﹐已考證於《古今注》條下。然非《永樂大典》幸而僅存﹐則豹書之僞猶可考見﹐縞書之剿襲竟無由證明。此固宜亟爲表章﹐以明眞贗。況今所存諸條爲二書所未刺取者﹐尙居彊半。訓詁典核﹐皆資博識。陳振孫《書錄解題》稱其考究書傳﹐訂正名物﹐辧證訛謬﹐可與李涪《刊誤》﹑李濟翁《資暇集》﹑邱光庭《兼明書》並驅﹐良非溢美﹐尢不可不特錄存之﹐以備參稽也。原書十卷。今掇拾放佚﹐所得僅此。古書亡失﹐愈遠愈稀﹐片羽吉光﹐彌足珍貴。是固不以多寡論矣。

風者﹐告也﹐號也。《河圖記》曰「風者﹐天地之使﹐乃告號令耳。」凡風動則虫生﹐故風字從虫。

雪者﹐脫也﹐如物之雪脫。又曰﹕屑也。《釋名》曰「綏也。水下遇寒﹐而綏綏然下也。」

堯禪位於舜﹐舜復禪位於禹﹐經史稱其聖徳。《汲冢竹書》乃云﹕堯禪位後爲舜王之﹐而相州湯陰縣遂有堯城。舜禪位後爲禹王之。任昉云「朝歌有獄基﹐爲禹置虞舜之宮。」劉子玄引《竹書》以爲摭實﹐非也。夫堯﹑舜﹑夏禹﹐聖人也﹐以禪代爲盛徳﹐後聖仰而效之。凡善惡必書﹐謂之良史。湯﹑武王﹐聖人也。湯放桀於南巢﹐武王伐紂﹐伯夷﹑叔齊不食周粟﹐而經史不爲之諱﹐則豈獨諱舜﹑禹之事而反褒之乎﹖知小說者之爲濫矣。蓋堯之耄﹐舜功之髙﹐舜之耄﹐禹功之髙﹐耄者必怠於政事﹐功髙者人心之所歸。聖人知進退存亡之道﹐將以副天下人之心﹐不得不禪其位也。後儒意以爲篡奪而取禪代之名﹐如曹孟徳﹑司馬仲達之流﹐則不然也。旣退之後﹐無視事﹐無聽政﹐必處數十畝之宮﹑數雉之城﹐以兵衛護之﹐將奉其舊君也。而後人睹其餘址﹐不以爲聖人避燥濕居退休之所﹐遂謂之堯城舜宮。若舜爲禹王﹐又安得南巡乎﹖《述異記》云「會稽山有虞舜巡狩臺﹐下有望陵祠。帝舜南巡﹐葬於九疑山﹐民思之﹐立祠。」又云「湘水去岸三十里﹐有相思宮﹑望帝臺。昔舜南巡狩而沒﹐葬於蒼梧之野。堯二女娥皇﹑女英追之不及﹐相與慟哭﹐淚下沾竹﹐悉成斑文。」又「禹遷舜於蒼梧」﹐皆非稽古之談。若有遷徙之事﹐必有鴆毒之患﹐則安得終於壽考﹖

《春秋》《左傳》載豢龍氏事﹐至今曹州定陶城東北三十里﹐尙有豢龍氏池﹐其村亦有土基。古老傳云﹕豢龍池者﹐飲馬池也﹔櫪者﹐槽櫪也。卽今以內廏爲飛龍﹐乃豢龍之義也。

歷山有六﹕一河中﹐二齊州﹐三冀州﹐四濮州雷澤﹐又其二不聞。又云﹕畊之與漁﹐宜皆在雷澤。《史記注》云「歷山在河東雷澤﹐今屬濟陰。」然則舜之耕不在此﹐明矣。《演義》云「歷山其二不聞」﹐豈此山乃其一耶﹖梁江文通《題歷山詩》云「愁生白露日﹐思起秋風年。落葉下楚水﹐別鶴噪吳田。嶂气陰不極﹐日色虧半天。酒至情蕭瑟﹐憑尊還憫然。」文通會稽永興人﹐所題乃此山也。﹝按此條自《史記注》以下系施宿《會稽志》中語﹐《永樂大典》聯屬於《蘇氏演義》之後﹐殊爲舛誤。今《演義》原本別無可考﹐姑仍其舊﹞

《史記》云「禹娶於塗山氏」﹐今塗山有四﹕一者會稽﹐二者渝州﹐卽巴南舊江州是也﹐亦置禹廟於其間。三者濠州﹐亦置禹廟。酈道元《水經》云「周穆古廟誤爲塗山禹廟」﹐《左傳注》云「塗山在壽春東北」﹐卽此是也﹐其山有鯀﹑禹﹑啟三廟﹐又有五諸侯城。四者《文字音義》云「塗山古之國名﹐夏禹娶之﹐今宣州當塗縣也。」此塗山旣爲古侯國﹐禹娶之﹐則宜矣。據禹之蹤迹所在﹐會稽最多。昔禹會塗山﹐執玉帛者萬國﹐防風氏後至﹐禹誅之。其身長三丈﹐其後得骨節而專車﹐言滿一車也。《述異記》云「至今南中有防風氏﹐人皆長大。越俗祭防風神﹐奏防風古樂﹐截竹長三尺吹之﹐音如狗嗥﹐三人被髮於庭。」﹝按此下語气未完﹐恐有割裂﹞

《晉地裏志》云「蒲阪有雷首山﹐伯夷﹑叔齊所居﹐故曰首陽山。」又隴西地名首陽﹐東有鳥鼠山﹐亦謂之首陽山。又杜預云「登邢山﹐山上有冢﹐制作甚儉﹐云鄭大夫祭仲冢﹐或云子產冢﹐東向新鄭城。」又言「洛陽之東首陽山之南有小山﹐西瞻宮闕﹐北望夷齊﹐因以洛水圓石爲墓﹐象邢山之葬焉。」杜元凱﹑阮嗣宗博學君子﹐固不應以誤名首陽耳。魏文帝陵於首陽﹐卽此是也。《論語注》以蒲阪者爲是﹐恐亦誤也。今洛陽石橋店東十里﹐已來大道之北﹐當髙山﹐山巓有一冢﹐乃杜預冢也。首陽北望﹐正與河陽城相對﹐北去河陽二十餘里。

今濮州有偃朱城﹐一云丹朱城﹐學者又云舜偃塞丹朱之所﹐遂謂之偃朱城﹐誤也。蓋舜禪位之後﹐築城以爲丹朱偃息﹑湯沐之地﹐實非偃塞之義。劉子玄又引《竹書》云「舜篡堯位﹐立丹朱城﹐俄又奪之。」皆非也。丹朱之有城﹐如周封祿父﹑微子之義﹐蓋爲二王之後也。

媼陵﹐媼者﹐婦人之美稱。媼陵在汴州陳畱縣東北﹐卽漢髙祖母陵也。髙祖之祖曰丰公﹐其妻夢赤鳥若龍戲﹐已而生太上皇﹐名執嘉。執嘉媼﹐是爲昭靈後﹐名含始。遊洛陽池﹐有玉雞銜赤珠出﹐刻曰「玉英」﹐天以此命含始吞之。後又夢與神遇﹐遂生髙祖。丰公媼及太公媼﹐傳紀俱未見其姓﹐時俗不識「媼」字﹐誤爲溫婆陵。其陵之東有昏城焉﹐古老相傳其城非人工所築﹐乃因鬼功而成﹐謂之昏城。又有蛟龍村附於昏城﹐卽可驗降龍之地也。且漢祖稱唐堯之後﹐劉累之子孫﹐自秦徙魏﹐自魏徙梁﹐自梁徙丰。陳畱﹐乃大梁也﹐卽媼遇赤龍於昏城﹐豈非居梁之時﹑遊洛之日而過此耶﹖其後昭靈崩﹐復葬於梁﹐可驗降龍之地。又云媼乃梁之人﹐髙祖生於丰﹐長於沛﹐太上皇本東西南北人也。今丰縣有龍霧橋﹐丰人又謂媼遇龍之所﹐卽未必然也。今丰縣有漢祖廟﹐云本漢祖降生之宅﹐其廟最靈﹐邑人乃敬事之。酈道元《水經》云「媼遇戰而亡﹐其後招魂葬之﹐有赤龍於水沐浴其身﹐而後入於槨內。」道元云「昏城者﹐秦始皇東遊至此﹐值昏霧不散﹐迷失道路﹐遂謂之昏城」﹐乃誤說也。其東北接故濟陽縣﹐後漢世祖父爲濟陽令﹐生世祖﹐其年嘉禾合穟﹐故名之爲秀。媼旣遇龍於昏城而生髙祖﹐秀復生濟陽地﹐土之靈若是耶﹖

《陳畱圖經》云「漢封張良爲畱侯﹐陳畱是也﹐今縣遂置畱侯廟。」此乃誤耳。漢祖與功臣起丰﹑沛間﹐所封多不忘於舊地。卽今滕縣東有畱侯廟﹐是舊畱地封子房之處。《漢紀》云「髙祖遇張良於畱」﹐卽是此也。

紫塞。秦築長城﹐土色皆紫﹐漢塞亦然﹐故稱紫塞焉。丹徼。南方土色赤﹐故稱丹徼﹐爲南方之極也。塞者﹐塞也﹐所以擁塞邊境也﹐徼者﹐繞也﹐所以繞遮邊境﹐使不得侵中國也。﹝按此條又見《古今注》﹞

今長安城北﹐故漢城中咸宜宮前有石麟。大中八年宣宗遊於北城﹐睹石麟臆前有八分書字﹐遣近臣摹之﹐曰「大夏眞興二年陽平公造。」石麟時俗呼爲石馬﹐大誤也。陽平公﹐赫連勃勃之子。宋髙祖破姚泓﹐遣其子義眞畱守於長安﹐而後復爲勃勃破之﹐遂以陽平公鎭其地﹐咸宜宮亦漢制也。

沈釀者﹐鄭弘爲靈帝文鄕嗇夫﹐行官入京洛。未至﹐宿一埭﹐埭名沈釀。於埭逢故舊友人﹐四顧荒郊﹐村落絕遠﹐酤酒無處﹐情抱不伸。乃以錢投水中﹐勸酬飲﹐盡多酣暢﹐皆得大醉﹐因便名爲沈釀川﹐明旦分首而去。弘仕至尙書。

省者﹐省也﹐謂省察天下簿書之所。蔡邕《獨斷》﹕「省者﹐本號禁中﹐言門戶有職不得入也。漢孝元皇后父大司馬平陽侯名禁﹐因是避之﹐攺爲省中。」

縣者﹐縣也﹐謂懸賦稅﹑戶口﹑法令以示於下民。大篆縣字從■﹝音梟﹞從系者﹐斷罪人之首倒懸謂之梟﹐卽是古文■﹝音首﹞字倒書也。上三短畫像人之發﹐下象頭面之形。今人多用此■﹝自上米下﹞字﹐系字上一古文爪﹝測絞反﹞﹐下字從於系。爪者﹐手也﹐又從於系﹐皆從懸系之貌。古文懸字無從心者﹐後隸文始相傳用。

坊者﹐方也﹐言人所在裏爲方。方者﹐正也。曲者﹐詰曲也。古匚文﹝音方﹞■﹝音曲﹞字象方物﹑曲物之形。又曰﹕方﹐類也。《易》曰「方以類聚﹐居者必求其類。」夫以藥術爲方者﹐亦以同類之物﹐成乎方也。今方字從土﹐蓋隸文﹐欲彊別白﹐遂不惜於文繁耳﹐篆文方字尙如此作。

《周禮》云「二十五家爲社﹐各樹其土所宜木。」今村墅間多以大樹爲社樹﹐蓋此始也。

寺者﹐司也﹐官有所司存。《釋名》曰「寺者﹐嗣也﹐謂官曹相嗣績其中﹐」非也。許愼云「篆文■﹝音字﹞字從■又從寸﹐言寺者掌法度之所。又者手之象﹐謂如手持尺寸﹐以度其典章耳。」佛寺爲寺﹐亦佛祠也。祠者﹐祀也﹐祭祀之義也。

觀者﹐樓觀也。又曰「觀﹝平聲﹞﹐可以於其上望焉。亦曰﹕觀者﹐謂屋宇之壯觀。古每門樹兩觀於其前﹐所以標表宮門也。闕者﹐缺也﹐門觀也。出於門兩旁﹐中間有道﹐遂謂之闕。蓋門觀者闕於中間也。

屋者﹐具也﹐謂具世人寢興之所。又曰「止也﹐息止之處。或問愚曰「屋舍皆人所居﹐屋何由從屍﹖捨何由從吉﹖凶吉不同﹐何也﹖」對曰「屋非凶耳﹐且屍者﹐施也。《說文》曰﹕『如人宴息﹐弛其手足』。又云『施設興居之具』﹐則不謂於屍柩耳。又云『掌也﹐言屋室爲人之掌﹐可以依歸焉』。屍字以象屋室之形﹐若以便爲屍柩﹐卽不可也。如尼﹑居﹑履等字從屍﹐則又豈皆凶意也﹖」

苑者﹐園也﹐援也﹐謂墻之圍園者也。《白虎通》云「苑囿在東方﹐蓋生養萬物之處。」今漢諸苑在舊長安城北﹐煬帝築東都﹐西都爲放螢苑﹐皆不取其東也。

垣者﹐援也﹐人所依以爲援衛也。﹝案此條見《古今注》﹞

鉤欄﹐漢成帝顧成廟有三玉鼎﹐二眞金鑪﹐槐樹悉爲扶老鉤欄﹐畫飛雲龍角於其上也。﹝案此條亦見《古今注》﹞

蚩者﹐海獸也。漢武帝作柏梁殿﹐有上疏者云「蚩尾﹐水之精﹐能辟火災﹐可置之堂殿。」今人多作鴟字﹐見其吻如鴟鳶﹐遂呼之爲鴟吻。顏之推亦作此鴟﹐劉孝孫《事始》作此。蚩尾旣是水獸﹐作蚩尢之蚩是也。蚩尢銅頭鐵額﹐牛角牛耳﹐獸之形也。作鴟鳶字﹐卽少意義。﹝案漢以宮殿多災﹐術者言天上有魚﹐號鴟星﹐宜爲其像﹐冠於屋以禳之。唐以來寺觀殿宇﹐尙有爲魚形尾指上者﹐不知何時易名鴟吻﹐狀亦不類魚尾。見張師政《倦遊雜錄》﹞

程雅問董仲舒曰「何謂三王﹖」對曰「三王﹐三明也。」﹝按《古今注》曰﹕程雅問董仲舒曰「何謂三皇五帝﹖」對曰「三皇﹐三才也。五帝﹐五常也。三王﹐三明也。五霸﹐五嶽也。」此本但存一條﹐疑《大典》割裂編之﹐而又有遺脫也﹞

進士者﹐可進受爵祿者也。《王制》曰「大樂正論造士之秀者﹐以告於王﹐而升諸司馬﹐曰進士。」造士者﹐成士也﹐能習禮而成其士也。樂正者﹐掌國子之教﹐今之祭酒﹑司業也。司馬者﹐夏卿﹐主正官也。黃帝時常光爲大司馬﹐掌建邦之九法。《尙書》云「司馬統六師﹐平邦國。」大樂正以造士之秀者﹐移居於司馬﹐司馬以進士之賢者﹐然後使官爵之。故《王制》又云「論進士之賢者以告於王﹐而定論﹐」言各置其所長也。論定然後官之﹐任官然後爵之﹐位定然後祿之。夫秀才﹑茂才﹑孝廉之科﹐其來尙矣。漢之秀才對策﹐故武帝有《策秀才文》。孝廉者﹐孝悌廉讓也﹐學行俱至﹐始得舉孝廉。漢朝顯重此科﹐後漢尙書令左雄欲限年四十已上方可舉察﹐胡廣駁之。茂材異行者不拘年限。又東漢法﹐雄舉胡廣孝廉﹐京師試章奏爲天下第一。自吳﹑魏﹑晉﹐皆以郡舉孝廉﹑察秀才﹐故州郡長史﹑別駕皆赴舉察。漢朝又懸四科取士﹕一曰徳行髙妙﹐二曰通經學﹐三曰法令﹐四曰剛毅多略。近代以諸科取士者甚多﹐武徳四年復置秀才﹑進士兩科。秀才試策﹐進士試詩﹑賦。其後秀才合爲進士一科。

伍伯﹐一伍之伯也。五人曰伍﹐五長曰伯﹐故稱伍伯﹐一曰戶伯。漢制﹕兵吏五人一戶﹑一竈﹑置一伯﹐故云戶伯﹐亦名火伯﹐以爲一竈之掌也。漢諸公行﹐則戶伯率其伍以導引也。古兵士服韋弁﹐今戶伯服赤幘﹑纁衣﹑素裳﹑韎弁﹐古之遺法也。﹝此條見《古今注》﹞

俗呼外舅爲泰山﹐一云古詩言『結根太山阿』﹐謂結姻親故也。一云泰者﹐髙廣之貌﹐可以依倚也。今人咸云安如泰山﹐亦是取廣大之意耳。開元中﹐封東嶽後各賜緋﹐時人因謂泰山緋。又道經中有「泰山丈人。」丈人者﹐長也。周制八寸爲尺﹐人長一丈曰丈夫﹐卽今人八尺是也。夫者﹐男子之美稱﹐亦曰壯也﹐大也﹐從也。許愼云「篆文夫作而﹐上畫像冠簪之貌﹐下從大﹐象人之形也。」

母者﹐乳也。篆文■﹝音女﹞字加二短畫﹐謂之■﹝音母﹞。二短畫像雙乳之形﹐遂云無乳曰女﹐有乳曰母﹐皆類人之形。許愼又云「二畫短﹐或象懷妊者﹐則何必象雙乳乎﹖」乃誤說也。《蒼史篇》﹕女曰嬰﹐男曰兒。嬰者﹐盈盈也﹐女之貌也。又嬰字從嬰﹝音嬰﹞﹐賏者﹐貝也﹐寶貝瓔珞之類﹐蓋女子之飾也。兒者﹐嬬﹝音儒﹞也﹐謂嬰兒嬬嬬然﹐輸輸然﹐幼弱之象也。亦曰孺子﹐與嬬同義。籀文■﹝囟上兒下﹞字從囟﹝音信﹞從人﹐象小兒頭囟之未合。又云■﹝音信﹞字﹐又有作此者。隸文多作此■﹝囟頁﹞﹝音信﹞﹐今見篆書﹐兒字往往從而﹐此大誤也。而字﹐《說文》象人腮頰之毛。又有髡者﹐古人剃眉須之刑。剃眉須者﹐刑中最輕者也﹐謂而字卻爲面字﹐點畫不繁而可成也﹐如人剃眉須﹐眉須復生﹐面復全也。司馬遷《答任少卿書》云「其次﹛髟易﹜毛髮﹐嬰金鐵﹐受辱髡刑﹐」則剃毛髮﹐有類於而之形也。今用而字者﹐不過於語助而已。

俗呼奴爲邦﹐今人以奴爲家人也。凡邦﹑家二字﹐多相連而用﹐時人欲諱家人之名﹐但呼爲邦而已﹐蓋取用於下字者也。又云僕者﹐皆奴僕也。但《論語》云「邦君樹塞門」﹐樹﹐屏也。不言君但言邦﹐此皆委曲避就之意也。又今奴拜多不全其禮﹐邦字從半拜﹐因以此呼之。《說文》曰「奴者﹐古之罪人也。婢者﹐卑也。奴者﹐徒也﹐徒役卑賤之義。古之■﹝亻女﹞字﹐文從人邊作女。」《周禮》云「男子入姦罪隸﹐女子入姦槀﹐蓋謂此也。

婚姻之禮﹐坐女於馬鞍之側﹐或謂此北人尙乘鞍馬之義。夫鞍者﹐安也﹐欲其安穩同載者也。《酉陽雜俎》云「今士大夫家婚禮﹐新婦乘馬鞍﹐悉北朝之餘風也。今娶婦家新人入門跨馬鞍﹐此蓋其始也。」

風流者﹐態度之貌。風者﹐風味﹐風規﹐風格。流者﹐傳也﹐行也。謂有風可以爲法度﹐有味可以流傳於後人﹐遂謂之風流。

醋大者﹐一云鄭州東有醋溝﹐多士流所居﹐因謂之醋大。一云作此措字﹐言其舉措之疏﹐謂之措大。此二說恐未當。醋大者﹐或有擡肩﹑拱臂﹑攢眉﹑蹙目以爲姿態﹐如人食酸醋之貌﹐故謂之醋大。大者﹐廣也﹐長也。篆文■﹐象人之形。﹝按《資暇集》﹕醋大言峭醋冠四民之首﹐一說衣裳儼然有不可犯之色﹐犯必有驗﹐比於醋而更驗。一說新鄭有貧士﹐以駝負醋巡邑而賣﹐邑人指其醋駝而號之。又云鄭州東有醋溝﹐多甲族﹐以甲乙敍之﹐曰醋大。四說皆非﹐言其能舉措大事也﹞

藝者﹐蓺也。《毛詩》云﹕蓺之言種蒔也﹐今以人蘊蓄其能﹐謂之藝者﹐如百谷之有種也。從艸從執﹐謂執持苗稼之實﹐以散種也。今之藝字又從云﹐云者﹐詞語之气而有所云也。能者﹐獸也。許愼云﹕熊之類字﹐亦象獸之形﹐其足似鹿。能獸堅中﹐故稱賢能而彊壯者爲能傑也。今人以多藝者謂之藝能﹐蓋慕此名耳。任昉云﹕堯使鯀治洪水﹐不能其任﹐遂誅鯀於塗山﹐化黃能入於羽泉。鯀﹐禹之父。後會稽人祭禹廟不用熊﹐曰遊羽泉之化也。《爾雅》又云「三足鱉謂之能。」﹝奴來反﹞蓋出水爲熊﹐入水爲能﹝奴登反﹞。冬化爲雉﹐春化爲蛇﹐謂無不能也。

從容者﹐踟躕容與之貌﹐卽從﹝讀與舂同﹞容是也。《學記》云「善待問者如撞鐘﹐叩之小者則小鳴﹐叩之大者則大鳴﹐待其從容然後盡其聲」﹐謂善問學者必待盡其詞理委曲之意﹐卽更問答﹐如撞鐘之聲﹐以待盡其從容虛徐杳來去之音也。《禮記正義》云「謂舂擊以聲之形容﹐言鐘之爲體﹐必待其擊者﹐每一舂爲一容﹐然後盡其聲﹐如善答問者待其一問﹐然後乃盡其義理。」今人言從容者﹐蓋自此也。從讀爲舂﹝士恭反﹞﹐蓋後人以其本作從﹝疾容反﹞﹐遂相傳而呼之。

狼狽者﹐事之乖舛也﹐狼者﹐豺也。狽者﹐狼之類。《神異經》云「狽無前足﹐一云前足短不能自行﹐附狼背而行﹐如水母之有蝦也。」若狼爲巨獸﹐或獵不逐之而逸﹐卽狽墜於地﹐不能取濟﹐遂爲眾工所獲。失狼之背﹐故謂之狼狽。狽字者﹐形聲也﹐犬獸也。貝者﹐背也﹐以狽附於狼背﹐遂犬邊作貝。貝者﹐北海之介虫。陸居爲炎﹐在水名■﹝虫丞﹞﹐幾貨賄之字皆從貝者﹐蓋古之貨也。篆文象介虫之形﹐卽玳瑁之類也。

滑稽者﹐誹諧也。滑者﹐渾也﹐謂物之圓轉﹐若戲弄之不定。稽者﹐考也﹐寔也。言一有誹諧戲弄之言﹐二有稽寔之理。《漢書》「東方朔滑稽」是也。

婁羅者﹐幹辦集事之稱。世曰婁敬﹑甘羅﹐非也。﹝按自此以下三條從曾慥《類說》補入﹞

龍鐘者﹐不昌熾﹑不翹舉貌。如■﹝髟上監下﹞鬖﹑拉搭﹑解縱之類。

拉■﹝風立﹞者﹐與龍鐘﹐繿縷之義略同。

《漢書注》乾沒兩字云「得利曰乾﹐失利曰沒。」蓋務於穿鑿﹐不欲淺近荒俗之意解之﹐殊不知道理之所未當﹐且乾沒之義如陸沈之義。陸沈者﹐因陸沈之水。又曰陸地而沈﹐不待在於水中也。乾沒者﹐言乾在於地﹐沒在於水﹐貨殖之事。或在於陸地﹐或沒於水。又言物之極不利者﹐乾地而沒﹐不特沈於江湖也﹐故謂之乾沒。《魏志》傅嘏云「恪心不傾根﹐不竭本﹐寄命洪流﹐自取於乾沒乎。」裴松之注《漢書注》云「『得利爲乾﹐失利爲沒﹐』於理未解。乃云乾者﹐乾燥也﹐不取其漧燥反沈沒之也。」

《毛詩﹟小旻》章云「築室於道謀﹐﹝句﹞是用不潰於成。」注云「潰﹐遂也。」箋云「如當道築室﹐得人與謀﹐所謂路人意不同﹐故不得成遂也。」昔慕容垂訪苻堅伐晉﹐亦引此語﹐令堅不用廣訪朝臣﹐「以亂聖慮。」今俗云「當道造屋﹐三年不成﹐」是由此也。欲又云「問路不行。」《詩》云「如彼行邁謀﹐是用不得於道」是也。

古之神人有獬豸獻聖帝﹐帝問何食﹖曰「廌艸。」廌字從豸﹐蓋因豸所食爾。今又以薦字爲廌字﹐未知自何始也。篆文廌象獸﹐有角尾四足之形﹐若爲薦進之字﹐則無意義。豸爲廌乃謂同用﹐古文廌字從豸從水﹐非從廌也﹐謂法律之正﹐遂從於豸。法律之平﹐遂從於水﹐卽腐豸明矣。

臭者﹐气之揔名﹐從自從犬。篆文自﹝音自﹞字﹐象口鼻之形。從犬者﹐謂犬能尋臭﹐而知其路﹐後人依違撰造﹐遂從自下作死﹐實非稽古之制也。只如田夫民爲農﹐百念爲憂﹐更生爲蘇﹐兩隻爲雙﹐神虫爲蠶﹐明王爲聖﹐不見爲覓﹐美色爲艷﹐口王爲國﹐文字爲學﹐如此之字﹐皆後魏時流俗所撰﹐學者之所不用。﹝按顏之推云﹕蕭子云攺易字體﹐邵陵王頗行僞字。前上爲艸﹑能傍作長之類是也。至爲一字惟見數點﹐或妄斟酌﹐逐便轉移。北朝喪亂之餘﹐書迹猥陋﹐甚於江南﹐乃以百念爲憂﹐言反爲變﹐不用爲罷﹐追來爲歸﹐更生爲蘇﹐先又爲老﹐如此非一﹐徧滿經傳﹞

獲字從犬﹐謂獵有所獲也。

陸法言著《切韻》﹐時俗不曉其韻之淸濁﹐皆以法言爲吳人而爲吳音也。且《唐韻序》云「隋開皇初﹐儀同劉臻等八人詣法言論音韻﹐曰﹕『吳楚則多傷輕淺﹐燕趙則多傷重濁﹐秦隴則去聲爲入﹐梁益則平聲似去』」﹐此蓋研窮正聲﹐削去紕繆也﹐豈獨取方言鄕音而已哉﹖洎孫愐等論音韻者二十餘家﹐皆以法言爲首出﹐薛道衡隋朝之碩儒﹐與法言同時﹐嘗與論音韻﹐則豈吳越之音而能服四方之名人乎﹖蓋陸氏者﹐本江南之大姓﹐時人皆以法言爲士龍﹑士衡之族﹐此大誤也。法言本代北人﹐世爲部落大人﹐號步陸孤氏。後魏孝文帝攺爲陸氏﹐及遷都洛陽﹐乃下令曰「從我入洛陽﹐皆以河南洛陽爲望也。」當北朝號四姓﹐穆﹑奚﹑於﹐皆位極三公﹐比漢朝金﹑張﹑許﹑史﹐兼賀﹑婁﹑蔚謂之八族。後魏徵西將軍東平王陸俟生頹﹑歸﹑騏﹑驎﹑馥﹐皆相繼爲黃門侍郎。驎孫爽隋中書舍人﹐生法言﹑正言﹐正言隋朝承務郎。

《日重光》《月重輪》羣臣爲漢明帝作也。明帝爲太子﹐樂人作歌詩四章﹐以贊太子之徳。一曰《日重光》﹐二曰《月重輪》﹐三曰《星重暉》﹐四曰《海重潤》。漢末喪亂﹐後二章亡。舊說云﹕天子之徳﹐光明如日﹐規輪如月﹐眾暉如星﹐沾潤如海﹐太子皆比徳焉﹐故云重也。﹝以下六條皆見《古今注》﹞

《淮南王》﹐淮南小山之作也。王服食求仙﹐徧禮方士﹐遂與八公相攜俱亡﹐莫知所往。小山之徒思戀不已﹐乃作《淮南王》之曲焉。

《吳趨曲》﹐吳人以歌其地也。

《平陵東》﹐翟義門人所作也。王莽殺義﹐義門人作歌以悲之。

《武溪深》﹐用馬援爲徵南之所作也。援門生爰寄生善吹笛﹐援作歌以和之﹐名曰《武溪深》。其曲曰「滔滔武溪一何深﹐鳥飛不度獸不能﹐臨嗟哉武溪多毒淫。」

《箜篌引》﹐朝鮮津卒霍裏子髙妻麗玉所作也。子髙晨起刺船而棹﹐有一白首狂人﹐被髮提壺亂河流而渡﹐其妻隨呼﹐止之不及﹐遂墮河水死。於是援箜篌而鼓之﹐作《公無渡河》之曲﹐聲甚淒愴﹐曲終﹐自投河而死。霍裏子髙還﹐以其聲語妻麗玉﹐玉傷之﹐乃引箜篌而寫其聲﹐聞者莫不墮淚飲泣焉。麗玉以其曲傳鄰女麗容﹐名之曰《箜篌引》焉。

《易》曰「龜爲卜﹐策爲筮。」《周禮》云「玉瓦原三兆皆灼龜之文﹐如玉瓦原坼裂之文也。」古文卜﹝音卜﹞字﹐象龜支兆之文。卜法云「大曰兆﹐旁出文曰支。」支者﹐如艸木有枝葉。俗云「十字不全爲卜﹐」大謬爾。梁川子曰「卜者﹐鉆龜之聲。」卜者攴﹝普木反﹞。許愼云「攴者﹐小擊之音﹐從卜﹐下從又。篆文攴字作攴﹐象右手之形﹐卽是以手擊物成聲也。」凡子日不卜者﹐謂龜爲玄武之精﹐玄武水神子﹐爲本王之日﹐蓋不敢鉆灼之。或爲不筮者﹐非也。古文申﹐篆文龜﹐二皆龜﹐俱象其形。《大戴禮》云「甲虫三百六十﹐神龜爲之長。」《說苑》云「靈龜五色﹐似金似玉﹐背陰向陽﹐上髙象天﹐下平法地。」柳氏《龜經》云﹔「龜一千二百歲﹐可卜天地之終始。天子之龜一尺二寸﹐諸侯之龜八寸﹐大夫之龜六寸﹐士之龜四寸﹐其龜有紫靈者﹐黃靈者。」《公羊》云「有靑純者﹐碧靈者﹐又千歲靑髯者﹐出於蔡地。有金綫者﹐甲間皆如金綫縈絡﹐有千里路端直者﹐光明通瑩﹐如金玉者。已上皆神龜﹐卜必有靈。」所以《龜經》云「欲得知龜聖﹐但看千里徑﹐欲得知龜神﹐視骨如白銀﹐欲得龜語質﹐其色黃如日﹐欲得龜有靈﹐其色乃帶靑。」又龜中有王﹐其形尢小於常龜。巢蓮者﹐遊於葉之上者﹐得非王乎﹖其千里路取端直﹐千里路前上文下徹﹐第一橫文不偏曲者﹐是爲王也。𨿽千百無一二矣。或爲人得之﹐而眾龜悉從焉。得者寶藏之﹐不可施於鉆灼。每卜則置於諸龜間以祝之﹐而諸龜皆有靈﹐其腹下豎文﹐謂之千里路﹐五行支兆之文﹐悉以千里路爲準也。凡文頭上向千里路﹐下向外者﹐爲金兆也。文頭上向外﹐下向千里路者﹐爲火兆也。豎爲木兆﹐平爲土兆﹐下垂而細者爲水兆。夫金兆之長者﹐爲良金堅剛﹐短者爲鉆錫柔鈍。火兆之長者﹐爲光明炳煥﹐短者爲煨燼臺煤。木兆之長者﹐爲舟楫林木﹐短者爲槎枯朽。土兆之長者爲山陵墟阜﹐短者爲泥滓塵垢。水兆之長者﹐爲江海淮河﹐短者爲窪涔陰淺。昔楚元君夢人披髮而告曰「予爲淸江使河伯﹐漁者豫且得予。」元君乃訪豫且﹐且以白龜五尺獻於元君﹐元君得之﹐將捨之﹐衛平請刳之以卜﹐七十鉆無遺策。仲尾曰「龜能夢於元君﹐不能避豫且之网。智能七十鉆無遺策﹐不能免刳腸之患。如是者智有所不知﹐神有所不及也。」《史記》曰「神龜出江水中。盧江郡歲將生龜尺二寸者二十枚輸之大官﹐以吉日刳取其甲﹐千歲乃尺二寸也。」筮者﹐蓍蒿之屬。生千歲而生百莖﹐易以爲數﹐天子之蓍九尺﹐諸侯之蓍七尺﹐大夫五尺﹐士三尺。蓍生滿百莖者﹐其上有云覆之﹐其下龜守之﹐將筮於易者﹐必操其易蓍五十。《易》云「大衍之數五十﹐其用四十有九。」衍者﹐天地之數﹐所賴者五十也。四十有九﹐數之極也。其一不用者﹐以不用爲用﹐蓋天地之心也。天地之本者﹐天地以大靜無爲爲本﹐其一不用者﹐乃大靜之義。故《復》卦云「復其見天地之心乎。」王輔嗣注云「天地𨿽大﹐富有萬物﹐雷動風行﹐運化萬變﹐寂然至無﹐是爲本矣。」分而爲二以象兩﹐掛一以象三﹐才揲之以象四時。四揲之以成其爻。《系辭》云「成天下之亹亹者﹐莫大於蓍龜。」古文筮字﹐蓋從竹從巫也。竹者﹐筮之類。巫者﹐舞也。舞以降神﹐謂之巫。巫字象舉兩袂而舞者也。

卷下

《急就篇》曰「以竹爲書牒﹐謂之簡。」《釋名》云「簡者﹐編也﹐可編錄記事而已。」又曰「簡者﹐略也﹐言竹牒之單者﹐將以簡略其事﹐蓋平板之類耳。」

牘者﹐讀也。以尺二寸之木爲之。簡﹐又獨也﹐言單獨而用也。旣可書而讀誦﹐又執以見於尊者﹐形類今之笏﹐但不銼其角。荀悅《漢紀》云「武帝與單於書﹐以尺一牘﹐辭曰﹕『皇帝敬問單於』﹐單於報以尺二牘﹐印封皆大字﹐辭曰﹕『天地所生﹑日月所置﹑匈奴大單於敬問漢皇帝』」是也。

箋者﹐編也。古者書紀其事﹐以竹木編次而爲之﹐與此箋同義。古文或從前﹐下作木。又曰「薦也。謂書其事﹐皆可薦進於尊者﹐南朝上太子以箋。

表者﹐白也﹐言其情旨表白於外也。《傳》曰「下言於上曰表」。表者﹐本裳上之衣﹐表字從毛﹐下作衣﹐蓋古者以羽皮爲焉。《論語》云「當暑﹐袗絺綌﹐必表而出之。」言非私便之服。表者﹐衣上之衣。今之言表﹑啟者﹐蓋披露於外也。

檄者﹐告誓之流。《史記注》云「檄者﹐皎也﹐辭理皎然令知我意」﹐非也。顏師古注《急就篇》曰「以木爲書﹐長三尺曰檄。檄者﹐激也﹐以詞旨慷慨發動之意。」又曰「檄﹐激也。陳琳檄魏武帝﹐祖君彥檄隋煬帝﹐皆此類焉。」《戰國策》曰「張儀檄楚」﹐而始得名。

誥者﹐告也﹐言布告王者之令﹐使四方聞之。今言告身﹐受其告令也。

觚者﹐稜也。學書之牘﹐或以記事﹐削木爲之。其形或六面﹐或八面﹐面面皆可書﹐以有稜角﹐遂謂之觚。今或呼小兒學書簡爲觚木。《文選》又云「操觚進牘」﹐《急就篇》云「奇觚與眾畢」﹐皆此義耳。或云「觚者﹐筆類」﹐誤也。班固賦曰「上觚稜而棲金爵」﹐此乃闕角者也。《文字音義》云「觚者﹐酒器﹐受二升」。《論語注》﹕「禮器一升曰爵﹐三升曰觚」﹐爲筆者﹐誤也。

《論衡》曰「斷木爲槧。」《釋名》曰「槧者﹐漸也﹐板長三尺者也。」可以書紀其事。漸者﹐言當書漸漸而長也。鉛槧者鉛黃之用﹐塗攺其字﹐故謂之鉛槧。

程雅問曰「堯設誹謗之木何也。」答曰「今之華表木也﹐以橫木交柱頭﹐狀若花也。形似桔橰﹐大路交衢悉施焉。或謂之表木﹐以表王者納諫也﹐亦以表識衢路。秦乃除之﹐漢始復修焉。今西京謂之交午木。」﹝按此條見《古今注》﹞

五明扇﹐舜作也。舜廣開視聽﹐求賢爲輔﹐故作。秦漢公卿士大夫皆得用之﹐魏晉以後﹐非乘輿不得用矣。﹝按此條見《古今注》﹞

鹵者﹐鼓也。簿者﹐部也。謂鼓駕成於部伍者也。古文■﹝音鹵﹞字﹐象鹽田之形﹐安定有鹵縣﹐蓋西方之咸地也。鹵字與西字﹐上文同類。蔡邕《獨斷》云「鹵簿以備大駕」﹐他不常用。古文■﹝音西﹞字﹐亦有如是作者。

五輅衡上金雀者﹐朱鳥也﹐口銜鈴鉤謂鑾﹐所謂和鑾也﹝按原本脫此五字﹐據《古今注》校增﹞。《禮》云「行前朱雀。」或謂朱鳥者﹐鸞鳥也﹐前有鸞鳥﹐故謂之鸞鸞。口銜鈴﹐故謂之鸞鈴。今或爲鑾﹐事一而義異也。﹝按此條見《古今注》﹞

金斧﹐黃鉞也。三代通制﹐用之以斷斬。今以金斧黃鉞爲乘輿之飾。武王以黃鉞斬紂頭﹐故王者以爲戒。大將軍出徵﹐特加黃鉞者﹐以銅爲之﹐以黃金塗刃及柄﹐不得純金也。得賜黃鉞﹐則斬持節將也。﹝按此條見《古今注》﹞

鍠﹐秦制也﹐今乘輿諸公王妃主通建焉。﹝按《古今注》云﹕秦始皇攺鐵鉞作鍠。﹞

鐵斧﹐玄鉞也。諸公王得建之。太公以玄鉞斬妲巳﹐故婦人以爲戒。漢制﹐諸公亦建玄鉞﹐以太公秉之﹐助武王斷斬﹐故爲諸公之飾焉。﹝按《古今注》連上金斧爲一條﹐而句亦小異。﹞

節者﹐操也﹐瑞信也﹐謂持節必盡人臣之節操耳。又曰﹕制也﹐言使臣仗節制置於四方。節之始制﹐《三禮義宗》曰「長一尺二寸」﹐春秋握節而死者﹐蓋此節也。秦漢已還﹐易之旌幢之形﹐其制漸長數尺餘。出使之臣節﹐盛於碧油囊﹐令啟路者雙持於馬上﹐天子之命節制於閫外也。及髙宗攺刺史爲節度使﹐漢蘇武陷匈奴中十九年﹐長執漢節﹐據此豈能長大乎﹖古文■﹝音節﹞字﹐蓋象古之節﹐有符合之象。印篆文﹐■字從爪﹝則絞反﹞從已印者﹐信也。爪者﹐手也﹐謂執政之所持。古之諸侯﹐裂地而封﹐皆佩所封之印﹐其當代位者﹐皆傳所司之印﹐則古者持節類於持印。夫守國者用玉節﹐守都鄙者用角節﹐使山國者用虎節﹐使土國者用人節﹐使澤國者用龍節。門關用符節﹐貨賄用璽節﹐道路用旌節﹐此皆節之等制也。《三禮義宗》云「天子以圭爲節﹐天子大圭尺有二寸﹐以四鎭之山爲飾也。」尺二寸者﹐法十二辰也。上公鎭桓圭九寸﹐侯鎭信圭七寸﹐子鎭谷圭五寸﹐男鎭蒲圭五寸﹐凡諸侯之圭璧﹐各依其命數大小也。謂之鎭者﹐皆受之於天子﹐以爲瑞信﹑鎭撫國家也。皆謂之命圭者﹐言皆受命而得﹐故朝覲宗遇則執焉。夫瑞節者有五種﹐一曰鎭圭﹐二曰牙璋﹐三曰谷圭﹐四曰琬圭﹐五曰剡圭。鄭玄云﹕邦節者有五種﹐用之鎭圭以鎭守邦國﹐牙璋以起軍旅。牙﹐齒也﹐是兵之象。谷圭則用和歡聘女也﹐上飾禾稼之象。琬圭無鋒角﹐象文徳也﹐以治徳結好用之。剡圭有鋒芒﹐象傷害﹑徵伐﹑誅討也﹐諸侯使大夫來聘﹐執以命事﹐故使爲瑞節。凡天子諸侯之使節﹐尺有二寸﹐有金節﹑玉節。玉節爲瑞節﹐行事之時所執﹐以徵召四方者也。金節者﹐道路所持以爲信也。人﹑龍﹑虎三節皆以金鑄之﹐使卿大夫聘於諸侯﹐乃爲行道所執之信﹐則非行事之時瑞節也。故鄭玄云﹕鎭圭﹑玉節﹑琬圭之徒﹐但云使者之瑞節﹐鎭圭﹑琬圭之屬是也。二者使節﹐龍﹑虎﹑人形是也。三者符節﹐旌節﹑管節是也。夫云道路用旌節﹐關門用符節﹐都鄙用管節﹐皆以竹爲之。商由市者﹐卽司市者與符節。古者買符之關﹐終軍棄繻﹐皆節之類也。

牛亨問﹕「冕旒以繁露者何﹖」答曰「綴玉而下﹐重如繁露也。」﹝按此條見《古今注》。「綴玉而下」句《古今注》作「綴珠垂下」﹞

今人以朱衣爲朱紱﹐乃大誤也。夫紱者﹐必也。韠者﹐蔽也。鄭玄云﹕太古蔽膝之象﹐冕服謂之紱﹐其他謂之韠﹐皆以韋爲之﹐故曰蔽韠也。《急就篇》云「禪﹝音單﹞衣﹐蔽膝也。」顏師古注云「亦謂之襜。《詩》云﹕『韍﹐在膝之服。』」徐廣《車服儀制》曰「古者韍﹐今之蔽膝也。明堂位曰﹕有虞氏始服韍﹐鄭云﹕韍﹐冕服之蔽﹐舜始作也。以尊祭服﹐昔先王食鳥獸之肉﹐衣其羽皮﹐而韍字遂從於韋。」韋者﹐皮也。《春秋正義》云「戰國時以韍非兵飾﹐乃去之。漢明帝復制韍﹐用赤皮。魏晉以還﹐易之以絺紗﹐韍字遂有從糸者。古文芾﹝音紱﹞一從市﹐象市有連帶之形。」《說文》云「天子朱紱﹐諸侯赤紱﹐大夫蔥衡﹐士無紱有恰。」﹝音夾又音袷﹞帢合字從市﹐市或從韋。隸書從巾﹐非正也。夫缺四角謂之帢合﹐帢合者合也﹐言蔽合於兩膝之間。韍者﹐謂於膝前紱以爲蔽。然紱旣古之祭服﹐其制度止於皮﹐蔽膝者也。《玉藻》云「韠下廣二尺﹐上廣一尺﹐長三尺。」韠者﹐紱也。今蓋於袍上﹐圓領小袖﹐本類胡服﹐卽趙武靈王好著胡服是始也。後周武帝始令袍下加襴﹐北齊主好衣朱衣﹐婁太后崩﹐髙湛不肯去朱袍衣素服是也。隋朝公卿多好著黃袍。武徳四年﹐制令三品衣紫﹐五品衣緋﹐絳衣綠袍﹐與紱制大相類﹐明矣。

漢舊制﹕乘輿黃赤綬四采﹐黃﹑赤縹﹑紺﹑淳黃﹐爲圭長二丈九尺九寸﹐五首。諸侯王赤綬四采﹐赤﹑黃縹﹑紺﹑淳赤﹐圭長二丈一尺﹐三百首。太皇太后﹑皇后皆與乘輿同﹐長公主天子貴人與諸侯王同。綬者﹐所加也。諸國貴人相國皆綠綬三采﹐綠﹑紫紺﹑淳綠﹐圭長二丈一尺﹐二百四十首。公侯將軍紫綬二采﹐紫白﹑淳紫﹐圭長一丈七尺﹐百八十首。公主封君服紫綬﹐九卿中二千石二千石靑綬﹐三采﹐靑白﹑紅﹑淳靑﹐圭長一丈七尺﹐百二十首。自靑綬以上﹐縌皆長三尺二寸﹐與綬同采﹐而首半之。﹝按此條見《古今注》﹞

縌者﹐古珮璲也。佩綬相迎授﹐故曰縌。紫綬以上﹐縌綬之間得施玉環止玉玦云。千石六百石黑綬三采﹐靑﹑赤紺純靑﹐圭長一丈六尺﹐八十首。四百石﹑五百石長同﹐三百石二百石黃綬一采﹐淳黃﹐圭長一丈五尺﹐六十首。自黑綬以下﹐縌皆長三尺﹐與綬同采﹐而首半之。百石靑紺﹐綬一采。婉轉繆織﹐織長一丈二尺。凡先合單紡爲一系﹐四系爲一扶﹐五扶爲一首﹐五首成一文﹐文采淳爲一圭﹐首多者系細﹐首少者系粗﹐皆廣一尺六寸也。漢末喪亂﹐王佩之法絕而不傳。魏侍中王傑識古佩法﹐始更制焉。﹝按此條見《古今注》﹞

孔穎達引《考工記》云「大圭長三尺﹐天子服之」﹐是天子廷長三尺也。許愼云「圭者﹐上圓下方﹐法天地也。公執桓圭九寸﹐侯執信圭﹐伯執躬圭﹐皆七寸。子執谷璧﹐男執蒲璧﹐皆五寸。」笏度長短之異﹐復與今制不同。﹝《隋書﹟禮儀志﹟禮圖》云「笏長二尺有二寸﹐中博二寸﹐具殺六分去一。」﹞

靑囊﹐所以盛印也。奏劾者則以靑布囊﹐盛印於前﹐示奉王法而行也﹐非奏劾日﹐則以靑繒爲囊﹐盛印於後也﹐謂奏劾尙質直﹐故用布﹔非奏劾日尙文明﹐故用繒。自晉朝以來﹐劾奏之官﹐專以印居前﹔非劾奏之官﹐專以印居後。﹝按此條見《古今注》﹞

帢莢﹐魏武帝所制也。初以軍中服之輕便﹐又作五色帢莢以表方面也。﹝按此條見《古今注》﹞

貂蟬﹐胡服也。貂者﹐取其有文采而不炳煥﹐外柔易而內剛勁也。蟬者﹐取其淸虛識變也。在位者有文而不自耀﹐有武而不示人﹐淸虛自牧﹐識時而動也。﹝按此條見《古今注》﹞

兩漢京兆﹑河南尹及執金吾﹑司隸校尉﹐皆使人導引傳呼﹐使行者止﹑坐者起。四人皆持角弓﹐違者則射之﹐有乘髙窺瞰者亦射之。魏晉設角弓而不用焉。﹝按原木並上爲一條﹐據《古今注》攺正﹞

牛亨問曰「自古有書契已來﹐便應有筆。世稱蒙恬造筆何也﹖」答曰「蒙恬始造﹐卽秦筆耳。以枯木爲管﹐鹿毛爲柱﹐羊毛爲被﹐所謂蒼毫﹐非免毫竹管也。」

又問彤管何也﹖答曰「彤者﹐赤漆耳。史官載事故以彤管﹐用赤心記事也。《詩靜女篇》﹕『靜女其孌﹐貽我彤管。』」

孫興公問曰「世稱黃帝煉丹於鑿硯山﹐乃得仙﹐乘龍上天。羣臣援龍須﹐須墜而生艸﹐曰龍須。有之乎﹖」答曰「無也。有龍須艸一名縉雲艸﹐世人爲之妄傳。至如今有虎須艸﹐江東亦織以爲席﹐號曰『西王母席』﹐可復是西王母乘虎而墜其須也﹖」﹝按「牛亨問曰」至此三條﹐原本並作一條﹐文復訛錯。今據《古今注》校正﹞

天子赦天下﹐必豎以雞﹐以其有五徳。「風雨如晦﹐雞鳴不已」﹐取其告令之象。金者﹐雞之飾也。又以雞屬西方金之位《歷象》云「雞星動卽有赦。」

陽燧以銅爲之﹐形如鏡﹐照物則影倒﹐向日則火生﹐以艾承之﹐則得火也。﹝此條見《古今注》﹞

魏武帝以瑪瑙石爲馬勒﹐硨磲爲酒碗。﹝此條見《古今注》﹞

孫權時名舸爲赤馬﹐言如馬之走陸也。又以舟名馳馬。﹝此條見《古今注》﹞

北齊楊愔字遵彥﹐爲吏部尙書。昔嘗遭厄履危﹐一餐之惠﹐酬答甚厚﹐性命之讎﹐赦而不問。及典選﹐取士多以言貌恩舊﹐時致謗言。有選人魯漫漢自言猥賤﹐獨不見識。愔曰「卿前日在光子思坊﹐騎禿尾艸驢﹐以方扇障面﹐見我不下﹐云何不識﹖」因調曰「名以定體﹐漫漢名不虛。」竟不爲選用。今俗以惡於己者﹐謂「何處見不下驢」﹐蓋始於此也。

侯白字君素﹐魏郡鄴人。始舉秀才﹐隋朝頗見貴重﹐博聞多知﹐諧謔辯論﹐應對不窮﹐人皆悅之。或買酒饌﹐求其言論﹐必啟齒髮題﹐解頤而返﹐所在觀之如市﹐越公甚加禮重。文帝命侍從以備顧問﹐撰《酒律》《笑林》﹐人皆傳錄。

魏文帝宮人﹐絕寵者有莫瓊樹﹑薛夜來﹑陳尙衣﹝按陳字《古今注》作田﹞﹑段巧笑四人﹐日夕在側。瓊樹乃制蟬鬢﹐縹緲如蟬翼﹐故曰蟬鬢﹐巧笑始作錦衣彩履﹐紫粉拂面﹔尙衣能歌舞﹔夜來善爲衣裳﹐一時冠絕。﹝按原本作隋文帝﹐誤﹐今攺正﹞

順宗時﹐南海貢奇女盧眉娘﹐年十四﹐能於一尺綃上繡《法華經》七卷﹐字如粟米﹐點畫分明﹐細於毛髮。又作飛仙﹐蓋以絲一縷分爲三縷﹐染成五采﹐於掌中結爲傘蓋五重﹐中有十洲﹑三島﹑天人﹑玉女﹑臺殿﹑麟鳳之象﹐而外列執幢奉節之童﹐亦不啻千數。其蓋闊一丈﹐秤之無三數兩。自煎靈香膏敷之﹐則糾硬不斷。上嘆其工﹐謂之神助。因令止於宮中﹐每日食胡麻飯二三合。至元和中﹐憲宗嘉其聰慧﹐賜金鳳以束其腕。眉娘不願住宮中﹐度以黃冠﹐賜號逍遙。及後神遷﹐香气滿室﹐弟子將葬﹐舉棺覺輕﹐卽撤其蓋﹐惟有偶屨而巳。後入海人往往見乘紫雲遊於海上﹐羅浮處士李象先作《盧逍遙傳》。﹝按此條本見《杜陽雜編》﹐此書更不互載別條﹐恐《永樂大典》誤編入《演義》也﹐今姑存之﹞

近代學者著《張虯須傳》﹐頗行於世。乃云隋末喪亂﹐李靖與張虯須同詣太原尋天子气﹐及謁見太宗﹐知是眞主。﹝按此條原本尙有別文﹐今刪去﹐存此數語﹞

《六醜圖》云﹕北齊徐之才家貧﹐割所居門外地以養親。忽賓客會中﹐有言「徐六賣卻門前地」﹐之才第六也﹐盧思道恐辱之才﹐乃止之曰「不用道」﹐時人遂因之﹐用言成戲﹐而今酒令名《徐六》者﹐蓋此始也。

烏孫國有靑田核﹐莫測其形﹐樹實之至中國者但得其核耳。得淸水﹐則有酒味出﹐如醇美好酒。核大如五六升瓠﹐空之以盛水﹐俄而成酒。劉章時得二核﹐集賓客設之﹐常供二十人飲。一核盡﹐一核所盛已復中飲。飲盡﹐隨更注水﹐旋盡成﹐不可久置﹐久則苦而不可飲﹐名曰靑田壺。﹝按此條見《古今注》﹞

今人以酒巡匝爲婪尾。又云﹕婪﹐貪也﹐謂處於座末得酒爲貪婪。

《金陵記》﹕江南計吏止於傳捨間﹐及時就路﹐以馬殘艸瀉於井中﹐而謂已無再過之期﹐不久復由此﹐飲﹐遂爲昔時莝刺喉死。後人戒之曰「千里井﹐不瀉莝。」杜詩﹕「畏人千里井」﹐注﹕「諺云﹕『千里井﹐不反唾』」﹐疑「唾」字無義﹐當爲「莝」﹐謂爲莝所哽也。按《玉臺新詠》載曹植《代劉勛妻王氏見出而爲》之詩曰「人言去婦薄﹐去婦情更重﹐千里不瀉井﹐況乃昔所奉。遠望未爲遲﹐踟躕不得共。」觀此意﹐乃是嘗飲此井﹐𨿽捨而去之﹐亦不忍唾也。此足見古人忠厚﹐其理甚明。

黃帝之初﹐有蚩尢氏兄弟七十二人﹐銅頭鐵額﹐食啗砂石﹐制五兵之器﹐而變化雲霧。《世本》及《呂氏春秋》皆云「蚩尢作五兵」﹐謂戈﹑殳﹑戟﹑酋矛﹑夷矛也。黃帝誅之於涿鹿之野﹐涿鹿屬冀州。任昉《述異記》曰「冀州有蚩尢神﹐謂蚩尢人身﹑牛蹄﹑四目﹑六手﹐涿鹿間往往掘地得髑髏如鋼鐵者﹐卽蚩尢骨也。齊梁尙有蚩尢齒﹐長二寸﹐堅不可碎。」秦漢間說蚩尢牛耳﹐須如劍戟﹐頭有角﹐與軒轅斗﹐以角抵人﹐人不能向。冀州舊樂名《蚩尢戲》﹐其民兩兩三三﹐頭帶角而相抵﹐卽角抵之戲﹐蓋其遺制也。其後人通以角勝之戲爲角抵焉﹐或獨以兩人競力爲角抵﹐非也。齊魏之間﹐太原村落中祭蚩尢神﹐尙不用牛頭。漢武時﹐太原有蚩尢神晝見﹐龜足蛇首﹐疫其里人﹐遂立祠。《漢紀》云「武帝元封三年作角抵戲﹐以享外國朝獻者﹐而三百里內皆觀之。」此角抵乃角勝也﹐蓋始於戴角﹐遂有是名耳。抵與抵同用﹐此抵字非正文。

牛亨問曰「艸木生類乎﹖」答曰「生類也。」又曰「有識乎﹖」答曰「無識也。」又曰「無識﹐寧得爲生類也﹖」答曰「物有生而有識者﹐有生而無識者﹐有不生而有識者﹐有不生而無識者。夫生而有識者﹐虫類也﹐生而無識者﹐艸木也﹔不生而無識者﹐水土也﹐不生而有識者﹐鬼神也。」

牛享問曰「將離別﹐贈之以芍藥者何﹖」答曰「芍藥一名可離﹐故將別以贈之﹐亦猶相招召﹐贈以文無。文無一名當歸也。欲忘憂者﹐贈以丹棘﹐丹棘一名忘憂﹐使人忘其憂也。欲蠲忿者﹐贈以靑棠﹐靑棠一名合歡﹐合歡則忘忿也。」

芙蓉一名荷花﹐生池澤中﹐實曰蓮。花最秀者﹐一名水且﹐一名水芝﹐一名水華。色有赤﹑白﹑紅﹑紫﹑靑﹑黃﹐紅﹑白二色差多。花大者﹐至百葉。又有金蓮花﹐靑蓮花﹐碧蓮花﹐千葉蓮花﹐石蓮花﹐雙蓮花﹐旱蓮花。

烏蓮花細六葉﹐色多紅綠。紅者紫點﹐綠者紺點﹐俗謂之仙人花。一名連纈花﹐一名鳳翼。﹝按《古今注》「烏蓮葉如鳥翅﹐一名鳥羽﹐一名鳳翼﹐花大者﹐其色多紅綠。紅者紫點﹐綠者紺點﹐俗呼爲仙人花。一名連纈花﹐較此條尢詳﹞

蘘荷似■﹝艸腷﹞苴而白﹐■﹝艸腷﹞苴色紫﹐花生根中﹐花未敗時可食。久置則銷爛﹐不爲實矣。﹝按《古今注》尙有「葉似姜﹐宜陰醫地種之﹐常依陰而生」十四字﹞

荼﹐蓼也。荼紫色﹐蓼靑色﹐其味辛且苦﹐食之明目。或謂紫葉者爲香荼﹐或謂靑葉者爲靑荼﹐亦以紫色者爲紫蓼﹐靑色者爲靑蓼。其長大而不苦者﹐爲馬蓼。

白楊葉圓﹐靑楊葉長﹐柳葉亦長細。

蒲楊生水邊﹐葉似靑楊。

移楊圓葉弱蒂﹐微風大搖。一名髙飛﹐一名獨搖。

水楊﹐蒲楊也﹐枝勁細紉﹐作矢用。或言萑苻亦水楊也。

赤楊霜降則葉赤﹐材理亦赤。

苦葴一名苦■﹝艸織﹞。子有裏﹐形如皮弁﹐始生靑﹐熟則赤﹐裏有實﹐﹝按二字據《古今注》補﹞正圓如珠﹐子亦隨裏靑赤。長安兒童名洛神珠﹐亦曰王母珠﹐亦曰皮弁艸。

虎豆一名虎沙。﹝按《古今注》尙有「似貍豆而大﹐實如小兒拳﹐可食」三句﹞

貍豆一名貍沙﹐一名獵沙。﹝按《古今注》尙有「葉似葛實﹐大如李核﹐可啗」三句﹞

■﹝豆﹞豆葉似葛實﹐長尺餘﹐可蒸食。一名■﹝豆﹞菽。﹝按《古今注》尙有「一名治■﹝豆﹞」句﹞

馬豆﹐一名馬沙。﹝按《古今注》尙有「似虎豆而小﹐實大如指﹐亦可食」句﹞

枳椇子一名木餳﹐實形拳曲﹐花在實外。﹝按八字據《古今注》補入﹞味甘美﹐如餳蜜也。一名樹蜜﹐一名木實﹐一名白石﹐一名白實。

木蜜生南方﹐合體皆甜﹐嫩枝﹝一作軟皮﹞及葉皆可生啗﹐味如蜜﹐解煩止渴。其老枝及根幹堅不可食﹐細破煮之﹐煎以爲蜜﹐味倍甘美。

九谷者﹐黍﹑稷﹑稻﹑粱﹑三豆﹑二麥是也。﹝按自艸木生類一條至此十九則皆見《古今注》﹞

秀﹐繡也。艸木之花如綺繡者。從禾從乃。禾者﹐和也。二月種﹐八月收﹐得時中和之气﹐遂名曰秀。

烏文木﹐出交州﹐色黑有文。

蘇枋木出扶南﹑林邑外國﹐取細破煮之﹐以染色。

紫檀木出扶南而色紫﹐亦謂之紫旃。

燕一名天女﹐又名摯鳥。

吐綬鳥一名功曹。

雀一名嘉賓﹐言常棲集人家﹐如賓客也。

秦始皇有名馬七﹐一曰追風﹐二曰白兔﹐三曰躡景﹐四曰奔電﹐五曰飛翮﹐六日銅爵﹐七日神鳧。

雞名燭夜﹐又曰翰音﹐狗曰黃耳﹐豬一名參軍事﹐﹝《古今注》「豬作猿」。疑誤﹞羊一名髯主簿。﹝按烏文木一條至此凡八則皆見《古今注》﹞

世目無朋侶者爲獨﹐蓋獸名也。許愼云「北囂山有獸名獨犭各焉﹐其狀如虎﹐白身﹐豕鬣似馬尾﹐行止無伴﹐遂名曰獨。」

紺蝶一名蜻蛉﹐似蜻蛉而色玄紺﹐遼東人謂之紺幡﹐亦曰童幡﹐亦曰天雞。好以七月羣飛暗天海邊﹐蠻夷食之謂海中靑鰕化爲之也。﹝按自此至末皆見《古今注》﹞

蛺蝶一名野蛾﹐江東人謂之撻術。﹝術《古今注》作末又作木﹞色白背靑者是也。﹝按古今注有此七字﹞其大者或黑色﹐或靑斑﹐曰鳳子﹐一名鳳車﹐一名鬼車﹐生江南柑橘園中。﹝原本脫落今據《古今注》增補﹞

蜻蛉一名靑亭﹐一名胡蝶﹐色靑而大者是也。小而黃者曰胡梨﹐一日胡離﹐小而赤者曰赤卒﹐一名絳騶﹐一名赤衣使者﹐好集水上﹐亦名赤弁丈人。﹝原本脫落據《古今注》增補﹞

莎雞一名促織﹐一名絡緯﹐一名蟋蟀。絡緯謂其鳴聲如紡績也﹐促織謂其鳴聲如急織也。

促織一名促機。

蟋蟀一名吟蛩﹐秋初生﹐得寒乃鳴。濟南人謂之懶婦。

蝘蜓一曰守宮﹐一曰龍子﹐善於樹上捕蟬食之﹐其五色長細大者名爲蜥蜴﹐其短而大者名爲蠑螈。一曰蛇醫﹐大者長三尺﹐其色玄紺﹐善螯人﹔一曰綠螈﹐一曰玄螈。牛亨問曰「蟻名玄駒者何也﹖」答曰「河內人並河而居﹐見人馬數千萬﹐皆如黍米遊動往來﹐從旦至暮﹐家人以火燭之﹐人皆是蚊蚋﹐馬皆是大蟻﹐故今人呼蚊蚋曰黍民﹐名蟻曰玄駒也。」

牛亨問曰「蟬名齊女者何也﹖」答曰「齊王后忿而死﹐屍變爲蟬﹐登庭樹嘒唳而鳴﹐王悔恨﹐故世名蟬曰齊女也。」

結艸虫一名結葦﹐好於艸末折屈艸葉爲巢窟﹐處處有之。

蜣娘一名蛣蜣﹐一名轉丸﹐一名美丸﹐能以土包屎﹐轉而成丸﹐圓正無斜角。﹝《古今注》有「莊周曰﹕『蛣蜣之智﹐在於轉丸』」三句﹞

蠅虎一名豹子。﹝按《古今注》尙有「蠅﹐狐也﹐形似蜘蛛而色厭白﹐善捕蠅。一名蠅蝗」凡十八字﹐此本當有脫落﹞

■﹝虫長﹞蚑﹐蠨蛸也。身小而足長﹐故謂之■﹝虫長﹞蚑。

魭子一名魚子﹐好羣浮水上﹐曰白萍。﹝按《古今注》曰「白魚赤尾者曰觸﹐一曰魭。」或曰『雌者曰白魚﹐雄者曰觸魚子﹐好羣泳水上者﹐名爲白萍」﹐校此尢詳﹞

兗州人謂白鯉爲白騏。﹝按《古今注》曰「兗州人呼赤鯉爲赤驥﹐呼靑鯉爲靑馬﹐謂黑鯉爲玄駒﹐白鯉爲白騏﹐黃鯉爲黃雄」校此爲詳﹐當是此本有脫落也﹞

江東人謂童子魚爲土父﹐謂鼉爲河伯使者。﹝按《古今注》尙有「呼靑衣魚爲婢」一句﹞

鱉一名河伯從事。

烏賊一名河伯度事小吏。

彭越子似蟹而小﹐揚楚間每遇寒食﹐其俗競取而食之。或傳云﹕漢黥布覆彭越醢於江﹐遂化爲蟹﹐因名彭越子。恐爲誤說。此蓋彭螖子矣﹝螖又作蝟﹞。人語訛以螖子爲越子﹐緣彭越有名於世﹐故習俗相傳﹐因而不攺。據崔正熊云﹐蟚子小蟹也﹐亦曰彭蚑子﹐海邊塗中食土﹐一名長卿。其有螯大者名擁劍﹐一名執火﹐其螯赤故也。晉司徒蔡謨初過江﹐誤食彭蜞子以爲蟹﹐吐下﹐以至委頓。他日言於謝尙﹐尙曰「卿讀《爾雅》不熟也。」

