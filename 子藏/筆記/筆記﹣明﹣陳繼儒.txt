筆記﹝明﹞陳繼儒撰

卷一三月茶筍初肥﹐梅風未困。九月尊鱸正美﹐秫酒新香。勝客晴窗﹐出古人法書名畫﹐焚香評賞﹐無過此時。潤州鶴林寺﹐有馬素塔﹐唐人詩「因過竹院逢僧話」﹐卽此地也。元章愛其松石沈秀﹐誓以來生爲寺伽藍﹐擁護名勝。公沒時﹐鶴林伽藍無故塌下﹐里人知公欲還宿願於此。至今祀於寺之左偏。余謁之﹐乃袍笏像也。宋王象之《輿地紀勝》《成都碑目》﹐元費著《器物譜》《蜀錦鐠》《錢楮譜》《歲華麗紀譜》﹐陸遊及胡元質《牡丹譜》﹐洪邁《糖譜》﹐沈立《海棠紀》﹐皆載在《蜀志》﹐可讀。修郡乘者﹐宜援以爲法。紫微夫人誥「仰和天眞﹐俯按山源」。天眞是兩眉之角﹐山源是鼻下人中也。兩眉之角﹐是澈視之津梁。天眞﹐是引靈之上房。宋奉宸庫玻琉毋一篚﹐初不知其美﹐諸璫分去。後燕之作百花香气﹐淸都可愛﹐詔收集之。此大食國所獻﹐卽於闐古名也﹐今產不見志。秦淮海云﹕予少時讀書﹐一見輒能誦。暗疏之﹐亦不甚失。然負此自放﹐喜從滑稽飲酒者遊﹐旬朔之間﹐把卷無幾日。故𨿽有彊記之力﹐而常廢於不勤。此數年來﹐頗發憤自懲艾﹐悔前所爲﹐而聰明衰耗﹐殆不如曩時十一二﹐每閱一事﹐必尋繹數終﹐掩卷茫然﹐輒復不省。故𨿽然有勤苦之勞﹐而常廢於善忘。嗟夫﹗敗慧業者﹐常此二物也。涪翁紹聖四年八月後﹐自誓不復奕棋。李白生於彰明縣之靑蓮鄕﹐故號靑蓮。司馬公父﹐以大徳五年守光州﹐而溫公生﹐遂名光。試劍石不獨虎丘有之。武夷山六曲邊﹐有控鶴仙人試劍石。又武昌縣郭外西山﹐蘇子瞻建九曲亭﹐其亭傍有孫權宮﹐亦有試劍石。山西亦有楊六郎試劍石。範文正公家古鏡﹐背具十二時﹐如博棋子。每至此時﹐則博棋中明如月﹐循環不休。又有市人蔣家十二鐘﹐能應時自鳴。李雁山公﹑宋宗眉皆各見一鑪﹐幕上有十二孔﹐應時出香。俱不可曉。文徵明﹐始名璧﹐徵明其字也﹐後更以爲名。昔文文山死宋﹐而其弟文璧﹐號文溪者﹐附元。公之攺名﹐意或憎此。王龜齡《龍行記》題名云「永嘉王龜齡﹑少城周行可﹑海陵查元章﹐載酒來遊。時凍雨初霽﹐風日淸美﹐山谷明秀照人﹐道傍雜花盛開。籃輿徐行﹐應接不暇。寺有荼蘼﹐羅絡松上如積雪。崇蘭數百本﹐秀發巖石間。微風透香﹐所至芬都。東榮牡丹大叢﹐雨前已開﹐道人植蓋護持﹐畱以供客。飲罷縱步泉上﹐瀹茗賦詩而歸。乾道丙戌淸明前四日。」東坡云「孔子﹑孟軻道同﹐而其言未必同。何以知之﹖以其言性知之。孔子之言﹐如珠走盤﹔孟軻之言﹐如珠著氈。」袁白燕海叟墓﹐在吾鄕郡城外﹐龜蛇廟之東。《黃山谷集》二十八﹑二十九卷﹐皆評書法。穆修有《琴箋》。昆山白蓮花寺﹐乃陸魯望捨宅之所。後有祠堂像設﹐皆當時物。咸淳中﹐盛氏子醉遊寺中﹐因僕其像於水﹐則滿腹皆魯望平生詩文親稿也。沈香﹐出眞臘者爲上﹐占城次之。何仙姑﹐衡州人。晚年墨瘦﹐一衰媼耳。至順辛未二月﹐王用享攜酒要集﹐與華陰楊庭鎭﹑髙安張質夫﹑莆陽陳眾仲﹐觀杏花於上東門外岱宗之祠宮。其花之主人董君宇定所植也﹐其多至千株矣。是日風气淸美﹐飛英時至巾袖杯盎之上。眾皆有詩﹐虞集爲之記。和詩者周伯琦﹑揭傒斯﹑歐陽玄。余於石刻見之。鮑信卿取蒙古及偉兀爾問答比譬之言爲書﹐曰《選玉集》。凡其音韻之所自出﹐字畫之所由通﹐毫釐之間﹐具有分別。南北人謂蒙古學﹐未有出信卿右者。鮮於伯兒﹐以震余琴送趙文敏﹐是許旌陽手植桐所斫。錢塘有水仙王廟﹐林和靖祠堂近之。東坡先生以爲和靖淸節映世﹐遂移神像配食水仙王云。山谷題水仙花用此事云「錢塘昔聞水仙廟﹐荊州今見水仙花。暗香靚色撩詩句﹐宜在林逋處士家。」伏羲氏盡地之制﹐凡天下山五千三百七十﹐居地五十六萬四千五十六里﹐出水者八千里﹐受水者八千里。出銅之山四百五十七﹐出鐵之山三千六百九。先朝西域貢馬﹐髙九尺餘﹐頸與身等﹐昂舉若鳳﹐京師多有畫本。景泰末﹐西域進白馬﹐髙如之﹐頸亦類焉﹐後足脛節間有二距﹐毛中隱若鱗甲。松雪翁所圖六蹄﹐此類也。桑悅《客星亭記》云「客星有曰周伯﹐曰老子﹐曰王蓬絮﹐曰國皇﹐曰溫星。凡有所犯﹐無不災凶。《後漢﹟天文志》﹕客星居周野﹐光武崩應之。於此不書﹐似因子陵而諱占也。且犯帝之變﹐劉聰遂亡﹐光武無應者﹐豈目前下賢一事﹐亦可弭其災患歟﹖」榜葛刺國﹐有衣黑白花彩縈帨﹐佩珊瑚﹑琥珀﹑纓絡﹐系臂硝子﹑鐲釧﹑歌舞侑酒者﹐曰根肖速魯柰柰﹐蓋優人也﹐能作百戲。以鐵索系虎﹐行市中人家﹐解索坐虎於庭﹐裸而搏虎﹐虎怒交撲﹐僕虎數回乃已。乃或手沒入虎喉﹐虎亦不傷。戲已﹐仍系之﹐人家爭以肉啖虎﹐勞戲者錢。王元美公﹐以重九母忌﹐終身不登髙。萬曆甲申﹐有閏九月﹐邀余登弇山園縹紗樓。是日大醉﹐殊覺有婆娑之致。閆頭陀縮龜﹐能於酷暑中坐竟日。出行﹐則小兒數十時隨其後﹐輒令通身試摩以爲快。或上下俱赤體趺坐﹐或入沸湯中浴﹐或索酒恣飲啖﹐不問貴賤必分及。顧獨好余甚﹐蓋先見於元美公及辰玉家﹐後又見之常州白家園。陸平泉先生八十六時﹐手書邀餘同眺白龍潭閣。行不支杖﹐上下樓笈如健少年。謂余云「每夜欲睡﹐必走千步始寢﹐日以爲常。」莫廷韓有米海嶽石﹐遠望之其色玄﹐近視之其色澄碧。髙約七八寸﹐長徑尺。多峯巒洞壑﹐叩之聲淸越。𨿽天燥﹐蒼潤欲滴﹐下刻「云卿」二字。殷無美有《酒志》十本﹐未刻。宋杲與張侍郎書﹐云「左右旣得此禪柄﹐便可攺頭換面﹐用儒家語說向士大夫。」萬曆間﹐恭順侯香最良。滇南寶井中一石﹐中官三百金得之﹐石中有玉蒼蠅二頭﹐羽鬣皆活﹐置幾上能辟蠅。雁山季公滇憲副時事。又言爲工曹郎董夏鎭河工浚河﹐有魚腸劍﹐劍柔可繞腰如帶圍﹐翁中丞得之。滇中寧山有虎能飛﹐狀如蝙蝠。蒙岫有蛇﹐見人自斷。餘甲午十月﹐王太原公出一獸皮﹐大不能二尺﹐如紫貂色﹐左右皆有肉翼﹐翼上有毛﹐疑卽飛虎耳。楊惠之以塑工妙天下﹐爲八萬四千手眼觀音﹐不可措手﹐故作千手眼。今之作者﹐皆祖惠之。張應韶吹鐵笛﹐數里外聞之。後楊廉夫自號鐵笛道人。笛在張仲仁處﹐聞其色有羽綠﹐損而多坎﹐吹之不能成聲矣。廉夫艸玄閣至今存。望仙橋閣署亦付之祝融﹐可惜。管夫人出泖西小蒸﹐今其路尙名管道。元美公有宋刻《兩漢書》﹐皆大官板﹐長尺五許﹐後有《題文敏小像》﹐蓋趙魏公物也。元美五百金買之﹐亦畫一小像在其後。趙文敏小像一軸﹐止半身。其面圓而俊偉﹐神觀煥爛﹐世祖所謂神仙中人也。公有七言律詩題其上﹐後有「男雍重裝」四字。友人劉無己家見之。黃鶴山樵《鐵网珊瑚官窯軸》﹐其畫止散樹三四株﹐四面界畫之。界畫外第一首詩﹐有「鐵网珊瑚」起句者﹐故名。吳孺子狀如老猿﹐有木癭鑪及曲木幾﹐光淨如蠟。所至焚香掃地而坐﹐以諸物自隨。瓶中花枝狼籍﹐則以散衾綢間臥之。能畫山水﹐有黃鶴筆法﹐余有其圖書。露居三十年﹐眞山澤之臒也。最愛一瓢﹐偶失之大哭﹐一時名士皆有《破瓢詩》。於闐國貢使﹐每來必攜一寶鐺﹐往返如是。典客者視之﹐一鐵鐺耳。蓋其來道涉流沙﹐逾三月程無薪水﹐獨挈水而行。是鐺者﹐投以水﹐頃之百﹐沸矣。用是不乏﹐故寶之。嶽墳檜樹劈開﹐天順時杭州郡丞馬偉爲之。吳之詩﹐自唐皮陸唱和爲一盛﹐再盛於元季。自王元兪﹑鄭元祐﹑張天雨﹑龔子敬﹑陳子平﹑宋子虛﹑錢翼之﹑陳敬初﹑顧仲瑛輩﹐各出所長﹐以追匹古者。繼而張仲簡﹑杜彥正﹑王止仲﹑楊孟載﹑髙季迪﹑宋仲溫﹑徐幼文﹑陳惟寅﹑丁遜學﹑王汝器﹑釋道衍輩﹐附和而起。故數詩之能﹐必指先屈於吳也。維時張來儀自江右來﹐與髙﹑楊﹑徐相友善﹐名爲大家﹐比唐之四傑。故老言﹐不惟文才之似﹐而其終亦不相遠。眉川﹑盈庵令終如一。髙太史存心無疵﹐而斃則同乎賓王。北郭𨿽溺海﹐僅全要領﹐而非首丘。張來儀竄嶺表﹐尋召還﹐以對內政不協﹐恐禍及己﹐遽投龍江以沒﹐又與照鄰無異。祕書喬中山云「至元十年﹐自以束曹掾出使延安。道出鄜州﹐土人傳有杜少陵骨在石中者﹐因往觀之。石在州市﹐色靑質藍﹐樹於道旁。中有人骨一具﹐趺坐若自生成者﹐與石俱化﹐以佩刀削之﹐眞人骨也。」祕閣有《古笑林》十卷。《索隱家語》云「言偃﹐吳人﹐仕魯爲武城宰。」今吳郡有言偃冢﹐《吳地記》云「旁有監洗石﹐周回四丈﹐爲梁太守蕭正徳將去﹐莫知所在。」文太史家有《墨竹筆銘》﹐耐辱居士撰﹐王局散吏書﹕咸通三年﹐余登進士﹐叨職史館。適有客自山西來者﹐饋余以墨竹一本。本長二尺許﹐如指大﹐本純黑色﹐葉玄碧﹐節二﹐蕭疏森秀﹐鬱鬱崢崢。余甚愛之。越戊戌﹐余歸中條山。自後召拜禮部員外郎﹐遷知制誥﹐尋以中書舍人拜禮﹑戶二侍﹐歲月長邁﹐無日不與竹對。昭宗播遷﹐余以密邇乘輿奔走﹐弗暇及竹﹐遂毀。余戀戀不忍捨﹐因命從事﹐斷筆成千﹐配以毛穎。醉塗醒抹﹐頗知人意﹐復與余遊研席者二十餘年。今爲梁庚寅﹐余年八十有二矣。余變耄昏﹐不時作書﹐筆忽蠹。余憶由咸通中至播蕩日﹐幾四十年﹐而竹之隆替判然。其生也﹐以時蒙雨露洗灑之恩﹐人工栽培之力﹔其沒也﹐以浥浥不遂生意。及斷筆後﹐𨿽日涉翰墨風流間﹐而本性已枯﹐𨿽生亦死矣。其蠹﹐可傷哉﹗亦固然也。嗟﹗嗟﹗運數豈獨竹然。余豈復忍棄之﹐乃瘞於休休亭之西池上﹐並系之銘。銘曰「君子者姿﹐攺節者豈其之蠱。蹇者易行﹐藏者惟其時﹐人亦爾也﹐於物奚疑。」髙賁亨作《東湖樵夫傳》﹐先伯父南郭翁嘗曰﹕革除間﹐有樵夫鬻薪東湖之上。人曰「燕王爲天子矣。」樵夫曰「信乎﹖」遂投水而死。吾聞諸故老﹐姓名無傳焉。賁亨藏諸懷久矣﹐慮其忘也﹐爲之傳。嗚呼﹗樵夫﹐其采薇之徒與﹐死於樵可以愧夫不死於官者矣。革除之變﹐吾臺死義者凡四人﹐樵夫無名焉﹐而其事傳。其不傳者﹐又未可知也。傳不傳﹐樵夫無與焉。故曰﹕采薇之徒也。嚴幼芳﹐天臺營妓﹐賦紅白桃花﹐調如夢令﹐云「道是梨花不是﹐道是杏花不是。白白與紅紅﹐別是東風情味。曾記﹐曾記﹐人在武陵微醉。」此女不特夭韻韶秀﹐卽其不肯證唐仲友一事﹐至今俠骨猶香﹐宜其徹阜陵之聽也。文太史得古端硯﹐銳首丰下﹐形如覆盆﹐面縷五星聚奎及蓬萊三島﹐左右蟠雙螭﹐刳其背令虛﹐鐫東坡制銘﹕「一龜橫出﹐作屭贔狀。文鏤精致﹐不知何時物也。」因命爲五星硯。康徳涵云「往歲奔喪西歸﹐見劉少師健於洛陽裏第。畱入臥內﹐微揭帷帳示之。雙瞳炯然﹐童顏黑髮﹐自帷中語云﹕『往歲陳繝編修借來兪琰參同﹐是汝批朱的﹐卻是我幾被此書誤了。』旣而相對﹐則又更一老翁也﹐大聲曰「吾眼目已昏﹐悶悶見人﹐休胡說。』」徳涵以爲仙云。張可觀與吳仲圭遊﹐故其筆力古勁﹐無俗弱之气。嘗徙居華亭﹐再徙嘉興﹐還寓長洲之周莊﹐卒。慧遠禪師退隱硤石山﹐著《涅槃經》成﹐擲其筆曰「若疏義契理﹐筆當駐空。」已而果然。後人名擲筆堂。張長公仲頤﹐號雨懷﹐生而美丰儀﹐修髯白皙。絕意進取﹐托酒徳以隱。家善造名酒﹐歲得百石﹐盡置牀頭﹐日引客髙飲。所居掃地焚香﹐圖史左右﹐窗扉閒敞﹐幾榻明淨﹐不著一塵。𨿽蕪穢半畝﹐頹敗數楹﹐一經辟剃﹐往往精雅﹐都如新構。人以似偉左司﹑王右丞之間。莫云卿爲銘﹐而余爲之贊﹐曰「佛不必禮﹐金粟而齋戒有餘﹔仙不必禮﹐玉晨而淸虛有餘。遊不必裹五嶽之糧﹐而坐嘯者有城隅之修竹古廬﹔文不必發二酉之祕﹐而手勘者有先世之斷簡殘書。口不必掛是非﹐交不必擇賢愚﹐而一杯之酒﹐足以入混沌之門戶﹐窺醉鄕之藩籬。嗚呼﹐噫嘻﹗吾不知其爲誰﹐疑所謂今之貧孟嘗﹐古之富伯夷。」隋髙祖幸並州﹐宴秦孝王及王子相﹐帝爲四言詩﹐曰「紅顏詎幾﹐玉貌須臾。一朝花落﹐白髮難除。明年後歲﹐誰有誰無。」明年而子相卒﹐十八年而秦孝王薨。鐘離翁詩﹐宋溧陽斗子坐盜米﹐估籍﹐得艸書﹐題云「庚申歲書。」其名權﹐花押如一劍狀。空桑﹐伊尹所生之地。又里許﹐卽伊尹墓地﹐名三家。次過範郎廟﹐廟塑孟姜女偶坐﹐配享者乃蒙恬將軍也。七十二賢中﹐秦非﹐大中祥符時﹐魯封華亭侯。黃彜《字說》﹕酒溺人﹐故六彜皆以舟爲足。宋髙宗手書龍王敕﹐向在三塔寺﹐寺僧信大源質項子京家。髙宗書《養生論》﹐姚侍郎物也﹐質吳伯度家。杜康泉﹐在舜祠東廡下﹐世傳杜康用斯泉釀酒。或以揚子江水成惠山泉﹐稱之一升重二十四銖﹐是泉二十三銖。曹州東有雷澤﹐《山海經》云「澤中有雷神﹐龍身而人頰﹐鼓其腹則雷﹐故名曰雷夏。」《史記》﹕「舜漁於雷澤﹐」卽此。今涸。洪崖跨白驢﹐曰雪精。今樹上至今有雪精遺迹﹐其詩云「下調無人采﹐髙心又被嗔。不知時俗意﹐教我若爲人。」玉眞先生云「陽气爲雷﹐陰气爲霆。雷有聲﹐霆無聲。雷性善﹐霆性惡。雷好生﹐霆主殺。」嚴子陵娶梅福季女﹐生子茂﹐茂生隆﹐隆生卓﹐子陵年八十終。漢興﹐有紙代簡﹐至和帝時蔡倫工爲之﹐而左子邑尢得其妙。顏杲卿墓﹐在曲阜縣舊魯城內顏之推墓內。顏眞卿墓﹐在杲卿墓左。趙承旨手迹一啟﹐頗得老農風味﹐其略云「孟俯前得書﹐發至農具﹐又田園丈尺﹐及稻杷舊椽竹﹐皆已收。今欲新竹椽五六十條爲用﹐可折西邊江南竹並斑竹﹐擇恰好者斫五六十竿。余舊椽竹﹐疾發來。」陳履常爲博士﹐言者謂在官常越境出見蘇軾﹐攺教授潁州。張文潛在潁﹐聞蘇軾訃﹐爲舉哀行服﹐言者以爲言﹐遂貶房州別駕﹐安置於黃。出本傳。山谷移監徳平鎭﹐過泗洲僧伽塔﹐作發願文﹐戒酒色肉﹐但朝粥午飯如浮屠法。李於鱗白雪樓﹐元美公言其上於鱗讀書﹐其下甚穢可笑。乃平生極愛蔡姬﹐蔡姬必侍太夫人匕箸。一日姬手制小食進之﹐太夫人不下食。於鱗目攝蔡姬﹐叱令啖盡。姬卽時跪而謝無狀﹐於鱗稍解。王喚爲屋四合﹐各植花石﹐隨時之宜﹐春海棠﹐夏湖石﹐秋芙蓉﹐冬梅﹐名四照亭。慶元中﹐趙公喜會客﹐問名亭所自。銅陵主簿姚行簡對曰「《山海經》云﹕招搖之上﹐其花四照。《華嚴經》云﹕無量寶樹﹐普莊華嚴﹐焰成輪光四照。又云﹕光云四照常圓滿。今亭四面見花﹐故以此名。」趙稱賞﹐贈遺甚厚。吳惟信寓白鶴村﹐糜先生登諸父也。一日相遇﹐叩所作﹐惟信誦一絕云「白髮傷春又一年﹐閒將心事卜金錢。梨花瘦盡東風軟﹐商略平生到杜鵑。」糜不覺下拜﹐曰「天才也。老夫每欲效顰﹐則漢髙祖﹑唐太宗追逐﹐不少置矣。」蓋前輩服善如此。武林地有號園前者﹐宋畫院故址也。山谷云「陰陽家謂克己者爲官﹐旣已從仕﹐則受制於官﹐不得悉如意也。」云桑茶﹐瑯琊山出﹐茶類桑葉而小﹐山僧焙而藏之﹐其味甚淸。古今雪詩甚多﹐獨中峯老衲一偈云「凍雲四合雪漫漫﹐誰解當機作水看。只爲眼中花未瞥﹐啟窗猶看玉瑯玕。」華尙古﹐名珵﹐字汝徳﹐無錫人。有尙古樓﹐凡冠履盤盂幾榻﹐悉擬制古人。尢好古法書﹑名畫﹑鼎彜之屬﹐懸購益勤﹐能推別眞贗美惡﹐故所蓄皆不下乙品。時吳有沈周先生﹐號能鑑古。尙古時時載小舟從沈周先生遊﹐互出所藏﹐相與評騭﹐或累旬不返。成化﹑弘治間﹐東南好古博雅之士稱沈先生﹐而尙古其次焉。見衡山作墓志。元士大夫以樂府鳴者﹐奇巧莫如關漢卿﹑庾吉甫﹑楊淡齋﹑盧疏齋﹐豪爽則有如馮海粟﹑滕玉霄﹐醞籍則有如貫酸齋﹑馬昂父。管輅云「眼有方睛﹐多壽之相。陶隱居末年﹐其眼有時而方。」趙仲光﹐號西齋﹐晚居吳中。與昆山顧仲瑛交﹐仲瑛稱其風流文雅﹐有王孫風度﹐而無紈綺故習。文敏三子﹐長亮﹐次卽仲穆﹐仲光其季也。《韓昌黎外集》五卷﹐文緩而衍﹐不類昌黎筆。趙臺卿言「孟子又有《外書》四篇﹐後世依仿而托之者。」文博士壽口云「在長安時﹐過顧舍人汝由研山齋﹐見其窗明幾淨﹐折松枝梅花作供﹐鑿玉河冰烹茗啜之。又新得鳧鼎奇古﹐目所未見﹐炙內府龍涎香。恍然如在世外﹐不復知有京華塵土。」茅山乾元觀姜麻子﹐閻蓬頭弟子也。黑夜初衲﹐從揚州乞爛桃核數石﹐空山月明中種之﹐不避豺虎。自茶庵至觀中﹐有桃花五里餘。楊鐵崖云「吾未七十休官﹐在九峯三泖間殆偃二十年﹐優遊光景﹐過於樂天。有李五峯﹑張句曲﹑周易癡﹑錢思復﹐爲倡和友。桃葉柳枝﹐瓊花翠羽﹐爲歌歙伎。第池臺花月﹐主者乏晉公耳。然東諸侯如李越州﹑張吳興﹑韓松江﹑鐘海鹽﹑口伎髙燕﹐余未嘗不居其右席﹐則池臺主者未嘗乏也。風日好時﹐駕春水宅﹐﹝先生舫名﹞。赴吳越間﹐好事者招致﹐效昔水人仙舫故事﹐蕩漾湖光鳥翠﹐望之呼鐵龍仙伯﹐顧未知香山老人有此無也。」客有小海生﹐賀公爲江山風月福人﹐且貌公老像﹐以八字字之﹐又賦詩其上﹐曰「二十四考中書令﹐二百六字太師銜。不如八字神仙福﹐風月湖山一擔擔。」鐵冠道人張中﹐髙皇帝祭山川百神於覆舟山下﹐問中曰「此行何如﹖」對曰「吉。天馬兩重﹐似拜似舞。」祀畢﹐上欲還﹐馬忽人立作舞狀﹐已而俯若拜。是日中原贄名馬﹐果符兩重之名。中狷介﹐寡與人言。其人類佯狂玩世者﹐與之語﹐稍涉倫理﹐輒亂以他言﹐竟莫測其故。卷二唐人酒令﹐有《釣鰲圖》一卷﹐刻木爲鰲魚﹐沈水中釣之﹐以行勸罰。宛丘趙期頤﹐以書名世﹐得之吾衍者爲多。衍所著書﹐有《尙書要略》《聽玄造化集》《九歌譜》《十二月樂辭譜》《重正卦气》《楚史檮杌》《晉文春秋》《道書》《授神契》《說文續解》《石鼓咀》《楚文閒釋》《閒中編》《竹素山房詩》。花光長老不特寫梅﹐兼長山水﹐曾爲王翼寫湘山樹及橘州圖。其石門諸跋﹐上尙多也。杜少陵自成都來夔門﹐欲下三峽﹐達荊襄﹐以向洛陽﹐漸圖北歸。始至暫寓白帝﹐旣而復遷瀼西﹐後徙居東屯。東屯稻田水畦﹐延袤百頃﹐於是卜居。今有杜工部艸堂。黃長睿遭會稽公之喪﹐廣讀佛書﹐恍若有悟﹐遂篤好之﹐嘗作《西方淨土發願記》。將殆之夕﹐沐浴易衣﹐西向念佛而逝。虞集嘗自稱曰「執筆惟憑於手熟﹐爲文每事於口占。」王辟之《澠水燕談》云「景祐時﹐姜遵奉太后意﹐悉取長安碑石爲塔材。」按《水經》﹐洛陽天淵池中﹐有魏文帝九花樓殿基﹐悉是洛中故碑累之。聞父老言﹐今南京街中﹐亦半是六朝舊碑也。楊鐵崖云「往年與大癡道人扁舟東西泖間﹐或乘興涉海﹐抵小金山。道人出所制小鐵笛﹐令余吹《洞庭曲》﹐道人自歌《小海》和之﹐不知風作水橫﹐舟楫揮舞﹐魚龍悲嘯也。道人已仙去﹐余猶墮風塵澒洞中﹐便若此境﹐與世相隔。今將盡棄人間事﹐追遊洞庭耳。」靑元眞人注《度人經》云「三界之上﹐四種民天﹐多是歷代聖君賢臣居之。如浩劫交周﹐鴻濛開辟﹐此諸天人降生人間。元祐姦黨碑諸名賢﹐多是星宿﹐晦庵亦自是武夷洞天神仙出來。」吳中錢孔周﹐所與遊唐伯虎﹑徐昌國﹑湯子重﹑王履約﹑履吉﹑文徵仲。室廬靚深﹐嘉禾秀野。性喜蓄書﹐每並金懸購﹐故所積甚富。山經地誌﹑稗官小說﹐無所不有。遇有所得﹐隨手札記﹐積數巨帙。文先生極重之﹐寫《贈碧梧髙士圖》。沈云鴻﹐字維時﹐石田之子也。性特好古﹐器物書畫﹐遇名品﹐摩撫諦玩﹐喜見顏色﹐往往傾橐購之。菑畬所入﹐足以資是。縹囊湘帙﹐爛然充室。而襲藏惟謹﹐對客手自展列﹐不欲一示非人。至尋核歲月﹐甄品精駁﹐歷歷有據依。江南賞鑿家咸推之。又喜積書﹐仇勘勤劇﹐曰「後人視﹐非貨財﹐必不易散。萬一能讀﹐則吾所遺厚矣。」公先石田而卒。馮給事有偈云「公事之餘喜坐禪﹐未嘗行脇對牀眠。𨿽然現出宰官相﹐長老之名四海傳。」嚴光﹐本新野人﹐避亂會稽。《任延傳》云「天下新定﹐道路未通。避亂南江者﹐皆未還中土﹐會稽頗稱多士。」延爲會稽都尉﹐如董子儀﹑嚴子陵﹐皆待以師友之禮。以此証之﹐子陵非會稽人明矣﹐範曄失於檢考耳。米顚《捕蝗帖》云「魯君素謗芾者﹐與薛至親﹐一體加毀。幸天恩曠蕩﹐盡賴恩庇。及此愧惕。」又《雲林帖》云「友生倪瓚上公武先生﹐比承專寄《瘞鶴銘跋尾辧證》﹐深見遠懷。小楷寬綽而遒媚﹐尢得唐人風格。敬嘆﹐敬嘆﹗命寫鄙作﹐謹書上﹐求教益。比來想惟尊履康裕。正月中爲醉客捶罵﹐不肖亦醉﹐頹然如土木偶﹐人不屑也﹐人所能共知聞。乃反興謗於雲門翁﹐謂譏議其詩文字畫。況雲門學皆造極﹐其艱虞中又畱遇僕不薄﹐僕果爾﹐人耶﹖獸耶﹖聞雲門中不無少動﹐是不可曉也。四日瓚啟。」此迹在槜裏包儀甫家。公又有《次韻答友人詩》﹕「吹竿豈爲求齊好﹐在楚何妨自越吟。醉人捶罵吾何卹﹐且復淸尊與子斟。」其詩﹐疑一時作也。不知捶罵者何人﹐二公想皆以顚迂得罪。山陽縣城都北二十里﹐父老猶謂嵇康竹林地﹐以時有遺竹也。史﹐沐猴而冠。沐猴﹐猴名﹐出罽賓國。見《漢書》。「憨憨無役老人懷﹐春日烘門宴始開。遊衍太平初試杖﹐安排樂事且拈杯。世情花黨富家發﹐公道燕均貧戶來。識字不多彊不識﹐小軒聊與物追陪。余今年六十﹐凡事舉在灰念中﹐但醉吟兀坐﹐飲飫終日﹐以享太平而已﹐故賦此詩。沈周書。」公六十﹐爲癸卯。滕用亨待詔﹐善鑑古器。嘗侍上閱畫卷﹐眾目爲趙千里﹐用亨頓首言「筆意類王晉卿。」及終捲﹐果有駙馬都尉王侁名。石田﹐好竹者也。辟水南隙地﹐因字其中。將以千本環植之﹐然未易卒致。作《化竹疏》﹐皆四六文。錢唐女士有曹雪齋氏﹐以才諝稱於人。嘗持所著詩文﹐介其師丘公﹐自陳幼獲見於酸齋貫公﹑恕齋班公﹐而猶未及謁廉夫先生。復偕乳母氏訪之洞庭﹑太湖間﹐爲歌詩鼓琴﹐以寫山川荒落之悲﹐引《關雎》《雉朝》《琴操》﹐以和白雪之章。廉夫大賞﹐敍其《曹氏弦歌集》。菌蕈有一種﹐食之﹐令人得漧笑疾。士人戲呼爲笑矣乎。《靑蓮集》亦有《笑矣乎》一篇﹐斷然僞作。《列仙傳》云「盜道無師﹐有翅不飛。」蜀人黃制參﹐有大年﹐且九十。作書撫州﹐求《荊公集》﹐云「人𨿽誤國﹐文則傳世。」「春光入水到底碧﹐野色隨人是處同。不必殷勤頻借問﹐妾家只住杏花東。」侯誠叔《西池春遊》﹐記婦人詩也。中峯禪師﹐聞鄭所南思肖名﹐偶會於孝子梅應發家。一見﹐各默不語。坐久之﹐本忽云「所南何不說法﹖」思肖曰「兩眼對兩眼﹐無法可說。」及別去﹐本又云「博學老子。」思肖卽曰「世法和尙。」趙孟頫才名重當世﹐思肖惡其宗室而受元聘﹐遂與之絕。孟頫數往候之﹐終不得見﹐嘆息而去。無何﹐化其所居﹐得錢則周人之急。田亦舍諸剎﹐惟餘數畝爲衣食資。仍謂佃客曰「我死﹐則汝主之。」蓋不以爲家矣。自是﹐無定迹﹐吳之名山﹑禪室﹑道宮﹐無不徧歷﹐多寓城之萬壽﹑覺報二剎。疾亟時﹐囑其友唐東嶼曰「思肖死矣﹐煩爲書一位牌﹐當云大宋不忠不孝鄭思肖。」語訖而絕﹐年七十有八。蓋其意謂不能死國與無後也。自贊像曰「不忠可誅﹐不孝可斬。可懸此頭於洪洪荒荒之表﹐以爲不忠不孝之榜樣。」宋社旣墟﹐適意緇黃﹐自稱山外野人。嘗著《大無工十空經》一卷﹐空字去工字而加十﹐宋字也﹐寓爲大宋經。造語奇澀如庾詞﹐莫可曉。自題其後云「臣思肖嘔三斗血﹐方能書此。後當有巨眼識之。」又著《釋氏施食心法》一卷﹑《太極祭煉》一卷﹑《謬余集》一卷﹑《文集》一卷﹑《自敍一百二十圖詩》一卷。思肖母樓氏﹐宋侍從鑰之族妹﹐爲比丘尼﹐名普西﹐受業於飲馬橋南寶林尼寺。杜綰﹐號雲林。黃老睿﹐亦號雲林子。倪雲林﹐又嘗號雲幻霞。沈淸友﹐女子也﹐《詠漁父》云「起家紅蓼岸﹐傳世綠蓑衣。」端州下巖石﹐幹則灰蒼色﹐濕則靑紫色。巖兩口通爲一穴﹐大穴取研所自入﹐小穴泉水所自出。巖北壁水浸﹐莫測淺深﹐工不能采﹐往往於石屑中得之。然是泉生石中﹐非石在泉中也。泉珠散落﹐如雨不絕。晏子城﹐安吉西北二十里。《吳地誌》云「晏子娶吳王女﹐築城於此。」至今耕者得黃金﹐狀如菱角﹐中有齊字﹐名晏子金。蘇東坡有《研銘》手迹﹕「或謂居士﹕『吾當往端溪﹐可爲公購硯。』居士曰「吾兩手﹐其一解寫字﹐而有三硯﹐何以多爲﹖』曰﹕『以備損壞。』居士曰﹕『吾手或先硯壞。』曰﹕『眞手不壞。』居士曰﹕『眞硯不損。』紹聖二年臘月七日。」可觀法師﹐字宜翁﹐華亭戚氏子。一日聞舉唱﹐曰「般若寂寥。」忽有悟﹐云「如服一杯降气湯。」魏杞鎭郡請主北禪﹐適當九日﹐上座云「胸中一片灰已冷﹐頭上千莖雪未消。老步只宜平地去﹐不知何事又登髙。」魏公擊節賞嘆。有《圓覺手鑑行庵錄》。平泉陸宮保﹐自題其像﹐畱於諸寺作供。「豈有文章置集賢﹐也無勛業到淩煙。只應畫作老居士﹐畱與香山結淨緣。」顧況喪一子﹐年十七﹐其子遊魂恍惚如夢﹐不離其家。顧悲傷不已﹐因作詩哭之﹕「老人苦喪子﹐日暮泣成血。老人年七十﹐不作多時別。」其子聽之﹐因自誓曰「若有輪回﹐當再爲顧家子。」顧果復生一子﹐至七歲不能言﹐其兄戲批之﹐忽曰「我是爾兄﹐何故批我﹖」一家驚異。隨敍平生事﹐歷歷不誤。乃知羊叔子事非怪。其子﹐卽非熊也。唐孫處立﹐嘗恨天下無書﹐以廣新聞。王右軍《十七帖》﹐每問蜀中故迹﹐云爲欲廣異聞。大抵聞見新﹐是古人第一樂。蜀僧湛然﹐注《楞嚴》及《易》﹐皆有名理。與餘同坐顧光祿熙園橋上﹐指柳枝云「此物何以易生﹖蓋柳星在二十八宿中﹐寄根於天﹐故栽之輒活。」虞世和甫﹐名士﹐善醫。公卿爭邀致﹐而性不可馴狎﹐往往尢忽權貴﹐所得賂旋以施貧者。最愛黃庭堅﹐常言「黃孝於親﹐吾愛重之。」每得佳墨﹑精楮﹑奇玩﹐必歸魯直。裴休相公﹐法門中龍象也。歿後作於闐王﹐於闐一小國耳。當懿昭際﹐不聞有所興闡佛法也。此公未見黃蘗圭峯﹐未談般若﹐不妨作相作節度。旣見而旣談之﹐使天下歸以龍象﹐而柰何作相作節度﹐富貴如故也﹖於闐之報﹐業報也﹐非福報也。﹝王弇州云﹞僧齊己《聽琴詩》云「萬物都寂寂﹐堪聞彈正聲。人心盡如此﹐天下自和平。」余極喜誦之。同時﹐徐東野有詩云「我唐有僧號齊己﹐未出家時宰相器。爰見夢中逢武丁﹐毀形自學無生理。」李獻吉云「道理一橫一直爾﹐十字是也。數盡十﹐理亦盡之矣。王字眞艸篆隸不變﹐挺三才而獨立也。變之﹐非王也。」金張秦娥者﹐頗能小詩。其賦遠山﹐云「秋水一抹碧﹐殘霞幾縷紅。水窮霞盡處﹐隱隱兩三峯。」其後流落﹐劉昂贈詩云「遠山句好畫難成﹐柳眼才多總是情。今日衰顏人不識﹐倚鑪空聽煮茶聲。」又云「二頃山田半欲無﹐子孫零落一身孤。寒窗昨夜蕭蕭雨﹐紅日花稍人夢無。」秦娥爲之泣下。宋周魯《秋塘圖》一卷﹐元皇娣太長公主所藏﹐前有皇娣圖書印記﹐後有集賢﹑翰林諸詞臣奉皇娣教旨所題﹐自太學士趙世延﹑王約而下﹐凡十六人。時鄧文原﹑袁伯長俱爲直學士﹐李洞以翰林待制居京師﹐爲監修國史﹐實至治三年也。元運方隆﹐皇娣雅尙文學﹐一時名公巨儒﹐以文章﹑翰墨寵遇當世﹐其盛蓋可想見也。停雲館朱巨川告刻鄧喬二跋﹐余藏又有陸太宰完題﹐不及刻。跋云「此唐徳宗建中三年六月﹐給授中書舍人朱巨川告身符。」年月職名之上﹐用尙書吏部告身之印﹐計二十九顆。世傳爲顏魯公書。按唐式﹐書符﹐令史事也。代宗之喪﹐魯公以禮吏部尙書爲禮儀使﹐楊炎惡其直﹐換太子少師領使事。及盧杞益不容﹐攺太子太師﹐並使罷之。是時適在閒局﹐而其忠義﹑書法﹐巍然爲天下望。巨川欲重其事﹐特求公書﹐猶今士大夫得請誥敕封贈﹐多求善書者操筆﹐同一意也。米元章《書史》載﹐朱巨川告﹐顏書。其孫灌園持入秀州崇徳邑中﹐余以金梭易之。劉涇得余顏告﹐背紙上有五分墨﹐裝爲祕玩。王詵篤好顏書﹐遂以韓馬易去。此書今在王詵處。《宣和書譜》載顏書﹐亦有朱巨川告﹐今卷中並無宣和印記﹐獨存梁太祖禦前三印﹐前後壓縫有宋髙宗乾卦紹興印耳。豈舊藏禦府﹐靖康之亂﹐散落人間﹐南渡收訪﹐應募者截去本朝璽跋耶﹖然五代時旣入禦府﹐則宋時不應在灌園處﹐豈王詵所得乃別本耶﹖不可得而知矣。此卷作文𨿽小﹐而與《東朔贊》用筆同﹐其爲顏書無疑﹐告中細字不知出何人。唐制惟侍中﹑中書令爲眞宰相﹐其曰同中書門下平章事﹐𨿽行宰相事﹐而未爲眞。中興以後﹐藩鎭節使﹐多授中書令﹐故敕後細字﹐首行雲「太尉兼中書令臣在使完﹐是年四月﹐盧杞惡張鎰﹐出之鳳翔﹐」故第二行雲「守中書侍郎同中書門下平章事臣張使﹐」其第三行雲「守給事中臣關播奉行﹐杞愛播和柔易制﹐是年十月﹐卽同平章事矣。」牒後細書首行雲「侍中」﹐闕第二行﹐云「守門下侍郎同平章事杞」﹐卽盧杞也。又吏部正員尙書一人﹐侍郎二人﹐其屬有四﹐曰吏部司封﹑司勛﹑考功﹑吏部郎中一人﹐掌文官階品﹑朝集﹑祿賜﹑告身。尙書左右丞各一人﹐掌辦六官﹐吏﹑戶﹑禮左丞總焉﹐兵﹑刑﹑工右丞總焉。故牒尾尙書﹑侍郎﹑左丞俱云缺。而云「判吏部侍郎範陽郡開國公翰」者﹐盧翰也。後此二年﹐爲興元元年正月﹐亦進同平章事。符後書云「判郎中滋」者﹐劉滋也。貞元二年正月﹐遂從吏部爲左散騎常侍。末後書令史不名﹐益可驗此告非令史筆矣。一展閱間﹐而唐之黃故歷歷可考。且魯公書﹐得其背紙墨迹﹐尙裝爲祕玩﹐況眞迹耶﹖宜何如其寶愛之也。時在正徳丁丑五月望日﹐陸完跋。」此跋精核辧博﹐今之收藏家卽具雙眼﹐如公之反覆檢括者少矣。東坡詩卷﹐有一跋云「觀此眞迹﹐如覺僞者﹐甚可笑也」。周公謹極喜此跋﹐可謂善下語。余嘗謂多見石刻﹐少見眞迹﹐往往覆以眞者爲僞﹐此豈眼中有筋者乎﹖顧野王讀書臺﹐一在亭林﹐一在槜李之雙溪橋後﹐一在海寧縣之峽石山。和靖讀書臺在虎丘。梁昭明讀書臺在招隱。段文昌讀書臺在廣都縣之南龍華山。董子讀書臺在廣川。張三影墓﹐在卞山多寶寺。其西園故址﹐在南門外牟存叟端平所居。子野詩名《安六集》。余出不能負向平五嶽之笈﹐入不能辟香山五畝之園。惟買舟補被﹐於郡城內外名勝處避客息躬。倪尙書經鋤堂所謂每月一遊﹐則日日可度﹐每歲一遊﹐則可閱三十年也。馬嗜雪上人觀音閣﹑龍樹庵橋柳堤﹑超果紫藤﹑嘉樹林﹑孫漢陽東臯雪堂﹑竹素園﹑灌錦園﹑熙園﹑文園﹑楚園﹑寶勝庵﹑寶蓮庵﹑郭外禪居﹑庵山﹑雪山﹑小昆山﹑天馬山﹑余山﹑小赤壁﹑白龍潭﹑唐氏拙圃﹑陸君策畸墅﹑泖塔﹑範象先梅花樓﹑神山云香書屋﹑金澤寺﹑洙涇釣灘﹑機山下平原村﹑萊峯書屋﹑瑤潭﹑白石山房。太宗白溝河大戰﹐陣亡軍士﹐積骸徧野。上念之﹐命收其頭骨﹐規成數珠﹐分賜內宮念佛﹐冀其輪回。又有腦骨深大者﹐則以盛淨水供佛﹐名天靈碗。範丞相質畜一墨﹐表曰「五劍堂造」﹐裏曰「天關第一煤」。巴丘南百折山中﹐有道士善檻虎。兩函桁之以鐵﹐中不通也。左關羊而開右以入虎﹐懸機下焉。餓之﹐抽其桁﹐出其爪牙﹐揳而鍖之﹐絙其舌已。重餓之﹐飼以十銖之肉而已。久則羸然弭然﹐始飼以飯一杯﹑菜一盂﹐未嘗不食也﹐亦不復有一銖之肉矣。以至童子皆得飼之。已而出諸囚﹐都無雄心﹐道士時與撲跌爲戲﹐因而賣與人守門﹐以爲常。率虎千錢﹐大者千五百錢。初猶驚動馬牛﹐後反見大牛而驚矣。或時伸腰振首﹐輒受呵叱。置庭中以娛賓。道土診其口爪﹐銹剔擾洗﹐各有期。道士死﹐其業廢。臨川湯義仍有《嗤彪賦》。上元縣有兩東山﹐一在崇禮鄕﹐卽土山是也。謝安棲遲東山﹐在會稽﹐後於土山營築﹐以擬東山﹐今去縣二十里。一在鐘山鄕蔣廟東北﹐劉勔棲息之地﹐今去縣十五里。陳軒《金陵集》載﹐李白﹑李建勛《東山》詩﹐皆指土山而作也。王子幻云「永州養馴獺﹐以待鶿鸕﹐沒水捕魚﹐常得幾十斤。以供一家。」甚有捉鱉者﹐子幻親見之。舜井有二﹐一在垣曲縣北五十里﹐傍建廟。一在蒲州東南二里。東西二井相距﹐有舜祠﹐眞宗名爲廣孝泉。王欽若撰碑。郭太史守敬﹐七十致仕﹐獨不許。元翰林﹑太史﹑天官不致仕者﹐自公始。李北海與張說交惡﹐以枉下獄論死。公妻上書請戍邊自贖﹐許昌男子孔璋亦上書願代邕死﹐曰「臣知有邕﹐邕不知有臣。」得末減﹐貶遵化尉﹐流璋嶺南。邕早有名﹐重義愛士﹐人斥外不與士大夫接。旣入朝﹐聞其眉目環異﹐至阡陌聚觀﹐後生望風內謁﹐塡隘門巷中。天目中峯禪師﹐趙文敏公與之爲方外交﹐同院學士馮海粟子振甚輕之。一日松雪彊拉中峯同訪海粟﹐海粟《梅花百韻詩》示之。中峯一覽﹐走筆而成﹐如馮之數。海粟神气頓懾。「陸瑁湖邊水漫流﹐谷陽城外問漁舟。鱸魚正美蓴絲熟﹐不到秋風已倦遊。」陸平泉公作也﹐不減老坡。關中孫太白山人﹐與許九杞善。寓南屏時﹐一鶴自隨﹐九杞爲買鶴田﹐歲輸糧千萬峯深處﹐而納券曰「太白山人鶴田﹐在九杞山書院之陽﹐倚山面湖﹐左林右塗﹐廣從百步﹐計歲入粟三石有奇。以其奇爲道裏費﹐而歸其成數於杭之西湖南屏山。歉歲則沃其半﹐以九杞潤筆金取盈焉。佃之者主人之鄰李仁﹐輸之者主人之僕婦義﹐董之者主人之弟墻卿舟仲。主人謂誰﹖山人之友杞泉子許臺仲甫也。」名鶴田券。宋松皮研﹐朱太史象玄齋中物也。研有墨偶失﹐浣滌出之。墨彩如新﹐聲淸質細﹐目中罕睹其偶。幸爲余所藏。堅昆國﹐其人赤髮綠瞳。李陵居其地﹐生而黑瞳者﹐必曰陵苗裔。莫中江先生云「中州地半入藩府。」惟李於鱗《送客河南詩》﹐云「惟餘芳艸王孫路﹐不入朱門帝子家。」可謂詩史﹐而語意含蓄有味。張卽之書東禪寺《林酒仙詩》﹐有刻石。蓋寒山子之流﹐朱紫陽極賞之。上海靖安智儼師﹐嘗食活蝦斗許﹐事頗相類﹐名蝦子禪。當時貢師泰﹑鄭元祐﹑楊元誠﹑孫大雅﹑仁一初﹑王原吉﹐皆有詩﹐楊維禎作序﹐名《靖安八詠集》。景定三年﹐司曆者曰「星有天尾﹐旅於奎﹐塡與辰﹐從月後會﹐四星不相能也。乃季春月朔同軌。其占爲文運不明﹐天下三十年無好文章。」浮石洞有異獸﹐狀如猴﹐四耳﹐虎身牛尾﹐音如犬吠﹐其名曰彘。今人所謂彘﹐蓋豕也。王履吉手寫經書﹐皆一再過﹐俗言未嘗出口。鳳儀玉立﹐舉止軒揭。然其心每抑下﹐𨿽聲稱振疊﹐而醞藉自將﹐對人未始言學﹐蓋不欲以所能尙人。性惡喧囂﹐居洞庭三年﹐旣而讀書石湖之上二十年﹐非歲時省侍﹐不數數入城。遇佳山水﹐輒忻然忘去。或時偃息於長林丰艸間﹐含醺賦詩﹐倚席而歌﹐邈然有千載之思。葛延之﹐嘗以親制龜冠獻東坡﹐贈以詩﹐曰「南海神龜三千歲﹐兆葉朋徒生慶喜。智能周物不周身﹐未死一鉆七十二。誰能用爾作小冠﹐岣嶁耳孫創其制。今君此去寧復來﹐欲慰相思時整視。」集中無此詩。昔人以陸羽飲茶﹐比於后稷樹谷。及觀韓翃《茶》﹐云「吳主禮矣﹐方聞置茗。晉人愛客﹐才有分茶。」則知開創之功﹐非關桑薴老翁也。若云在古茶勛未普﹐則比時賜茶已一千五百串矣。元美公推轂於鱗﹐沒世不衰。顧世人一瓣香﹐往往爲拈州拈出。余有祭元美公文﹐云「公與於鱗﹐焚舟而濟。初爲敵國﹐晚難兄弟。公之虛左﹐亦有深意。以大事小﹐菜羹必祭。」見者頗以爲定論。東夷﹑北狄﹑南蠻﹐皆不聞有歷﹐而西域獨有之。蓋西域諸國﹐當昆侖之陽﹐於諸夷中﹐爲得風气之正﹐故多異人。若天竺梵學﹐婆羅門伎術﹐皆西域出也。

書蕉﹝明﹞陳繼儒撰卷上勿勿非匆匆→《顏氏家訓》云「勿勿非忽忽﹐亦非匆匆。」《說文》云「勿﹐州裏所建之旗﹐以趣民事者。凡言遽遽狀﹐皆稱勿勿。」《祭義》云「勿勿﹐諸其欲饗之也。勿勿﹐猶勉勉也。」杜樊川有詩云「浮生長勿勿」﹐王廙帖云「臣故患匈滿气上﹐頓乏勿勿」﹐皆此意。胎卵二族→至正時﹐史官熊太古經上都﹐遇雕窠站。站吏指站後山上一穴﹐云「往年雕窠其中﹐生三卵﹐一爲犬﹐一爲蛇。」心切疑之。後於脫脫丞相家見一犬﹐坐客咸指此犬爲雕窠所生﹐則知向者所聞不爲異也。相馬→《相馬經》云「馬生下墮地無毛行千里﹐尿舉一腳行五百里﹐蘭箸豎者千里﹐馬膝如團曲千里。馬一歲上下齒﹐二十四歲齒黃﹐三十二歲齒落﹐不復出。」花刑→俗以開花風爲花韝扇﹐潤花雨爲花沐浴。至花老風雨斷送﹐蓋花刑耳。楊用修→俗有規楊用修者﹐楊答書云「文有仗境生情﹐詩或托物起興。如崔延伯每臨陣﹐則召田僧超爲壯士歌。宋子景修史﹐使麗豎然椽燭。吳元中起艸﹐令遠山磨隃糜。是或一道也。走﹐豈能執鞭古人﹖聊以耗壯心﹑遣餘年。所謂老顚欲裂風景者﹐良亦有以。不知我者﹐不可聞此言﹔知我者﹐不可不聞此言。」穎慧→人有穎慧﹐似由於學問﹐似不由於學問者。如介葛盧解獸語﹔公冶長及侯瑾﹐字子瑜﹐並解鳥語﹔李南解馬語﹔詹何聞牛鳴﹐知牛黑白﹔沈僧昭聽南山虎嘯﹐云「國有邊事﹐當選人丁。」荀勗食飯﹐而知炊者之爲勞薪﹐乃故車軸腳也﹔符朗食雞﹐而知其棲之恆半露。靑嵐帚→陳陶《詠竹詩》﹕「靑嵐帚亞思君祖﹐綠潤偏多憶蔡邕。」注﹕「陳張君祖《竹賦》﹕靑嵐運帚﹐碧空掃煙。蔡邕《竹贊》﹕緣潤碧鮮﹐甜文紫錢。」玉米田→歸州有玉米田﹐屈原耕此﹐產白米似玉。屈原耕田﹐人多不知。胭脂虎→陸愼﹝言妻﹞沈慘狡妒﹐吏民語曰胭脂虎。簏簌→唐李郢詩﹕「薄雪燕翁紫燕釵﹐釵垂簏簌抱香懷。」簏簌﹐下垂之貌﹐又作罒首。禹穴→石泉縣石紐村﹐大禹生此。石穴杳深﹐人迹不到。近世掘地得古碑﹐有「禹穴」二字﹐乃李白所書﹐乃知會稽禹穴之誤。賈島詩→賈詩﹕「長江風送客﹐孤館雨畱人」二句﹐爲平生之冠。全集不載﹐坡詩注引用之。山犭參→西方深山中有人焉﹐其長尺餘﹐袒身捕蝦蟹。性不畏人﹐見人止宿﹐喜依其火以炙蝦蟹。伺人不在﹐而盜人鹽以食蟹。名曰山犭參﹐其音自叫。人常以竹箸火中朴畢﹝音朴畢﹞﹐而山犭參皆驚﹐犯之令人寒熱。見生樹生→《呂氏春秋﹟五時》﹕「見生而樹生﹐見死而獲死。」言候農也。見生樹生﹐謂望杏惇耕﹐瞻蒲勸穡也。見死獲死﹐謂靡艸死而麥秋至﹐艸木黃落﹐禾乃登也。浮丘→《羅浮記》云「浮丘卽羅山﹐朱明之門戶。先在水中若浮丘然﹐四面篙痕宛然。末初﹐有陳崇藝者﹐年百二十歲﹐自言兒時見山根有船數十﹐今去海已四里矣。鹽→海鹽凡六路。池則陜西解州﹐解與安邑兩池﹔井則川陜四路。胡中出於木石﹐色靑﹑白﹑紅﹑紫﹑黑皆有。東方曰斥﹐西方曰鹽﹐河內曰咸。《王濞傳》﹕「甜者曰飴。」蝦蟆→蝦蟆﹐百粵以爲上味﹐疥者皮最佳﹐云不可脫去此錦襖子。五漏→夜漏五五相遞﹐爲二十五。唐李郢詩云「二十五聲秋點長」是也。至宋世﹐國祚長短讖﹐有寒在五更頭之忌。宮掖及州縣更漏﹐皆去五更後二點﹐又並初更去其二以配之﹐首尾止二十一點﹐非古也﹐今猶沿之。禦史灘→灘在嵩縣﹐前臨大溪﹐每僚佐有入臺者﹐卽水中灘出。唐牛僧孺爲縣尉﹐忽報灘出﹐左右曰「若是西臺﹐當有鸂鶒一雙。」未幾﹐雙鸂鶒飛下﹐僧孺果拜西臺。客有舉此事者﹐余曰「灘是驗其官耳。若奇章入西臺﹐當以鴟梟應之。」坐客皆笑。護門艸→王筠《寓直詩》﹕「霜披守宮槐﹐風驚護門艸。」《特類志》曰「護門艸出常山﹐取置戶下﹐或有過其門者﹐艸必叱之。一名百靈艸。」扶竹→武林山西﹐舊有雙竹院。中所產修篁嫩條﹐皆對抽並胤。王子敬《竹譜》所謂扶竹﹐譬猶海上之桑﹐兩兩相比﹐謂之扶桑也。君遷樹→《文選﹟蜀都賦》﹕「平仲﹑君遷皆木名」注缺。按司馬溫公名苑﹐云「君遷﹑子如﹑馬你﹐俗云牛你柿是也。」今之造扇用此柿油。﹝可補選注﹞隹→篆文二鳥曰﹛隹隹﹜﹐三鳥曰﹛隹隹隹﹜﹐音戢。三鳥相聚﹐其音戢戢也。白鳥→《水經注》﹕江陵古岸有李姥浦﹐浦中偏無蚊蚋之患。梁元帝《金樓子》云「荊州髙齋﹐夏月無白鳥﹐余亟寢處其中。及移他齋﹐則蚊聲如雷。數丈之間﹐如此之異。」白鳥﹐蚊也。庾杲之→杲之淸貧自勵。王儉領吏部﹐用爲長史。蕭緬遺儉書曰「庾景行泛綠水依芙蓉﹐何其麗也。」時人以儉府爲蓮花池﹐故云。其用事僻逸可愛。玄的→釋名云「天子諸侯姬妾﹐以次進禦。有月事﹐更不口說﹐以丹注而的爲識﹐令女史見之。」王粲《神女賦》﹕「脫桂棠﹐免簪笄﹐施玄的﹐結羽釵。」卽釋名所云也。玄的﹐《藝文類聚》作華的。蕭子云→晉陵蕭子云正隸﹐初學大令﹐晚摹鐘太常。子云出麾東陽﹐百濟國使人望舟落膝正書﹐停舟書三日而去。金枷→唐吐蕃作金枷﹐欲必得渾瑊。輕容→《齊東野語》云「紗之至輕薄者﹐曰輕容。」卽今之銀條紗是也。王建宮詞「嫌羅不著愛輕容」﹐李賀詩「蜀煙飛重錦﹐峽雨測輕容」是也。刺閨→梁戴暠《從軍行》云「長安夜刺閨。」夜有急投刺於宮門。木隅→王弼注《易》﹐刻木偶爲鄭玄象﹐見其所誤﹐輒呵叱之。李陽冰→陽冰﹐字少溫﹐見於宣和《書譜》﹐或以爲陽冰﹐卽李潮之字。李白→杜子美詩「汝與東山李白好」﹐蓋白嘗客遊﹐以聲妓自隨﹐效安石風流﹐自號東山李白﹐故杜云。然世作《大明一統志》﹐遂以白入《東山人物考》﹐而引杜詩爲證﹐寡陋甚矣。太白生於蜀之昌明縣靑蓮鄕﹐昌明卽今之彰明也﹐讀書縣南之匡山。鄭谷《送人人蜀詩》﹐「雪下文君沽酒市﹐雲藏李白讀書山」是也。後竟終於采石﹐病革猶以詩艸托友人。捉月之說﹐流傳誤矣。蘇綽服制→後周皇帝後服制﹐受繭則服鷩衣﹐聽女教則服鵫﹝音罩﹞衣﹐歸寧則服鴩﹝音秩﹞衣。蓋蘇綽所制﹐而鵫鴩亦惟此見之。精鑿粹→舂米一石﹐得四斗曰精﹐得三斗曰鑿﹐得二斗曰粹。流蘇→五彩同心而下垂者﹐曰流蘇。《晉書》「割流蘇爲馬帴」﹐皆後世幃帳間所懸耳。蓋古者樂器之節﹐而後世用爲幃帳之飾﹐自晉以後始也。餐玉法→李預羨古人餐玉法﹐乃采訪藍田﹐得若環碧雜器形者﹐大小百餘﹐皆光潤可玩。預乃椎七十枚爲屑﹐食之經年﹐云有效驗。及死﹐體色不變﹐其妻以玉珠二枚含之﹐口閉﹐謂曰「君自云餐玉有神驗﹐何不受含﹖」言訖﹐齒啟納珠。因噓其口﹐都無穢气。越紐→《越絕書》後篇《隱語》云「以去爲姓﹐得衣乃成。」﹝謂袁也﹞又曰「厥姓有口﹐承之以天。」﹝吳也﹞《論衡﹟按書篇》云「臨安袁太伯﹑袁文術﹑會稽吳君髙﹐豈卽其人乎﹖」又曰「髙君之《越紐書》﹐絕與紐相近﹐疑卽越絕字。」萬歲夜→姚寬注《戰國策》﹕楚王遊雲夢﹐謂安陵君曰「樂矣﹐今日之遊。千秋萬歲後﹐誰與樂此矣。」安陵君泣下數行﹐曰「萬歲夜﹐願以身試黃泉。」夜﹐如《左傳》注窀穸厚夜之夜﹐最見人臣不敢斥言之意。今本攺夜作後﹐不見古人立言之妙。摘瓜手→唐太宗瀛洲十八人﹐許敬宗乃得與。如摘瓜手耳﹐取之旣多﹐其中不容無濫。滅明→李龍眠所畫《七十二弟子像》﹐滅明猛毅甚於子路﹐則夫子所謂失之子羽者﹐謂其貌武行儒耳。又按渡河投璧斬蛟﹐則勇又不下季路也。讀書→董仲舒讀書﹐三年不窺園。法眞﹑趙裏皆歷年﹐桓榮十五年﹐何休十七年。醒酒石→李文饒《平泉艸木記》﹕「以吾平泉一艸一木與人者﹐非吾子孫也。」後讀《五代史》至張全義監軍﹐與其孫延古爭醒酒石﹐全義殺之。延古守祖戒﹐因以殺身﹐亦何足貴焉﹗苦樂龍→福龍優樂過逾於人。薄福諸龍﹐日苦熱沙搏身﹐爲諸小虫之所唼食。又如人間畜生﹐驅策鞭打﹐擔輕負重﹐馳騁走使﹐不得自在。外國乞文→梁使臣至吐谷渾﹐見牀頭數卷﹐乃《劉孝標集》。大歷中﹐秋羅國上書﹐請以蕭夫子穎爲師。元和中﹐雞林賈人鬻元白詩﹐云「東國宰相以百金易一篇﹐僞者輒能辧。」元丰中﹐契丹使人﹐俱能誦蘇子瞻文。洪武中﹐日本﹑安南俱上書﹐以金幣乞宋景濂碑文。嘉靖初﹐朝鮮上言﹐願頒示關西呂某文以爲式。所謂一解不如一解。山→東坡歌云「靑山偃騫如髙人﹐常時不肯入官府。髙人自與山有素﹐不待招邀滿庭戶。」太白歌云「猶人張网罟﹐不能掛龍虎。所以靑雲人﹐髙歌在巖戶。」枳梖子→枳梖子﹐美如飴﹐能令酒味薄。若以其木爲屋柱﹐屋中酒俱薄。相思子→相思子﹐有蔓生者﹐與龍腦相宜﹐能令香不耗。《搜神記》云「韓朋墓木也。」禽經→《禽經》云「風翔則風﹐風鳶類也。雨舞則雨﹐雨商羊也。霜飛則霜﹐霜鷫鸘也。露翥則露﹐露鶴也。」四名甚奇。又以肫讖風﹐以鼉讖雨。肫江豬也。鵲知風﹐蟻知雨。鳥有知→陳所敏云「鸂鶒能敕水﹐故水宿之物莫能害。啄木遇蠹穴﹐能以嘴畫字成符﹐蠹魚自出。鴉有隱巢﹐故鷙鳥莫能見。燕銜泥常避戊巳﹐故巢不傾。鶴有長水石﹐能於巢中養魚﹐而水不涸。燕惡艾﹐雀欲奪其巢﹐卽銜艾置巢中﹐燕遂避去。此皆鳥之有智者也。」九福→天下有九福﹐京師錢福﹑眼福﹑屏帷福﹐吳越口福﹐洛陽花福﹐蜀川藥福﹐秦隴案馬福﹐燕趙衣裳福﹑美女福。刀筆銘槧→上古結繩而治。二帝以來﹐始有簡策。以竹爲之﹐而書以漆﹐或用版以鉛畫之﹐故有刀筆鉛槧之說。荒朝→《陳情表》﹐有「少仕僞朝」之句﹐責備者謂其篤於孝而妨於忠。嘗見佛書引此文﹐僞朝作荒朝﹐蓋密之初文也。僞字﹐蓋史攺之以入史耳。劉靜修詩﹐「若將文字論心術﹐恐有無邊受屈人。」指此類耳。近世趙弘道作《令伯祠記》﹐辧「僞朝」字﹐惜未見此。平楚→謝眺詩﹐「寒城一以眺﹐平楚正蒼然。」楚﹐叢木也。登髙望遠﹐見木杪如平地﹐故云云。卽詩所謂平林也。宰我子賤→《史記》﹕宰我爲齊相﹐作亂夷其宗。韓非《難言篇》﹕宰予不免於田常。又云﹕宓子賤﹑西門豹﹐不鬥而死人手。則二君亦不良死。百獸韉→唐中宗朝﹐安樂公主令尙方采一百獸毛爲韉﹐視之各見本獸形。張去疾→《荀子》﹕「韓之張去疾﹐篡臣也。」按去疾乃張良之祖﹐然則去疾亂韓﹐而良爲韓﹐克蓋前愆者也。不夜城→《齊地記》云「不夜城﹐在陽廷東南。古有日夜出此城﹐以不夜名﹐異之也。」按班史云﹐有如日夜出此城﹐是時城方成耳。潤家錢→南溪地狹力弱﹐州縣時會僚屬﹐不設席而分饋阿堵﹐號潤家錢。吳鉤→吳人殺二子﹐釁成二鉤。二子名吳鴻﹑扈稽。四皓→東園公﹐姓唐﹐名秉﹐字宣明。綺裏季﹐姓吳﹐名寶﹐字子景。夏黃公﹐姓崔﹐名廣﹐字少通。甪裏先生﹐姓周﹐名術﹐字元道。隱商洛山﹐爲四皓。楊秉→楊秉﹐震中子﹐官太尉﹐有直聲。性不飲酒﹐早喪夫人﹐不復娶﹐所在以廉稱。秉嘗曰「我有三不惑﹐酒色財也。」震畏四知﹐秉去三惑﹐亦楊氏佳對。鱷魚→鱷魚四足﹐黃身修尾﹐其形如鼉﹐舉止趫疾﹐口沓鋸齒﹐往往爲人害。鹿行崖山﹐羣鱷鳴吼﹐鹿必怖懼落崖﹐爲鱷所得。水梭花→僧家謂魚爲水梭花。朱絲欄→李白嘗召入賦宮體詩﹐下筆醉甚﹐上令官人張朱絲以欄。記裏鼓→記裏鼓﹐《宋書》不著作﹐劉宋髙祖平姚泓所得。每一里﹐木人擊鼓一槌。龍頷髯所織→李贏遇神女﹐遺以疋素﹐云蛟須所織。後胡人以三百萬易之﹐曰「此龍頷髯所織﹐三十小劫方斷一綜。」駟馬→車二馬爲皕﹐三馬爲驂﹐四馬爲駟。撾鼓→鼓三百三十三槌爲一通﹐鼓止角動﹐十二聲爲一疊。昏鼓四通爲大鼜﹐半夜三通爲晨戒﹐旦明三通爲發煦。運斤→木匠總號運斤之藝﹐又曰手貨﹑手民。韋綬→韋綬官翰林學士。徳宗嘗幸其院﹐綬方寢﹐學士鄭絪欲馳告之﹐上不許。時適天寒﹐以從妃蜀纈袍覆之而去。其寵渥如此。外色→太康以後﹐人顓外色﹐至多怨女﹐五行占以爲災。漢哀幾於禪位﹐符主竟成敵國﹐季龍爲之殺妻﹐僧達遂將坑侄。百里洲→《梁史》﹕陸法和有異術﹐隱百里洲。舊傳枝江縣有九十九洲﹐不滿百﹐故不出王者。宋文帝在藩﹐忽生一洲﹐未幾嗣位。海棠香國→海棠故無香﹐獨昌地產者香﹐故號海棠香國﹐有香霏亭。勿報小紙書→何曾性奢豪﹐人以小紙爲書﹐敕記室勿報。執金吾→執金吾﹐鳥名﹐主辟不祥。故以名官﹐辟除非類。洞庭漁人→卓彥恭嘗過洞庭﹐月下有漁舟棹其旁﹐卓問﹕「有魚否﹖」答曰「無魚﹐有詩。」乃鼓枻而歌曰「八十滄浪一老翁﹐蘆花江水碧連空。世間多少乘除事﹐良夜月明收釣筒。」問其姓氏不答。侵牟→侵牟﹐言如牟賊之食苗也。三泉→結恨三泉。三泉者﹐小數之終﹐言深也。極深爲九泉。果下馬→濊國出果下馬﹐髙三尺﹐乘之﹐可以果樹下行。要害→要害﹐於我爲要﹐於敵爲害。祈嗣→蜀江津有天水池﹐邑人靑月遊此﹐竟於池中摸石祈嗣。得石者生男﹐得瓦者生女﹐頗驗。故知毛詩弄瓦事﹐非誣也。晁文元→晁文元公﹐晚年常自見其形在前。旣久漸小﹐八十後﹐每在眉睫之間。酒海→苻堅拔襄陽﹐獲道安。安﹐貌俯而姿黑﹐喜談論﹐故諺「漆道人﹐驚四鄰」。左臂有肉方寸﹐隆起如印﹐世號酒海。檿弧箕服→檿弧﹐山桑之有文者﹐以爲弓也。箕服﹐艸似荻而細﹐織之以盛箭也。

卷下梁蕭思話→思話少好騎屋棟﹐打腰鼓。晚好讀書﹐學書於羊欣﹐名不在欣下。少子惠基善隸。不動尊→宣武劉﹐錢民也﹐鑄鐵爲算子。其子薄遊娼家﹐妓求釵奩﹐劉辭之。姥曰「郎君家庫裏﹐許多靑銅﹐教做不動尊﹐可惜爛了。風流拋散﹐能使幾何﹖」劉子云「我爺喚算子作長生鐵﹐況錢乎﹗彼日夜燒香禱祝﹐要錢生兒﹐絹生孫﹐金銀千萬億化身﹐豈止不動尊而已﹗」與霹靂斗→薛孤延少驍果﹐嘗從神武閱馬於北牧﹐道逢暴雨﹐大雷震地﹐火燒浮圖。神武令延視之。延案稍直前﹐大呼﹐繞浮圖走﹐火遂滅。延還﹐須及馬鬃尾皆焦。神武嘆其勇決﹐曰「延乃能與霹靂斗之。」﹝《北史》﹞筇竹杖→筇竹杖﹐蜀中無之﹐乃出徼外蠻峒。蠻人持至瀘敍間賣之﹐一枝才四五錢﹐以堅潤﹑細瘦﹑九節而直者爲上品。班竹杖→陸務觀云「拄杖班竹爲上﹐竹欲老瘦而堅勁﹐班欲微赤而點疏。」賈長江詩云「揀得林中最細枝﹐結根石上長身遲。莫嫌滴瀝紅班少﹐恰是湘妃淚盡時。」善言拄杖者也﹐然非余有此癖﹐亦未易賞音。畫記→東坡不喜韓退之《畫記》﹐謂之甲乙帳簿。此老千古卓識﹐不隨人觀場者也。蕭結→蕭結嘗令祁陽﹐方暮春時﹐有州符下﹐取急渡船。結怒﹐批其符曰「秧開五葉﹐蠶長三眠﹐人皆忙迫﹐劃甚閒船。」守慚而止﹐其風力如此。管子注→《管子》﹐舊有注﹐翻刻者刪去之﹐而不知有不可去者﹐試舉一二於此﹕鞈革﹐重革當心﹐著之所以禦兵﹝《小匡篇》﹞﹔緷絻﹐古衮冕字﹝《君臣篇》﹞﹔城中積糧曰無委﹝《事語篇》﹞﹔﹛鳥包﹜﹐古鴇字﹔獵而火曰燒﹝去聲﹐同上﹞﹔﹛金桀﹜﹐時橘反。長銳也﹝同上﹞﹔崢丘﹐卽葵丘。珠子樹→熊太古在廣時﹐立珠子提舉司﹐專掌蛋人入海取珠。得珠子樹數擔﹐置憲司公廳﹐眾人聚觀﹐如柳枝。珠生於蚌﹐蚌生於樹﹐不可上下。樹生於石﹐晝人鑿石得樹﹐樹上求蚌﹐采珠甚多。蛋人不懼﹐可爲異也。謙→謙之卦曰「君子有終﹐吉。」言其久也。謙之道﹐眾人不能久﹐而君子能終之也。夫少事長﹐賤事貴﹐不肖之事賢﹐燭至起﹐食至起﹐射則三揖﹐酒則百拜﹐誰不知之﹖一臨利害﹐巧爲趨避﹐語曰「饑馬在廏﹐漠然無聲﹐投芻其傍﹐爭心乃生。」由是言之﹐小人烏能謙哉﹗故張毅之走縣泊﹐王莽之下白屋﹐一則謙之美﹐一則謙之賊也﹐何終之有﹖文字→程去華云「淸一執中﹐無俟皇極之煩言。欽卹兩字﹐何至呂刑之騰口。世變不同﹐而文字之繁簡因之。孔子曰「夏道未瀆詞。」推而言之﹐則殷周之詞已瀆矣。韓退之云「周公而下﹐其說長。」義帝→《樂器圖》﹐有義嘴笛﹐謂笛上別安嘴也。《深衣圖》﹐有義襕﹐謂衣外別安襕也。唐人稱假髻曰義髻﹐又妓女彈箏銀甲曰義甲。東坡義尊﹑義墨﹐蓋本於此。張魯據漢中﹐以鬼道教民﹐自號師君﹐其來學道者號祭酒﹐皆作義捨﹐置義米肉﹐懸之行路。跳出→魏晉儀注﹐寫章表別起行頭者﹐謂之跳出﹐今曰擡頭。四季荷花→淸水池﹐在儋州城東﹐其中四季荷花不絕﹐臘月尢盛。亥子之交→亥子之交﹐兩鼻俱通﹐丹家謂玉洞雙開是也。此處不得放過。泥孩兒→宋時鄜州田氏﹐作泥孩兒﹐名天下﹐態度無窮。𨿽京師工效﹐莫之能及。陸務觀家藏一對臥者﹐有小字﹐云「鄜畦田玘制。」虞學士伯生亦有記﹐言其精絕今古。龐安常→龐安常﹐名安時﹐靳水人﹐宋神哲間名醫也。於書無所不讀﹐而尢精於傷寒﹐妙得長沙遺旨。性豪侈﹐每應人延請﹐必駕四巨舟﹐一聲伎﹐一廚傳﹐一賓客﹐一雜色工藝之人﹐日費不貲。昆蹄→昆蹄﹐好馬名。注﹕蹄研﹐善升甗。研﹐平也。甗﹐山如甑者也。弓隆執明→甲子神名弓隆﹐呼之入水不濡。甲戌神名執明﹐呼之入火不燒。琵琶峯→琵琶峯﹐與蜀江相對﹐形似琵琶。北鄕婦女多曉音律。壽逸羣→嵩山神姓壽﹐名逸羣﹐呼之令人不病。黃腰獸→黃巢亂﹐有太白山人謁州刺史崔堯封﹐云「掘破牛山﹐賊自敗。」崔遂發卒掘之。得一石桶﹐中有黃腰獸一﹐劍一﹐獸見劍自撲而死。巢至秋果敗。大劫→十方三世﹐所有一切世界﹐皆悉具四種相劫﹐謂成住壞空。成而卽住﹐住而續壞﹐壞而復空﹐空而又成﹐連環無端﹐都將成住壞空八十轆轤結算。一十三萬四千四百萬年爲始終之極數﹐所爲一大劫也。山水→陸儼山云「登山涉水之間﹐專事賦詩﹐則反礙眞樂。葉石林記﹕陳后山每登覽得句﹐卽急歸臥一榻﹐於被蒙首。家人知之﹐卽貓犬皆逐去﹐嬰兒稚子亦皆抱持寄鄰家﹐徐待其起﹐就筆硯﹐卽詩已成﹐乃敢復常。大是爲詩所苦。大抵江山旣勝﹐風日又佳﹐從以良朋韻士﹐便當極躋攀眺望之興。罷﹐從燈下或月夕﹐追憶所遇﹐歷歷在目﹐然後發之詩文。庶幾各極其愜﹐而無累矣。」溫公→《資治通鑑》艸﹐𨿽數百卷﹐顚倒塗抹﹐訖無一字作艸。其行己之度﹐蓋如此。秦結了→蜀敍州有鳥﹐名秦結了﹐能言。一日﹐夷人買去﹐秦結了曰「我漢禽﹐不入夷地。」遂驚死。面縛→《史記﹟宋世家》﹕武王克商﹐微子肉袒面縛﹐左牽羊﹐右把茅。然則微子有四手乎﹖不然﹐何以旣面縛﹐而又有牽羊﹑把茅之手乎﹖史云﹕微子抱祭器歸周。又豈待周師至而後面縛乎﹖究言之﹐抱祭器歸周﹐亦必無之事。劉敞曰「古者同姓𨿽危不去國﹐論云去之者﹐去紂都也﹐斯仁耳。」花九錫→羅虯作花九錫﹕一曰重頂幄幛風﹐二金錯刀剪折﹐三甘泉浸﹐四玉缸貯﹐五雕文臺安置﹐六書畫寫﹐七艷曲翻﹐八美醑賞﹐九新詩詠。且曰「亦須蘭蕙﹑梅蓮﹐乃可披襟。若芙蓉﹑躑躅﹑水仙﹑石橊之類﹐何錫之有﹖」﹝虯爲郡州從事﹐作《比紅詩》百首﹞盤古氏→《九域志》謂廣陵有盤古冢。《述異記》謂南海有盤古冢﹐亙三百餘里。《錄異記》謂成都盤古廟﹐有三郎之名。《荊風土記》謂十月十六日﹐爲盤古生辰﹐可占冬時之陰霽。湘鄕有盤古村﹐贛之會昌有盤古山﹐或以湘贛爲盤古氏顯化之所。黃撥沙→閩越黃撥沙善視墓﹐畫地爲圖﹐卽知休咎﹐因號黃撥沙。婺人有世患左目者﹐問之﹐曰「祖墳木根﹐傷葬者左目。」發墓果然﹐出之卽愈。養花天→越中牡丹開﹐多有輕陰微雨﹐謂之養花天。詩云「野水短蕪調馬地﹐澹雲微雨養花天」耗磨日→正月十六﹐謂之耗磨日。張說詩云「磨耗傳玆日﹐縱橫道未宣。」三浣→俗以上浣﹑中浣﹑下浣﹐爲上中下三旬。蓋本唐制﹐十日一休沐﹐而今猶襲之也。張李詩辧→張子容「海气朝成雨﹐江天晚作霞」﹐李嘉祐「朝霞晴作雨﹐濕气晚生寒」﹐二詩語極相似﹐而盛唐﹑中唐分焉。瓜芋→洪邁《老圃賦》云「織女耀而瓜薦﹐大昂中而芋食。」《春秋元命苞》云「織女星主瓜果。」《孝經援神契》云「仲冬昂星中﹐收芋莒。」正用此二事。調水符→盩厔有玉女洞飛﹝恐是泉甘﹞冽﹐蘇子瞻過此﹐汲兩瓶去。恐後復取﹐爲從者所紿﹐乃破竹作券﹐使寺僧藏之﹐以爲往來之信﹐戲名曰調水符。君主→《史記﹟年表》﹕「秦始以君主妻河。」君之女曰君主﹐猶公主也。妻河﹐沈河水﹐卽河伯娶妻故事﹐蓋戎俗也。呂東萊作大事﹐不達君主之義﹐攺主爲生﹐失之遠矣。遵題格→牛嶠楊《柳枝詞》﹕「吳王宮裏色偏深﹐一簇煙條萬縷金。不忿錢塘蘇小小﹐引郎松下結同心。」按《古樂府﹟小小歌》有云「妾乘油壁車﹐郎乘靑驄馬。何處結同心﹐西陵松柏下。」牛詩用此意﹐詠柳而貶松﹐唐人所謂遵題格也。後人攺松作枝﹐語意索然矣。李吉甫→徳宗以來﹐姑息藩鎭﹐有終身不易地者。吉甫爲相歲餘﹐凡易三十六鎭﹐殿最分明。成均→古無韻字﹐均卽韻也。五帝之學﹐曰成均﹐亦音韻。周人立太學﹐兼五帝二代之名﹐東學爲東序﹐西學爲瞽宗﹐北學爲上庠﹐南學爲成均。《鶚冠子》﹕「五音不同均﹐可喜一也。」均﹐古韻字。須女→天文有織女主貴女﹐須女主賤女。貴則嫡也﹔賤則諸侯之副宮九媵﹐大夫之側室三歸也。妾之於禮久矣﹐有媵而妾者﹐有卜而妾者。卜而妾者﹐聞命而趨﹐不待六禮﹐故謂之奔。廞→廞﹐﹝許金切﹞《爾雅》﹕「廞興也。」《周禮﹟笙師職》云「大喪﹐廞其樂器。」蓋謂陳而不作之義也。獨孤及《墓銘》﹕「廞衣楚挽﹐徘徊墓田。」明駝→《木蘭詞》﹕「願借明駝千里足﹐送兒還故鄕。」或攺明作鳴﹐謬也。按駝臥腹不帖地﹐屈足漏明﹐則走千里﹐故曰明駝。唐制驛有駝﹐使非邊塞軍機﹐不得擅發。楊妃私發明駝﹐賜祿山荔枝。華巖洞→靈川縣西南二十里﹐髙數仞﹐可容數榻﹐泉繞洞前﹐又名華巖洞。世傳昔有桃花片﹐闊寸許﹐從洞中流出。石壁有詩﹕「巖前流水無人渡﹐洞口碧桃花正開。東望蓬萊三萬里﹐等閒歸去等閒來。」博物→管子知兪兒﹝卑耳溪神﹞﹐東方朔知畢方﹝獨足隺﹞﹐劉向知貳負﹝上郡山中械一足屍﹞﹐諸葛恪知侯囊﹝山精如小兒﹞﹐陸敬叔知彭侯﹝黑狗無尾﹞﹐張華知銅澡盤﹝晨夕鳴﹐與洛中宮鐘相應﹞﹐又知然石﹝以水灌之便熱﹞﹐陸澄識服匿﹝單於賜蘇武酒器﹞。汶南→汶南無鸜鵒﹐江南無狐﹐粵無馬虎﹐廬山人見駝以爲山精﹐潤州人見蠍以爲主簿。棗昏→宋人書啟自敍云「性本棗昏﹐質惟木訥。」按範蔚宗《和香方》云「棗膏昏蒙﹐甲煎淺俗。」鄕裏→俗語有「鄕裏夫妻﹐步步相隨。」言鄕不離裏﹐如夫不離妻也。古人稱妻曰鄕裏﹐沈約《山陰柳家女詩》曰「還家問鄕裏﹐詎堪持作夫。」《南史﹟張彪傳》曰「我不忍令鄕裏落他處。」橘黃→唐李伯珍《興醫帖》云「白金一梃﹐奉備橘黃之需。」始不曉所謂﹐及觀《續世說》﹐有「枇杷黃﹐醫者忙﹐橘子黃﹐醫者藏。」乃知時使然耳。夢命→「癡人前不可說夢﹐達人前不可言命。」宋人《就月錄》以爲陶淵明語﹐不知何據。買石碑→唐鄭璠﹐在嶺南象江得怪石﹐紺冰﹝去聲﹞而平理﹐彈之有好聲﹐輦歸滎陽﹐費錢六十萬。宋榮咨道﹐嘗以錢二百萬﹐買虞世南夫子廟初刻碑。或談此二事﹐有應聲曰「這兩个癡人﹐好一捧打殺。何不買百弓上水田﹐九品入流官乎﹖」空桑→人知伊尹生於空桑。按《春秋孔演圖》﹐孔子亦生於空桑。寵禮→宋君崇禮儒臣﹐過於漢唐。正史所遺有二﹕其一﹐眞宗臨楊礪之喪﹐降輦步弔﹐重其淸介也。其一﹐富弼母卒﹐仁宗爲之罷春宴。𨿽三代令主﹐不過此也。其後徽宗之待蔡京﹑王黼﹐南宋之待秦檜﹑侘冑﹑似道﹐恩禮倍此。然前之如蕩子之交狎客﹐後之則如弱主之畏豪奴﹐書之只辱耳﹗容頭過身→《漢書》虞詡疏﹕「公卿巽懦﹐容頭過身。」按貓犬鉆穴﹐頭可容身卽過矣。詡蓋以貓犬諭之也。鹿→胡居士云「鹿性驚烈﹐多別良艸﹐恆食九物﹐余則不嘗。羣處必依山岡﹐產歸下澤。享神用其肉者﹐以其性烈﹐淸淨故也。凡餌藥者勿食鹿肉﹐服藥必不得力﹐以鹿嘗啖解毒之艸﹐是故能制毒﹐散諸藥也。九艸者﹐葛葉及花﹑鹿蒽﹑鹿藥﹑白蒿﹑水芹﹑甘艸﹑齊頭蒿﹑山耳﹑薺苨。結須→江西鉛山縣三淸山﹐俗傳晉李尙書與葛洪修煉時﹐尙書結須渡此巖﹐因名。六鶴堂→蔡京賜第﹐有六鶴堂﹐髙四丈九尺﹐人行其下﹐望之如蟻。極廟→秦始皇更命信宮爲極廟。注﹕爲宮廟象天極﹐故曰極廟。馳道→《始皇紀》﹕「賜爵一級﹐治馳道。」應劭曰「天子馳道也。」漢壽→漢壽﹐本蜀郡縣名。雲長初爲漢壽亭侯﹐卽亭長也。後人不讀書﹐遂以爲漢之壽亭侯﹐不知壽義何據﹐可笑殊甚。芙蓉香→宋元嘉六年﹐賈道子行荊上﹐明見芙蓉方發﹐聊取還家。聞花有聲﹐怪﹐尋得一舍利。白如眞珠﹐焰照梁棟。敬之﹐擎以箱﹐案懸於屋壁。花妖→宣和七年﹐牡丹皆開作金色﹐又變黑色。柳皆生黃花﹐大如林檎。靖康元年﹐梨樹生豆莢﹐木香架生蒲桃﹐可食。又王殿直家籠中貯松花﹐及起籠之際﹐每一片中雪白小松一小株。又寶籙宮前柱﹐忽生松一枝。童貫轎中木板﹐上生雜艸﹐斫剗復生。盆水如畫→紹興七年﹐建康府寓旅家盆水﹐有紋如畫﹐佳卉茂木﹐華葉敷芬。數日﹐易以他水﹐愈出愈奇。盡春暄乃止。化益→《世本》云「化益作並。」宋衷曰「化益﹐伯益也。」《荀子﹟成相篇》傳﹕「禹平天下﹐躬親爲民行勞苦﹐得益﹑臯陶﹑橫革﹑眞成爲輔。」《呂氏春秋》云「得臯陶﹑化益﹑眞成﹑橫革之交﹐五人爲位。」化益卽伯益﹐眞成卽直成也。駿狼冬至→郭璞《客傲》云「靑陽之翠秀﹐龍豹之委穎﹐駿狼之長暉﹐玄陸之短景。」言著生於微﹐盛生於衰也。駿狼長暉﹐言冬至之日也。《淮南子》「冬至﹐日在駿狼山。」余不可曉。潮→《寰宇》記瓊州潮候不同。凡江浙﹑欽廉之潮﹐皆有定候。瓊海之潮﹐半月東流﹐半月西流。潮之大小﹐隨長短星﹐不系月之盛衰﹐此又不可曉也。然則歷家之著長短星﹐蓋海中占潮候也。謬者乃以爲交易裁衣之用﹐可笑。左擔→杜少陵《愁坐詩》云「葭萌氐種回﹐左擔犬羊屯。」葭萌﹑左擔﹐皆地名。葭萌﹐人皆知之。左擔﹐解者俱不得其詳。《太平禦覽》引李充蜀云「蜀山自綿谷葭萌道徑險窄﹐北來擔負者﹐不容易肩﹐謂之左擔道。」壦務﹝音權旄﹞→柏人城東北﹐有一孤山﹐闞駰《十三州誌》以爲舜納於大麓﹐卽此山也。城西有碑﹐漢桓帝時徐整所立﹐銘曰「上有壦務山﹐王喬所仙。」魏收爲莊嚴寺碑﹕駰務之精﹐卽用此事。華不注→《左傳》﹕「成公二年﹐晉郤克戰於鞍﹐師敗績﹐逐之三周華不注。」言此山孤秀﹐如華跗之注於水。其說甚異而有徵。《九域志》云「大明湖﹐望華不注山如在水中。」邦→呼奴爲邦者﹐蓋僮僕未冠曰豎﹐東魏髙歡諱樹﹐因以奴爲邦﹐義取「邦君樹塞門」句。山名→昆侖﹐一名昆岑。君山﹐一名媧宮。武當﹐一名篸嶺。普沱﹐一名梅岑。靑城山一名天谷。大復山﹐一名胎簪。衡山﹐一名芝岡。東海﹐一名岱淵。律召調陽→智永居長安西明寺﹐寫眞艸《千字文》八百本。《律召調陽》爲眞本也。俗稱律呂爲誤﹐蓋以艸聖召字似呂字﹐其義以閏餘對律召耳。殿試→武后載初元年二月﹐策問貢人於洛城殿﹐數日方了。殿前試人自此始。長慶二年﹐太后自制《臣軌》兩篇。胡苑→張良對髙祖言長安形勝﹐曰「南有巴蜀之饒﹐北有胡苑之利。」史漢書多不解胡苑之義。按胡人歌曰「失我燕支山﹐婦女無顏色。失我祁連山﹐六畜不蕃息。」所謂胡苑之利﹐當是此義。劉錡善射→劉錡善射。水斛滿以箭射﹐拔箭水注﹐隨以一矢窒之。人服其精。四和香→山林窮居四和香﹐以荔枝殼﹑甘蔗滓﹑榦柏葉﹑黃連和焚﹐又加松球﹑棗核﹑梨核皆妙。功徳水→《佛經》﹕大仙彼界有池﹐隨月增減﹐其水有八功徳﹕一淸﹐二冷﹐三香﹐四柔﹐五甘﹐六淨﹐七不噎﹐八除病。西山有寺﹐名功徳﹐正取此義。作記者以神功至徳敷衍﹐可笑。知風艸→南海有艸﹐叢生如藤蔓。土人視其節以占一歲之風﹐每一節則一風﹐無節則無風﹐名曰知風艸。﹛面﹣目﹢^|^﹜→賈誼《新書》﹕「大禹鬟河而導之九牧。」《呂氏春秋》﹕「禹身執虆﹛面﹣目﹢^|^﹜以爲民先﹐剔河而導九岐。」鬟﹐本發名﹐義取環曲。剔本梳剔﹐取義疏通。虆卽插字。塗林→陸機《與弟書》﹕「張騫爲漢使外國十八年﹐得塗林。」塗林﹐安石橊也。漢隸→漢隸﹐歲久風雨剝蝕﹐其字無復鋒芒。宋杜仲微﹐乃故用禿筆作隸﹐自謂得漢刻遺法﹐豈其然乎﹖王宴→王宴爲員外郎﹐父普曜齋前柏樹﹐忽成梧桐。論者以爲梧桐𨿽有棲鳳之美﹐而失後凋之節。宴後果不能終。忠州木蓮→白樂天有《忠州木蓮詩》。余遊臨邛白鶴山寺﹐佛殿前有兩株﹐其髙數丈﹐葉堅厚如桂﹐以中夏發花﹐狀如芙蕖﹐香亦酷似。寺僧云「花折時有聲如破竹﹐然一郡止此二株﹐不知何自至也。」成都多奇花﹐亦未嘗見。世有木芙蓉﹐而不知有木蓮花也。龍鐘竹→羅浮山第三十一嶺﹐半是巨竹﹐皆七八圍﹐長一二丈。枝官→《書》曰尸位﹐《詩》曰素餐﹐商君謂之荒飽﹐吳起謂之枝官﹐史云冗食﹐又雲遊手﹐蝝蝗蝥賊﹐不在下矣。艸木→鐵馬鞭﹐長慶二年義成君節度使曹華進獻。且曰「得之汴水﹐有字刻云『貞觀四年尉遲敬徳﹐』字尙在。」聒帳→太宗嘗謂侍臣曰「後唐莊宗湛飲﹐以鄭聲與胡部合奏﹐謂之聒帳﹐息昏達日不悉。」勾漏洞→容州有勾漏洞天﹐四面石山圍繞﹐其中平野數里。洞在平地﹐不煩登涉﹐外略敞豁﹐中一暗溪穿入﹐因同北流。令結小桴﹐秉燭坐其上﹐命篙師撐入﹐詰屈而行。水淸無底﹐兩岸石如虎豹猱玃﹐森然欲轉。行一里許﹐仰見一大星炯然﹐細視﹐乃石穿一孔﹐透天光。洞對面髙崖上﹐夏間望見荷葉田田﹐然峻絕不可到。土人云「或見荷花﹐則歲必大。」八芳艸→宋良嶽八芳艸﹐曰金蛾﹐曰玉蟬﹐曰虎耳﹐曰鳳尾﹐曰素馨﹐曰渠那﹐曰茉莉﹐曰含笑。三葉→《呂氏春秋﹟任地篇》﹕「孟夏之昔﹐殺三葉而獲大麥。」三葉﹐薺苨也﹐葶藶也﹐菥蓂也。見三葉之死﹐則大麥可獲之候。桐知正閏→桐知日月正閏﹐生十二葉﹐邊有六葉﹐從下數﹐一葉爲一月﹐閏則十三。葉小者﹐卽知閏何月也﹐不生則九州異君。月昔→「月昔靡艸死」﹐按《呂氏春秋》「孟夏之昔」﹐注﹕昔﹐終也。地犬→晉元康中﹐吳郡婁縣懷瑤家﹐忽聞地中有犬子聲。掘視之﹐得犬子雌雄各一﹐目猶未開﹐形大於常犬也。哺之而食﹐左右咸往觀焉。長老或云「此名犀犬﹐得之者令家富昌。」大興中﹐吳郡府捨中﹐又得二枚物如初。尸子曰「地中有犬名曰地狼。有人名曰無傷。」《夏鼎志》曰「掘地而得狗名曰賈﹐掘地而得豚名曰邪﹐掘地而得人名曰聚。聚無傷也。」奇偶→天地之數始於一﹐終於十。聖人虛二以畫八卦﹐八者偶之方也﹔虛一以敍九疇﹐九者奇之圓也。卦以偶爲用﹐故有應則吉﹔疇以奇爲用﹐故有對則凶。六庚→太公《陰謀》曰「六庚爲白獸﹐在上爲客星﹐在下爲害气。」竹枝詞→元楊廉夫《竹枝詞》﹐和者五十餘人。余獨愛徐延徽一首﹐云「盡說盧家好莫愁﹐不知天上有牽牛。剩拋萬斛胭脂水﹐澑向銀河一色秋。」魚米→唐田澄《蜀城》詩﹕「地富魚爲米﹐山芳桂是樵。」俗名沃土爲魚米之地。白題滑→梁天監時﹐西北遠邊有白題及滑國﹐遣使由岷山道入貢。二國歷代弗賓﹐莫知所出。裴子野曰「漢穎陰侯斬胡白題將一人。服虔注云﹕白題﹐胡名也。又漢定遠侯擊虜入滑。此其後乎﹖」時服其博識。三羅→晚唐江東三羅﹐隱﹑虯﹑鄴也。鄴詩如《閨怨》云「夢斷南窗啼曉烏﹐新霜昨夜下庭梧。不知簾外如珪月﹐還照邊庭到曉無。」《南行》云「臘晴江暖鷿鵜飛﹐梅雪香沾越女衣。魚市酒村相識徧﹐短船歌月醉方歸。」二詩﹐隱﹑虯不及也。牽絲→謝靈運詩﹕「牽絲及元興﹐解龜在景平。」李善注﹕「牽絲﹐初任也。解龜﹐去任也。」

讀書鏡明陳繼儒撰序

張雲叟云「頃遊京師﹐常聽司馬溫公﹑王荊公之論﹐於行義文史爲多﹐惟歐陽公多談吏事。餘言﹕『學者見公﹐莫不欲聞道徳文章﹐今先生何教人以吏事﹖』公曰﹕『吾子皆時才﹐異日臨事﹐當自知之。大抵文學止於潤身﹐政事可以及物。吾昔貶官夷陵﹐方壯年未厭學﹐欲求漢史一觀﹐公私無有。因取架閣陳年公案﹐反覆觀之﹐見其枉直垂錯﹐不可勝數﹔違法徇情﹐滅親害義﹐無所不有。且夷陵荒遠褊小尙如此﹐天下固可知也。當時仰天誓心﹐自爾遇事不敢忽。』時蘇明允父子亦在﹐共聞此語﹐莫不嘆服。」我朝李康惠公承勛爲刑部屬﹐林見素公爲僉都﹐謂李曰「昔三原王公在南都﹐其志未嘗一日不爲天下國家﹐故無一日無賢士大夫往來門下。今吾門寂寥﹐豈吾不能屈己耶﹖何賢者之不至也﹖」李因問曰「公今所交何人﹖」曰「同官張公實﹑太宰楊應寧﹑司諫楊文震。」請各問所長﹐曰某長於某。各問所短﹐曰某短於某。請問公所長﹐林遜謝。請問公所短﹐林悚然。李曰「承勛每侍教所聞惟節義文章﹐而未嘗及學問。公所長在是﹐所短亦在是乎﹖」林亦嘆服。夫天下大事﹐全賴文章節義人擔卻﹐然不可不講明學問與吏事。學問如切脈﹐吏事如藥方﹐知脈審方﹐然後國家之沈屙痼疾﹐應手卽除。不然﹐未識病夫之生死﹐不辧庸醫之是非﹐或因循以待亡﹐或執拗以速禍。是果誰之咎哉﹗故要做天下第一奇男子﹐須要事理圓融﹕要事理圓融﹐須要講明學問吏事。此愚《讀書鏡》之所以作也。陳繼儒書於漱石齋。

卷一王昶《戒子》云「徐偉長不沽髙名﹐不求苟得。淡然自守﹐惟道是務。其有所是非﹐則托古人以見意﹐當時無所褒貶。」歐陽公《歸田錄跋》曰「唐李肇《國史補》序云﹕『言報應﹐敍鬼神﹐述夢卜﹐近帷箔﹐悉去之。紀事實﹐探物理﹐辧疑惑﹐示勸戒﹐采風俗﹐助譚笑﹐則書之。』余之所錄﹐大抵以肇爲法﹐而小異於肇。不書人之過惡﹐以謂職非史官。而掩惡揚善者﹐君子之志也。」劉元城先生又曰「吾友後來未可遽立議論﹐以褒貶古今。」蓋見聞未廣而涉世淺故也。且如孔子萬世師也﹐方孟僖子且死﹐戒其嗣懿子師孔子﹐時孔子年尙少。又齊景公晏子適魯問禮﹐時孔子年三十。其後﹐孔子之年五十餘﹐方歷聘諸國﹐十四年而歸魯。時孔子年六十三歲﹐乃始刪詩定書﹐系周易﹐深矣。故其著述始可爲後世法。譬如積水於千仞之源﹐一日決之﹐滔滔汨汨﹐其源深也。若夫潢潦之水﹐乍流乍涸﹐終不能有所至者﹐其源淺也。古人著書﹐多在暮年﹐蓋爲此。大抵著書﹐上者羽翼世道﹐次者磨礱身心﹐又次者淘汰俗气﹐又次者資輔聰明﹐又次者摩娑歲月。若簸口皮﹐瞇心目﹐橫索錢米﹐恣逞胸懷﹐近觸尢悔﹐遠釀奇窮﹐皆公論失眞之罪也。嗚呼﹗士傳言﹐庶人謗﹐三代盛時則可﹐若後世則處士橫議﹐小人無忌而已﹐可不戒與﹗韓持國知穎州﹐時彥以狀元及第判州事﹐每稱狀元。持國怒曰「狀元無官耶﹖」自是攺呼僉判﹐彥終身銜之。馬涓亦以狀元及第判秦州﹐亦呼狀元。秦帥呂晉伯曰「狀元者﹐及第未除也。旣爲判官﹐則勿稱之矣。」涓愧謝之。予嘗舉此以問客﹐曰「二事絕類﹐而一銜之﹐一謝之﹐何與﹖」客曰「人品不同耳。」予曰「固然。持國歷聲而吒之﹐故其人多怨。晉伯平心以道之﹐故其人多悅。程子曰﹕『凡爲人言者﹐理勝則事明﹐气忿則招拂。』此之謂也。」顏之推云「人足所履不過數寸﹐然而咫尺之途﹐必顚蹶於崖岸﹔拱抱之梁﹐必沈溺於川淵者。何哉﹖爲其傍無餘地也。君子之立己﹐抑亦如之。至誠之言﹐人未必信﹔至潔之行﹐物或致疑。皆由言行聲名無餘地也。」或問呂居仁﹕「天下歸仁如何﹖」居仁作韻語答之﹐曰「面前徑路無令窄﹐窄時無過客。無過客時徑益荒﹐眼前滿地生荊棘。」黃山谷云「面前徑路常須令寬﹐路徑窄則無著身處﹐況能使人行也﹖」以上三言相符。彼立己於峻﹐及離人而立於獨者﹐可以警矣。趙抃罷政閒居﹐一士人以書贄見﹐公讀之終捲﹐正色謂士人曰「朝廷有學校﹐有科舉﹐何不以卒業﹐卻與閒退之人說他朝廷利害。」士人惶恐而退。山人範知璿獻所爲文於宋璟﹐璟判之﹐曰「觀其《良宰論》頗涉諂諛。文章若髙﹐請從舉選﹐不可別奏。」古人云﹐當官不接異色人。不止巫﹑祝﹑尼﹑媼﹐禮當疏絕。至於工藝之人﹐亦不可久畱於家﹐與之親狎。此輩皆能變易聽聞﹐簸弄是非。又有本非儒者﹐或假文辭﹑字畫以媒進﹐一與款洽﹐卽墮術中。如房琯爲相﹐因一琴工黃庭蘭出入門下﹐依倚爲非﹐遂爲相業之玷。若此之類﹐能審察疏遠﹐亦省事遠謗之一助也。王伯厚云「元祐諸賢不和﹐是以爲紹聖小人所乘。元符﹑建中韓曾不和﹐是以爲崇寧小人所陷。紹興趙張不和﹐是以爲秦氏所擠。古之建官曰三公﹐公則無私矣。曰三孤﹐孤則無朋矣。無私無朋﹐王道蕩蕩﹐何亂之有﹖」仁宗嘗春日步苑中﹐屢回顧﹐皆莫測聖意。及還宮中﹐顧嬪禦曰「渴甚﹐可速進熟水。」嬪曰「大家何不外面取水﹐而致久渴耶﹖」仁宗曰「吾屢顧不見錼子﹐苟問之﹐卽有抵罪者﹐故忍渴而歸。」左右皆稽顙動容﹐呼萬歲。聖性仁慈如此。林豳公位極人臣﹐嘗言「平生不稱意有三﹕其一爲灃州刺史﹔其二貶司農卿﹔其三自西川移鎭廣陵﹐舟次爲駭浪所驚﹐左右呼不至﹐渴甚﹐自潑茶喫也。」以此視仁宗度量﹐豈非酸措大骨頭﹐天地懸絕。韓魏公知中山﹐李淸臣謁見其侄﹐吏報曰「太祝方寢。」李爲絕句曰「公子乘間臥絳廚﹐白衣老吏慢寒儒。不知夢見周公否﹐曾說當年吐哺無﹖」平曾謁華州李相不遇﹐吟曰「老夫三日門前立﹐珠箔銀屏畫不開。詩卷卻拋書袋裏﹐譬如閒看華山來。」劉魯風投謁所知﹐爲典謁所阻﹐吟曰「萬卷書生劉魯風﹐煙波萬里謁文翁。無錢乞舉韓知客﹐名紙毛生不爲通。」自古公卿家專有此病﹐故古人以將命典謁爲重。然爲士者宜使王公聞其名而不得見﹐則前詩又覺多事矣。東坡云「余謫居惠州﹐諸子不聞余耗﹐憂愁無聊。蘇州定惠院學佛者卓契順謂邁曰﹕『子何憂甚﹐惠州不在天上﹐行卽到耳。』紹聖二年三月二日﹐契順涉江渡領﹐黧面繭足﹐以至惠州﹐得書徑還。余問所求﹐答曰﹕『契順惟無求故來惠州﹐若有求則在都下矣。』苦問不已﹐乃曰﹕『昔蔡明遠鄱陽一校耳﹐顏魯公絕糧江淮之間﹐明遠載米周之。魯公憐其意﹐遺以尺書﹐天下至今知有明遠也。今契順𨿽無米與公﹐然萬里之勤﹐倘可援明遠例﹐得數字乎﹖』余欣然許之﹐爲書《歸去來兮》詞以貽之﹐庶幾契順托此以不朽也。』慶曆中﹐諫官李兢坐言事謫湖南物務﹐內殿承制範亢時爲黃蔡門都監﹐念言事坐謫者後多至顯官﹐乃悉傾家物與之辦行。兢至湖南﹐少日遂卒。前輩有言人切不可有意﹐有意卽差﹐事固不可前料也。余每笑範亢百萬家財﹐不如卓老僧東坡半紙。崔湜拜中書令﹐父以吏部尙書致仕﹐數爲請托以干湜﹐湜每不從﹐由是父子相失﹐大爲時論所嗤。郤愔忠於王室﹐而其子超有重名﹐黨桓溫﹐愔疾溫而不知其子與之善。超將亡﹐以一箱書付門生﹐曰「本欲焚之﹐恐翁年尊必以傷湣致疾。吾死後﹐若捐眠食﹐可呈此箱。」愔後果哀悼﹐門人呈之﹐皆與溫往反密計。愔於是大怒﹐曰「小子死恨晚矣﹗」更不復哭。夫湜﹐太平公主客也。超﹐桓大司馬客也。二君立身艸艸﹐然一則宦情重﹐故逆情於生前。一則名根輕﹐故苦心於身後。今矯迹潔身藉亂命者﹐其將爲湜乎﹐爲超乎﹖漢陳涉旣王﹐其故人嘗與傭耕者叩宮門求見﹐閽吏不肯爲通。會涉出﹐遮道而呼﹐乃載歸後宮。發舒自恣﹐言涉故情。涉怒﹐殺之。公孫弘起家徒步﹐爲丞相﹐故人髙賀詣之。弘食以脫粟飯﹐覆以布被﹐賀怨曰「何用故人富貴爲﹖脫粟布被﹐我自有之。」弘大慚。賀告人曰「公孫弘內服貂蟬﹐外服麻枲。內廚五鼎﹐外膳一肴。豈可以示天下﹖」於是朝廷疑其矯焉。弘嘆曰「寧逢惡賓﹐莫逢故人。」宋向柳與顏竣友善﹐及竣貴﹐柳猶素情自許﹐不推先之。範劇戒柳曰「名位不同﹐禮有異數。卿何得作曩時意耶﹖」柳曰「我與士遜心期久矣﹐豈可一旦以勢利處之﹖」及柳以事系獄﹐屢密請﹐竣竟不助之﹐柳遂伏法。今人富貴忘久要﹐困窮過責望﹐遂使歲寒之盟﹐殞越中路。王公髙誼﹐削迹布衣。斯亦末世友道之羞也。宋太祖一日罷朝﹐俯首不言者久之。內侍王繼恩問其故﹐上曰「早來前殿指揮一事﹐偶有誤失﹐史官必書之﹐我所以不樂也。」又一日﹐後苑挾弓彈雀﹐有臣僚扣殿﹐稱有急事請見。上急出見之﹐受所聞奏乃常事。太祖曰「此事何急﹖」對曰「亦急於彈雀。」上怒﹐以鉞斧柄撞口﹐兩齒墜焉。徐伏地取齒置懷中﹐上怒曰「汝將此齒去訟我也﹖」對曰「臣豈敢訟陛下﹐自有史官書之。」上怒解﹐賜金帛慰勞而去。乃知宋初史書核實﹐朝廷尙知畏憚如此。南齊江泌食菜不食心﹐以有生意﹐惟食老葉而已。宋髙頔有所乘馬老﹐以糜飼之。曹彬每冬月﹐禁勿修葺墻壁﹐謂瓦石間百虫所蟄﹐動之恐傷其生。伊川在經筵﹐見哲宗盥漱噴水避蟻。夫王侯將相猶仁心不殺如此﹐今人驅役奴隸﹐遠致異品﹐旣飽則揚揚自得﹐少不如意﹐則怒罵庖者。染習成俗﹐見聞久慣﹐以爲飲食合當如此﹐而不以爲怪。夫貪生畏死﹐人物同也。愛戀親屬﹐人物同也。所以不同者﹐人有智﹐物則無智﹐人能言﹐物則不能言耳。哀哉﹗呂申公二子﹐謁歐陽公於潁上。人見公﹐納拜﹐出則二子相嘆﹐以爲前輩不可及。韓魏公畱守北京﹐李稷以國子博士爲漕﹐頗慢公。公不爲校﹐待之甚禮。俄潞公代爲畱守﹐未至﹐揚言云「李稷之父絢﹐我門下士也。聞稷敢慢魏公﹐必以父死失教至此。吾視稷猶子也﹐果不悛﹐將庭訓之。」公至北京﹐李來謁﹐坐客次久之﹐公著道服出﹐徐語曰「而父﹐吾客也。只八拜。」稷不獲已﹐如數拜之。尹師魯以貶死﹐其子朴方褓𦇤。旣長﹐韓魏公聞於朝﹐命官。魏公到北京﹐薦爲屬﹐教育之如子弟。朴少年有才﹐所爲或過舉﹐魏公掛師魯之像哭之。馬援有疾﹐梁松來候﹐獨拜牀下﹐援不答。諸子問曰「梁一孫帝婿﹐貴重﹐朝廷公卿莫不憚之﹐大人柰何獨不爲禮乎﹖」援曰「我乃松父友也。」松懷不平﹐遂因事陷之。帝大怒﹐追收援印。援槁葬城西﹐妻子艸索詣闕請罪。帝出松書示之﹐方知所坐。夫納拜以定其公﹐正言以折其傲﹐泣像以動其心﹐此三君子之行事﹐皆古人也。若如援之挾長﹐當松之挾貴﹐遂至執友之誼不復可施﹐而前輩一切執手殷勤之誨﹐亦從此杜口矣。可嘆哉﹗北齊安徳王延宗﹐髙文襄第五子。母陳氏﹐魏廣王妓也。延宗幼爲文宣所養﹐甚愛之。年十二﹐猶騎置腹上﹐令溺己臍中﹐抱之曰「可憐止有此一个。」封定州刺史。於上大便﹐使人在下張口承之。後爲周武帝見擒﹐誣反。以椒塞口而死。宣和間芒山有盜臨刑﹐母來與之訣﹐盜對母云「顧如小兒時一吮母乳﹐死且無憾。」母與之乳﹐盜嚙斷乳頭﹐流血滿地﹐母死。盜因告刑者曰「吾少也﹐盜一菜一薪﹐吾母見而喜之。以至不檢﹐遂有今日。故恨殺之。」嗚呼﹗異矣。夫語教子嬰孩﹐不虛也。侍郎梅溪王公見人禮塔﹐呼而告之﹐曰「汝有在家佛﹐何不供養﹖」宋大本圓照禪師﹐人有飯僧者﹐必告之曰「汝先養父母﹐次辦官租。如欲供僧﹐以有餘及之。」徒眾在此﹐豈無望檀那之施﹖須先爲其大者。蓋古人透徹佛事﹐故能爲此不作佛事語。乃知通佛法未有不通世法﹐犯王法未有不犯佛法。仁宗禦制元舅隴西王碑文﹐詔蔡襄書之。其後命學士撰溫成皇后碑文﹐又敕公書﹐則辭不肯書﹐曰「此待詔職也。」鄒志完第進士﹐調揚州潁昌府教授﹐呂公著﹑範純仁爲守﹐皆禮遇之。純仁屬撰樂語﹐浩辭。純仁曰「翰林學士亦爲之。」浩曰「翰林學士則可﹐祭酒﹑司業則不可。」純仁敬謝。成化初﹐章編修懋﹑黃編修仲昭﹑莊檢討昶以史官辭撰煙火致詞﹐得罪以去。吁﹗亦由執政無純仁﹐故至此。

卷二昔武王問五帝之誡於尙父﹐尙父曰「黃帝之誡曰﹕『吾居民上﹐搖搖恐夕不至朝。』乃鑄金人﹐三封其口。曰﹕『磨兜堅﹐愼勿言。』「故孔子於《易傳》著愼言者十二﹐於《論語》著愼言者十五﹐於《戴禮》著愼言者八﹐亦旣拳拳矣。老氏猶譏之曰「凡今之世﹐聰明深察﹐而近於死者﹐好譏議人者也。博辧閎遠而危其身者﹐好發人之惡者也。」蓋言之流禍深﹐人之發言易。以易發當深禍﹐嘻﹐危哉﹗田文問其父嬰曰「我聞將門有將﹐相門有相。君用事齊相﹐至今三年矣﹐齊不加廣﹐而君私家富累萬金﹐門下不見一賢者﹐文切怪之。」黃魯直云「人生須輟生事之半﹐養一佳士教子弟﹐爲十年之計﹐乃有可望。求得佳士﹐旣資其衣食溫飽﹐又當尊敬之。久而不倦﹐乃可以盡君子之心﹐而享其功。每見士大夫家﹐養客略與僕使同耳﹐如此何緣得佳士﹐藝麻必不能爲粟也。」余觀縉紳之家﹐養士多矣﹐生前則桃李無陰﹐死後則蒺藜入室。毋論子弟未得一士之用﹐而向之讒詔面諛者﹐且悉轉爲下石裹甲之人矣。故座有佳賓﹐家𨿽貧﹐吾知其必興。門無國士﹐族𨿽大﹐吾知其必敗。衛玆弱冠﹐與同郡文生俱稱盛徳。郭林宗與二人共至市。子許買物﹐隨價仇直。文生訾呵﹐減價乃取。林宗曰「子許少欲﹐文生多情。此二人非徒兄弟﹐乃父子也。」後文生以穢貨見捐﹐玆以烈節垂名。雪峯﹑巖頭﹑欽山﹐自湘中入江南。至新吳山之下﹐欽山濯足澗側﹐見菜葉而喜﹐指以謂二人曰「此山必有道人﹐可沿流尋之。」雪峯恚曰「汝智眼太濁﹐他日如何辧人﹖彼不惜福如此﹐住山何爲哉﹗」後入山﹐果無名衲。大抵情爲欲根﹐儉爲福本。有多情之文生﹐必不能爲一擲百萬之劉毅。有惜福之雪峯﹐然後能爲竹頭木屑之陶荊州。東坡在嘉祐立論務在更變﹐在熙寧立論務在安靜。在熙寧力排募役﹐在元祐乃主免役。蓋惟是之從﹐而不徇時之好惡﹐此其所以爲君子。楊畏在寧則從熙寧﹐在元祐則從元祐﹐在紹聖﹑元符則從紹聖﹑元符﹐時人目之曰楊三變。不顧是非而惟時是徇﹐此其所以爲小人。昔衛鞅徙木之後﹐秦民初言令不便者﹐有來言令便者﹐衛鞅曰「此皆亂化之民﹐盡遷之於邊城。」夫立法之時﹐不難徒言不便者﹐而難徒言便者﹐鞅一切不顧﹐直是有豪傑胸膽﹐要亦厭其變遷不情耳。若使楊畏當之﹐其在首斥之列必矣。故君子寧爲獨立鶴﹐毋爲兩端鼠。寧昂昂若千里之駒﹐毋泛泛若水中之鳧。宋郭進造宅旣成﹐以酒席犒工﹐令子弟之席設於諸工之下﹐指工人曰「此造宅者。」指諸子曰「此賣屋者。」進死未幾﹐果爲資政殿學士陳彥升所得。蘇掖仕至監司﹐家富甚嗇。每置產﹐吝不與直﹐爭一文至失色﹐尢喜乘人窘急。嘗置別墅﹐與售者反覆甚苦﹐其子在傍曰「大人可增少金﹐吾輩他日賣之亦得善價也。」父愕然﹐自是少悟。夫世有如此父子﹐可以免營造。初劉溫叟之生也﹐其父嶽曰「吾老矣﹐他無所欲﹐但冀世治民和﹐與此兒皆爲溫洛之叟﹐耕釣煙月﹐酣詠太平之化足矣。」溫叟憶父語﹐遂爲名臣。慶曆中﹐張宗晦以祕書監致仕居洛陽。一日謁畱守﹐其子唐言「唐賀監知章以道上服歸會稽﹐明皇錫以鑑湖。今洛中嵩少𨿽非朝廷所賜﹐大人可衣羽暇﹐優遊其間﹐何必事請謁。」夫世有如此父子﹐可以免攀緣。顧顗之子綽﹐私財甚丰﹐鄕裏士庶多負其責﹐顗之禁不能止。及爲本郡﹐誘綽出諸券書一廚﹐顗之悉焚燒。宣語遠近﹕負三郎責﹐皆不須還。王殉好積聚﹐及死﹐其子弘悉燔燒券書﹐一不收責。夫世有如此父子﹐可以免積財。梁祖旣有移鼎之意﹐求賓客直言之士。一日忽出大梁門外數十里﹐憩於髙柳樹下。樹可數圍﹐柯幹甚大。梁祖獨語曰「好大柳樹。」徐徧視賓客﹐注目久之﹐坐客各各避席﹐對曰「好大柳樹。」祖又曰「此大柳樹可作車頭。」末坐五六人起對﹕「好作車頭。」祖厲聲曰「柳樹豈可作車頭﹖我見人說秦時指鹿爲馬﹐有甚難事﹖」悉擒言作車頭者﹐撲殺之。楊願與秦檜善﹐至飲食﹑動作悉效之。檜嘗食因噴嚏失笑﹐願亦陽噴飲而笑﹐左右哂焉。檜亦厭之﹐諷禦史排擊而去。吳顧雍爲人寡言﹐動靜特當﹐孫權亦嘆服之。每飲晏﹐左右嘗恐酒失﹐爲雍所見﹐不敢肆情。權亦曰「顧公在坐﹐使人不樂。」其見憚如此。張昭容貌矜巖有威風﹐吳主嘗曰「孤與張公言﹐不敢妄也。」余謂丈夫處世﹐談笑言論﹐嘗防識者在傍。如顧與張﹐原自使人心畏﹐楊願及樹下五六人﹐原自使人心鄙。至於取譏君子﹐而反不見容於小人﹐尢可憐也。隱士趙逸述晉人云「自永嘉以來三百餘年﹐建國稱王者十六君﹐目睹其事。國亡之後﹐史書皆非實錄。」天后時﹐有獻三足鳥者﹐左右或言一足僞﹐後笑曰「但史冊書﹐安用察其僞乎﹖」周公瑾云「定哀多微詞﹐有所避也。牛李有異議﹐有所黨也。國史凡幾修﹐則是非凡幾易矣。」元劉靜修詩云「紀載從來已失眞﹐紛紛輕重在詞臣。若將字字論心術﹐恐有無邊受屈人。」故史不可輕讀﹐古人亦不可輕論。馮瀛王云「吾三入相﹐每不如前﹐以擢任親故知之。初入能用至丞郎﹐再入能用至遺補﹐三入不過州縣。是宰輔之權日輕也。」桑維翰常謂交親曰「凡居宰相職位﹐有似著新鞋襪。外望𨿽好﹐其中甚不快活。大抵宰相權重﹐固非好消息。若權輕﹐則叔向所謂國將亡必多制﹐可不畏與﹖」髙宗曰「臺諫論事﹐𨿽許風聞﹐要須審實。如排擊人才﹐豈無好惡﹖若果務大體﹐不指摘纖瑕細務﹐彊置人於過﹐豈惟陰徳不淺﹐亦可以銷刻薄之風﹐成忠厚之俗。」趙鼎曰「聖訓廣大如此﹐言事官宜奉以周旋也。」王縉時爲監察禦史﹐擢口禦史﹐遷左司諫﹐時在言路﹐知無不言。每謂人才實難﹐多事之際﹐宜爲朝廷愛惜。以故不專彈擊﹐而惟論安危利害大計﹐與所以啟沃君心者。髙宗嘗稱其中正不阿﹐得諫臣體。他日﹐言事者有不稱﹐帝曰「王縉論事可思。」慶曆中﹐余靖﹑歐陽修﹑蔡襄﹑王素在臺中﹐力引石介爲諫官﹐執政亦欲從其請。時文正爲參政﹐語同列曰「石介剛正﹐天下所聞﹐然性亦好異。若使爲諫官﹐必以難行之事責人主以必行。少拂其意﹐則引裾折檻﹐叩頭流血﹐無不爲矣。」人皆服其言。夫憂盛危明﹐辟邪鎭惡﹐此皆臣子一念忠義所發﹐誠不可已。然或過於痛哭流涕﹐而其事未必至此。過於嬉笑怒罵﹐而其人未必至此。故其勢人主必以言爲輕﹐而其漸人臣亦必以言爲諱。他日𨿽有積薪之隱禍﹐滔天之巨姦﹐無復開口著手處矣。謝上蔡云「透得名利關﹐方是小歇處。今之士大夫﹐眞能言之鸚鵡也。」朱晦翁曰「今時秀才﹐直會說廉說義。及到做來﹐只是不廉不義。」此卽能言鸚鵡也。而或者見能言之鸚鵡﹐乃指爲鳳凰鸞鷟﹐惟恐其不在靈囿間﹐不亦異乎﹖𨿽然﹐鸚鵡可也。讒言煩興﹐交亂四國﹐嘵嘵爲百舌鳥﹐則不可也。司馬光入相時﹐差役之復﹐爲期五日﹐同列病其太迫。知開封府蔡京獨如約﹐悉攺畿縣雇役﹐無一違者。詣政事堂白光﹐光喜曰「使人人奉法如君﹐何不可之有﹖」張浚始與趙鼎相得甚﹐浚先達﹐力引鼎。嘗論人才﹐浚劇談檜善﹐鼎曰「此人得志﹐吾輩無所措足矣。」浚不以爲然。及引檜共政﹐方知其暗。浚之被論也﹐鼎約同列救解﹐檜見帝獨無一語﹐浚遂謫遠州。檜在樞府惟聽鼎﹐鼎反深信之﹐卒爲所傾。鼎與浚晚遇於閩﹐言及此﹐始知皆爲檜所賣。客有讀此者﹐曰「小人難知如此。」余笑曰「小人何嘗難知﹐只緣君子未到難悅地位耳。」元朔中﹐徐偃爲齊相。至齊﹐偏召昆弟賓客﹐散五百金予之﹐數曰「吾始貧時﹐昆弟不我衣食﹐賓客不我內門。今吾相齊﹐諸君迎我或千里﹐吾與諸君絕矣﹐毋復入我之門。」義熙中﹐何叔度子尙之爲吏部郎﹐告定省﹐傾朝送之。叔度謂曰「聞汝來﹐送別可有幾客﹖」答曰「殆數百人。」叔度笑曰「此是送吏部﹐非送何彥徳也。」勢在則羣蟻聚膻﹐勢去則飽鷹飈漢。悠悠濁世﹐今古皆然﹐何足怪者﹗有識之士﹐不必露徐偃之剛腸﹐但請拭何叔度之冷眼。秦檜嘗語王葆曰「檜欲告老如何﹖」葆曰「此事不當問葆。」檜曰「他人不敢言﹐以公有直气故問爾。」葆曰「果欲告老﹐不問親仇﹐擇可任國家之事者使居相位﹐誠天下生民之福。」檜默然。正徳初﹐關中盛傳朝議欲起三原王端毅公﹐秦左史汝南彊景明晟上詩曰「八十耆年一品官﹐歸來淸節雪霜寒。𨿽然海內歸心在﹐可柰君前下拜難。鷗鷺恐疑威風起﹐風雲長護老龍蟠。三公事業三槐傳﹐畱取完名久遠看。」王公得詩大悅。夫大臣去就出處﹐上系社稷安危﹐下系士林瞻表。故薦得數輩賢才﹐乃可弛乾坤之負擔﹐養得百年名節﹐方能傲風月之全身。李沆爲丞相﹐秉政日﹐狂生叩馬獻書﹐歷詆其短﹐公遜謝﹐曰「俟歸詳覽。」生訕怒﹐隨馬后肆言曰「居大位而不能康濟天下﹐又不能引退以謝人言﹐久妨賢路﹐寧無愧乎﹖」公於馬上踧躇再三﹐曰「某屢求退﹐柰上未允﹐不敢去耳。」終無忤意。富弼﹐字彥國﹐少有罵者如不聞﹐人曰「罵汝」。彥國曰「恐罵他人。」又曰「呼姓名而罵﹐豈罵他人﹖」彥國曰「天下無同姓名者乎﹖」告者大慚。及爲相﹐嘗語子孫曰「忍之一字﹐眾妙之門。睦族處事﹐尢爲先務。若淸儉之外﹐更加一忍﹐則何事不便。」夫朝廷用人﹐專論才徳﹐而獨於輔臣﹐又責以相度二字。蓋相﹐地道也﹐婦道也。地欲耐物﹐婦欲耐家。不然﹐佛氏所謂蝦蟆禪﹐一跳卽倒耳。蕭穎士恃才傲物﹐嘗攜壺逐勝﹐憩於逆旅。風雨暴至﹐有紫衣翁領二童子避雨於此﹐穎士頗侮之。雨止﹐老人上馬呵殿而去。穎士始知爲吏部侍郎王丘也。明日造門謝罪﹐引至廡下﹐坐而責之。復曰「子負名傲忽﹐其止於一第乎﹖」果終於揚州工曹。此前輩不可輕也。張嘉正始爲中書舍人﹐崔湜輕之。後與議事﹐正出其上﹐湜驚曰「此終君座耳。」後年爲中書令。此後輩不可輕也。呂文穆公未第時﹐薄遊一縣﹐胡旦方隨其父宰是邑﹐遇呂甚薄。客有譽呂曰「呂君工於詩﹐宜少加禮。」胡問詩之警句﹐客舉一篇﹐其卒章云「挑盡寒燈夢不成。」胡笑曰「乃是一渴睡漢爾。」呂聞之﹐甚恨而去。明年首中甲科﹐使人寄語胡曰「渴睡漢狀元及第矣。」胡答曰「待我明第二人及第﹐輸君一籌。」旣而次榜亦首選。兩人相見俱甚赧﹐此同輩不可輕也。葉石林出蔡元長門下。所著尙有《避暑錄》。中間紀蔡元長事﹐多稱爲魯公而不名。此𨿽近於私﹐然亦見古人用心忠厚﹐有始終處。今之失足權門﹐自甘廝養者﹐一遇其敗﹐輒反戈攻之﹐冀文其醜﹐其又石林之罪人哉。然葉公文人也﹐猶不足異。獨陸放翁所載包明事﹐則又士大夫所不如者。包明者﹐不知其鄕裏。少爲兵﹐事湯岐公﹐自樞密至左相﹐明常在府。紹興末﹐岐公以禦史論罷﹐故例一府之人皆罷﹐遇拜執政﹐則往事焉。久之﹐禦史中丞汪公澈拜參知政事﹐一府皆往。汪公﹐蓋前日劾岐公者也。於是明獨不肯往。曰「是常論擊吾公者﹐持何面目事之。」𨿽妻子饑寒不之顧﹐未幾以病死。方岐公貴時﹐所薦士大夫多矣。至其失勢﹐不反噬以媚權門者幾人﹖且岐公平日待明非有異於眾人也。汪公之拜﹐一府俱往﹐非獨明也﹐明而往事汪公﹐非有負也。泥塗賤隸﹐又非淸議所及。而其自信﹐毅然不移如此﹐蓋有古烈士之風矣。書其始末﹐使讀者有感焉。

卷三宋王素爲諫官﹐言人材難得﹐無事之時﹐當爲朝廷愛惜。程明道爲禦史﹐告君曰「使臣拾遺補過則可﹐若搜索臣下短長以沽直名﹐臣不能也。」我朝陳尙書壽﹐性孤特﹐不矯訐﹐在諫垣指陳時政得失無隱﹐然嘗曰「吾父戒弗作刑官﹐刑官枉人﹐言官枉人尢甚﹐顧可輕耶﹖」故公𨿽敢言而不搜士大夫之短長﹐以沽直名。余讀子瞻爲司馬溫公神道碑﹐言上卽位之三年﹐人人自重﹐恥言人過。夫公當熙寧構黨之時也﹐而人猶若此。今聚訟紛然﹐釀成一片罵世界﹐可懼哉﹗然則彈劾可已乎﹖羅豫章曰「朝廷大姦不可容﹐朋友小過不可不容。若容大姦﹐必亂天下。不容小過﹐則無全人。」蘇易簡特受宋太宗顧遇﹐性特躁進﹐罷參政﹐知鄧州﹐年才逾壯﹐有不勝閒冷嘆﹐贈老僧詩曰「憔悴二郎三十六﹐與師气味不爭多。」又移書親舊﹐曰「退位菩薩難做。」竟不登疆仕而卒。世言躁進﹐有夏侯嘉正爲館職﹐平生好燒銀﹐常曰「吾得水銀銀一錢﹐知制誥一日﹐無恨矣。」俱不諧而卒。錢僖公惟演﹐自樞密使爲使相﹐嘆曰「使我於黃紙盡處押一个字﹐足矣。」寇準年三十餘﹐太宗欲不用﹐尙以其少﹐準遽服地黃﹐兼餌蘆菔以歹之﹐未幾皓白。宋李宗諤云「先公少多病﹐炙灼殆無完膚。」故從伯趙相國謂曰「太凡壯年宦仕忌於太速﹐肌體患在太丰。觀子气實神深﹐𨿽體中多疾﹐無足慮也。」範鎭東《齊記事》云「嘉陵江上見二鶻未成﹐躍出巢穴﹐往往墮崖下死。其天性俊勇﹐是躁進之類也。」吁﹗可畏哉。明道先生嘗至禪寺﹐僧方飯﹐見趨進揖遜之盛﹐嘆曰「三代威儀﹐盡在是矣。」尹和靖在平江累年﹐凡百嚴整有常﹐遇飲酒聽樂﹐但拱手安足處﹐終日未嘗動。平江有僧見之﹐曰「吾不知儒家所謂周孔爲如何﹐恐亦只如此也。」夫儒者威儀掃地﹐遂使明道先生亦贊嘆佛氏﹐賴有个莊嚴尹和靖先生﹐始得向波羅門吐气。乃知吾曹不必以言勝佛﹐要以躬行勝之耳。孟郊《落第詩》云「題詩怨還怨﹐問易蒙還蒙。本望文字達﹐今因文字窮。」至登科後﹐詩則云「昔日齷齪不足誇﹐今朝放蕩思無涯。春風得意馬蹄疾﹐一日看盡長安花。」議者以此詩驗郊非遠器。曹鄴及第詩云「故衣未及換﹐尙有去年淚。」肩吾云「憶昔將貢年﹐把愁此江邊。」二子所作﹐皆以今年之喜﹐而思昔日之愁﹐猶未能忘情於得喪也。杜荀鶴老而未第﹐詩云「知己𨿽然切﹐春官未必私。」李方叔省試不得第﹐而東坡領貢舉﹐贈之云「平生謾說古戰場﹐過眼終迷日五色。」山谷和云「今年持橐佐春官﹐遂失此人難塞責。」座主歸於己﹐門生歸命於天﹐其賢矣乎﹗陳繹晚爲惇朴之狀﹐時謂之熱熟顏回。熙寧中﹐臺州推官孔文仲舉制科庭試對策﹐言時事有可痛哭太息者﹐執政惡而黜之。繹時爲翰林學士﹐語於眾曰「文仲狂躁﹐乃杜園賈誼也。」客有舉此以告餘者﹐曰「今狂躁之士﹐進不得於朝﹐則退而禹行舜趨﹐以踽踽於鄕。是杜園賈誼﹐又欲作熱熟顏回﹐何其不易簡也﹖」余曰「此語不詳﹐就中亦大有天下第一等人。」曾子喪妻﹐終身不娶。其子元請焉﹐曰「髙宗以後妻殺孝已﹐尹吉甫以後妻殺伯奇。吾上不及髙宗﹐中不比吉甫﹐庸知其免於非乎﹖」漢王吉之子駿﹐喪妻不復娶﹐或問之﹐駿曰「徳非曾參﹐子非華元﹐亦何敢娶﹗」魏管寧妻喪﹐知故勸其再娶﹐寧曰「每省曾參﹑王駿之言﹐意嘗嘉之。豈違其本心哉﹗」予觀今之繼娶﹐多慘酷孤遺﹐甚至亡人之家﹐亦不少矣。不讀陶學士載《黑心符》乎﹖其略云「講再醮﹐備繼室﹐旣無結髮之情﹐常有扶筐之志﹐安得福祥﹐免禍幸矣﹗閔家以蘆絮示薄﹐許氏以鐵杵表酷﹐歷歷可見。爲夫者耽少姿﹐入巧言﹐纏愛紐情﹐牢不可拔。妻計日行﹐夫勢日削。寒熱饑飽﹐出入起居﹐在彼不在我。有家國則妻擅其家國﹐有天下則妻指麾其天下。令一縣則小君映簾﹐守一州則夫人並坐。論道經邦﹐奮庸熙載﹐則於飛對內殿﹐連理入都堂﹐粉黛判賞罰﹐裙襦執生殺矣。甚者殺夫首子﹐禍綿刀鋸﹐冤著市朝﹐祭祀絕而門庭蕪﹐而怪且畏者曾無也。」萊州右長史於義方《黑心符略》﹕黑心者﹐繼婦之名也。嘻﹗危哉。元兵入閩﹐執建寧朱浚﹐欲降之﹐曰「豈有朱晦翁孫而失節者﹖」遂自殺。朝奉郎張唐﹐南軒諸孫也﹐起兵復湘潭等縣﹐及敗被執﹐曰「若降﹐何面見魏公地下﹖」遂遇害。二公家教能燻習子孫如此。後世少年無識﹐輒以道學爲賣平天冠者﹐其誠未之思耳。陳后山攜所作謁南丰﹐一見愛之﹐因畱款語。適欲作一文字﹐因托後山爲之。後山窮日力方成﹐僅數百言﹐明日以呈南丰。南丰云「大略也好﹐只是冗字多。不知可略刪動否﹖」後山因請攺竄﹐南丰就坐﹐取筆抹處﹐連一兩行﹐便以授後山。凡削去一二百字﹐後山讀之﹐則其意尢完。因嘆服﹐遂以爲法﹐所以後山文字簡潔如此。牛僧孺赴舉之秋﹐常投贄於劉補闕禹錫﹐對客展捲﹐飛筆塗竄其文。歷二十餘歲﹐劉轉汝州﹐牛出鎭漢南﹐枉道汝州﹐駐旌信宿﹐酒酣賦詩﹐劉方悟往年攺公文卷。僧孺詩曰「粉署爲郎四十春﹐今來名輩更無人。休論世上升沈事﹐且斗尊前見在身。珠玉會應成咳唾﹐山川猶覺露精神。莫嫌恃酒輕言語﹐曾把文章謁後塵。」禹錫和云「昔年曾忝漢朝臣﹐晚歲空餘老病身。初見相如成賦日﹐後爲丞相掃門人。追思往事咨嗟久﹐幸喜淸光笑語頻。猶有當時舊冠劍﹐待公三日拂埃塵。」牛公吟和詩﹐前意稍解﹐曰「三日之事﹐何敢當焉。」宰相三朝後主印﹐可以升降百司也。於是移晏竟夕﹐方整前驅。劉乃戒其子咸﹑久﹑丞﹑雍曰「吾成人之志﹐豈料爲非。汝輩進修﹐守中爲上。夫文字之交﹐本是淨緣﹐而常結惡業。故虛心者﹐宜待之以曾南丰﹔盛气者﹐不宜待之以劉禹錫。」錙孟熙云「至正兵燹後﹐吾家圖籍一空﹐予從祖兄炳文家﹐遺書尙有存者。其官板《荀子》七帙﹐余嘗就觀焉。累欲惠予﹐以其口許而非手授﹐終不忍取﹐後爲他人所匿。」及觀張賓護卻盧家郎竊賣其家藏王內史《借船帖》﹐黃太史不受宋元壽之子吉長所惠閻右相《校書圖》﹐仁者處心﹐古今一律。近世持玩好之物以視人者﹐貪忍之輩﹐一目而覬覦之心萌焉﹐力者挾以勢﹐巧者鉤以計﹐是誠何心哉﹗宋哲宗朝﹐範純夫爲諫官﹐東鄰宦官陳衍園亭在焉。衍每至園中﹐不敢髙聲﹐謂其徒曰「範諫議一言到上前﹐吾輩不知死所矣。」此其所以爲純夫也﹐此其所以爲元祐也。王黼爲宰相﹐與宦者梁師成鄰居﹐密開後戶往來。徽宗幸黼第﹐徘徊觀覽﹐偶見之﹐大不樂。此其所謂王黼也﹐此其所以爲崇觀﹑政宣也。李衛公徳裕在珠崖﹐郡北有望闕亭﹐公題詩云「獨上江亭望帝京﹐鳥飛猶是半年程。碧山也恐人歸去﹐百匝千遭繞郡城。」南有小禪院﹐因步遊之。見老僧壁內﹐掛十餘葫蘆﹐公指曰「中有藥物乎﹖」僧曰「皆人骨灰耳。太尉當軸朝列﹐爲私憾出於此者。貧道憫之﹐爲收其骸焚之﹐貯其灰﹐俟其子孫來訪耳。」公惕然返走﹐心痛而死。然公頗爲寒進開路﹐及南遷﹐或有詩云「八百孤寒齊下淚﹐一時南望李崖州。」公太和七年自西川回﹐入相﹐上問王涯﹕「今日除徳裕﹐人情怕否﹖」曰「忠良甚喜﹐小人亦有怕者。」此公只是恩仇分明﹐恩者不足令人徳﹐而仇者適足令人畏。故王旦亦曰「好人懷惠﹐又欲人畏威﹐皆大臣所宜避。而寇準自以爲己任﹐此其短也。」龐士元性好人倫﹐勤於長養。每所稱述﹐多過其才。時人或問之﹐士元曰「當今雅道陵遲﹐善人常少﹐方欲興風俗﹐長道業﹐不美其譚﹐卽聲名不足企慕﹔不足企慕﹐而爲善者少矣。今拔十失五﹐猶得其半﹐而可以崇邁世教﹐使有志者自勵﹐不亦可乎﹖」時人服其言。富丞相一日於墳寺剃度一僧﹐劉貢父攽聞知﹐笑曰「彥國壞了幾个人才度得一人。」問之﹐曰「彥國每與人對語﹐往往獎予太過。其人恃此傲慢﹐反以致禍者﹐攽目擊數人矣。豈非壞了乎﹖」余以爲譽人者﹐不可不聞龐士元此言。見譽於人者﹐不可不聞劉貢父此言。唐河東節度使王鍔﹐賂權近﹐求兼宰相﹐密詔中書門下曰「鍔可兼宰相。」李藩遽取筆滅宰相字﹐署其左曰「不可。」還奏之。宰相權徳輿失色曰「有不可﹐應別爲奏﹐可以筆塗詔耶﹖」藩曰「勢迫矣﹐出今日便不可止。」旣而事得寢。仁宗一夕遣使持手詔﹐欲以劉氏爲貴妃。李沆對使者引燭焚詔﹐附奏曰「但道臣沆以爲不可。」其議遂寢。三代君臣面相可否﹐後世則遣黃門下密命而已。故旋乾揮日之手﹐全在中書。或曰「得無過乎﹖」余曰「此已輸格心大臣一著矣。𨿽然﹐以今日之時勢度之﹐卽藩﹑沆在﹐要自難行。然正人立朝﹐常使人主動必有所畏﹐此意自不可少。」昔人有欲之官而惡其地之瘴者﹐或釋之曰「瘴之爲害﹐不特地也﹐仕亦有瘴也。急催暴斂﹐剝下奉上﹐此租賦之瘴。深文以逞﹐良惡不白﹐此刑獄之瘴。侵牟民利﹐以實私儲﹐此貨財之瘴。攻金攻木﹐崇飾車服﹐此工役之瘴。盛揀妾姬﹐以娛聲色﹐此帷簿之瘴也。一有於此﹐無問遠邇﹐民怨神怒﹐無疾者必有疾﹐而有疾者必死也。昔元城劉先生處瘴﹐而神觀愈彊﹐是知地之瘴者﹐未必能死人﹔而能死人者﹐常在乎仕瘴也。慮彼而不慮此﹐不亦左乎﹖」此可爲授官憚遠避難者之戒。曾布以翰林學土權三司使﹐坐言事落職﹐知饒州﹐舍人許當知頗多斥詞。制下﹐將往見曾﹐曰「始得詞頭﹐深欲激納。又思之﹐釁隙如此﹐不過同貶耳﹐於公無所益已。遂黽勉爲之﹐然其中語言頗經攺易﹐公他日當自知也。」曾曰「君不聞宋子京之事乎﹖昔晏元獻公當國﹐宋子京爲翰苑﹐憐宋之才﹐雅欲旦夕相見﹐遂稅一地於旁近﹐延居之。其親密如此。遇中秋啟晏﹐召宋﹐出妓﹐飲酒賦詩﹐達旦方罷。翼日罷相﹐宋當艸制﹐頗極詆斥﹐至有『廣營產以植私﹐多役兵而規利』之語。方子京揮毫之際﹐餘酲猶在﹐觀者亦駭嘆。蓋此事由來久矣﹐何足較耶﹖」許亦赧然而去。林希子中﹐在元祐作從官﹐與東坡爲儕輩﹐在杭則爲交承﹐東坡入翰苑﹐林以啟賀曰「父子以文章名世﹐蓋淵云司馬之才。兄弟以方正決科﹐邁晁董公孫之學。」後東坡謫惠州﹐林艸制﹐詞極其詆訾﹐云「軾罪惡甚眾﹐論法當死。先皇帝赦而不誅﹐於軾恩徳厚矣。朕初卽位﹐政出權臣﹐引軾兄弟以爲己助。自謂得計﹐罔有悛心。若譏朕之過失﹐何所不容﹖乃代予言﹐誣詆聖考﹐乖父子之親﹐害君臣之義。在於行路﹐猶不戴天﹔顧視士民﹐復何面目﹖至交通閹寺﹐矜詫幸恩﹐市井不爲﹐縉紳共恥。尙屈彜典﹐止從降黜。今言者謂軾指斥宗廟﹐罪大罰輕。國有常刑﹐朕非可赦。宥爾萬死﹐竄之遠方。𨿽軾辧足以飾非﹐言足以惑眾﹐自絕君親﹐又將奚憝﹖保爾餘息﹐毋重後愆。可責授寧遠軍度副使﹐惠州安置。」林艸制時﹐投筆曰「壞了一生名節。」夫一人之身﹐而乍賢乍佞﹐乍炎乍涼﹐人情閃倏﹐一至於此。不聞歐陽子之待陳恭公乎﹖陳恭公素不喜歐陽﹐其知陳州時﹐公自潁移南京﹐過陳﹐拒而不見。後公還朝作學士﹐陳爲首相﹐公遂不造其門。已而陳出知毫州﹐罷使相﹐換觀文﹐公當艸制﹐陳自謂必不得其美辭﹐至云「杜門卻掃﹐善避權勢以遠嫌﹔處事執心﹐不爲毀譽而更變。」陳大驚喜曰「使與吾相知深者﹐不能道此。此得我之實也。」手錄一本﹐寄其門下客李中郎曰「吾恨不早識此人。」吁﹗三子聞歐陽之風﹐可以愧死矣。

卷四司馬溫公爲相﹐每詢士大夫私計足否﹐人怪而問之﹐公曰「倘衣食不足﹐安肯爲朝廷而輕去就耶﹖」內翰賈公廷試第一﹐往謝杜祁公。公獨以生事有無爲問﹐賈退謂祁公門下士曰「黯以鄙文冠天下而謝於公﹐公不問﹐而獨問生事﹐豈以黯爲不足魁乎﹖」公聞而言曰「凡人無生事﹐𨿽爲顯官﹐不能無俯仰依違。今賈居名在第一﹐則其學不問可知。其爲顯官﹐則又不問可知。衍獨懼其生事不足﹐以致進退皆爲廩祿所拘管耳。」賈爲之嘆服。唐王起揚歷省寺﹐三任節鎭﹐而昧於理家﹐俸入盡爲僕妾所有。耆年寒餒﹐至於伶人分月俸以自給。議者曰「祿仕之士不能撙節﹐稍丰則飫及狗彘﹐稍歉則困彼妻孥。晚節苟得﹐盡棄其平生者多矣。以王相國徳望名品而有此累﹐人可不思儉以足用乎﹖」嗚呼﹗若認作求田問舍﹐則前語醍醐番成毒藥。王荊公亦有痛快處。公當國時﹐郭祥正知邵州武岡縣﹐附遞奏書﹐乞以天下之計﹐專聽王安石區畫。凡議論有異者﹐𨿽大吏亦當屏黜。表詞亦甚暢辧﹐上覽而異之。一日﹐問荊公曰「卿識郭祥正否﹖其才似可用。」荊公曰「臣頃在江東﹐嘗識其爲人。才近縱橫﹐言近押閣﹐而薄於行。不知引薦者何人﹐而聖聰聞知也。」上出其章以示公。公恥爲所薦﹐因極口陳其不可用而止﹐祥正遂以本官中丞致仕。李師中平日講論﹐多與荊公違戾。及公權盛﹐李欲合之。乃於舒州作侍巖亭﹐蓋以公嘗倅舒﹐而始封又在舒也。吳孝宗對策﹐方詆熙寧法﹐旣而復爲《巷議》十篇﹐其開卷皆議新法之善﹐寫以投公。公薄其翻復﹐尢不禮之。此數君者﹐所爲枉了做小人也。宋謝泌諫議﹐居官不妄薦士。或薦一人﹐則焚香捧表﹐望再拜而遣之。其所薦𨿽少﹐而無不顯者。正獻公旣薦常秩﹐後差攺節﹐嘗對伯淳有悔薦之意。伯淳曰「願侍郎寧百受人欺﹐不可使好賢之心少替。」公敬納焉。余嘗謂人臣薦士與薦醫同﹐然醫誤特殺一人﹐官誤幾殺萬姓。今薦者不復愼﹐誤者不復悔﹐至於悔而復薦﹐益又罕矣。此非特爲國家舉劾無連坐法﹐亦由爲國之念不及古人也。有士人贗作韓魏公書﹐謁蔡君謨。蔡心疑之﹐然士頗豪﹐與三千緡。因回書遣四兵送之﹐並致果物於魏公。士至京謁公﹐以其故請罪。公徐曰「君謨手段小﹐恐未足以了公事。」因作書令見夏太尉﹐子弟有不然者﹐公曰「士能爲我書﹐又能動君謨﹐其才器亦不凡矣。」至關中﹐夏竟官之。範文正在雎陽掌學﹐有孫秀才者﹐索遊上謁﹐文正贈錢一千。明年復謁﹐公又贈一千。因問何爲汲汲道路﹐孫戚然曰「老母無養」。公見孫詞气﹐甚非乞客﹐因爲補學職﹐以《春秋》月得三千供養。孫篤學﹐公甚愛之。明年領解去。後十年﹐聞太山下有孫明復先生﹐以《春秋》教授﹐道徳髙邁。朝廷召至太學﹐卽昔日索遊孫秀才也。公嘆曰「貧累大矣﹐倘因循索米至老﹐𨿽人才如明復者﹐將猶汨沒而不見也。」語云緩急人之所時有也﹐今富貴人不知貧賤痛癢﹐亦是一過。況貧賤中往往有豪傑﹐須是大著眼﹐寬拄腹可也。趙子昂《老態詩》云「老態年來日日添﹐黑花飛眼雪生髯。扶衰每藉過頭杖﹐食肉先尋剔齒簽。右臂拘攣巾不裹﹐中腸慘淒淚常淹。移牀獨就南窗坐﹐畏冷思親愛日檐。」籜冠徐延之云「非身處老境﹐眞知灼見者﹐不能諳此﹐悲夫﹗」洪浩熙寧中遊太學﹐十年不歸﹐其父作詩寄浩﹐曰「太學何蕃且一歸﹐十年甘旨誤庭闈。休辭客路三幹遠﹐須念人生七十稀。腰下𨿽無蘇子印﹐篋中幸有老萊衣。歸時定約春前後﹐免使髙堂賦式微。」浩得詩卽歸養。錢塘吳慥﹐洪武間官四川﹐其父敬夫思之﹐作詩云「劍閣淩雲鳥道邊﹐路難聞說上靑天。山川萬里身如寄﹐鴻雁三秋信不傳。落葉打窗風似雨﹐孤燈背壁夜如年。老懷一掬鐘情淚﹐幾度沾衣獨泫然。」敬夫卒﹐而慥始以丁憂還家。嗟呼﹗世之宦遊者多矣。銜命千里﹐親老不獲從﹐甚則倚廬陟屺﹐目窮心折﹐終不敢少露於賓客笑語及郵筒筆楮之間。而子或浮沈宦轍﹐垂五載十載﹐出而裾絕﹐入而室虛者﹐豈少哉﹗則前詩可念也。宋錢明逸﹐久在禁林﹐不滿意出爲泰州﹐居常怏怏不事事﹐韓魏公聞之﹐語人曰「己𨿽不足﹐獨不思所部十萬生靈耶﹖」我朝劉忠宣公大夏﹑張簡肅公敷華﹐二公皆天順甲申進士﹐選庶吉士。李文達公﹑彭文憲公時在內閣﹐欲畱二公官翰林﹐二公力辭不就。後二公皆以政事遂爲名臣。夫錢明逸以翰林爲重﹐故見得民事輕﹔劉忠宣﹑張簡肅以民事爲重﹐故見得翰林輕。今新郎君胸中﹐若使具此公案﹐則未入館選者﹐請托之心自消﹔而已出祕書者﹐怨尢之念自泯。吐谷渾阿柴﹐有子二十人。疾病﹐命諸子各獻一箭。取一箭授其弟慕利延﹐使折之﹐利延折之。又取十九箭﹐使折之﹐利延不能折。阿柴諭之曰「汝曹知之乎﹖孤則易折﹐眾所難摧。戮力同心﹐社稷可固。」言畢而卒。袁紹遣人招張繡﹐繡欲許之。賈翊於繡坐上﹐謂紹使曰「歸謝袁本初﹐兄弟不能相容﹐而能容天下士乎﹖」紹二子譚﹑尙俱未立﹐紹卒﹐二子治兵相攻。王修謂譚曰「兄弟者﹐手足也。辟人將斗而斷其右臂﹐曰我必勝﹐可乎﹖」二子不從﹐卒爲操所滅。法昭禪師偈云「同气連枝各自榮﹐些些言語莫傷情。一回相見一回老﹐能得幾時爲弟兄。」古人謂人倫有五﹐而兄弟相處之日最長。君臣遇合﹐朋友會萃﹐久速固難必也。父生子﹐妻配夫﹐其蚤者皆以二十歲爲率。惟兄弟或一二年﹑四三年相繼而生﹐自竹馬遊戲﹐以至駘背鶴髮﹐其相與周旋﹐多至七八十年之久﹐恩意浹洽﹐猜忌不生﹐其樂寧有涯哉﹗乃有不相往來﹐不通耗問﹐遇於途則恥下車﹐鬩於墻則思角訟。結異姓爲兄弟﹐迎讒夫爲上賓。家眾操戈﹐野鬼瞰室。此非佛經所謂第一顚倒相者乎﹖」桓玄嘗詣王忱﹐通人未出﹐乘轝直進。忱對玄便鞭門子﹐玄怒去之﹐忱亦不畱。時苗﹐字徳冑﹐爲壽春令﹐蔣濟爲治中。苗初至謁濟﹐濟素嗜酒﹐適會其醉不能見。苗恨﹐刻木爲人﹐書曰「酒徒蔣濟」﹐置之墻下﹐旦夕射之。於嶠往見趙鳳﹐鳳辭以沐髮。嶠詬直吏﹐又溺於從者﹐直廬而去。吁﹗何其甚也。昔胡存齊參政折節下士﹐南北士大夫皆願見之。公每患閽人不爲通﹐是日不出﹐卽懸一牌於門﹐曰「胡存齊在家。」然則三君子之詬詈﹐公其見夫﹖唐肅宗爲太子﹐上使割羊臑﹐以饌餙刃徐啖之﹐上喜曰「福祿當如是惜。」此李徳裕載天寶十七事中語。乃李每食一杯羹﹐其費約錢三萬。雜珠玉﹑寶具﹑雄黃﹑朱砂煎汁﹐過三沸卽棄其滓。公之侈汰如此﹐何也﹖崖州之行﹐豈可專咎牛奇章來﹖趙韓王宅園﹐謀畫侔於禁省。韓王以太師歸第﹐百日而薨。子孫皆家京師﹐罕居之。故園地亦以扃鑰爲常﹐歲時惟廝養﹑擁畚負鍤者於其間而已。宋丞相陳秀公治第於潤州﹐極爲閎壯﹐池館綿亙數百步。宅成﹐公已疾甚﹐惟肩輿一登西樓而已。人謂之三不得﹕居不得﹐修不得﹐賣不得。善乎黃山谷之言曰「余謫處宜州半載﹐官司謂余不當居關城中﹐乃抱被出宿於城南。余所僦捨𨿽上﹐兩旁風無有蓋障﹐市聲喧雜﹐人不堪其憂。余以謂家木農桑﹐使不從進士﹐則田中廬舍如是﹐又何不堪其憂耶﹖」人主宮闈之中﹐少有偏暱﹐臣子不可妄有攀援﹐亦不可過爲排擊。如漢髙文時﹐常欲易太子﹐張子房惟安太子則已耳﹐不能使帝之必去戚夫人也。袁盎惟止愼夫人不與後並坐則已耳﹐不能使帝之必去愼夫人也。蓋內閫燕私﹐人臣之分﹐自有不敢與者。若使果能使二帝去二夫人﹐亦豈人臣之福乎﹖孔子不止魯之女樂﹐管仲不去齊桓之六嬖四姬﹐古之聖賢﹐皆有深見。而少年喜事者﹐形之章奏﹐刻之書帙﹐至徧於輦轂市肆之間﹐此在布衣交友不能堪﹐而天子能容之乎﹖不曰立黨﹐則曰離間﹔不曰樹功﹐則曰挾制。吾懼國本因之而動搖也。韓退之與鳳翔邢尙書書云「閣下之財﹐不可以徧施於天下。在擇其人之賢愚﹐而厚薄等級之可也。假如賢者至﹐閣下乃一見之﹐愚者至﹐不得見焉﹐則賢者莫不至﹐而愚者日遠矣。假如愚者至﹐閣下以千金與之﹐賢者至﹐亦以千金與之﹐則愚者莫不至﹐而賢者日遠矣。」杜祁公衍﹐性好施﹐張環曰「公之好施﹐人所能及也。其不妄施﹐人之所不能及也。」吁﹗今之施者﹐半及於沙門弟子止矣。余以爲此不惟施之三寶﹐而當並施之三教﹔不惟施之三教﹐而當首施之三族。昔諸葛孔明爲相﹐惟城都八百桑。唐元載爲相﹐及其敗也﹐籍其家﹐胡椒八百斛。嗚呼﹗夫人以百年之身﹐天假以年﹐不過八十﹑九十﹐姑以八十爲率﹐計其得志不過三十四年而已﹐豈有三四十年之間﹐能食胡椒八百斛之理﹖亦愚矣哉。自古居相位者﹐何嘗死於饑寒﹐而常死於財貨﹐可笑也。張子房欲辭封爵﹐第曰「昔與陛下遇於畱﹐封臣畱侯足矣。」薛包與子弟分產﹐奴婢引其老者﹐曰「與我共事久﹐若不能使也。」田廬取其荒頹者﹐曰「吾少時所理﹐意所戀也。」器物取朽敗者﹐曰「吾素所服食﹐身口所安也。」夫謝賞則辭尊居卑﹐遜產則捨肥就瘠﹐猶且委曲其詞﹐名迹俱掩﹐不惟使讓者無名﹐且使受者無愧。古人至徳如此。樊伷叛吳﹐吳主召問潘浚。浚請五千兵往﹐足可擒伷。吳主曰「卿何以輕之﹖」浚曰「伷昔嘗爲州人設饌﹐比至日中﹐食不可得﹐而十餘自起。此亦侏儒一節之驗也。」權遣浚往﹐果斬之。宋時禦史有閽吏﹐隸臺中﹐事二十餘中丞矣﹐善評官之優劣。每聲諾時﹐視中丞賢則橫其挺﹐中丞不賢則直其挺。此語傳於縉紳﹐範諷爲中丞﹐閽吏適報事﹐範視之﹐其挺直矣。立召問﹐曰「爾挺忽直﹐豈睹我之失耶﹖」吏初諱之﹐苦問﹐乃言曰「昨日見中丞召客﹐親論庖人以造食﹐中丞指揮者數四。庖人去﹐又呼之﹐復叮嚀教誡者又數四。大凡役人者﹐授以法而睹其成﹔苟不如法﹐有常刑矣。何事喋喋之繁﹖若使中丞宰天下之事﹐不止一庖人之任﹐皆欲如此喋喋﹐不亦勞而可厭乎﹖某心鄙之﹐不知其挺之直也。」範大笑慚謝。夫小事得﹐大事尙會錯。閒時得﹐忙時尙會錯。今饌客設食且如此﹐況其他乎﹖故於潘浚之笑樊伷﹐可以知將。於閽隸之笑範諷﹐可以知相。蔡襄自給事中﹑三司使﹐除禮部侍郎﹑端明殿學士﹐知杭州。初英宗入爲皇子﹐中外相慶﹐知大計已定矣。旣而稍稍傳言有異議者﹐指蔡襄一人。及卽位﹐始親政﹐每語及三司事﹐有忿然不樂之意。蔡公終以此疑懼請出。旣有除命﹐韓琦因爲上言「蔡襄事出流言﹐難以必信。前世人主以疑似之嫌﹐害及忠良。可以爲鑑。」歐陽修亦啟曰「或聞蔡襄文字﹐尙在禁中﹐陛下曾觀之否﹖」上曰「文字卽不曾見﹐無則不可知其必無。」修奏曰「若無文字﹐則事未可知。就使陛下曾見文字﹐猶須更辧眞僞。往時夏竦欲陷富弼﹐乃先令婢子學石介書字。歲餘學成﹐乃僞作介與弼書﹐謀廢立事。書未及上﹐爲言者廉知而發之。賴仁宗聖明﹐弼得免禍。至如臣丁母憂服闋﹐初還朝﹐有嫉忌臣者﹐乃爲撰臣一札子﹐言乞沙汰內官﹐欲以激怒羣閹。是時家家有本﹐中外喧傳﹐亦賴仁宗保全﹐得至今日。由是而言﹐陛下曾見文字﹐猶須更辧眞僞﹐何況止是傳聞﹐疑似之言﹐何可爲信﹖」上曰「官家若信傳聞﹐蔡襄豈有此命。」眞廟時﹐有卜者上封事﹐言乾宮禁。上怒﹐令捕之﹐系獄﹐坐以法。因籍其家﹐得朝士往還書牘。上曰「此人狂妄﹐果臣僚與之過從﹐盡可付禦史獄案劾。」王旦得之以歸﹐明日獨對曰「臣看卜者家藏文字﹐皆與之算命選日艸本﹐卽無言及朝廷事。臣托往來﹐亦曾令推步星辰﹐其狀尙存。」因出以奏曰「果行﹐乞以臣此狀同問。」上曰「卿意如何﹖」旦曰「臣不欲因此卜祝賤流﹐累及朝廷。」上乃解。公至政府﹐卽時焚卻﹐繼有大臣力言乞行﹐欲因而擠之﹐上令中使再取其狀﹐旦曰「得旨已盡焚之。」事乃寢。余嘗謂古今文字之禍﹐其端有三﹕或君子以此攻擊小人﹐而爲背城一戰之舉﹔或小人以此排陷君子﹐而爲打盡一网之謀﹔或有山人遊客﹐攪亂於小人﹑君子之間﹐而爲快心報復之計。國家若遇此事﹐執政從中調停﹐而諫臣不得從旁過爲窮究﹐則庶乎羣渙而黨解矣。且一切私揭冤單﹐歌謠謗帖﹐皆不必論其眞僞是非﹐但俱付之祝融一炬﹐豈不爲天地間潔淨﹐了無數齷齪公案﹖

卷五仁宗朝﹐諫官累言「陳執中不學無術﹐非宰相器。陛下眷意不替者﹐得非執中嘗於先朝乞立陛下爲太子耶﹖先帝二子﹐而周王已薨﹐立嗣非陛下而誰﹖」上曰「非爲是。但執中不欺朕耳。」嘉祐中﹐文潞公﹑富鄭公爲相﹐劉公沆﹑王公堯臣爲參政﹐議立皇嗣﹐事祕不傳。永丰中﹐三公已薨﹐獨潞公畱守西京。召赴闕﹐恩禮隆厚。及還﹐上作詩送行﹐有「報在不言功」之句。乃知丙吉而後﹐如潞公者﹐非特謹厚得體﹐可格九重﹐亦恐讒間小人如陰螫執中者﹐借以爲口實耳。杜舍人弱冠成名﹐制策登科﹐名振京邑。常與同輩城南遊覽﹐至一寺﹐禪僧擁褐獨坐﹐與之語﹐玄言妙旨﹐咸出意表。問杜姓字﹐又問修何業﹐傍人以累捷誇之﹐顧而笑曰「皆不知也。」杜嘆訝﹐因題詩曰「家在城南杜曲傍﹐兩枝仙桂一時芳。禪師都未知名姓﹐始覺空門意味長。」鄭禮臣初入內庭﹐矜誇不已﹐同席諸人皆不能對﹐甚減歡笑。有妓下籌指禮臣曰「學士言語﹐毋乃得色。然學士一時淸貴﹐亦在人耳。至如李隙﹑劉承雍亦常爲之﹐又豈能增其聲價耶﹖」諸人躍起﹐喜不自勝。禮臣因引滿自飲﹐更不復言。韓退之三子﹐綰﹑衮皆擢第﹐衮爲狀元。退之名若山斗﹐而不聞世有狀元衮者﹐史亦缺之。以此知科名難恃也﹐而況不足以驚黃面頭陀﹑紅顏女子乎﹖紹興二年﹐虜寇謝達陷惠州﹐民居官舍焚蕩無遺﹐獨畱東坡白鶴故居﹐並率其徒葺治六如亭﹐烹羊致奠而去。次年海寇黎盛犯潮州﹐悉毀城堞﹐且縱火至吳子野近居。盛登開元寺塔見之﹐問左右曰「是非蘇內翰藏圖書處否﹖」麾兵救之。吳氏歲寒堂民屋附近者﹐賴以不毀甚眾。王榮老嘗官於觀州龍官﹐渡觀江﹐七日風作不得濟。父老曰「公舟中必有奇異﹐此江神極靈﹐當獻之得濟。」榮老顧無有﹐止有黃麈尾以獻之﹐風如故。又以端石硯獻之﹐風愈作。又以宣包﹑虎帳獻之﹐皆不驗。夜臥念曰﹕有魯直艸書扇頭子﹐題韋應物詩曰「爲憐幽艸澗邊行﹐上有黃鸝繞樹鳴。春潮帶雨晚來急﹐野渡無人舟自橫。」公取視﹐恍惚之勢﹐曰「我猶不識﹐鬼寧識之乎﹖」持以獻之。香火未收﹐天水相照﹐如兩鏡對展﹐南風徐來﹐帆一餉而濟。夫文人翰墨﹐卽盜賊﹑鬼神且不能忘情如此﹐後世嫉賢如仇﹐諱文若祟﹐豈別具一肺腸耶﹖邵伯溫少時﹐讀《文中子》﹐至「使諸葛武侯無死﹐禮樂其有興乎﹖」因著論﹐以謂武侯霸者之佐﹐恐於禮樂未能興也。康節先生見之﹐怒曰「汝如武侯﹐猶不可妄論﹐況萬萬相遠乎﹖以武侯之賢﹐安知不能興禮樂也﹖」伯溫自此於先達不敢妄論。劉壯輿嘗摘歐陽公《五代史》之訛誤爲糾繆﹐以示東坡﹐東坡曰「往歲歐陽公著此書初成﹐王荊公謂余曰﹕『歐陽公修《五代史》﹐而不修《三國誌》非也﹐子盍爲之﹖』余固辭不敢當。夫爲史者﹐网羅數十百年之事﹐以成一書﹐其間豈能無小得失﹖余所以不敢當荊公之托者﹐正畏如公之徒掇拾其後耳。」余聞之師云「未讀盡天下書﹐不可輕議古人。」然余謂眞能讀盡天下書者﹐益知古人不可輕議。後生嘵嘵﹐只爲不遇蘇邵兩先生壚埵﹐然究竟坐胸中書少耳。白樂天一帖云「廬山自陶謝洎十八賢已還﹐儒風綿綿﹐相續不絕。貞元初﹐有符載﹑楊衡輩隱焉﹐亦出爲文人。今其讀書屬文﹐結艸廬於巖谷間者﹐猶一二十人。卽其中秀出者﹐有彭城人劉軻。軻開卷慕孟軻爲人﹐秉筆慕揚雄﹑司馬遷爲文﹐故著《翼孟》三卷﹑《豢龍子》十卷﹐雜文百餘篇。而聖人之旨﹐作者之風﹐𨿽未臻極﹐往往而得。予佐潯陽三年﹐軻每著文﹐輒來示予﹐知軻志不息﹐異日必能跨符楊而攀陶謝。軻一旦盡賫所著書及所爲文﹐訪予告行﹐欲舉進士。予方淪落江海﹐不足以發軻事業﹐又羸病無心力﹐不能徧致書於臺省故人﹐因援紙引筆﹐寫胸中事授軻。且曰﹕『子到長安﹐持此札爲予謁集賢庾三十二補闕﹑翰林杜十四拾遺﹑金部元八員外﹑監察牛二侍禦﹑祕省蕭正字﹑藍田楊主簿兄弟。彼七八君子﹐皆予文友。以予愚直﹐嘗信其言﹐苟於今不我欺﹐則子之道庶幾光明矣。又欲使平生故人﹐知我形體已悴﹐志气已憊﹐獨好善喜才之心未死。去矣去矣﹐特此代書。三月三日樂天白。』蔣侍郎家有楊文公與王魏公一帖﹐用半幅紙﹐有折痕。其略云「昨夜有進士蔣堂﹐攜所作文來﹐極可喜﹐不敢不布聞﹐謹封拜呈。」蘇子瞻曰「夜得一士﹐旦而告人﹐察其情若喜而不寐者。」世言文公爲魏公客﹐公經國大謀﹐人所不知者﹐獨文公得與。觀此帖﹐不特見文公好賢樂士之意﹐且得一士﹐必亟告之﹐其補於公者亦多矣。吁﹗王公不下士久矣﹐有耳不聞﹐有睛不轉﹐有口不噓﹐有手不援﹐此詎可令香山﹑眉山兩長者見也。中黃先生云「明不觸物。」此言極有味。若洞然燭他人之惡﹐不隨他轉而已。此外﹐不宜發明太盡﹐惡訐爲直是也。但當生大慈憐憫心﹐方便譬諭﹐引之歸於正道。不可則止﹐毋自辱焉。若忿嫉於頑﹐極口攻之﹐則是與之修怨﹐何取其爲明哉﹗玉眞先生云「大凡人自己本來福積不厚﹐肆口又無忌憚﹐愈見薄福。」要見薄福證驗﹐若平生數奇多忤﹐不如意事十常八九也。故譖人翩翩﹐嗇夫喋喋﹐非有冥禍﹐則有奇窮。而呂公著約識精言﹐孫奭議論有根底﹐韓琦明足以照人之姦﹐未嘗形諸詞色。眞大人相也。吳文肅公子璟﹐素以堅挺有气節﹐韓魏公亦稱之。及幕府有闕﹐門下有以璟爲賢者﹐公曰「此人气𨿽壯﹐然包蓄不深﹐發必暴﹐且不中節﹐當以此敗。」置而不言。不逾年璟敗﹐皆如其言。杜正獻公﹐有門生爲縣令者﹐公戒之曰「子之材器﹐一縣令不足施﹐然切當韜晦﹐無露圭角。不然﹐無益於事﹐徒取禍耳。」門生曰「公平生以直亮忠信﹐取重天下﹐今反誨某以此﹐何也﹖」公曰「衍歷任多﹐歷年久﹐上爲帝王所知﹐次爲朝野所信﹐故得以伸其志。今子爲縣令﹐捲舒休戚﹐系之長吏。長吏之賢者固不易得﹐若不見知﹐子烏得以伸其志﹐徒取禍耳。予非欲子毀方瓦合﹐蓋欲求和於中也。」余謂子弟曰「此言味做涉世語﹐便是老鄕願﹔味做用世語﹐便是古大臣。」胡忠簡貶謫﹐李彌遠贈以十事﹐其最警策者曰「名節之士﹐猶未及道﹐宜更進步。」又曰「子厚居柳築愚溪﹐東坡居惠築鶴觀﹐若將終身焉。」又曰「有天命﹐有君命﹐不擇地而安。」夫萬里投荒﹐孤身禦瘴﹐人生至此﹐那復可堪。今聖朝寬大﹐被謫命則討差而歸﹐聞除書則投袂而出﹐此亦士大夫不幸中之幸也。然古人則反有以此鍛煉一生者。黃魯直《答劉文學詩》云「人鮓甕中危萬死﹐鬼門關外更千岑。問君底事向前去﹐要試平生鐵石心。」王定國嶺外歸﹐出歌者勸東坡酒。歌兒曰柔奴﹐姓宇文氏﹐眉目媚麗﹐家世住京師。定國南遷歸﹐坡問柔﹕「廣南風土應是不好。」柔對曰「此心安處便是吾鄕。」夫山谷天生鐵漢﹐若柔奴兒女子﹐乃能如是﹐使羈人遷客聞其言﹐眞可謂炎海變淸涼也。白居易云「古人云﹐名者公器﹐不可以多取。僕以向者竊時之名已多﹐又欲竊時之富貴﹐爲造物者肯兼與之乎﹖」陳摶嘗戒種放曰「子他日遭逢明主﹐名動天闕。名者﹐古今美器﹐造物所惜。名之將成﹐有物敗之。」放晚節果以侈飾﹐遂喪令聞。甚矣﹗名之可畏也﹐名盛則責望備﹐實不副則訾咎深。甚且無疾而早衰﹐非罪而得謗﹐角摧齒缺﹐骨竭翠銷﹐熟非名爲的而招之射哉﹗故啖名不如逃名﹐逃名不如無名。漢馬武爲蘇茂﹑周建所敗﹐奔過王霸營﹐大呼求救。霸乃閉營堅壁﹐軍吏皆爭之﹐霸曰「茂兵精銳﹐其眾又多﹐吾吏士心恐﹐而馬將軍與吾相恃﹐兩軍不一﹐此敗道也。今閉營固守﹐示不相援﹐賊必乘勢輕進﹐馬將軍無救﹐其戰自倍。如此﹐茂眾疲勞﹐吾乘其敝﹐乃可克也。」已而果然。鞠詠受知於王化基﹐及王公知杭州﹐詠擢第﹐知仁和縣﹐公屬吏也。將之官﹐先以書及所作詩寄王公﹐以謝平昔獎進﹐今復爲吏﹐得以文字相樂之意。王公不答。及至任﹐略不加禮﹐課其職事甚急﹐鞠大失望。於是不復冀其相知﹐而專修吏幹矣。其後王公人爲參知政事﹐首以詠薦﹐人或問其故﹐答曰「鞠詠之才﹐不患不奮﹐所憂者气俊而驕。我故抑之﹐以成其徳耳。」嗟乎﹗此二事﹐爲人最徹﹐知己最深。悠悠道路﹐其誰解者﹖李徳裕平泉山居﹐戒子孫云「吾百年之後﹐爲權勢所奪﹐則以先人所命﹐泣而告之﹕此吾志也。」後經世變﹐余胤竟不能守﹐花卉蕪絕﹐怪石名品﹐俱爲洛城有力取去。記所云者﹐只足貽達人笑。範文正公在杭州時﹐子弟以公有退志﹐乘間請治第洛陽﹐樹園圃以爲逸老地。公曰「人苟有道義之樂﹐形骸可外﹐況吾屋也。吾今年逾六十﹐來日無幾﹐乃謀治第樹圃﹐顧何時而居乎﹖吾之所患﹐在位髙而難退﹐不患退而無居也。居固易得﹐西都士大夫園林相望﹐爲主人者莫得常遊﹐而誰獨障吾遊者﹐豈有諸已而後爲樂耶﹖」張叔夏過錢塘西湖慶樂園﹐賦《髙陽臺》﹐詞序云「慶樂園﹐韓平原之南園也。戊寅歲過之﹐但有碑石在荊棘中耳。」詞云「古木迷鴉﹐虛堂起燕﹐歡遊轉眼驚心。南圃東窗﹐酸風掃盡芳塵﹐鬢貂飛入平原艸。最可憐﹐渾是秋陰﹐夜沈沈﹐不信歸魂﹐不到花深。吹簫踏葉幽尋去﹐任船依斷石﹐袖裹寒云。老桂懸香﹐珊瑚碎擊無聲﹐故園已是愁如許。撫殘碑﹐又卻傷今﹐更關情。秋水人家﹐斜照西林。」嘻﹗讀叔夏詞﹐要知有園者﹐仍未嘗有園。讀文正語﹐要知無園者﹐仍未嘗無園。如李衛公平泉癡淚﹐正不必如霰矣。故王珣捨虎丘爲院﹐王維捨輞川爲守寺﹐眞可謂具身後眼者。胡端敏云「信而未孚者﹐多言也。正而未諒者﹐多戲也。」余檢點多戲之病﹐又往往從多言中來。此不惟不見諒於君子﹐而甚且有重得罪於小人者。劉攽﹑劉恕同在館中﹐劉攽一日問恕曰「前日聞君猛雨中往州西﹐何耶﹖」恕曰「我訪丁君。閒冷﹐無人過從﹐我冒雨往見也。」攽曰「丁方判刑部﹐子得非有所請求耶﹖」恕勃然大怒﹐至於詬罵。攽曰「我偶與子戲耳﹐何忿之深也﹖」然終不解﹐同列亦惘然莫測。異時方知﹐是日恕實有請求於丁﹐攽初不知﹐誤中其諱耳。元祐中﹐黃魯直先生與趙挺之俱在館閣﹐先生意常輕之。趙嘗曰「鄕中最重潤筆﹐每一志文成﹐則太平車中載以贈之。」先生曰「想俱是蘿卜與瓜齏爾。」趙銜之切骨。其後擠排不遺餘力﹐卒致宜州之貶。夫士大夫在廟堂之上﹐言模行楷﹐豈宜以媟語抵罅人﹐如劉攽﹑黃魯直可鑑也。衛武公之詩曰「善戲謔兮﹐不爲虐兮。」余謂卽善謔二字﹐亦可抹殺去。東坡好戲謔﹐語言或稍過﹐範祖禹必戒之。東坡每與人戲﹐必祝曰「勿令範十三知。」然則未能抹去戲謔者﹐得一二畏友束之﹐足矣。唐穆宗時﹐崔發毆曳中人﹐因系獄﹐不以郊赦原。臺諫李勃﹑張仲﹑方倫申救﹐皆不聽。李逢吉從容言曰「崔發毆曳中人﹐誠大不恭。然其母年八十﹐因發下獄﹐積憂成疾﹐陛下方以孝治天下﹐所宜矜。」上湣然曰「比諫官但言發冤﹐未嘗言不恭﹐亦不言其有老母﹐如卿所言﹐朕何爲不赦之。」卽釋其罪。東坡下禦史獄﹐張安道上書救之﹐令其子恕至登聞鼓院投進﹐恕徘徊不敢投。久之﹐東坡出獄﹐見其副本﹐吐舌色動。人詢其故﹐不答。其後子由見之﹐云「宜吾兄之吐舌也。此事正得張恕力。」或問之﹐子由曰「獨不見鄭昌之救蓋寬饒乎﹖其疏云﹕『上無許史之屬﹐下無金張之托。』正是激宣帝之怒爾。寬饒以犯許史輩有此禍﹐乃再訐之﹐是益怒也。東坡何罪﹖獨以名太髙﹐與朝廷爭勝耳。安道之疏﹐乃云﹕『其實天下之奇材也。』獨不激人主怒乎﹖」劉器之嘗云「是時救東坡者﹐宜但言本朝未嘗殺士大夫。今乃方開端﹐則是殺士大夫自陛下始。而後世子孫因而殺賢士大夫﹐必援陛下以爲例。神宗好名畏義﹐疑可止之。」余曰「此謂止罵所以助罵﹐助罵所以止罵。凡家庭鄕黨皆然﹐不獨諫法也。」宣子趙盾舉韓厥﹐其僕乘車於行﹐厥執而戮之。宣子謂諸大夫曰「二三子賀我矣。吾舉厥也忠﹐吾乃今知免於罪矣。」晉崔洪爲左丞﹐薦危詵以自代﹐後詵劾奏洪曰「惟官自視﹐各明至公。」洪聞其言而重之。嗚呼﹗此宣子﹑崔洪之所以曠絕一世也。𨿽然﹐門生之於舉主﹐大過則絕之﹐小過則掩之可也。挽逢蒙之弓﹐射含沙之矢﹐安乎﹐不安乎﹖東漢鄭弘﹐字巨君。爲太尉時﹐舉主第五倫爲司空﹐班次在下。每正朔朝見﹐弘曲躬自卑﹐帝問其故﹐遂聽置雲母屏風﹐分隔其間。由此以爲故事。蕭遘與王鐸並居相位﹐帝嘗召宰相﹐鐸年髙﹐升階足跌﹐踣勾陳中﹐遘旁掖起。帝目之﹐喜曰「輔弼之臣和﹐予之幸也。」謂遘曰「適見卿扶王鐸﹐予喜卿善事長矣。」遘對曰「臣扶王鐸﹐不獨事長。臣應舉時﹐鐸爲主司﹐臣亦中選門生也。」上笑曰「王鐸選進士﹐朕選宰相﹐於卿無負矣。」遘謝而退。夫古人之待舉主如此。柳子厚云「凡號門生而不知恩之所自者﹐非人也。」白樂天云「商山老皓𨿽休去﹐終是畱侯門下人。」世道之薄久矣﹐士大夫當日誦此言。劉器之謫潞州時﹐小人有爲部使者﹐郡中事無巨細皆詳考﹐竟不得其纖毫。至過往驛券﹐亦無法外者。部使者亦嘆服之。東坡告王定國﹐薄俗好檢點人﹐小疵不可不畱意。東坡曾傷於虎﹐老更事變﹐遂能爲人言之。從來士夫以小疵累大徳者多矣﹐若使日愼一日﹐豈怕有人來點檢耶﹖唐徳宗時﹐張涉以儒學入侍﹐薛邕以文雅登朝﹐繼以贓敗。而帝心始疑﹐不復倚仗文臣。周世宗違眾破北漢﹐自是政無大小皆親決。夫用人聽言﹐自古帝王之治天下﹐惟此二著。不信人﹐則顚倒在手﹐而忠佞不分。不信言﹐則裁奪任心﹐而利害莫決。此天下之大害也。然此當責之君乎﹐臣乎﹖品格不重﹐朝廷安得而不輕﹖議論不確﹐聖明安得而不厭﹖

卷六朝廷之辱﹐莫大於大臣交詬﹐而其故有三﹕一則爲名位不相下而起者。劉文靜自以才略功勛﹐在裴寂之右﹐而位居其下﹐意甚不平。酒酣怨望﹐拔刀擊柱﹐曰「會當斬裴首。」是也。一則爲議論不相入而起者。鄭略﹑盧攜同在中書﹐因議政喧競﹐撲碎硯。王繹嘆曰「不意中書有瓦解之事。」是也。一則爲姦人挑之﹐以速其斗而起者。唐李紳爲禦史中丞﹐宰相李逢吉忌其剛﹐而韓愈勁直﹐乃以愈爲京兆尹兼大夫﹐免臺參以激紳。紳﹑愈果不相下﹐詆訐紛然﹐於是兩罷之。是也。獨韓魏公與範希文﹑韓彥國同在西府﹐上前爭事﹐下殿不失和气。當時三人正如推車子﹐蓋其心主於車可行而已﹐豈爲己哉﹗王旦從東封車駕回﹐過陜﹐魏野寄以詩云「聖朝宰相十年出﹐公在中書十二秋。西祀東封俱已了﹐好來相伴赤松遊。」旦袖此詩求退﹐就得謝。寇準自永興被召﹐野亦以詩送之﹐云「好去上天辭富貴﹐卻來平地作神仙。」公得詩不悅。後二年貶通州﹐每題前詩於窗﹐朝夕吟哦之。說者謂寇萊公之南遷﹐不如王文正之旱退。然公題驛亭詩﹐未必不晚悟於魏處士者﹐其詩云「沙堤築處迎丞相﹐驛使催時送逐臣。到了輸他林下客﹐無榮無辱自由身。」夫榮辱猶自小事﹐若夫一朝綰印﹐千里輿棺﹐此又更輸牖下老人一著也。東谷云「造化之於人﹐不靳於功名富貴﹐而獨靳於閒。天地之間﹐幾發輪轉﹐無一息停焉。天地且不得閒﹐而閒豈人之所易哉﹗髙爵厚祿﹐淸資顯秩﹐不知其機﹐其問樂恬退者甚鮮。日惟買田營第﹐不獲一見而先身殞者有矣。又有築捨返耕﹐髙潔自許。一入私室﹐作搖尾乞憐之言。於幹時求進之牘﹐襄篋鎖鑰﹐惴惴於手。收支簿書﹐介介於懷。一日十二時﹐無一隙得暇。所謂好山好水﹐淸風明月﹐何嘗見此風景﹐何嘗識此旨趣。勞勞擾擾﹐死而後已。若夫富家翁﹐守錢虜﹐又不足道也。中峯禪師云「人世間則忠於君﹐孝於親﹐以盡其義﹐不可不忙。出世間則親師擇友﹐朝參暮扣﹐以盡其道﹐又不可不忙。惟孜孜以安閒不擾爲務﹐而不肯斯須就勞者。故聖人斥之爲無慚人。」夫此二語﹐皆非定論。但當極忙時﹐宜省東谷之言﹐以滌俗情。當極閒時﹐又宜省中峯之言﹐以翦惰習。大尉韋雋爲領軍於忠所害﹐嘆曰「吾一生爲善﹐未蒙善報。常不爲惡﹐今爲惡終。」又宋詹事劉湛以義康黨被收﹐謂弟素曰「相勸爲惡﹐惡不可爲。相勸爲善﹐正見今日。」此卽範滂臨刑時語其子之言也。惟陸務觀云「爲善自是士人常事﹐今乃邀身後福報﹐若市道﹐吾實恥之。」吁﹗二子聞此言﹐可以瞑目矣。王太尉問眉子云「汝叔澄名士﹐何以不相推重﹖」眉子曰「何有名士終日妄語﹖」黃廷堅魯直作艷語﹐人爭傳之﹐秀鐵面呵之曰「翰墨之妙﹐甘施於此乎﹖」魯直笑曰「又當置我於馬腹中耶﹖」秀曰「汝以艷語動天下人淫心﹐不止馬腹。正恐生泥犁中耳。」夫吾黨戒口頭妄語易﹐戒筆頭艷語難。直至兩處皆刊削得去﹐方是打成一片的三鍼人也。宋萬歸宋﹐宋公靳之﹐曰「始吾愛子﹐今子魯囚也﹐吾不愛子矣。」萬病之﹐遂殺宋公。晉孝武帝耽於酒色﹐張貴人有寵﹐年及三十﹐帝戲之曰「汝以年當廢矣﹐吾已屬諸姝少矣。」貴人潛怒﹐帝醉臥﹐貴人遂令其婢蒙之以被﹐暴崩。嗚呼﹗幸臣如萬﹐女寵如張﹐而其君以一言取殺身之禍﹐人情可恃乎哉﹗申屠嘉以蹶張武夫爲相﹐能辱鄧通。張禹以經學儒者爲帝師﹐而諂奉董賢。畱夢炎以狀元宰相降元﹐丁好禮以小吏致公卿死節。人品無定分至此﹐而甚則有父子之間﹐迥然相絕者。唐來文濟父護兒﹐本隋驍將﹐而濟以學行稱﹐知政事。時虞世南子昶無才術﹐歷將作少匠﹐許敬宗曰「護兒兒作相﹐世南男作匠﹐文武豈有種耶﹖」然如敬宗姦邪﹐而其孫許遠以忠節著﹐則忠邪又豈有種耶﹖顧子孫何如耳。王右軍諫殷浩北伐書﹐事理通暢﹐深中當時之獘。勸其輯和朝廷﹐又見明識遠略。趙子昂論至元鈔法﹐與脫徹裏論桑哥罪惡﹐亦深中事宜。宋杞嘗曰「世獨以善書稱之﹐何待羲之之淺也。」楊載稱子昂曰「知其書畫者﹐未知其文章。知其文章者﹐未知其經濟。」然則孰謂翰墨人了不曉事耶﹖宋仁宗性寬容﹐言者務訐以爲名﹐或誣人陰私。範文忠公獨引大體﹐略細故。時陳執中爲相﹐公嘗論其無學術﹐非宰相器。及執中嬖妾笞殺婢﹐禦史劾奏﹐欲逐去之。公言「今陰陽不和﹐財匱民困﹐盜賊滋熾﹐獄犴充斥﹐執中當任其咎。閨門之私﹐非所以責宰相。」識者韙之。趙叔平與歐陽公同在館﹐趙重厚寡言﹐公意輕之。公知制誥日﹐韓範在中書﹐以趙爲不文﹐除天章閣待制﹐趙不以屑意。會公甥女淫亂事覺﹐語連公﹐時疾歸。韓範者皆欲文致公罪﹐云與甥亂。上怒﹐獄急﹐羣臣無敢言﹐趙乃上言「修以文章爲近臣﹐不可以閨房曖昧之事輕加污蔑。臣與修蹤迹素疏﹐修之待臣亦薄﹐所惜者朝廷大體耳。」傅獻簡公言「以帷箔之罪加於人﹐最爲暗昧。萬一非辜﹐則令終身受其惡名。至使君臣父子之間﹐難施面目﹐言之得無忍乎﹖」余嘗謂人有好談閨門者﹐吾曹當引而避之。況摭無影之事﹐形於奏牘之間﹐媟褻至尊﹐點辱士類﹐此小輩恬刃﹐只自傷耳。一刻三洗耳﹐一日三易腸﹐惟恐不及﹐況可褰裳而蹈之哉﹗歐陽文公玄﹐歸於鄕省墓。交謁公﹐應接紛紛。一日令勒馬入隘巷﹐問某人家﹐訪之﹐乃治履者所居。左右驚問﹐公以其人亦嘗謁見﹐故答其意耳。江西甘矮梅先生﹐通五經﹐四方從學者甚眾。一日其徒有行臺禦史者﹐謁先生於家﹐先生款語久之。求退﹐先生曰「能少畱蔬食否﹖」及設饌﹐惟蔥湯﹑麥飯而已。先生曰「禦史豈啖此者﹖第老夫易辦耳。」口占一詩畀之﹐云「蔥湯麥飯丹田暖﹐麥飯蔥湯也可憐。試向城樓髙處望﹐人家幾處未炊煙。」先生之意深矣。前輩重風誼而忘貴賤如此。吁﹗今亡已夫。牛僧孺與李徳裕交惡﹐李氏客不敢言及牛丞相門戶。柳仲郢先爲牛公所辟﹐後李衛公奏爲京兆﹐仲郢謝曰「不期太尉恩獎及此﹐仰報盛徳﹐敢不如奇章公門館。」衛公深嘆其無苟同。楊綰以淸儉在位。天下之士多以敝衣爲儉﹐以求合於綰。惟武元衡素好鮮美﹐不攺所爲﹐綰甚重之。夫大丈夫不將不迎﹐不詭不隨﹐每事自斷於心足矣。若依阿附會﹐以取憐於世者﹐非婦人﹐則佞客也。徐節孝嘗問崔子方何如人﹐江端禮曰「與人不苟合﹐議論亦如此。」節孝曰「不必論其他﹐只不苟合三字﹐可知其所守之正。」章子厚嘗延太學生在門下﹐適至書室﹐見其講易﹐略問其說﹐其人縱以性命荒忽之言爲對。子厚大怒﹐曰「何敢對吾亂道﹗」亟取杖﹐命左右擒﹐欲擊足。其人哀鳴﹐乃得釋。魏昭者﹐陳國童子也﹐師事郭泰。泰命作粥﹐呵曰「髙明爲長者作粥﹐使沙不可食。」擲杯於地。昭復進之﹐泰復呵之。如是者三﹐泰喜曰「吾乃知子之心矣。」余觀佛氏所呵者﹐人我山﹐驕幔幢。故王生結韈﹐黃石進履﹐古之至人皆有深意。如郭林宗陶鑄少年﹐正所謂以嗔作佛事。若章丞相﹐便是風墮羅剎鬼國耳。蔡京專政日久﹐子攸權勢旣與父相軋﹐浮薄者復問焉。由是父子各立門戶﹐遂爲仇敵。攸別居賜第﹐一日詣京﹐甫入﹐起握父手﹐爲切脈狀﹐曰「大人脈勢舒緩﹐體中得無有不適乎﹖」京曰「無之。」攸卽辭去。客竊窺見以問京﹐京曰「君固不解此耶﹖此兒欲以爲吾疾而罷我耳。」越數日﹐果以太師魯國公致仕。長州之相城一丐兒﹐每詣沈孟淵所請丐﹐凡所得多不食﹐沈異之﹐令人嗣其所往。至野岸﹐一舟𨿽陋﹐頗潔﹐有老嫗處其中。丐出物另陳母前﹐傾酒跪奉﹐伺母持杯方起﹐跳舞唱山歌嬉戲以娛母。常日如之。母死﹐丐不復見。夫攸亦人子也﹐丐亦人子也﹐與其爲攸也父﹐孰若爲丐也母。嗚呼﹗然則人子何常之有﹖以功名爲心﹐貪軍旅之寄﹐此自將帥習气﹐𨿽古來賢卿大夫有未能知止自斂者也。廉頗旣老﹐飯斗米﹐肉十斤﹐被甲上馬以示可用﹐致困郭開之口﹐終不得召。漢武帝大擊匈奴﹐李廣數自請行﹐上以爲老不許﹐良久乃許之﹐卒有東道失軍之罪。宣帝時先零羌反﹐趙充國年七十餘﹐上老之。使丙吉問﹕「誰可將﹖」曰「亡逾於老臣者。」卽馳至金城﹐圖上方略。𨿽全師制勝﹐而禍及其子邛。光武時五溪蠻夷畔﹐馬援請行﹐帝湣其老﹐未許。援自請曰「臣尙能被甲上馬。」帝令試之﹐援據鞍顧盼以示可用。帝曰「矍鑠哉﹗是翁也。」遂用爲將﹐果有壺頭之厄。李靖爲相﹐以足疾就第。會吐谷渾寇邊﹐卽往見房喬曰「吾𨿽老﹐尙可一行。」旣平其國﹐而有髙甑生誣罔之事﹐幾乎不免。太宗將伐遼﹐召入謂曰「髙麗未復﹐公亦有意乎﹖」對曰「今疾𨿽衰﹐陛下誠不棄﹐病且瘳矣。」帝憫其老不許。郭子儀年八十餘﹐猶爲關內副元帥﹐朔方﹑河中節度﹐不求退身﹐竟爲徳宗冊罷。此諸公皆人傑也﹐猶不免此﹐況其下者乎﹖歐公與尹師魯﹑蘇子美俱出杜祁公之門﹐歐公𨿽貴﹐猶不替門生之禮﹐和祁公詩云「公齋每偸暇﹐師席屢攻堅。善誨常無倦﹐余談亦可編。」又云「昔日靑衫遇知己﹐今來白首再升堂。」蓋未嘗一日忘祁公也。張蕓叟有荊公哀詞﹐有「慟哭一聲惟有涕﹐故時賓客合何如。」又云「今日江湖從學者﹐人人諱道是門生。」蓋當時已病人情之薄如此﹐若今則弁髦蒙師﹐彎弓座主﹐吾不知歐陽﹑蕓叟見之﹐當何如嘆息也。詩文小技耳﹐然深沈則力勁﹐綜博則澤鮮。由淺而達﹐由達而老﹐由老而化﹐而絢爛生焉。以此行世﹐卽百賞譽﹐未必得我之骨髓﹔百彈射﹐未必損我之皮膚。若素無包畜深往之致﹐而揮毫對客﹐行捲贄人﹐且甚有裒刻以希遇者﹐此欲迫得名耳﹐而反爲有識拾作笑端﹐不可不愼。鄭光業兄弟每柄文﹐有一巨皮箱﹐凡同人投獻詞句﹐有可嗤者﹐卽投其中﹐號曰苦海﹐用資諧戲。每有宴集﹐卽命二僕舁苦海於前﹐共閱一編﹐靡不極歡而罷。韓熙載性好謔浪﹐有投贄大荒惡者﹐熙載使妓炷艾燻之。俟來卽歸之﹐出乃嗅之﹐曰「子之卷軸﹐何多艾气﹖」聞者大笑。如此事﹐余嘗自愛﹐亦往往以此愛人﹐曰「何不文明以止﹐何不白賁無咎。」而少年輩鮮有省余語者﹐苦海波爛﹐艾丸燻焰﹐何時是息。

卷七唐太宗泛遊春苑﹐愛奇鳥﹐閣內傳呼畫師﹐閻立本應旨畢﹐退戒其子曰「吾少好讀書屬詞﹐今以丹靑見知﹐躬廝役之務﹐辱莫大焉。爾宜深戒。」蔡允恭工詩﹐隋煬帝有所賦﹐必令吟諷﹐遣教官人。恭甚恥之。韋誕奉帝命書匾﹐以籠盛之﹐轆轤而上﹐去地二十五丈。寫竟﹐須眉盡白﹐戒子孫勿學此法。因思古人不以書畫顯﹐一則懼伎藝見稱﹐一則懼同儕賈忌﹐一則懼中官權幸﹐以此漸嬺。又甚則人奴賤隸﹐展轉暗托﹐混落名號﹐遂爲終身白璧之瑕。故唐滉善丹靑﹐以繪事非急務﹐自晦其能。而鮑昭多累句﹐王僧虔多拙筆﹐良有味也。李若谷爲長社令﹐日懸百錢於壁﹐用盡卽止。東坡謫齊安﹐日用不過百五十。每月朔﹐取錢四千五百﹐斷爲三十塊﹐掛屋梁上。平旦用盡﹐又挑取一塊﹐卽藏去。又以竹筒貯用不盡者﹐以待賓客。云「此賈耘老法也。」又與李公擇書云「口腹之欲﹐何窮之有﹖每加節儉﹐亦是惜福延壽之道。」張無垢云「余平生貧困﹐處之亦自有法。每日用度﹐不過數十錢﹐亦自有足。至今不易也。」有客自來陽來﹐言「鄭亨仲日以數十金懸壁間﹐椒桂蔥姜皆約以一二金﹐曰﹕『吾平生貧苦﹐晚年登第。稍覺快意﹐便成奇禍。今學張子韶法﹐要見舊時齏鹽風味﹐甚長久也。」仇泰然守四明﹐與一幕官極相得﹐一日問及公家日用多少﹐對以十口之家﹐日用一千。泰然曰「何用許多錢﹖』曰「早具少肉﹐晚菜羹。」泰然驚曰「某爲太守﹐居常不敢食肉﹐只是喫菜。公爲小官﹐乃敢食肉﹐定非廉士。」自爾見疏。余嘗謂節儉之益﹐非止一端。大凡貪淫之過﹐未有不生於奢侈者。儉則不貪不淫﹐是可以養徳也。人之受用﹐自有劑量。省嗇淡泊﹐有久長之理﹐是可以養壽也。醉醴飽鮮﹐昏人神志。若疏食菜羹﹐則腸胃淸虛﹐無滓無穢﹐是可以養神也。奢而妄取苟求﹐志气卑辱﹐一從儉約﹐則於人無求﹐於己無悶﹐是可以養气也。故老氏以爲一寶。王文正公﹐凡於用人﹐不以名譽﹐必求其實。張忠定公有淸鑑﹐善臧否人物﹐凡所薦辟﹐皆方廉恬退之士。嘗曰「彼騖名奔競者﹐將自得之﹐何假吾舉﹖」韓魏公屢薦歐陽公﹐而仁宗不用也。他日復薦之﹐曰「韓愈唐之名士﹐天下望以爲相﹐而竟不用。使愈爲之﹐未必有補於唐﹐而談者至今以爲謗。歐陽修今之韓愈也﹐而陛下不用﹐臣恐後之談者﹐謗必及國﹐不特臣輩而已。陛下何惜不一試之﹐以曉天下後世也。」上從之。夫有文正﹑忠定之用人﹐則眞才不爲虛名所奪。然以知名之故﹐而一切以奔競待之﹐所謂𨿽不能使之在人上﹐其能抑之在人下乎﹖惟試以政事而名實立見矣﹐此又待名士法也。開元間﹐刺史楊浚﹐坐贓當死。上命杖之六十﹐左丞相裴耀卿上疏云「決杖贖死﹐恩則甚優。解體受笞﹐事頗爲辱﹐止可施之徒隸﹐不當及於士人。」上從之。唐明皇時﹐監察禦史蔣挺坐法﹐敕令朝堂杖之。張守珪奏曰「禦史憲司淸望﹐耳目之官﹐有犯當殺卽殺﹐當流則流﹐不可決杖。士可殺而不可辱也。」我朝秦襄毅公紘﹐總督兩廣軍務﹐時因發總兵官安遠侯柳景贓﹐反爲所誣。朝廷命錦衣衛官校﹐逮公至京訊之。官校至﹐公治事自若﹐凡兵食軍務﹐檢處旣畢﹐然後就道。軍容騶從﹐略不少損。官校以其大臣重望﹐不敢肆言。及度嶺﹐公乃謂官校曰「吾今可以就逮矣。」遂白衣囚首﹐堅請自系﹐曰「頃者吾非故違朝廷旨﹐不就囚服﹐顧兩廣總制﹐其責任甚重﹐軍民之所承奉﹐蠻夷之所具瞻。一旦至此﹐吾一身焉足惜﹐苟囚首就系﹐正自恐損朝廷威﹐故優遊至此者﹐存大體耳。」乃就系而去。正徳間﹐朝官有罪﹐輒命錦衣衛官校擒拿﹐霍文敏上疏曰「天下刑獄﹐付三法司足矣。錦衣衛復兼刑獄﹐橫撓之。越介胃之職﹐侵刀筆之權。脫冠裳以就鎖桔﹐屈禮貌以聽武夫。朝列淸班﹐暮幽污獄﹐剛气由此折盡矣。或又暮脫污獄﹐朝立淸班﹐解下拘攣﹐便披冠帶﹐使武夫悍卒指之曰﹕某也吾辱之矣﹐某也吾得辱之矣。小人遂無忌憚﹐君子遂昧良心﹐豪傑所以多山林之思﹐變故所以少節槪之士也。」余嘗謂國家忠厚立國﹐久無此事。如有之﹐當如何﹖已發在臺省力爭﹐未發在閣臣密救。至於平日調養聖心﹐尢在士大夫奏疏間﹐勿得輕易動稱某可拿﹑某可斬耳。張浚自淮西歸﹐與鼎同在相位﹐以招采賢才爲急務。從列要津﹐多一時之望﹐人號爲小元祐。呂頤浩與檜同秉政﹐檜知公不爲時論所與﹐乃多引知名之士爲助﹐欲頃頤浩﹐奪其朝權。上頗覺之﹐乃下詔戒朋黨。大丈夫要須於此處見得分明﹐其人是浚是檜﹐其意是推轂是牢籠。不然藏舟於山﹐夜半爲有力者負之而去﹐安用名爲也。範文正公《淮上遇風詩》云「一棹危於葉﹐傍觀欲損神。他年在平地﹐無忍險中人。」又李文靖公乞去﹐《題六和塔》云「經從塔下幾春秋﹐每恨無因到上頭。今日始知髙處險﹐不如歸去臥林丘。」余嘗聞前輩言﹐世廟朝通州虜急﹐怒大司馬丁公汝夔﹐置之辟。當時縉紳見而嘆曰「仕途之險如此﹐有何宦情﹖」其中一士夫笑曰「若使兵部尙書一日殺一个﹐我只索拋卻。若使一月殺一个﹐還須做也。」吁﹗若此人﹐𨿽日以文正﹑文靖之詩告之﹐亦復何益﹖富貴之能迷人如此。慈覺禪師云「飲食於人日月長﹐精粗隨分塞饑倉。才過三寸成何物﹐不用將心細較量。」若能如是思省﹐自可省口腹矣。務實野夫云「皮包骨肉並尿糞﹐彊作嬌嬈誑惑人。千古英雄皆坐此﹐百年同作一坑塵。」若能如是思省﹐自可省淫欲矣。皎然以詩名於唐﹐有僧袖詩謁之。皎然指其《禦溝詩》云「此波涵聖澤﹐波字未穩﹐當攺。」僧艴然作色而去。僧亦能詩者也﹐皎然度其去必復來﹐乃取筆作中字於掌中﹐握之以待。僧果復來﹐云「欲更爲中字如何﹖」皎然展手視之﹐遂定交。呂氏《童蒙訓》云「杜云﹕『新詩攺罷自長吟。』文字頻攺﹐工夫自出。近世歐公作文﹐先貼於壁﹐時加竄定﹐有終篇不畱一字者。魯直長年多攺定前作。」韓子蒼云「今集本東坡《蜜酒歌》﹐少兩句﹐攺數字。蘇公下筆奇偉﹐尙竄定如此。」張文潛云「世以樂天詩爲得於容易而來﹐嘗於洛中一士人家﹐見白公詩艸數紙﹐點竄塗之。及其成篇﹐殆與初作不侔。」唐子西《語錄》云「詩語最難事也﹐吾於他文﹐不至蹇澀﹐惟作詩甚苦。悲吟累日﹐僅能成篇。初讀時未見可羞處﹐姑置之。明日取讀﹐瑕疵百出﹐輒復悲吟累日﹐反覆攺正﹐比之前時稍稍有加焉。復數日取出讀之﹐疵病復出。凡如此數四﹐方敢示人﹐然終不能奇。」李賀母責賀曰「是兒必欲嘔出心乃已。」非過論也。今之君子﹐動輒千百言﹐略不輕意﹐眞可愧哉﹗宋李昉爲相﹐有求進用者﹐𨿽知其材可取﹐必正色拒之。已而擢用﹐或不足用﹐必和顏溫語待之。子弟問故﹐答曰「用賢﹐人主之事。我若受其請﹐是市私恩也。故峻絕之﹐使恩歸於上。若不用者﹐旣失所望﹐又無美辭﹐此取怨之道也。」秦檜千鬼萬怪﹐如不樂這人﹐貶竄將去﹐卻與他殷勤不絕。一日忽招胡和仲飯﹐意極拳拳﹐比其還家﹐則臺章已下﹐又送白金爲贐。如欲論其人﹐章疏多是自爲﹐以授言者﹐做得甚好。傅安道諸公﹐往往認得﹐曰「此秦老筆也。」夫昉賢相也﹐純是一團生意。檜姦相也﹐純是一團殺機。檜固不足論已﹐昉亦未免少涉機權﹐何也﹖王者不令人怒﹐亦不令人喜。爲吏最忌作俑﹐自古有以土物獻貢﹐遂貽地方無窮之害者。東京﹕交趾七郡﹐貢生荔枝﹐十里一置﹐五里一候﹐晝夜奔騰﹐有毒虫猛獸之害。臨武長唐羌上書言狀﹐和帝詔太官省之。我朝各鎭戍鎭內官﹐競以所在土物進奉﹐謂之孝順。陜西有木實名顯桲﹐肉色似桃﹐而上下平正如柿﹐其气甚香﹐其味酸澀﹐以蜜制之﹐歲進貢﹐然終非佳味也。太監王敏鎭守陜西時﹐始奏罷之﹐省費頗多。常熟知縣郭南﹐上虞人﹐虞山出軟栗﹐民有獻南者﹐南亟命種者悉拔去﹐云「異日必有以此殃害常熟之民。」其爲民遠慮如此。東坡《荔枝嘆》注云「大小龍茶﹐始於丁晉公﹐而成於蔡君謨。」歐陽永叔聞君謨進小龍團﹐驚嘆曰「君謨土人也﹐何至作此事。」乃知始作俑者﹐不特興厲階﹐且至壞人品。故曰無爲福先﹐無爲禍始。範鎭劾王安石﹐落職去﹐蘇軾往賀之﹐曰「公𨿽退而名益重矣。」公愀然曰「君子言聽計從﹐消患未萌﹐使天下陰受其賜﹐無智名勇功。吾獨不得爲此﹐命也夫。使天下受其害﹐而吾享其名﹐吾何心哉﹗」開元末﹐壽皇瑁以母寵﹐欲立爲太子﹐裴稹陳申生戾園禍以諫﹐玄宗攺容謝之﹐詔授給事中。稹曰「陛下絕招諫之路﹐爲日滋久﹐今臣一言而荷殊寵﹐則言者將眾﹐何以錫之﹖」帝善其讓﹐止不拜。夫古之諫官﹐退不求名﹐進不求榮如此。後世乃有一言而自謂九鼎﹐一日而屢望九遷者﹐吾不知其何心也。曹州於令儀﹐市井人也﹐長厚﹐晚年家頗丰。一夕盜入﹐諸子擒之。乃鄰捨子也。令儀曰「爾素寡過﹐何苦爲盜。」因詰所欲﹐遂予十干﹐以資衣食。又恐爲邏者所獲﹐畱至明使去。盜感愧﹐卒爲良民。孔寺丞牧﹐以文行推。在汝州﹐僕有執盜竹木者﹐牧釋之。問所欲之數﹐俾如其意﹐盜愧謝。所居園圃近水﹐有夜涉水盜蔬果者﹐孔曰「晦夜涉水﹐或有陷溺。」卽爲制橋﹐盜慚不復渡。魏公一日至諸子讀書堂﹐枕邊有一劍﹐公問儀公何用﹐儀公云「夜間以備緩急。」公笑曰「使汝果能擊賊﹐賊死於此﹐何以處之﹖萬一奪入賊手﹐汝不得爲完人矣。古人靑膻之說不記乎﹖」嘗聞前輩云「夜行切不可以刃物自隨。」吾輩安能害人﹐徒起惡心耳。司馬君實新第﹐一日步行﹐見墻外暗埋竹簽﹐問之﹐曰「此非人行之地﹐將防盜也。」公曰「吾篋中所有幾何﹖且盜亦人也。」命去之。君子以善服人﹐不如以善養人。養人至於盜賊使之攺過﹐眞是一具大洪鑪也。崔湜仁師之子弟澄﹑液﹐從兄蒞﹐並有文翰﹐列居淸要。每私晏﹐自比王﹑謝﹐曰「吾門戶及出身歷官﹐未嘗不爲第一丈夫。」湜時執政﹐年三十六﹐嘗暮出端門下天津﹐馬上賦詩曰「春還上林苑﹐花滿洛陽城。」張說見之﹐嘆曰「文與位可致﹐其年不可及也。」然湜附韋後﹐作相又附太平公主。門下客獻《海鷗賦》以諷﹐湜稱善而不自悛。帝誅蕭至忠﹐湜流嶺外﹐後知湜本謀﹐賜死荊州。夫進取不已﹐卒罕令終。文章﹑富貴﹑門第﹑少年﹐四者亦何足恃。列子謂孔子廢心而用形﹐謂心不著於物而廢之矣﹐惟用形以應物。而經又有天人禮枯骨者﹐偈云「汝是前生我﹐我今天眼開。寶衣隨念至﹐玉食自然來。謝汝昔勤苦﹐令吾今快哉。散花時再拜﹐人世莫驚猜。」又有餓鬼鞭死屍者﹐偈云「因這臭皮囊﹐波波劫劫忙。只知貪快樂﹐不肯暫回光。白業錙銖少﹐黃泉歲月長。直須痛棒打﹐此恨猝難忘。」此言化俗則可﹐以爲誠然則不可。何則﹖人神托於形骸之中﹐所以用形骸者﹐皆神也。譬如匠人用斧斤﹐用之而善﹐則爲善器。用之不善﹐則爲惡器。故爲天人者﹐善用形骸者也。爲餓鬼者﹐不善用形骸者也。其得其失﹐皆在一心。及其受報﹐而禮之鞭之亦何益。若吾孔子之廢心而用形﹐又並形骸俱化矣。韓歆事光武﹐指天畫地﹐帝不能容﹐至於自殺。白樂天諫憲宗﹐嘗曰「陛下錯矣。」帝大怒﹐貶之。陳執中罷相﹐薦吳育自代﹐召之赴闕﹐因侍晏﹐醉而坐睡﹐忽驚顧拊牀﹐呼其從者。仁宗愕然﹐遂斥之勿用。曹利用在簾前﹐每以手指擊腰帶﹐太后不悅﹐後亦貶死。玆四臣者﹐皆一時名士也﹐言動之間﹐偶失檢點﹐遂致得罪君父﹐身名俱損。詩曰「夙夜匪懈﹐以事一人。」終身誦之可也。陳屢常居都下逾年﹐未嘗一至貴人之門。章子厚欲一見﹐終不可得。範忠文公旣退居﹐有園第在京師﹐客至無貴賤﹐皆野服見之。故人或爲具召﹐𨿽權貴不拒也。大抵處權貴之道﹐在朝則蹤迹宜疏遠﹐所以避嫌。在鄕則交際宜往來﹐所以惇舊。

卷八宋蕭惠開﹐嘗爲益州刺史。及明帝卽位﹐惠開因四方反叛﹐後𨿽歸順﹐負才不得志。每謂人曰「人生不得行胸臆﹐𨿽百歲猶爲夭。」未幾發病﹐毆血吐物如肺肝而死。蕭楚方知溧陽縣時﹐張乖崖作牧。一日召食﹐見公几案有一絕云「獨恨太平無一事﹐江南閒殺老尙書。」蕭攺恨作幸字﹐公出視稿﹐曰「誰攺吾詩﹖」左右以實對。蕭曰「與公全身。公功髙位重﹐姦人側目之秋。且天下一統﹐公獨恨太平﹐何也﹖」公曰「蕭楚﹐一字師也。」唐人詩云「勸君莫話封侯事﹐一將功成萬骨枯。」昆山兪仲蔚《詠劍》云「天下常令萬事平﹐匣中不惜千年死。」讀此詩﹐則負雄心猛气者化爲冰霰矣。元帝優遊不斷﹐暗懦不武。恭顯擅權﹐許史恃勢。蕭太傅之死﹐劉向﹑周堪之下獄﹐宗社幾危。主徳日損﹐不可不諫也。薛廣徳以禦史大夫之貴﹐而不聞以死爭之﹐徒循默保位而已。至於從船從橋﹐相去幾何﹐乃欲自刎﹐以頸血濺帝。劉元城言「哲宗皇帝﹐嘗因春日經筵講罷﹐移坐小軒中賜茶﹐自起折一柳枝。程頤爲說書﹐遽起諫曰「方春萬物生榮﹐不可無故摧折。」哲宗色不平﹐因擲棄之。溫公聞之不樂﹐謂門人曰「遂使人主不欲親近儒生﹐正爲此輩。」夫薛大夫﹑程伯子意非不善﹐而人主厭以爲瑣﹐懼以爲迂﹐則不若小處放他一路﹐大處可以邀其必聽﹐此亦諫臣所當知也。漢吏部侍郎張允﹐家貲萬計而性吝﹐不委妻子﹐自系眾鑰於衣下﹐如環佩聲。郭威入京師﹐允匿佛殿藻井之上﹐板壞而墜﹐凍餒而卒。陳朝沈眾性吝嗇﹐內治產業﹐財帛以億計﹐無所分遺。其自奉養甚薄﹐每於朝會之中﹐衣裳破裂﹐或躬提冠履。永定二年﹐兼起部尙書﹐監造太極殿。恆服布袍芒履﹐以麻繩爲帶。又攜幹魚﹑蔬菜﹑飯﹐獨啖之﹐朝士共誚其所爲。眾性狷急﹐於是忿恨﹐遂歷詆公卿﹐非毀朝廷。髙祖大怒﹐因其休假還康﹐遂於吳中賜死。夫儉﹐美徳也﹐爲國家守分﹐爲子孫惜福﹐此何不可﹖若纖嗇傷雅道﹐刻薄斫元气﹐此老氏所謂多藏厚亡﹐可鑑也。東坡云「僕行年五十﹐始知作活大要是慳耳。而文以美名﹐謂之曰儉。然吾儕爲之﹐自與俗人不同。」山濤晚與尙書和逌過交﹐又與鐘會﹑裴秀等並申款暱﹐以二人居勢爭權﹐濤平心處中﹐各得其所﹐而俱無恨焉。白樂天與楊虞卿爲姻家﹐而不累於虞卿。與元禎﹑牛僧孺相厚善﹐而不黨於元禎﹑僧孺。爲裴晉公所愛重﹐而不因晉公以進。李文饒素不樂﹐而不爲文饒所深害。處世如二公﹐亦足矣。然余嘗考山濤一心求退﹐表疏數十上﹐久乃見聽。樂天自刑部侍郎以病求分司﹐時年才五十八﹐自是蓋不復出。中間一爲河南尹﹐期年輒去﹐再除同知﹑刺吏不拜。二公功名心淡﹐故能翺翔容與於去就愛憎之間。以此意推之﹐𨿽入虎狼穴可也﹐況士大夫之同朝者乎﹗陸象山曰「往時充員敕局﹐浮食是慚。惟是四方奏請﹑廷臣面對﹐有所建置更革﹐多方看詳。或書生貴遊﹐不諳民事﹐輕於獻計﹐不知一旦施行﹐片紙之出﹐兆姓蒙害。每與同官悉意論駁﹐朝廷淸明﹐當時寢罷。偏摩之事﹐稽考之勤﹐顧何足以當大官之膳﹖或庶幾者﹐僅此可以償萬一耳。」富弼素薦王安石﹐後爲趙濟言弼沮革新法﹐落職判汝州。過南京﹐見張安道﹐門下客私相謂曰「二公天下偉人﹐其議論何如﹖」立屏後聽之﹐張﹑富相對﹐屹然如山嶽。富公徐曰「人固難知也。」張公曰「謂王安石乎﹖亦豈難知者。仁宗皇祐間﹐集知貢舉院﹐盛薦安石有文學﹐宜辟以考校﹐姑從之。安石旣來﹐凡一院之事﹐皆欲紛更。某惡其人﹐檄以出。自此未嘗與之語也。」富公俯首有愧色。大抵祖宗所立法度﹐極是穩便。老醫看病多﹐故用藥不至孟浪殺人。其法𨿽不無小害﹐要之擇其利多而害少者﹐則爲之耳。後人不知﹐遂欲輕攺﹐滋獘紛紛﹐此劉元城之言不可不讀也。宋眞宗宮火災﹐王旦馳入對﹐上驚惶語公曰「兩朝所積﹐朕不妄費﹐一朝殆盡﹐誠可惜也。」公對曰「陛下富有天下﹐財帛不足憂。所慮者﹐政令賞罰有不當。臣備位宰相﹐天災如此﹐臣當罷免。」繼上表待罪﹐帝乃降詔罪己﹐許中外上封事﹐言朝政得失。後有大臣言非天災﹐乃榮王宮失於火禁﹐請置獄。出其狀﹐當斬決者數百人。旦持以歸﹐翼日乞獨對﹐曰「初火災﹐陛下降詔罪己﹐臣上表待罪。今反歸咎於人﹐何以示信﹖且火𨿽有迹﹐寧知非天譴耶﹖果欲行法﹐願罪臣以明無狀。」帝欣然聽納﹐減死者數百輩。歸融﹐唐文宗開成初拜禦史中丞。時湖南觀察使盧周仁﹐以南方屢災﹐取羨錢億萬進京師。融劾奏﹕「天下一家﹐中外之財﹐皆陛下府庫。周仁陳小利﹐假異端﹐公違詔書﹐徇私希恩。恐海內效之﹐因緣漁利﹐生人受獘。罪始周仁﹐請重責﹐還所進。」帝乃詔置其錢於何陰院﹐以虞水旱。吁﹗後世有如此宰相﹑臺諫﹐則旱魃之說﹐捐俸之例﹐尙可止也。楊用修云「人君之愚暗柔弱﹐不足以亡其國。亡國者﹐必剛愎明察之君也。譬之人家﹐不肖之子﹐不足以破家。其破家﹐必輕俊而無檢者也。在人臣﹐則眞小人不足以亂國。其亂國者﹐必僞君子也。」蓋眞小人﹐其名不美﹐其肆惡有限。僞君子則旣竊美名﹐而其流惡無窮矣。是故唐之亡﹐不在僖﹑昭而在徳宗。宋之亂﹐不在京﹑卞而在王安石。或曰「子何以恕眞小人﹖」余曰「子不觀白樂天詩乎﹖『狐假女妖害猶淺﹐一朝一夕迷人眼。女爲狐媚害卽深﹐朝朝夕夕迷人心。」樂天豈恕狐哉﹗」東坡上韓魏公《乞葬董傳書》﹕「軾再拜。近得秦中故人書﹐報進士董傳三月中病死。軾往歲官岐下﹐始識傳。至今七八年﹐知之熟矣。其爲人不通曉世事﹐然酷嗜讀書。其文字蕭然有出塵之姿。至詩與楚詞﹐則求之於世﹐可與傳比者﹐不過數人。此固不待軾言﹐公自知之。然傳嘗望公不爲力致一官﹐軾私心以爲公非有所愛也﹐知傳所稟付至薄﹐不任官耳。今年正月﹐軾過岐下﹐而傳居喪二曲﹐使人問訊其家。而傳徑至長安﹐見軾於傳捨﹐道其饑寒窮苦之狀﹐以爲幾死者數矣﹐賴而存。『又且薦我於朝﹐吾平生無妻﹐近有彭駕部者﹐聞公薦我﹐許嫁我其妹。若勉得一官﹐又且有妻﹐不虛作一世人。』皆公之賜。軾旣爲傳喜﹐且私憂之。此二事﹐生人之常理﹐而在傳則爲非常之福。恐不能就﹐今傳果死。悲夫﹗書生之窮薄﹐至於如此其極耶﹖夫傳之才器﹐恐不通於世用﹐然譬之象犀﹑珠玉﹐𨿽無補於饑寒﹐要不可使在泥塗中。此公所以終薦傳也。今父子暴骨僧寺中﹐孀婦弱弟﹐自謀口腹不暇﹐決不能葬。軾與之故舊在京師者數人﹐相與出錢賻其家﹐而气力微薄﹐不能有所濟﹐甚可憫笑。公若猶憐之﹐不敢望其他﹐度可以葬傳者足矣。陳繹學士當往涇州﹐而宋迪度支在岐下﹐公若有以賜之﹐軾且斂眾人之賻﹐並以予陳而致之宋﹐使葬之有餘以予其家。傳平生所爲文﹐當使人就其家取之﹐若獲﹐當獻諸公。上冒左右﹐無任戰越。」又《與孫叔靜書》﹐云「眉山人有巢谷者﹐字元修﹐曾應進士﹑武舉﹐皆無成。篤於風義﹐已七十餘矣。聞某謫海南﹐徒步百里﹐來相勞問。至新興病亡﹐官爲槁殯﹐錄其遺物於官庫。元修有子蒙﹐在裏中﹐某已使人呼蒙來迎喪﹐頗助其路費。仍約過永而南﹐當更資之﹐但未到耳。旅殯無人照管﹐或毀壞暴露﹐願公湣其不幸﹐因巡檢至其所﹐特爲一言於彼守令﹐得稍修治其殯﹐常戒主者保護之﹐以須其子之至﹐則恩及存亡耳。死罪死罪。」夫世人但知有範氏之麥舟﹐而不知蘇公之急死者至此。文人無行﹐托言狂簡﹐如此事其可簡耶﹖自來山人詞客﹐與達官貴人﹐出文視客﹐動稱之曰「此咸陽﹑東西京。」出詩視客﹐客亦稱之﹐曰「此開元﹑大歷。」夫孔子作《春秋》﹐而遊夏不能贊一辭。柳下惠之妻誄其夫﹐門人不能竄一字。其他如呂不韋置千金懸之國門﹐而卒莫敢一人損益也。嘻﹗豈其書果不可以損益乎哉﹖故詞賦家去盈气遠譽人則可﹐不然﹐其不爲呂﹑賈之書者幾希。陳執中在中書﹐不欲外聞差除。每退朝﹐卽閉省東門﹐說者譏其不知相體。李迪爲相﹐丁謂擅權﹐至除吏不以聞﹐迪甚不平。唐元宗疑吏部選試不公﹐分爲十銓﹐召入禁中決定﹐卽尙侍皆不得與。吳兢表言「陛下曲愛讒言﹐不信有司。非居上臨人﹐推誠感物之道也。夫宰相以知人用人爲職﹐故吏部與閣臣斟酌天下賢不肖﹐以候朝廷處分。其體執固難遜避﹐亦難異同。而後世閣臣懼威福之名﹐不復問吏部﹐吏部懼權貴之名﹐不復問閣臣。遂至互相水火﹐而朝亦不復信部閣矣。是權也﹐其將安歸乎﹖此不可不爲深長思也。王莽遣使者奉璽書印綬迎龔勝﹐勝稱病篤。使者以印綬就加勝身﹐勝輒推不受﹐遂絕飲食﹐積十四日死。公孫述徵李業爲博士﹐業固稱疾不起。述羞不能致﹐使大鴻臚尹融奉詔令以劫業﹐若起則受公侯之位﹐不起賜以毒酒。融譬旨曰「方今天下分崩﹐孰知是非﹖而以區區之身﹐試於不測之淵乎﹖今宜上奉知己﹐下爲子孫﹐身名俱全﹐不亦優乎﹖」業乃嘆曰「古人危邦不入﹐亂邦不居﹐爲此故也。」融曰「宣呼室家計之。」業曰「丈夫斷之於心久矣﹐何妻子之爲。」遂飲毒而死。又聘譙玄﹐玄不詣﹐亦遣使者以毒藥劫之。太守自詣玄廬勸之行﹐玄欲遂受毒藥。其子瑛叩頭於太守﹐願奉家錢十萬﹐以贖父死。太守爲請﹐述許之。述又徵王皓﹑王嘉﹐恐其不至﹐先系其妻子﹐使者謂嘉曰「速裝﹐妻子可全。」王皓先自刎﹐以首付使者。述怒﹐遂誅皓家屬。王嘉聞而嘆曰「後之哉。」謂死遲於王皓也。乃對使者仗劍而死。費貽不肯仕述﹐漆身爲癩﹐陽狂以避之。任永﹑馮信﹐皆托靑盲以辭徵命。夫君子伏於巖林之下﹐平日露光耀采﹐韜養不密﹐或爲鄕曲見推﹐或爲邪人橫劫﹐從之則違曩心﹐抗之則攖奇禍。至於漆身抉眼﹐亦良苦矣。語有之﹐色斯舉矣﹐翔而後集﹐其惟幾先乎﹖漢竇憲納妻﹐郡國皆有禮慶。漢中郡當遣吏﹐戶曹李邰諫曰「竇憲不修徳禮﹐而專權驕恣﹐危亡可翹足而待。顧明府一心王室﹐勿與交通。」太守固遣之。邰請自行﹐遂所在遲畱﹐至扶風而憲就執。凡交通者皆坐免﹐太守獨不與焉。唐張九齡﹐見朝士趨附楊國忠以求官﹐語人曰「此曹皆向火乞兒﹐一旦火盡灰冷﹐當凍裂肌膚﹐暴骨溝中矣。」邵堯夫云「盜之竊物也﹐方其盜也﹐惟恐其不多也。及其露也﹐惟恐其多也。」此言極可爲阿附權門之戒。九齡先見﹐故自不易。獨李邰所在遲畱﹐猶稱髙手。諸葛孔明無論相業﹐卽苟全性命於亂世七字﹐不知當時有何奇策。及觀王鐸盡忠唐室﹐奮討賊巢﹐功垂就﹐令孜間之於內﹐解其都統﹐鐸詩云「二塵上相逢明主﹐九合諸侯愧昔賢。」可謂慨然有志者。然鐸當國家板蕩之際﹐居將相衮鉞之任﹐乃攜妓妾輜重﹐慢藏冶容﹐行於虎狼之都﹐三百口遂並命於髙雞泊。惟孔明躬耕薄田﹐醜女寡欲﹐其慮深矣。乃知居亂世要須十分淸苦﹐庶可自全﹐甚則古傭保髡奴﹐皆此意耳。司馬溫公爲西京畱臺﹐每出﹐前驅不過三節。後官宮祠﹐乘馬或不張蓋﹐自持扇障日。程伊川謂曰「公出無從騎﹐市人或不識﹐有未便者。」公曰「某惟求人不識耳。」國朝史良佐﹐南京人﹐爲禦史﹐巡西城﹐而家住東城。每出入﹐怒其里人不爲起。一日執數輩送東城禦史﹐禦史詰之﹐其居首者對曰「民等總被倪尙書誤卻。」曰「倪尙書何如﹖」曰「尙書亦南京人﹐其在兵部時﹐每肩輿過裏門﹐眾或走匿﹐輒使人諭止。曰﹕『與爾曹同鄕裏﹐吾不能過裏門下車﹐乃勞爾曹起耶﹖』民等愚﹐意史公猶倪公﹐是以無避﹐不虞其怒也。」禦史內善其言﹐悉解遣之。倪尙書﹐謂文毅也。大抵居朝廷﹐則爲公卿﹐歸則原是鄕裏中一措大耳。特以冠服裝成貴賤﹐不知其故吾猶在也。乃擁簇童僕﹐呵叱父老﹐聞倪文毅﹑司馬溫公之風﹐得無顏汗乎﹖範文正用人取气節﹐然闊略細故﹐爲帥府多辟置﹐故相牽謫。人或以問公﹐公曰「人之有才能無瑕類者﹐自應用於宰相。惟實有可用﹐不幸陷於過失者﹐不因事起之﹐則遂爲廢人矣。」溫公在朝﹐欲盡去元丰間人﹐程子曰「作新人才難﹐變化人才易。今諸人之才皆可用﹐且人豈肯甘爲小人﹖在君相變化如何耳。若宰相用之﹐則爲君子。」沈忠敏公與求﹐再居言路﹐或疑其悉出範宗尹之黨﹐公曰「近世人才﹐視宰相出處爲進退﹐蓋習以成風。今當別人之正邪能否而公言之﹐豈可謂一時所用皆不賢﹐而使視宰相爲進退哉﹗」嘻﹗古今脫此局者罕矣。余故謂黨之一字﹐宜論於宰相當路之時﹐不宜太分別於宰相捐印之後。魏明帝時﹐劉放﹑孫資制斷時政﹐大臣莫不交好﹐而辛毗不與往來。毗子﹛肖攵﹜諫曰「劉﹑孫用事﹐眾皆影附。大人小降意﹐不然必有謗言。」毗正色曰「吾之立身﹐自有本末。就與孫﹑劉不平﹐不過不爲三公。大丈夫欲爲公而毀其髙節耶﹖」宋孔琳之爲禦史中丞﹐劾奏尙書令徐羨之﹐弟璩之解釋琳之﹐使停其事。琳之不許﹐曰「我觸迕宰相﹐政當罪止一身。汝必不應從坐﹐何須勤勤耶﹖」孝武時﹐戴法興﹑戴明寶﹑巢尙之三人權重當時﹐凡所薦達﹐言無不行。天下輻輳﹐門外成市。顧顗之獨不降意﹐常以爲稟命有定分﹐非智力可移﹐惟應恭己守道。而暗者不達﹐妄意僥幸﹐徒虧雅道﹐無關得喪。乃以其意命弟子原著《定命論》以釋之。呂東萊公又言「凡治事有涉﹐須平心看理之所在。若其有理﹐固不可避嫌﹐故使之無理。若其無理﹐亦不可畏禍﹐曲使之有理﹐政自見得無理。只須作尋常公事看斷﹐過後不須拈出。」說尋常犯權貴取禍者﹐多是張大其事﹐邀不畏彊禦之名﹐所以彼不能平。若處得平穩妥帖﹐彼𨿽不樂﹐視前則有間矣。然所以不欲拈出者﹐本非以避禍﹐蓋此乃職分之常。若特然看做一件事﹐則發處已自不是矣。夫士君子功名淡﹐禍福輕﹐知命確﹐自然不落權貴泥滓中。而更於處權貴之事﹐心气平﹐形迹泯﹐是眞不爲權貴所動也。

卷九陸務觀云「吾聞淫畋漁者﹐謂之暴天物。天物不可暴﹐又可抉摘刻削﹐露其情狀乎﹖」文人發露﹐至於槁死﹐不能隱伏﹐天能不致罰也﹖長吉夭﹐東野窮﹐玉川生官不掛朝藉而死﹐正坐此耳。華陰縣民﹐有以甘露降告縣者﹐縣令因出自接之。有道人笑焉﹐縣令怒﹐械系之。道人曰「譬如人身﹐精液流通﹐可至六七十年。若其壽短促﹐則漏迸於未死之前矣。此木蓋將槁故耳。官人不信﹐請畱我以待明春﹐此松必不復榮也。」縣令如其說﹐果驗焉。然則後生詞彩絢然﹐宣泄太盡者﹐蓋甘露之類也。客曰「功名亦然。」《復齋漫錄》云﹕韓子蒼言「作詩文﹐當得文人許可﹐乃自不疑。所以前輩汲汲於求知也。」杜工部云「文章千古事﹐得失寸心知。」老子云「知我者希﹐則我貴。」以此觀之﹐乃知子蒼尙未能自信﹐故匍匐焉求信於人。所謂問津吏過關者﹐必非曾過關者也。若二老胸中﹐何曾有如此鬧事。張九齡獎愛李泌﹐常引至臥內。九齡與嚴挺之﹑蕭誠善﹐挺之惡誠好佞﹐勸九齡絕之。九齡獨念嚴太苦勁﹐不若蕭軟美可喜﹐方命左右召蕭﹐泌在旁率爾曰「公起布衣﹐以直道至宰相﹐顧喜軟美者乎﹖」九齡攺容驚謝﹐因呼小友。範祖禹除右正言﹐客有言於溫公。以公在言路﹐必能協濟事。溫公正色曰「子謂淳夫見光有過不言乎﹖殆不然也。」夫故人位尊名髙﹐謂之不幸。若使身至宰相﹐何不幸之有﹖其病專在不聞過耳。誦莽功徳﹐遂移漢祚。積漸之勢﹐夫豈在多軟美之士﹖可不懼哉﹗唐人功名富貴之盛﹐未有出郭汾陽之上者﹐然三四傳而支冑不復振。及宋慶曆四年﹐訪求厥後﹐得裔孫元亨於布衣中﹐僅爲永興軍助教而已。狄梁公曾孫﹐飄泊岷漢﹐干謁王侯。宋相三李﹐文正公昉﹑文靖公沆﹑文定公迪﹐皆一時名宰﹐子孫亦相繼達宦。乃數世後﹐漸益蕭條。南渡轉徙﹐三裔並居余幹﹐無一人在仕版者。而文正﹑文靖寂絕無聞﹐尢可太息。至於靖康之變﹐帝子王孫﹐官門仕族之家﹐陷入金虜﹐沒爲奴婢﹐使供作務。每人一月支稗子五斗﹐令自舂米﹐米得一斗八升﹐用爲餱糧。歲支麻五把﹐令緝爲裘。此外不聞一錢一帛之入矣。男子不能緝者﹐終歲裸體。虜或哀之﹐使之執爨。𨿽微有暖气﹐旋出取柴﹐歸坐火邊﹐皮肉脫落。惟喜醫人﹑繡工之類﹐尋常團坐地上﹐襯以敗席。客至開筵﹐引能樂者﹐環列奏技。酒闌客散﹐各復其初﹐依舊環坐刺繡﹐往往餒病﹐相枕而死。嗟乎﹗此皆帝王之苗裔﹐將相之名冑耳﹐逢時不辰﹐顚越至此。今遭際太平﹐生長樂土﹐𨿽家徒壁立﹐而書富五車﹐白衣一裘﹐黃齏半甕。天付兒曹﹐可謂多矣﹐我復尙安求哉﹗其各書一通﹐以置座隅﹐以代擊壤之樂。元結刺道州﹐承兵賦之後﹐徵率煩重﹐民不堪命。作《舂陵行》﹐其末云「何人采國風﹐吾欲獻此詩。」以傳考之﹐結以人困甚﹐不忍加賦。嘗奏免稅租﹐及和市雜物十三萬緡。又奏免租庸十餘萬緡﹐困乏流亡盡歸。乃知賢者所存﹐不特空言而已。杜子美稱之云「今盜賊未息﹐得結輩數十公﹐落落然參錯﹐爲天下邦伯﹐天下少安﹐可立待已。」夫文人作吏﹐非厭其煩﹐則厭其俗。使摛章之士﹐盡如元次山﹐孰謂詞賦家不可入《循良傳》耶﹖諸葛亮所與友善者﹐徐庶。庶本名福﹐單家子。少好任俠擊劍﹐嘗爲人報仇﹐白堊突面﹐披髮而走﹐爲吏所得﹐問其姓字﹐閉口不言。吏乃於車上拉柱維磔之﹐擊鼓以令於市廛﹐莫敢識者。而其黨伍﹐共篡解之﹐得脫。於是感激﹐棄其刀戟﹐更練布單衣﹐折節學問。始詣精舍﹐諸生聞其前作賊﹐不肯與共止。乃卑躬早起﹐常獨掃除﹐動靜先意。聽習經業﹐義理精熟。與石韜﹑廣元相親愛。熹平中中州兵起﹐乃與韜南客荊州﹐因與亮交焉。周處少孤﹐好馳騁田獵﹐不修細行﹐州裏患之。處自知爲人所惡﹐有攺行之志﹐謂父老曰「今歲丰樂否﹖」答曰「三害未除。」曰「何也﹖」曰「南山白額虎﹐長橋下蛟﹐並子爲三。」曰「若此﹐吾能除之。」乃入山射虎﹐沒水搏蛟﹐入吳尋二陸﹐厲志爲善﹐築臺以讀書。任爲禦史大夫﹐後死難﹐謚孝侯。夫千里之駒﹐性必啣蹶。千人之英﹐性必跅弛。今輕俊少年﹐一扞文网﹐遂爲鄕愚所嗤罵。然少能折節就規矩﹐居然便成名士。如不信者﹐徐元直﹑周孝侯故是榜樣。馮當世﹐慶曆中以鄂中薦至江﹐風濤洶湧﹐幾至沈沒。春來廷試第一﹐還過大江﹐風微浪穩﹐舟楫安然。公題詩江亭云「江神也世情﹐爲我風色好。」向敏中拜相﹐門庭悄然無一人。昌武﹐向親也。徑入見之﹐徐賀曰「今日聞降麻﹐士大夫莫不歡慰﹐朝野相慶。」公但唯唯。又曰「自上卽位﹐未嘗降端揆。此非常之命﹐自非勛徳隆重﹐眷倚殊越﹐何以至此﹖」公復唯唯﹐未測其意。又歷陳前世爲僕射者﹐動勞徳業之盛﹐禮命之重。公亦唯唯﹐卒無一言。旣退﹐復使人至庖廚中﹐問今日有無親戚賓客﹐飲食宴會﹐亦寂無一人。明日再對﹐上問﹕「昨日見敏中否﹖」對曰「見之。」「敏中之意何如﹖」乃以其所見對﹐上笑曰「向敏中大耐官職。」夫向敏中能耐宰相﹐而馮當世不能耐第一﹐要是識量不足。若使第一時不誇在人前﹐則爲宰相時定不落人後。宋田況知制誥﹐因奏事論及政體﹐仁宗頗以好名爲非。況退而著論曰「人主爲社稷計﹐惟恐士不好名。誠人人好名畏義﹐何事不立﹖夫上之取下﹐亦在作其好名之實而已。好名則畏義﹐人臣好名﹐𨿽未能一一誠於盡忠﹐亦決不爲不忠之事。」蔡襄告其君曰「忠臣引君當道﹐論事惟恐不至。若避好名之嫌﹐則土木之人﹐皆可爲矣。」張忠恕言「近世險佞之徒﹐於凡直言正論﹐率指爲好名歸過。」夫好名歸過﹐其自爲者非也﹐若首萌逆意厭惡之心﹐則是今言者望風見疑﹐此爲國之鴆毒也。範純仁貶武安軍永州安置時﹐因疾失明﹐聞命怡然就道。或亦謂其好名﹐純仁曰「七十之年﹐兩目俱喪﹐萬里之行﹐豈其欲哉﹗但區區愛君有懷不盡﹐若避好名之嫌﹐則爲無善之路矣。」故曰君子之論人也﹐當於無過中求有過﹐不可於有過中求無過。且諫臣拚一死﹐擲一官﹐忍謂之過也乎哉﹗邵伯溫嘗論元祐﹑紹聖之政﹐曰「公卿大夫﹐當知國體。以蔡確姦邪﹐投之死地何足惜﹗然旣爲宰相﹐當以宰相待之。」哲宗朝﹐章惇得罪去﹐朝廷以其父老﹐欲畀使郡。旣中止﹐範純仁請置往咎而念及私情。徽宗朝呂惠卿告老﹐執政欲罪之。純禮曰「惠卿嘗輔政﹐其人固不足重﹐然當存國體。」王安石薨﹐溫公方作相﹐病中聞之﹐簡呂申公曰「介甫無他﹐但執拗耳。凡一切贈卹之典宜厚。」人以爲不惟盛徳﹐而且知大體。後世呵詈故相﹐幾等兒童﹐欲鐫秩奪誥﹐沒產發屍。當太平不諱之朝﹐加以臣子必不忍言之罪﹐置网彌天﹐卓錐無地﹐得無甚乎﹖昔李公巽奏竇參交結藩鎭﹐上大怒﹐欲殺參。陸贄曰「參之貪縱﹐天下共知。至於潛懷異圖﹐事迹曖昧﹐若據加重辟﹐駭動不細。」乃更貶參司馬。嗚呼﹗得之矣。哲宗問﹕「近相陳升之外議云何﹖」司馬光曰「升之才智﹐恐不能臨大節而不可奪耳。」昔漢髙祖論相﹐以王陵少戇﹐陳平可以輔之。平智有餘﹐然難獨任。凡才智之士﹐必得忠直之人﹐從旁制之。此明主用人之法也。王文正公常與楊文公評品人物﹐文公曰「丁謂久遠果如何﹖」對曰「才則才矣﹐語道則未。他日在上位﹐使有徳者助之﹐庶得終吉。若獨當權﹐必爲身累。」後謂果被流竄。夫海內才士﹐誠國家藥籠中所不可無。然必如調鷹者﹐縱之九霄之間﹐而絳鏇在臂。鞚馬者﹐逸之百步之外﹐而繩絡在手。如是而可以禦士矣。不然﹐烏頭重堇﹐苟無以制其性﹐其不至於殺人者幾希。自古有盛名之士﹐一爲宰相﹐遂失令聞者。此何以故﹖曰「或以廉穢﹐判若兩人。或以恩怨﹐橫遭兩舌故也。」崔烈嘗問其子鈞曰「吾居三公﹐於議者何如﹖」鈞曰「大人少有英稱。歷位卿寺﹐論者皆謂當爲三公。今登其位﹐天下失望。」烈曰「何爲然也﹖」鈞曰「論者嫌其銅臭。」宋神宗新用文﹑富爲相﹐自以爲得人﹐謂龐莊敏曰「富弼萬口同詞﹐皆云賢相也。」公曰「富弼頃爲樞密副使﹐未執大政﹐朝士大夫未有與之爲怨者。故交口譽之﹐冀其進用﹐而已有所利焉。稍拂之﹐則向之譽者﹐將轉而爲謗矣。此陛下所宜深察也。」然則宜何如﹖斥苞苴﹐則人服無私﹐而位望自重。避權勢﹐則人不歸恩﹐而怨讟亦輕。司馬溫公作相日﹐親書榜揭於客位曰「訪及諸君﹐若都朝政闕遺﹐庶民疾苦﹐欲進忠言者﹐請以奏牘聞於朝廷。光得與同僚商議﹐擇可行者進呈﹐取旨行之。若但以私書寵諭﹐終無所益。若光身有過失﹐欲賜規正﹐卽以通封書簡﹐分付吏人令傳入﹐光得內自省訟﹐佩服攺行。至於整會官職差遣﹐理雪罪名﹐凡幹身計﹐並請一面進狀﹐光得與朝省眾官公議施行。若在私第垂訪﹐不核語及。光再拜咨白。」宋初執政﹐私接賓客有數﹐庶官幾不復可進。自王荊公欲廣收人材﹐於是請以品秩髙卑皆得進謁﹐然自是不無夤緣干求之私。進見者旣不敢廣坐明言其情﹐往往皆以送客時羅列於廡下﹐以次畱身敍陳而退﹐遂以成風。蔡魯公喜接賓客﹐終日酬酢不倦。賓客少間﹐則必至子弟學捨﹐與其門客從容燕笑。蔡元度稟气弱﹐畏見賓客。每不得已﹐一再見﹐則啜茶多﹐退必嘔吐。嘗云「家兄一日無客則病﹐某一日見客則病。」夫宰相彈壓百辟﹐平章萬幾﹐朝參而後﹐衝衝往來﹐卻與賓客書札﹐分他一半﹐疲精神﹐褻體統。滿門車騎﹐則大濃﹐尋常寒喧﹐則大淡。若欲相業光明﹐必須痛除俗套。蓋士風正﹐則宜有吐哺之周公。私謁多﹐則宜有謝客之司馬。滕達道爲範文正公門客﹐文正奇其才﹐謂他日必能爲帥﹐乃以將略授之。達道亦不辭﹐然任气使酒﹐頡頏公前﹐無所顧避。久之﹐猶遨遊無度﹐侵夜歸﹐必備酒。文正𨿽意不甚樂﹐終不禁也。一日伺其出﹐先坐書室中﹐熒然一燈﹐取《漢書》默讀﹐意將以愧之。有頃﹐達道自外至﹐已大醉﹐見公長揖﹐曰「讀何書﹖」公曰「《漢書》。」卽舉手攘袂曰「髙皇帝何如人也﹖」公微笑﹐徐引去。然愛之如故。陜西豪士劉易﹐多遊邊﹐喜談兵。寶元﹑康定間﹐韓公宣撫五路﹐薦之﹐賜處士號。易善作詩﹐韓公爲書石。或不可其意﹐則發怒洗去﹐魏公欣然再書不憚。狄靑每燕設﹐易喜食苦馬菜。不得之﹐卽叫怒無禮。邊城無之﹐狄爲求於內郡。後每燕集﹐終日惟以此菜啗之。易不能堪﹐方設常饌。夫狄武襄出於口﹐不若範文正公出於誠。要之﹐駕馭英雄﹐爲將相者如此﹐俱少不得。宣和時﹐傅忠肅公察﹐爲接伴使。時金人已渝盟﹐公至燕山﹐聞乾離不入寇﹐或勸其毋遽行﹐公曰「銜命而行﹐聞難而止。若君命何﹖」遂去不顧。陳忠肅公過庭﹐當金人再犯京師﹐議割兩河﹐須大臣皆行。聶昌﹑耿南仲皆以事辭﹐公曰「主憂臣辱﹐臣願效死。」欽宗揮涕嘆息﹐遣之。壯哉﹗兩忠肅也。苟有聞二公之風者﹐則奉使渡海﹐必不捐印而還。遣勘出關﹐自當膏車而去。庶幾所謂東西南北﹐惟上所使者歟﹖楊升庵云「大抵人自情中生﹐焉能無情﹖但不過甚而已。」宋儒云「禪家有爲絕欲之說者﹐欲之所以益熾也。道家有爲忘情之說者﹐情之所以益蕩也。聖賢但云寡欲養心﹐約情合中而已。」朱良矩嘗云「天之風月﹐地之花柳﹐與人之歌舞﹐無此不成三才。」戲語亦有理也。靖安李少師﹐𨿽居貴位﹐不以威重隔物。與賓僚飲宴談笑﹐曲盡布衣之歡﹐亦不記人過失。嘗一日宴散﹐有人言「昨飲大歡。」公曰「今日言歡﹐則明前之不歡。無好惡﹐一不得言。」呂晦叔平章軍國時﹐門下因語次﹐或曰「嘉問敗壞家法可惜。」公不答﹐客愧而退﹐一客少畱﹐曰「司空尙能容呂惠卿﹐何況族黨。此人妄意迎合﹐可惡也。」公又不答。旣歸﹐子弟請問二客之言何如﹐公亦不答。夫大臣顰笑﹐所系不淺。賓客探聽於外﹐僕隸窺伺於內。甚則子孫親族﹐窺其議論之是非﹐意旨之好惡﹐以因緣爲姦者。故藏垢納瑕﹐特其一事。若器宇深沈﹐終身不見喜怒之色﹐尢宰相所當煉習也。豈特宰相﹐凡居要路者﹐皆當以李少師﹑呂晦叔爲法。

卷十《宋史》云「蘇軾喜諧戲﹐程頤以禮法自持。軾謂程頤不近人情﹐每加玩侮﹐以至成隙﹐立黨交章互詆。」《世說》﹕髙座道人﹐在丞相坐﹐恆偃臥。見卞壼﹐肅然攺容﹐曰「彼是禮法人。」壼不賢於頤﹐而能以禮法使人見重。劉整恃才縱誕﹐服飾詭異﹐無所拘忌。嘗行造人﹐遇蔡克在坐﹐整終席慚不自安。整不賢於東坡也﹐而能以禮法重人。此二事可以定程﹑蘇兩先生之是非矣。司馬君實﹑章子厚二人冰炭不相入﹐子厚每以謔侮困君實。君實苦之﹐求助於蘇公。公見子厚曰「司馬君實時望甚重。昔許靖以虛名無實﹐見鄙於蜀先主。法正曰﹕『靖之浮譽﹐播流四海。若不加禮﹐必以賤賢爲累。』先主納之﹐乃以靖爲司徒。許靖且不可慢﹐況君實乎﹖」公知處君實而不知處程先生﹐豈程先生疾公無禮法﹐亦無處公地耶﹖東坡與伊川﹐猶溫嶠之於卞壼也。《晉書》云「溫喜慢語﹐壼以禮法自居。」而二人各相得也。當時恨無以此告之者﹐告之則蘇罷輸攻﹐程弛墨守。司馬溫公在洛下﹐與諸故老時遊集﹐相約酒行﹑果實﹑食品皆不得過五﹐謂之眞率會。子瞻在黃州﹐與鄰里往還。子瞻旣絕俸﹐而往還者亦多貧﹐自言有三養﹐曰安分以養福﹐寬胃以養气﹐省費以養財。葉石林云「山居饌具不時得﹐吾又不能多飲﹐乃兼取二者而參行之。」戲以語客曰「古者行賓客之禮﹐有燕有享﹐而享其殺也﹐施之各有宜。今邂逅而集者﹐用子瞻以當享。非時而特會者﹐用溫公以當燕。遇所當用﹐必先舉以告客。𨿽無不笑﹐然亦莫吾奪也。」近如吳越之俗﹐水陸餖飣﹐至客散而饌不止。使司馬﹑東坡見之﹐當推案不食矣。管寧﹑華歆鋤菜見金﹐管揮鋤﹐與瓦石不異。華捉而擲去之。時議以此定其優劣。浮屠師宗杲﹐宛陵人。法一﹐汴人。相與爲友資﹐皆豪傑﹐負气好遊﹐出入市裏自若。已乃折節﹐同師蜀僧克勤。相與磨礱浸灌﹐至忘寢食。遇中原亂﹐同舟下汴﹐杲數視其笠。一怪之﹐伺杲起去﹐亟視笠中﹐杲有一金釵﹐取投水中。杲還﹐色頗動。一叱之曰「吾期汝了生死﹐乃爲一金動耶﹖吾已投之水矣。」杲起﹐整衣作禮曰「兄眞宗杲師也。」交益密﹐於戲﹗世多詆浮屠者﹐然今之士﹐有如一之能規其友者乎﹖藉有之﹐有如杲之能受者乎﹖且功名之事﹐亦菜中金﹑笠中釵也。世情擾擾﹐我不敢望以管寧。若回首風塵﹐豪傑自命﹐則華歆之擲﹐法一之投﹐尙可救得一半。今邊鄙多事﹐則苦兵不足﹔不足﹐則調客兵﹔客兵不馴﹐則又轉思他募。兵愈多﹐而其性愈橫而不可制。此不知駕馭客兵之頭領耳。《獻帝記》曰「李傕時召羌胡數千人﹐先以禦物繒彩與之﹐又許以宮人婦女﹐欲令攻郭汜。羌胡數來窺省門﹐曰﹕『天子在中邪﹖李將軍許我宮人美女﹐今皆安在﹖』帝患之﹐使賈詡爲之方計。詡乃密呼羌胡大帥飲食之﹐許以封爵重寶﹐於是皆引去。今由此衰弱。」唐回紇還國﹐恃功恣睢﹐所過皆剽傷。州縣供餼﹐不稱輒殺人。李抱玉將饋勞﹐賓介無敢往。馬燧自請丰辦具﹐乃先賂其酋﹐與約得其旗章爲信﹐犯令者得殺之。燧又取死囚給役左右﹐小違令﹐輒戮死。虜大駭﹐至出境無敢暴者。此二事可爲駕馭客兵之法。房太尉家無半臂。崔樞夫人﹐婦妾不許時世妝。劉丞相摯﹐家法儉素﹐閨門雍睦。凡冠巾衣服制度﹐自其先世以來﹐常守一法﹐不隨時增損。故承平時﹐其子弟雜處士大夫間﹐望而知其爲劉氏也。數十年來﹐衣冠詭異﹐𨿽故老達官﹐亦不免從俗﹐與市井諼浮略同﹐而不以爲非﹐此何理耶﹖常衮辭賜饌﹐時議以爲衮自知不能﹐當辭位而不當辭祿。張文瓘在禁近﹐同列以堂饌丰余﹐欲少損。文瓘曰「此天子所以重樞務﹐待賢才也。若不任職﹐當自引避﹐不宜節減﹐以自取名。」近年兩宮三殿火災﹐閣部而下﹐無不預捐一年俸者。有一大臣云「本職去志已決﹐無俸可捐。」是爲得體。荀攸深密﹐有智防。自從太祖徵伐﹐常謀暮帷幄﹐時人及子弟﹐莫知其所言。攸姑子辛韜﹐曾問攸說太祖取冀州時事﹐攸曰「佐治爲袁譚乞降﹐王師自往平之。吾何知焉﹖」自是韜及內外﹐莫敢復問軍國事。晏公殊﹐旣以道徳文章佐佑東宮﹐眞宗有所諮訪﹐多以方寸小紙細書問之﹐由是參與機密。有所對﹐必以其稿進﹐示不泄。其後悉閱眞宗閣中遺書﹐得公所進稿﹐類爲八十卷﹐藏之禁中﹐人莫之見也。後世有秉揆大臣﹐弼贊兵謀﹐漏泄詔旨﹐以至爲小臣所持﹐仰幹廷威﹐削籍還裏。語曰「機不密﹐則禍隨之。」其是謂歟﹖𨿽然﹐更有一說。昔鄭絪爲門下侍郎﹐朝廷以盧從史與王承宗有連﹐詔從史歸潞。從史辭潞乏糧﹐請畱軍山東。李吉甫密譖絪漏言於從史﹐帝怒﹐坐浴堂殿﹐召學士李絳語其故﹐絳曰「誠如是﹐罪當族。然誰以聞陛下﹖」帝曰「吉甫爲言。」絳曰「絪任宰相﹐稍稍識名節﹐不當如犬彘梟獍﹐與姦臣外通。恐吉甫勢軋內忌﹐造爲醜辭。」帝良久曰「吉甫幾誤我。」劉靜修曰「天生此一世人﹐而一世事固能辦也。」蓋亦足乎己﹐而無待於外也。嶺南多毒﹐而有金蛇﹑白藥以治毒。湖南多气﹐而有姜﹑橘﹑茱萸以治气。魚﹑鱉﹑螺﹐蜆﹐治濕气而生於水﹔麝香﹑羚羊﹐治石毒而生於山。蓋不能有以勝彼之气﹐則不能生於其气之中。而物之於是气生者﹐夫固必使有用於是气也。猶朱子謂天將降亂﹐必生弭亂之人以擬其後。以此觀之﹐世固無無用之人﹐人固無不可處之世也。無論上古﹐如我朝土木之變﹐則生於忠肅。寧藩之變﹐則生王文成。有是病﹐才有是藥。有是亂﹐才有是人。如今亦不乏賢才﹐只是庸醫多﹐不能拈著一味好藥耳。明皇開元初﹐資格未廢之際﹐以蘇頲之能﹐明皇欲大用﹐必問宰相﹕「有自工部侍郎而拜中書﹐其果宜乎﹖」宰相以爲惟賢是用﹐何資之計。明皇乃敢從之。李元紘之才﹐公卿交薦﹐籍甚﹐明皇欲自天官侍郎擢拜尙書﹐斯未爲驟進也。然宰相以其資薄﹐止拜侍郎。及其惑林甫之姦﹐欲相牛仙客﹐則自河湟使典擢班尙書﹐遂不復計資。而九齡𨿽惓惓盡忠﹐援故事而且不聽矣。明皇卽政之初﹐其資格𨿽毫釐必計﹔及其終也﹐𨿽顚倒不卹。豈非資格一廢﹐彼固得以肆情而無忌耶﹖宋朝李定﹐以資淺入臺事﹐宋敏求不奉詔﹐蘇頌又不奉詔。蓋資格已定﹐非特臣子無所容其攀緣﹐卽人主不得恣其愛憎。故曰上有道揆﹐下有法守。𨿽然﹐亦非定論。丁文簡公度﹐爲學士累年﹐以元昊叛﹐仁宗因問﹕「用人守資格﹐與擢材能孰先﹖」丁言「承平無事﹐則守資格。緩急有大事﹑大疑﹐則先材能。」此又可以救資格一定之獘。蘇峻渡江﹐司馬流之守江濱﹐忽聞其至﹐當食﹐不知口處。人事眞有爾者﹐流何足語此﹐彼但直畏怯耳。然庾亮本以召峻自任﹐乃以流當衝﹐其不亡何待。劉玄徳是何等气宇人﹐與魯肅議借荊州﹐忽聞震雷﹐遂失匕於地。凡此﹐皆气不足也。嘗讀陸遊札子云「臣伏讀禦制蘇軾贊﹐有曰﹕『手抉云漢﹐乾造化機。气髙天下﹐乃克之爲。』嗚呼﹐陛下之言﹐典謨也。軾死且九十年﹐學士大夫徒知尊誦其文﹐而未有知文之妙﹐在於气髙天下者。今陛下獨表而出之﹐豈惟軾死且不朽﹐所以遺學者顧不厚哉﹗然臣竊謂天下萬事﹐皆當以气爲主﹐軾特用之於文爾。趙普气蓋諸國﹐故能成混一之功。寇準气吞醜虜﹐故能成卻敵之功。範仲淹气壓靈夏﹐故西討而元昊款伏。狄靑气懾嶺海﹐故南徵而智髙殄滅。至於韓琦﹑富弼﹑文彥博之勛勞﹐唐玠﹑包拯﹑孔道輔之風節﹐大抵以气爲主而已。蓋气勝事則事舉﹐气勝敵則敵服。勇者之斗﹐富者之博﹐非有他也﹐直以气勝之耳。故文章功業﹐皆以養气爲第一義。」賈淑性至險害﹐邑裏患之。林宗遭母喪﹐淑來修弔。旣而孫威直後至﹐見林宗受惡人弔﹐不進而去。林宗遽追謝曰「賈子厚誠實凶徳﹐然洗心向善﹐仲尼不逆互鄕﹐故吾許其進也。」後淑感愧﹐終成善士。中常侍張讓父死﹐歸葬潁川。𨿽一郡畢至﹐而名士無往者﹐讓恥之。陳實獨弔焉。及誅黨人﹐讓以實故﹐多所矜宥。夫林宗受弔﹐感悟凶頑。太丘弔人﹐全活善類。故虺蛇革其毒性﹐鴟鴞懷以好音﹐只是看轉旋手段何如耳。𨿽然﹐未造兩先生手段﹐莫學帶水拖泥﹐且防墮坑落塹。昔道士侯道華喜讀書﹐或問其意﹐答曰「天上無凡俗神仙。」後果騰舉而去。呂洞賓﹑陳摶﹑駕元﹑施肩吾皆本書生。近歲有譙定﹑雍孝聞﹑尹天民﹐亦皆以儒士得道。定今百二十餘歲﹐故在靑城山中采藥。道人有見之者﹐讀《易》尙不輟也。夫身作神仙﹐尙不廢書。乃知住世出世﹐但少學問不得。不然﹐凡俗子胸中﹐數斛俗气﹐何時淨耶﹖黃山谷云「子弟諸病皆可醫﹐惟俗不可醫。」余謂不然﹐醫俗病者﹐獨有書耳。陸遊《上執政書》﹐云「某小人﹐生無他長﹐不幸束髮有文字之愚。自上世遺文﹐先秦古書﹐晝讀夜思﹐開山破荒﹐以求聖賢致意處。𨿽才識淺暗﹐不能如古人迎見逆決﹐然譬於農夫之辧菽麥﹐蓋亦專且久矣。原委如是﹐派別如是﹐機杼如是﹐邊幅如是﹐自六經左氏離騷以來﹐歷歷分明﹐皆可指數﹐不附不絕﹐不誣不紊﹐正有出於奇﹐舊或以爲新﹐橫騖別驅﹐層出間見。每考觀文詞之變﹐見其雅正﹐則纓冠肅衽﹐如對王公大人。得其怪奇﹐則脫帽大叫﹐如魚龍之陳前﹐梟盧之方勝也。」陸遊又《上辛給事書》﹐云「某聞前輩以文知人﹐非必鉅篇大筆﹐苦心致力之詞也。殘章斷稿﹐憤譏戲笑﹐所以娛憂而舒悲者﹐皆足知之。甚至於郵傳之題詠﹐親戚之書牘﹐軍旅官府倉卒之間符檄書判﹐類皆可以洞見其人之心術才能﹐與夫平生窮達壽夭。前知逆決﹐毫芒不失﹐如對棋枰而指白黑﹐如觀人面而見其目鼻﹐總不待思慮搜索而後得也﹐何其妙哉﹗故善觀晁錯者﹐不必待東市之誅﹐然後知其刻深之殺身。善觀平津侯者﹐不必待淮南之謀﹐然後知其阿諛之易與。方發策決科時﹐其平生事業﹐已可望而知之矣。」由前言之﹐必如此方是誦讀文字法。由後言之﹐必如此方是賞鑑文字法。呂申公晦叔當國時﹐嘗籍記人才已用未用姓名﹐事件當行已行條目﹐謂之掌記。聞之前輩云「我朝楊文貞公士奇當國時﹐亦有手摺子﹐書知府已上名姓﹐懷之袖中﹐暇卽展閱。」余嘗謂秀才時﹐不可有帳簿﹐有則能俗人﹔治天下不可無帳簿﹐無則能失人。禦史胡紘﹐嘗謁晦庵朱先生於建陽山中。先生飯以脫粟﹐紘怒其不近人情﹐物色經年﹐條其過失﹐與太常少卿沈繼祖共詆文公十罪。林粟論先生時﹐其友人止之﹐謂﹕「朱待制當今聖賢﹐何仇而必欲痛詆。」林曰「吾但見其面貌可憎。」此二事所謂其不善者惡之﹐於公何損。王文成公﹐少方太古處士一歲﹐而以聞道早﹐處士亦嚴之。其過錢塘也﹐處士出脫粟蔬簌﹐享文成爲飽。明日報如處士﹐處士正色曰「野人爲野具固當﹐公徹侯也而野具﹐得無非人情耶﹖」文成禮謝之。陸放翁作司馬溫公《布被銘》云「公孫丞相布被﹐人曰詐。司馬丞相亦布被﹐人曰儉。」布被可能也﹐使人曰儉不曰詐﹐不能也。要知淡泊者﹐必爲濃艷人所疑﹔檢束者﹐必爲放肆子所怒。君子不可以此處變節﹐亦不可不於此處進一渾融。曰太上﹐夫子溫良恭儉讓以得之。其次﹐黃叔度使人鄙吝盡消。李瓊娶妻有子﹐而移居母之室﹐夜常十餘起。母每諭之﹐曰﹕『汝年來筋力頗憊﹐盍求婢以給侍我﹐免汝之勞苦。」瓊曰「凡母之所欲﹐不親經手﹐意如有失。」其母遂不之彊。以是家人無敢怠惰。張用聞其至孝﹐因與之卜鄰而居。熙寧初﹐有朝士集於相藍之燒院﹐俄有一人末至﹐問之﹐則王元澤也。時荊公方有召命﹐眾人問﹕「舍人不堅辭否﹖」澤言「大人亦不敢不來﹐然未有一居處。」眾言「居處固不難得。」元澤曰「不然﹐大人之意﹐乃欲與司馬十二丈卜鄰﹐以其修身齊家﹐事事可爲子弟法也。」語曰﹕徳不孤﹐心有鄰。

