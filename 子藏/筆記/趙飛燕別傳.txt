趙飛燕別傳

〖宋〗秦醇撰

余裏有李生﹐世業儒。一日﹐家事零替﹐余往見之﹐墻角破筐中遊古文數冊﹐其間有趙后別傳﹐𨿽編次脫落﹐尙可觀覽。余就李生乞其文以歸﹐補政編次﹐以成傳﹐傳諸好事者。

趙后腰骨纖細﹐善踽步而行﹐若人手持花枝﹐顫顫然﹐他人莫可學也。在王家時﹐號爲飛燕﹐入宮復引援其妹﹐得幸﹐爲昭儀。昭儀尢善笑語﹐肌骨秀滑﹐二人稱天下第一﹐色傾後宮。自昭儀入宮﹐帝亦稀幸東宮。昭儀居西宮﹐太后居中宮。後日夜欲求子﹐爲自固久遠計﹐多以小犢車載年少子與通。帝一日惟從三四入往後宮﹐後方與一人亂﹐左右急報﹐後驚遽出迎。帝見後冠發散亂﹐言語失度﹐帝亦疑焉。帝坐未久﹐復聞壁衣中有人嗽聲﹐帝乃出。由是帝有害後意﹐以昭儀隱忍未發。一日﹐帝與昭儀方飲﹐帝忽攘袖嗔目﹐直視昭儀﹐怒气怫然不可犯。昭儀遽起﹐避席伏地﹐謝曰﹕『臣妾族孤寒﹐下無彊近之親。一旦得備後庭驅使之列﹐不意獨承幸遇﹐渥被聖私﹐立於眾人之上。恃寵邀愛﹐眾謗來集。加以不識忌諱﹐冒觸威怒﹐臣妾願賜速時死﹐以寬聖抱。』因涕泣交下。帝自引昭儀臂曰﹕『汝復坐﹐吾語汝。』帝曰﹕『汝無罪﹐汝之姊﹐吾欲梟其首﹐斷其手足﹐置於混中﹐乃快吾意。』昭儀曰﹕『何緣而得罪﹖』帝言壁衣中事。昭儀曰﹕『臣妾緣後得塡後宮﹐後死﹐則妾安能獨生﹖況陛下無故而殺一後﹐天下有以窺陛下也﹐願得入身鼎鑊﹐體膏斧鉞。』因大慟﹐以身投地。帝驚﹐遽起持昭儀曰﹕『吾以汝之故﹐固不害後﹐第言之耳﹐汝何自恨若是。』久之﹐昭儀方就坐﹐問壁衣中人。帝陰窮其迹﹐乃宿衛陳崇子也。帝使人就其家殺之﹐而廢陳崇。昭儀見後﹐具述帝所言﹐且曰﹕『姊曾憶家貧寒餒﹐無聊賴﹐使我共鄰家女爲艸履市米。一日得米歸﹐遇風雨﹐無火可炊﹐饑寒甚﹐不能成寐﹐使我擁姊背﹐同泣﹐此事姊豈不憶也﹖今日幸富貴﹐無他人次我﹐而自毀如此。脫或再有過﹐帝復怒﹐事不可救﹐身首異地﹐位天下笑。今日﹐妾能拯救也。有歿無定﹐或爾妾死﹐姊尙誰援乎﹖』乃涕泣不已﹐後亦泣焉。自是帝不復往後宮﹐承幸禦﹐昭儀一人而已。昭儀方浴﹐帝私覘﹐侍者報昭儀。昭儀急趨燭後避﹐帝瞥見之﹐心愈眩惑。他日﹐昭儀浴﹐帝默賜侍者金錢﹐特令不言。帝自屏罅覘﹐蘭湯灩灩﹐昭儀坐其中﹐若三尺寒泉浸明玉﹐帝意思飛蕩﹐若無所主。帝常語近侍曰﹕『自古人主無二後﹐若有﹐則吾立昭儀爲後矣。』趙后知之﹐見昭儀益加寵幸﹐乃具湯洛請帝﹐旣往後宮入浴﹐後裸體以水沃帝﹐愈親而帝愈不樂﹐不終浴而去。後泣曰﹕『愛在一身﹐無可柰何。』後生日﹐昭儀爲賀﹐帝亦同往。酒半酣﹐後欲感動帝意﹐乃泣數行下。帝曰﹕『他人對酒而樂﹐子獨悲﹐豈不足耶﹖』後曰﹕『妾昔在後宮時﹐帝幸其帝﹐妾立主後﹐帝時視妾不移目﹐甚久﹐主知第意﹐遣且侍帝﹐竟承更衣之幸。下體嘗污禦衣﹐欲爲浣去﹐帝曰「畱以爲憶。」不數日﹐備後宮﹐時帝嚙痕猶在妾頸﹐今日思之﹐不覺感泣。』帝惻然懷舊﹐有愛後意﹐顧視嗟嘆。昭儀知帝欲畱﹐先辭去﹐帝逼暮方離後宮。後因帝幸﹐心爲姦利﹐三月後乃詐托有孕﹐上箋奏云﹕

臣妾久備掖庭﹐先承幸禦﹐遣賜大號﹐積有歲時。近因始生之日﹐優加善祝之私﹐特屈乘輿﹐俯臨東掖﹐久侍宴私﹐再承幸禦。臣妾數月來﹐內宮盈實﹐月脈不流﹐飲食美甘﹐不異常日。知聖躬之在體﹐辧六甲之入懷。虹初貫日﹐應是珍祥﹐寵據妾胸﹐玆爲佳瑞。更期誕育神嗣﹐抱日趨庭﹐瞻望聖明﹐踴躍臨賀﹐謹此以聞。

帝時在西宮﹐得奏﹐喜動顏色﹐答云﹕因閱來奏﹐喜慶交集。夫妻之私﹐義均一體﹐社稷之重﹐嗣續爲先。妊體方初﹐保綏宜厚。藥有性者勿舉﹐食無毒者可親。有懇來上﹐無煩箋奏﹐口授宮使可矣。

兩宮候問﹐宮使交至。後慮帝幸﹐見其詐﹐乃與宮使王盛謀自爲之計。盛謂後曰﹕『莫若辭以有妊者不可近入﹐近入則有所觸﹐觸則孕或敗。』後乃遣王盛奏帝﹐帝不復見後﹐第遣使問安否。而甫及誕月﹐帝具浴子之儀。後召王盛及宮中人曰﹕『汝自黃衣郎出入禁掖﹐吾引汝父子俱富貴。吾欲爲自利長久計﹐托孕乃吾之私言﹐今以及期﹐子能爲吾謀焉﹐若事成﹐子萬世有厚利。』盛曰﹕『臣與後取民間才生子﹐攜入宮爲後子﹐但事密不可泄。』後曰﹕『可。』盛於都城外有生子者以百金售之﹐以物囊之﹐入宮見後。旣發器﹐則子死矣。後驚曰﹕『子死﹐安用也﹖』盛曰﹕『臣今知矣﹐載子之器不泄气﹐子所以死也。臣今再求子﹐盛之器中﹐穴其器﹐使气可出入﹐則子不死。』盛得子﹐趨宮門欲入﹐則子驚啼尢甚﹐盛不敢入。少選﹐復攜之趨門﹐子復如是﹐盛終不敢攜入宮。盛來見後﹐具言子驚啼事。後泣曰﹕『爲之柰何﹖』時已踰十二月矣。帝頗疑訝。或奏曰﹕『堯之母十四月而生堯﹐後所妊當是聖人。』後終無計﹐乃遣人奏帝云﹕『臣妾昨夢龍臥﹐不幸聖嗣不育。』帝但歡惋而已。昭儀知其詐﹐乃遣人謝後曰﹕『聖嗣不育﹐豈日月未滿也﹖三尺童子尙不可欺﹐況人主乎﹖一日手足俱見﹐妾不知姊之死所也。』時後宮掌茶宮女朱氏生子﹐宦官李守光奏帝﹐帝方與昭儀共食﹐昭儀怒言於帝曰﹕『前者帝言自中宮來﹐今朱氏生子﹐從何而得也﹖』乃以身投地﹐大慟。帝自持昭儀起坐。昭儀呼宮吏祭規曰﹕『急爲吾取此子來。』規取子上﹐昭儀謂規曰﹕『爲吾殺之。』規疑慮﹐昭儀怒罵曰﹕『吾重祿養汝﹐將安用也﹖不然並戮汝。』規以子擊殿礎死﹐投之後宮。後宮人凡孕子者﹐皆殺之。後帝行步遲澀﹐气頗憊﹐不能幸。有方士獻大丹﹐養於火百乃成。先以甕貯水﹐滿﹐卽置丹於水中﹐卽沸﹐又易去﹐復以新水。如是十日﹐不沸﹐方可服。帝日服一粒﹐頗能幸昭儀。帝一夕在太慶殿﹐昭儀醉進十粒。初夜﹐絳帳中擁昭儀﹐帝笑聲喫喫不止。及中夜﹐帝昏昏﹐知不可﹐起﹐或僕或臥。昭儀急起﹐秉燭視帝﹐精出如湧泉﹐有頃﹐帝崩。太后遣人理昭儀且急﹐窮帝得疾之端﹐昭儀乃自縊。後居東宮﹐久失禦。一夕後寢﹐驚啼甚久﹐侍者呼問﹐方覺。乃言曰﹕『適吾夢中見帝﹐帝自雲中賜吾坐﹐帝命進茶﹐左右奏帝云「向日侍帝不謹﹐不合啜此茶。」吾意旣不足﹐吾又問帝﹐「昭儀安在﹖」帝曰「以數殺吾子﹐今罰爲巨黿﹐居北海之陰水穴間﹐受千歲水寒之苦。」故爾大慟。』後北鄙大月氏王獵於海上﹐見巨黿出於穴上﹐首猶貫玉釵﹐望波上﹐眷眷有戀人意。大月氏王遣使間梁武帝﹐武帝以昭儀事答之。

