豪譜淸渤海髙承勛松三輯

義豪

桓公議移洛陽鐘簴王懷祖曰永嘉不競暫都江左方當漸平區宇旋軫舊京若其不爾宜攺遷園陵不應先事鋪簴桓不能奪

曹公以楊太尉與袁公路婚將誣以同逆孔文舉聞之不及朝服往見曹曰楊公四世淸徳海內所瞻周書父子兄弟罪不相及況以袁氏歸罪楊公易稱積善餘慶徒欺人耳曹云此國家之意文舉曰假使成王殺召公周公可得言不知耶

周伯仁爲吏部尙書在省內夜疾危急時刁元亮爲尙書令營救備親好之至良久小損明旦報仲智仲智狼狽來始入戶刁下牀對之大泣說伯仁危急之狀仲智手批之刁爲辟易於戶側旣前都不問病直云君在中朝與和長輿齊名那得與佞人刁協有情徑出

施全刺秦檜於望仙橋下不中檜斬之於市觀者甚眾中有一人朗言曰此不了漢不斬何爲

誼豪

朱文季與張堪同邑張於太學中見文季甚重之把臂語曰欲以妻子托朱生文季不敢對張亡後聞其妻子貧困自往候視厚贍之子怪問曰大人不與堪爲友何乃爾文季曰堪嘗有知己之言吾以信於心也

楊憑得罪姻友無敢送者獨徐晦送至藍田權載之謂徐君誠厚楊臨賀無乃爲累乎徐曰晦自布衣時楊知我厚方玆流播寧忍無言而別有如公爲姦佞潛斥敢自同路人乎

荀巨伯遠看友人疾值胡賊攻郡友語巨伯曰吾今死此矣子可去巨伯曰遠來相視子令我去敗義以求生豈荀巨伯所行邪賊旣至謂巨伯曰大軍至一郡盡空汝何男子而敢獨止巨伯曰友人有疾不忍委之寧以我身代友人命賊相謂曰吾輩無義之人而入有義之國遂班軍而還一郡獲全

卓恕還會稽辭太傅諸葛恪恪問何日復來恕言某日至日恪爲主人停不飲食欲以須恕賓客咸曰會稽建康相去千里道阻江湖風波難期俄而恕至

龐徳公居漢之陰司馬徳操宅州之陽望衡對宇歡情自接泛舟褰裳率爾自暢一日徳操詣之值徳公渡沔徳操入其室呼妻子使速作黍徐元直向云當來就我與徳公談妻子羅拜堂下奔走供設須臾徳公還直入相就不知何者是客

範希文貶饒州朝廷方治朋黨莫敢相送王侍制獨扶病餞於國門大臣讓之曰君何自陷朋黨王曰範公天下賢者質何敢望之若得爲範公黨人公之賜質厚矣

元稹爲禦史鞠獄梓潼時白尙書在京與名輩遊慈恩小酌花下爲詩寄元曰花時同醉破新愁醉折花枝作酒籌忽憶故人天際去計程今日到梁州時元果及褒城亦記夢遊詩曰夢君兄弟曲江頭也向慈恩院裏遊驛吏催人排馬去忽驚身在古梁州千里神交合若符契

蔡興宗收葬範羲孝武曰卿何敢爾興宗抗言曰陛下自殺賊臣自葬周旋

才豪

方儲爲郎中章帝使文郎居左武郎居右儲正住中曰臣文武兼備在所施用上嘉其才以亂絲使儲理儲拔佩刀三斷之曰反經任勢臨事亦然

何敬叔在政淸約不通問遺嘗歲儉夏節忽榜門受餉共得米二千八百石悉以代貧輸租

周紆爲召陵侯相廷椽畏紆嚴明欲損其威侵晨取死人斷手足立於門紆聞輒至死人邊若與共語狀陰察視口眼有稻芒乃密問守門人曰夕誰載槁入城者門者對曰惟有廷椽耳乃收廷椽考訊具服莫敢有欺者

气豪

桓公讀髙士傳至於陵仲子便擲去曰誰能作此溪刻自處

嵇中散中夜彈琴有一人入室初時猶小須臾轉大遂長丈餘顏色甚黑單衣艸履不復似人嵇熟視良久乃吹滅燈曰恥與魑魅爭光

吳郡王閎渡錢塘江遭風船欲覆閎拔劍斫水罵伍員風濤得濟

石崇每邀客燕集常令美人行酒客飲酒不盡者使黃門交斬美人王丞相與大將軍嘗共詣崇丞相素不能飲輒自勉彊至於沈醉每至大將軍固不飲以觀其變已斬三人顏色如故尙不肯飲丞相讓之大將軍曰自殺伊家人何預卿事

盧志於眾坐問士衡陸遜陸抗是君何物答如卿於盧毓盧珽士龍失色旣出戶謂兄曰何至如此彼容不相知也士衡正色曰我父祖名播海內寧有不知鬼子敢爾

王處仲每酒後輒詠老驥伏櫪志在千里烈士暮年壯心不已以如意擊唾壺壺口盡缺

談豪

宗元幹小時叔父問其所志答曰願乘長風破萬里浪

趙子柔居恆嘆曰大丈夫當雄飛安能雌伏

毛伯成負才气嘗稱寧爲蘭摧玉折不作蕭敷艾榮

王融爲中書郎嘗撫案嘆曰爲爾寂寂鄧禹笑人行過朱雀航聞人爭路乃椎車壁曰車中乃可無七尺車前豈可無八騶

曹景宗旣貴謂所親曰我昔在鄕裏騎快馬如龍與年少輩數十騎拓弓弦作劈礰聲箭如鵝鴟叫平澤中逐麞數肋射之飲血食胃甜如甘露漿覺耳後風生鼻頭火出此樂令人忘死今來揚州作貴人動轉不得路行開車幔小人輒言不可閉置車中如三日新婦念此邑邑令人气盡

桓榮祖少學騎射或曰何不學書榮祖曰曹操曹丕上馬橫槊下馬談論此可不負飲食矣君輩無自全之技何異犬羊乎

庾道季云廉頗藺相如𨿽千載上死人懍懍恆如有生气曹蜍季志𨿽見在厭厭如九泉下人人皆如此便可結繩而治但恐狐貍猯狢噉盡

石崇每與王惇入學戲見顏子象嘆曰若與同升孔堂去人何必有間王曰不知餘人云何子貢去卿差近石正色云士當令身名俱泰何至以甕牖語人

辧豪

蔡洪赴洛洛中人問曰幕府初開羣公辟命求英奇於仄陋采賢儁於巖穴君吳楚之士亡國之餘有何異才而應斯舉蔡答曰夜光之珠不必出於孟津之河盈握之璧不必采於昆侖之山大禹生於東夷文王生於西羌賢聖所出何必常處昔武王伐紂遷頑民於洛邑得無諸君是其苗裔乎

謝仁祖年八歲謝豫章將送客爾時語已神悟自參上流諸人咸嘆曰年少一坐之顏回仁祖曰坐無尼父焉別顏回

髙定是貞公郢之子七歲時讀書至牧誓問柰何以臣伐君貞公曰應天順人定問用命賞於祖不用命戮於社豈是順人貞公不能答

辛京杲以私杖殺部曲有司議其罪當死上從之李忠臣曰京杲當死久矣上問故忠臣曰京杲諸父兄弟皆戰死獨京杲今日尙存故臣以爲久當死上憫然左遷之

崔正能詣都郡都郡將姓陳問正能君去崔杼幾世答曰民去崔杼如明府之去陳恆

狂豪

劉伶恆縱酒放達或脫衣裸形在屋中人見識之伶曰我以天地爲棟宇屋宇爲褌衣諸君何爲入我褌中

光孟祖避難渡江欲投胡毋彥國正值彥國謝鯤諸人散發裸袒閉室酣飲孟祖將排戶而入守者不聽便於戶外脫衣露頭窺狗竇大叫彥國驚曰他人不能必我孟祖遽呼入與飲

羅友作荊州從事桓宣武爲王車騎集別友進坐良久辭出宣武曰卿向欲咨事何以便去答曰友聞白羊肉美一生未曾得喫故冒求前耳無事可咨今已飽不復須駐

孫楚雅敬王濟濟卒哭之甚哀賓客莫不垂涕哭畢向靈牀曰卿嘗好我作驢鳴我爲卿作之體似聲眞賓客盡笑楚顧曰諸君不死而令王濟死乎

羅君章曾在人家主人令與坐客共語答曰相識已多不煩復爾

王積薪每出遊必攜圍棋短具畫紙爲局與棋子並盛竹筒中系於車轅馬鬣間道上𨿽遇匹夫亦與對手勝則徵其餅餌鬥酒

桑民懌調邑博士按察視學行部抵邑顧問長吏悅今安在皆曰悅自負不肯迎乃使吏召之悅曰連宵旦雨淫傳捨圮守妻子無暇何候若按察久不能待更兩吏促之悅怒曰若眞無耳者卽按察能屈博士可屈桑先生乎爲若期三日先生來不三日不來矣及期悅詣按察長揖不跪按察厲聲曰博士分不當跪耶悅前曰漢汲長孺長揖大將軍明公貴豈踰大將軍而長孺無賢於悅柰何以皮而相恐寥廓天下士哉因脫帽徑出

楊用修在瀘州嘗醉胡粉傅面作雙丫髻插花門生舁之諸妓捧觴遊行城市了不爲怪

奇豪

兵家女有才色未嫁而死阮初不識其父兄徑往哭之盡哀而還時率意獨駕不繇徑路車迹所窮輒痛哭而返嘗登廣武觀楚漢戰處曰時無英雄使豎子成名

孔休源寄宗人少府孔登宅範云命駕到少府登謂當詣己備水陸之品云駐箸命休源取常膳止有赤倉米蒸鮑魚云食之髙談竟日不舉主人之饌

王子猷居山陰夜大雪眠覺開室命酌四望皎然因起彷徨詠左思招隱詩忽憶戴安道時戴在剡卽夜乘小船就之經宿方至造門不前而返人問其故王曰我本乘興而來興盡而返何必見戴

子猷過吳見一士丈夫家有竹主人知子猷往灑掃相待王肩輿徑造竹下諷詠良久主人失望猶冀反當通王遂出主人大不堪便令閉門王更以此賞主人畱坐盡歡而去

子猷出都尙在渚下舊聞桓子野善吹笛而不相識遇桓於岸上過王船中客有識之者云是子野王便令人與相聞云聞君善吹笛試爲我一奏桓時已貴顯聞王名卽回下車踞胡牀爲作三調弄畢便上車去客主不交一言

俠豪

阮思曠在剡曾有好車借者無不給有人葬母欲借而不敢言阮聞之曰吾有車而使人不敢借何以車爲遂焚之

崔郊有婢端麗竊愛之他日鬻婢於襄陽司空於頔得錢四十萬因寒食出遊婢見郊立於柳陰下郊因作詩贈之曰公子王孫逐後塵綠珠垂淚滿羅巾侯門一入深如海從此蕭郎是路人疾郊者錄詩示頔頔召郊執其手曰詩公所作也四十萬小哉何不早言卽以婢還之

郭曖宴客有婢鏡兒善彈箏姿色絕代李端在坐屬意甚深曖覺之曰李生能以彈箏爲題賦詩娛客吾當不惜此女李卽席口號曰鳴箏金粟柱素手玉房前欲得周郎顧時時誤拂弦曖大稱善徹席上金玉酒器並以鏡兒贈李

桓宣武少家貧戲大負債主惇求甚迫陳郡袁耽俊邁多能宣武欲求救於耽耽時居艱恐致疑試以告焉應聲便許遂變服懷布帽隨溫去與債主戲耽素有名藝債主就局曰汝故當不辦作袁彥道邪遂共戲十萬一擲直上百萬數投馬絕叫傍若無人探布帽擲對人曰汝竟識袁彥道否

澹臺子羽賫千金文璧渡河陽侯波起兩蛟夾舟子羽曰吾可以義求不可以威劫操劍斬蛟蛟死波休乃投璧輒躍出因毀璧而去

羊侃不飲酒而好賓遊終日獻酬同其醉醒嘗南還至漣口置酒有客張孺才者醉於船中失火燒延七十艘余所燔金帛不可勝數侃聞命酒不輟孺才慚懼自逃侃追還慰諭之加厚

顧仲瑛遭亂盡散家貲乃削髮爲在家僧自稱金粟道人乃畫其像題曰儒衣僧帽道人鞋天下靑山骨可埋若說少年豪俠處五陵鞍馬洛陽街

態豪

孔融數稱禰衡於曹操操欲見之而衡數輕操自稱病狂不肯往操怒以其才名不殺思欲辱之乃令錄爲鼓吏後至八月朝會大閱試鼓節作三重閣列坐賓客以帛絹制衣作一岑牟一單絞一小褌鼓吏度者肯當脫故衣著新衣次傳衡衡擊鼓爲漁陽摻撾蹋地來前躡駁腳足容態不常鼓聲甚悲音節殊妙坐客莫不慷慨知必衡也旣度不肯易衣吏呵之曰鼓吏何獨不易服衡便止當武帝前先脫褌次脫余衣裸身而立徐徐乃著岑牟次著單絞後乃著褌畢復擊鼓摻撾而去顏色無怍操笑謂四坐曰本欲辱衡衡反辱孤孔融退而數之曰正平大雅固當爾邪衡因許往融復見操說衡願得自謝操喜勅門者有客便通衡乃著布單衣疎巾手持三尺挽狀坐大營門以杖箠地大罵吏白外有狂生言語悖逆請收案罪操怒謂融曰禰衡豎子孤殺之猶雀鼠耳顧此人素有虛名遠近將謂孤不能容人今送與劉表臨發眾人爲之祖道先供設於城南乃更相戒曰禰衡悖虐無禮今因其後到當以不起折之衡至眾皆坐不起衡入而大號眾問其故衡曰坐者爲冢臥者爲屍屍冢之間能不悲乎

桓宣武與殷劉談不如甚喚左右取黃皮袴褶上馬舞矟數回或向殷或擬劉意气始得雄

裴寬罷郡西歸見一士坐樹下甚賀與語奇之舉一船金帛盡與之此人不辭登舟奴婢偃蹇若輒鞭之乃張徐州也

石崇廁嘗有十餘婢侍列皆麗服藻飾置甲煎粉沈香汁之屬無不畢備又與新衣著令出客多羞不能如廁王大將軍往脫故衣著新衣神色傲然羣婢相謂曰此客必能作賊

唐元宗酷嗜羯鼓而不好琴一弄未畢叱琴者出謂侍者曰速令花奴將羯鼓來爲我解穢

儒豪

張子韶對策至晡未畢貂璫促之子韶曰未也方談及公等

滕達道微時爲文正館客常私就俠邪飲範病之一夕候其出坐達道書室明燭讀書以俟其至達道大醉竟入長揖問範公讀何書曰漢書復問漢髙帝何如人範逡巡走入

盧次楩初囚浚獄滑令張肖甫時時問勞及出犴狴鋃鐺桎梏猶然拘攣也山人詣滑廳事稱謝張亟引入副署中從者以盧置坐側盧謂張曰以囚當僕階前以客當居上坐遂據上坐

文衡山素不到河幹拜客嚴介溪語顧東橋曰不拜他人猶可余過蘇亦不答拜東橋答云此所以爲衡山也若不拜他人只拜介溪成得文衡山乎

文豪

陳子昂初入京不爲人知有買胡琴者價百萬豪貴傳視無辧者子昂突出顧左右以千緡市之眾驚問答曰余善此樂明日可集宣陽裏與公等操之如期偕往則酒肴畢具置胡琴於前食畢撫琴語曰蜀人陳子昂有文百軸馳走京轂不爲人知此樂賤工之役豈足畱心舉而碎之以其文軸徧贈會者一日之內聲華溢於都下

嚴續位髙寡學常請韓熙載撰其父神道碑以珍貨萬緡仍輟一歌鬟質冠洞房者爲濡筆之贈韓納其請文旣成但敍譜系品秩略不道續事業續慊之封還冀其攺竄熙載不許以向所贈及歌姬悉還之姬登車寫一闋於泥金雙帶云風柳搖搖無定枝陽臺雲雨夢中歸他年蓬島音塵斷畱取尊前舊舞衣

司馬相知爲上林子虛賦意思蕭散不復與外事相關控引天地錯綜古今忽然而睡渙然而興幾百日而後成友人盛覽嘗問以作賦相如曰合綦組以成文列錦繡以爲質一經一緯一商一宮此賦之迹也賦家之心包括宇宙總攬人物乃得之於內不可得而傳

劉松作碑銘以示盧思道思道多所不解乃感激讀書師邢子才後爲文示松松復不解乃嘆曰學之有益豈徒然哉

全子棲爲文則入自課庵一文必三艸十年後悟其淺近盡付於火生平凡三焚文集

王勃所至請托爲文金帛丰積人謂心織舌耕每爲碑頌先磨墨數升引被掩面而臥忽起一筆書之初不竄點時人謂之腹槁

子瞻謂劉景文曰某平生無快意事惟作文章意之所到則筆方曲折無不盡意自謂世間樂事無復踰此

王儉嘗集才學之士總較虛實數物隸之謂之隸事使賓客隸事惟何憲爲勝乃賞以五花簟白團扇容气自得王摛後至儉以所隸示之曰卿能奪之乎摛操筆便成舉坐擊節摛乃命抽憲簟自掣取扇登車而去儉笑曰所謂大力者負之而趨

張洪陽見湯義仍玉茗堂四記謂湯曰君有如此妙才何不講學湯曰此正是講學公所講者是性吾所講者是情

書豪

李永和杜門卻掃絕迹下帷棄產營書手自刪削每嘆曰丈夫擁書萬卷何假南面百城

寧越中牟人苦耕稼之勞謂其友曰何爲可以免此友曰莫如學也學三十歲則可以達矣越曰請以十五歲人將休我不敢休人將臥我不敢臥學十五歲而爲周威王之師

匡衡好學邑有富民其家多書衡與之營作而不取直曰願借主人書讀之

孫蔚家世好學有書七千餘卷遠近來讀者恆有百餘人蔚爲辦衣食

葉廷珪云余幼嗜書自肄業郡庠牽絲入仕四十餘年未嘗釋卷食以飴口怠以爲枕士大夫家有異書無不借借無不讀讀無不終篇而後止常恨無貲不能盡傳寫間作數十大冊擇其可用者手鈔之名曰海錄

任永年十四便勤學或依林木之下編茅爲庵削荊爲筆夜則映月望星暗則燃蒿自照觀書有合意則題其衣裳及掌裏以記其事門徒悅其勤學更以淨衣易之

筆豪

張旭嗜酒每大醉呼叫狂走乃下筆或以頭濡墨而書旣醒自視以爲神助不可復得也家之衣帛必先書而後練臨池學書池水盡墨人謂艸聖

徽皇聞米芾有字學一日於瑤林殿張絹方廣二丈許設瑪瑙硯李廷珪墨牙管筆金研匣玉鎭紙水滴召芾書之上出簾觀賜酒果芾乃反系袍袖跳躍便捷落筆如雲龍飛動聞上在簾下回顧抗聲曰奇絕陛下上大喜盡以硯匣鎭紙之屬賜之

上與蔡京論書艮嶽召芾至令書大屏顧左右宣取筆硯上指禦案間端硯令就用之芾書成卽捧硯跪請曰此硯經賜臣濡染不堪復以進禦取進止上大笑因以賜之芾舞蹈以謝卽抱負趨出余墨沾漬袍袖喜見顏色上顧謂京曰顚名不虛得也

祝希哲每捐業蓄古法書名籍售者或故昂直欺之弗算至或畱客計無所出酒窘甚以所蓄易置得初僅什一二耳當其窘時黠者持少錢米乞文及手書輒與已小饒更自貴也

蘇子美在外舅杜祁公家每夕讀書以一斗爲率公密使覘之子美讀漢書至張良與客狙擊秦皇帝撫案曰惜乎擊之不中遂滿引一大白又讀至臣起下邳與上會畱此天以臣與陛下又撫案曰君臣相遇其難如此復舉一大白公笑曰有如此下酒物一斗不足多也

繪豪

唐明皇忽思嘉陵江山水假吳生驛遞令往寫及回帝問之道元曰臣無粉本並記在心卽令於大同殿圖之一日而就時有李將軍山水擅名亦畫大同殿數月方畢上曰李思訓數月之功吳道元一日之迹各極其妙也

王孟端夜閒簫聲淸亮倚牀而聽遂乘興寫竹石一幅詰旦尋訪乃大商也因遺之商人拜受越數日具幣謝並乞配幅孟端厲聲曰俗子何足當我筆也亟索而碎之

郭恕先在岐有富人子喜畫日給醇酒待之甚厚久乃以情言且致匹素郭爲畫小僮持綫車放風鳶引綫數丈滿之

唐伯虎晚年寡出嘗坐臨街一小樓惟求畫者攜酒造之則酣暢竟日有言志詩云不煉金丹不坐禪不爲商賈不耕田閒來寫幅靑山賣不使人間作孽錢

吟豪

王岐公爲學士上嘗月夜召入禁中對設一榻賜坐王謝不敢上曰所以夜相命者政欲略去苛禮領略風月耳旣宴水陸奇珍仙韶霓羽酒行無算左右姬嬪悉以領巾紈扇索詩王一一爲之咸以珠花一枝潤筆衣袖皆滿五夜乃令以金蓮歸院翼日盛傳都下天子請客

康伯可在髙宗朝以詩章應制與尢璫狎適睿思殿有徽宗禦書扇繪特爲卓絕上持玩流涕璫偶下直竊攜至家而康適來畱之燕飲漫以示康康紿璫入取肴核輒泚筆幾間書一絕於上曰玉輦宸遊事已空尙餘奎藻繪春風年年花鳥無窮恨盡在蒼梧夕照中璫出見之大駭而康已醉無可柰何明日叩頭請死上大怒亟取視之天威頓霽

歌者袁綯嘗從子瞻遊金山適中秋天宇四壁一碧無際加江流傾湧月色如晝遂共登金山玅髙臺命綯歌其水調歌頭曰明月幾時有把酒問靑天歌罷公自起舞

王昌齡髙適王之渙齊名時風塵未偶而遊處略同一日天寒微雪三詩人共詣旗亭貰酒小飲有梨園伶官十數人會燕三詩人因避席擁鑪火以觀俄有妓四輩尋續而至奢華艷曳都冶頗極旋則奏樂皆當時名部也昌齡等私相約曰我輩各擅詩名每不自定甲乙今可密觀諸伶所謳若詩入歌詞之多者爲優俄而一伶拊節而唱曰寒雨連江夜入吳平明送客楚山孤洛陽親友如相問一片冰心在玉壺昌齡引手畫壁曰一絕句尋又一伶謳曰開篋淚沾臆見君前日書夜臺何寂莫猶是子云居適引手畫壁曰一絕句尋又一伶謳曰奉帚平明金殿開彊將團扇共徘徊玉顏不及寒鴉色猶帶昭陽日影來昌齡又引手畫壁曰二絕句之渙自以得名已久因謂二人曰以我觀之此輩俱潦倒樂官所唱皆巴人下裏之詞耳陽春白雪之曲俗物豈敢近哉因指諸妓中最佳者曰待此子所唱如非吾詩卽終身不敢與子爭衡矣須臾次至雙鬟發聲則曰黃河遠上白雲間一片孤城萬仞山羗笛何須怨楊柳春光不度玉門關之渙卽揶揄二子曰田舍奴我豈妄哉因大諧笑諸伶不諭其故皆起謂曰諸郎君何如此歡噱昌齡等因話其事諸伶竟拜乞俯就筵席三子從之飲醉竟日

飲豪

陶淵明爲彭澤令公田三百畝悉令吏種秫稻子其妻固請種秔乃使二頃五十畝種秫五十畝種秔

袁尹嘗步屧白楊郊野間道遇一士人便呼與酣飲明日此人謂被知遇詣門求通袁曰昨日飲酒無偶聊相邀爾勿復爲煩

齊神武欲用李元忠爲僕射文襄言其常醉不可委以臺閣其子播聞之請元忠節飲元忠曰我言作僕射不勝飲酒樂爾愛僕射宜勿飲酒

何承裕爲盩厔咸陽二縣令醉則露首跨牛趨府往往召豪吏接坐引滿吏因醉挾私白事承裕笑曰此見罔也當受杖杖訖復召與飲

王戎弱冠詣阮籍時劉公榮在坐阮謂王曰偶有二斗美酒當與君共飲彼公榮者無與焉二人交相酬酢公榮遂不得一桮而言語談戲三人無異或有問之者阮答曰勝公榮者不得不與飲酒不如公榮者不可不與飲酒惟公榮可不與飲酒

皇甫亮三日不上省文宣詰其故亮曰一日雨一日醉一日病酒

鴻臚孔羣好飲酒王丞相語云卿何爲恆飲酒不見酒家覆瓿布爾日月麋爛羣曰不爾不見糟肉乃更堪久羣嘗書與親舊今年田得七百斛秫米不了曲蘗事

袁紹辟鄭玄及去餞之城東欲玄必醉會者三百餘人皆離席奉觴自旦及暮度玄飲三百餘杯而溫克之容終日無怠

劉伶病酒渴甚從婦求酒婦捐酒毀器涕泣諫曰君飲太過非攝生之道必宜斷之伶曰甚善我不能自禁惟當祝鬼神自誓斷之耳便可具酒肉婦曰敬聞命供酒肉於神前請伶祝誓伶跪而祝曰天生劉伶以酒爲名一飲一斛五斗解酲婦人之言愼不可聽便飲酒進肉隗然已醉矣

謝幾卿性通脫與樂遊宴不得醉而還因詣道邊灑壚停車褰幔與車前三騶對飲

隱豪

粱武帝與何子皙有舊及踐祚手詔論舊賜鹿皮巾召見詔徵爲侍中子皙以手捋帝須曰乃欲臣老子邪

秦系天寶末避亂剡溪客泉州南安有大松百餘章系結廬其上穴石爲硯注老子彌年不出

陸羽隱苕溪自稱桑薴翁闔門著書或獨行野中誦詩擊木徘徊不得意卽慟哭而歸人謂今時接輿

梁竦生長京師不樂本士自負其才鬱鬱不得意嘗登髙望遠嘆息言曰大丈夫居世生當封侯死當廟食如其不然閒居可以養志詩害足以自娛州郡之職徒勞人耳後辟命交至並不就

閨豪

梁伯鸞勢家慕其髙節多欲女之鴻並不娶同縣孟氏有女肥醜而黑力舉石臼擇對不嫁父母問其故女曰欲得賢如梁伯鸞者鴻聞而聘之始以裝飾入門七日而鴻不答妻跪牀下謂曰竊聞夫子髙義簡斥數婦妾亦偃蹇數夫今而見擇敢不請罪鴻曰吾欲裘褐之人可與俱隱深山者今衣綺縞傅粉墨豈鴻所願哉妻曰以觀夫子之志耳乃更爲椎髻著布衣操作而前鴻大喜曰此眞梁鴻妻也字之曰徳耀名孟光

狄仁傑爲相有盧氏堂姨居午橋別墅仁傑伏臘修禮甚謹嘗雪後休暇候盧氏適見表弟挾弧矢攜雉兔歸羞味進於堂上顧揖仁傑意甚輕傲仁傑因啟曰某幸爲相表弟有所欲願悉力從其請姨曰吾止有子不欲令事女主

鍾離春者齊無鹽之女也黃頭深目長肚大節昂鼻結喉肥項少發折腰出胸皮膚若漆行年三十無所容入衒嫁不售乃自詣齊宣王乞備後宮因說王以四殆王拜爲正後

藝祖將北徵京師喧言欲立簡點爲天子太祖告其家曰外間訩訩將若之何時太祖姊在廚下舉面杖擊之曰丈夫臨事可否當自決乃來家問恐怖婦女邪

李景讓爲浙西觀察因杖殺一左都押衙軍中憤怒欲爲變景讓方視事其母出坐廳事立景讓於庭責之曰天子付汝以方面豈得妄殺萬一致一方不寧豈惟上負天子且下愧先人矣命左右褫其衣坐之欲撻其背將佐皆泣拜爲請至久乃釋軍中遂定

瑯琊海曲有呂母者子爲縣吏宰以私意論殺之呂母怨宰母家產數百萬盡以釀酒賈刀劍衣服少年來酤者賒與之乏者輒假之衣服未數年而財用盡少年方相與謀出財償母母泣告曰所以厚諸君者非求利也徒以縣宰不道枉殺吾子故耳諸少年咸哀而壯之遂相約至數千百人與呂母亡入海中聚眾爲羣盜呂母自稱將軍引兵還攻海曲執縣宰諸吏叩頭請免母曰吾子不當死而爲宰所殺殺人當死又何請乎遂斬之以其首祭子冢

趙娥父爲李壽所殺娥乃帷車袖劍白日刺壽於都亭詣縣曰父仇已殺請受戮縣令縱之不肯還家會赦得免

許允婦是阮尉女奇醜交禮竟允無復入禮家人深以爲憂會允有客至婦令婢視之還答曰是桓郎桓郎者桓範也婦云無憂桓必勸入桓果語許曰阮家旣嫁醜女與卿故當有意卿宜察之許便回入內旣見婦卽欲出婦料此出不復入便捉裾停之許因謂曰婦有四徳卿有其幾婦曰新婦所乏惟容耳然士有百行君有幾許云皆備婦曰夫百行以徳爲首君好色不好徳何謂皆備允有慚色遂相敬重

許允爲吏部郎多用其鄕裏魏明帝遣虎賁收之其婦出誡允曰明主可以理奪難以情求旣至帝核問之允對曰舉爾所知臣之鄕人臣所知也陛下爲簡較稱職與否若不稱職臣受其罪旣簡較皆官得其人乃釋初允被收舉家號哭阮新婦自若云勿憂尋還作粟粥待頃之允至

桓宣武平蜀以李勢妹爲妾甚有寵嘗著齋後主始不知旣聞與數十婢拔白刀襲之正值李梳頭髮委藉地膚色玉曜不爲動容徐徐結髮斂手向主言曰國破家亡無心至此今日若能見殺乃是本懷神色閒止辭甚淒惋主擲刀前抱之曰阿子我見汝亦憐何況老奴遂善之

周浚作安東時行獵值暴雨過汝南李氏李氏富足而男子不在有女名絡秀聞外有貴人與一婢於內宰豬羊作數十人飲食事事精辦不聞有人聲客覘之獨見一女子狀貌非常浚因求爲妾父兄不許絡秀曰門戶殄瘁何惜一女若聯姻貴族將來或大益父兄從之遂生伯仁兄弟絡秀語伯仁等我所以屈節爲汝家作妾門戶計耳汝若不與我家作親親者吾亦不惜餘年伯仁等悉從命繇此李氏在世得方幅齒遇

曹公問蔡文姬聞夫人家先多墳籍猶能憶識之否文姬曰昔亡父賜書四千餘卷流離塗炭罔有存者今所誦憶才四百餘篇曹公言當使十吏就夫人寫之文姬曰妾聞男女之別禮不親授乞給紙筆眞艸惟命於是繕寫送上文無遺悞

毛惜惜髙郵軍妓也理宗朝榮全據髙郵城叛召惜惜佐酒惜惜怒叱之曰汝本趙官家健兒何敢反邪吾有死耳不能爲反罪行酒榮全以刃裂其口立命臠之罵至死不絕聲

童豪

嚴挺之薄妻而愛其子武武年八歲詢其母曰大人嘗厚元英未嘗慰省何至於斯母曰汝父嫌吾寢陋枕席數宵卽懷汝自後相棄語罷淒咽武亦憤惋候父出元英方睡持小鐵槌擊破其首挺之歸驚愕左右抵言小郎君戲運槌而至此挺之呼武曰汝何戲之甚武曰焉有大朝人士厚其侍妾困辱兒之母乎故須擊殺非戲也父曰眞嚴挺之兒

劉延明年十四就博士郭瑀瑀弟子五百人通經者八十餘人瑀有女始笄妙選良偶有心於延明遂別設一席謂諸弟子曰吾有一女欲覓一快壻誰坐此者延陰遂坐神志湛然瑀以女妻之

童子魏照求入事郭泰供給灑掃泰曰當精義講書何來相近照曰經師易獲人師難遭欲以素絲之質附近朱藍

市豪

楊忠湣公讀書容城寧國寺寺門有屠者夢神語云楊某故忠臣家貧力學汝合供具屠者入寺門訪之適遇公一見固已奇公矣旦晚供具不輟公固止之不聽三年不怠公旣登第屠者不復見至爲諸城令屠者來謁入邑問治狀長揖謂公曰好好竟欲別去公贈之廿金並絹一疋屠者笑曰某鼓刀而屠幸有餘鏹豈爲黃金來乎公治諸城良苦安所得民間金而以與某也辭不受止持一縑去後公被逮時每秋讞屠者必侍張夫人母子入京師候伺甚謹後公赴義時張夫人母子不知也獨屠者在長安公至西市顧見屠者曰夫人來乎曰不在已問郎君曰不在公曰只汝在此乎曰然遂受命屠者經紀其槁葬事設奠痛哭而別

賊豪

祖車騎過江時公私儉薄無好服玩王庾諸公共就祖忽見裘袍重疊珍飾盈列諸公怪問之祖曰昨夜復南塘一出祖於時恆自使健兒鼓行劫鈔在事之人恆容而不問

李涉嘗過江遇盜問何人從者曰李博士也其豪首曰若是李博士不用剽奪久聞詩名願題一篇足矣涉贈雲春雨瀟瀟江上村綠林豪客夜知聞相逢不用相回避世上如今半是君

陸機赴假還洛輜重甚盛戴淵使少年劫掠淵在岸上據胡牀指麾左右皆得其宜淵旣神姿鋒穎𨿽處鄙事神气猶異機於船屋上遙謂之曰卿才如此亦復作劫邪淵便泣涕投劍歸機定交作筆薦焉仕至徵西將軍

周處少凶彊爲鄕裏患又義興水中有蛟山有白額虎人謂三橫而處尢劇或說處殺虎斬蛟實冀三橫惟餘其一處卽殺虎擊蛟或浮或沒處與之俱經三日夜鄕裏皆謂已死更相慶竟殺蛟而出聞里人相慶乃自吳尋二陸云欲自修攺而年已蹉跎淸河曰古人貴朝聞夕死況君前途尙可處遂攺勵終爲忠臣孝子

色豪

魏武有一妓聲最淸髙而情性酷惡欲殺則愛才欲置則不堪於是選百人一時俱教有一人聲似之便殺惡性者

王處仲荒恣於色體爲之敝左右諫之處仲曰吾乃不覺爾如此者甚易耳乃開後闔驅婢妾數十人出各任所之

謝希孟每狎娼陸象山責之曰士君子朝夕與賤娼居獨不愧名教乎希孟敬謝他日復爲娼建鴛鴦樓象山又言謝曰非特建樓且有記象山喜其文不覺曰樓記云何卽口占云自遜抗機云之死而天地英靈之气不鍾於世之男子而鍾於婦人像山默然

相如客臨邛飲富人卓王孫家王孫有女文君嬌艷新寡竊於壁間見之相如以琴心挑之曰鳳兮鳳兮歸故鄕邀遊四海求其皇時未遇兮無所將何悟今夕兮升斯堂有艷淑女在閨房室邇人遐毒吾腸何緣交頸爲鴛鴦頡頏兮共翺翔琴三疊而文君夜亡奔相如

韓熙載肆情坦率不持名簡售妓樂百數人日與荒樂所得月俸散與諸姬熙載敝衣芒屨作瞽者持獨弦琴俾舒執板挽之隨房乞食以爲笑樂

奢豪

張功甫宴客謂牡丹會眾賓旣集虛堂中寂無所有俄問左右云香發未答云已發命捲簾則異香自內出郁然滿坐羣妓以酒肴絲竹次第而至別有名姬十輩皆衣白凡首飾衣領皆牡丹首帶照殿紅一妓執板奏歌侑觴歌罷樂作乃退復垂簾談論自如良久香起捲簾如前別十姬易服與花而出衣與花凡十易所謳者皆前輩牡丹名詞酒竟歌樂無慮百數十人列行送客燭光香霧歌吹雜作客皆恍然如仙遊

小宋好客會賓客於廣廈中外設重幕內列寶炬百味具備歌舞俳優相繼觀者忘疲但覺更漏差長席罷已二宿矣名曰不曉天

大宋居政府上元夜在書院內讀周易聞小宋點華燈擁歌妓醉飲諭所眺誚讓云相公寄語學士聞昨夜燒燈夜宴窮極奢侈不知記得某年上元同在州學內喫虀煮飰時不學士笑曰卻須寄語相公不知某年某月某處同喫虀飰是爲甚底

韋陟廚中飲食香味錯雜人入其中飽飫而歸時人語曰人欲不飯筋骨舒夤緣須入郇公廚

陶峴好遊自制三舟備極工巧一舟自載一舟貯賓客一舟置飲饌與孟彥深云卿輩優遊於湖泖江漢之間峴有女樂一部嘗奏淸商曲逢山水勝處則與客畱連彌日當時號爲水仙

王君夫有牛名八百里駁嘗瑩其蹄角王武子語君夫我射不如卿今指賭卿牛以千萬對之君夫旣恃手快且謂駿物無有殺理便相然可令武子先射武子一起便破的卻據胡牀叱左右速探牛心來須臾炙至一臠便去

李徳裕每食一杯羹其費約錢三萬雜珠寶貝玉雄黃朱砂煎汁爲之三煎卽去其滓

