遊仙窟唐張文成

若夫積石山者﹐在乎金城西南﹐河所經也。《書》云「導河積石﹐至於龍門。」卽此山是也。

僕從氵開隴﹐奉使河源。嗟運命之﹤辶屯﹥﹐嘆鄕關之渺邈。張騫古迹﹐十萬里之波濤﹔伯禹遺迹﹐二千年之阪﹤石登﹥。深谷帶地﹐擊穿崖岸之形﹐髙嶺橫天﹐刀削岡巒之勢。煙霞子細﹐泉石分明﹐實天上之靈奇﹐乃人間之妙絕。目所不見﹐耳所不聞。

日晚途遙﹐馬疲人乏。行至一所﹐險峻非常﹐向上則有靑壁萬尋﹐直下則有碧潭千仞。古老相傳云「此是神仙窟也﹔人蹤罕及﹐鳥路才通﹐每有香果瓊枝﹐天衣錫缽﹐自然浮出﹐不知從何而至。」余乃端仰一心﹐潔齋三日。緣細葛﹐�輕舟。身體若飛﹐精靈似夢。須臾之間﹐忽至松柏巖桃華澗﹐香風觸地﹐光彩徧天。見一女子向水側浣衣。余乃問曰﹕

「承聞此處有神仙之窟宅﹐故來祗候。山川阻隔﹐疲頓異常﹐欲投娘子﹐片時停歇﹔賜惠交情﹐幸垂聽許﹗」

女子答曰「兒家堂捨賤陋﹐供給單疏﹐只恐不堪﹐終無吝惜。」

余答曰「下官是客﹐觸事卑微﹐但避風塵﹐則爲幸甚。」遂止余於門側艸亭中﹐良久乃出。余問曰﹕

「此誰家捨也﹖」

女子答曰「此是崔女郎之舍耳。」

余問曰「崔女郎何人也﹖」

女子答曰「博陵王之苗裔﹐淸河公之舊族。容貌似舅﹐潘安仁之外甥﹔气調如兄﹐崔季圭之小妹。華容婀娜﹐天上無儔﹐玉體逶迆﹐人間少匹。輝輝面子﹐荏苒畏彈穿﹐細細腰支﹐參差疑勒斷。韓娥宋玉﹐見則愁生﹐絳樹靑琴﹐對之羞死。千嬌百媚﹐造次無可比方。弱體輕身﹐談之不能備盡。」

須臾之間﹐忽聞內裏調箏之聲。僕因詠曰﹕

「自隱多姿則﹐欺他獨自眠。故故將纖手﹐時時弄小弦。耳聞猶气絕﹐眼見若爲憐。從渠痛不肯﹐人更別就天。」

片時﹐遣婢桂心傳語報餘詩曰「面非他捨面﹐心是自家心﹔何處關天事﹐辛苦漫追尋﹗」

余讀詩訖﹐舉頭門中﹐忽見十娘半面。余則詠曰「斂笑偸殘靨﹐含羞露半唇﹐一眉猶叵耐﹐雙眼定傷人。」

又遣婢桂心報餘詩曰「好是他家好﹐人非著意人﹐何須漫相弄﹐幾許費精神﹗」

於是夜久更深﹐沈吟不睡﹐彷徨徙倚﹐無便披陳。彼誠旣有來意﹐此間何能不答﹗遂申懷抱﹐因以贈書曰「余以少娛聲色﹐早慕佳期﹐歷訪風流﹐徧遊天下。彈鶴琴於蜀郡﹐飽見文君﹐吹鳳管於秦樓﹐熟看弄玉。𨿽復贈蘭解﹐未甚關懷﹐合巹橫陳﹐何曾愜意﹗昔日雙眠﹐互嫌夜短﹐今宵獨臥﹐實怨更長。一種天公﹐兩般時節。遙聞香气﹐獨傷韓壽之心﹔近聽琴聲﹐似對文君之面。向來見桂心談說十娘﹐天上無雙﹐人間有一。依依弱柳﹐束作腰支﹔焰焰橫波﹐翻成眼尾。才舒兩頰﹐熟疑地上無華﹔乍出雙眉﹐漸覺天邊失月。能使西施掩面﹐百徧燒妝﹔南國傷心﹐千回撲鏡。洛川回雪﹐只堪使疊衣裳﹔巫峽仙云﹐未敢爲擎靴履。忿秋胡之眼拙﹐枉費黃金﹔念交甫之心狂﹐虛當白玉。下官寓遊勝境﹐旅泊閒亭﹐忽遇神仙﹐不勝迷亂。芙蓉生於澗底﹐蓮子實深﹔木棲出於山頭﹐相思日遠。未曾飲炭﹐膽熱如燒﹔不憶吞刀﹐腹穿似割。無情明月﹐故故臨窗﹔多事春風﹐時時動帳。愁人對此﹐將何自堪﹗空懸欲斷之腸﹐請救臨終之命。元來不見﹐他自尋常﹔無事相逢﹐卻交煩惱。敢陳心素﹐幸願照知﹗若得見其光儀﹐豈敢論其萬一﹗」

書達之後﹐十娘斂色謂桂心曰「向來劇戲相弄﹐眞成欲逼人。」余更又贈詩一首﹐其詞曰﹕

「今朝忽見渠姿首﹐不覺殷勤著心口。令人頻作許叮嚀﹐渠家太劇難求守。端坐剩心驚﹐愁來益不平。看時未必相看死﹐難時那許太難生。沈吟坐幽室﹐相思轉成疾。自恨往還疏﹐誰肯交遊密﹗夜夜空知心失眼﹐朝朝無便投膠漆。園裹華開不避人﹐閨中面子翻羞出。如今寸步阻天津﹐伊處畱情更覓新。莫言長有千金面﹐終歸變作一抄塵。生前有日但爲樂﹐死後無春更著人。只可倡佯一生意﹐何須負持百年身﹖」

少時坐睡﹐則夢見十娘。驚覺攬之﹐忽然空手。心中悵怏﹐復何可論﹗余因詠曰﹕

「夢中疑是實﹐覺後忽非眞。誠知腸欲斷﹐窮鬼故調人。」

十娘見詩﹐並不肯讀﹐卽欲燒卻。僕卽詠曰「未必由詩得﹐將詩故表憐。聞渠擲入火﹐定是欲相燃。」

十娘讀詩﹐悚息而起。匣中取鏡﹐箱裏拈衣。衤玄服盛妝﹐當階正履。僕又爲詩曰﹕

「薰香四面合﹐光色兩邊披。錦障劃然捲﹐羅帷垂半欹。紅顏雜綠黛﹐無處不相宜。艷色浮妝粉﹐含香亂口脂。鬢欺蟬鬢非成鬢﹐眉笑蛾眉不是眉。見許實娉婷﹐何處不輕盈﹗可憐嬌裏面﹐可愛語中聲。婀娜腰支細細許﹐目兼﹞目舌﹞眼子長長馨。巧兒舊來鐫未得﹐畫匠迎生摸不成。相著未相識﹐傾城復傾國。迎風帔子鬱鬱金香﹐照日裙裾石橊色。口上珊瑚耐拾取﹐頰裏芙蓉堪摘得。聞名腹肚已猖狂﹐見面精神更迷惑。心肝恰欲摧﹐踴躍不能裁。徐行步步香風散﹐欲語時時媚子開。靨疑織女畱星去﹐眉似恆娥送月來。含嬌窈窕迎前出﹐忍笑�﹝女冥﹞返卻回。」

余遂止之曰「旣有好意﹐何須卻入﹖」然後逶迆面﹐婭奼向前。十娘斂手而再拜向下官﹐下官亦低頭盡禮而言曰﹕

「向見稱揚﹐謂言虛假﹐誰知對面﹐卻是神仙。此是神仙窟也﹗」

十娘曰「向見詩篇﹐謂言凡俗﹐今逢玉貌﹐更勝文章。此是文章窟也﹗」

僕因問曰「主人姓望何處﹖夫主何在﹖」

十娘答曰「兒是淸河崔公之末孫﹐適弘農楊府君之長子。卽成大禮﹐隨父住於河西。蜀生狡猾﹐屢侵邊境﹐兄及夫主﹐棄筆從戎﹐身死寇場﹐煢魂莫返。兒年十七﹐死守一夫﹔嫂年十九﹐誓不再醮。兄卽淸河崔公之第五息﹐嫂卽太原公之第三女。別宅於此﹐積有歲年。室宇荒涼﹐家途翦獘。不知上客從何而至﹖」

僕斂容而答曰「下官望屬南陽﹐住居西鄂。得黃石之靈術﹐控白水之餘波。在漢則七葉貂蟬﹐居韓則五重卿相。鳴鐘食鼎﹐積代衣纓。長戟髙門﹐因修禮樂。下官堂構不紹﹐家業淪氵胥。靑州刺史博望侯之孫﹐廣武將軍鉅鹿侯之子。不能免俗﹐沈迹下寮。非隱非遁﹐逍遙鵬﹝晏鳥﹞之間﹔非吏非俗﹐出入是非之境。暫因驅使﹐至於此間。卒爾幹煩﹐實爲傾仰。」

十娘問曰「上客見任何官﹖」

下官答曰「幸屬太平﹐恥居貧賤。前被賓貢﹐已入甲科﹔後屬搜揚﹐又蒙髙第。奉敕授關內道小縣尉﹐見宛河源道行軍總管記室。頻繁上命﹐徒想報恩。馳驟下寮﹐不遑寧處。」

十娘曰「少府不因行使﹐豈肯相過﹖」

下官答曰「比不相知﹐闕爲參展。今日之後﹐不敢差違。」

十娘遂回頭喚桂心曰「料理中堂﹐將少府安置。」

下官逡巡而謝曰「遠客卑微﹐此間幸甚。才非賈誼﹐豈敢升堂﹗」

十娘答曰「向者承聞﹕謂言凡客﹔拙爲禮貺﹐深覺面慚。兒意相當﹐事須引接。此間疏陋﹐未免風塵。入室不合推辭﹐升堂何須進退﹗」遂引入中堂。

於時金臺銀闕﹐蔽日干云。或似銅雀之新開﹐乍如靈光之且敞。梅梁桂棟﹐疑飲澗之長虹﹔反宇雕甍﹐若排天之嬌鳳。水精浮柱﹐的﹝白樂﹞含星﹔雲母飾窗﹐玲瓏映日。長廊四注﹐爭施玳瑁之椽﹔髙閣三重﹐悉用琉璃之瓦。白銀爲壁﹐照耀於魚鱗﹔碧玉緣階﹐參差於雁齒。入穹崇之室宇﹐步步心驚﹔見黨閬之門庭﹐看看眼磣。遂引少府升階。下官答曰﹕

「客主之間﹐豈無先後﹖」

十娘曰「男女之禮﹐自有尊卑。」

下官遷延而退曰「向來有罪過﹐忘不通五嫂。」

十娘曰「五嫂亦應自來﹐少府遣通﹐亦是周匝。」則遣桂心通﹐暫參屈五嫂。十娘共與少府語話片時﹐須臾之間﹐五嫂則至。羅綺繽紛﹐丹靑日韋﹞曄。裙前麝散﹐髻後龍盤。珠繩絡彩衫﹐金薄塗丹履。余乃詠曰﹕

「奇異妍雅﹐貌特驚新。眉間月出疑爭夜﹐頰上華開似斗春。細腰偏愛轉﹐笑臉特宜�。眞成物外奇稀物﹐實是人間斷絕人。自然能舉止﹐可念無比方。能令公子百重生﹐巧使王孫千徧死。黑雲裁兩鬢﹐白雪分雙齒。織成綿袖騏兒﹐刺繡裙腰鸚鵡子。觸處盡關懷﹐何曾有不佳﹗機關太雅妙﹐行步絕娃�。傍人一一丹羅襪﹐侍婢三三綠綫鞋。黃龍透入黃金釧﹐白燕飛來白玉釵。」相見旣畢﹐五嫂曰「少府跋涉山川﹐深疲道路﹐行途屆此﹐不及傷神。」

下官答曰「黽勉王事﹐豈敢辭勞﹗」

五嫂回頭笑向十娘曰「朝聞鳥鵲語﹐眞成好客來。

下官曰「昨夜眼皮目閏﹞﹐今朝見好人。」旣相隨上堂。珠玉驚心﹐金銀曜眼。五彩龍鬢席﹐銀繡緣邊氈﹔八尺象牙牀﹐緋綾帖薦褥。車渠等寶﹐俱映優曇之花﹔馬瑙珍珠﹐並貫頗梨之綫。文柏榻子﹐俱寫豹頭﹔蘭艸燈芯﹐並燒魚腦。管弦寥亮﹐分張北戶之間﹔杯盞交橫﹐列坐南窗之下。各自相讓﹐俱不肯先坐。僕曰﹕

「十娘主人﹐下官是客。請主人先坐。」

五嫂爲人饒劇﹐掩口而笑曰「娘子旣是主人母﹐少府須作主人公。」

下官曰「僕是何人﹐敢當此事﹗」

十娘曰「五嫂向來戲語﹐少府何須漫怕﹗」

下官答曰「必其不免﹐只可須身當。」

五嫂笑曰「只恐張郎不能禁此事。」眾人皆大笑。一時俱坐。卽換香兒取酒。俄爾中間﹐擎一大缽﹐可受三升已來。金鈿銅環﹐金盞銀杯﹐江螺海蚌﹐竹根細眼﹐樹癭蠍唇﹐九曲酒池﹐十盛飲器。觴則兕觥犀角﹐尢王﹞尢王﹞然置於座中﹔杓則鵝項鴨頭﹐汛汛焉浮於酒上。遣小婢細辛酌酒﹐並不肯先提。五嫂曰﹕

「張郎門下賤客﹐必不肯先提。娘子但須把取。」

十娘則斜眼佯嗔曰「少府初到此間﹐五嫂會些頻頻相弄﹗」

五嫂曰「娘子把酒莫嗔﹐新婦更亦不敢。」

酒巡到下官﹐飲乃不盡。

五嫂曰「何爲不盡﹖」

下官答曰「性飲不多﹐恐爲顚沛。」

五嫂罵曰「何由叵耐﹗女婿是婦家狗﹐打殺無文。但終須傾使盡﹐莫漫造眾諸﹗」

十娘謂五嫂曰「向來正首病發耶﹖」

五嫂起謝曰「新婦錯大罪過。」因回頭熟視下官曰「新婦細見人多矣﹐無如少府公者。少府公乃是仙才﹐本非凡俗。」

下官起謝曰「昔卓王之女﹐聞琴識相如之器量﹔山濤之妻﹐鑿壁知阮籍之賢人。誠如所言﹐不敢望徳。」

十娘曰「遣綠竹取琵琶彈﹐兒與少府公送酒。」琵琶入手﹐未彈中間﹐僕乃詠曰﹕

「心虛不可測﹐眼細彊關情。回身已入抱﹐不見有嬌聲。」

十娘應聲卽詠曰「憐腸忽欲斷﹐憶眼已先開。渠未相撩撥﹐嬌從何處來﹖」

下官當見此詩﹐心膽俱碎。下牀起謝曰「向來惟睹十娘面﹐如今始見十娘心﹐足使班婕妤扶輪﹐曹大家閣筆﹐豈可同年而語﹐共代而論哉﹗」請索筆硯﹐抄寫置於懷袖。抄詩訖﹐十娘弄曰「少府公非但詞句斷絕﹐亦自能書。筆似靑鷥﹐人同白鶴。」

下官曰「十娘非直才情﹐實能吟詠。誰知玉貌﹐恰有金聲。」

十娘曰「兒近來患嗽﹐聲音不徹。」下官答曰「僕近來患手﹐筆墨未調。」

五嫂笑曰「娘子不是故誇﹐張郎復能應答。」

十娘語五嫂曰「向來純當漫語﹐元來無次第﹐請五嫂爲作酒章。」

五嫂答曰「奉命﹐不敢則從娘子不是賦古詩云﹐斷章取意﹐惟須得情﹐若不愜當﹐罪有科罰。」

十娘卽遵命曰「關關雎鳩﹐在河之洲。窈窕淑女﹐君子好仇。」

次﹐下官曰「南有�木﹐不可休息。漢有遊女﹐不可求思。」

五嫂曰「折薪如之何﹖匪斧不克。娶妻如之何﹖匪媒不得。」

又次﹐五嫂曰「不見復關﹐涕泣漣漣。旣見復關﹐載笑載言。」

次﹐十娘曰「女也不爽﹐士二其行。士也罔極﹐二三其徳。」

次﹐下官曰「谷則異室﹐死則同穴。謂余不信﹐有如戮白敫﹞日。」

五嫂笑曰「張郎心專﹐賦詩大有道理。俗諺曰﹕『心欲專﹐鑿石穿。』誠能思之﹐何遠之有﹗」

其時﹐綠竹彈箏。五嫂詠箏曰「天生素面能畱客﹐發意關情並在渠。莫怪向者頻聲戰﹐良由得伴乍心虛。」

十娘曰「五嫂詠箏﹐兒詠尺八﹕『眼多本自令渠愛﹐口少由來每被侵﹔無事風聲徹他耳﹐教人气滿自塡心。』」

下官又謝曰「盡善盡美﹐無處不佳。此是下愚﹐預聞髙唱。」

少時﹐桂心將下酒物來﹕東海鯔條﹐西山鳳脯﹐鹿尾鹿舌﹐幹魚炙魚﹐雁醢荇菹﹐鶉�桂糝﹐熊掌兔髀﹐雉月翠﹞豺唇﹐百味五辛﹐談之不能盡﹐說之不能窮。

十娘曰「少府亦應太饑。」喚桂心盛飯。

下官曰「向來眼飽﹐不覺身饑。」

十娘笑曰「莫相弄﹗且取雙六局來﹐共少府公睹酒。」

僕答曰「下官不能賭酒﹐共娘子賭宿。」

十娘問曰「若爲賭宿﹖」余答曰「十娘輸籌﹐則共下官臥一宿﹔下官輸籌﹐則共十娘臥一宿。」

十娘笑曰「漢騎驢則胡步行﹐胡步行則漢騎驢﹐總悉輸他便點。兒遞換作﹐少府公太能生。」

五嫂曰「新婦報娘子﹐亦不須賭來賭去﹐今夜定知娘子不免。」

十娘曰「五嫂時時漫語﹐浪與少府作消息。」

下官起謝曰「元來知劇﹐未敢承望。」

局至﹐十娘引手向前﹐眼子盱目婁﹞﹐手子膃月盾﹞。一雙臂腕﹐切我肝腸﹔十个指頭﹐刺人心髓。下官因詠局曰﹕

「眼似星初轉﹐眉如月欲消﹐先須捺後腳﹐然後勒前腰。」

十娘則詠曰「勒腰須巧快﹐捺腳更風流﹐但令細眼合﹐人自分輸籌。」

須臾之間﹐有一婢名琴心﹐亦有姿首﹐到下官處﹐時復偸眼看﹐十娘欲似不快。五嫂大語嗔曰「知足不辱﹐人生有限。娘子欲似皺眉﹐張郎不須斜眼。」

十娘佯收色嗔曰「少府關兒何事﹐五嫂頻頻相惱﹗」

五嫂曰「娘子少來頗盼少府﹐若非情想有所交通﹐何因眼詠朝來頓引﹖」

十娘曰「五嫂自隱偏﹐兒復何曾眼引﹗」

五嫂曰「娘子不能﹐新婦自取。」

十娘答曰「自問少府﹐兒亦不知。」

五嫂遂詠曰「新華發兩樹﹐分香徧一林。迎風轉細影﹐向日動輕陰。戲蜂時隱見﹐飛蝶遠追尋。承聞欲采摘﹐若个動君心﹖」

「下官爲性貪多﹐欲兩華俱采。」

五嫂答曰「暫遊雙樹下﹐遙見兩枝芳﹔向日俱翻影﹐迎風並散香。戲蝶扶丹萼﹐遊蜂入紫房。人今總摘取﹐各著一邊廂。」

五嫂曰「張郎太貪生﹐一箭射兩垛。」

十娘則謂曰「遮三不得一﹐覓兩都盧失。」

五嫂曰「娘子莫分疏﹐兔入狗突裏﹐自來飲食﹐知復欲何如﹗」

下官卽起謝曰「乞漿得酒﹐舊來神口﹐打兔得獐﹐非意所望。」

十娘曰「五嫂如許大人﹐專擬調合此事。少府謂言兒是九泉下人﹐明日在外談道兒一錢不值。」

下官答曰「向來承顏色﹐神气頓盡﹔又見淸談﹐心膽俱碎。豈敢在外談說﹐妄事加諸﹐忝預人流﹐寧容如此﹗伏願歡樂盡情﹐死無所恨。」

少時﹐飲食俱到。薰香滿室﹐赤白兼前﹐窮海陸之珍羞﹐備川原之果菜﹐肉則龍肝鳳髓﹐酒則玉醴瓊漿。城南雀噪之禾﹐江上蟬鳴之稻。雞�雉�﹐鱉醢鶉羹﹐椹下肥肫﹐荷間細鯉。鵝子鴨卵﹐照曜於銀盤﹔麟脯豹胎﹐紛綸於玉疊。熊腥純白﹐蟹漿純黃﹔鮮膾共紅縷爭輝﹐冷肝與靑絲亂色。蒲桃甘蔗﹐木而﹞棗石橊﹐河東紫鹽﹐嶺南丹橘。惇煌八子柰﹐靑門五色瓜。太谷張公之梨﹐房陵朱仲之李。東王公之仙桂﹐西王母之神桃﹐南燕牛乳之椒﹐北趙雞心之棗。千名萬種﹐不可俱論。

下官起謝曰「予與夫人娘子﹐本不相識﹐暫緣公使﹐邂逅相遇。玉饌珍奇﹐非常厚重﹐粉身灰骨﹐不能酬謝。」

五嫂曰「親則不謝﹐謝則不親。幸願張郎莫爲形迹。」

下官曰「旣奉恩命﹐不敢辭遜。」當此之時﹐气便欲絕﹐不覺轉眼﹐偸看十娘。

十娘曰「少府莫看兒﹗」

五嫂曰「還相弄﹗」

下官詠曰「忽然心裏愛﹐不覺眼中憐。未關雙眼曲﹐直是寸心偏。」

十娘詠曰「眼心非一處﹐心眼舊分離。直令渠眼見﹐誰遣報心知﹗」

下官詠曰「舊來心使眼﹐心思眼卽傳。由心使眼見﹐眼亦共心憐。」

十娘詠曰「眼心俱憶念﹐心眼共追尋。誰家解事眼﹐副著可憐心﹖」

於時五嫂遂向果子上作機警曰「但問意如何﹐相知不在棗。」

十娘曰「兒今正意密﹐不忍卽分梨。」

下官曰「忽遇深恩﹐一生有杏。」

五嫂曰「當此之時﹐誰能忍柰﹗」

十娘曰「暫借少府刀子割梨。」

下官詠刀子曰「自憐膠漆重﹐相思意不窮。可惜尖頭物﹐終日在皮中。」

十娘詠鞘曰「數捺皮應緩﹐頻磨快轉多。渠今拔出後﹐空鞘欲如何﹗」

五嫂曰「向來漸漸入深也。」卽索棋局﹐共少府賭酒。下官得勝。

五嫂曰「圍棋出於智慧﹐張郎亦復太能。」

下官曰「智者千慮﹐必有一失﹔愚者千慮﹐亦有一得。且休卻。」五嫂曰「何爲卽休﹖」僕詠曰﹕

「向來知道徑﹐生平不忍欺。但令守行迹﹐何用數圍棋﹗。」

五嫂詠曰「娘子爲性好圍棋﹐逢人剩戲不尋思﹔气欲斷絕先挑眼﹐旣得連罷卽須遲。」

十娘見五嫂頻弄﹐佯嗔不笑。余詠曰﹕

「千金此處有﹐一笑待渠爲。不望全露齒﹐請爲暫顰眉。」

十娘詠曰「雙眉碎客膽﹐兩眼判君心。誰能用一笑﹐賤價買千金。」

當時有一破銅熨斗在於牀側﹐十娘忽詠曰「舊來心肚熱﹐無端彊熨他。卽今形勢冷﹐誰肯重相磨﹗」

僕詠曰「若冷頭面在﹐生平不熨空﹐卽今𨿽冷惡﹐人自覓殘銅。」眾人皆笑。

十娘喚香兒爲少府設樂﹐金石並奏﹐簫管間響。蘇合彈琵琶﹐綠竹吹篳篥﹐仙人鼓瑟﹐玉女吹笙。玄鶴俯而聽琴﹐白魚躍而應節。淸音叨口兆﹞﹐片時則梁上塵飛﹔雅韻鏗鏘﹐卒爾則天邊雪落。一時忘味﹐孔丘畱滯不虛﹔三日繞梁﹐韓娥餘音是實。

十娘曰「少府稀來﹐豈不盡樂﹗五嫂大能作舞﹐且勸作一曲。」亦不辭憚。遂卽逶迆而起﹐婀娜徐行。虫蛆面子﹐妒殺陽城﹔蠶賊容儀﹐迷傷下蔡。舉手頓足﹐雅合宮商﹔顧後窺前﹐深知曲節。欲似蟠龍婉轉﹐野鵠低昂。回面則日照蓮花﹐翻身則風吹弱柳。斜眉盜盼﹐異種女音﹞姑﹐緩步急行﹐窮奇造鑿。羅衣熠耀﹐似彩鳳之翔云﹐錦袖紛披﹐若靑鷥之映水。千嬌眼子﹐天上失其流星﹔一搦腰支﹐洛浦愧其回雪。光前艷後﹐難遇難逢﹔進退去來﹐希聞希見。兩人俱起舞﹐共勸下官。

下官遂作而謝曰「滄海之中難爲水﹐霹靂之後難爲雷。不敢推辭﹐定爲醜拙。」遂起作舞。桂心口至﹞口至﹞然低頭而笑。

十娘問曰「笑何事﹖」

桂心曰「笑兒等能作音聲。」

十娘曰「何處有能﹖」

答曰「若其不能﹐何因百獸率舞﹖」

下官笑曰「不是百獸率舞﹐乃是鳳凰來儀。」一時大笑。

五嫂謂桂心曰「莫令曲誤﹗張郎頻顧。」

桂心曰「不辭歌者苦﹐但傷知音稀。」

下官曰「路逢西施﹐何必須識﹗」遂舞﹐著詞曰﹕

「從來巡繞四邊﹐忽逢兩个神仙。眉上冬天出柳﹐頰中旱地生蓮。千看千處嫵媚﹐萬看萬種女便﹞妍。今宵若其不得﹐刺命過與黃泉。」又一時大笑。

舞畢﹐因謝曰「僕實庸才﹐得陪淸賞﹐賜垂音樂﹐慚荷不勝。」

十娘詠曰「得意似鴛鴦﹐乖情若胡越。不向君邊盡﹐更知何處歇﹗」

十娘曰「兒等並無可收采﹐少府公云『冬天出柳﹐旱地生蓮』﹐總是相弄也。」

下官答曰「十娘面上非春﹐翻生柳葉。」

十娘應聲答曰「少府頭中有水﹐那不生蓮華﹖」

下官笑曰「十娘機警﹐異同著便。」

十娘答曰「得便不能與﹐明年知有何處﹖」

於時硯在牀頭﹐下官詠筆硯曰「摧毛任便點﹐愛色轉須磨。所以研難竟﹐良由水太多。」

十娘忽見鴨頭鐺子﹐因詠曰「嘴長非爲嗍﹐項曲不由攀。但令腳直上﹐他自眼雙翻。」

五嫂曰「向來大大不遜﹐漸漸深入也。」

於時乃有雙燕子﹐梁間相逐飛。僕因詠曰「雙燕子﹐聯翩幾萬回。彊知人是客﹐方便惱他來。」

十娘詠曰「雙燕子﹐可可事風流。卽令人得伴﹐更亦不相求。」

酒巡到十娘﹐僕詠酒杓子曰「尾動惟須急﹐頭低則不平。渠今合把爵﹐深淺任君情。」

十娘卽詠盞曰「發初先向口﹐欲竟升頭﹔從君中道歇﹐到底卽須休。」

下官翕然起謝曰「十娘詞句﹐事盡入神﹔乃是天生﹐不關人學。」

五嫂曰「張郎新到﹐無可散情﹐且遊後園﹐暫釋懷抱。」

其時園內新果萬株﹐含春吐綠﹔叢花四照﹐散蕊翻紅。激石鳴泉﹐流巖鑿磴。無冬無夏﹐嬌鶯亂於錦枝﹔非古非今﹐花魴躍於銀池。婀娜蓊茸﹐淸冷風瑟﹞風日﹞﹔鵝鴨分飛﹐芙蓉間出。大竹小竹﹐誇渭南之千畝﹔花含花開﹐笑河陽之一縣。靑靑岸柳﹐絲條拂於武昌﹔赫赫山楊﹐箭幹稠於董澤。僕乃詠花曰﹕

「風吹徧樹紫﹐日照滿池丹。若爲交暫折﹐擎就掌中看。」

十娘詠曰「映水俱知笑﹐成蹊竟不言﹐卽今無自在﹐髙下任渠攀。」

下官卽起謝曰「君子不出遊言﹐不勝娘子恩深。請五嫂等各制一篇。」下官詠曰「昔時過小苑﹐今朝戲後園。兩歲梅花匝﹐三春柳色繁。水明魚影靜﹐林翠鳥歌喧。何須杏樹嶺﹐卽是桃花源。」

十娘詠曰「梅蹊命道士﹐桃澗佇神仙。舊魚成大劍﹐新龜類小錢。水湄惟見柳﹐池曲且生蓮。欲知賞心處﹐桃花落眼前。」

五嫂詠曰「極目遊芳苑﹐相將對花林。露淨山光出﹐池鮮樹影沈。落花時泛酒﹐歌鳥惑鳴琴。是時日將夕﹐攜樽就樹陰。」

當時﹐樹上忽有一李子落下官懷中﹐下官詠曰「問李樹﹕如何意不同﹐應來主手裏﹐翻入客懷中﹖」五嫂卽報詩曰「李樹子﹐元來不是偏﹐巧知娘子意﹐擲果到渠邊。」

於時忽有一蜂子飛上十娘面上﹐十娘詠曰「問蜂子﹕蜂子太無情﹐飛來蹈人面﹐欲似意相輕﹖」下官代蜂子答曰「觸處尋芳樹﹐都盧少物花﹐試從香處覓﹐正值可憐花。」眾人皆拊掌而笑。

其時﹐園中忽有一雉﹐下官命弓箭射之﹐應弦而倒。五嫂笑曰「張郎才器﹐乃是曹植天然。今見武功﹐又復子南夫也。今共娘子相配﹐天下惟有兩人耳。」

十娘因見射雉﹐詠曰「大夫巡麥隴﹐處子習桑間。若非由一箭﹐誰能爲解顏﹖」

僕答曰「心緒恰相當﹐誰能護短長﹐一牀無兩好﹐半醜亦何妨。」

五嫂曰「張郎射長垛如何﹖」

僕答曰「且得不闕事而已。」遂射之﹐三發皆繞遮齊﹐眾人稱好。

十娘詠弓曰「平生好須弩﹐得挽卽低頭。聞君把提快﹐更乞五三籌。」下官答曰「縮幹全不到﹐擡頭則大過。若令臍下入﹐百放故籌多。」

於時﹐日落西淵﹐月臨東渚。五嫂曰「向來調謔﹐無處不佳﹔時旣曛黃﹐且還房室。庶張郎共娘子安置。」

十娘曰「人生相見﹐且論杯酒﹐房中小小﹐何暇匆匆﹗」遂引少府向十娘臥處﹕屏風十二扇﹐畫障五三張﹐兩頭安彩幔﹐四角垂香囊﹔檳榔豆蔻子﹐蘇合綠沈香﹐織文安枕席﹐亂彩疊衣箱。相隨入房裏﹐縱橫照羅綺﹐蓮花起鏡臺﹐翡翠生金履﹔帳口銀虺裝﹐牀頭玉獅子﹐十重蛩馬巨﹞氈﹐八疊鴛鴦被﹔數个袍褲﹐異種妖嬈﹔姿質天生有﹐風流本性饒﹔紅衫窄裹小擷臂﹐綠襪帖亂細纏腰﹔時將帛子拂﹐還捉和香燒﹔妍華天性足﹐由來能裝束﹔斂笑正金釵﹐含嬌累繡褥﹔梁家妄稱梳髮緩﹐京兆何曾畫眉曲。

十娘因在後﹐沈吟久不來。余問五嫂曰「十娘何處去﹐應有別人邀﹖」

五嫂曰「女人羞自嫁﹐方便待渠招。」言語未畢﹐十娘則到。

僕問曰「旦來披霧﹐香處尋花﹐忽遇狂風﹐蓮中失藕。十娘何處漫行來﹖」

十娘回頭笑曰「星畱織女﹐遂處人間﹔月待恆娥﹐暫歸天上。少府何須苦相怪﹗」

於時兩人對坐﹐未敢相觸﹐夜深情急透死忘生。僕乃詠曰「千看千意密﹐一見一憐深。但當把手子﹐寸斬亦甘心。」

十娘斂色卻行。五嫂詠曰「他家解事在﹐未肯輒相嗔。徑須剛捉著﹐遮莫造精神。」

余時把著手子﹐忍心不得。又詠曰「千思千腸熱﹐一念一心焦。若爲求守得﹐暫借可憐腰。」

十娘又不肯﹐余捉手挽﹐兩人爭力。五嫂詠曰「巧將衣障口﹐能用被遮身。定知心肯在﹐方便彊邀人。」

十娘失聲成笑﹐婉轉入懷中。當時腹裏癲狂﹐心中沸亂。又詠曰「腰支一遇勒﹐心中百處傷。若爲得口子﹐餘事不承望。」

十娘嗔詠曰「手子從君把﹐腰支亦任回。人家不中物﹐漸漸逼他來。」

十娘曰「𨿽作拒張﹐又不免輸他口子。」

口子鬱鬱﹐鼻似薰穿﹐舌子芬芳﹐頰疑鉆破。

五嫂詠曰「自隱風流到﹐人前法用多。計時應拒得﹐佯作不禁他。」

十娘曰「昔日亦曾經弄他﹐今朝並復隨他弄。」

下官起﹐諮請曰「十娘有一思事﹐亦擬申論﹐猶自不敢卽道﹐請五嫂處分。」

五嫂曰「但道﹗不須避諱。」

余因詠曰「藥艸俱嘗徧﹐並悉不相宜。惟須一个物﹐不道亦應知。」

十娘答詠曰「素手曾經捉﹐纖腰又被將。卽今輸口子﹐餘事可平章。」

下官頓首而答曰「向來惶惑﹐實畏參差。十娘憐憫客人﹐存其死命﹐可謂白骨再肉﹐枯樹重花。伏地叩頭﹐殷勤死罪。」

五嫂因起謝曰「新婦曾聞﹕綫因鍼而達﹐不因鍼而隱﹔女因媒而嫁﹐不因媒而親。新婦向來專心爲勾當﹐已後之事不敢預知。娘子安穩﹐新婦向房臥去也。」

於時夜久更深﹐情急意密。魚燈四面照﹐蠟燭兩邊明。十娘卽喚桂心﹐並呼芍藥﹐與少府脫靴履﹐疊袍衣﹐閣襆頭﹐掛腰帶。然後自與十娘施綾被﹐解羅裙﹐脫紅衫﹐去綠襪。花容滿面﹐香風裂鼻。心去無人制﹐情來不自禁。插手紅衤軍﹐交腳翠被。兩唇對口﹐一臂支頭。拍搦奶房間﹐摩挲髀子上。一嚙一快意﹐一勒一傷心﹐鼻裏酸庳﹐心中結繚。少時眼華耳熱﹐脈脹筋舒。始知難逢難見﹐可貴可重。俄頃中間﹐數回相接。誰知可憎病鵲﹐夜半驚人﹔薄媚狂雞﹐三更唱曉。遂則被衣對坐﹐泣淚相看。下官拭淚而言曰﹕

「所恨別易會難﹐去畱乖隔﹐王事有限﹐不敢稽停。每一尋思﹐痛深骨髓。」

十娘曰「兒與少府﹐平生未展。邂逅新交﹐未盡歡娛﹐忽嗟別離﹐人生聚散﹐知復如何﹗」因詠曰﹕

「元來不相識﹐判自斷知聞﹐天公彊多事﹐今遣若爲分﹗」

僕乃詠曰「積愁腸已斷﹐懸望眼應穿。今宵莫閉戶﹐夢裏向渠邊。」

少時﹐天曉已後﹐兩人俱泣﹐心中哽咽﹐不能自勝。侍婢數人﹐並皆噓唏﹐不能仰視。五嫂曰﹕

「有同必異﹐自惜攸然。樂盡哀生﹐古來常事。願娘子稍自割捨。」下官乃將衣袖與娘子拭淚。十娘乃作別詩曰「別時終是別﹐春心不值春。羞見孤鸞影﹐悲看一騎塵。翠柳開眉色﹐紅桃亂臉新。此時君不在﹐嬌鶯弄殺人。」

五嫂詠曰「此時經一去﹐誰知隔幾年﹗雙鳧傷別緒﹐獨鶴慘離弦。怨起移酲後﹐愁生落醉前。若使人心密﹐莫惜馬蹄穿。」

下官詠曰「忽然聞道別﹐愁來不自禁。眼下千行淚﹐腸懸一寸心。兩劍俄分匣﹐雙鳧忽異林。殷勤惜玉體﹐勿使外人侵。」

十娘小名瓊英﹐下官因詠曰「卞和山未斫﹐羊雍地不耕。自憐無玉子﹐何日見瓊英﹖」

十娘應聲詠曰「鳳錦行須贈﹐龍梭久絕聲。自恨無機杼﹐何日見文成﹖」

下官瞿然﹐破愁成笑。遂喚奴曲琴﹐取「相思枕」﹐畱與十娘以爲記念。因詠曰「南國傳椰子﹐東家賦石橊。聊將代左腕﹐長夜枕渠頭。」

十娘報以雙履﹐報詩曰「對鳧乍失伴﹐兩燕還相屬。聊以當兒心﹐竟日承君足。」

下官又遣曲琴取「揚州靑銅鏡」﹐畱與十娘﹐並贈詩曰「仙人好負局﹐隱士屢潛觀。映水菱光散﹐臨風竹影寒。月下時驚鵲﹐池邊獨舞鸞。若道人心變﹐從渠照膽看。」

十娘又贈手中扇﹐詠曰「合歡遊璧水﹐同心侍華闕。颯颯似朝風﹐團團如夜月。鸞姿侵霧起﹐鶴影排空發。希君掌中握﹐勿使恩情歇﹗」

十娘辭謝訖﹐因遣左右取「益州新樣錦」一匹﹐直奉五嫂﹐因贈詩曰「今畱片子信﹐可以贈佳期。裁爲八幅被﹐時復一相思。」

五嫂遂抽金釵送張郎﹐卽報詠曰「兒今贈君別﹐情知後會難。莫言釵意小﹐可以掛渠冠。」

更取「滑州小綾子」一匹﹐畱與桂心﹑香兒數人共分。桂心已下﹐或脫銀釵﹐落金釧﹐解帛子﹐施羅巾﹐皆白送張郎曰「好去。若因行李﹐時復相過。」香兒因詠曰「大夫存行迹﹐殷勤爲數來。莫作浮萍艸﹐逐浪不知回﹗」

下官拭淚而言曰「犬馬何識﹐尙解傷離﹔鳥獸無情﹐由知怨別。心非木石﹐豈忘深恩﹗」

十娘報詠曰「他道愁勝死﹐兒言死勝愁。愁來百處痛﹐死去一時休。」

又詠曰「他道愁勝死﹐兒言死勝愁。日夜懸心憶﹐知隔幾年秋﹗」

下官詠曰「人去悠悠隔兩天﹐未審迢迢度幾年﹖縱使身遊萬里外﹐終歸意在十娘邊。」

十娘詠曰「天涯地角知何處﹐玉體紅顏難再遇﹗但令翅羽爲人生﹐會些髙飛共君去。」

下官不忍相看﹐忽把十娘手子而別。可行至二三里﹐回頭看數人﹐猶在舊處立。余時漸漸去遠﹐聲沈影滅﹐顧瞻不見﹐惻愴而去。

行至山口﹐浮舟而過。夜耿耿而不寐﹐心煢煢而靡托。旣悵恨於啼猿﹐又淒傷於別鵠。飲气吞聲﹔天道人情﹐有別必怨﹐有怨必盈。去日一何短﹐來宵一何長﹗比目絕對﹐雙鳧失伴﹐日日衣寬﹐朝朝帶緩。口上唇裂﹐胸間气滿﹐淚臉千行﹐愁腸寸斷。端坐橫琴﹐涕血流襟﹐千思競起﹐百慮交侵。獨顰眉而永結﹐空抱膝而長吟。望神仙兮不可見﹐普天地兮知余心﹔思神仙兮不可得﹐覓十娘兮斷知聞﹔欲聞此兮腸亦亂﹐更見此兮惱余心。

