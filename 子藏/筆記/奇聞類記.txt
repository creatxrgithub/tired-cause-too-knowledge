奇聞類記明施顯卿

●序

一元之混辟﹐而萬象出焉﹐彌布乎天下﹐流行於古今﹐未嘗息也。而要其大分﹐不過常變之二端而已。常則靜正坦夷﹐簡易明白﹐人固習而安焉。變則神異難知﹐玄怪莫測﹐人多值而駭焉。然常必有變﹐理之相因﹐如暑寒晝夜。然人惟順適乎常而兼通夫變﹐斯知大化有全功﹐而窮理無偏見矣。昔仲尼不語神怪﹐而姜原之孕﹑傅巖之夢垂之六經﹐土賁﹑羊夔﹑罔魎之異著之羣籍。然則不語者非不語也﹐但不雅語以爲訓耳。余歸老讀書﹐遇事之奇異者﹐必以片紙錄之﹐又恐久而散逸也﹐乃釐爲十卷﹐名曰《古今奇聞類紀》﹐上而天文﹐下而地理﹐運播而五行﹐散殊而人物﹐靈變而仙釋﹐幽微而鬼神﹐分門別類﹐以備一家之言。中間援引莫詳於國志者﹐以方今垂世之典所紀之皆實也。次則多用史傳通考者﹐以人所傳信之書所載之非誣也。又次旁及於雜編野紀﹑異說玄談﹑諸氏之籍者﹐以其理之不悖說之相通﹐故亦存之而不遺也。嗚呼﹗是書也﹐遇變而考稽﹐則可以爲徵驗之蓍龜﹐無事而玩閱﹐則可以爲幽閒之鼓吹。非敢漫爲捕風之論﹑說鈴之詞已也。然未知博雅君子或用其一二焉否爾。

萬曆四年六月旣望﹐無錫九峯山人施顯卿敍﹐時年八十二。

●卷一天文紀

○宣徳中天裂

國朝宣徳中﹐一日未申時﹐忽天裂於西南﹐視之若十餘丈。時晴碧無翳﹐內外際畔﹐了然可察。見其中蒼茫深昧不可窮極﹐良久乃合。﹝《誌怪錄》﹞

○天順間天開

天順間﹐陜西臨洮府蘭縣鄕民陳鸞﹐夜半獨起﹐仰見天門大開﹐上帝冕旒衮袍端拱其中﹐儀衛鵠立者甚眾﹐宮殿欄楹炫彩耀目。鸞疾呼家眾視之﹐云倏合矣。﹝《西樵野記》﹞

○弘治中天開

弘治戊申二月二十六日﹐陜西軍民人等見天門忽開﹐人馬百萬自下而入。﹝《瑯琊漫抄》﹞

○正徳間天開

正徳間﹐揚州江都縣有啞人鄭姓者﹐人稱爲鄭啞巴。一夕至南門﹐忽見空中紅光炳耀﹐仰視則天開眼也﹐隨拜隨喚人觀之﹐不覺聲出於口﹐自是不啞。揚州曹進士守眞云「啞者乃其父之相識。」事信有之。啞巴因天開一拜而遂有音聲﹐奇亦甚矣。﹝《七修類稿》﹞

○國朝天鳴

洪武元年八月六日﹐建業天鳴﹐如河傾海注﹐乃肆赦﹝《艸木子》《余錄》﹞。成化末正旦日申時﹐中天有白气如練﹐仰視之﹐宛轉如一白蛇漸升漸消﹐且盡﹐忽有聲如雷﹐蓋天鼓也﹝《震澤長語》﹞。弘治辛酉閏七月二十一日午後﹐陰雲密而迷漫如欲雨者﹐俄聞空中轟然有聲﹐約二刻乃止﹐人皆謂之天鳴。是年有火篩入寇之變。﹝《西樵野記》﹞

○天隕異石

國朝弘治庚戌歲二月﹐陜西慶陽縣隕石如雨﹐大者四五斤﹐小者二三斤﹐擊死人以萬數﹐一城之人皆竄他所。﹝《寓圃雜記》﹞

○天雨五穀

國朝成化元年﹐天雨黑黍於襄陽﹐掬之盈把﹐及星變地震﹐蓋兵兆也。時北方流民聚山中﹐幾數十萬叛逆僭號。朝廷大發兵討之﹐搗其巢穴﹐湖湘始靖焉。

弘治乙卯六月﹐﹤裏多﹥歙雨豆﹝《亞雙槐歲抄》﹞。隆慶二年四月十四日﹐陜西涼州西寧衛地方天降黑豆﹐徧地無數﹐人食之則气閉﹐巡按禦史楊一桂具本奏聞。﹝《邸報》﹞

○天隕泥丸

國朝成化元年五月間﹐一日大風﹐蕭墻以西若雨雹聲﹐有在地者拾取視之﹐皆黃泥丸子﹐圓澤堅實如核桃大﹐破之﹐中有硫黃气。劉學士在西住﹐拾數丸示予﹐非親見亦不信也。以此觀之﹐二气變化何所不爲。﹝《彭文憲公筆錄》﹞

○天墮艸船

松江城西有董仲ぽ﹐素以惇厚稱。成化丙午八月二十一日﹐天宇澄霽﹐皎無纖雲﹐眾見空中有小船從東而西﹐又轉而東﹐墮仲ぽ樓上﹐觀者塞道。細視之﹐乃茭艸所縛者。時仲ぽ方患耳聵﹐亦不大驚﹐但曰「此船來載我耳。」不久果卒。﹝《誌怪錄》﹞

○天降白物

嘉靖四十一年六月三日﹐天晴麗﹐忽空中降白物﹐大小如雪片﹐晶光映日﹐以手撲之﹐隨滅﹐自午至申而止。鄞與定海皆然。﹝《定海志》﹞

○國朝日變

嘉靖二十四年十二月二十日以後﹐日旁常有黑塊往來衝日﹐早暮見之﹐凡五日方止﹝《七修類稿》﹞。三十四年十二月二十九日未申﹐時日光暗﹐有靑黑紫色如日狀者數十﹐與日相蕩﹐俄而數百千萬﹐彌天者半﹐逾時漸向西北散去。明年四月﹐倭寇四起﹐大掠邊徼。﹝《定海志》﹞

○星墜賊亡

國朝正統十四年﹐有廣州巨盜黃蕭養者﹐坐彊盜在郡獄逾十年﹐所臥竹牀忽生竹葉﹐同禁者以爲祥瑞﹐教爲不軌﹐遂破械越獄﹐入海作亂﹐眾至十餘萬﹐僭號稱王。至次年景泰攺元之二月﹐都督董興等率兵討之。三月初旬﹐夜有大星墜於河南岸﹐天文生馬軾隨行﹐以所占告曰「四旬內破賊必矣。」至是官軍至大洲頭﹐與賊遇﹐果大破之。蕭養中流矢﹐被擒伏誅﹐餘黨悉平。陳氏曰「按枯竹生枝而兆蕭養之亂﹐大星夜墜而兆蕭養之亡。然則盜賊亦關天數﹐不偶然也。」

○星如粉漿

國朝成化中﹐星隕於山東莒城縣馬長史家門中。初墮地﹐其光煜煜﹐而星體腐軟﹐特如粉漿焉。家人以杖抵之﹐沒杖成冗﹐久而漸堅﹐乃成一石。﹝《庚巳編》﹞

○天墜異星

嘉靖四十一年六月二十四日暮﹐天西北當翼軫之度﹐忽隕物如升子。體圓而長﹐上銳下大﹐其色黃白﹐下有紫﹐亦光。挾持之﹐炎炎而墜﹐瞬息大如斗﹐如數石甕﹐精光四燭﹐明徹毫芒。將至地﹐作踴躍狀﹐光影起伏者再。後人來自淮陽﹐亦有自閩至者﹐所見皆同。蓋類占書所謂「天狗」﹐但墜地不聞有聲耳。﹝《定海志》﹞

○北十化豕救厄

國朝武功伯徐公有貞﹐天才絕世﹐其學自天文﹑地理﹑釋老﹑方伎之說無所不通﹐素奉摩利支天法甚虔﹐每夜必北向星斗四十九拜。初無間﹐寒暑闔門﹐不食豕肉。天順間﹐公以內相爲曹石所擠下制獄﹐惟日拱手默誦《斗母咒》。旣而苛法畢施獄﹐且論決﹐夜忽煙气鬱蔥﹐承天門災暝晦中﹐或見錦衣堂上有七豕來攻﹐桎梏因得少縱馬﹐蓋斗神所爲也。比系法地﹐上意未決﹐倏爾天光杳冥﹐風雷交作﹐案牘揭飛空中﹐莫知所之﹐繞地烈火焰焰。公始獲免﹐謫戍金齒焉。﹝《西樵野記》及《庚巳編》﹞

○大風走下馬牌

國朝天順元年五月﹐京城大風雷電雨雹﹐拔木壞屋﹐走正陽門下馬牌於郊外﹐曹吉祥之門巨樹皆折﹐石亨宅水深數尺﹐京師震恐。是時亨﹑吉祥等恃功恣橫﹐禦史楊自河間印馬還京師﹐亥奏亨﹑吉祥奪占民田若干頃﹐並言其怙寵擅權之罪。上謂徐有貞及李賢曰「禦史敢言如此﹐實爲難得。」命戶部覆實。於是十三道禦史張鵬等合章糾亨等不法。兵科都給事中王鉉知之﹐潛以告亨。亨疑有貞與賢主使﹐遂與吉祥位於上前﹐訴其迎駕奪門之功﹐有貞等欲加排陷﹐且言鵬乃已誅姦臣內官張永從子﹐故結黨誣臣。上怒﹐命收鵬及及十三道禦史悉下錦衣衛獄﹐究主使之者。衛官奏﹐右都禦史耿九疇﹑副都禦史羅綺諷使爲此﹐並執鞫之﹐謂其阿附有貞及賢主使妄劾﹐遂並下有貞﹑賢於獄。是日晚﹐遇大風雷電之變。翌日﹐卽赦出有貞等﹐降有貞﹑賢皆參政﹐九疇布政使綺亦參政﹐禦史盛等調知縣﹐﹑鵬俱謫戍遼東鐵嶺衛。越二日﹐復畱李賢爲吏部右侍郎。時曹石專恣﹐有貞輩亦欲遏其勢﹐每阻其謀﹐曹石銜之﹐故起此大獄。使非感召天變如此之速﹐則縉紳之禍殆不止於此矣。越五歲﹐二囟相繼以逆誅﹐等遂得大用焉。﹝《近代名臣錄》及《通紀》《裒談》﹞

○風吹人驢墮水

景泰元年二月六日﹐大風塵沙蔽天﹐屋瓦皆飛。明日﹐倪俊之輩來﹐謂予曰「日昨大風﹐城東角大通橋上有人騎驢過橋﹐忽風吹﹐人驢皆墮水中溺死。是時風勢甚盛﹐人莫能救。」因言「大風常有之﹐何日昨風異一至此耶﹖」予曰「此恆風也。風以鼓舞萬物﹐其鼓動於天地間﹐有時飛沙揚塵﹐怒也﹐發屋拔木者﹐怒之甚也﹐連人物飄揚之﹐怒又大矣。有一事爲賢輩言之﹐但恐未之信耳。」後之曰「願聞。」曰「昔時有一胡人乘騾在道上行﹐忽爲回風所飄﹐又並一車升空直上﹐將千餘尺﹐少頃墮地﹐車騎皆碎焉。」眾聞予言以爲誕也﹐皆掩口失聲。予取書示之﹐乃隋仁壽三年事也。眾始信焉。﹝《馬氏日抄》﹞

○大風水起火光

嘉靖元年七月二十五日未申﹐時海風大作﹐沿江林木合抱者皆摧拔。至夜半﹐風勢轉烈﹐平地水髙二丈餘﹐江海混爲一壑﹐茫無涯岸。臣木在髙阜者﹐惟露枝梢。沿江舳艫盧捨皆漂溺﹐人死者無數。父老相傳﹐百年來無此異也。時大水中有火光閃爍﹐其聲轟然﹐若萬馬之馳﹐或雲水怪乘陰診所爲﹐或雲龍躍處自有火光﹐其說皆未盡。按史載風赤如血﹐則知風爲陽气﹐本無形也。惟風極盛﹐則陽气所聚極厚﹐故有色可見﹐而赤如血耳﹐蓋陽之色也。近世或颶風大作﹐則夜間空中火飛﹐無數人皆見之。火極明處則風必極盛﹐樹木屋宇當之者﹐無不摧什﹐則火固風之色也。所謂風赤如血﹐亦是如此。﹝《綠雪亭雜言》﹞

○大風金山露腳

嘉靖十八年七月間﹐大水漂沒揚州鹽場數十人﹐民死者無算。其日揚子江水下數十丈﹐金山露其腳﹐如香鑪鼎足之狀。過日﹐聞揚州水害正前日江涸之時﹐始知隨風湧之而去揚也。《唐史》記開元十四年﹐潤州大風﹐擁江濤﹐過金山﹐遂沒瓜步數日﹐江水復平﹐豈虛語哉﹗﹝《七修類稿》﹞

○旋風撮樓轉炮

隆慶二年四月十四日﹐陜西涼州西陵衛地方有旋風忽起﹐將本門炮樓撮起跌碎﹐樓下銅將軍原口西尾東﹐被風括轉口南尾北。巡按禦史楊一桂具本奏聞。﹝《邸報》﹞

○風騰試卷

國朝尙書王越﹐當景泰初廷試日﹐槁甫就﹐忽旋風起腋下﹐騰公捲於雲霄中﹐廷臣與同試者咸仰視﹐彌久彌髙﹐至於不能見乃已。中官以聞﹐詔許別楮謄進。後公由中執法大司馬至封威寧伯﹐蓋飛騰之兆已見於廷試之日矣。使其不開邊釁﹐則爲世名臣﹐祿位永保﹐不至削爵也。人皆以是惜之。﹝《蓬軒類紀》﹞

○旋風吹葉

國朝周至新﹐永樂甲申拜監察禦史﹐彈劾不避權要﹐擢雲南按察使﹐未赴。有旨攺浙江﹐冤民淹系者聞之皆喜曰「公來吾無患矣。」及至﹐悉洗其冤而釋之。一日視篆﹐忽旋風吹葉至前﹐左右言城中無此木﹐獨一僧寺有之﹐去城差遠。新悟曰「此必寺僧殺人埋其下也﹐冤魂告我矣。」發之﹐得婦人屍﹐款服加刑﹐稱爲神明。﹝《裒談》﹞

○風吹女子升空

國朝正統間﹐徐州蕭縣有王氏女﹐出嫁中途﹐下車自便﹐忽大風揚塵﹐吹女子上空中﹐須臾不見﹐人皆言鬼神攝去﹐父母親族號哭不已。是日落於五十里外人家桑樹上﹐問之﹐知爲王氏女﹐被風括去。叩其空中何見﹐女云「但聞耳邊風聲霍霍﹐他無所見。身逾上﹐風愈急﹐體顫不可忍。」其家蓋舊識也﹐翌日送歸﹐復成婚。﹝《寓圃雜記》﹞

○風吹小兒升空

嘉靖元年﹐薊州遵化縣梅小兒年十數歲﹐被狂風吹空中﹐至六十餘里盧兒嶺頭方止﹐久之乃蘇。﹝《薊州誌》﹞

○皇明啟運見西湖雲气之祥

國朝劉基﹐字伯溫﹐處州靑田人。自幼聰穎絕人﹐凡天文﹑兵法﹑性理諸書﹐過目洞識其要。至正初﹐以春秋舉進士﹐授江西髙安縣丞﹐累官江浙儒學副提舉﹐以剛方不合﹐投劾去。嘗遊西湖﹐有異雲起西北﹐光耀湖中。時魯道原淵於文公諒﹐諸同遊者皆以爲慶雲﹐將分韻賦詩紀之。基獨縱飲不顧﹐大言曰「此天子气也﹐應在金陵。十年後﹐有王者起其下﹐我當輔之。」時杭城猶全盛﹐諸老大駭﹐以爲狂﹐悉去之。旣而我太祖起兵和陽﹐渡江下金華定括蒼﹝《卽處州府》﹞﹐基乃指乾象謂所親曰「此天命也﹐豈人力能之耶﹖」適總制官孫炎以上命遣使來聘﹐基遂決計趨金陵﹐陳時務十八策﹐上嘉納之。後以輔佐元勛封誠意伯﹐爲開國名臣焉。﹝《名臣錄》﹞

○赤云如火

元順帝至正十八年三月夜﹐大同路東北方有云如火﹐交射中天﹐徧地俱見有火﹐空中聞有兵戈之聲。是年四月﹐天完將陳友諒破龍興。五月﹐宋劉福通破汴梁﹐奉其主﹐小明王韓林兒居之以爲都。六月﹐宋兵破遼州﹐大掠塞外諸郡。十二月﹐宋兵破上都﹐焚宮闕﹐四方割據﹐兵戈縱橫﹐而元之敗亡遂不可支矣。先是至正乙未六月﹐我太祖起兵自和陽渡江﹐而四方僭亂次第削平。至丁未之歲﹐命將帥師北定中原﹐虜君北遁。太祖以其知順天命﹐特加號曰「順帝」﹐而封其所擒皇孫買的裏八剌爲崇禮侯﹐於是天下一統﹐而億萬之基圖永固矣。嗚呼﹗元祚𨿽亡而眷待若此﹐誠天覆地載之恩也。胡人之遇何其幸哉﹗﹝《元史》及《資治通紀》﹞

○黑雲如傘

國朝正統十四年七月﹐北虜也先大舉入寇﹐其鋒銳甚。大同兵失利﹐邊塞城堡多陷沒﹐聲息甚急﹐日報數十次。中官王振不與大臣議﹐挾天子帥師親徵﹐百官伏闕上章懇畱﹐不從。是月十七日﹐駕行﹐命太監金英輔成阝王居守﹐文武大臣皆匆匆失措而隨之﹐官軍及私屬共五十餘萬人。出居庸關﹐過懷來至宣府﹐連日非風則雨﹐人情洶洶﹐聲息愈急﹐邊將敗報踵至。隨駕文臣連上章畱之﹐振怒﹐皆令掠陣。未至大同﹐振文欲進兵北行﹐益恣迫脇。欽天監正彭徳淸斥振曰「象緯示警﹐不可復前。若有悚虞﹐陷乘於艸莽﹐誰執其咎﹖」學士曹鼐曰「臣子固不足惜﹐主上系天下安危﹐豈可輕進﹖」振怒﹐詈之曰「倘有此﹐亦天命也。」會暮﹐有黑雲如傘罩營﹐雷雨大作﹐滿營人畜驚懼﹐振惡之。會前軍西寧侯宋瑛﹑武進伯朱冕﹐全軍覆沒﹐鎭大同中官郭敬密言於振﹐其勢決不可行﹐振始有回意。明日班師﹐大同副總兵郭登謂﹕「駕宜從紫荊關入﹐庶保無虞。」振不聽。八月﹐旣望師過雞鳴山﹐虜追至土木驛﹐我師禦之﹐敗績。上與親兵突圍不得出﹐遂至北狩焉。﹝《資治通紀》﹞

○黑雲紅雲如斗

正徳十四年﹐江西有黑雲紅雲若相鬥者﹐久之分爲兩城﹐人馬洶洶﹐若攻城﹐城中人應之。是年寧藩叛﹐王守仁舉兵攻之。﹝《震澤長語》﹞

○雷移樓地

弘治二年﹐吉水灘頭一豪家造樓﹐占逾其孤侄婺嫂地基僅一間﹐其孤婺吞聲忍气﹐惟旦夕焚香稽首吁天。至五月十八日夜﹐忽大雷電﹐風雨移其樓﹐空其地﹐以歸孤婺。至曉﹐人視之不失尺寸﹐神矣哉﹗孰謂天道之無知也﹐此可爲期孤弱寡者之戒。﹝《瑣綴錄》﹞

○平江雷神異

元至正丙午夏﹐平江路當午天大雷雨。有一富家﹐正廳安置匡牀﹑胡椅﹑圓鑪﹑臺卓﹐廳旁一室封鎖如故﹐雷震壁﹐破一孔如盞大﹐其牀椅鑪卓皆從此孔入﹐堆疊滿室﹐人皆不解其異。次年﹐張九四陷城﹐據有東南五州之地﹐享其富實十餘年。蓋小能容巨﹐賤能居貴之象也。﹝《艸木子》﹞

○鄞縣雷震神異

天順辛巳五月望夜﹐鄞士朱紱聞霹靂甚烈﹐遲明啟堂﹐堊屑滿地﹐詰宿客﹐云「雷震時﹐硫黃气觸鼻﹐火走於堂﹐斗大﹐因懼﹐蒙頭臥﹐不知其他。」紱點檢數處﹐見棟柱劈一片﹐倚壁縛銼柄爲曬衣架﹐置檐口﹐各破爲四﹐縛繩如故。旁捨斜柱枯﹐楓木空﹐其中如筒。西鄰巨楮樹亦裂其巨幹﹐巷口鄰家取出棟柱﹐劈之﹐如粉。其宗桶壁落﹐不動分寸﹐碎一檐如絲。一震雷而擊三家﹐凡數處﹐神妙眞不可測。明年﹐紱犯法罹刑獄﹐徙海寧病死。﹝《寧波志》﹞

○上海雷震神異

松江上海縣十字廟前﹐有農家誦經幡﹐偶有行者暑倦﹐置牛皮於幡下﹐忽陰雲四合﹐霹靂擊碎幡竿﹐牛皮不知所向。但見農家屋上竹鍼萬計﹐皆長三寸許﹐人皆異之。﹝《都公譚纂》及《七修類稿》﹞

○宜興建昌雷震神異

成化間﹐宜興西溪中有三人駕一舟﹐遭雷擊。其一捆縛於船倉﹐其一頭入甕中﹐其一橫閣於篙杪﹐篙則特豎船頭上。旁舟人見之﹐皆不敢近。船自流六七里許﹐縛者解﹐甕中者出﹐篙杪者墮﹐始皆蘇。縛者云「其初﹐仿佛聞言﹐汝攺過否﹖」又天順戊寅﹐建昌熊家被雷中﹐堂屋瓦皆如萬馬踏碎﹐全揭大門四楹置於廚屋上盤屈﹐一秤置斗中﹐又一秤鉤於梁上﹐尾垂系斗。彼舟人嗜利固不足道﹐而熊氏之秤十﹐亦必有不公不平者乎﹖﹝《瑣綴錄》﹞

○雷白衢州冤獄

成化間﹐衢州人盧宗善捕盜﹐而有司署爲譏。察地有劇盜王泰橫掠人財﹐爲害不小﹐宗以祕計執之﹐泰赴官反誣宗曰「我爲盜死亦無悔﹐但所劫掠者多入於汝。」有司莫能辧﹐二人並系桎梏。宗仰天訴曰「我爲官捕盜﹐本爲除害﹐今乃與盜同死﹐何天理乎﹖」語畢﹐風雲驟起﹐雷聲一震﹐有巨神持宗臂置於桎梏門外。由是釋宗﹐而泰獨棄市。﹝《西樵野記》﹞

○雷擊六安逆子

六安有兪某者﹐素愛重其妻﹐毆逆其母。一日﹐姑婦與孫兒嬉戲﹐失足墮於水中﹐其母畏子﹐和衣撲水﹐救之﹐其婦以告其夫﹐母恐受子辱﹐走避女家。其子乃令人紿母曰「兒自墮水﹐幸母救無恙﹐何避往女家﹐以重兒罪﹖請速回攺易濕衣﹐無虞也。」母以爲然。行至中途﹐其子藏鐵錘﹐伺之母至﹐舉錘將擊之。俄一雷攝子至其家門外大柳樹旁﹐復一雷劈樹開﹐夾其子於中。母歸見之﹐祈拜樹下﹐每一拜一縮緊﹐復拜愈緊﹐痛莫能忍﹐遂令母勿拜。如此凡三日﹐事徧揚於人﹐四遠兢觀如市。三日後﹐雷碎其樹如珠﹐其子之屍竟不知所在。﹝《客座新聞》﹞

○轟雷擊盜救婦

遂昌村婦沈氏﹐夫有售豕銀數兩授其妻而出﹐有盜竊識所在﹐攘之。妻恐夫怒﹐乃自縊。欲殮間﹐空中有人云「旣竊其物﹐復傷其命﹐於理可乎﹖」轟雷一聲﹐令其盜手持原物誅死﹐跪婦前﹐婦覺一人擊其額曰「亡金在矣﹐何乃自隕非命﹖」於是復蘇。﹝《西樵野記》﹞

○雷譴延平悖婦

福建延平府杜氏兄弟三人輪供一母﹐然三人各事農業﹐寄三婦以侍養焉。子旣出﹐三婦輒詬悖相﹐勝致姑飠幹粥不贍﹐姑欲自縊。嘉靖辛卯七月中﹐白晝轟雷一聲﹐只覺電光紅紫眩目﹐三婦皆人首﹐而身則一牛一犬一豕﹐人環視如堵。﹝《西樵野記》﹞

○毛翊家雷火神異

鄞縣西毛翊家﹐弘治庚申夏﹐忽雷迅﹐翊居樓上﹐見雷火從樓北壁隙入﹐輪轉於前﹐火光焰焰﹐悚然曰「敬天之怒。」須臾﹐轉於樓下﹐無室不到﹐舉家驚悸﹐傭人病者尋愈。﹝《寧波志》﹞

○善權殿雷書三柱

義興山水甲於東南﹐而善權乾洞及大小水洞尢號勝絕。齊建元中﹐建寺於國山東南﹐寺中有釋迦文佛殿﹐其規制於今絕異。山之僧方策近於柱礎下﹐見刻字云「創於大中十年七月」。蓋自唐迄今﹐幾七百年﹐山路邃僻﹐不罹兵火﹐其巋然獨存宜也。相傳昔創殿時﹐雷震其處﹐柱有字者凡三﹐一曰詩米漢﹐一曰射鈞記﹐一曰詩米漢。謝君之已。字皆倒書﹐大可徑尺﹐非篆非隸﹐深入木理﹐或謂三者皆雷神之名﹐不可曉也。正統間﹐周文襄來遊﹐見之﹐戲命削「射鈞記」三字﹐隨削﹐而字隨入﹐文襄異之﹐乃止。今柱上削處猶窪﹐鄕人恆摹拓以去﹐云佩之可以愈┲。﹝《都公遊善權洞記》﹞

○天雨血

國朝成化十三年﹐浙江鎭守太監李義﹑巡按禦史侶鐘各奏﹐據紹興府山陰縣民夏狀告﹐稱今年二月二十五日酉時﹐有本村楊廣兄弟﹐令其家傭工夏全駕船來家﹐邀弟夏飲酒。坐待於門﹐忽見門外有鮮血如雨點﹐射著夏全腳上及門壁﹐不知所從來﹐階下積血約髙尺許。時有十人走集看之﹐俱被血濺污衣。旣而﹐楊廣等下船歸家﹐血亦從人﹐直至水濱﹐其人以蓑笠置船上﹐被雨衝濕﹐亦有紅色如血。次日﹐但見船中有血凝定﹐可斗餘﹐人皆驚異。時禮官覆奏﹐以所在災異疊見﹐請遣官祭禱嶽鎭海瀆諸神。詔從之。是後﹐妖人王臣依附貂﹐所至括索珍玩﹐民間騷然。諸以左道進者內侍梁方﹑韋興﹑方士李孜省﹑髡徒繼曉等﹐皆濫竊寵幸。已而王臣敗﹐梟首於市﹐孜省等亦相繼伏誅﹐孰謂天道譴告之不豫哉﹝《濯纓亭筆記》﹞﹖嘉靖三十三年夏﹐慈溪縣南十里灌浦鄭家﹐有一人昏起步室中﹐忽霍然有聲﹐若泥淖濺其股﹐呼「燈燭之血也」﹐衣盡赭﹐浦壁沾濕﹐始知自上而降者。出門試步畦町﹐往往皆是﹐當道舉奏﹐未幾有倭奴陷縣之變。﹝《寧波志》﹞

○雨色異常

國朝洪武十年正月十八日丁酉夜﹐雨黑水如墨汁﹐池水皆黑﹐金﹑處境皆有之。按占云「黑雨霧下﹐天下冤。」次年﹐按察司經歷王尙賢巡金處﹐酷刑擾害﹑徙死者五百餘家﹐是其應也﹝《艸木子》《余錄》﹞。正徳三年﹐杭州已故都禦史錢鉞家﹐一夕天雨﹐起視﹐鄰皆淸水﹐而本家則紅水也。數日後﹐錢氏爲朝廷所籍。嘉靖八年夏﹐杭城內外遠近皆下黑雨﹐人有衣服被染者﹐皆如墨﹐方知爲黑雨所沾也﹝《七修類稿》﹞。二十五年秋﹐慈溪縣下墨雨。﹝《寧波志》﹞

○雨雪非時

國朝洪武十四年五月二十三日﹐建徳府下雪﹝《艸木子余錄》及《裒談》﹞。六月初八日己卯﹐杭州晴日飛雪。﹝《同上》﹞

○甘露

國朝成化庚寅春﹐甘露降於齋壇松柏。時上親郊禦齋宮﹐取以賜百官。予時署翰林院﹐進《甘露頌》﹐蓋彭純道所命也。然是瑞實兆今上之在娠﹐至秋孟フ乃誕。自古聖帝明王之降生不偶﹐蓋必有禎祥之兆於先﹐而非人所預知也﹐況今上實太平天子﹐天意固有在矣。﹝《瑣綴錄》﹞

○異霧

國朝嘉靖二十一年﹐天雨黃霧﹐行人眉髮耳鼻皆滿。﹝《寧波郡誌》﹞

國朝成化六年二月﹐象山縣天雨白霧﹐山林艸木行人須眉皆白﹐數日乃止。﹝《寧波郡誌》﹞

○雨雹

正徳十一年九月﹐武宗幸陽和城。二十七日方立冬﹐天雨冰雹﹐軍士有死者。及夜﹐又有星墜之異。明日﹐駕回大同。又明日﹐達賊以眾圍陽和。向無二異﹐上�未遽回也。乃知天心之仁愛矣﹝《餘冬槁》﹞。嘉靖戊戌四月八日未刻﹐吳城風雨暴作﹐雨冰雹﹐其大如李﹐中有一眼﹐而四圍皆紋。時菜麥已成﹐大戕其半。西陽山一境其大如斗﹐途人不及抵室﹐或有碎其額劈其耳而死者。余詰耆老﹐云自生平以來未之見也。﹝《西樵野記》﹞

○河水僵立

國朝正徳中﹐文安縣河水忽僵立。是日天大寒﹐遂凍爲柱﹐髙圍俱五丈﹐中空而旁冗。數日﹐流賊過縣﹐鄕民入冗中避之﹐賴以全者多﹐亦前史罕見也。﹝《丹鉛要錄》﹞

●卷二地理紀

○雲南山裂分移

國朝成化庚子五月問﹐雲南麗江軍民府巨津州﹐白石雲山長四百餘丈﹐距金沙江計二里許。一日﹐忽然山裂中分﹐其一半走移於金沙江中﹐與兩岸雲山相倚﹐山上木石依然不動﹐江水壅塞逆流﹐淹沒田苗﹐蕩析民居。州府具申上司﹐鎭守太監等官具聞諸朝。時雲南屢有邊警﹐此固爲之兆也。﹝《謇齋瑣綴錄》﹞

○吳城山移懸舊址

吳城西四十里﹐其地山巒疊嶂﹐中有一蝦蟆山。弘治乙卯春﹐山忽徐徐而下﹐已而疾移。時有行道者驚見﹐肆聲曰「山走矣﹗」老稚莫不哄然。此山隨聲而止。漫從山下視之﹐已懸舊址數畝矣。次歲丙辰﹐玉峯朱殿試以狀元及第﹐方言石移出狀元﹐已驗之矣。﹝《西樵野記》﹞

○寧鄕山響裂塌

隆慶元年五月初一日辰時﹐太原府永寧州寧鄕縣歸正都任家﹐塔山忽響一聲﹐至午時裂開一縫﹐山塌下一面﹐房屋人畜摧擁在溝﹐壓死數多﹐亦有聽得山響脫命逃走者。巡按山西禦史宋糸燻具奏﹐災異疊見﹐懇乞聖明亟圖修弭﹐以仰答天心。事一本。奉聖旨﹕禮部看了來說。﹝《邸報》﹞

○山中聲響見異

滁州城西有大柳諸山﹐嘉靖十四年﹐諸山皆夜鳴﹐隱隱如雷﹐有頃乃止﹐聲聞數十里外。時錢塘田汝成爲州守﹐親見之。﹝《滁州誌》﹞

○雅州臨安巖洞神奇

姚江楊安世﹐撫提學憲副也。嘗與郎瑛論山川之奇﹐語瑛曰「吾平生奇見﹐無出於四川雅州。去川數十里石壁一帶﹐上有筆鋒﹐長短數千﹐下有深巖﹐懸石數百﹐皆五絳錦川文石﹐靑白紅紫﹐燦爛奪目﹐至此而精神爲之恍惚也。」又雲南臨安府﹐去城數十里有洞曰顏洞﹐嘉靖中蒙自縣丞顏弘所開也。其地兩山夾峙﹐水從洞入﹐洞口白石一柱﹐如玉垂水中﹐暗然莫測。顏放舟燃火而入﹐窮其至極﹐然後知洞有三層﹐迆邐盤旋而上﹐入深四十餘里﹐廣處可坐千人﹐髙不知其幾何。洞水出阿迷州﹐下洞一龍﹐仰附於洞前﹐二足捧頭﹐而下鱗角眼爪纖悉具備。中洞獅象相峙於口內﹐則飛走之禽﹑器具之物﹐不可枚數。若白鷺﹑靑魚﹑黃羅﹑傘紅﹑卓幃﹐種種色相宛然。而鐘鼓二石﹐叩之﹐聲切肖也。入深﹐觀音半身﹐面如傳粉﹐唇若點朱﹐頭總一髻﹐左有靑石淨瓶﹐右有白石鸚鵡﹐盡則石牀一張﹐上下四柱﹐菱花片壁﹐卽人間之楦步耳。上洞一僧一道蹲踞相視﹐若漁樵問答之狀﹐極後洞門坐一老翁﹐戴東坡巾﹐但少生气耳。又普安進山四十里﹐有玲瓏石樹二株﹐一則綠幹紅花之桃﹐一則靑幹白花之李﹐非若繪畫於壁者也。瑛疑洞中肖形之物﹐或前代好事者爲之。楊曰「若假人爲﹐自與天生者不同。而觀音一面﹐果當時顏色妝成﹐則薰蒸於洞﹐自昔至今不知幾百年矣。近日方開﹐豈能尙如初妝之色﹖二樹之妙﹐又豈人力能爲之耶﹖」因相語曰「天地精華之气﹐中國萃於人﹐而邊夷發於山川也。」﹝《七修類稿》﹞

○異石飛移

安遠縣馬鞍山﹐弘治丙辰﹐山頂巨石移於半山。路側有見者﹐走報縣尹﹐卽乘馬來視﹐石已下山麓矣。遂召裏老厝薪﹐攢燒醋沃﹐以鐵錘碎焉﹐不報上官。明年﹐盜起В掠居民﹐兵擾數縣。﹝《聞見類纂》﹞

○石自行動

姑蘇楓橋運河中﹐有靑石一方﹐可長四五尺﹐蓋冢墓間物淪沒於此﹐歲久爲怪。每至秋間﹐能自出行於河﹐出必有覆舟之患。一歲﹐有木商泊筏於港口﹐石自其下過﹐木爲撐起尺餘﹐商大驚﹐而外報覆一麥舟。少時﹐復自外入﹐水起如前。今猶在水中﹐時爲變怪﹝《庚巳編》﹞。嘉靖三十三年﹐定海舟山所忽有石如斗﹐平地滚擲如飛﹐頃刻而止。所城外東髙嶺復有石大數十圍﹐跳躍越山而止。﹝《定海志》﹞

○石臼相鬥

國朝成化間﹐武淸縣民家石臼與鄰家碌軸﹐皆自滚至麥地上﹐跳躍相鬥。鄕人聚觀﹐以木隔之﹐木皆損折﹐斗不可解﹐至晚方息。鄕人怪之﹐以臼沈污池中﹐以軸墜深坎﹐相去各百餘步。其夜﹐軸與臼復鬥於池邊地上﹐麥苗皆壞。秀才李廷瑞亟往觀之﹐斗猶不輟。乍前乍卻﹐或磕或觸﹐徑然有聲﹐火星炸落﹐三日乃止。廷瑞目擊其事。廷瑞﹐予之友﹐信實人也。﹝《馬氏日抄》﹞

○石馬飲河

姑蘇閶闔門內二里﹐夜有二石馬飲於河﹐天曙爲負芻者驚見﹐叱之﹐遂昂首而止。是曉徧訪市野﹐城東禪法寺有一妙善公主墓﹐已失二石馬矣。地人懼其復爲怪﹐損其額﹐遂墮於此﹐今名石馬鞍頭。此元末國初之事也。﹝《西樵野記》﹞

○滚塘蛙池水斗

貴州普定衛有二水﹐一曰滚塘寨﹐一曰鬧蛙池﹐相近前後。正徳初﹐吳人從軍至此﹐夜聞水聲搏激﹐旣而其響益大。居人辟戶視之﹐噴面波濤竟不可遏。坐以伺旦﹐其二水一涸一溢﹐人始知爲水斗也。﹝《西樵野記》﹞

○灤海水髙如山

永樂八年二月﹐上親徵北虜﹐出塞數千里。六月初一日﹐次凝翠岡。次日發﹐行經闊灤海子﹐上令金幼孜數人往觀。去營可五六里﹐有山如長堤以限﹐水海子甚闊﹐望之若無畔岸﹐遙望水髙如山﹐但見白浪隱隱﹐自髙而下。天下之物莫平於水﹐嘗經江湖間﹐望水無不平者﹐獨此水遠見如山之髙﹐近處若極下﹐此理極不可曉。觀畢復命。上曰「此水周圍千餘里﹐難臚朐﹐凡七河注其中﹐故大也。」遂賜名曰玄冥池。﹝《北徵錄》﹞

●卷二五行紀

○水中有火

國朝洪武丁卯春﹐湯信公持節發杭﹑紹﹑寧﹑臺﹑溫五郡之民城﹐沿海諸鎭。時會稽王家堰﹐夜天雨﹐水暴至﹐死者十四五。水上有火萬炬﹐咸以爲鬼火。有習於海事者則曰「咸水夜動則有光﹐蓋海水爲風雨所擊﹐故其光如火耳。」因記王子年《拾遺記》云「東海之上有浮玉山﹐山下有冗﹐冗中有大水蕩活﹐火不滅﹐爲陰火。」正此類也。﹝《日格類抄》﹞

○井彰神異

國朝正統已巳春﹐崇文門外打磨廠西﹐軍人王勝家井中﹐有五色雲起﹐予弗之信。一日早﹐往觀之﹐日髙三丈餘﹐隔井向日視之﹐果有靑紅綠气勃勃上騰﹐睹者不絕。日至己未卽無﹐明旦復有。本家不敢汲水﹐將二十餘日乃滅。按《五行傳》﹐此水異也﹐陰盛之貌。時王振擅權﹐將有土木之禍﹐水爲異以示象也。﹝《馬氏日抄》﹞

○兵器火異

國朝洪武三十三年﹝卽建丈二年﹞﹐文皇靖難﹐兵渡玉馬河﹐駐營於蘇家橋。其夜大雨﹐平地水深二尺﹐文皇坐交牀以待旦。忽見兵刃有火光如球擊﹐燁然相上下﹐金鐵錚錚作聲﹐弓弦皆鳴。文皇喜曰「此必勝之兆也。遂與南軍大戰﹐次第制勝﹐平定中原﹝《資治通紀》﹞。正徳七年三月﹐江西餘千之仙居寨﹐夜大雷電﹐以風﹐北方有火如箭墜旗竿上﹐如燈籠﹐光照四野。戍卒因撼動其旗﹐火直飛上竿首﹐卒因發火統衝之﹐其火四散﹐闔寨槍首皆有光如星﹐須臾而滅。五月﹐廣西萬春北寨各槍上俱有火﹝《震澤紀聞》﹞。隆慶元年七月初一日﹐巡按山東禦史李叔和一本邊堡異報﹐懇乞聖明躬先儆戒﹐申飭臣工預備安攘事。本年四月初八日﹐據遼陽長營堡備禦劉垣呈﹐據本堡巡城壯士徐伏等稟稱﹐本月初四日﹐各帶器具上城﹐擺列防守。至二更時分﹐虎叉悶棍並城上旗竿俱起火﹐喊叫如馬蚱之聲﹐數次方止。本月十七日﹐又據寧前參將方國呈﹐據守仙靈寺堡百戶程虔稟稱﹐本年三月二十九日夜戌時分﹐堡城北面三鋪旗竿頂上有火﹐約茶鐘大塊﹐又更樓旗竿頂上有火一塊。及至督令軍巡視四角更鋪﹐旗竿頂上俱有茶鐘大火﹐至亥時火方消滅。又據守備陰障堡百戶李朝勛稟稱﹐本年四月初六日夜二更時分﹐本堡城上西南北角腰臺一旗竿頂上看見火起。五月初三日﹐又據參將方國呈﹐據守黑壯窠堡百戶羅承恩稟報﹐沿邊方土臺﹑鎭靜臺原擺長槍俱響叫等。因各報到臣﹐切照地方異事﹐古未嘗無。惟遼東逼近﹐邊境虜犯無休﹐大有可慮者﹐因備陳十策。上嘉納之﹐聿消變患焉。﹝《邸報》﹞

○寺焚火異

嘉靖三十八年七月十一日﹐寧波五臺寺火﹐寺在郡城東南隅﹐郡命千戶尙文督造火藥於中。是日日旰﹐忽碾藥石臼泄火﹐遂焰起﹐灼幡幢﹐旋及楹棟﹐而所積火藥盡熾。初如爆竹﹐已卽如轟雷﹐屋瓦盡震﹐遠近駭愕。石臼重數百斤﹐騰舉如盂﹐越數十丈始墜於鄰墻之外。焚擊死者凡百餘人﹐或褫其衣﹐或脫其履﹐或膠屍於墻壁﹐或隕首於城糸番﹐或飛舞空中﹐越街渡河﹐騎人屋危而斃﹐其他焦爛糜碎者不可殫狀。於時尙千戶死﹐遠市居民之家一股折焉。鄞縣典史江昊亦以赴救而死。凡經灼焰者﹐卽歸家亦不得生﹐眞大異也。﹝《寧波志》﹞

○廟焚火異

正徳七年三月﹐山東秦始皇廟﹐夜鐘鼓自鳴﹐火忽起桑樹﹐上樹燔而枝葉無損﹐廟宇焚毀﹐而神像在火中略不焦灼。﹝《守溪長語》﹞

○衣帛火異

國朝張靖之﹐景泰中﹐一日暮歸入室更衣﹐暗中有火星﹐星自裙帶中出﹐晶熒流落﹐凡三四見。家人相顧失色﹐莫知其何來也﹝《兩山墨談》﹞。杭人王宗海﹐一日會宴於友人朱來鳳家﹐宗海指身之絨衣曰「昔在京都一夕﹐其衣徧流火星﹐爍爍有微聲﹐過日亦然。」客甚駭之。又見黃門《張靜之文集》載云「某新制綾衣﹐偶因婢妾拂摺﹐間火星隨衣飛地﹐未知何也。﹝《七修類稿》﹞

○神燈火異

吳嗣業﹐弘治間秋日泛石湖﹐候月而還。遙見上方山燭籠百數﹐奕奕而上﹐或紅或綠﹐或小或大﹐參差不一。迨抵其巓﹐燈分兩岐﹐久之紊雜而散。嗣業見之﹐亦無他。﹝《西樵野記》﹞

○火山神異

梧州火山在府城南﹐隔江二里。山下有火﹐每三五夜一見﹐如野燒之狀。或言其下水中有寶珠﹐光燭於上﹐或言南越王佗藏神劍於山阿﹐故深夜騰焰如火﹐山有祥光。亭又山中產物﹐名靈﹐有三足。郡中有災福﹐或使車﹐將至則先鳴。本朝洪武中葉原賀記其事。﹝《一統志》﹞

○木顯靈異

永樂四年﹐文皇將營北京宮殿﹐工部尙書宋禮建﹐於蜀之馬瑚府山中采得楠木數萬株。方欲開道以出之﹐計庸萬夫之力方可達於水。一夕﹐木忽自行數里﹐行聲如雷﹐巨石爲開﹐達於水次。事聞﹐廷臣稱賀。上遣禮部尙書潘賜賫香帛往答神庥﹐封其山爲神木山﹐建祠致祭﹐聞山呼聲者三﹐震動天地﹐賜亟歸奏。上命立石紀之。﹝《一統志》及《七修類稿》﹞

○木生異實

國朝嘉靖三十年﹐象山縣李樹生王瓜。三十一年﹐諸縣李樹生王瓜。諺云「李樹生王瓜﹐百里無人家。」已而﹐果爲倭奴剽殺甚眾。﹝《寧波郡誌》﹞

○鐘顯神奇

正統十三年七月河決﹐東昌大水﹐水中嗚嗚有聲﹐聞數十里。知縣鄭鐸往觀﹐乃二大鐘相擊而鳴。以牲祀之﹐其一住而不流﹐挽出﹐上書「承安四年造」﹐金號也。懸之文殊寺﹐晨昏聲聞四十里。正徳辛未﹐流賊攻城﹐聲聞百里﹐人以是知其神異。﹝《危縣誌》﹞

○銅錢飛

國朝洪武乙卯年﹐庫錢忽飛。一日﹐南臺民家屋皆有錢豎立在瓦上﹐家家各以竹穿其孔中貫之﹐或得一二十文﹐始知皆庫錢也。內庫飛錢﹐異亦甚矣。﹝《艸木子余錄》﹞

○錢化爲蛇

國朝正徳間﹐丰都一村落中有蛇出爲患﹐不知所從來。其大如碗﹐長數丈﹐惟以嚙雞雛竊飲食﹐而不傷人。人求殺之﹐不可得。村中僧寺有隙地﹐一人賃而藝爲圃。一旦執鋤耘艸﹐見巨蛇蜿蜒而至﹐亟運鋤斫之﹐蛇鉆入冗中﹐僅傷其尾﹐而然如擊銅鐵聲。就視之﹐乃散錢數千布冗口。其人疑蛇爲錢所化也﹐呼妻及弟並力掘之﹐深丈許﹐得錢一缸﹐約數十萬﹐悉擔歸於家﹐頓成富人。蛇自是不復見矣。﹝《庚巳編》﹞

○釜鍋自嗚

國朝程襄毅公信﹑白恭敏公圭﹐正統七年偕赴春闈﹐入旅肆中。其家忽鍋鳴﹐二公以爲不祥兆﹐出避之﹐鍋聲甚轟﹐數里而止。是年﹐二公皆登甲科﹐歷官淸要﹐後相繼爲大司馬。﹝《近峯聞略》﹞

○小兒出地

國朝正徳末﹐嘉興府崇徳縣靑田村民家﹐掘地得活小兒﹐卽時燒死﹐不知何異也。﹝《七修類稿》﹞

●卷二神紀

○蕭王輔戰

國初﹐太祖髙皇帝起兵﹐自和州渡江﹐大奮天威﹐剿除僭亂﹐一戰而取荊襄﹐再戰而取吳粵﹐三戰而閩海悉從﹐四戰而席捲全齊。所過都邑勢如破竹﹐不數十年奄有天下﹐惟僞漢陳友諒未降。上率三萬騎大戰於鄱陽湖﹐敵人咸見空中數萬甲兵﹐衣絳衣以輔虞﹐幟上書「蕭王」二字﹐大敗其師﹐疑卽漢ガ侯也。神菩﹑鬼栗﹑玄搜﹑靑海﹑昆侖﹑大漠﹑交址﹑釒處耳之國﹐罔不獻琛。是歲戊申﹐建元洪武﹐卽皇帝位。﹝《西樵野記》﹞

○眞武助陣

洪武末﹐當歲壬午﹐靖難起兵﹐勢如破竹﹐南方眾至四十餘萬﹐宜莫能當。然每兩陣相臨﹐南兵遙見空中「眞武」二字旗幟﹐遂皆攻以北。蓋聖天子興﹐則百靈咸助﹐非偶然也。旣而入正大統﹐卽建殿設像﹐金碧輝耀﹐祀典崇重﹐曠古無倫﹐端有自哉。﹝《閒中今古錄》﹞

○地湧神泉

永樂八年﹐車駕北徵韃靼﹐駐蹕於淸水源。地素乏水﹐士馬皆渴。去營三里許﹐忽平地湧泉﹐髙數尺﹐味甘冽﹐士馬飲之不竭。上喜其神賜也﹐因賜名爲神應泉。﹝《一統志》﹞

○禦帳紅光

正統十四年八月﹐上用中官王振計策﹐親徵北虜。十六日﹐我師敗績於土木驛﹐上陷虜營﹐也先屢欲謀害。是夜﹐忽大雷雨﹐震死也先所乘靑騸馬。上令袁彬出帳房外窺視﹐但見紅光罩定禦帳﹐虜人見而駭異﹐其謀乃沮。又雪夜令人行刺﹐其人見一大蟒蛇繞護帳外﹐畏怖而去﹐虜人由是益加敬禮焉。袁彬者﹐錦衣校尉﹐頗知書識字﹐爲虜所掠﹐得侍上左右。又有哈銘者﹐先隨使臣吳良羈畱在彼﹐至是亦隨侍焉。駕畱虜庭﹐維持調護﹐以至旋軫﹐二人之力居多。﹝《資治通紀》﹞

○神示兵機

國朝洪武元年﹐禦史大夫湯和徵福建﹐從海道進兵﹐遇漁翁﹐貌藍色﹐操舟就之曰「子勿殺一人﹐吾指子所攻之路。」湯曰「諾。」遂指潛兵直抵城下﹐全城降附。睹昔之漁翁﹐乃南臺大廟殿神也。至今祀之。﹝《艸木子余錄》﹞

○稅牘升空

楊公繼宗﹐山西陽城人。成化問守嘉興﹐剛正不阿﹐愛民如子﹐自蒞政﹐不收夏稅﹐歲以郡之餘米補其數。後有憲司官王齊者﹐嫉其名出己右﹐知其用余米補夏稅也﹐欲捃拾以爲過﹐將聞於朝﹐命吏取公補稅舊牘閱之。方展視間﹐牘忽聯翩而起﹐漸升於空﹐有羣鳥爭噪而攫之﹐隨風破裂﹐飄散無遺。見者無不稱異﹐其事遂寢。嗚呼﹗公以衍余之財而寬民力﹐齊以克核之心而擠正人﹐天道昭灼如此﹐彼欲違天害人者﹐可以知警矣。﹝《筆記》﹞

○天妃救病

羅文肅公﹐江西南城人。爲秀才時﹐成化乙巳由入粟至陜西﹐還至謝埠﹐舟中大疫﹐公亦被病。四月至靑泥灣﹐勢益熾。公以錐刺其手﹐無血﹐自度必死。時其弟經在船﹐與之訣﹐正冠瞑目﹐奄奄若入深泥中﹐臭腐不可當﹐自卯至巳僅餘微息耳。忽聞舟中呼「天妃至」﹐遂張目﹐覺舟之篛篷壓下﹐如轎足之垂而陷者。宛然一婦人呼曰「此中有一有學之士病在孤旅灘上﹐竟如何無一神道救護﹖我來送他一陣好風。」言畢﹐轎足舉起﹐蓬復故﹐頓覺渾身冷顫。須曳﹐顫掉不已﹐𨿽舟亦爲之動。經乃以蓑衣數件覆之﹐自巳至未﹐出臭汗如雨﹐衣帶皆濡﹐漸覺少蘇﹐已而遂愈。是秋﹐北上過天妃廟﹐具儀叩謝﹐勒其事於楣間。公登成化丁未進土﹐官至侍郎。﹝《涉異志》﹞

○天妃救厄

嘉靖壬辰﹐上遣正使吏科左給事中陳侃﹑副使行人司行人髙澄﹐賫捧詔敕﹐前往琉球﹐封故中山王尙眞世子尙淸爲中山玉。賜一品服一襲﹐侃以麒麟﹐澄以白澤﹐俱大紅織金羅爲表﹐絹爲裏﹐綠羅搭護﹐靑羅摺子﹐裏亦用絹﹐使外國必加服者。欲其稱國王﹐位賓主也。帶以玉﹐則自備。又各賜家人口糧四名﹐憫玆遐役﹐優以緝禦恩至渥也。八月﹐侃等治裝戒行﹐飛航萬里﹐風濤叵測﹐爰順輿情﹐用閩人故事﹐禱於天妃之神。且官舫上方爲祠事之﹐舟中之人朝夕拜禮﹐必虔眞若懸命於神者﹐靈貺果昭。將至其國﹐逆風蕩舟﹐罅縫皆開﹐以數十人轆轤引水﹐水莫能禦。眾曰「不可支矣。」侃等徹夜不寐﹐兀坐傍徨。忽一家人匍匐入艙﹐戰栗而言曰「舟已壞矣﹐速求神。」齊呼「天妃」而號﹐剪髮設誓。俄頃風定﹐尋罅塞之﹐舟乃得達。及成禮還﹐解纜。越一日中夜﹐風大作﹐桅折舵毀﹐眾皆噪曰「舟之所恃以爲命者﹐桅與舵也。今折毀若是﹐決無生理矣。」於是舟中哭聲震天﹐但大呼「天妃」求救。侃等爲軍民請命﹐亦叩首無已。俄有紅光若燭籠﹐自空來舟﹐人皆喜曰「天妃降矣﹐吾輩可更生矣。」舟果少寧。又明日﹐黑雲四起﹐議易舵未決﹐請交於神﹐神許易之。時風恬浪靜﹐若在沼﹐舵舉甚便﹐若插籌然﹐人心舉安﹐尢荷神助﹐黎明遂達於閩。神之精爽ピ赫能捍大患如此。謂非皇上懷柔﹐百神致玆效職哉﹗揆之祭法﹐尢宜廟祀者也﹐在宋元時已有封號廟額﹐國朝洪武﹑永樂屢加崇焉。今荷靈若此行﹐當聞之於朝﹐聿新廟宇以彰神貺也。﹝《使琉球錄》﹞

●卷二前知紀

○長須道士測微知貴

至正間﹐仁祖淳皇帝一日坐東室檐下﹐太祖侍側﹐有一道土長須朱衣﹐排闥直入﹐遽揖仁祖曰「好个公公﹐八十三當大貴。」仁祖異之﹐畱之茶飯﹐不顧而去。及太祖卽位﹐加進尊號﹐適符其言。嗚乎﹗帝王之父豈無異相﹖又寧知道士非仙而特來前告耶﹗﹝《七修類稿》﹞

○異僧前知天命有歸

太祖微時﹐於鳳陽城中遇一遊僧﹐手持小磬﹐號於眾曰「擊磬賣詩。」聲絕詩就。太祖因指雞卵爲題。僧云「一塊無瑕玉﹐中含混沌形。忽然成五徳﹐叫落滿天星。」豈僧爲異人﹐已先知眞主﹐故假以爲兆耳﹖﹝《客座新聞》﹞

○劉伯溫前知敵炮碎舟

太祖親徵陳友諒﹐大戰於鄱陽湖﹐與伯溫皆在禦舟﹐以觀將卒搏戰。伯溫忽躍起大呼﹐太祖亦驚起﹐疑其作亂。見伯溫雙手麾之﹐連聲呼曰「難星過﹐急更舟。」太祖如其言而更之。坐未半餉﹐舊舟已爲敵炮擊碎矣。及後勝負未決﹐伯溫密言於太祖曰「可移軍湖口﹐期以金木相克日決勝。」太祖從之﹐遂平陳氏。﹝《尊聞錄》﹞

○周張二仙前知舟覆敵亡

太祖與陳友諒戰鄱陽湖時﹐有周顚仙者謁道左﹐上命登舟﹐一語不發。上問﹕「伐友諒何如﹖」對曰「前途覆舟。」又曰「破一个桶又一个桶。」上怒﹐令推水中﹐見其不溺而行於水面﹐復召之同舟。無何﹐舟果覆。眾皆驚駭﹐得周而免。又有鐵冠道人張中孚字景華者﹐時亦從太祖在舟。友諒中流矢﹐兩軍莫知也。道人望气語上曰「友諒死矣。」使上作文遙祭﹐陳軍遂爲奪气﹐敗去﹝見《宋學士文集》﹞。吁﹗二人皆仙也。今人但知劉伯溫金木相克之說﹐而不知二仙已先從太祖於舟﹐天時人事已際遇矣。友諒𨿽勢大﹐安能勝之﹖﹝《七修類稿》﹞

○靑田山靈前知劉公破石

誠意伯劉公未遇時﹐知靑田山有靈異﹐日手一編﹐面山而坐﹐目不暫釋。經歲﹐忽崖上豁開二扉﹐公亟擲書趨入﹐聞有呵之者曰「此中毒惡﹐不可入也。」公不顧﹐力排而進。其中日色明朗﹐有石室方丈﹐壁上七大字云「此石爲劉基所破。」公喜﹐引巨石推之﹐應手折裂﹐得石一函﹐中有古鈔兵書四卷﹐懷之出﹐才展足而壁合如故。歸誦之﹐甚習﹐然猶未得其肯綮。乃多遊深山崇剎﹐以訪異人。久之﹐入一山寺﹐見老道士憑幾讀書﹐知其隱者﹐拜之請教。道士不顧﹐公力懇之。道士舉所讀書以授之曰「讀此旬日﹐能背誦則可﹐不能姑去。」書厚二寸﹐公一夕記其半。道士驚嘆曰「子天才也。」遂傳其學。後佐髙皇帝﹐嘗對禦言及道士。上令驛召至闕﹐年且八十﹐而容色甚少﹐命誠意伯及張鐵冠擇建宮之地。初各不相聞﹐旣而皆爲圖﹐以進尺寸若一。上欲畱之﹐不可﹐遂放還山﹐不知所終。﹝《庚巳編》﹞

○劉伯溫前知子孫絕續

誠意伯劉公疾革時﹐語其子云「吾家封爵當中絕﹐然至五世後﹐應得武職﹐從玆可傳繼矣。」至孫薦襲爵﹐後果被革。弘治初﹐詔錄公後爲處州指揮使﹐正五世矣。時嫡孫以罪系獄﹐有司脫桎梏而冠服之﹐人以爲奇遇。

○異僧前知劉太師險夷祿壽

洛陽劉太師健﹐初生月餘﹐有僧過其門﹐指視太師曰「此兒七死。不死﹐過了四十官至一品﹐壽過一百。」後讀書古廟﹐一夕風雨﹐敗壁壓體﹐明日方得出﹐一也﹔鄕貢入京﹐爲盜縛於雪地﹐凍餓幾死﹐二也﹔會試場中失火﹐犯烈焰而出﹐三也﹔飲食友家﹐主人恐客散去﹐鎖閉大門﹐一時火起﹐客多有死於火者﹐而得獨全﹐四也﹔傷寒死去三日而蘇﹐五也﹔過海封王而舟壞﹐漂蕩幾死﹐旣而得生﹐六也﹔一日晝寢﹐有貓過身側﹐爲霹靂震死﹐因而驚死﹐逾時乃醒﹐七也。是皆四十以前事。後則日受封爵﹐孝宗朝以爲首相。正徳二年去位﹐累朝贈秩至太師。今尙在也﹐年已一百七歲矣。僧非神仙﹐何前知如是邪﹖﹝《七修類稿》﹞

○白雲和尙前知素帛有用

永樂間﹐毗陵胡尙書淡奉使訪張仙﹐至蜀中遇髙僧白雲和尙。臨別﹐贈胡公素帛一端﹐曰「出陜當有用。」公出陜﹐果遇皇后哀詔﹐始信其能前知也。後太宗召白雲至京師﹐朝士皆敬禮之﹐獨歐陽主事不爲禮。白雲呼之曰「爾非永叔之裔﹐永叔嘗贈我以詩。」探囊出之﹐果文忠手筆也﹐凡宋元度牒具在焉。﹝《筆記》﹞

○瘋道士前知更樓攺造庫樓

成化間﹐許尙書縉巡按山東時﹐有曹州知州李某﹐任久不升﹐憤而造樓於州前﹐名曰更樓﹐實玩月飲酒所也。然素恃才﹐不得於儒學。有生員王某﹐因許觀風來曹﹐遂稟知州之過﹐並言樓事。許因盤州庫藏致詰﹐更樓當攺爲庫樓﹐於內可也﹐遂坐令拆毀。毀間見有巨磚﹐上書﹕「許吏部許吏部﹐拆了更樓造庫樓﹐气殺了李知州﹐喜殺了王知固。」許因問此何人書也﹐工匠以當時瘋道士來寫者﹐許已愕然。及許後爲天官﹐而王生員爲固安知縣﹐遂傳之人﹐人以爲奇事。今崧臯又爲天官﹐豈非二吏部乎﹖﹝《七修類稿》﹞

○刻石人前知府主姓名

景泰間﹐洛陽兩農訟一石於府。一云己耕而得也﹐一云出已土中。知府令舁石來視﹐則有刻曰「大明景泰乙亥﹐知府虞廷璽爲我復興此窩。」其年正乙亥﹐府主南鄭虞廷璽也。虞意康節窩﹐遂爲建祠。﹝《餘冬序錄》﹞

○九仙前知莆田黃公發解

前南畿提學禦史黃先生如金﹐莆田人。弘治甲子﹐舉福建鄕試第一。前此有鄰縣儒學一齊僕﹐祈夢於九仙﹐欲知是科解首所在﹐得報云「烏一黃二﹐水桶門裏﹐借問黃如金便是。」僕思本學諸生無此姓名者﹐必他邑人也﹐乃之莆田訪焉。侵晨順途而至一所﹐有兩人立於門﹐乃揖之曰「此有黃如金秀才家乎﹖」曰「此卽是也。」問兩人姓名﹐曰「烏一黃二。」皆黃氏僕也。窺門中﹐則有水桶在焉。遂以夢告﹐已而先生果占首選。﹝《庚巳編》﹞

○紫姑仙前知劉瑾誅戮

正徳間﹐江東有太守﹐文雅風流﹐頗著時名。在郡二年﹐遣吏攜金入京師﹐賂劉瑾求速遷﹐苞苴旣入矣。尋﹐慮不諧﹐悔之﹐乃禱紫姑仙以決疑。姑降筆曰「幾樹甘棠種未成﹐使金何事苦經營。雷霆怒擊水山碎﹐只恐錢神也不靈。」未幾﹐瑾果事敗伏誅﹐太守亦以鉆刺落職。人之作僞行險﹐而鬼神之不可欺也如此哉﹗﹝《日格類抄》﹞

○遼陽美人前知宸濠敗亡

正徳間﹐徽州程宰挾重貲商於遼陽﹐數年所向失利﹐展轉耗盡﹐落莫轉沮不能還鄕﹐遂受傭他商爲之掌計以糊口。一夕﹐忽聞異香氤氳﹐俄而美人入室﹐交接繾綣﹐教以居積。四五年間獲利數萬﹐殆過昔所喪者十倍矣。宸濠之變也﹐人心危懼﹐流言屢至﹐或謂據南都卽位矣﹐或謂兵渡淮矣﹐或謂過臨淸近徳州矣﹐一日數端﹐莫知眞僞。程心念鄕邑﹐殊不能安私﹐叩美人。美人曰「眞天子自在湖湘間﹐彼何爲者﹖止作死耳﹐行且就擒矣﹐何以慮﹖爲時七月下旬也。」月餘﹐報至﹐逆徒果以是月二十六日兵擒就戮。程初聞眞天子在湖湘之說﹐恐江南復遭他變﹐心愈疑懼。美人搖手曰「無事﹐無事。國家慶祚靈長﹐天下方享太平之福﹐近在一二年耳。」更叩其詳﹐曰「期已近矣﹐何必預知﹖」再期﹐今上入繼中興﹐海宇於變﹐悉如美人之言。其明驗之大者如此﹐余細弗錄也。﹝《遼陽海神傳》﹞

●卷三奇遇紀

○姜子奇夫婦重遇

國朝洪武初﹐吳人姜子奇取婦三載﹐值大軍過吳擾亂﹐子奇挾妻出避。倉皇間﹐因失其妻﹐乃爲兵官攜歸京邸﹐子奇流落四方者累年。後迆邐至京行乞﹐有髙門一婦人見之而泣﹐貽以酒饌﹐又以布囊裹熟米一斗與之﹐子奇不敢仰視而去。翼日﹐此婦在門又見子奇行乞﹐適主人不在﹐呼與相見共語﹐爲主母所偵﹐卽今人追之。檢其乞囊﹐中有金釵一雙﹑書一封﹐侯其夫還﹐以告。兵官啟封視之﹐乃題詩一律云「夫畱吳越妾江東﹐三載恩情一旦空。葵藿有心終向日﹐楊花無力暫隨風。兩行珠淚孤燈下﹐千里家山一夢中。每恨當年罹此難﹐相逢難把姓名通。」兵官見詩大悼﹐卽時遣還﹐仍賜錢米以給其歸。子奇夫婦泣謝而去﹐伉儷復合。﹝《西樵野記》﹞

○劉尙書父子重遇

劉岌﹐字淩雲﹐四川涪州人﹐景泰甲戌進士﹐仕至禮部尙書。妻亡﹐妾甚妒。婢生子﹐妾命僕棄之﹐僕抱兒棄城下﹐入就妾索銀買棺。適刑部一吏過城下﹐聞兒啼抱去﹐其鄰人周帽兒見之。僕出問兒安在﹐周以實告。僕歸﹐紿其妾曰「兒死﹐已焚之。」岌自公署歸﹐妾曰「婢適生女不育﹐棄之矣。」及岌致仕還涪州﹐有鄕人某爲行人﹐出使歸﹐過岌問曰「公有子乎﹖」岌曰「未也。」曰「公有子﹐見在已七歲﹐何謂無子﹖」岌驚問故﹐某具以告。岌曰「君能令兒還﹐則劉之有後﹐君之賜也。」遂遣一僕賫百金﹐從行人詣京求贖兒。至京﹐則吏已役滿去。或告曰「吏尙居崇文門外某巷中。」亟往﹐出金贖兒。吏妻愛兒如己出﹐哭而拒之。行人勸諭再三﹐乃從。吏遂與僕送兒至涪。親舊聞其事﹐醵金爲會﹐往迎之。岌見兒﹐抱持犬慟。或賦詩曰「八旬老父江邊立﹐七歲孩兒天上來。」蓋謂其衰老之年得子﹐於乖離絕望之中爲天所賜也。﹝《筆記》﹞

○王遊擊夫婦父子重遇

遼東遊擊將軍黃冀﹐軀幹雄偉﹐智力過人﹐臨陣輒捷﹐常獲功賞﹐且孝於母。一日﹐帥府視事回省﹐其母太夫人尙寢﹐侍問﹕「何故此時未興﹖恐兒輩不能奉養而至疾也。」太夫人不答﹐王侍不去。久之﹐太夫人乃曰「我欲不言﹐終昧其事﹐我心不安。言之﹐則傷汝心。汝今日享此官爵﹐非汝父祖世蔭。吾幼與汝父在軍中﹐爲王父掠來﹐吾娠汝八月矣。時王父爲帥遼陽﹐置吾後室﹐已而生汝。王父妾媵𨿽眾﹐然無子女﹐因以汝爲己子。王父亡﹐汝長﹐遂襲其官。汝又多能﹐得至今日富貴﹐汝實趙某子也。汝父離散幾四十年﹐生死未可知。吾昨出廳與媳婦閒行﹐見牧汝馬老卒﹐識其形容﹐仿佛汝父也。欲呼問來歷﹐因不曾與汝說知此情﹐汝又不在家﹐故不問及。汝可呼來訪其端的﹐則是非可知也。」王出廳﹐卽呼老卒﹐詰其原戍姓名﹑妻子姓氏﹐今何居此。其卒歷告。正統初﹐攜妻子從本官﹐自濟南衛來戍於此。妻某氏方有娠七八个月﹐未知男女﹐爲遼陽將官逼去﹐至今四十餘年﹐不知妻子消息。某孤苦貧老﹐死亦不知身歸何所。因淚下如雨。王起告其母﹐母出復詢其實﹐乃相持慟哭僕地﹐王亦悲切不勝。乃請老卒入廳﹐令左右奉其澡洗更衣﹐至廳上坐定﹐夫婦子女參拜﹐復告於家廟﹐眾親宴訖。次日﹐上疏備陳其故﹐乞辭位歸於王氏﹐自補趙氏﹐軍伍再獲寸進﹐以圖報效。疏上﹐朝廷嘉其孝義﹐降詔俾仍原職﹐復姓趙氏云。﹝《客座新聞》﹞

○張百戶父子重遇

成化初﹐髙郵衛有張百戶者﹐備漕運差使﹐將過家料理﹐別顧小舟而行。道湖﹐風作舟覆﹐僅獲免﹐乃懲險從湖堤行。至牛途﹐望見一覆舟浮沈波上﹐有人踞舟背﹐呼號求援﹐煙霧中了不可辧其爲誰。張心憐之﹐呼岸傍小漁艇﹐俾往援﹐不肯﹐則解裝出白金十星與之﹐乃行援之﹐至則其子也。因候父遭風溺者半日﹐出自水尙振掉不能言者久之﹐稍遲則葬魚腹矣。人詫爲異事﹐豈父子天性默相感通邪﹖不然行旅絡繹﹐寧無一人側隱者而援之﹐乃獨張邪﹖﹝《雙槐歲抄》﹞

○得柬掇魁

國朝成化辛丑科﹐山東劉羽在內閣﹐其西席乃餘姚黃也。一日﹐劉使其子送柬於黃曰「漢七制﹐唐三宗﹐宋遠過漢唐者八事﹐亦可出乎﹖」黃答曰「但刻本常有之。」蓋劉之意﹐欲西席詳考﹐答策掇魁﹐而黃則未盡領會也。他日﹐黃之鄕裏王華來訪﹐見案間此柬﹐意或謂廷試策問也。歸卽操筆成篇﹐至日果問此策﹐王遂大魁天下﹐而黃居第二。王固不當漏泄此柬﹐而劉亦不意爲他人所得也。此與東坡送柬與李方叔而爲二章所得事﹐頗相類。嗚呼﹐豈非其數耶﹗﹝《七修類稿》﹞

○徐生夜寢佛閣得金

江西南丰縣一寺中佛閣﹐有鬼出沒﹐人不敢登。徐生者素不檢﹐朋輩使夜登焉﹐且與約曰「先置一物於閣﹐翌旦持以爲信﹐則眾設酒飲之﹐否則有罰。」及暮﹐生飲至醉而登﹐不持兵刃﹐惟拾瓦礫自衛而已。一更後﹐果有數鬼入自其牖。生乃上梁大呼﹐投瓦礫擊之﹐鬼出牖去﹐生覘其所往﹐則皆入墻下水穴中。私識之而臥。翌旦﹐日髙未起﹐眾疑其死矣﹐乃從容持信物而下﹐眾醵飲之。明日﹐率家僮掘其處﹐得白金一窖六十餘斤﹐佛閣自是無鬼矣。﹝《菽園雜記》﹞

○南臺儒者獲飛銀

國朝洪武乙卯年﹐南京廣積內庫﹑鎭庫銀﹐其重數百斤。一日﹐忽穿庫飛出。有一儒者夜坐﹐見田野間光起﹐曰「此必有寶也。」因往其地標識。次早﹐標乃在秧田中。去土尺許﹐見白銀﹐大不可舉﹐遂告相識十八人同掘取﹐其上有朱塡「廣積」字記﹐分爭不平﹐遂聞於官。上曰「此銀已失三塊矣﹐此天所以畀是儒也。」其賜之餘﹐同取十八人止與傭工。內庫飛銀﹐亦神異哉。﹝《艸木子余錄》﹞

○寺僧得返魂香

太倉劉家河天妃宮﹐永樂初建﹐以僧守奉香火。一日﹐僧自外歸﹐見廚下鍋中湯沸﹐揭而視之﹐見二卵煮將熟。詢於僕﹐言行童於鸛巢中取者。僧命還之巢中。僕曰「卵已熟矣﹐還之無生理。」僧曰「吾豈望其生﹐但免其鸛之悲嗚而已。」後數日﹐忽出二雛﹐僧異之﹐令僕探其巢﹐見一木尺許﹐五彩錯雜成錦紋﹐香風馥鬱﹐持以與僧﹐供之佛前。後有倭入貢﹐因風打舟﹐至劉家河收港。泊舟登岸﹐入寺拈香﹐見佛前所供之木﹐問僧買之。僧紿之曰「此香是三寶太監捨供天妃宮者﹐豈敢賣錢﹖有能蓋造後殿觀音閣者﹐則與之。」倭曰「我是入貢之人﹐安可畱以待閣成﹐但願酬之以價。」因與白金五百兩。僧得厚利﹐遂與之。去後數年﹐倭人復來入貢﹐訪前老僧﹐已故矣。因畱金作享。其從詢所取之香何物也﹐倭曰「此仙香也﹐焚之﹐死人之魂復返聚。」窟洲所出返魂香是也。﹝《客座新聞》﹞

○無賴子寢閣獲財

蘇郡庠之尊經閣建自宋代﹐甚弘固。相傳閣上有祟﹐人罕得登。宣徳中﹐有無賴子與人誓約﹕「夜獨寢其上﹐及明無事﹐則眾當出金畀我。」眾從之。其夕﹐無賴獨處於閣。夜半﹐聞閣下有呵導聲。窺之﹐則五丈夫﹐冠裳楚楚﹐從者亦都二籠燭﹐前引登閣。無賴急伏梁上﹐視其所爲。五人者危坐正面﹐從者卽奉酒饌﹐鋪列案上﹐ゾ醑果核﹐丰腆精沽。飲器皆黃白﹐錯落滿案﹐雞鳴將散﹐無賴因呼噪以驚之﹐諸祟一時奔逸﹐都無所見﹐器物狼藉案上﹐不暇收拾。無賴大喜過望﹐盡懷其器以下。眾方來蹤迹之﹐無賴以實告﹐眾乃駭嘆。俄傳樂橋糸泉鋪錢氏﹐宵間失去金銀酒器若干。無賴謂諸人曰「此豈錢氏物乎﹖」持之詣錢。錢視之﹐果其家物也。錢富而喜﹐悉舉以歸之。﹝《誌怪錄》﹞

○程宰遇遼陽海神

程宰士賢者﹐徽人也。正徳初元﹐與兄某挾重貲商於遼陽﹐數年所向失利﹐展轉耗盡。徽俗﹐商者率數歲一歸﹐其妻孥宗黨全視所獲多少爲賢不肖而愛憎焉。程兄弟旣皆落莫﹐羞慚慘沮﹐鄕井無望﹐遂受傭他商爲之掌﹐計以糊口。二人聯屋而居﹐抑鬱憤懣﹐殆不聊生。至戊寅秋﹐又數年矣。遼陽天气早寒﹐一夕﹐風雨暴作﹐程已擁衾就枕﹐苦寒思家﹐攬衣起坐﹐悲歌浩嘆﹐恨不速死。時燈燭已滅﹐又無月光﹐忽盡室明朗﹐殆同白晝﹐室中什物毫髮可數。方疑惑間﹐又覺異香氤氳﹐莫知所自。風雨息聲﹐寒威頓失。程益錯愕﹐不知所爲。亟啟戶出視﹐則風雨晦寒如故。閉戶入室﹐卽別一境界矣。疑鬼物所幻﹐髙聲呼怪﹐冀兄聞之。兄寢室才隔一土壁﹐連呼數十﹐寂然不應﹐愈惶急無計﹐遂引衾冪首向壁而臥。少頃﹐又聞空中車馬喧鬧﹐管弦金石之音自東南來。初猶甚遠﹐須曳已入室矣。回眸竊視﹐則三美人皆朱顏綠鬢﹐明眸皓齒﹐約年二十許﹐冠帔盛飾﹐若世所圖畫后妃之狀。徧體上下金翠珠玉﹐光艷互發﹐莫可測識。容色風度奪目驚心﹐眞天神也。前後左右侍女數百﹐亦皆韶麗。或提鑪﹐或揮扇﹐或張蓋﹐或帶劍﹐或持節﹐或捧器幣﹐或秉花燭﹐或挾圖書﹐或列寶玩﹐或荷旌旃﹐或擁衾褥﹐或執巾﹐或奉盤﹐或擎如意﹐或舉淆核﹐或陳屏障﹐或布幾筵﹐或奏音樂﹐𨿽紛紜雜沓而行列整齊﹐不少錯亂。室才方丈﹐數百人各執其事﹐周旋進退綽然有餘﹐不見其隘。門窗皆扃﹐不知何自而入。俄頃﹐冠帔者一人前進牀撫程微笑曰「果熟寢邪﹖吾非禍人者﹐子有夙綠﹐故來相就﹐何見疑若是﹖且吾已至此﹐必無去理。子便髙呼終夕﹐兄必不聞﹐徒自苦耳。速起﹐速起。」程遂推枕下榻﹐匍匐前拜曰「下界愚夫不知眞仙降臨﹐有失虔迓﹐誠合萬死﹐伏乞哀憐。」美人引手掖程起﹐慰令無懼﹐遂與南面同坐其二人者東西相向﹐皆言今夕之會數非偶爾﹐愼勿自生疑阻。遂命侍女行酒進饌﹐品物皆生平目所未睹。才一舉箸﹐珍美異常﹐心胸頻爽。俄以紅玉蓮花卮進酒﹐其甘香淸冽﹐醴泉甘露弗及也。酒每一行﹐必八音齊奏﹐聲調淸和﹐令人有超凡遺世之想。酒闌﹐東西二美人起曰「夜已向深﹐郎夫婦可就寢矣。」遂爲褰帷﹐拂枕而去﹐其餘侍女亦皆隨散。凡百器物瞥然不見﹐門亦尙扃﹐又不知何自而出﹐獨畱同坐美人相與解衣登榻﹐則帷褥衾枕皆極珍奇﹐非向之故物矣。程𨿽駭異殊﹐亦心動。美人徐解發綰髻﹐黑光可鑑﹐殆長丈餘。肌膚滑瑩﹐凝脂不若。側身就程﹐丰若有餘﹐柔若無骨。程於斯時神魂飄越﹐莫知所爲矣。已而交會才合﹐丹流浹籍﹐嬌怯宛轉﹐殆弗能勝。程旣喜出望外﹐美人亦眷程殊厚。因謂﹕「世間花月之妖﹐飛走之怪﹐往往害人﹐乃爲可惡。吾非若比﹐郎愼勿疑。𨿽不能有大益於郎﹐亦可致郎身體康勝﹐資用稍足。倘有患難﹐亦可周旋﹐但不宜漏泄耳。自今而後﹐遂當恆奉枕席﹐不敢有廢。兄𨿽至親﹐亦愼勿言﹐言則大禍踵至﹐吾亦不能爲子謀矣。」程聞言甚喜﹐合掌自誓云「某本凡賤猥﹐蒙眞仙厚徳﹐恨碎骨粉身不能爲報。伏承法旨﹐敢不銘心。倘違初言﹐九殞無悔。」誓畢﹐美人挾程項﹐謂曰「吾非仙也﹐實海神也。與子有夙緣﹐故相就耳。」須臾﹐鄰捨雞鳴至再﹐美人攬衣起曰「吾今去矣﹐夜當復來﹐郎宜自愛。」言畢﹐昨夕二美人及諸侍女齊到﹐各致賀詞﹐盥洗嚴妝﹐捧擁而出。美人執程手﹐囑令勿泄﹐丁寧數四去。復回顧﹐不忍暫捨﹐愛厚之意不可言狀。程益傾喜發狂不能自禁。轉ツ間已失所在﹐諦觀門扉猶昨夕所扃也。回視室中﹐則土炕布衾﹑荊筐蘆席依然如舊﹐向之瑰異無有矣。程茫然自失曰「豈其夢邪﹖」然念飲食笑語交合誓盟之類﹐皆歷歷明甚﹐非夢境也。且惑且喜﹐頃之曙色辧物﹐出就兄室﹐兄大駭曰「汝今晨神彩發越﹐頓異昨日﹐何也﹖」程恐見疑﹐謬言「年來失志﹐鄕井無期。昨夕暴寒﹐愁思殊切﹐展轉悲嘆﹐竟夕不寢。兄必聞之﹐有何快心而神彩發越邪﹖」兄言「我亦苦寒思家不寢﹐靜聽汝室﹐始終閒然﹐何嘗聞有悲嘆聲邪﹖」已而商夥羣至﹐見程容色﹐皆大駭異﹐言與兄合。程但唯唯謙晦而已。然程亦自覺神思精明﹐肌體膩潤倍加於前﹐心切喜之﹐惟恐其不復至也。是日﹐頻視咎影﹐恨不速移。才至日晡﹐托言腹痛﹐入室扃扉﹐虔想以伺。及街鼓所動﹐則室中忽然復明﹐宛如昨夕。俄頃﹐雙鑪前導﹐美人至矣。侍女數入耳﹐儀從不復疇昔之盛﹐彼二人者亦不復來。美人笑曰「郎果有心若是﹐但當始終如一耳。」卽命侍女行酒薦饌﹐珍腆如昨。歡謔諧笑則有加焉。須臾﹐徹席就寢﹐侍女復散。顧視牀褥﹐又錦繡重疊矣。然不見其鋪設也。程私念﹕「吾且詐跌牀下﹐試其所爲。」方欲轉身﹐則空中全襯錦茵﹐地無寸隙矣。是夕﹐綢繆好合﹐愈加親狎。晨雞再鳴﹐復起妝沐而去。自後人定卽來﹐雞鳴卽起﹐率以爲常﹐殆無虛夕。𨿽言語喧鬧﹐音樂疊奏﹐兄室甚邇﹐終不聞知﹐莫知其何術也。程每心有所慕﹐卽舉目便是﹐極其神速。一夕﹐偶思鮮荔枝﹐卽有帶葉百餘顆﹐香味色皆珍美。他日又念楊梅﹐卽有白色一枝﹐長三四尺﹐約二百餘顆﹐其美異常﹐葉殊鮮嫩﹐食餘忽不見。時已深冬﹐不知何自而得﹐況二物皆非北地所產也。又夕言及鸚鵡﹐程言聞有白者恨未之見﹐轉ツ間已見數鸚鵡飛舞於前﹐白者五色者相半。或誦佛經﹐或歌詩賦﹐皆漢音也。一日﹐市有大賈售寶石二顆﹐所謂硬紅者﹐色若桃花﹐大於拇指﹐價索百金。程偶見之﹐是夜言及﹐卽異寶滿室﹐珊瑚有髙丈許者﹐明珠有如鵝卵者﹐五色寶石有如栲栳者﹐光艷爍目﹐不可正視。轉睫間又忽空室矣。是夜﹐相狎旣久﹐言及往年貿易耗折事﹐不覺嗟嘆。美人撫掌曰「方爾歡適﹐便以俗事嬰﹐心何不灑脫若是邪﹖𨿽然郎本業也﹐亦無足異。」言絕﹐卽金銀滿前﹐從地及棟﹐莫知其數。指謂程曰「子欲是乎﹖」程歆愛之極﹐欲有所取﹐美人引箸挾食前肉一臠﹐擲程面﹐問曰「此肉可粘君面否﹖」程言「此是他肉﹐何可粘吾面也﹖」美人笑指金銀﹕「此是他物﹐何可爲君有邪﹖君欲此物﹐可自經營﹐吾當相助耳。」時己卯初夏﹐有販藥材者﹐諸藥已盡﹐獨余黃蘗﹑大黃各千餘斤不售﹐殆欲委之而去。美人謂程是可居也﹐不久﹐大售矣。程有傭直銀十餘兩﹐遂盡易而歸。其兄謂弟失心病風﹐誶罵不已。數日疫癘盛作﹐二藥他肆盡缺﹐卽時踴貴﹐果得五百餘金。又有荊商販彩段者﹐途中遭濕熱蒸發班過半﹐美人謂程﹐是亦可居也。遂以五百金獲四百餘匹﹐兄又頓足不已﹐謂弟福薄得此非分之財﹐隨亦喪去﹐爲之悲泣。商夥中無不相咎竊笑者。月餘﹐逆藩宸濠反於江西﹐朝廷急調遼兵南討﹐師期促甚﹐戎裝衣幟限在朝夕﹐帛價騰踴﹐程所居者遂三倍而售。庚辰秋﹐有蘇人販布三萬餘細者﹐已售十八矣﹐尙存粗者十二。忽聞母死﹐急欲奔喪。美人又謂程﹐是亦可居也。程往商價﹐蘇人獲利已厚﹐歸計又急﹐止取原直而去。蓋以千金易六千餘匹。明年辛巳三月﹐武宗崩﹐天下服喪﹐遼旣絕遠﹐布非土產﹐價遂頓髙﹐又獲利三倍。如是屢屢不能悉紀。四五年間﹐展轉數萬﹐殆過昔所喪十倍矣。宸濠之變也﹐人心危駭﹐流言屢至﹐或謂據南都卽位矣﹐或謂兵渡淮矣﹐或謂過臨淸近徳州矣。一日數端﹐莫知誠僞。程心念鄕邑﹐殊不能安。私叩美人﹐美人哂曰「眞天子自在湖湘間﹐彼何爲者﹖止作死耳﹐行且就擒矣﹐何以慮﹖爲時七月下旬也。」月餘報至﹐逆徒果以是月二十六日兵敗。程初聞眞天子在湖湘之說﹐恐江南復遭他變﹐愈疑懼。美人搖手曰「無事﹐無事。國家慶祚靈長﹐天下方享太平之福﹐近在一二年耳。」更叩其詳﹐曰「期已近矣﹐何必豫知﹖」再期﹐今上中興﹐海宇於變﹐悉如美人之言。其明驗之大者如此﹐余細弗錄也。程又問輪回果報﹑人物變化﹑雷神蜃气等說﹐一一據理答之﹐剖析詞旨﹐明如指掌。迨嘉靖甲申﹐首尾七年﹐每夜必至﹐气候悉如江南二三月﹐琪花寶樹﹐仙音法曲﹐變幻無常耳﹐目應接不暇。有時或自吹簫鼓琴﹐浩歌擊築﹐必髙徹云表﹐非復人世之音。蓋凡可以娛程者﹐無不至也。兩情繾綣﹐愈久愈固。一夕﹐程忽念及鄕井﹐謂美人曰「僕離家二十年矣﹐向固耗折不敢言﹐旋今蒙大造﹐丰饒過望﹐欲暫與兄歸省墳墓﹐一見妻子﹐便當復來永奉歡好。期在周歲﹐幸可否之﹖」美人欷嘆曰「數年之好果盡此乎﹖郎宜自愛﹐勉圖後福。」言訖﹐悲不自勝。程大駭曰「某告假歸省﹐必當速來﹐以圖後會﹐何敢有負恩私﹐而夫人乃遞棄捐若是邪﹖」美人泣曰「大數當然﹐非關彼此。郎適所言自是﹐數當永訣耳。」言猶未已﹐前者同來二美人及諸侍女儀從﹐一時皆集簫韶疊奏﹐會燕如初。美人自起酌酒勸程﹐追敍往昔﹐每吐一言﹐必泛濫哽咽﹐程亦爲之長慟﹐自悔失言。兩情依依至於子夜。諸女前啟﹕「大數已終﹐法駕備矣。速請登途﹐無庸自戚。」美人猶執程手泣曰「子有三大難近矣﹐時宜警省。至期吾自相援。過此以後﹐終身淸吉﹐永無悔吝﹐壽至九九﹐當候子於蓬萊三島﹐以續前盟。子亦自宜﹐宅心淸淨﹐力行善事﹐以副吾望。身𨿽與子相遠﹐子之動作吾必知之。萬一墮落﹐自千天律﹐吾亦無如之何也。後會迢迢﹐勉之勉之。」丁寧頻復﹐至於十數。程斯時神志俱喪﹐一辭莫措﹐但雪涕耳。旣而鄰雞羣唱﹐促行愈急﹐乃執手泣訣而去。猶復回盼再﹐四方忽寂然。於時蟋蟀悲鳴﹐孤燈半滅﹐頃刻之間﹐恍如隔世。啟戶出觀﹐但曙星東升﹐銀河西轉﹐悲風蕭颯﹐鐵馬叮當而已。情發於中﹐不覺哀慟。才發一聲﹐兄卽驚呼問故﹐不復昔之﹐若聾矣。兄旣細詰不已﹐度弗能隱﹐乃具述會合始末﹐及所以丰裕之由。兄始駭悟﹐相與南望瞻拜。及至明﹐而城之內外傳皆徧矣。程由是終日鬱鬱﹐若居伉儷之喪﹐遂束裝南歸﹐俾兄先部貨賄﹐自潞河入舟﹐而自以輕騎由京師出居庸﹐至大同﹐省其從父﹐畱連累日未發。忽夕夢美人催去甚急﹐曰「禍將至矣﹐猶盤桓邪﹖」程憶前言﹐卽晨告別﹐而從父殷勤畱餞抵暮。出城時已昏黑﹐乃寓宿旅館。是夜三鼓﹐又夢美人連催速發﹐云「大難將至﹐稍遲不得脫矣。」程驚起﹐策騎東奔四五里﹐忽聞炮聲連發﹐回望城外﹐則火炬四尺﹐照天如晝矣。蓋叛軍殺都禦史張文錦﹐脇城內外壯丁同逆也。及抵居庸﹐夜宿關外﹐又夢美人連促過關﹐云「稍遲必有狴犴憂矣。」程又驚起叩關。候門啟﹐先入行數里﹐而宣府檄至﹐凡自大同入關者﹐非公差吏人﹐皆桎梏下獄詰驗。恐有姦細入京也。是夜﹐與程偕宿者無一得免。有禁至半年者﹐有瘦死於獄者。程入舟爲兄備言得脫之故﹐感念不已。及過髙郵湖﹐天云驟黑﹐狂風怒號﹐舟掀蕩如簸。須臾﹐二桅皆折﹐柁零落如粉﹐傾在瞬息矣。忽聞異香滿舟﹐風卽頓息。俄而黑雲四散﹐中有彩雲一片﹐正當舟上﹐則美人在焉。自腰以上毫髮分明﹐以下則霞光擁蔽﹐莫可辧也。程悲感之極﹐涕泗交下﹐遙瞻稽首。美人亦於云端舉手答禮﹐容色猶戀戀如故也。舟人皆不之見。良久而隱﹐從是遂絕矣。戊子初夏﹐余在京師聞其事﹐猶疑信。間適某僉憲﹑某總戎自遼入京﹐言之詳甚﹐然猶未聞大同以後事。今年丙申在南院﹐客有言程來遊雨花臺者﹐遂令邀與偕至﹐詢其始末。程故儒家子﹐少嘗讀書﹐其言歷歷具有源委﹐且年已六袤﹐容色僅如四十許人﹐足徵其遇異人無疑﹐而昔聞不謬也。作《遼陽海神傳》。﹝《林屋山人蔡羽述》﹞

○張指揮得鬼妾生子

髙郵張指揮﹐以無子屢求美妾﹐弗獲。弘治中﹐出湖上﹐見敝船板坐一女子甚麗﹐浮波而來。詢之﹐爲覆溺之餘也。挾以歸﹐與之處甚洽。逾年﹐生一子。其女每旦櫛沐必掩戶﹐無使見者。偶一婢從隙中覘之﹐則見取頭置膝上﹐簪珥畢乃加於頸。婢駭異﹐以告主母﹐母往覘之﹐如婢言﹐遂語於張。張復覘得其實﹐知其爲鬼物也。急排戶將叱逐之﹐女已不見﹐惟有敝船板耳。時其子已數歲﹐後襲父職﹐人號爲鬼張﹐至今猶存。﹝《近峯閭略》及《西樵野記》﹞

●卷三驍勇紀

○張浩

張浩﹐桐鄕皂林人也﹐身幹短﹐而膂力絕人。其地有菖蒲庵﹐庵前石獅重七百斤﹐嘗持以行。有二北僧在閹相撲﹐浩旁觀﹐竊笑之。僧遂拳浩﹐浩應手擎僧足於空中﹐問欲東耶西耶﹐僧忙然稱師下拜。漁舟數十﹐取魚於浩門之灘﹐浩斥之﹐使去﹐漁人不理﹐而浩擲石破其舟﹐眾漁起岸欲其償舟﹐浩奪漁人之竿﹐一拉而數人爲之墮水﹐眾方呼號。適嘉興府同知伍公文定提兵東徵。聞之召見﹐曰「汝可與我吳將軍對乎﹖」吳蓋北人﹐長大而多勇力﹐乃巡檢之子﹐伍取偕行者也。浩諾之﹐因命各負舟上鐵錨以試其力。吳則雙手舉起﹐而浩則挈以登岸。伍又曰「汝二人可相撲乎﹖」吳遂爲浩困﹐气阻舌出﹐脇爲之傷。伍因曰「吾欲用汝﹐汝可喚家人來。」對曰「止有祖母﹐不可出也。」因召其外祖﹐與銀一十兩﹐命代養之。後至開化殺賊甚眾。賊懼﹐以計刺死。浩平日獲賊馬匹數多﹐紀功受賞銀牌數面﹐伍公後俱帶回﹐與其家。時正徳年間也。﹝《七修類稿》﹞

○沈江

沈江﹐宜興人﹐居周孝侯廟側﹐入廟必致敬﹐見神像剝落﹐輒謹護之。一夕﹐夢神令其張口﹐噓气與之﹐江寤覺筋力異常﹐遂能徒搏猛獸。嘗運糧至京師﹐途中與漕卒爭道﹐眾欲毆之﹐江持小桅竿一揮﹐數十人皆披靡墮水﹐眾莫敢近。江居家常牽犁墾田﹐日可五畝﹐𨿽健牛不能及。﹝《灌纓亭筆記》﹞

○郭興

武定侯郭公興﹐臨淮人﹐沈毅多智﹐身長七尺﹐膂力過人。國初從徵﹐渡江取金陵﹐以謹重見信任。常從徵僞漢陳友諒﹐其將有陳同僉者﹐驍捷善槊﹐馳入中軍帳下。上遞呼曰「郭四爲我殺賊。」公持槍躍馬奮臂一呼﹐賊應手隕墜。上解所禦赤戰袍衣之曰「唐之尉遲敬徳不汝過也。」及大戰於鄱陽湖﹐建火攻之策﹐友諒遂敗。比復以勁弩射之﹐友諒中矢﹐貫睛及顱而死。又從徐達取中原﹐克元都﹐定隴右﹑山後諸處﹐繼平南溪峒諸蠻﹐累功封武定候。﹝《一統志》及《神道碑》﹞

○尢六十

國初有尢六十者﹐父以六十歲生之﹐因名。六十絕有力﹐途人或不識與競﹐六十不怒﹐更好謂﹕「哥哥且來。」遂牽其襟衫至廊檐﹐以手拔其廊柱﹐引裾壓其下。人墾告之﹐乃復舉柱出衣。其他如此甚多﹐當時稱勇者﹐無不畏服。﹝《枝山前聞》﹞

○王昌四

成化中﹐有王昌四者﹐宜興人。有奇力﹐治田不以牛﹐身犁而耕﹐妻駕之。昌以奮土去數尺﹐或抵塍﹐塍爲之動。嘗饋運﹐昌肩舟之桅而擔焉﹐前後僅十鐘﹐遠數百里。他舟人不知昌﹐乃或侮昌﹐昌曰「若欲以眾懾我耶﹐𨿽百人胡能爲﹖」眾恚﹐集鄰船得百許人﹐爭欲擊昌。昌持檣拂左右﹐無弗溺者。昌山行﹐見蠅蚋紛然起叢薄間。視之﹐有巨蛇﹐長殆十尋。昌走不竟蛇﹐蛇將尾而置之口。昌怒﹐捉蛇尾振之﹐會擲空中﹐逮地死矣。途間遇搏虎者﹐持槍戟來﹐昌搦其具﹐都折而置之。拔巨竹削其端﹐水以利之﹐火以堅之。方俯僂治竹未就﹐虎至。昌不及運竹﹐便以兩手捉虎兩膊﹐而交執於一掌﹐抽腰間竹刺虎喉﹐信手一擲﹐逾其背後﹐樹杪斃焉。昌或久虛其力﹐輒手足撼掉不自休﹐速奔山中﹐推林木數株﹐運弄之。或提頑石行百匝﹐雨天無爲﹐則於室索如杵數十丈﹐寸寸掐斷之﹐力稍解。云昌有女﹐力肖其父。陸有修艦﹐眾莫致之水﹐造昌廬請之。昌病﹐命女往。女獨蕩舟﹐眾至﹐舟在水矣。昌行四﹐人以行運其名﹐呼曰昌四。觀此﹐則孟賁烏獲﹐又風斯下矣。﹝《枝山前聞》﹞

○阮二

宜興阮二﹐素以拳力自負。弘治乙卯秋日﹐舟行遇虎突入舟中。阮逸登岸﹐持一大石﹐約至數步﹐而伏俟虎出﹐直前騎虎。虎𨿽有力不能轉顧﹐阮左手擄其毛﹐右手擊其腦﹐虎爲跳躍﹐阮直不下。逾時﹐腦穿虎死。﹝《西樵野記》﹞

○張成﹝山東人﹞

徐州有張成者﹐短小精悍﹐善疾走﹐日行五百里。若緩步亦與人同﹐但造意遠行則不可及﹐然旣行又不能自止﹐或著墻抱樹方可止耳。凡有封奏羽報則使之﹐夜則於圓簏中縮足而睡。﹝《灌纓亭筆記》﹞

●卷三降龍紀﹑伏虎紀

○於子仁焚牒致虎

於子仁者﹐湖廣武岡州人。生七八歲﹐眉目如畫﹐資性聰警。及長﹐有雋才﹐且多異術。舉洪武乙丑進士﹐歷知登州府。部有訴其家人傷於虎者﹐子仁命卒持牒入山捕虎﹐卒泣不肯行﹐子仁笞之﹐更命他兩卒曰「第焚此牒山中﹐虎自來。」兩卒不得已﹐入山焚其牒。火方息﹐而虎隨至。弭耳帖尾﹐隨行入城﹐觀者如堵。虎至庭下﹐伏不動。子仁厲聲叱責﹐杖之百而捨之﹐虎復循故道而去。尋﹐爲部民告訐﹐以爲妖術惑眾。有詔逮子仁﹐下吏治之數月﹐瘐死獄中﹐棄其屍﹐家人發喪成服。一夜﹐忽聞扣門聲﹐問爲誰﹐答曰「身是子仁也。」家人驚曰「鬼也。」曰「吾實以間逃去﹐未嘗死也。」家人驗其非鬼﹐乃內之。子仁不自晦匿﹐日與故舊遊宴﹐或泛舟﹐不用篙楫﹐舟自逆流而上﹐以爲戲樂。里人劉氏﹐其怨家也﹐執而以鐵索縶之於家﹐遂白知州伍芳﹐請奏聞。芳異其事﹐不許。劉遂詣闕告之。朝命法官來州﹐推按未至。一日忽失子仁﹐所在但存鐵索而已。劉無以自明﹐竟坐欺罔得重譴﹐而子仁自是不復見云。﹝《庚巳編》﹞

○上官騎虎至郭

建昌人上官﹐能以法捕蛇虎。謝士元守建昌時﹐虎近郭傷三人﹐士元自率獵徒往捕之﹐從以兵弩甚盛﹐過見之曰「捕一虎何張乃爾﹖」眾知其有術﹐奔告於守。守召問之﹐曰「但令眾人毋呼我姓名﹐聽我指使﹐虎易制耳。」乃令人束艸燃火先行﹐戒毋伐金鼓。旣至其所﹐虎方踞坐叢竹間﹐目耽耽可畏。被髮策杖而進﹐虎不敢動﹐乃令人伐竹開道﹐以袖拂虎﹐虎垂首弭耳如畏然。遂撫其領而乘之以行。至郭外﹐民夾道觀之。將入城﹐一人呼曰「官先生騎虎來矣。」虎遂回嚙足﹐呼獵徒曰「可急刺虎救我。」眾遂叢槊刺虎﹐殺之。人問何術﹐曰「此玄壇法也。」蓋道家謂玄壇神能伏虎耳。﹝《濯纓亭筆記》﹞

●卷三禁虫紀

○禁蜘蛛

國朝太祖髙皇帝初起太學﹐上臨視之﹐顧學制宏麗﹐聖情甚悅。行至廣業堂前曰「天下有福兒郎應得居此。」又至諸堂中﹐見蜘蛛布网屋隅﹐上曰「我才建屋﹐爾輒據之。」顧呵之出。天語方訖﹐而蛛悉遁去﹐至今諸堂都無蛛网云。﹝《庚巳編》﹞

○禁蜈蚣

南京國子監將成﹐太祖乘髙望之曰「似蜈蚣形。」他日奏監中多蜈蚣﹐不可居﹐遂命左首山喚爲雞鳴山﹐以雞必能食蜈蚣也﹐已而果無。又嘗命劉三吾圖所居山水來看﹐圖上﹐太祖笑曰「山上何用許多突兀﹖」俱以筆抹之。無何﹐其山一夕爲雷所震﹐突兀處悉平。又嘗使毛老人爲後湖土地﹐至今無鼠﹐蓋創業之聖君﹐動與天合也。﹝《七修類稿》﹞

●卷四除妖紀

○於謙辟桂花之妖

國朝景泰間﹐總兵石亨西徵﹐振旅而旋﹐舟次綏徳河中。天光已瞑﹐亨獨處舟中﹐扣弦而歌。忽聞一女子訴流啼哭﹐連呼救人者三。亨命軍士亟拯之﹐視其容貌妍絕﹐女泣曰「妾姓桂﹐名芳華。初許同裏尹氏﹐邇年伊家衰替﹐父母逼妾攺醮﹐妾苦不從﹐故捐生赴水。」亨詰之曰「汝欲歸寧乎﹖欲爲吾之副室乎﹖」女曰「歸寧非所願﹐願爲相公箕帚妾耳。」亨納之﹐裁剪綴補﹐烹飪燔冪﹐妙絕無議﹐亨甚嬖幸。凡相親愛者﹐輒令出見﹐芳華亦無難色。是年冬﹐兵部尙書於公謙至其第﹐亨欲誇寵於公﹐令芳華出見之﹐芳華不出。亨命侍婢督行者﹐相踵於道﹐芳華竟不出。於公辭歸﹐亨大怒﹐拔劍欲斬之﹐芳華走入壁中﹐語曰「邪不勝正﹐理固然也。妾本非世人﹐實一古桂﹐久竊日月精華﹐故成人類耳。今於公棟梁之材﹑社稷之器﹐安敢輕詣﹖獨不聞武三思愛妾不見狄梁公之事乎﹖妾於此來別矣。」言罷杳然。﹝《西樵野記》﹞

○道士除妖

常熟之福山有農家生一子﹐名保保﹐肢體柔弱﹐四五歲又不能行﹐終日坐木榻上﹐善言人禍福﹐叩之皆應。其家固怪之﹐然亦因以致饒裕。一日﹐有龍虎山道士過其門﹐語人曰「此家必有妖物。」富人劉以則聞之﹐召道士問之曰「若能除之乎﹖」道士曰「此不難也。」劉遂具舟使往。道士方行﹐保保忽告其母曰「有一道士來﹐兒當死矣﹐可與錢十千﹐爲兒乞命。」母方怪之﹐道士已在途潛書朱砂符﹐焚於道傍柳樹根下﹐保保已在家嘔血。又行不久﹐再焚一符﹐則有一死於水面﹐其首大如拳﹐長可尋許﹐詢其家子亦死矣。﹝《誌怪錄》及《西樵野記》﹞

●卷四馘毒紀

○昆山民父杖殺犬怪

昆山一民家子﹐方少年未娶﹐夜有一美婦來﹐與之合﹐由是得瘵疾﹐醫療莫愈。子猶祕其事。一日﹐坐肆中﹐有道士過之﹐謂人曰「此子妖气甚濃。」言畢遂去。其父聞之﹐乃怒謂子曰「吾兒不言卽當死矣﹐言之吾不責汝也。」子乃以實告。父曰「吾以剪刀與汝﹐伺其來﹐但剪其衣﹐便可驗治。」子受命惟謹。其夜婦至﹐子密剪其衣﹐亟厲聲叱之﹐婦遂去。旦視之﹐皆白毛也。父見鄰家一牝白犬有缺處﹐共杖殺之﹐子疾隨差。﹝《誌怪錄》﹞

○馮漢除芭蕉怪

馮漢﹐字天章﹐爲吳學生﹐居閶門石牌巷口一小齋。庭前雜植花木﹐瀟灑可愛。夏月薄晚﹐浴罷坐齋中棍上﹐忽睹一女子綠衣翠裳映窗而立。漢叱問之﹐女子斂袂拜曰「見焦氏也。」言畢忽然入戶。熟視之﹐肌體纖妍﹐舉止輕逸﹐其絕色也。漢驚疑其非人﹐起挽衣相狎之﹐女忙迫絕衣而去。僅執得一裙角﹐以置所臥席下。明視之﹐乃蕉葉耳。先是漢嘗讀書鄰僧庵中﹐移一本植於庭﹐其葉所斷裂處﹐取所藏者合之﹐不差尺寸。遂伐之﹐斷其根﹐有血。後問僧﹐云「蕉嘗爲怪﹐惑死數僧矣。」﹝《庚巳編》﹞

○潘道士焚俑人之怪

國朝永樂初﹐吳儒王子華假讀開元寺。秋夕納涼庭下﹐久之﹐方欲欹枕﹐一美女緋裙綠衫﹐韶秀特異。拜曰「妾本寺鄰女﹐名紅英﹐爲繼母所逐﹐故至此﹐欲謀一夕之歡耳。」子華納之。由是冒晦而來﹐昧爽而去﹐眷戀者數數。子華寢以嬴﹐巫藥莫愈。其父母訝之﹐子華固祕其事。適有龍虎山道士潘守玄過其門﹐覺有妖气。潘入寺見子華病在牀﹐簀書朱符三道﹐焚於道亭。覓至西廡銘器中一俑人﹐背書「紅英」二字﹐服飾亦如之﹐亟投諸火﹐子華卽愈。﹝《西樵野記》﹞

○葛棠裂畫女之怪

紹興上捨葛棠﹐狂士也﹐博學能文﹐每下筆千餘言﹐未嘗屬稿。恆慕陶潛﹑李白之爲人﹐事輒效之。景泰辛未﹐築一亭於圃﹐扁其亭曰「風月平分」﹐旦夕浩歌﹐縱酒以自適焉。亭壁張一桃花士女古畫﹐棠對之戲曰「誠得是女捧觴﹐豈吝千金﹖」夜飲半酣﹐見一美姬進曰「久識上捨詞章之才﹐日間重辱垂念﹐玆特歌以侑觴。」棠略不計眞僞﹐曰「吾歌一杯一詠。」姬乃連詠百絕﹐詞皆淸麗。棠沈醉而臥﹐曉間視畫上忽不見士女﹐少焉復在。棠大異﹐卽碎裂之。﹝《西樵野記》﹞

○王賣花除掃帚怪

蘇城王某﹐行貨紙花爲業。成化初﹐行府庠西側﹐驟雨如傾﹐憩一靜室廊下。未幾﹐一女子啟扉而出﹐肌體纖弱﹐腰肢減瘦﹐而衣妝亦雅淡﹐謂王買花二枝。王與之﹐女子曰「汝姑坐候我﹐進面議之。」王自午至西望之杳然﹐王乃恚﹐詈訴諸鄰﹐鄰曰「此室向無人止矣。」王弗信﹐偕眾排扉而入﹐杳無人蹤。視至廁中﹐豎一敝帚﹐蓋數十年物﹐首簪二花﹐眾皆愕然。出此帚斧之﹐呻吟有聲。﹝《西樵野記》﹞

●卷四物精紀

○王全見蝦蟆形

嘉定婁塘鎭人王全﹐家饒於貲﹐爲人偉軀大腹﹐飲啖兼數人﹐行則蹣蹋不能疾趨。每浴時﹐則令人以物覆己﹐妻子婢僕皆不得在傍﹐且戒勿妄開。一日入浴﹐久無水聲﹐家人怪之﹐揭視﹐但見一蝦蟆大如斗﹐伏其中﹐驚而復因之。已而出﹐恍惚若有所失﹐是夕死。﹝《庚已編》﹞

○布政夫人見蠍形

國初﹐西安有女子素不慧﹐病死復生﹐遂明敏以文史知名。時有布政適喪儷﹐容以女爲言﹐遂娶之。月餘﹐日﹐布政方視事有所需﹐使閽人入私廨取之﹐呼夫人不應﹐但見老蠍大如車輪臥於榻間﹐驚而出以白焉。不信﹐叱爲妖妄。閽請曰「他日願相公密掩之﹐必可見也。」如其言﹐果見老蠍伏榻上﹐輾轉間又成好女子矣。言𨿽抵諱﹐而意頗羞澀。已而﹐忽失所在。是夕人定﹐乃出拜燈下曰「身本蠍魔﹐所以寅緣見公者﹐欲有求耳。公不終拒﹐乃敢輸情。」布政許之﹐乃曰「某昔爲魅﹐得罪冥道﹐賴觀音大士救援﹐免其死﹐因似女屍爲人﹐幸獲侍左右。覬公建一蘭若﹐以報大士之徳耳。今醜迹已彰﹐幸公哀憐。」布政頷之﹐女子遂隱。他日乃命所司建寺焉。西安有蠍魔寺﹐塑大蠍於楣者是也﹐至今猶存。﹝《庚巳編》﹞

●卷四仙佛紀﹑神鬼紀

○龔元之遇嶽神

兗州府嶽廟素著靈迹。弘治中﹐吾蘇龔元之知府事﹐嘗於中夜聞有鞭朴之聲﹐以問左右。左右有知者具言廟之神異﹐元之弗信也。淩晨往謁廟﹐無所睹﹐召言者責之﹐其人言﹐但須至誠乃得進見。明日齋沐更衣﹐以夜往。祭禱良久﹐門啟而入﹐見五人冕服﹐如王者出迎﹐延坐賓位。元之辭讓﹐王者曰「公陽官﹐予陰官也。事體無統攝﹐請坐。」已而進茶﹐元之未敢飲。神曰「此齋筵中茶也﹐飲之無害。」元之請曰「聞有十王﹐彼五位安在﹖」曰「已赴齋矣。」元之求觀獄神﹐辭曰「獄禁嚴不得入﹐有一事當以奉觀耳。」命舁一僧至熾炭﹐炙其背曰「是此地某寺僧也﹐平日募緣所得﹐皆供酒食﹐費不修殿宇﹐故受罰如此。」問曰「猶有解乎﹖」曰「今攺過則可免也。」遂辭出。旣歸﹐使人密訪其僧﹐正患背疽且死﹐告以故﹐僧悔懼﹐傾貲修建﹐病卽愈。﹝《庚巳編》﹞

○胥教授遇閻王父子

鎭江胥教授者﹐正徳間致仕家居﹐以授徒自給。有閻氏兄弟二人來從遊﹐長曰江﹐次曰海﹐自雲家在江幹﹐執贄甚丰。每旬餘一歸﹐居二月﹐治經書略徧。將還﹐請於師曰「明日家間祖父具卮酒爲先生壽﹐能垂顧乎﹖」教授許之﹐二生辭歸。旦率僕從及一馬來請﹐教授乘之﹐且謂師曰「馬性頗斥弛﹐凡見人開目則蹄嚙﹐請閉目少時。」如其請﹐但聞風聲蕭蕭﹐馬絕快疾。食頃﹐曰「至矣。」扶掖下馬入門﹐見庭宇壯麗如王者居。俄聞鞭笞叱吒之聲﹐遙見堂上有華冠盛服者一人﹐據案視事﹐年可四十許。侍衛森肅階下﹐桎梏系攣者殆百餘人。胥甚驚訝﹐二生前導﹐自其旁小門而入﹐至後堂中﹐設席甚盛。有老翁方巾皂袍﹐杖策而出。二生曰「此家祖也。」翁前揖謝曰「二生久荷陶鑄﹐無以報。今者薄設相邀﹐小兒適有公事﹐不獲奉款﹐使老子迓賓﹐誠疏於禮。」已而卽席坐﹐饌設皆甘美異常。至暮飲罷﹐二僕捧牙盤﹐置金銀繒錦﹐其中以饋。胥辭謝再三﹐乃受。遂告歸﹐送至中門而別﹐命二生送胥﹐更由他門以出。路經一室﹐見有繃系樹上者﹐諦視則其親家也。驚問所以﹐曰「某以罪爲主人所縛﹐知公在賓席﹐好爲緩頰也。」胥指謂二生曰「此吾姻家﹐不知何以獲罪﹖尊公幸一言而寬之。」二生唯唯因請﹐胥先行﹐胥丁寧上馬而別。逡巡到家﹐心頗疑怪。詰旦往訪﹐其親家者方病篤﹐見胥謝曰「公實生我。昨疾死見閻君﹐被縛於樹﹐垂陷囹圄﹐賴公爲二子言﹐故得放歸耳。」胥乃大驚。方知二子爲閻公之子﹐而所遊者﹐冥府也。是後二生訖不復來矣。﹝《庚巳編》﹞

○龔弘遇赴任城隍神

嘉定龔公弘由﹐卽署擢兗州知府﹐將之任﹐舟阻。北河旁近艤有官艦﹐詢之﹐答曰「兗州新知府赴任也。」公驚曰「豈有一府除兩知府者﹖或假冒以害人者也。」使人通問﹐艦中冠袍貴人卽造公舟拜謁。公怪之﹐答曰「知府𨿽同﹐幽明則異。」公曰「得非城隍之神乎﹖」曰「然。」公曰「鄙人何徳﹐獲與神遇﹖」曰「以公正直﹐故相見也。」公曰「到任後可許再見乎﹖」曰「公入廟時﹐第止騶從﹐於門外公獨登堂﹐則相見矣。」他日公謁廟﹐果如教﹐輒相見。一日﹐公入﹐語案牘之勞。答曰「吾檢勘陽間事更勞也。」公曰「神所司可使鄙人見之乎﹖」曰「公第閉目卽見矣。」公因閉目﹐果見堂下囚徒紛紜﹐哀苦百狀。有一婦人﹐乃公同寮推官妻也﹐以鐵釘釘一指﹐望見公﹐哀鳴乞救。公詢於神﹐且爲營救。神曰「此婦妒悍﹐殺妾子三四人﹐致推官絕嗣﹐故受此報。奉公教﹐稍寬指釘﹐但死則不可免也。」又見府中工房某吏﹐兩手俱釘。公問之﹐神曰「此人先爲刑房﹐屈法殺人﹐今當抵罪。」已而公還府﹐會推官妻指瘡十餘日﹐痛不可忍。公入問疾﹐推官曰「頃者指瘡少寬﹐方熟睡也。」又使人問吏﹐吏方兩掌瘡甚﹐公諭推官當豫後﹐具令吏外徙。甫三日﹐推官妻與吏俱死。公在郡數年﹐有疑事輒請於神﹐以是人不敢欺云。﹝《涉異志》﹞

○張遇鉛山土神

張﹐字仲明﹐寧波人﹐登成化壬辰進士﹐知鉛山縣。初﹐縣有賣薪者嗜鱔﹐得薪直﹐以其半市鱔﹐歸烹食之。一日﹐從市歸﹐乘饑恣啖﹐頃之腹痛而死。鄰保疑其妻毒殺之﹐執送官﹐掠訊無他狀。械系逾年。初蒞任﹐白晝坐堂上﹐忽有綠袍黑幘者﹐自門外冉冉入﹐左右俱不覺。及案前長揖曰「公無疑﹐吾乃邑中某鄕土神也。鄕有冤獄未白﹐願公雪之。」問故﹐神曰「某以中鱔毒死。非妻殺也。公試置羣鱔於水盎﹐中有昂首出水二三寸者必殺﹐人烹以啖狗﹐狗必死矣。」言訖不見。如其言試之﹐果驗﹐遂釋其妻。﹝《寧波志》﹞

○歸叔度遇蕭公神

歸叔度﹐昆山人。洪武初避事﹐挈妻子之蜀。至某州﹐暮抵一民捨﹐寓宿坐定﹐一老翁負笠亦來﹐翁顧叔度曰「子南來良苦。」叔度不答﹐疑其爲邏者﹐蹤迹至此﹐意頗恐。翁曰「子無怖﹐吾故此土民也。」叔度始以入蜀告。翁曰「此去蜀甚遠﹐況道非所由﹐子將焉往﹖」叔度顧妻子嘆且泣。翁曰「姑就寢﹐明日我爲子先導﹐吾每十步束艸爲識﹐子行第視所結艸盡處﹐問蕭公家﹐吾其遲子矣。卽不吾信﹐達蜀五日也。」叔度俯首謝。詰旦問翁﹐則已行矣。遂趣妻子起就﹐道果見束艸﹐皆不出十步外。視有艸處行﹐取道萬山中﹐皆閒然幽絕之境﹐然路徑皆平坦﹐不覺有跋涉之艱。至察﹐妻子亦無憊容﹐叔度心異之。日未夕﹐抵山下﹐相與憩一巨石。回顧向所涉處﹐巖險﹛山律﹜﹐若在天上﹐而所結艸至是亦無有矣。叔度自詫曰「蕭公其神乎﹖」頃之﹐仿佛聞雞犬聲。俯瞰石下﹐見居民十數家﹐趨往就之。民異其語言衣服﹐皆驚問所自來。語以老翁先導之意﹐且問孰爲蕭公家。眾詰其狀貌﹐曰「得非長身而荷笠者乎﹖」曰「然。」眾賀曰「公大有福人。此山峻絕﹐且綿亙數百里﹐所在皆叢篁鉤棘﹐人莫能至。縱使木拔道通﹐亦必旬餘乃可至此﹐安有不信宿能達者乎﹖是誠神相也。」遂指一小丘謂曰「此卽蕭公家矣。」叔度趨進﹐見有廟巍然﹐入門﹐像設儼如昨暮所見者。叔度稽首再拜﹐眾相率具雞黍畱之數日﹐各致饋遺而別。別未三日﹐卽抵成都矣。叔度居成都二十餘年始還鄕﹐後年九十餘尙彊力善飯﹐每與人追逐舊事﹐輒欷泣下。叔度爲人惇厚謹恪﹐故得全於患難如此。﹝《戴冠筆記》﹞

○陳兪二公遇陰府官從

姑蘇陳僖敏公鎰﹑兪太子太保士悅﹐小嘗同補羣庠生﹐甚相得﹐出入恆與之俱。二公月朔昧爽﹐偕入學宮行香﹐路逢燭籠百數﹐導路者皆負蘇州府執事。間聞一人告云「尙書﹑都禦史至矣。」乘從悉隨隘巷而去。二公意郡侯下學而還﹐殊恨去之不早。比至學宮良久﹐郡侯始至﹐以是知前所遇陰府也。後正統間﹐兪位尙書﹐陳位都禦史。嘻﹗大臣未遇時﹐而致陰府敬畏有如是夫﹗﹝《西樵野記》﹞

○姚宗大遇五通神隸從

弘治癸丑冬﹐姚宗大爲裏役事﹐深夜過雙林巷間﹐見車馬喧闐﹐隸從不可數計。有一馬橫於道﹐廏卒亦攬轡於側﹐姚始行。姚意爲官府會席﹐猶訝非鄕大夫居址。詰旦詢之﹐乃民家延五通神也。其靈怪如此。﹝《西樵野記》﹞

○富民遇亡父還家

吳人富某死逾年﹐旣葬﹐其子以淸明上墳設祭﹐方悲哭﹐墳中忽應諾曰「汝毋庸哭﹐吾今隨汝歸矣。」其子哀慕之極﹐不復怖畏﹐卽隨聲呼之﹐鬼便向子歷道平生事﹐甚詳悉。子到家﹐聞有聲在堂中﹐則其父魂識己歸矣。呼妻女出﹐慰問Ы密宛如生時。妻問曰「君去世許久﹐亦思食乎﹖」鬼曰「若得食甚善。」乃設雞肉於案﹐𨿽不見形﹐而有頃物自都盡。及暮﹐曰「吾當還﹐可命一僕相送。」僕送到墳﹐鬼囑曰「吾某日且歸﹐可豫相候。」及期候之﹐鬼便遂歸。自是晨來暮去﹐稍稍處置﹐家事皆有條理。其家每迓賣貨物﹐商人至﹐鬼便與議價交易。初以爲怪﹐後亦安之。鬼畏狗﹐僕送之﹐常爲驅狗﹐不令近。一夕將去﹐適無送者﹐遂爲羣狗所嚙﹐叫呼上樹而滅﹐此後竟不復來。﹝《庚巳編》﹞

○範文遇關山鬼隸

少參臨海範公文初下第﹐歸自杭﹐心急抵家。馳至關山時﹐已四鼓。稍憩﹐嶺上遇隸兵﹐進曰「君何爲破曉至此﹖」公曰「不才落第﹐白日無顏過此故也。」隸兵曰「君他日登甲第﹐仕爲郡﹐終參藩﹐何慮也﹖」公謝曰「安得有此﹖」因詰曰「汝安得至此﹖」答曰「我奉官差至新昌拘罪人﹐聞其人在此山下﹐故來此。今同君下山也。」至山麓﹐公曰「饑甚。」隸兵走入田家﹐取粥一盂食焉。食訖﹐隸兵送盂還﹐田家囑曰「君宜少候﹐山下有虎﹐不宜獨往也。」隸兵出﹐偕行至人家門﹐隸兵曰「我入此家﹐若聞哭聲﹐我走君卽走。」少頃﹐果有猛虎咆嗥而過﹐隸兵於門內拘一人﹐逾墻出﹐卽聞哭聲﹐公遂驚走﹐平明乃止。始悟隸兵爲陰司攝人之鬼也。公後登景泰甲戌進士﹐官悉如所言。﹝《涉異志》﹞

○優人遇鬼召演戲

弘治癸丑﹐湖州兪氏敷演梨園。飲客酒罷﹐夜有二靑衣持燈至曰「吾乃嚴尙書府中﹐召汝今夕演戲。」隨以白金半錠授之﹐諸優如召﹐從至一大廈﹐雕梁畫棟。席間章絳畢集﹐惟飲食殊不可啖。主人命云「今夕宜演趙盾故事。」直未許﹐鳴金﹐諸優演罷。久之未曉﹐復睡一覺﹐乃是古廟。試以白金視之﹐宜錠也。此廟蓋國初嚴尙書舊遊地爾。﹝《西樵野記》﹞

○翁媼遇鬼請收生

姑蘇闔閭子城西有薛家墩﹐其地野曠多鬼。上塘有翁﹐老娘老蓐醫也。弘治間春夕﹐聞有人扣門﹐云「請收生。」翁啟視﹐二男子邀去。行過上新橋﹐茫茫導至其家。人物繁夥﹐嘈雜滿室。室中張燈﹐一婦人臨蓐艱苦﹐翁爲治之﹐產一嬰兒。其家大喜﹐飲食之﹐酬以雙雞段帛﹐復令二男子護歸﹐四鼓矣。翁就寢恍恍及旦﹐視雙雞乃二蝦蟆﹐段帛乃楮衣也。是曉翁憶舊道﹐求之無覓。其居薛家墩者曰「夜聞鬼聲笑謔﹐鼓樂喧鬧﹐若有燕慶者然。」﹝《西樵野記》﹞

○黃村匠人遇冥卒

吳山之西黃村﹐匠者王某夜歸﹐逢一人靑衣白束腰﹐如隸卒狀。問所之﹐曰「欲至黃村。」匠者喜曰「身亦卻歸黃村﹐今相得爲伴﹐甚佳。」便與偕行數里﹐卒指道傍民家﹐謂匠曰「君亦思酒食乎﹖吾能於彼取之。」匠曰「善」。卒入門﹐少選﹐攜一鏇酒及一熟雞來﹐共坐地上食之。畢﹐謂匠曰「君姑畱此﹐我入此家了公事也。」匠卽取鏇﹐納著柴積中﹐立俟之。俄見窗裏擲出﹐一人手足束縛﹐繼而卒自窗躍出﹐負之而去﹐其行如飛﹐便聞門內哭聲。匠知非人﹐驚而奔回。明日往驗之﹐乃知其家主翁昨夜死矣。問得無失物乎﹖乃云昨祭五聖失去酒鏇一﹑雞一。匠者告以夜來所見﹐不信﹐探柴積得鏇﹐雞骨猶滿地﹐始悟其爲冥卒也。﹝《庚巳編》﹞

○楊寬遇東嶽從卒

眞定府咸寧縣學有齋僕楊寬者﹐成化中嘗因公宴掌酒﹐見墻角旋風二團﹐回環不已。寬意旋風中多有鬼﹐試瀝瓢酒酹之﹐一風頓息﹐又酹一瓢﹐亦然。他日﹐寬與同輩四人詣東嶽燒香﹐遇二卒山下﹐靑衣白衤闌邀而揖之曰「吾受君惠久矣﹐未有以報﹐能同過酒家少飲乎﹖」寬罔識其人﹐意必誤也﹐誤應之﹐同入肆飲。罷別去急﹐不曾詢其姓名。同輩問之﹐寬以不識對﹐皆笑之。旣而登山遊觀﹐廡下至一神祠﹐二塑卒狀貌儼如向所見者﹐相顧大駭。寬自以遇鬼﹐悒悒不樂還故處。仍見二卒﹐謂寬曰「君無庸疑我﹐我非禍君者﹐頗憶往歲事乎﹖我二人嶽帝座下從者也﹐奉使貴縣﹐行路饑渴中﹐得君二瓢之賜﹐甚愜所願。昨有事西山偶獲相遇﹐故以杯酒答謝耳﹐非有他也。」言訖瞥然不見。寬歸﹐親與人說。﹝《庚巳編》﹞

○陸容遇見鬼兵

陸容居吳之樓門外。正徳丙寅春﹐一日薄暮﹐容倚門獨立﹐聞隔岸洶洶﹐若有兵甲聲。已而有數千百人自腰以上不可見﹐腰以下所可見皆花繒繳股﹐其行甚疾。容大驚﹐呼其家男女老幼畢出﹐皆見之。逾時﹐過始盡。是歲﹐崇明海寇鈕東山作亂﹐奏調京軍及諸衛討之﹐兵歲餘乃罷﹐官帑爲之一空。容所見蓋兵象也。﹝《庚巳編》﹞

○丰都鬼市

丰都縣日暮有鬼卽出中交易﹐謂之鬼市。近彼有李縣丞﹐忽語家人曰「閻帝爲丰都縣市價不公﹐以我無私﹐遣爲議斷。」語訖遂卒。家人異之。有一家人將暮入其境﹐見李冠服處髙座﹐從者數百人﹐刑械畢列。正竊視間﹐李數嗅之曰「此地惡有生人气耶﹖」家人驚懼﹐疾趨出﹐亦幸無虞。﹝《西樵野記》﹞

○夏傑執放鬼鴨

鄰人夏傑﹐弘治中訪姻戚於尹山﹐夜經夾浦橋﹐見水中一物﹐類鴨鳴﹐傑謂村家所遺﹐追而執之﹐化作一磚塊。傑方怪﹐委之於野﹐蹣跚於地﹐復作鴨鳴而去。﹝《西樵野記》﹞

○顧媼見煞鬼異狀

正徳初﹐鄕人顧綱卒﹐煞回適值夜中﹐其妻設香楮牲饌於靈幾間﹐中障以彩綺﹐合門盡隱鄰捨﹐獨畱一媼守家。媼廚下久之﹐見一物﹐其狀如猿﹐而大如犬﹐系网從甍中而下。據案啖牲饌﹐見媼連杖捶之﹐媼肆號呼。眾趨入室﹐已失之矣。﹝《西樵野記》﹞

○貢院地中起聲

此下紀鬼發異聲。

南京貢院﹐錦衣衛指揮紀綱宅也。綱有寵於文皇帝朝﹐後坐不法伏誅﹐闔門受殲於此﹐亦有生瘞其下者。至今每鄕試時﹐舉子入院﹐輒有聲自地中起﹐歷諸號而止﹐如萬馬騰踏者云。﹝《庚巳編》﹞

○眾鬼泣聲送葬

國初﹐邳州潘宗者﹐宅心慈恕。時大軍後有骸骨散之溝壑者﹐悉埋之﹐病傷者﹐施以藥餌﹐人多藉是以生。比潘死葬日﹐前後左右泣聲甚多﹐但未睹其形。人謂潘生澤及枯骨﹐眾鬼爲之送葬云。﹝《西樵野紀》﹞

○四鬼啾啾作聲

吳醫陳雪谷宥﹐正徳間﹐第二子忽寒熱作譫語﹐陳疑其眚病﹐試問之。對曰「吾某鬼也﹐來勾攝汝子耳。」陳奠之﹐子少愈。明日﹐譫語復作。陳曰「昨嘗奠遣矣﹐何故復至﹖」曰「吾某鬼也﹐非昨來者。」陳亦奠之﹐其鬼曰「昨鬼適往城隍處告汝子﹐不理﹐隨往上方矣。」陳方疑懼問﹐有二鬼來曰「汝子被告五顯處行土地﹐我土地所遣隸也。」陳求解於隸﹐隸曰「告者在此不敢私。」陳問告者何在﹐卽應聲曰「吾爲某事告耳。向繼我來求食者。亦在此相勸。」一時四鬼各啾啾喧言不已。陳之僕怒而啐於旁﹐鬼卽罵曰「汝以某年月日竊主銀匙二柄﹐易錢與閭門某人家﹐賭於蘇衛之二門外﹐一擲而聲。汝賊也﹐何得侮我。」僕倉皇避去。又有一道士以符叱遣之﹐鬼亦叱曰「吾與陳素有仇﹐故告神而來﹐汝邪術安能遣我﹖」陳乃百方求禱﹐而三鬼亦苦相勸解。明日乃曰「汝當每日作紙錢數百賂我﹐足用則止﹐亦當歲時致賽。」陳許諾﹐及設盛饌賽四鬼﹐散去。子喉中忽有聲﹐如開門聲﹐卽索糜飲﹐尋愈。後日以紙錢焚之﹐仍立二鬼木主﹐歲時賽於家數年。二鬼時作聲於空中﹐問以禍福﹐事多驗。陳嘗自述以語人云。﹝《近峯聞略》﹞

○鬼聲呼胡先生

胡敬齋先生居仁﹐弘治中嘗夜行山曲間﹐後有鬼呼「胡先生」數聲﹐公若不聞。鬼復曰「我有一對請先生對。『風急有舟人莫渡』」。公亦不答。復笑曰「我替先生對之。『月明無伴路休行。』」公前行不顧﹐鬼遂不見。蓋先生乃正學君子﹐鬼物非故爲狎侮﹐亦愛公警公之意存乎其問云。﹝《中洲野錄》﹞

○鬼聲呼辣

禦用監奉禦來定﹐五月間差往海南子﹐公幹從五六騎出城﹐舁肴酒爲路食。日午至羊房南大柳樹下﹐脫衣卸鞍坐樹根上﹐以椰瓢盛酒﹐搗蒜汁濡肉自啖。回顧一髑髏在旁﹐來夾肉濡蒜﹐戲納髑髏口中﹐問之曰「辣否﹖」髑髏卽應之曰「辣。」終食之頃﹐呼辣不已。來驚怪﹐令人去其肉﹐呼亦不止。遂啟行至海子﹐畢事而回。呼辣之聲隨其往還﹐入城始絕。來至家得疾﹐數日而沒。蓋來之將亡﹐陽气虧矣﹐故陰气得以於之﹐況冥穢之物﹐不宜相戲﹐戲則吾心有不得其正矣。心不正邪必乘之。觀此可以爲戒。﹝《馬氏日抄》﹞

○墓鬼夜轎中嫁女

國朝景泰間﹐南京夾岡門外一家娶婦。及門﹐肅婦入﹐空轎也。婿家疑爲所賺﹐訴於法司﹐拘舁夫及從者鞠之﹐眾證云「婦已登轎矣。」法司不能決﹐乃令徧求之﹐得之荒冢中。問之﹐婦云「中途歇轎﹐二人掖吾入門﹐時吾已昏然﹐且有蔽面不知其詳。至天明﹐始驚在林墓中耳。」古人有《胭粉靈怪記》一卷﹐觀此事﹐知其不皆妄也。﹝《菽園雜記》﹞

○三鬼攝轎中嫁女

寧波張以成化壬辰進士﹐知鉛山縣。未到任時﹐縣有甲嫁女於乙﹐抵乙門﹐揭襆出婦﹐乃空輿也。乙謂甲欺己﹐訴之縣。甲又謂乙戕其女﹐互訟無驗。前逮媒從諸人訊之﹐皆云女實升輿﹐不知所亡﹐卒不能決。至﹐以鉛山稅額過隘﹐民不堪命﹐欲勘實奏省之。行至邑界﹐有大樹﹐蔭二十餘畝不可田﹐欲伐去之。從者咸以神叢爲諫﹐不聽﹐翼日命役夫戎服鼓吹執斧斤往。去樹所百步許﹐見三人衣冠飲道左﹐乞宥狀。叱之﹐不見。卒命斧之樹﹐果流血。眾懼﹐手斧之﹐眾始盡力﹐三日斷其樹。樹巓有巨巢﹐巢中有一婦人墜焉。昏憒欲絕。命左右掖而灌之﹐良久始蘇。問其狀﹐婦曰「昔爲狂風吹至一髙樓﹐與三少年俱食以美饌。時時俯瞰城市居塵﹐歷歷可指﹐第五階下耳。少年往來﹐率自空中飛騰﹐不知是樹巢也。」訪其家﹐卽甲女嫁乙時﹐失去空輿者。兩家訟始解。以其木修廨宇﹐所蔭地爲官田﹐而悉毀諸淫祠之在境者。﹝《寧波志》﹞

○劉僉事遇鬼告狀

國朝正統間﹐徐武功治水張秋時﹐有一鐵匠役罷而歸﹐過嶽王廟廁﹐遇一故識。匠悟其死﹐唾罵之。鬼大怒﹐與之相撲﹐久不解。忽公前驅至﹐匠欲告鬼﹐鬼挽之同匿河濱。匠彊拽出﹐鬼力持﹐牢不可脫。曰「我何敢見徐相公﹖我且回避﹐但可見三司官耳已。」而三司官隨至﹐匠乃大呼﹐鬼隨與俱出。三司駐節視之﹐匠以兩手作勢虛抱曰「鬼在此。」鬼作聲云「此人負我錢六百三十文﹐今必還我。」有劉僉事者﹐問匠曰「有諸乎﹖」匠曰「有之。」劉乃謂公曰「鐵匠旣負汝錢﹐吾爲汝追還﹐汝可急放之。」鬼卽聽命而滅。劉復諭匠﹐匠回多焚鏹以酬鬼﹐已而平安。﹝《誌怪錄》﹞

○張夢節婦訴冤

寧波張﹐以成化壬辰進士﹐知鉛山縣。縣有傳四妻祝氏﹐夫死﹐舅姑欲嫁之不從。先是與民約﹐有孀婦願嫁者﹐具牒進跽「差」字牌下﹐願守者具牒進跽「節」字牌下﹐判牒還之﹐聽其嫁守。祝爲舅姑﹐紿以判牒於令﹐乃授以願嫁牒進。判如其牒。出﹐舅姑謂曰「張公判汝嫁矣﹐汝更何待﹖」祝不得已﹐佯許之。期有日﹐乃妝束哭奠夫﹐竟潛投後圃池中死。舅姑怒﹐實土塡之﹐事久不泄。自後不雨者期月﹐憂之﹐齋戒禱雨﹐卒不雨。一夕宿城隍廟中﹐夢一婦抱牒泣訴冤狀。閱狀旣覺﹐悉記其都裏姓名﹐徑至其家鞫之﹐啟土得之﹐貌如生。乃大慟﹐作文祭之。忽雨如注﹐平地水滿尺。卽具殮葬如禮﹐罪其舅姑及同謀者。上其事於朝﹐旌而祠祀之。﹝《寧波志》﹞

○沈禦史遇鬼訴冤

禦史沈子公﹐正徳戊寅秋﹐視屯田於江北。未至﹐全椒三里縣人迎訴者甚眾﹐沈默數而自識之。旣而失其一人﹐問之左右﹐漫然答曰「散去矣。」至縣坐行臺﹐訴者入﹐末一人蓬首跣足敝衣﹐乃道中失去者。沈問何處人﹐答曰「全椒人。」問﹕「何名﹖」曰「小羊。」曰「訴何事﹖」曰「有冤。」曰「有詞乎﹖」曰「無有。」沈叱之﹐使出﹐忽不見。急索之不得。蓋是時獨沈見之﹐與之言﹐左右皆無所見。沈知爲妖﹐大駭﹐流汗嘔痢交作。縣官問疾﹐沈語之故。詢之曰「縣中得無冤者乎﹖」對曰「往年有顧景祥者﹐爲其弟所殺﹐並及其子事適敗露﹐殆爲是耶。」蓋景字下爲小字﹐祥去示爲羊字也。沈執其弟﹐一訊服罪﹐乃知小羊又景祥乳名也。﹝《涉異記》﹞

