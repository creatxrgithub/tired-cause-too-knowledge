閒情十二憮明蘇文昌撰

○憮仙

夫世外奇緣﹐非絕奇人不能遇也。奇人猶或不遇矣。惟奇人不能遇﹐其奇乃爲眞奇緣﹐絕世堪傾倒耳。桂樹幽幽﹐毛衣自緣。花源半笑﹐映帶桃腮。月滿仙壇﹐彩鸞乘而飄舉。風淸藍水﹐元霜盡而不歸。此絕奇緣﹐塵土何以堪此﹖問之蘇郎﹐當在碧落飛行處乎。

○憮達

夫達中之事業﹐庸人領之。窘如囚拘﹐達士輾然。以爲靑眉之內﹐遠山之前﹐皆神奇所變化也。非通身是寶﹐不足與於斯。奇之絕者﹐其東方生乎﹖長劍割肉﹐一何勇也﹖朵細君頤﹐又何甘也﹖吐故納新﹐妙如弄丸﹐又何快也﹖若老彭之形贅﹐奉倩之神傷﹐皆未達趣﹐安知其旨﹖故曰﹕至情無情者﹐其東方生乎﹖

○憮奇

夫怒松生寒於半天﹐驚峯拔舞於遼迥﹐男兒之奇若是矣﹐得不見曲欄疏竹﹐玉韻瀟空﹐半水龍泉﹐虹光飄斗乎﹖此又奇之奇矣﹗古來女流奇俠如政姊韓娥﹐奇識如阮新李姊﹐奇趣如紅拂柳姬﹐奇骨如紅綫輩﹐皆是奔天震地﹐斗月驚雷。世界未落﹐雙眼長靑﹐目以女流不可﹐就目以勇流亦不可﹐直是牀頭捉刀﹐奇流無二。嗚呼﹗盡令此間逐塵漢吐舌死矣﹗

○憮俊

人言俊不傷道﹐夫黃埃易老。白日睡眠﹐秋色伊人﹐久在水中﹐但患不俊耳。何傷道之有﹖琴心三弄﹐引度淩雲﹐紅拂一枝﹐臨風舞怪﹔自爾神俊﹐翻飛難禁﹔目空千古﹐此時縱大聖人大菩薩大阿羅漢﹐止有眉宇作聲﹐微微快笑﹐何敢一吐舌其傍乎﹖是爲眞俊﹐可喜也。

○憮才

文章之事﹐寸心千古。倘慧業不具﹐且亦徒然﹐豈意得於修蛾長腕間哉﹖嬌霞解語﹐掩映秋水之神﹔落筆生波﹐澹蕩春山之黛。旣已含毫髮付﹐自笑東風矣﹗千載而下﹐猶令人顧慕徘徊不能已已。況夫把臂露初之會﹐同嘯星晚之前者﹐其情景當何如哉﹖倘爾不信﹐疏暉斜倚﹐悠影憐人﹐半笑風前﹐獨無聊賴。試想流水一葉﹐胡笳數拍﹐謝家雪淸﹐錦字月明﹐怎容爾不一叫一眉淸矣﹗

○憮色

以貌取人﹐失之子羽。神物奇醜﹐何必爲容。然出塵遠體﹐總系仙才。好徳如好色﹐非慧男子不至是。長卿之病渴﹐陶令之閒情﹐豈欺我哉﹗洛妃乘霧﹐江浦佩明﹐遇猶不可得﹐況可得而不好也﹗

○憮飲韻

宇宙之間﹐凡物皆有韻﹐況閨房之秀乎﹖𨿽然﹐韻固難也﹐飲韻自難。張京兆之飲﹐飲於眉者也。楊毫暉之飲﹐飲於聲者也。虯髯客之飲﹐飲於發者也。張君瑞之飲﹐飲於琴者也。畱仙臺之飲﹐飲於裙者也。司馬長卿之飲﹐飲於詩文﹑臉際者也。飲如數子﹐始爲知趣﹐爲當行家矣﹗傍肉爲歡﹐憨憨無味﹐此俗觀也。

○憮憐賞

夫同調相憐﹐滄洲不遠﹐況夫明月共分﹐不勞千里者﹐而無可憐哉﹖玉淨花明﹐妍無停趣﹐憐賞者何一而足焉﹖歡則千花聳笑﹐其神裊也。悶則峨眉積雪﹐其神秋也。舞則明霞水拂﹐其神俊也。流連歌詠﹐則環佩天風﹐其神遠也。陽臺片雨﹐盡足洗酲﹐湘水一泓﹐總傳佳思﹔小中見大﹐自是至理﹐非戲論也。古來如竹皇之憐舞﹐楚伯之憐悲﹐元機之憐夜﹐李郎之憐駿﹐謝公之憐絮﹐中郎之憐弦﹐皆眞可憐而眞善憐也。快絕千古矣﹗

○憮快境

夫明月流杵﹐名花醉露。神有悅暢﹐何得莽然。豈可以解語花月﹐不煩標位哉﹖故徳曜宣姜﹐宜置之泉石﹐助其幽也。虞英源女﹐應置之洞天﹐飄其爽也。大家逸調﹐頓之牙廚﹔謝韞髙談﹐遲之錦帳﹔舞淨腕於風前﹐弄玉卮於霞上。位置旣佳﹐神韻自絕。何得尋常閨閣間哉﹖

○憮惜別

快心相晤﹐千古一夕﹐何堪言別。然別固不免也。惟有別而佳情吐矣﹗俊膽傾矣﹗紅淚落而碧空悲矣﹗離恨搖而情霞變矣﹗白雲在天﹐山陵悠而自出。王孫靑艸﹐漳河弦而曉飛。辛淸婉切﹐怨滿上流﹔素臆回文﹐玉關反駿。𨿽是絕興﹐翻爲千古﹐快興何可少哉﹗

○憮風流

古謂人諭之至者﹐不風流不至也。瀟湘竹淚﹐風流之魁矣﹗輾轉琴瑟﹐風流之最矣。犢鼻共滌﹐風流之聖也。飛星排闥﹐風流之神也。馬飽姬來﹐風流之快也。何時何處﹐不足風流者﹐特恨無眞風流耳。榻畔喜天女之禪﹐碧紗熟江南之夢。銀瓶汲水﹐解渴文園。淸露作花﹐暢懷元度。風流豈異價乎﹖𨿽然﹐必具眞風流識風流骨風流才者﹐乃足當之。非是者﹐寧枯坐學太常勿憎俗趣可也。

○憮佐侍

夫世外嫣姿﹐類有競爽﹐巫湘標映﹐蔚而成奇。安可令芙蓉一枝秋江自冷哉﹖細題隨侍亦各有宜﹐品淸者宜倩婢﹐晚霞之擁新月也。品幽者宜松婢﹐輕風之吹奇韻也。品麗者宜淡婢﹐海棠之玉簪也。品遠者宜逸婢﹐蓮花之荷葉也。品嚴者宜快婢﹐松柏之春風也。品濃者宜疏婢﹐艷夏之薌澤也。品俏者宜通秀婢﹐秋霜之菊韻也。荀香何粉﹐疊笑蘭堂﹔墓雨朝陽﹐映人淡適。亦一也快。

◎跋

是亦《悅容編》之類﹐而風期散朗自見雅人。深致閒情一賦﹐寄托遙深﹐正不得輒以白璧微瑕訾陶靖節也。乙丑仲春震澤楊復吉識

