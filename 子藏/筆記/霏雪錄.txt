《四庫全書霏雪錄》

﹝明﹞鐂績

欽定四庫全書

子部十

霏雪錄

雜家類三

雜說之屬

提要

臣等謹案霏雪錄二卷明鐂績撰績字孟熙山陰人先世自洛陽徙越其父渙通毛氏詩元時嘗爲三茅書院山長績承家學與子師邵皆有才名此書多雜誌舊聞及辧核詩文疑義績嘗與元末諸老遊故議論頗有依據然隨手繕錄未加簡汰又毎紀夢幻詼諧之事不能盡純如稱其逺祖馬牧君事金太祖有紀信之節元修三史時史臣責賕於其祖不肯遂不得書此事論史者俱未之及然當時秉筆諸臣如歐陽玄等皆一時名士恐不至是或出於一家之私言未可槪信也此書成化間嘗刋行有胡謐後序稱績所著尙有嵩陽稿詩律今俱不傳云

乾隆四十二年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

霏雪錄卷上

﹝明﹞鐂績撰

余讀史記秦本紀帝舜曰咨爾費贊禹功其賜爾皂遊爾後嗣將大出乃妻之姚姓之玊女徐廣引皇甫謐云賜之玄玉妻以姚姓之女也余以爲不然按禮諸侯取天子之女辭曰請君之玉女與寡君共有敝邑事蓋尊貴之耳何廣謐皆不之考而妄爲是臆說耶卽爲玄玉當與賜皂遊連書何故於妻女之間贅一玉字世稱太史公善敍事其深僻又如此哉

人問謂門下士爲桃李出處或舉桃李不言答之非也史記李將軍列傳諺曰桃李不言下自成蹊說者謂桃李本不能言但以花實感物故人不期而往其下自成蹊徑也以諭廣𨿽不能出辭能有所感而忠心信物故也此桃李正指廣耳狄仁傑薦姚崇張柬之等或曰天下桃李盡在公門此其出處也樂天和令公緑野堂詩有令公桃李滿天下之句是唐人已用之矣

李長吉詩七星貫斷姮娥死七星北斗也貫相連屬也姮娥指月而言其意謂七星不斷姮娥不死期君之壽與造化同終猶云泰山如礪黃河如帶耳吳西泉以七星爲劍名失其旨矣

起復者喪制未終勉其任用所謂奪情起復者也如歐公晏元獻神道碑明年遷著作佐郎丁父憂去官已而眞宗思之卽其家起復命淮南發運使及史嵩之喪父經營起復是也今人不考例以服闋爲起復誤矣宋制銜上亦帶書如起復左僕射中書門下平章事臣趙普是也

嵇叔夜絕交書曰臥喜晚起而當關呼之不置注東觀漢記曰汝郁再徵載病詣公交車尙書勑郁自力受拜郁乘輂白衣詣止車門臺遣兩當關扶郁入拜郎中張詵曰漢置當關之職欲曉卽至門呼人使起然當關蓋司門之人也唐李商隱詩云當關莫報侵晨客義云不遣當關報早霜是使此也

僧亦可稱郎如支郎之類是也

僧亦可稱君如齊已送惠空北遊雲君向峴陽逰聖境又歐陽詹送聞上人逰嵩山云丹梯石路君先去之類是也

謝靈運擬魏太子鄴中集詩云哀哇動梁塵又云余哇徹淸昊哇淫歌也不宜於魏太子用之

魏文帝詩所憂非但一江淹雜體詩尋念非但一又契闊豈但一言非一端也

魏文帝嘗言三世長者知被服五世長者知飲食諺曰三世仕宦方會著衣喫飯本此

詩人多用荳蔻梢頭事蓋比少女也本艸荳蔻未開者謂之含胎花言少而娠也

菆宮菆叢也謂用木叢棺而四面塗之也記曰天子之殯也菆塗龍輴以槨加斧於其上畢塗屋

魯哀公誄孔子曰天不遺耆老莫相予位焉嗚呼哀哉尼父蓋聖人之行巍巍蕩蕩豈容議而謚之哉但因其字而名之曰尼父而已耳

物能復本形者則言化月令鷹化爲鳩則鳩又化爲鷹田鼠化爲鴽則鴽又化爲田鼠其不能復本形者則不言化如腐艸爲螢雉爲蜃爵爲蛤皆不言化也

效貢效陳獻也惟禽獸可言若記所謂效馬效羊效犬之類虞文靖題黃筌夫容乳狗詩云西旅當年效貢來是也

杯言揮者謂振去餘瀝記飲玊爵者弗揮是也淵明詩一觴聊可揮

河中桑落坊有井每至桑落時取水釀酒美甚故呼爲桑落酒後語訛爲桑郎又轉而爲索

郎洽恰唐人語也樂天櫻桃詩云洽恰舉頭千萬顆通作狎恰退之華山女詩云聽狎恰排浮萍

傳神謂之寫眞亦謂之寫照楊誠齋題劉敏叔所畫三老圖﹝周益公兄乘成居士周子中乙巳生益公丙午誠齊丁未郡人劉訥敏叔寫爲三老圖﹞云劉郎寫照妙通神

腳婆卽今之湯婆溫足器也山谷詩云千金買腳婆夜夜睡天明曾文淸茶山又易爲錫奴

少陵已上人茒齋六一居士謂僧齊已也按齊已南唐人姓胡氏家益陽出家於大僞山寺性耽吟詠而項有癅■﹝疒贅﹞時號詩囊樂山水不事請謁與鄭谷沈彬僧虛中同時去少陵逺甚歐公一代偉人不應如此謬誤恐別是一人

戴勝織紝之鳥一名戴鵀卽頭上勝也

僧稱支郎始於漢不特指支遁也髙僧傳云優婆塞支謙一名越本月支國人來逰漢境初漢桓靈之世有支讖譯出眾經有支亮資學於讖謙又受筆於亮亮學異書通六國語時人語曰支郎

嘗見畫古帝王手持一杖過頭首施一物如銀錘樣因閱朱子語類云舊見外朝官以上前導一物用水晶爲之謂之主斧

詩伯氏吹塤仲氏吹篪蓋伯仲是兄弟之字字伯者謂之伯氏字仲者謂之仲氏也傳曰叔氏其忘諸乎又檀弓叔氏専以禮許人注云叔氏子遊字以例言則字季氏者亦可謂之季氏歟

北方風俗士女以正月十六日用舊曆日紙九道爲繩亂結以首尾聨屬如一者爲兆謂之結羊腸詩人有結羊腸詞南中亦然

唐李商隱詩木棉花發鷓鴣飛又王叡詩紙錢灰出木棉花南中木棉樹大盈抱花紅似山茶黃蘂花片極厚非江南所藝者

唐人悼亡妓詩斷腸猶系琵琶弦琵字當讀如丞弼之弼

保辜字後漢時已有此語

古人首服多用白如白皮弁白接■﹝罒離﹞白綸巾白氎巾之類初未嘗諱也但以疏細爲吉凶之別白皮弁以白鹿皮爲之而加飾焉

孔氏自子思以下同用子字子思之子白字子上子上之子求字子家子家之子箕字子京子京之子穿字子髙子髙之子字子愼子愼之次子字子襄然則王氏之之奚足訝哉

爾雅山有穴爲岫謝玄暉窓中列逺岫此用字之誤也惟陶靖節云無心而出岫乃不背理耳

借書四癡五說不同李濟翁資暇集作癡玊府新書作嗤嚴有翼藝苑雌黃雲當作瓻酒器也按山谷胡朝請借書目詩句云時送一鴟開鏁魚當從嚴說爲是鴟夷亦酒器

今人言使酒者爲有酒徳是本無逸酗於酒徳哉

予攜學生李英逰何鶴坡隱居適秦生武來語次謂予曰學而時習之注云學之爲言效也某嘗聞顧進士觀曰北人學字皆作去聲讀學效聲相近故著之爲言字以別之徳之爲言得也同例予語之曰非也先儒自有成說胡氏泳曰某某也正訓也某猶某也無正訓借彼以明此也某之爲言某也前無訓釋特發此以明其義也爲言謂其說如此也引經傳文以證者此字義不可常訓通也果如觀言則政之爲言正也不無之爲言有也之類豈亦聲相近耶武乃服予辧始悟觀之妄也武又問唐彀齋文如何予曰唐君思精學博且又得乎家傳人未易及也武曰顧謂唐君作髙氏墓庵記有子孫勃興之語艸木可言勃興人豈可言勃興此不考古之病也予復語之曰此自有來歷春秋內傳云堯舜罪已故其興也勃焉又昌黎詩有勃興得李杜之語此其證也此觀後生淺學正坐不讀書之病反率爾譏評前輩非徒自妄又以罔人予特識之以爲後進之戒

世稱丈夫者蓋周制以八寸爲尺十尺爲丈人長八尺故曰丈夫周家十寸八寸皆爲尺以十寸之尺起度則十尺爲丈十丈爲引以八寸之尺起度則八尺爲尋倍尋爲常

嘗見有作簡謝卜地人其中用羊眠鶴飛事乃章得象母夫人練氏嘗活建州一城之命其後子孫衣冠相繼世傳白羊眠處鷓鴣啼章家墳是也又孫鍾設瓜三異人示鍾葬地已而皆化白鶴飛去鍾於其處葬其母后權亮休皓四世鼎峙於吳

虞閣老題畫古木詩云後主撥鐙法蓋江南李后主云書有七字法謂之撥鐙法曰擫壓鉤揭抵導送也末句云空令沒骨畫乃徐熈子﹝闕﹞畫花不用墨筆但以丹粉色傳染而成謂之沒骨圖也鐙讀爲燈楊鐵厓與顧玉山聨句云書出撥鐙侵繭帖

戶鉤鑰屬也今人亦用之謂之門鉤李益有詣紅樓院尋廣宣不遇詩隔窗愛竹無人問遣向鄰房覓戶鉤

三昧出釋氏書乃梵語也此云調正直又云正定亦云正受圭峯疏云不受諸受名爲正受又逺法師云夫稱三昧者何專思寂想之謂也思專則志一不分想寂則气虛神朗气虛則智恬其照神朗則無幽不徹

王摩詰詩云裁衣學水田謂袈裟也按章服儀云條堤之相事等田疇如畦貯水而養嘉苗譬服此衣生功徳也一作■﹝段上毛下﹞■﹝沙上毛下﹞音加沙葛洪字苑始攺從衣耳具云迦羅沙曳此云不正色從色得名亦名壊色衣

皮日休元逵上人種藥詩云藥名卻笑桐君少按唐經籍志有桐君藥錄三卷蓋桐君山名在嚴州昔有人采藥結廬桐木下指桐爲姓故山得名云

箕踞者蹲也前漢史注謂伸其兩腳而坐其形似箕又唐子西箕軒記箕踞者山間之容也拳腰茸肩抱膝而危坐傴僂局縮其圓如箕故古人謂之箕踞便於賦詩便於閱書便於長嘯其勢如蹲猿如投竿而漁者蓋長松之下灘石之上放然而捨禮法者之所爲也

兄謂弟爲捨弟老杜集有得捨弟消息詩又捨弟卑棲邑是也𨿽謂之家弟亦可

唐栁公綽在太原致書於宰相李宗閔雲家弟苦心辭藝先朝以侍書見用頗偕工祝心實恥之乞換一散秩乃遷右司郎中謂公權也亦有謂他人弟爲家弟者嘗見張外史天雨送料如川詩墨迹稱如川之弟爲家弟

入合之禮按唐故事天子日禦殿見羣臣日常參朔望薦食諸陵寢有思慕之心不能臨前殿則禦便殿見羣臣曰入合宣政前殿也謂之衙衙有仗紫宸便殿也謂之合其不禦前殿而禦紫宸也乃自正衙喚仗由合門而入百官俟朝於衙者因隨以入見故謂之入合然衙朝也其禮尊合宴見也其事殺自乾符以後因亂禮闕天子不能日見羣臣而見朔望故正衙常日廢仗而朔望入合有仗其後習見遂以入合爲重至出禦前殿猶謂之入合其後亦廢至是而復然有司不能講正其事凡羣臣五日一入見中與殿﹝後唐明宗殿也﹞便殿也此入合之遺制而謂之起居朔望一出禦文明殿前殿也反謂之入合

避家諱不爲某官者五代時猶然如唐明宗崩崔居儉以故事當爲禮儀使居儉辭以祖諱蠡馮道攺居儉祕書監至於今士大夫守之不廢若國初曾魯得之以父諱順不受中順之階是也

押字謂之花字者蓋唐人艸書名爲私記號爲花書韋陟嘗書陟字如五朶云時謂之五云體此花押之始也葉石林謂唐誥書名未見作楷字者如荊公亦只押石字作一橫畫左掠中作一圎圏詳見燕語

梵志翻著韈詩云梵志翻著韈人皆道是錯乍可刺你眼不可隱我腳

深樾出退之送文暢詩字書謂兩木交陰之下曰樾

舍利按佛書云室利羅或設利羅此云骨身又云靈骨卽所遺骨分通名舎利光明經云此舍利者是戒定慧之所燻修甚難可得最上福田大論云碎骨是生身舍利經卷是法身舍利

舍利有三種色白色骨舍利黑色髮舍利赤色肉舍利菩薩羅漢皆有三種佛舍利椎擊不碎弟子舍利椎試卽碎如試舎利子以童男女髮根可引綴髮上出法苑

縱踴奨勸也縱踴從臾義一也皆音揔勇

竹言上畨自是﹝闕﹞人方言上畨則成竹矣老杜詩會須上畨看成竹作去聲讀昌黎集和侯協律詠筍云庸知上幾畨是則又可作平聲豈唐人二聲相通歟山谷筍看幾畨成亦平聲讀

藍舉作平聲樂天藍舁早晚入槐亭是也作上聲藍舉不來乘晚涼又臥乘藍舉睡中歸又陸乘藍舉水乘舟是也

郵卽今之驛故樂天棣華驛見楊八題夢兄弟詩云應有郵亭名棣華是也

行人之裝謂之裝囊者蓋行者貲賄盛以囊槖故也史思明執懷恩索其裝囊是也

世傳七子入關圖所乘雜牛馬騾驢而巾服亦不等題者往往不知主名吾友唐君愚士博學彊記亦嘗題之云七騎從容出帝闉蹇驢驄馬雜山犉瀛州學士參差出十八人中一半人似以爲登瀛圖之半也予偶閱元曹文貞公伯啟集有題七子圖詩曰淸譚飄逸事淩遲七子髙風世所師公室傾危無砥柱服牛乘馬欲何之是指晉世淸譚之流按豫章黃太史題七子畫曰眉山老書生作此七才子入關圖作人物亦各有意態予以爲趙子云之苗裔模寫物象漸密而放浪閒逺則不逮也或謂七子者皆詩人此筆乃少丘壑耶山谷曰一丘一壑自須其人胸次有之但筆間那可得豫章以博洽名世其題七子止云云若此不知文貞果何所據而言之耶又虞文靖題孟浩然像云風雪髙堂破帽溫七人圖裏一人存是則七子乃唐人也歟

宋朝授官列銜以某階守某官以某階行某官者凡階髙官卑則稱行階卑官髙則稱守官以階同則不必行守二字循唐制也

楚辭離騷經第二章

名均二韻不音韻終不葉須名音眉延反均居員反韻始葉不知如何不音

胡餅今之蒸餅也髙似孫謂以胡麻著之故謂之胡餅崔鴻前趙錄石虎諱胡攺胡餅曰麻餅緗素雜記曰有鬻胡餅者不曉名之所謂易其名曰鑪餅以爲胡人所啖故曰胡餅也﹝出通鑑二百一十八卷﹞

碪杵之制不同或削木爲椎長尺咫許兩手各持其一少陵新月猶懸雙杵鳴是也古人以木爲舂杵長及肩兩頭平拱而搗之張說只知抱杵搗秋砧是也予嘗見周昉畫搗練圖如此宋內府所藏物也

杼字韻書注機之持緯者卽今俗所謂梭者是也簆扣音詩通釋曹氏以爲梭者非也韻書注梭織具所以行緯者固非杼矣吾友宛平任惟本云嘗見北嫗呼簆爲杼此一證也廬陵張貟外昱題乘槎捲有織女弄機梭杼鳴非梭明矣又栁待制貫文集有雙杼寒梭之語則愈明矣又坡翁詩亦有絲穿杼之語卽指今之簆也

骨董乃方言初無定字東坡嘗作骨董羮用此二字晦庵先生語類只作汩董

古王者之屋四柱太行山似之故有王屋之名﹝牧庵灃州廟記﹞

世傳江南李主作竹自根至梢極小者一一鉤勒謂之鐵鉤鏁自云惟栁公權有此筆法黃山谷詩云江南鐵鉤鏁最許誠懸會

長安禦溝曰楊溝以植楊其上而名或曰羊溝所以隔羊抵觸垣墻也

石闕碑也古樂府石闕生口中銜悲不得語是也故司空圖題裴晉公華嶽廟題名云石闕莫教苔蘚上分明認取晉公題

劉阮遇仙天臺山初無桃源字桃源乃秦人避世之所於劉阮事不相渉古今文人往往誤用之如李渉贈長安小主人云上淸眞子玉童顏花態嬌羞月思閒仙路迷人應有術桃源不必在深山豈以天臺亦有桃花故牽合耳

今人以半夜雞爲不祥此說相傳已久故唐來鵬曉雞詩云黯黯嚴城罷鼓鼙數聲相續出寒棲不嫌驚破紗窗夢卻怕爲妖半夜啼

唐韋居守晚年常有退休之志因署其居曰大隱洞命元稹賦詩稹詩云謝公潛有東山意已向朱門啟洞門大隱猶疑戀朝市不如名作罷歸園

杭州天竺寺人傳每歲秋中嘗有月桂子墮余初未之信及觀皮日休詩有云玉顆珊珊下月輪殿前收拾露華新至今不會天中事應是姮娥撒與人白樂天東城桂詩亦云子墮本從天竺寺根盤今在闔閭城當時應逐南風落落向人間取次生

樂天嘗持月齋其早春持齊詩云正月晴和風景新紛紛已有醉逰人帝城花笑長安客二十年來負早春又有出齋日喜皇甫十早訪云三旬齋滿欲銜杯平旦敲門門未開除卻朗之攜一榼的應不是別人來

唐章孝標及第後嘗寄淮南李紳相公一詩云及第全勝十政官金湯鍍了出長安馬頭漸入揚州路爲報時人洗眼看李答之云假金方用眞金鍍若是眞金不鍍金十載長安得一第何須空腹用髙心

唐時婦女畫眉尙闊故老杜北徵云狼籍畫眉闊或云言女幼不能畫眉狼籍而闊耳余記張司業倡女詞有輕鬢叢梳闊掃眉之句蓋當時所尙如此諺曰宮中好廣眉四方且半額

獄名夏曰鈞臺殷曰羑里周曰圜土秦曰囹圄

芥辣古人亦用之記見芥醤必知獻魚膾是也

黃鶴樓以費禕登仙騎黃鶴憩此遂得名一曰費文禕王安石一日與明道論事其子雱蓬跣持婦人冠以出問曰適論何事安石曰靑苗法阻不行故與伯淳計之其子箕坐大叫曰梟韓琦富弼頭於市法卽行耳此事怪甚其子如此則安石爲人可知矣

司馬溫公編通鑑時手槀績嘗見數幅如人名字各分代類寫書久未成或言溫公利餐錢故遲遲耳溫公聞之遂急結末了故五代多繁冗小人害事往往如此

宋淵聖登極三四日後昏霧四塞說者謂耿南仲邪說蒙閉之兆

書之巾箱本起於北齊衡陽王鈞常手自細書五經置巾箱中諸王爭效之

予性喜飲灰酒因讀李長吉詩云酒喜瀝春灰陸魯望云社酒灰香似去年乃知唐人已有好之者

張外史伯雨竹枝臥瓶髙筆塜用坡翁飲雋瓶屢臥語也

劉義稱韓愈鬻文之金爲譽墓中人物攫而走之陳萇候陽城始請月俸嘗稱其錢帛之美月有獲焉

唐茅山紫陽觀玄靜先生碑祕書郎河東栁識撰文李陽冰篆額大理司立吳郡張從申書謂之三絕碑又魯山令元徳秀墓碑李華撰文顏眞卿書亦李陽冰篆額謂之四絕

碑栁栁州集禮部賀嘉瓜表淛東觀察使賈全所進越山陰縣移風鄕百姓王獻朝園內產嘉瓜二實同蔕圖今山陰縣十有八鄕無移風鄕西小江北止有淸風鄕與安昌鄕相並鄕有寺俗名移風卽﹝闕﹞寺也豈後人所攺歟

前人墓志未有書蓋石者自栁子厚亡姊崔氏夫人墓志蓋石文始云凡志於墓者琢磨蓋石加於其上用敢附碑陰之義段玆石而書焉是也

東坡嘗有文尊義尊之目蓋公在蜀時以巨竹尺許裁爲雙筒謂之文尊在黃州聚諸家酒於一罌謂之雪堂義尊

栁子華公綽之伯父有知人之明公綽生三日視之謂其子溫曰保養此兒福祚吾兄弟不能及興吾門者此兒也因以起爲公綽字又善攝生年八十餘步履輕便或祈其術曰吾初無術但未嘗以元气佐喜怒气海常溫耳

明道先生嘗憩一僧寺夜聞察察有聲命火燭之乃鼠於佛臍中銜一書欲出先生取視之乃丹書也卽手抄而納舊本佛腹明日召塑工補其孔先生後如其法錬月餘人見其屋有光以爲火競趨撲之非火也遂不復錬以將成之丹塗銀器所塗處卽成金或諷先生服之先生曰吾腹中安可著此一道士擬傳之比至先生已易簀矣

慶曆四年夏四月作太學五月帝謁孔子判國子監王拱辰田況王洙余靖言漢太學二百四十房千八百室生徒三萬人唐學捨六千二百間今取才養士之法盛矣而國子監才二百楹制度狹小不足以容詔以錫慶院爲太學置內捨生二百人

宋故事天子謁孔子廟止行肅揖之禮慶曆四年五月仁宗特再拜賜直講孫復五品服

慶曆四年十二月遣尙書貟外郎張子奭充冊禮使仍賜對衣黃金帶銀鞍勒馬銀二萬兩絹二萬疋茶二萬斤冊以漆書竹冊籍以天下樂錦金塗銀印方二寸一分文曰

夏國主印錦綬夏國使至京許就驛質賣宴坐朶殿

說文酺王者布徳大飲酒也﹝闕﹞出錢爲醵出食爲酺趙武靈王滅中山酺五日是所起逺矣孝文本紀漢律三人已上無故羣飲罰金四兩

宣和間禁庶民稱龍天君主等字

宣和三年始罷辟雍省其司成以下官天下捨法皆罷復科舉取士然齋課以八日試經義十八日試論二十八日試策

宣和間學官鼓節昕三昏四講五食六升堂七還齋八集九學門以昕鼓啟昏鼓闔

越絕云秦皇東逰之會稽以正月甲戍到大越捨都亭取錢唐岑石長丈四尺南北面廣六尺三寸東面廣四尺西面廣尺六寸刻於越東山上其道九曲去越二十一里水經云秦始皇登稽山刻石紀功尙在山側宋書竟陵王子良爲會稽太守範云爲主簿以山上有秦皇石刻三句一韻多作二句讀之並不得韻又有字皆不詳云夜取史記讀之明日登山讀之如流

姚令威叢語云嘗上會稽東山自秦望山之顚並黃茒無樹木復自小徑別至一山俗名鵝鼻山山頂有石如屋大插一碑於其中文皆爲風土所剝隱約就碑可見缺畫與禹廟沒字碑之類不知此石果岑石歟非始皇之力不能插於石中此山險絕罕有至者

張守節史記正義云會稽刻李斯書其字四寸畫如小指圎鐫今文字整頓是小篆也

山谷次韻錢穆父贈松扇有云可憐逺度幘溝溇蓋髙句驪漢時從玄莵郡受朝服衣幘築小城置漢朝服衣幘其中名此城爲幘溝溇東坡亦有和張耒髙麗松扇詩

樂天崔晦云博陵崔晦叔與琴韻甚淸蜀客姜發授秋思聲甚澹故公有絕句云淸夜調琴忽有情欲彈惆悵憶崔卿何人解愛中徽上秋思頭邊八九聲

元稹之子名道護稹沒時甫三歲

湖州磁湖鎭道士磯卽唐張志和所謂西塞山前者也顏魯公眞卿與志和友善公刺湖州時與門客會飲唱和爲漁父詞志和首唱云云眞卿與陸鴻漸徐士衡李成矩共唱和二十五首遞相評尙

胡穆秀才遺東坡古銅器似鼎而小上有兩柱可以覆而不蹶疑飲器也有古篆五字坡亦不能識

東坡嘗作茶論曰除煩去膩一日之利暫佳積气侵精終身之患不少公惟以濃茶潄口齒間余肉因而脫去且齒性便苦漱之齒愈堅以故不飲茶一日因逰諸寺飲釅茶七盞有戱書懃師壁上云示病維摩元不病在家靈運已忘家何須魏帝一丸藥且盡盧仝七椀茶

紹興郡學教授廳君子堂三大字宋魏了翁所篆其先本趙氏堂顏流落城東小家支以爲榻洪武中教授王俊華見之舁致掲於此云

楊廉夫先生之母夫人嘗夢神人授金錢一枚吞之遂娠先生先生文章事業爲一代偉人豈偶然哉先生卒錢君思復嘗作挽詩云生前母應金錢夢死後人稱鐵笛仙

龍虎山道士吳善淵謂余曰虞邵庵先生自云其母夫人嘗夢羽人騎鶴抱一小兒來曰此南嶽眞官寄汝家養之旣而誕先生

虞文靖公初善寫八分未工在﹝闕﹞時陽稱疾謝客一月不下樓後出以示人無不嘆伏

績之從祖祖父廣信教授府君好鼓琴嘗蓄一雅友琴以自娛府君卒因亂竟流落人間錢唐施彥昭牧州子也世以知琴名余嘗質之彥昭曰寔良材也今在吳中士人家云

丹厓唐先生蓄一紫小硯背有縱渠若剖竹竟硯不知何制度也先生銘之曰永之奇越余歸四方爾攜昌余辭

宋朝以文徳殿爲正衙元以大明殿爲正衙有延春閣但有琉璃瓦飭檐脊

元朝萬歲山廣寒殿內設一黒玉酒甕玉有白章隨其形刻魚獸出沒波濤之狀其大可貯酒三十餘石

初無人以花藥石刻印者自山農始也

山農用漢制刻圖書印甚古江右熊﹝闕﹞巾笥所蓄頗夥然文皆陋俗見山農印大嘆服且曰天馬一出萬馬皆喑於是盡棄所有

柯博士九思在奎章閣嘗取秦漢以還雜印子用越薄紙印其文剪作片子帖禙成帙或圖其樣如壽亭侯印雙紐四環之類爲二卷余嘗見之

永樂己丑八月虎入越城之蕺山指揮使王斯道命軍士搏殺之

粉箋書字不經久近年作者多鹵莽不精不一二年字畫已漫漶矣康伯可謂向薌林出李重光金花箋手書長短句歲久剝落其辭不全亦一證也古人於藝必精到尙復若此矧鹵莽者乎

富春﹝闕﹞寺碑文乃洪武丁巳夏一初仁公住普福時所譔兪紫芝書予時寓吳山普光精舍實見之譔書氏作鋏岸松雪者僞耳

吳興富家某氏酷愛松雪書畫重購而蓄之積至三四篋至正末盜賊騷動某氏囑其子曰吾家貲賄頗丰爾不能全必棄之愼勿棄此篋中物也其子謹志之後因避亂浮家往來一日開篋視之皆松雪遺迹乃大悔欲盡棄之時掌事人在側曰郎君茍不欲願乞鄙人遂與之寄近僧寺後爲寺僧日東生所有日庋藏之遇佳客則出玩其中一硯可二尺餘衡可二尺石色如紅瑪瑙四緣皆刻作蓮華瓣名蓮葉硯本一富人家物公見而愛之管夫人以銀器數事貿之富人以獻公極便揮灑亦爲日所得洪武間因回祿皆爲灰燼惜哉

滁州淸流縣菱溪本名荇溪避楊行密嫌名攺爲菱

滁之瑯琊山有六一泉蓋公守滁時名之也杭之西山亦有六一泉在報恩院孤山之址公未嘗至杭僧惠勤思之坡公因名此泉

江西甘矮梅先生通五經四方從學者甚眾一日其徒有行臺禦史者謁先生於家先生款語久之求退先生曰能少畱蔬食否及設饌惟蔥湯麥飯而已先生曰禦史豈啖此者第老夫易辦耳口占一詩畀之云蔥湯麥飯丹田暖麥飯蔥湯也可憐試向城樓髙處望人家幾處未炊煙先生之意深矣

熊太古先生在成均日初未嘗有所指教諸生皆易之後一顯官見先生驚曰先生乃在此耶因請說經先生正襟危坐論辧亹亹剖析玄奧殆無餘蘊諸生始嘆服謝曰今日乃知爲吾先生也

洪武甲子冬眉山蘇太史伯衡自錢塘校文回至越館於郡庠余與夏元賓毛鼎臣唐愚士謁之先是太史與王先生好問錢博士子予王教授俊華坐於中南面司訓余師堅張彥輝王彥益坐於東序西面北上太史以齒揖元賓並坐元賓謂嘗請益於松瓢﹝好問先生別號﹞固辭乃與餘四人坐於南序東面北上一時人物之盛揖讓之禮雍容和樂有三代之遺風焉

姑蘇太平橋張茂卿家有故元諸名公合手作文會圖一巨軸實奇物也盛子昭畫松邊伯京畫墨竹張叔厚畫人物王若水畫鶴倪元鎭畫逺山趙仲穆作小序李子云書時王元中在坐亦列名其間

至正間歲大風民以荒聞朝廷遣公按之信然秋稻復花民仍以熟首於公公不可曰汝百姓不知耳此稻花而不實譬之雪花冬則六出至春惟五出是歲果饑

元帥謹齋夏公諱若水予從祖叔父允善之外祖父也居錢塘西湖之昭慶灣第宅百餘間乃故宋謝太后歇涼亭如眉壽堂百花堂一碧萬頃堂湖山淸觀等皆宏麗特甚又架船亭水中每元夕諸堂皆施玉色簾放華燈上下輝映極爲偉麗士女縱觀逹曉娃僮輩往往得遺簮墮珥

元帥夏公之居昭慶灣諸以僧樂送葬者至第輒止過第如初後遂爲故事

戴君伯庸倜儻士也有大志喜談兵言論風飛雷厲聽者忘倦嘗云人生一飽之外皆爲長物至正末居姑蘇貧甚至於割薦而爨鬻鞾而食參政董公摶霄君故人也時持節調福州兵道由姑蘇造君袖白金一鋌餉之君受而不辭遂得以給朝晡友人有告急者君持其半與之其度量如此

管夫人嘗用銀朱筆畫懸崖竹一枝楊廉夫題絕句云网得珊瑚枝擲向篔簹谷明年錦■﹝衤朋﹞兒春風生面目

紹興山陰縣西北六十里有仙人洞在越棲峯下乃九江葛秋巖慶龍逰息之所慶龍蚤年嘗入匡廬學浮屠法稱璹書記不樂遂歸俗放浪江湖中名公巨卿酒徒劍客往往多與之逰好爲詩落落有气槪遇風日淸美乘筍輿逰天衣雲門諸山岸幘披襟翛然如畫中人物年逾七袠齯齒童顏終歲不澡沐肌體淸潔衣垢不生蚤虱化去王君理得函其骨於石洞仍鐫石爲肖像並一鶴於洞中至正末爲盜所發至今稱葛仙洞其寄漁翁江南野道人又其自號云

徐秋雲宮詞紅錦只孫團晚風是以只孫爲織成帷幛之類非也元故事親王及功臣常侍宴者別賜冠衣制飭如一謂之只孫如玩齋貢公趙廉訪家傳賜金文只孫一襲是也又有縷皮傅金爲織文謂之納赤思衣皆國語也只讀爲枳

祕閣石刻本新昌石金紫家故物會稽唐彥常丹崖先生之叔父也嘗欲拂一本不得乃發憤曰我卽得此石當與好事者共之後石氏求售彥常厚賈購之仍顧工拂施逹官過客求者甚眾而彥常不倦顧以此耗其家云

余從祖父廉使府君爲禦史時劾奏殿中侍禦史哈瑪爾及其弟舒蘓罪惡章三上忤上欲殺之時治書樊時中苦諫以爲自古無殺諌臣之理如上必欲殺之臣願納印綬以故上意稍解

樊公時中爲淛江參政觀潮嘗題詩樟亭雲煙波閃閃海門開平地潛生萬壑雷大信不虧天不老浙江亭上看潮來公之志可見矣至正壬辰紅巾賊亂公張弓抽矢馳射於其間賊應弦而斃者甚眾自卯至申公矢盡竟死之

逹實特穆爾公幼時嘗有所執而入鎭南王見而問曰汝手中何物也公曰筆且齊﹝闕﹞持白紙一畨達實特穆爾愛而取之筆且齊者國語謂吏人也王不言久之曰是子他日必眼黒也眼黒猶言貪墨耳及公鎭浙果黷於貨

客省大使哈喇璋善啖右丞潘公嘗邀早飯蕩北羊背皮一燒鵝一東陽酒一壇餅子一箸先割羊鵝肉卷餅食盡卻以余胾下酒飲盡又以煎魚一巨臠喫水飯二器至正﹝闕﹞間於官舍坐逝時天气甚熾浴斂坐龕中三日容色如生觀者嘖嘖

虞文靖公集在翰林一夕夢兩朱衣引至一官府見一人服王者服乃孔子也公跪於陛孔子謂曰汝集善爲之公退至殿陛一跌而寤公恐遺忘口誦所言俄而聞叩門甚急亟起乃﹝闕﹞王召議事二使以上廐馬翼公至承天殿朝臣及諸學士具集王曰﹝闕﹞上晏駕上都某﹝闕﹞欲竊神器僞使者賫詔且至卿等在廷曷以處之眾無語公黙省夢中語乃進曰殿下爲中令監國宜卽大位於是定計諭中外初國璽在上都乃蠟爲天子印章頒詔先遣使守古北口候僞使者殺之焚其書此臨大事決大疑聖人假夢以堅公之志耳

會稽王山農元章早負大志逰大都無所遇貰屋以居時臨川危素爲翰林學士居鐘樓街山農嘗見其文而不相識一日危騎而過山農所與之坐而不問其姓名徐曰君非鐘樓街住耶危曰然更不出他語而罷人問之山農曰吾觀其文有譎气目其人舉止亦然料知必危太朴也

山農居大都旣不遇惟落落自放嘗謂月魯不華公曰余欲買一黃牛乘之掛書角上以逰會月魯公南轅傳聞士大夫間故有燕市騎牛之語而實未嘗騎也

康伯可工長短句其爲人備見於其友吳興﹝闕﹞君所爲引謂其少時性豪放殆麒麟天馬不可羈及揮麈劇談浩歌滿飲發爲詞章秀潤風雅靖康間攝淮西帥幕嘗上中興十策不報南渡後落魄吳越間抱志鬱鬱以詞章自娛且曰吾必追漢晉風流唐宋諸賢非我師也嘗以小闋促蘇養直赴雪夜溪堂之約卽醜奴兒令者是也溪堂在荊州蘇公報章其略云自秋晚迄今凡三作書並酒去今日雪後方辱報並以佳詞見招數十年來無此風味某已裝酒上船來日若晴須有月若溪堂聞橫笛聲卽我至矣所謂莫掩溪門眞成一段奇事予每想象二公風致手書此詞並後湖書語與好事者玩之

尙書貢公玩齋先生至正壬戍督漕於閩之三山逾年召還時風颿未順暫居城西香嚴寺因故臺基增築之名曰髙風臺辧章道隱公以錢爲公庀工亭其上曰鳴鳯亭又得古泉於臺東曰西泠泉時劉君子明遣其子中從公逰公又有祕書之命北還劉君構生祠六楹於臺東仍摶土肖公像事之題曰思玩齋蓋以公素號玩齋故也又益北軒曰樂善齋公平日宦逰皆有行窩若雪月若蚓竅若鷗室若粟春者是也劉君又作白雲窩於樂善齋西且求時賢題詠以寓其悠然之思也非獨公文章徳業有以系劉君之思而劉君父子拳拳不忘於公者何其勤且至哉劉君余獲交焉惜其子已蚤世予不得見今余家藏公文槀若干捲則中手錄也尙未完中字庸道

洪武癸酉予寓蕭山夏忽有河魚之疾飲食不入口者信宿矣忽周君尙謙偕會稽文學繆慶元來訪予蹶然欵坐久之繆以如京告別甚急周獨畱共酌是日疾遂已昔者檄與詩皆能愈疾況倜儻士哉

元末有隱君子張南榮者讀書善鼓琴時軍帥有慕君一見而不可得者使數至君始往見之且曰知君妙於音固欲相凂君爲作秋風亭臯等曲適帥瘧作聽畢醒然起曰吾病去矣是後瘧遂除

天臺王中孚嘗閱佛氏書以朱筆鉤其玄人問之曰作釋氏文章備用故耳

顧過攺之餘先子同門友也其弟遇之不悌嘗因事面犯攺之攺之言笑自如但云意不同耳何必怒也其弟喃喃愈甚久之亦但云便是意不同耳終不與辯

魏國李文忠公孟字道復號秋谷至正間未貴時束書逰京師予先君之外王父中書平章益國楊公諱吉丁一見輒器重之薦之裕宗裕宗崩公乃延致家塾爲諸子師

段應奉天佑極淸羸食不過數合稍多則不能安必令婢僕以槌其胸背尙不能安其寢如是者十餘年人之體有不裕欲人槌拊之𨿽古人亦有之白傅詩云小奴槌我足小婢槌我背言老病也

周左丞伯琦在姑蘇時聴事中惟設一椅余無坐榻獨楊孟載至始索坐子譚論久之仍召其門客謝某陪坐具小酌從容﹝闕﹞興極乃休

髙季廸啟嘗爲饒介之參政門客時唐處敬肅寓姑蘇﹝闕﹞坊每日夕介之以一卒韝馬送季廸歸經唐所居唐必預具酒饌待之季廸遂系馬畱連觴詠率至鼓絕乃無夕不爾時愚士侍側飫聞緒論

歐陽文公玄歸於鄕省墓交謁公應接紛紛一日令韝馬入隘巷問某人家訪之乃治履者所居左右驚問公以其人亦嘗謁見故答其意耳前輩不以徳位自髙如此

吾從祖祖父教授府君居蕭山時奉﹝闕﹞公出爲浙東廉訪使道蕭山拜府君官自縣令以下皆來候公府君以次延坐自坐門東時尙右奉﹝闕﹞公侍立府君側親爲下茶執子弟禮令等不安席公曰官人輩安坐此則某叔父家也

奉﹝闕﹞公爲禦史時居錢塘馨如坊第張潞公翥以應奉翰林代祠至杭一日來訪僮馬甚約門者易之不爲通名公知之急策馬追至淸河坊及之乃延歸刲羊設席盡歡而罷潞公去奉﹝闕﹞公召門者杖之

趙松雪歸吳興嘗見夫婦操獘舟丐以爲活公識其人問之因惻然曰我衣食爾夫婦漚波亭供灑掃可乎夫婦欣然居之一日公從第緩步至亭問其居此若何夫婦感泣以爲得所惟憂身後無斂形之具耳公曰我適行間憶奎章閣一石甚奇命侍史取紙筆就亭圖之神速特甚俾夫婦鬻以爲身後計其人持至駱駝橋好事者以十千購之

宋尙書子章在越中嘗館黃文獻公於竹深荷靜之軒公正構文忽厲聲如怒狀尙書驚問之知爲乳雀喧啅亂其文思耳

霏雪錄卷上

●欽定四庫全書

霏雪錄卷下

﹝明﹞鐂績撰

吳人有稱雪庵居士者書刺謁趙松雪公公曰靑蓮居士耶香山東坡邪吾今未聞有此人也不許見公一日送客不覺出外門見一人伏於地公驚問之局蹐不敢言但致願見之誠公徐曰爾非昨來雪庵居士者乎遂呼使入贄見之禮頗丰羊酒茶餌又出郴筆兩枚王右丞雪裏芭蕉一幅初獻公未言公遽曰爾來欲吾題此畫耶濡筆題而歸之其人拜謝而去公爲人敬慕如此

勾曲張外史雨嘗求黃文獻公﹝闕﹞文久而不得一日公來訪外史先宻於書齋設文房之具甚精致乃延公入坐外史紿以它事出公黙坐久之援筆構文頃刻而成

宜興無錫歳歉道途多殍時官於僧寺假鑊作糜食饑氓僧閉門不與曹文貞嘗有詩云緇衣終日誦慈悲螻蟻傷生亦皺眉一鑊髙懸萬人命貪嗔當畏老天知又云沴气無情若降災饑民往往背如鮐微軀不惜塡溝壑還我生前布施來可謂深中其貪狼之病矣

濟寧故老十餘人莘士先生其一人也閒居寛衣博帶以木綿制短■﹝革勿﹞鞾厚底拄過頭杖修眉如雪長髯至腹容度舒遲談論雄偉儼如商皓儔匹

蔣氏姑蘇巨家也有子甫八齡欲爲求師慕鄭明徳先生具禮延之先生不屑往蔣亦跌宕者遂厚延鐵崖楊先生具道鄭不就之意時先生居吳淞放情山水日攜賓客妓女以文酒爲樂謂蔣曰能從三事則可幣不足計也一無拘日課二資行樂費三湏卜別墅以貯家人蔣欣然從之鐵崖竟畱三年後其子亦有名於時

元辧章哈爾吉布哈公凝重有廊廟器善調攝晨朝惟素食常蔬三四品春冬以虀同豆腐作羮秋夏冬瓜羮不禦魚肉午乃進丰饍

公出蒞江淛時常以盤薦一物覆以黃帕置案上人不知爲何物乃英宗所賜玉尺也若曰玉有溫潤剛栗之質尺有方直裁制之體以表公之徳是以恆置於前示不忘也參政某因公如廁於掾史索觀之誤墜地爲三段惶恐不自安公出具以故告且謝不謹公神色自若爲言英宗眷顧之隆而已方進徳未能之意以其一與參政一與掾史一仍置盤中人益伏公雅量

國初宋學士濂以文柄雄視四海曽禮部魯博貫羣籍談論風發雷厲嚴陵徐尊生嘗曰南京有博學之士二人一以舌爲筆一以筆爲舌指二公也

括蒼張彥芳淸敏有治才洪武間嘗爲令吏民伏其能時縣事煩劇夜張燈閱吏牘𨿽百紙目視手批頃刻俱了喜賓客公私往來經其邑者慰問館糓不失一人時李盤介石爲丞才少劣於張亦謹願以能稱稍不如張意張卽厲聲責之李避席立令前張怒已李長揖謝罪往往如此可謂厚徳人也張以抑姦彊太甚眾構禍害之後李亦以他事謫戍荊楚終夜手不釋卷亦以守正不阿迕權門罹禍死惜哉

太守李公益﹝闕﹞人洪武間在郡父老入見公曰非朔望且無他諸公何自來邪父老曰有某乙罵公某等不忿特來愬爾公曰父老輩差矣彼非罵我也父老又曰指公姓字而罵非敢誑公曰與我同姓字者知幾人彼自罵他人非我也𨿽然徒勤父老待一茶而謝之人伏其度

宋故事禁中處分事付外謂之內批又謂之禦筆皆內夫人代書而所謂禦寶批者或上批或內夫人批皆用禦寶惟親筆則上親書押字不必用寶也

前輩謙退不矜予幼承先澤得執泛掃搢紳先生前毎遇題品更相推讓不肯相髙𨿽老成亦如此吳有璥上人者嘗出牧羊圖求先君題先子劙紙作小片子細書粘畫上璥固求書之先君曰此名筆也俟觀者韙之乃可寫爾蓋愼之也比年後生小子一有卷軸不問畫之珍祕經何人品題遽爾大書亂道廁於其間污人好畫恬不知愧大可畏也錢塘錢孟襄好事會稽王山樵爲作過墻梅一小幅徐始丰貢南湖王玩艸三先生唐君愚士曁予各題七言絕句其上孟襄甚珍愛之嘗懸書室中一日孟襄出時一老生客其所於紙隙處亦題一絕孟襄初不知及見大爲懊恨亟欲劙去之此可爲不自知者也昔太白鸚鵡洲云眼前有景道不得崔顥題詩在上頭邵庵先天觀圖云不是三年不題句卷中爲有範梈詩新學小子可以爲戒

湏溪劉會孟凡題識書畫所書名中藏三代人物字僞署者輙易別宋太史濓云

虞邵庵之子臯門初誕時邵庵方入朝至臯門適聞之故以爲名﹝闕﹞至正間困頓鄕裏死於江西﹝闕﹞寺僧爲行狀葬之

仇山村熙晦翁馬虛中道士嘗畫爲三笑圖題從渠贊嘆從渠罵如今只作虎溪看

熊子仁名僧啟歪頭祭酒之子逹實特穆爾丞相之甥艸書學羲獻一童以小篋負文房具自隨嘗執筆畫烏絲不用界尺細直而勻與太朴危公交善

集賢馮海粟博學彊記一日過宋子虛子虛出其槀視之馮疾讀黙識遇佳句輙朗誦終捲而止明日爲子虛序之一揮千餘言昨所讀者輙表而出之次第不差海粟平日豪雋亦可槪見矣

坡公特能持儉與李公擇帖云僕行年五十始知作活大要是慳爾而文以美名謂之儉素然吾儕爲之則類俗人眞可謂淡而有味者口體之欲何窮之有每加節儉亦是惜福延壽之道又與王定國帖云湏少儉嗇輕用錢物一是逺地恐闕乏不繼二是災難中節用自貶亦消厄長福之一端又云廩入𨿽不繼痛云云自節儉毎日限用百五十自月朔日取錢四千五百足系作三十塊掛屋梁上平明以畫義挑取一塊卽藏去畫義以大竹筒別貯用不盡者可謂至儉然猶每每日一錢此間物賤故也此公平日自謂長策不敢獨用而嘗告於朋友者予𨿽樂此然時時犯戒乃伏公力量不可及也

鐵厓楊君居吳淞一日路義道招顧仲瑛與厓同飲以璚花珠月二妓糾席因舉酒徵詩令曰詩不成者浮白蓮杯三厓詩雲月滿十分珠有價花開第一玉無瑕謂二妓也又仲瑛嘗買百花船艤山塘橋招厓與張叔厚渥於彥成立遊虎阜以璚花翠屛侍行俄以雪霰不果厓寄玉山詩云桃花港口小蠻娘腰身楊柳隨風揚翡翠屏深未肯出蹋歌直待踏春陽末云小蠻約伴合吹笙解道江南有於鵠蓋以鵠比彥成也又有和章惟玉山殊有思致其略云仙人手揮白玉觴雙雙侍女歌春陽一聲兩聲鶯出谷三聲四聲未成曲朝來更約逍遙逰月底吹笙跨黃鵠可謂一時人物風流之盛也仲瑛有玉山艸堂厓又有書畫船亭燕顧仲瑛李仲虞爲小璚花聫句詩云鳯髻新妝小步揺﹝李﹞畫船低倚鐵龍箾﹝楊﹞眉邊粉蝶何由褪﹝顧﹞臂上守宮猶未消﹝楊﹞玊筍行春歌窈窕﹝李﹞金蓮舞雪步妖嬈﹝顧﹞春風吹醒璚花夢鶴背何湏廿四橋﹝楊﹞

神仙修煉之說有無𨿽不可究然或因此致疾者斯又不可不知也元有張性虛者嘗參東門老其法專守下丹田屬纊之際下田結塊痛而絕又一人守上田鼻中終日涕濃

樊昌髙八捨家軒墀之間畜龜數年生育至百餘其家產子四五人皆龜胸傴僂蓋孕婦感其气所致古人胎教可不謹哉

至正末越有夫婦於大善寺金剛神側陳葦席而居其婦產一子首有兩﹝闕﹞孔昻縮類所謂夜義者蓋產婦依止上偶便稟得此形

陳白雲家籬援間植決明家人摘以下茶生三女皆短而跛而王氏女甥亦跛予皆識之又會稽民朱氏一子亦然其家亦嘗種之悉拔去

會稽王﹝闕﹞家雄於貲至正間困於徭役門戶零落一術士以六物推人禍福主其家禮遇甚厚無何與其人散步園中其人指池水謂王曰君家積徳何厚池中水皆銀也吾能煉之用銀二三鎰作六釜俟吾西遊還試之如期而至取池水熾炭瀹之涸則益以水如是者一月別以藥投之釡中皆成銀王氏異之厚贈其人別去期再至竟不來矣權其釜大虧銖兩所得之銀卽釜也富家弟子愚騃而貪爲妄人侮惑如此大可爲戒

木鱉不可服薊門一人生二子皆切愛之恣其食啖遂成痞疾其父得一方以木鱉煮豬肉食之其幼子當夜死明日長者死愚人不謹輕信妄爲至殺其二子悲哉友人馬君文誠得方書一帙亦載此方因評注其事於左以爲戒此仁之一端也

一童子頭有瘍遇人以藥傅之童子頭癢不可忍爬搔見血至以頭觸柱至夕竟死蓋其藥有砒見血卽害人矣吾聞之文誠云

越皮生者嘗爲山陰吏時京衛官子弟給符出州縣沒民間貲產皮與掌文書某衛某官之子某﹝闕﹞至山陰知皮妻美而艷佯與皮宻彊其妻出見恱之竣事誣奏皮擅出入官物皮竟死非命妻果配誣者禮女子出門必擁閉其面有理也夫

君子其潛如龍非迅雷烈風不起其翔如鳯非醴泉甘露不食此王伯厚甫之言也觀此則貪濫祿就污位者獨何心哉

朱子嘗云人不可無戒愼恐懼底心莊子說庖丁解牛神妙到那心必然爲之一動然後解去心動便是懼處余謂人事事當懼不懼便蹉跌了只一懼字包多少利害在里許

房室之戒多矣而天變爲尢月令先雷三日奮木鐸以令兆民曰雷將發聲有不戒其容止者生子不備必有凶災謂其瀆天威也今人生子而形殘體缺者又安知其不犯斯禁耶爲人父母者宜識之噫迅雷風烈必變豈有是哉

前漢長信少府檀長卿於許伯仁座中爲沐猴舞蓋寛饒劾奏唐祝欽明爲八風舞盧藏用嘆曰五經掃地晉謝尙爲鸜鵒舞宋冦萊公舞柘枝無人譏彈何邪﹝當類補﹞

世說陸玩拜司空曰以我爲三公天下無人矣又鄭綮拜相曰歇後鄭五爲宰相天下事可知矣後世庸材叨重祿據顯位者幾何人使聞此語安知不內愧而面頸發赤哉

唐李義山以劈琴煮鶴爲殺風景曹子建七啟搴芳蓮之巢龜龜與鶴亦可謂殺風景矣至於張協七命丹穴之雛斯不止於殺風景而已記曰不麛不卵而鳯凰至近世規丹穴之肉者多矣鳯之不至宜哉

山與水本末不同山一本而萬殊水萬殊而一本

陶靖節百世髙士也其逹生死忘榮辱非纒縳世故者所可比也自作祭文挽詩正假此以寫胸中之廓然者耳豈眞以槪於中哉黃秋畦翁嘗自書墓志松鄕任士林叔實跋其後云老畦翁閱世熟矣獨死生未有所屬手爲志文以遺其子介亦逹矣然東坡嘗追誚劉伯倫以爲未忘骸骨者翁亦當一笑云予觀近世好名之徒預恐執筆者少已多自志其墓又往往援當世名公碩儒爲交友粉澤之以誣將來予毎見此等未嘗不爲之甲顏汗背也

史不足信久矣董狐之後不復有人焉司馬遷輕殺身成仁乃不爲紀信立傳視左氏牖下華泉之載固已失之矣然以私害公者不爲不多晉陳壽爲武侯佐嘗被撻百下後論武侯云應變將略非其所長又嘗覓百斛米於丁儀之子不與竟不爲乃翁立傳若此類甚多予之鼻祖長馬牧府君事金武元有紀信節其事昞昞元之史臣修遼金宋史責賕於吾祖父禦史聚諸族謀咸曰吾始祖事顯且史筆以勸善懲惡爲務爲一代信書而可賂耶卽與之安知後世不爲口實乎遂止終不得書嗚呼以此觀之視聖人麟經皆罪人耳靜修劉公嘗有詩云紀錄紛紛已失眞語言輕重在詞臣若將字字論心術恐有無窮受屈人旨哉名言乎

黃秋江者與秋谷有布衣之舊一日至京師謁之比歸秋谷贈以詩曰君釣秋江月我耕秋谷云逃名君笑我伴食我慚君

坡翁嘗云退之以磨蠍爲身宮僕以爲命宮平生得謗譽皆以此磨蠍丑宮也予身命皆躔斗宿𨿽不望二公之譽而謗寔倍之是必磨蠍所致也坡翁豈欺我哉

文字有簡短而意思無窮者如荊公讀孟嘗君傳凡八十八字而文勢四轉老泉名二子說凡八十一字而文勢九轉字數愈少曲折愈多議論明潔筆力遒健非老手不能到也

古人文章有用字繁不爲重復者先軰嘗論之矣如戰國策蘇代自齊獻書於燕王一段尢奇曰臣之行也固知將有口事故獻禦書而行曰臣貴於齊燕大夫將不信臣臣賤將輕臣臣用將多望於臣齊有不善將歸罪於臣天下不攻齊將曰善爲齊謀天下攻齊將與齊兼貿臣臣之所重處重畱也凡八十餘言而用十臣字七將字文勢曲折讀之不覺其多亦至文也歟

史記愛用泣數行下韓長孺列傳凡兩見之餘所見尢多

前軰所譔神道碑文書事迹只書元年二年三年累去不再書某年某甲子或事在本年春夏秋冬則書某年春夏秋冬如此書則易見不書某年某甲子亦爲書甲子有攺移故也亦有累書事迹而不書年者況甲子乎史記孔子世家某年下又書甲子蓋聖人之出處所當謹故如此書難以爲例始丰徐先生云

古人文字有同書一事而辭不相襲者如韓文公貶陽山令李翺作行狀則曰出守連州陽山令政有惠於下及公去百姓多以公之姓以命其子皇甫持正神道碑則曰行爲連州陽山令陽山民至今多以先生氏字呼其子孫祖無擇表州廟記則曰貶連州陽山令在陽山有善政旣去人懷其惠生子悉以韓名唐書本傳則曰徳宗怒貶陽山令有愛在民民生子多以其姓字之其論佛骨表李翺則曰佛骨自鳯翔至傳京師諸寺時百姓有燒指與頂以祈福者皇甫持正則曰憲宗盛儀衛迎佛骨士女縱觀傾城祖無擇則曰佛骨至自鳯翔百姓火肌膚爲奉傾京師唐書則曰憲宗遣使者往鳯翔迎佛骨入禁中三日乃送佛祠王公士人奔走膜唄至爲夷法灼體膚委珍貝騰沓道路

唐愚士稻頌是學晉傳玄羽鑰舞歌文法魏野黃一篇是學柳柳州鐃歌文法稽山采藥圖賦是學孔稚圭北山移文文法此又是將古人文字步驟音節畫定樣子做

元元明善善學莊子觀其虛室擬槎亭等作可見

蘇太史伯衡善學人文字如周書補亡補範宣子復鄭子產輕幣書師儉畏愼等訓極似古人言語辭理皆到

吾友蔡惟中謂予曰蘇平仲文脫不得他家縱橫气習元﹝闕﹞間閻學士復艸加封孔子制云蓋聞先孔子而聖者非孔子無以明後孔子而聖者非孔子無以法所謂祖述堯舜憲章文武儀範百王師表萬世者也可謂事核而語工

余忠宣公闕艸加封孟子制云觀乎七篇之書拳拳乎致君澤民之心凜凜乎拔本塞源之論尢爲親切

晦庵朱子亦嘗戲作禪家語跋周益公楊誠齋送甘叔懷詩文卷後云退傅精勤小物無有入於其間老監縱橫妙用諸相卽是非相且道二公用處是同是別叔懷於此卷中直下薦得不妨奇特如或未然待汝一口吸盡西江水卽向汝道

邵氏聞見後錄云子厚書段太尉遺事云吾戴吾頭來矣宋景文公修史曰吾戴頭來矣去一吾字便不成語吾戴頭者何人之頭邪眉山蘇太史伯衡作唐應奉肅墓志曰尢工篆楷深得筆意宻庵謝元功指筆意上曰此處似闕二字惟中愚士問闕何字符功曰當添古人二字不然得何人筆意邪此卽吾戴吾頭例也二君服其論予謂此例經有之如泰誓朕夢恊朕卜語吾日三省吾身孟子我善養吾浩然之气之類特未有人拈出耳

臨江守李侯倜爲部使者所劾他使者力辧其誣後終於大官當得謚其家求於謚議中無及臨江事太常博士栁公貫曰著其事而白其非辜安可沒乎其子乃嘆服此紀事之法今人有諱其事遂隠而不書反不白邪

前軰文章大家爲文不卹攺竄今之學力淺淺者反以不攺爲髙歐公毎爲文旣成必自竄易至有不畱初本一字者其爲文章則書而粘之屋壁出入觀省之至尺牘單簡亦必立槀其精審如此每一篇出士大夫皆傳寫諷誦惟覩其渾然天成莫究斧鑿之痕也

鄭子經衍極言辭極髙古是學法言文章

歙趙汸云袁公伯長問於先師虞公伯生曰爲文當何如虞公曰子淛人也子欲知爲文當問諸淛中庖者予川人也何足以知之袁公曰庖者何用知文乎虞公曰川人之庖也麄塊而大臠醲酰而厚醬非不果然屬厭也而飲食之味微矣淛中之庖者則不然凡水陸之產皆擇取柔甘調其滋味治之有方而潔之不已視之泠然水也五味之和各得所求羽毛鱗介之珍不易其性故予謂爲文之妙惟淛中庖者知之袁公矍然稱善

晦庵朱子因熟讀孟子知作文之法

詩文不厭攺少陵六一二公皆一代偉人制作未嘗不攺如少陵桃花細逐楊花落黃鳥時兼白鳥飛有得其手槀初作桃花欲共楊花語後乃更定如此公嘗有詩云新詩攺罷自長吟此類是也又有得歐公醉翁亭記槀初云滁州四面有山累數十字後只作環滁皆山也五字而文意自足蓋公平日作文畢粘之墻壁坐臥觀之攺正盡善方出示人二公以詩文雄視海內所作不能無攺定今之淺淺者往往伸紙濡毫一揮而就自以爲快其妄作如此又從而稱道之大可發笑有人得白傅詩艸數紙點竄塗抹及其成篇殆與初作不侔也

余讀城南聫句朝饌已百態春醪又千名初若不經意者及讀文選陸士衡詩有海物錯萬類陸產尙千名乃知韓孟師陸語也殊不知陸語又出張衡南都賦曰酸甜滋味百種千名

齊東野語謂杜少陵父名閒故詩中無閒字余按公詩有曽閃朱旗北斗閒或云當作殷又有娟娟戱蝶過閒幔之語故蔡夢弼曰豈非臨文不諱乎

王駕晴景詩雲雨前初見花間葉雨後兼無葉底花蛺蝶飛來過墻去應疑春色在鄰家有無限意思荊公臨川集以初作不兼作全蛺蝶飛來作蜂蝶紛紛卻攺此六字殆壊了王駕也漁隠又從而粉飾之誠可發笑

昌黎七言古詩句法有以上三字而下四字成之者如送區弘南歸云落以斧引以纒徽差我道不能自肥子去矣時若發機是也五言亦有以上三下二爲句脈者如徒展轉在牀之類是也

五言古詩昌黎以上三下二爲句如徒展轉在牀之類是也文選有出郭門直視則昌黎以前已有此法耳

詩云日之夕矣羊牛下來說者曰日夕則羊先歸而牛次之如歐陽詹題王明府郊亭雲山城要得牛羊下便文耳詩人之詞豈拘常例哉

詩有近鄙俗而理足以動人者如白傅思子臺有感二詩云曽家機上聞投杼尹氏園中見掇蜂但以恩情生隙罅何人不解作江充又云闇生魑魅蠧生虫何異讒生疑阻中但使武皇心似燭江充不敢作江充嗚呼使漢武早聞此語則望思何勞而築哉

稱時君曰上詩家亦有用者如老杜張后不樂上爲忙張佑回望秦川上軫憂泣話伶官上許歸妃子偸行上宻隨莫說夫人上涕零之類是也

唐人絕句有疊用兩韻者如髙適玉眞公主歌常言龍徳本天仙誰謂仙人每學仙

唐人詩一家自有一家聲調髙下疾徐皆合律呂吟而繹之令人有聞韶忘味之意宋人詩譬則村鼔島笛雜亂無倫

或問予唐宋人詩之別余答之曰唐人詩純宋人詩駁唐人詩活宋人詩滯唐詩自在宋詩費力唐詩渾成宋詩餖飣唐詩縝宻宋詩漏逗唐詩溫潤宋詩枯燥唐詩鏗鏘宋詩散緩唐人詩如貴介公子舉止風流宋人詩如三家村乍富人盛服揖賓辭容鄙俗

許彥周詩話云作詩淺易鄙陋之气不除大可惡斯言得之矣及客問何從去之乃曰熟讀李義山詩與黃魯直詩而深味之則去也何言之陋哉

唐人詠物詩於景意事情外別有一種思致不可言傳必心領神會始得此後人所以不及唐也如陸魯望白蓮詩云素蘤多蒙別艷欺此花眞合在瑤池還應有恨無人覺月曉風淸欲墮時妙處不在言句上宋人都曉不得如東坡詠荔支梅聖兪詠河豚此等類非詩特俗所謂偈子耳

衛有七子之母猶不能安其室而凱風乃曰母氏聖善我無令人楚懷昏闇之君也而離騷乃曰閨中旣以邃逺兮哲王又不寤何則臣子之事君親分當如是耳商紂之惡尢甚退之作拘幽操爲文王之辭也乃曰臣罪當誅兮天王聖明可謂深得詩騷之旨矣

唐人絕句有重複字而不卹者如杜常華淸宮云曉風殘月入華淸又曰朝元閣上西風急皇甫冉酬張繼云落日陰以問音信又曰寒潮惟帶夕陽還此等別是一例

陶淵明采菊東籬下悠然見南山識者稱之不容口今之云然者不過如野人議璧隨和稱好耳求其眞識亦幾人哉或以爲望南山此又所謂曲士不可以語道者也𨿽樂天猶不免此失獨韋應物有采菊露未晞舉頭見秋山爲近之然粘皮骨矣嗚呼淵明妙處豈可以意識求哉

唐人作詩盡一生心力爲之故能名世傳後如吟安一个字撚斷數莖須如句向夜深得心從天外歸如盡日覓不得有時還自來如兩句三年得一吟雙淚流如欲識吟詩苦秋霜若在心如吟成五字句用破一生心如才吟五字句又白幾莖須如蟾蜍影裏淸吟苦舴艋舟中白髮生如爲人性僻耽佳句語不驚人死不休如詩思入冥搜如搜天斡地覓詩情如夜吟曉不休苦吟鬼神愁如何不自閒心與身爲仇之類是也惟知者可以語此今人以鹵莽滅裂之心率爾出言便欲過人恐無此理

王涯與甘露之禍樂天適逰香山寺有詩云當君白首同歸日是我靑山獨往時章子厚謂其有幸災之心斯言過矣獨東坡不然曰樂天豈幸人之禍也哉蓋悲之也余以樂天之心因蘇公之言始白

宋諸賢論唐以前詩多有得其肯綮者至論本朝人詩便失其本心此俗所謂護短者也

績年十一二時嘗侍家君謄詩槁有門外江深水沒扉之句績進曰江深焉得沒扉不若潮來爲勝家君遽投筆驚嘆曰吾兒可與言詩矣遂定爲潮來字自是命績學詩

杜牧之赤壁詩云東風不與周郎便銅雀春深鎖二喬詩意正謂瑜盡力一戰止以得二喬爲功而忘逺大之業蓋譏之也許彥周謂措大不識好惡正癡人前不可說夢耳

韓文公以道學文章自任獨於詩推尊李杜累累見諸篇什如城南聫句云蜀雄李杜拔如薦士云勃興得李杜萬彚困淩暴如酬盧云夫望秋云髙揖羣公謝名譽逺追甫白感至諴如石鼓云少陵無人謫仙死才薄將柰石鼓何之類此可見公不自髙處

古今人詩尙質者或失之枯燥尙華者或失之輕浮惟淵明則不然質而甚腴華而甚典學之不造其妙如繪日月形體𨿽具而精彩蔑如也

太史公曰國風好色而不滛小雅怨誹而不亂左丘明曰春秋之稱微而顯志而晦婉而成章盡而不污今之工詩文者知此則善矣

東坡謂孟襄陽詩韻髙而才短如造內法酒手而無材料耳余不然之襄陽詩如玄酒至味存焉總有材料亦著些子不得

虞文靖公集在宜黃時嘗倚樓吟詩有五更鼔角吹殘雪之句忽隔溪一童揖而言曰角可吹鼓不可吹公亟命召之已失所在蓋詩鬼也余謂老杜塞上風雲接地陰雲可言陰風不可言陰李長吉豸角雞香早晚含豸角豈可含耶此自有流例不必泥也如宋玉賦豈能與之料天地之髙哉後漢陽厚傳耳目不明記曰大夫不可造車馬此類甚多

柳柳州漁翁夜傍西巖宿曉汲淸湘燃楚竹煙消月出不見人欸乃一聲山水緑回看天際下中流巖上無心云相逐東坡乃截去尾兩句

太白詩淸水出芙蓉天然去雕飾只一出字便是去雕飾也

樂府載采葛婦歌曰嘗膽不苦味若飴令我采葛以作絲按吳越春秋不止此二句也勾踐歸國外傳云采葛婦傷越王用心之苦乃作苦之詩﹝或作若何之歌或作何苦之詩﹞曰葛不連蔓分臺臺﹝音貽﹞我君心苦命更之嘗膽不苦甘如飴令我采蔓以作絲﹝文選注引此詩此下有饑不遑食四體疲一句﹞女工織兮不敢遲弱於羅兮輕霏霏號絺素兮將獻之越王恱兮忘罪除吳王歡兮飛尺書增封益地賜羽奇機杖茵褥諸侯儀羣臣拜舞天顏舒我王何憂能不移

學詩家數如傳神始得毫髮不肖則爲它人矣

嚴滄浪之於詩刻意古作卓然不爲流俗所染五言絕句如閨怨云昨夜中秋月含愁顧影頻空畱可憐影不見可憐人如懊儂歌云君子如白日願得垂末光妾心如螢火安得久照郎船在下江口逆風不得上結束作男兒與郎索百丈又朝亦出門啼暮亦出門啼蛛网掛風裏遙思無定時五言八句如從軍行雲翩翩雙白馬結束向幽燕借問誰家子邯鄲俠少年彎弓隨漢月拂劍倚吳天堂方公所贈石匣云多謝林僧亦好奇新遺石匣我酬詩鶴胎收卻云封褁付囑山靈木客時又云云常鎭洞有時開石匣中藏化鶴胎千歳不湏華表柱飛鳴南向洞山來

杜少陵好用經中全句爲詩如病橘云𨿽多亦奚爲﹝闕﹞悶云致逺思恐泥又如丹靑不知老將至富貴於我如浮雲之類

洪武初王靑霞叔潤謝宻庵元功一日在上虞柳仲幾家露坐談詠忽見地有光如燐乍明乍滅二公怪而抇之於礎下得舊石刻唐孟東野送行詩一篇云靑山碾爲塵白日無閒人自有乘車者爭利入西秦王門與侯門待富不待貧空懷一束書去去將誰親嗚呼豈東野平生刻意於詩玆石久蔽聞二公談笑其精爽於玆有感而發也歟

蒲庵復公嘗誦二句云靑山碾爲塵白日無閒人全室泐公問何人所作復以爲已作公閉目揺手云非非公不能出此等語復乃云孟郊詩耳二公相持大笑可謂知言矣

昔有二道士爭小忿相毆一人祼體跳躅一人執棒從閣上木階奔下其儕作詩嘲之其一聫云歘火步罡行月孛魁星踢斗下天壇𨿽出一時戱劇亦可謂工矣

予觀金華邵原性西山別墅槀其詩全未有悟處蓋師心自匠而孟浪者耳以蘇君平仲胡君龍臣薛君正言諸公視原性之作固當駭目而悸心矣以楊鐵厓張一笑髙君季廸王君叔潤諸作者觀之欲求愜其心者蓋亦寡焉自靑田劉公基金華宋公濂而下所爲敍引識跋稱許之不啻若自其口出者無乃是過歟余以其集考之原性洪武初年才二十餘其詩題往往直以姓字呼先輩殊無謙牧之意其人得非悻悻自好者乎否則其徒金淸輩編錄時欲尊其師而自攺易之未可知若然則又求全之毀也予非好詆鄙見如此不敢雷同耳

洪景盧唐絕句載無名氏樂府二十五首截王維風勁角弓鳴前四句爲戎渾截揚子譚經處前四句爲昆侖子不知何也

前人注書過求而害理者往往而見如老杜望嶽詩岱宗夫如何齊魯靑未了不煩求索而理甚易曉而﹝闕﹞乃引禹貢海岱惟靑州爲指齊魯靑三州而言不惟不成語且使此一篇麄野拙陋而光彩頓失成何語耶可笑可笑

詩題長者乃小序也如老杜集中詠假山詩其題云云故﹝闕﹞鶴注曰此亦詩之序也不當爲題合題曰假山是也

唐人七言絕句有上五字下二字成句者此類甚多如樂天重宿驛感題云羨君猶夢見兄弟王建題蔡中郎碑云不向圖經中舊見郎士元聞吹楊葉者云此時應捲盡驚沙司空圖白菊云今朝第七十重陽鮑溶懷仙云曽見周靈王太子齊已偶作寄毛祕書云借問祕書郎此意裴誠添聲楊柳枝詞云願作琵琶槽那畔成文榦柳枝詞云艸澤無人處也新漠州朱衣人題崇聖寺云緬想十年前往事賈島送於揔持歸京云別來二十一春風之類也此亦一例

七言絕句有上三字下四字成句者退之才到城聞打鼓聲禹錫添壚火欲薫衣麝是也

唐人七言絕句首句第七字用也字法如徐凝回施先輩見寄云紫河車裏丹成也是也五言絕句落句第五字用也字法如王昌齡題灞池云垂綸幾年也是也

有士子問於予曰昔邵庵虞公以送袁待制扈從上京詩示淸江範太史淸江謂其失律而不語之故公經年不解徐叩之淸江乃曰後聫上句第七字不當同聲也予謂此初學小子之談耳非淸江語也世以虞楊揭範並稱目公爲唐臨晉帖顧不知律乎脫有是言則淸江平日之作必無犯此者而集中七言第一首正月節日上珤歷寺行禮云朝參不見承明廬夢想三更尙是初杳杳重山遮列炬泠泠流水逐行車柴關響接羣僧磬艸澤心馳上帝居聖壽延長天廣大固應涵養及樵漁又贈王主事如上都雲天官幕府盛諸卿又從皇輿赴上京解後同爲逺道客比鄰猶有故鄕情秋風響近彈琴峽夜月懸當直斗城湏記今年上馬日麟蒲杯裏試長生又寄友人云繡衣行部直南州幕府英名蚤歳収如此一臺兼二妙令人萬里破千愁桄榔葉暗潮聲莫薜荔花懸嶽影秋此去三湘寧久住近天須應璽書求此三詩毎聫上句第七字皆同聲且後章莫與住又同韻者何耶二公皆法老杜者杜集秋盡一篇云秋盡冬行且未回茅齋寄在少城隈籬邊老卻陶潛菊江上徒逢袁紹杯雪嶺獨看西日落劍門猶阻北人來不辭萬里長爲客懷抱何時獨好開又赤甲云卜居赤甲遷居新兩見巫山楚水春炙背可以獻天子美芹由來知野人荊州鄭薛寄書近蜀客郤岑非我鄰笑指郎中評事飲病從深酌道吾眞又鄭駙馬潛曜宅宴洞中云主家陰洞細煙霧畱客夏簟靑瑯玕春酒杯濃琥珀薄冰漿碗碧碼碯寒誤疑茅堂過江麓已入風磴霾云端自是秦樓壓鄭谷時聞雜佩聲珊珊此三詩亦皆同聲而麓與谷又同韻然則𨿽老杜亦不卹也予每每與人辯而人不之信故筆之於此以塞士子好事者之口云

天隨沒鶻低秦樹江學巴蛇入楚流李著作孝光題鳯凰臺詩也天隨去鳥低平楚水學驚蛇到大江張翠屏以寧九江廟晚眺詩也二詩措意造語相類然優劣如辯黒白學詩者於此灼有所見則可與言詩矣否則更與三十棒

少陵秦州詩云鼓角緣邊郡川原欲夜時秋聽殷地發風散入云悲詠皷角也下得殷字最好戎馬之際四方皷角之聲殷殷而起漸聽漸振因風激之而入云悲也只此一字其邊愁暝色蓋可想見公之用字可謂入冥搜矣曲江錢思復登拱北樓一聫云風雲壯气來尊爼天地哀聲入皷■﹝皷上卑下﹞至正間紅巾苖獠橫行吳楚間生民荼毒予幼嘗親見之毎誦此聫幾欲淚墮

淸江範太史嘗逰蕃禧觀古今所題瓊花詩篇什甚富獨丁仲容一首雲天風已消白玉姿曉日淡在靑瑤枝昔人種樹已千載作意看花來幾時羽衣仙人夜月冷錦纜帝子秋云悲明年更待春香滿爛醉東庭何九馗九馗觀中道士也

陳景升嘗以歐陽率更書邕禪師塔銘卽所謂化度寺碑者惠劉后村闕後三行後十年始補完之後村有詩云端平曽嘆闕三行淳佑重來爲補亡收拾一碑勞十載此生凡事不湏忙予謂此詩絕似樂天

唐人詩亦有不拘韻者如王建涼州歌云三秋陌上早霜飛羽獵平田淺艸齊錦背蒼鷹初出按五花驄馬餵來肥齊字不在微韻

子嘗記前軰評諸家詩口訣說得極當如評岑嘉州云岑參句法諸家別流出肺腑俊兼拙其中錦繡出天然大忌雕飾起與結李長吉雲水月鏡鐙詭怪艷澀溫飛卿云風裏嬌嬈煙中茉莉比賀辭嬌與商語異韋應物云急流中勇退若此等學者當體認之

杜少陵頌椒添諷詠禁火卜歡娛呂﹝闕﹞謂不說歳節但云頌椒不說寒食但云禁火亦文章之妙予謂老杜非有意於奇而爲之也勢當然爾若直曰歳朝添諷詠寒食卜歡娛成何等語耶雕虫蒙記憶烹鯉問沈綿同一律也

山谷謝黃從善司業﹝降﹞寄惠山泉云錫谷寒泉撱石俱並得新詩蠆尾如急呼烹鼎供茗事淸江急雨看跳珠是功與世滌膻腴令我屢空長晏如安得左轓淸潁尾風壚煮茗臥西湖

東坡讀盡天下書持文柄睥睨四海而獨推尊李杜二公以次韻張安道讀杜詩云誰知杜陵傑名與謫仙髙掃地收千軌爭標看兩艘詩人例窮苦天意敢奔逃巨筆屠龍手微官似馬曹又簡牘儀刑在兒童篆刻勞今誰主文字公合抱旌旄數語觀之公可謂知言矣

朋友往復有以詩代書者故劉夢得和樂天云欲傳千里意書札不如詩

坡次韻田國博部夫南京云深紅落盡東風惡柳絮楡錢不當春亦有思致

集古人詩前此未有王介甫始盛爲之多者數十韻孔毅父嘗集古詩以贈東坡

近世施則天詩號飲水餘味用白樂天飲冰食蘗字言淸苦也

飯顆山事西蜀趙次公彥材謂太白譏子美齷齪言甫之爲詩如砌飯爲山也此豈次公臆說歟按李杜二公集中唱和諸詩考之相推尙不暇太白豈獨爲此惡喙之人邪以勢言之飯顆必是山名耳

東坡次韻劉貢父春日賜旛勝詩條字第三首押條桑之條他雕反然非本字也此不可爲例

東坡少時過一邨院見題壁云夜涼疑有雨院靜似無僧不知何人作也予謂似唐人語

東坡一絕句有風人意格云蓮子擘開湏見憶楸枰著盡更無期破衫卻有重逢處一飯何曽忘卻時

秋光都似宦情薄山色不如歸興濃此張公詠在蜀時一錄事參軍老病廢事公責之曰何不歸明日作此詩畱別求去公謝曰同僚有詩人而吾不知遂畱而慰薦之惜不得其名詩亦止傳此兩句斯人也可謂有識而斷者歟

東坡送黃師是赴兩淛憲有白首沈下吏緑衣有公言之句時人皆不解乃問公公答曰吾家朝云每見師是怪其官職不遷耳然後知緑衣乃指朝云也蓋緑衣乃詩篇名妾之服也

魏野閒居卽事云成家書滿屋添口鶴生孫有閒逸之趣

坡賀子由生第四孫斗老詩有云無官一身輕有予萬事足之句可謂名言矣

坡逰法華山詩云不將新句紀玆逰恐負山中淸淨債以文滑稽也

僧淸晝皎然九日詩一首弘秀集不載漫錄於此重陽荊楚尙髙會此難陪偶見登龍客同逰戱馬臺風文﹝闕﹞水疊云勢擁歌回持菊還相問含情愧不才

徑山長老無畏大士繼琳湖之武康人也在常州以詩問東坡疾云扁舟駕蘭陵自愞舊風物君家有天人雄雄維摩詰我口吞文殊千里來問疾若以嘿相酬露柱皆笑出

周燾逰天竺觀激水有詩云拳石耆姿色雨靑竹龍驅水轉山鳴夜深不見跳珠碎疑是檐間滴雨聲坡嘗次其韻坡則五言也

靑衫白髮老參軍旋糴黃梁換酒尊但使有錢畱客醉也勝騎馬過人門乃盧秉詩

坡有避謗詩尋醫畏病酒入務之句注醫謂不作詩也酒入務謂止酒不飲也

老杜詩苦遭白髮不相放按字書放置也縱也捨也卽杜牧所謂公道世間惟白髮貴人頭上不曽饒之謂樂天亦有紅顏今日𨿽欺我白髮他年不放君自是唐人語也

東坡作詩多信筆而成略不經思故無流例此一病也如正月十六日與客散步野人家雜花盛開扣門求觀主人林氏媼出應白髮靑裙少寡獨居三十年矣感嘆之餘作詩記之此坡自序如此蓋嘉其志也至詩卒章云主人白髮靑裙袂子美詩中黃四娘彼黃四娘者何人哉而以比林語似不倫又趙伯成於坡爲鄕人趙有麗人次韻春雪之作云知道文君約靑鎖梁園賦客肯言才以故人之姬侍乃用挑文君事爲未安又自注云聊答來句義取婦人而已罪過罪過

坡偶與客飲孔常父見訪方設席延請忽上馬馳去已而有詩坡戱用其韻答之略云主人有酒君獨辭蟹螯何不左手持豈復見吾橫气機遣君追君君絕馳

古人作詩命題亦不茍如老杜麗人行本王無功三月三日賦聚三都之麗人

僧仲璋念奴嬌一闋見蘭谷先生天籟集其辭語亦雅健可愛因錄於此消磨九日算年年惟有黃花白酒把酒簮花能有幾七十光陰回首人恨難期酒杯有限花色應如舊花醲酒釅問君著甚消受﹝闕﹞彭澤千古英雄有花能折有酒能傾否萬事悠悠輸一醉花酒休教離手明月西風闌珊酒盡憔悴花枝瘦酒腸花眼正宜年少時候

霏雪錄卷下

附錄﹕

劉績嵩陽集﹝字孟熈山陰人隱居不仕人稱西江先生﹞又穿雲集﹝四庫全書﹟史部﹟目錄類﹟經籍之屬﹟千頃堂書目卷十八﹞

劉績績字孟熙紹興山陰人隱居不仕人稱西江先生有嵩陽集﹝顧玄言云孟熙會稽名家屬興豪華才思雄健﹞﹝詩話殘雪未消雙鳳闕新春先入五侯家晚唐張蠙詩也孟熙易殘以霽易新春以春風攘爲巳作遂以此得名人或少之然竹影橫斜水淸淺桂香浮動月黃昬非江爲詩乎林君復易疎暗二字竟成千古名句所云一字之師與活剝生吞者有別也張作全詩不稱不若劉之首尾相當其自題詩本云幼小工刺繡極知鍼綫難祗緣花樣古不耐俗人看是時人爭學溫李宜其以拔俗爲嫌耳﹞﹝四庫全書﹟集部﹟總集類﹟明詩綜卷二十二﹞

劉績﹝列朝詩集傳字孟熙山陰人渙之子貢友初之甥也教授鄕裏不幹仕進家貧轉徙無常地所至署賣文榜於門有所得輙市酒樂賓客緣手而盡嘗有客至呼名久不出怪之其妻方拾破紙以代爇薪一笑而已家有西江艸堂人稱爲西江先生﹞﹝四庫全書﹟史部﹟地理類﹟都會郡縣之屬﹟浙江通誌卷一百九十二﹞

