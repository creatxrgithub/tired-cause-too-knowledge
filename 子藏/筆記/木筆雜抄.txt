木筆雜抄宋佚名餘息軫多年﹐日坐斗室﹐只以書卷自娛﹐小有紀錄﹐就正良友﹐匪敢炫其所得也。齋前有木筆一叢﹐映帶左右﹐遂名之曰《木筆雜鈔﹞云。●卷一《舊唐書》譏退之爲《羅池廟碑》﹐以實柳人之妄﹐然余按《龍城錄》云﹕羅池北﹐龍城勝地也。役者得白石﹐上微辧刻書云﹕龍城﹐柳神所守﹐驅厲鬼山左﹐首福土氓﹐制九醜。予得之﹐不詳其理﹐特欲隱余於斯歟﹖審如是﹐則碑中所載﹐子厚告其部將等云云﹐未必皆柳人之妄。而詩所謂﹕「驅厲鬼令山之左」﹐豈亦用石刻語耶﹖然子厚嘗曰「聖人之道﹐不窮異以爲神﹐不援天以爲髙。」其《月令論》《斷刑論》《天說》《蠟說》《非國語》等諸篇﹐皆此意﹐而《龍城錄》乃多眩怪不經﹐又何也﹖《尙書》諸序﹐初總爲一篇﹐《毛詩序》亦然。《史記》有自序﹐《西漢書﹖楊雄傳》通載《法言》諸序﹐仿此例也。其曰﹕作《五帝本紀》第一﹐作《夏本紀》第二﹐撰《學行》﹐撰《吾子》之類﹐與作《堯典》﹑作《舜典》之義同﹐蓋序語也。韓退之《原鬼》篇末亦云﹕作《原鬼》。晦庵《考異》謂﹕古書篇題多在後﹐荀子諸賦是也。但此篇前旣有題﹐不應復出。以愚觀之﹐此乃結語﹐非篇題也。其文意以爲﹐適丁民有物怪之時﹐故作《原鬼》以明之。如《史記﹖河渠書》末云﹕余從負薪塞宣房﹐悲《瓠子》之詩﹐而作《河渠書》﹐退之正祖此。又《送竇平序》末亦云﹕昌黎韓愈嘉趙南海之能得人﹐壯從事之答於知己﹐不憚行於遠也。又樂貽周之﹐愛其族叔父能合文辭以寵榮之﹐作《送竇從事少府平序》。後人沿襲者甚多﹐如李習之《髙湣女碑》云﹕余旣悲而嘉之﹐於是作《髙湣女碑》。杜牧《原十六衛》云﹕作《原十六衛》。賈同《責荀》云﹕故作《責荀》以示來者。孫復《儒辱》云﹕故作《儒辱》。荊公《閔習》云﹕作《閔習》。豈皆篇題之謂哉﹖《白虎通》云「司空主土﹐不言土﹐言空者﹐謂空尙主之﹐何況於實﹐以微見著也。」漢儒之繆如此﹗可發千載之噱。蔣考叔﹐天臺人。名﹐嘗著《蒙齋門人錄》﹐內載漢用鳩杖事﹐舉《風俗通》云﹕俗說髙祖與項羽戰於京索間﹐遁於薄中﹐羽追求之﹐時鳩正鳴其上﹐追之者以爲必無人﹐遂脫。及卽位﹐異此鳩﹐故作鳩杖以扶老。愚謂﹐俗說恐未必然﹐按《後漢﹖禮儀志》云﹕仲秋之月﹐縣道皆按戶比民﹐年始七十者授之以玉杖﹐之糜粥。八十﹑九十禮有加﹐賜玉杖長尺﹐端以鳩鳥爲飾。鳩者﹐不噎之鳥也﹐欲老人不噎。《王深甫集》有《臨河寄介卿詩》《曾南丰集》亦有《寄王介卿詩》。《能攺齋漫錄》載南丰《懷友篇》﹐蓋集中所遺者﹐其篇末云﹕作懷友書兩通﹐一自藏﹐一納介卿家。《文選﹖樂府四首》稱古辭﹐不知作者姓氏﹐然《君子行》﹐李善本無之﹐此篇載於《曹子建集》﹐意卽子建作也。《陳勝傳》﹕陳守﹑令皆不在﹐獨守丞與戰譙門中。師古曰﹕郡丞之居守者﹐一曰郡守之丞。貞元十五年六月二十九日﹐隴西李翺敬拜禹之堂下﹕「自賓階升﹐北面立﹐弗敢嘆﹐弗敢祈﹐退降復敬再拜﹐笑而歸。且歌曰﹕惟天地之無窮﹐哀人生之長勤﹐往者余弗及﹐來者余弗聞﹐已而﹐已而。」此李翺拜禹言﹐見集中。姚鉉取之於《文粹》﹐所歌卽屈原《遠遊》中語也﹐蓋與接輿﹑楊朱﹑唐衢﹑韓愈同意﹐可悲矣。退之《獲麟解》云「角者﹐吾知其爲牛﹔鬣者﹐吾知其爲馬。犬豕﹑豺狼﹑麋鹿﹐吾知其爲犬豕﹑豺狼﹑麋鹿也。惟麟也﹐不可知。」句法蓋祖《史記﹖老子傳》云「孔子謂弟子曰﹕鳥﹐吾知其能飛﹔獸﹐吾知其能走﹔魚﹐吾知其爲能遊。走者﹐可以爲罔。遊者﹐可以爲綸。飛者﹐可以爲罾。至於龍﹐吾不知﹐其乘風雲而上天。」子厚《遊黃溪記》云「北之晉﹐西適豳﹐東極吳﹐南至楚﹑越之交﹐其間名山水而州者以百數﹐永最善。環永之治百里﹐北至於浯溪﹐西至於溪之源﹐南至於瀧泉﹐東至於黃溪﹑東屯。其間名山水而村者以百數﹐黃溪最善。」句法亦祖《史記﹖西南夷傳》﹕「西南夷君長以什數﹐夜郎最大﹐自滇以北君長以什數﹐邛都最大。」柳子厚《祭呂衡州文》云「嗚呼﹗化光今復何爲乎﹖止乎﹐行乎﹐昧乎﹐明乎﹐豈蕩爲大空﹐與化無窮乎﹖將結爲光耀﹐以助臨照乎﹖豈爲雨爲露﹐以澤下土乎﹖將爲雷爲霆﹐以泄怨怒乎﹖豈爲鳳爲麟﹐爲景星爲慶雲﹐以寓其神乎﹖將爲金爲錫﹐爲圭爲璧﹐以棲其魄乎﹖豈復爲賢人﹐以續其志﹔將奮爲神明﹐以遂其義乎﹖」後秦少遊《弔鐘文》全仿此﹐云「嗚呼﹗鐘乎﹗今焉在乎﹖豈復爲激宮流羽﹐以嗣其故乎﹖將憑化而遷攺﹐易制以周其用乎﹖豈爲錢﹑爲﹑爲釒至﹑爲釜﹐以供耕稼之職﹐將爲鼎鼐﹐以效烹飪之功乎﹖豈爲浮圖﹑老子之像﹐巍然瞻仰於緇素乎﹖豈爲麟趾﹑馬蹄之形﹐翕然爲玩於拜國乎﹖豈爲於越之劍﹐气如虹霓﹐掃除妖氛於指顧之間乎﹖將爲百煉之鑑﹐湛如止水﹐別妍醜於髙堂之上乎﹖」然子厚又仿《楚辭﹖卜居篇》耳。飲酒謂之食酒﹐《於定國傳》﹕「定國食酒至數石﹐不亂。」如淳曰「食酒﹐猶言喜酒。」師古曰「若依如氏之說﹐食字當音嗜﹐此說非也。食酒者﹐謂能多飲費盡其酒﹐猶云食言焉。今流俗書輒攺食字作飲字﹐失其眞也。然食酒至數石不能亂﹐可謂善飲﹐古今所罕有也。柳子厚《序飲》亦云「吾病痞﹐不能食酒﹐至是醉焉。」蜀主衍﹐荒淫﹐惑於宦人王承休﹐遂決秦州之幸。詔下﹐中外切諫﹐母后泣而止之﹐以至絕食﹐衍皆不從。前秦州節度判官蒲禹卿叩馬泣血﹐上表累千五百餘言﹐且曰「望陛下以名教而自節﹐以禮樂而自防﹐循道徳之規﹐受師傅之訓﹐知社稷之不易﹐想稼穡之艱難﹐惜髙祖之基局﹐似太宗之臨禦﹐賢賢易色﹐孜孜爲心﹐無稽之言勿聽﹐弗詢之謀勿用﹐聽五音而受諫﹐以三鏡而照懷﹐少止息於諸處林亭﹐多觀覽於前王書史﹐別修上徳﹐用卜遠圖﹐莫遣色荒﹐勿令酒惑﹐常親政事﹐勿恣閒遊。」又曰「陛下與唐主方申歡好﹐信幣交馳﹐但慮聞道聖駕親行﹐別懷疑忌﹐其或專差使命﹐請陛下境上會盟﹐未審聖躬去與不去。」又曰「陛下纂承以來﹐率意頻離宮闕﹐勞心費力﹐有何所爲﹖此際依然整蹕﹐又擬遠別宸宮﹐昔秦王之鑾駕不回﹐煬帝之龍舟不返。」又曰「忍教置卻宗桃﹐言將道斷﹐使蒸民以何托﹖令慈母以何辜﹖若不慮於危亡﹐但恐乖於仁孝。」又曰「劉禪俄降於鄧艾﹐李勢遽歸於桓溫﹐皆爲不取直言﹐不卹政事﹐不信王道﹐不念生靈﹐以至國人之心無一可保﹐山河之險無一可憑。」衍竟不從。行至綿谷﹐唐師已入其境﹐狼狽而歸﹐遂降魏王繼岌。當五代時﹐忠義之士落落如晨星﹐歐公作史﹐嘗有五代無全人之嘆﹐幸而有焉﹐則又爲之咨嗟嘆息﹐反覆不置。如蒲禹卿之忠諫﹐非特蜀之所少﹐亦天下所希有也。然史中曾不少槪見﹐但云﹕衍幸秦州﹐羣臣切諫而已。豈歐公偶失此耶﹖予於《太平廣記》得此事﹐故表而出之。太史公言﹕離騷者﹐遭憂也。離訓遭﹐騷訓憂﹐屈以此命名﹐其文則賦也。故班固《藝文志》有屈原賦二十五篇﹐梁昭明集《文選》﹐不並歸賦門﹐而別名之曰騷﹐後人沿襲皆以騷稱﹐可謂無義﹐篇題名義且不知﹐況文乎﹖世俗誤以錄囚爲慮囚﹐按《雋不疑傳》﹕每行縣錄囚徒還﹐師古曰﹕省錄之﹐知其情狀有冤滯與否。今云慮囚﹐本錄音之去者耳﹐音力具反。而近俗訛其文﹐遂爲思慮之慮。然則錄誤爲慮﹐自唐已然矣。《莊子》內篇《徳充符》云﹕自其異者視之﹐肝膽楚越也﹔自其同者視之﹐萬物皆一也。東坡《赤璧賦》云﹕蓋將自其變者觀之﹐𨿽天地曾不能以一瞬﹔自其不變者觀之﹐則物與我皆無盡也。而又何羨乎﹖蓋用《莊子》語意。梁任有《文章緣起》一卷﹐著秦漢以來文章名目之始。按﹕論之名﹐起於秦漢以前﹐荀子《禮論》《樂論》﹐莊子《齊物論》﹐愼到《十二論》﹐呂不韋《八覽》《六論》是也。至漢﹐則有賈誼《過秦論》。乃以王褒《四子講徳論》爲始﹐誤矣。柳子厚云﹕夫文爲之難﹐知之愈難耳。是知文之難﹐甚於爲文之難也。蓋世有能爲文者﹐其識見猶倚於一偏﹐況不能爲文者乎﹗昌黎《毛穎傳》﹐楊誨之猶大笑以爲怪﹐誨之蓋與柳子厚交遊﹐號稍有才者也。東坡謂南丰編《太白集》﹐如《贈懷素艸書歌》並《笑矣乎》等篇非太白詩而濫與集中。東萊編《文鑑》﹐晦庵未以爲然。以諸有識者﹐所見尙不同如此﹐則俗人之論易爲紛紛﹐宜無足怪也。故韓文公則爲時人笑且排﹐下筆稱意﹐則人必怪之。歐公作《尹師魯墓銘》﹐則或以爲疵繆。歐公初取東坡﹐則羣嘲聚罵者﹐動滿千百。而東坡亦言張文潛﹑秦少遊﹐士之超軼絕塵者。士駭所未聞﹐不能無異同﹐故紛紛之論﹐亦嘗及吾與二子。吾策之審矣﹐士如良金美玉﹐市有定價﹐豈可以愛憎口舌貴賤之歟。作《太息》一篇﹐使秦少章藏於家三年﹐然後出之﹐蓋三年後當論定也。往時﹐水心先生汲引後進﹐如饑渴然。自周仲南死﹐文字之傳未有所屬﹐晚得簣窗陳壽老﹐卽傾倒﹐付囑之。時士論猶未厭﹐水心舉《太息》一篇爲證﹐且謂他日之論﹐終當定於今日。今才十數年﹐世上文字日益衰落﹐而窗卓然爲學者所宗﹐則論定固無疑。然水心之文﹐世猶深知之者少﹐則於窗之文﹐宜亦未必盡知之也。更一二百年後﹐以俟作者﹐然後論益定耳。水心少與陳龍川遊﹐龍川才髙而學未粹﹐气豪而心未平﹐水心每以爲然也。作《抱膝軒》詩﹐鐫誚規責﹐切中其病。是時﹐水心初起﹐而龍川已有盛名﹐龍川𨿽不樂﹐亦不怒﹐垂死猶托銘於水心。曰「銘或不信﹐吾當虛空中與子辯。」故水心《祭龍川文》云「子不余謬﹐懸俾余銘。」且曰「必信視我如生﹐疇昔之言﹐余豈敢苟哀哉。此酒能復飲否﹖」水心旣嘗爲銘而病耗失之後﹐乃爲集序﹐精峭卓特﹐嘆其才不爲世所知﹐世所知者科目耳。又謂同甫之學惟東萊知之﹐晦庵不予又不能奪﹐而予猶不曉﹐皆所謂必信者。後諸子再求銘﹐水心遂以陳同甫﹑王道甫合爲一銘﹐蓋用太史公老子﹑韓非及魯連﹑鄒陽同傳之意。老子非韓非之比﹐然異端著書則同。魯連非鄒陽之比﹐然慷慨言事則同。陳同甫之視王道甫﹐𨿽差有髙下﹐而有志復仇﹑不畏權幸則同。其言大義﹑大慮﹑大節﹐以爲春秋戰國之材無是﹐稱揚同甫至矣。末後微寓抑揚﹐其論尢正﹐又與昌黎評柳子厚略相類。水心於龍川﹐自少至老﹑自生至死﹐只守一說﹐而後輩不知本末﹐或以爲疑﹐此要當爲知者道也。西山初守泉南﹐士民愛之如父母。後師隆興﹐頗抑彊扶弱﹐謗譽幾相半。攺帥潭﹐士民愛之復如泉南。後西山退居﹐書於冊云「洪之政駁﹐任气爲之也。湘之政醇﹐任理爲之也。」若公可謂知過進徳者矣。《國史﹖章得象傳》閩中謠云﹕南臺江合出宰相。至得象相時﹐沙湧可涉。臺州舊有謠云﹕下渡沙漲出宰相。至謝子肅爲相﹐果驗。爲文﹐須遇佳題伸直筆。不然﹐則文𨿽工﹐不足貴矣。今世以掌制爲儒者至榮﹐夫不能堪其任者﹐固不足爲榮矣。就能堪其任﹐而朝廷或繆於升黜﹐不必遇佳題。朝廷或牽於忌諱﹐不能伸直筆。則掌制乃儒者之至辱也。開禧間﹐廟堂欲以水心直北門﹐水心辭不能﹐且云「某作一語﹐當用十日半月﹐恐不及事。」蓋是時﹐國論已非﹐水心正慮墮此二者﹐故設辭耳。窗初入館﹐史相極傾慕。未幾﹐意向不合﹐語人曰「陳壽老好一臺諫官﹐只太執耳。」後又遣所親諭意﹐欲以爲權直學士院。窗答云「某不能以文字與人攺﹐不可爲權置。」史聞之﹐不樂。窗遂久不遷﹐蓋史當國﹐凡代言者必進稿本﹐史或手自塗抹﹐或令館人刪攺。如辛卯火災﹐陳立道卓艸《罪己求言詔》﹐有云﹕朕爲人子孫﹐而不能保守宗廟﹔爲人父母﹐而不能安全井邑。盡有意味。史惡其太直﹐不用。再具稿﹐復不用。至三具稿﹐復不付出。叩之﹐則曰「今敷文竄攺矣。」敷文﹐其子宅之也。陳但飲气而已。所謂儒者之至辱﹐又不止於無佳題﹐枉直筆而已。當時代言之人﹐猶不自知恥﹐可嘆也﹗本朝四六﹐以歐公爲第一﹐蘇﹑王次之。然歐公本工時文﹐早年所爲四六﹐見《別集》﹐皆排比而綺靡。自爲古文後﹐方一洗去﹐遂與初作迥然不同。他日見二蘇四六﹐亦謂其不減古文﹐蓋四六與古文同一關鍵也。然二蘇四六﹐尙議論﹐有气焰﹐而荊公則以辭趣典雅爲主﹐其兼之者歐公耳。水心於歐公四六﹐暗誦如流﹐而所作亦甚似之。顧其簡淡朴素﹐無一毫嫵媚之態﹐行於自然﹐無用事用句之癖﹐尢世俗所難識也。水心與窗論四六﹐窗雲﹔「歐作得五六分﹐蘇四五分﹐王三分」。水心笑曰「歐更與饒一兩分可也。」水心見窗四六數篇﹐如《代謝希孟上錢相》之類﹐深嘆賞之。蓋理趣深而光焰長﹐以文人之華藻﹐立儒爲之典刑﹐合歐﹑蘇﹑王爲一家者也。眞西山嘗謂餘四六頗淡淨而有味﹐余謝不敢當﹐因言本得法於窗﹐然才短﹐終不能到也。孔子適周﹐問禮於老子。老子曰﹕吾聞良賈深藏若虛﹐君子盛徳﹐容貌若愚﹐去子之虛气與多欲﹐態色與淫志﹐是皆無益於子之身﹐吾所以告子者﹐若是而已。夫孔子以禮問聃﹐則聃非不知禮者﹐而聃之言如此﹐亦豈非禮之意﹐然而獨諱言禮﹐顧以爲禮者﹐忠信之薄而亂之首也。蓋聃之於禮﹐尙其意不尙其文﹐然使文而可廢﹐則意亦不能以獨立矣。此老子鑑文之獘﹐而矯枉過正之言也。或謂有二老子﹕絕滅禮樂之老子與孔子問禮之老子﹐不同兼。太史公《老子傳》多疑詞﹐旣稱莫知其所終﹐又稱百六十餘歲﹐或二百餘歲。旣稱太史儋卽老子﹐又稱非也。世莫知其然否。意者有二子﹐而太史公不能斷耶﹖余謂老子所答問禮之旨﹐卽是道徳五千言之旨﹐其論禮之意則是﹐其廢禮之文則非耳。太史公𨿽不能斷﹐然亦卒斷之曰「老子﹐隱君子也。」旣曰隱﹐則其年莫得詳亦宜矣。且太史公去周近﹐尙不能斷﹐後二千餘年﹐將何所據而斷耶﹖歐公記菱溪石﹐慮後人取去﹐則以劉氏子孫不能長有此石爲戒。東坡記四菩薩畫﹐慮後人取去﹐則旣以父母感動人子﹐而亦以廣明之賊不能全子孫﹐而有此畫爲戒。以僕觀之﹐石𨿽奇﹐畫𨿽工﹐要皆外物耳。歐公之移置二石﹐𨿽非取爲己有﹐其爲取一也。東坡旣知捨此畫矣﹐而猶汲汲恐他人之取﹐其爲不能捨亦一也。石與畫﹐自二公不能不戀戀﹐而欲使他人不戀戀﹐得乎﹖中人以上不待戒﹐中人以下﹐苟萌貪機﹐𨿽刑禍立至﹐尙不知戒﹐況身後盛衰乎﹖且東坡之舍此畫曰﹕爲父母也﹐安知他人取之者﹐不亦曰爲父母乎﹖然則二公之見﹐猶不免於癡矣。﹝余云﹕米元章臨終焚所玩法書﹑名畫﹐卽是此意。﹞臺之諺稱水母以蝦爲目﹐蓋非虛語。《廣韻》言﹕它卽水母也﹐以蝦爲目。文𨿽奇﹐不可損正气﹔文𨿽工﹐不可掩素質。爲文﹐大槪有三﹕主之以理﹐張之以气﹐束之以法。前輩爲文﹐𨿽或爲流俗嗤點﹐然不肯輒輕攺﹐蓋意趣規模已定﹐輕重抑揚已不苟﹐難於遷就投合也。歐公作《範文正公神道碑》﹐載呂﹑範交歡弭怨始末﹐範公之子堯夫不樂﹐欲刪攺﹐公不從。堯夫竟自刪去一二處﹐公謂蘇允明曰「範公碑爲其子弟擅於石本移動﹐使人恨之。」荊公作錢公輔母墓銘﹐錢以不載甲科通判出身﹐及諸孫名﹐欲有所增損。荊公答之甚詳﹐大略謂﹕一甲科通判﹐苟粗知爲詞賦﹐𨿽閭巷小人皆可以得之﹐何足道哉﹖故銘以謂﹐閭巷之士以爲夫人榮明天下﹐有識者不以置悲歡榮辱於其心也。七孫業文有可道﹐固不宜略﹐若皆兒童﹐賢不肖未可知﹐列之於義何當也﹖又云「鄙文自有意義﹐不可攺也。宜以見還﹐而別求能如足下意者爲之耳。」東坡作《王晉卿寶繪堂記》﹐內云「鐘繇至以此嘔血發冢﹐宋孝武﹑王僧虔至以此相忌﹐桓玄之走舸﹐王涯之復壁﹐皆以兒戲害而國﹐凶而身﹐此畱意之禍也。」王嫌所引用非美事﹐請攺之。坡答云「不使則已﹐使卽不當攺。」蓋人情喜諛而多避忌﹐𨿽範﹑錢﹑王﹐聞人猶不免﹐何怪流俗之紛紛乎﹖而作者之文﹐固不肯諛﹐固不肯避忌﹐𨿽與範﹑錢﹑王厚善﹐亦終不爲攺也。水心作《汪參政勃墓志》﹐有云﹕佐佑執政﹐共持國論。執政﹐蓋與秦檜同時者也。汪之孫浙東憲綱不樂﹐請攺。水心答云﹕凡秦檜時執政﹐某未有言其善者﹐獨以先正厚徳﹐故勉爲此﹐自謂已極稱揚﹐不知盛意猶未足也。汪請益力﹐終不從。未幾﹐水心死。趙蹈中方刊文集未就﹐門下有受汪囑者﹐竟爲除去「佐佑執政」四字﹐碑本亦除之﹐本非水心之意也。水心答書﹐惜不見集中。退之云﹕吾之爲此文﹐豈取其句讀不類於今者邪﹖思古人而不得見﹐學古道則欲兼通其詞。通其詞者﹐本志於古道者也。古之遭﹐不苟毀譽於人﹐則吾之爲斯文﹐皆有實也。然則妄攺以投合﹐則失其實矣。穆伯長貧甚﹐爲一僧寺記﹐有賈人致白金﹐求書姓名。伯長擲金於地曰「吾寧餓死﹐終不以匪人污吾文也。」夫求書姓名且不可﹐而肯妄攺以投合乎﹖前古作者所爲墓志及他文﹐後多收入史傳﹐使當時苟務投合﹐則已不能自信﹐豈能信世乎。水心爲《窗集》字末云﹕趨捨一心之信﹐否臧百世之公。此二句﹐最有味﹐學文者宜思焉。故凡欺誑以爲文者﹐文𨿽工﹐必不傳也。水心文本用編年法﹐自淳熙後道學興廢﹐立君﹑用兵始末﹐國勢污隆﹐君子小人離合消長﹐歷歷可見﹐後之爲史者當資焉。水心與窗論文至夜半﹐曰「四十年前﹐曾與呂丈說。」呂丈﹐東萊也。因問窗某文如何﹖時案上置牡丹數瓶﹐窗曰「譬如此牡丹花﹐他人只一種﹐先生能數十百種。」蓋極文章之變者。水心曰「此安敢當﹐但譬之人家觴客﹐或𨿽金銀器照座﹐然不免出於假借﹐自家羅列僅磁缶﹑瓦杯﹐然卻是自家物色。」水心蓋謂不蹈襲前入耳。磁瓦𨿽謙辭﹐不蹈襲則實語也。然不蹈襲最難﹐必有異稟絕識﹐融會古今文字於胸中﹐而灑然自出一機軸方可。不然﹐則𨿽臨紙雕鏤﹐只益爲下耳。韓昌黎爲樊宗師墓志﹐言其所著述甚多﹐凡七十五卷﹐又一千四十餘篇﹐古未嘗有﹐而不蹈襲前人一言一句﹐又以爲文從字順。則樊之文亦髙矣﹐然今傳於世者僅數篇﹐皆艱澀﹐幾不可句﹐則所謂文從字順者安在﹖此不可曉也。相如賦云﹕諸蔗巴苴﹐注云﹕甘柘也。曹子建《都蔗詩》云「都蔗𨿽甘﹐杖之必折。巧言𨿽美﹐用之必滅。」《六帖》云﹕張協有《都蔗賦》。●卷二四時異景﹐萬卉殊態﹐乃見化工之妙﹔肥瘠各稱﹐妍淡曲盡﹐乃見畫工之妙。水心爲諸人墓志﹐廊廟者赫奕﹐州縣者艱勤﹐經行者淳粹﹐辭華者秀穎﹐馳騁者奇崛﹐隱遁者幽深﹐抑鬱者悲愴﹐隨其資質與之形貌﹐可以見文章之妙。歐公凡遇後進投卷可采者﹐悉錄之爲一冊﹐名曰「文林」。公爲一世文宗﹐於後進片言隻字﹐乃珍重如此﹐今人可以鑑矣。王黃州以昌黎《祭裴太常文》「石之儲常空於私室﹐方丈之食每盛於賓筵爲慚筆﹐益不免類排。陳止齋亦以昌黎《顏子不貳過論》爲慚筆﹐益不免有科舉气。余觀昌黎《祭薛中丞文》﹐豈亦所謂慚筆者耶﹖然顏子論乃少作﹐不足怪﹐二祭文皆爲眾人作﹐則稍屈筆力以略傍眾人意﹐𨿽退之亦有不得已焉耳。王徳父名象祖﹐臨海人﹐早從邱宗卿入蜀﹐有志義﹐力學工古文﹐晚爲水心所知。徳父嘗爲餘言「自古享文人之至樂者﹐莫如東坡。在徐州作一黃鶴樓﹐不自爲記﹐而使弟子由﹑門人秦太虛爲賦﹐客陳無已爲銘﹐但自袖手爲詩而已。有此弟﹐有此門人﹐有此客﹐可以指呼如意﹐而雄視百代。文人至樂﹐孰過於此歟﹖」余謂自古山水遊觀之處﹐遇名筆者已罕幸﹐而遇則大者文一篇﹐小者詩一聯而止耳。未有同時三文﹐而皆卓偉可以傳不朽者﹐坡之詩又未論也。盛山十二詩﹐唱者止如此﹐和者固不能無優劣。退之《滕王閣記》云﹕文列三王之右﹐與有榮焉。此特退之謙辭﹐如退之記固宜傳﹐三王如勃之序﹐𨿽載人口﹐而綺靡卑弱乃爾﹐其餘可知也。以同時遇三文而皆可傳﹐自古惟黃鶴樓耳。水心平生靜重寡言﹐有雅量﹐喜慍不形於色﹐然能斷大事。紹熙末年﹐光廟不過重華宮﹐諫者盈庭﹐中外洶洶﹐未幾壽皇將大漸﹐諸公計無所出。水心時爲司業﹐禦史黃公慶使其婿太學生王裴仲溫﹐密問水心曰「今若更不成服﹐當何如﹖」水心曰「如此﹐卻是獨夫也。」仲溫歸以告黃公﹐公大悟﹐而內禪之譏起於此。晦翁帥潭。一日﹐得趙丞相簡密報﹐已立嘉王爲今上﹐當首以經筵召公。晦翁藏簡袖中﹐竟入獄取大囚十八人﹐立斬之。才畢﹐而登極赦至。王參預帥閩﹐以貴倨禦僚屬。正字劉公朔﹐時爲福淸宰。初至﹐以法不當階墀﹐令吏先白之﹐參預怒。劉公候客位﹐連日不得見﹐竟棄去。曰「吾不妨教學子以活。」參預使吏覘之﹐則已過大義渡矣。不得已﹐使吏挽回﹐批報以省元特免階墀﹐他不爲例。劉公在福淸﹐每出﹐遇市巷小兒讀書者﹐必下車問其讀何書﹐爲解說訓誨之。市巷小兒皆相習爲士﹐而邑之士風特盛。福淸之政﹐至今人稱之。陳龍川自大理獄出﹐赴省試。試出﹐過陳止齋。舉第一場書義破﹐止齋笑云「又休了。」舉第二場《勉彊行道大有功論》﹐破云「天下豈有道外之功哉﹖」止齋笑云「出門便見哉﹐然此一句卻有理。」又舉第三場策﹐起雲﹕「天下大勢之所趨﹐天地鬼神不能易﹐而易之者﹐人也。」止齋云「此番得了。」旣而果中榜。韓冑當國﹐欲以水心直學士院﹐艸用兵詔﹐水心謝不能爲四六。易彥章見水心﹐言「院吏自有見成本子﹐何難﹖」蓋兒童之論﹐非知水心者。旣而衛淸叔被命艸詔云﹕百年爲墟﹐誰任諸人之責。一日縱敵﹐遂貽數世之憂。淸叔見水心﹐舉似誤以「爲墟」爲「成墟」﹐水心問之﹐衛惘然。他日﹐周南仲至﹐水心謂淸叔文字近頗長進﹐然成墟字可疑。南仲愕曰「本爲墟字﹐何攺也﹖」水心方知南仲實代作﹐蓋南仲其姻家也。水心因薦南仲宜爲文字官﹐遂召試館職。陳自彊本太學服膺齋生﹐旣當國﹐齋中爲立碑﹐刻魁輔二大字。雷參政孝友﹐時爲學官﹐作記稱頌以諂之﹐刻大字之下。陳攺﹐雷欲磨去﹐以泯其迹﹐諸生不從。一日﹐諸生赴公試﹐雷遣人急磨去之。嘉定更化﹐雷復顯用﹐反攻他人爲附韓﹐而欲自表其非韓黨﹐可嘆也。和平之言難工﹐感慨之詞易好。近世文人能兼之者﹐惟歐陽公如《吉州學記》之類﹐和平而工者也。如《丰樂亭記》之類﹐感慨而好者也。然《丰樂亭記》﹐意𨿽感慨﹐辭猶和平。至於《蘇子美集序》之類﹐則純乎感慨矣。乃若憤悶不平﹐如王逢原悲傷無聊﹔如邢居實﹐則感慨而失之者也。唐之古詩﹐未有杜子美﹐先有陳子昂。唐之古文﹐未有韓退之﹐先有元次山。陳﹑元蓋杜﹑韓之先驅也﹐至杜﹑韓益彬彬耳。東坡言﹕妄論利害﹐攙說得失﹐爲制科習气。余謂近世詞科亦有一般習气。意主於諂﹐辭主於誇﹐虎頭鼠尾﹐外肥中枵﹐此詞科習气也。能消磨盡者﹐難耳。東萊早年文章﹐在詞科中最號傑然者。然藻繢排比之態﹐要亦消磨未盡﹐中年方就平實﹐惜其不多作﹐而遂無年耳。文字之雅澹不浮﹐混融不琢﹐優遊不迫者﹐李習之﹑歐陽永叔﹑王介甫﹑王深甫﹑李太白﹑張文潛。𨿽其淺深不同﹐而大略相近。居其最﹐則歐公也。淳熙間﹐歐文盛行﹐陳君舉﹑陳同甫尢宗之。水心云「君舉初學歐不成﹐後乃學張文潛﹐而文潛亦未易到。」劉原父﹐文醇雅有西漢風﹐與歐公同時﹐爲歐公名盛所掩﹐而歐﹑曾﹑蘇﹑王亦不甚稱其文。劉嘗嘆﹕「百年後﹐當有知我者。」至東萊編《文鑑》﹐多取原父文﹐幾與歐﹑曾﹑蘇﹑王並。而水心亦亟稱之﹐於是方論定。銘詩之工者﹐昌黎﹑六一﹑水心爲最﹐東坡《表忠觀碑銘》云「仰天誓江﹐月星晦蒙。彊弩射潮﹐江海爲東。」只此四句﹐便見錢Α忠勇英烈之气閃爍乾坤。《上淸儲祥宮碑銘》云「於皇祖宗﹐在帝左右。風馬云車﹐從帝來狩。閱視新宮﹐察民之言。佑我文母﹐及其孝孫。」讀之儼然如畫﹐悚然如見﹐而天帝與祖宗所以念下民﹑眷子孫之意﹐又仁蔗惻怛如此。後之爲文者﹐非不欲極力摹寫﹐往往形貌𨿽具﹐而神气索然矣。《大序》云﹕亡國之音哀以思。退之論魏晉以降以文鳴者﹐其聲淸以浮﹐其節數以急﹐其辭淫以哀﹐其志弛以肆。近世詩人爭效唐律﹐就其工者論之﹐卽退之所謂魏晉以降者也。而況其不能工者乎﹖範睢﹑蔡澤者﹐僥幸之尢耳。若澤詭說睢而代之相﹐無分功寸謀於秦﹐而遷於二子﹐皆稱其羈旅入秦﹐繼踵取卿相﹐垂功於天下。又曰﹕二子不因困厄﹐其能激乎﹗遷之繆如此﹐非所謂退處士而進姦雄者哉﹖邊人叛服不常﹐以恩信結之﹐猶懼其變﹐而況以詐先之乎﹖漢武帝建元六年﹐匈奴請和親﹐王恢議請擊之﹐韓安國以爲不如和親便﹐羣臣多附安國﹐帝乃許和親。然不三載﹐復從王恢之策﹐欲誘致以利﹐而伏兵擊之。是不以恩信結之﹐而以詐先之也。匈奴安得而不叛﹖自是而後﹐入上谷﹐入雁門﹐入代殺太守﹐殺都尉﹐殺掠吏民﹐漢無一日不被其擾。而帝亦恥初謀之不遂﹐命將出師無虛歲﹐而海內耗矣﹐蓋自王恢之謀始也。初﹐帝命恢與韓安國擊閩越﹐淮南王安上書諫﹐而安國無一語﹐知其事𨿽可已﹐而名義猶正也。至是﹐則力爭不可﹐知其名義大不正也。使恢謀不行﹐匈奴未必屢叛﹐武帝𨿽黷武﹐亦豈如是甚哉。衛靑﹐一奴虜也。然貴爲大將軍﹐日見尊寵﹐汲黯與之抗禮不拜﹐而靑愈賢之﹐數請問國家朝廷所疑﹐遇黯加於平日。公孫宏號爲儒者﹐反怨黯之面折﹐而陰欲擠之死地﹐曾一奴虜之不若也。哀哉﹗余讀《何蕃傳》﹐朱Г之亂﹐太學諸生舉將從之﹐來請起蕃﹐蕃正色叱之﹕「六館之士不就亂﹗」﹐嘗疑六館之士如此其眾﹐豈能守節義者獨蕃一人而已乎﹖至讀柳子厚《與太學諸生書》云﹕僕少時﹐常有意遊太學﹐受師說以植志持身焉。當時說者咸曰﹕太學諸生﹐聚爲朋曹﹐侮老慢賢﹐有墮窳敗業而利口食者﹐有崇飾惡言而肆鬥訟者﹐有陵傲長上而誶罵有司者﹐其退然自克特然殊異者無幾耳。乃知當時太學風俗不美如此﹐其欲從Г無疑。宋玉《諷賦》載於《古文苑》﹐大略與《登徒子好色賦》相類﹐然二賦益設辭以諷楚王耳。司馬相如擬《諷賦》而作《美人賦》﹐亦謂臣不好色﹐則人知其爲誣也。有不好色而能盜文君者乎﹖此可以發千載之一笑。梁何思澄終日造渴﹐每宿作名紙一束﹐曉便命駕﹐朝賢無不悉狎﹐名紙蓋起於此。今人謂之名贄﹐非也。子厚《乞巧文》與退之《送窮文》絕類﹐亦是擬楊子云《逐貧賦》﹐特名異耳。紹定之末﹐史相薨﹐聖上親政。卽日﹐梁成大﹑李知孝出國門。西山在泉﹐聞之喜甚﹐曰「二凶去矣。閩特犬豕﹐越乃虺蛇。」蓋梁閩人﹐李越人也。未幾﹐並除洪公咨夔﹑王公遂爲察官﹐西山尢喜﹐曰「四十年無此矣。」余嘗嘆息﹐此二事與石䢐徠所頌慶曆何以異﹖蓋進賢退不肖固難﹐而決裂迅疾如此者尢難。此非特聖主英斷﹐追蹤堯舜﹐亦是天理人心﹐終無泯滅時節。特其一晦一明﹐各關气數﹐而气數未嘗不回﹐世人但隨气數以爲變遷者﹐眞冥愚無知者也。余《賀西山起廢再知泉州啟》云﹕獘事萬端﹐終有轉旋之理。仁心一點﹐本無歇息之期。」時紹定五年之冬也。至六年之冬﹐果驗。又云「百轉窮通﹐吾何榮以何辱﹐一番用捨﹐世有重而有輕。」西山頗稱賞。太史公《循吏傳》文簡而髙﹐意淡而遠﹐班孟堅《循吏傳》不及也。曩見曹器遠侍郎稱止齋最愛《史記》諸傳贊﹐如《賈誼傳》贊尢喜﹐爲人誦之﹐蓋語簡而意含蓄﹐咀嚼盡有味也。張守節爲《史記正義》云﹕班書與《史記》同者五十餘卷﹐少加異者﹐不弱卽劣。《史記》五十一萬六千五百言﹐序二千四百一十三年事。《漢書》八十一萬言﹐序二百二十五年事。遷引父致意﹐班書父修而固蔽之﹐優劣可知矣。余謂此言﹐止論才未論識也。堯﹑舜典﹐當時史官在也。形容堯﹑舜盛徳﹐發揮堯﹑舜心術﹐鋪序堯﹑舜政教﹐不過千餘言﹐而坦然明白﹐整整有次第﹐詳悉無纖遺。後世史官﹐曾足窺其藩哉。曾子固謂不特當時史官不可及﹐凡當時執筆而隨者﹐意其亦皆聖賢之徒也﹐要之﹐論後世史才﹐以遷爲勝﹐然視古已霄壤矣。按﹕班固《序傳》稱叔皮惟聖人之道然後盡心焉﹐尊其父至矣﹐謂之蔽其父者﹐非也。司馬貞云《史記》十二紀﹐象歲星一周。八書﹐法天時八節。十表﹐仿剛柔十日。三十世家﹐比月有三旬。七十列傳﹐取懸車之暮齒。百三十篇﹐象閏餘而成歲。張守節亦云。而獨以列傳七十﹐象一行七十二日。言七十者﹐舉全數也。餘二日﹐象閏餘也。余按﹕遷書本無此語﹐蓋後人穿鑿臆說也﹐亦可謂繆悅齋李季允和王仲宣《登樓賦》﹐不特語言工﹐其愛君戀國﹐感事憂時﹐忠操過仲宣矣。水心之門﹐趙師秀紫芝﹑徐照道暉﹑徐璣致中﹑翁捲靈舒工爲唐律﹐專以賈島﹑姚合﹑劉得仁爲法﹐其徒尊爲「四靈」﹐翁然效之﹐有「八俊」之目。水心廣納後輩﹐頗加稱獎﹐其詳﹐見徐道暉墓志﹐而末乃云﹕尙以年不及乎開元﹑元和之盛﹐而君旣死。蓋𨿽不沒其所長﹐而亦終不滿也。後爲王木叔詩序﹐謂木叔不喜唐詩﹐聞者皆以爲疑。夫爭妍鬥巧﹐極外物之意態﹐唐人所長也。及要其終不足以定其志之所守﹐唐人所短也。木叔之評﹐其可忽諸﹖又跋劉潛夫詩卷﹐謂謝顯道稱不如流連光景之詩﹐此論旣行﹐而詩因以廢矣。潛夫能以謝公所薄者自鑑﹐而進於古人不已﹐參雅頌﹑軼風騷可也﹐何必四靈哉﹖此跋旣出﹐爲唐律者頗怨﹐而後人不知﹐反以爲水心崇尙晚唐者﹐誤也。水心稱當時詩人可以獨步者﹐李季章﹑趙蹈中耳。近時學者歆艷「四靈」﹐剽竊摹仿﹐愈陋愈下﹐可嘆也哉。山谷《答洪駒父書》云﹕罵犬文𨿽雄奇﹐不作可也。東坡文章妙天下﹐其短處在好罵﹐切勿襲其軌也。往時﹐永嘉薛子長有俊才﹐至老不第﹐文字頗有罵譏不平之气。水心爲其集序﹐微不滿焉。余少時未涉事﹐亦頗喜爲譏切之文﹐窗袖以質水心。水心曰「雋甚﹐吾鄕薛象先端明﹐其初聲名滿天下﹐特少雋耳。然當吳之年﹐未有吳之筆也。吳年少﹐筆先脫似王逢原﹐但好罵﹐气未平﹐亦似王逢原耳。」後二年﹐余以新稿見﹐水心曰「此番气漸平﹐宜更平可也。」余因是知好罵乃文字之大病﹐能克去此等气象﹐不特文字進﹐其胸中所養益宏矣。水心舊爲監司﹐有一舉員未發﹐批付書吏令搜檢﹐僚屬通啟內有兩句云﹕气稟天下之至淸﹐品列人間之最上。吏旣檢呈﹐卽日剡薦﹐惜不記其姓名耳。止齋ヘ福州﹐年正盛﹐聰明果決﹐帥梁丞相一委聽之。有富人訴僕竊盜﹐僕辭連其主之女﹐止齋必欲逮女以問﹐諸寓公營救不獲﹐於是有得銀之謗﹐未幾論去。後止齋歷郡守﹐部使者﹐死之日﹐囊橐枵然﹐僅餘白金數十兩以殮。其子貧困﹐謁先友黃文叔尙書於建康﹐頗周之。止齋得謗如此﹐至今猶有未盡知者﹐可嘆也。蘇云卿﹐廣漢人。身長七尺﹐美髭髯﹐寡言笑﹐與張丞相徳遠爲友。靖康蜀擾﹐避地豫章東湖之南﹐包巾布褐﹐治圃種蔬﹐耘植漑注﹐皆有法﹐視他圃獨勝。夜則織履﹐履堅致﹐涉遠難敗﹐人爭取之﹐名曰「蘇翁艸鞋」。徳遠入相﹐貽書﹐致厚幣﹐屬帥漕曰「云卿﹐管﹑樂流亞也。聞今灌園東湖﹐斯人非折簡可招﹐爲我詣其廬﹐必致之。」帥﹑漕更野服﹐作遊客入圃。翁方運鋤﹐客揖與語良久﹐延入坐土炕﹐汲泉煮茗﹐案無他物﹐惟西漢史一冊。客問翁鄕裏﹐曰「廣漢客」。乃問張徳遠亦廣漢人﹐嘗識之否﹖翁爲言徳遠家世歷歷。客曰「徳遠之才可爲宰相否﹖」翁掉頭不可。客問何以﹖翁曰「惜其長於知君子﹐短於識小人。」二客徐拱立﹐出書幣﹐謂某等非遊客﹐承乏帥漕﹐張丞相命屈先生﹐共濟大業。翁色變﹐喉間隱隱有聲﹐似怨張暴己蹤迹。帥漕呼輿隸﹐約同載﹐翁謝以翌日當納謁。晨興侯之﹐戶閉﹐闃無人聲。抉而闖焉﹐則書幣不啟﹐翁已遁矣﹐人莫知所之。帥漕復命﹐徳遠撫幾嘆曰「求之不得﹐實懷竊位之羞。」作《箴》以識之云﹕云卿風節﹐髙於傅霖。予期與之﹐共濟當今。山潛水杳﹐邈不可尋。弗力弗早﹐予罪曷鍼。」其圃﹐今屬郡人宋自適正父﹐趙章泉名其室曰「灌園庵」。云卿今入《國史﹖遺逸傳》。永嘉木尙書待問﹐少從學於鄭敷文。敷文﹐大儒也。名伯熊﹐字景望。其弟名伯英﹐字景元﹐負气尙義之士也。登甲科第四名﹐以母老不肯仕宦﹐奉嶽祠養母不出者二十年。紹興末﹐上《中興急務書》十篇﹐極言秦檜之罪﹐文亦豪健浩博﹐諸公忌而畏之。孝廟朝﹐無人爲提拔﹐景元亦不屑求用﹐晚自號歸愚翁﹐有《歸愚集》。其婿蔡行之帥閩﹐爲之鋟版三山。永嘉稱敷文爲「大鄭公」﹐景元爲「小鄭公」﹐一時英俊皆推尊之。敷文死後﹐木尙書造宅侵鄭氏地界﹐景元不平﹐往與木詈詬﹐而手擊之。景元亦大爲木之子弟所箠。明日﹐木訴之郡﹐逮景元。時﹐景元待次教官﹐扶其母以出﹐木慚悚退縮而止。木素無聞望﹐止以大魁爲從官爾。因此事﹐永嘉人薄之。紹熙末﹐光廟有疾。嘉王之立﹐起於水心先生與徐子宜之謀。趙忠定令水心艸詔﹐序孝廟大漸﹐所以立嘉王之故云﹕病無嘗藥之人﹐崩乏居喪之主。忠定不肯用﹐別爲之。水心曰「禍將作矣﹐吾當亟去。」蓋爲立君大事﹐不明言其故﹐必有小人造謗興讒﹐以禍諸君子者。水心竟不言功﹐隨卽去國。徐子宜本爲都司﹐以功進從官。末幾﹐冑果造謗﹐忠定貶死﹐而子宜亦遠竄﹐水心旣不言功受賞﹐亦不因功受禍。若水心﹐可謂知機卓識之君子矣。此事遊丞相語余﹐謂得之於先忠公之說如此。又云﹕先忠公嘗說﹐如水心先生樣人﹐若出而用於朝﹐時節必大好。忠公名仲鴻﹐後以爲學﹐與水心同入黨籍坐廢者也。其謚曰忠﹐窗爲謚議。淳熙間﹐永嘉英俊﹐如陳君舉﹑陳蕃叟﹑蔡行之﹑陳益之六七輩﹐同時並起﹐皆赴太學補試。芮國器爲祭酒﹐東萊爲學官﹐東萊告芮公曰「永嘉新俊﹐不可不收拾者。」舉訪東萊﹐東萊語以一《春秋》題﹐且言破意。就試﹐果出此題﹐君舉徑用此破﹐且以語蕃叟。蕃叟﹐其從弟也。遂皆中榜﹐此蓋以譽望取士﹐猶有唐人之意﹐似私而實公也。蔡行之本從止齋學﹐旣以《春秋》爲補魁﹐止齋遂攺爲賦以避之。東萊爲省試官﹐得一《春秋》捲甚工。東萊曰「此必小蔡也﹐且令讀書養望三年。」以其艸冊﹐投之帳頂上。未幾﹐東萊以病先出院。眾試官入其室﹐見帳頂上有一艸卷﹐甚工﹐謂此必東萊所甚喜﹐而欲置前列者﹐遂定爲首選。此事聞之水心先生云。止齋年近三十﹐聚徒於城南茶院﹐其徒數百人﹐文名大震。初赴補試﹐才抵浙江亭﹐未脫艸屨﹐方外士及太學諸生迎而求見者如雲。吳琚﹐貴公子也﹐冠帶執刺﹐候見於旅邸﹐已昏夜矣。旣入學﹐芮祭酒卽差爲太學舉令﹐二子拜之齋序。止齋辭不敢當﹐徑遁之天臺山國淸寺﹐士友紛然從之者數月。其時﹐止齋有《待遇集》板行﹐人爭誦之。旣登第後﹐盡焚其舊稿﹐獨從鄭景望講義理之學﹐從薛常州講經制之學。其後﹐止齋文學日進﹐大與曩時異。嘗言﹕太祖肇基﹐紀綱法度甚正﹐可以繼三代﹐所著《建隆編》是也。於成周制度﹐講究甚詳﹐有《周禮說》﹐嘗以進光廟。紹熙間﹐光廟以疾﹐不過重華宮。止齋力諫﹐至牽禦衣﹐衣爲之裂。除中書舍人﹐不拜命而去。後謚曰「文節」。止齋之文﹐初則工巧綺麗﹐後則平淡優遊﹐委蛇宛轉﹐無一毫少作之態。其詩﹐意深義精﹐而語尢髙。後學但知其時文﹐罕有識此者。蔡行之亦鋟其集於三山﹐但水心取其學﹐取其詩﹐不甚取其文。蓋其文頗失之孱弱﹐時文气終消磨不盡也。寶慶初﹐朝貴多不敢輕接客﹐接亦不敢一語及時事。魏鶴山爲名吏﹐論事方岌岌。一日﹐獨會客﹐余亦在坐。鶴山言「《易﹖泰卦》只說一通字﹐今日在上者多猜防掩蔽﹐而下情不通於上﹐在下者多料想驚傳﹐而上情不通於下。如何得有泰之象﹖」他日﹐復上卦事﹐首論《泰卦》﹐卽此意也。故相欲觀諸公意向﹐有一從官招諸從官飲﹐因言「今日之事﹐正如主人設醴觴客﹐爲客者當荷主人美意。乃或指摘主人某事未是﹐某事未善﹐豈禮耶﹖」眾唯唯無語。鶴山獨謂不然﹐主人招客固美意﹐然或所言議背理﹐不合人情﹐爲客者亦可彊從命耶﹖故相聞此語﹐知決難兩立﹐鶴山於是有靖州之行。《堯典》有君道焉﹐猶《易》之乾也。《舜典》有臣道焉﹐獨《易》之坤也。《詩》周南﹑召南亦然。今人但知六經載義理﹐不知其文章皆有法度。如《書》之《禹貢》﹐最當熟看。《舜典》載巡狩事﹐云﹕歲一月東巡守至於岱﹐宗柴望秩於山川﹐肆覲東後。協時月正日﹐同律度量衡﹐修五禮﹑五玉﹑三帛﹑二生一死贄﹐如五器卒﹐乃復﹐其事甚繁。下載五月南巡守﹐則但云至於南嶽﹐如岱禮一句而已。八月西巡守﹐但云至於西嶽如初。十一月朔巡守﹐但云至於北嶽﹐如西禮。不復詳載望秩﹑協同﹑禮玉等語﹐蓋文法變化﹐所謂如岱禮﹑如初﹑如西禮之類﹐語活而意盡﹐皆作文之法也。至於《伊訓》《太甲》《咸有一徳》《說命》《無逸》等篇﹐皆平正明白﹐其文多整﹐後世偶語﹐蓋起於此。典謨中﹐臯陶論九徳﹐當居第一﹐禹議論次之﹐夔論樂又次之﹐益亦有告戒﹐又次之。其後伊尹言一徳﹐仲虺言建中﹐傅說言學﹐箕子言九疇﹐周公言無逸﹐召公言敬徳﹐此皆是道統之傳﹐爲後世所宗者也。至孔子﹑曾子﹑子思子﹑孟子則類聚﹐而究切之無遺誼矣。孟子論道統亦云﹐若伊尹﹑萊朱則見而知之﹐萊朱卽仲虺也。但孟子獨不拈出箕子﹐豈以僅及見武王﹐而不及見文王耶﹖《孟子》七篇﹐不特推言義理﹐廣大而精微﹐其文法極可觀﹐如齊人乞墻一段尢妙。唐人雜說之類﹐蓋仿於此。

