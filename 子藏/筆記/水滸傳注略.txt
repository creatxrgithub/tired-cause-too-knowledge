水滸傳注略

﹝淸﹞程穆衡撰

《水滸傳注略》小引

《水滸傳注略》書成﹐及門諸子咸請於予曰「聞之學當務其大﹐今夫子方矻矻焉注經補史﹐編排纂輯之不暇﹐乃取販豎農儓手中之書詮釋之﹐所搜摘引證﹐且不下數百家﹐若是其勤者何也﹖」余應之曰「否﹐否﹗不然。學務其大﹐固已。不曰學始於博乎﹖學不博則僻陋謾訑﹐譬鼠之窺止四壁﹐雞之鳴止一聲。而務博者又必抉其奧﹐古來著述者皆然﹐而是書尢著。我自十餘齡讀之﹐卹然而駭者數矣。蓋其貫穿經史﹐网羅百家﹐旁摭二氏﹐衍一義﹐訂一言﹐靡不融會載籍而出之﹐乃數百年來從無識者。卽自詡能讀矣。止窺其構思之異敏﹐運筆之靈幻。若其鑪錘古今﹐徵材浩演﹐語有成處﹐字無虛構﹐余腹笥未可謂儉﹐然且茫如望洋焉。憶仕宦以來﹐其行四方﹐不爲不遠﹔與賢智博達者遊﹐不爲不多。然試舉是書中一雋語﹐一名物詢之﹐皆黭然如雷擊﹐悄然如病喑﹐從未有能條舉其說者﹐嘆古人之沈晦也久矣。且夫一物不知﹐引以疚心者﹐知恥之學也。事已晦滅﹐暴而顯之﹐俾明於世者﹐揭古之懷也。余爲是役﹐蓋直舉祕書僻事﹐以發厥奧。俾知奧由於博﹐斯其爲學也大矣﹗於注經補史奚間焉﹖然而且曰略者﹐何也﹖謂𨿽搜摘引證至數百家之多﹐然已略矣。以視全書﹐所云茫如望洋者﹐殆若蠡之測海﹐豈遂能窮其奧博哉﹗有同余志者﹐各殫精力﹐裨所不逮﹐斯幸矣。」旣以復我諸子﹐並書之以告後之讀是書者。乾隆已亥淸明前十日﹐太倉程穆衡題於投紱堂之花【「莝」字下加一筆豎彎勾】桂軒。

序

《水滸》爲庸儓所閱之書﹐儒者以其近於誨盜而嫉之。然一經好古之士爲之注解﹐便覺奧博異常﹐可見昔人遊戲著撰﹐亦屬不苟﹐異於今之淺見寡聞﹐拾人牙慧以爲生活也。婁東程迓亭先生﹐以名進士出宰山右﹐引疾告歸﹐壽臻大耋。生平手不釋書﹐經史詩文﹐俱有述造﹐所尢著者爲《吳梅村詩箋》﹐惜未刊行。此二卷亦遊戲之作﹐而徵引浩富﹐已令小儒咋舌﹐其學可知矣﹗先生同裏菘耘居士以鶴堤子手錄本見貽﹐爰授剞氏以繡之梓﹐非敢爲小說揚其波也﹐亦使海內學者知有事箋疏﹐當如先生之目窮四部﹐方可濡翰耳。道光乙巳春三曰月蘊香居士識。

《水滸傳注略》卷上

太倉程穆衡迓亭著

同裏王開沃半庵補

自序

滄滄涼涼

《列子》﹕日之初出﹐凔凔涼涼。皆從冰不從水。今訛作蒼涼字。

嚼楊木

余雍正初﹐始見﹝貝也﹞贈奉直大夫周翁﹐翁首以此句爲詢。余對曰「憶得《大唐西域記》云﹕羅婆路山北巖泉﹐是佛受山神飯處﹐飯已﹐漱口嚼楊枝﹐因生。今爲茂林﹐專號楊枝﹐蓋佛時未有茗飲﹐故於漱口後嚼楊木以代茗耳。」翁大稱賞﹐嘆爲淵博﹐余因此發意欲注釋此書。﹝據贈翁云﹕此句問過學士大夫數十人﹐從無知者。﹞

東都施耐庵敍

原書敍末記此。而不知耐庵何名字﹐宋﹑元人書俱無載者。惟考元人鐘嗣成《錄鬼簿》﹐有「施惠字君美﹐巨目美髯﹐好談笑。余嘗與趙君卿﹑陳彥實﹑顏君常至其家﹐每承接款﹐多有髙論﹐詩酒之暇﹐以塡詞和曲爲事﹐有《古今砌話》﹐亦成一集﹐其好事也如此。」嗣成﹐宋末元初人﹐而與君美遊﹐或卽其人未可知。

試看書林隱處二詞

第一調寄《臨江仙》﹐第二調寄《踏莎行》也﹐皆於起句微換。

楔子

紛紛五代亂離間

古本「間」字是「延」字﹔「江山」是「山川」字﹐今以韻求之﹐古本是。

一條桿棒等身齊﹐打四百座軍州都姓趙

昆山李南禾太守《沙手譜敍》﹕自宋藝祖皇帝﹐畱棍法三十六路於少室山少林寺﹐遂爲棒法開山﹐知棒法始趙太祖也。

傳位於禦弟太宗

程篁墩《宋太祖太宗授受辧》﹕「太祖太宗授受之際﹐所以致後世之疑者﹐李燾刪潤《湘山野錄》而啟﹐陳桱附會《涑水紀聞》而成之。燾爲長編﹐以太祖顧命﹐實錄正史不載﹐而刪潤《野錄》之語附其下﹐本以備缺文。然《野錄》謂太祖太宗對飲﹐燭影下﹐時見太宗有不可勝之狀﹐而燾攺不可勝爲遜。太祖下階「戳雪」﹐顧太宗曰「好做好做﹐」而燾攺「戳雪」爲「戳地」﹐「好做」爲「好爲之」﹐又加「大聲」二字。《野錄》出於僧文瑩之傳聞﹐本不足據。就其中考之﹔如所載「太宗慟﹐引羣臣環瞻聖體﹐玉色瑩然」等語﹐則亦初無毫髮可疑之隙。燾旣刪潤之以爲正文矣﹐而又細辧其非。夫實錄正史﹐皆謂太祖有疾﹐命內侍就建隆觀設醮﹐而《野錄》以爲無疾﹐方且登閣望气﹐下階戳雪。《紀聞》謂癸丑帝崩﹐王繼恩始召晉王入宮﹐而《野錄》以爲太祖壬子夜召晉王屬以後事﹐遂宿禁中。故燾反復致詰於太祖之病否﹐太宗之出入﹐時日之先後﹐本以爲刪潤之地﹐而不自知其語未瑩﹐反以啟後世之疑也。陳桱之所以成之者﹐何也﹖曰﹐桱止據燾所刪潤者書之﹐又於「好爲之」下﹐妄以己意添「俄而帝崩」四字﹐復以宋後「母子托命」之語系之﹐則遂駭人之聽聞矣。「母子托命」之語﹐本爲王繼恩召徳芳而發﹐出於癸丑帝崩之後﹐而桱以屬之壬子﹐且削去召徳芳之事﹐而獨存此語﹐則是不知《紀聞》《野錄》兩書之本文﹐本相抵捂﹐彊合爲一﹐其附會比燾之刪潤﹐抑又甚焉。然則宋後召徳芳之事信乎﹖曰﹕正史實錄載之﹐《紀聞》又出溫公﹐事當不妄。凡事出於兩人而不同者﹐當視其人。溫公﹐可據之人也﹐溫公可據﹐則文瑩可斥﹔召徳芳之事有﹐則畱宿之事無矣。矧《類要》《野錄》﹐皆出佛老之徒﹐儒者所不道﹐而況於無乎﹖予之所篤信者﹐溫公《紀聞》之外﹐一無取焉耳。文凡數千言﹐玆摘其大旨如此。夫太祖太宗授受之事﹐閱五百餘年而吾祖始辧明之﹐豈知遙遙二百餘年之前﹐已有如此書之明白大書曰傳位禦弟者﹐實可據以正《宋鑑》之謬妄﹐評者乃謾謂之傳疑。夫史學浩博﹐宜非夫人之所能與。獨怪以戶誦之書如《篁墩集》者﹐而亦未嘗寓目﹐是可嗤爾。吾祖別有《宋紀受終考》三卷行於世。

太平惠民和劑局方

沈括《筆談》﹕和劑惠民藥局﹐當時制藥有官﹐監造有官﹐監門又有官。藥成﹐分之內外﹐凡七局。出售則又各有監官﹐皆以選人經任者爲之﹐謂之京局官。其藥作比之時直﹐損三之一﹐每歲糜戶部緡錢數十萬。若夫和劑局方﹐乃當時精集諸家各方﹐經幾名醫之手﹐至提領以從官

內臣參校﹐可謂精矣。紹興六年置藥局四所﹐一曰「和劑局」。十八年﹐攺熟藥所爲太平惠民局。取大觀刊正藥局方添補。

上淸宮

《宋史》﹕政和六年二月﹐於景龍門對晨暉門﹐作上淸寶籙宮成﹐密連禁署。宮中山包平地﹐環以佳木淸流﹐列諸館捨臺閣﹐多以美材爲楹棟﹐不施五采﹐有自然之勝﹐上下立亭宇不可勝紀。帝時登皇城﹐下視之。蓋因道家原有上淸官﹐故於禁地築此官﹐以符林靈素天有九霄﹐而神霄爲最髙之語耳。

石碣妖魔

《集異記》﹕唐蘇州吳縣民汪鳳﹐宅在通津﹐往往怪起﹐損其價而標貨焉。邑胥張勵者﹐爲邑中蠹橫﹐每經其門﹐遙見二靑气徹天﹐謂寶玉之藏﹐因以百緡得之。尋得其所﹐大具畚鍤發之﹔掘地不六﹑七寸﹐遇盤石﹐去其石﹐則有大櫃﹐仍以鐵索周匝束縛﹐用鐵汁固縫﹐重以石灰密封之﹐每面各有朱記七顆﹐文若隸篆﹐而又屈曲鉤連。加鉗錘極力開拆﹐石櫃旣啟﹐有銅釜﹐可容一斛﹐釜口銅盤覆焉﹐用鉛錫固護﹐仍以紫印九顆回旋印之﹐印文不類前體﹐而全如古篆。拆去銅盤﹐釜口以緋繒三重冪之。勵才揭起﹐忽有大猴跳而出﹐釜中有石銘云「禎明元年七月十五日茅山道士鮑知遠囚猴神於此。其有發者﹐後十二年胡兵大擾﹐六合煙塵﹐發者俄亦族滅。」勵以天寶二年十月發﹐至十四年冬祿山亂起﹐周年勵家滅族。是書用此事爲發端﹐方振得起北宋之末之亂﹐於梁山泊又其淺小者也。

破落戶

按潛說友《咸淳臨安志》﹕紹興二十三年﹐上謂大臣曰「近今臨安府收捕破落戶﹐編置外州治﹐本爲民間除害﹐而謂小火下者﹐乃爲人訴其恐嚇人取錢。令有司子細根治﹐務除其害。」先是行在號破落戶者﹐巧於通衢竊取人物﹐故有是命。此舊都破落戶風气﹐延及南渡後尙然。

三瓦兩捨

耐得翁《都城紀勝》﹕瓦者﹐野合易散之意也。不知起於何時。但在京師時﹐甚爲士庶放蕩不羈之所﹐亦爲子弟流連破壞之地。余詳後注。

董將仕

陶宗儀《輟耕錄》﹕文正八品曰將仕郎﹐從八品曰將仕佐郎。

和小黃門踢气球

王應麟《玉海》﹕淳熙四年﹐命閣門稽太宗朝擊球典故﹐仍先習儀﹐謂擊球禦朋。是日三少使相執政以下﹐各分朋侍立。上擊過球門﹐回馬禦殿﹐皇太子以下稱賀。王宗沐《續資治通鑑》﹕淳熙四年九月﹐閱蹴球於選徳殿。周必大《年譜》同宰執赴芙蓉閣觀擊球。又張端義《貴耳錄》﹕蕭鷓巴嘗侍孝廟擊球﹐每許其除步帥。是宋帝擊球﹐乃通行典禮﹐垂諸史冊。評者烏乎知之﹖

禁軍教頭

胡三省《資治通鑑注》﹕唐制﹐天下軍府有兵馬處﹐選會兵法﹑能弓馬等人﹐充教練使﹐每年合教習時﹐掌令教習之﹐謂教頭。是在唐則職官也。宋制﹐掌軍馬者自選置﹐如今拔補千把總矣。禁軍﹐互見後廂軍注。

王晉卿

施宿《蘇詩注》﹕王晉卿﹐名詵﹐太原人﹐徙開封﹐能詩善畫﹐以選尙魏國賢惠公主。母宣仁髙後﹐於神宗爲同產。晉卿慕東坡﹐與相遊從﹐嘗爲作《寶繪堂記》。又東坡《和王晉卿詩敍》云﹕予得罪貶黃州﹐而駙馬都尉王詵亦坐累遠謫﹐不相聞者七年。余旣召用﹐而詵亦還朝﹐相見殿門外﹐感嘆之餘﹐作詩相屬﹐詞𨿽不甚工﹐然托物悲慨﹐阨窮而不怨﹐泰而不驕。憐其貴公子有志如此﹐故和其韻﹐欲使詵姓名附見餘詩集中﹐然亦不可以示詵也。詵﹐功臣全斌之後云。觀此﹐知晉卿爲戚裏之大賢君子矣﹐而評者之淺陋乃如此。《宋史》﹕全斌﹐太原人﹐贈中書令。此小蘇學士﹐當指蘇利涉。

齊云社

見後錦標社注。

玉淸教主微妙道君皇帝

《續資治通鑑》﹕徽宗政和七年﹐帝諷道籙院曰「朕乃上帝元子﹐爲太霄帝君﹐憫中華被金狄之教﹐遂懇上帝﹐願爲人主﹐令天下歸於正道。卿等可冊朕爲教主道君皇帝。」於是道籙院上表冊之﹐然止於道教章疏內用。

延安府

延安府﹐宋延安郡﹐彰武軍節度使。

劉李王

道家以劉﹐李郡王﹐皆東嶽掌案。劉郡王主東方﹐塑像面靑﹔李郡王主西方﹐塑像面白。劉名煥﹐李名長興。

打麥場

打麥﹐宋時亦上下通稱。《文獻通考》﹕紹興二年﹐上謂輔臣曰「朕聞祖宗時﹐禁中有打麥殿。」

刺著一身靑龍

札刺肌膚﹐謂之札靑﹐盛於唐時。段成式《酉陽雜俎》﹕上都街肆惡少﹐率髡而膚札﹐備眾物形狀。今京兆尹薛公﹝薛元賞﹞﹐令里長潛部約三千餘人﹐悉杖殺﹐屍於市。市人有點靑者﹐皆炙滅之。其所札諸形﹐備於書中﹐不勝錄。莊綽《雞肋編》﹕張俊一軍﹐擇卒之少壯者﹐自臀而下﹐文刺至足﹐謂之花腿。京師舊日浮浪輩以此爲誇。此宋時札靑之俗也。

理七薦拔

喪家遇七日設奠﹐本中國古制﹐非釋教邪說也。按《家禮正衡》﹕諸侯七虞﹐以七日爲節。《大明會典》﹕皇妃﹑親王﹑公侯之死﹐其七七﹑百日﹐皆有禦祭。後之妖僧遂附會爲每一七見地下某王﹐鄙妄無稽。考之佛藏﹐亦無此說。

標兔

標子﹐小槍也。空中手擲謂之標﹐本作摽。

少華山

《山海經》﹕太華山又西八十里﹐曰少華之山。其木多荊杞﹐其獸多﹝牜乍﹞牛﹐鳥多赤鷩﹐其艸有萆荔。此云少華﹐以別於太華﹐猶之云少室山﹐所以別於太室也。

賽伯當

史於王伯當﹐未著其能言也﹐豈以其諫李密毋反而稱之耶。

第二卷

落艸

落艸取棄擲之意。五代時﹐蜀人以物入中國爲入艸。唐莊宗怒曰「王衍其能免爲入艸人乎﹖」卽此意。

提轄

兵馬提轄﹐宋武職名﹐其上有兵馬鈐轄。

老種經略

老種經略者﹐種世衡之孫師道也。《宋史》本傳﹕政和六年﹐攻克西夏臧底河城﹐威名著於西陲。七年﹐以都統制總東路兵﹐趨白溝伐遼。後以右衛將軍致仕﹐居南山豹林谷。金人南寇﹐趣召之﹐爲兩河制置使。時師道年髙﹐天下稱爲老種。帝聞其至﹐甚喜﹐開安上門﹐命李綱迎勞﹐遂拜同知樞密院事﹐統四方勤王兵及前後軍。師道請緩給金人幣﹐俟彼惰歸而殲諸河。時相李邦彥不從﹐復爲姚平仲所譖﹐遂罷兵柄﹐復以爲兩河宣撫使﹐實無兵自隨。尋卒﹐謚忠憲。

小種經略

小種經略者﹐師道弟﹐秦鳳經略使師中也。《續綱目》﹕金人入寇﹐令師中以本路兵會鄭洛﹐外援河陽﹐內衛京城。師中勤王兵至洛城﹐而斡離不已退。李綱請令師中追之﹐而三省乃令護送出之。師中渡河﹐上言欲捷出上黨﹐搗其不意﹐朝廷疑不用。師中救太原﹐至殺熊嶺﹐姚古失期不至﹐師中死戰﹐被四創死。蓋其威名不亞於師道。

角打酒

角乃量器。禮有璧散﹑璧角。耐得翁《都城紀勝》﹕茶坊用旋杓﹐如酒肆間止是論角﹐如京師量賣。

拍版

《通鑑》﹕崔允親執版﹐爲朱全忠歌以侑酒。胡身之注﹕拍版﹐古樂無之﹐元宗時﹐教坊散樂﹐用橫笛一﹐拍版一﹐腰鼓三。後人因之﹐以版爲節﹐用木若象凡八片﹐以韋貫之﹐兩手各執其外一片而拍之。

趕座子

《都城紀勝》﹕街市有樂人三五爲隊﹐專趕春場﹐看湖﹐賞芙蓉。及酒座只應賣唱﹐與錢亦不多﹐謂之荒鼓板。

第三卷

五臺山文殊院

鄭樵《通誌》﹕五臺山﹐在代州五臺縣東北一百二十里。道經以爲紫府山﹐內典以爲淸涼山﹐環五百餘里。上有五峯﹐顚胥積土象臺﹐文殊師利現光地。東臺西南有明月池﹐南臺髙三十里﹐頂周二里﹐金蓮日菊佛缽花﹐粲發如錦。《華嚴經疏》﹕淸涼山﹐歲積堅冰﹐夏仍飛雪。

空頭度牒

《通鑑注》﹕度牒之制﹐始於唐時。大中六年﹐諸州準元敕許置寺外﹐有勝地靈迹﹐許修復﹐繁會之縣﹐許置一院。嚴禁私度僧尼﹐若官度僧尼有闕﹐則擇人補之﹐仍申祠部給牒。其欲遠遊尋師者﹐須有本州島公驗。

戒壇長老

《通鑑注》﹕僧尼應塡闕者﹐委長老僧選擇﹐給公憑﹐赴靈感﹑會善二寺壇受戒﹐兩京各選大徳十人主其事。有不堪者罷之﹐堪者給牒遣歸。本州島不見戒壇公牒﹐毋得私容。宋制亦如是。

漧癟

癟乃俗字﹐音鱉。

九里山

《一統志》﹕九里山﹐在彭城﹐正秦漢東城地﹐故及烏江事。末句謂盛衰成敗之速﹐𨿽順風吹水﹐不足諭其疾﹐爲飲酒發端甚切。而評者乃謂兩句不相屬﹐此於文義尙未通﹐又烏知九里山在何處耶。

左右邊金剛

《世說補》所謂金剛努目者﹐正指此。《範石湖集》﹕今寺門外兩金剛神﹐乃賢劫最後成佛者﹐一名靑葉髻﹐一名婁至。﹝《通鑑》引此作婁至徳﹐衍字。見唐《肅宗紀》。﹞《正法念處經》﹕國王夫人生千子﹐欲試當來成佛次第﹐俱畱孫探得第一籌﹐釋迦得第四籌﹐靑葉髻得九百九十九籌﹐婁至得千籌﹐蓋以未來佛現金剛身﹐降伏四魔﹐護持大法也。

手巾盤頭

言但頂上盤轉而無用也。

撧

撧﹑﹝上「絕」﹐下「刀」﹞﹑﹝上「絕」﹐下「手」﹞字同﹐捩斷也。

第四卷

東京大相國寺

陳維崧《烏絲詞敍》﹕宋東京大相國寺﹐相傳爲魏信陵君故宅﹐唐太宗時﹐尉遲敬徳監造。

殺人不眨眼補

《拊掌錄》﹕佛印爲王觀文升座云﹐此一瓣香﹐奉爲護世界大王﹐殺人不眨眼上將軍﹐立地成佛大居士云云﹐以觀文久典兵﹐多殺人﹐故有此語。

摌馬

摌同驏﹐馬不施鞍也﹐出《吹萬集》。唐令狐楚《少年行》﹕「少小邊州慣放狂﹐驏騎蕃馬射黃羊。如今老大無筋力﹐獨倚營門數雁行。」

剪拂

下拜二字﹐軍中不利﹐此未詳所出。

崄

崄﹐同險。

第五卷

瓦官寺

《通鑑注》﹕東晉哀帝﹐移陶冶所於秦淮水北﹐以南岸地施僧慧力造寺﹐因名瓦官寺。今驍騎倉是其遺址。寺故有閣﹐可盡江山之勝﹐太白所謂「白浪髙於瓦官閣」者也。後人以集慶庵攺名﹐而指南唐石刻天王象陰有升元二字爲證﹐蓋瓦官於南唐時﹐以紀元升元爲寺名﹐而故寺基周圍數里﹐或亦初地一隅云。古瓦官寺有顧虎頭維摩天女與戴顒減臂胛塑像﹐而法汰道林智顗諸僧﹐與劉丹陽王長史輩﹐名理淸言﹐流轉於時。夫南唐時﹐瓦官寺已移建﹐則天下軍州所建﹐仍以瓦官額其寺者何限矣。

赤松林

赤松者﹐檆樹也。檆之赤者尢類松﹐故晉豫人呼檆爲赤松。李時珍《本艸綱目》云﹕檆有二種﹐赤者實而多油﹐白者虛而漧燥﹐斑文如雉者﹐作棺尢良。

教他先鋪坐具

《四分戒本摭略記》﹕若比丘取僧繩牀﹑木牀﹐若坐具﹑坐褥﹐露地自敷。若教人敷捨去﹐不自舉不教人舉者﹐波逸提。

第六卷

過街老鼠

陸佃《埤雅》﹕﹝上「鹿」﹐下「虫」﹞逢申日則過街﹐故又名過街虫。知過街之爲宋時語也。

老鴉哇哇

韓詩「鴉鳴聲擭擭」﹐此作哇﹐字異音同。

使拳

《都城紀勝》﹕相撲爭交﹐謂之角抵之戲﹐別有使拳﹐自爲一家﹐與相撲曲折相反。

鋪蘆席

古者席地而坐﹐席布於地﹐辮竹爲筵﹐筵加席上。今北方尙存古意﹐敷蘆席於地﹐人坐蘆席上﹐不用桌椅。但北方無蘆﹐所謂蘆席﹐皆劈髙梁稭爲之。

折疊紙西川扇補

折疊扇始於北宋。蘇詩「髙麗白松扇﹐展之廣尺餘﹐合之則兩指」﹐正謂此也。王阮亭《隴蜀余聞》﹕唐時﹐閣羅鳳犯蜀﹐俘其巧匠三十六行以歸﹐至今髹剔銀銅﹑雕鈿諸器﹐惟滇南爲最佳﹐大抵蜀匠絕巧﹐不但錦機﹑冶鑄﹑紙局﹑扇制而已。觀此﹐則宋時西川紙扇﹐擅美可知。《雜事詩注》引《夢粱錄》諸書云云。蓋南渡後﹐四川全盛﹐故市販寢多。又劉京叔《歸潛誌》云﹕折疊扇古名聚骨扇。金章宗有《蝶戀花》詞云「幾股湘江龍骨瘦﹐巧樣翻騰﹐疊作湘波皺。金縷小鈿花艸斗﹐翠條更結同心扣。祕殿日長承宴久﹐纖手拈來﹐暫喜淸風透。忽聽傳宣須急奏﹐輕輕褪入香羅袖。」然則蜀扇又流行北國矣。

豹子頭

北方呼貉曰貉子﹐豹曰豹子。豹類不一﹐《詩》有赤豹﹐《山海經》有元豹﹐《西城志》有金綫豹。其黃毛黑文如錢﹐中五圈﹐左右各四者曰金錢豹﹐如艾葉者曰艾葉豹﹐色不赤﹐毛無文者曰土豹。豹羣行﹐必有爲之頭者﹐如鹿之有麈﹐如羊之有羖。

拿著彈弓吹筒粘竿

見後「幫閒」注。方幹《湖上言事詩》﹕「吹箭落翠羽。」是今之吹筒﹐由來已久。

虞候

虞候﹐都虞候﹐唐時軍中隊長之名﹐見於史者多矣﹐未聞以爲衙役也﹐宋直以呼吏人而已矣。

樊樓補

樊樓﹐惟東京有之。《畫墁錄》云﹕建中貞元間﹐藩鎭至長安﹐多於旗亭合樂。郭汾陽纏頭彩﹐率數千匹。元丰中﹐種諤自鄜延陳邊事到闕。一日﹐期集於樊樓﹐揮散亦數千金。神宗密令小黃門窺之。旣而諤辭﹐上舉貞元故事﹐勉以渾郭功名。《夢華錄》云﹕酒樓各有飛橋欄楹﹐明暗相通﹐珠簾繡額﹐燈燭照耀﹐濃裝妓女﹐聚於主廊﹐以待酒客呼喚﹐望之宛若神仙。《板橋雜記金陵絕句》有云「而今也入煙花部﹐燈火樊樓似汴京。」其佳麗殆不減輕煙淡粉也。

白虎節堂補

崔靈恩《三禮義宗》﹕節長尺二寸﹐秦漢以後﹐攺爲旌幢之形。唐《車服志》﹕大將出﹐賜旌以專賞﹐節以專殺。旌似絳帛五丈﹐粉畫虎﹐有銅龍一﹐首纏緋幡﹔節垂畫木盤三﹐相去數寸﹐隅垂尺麻﹐余與旌同。戴埴《鼠璞》﹕本朝節度使﹐有六纛旌節﹑門牙旗二﹐受賜藏之公宇私室﹐號節堂。朔望次日祭之﹐號衙日。此云白虎何也﹖按張衡《東京賦》﹕卒於金虎。五臣注﹕西方﹐金也﹔西方七宿俱白虎。《甘石星經》﹕昴﹐西方白虎之宿﹐金虎相薄﹐主兵象。《王莽傳》﹕自前殿南下椒除﹐西出白虎門。又漢有白虎殿﹐唐有白獸闥﹐皆在大內西。宋時太尉典兵﹐節堂在帥府之右﹐故以白虎名之。﹝觀傳文云誤入白虎堂﹐又云擅入節堂﹐則非截取虎節二字可知。﹞

滄州

滄州﹐宋景城郡﹐橫海軍節度使。

端公

端公﹐乃唐時禦史相稱之名﹐以其在臺端也。見李肇《國史補》及唐人各家詩文集。

與他結果了

《宋史張田傳》﹕汝州葉驛道﹐隸囚爲送者所虐﹐多死﹐俗傳爲葉家關﹐知宋時途中殺囚﹐乃通獘。

水火棍

水火棍﹐吏役所持﹐一頭紅一頭黑者。

第八卷

打火做飯

張仲文《白獺髓》﹕禦街中瓦前賣團子者﹐目爲三火下店。世咸以入店作食爲打火。

柴世宗子孫

柴氏之居滄州﹐未詳厥始。據史﹐周顯徳五年﹐攻契丹東城拔之﹝今爲鎭﹐屬河間府﹞。六年﹐以瓦橋關爲雄州﹐割容城﹑歸義二縣隸之﹐以益津關爲霸州﹐割文安﹑大城二縣隸之﹐發濱棣二州丁夫數千﹐城霸州。則瀛莫滄景之間﹐其屬柴氏也舊矣。余詳後注。

把火燒天撥艸尋蛇

凡此等﹐必出博奧異書﹐今實未詳。

管營差撥一佛出世天王堂

俱見後注。

錢可通神

《韻府》﹕張延賞判度支﹐有一冤獄﹐欲判﹐忽見案上一帖曰「奉錢三萬貫﹐乞勿問此。」張怒﹐收吏訊之。次日﹐盥洗處又得一帖曰「奉錢十萬貫。」乃嘆曰「錢至十萬﹐通神矣。」

第九卷

艸帚兒

永亨《收采異聞錄》﹕酒肆皆揭大簾於外﹐以靑白布數幅爲之﹐或掛瓶﹑瓢﹑帚﹑稈爲望子。時人多詠於詩。

椰瓢

王存《元丰九域志》﹕椰實垂枝頭﹐如掛物﹐皮如棕﹐圓且堅﹐裏有膚﹐厚半寸﹐膚中有漿﹐其殼有斑纈點文﹐橫破之﹐可爲酒器。

第十卷

梁山泊茫茫蕩蕩蘆葦補

《宋史河渠志》﹕天禧三年﹐滑州河溢﹐歷澶濮曹鄆﹐注梁山濼﹔熙寧十年﹐河決澶州曹村﹐東匯於梁山濼﹔元丰五年﹐河決鄭州﹐溢入利津陽武溝刁馬河﹐歸納梁山濼。數十年中﹐受河流者三焉﹐所以成巨浸也。《世說補》云﹕王介甫爲相﹐大講天下水利。劉貢父嘗造之﹐值一客獻策曰「梁山泊決而涸之﹐可得良田萬頃﹐但未擇得利便之地以貯許水耳。」介甫俯前沈思﹐貢父抗聲曰「此甚不難。」介甫欣然以爲有策﹐遽問之。曰「別穿一梁山泊﹐則足以貯此水矣。」介甫大笑而止。《孫公談圃》云﹕蒲恭敏宗孟知鄆州日﹐有盜黃麻胡者﹐劫良民﹐使自掘地﹐倒埋之﹐觀手足動﹐以爲戲樂。恭敏獲其黨﹐先剔去足筋﹐然後置於法。先是寇依梁山泊﹐縣官有用長梯窺蘆葦間者﹐恭敏下令﹐禁毋得乘小舟出入泊中。賊旣絕食﹐遂散去。觀此則知當日蘆花灘﹑蓼兒窪﹐俱應實有其地。第由宋以來﹐六百餘歲﹐陵谷變遷﹐無從知其處所耳。

宛子城斷金亭

《爾雅》﹕四方髙﹐中央下﹐曰宛丘。是宛亦取義如碗也。斷金﹐取《易》「二人同心」義以爲名。

白衣秀士王倫補

王倫號黃衣秀士﹐其實一軍健耳。《歐陽公集》札子中屢見之。李元綱《厚徳錄》云﹕範文正公參知政事﹐會王倫寇淮南﹝卽《徐的傳》王倫轉掠淮南事﹞。州縣官吏有不能守﹐朝廷欲盡誅之。公曰「時諱言兵備﹐盜賊猝至﹐而專責守臣死事﹐不可。」故守令皆得不誅。按﹕《宋史五行志》﹕慶曆三年五月﹐忻州地震﹐虎翼卒王倫叛。是年八月﹐範公爲大參。合之《歐公文集》﹐知王倫始終不過數月也。然慶曆宣和﹐遠不相及﹐耐庵殆借以作梁山之嚆矢耶。又宋時應試者﹐率用白衣﹐禮部知貢舉詩﹐有「三百俊才衣似雪」之句。故易黃衣爲白衣耳。

摸著天

言其長也。用《後漢書》和熹後事。

雲裏金剛補

《翻譯》云﹕跋闍羅波膩﹐梁言金剛。應法師云﹕跋闍羅﹐此言金剛﹔波膩﹐此云手﹐謂手執金剛杵以正名。溫陵云﹕金剛藏菩薩﹐常領金剛護持咒人﹐伏魔斷障眞主也。《法苑珠林》云﹕西方有神八人﹝曰靑除災﹑曰辟毒﹑曰黃隨求﹐曰白淨水﹐曰赤聲火﹑曰定除災﹑曰紫賢﹑曰大神也﹞﹐相貌猙獰﹐身披金甲﹐手執寶刀﹐名曰金剛﹝內典又有密迹﹑穢迹﹑火頭﹑大力等名﹞。嘗衛世尊說法於雷音寺。程丈謂俗以四天王爲金剛﹐未嘗不當。然金剛之與天王﹐固當有其辧耳。

橫海郡故友

《唐書》﹕於滄州置橫海軍節度﹐以授程日華。至梁﹐攺爲順化。貞明元年﹐滄州將毛璋據城降晉。晉王存朂復攺爲橫海。從唐之舊﹐宋人尙稱橫海。

早地忽律

《洽聞記》﹕鱷魚一名忽雷﹐轉音爲忽律﹐故《新唐書張士貴傳》﹕本名忽﹝山聿﹞﹐彎弓百五十斤﹐左右射無空發﹐隋末爲盜﹐當時畏之﹐號忽﹝山聿﹞賊。按忽律卽忽﹝山聿﹞﹐鱷魚鱷魚﹐在水中其惡如是﹐今在旱地﹐其惡又當何如。

﹝羊巴﹞

﹝羊巴﹞﹐臘肉也。《五代史》﹔耶律徳光死於殺胡林﹐剖其腹﹐實以鹽數斗﹐載而北﹐國人爲之帝﹝羊巴﹞。

第十一卷

一搭靑記

《酉陽雜俎》﹕百姓間有面戴靑志如黥。舊言婦人在艸蓐亡者﹐來生黑黥其面。

楊令公之孫補

據《宋史》﹐業死王事﹐朝廷錄其子延朗﹝卽延昭﹞﹑延浦﹑延訓﹑延瑰﹑延貴﹑延彬。孫三人﹐文廣最著﹐其後子孫未有顯者。

流落關西補

孔氏《雜說》﹕《霍去病傳》﹐諸宿將嘗畱落不偶。注﹕畱謂遲畱﹐落爲墮落。據出處﹐流字合作畱。《宋史》﹕楊文廣﹐字仲容﹐嘗爲興州防禦使﹐卒於官。興州後升爲興元府﹐今陜西漢中府。子孫流落關西﹐殆實事也。

殿司制使補

宋時節度使﹐官階略與唐等﹐獨無重權與世襲耳。自太祖開國元勛﹐髙宗中興名將﹐以及末造師相賈似道輩﹐無不領此職者。事具《宋史》﹐無庸縷述也。至置制使在節度上﹐尢不異唐。南渡後﹐以京湖﹑江淮﹑四川爲三邊﹐益重此任。《許國傳》﹕李全旣授節鉞﹐國爲淮東制置。徐晞稷云﹕節使當庭參﹐制使必免禮﹐非明證與﹖若楊志以殿司武職而稱制使﹐殆猶之班直而稱觀察﹐衙役稱端公耳。非節使果偏校﹐而制使實職小也。

萬歲山

《續綱目》﹕初﹐帝以未得嗣子爲念﹐道士劉混康﹐以法篆符水出入禁中﹐言京師西北隅﹐地勢稍加髙﹐當有多男之祥﹐始命爲數仞岡阜。已而後宮生子漸多﹐帝甚喜﹐始信道教。於是蔡攸倡爲異聞﹐謂有珠星壁月﹑跨風乘龍﹑天書云籙之符。遂命戶部侍郎盂揆﹐於上淸寶籙宮東築山﹐以象余杭之鳳凰山﹐號曰萬歲﹐後更名艮嶽。

花石綱

張昊《艮嶽記》﹔壽山艮嶽﹐梁師成同其事。有朱勔者﹐取浙中珍異花卉竹石以進﹐號曰花石綱。專置應奉局於平江﹐所費動以億萬記﹐調民搜巖剔藪不置。一花一木曾經黃封﹐護視稍不謹﹐則加之以罪。舟楫相繼﹐日夜不絕。廣濟四指揮﹐盡以充挽士﹐猶不給。時東南監司郡守﹐二廣市舶﹐率有應奉。又有不待旨﹐但進物﹐至都﹐計會宦官以獻者。按謂之綱者﹐次第搬運之名。宋世﹐運茶有第一綱﹑第二綱之名。後生辰綱同。

樞密院

樞密使﹐唐以內侍爲之。天復三年誅宦官﹐攺用士人﹐五代仍之﹐宋以平章政事及樞密爲二府。是時知樞密者﹐鄧洵武﹑童貫﹐皆窮姦極貪之人。

天漢州橋補

《三輔黃圖》﹕渭水貫都﹐以象天漢﹔橫橋南渡﹐以象牽牛。《楓窗小牘》云﹕汴河自西京洛口分水﹐從東水門入京城﹐繞州橋禦路﹐從水西門出。蓋宋以汴水貫都﹐故州橋亦取天漢爲名耳。

當三錢補

《宋史》﹕政和元年夏五月﹐攺當十錢爲當三。

大名府

大名府﹐宋北京﹐魏郡﹐天雄軍﹐畱守司兼本路兵馬都總管。

畱守司

唐於東都洛陽置畱守司。宋則四京﹕如東京開封府﹐西京河南府﹐南京歸徳府﹐北京大名府﹐皆置畱守司。

暴雷也似唱个大喏

王同祖《學詩初稿》注﹐皇城夜間唱連珠喏﹐古喏來有不唱者。元時喏始無聲﹐謂之啞喏。

第十二卷

鍍金

《唐六典》﹐有十四種飾金法。曰鍍金者﹐卽塗金﹐鍍亦音塗。

蕤賓節

《史記律書》﹕五月﹐律中蕤賓。蕤賓者﹐言陰气幼少﹐故曰蕤﹔痿陽不用事﹐故曰賓。

時文彬

此書凡出一人﹐必有贊語﹐或詩或詞﹐乃稗史體也。今遭俗本盡削去﹐甚至時文彬賢令﹐政迹亦不存﹐眞生人恨事﹐著其凡於此。

濟州鄆城縣

濟州﹐宋濟陽郡﹐舊治巨野﹐所領鄆城縣。金大定六年﹐徙治盤溝村﹐以避河決。

都頭

《通鑑》﹕唐置神策軍五十二都﹐每都置帥﹐謂之都頭。景福二年﹐以扈蹕都頭曹誠爲黔中節度使﹐耀徳都頭李鋋爲鎭海軍節度使﹐宣威都頭孫惟晟爲荊南節度使﹐捧日都頭陳佩爲嶺南東道節度使。又錢鏐以八都兵起﹐後其眾日盛﹐置十三都﹐皆有都頭。宋所呼都頭﹐非領軍髙爵﹐謂戎卒之頭耳。

縣尉

縣尉﹐唐曰少尹﹐今之典史是。

大紅葉樹

大紅葉﹐或謂是楓。《埤雅》﹕葉作三脊﹐霜發色丹。然楓非異木。《水經注》引《齊地記》曰﹕盧水側有勝火木﹐謂之赤檉。鄭樵《通誌》謂赤楊與亦檉相似﹐植之水邊﹐葉經秋盡紅﹐此殆是赤檉。又南海有﹝木鹽﹞木﹐謂之紅木﹐堅如紫檀﹐其葉尢紅﹐則來自海舶﹐非中國所有。

靈官廟

靈宮姓薩﹐道書所謂薩眞人﹐隸火部﹐掌五雷法者也。

第十三卷

南京

歸徳府﹐唐曰睢陽﹐宋爲南京﹐曰應天府。

東潞州

宋之西潞州﹐今山西之潞城縣﹔東潞州﹐今之張家灣潞河驛。

赤髮鬼

張衡《西京賦》﹕朱鬢﹝上「髟」﹐下「戳」﹞髽﹐植發如竿。此赤髮鬼之證也。

天王堂補

四王緣起﹐詳見《因本經》《金光明經》《長阿含經》《大智度論》《法華文句》及《二十諸天本傳》中。《纂異記》云﹕天寶間﹐吐蕃寇安西﹐詔不空三藏誦咒禳之。忽見金甲神人﹐不空曰「此毗沙門第二子﹝《智論》云﹕四天王各有九十一子﹞﹐往救安西矣。」後安西奏捷﹐亦云西方有天王現形勝之。朝廷因敕諸道立象﹐今佛寺有天王堂始此。﹝《佛本行經》﹕世尊爲諸天說法﹐四天王守門﹐故天王殿皆在大山門內。﹞宋時所在有天王堂﹐別有天王寺﹝卽護法寺﹞﹑天王院﹐而秀州子城之天王樓﹐則又因天王現而特建者。

托塔天王補

卽北方護世大藥叉主多聞天王也。梵云毗沙門。董﹝辶卣﹞《廣川畫跋》﹕吳明仲以吳生道子畫天王示余﹐因告之曰「昔余嘗得內典說四天王所執器﹐皆自報應中出。北天﹐毗沙門也。嘗兵斗不利﹐三逃於塔以免。則方其困時﹐願力所全﹐得無違礙報回向﹐則變相所成﹐畫者得以據之。今以云物爲執者﹐非吳生也。」或曰「何以知此﹖」曰「以云物易塔之畫﹐自王衍始。余往見孫知微﹐於蜀中作天王相如此﹐將毋是耶﹖」按天王托塔事﹐詳見佛說﹐《毗沙門天王經》及《北天王本傳》。

兩條銅鏈

鏈卽鐧字﹐軍器﹐似劍﹐有脊而無刃﹐非鍛煉字。

抹眉梁頭巾

梁當作量。吳自牧《夢粱錄》﹕明禋齋宿殿儀﹐宰執親王﹐頭冠九量﹐加貂蟬籠巾﹐侍從七量﹐余官六量至二量﹐臺諫增豸角耳。量者﹐冠前額上排金銅葉是也。

絲鞋

絲鞋﹐宋時上下常服﹐陸遊《老學庵筆記》﹕禁中舊有絲鞋局。嘗見蜀將吳琪﹐被賜數百緉。壽王卽位﹐惟臨朝服絲鞋﹐退卽以羅鞋易之。吳文英《夢窗甲稿》有贈絲鞋莊生《瑞鶴仙》詞。

第十四卷

撞籌

撞﹐去聲﹐堆積之義﹐今人謂累物爲撞﹔籌﹐數也。撞籌猶云湊數。

立地太歲

太歲乃凶煞﹐觸之者必死﹐每年轉一方。今曰立地﹐則不轉者矣﹐言欲避之而無可避也。

生辰綱

綱者﹐搬運次第之名。宋時茶曰茶綱﹐鹽曰鹽綱。王應麟《玉海》﹕邕州買馬﹐每百匹爲一綱。

第十五卷

廂軍

宋有禁軍﹑廂軍﹑營軍﹑團軍等名。禁軍者﹐如羽林衛軍人﹐主親兵也﹔廂軍者﹐守城之四軍﹐謂護城池﹐防府庫者也﹔其入營伍者﹐名營軍﹔若各鄕守汛地﹑防關隘之土兵名團軍。詳後班直。

別拗

別﹐音鱉﹐戾也。

口棧

口棧﹐猶言險語。

天下怎不太平補

《宋史五行志》﹕宣和二年﹐永州民劉思析薪﹐有天下太平字。此正京黼輩僞爲之者。

濠州

漢鐘離縣﹐唐攺濠州﹐今鳳陽府。

蒙汗藥

蒙汗藥﹐莨菪花子也﹐有大毒﹐食之令人狂亂。急以濃甘艸汁灌下﹐解之。書中凡以菪酒迷人者至多﹐如唐安祿山誘奚契丹﹐飲以莨菪酒﹐醉而坑之﹔明嘉靖中﹐妖僧武如﹐用香紅散投張柱家人飯內﹐少頃﹐舉家昏迷﹐皆莨菪花子也。

舀

舀音杳﹐挹彼注此。

第十六卷

母藥叉

《根本說一切有部毗耶柰雜事》﹕王捨城內﹐有藥叉神名娑多﹐生女名歡喜﹐嫁健陀羅國藥叉﹐號半支迦﹐生男五百﹐最小者名愛兒。母恃豪彊﹐於王捨城中人家所生男女﹐次第食之﹐因此皆喚爲訶梨底母藥叉。皆往佛所﹐白言世尊爲作調度﹐佛以缽覆愛兒。藥叉母不見小兒﹐卽大驚忙﹐觸處尋覓﹐投身擗地﹐悲踴號哭。佛爲授戒﹐城中人眾皆得安樂。

操刀鬼

此用牀頭捉刀事﹐從曹姓生義。

莊家

北土呼務農人爲莊家﹐亦以種田爲做莊家。

沙門島

凡海中嶼渚﹐南方曰奧﹐北方曰島。沙門島﹐在登州府城北大海中﹐海舟渡遼﹐必泊此避風。宋時流罪人於此。

幹辦

幹辦﹐諸司吏員雜職名。宋有轉運幹辦審計司﹐又有幹辦行在諸軍司。《職官分紀》﹕熙寧三年﹐詔諸路轉運使﹐奏舉京朝官知縣資序二人﹐充本司勾當。建炎初﹐避髙宗諱﹐攺勾當爲幹辦。又《夢粱錄》﹕有一等手作﹐出入宅院﹐趨奉郎君子弟﹐爲幹辦雜事﹐插花掛畫﹐幫涉妄作﹐謂之涉兒。則幹辦又通稱。

觀察

觀察使﹐唐爲提刑重臣﹐宋以呼捕役之長﹐猶之前呼快手爲端公﹐呼鐵匠及篦頭者爲待詔也。

巳牌

《通鑑注》﹕古者授官賜印綬﹐常佩之於身﹐至解官則解印授。至庸始置職印﹐任其職者傳而用之﹐其印盛之以匣﹐當官置之臥內﹐別爲一牌﹐使吏掌之﹐以謹出入﹐印出而牌入﹐牌出而印入﹐謂之牌印。此云巳牌﹐乃巳時交牌刻也。前後凡云辰牌﹑午牌﹑未牌同此。

手快公人

《宋書王鎭惡傳》﹕東從舊將﹐猶有六隊千餘人﹐西將及能細直吏快手﹐復有二千餘人。《建平王景素傳》﹕左右勇士數十人﹐並荊楚快手。《甫史黃回傳》﹕募江西楚人﹐得快手八百﹐是快手之名﹐已始於六朝。

鐵扇子

扇子以鐵爲之﹐乃無用之廢物。

呼保義

《輟耕錄》﹕武正八品曰保義校尉﹐從八品曰保義副尉。言吏員未授職﹐已呼之爲保義也。又宋時相呼曰保義﹐似亦通稱﹐如員外之類。莊綽《雞肋編》﹕金人南寇﹐上皇遽遜位﹐聞將及都城﹐乃與蔡攸及一二近侍﹐微服乘花石綱小舟東下﹐人皆莫知。至泗上﹐徒步市中買魚﹐酬價未諧﹐估人呼之爲保義﹐上皇顧攸笑曰「這漢毒也﹗」

第十八卷

火並

火者﹐伴也。言同火中相並也。《司馬法》﹕人人正正辭辭火火。注言一火與一火﹐猶人人殊之人人也。卽今俗謂火伴。唐有火子﹐卽火長。府兵之制﹐十人爲火﹐火有長。彊騎之制﹐內弩手﹐擇六戶白丁宗丁彊壯者爲四籍﹐十人爲火﹐五火爲團。杜氏《通典》﹕一人曰獨﹐二人日比﹐三人曰參﹐比參曰伍﹐伍人爲列﹐列有頭﹐二列爲火﹐立火子﹐五火爲隊﹐卽彍騎之團也。府兵以三百人爲團﹐則大團也。互見後船火兒及團頭等注。

巡簡補

簡﹐史本作檢。唐太宗時﹐以李靖等爲巡檢大使。宋有皇城巡檢﹑沿邊巡檢。又有兼領數十州者﹐如楊允恭爲荊湖江淮都巡檢是也。後爲軍中偏校﹐今則從九品雜職耳。若何濤只一捕役﹐並非官也。

﹝扌華﹞鍬

﹝扌華﹞同劃﹐鍬音超。

斷頭溝

沈奇《續耳談》﹕東魯張鳴岐﹐以進士來宰吳邑﹐舟抵縣﹐將升輿﹐嘆曰「事有前定。」學諭汪有本問故。張曰「昔將選時﹐夢舟泊斷頭港﹐疑爲不祥。今縣當水盡處﹐適與夢符﹐故慨云。」此亦以斷頭爲不祥語。

小嘍羅

嘍羅前已數見﹐此字或作樓羅﹑樓﹝亻羅﹞﹐俱同。羅大經《鶴林玉露》﹔僂羅﹐俗言猾也。《酉陽雜俎》引梁元帝《風人辭》云﹕城頭网雀﹐樓羅人著﹝入聲﹐同著﹞。《五代史劉銖傳》﹕諸君可謂樓羅兒矣。《宋史》﹕張思均﹐起行伍﹐徵伐稍有功﹐質狀小而精悍﹐太宗嘗稱其樓羅﹐自是人自爲小樓羅。此小嘍羅之名所自始。

第十九卷

團練使補

五代及宋﹐皆沿唐制﹐有都團練使﹑團練副使。太祖朝﹐遷周關南排陣使張藏英爲瀛州團練使﹐並護關南軍。太宗朝﹐侯延廣拜寧州團練使﹐知靈州﹐兼兵馬都部署。神宗朝﹐曹克明兼十州團練使﹐皆顯秩也。若石晉天福初﹐郭從義以內園使坐事﹐出爲宿州團練副使。宋淳佑中﹐戶部郎中田錫﹑殿中丞郭渭﹐坐事並貴州團練副使﹐不簽署州事﹐皆下佐也。此傳旣不言正副﹐未可槪以偏校目之。

都監補

兵馬都監之職﹐與團練大略相等﹐如五代郭廷渭﹐以都監守濠州﹐加本州島團練使﹔宋何繼筠﹐以行營都監充棣州團練使是也。亦有兼諸州巡檢者。

畫角之聲

大角﹐軍中吹器。羌戎吹之以驚中國之馬。本名笳﹐以竹爲管﹐以蘆爲首﹐九竅皆角音。亦謂之篳篥。後人鑄銅爲器﹐飾以采色﹐因謂之畫角。

交割牌印

牌印已見前注。

閻婆惜補

《夢華錄》﹕崇觀以來﹐京華瓦肆主張小唱﹐李師師﹑徐婆惜。按徐與李並稱﹐必系衏院中出色妓女﹐正與閻同時也。又黃雪蓑《靑樓集》載﹕陳婆惜﹐善彈唱﹐聲遏行雲。劉婆惜﹐滑稽歌舞﹐迥出其流。則元時娼妓﹐名婆惜者多矣。若《南宋雜事詩》「響卜已占婆惜得」注引《夷堅志》云云﹐乃是男子小名﹐反隔一膜矣。

唱諸般耍令

《夢粱錄》﹕散樂﹐傳學教坊十三部﹐諸般唱賺﹐惟以雜劇爲正色。

衏院

衏院卽行院﹐見《方言》。衏院諺語﹐有爆炭末泥孤裝之類。

篦頭待詔

顧炎武《日知錄》﹕北人謂醫生爲大夫﹐南人謂之郎中﹐鑷工爲待詔﹐木工﹑金工﹑石工皆爲司務﹐其名蓋起於宋時。《老學庵筆記》﹕北人謂醫爲衙推﹐卜相爲巡官﹐莫詳其所始也。按今人又呼茶傭爲博士﹐則南北所同。

招文袋

招文袋﹐當作昭文袋﹐亦謂之照袋。卽秦始皇時之﹝此字似「幕」﹐但爲竹字頭。﹞﹝×﹞。《唐書》﹕武后賜朱前疑緋算袋。如今蒼頭所攜之貯筆硯者﹐時謂之照袋﹐以烏皮爲之。陶谷《淸夜錄》云﹕唐季有方便囊﹐蓋卽是袋。

第二十卷

門上屈戌

李商隱詩﹕「鎖香金屈戌﹐」一作屈膝。李賀《宮娃歌》﹕「屈膝金鋪鎖阿甄。」陸友仁《硯北雜誌》﹕金鋪爲門飾。屈膝﹐蓋鉸鏈上﹐上二垂者爲﹝釒屈﹞﹐下三橫爲鉞。

幫閒

《夢粱錄》﹕大街有四五家開茶肆﹐樓上專安著妓女﹐名日花茶坊。一等不本色無業藝﹐專爲探聽妓家賓客﹐趕趁唱喏﹐飲燕所在﹐以獻香送歡爲由﹐謂之廝波﹐此可見宋時幫閒之俗。

二陳湯

本《和劑局方》﹐用半夏﹑陳皮﹐皆取極陳者﹐乃無燥散之患﹐故曰二陳。加茯苓﹐甘艸﹑姜煎﹐治痰主藥。

五聖攝去

黃文雷《看云小集》﹕江南村落間﹐住處有矮窄小廟﹐在樹底或山根﹐其神每列成五﹐往往能作祟﹐偸運什物﹐或淫污婦女。民間偶樹枯雞死﹐皆以爲神禍﹐謂之五聖。此書後有五聖廟﹐不知卽此否﹐或另有神。

第二十一卷

淨手

淨手者﹐便旋之謂﹐亦宋人語。

跐

跐卽踹字﹐足所履也。音采﹐上聲。《莊子》﹕跐黃泉而登天皇。

鍁

鍁﹐俗字﹐音軒﹐大鍬長柄者。

趄

趄﹐音疽﹐足斜步。

窖

窖﹐與﹝上「穴」﹐下「卯」﹞同﹐地藏也。《月令》﹕穿竇窖﹐注﹕穿地橢曰竇﹐方日窖。

毛頭星

《隋書天文志》﹐司危星大﹐有毛﹐兩角。又五殘星﹐靑气如暈﹐有毛。

獨火星

《天文志》﹕熒惑﹐南方夏火﹐逆夏令﹐傷火气﹐罰見熒惑。

四郎

《通鑑注》﹕門生家奴﹐呼其主爲郎。考唐以前稱郎者﹐皆奴僕呼其主之辭。如孫策呼孫郎﹐王鎭惡呼鎭惡郎。溫大雅《大唐創業起居注》軍中呼太子秦王爲大郎二郎﹐及宋璟言「足下非張卿家奴﹐何郎之有﹖」皆可證。至宋則爲通稱﹐漸以呼年幼者﹐至輿儓廝養﹐咸以此喚之矣。

燈花鵲噪

《司臺迪吉大成雜占》﹕凡燈火紅焰成穗向上者﹐主遠方行人至。又辰日辰方鵲噪﹐主行人歸家。

第二十二卷

陽谷縣

宋時陽谷縣隸東平。

三碗不過岡

《都城紀勝》﹕酒樓上有山一﹑山二﹑山三之類﹐牌額曰過山。非謂有山﹐謂酒力髙遠也。是書此等處﹐疑作者猶及見宋之盛時﹐非依附臆造能爲此也。

景陽岡

景陽岡在淸河縣北﹐余過時﹐乃一土岡﹐並無樹木﹐亦並不險峻﹐今古不同如此。

一陣狂風

《管輅別傳》﹕虎者﹐陰精而居於陽﹐依木長嘯﹐動於巽﹐二气相感﹐故能致風。

﹝犭忽﹞﹝犭律﹞

﹝犭忽﹞﹝犭律﹞﹐卽第十卷

中之忽律﹐俗誤從犭。

﹝月乞﹞﹝月答﹞

﹝月乞﹞﹝月答﹞﹐皆俗字。上戈厄反﹐下當拉反。聲也﹐又肉塊也。

甬道

甬道解不一﹐或馳道外﹐或軍伍中﹐或宮巷道。《史記始皇紀》應劭注﹕馳道外築墻﹐天子於中行﹐外人不見也。《項羽紀》應劭注﹕恐敵鈔輜重﹐故築墻垣如街巷。《韓詩》「云韶凝禁甬」注﹔則謂宮禁巷道。後世以官府庭下途爲甬道。夫堂下至門之徑﹐古謂之陳﹐今乃日甬道﹐亦古今稱謂之異。或謂當作﹝土甬﹞道﹐上加土。

窩弓

窩弓﹐窩弩﹐藏機坎中﹐踏之則矢發也。

踏弩

《三國誌》﹕諸葛亮巧思損益連弩﹐一弩發十矢﹐以足踏發之。按踏弩﹐古時已有﹐見《史記》蹶張注。諸葛特損益之爲連弩﹐今名諸葛弩。

第二十三卷

淸河縣

宋以前之淸河縣﹐卽恩縣﹐隸東昌。

三寸丁谷樹皮

《隋書》男女十七歲以下爲中﹐十八歲以上爲丁。云三寸丁者﹐甚言其短小也。《本艸圖經》﹕谷樹有二種﹐一種皮有斑花紋﹐謂之斑谷。雲谷樹皮者﹐甚言其皮色斑麻粗惡也。

饊補

《齊民要術》﹕﹝米巨﹞﹝米女﹞﹐一名環餅﹐粉和面牽索捏成﹐象環釧形。《廣雅》謂之﹝米孚﹞饊﹐今通曰饊子。饊﹐易銷散也﹐淮上所造者佳。又《癸辛雜識》﹕有人以糟蟹﹑饊子同薦酒者﹐或笑曰﹕此二物作一處﹐如何喫﹖

扁擔

兩頭懸物﹐以肩任之。古謂之木鍵﹐今曰扁擔﹐亦曰扁挑。

幌子

幌子﹐以木或銅錫爲之﹐如葫蘆形﹐下施流蘇﹐懸簾及酒簾上以塡風﹐亦謂之墜簾。北人開肆面﹐先懸幌子。此云裝幌子﹐猶云掛招牌也。

﹝氵彊﹞

﹝氵彊﹞﹐音彊﹐本水名﹐在河南郡。俗讀上聲。凡粘物結梗者﹐皆曰﹝氵彊﹞。

花木瓜

木瓜﹐﹝木矛木﹞木也。《本艸》﹕宣州人種滿山谷﹐每實將成﹐鏤紙花粘瓜上﹐夜露日照﹐粘處漸變紅色﹐其文如生﹐本州島用充土貢﹐名爲花木瓜。

爪哇國

爪哇國﹐在南海外﹐言消滅如入海。

把濫

濫當作纜﹐纜以系船﹐言能起波收放﹐如船之有把纜也。

茶坊

《都城紀勝》﹕水茶坊﹐乃娼家聊設桌凳﹐以茶爲由。後生輩甘於費錢﹐謂之幹茶錢。此以干茶錢之故﹐故呼之爲干娘﹐非干兒幹母之謂。

梅湯

《都城紀勝》﹕大茶坊﹐冬天兼賣擂茶﹐或賣鹽豉湯﹐暑天兼賣梅花酒。

刷子

刷乃﹝上「屍」﹐下「巾」﹞字之誤。刷子無出﹐且無解。

河漏子熱燙湯補

呂藍衍《言鯖》曰﹕山東以蕎麥作麵食﹐曰河洛﹐向不辧其何字。唐明皇以鹿血煎酪﹐賜安祿山﹐曰熱洛河。語似本此。﹝漏﹐洛聲之轉。﹞

武成王廟

武成王廟﹐姜太公廟也。《通鑑》﹕開元十九年﹐初令兩京諸州各置太公廟﹐以張良配享﹐選古名將以備十哲﹐以二八月上戊致祭。胡三省注﹕祠武成王自此始。

淩煙閣

劉昫《舊唐書》﹕貞觀十七年二月﹐圖功臣於淩煙閣。《兩京記》﹕太極宮中有淩煙閣﹐在凝陰殿南﹐功臣閣在淩煙閣南。《五代會要》﹕淩煙閣在西內三淸殿側﹐畫像皆北向。閣有隔﹐隔內北面寫功髙宰輔﹐南面寫功髙侯王﹐隔外次第圖畫功臣圖贊。

洞庭湖

桔一名洞庭紅。《蘇舜欽集》﹕震澤有峯七十二﹐惟洞庭稱雄。其間民俗淳朴﹐以桔柚爲常產。每秋髙霜解﹐丹苞朱實﹐與長松茂竹﹐相映巖壑﹐望之若圖畫。此非謂長沙之洞庭湖也。

張惜惜李嬌嬌

《夢粱錄》﹕教坊官妓﹐有唐安安等﹐及私妓李惜惜﹑呂雙雙﹐胡憐憐﹑沈盼盼﹑普安安﹑徐雙雙等名。此用其事也。昔人謂杜詩﹑韓文﹐無一字無出處﹐我於是書亦云。

眼望旌節至專聽好消息

此語傳來已久﹐始於唐末藩鎭。軍中推立﹐望賜節旌者。《彭門紀亂》﹕龐勛之叛﹐朝廷遣髙品康道偉費賫書慰撫之。勛聞敕使入境﹐以爲必賜旌節。及至﹐但責崔彥曾及監軍張道謹﹐貶其官﹐勛大失望。當時賊中已有此二語。

第二十四卷

肥﹝月耷﹞﹝月耷﹞

﹝月耷﹞﹐本作﹝月大羊﹞﹐訛作﹝月耷﹞﹐音撻。

鴨煮在鍋裏沒气補

此卷多相詬語。糊突桶言其昏黑﹐混沌謂一竅不通﹐二語所在多有。魍魎與鴨﹐則惟杭越有之。仇遠《稗史》云﹕上虞鄭宰治邑有聲﹐及代去﹐邑人餞之以詩﹐有「邑人借畱不肯住﹐誰能舉网羅雙鳧」之句。其弟見之曰﹕此非美兄﹐乃詈兄也。网卽罔﹐雙卽兩﹐鳧卽鴨﹐其意以爲罔兩鴨也。兄怒命焚之。耐庵浙人﹐故時以鄕語入諧語﹐非程丈博奧﹐豈能搜采至此。

太醫

太醫是醫官名﹐此只以呼醫﹐後呼安道全同。

團頭

唐宋以民兵爲團﹐取團聚之義。有小團大團﹕十人爲火﹐五火爲團﹐此小團也﹐府兵以三百人爲團﹐此大團也。故有團練﹐團長等名。團頭者﹐一小團之頭。民間吉凶事﹐南方用丐頭﹐北方用團頭。

五輪八寶神水

《內經》注﹕目有五輪﹕白精爲气輪﹐靑精爲風輪﹐大小眥爲血輪﹐兩﹝月九力﹞爲肉輪﹐膽腎所聚精華一點﹐鑑照萬物﹐空闊無窮﹐爲水輪。八寶者﹐藏府之精气上注於目而爲睛﹐精之窠爲眼﹐骨之精爲瞳子﹐筋之精爲黑眼﹐血之精爲絡﹐气之精爲白眼﹐肉之精爲約束﹐裹擷筋骨气血之精而與脈並爲系﹐此八寶也。目有精膏﹐有神水﹐有神光。神水者﹐先天眞气所化潤澤之水也。目有堅殼數重﹐眞血滋神水﹐神水包神膏。

第二十五卷

化人場

火葬之俗﹐盛於宋時。景定二年﹐黃震爲吳縣尉﹐有乞免再起化人亭狀。化人亭者﹐化人場之亭也。其狀曰亭﹐爲焚人之親設也。人之焚其親﹐不孝之大者。舉屍而畀之火﹐慘虐之極﹐不復人道。《宋史》﹕紹興二十七年﹐監登聞鼓院範同官﹕今民俗有所謂火化者﹐生前奉養之不至﹐死又燔爇而捐棄之﹐事關風化﹐理宜禁止。仍飭守臣措置荒閒之地﹐使貧民得以收葬。從之。

經目之事﹐猶恐未眞﹔背後之言﹐豈能全信

今村塾中《明心寶鑑》有此四語。不知先有是書﹐而耐翁用之乎﹖抑村塾書卽抄摘耐庵語也﹖經目﹐經書目錄﹐猶言經典﹐俗多誤解。

餶飿

餶飿﹐音骨咄﹐裹面蒸之。一名起面﹐一名裹蒸﹐如今饅頭。

呂太后筵席

《史記齊悼惠王世家》﹕髙後燕飲﹐令朱虛侯劉章爲酒吏。章自請曰「臣將種也﹐請得以軍法行酒。」頃之﹐諸呂有一人醉﹐亡酒﹐章追﹐拔劍斬之而還﹐報曰「有亡酒一人﹐臣謹行法斬之。」此以諭欲去者懼斬也。

發昏章第十一

語出《大藏經》。發乃開發之發﹐借作發病之發。

諸般宮調

此獨謂正宮諸調也。正宮引子﹐《燕歸梁》等十一曲﹐正宮過曲﹐《錦纏道》等三十七曲﹐然後入賺﹐小令居多。若徧指九宮﹐安得如是博通者。

如何不姓李

見其時妓家姓李者多。

玉環步鴛鴦腳

未詳所出。

第二十六卷

屍單格目

屍單格目﹐古法已久。潘杓燦《未信編》﹕檢屍次序﹐止看兩面﹐與相驗看四面不同。屍上何處傷痕﹐或靑紫赤黑﹐並量準大小﹑長闊﹑深淺﹐令仵作指定報明﹐押屍親﹑幹證認確﹐以朱塡入屍格﹐其屍格式﹐用綿紙刷印﹐每格畱一空。仰面自頂心至十趾爪﹐合面自腦後至十趾爪縫﹐俱喝報有故無故﹐朱筆塡注。後開驗屍人等﹐正犯某﹐幹證某﹐屍親某。右件前項致命根由﹐中間但有脫漏不實﹐扶同捏合﹐增減屍傷﹐官吏人等﹐願甘認罪無詞﹐保結是實。後列年月日﹐司吏某﹐首領官某﹐檢屍官某﹐俱書押。

孟州

孟州﹐宋濟源郡節度﹐唐之河陽軍﹐金降河陽府爲孟州。

省院官

省者﹐兩省。院者﹐審刑院也。《宋史刑法志》﹕太宗遣官提點諸路刑獄﹐又置審刑院於禁中﹐防大理刑部之失。凡獄﹐必先三司﹐然後關報審刑院﹐事從申覆﹐然後下丞相府﹐丞相又以聞﹐然後論刑。作者書成時﹐尙無《宋史》﹐然所敍錄﹐已與正史相輔助﹐全賴後人疏通證明之。乃數百年來﹐竟無識者﹐亦未有人畱心及此﹐可慨也夫﹗

塡河

塡河字﹐古今詩賦用者甚多。魏文帝《校獵賦》﹕「聚者成丘陵﹐散者塡溪谷。」王僧達《月下詩》﹕「來歡詎終夕﹐收淚泣塡河。」範云《望織女詩》﹕「不辭精衛苦﹐河流未可塡。」庾肩吾《七夕詩》﹕「倩語雕陵鵲﹐塡河未可飛。」李華亦有「屍塡巨港」句。豈可謂無意只圖押韻﹖己不讀書﹐不自知寡陋﹐反議至博極富之制作。世眞有此輩人。

黃昏風雨黑如×﹝評中語﹞

此語出《幹×子》。×乃黑石﹐今訛作磬﹑作盤﹐俱不可解。

人頂骨數珠

西域天主教﹐以人骨爲數珠﹐謂之巴辣伽。據此﹐則宋時已有。

鑌鐵

何孟春《餘冬序錄》﹕契丹國號遼﹐實以鑌鐵爲號。贊寧言鑌鐵出南賓縣﹐一說出波斯國。

逢場作戲

竿木隨身﹐逢場作戲﹐本禪語也﹐見《法苑珠林》。

第二十七卷

碹

碹音旋﹐去聲。《六書故》﹕溫器也﹐旋之湯中﹐以溫酒與洎。

頂个盒子

《漢書》﹕鼠不容穴﹐銜窶藪也。師古注﹕窶藪﹐戴器也。以盆盛物戴於頭者﹐則以窶藪薦之。今北方不用窶藪﹐碟碗置盤中﹐盤置頂上﹐掉臂疾趨。南人不習見﹐以爲異。

梯已人

梯己﹐當作梯幾。《山海經》﹕西王母梯幾而戴勝。梯﹑替通﹐謂肆筵設席之人﹐近身執役者也。

第二十八卷

快活林

徐夢莘《三朝北盟會編》﹕醫官王繼先﹐占丰樂橋官地﹐屋宇宏麗﹐都人謂之快活仙宮。快活字﹐殆當時口談。

河陽風月

張邦基《汴都記》﹕酒家望上﹐書河陽風月。

西瓦子

瓦者﹐娼妓所居﹐各分東西南北中。互見後注。

《水滸傳注略》卷下

第二十九卷

柳藤箱子

作器者﹐南方用竹﹐北方用柳。以盛以汲皆柳也。此日柳藤﹐謂柳代藤之用﹐或以柳爲器而藤緣之。

東坡學士中秋《水調歌頭》

《水調歌頭》有二調﹐中兩句有押韻者﹐如此詞「去」與「宇」﹐缺」與「合」爲韻是也。亦有不用韻者﹐如後半闋起語九字﹐作三句﹐原作「轉朱閣﹐低綺戶﹐照無眠」﹐今異者﹐傳訛也。又此詞「天上」云云﹐本托諷君上﹐故神宗讀「我欲」三句曰「蘇軾終是愛君。」此用來映照前後卷﹐乃重後半闋耳。

恩州

宋恩州﹐漢合浦郡﹐唐置恩州﹐宋仍之﹐今廣西瘴鄕﹐乃必死之地。所以指史彌遠爲新恩者﹐爲此也。

第三十卷

×

×﹐市緣反﹐門關也﹐俗作拴。此馬院門﹐自在墻外﹐另一室﹐何謂入一重門﹐評者不詳文義。

跳在墻裏

此初進後墻門﹐何謂又入一重。

搗子

搗子﹐今言搗鬼。

第三十一卷

飛天蜈蚣

蘇頌《本艸圖》﹕飛天蜈蚣﹐卽地蜈蚣﹐左蔓延右﹐右蔓延左﹐葉密對生﹐似蜈蚣形﹐其延上樹者﹐呼飛天蜈蚣﹐作者寓言此艸賊也。

靑花甕

甕﹐×﹑×﹑×同﹐《急就章》﹕壁碧珠璣玫瑰甕。

動撣

撣音壇﹐觸也。《太元經》﹕何福滿肩﹐提禍撣撣。

躧

躧音徙﹐足所履也。《前漢書雋不疑傳》﹕暴勝之躧履起迎不疑。師古注﹕履不著跟﹐謂曳履急迎之。

鵝梨

陸璣《艸木疏》﹕鵝梨出河南北諸州郡﹐味差短﹐皮帶鵝黃色﹐故名。

山東人年例臘日上墳

許氏《說文》﹕冬至後三戌爲臘﹐祭百神。《風俗通》云﹕漢曰臘。按《月令》﹕孟冬臘先祖五祀。自昔有之﹐非始於漢﹐亦非止山東﹐此獨以臘日上墳爲異耳。

知寨

宋制﹐軍州臨邊﹐則設知寨﹑知堡等官。寨卽砦字。師行野次﹐立木爲區落﹐唐時亦謂之柵。

第三十二卷

靑州

靑州﹐唐舊治益都﹐宋置鎭海軍﹐治如舊。此淸風寨﹐似從鎭海軍分營。

社火

南方謂之演會﹐北方謂之社火。

舞鮑老

唐詩﹕「鮑老當年笑郭郎﹐笑他舞袖太郎當﹐若教鮑老當筵舞﹐轉更郎當舞袖長。」蓋自唐以來﹐都舞鮑老。至宋南渡後﹐杭州有月明柳翠之事﹐遂舞柳翠﹐不舞鮑老。又舞鮑老與弄傀儡有別﹐弄傀儡﹐宋謂之提偶。周密《武林舊事》﹕大小全柵傀儡﹐有喬三教﹑喬迎親﹑喬師娘﹑喬宅眷﹑獨自喬之類﹐以木偶爲之﹐舞鮑老則用人扮。

骨朵頭

骨朵﹐宿衛人所執﹐以骨飾之﹐或範銅爲之。宋鹵簿用骨朵﹐卽長柄手撾之類。徐知訓在廣陵﹐作朱柄骨朵﹐曰朱蒜。《輟耕錄》﹕元制﹐都赤乃侍衛之至親近者﹐三日一次輪入直﹐負骨朵於肩﹐佩環刀於腰﹐或四人﹐或八人。

第三十三卷

喪門劍

喪門星﹐卽蚩尢星。《管子》﹕昔葛天盧之山發而出金﹐蚩尢受而制之以爲劍。此劍之始也﹐故劍曰喪門劍。

東瓜精靑一回黃一回

東瓜非冬瓜﹐此用召平東門瓜字﹐趙宦光《說文長箋》﹕凡物至精則靑﹐故《考工記》煉金淳靑爲精。然則黃者瓜之色﹐靑者精之形也。

第三十四卷

飛魚袋

《林邑圖記》﹕飛魚身圓﹐長丈餘﹐羽重沓﹐翼如山蟬﹐出入羣飛﹐遊翔翳薈。

賽仁貴

溫侯旣是用姓﹐則仁貴當亦用姓﹐但史冊未見﹐不知作者用何書也。

八搭麻鞋

周必大《淳熙玉堂雜記》﹕賜錦有八搭暈等名。《杜詩》﹕「麻鞋見天子。」蓋亦艸野之服。云八搭者﹐言如錦之細紋也。八搭麻鞋﹐前已數見﹐注此處者﹐爲奔喪點綴。

封皮逆封

凡封書﹐右掩左爲順﹐左掩右爲逆。吉事順﹐凶事逆﹐所以今人封書﹐粘口處﹐另用紙條蓋之﹐不令得出。

平安字

平安字﹐相傳已久。安祿山反﹐京中不見平安火。李徳裕令寺僧每日報竹平安﹐自唐時已然。

蛇無頭而不行

《金史斜卯愛實傳》﹕內族合周爲參政日﹐自艸括粟榜文﹐有「雀無翅兒不飛﹐蛇無頭兒不行」語﹐以「而」作「兒」﹐京城笑之﹐曰雀兒參政。此語流傳已久﹐作者奧博﹐亦雅俗兼采。

朝延冊立皇太子赦書

薛應旗《續通鑑》﹕政和五年二月﹐立定王桓爲皇太子﹐赦。桓﹐帝長子﹐顯恭皇后所生﹐後卽位﹐攺元靖康﹐尋北狩﹐南渡號曰淵聖皇帝。紹興三十一年夏五月﹐始聞靖康帝之喪﹐是月﹐上廟號曰欽宗。

第三十五卷

江州好地面魚米之鄕

九江府﹐梁曰江州﹐隋曰九江﹐宋曰定江。其形勝﹐面匡廬﹐跨彭蠡﹐襟帶上流﹐爲衝要之地。

出洞蛟

蛟﹐龍肩﹐無角﹐細頸﹐胸有白纓。南方每歲出蚊水發﹐甚者摧山汩陵﹐所謂出洞蛟也。

翻江蜃

蜃如蚊﹐紅鬣﹐腰以下鱗盡逆﹐史所雲海旁蜃气象樓臺也﹐與介屬蜃蛤之蜃﹐可燒灰以供喪﹐﹝釒考﹞薄以飾器者﹐各是一物。

鄭元和

唐小說《李娃傳》﹐本小人無稽之語﹐以詆李勉者。勉以宗室宰相﹐端嚴正直﹐寧有少年時迷戀之事。而宋人演作院本﹐以其爲鄭滑節度使﹐而姓之曰鄭﹐又以其爲元和相﹐而名之曰元和。以耐庵之博﹐夫豈不知﹐而爲此語者﹐見院本之爲宋時作。

第三十六卷

潯陽江邊蘆葦叢中

此用白樂天《琵琶行》起句也。潯陽地﹐漢本屬江北廬江。杜氏《通典》舊縣在江北蘄州界﹐晉溫嶠移於江州。《晉志》湓口關﹐今爲九江府。九江稱江州﹐亦自晉始。

華光

佛經有南無金華光佛﹐故云奪一金磚也。

板刀面

《都城紀勝》﹕賣麵食有潑刀﹑姜潑刀等名﹐故云潑風也似快刀﹐皆宋時物也。

船火兒

《日知錄》﹕今人謂兵爲戶長﹐亦曰火長。漢兵制﹐五十一戶﹐竈置一伯﹐故曰戶伯﹐亦稱火伯﹐以爲一竈之主也。《宋書卜天與傳》﹕少爲隊將﹐十人同火。《木蘭詩》云「出門看火伴。」皆謂火爲伴。云船火兒﹐亦謂船中劫賊火伴之長也。

浪裏白條

原本作浪裏白跳﹐跳﹐平聲﹐音條。見《前漢書》及昌黎詩。五代及宋凡軍行﹐前軍之前俱有踏白隊﹐所以踏伏﹐候望敵之遠近眾寡。《通鑑》﹕天復三年﹐朱全忠遣左踏白指揮使王﹝木云﹞攻密州﹐是其證也。因俗語以踏爲跳﹐故踏白將亦謂之白跳將﹝謂足踏爲跳﹐今人尙然﹐如跳大頭﹐跳獅子之類﹞。浪裏白跳者﹐言不於陸地爲踏白將﹐而於浪裏跳白也。語最新奇﹐今俗本自不能解﹐竟攺作條﹐𨿽亦知條跳同音﹐而白跳之出處晦焉﹐且亦不知白條之無解也。

拋釘

釘去聲﹐本作﹝石丁﹞﹐﹝石垂﹞船石也。今用鐵器四齒﹐謂之鐵錨﹐不用石。

賣魚牙子

市者評會物直者爲牙儈﹐俗謂之牙行﹐卽《史記貨殖列傳》所云﹐節駔會﹐廉估五之﹐貪估三之是也﹝節駔會﹐如今除用錢﹐廉估輕財﹐肯出五分用﹐會貪估僅可除三分用也﹞。

沒遮攔

遮攔﹐抵禦之意﹐言其凶猛無可抵禦也。

蔡京第九个兒子

蔡京第九子﹐卽蔡×。此名不同者﹐不欲以有名人入書也。

管營差撥

營本軍壘﹐唐以後爲軍隊之名﹐自元以來﹐發配者到卽入伍。宋制﹐初到者先分營肄習﹐俟可用始配伍﹐或撥入各州府。管營者﹐非武職﹐乃管一營之長﹐差撥者﹐卽選軍伍充補﹐供奔走差遣之用﹐並不得爲役也。

第三十七卷

博錢

原書此處有撲錢諸名色﹐最博雅可玩﹐遭削去可嘆。周密《癸辛雜識新集》﹕理宗春時﹐內院效市井關撲之戲﹐皆小璫爲之﹐供純饅骰錢﹐以供一笑。

博一个叉補

撲錢之戲最古﹐今猶盛行。漢曰意錢﹐《唐詩》﹕「白袷春來學意錢。」亦曰擲錢﹐《官詞》﹕「金錢擲罷嬌無力。」亦曰攤錢﹐《杜詩》﹕「白晝攤錢髙浪中。」李濟翁謂攤鋪其錢﹐不使疊映欺蔽也。亦曰簸錢﹐《六一詞》﹕「堂上簸錢堂下走。」宋時有櫃坊局﹐博戲關撲﹐騙賺財物﹐又名撲賣﹐其法用五六錢就地撲之﹐純背曰快﹐純字曰叉﹝亞醜切﹞﹐又有「五花」「雙間」等名﹐大約叉快各半。孫宗鑑《東臯雜錄》﹕今人擲錢爲戲﹐以錢文面背分勝負。張師正《括異志》﹕張湘夢人持巨資撲賣﹐湘一撲五錢皆黑﹐一錢旋轉不已﹐竟作字﹐一人曰幾乎渾純﹐此其證也。純饅骰﹝骰投古通﹞錢之饅﹝卽墁字﹞當作漫。《西域傳》罽賓國以金銀爲錢﹐文爲騎馬﹐幕爲人面。《說文》云﹕幕﹐漫也。《白獺髓》﹕鄭復禮欲盜室女﹐以骰錢祝之﹐得純成﹝卽渾成﹞卽諧﹐隨手得純字﹐更取一祝﹐又得純漫﹝純背也﹞﹐遂盜女而去。

琵琶亭

《詩話》﹕白居易貶江州司馬﹐喜曰﹕匡廬在念久矣。因築艸堂於香鑪峯下。偶送客湓浦口﹐聞鄰舟老妓作詩﹐後人爲築此亭﹐在府城西大江濱。過客題詩甚眾﹐惟夏英公一詩特異﹕「流光過眼如車轂﹐薄宦羈人似馬銜﹐若遇琵琶應大笑﹐何須紅淚濕靑衫。」

玉壺春

唐人名酒爲春。李肇《國史補》﹕酒有郢之富水春﹐烏程之若下春﹐滎陽之上窟春﹐富平之石凍春﹐劍南之燒春。此玉壺春亦其類也。

漁船尾開孔養魚

艙中活水養鮮魚﹐其名曰系﹐蜀人因以爲地名﹐或謂之枋。王貽上《入蜀紀》﹕夷陵州俗﹐以三月初八﹑十八﹑二十八三日起汕﹐相率拍扣而歌﹐悲愴慷慨﹐乃獲多魚。惟十二碚以上﹐下牢溪以下﹐數十里爲然﹐自釘頭鎭以往﹐地皆曰系﹐或日枋﹐有金釵系﹑丫髻枋等名。

第三十八卷

止瀉六和湯

此亦局方﹐云六和者﹐和六气也。蓋風寒暑濕燥火之气﹐夏月感之爲多﹐故用砂仁﹑藿香﹑厚朴﹑杏仁﹑半夏﹑木瓜﹑人參﹑白術﹑赤茯﹑甘艸﹐匡正脾胃﹐以拒諸邪而平調之也。

潯陽江正庫

元好問《愛日齋叢鈔》﹕官酒庫﹐每歲淸明前開煮﹐中秋前賣新。先期諸庫呈樣點檢所﹐所以呈府。旣中﹐擇日開沽﹐以白布三丈餘﹐揭竹竿頂﹐題曰﹕某庫選到酒匠某人﹐醞造上等﹝酉農﹞辣無比髙酒﹐三五人扶之而行﹐以鼓樂妓女雜技前導﹐聯鑣穿市﹐觀者如堵。酒匠則新巾紮衣乘馬從之﹐以府中所賞彩帛錢會銀碗﹐馱負馬前﹐謂之迎酒。《夢粱錄》﹕凡諸州酒庫﹐皆有官名角妓﹐設法賣酒。風流才子欲買一笑﹐則徑往庫內點花牌﹐惟意所適。京城南庫﹐元名升陽宮煮界庫﹐在社壇南﹐新界庫在酒和坊南﹐酒樓扁曰和樂﹐按此﹐知宋時酒庫﹐諸州皆有﹐此則直以潯陽爲名也。

藍橋風月美酒

周密《武林舊事》﹕諸色酒名﹐吳府有藍橋風月。

無爲軍

無爲州﹐巢縣地﹐宋置無爲軍於此。自米芾知州事﹐益有名勝。

一佛出世二佛涅盤

趙太祖以南唐後主喜佛法﹐選諸州髙僧往見法語﹐南唐人聞所未聞﹐謂之一佛出世。當時有此二語。《大般若涅盤經》﹕佛在拘屍那城阿夷羅拔提河邊婆羅雙樹間﹐二月十五日臨涅盤時﹐普告眾生﹕「世尊將欲涅盤﹐若有所疑﹐今悉可問﹐爲最後聞。」引此﹐只作一死字用。

來牢裏對宋江說一段補

小說演義﹐大半荒唐﹐若以正史地理繩之﹐則觸處皆成紕繆。卽如江州至鄆﹐驛路三千﹐長江大河﹐限隔南北﹐豈陸行所能飛越者。而此《傳》徒誇捷足﹐不聞一葦之航﹐直無江河矣。其失一也。又如大名﹑汴京﹐壤地相接﹝長垣與儀封連壤﹞﹐當日押送生辰綱﹐但從澶州水陸兼程﹐三日可達。胡爲迂道京東﹐由靑入濟﹐冒千里之險﹐歷半月之久﹐方至黃泥岡爲晁蓋諸人劫取耶﹖其失二也。又如宋江兵力﹐只能轉掠東京諸郡而已。若謂長驅中原﹐蹂韓蹴鄭﹐絕×澠﹐度潼關﹐則非黃巢﹑李自成輩不能。而此《傳》徑書鬧西嶽﹑入華州﹐不復敍其經何州歷何隘﹐豈數千軍馬從天而降耶﹖其失三也。夫全書皆不按地誌﹐而獨於此處﹐極斡旋﹐殊不知讀者於宋江道出揭陽時﹐已代爲楊朱之泣矣。大抵讀《水滸傳》﹐但賞其結撰之工﹐取材之富﹐而其荒唐之處﹐則不勝詰﹐誠不如削去繁蕪﹐較爲明淨也。

差人下山奪了

原書無「此間經過」四字。江西至河南﹐不過山東也。

倘若不從這里過

原書作「他們並不從這里過」。

四家字體是蘇東坡﹑黃魯直﹑米元章﹑蔡京

李心傳《建炎以來朝野雜記》﹕髙宗雅敬蘇文忠公﹐止稱子瞻﹐或稱東坡。汪藻《浮溪集公孫符攺宣教郎敕》有云﹕賈生明王道﹐漢錄嘉賈之能﹔魏公進忠規﹑唐表魏暮之烈。其振爾之家聲﹐以待予之器使。於愼行《谷城山房筆麈》﹕山谷書善用鉤勒﹐米家父子得橫欹勢。劉克莊《後村題跋》﹕光堯喜書﹐自恨不與黃太史﹑米南宮同時。按﹕蔡乃蔡君謨﹐非蔡京也。或曰本謂蔡京﹐後人因京姦邪﹐故以蔡襄易之。

戴宗辭了眾頭領

此處又遭削去數句﹕戴宗叮囑吳用﹐速差人到宋家莊寄信。

脫卯

木器筍頭謂之卯。脫卯﹐猶言失枝脫節。

第三十九卷

除

凡拜官曰除﹐故除書曰除目。《史記田﹝虫分﹞》景帝曰「君除吏已盡未﹖我亦欲除吏。」《漢書注》師古云﹕去故官就新官也。宋彭乘曰﹕除猶易也。以新易舊﹐如新舊歲之交﹐謂之歲除。《易》﹕除戎器。以新易敝也。除去舊官之說非是。

捲過看封皮

封皮上本無用諱字圖書之理﹐況父與子書耶﹗故自知脫卯。

祓除

此除字訓去。《周禮》﹕隸僕﹐掌王寢之掃除。又山虞﹑若祭﹐則爲王而修除之。

忌日

國制忌日行香。見後注。

國家景命

《通鑑》﹕隋開皇十四年﹐上儀同三司蕭吉上書曰﹕甲寅乙卯﹐天地之合也。今玆甲寅之年﹐以辛酉朔旦冬至。來年乙卯﹐以甲子夏至。冬至陽始﹐郊天之日﹐卽至尊本命。夏至陰始﹐祀地之辰﹐卽皇后本命。至尊徳並幹之覆育﹐皇后仁同地之載養﹐所以二儀元气﹐並會本辰﹐此國家景命之名所自始。延人唐宋﹐僅存其說。至徽宗喜好×祥小數﹐乃特重之。

靑面聖者

獄中皆有蕭王堂﹐祀蕭何。其靑面神﹐相傳蕭王判案。

第四十卷

搜根剔齒

此用《史記魏其武安列傳》引繩批根事。

通臂猿補

《攺虫齋雜疏》﹕舊傳通臂猿之說﹐詢之楚蜀居人﹐皆云未見。近有王姓判橫州﹐朝命取猿﹐因知猿無通臂者。小皆黑色而雄﹐久則變蒼﹐勢與囊皆潰而爲雌矣﹐遂與黑者交焉﹝郎瑛《七修類稿》所記與此同﹞。按範石湖《桂海虞衡志》﹐但言猿有金絲﹑玉面﹑純黑三種﹐無所謂通臂也。又蠻犬亦無金絲之說。

望無爲軍來

王存《元丰九域志》﹕無爲軍無爲州﹐有糝潭鎭。今江行﹐自糝潭口東過泥汊口﹐又東過柵江口﹐乃趨當塗路。

摩云金翅

《五代史》﹕河中絳州之間﹐有摩雲山﹐絕髙﹐民保聚其上﹐寇盜莫能近。李罕之攻拔之﹐時人謂之李摩云。《南齊書》﹕文惠太子夢金翅鳥入後宮﹐啖諸龍子﹐後諸子皆爲蕭鸞所殺。《佛藏》載金翅鳥﹐—足踹海底﹐一足攫龍盡啖之﹐龍繞其﹝口朱﹞如蛆蚓﹐尙能爲雷電霹靂也。又《賢愚經》﹕一龍身有十頭﹐於虛空中雨種種寶﹐雷電震地﹐驚動大眾。時舍利佛便化作一金翅鳥王﹐擘裂啖之。合此四字爲名字﹐洵爲奇奧﹐故用熬出二字洗髮之。

九尾龜

《駢雅》﹕龜有九尾者﹐卽九州島龜。一尾主—州﹐乃《龜策傳》八龜之一。按《龜策傳》褚先生曰﹕八名龜﹐各有文在腹下。又《龜筮紺珠》曰﹕龜三千歲一尾﹐巢蓮葉之上。

第四十一卷

欞星門

《史記封禪書》令郡國縣立靈星祠﹐常以歲時祠以牛。所謂靈星﹐祀昭靈夫人也。《陳畱風俗傳》﹕沛公喪皇妣於黃鄕﹐天下平定﹐使使者以梓宮招魂幽野。於是丹蛇在水﹐自酒濯入於梓宮﹐其浴處有遺發﹐故謚曰昭靈。今郡國立廟﹐比姜﹝女原﹞也。舊注以爲祀龍星左角﹐與上句周興邑邰句不合﹐非是。是時天下初見有廟﹐故凡廟門總謂之靈星門。後人誤加木旁﹐相沿至今﹐遂以廟前疏楞爲欞星門。

七寶

七寶﹐佛書語。《隋書》文帝謂李徳林曰﹕俟平江南﹐以七寶莊嚴公。

七寶九龍牀補

內典說七寶﹐微有不同。《佛地經》﹕金﹑銀﹑琉璃﹑玻﹝王梨﹞﹑硨磲﹝《法華》作玫瑰﹞﹑瑪瑙﹑赤眞珠﹝《大論》無瑪瑙﹐有明月珠﹑牟尼珠﹞。《洛陽伽藍記》﹕九龍殿前有九龍吐水成一海。宋有九龍廟﹐蓋九爲陽數﹐龍爲陽物﹐從其類也。故龍之生子亦九種。此云九龍牀﹐卽今之蟠龍椅﹐雕鏤龍形﹐數實有九﹐取其莊嚴璀燦耳。若馬希範之九龍殿﹐王×之九龍帳﹐皆刻畫八龍而己居其一。神座則豈其然。

圭璋

圭﹐瑞玉也﹐上圓下方。《周禮》有四圭。半圭曰璋。

綃

綃﹐生絲薄繒。一日綺層。

醍醐

《梵書》以醍醐諭佛性﹐謂從乳出酪﹐從酪出酥﹐從酥出熟酥﹐從熟酥出醍醐也。

元女

吳任臣《山海經廣注》引《龍魚河圖》曰﹕黃帝以仁義不能禁止蚩尢﹐天遣元女下授黃帝兵符﹐伏蚩尢。又《黃帝元女戰法》曰﹕黃帝與蚩尢九戰九不勝。有婦人人首鳥形﹐是爲元女﹐授黃帝戰法。

還道村

還﹐音盤旋之旋﹐取左來右去只一條路之意。

第四十二卷

沂州沂水縣

沂州﹐宋鄲琊郡﹐領縣二﹕臨沂﹐費縣。而沂水縣屬莒州。

大朴樹

《本艸綱目》﹕朴樹膚白肉紫﹐五六月開細花﹐結實如冬靑子﹐生靑熟赤﹐有核﹐七八月采之﹐味甘美。

×髻

《檀弓》﹕魯婦人×而弔。是以麻辮髮﹐此只謂髻耳。

泗州大聖

泗州大聖﹐泗州僧伽也。僧伽﹐西域人﹐唐龍朔中﹐來臨淮﹐發念置寺。寺成﹐中宗賜名普光王寺。李白《僧伽歌》﹕「此僧本自南天竺﹐爲法頭陀來此國。」韓退之詩﹕「僧伽後出淮泗上﹐勢到眾佛尢恢奇。」今泗州有僧伽塔﹐淮北山左﹐多有其廟。

子路打虎補

此因《論語》子路有行軍之問﹐夫子不與暴虎之言﹐後人遂以子路暴虎爲實事耳。按舊本《家語》云﹕上士打虎扼其吭﹐中士打虎拊其背﹐下士打虎執其尾﹐子路打虎執尾者也。今本無之。豈以其詞不雅馴﹐語近傅會﹐而刪去之耶﹖

第四十三卷

薊州

薊州﹐遼置上武軍﹐領縣五﹑鎭二。

飲馬川

漢瑟調《飲馬長城窟行》歌靑靑河畔艸。此飲馬字所出。

呆鳥

鄙俗之言。所云鳥﹐皆爲勢。前呼撮鳥﹐謂手所撮弄。含鳥﹐謂口所含。此呆鳥﹐則指鳥獸之鳥。海外有鳥﹐大如××﹐遇大風飄來海濱﹐不甚飛動﹐名曰呆鳥。

火眼狻猊補

董斯張《吹景集》﹕臨海人陸姓者﹐從鎭南騰衝衛攜一獸皮來﹐至吾裏。予取視﹐獸一頭二身二尾八足﹐耳若豕﹐尾亦如之。頭則虎﹐毛則兔﹐尾黑毫細軟類人發。頭闊尺有六寸﹐身長倍頭。陸云﹕獸迅走有絕力﹐出點蒼山﹐日啖羊﹐積不可算。獠百方捕之逸﹐乃以藥毒羊﹐獸中餌始斃﹐獠亦不曉何物也。胡僧阿摩那者﹐烏思藏來﹐具多聞慧。獠以問僧﹐曰「是名火眼狻猊﹝音俊倪﹐又音酸兒﹐惜不言出何經典﹞﹐西域間有之﹐出則望國兵。且筆數語云﹕火跟狻猊﹐曰萬獸君﹐厥首惟一﹐牝牡各身。是食獅象﹐迅蹄躡雲﹐饑噴烈焰﹐足兵尾火﹝二尾形如火字﹐八足形如兵字﹞。出現世間﹐劍戟天下﹝此明神熹時事也。未幾﹐闖獻燎原﹐此言遂驗﹞。有其殪之﹐可以弭禍。按吳任臣《山海經廣注》實本於此。然耐庵已先載其名於此傳﹐則非明季始有之矣﹐𨿽好古如遐周﹐彊記如志伊﹐亦不能著其出自何書。然則耐庵之奇編祕籍﹐早眞得之××福地中耶﹗浩博如斯﹐我何從測其涯×。

病關索

陳重《滇黔記遊》據《三國誌關羽傳》並無子名索者。面今嶺南入滇之地﹐名關索嶺﹑關索橋者﹐不一而足﹐殆實有其人﹐而生有脫文耳。若關索而病﹐所未詳也。

第四十四卷

證盟

以亡人姓名證於佛前也。

襯錢

襯﹐本作×。梵言達×尊婆﹐此云財施﹐言報施之法名達×﹐導引福地亦名達×。或作×。《西域記》云﹕達×拿者﹐右也﹐或云馱器尼﹐以用右手受人所施﹐爲其生福。達×﹐《須密論》作檀×﹐隋煬帝×戒師檀×頤一枚。

行食

行食﹐字見《楞嚴經》﹐亦梵語﹐謂食罷遊行消食也。

設浴

設浴﹐謂浴亡魂﹐俾得淸淨身。

血盆

諸僞造經文﹐未有如《血盆經》之鄙誕不通者﹐不謂當時已有。

判斛

斛食﹐以面蒸作如起面﹐鬼食也。判﹐謂分散與眾餓鬼。

畫卯

畫卯﹐每月初一﹑十五日﹐各吏於卯時聽唱名已﹐於冊內己名下各畫一押﹐此亦古制。

第四十五卷

×糜補

×糜只是一物。鐘輅《前定錄》﹕韓晉公×在中書﹐有詔命﹐旣對﹐適遇大臣進食﹐有×糜一器。上以一半賜晉公﹐公食之美﹐又賜之。蓋凡物潰熟者皆曰糜﹐如《漢紀》豆糜﹐《晉書》肉糜之類。

極樂觀音補

《南宋雜事詩》﹕「不信香山老尊宿﹐玉容花貌坐蓮臺。」注引《曲洧舊聞》云云﹐鄙意竊不喜之。夫諸天自大梵以上﹐卽不分男女形相﹐況觀世音大悲願力﹐安樂眾生﹐以過去正法明如來現菩薩道﹐百千億萬化身﹐乃至天龍八部﹐外道六師﹐人非人等﹐皆隨剎見形﹐有感斯應﹐何尙拘拘於世間男女之辧乎﹖《×州續稿》云﹕大士緣起行願﹐始於無始劫觀音佛﹐而現於現在釋迦佛位﹐佐阿彌陀在西方極樂國﹐而慈憫徧於娑婆界。考之《合藏》﹐不聞有所謂妙莊王﹐及王女名妙善者﹐豈萬劫中一劫內事耶﹖然妙淨三十二應土﹐應以女人身得度者﹐卽現女人身而爲之說法﹐此事容或有之。且使閨闥之內﹐人人能去貪癡持般若﹐亦大士所不棄也。今繡畫及塑像﹐或魚籃﹐或白衣﹐或千手四面﹐俱作女形。而朝士有姿首者﹐輒號水月觀音。則僧俗自行非法﹐於大士乎何傷﹗﹝此說惟可與通達佛法者言﹐非鈍根人所解。﹞

目連救母補

《大藏》女字函第八卷

《報恩奉盆經》云﹕大掃犍連﹐始得六通﹐欲度父母﹐報乳哺恩﹐卽以道跟觀見亡母生餓鬼中。目連悲哀﹐持飯往餉﹐化成火炭。目連白佛﹐佛言﹕汝母罪根深結﹐非汝一人之所柰何﹐當須十方眾僧威神之力﹐乃得解脫。佛告目連﹐七月十五﹐當爲七世父母在厄難中﹐具飯百味﹐五果汲灌﹐盡世甘美﹐以著盆中﹐香油×燭﹐牀臥眾具﹐供養十方諸佛大徳眾生。當此之日﹐一切聖眾﹐或山間禪定﹐或得道四果﹐或徑行樹下﹐或得六神通聲聞緣覺﹐菩薩大神﹐權示比丘﹐在大眾中皆同一心﹐受缽和羅﹐具淸淨戒﹐聖眾之道﹐其徳汪洋。有能供養如是自恣僧者﹐七世父母﹐六種親屬﹐得出三塗﹐應時解脫﹔現在父母﹐壽命百年。目連如言﹐母遂得度。此目連救母之說也。﹝《長恨歌》﹕「上窮碧落下黃泉﹐兩處茫茫皆不見。」盂×《本事詩》以爲《目連變》。兪文豹《吹劍集》謂是目連救母。蓋名流集中﹐往往有道之者。﹞

一絲眞不掛立地放屠刀

一絲不掛﹐赤條條地﹐及放下屠刀﹐立地成佛﹐皆禪宗語錄。

鼓上蚤

原本作「鼓上×」﹐×古通蚤爪﹐木筍入牙處。《考工記》﹕輪人﹐胝其綆﹐欲其蚤之正也﹐察其×﹐蚤不×﹐則輪𨿽敝不匡。此云鼓上×﹐謂鼓上鞔皮處銅釘﹐取其小而易入也。今俗本竟攺作蚤﹐或以爲蚤虱﹐諭其跳疾﹐不知蚤遇動﹐卽不能跳﹐何取於在鼓上也。

朝奉

朝奉郎﹐乃唐時散官階﹐宋時不聞﹐殆沿唐世稱呼耳。

第四十六卷

撲天雕

雕之飛﹐至髙處﹐惟聳身直翅而已。今戾天而猶撲﹐則取勢之遠可知。

封皮上面使一諱字圖書

此亦非體﹐特欲入手卽識爲親書耳。

軍正司賞功罰罪

軍正﹐見《史記司馬穰苴列傳》。

解魘

《說文》﹕魘﹐夢驚也。气窒心懼而神亂則魘。凡魘﹐皆因魂囚其魄﹐故須以符咒解之。《離呈經》有解魘符咒一卷。

白楊

崔豹《古今注》﹕白楊葉圓。按﹕今白楊﹐樹身如梧桐﹐髙聳數丈﹐大者數圍﹐則非南方藩籬間物。

第四十七卷

一丈靑

《夢粱錄》﹕官妓有一丈白﹑楊三媽等名﹐知宋時多有此等稱謂﹐蓋皆甚言其長也。

鐵鏈

鏈﹐未詳何器﹐或卽鏈鐧。俗以鋃鐺爲鏈﹐則非軍器。

第四十八卷

登州山上多虎豹

登州﹐後魏東牟﹐隋置牟州﹐唐攺登州。憑負山海﹐東陲奧區﹐城東日羽山﹐迆北則丹山﹑厓山也。

兩頭蛇

《禮含文嘉》曰﹕兩頭蛇﹐名天根。《白澤圖》曰﹕故澤之精﹐名曰冕﹐其狀蛇身兩頭。又枳首蛇﹐一頭有口眼﹐一頭無﹐兩頭皆能行。

雙尾蠍補

《墨憨齋笑錄》﹕徐﹑邳多蠍﹐尾有雙鉤﹐左鉤螫則全身痛﹐右鉤整則半身痛。諺云﹔徐州不打春﹐邳州不開門﹔若還打春與開門﹐兩尾蠍子咬殺人。《江鄰幾雜誌》﹕都下蠍尾有三毒者﹐有五毒者。城西剝馬務﹐蠍食馬血﹐尢毒。

病尉遲

鐘嗣成《錄鬼簿》載﹕元初人平陽於伯淵有《尉遲恭病立小秦王》樂府。則病尉遲﹐宋時必有其說﹐今不傳耳。

第四十九卷

中興內也做个軍官武將此必謂扈再興也。《宋史》本傳﹐不載再興家世父祖名姓﹐賴是補之。

總兵府

當作總管府。宋時無總兵之名﹐此𨿽偶合﹐當避去。

烏騅馬

《爾雅》釋馬﹐倉白雜色毛曰騅。《史記項羽本記》駿馬名騅﹐亦是倉白色馬。若馬純黑﹐自名爲驪。而徐本《說文》以爲倉黑雜文﹐於是有烏雅之名。後人詠項羽事﹐亦動云烏騅矣。

踅

踅﹐亦作×﹐俗字也﹐俗以行去復來爲踅。

第五十卷

勾欄

段國《沙州記》﹕吐谷渾於河上作橋﹐謂之河房﹐長一百五十步﹐勾欄甚嚴設。勾欄之名始於此。王建《宮詞》﹕「風簾水殿壓芙蓉﹐四面勾欄在水中。」李商隱詩﹕「簾輕幕重金勾欄。」李賀詩﹕「蟪蛄弔月勾欄下。」勾欄字遂著。至宋時﹐因名教坊曰勾欄。

諸般品調

周密《市肆記》﹕或有路歧不入勾欄﹐只在耍鬧寬闊處做場﹐謂之打野呵。如北瓦羊棚樓等﹐謂之邀棚。

笑樂院本

《輟耕錄》載院本名目﹐曰﹕唐有傳奇﹐宋有戲曲唱諢詞說﹐金有院本雜劇諸宮調。院本雜劇﹐其實一也。又曰﹕其間副淨﹐有散說﹐有道念﹐有科泛。其諸雜大小院本﹐有雙調漸﹑單雙漸等名。

不及鴛鴦處處飛

魏泰《詩話》﹕呂士隆知宣州﹐好笞官妓﹐適杭州一妓到﹐士隆卽捨之。梅聖兪因作《打鴨詩》云「莫打鴨﹐打鴨驚鴛鴦﹐鴛鴦先向池中浴﹐不比菇洲老鴰×。」此定場詩首二句﹐正言衣食眞難之故﹐末句自負其與知縣來往﹐何謂並不連貫﹖皆因腹笥寒儉﹐故無由窺作者之奧博耳。﹝魏泰﹐襄陽人﹐所著《東軒筆錄》亦載此。﹞

雙漸趕蘇卿

《錄鬼簿》﹕元人載王曄﹐字日華﹐有與朱士凱題《雙漸蘇卿問答》﹐人多稱賞。知斯爲宋時大劇。

唱了又說

《都城紀勝》雜劇中末泥爲長。唱叫小唱﹐謂執版唱慢曲﹐曲破大率重起輕殺。

唱到務頭

《夢粱錄》﹕唱賺﹐在京師只有纏令纏達。中興後﹐張五牛大夫遂撰爲賺。賺者誤賺之意﹐令人正當美聽﹐不覺已至尾聲。

𨿽無買馬博金藝

古樂府有《愛妾換馬曲》﹐古琴有《不博金曲》。

×扒

×同繃﹐以繩直物也。《墨子》﹕禹葬會稽﹐桐棺三寸﹐葛以繃之。此×﹐謂×其手足﹔扒﹐謂扒之於地。宋時錄重囚皆×訊。如史載宋思彥鉤校官物﹐得押錄髙生侵盜狀﹐並其妻×訊之是也。

盂蘭盆朴

《翻譯名義集》﹕盂蘭﹐一曰烏蘭﹐此言倒懸。盂蘭×拿﹐此言解倒懸。按×拿反語爲爬﹐轉音卽盆字。自目連救母始。《老學庵筆記》﹐故都於中元﹐具素饌享先﹐織竹爲盆盂狀﹐貯紙錢於中﹐承以竹﹐迨焚倒﹐以視方隅而占冬之寒暖﹐謂之盂蘭盆。《夢華錄》云﹕以竹削成三腳﹐上織燈窩﹐謂之盂蘭盆。又買素食擦米飯享先﹐以告秋成﹐多買《目連經》﹐搬其雜劇﹐此皆因經以報恩奉盆爲名﹐遂沿爲風俗耳。餓鬼﹐梵言薜荔鬼﹐一名鬧戾多﹐一名希求﹐又有三十六種名色。以盂蘭盆爲餓鬼﹐未之前聞。

地藏寺

《一統志》﹕開元寺在舊滄州城內﹐寺有地藏殿﹐內鐵獅子髙一丈七尺﹐長一丈六尺﹐相傳周世宗時有罪人鑄以贖罪。今寺廢﹐鐵獅亦殘缺。

頭上角兒栓兩條珠子頭須

田藝蘅《畱靑日札》﹕宋制﹐削童發﹐必畱大錢許﹐項左右束以彩繒﹐宛若博焦之狀﹐曰鵓角。

第五十一卷

髙唐州

髙唐州﹐五代曰魚丘﹐又攺齊城﹐宋制屬濮州。

直閣

宋有廳直殿直﹐又有直某堂﹑直某閣之職。如杜鎬釋褐直澄心堂﹐累遷直祕閣之類。《曲洧舊聞》王將明當國﹐公然受賂賣官鬻爵﹐至有定價。時人爲之語曰﹕三千索直祕閣﹐五百貫擢通判。正政宣間事也。殷天錫其納資入官者耶﹐特未必爲祕閣耳。

我家有護持聖旨

《續資治通鑑》﹕重和元年閏月﹐詔周柴氏後﹐已封崇義公﹐復立恭帝後以爲宣義郎﹐監周陵廟﹐世世爲國三恪。

誓書在我家裏

《宋史》﹕開寶六年﹐鄭王宗訓卒﹐帝素服發哀﹐輟朝十日﹐謚曰恭帝。先是建隆元年﹐遷周六廟於洛陽﹐其有誓書﹐當在此時。

閒漢執彈弓川弩吹筒气球粘竿樂器

《都城紀勝》﹐閒人專爲棚頭﹐又謂之習閒。所務者﹐凡擎鷹﹑架鷂﹑調鵓鴿﹑養鵪鶉﹑鬥鷄﹑賭博﹑落生之類。

知府上馬管軍下馬管民

宋以侍從出知府州者﹐皆兼治軍民。後軍政壞馳﹐諸衛卒驕惰不教﹐太守不敢誰何﹐久廢上下之分。至蘇軾知定州﹐命舉舊典﹐帥常服出帳中﹐將吏戎服執事。有副總管王光祖﹐自謂老將﹐恥之不至。軾召書吏使爲奏﹐光祖懼而出﹐訖事無一慢者。見《宋史》本傳。

第五十二卷

素麵店

大凡麵食店﹐謂之分茶店﹐更有雞絲面﹑桔皮面﹐見《夢粱錄》。

九宮縣二仙山

評以爲與本文關合作致者﹐是也。宋時薊自屬契丹﹐固無由詳其地理也。《後漢書》注﹕伏羲觀河圖而畫八卦﹐陰陽家謂之九宮﹐一﹐六﹑八爲白﹐二黑﹐三綠﹐四碧﹐五黃﹐七赤﹐九紫。至今歷家所承用。又《易幹鑿度》曰﹕太乙取其數而行九宮。鄭玄注﹕太乙者﹐北辰神名也﹐下行八卦之宮﹐每四乃還於中央。中央者﹐地神之所居﹐故謂之九宮。徐一夔《宋行宮考》﹕九宮貴神壇﹐在東靑門外一里。祝穆《方輿勝覽》﹕九宮貴神﹐太乙﹑攝提﹑軒轅﹑招搖﹐天符﹑靑龍﹐鹹池﹑太陰﹑天乙。

紫虛觀

《雲笈經》﹕景靈眞人﹐勤感累世﹐念眞期﹐靈皇鑑其用思太極﹐注名玉札。於是細書紫虛之宮﹐朱書東華之閣﹐刻石上淸﹐丹文玉籍。

養性

養性卽入靜之謂。道家所云靜﹐如禪家之入定而稍異。入靜者﹐靜處一室﹐屏去左右﹐澄神靜慮﹐無思無營以接天神。

第五十三卷

五雷天心正法

道家多詡五雷天心正法﹐而未詳其說﹐今所傳者﹐惟薩眞人神霄靑符五雷祕法﹐及斗母﹑月孛﹑爭魂﹑煉度﹑擒邪﹑伐廟之訣。其說曰﹐气淸則符靈﹐派淸則法靈﹐若傳法而不傳派﹐其猶未也。故必筮日立壇﹐昭告於薩祖﹐立爲二十幾代嗣法嫡孫﹐歃血書盟﹐以度世宏濟爲誓﹐凡有章醮﹐得自拜家書﹐刺指血爲符﹐以上薩祖。稱家書者﹐猶人間子孫﹐申白其祖父之云也。

金錢豹子

已見前豹子頭注。﹝《後魏書》有大將皮豹子。﹞

松文古定劍

松文古定劍﹐未詳其制。惟周密《雲煙過眼錄》載三十八代天師張廣微與材所藏法劍﹐玉靶﹐靶上兩面皆有篆字二行十餘字﹐劍長四尺許﹐兩面皆細紫金作法篆。其一面略記有「口口口口日口月」﹐內有刻春夏秋冬﹐其下三臺北斗。其一面﹐字不能辧﹐最下作云電二字。劍兩面俱有鋒×﹐無缺蝕。蓋自漢到今千七百年﹐累代所持以立教者。卽此可想見祖傳法劍﹐必系玉靶﹐故可碾刻松文。頭形作定勝﹐故云古定也。

東昌寇州

二處俱見後注。

景陽鐘響

《南齊書》﹕武帝患宮內深隱﹐不聞端門鼓漏聲﹐置鐘於景陽樓上﹐以應五鼓。及三鼓﹐宮人聞鐘聲﹐畢起妝飾。李義山詩所云「景陽宮裏及時鐘」也。景陽鐘自在建業臺城﹐此只借用詩料﹐非眞宋有景陽鐘也。

汝寧

汝寧﹐漢汝南﹐後周舒州﹐又攺溱州﹐唐蔡州﹐宋元汝寧。

踢雪烏雅

烏騅見前注﹐此亦用徐本《說文》。

第五十四卷

棗木槊補

《酉陽雜俎》﹕單雄信幼時﹐學堂前植一棗樹﹐至年十八﹐伐爲槊﹐長丈八尺﹐重七十餘斤﹐號寒骨白﹐後爲尉遲敬徳拉折。《洛陽名園記》﹕單將軍墓有棗林﹐相傳植斷槊更生﹐久之成林。此棗木槊三字出處也。

陳穎二州

陳州﹐漢陳縣﹐後周置陳州﹐隋宛丘。潁州﹐漢臨穎﹐唐宋穎州。

天目將軍

天目山在烏程﹐苕水所出。信陽州亦有天目山﹐下有龍窟﹐必家世曾官其地﹐故有此稱。

袍底下紅錦套索

《新唐書》﹕契丹將李楷固﹐善用×索﹐飛索×唐將張元遇﹑麻仁節﹐生獲之。此用其事。

戧金

戧卽槍字﹐後人乃以×金爲戧金。

連環馬軍

此金人拐子馬﹐號長勝軍者也﹐專以攻堅﹐戰酣然後用之。順昌之戰﹐劉×令兵執長斧直入﹐掀其馬甲﹐以斷其足﹐一騎才倒﹐卽壓數騎﹐故盡爲×所殺。作書者去其時末遠﹐故就所聞以入傳。

五明千里黃花馬

《續博物志》﹕明駝者﹐橐駝臥時﹐腹不貼地﹐下常通明。此五明﹐亦謂駿物臥時腹不貼地﹐頸及四蹄處皆通明也。

面具

《雞肋編》﹕紹興四年﹐韓世忠自鎭江來朝﹐所領兵皆具裝以銅爲面具。軍中戲曰﹕韓太尉銅臉﹐張太尉鐵臉。

炮架

炮﹐本作×﹑×。自元以前皆立架﹐以巨竹彈石擊敵﹐無用火者。而此書已有火炮﹐蓋作書時聞此﹐乃筆之以廣異聞。

第五十五卷

賽唐兒

《水經注》﹕中廬縣疏水中有物﹐如三四歲小兒﹐鱗甲如鯪鯉﹐射之不可入﹐膝頭似虎掌爪﹐常沒水中﹐出膝頭﹐小兒不知﹐欲取戲弄﹐便殺人﹐名爲水唐兒。有生得者﹐摘其鼻厭﹐可以小使。按﹕鼻厭者﹐陰也。可小使者﹐可爲媚藥善使內也。今甲名曰賽唐兒﹐亦謂其甲射之不可入也。作者徵引之博﹐至於此極﹐安望後人能識之。

龍符宮

王士點《禁扁》﹕龍符官﹐在萬歲山下。

金槍班直

班直者﹐禁中之長直班者﹐乃人主親兵也。宋之制兵﹐其名有八﹕禁軍之親近者曰班直﹔其出戍邊者曰屯駐﹔隸總管者曰駐泊﹔糴賤而畱之者曰就糧﹔諸司募者曰役兵﹔諸州募者曰廂兵﹔什伍其民﹐教以武事﹐謂之民兵﹔蕃夷內附﹐糾而用之﹐謂之番兵。其制﹕精兵二十萬﹐京師屯十萬﹐足以制外變﹔外郡屯十萬﹐足以制內患。內有三衙四廂諸司﹐外有總管鈐轄諸將。

鎖子甲

甲稱鎖子者﹐五環相互﹐一環受鏃﹐諸環拱護﹐故矢不能入。曹植表琰鎖鎧一領﹐卽鎖子甲也。

鐵叫子

叫子﹐截竹爲之﹐市井小兒所吹者﹐間有鐵鑄﹐其響甚厲﹐且堅剛耐久弄。

第五十六卷

使鉤鐮槍訣補

此法必有所據﹐不得與子路打虎﹑彥章打將同例並觀。余嘗記茅氏《武備志》有鉤鐮槍法。今以禁書故繳出﹐獺欲祭而無魚﹐惟自愧寒膚歉腹而已。

步軍分作十隊誘敵

《宋史張威傳》﹕威患金人用拐子馬﹐以意創陣法﹐名撒星陣。分合不常﹐聞鼓則聚﹐聞金則散。騎兵至則聲金﹐一軍分爲數十簇﹐金人隨而分兵﹐則又鼓而聚之。倏忽之間﹐分合數變﹐金人失措﹐然後縱擊之﹐以此必勝。作書者亦暗用其事﹐令人不得不嘆賞其博。

第五十七卷

西嶽華山金天聖帝

《龍魚河圖》曰﹕華山帝姓浩﹐名郁狩。《雲笈七簽》曰﹕西嶽帝姓浩﹐名元倉。《五嶽眞形圖》曰﹕西嶽帝姓姜﹐名×。

第五十八卷

西嶽華山遠遠望見

太華山﹐今在華陰縣西南。《白虎通》﹕華之爲言獲也﹐言萬物成熟可得獲也。《風俗通》﹕華﹐變也﹐萬物成變由於西方也。《河圖》劉會孟注﹕今華陰縣最著者﹐蓮花﹑明星﹑玉女三峯﹐而仙掌厓﹑日月巖﹑蒼龍嶺﹐皆奇境也。

禦賜金鈴弔掛來西嶽降香

畢仲荀《幕府閒談》﹕國忌行香﹐起於後魏。《通鑑》注﹕唐自中世以後﹐每國忌日﹐天下州府﹐悉於寺觀設齋焚香。開成初﹐禮部副郎沈蠡﹐以其事無經據﹐奏罷之﹐尋復舊。宋因唐制﹐此言降香﹐卽行香也。因華州西嶽之尊﹐特加賜金鈴弔掛耳。又徽宗崇信道教﹐上玉帝尊號曰太上開天執特禦歷含眞體道昊天玉皇上帝﹐詔天下洞天福地修建宮觀﹐塑造聖像﹐加賜金鈴弔掛﹐亦適與時事合。

漢髙祖斬蛇起義之處

《史記髙祖本紀》﹕送徒酈山﹐到丰西澤中﹐有大蛇當徑。後又云隱於芒碭山澤間﹐上常有雲气。兩事本不相蒙﹐後人乃誤合爲一處。以作者之精博﹐夫豈不知﹖而亦作此語者﹐殆爲今之志地裏者解嘲也。

第五十九卷

諸葛孔明八陣法

《漢史》稱漢承秦制﹐十月﹐車駕幸長安水南門﹐會五營騎士﹐爲八陣進退﹐名曰乘之。又《東漢書》曰﹕立秋肄兵﹐兵官皆肄孫吳兵法六十四陣﹐名曰乘之。則八陣之法﹐當始於孫﹑吳﹐而盛於漢。孔明蓋因其舊﹐而變化損益之。但孫﹑吳與漢﹐世遠無稽﹐惟孔明八陣﹐寄仿佛於夔州數石。歷代文人﹐闡發爲書﹐不下數十家﹐爲說不下數十種。若李筌﹑張燁之倫﹐於兵事毫無所知﹐而飾爲異說﹐詭誕支離﹐以欺後世﹐使有心之士﹐開卷茫然﹐馴至口不言兵﹐釀成世禍﹐其源流見於《八陣詳說》。

金毛犬補

據內典﹐金毛﹐獅子也。犬號金毛﹐則犬而獅矣。今人家畜犬﹐色黃而毛毨者﹐俗呼猱獅狗﹐知獰犬固有獅名也。

照夜玉獅子

杜詩﹕「曾貌先帝照夜白」注引《明皇雜錄》﹕上所乘馬﹐有玉花驄﹑照夜白。畫監曹霸《人馬圖》﹕紅衣美髯奚官牽玉面騂﹐綠衣奄官牽照夜白。又杜詩﹕「近時郭家獅子花﹐」「謂代宗賜子儀獅子驄也。此云照夜玉獅子﹐蓋合二馬之名以名之。

大金王子補

宋金二史﹑《續通鑑》並云﹐太宗是太祖弟﹐《金志》亦云﹕楊割太師生三子﹐長阿骨打﹐次吳乞賣﹐又次思攺。太祖八子﹕長阿毋﹐二室曷﹐三室梁虎﹐皆正嫡﹔四斡離不﹐誤作二太子﹐五窩裏嗢﹐誤呼三太子﹔六兀術﹐誤呼四太子﹔七阿里混﹔八窩骨保﹐邢王是與兀術同母﹐而室曷乃熙宗父也。又按《弔伐錄》﹐宋帝致書斡離不﹐稱大宋皇帝﹐致書於大金皇子郎君﹐則王當作皇爲正。

陵州﹝今節本誤作淩﹞

葉×《歷代郡國考略》﹕元陵州﹐今爲縣﹐隸濟南府。

原是大金國人

女眞完顏阿骨打稱帝﹐更名旻﹐立國號曰金﹐在正和五年正月。而張叔夜之擒劇賊﹐宋江之降﹐則在宣和三年二月。此等處﹐見作者之年經月緯﹐不苟且。

認軍旗半腰吹折

此用劉裕麾竿折事。

第六十卷

渾骨丫髻

渾骨﹐骨朵也。徐知訓在廣陵﹐作朱柄骨朵曰朱蒜。此亦言其丫髻如蒜也。

皇極先天神數

蔡元定《皇極內篇自敍》﹕天地之所以肇者﹐數也﹐人物之所以生者﹐數也﹐萬事之所以失得者﹐數也。數之體著於形﹐數之用妙乎理。

一把鐵算子

古算子皆豎握之﹐有九觚﹐每觚七籌﹐上下其籌以算。故《五代史》王章曰「此輩與一把算子﹐不知顚倒也。」

錦標社錦體

宋時諸社名目。按《都城紀勝》﹕雜劇則曰緋綠社﹐蹴球則曰齊云社﹐唱賺則曰遏云社﹐耍詞則曰同文社﹐相撲則曰角抵社﹐淸樂則曰淸音社﹐射弩則曰錦標社﹐花繡則曰錦體社﹐使棒則曰英略社﹐小說則曰雄辯社﹐行院則曰翠錦社﹐影戲則曰﹝革九﹞革社﹐梳剃則曰淨發社﹐吟叫則曰律華社﹐撮弄則曰云機社﹐而七寶﹑驀馬二社爲最。此宋時諸社之名也。

東嶽泰山天齊仁聖帝

《山海經》郭注﹕泰山﹐卽東嶽岱宋也﹐在今奉髙縣西北。從山下至頂﹐四十八里三百步。劉會孟曰﹕山又名天孫﹐凡十八盤。馬第伯《封禪記》云﹕泰山石壁窅窱﹐鬱鬱蒼蒼﹐仰視天門﹐如從穴中視天矣。《五嶽眞形圖》﹕東嶽姓成名﹝上面三个山﹐下面是宗﹞。《雲笈七簽》﹕東嶽姓元丘﹐名目陸。《龍魚河圖》曰﹕東嶽泰山君﹐姓圓名常龍。《枕中書》云﹕太吳氏爲靑帝﹐治岱宗山。《史記封禪書》﹕始皇東遊海上﹐禮八神﹐一曰天主﹐祠天齊﹐天齊淵﹐水﹐居臨菑南郊山下者。故曰齊﹐所以爲齊﹐以天齊也。按﹕齊卽臍字﹐古無臍﹐皆借用齊﹐言淵水趵突若臍。故旣以齊名其國﹐而加水旁﹐卽爲濟也。

管天下人民生死災危

哀平之際﹐讖緯之書出。《遁甲開山圖》云﹕泰山在左﹐亢父在右﹐亢父知生﹐梁甫知死。《博物志》云﹕天帝之孫﹐知召人魂魄﹐知生命之長短。《後漢書方術傳》﹕許峻篤病﹐三年不愈﹐乃謁泰山請命。《烏桓傳》﹕死者神靈歸赤山﹐如中國人死者﹐魂神歸泰山也。《三國誌管輅傳》﹐但恐至泰山治鬼﹐不得治生人﹐如何﹖《古怨詩行》﹕「齊度遊四方﹐各系泰山錄﹐人間樂未央﹐忽然歸東嶽。」劉楨詩﹕「常恐遊岱山﹐不復見古人。」應璩《百一詩》﹕「年命在桑楡﹐東嶽與我期。」是管人生死之說﹐東京之世已有然。

心頭火熾鼻裏煙生

此用《南史曹景宗傳》耳後風生﹐鼻端火出語。

第六十一卷

戒石上刻著下民易虐上天難欺

宋時頒刻黃山谷「爾俸爾祿」四語於縣庭﹐正在徽宗時。

日後提刑官下馬

宋制﹐各路捉刑官﹐多簡侍從有資望者命之﹐一年一更﹐如今巡按之制。

羊脂玉鬧裝

白居易詩﹕「貴主冠浮動﹐親王轡鬧裝。」楊愼《丹鉛錄》﹕今京師有鬧裝帶﹐合眾寶雜綴而成﹐故曰鬧裝。近因有鬧裝帶之名﹐攺白詩「轡」字爲「帶」字﹐誤矣。余按唐人詩﹕「金魚公子夾衫長﹐密帶腰圍割玉方﹐行處春風隨馬尾﹐柳花偏打內家香。」則鬧裝之爲帶﹐由來久矣。

××冠

××﹐似山雞而小﹐陸佃以爲卽錦雞。《漢書》侍中冠××冠﹐蓋以其毛飾冠。顏師古注以爲×雉。

珍珠履

珍珠履﹐見《史記春申君傳》注。

喜鵲×噪

《通雅》﹕喜鵲﹐一名幹鵲﹐性惡濕﹐故謂之幹。王安石以干鵲音虔﹐謂健鵲也﹐謬。××噪噪﹐韓詩所謂鵲鳴聲喳喳也。

第六十二卷

醜郡馬

鐘嗣成《錄鬼簿》﹕元人楊顯之﹐有《醜駙馬射金錢》樂府﹐則醜郡馬﹐在宋時必有典故﹐今失傳耳。或謂射金錢﹐卽指對連珠箭事﹐然無從考其是否也。

井木犴

犴伺×﹐陸佃曰﹐黑喙善守﹐故字從幹。孔臧《諫格虎賦》﹕手格猛獸﹐生縛××﹐昧爽而出﹐見星而旋。《二十八宿眞形圖》井宿爲木×。

圍魏救趙之計

見《史記孫吳列傳》。

第六十三卷

簸箕掌

《曲禮》﹕坐毋箕。注謂兩展其足﹐狀如箕舌也﹐是取象於箕之四星。《說文》以箕爲簸具﹐是又以《曲禮》爲取象於簸米之箕。此云簸箕掌﹐言其圈圍如兩掌之相合﹐則全取義如簸箕﹐非復二爲踵二爲舌之說矣。

栲栳圈

栲栳﹐盛物器﹐卽古之×﹐屈竹爲之。《元史誌》﹕玉輅用栲栳輪。蓋言其形曲也﹐此亦取圓圍意。

杯翻箸落

暗用劉備聞雷事。

第六十四卷

非癰卽疽

癰之深者曰疽。疽深而惡﹐癰淺而大。《靈樞經癰疽論》﹕疽者皮夭以堅﹐癰者皮薄以澤。諸癰之發於節而相應者﹐不可治也。云此疾非癰卽疽﹐用《史記倉公傳》﹐此病疽也。

繞著江邊又走

張舜民《郴行錄》﹕江行自北來者﹐循石頭城﹐轉入秦淮。宋白《續通典》﹕晉平吳﹐分爲二邑﹐自秦淮水南爲秣陵﹐北爲建業。陸遊《入蜀記》﹕龍灣望石頭山﹐不甚髙﹐然峭立江中﹐繚繞如垣墻。淸涼寺距石頭裏余﹐西望宣城渡及歷陽諸山。

金子也要你的性命也要

此用《薊門紀亂》﹐蕃將曹閔之擒史朝興﹐朝興謂閔之曰「此腰帶三十兩黃金新造﹐謹奉將軍。」閔之曰「殿下但死﹐腰帶閔之自解取。」左右皆笑事也。然《薊門紀亂》又是用《左傳》「殺汝﹐壁將焉往」語。

×酒

×﹐音詐。《證俗文》﹕壓酒具。

衲頭

衲頭﹐破衣也。《智度論》﹕五比丘曰「佛當著何等衣﹖」佛言「應若衲衣。」故東坡《經藏銘》﹕「道人山居﹐僻介楚越﹐常樂我靜﹐一食破衲。」

濫官

宋時口語﹐以居官縱淫爲濫。如朱元晦劾臺州知府唐仲友﹐與官妓嚴蕊爲濫﹐是其證也。

活閃婆

閃婆﹐《藏經》亦謂之陀那婆。此雲輕捷﹐梵言藥叉也。

油裏鰍

鰍之爲物﹐多涎體滑﹐再加之油﹐其滑何似。乃甚言其狡猾也。

安太醫

宋太醫院有令有丞﹐皆職官也。此呼太醫﹐特閭裏相尊之稱耳。

先把艾焙

癰疽艾焙法﹐以濕紙覆其上﹐先漧處卽癰頭也。取獨頭大蒜﹐切片﹐安於頭上﹐用艾灸之﹐三壯換一蒜片。痛者灸至不痛﹐不痛者﹐灸至痛時方住。若有十數頭者﹐用蒜搗作餅﹐鋪頭上﹐聚艾於餅上灸之。《醫藥綱目》曰﹐李迅《精要》謂頭上發毒不可灸﹐此言過矣。李東垣灸元好問腦疸﹐以艾炷如兩核許者﹐灸至百壯﹐始覺痛而痊。

外使敷貼之餌

芙蓉外敷法﹐瘍醫祕之﹐名爲淸涼膏﹑淸露散﹐鐵箍散﹐皆此物也。或加赤小豆末﹐或蒼耳子燒存性爲末﹐加入。

內用長托之劑

《和劑局方》有托裏十補散。《總錄》有托裏黃芪湯。孫彥和有托裏溫中湯。

第六十五卷

蔡太師只是主張招安大家無事

此書至是﹐漸次脫卸入招安事矣。如此特提重振﹐則本書何刪耶﹖

翠雲樓補

周×《北轅錄》﹕十四日至湯陰縣﹐過羨裏城﹐十五日至相州﹐酒摟二﹕曰翠樓﹐曰秦樓。範成大《攬轡錄》﹕出景陽門十里卽湯陰﹐有羨裏城。過相州市有秦樓﹑翠樓。二書所記﹐若出一手﹐皆言翠樓在相州﹝今河南彰徳州﹞﹐非魏州﹝今直隸大名府﹞也。程文偶誤耳。翠雲樓之有無﹐可取《大名府誌》一查。

瓦子裏走出來

時汴京及諸府﹐瓦子之多﹐皆分南中北。如《咸淳臨安志》﹕南瓦在淸泠橋西﹐有熙春樓﹔北瓦在眾安橋之南﹐亦名下瓦﹐有羊棚樓。《都城紀勝》﹕夜市惟中瓦前最勝。《白獺髓》﹕中瓦通後市街之類﹝《白獺髓》張仲文著﹞。

鼓打二更

持更者﹐每一更則鼓一聲﹐二更則鼓二聲。故二更謂之二鼓﹐亦謂之乙夜。

雁翅般

周密《癸辛雜識》﹕徳壽宮舞譜﹐有五花兒﹑雁翅兒﹑龜背兒。

第六十六卷

諫議大夫趙鼎

《宋史》﹕趙鼎登進士第﹐爲開封市曹。京師失守﹐二帝北行﹐金人議立張邦昌﹐鼎與胡寅﹑張浚逃太學中﹐不書議狀。髙宗幸建康﹐乃遷殿中侍禦史。徽宗朝﹐無爲諫議大夫事。此特寓言耳。

沒面目

沒面目者﹐一竅未鑿之渾沌也。依《莊子》義﹐當取天質未漓意﹐不止是不徇情面。視有面目﹐皆所謂日鑿一竅﹐七日而渾沌死。

寇州枯樹山

霸州﹐後周縣﹐元初爲寇州﹐取境內×水爲名﹐尋復舊。

喪門神

喪門爲凶煞﹐其類有月害﹑天刑﹑禾刀﹑血支﹑九空﹑六占﹑劫殺﹑厭對之屬﹐犯之災禍立見。神﹐卽煞也。

第六十七卷

×箭

×音披﹐××並用﹐其鏑薄而闊﹐有兩刃甚利﹐所中處﹐能斷樹小枝。杜詩「長×逐狡兔」﹐乃言其×之長﹐非謂其鏑長也。令字書泛訓長×箭﹐誤。

聖水將軍

唐時民間訛奉聖水﹐李徳裕奏禁聖水﹐云百姓渡江者日三五十人﹐已加捉溺﹐見《會昌一品集》。蓋宋時其俗尙在﹐故作者舉以爲名。

神火將軍

俗以雷火爲神火﹐又醫以用熱鍼爲神火。

×

×﹐俗字﹐音同虐﹐握也。

搦戰

搦音諾。本訓按﹐故班固《通幽賦》云「搦朽摩飩﹐鉛刀皆能一斷。」又與拿通﹐《北齊書庫狄幹傳》﹕捕搦×楚﹔《舊唐書》﹕髙宗永隆二年﹐詔商賈富人﹐厚葬越禮﹐嚴加攫搦﹔《韓琬傳》﹕不務省事而務捉搦。並與拿同。此云搦戰﹐亦取拿義﹐言令其必出戰也。

番犬伏窩

番國之犬名爲×﹐能伏獸窩﹐俟其歸﹐嚙而擒之。

鐵蒺藜

鐵蒺藜﹐渠答也。《前漢書晁錯傳》布渠答﹐卽此物。《爾雅》﹕茨﹐蒺藜。郭注﹕布地蔓生﹐細葉﹐子三角如菱刺。《本艸》有旁通﹑屈人﹑止行﹑休羽諸名﹐皆因其傷人也。凡艸木有鍼者﹐俗皆謂茨﹐軍中以鐵肖其形爲之﹐布地以限馬足。

第六十八卷

東平府

東平﹐宋東平郡﹐舊鄆州﹐以府尹兼總管。

東昌府

東昌﹐唐曰博平﹐宋曰濮州﹐元曰東昌。

李睡蘭引入樓上坐

《都城紀勝》﹕入店不可輕易登樓上閣﹐恐飲燕淺短﹔如買酒不多﹐則只就樓下散坐。

水火之處

水火之處﹐謂廁上也。下雲水火坑可知。

汶上縣

汶上縣﹐春秋魯中都地﹐漢平陸﹐北齊樂平平﹐宋汶上﹐今屬兗州府﹐有開河驛﹐蜀山湖在其境。

孤魂紙

自唐玄宗瀆於鬼神﹐王×鑿楮爲錢以代幣﹐今俗謂祀鬼神之錢爲紙。《法苑珠林》曰﹕紙錢始於殷長史﹐王×用以祀祭。又洪慶善《杜詩辧誣》言﹕齊廢帝東昏﹐好鬼神﹐剪紙爲錢。

壽春縣界

壽春﹐春秋良邑﹐漢壽良﹐東漢壽張﹐唐壽州﹐今壽張﹐與東平接壤。

第六十九卷

沒羽箭

《酉陽雜俎》﹕荊州陟屺寺僧那照﹐善射﹐復善作風羽﹐風羽者﹐其法去括三寸﹐鉆小孔令透×﹐及×風渠深一粒﹐自括達於孔﹐則不必羽也。按此卽箭之不用羽者。今以飛石之故﹐而取此意以制名﹐徵作者之博奧。

小兒得寵一力一勇補

寵勇押韻﹐如謠如諺﹐宋景文《筆記》有云﹕當封吝寵﹐勞臣諱勇。與此意正相反﹐而語實相似﹐正以獨造爲佳。

招寶七郎

招寶七郎﹐今俗所繪招財神是。

大梁王彥章日不移影連打唐將三十六員補

此事史傳所無﹐亦非耐庵捏造。按《夢華錄》云﹕東京盛時﹐有霍四說三分﹐尹常說五代。《古杭夢遊錄》云﹔說話家有四﹐一曰說史﹐謂說前代戰爭之事。蓋南渡藝流﹐專以演史小說供奉內廷﹐如喬萬卷﹑蔡和輩。每遇一人一事﹐必極力鋪張﹐以圖悅耳﹐而一二好奇之士﹐往往演其說爲談資﹐遂致以訛傳訛﹐莫可究詰。張仲文《白獺髓》云﹕紹興間﹐行都有三市井人﹐好談今古﹐謂戚快行﹑樊屠﹑尹傭書也。有無名字俚語云﹕戚快﹑樊屠﹑尹賣書﹐三人共坐說兵機﹐試問此書出何典﹐昔年曾看王與之。蓋與之又一說書人也。故知彥章打唐將事﹐必此等人爲之﹐可斷其妄。

第七十卷

崔盧鄧竇神將

道經﹕崔﹑盧﹑鄧﹑竇等﹐皆云心將﹐本無其人﹐非如馬﹑關之爲人鬼也。

靑詞

醮壇所奏靑詞﹐如表式而敍以韻語﹐書之靑紙﹐故曰靑詞。

天罡星三十六員地煞星七十二員

《隋書天文志》引《京房集星章》所載妖星三十六﹐與此三十六名互異。其地煞星無考。不知耐庵特欲異其文耶﹐抑別有所本也。天槍星生箕宿中﹐天根星生尾宿中﹐天荊星生心宿中﹐眞若星生房宿中﹐天轅星生氏宿中﹐天樓星生亢宿中﹐天垣星生角宿中﹐皆歲星所生也﹐見以甲寅日﹐其星咸有兩靑方在其旁。天陰星生軫宿中﹐晉若星生翼宿中﹐官張星生張宿中﹐天惑星生七宿中﹐天雀星生柳宿中﹐赤若星生鬼宿中﹐蚩尢星生井宿中﹐皆熒惑之所生也﹐出在丙寅日﹐有兩赤方在其旁。天上星﹑天伐星﹑天從星﹑天樞星﹑天翟星﹑天沸星﹑荊彗星﹐皆鎭星之所生也﹐出在戊寅日﹐有兩黃方在其旁。若星生參宿中﹐帚星生觜宿中﹐轅星生婁宿中﹐若彗星生畢宿中﹐竹彗星生昴宿中﹐穡星生胃宿中﹐白×星生奎宿中﹐皆太白之所生也﹐出在庚寅日﹐有兩白方在其旁。天美星生壁宿中﹐天×星生室宿中﹐天杜星生危宿中﹐天麻星生虛宿中﹐天林星生女宿中﹐天髙星生牛宿中﹐端下星生斗宿中﹐皆辰星之所生也﹐出以壬寅日﹐有兩黑方在其旁。

宜和二年四月二十二日梁山泊大聚會告示

此爲—百八人作結束﹐非全書大結束也。招安後﹐另有大結束﹐如入朝賜宴小賦﹐亦其一也。

天下太平四个靑字

按《水滸傳》正本﹐不止於此﹐至梁山泊分金大買市﹐方終耳。書中前已數提招安字﹐岜可未受招安而卽休。其徵遼以後﹐乃是續本﹐筆力庸劣﹐判若天壤﹐入目可辧。乃坊本毅然並此後俱刪去﹐使全書無尾﹐眞成憾事。況考元人古汴鐘嗣成《錄鬼簿》內﹐載元人東平府學髙文秀樂府﹐有《黑旋風窮風月》《黑旋風喬教學》《黑旋風雙獻頭》等劇。又載大都楊顯之與關漢卿莫逆交﹐凡有珠玉﹐與公較之﹐其樂府有《黑旋風喬斷案》。又載棣州康進之樂府﹐有《梁山泊黑旋風負荊》。以上皆宋末元初人﹐所演皆《水滸傳》七十卷以後事。而續《水滸》之羅貫中﹐乃元成宗時人﹐則洵乎七十卷以後者﹐非續本可知。皆因刪者淺陋﹐目不見古書﹐又無眼力能辧別眞贗﹐遂誕妄割棄如此﹐不足資識者一曬也。

補楔子卷中注一條

世人皆稱爲道通祖師

按宋仁宗時﹐龍虎山嗣天師﹐名張乾曜﹐嘗賜號澄素先生。天師之號﹐防於寇謙之﹐晉以前無有也。自宋以來﹐龍虎山張氏始專其名﹐國家崇寵﹐俾之世襲﹐或範金爲印﹐刻玉爲簡﹐以賜之﹐典禮優異。史謂乾曜漢張道陵之後﹐而張氏自云畱侯之裔。史又載道陵卽張魯之祖﹐當漢末﹐以妖術竊據漢中﹐與黃巾張角無異。其後裔獲寵﹐豈非干曜建醮祝釐﹐本有足取者耶。

﹝淸道光二十五年王氏聽香閣刻王開沃補注本﹞

鴻雪因緣圖記﹝節錄﹞

﹝淸﹞麟慶

一日在館﹐論及菊種。文夢薌自言家有異種﹐邀余往觀﹐遂造其廬﹐頗饒逸趣。因治具小酌﹐縱談象數。夢薌謂《水滸》亦由《易》象參入。余訝未之前聞﹐因錯舉宋江﹑李逵﹐劉唐相質。答曰「宋江﹐《訟》也。天水《訟》﹐故號『及時雨』﹔刀筆吏出身﹐取《訟》象﹔人事起於訟﹐故以之爲首。李逵﹐《井》也。水風《井》﹐故號『黑旋風』﹔訪柴進入井﹐迎母入井﹐取《井》象。劉唐﹐《鼎》也。火風《鼎》﹐故號

