金璧故事元

不著撰人

春來欲寄梅花信﹐晉陸凱寄梅花與範曄﹐詩云「折梅逢驛使﹐寄與隴頭人。江南無所有﹐聊贈一枝春。」時凱在江南﹐曄在長安也。

雪下誰吟柳絮詩。晉謝安嘗與諸子侄內集﹐俄兩雪下。安曰「白雪紛紛何所似﹖」兄子朗曰「撒鹽空中差可擬。」兄女道雨曰「未若柳絮因風起。」安大悅。東坡詩云「柳絮才髙不道鹽。」池艸又生靈運夢﹐﹝晉謝靈運嘗於永嘉西堂﹐思詩不就﹐忽夢弟惠連﹐遂有「池池塘生春艸。園林變夏禽」之句﹐大以爲工。﹞江蒓曾動季膺思。﹝晉張翰字季膺﹐爲齊王司馬﹐見秋風起﹐因思吳江中蒓菜羹﹑鱸魚鱠﹐乃作歌曰「秋風起兮木葉飛﹐吳江冷兮鱸正肥。人生貴在適志耳﹐何能羈宦數千里。」遂命駕而歸。俄而齊王敗﹐時人謂之見機。﹞

省中有客看紅藥﹐﹝晉謝元暉直省中作詩云「紫殿肅陰陰﹐彤庭赫弘敞。紅藥當階翻﹐蒼苔依砌上。」又韓文公詩云「浩態狂風昔未逢﹐紅燈爍爍綠盤龍。覺來獨對忽驚恐﹐身在仙宮第幾重。」又杜詩云「傍砌看紅藥。」﹞

閣下何人對紫薇。﹝唐白居易在紫薇省中作詩云「絲綸閣下文書靜﹐鐘鼓樓中刻漏長。獨坐黃昏誰是伴﹐紫薇花對紫薇郎。」又歐陽修詩云「人言淸禁紫薇郎﹐艸詔紫薇花影傍。山本不知官況味﹐也隨紅日上東廊。」﹞

湘竹班成悲淚染﹐﹝昔舜巡狩死於蒼梧之野﹐二妃娥皇﹑女英求舜淚下﹐染竹成斑﹐妃死爲湘神。杜甫題其祠云「蒼梧恨不淺﹐染淚在叢筠。」筠者﹐竹也。又元微之詩云「一枝斑竹渡湘沅﹐萬里行人感淚魂。知是娥皇廟前物﹐遠隨風雨送啼痕。」﹞

海裳睡起醉魂歸。﹝《楊貴妃傳》﹕「明皇嘗召太眞妃﹐妃被酒新起﹐帝曰「此乃海棠花睡未足耶﹗』」東坡詩云「東風裊裊泛崇光﹐香霧霏霏月滿廊。只恐夜深花睡去﹐髙燒銀燭照紅妝。」﹞

滿城桃李春長媚﹐﹝晉潘嶽字安仁﹐爲河陽縣令﹐滿城種桃李﹐人謂河陽一縣花。又《李廣傳》﹕「桃李不言﹐下自成蹊。」﹞同室芝蘭日自芳。﹝《孔子家語》云「與善人同居﹐如入芝蘭之室﹐久而不聞其香。與不善人同居﹐如入鮑魚之肆﹐久而不聞其臭﹐亦與之俱化矣。是以君謹與處焉。」﹞

梅熟必憑犀浦雨﹐﹝唐杜子美詩云「南京犀浦道﹐四月熟黃梅。湛湛長江去﹐冥冥細雨來。」﹞

橘香須待洞庭霜。﹝唐韋應物《寄友人》詩云「鄰居病後思新橘﹐始摘猶酸色未黃。書後欲題三百顆﹐洞庭須待滿林霜。」﹞

鑑湖人看荷花發﹐﹝唐李太白《夜吟吳歌》云「鑑湖三百里﹐菡萏發荷花。五月西施采﹐人看溢若耶。」齊東昏侯鑿金爲蓮花貼地﹐令潘妃行其上﹐人看曰「此步步生蓮花也。」﹞

馬嶺天飄桂子香。﹝唐垂拱中﹐天臺山桂子落十餘日。宋之問《吟靈隱寺》詩云「鷲嶺郁岧峣﹐龍宮隱寂寥。樓觀論海日﹐門揖浙江潮。桂子月中落﹐天香雲外飄。」又李道詩﹕「月窟姮娥不惜栽﹐和香分付下天來。欲知仙艷無窮處﹐不隔人間朔望開。」﹞

天作難人傷柳別﹐﹝韓琮《詠柳》詩云「枝頭纖腰葉斗眉﹐春來無處不垂絲。灞陵岸上人難別﹐多少長條拂地垂。」﹞

好看舉子爲槐忙。﹝《遁齋閒盡集》云「槐花黃﹐舉子忙。」唐人翁望贊詩雲「雨中妝點望中黃﹐勾引蟬聲送夕陽。憶昔當年隨計吏﹐馬蹄終日爲君忙。」﹞

東籬黃菊攀陶令﹐﹝晉陶淵明爲彭澤令﹐宅邊種叢菊﹐九月九日﹐出坐菊邊﹐采菊盈把。忽有白衣吏送酒至﹐乃江州太守王弘使人來也。淵明遂飲醉而歸。作詩云「采菊東籬下﹐悠然見南山。」﹞

西蜀朱櫻贈杜公。﹝唐杜甫《詠櫻桃》詩云「西蜀櫻桃也自紅﹐野人相贈蒲筠籠。金盤玉箸無消息﹐此日嘗新任轉蓬。」﹞

家有燕山丹桂子﹐﹝五代時﹐竇諫議禹鈞有五子﹕儀﹑儼﹑侃﹑偁﹑偊﹐皆貴顯。馮丞相道贈之詩曰「燕山竇十郎﹐教子有義方。靈椿一株老﹐丹桂五枝芳。」靈椿出《莊子》﹐以八千歲爲春﹐以八千歲爲秋。義方出《左傳》﹐石碏曰「愛子教之以義方﹐弗納於邪。」﹞

世無商嶺紫芝翁。﹝秦時東園公﹑夏黃公﹑角裏先生﹑綺裏季謂之四皓﹐避秦亂入商洛山﹐采芝而食﹐作歌曰「漠漠髙山﹐深谷逶迆。曄曄紫芝﹐可以療饑。唐虞世遠﹐吾將安歸﹖駟馬髙車﹐其憂甚大。富貴之畱人﹐不如貧賤之肆志。」及秦滅﹐髙祖召不至﹐乃深入終南山而去。坡詩云「吾慕漢初老﹐時淸猶茹芝。」﹞

渡江拾得萍如日﹐﹝春秋時﹐楚王渡江﹐有物觸王舟﹐王使人取之而不識﹐使人問孔子。孔子云「此萍實也。」吾嘗聞童謠云「楚王渡江得萍實﹐大如斗﹐赤如日﹐剖而食之﹐甜似蜜。」﹞

泣竹應教筍出冬。﹝漢孟宗母冬月思筍﹐宗入林求之。時筍未生﹐乃泣於竹間﹐遂出筍數莖﹐持歸遺母。《詠史》詩云「孟宗泣竹筍冬生﹐豈是靑靑竹有情。影響主張非別物﹐人心但莫負幽冥。」又宋朝陳繹﹐事親至孝﹐作堂名慶老。王荊公贈之詩曰「種竹應教出冬筍﹐開池自合湧寒泉。」﹞

丞相不存畱古柏﹐﹝蜀丞相諸葛亮﹐字孔明﹐謚武侯。廟前有古柏甚髙﹐杜子美題其祠云「丞相祠堂何處尋﹐錦官城外柏森森。映階碧艸自春色﹐隔葉黃鸝空好音。」又作《古柏行》云「孔明廟前有老柏﹐柯如靑銅根如石。霜皮澑雨四十團。黛色參天二千尺。」﹞先生歸去撫孤松。﹝晉陶潛爲彭澤令﹐郡遣督郵至﹐吏白應束帶見之。乃嘆曰「吾不能爲五斗米﹐折腰事鄕裏小兒耶﹗」卽解印綬﹐賦《歸去來辭》云「三徑就荒﹐松菊猶存。景翳翳以將入﹐撫孤松而盤桓。」又宅邊手栽五株柳﹐自號五柳先生。﹞

古稱紫禁三眼柳﹐﹝漢上苑中有柳狀似人形﹐號曰人柳﹐一日三起三倒。《文選》江之嫣賦云「豈如河畔牛星﹐隔歲只聞一遇。不比禁中人柳﹐終朝利得三眠。」又杜甫《洗兵馬》云「靑春復隨冠冕入﹐紫禁正耐煙花繞。」﹞世美靑門五色瓜。﹝秦邵平﹐封東陵侯﹐食邑千戶。及秦破﹐家貧﹐於長安城東種瓜﹐五色而美﹐世號東陵瓜。唐柳子厚《賀瓜表》云「七月而食﹐豳詩歌王業之難﹔五色稱珍﹐東陵詠嘉賓之會。」又黃山谷《薄酒行》云「秦時東陵千戶食﹐何如靑門五色瓜。」靑門卽東陵也。﹞

中使奔騰南海荔﹐﹝唐楊貴妃嗜荔枝﹐必欲生致之。時南海獻荔﹐數千里至京師﹐色味未變。杜甫詩云「憶昔南海使﹐奔騰獻荔枝。」又杜牧詩﹕「一騎紅塵妃子笑﹐無人知是荔枝來。」又蔡君謨《荔枝歌》云「繡衣中使動輶車﹐黃紙封林徧阡陌。」﹞

雄豪斗美建溪茶。﹝宋朝範希文《鬥茶歌》云「年年春自東南來﹐建溪先暖冰微開。溪邊奇茗冠天下﹐武夷先人從古栽。」又云「北苑將期獻天子﹐林下雄豪先斗美。」﹞

飽看春結楊梅實﹐﹝宋朝蘇東坡在惠州作詩云「羅浮山下四時春﹐盧橘楊梅次第新。日啖荔枝三百顆﹐不妨長作嶺南人。」﹞

笑對人簪茉莉花。﹝東坡在儋耳﹐有黎女插茉莉﹐含檳榔﹐戲書幾間曰「睹麝著人簪茉莉﹐紅潮登頰醉檳榔。」一本作「白雲滿頭」。﹞

啖棗何須貧婦去﹐﹝前漢王吉字子陽﹐時居長安﹐東家有棗樹垂吉庭中﹐吉婦取而啖之。吉知﹐乃去其婦。東家聞之﹐欲伐樹﹐鄰里共止之﹐因請吉還婦。鄕裏爲之諺曰「東家伐樹﹐王陽去婦。東家棗完﹐去婦復還。」﹞

傳柑畱與細君誇。﹝唐《開元遺事》﹕上元夜﹐貴戚宮人以黃柑賜近臣﹐謂之傳柑宴﹐故宋襲其事。東坡有《元夜》詩云「老病行穿萬馬羣﹐九衢人散月紛紛。歸來一盞殘燈在﹐猶有傳柑遺細君。」古人謂妻爲細君。﹞

葡萄止渴思歸遺﹐﹝唐陳叔達﹐帝嘗賜食得葡萄不舉﹐帝問之﹐對曰「臣母病﹐渴求之不得﹐願歸奉之。」韓愈詩云「若欲滿盤堆馬乳﹐不妨添竹引龍須。」萄葡出大宛國﹐張騫使西域﹐得此種﹐種之中國﹐實如馬乳。米少章詩云「葡萄產西域﹐漢使劚根回。自到中原後﹐先從上苑栽。」葡萄亦名馬乳﹐枝蔓長數仞。﹞

橄欖餘甘更待回。﹝宋蘇軾《詠橄欖》詩云「紛紛靑子落紅鹽﹐正味森森苦且嚴。待得餘甘回齒頰﹐也輸崖蜜十分甜。」崖蜜卽櫻桃也。﹞

好事要將橙橘記﹐﹝東坡《贈劉景文》詩云「荷敗已無擎雨蓋﹐菊殘猶有傲霜枝。一年好景君須記﹐正是橙黃橘綠時。」﹞

孩心只爲棗梨來。﹝杜甫《百憂集行》云「憶年十五心尙孩﹐健如黃犢去復來。庭前八月梨棗熟﹐一日上樹能千回。」﹞

溪邊蓮看佳人采﹐﹝李白《采蓮曲》云「若耶溪畔采蓮女﹐笑隔荷花共人語。日照新妝水底明﹐風飄香袖空中舉。」﹞

觀裏桃思道士栽。﹝唐劉禹錫出外職﹐及歸京師﹐聞有道士種桃於玄都觀中﹐作詩云「紫陌紅塵撲面來﹐無人不道看花回。玄都觀裏桃千樹﹐盡是劉郎去後栽。」後又出外職二十年﹐復歸京師﹐而桃已不存矣。惟見燕麥兔葵﹐搖動春風耳。又作詩云「百畝庭中半是苔﹐桃花淨盡菜花開。種桃道士今何在﹖前度劉郎去復來。」﹞

欲使忘憂萱艸植﹐﹝宋朝丁晉公作詩云「艸解忘憂憂底事﹐花名含笑笑何人。」又杜詩云「侵淩雪色還萱艸﹐漏泄春光有柳條。」毛詩云「焉得諼艸﹐言樹之背。」諼﹐卽萱也。背﹐堂之北也。退之《示兒》詩曰「主婦治北堂。」今人稱母曰萱艸。﹞

憑誰伴醉木蓮開。﹝唐白樂天詩云「晚涼思飲兩三盅﹐召得江頭酒客來。莫怕秋無伴醉物﹐水邊花盡木蓮開。﹞

腰鐮山蕨殊無味﹐﹝蘇子瞻詩云「老翁七十自腰鐮﹐慚愧春山筍蕨甜。豈是聞韶解忘味﹐近來三月食無鹽。」﹞

手扇溪蒲也自妍。﹝宋朝徐仲平詩云「妾有一匹絹﹐以爲身上衣。自織靑溪蒲﹐團團手中持。朝攜麥壠去﹐暮汲井泉歸。無人不看妾﹐不使見蛾眉。」﹞

苜蓿盤中非飽暖﹐﹝唐薛令之﹐泉州人﹐爲東宮侍讀左庶子時﹐官僚簡淡﹐令人以詩自悼云「朝日上團團﹐照見先生盤。盤中何所有﹐苜蓿長欄幹。飯澀匙難綰﹐羹稀箸易寬。無以謀朝夕﹐何由保歲寒。」﹞

胡麻盅裏覺神仙。﹝晉劉晨﹑阮肇入天臺山采藥﹐迷失道路﹐糧盡﹐望山頭有桃﹐共取食之。次有一盅流出﹐中有胡麻飯屑﹐二人相謂曰「此去人家不遠。」沿出大溪﹐見二女﹐相邀過去﹐設酒肴﹐行夫婦禮。有仙客將三五桃至﹐云來慶女婿。住半年求歸甚切。仙女送出洞口﹐至大道﹐得還鄕﹐並無相識﹐驗得七代子孫﹐傳聞上祖入山采藥不出。今人有詩云「流水胡麻好問津﹐何須采藥更求眞。阮郎不悟思歸去﹐空度人間七世春。」﹞

虛聞詩詠吳楓落﹐﹝唐崔信明有「楓落吳江冷」之句﹐爲人所稱。後鄭世翼於舟中遇信明曰「聞君『楓落吳江冷』之句。」因取其詩集﹐展讀未終曰「所見不逮所聞。」投之水中而去。﹞

曾聽漁歌楚竹燃。﹝唐柳子厚詩云「漁翁夜傍西巖宿﹐曉汲淸湘燃楚竹。煙消日出不見人﹐欸乃一聲山水綠。」﹞

剝棗烹葵還舊俗﹐﹝《毛詩﹖豳風﹖七月篇》﹕「六月食郁及薁﹐七月烹葵及菽﹐八月剝棗﹐十月獲稻。爲此春酒﹐以介眉壽。」言周人以農事問國﹐豳風之俗如此﹐乃還舊也。﹞

賣絲糶谷是何年。﹝《五代史》﹕進士聶夷中作《傷田家》詩云「二月賣新絲﹐五月糶新谷。醫得眼前瘡﹐剜卻心頭肉。我願君王心﹐化作光明燭。不照綺羅筵﹐偏照逃亡屋。」﹞

經霜松柏姿猶茂﹐﹝晉簡文帝與顧雍同年﹐而雍須髮盡白﹐帝問其故。對曰「松柏之姿﹐經霜猶茂﹔蒲柳之質﹐望秋先零。」蒲柳﹐雍自謂也。松柏﹐謂簡文也。顧雍﹐子愷之。﹞

落雨梧桐恨更多。﹝唐玄宗於楊貴妃死後﹐思之不已。白居易作《長恨歌》云「春風桃李花開夜﹐秋雨梧桐葉落時。」昔人於河濱网得一石﹐刻曰「井梧花落盡﹐一半在銀牀。」又李白詩﹕「梧桐落金井﹐一葉飛銀牀。」銀牀﹐井欄也。﹞

十里荷開了公事﹐﹝東坡守杭州﹐陳少章獻詩云「十里荷開菡萏初﹐我公初至有西湖。卻將公事湖中了﹐見說官閒事也無。」﹞

兩岐麥秀聽民歌。﹝漢張堪爲漁陽太守﹐勸民農桑以致殷富﹐民歌曰「桑無附枝﹐麥秀兩岐。張君爲政﹐樂不可支。」﹞

東山不見薔薇久﹐﹝李白有《憶東山》詩云「不到東山久﹐薔薇幾度花。白雲他自散﹐明月落誰家。」﹞

南浦傷如芍藥何。﹝晉江淹《別賦》云「芍藥之詩﹐佳人之歌。桑中衛女﹐上宮秦娥。春艸碧色﹐春水綠波。送君南浦﹐傷如之何。」芍藥﹐出《毛詩﹖溱洧篇》云「惟士與女﹐伊其相謔﹐贈之以芍藥。」芍藥﹐一名可離。﹞

晚節黃花須采訪﹐﹝宋朝韓魏公《詠菊花》詩云「不羞老圃秋容淡﹐且看黃花晚節香。」又古詩云「眼前景物年年別﹐只有黃花似故人。」﹞

舊遊蒼蘚更摩挲。﹝宋朝陳少微遊碧落洞歸﹐會子弟作詩﹐有一先云「碧落他年訪舊遊﹐摩挲蒼蘚又從頭。懸崖縱有詩千首﹐直許蘇陳占上流。」東坡﹑少微﹐皆題詩碧落洞﹐故曰蘇陳也。﹞

斷蛇帝子英雄在﹐﹝漢髙祖初爲泗上亭長﹐時過丰西澤中亭止飲﹐夜徑澤中﹐有前行者還報曰「前有大蛇當徑。」髙祖醉曰「壯士行何畏哉。」乃前拔劍斬蛇。後人至蛇所﹐有一老嫗夜哭﹐人問其故。嫗曰「吾子白帝子﹐化爲蛇當道﹐今者赤帝子斬之。」嫗忽不見。胡曾《詠史》詩云「白蛇初斷路人道﹐漢祖龍泉血刃紅。不是咸陽將瓦解﹐素靈那哭月明中。」素靈﹐老嫗也﹐白帝子之母也。﹞

射虎將軍勇敢名。﹝西漢文帝時﹐李廣有勇力﹐從軍擊胡﹐用善射殺首虜甚眾﹐匈奴謂之飛將軍。嘗居藍田﹐於南山艸中見石以爲虎射之﹐矢入沒羽下﹐視乃石也。他日復射﹐矢簇無迹。黃魯直詩云「奪得胡兒馬便休﹐休嗟李廣不封侯。當時射殺南山虎﹐仔細看來是石頭。」﹞

華表歸來聞鶴語﹐﹝昔遼東華表柱﹐有鶴作人語其上曰「有鳥有鳥丁令威﹐去家千載今來歸。城郭如故人民非﹐何不學仙家累累。」丁令威﹐鳥自謂﹐古仙人也。﹞

北山去後覺猿驚。﹝東漢末﹐孔徳彰作《北山移文志》﹕「蕙悵空兮夜鶴怨﹐山人去兮曉猿驚。昔聞投簪逸海岸﹐今見解蘭縛塵纓。」投簪﹐漢疏廣也。東海人故曰海岸。﹞

髙飛不作商山鶴﹐﹝漢髙祖欲以趙王如意易太子﹐呂后使人卑辭厚禮迎四皓﹐從太子入侍。四人年皆八十餘﹐須眉皓白﹐衣冠甚偉。上驚問﹐四人各言姓名﹐上曰「煩公卒調護太子。」四人去﹐上目送之﹐召戚夫人曰「我欲易之﹐彼四人爲之輔﹐羽翼已成﹐難動搖矣。」上曰「汝爲楚舞﹐我爲楚歌。」歌曰「鴻鵠髙飛兮一舉千里﹐羽翮已成兮橫絕四海。橫絕四海兮將柰何﹐𨿽有矰繳兮何所施。」﹞

浪迹須騎禹穴鯨。﹝杜甫《送孔巢父歸江東兼呈李白》詩云「南尋禹穴探李白﹐杜甫問信今何如﹖」又賀知章以李白爲謫仙人云。「若逢李白騎鯨魚。」時白在會稽﹐乃禹穴之地也。﹞

援筆空成鸚鵡賦﹐﹝後漢禰衡少有才辯﹐爲江夏太守黃祖書記云。祖時大會﹐賓客有獻鸚鵡者﹐祖子射舉卮於衡前曰「願先生賦此以娛賓客。」衡覽筆而就﹐文不加點﹐辭采甚麗。後於座上言不遜﹐爲祖所害。後人有詩云「黃祖才非長者儔﹐禰衡珠碎此江頭。今來鸚鵡洲邊過﹐惟有無情碧水流。」﹞

吹簫猶聽鳳凰聲。﹝《列女傳》﹕蕭史者﹐秦穆公時人﹐善吹簫﹐穆公有女名弄玉﹐好吹簫﹐嫁之﹐吹作鳳凰聲﹐鳳凰止其屋。公作風凰臺﹐數月﹐鳳凰從天而來﹐夫婦俱升仙而去。《詠史》詩云「秦娥一別鳳凰臺﹐東入靑冥去不回。空有玉簫千載後﹐遺音時到世間來。」又漢司馬相如遊臨邛﹐富人卓王孫女卓文君新寡﹐竊於壁間窺之﹐相如以琴心挑之﹐曰「鳳兮鳳兮歸故鄕﹐遨遊四海求其凰。」又云「鳳兮鳳兮從我棲﹐得托字尾兮永爲妃。」文君遂奔相如。﹞

座上眞龍誰起舞﹐﹝漢髙祖爲沛公時﹐與項羽鴻門之會﹐羽臣範增數目擊沛公﹐羽不應﹐出謂項莊曰「汝入以劍舞因擊沛公。」莊入爲壽﹐請以劍舞。時項伯與公約爲婚姻﹐項伯亦起舞﹐常以身翼蔽沛公。唐人李長吉作《公莫舞歌》云「材官小臣公莫舞﹐座上眞龍赤帝子。」﹞

櫪中老驥謾雄思。﹝東漢末﹐曹操挾天子令諸侯﹐屢欲篡漢祚而自立﹐嘗作樂府辭云「老驥伏櫪﹐志在千里。烈士暮年﹐壯心未已。」《世說》﹕王莽大將軍﹐每醉後以鐵如意叩壺而歌此詞﹐壺盡缺矣。杜詩云「長歌擊樽破。」﹞

渡江已化中興馬﹐﹝晉太安之際有童謠云「五馬浮渡江﹐一馬化爲龍。」時晉氏諸王渡江﹐惟元帝中興晉祚焉﹐乃應其讖﹐晉姓司馬也。﹞

倚帳空歌不逝騅。﹝項羽爲楚王﹐時有美人名虞﹐常幸﹐有駿馬名騅﹐常騎。被漢王追至垓下﹐及諸侯兵圍之數重﹐羽夜聞四面皆楚歌﹐遂飲帳中﹐悲歌曰「力撥山兮气蓋世﹐時不利兮騅不逝。騅不逝兮無柰何﹐虞兮虞兮柰若何。」李白《擬恨賦》云「項王虎鬥﹐白日爭輝。拔山力盡﹐蓋世气微。帳中舞劍﹐泣挫雄威。騅馬不逝﹐噫吁何歸。」胡曾《詠史》詩云「拔山力盡霸圖隳﹐倚帳空歌不逝騅。明月滿營天似水﹐那堪回首別虞姬。」﹞

鳥喙越王休與共﹐﹝春秋末﹐範蠢與大夫種言事越王勾踐﹐時越王爲吳王夫差所敗﹐棲於會稽﹐蠡﹑種二人相與報吳。及吳滅﹐蠡乃乘扁舟泛五湖﹐至齊﹐與大夫種書曰「越王爲人﹐如長頸鳥喙﹐可以共患難﹐不可以共安樂。乃曰﹕『狡兔死﹐走狗烹。飛鳥盡﹐良弓藏。敵國破﹐謀臣亡。』子可以去矣。」後人《題韓信廟》詩云「築壇拜日恩𨿽厚﹐躡足封時慮已深。隆準早知同鳥喙﹐將軍應起五湖心。」﹞

雞鳴齊客去難追。﹝春秋戰國時﹐齊公子田文﹐號孟嘗君﹐養賓客數千人﹐入秦﹐秦昭王囚﹐欲殺之。孟嘗君獻狐裘於王﹐幸姬爲言﹐釋之得出。夜半至函谷關﹐關法雞鳴出客﹐孟嘗君恐追至﹐有客能爲雞鳴﹐野雞聞之盡鳴﹐遂得出關而去。《詠史》詩云「寂寂函關鎖未開﹐田文車馬出秦來。朱門不養三千客﹐誰爲雞鳴得放回。」﹞

纏腰便跨揚州鶴﹐﹝昔有四人共言志﹐其一曰「欲富。」其二曰「欲貴。」其三曰「欲仙。」其四曰「欲腰纏十萬貫﹐騎鶴上揚州。」東坡《綠筠軒》詩云「君對此君仍大嚼﹐世間那有揚州鶴。」﹞

曳尾寧爲濮水龜。﹝莊子釣於濮水﹐楚王使大夫聘之﹐莊子持竿不顧曰「吾聞楚有神龜死三歲矣。王巾笥而藏之﹐此龜寧其死﹐而畱骨爲貴乎﹖寧其生﹐而曳尾於塗中乎﹖」大夫曰「寧生而曳尾。」莊子曰「往哉﹗吾寧生而曳尾矣。」胡曾《詠史》詩云「靑春行役去悠悠﹐一曲汀蒲濮水流。正是塗中龜曳尾﹐令人特地感莊周。」﹞

鷹揚渭水思興起﹐﹝《毛詩﹖大明篇》云「誰師尙父﹐時維鷹揚。」尙父乃太公呂望﹐如鷹鷙之揚也。釣於渭水﹐周文王爲西伯出獵於渭濱﹐見太公年八十坐茅而鈞﹐遂車載歸﹐後爲太師。又《載記》云「慕容垂猶鷹也﹐饑則附人﹐飽則髙飛。若遇風塵之會﹐必有淩霄之志。」後漢呂布因陳登求徐州牧不得﹐登諭曰「吾見曹公言﹐待將軍譬如養虎﹐當飽其肉﹐不則噬人。」公曰「不如卿言﹐譬如養鷹。饑則爲用﹐飽則颺去。」杜甫《送髙書記》云「饑鷹未飽肉﹐側翅隨人飛。」﹞

龍臥南陽豈久畱。﹝蜀丞相諸葛孔明躬耕隴畝時﹐崔州徐庶謂蜀先主曰「諸葛孔明臥龍也。」後人詩云「如今世上無徐庶﹐誰向桑麻識臥龍。」又曰「天意欲蘇陽九旱﹐肯教空作臥龍休。」又王荊公詩云「溪北溪南水暗通﹐隔江遙望夕陽春。思量諸葛成何事﹐只合終身作臥龍。」杜詩云「天下蒼生望霖雨﹐不知龍向此中蟠。」﹞

誰信飯牛終作相﹐﹝春秋時﹐齊桓公送客於郊﹐寧戚飯牛車下扣角而歌曰「南山粲﹐白石爛﹐中有鯉魚長尺半。生不逢堯與舜禪﹐短布單衣才至骭。從昏飯牛至夜半﹐長夜漫漫何時旦。」桓公聞之﹐遂舉爲相。﹞

要知牧豕至封侯。﹝西漢武帝時﹐衛靑少時﹐父使之牧羊豕。靑之兄弟皆奴畜之類﹐有人相靑曰「此貴人也﹐官至封侯。」靑笑曰「人奴之生得無笞辱足矣﹐安望封侯事乎﹗」後爲大將軍﹐伐匈奴﹐賜爵關內侯。又漢公孫弘﹐菑川人也。初牧豕海上﹐後對策及第爲相﹐封平津侯。《石橘林文集》云「菑川牧豕之夫﹐初成何事﹔渭水非熊之兆﹐請看暮年。」﹞

丹墀獨對龍旗動﹐﹝宋朝夏英公竦廷對詩云「殿上衮衣明日月﹐硯中旗影回龍蛇。縱橫禮樂三千字﹐獨對丹墀日來斜。」﹞

紫禁須陪鶴駕遊。﹝杜甫《洗兵馬行》云「靑春復隨冠冕入﹐紫禁正耐煙花繞。鶴駕通宵鳳輦備﹐雞鳴間寢龍樓曉。」鶴駕﹐太子車也。周靈王太子晉﹐好吹笙﹐乘白鶴﹐謝時人而去﹐故曰鶴駕。﹞

乘醉騎驢來古縣﹐﹝唐李白被謫﹐一日乘醉騎驢入華陰縣﹐縣官使人問狀。對曰「曾使貴妃捧硯﹑力士脫靴﹐天子門前﹐尙容吾走馬﹐華陰縣裏﹐不許我騎驢。」﹞

諷詩馳馬入長洲。﹝唐髙祖時﹐天下無事﹐上官儀侍郎獨持國政﹐常淩晨入朝﹐沿洛水堤步月﹐乃緩轡諷詩云「脈脈廣川流﹐驅馬入長洲。鵲飛山月曉﹐蟬噪野風秋。」音韻淸亮﹐人望之如神仙焉。﹞

黃牛欲買休歸去﹐﹝西漢龔遂爲渤海太守﹐勸民農桑﹐見郡人帶刀佩劍﹐遂曰「何爲帶牛佩犢﹗」乃令賣劍買牛﹐賣刀買犢。世傳一武人詩云「欲掛衣冠神武門﹐先尋水北渭南村。卻將舊斬樓蘭劍﹐買得黃牛教子孫。」﹞

白馬牽來仔細看。﹝昔人有獻﹐金陵牧薛大夫作《白馬》詩云「白馬披絲練一團﹐今朝被絆欲行難。雪中放去惟畱迹﹐月下牽來只見鞍。向北長鳴天外遠﹐臨風斜墮耳邊寒。自知毛骨天然異﹐更請王郎仔細看。」又《家語》云﹕顏回望吳門馬﹐見一疋練。孔子曰「馬也﹐然則馬之光景一疋長耳。」後號馬爲一疋也。﹞

三匝羞渠飛鵲繞﹐﹝魏武帝樂府辭云「月明星稀﹐烏鵲南飛。繞樹三匝﹐無枝可依。」烏鵲﹐以諭蜀劉備也。李白詩﹕「還聽月下烏﹐三繞未安巢。」﹞

一朝看我快鵬搏。﹝《莊子﹖逍遙篇》﹕北溟有魚﹐其名曰鯤。鯤之大﹐不知幾千里。化爲鳥﹐其名曰鵬。鵬之背﹐不知幾千里。怒而飛﹐翼若垂天之云。是鳥也﹐北海運則將徙於南溟。南溟者﹐天池也。鵬之徙擊水三千里﹐得扶搖而上者九萬里。李白《大鵬賦》云「擊水三千以掘起﹐搏風九萬而迅徵。」又杜詩云「從玆振羽翰﹐九萬一朝搏。」﹞

歸來海燕知簾捲﹐﹝宋朝仁宗時﹐丞相呂申公舉陳文惠公堯叟代相﹐堯叟大拜﹐極懷引薦之徳﹐作燕詞攜酒過云「爲誰歸去爲誰來﹐主人情重珠簾捲。」申公笑曰「自恨捲簾人已老。」文惠曰「莫愁調鼎事無功。」﹞

不食溪魚爲水寒。﹝《傳燈錄》﹕華亭船子和尙偈云「千尺絲綸直下垂﹐一波才動萬波隨。夜靜水寒魚不餌﹐滿船空載月明歸。」又黃山谷作長短句歌云「一蒻笠﹐一蓑衣﹐一釣絲﹐斜風細雨不須歸。金鱗正在深深處﹐也須垂﹐吞又吐﹐信還疑﹐上鉤遲。水寒夜靜﹐滿目江山﹐空載月明歸。」﹞

虎豹山中藜不采﹐﹝西漢鄭昌爲諫大夫﹐湣傷蓋寬饒爲文吏詆挫﹐上書曰「山有猛獸﹐藜藿爲之不采﹔國有忠臣﹐姦邪爲之不起。」帝不聽﹐下寬饒吏。寬饒乃引刀自刲﹐眾莫不憐之。﹞

蛟龍水裏竹難安。﹝杜子美詩云「欲作魚梁云復湍﹐因驚四月雨聲寒。淸溪元有蛟龍窟﹐竹石如山不敢安。」言劈竹積石以爲聚魚之區﹐而下有蛟龍﹐能興雲致雨﹐𨿽魚梁之利﹐而公不敢犯之﹐趨利異乎人之徑行﹐直前以謀利矣。﹞

要知霧豹成文虎﹐﹝《列女傳》﹕陶大夫妻曰「妾聞南山有玄豹﹐霧雨七日不下食者何也﹖欲以澤其毛衣﹐而成其文章﹐故藏身以遠害。今君貪富務財﹐不無後患乎﹖」謝眺詩云「𨿽無玄豹姿﹐終隱南山霧。」《易﹖革卦》云「大人虎變﹐其文炳也﹔君子豹變﹐其文蔚也。」揚子曰「貍變則豹﹐豹變則虎。」﹞

誰謂雲龍作野麋。﹝晉陸云字士龍﹑荀鳴鶴二人未相識﹐因會張華座。華以其並有大才﹐謂相見可勿作常語。陸曰「雲間陸士龍。」荀答曰﹔「日下荀鳴鶴。」陸曰「旣開靑雲睹白雉﹐何不張爾弓﹐挾爾矢。」張曰「荀何遲﹖」荀曰「本是雲龍騤騤﹐今乃山鹿野麋﹐獸微弩彊﹐是以發遲。」一座撫掌而笑。﹞

歸燕須尋華屋去﹐﹝唐元和中﹐士人下第多作詩刺試官﹐獨章孝標作《歸燕詩獻庾侍郎》云「歸壘危巢泥已落﹐今年故向社前歸。連云大廈無棲處﹐更傍誰家門戶飛。」又東坡《賀新郎》詞云「乳燕飛華屋。」﹞

飛烏願借上林棲。﹝唐李義甫初召見﹐太宗令《詠烏》詩云「日裏颺朝彩﹐琴中聞夜啼。上林多少樹﹐不借一枝棲。」太宗曰「我當全借爾﹐豈特一枝。」颺朝彩﹐日中有烏也。聞夜啼﹐乃王義慶爲江州刺史﹐宋文帝所徵﹐家人大懼﹐姬妾夜聞烏啼﹐憂思而成曲﹐曰烏夜啼。李白詩云「爾何不向別處棲﹐夜夜夜半當戶啼。風飄雨灑亦不移﹐君家樹頭多好枝。」﹞

金牛通路山須鑿﹐﹝《蜀記》曰﹕晉蜀中無路入秦﹐秦惠王聞蜀有五丁力士壯勇﹐乃以鐵作牛五頭﹐詐稱其牛食粟﹐每日糞金三斗。蜀侯聞之﹐貪金﹐乃使五丁開山作路﹐入秦取牛。得牛視之﹐果知其詐﹐路已通矣。後五丁死﹐惠王遣張儀將兵伐蜀﹐蜀遂滅。《詠史》詩云「山色千重擁蜀門﹐成都別是一干坤。五丁不鑿金牛路﹐秦惠何由得並吞。」﹞

駟馬登橋柱必題。﹝《西京雜記》﹕司馬相如字長卿﹐初往蜀郡﹐遇升仙橋﹐乃題其柱曰「大丈夫不乘駟馬車不復過此橋。」後果車歸至其處。杜詩云「贈粟囷應指﹐登橋柱必題。」贈粟事﹐周瑜也。又孟明《焚舟賦》云「出西蜀都﹐題橋以見志﹔入函谷關﹐棄繻而示誠。」棄繻事﹐前漢終軍﹐年十八西入關﹐關吏授軍繻。軍曰「大丈夫西遊終不還。」遂棄繻而去。後拜謁者﹐持節出關﹐關吏識之曰「此前棄繻生也。」﹞

卻笑采薪悲白雉﹐﹝古有牧犢子﹐五十而無妻﹐李白詩云「隴麥靑靑二月時﹐白雉朝飛挾兩雌。錦衣綺翼何離褷﹐牧犢采薪感之悲。」又云「枯楊枯楊爾生荑﹐我獨七十而孤棲。」﹞

好聽掩瑟唱黃雞。﹝白居易侍郎守杭州日﹐有歌妓髙珍瓏者﹐白公與之歌曰「罷胡琴﹐掩秦瑟﹐珍瓏再拜歌初畢﹐莫謂使君不解歌﹐聽唱黃雞與白日。黃雞催曉丑時鳴﹐白日催人酉後沒。腰間紫綬系未穩﹐鏡裏朱顏看易失。珍瓏珍瓏柰老何。使君歌兮汝更歌。」

逢春須問牛何喘﹐漢宣帝時丙吉爲相﹐出逢人逐牛﹐牛喘吐舌﹐吉駐車﹐使吏問逐牛者﹐曰「牛行幾里矣﹖」或譏言道中羣鬥死傷﹐前後失問﹐言曰「方春少陽用事﹐未可太熱﹐恐有傷害。宰相典調陰陽﹐職當憂﹐故問之。」又江南李璟登臺見牛晚臥﹐曰「牛且熱矣。」有樂部頭李進明曰「臣不學﹐敢上絕句云﹕『曾遭寧戚鞭敲角﹐又被田單火燎身。閒背夕陽咀枯艸﹐而今問喘更無人。』」﹞

遇雪方嗟馬不前。﹝唐韓文公侄韓湘﹐落魄不羈﹐公勉之學﹐湘曰「予之學與公異。」公令作詩以見志。湘乃詩曰。「解造逡巡酒﹐能開頃刻花。有人能學我﹐同共看仙葩。」公覽詩戲之曰「子能奪造化權乎﹖」湘曰「此事甚易。」公開樽﹐湘聚土以盆復之﹐良久發視﹐乃出碧花二朵﹐花間擁出金字一聯云「雲橫秦嶺家何在﹐雪擁藍關馬不前。」公未曉其意﹐湘曰「事久可驗。」遂告而去。未幾﹐公爲佛骨事謫潮州﹐在途中遇雪﹐俄有一人冒雪而來﹐乃湘也。問公曰「憶花上之意乎﹖正今日之事也。」公詢其地﹐卽藍關也。嗟嘆久之曰「吾爲汝足成此詩。曰﹕一封朝奏九重天﹐夕貶潮陽路八千。本爲聖明除獘事﹐豈期衰老送殘年。雲橫秦嶺家何在﹖雪擁藍關馬不前。知子遠來深有意﹐好收吾骨瘴江邊。」﹞

自信蘧蘧成夢蝶﹐﹝《莊子﹖齊物論》﹕莊周夢爲蝴蝶﹐栩栩然化蝶也。俄然覺﹐則蘧蘧然周也。不知周之夢爲蝶與﹖蝶之夢爲周與﹖故人有詩云「蘧蘧無一事﹐非夢亦非周。」又白居易《無柰何歌》曰「爲彼何非﹐爲此何是。誰明此志﹐夢蝶之子。何禍非福﹐何吉非凶。誰達此觀﹐喪馬之翁。」﹞

休看跕跕墜飛鳶。﹝東漢馬援有大志﹐其弟少遊常哀之曰「士生一世間﹐乘下澤車﹐禦款段馬﹐鄕裏稱善人﹐足矣。致求贏餘﹐但自苦耳。」後援徵五溪蠻﹐在浪泊﹑西裏間下潦上霧﹐毒气鬱蒸﹐仰視飛鳶跕跕墜水下﹐臥念少遊平生時語﹐何可得也。坡詩云「何須更待飛鳶墜﹐方念平生馬少遊。」又劉夢得《經伏波祠》有詩云「一以功名累﹐方思馬少遊。」援爲伏波將軍也。﹞

書成浪語憑鴻雁﹐﹝前漢蘇武使匈奴﹐畱十九年﹐後漢使至匈奴﹐常惠教使者言於單於﹐漢天子射上林中得雁﹐足系帛書云﹐武在某澤中。單於大驚﹐武等遂還。孔琛曰「憑雁寄書眞浪語耳。」杜詩云「萬里衡陽雁﹐今年又北歸。系書眞浪語﹐寂寂故山微。」又江淹詩﹕「袖中有短書﹐欲寄雙飛燕。」皆無是理。以雁秋來而春去﹐燕秋去而春來﹐如人寄書有往來之義。﹞

客久傷心怯杜鵑。﹝《蜀成都記》曰﹕杜宇自天而降﹐稱爲望帝﹐後死其魄化爲鳥﹐名曰杜鵑﹐亦曰子規﹐深春時有聲﹐蜀人悲之。《詠史》詩云「杜宇曾爲蜀帝王﹐化禽飛去舊城荒。年年來叫桃花月﹐似向春風訴國亡。」又李白《蜀道難》云「問君西遊何當還﹐畏途巉巖不可攀。但見悲鳥號古木﹐雄飛呼雌繞林間。又聞子規啼﹐夜月愁空山。」又杜詩﹕「傷心怯杜鵑。」﹞

鶴避茶煙人不到﹐﹝宋章聖眞宗也﹐使人召魏野。野聞使至﹐畱詩一聯於壁間云「洗硯魚吞墨﹐烹茶鶴避煙。」使錄詩以進﹐章聖曰「野不來矣。」遂不召。﹞

鶯啼花裏客猶眠。﹝唐王維居輞川作詩云「桃紅復含宿雨﹐柳綠更帶春煙。花落家僮未掃﹐鶯啼山客猶眠。」﹞

九重彩鳳休教下﹐﹝宋陳希夷先生諱摶﹐字圖南﹐居華山﹐周世宗時嘗召見。至宋朝太宗皇帝太平興國初﹐再赴召。後歸隱﹐再召。辭表曰「九重丹詔﹐休教彩鳳銜來。一片野心﹐已被白雲畱住。」﹞

一个冥鴻已奮飛。﹝楊子曰「鴻飛冥冥﹐弋人何慕焉。」宋朝範文正公謫官過嚴州題嚴子陵釣臺云「漢包六合罔英豪﹐一个冥鴻惜羽毛。世祖功成三十六﹐雲臺爭似釣臺髙。」﹞

塞馬安知非是福﹐﹝北叟塞上翁也﹐馬亡入胡﹐人弔之﹐翁曰「安知非福乎﹖」後馬將駿馬歸﹐人賀之﹐翁曰「安知非禍乎﹖」後子騎馬墮折髀﹐人弔之﹐曰「安知非福乎﹖」後胡兵大出﹐丁壯者戰死﹐其子以跛故﹐得父子相保。又賈誼賦云「禍兮福所倚﹐福兮禍所伏。﹞

海鷗相與盡忘機。﹝《列子》云﹕海上有好鷗者﹐每旦之海上﹐從鷗鳥遊﹐鷗至百數﹐其父曰「取來吾玩。」明日之海上﹐鷗鳥舞而不下﹐機心一萌﹐鷗鳥自驚。李商隱《太倉箴》云「海翁忘機﹐鷗故不飛。海翁易慮﹐鷗乃飛去。」左太衝詩﹕「疊疊元思淸﹐胸中去機巧。物我兩忘情﹐可以狎鷗鳥。」﹞

行人爭羨松鱸美﹐﹝宋朝範希文《贈釣翁》詩云「江上往來人﹐盡愛鱸魚美。君看一葉舟﹐出沒波濤裏。」東坡《赤壁賦》云「今者薄暮﹐舉网得魚﹐巨口細鱗﹐狀似松江之鱸。」又《隋唐佳話》云﹕吳都獻松江鱸魚鱠﹐煬帝曰「所謂金齏玉鱠﹐東南之佳味也。」﹞

漁父還歌桃鱖肥。﹝《蘇東坡集﹖張志和漁父詞》云「西塞山邊白鷺飛﹐荻花風外片帆微。桃花流水鱖魚肥。自庇一身靑蒻笠﹐相隨到處綠蓑衣﹐斜風細雨不須歸。」坡以詞增成爲浣溪沙云。﹞

萬里不封飛燕食﹐﹝東漢班超﹐人相之曰﹕當封侯萬里之外。問其狀曰「燕頷虎額﹐飛而食肉﹐萬里侯相也。」石敏若《橘林文集》云「玉山照人。」晉侍郎裴楷﹐字叔則﹐人見如近玉山﹐照映人也。燕頷封侯﹐漢飛將李廣﹐匈奴號爲飛將軍﹐數從天子射獵﹐格殺猛獸﹐文帝嘆曰「惜廣不逢時﹐今當髙祖世﹐萬戶侯豈足道哉﹗」是不封侯事也。﹞

五湖便作釣魚歸。﹝範蠡與大夫種事越王﹐旣平吳﹐遂乘扁舟泛五湖﹐人有詩云「一箭已中鵠﹐五湖歸釣魚。」又羅隱作《歸五湖》詩云「江東日暖花又開﹐江東行客思悠哉。髙陽酒徒盡凋落﹐終南山色空崔嵬。」盧藏用始隱終南山﹐後起召至朝﹐人曰「此山乃仕宦之捷徑耳。聖代已知無棄物﹐侯門未必用遺才。一輪明月一竿竹﹐家在五湖歸去來。」﹞

勸君偶作鴛鴦合﹐﹝蘇東坡﹐一本作杜子美﹐攜妓泛江﹐詩云「使君自有婦﹐莫作野鴛鴦。」鴛鴦匹鳥也。飛則並翼﹐眠則交頸﹐以諭人之夫婦也。宋朝呂士隆知宣州﹐好以事笞官妓﹐妓皆欲去而未能也。適杭州一妓到﹐士隆喜之。一日羣妓小過﹐又欲笞之﹐妓泣曰「妾不敢辭﹐恐杭妓不安也。」呂釋之。梅聖兪聞作《莫打鴨》詩﹐以寄意云「莫打鴨﹐莫打鴨﹐打鴨驚鴛鴦。鴛鴦新向水中落﹐莫比孤洲老鴰鶬。鴰鶬尙欲遠飛去﹐何況鴛鴦羽翼長

擇對屏看孔雀開。﹝隋竇毅在周爲上柱國﹐有女生而發垂過耳﹐三歲與身等。讀《列女誡傳》﹐一過不忘。毅常曰「此女有異相﹐見識不凡﹐何可妄與人。」因畫孔雀於屏間﹐請婚者使射二矢﹐陰約中目則許之。射者閱數皆不合。唐髙祖最後射二矢﹐各中目﹐遂歸之。後爲唐髙後。杜甫《賀季監宅詩》云「屏間金孔雀﹐褥穩繡芙蓉。」﹞

鸞鳳結成詩有約﹐﹝唐於祐晚步禁衢於禦溝中﹐得一紅葉題詩云「流水何太急﹐深宮盡日閒。殷勤謝紅葉﹐好去到人間。」祐見詩﹐亦取一葉題云「曾聞葉上題紅怨﹐葉上題詩寄阿誰﹖」後祐托韓泳門館﹐帝放宮女出嫁﹐泳以韓夫人嫁祐。一日開宴﹐二人各有所題詩爲證。泳曰「二子可謝媒人也。」韓氏笑答曰「一聯佳句隨流水﹐千載幽思滿素懷。今日結成鸞鳳久﹐方知紅葉是良媒。」《古今詞話》云「唐顧況遊禦溝得一梧葉﹐上有詩云「一入深宮裏﹐年年不見春。波間寫紅葉﹐寄與有情人。」況讀恍如有失﹐乃取一葉題詩擲於上流曰「花落深宮鶯亦悲﹐上陽宮女斷腸時。帝城不禁東流水﹐葉上題詩寄與誰﹖」余以況與祐﹐二者之事皆相似﹐故並質之於此。﹞

麒麟抱送夢將來。﹝昔徐陵年四歲﹐家人攜見寶志上人﹐上人乃以手摩其項曰「天上石麒麟也。」杜甫《徐卿二子歌》云「徐卿二子生絕奇﹐感應吉夢相追隨。孔子釋氏親抱送﹐並是天上麒麟兒。」﹞

錦標要識龍頭奪﹐﹝唐盧肇﹑黃頗皆宜春人﹐頗富而肇貧﹐時赴舉﹐同日起途﹐郡守獨餞頗於郵亭﹐而遺肇。明年肇狀元歸﹐郡守會看競渡﹐肇卽席賦詩﹐末句云「向道是龍剛不信﹐果然奪得錦標歸。」﹞

杯酒須知鶴髮催。﹝宋朝仁宗時﹐蔡齊狀元歸有酒失﹐有僧與齊歸﹐一日來謁齊﹐不遇﹐題詩一絕而去云「聖君寵重龍頭選﹐慈母恩深鶴髮垂。君寵母恩俱未報﹐酒如爲患悔何追。」齊歸見詩﹐遂命一杯酒飲畢覆盅﹐終不飲也。﹞

汗血驊驑眞偉物﹐﹝杜甫從侄杜勤下第﹐甫於長安作《醉歌行》﹕「驊驑作駒已汗血﹐鷙鳥舉翮連靑雲。詞源倒流三峽水﹐筆陣獨掃千人軍。」又《贈曹將軍》詩云「先帝天馬玉花驄﹐畫工如山貌不同。斯須九重眞龍出﹐一洗萬古凡馬空。」渥窪水中出汗血馬﹐卽天馬也。﹞

能言鸚鵡豈凡材。﹝宋朝王禹偁﹐字元之﹐年七歲能屬文。畢文簡公爲郡從事﹐聞其家以磨面爲生﹐因令作磨詩﹐元之不思以對曰「但存心里正﹐無愁眼下遲。若人輕著力﹐便是轉身時。」文簡大奇之﹐畱與子弟講學。一日太守席上出對云「鸚鵡能言爭似鳳。」坐客未有對﹐文簡寫之屏間﹐元之書其下曰「蜘蛛𨿽巧不如蠶。」文簡嘆曰「此經綸之才也。」遂加以衣冠﹐呼爲小友。至文簡入相﹐元之已掌書命矣。又禰衡賦云「惟西域之靈鳥﹐挺自然之奇姿。體金精之妙質﹐含火徳之明輝。性辧慧而能言﹐才聰明而識機。」﹞

乞閒且作龜魚主﹐﹝宋朝王荊公罷相知金陵作詩云「投老歸來一幅巾﹐君王猶許備藩臣。芙蓉塘下疏秋水﹐聊與龜魚作主人。」再罷﹐相會靈臺觀﹐使者居鍾山﹐又詩云「乞得膠膠擾擾身﹐江湖波浪替埃塵。只同鳧雁爲閒侶﹐不與龜魚作主人。」昔馮贏王性仁愛﹐每得魚放於池中﹐其子監丞常竊釣之﹐王不懌﹐乃鎖其門﹐髙其墻﹐題詩於門曰「髙卻垣墻鎖卻門﹐監丞從此罷絲綸。池中魚鱉應相賀﹐從此方知有主人。」﹞

往卜寧爲雞鶩爭。﹝楚屈原字平﹐旣放三年不見王﹐乃往卜於鄭詹尹曰「余有所疑﹐欲因先生決之。」詹尹乃端策拂龜曰「君將何以告乎﹖」曰「吾寧昂昂若千里之駒乎﹐將泛泛若水中之鳧﹐與波上下﹐偸以全吾軀乎﹐寧與黃鵠比翼乎﹐將與雞鶩爭食乎﹐孰吉孰凶﹐何去何從﹖」又云「世混濁而不淸﹐蟬翼爲重﹐千鈞爲輕﹐黃鐘毀棄﹐瓦釜雷鳴﹐平自傷忠直﹐不容於時﹐而恥於小人伍也。」﹞

畱鶴本爲髙士侶﹐﹝宋朝太宗興國中﹐潘若衝罷林任﹐道經南嶽﹐畱鶴一隻與處士廖融﹐贈詩云「峭賂數年同野興﹐一官才罷共船歸。稻粱少飼教長瘦﹐羽翼無傷任遠飛。側耳聽吟侵靜夜﹐合花作舞帶斜暉。朝天萬里不將去﹐畱伴髙人坐釣磯。」若衝到今﹐授官維揚﹐有詩寄融云「秋來頻夢嶽雲白﹐別後應添鶴頂紅。」後融與鶴相繼而亡﹐若衝感之爲一絕云「南嶽僧來共嘆吁﹐風亭月榭已荒蕪。先生去世未十日﹐畱伴髙人鶴亦殂。」﹞

放猿猶有主人情。﹝宋朝王仁裕嘗養一猿名曰野賓﹐久而放之﹐作詩云。「放汝叮嚀復故林﹐舊時伴侶好相尋。耐寒不悍霜中宿﹐隱迹從教霧裏深。歸去免勞靑嶂夢﹐躋攀應怯白雲心。三秋果熟松梢健﹐任抱髙枝徹曉吟。」裕後入蜀﹐過墦冢祠前漢江之陰﹐有羣猿連臂下飲淸流﹐有一巨猿捨羣而前﹐從者指曰「野賓。」呼之而應﹐哀吟而去。又作詩云「墦冢祠前漢水濱﹐山猿連臂下嶙峋。漸來子細窺前客﹐認得依稀似野賓。月宿免勞羈紲夢﹐松棲那復稻粱身。數聲腸斷連云叫﹐認得前年舊主人。」﹞

吟成白鷺窺人笑﹐﹝韋莊《感舊》詩云「長安方悟少年非﹐人道新詩勝舊詩。十里野塘畱客釣﹐一軒春雨對僧棋。花間醉任黃鵬語﹐池上吟成白鷺窺。大道不將鑪冶去﹐此心重立太平基。」莊後官至臺輔。﹞

夢覺黃鸝喚客鳴。﹝宋朝陳摶嘗於彭門壁間見一聯云「一鳩鳴午寂﹐雙燕語春愁。」後以語東坡曰「世謂公作否﹖」坡笑曰「此唐人得意之句﹐僕安能道此。」《苕溪漁隱》曰「予嘗用此語﹐作春日一聯云﹕『話盡春愁雙紫燕﹐喚回午夢一黃鵬。』」﹞

經卷寫來鵝欲換﹐﹝晉王羲之性愛鵝﹐見山陰道士有羣鵝求市之。道士曰「爲我寫《黃庭經》以換。」羲之寫畢﹐道士舉羣鵝相贈﹐遂籠鵝而歸。杜詩云「鵝費羲之墨。」又李白詩﹕「山陰道士如相見﹐爲寫《黃庭》換白鵝。」﹞

金囊倒盡鴨呼名。﹝唐陸龜蒙居震澤﹐有斗鴨一欄﹐有內養自長安使杭州﹐舟出舍下﹐挾彈斃上綠頂鴨﹐龜蒙手一表駭云「此鴨善人語﹐待附蘇州上進天子﹐使者斃之柰何﹖」內養信﹐兩以囊中金﹐因徐問其鴨何言﹖」龜蒙曰「能自呼其名。」內養憤且笑﹐蒙還其金曰「吾戲耳。」後有題吳江三聚堂內云「千首文章二頃田﹐囊中未有一錢看。卻因養得能言鴨﹐驚破王孫金金彈丸。」﹞

河豚欲把聲名道﹐﹝梅聖兪於範希文席上賦《河豚》詩云「春洲生荻芽﹐春岸飛楊花。河豚於此景﹐貴不數魚蝦。」河豚出暮春游水上﹐食柳絮而肥﹐南人多以荻芽爲羹﹐故聖兪知之﹐道盡河豚好處﹐人以此詩爲絕唱。劉元甫戲云「鄭都官《鷓鴣》詩﹐人謂鄭鷓鴣﹐聖兪河豚詩﹐當謂梅河豚。」此魚吳人珍之曰「其腹腴爲西施乳。」坡詩﹕「蔞蒿短短荻芽肥﹐正是河豚欲上時。」「甘美遠勝西子乳﹐吳王當日未曾知。」﹞

孤雁能令禮貌殊。﹝《司馬文正詩話》﹕「鮑當美﹐景徳二年登進士第﹐爲河南法掾。嘗忤其意於知府薛映﹐因獻《孤雁》詩云「天寒稻粱遠﹐萬里孤難進。不惜充君庖﹐爲帶邊城信。」薛大稱賞﹐自是不以掾屬禮待之﹐時人謂之鮑孤雁。薛公暑月詣其捨﹐當美方露頂﹐狼狽入易服飾﹐把板而出﹐忘其襆頭。薛公嚴重﹐左右莫敢言﹐坐久月上。當美顧見發影﹐大慚﹐以公服袖掩頭而退。﹞

學士吟成蝴蝶喚﹐﹝謝學士吟蝴蝶詩三百首﹐時人呼爲謝蝴蝶﹐其中有佳句云「狂隨柳絮有時見﹐舞入梨花何處尋。」又曰「江天春晚暖風細﹐相逐賣花人過橋。」後人有詩云「物化歸同莊叟夢﹐詩題新得謝公名。」﹞

都官詩就鷓鴣呼。﹝鄭公《詠鷓鴣》詩云「暖戲平蕪錦翼齊﹐品流應得近山雞。雨昏靑艸湖邊過﹐花落黃陵廟裏啼。遊子乍聞徵袖濕﹐佳人才唱翠眉低。相呼相叫湘江曲﹐苦竹叢深春日西。」時人呼爲鄭鷓鴣﹐唐人呼爲鄭都官。﹞

啼春妖鳥須知避﹐﹝方圭好詩﹐宋公庠知揚州﹐圭來謁﹐乃宴於平山堂﹐圭誦詩不已﹐宋欲他辭已之﹐乃見野牛就木挨癢﹐謂坐客胡恢曰「野牛恃力狂挨木。」恢應曰「妖鳥啼春不避人。」宋公大笑﹐圭悟其意﹐飲至客散﹐欲奮臂擊恢﹐眾救而免。﹞

離席靑蠅卻被驅。﹝唐人羅隱與顧云同謁淮南髙駢﹐云爲人素雅律重而性傲睨﹐髙公畱云而遠隱﹐至武陵餞云於亭。時盛暑﹐靑蠅入座﹐髙命扇驅之﹐謔隱曰「靑蠅被扇扇離席。」隱見白澤圖釘在門﹐應曰「白澤遭釘釘在門。」乃譏云也。﹞

傳語借鵬休跨鶴﹐﹝鑪山道士林完魁飲酒啖肉﹐居九天使者廟。一日﹐有鶴因風飄憩於廟庭﹐道士驚喜﹐自謂當赴上天命﹐令山童捉而束之。羽儀淸弱不勝其載﹐毛傷骨折而斃。翌日﹐馴養知﹐訴於公府﹐處士陳沆嘲之曰「啗肉先生欲上升﹐黃雲踏破紫雲崩。龍腰鶴背無多力﹐傳語麻姑借大鵬。」﹞

不須乘馬且騎驢。﹝唐咸通中﹐以舉子衣服侈異﹐下令不許騎馬﹐場中以下千人皆跨長耳驢﹐或嘲之曰「今年敕下盡騎驢﹐短帽長鞭滿九衢。淸瘦兒郎猶自可﹐就中愁殺鄭昌圖。」昌圖肥大﹐故有此作也。﹞

好看巾笥憐黃雀﹐﹝後漢楊寶年七歲﹐行於華陰山﹐見一黃雀被瘡﹐爲螻蟻所損﹐哀而憐之﹐因收巾箱中﹐采黃花餒之﹐經十餘日瘡愈﹐旦去暮來﹐一旦變爲黃衣年少﹐與玉環一雙報之﹐曰「好掌此環﹐子孫累世爲三公。」寶生震﹐明帝時爲太尉。震生秉﹐和帝時爲太尉。秉生賜﹐安帝時爲司徒。賜生彪﹐靈帝時爲司空。寶﹐華陰人。出《搜神記》。﹞

莫把絲綸釣白龜。﹝《搜神記》﹕毛寶行於江﹐見漁人釣一白龜﹐寶贖放江中﹐後十餘年守鎭邾城﹐與石虎將軍交戰﹐戰罷投江中﹐腳如踏一物﹐視之﹐乃昔所放之白龜。漸得至岸。背長四尺。龜至中流猶返顧寶。又《會稽錄》孔愉見人籠龜﹐買放之中流﹐龜左顧數四。及愉封侯﹐鑄侯印﹐印龜左顧者﹐三鑄如初。工以告﹐愉悟而佩之。﹞

槐國蟻邀人理政﹐﹝《異聞集》云﹕淳於棼家居廣陵﹐宅南有古槐樹﹐棼醉臥其下﹐夢二使者曰「槐安國王奉邀棼。」隨使入穴中見曰大槐安國。其王曰「吾南柯郡政事不理﹐屈卿爲守。」至郡凡二十載。使送歸﹐遂覺。因尋古槐下穴﹐洞然明朗﹐可容一榻﹐有二大蟻﹐乃王也。又尋一穴直上南枝﹐卽南柯郡也。﹞

云軒燕助客歸期。﹝唐王榭居金陵﹐以航海爲業﹐遇風舟破﹐榭附一板﹐抵一洲﹐見翁媼皆皂服曰「此吾主人郎也。」引至宮室﹐見王坐殿﹐以女妻之。榭問女此何國﹐曰「烏衣國也。」王召宴於實墨殿﹐命作詩﹐卒章云「恨不此身生羽翼。」王曰「不能與君生羽翼﹐亦可與君跨煙霧。」遂命取飛雲軒﹐旣至﹐乃鳥氈兜子﹐令榭入其中﹐閉目少息﹐至家見梁上雙燕呢喃﹐下視﹐榭乃悟﹐所止燕子國也。至秋燕去乃書一詩﹐系燕尾曰「誤入華胥國裏來﹐主人終日苦憐才。云軒一去無消息﹐淚灑春風幾百回。」來春燕至復有詩云「昔人相逢宜數合﹐只今■﹝忄癸﹞遠是生離。來春縱有相思字﹐三月天寒無雁飛。」明年燕果不來。﹞

豺狼當道狐安問﹐﹝後漢張綱字文紀。和帝時遣八使循行風俗﹐綱獨埋車輪於洛陽都亭曰「豺狼當道﹐安問狐貍。」遂奏梁冀等無君臣之心十五事。﹞

鴻鵠衝天燕豈知。﹝前漢陳勝﹐少時與人傭耕﹐輟耕之隴上悵然曰「苟富貴無相忘。」傭者笑曰「若爲傭﹐何富貴之有﹖」勝太息曰「燕雀安知鴻鵠之志哉﹗」又《白帖》云﹕有餉鶴於支遁者﹐遁謂之曰「爾衝天之物﹐寧耳目之玩乎﹖」遂放去。《毛詩》云「鶴鳴於九臯﹐聲聞於天。」﹞

不悟猿妖能命筆﹐﹝《世說》云﹕廣徳中﹐孫恪遊洛中﹐遇袁氏女納爲室。後十年同至峽山寺﹐袁氏乃持一碧玉環獻僧曰「是此院舊物。」僧初不曉﹐及齋罷﹐有野猿數十悲嘯而集﹐袁氏惻然命筆題詩云「無端造化幾煙沈﹐剛被風情役此心。不如逐伴歸山去﹐長嘯一聲煙霧深。」詩畢﹐遂制衣化爲猿﹐■詩云「猿豈爲妖恪自迷﹐世間那有倘來妻。裂衣心痛從前悔﹐狢不如狼反噬臍。」﹞

豈知木客解吟詩。﹝《寰宇記》﹕上洛山多木客﹐乃鬼類也﹐形似人﹐語亦似人。而徐鉉小說﹕鄱陽山中有木客﹐自言秦時造阿房宮采木者﹐食木實﹐遂得不死。時就民間飲酒﹐爲詩一章云「酒盡君莫酤﹐壺傾我當發。城市多囂塵﹐還山弄明月。」故坡詩云「誰向空山弄明月﹐山中木客解吟詩。」﹞

竊銅嘗見徙姦吏﹐﹝《九域志》﹕賈郁性峭直﹐不容人吏﹐文遇爲仙遊令﹐及受代﹐有一吏酣酒﹐鬱怒曰「吾再典此郡﹐必懲此輩。」吏揚言公欲再令﹐猶造鐵船渡海也。郁後復典是邑﹐時醉吏爲庫吏﹐盜官錢數萬下獄﹐具狀批榜尾曰「竊銅鏹以潤家﹐非因鼓鑄造鐵船而渡海﹐不假鑪錘。」因決杖徙之。﹞

懷璧曾聞罪匹夫。﹝《左傳》桓公十年﹕虞叔有玉﹐虞公求旃﹐弗獻﹐旣而悔之曰「周諺有之曰﹕『匹夫無罪﹐懷壁其罪﹐』吾焉用此以賈害也。」乃獻之。﹞

與舅同心河棄璧﹐﹝《左傳》秦伯納晉公子重耳﹐及河﹐子犯以璧授公子曰「臣從君巡天下﹐臣之罪多矣﹐臣猶知之﹐而況君乎﹗」請由此亡。公子曰「所不與舅氏同心者﹐有如白水。」遂投璧於河。子犯﹐狐偃也。﹞

治民善政浦還珠。﹝後漢孟嘗爲合浦太守﹐郡無耕稼﹐海出珠﹐民采以易米。先宰守貪穢﹐采求不知紀極﹐珠忽去﹐其民困。及嘗到郡﹐革前獘﹐未逾歲﹐去珠復還。坡詩云「合浦賣珠無復有。」﹞

論錢盡買不平事﹐﹝《筆談》﹕毗陵女子《詠破錢》云「半輪殘月掩塵埃﹐依稀猶有開元字。想見淸光未破時﹐買盡人間不平事。」晉人魯褒傷時貪鄙﹐著《錢神論》刺之曰「睹之如兄﹐字曰孔方。」又曰「錢無耳﹐可使鬼。凡今之人﹐惟錢而已。」﹞

韞玉須求善賈沽。﹝《語》﹕子貢曰「有美玉於斯﹐韞匱而藏諸﹐求善賈而沽諸。」孔子曰「沽之哉﹗沽之哉﹗我待賈者也。」注云「子貢以孔子有道不仕﹐故以此問﹐孔子言當賣﹐但當待賈﹐不當求之耳。﹞

泣玉曾聞三獻有﹐﹝《韓非子》曰﹕楚人卞和得玉璞獻楚懷王﹐王使玉人相之曰「石也。」王以和爲詐﹐刖其左足。王死﹐子平王立﹐和復獻之﹐王又以爲詐﹐刖其右足。及死﹐子荊王立﹐和又欲獻﹐恐見害﹐乃拖璞哭於荊山之下﹐三日三夜﹐泣盡繼之以血。王聞﹐使人問曰「天下刖者多矣﹐子奚哭之悲﹖」和曰「吾非悲刖也﹐悲夫寶玉而題之以石。貞士而名之以詐﹐吾是以悲。」隨使獻玉﹐王使人琢璞﹐果得玉﹐遂名爲和氏璧。﹞

遺金何謂四知無。﹝後漢楊震遷東萊太守﹐道經昌邑﹐所舉荊州茂才王密爲昌邑令﹐密謁見﹐至夜懷金十斤以遺震﹐震曰「故人知君﹐君不知故人何也﹖」密曰「暮夜無知者。」震曰「天知﹐地知﹐子知﹐我知﹐何謂無知。」密愧而去。﹞

