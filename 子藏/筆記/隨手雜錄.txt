

欽定四庫全書

隨手雜錄

宋王鞏撰

江渙言馮悅掌禦藥服伏火藥多腦後生瘡气冉冉而上幾不濟矣一道人教灸風市穴十數壯𨿽愈時時復作又教馮以陰煉秋石以大豆捲濃煎湯下遂悉平和其陰陽也陰煉秋石法余昔有之沈暘所傳是也大豆捲法大豆於壬癸日浸井華水中豆生芽取皮作湯使之江表誌云江南李氏進貢中國無虛月十數年間經費將匱建隆初始申銅禁鑄泉貨當十又鑄唐國通寶錢兩文當開元錢一文又用韓熙載法變鑄錢其後一縑約賣三十索銀一兩二十五索餘物稱是至開寶末國帑罄矣

蕭士京大夫爲廣東轉運使其妻事僧伽甚謹一夕夢僧伽別去其妻問欲何往曰後十二日蘇子瞻當渡海我送過之驚起語其夫後十二日子瞻果有儋州之命蕭親語於予

全州進士唐伯虎一日病卒心獨溫後數日還魂初若夢爲人追呼入官府見主者曰誤矣當還已而語伯虎曰到人間爲我轉法華經爲報亦當勸人誦之伯虎請曰某他日亦得祿乎謂之曰𨿽有薄爾遂出至家而蘇後任梧州推官六十餘卒

範文正語先懿敏曰每夜就寢卽竊計其一日飲食豢養之費及其日所爲何事茍所爲稱所費則摩腹安寢茍不稱則一夕不安眠矣翌日求其所以稱之者柴世宗銷天下銅像以爲錢眞定像髙大不可施工有司請免旣而北伐命以炮擊之中佛乳竟不能毀未幾世宗癰發乳間而殂

蔡持正居宛丘一日雪作與里人黃好謙防一倡家入門見其肴醴特盛他時有美少年靑巾白裘據席而坐蔡黃方引去少年亟俾倡邀二公欣然就席少年頋持正曰君正如李徳顧黃曰君俟此公貴憑藉亦顯語畢少年亦引去二公叩倡何人也倡曰朝來賫錢具飲亦不知誰氏也後如其言持正爲侍禦史薦黃爲禦史云

子瞻爲學士一日鎖院召至內東門小殿時子瞻半醉命以新水潄口解酒已而入對授以除目呂公著司空平章軍國事呂大防範純仁左右僕射承防畢宣仁忽謂官家在此子瞻曰適已起居矣宣仁曰有一事要問內翰前年任何官職子瞻曰汝州團練副使今爲何官曰偹員翰林充學士曰何以至此子瞻曰遭遇陛下曰不闗老身事子瞻曰必是出自官家曰亦不闗官家事子瞻曰豈大臣薦論耶曰亦不闗大臣事子瞻驚曰臣𨿽無狀必不別有干請曰久待要學士知此是神宗皇帝之意當其飲食而停箸看文字則內人必曰此蘓軾文字也神宗忽時而稱之曰奇才奇才但未及用學士而上仙耳子瞻哭失聲宣仁與上左右皆泣已而賜坐喫茶曰內翰直須盡心事官家以報先帝知遇子瞻拜而出撤金蓮燭送歸院子瞻親語餘如此

子瞻自杭召歸過宋語余曰在杭時一日中使至旣行送至望湖樓上遲遲不去時與監司同席已而曰某未行監司莫可先歸諸人旣去宻語子瞻曰某出京師辭官家官家曰辭了娘娘了來某辭太后殿復到官家處引某至櫃子旁出此一角宻語曰賜與蘓軾不得令人知遂出所賜乃茶一斤封題皆禦筆子瞻具札子附進稱謝至宋語余曰且教子由伏事娘娘我小使頭出來自家門打一解哲宗眷遇如此復爲大臣讒逐至貶海島命矣

曽旼過泗州謂余曰某罷州教授時子瞻守某往見呂吉甫眞州吉甫問曰軾何如人也旼曰聰明人也吉甫怒厲聲曰堯聰明耶舜聰明耶大禹聰明耶旼曰非三者之聰明亦是聰明也曰所學如何旼曰學孟子愈怒愕然而立曰是何言歟旼曰孟子以民爲重社稷次之此其所以知學孟子也吉甫黙然久之

周淩司勲之子婦病腿間瘡曉夕痛癢不可勝惟以杖子撻之乃少解經累年百藥勿效聞有司吏夜主事防司招而問之吏曰當往叩之見周司勲子冥間問其婦疾曰此婦不敬舅姑好決罸女使此其報也吏明日語其子致懇其父父曰婦已有死所矣當在南京又曰吾所任掠剰大夫也亦以平生刻薄好斂民財以奉縣官故任此職凡人財有定分或其經營或其種植稱多其數我卽往取世人不知也職任非善處亦安能救婦也後其子不復南來防其外祖知南京力取之醫治懇辭不獲至南京三日而卒

太祖一日召趙韓王於別殿左右無一人出取幽燕圖示之趙熟視久之曰此必曹翰所爲帝曰何以知之曰非翰莫能也帝曰何如趙曰舉必克之須世世得曹翰守之乃可帝不語攜圖而入不復言幽燕之討

曺彬潘美伐太原將下曹麾兵少卻潘力爭進兵曹終不許旣歸至京潘詢曹何故退兵不進曹徐語曰上嘗親徵不能下下之則我輩速死旣入對太祖詰之曹曰陛下神武聖智尙不能下臣等安能必取帝頷之而已錢王有外國所獻頗伽寶其方尺餘其狀如水精云可厭十里火殃乃置於龍興寺佛髻中余杭數回祿而龍興不能近也有盜嘗焚其殿柱木悉灰燼而煙焰竟不熾皇朝攺爲太平祥符寺自唐至皇朝凡有十寶此其一也

呂微仲貶嶺外至防州瑞金縣語其子曰吾不復南矣吾死爾歸呂氏尙有餘種茍在瘴鄕無俱全之理後數日卒先是十年前有富人治壽材夢偉丈夫冠冕而求曰且輟賢宅富人驚悟防仲過縣富人望之乃夢中偉丈夫也及卒乃輟其材而斂焉

郡君李氏余嬸也嘗有貨珠子老媼李氏攜珠子至旣去遺珠子在地嬸之後媼逾時不至一日旣至形容恍惚非昔人也嬸詰之曰向時所貨珠子歸則失去告其主以金十兩償之其主不許因憂愁感疾幾不能起嬸曰珠子當時遺在地我得之今在此媼驚喜涕下願致金六兩以請嬸取還之金不受也後防疾夢出門乘車出曠野至大官府見二偉人衣冠坐堂上引至堂下偉人方問姓氏嬸知其陰府也遂誦大悲咒左右皆驚愕其堂揺動不已二偉人立語曰勿誦放爾歸矣一吏持大簿書至案偉人問曰記得還李嫂珠子事否嬸曰記之其一偉人曰當展二十年壽其一曰得無太多也其一曰婦人而不愛珠寶此可尙也俾人送還復乘車而至門首而入見其屍臥帳中驚而悟起後二十年乃卒

栁州張通直舟泊潭州新婦死七日而體溫旣還魂云初見二人如弓手追去甚急至一河次一人云解衣婦曰我婦人衣不可去其一人止之呼舟而渡入大城市井喧閙聞傳呼聲二人引婦立城砌上二人立其下見一金紫人導從甚嚴婦識之乃其舅程之邵之元父也連呼舅舅金紫者亦識之曰七娘來來遂竚馬取二人文檄視之乃曰誤矣急呼衣箱取一畨令婦執之候至戒石但執而立旣去二人失色相顧低頭不復語至府門人間大官府也婦立戒石南俄見金紫人至次衣緑人次衣朱人皆坐金紫人卽呼婦取語二人同坐曰誤勾此人來矣緑衣人曰已來將柰何朱衣人曰旣誤莫湏放回金紫人曰合如此只是二人得徒罪矣卽引二如手者取狀杖脊二十下令虞候引婦出至一寺大廈修廊寂無一人虛堂屏間一僧坐虞候未前又一吏人至詣僧致語僧移榻俯堦問婦曰識字否曰識之僧指手中經題問之婦曰金剛經也僧展捲教誦之又曰歸則誦之遂令婦執堂下旛腳用力引之幡起驚悟而蘇

初吳處厚箋蔡持正詩進於朝邸官已傳本報之凡進入三日而寂無聞執政因奏事稟於前宣仁云恁詩未嘗見也執政云已進入未降出中云待取看至午間遣中使語執政曰已降出矣三省皆云不曽承領上下疑之明日乃在章奏房與通封嘗程文字共爲一復蓋初進入亦通封也明日進呈殊無怒色但云執政自商量繼而處厚復有疏執政請送蔡確分析諌官吳安詩劉安世論列而分析未上間防梁燾自潞州召爲諌議大夫至京曰比過河陽邢恕極論蔡確有防立勲社稷臣也同諫官以恕之言論之日益切直宣仁始怒焉泣諭執政曰當時誰曽有異議官家豈不記得但問他太妃遂促蔡相謫命執政議太常少卿分司南京議未決防分析至確盛言有防立之勲諌官繼登論之益苦明日執政對中忽語曰蔡確可英州別駕新州安置諸公驚退悉力開陳久之劉莘老曰蔡確母老引桞宗元乞與劉禹錫換播州事呂防仲曰蔡確先帝大臣乞如劉摯所論移一近裏州郡中曰山可移此不可移也範堯夫揖王正仲畱身論之意不解堯夫曰告官家且勸太皇太后念蔡確是先朝大臣哲宗不語論辧往來久之堯夫曰臣奉詔乞免內臣押去宣仁曰如何堯夫以曹利用事言之宣仁曰決不殺他自生自殺不差內臣此無固必但與執政商量執政議差小使臣或承務郎以上官伴送至夜批出差內臣一員已而堯夫正仲與不論確事防官皆罷去初處厚繳詩至京莘老嘗問予曰如何施行余曰此難行前日諸公自罪【闕】定以詩罪人矣莘老曰豈可已乎余曰一則報一則札與蔡確知堯夫亦以見問余語如前堯夫曰吾弟更語莘老曰次第須謫曰重則分司輕則小州余曰必若謫之當與處厚並命此風不可長也後一日莘老召余入宻室見其顏色慘怛曰九重之內安知有英州新州此必有博士又曰今日進呈此老斥罵卻不入來指文潞公也余意以莘老賣潞公遂往見潞公問余曰近事如何余答曰蔡確外議以爲過當潞公聲色皆厲曰見無禮於其君者如鷹鸇之逐鳥雀又曰曽見司馬康否余曰見之潞公曰前日被防召梁燾司馬康與執政靣問邢恕語言梁燾言與司馬康同坐聞恕言蔡確社稷臣事康乃曰不聽得燾曰時第三杯矣康曰時饑貪食肚羮不聽得潞公曰康如此不肖耶余曰司馬康溫公子也溫公道徳人也康不證人於罪眞肖矣潞公卽索湯余引去始知莘老之言不妄

仁宗嘗語張文定宋景文曰孟子可謂知樂矣今樂猶古樂又曰自排徧以前音聲不相侵亂樂之正也自破之後始侵亂矣至此鄭衛也

越人朱彥弼至華陰震死其父朝夕泣告於天某此一子平昔無過今乃至此久之恍惚中聞有言曰朱彥弼作醮西嶽廟乃用脂燭及便溺於殿角罪當死非枉也仁宗一日召致仕晁迥對延和殿上問洪範雨暘之數迥對曰比年災變仍發此天所以左右王者願陛下修飭五事以當天心庶幾轉禍爲福上感悟出所幸嬖尙美人等又其後命金帛二十餘萬賜三司贍軍實晁文元迥嘗言歷官臨事未嘗挾情害人危人售進保全固防如免膚體之傷

太祖皇帝初入宮見宮嬪抱一小兒問之曰世宗子也時範質與趙普潘美等侍側太祖顧問普等曰去之潘美與一帥在後不語太祖召問之美不敢答太祖曰卽人之位殺人之子朕不忍爲也美曰臣與陛下北靣事世宗勸陛下殺之卽負世宗勸陛下不殺則陛下必致疑太祖曰與爾爲侄世宗子不可爲爾子也美遂持歸其後太祖亦不問美亦不復言後終刺史名惟吉潘夙之祖也美本無兄弟其後惟吉歷任供三代止云以美爲父而不言祖余得之於其家人

太祖無事時常召潘美輩禁中議政或與之縱飲至令宮女解衣無復君臣之禮一日召美入而太祖冠不樂久之不語美皇恐趨拜殿下請罪太祖曰非爾也上來語爾前朝民間積欠甚多早來三司乞因赦蠲放適問二府二府請督索朕謂三司主國財乃要蠲放二府主徳政卻要督索近臣如此天下何緣太平朕所以不樂美贊曰陛下用心如此何緣不太平遂解顏如常時太祖太宗時諸節度皆解兵柄獨潘美不解美毎赴鎭畱妻子止攜數妾以往或有子卽遣其妾與子歸京仍具奏乞陛下特照管

範祥鈔法陜西貯錢五百萬貫不許輒支用大約每鈔極賤至五貫卽官給錢五貫五十文買之極貴則減五十文貨之低昻之權常在官矣鈔法無時而不行近年輒借用本錢貴賤一切不問此所以鈔法不行

陜西每銅錢一貫用鐵錢一貫三十文可換後因常平司指揮諸州勿出銅錢諸司遂效之民間相傳鐵錢將不用矣家家蓄銅錢輕用鐵錢由是錢賤而物加貴【主事潘適云】

潘中散適爲處州守一日作醮其茶百二十盞皆乳華內一盞如墨詰之則酌酒之人誤酌茶盞中潘焚香再拜謝過卽成乳華僚吏皆敬嘆麗水宰宣徳郎陳縉輒慢之指老君像曰老子賣烏髭藥裏語畢驚惕月餘遂發狂不能語解官歸今逾年尙未愈

楊彥回爲眞州通判一日疾幾卒幕官諸人白郡爲下致仕狀狀附遞卽安明日遂出聽事而不知乞致仕矣諸人遂宻告其妻其妻遣老媼詣州具言朝奉到官未久與同官初無怨仇諸人皆作官養老幼獨朝奉令致仕何耶郡主與諸人厚賂健步趂遞後八日狀回乃白楊楊欣然欲具防以集同僚是日病復作乃卒

黃鐸爲陜西漕攝延安帥事夢乘四小舟遄流而下煙雨中見一卒曰張相公在此鐸往見之相公何故在此曰商英候接人更二年方詣相府夢覺汗流浹體遂志於書稿間後移防路漕以西事除名勒停雇四舟沿峽江而下至峽州方煙雨間見一卒洗面問之何人曰張相公虞候也遂持所志謁張而言之其後張召拜相適作夢之二年矣鐸後復官至京不事交謁語其所親事莫非前定不必求也

杜常少年時夢泛河至橋間有自岸而呼者其岸髙峻常凡再躍始及岸一人引至大木間見偉丈夫衰服而坐人指之曰天帝也拜之常起帝召常與錢二百文曰此爾及第人數再請之則曰過此天機不可泄也常後應舉累不第嘉祐末間嵗科舉放登第者二百人常遂中甲科時英宗在諒陰中木者廟諱也

桞庭俊作官江西差檢放早以漕司諭意不敢以實聞一日宿於髙明使者觀夢偉丈夫轉簿示之曰桞庭俊放稅不實使上澤不得流行杖一百驚悟汗浹體太宗朝武程乞放宮人三百人帝諭執政宮中無此數執政請以狂妄罪之帝釋而不問

余在髙郵時友人張由儀彥則以王定國所記雜事三編見借一曰甲申錄二曰聞見錄三曰隨手錄彥則云頃因其父嘉父遣從定國檢方書定國出敝篋付彥則銓擇乃得此三書皆定國手寫防竄之者余因得藏焉靖康初翟公巽自北扉出牧防稽過維見之盡攜去後訪此書竟不可得辛亥嵗余寓吳郡胡茂老館復見前二書意恍然若舊識也時無筆力乃令翟仲永傳之明年秋餘來海鹽始從仲永取本以抄尙恨無隨手一錄也初余得此書嘗以隨手錄副本寄子安又明年始遣人取之於子安始復合三書因再抄之而以先冩二書並歸子安以備復遺失也時寓天寧僧坊甲寅五月十四日淮海張基子賢書

從謹早罹中州之難不能保傳家圖籍之藏至於先世文集所自著書亦皆散逸窮處江海極力訪求僅獲一二如淸虛先生平生詩文及論語傳今𨿽不存而蘇黃秦三公所爲序照映方來猶可考也隆興攺元始得先生雜記三篇於向氏乃令二子淹涵各錄一卷且手抄末篇合爲一帙而藏之書中所記元丰中爲中書檢正與聞天章議官制除目者則從之大父尙書公也四月甲戌四明西溪三近堂從曽孫從謹識

隨手雜錄

