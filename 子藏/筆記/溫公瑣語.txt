溫公瑣語宋司馬光

蔡確鞫相獄﹐朝士被系者﹐確令獄卒與之同室而處﹐同席而寢﹐飲食旋混﹐共在一室。置大盆於前﹐諸家饋食者﹐羹飠卞餅餌﹐悉投其中﹐以杓攪勻而分飼之。累旬不問﹐幸得其問﹐無罪不承﹝張宜甫云﹞。中丞鄧綰言「馮京向在政府﹐爲性庸狠﹐朋邪徇俗﹐疾害聖政。陛下寬仁不誅﹐守藩未幾﹐復移邊帥。而錢藻代陛下作訓誥﹐乃稱京『執正不回﹐一節不撓』﹐又云『大臣進退﹐系時安危』。京在政府﹐曾無補益﹐惟退有後言﹐何謂一節﹖且京罷政逾歲﹐豈嘗有危﹖藻專事諂諛﹐乞落直學士院。」上從之﹝張峋云﹞。章者﹐郇公之疏族﹐舉進士﹐在京師﹐館於郇公之第。報族父之妻爲人所掩﹐逾垣而出﹐誤踐街中一嫗﹐爲嫗所訟。時包希仁知開封府﹐不復深探其獄﹐贖銅而已。旣而及第﹐在五六人間﹐大不如意﹐誚讓考校官。友人請觀其敕﹐擲地以示之﹐士論皆忿其不恭。熙寧初﹐召試館職﹐禦史言其無行﹐罷之。及介甫用事﹐張峋﹑李承之薦﹐介甫曰「聞無行。」承之曰「承之所薦者﹐才也。顧可用於今日耳﹐素行何累焉﹖公試召與語﹐自當愛之。」介甫乃召見﹐素口辯﹐又善迎合﹐介甫大喜﹐擢用﹐數年間至兩制﹑三司使﹝楊作云﹞。曾布字子宣﹐鞏之弟也。呂惠卿遭父憂﹐介甫未知心腹所托可與謀事者。布時以著作佐郎編敕﹐巧黠﹐善迎合介甫意﹐介甫悅之﹐數日間除中允﹑館職﹑判司農寺。告謝之日﹐抱誥敕五六通。﹝蘇兗云﹞曾布爲都檢正﹐事已白介甫者﹐卽行文書。時馮當世﹑王禹玉並參知政事﹐或曰「當更白二參。」布曰「丞相已有處分﹐何問彼爲﹖敕出﹐令署字耳。」﹝蘇兗云﹞唐對兩府彈介甫云「呂惠卿﹑曾布﹐安石之腹心﹔王圭﹑元絳﹐安石之僕隸。」且曰「奴事安石﹐尢懼不了。」﹝蘇兗云﹞子華﹑介甫旣有雇役之意﹐李承之乃奏書言助役法事﹐遂施行。楊元素爲中丞﹐與禦史劉摯言助役亦有十害。介甫使張琥作十難以詰之﹐琥辭不爲﹐曾布自請爲之﹐乃詰二人向背好惡之情果何所在。元素惶恐﹐謝曰「臣愚瞽﹐不知助役之利乃爾﹐當伏妄言之辜。」摯奮曰「爲人臣者﹐豈可壓於權勢﹐使人主不知利害之實邪﹖」卽復條對布所難﹐伸明前議﹐且曰「臣所向者陛下﹐所背者權臣﹐所好者忠直﹐所惡者邪佞。臣今獲罪譴逐﹐固自其分﹐但助役終爲天下之害。願陛下勿忘臣言。」於是元素出自知鄭州﹐摯坐監當﹐琥亦由此忤介甫意﹐頃之坐罪落修注﹝蘇兗云﹞。王安石字介甫﹐撫州臨川人﹐舉進士﹐有名於時。慶曆二年﹐第五人登科﹐初簽署揚州判官﹐後知鄞縣。好讀書﹐能彊記﹐𨿽後進投贄及程試文有美者﹐讀一周輒成誦在口﹐終身不忘。其屬文﹐動筆如飛﹐初若不措意﹐文成﹐見者皆伏其精妙。友愛諸弟﹐俸祿入家﹐數日輒盡爲諸弟所費用﹐家道屢空﹐不一問。議論髙奇﹐能以辯博濟其說﹐人莫能詘。始爲小官﹐不汲汲於仕進。皇中﹐文潞公爲宰相﹐薦安石及張瑰﹑曾公定﹑韓維四人恬退﹐乞朝廷不次擢用﹐以激澆競之風。有旨﹐皆籍記其名。至和中﹐召試館職﹐固辭不就﹔乃除羣牧判官﹐又辭﹐不許﹐乃就職。少時﹐懇求外補﹐得知常州。由是名重天下﹐士大夫恨不識其面﹐朝廷常欲授以美官﹐惟患其不肯就也。自常州徙提點江南東路刑獄。嘉中﹐召除館職﹑三司度支判官﹐固辭﹐不許。未幾﹐命修起居注﹐辭以新入館﹐館中先進甚多﹐不當超處其右﹐章十餘上。有旨﹐令閣門吏賫敕就三司授之﹐安石不受﹔吏隨而拜之﹐安石避之於廁﹔吏置敕於案而去﹐安石使人追而與之﹐朝廷卒不能奪。歲餘﹐復申前命﹐安石又辭﹐七八章﹐乃受。尋除知制誥﹐自是不復辭官矣﹝目睹﹞。嘉末﹐王介甫以知制誥糾察在京刑獄。有少年得斗鶉﹐其同儕借觀之﹐因就乞之﹔鶉主不許﹐借者恃與之狎暱﹐遂攜去﹔鶉主追及之﹐踢其脇下﹐立死。開封府捕按其人﹐罪當償死。及糾察司錄問﹐介甫駁之曰「按律﹐公取﹑竊取皆爲盜。此不與而彼彊攜以去﹐乃盜也。此追而毆之﹐乃捕盜也。𨿽死當勿論﹐府司失入平人爲死罪。」府官不伏﹐事下審刑﹑大理詳定﹐以府斷爲是。有旨﹐王安石放罪。舊制﹐放罪者皆殿門謝。介甫自言﹐我無罪﹐不謝。禦史臺及閣門累移牒趣之﹐終不肯謝。臺司因劾奏之﹐執政以其名重﹐遂不問﹐介甫竟不謝。

