野客叢書宋王楙●小序僕間以管見隨意而書﹐積數年間卷帙俱滿。旅寓髙沙﹐始命筆吏﹐不暇詮次﹐總而錄之爲三十卷﹐目之曰《野客叢書》。井蛙拘墟﹐稽考不無疏鹵﹐議論不無狂僭﹐君子謂其野客則然﹐不以爲罪也。皇宋慶元攺元三月戊申日下稷長洲王書於不欺堂之西偏。此書自慶元攺元以來凡三筆矣﹐繼觀他書﹐間有暗合﹐不免爲之竄易﹐轉烏舄﹐吏筆舛訛﹐以俟訂正﹐續有數卷﹐見《別錄》云。嘉泰二年十月初五日再書於儀眞郡齋之平易堂。●卷一○漢再受命之兆元城先生夏至日與門人論陰陽消長之理﹐以謂物禁太盛者﹐衰之始也。門人因曰﹔「漢宣帝甘露三年﹐呼韓邪單於稽侯犭冊來朝﹐此漢極盛時也。是年﹐王政君得幸於皇太子﹐生帝驁於甲觀畫室﹐爲世嫡皇孫﹐此新室代漢之兆﹐此正夏至生一陰之時。」先生曰「然漢再受命﹐已兆朕於景帝生長沙定王發之際矣。」蓋謂光武長沙定王之後故也。僕謂生長沙定王之時﹐已萌芽漢再受命之象﹐又非所以爲兆朕也。兆朕之時﹐其見於程姬所避之際乎﹖當景帝之召程姬也﹐程姬有所避﹐而飾唐姬以進。有所避者﹐顏師古謂月事也。上醉以爲程姬而幸之﹐遂有身。已而覺其非程姬﹐及生子﹐因名發。發之云者﹐謂語己之謬也。向使程姬無所避﹐景帝不醉﹐唐姬其能幸乎﹖程姬之避﹐景帝之醉﹐天實使之也。杜牧之詩曰「織室魏豹俘﹐作之太平基﹐誤置代籍中﹐兩朝尊母儀﹐光武紹髙祖﹐本系生唐兒。」其推原遠矣。○班史略於節義班史於節義事率多疏略﹐如紀信誑楚而燒殺﹐不爲立傳﹔周苛罵羽而烹死﹐因《周昌傳》略載。此固失矣﹐然猶得其姓名﹐可以傳於後世。鄭當時其先鄭君嘗事項籍﹐籍死屬漢﹐髙祖悉令諸籍臣名籍﹐鄭君獨不奉詔﹐於是盡拜名籍者爲大夫而逐鄭君﹐此事見於《鄭當時傳》首。朱建之子使匈奴﹐單於無禮﹐罵單於﹐遂死於匈奴中﹐此事見於《朱建傳》尾。惜皆不得其名﹐所謂鄭君﹑之子﹐不知其何人也。當昭帝初立之時﹐殿中嘗有怪﹐霍光召符璽郎求璽﹐郎不肯授光﹐光欲奪之﹐郎按劍曰「臣頭可得﹐璽不可得也﹗」光甚誼之﹐明日﹐詔增此郎二秩。此非特不得其名﹐且不得其姓氏﹐又不知符璽郎果何人也。凡此等者﹐系風教之本﹐可以示勸激之義﹐故表而出之。考《唐世系》﹐鄭君名榮。○歐公譏荊公落英事士有不遇﹐則托文見志﹐往往反物理以爲言﹐以見造化之不可測也。屈原《離騷》曰「朝飲木蘭之墜露兮﹐夕餐秋菊之落英。」原蓋借此以自諭﹐謂木蘭仰上而生﹐本無墜露而有墜露﹔秋菊就枝而殞﹐本無落英而有落英﹐物理之變則然。吾憔悴放浪於楚澤之間﹐固其宜也﹐異時賈誼過湘﹐作賦弔原﹐有莫邪爲鈍之語。張平子《思玄賦》有「珍蕭艾於重笥兮﹐謂蕙芷之不香。」此意正與二公同﹐皆所以自傷也。古人托物之意﹐大率如此。本朝王荊公用殘菊飄零事﹐蓋祖此意。歐公以詩譏之﹐荊公聞之﹐以爲歐九不學之過。後人遂謂歐公之誤﹐而不知歐公意蓋有在。歐公學博一世﹐《楚辭》之事﹐顯然耳目之所接者﹐豈不知之﹖其所以爲是言者﹐蓋深譏荊公用落英事耳﹐以謂荊公得時行道﹐自三代以下未見其比﹐落英反理之諭似不應用﹐故曰「秋英不比春花落﹐爲報詩人子細看。」蓋欲荊公自觀物理﹐而反之於正耳。○文帝露臺漢文帝嘗欲作露臺﹐召匠計之﹐直百金。上曰「百金﹐中人十家之產。吾奉先帝宮室﹐常恐羞之﹐何以臺爲﹗」僕考漢金一斤萬錢﹐露臺之資才千緡耳﹐於恭儉之徳未爲損也﹐帝直以中人十家之產而不敢妄費﹐其愛惜天下之財如此。觀翼奉疏曰「文帝欲作一臺﹐度用百金﹐重民之財廢而不爲﹐其積上基至今猶存。」是則固嘗興工輦土以築露臺之基矣﹐特未營材植耳﹐因念有所費而中輟之﹐止其役於已爲。尢見文帝之所以賢也。○蘭亭不入選《遁齋閒覽》云﹕季父虛中謂王右軍《蘭亭序》以「天朗气淸」﹐自是秋景﹐以此不入選。余亦謂「絲竹弦」亦重復。僕謂不然﹐「絲竹弦」﹐本出《前漢﹖張禹傳》﹔而「三春之季﹐天气肅淸」﹐見蔡邕《終南山賦》﹔「熙春寒往﹐微雨新晴﹐六合淸朗」﹐見潘安仁《閒居賦》﹔「仲春令月﹐時和气淸」﹐見張平子《歸田賦》。安可渭春間無天朗气淸之時﹖右軍此筆﹐蓋直述一時眞率之會趣耳。修禊之際﹐適值天宇澄霽﹐神髙气爽之時﹐右軍亦不可得而隱﹐非如今人綴緝文詞﹐彊爲春間華麗之語以圖美觀。然則斯文之不入選﹐往往搜羅之不及﹐非固遺之也。僕後觀吳曾《漫錄》亦引《張禹傳》爲證﹐正與僕意合。但謂右軍承《漢書》誤﹐此說爲謬耳﹐《漢書》之語豈誤邪﹖○髙帝棄二子前輩謂《晉史》誕妄甚多﹐最害名教者。如鄧攸遭賊﹐欲全兄子﹐遂棄己子﹐其子追及﹐縛於道傍。如此則攸滅天性甚矣﹐惡得爲賢﹖僕觀髙祖與項羽戰於彭城﹐爲羽大敗﹐勢甚急﹐跋魯元公主﹑惠帝棄之﹐夏侯嬰爲收載行。髙祖怒﹐欲斬嬰者十餘。借渭吾力不能存二子﹐不得已棄之可也﹐他人爲收﹐豈不甚幸﹐何斷斷然欲斬之﹖其天性殘忍如此。髙祖豈特忍於二子﹐於父亦然。當項羽置太公於髙俎之上﹐赫焰可畏﹐無地措身﹐而分羹之言﹐優遊暇豫﹐出於其口﹐恬不之愧。幸而項羽聽項伯之言而赦之﹐萬一激其憤怒﹐果就鼎鑊﹐髙祖將何以處﹖後人見項羽不烹太公﹐遂以爲髙祖之神﹐不知亦幸耳。○古者男女相見無嫌古者內外之防甚嚴﹐然男女間以故相見﹐亦不問其親疏貴賤。田延年以廢昌邑事告楊敞﹐敞懼不知所云。延年起更衣﹐敞夫人遽從東箱謂敞云云。延年更衣還﹐敞夫人與參語﹐曾不以爲嫌。豈惟常人﹐𨿽至尊亦莫不然。周昌嘗燕入奏事﹐髙帝方擁戚姬﹐昌還走。髙祖欲廢太子﹐昌廷爭甚切﹐呂后側耳東箱聽﹐見昌跪謝曰「微君﹐太子幾廢﹗」文帝在上林﹐所幸謹夫人與皇后並坐﹐盎前引而卻之。郅都侍景帝至上林﹐賈姬在廁﹐帝目都視之﹐都不肯行。且以一介之臣﹐前卻帝姬之坐﹐幾於僭矣。至帝姬處混穢之地﹐使人臣親往視之﹐無乃甚乎﹗揆之人情﹐似無是理﹐恐非涸廁之廁。《史記》謂如廁﹐未可據也。○東箱《周昌傳》呂后側耳於東箱聽﹐《司馬相如傳》靑龍蚴於東箱﹐《金日傳》莽何羅袖刃從東箱上﹐《晁錯傳》錯趨避東箱﹐《東方朔傳》翁主起之東箱﹐《前漢書》稱東箱率多用竹頭﹐顏師古注謂正寢之東西室皆曰箱﹐如箱篋之形。《爾雅》及其他書東西廂字﹐並從序頭﹐謂廊廡也。其實一義﹐但所書異耳。《埤蒼》云﹕箱﹐序也﹐亦作廂。東箱字見《禮記》。○炎涼世態炎涼世態﹐自古而然。廉頗爲趙將﹐賓客盡至﹔及其免歸﹐賓客盡去﹔後復爲將﹐客又至﹐頗曰「客退矣。」客曰「吁﹐君何見之晚也﹗夫以市道交﹐君有勢﹐我卽從﹔君無勢﹐我卽去。此其理也﹐又何怨焉﹖」頗無以應。盂嘗君爲齊相﹐賓客盡至﹔及其廢黜﹐賓客盡去﹔後復爲相﹐客又至﹐孟嘗君曰「客何面目見文乎﹖」客曰「生必有死﹐物之必至。富貴多士﹐貧賤寡友﹐事之固然﹐君獨不見夫朝趨市者乎﹖明旦側肩爭門而入﹐日暮之後過市者掉臂不顧﹐非好朝而惡暮﹐所期物忘其中也。」孟嘗君卒善遇之。異時翟公事正與此二事同。翟公爲廷尉﹐賓客塡門﹔及廢﹐門外可設爵羅﹔後復爲廷尉﹐賓客欲往﹐翟公大書其門曰﹕一死一生﹐乃知交情﹔一貧一富﹐乃知交態﹔一貴一賤﹐交情乃見。客固薄矣﹐翟公何怪之有﹖惜乎無有以二客之言告之。《說苑》載此語﹐而加「一浮一沒﹐交情乃出」二句。○張杜酷惡之報張湯﹑杜周皆武帝時酷吏。觀班史所載﹐大率無以相遠﹐湯坐誅﹐周幸免﹐同惡異報。始甚疑之﹐及考《史記》﹐見褚先生言田仁刺舉三河時﹐河南﹑河內太守杜周子弟皆下吏誅死﹐然後信禍福果不可逃。大抵善惡之報﹐不在其身﹐在其子孫。湯之禍不能逃諸身﹐周能逃諸身﹐不能逃諸子。禍福明驗﹐安可不信﹖今人勇於誅罰﹐𨿽足以快一時之意﹐而報應在於異日﹐無謂此理未必果然﹐觀張杜二公亦可以少警矣。班固傳杜周﹐但言兩子夾河爲郡守﹐治皆酷暴﹐而不言所終﹐非逸之也﹐無乃隱惡之意乎﹖僕考《唐﹖世系表》﹐杜周三子延壽﹑延考﹑延年﹐則知本傳所謂二子夾河爲郡守者﹐卽延壽﹑延考。本傳惟載少子延年﹐而不載前二子之名﹐因表而出之。○張杜皆有後張湯酷惡而安世爲中興名臣﹐純亦顯於東都之世﹐傳國八葉。惟室先生論此以謂天理之變則然。僕謂惟室之論固善﹐然其顯幽施報之道亦已盡矣。湯酷惡之報﹐已及其身﹐何至絕其後哉﹖然湯之身後赫奕不絕者﹐非湯之徳﹐是其子孫所積如此。且如杜周亦以酷惡著名﹐而得全首領以歿﹐亦可謂幸免矣。使其子孫攺弦易轍﹐務從寬厚﹐亦足以蓋其父之愆﹐柰何繼以酷暴﹐是益其誅也。故杜氏自河南﹑河內太守誅後﹐其少子延年與孫五人皆至大官。後有杜篤者﹐以才學顯於東都﹔有杜畿者﹐至子孫顯於三國﹔有杜預者﹐至子孫顯於東西晉﹔逮唐尢盛﹐爲宰相者十一人﹐如晦﹑淹﹑元穎﹑審權﹑讓能﹑黃裳﹑佑﹑﹑正倫﹑鴻漸﹑遲是也。其門戶赫弈﹐又過於張﹐此豈杜周之遺澤哉﹖蓋自有以致之耳。今人但知湯有後﹐不知周亦有後﹐故表而出之。○董仲舒決獄事董仲舒在家﹐朝廷如有大議﹐使使者及廷尉張湯就其家問之﹐其對皆有明法。及上疏條教﹐凡百二十三篇﹐而說《春秋》事得失﹐聞舉﹑玉杯﹑繁露﹑淸明﹑竹林���數十篇﹐十餘萬言﹐皆傳於後世。其傳文如此﹐而應劭所載﹐微有異同﹐曰﹕膠東相董仲舒﹐老病致仕。朝廷每有政議﹐數遣廷尉張湯﹐親至陋巷﹐問其得失。於是作《春秋決獄》二百三十二事﹐動以經對言之。所謂《決獄》二百三十二事﹐世亦罕聞。僕觀東晉咸和間賀喬妻於氏上表﹐引仲舒所斷二事﹐姑著於此﹐以資博聞。於表曰﹕董仲舒命代純儒﹐漢朝每有疑議﹐未嘗不遣使者訪問﹐以片言而折衷焉。時有疑獄﹐曰﹕甲無子﹐拾道旁兒乙﹐養爲己子。及乙長﹐有罪殺人﹐以狀語甲﹐甲藏匿乙﹐甲當何論﹖仲舒斷曰﹕甲無子﹐振活養乙﹐𨿽非己出﹐《春秋》之義﹐父爲子隱﹐子爲父隱。甲宜匿乙。詔不當坐。又一事曰﹕甲有子乙乞丙。乙後長大﹐而彼所成育﹐甲因酒色﹐謂乙「汝是吾子」。乙怒﹐杖甲二十。以乙本是其子﹐不勝其忿﹐告於縣官。仲舒斷之曰﹕甲生乙﹐不能長育﹐以乞丙﹐於義已絕矣。𨿽杖甲﹐不應坐。夫拾兒路旁﹐斷以父子之律﹔加杖所生﹐附於不坐之條。其予奪不亦明乎﹖於言若此。○王章孔融兒女士君子不幸罹不測之禍﹐使兒女子悲痛亡聊﹐百世之下﹐聞者酸鼻。王章下獄﹐妻子皆收系。章小女年十二﹐夜起號哭﹐曰「平生獄上呼囚﹐數常至九。今八而止﹐我君素剛﹐先死者必君。」明日問之﹐章果獄死。孔融棄市時﹐七歲女﹑九歲男以幼得全﹐寄他捨。二子方弈棋﹐融被收﹐不動。左右曰「父執而不起﹐何也﹖」答曰「安有巢毀而卵不破乎﹖」主人有遺肉汁﹐男渴而飲之﹐女曰「今日之禍﹐豈得久活﹐何賴知肉味乎﹗」兄號泣而止。或言於曹操﹐欲盡殺之。及收﹐女謂兄曰「若死者有知﹐得見父母﹐豈非至願﹗」乃延頸就戮﹐神色不變。自古兒女子爲家門累者﹐不爲不多﹐就此二事﹐尢其可傷者。夫七歲小女而勇決如是﹐𨿽聖門結纓赴難者﹐不是過也﹗此事甚異﹐不知何以致之﹐此正與李翺所著髙妹妹事同。《世說》謂孔文舉有二子﹐大者六歲﹐小者五歲﹐相去才一歲耳﹐而傳謂十二男﹑七歲女﹐相去懸絕﹐不可深詰。○文無害蕭何以文無害﹐爲沛主吏掾。趙禹爲丞相亞夫吏﹐府中皆稱其廉平﹐然亞夫不任﹐曰「極知禹無害﹐然文深﹐不可居大府。」張湯給事內史爲寧氏掾﹐以湯爲無害言大府。顏師古注﹕無害﹐言最勝。又曰﹕傷害也﹐言無人能傷害之者。僕觀《後漢﹖百官志》「秋冬遣無害都吏案訊諸囚」注﹕案律有無害都吏﹐如今言公平吏。《漢書音義》曰﹕文無所枉害。蕭何以文無害﹐爲沛主吏掾﹐正如此也。乃知無害吏亦漢律中語。齊永明間策文亦曰「賢牧分陜﹐文而無害」﹐此意正與蕭何「文無害」同。良注﹕「守文法不害於人」﹐則與師古之言異。○三公治獄陰徳《於定國傳》曰﹕東海有孝婦﹐養姑甚謹。姑死﹐姑女告吏「婦殺我母」。吏驗治﹐孝婦誣服﹐郡決曹於公爭之﹐弗得﹐乃抱其獄哭於府﹐因辭病去。郡中枯旱三年。於公嘗曰「我治獄多陰徳﹐未嘗有冤。子孫必有興者。」後子定國爲丞相﹐定國子永爲禦史大夫。《前漢書》所載治獄陰騭﹐止見於公一事﹐不知當時又有二事。前書不載﹐見於後書。周嘉髙祖父燕﹐宣帝時爲郡決曹。太守欲枉殺人﹐燕諫﹐不聽﹐遂殺囚而黜燕。囚家稱冤﹐詔覆考﹐燕死於獄。燕有五子﹐皆至刺史﹑太守。此事甚與於公同﹐皆爲郡決曹﹐皆以獄事爭於太守不聽﹐是後皆顯。又一事﹕何敞六世祖比干﹐武帝時爲廷尉﹐與張湯同時。湯持刑深刻﹐而敞務在仁恕﹐數與湯爭﹐𨿽不盡得﹐然所濟以千數。注載《何氏家傳》云﹕有老姥謂比干「公有陰徳﹐天賜君策﹐以廣公之子孫。」因出懷中符策九百九十枚以授比干﹐子孫佩印綬當如此數。比干有六男﹐代爲名族。此一事亦爲獄官﹐亦以獄事與同列相爭﹐是後亦顯。信知平反陰徳爲不淺矣﹗前書但云於公﹐不知其名﹐考其時正武﹑昭之世﹐而何比干與張湯同事﹐當時冤濫﹐有不待言﹐以宣帝綜核之朝﹐而州郡之獄未免如是﹐可爲太息。於公事因定國而著﹐周燕事因嘉而著。○臣瓚誤引事《前漢﹖食貨志》「作酒一均﹐率開盧以賣。」臣瓚注曰﹕盧﹐酒甕也﹐言開一甕酒也。趙廣漢入丞相府破盧甕。僕按《趙廣漢傳》﹐直突入霍禹第﹐椎破盧罌也﹐但嘗將吏卒入丞相府﹐召其夫人跪受辭而已。瓚誤以二事並爲一事引之。盧者﹐賣酒之處﹐參土所築﹐形如鍛盧﹐以居酒甕﹐非瓶罌。文君當盧﹑黃公酒盧者﹐是也。師古之說得之。○汲黯遜周陽由《寧成傳》末載﹕周陽由爲郡守﹐汲黯﹑司馬安俱在二千石列﹐未嘗敢均茵。司馬安不足言也﹐僕觀汲長孺與大將軍亢禮﹑長揖丞相﹑面責九卿﹐矯矯風力﹐不肯爲人下﹐至爲周陽由所抑﹐何哉﹖蓋周陽由亡賴小人﹐其在二千石列﹐肆爲驕暴﹐淩轢同事﹐若無人焉。汲蓋遠之﹐非畏之也。異時﹐河東太守勝屠公不堪其侵權﹐遂與之角﹐卒並就戮。玉石俱碎﹐可勝嘆恨﹗士大夫不幸而與周陽由輩同官﹐遜而避之﹐不失爲厚徳﹐何苦與之較﹐而自取辱哉﹗觀長孺﹑勝屠﹐盍亦知所處矣。○雋不疑劉徳《雋不疑傳》云﹕大將軍光欲以女妻之﹐不疑固辭不肯當﹐久之病免。《劉徳傳》亦云﹕大將軍欲以女妻之﹐徳不敢取﹐畏盛滿也﹐後免爲庶人﹐屏居田間。霍光皆欲以女歸二公﹐而二公不受。當炙手炎炎之際﹐乃能避遠權勢﹐甘心擯棄﹐非有髙識﹐孰能及此﹗觀範明友之禍﹐益信二公之見爲不可及也。僕甚怪二公所見皆同如此﹐因而求之史。不惟所見同﹐而官位所爲大率亦相似。不疑爲靑州刺史﹐後爲京兆尹﹔徳亦爲靑州刺史﹐後行京兆尹事﹐是後皆不顯。其同如此。而二公之爲京兆也﹐又皆多所平反﹐見於傳文。劉﹑雋事同有如此異者。●卷二○楊興妄作前漢楊興無傳﹐見於他傳者﹐班班可考。觀其爲人﹐傾險反覆﹐不安分守﹐姑摭出爲小人妄作之戒。《匡衡傳》曰﹕史髙以外屬領尙書事﹐蕭望之爲副。髙與望之有隙﹐長安令楊興說髙曰「將軍以親戚輔政﹐貴重無二﹐然眾庶論議令問休譽﹐不專在將軍者﹐彼誠有所間也。富貴在身而列士不譽﹐是有狐白之裘而反衣之也。平原文學匡衡﹐材智有餘﹐經學絕倫﹐但以無階朝廷﹐故隨牒遠方。將軍誠召置幕府﹐學士翕然歸仁﹐以此顯示眾庶﹐名流於世。」髙然其言﹐辟衡爲議曹吏﹐薦衡於上﹐爲郎中﹐遷給事中。《劉向傳》曰﹕恭﹑顯疾周堪用事﹐而上內重堪﹐患眾口浸潤﹐無所取信。時長安令楊興以材能幸﹐常稱譽堪﹐上欲以爲助﹐乃問興曰「朝臣不可光祿勛﹐何邪﹖」興謂上疑堪﹐因順指曰「堪非獨不可於朝廷﹐自州裏亦不可。臣見眾人﹐聞堪前與劉更生等謀毀骨肉﹐以爲當誅。故臣前言堪不可誅者﹐爲國恩也。」上曰「此何罪而誅﹖」興曰「可賜爵﹐勿令與事﹐此最策之得也。」上於是疑之。《賈捐之傳》曰﹕石顯用事﹐捐之數短顯﹐以故不得官。而長安令楊興新以材能得幸﹐捐之欲得召見﹐謂興曰「京兆尹缺﹐使我得見﹐言君蘭﹐京兆尹可立得。」興曰「縣官嘗言興愈薛大夫﹐君房勝充宗遠甚。」捐之復短石顯。興曰「顯鼎貴﹐上信用之。今欲進﹐弟從我計﹐卽得入矣。」捐之卽與興共爲薦顯﹐奏曰「竊見石顯﹐本山東名族﹐有禮義之家﹐持正六年﹐未嘗有過﹐宜賜爵關內侯﹐引其兄弟以爲諸曹。」又薦興曰「竊見長安令興﹐事父母有曾子之孝﹐事師有顏﹑閔之材﹐榮名聞於四方。爲長安令﹐吏民敬向﹐道路皆稱其能。觀其下筆屬文則董仲舒﹐進談則東方生﹐置之爭臣則汲直﹐用之介冑則冠軍侯﹐施之治民則趙廣漢﹐抱公絕私則尹翁歸﹐興兼此六人而有之﹐守道堅固﹐執義不回﹐臨大節而不可奪﹐國之良臣也。可試守京兆尹。」石顯聞知﹐白之上﹐乃下興﹑捐之獄。捐之棄市﹐興髡鉗爲城旦。夫興以一令之微﹐而冒昧如此﹐略無忌憚。當是之時﹐不特興也﹐如華陰守丞上封事﹐薦朱云可爲禦史大夫﹐是亦以郡丞而薦兩府之重。當時小臣何不安分如此﹖蓋值元帝威權不振之際﹐此曹敢肆其妄。觀黃霸爲丞相﹐薦史髙可太尉﹐宣帝大怒﹐至使尙書責問﹐謂「侍中髙﹐朕所自親﹐君何越職而舉﹖」免冠謝罪﹐數日乃決。且宰相薦賢﹐職也﹐宣帝尙且責其越職﹐況下僚乎﹖使此曹當宣帝之時﹐無所容其妄矣。○持國秉《漢書》《史記﹖周亞夫傳》並曰﹕許負相之﹐曰「君後三歲而侯﹐侯八歲爲將相﹐持國秉。」注﹕秉﹐並作彼命切﹐呼爲柄字。三劉無注﹐是以柄字爲無疑矣。《管子》曰「治國不失秉」﹐諸公之見﹐想亦以此。然僕又觀《史記﹖蔡澤傳》﹐澤從唐舉相曰「吾聞先生相李兌曰﹕『百日之內﹐持國秉政。』有之乎﹖」因疑《亞夫傳》「持國秉」下脫一政字﹐秉只合作上聲呼。蓋此二事甚相同﹐而持國秉又皆得於相者之口﹐恐是此意。考《前漢書》諸言秉字處﹐未嘗更有作柄字用者。○誣罔難明人以誣罔見加﹐安可置而不辯﹖直不疑買金償郎﹑陳重買褲償郎二事首尾甚同﹐固不失爲厚徳﹐要非中道。幸而見獲﹐吾誣遂明﹔苟或不獲﹐吾何安而受此誣哉﹖事惟其實而已﹐吾果有是實﹐受是名則可﹔吾旣無是實﹐冒是名﹐可乎哉﹖此猶可也﹐萬一誣我以殺人﹐將何以處﹖一取物之誣﹐殺人之誣所積也。僕觀陳﹑直二公之誣﹐因思天下之人﹐蒙曖昧之冤者﹐何可勝數﹗訥者不能辯﹐廉者不肯辯﹐仁者不忍辯﹐善者不容辯﹐脫有一辯者﹐又未必見察﹐誣又未必伸﹐獨柰何哉﹗○龔張對上無隱前漢尙有純實气象﹐𨿽小人有時乎不敢自欺。龔遂入朝﹐王生曰「天子卽問何以治渤海﹐君不可有所陳。宜曰﹕皆聖主之徳﹐非小臣之力也。」遂至上前﹐如王生對。上曰「君安得長者之言而稱之﹖」遂曰「臣非知此﹐乃議曹教臣也。」寬爲廷尉湯作奏﹐卽時得可。異時湯見﹐上曰「前奏非俗吏所及﹐誰爲之者﹖」湯以寬對。不掠人之美以自耀﹐龔遂可也﹐湯或爲之﹐則知當時人物猶爲近古。○楊惲有外祖風司馬遷遭腐刑﹐後爲中書令﹐尊寵任職。其故人任安予書﹐責以古人推賢進士之義﹐遷報書﹐情詞幽深﹐委蛇遜避﹐使人讀之﹐爲之傷側﹐可以想象其當時亡聊之況。蓋抑鬱之气﹐隨筆發露﹐初非矯爲故爾。厥後其甥楊惲以口語坐廢﹐其友人孫會宗與書﹐戒以大臣廢退﹑闔門皇懼之意﹐惲報書﹐委曲敷敍﹐其怏怏不平之气﹐宛然有外祖風致。蓋其平日讀外祖《太史公記》﹐故發於詞旨﹐不期而然。𨿽人之筆力髙下﹐本於其材﹐然師友淵源﹐未有不因漸染而成之者。梁江淹獄中一書﹐情詞淒惋﹐亦放遷作﹐惜筆力不能及之。○未渠央今人詩句多用未渠央事﹐往往不究來處。渠字﹐作平聲用。按《庭燎》詩﹐夜未央注云﹕夜未渠央﹐渠﹐其據切。當呼遽﹐只此一音﹐謂夜未遽盡也。《古樂府》王融《三婦艷詩》曰「丈人且安坐﹐調弦未遽央」﹐又《長安狹斜行》曰「丈夫且徐徐﹐調弦詎未央」﹐淵明詩曰「壽考豈渠央」﹐魯直詩曰「木穿石盤未渠透」﹐並合呼遽。《史記》尉佗曰「使我居中國﹐何渠不若漢﹖」班史作「何遽不若漢﹖」益可驗也。○當時佚事事有存於當時﹐史傳沒其實而不聞者﹐何可勝數。如髙祖時﹐趙堯舉春﹐李舜舉夏﹐湯舉秋﹐貢禹舉冬﹐此事不因魏相檢舉祖宗故事而行﹐何自而知﹖此一條正在髙皇帝所述詔書天子所服第八篇

﹐而前七篇所載者﹐又不知何事。《史記》所載褚先生曰﹕田仁刺舉三河﹐河南﹑河內太守皆杜周子弟﹐河東太守石丞相子孫﹐仁刺三河﹐皆下吏誅死。今《前漢﹖杜周傳》但言兩子夾河爲郡守﹐治皆殘酷﹐不言所終﹐而石丞相子孫﹐又不載所謂河東太守者。後漢梁統疏曰﹔哀﹑平繼體﹐卽位日淺﹐聽斷尙寡﹐丞相王嘉﹐輕爲穿鑿﹐虧除先帝舊約定律。數年之後﹐百有餘事﹐或不便於理﹐或不厭民心﹐謹擇其先害於治體者﹐傅奏於左。今《王嘉傳》及《刑法志》並無其事。晉段灼疏曰﹕帝驁委政舅家﹐使權勢外移。帝幸禹家﹐拜禹牀下﹐問天災事。禹低印五侯之間﹐苟取容媚﹐是以朱云抗節﹐求尙方劍以戒其餘。今《朱云傳》但云﹐張禹以師傅位特進﹐甚尊重。云上書請尙方劍斬佞臣一人張禹﹐而不言其所以。司馬溫公作《通鑑》卻連是文﹐正合段灼之言。舉此數端﹐益知自古以來﹐善惡之實漏网於史策間多矣。天子所服一條又見於《漢雜事》﹐乃知五時衣始於此。○卑之無甚髙論今人以卑之無甚髙論之語﹐卻所說之卑者﹐甚失當時之意。按《張釋之傳》﹕釋之朝畢﹐因前﹐言便宜事。文帝曰「卑之﹐無甚髙論﹐令今可行也。」於是釋之言秦漢間事﹐秦所以失﹐漢所以興者。文帝稱善。所謂「卑之﹐無甚髙論」者﹐文帝懼釋之陳五帝三王上古久遠之事﹐無益於時﹐故令陳今可行之說。釋之遂言秦漢之事﹐文帝所以稱善。則「卑之﹐無甚髙論」﹐自是兩句﹐今人作一句讀之﹐所以失當時之意也。○天亡秦兆班固作《前漢書》﹐所以寓勸戒意深矣。僕觀其作列傳七十卷而以陳勝爲傳首﹐蓋次其時之先後故爾。然作勝傳﹐未言其他﹐首曰﹕勝少時﹐嘗與人傭耕﹐輟耕而嘆曰「苟富貴﹐無相忘﹗」傭者笑而應曰「若爲傭耕﹐何富貴也﹖」勝太息曰「嗟呼﹗燕雀安知鴻鵠之志哉﹗」固首載此語﹐有以見天亡秦之兆其已久矣。次作《項籍傳》﹐又言秦始皇東遊會稽﹐梁與籍觀﹐籍曰「彼可取而代也﹗」匹夫而敢爲此語﹐益以驗天亡秦之兆﹐果不可遏﹐然後知髙祖之起﹐所以應天順人者也。○次公何義《筆談》云﹕景中﹐審刑院斷獄﹐有使臣何次公具獄。主判官方進呈﹐上忽曰「此人名次公﹐何義﹖」主判官不能對。是時﹐龐莊敏公爲殿中丞﹑審刑院詳議官﹐從長官上殿﹐乃越次對曰「臣嘗讀《前漢書》﹐黃霸字次公﹐蓋以霸次王也。此人名﹐慕黃霸之爲人。」上頷之。僕謂龐證旣迂﹐其說無義﹐不若曰「臣讀《漢書》﹐蓋寬饒字次公﹐魏丞相所謂次公醒而狂者是也。寬饒爲人公廉鯁直﹐無所回避﹐此人必慕寬饒之爲人。」此說爲得。且《前漢書》所載四次公﹐又有張次公﹑桓次公者﹐奚獨霸哉﹖莊敏想倉卒之間﹐偶記得黃霸字次公﹐故以爲對耳。僕考漢人字次公之意﹐爲其兄弟間居其次者﹐如雲仲卿﹑次君耳。龐謂「霸次王」﹐鑿矣。《玉壺淸話》載此事﹐謂梁適。吳曾《漫錄》載此﹐不辧所以﹐但謂非適云云。○楚王好細腰《傳》曰「楚王好細腰﹐宮中多餓死。」《荀子》乃曰「楚王好細腰﹐故朝有餓人。」《墨子》又曰「楚王好細腰﹐國多餓人。」《淮南子》亦曰「靈王好細腰﹐民有殺食而自饑也。」人君好細腰﹐不過宮人﹐豈欲朝臣與國人皆細腰乎﹖天下之事﹐訛謬之遠﹐大率如此﹐豈獨一細腰事乎﹖○經書因誤經書間亦有流傳之誤﹐因遷就爲本文者甚多﹐如《禮記》引《君牙》之詞﹐曰「夏暑雨﹐小民惟曰怨﹔資冬祁寒﹐小民亦惟曰怨。」注謂資讀爲至﹐齊﹑梁之語﹐聲之誤也。夏日暑雨﹐小民怨天。至冬祁寒﹐小民又怨天。案今《君牙》之文曰「夏暑雨﹐小民惟曰怨咨﹔冬祁寒﹐小民亦惟曰怨咨。」其本文如此﹐惟《禮記》中誤寫咨爲資﹐而下文又脫一咨字﹐遂曲爲之說﹐以全其文義如此。又如《中庸》曰「素隱行怪」﹐《漢志》則曰「索隱行怪」﹐此如《書序》八卦謂之八索﹐徐邈以爲八素﹐蓋索與素字﹐文相近故耳。○稱漢年數祭遵死﹐範升上疏曰「斯大漢厚下安人之徳﹐所以累世十餘﹐歷載數百。」杜篤《論都賦》曰「創業於髙祖﹐嗣傳於孝惠﹐祚缺於孝平﹐傳世十一﹐歷歲三百。」然漢家至此﹐才二百餘年耳。或謂數百﹐或謂三百﹐無乃過乎﹖大抵文人紀年﹐多不甚契勘。又如《唐﹖儒學﹖啖助傳贊》云「孔子歿數千年」﹐考孔子至是時﹐實未滿千五百年也。○事有見於他傳班史事有本傳不載﹐而見於他傳者。帝騖時﹐立趙飛燕爲皇后﹐怒劉輔直諫﹐囚之掖庭。左將軍辛慶忌等上書救輔﹐遂得減死。朱云請尙方劍斬張禹﹐上怒將殺之。慶忌免冠解印綬﹐叩頭殿下曰「此臣素著狂直﹐敢以死爭。」叩頭流血﹐上意乃解。此二事慶忌本傳不載﹐而見《劉輔》《朱云傳》。武帝時﹐寬有重罪系。按道侯韓說諫曰「前吾丘壽王死﹐陛下至今惜之。今殺寬﹐後將復大恨矣﹗」上感其言﹐遂貰寬﹐復用之。此事《寬傳》不載﹐而見《劉向傳》。破羌將軍武賢在軍中﹐與中郎將宴語﹐道「車騎將軍張安世始嘗不快於上﹐欲誅之。家將軍以爲安世本持橐簪筆事孝武帝數十年﹐見謂忠謹﹐宜全度之。安世用是得免。」此事《安世傳》不載﹐而見《趙充國傳》。○官名沿革輕重不同漢大將軍甚重。宣帝中興﹐霍光功居第一﹐爲大將軍﹐麒麟畫像﹐不敢書名。而張安世﹑韓增之徒﹐則曰車騎將軍﹑衛將軍﹐示莫敢抗也。其重如此。唐至徳間官爵虛濫﹐至以大將軍告身易一醉﹐又何其輕也。漢侍中𨿽比二千石﹐其職甚微﹐分掌乘輿服物﹐下至持褻器虎子之屬。武帝以孔家國爲侍中﹐以其儒者﹐特聽掌禦坐唾壺﹐當時榮之。故舊儀謂侍中爲執虎子﹐至唐﹐遂以爲宰相之任﹐又如僕射本秦主射之官﹐至唐亦以爲宰相之號。其輕重不等如此。○何敞引陳平語何敞曰「陳平生於徵戰之世﹐猶知宰相之分」﹐云「外鎭四夷﹐內撫諸侯﹐使卿大夫各得其宜。」按《陳平傳》﹕宰相者﹐上佐天子﹐理陰陽﹐順四時﹐下遂萬物之宜﹐外鎭撫四夷諸侯﹐內親附百姓﹐使卿大夫各得任其職也。敞以四夷爲外﹐諸侯爲內﹐而不知平以四夷﹑諸侯皆爲外﹐而以親附百姓爲內也。此蓋一時引用不審細故耳。○殷浩失望士大夫之名節﹐要其終而後信。區區於一時﹐僕未敢以爲必然者。殷浩少有盛名﹐三府交辟不就﹐二庾請以爲屬不從﹐屏居墓所﹐且幾十年﹐時人擬之管﹑葛。王﹑謝尙﹐當代偉人﹐亦伺其出處以卜江左興廢﹐因相與省之﹐知浩有確然之志。旣反﹐相謂曰「深源不起﹐當如蒼生何﹖」其望重如此。庾翼貽書﹐勉爲時起﹐浩因辭﹐褚裒力薦於簡文﹐徵爲揚州刺史。浩又上疏遜謝﹐簡文答書力挽之﹐浩復辭避。自三月至七月﹐稽命如是之久﹐不得已﹐然後勉彊受之。可見殷浩當時不肯出仕﹐而士大夫屬望於浩如此之切﹐𨿽商之伊尹﹑周之呂望﹐殆不過此。浩之出也﹐竊意必能康濟四海﹐以慰中外之望﹐然經略中原﹐疏而無術﹐與桓溫不協﹐且所用非人﹐卒底桑山之衄。浩之出﹐不惟一事無立﹐而喪師辱國﹐殆有甚焉﹐朝野於是大失所望﹐削爵貶竄﹐固其宜也﹔而咄咄書空﹐不能自遣﹐又可笑者。浩在貶所﹐其甥告歸﹐灑然起貧賤親戚離之感﹐至於揮淚﹐何遽至此﹗後桓溫遺書﹐示以引用之意﹐斯言未必非戲耳。浩一聞其說﹐欣然許之﹐答書慮有乖謬﹐以忤其意﹐開閉數十﹐竟達空函。臨事顚錯﹐如此可笑﹐其胸中可知﹗且喧寂聚散﹐人之常態﹐何必苦爲悲戚﹔仇人見招﹐未必美意﹐正以示辱﹐而甘心從之﹐其無恥如此﹐尢可鄙也。且殷浩一殷浩耳﹐向也諸公翕然引用﹐堅執不起﹔今也一聞桓溫之言﹐便欣然相從。向也志節甚厲﹐爵祿不動﹔今也貶所失侶﹐遂至悲泣﹐何其無特操邪﹗是蓋浩平日區區矯飾者﹐至此而敗矣。人惟誠實不可破﹐苟或矯僞﹐未有不敗者。僕嘗論之﹐向使殷浩始終不起﹐竟守此志﹐則天下後世將抱不足之恨。浩之爲浩﹐遂指以爲夷﹑齊﹑四皓之倫﹐髙名偉徳﹐照耀史冊﹐與日月爭光可也。彼安﹑導輩﹐豈能望其仿佛哉﹖及是一出﹐一敗塗地﹐而浩之爲浩﹐乃始得其眞﹐在向之期望者﹐皆可指爲笑端﹐於是知士大夫之名節﹐要其終而後定﹐而始之區區﹐皆得以欺人。僕深有感於殷浩之事﹐且笑晉人幾爲殷浩所欺﹐故極論之。○晉惠問蝦蟆聲晉惠帝時﹐政出羣下﹐貨賂公行﹐勢位之家以勢陵物﹐風俗至不美也。王沈於是作《釋時論》﹐魯褒於是作《錢神論》﹐杜嵩於是作《任子春秋》﹐固皆疾時之敝而爲是言。以僕觀之﹐恐亦不能無私意。《嵩傳》略不得而考也。褒爲貧﹐沈爲時豪所抑﹐故爾。使褒富於財而沈得志﹐二者之論恐未必作。史氏知之﹐故於《惠帝紀》末特表三子疾時之作﹐且繼之曰﹕帝在華林園﹐聞蝦蟆聲﹐謂左右曰「此鳴者﹐爲官乎﹖爲私乎﹖」無亦密寓其譏之之意與﹖觀漢唐黨人言事者﹐不爲不當﹐然互相摩軋﹐適爲亂階﹔又不知所言者﹐爲官乎﹖爲私乎﹖○率邇逖聽《史記》司馬相如《封禪書》曰「率邇者踵武﹐逖聽者風聲」﹐《漢書》作聽逖。《漢書》嚴安書曰「合從連衡﹐馳車轂擊」﹐而《史記》作擊轂。二處各具本意所注﹐其承襲也久矣。所謂率邇逖聽﹑馳車轂擊之語﹐其亦《楚辭》「吉日時良」句法與﹖江扌表「逖聽前事」﹐沈約啟「逖聽所未書」。●卷三○論語點句《禮運》孔子曰「我欲觀夏道﹐是故之杞﹐而不足徵也。吾得夏時焉。我欲觀殷道﹐是故之宋﹐而不足徵也。吾得坤乾焉。」讀此﹐知《論語》「夏禮吾能言之﹐杞不足徵也﹔殷禮吾能言之﹐宋不足徵也。」蓋於之字上點句。○歐公論騶虞歐陽文忠公《詩義》引賈誼《新書》﹐謂騶虞非獸﹐以證毛﹑鄭之失。「騶乃文王之圃﹐而虞者﹐圃之司獸者也。」謂當《毛詩》未出之前﹐說者不聞以騶虞爲獸﹐漢儒多言鳥獸之祥﹐然猶不以爲言﹐是初無此義。僕觀司馬相如《封禪書》「囿騶虞之珍羣﹐徼麋鹿之怪獸。」又曰「般般之獸﹐樂我君囿。白質黑章﹐其儀可喜。」「蓋聞其聲﹐今視其來。」師古注﹕騶虞也。則是騶虞之獸﹐果見於武帝之時矣。太公《六韜》《淮南子》皆曰﹕文王拘於裏﹐散宜生得騶虞獻紂。張平子《東京賦》曰「圄林氏之騶虞﹐擾澤馬與騰黃」﹐何平叔《景福殿賦》曰「騶虞承獻﹐素質仁形」。晉安帝時﹐新野有騶虞見。以騶虞爲獸者﹐似此之類甚多﹐不可謂無是獸也。其他不可信﹐則太公在毛﹑鄭之前﹐相如﹑淮南王與毛公同時﹐在鄭之前﹐其言亦爾﹐安得不信乎﹖則是毛﹑鄭之釋﹐亦不爲無據。僕又觀歐公作《五代世家》曰「予讀《蜀書》﹐至於龜﹑龍﹑麟﹑鳳﹑騶虞﹐莫不畢出﹐吾不知其爲何物也﹖當誼之時﹐其說如此。然則以爲獸者﹐出於近世之說乎﹖」僕謂歐公是未考太公《六韜》﹑司馬相如《封禪書》與夫《淮南子》耳。○漢唐酒價歷陽郭次象多聞﹐嘗與僕論唐酒價。郭謂前輩引老杜詩「速令相就飲一斗﹐恰有三百靑銅錢」﹐以此知當時酒價。然白樂天《與劉夢得沽酒閒飲詩》曰「共把十千沽一斗﹐相看七十欠三年。」當劉﹑白之時﹐酒價可太不廉哉﹗僕謂不然。十千一斗﹐乃詩人寓言﹐此曹子建樂府中語耳。唐人引此甚多﹐如李白詩曰「金尊沽酒斗十千」﹐王維詩曰「新丰美酒斗十千」﹐崔輔國詩曰「與沽一斗酒﹐恰用十千錢」﹐許渾詩曰「十千沽酒畱君醉」﹐權徳輿濤曰「十千鬥酒不知貴」﹐陸龜蒙詩曰「若得奉君歡﹐十千沽一斗」﹐唐人言十千一斗類然。一斗三百錢﹐獨見子美所云﹐故引以定當時之價。然詩人所言﹐出於一時﹐又未知果否一斗三百﹐別無可據。《唐﹖食貨志》云﹕徳宗建中三年﹐禁民酤以佐軍費﹐置肆釀酒﹐斛收直三千。此可驗乎﹖又觀楊松《談藪》﹐北齊盧思道嘗云「長安酒賤﹐斗價三百」。杜詩引此﹐亦未可知。僕因謂郭曰「曾知漢酒價否﹖」郭無以應。僕謂漢酒價每斗一千﹐郭謂出於何書﹐僕曰「此見《典論》﹐曰『孝靈帝末年﹐百司湎酒﹐一斗直千文。』此可證也。」○唐時酒味三山老人云﹕唐人好飲甜酒﹐殆不可曉。子美曰「人生幾何春與夏﹐不放香醪如蜜甜」﹐退之曰「一尊春酒甘若飴﹐丈人此樂無人知。」僕謂唐人以酒比飴蜜者﹐大率謂醇乎﹑醇者耳﹐非謂好飲甜酒也。且以樂天詩驗之﹐曰「甕頭竹葉經春熟﹐如餳气味綠粘臺」﹐曰「春攜酒客過﹐綠餳粘盞杓」﹐曰「宜城酒似餳」﹐曰「粘臺酒似餳」。樂天詩非不言酒之甜也﹐至要其極論﹐則曰「甘露太甜非正味﹐醴泉𨿽潔不芳馨」﹐曰「戶大嫌甜酒﹐才髙笑小詩」﹐曰「甕揭聞時香酷烈﹐瓶封貯後味甘辛。」酒味至於甘辛﹐乃爲佳耳。樂天之詩又如此﹐豈好甜酒哉﹖且退之詩亦自有酒味冷洌之語﹐又豈嘗專好甜酒邪﹖然樂天「戶大嫌甜酒」之句﹐正屬退之非好甜酒矣。大抵酒味之適口﹐古今所同﹐豈唐之所好與今異邪﹖三山蓋不深考耳。子美「香醪如蜜甜」之句﹐與《巴子歌》同。《巴子歌》曰「香醪甜似蜜﹐峽魚美可。」○女侍中《金石錄》載﹕趙彥深母傅太妃碑額題「齊故女侍中宜陽國貞穆太妃傅氏碑」﹐案《北史》﹐後魏女侍中視二品﹐然本後宮嬪禦之職﹐今以宰相母爲之﹐惟見於此。僕謂不但宰相母也﹐如淸河王嶽母山氏封郡君﹐授女侍中﹐入侍皇后﹔元義之妻亦拜女侍中﹐封新平郡君。此類不一﹐則知當時女侍中之號﹐非必專處後宮嬪禦﹐蓋有近宗與夫臣下妻母爲之者﹐正以示殊寵耳。然以宰相之母﹐尊爲太妃﹐其禮可見。○束還婦《蒯通傳》曰﹕臣之裏婦﹐與裏之諸母相善也。裏婦亡肉﹐姑以爲盜﹐怒而逐之。婦晨過所善諸母﹐語以事而謝之﹐裏母曰「女安行﹐我今令而家追女矣。」卽束請火於亡肉家﹐曰「昨暮夜犬得肉﹐爭鬥相殺﹐請火治之。」亡肉家遽追呼其婦。故里母﹐非談說之士也﹔束乞火﹐非還婦之道也﹐然物有相感﹐事有適可。《韓非子》所載與此同﹐而其言稍異﹐曰﹕人有亡其豚肩者﹐意其婦而逐之。鄰媼聞之﹐束而詣之曰「昨夜狗爭骨﹐須火以燭之。」主悟﹐乃歸婦。通蓋用此語爾﹐而注不云。○蕭何彊買民田宅《邵氏聞見錄》謂﹕《漢史﹖蕭何傳》先言何彊買民田宅﹐上書言者數千人。後言何買田宅﹐必居窮辟處﹐不治垣屋﹐曰「令後世賢﹐師吾儉﹔不賢﹐無爲勢家所奪。」其反覆如此﹐不可信也。僕謂史氏之言﹐非反覆也。揆何所爲﹐信皆有之。前謂彊買民田宅者﹐蓋當功遂危疑之際﹔後謂買田宅必窮辟處者﹐蓋其平居無事之時。二者自不相關﹐何謂反覆﹖髙祖旣定天下﹐於諸功臣不能無疑﹐蕭何懼所不免﹐一聞鮑生之言﹐則遣子詣軍﹔一聞召平之言﹐則悉家財佐軍﹐急急自防﹐惟恐不及。當上自將兵擊黥布時﹐何守關中﹐上數遣使問相國「何甚岌岌乎」﹖此客恐之以族滅之說﹐復獻以買田自污之計。何𨿽知其不可﹐其勢不得不然﹐謂買民田其罪小﹐不釋君疑其禍大。上旣罷兵而歸﹐見上書告相國彊買民田事者如此之眾﹐帝之心始安。所以不罪相國﹐但以民所上書笑以示相國﹐俾自謝而已﹐可見其疑至此釋然。是則何買田宅﹐必窮辟處者﹐正其本心﹔而彊買田宅﹐致民之訟者﹐蓋出於不得已也。本朝趙韓王普彊買人第宅﹐聚斂財賄﹐爲禦史中丞雷徳驤所劾﹐不知趙亦用蕭何之術。而蕭何此計﹐又祖王翦之故智耳。類而推之﹐如陳平當呂氏異議之際﹐日飲醇酒﹐弄婦人﹔顏眞卿當安祿山牙蘗之際﹐日與賓客泛舟飲酒﹔裴度當宦官薰灼之際﹐退居綠野﹐把酒賦詩﹐不問人間事。古人明哲保身之術例如此﹐皆所以絕其疑也。○太牢太牢者﹐謂牛羊豕具。少牢者﹐謂去牛﹐惟用羊豕。今人遂以牛爲太牢﹐羊爲少牢﹐不知太牢有羊﹐少牢有豕也。《禮記》「郊特牲而社稷太牢」﹐又曰「卿大夫少牢﹐士以特豕」﹐又曰「特羊」。今士大夫往往循俗承用﹐不以爲非。《嘉雜誌》載常禹錫判太僕﹐供袷享太牢﹐氐供特牛﹐而不供羊豕。然則流俗承誤如此。觀唐人呼牛僧孺爲太牢﹐呼楊虞卿爲少牢﹐《東都賦》「太牢饗」﹐注﹕牛也。知此謬已久。○東漢呼萬歲東漢臣下多呼萬歲。馮魴旣降羣盜﹐赦其罪﹐各返農桑﹐皆稱萬歲。耿恭於虜圍中拜井得泉﹐眾皆稱萬歲。馬援曰「今賴士大夫之力﹐蒙被大恩﹐紆佩靑紫。」吏士皆稱萬歲。歲旦﹐門下掾王望請上太守壽﹐掾史皆稱萬歲。臣下往往若此﹐不以爲僭。此猶可也﹐觀漢刻中有《故民吳仲山碑》﹐其銘中有子孫萬歲之語﹐民猶稱萬歲﹐官吏可知﹐鮮有非之者。惟竇憲爲將軍﹐至長安﹐尙書以下議欲拜之﹐伏稱萬歲。韓稜正色曰「禮無臣下稱萬歲之制﹗」議者皆慚。所避忌者﹐惟此語。此語在當時不無諱避﹐但不至如後世之切耳。○喜人附己喜人附己﹐惡人異己﹐人之情多然。王荊公用曾﹑呂之徒﹐以致天下多事﹐正以此爾。唐人如韓退之之賢﹐亦不免此病。信乎私心之難克也﹗觀《李翺集》中有《與退之書》曰「如兄頗亦好賢﹐必須甚有文詞﹐兼能附己﹐順我之欲﹐則引拔之。若或不然﹐則乞丐之不暇﹐安肯爲之先後﹖此退之﹐秦漢之間尙俠行義之豪俊耳。」觀翺此言﹐可以見退之平日樂然推與之人﹐是必以順其意故爾。翺書親折退之之病﹐想必不妄。○周ダ處暖昧召禍人不可自處曖昧之地﹐暖昧之地﹐災禍之所由生﹐可不戒哉﹗僕觀晉王處仲作亂﹐劉隗勸帝盡誅王氏﹐王導率羣從詣闕請罪﹐值周ダ將入﹐導呼ダ謂曰「伯仁﹐以百口累卿﹗」ダ直入不顧﹐旣見帝﹐言導忠純﹐申救甚至。帝納其言。ダ喜﹐飲酒至醉而出。導猶在門﹐又呼ダ。ダ不與言﹐顧左右曰「今年殺賊奴﹐取金印如斗大系肘。」ダ旣出﹐又上表明導﹐言甚切至。導不知救己而銜之。處仲旣得志﹐問導曰「周ダ南北之望﹐當登三司。」導不應。又曰「若不三司﹐便應令僕。」又不答。處仲曰「若不爾﹐當誅。」又無言。ダ竟至死。導後檢中書故事﹐見ダ表救己殷勤款至﹐執表涕泣告諸子曰「吾𨿽不殺伯仁﹐伯仁由我而死。幽冥之中﹐負此良友﹗」此ダ自召禍端﹐無足怪者。夫救人而不使人知﹐ダ蓋示以公道﹐志非不佳﹐然密爲申救﹐不示私恩﹐足矣。何至告之而不應﹐出入殿門有揚揚自得之色﹐且至有殺賦奴之罵﹖外貌外言﹐尙且若此﹐則其在內可知﹐不惟不能救己﹐反以陷己必矣﹐安得無此疑﹖當此之際﹐𨿽使善人長者﹐亦所不能堪﹐導豈陷賢者﹖當處仲三問而三不答﹐可見導中心有不能堪者。ダ死而後﹐方知向者訁也訁也見拒之際﹐乃拳拳申救之時﹐吁無及矣﹐人誰得而知之﹗以是知人不可自處於曖昧之地﹐而況立朝於危疑之際﹐尢爲難事﹐稍有間隙﹐性命不可保﹐其可明開禍隙以示人哉﹖宜ダ之不得其死也﹐將以避恩﹐反以召禍﹐哀哉﹗○古文奇字劉嘗從揚雄學作奇字。所謂奇字者﹐古文之變體者也。自秦壞古文﹐有八體﹕一曰大篆﹑二曰小篆﹑三曰刻符﹑四曰虫書﹑五曰摹印﹑六曰署書﹑七曰殳書﹑八曰隸書。王莽時﹐使甄丰攺定古文﹐復有六書﹕一曰古文﹐孔氏壁中書也﹔二曰奇字﹐卽古文而異者﹔三曰篆書﹐秦篆書也﹔四曰佐書﹐卽隸書也﹔五曰繆篆﹐所以摹印也﹔六曰鳥書﹐所以書幡信也。《唐書﹖藝文志》有《古文奇字》三卷。郭璞好古文奇字﹐韓退之謂略識奇字是也。僕怪司馬相如賦﹐其間古字聱牙﹐殆不可讀﹐而當時天子﹐一見大悅﹐則知當時君臣素明古字之學。後世士大夫讀書作文﹐趣了目前﹐他不甚求解。所謂古字之學﹐漫不復傳﹐往往以爲不急之務﹐而不知有不識字之誚。○婦人封命漢制﹕列侯之妻稱夫人﹐列侯死﹐子復爲列侯﹐乃得稱太夫人﹐父死而子不侯﹐不得稱也。僕觀杜佑《通典》注﹐謂晉亦有之﹐如羊祜卒二歲而吳平﹐武帝曰「此羊太傅功也。」因以策告祜廟﹐依蕭何故事﹐封其夫人爲萬歲鄕君。又詔太傅﹑壽光公鄭衝﹐太保﹑郎陵公何曾﹐皆假夫人﹑世子印綬﹐皆如郡公侯之類是也。僕謂此不見婦人封命夫死從子之意。觀《南史》宋鄱陽侯孟懷玉之母封檀國太夫人﹐有司奏行﹐當時禦史中丞袁豹劾謂﹐婦人從夫爵﹐懷玉父綽見爲大司農﹐妻不宜從子。於是奏免尙書等官。又觀《通典》﹐謂唐世命婦各視其夫﹑子之品﹐若夫﹑子兩有官及爵﹐從髙蔭。然觀歐陽詢妻徐夫人墓志﹐謂徐始以夫恩封渤海郡君﹐尋加渤海郡夫人﹐後以子封﹐乃爲太縣君﹐似亦太夫人之意。蓋其子官卑﹐未當封母爲太夫人故也。○楊胡有後後漢楊震九世祖喜﹐髙祖時﹐有功封赤泉侯。髙祖敞﹐昭帝時爲丞相﹐封安平侯。父寶﹐習歐陽《尙書》﹐哀平之世﹐隱居教授﹐居攝二年﹐與兩龔﹑蔣翊俱徵﹐遂遁逃不知所處﹔光武髙其節﹐建武中﹐公車徵﹐老病不到﹐卒於家。震子秉﹐秉子賜﹐賜子彪﹐四世太尉﹐徳業相繼﹐爲東京顯族。此見《楊震傳》﹐而《前漢書﹖楊敞傳》不言所祖喜者﹐《漢書﹖鮑宣傳》後歷敍漢末淸節之士﹐如龔﹑蔣之徒﹐又不及楊寶者﹐其殆史之逸乎﹖敞無甚可紀。震﹑秉﹑賜﹑彪四世榮顯者﹐無亦楊寶之所遺乎﹖又胡廣六世祖剛﹐淸髙有志節﹐王莽居攝﹐剛解衣冠懸府門而去﹐遂亡命交﹐隱於屠肆之間。後廣仕漢﹐在公臺三十餘年﹐歷事六帝﹐功名ピ赫﹐漢世鮮儷。推原所自﹐是亦胡剛畜徳不露﹐有以致之。此二事正與應曜同﹐是皆嗇其光而不耀﹐所以覃後昆之慶如此。《漢書﹖髙士傳》不載所謂胡剛者﹐不因胡廣立傳。所謂剛者﹐孰得而知之﹖又知當時淸節之士﹐遺逸於史筆者多矣。僕因表而出之。晉之期﹐唐之元琰﹐皆震之後也。考《世系》﹐楊氏相唐者十一人﹐其盛如此。○漢奉行故事之獘魏相爲相﹐以奉行故事勸宣帝﹐人以爲識時務之宜。僕謂當是之時﹐固欲奉行故事。所謂奉行故事者﹐循其大綱而已﹐節目之未善﹐安可不攺﹖霍光不學﹐大率施爲乖陋無取﹐豈足爲後世法程﹖於此不爲釐正﹐顧乃例循故轍﹐魏相之識﹐於是爲陋。僕觀貢禹一書﹐有以知當時敝政﹐不便於行者甚多。其言有曰「武帝取好女數千人塡後宮。及棄天下﹐昭帝幼弱﹐霍光專事﹐不知禮正﹐妄多藏金錢財物鳥獸魚鱉牛馬虎豹生禽﹐凡百九十物﹐盡瘞藏之。又皆以後宮女置於園陵﹐大失禮﹐逆天心﹐未必稱武帝之意。昭帝晏駕﹐光復行之。至孝宣時﹐羣臣亦隨故事﹐甚可痛也。故使天下承化﹐取女皆大過度﹐諸侯妻妾或至數百人﹐豪富吏民畜歌者至數十人﹐是以內多怨女﹐外多曠夫﹐及眾庶葬埋﹐皆虛地上以實地下。其過自上生﹐皆在大臣循故事之罪也。」禹之此言﹐正譏魏相﹐又及於齊三服﹑官屬﹑金銀器﹑織室﹑馬廏﹐種種過度﹐費用不貲﹐是皆武帝造端之獘。因循不革﹐其流至此。光不足責也﹐魏相號爲中興賢相﹐而因陋承獘﹐不以爲怪﹐是可不爲痛惜也哉﹗○晉史舛誤庾豈攵曰「嶠森森如千丈松﹐磊節目﹐施之大廈﹐有棟梁之用。」《庾豈攵傳》作溫嶠。《世說》與《和嶠傳》作和嶠。《晉書》《世說》並言﹐周嵩因酒以燭投兄豈攵﹐豈攵曰「阿奴火攻﹐固出下策。」案阿奴乃謨小字﹐當言「阿嵩火攻」﹐誤以阿嵩爲阿奴也。《王祥傳》曰﹕祥﹐漢諫議大夫吉之後。案王吉在漢宣帝時爲諫大夫。而諫議大夫﹐起於光武之世﹐謂諫議大夫亦誤也。○班馬史文《容齋隨筆》曰﹕《漢書》袁種告盎飲亡何﹐《史記》謂曰飲亡苛。二義不同。僕謂何﹑苛二字﹐古者通用﹐實一義耳。觀《漢書﹖賈誼傳》﹐謂「大譴大何」﹐《新書》謂「大譴大苛」﹐可證也。史傳又有傳寫訛舛﹐而認以爲正文。如《漢書﹖衛綰傳》「不孰何綰」﹐而《史記》作「不譙呵綰」﹐疑《史記》謂「不誰何綰」﹐傳寫誤以爲譙呵也。又如《史記》謂﹐大將軍出窳渾﹐《漢書》則曰出窳渾。《漢書》謂禽黎爲河綦侯﹐《功臣表》則曰烏黎。《漢書》謂調𨿽爲常樂侯﹐《功臣表》則曰稠睢。此類甚多﹐往往因其字文而魚魯之耳。●卷四○公子非暴勝之字武帝末﹐盜賊羣起﹐暴勝之爲直指使者﹐衣繡衣﹐持斧﹐逐捕盜賊﹐威震州郡。雋不疑上謁曰「竊伏海瀕﹐聞暴公子威名舊矣。」顏注﹕公子﹐勝之字也。僕謂此公子者﹐如言貴公子耳﹐非稱其字也。固𨿽當時風俗之厚﹐不應以一介之士﹐與部使者初未相識﹐進謁之始稱其字之理。顏之推謂字以表徳﹐古者無嫌﹐豈其然乎﹖且孔門弟子稱仲尼者﹐是退而記其所言﹐非當面之稱也。○張輔妄論班史晉張輔嘗論班固不如司馬遷有三﹕其一毀貶晁錯﹐傷忠臣之道。僕取《史記》《漢書》復之﹐知輔之言爲甚妄。二史鋪敍錯事﹐大率相同﹐但班史加詳錯之所陳﹐而遷史略而不載耳。其貶錯之詞﹐遷則有之﹔嘉錯之忠﹐固何嘗亡是﹖而張輔反云爾者﹐殆不可曉。傳文平敍無可言者﹐只以贊驗之﹐可見其妄。太史公曰「晁錯爲家令時﹐數言事不用﹐後擅權﹐多所變更﹐諸侯發難﹐不急正救﹐欲報私仇﹐反以亡軀。語曰﹕『變古亂常﹐不死則亡。』」豈錯等謂邪﹖班固曰「晁錯銳於爲國遠慮﹐而不免見害﹐悲夫﹗錯𨿽不終﹐世哀其忠﹐故論其施行之語著於篇。」觀此﹐亦可以見二公之去取矣。張輔言此﹐無乃不考其故乎﹖○趙周守節優劣士大夫不幸遺其親於不測之地﹐要當委曲回護﹐無戾吾大節可也。苟惟固執忠義﹐不顧其親﹐君子無取焉。僕觀漢趙苞﹑晉周二事﹐深悼士大夫不幸而當此逆境﹐然全身遠害﹐正在人區處耳。趙苞爲遼西太守﹐遣使迎母﹑妻到郡﹐道爲賊所虜﹐賊出母示苞﹐苞悲號泣謂母曰「今爲王臣﹐義不得顧私恩毀忠節﹐惟當萬死﹐無以塞罪。」遂進破賊﹐母﹑妻被害。苞謂人曰「食祿以避難﹐非忠也﹔殺母以全義﹐非孝也。」歐血而死。周爲梓潼太守﹐遣騎送母﹑妻歸﹐道爲苻堅將所獲﹐不得已亦降。堅以爲尙書郎﹐曰「蒙國厚恩﹐以至今日。但老母見獲﹐失節於此。母子獲全﹐秦之惠也。𨿽公侯之貴﹐不以爲榮﹐況郎仕乎﹖」堅乃止。𨿽在秦﹐抗節不撓﹐時人以謂有蘇武之賢。夫苞守區區之節﹐不能保全其母﹐此匹夫之義﹐𨿽死奚益﹖能全其母﹐而節亦未嘗虧﹐忠孝兩全﹐正聖門所深貴者。故士大夫脫有不幸﹐當爲周城﹐無爲趙苞。又嘗觀田邑《報馮衍書》曰「間者老母諸弟執於軍﹐而邑安然不顧者﹐豈非重其節乎﹖儻使故朝尙在﹐忠義可立﹐𨿽老親就戮﹐妻子橫分﹐邑之願也﹗」嗚呼﹐尙忍言哉﹗若邑者﹐其亦趙苞之徒與﹖○漢宣親政事《邵氏聞見錄》曰﹕《前漢書﹖循吏傳》云﹕孝宣自霍光薨後﹐始躬攬萬幾﹐厲精爲治﹐五日一聽政﹐自丞相以下﹐各奉職而退。五日一聽政﹐史臣以爲美﹐則孝宣而上﹐不親攬天下之政可知矣。僕謂邵氏錯認此意﹐史言孝宣自霍光薨後﹐始親萬幾者﹐謂光未薨之前﹐政由光出﹐宣帝不可得而專。光薨後﹐宣帝始得親政事。非謂宣帝以前人主不親政事也。○荊軻鄒陽曰「荊軻湛七族﹐要離燔妻子。」應劭云「荊軻爲燕刺秦始皇﹐不遂﹐其族坐之。湛﹐沒也。」師古云﹕此說謂湛七族﹐無荊字也。尋諸史籍﹐荊軻無湛族之事﹐不知陽所言者何人也。僕謂湛之爲義﹐言隱沒也﹐渭軻以得罪於秦﹐故凡荊軻親屬皆竄迹隱遁﹐不見於世﹐非謂秦滅沒其七族也。《史記》曰﹕秦逐太子丹﹐荊軻之客皆亡﹐髙漸離變姓名﹐匿於宋子。正此意也。○爰盎密害晁錯爰盎與晁錯素不相能﹐自吳王所歸﹐道逢丞相申屠嘉﹐下車拜謁﹐願請間者﹐蓋欲以錯惡密啟嘉。而嘉慮其以吳私事見告﹐難以區處也﹐拒之曰「使君所言公事﹐之曹與長吏掾議﹐吾且奏之﹔卽私邪﹐吾不受私。」盎薄以語譏之﹐嘉遂引爲上客﹐而請間之說得行。想從容燕侍﹐力陳錯惡﹐異時﹐嘉奏請銖錯﹐未必不自盎日夜從臾之故。柰何帝爲錯言先入﹐嘉奏沮格﹐發憤而死﹐得非盎有以誤之乎﹖盎恨嘉死﹐益忿錯之所爲﹐求其害錯者而不可得。竇嬰亦與錯有隙﹐會七國反﹐乃以盎薦上﹐上召見盎問計安出﹐正投其害錯之機。盎又請間﹐而錯竟不能免矣。盎之請間﹐無非言錯委蛇曲折﹐爲計甚密﹐故卒遂其所圖。盎亦可謂深矣﹗嘉惟不密﹐反爲錯所陷﹐盎肯蹈故轍哉﹗錯計出於嘉上﹐而盎計又出於錯上﹐信乎天下無第一手也﹗○田叔善導驕主輔導驕主﹐亦是難事﹐不可面折其過﹐正使自愧爲佳耳。僕觀田叔之相魯﹐何其溫良而樂易也。田叔不獨可以相諸侯﹐使之居天子之左右﹐雍容順旨﹐可以轉禍而爲福﹐反惡而爲善。叔之相魯﹐至官之初﹐民以王取其財物自言者百餘人﹐叔取其渠率二十人笞﹐怒之曰「王非汝主邪﹖何敢自言主﹗」魯王聞之大慚﹐發中府錢使相償之。叔曰「王自使人償之。不爾﹐是王爲惡﹐相爲善也。」魯王好獵﹐相常從入苑中﹐王輒休相就館。叔常暴坐苑外終不休﹐曰「吾王暴露﹐獨何爲捨﹖」王以故不大出遊。其委曲規正﹐大率如此。不傷和气﹐而俾歸於正﹐此田叔所以爲善相驕主也。彼仲舒陳道義以緩江都之問﹐龔遂哭社稷以規昌邑之所爲﹐皆此機也﹐要不如田叔之善愧其心。異日七國謀反﹐正緣無善導者之過。應髙之輩﹐日夜從臾﹐所言何事﹖當是之時﹐使有田叔者居其間﹐吾知反謀無自而起﹐惜漢君之慮不及此。○尙書牾《尙書大傳》與《古文尙書》所載不同。《大傳》謂﹕周公死﹐王誦欲葬於成周。天乃雷電以風﹐禾盡偃﹐大木斯拔﹐國人大恐。王乃葬周公於畢﹐示不敢臣也。梅福﹑張奐等皆引以爲言。據今《尙書》言「大雷雨以風﹐禾盡偃﹐大木斯拔」﹐見於周公居東之日﹐而非其死葬之時。以此一事觀之﹐則知《大傳》與經抵牾多矣。豈惟《大傳》如此﹐今之《尙書》與漢本亦多不同。王嘉奏對﹐引臯陶戒舜之語﹐曰「無敖佚欲有國﹐兢兢業業﹐一日二日萬幾。」師古注謂《虞書﹖咎繇》之詞﹐言有國之人不可傲慢逸欲﹐但當戒謹危懼﹐以理萬事之幾。敖字與教字意甚相遠﹐而敖之意爲尢長。元城先生謂恐敖字轉寫作教字耳。僕又觀陳蕃疏曰「臯陶戒舜無教逸遊」﹐則於今本教字初未嘗差也。漢人引經﹐率多如此。不特是也﹐如《尙書》「天齊於人﹐俾我一日」﹐而楊賜則曰「天齊乎人﹐假我一日」。《尙書》「上刑適輕﹐下刑適重」﹐而劉愷則曰「上刑挾輕﹐下刑挾重」。《尙書》「黎民於變時雍」﹐而陽朔二年詔則曰「黎民於蕃時雍」。《尙書》「方命圮族」﹐《蜀志》《晉書》皆曰「放命圮族」。《尙書》「平章百姓」﹐《史記》曰「便章百姓」。徐廣注﹕便﹐平也。《劉愷傳》曰「辧章百姓」﹐鄭玄注﹕辧﹐明也。似此之類甚多﹐漢人各習其師﹐往往不同如此。○王子猷操行王子猷多言俗事﹐謝安以爲不如獻之。僕謂此特以一時之言﹐察其優劣耳﹐未考其終身之行也。《子猷傳》所載﹐率多曠達﹐如不答長官﹐拄笏而看西山﹔不顧主人﹐坐輿而造竹下﹔山陰雪夜詠《招隱詩》而訪戴逵。觀此數事﹐胸中灑落﹐亦自不凡﹐未易貶之也。然《傳》又云「人欽其才而穢其行。」僕觀此語﹐始知其爲人內行不謹﹐爲當時所鄙﹐信非子敬之及。惟史氏沒其迹而不書﹐盛陳前數事﹐且居名父之下﹐名弟之上﹐左右掩映﹐故後世聞其風者﹐擊節賞嘆﹐以爲不可及﹐而莫知有大節之累云。○王涯學太玄元城先生論甘露之禍﹐凡覆十一族﹐而王涯者自號畱心《太玄》﹐亦罹其禍。且《太玄》惟以進退消息之爲說﹐涯知其說而不能行﹐故爾。僕謂著《太玄》者﹐小有非意﹐且不能自制﹐投天祿閣﹐爲後世笑﹐尙何以責學《太玄》者邪﹖○劉向譏恭顯劉向《說苑》載﹕齊桓公問於管仲曰「國何患﹖」管仲曰「患夫社鼠。」桓公曰「何謂也﹖」管仲曰「夫社束木而塗之﹐鼠因往托焉。燻之則恐燒其木﹐灌之則恐敗其塗﹐此鼠之不可得殺者﹐以社故也。夫國亦有社鼠﹐人主之左右是也。內則蔽善惡於君上﹐外則賣權重於百姓﹐不誅則爲亂﹐誅之則爲人主所案﹐據腹而有之﹐此亦國之社鼠也。人有酤酒者﹐爲器甚潔淸﹐置表甚長﹐而酒酸不售﹐問之里人何故﹐里人曰﹕『公之狗猛﹐人挈器而入﹐且酤公酒﹐狗迎而噬之﹐此酒酸所以不售之故也。』夫國亦有猛狗﹐用事者也。有道術之士﹐欲明萬乘之主﹐而用事者迎而之﹐此亦國之猛狗也。左右爲社鼠﹐用事者爲猛狗﹐二者每每相妨﹐而道術之士不得進用﹐此國家之所深患也。」劉向借此以譏恭﹑顯﹐卒爲恭﹑顯所噬。蓋疾小人不可形之言﹐豈不重其毒乎﹗觀此可以爲戒。○蕭疏二傅蕭望之爲元帝傅﹐與石顯爲仇﹐貪位不去﹐卒爲石顯所陷。疏廣亦爲元帝傅﹐與許伯爲惡﹐飄然引去﹐許伯莫能肆其毒。蕭﹑疏事體一同﹐然安危不同者﹐去就之勢異也。且元帝仁柔不斷﹐疏傅蓋熟察其爲人﹐今吾結怨於權貴﹐逆知非異日保身之地﹐故一旦引知足之分﹐父子相攜而去之。人徒知疏傅之去爲髙﹐而不知所以去者﹐蓋以此耳。僕讀蕭傅傳﹐益嘆疏傅之不可及。東坡謂二疏之去﹐蓋鑑韓﹑楊﹑趙﹑蓋之誅﹐顧弗深考耳。○前漢有兩萬石君《前漢書》石奮及長子建﹑次甲﹑次乙﹑次慶﹐皆官至二千石。景帝曰「石君及四子﹐皆二千石﹐人臣尊寵﹐乃舉集其門」﹐號奮爲「萬石君」。嚴延年兄弟五人﹐皆至大官﹐東海號其母曰「萬石嚴嫗」。此外無聞。僕觀《後漢﹖馮勤傳》﹐勤曾祖父揚﹐宣帝時爲弘農太守﹐有子八人﹐皆爲二千石﹐趙魏間榮之﹐號曰「萬石君」。父子九人﹐皆爲二千石﹐幾二萬石矣﹗殆不止萬石而已﹐其門戶顯融﹐又過於嚴﹑石二家﹐而前書不載。今入第知前漢有一萬石君﹐有一萬石嫗﹐而莫知此也。○蘇武在匈奴《前漢書》載﹕蘇武在匈奴﹐衛律白單於﹐幽武大窖中﹐絕不與飲食。天雨雪﹐武臥嚙雪與旃毛並咽之﹐數日不死。劉向《新序》又載﹕武在匈奴﹐衛律絕不與飲食﹐武數日不降﹐當盛暑﹐以旃衣並束﹐三日暴﹐武心意愈堅﹐終不屈撓。今人徒知武在匈奴劇寒中被如是之虐﹐不知劇暑中亦受如是之苦。今人飽食安眠於廣廈之間﹐隆寒盛暑﹐優遊自得﹐而猶萌不足之念﹐其可不知愧乎﹗○新書所云貢禹疏曰﹕故俗皆曰「何以孝弟爲﹖財多而光榮﹔何以禮義爲﹖史書而仕宦﹔何以謹畏爲﹖勇猛而臨官。」故黥劓而髡鉗者﹐猶復攘臂爲政於世﹐行𨿽犬彘﹐家富勢足﹐目指气使﹐是爲賢耳﹐故居官而致富者爲雄桀﹐處姦而得利者爲壯士。兄勸其弟﹐父勉其子﹐俗之壞敗﹐乃至於是。貢禹此語﹐大率與賈誼《新書》所載同。《新書》亦曰「胡以孝弟循善爲﹖善書而爲吏耳﹔胡以行誼禮節爲﹖家富而出官耳。」又言「黥劓者攘臂爲政﹐行𨿽犬彘﹐家富財足﹐隱機盱視。」與夫父子兄弟相勸勉之意甚同﹐而誼疏不載此語﹐益信當時風俗不美如此。《新書》又載「秦俗日敗﹐假父Θ杖彗﹐慮有徳色﹔母取瓢碗箕帚﹐慮立誶語﹔抱哺其子﹐與公並踞﹐婦姑不相悅﹐則反唇而相睨﹐其慈子嗜利而輕簡父母」如此﹐而誼疏不詳見之。○膠東之詐《容齋隨筆》云﹕龔遂爲渤海太守﹐受王生之策﹐以爲聖主之功。宣帝悅其有讓﹐遷遂水衡都尉﹐以王生爲丞。以謂遂之治效著明﹐宣帝不以爲賞﹐而悅其佞詞﹐宜其起王膠東之僞也。僕考膠東王相受賞﹐在地節三年之春﹐而龔遂自渤海太守遷水衡都尉﹐乃在地節四年間耳。此事在後﹐謂遂鑑王膠東冒賞之獘則可﹐不應反謂王膠東因帝悅遂佞詞而起其詐也。○蜀先主讀書《蜀書》言先主不甚樂讀書﹐喜狗馬。僕觀三顧艸廬﹐與夫用兵行師﹐甚有得於書之旨﹐先主豈眞不樂讀書哉﹖蓋當吳魏相持之際﹐正藉武人以輸其力﹐一示以讀書之說﹐此曹將至解體﹐此正與漢髙罵儒之意同。不然﹐臨終何以戒其子曰「可讀《漢書》《禮記》﹐歷觀諸子﹑《六舀》《商君書》﹐益人意智。」觀此可見先主之本心矣。○袁郭論孔明《蜀書》袁孝尼言﹐張子布薦諸葛亮於孫權﹐亮不之畱。人間其故﹐曰「孫將軍能賢亮而不能盡亮﹐吾是以不畱。」僕觀孔明之遇先主﹐如魚水之相歡﹐縱使孫權能盡孔明﹐孔明豈肯捨此而就彼哉﹖然孔明旣被張子布之所薦﹐不欲深拒﹐姑設此辭耳﹐非眞有意也。又郭衝言﹐亮刑罰峻急﹐刻剝百姓﹐君子小人﹐咸懷怨嘆。僕觀先主言曰「操以急﹐吾以寬﹔操以暴﹐吾以仁﹔操以譎﹐吾以忠。每與操反﹐事無不濟。」惡有反峻急如此﹖縱懲劉璋暗弱之敝﹐不無振作﹐不應刻剝之甚﹐而使君子小人皆至怨嘆之理。此言恐過耳。○穆生鄒陽初﹐楚元王每爲穆生設醴﹐及王戊卽位﹐常設﹐後忘設焉﹐穆生退曰「可以逝矣﹗醴酒不設﹐王之意怠。不去﹐楚人將鉗我於市。」僕謂穆生之去﹐初不爲醴﹐蓋托醴而去耳。此正與吾夫子「番肉不至﹐不稅冕而行」之意同。絕交無惡聲﹐出妻可再嫁﹐其寬容之量﹐甚非世俗褊躁者所可窺測。觀王戊淫暴之意日萌﹐不可制遏﹐異日休侯使人諫王﹐王曰「季父不吾與﹖我起﹐先取季父﹗」是何言與﹗待季父尙爾﹐待賓之禮可知。穆生髙蹈遠舉﹐意蓋有在﹐逆知異日必不能免﹐非知幾疇克爾哉﹗又鄒陽與枚乘﹑嚴忌仕吳﹐數進忠言﹐吳王不聽。三人於是一旦捨吳而之梁﹐未幾﹐吳難果作。是皆有先見之明如此。善乎阮元瑜曰「穆生謝病﹐以免楚難﹔鄒陽北遊﹐不同吳禍。」信哉﹗○石顯譖望之史謂﹐石顯聞眾人匈匈﹐言己殺前將軍蕭望之﹐恐天下學士姍己﹐病之﹐乃薦貢禹﹐歷位九卿。議者於是稱顯﹐以爲不妒譖望之矣。僕謂使顯不殺望之則已﹐使其果有此事﹐豈以薦一貢禹而能免天下之議哉﹖殺與不殺﹐而天下之公議自存。今謂眾人匈匈﹐言殺蕭望之﹐是天下皆知顯爲殺望之矣。又言議者於是稱顯﹐以爲不妒譖望之﹐何當時公論無定論如此﹖僕恐不然﹐史氏飾詞之過耳。○漢貴薦賢史謂﹐鄧通無他技能﹐有所薦達﹐獨自謹身媚上而已。鄧通何者而責以薦達賢才之事﹖蓋漢世士大夫率貴於薦士﹐所以司馬遷被刑之後﹐其故人任安責以古賢臣薦士之義﹐而遷辭以「刀鋸之餘﹐柰何薦天下豪俊﹗」衛靑旣貴﹐而天下賢士大夫無稱。其故吏蘇建亦勉以觀古名將招選之義﹐而靑謝以「魏其﹑武安厚賓客﹐天子嘗切齒﹐人臣奉法﹐何與招士﹖」舉此二者﹐他可知矣。●卷五○唐人言牡丹歐公謂﹐牡丹初不載文字﹐自則天以後始盛﹐唐人如沈﹑宋﹑元﹑白之流﹐皆善詠花﹐寂無傳焉﹐惟劉夢得有《詠魚朝恩宅牡丹》一詩﹐初不言其異。苕溪漁隱引劉夢得﹑元微之﹑白樂天數詩﹐以證歐公之誤﹐且引開元時牡丹事﹐以證歐公所謂則天以後始盛爲信然。近時《容齋隨筆》亦引元﹑白數詩﹐以證歐公之誤﹐且謂元﹑白未嘗無詩﹐唐人未嘗不重此花。容齋蓋未見漁隱所言故爾。僕嘗取唐六十家詩集觀之﹐其爲牡丹作者幾半。僕不暇縷數﹐且以《劉禹錫集》觀之﹐有數篇﹕渾侍中宅看牡丹﹑唐郎中宅看牡丹﹑自賞牡丹﹐皆有作﹐豈得謂惟有一篇﹖歐公不應如是鹵莽﹐得非或者假歐公之說乎﹖二公引元﹑白數詩﹐以證歐公之誤﹐要未廣也。《龍城錄》載﹕髙宗宴羣臣賞雙頭牡丹﹐舒元輿序謂「西河精舍有牡丹﹐天后命移植焉﹐由是京國日盛。」則知牡丹在唐﹐已見於髙宗之時﹐又不可引開元事爲證也。閱李綽《尙書故實》﹐言北齊楊子華畫牡丹﹐《謝康樂集》言水際竹間多牡丹。陸農師作《埤雅》拾歐公之說﹐亦謂牡丹不載文字﹐自則天以後始盛﹐如沈﹑宋﹑元﹑白之流﹐寂無篇什﹐惟劉夢得一篇﹐亦不深考耳。○玉蕊花《容齋隨筆》云﹕物以希見爲珍。長安唐昌觀玉蕊花﹐魯直所謂「山礬」者﹐江東彌山亙野﹔唐昌所產﹐至於神女下游﹐折花而去﹐以踐玉峯之約﹐不特土俗罕見﹐神仙亦然。僕考《李衛公集》有《爲潤州招隱玉蕊花詩》﹐云「玉蕊天中樹﹐金鑾昔共窺。」注謂﹕禁林有此木﹐吳人不識﹐因余賞玩始得名。又曰﹕內署沈大夫所居閣前有此樹﹐每花開花落﹐空中回旋﹐久之﹐方集庭砌。大夫艸詔之暇﹐邀餘同玩。」大夫謂沈傳師也。又觀《晏元獻公集》有《翰林盛諫議借示揚州廟玉蕊詩》﹐序云「此花因王元之更名瓊花﹐亦謂之玉蕊。」二花相近﹐而名字不同﹐不知其一種邪﹖或各異邪﹖據《春明退朝錄》﹐招隱玉蕊卽后土瓊花也。若然﹐則玉蕊自是瓊花﹐非山礬也。所謂事有似是而實非者。此花以罕見爲貴。《髙齋詩話》《蔡寬夫詩話》與《隨筆》之說一同。○後世務省文《史記﹖衛靑傳》曰﹕封靑子伉爲宜春侯﹐靑子不疑爲陰安侯﹐靑子登爲發幹侯。疊三用靑子字﹐不以爲贅。《漢書》則一用靑子字﹐而其餘則曰子而已﹐曰﹕封靑子伉爲宜春侯﹐子不疑爲陰安侯﹐子登爲發幹侯。視《史記》之文﹐已省兩靑字矣。使今人作墓志等文﹐則一用子字﹐其餘曰某某而已。後世作文﹐益務簡於古﹔然字則省矣﹐不知古人純實之气已虧。○玉樹靑蔥楊子云《甘泉賦》「玉樹靑蔥」﹐顏師古注﹕玉樹﹐武帝所作﹐集眾寶爲之。向注《文選》亦謂武帝植玉樹於此宮﹐以碧玉爲葉。僕案《三輔黃圖》云﹕甘泉宮北有槐樹﹐今謂玉樹﹐根幹盤峙﹐三二百年木也。楊震《關輔古語記》曰﹕耆老相傳﹐咸以謂此樹卽揚雄《甘泉賦》「玉樹靑蔥」者也。又觀《隋唐嘉話》《國史纂異》《長安記》《聞見錄》等雜書﹐皆言漢宮以槐爲玉樹。因知晉人所謂「芝蘭玉樹」者﹐蓋指此物也。又考《漢武故事》﹐上起甲帳﹑乙帳﹐前庭種玉樹﹐珊瑚爲枝﹐碧玉爲葉。自在神宮中﹐只非甘泉宮事。知師古與向之注爲甚謬﹐而左思之見未審也。古來文土如曹操﹑曹植﹑王粲﹑摯虞﹑庾倏﹑傅選﹑庾信之徒﹐皆有槐賦﹐其述種於宮殿之間矣﹐美致曲盡﹐獨未有以玉樹爲言者﹐何邪﹖紀少瑜詩「玉樹起千尋」﹐曹植詩「綠蘿緣玉樹」﹐得非卽此乎﹖後漢梁劉《七舉》亦曰「玉樹靑蔥」。○敬字《嘉雜誌》謂﹕敬字﹐左訖力反﹐右普木反。今避廟諱攺姓苟﹐誤矣。僕謂此誤已見於石晉之時﹐不但石晉也﹐六朝蓋已然矣。僕觀《南史﹖何敬容傳》﹐敬容爲宰相﹐時所嗤鄙。其署名敬字﹐大作苟﹐小作文﹔容字﹐大爲父﹐小爲口。陸亻垂戲之曰「公家苟旣大﹐父亦不小。」是以狗字譏之也。又觀《張敬兒傳》﹐其母於田中夢大子有娠而生敬兒﹐故初名苟兒﹐又生一子名豬兒。宋明帝嫌苟兒名鄙﹐攺爲敬兒。觀此二事﹐是以敬字之左文﹐爲苟且之苟字明矣。○顏駟事與馮唐同《漢武故事》載顏駟一事﹐甚與馮唐同﹐曰﹕上至郎署﹐見一老郎﹐鬢首皓白﹐問何其老也。對曰「臣姓顏名駟﹐以文帝時爲郎。文帝好文﹐而臣好武﹔景帝好老﹐臣尙少﹔陛下好少﹐臣已老。是以三葉不遇。」上感其言﹐擢爲會稽都尉。然人往往誤以此事爲馮唐用﹐如自氏《六帖》曰﹕漢文帝時﹐馮唐白首爲郎。帝問之﹐對曰「臣三朝不遇。」樂天詩亦曰「重文疏卜式﹐尙少棄馮唐。」楊巨源詩曰「此地含香從白首﹐馮唐何事怨明時﹖」劉孝標《辧命論》曰「賈大夫沮志於長沙﹐馮都尉皓發於郎署。」左太衝《詠史詩》曰「馮唐豈不偉﹖白首不見招。」楊煙《渾天賦》曰「馮唐入於郎署﹐�兩君而未識。」皆有白首不遇之說。是以顏駟事爲馮唐用也。東坡詩曰「爲是先帝白髮郎」﹐李注亦引馮唐之事。如此甚多﹐諸詩誤引﹐承襲而然﹐《六帖》云云﹐尢爲可笑。○惠帝諱字《容齋隨筆》曰﹕李陵詩「獨有盈尊酒﹐與子結綢繆。」盈字正惠帝諱﹐漢法觸諱者有罪﹐不應敢用此語。僕觀《古文苑》所載枚乘《柳賦》曰「盈玉縹之淸酒」﹐《玉臺新詠》載枚乘《新詩》曰「盈盈一水間」。梁普通間﹐孫文韜所書《茅君碑》謂﹐太元眞君諱盈﹐漢景帝中元間人。觀此二事﹐知惠帝之諱﹐在當時蓋有不諱者。然又怪之﹐當時文字間或用此字﹐出適然﹐猶爲有說﹐至以廟諱爲名﹐甚不可曉。○相如上林賦孫尙書仲益謂﹐司馬相如《上林賦》﹐蓋令尙書給筆札﹐一日而就﹐非《二京》《三都》﹐覃十年之思。其誇苑囿之大﹐固無荒怪不經之說﹐後世學者﹐往往讀之不通﹐尋繹師古《音義》﹐從老先生叩問﹐累數日而後曉焉。僕謂相如此賦﹐決非一日所能辦者。其運思緝工﹐亦已久矣﹐及是召見﹐因以發揮。不然﹐何以不俟上命﹐遽曰「請爲天子遊獵之賦。」是知此賦已平時制下﹐而非一旦倉卒所能爲者。《西京雜記》謂﹐相如爲《上林》《子虛賦》﹐幾百日而後就。此言似可信。○竹坡言綠沈槍《竹坡詩話》云﹕杜少陵《遊何將軍山林詩》有「雨拋金鎖甲﹐苔臥綠沈槍。」言甲拋於雨﹐爲金所鎖﹔槍臥於苔﹐爲綠所沈﹐有將軍不好武之意。薛氏《補遺》乃以綠沈爲精鐵﹐如隋文帝賜張ち以綠沈甲是也。不知金鎖甲當是何物。趙徳麟《侯鯖錄》謂﹐綠沈爲竹﹐引陸龜蒙詩「一架三百竿﹐綠沈森杳冥。」此尢可笑。此周竹坡少隱所言也。僕謂周說鑿甚。杜之綠沈槍﹐正謂精鐵槍耳。且《唐百家詩》亦曰「校獵綠沈槍」﹐此豈槍臥於苔﹐爲綠所沈邪﹖竹坡謂﹕以綠沈爲精鐵﹐則金鎖甲當是何物﹖僕謂金鎖甲者﹐卽黃金鎖子甲耳。貫休詩曰「黃金鎖子甲﹐風吹色如鐵。」此亦用金鎖甲事﹐安謂何物﹖竹坡言槍臥於苔﹐爲綠所沈﹐固已甚鑿﹔言甲拋於雨﹐爲金所鎖﹐尢爲不通。僕嘗考之﹐所謂綠沈者﹐不可專指一物﹐顧所指何物耳。如梁武帝食綠沈瓜﹐是指瓜也﹔如人以綠沈漆管筆遺王逸少﹐是指筆也﹔如劉邵賦「六弓四弩﹐綠沈黃間」﹐古樂府「綠沈明月弦」﹐唐太宗詩「羽騎綠沈弓」﹐是指弓也。以至宋元嘉間﹐廣州作綠沈屏風﹐石重龍用綠沈扇﹐是亦有綠沈之說。豈可專指一物爲綠沈哉﹖《侯鯖錄》引龜蒙詩﹐以證綠沈爲竹﹐見亦未廣。前此鄭槪詩嘗曰「亭亭孤筍綠沈槍」﹐則知龜蒙之言﹐不爲無自。然則綠沈又不可專謂精鐵﹐蓋有物色之深者爲綠沈也。吳曾《漫錄》論「苔臥綠沈槍」﹐不取精鐵之說﹐不知《漫錄》以綠沈槍爲何等物邪﹖○王維詩誤《西淸詩話》曰﹕唐人以詩爲專門之學﹐𨿽名世善用故事﹐不免小誤。王維詩曰「衛靑不敗由天幸﹐李廣無功爲數奇。」不敗由天幸﹐乃霍去病﹐非衛靑也。《邵氏聞見錄》亦如此言﹐乃以此詩爲張籍之作﹐且云「《漢書音義》數作朔﹐則亦不可對天矣。」僕謂此詩誤用天幸事﹐固已無疑。然考山谷之言﹐謂顏師古以數奇爲命只不耦﹐則數乃命數之數﹐非疏數之數也。宋景文公《筆錄》﹕得江南《漢書》本﹐乃所具反。傳寫誤以所具反爲所角反耳。僕觀黃﹑宋二公之說﹐則知此詩以天幸對數奇﹐不爲失也。又觀杜子美詩曰「數奇謫關塞﹐道廣存箕潁。」白樂天詩集序曰「文士以數奇﹐詩人尢命薄。」樂天以數奇對命薄﹐子美以數奇對道廣﹐益信黃﹑宋二公之言爲有驗﹐是皆以數爲命數之數。若柳子厚碑曰「不遇興時﹐郁龍眉之都尉﹔數奇見惜﹐挫猿臂之將軍。」楊蟠詩曰「仲父嘗三逐﹐將軍老數奇。」此乃爲疏數字用也。○髙適詩誤謬用衛﹑霍事﹐不獨王維爲然。僕觀髙適詩亦曰「銀鞭玉勒繡蝥弧﹐每逐嫖姚破骨都。李廣從來先將士﹐衛靑未肯學孫吳。」按《漢書》﹐不學孫﹑吳兵法﹐乃霍去病﹐非衛靑也。此詩亦與王維同。是亦以去病事爲衛靑用﹐蓋衛霍同時爲將﹐而二傳相近﹐故多誤引用之。○麥秋《緗素雜記》載﹕宋子京有《皇帝幸南園觀刈麥詩》﹐曰「農扈方還夏﹐官田首告秋。」注云﹕臣謹按物熟謂之秋﹐取秋斂之義﹐故謂四月爲麥秋。黃朝英引《北史﹖蘇綽傳》「麥秋在野」之語﹐以謂麥秋之說﹐其來舊矣。僕謂此說﹐朝英蓋不讀《月令》之過也。《月令》盂夏之月﹐「是月也﹐靡艸死﹐麥秋至。」麥秋之說﹐已見此書﹐何待引《北史》所載邪﹖百谷各以初生爲春﹐熟爲秋。麥以初夏熟﹐故以四月爲麥秋。此說見蔡邕《月令章句》。○文選注謬《文選﹖蕭楊州薦士表》曰「竊見王柬﹐字思晦﹐七葉重光﹐海內冠冕。」良注﹕七葉﹐謂自王祥以下﹐至柬父曇首﹐凡七葉﹐冠冕不絕。僕謂良不考究﹐妄爲之說。僕考柬正王覽之下﹐非祥下也。柬蓋儉之子﹐僧綽之孫﹐曇首之曾孫。注以柬父曇首﹐又謬也。祥﹑覽爲兄弟﹐自覽至曇首六世﹐至柬則九世矣。注謂祥至曇首七世﹐亦謬也。李善注謂柬覽之下﹐此說是矣。然謂覽生導﹐又非也。按《晉書》﹐覽生裁﹐裁生導。王筠亦曰「未有七葉名徳重光﹐爵位相繼如吾門者。」筠蓋與柬再從兄弟﹐皆曇首曾孫﹐所以俱有七葉重光之語。僕又考之﹐自導至褒﹐九世立傳﹐著在國史﹔自洽至﹐九世有集﹐行於晉﹑宋﹑隋﹑唐之間。自古名門濟美﹐鮮有如是之盛者。○夏侯傳注《夏侯勝傳》末曰﹕勝從父子建﹐字長卿。師古注﹕從父昆弟之子名建﹐字長卿。從父之子﹐言昆弟可也。言昆弟之子﹐何哉﹖此正與《霍光傳》謂博陸侯禹及從昆弟云﹑山之謬相反。按禹於云﹑山﹐乃從昆弟之子﹐非從昆弟也。○孫公談圃臨汀刊《孫公談圃》三卷﹐近時髙沙用臨汀本復刊於郡齋﹐蓋髙沙﹐公鄕裏故爾。僕得山陽吳氏家藏建炎初錄本校之﹐多三段﹐其後二段﹐乃公之甥朱槨所記﹐並著於此﹐庶幾異時好事者取而附於卷末。其一日﹕仁廟女兗國太長公主降李璋。璋先卒﹐一日﹐公主晨起語左右曰「夜來夢楊太妃特來與我做女。」顧左右笑之。明日淩晨﹐閽者報門外有人遺下一新生女子在門臺上﹐公主使人收養之﹐如己女也。稍長﹐適向經﹐遂生今太后。經卒時﹐太后臨弔﹐其從者皆輦官﹐稱官家供事人。元初﹐李緩爲副都承旨﹐善言都城故事﹐其說如此。其二則孫公之甥朱享所記二段。一曰﹕熙寧三年﹐余待親守官泗上﹐時公爲盱臺主簿。一日見公﹐言夢中有羽客遺詩一絕﹐其後二句云「更約與君三十載﹐北陵原上望殘霞。」公自言北陵殘霞﹐非佳語也。熙寧三年﹐歲在庚戌。至元符二年己卯﹐公卒於臨汀﹐正三十載。二曰﹕髙郵軍南樓東﹐去河丈餘地有井﹐庇以四柱屋。父老相傳云﹐郟道光女嘗汲此水煉丹﹐飛仙去﹐故世號玉女井。其東二十餘步﹐卽公之第宅也。公嘗言﹐嘉中治廳屋﹐得廢井﹐砌完好﹐泉淸且甘。按《圖經》﹐卽此爲其玉女井也。其庇以四柱屋者﹐市人妄爲之爾。公又言﹐治平中﹐公之伯氏之喪﹐其井輒浮泥而濁且苦﹐逾月復故。其後十五﹑六年﹐公又失長子﹐而占相者言﹐廳東南不利有此井。尋汲之﹐又復淤濁﹐遂命撤去石欄﹐以石版蔽之。今公歿十五年餘矣﹐舊宅已爲東鄰茆氏所有﹐不知此井蔽覆如故﹐或復發握汲取也。○中和樂職詩今卒以《中和》《樂職》詩爲太守事用。僕考《王褒傳》﹐神爵﹑五鳳間﹐天下殷富﹐宣帝修武帝故事﹐作歌詩。益州刺史王襄欲宣風化於眾庶﹐使王褒作《中和》《樂職》《宣布》詩﹐選好事者歌之﹐宣帝曰「此盛徳之事﹐吾何足以當之﹖」《何武傳》所載﹐大率亦然。此是監司頌朝廷之徳化﹐何與太守事﹖今人頌太守治政﹐往往有中和﹑樂職之語﹐似不考當來之意。所謂《中和》《樂職》《宣布》詩者﹐三篇詩名耳。注謂中和者﹐言政教修平﹐得中和之道﹔樂職者﹐謂百官萬姓樂得其常道﹔宣布﹐謂徳化周洽﹐編於之海。豈郡守之所安哉﹖張曲江任洪州日﹐自有詩曰「樂職在中和」﹐此語益謬矣。王裒《四子講徳論》亦曰「所謂《中和》《樂職》《宣布》之詩﹐刺史見太上聖明﹐股肱竭力﹐徳澤洪茂﹐黎庶和睦﹐天人並應﹐屢降瑞福﹐故作三篇之詩﹐以歌詠之也。」其意正如此﹐所以裒作《甘泉頌》﹐有曰「想聖主之優遊﹐詠《中和》之詩﹐讀太平之頌。」觀此益知其事非郡守所當用者。○二公言宮殿詩人諷詠﹐自有主意﹐觀者不可泥其區區之詞。《聞見錄》曰﹕樂天《長恨歌》「夕殿螢飛思悄然﹐孤燈挑盡未成眠。」豈有興慶宮中夜不點燭﹐明皇自挑燈之理﹖《步裏客談》曰﹕陳無己《古墨行》謂「睿思殿裏春將半﹐燈火闌殘歌舞散。自書小字答邊臣﹐萬國風煙入長算。」「燈火闌殘歌舞散」﹐乃村鎭夜深景致﹐睿思殿不應如是。二說甚相類。僕謂二詞正所以狀宮中向夜蕭索之意﹐非以形容盛麗之爲﹐固𨿽天上非人間比﹐使言髙燒畫燭﹐貴則貴矣﹐豈復有此恨等意邪﹖觀者味其情旨斯可矣。○翺待退之之異唐史謂李翺﹑皇甫遊韓門﹐而劉貢父﹑石林﹑容齋亦皆謂韓門弟子。僕觀退之固嘗曰「李翺從僕學文﹐頗有所得。」明知其師退之也。然翺《答退之書》曰「如兄頗亦好賢」﹐「如兄得志」﹐《祭退之文》曰「兄作汴州﹐我還自徐﹐始得交遊﹐視我無能﹐待我以友」﹐又《與陸亻參書》曰「我友韓愈」﹐《薦所知於張徐州書》曰「昌黎韓愈」﹐是待退之以同輩﹐而不以師禮事之。翺又嘗言曰「行已莫若是貴。此聞之於師者也﹔迫之以利而審其邪正﹐此聞之於友者也。」又曰「如師之於門人則名之﹐於朋友則字而不名。稱之於師﹐𨿽朋友亦名之。」翺言如此﹐而稱愈如彼﹐是不以師待愈益明矣。而皇甫稱退之﹐動曰先生﹐又有以驗翺﹑所以待退之之異也。●卷六○荊公讀蘇文《冷齋夜話》載﹕王荊公居鐘山﹐一日於客處得東坡《寶相藏記》﹐展誦於風檐之下﹐喜見須眉﹐曰「子瞻﹐人中龍也。然有一字未穩。」客請願聞之﹐公曰「日勝日貧﹐不若日勝日負。」東坡聞之﹐拊掌大笑﹐以爲知音。又潘子眞《詩話》載﹕東坡作《表忠觀碑》﹐荊公置坐隅﹐有客問曰「相公亦喜斯人之作﹖」公曰「斯絕似西漢。」坐客嘆譽不已。公笑曰「西漢誰文可擬﹖」坐客或比以司馬相如﹑揚雄之流。公曰「相如賦《子虛》《大人》﹐洎《諭蜀文》《封禪書》耳。雄所著《太玄》《法言》以準《易》﹐未見其敍事典贍若此。直須與子長馳騁上下﹐如《楚漢以來諸侯王年表》。」苕溪漁隱以謂熙寧間介甫當國﹐力行新法﹐子瞻譏誚其非﹐形於文章者多矣﹐介甫能不芥蒂於胸次﹖想亦未必深喜其文章。今二者所筆﹐恐非其實。僕謂二公皆一時偉人﹐其所不相能者﹐特立朝議論間耳。然其文章妙處﹐各自心服﹐何嘗以平日議論不相能之故﹐並以其所長者忌之﹖苟如是﹐何以爲二公﹖漁隱以市井常態測二公﹐過矣﹗此如顏師古謂蕭望之忌韓延壽之能出己之上之說一同。○作字蔡寬夫《詩話》曰﹕詩人用事﹐有乘語意到﹐輒從其方言爲之者﹐亦自一體﹐但不可爲常耳。吳人以作爲佐音﹐退之詩「非閣復非船﹐可居兼可過。君欲問方橋﹐方橋如此作。」乃用佐音。不知當時所呼通爾﹐或是戲語也。僕按《廣韻》﹐作字有三音﹕一則洛切﹐二臧路切﹐三則邏切。退之詩韻正葉則邏切﹐音佐耳。又《後漢﹖廉範傳》云「廉叔度﹐來何暮。不禁火﹐民安作﹖昔無襦﹐今五褲。」此作字﹐臧路切﹐音措耳。又苕溪漁隱引老杜「主人送客何所作」﹐以謂此語已先於退之用矣。僕謂何止老杜﹐與杜同時﹐如岑參詩「歸夢秋能作﹐鄕書醉懶題。」在杜之先﹐如《安東平》古調「微物𨿽輕﹐拙手所作。余有三丈﹐爲郎別厝。」此類甚多。在退之之前﹐不但杜用此語也﹐古詞所葉﹐正與廉歌一同。《明道雜誌》引皮日休詩「共君作个生涯」之語﹐謂作讀爲佐﹐不止退之一詩。僕謂張右史亦失記杜﹑岑之作爾。權徳輿詩「小婦無所作」﹐自注音佐。僕考「小婦無所作」﹐乃《古樂府》中語﹐以作爲佐﹐知自古已然矣。《毛詩》「侯祝侯作」﹐字作詛字讀。○毛詩異同《夢溪筆談》曰﹕書之缺誤﹐有見於他書者﹐如《詩》「夭夭是」﹐《蔡邕傳》作「夭夭是加」。「彼矣岐﹐有夷之行」﹐《朱浮傳》作「彼者岐﹐有夷之行」。《坊記》曰「君子之道﹐譬則坊焉」﹐《大戴記》則云「譬猶坊焉」。僕謂此一字猶不甚礙理者﹐他有礙理處甚多。《尙書》異同﹐僕已疏大略於前。《詩》之異同﹐如賈山書引「匪言不能﹐胡此畏忌。聽言則對﹐譖言則退」﹐而今《詩》則曰「聽言則對﹐誦言如醉。」又如楊秉疏引「敬天之威﹐不敢馳驅」﹐而今《詩》則曰「敬天之怒﹐無敢戲豫。敬天之渝﹐無敢馳驅。」漢人所引與今本文不同﹐往往而然。蓋嘗考之﹐漢人引經﹐間有可以證其缺誤﹐然其傳謬亦不爲無之﹐又不可盡以漢人所引爲是﹐折衷於理斯可矣。○樂天姬侍《隨筆》云﹕世言樂天侍兒﹐惟小蠻﹑樊素二人。予讀集中有詩曰「菱角執笙簧﹐谷兒抹琵琶﹐紅綃信手舞﹐紫綃隨意歌。」自注云﹕菱﹑谷﹑紫﹑紅﹐皆臧獲名。若然﹐紅﹑紫二綃亦妓也。僕謂樂天之妓﹐又不止此。觀《劉夢得集》中有《贈小樊》一詩曰「花面丫頭十三四﹐春來綽約向人時。終須買取名春艸﹐處處將行步步隨。」又《同州與樂天詩》注曰﹕春艸﹐白君之舞妓也。則知樂天姬侍﹐又有本集所不言者。白詩曰「小奴捶我足﹐小婢捶我背。」又不知小奴﹑小婢者﹐是何名也。○詩句用嫖姚事苕溪漁隱曰﹕杜子美詩云「借問大將誰﹐恐是霍嫖姚。」「漢朝頻遣將﹐應拜霍嫖姚。」按漢史顏師古注﹕並去聲呼﹐而此作平聲用﹐蓋從服虔之音爾。王荊公詩亦曰「莫教空說霍嫖姚」﹐亦以平聲呼﹐蓋承襲子美之意也。《聞見錄》亦以子美用嫖姚字爲失﹐且譏之曰「退之云﹕『凡爲文詞﹐宜略識字。』有以也夫﹖」僕謂二公不深考耳。嫖姚作平聲用﹐自古已然﹐不但子美﹑荊公二人而已。觀梁蕭子顯詩「夫婿仕嫖姚﹐十八賈登朝」﹐庾信詩「寒衣須及早﹐將寄霍嫖姚」﹐王褒詩「樓蘭校尉稱嫖姚」﹐唐人前詩已多如此﹔而唐人如李嘉詩「身逐嫖姚幾日歸」﹐髙適詩「每逐嫖姚破骨都」﹐李白詩「將軍兼領霍嫖姚」﹐張籍詩「二十逐嫖姚」﹐羅隱詩「尊鏖合伴霍嫖姚」﹐李益詩「君逐嫖姚將」﹐韋應物詩「嫖姚恩顧下」﹐「中有霍嫖姚」﹐張籍詩「曾將順策佐嫖姚」﹐「爲佐嫖姚未得還」﹐杜牧之詩「鏖兵不羨霍嫖姚﹐」李商隱詩「五年從事霍嫖姚」﹐郎士元詩「壯心竟未嫖姚知」﹔本朝如王元之詩「繡服霍嫖姚」﹐劉貢父詩「嫖姚不復顧家爲」﹐陳后山詩「故家文物尙嫖姚」﹐如此甚多﹐皆明知爲平聲字用者﹐未見有作去聲呼﹐蓋承襲而然。二公但見子美﹑荊公用此﹐遂以爲疑。不知前後之人﹐所用已如此也。僕又考《漢志》歌曰「五音六律﹐依韋響昭﹐雜變並會﹐雅聲遠姚。」注﹕嫖姚也。又武帝《悼李夫人賦》「飄姚乎愈莊」﹐姚字無音﹐服虔之爲是音﹐亦不爲無據。安可以不識字疵二子﹖○露盤《緗素雜記》載﹕《魏略》曰﹕明帝景初元年﹐徙長安諸鐘ね﹑駱駝﹐銅人重不可致﹐畱於霸壘﹐大發卒鑄作銅入二﹐號曰翁仲。又《漢晉春秋》曰﹕帝徙盤﹐盤折﹐聲聞數十里﹐金狄或泣﹐因畱霸壘。而唐李賀《金銅仙人辭漢歌》序云「魏明帝靑龍九年八月﹐詔宮官牽車而西﹐取漢武捧露盤仙人﹐欲立置殿前。旣拆盤﹐仙人臨載﹐乃潸然泣下。」黃朝英謂《明帝紀》靑龍五年三月攺爲景初元年﹐是歲﹐徙長安銅人﹐重不可致﹐而賀以爲靑龍九年八月。蓋明帝以靑龍五年三月攺爲景初元年﹐至三年而崩﹐則無靑龍九年明矣。此皆朝英所云也。僕謂賀所引淸龍固失﹐然據今本《李賀集》云﹐靑龍元年﹐非九年也。朝英誤認元年爲九年耳。○東坡梅詞東坡在惠州﹐有梅詞《西江月》﹐末云「髙情已逐曉云空﹐不與梨花同夢」﹐蓋悼朝云而作。苕溪漁隱曰﹕王直方《詩話》載晁以道云﹐說之初見東坡此詞﹐便知道此老須過海﹐只爲古今人不曾道到此﹐須罰教去。此言鄙俚﹐近於忌人之長﹐幸人之禍﹐且謂直方無識﹐載之《詩話》﹐寧不畏人之譏乎﹖僕謂晁以道此言﹐非忌人之長﹐幸人之禍也。蓋以坡公道人所不能到之妙﹐奪天地造化之巧﹐故有謫罰之語。直方所載﹐當有所自﹐而漁隱至以無識譏之﹐是不思之過也。《髙齋詩話》載王昌齡《梅詩》云「落落莫莫路不分﹐夢中喚作梨花云。」坡蓋用此事也。夢云又有橊花一事﹐柳子厚《海石橊詩》曰「月寒空階曙﹐幽夢彩雲生」。○蘇明允不能詩《後山詩話》載﹕世語云「蘇明允不能詩﹐歐陽永叔不能賦﹐曾子固短於韻語﹐黃魯直短於散語﹐蘇子瞻詞如詩﹐秦少遊詩如詞。」苕溪漁隱引蘇明允「佳節每從愁裏過﹐壯心還傍醉中來」等語﹐以謂後山談何容易﹐便謂老蘇不能詩﹐何誣之甚﹗僕謂後山蓋載當時之語﹐非自爲之說也。所謂明允不能詩者﹐非謂其眞不能﹐謂非其所長耳。且如歐公不能賦﹐而《鳴蟬賦》夫不佳邪﹖魯直短於散語﹐而《江西道院記》膾炙人口﹐何邪﹖漁隱云爾﹐所謂癡兒面前不得說夢也。○弋人何纂三山老人云﹕揚子云《法言》「鴻飛冥冥﹐弋人何慕焉。」一本作纂﹐故退之詩云「肯效屠門嚼﹐久嫌弋者纂。」僕觀《後漢﹖逸民傳》序云﹕揚子曰「鴻飛冥冥﹐弋者何篡焉﹖」注﹕篡本作慕。《法言》篡﹐宋衷注曰﹕篡﹐取也。今人謂以計取物曰篡。乃是篡字﹐又非纂字也。故《陳子昂碑》曰「弋人何篡﹐鴻飛髙云。」張曲江詩曰「今我遊冥冥﹐弋者何所慕」﹐則用元字。梁蕭《四皓贊》曰「弋者何思﹐鴻飛冥冥」﹐又轉爲思字。○攜家居省晉宋以後﹐尙書官僚﹐多攜家居省﹐此例至陳猶然。虞荔有疾﹐帝欲臨問﹐令將家口入省﹐荔以禁中非私居之地﹐乞停城外﹐帝不許﹐乃令住蘭臺。又都官省舊多鬼祟﹐尙書周入居卒﹐於是徐孝先攜家居之﹐兩年之間﹐其變遂息。是可證也。又觀東漢趙岐﹐初名嘉﹐生於禦史臺﹐因字臺卿﹐因知攜家居省﹐自漢已然矣。○毛詩諧聲《筆談》云﹕古人諧聲﹐有不可解者﹐如玖字﹑有字﹐多與李字協用﹔慶字﹑正字﹐多與章字平聲用﹐恐別有理。僕謂古人諧聲﹐似此甚多。如野字音多與羽字音協﹐家字音多與居字音協。如《詩》曰「吉日庚午﹐旣差我馬。獸之所同﹐鹿﹛鹿吳﹜々。」曰「鶴鳴於九臯﹐聲聞於野。魚潛於淵﹐或在於渚。」曰「鴻雁於飛﹐肅肅其羽。之子於徵﹐劬勞於野。」曰「燕燕於飛﹐差池其羽。之子於歸﹐遠送於野。」是野字與羽字音協之例也。曰「山有扶蘇﹐隰有荷華。不見子都﹐乃見狂且。」曰「祈父﹐子王之爪牙﹐胡轉予於卹﹐靡所止居。」曰「昏姻之故﹐言就爾居。爾不我育﹐復我邦家。」是家字與居字音叶之例也。蓋當時自有此音﹐且有字協李字者﹐不但《毛詩》爲然﹐漢刻中如《吳仲山碑》亦然﹐慶字協章字﹐不勝其多也。○來南協聲蔡寬夫《詩話》云﹕秦漢以來﹐字書未備﹐旣多假借﹐而音無反切﹐平側皆通用﹐如慶雲﹑卿云﹐臯陶﹑咎繇之類﹐大率如此。《詩》「瞻彼日月﹐悠悠我思﹐道之雲遠﹐曷云能來。」「燕燕於飛﹐下上其音。之子於歸﹐遠送於南。」皆以爲協聲。僕謂寬夫之說是矣﹐然此二字未爲不協也。來字協思字者﹐非來字﹐是釐字耳。如匡衡詩曰「莫學《詩》﹐匡鼎來﹐匡說《詩》﹐解人頤。」是亦以來字協詩字。今吳人呼來爲釐﹐猶有此音。南字協音字者﹐非南字﹐是吟字耳﹐如《文選》賈謐詩曰「昔與二三子﹐遊息承華南﹐拊翼同枝條﹐翻然各異尋」是也。唐人韓﹑柳韻語﹐如《孟先生詩》《復志賦》《貞符詩》﹐多以此協。僕因而考之﹐古人協字﹐必有其音﹐又如《毛詩》以下字協故字者﹐是戶字耳﹔家字協蒲字者﹐是孤字耳﹔慶字協陽字者﹐是羌字與卿字耳。如《詩》「爰有寒泉﹐在浚之下。有子七人﹐母氏勞苦」﹐曰「予所蓄租﹐予口卒」﹐曰「予未有室家」﹐曰「先祖是皇﹐神保是饗。孝孫有慶﹐萬壽無疆」之類是也。學者當以類推之。○莪儀同音洪丞相景伯《隸釋》曰﹕《周官》注莪﹑儀二字﹐皆音俄。《詩》以「實惟我儀」協「在彼中河」﹐「樂且有儀」協「在彼中阿」。《太玄》亦以「各遵其儀」協「不偏不頗」﹐《左傳》音蛾作蟻﹐徐廣音蟻船作俄﹐漢碑凡蓼莪皆作蓼儀﹐而《司隸魯岐碑》又作蓼儀。僕謂此猶商之阿衡﹐或爲倚衡﹑猗衡之例也。蓋古者率多以阿﹑猗﹑莪﹑﹛艸義﹜等字﹐同爲一音。又觀賈誼《賦》曰「請問於服﹐予去何之﹖吉乎告我﹐凶言其。淹速之度兮﹐語予其期。」《岑彭傳》輿人歌曰「我有枳棘﹐岑君伐之。我有蟊賊﹐岑君遏之。狗吠不驚﹐足下生。含哺鼓腹﹐焉知凶災﹖」是以災字協時字音﹐則災字合讀爲緇。漢人書災爲緇﹐正此音也。觀﹑災字協時字﹐則知古人不獨以來字協釐字﹐其二音亦本通用如此。○三傳不同《春秋》五傳﹐而騶﹑夾二氏不傳﹐所傳者﹐《左氏》《公羊》《谷梁》而已。韓退之詩有「《春秋》五傳束髙閣」之句﹐五字疑三字傳寫之誤耳。三傳所記﹐率多牾。如僖公八年﹐用致夫人﹐不言姓氏﹐佐氏》以爲哀姜﹐《公羊》以爲聲姜﹐《谷梁》以爲成風。以哀姜爲說者﹐則以哀姜旣絕於魯﹐又殺於齊﹐當與魯絕﹐不當與夫人終之以致爲非禮。以聲姜爲說者﹐則以聲姜僖公夫人﹐今乃歸於廟見也。以成風爲說者﹐則以成風者﹐莊公之妾﹐僖公之母﹐僖公爲君﹐故得與祭。又如隱公時夫人子氏薨﹐或以爲隱公母﹐或以爲隱公夫人﹐其說紛紜不同如此。○文人遞相祖述《容齋隨筆》曰﹕韓文公《送窮文》﹑柳子厚《乞巧文》﹐皆擬揚子云《逐貧賦》﹐幾五百言﹐《文選》不收﹐《初學記》所載﹐才百餘字﹐今人有未見者﹐輒錄於此。宣宗朝有王振者﹐作《送窮詞》亦工。僕觀《逐貧賦》備載於《古文苑》《藝文類聚》中﹐洪氏何未之見乎﹖《送窮文》𨿽祖《逐貧賦》﹐然亦與王延壽《夢賦》相類﹐疑亦出此。僕謂古今文人遞相祖述何限﹐人局於聞見﹐不暇遠考耳。據耳目之所及﹐皆知韓﹑柳二作擬揚子云矣﹐又烏知子云之作無所自乎﹖《續筆》謂文公之後﹐王振又作《送窮詞》矣﹐又烏知子厚之後﹐孫樵亦作《乞巧對》乎﹖樵又有《逐┲鬼文》甚工﹐其源正出於《逐貧賦》﹐類以推之﹐何可勝紀﹗○噴嚏《隨筆》曰﹕今人噴嚏不止者﹐必巽嚏祝云「有人說我。」按《詩》「寤言不寐﹐願言則嚏。」注﹕女思我心則嚏也。今俗人嚏﹐云「人道我」﹐此古之遺語。僕觀《類要編﹖風篇》正有是說。○古語稚拙宋子京曰﹕古人語有稚拙不可掩者﹐《樂府》曰「何以銷憂﹐惟有杜康。」僕觀束晰賦「杜康其胃」﹐樂天詩「杜康能解悶」﹐潘佑詩「直擬將心付杜康」﹐蓋祖此意。文士有因其人名遂爲事用者﹐如東坡詩「獨對紅蕖傾白墮」﹐按《洛陽伽藍記》「白墮春醪」﹐自是造酒者。江東人姓劉名白墮﹐或謂因其能造酒﹐遂爲酒名。又近時稱主簿爲仇香﹐似此之類甚多﹐其與「湯Ь右軍」﹑「醋浸曹公」之說何異。○蘇杭妓名蘇杭妓名﹐見於樂天詩中﹐姑錄出以資好事者一笑。其詩曰「移領錢塘第二橋﹐始有心情問絲竹。玲瓏箜篌謝好箏﹐陳寵栗沈平笙。」又曰「長洲茂苑綠萬樹﹐齊雲樓髙酒一杯。李娟張態一春夢﹐周五殷三歸夜臺。」又曰「李娟張態君莫嫌﹐亦擬隨宜且教取。」又曰「花前置酒誰相勸﹐滿坐唱歌容起舞。」又曰「黃菊繁時佳客到﹐碧雲合處美人來。」注謂遣英﹑倩二妓與舒員外同遊。又曰「眞娘墓頭春艸碧﹐心奴頭上秋霜白。就中惟有楊瓊在﹐堪上東山伴謝公。」又曰「心奴已死胡容老﹐後輩風流是阿誰﹖」又《憶杭州因敍舊遊》有曰「沈謝雙飛出故鄕」﹐又有《九日代羅﹑英二妓招舒著作詩》﹐則所謂玲瓏﹑謝好﹑陳寵﹑沈平﹑李娟﹑張態﹑眞娘﹑心奴﹑楊瓊﹑容﹑滿﹑英﹑倩﹑羅等﹐皆當時妓姓名。所謂黃四娘之名﹐因杜子美而著也。○周禮中言糕字宋景文公曰﹕夢得嘗作九日詩﹐欲用糕字﹐思六經中無此字﹐遂止。故景文《九日詩》曰「劉郎不肯題糕字﹐虛負人生一世豪。」僕讀《周禮疏》「羞籩之實﹐糗餌粉餈」﹐鄭箋﹕今之餈糕。安謂六經中無此字邪﹖又觀揚雄《方言》亦有此字。苕溪漁隱謂古人九日詩﹐未有用糕字﹐惟崔徳符《和呂居仁》一詩﹐有「買糕沽酒」之語。僕謂景文詩「劉郎不肯題糕字﹐虛負人生一世豪。」玆豈古人詩未用糕邪﹖●卷七○拾遺記言傳說王子年《拾遺記﹖殷湯門》載﹕傅說賃爲赭衣﹐舂於深巖以自給﹐夢乘雲繞日而行﹐筮得利建侯卦。歲餘﹐湯以玉帛聘而爲阿衡。僕謂湯所聘者伊尹﹐而傅說起於髙宗之世﹐相去二十來世。如此之遠﹐而此言湯時傅說云云﹐無乃誤乎﹖○二書中言餳字劉禹錫嘗曰﹕詩用僻字﹐須有來處。宋考功詩云「馬上逢寒食﹐春來不見餳。」疑此字僻﹐因讀《毛詩﹖有瞽》注﹐乃知六經中惟此注有餳字。僕觀揚雄《方言》有此一字﹐觀《樊傳》「三歲獻甘醪膏餳」﹐知漢人嘗有此語。又考《周禮》「少師掌教簫」注﹐亦有餳字。則是餳字﹐六經中不但《詩》注有此一字﹐又見於《周禮》注矣。禹錫所言﹐是未深考。僕因觀唐人詩集﹐有曰「馬上逢寒食﹐途中屬暮春。可憐江浦望﹐不見洛橋人。」此宋考功《途中寒食詩》也。有曰「嶺表逢寒食﹐春來不見餳。洛中新甲子﹐何日是淸明﹖」此沈期詩也。禹錫舉考功「馬上逢寒食」之言﹐而綴以期「春秋不見餳」之句﹐是又誤以二詩爲一詩言耳。然則「春來不見餳」乃期之句﹐非考功之作也。○損益前人詩語《詩眼》曰﹕沈期詩「人如天上坐﹐魚似鏡中懸」﹐子美詩「春水船如天上坐﹐老年花似霧中看」﹐不免蹈襲。《隨筆》曰﹕子美詩「夜足沾沙雨﹐春多逆水風」﹐樂天詩「巫山夜足沾沙雨﹐隴水春多逆水風。」白用杜句如此。僕謂此非襲用前人句也。以前人詩語而以己意損益之﹐在當時自有此體。不特此二者﹐如李嘉詩「水田飛白鷺﹐夏木囀黃鸝」﹐而王維詩「漠漠水田飛白鷺﹐陰陰夏木囀黃鸝」。薛據詩「省署開文苑﹐滄浪學釣翁」﹐而子美詩「獨當省署開文苑﹐兼泛滄浪學釣翁。」劉長卿詩「柳色孤城外﹐鶯聲細雨中」﹐而武伯蒼詩「千條翠柳衡門裏﹐百囀黃鸝細雨中。」增前人之語者如此。又有損前人句語者﹐如王維詩「九天閶闔開宮殿﹐萬國衣冠拜冕旒。」而杜子美詩「閶闔開黃道﹐衣冠拜紫宸」是也。有全用前人一句﹐而以己意貼之者﹐如沈云卿「云白山靑千萬里﹐幾時重謁聖明君。」而子美則曰「云白山靑萬餘里﹐愁看直北是長安」是也。有以前人五字句衍爲七字句者﹐如沈期詩「秦地平如掌」﹐而李白詩「秦川四面平如掌」是也。李肇謂王維好竊人對﹐範元實謂老杜不免蹈襲﹐斯見謬矣。抑又考之﹐沈期「人如天上坐﹐魚似鏡中懸」﹐此語又有所自。觀陳釋慧標詩「舟如空裏泛﹐人似鏡中行。」王逸少詩「山陰道上行﹐如在鏡中遊。」得非祖此乎﹖杜子美詩曰「春水船如天上坐」﹐李白曰「人行明鏡中﹐鳥度屏風裏。」盧懷謹曰「樓臺影就波中出﹐日月光疑鏡裏懸。」是皆體貼此意。○韓李設諭韓退之《自薦書》曰「假如賢者至﹐閣下乃一見之﹔愚者至﹐不得見焉﹐則賢者莫不至﹐而愚者日遠矣。假如愚者至﹐閣下以千金與之﹔賢者至﹐亦以千金與之﹐則愚者莫不至﹐而賢者日遠矣。」李翺《薦所知書》曰「玆有二人偕來﹐其一人賢士也﹐其一人常常人也。待之禮貌﹐不加崇焉﹐則賢者行。賢者行﹐則常常之人日來矣。況其待常常之禮貌加厚﹐則善人何求而來哉﹖」二公均以是意設諭﹐別白是否﹐其理明甚﹐非老於文筆者不及此。○韓用杜格杜子美《逢李龜年詩》曰「岐王宅裏尋常見﹐崔九堂前兒度聞。正是江南好風景﹐落花時節又逢君。」韓退之《井詩》曰「賈誼宅中今始見﹐葛洪山下昔曾窺。寒泉百尺空看影﹐正是行人死時。」杜詩「老妻畫紙爲棋局﹐稚子敲鍼作釣鉤。」韓詩「已呼孺人戛鳴瑟﹐更遣稚子傳淸杯。」因知韓詩亦自杜詩中來。儲光羲詩「孺人善逢迎﹐稚子解趨走。」孺人對稚子﹐又出於江淹《恨賦》。○承露絲囊懶眞子讀杜牧之詩「千秋佳節名空在﹐承露絲囊世已無」﹐謂漢以金盤承露﹐而唐以絲囊﹐絲囊可以承露乎﹖此不可解。僕謂懶眞是未深考。按《華山汜》﹐弘農鄧紹八月曉入華山﹐見童子執五彩囊﹐盛柏葉露食之。此事在漢武帝之前﹐是以武帝於其地造望仙等宮觀。又觀梁文帝《眼明囊賦》序曰「俗之婦人﹐八月旦多以錦翠珠寶爲眼明囊﹐因淩晨拭目。」唐人千秋節﹐以絲囊盛露﹐亦襲其舊﹐正八月初故事。○不識撐犁事《緗素雜記》云﹕永叔代王狀元謝啟﹐「陸機閱史﹐尙靡識於撐犁﹔枚臯屬文﹐徒自成於﹤骨皮﹥。」沈元用啟﹐「讀撐犁而靡識﹐敢謂知書﹖問祈招而不知﹐尙慚寡學。」陸機不識撐犁事﹐競不知載何書。僕謂此見《玄晏春秋》﹐曰「予讀《匈奴傳》﹐不識撐犁孤塗之事﹐有胡奴執燭﹐顧而問之﹐奴曰﹕『撐犁﹐天子也。』言匈奴號撐犁﹐猶漢人稱天子也。於是曠然發寤。」其事亦著《藝文類聚》《類要》諸書。然則不識撐犁者﹐乃皇甫謐﹐非陸機也。歐公謂陸機﹐得非別有所據乎﹖○豹文﹤鼠廷﹥鼠郭璞注《爾雅》﹐謂豹文﹤鼠廷﹥鼠﹐漢武帝時得此﹐孝廉郎終軍知之﹐賜絹百匹。其後如崔﹑劉士玄之徒﹐皆知其說。唐《藝文類聚》亦云﹐終軍知豹文﹤鼠廷﹥鼠﹐武帝賜絹百匹。僕考前漢諸書﹐不聞終軍有此事。讀《後漢﹖竇攸家傳》﹕光武宴百僚於雲臺﹐得豹文之鼠﹐問羣臣﹐莫知之﹐惟竇攸曰「此﹤鼠廷﹥鼠也」。詔間所出﹐曰「見《爾雅》」。驗之果然。賜絹百匹﹐詔公卿子弟就攸學《樂雅》。是以徐陵謝啟曰「𨿽賈逵之頌神爵﹐竇攸之對﹤鼠廷﹥鼠﹐方其寵錫﹐獨有光前。」得非卽此事而誤以爲終軍乎﹖摯虞《三輔決錄》亦謂竇攸。○紫荷囊前輩謂尙書紫荷囊事﹐案《晉志》「八坐尙書荷紫﹐以生紫爲袷﹐綴之外服﹐加於肩上。」又《梁史》﹐周捨問劉杳「尙書著紫荷橐﹐竟何所出﹖」杳曰「《張安世傳》『持橐囊也』。」荷乃負荷之荷﹐人讀爲平聲﹐遂有此誤。𨿽歐陽文忠公﹑宋景文公有所不免。僕謂不然﹐紫荷囊事﹐其說已久﹐非歐﹑宋之誤也。觀《唐類表》有云「佩蒼玉﹐負紫荷」﹐歐﹑宋之語﹐豈無白邪﹖僕因考之﹐沈約《宋志》﹑蕭子顯《齊志》皆謂﹕紫袷囊﹐俗呼曰紫荷﹐或曰負荷以行。《隋志》曰「朝服綴紫荷﹐錄令﹑左僕射左荷﹐右僕射﹑尙書右荷」。是則紫荷之說﹐自晉﹑宋以來有之。劉杳謂「持橐簪筆」出《張安世傳》﹐不知出於《趙充國傳》。《漫錄》謂左荷﹑右荷出《隋﹖樂志》﹐不知出於《禮志》。○五技之鼠有二今讀《荀子》「鼯鼠五技而窮」﹐爲貓鼠之鼠。唐《藝文類聚》亦編入鼠門。僕考之﹐乃螻蛄﹐非鼠也。按《本艸》《廣雅》﹐皆謂荀之鼯鼠爲螻蛄﹐一名碩鼠。《易》「晉如碩鼠」﹐孔穎達《正義》引蔡邕《勸學篇》云「碩鼠五能﹐不成一技。」注云﹕能飛不能上屋﹐能緣不能窮木﹐能遊不能度谷﹐能穴不能藏身﹐能走不能免人。」《荀子》「鼯鼠五技而窮」﹐並爲螻蛄也。而魏詩《碩鼠》刺重斂﹐傳注皆謂大鼠。則《爾雅》所謂碩鼠﹐關中呼爲鼠。陸機云「今河東有大鼠﹐能人立﹐交前兩腳於頸上﹐跳舞善鳴﹐食人禾苗﹐人逐則走木空中。亦有五技﹐或謂之雀鼠。」然則螻蛄與此鼠同名碩鼠﹐皆有五技﹐但螻蛄技窮﹐而此鼠技不窮故耳。陸農師《埤雅》謂五技而窮者爲飛生﹐與諸說不同。○鷹犬諭人頌人之美﹐以飛走比況者有之﹐不過用麟﹑鳳﹑虎﹑豹﹑鷹﹑鵬之類而已﹐然罕有以犬爲美況者。觀後漢《張表碑》﹐云「仕郡爲督郵﹐鷹撮盧擊」﹐此何理哉﹖今人以掾曹取媚上官﹐奔用爲用者﹐爲鷹犬﹐乃知亦有自云。○陳平用張辟彊計世稱良﹑平之智﹐而良之智﹐非平之所能。僕嘗著《良平論》﹐辧之詳矣﹐玆不復論。因閱前漢《外戚傳》﹐見張辟彊勸陳平進用臺﹑產輩以解呂后之憤﹐乃信有乃父風。當惠帝崩﹐太后發喪﹐哭而泣不下。畱侯子張辟彊爲侍郎﹐年十五﹐謂丞相陳平曰「太后獨有帝﹐今哭而不哀﹐君知其解未﹖」陳平曰「何解﹖」辟彊曰「帝無壯子﹐太后畏君等。今請拜呂臺﹑呂產爲將﹐將兵居南北軍﹐及諸呂皆官﹐居中用事﹐如此﹐則太后心安﹐君等幸脫禍矣。」丞相如辟彊計請之﹐太后說﹐其哭乃哀。夫陳平至是時﹐亦已老矣﹐其平生用智至此﹐亦可謂熟矣。然受教於張辟彊十五歲之子﹐從容解呂后之憤﹐是平之智不惟不及其父﹐且不及其子遠甚。揚子云美辟彊之覺陳平﹐而李徳裕非之。僕謂辟彊正料臺﹑產庸材﹐有不足慮﹐故使之暫掌二軍﹐使其材不可制﹐決不出此計矣﹐有以見辟彊術髙。《詩》曰「是以似之」﹐辟彊之謂與﹖《張良傳》末但言子不疑嗣侯﹐不聞辟彊之名﹐何邪﹖○杜荀鶴句《髙齋詩話》曰﹕山谷嘗云﹕杜荀鶴詩「舉世盡從愁裏老」﹐正好對韓退之詩「誰人肯向死前休」。僕考荀鶴詩元有是對。其詩曰「南來北去二三年﹐年去年來兩鬢斑。舉世盡從愁裏老﹐誰人肯向死前閒。」退之易閒字爲休字耳。退之在前﹐荀用其語。僕謂「誰人肯向死前休」與「誰人肯向死前閒」﹐二句皆當理。然豈可誣舉世之人「盡從愁裏老」邪﹖蓋有春風和气中過一生者﹐但不多耳﹐不若曰「浮世多從忙裏老」。○蘇黃互相引重漁隱云﹕元文章﹐世稱蘇黃。然二公爭名﹐互相譏誚。東坡謂魯直詩文﹐「如蝤蛑﹑江珧柱﹐格韻髙絕﹐盤餐盡廢﹐然不可多食﹐多食則發風動气。」山谷亦曰「蓋有文章妙一世﹐而詩句不逮古人者。」此指東坡而言也。殊不知蘇﹑黃二公同時實相引重﹐黃推蘇尢謹﹐而蘇亦獎成之甚力。黃雲東坡文章妙一世﹐乃謂效庭堅體﹐正如退之效盂郊﹑盧仝詩。蘇云﹕讀魯直詩﹐如見魯仲連﹑李太白﹐不敢復論鄙事。其互相推許如此﹐豈爭名者哉﹖詩文比之蝤蛑﹑江珧柱﹐豈不謂佳﹖至言「發風動气﹐不可多食」者﹐謂其言有味﹐或不免譏評時病﹐使人動不平之气﹐乃所以深美之﹐非譏之也。「文章妙一世﹐而詩句不逮古人」此語蓋指曾子固﹐亦當時公論如此﹐豈坡公邪﹖以坡公詩句不逮古人﹐則是陳壽謂孔明兵謀將略非其所長者也。此郭次象云。○陳文惠詩句張文潛云「陳文惠公《題松江詩》﹐落句云『西風斜日鱸魚香』﹐言松江有鱸魚耳﹐當用此鄕字﹐而數本見皆作香字。魚未爲羹﹐𨿽嘉魚﹐直腥耳﹐安得香哉﹖」《松江詩話》曰「魚𨿽不香﹐作羹﹐Ρ以姜橙﹐而往往馨香遠聞。故東坡詩曰『小船燒薤搗香齏』﹐李伯巽濤曰『香齏何處煮鱸魚』﹐魚作香字﹐未爲非也。」僕謂作者正不必如是之泥。劉夢得詩曰「湖魚香勝肉」﹐孰謂魚不當言香邪﹖但此鱸魚香雲者﹐謂當八九月鱸魚肥美之時節气味耳﹐非必指魚之馨香也。張右史之說旣已失之﹐而周知和乃復彊牽﹐引蘇黃二詩以證鱸魚香之說﹐且謂「Ρ以姜橙﹐往往馨香遠聞」﹐其見謬甚。所謂道在邇而求諸遠﹐鱸魚香字比鱸魚鄕﹐甚覺气味長﹐更與識者參之。○割名割炙《漢書》載揚雄《解嘲》曰「司馬長卿竊訾於卓氏﹐東方朔割名於細君。」師古注謂以肉歸遺細君﹐是割損其名。而《文選》載此文﹐則曰「東方朔割灸於細君」﹐良注謂方朔拔劍割肉以歸﹐炙亦肉也。二說𨿽不同﹐皆通於理。《漢書》又曰「欲談者宛舌而固聲。」師古注謂﹐宛﹐屈也﹔固﹐閉也。而《文選》則曰「欲談者宛舌而同聲。」翰注則又曰﹕同聲﹐謂候眾言舉而相效也。而《方言》所載﹐則曰「含聲而冤舌。」《漢書﹖張耳傳》「外黃富人語甚美﹐庸奴其夫」﹐而《史記》謂「外黃女甚美﹐嫁庸奴﹐亡其夫﹐嫁張耳。」二義不同。《漢書﹖李廣傳》載程不識語曰「李將軍極簡易﹐然虜卒犯之無以禁﹐而其士亦佚樂爲之死。我軍𨿽煩擾﹐虜亦不得犯我。」而《史記》所載則曰「李廣軍極簡易」云云「而其士卒亦佚樂﹐咸樂爲之死﹐而我軍」云云。以李軍對吾軍而言﹐士卒佚樂﹐故咸樂爲之死。讀《史記》之文﹐知《漢書》爲疏鹵也。○唐壞麻事《唐書》曰﹕陽城爲諫議大夫﹐帝欲相裴延齡﹐城曰「脫以裴延齡爲相﹐吾當取白麻壞之。」《會要》曰「延齡儻相﹐吾惟抱白麻慟哭。」《世說》曰「李甘爲侍禦史﹐鄭注求入相﹐甘言於朝曰﹕『宰相代天理物﹐注何人﹐敢玆叨竊﹗白麻若出﹐吾必壞之﹗』」《會要》又曰「景福二年﹐以李奚爲相。宣制日﹐知制誥劉崇魯抱其麻而哭之﹐乃授奚太子少師。」○蕭張封地ガ有二地名﹐屬南陽者音贊﹐屬沛郡者音嵯。按《茂陵書》曰「蕭何國在南陽」﹐則是蕭何封贊明矣。而沛有泗水亭﹐班固銘曰「文昌四友﹐漢有蕭何﹐序功第一﹐就封於ガ。」誤以爲沛地之嵯矣。楊巨源詩曰「請問漢家功第一﹐麒麟閣上識ガ侯。」姚合詩曰「ガ侯宅過謙」﹐賈島詩曰「往歲ガ侯鎭」﹐諸家皆承此謬。劉晏歲輸至﹐天子曰「卿﹐朕ガ侯也。」《唐書釋文》「ガ﹐南陽縣名﹐則旰切。」此正得之。畱亦有二地名﹐一彭城之畱﹐一陳畱。王叔原諸家所考子房所封﹐乃彭城之畱。僕考張良碑正在彭城之畱﹐子房廟中﹐東漢時所立﹐知叔原等所考爲信然。而樂史《寰宇記》引《城冢記》﹐乃謂張良封陳畱侯﹐食邑小黃一萬戶﹐此說謬矣。範石湖《畱侯廟詩》注曰﹕自宋武下教修復時﹐其失已久。《漫錄》謂﹐徐州沛縣﹐今畱城鎭﹐有畱侯廟存焉。○地理訛舛載籍之間所言地理﹐訛舛甚多﹐不可勝述。姑舉數端﹐漢文帝封淮南王長子陽周侯賜爲廬江王﹐應劭曰「廬子國」﹐廬子國卽盧戎之地。按《左傳》﹐盧戎自在宜城山中。劭誤以中廬之廬﹐爲廬江之廬矣。楚之熊繹所封丹陽﹐正南郡枝江之丹陽﹐而《西漢志》注﹐乃以曲阿之丹陽爲楚所封。舜漁雷澤﹐正城陽之雷澤﹐而周處《風土記》﹐乃以吳之太湖大雷山﹑小雷山爲舜漁之所。子胥之胥山﹐在嘉興東南﹐而張晏乃以太湖之承﹑胥二山﹐爲子胥之山。李白讀書於匡山﹐正綿州大匡山﹑小匡山之處﹐而《寰海記》舊注﹐乃指江州匡廬山﹐爲白讀書之所。楚之云夢跨江南北﹐《左傳》曰「王以田江南之夢」﹐則知云在江北﹐而郭璞注《爾雅》﹐乃以嶽陽巴丘湖爲楚之云夢。後漢樊丹封謝陽侯﹐正《詩》所謂「申伯番番﹐旣入於謝」之謝地也﹐而《傳》乃以爲射陽。按射陽在山陽西﹐卽髙祖封項纏之地﹐非丹封地也。《樊毅碑》曰「謝陽之孫」﹐此可驗也。○鞅挾三術《漢書》載﹕賓戲曰「商鞅挾三術而鉆孝公。」應劭注謂﹐王霸﹑富國﹑彊兵爲三術。師古注謂﹐王一也﹐霸二也﹐富國彊兵三也。僕謂三術者﹐帝道﹑王道﹑霸道。商君說秦孝公﹐用此三術也﹐事見本傳﹐𨿽繼之以富國之說﹐卽霸者之用耳。鉆者﹐取必入之義﹐是說得之。張曲江詩曰「旣聞持兩端﹐復見挾三術。」又曰「𨿽致負乘器﹐初無挾術鉆。」正用此事。今人懷所制求上官知者﹐目曰「鉆具」﹐正此義也。○三公詩句杜子美詩「震雷翻幕燕﹐驟雨落河魚。」姚合詩「驚飈墜鄰果﹐暴雨落江魚。」皮日休詩「髙風翔砌鳥﹐暴雨失池魚。」●卷八○南嶽首陽曆山塗山張翠微云﹕南嶽有三﹕一衡陽之衡山﹐二廬江之霍山﹐三舒州之氵ň山。漢武帝以衡陽遼曠﹐故移其神於廬江﹐今土俗皆號爲南嶽。又《九域志》云﹕舒州懷寧縣有氵ň山﹐爲漢之南嶽。一名天柱山﹐卽漢武登氵ň天柱山是也。僕謂南嶽有二也﹐非三也。舒之南嶽﹐卽廬之南嶽﹐非有異也。案廬州﹐古廬子國﹐卽春秋舒國之地。張揖《廣雅》曰「天柱謂之霍山。」《地理誌》曰「天柱在廬江潛縣﹐漢武帝移嶽神於天柱﹐天柱亦爲霍山。」是則霍山與天柱一而已﹐南嶽豈三邪﹖首陽山有三﹕一蒲阪﹑二隴西﹑三洛陽。《論語》注以蒲阪爲夷齊所餓之地。以僕考之﹐洛陽者爲是。阮弔伯夷曰「適彼洛師﹐瞻彼首陽﹐敬弔伯夷。」《論語》注謂蒲阪﹐非也。歷山有四﹕一河中府﹑二齊州歷阻縣﹑三冀州﹑四濮州雷澤縣﹐皆有舜之遺迹。《翠微考異》以濮陽之歷山﹐正舜耕之所。塗山亦有四﹕一會稽﹑二渝州﹑三濠州鐘離縣﹑四宣州當塗縣﹐皆立禹廟。《翠微考異》以宣之當塗﹐正禹之娶所。○種田養蠶稽叔夜《養生論》曰「夫田種者﹐一畝十斛謂之良田。此天下之通稱也。不知區種可百餘斛。」安有一畝收百斛米之理﹖《前漢﹖食貨志》曰「治田勤則畝益三升﹔不勤﹐損亦如之。」一畝而損益三升﹐又何其寡也﹖僕嘗以二說而折之理﹐俱有一字之失。稽之所謂斛﹐《漢》之所謂升﹐皆斗字耳。蓋漢之隸文書斗爲斗字﹐文絕似升字。《漢》《史》書斗字爲﹤豆斗﹥字﹐字文又近於斛字﹐恐皆傳寫之誤。左太衝《吳都賦》曰「國稅再熟之稻﹐鄕貢八蠶之繭」﹐注謂有蠶一歲八育。僕按《廣記》﹐日南一歲八蠶﹐以其地暖故爾。兪益期箋曰「日南蠶八熟。」張文昌桂州詩曰「有地多生桂﹐無時不養蠶。」此言可驗矣。而《海物異名記》乃謂八蠶共作一繭﹐與前說異。○二老歸周《文選》載此文﹐翰注則曰「太公歸文王而周業盛﹐是爲一老﹐不聞其二老。李善引伯夷與太公爲二老﹐誤矣。且伯夷去絕周粟﹐死於首陽﹐柰何雲歸周也﹖揚雄言二老﹐亦用事之誤也。」僕謂翰未讀《孟子》及《史記》耳。《孟子》曰「伯夷避紂﹐居北海之濱﹐聞文王作﹐興曰﹕『盍歸乎來﹐吾聞西伯善養老者。』太公避紂﹐居東海之濱﹐聞文王作﹐興曰﹕『盍歸乎來﹐吾聞西伯善養老者。』二老﹐天下之大老﹐而歸之﹐其子焉往﹖」伯夷太公非二老乎﹖《史記》載伯夷﹑叔齊聞西伯善養老而歸之。及至西伯卒﹐武王載文王木主而東伐紂﹐夷﹑齊諫焉。及平殷﹐天下宗周﹐夷﹑齊恥之﹐竟不食周粟﹐餓死於首陽山。則知伯夷始嘗歸周﹐不食周粟﹐餓死首陽﹐乃其後來耳﹐孰謂伯夷未嘗歸周也﹖李翰以爲揚雄用事之誤﹐自不深考。陶淵明引《孟子》此數語﹐謂出《尙書大傳》﹐知《孟子》引《逸書》之詞。○蒼茫作上聲東坡詩曰「蒼茫瞰奔流」﹐又曰「愁度奔河蒼茫間」﹐趙注謂蒼茫兩字﹐古人用之﹐皆是平聲﹐而先生所用﹐乃是仄聲。蒼字﹐《廣韻》音粗朗反﹐而茫字﹐上聲﹝此處有脫誤﹞皆不收﹐不知先生所用出處﹐以俟博聞。僕觀揚雄《校獵賦》「鴻沆茫」﹐字音莽﹐白樂天《雪詩》「寒銷春蒼茫」﹐又曰「野道何茫蒼」﹐注並音上聲。近時蘇子美詩亦曰「淮天蒼茫背殘臘﹐江上委蛇逢舊春。」自注﹐蒼茫仄聲。茫作仄用﹐似此甚多。○蔡邕《蔡邕傳》曰﹕光和元年七月﹐詔邕與光祿大夫楊賜等詣金馬門﹐問災異。邕悉心以對。事悉在《五行志》。注云﹕其志今亡﹐而《續漢志》引蝗虫及雌雞二事而已。僕考邕集﹐當時答詔問凡有八事﹕一虹蛻﹔二白衣入徳陽門﹔三雌雞化雄﹔四日蝕地動﹐風雨不時﹐疾癘流行﹐迅風折樹﹔五星辰錯謬﹔六蝗虫冬出﹔七平城門武庫屋壞﹔八令邕分別皂囊封上﹐勿漏所問。邕對悉有據依﹐皆傳所不載。傳文謂獻帝遷都長安﹐董卓賓客欲尊卓比太公﹐稱尙父﹐邕以爲宜須關東平定﹐然後議之。觀集中有《表太尉董公爲相國》一表﹐其詞甚切﹐謂卓功參周﹑霍﹐而止於三事﹐無異於眾﹐宜以爲相國﹐位在太傅上﹐帶劍履上殿﹐入朝不趨﹐亦傳所不聞。乃知異時卓爲相國﹐正邕之所啟也。○僧孺徐昕佚事《南部新書》云﹕牛僧孺三貶至循州﹐本傳不言﹐漏略也。僕驗牛公墓志與夫神道碑﹐知《新書》所說信然。墓志云﹕河南少尹呂述與李太尉書﹐言「劉稹破﹐報至﹐公出聲嘆恨。」上見述書﹐自十月至十二月﹐公凡三貶至循州員外長史。神道碑亦云﹕素忌公者媒蘗公與劉從諫反﹐上怒﹐旬月三貶公至循州長史。僕又觀韓云卿所撰《徐昕碑》云﹐昕爲並州錄事參軍﹐相國姚元之爲法曹﹐部人誣元之以反狀。天后臨朝﹐方樹刑威﹐詔公按詰﹐公表直之﹐則天大怒﹐將貽鼎鑊﹐終能辧正而出。昕有如是偉操﹐唐史不載其事。昕卽有功從弟也。有功能全仁恕於雷震之朝﹐史氏甚見嘉美﹐而昕事亦然﹐沒而不載﹐可謂得於其兄﹐失於其弟也。○誤引畢萬後曹子建作《王仲宣誄》曰「流裔畢萬﹐末冑稱王﹐厥姓斯氏﹐條分葉散。世滋芳烈﹐揚聲秦﹑漢。」向注﹐秦有王離﹑王翦﹐漢有五侯﹐是揚聲也。僕按王粲系畢公髙之後﹐畢封於魏﹐後十代﹐文侯盛﹐至孫稱惠王﹐因以王爲氏。而秦之離﹑翦﹐自周太子晉之後。漢之五侯﹐自齊田和之後。此三派元不相干﹐而此引離﹑翦﹑五侯爲畢氏裔﹐條分葉散﹐失也。故新莽姚之孫﹐以姚﹑嬀﹑陳﹑田﹑王氏五姓爲宗室﹐且禁元城王氏勿與四姓爲婚﹐而己自取王之女﹐魏東萊王基爲子納太原王沈女﹐皆不以爲嫌﹐蓋知此也。庾信作《宇文傑墓志》﹐亦有是誤。《文苑策問》曰「巨君之姓﹐曾非馭鶴之苗。」○童烏已已童烏﹐舊說謂揚子云之子小名。有一老先生讀《法言》﹐謂「吾家之童」爲一句﹐烏連乎字作「嗚呼」字讀﹐謂嘆聲也﹐似亦理長。僕觀後漢《鄭固碑》曰「大男有揚烏之才﹐年七歲而天。」蘇順賦「童烏何壽之不將。」是時去子云未遠﹐所舉想不謬。於是知童烏爲子云之子小名。又觀韓退之作《薛公達墓志》﹐集本云「以公儀之子爲我後」﹐石本作「以公儀之子已已後我。」趙徳夫謂已已﹐蓋其小字。僕觀《金石錄》中唐人碑刻最多﹐考其人名姓字﹐與今本傳﹐率多差謬﹐或以字爲名﹐或以名爲字﹐或添減不同﹐似此類十居七八。唐距此二三百年﹐姓字顯然著於史策者﹐尙爾不可辧﹐況所謂小名小字者哉﹗此猶暗昧﹐難以稽考。《南史》王詢亦小字童烏。○魯直詩體魯直詩曰「管城子無食肉相﹐孔方兄有絕交書。」今謂此體魯直創見。僕謂不然﹐唐詩此體甚多。張曰「賀知章口徒勞說﹐孟浩然身更不疑」﹔李益曰「柳吳興近無消息﹐張長公貧苦寂寥」﹔貫休曰「郭尙父休誇塞北﹐裴中令莫說淮西」﹔杜荀鶴曰「卷一箔絲供釣綫﹐種千林竹作漁竿」﹐皆此句法也。讀之似覺齟齬﹐其實協律。○禁用黃禁門曰黃闥﹐公府曰黃閣﹐郡治曰黃堂。三公黃閣﹐前史無其義﹐人往往不得其說。案《禮記》﹐士與天子同﹐公侯大夫則異。鄭玄注﹕士賤﹐與君同﹐不嫌也。朱門洞啟﹐當陽之正色。三公之與天子禮秩相亞﹐故黃其閣以示謙。蓋是漢制﹐張超《與陳公箋》「拜黃閣將有日」是也。此見沈約《宋志》﹐而衛宏《漢儀》亦謂丞相聽事閣曰黃閣。或者不曉﹐謂三公近於君﹐故謂黃閣。然名爲黃閣﹐初非用黃。僕又考《南史》「何尙之與婢共洗黃閣」﹐益信黃閣非虛名也。郡治之黃堂﹐由春申君在郡﹐塗雌黃以厭火災﹐遂爲黃堂故事﹐外臣下室廬鮮有謂黃者。然服飾猶未之禁﹐往往臣下亦通用之。自唐髙祖武徳﹐初用隋制﹐天子常服黃袍﹐遂禁士庶不得服﹐而服黃有禁自此始。至明皇天寶間﹐因韋韜奏「禦案牀褥﹐望去紫用黃制」﹐而臣下一切不得用黃矣。敕舊用白紙﹐唐髙宗上元間﹐以施行之制旣爲永式﹐白紙多蠹﹐遂攺用黃。除拜將相制書用黃麻紙﹐其或學士制﹐不自中書出﹐故獨用白麻紙﹐所以有黃麻﹑白麻之異也。詔﹐晉時多用靑紙﹐見楚王倫﹑太子等傳﹐故劉禹錫詩曰「優詔發靑紙」。表亦用黃紙﹐觀《前燕錄》載岷山公黃紙上表﹐《北史》邢邵爲人作表﹐自買黃紙寫送之﹐因知古者上下所書之紙不拘如此。李肇《翰林誌》曰「凡賜予﹑徵召﹑宣索﹑處分曰詔﹐用白藤紙﹔撫軍旅曰書﹐用黃麻紙﹔道觀薦告詞文﹐用靑藤紙﹐謂之靑詞﹔凡諸陵薦告上表﹐用白麻紙。」《石林燕語》曰「唐中書制詔有四﹕畫紙而施行者﹐曰發﹑曰敕﹐用黃麻紙﹔承旨而行者﹐曰敕牒﹐用黃藤紙﹔赦書用涓黃紙。或云取其不蠹也。」《東齋雜記》治平間﹐以館中書多蠹﹐更以黃紙寫。又知易白以黃者﹐往往以避蠹之故﹐非專爲君命而然。○晉鄭焉依《左傳》「晉﹑鄭焉依」﹐焉今讀爲延字﹐非嫣字也。然觀庾信有「晉﹑鄭靡依」之語﹐是讀爲嫣字矣。考《顏氏家訓》﹑諸子書﹐焉字﹐鳥名。或云語詞皆音嫣。自葛洪用《字苑》分焉字音訓﹐若訓何﹑訓安﹐當音嫣﹐如「於焉嘉客」﹐「於焉逍遙」﹐「焉用佞」﹐「焉得仁」之類是也。如送句及助語﹐當音延﹐如「有民人焉」﹐「晉﹑鄭焉依」之類是也。江南至今分爲二音﹐河北混爲一音。然則「晉﹑鄭焉依」者﹐謂晉鄭相依耳。焉者語助﹐而庾信謂「靡依」﹐則失其義。○徐彭年謬論世傳《徐彭年家範》率多謬論。開元錢一也﹐謂明皇時﹐有富民王元寶﹐因命鑄錢司﹐皆書其名﹐遂有元寶字﹐舉世皆以爲寶也。其後又云﹕通寶﹐此錢背有指甲文者﹐開元皇帝時鑄﹐楊妃之爪甲也。僕謂二說不然﹐按開元通寶乃唐髙祖武徳中鑄﹐所謂爪甲痕者乃文徳皇后﹐非楊妃也。其錢字文﹐或循環讀爲開通元寶。彭年旣謂元寶字用王元寶名﹐則是錢爲開通矣﹐非開元也﹐安可指爲開元皇帝時錢邪﹖又豈有國家鑄錢﹐而書王元寶之名乎﹖彭年不知何所據而謬爲此說。僕觀《玉泉子》載﹕錢文有元寶名﹐因呼爲王元寶﹐疑徐誤引此。○開元乾元二錢僕嘗怪開元錢流傳至今四五百年﹐而於諸錢之中最佳且多﹐因而考之。唐之錢見於今者有二﹕開元通寶與夫乾元重寶。案《食貨志》﹐開元通寶﹐髙祖時鑄﹐徑八分﹐得輕重小大之中。其文以八分﹑篆﹑隸三體。洛﹑並﹑幽﹑益﹑桂等州皆置監﹐賜秦王﹑齊王三鑪﹐右僕射裴寂一鑪。髙宗復行開元通寶錢﹐天下皆鑄之。玄宗亦鑄此錢﹐京師藏皆徧天下。而乾元重寶錢﹐肅宗命第五琦鑄﹐錢徑一寸﹐每緡重十斤﹐與開元通寶參用﹐以一當十。琦爲相後﹐命絳州鑄此錢﹐徑一寸二分﹐每緡重二十斤﹐與開元通寶並行﹐以一當十。乾元錢惟肅宗朝鑄﹐而開元錢鑄於累朝﹐所以至今尙多。○事見於前被甲上馬以示可用﹐人知馬援﹐不知其事先見於廉頗﹔葬母擇萬家之地﹐人知韓信﹐不知其事先見於秦太后﹔日暮塗遠﹐倒行逆施﹐人知主父偃﹐不知其事先見於伍子胥﹔髙鳥盡﹐良弓藏﹐人知韓信﹐不知其事先見於範蠡﹔飲醇酒﹐弄婦女﹐人知陳平﹐不知其事先見於信陵君﹔敗軍之將﹐不可語勇﹐人知廣武君以此對韓信﹐不知範蠡以此語越人﹔不知佞人爲誰﹐人知唐太宗以此斥宇文士及﹐不知魏常以此語髙歡。此類至多﹐姑舉其略。案《史記﹖伍子胥傳》《前漢﹖主父偃傳》皆曰「日暮途遠﹐吾故倒行逆旅之於道也。」﹝此處疑有脫誤﹞誤以施字爲旅字﹐多於道二字。《史記﹖主父偃傳》作「倒行暴施之」。○明妃事明妃事﹐《前漢﹖匈奴傳》所載甚略﹐但曰「竟寧元年﹐單於入朝﹐願婿漢氏。元帝以後宮良家子王嬙字昭君賜單於﹐單子歡喜。」如此而已。而《西京雜記》甚詳﹐曰﹕元帝後宮旣多﹐不得常見﹐乃使畫工圖形﹐按圖召幸之。皆賂畫工﹐多者十萬﹐少者亦不減五萬﹐獨王嬙不肯﹐遂不得見。後匈奴入朝﹐求美人爲閼氏﹐於是上按圖以昭君行。及去﹐召見﹐貌爲後宮第一﹐善應對﹐舉止閒雅。帝悔之﹐而名籍已定﹐帝重失信於外國﹐故不復更人。乃窮竟其事﹐畫工毛延壽等皆棄市。《後漢﹖匈奴傳》載此﹐與《記》小異﹐曰﹕初元帝時﹐以良家子選入掖庭。時呼韓邪來朝﹐帝敕以宮女五人賜之。昭君入宮﹐數歲﹐不得見禦﹐積悲怨﹐乃請掖庭令求行。呼韓邪臨辭﹐大會﹐帝召五女示之﹐昭君丰容靚飾﹐光明漢宮﹐顧景回﹐竦動左右。帝見大驚﹐意欲畱之﹐而難於失信。如《雜記》則是昭君因不賂畫工之故﹐致元帝誤選己而行。如《後漢》所說﹐則是昭君因久不得見禦﹐故發憤自請而行。二說旣不同﹐而《後漢》且不聞毛延壽之說。《樂府解題》所說近《西京雜記》《琴操》所說近《後漢﹖匈奴傳》。然其間又自有不同﹐《琴操》謂單於遣使朝賀﹐帝宴之﹐盡召後宮﹐問誰能行者﹐昭君盛飾請行。如《琴操》所言﹐則單於使者來朝﹐非單於來朝也﹔昭君在帝前自請行﹐非因掖庭令求行也。其相戾如此。此事《前漢》旣略﹐當以《後漢》爲正﹐其他紛紛﹐不足深據。○嵇康集《嵇康傳》曰﹕康喜談理﹐能屬文﹐撰《髙士傳贊》﹐作《太師箴》《聲無哀樂論》。僕得毗陵賀方回家所藏繕寫《嵇康集》十卷﹐有詩六十八首。今《文選》所載康詩才三數首。《選》惟載康《與山巨源絕交書》一首﹐不知又《與呂長悌絕交》一書﹔《選》惟載《養生論》一篇﹐不知又有《與向子期論養生難答》一篇﹐四千餘言﹐辯論甚悉。集又有《宅無吉凶攝生論難》上中下三篇﹑《難張叔遼自然好學論》一首﹑《管蔡論》《釋私論》《明膽論》等文﹐其詞旨玄遠﹐率根於理﹐讀之可想見當時之風致。《崇文總目》謂《嵇康集》十卷﹐正此本爾。《唐﹖藝文志》謂《嵇康集》十五卷﹐不知五卷謂何。○東道主等語自《左傳》有「倚鄭爲東道主」之言﹐後漢光武謂耿鄧晨等﹐皆曰「北道主人」。《北史》魏孝武謂成陽王曰「昨得汝主簿爲南道主人。」於是又有南道主人之說。史傳之間﹐獨未聞西道主之說耳。又觀《趙肅傳》﹐獨狐信東討﹐肅監督糧儲﹐軍用不竭﹐周文帝謂人曰「趙肅可謂洛陽主人也。」又有洛陽主人之說。《容齋隨筆》但引《左傳》《後漢》「東道主人」﹑「北道主人」語出處﹐而不考其他。○抑揚人物抑揚人物﹐固自有體。唐史贊韓愈﹐則曰「自視司馬遷﹑揚雄﹑班固以下不論也。」退之評柳子厚文﹐則曰「其文雄深雅健﹐似司馬子長﹐崔﹑蔡不足多也。」不過如此。李陽冰作《李白集序》曰「自三代以後﹐《風》《騷》以來﹐驅馳屈﹑宋﹐鞭撻揚﹑馬﹐千載獨步﹐惟公一人。」揚﹑馬何罪﹐而至鞭撻哉﹖斯可謂不善品藻人物矣。○阿堵此君今人稱錢爲阿堵﹐蓋祖王衍之言也。阿堵﹐晉人方言﹐猶言這个耳。王衍當時指錢而爲是言﹐非眞以錢爲阿堵也。今直稱錢爲何堵﹐不知阿堵果何物邪﹖且顧長康曰「傳神寫照﹐正在阿堵中。」謝安曰「明公何須壁間著阿堵輩。」殷中軍曰「理應在阿堵上。」此皆言阿堵﹐豈必錢邪﹖此與王子猷以竹爲此君之意同﹐裴迪詩曰「竹君」者是也。●卷九○李陸娛老之趣士大夫晚年不問家事﹐自適其適﹐非其胸中能擺脫世累﹐未易及此。僕讀《陸賈》《李遷哲》二傳﹐深喜其得娛老之趣。陸賈爲太中大夫﹐而歸家好﹐出橐中裝﹐分與五子﹐令各生產。賈常帶百金寶劍﹐乘安車駟馬﹐從歌鼓瑟侍者十人﹐與諸子約「過女﹐女給人馬酒食之費﹐極則十日而更。所死家﹐得寶劍﹑車騎﹑侍從者。一歲中以往來過他客﹐率不過再過﹐數擊鮮﹐毋久混女爲也。」李遷哲爲刺史歸﹐妾媵至有百數﹐男女六十九人﹐緣漢十里間﹐第宅相次﹐姬媵有子者分處其中﹐各有童僕﹑侍婢﹑閽人守護。遷哲每鳴笳導從﹐往來其間﹐縱酒歡宴﹐盡平生之樂。子孫參見﹐或忘其名﹐披籍以審之。二公臨老能自享如此﹐是非髙見邪﹖其有斷斷焉計較口腹﹐疲精竭力﹐爲子孫作活﹐至老死而不知休者﹐人之賢愚相去幾何哉﹗○魏舒無聊人在世間﹐不必贏餘﹐粗足伏臘﹐心下無事﹐子孫同樂﹐此政樂爾。苟爲不然﹐𨿽官尊年髙﹐何益於事﹖晉魏舒位司徒﹐年八十二﹐官非不尊﹐壽非不髙﹐然惟有一子一孫﹐皆先逝﹐煢然獨處﹐愁苦無聊﹐天子於是下詔以安之﹐曰「舒告老之年﹐處窮獨之苦﹐每怛然爲之嗟悼﹐思所以散愁養气﹑增滋味品物﹐仍賜陽燧安車﹐出入觀省﹐或以散憂。」寵則寵矣﹐樂安在哉﹖僕謂當此之時﹐不如一介之士﹐無榮無辱﹐優遊蓬蓽之下﹐仰事俯育﹐團笑語﹐和气滿懷﹐有足樂者。理有不可致詰﹐旣與其貴﹐又與其壽﹐又何不與其後以慰其心﹖豈非傅其翼者去其角乎﹖天苟如是﹐又何不裁其有餘﹐補其不足哉﹖今與其貴﹐又與其壽﹐而不與其後﹐使其悲苦無聊﹐則所與貴與壽者﹐無補其爲樂﹐又不如不與之爲愈也。不知天與其貴與壽者﹐將榮之邪﹖抑困之邪﹖殆不可致詰也。○賈逵傳誤《賈捐之傳》云﹕捐之﹐誼之曾孫也。元帝初卽位﹐上疏言得失。《賈逵傳》云﹕九世祖誼﹐文帝時爲梁傅。曾祖父光﹐爲常山太守﹐宣帝時﹐以吏二千石﹐自洛陽徙扶風。僕嘗考之﹐誼仕文帝之初﹐捐之仕元帝之初﹐計文帝卽位至宣帝末年﹐百三十餘年﹐誼之後方至三世﹐而《賈逵傳》謂﹐文帝時之誼爲九世祖﹐而宣帝時之光爲曾祖。自誼至光且七世﹐而逮事四朝﹐又何其太速﹗誼視捐之爲三世孫﹐視光爲六世孫﹐豈有三世孫仕元帝﹐而六世孫仕宣帝之理﹖疑傳之誤。○元白韓柳世稱「元白」﹐而元之所爲﹐視白爲甚慚。世稱「韓柳」﹐而韓之所守﹐非柳之所及。僕嘗求之﹐元﹑白﹑韓﹑柳﹐始未嘗不同。所以異者﹐中道而變耳。元稹爲監察禦史﹐動皆守正﹐及其召還﹐次敷水驛﹐與中使抗﹐略不少貶﹐由是獲罪。當是之時﹐李絳﹑崔羣之徒﹐皆力言其枉﹐是其所以與樂天同也。使稹自此確然不變﹐終始一節﹐亦何愧於樂天哉﹖柰何不能自守﹐及附其徒﹐平生志節﹐於是掃地。子厚爲文章卓偉精致﹐一時輩行推仰﹐是其與退之同。爲監察禦史﹐與王叔文相附﹐此所以與退之異也。使子厚自入仕後不附叔文之黨﹐又何慚於退之也﹖元稹附會小人﹐遂得入相﹔子厚附會小人﹐反爲終身之累。是稹做著﹐子厚做不著﹐且子厚一廢不起﹐較其所圖﹐孰得孰失﹖善乎劉髙尙曰「君子贏得做君子﹐小人枉了做小人。」○古人避諱古今書籍﹐其間字文率多換易﹐莫知所自﹐往往出於當時避諱而然。僕不暇一一深考﹐姑著大略於玆﹐自可類推也。秦始皇諱政﹐呼正月爲徵月﹐《史記﹖年表》又曰「端月」﹐盧生曰「不敢端言其過」﹐《秦頌》曰「端平法度」﹐曰「端直厚忠」﹐皆避正字也。漢髙祖諱邦﹐漢史凡言邦皆曰國。呂后諱雉﹐《史記﹖封禪書》謂「野雞夜ず」。惠帝諱盈﹐《史記》萬盈數作萬滿數。文帝諱恆﹐以恆山爲常山。景帝諱啟﹐《史記》微子啟作微子開﹐《漢書》啟毋石作開毋石。武帝諱徹﹐以徹侯爲通侯﹐蒯徹爲蒯通。宣帝諱詢﹐以荀卿爲孫卿。元帝諱﹐以氏爲盛氏。光武諱秀﹐以秀才爲茂才。明帝諱莊﹐以老莊爲老嚴﹐以辦裝爲辦嚴﹐或者以爲稱人當曰辦嚴﹐自稱曰辦裝﹐不知辦嚴卽辦裝也。殤帝諱隆﹐以隆慮侯爲林慮侯。安帝父諱慶﹐以慶氏爲賀氏。魏武帝諱操﹐以杜操爲杜度。吳太子諱和﹐以禾興爲嘉興。蜀後主諱宗﹐以孟宗爲孟仁。晉景帝諱師﹐以師保爲保傅﹐以京師爲京都。文帝諱昭﹐以昭穆爲韶穆﹐昭君爲明君﹐《三國誌》韋昭爲韋耀。湣帝諱業﹐以建業爲建康。康帝諱嶽﹐以鄧嶽爲鄧岱﹐山嶽爲山岱。簡文鄭後諱阿春﹐以春秋爲陽秋﹐晉人謂「皮裏陽秋」是也﹐富春爲富陽﹐蘄春爲蘄陽。齊太祖諱道成﹐薛道淵但言薛淵。梁武帝小名阿練﹐子孫皆呼練爲絹。隋祖諱忠﹐凡言郎中﹐皆去中字﹐侍中爲侍內﹐中書爲內史﹐殿中侍禦爲殿內侍禦﹐置侍郎不置郎中﹐置禦史大夫不置中丞﹐以治書禦史代之﹐中廬爲次廬。至唐又避太子諱忠﹐亦以中書郎將爲旅賁郎將﹐中舍人爲內舍人。煬帝諱廣﹐以廣樂爲長樂﹐廣陵但稱江都。唐祖諱虎﹐凡言虎率攺爲武﹐如武賁﹑武丘之類是也。髙祖諱淵﹐趙淵爲趙文深。太宗諱世民﹐唐史中凡言世皆曰代﹐凡言民皆曰人﹐所謂治人﹑生人﹑富人侯之類是也﹐民部曰戶部。髙宗諱治﹐唐史中凡言治皆曰理﹐如東漢注引王吉語而曰「至理之主﹐才不代出」者﹐章懷太子避當時諱也。武后諱照﹐以詔書爲制書﹐鮑照爲鮑昭﹐懿徳太子重照攺曰重潤﹐劉思照攺曰思昭。睿宗諱旦﹐張仁攺曰仁願。玄宗諱隆基﹐惠文太子隆範﹑薛王隆業﹐並去隆字﹐「君基太一」﹐「民基太一」﹐並作其字﹐隆州爲閬中﹐隆康爲普康﹐隆龕爲崇龕﹐隆山郡更名仁壽郡。代宗諱豫﹐以豫章爲鐘陵﹐蘇預攺名源明﹐以薯蕷爲薯藥﹐至本朝避英宗諱曙曰山藥﹐簽署曰簽書。徳宗諱適﹐攺括州爲處州。憲宗諱淳﹐淳州更名蠻州﹐韋純攺名貫之﹐韋淳攺名處厚﹐王純攺名紹﹐陸淳攺名質﹐柳淳攺名灌﹐嚴純攺名休復﹐李行純攺名行諶﹐崔純亮攺名仁範﹐程純攺名弘﹐馮純攺名約。穆宗諱恆﹐以恆山爲平山。敬宗諱弘﹐徐弘攺名有功。文宗諱昆﹐宋緄《會要》作宋混﹐鄭涵避文宗舊諱涵﹐攺名瀚。武宗諱炎﹐賈炎攺名嵩。宣帝諱忱﹐常湛攺名損﹐穆諶攺名仁格。石晉髙祖諱敬瑭﹐拆敬氏爲文氏﹑苟氏﹐至漢而復姓敬。本朝避翼祖諱敬﹐復攺姓文﹐或姓苟。元後父諱禁﹐以禁中爲省中。武后父諱華﹐以華州爲太州。韋仁約避武后家諱﹐攺名元忠。竇懷貞避韋後家諱﹐而以字行。劉穆之避王后諱﹐以憲祖字行﹐後又避桓溫母諱﹐更稱小字武生。虞茂避明穆後母諱﹐攺名預。淮南王安避父諱長﹐故《淮南子》書﹐凡言長悉曰修。晉以毗陵封東海王世子毗﹐以毗陵爲晉陵。唐避章懷太子諱賢﹐以崇賢館爲崇文館。王館除會稽內史﹐以犯祖諱會字﹐以會稽爲鄶稽。賈曾以父諱至中﹐不肯拜中書舍人。韋聿遷祕書郎﹐以父嫌名﹐換太子司議郎。柳公綽遷禮部尙書﹐以祖諱換左丞。李涵爲太子少傅﹐呂滑劾涵謂不避父名少康。劉溫叟以父諱嶽﹐不聽絲竹之音。李賀以父名晉肅﹐不赴進士舉。司馬遷以父諱談﹐《史記》趙談曰趙同﹐張孟談爲孟同。範曄以父諱泰﹐《後漢》郭泰曰郭太。李翺祖父諱楚金﹐故爲文皆以今爲玆。錢王諱Α﹐以石橊爲金櫻﹐攺劉氏爲金氏。楊行密據揚州﹐揚人呼密爲蜂糖。僞趙避石勒諱﹐以羅勒爲蘭香。宋髙祖父諱城﹐以武成王爲武明王﹐以武成縣爲武義縣。古人避諱﹐似此甚多﹐不可勝舉。《聞見錄》謂徳宗立﹐議攺括州﹐適處士星應括州分野﹐遂攺爲處州。處州合上聲呼﹐呼去聲﹐非也。《容齋隨筆》謂嚴州本名睦州﹐宣和中以方寇攺嚴州﹐蓋取嚴陵灘之意。子陵乃莊氏﹐避明帝諱﹐以莊爲嚴﹐合爲莊州。李祭酒涪謂晉諱昭﹐攺名亻召。案《說文》自有亻召穆字﹐以昭爲亻召﹐蓋借音耳﹐公之論如此。僕又觀韓退之《諱辧》﹐謂武帝名徹﹐不聞又諱車轍之轍。今《史記﹖天官書》謂車通﹐此非諱車轍之轍乎﹖前輩謂馬遷《史記》不言談﹐今《李斯傳》言宦者韓談﹐此非《史記》言談乎﹖又謂《漢書》無莊字﹐今《爰盎傳》「上益莊」﹐《鄭當時傳》「鄭莊千里不賫糧」﹐玆非《漢書》言莊乎﹖《漢書》注以景字代丙字﹐如景科﹑景令之類。《晉書》與唐人文字皆然﹐《緗素雜記》亦莫曉而可。僕考之﹐蓋唐初爲世祖諱耳。○王易簡詩句《遁齋閒覽》云﹕詩人類以解官歸隱爲髙﹐而謂軒冕榮貴爲外物﹐然鮮有能踐其言者。故靈徹答韋丹云「相逢盡道休官去﹐林下何曾見一人。」趙嘏云「早晚粗酬身事了﹐水邊歸去一閒人。」若身事了﹐則仕進之心益熾﹐愈無歸期矣。王易簡云「靑山得去且歸去﹐官職有來還自來。」是豈能忘情於軒冕邪﹖僕謂人之官職﹐要皆自有定分﹐無固不可彊求﹐有亦不容固避。士大夫一進一退﹐貴乎順理﹐非必以忘情軒冕之爲髙也。觀三公詩﹐頗以易簡之言爲當理﹐然不若曰「靑山得意且歸去﹐官職有時還自來。」○瓶粟鬢絲東坡曰﹕淵明《歸去來辭》「瓶無儲粟」﹐使瓶有儲粟﹐亦無幾﹐此翁只於瓶中見粟。歐公曰﹕孟郊詩「鬢邊𨿽有絲﹐不堪織寒衣」。就令織得﹐能幾何﹖二公戲言之耳﹐非眞譏之也。僕謂詩固言志﹐然才人志士﹐筆端造化﹐抑揚髙下﹐不可以一律觀﹐譬之水泉﹐揚之可以滔天﹐抑之不過涓涓於溝洫間爾﹐文章亦猶是。且如樂天詩句﹐率多優遊不迫﹐至言窮苦無聊之狀﹐則曰「塵埃常滿甑﹐錢帛少盈囊。侍衣甚藍縷﹐妻愁不出房。」樂天之窘﹐豈至是邪﹖則知詩人一時之言﹐不可便以爲信﹐其托諷之意﹐蓋亦有在﹐正與宋玉《大言》《小言賦》之意同。○禹錫平淮詩《隱居詩話》曰﹕人豈不自知﹐及愛其文章﹐乃更太謬。劉禹錫《稱平淮西詩》云「州中喔喔晨雞鳴﹐譙樓鼓角聲和平。」以爲盡李之美。又曰「始知元和十二載﹐四海重見升平年。」以爲盡憲宗之美。吾不知此句爲何等語﹖此隱居之言也。僕謂詩人意到﹐自有所喜。禹錫之意﹐隱居自不解耳﹐豈可以目前之語疵之哉﹖且如「池塘生春艸」之句﹐亦甚平易﹐是人皆能道者。靈運至謂有神助﹐則靈運之意﹐有非他人所能知也。禹錫所謂「州中喔喔晨雞鳴﹐譙樓鼓角聲和平」﹐所以見李不動風塵﹐曉入蔡州﹐擒捕醜虜如此。「始知元和十二載﹐四海重見升平年」﹐所以見憲宗當徳宗姑息藩鎭之後﹐能毅然削平禍亂﹐使人復見太平官府如此。僕嘗味之﹐此兩聯正得當時之意。隱居以爲何等語﹐是不思之過也。○子美悶詩《西淸詩話》曰﹕人之好惡﹐固自不同。子美在蜀作《悶詩》﹐乃云「捲簾惟白水﹐隱幾亦靑山。」若使余若此﹐從王逸少語﹐當卒以樂死﹐豈復有悶邪﹖僕謂《西淸詩話》此言﹐是未識老杜之趣耳。平時見靑山白水﹐固自可樂﹐然當愁悶無聊之時﹐靑山白水﹐但見其愁﹐不見其樂﹐豈可以常理觀哉﹖老杜在蜀﹐棲棲依人﹐無聊之甚﹐安得不以靑山白水爲悶邪﹖曾子固謂「以余之窮﹐足以知人之窮。」僕因知子美之言﹐爲不妄也。○景仰前修山谷云﹕兪淸老作景陶軒﹐名爲未當。《詩》曰「髙山仰止﹐景行行止。」景﹐明也。髙山則仰之﹐明行則行之。自魏﹑晉間所謂景莊﹑景儉等﹐從一人差誤﹐遂相承謬。僕謂此謬自漢已然﹐非始於魏晉也。僕觀東漢《劉愷傳》曰「今愷景仰前修」﹐注﹕景﹐慕也。則知此謬其來尙矣。近時名公如東坡﹐亦承此謬。孫巨源作景疏樓﹐東坡有詩曰「不獨二疏爲可慕﹐他時當有景孫樓。」豈特兪淸老之謬而已﹖○張長公唐詩中多用張長公事﹐如陳子昂詩曰「世道不相容﹐嗟嗟張長公。」此蓋言張釋之子耳。釋之子名摯﹐字長公﹐隱而不仕。見推於時。據《南史》﹐又有一張長公﹐簡文帝開文徳省﹐置學士﹐以吳郡張長公與庾肩吾充其選。陳宣亦曰「昔吳國張長公耽酒﹐年六十﹐自言引滿大勝少年時。」是則有兩張長公矣。長公者﹐猶言長卿﹑長君耳。前漢人語﹐大率多用君﹑卿﹑公﹑翁﹑子﹑伯﹑叔﹑孟﹑仲﹑季﹑長﹑次﹑幼﹑少﹑稚此十五字。有兄弟者﹐往往以孟﹑仲﹑季﹑長﹑次﹑幼等字爲次第。如張釋之字季﹐其兄字仲﹐計必有長兄字孟或伯者。鄭弘字稚卿﹐兄昌字次卿﹐計必有長兄字長卿者。杜延年字幼公﹐考《世系表》﹐杜延年有二兄延壽﹑延考﹐而不著其字﹐以幼公字推之﹐計其二兄必字長公﹑次公﹐此理明甚。張長之名﹐自陶淵明發之。○髯奴事魯直《次炳之玉版紙詩韻》曰「王侯須若綠坡竹」﹐注﹕王褒《髯奴詞》曰「離離若緣坡之竹﹐鬱鬱若春田之苗。」按《古文苑》所載﹐《髯奴詞》乃黃香所作﹐非王褒也﹐褒所著者《僮約》耳。《詩話》曰﹕潘十云﹐炳之得此詩﹐大以爲憾。炳之﹐僕曾大父也﹐上字諱伯﹐下字諱虎﹐仕至戶部郎﹐家有畫像存﹐爲髯而肥。魯直此筆藏於家﹐有《過庭集》三十卷行於世。舊有《坡仙簡牘》﹐王會之挾老秦取之去﹐今不知所在矣。○詩句紀時張華《勞還師歌》曰「昔往冒隆暑﹐今來白雪霏。」劉禹錫曰「昔看黃菊與君別﹐今見玄蟬我卻回」。權徳輿曰「去時樓上淸明夜﹐月照樓前撩亂花。今日成陰復成子﹐可憐春盡未歸家。」皆紀時也。此祖《詩》「昔我往矣﹐楊柳依依。今我來思﹐雨雪霏霏」之意。方幹詩曰「去時初種庭前樹﹐樹已勝巢人未歸。」○度曲二音《漢元帝贊》「自度曲﹐被歌聲。」應劭注﹕自隱度作新曲。瓚注謂﹐歌終更授其次﹐引張平子《西京賦》「度曲未終」之語爲證。師古曰「應說是也﹐太各切。」僕觀《西京賦》復引元帝自度曲爲證﹐正如瓚之失﹐是不深考耳。二者各有意義﹐豈一律哉﹗元帝度曲乃隱度之度﹐音鐸﹐如應劭所注﹐師古所音是也。《西京賦》乃度次之度耳﹐音杜﹐豈《元贊》之意哉﹗注但見《元贊》有此二字﹐故引爲證﹐而不知其意自別。《古文苑》宋玉《笛賦》「度曲羊腸」﹐此語卻可以爲證﹐而又在《漢贊》之先﹐注者不知之。近觀《藝苑雌黃》辧此二音﹐頗與僕意合﹐然亦不推原宋玉之語﹐夫豈未之考乎﹖今人詞中用「度曲」二字﹐類謂祖《元贊》﹐非也。○三公官加公字北朝多以三公官加公字爲除贈﹐曰司空公﹑司徒公﹑太尉公是也。而贈之者尢多﹐如髙允之徒贈司空公﹐王衍之徒贈太尉公﹐又如賀拔欽昔除司空公﹐及薨﹐贈太尉公之類不一﹐示尊崇之義爾。僕觀漢《孔廟碑》有曰「吳雄爲司徒公」﹐「趙戒爲司徒公」﹐知是之稱﹐不爲無自矣。○惟室靑詞惟室先生作《追薦弟靑詞》﹐有曰「气分父母﹐孰如兄弟之親﹔痛切肺肝﹐無甚死生之隔。」人以此四句爲切當於理。僕觀白樂天《祭弟文》﹐有曰「親莫愛於弟兄﹐別莫痛於死生」﹐惟室此言﹐蓋樂天意耳。●卷十○宣帝待霍氏陳右史君舉論宣帝在民間﹐知霍光驕恣日久﹐以其親握天子璽﹐而帝之未欲決去﹐是以陽厚之以權﹐而陰伺其間﹐不約以禮而汰其欲﹐以盈其罪﹐此正與鄭莊公以京敝段之意同。僕謂不然﹐霍光何負於己而至是哉﹖以是心而待舊恩﹐恐宣帝不應如此之薄。僕觀平日所以待遇光者﹐無昕不用其誠﹐逮其死也﹐所以送終﹐所以存卹其後﹐莫不備至﹐亦足以見宣帝拳拳於光也。顯等見權不出己﹐出怨望之言﹐僭侈恣橫﹐凡百不臣之狀﹐視前有加﹐帝明知之﹐而或往往請治﹐帝一切置而不問﹐但不過奪其權而已。且楊﹑韓﹑趙﹑蓋四君子﹐稍有過累﹐帝戮之不卹﹐今霍氏禍稔惡盈﹐帝豈不能治之哉﹖顧獨隱忍不發者﹐是蓋念大將軍夙恩之故﹐觀其詔曰「乃者云等謀爲大逆﹐朕以大將軍故﹐抑而不誅﹐冀其自新﹐今禹等」云云「朕甚悼之」﹐玆正見宣帝之本心﹐使顯等稍自悛攺﹐則霍氏富貴﹐將來未艾﹔柰何悖逆之節﹐愈益彰露﹐而不容掩匿﹐苟不明正典刑﹐天下其謂帝何﹖其勢不得不誅耳﹗是則帝誅霍氏﹐大出於不得已﹐豈故設阱以陷之哉﹖斯言過矣。○佛入中國傅奕﹑韓退之皆言﹐佛自後漢明帝時始入中國。此蓋論其顯然者。僕謂佛法之入中國﹐其來久矣。觀《魏略﹖西戎傳》曰﹕昔漢哀元壽元年﹐博士景慮受大月氏王使伊存口傳浮屠經。又觀劉向《列仙傳﹖序》曰「得仙者百四十六人﹐其七十四人已在佛經。」則知漢成哀間已有佛經矣。觀《漢武故事》﹐昆邪王殺休屠王﹐以其眾降﹐得金人之神﹐上置之甘泉宮。金人皆長丈餘﹐其祭不用牛羊﹐惟燒香禮拜。上使依其國俗。又元狩三年﹐穿昆明池底﹐得黑灰﹐帝問東方朔﹐朔曰「可問西域道人。」又知佛法自武帝時已入中國矣。今人惟知佛法入中國自明帝始﹐不知自武帝始也。薛正己記仲尼師老聃﹐師竺乾﹐審是﹐則佛入中國又不止於武帝。○周侍郎詞意苕溪漁隱謂﹐周侍郎詞「浮萍破處﹐檐花簾影顚倒」﹐檐花二字﹐用杜少陵「燈前細雨檐花落」﹐全與出處意不相合。又趙次公注杜少陵詩﹐引劉邈「檐花初照日」之語。僕謂二說皆考究未至。少陵「檐花落」三字﹐元有所自。丘遲詩曰「共取落檐花」﹐何遜詩曰「燕子戲還飛﹐檐花落枕前。」少陵用此語爾。趙次公但見劉邈有此二字﹐引以證杜詩﹔漁隱但見杜詩有此二字﹐引以證周詞﹐不知劉邈之先﹐已有「檐花落」三字矣。李白詩「檐花落酒中」﹐李暇亦有「檐花照月鶯對棲」之語﹐不但老杜也。詳味周用檐花二字﹐於理無礙﹐漁隱謂與少陵出處不合﹐殆膠於所見乎﹖大抵詞人用事圓轉﹐不在深泥出處﹐其紐合之工﹐出於一時自然之趣。又如周詞「午妝粉指印窗眼﹐曲理長眉翠淺。問知社日停鍼綫﹐探新燕。寶釵落枕春夢還﹐簾影參差滿院。」非工於詞﹐詎至是﹖或謂眉間爲窗眼﹐謂以粉指印眉心耳﹐此說非無據﹐然直作窗牖之眼﹐亦似意遠。蓋婦人妝罷﹐以餘粉指印於窗牖之眼﹐自有閒雅之態。僕嘗至一庵捨﹐見窗壁間粉指無限﹐詰其所以﹐乃其主人嘗攜諸姬抵此﹐因思周詞意恐或然。「社日停鍼綫」﹐張文昌句。○生子錫賚《世說》載﹐晉元帝生子﹐普賜羣臣。殷羨謝曰「皇子誕育﹐普天同慶﹐臣無勛焉﹐猥蒙頒賚。」帝笑曰「此事豈可使卿有勛邪﹖」後南唐時﹐宮中嘗賜洗兒果﹐有近臣謝表云「猥蒙寵數﹐深愧無功。」此正用《世說》事﹐而李后主亦曰「此事如何著卿有功﹖」故東坡《洗兒詞》謂「深愧無功﹐此事如何著得儂﹖」又用南唐史中語。僕又觀《北史》有一事亦相類。秦孝王妃生男﹐隋文帝大喜﹐頒賜羣官有差。李文博曰「今王妃生男﹐於羣臣何事﹐乃妄受賞。」此事亦然﹐但其言差隱耳。○晉帖《閣下法帖》十卷﹐淳化中所集﹐其中多弔喪問疾。國子祭酒李涪所撰《刊誤》云「短啟出於晉﹑宋兵革之際﹐時國禁書疏﹐非弔喪問疾﹐不得輒行尺牘﹐故義之書首云『死罪』﹐是違令也。」僕觀書牘首云「死罪」﹐自漢﹑魏以來已多如此﹐不但晉羲之也﹐恐非冒禁之故。孔融﹑繁欽﹑陳琳諸人書箋﹐皆先言死罪﹐然後云云。晉﹑宋以來﹐如阮嗣宗﹑謝玄暉﹑任彥升之徒亦然。僕又觀《墨客揮犀》﹐謂《法帖》中多弔喪問疾者﹐蓋唐帝好晉人墨迹﹐捨弔喪問疾之書﹐悉入內府﹐後歸昭陵﹐無有存者。惟弔喪問疾者﹐以不祥故﹐多在人間。二說不同。○漢碑引經語漢人專門之學﹐各習其師所傳經書﹐不無異同。然當時亦有假借用字﹐所以與今文不同。因觀漢碑中引經書語疏大略於此。《靈臺碑》曰「徳被四表」﹐《張公碑》曰「元亨利正」﹐《蔣君碑》曰「遵五屏四」﹐《劉修碑》曰「動乎儉﹐中鬼神﹐富謙鄕黨﹐遜遜如也」﹐《祝睦碑》曰「鄕黨逡逡﹐朝廷便便」﹐《孔彪碑》曰「無偏無黨﹐遵王之素」﹐《費氏碑》曰「導齊以禮﹐有恥且格」﹐《王君廟碑》曰「庶績咸喜」﹐《張表碑》曰「畔桓利貞」﹐《範式碑》曰「徽柔懿恭﹐明允篤恕」﹐《薛君碑》曰「永矢不忄宣」﹐《嚴發碑》曰「鐫堅仰髙」﹐此類甚多。《費鳳碑》有曰「泥而不滓」﹐洪氏謂此「涅而不淄」﹐非假借則傳異也。僕觀《史記﹖屈原傳》有曰「爵然泥而不滓」﹐劉勰《辧騷》則曰「爵然涅而不緇」﹐知此語尙矣。洪氏不引此﹐夫豈未之考乎﹖東漢如《熊君碑》《隗囂傳》亦皆有是語﹐不特《費鳳碑》也。○萱堂桑梓今人稱母爲北堂萱﹐蓋祖《毛詩﹖伯兮》詩「焉得諼艸﹐言樹之背。」按注﹐諼艸﹐令人忘憂。背﹐北堂也。其意謂君子爲王前驅﹐過時不反﹐家人思念之切﹐安得諼艸種於北堂﹐以忘其憂。蓋北堂幽陰之地﹐可以種萱﹐初未嘗言母也﹐不知何以遂相承爲母事。借謂北堂居幽陰之地﹐則凡婦人﹐皆可以言北堂矣﹐何獨母哉﹖傳注之學﹐失先王三百篇之旨﹐似此甚多﹐正與以鄕裏爲桑梓之謬同。《詩》意謂桑梓人賴其用﹐猶不敢殘毀﹐寓恭敬之意﹐而況父子相與﹐非直桑梓而已﹐非謂桑梓爲鄕裏也。然自東漢以來﹐乃以桑梓爲鄕裏用矣。○韓信之幸韓信始伐魏﹐旣整師而問酈生﹕「魏得毋用周叔爲大將乎﹖」曰「柏直也。」信曰「豎子耳。」遂進擊魏﹐益爲疑兵﹐陳船於臨晉﹐而伏兵於夏陽﹐以木罌渡軍﹐而襲安邑﹐虜魏王豹。則周叔者﹐信之素畏者也﹐其才必在信上。使魏用之爲將﹐則信將望風而服﹐尙安能行木罌渡軍之計乎﹖惟魏不用周叔爲將﹐故韓信得以僥幸以遂破魏之功也。信繼伐趙﹐廣武君者請奇兵以間道絕糧道﹐勸成安君深溝髙壘﹐勿與韓信﹑張耳戰﹐且謂不出十日兩將之頭可致麾下。其料敵如是之審﹐決非爲嘗試之謀也。使成安君聽其計﹐則信﹑耳之頭特未可保。當是之時﹐信蓋岌岌乎斂兵旁次﹐覘其計之用與否也。有報成安君不用詐謀奇計﹐而廣武君之說不行﹐信於是欣然大喜﹐方敢引兵而下﹐委蛇曲折﹐得使輕騎入趙壁﹐立漢幟以亂其軍﹐斬成安君於氵氐水上。是信破趙之功﹐又僥幸於再勝矣。信始歸漢﹐平此二國﹐最爲功大﹐而皆幸人之不然﹐豈非天邪﹖其後以之取燕﹐以之拔齊﹐勢如破竹﹐皆迎刃而解者﹐又悉資於降虜廣武君之策。觀信解廣武君縛﹐東向坐而師事之﹐悉心歸計以進取之間﹐則知廣武君料敵制勝之謀﹐髙出世表﹐大足以服信之心。如此﹐然則周叔之不用於魏﹐廣武君之策不行於趙﹐而反行於信﹐此信之所以戰勝攻取﹐爲漢家之人傑也與﹗○名字相沿前輩有云﹐前漢有酈食其﹑審食其﹐名字相沿﹐不知何義。僕謂此必慕其爲人﹐如司馬相如慕藺相如之爲人﹐故亦名相如。且名食其者﹐不獨酈﹑審二公也﹐前有司馬食其﹐見《戰國策》﹐後有趙食其﹐見西漢。想酈生輩慕司馬食其爲人﹐故名食其﹐其後趙食其亦必如此。人知食其之名﹐自酈﹑審始﹐不知酈﹑審前已有此名者。又如前漢有金日﹐後漢有馬日﹐而晉又有段匹﹐魏有於粟者。○太上皇名懶眞子云﹕漢初去古未遠﹐風俗質略﹐故太上皇無名﹐母媼無姓。然《唐﹖宰相表》敍劉氏所出云﹕太公名﹐字執嘉﹐生四子﹕伯﹑仲﹑邦﹑交﹐邦卽漢髙帝也。髙帝之父﹐漢史不載其名﹐唐史乃載之﹐此事亦可大笑。僕謂太上皇名已先見《後漢﹖章帝紀》注中﹐不但《唐書》也。《章紀》注謂﹐名﹐一名執嘉﹐與《唐書》所說微異﹐而不注所自。僕考之﹐蓋出於皇甫謐《帝王世紀》中。不特此也﹐如惠帝張后﹑文帝薄后﹐以至蒲父之徒﹐皆有名字﹐而《史記》《漢書》本傳初未嘗聞也。且太上皇之名﹑母媼之姓﹐不見《漢書》者﹐史氏不載耳。馬永卿謂風俗質略﹐上皇無名﹐母媼無姓﹐此說失矣。○文王之囿《後漢﹐楊賜傳》樂松曰「文王之囿百里﹐人以爲小﹔齊宣五里﹐人以爲大。」章懷太子注﹐《孟子》齊宣王問曰「文王之囿方七十里﹐寡人之囿方四十里。」此云百里﹑五里﹐與《孟子》不同。僕觀《世說》舉樂松之語云﹐齊五十里﹐乃知非五里也。當時史文於五字下脫一十字。蓋七十里近於百里﹐四十里近於五十里﹐樂松舉其大綱耳。揚雄亦曰「文王之囿百里﹐齊宣王之囿四十里。」是亦以文王之囿爲百里。文王之圃豈眞百里邪﹖章懷太子不深考耳。○晉元帝《隨筆》云﹕秦始皇乃呂氏之子﹐楚幽王乃黃氏之子﹐所謂嬴﹑芊之先﹐當不歆非類。僕考晉元帝乃牛氏子﹐非司馬氏也。然西晉當懷﹑湣之際﹐國祚絕矣﹐得元帝興於江左﹐顧以續二百餘年祚。司馬氏相傳才五十餘年耳﹐而牛氏相傳乃至一百四十餘年。𨿽司馬之廟不歆非類﹐然賴以延其國祚﹐此天假牛氏之胎﹐以晉室﹐決非偶然也﹐所以當時有牛馬之讖云。○靑州從事《徐彭年家範》﹕其子問「人稱酒爲靑州從事﹐謂何﹖」曰「《湘江野錄》云﹕昔靑州從事善造酒﹐故云。」僕考《世說》與此說不同﹐桓公有主簿﹐善別酒﹐好者謂靑州從事﹐惡者謂平原督郵。蓋靑州有齊郡﹐平原有鬲縣﹐言好酒下臍﹐而惡酒在膈上住也。從事美官﹐而督郵賤職﹐故取以爲諭。○橋玄佚事《後漢書》云﹕玄舉孝廉﹐補洛陽左尉﹐時梁不疑云云﹐棄官還鄕裏﹐後四遷爲齊相。考《蔡邕碑》云「舉孝廉﹐除郎中﹑洛陽左尉云云﹐解印綬去﹐辟司徒﹐舉髙第﹐補侍禦史﹐以詔書考司隸校尉趙祈事﹐廷尉郭貞私與公書﹐公封書以聞﹐辟大將軍梁公幕府。羌戎匪茹﹐震驚隴漢﹐西府舉公﹐拜涼州刺史﹐不動干戈﹐揮鞭而定西域。又值饉荒﹐諸郡饑餒﹐公開倉廩以救之﹐主者以舊典宜先請﹐公曰﹕『若先請﹐民已死矣。』廩訖奏之﹐詔嘉有汲黯憂民之心﹐遷齊相。」皆《傳》所不載﹐又《傳》謂光和六年卒﹐《碑》謂光和七年五月薨。○夜雨對牀人多以夜雨對牀爲兄弟事用。如東坡《與子由詩》引此﹐蓋祖韋蘇州《示元眞元常詩》「寧知風雨夜﹐復此對牀眠」之句也。然韋又有詩《贈令狐士曹》曰「秋檐滴滴對牀寢﹐山路迢迢聯騎行。」則是當時對牀夜雨﹐不特兄弟爲然﹐於朋友亦然。異時白樂天《招張司業詩》云「能來同宿者﹐聽雨對牀眠。」此善用韋意﹐不膠於兄弟也。僕又觀鄭谷《訪元秀上人詩》曰「且共髙僧對榻眠」﹐《思圓上人詩》曰「每思聞淨話﹐夜雨對繩牀。」夜雨對牀施於僧﹐亦不爲無自﹐然則聽雨對牀﹐不止一事。今人但知爲兄弟事﹐而莫知其他﹐蓋此詩因東坡拈出故爾。樂天非不拈出別章之意﹐然已灰埃矣。大抵人之文章﹐不論是否﹐得當代名賢提拂﹐𨿽輕亦重。不然﹐𨿽重亦輕﹐韋詩固佳﹐重以東坡引以爲用﹐此其所以顯然著在耳目﹐爲兄弟故事。○員貢二書員半千上書曰「臣家貲不滿千錢﹐有田三十畝﹐粟五十石。聞陛下封神嶽﹐舉豪英﹐故鬻錢走京師」云云。此正祖貢禹之意。貢禹上書﹐嘗曰「臣禹年老貧窮﹐家貲不滿萬錢﹐妻子糠豆不贍﹐衤豆褐不完﹐有田百三十畝﹐陛下過意微臣﹐賣田百畝﹐以共車馬。」二書之意一同﹐是皆有是實﹐而爲是言﹐非矯情飾詞也。後世讀之﹐純實之風可想。而今人求外補﹐其幹譽以爲異。嗚呼﹗率天下爲僞之風甚多﹐此特其一耳。○千里蒓羹《晉書》﹕載陸機造王武子﹐武子置羊酪﹐指示陸曰「卿吳中何以敵此﹖」陸曰「千里蒓羹﹐末下鹽豉。」或者謂千里﹑末下皆地名﹐蒓﹑豉所出之地。而《世說》載此語﹐則曰「千里蒓羹﹐但未下鹽豉耳。」觀此語﹐似非地名。東坡詩曰「每憐蒓菜下鹽豉」﹐又曰「未肯將鹽下蒓菜」﹐坡意正協《世說》。然杜子美詩曰「我思岷下芋﹐君思千里蒓。」張鉅山詩曰「一出修門道﹐重嘗末下蒓。」觀二公所云﹐是又以千里﹑末下爲地名矣。前輩諸公之見不同如此。僕觀見湖人陳和之言﹐千里地名﹐在建康境上﹐其地所產蒓菜甚佳﹐計末下亦必地名。《緗素雜記》《漁隱叢話》皆引《世說》之言﹐以謂末下當云未下﹐而漁隱謂千里者湖名﹐且引《酉陽雜俎》酒食而亦有千里之蒓。僕謂末下少見出處﹐千里蒓言者甚多﹐如《南北史》載沈文季謂崔祖思曰「千里蒓羹﹐非關魯﹑衛。」梁太子啟曰「吳愧千里之蒓﹐蜀慚七菜之賦。」吳均移曰「千里蒓羹﹐萬丈名膾。」千里之蒓﹐其見稱如此。○明妃琵琶事傅玄《琵琶賦﹖序》曰「故老言漢送烏孫公主嫁昆彌﹐念其行道思慕﹐使知音者於馬上奏之。」石崇《明君詞》亦曰「匈奴請婚於漢﹐元帝以後宮良家子配焉。昔公主嫁烏孫﹐令琵琶馬上作樂﹐以尉其道路之思。其送明君亦必爾也。」則知彈琵琶者﹐乃從行之人﹐非行者自彈也。今人畫《明妃出塞圖》﹐作馬上愁容﹐自彈琵琶﹐而賦詞者又述其自鼓琵琶之意矣。魯直《竹枝詞》注引傅玄序﹐以謂馬上奏琵琶﹐乃烏孫公主事﹐以爲明妃用﹐蓋承前人誤。僕謂黃注是不考石崇《明君詞》故耳。○漢田畝價東方朔曰「串鎬之間﹐號爲土膏。其價畝一金。」杜篤曰「厥土之膏﹐畝價一金。」《費鳳碑》曰「祖業良田﹐畝值一金。」按漢金一斤﹐爲錢十千﹐是知漢田每畝十千﹐與今大率相似。僕觀三十年前﹐有司畱意徵理﹐所在多爲良田﹐大家爭售﹐至倍其直。而邇年以來﹐有司狃於姑息﹐所在習頑爲風﹐舉向來膏腴之土﹐損半直以求售﹐往往莫敢鄕邇。世態爲之一變﹐甚可嘆也。○石凍春東坡云﹕唐人名酒﹐多以春名。退之詩「勤買拋靑春」﹐《國史補注》「滎陽土窟春﹑富平石凍春﹑劍南燒春」﹐子美詩「云安曲米春」。僕觀鄭谷《贈富平宰詩》曰「易博連宵醉﹐千缸石凍春。」知富平石凍春信矣。觀白樂天詩﹐有「靑旗沽酒聽梨花」之句﹐注﹕杭人其俗釀酒﹐聽梨花時熟﹐號爲梨花春。是又有梨花春之名。李白詩「甕中百斛金陵春」﹐劉夢得詩「鸚鵡杯中若下春」。○並食天廚今歲首門神﹐有書曰「口食天倉」。觀顧長康所畫《淸夜遊西園圖》﹐梁朝諸王跋尾﹐有云「圖上若干人並食天廚」﹐知此語舊矣。●卷十一○郭解劇孟《漢書》郭解「爲人靜悍」。師古注﹕性沈靜而勇悍。《史記》則曰「爲人精悍」﹐非靜字也。《漢書》又曰﹕臧命作姦剽攻﹐休乃鑄錢掘冢。師古注﹕臧命作姦剽攻者﹐臧亡命之人剽劫也﹐攻謂穿窬而盜也。休乃鑄錢掘冢者﹐不報仇剽劫﹐則鑄錢發冢也。然驗以《史記》之文﹐則「藏命作姦﹐剽攻不休﹐及鑄錢掘冢。」較之班史添一不字﹐以乃字爲及字﹐其文勢不同如此。又《漢書﹖劇孟傳》曰「條侯爲太尉﹐乘傳東將﹐至河南﹐得劇孟。」師古謂乘傳東將者﹐乘傳車東出爲大將也。《史記》則曰「乘傳車﹐將至河南」﹐乃知《漢書》誤以車字爲東字﹐而將字本方將之將﹐非將帥之將也。○漢唐人丐閒之章唐人奏疏乞退休﹐多數幾當退。孔之章是其一者﹐如司空圖三宜休﹐李泌五不住之說。僕嘗考之漢人乞退之章﹐嘗有是體。如王鳳上疏乞骸骨謝上曰「陰陽不調﹐災異數見﹐咎在臣鳳。奉職無狀﹐此臣一當退也。五經傳記﹐師所誦說﹐咸以日食之咎在於大臣非其人﹐此臣二當退也。河平以來﹐臣久病連年﹐數出在外﹐曠職素餐﹐此臣三當退也。」○師古注靑紫石林云﹕唐以金紫﹑銀靑光祿大夫爲階官﹐此沿漢制金印紫綬﹑銀印靑綬之稱也。《夏侯勝傳》「取靑紫如拾芥」﹐靑紫謂綬耳。顏師古以靑紫爲卿大夫之服﹐漢卿大夫蓋未服靑紫。師古但據當時所見。僕觀揚雄《解嘲》「紆靑拖紫」﹐師古注曰﹕靑﹑紫﹐謂綬之色。觀此語豈無見耶﹖然所謂服者﹐佩服云爾﹐漢人亦有以綬言服﹐如蔡邕章疏曰「命服銀靑」﹐曰「命服金紫」﹐曰「金龜紫紱之飾﹐非臣容體所當佩服」﹐以是而觀﹐師古之注﹐未爲謬也。僕又考之﹐秦時光祿勛有中大夫﹐漢武帝更名光祿大夫﹐皆銀章靑綬﹐魏晉以來﹐有左右光祿大夫。光祿三大夫﹐皆銀章靑綬﹐其重者詔加金章紫綬﹐則謂之金紫光祿大夫。旣有金紫之號﹐故以本光祿爲銀靑光祿大夫。晉時如王翹之嘗爲此官﹐而任遐爲光祿大夫﹐就王晏乞一片金﹐晏乃啟轉爲金紫是也。是則金紫﹑銀靑光祿大夫之階﹐萌於漢武﹐成於晉﹐非始於唐也。○米價貴賤《前漢﹖食貨志》曰﹕漢興﹐接秦之敝﹐民失其業﹐大饑﹐米石五千﹐人相食。髙祖令民就食蜀漢。又按《髙祖紀》「二年﹐關中大饑﹐米斛萬錢﹐人相食﹐令就食蜀漢。」皆一時事所書﹐米價不同﹐恐稍先後﹐亦未可知。王莽末﹐黃金一斤﹐易粟一斛。晉湣帝時﹐米斗二金﹐是一斗粟易錢二十緡﹐一石粟爲錢二百緡也。後漢末﹐董卓之亂﹐百姓流離﹐谷石至五十萬。唐潼關失守﹐魯炅所守郡中米斗五十千﹐是一石谷爲錢五百緡也。梁侯景食石頭常平粟盡﹐米一斗七八萬錢﹐是一石米爲錢七八百緡也﹐自古米貴﹐未有如是之甚者。漢明帝永平間﹐粟斛三十﹐正與唐太宗米斗三錢之價同。東魏元象間﹐谷斛九錢。《趙充國傳》「金城湟中谷斛八錢」﹐《漢宣紀》「谷石五錢」﹐自古米賤﹐又未有如是之甚者。等一石谷耳﹐賤而至於五錢﹐貴而至於七八百緡﹐無乃太懸絕乎﹖○二公言時政虞預陳時政曰「自頃長吏輕﹐多去來﹐送故迎新﹐交錯道路﹐受迎者惟恐船馬之不多﹐見送者惟恐吏卒之常少。窮奢極費﹐謂之忠義﹔省煩從簡﹐呼爲薄俗。」範寧陳時政曰「方鎭去官﹐皆列精兵器仗以爲送﹐故米布之屬﹐不可勝計。監司相容﹐初無糾彈﹐其中或有淸白﹐亦復不見標異。送兵多者﹐至有千餘家﹐少者數百戶﹐旣力入私門﹐復資官廩布﹐兵役旣竭﹐枉役良人﹐牽引無端﹐以相充補。若是功勛之臣﹐則已享裂土之胙﹐豈應封外復置吏兵乎﹖今送故宜爲節制﹐以三年爲斷。」二公陳時政﹐皆以送迎之費爲言﹐想晉時之獘﹐莫此爲甚。觀寧所謂「送兵多者至有千餘家﹐少者數百戶」﹐資官廩布而力入私門﹐有以見當時去官不卹州郡如此。而今州郡送故迎新﹐交錯道路﹐所費不訾﹐而勢力之家私占軍役﹐不以爲非者﹐其殆晉之流風乎﹖○魏證蒯通初﹐魏證常勸太子建成早除秦王。及建成敗﹐世民召證謂曰「汝何爲離我兄弟﹖」眾忄匡懼﹐證容止自若﹐對曰「先太子若從證言﹐必無今日之禍。」此語蓋祖蒯通之故知爾。初﹐蒯通教韓信云云﹐信旣伏誅﹐上召通曰「若教淮陰侯反乎﹖」通曰「然。臣固教之﹐豎子不用臣策﹐故自夷如此。如用臣計﹐陛下安得而夷之﹖」其事𨿽異﹐其意則同。是皆不以事敗而遽變前說﹐要胸中有守而然﹐異乎倉皇失措﹐遽變前說者也。是以於此反有以見知。○壺關三老戾太子遭巫蠱事﹐與江充以兵相格。上怒甚﹐羣下憂懼﹐不知所出﹐壺關三老上書訟太子冤甚力﹐謂充銜至尊之命﹐迫蹙太子﹐造飾姦詐﹐羣邪錯謬﹐是以親戚之路隔塞不通﹔太子進則不得見上﹐退則困於亂臣﹐獨冤結而亡告﹐不忍忿忿之心﹐起而殺充﹐恐懼逋逃。子盜父兵﹐以救難自免耳。臣竊以爲無邪心。其言甚當﹐上𨿽感悟﹐而不爲罷兵。吏圍益急﹐太子度不得脫﹐卽自經。繼而上知太子惶恐無他意﹐而車千秋復訟太子冤﹐謂子弄父兵罪當笞。天子之子﹐過誤殺人﹐當何﹖罪上大感悟﹐謂曰「父子之間﹐人所難言也。公獨明其所以然。」遂族充家﹐而擢千秋爲丞相。至壺關三老﹐竟不聞尺寸之賞。此甚與周生言霍氏事同。所謂「曲突徙薪無恩澤﹐焦頭爛額爲上客」也。壺關三老﹐班史不著姓名﹐荀悅《漢紀》謂令狐茂。○古者金價《惠帝紀》云﹕視作斥上者將軍四十金。鄭氏曰﹕四十金﹐四十斤金也。晉灼曰﹕近上二千石賜錢二萬。此言四十金﹐實金也。下凡言黃金﹐眞金也。不言黃金﹐錢也。《食貨志》﹕黃金一斤﹐直萬錢也。後漢何休注《公羊》「百金之魚」﹐亦謂一金萬錢。《緗素雜記》引一金萬錢﹐以證晉王導所市練布之價。則是一金萬錢﹐不但秦漢爲然﹐自三代至晉﹐莫不皆然﹐何千百年間﹐金價一律如此﹖今日之價﹐視古又何倍蓰邪﹖○少翁致神《抱朴子》謂﹕《前漢書》及《史記》皆云﹐齊人少翁爲文成將軍﹐武帝所幸李夫人死﹐少翁能令武帝見之。僕考《史記﹖武帝本紀》及《封禪書》「上有所幸王夫人卒﹐少翁以方術夜致王夫人貌。」又考《漢書﹖外戚傳》「少翁夜致李夫人。」《史記》謂王夫人﹐《漢書》謂李夫人﹐二說自不同。《抱朴子》謂二書皆云李夫人﹐謬矣。徐廣注《封禪書》﹐謂《外戚傳》曰「趙之王夫人」﹐潘嶽《悼亡詩》曰「獨無李氏靈﹐仿佛睹爾容」﹐又以爲李夫人﹐其不同如此。王子年《拾遺記》則又曰「李少君致李夫人於紗幕中」﹐不言少翁而言李少君。○朝請今呼朝請郎及奉朝請﹐並作上聲。僕考《漢書》﹐朝請其說有二﹕一說漢律諸侯春朝天子曰朝﹐秋曰請﹐此合從去聲﹐如「竇嬰不得朝請」﹑「王陵竟不朝請」之類是也。師古注﹕才姓反。又一說奉朝請﹐無定員﹐本不爲官位。東京罷省三公﹑外戚﹑皇室﹑諸侯多奉朝請。奉朝請云者﹐奉朝會請召而已。故韓退之﹑東坡詩﹐並作上聲押是也。○字人之官古者字人之官甚重。漢郎官出宰百里﹐必其綿歷稍深﹐望實稍重﹐然後畀以是任﹐非如今日限以攺秩之制。其權旣輕﹐其責甚重﹐往往人以爲難。且以後漢杜詩觀之﹐詩始仕郡功曹﹐有公平稱﹐辟大司馬府﹐歲中三遷爲侍禦史﹐安集洛陽﹐還以狀聞。世祖賜以戟﹐復使河東﹐剪滅賊徒﹐拜成臯令。且詩自功曹超三遷爲侍禦史﹐又兩持使節﹐方爲縣令﹐則其令不亦重哉﹖惟其望重﹐所以人服﹐權重不敢動搖﹐是以一邑之治﹐無難能者。觀漢碑﹐嚴沂凡七爲縣﹐不以爲煩﹐蓋以此也。今人爲邑﹐得一滿秩﹐如釋重負﹐𨿽有過人之材﹐孰肯希於再試乎﹖○正五九到官《隨筆》云﹕《齊書》髙洋謀篡魏﹐其臣宋景業言﹐宜以仲夏受禪。或曰「五月不可入官﹐犯之不終於其位。」景業曰「王爲天子﹐無復下期﹐豈得不終其位﹗」乃知此忌相承已久﹐不曉其義。僕觀前漢張敞爲山陽太守﹐奏曰「臣以地節三年五月視事」。其言如是﹐則知前漢之俗﹐未嘗忌五月也。然張敞在山陽監護驕賀﹐其責甚難﹐卒以無事﹐其後徵爲膠東相﹐亦不聞有凶橫之說。又觀後漢《朔方太守碑》云﹕延嘉四年九月乙酉﹐詔書遷衙令﹐五年正月到官。乃知拘忌之說﹐起於兩漢之後﹐然又觀《獨孤及集》有《爲舒州到任表》曰「九月到州訖」﹐乃知唐人亦有不忌九月者﹐因考諸州唐人題名﹐見不避正﹑五﹑九處亦多。○漢諸君末年前漢諸君末年﹐甚有異者。文帝十六年﹐攺爲後元年。其說出於新垣平之詐﹐候日再中﹐以爲吉祥﹐故攺元以求延年之祚﹐繼而詐覺而被誅矣。景帝猶且因之﹐景帝卽位元年﹐至七年稱中元年﹐又六年稱後元年﹐至三年而終。武帝在位五十四年﹐屢更年號﹐最後更爲後元﹐而以二年終﹐不知當時何所據而分中與後﹐謂之後﹐則疑若有盡﹐乃不諱何邪﹖自是之後﹐不復建後元之號矣。然宣﹑元﹑哀三帝末年﹐抑有甚異者。宣帝末年號黃龍元年﹐正月匈奴單於來朝﹐二月歸國﹐十二月帝崩。元帝末年號竟寧元年﹐正月單於又來朝﹐五月帝崩。哀帝末年號元壽二年﹐正月單於來朝﹐六月帝崩。事之符合﹐有如此者。或謂匈奴從上遊來厭之﹐故中國輒有大故﹐此事殆不可曉也。○借書一鴟李正文《資暇集》曰﹕借書集﹐俗謂借一癡﹐與二癡﹐索二癡﹐還四癡。又杜元凱遺其子書﹐曰「書勿借人。古諺云﹕『借書一嗤﹐還書一嗤。』」後人生其詞至三四﹐訛爲癡。或曰癡甚無謂﹐當作。僕觀《廣韻》注﹑張孟《押韻》﹐所載字﹐皆曰「借書﹑盛酒器也。」故曾文淸公《還鄭侍郎通鑑詩》曰「借我以一鑑﹐餉公無兩。」然又觀魯直詩曰「願公借我藏書目﹐時送一鴟開鎖魚。」蘇養直詩曰「休言貧病惟三篋﹐已辦借書無一鴟。」又曰「去止書三篋﹐歸亡酒一鴟。」曰「慚無安世書三篋﹐濫得揚雄酒一鴟。」乃作鴟夷之鴟。近見《漁隱後集》亦引黃詩爲證﹐與僕暗合。○丁晉公治第丁晉公治第﹐楊景宗爲督役﹐丁後籍沒﹐而景宗貴顯﹐乃以其第賜景宗。錢思公嫁女﹐令銀匠龔美造妝奩器皿﹐旣而美拜官﹐思公以爲妹婿。向者器皿﹐乃歸美家。二事甚異。僕謂人自不悟耳。天下之物﹐去來無定﹐安可彊執在己者以爲我有哉﹖豈獨物然﹐𨿽天下亦莫不然。曹氏爲漢平董卓﹐董卓旣平﹐而受漢室者﹐曹氏也。司馬氏爲魏抗吳蜀﹐吳蜀旣抗﹐而受魏室者﹐司馬氏也。劉裕爲晉北伐﹐然北方旣定﹐而受晉室者﹐劉氏也。天下事率多類此。區區之勢﹐豈足恃哉﹗觀楊﹑龔二事﹐甚與衛靑娶平陽公主事同。○班範議論班史言淮南王謀反﹐憚汲黯守節死義﹐至說公孫弘等﹐如發蒙耳。其言止如此。範史論李固據位持重﹐以爭大義﹐其視胡廣﹑趙戒﹐猶糞土也。何至是哉﹗二公議論懸絕﹐𨿽毀人亦然。壞前漢之風俗者﹐莫過乎孔光﹑張禹。晉人謂光﹑禹之罪﹐深於莽﹑卓。使範曄作光﹑禹傳﹐則必直書其罪而誅之也。固則曰「服儒衣冠﹐傳先王語﹐其醞藉可也。然持祿保位﹐被阿諛之譏﹐以古人之迹見繩﹐烏能勝其任乎﹖」其優遊不迫如此﹐以此見古人忠厚气象。○汲冢書《史記﹖燕世家》所載﹐或曰「禹薦益﹐已而以啟人爲吏。及老﹐而以啟爲不足任乎天下﹐傳之於益。已而啟與交黨﹐攻益奪天下。」謂禹名傳天下於益﹐已而實令啟自取。此說甚背經旨。前輩往往致疑。《戰國策》亦有是語﹐司馬貞注曰﹕經傳無聞﹐未知所由。僕嘗考之﹐其說出於《汲冢書》。《汲冢書》凡七十五篇﹐出於魏安王墓中。其言大率與今經史相反﹐如雲夏年多殷﹔益乾啟位﹐啟殺之﹔太甲殺伊尹﹔文王殺季歷﹔自周受命至穆王百年﹐非穆王壽百歲﹔幽王旣亡﹐有共伯和者攝行天子事﹐非二相共和。《師春》一篇﹐書《左傳》諸國卜筮﹐師春是造書之姓名也。《瑣語》十一篇﹐諸國卜夢妖怪相書也。《繳書》二篇﹐論弋射法。此類不一﹐今《崇文總目》有《汲冢周書》十卷。○蔡邕女賢羊祜父道﹐先娶孔融女﹐後娶蔡邕女。孔氏生發﹐蔡氏生承﹑祜。時發與承俱病﹐度不能兩存﹐乃專心養發﹐故得濟﹐承竟病死。其賢如此﹐視古烈女何愧﹗後閱《蔡邕傳》無聞﹐《烈女傳》但載邕女爲董祀妻者﹐名琰﹐字文姬﹐喪亂中爲胡騎所獲﹐在胡中十二年﹐生二子。曹操痛邕無嗣﹐遣使以金璧贖之﹐琰不能死節﹐更爲生子﹐謂之烈女﹐可乎﹖史失去取甚矣。○古者糧給之數古者糧給之數﹐嘗考其大略。《周禮﹖廩人》「中歲人食﹐月三釜。」注云﹐六斗四升曰釜。三釜爲米一斛九斗二升。三十日之食﹐則日食米六升四合也。魏李悝曰「人食月一石半﹐五人終歲爲粟九十石。」是一人食米五升也。漢趙充國曰「以一馬自佗負﹐三十日食爲米二斛四斗﹑麥八斛。」是一人日米八升﹐一馬日麥二斗七升也。《匈奴傳》曰「計一人三百日食﹐用糲十八斛。」是一人日糲六升也。《後漢﹖南蠻傳》曰「計人廩五升﹐用米六十萬斛。」晉顧臻曰「北方夷狄對岸﹐外禦爲急﹐兵食七升。」兩漢上下糧給之數﹐所得大略如此。僕又考之﹐古斛甚小﹐漢二斗七升﹐當今五升四合。所謂人食米八升者﹐當今二升一合六分﹐所謂人食米六升者﹐當今一升六合。所謂人食米五升者﹐當今一升三合有半。○重三今言五月五日曰重五﹐九月九日曰重九。僕謂三月三日亦宜曰重三。觀《張說文集﹖三月三日詩》「暮春三月日重三」﹐此可據也﹐《曲水侍宴詩》「三月重三日」﹐此可據也。○喉唇喉吻或者謂《文選﹖沈約碑》「獻替帷﹐實掌喉唇」﹐尙書爲喉舌﹐而以爲喉唇﹐無乃好異。僕謂此語承襲已久﹐不但約也﹐如宋趙伯符表曰「無宜復司喉唇」﹐宋文帝目送王華等﹐曰「此四賢一時之秀﹐同掌喉唇。」宋孝武曲水聯句﹐臣偃曰「喉唇廢職方思讓」﹐裴子野曰「張吏部有喉唇之任」﹐《宋志﹖平南荊曲》曰「多選忠義士爲喉唇」。喉唇事如此之多﹐且沈約所言不但此碑也﹐於《範云墓志》亦曰「乃作喉唇﹐帝猷必舉。」是知此語﹐非獨一處也。僕又觀崔る《尙書箴》曰「龍作納言﹐帝命惟允。山甫翼周﹐實司喉吻。」不但喉唇也﹐又有喉吻之說。是以胡宗愈啟曰「崇禁臺喉吻之司﹐首巖廊股肱之寄。」○王建襲杜意王建詩曰「人客少能畱我屋﹐客有新漿馬有粟。」此正杜子美「肯訪浣花老翁無﹐與奴白飯馬靑芻」之意。僕考杜意﹐又出於傅休奕《盤中詩》﹐曰「惜馬蹄﹐歸不數﹐羊肉千斤酒百斛﹐令君馬肥麥與粟。」●卷十二○酈生事不同《史記﹖酈生正傳》與《朱建傳》尾所述酈見髙祖事不同。太史公曰「平原君之子與余善﹐是以得具論之。」豈非以此兩存之乎﹖《正傳》所述﹐與今班史一同﹐曰﹕酈生聞沛公略地陳畱﹐其麾下騎士適裏中子﹐謂曰「吾聞沛公慢而易人﹐多大略﹐此眞吾所願從遊。莫爲我先﹐若見沛公﹐謂曰﹕『臣裏中有酈生六十餘﹐長八尺﹐人皆謂之狂生﹐自謂我非狂生。』」騎士曰「沛公不好儒。諸客冠儒冠來者輒溺之﹐與人言常大罵﹐未可以儒生說也。」酈生曰「第言之。」騎士從容爲言。沛公至髙陽傳捨﹐使召酈生入謁﹐見沛公踞牀﹐使兩女子洗足﹐長揖不拜﹐曰「足下欲助秦攻諸侯乎﹖且欲率諸侯破秦也﹖」沛公罵曰「豎儒﹗天下同苦秦久矣﹐故相率攻秦﹐何謂助秦攻諸侯乎﹖」酈生曰「必欲合義兵誅無道秦﹐不宜倨見長者。」於是沛公輟洗攝衣﹐延生上坐﹐謝之﹐生因云云。沛公喜﹐賜食﹐問計安出﹐生曰「足下起糾合之眾﹐不滿萬人﹐欲徑入彊秦﹐所謂探虎口者也。陳畱﹐天下之衝﹐多積粟。臣善其令﹐請得使之﹐令下足下。卽不聽﹐足下舉兵攻之﹐臣爲內應。」於是遣酈生行﹐沛公引兵隨之﹐遂下陳畱。其《正傳》所言如此。《朱建傳》尾則曰﹕沛公引兵過陳畱﹐酈生踵軍門上謁﹐曰「髙陽賤民酈食其﹐竊聞沛公暴露﹐將兵誅不義﹐願得口畫便事。」使者入通﹐沛公方洗﹐問何如人﹐使者曰「狀貌類大儒﹐衣儒衣﹐冠側注。」沛公曰「爲我謝之﹐言我方以天下爲事﹐未暇見儒人。」酈生叱使者曰「吾髙陽酒徒﹐非儒人也﹗」使者復入報曰「客天下壯士﹐自言髙陽酒徒。」沛公遽雪足延入見之﹐生揖沛公曰「足下暴衣露冠﹐將兵討不義﹐而曰『吾方以天下爲事﹐未暇見儒人』﹐夫足下欲就天下大功﹐而以目皮相﹐恐失天下之能士﹐且度足下智勇不如吾﹐欲就天下而不相見。竊爲足下失之。」沛公謝曰「鄕者聞先生之容﹐今見先生之意矣。」乃延而坐之﹐問所以取天下者。酈生曰「足下欲就大功﹐不如止陳畱。陳畱﹐天下之衝﹐兵之會地﹐積粟數千萬石﹐守壘甚堅。臣素善其令﹐願爲足下說之。不聽﹐臣請爲足下殺之﹐而下陳畱。」沛公從之﹐於是酈生夜見陳畱令說之﹐陳畱令云云。酈生夜半斬陳畱令報沛公﹐遂下陳畱。其說又如此﹐由前所說﹐則沛公倨洗見酈生﹔由後所說﹐則方洗見使者。由前所說﹐則謂陳畱令不聽﹐足下舉兵攻之﹔由後所說﹐則謂臣爲足下殺之。其他語意詳略多不同﹐故備錄之﹐以資閱史者。○史記簡略《漢書﹖寬傳》曰﹕張湯爲廷尉﹐廷尉府盡用文法吏。寬以儒生在其間﹐見謂不習事﹐不署曹﹐除爲從史﹐之北地視畜數年。還至府﹐上畜簿﹐會廷尉時有疑奏﹐掾史莫知所爲﹐寬爲言意﹐掾史因使爲奏。奏成﹐讀之皆服﹐以白廷尉湯。湯大驚﹐召寬與語﹐乃奇其材﹐以爲掾。上寬所作奏﹐卽時得可。異日﹐湯見﹐上問曰「前奏非俗吏所及﹐誰爲之者﹖」湯言寬。上曰「吾固聞之久矣。」湯由是鄕學﹐以寬爲奏讞掾﹐以古法義決疑獄﹐甚重之。《漢書》載寬事如此之詳。《史記》但曰﹕以試第次補廷尉史﹐是時﹐張湯方鄕學﹐以爲奏讞掾﹐以古法議決疑大獄﹐而愛幸湯﹐湯以爲長者﹐數譽之」﹐才此數句而已﹐不見所謂在廷尉不署曹之說﹐不見北地視畜數年之說﹐不見還至府爲湯作疑奏之說﹐不見上疑奏卽時賜可之說。寬平生善處﹐有此數事﹐似此曲折﹐皆不一見﹐以至上問《尙書》﹑開六輔渠﹑議封禪事﹐《漢書》歷載﹐而《史記》皆不書﹐何其太略也﹗以《史記》而考寬行事﹐不幾泯沒乎﹖大抵遷史失之略﹐如《丙》《魏》等傳皆然。○漢獄吏不卹漢獄固酷﹐獄吏尢不卹。試摭數事﹕周勃下廷尉﹐吏稍侵辱之﹐旣出﹐曰「吾嘗將百萬軍﹐安知獄吏之貴也﹖」韓安國抵罪﹐蒙獄吏田甲辱之﹐安國曰「死灰不復然乎﹖」甲曰「然卽溺之﹗」王嘉下獄﹐獄吏稍侵辱之﹐嘉喟然仰天嘆曰「幸得充備宰相﹐不能進賢退不肖﹐死有餘責。」歐血而死。蕭望之不肯入獄﹐仰天嘆曰「吾備位宰相﹐老入獄牢﹐苟求生活﹐不亦鄙乎﹗」飲藥而死。夫以宰相大臣﹐獄吏尙且不卹﹐況其他乎﹖是以路溫舒上書有曰「秦有十失﹐其一尙存﹐治獄之吏是也。今治獄之吏﹐上下相毆﹐以刻爲明﹐深者獲公名﹐平者多後患﹐故治獄之吏皆欲人之死﹐是以死人之血流離於市﹐被刑之徒比肩而立﹐大辟之計歲以萬數﹐此仁聖之所以傷也。夫人情安則樂生﹐痛則思死﹐捶楚之下﹐何求不獲﹖故囚人不勝痛﹐則飾詞以視之﹔吏治者利其然﹐則指道以明之﹔上奏畏卻﹐則鍛煉而周內之。蓋奏當之成﹐𨿽咎徭聽之﹐猶以爲死有餘辜。何則﹖成煉者眾﹐文致之罪明也。是以獄吏專爲深刻﹐殘賊而亡極﹐偸爲一切﹐故俗語曰『畫地爲獄議不入﹐刻木爲吏期不對。』此皆疾吏之風﹐悲痛之辭也。故天下之患﹐莫深於獄﹔敗法亂正﹐離親塞道﹐莫甚乎治獄之吏。此所謂一尙存者也。」溫舒一書﹐深切如此﹐使人讀之﹐不覺毛竦﹐想秦獘之存於當時者﹐莫此爲酷。觀勃等所云﹐益可驗矣。鍛煉周內﹐文致其罪﹐在漢已然﹐況今日乎﹖○經怪二字曩歲﹐平江鄕試﹐有詞科人爲考官﹐出策題用「經怪」二字﹐莫知所自。僕讀《後漢﹖蔡邕傳》﹑晉嵇康書﹐皆用此二字。又觀唐人文集﹐如劉禹錫﹑皇甫書中﹐亦多用之。經﹐常也。《漢書》常字多作經﹐如曰「難以爲經」。○披霧睹天今用披霧睹靑天事﹐多指樂廣。如梁孝元詩「還思逢樂廣﹐能令雲霧褰。」駱賓王詩「情披樂廣天」是也。往往謂此語創見於晉﹐不知此語已先見於徐幹《中論》﹐曰「文王畋於渭水﹐遇太公釣﹐召而與之言﹐載之而歸。文王之識也﹐灼然若驅云而見白日﹐霍然如開霧而睹靑天。」晉人蓋引此語以美樂廣耳。曹植《謝入覲表》曰「若披浮雲而曬白日。」○消二義《周官﹖疾醫》「四時皆有癘疾﹐春時有首疾。」鄭注﹕﹐酸削也。司馬相如消渴﹐則所謂消中之疾也。首﹑消中﹐二疾旣異﹐而其字亦自不同﹐後人往往不辧﹐指爲一疾﹐鮮有別之者。後漢李通素有消疾﹐此正如相如渴疾也。太子賢注消中之疾是已﹐乃復引《周官》爲證﹐是以消中﹑首爲一義。以至《玉篇》《廣韻》之類﹐皆以爲消病﹐惟《禮部韻》字下注酸頭痛﹐是爲得之。張孟《押韻》注酸頭痛﹐又渴病。𨿽明知二疾爲不同﹐是認二字爲一體矣。○公門有公田文曰「將門必有將﹐相門必有相。」其言起此。後曹植疏亦曰「相門有相﹐將門有將。」《南北史》引處甚多﹐李彪曰「諺曰『相門有相﹐將門有將。』」此皆兼二者言也。獨引一句者﹐如梁武帝曰「柬可謂相門有相矣。」宋武帝謂王鎭惡曰「可謂將門有將。」是皆祖田文之語爾。而《續釋常談》獨推王訓﹑王鎭惡二事﹐以證「將門有將﹐相門有相」之所自。是又未知田文﹑曹植之所說也。晉王沈又有「公門有公﹐卿門有卿」之語。○王延扣冰晉王延事母甚孝﹐夏則扇枕﹐冬則溫被。母嘗盛冬求生魚﹐延求而不獲﹐扣冰而哭﹐忽有一魚踴出冰上﹐取以進母。史臣曰「王延扣冰而召鱗﹐扇席而驅暑﹐𨿽黃香﹑孟宗﹐抑爲倫輩。」僕謂不若易孟宗爲王祥﹐尢爲切當。爲母而致冰鮮﹐王氏有二人﹐前有祥﹐後有延。○江淹擬古《遁齋閒覽》云﹕《文選》有江淹《擬湯惠休詩》曰「日暮碧雲合﹐佳人殊未來。」今人遂用爲休上人詩故事。僕謂此誤自唐已然﹐不但今也。如韋莊詩曰「千斛明珠量不盡﹐惠休虛作碧雲詞。」許渾《送僧南歸詩》曰「碧雲千里暮愁合﹐白雪一聲秋思長。」曰「湯師不可問﹐江上碧雲深。」權徳輿《贈惠上人詩》曰「支郎有佳思﹐新句淩碧雲。」孟郊《送淸遠上人詩》曰「詩誇碧雲句﹐道證靑蓮心。」張《贈髙閒上人詩》曰「道心黃檗老﹐詩思碧雲秋。」雪竇詩曰「碧雲流水是詩家」﹐曰「湯惠休詞豈易聞﹐暮風吹斷碧溪云。」此等語皆以爲湯詩用﹐惟韋蘇州《贈皎上人詩》曰「願以碧雲思﹐方君怨別詞」﹐似不失本意。吳曾《漫錄》但引樂天與唐上人對答二詩爲證﹐豈止此邪﹖○王介詩王介出守湖州﹐嘗有詩曰「吳興太守美如何﹐太守從來惡祝它。生若不爲上柱國﹐死時猶合替閻羅。」後兩句事見《北史﹖韓擒虎傳》﹐擒虎曰「生爲上柱國﹐死爲閻羅王﹐亦足矣。」夫子稱祝它之佞﹐蓋美其有材耳﹐謂衛靈公不亡者﹐以有祝它等之故。《左氏傳》亦謂祝它排難解紛﹐賢者也。介以諂媚者爲祝它﹐是狃於流俗之見。觀晉王沈爲豫州刺史﹐下教曰「達幽顯之賢﹐去祝它之佞。」《北史》曰「羣犬吠新客﹐佞僮排疏賓。望衛惋祝它﹐眄楚悼靈均。」知此說久矣。不知佞有二義﹐有才佞之佞﹐有諂佞之佞。○藥欄李濟翁《資暇集》曰「園庭中藥欄。」欄卽藥﹐藥卽欄﹐猶言圍援﹐非花藥之欄。《漢﹖宣帝紀》「池藥未禦幸者﹐假與貧民。」《漢書》「闌入宮禁」﹐率多作艸下闌﹐則藥欄尢分明也。有誤者以藤架蔬圃作對。僕謂此說固是﹐然考《漢﹖宣帝紀》「池未禦幸者﹐假與貧民。」非藥字。又觀古人詩﹐如梁庾肩吾曰「向嶺分花徑﹐隨階轉藥欄。」唐李商隱曰「水精眠夢是何人﹐欄藥日髙紅﹛髟皮﹜﹛髟我﹜。」王維曰「藥欄花徑衡門裏」﹐又曰「新作藥欄成」﹐杜子美曰「乘興還來看藥欄」﹐許渾曰「竹院晝看筍﹐藥欄春賣花。」又曰「欄圍紅藥盛」﹐張籍曰「借宅常欣事藥欄」﹐多作花藥之欄用也。近見苕溪漁隱亦引爲證。○如律令《資暇集》曰﹕符祝之類﹐末句「急急如律令」者﹐人以爲如飲酒之律令﹐速去不得遲也。一說謂漢朝每行下文書﹐皆云如律令﹐言非律令文書行下﹐當亦如律令﹐故符祝有如律令之言。按律令之令﹐讀如零。律令是雷邊捷鬼﹐此鬼善走﹐與雷相疾﹐故曰「如律令」。僕謂雷邊捷鬼之說﹐出於近世雜書﹐西漢未之聞也。漢人謂如律令者﹐戒其如律令之施行速耳﹐豈知所謂捷鬼邪﹗此語近於巫史﹐不經之甚。宋時有「文書如千里驛行」之語﹐正漢人如律令之意也。○開八帙以十年爲一帙﹐其說見《白樂天集》中﹐詩云「年開第七帙﹐屈指幾多人。」是時﹐六十三元日詩也。又曰「行開第八帙﹐可謂盡天年。」注曰﹕時俗謂七十以上開爲第八帙。蓋以十年爲一帙爾。近時壽聖皇太后慶八十﹐而廟堂有辭免恩例札子﹐曰「昌運協千齡之會﹐東朝開八帙之期。」又曰「慶闈開八帙之算﹐三世奉萬年之觴。」蓋攺開爲登字。○古人引用經子語古人有引用經﹑子語﹐不純用其言﹐往往隨意增減﹐間亦有害理處。如範曄曰「孔子稱﹕貧而無諂﹐富而無驕﹐未若貧而樂道﹐富而好禮者也。」範升曰「孔子云﹕博學約之﹐弗畔矣夫。」賈逵曰「孔子稱﹕於禮讓爲國﹐於從政乎何有﹖」閻纘曰「孟軻云﹕孤臣孽子﹐操心也危﹐慮患也深﹐故多善功。」崔元亮曰「孟軻云﹕眾人皆曰殺之﹐未可也﹔卿大夫皆曰殺之﹐未可也﹔天下皆曰殺之﹐然後察之﹐乃置於法。」此等語𨿽不無損益﹐然不甚礙理。如劉向曰「帝舜戒伯禹﹕毋若丹朱傲。」袁著曰「舜禹相戒﹕毋若丹朱。」按今《尙書》此語﹐乃禹戒舜﹐非舜戒禹﹐謂之相戒亦非。如此等語﹐似於當來之意未安也。或者謂範曄舉孔子稱「貧而樂道﹐富而好禮」﹐恐《論語》中脫一道字。僕考《前漢》引此語﹐初無道字﹐而《禮記﹖坊記》則曰「貧而好樂﹐富而好禮。」○誅全甲《漢書》載﹕「霍去病過焉支山千有餘裏﹐合短兵鏖臯蘭下﹐殺折蘭王﹐斬盧侯王銳悍者﹐誅全甲﹐獲醜執渾邪王子。」師古注﹕全甲﹐謂軍中之甲不喪失也。《史記》載此大略相同﹐但於「短兵」下無「鏖臯蘭下」一句﹐於「斬盧胡王」下卻言「誅全甲﹐執渾邪王子。」徐廣注﹕誅全甲﹐一作誅金甲﹐此三字較之《漢書》所言﹐甚失文理。疑《史記》之文﹐傳流之誤﹐後人不考﹐因其誤而爲之注耳。○稱翁姑爲官家吳人稱翁爲官﹐稱姑爲家。錢氏納土﹐蓋嘗奏過﹐謂其土俗方言。觀範曄臨刑﹐其妻罵曰「君不爲百歲阿家﹗」其母云云﹐妻曰「阿家莫憶。」袁君正父疾﹐不眠﹐專侍左右。家人勸令暫臥﹐答曰「官旣未差﹐眠亦不安。」二事正在《南史》﹐知吳人之語﹐爲不誣也。○男人傅粉《世說》載﹕何晏潔白﹐魏帝疑其傅粉﹐以湯餅試之﹐其拭愈白﹐知其非傅粉也。僕考《魏略》﹐晏自喜動靜﹐粉白不去手﹐則知晏嘗傅粉矣。《前漢﹖佞幸傳》「籍孺﹑閎孺傅脂粉﹐以婉媚幸上」﹐此不足道也。東漢《李固傳》章曰「大行在殯﹐路人掩涕﹐固獨胡粉飾貌﹐搔頭弄姿﹐盤旋偃仰﹐從容冶步﹐略無慘怛之心。」《顏氏家訓》謂梁朝子弟﹐無不燻衣剃面﹐傅粉施朱﹐以此知古者男子多傅粉者。○二公待宦官後漢中常侍張遜權傾天下。遜父死﹐歸葬潁川。一郡畢至﹐名士無往者。遜甚恥之。陳於是獨往弔焉﹐後誅黨人﹐遜感﹐故多所全宥。秦少遊論謂﹐當時士風病乎太淸﹐此之和所以爲貴也。旨哉斯言﹗僕觀本朝﹐張茂則𨿽宦官之賢者也﹐元間嘗請諸名公啜茶觀畫﹐諸公皆往﹐惟伊川先生不往﹐辭曰「某素不識畫﹐亦不喜茶。」伊川所謂正與太丘反經而合道者﹐非有卓然之識﹐烏能及此﹗○臥雪二安《錄異傳》載﹕漢大雪﹐洛陽令行至袁安門﹐無路入﹐謂安已死。令人除雪﹐入戶見之﹐僵臥於牀。又《先賢行狀》載﹕胡定字元安﹐時雪滿其室﹐縣令遣掾排雪問﹐定已絕谷﹐妻子皆僵。二事甚相類﹐皆雪中髙臥﹐皆縣令來撫問。元安﹑袁安名字又相協﹐安得不認爲一事邪﹖因思天下有一事關兩處者﹐何可勝數﹗如沈瘦事﹐前有約﹐後有昭略﹔望塵之潘﹐前有黨﹐後有嶽﹔書紅葉之鄭﹐前有虔﹐後有谷﹔致冰鮮之王﹐前有祥﹐後有延。○灰釘事劉鍇注李商隱《樊南集》﹐有《伐王元茂檄》﹐云「喪貝躋陵﹐飛走之期旣絕﹔投戈散地﹐灰釘之望斯窮。」恨不知灰釘事。前輩謂杜篤賦「燔康居﹐灰珍奇﹐椎鳴鏑﹐釘鹿蠡」﹐商隱雕篆如此。僕謂此二字出於《南史﹖陳髙祖紀》《九錫策》曰「王斧將揮﹐金鉦且戒﹐妖酋震懾﹐遽請灰釘。」商隱用此耳。後見《藝苑雌黃》亦引此辧﹐與僕暗合。○聯合古人句僕嘗用古人全句合爲一聯﹐曰「籠中剪羽﹐仰看百鳥之翔﹔側畔沈舟﹐坐閱千帆之過。」自以爲工。近觀《漫錄》謂任忠厚有投時相啟﹐正有此一聯﹐但攺側字爲岸字耳﹐其暗合有如此者。但《漫錄》不言所以﹐不知上句乃韓退之詩﹐下句乃劉夢得詩。韓曰「剪翎送籠中﹐使看百鳥翔。」劉曰「沈舟側畔千帆過﹐病樹前頭萬木春。」●卷十三○解經惡穿鑿韓退之謂《論語》「子在﹐回何敢死」﹐死本先字。僕觀《北史》李虎拜迎魏帝﹐帝曰「朕以卿爲死矣。」曰「子在﹐回何敢死﹖乃知死字。劉原父謂《尙書》「願而恭」﹐恭疑泰字﹐蓋願而加恭﹐則愈拘而不和矣﹐豈濟其不及哉﹖僕觀《南史》顧願字子恭﹐虞願字士恭﹐則知恭字蓋古也。郭次象謂《孟子》「少則慕父母﹐知好色則慕少艾」﹐少當讀如多少之少﹐謂人旣知好色﹐則慕父母之心少艾。艾言息也﹐如耆艾之艾。此說亦佳。然觀《離騷》「竦長劍兮擁幼艾」﹐《戰國策》「不以予工﹐乃與幼艾」﹐注引《孟子》「慕少艾」之語﹐又「齊王有七孺子」注云﹕孺子謂幼艾美女也。又知以少艾爲幼美﹐自古已然矣。後世解經有極佳處﹐然觀史傳所引﹐又往往不然﹐似此甚多﹐不可殫舉。僕舊從老先生授《論語》「十室之邑﹐必有忠信如丘者焉﹐不如丘之好學也已」﹐謂孔子每事謙遜﹐不應自謂人不如我好學﹐只移焉字下一點於焉字上﹐以焉字作煙字讀﹐文意別。然觀《北史》引此語﹐則曰「如丘者焉」﹐因知後學之解聖經﹐正不必用意過當﹐爲穿鑿之說﹐無悖於聖人經旨斯可矣。○晉王氏數派晉王氏最盛﹐然數派非一族也。僕不暇盡數﹐姑擇其顯然者疏之。渾﹑濟﹑坦之﹑﹑修之屬﹐皆太原之裔﹐後漢隱士霸之後也。祥﹑覽﹑惇﹑導﹑羲﹑獻之流﹐皆瑯牙之裔﹐前漢禦史大夫吉之後也。渾﹑戎﹑衍﹑澄﹐亦瑯牙裔﹐祥﹑覽別派也。肅﹑恂﹑虔﹑愷﹐蘭陵人﹐後漢良之後也。儀﹐陽城人﹐魏修之後也。浚﹑彜﹑矩﹑暢﹐弘農人。晉王氏無慮十餘派﹐惟瑯牙之派最盛。王導之孫﹐﹑瑉﹑謐﹑穆十三子﹐仕宋大顯﹐而慶流蕃衍﹐至隋及唐﹐有琳者仕則天時﹐有﹑有摶者﹐亦相繼爲時顯人﹐皆導之派也﹐見於史傳者﹐班班可考。善乎李翰作《鳳閣王侍郎傳論贊序》曰「太子晉之後﹐有錯爲魏將﹐剪爲秦將﹔自秦至漢﹐有吉有駿﹔自漢至晉﹐有祥有覽。其正緒也﹐則悅﹑洽﹑﹑瑉﹔其旁支也﹐則渾﹑戎﹑衍﹑經。」此說正得其源流。僕衰緒出自太原﹐自晉避地徙於閩中。按家譜﹐十世祖諱柴﹐仕唐爲水部郎中﹐見《閩川名士傳》。七世祖諱仁債﹐閩王審知辟爲大理評事﹐不就﹐避於剎頭。鄕裏服其節義﹐至今稱「剎頭王家」焉。○二書一意韓退之《上於襄陽書》曰「士之能享大名顯當世者﹐莫不有先達之士負天下之望者爲之前﹔士之能垂休光照後世者﹐亦莫不有後進之士負天下之望者爲之後。莫爲之前﹐𨿽美而不彰﹔莫爲之後﹐𨿽盛而不傳。是二人者﹐未始不相須也﹐然而千百載乃一遇焉﹐豈上之人無可援﹐下之人無可推與﹖何其相須之殷﹐而相遇之疏也﹗其故在下之人負其能﹐不肯諂其上﹔上之人負其位﹐不肯顧其下﹐故髙才多戚戚之窮﹐盛位無赫赫之光﹐是二人者之所爲皆過也。未嘗幹之﹐不可謂上無其人﹔未嘗求之﹐不可謂下無其人。愈之誦此言久矣﹐未嘗敢聞於人。側聞閣下﹐抱不世出之才」云云。皇甫《上江西李大夫書》曰「居蓬衣白之士﹐所以勤身苦心﹐皇皇﹐出其家﹐辭其親﹐甘窮饑而樂離別者﹐豈有貳事哉﹖篤守道而求知也﹗有位之人﹐所以休聲茂功﹐鑠光保大﹐不絕勛而窮名者﹐亦無異術焉﹐樂育材而得人也。人無所知﹐𨿽賢如仲尼﹐窮死而道屯﹐況其下者乎﹖未得其人﹐𨿽聖如唐堯﹐水不抑而凶未去﹐況其下者乎﹖故上之於人﹐下之求知﹐相須若此之急﹐而相得若此之難者何也﹖蓋以在位者居髙而聽深﹐在下者行卑而迹賤﹐其事勢不同﹐出處相懸故也。況乎上之人負其位不肯求﹐下之人負其才不肯屈﹐此其所以相須若此之急﹐相得若此之難也。自學聖人之道﹐誦之於口﹐銘之於心﹐徒恨今之人待士之分以虛華﹐而今之士望人之分以豪末﹐上下相鼓﹐波流相翻﹐是以亻殳亻殳棲棲﹐猶鬱鬱而無語﹐竊以閣下以周﹑召之才」云云。二書皆用此意。○陳遵投轄大抵觀史﹐當逆其意﹐不可泥其文。如《陳遵傳》云﹕遵每大飲酒﹐賓客滿堂﹐輒閉門﹐取客車轄投井中。𨿽有急﹐終不得去。如傳所云﹐則遵閉門投轄﹐率以爲常﹐何其不近人情如此﹗每閉門不放客出可也﹐何至每以其轄投井中邪﹖蓋投轄事﹐一時偶然耳﹐非謂其常如是也。遵間嘗因醉中畱客不住﹐遂取客車轄投於井中。史家紀此一事﹐以見遵平時好畱客如此﹐後人不考其意﹐遂謂常取人車轄投井中。如李方叔詩「可笑陳孟公﹐好客常投轄」﹐何不曉事如此﹖○阿買晉宋人多稱阿﹐如雲阿戎﹑阿連之類﹐或者謂此語起於曹操稱阿瞞。僕謂不然﹐觀漢武帝呼陳后爲阿嬌﹐知此語尙矣。設謂此婦人之稱﹐則間以男子者﹐如漢《淆坑碑》陰有阿奉﹑阿買﹑阿興等名。韓退之詩「阿買不識字」﹐知阿買之語有自。○士君子立論之難甚哉﹗士君子立論之難也。東坡曰「取之以仁義守之以仁義者﹐周﹔取之以詐力守之以詐力者﹐秦﹔以秦之所以取取之﹐以周之所以守守之者﹐漢也。」僕謂漢取天下𨿽不無詐力﹐何嘗不以仁義﹖漢守天下𨿽不無仁義﹐何嘗不以詐力﹖宣帝嘗曰「我家自有制度﹐本以霸王道雜之。」此語甚當。似不若曰﹕雜秦周之所以取者取之﹐雜秦周之所以守者守之者﹐漢也。溫公曰「才徳兼全謂之聖人﹐才徳兼亡謂之愚人﹐徳勝才爲君子﹐才勝徳爲小人。」僕謂﹐聖人﹐道化之妙應變無方者也﹐豈可以才徳論邪﹖才徳兼全﹐固𨿽天然資稟甚髙者能之﹐然在聖人似不當以是論。何者﹖要有所局也。孟子曰「可欲之謂善﹐有諸己之謂信﹐充實之謂美﹐充實而有光輝之謂大﹐大而化之之謂聖﹐聖而不可知之之謂神。」斯可謂善論聖人矣。僕晚進寡陋﹐不足以窺前輩藩籬之萬一﹐鄙見如此﹐未知是否﹖○美事不兩全「腰纏十萬貫﹐騎鶴上揚州。」天下美事﹐安有兼得之理﹖夏侯嘉正喜丹竈﹐又欲爲知制誥﹐嘗曰「使我得水銀銀半兩﹑知制誥三日﹐平生足矣。」二願竟不遂而卒。白樂天棄冠冕而歸﹐鍛煉丹竈﹐未成﹐除書已到。世事相妨﹐每每如此﹐蓋造化之工﹐不容兼取。旣欲爲官﹐又欲爲仙﹐安有是理邪﹖○夷亭之讖僕自幼嘗聞鄕中長老言﹐潮至夷亭出狀元﹐不曉所謂。己亥庚子﹐連歲大旱﹐咸鹵之水果至昆山境上所謂夷亭末地。是時﹐黃由魁天下。次舉﹐鄕中又籍籍言潮水至夷亭﹐未以爲信也﹐甲辰歲衛涇又魁天下。蘇之爲州﹐自本朝開國以來﹐未有占大魁者﹐而連舉預焉﹐甚爲鄕中偉觀。僕嘗作啟賀衛魁﹐一聯有曰「謂夷亭兩見潮水﹐君其應吉讖而登大魁﹔而姑蘇連出異人﹐我欲作雅歌而紀盛事。」蓋實錄也。○書詞輕重無垢先生爲郎曹日﹐惟室先生通書﹐則曰「子韶郎中老兄」。及入西淸﹐書詞之禮頓加﹐稱官而不稱字。門人疑之﹐或以問﹐惟室曰「今爲天子從臣﹐不比向來﹐當還其禮﹐豈以故舊之私廢之。」時人以爲識體。僕伯祖公達與許右丞少伊有筆研之舊﹐洎許入政府﹐伯祖猶爲士人﹐書問往來不廢﹐俱以字稱。或謂伯祖﹐許公隆貴﹐毋稱其字。伯祖曰「不然﹐故舊之義﹐安可以窮達異之哉﹖」然伯祖字之而許亦不以爲嫌。人嘉伯祖之不屈﹐服許公之有量。○新莽威斗《避暑錄》載﹕韓玉汝家有王莽銅斗﹐狀如勺﹐以今尺度之﹐長一尺三寸﹐其柄有銘曰「大官乘輿十氵柬銅斗﹐重三斤九兩﹐新始建國天鳳上戊六年十二月﹐工遵造﹐史臣閎﹑掾臣岑﹑掌旁丞臣弘﹑令臣栩﹐第二十六斗食器。」其文如此。又觀《隸釋》載新莽《候鉦銘》﹐「候鉦重五十來斤﹐新始建國地皇上戊二年﹐古工二晦造﹐嗇夫放﹑守史凡﹑掾太守左丞守令嘉﹑掌共上大夫��省。」其文意亦如此。二銘甚相類。僕考新莽傳﹐建國八年攺天鳳﹐天鳳六年攺地皇。莽自以土行﹐故以戊子代甲子﹐爲六旬之首﹐冠用戊子爲元日﹐是以每年有上戊之文。又案天鳳四年八月﹐莽親之南郊﹐鑄作威斗。威斗以五石銅爲之﹐若北斗﹐長二尺五寸欲以厭勝眾兵﹐旣畢﹐令司命負之﹐莽出在前﹐入在禦旁。其用如此。後劾孔仁亦曰「右杖威節﹐左負威斗。」玉汝家所藏銅斗﹐正此物也。觀制度亦相似﹐第尺寸差殊耳。前後所制固自不同。又觀《南史》﹐有人開玄武湖﹐於右冢上得一銅斗﹐有柄。文帝以訪朝士﹐何承天謂「此亡新威斗﹐莽三公亡者賜之﹐一在冢外﹐一在冢內。時三公居江左者惟甄邯﹐必邯之墓。」俄啟冢﹐又得一斗﹐復有石銘「大司徒甄邯之墓」﹐人皆服其博識。又知當時威斗﹐有以賜大臣者如此。候鉦無所考據﹐然不觀《候鉦銘》﹐無以驗銅斗爲眞新始物也。《候鉦銘》云「重五十來斤」﹐來字上加一點﹐是漆字﹐古人七字有如此借用者。因知北齊文宣以七爲漆而誅弟上黨王渙﹐其指亦有自。○漢人居喪漢人居喪﹐率多以日易月﹐罕有終三年之制者。其制自文帝始。文帝遺詔﹐令臣子勿久喪﹐已葬則除﹐自後因而弗攺﹐習以成俗。故翟方進爲相﹐後母終﹐旣葬﹐三十六日除服﹐起視事﹐以爲身備漢相﹐不敢逾國家之制。然當時亦知終三年喪爲盡禮﹐如原涉行父喪三年﹐顯名天下﹔河間惠王行母喪三年﹐詔書褒稱﹐以爲宗室儀表﹔薛宣後母死﹐其弟修去官﹐持三年喪﹐而宣不然﹐遂以不孝免。又漢碑中有居喪二交菲五五者﹐則以爲美談。如李翊﹑費鳳之徒﹐以爲至孝﹐銘爲「考憂釋紼﹐公義卓休」﹐其見推往往如此﹐則知當時丁父母憂持三年喪者鮮矣。不特不能持三年喪﹐且居憂而遷除者有之﹐如魯峻居母憂﹐自乞拜議郎是也。漢人居喪﹐大率可見﹐奪情廢禮﹐往往行之而安﹐其薄甚矣。然又有過於厚者﹐如髙陽令楊著遭從兄憂而去官﹐度尙遭從父憂而解秩﹐又有爲其師服斬喪三年而不釋者﹐禮之過不及如此。○漢人下語鄒陽曰「髙皇帝收敝民之倦」﹐谷永曰「陛下當盛壯之隆」﹐太史公《年表》﹑楊惲皆曰「當盛漢之隆」﹐班固曰「髙帝行寬仁之厚﹐」杜延年曰「晉獻被納謗之讒﹐申生蒙無罪之辜」﹐枚乘曰「馬方駭鼓而驚」﹐東方朔曰「賜淸燕之閒」﹐漢人文章有如此下語者﹐似覺意疊﹐要不害於理。近時有直學士院制誥中﹐用龍光之寵之語﹐而上不喜﹐以謂意重﹐惜當時無以此言奏之。客有言上語者﹐躊躇久之﹐謂寵字難攺。僕謂求便於時﹐作龍光之渥爲穩帖也。僕又考之﹐龍光二字﹐六經中別無出處﹐惟《詩》有之。據《詩》爲龍乃寵字﹐借寵爲龍耳﹐然漢人碑刻以龍光對言鶴鳴﹐是又以爲龍鳳之龍矣。○弟侄獻言兄弟之子﹐猶子也﹐古人視侄以父道﹐曰「叔父」﹐曰「大人」﹐而事叔亦以子禮。叔侄之分與父子同﹐是以後世贈言不敢施於叔父者﹐正懼其僭也。僕謂古人叔侄之分𨿽有間﹐而事有可告﹐則不可得而隱。古人叔侄之間﹐自有相與之至情﹐初不以尊卑爲間者。僕觀爰盎爲吳相﹐臨行辭其兄子種﹐種謂盎曰「吳王驕日久﹐國多姦﹐今君欲刻治彼﹐不上書告君﹐則利劍刺君矣。南方卑濕﹐君能日飲﹐亡何說王母反而已﹐如此則幸得脫。」觀此數語﹐斷斷乎治吳之藥石也。種爲此言﹐不以爲嫌﹔盎受其說﹐不以爲罪﹐盎用種計﹐迄善於吳﹐此正侄規叔之一例也。唐人如沈亞之﹑歐陽詹﹑權徳輿之徒﹐皆有《送叔序》﹐豈非祖此意乎﹖芮城府君爲禦史﹐將行﹐謂文中子曰「何以贈我﹖」子曰「淸而無介﹐直而無執。」此又弟獻言之一例也﹐如柳子厚等亦有《送兄序》。○遊士持書干謁今遊士持朝士書﹐走江淮﹐謁州郡﹐往往視書之輕重而次第之﹐此風其來尙矣。僕觀《沈亞之集》有《與路州》一書﹐其間言「某自某方來﹐以某執事書﹐視書爲之輕重。書多者館善宇﹐飽善味。書之次者﹐又次之。其有無因而至者﹐𨿽辯智過人﹐猶以爲狂﹐卽與偶然之輩﹑僥幸之徒﹐退棲陋室﹐與百姓雜處﹐飯惡味。且是謁閣下者﹐不獨盡窮餓求粟帛者﹐亦有抱其才智﹐求臧否於閣下。合一貫以禮﹐而以書不書爲輕重﹐竊恐天下之士其來閣下門者﹐皆爭賫書爲糧。受閣下之惠﹐而皆曰『某官之書而禮我。』何有愧於閣下﹖不惟不愧﹐且將憤怨﹐閣下勞費以無益。」觀亞之所言﹐可以見當時遊謁之士。○王勃等語王勃云「落霞與孤鶩齊飛﹐秋水共長天一色」﹐當時以爲工。僕觀《駱賓王集》亦曰「斷雲將野鶴俱飛﹐竹響共雨聲相亂」﹐曰「金飈將玉露俱淸﹐柳黛與荷緗漸歇」﹐曰「緇衣將素履同歸﹐廊廟與江湖齊致」﹐此類不一﹐則知當時文人皆爲此等語。且勃此語﹐不獨見於《滕王閣序》﹐如《山亭記》亦曰「長江與斜漢爭流﹐白雲將紅塵並落。」歐公《集古錄》載徳州《長壽寺碑》與《西淸詩話》﹐如此等語不一。僕因觀《文選》及晉﹑宋間集﹐如劉孝標﹑王仲寶﹑陸士衡﹑任彥升﹑沈休文﹑江文通之流﹐往往多有此語﹐信知唐人句格皆有自也。李商隱曰「靑天與白水環流﹐紅日共長安俱遠」﹐陳子昂曰「殘霞將落日交暉﹐遠樹與孤煙共色」﹐曰「新交與舊識俱歡﹐林壑共煙霞對賞。」○二史下卽字班馬二史下卽字﹐曰「所治卽上意所欲罪﹐予監吏深刻者﹔卽上意所欲釋﹐予監吏輕平者。卽豪必舞文巧詆﹐卽下戶羸弱﹐𨿽文致法﹐往往釋之」﹐曰「其在朝﹐君語及之卽危言﹐不及之卽危行」﹐曰「國有道卽順命﹐無道卽衡命」﹐曰「今單於卽能前﹐天子自將兵討﹐卽不能﹐亟南面而臣於漢」﹐曰「言無男卽喜﹐言漢廷治有男卽怒」﹐曰「溫舒善事有勢者﹐卽無勢﹐視之如奴」﹐曰「今能入關破秦甚善﹐卽不能﹐諸侯虜吾屬而東」﹐曰「卽有緩急﹐眞可將兵」﹐曰「卽無事﹐當窮究」﹐曰「漢卽來﹐我卽發」﹐曰「卽上云云﹐大王卽有周召之名」﹐似此言甚多。卽之爲言就也﹐亦當時史文之語助耳。○丈人今人呼丈人爲泰山﹐或者謂泰山有丈人峯故云。據《雜俎》載唐明皇東封﹐以張說爲封禪使。及已﹐三公以下皆轉一品。說以婿鄭鎰官九品﹐因說遷五品。玄宗怪而問之﹐鎰不能對﹐黃番綽對曰「泰山之力也。」與前說不同。後山送外舅詩「丈人東南英」﹐注謂丈人字﹐俗以爲婦翁之稱﹐然字則遠矣。其言𨿽如此﹐而不考所自。僕觀《三國誌》裴松之注「獻帝舅車騎將軍董」句下﹐謂「古無丈人之名﹐故謂之舅。」按裴松之﹐宋元嘉時人﹐呼婦翁爲丈人﹐已見此時。○晉官品占田晉平吳之後﹐制官品占田之法。第一品占五十頃﹐第二品四十五頃﹐第三品四十頃﹐第四品三十五頃﹐第五品三十頃﹐第六品二十五頃﹐第七品二十頃﹐第八品十五頃﹐第九品十頃﹐而又各以品之髙卑﹐蔭其親屬﹐多者及九族﹐少者三世。國朝近制﹐官品限田多寡之格﹐其與晉同﹐而較之舊制已減半矣。●卷十四○王圭母妻識見《新唐書》載﹕王圭始隱居時﹐與房﹑杜善﹐母李嘗曰「兒必貴﹐然未知所與遊者何如人﹐試與偕來。」會玄齡等過其家﹐李窺大驚﹐敕具酒食﹐盡歡終日﹐喜曰「二客公輔才﹐汝貴不疑。」杜子美《送重表侄王水詩》曰「我之曾老姑﹐爾之髙祖母。爾祖未顯時﹐歸爲尙書婦。隋朝大業末﹐房杜俱交友。長者來在門﹐荒年自糊口。家貧無供給﹐客位但箕帚。俄頃羞頗珍﹐寂寥人散後。入怪鬢髮空﹐吁嗟爲之久。自陳剪髻鬟﹐鬻市充否酒。上雲天下亂﹐宜與英俊厚。向竊窺數公﹐經綸亦俱有。次問最少年﹐虯髯十八九。子等成大名﹐皆因此人手。下云風雲合﹐龍虎一吟吼。願展丈夫雄﹐得辭兒女醜。秦王時在坐﹐眞气驚戶牖。及乎正觀初﹐尙書踐臺斗。夫人常肩輿﹐上殿稱萬壽。六宮師柔順﹐法則化妃後。至尊均嫂叔﹐盛事傳不朽。」杜詩所載如是之詳。觀詩言房杜來沽酒畱飲之意﹐似與傳文同﹐然此是圭妻杜氏﹐非關母李氏事。前輩往往疑之﹐終莫能辧﹐或以爲傳誤﹐僕謂觀者正不必深泥﹐要當兼考﹐於理爲得。傳言母李﹐而詩言妻杜﹐有以知婦姑皆賢﹐其髙識遠見﹐甚非常人所能及者。母見房杜﹐則謂「二客公輔才﹐汝貴不疑。」妻見太宗﹐則謂「子等成大名﹐皆因此人手。」其事甚異。詩傳互相發明﹐皆可爲據也。趙次公曰「虯髯十八九」謂太宗。又曰「有《虯髯公傳》」。僕謂引《虯髯公傳》誤矣﹐此非太宗﹐乃李靖所遇之人張三郎者。所謂虯髯公者﹐亦偉人。見隋室不靖﹐亦欲規圖基業﹐太宗旣出﹐見其英武﹐爲不可及﹐於是過海自立爲扶余國王。其事甚明﹐見《太平廣記》﹐此事甚與陳希夷返華陰山意同。○賈島事眾說不同《新唐書》載﹕賈島初爲浮屠﹐名無本。來東都﹐時洛陽令禁僧午後不得出﹐島爲詩自傷﹐韓愈憐之﹐因教其爲文﹐遂去浮屠﹐舉進士。當其苦吟﹐𨿽值公卿貴人皆不之覺。一日﹐見京兆尹﹐跨驢不避﹐詰之﹐久乃得釋。累舉不中第﹐文宗時﹐坐飛謗貶長江簿。《唐遺史》載賈島初赴舉在京﹐一日﹐在驢上得句云云﹐引手作推敲之勢。時韓退之爲京兆尹﹐車騎方出﹐島不覺﹐行至第三節

﹐左右擁至尹前。島具道所得詩句﹐退之遂並轡歸﹐爲布衣交。後累舉不第﹐乃爲僧﹐號無本﹐居法乾寺。一日﹐宣宗微行至寺﹐聞鐘樓上有吟聲﹐遂登樓﹐於島案上取詩卷覽之﹐島攘臂奪之曰「郎君何會此邪﹖」宣宗旣去﹐島知﹐亟謝罪﹐乃除遂州長江簿﹐後遷晉州司倉卒﹐故程以詩悼之﹐有「騎驢衝大尹﹐奪捲忤宣宗」之句。《摭言》又載賈島太和中﹐嘗跨驢張蓋﹐橫截天街﹐時秋風正厲﹐黃葉可埽﹐島吟曰「落葉滿長安」﹐求一聯不可得﹐不知身之所從﹐因衝京兆尹劉棲楚節﹐被系﹐一夕釋之。又嘗遇武宗於定水精舍﹐島尢肆慢﹐武宗訝之﹐初曰「令與一官。」授長江簿﹐至晉州司倉卒。三者所載異同如此。《新書》謂先爲浮屠﹐後舉進士。《遺史》謂後因不第﹐乃爲僧﹐得「僧敲月下門」之句﹐衝京尹韓退之節。《摭言》謂聯「落葉滿長安」之句﹐衝京尹劉棲楚節。《新書》謂文宗時坐飛謗貶長江簿。《遺史》謂奪詩卷忤宣宗﹐除長江簿。《摭言》又謂肆慢武宗云云。其紛紛之論不同如是﹐不可曉。僕觀集中載大中八年賜島爲長江簿﹐墨制九十四字。若是﹐則島出仕於宣宗之時似合遺史之說矣。考蘇絳所撰墓志﹐則曰「罹飛謗﹐責授長江簿﹐三年秩滿﹐遷晉州司倉﹐會昌癸亥歲﹐終於郡官舍﹐歿未浹旬﹐又轉當州司戶﹐於我何有﹖」此正與傳文所載同﹐要當以此爲正。島死於武宗之世﹐不應至宣宗之時方仕﹐墨制疑後人所擬﹐以附會遺史之說。不然﹐則太和誤爲大中﹐亦未可知。○文帝輕信文帝𨿽天資仁厚﹐然失於輕信﹐賞罰之命﹐往往出於一時﹐而不加審細﹐所以當時之人卒能救止﹐不至麗於有過之地。季布爲河東守﹐人或言其賢﹐則召以爲禦史大夫﹐又或言其使酒﹐則罷歸故郡。賈誼通諸家之書﹐廷尉言其能﹐則召以爲博士﹐絳灌言其擅權﹐則棄之長沙。周勃以大臣之重﹐或者言其反﹐則下廷尉﹐太后言其不反﹐則赦出之。太倉令或者言其過﹐遽下腐刑。緹縈言妾父廉平﹐則恕之。孟舒﹑魏尙守雲中﹐皆有能稱﹐稍有所聞﹐則下吏削爵﹐一聞田叔﹑馮唐之言﹐遂復其故職。至於以口鈍而責上林尉﹐以辯給而遷嗇夫﹔以犯蹕而欲致其死﹐以盜環而欲致之族﹐是皆出於一時之喜怒﹐而賴張廷尉之救止也。文帝輕於賞刑﹐往往如此。正自其輕信之過﹐向非有以救之﹐能無損於文帝之仁乎﹖○漢人多引逸經漢人多引逸經之詞。漢武元朔詔曰「九變復貫﹐知言之選」﹐元鼎詔曰「《詩》云『四牡翼翼﹐﹝C093﹞徵不服』」﹐楊終日「《詩》云『皎皎練絲﹐在所染之』」﹐張衡曰「立功立事﹐式昭徳音」﹐注﹕《逸詩》曰「祈招之﹐式昭徳音。」引《逸詩》者如此。《晁錯贊》「《書》曰『毋爲權首﹐將受其咎』」﹐《王商傳》﹕《周書》曰「以左道事君者誅。」師古注﹐《逸書》之詞。《蕭何傳》﹕《周書》曰「天予不取﹐反受其咎。」《律曆志》﹕《書》曰「先其算命」﹐《蕭望之傳》﹕《書》曰「戎狄荒服」﹐《陳湯傳》﹕《周書》曰「記人之功﹐忘人之過」﹐《主父偃傳》﹕《周書》曰「安危在出令﹐存亡在所用」﹐師古注﹐此《周書》者﹐本《尙書》之餘。引《逸書》者如此。○取亭館名東坡見人讀《晉書》﹐問其間得幾亭名。範石湖亦嘗與立之伯父言﹐凡亭館名﹐須於前代文籍中取﹐本朝文籍﹐要未爲古﹐似不宜取。僕謂借如本朝歐公﹑荊公﹑蘇﹑黃諸公﹐以其名重﹐就其詩句取之﹐猶未爲過。近時稍有詩聲﹐遂采以爲扁榜﹐甚無謂也。大抵名不可過實﹐與其浮誇﹐不若少貶。以溫公學術﹐而園曰獨樂﹐堂曰讀書﹐初未嘗誇耀。今人率求美名以飾其處﹐不顧己之所安﹐如懸車扁曰見一是也。時人好誇不止一端﹐如名寵婢﹐如書桃符﹐皆然。桃符書惟「天佑於一徳﹐八荒開壽域」﹐此等語不知常人何以當之﹖僕叔祖嘗以桃符丐惟室先生書﹐先生書曰「但願兒孫勤筆墨﹐不妨老子自婆娑。」此語甚得體。○金條脫事《南部新書》載﹕大中間﹐上賦詩有「金步搖」未能對﹐令溫飛卿續之﹐飛卿以「玉條脫」應之。宣宗令以甲科處之﹐爲令狐所沮﹐除方城尉。嘗問其事於飛卿﹐曰「出《南華眞經》﹐非僻書也。冀相公燮理之暇﹐時宜覽古。」甚怒。後飛卿詩有「悔讀南華第二篇

」之句。《北夢瑣言》謂《南華眞經》無玉條脫事﹐不知當時何所據也。僕謂眞誥玉條脫事﹐正在第一篇

中﹐謂華陽第一篇

可也﹐豈南華第二篇

邪﹖然考飛卿集﹐有《題李羽故里》一詩﹐尾句曰「終知此恨銷難盡﹐孤負華陽第一篇

。」無「悔讀《南華》第二篇

」之句﹐得非別詩乎﹖此事數處所載﹐率有異同。《盧氏新記》又曰﹕唐文宗一日問宰臣古詩「輕衫襯條脫」﹐條脫是何物﹐宰臣未對。上曰「卽今之腕釧。安妃有金條脫﹐是臂飾也。」《北夢瑣言》又謂宣宗嘗有「金步搖」未能對﹐求進士對之。溫庭筠以「玉條脫」續之﹐帝賞焉。宣宗愛唱《菩薩蠻》詞﹐丞相令狐假其修撰密進之﹐戒令勿泄﹐而遽告於人﹐由是疏之。溫亦有言「中書內坐將軍」﹐譏相國無學也。宣宗微行﹐遇於逆旅﹐溫不識帝﹐詰之曰「公非長史乎﹖」曰「非也。」謫爲方城尉﹐流落至死。《摭言》又謂庭筠與執政有惡﹐奏其攪擾場屋﹐黜爲方城尉。說者不一如此。○杜荀鶴羅隱詩唐人詩句中用俗語者﹐惟杜荀鶴﹑羅隱爲多。杜荀鶴詩﹐如曰「氐恐爲僧僧不了﹐爲僧得了盡輸僧」﹐曰「乍可百年無稱意﹐難教一日不吟詩」﹐曰「啼得血流無用處﹐不如緘口過殘春」﹐曰「舉世盡從愁裏老﹐誰人肯向死前閒」﹐曰「世間多少能言客﹐誰是無愁行睡人」﹐曰「逢人不說人間事﹐便是人間無事人」﹐曰「莫道無金空有壽﹐有金無壽欲何如﹖」羅隱詩﹐如曰「西施若解亡人國﹐越國亡來又是誰﹖」曰「今宵有酒今宵醉﹐明日愁來明日愁」﹐曰「能消造化幾多力﹐不受陽和一點塵」﹐曰「只知事逐眼前去﹐不覺老從頭上來」﹐曰「時來天地皆同力﹐運去英雄不自由」﹐曰「采得百花成蜜後﹐不知辛苦爲誰甜﹖」曰「明年更有新條在﹐繞亂春風卒未休。」今人多引此語﹐往往不知誰作。○古文尙書《遁齋閒覽》曰﹕《春秋》襄公六年﹐楚殺令尹子辛﹐君子謂楚共王於是乎不刑﹐因舉《虞書》「成允成功」爲證。又哀公十八年﹐巴人伐楚﹐《傳》引「官占﹐惟先蔽志﹐昆命於元龜」﹐此皆《大禹謨》之文。杜預注曰﹐《逸書》也。是未嘗讀《古文尙書》耳。僕謂當是之時﹐《古文尙書》未出﹐而預之所引﹐非今之本﹐是以不同﹐如《國語》引《泰誓》曰「民之所欲﹐天必從之」﹐《湯誓》曰「餘一人有罪﹐無以萬夫」﹐韋昭注皆曰﹐今書無此文﹐其散亡乎﹖又引「關石和鈞﹐王府則有」﹐「眾非元後何戴﹐後非眾無與守邦」﹐「民可近不可下」如此等語甚多。韋昭皆注以爲《逸書》。按今《尙書》數處本文具存﹐初未嘗散失也。非特《國語》爲然﹐又如《禮記》引《君陳》「此謀此猷﹐惟我後之徳」﹐《泰誓》「予克受﹐惟朕文考無罪。」鄭氏注亦以爲無此文﹐不知此文元在。杜預之見正與韋昭﹑鄭玄同﹐皆以本文爲逸詞﹐非不讀《古文尙書》。蓋《古文尙書》未行於時故爾。且預所見不獨是也﹐如「戒之用休﹐董之用威」﹐「與其殺不辜﹐寧失不經」﹐「愼始敬終﹐終以不困」﹐「臯陶邁種徳﹐念玆在玆」﹐「聖有謨勛﹐明徵定保」﹐如此等語﹐預皆注爲《逸書》。又如穆叔舉《泰誓》「民之所欲﹐天必從之」﹐預注謂今《尙書》無此文。諸儒疑之﹐按諸語具存今《尙書》中。「聖有謨訓」作「聖有謨勛」﹐注謂聖哲有謀功者。此一字與今不同。○金叵羅《漫錄》曰﹕東坡詩「歸來笛聲滿山谷﹐明月正照金叵羅。」案《北史》﹐祖盜神武金叵羅﹐蓋酒器也。韓子蒼詩亦曰「勸我春風金叵羅」。僕謂金叵羅入詩中用﹐已見李太白矣﹐不但蘇﹑韓二公也。𨿽知金叵羅爲酒器﹐然觀祖盜金叵羅置髻上﹐髻上豈可以置酒器乎﹖黃朝英亦有是疑。○奚斯頌魯顏師古作《正俗》引《魯頌》云「新廟奕奕﹐奚斯所作」﹐言奚斯造此廟﹐而王延壽《靈光殿賦》不當云「奚斯頌僖」。此說是矣﹐不知其失不自延壽始﹐自班固始也。觀《兩都賦序》曰「臯陶歌虞﹐奚斯頌魯」﹐知此語舊矣。案《魯頌﹖子夏序》曰「僖公能遵伯禽之法﹐季孫行父請命於周﹐而史克作頌。」《宮》卒章曰「新廟奕奕﹐奚斯所作。」毛萇注曰「大夫公子奚斯者﹐作是廟也。」鄭箋曰「奚斯者﹐教護屬功課章程也。」知史克作頌﹐奚斯作廟矣。班固乃以《魯頌》爲奚斯所作﹐豈非誤邪﹖賈氏《羣經音辧》謂班氏將見前世傳詩學者﹐或有異說與﹖僕觀李善《文選注》曰﹕《韓詩﹖魯頌》「新廟奕奕﹐奚斯所作」﹐薛君曰﹕奚斯﹐魯公子也。言其新廟奕奕然盛﹐是詩公子奚斯所作。乃知此語有自。宋鮑昭《河淸頌》亦曰「藻被歌頌﹐則奚斯之徒。」○眾口鑠金屈原《九章》曰「故眾口其鑠金兮﹐初若是而逢殆。」補引鄒陽「眾口鑠金﹐積毀銷骨」之語在後﹐豈應引證﹖不知在楚人之前﹐嘗有此語矣。觀《鄧析子》曰「古人有言﹕眾口鑠金﹐三人成虎。」鄧析﹐春秋魯定公時人。鄧謂古人有言﹐則此語又見於鄧之先矣。補引漢人語﹐是未見《鄧析子》書耳。且在鄒陽之前﹐張儀亦嘗有此語。其後李善注《文選》﹐鄒陽語引《國語》伶州鳩「眾心成城﹐眾口鑠金」﹐要未爲廣。《論衡》曰「眾口鑠金者﹐在五行二曰火﹐五事二曰言﹐言與火直﹐故云。」○櫻桃無香漁隱曰﹕退之《櫻桃詩》曰「香隨翠籠擎初重﹐色映銀盤瀉未停」﹐櫻桃無香﹐退之言香﹐亦是語病。僕謂凡麗於土而被雨露之發育者﹐皆有香。香者气也﹐謂艸無香﹐則曰「風吹花艸香」﹐謂竹無香﹐則曰「風吹細細香」﹐豈可謂櫻桃無香哉﹖漁隱不參物理﹐但謂芬馥者爲香﹐而不知物之觸於鼻觀者﹐非香而何﹖○天開圖畫記朝應期作《眞州天開圖畫樓記》曰「公試爲我矯首而望﹐江都宅其東﹐牙檣錦纜﹐還有隋煬帝之遺迹可鑑乎﹖瓜步控其西﹐金戈鐵馬﹐還有魏太武退師之故道可襲乎﹖南則建業﹐孫仲謀拔刀斫案之怒﹐今尙可激乎﹖北則臨淮﹐南霽云抽矢射浮屠之恨﹐今尙可償乎﹖」此意出於汪彥章《京口月觀記》《米南宮壯觀亭記》。《月觀記》曰「嘗與子四顧而望之﹐其東曰海門﹐鴟夷子皮之所從遁也﹔其西曰瓜步﹐魏太武之所嘗至也﹔若其北廣陵﹐則謝太傅之所築埭而居也﹔江中之流﹐則祖豫州之所擊節而誓也。」《壯觀亭記》曰「嘗試與客指天末之疊﹐望林表之平陸﹐曰﹐此吳﹑蜀之所爭也﹔此六朝之所都也﹔此曹孟徳﹑劉玄徳之所摧敗奔北﹐而陸遜﹑周瑜之所得志而長驅也﹔此梁武之所不能有﹐而侯景之所陸梁而雎盱也﹔此孫皓﹑陳叔寶窮侈極麗﹐惟日不足﹐而今日之荒墟也。」漁隱謂東坡《超然臺記》﹐其略云「南望馬耳常山﹐出沒隱見﹐若近若遠﹐庶幾有隱君子乎﹖其東則盧山﹐秦人盧敖之所從遁也﹔西望穆陵﹐隱然如城郭﹐師尙父﹑齊威公之遺烈﹐猶有存者﹔北俯濰水﹐慨然太息﹐思淮陰之功﹐而弔其不終。」此語本祖習鑿齒書意﹐其後《月觀記》等從而效之。習書曰「吾來襄陽﹐從北門入﹐西望隆中﹐想臥龍之吟﹔東眺白沙﹐思鳳雛之聲﹔北臨樊墟﹐存鄧老之髙﹔南眷城邑﹐懷羊公之風。」○端午《容齋隨筆》曰﹕唐玄宗以八月五日爲千秋節﹐張說上《大衍歷序》云「謹以開元十六年八月端午獻之。」《唐類表》有宋《請八月五日爲千秋節表》﹐云「月惟仲秋﹐日在端午。」然則凡月之五日﹐皆可稱端午也。僕觀《續世說》﹐齊映爲江西觀察使﹐因徳宗誕日端午﹐爲銀瓶髙八尺以獻﹐是亦有端午之說。○承準字今吏文用「承準」字﹐合書「﹛淮十﹜」﹐說者謂因寇公當國﹐人避其諱﹐遂去十字﹐只書「準」。僕考魏晉石本﹐吏文多書此「承準」字。又觀秦漢間書與夫隸刻﹐平﹛淮十﹜多作「準」﹐知此體古矣。《幹祿書》《廣韻》注﹐謂準﹐俗﹛淮十﹜字。旣古有是體﹐不可謂俗書﹐要皆通用。《石林燕語》言﹕京師舊有平﹛淮十﹜務。自漢以來﹐有是名﹐蔡魯公爲相﹐以其父名單﹐攺爲平貨務。僕謂平﹛淮十﹜字﹐自古以來﹐更革不一。觀《宋書》平﹛淮十﹜令避順帝諱﹐攺曰「染署」﹐其他言﹛淮十﹜字處﹐所避可知。○徐忻詩《西淸詩話》﹕徐忻作詩﹐有唐人風气。有詩曰「劍去池空一水寒﹐遊人到此憑闌干。年來有事消磨盡﹐只有靑山好靜看。」僕記得一雜說﹐謂一婦人能詩﹐舉其一絕﹐末聯云「年來萬事灰人意﹐只有看山眼不枯。」語工於徐。●卷十五○富公奉使語《漫錄》曰﹕東坡撰《富鄭公神道碑》載﹐公奉使語曰「北虜與中國通好﹐則人主專其利﹐而臣下無所獲。若用兵﹐則利歸臣下﹐而人主任其禍。故北朝諸臣爭勸用兵者﹐此皆其身謀﹐非國計也。」予按唐鄭元謂頡利曰「漢與突厥風俗各異。漢得突厥﹐旣不能臣﹔突厥得漢﹐復何所用﹖且抄掠皆入將土﹐在可汗一無所得﹐不如和好﹐國家必有重賚﹐幣帛皆入可汗﹐坐受利益。」頡利納其言。乃知鄭公之言﹐出於元。僕謂東坡固嘗言之矣。鄭公此言﹐正祖嚴安論犭旬西南夷之議﹐《漫錄》未之聞邪﹖自嚴安爲是說後﹐三國誌陸抗亦嘗用此意諫吳主矣。時﹐師旅仍動﹐百姓疲敝﹐抗疏曰「諸將犭旬名﹐窮兵黷武﹐動費萬計﹐士卒雕瘁﹐寇不爲衰﹐我已大病矣。今爭帝王之資﹐昧十百之利﹐此人臣之姦便﹐非國家之良策也。」元又祖其意。晉顧雍所言﹐亦是此意﹐非特抗也。○逍遙溪愚溪王建《逍遙溪亭詩》曰「逍遙公在此徘徊﹐帝攺溪名起石臺。車馬到春常借問﹐子孫因選暫歸來。稀疏野樹人移折﹐零落蕉花雨打開。無主靑山何所直﹐賣供官稅不如灰。」劉禹錫《傷愚溪詩序》曰「柳子厚歿三年﹐有僧來告曰﹕『愚溪無復曩時矣。』悲不自勝﹐遂爲七言以寄恨。」曰「艸聖數行畱壞壁﹐木奴千樹屬鄰家。惟見裏門通徳榜﹐殘陽寂寞出樵車。」僕觀二詩﹐深有感焉。當逍遙公隆盛之日﹐太官載酒﹐奉常抱樂﹐鑾輿翟﹐增賁泉谷﹐見誇於諸公者不一。韋公去此﹐才數世耳。向者逍遙之地﹐至於「賣供官稅不如灰」。當子厚無恙之日﹐所遊愚溪﹐皆一時名士﹐而子厚物故未久﹐乃至「殘陽寂寞出樵車」。是何墮廢一至於此﹖觀此二事﹐重使人惻然。前人基緒後人鮮克保持﹐𨿽欲委曲爲計﹐有不可得。李衛公《平泉山居戒子孫》曰「鬻平泉者﹐非吾子孫也。以平泉一樹一石與人者﹐非佳士也。」諄戒非不切至﹐然平泉怪石名品﹐幾爲洛陽大族有力者取去。嗚呼﹐玆豈告戒所及哉﹗○握發等事今言吐哺握發﹐必歸之周公﹐如李瀚《蒙求》所載是也﹐不知先此大禹﹐蓋嘗一饋而十起﹐一沐而三握發矣﹐事見《淮南子》。今言持竿誦經不知雨之流麥﹐必稱髙鳳﹐不知先此朱買臣﹐蓋嘗孜孜修學﹐不覺雨之漂粟矣﹐事見《鄒子》。《前漢書》載韓信微時從漂母乞食﹐不知先此伍子胥微時﹐蓋嘗從擊綿女子乞食矣﹐事見《吳越春秋》。此三事皆在前﹐世罕傳焉。○古人名字隱而不彰者《孟子題辭》曰「孟﹐姓也﹐子者﹐男子之通稱也﹐名軻﹐字則未聞也。」《前漢志》顏師古注曰﹕《聖證論》云﹐軻字子車﹐而此志無字﹐只曰孟子﹐未詳其所得。僕謂孟子之字見於《孔叢子》﹐夫豈未之見邪﹖因知古人名字隱而不彰者﹐何可勝數﹖往往見於傳注碑刻雜說﹐姑表一二出之。楚狂接輿姓陸名通﹐伯樂姓孫名陽﹐許由字仲武並見《莊子釋文》﹔伯夷姓墨名智字公達﹐叔齊名亢字公信﹐夷﹑齊乃謚也﹐見《論語注》﹔臯陶字廷堅﹐見《左傳》﹔孔安國字子國﹐見《孔叢子》﹔漢髙祖父太公名字執嘉﹐見皇甫謐《帝王世紀》﹔髙祖兄仲名喜﹐曹參字敬伯﹐漢申公名培﹐見《史記》﹔逢蒙之弟名鴻超﹐楊朱之弟名布﹐見《列子》﹔鄭子眞名朴﹐叔孫通名何﹐見《楚漢春秋》﹔項伯名纏字伯﹐見《漢書注》﹔楊王孫名貴﹐見《西京雜記》﹔陳仲子字子終﹐見《髙士傳》﹔商山四皓﹐園公姓園名秉﹐字宣明﹐見《陳畱志》﹔夏黃公姓崔名廓字少通﹐見《崔氏譜》﹔箕子名余胥﹐見司馬彪注﹔易牙名垂字易牙﹐見孔穎達《左氏疏》﹔伏生名勝字子賤﹐叔敖名饒字叔敖﹐並見碑﹔彭祖姓名鏗﹐見《姓苑》。音剪﹐見《論語》「竊比老彭」疏。胡如村乃作箋字用﹐《千姓編》亦然﹐非也。○行狀不宣等語《漫錄》謂《文選﹖楊修答臨淄侯箋》末曰「造次不能宣備」﹐書尾用不宣語起此。僕觀漢髙祖初定天下﹐諸侯王上疏云云﹐末云「大王功徳著於後世﹐不宣昧死再拜。」此正不宣語之所從出也。又謂自唐以來﹐爲墓志必先有行狀。蓋南朝以來﹐已有行狀﹐如梁江淹之作是也。僕觀《吳志》周條等甄別行狀上疏云云﹐此行狀之名﹐所由始也。○設法今用女倡賣酒﹐名曰「設法」。或者謂漢晉未聞。僕謂此卽卓文君當壚之意﹐晉人阮氏醉臥酒壚婦人側﹐司馬道子於園內爲酒壚列肆﹐使姬人酤鬻酒肴是矣。○賤庶出之子自古賤庶出之子。王符無外家﹐爲鄕人所賤。孝武曰「崔道固如此﹐豈可以偏庶侮之﹖」《顏氏家訓》曰「江左不諱庶孽﹐河北鄙於側出。」江左喪室之後﹐多以妾媵主家事﹔河北必須重娶﹐至於三四母﹐至唐而此風猶存。觀褚遂良《請千牛不薦嫡庶表》曰「永嘉以來﹐王塗不競﹐在於河北﹐風俗乖亂﹐嫡待庶如奴﹐妻遇妾若婢。降及隋代﹐斯流遂遠﹐獨孤後禁庶子不得近侍。聖朝深革前獘﹐人以才進﹐不論嫡庶﹐於今二紀。今日薦千牛舍人﹐仍此爲制﹐禮所未安。」觀此﹐可以見漢晉以來重嫡而輕庶矣。竊又考之﹐趙簡子使姑布子卿相諸子﹐至母卹﹐曰「此眞將軍矣。」簡子曰「此其母賤﹐翟婢也。」對曰「天之所授﹐𨿽賤必貴。」於是以母卹爲世子。知此意自古而然。○泰夫人漢碑有書「太夫人」爲「泰夫人」。或者以爲異。僕謂漢人多書「太」爲「泰」﹐如《前漢書》泰平﹑泰一﹑泰甚之類是也。範曄避家諱﹐故《後漢書》皆書「泰」爲「太」﹐如郭泰﹑鄭泰爲郭太﹑鄭太是也。漢碑所以書泰夫人。近有好用古字者書「是非」爲「氏飛」﹐而或者笑之。僕謂此固好奇﹐不可謂無所本。古人書字﹐率多借用。蓋嘗考之﹐漢書以頒示字書視看字﹐如「視其節儉」是也。荀子以視看字書是否字﹐如「是其庭可摶瓦」是也。《漢志》以是否字書氏族字﹐如「至玄孫氏爲莊王」是也。書非字爲飛者﹐如漢碑所謂「飛陶唐其若是乎」﹐此氏飛字之所據也。○螟蛉今呼非所生之子爲螟蛉。觀《南史》宋明帝「負螟之慶」﹐言廢帝非所生也。《北史》胡叟養子字螟蛉。又觀董仲舒斷甲無子養非所生﹐引《詩》「螟蛉有子﹐蜾蠃負之」之義﹐知此說尙矣。○禁中起居注葛洪引漢《禁中起居注》﹐驗董仲舒所撰《李少君家錄》云﹐知漢起居注﹐在宮爲女史之職。自魏晉以來﹐起居注皆近侍之人所錄﹐不復女職矣。今考《隋書﹖經籍志》﹐自漢獻帝以來﹐至隋開皇間﹐所謂起居注﹐凡有四十四部。《隋志》謂晉時得汲冢書﹐有《穆天子傳》﹐體制與今起居注正同﹐蓋周時內史所記﹐王命之副也。《周官》「內史掌王之命﹐遂書其副而藏之」﹐是其職也。又謂《禁中起居注》﹐零落不可復知。觀葛洪所引﹐則知尙存於晉﹐至隋始亡。○唐時揚州通州唐時﹐揚州爲盛﹐通州爲惡﹐當時有「揚一益二」之語﹐十里珠簾﹐二十四橋風月﹐其气象可知。張祜詩曰「十里長街市井連﹐月明橋上有神仙。人生只合揚州死﹐祥智山光好墓田。」王建詩曰「夜市千燈照碧雲﹐髙樓紅袖客紛紛。如今不是承平日﹐猶自笙歌徹曉聞。」徐凝詩曰「天下三分明月夜﹐二分明月在揚州。」其盛如此。通州不然﹐白樂天詩曰「通州海內ゐ惶地﹐司馬人間冗長官。」元微之詩曰「折君災難是通州」﹐又曰「黃泉便是通州郡」﹐其不美如此。一謂神仙﹐一謂黃泉﹐相去霄壤矣。○千秋一日九遷《文選﹖任彥升表》曰「𨿽千秋一日九遷﹐苟爽十旬遠至。」李善注曰「《東觀漢記》謂車丞相自髙寢郎一月九遷爲丞相﹐日當爲月字之誤也。」僕謂李善注此﹐未爲盡善。考《漢書》髙寢郎田千秋訟太子冤﹐武帝立拜爲大鴻臚。師古注﹔立拜者﹐立見而卽拜之﹐言不移時也。謂千秋因此一言﹐頃刻之間﹐自髙寢郎超遷九叔至大鴻臚﹐非謂一日之間九次遷除也。謂之一日﹐正不爲失。李善誤認此意﹐乃以一月九遷爲丞相。又案《漢書》千秋爲大鴻臚﹐數月﹐代劉屈犛爲丞相﹐封富民侯。《漢史》謂「千秋特以一言寤意﹐旬月取宰相封侯﹐世未嘗有。」蓋以此也。則知千秋爲相封侯﹐乃在鴻臚數月之後﹐所謂旬月者﹐十月也﹐豈一月九遷爲丞相哉﹖善蓋引《東觀記》之謬耳。○蕭何畱守《漫錄》曰﹕畱守字﹐案漢《外戚傳》﹐戚夫人從上之關東﹐呂后常畱守。髙承《事物紀原》乃言畱守始唐。非也。僕謂漢髙祖出徵﹐畱蕭何守關中﹐此正畱守本意。後之所謂畱守者﹐正祖此爾。呂后婦人﹐豈所當據﹖其後如晁錯請居守﹑光武以寇恂守河內﹑晉惠帝幸長安荀藩在洛陽畱臺承制﹑隋煬帝幸遼東命樊子蓋東都畱守﹐似此不一。髙承《事物紀原》謂畱守起於唐﹐何其太鹵莽邪﹖推而上之﹐則又出於石祁子守之意﹐後觀《史記﹖越世家》﹐吳王北會諸侯於黃池﹐惟太子畱守﹐知此意又遠矣。○歸去來辭語《漫錄》曰﹕淵明《歸去來辭》云「臨淸流而賦詩」﹐蓋用嵇康《琴賦》中語。僕謂淵明胸次度越一世﹐其文章率意而成﹐不應規仿前人之語﹐其間意到處﹐不無與古人暗合﹐非有意用其語也。儻如《漫錄》所言﹐則「風飄飄而吹衣」出於曹孟徳﹐「泉涓涓而始流」出於潘安仁﹐此類不一﹐何獨用嵇康之語哉﹗○人生何須《南史》張緒謂柳世隆曰「觀君舉措﹐當以淸名遺子孫。」答曰「一身之外﹐亦復何須﹖子孫不才﹐將爲爭府﹔如其才也﹐不如一經。」裴昭明歷郡淸勤﹐不事儲畜﹐常謂人曰「一身之外﹐復何須乎﹖子孫不才﹐我聚彼散﹔若能自立﹐不如一經。」二說出於齊勉。○衙牙二字《漫錄》曰﹕孔氏《雜說》﹐牙者﹐旗也。太守出則有門旗﹐遺法也。後遂以牙爲衙﹐或以捨廨爲衙。《唐韻》曰﹕衙﹐府也。是亦訛耳。案《語林》﹐近代通謂府廷爲公衙﹐字本作牙﹐訛爲衙。大司馬掌武備﹐猛獸以牙爲衛﹐故軍前大旗謂之牙旗。《南史》侯景集行列門外﹐謂之「牙門」﹐以次引進。牙門始見於此。《續釋常談》又引《北史》宋世良在郡﹐「牙門虛寂」﹐爲牙門所自。僕謂皆未也﹐牙門已見後漢。觀鄒義到公孫瓚營拔其牙門﹑三國魏文帝置牙門將﹑晉陸機襲父爵爲牙門將﹐案後漢汪眞人《水鏡經》﹐凡軍出立牙﹐必令堅完。若折﹐將軍不利。是以古兵法擇吉日祭牙。後漢滕輔﹑晉袁宏﹑顧愷之﹑宋王誕﹐皆有祭牙文﹐吳胡綜有《大牙賦》﹐皆謂武備之意﹐而牙衙之說信矣。謂訛牙爲衙﹐恐未必然。疑牙衙二字﹐古者通用。不然﹐宋世良「牙門虛寂」﹐《北齊書》何以書衙﹖○奏記禮重《兩漢博文》謂前書「鄭明奏記於蕭望之」﹐奏記自朋始也。僕觀《隸釋》﹐秦漢以來有此奏記。僕不暇遠考﹐在前漢時﹐丙吉奏記霍光﹑李尋奏記翟方進﹐非特鄭朋而已。考丙吉在鄭朋之前﹐不可謂自朋始也。奏記之體﹐在東漢之時其禮甚重。觀《孔子廟碑》﹐魯相奏記司徒司空府﹐首具「年月日魯相某等叩頭死罪敢言」云云﹐中又云「叩頭死罪謹案某人」云﹐末云「某皇恐叩頭死罪﹐上司空府。」凡一記三用叩頭死罪﹐而其間連言叩頭﹐連言死罪﹐宛類表章之體﹐第不稱臣耳﹐有以見當時上下官守甚嚴。○致仕官祿石林謂東漢鄭均致仕﹐章帝賜尙書祿終身﹐時號「白衣尙書」﹐則知漢致仕無祿也。唐制亦然﹐時亦有特給者。僕謂漢唐致仕者﹐亦皆有祿。據《通典》謂漢制﹐凡吏二千石以上年老致仕者﹐三分故祿﹐以一與之﹐終其身﹐不可謂漢致仕無祿也。又觀唐令諸職事官﹐年七十﹐五品以上致仕者﹐各給半祿。又致仕官﹐建中五年敕﹐所請半祿﹐料從敕出日﹐於本貫及寄居處州府支給。○雌霓沈約制《郊居賦》﹐其間曰「駕雌霓之連蜷﹐泛大江之悠永」﹐出示王筠﹐筠讀雌霓爲雌﹐約喜謂曰「霓字惟恐人讀作平聲。」司馬溫公謂非霓字不可讀爲平聲也﹐蓋約賦協側聲故爾。僕考之雌霓二字﹐東方朔《七諫》中已嘗用之矣。張衡《七辯》亦曰「建雌霓以爲旗」。○曾子之書曩時﹐國學出「髙明光大在加意論」﹐而一時士子說光大之意。此董伏舒引曾子之語﹐不知曾子之書﹐乃髙明廣大﹐非光大也﹔加之至而已﹐非加之意也。此𨿽據仲舒之所舉﹐要以曾子之書爲正。仲舒又謂「積善在身﹐猶長日加益而不自知也」﹐曾子則曰「與君子遊﹐如長日加益而不自知也。」曾子又曰「與其奢也寧儉﹐與其倨也寧拘。」曰「巧言令色﹐𨿽少行而篤﹐難於仁矣。」此語與今《論語》微異。又如所謂「蓬生麻中﹐不扶自直」﹔所謂「良賈深藏若虛」﹐所謂「與君子遊﹐如入芝蘭之室﹐久而不聞﹐則與之化矣﹔與小人遊﹐如入鮑魚之肆﹐久而不聞﹐則與之化矣。」皆見曾子之書。諸書所引﹐蓋本於此。○臺笠緇撮《毛詩》「臺笠緇撮」﹐傳謂臺所以禦暑﹐笠所以禦雨﹐緇撮緇布冠也。鄭箋謂臺﹐夫須也。以臺皮爲笠﹐緇布爲冠。故謝玄暉詩曰「臺笠聚東」﹐注﹕臺禦日﹐笠禦雨。是以爲二事﹐蓋本毛之說。曲信陵詩曰「臺笠冒山雨﹐渚田耕荇花」﹐以臺笠對渚田﹐是以爲一事﹐蓋祖鄭之說。二詩皆有據依。考孔穎達《正義》﹐臺可爲笠則一也﹐傳分之者﹐笠本禦暑。而《良耜》曰「其笠伊糾﹐因可禦雨」﹐故傳分之以充二事﹐則知毛之見如此。○不可爲已甚君子之治小人﹐不可爲已甚﹐擊之不已﹐其報必酷。僕因觀《北史》﹐神龜之間﹐張仲銓削選格﹐排抑武人﹐不使預淸品。一時武人﹐攘袂扼腕﹐至無所泄其憤﹐於是羽林武賁幾千人﹐至尙書省詬罵﹐直造仲之第﹐屠滅其家﹐羣小悉投火中﹐及得屍體﹐不復辧識﹐惟以髻中小釵爲驗。其受禍如此之毒﹐事勢相激﹐乃至於此﹐爲可傷也。《莊子》謂「刻核太過﹐則不肖之心應之。」今人徒知銳於攻擊﹐逞一時之快﹐而識者固深懼之。○酒分聖賢皇甫嵩作《醉鄕日月》﹐有曰「凡酒以色淸味重而甜者爲聖﹐色濁如金而味醇且苦者爲賢﹐色黑而酸ㄤ者爲愚﹐以家醪糯觴醉人者爲君子﹐以家醪黍觴醉人者爲中庸﹐以巷醪麥觴醉人者爲小人。」其說𨿽不同﹐然以酒分聖賢者﹐其意祖《魏人度語》所謂「淸者爲聖﹐濁者爲賢」之說。然又考之﹐魏人之說又有所自﹐鄒陽賦曰「淸者爲酒﹐濁者爲ㄤ。淸者聖明﹐濁者頑。」僕嘗評之﹐酒之淸者爲聖可也﹐若與濁者爲賢何哉﹖當爲頑愚。《魏人語》與夫《醉鄕日月》﹐其說有疵﹐不若鄒陽之語爲善也。《魏略》以白酒爲賢。●卷十六○亭長《懶眞子》曰﹕唐祕書省吏凡六十七人﹐典書四人﹐亭長六人。世但知鄕村之長謂之亭長﹐不知唐諸司皆有之。尙書省﹐《唐志》曰「以亭長啟閉傳禁約」﹐則知三省亦有也。僕謂諸司之置亭長﹐自古已然﹐不特唐也。如晉時特進光祿大夫﹐亦有門亭長門下書佐一人。○上巳祓除上巳祓除事﹐說者多端。沈約《宋志》謂「舊記有郭虞者﹐有三女﹐於三月三日俱亡﹐故俗忌此日﹐皆於東流水上祈禳祓潔。」摯虞引《續齊諧記》﹐則曰「徐肇有三女」云云﹐非郭虞也。蔡邕《章句》引「暮春浴乎沂」﹐或者引《韓詩》鄭國之俗﹐三月上巳﹐於溱洧之上﹐祓除不祥。束皙引周公卜邑於洛﹐此禮已行﹐故《逸詩》曰「羽觴隨波」﹐則知上巳祓除﹐其來久矣。又觀《漢書》「八月祓於灞上」﹐故劉楨賦「素秋二七﹐天漢指隅﹐人胥祓除﹐國子水嬉」﹐是又用七月十四日﹐因知漢人祓除亦有在秋間者﹐不必春暮。自漢以前﹐上巳不必三月三日﹐必取巳日。自魏以後﹐但用三月三日﹐不必巳也。○女子長跪古詞「長跪問故夫」﹐前輩引此以證古者女子未始不跪拜。僕謂古者女子之跪﹐不特此可驗也。如呂后跪謝周昌﹑蘇秦嫂四拜自跪﹐亦可證也。或謂長跪二字﹐如秦王長跪請教﹑桓範謂「我寧見三公長跪」之類是也。僕謂此言男子長跪﹐非女子也。觀《吳越春秋》﹐女子知子胥非常人﹐長跪以餐與之」﹐此正女子長跪事。○漢唐俸祿貢禹上書曰「臣爲諫大夫﹐奉錢月九千二百﹐廩食太官。及爲光祿大夫﹐俸錢月萬二千﹐祿賜愈多﹐家日以富。」蓋寬饒爲司隸﹐俸錢月數千﹐半以給吏民爲耳目言事者。或者往往疑以謂俸入不及今之簿尉﹐而能儉以足用如此。僕謂漢之士風固𨿽近古﹐漢之錢物固𨿽艱得﹐不應僅得數千。或謂家以日富﹐蓋俸錢之外﹐又有祿米及其他頒賚之屬。據史﹐漢百官臘及春有賜。漢之諫大夫秩比八百石﹐月得八九十斛。光祿大夫秩比二千石﹐月得百斛。司隸二千石﹐月得百二十斛。二公俸錢之外﹐每月所得祿米如是﹐又能儉以用度﹐所以爲有餘也。漢人誠實可喜如此﹐非如後人以有爲無﹐以多爲寡﹐務以欺人。因而考之﹐漢制﹐三公號爲「萬石」﹐謂一歲共食萬斛。然考漢制﹐三公俸月三百五十斛﹐以歲計之﹐四千餘斛耳。成帝時﹐益大司馬﹑大司空俸。注﹕丞相大司馬俸錢月六萬﹐禦史大夫俸錢月四萬。延平間定制﹐中二千石﹐月俸錢九千﹐米七十斛﹔眞二千石﹐錢六千五百﹐米六十五斛﹔比二千石﹐錢五千﹐米三十四斛。其視前漢﹐米減三之二﹐錢減太半。當時士夫亦罕以俸薄爲言者。唐初祿制﹐正一品米七百石﹐錢九千八百﹔正二品米五百石﹐錢八千﹔正三品米四百石﹐錢七千﹐大率如此。自艱難以來﹐增置使額。大歷中﹐權臣月俸有至九千貫﹐刺史無大小皆千貫﹐其視兩漢不啻數倍。而兩漢職田無聞﹐唐一品十二頃﹐二品十頃﹐以下皆有差。唐之俸祿多於兩漢如此。當時詞人見於歌詩﹐如元微之《在政府與妻詩》曰「今日俸錢過十萬﹐與君朝暮復營齋」﹐《通州司馬詩》曰「月儲三萬養教閒」﹐白樂天詩曰「典校在祕書﹐一馬兩僕夫﹐俸錢萬六千﹐月給亦有餘」﹐孟郊詩曰「贛人年六十﹐每月請三千」﹐見於詩者往往如此。僕謂唐人俸祿﹐守佐以上﹐有不待言﹐簿尉下僚﹐未免爲薄。觀孟郊所謂「每月請三千」之說﹐可以類推矣。然考唐九品月得五十七石﹐使果得此﹐亦足用度。而郊以吟詩廢務﹐上官差官以攝其職﹐分其半祿。酸寒之狀﹐可想而知﹐觀此語亦可以發一笑也。而下僚俸祿所得𨿽不等﹐要無鮮薄之嘆。夫國家設祿﹐本以養廉﹐而所得不足以育妻孥﹐且動遲數年之次﹐責其廉隅得乎﹖故漢人增俸﹐多增於下僚﹐如宣帝益吏俸﹐百石以下俸十五﹔光武增百官俸﹐其千石以上減於西京舊制矣﹐百石以下加於舊秩。蓋知此也。○致敬宰相母趙隱輔政﹐他宰相及百官皆詣第升堂慶母。歲時公卿必參問訊。懿宗誕日宴慈恩寺﹐隱侍母以安輿臨觀﹐宰相率百官拜恩於庭﹐卽回班候夫人起居﹐縉紳以爲榮。後崔彥昭﹑張當國﹐遂踵其禮。李宗諤謂唐人之禮如此。僕謂此禮自晉﹑宋以來有之﹐如沈約爲右僕射﹐封建昌國侯﹐拜其母建昌國太夫人﹐奉策之日﹐左僕射範云等二十餘人﹐咸來致敬﹐朝野以爲榮。晉虞潭亦然。○黃鳥嚶嚶《東臯雜錄》曰﹕《詩》「伐木丁丁﹐鳥鳴嚶嚶﹐出自幽谷﹐遷於喬木。」鄭箋云「嚶嚶﹐鳥聲。」正文與注皆未嘗及黃鳥。自樂天作《六帖》﹐始類﹝B247﹞門中﹐又作詩每用之﹐其後多祖述之也。洪駒父謂《禽經》稱﹝B247﹞鳴嚶嚶﹐要是後人附合。僕觀張平子《東京賦》「雎鳩麗黃﹐關關嚶嚶」﹐然則以嚶嚶爲黃麗用﹐自漢已然﹐不可謂自樂天始也。○螳螂捕蟬劉向《說苑》﹕吳王伐荊﹐有諫者死﹐舍人少孺子懷彈後園﹐露沾其衣﹐如是三旦。王曰「子來何沾衣如此﹖」對曰「園有楡﹐上有蟬﹐蟬髙居悲鳴飲露﹐不知螳螂之在後﹔螳螂之知捕蟬﹐不知黃雀之在後﹔臣執彈丸﹐欲求黃雀﹐不覺沾衣。」《韓詩外傳》曰「楚王伐晉﹐敢諫者死。孫叔敖諫王曰﹕『臣園中有楡﹐楡上有蟬﹐蟬方奮翼悲鳴﹐欲飲淸露﹐不知螳螂之在後也。』」一謂吳王伐荊﹐一謂楚王伐晉﹐二說小異。○廣陵西漢揚州﹐治無定所﹐後漢治歷陽﹐後治壽春﹐後又徙曲阿﹐至隋唐方治今之廣陵耳。今之廣陵﹐自後漢至晉﹐皆屬徐州﹐至東晉僑置靑﹑兗二州﹐故廣陵以靑兗徐爲一鎭﹐至宋乃爲南兗州﹐齊爲東廣州﹐後周爲吳州﹐隋唐始爲揚州耳。然則今廣陵之爲揚州﹐亦未甚久也。古今地理﹐更革不一﹐而文人議論﹐多失於不契勘﹐往往便謂今之廣陵爲古揚州之地﹐如韓臯謂諸葛誕等爲揚州都督﹐舉兵討晉﹐事敗﹐故名「廣陵散」﹐不知廣陵是時未爲揚州也。今廣陵境上有黃相公冢﹐《大觀圖經》謂黃霸冢﹐蓋霸嘗爲揚州刺史也﹐不知是時揚州刺史未治廣陵。周日用注《博物志》﹐謂「淮南王安得道輕舉﹐今維揚馬迹尙存。」不知漢之淮南王正非今之維揚﹐似此甚多﹐事有可笑者。廣陵之名﹐其來舊矣。至隋煬帝悅其地之繁盛﹐置離宮別館﹐而行幸焉﹐當時攺言江都﹐而不言廣陵者﹐正避煬帝諱也。然煬帝戀江都之盛而不歸﹐竟死於廣陵﹐得非廣陵之名爲煬帝先讖乎﹖○旄頭网沈約曰「案《周禮》辧載法物﹐必不詳究﹐然無相風﹑网﹑旄頭之屬﹐此非古制明矣。」僕觀張華《相風賦》曰「爰在保章﹐世序其職﹐辧風候方﹐必立準極。」乃知本《周禮》保章之意。所謂「网旄頭」﹐其說不一﹐備見《宋志》「魏命晉王建天子旌旗﹐置旄頭云罕」。徐廣注﹕云罕疑是罕。《詩序》曰「齊侯田獵戈。」晉武帝問侍臣旄頭何義﹐彭推對曰「秦有奇怪﹐觸山截水﹐無不崩潰﹐惟是畏旄頭﹐故虎士服之﹐此秦制也。」張華曰「有是言而事不經。臣謂壯士之怒﹐發踴衝冠﹐義取於此。」摯虞《決疑》無所是非﹐惟徐爰曰「案天文畢昴之中﹐謂之天街﹐故車駕以罕前引。畢方昴員﹐因其象。《星經》『昴﹐一名旄頭』﹐故使執之者冠皮毛之冠也。」《隋志》亦有是說。然則薛綜《東京賦》﹑潘嶽《藉田賦》﹐所謂云罕者﹐卽网也。《齊》《陳》《梁書》載儀衛處﹐亦曰「旄頭云罕」﹐彭推所推見《列異傳》。○香橙《南史》宋蔡撙奏王筠爲殿中郎﹐武帝推曰「牒於香橙地上。」又梁蕭猷爲州﹐頗薦濫客﹐筵內有香橙﹐不置連榻。武帝知之﹐以此爲愆。所謂香橙者﹐疑几凳之類而無據。觀《通典》﹐當時大駕及皇后鹵簿中﹐皆有香蹬﹐內給使四人舁﹐知鹵簿中亦有是物。然字則異﹐又觀姚思廉《陳書》﹐謂檢晉宋成服儀﹐稱「靈輿梓宮空俠禦及香橙。」本此橙字。○板輿世率以板輿爲奉母親事用﹐如樂天詩「朱幡四從板輿行」﹐取潘安仁《閒居賦》「太夫人乃禦板輿」之意﹐不知當時三公告老﹐亦許以板輿上殿﹐如傅祗者﹐是則板輿事不可專爲奉母也。梁韋睿以板輿自載﹐督厲眾軍﹐則知板輿不止一事。○以珠爲名《海錄碎事》曰「越俗以珠爲寶。生女名珠娘﹐生男名珠見。綠珠之意用此。」僕謂不然﹐以女名珠者﹐珍愛之意也﹐如彭寵之女名女珠﹐奇章公牛僧孺愛姬名眞珠﹐皆珍愛之謂。且彭寵南陽人﹐初非越俗也。○相如大人賦小宋狀元渭﹐相如《大人賦》全用屈原《遠遊》中語。僕觀相如《美人賦》﹐又出於宋玉《好色賦》。自宋玉《好色賦》﹐相如擬之爲《美人賦》﹐蔡邕又擬之爲《協和賦》﹐曹植爲《靜思賦》﹐陳琳爲《止欲賦》﹐王粲爲《閒邪賦》﹐應爲《正情賦》﹐張華爲《永懷賦》﹐江淹爲《麗色賦》﹐沈約爲《麗人賦》﹐轉轉規仿﹐以至於今。○大節七日假國家官私以冬至﹑元正﹑寒食三大節爲七日假﹐所謂「前三後四」之說﹐僕考之﹐其來尙矣。觀《通典》論冬夏至日寢鼓兵一條﹐瓚曰「按漢制﹐有冬至絕事不聽政之條﹐而無夏至也。」以此推之﹐夏至不應寢鼓事。鄭瑤曰「尋冬至寢鼓之義﹐𨿽無正文﹐恐有由耳。天徳貴生惡殺﹐冬至少陽﹐初發萌芽之漸﹐欲省方奉順動之象﹐以應至道﹐是以不省方事﹐安能鳴鼓﹖夏至少陰﹐肇起殺气自興﹐宜有鳴鼓﹐以遏小人方長之害。二至之義﹐否泰道異﹐宜其不同。若以夏至俗人所重﹐則文武官可息一日﹐不宜前三後四等於冬至也。」鄭瑤之言如此﹐乃知七日之假﹐隋唐已然。又觀《薛宣傳》「日至休吏﹐賊曹張扶坐曹治事﹐宣出教曰﹕『人道尙通﹐日至吏以令休。』」所徭來久。師古注﹕「冬夏至之日﹐不省官事﹐故休吏。」僕謂據於瓚所引﹐則漢制無夏至休吏之說。○撥剌乖剌杜子美詩「跳魚撥刺鳴」﹐不曉者讀爲撥次。案張衡《思玄賦》曰「彎威弧之撥刺」﹐注﹕刺﹐力達反。太白詩曰「雙鰓呀呷鬣張﹐跋刺銀盤欲飛去。」李以撥爲跋。所謂撥刺者﹐劃烈震激之聲﹐箭鳴亦然。又勢有不便順﹐謂之「乖刺」。乖剌者﹐乖戾也。如東方朔謂「吾彊乖刺而無當」﹐杜欽謂「陛下無乖刺之心」是也。今人言作事不順﹐猶有此語。刺呼爲賴﹐聲之轉也。○男子稱寡《王制》曰「老而無妻謂之鰥﹐老而無夫謂之寡。」鰥寡﹐老年不復嫁娶之名。《孝經注》﹕「丈夫六十無妻曰鰥﹐婦人五十無夫曰寡。」知此爲限者﹐以《內則》「妾𨿽年老未滿五十﹐必與五日之禦」﹐則婦人五十不復禦﹐明不復嫁矣。《正義》謂知稱寡以此爲斷。然婦人無稱鰥之文﹐男子亦稱寡。《左傳》曰「崔杼生成及彊而寡。」《爾雅》曰「無夫無婦﹐並謂之寡」﹐則知男子亦稱寡也。○及娑承明「及娑殿」娑字﹐諸處音素可反﹐惟揚雄賦先河反。「承明廬」承明﹐本平聲﹐而張曲江﹑李文饒作側聲用。寒山詩「八風吹不動」﹐而樂天詩「汰風吹不動」﹐汰音闥。羹霍之羹﹐與夫地名不羹﹐本音耕﹐而《魯頌》《楚辭》《急就章》皆讀爲郎。今俗謂相抵曰挨﹐正書此字﹐而樂天詩「坐依桃葉妓﹐日醉依香枕。」坐依音烏皆反﹐正挨字。今言不正者爲夭邪﹐夭讀爲幺﹐而樂天詩曰「莫言蘇小小﹐人道最夭邪。」夭﹐伊邪反﹐非麼字。東坡《梅詩》祖此用夭邪語﹐今人多讀爲幺邪﹐而不知爲非也﹐似此甚多。又如船人使風曰帆風﹐帆字作去聲呼﹐案《唐韻》﹐去聲有此一音﹐是以張說之律詩曰「夏云隨北帆﹐同日過江來。」○隨筆議論後人議論﹐往往多與前人暗合。近時《容齋隨筆》出入書史﹐考據甚新。然觀以前雜說﹐不約而同者﹐十居二三﹐如謂眞宗摘盂蜀王箴中語「爾俸爾祿」數言爲《戒石銘》﹐此說已見《野人閒話》。謂《廣韻》元字注﹐元木汁可漬鴨子﹐謂之咸元﹐此說已見《唐書音訓》。謂山谷詩「月出虎夔藩」﹐出於老杜《伐木詩序》﹐此說已見《藝苑雌黃》。謂詩「願言則嚏」﹐人說我則嚏﹐此說見《觀風編》。此類甚多。如論牡丹玉蕊之屬﹐亦皆前人論過﹐容齋其未知邪﹖前二事﹐亦見《續釋常談》咸元事﹐見《玉篇》《齊民要術》。○七發客難《隨筆》謂﹐枚乘作《七發》﹐東方朔作《客難》﹐其後紛然規仿。擬《七發》者﹐有《七激》《七辯》《七依》《七廣》之作﹔擬《客難》者﹐有《解嘲》《達旨》《賓戲》之作﹐了無新意。僕謂古人制作﹐動有所祖﹐不止一端﹐如李尢爲《徳陽殿賦》﹐其後王延壽效之爲《靈光殿賦》﹐何晏﹑韋誕﹑夏侯玄爲《景福殿賦》﹐宋武帝劉義恭﹑何尙之爲《消暑殿賦》。又如揚雄爲《蜀都賦》﹐其後班固擬之爲《西都賦》﹐張衡爲《南都賦》﹐徐幹爲《齊都賦》﹐劉楨爲《魯都賦》﹐劉邵爲《趙都賦》﹐庾闡爲《揚都賦》﹐以至本朝周美成爲《汴都賦》﹐轉轉規仿﹐以至於今。曹植﹑潘嶽﹑庾闡皆有《閒居賦》﹐其後沈約賦《郊居》﹐謝靈運賦《山居》。以居止爲賦﹐自曹植始﹐今人但知潘嶽有《閒居賦》﹐而不知潘嶽之先已嘗有此作。○古之媵者說者謂﹐古之媵猶今之從嫁者也。媵﹐送也。妾送嫡而行﹐故謂妾爲媵﹐如女英隨娥皇事舜是也。僕案《公羊傳》曰「媵者何﹖諸侯娶一國﹐則二國往媵之﹐以侄娣從。侄者﹐兄之子。娣者﹐女弟也。」又考《毛詩正義》「凡送女適人者﹐男女皆謂之媵。」僖五年《左傳》﹐晉人襲虞﹐執其大夫井伯﹐以媵秦穆姬。」史傳稱「伊尹﹐有莘氏之媵臣」﹐是送女者﹐𨿽男亦名媵也。《毛詩》「求爾新特」﹐由不以禮嫁﹐故父母之家﹐男子婦女﹐皆無肯媵之﹐獨自而來﹐故謂之新特。○退之毛穎傳小宋狀元謂﹐退之《毛穎傳》﹐古人意思未到﹐所以名家。洪慶善謂﹐《毛穎傳》﹐柳子厚以爲怪﹐予以爲烏有子虛之比。《容齋隨筆》謂﹐《毛穎傳》﹐人多以爲怪﹐子厚獨愛之。諸公往往皆以此文創見﹐退之前此未有其體。僕恐不然。退之此作﹐疑有所本﹐人自不知耳。觀《隋志》謂﹐《古俳諧文》三卷﹐袁淑《俳諧文》十卷﹐《續俳諧集》十卷。袁淑《俳諧》﹐文如沈約《彈芭蕉文》亦載其間﹐烏知自古以來無《毛穎傳》之比者﹖退之淹該今古﹐而又資以城南鄴侯三萬軸之書﹐筆端運用﹐動有源流﹐非如後人創意制作。抑又觀《蜀志》﹐先主嘲張裕曰「昔吾居涿縣﹐特多毛姓﹐東西南北﹐皆諸毛也﹐�人之稱曰『諸毛』云云。」《毛潁傳》之作﹐萌芽此意﹔然其間如曰﹐自結繩以及秦﹐陰陽﹑卜筮﹑占相﹑醫方﹑族氏﹑山經﹑地誌﹑九流﹑百家之書﹐皆所詳悉﹐此意出於蔡邕《成公綏筆賦》﹑郭璞《筆贊》。異時文嵩作《松滋侯傳》﹐司空圖作《容成侯傳》﹐而本朝東坡先生又作《羅文》等傳﹐其機杼又自退之始也。○相承疊用數語詩人相承疊用數語﹐如「於鵠蓬頭十二三」﹐則韓退之「年至十二三」。劉禹錫「花面丫頭十三四」﹐承梁簡文「可憐年幾十三四」。杜子美「往昔十四五」﹐則阮籍「昔年十四五」。權徳輿「年至十五六」﹐則紀少瑜「女兒年幾十五六」。杜子美「郎今才年十六七」﹐則司馬宣王「年幾十六七」。杜子美「虯髯十八九」則焦仲卿「年始十八九」﹐或謂十八九字見《丙吉傳》﹐不知入詩中用自焦仲卿始也。史傳間有折計數目之語﹐如「七八五十六」見馬融﹐「三七二十一」見蘇秦﹐「九九八十一」見顏率﹐「五七三十五」見《通典》﹐「六六三十六」見《魚經》﹐「三九二十七」﹐「七九六十三」﹐「三八二十四」﹐「四八三十二」見《齊書》﹐「七九六十三」﹐「八九七十二」見《考異》郵又考之﹐「三三九」﹐「九九八十一」﹐「八九七十二」﹐「七九六十三」﹐「六九五十四」﹐「五九四十五」﹐「四九三十六」﹐「三九二十七」﹐「二九一十八」﹐並見子夏之語。似此甚多﹐又如「一年三百六十日」見施肩吾詩﹐「十年三千六百日」見北齊謠言「百年三萬六千日」見李白詩﹑肩吾詩﹐又出東漢《周澤傳注》。●卷十七○賀知章上升《賀知章傳》云「天寶初﹐請爲道士還鄕裏﹐詔許之﹐賜鏡湖剡川一曲。旣行﹐帝賦詩﹐皇太子百官餞送。」僕尋考《會稽集》﹐得明皇所爲送賀老歸越之序與詩﹐及朝士自李適以下三十七人餞別之作。是時﹐正天寶三載正月五日也﹐靑門祖帳﹐冠蓋如雲﹐𨿽漢二疏﹐無以加此﹐觀者如堵﹐甚以爲寵。《傳》又謂「卒年八十六」。僕觀徐鉉序中謂﹐有彭者﹐於會稽郡之延壽院泥中得一石﹐乃許鼎所撰《通和祖先生碑》。其間載「賀監知章得攝生之妙﹐不死﹐負笈賣藥﹐如韓康伯。近於臺州上升﹐徧於人聽。元和己亥﹐先生遇之」云云。此碑正元和間所作﹐相去未遠也﹐不知何以言此。然觀李白《憶賀監詩》有云「昔好否中物﹐今爲松下塵」﹐又云「人亡余故宅﹐空有荷花生」﹐如白所云﹐則是知章實死矣。唐人好奇﹐華山女子事﹐諸公誇詡不一。使知章有上升之事﹐亦侈大而言之﹐不應隱沒而不傳也﹐疑徐鉉所序之妄。此事正如《江南野錄》載﹐陳陶不死﹐而曹松﹑方幹之徒﹐皆有《哭陶詩》之類也﹐虛實不可深信如此。○藥名詩《西淸詩話》云﹕藥名詩起自陳亞。非也﹐東漢已有離合體﹐至唐始著藥名之號﹐如張籍《答鄱陽客詩》云「江臯歲暮相逢地﹐黃葉霜前半夏枝。子夜吟詩向松桂﹐心中萬事豈君知」是也。僕謂此說亦未深考﹐不知此體已著於六朝﹐非起於唐也﹐當時如王融﹑梁簡文﹑元帝﹑庾肩吾﹑沈約﹑竟陵王皆有﹐至唐而是體盛行﹐如盧受采﹑權﹑張﹑皮﹑陸之徒多有之。吳曾《漫錄》謂﹐藥名詩﹐庾肩吾﹑沈約亦各有一者﹐非始於唐。所見亦未廣也。本朝如錢穆父﹑黃山谷之輩﹐亦多此作。○鳥名詩葉天經謂﹐退之「喚起窗全曙﹐催歸日未西。」喚起﹑催歸﹐二鳥名。鳥名詩起此。僕考之﹐其體亦自六朝。觀梁元帝嘗有是作﹐退之非祖此乎﹖當時爲雜體詩至不一也﹐梁元帝所作爲多﹐不但鳥名也﹐如獸名﹑歌曲名﹑龜兆名﹑鍼穴名﹑將軍名﹑宮殿名﹑屋名﹑車名﹑船名﹑樹名﹑艸名﹐率皆有作。鳥名詩﹐如雲「晨鳧移去舸﹐飛燕動歸橈」。獸名詩﹐如雲「水涉黃牛浦﹐山過白馬津」歌曲名詩﹐如雲「啼烏怨別鶴﹐曙鳥憶還家」龜兆詩﹐如雲「土膏春气生﹐倡女協春情。」此類甚多。○昏字世謂昏字合從民﹐今有從氏者﹐避太宗諱故爾。僕觀《唐三藏聖教序》﹐正太宗所作﹐褚遂良書﹐其間「重昏之夜」﹐則從民﹐初未嘗攺民以從氏也。謂避諱之說﹐謬矣。蓋俗書則然。又觀《溫彥博墓志》﹐正觀間歐陽詢書﹐其後言民部尙書唐儉云云﹐當太宗時﹐正字且不諱﹐而況所謂偏旁乎﹖又有以見太宗不諱之徳。○善學柳下惠姚合詩曰「相府旌旗天下尊﹐汴水如今不復渾。」孟郊詩曰「自公領玆部﹐山水無滓泥」。又曰「君生水淸﹐君沒水渾」。此等語皆祖老杜「公來雪山重﹐公去雪山輕」之意。樂天詩曰「安得萬里裘﹐盡裹周四垠。」又曰「我有大裘長萬丈﹐與君都蓋洛陽人。」此又祖老杜「安得廣廈千萬間﹐大庇寒士俱歡顏」之意。樂天可謂善學柳下惠者。○後世珠少說者謂古者金多﹐後世金少﹐疑復歸山澤耳。僕謂不然﹐寶物之丰耗﹐系時之气數﹐此殆造化之妙﹐有不容深致詰者。後世之少者﹐非特金也﹐如珠亦然。古者動以斗斛計﹐項羽遺張良二斗﹐孫權遺宗預一斛﹐今人相遺有二斗一斛者乎﹖盧琳《四王啟事》曰「張方劫帝西遷﹐輦眞珠百餘斛。」今內府之儲﹐又不知有百斛否﹖金猶有熔鑄銷折之患﹐珠則無所蠹耗﹐𨿽南渡以前﹐亦不聞甚多﹐不知安往。此固難以理詰之者也。以三分之吳﹐猶以一斛與人﹐則當時珠多﹐不言可知。○過與不及前輩有論盧懷謹身爲宰相而妻子常至饑寒﹐恐無是理。僕謂懷謹賢相﹐固未可知﹐然世間不可謂無此等人。僕因觀《北史》﹐庫伏連爲開府儀同三司﹐其家富厚。妻病﹐嘗以百錢買藥﹐每恨之。家口百餘﹐盛夏人料食米二升﹐不給鹽菜﹐常有饑色。至死惟著敉﹐而別藏積絹至二萬匹而不動。觀此一事﹐固知世人往往有過不及﹐鮮有得中道者。旣有伏連之徒富厚而不忍一錢用者﹐又有劉毅之徒﹐家無儋石而一擲輸百萬者。爲大官而妻子常餓寒﹐前此如王晏﹑裴子野﹑祖鴻皆然。○用管蘇事《範鎭碑》云「韜律大理﹐綜臯陶甫侯之風」﹐又云「膺姿管蘇﹐靖共衛上」﹐洪氏謂蓋法家者流也。範史云「律謝臯蘇」﹐注以蘇忿生﹐此云管蘇謂夷吾與忿生也。此說似是矣。僕又觀《州輔碑》云「昔管蘇之尹楚﹐以直見疏」。《劉梁傳》曰「管蘇以憎忤取進」。此亦用管蘇事。考《新序》﹐楚共王有疾﹐告諸大夫曰「管蘇犯我以義﹐違我以禮」云云。用此事亦未可知。不然﹐何以有「靖共衛上」之語﹖○漢碑疑字《孫叔敖碑》云「視事一紀」﹐趙氏謂﹐漢時令有在官一紀不遷者﹐洪氏謂﹐前碑言臨縣一載﹐此云一紀﹐蓋以一紀爲一年耳。僕觀漢人文字﹐罕有以一紀爲一年用者﹐疑此「祀」字耳﹐借紀爲祀﹐祀與紀字亦相似也。《毛詩》「終南何有﹐有紀有堂」﹐注﹐紀音祀。可證也。又《楊司隸碑》云「髙祖受命﹐興於漢中﹐道由子午﹐出散入秦﹐建定厥位﹐以漢詆焉」。歐公謂詆字未詳﹐洪氏謂詆音抵﹐不釋其義。僕疑此借用氏字耳﹐非抵字也。蓋詆字言從氏﹐非從氐。然漢碑多以氏爲氏﹐旣加以女﹐安知其不加以言邪﹖《漢書》妖字寫作訁夭﹐以言易女﹐可據也。謂漢氏﹐猶言虞氏﹑夏氏耳。又《成陽臺碑》云「五運精還﹐漢受濡期」﹐歐公謂莫曉「漢受濡期」之義。僕謂濡猶言延也﹐言漢家受基業延長爾。《史晨饗孔廟碑》亦云「大漢延期﹐彌歷萬億」﹐是亦此意。前輩學問﹐甚非後世小生所敢望其萬分一﹐然亦間有一時見不到處。玆三者﹐管見如此﹐又未知是否﹐姑著於玆﹐以俟博聞君子。○潘安仁言遁逃字《前漢書﹖賈生傳》云「九國之師﹐遁巡而不敢進」﹐師古注﹕遁巡﹐謂疑出而卻退也。遁音千旬反。流俗書本﹐巡字誤作逃﹐讀者因爲遁逃之義。潘安仁《西徵賦》曰「遁逃以奔竄」﹐誤矣。僕謂師古是未深考耳。《史記》之文曰「九國之師﹐逡巡遁逃而不敢進」﹐又曰「月氏遁逃而常怨匈奴」﹐曰「豫讓遁逃山中」。遁逃二字﹐馬遷屢用之矣。《前漢﹖匈奴傳》「戎狄遁逃竄伏」﹐《陳湯傳》「單於遁逃遠捨」﹐其義正與《史記》一同。遁逃字又見於班固之筆矣﹐不可謂安仁之誤也﹐推而上之﹐如荀卿﹑管仲﹐推而下之﹐如張說﹑王維之徒﹐皆有是語﹐又不特見於班馬之書而已。杜子美詩曰「近聞犬戎遠遁逃」﹐曰「漢陰槎頭遠遁逃」﹐而注詩者謂遁逃之語出於《蕭望之傳》﹐又誤矣。○崖蜜東坡《橄欖詩》曰「待得徵甘回齒頰﹐已輸崖蜜十分甜。」《冷齋夜話》謂﹐事見《鬼穀子》「崖蜜﹐櫻桃也。」漫叟﹑漁隱諸公﹐引《本艸》石崖間蜂蜜爲證。僕謂坡詩爲橄欖而作﹐疑以櫻桃對言﹐世謂棗與橄欖爭曰「待你回味﹐我已甜了」﹐正用此意。蜂蜜則非其類也。固自有言蜂蜜處﹐如張衡《七辯》云「沙餳石蜜﹐」乃其等類。閩王遺髙祖石蜜十斛﹐此亦一石蜜也。僕嘗考之﹐石蜜有數種﹐《本艸》謂崖石間蜂蜜爲石蜜﹐必有所謂乳餳爲石蜜者﹐《廣志》謂蔗汁爲石蜜﹐其不一如此。崖石一義﹐又安知古人不以櫻桃爲石蜜乎﹖觀魏文帝詔曰「南方有龍眼荔枝﹐不比西園蒲萄石蜜」﹐以龍眼荔枝相對而言﹐此正櫻桃耳﹐豈餳蜜之謂邪﹖坡詩所言﹐當以此爲證。○原道中語韓退之《原道》有曰「道與徳爲虛位」﹐或者往往病之﹐謂退之此語似入於佛老。僕謂不然﹐退之之意﹐蓋有所自。其殆祖後漢徐幹《中論》乎﹖幹有《虛道》一篇﹐亦曰「人之爲徳﹐其猶虛器與﹖器虛則物注﹐滿則止焉。故君子常虛其心而受之。」退之所謂虛位﹐卽幹所謂虛器也﹐言𨿽異而意則一。○一А土事駱賓王代李敬業檄斥武后云「一А之土未幹﹐六尺之孤安在﹖」一А字正用《前漢書》張釋之所謂盜長陵一А土事。據注﹐步侯切﹐乃裒字。今人不曉者﹐讀爲杯盞之杯。僕觀《歐陽行周集》﹐有「或掬一杯土焉﹐或剪一枝材焉」﹐劉禹錫詩「血污城西一杯土」﹐歐陽詢《藝文類聚》﹐於杯門編入長陵一А土事﹐是知明以А字爲杯盞字用矣。僕又考之﹐古詞中有以酒杯字作А土字押者﹐如《隴西行》是也。因知古人嘗以此二字通用。○羅向事《胡氏雜記》云「紹興間﹐淮人有得唐碑一段﹐乃羅向爲壽州日所立者。考《新唐書﹖羅向傳》﹐但嘗爲廬州刺史﹐不聞爲壽州﹐疑別一人。」僕得權文公所著《羅向墓志》﹐考之﹐向嘗刺廬﹑壽二州﹐自壽以治行第一﹐就加禦史中丞﹐入爲司農卿﹑京兆尹。今《唐書》但言自廬州再遷京尹﹐亦不聞中丞﹑司農之除﹐其疏鹵如此。向表表循吏﹐所紀尙且如此﹐況其他乎﹗故僕每觀人文集與夫碑刻﹐所以深致意於稽考者﹐正以此也。又如碑言「向爲廬日﹐彊家占田﹐而窶人無告﹔鄕校廢落﹐而冗吏猥多﹔病者捨醫事淫祀﹐公皆去其獘。」而《傳》但言「向爲廬日﹐民間病者﹐捨醫禱淫祀﹐下令止之。」可謂捨其大而言其細者。又考《合肥志》亦曰「向爲廬江七年﹐遷壽陽。」○北固懷古詩李徳裕《北固懷古》詩曰「自有此山川﹐於今幾太守。近世二千石﹐畢公宣化厚。丞相量納川﹐平陽气沖斗。三賢若時雨﹐所至躋仁壽。」注﹕畢構政事爲開元第一﹐丞相陸象先﹐平陽齊浣﹐三賢皆爲此郡。僕考之傳﹐獨象先不聞爲潤州。此恐史之佚耳。畢構﹐中宗景龍初爲潤州﹐政有惠愛﹐景龍末﹐召爲禦史大夫﹐謂政事爲景龍間第一可也。○木易非姓楊字今人稱姓楊人爲木易。案楊氏姓﹐文左從木﹐右從易﹐非從易。《周易》之易乃從日月﹐此易亦陽字耳。今人書鄱陽有省文爲番易者﹐蓋知此意。僕觀《眞誥》﹐其間有爲姓楊人作《離合書》曰「偃息盛木﹐玩執周書。」其意謂周書爲易﹐木加易卽楊字也﹐乃知以木易爲楊姓﹐其誤久矣﹐不知左右之字文皆非。○束吳曾《漫錄》曰「《論語》『自行束以上﹐吾未嘗無誨焉。』前輩多以束爲束脯。余按《後漢﹖馬援》《杜詩》《延篤傳》注﹐皆謂年十五﹐束帶修飾之意﹐乃知以束爲束脯者﹐非是。」僕謂後漢傳注﹐出於唐人之說﹐未可以爲據。觀《鹽鐵論》﹐桑弘羊曰「臣結髮束得束衛」﹐此正明驗漢人之語﹐以束爲束帶修飾矣﹐且在馬援諸人之先﹐可無疑者。然又觀《北史》「劉焯不行束﹐未嘗有所教誨」﹐此又可以驗程門諸先生之說。要之﹐二說皆通﹐不可謂束爲束脯非也。《唐六典》﹐國子生初入置束帛者﹐束之禮。《通典》州學生束之禮注﹐「束帛一篚一匹﹐脯一案五廷﹐學生皆服靑衿。」○語益精明韋蘇州詩曰「西施且一笑﹐眾女安得妍」﹐而白樂天詩曰「回眸一笑百媚生﹐六宮粉黛無顏色」﹔杜子美詩曰「須臾九重眞龍出﹐一洗萬古凡馬空」﹐而東坡頌曰「奮鬣長鳴﹐萬馬皆喑」等一意耳﹐其後用之益精明。僕嘗用是語爲一聯﹐云「六宮無色回眸笑﹐萬馬皆喑奮鬣鳴」。吳曾《漫錄》謂﹐樂天「回眸一笑百媚生」﹐蓋祖李白《淸平詞》「一笑皆生百媚」之語。僕謂李白之語﹐又有所自。觀江總「回身轉佩百媚生﹐插花照鏡千嬌出」﹐意又出此。○二李詩《雪浪齋日記》謂﹐六一居士詩「晚煙寒橘柚﹐秋色老梧桐」﹐豈不似少陵。僕觀是聯乃李太白《登宣城北樓詩》﹐非六一也。《石林詩話》謂﹐「開簾風動竹﹐疑是故人來」﹐與「徘徊花上月﹐空度可憐宵」﹐此兩聯𨿽小說﹐實佳句。僕謂上聯在《李君虞集》中﹐此卽古詞「風吹窗簾動﹐疑是所歡來」之意。梁費昶亦曰「簾動意君來」﹐柳惲曰「颯颯秋桂響﹐非君起夜來」﹐《麗情集》曰「待月西廂下﹐迎風戶半開。拂墻花影動﹐疑是玉人來」﹐齊謝眺《懷故人詩》「離居方歲月﹐故人不在玆。淸風動簾夜﹐明月照窗時」﹐皆一意也。又花月徘徊之語﹐亦出於古詞意。○福不盈眥《隱居詩話》曰「詩戒蹈襲古人意﹐亦有襲而愈工。魏人章奏曰『福不盈眥﹐禍將溢世』﹐韓退之則曰『歡華不滿眼﹐咎責塞兩儀』。」僕謂「福不盈眥﹐禍溢於世」﹐乃班固答賓戲﹐見西漢敍傳。袁術議稱尊號﹐嘗引以爲言。此語非出於魏人之口。鮑昭《河淸頌》曰「物不盈眥﹐美溢金石」。○古人名詩《石林詩話》曰「荊公詩『莫嫌柳渾靑﹐終恨李太白』﹐以古人姓名藏句中。或謂前無此體﹐自公始見。余讀《權徳輿集》﹐見其一篇﹐知徳輿有此體。」僕謂此體其源流亦出於六朝﹐至唐而著﹐不但徳輿也﹐如皮日休﹑陸龜蒙等皆有此作。○一句中對偶《容齋續筆》曰「唐人詩文﹐或於一句中自成對偶﹐謂之『當句對』。蓋起於《楚詞》蕙蒸蘭藉﹑桂酒椒漿﹑桂棹蘭﹑散冰積雪。自齊梁以來﹐江文通﹑庾子山諸人亦如此。」僕謂此體亦出於三百篇之《詩》﹐不但《楚詞》也﹐如「玄衮赤舄」﹐「鉤膺鏤錫」﹐「朱英綠」﹐「二矛重弓」之類是焉。○作文受謝《續筆》曰「作文受謝﹐自晉宋以來有之﹐至唐始盛。李邕猶長碑碣﹐天下多賫金帛求其文。」僕謂此亦未之老耳。作文受謝﹐非起於晉宋。乞米受金﹐爲人作傳﹐不足道也。觀陳皇后失寵於漢武帝﹐別在長門宮﹐聞司馬相如天下工爲文﹐奉黃金百斤﹐爲文君取酒﹐相如因爲文以悟主上﹐皇后復得幸。此風西漢已然﹐孫登《相如賦》曰「長門得賜金」。○周孔醒醉後漢周澤爲太常淸修﹐時人爲之語曰「一歲三百六十日﹐三百五十九日齋﹐一日不齋醉如泥。」《南史》孔覬明曉政事﹐判決無壅﹐眾爲之說曰「孔公一月二十九日醉﹐勝他二十九日醒。」一則一年一日醉﹐一醉如此不曉事﹔一則一月一日醒﹐一醒如此辦事。二事正相反﹐人性不同如此。僕嘗效程子山作《酒榜》﹐其間一聯云「一月二十有九日笑人世之太狂﹐百年三萬六千場容我生之長醉。」○銀甕酒庫都下有銀甕酒庫﹐或問何謂。僕考《瑞應圖》﹐王者宴不及醉﹐則銀甕呈樣﹐蓋取此意。眞州郡齋舊有酒名﹐謂之「花露」﹐人亦莫曉。僕讀姚合詩「味輕花上露﹐色似洞中泉」﹐得非取此乎﹖又太眞妃宿酒初消﹐吸花露以潤肺﹐見《開元遺事》。●卷十八○漢人釋經《易》曰「鳥焚其巢﹐旅人先笑後號眺﹐喪牛於易﹐凶。」漢成帝采劉向﹑谷永之言報皇后以此﹐且釋之曰「王者處民上﹐如鳥之處巢。不顧卹百姓﹐百姓畔而去之﹐若鳥之自焚也﹐𨿽先快意悅笑﹐其後必號兆而無及也。百姓喪其君﹐若牛亡其毛也﹐故稱凶。」與今王弼等所注不同。易之說固非一端﹐然謂百姓喪其君若牛亡其毛﹐與喪牛於易之意﹐似不相干涉。師古注此﹐渭解在《谷永傳》﹐今《谷永傳》無此語。○何武言誤《前漢書》淮南王曰「一日發兵﹐卽剌大將軍衛靑﹐而說丞相弘下之﹐如發蒙耳。《汲黯傳》又言﹐淮南王謀反﹐憚黯守節死義﹐至說公孫弘等﹐如發蒙耳。《李尋傳》曰「淮南作謀之時﹐其所難者﹐獨有汲黯﹐以爲公孫弘等不足道也。」則知淮南不敢肆其姦謀者﹐正畏汲黯之故﹐豈畏衛靑哉﹗而何武《封事》則曰「虞有宮之奇﹐晉獻不寐﹔衛靑在位﹐淮南寢謀」﹔此說失之。王嘉曰「昔楚有子玉﹐晉文爲之側席而坐﹔近事汲黯折淮南之謀」﹐李尋亦曰「淮南作謀﹐其所難者﹐獨有汲黯」﹐此說爲得。○漢臣僕衣皂白漢宮吏著皂﹐其給使賤役著白。按谷永曰「擢之皂衣之吏」﹐張敞曰「敞備皂衣二十餘年」﹐注云﹐𨿽有四時服﹐至朝皆著皂衣。《兩龔傳》曰「聞之白衣﹐戒君勿言。」注﹐白衣﹐給使官府趨走賤人﹐若今諸司亭長﹑掌內之屬。晉陶淵明謂「白衣送酒」是也。又觀《戰國策》﹐左師公謂「臣有賤息﹐願令補黑衣之數﹐以衛王宮。」知官吏著皂舊矣。○大人尊稱《東軒筆錄》謂﹐範滂白母大人云云。大人之名﹐蓋父母通稱﹐不獨父也。僕謂大人云者﹐極尊稱耳﹐不特父母也。如疏受曰「從大人議」﹐是稱叔也。《孟子》曰「說大人則藐之」﹐是稱顯達者也。今稱王公大人﹑執事大人﹐是皆施於尊敬者﹐豈獨父母邪﹖○萬機《尙書》「一日二日萬幾」﹐幾﹐微也。而前漢王嘉奏一日萬機﹐乃以幾微字爲樞機字。李正文謂﹐自嘉謬從木旁﹐始誤後學。僕謂《古文尙書》至唐始易以今字﹐又西漢字文率多借用﹐如言「共行天罰」爲「龔行」﹐「懋遷有無」爲「遷」﹐「方命圮族」爲「放命」﹐此類甚多。後人不悟漢人借用字之意﹐遂直謂然﹐非當時用字之失也。觀《魏相傳》「宣帝始親萬機」﹐《蕭望之傳》「明主躬萬機」﹐《漢書》皆用此機字﹐豈獨王嘉也﹖漢碑書「萬機」處不一。○魏表非誤《退朝錄》曰「宗道謂﹐世傳魏鐘繇表云﹕『癘憤怨之眾』﹐癘非可通勉厲之意﹐疑誤。」僕謂此正借用﹐非誤也。漢碑書厲爲癘之處甚多﹐宗道未之見耳﹗如《衡方碑》曰「砥仁癘義」﹐《帝堯碑》曰「癘我以仁」是也。○漢人用事漢人簡質﹐用事率無拘礙。僕因觀漢碑﹐著大略於此。《武都太守碑》曰「赫赫明後﹐克長克君。」《衡方碑》曰「剖符守藩﹐克長克君。」《濟陰太守碑》曰「呂君宰政﹐垂拱無爲﹐如治而允。」《堂邑令碑》曰「垂拱不言﹐而民帥伏。」《稿長碑》曰「無爲而治﹐蕩蕩有功﹐非陶唐熟能乎﹖鄭產﹑密豹﹐殆不及矣。」《成湯令碑》曰「吏民慕戀﹐輪不得行﹐君臣流涕﹐道路瑯。」《鄭固碑》曰「爲郡功曹﹐忠以衛上﹐犯顏謇諤﹐造膝亻危辭。」《張素碑》曰「入爲主簿﹐蹇蹇匪躬。」《魏元丕碑》曰「其仕州縣﹐躬素忠謇﹐犯而勿欺」。至以一令比陶唐蕩蕩之功﹐他可知也。賈誼賦曰「農夫垂拱無事」﹐此語尙矣。○擬婦人不以其倫漢人擬人不以其倫﹐不特男子﹐於婦人亦然。僕觀霍光妻霍顯比祁太伯母祁夫人。《張傳》謂﹐羣臣阿竇憲﹐至比鄧夫人於文母。《郭輔碑》曰「篤生七子﹐鐘天之祉﹐堂堂四俊﹐碩大婉敏﹐娥娥三妃﹐行追太姒。」《李翊夫人碑》曰「夫人徳配古之聖母」。《劉夫人碑》曰「徳配古列任姒」。王粲《思親詩》「穆穆顯妣﹐志侔姜姒。」動以古聖母爲比﹐豈其類乎﹖○東漢注唐太子賢引事注《東漢書》﹐極有不可曉者﹐如《匈奴傳》論曰「竇憲並恩兩護﹐以私己福﹐棄蔑天公。」注謂天公﹐天子也。前書云﹐老禿翁何爲首鼠兩端﹖禿翁﹐卽天公也。夫禿翁何與乎天公﹖而此云爾﹐甚不可解。○楊牧二子範史載﹐「楊牧﹐富波相。孫奇」云云﹐而不及其子。僕考漢碑﹐得其二子焉。一曰統﹐金城太守﹔二曰少子﹐繁陽令者。統在金城﹐威徳並行﹐功效顯著﹔而繁陽令以叔父憂去官﹐吏民攀轅臥轍﹐不得去。旣去﹐歷年上書乞畱﹐至二千餘人﹐輸谷萬斛﹐助官振貧﹐乞還楊君﹐可見其政得民之深。𨿽使召﹑杜﹐又安有此﹖二子事迹見於碑刻者炳然﹐而史氏不一著其名﹐可恨也﹗因表出以補吏文之佚云。○漢人作字《華山廟碑》以中宗爲仲宗﹐《郭究碑》以仲尼爲仲泥﹐民皆非之﹐謂帝者廟號﹐而假借以他字﹐不恭孰甚焉。以夫子爲仲泥﹐則狎侮之罪﹐大於子云之準易。僕謂不然﹐漢人作字不一﹐有省筆者﹐有增筆者。省筆如寫爵作時﹑寫鶴作之類是也﹐增筆如寫春作春﹑寫秋作秋之類是也﹐又有假借字體﹐如以仲爲中﹑以泥爲尼之類是也﹐此皆當時之習所尙。自後世觀之﹐則怪也。且莫尊於天地﹐而漢人書天地字爲堯墜﹑昊蒼爲浩倉﹐豈如此書便不敬天地邪﹖後世以省文作字爲簡薄﹐而今碑乃以增筆作字爲不虔﹐亦過矣。○張說誤引宋世系張說撰《宋遺愛頌》﹐有曰「尙書東漢之雅望﹐黃門北齊之令徳﹐宋氏世名﹐公濟其美。」蓋指宋均與宋欽道也。僕考之﹐欽道固之派﹐而均乃姓宗﹐非宋也。按宋均﹑宗均碑與傳所著甚明﹐可證也。此史文差誤耳。又如《後漢﹖循吏傳》「不其令之童恢」﹐今人皆以爲姓童﹐考碑乃姓黃耳﹐非童也。有士大夫爲童氏作墓志﹐遠引恢爲言﹐此謬正與宗均同。史傳人名﹐率多差誤﹐所可推考者﹐恃其姓耳。而姓或至於舛謬﹐向使此二名小有不同﹐遂指一人爲二人矣。抑又考《唐世系》﹐正前漢中尉昌之後﹐昌自代邸迎立文帝﹐甚有功。說碑自宜引此。○碑陰今碑陰列人姓名著由錢下項﹐蓋漢碑之體。漢人碑刻﹐率多門生故吏所出錢建立﹐故悉著其人名。《韓敕碑》陰條六十二人﹐曲成侯王二百﹐不爲多矣﹐表而出之﹐可見漢世錢重如此。又今州郡間有祥瑞之證﹐用其物而刻之石者﹐亦漢碑之體。○唐書敍事疏鹵《唐書》敍事疏鹵甚多﹐如李絳救鄭一段﹐《唐書》載﹐絳曰「任宰相﹐識名節﹐不當如犬彘梟獍﹐與姦臣外通﹐恐吉甫勢軋內忌﹐造爲醜辭。」考絳《論事集》﹐則曰「身居宰參﹐泄陛下密謀於姦臣﹐𨿽行同犬彘﹐性如梟獍﹐亦不至此。況頗識名節﹐莫是同列不便﹐造爲此謀。」且吉甫與絳同事﹐不應對君直言吉甫內治之醜﹐亦須婉爲之辭。觀集然後知史文之失。又如論采擇良家子事﹐傳曰「絳上疏云云﹐帝曰﹕『朕以丹王等無侍者﹐命訪閭裏﹐以貲致之。彼不諭朕意﹐故至嘩擾。』乃悉歸所取。」其述憲宗攺過不吝﹐如是而已。而《論事集》則曰「明日﹐延英對見﹐上舉手謂絳曰﹕『昨日見卿狀所論事﹐非盡忠何以及﹖此朕深居宮中﹐難知外事﹐已後脫有處分不合事宜﹐須依此論諫﹐不得遂成朕錯。朕或未從﹐直須兩度三度懇論﹐以至於五六﹐以開悟爲限。』」觀此﹐又有以見憲宗有導人使諫之誠心﹐而史沒而不載﹐可恨也已﹗按《論事集》系當時蔣偕作序﹐知集中之語﹐所載爲甚的。○陳驚坐《前漢書﹖陳遵傳》云﹕時列侯有與遵同姓字者﹐每至門曰「陳孟公」﹐坐中莫不震動。旣至而非﹐因目其人爲「陳驚坐」。王僧虔《名畫錄》說陳驚坐異是﹐曰﹕陳遵﹐杜陵人﹐善篆書。每坐﹐一坐皆驚﹐時人謂爲「陳驚坐」。○晉有二阿大世稱王徽之爲王大﹐詞有王大訪戴之語。此𨿽戲謔﹐僕間考之﹐羲之有七子﹐徽之乃第三子也﹐不應第大。一玄之﹑二凝之﹑三徽之﹑六操之﹑七獻之﹐皆見本傳。四肅之﹐傳不載﹐見王氏譜。僕又考之﹐晉有兩王大。或稱之曰阿大﹐一小名﹐一第行。如謂「王大固自濯濯」﹐「阿大羅羅淸疏」﹐「王大勸恭飲﹐恭不飲」﹐此指王忱耳。忱﹐小字佛大﹐故云。如謂「一門叔父﹐有阿大中郎」﹐「與阿大語蟬連﹐不得歸」﹐「僧彌王大選艸」﹐此指王悅耳。悅﹐導長子。導嘗曰「勿使大郎知」﹐故知其爲第行也。忱﹐坦之幼子﹐乃太原之裔﹐譜牒亦自不同。人見忱﹑悅二字相似﹐又且同時﹐俱稱王大﹑阿大﹐往往疑似而莫之辧﹐故著明之。○王胡之字《世說》云「謝太傅語眞長﹐阿齡於此事故欲太厲。」注﹕阿齡﹐王胡之小字。僕謂胡之本字修齡﹐呼阿齡者﹐卽其字耳﹐非小字也。猶桓公呼殷源爲阿源﹑王處仲呼王平子爲阿平之類也。阿之一字﹐顧所施用﹐有綴以姓者﹐有綴以名者﹐有綴以字者﹐有綴以第行者。綴以姓如阿阮﹐綴以名如阿戎﹐綴以字如阿平﹐綴以第行如阿大﹐詎可因其稱阿﹐遂以爲小字乎﹖注又謂﹐王愷妻﹐桓溫第二女﹐不知乃其弟愉﹐非愷也。○薛戎事《唐書﹖薛戎傳》云﹕柳冕爲福建使﹐辟戎爲佐。冕病免﹐復爲藩府交奏﹐稍遷河南令﹐累遷浙東觀察使。載戎履歷﹐僅此而已。以《元稹碑》考之﹐轉侍禦史給事中﹐拜刑部員外郎﹐攺河南令﹐遷衢州刺史﹐不周月而政就﹐移刺湖州﹐浚荻塘百餘里﹐攺刺常州﹐不累月﹐刺越州﹐仍以禦史中丞觀察浙東而卒。其更疊內外如許之多﹐凡典四州﹐並不一見。傳文疏略如此之甚﹐不獨一《薛戎傳》如此﹐他傳往往而然。大抵碑之述事﹐不無浮誇﹐然載履歷則甚詳且確也。故僕於碑率以此補史文之闕﹐又考《越州題名》云﹕戎以元和十二年正月﹐自常州刺史授浙東觀察使﹐長慶元年九月﹐隨表入覲而卒。碑與傳皆言薨於越州﹐此爲不同。○姚泓徐敬業《逸史》載﹕唐南嶽僧﹐有人綠毛覆體來僧前﹐云是晉姚泓﹐「當時我國爲劉裕所滅﹐求我不得﹐遂假一人貌類我者﹐斬之以立威。我實泓也。」因陳晉末歷代事如指諸掌。有史氏闕而不書者。又言淮南王安其實升仙﹐而遷﹑固狀以叛逆伏誅。此說不經﹐難以爲信﹐往往見於雜說﹐史傳無聞﹐好事者附會亦未可知。又如徐敬業事﹐《唐書》則曰﹕敬業亡命﹐不知所之。而《紀聞》所載甚詳﹐謂敬業擒所養似己者斬之﹐而敬業逃入山爲僧。天寶初﹐有老僧年九十餘﹐名住括者﹐正敬業也。而《本事詩》亦言敬業之敗﹐與駱賓王俱逃﹐捕之不獲。敬業爲衡山僧﹐賓王亦落髮徧遊名山﹐至靈隱周歲卒。雜說所載﹐有可以裨史傳之闕者﹐而荒誕者在所不取﹐《龍城錄》亦載其事。○孔門十哲四科者﹐夫子言陳﹑蔡一時所從之徒﹐非謂七十二弟子之中止有此十人而已。後人錯認夫子之意﹐遂以四科之人目爲十哲。而學宮之中﹐素坐於夫子殿上﹐其餘弟子則繪立於兩廡之下。𨿽曾參之賢﹐亦不預殿上之列﹐謂參非十哲之數也。至於州縣每歲春秋釋奠﹐亦以此爲升降之等﹐失夫子之意甚矣。考其制﹐自唐已然﹐承襲至今﹐而莫之革也。僕又推而上之﹐觀東漢末徐幹《中論》有曰「人之行莫大於孝﹐莫顯於淸。曾參之孝﹐原憲之淸﹐不得與遊﹑夏列在四行之科者﹐以其才不如也。」則知此說自漢已然﹐不止於唐也。○興雨祈祈顏之推《家訓》引班固《靈臺詩》「祈祈甘雨」之句﹐以爲詩之「有氵萋萋﹐興雲祈祈」﹐當是興雨﹐俗寫誤耳。趙明誠又據《漢無極山碑》「興雲祈祈」之語﹐以謂毛詩本作云字﹐後來皆作雨字﹐因顏而攺耳。洪氏又引《左雄傳》「興雨祈祈」﹐以證此語非起於顏氏。僕謂古人引經書語﹐取其大意﹐不泥其字﹐又雲雨皆一意﹐安用區別﹖且「興雨祈祈」﹐在雄之先已自有引之者矣。觀《鹽鐵論》亦有是語﹐豈止雄邪﹖然《前漢﹖食貨志》乃作「興雲祈祈」﹐要之﹐曰雨﹑曰云二說初無定論﹐且班固一人﹐其說亦自不同﹐況各人乎﹖是不可泥其一也。孔穎達《正義》謂﹐定本作興雨﹐或作興雲﹐誤也。○子美棕拂詩漁隱云﹕杜子美《棕拂子詩》云「不堪代白羽﹐有足除蒼蠅。」山谷謂事見《新唐書》﹐適從何處來者也﹖僕按此元稹事﹐在子美後﹐山谷引之誤矣。僕謂扇驅蒼蠅﹐宋史嘗有是說。然杜詩此聯﹐初非用故事。蓋棕拂者﹐唐人用以驅蠅。杜詩之意﹐謂此𨿽不足以代白羽﹐亦可以驅蒼蠅﹐非謂代白羽以除蒼蠅也。杜詩二意﹐而山谷以一意認之﹐故有此誤。韋應物亦有《棕櫚蠅拂歌》曰「棕櫚爲拂登君席﹐靑蠅撩亂飛四壁。」舉此可驗杜詩之意。○李白事說者不一李白事所說不一。魏顥作《文集序》曰「上皇豫遊召白﹐白時爲貴朋遊飲﹐比至半醉﹐令制出師詔﹐不艸而就﹐許中書舍人。以張洎讒逐﹐遊海岱間﹐年五十餘﹐尙無祿位。」樂史作《別集序》﹐則又曰「上與太眞在沈香亭賞木芍藥﹐命李龜年持金花箋宣賜李白﹐立進《淸平詞》。白宿酲未解﹐援筆賦之。會髙力士挾脫靴之恨﹐譖白於妃﹐由是上三欲官白﹐輒爲妃沮。」劉全白作《碣記》﹐又曰「天寶初﹐玄宗辟翰林待詔﹐因爲和蕃書﹐並上《宣唐鴻猷》一篇﹐上重之﹐欲以綸誥之任委之﹐爲同列者所謗﹐詔令歸山﹐遂浪迹天下。」範傳正《新墓碑》曰「天寶初﹐召見於金鑾殿﹐論當世務﹐艸答蕃書﹐玄宗嘉之﹐遂直翰林﹐專掌密命﹐將處司言之任。他日﹐泛白蓮池﹐公不在宴﹐皇歡旣洽﹐召公作序﹐時公被酒﹐於翰苑中命髙將軍扶以登舟﹐優寵如是。旣而上疏請遠舊山﹐玄宗甚愛其才﹐或慮乘醉出入省中﹐不能不言溫室樹﹐恐掇後患﹐惜而逐之。」其說紛紜不同如此﹐惟樂史所說頗與傳文合。傳曰﹕白供奉翰林﹐猶與飲徒醉於市。帝坐沈香亭﹐意有所感﹐欲得白爲樂章。召入﹐而白已醉﹐左右以水面﹐稍解﹐授筆成文﹐婉麗精切﹐帝愛其才。白常侍帝﹐醉﹐使髙力士脫靴﹐力士恥之﹐レ其詩以激貴妃。帝欲官白﹐妃輒沮之。白自知不爲親近所容﹐懇求歸山﹐帝賜金放還。所載亦如此。僕謂李白不容於朝﹐固𨿽因髙力士之譖﹐然其爲人疏曠不密﹐觀傳正所謂乘醉出入省中﹐不能不言溫室樹﹐又觀李陽冰《艸堂集序》﹐謂出入翰林中﹐問以國政﹐潛艸詔誥﹐人無知者﹐醜正同列﹐害能就滂﹐疑其於醉中曾泄漏禁中事機。或者云云﹐明皇因是疏之。○五更轉陳伏知道《從軍五更轉》﹐有曰「一更刁鬥鳴﹐校尉連連城。遙聞射雕騎﹐懸憚將軍名」﹐「二更愁未央﹐髙城寒夜長。試開弓並月﹐聊持劍比霜」﹐「三更夜警新﹐橫吹獨吟春。彊聽落梅花﹐誤憶柳園人」﹐似此五轉。今教坊以五更演爲五曲﹐爲街市唱﹐乃知有自。半夜角詞﹐吹落梅花﹐此意亦久。●卷十九○詩讖《王直方詩話》舉東坡﹑少遊﹑後山數詩﹐以爲詩讖。漁隱以爲不然﹐謂人之得失生喪﹐自有定數﹐烏有所謂詩讖云者﹐其不達理如此。僕謂此說亦失之偏。詩讖之說﹐不可謂無之﹐但不可謂詩詩皆有讖也﹐其應也﹐往往出於一時之作。事之與言﹐適然相會﹐豈可以爲常哉﹖漁隱舉東坡詩之不應者爲證﹐可笑其愚。大抵吉凶禍福之來﹐必有先兆﹐固有托於夢寐影響之間。而詩者﹐吾之心聲也﹐事物變態﹐皆能寫就﹐而況昧昧休咎之徵﹐安知其不形見於此哉﹖但泥於詩讖則不可。○詩句相近唐人詩句不一﹐固有采取前人之意﹐亦有偶然暗合者。如李白詩「河陽花作縣﹐秋浦玉爲人」﹐武元衡詩「河陽縣裏玉人間」﹔姚合詩「文字當酒否」﹔賈島詩「燈下南華捲﹐祛愁當酒否」﹐許渾詩「百年便作千年計」﹐李后主詩「人生不滿百﹐剛作千年畫」﹔柳子厚詩「款乃一聲山水綠」﹐張文昌詩「離琴一聲罷﹐山水有餘輝」﹔姚合詩「買石得花饒」﹐王建詩「買石得云饒」﹔王維詩「珥筆趨丹陛」﹐儲光羲詩「珥筆趨文陛」﹔杜牧之詩「乞酒緩愁腸」﹐武元衡詩「歌酒換離愁」﹔劉瑗詩「侍兒能勸酒﹐貴客解彈琴」﹐王無功詩「老妻能勸酒﹐少子解彈琴」﹔杜子美詩「試吟靑玉案﹐莫弄紫羅囊」﹐劉夢得詩「學堂靑玉案﹐彩服紫羅囊」﹔孟東野詩「種稻耕白水﹐負薪斫靑山」﹐許渾詩「雨中耕白水﹐云外靑山」。此類甚多。○白蛾蔽日《漢紀》「白蛾蔽日」﹐師古注﹕蛾﹐蠶蛾﹐音五河反。僕謂蛾﹐古蟻字﹐經史間多讀蛾爲蟻﹐如《禮記》「蛾子時術之」是也。《蕭何傳》「發縱指示」﹐注﹕子用反﹐發縱﹐謂解縱而放之。僕謂縱卽蹤字﹐漢碑率以縱爲蹤﹐如郭魯二碑曰「有山甫之縱﹐比縱豹產」是也。李徳裕亦曰﹕ガ侯指縱對諸葛心化﹐以內展指縱對外施武力。益可驗矣。○賤子具陳杜子美《上韋左丞詩》曰「丈人試靜聽﹐賤子請具陳。甫昔少年日﹐早充觀國賓」云云。此詩正用鮑昭《東武吟》意。昭曰「主人且勿喧﹐賤子歌一言。僕本寒鄕士﹐出身蒙漢恩」云云。前此應休璉詩嘗曰「避席跪自陳﹐賤子實空虛」。而與杜同時如王維亦曰「賤子跪自陳﹐可爲帳下否」。古詩嘗曰「四坐且莫喧﹐願聽歌一言」。○杜詩合古意阮籍詩「昔年十四五﹐志尙好詩書」﹐杜詩「往昔十四五﹐出遊翰墨場」。鮑昭詩「昔如上鷹﹐今如檻中猿」﹐杜詩「昔如水上鱗﹐今如置中兔」。庾信詩「細纏鐘格﹐圓花釘鼓牀」﹐杜詩「繡段裝檐額﹐金花帖鼓腰」。鮑昭詩「北風驅雁天雨霜」﹐杜詩「驅馬天雨雪」。沈約詩「山櫻花欲燃」﹐杜詩「山靑花欲燃」。杜詩合古人之意往往若此﹐注所不聞。又如子美《鷹詩》「側目似愁胡」﹐王原叔但引隋魏彥深賦爲言﹐不知狀似愁胡﹐乃晉孫楚《鷹賦》中語耳。杜詩「速令相就飲一斗」﹐人多引鮑昭「且願得志數相就」﹐以證相就二字有所自﹐不知相就飲三字見庾信詩「野人相就飲」。至如杜詩「巡檐但檐梅花笑」﹐梅花笑三字﹐見隋煬帝詩。「市橋官柳細」﹐官柳二字﹐見晉《陶侃傳》。前輩謂老杜詩無兩字無來歷﹐山谷亦云﹐老杜詩﹑退之文﹐無一字無來處。信哉﹗○司字作去聲《容齋隨筆》云﹕白樂天好以司字作入聲讀﹐如雲「四十著緋軍司馬﹐男兒官職未蹉跎」﹐「一爲軍司馬﹐三見歲重陽」是也。又以相字作入聲﹐如雲「爲問長安月﹐誰教不相離」是也﹐相字下自注云﹐思必切。以十字作平聲讀﹐如雲「在郡六十日﹐入山十二回」﹐「綠漲東西南北水﹐紅欄三百九十橋」是也。以琵字作入聲讀﹐如雲「四弦不似琵琶聲」是也。武元衡亦有句云「惟有白須張司馬﹐不言名利尙相從」。僕謂二詩司字非入聲﹐乃去聲耳。觀白詩無注﹐《廣韻》入聲不收﹐《集韻》去聲伺字韻收﹐曰﹕司﹐主也。僕觀《西漢﹖敍傳》與夫《文選》﹐司字作伺字協﹐疑此詩亦以司爲伺。如琶字﹑相字﹐洪謂作入聲﹐此說是已。白詩多犯鄙俗語﹐又如枇杷之枇﹑蒲萄之蒲﹐亦協入聲。如請召之請協平聲﹐諒暗之暗協去聲﹐似此之類甚多。其詩句有曰「況對東溪野枇杷」﹐「燭淚粘盤酌蒲萄」﹐「燕姬酌蒲萄」﹐是協入聲者也。又曰「當時綺季不請錢」﹐「商宗諒暗中」﹐是協平聲去聲者也。僕又考之﹐不特白詩爲然﹐唐人之詩多有如是者﹐如張祜曰「生摘枇杷酸」﹐曰「宮樓一曲琵琶聲」﹐姚合曰「每月請錢共客分」﹐張文昌曰「錦江樓下三江流」﹐是皆隨其律而用之。○白用杜句杜詩「甲第紛紛厭粱肉﹐廣文先生飯不足」。白詩「靖節先生尊長空﹐廣文先生飯不足」。杜詩「眼前無俗物﹐多病也身輕」﹐白詩「眼前無俗物﹐身外卽僧居」。杜詩「酒債尋常行處有﹐人生七十古來稀」﹐白詩「舊語相傳聊自慰﹐世間七十古來稀」。○徵有二義徵有二義﹐有徵行﹐有徵伐。文字中有以東徵﹑西徵爲名者﹐不可不審。如曹植《東徵賦》﹐崔烏﹑徐幹《西徵賦》﹐班固﹑傅毅《北徵頌》﹐此皆述徵伐之徵﹐非徵行之謂也。如袁宏﹑班昭《東徵賦》﹐潘安仁《西徵賦》﹐張纘《南徵賦》﹐班彪《北徵賦》﹐此正述徵行之徵﹐非徵伐之徵也。今人或不契勘﹐總以爲一義﹐失矣。○古樂府名唐子西曰﹕古樂府命題﹐皆有主意。後人用樂府爲題者﹐當代其人而措辭﹐如《公無渡河》須作妻止其夫之詞﹐太白輩或失之。僕謂後人之作﹐失古詞之意甚多﹐不止此也。如漢《鐃歌十八曲》中﹐有《朱鷺》《艾如張》《巫山髙》等詞﹐後之作者往往失其本意。朱鷺者﹐據《樂志》﹐建鼓﹐殷所作﹐棲鷺於其上﹐取其聲揚。或曰「鷺﹐鼓精也。」或曰「《詩》曰『振振鷺﹐鷺於飛﹐鼓咽咽』﹐古之君子﹐悲周之衰﹐頌聲息﹐飾鼓以存鷺。」𨿽所說不一﹐然鷺則鷺鷥之鷺﹐至宋何承天作《朱路曲》﹐乃謂路車之路﹐失其意矣。又如《巫山髙》詞﹐解題曰「古詞言江淮水深﹐無梁可度﹐臨水遠望﹐思歸而已」。至齊王融之徒《巫山髙》詞﹐乃雜以陽臺神女之事﹐無復故意。《艾如張》﹐艾與刈同如訓﹐而古詞之意謂刈而張羅。至陳蘇子卿詞﹐則曰「張機蓬艾側」﹐是以艾爲蓬艾之艾矣。此類不一。○李杜詩意杜子美詩「子規夜啼山竹裂」﹐武元衡詩「子規夜啼江樹白」﹐李賀詩「雄鷄一聲天下白」﹐溫飛卿詩「碧樹一聲天下曉」﹐按古詩《雞鳴歌》「汝南晨雞登壇喚﹐月沒星稀天下旦。」子美詩「孔丘盜跖俱塵埃」﹐杜牧詩「堯舜周孔皆爲灰」﹐《南北史》和士開云「自古帝王﹐盡爲灰土。堯舜桀紂﹐竟復何異﹖」○靈運得句《石林詩話》云﹕謝靈運詩「池塘生春艸﹐園柳變鳴禽」﹐此語之工﹐正在於無心猝然與景相遇﹐備以成章﹐不假繩削﹐故非常情之所能到。僕謂靈運制《登池樓詩》而於西堂致思﹐竟日不就﹐忽夢惠連得此句﹐遂足其詩﹐是非登樓時倉卒對景而就者﹐謂猝然與景相遇﹐備以成章﹐殆恐未然。蓋古人之詩﹐非如今人牽彊輳合﹐要得之自然﹐如思不到﹐則不肯成章。故此語因夢得之自然﹐所以爲貴。○顏延年五君詠《潘子眞詩話》曰「顏延年《阮始平詩》屢薦不入官﹐一麾乃出守。」蓋謂山濤三薦咸爲吏部郎﹐武帝不能用。荀勗一麾之﹐則左遷始平太守。僕謂延年賦此﹐蓋有爲也。徐羨之不悅延年﹐出爲始安太守﹐謝晦謂延年曰「昔荀勗忌阮咸﹐斥爲始平郡。今卿爲始安﹐可謂二始。」延年後復爲劉湛出爲永嘉太守﹐怨憤之甚﹐故有是作。向注但云﹐延年疏曠﹐劉湛出爲永嘉太守﹐而不及其他﹐是未深知其意耳。又如作《阮步兵詩》﹐則延年正以領步兵好酒﹐見黜於時﹐與阮同也。其詠五君﹐意皆有在。○展江亭語《西淸詩話》曰﹕許昌西湖展江亭就﹐宋元憲畱題﹐有「鑿開魚鳥忘情地﹐展盡江湖極目天」之句﹐皆曠古未有﹐然本於五代馬殷據潭州時﹐建明月圃﹐徐仲雅詩「鑿開靑帝春風圃﹐移下娥夜月樓。」僕謂又不止此。觀唐沈彬《望廬山詩》「壓低吳楚淆涵水﹐約破雲霞獨倚天。」前此蓋有是意。皮日休《潺溪洞詩》亦曰「敲碎一輪月﹐熔銷半段天。」○著鞭聒耳前輩馬詩用著鞭二字﹐多引《劉琨傳》「祖生先吾著鞭」事。如山谷詩「眼明見此玉花驄﹐徑思著鞭隨詩翁」﹐而任淵所注是也。僕謂此大綱言著鞭耳﹐非爲馬設。前此二字蓋嘗有爲馬而言者﹐按《三國誌》﹐蜀何祗謂楊洪曰「故吏馬不敢駛﹐但明府未著鞭耳。」世人局於所見﹐推究不廣類如此。又如前輩《蛙詩》用聒耳鳴事﹐人多引梁武陵王坐池亭蛙鳴聒耳﹐王曰「殊廢絲竹之聽。」或者又引齊孔璋事﹐以爲在梁之前。僕謂皆未也﹐按《周禮》「蟈氏掌去蛙黽」。注﹐爲聒人耳。其事祖此。《談藪》以孔圭事爲陸稚圭﹐《續釋常談》引此以證聒人耳之所自﹐非也。○李習之爲鄭州《貢父詩話》曰﹕唐文人李習之不能詩﹐鄭州掘石刻有鄭州刺史李翺詩云云。此別一李翺﹐非習之。《唐書﹖習之傳》不記爲鄭州。王深甫謂《習之集》乃收此詩﹐爲不可曉。漁隱亦謂﹐習之未嘗爲鄭州刺史。僕謂諸公不深考耳。爲鄭州者﹐卽習之也。習之爲鄭州事﹐史略而不載。其履歷之詳﹐具見《僧錄》中﹐曰「翺正元十四年登第﹐校書郎三遷至京兆府﹐轉國子博士﹑史館修撰﹑權職方員外郎﹐授考功員外郎兼史職﹐出爲朗州刺史﹐太和初﹐入爲諫議大夫﹐尋以本官知制誥﹐拜中書舍人﹐以謬舉柏耆﹐左遷少府少監﹐俄出爲鄭州刺史﹐五年﹐爲桂州刺史﹑禦史中丞﹐充桂管防禦使﹐七年﹐授潭州刺史﹑湖南觀察使﹐八年徵爲刑部侍郎﹐九年﹐轉戶部侍郎﹑檢校戶部尙書﹑襄州刺史﹑山南東道節度使﹐會昌中卒」。其詳如此﹐傳但云「始調校書郎﹐元和初﹐爲國子博士﹑史館修撰﹐再遷考功員外郎﹐除朗州刺史﹐召爲禮部郎中﹐出爲廬州刺史﹐入爲諫議大夫﹑知制誥﹐攺中書舍人﹐坐柏耆事﹐左遷少府少監﹐後遷桂管湖南觀察使﹑山南東道節度使卒」。以傳視《僧錄》﹐疏略甚多﹐其間亦有不同處。習之爲鄭州日﹐正在爲桂州前﹐而史不載。貢父遂以爲別一人﹐因知傳文之誤人﹐多矣。○此陛下家事唐髙宗欲廢王后立武昭儀﹐當時大臣褚遂良﹑長孫無忌之屬皆以死爭。帝問李績﹐績獨曰「此陛下家事﹐何必更問外人﹗」帝意遂決。其後明皇因武惠妃之譖﹐欲廢太子瑛等。當時如張九齡之屬﹐固爭以爲不可﹐獨李林甫謂「此陛下家事」一語而決﹐遂基唐室之禍。人謂林甫此語﹐絕似李績﹐是皆以陛下家事爲辭﹐不肯力爭﹐遂成禍基。僕因考之﹐李績此語又有所自﹐觀後周宇文護欲廢閔帝﹐以問羣臣﹐有曰「此公之家事﹐敢不惟命。」遂廢閔立明帝。李績之言﹐非出於此乎﹖又推而上之﹐魏文帝遣使賜甄后璽書﹐以問周宣。周宣答曰「此自陛下家事。」後周之語﹐又出於曹魏。○化鶴二事化鶴二事相類。《續搜神記》云﹕遼東城門有華表柱﹐忽一白鶴飛集﹐言曰「有鳥有鳥丁令威﹐去家千載今來歸。城郭皆是人民非﹐何不學仙冢累累。」又《神仙傳》云﹕蘇仙公﹐桂陽人﹐升云而去。後有白鶴來﹐止郡城樓上﹐人或彈之。鶴以爪書曰「城郭是﹐人民非﹐三百甲子一來歸。吾是蘇君﹐彈我何爲﹖」《洞仙傳》謂﹐仙公卽蘇耽也。是以魯直《次韻蘇翰林公山遨詩》曰「人間化鶴三千歲﹐海上看羊十九年。」正均用蘇家故事也。○顚倒用事李撰《東林寺舍利塔碑》﹐曰「龐統以才髙位下﹐遂滯題輿﹔陳蕃以徳峻名沈﹐初膺展驥。」按﹐展驥是龐統事﹐題輿是陳蕃事﹐而倒用如此﹐得非誤乎﹖其碑蓋開元十八年建也。○韓退之文章唐之文章﹐至韓退之而大備﹐無可疵者。後之學者﹐於是取則﹐其體固不一也。一篇之中﹐有始並言兩事﹐而終只以一事結者﹔有以一意起﹐而終以兩意者。如《爲人求薦書》曰「某聞木在山﹑馬在肆﹐匠石過之而不ツ﹐伯樂遇之而不顧﹐然後知其非棟梁之材﹑超逸之足也。以某在公宇下非一日﹐又辱居姻婭之後﹐是生於匠石之園﹐長於伯樂之廏也」﹐是以木﹑馬兩事並起也。然終之曰「昔人有鬻馬不售於市者﹐知伯樂之善相也﹐從而求之﹐伯樂一顧﹐價增三倍」﹐某與其事相類﹐故終始言之耳﹐是棄木而說馬也。又如《送孟東野序》云「大凡物不得其平則鳴」﹐然又言「其在唐虞咎陶禹善鳴者而假之鳴。伊尹鳴殷﹐周公鳴周﹐周衰孔子之徒鳴之﹐屈原鳴楚﹐李斯鳴秦」﹐又曰「天將和其聲而使鳴國家之盛邪﹖抑將窮餓其身﹐思愁其心腸﹐而使自鳴其不幸邪﹖是則鳴者﹐蓋有出於自然者矣﹐豈可謂專不得其平邪﹖」是又以一意起而兩意終者如此。○拗句格《禁臠》云﹕魯直有換字對句法﹐如曰「只今滿坐且尊酒﹐後夜此堂空月明」﹐曰「田中𨿽問不納履﹐坐下適來何處蠅」﹐前此未有人作此體﹐自魯直變之。苕溪漁隱曰﹕此體出老杜﹐如「寵光蕙葉與多碧﹐點綴桃花舒小紅」者是也。今俗語謂之「拗句格」。僕謂此體非出於老杜﹐與杜同時﹐如王摩詰亦多是句﹐如雲「雨中艸色綠堪染﹐水上桃花紅欲燃」﹐曰「勸君更盡一否酒﹐西出陽關無故人」﹐疑亦久矣。張說詩曰「山接夏空險﹐臺畱春日遲」﹐此亦拗句格也。○避髙祖諱或者讀晉潘尼舉孔子言「一言而喪國」者﹐漢避髙祖諱﹐至此猶存。僕謂承襲如此﹐非避諱也。且《左傳》引《周書》之文曰「大國畏其力﹐小國懷其徳」﹐引《周詩》曰「克長克君﹐王此大國」。當是之時﹐髙祖之諱未行也﹐而易邦以國者是出於偶然﹐非有深意。然固有避諱處﹐如《漢書》引「堯親九族﹐以和萬國」﹐曰「善人爲國百年﹐可以勝殘去殺」﹐王嘉曰「無教逸欲有國」﹐蔡邕《石經》凡邦字易國字﹐如此之處﹐可以言避諱矣。何則﹖彼皆漢人也。非漢人則不可謂避諱矣。○以鳥對僧賈島詩曰「鳥宿池邊樹﹐僧敲月下門」。或者謂句則佳也﹐以鳥對僧﹐無乃甚乎﹖僕觀島詩又曰「聲齊雛鳥語﹐畫卷老僧眞」。曰「寄宿山中鳥﹐相尋海畔僧」。薛能詩曰「槎松配石山僧坐﹐蕊杏含春谷鳥啼」。杜荀鶴詩曰「沙鳥多翹足﹐巖僧半露肩」。姚令詩曰「露寒僧出梵﹐林靜鳥巢枝」。曰「幽藥禪僧護﹐髙窗宿鳥窺」。曰「夜鐘催鳥絕﹐積雪阻僧期」。陸龜蒙詩曰「煙徑水涯多好鳥﹐竹牀蒲倚但髙僧」。司空曙詩曰「講席舊逢山鳥至﹐梵經初向竺僧求」。唐人以鳥對僧多如此﹐豈特島然﹖僕又考之﹐不但對鳥也﹐又有對以虫對﹑以禽對﹑以猿對﹑以鶴對﹑以鹿對﹑以犬者﹐得非嘲戲之乎﹖又有「時聞啄木鳥﹐疑是扣門僧」。出東坡《佛印語錄》。●卷二十○規仿古詩意《石林詩話》云﹕江淹擬湯惠休詩「日暮碧雲合﹐佳人殊未來。」古今以爲佳句。然謝靈運「圓景早已滿﹐佳人猶未適」﹐謝玄暉「春艸秋更綠﹐公子未西歸」﹐卽是此意。僕觀《古樂府》曰「黃雲暮四合﹐髙鳥各分飛。寄語遠遊子﹐月明何未歸。」此正江淹之意。淹兩句﹐此四句﹐以碧雲爲黃雲耳。僕嘗謂晉宋間人詩﹐𨿽規模不同﹐然大意不外乎先王三百篇之中。要非自有新意﹐如江淹等詩﹐卽《毛詩》「君子於役」之意也。「君子於役﹐不知其期﹐曷至哉﹗雞棲於塒﹐日之夕矣﹐牛羊下來。君子於役﹐如之何勿思。」非出於此意乎﹖又如張孟陽《四愁詩》「佳人遺我綠綺琴﹐何以報之雙南金﹖佳人遺我錦繡段﹐何以報之靑玉案﹖」卽《毛詩》「投我以木桃﹐報之以瓊瑤。投我以木李﹐報之以瓊玖」之意也。○魯直茶コ詩《冷齋夜話》云﹕前輩作花詩﹐多用美女比其狀﹐如曰「若教解語應傾國﹐任是無情也動人。」塵俗哉﹗山谷作《荼コ詩》曰「露濕何郎傅湯餅﹐日烘荀令炷鑪香」﹐乃用美丈夫比之﹐特出類也。僕謂山谷此聯﹐蓋出於李商隱之意﹐而翻案尢工耳。商隱詩曰「謝郎衣袖初翻雪﹐荀令燻壚更換香」﹐以此聯較之﹐眞不侔矣。○杏花雨前輩謂「深院無人杏花雨」之句極佳﹐此非風雨之數﹐當作去聲呼。僕觀此句﹐正祖南唐潘佑之意。佑有詩曰「誰家舊宅春無主﹐深院簾垂杏花雨。」佑兩句意﹐此作一句言耳。然佑句作上聲﹐非去聲也。其下曰「香飛綠鎖人未歸﹐巢燕承塵燕無語。」豈語字亦當作去聲邪﹖唐《花間集》亦曰「紅窗寂寂無人語﹐黯淡梨花雨。」○詒厥﹛又又﹜於等語洪駒父云﹕世謂兄弟爲﹛又又﹜於﹐謂子孫爲詒厥﹐歇後語也。子美詩曰「山鳥幽花皆﹛又又﹜於」﹐退之詩曰「誰謂詒厥無基址」﹐𨿽韓杜未能免俗。吳曾《漫錄》乃引《南史》劉洪等﹛又又﹜於之語﹐以證子美所用爲有自。僕謂《漫錄》所引﹐未也。僕考諸史﹐自東漢以來﹐多有此語﹐曰「居詒厥之始」﹐曰「﹛又又﹜於之情愈厚」﹐西漢未之聞也﹐知文气自東漢以來浸衰。不特是也﹐如言色斯﹑赫斯﹑則哲之類甚多﹐此語至入於詩中用。可見後世文气日不逮古如此。近時四六﹐多以爰立對具瞻﹐作宰相事用。所謂爰立者﹐訓於是乎立耳﹐不知所立者何事﹐而曰「卽膺爰立之除﹐式副具瞻之望」。除卽立﹐瞻卽望﹐頭上安頭﹐甚可笑也。僕又考之﹐曹氏命司馬氏文曰「違兆庶具瞻之望」﹐桓豁疏曰「願陛下追收謬眷﹐則具瞻革望」﹐魏晉人已有此謬。○河間傳意客或譏原涉曰「子本吏二千石之世﹐結髮自修﹐以行喪推財禮讓爲名﹐正復讎取仇﹐猶不失仁義﹐何故遂自放縱爲輕俠之徒乎﹖」涉應曰「子獨不見家人寡婦邪﹖始自約敕之時﹐意乃慕宋伯姬及陳孝婦不幸一爲盜賊所污﹐遂行淫佚﹐知其非禮﹐然不能自還。吾猶此矣。」僕謂此柳子厚《河間傳》之意也。《史記﹖呂不韋傳》述太后云云﹐《河間傳》又用其語。古人作文要必有祖﹐𨿽穢雜之語﹐不可無所自也。○少遊斜陽暮《詩眼》載﹕前輩有病少遊「杜鵑聲裏斜陽暮」之句﹐謂斜陽暮似覺意重。僕謂不然﹐此句讀之﹐於理無礙。謝莊詩曰「夕天際晚气﹐輕霞澄暮陰」﹐一聯之中﹐三見晚意﹐尢爲重疊。梁元帝詩「斜景落髙春」﹐旣言斜景﹐復言髙春﹐豈不爲贅﹖古人爲詩﹐正不如是之泥。觀當時米元章所書此詞﹐乃是「杜鵑聲裏斜陽曙」﹐非暮字也。得非避廟諱而攺爲暮乎﹖○珊瑚舂黃糜《隱居詩話》曰﹕杜牧之詩﹐有趁韻而撰造非事實者﹐如「珊瑚破髙齊﹐作婢舂黃糜」是也。李詢得珊瑚﹐其母令衣靑衣而舂﹐無糜字。僕謂旣言衣靑衣而舂﹐添一字何害﹖但糜自是粥﹐作米粱字用﹐恐有所未安耳。舂黃糜之語﹐牧蓋祖《後漢志》「慊慊舂黃糜」之意﹐不知糜豈可以言粱邪﹖○胡廣子孫《後漢﹖胡廣傳》與碑﹐並不言其後。觀《蔡邕集》﹐有《陳畱太守胡公碑》﹐云「君諱碩﹐字季睿﹐太傅樂鄕侯少子也。又觀《幼童胡根碑》云「故陳畱太守胡君子也」﹐曰「根﹐字仲原」。於是知碩爲廣之子﹐根爲碩之子﹐皆先廣而殂。《碑》謂「碩孝於二親﹐𨿽曾﹑閔﹑顏﹑萊無以尙﹐正佳弟子」。根才七歲﹐而其家生相與立碑﹐此正與逢童相似﹐得非爲乃祖之故乎﹖○殍飴二字沈存中《筆談》曰﹕唐士人專以小詩著名﹐而讀書滅裂。如樂天《題坐隅詩》「俱化爲餓殍」﹐作夫字押。杜牧之《杜秋娘詩》「厭飫不能飴」﹐飴乃餳﹐非飲食也。僕觀晉王薈以私粟作粥飴饑者﹑郗鑑甚窮鄕人共飴之。飴字豈不作飲食用﹖然考晉音乃音嗣﹐非貽字也。僕謂牧之用作貽字﹐必別有所據。又觀《後漢﹖許楊傳》﹐舉謠歌曰「飴我大豆享芋魁」﹐飴字無音﹐乃知牧之用字有所祖也。餓殍之殍作夫字用﹐按《唐韻》敷字韻收﹐撫俱切﹐又平表切﹐皆言餓死也。是則殍字有二音﹐樂天所押﹐蓋從《唐韻》之平聲者﹐二字皆有所據。存中自不深考﹐安可以讀書滅裂非之﹖揚雄《箴》曰「野有餓」。○北固甘羅杜牧之《登北固山詩》曰「謝詩中佳麗地」。或者謂詩「江南佳麗地﹐金陵帝王州。」金陵乃今建康﹐非潤州也。僕謂當時京口亦金陵之地﹐不特牧之爲然。唐人江寧詩﹐往往多言京口事﹐可驗也。又如張氏《行役記》言﹕甘露寺在金陵山上。趙《因話錄》言﹕李勉至金陵﹐屢贊招隱寺標致。蓋時人稱京口亦曰金陵。牧之又有詩曰「甘羅昔作秦丞相」。或者又謂《史記》甘羅年十二﹐事秦相文信侯呂不韋。後因說趙有功﹐始皇封爲上卿﹐未嘗爲秦相也。僕考《北史﹖彭城王氵攸傳》曰「昔甘羅爲秦相﹐未聞能書」﹐《儀禮疏》曰「甘羅十二相秦﹐未必要至五十」﹐則知此謬已久。牧之蓋循襲用之耳。○人物名字不同《淮南子》曰﹕神農嘗百艸滋味﹐一日而遇七十毒。《世紀》曰﹕伏羲嘗和百藥。《淮南子》曰﹕炎帝主於火死而爲竈神。《事始》曰﹕竈﹐黃帝所置。《古史考》亦曰﹕黃帝始造釜甑﹐火食之道就矣。《漢﹖臨江王傳注》謂﹐黃帝子累好遠遊﹐死於道﹐故後人以爲行神。《漢﹖馬氏傳注》則曰﹕共工氏子修好遠遊﹐故祀以爲祖神。《河圖》曰﹕河伯姓呂名公子﹐夫人姓馮名夷。《聖賢冢墓記》亦曰﹕馮夷者﹐弘農華陰堤首人﹐服八石得爲水仙﹐爲河伯婦。一說又謂河伯乘兩龍﹐一曰冰夷﹐二曰馮夷。《史記﹖相如傳注》則又曰﹕馮夷﹐河伯字也。《山海經》曰﹕東海中有度朔山﹐上有二神﹐一曰神荼﹐二曰郁。《風俗通》亦曰﹕黃帝時﹐有神荼﹑郁兄弟二人﹐性能執鬼﹐故《東京賦》曰「守以郁﹐神荼副焉」。《括地圖》曰﹕度朔山尖桃樹下有二神﹐一名郁﹐一名。髙誘注《戰國策》則又曰﹕一曰余與﹐一曰郁雷。其紛紜如此﹐殆不可曉。書籍間人物名字不同﹐似此之類甚多。○參軍簿尉杜詩「脫身簿尉中﹐始免捶楚辭」。鮑注曰﹕非謂簿尉受杖﹐杖有罪者爾。退之謂「棲棲法曹掾﹐敲榜發姦偸」﹐此豈受杖者邪﹖僕謂不然﹐子美之意正謂屬吏受官長之杖﹐非謂杖有罪者。官屬受杖﹐其來久矣。且前漢王嘉爲宰相﹐裸躬受笞﹐其他可知。司馬遷謂「陵夷至於捶楚之間」﹐觀此則知古人當官有過﹐亦必受杖。此猶有說﹐謂臣下有過﹐受人君之杖耳﹐非上官之杖也。僕觀後漢戴宏爲郡督郵﹐曾以職事見詰﹐府君欲撻之云云。《三國誌》黃蓋爲守長﹐署兩掾教曰「若有姦欺﹐終不加以鞭杖﹐宜各盡心。」此正明驗古人吏屬受杖之說也。自晉至唐﹐此類尢多。注詩者自不深考耳。姑摭數端﹐《世說》載太守劉淮杖主簿向雄﹐後同在政府不交言﹐武帝敕雄復修君臣之好。《北史》庫狄連爲鄭州刺史﹐開府參軍皆加捶撻﹔魏收爲中外府主簿﹐頻被箠楚。《唐書》邕州經略使陳曇怒判官劉緩﹐杖之二十五而卒﹔浙西觀察使韓臯封杖決安吉令孫解﹐臀杖十下而死﹔劉晏考所部官六品以上﹐杖訖而奏﹔杜牧之謂﹐尹坐堂上﹐階下拜兩赤縣令屬官將百人﹐悉可笞辱﹐其詩又曰「參軍與縣尉﹐塵土驚。一語不中治﹐笞箠身滿瘡」。韓退之詩曰「判司卑官不堪說﹐未免捶楚塵埃間」﹐舉此以驗杜詩之意可見矣﹐豈謂杖有罪者邪﹖古之官屬﹐動必加杖。加杖猶可﹐或致之死﹐如張敞棄絮掾市之類是也。上官之權甚重﹐而屬吏益卑﹐凜然度日﹐不啻君臣之相臨。唐猶庶幾﹐漢時尢甚﹐自入國朝﹐官守上下之分𨿽嚴﹐然此例削矣。上自宰相﹐下至監當﹐均謂比肩事主﹐非惟無箠笞之辱﹐且省廷拜之禮﹐正所以示一統尊王之意云。○郎官令史漢明帝謂郎官「上應列宿﹐不可輕畀」﹐乃以杖撞郎藥崧﹐自褻慢如此。僕嘗考之﹐當時郎吏﹐𨿽謂淸選﹐其實位卑﹐親主文案﹐與令史不異﹐郎三十五人。令史二十人﹐漢士往往恥爲此職。至於用杖﹐其輕可知。此風至齊猶在﹐齊明帝時﹐尙書郎坐杖罰者皆科行。蕭琛謂「郎有杖自後漢始﹐至魏晉以來﹐其職稍重﹐今方參用髙華﹐吏部又近於通貴﹐不應遵昔科罰。倉部郎江重欣杖督五十﹐無人不慚﹐可特輸贖。」帝納之。僕又觀《世說》﹐桓溫在荊州﹐恥用刑罰﹐令史受杖﹐從朱衣上過。或者以「上捎云根﹐下拂地足」之語譏之。夫服朱衣而使之受杖﹐亦可謂甚矣。此正明驗郎官﹑令史之秩卑如此。○詩中重押韻蔡氏曰﹕杜子美《飲中八仙歌》船﹑眠﹑天字並再押﹐前字凡三押﹐前古未見其體。嘗執之叔父元度﹐云﹕此歌分八篇﹐人人各異﹐𨿽重押何害﹐亦《周詩》分章之意也。《聞見錄》亦引此詩及李太白﹑韓退之詩爲疑。《松江詩話》引杜子美一詩押兩萍字﹐東坡一詩押兩耳字﹐謂字同而意異﹐不妨重疊。又謂子美《八仙歌》押兩船字﹐在歌行則可﹐他不可爲法。僕謂諸公各肆臆說於古人之詩﹐是未深考。詩中重押字﹐自古有之﹐豈但李﹑杜﹑韓﹑蘇四公而已。姑引數章於此﹐蘇子卿詩曰「四海皆兄弟﹐誰爲行路人」﹐又曰「我有一尊酒﹐欲以贈遠人」﹐又詩曰「歡娛在今夕﹐燕婉及良時」﹐又曰「努力愛春花﹐莫忘歡樂時。」沈休文詩曰「多值息心侶﹐結架山之足」﹐又曰「所願從子遊﹐寸心於此足。」阮嗣宗詩曰「如何當路子﹐磬折忘所歸」﹐又曰「惜無懷鄕志﹐辛苦誰爲歸。」張景陽一詩押兩生字﹐任彥升一詩兩押生字﹑三押情字﹐古詩重疊押韻﹐如此之多﹐豈可謂古未見此體﹖亦不可謂古人分章之意﹐與夫惟歌行之體有此。以是知李﹑杜詩皆有所祖。沈云卿一詩﹐凡四疊韻。○餘糧棲畝晉左思賦「餘糧棲畝而不收」﹐後晉幹寶﹑宋劉裕皆有是語。近時場屋中﹐用《南史》劉裕所言出處﹐出《餘糧棲畝省題詩》而不及左思﹐是失所先後矣。僕又考此語﹐非始於思﹐在思之前﹐蓋嘗有是言矣。觀《蔡邕集》中《胡公碑》云「餘糧棲於﹤畝犬﹥畝」﹐知左思此語﹐祖邕也。○魯直玉花驄詩烏戍張仲思家﹐多前人墨迹。有魯直親染《題李伯時畫欲輾玉花驄後》一詩﹐其間云「此篇晁無咎﹑蔡天啟諸人皆和﹐多有好句。昨見允蹈齋官書工﹐有士人寫繁城隸﹐筆法秀整﹐試爲問姓名﹐當求寫此詩本著馬后。」魯直此紙﹐筆力勁甚﹐非尋常石刻者比。其詩三句一換﹐三疊而止﹐《禁臠》謂之「促句換韻」。僕又觀當時名公如鮑夷白亦多此作。漁隱第言魯直有此一篇﹐而不知其他。或者又謂唐人亦有此體。以僕考之﹐非止唐人﹐其苗裔蓋出於三百篇之中﹐如《素冠》之詩是也。○杜撰包彈對杜撰﹐爲甚的。包拯爲臺官﹐嚴毅不恕﹐朝列有過﹐必須彈擊﹐故言事無瑕疵者曰「沒包彈」。杜默爲詩﹐多不合律﹐故言事不合格者爲「杜撰」。世言杜撰﹑包彈本此。然僕又觀俗有杜田﹑杜園之說。杜之云者﹐猶言假耳。如言自釀薄酒﹐則曰「杜酒」。子美詩有「杜酒偏勞勸」之句。子美之意﹐蓋指杜康﹐意與事適相符合﹐有如此者。此正與杜撰之說同。《湘山野錄》載﹐盛文肅公撰《文節神道碑》﹐石參政中立急問曰「誰撰」﹖盛卒曰「度撰」。滿堂大笑。文肅在杜默之前﹐又知杜撰之說﹐其來久矣。○謝玄暉詩謝玄暉詩曰「淮陽股肱守﹐髙臥猶在玆。」李周翰注﹐漢淮陽太守汲黯上書言病﹐上曰「淮陽吾股肱郡﹐卿爲我臥理之。」按《漢書》﹐文帝謂季布曰「河東吾股肱郡﹐故特召君耳。」而武帝謂汲黯﹐則曰「君薄淮陽邪﹖吾今召君矣。」初無「淮陽吾股肱郡」之說﹐翰蓋誤引季布事言之耳。又按《汲黯傳》言「淮陽臥治」﹐初無髙臥之說。異時劉禹錫詩﹐亦有「肯放淮陽髙臥人」﹐蓋祖元暉詩也。○詞句祖古人意《後山詩話》載﹐王平甫子ヵ謂秦少遊「愁如海」之句﹐出於江南李后主「問君還有幾多愁﹐恰似一江春水向東流」之意。僕謂李后主之意﹐又有所自。樂天詩曰「欲識愁多少﹐髙於灩堆」﹐劉禹錫詩曰「蜀江春水拍山流﹐水流無限似儂愁」﹐得非祖此乎﹖則知好處前人皆已道過﹐後人但翻而用之耳。又少遊詞有「天還知道﹐和天也瘦」之語﹐伊川先生聞之﹐以爲黷上天。是則然矣﹐不知此語蓋祖李賀「天若有情天亦老」之意爾。類而推之﹐如晏叔原「今宵剩把銀缸照﹐猶恐相逢是夢中」﹐蓋出於老杜「夜闌更秉燭﹐相對如夢寐」﹐戴叔倫「還作江南夢﹐翻疑夢裏逢」﹐司空曙「乍見翻疑夢﹐相悲各問年」之意。謝無逸詞「我共扁舟江上兩萍葉」﹐出於樂天「與君相遇知何處﹐兩葉浮萍大海中」之意。魯直詩「趁此花開須一醉﹐明朝化作玉塵飛」﹐出於潘佑「勸君此醉直須歡﹐明朝又是花狼籍」之意。此類極多。○鷹鶻史傳不聞一雜說謂鷹鶻之鶻﹐史傳不載﹐其名起於近世。僕讀唐《張子壽集﹖鷹鶻圖贊序》﹐正有是論﹐曰「鷹也﹐名揚於《尙父》﹐義見於《詩》﹔鶻也﹐迹隱於古人﹐史闕其載。豈昔之多識﹐物亦有遺﹖將今而嘉生﹐材無不出﹐爲所呼之變﹐與所記不同者邪﹖」僕謂子壽亦未深考。張衡《東京賦》「鶻雕春鳴」﹐《北史》文宣謂思好曰「爾擊賊如鶻入鴉羣」﹐《左傳》「鶻鳩氏司事也」。枚乘《賦》揚雄《方言》《爾雅》《說文》俱有此字﹐豈可謂「迹隱於古人﹐史闕其載」邪﹖●卷二十一○方言序《漢書﹖揚雄傳》﹕孝成帝時﹐客有薦雄文似相如者。上方郊祀甘泉﹐召雄待詔承明之庭﹐正月﹐奏《甘泉賦》。僕考《方言》﹐雄《答劉歆書》曰「雄始艸文﹐先作《縣邸銘》《王佴頌》《階闥銘》及《成都城四禺銘》。蜀人有楊莊者爲郎﹐誦之於成帝。成帝好之﹐以爲似相如﹐遂以此得外見」。乃知客者楊莊﹐薦雄文者《縣邸銘》等﹐以爲似相如者﹐帝驁之語﹐非客所薦之詞。又《方言序》云「雄爲郎一歲﹐作繡補靈節龍骨之銘詩三章﹐及天下上計孝廉﹐雄問異語﹐紀十五卷﹐積二十七年。漢成帝時﹐劉子駿與雄書﹐從取《方言》。僕以歆雄二書與傳考之﹐取《方言》乃哀帝非帝騖也。不然﹐歆書何以稱帝驁謚﹖何以言先君云云﹖雄書何以及《太玄經》邪﹖○一丁字今文人多用不識一丁字﹐祖《唐書》「挽雨石弓﹐不如識一丁字」出處。僕考之﹐乃今字﹐非丁字。按《續世說》書此个字﹐蓋个與丁相似﹐傳寫誤焉。後又觀張翠微《考異》﹐亦謂个字﹐乃知《世說》之言爲信。僕又觀《蜀志》《南史》皆有「所識不過十字之語﹐《史通》謂「王平所識僅通十字」﹐恐是十字亦未可知﹐十與丁字又相似﹐其文益有據也。此與《淮南子》言宋景公「熒惑徙三捨」之謬同﹐《史記》謂「三度」。○詩家用明光事杜子美詩曰「不遠明光殿﹐致於丹靑地。」洙注曰﹕明光殿﹐霍去病借以避暑。修可注曰﹕漢殿名。《元後傳》成都侯借以避暑是已。東坡詩曰「何人先入明光宮」﹐又曰「老死不入明光宮」﹐趙注皆曰﹕武帝太初四年所起﹐乃成都侯商所借以避暑者也。僕嘗考之﹐漢有兩明光宮﹑一明光殿。按《三輔黃圖》﹐一明光宮屬北宮﹐一明光宮屬甘泉宮。屬北宮者﹐正成都侯商避暑之所。屬甘泉宮者﹐乃武帝所造以求仙者。所謂明光殿﹐自在桂宮。三者元不相干。今觀諸家之注﹐往往認爲一處﹐顚倒錯亂﹐莫知其非﹐甚而至有以避暑事爲去病用﹐事甚疏鹵﹐極可笑。僕又考《漢紀》﹐太初四年起明光宮。師古注曰﹕成都侯避暑借明光宮。蓋謂此。師古之注﹐已有此謬。○車作居音《佩Δ》曰﹕牛車之車﹐尺遮反﹐本無居音。喪予之予﹐戈汝反﹐本無餘音。其變古如此。韋昭亦曰﹕車子從漢始有居音。僕觀經書中凡言予處﹐皆音上聲﹐知《佩Δ》之說爲當﹐則是漢以前文字﹐凡言車者﹐盡合作尺遮反。凡言予者﹐盡合作戈汝反可也。然觀《戰國策》馮歡歌曰「長鋏歸來乎﹐食無魚﹐出無車」﹐《說苑》載淳於髡禳田之詞曰「蟹果者宜禾﹐ㄜ邪者滿車﹐傳之後世﹐洋洋有餘。」視此語﹐似與居音相協。又觀《毛詩》「其淆維何﹐い鱉鮮魚。其贈維何﹐乘馬路車」。《周易》「見豕負塗﹐載鬼一車﹐先張之弧﹐後說之弧」﹐則知車作居音﹐其來已古﹐非始於漢也。○字文增減古之陰影字用景字﹐如《周禮》「以土圭測景」之類是也。自葛洪撰《字苑》﹐始加鄕爲陰影字。古之戰陣字用陳字﹐如「靈公問陳」之類是也。至王羲之《小學章》獨阜旁作車爲戰陣字﹐而今魏漢間書﹐或書影字陣字﹐後人攺之耳﹐非當時之本文也。《春秋》漢東之國隨爲大。其後楊堅建國﹐見周齊不遑寧處﹐故去文只作隋。今歐陽詢《九成宮碑》書作隨者﹐推本當時之意爾。古之疊字用三日合作﹝B19F﹞﹐新莽以三日太盛﹐攺從三田。今東漢碑﹐疊字仍舊有三日者。古之對字﹝B10H﹞下從口﹐據《說文》謂﹐漢文帝以口多非實﹐攺從土﹐然觀《大夫始鼎銘》﹐則知對字從土者舊矣。古之罪字﹐自下從辛﹐秦始皇以字形似皇字﹐遂攺從网從非。古之劭字從刀﹐南朝宋太子名劭﹐而惡字文爲召刀﹐遂攺刀爲力。漢人洛字書雒﹐蓋漢火行忌水﹐故去水而用佳。至魏以土行﹐土﹐水之母﹐故去隹仍用水。﹛氏巾﹜字或書作紙﹐蓋古者以縑帛而書﹐故從系﹐後蔡倫М故布搗作紙﹐故其字從巾。○蘭茶二種世言春蘭秋蘭﹐各有異芬﹐不知秋蘭之香﹐尢甚於春蘭也。蘭有二種﹐邵伯溫曰﹕細葉者﹐春花﹐花少﹔闊葉者﹐秋花﹐花多。《離騷》「級秋蘭以爲佩」﹐又曰「秋蘭兮靑靑﹐綠葉兮紫莖。」今沅澧間所生﹐在春則黃﹐在秋則紫﹐然春黃不若秋紫之芬郁也。世謂古之荼﹐卽今之茶﹐不知荼有數種﹐非一端也。《詩》曰「誰謂荼苦﹐其甘如薺」者﹐乃苦菜之荼﹐如今苦苣之類。《周禮》「掌荼」﹐《毛詩》「有女如荼」者﹐乃苕荼之荼也﹐正萑葦之屬。惟荼賈之荼﹐乃今之茶也。世但知蘭荼而莫辧﹐故辧之。○魯直漁父詞徐師川云﹕張志和《漁父詞》曰「靑篛笠﹐綠蓑衣﹐斜風細雨不須歸。」顧況《漁父詞》曰「新婦磯邊月明﹐女兒浦口潮平。」故魯直取張﹑顧二詞﹐合爲《浣溪沙》﹐曰「新婦磯邊眉黛愁﹐女兒浦口眼波秋﹐驚兒錯認月沈鉤。靑篛笠前無限事﹐綠蓑衣底一時休﹐斜陽細雨轉船頭。」東坡曰「魯直此詞﹐淸新婉麗。其最得意處﹐以山光水色贊玉肌花貌﹐眞得漁父家風。然才出新婦磯﹐便入女兒浦﹐此漁父無乃太闊浪乎﹖」僕觀權徳輿詩﹐亦曰「新婦磯頭云半斂﹐女兒灘畔月初明」。新婦磯對女兒浦﹐唐人不止顧況。○望云懷鄕狄仁傑登太行山﹐見白雲孤飛﹐謂左右曰「吾親捨其下」﹐瞻悵久之。此正與《北史》元樹之意同。元樹奔南﹐每見嵩山云﹐未嘗不引領欷。又梁不歸﹐弟兄每見東南白雲﹐立望慘然久之。杜子美詩曰「每望東南云」﹐用此意也。○鸞棲枳棘今有人作縣尉啟﹐誤用鸞棲枳棘事﹐或者笑之。其人聞之﹐慚無以自解﹐曰「簿尉一事耳。」僕謂尉用簿事固非是﹐然古者亦有如是用者﹐未可深非之。彼以簿尉一事自解﹐則失之矣。苟如是﹐何取乎用事﹖僕觀劉長卿《送任少府任淮南詩》曰「惜君滯南楚﹐枳棘徒棲鳳」﹐是分明以簿事爲尉用也。不但尉也﹐張說《送廣武令岑羲序》曰「河洛東門﹐俯棲鸞於制邑」﹐又以棲鸞事爲縣令事用也。出於一時之率然未可知﹐豈可以爲證邪﹖○秕繆皮傅今考校格式﹐「有文理紕繆不考。」注﹐全無義理﹐卽爲紕繆。按此二字﹐見《禮記大傳》「五者一物紕繆」﹐考《禮部韻》﹐紕﹐篇夷切﹐繒壞也。僕又觀《後漢﹖盧植傳》曰「《周禮》諸經發起秕繆」。注﹐秕粟不成﹐諭義之乖僻也。是亦一說。今人言所得膚淺爲皮膚﹐按揚雄《方言》曰「秦晉言非其事﹐謂之『皮傅』」。謂不深得其情核皮膚淺近﹐彊相傅會也。故《張衡集》云「後人皮傅﹐無所容篡。」○杜詩言荔枝杜詩「側生野岸及江浦﹐不熟丹宮與玉壺。云壑布衣臺背老﹐勞生重寫翠眉須。」歐本作勞人害馬﹐或者又引西漢害馬出處﹐以證二字所自。僕謂此二字初非爲荔枝之故。杜詩之意自有所據﹐按漢和帝時﹐南海獻荔枝﹐十里一置﹐五里一候﹐奔騰險阻﹐死者繼路。唐羌上書曰「交州獻荔枝﹐生鮮致之﹐驛馬晝夜傳送﹐至有遭虎狼之害﹐頓僕死亡﹐不絕道路。」杜詩勞人害馬﹐正述此耳﹐其意因傷時事﹐故引此故實爲言﹐非虛語也。子美自傷以有用之才﹐見棄丘壑﹐終老不用。果物奪於愛姬之嗜欲﹐及時致之﹐𨿽勞人害馬﹐有所不卹﹐時政如此﹐爲可傷也。杜詩之意如此﹐題曰「解悶」﹐信有以夫﹗杜又有詩曰「憶昔南州使﹐奔騰獻荔枝。百馬死山谷﹐到今耆舊悲。」舉此以驗勞人害馬之說爲不誣矣。或者乃曲爲之說﹐謂「勞人重寫翠眉須」﹐作須眉之須﹐鑿甚矣。僕又考之﹐貢荔枝自趙王佗始。生致荔枝﹐其獘非始和帝﹐蓋起於武帝之時。觀《三輔黃圖》﹐謂漢武帝破南粵﹐起荔枝宮﹐荔枝自交趾連年移植於庭﹐無一生者﹐後遂不復蒔﹐其實則歲貢焉。郵傳者疲敝於道﹐極爲生民之患﹐至後漢安帝時﹐始罷其貢。○蕭華傳《唐書﹖蕭華傳》曰「上元初﹐以中書侍郎同中書門下平章事。李輔國用事﹐求宰相﹐華拒之﹐輔國怨。會肅宗大漸﹐矯詔罷華爲禮部尙書﹐引元載以代。方代宗諒暗﹐載助輔國﹐貶華爲峽州司馬卒。」其言如此。僕考劉長卿《祭蕭華文》﹐曰「龍潛少海﹐公佐儲闈﹐朝有巨姦﹐動履危機﹐十年調護﹐不處嫌疑﹐國移大盜﹐公隱虜圍﹐忍受拘逼﹐誓酬恩私﹐果翻賊黨﹐來赴京師﹐天地載開﹐君臣相逢﹐獨持一心﹐翊戴兩宮﹐明略戡難﹐丹誠徇公﹐輔國佞幸﹐敢亂朝經﹐潛申讜言﹐請奪禁兵﹐謀泄隙開﹐反爲所傾﹐倉卒之際﹐播遷無名﹐東出昭丘﹐南浮洞庭﹐寄身滄江﹐泛若浮萍﹐水國生疾﹐炎州促齡。」讀劉祭文﹐則知華嘗佐儲宮﹐調護甚至﹐嘗陷虜圍﹐全節而歸。華之去國﹐史但謂輔國用事﹐求宰相﹐華拒之﹐以此致怨﹐不知華嘗建言於朝﹐奪輔國兵柄﹐謀之不密﹐反爲所傾如此。史又謂「貶華爲峽州司馬卒」﹐而祭文謂江州刺史﹐且曰「水國生疾﹐炎州促齡」。疑華出爲江州刺史﹐在任得疾﹐繼貶南方而卒﹐皆傳所不聞也。○溫庭筠《唐書》載﹐溫庭筠才思神速﹐多爲人作文。大中末﹐試有司﹐廉視尢謹﹐庭筠私占授者已八人。執政鄙之﹐授方城尉。僕觀其集﹐有《開成五年抱疾不赴鄕計書懷百韻﹐寄殿院徐侍禦﹑察院陳李二侍禦﹑蘇端公﹑韋少府兼呈袁郊﹑苗紳﹑李逸》一詩﹐其間有云「賦分知前定﹐寒心畏厚誣。昔皆言爾志﹐今亦畏吾徒。有气幹牛斗﹐無人辧轆轤。積毀方銷骨﹐微瑕懼掩瑜。蛇矛猶轉戰﹐魚服自囚拘。欲就欺人事﹐何能逭鬼誅﹖」是時先大中末幾二十年﹐其不平之气﹐見於詩者已如此﹐則知云云﹐不但在大中之末﹐又考《東觀奏記》有《責授庭筠隨州隨縣》一詞﹐乃裴坦之作。○董仲舒公孫弘《前漢﹖董仲舒傳》云﹕武帝卽位﹐舉賢良文學之士﹐前後百數﹐仲舒以賢良對策焉。《公孫弘傳》曰﹕武帝初卽位﹐招賢良文學之士。是時﹐弘年六十﹐以賢良徵爲博士。使匈奴﹐不合意﹐免歸。元光五年﹐復徵賢良文學﹐川國復推弘﹐弘至太常上策。《武帝紀》則曰﹕建元元年﹐詔丞相等舉賢良。自是五年之後﹐攺元光元年﹐復詔舉賢良﹐董仲舒﹑公孫弘於是出焉。據傳所言﹐則公孫弘復舉賢良﹐在元光五年。據紀所言﹐則元光元年公孫弘﹑董仲舒出焉。二說不同如此。僕嘗考之﹐武帝卽位以來﹐凡兩開賢良之科﹐一在建元元年﹐一在元光元年﹐而元光五年﹐但詔徵吏民明當世務者﹐不聞有賢良之舉﹐且仲舒之舉﹐本傳𨿽不明載歲時﹐然以武帝卽位之言推之﹐合是建元元年。《紀》謂元光元年﹐與公孫弘出焉者﹐史氏失於並書耳。考弘之出﹐正系此時。仲舒之出﹐又在此五年之先。《弘傳》謂武帝初卽位﹐弘年六十﹐以賢良徵﹐年八十薨。考之《帝紀》﹐薨於元狩二年。自元狩二年推而上之﹐至武帝卽位初年﹐恰二十年﹐以是言之﹐弘於元光元年﹐再舉賢良﹐明甚。而本傳謂五年﹐亦誤也。又況元光元年賢良制﹐正系弘所對者。而仲舒所對﹐有及於《春秋》謂一爲元之說﹐益知仲舒之出在建元元年﹐可無疑者。《史記》《西京雜記》亦皆言元光五年﹐弘舉賢良﹐失矣。《石林燕語》亦然﹐第未深考耳。○張良有後《隨筆》論﹕張良無後﹐謂有二事。其一﹐勸沛公因懈而擊秦軍﹐旣解而追項羽﹐此事甚於殺降﹐宜其無後。僕謂不然﹐良旣仕漢﹐則盡忠於漢﹐奚暇他卹哉﹖觀其借箸前籌﹐從容弭七國之爭﹔通四老人﹐談笑定儲君之位﹐其功徳爲如何﹖髙帝亦曰「吾所以有天下者﹐三傑。而運籌決勝﹐得子房之力。」則是基四百年之漢﹐子房之功爲不薄矣﹐豈得以無後報哉﹗僕因考之﹐後漢司空皓﹑晉司空華﹑唐宰相嘉貞﹑延賞﹑弘靖﹑九齡﹐皆良之後也。蕃衍盛大如此﹐安得謂之無後哉﹖《後漢﹖張皓傳》曰「六世祖良」。僕考《世系》﹐皓正良九世孫﹐非六世也。良生不疑﹐不疑生典﹐典生默﹐默生金﹐金生千秋﹐千秋生皓﹐皓生睦﹐睦生嗣﹐嗣生皓﹐自不疑以下數至皓﹐恰九世。《吳郡圖經》亦曰「良七世孫睦﹐後漢爲蜀郡太守﹐始居吳郡﹐張氏皆其後。」白樂天作《張公碑》曰「良後睦避地渡江﹐始居於吳﹐其子孫稱吳郡人」。然而吳郡之張﹐正良之後爾。《隨筆》之說﹐正與劉夢得謂「張曲江無後」之意同。案曲江之後﹐初亦未嘗絕也。○食酒《漢書》載﹐於定國食酒數石不亂。僕甚疑之﹐固𨿽漢斛小﹐安有一人飲至數石之理﹖後觀《筆談》﹐亦言其妄﹐正與鄙見同﹐不復辯矣。所未辯者﹐其注乎﹖如淳曰﹕食酒﹐猶言喜酒也。師古曰﹕食酒﹐謂能多飲酒﹐費盡其酒﹐猶云食言。今流俗書本﹐輒攺食字作飲字﹐失其眞也。僕觀《論語》「沽酒市脯不食」﹐此言食酒﹐𨿽因脯而並言﹐然酒之言食﹐亦不可謂無所祖矣。如淳言喜酒﹐固已無謂﹐師古又引食言之食﹐可笑其迂也﹗古人下字﹐率多借用。初不似今之拘﹐如以食物與人謂之餉﹐然後義安。而《漢書》謂﹐閩王餉荃葛﹐且荃葛非食物﹐豈可以言餉乎﹖蓋古人通以餉爲遺耳﹐如此等字甚多﹐且「沽酒市脯不食」﹐此言如《系辭》「潤之以風雨」﹐《左傳》「牛馬皆百匹﹐《玉藻》「大夫不得造車馬」﹐是皆因其一而並言其一。此古人省言之體﹐不可不知也。○麻胡今人呼「麻胡來」以怖小兒﹐其說甚多。《朝野僉載》云﹕僞趙石虎以麻將軍秋帥師。秋﹐胡人﹐暴戾好殺﹐國人畏之。有兒啼﹐母輒恐之曰「麻胡來﹗」啼聲卽絕。又《大業拾遺》云﹕煬帝將去江都﹐令將軍麻祜浚阪。祜虐用其民﹐百姓惴傈﹐呼麻祜來以恐小兒﹐轉枯爲胡。又《南史》載﹐劉胡本名坳胡﹐以其面坳黑﹐以胡爲名﹐至今畏小兒啼﹐語曰「劉胡來﹗」啼輒止。又《會稽錄》載﹐會稽有鬼號「麻胡」﹐好食小兒腦﹐遂以恐小兒。四事不同﹐未知孰是﹖《緗素雜記》止得二事。○傅說刑人《西齋詩話》曰﹕孫僅《傅巖詩》曰「刑人一旦起幽深﹐功業煌煌照古今。」謂當時有胥靡修築巖道﹐而傅說在困約中代之﹐以假其貲﹐是爲胥靡傭資也。僕謂此說是矣。然謬用者不獨一孫僅而巳﹐自荀卿以來﹐蓋已失之矣。荀子曰「鄕也胥靡之人﹐俄而授天下之大器。」是指傅說也。賈誼《賦》亦曰「禍兮福所倚﹐福兮禍所伏。斯遊遂就兮﹐卒被五刑。傅說胥靡兮﹐乃相武丁。」張晏注曰﹕傅說被刑﹐築於傅巖﹐武丁以爲相。師古注不辯其非﹐但曰﹕胥靡相隨之刑﹐是皆以傅說爲刑人矣。且傅巖之作﹐豈特孫僅之誤﹖前此如呂溫作《傅巖銘》﹐亦嘗曰「脫刑人之衣﹐而被公衮之服」﹐又曰「說始胥靡﹐武丁卽祚。」蓋已如此言矣。○誤以翟公爲方進隋李元操詩曰「聽琴旋蔡子﹐張羅避翟公」﹐是矣。唐翁綬詩曰「君看西漢翟丞相﹐鳳沼朝辭暮爵羅。」是誤以翟公爲翟方進矣。人皆以門設爵羅﹐惟翟公一出處﹐不知前此嘗有是語。《鬻子》曰「禹一饋而七起﹐曰﹕『吾恐四海之士畱於道路也』。是以四海之士皆至。禹當朝門可設爵羅。」●卷二十二○後漢無二名後漢人名無兩字者﹐或謂以王莽所禁故爾。僕觀《匈奴傳》﹐莽奏今中國不得有二名﹐因使使者以風單於﹐宜上書慕化爲一名。或者之說﹐不爲無據。僕謂莽竊取國柄﹐未幾大正天誅。漢家恢復大業﹐凡蠹僞之政一切掃除而更張之﹐不應獨於人名尙仍莽舊。然後漢率多單名者﹐殆承襲而然﹐恐非爲莽也。兩字名不爲無之﹐但不至如尋常之多耳。就傳考之﹐蘇不韋字公先﹑王延壽字文考﹑謝夷吾字堯卿﹑郭延年字公遊﹐此分明知其爲二名者。又有如薊子訓﹑計子勛﹑費長房之徒﹐則知後漢未嘗絕然無二名者。歐公《集古錄》﹑趙氏《金石錄》﹐所載東漢碑刻﹐凡稱二字者﹐必曰「漢人之字」。僕固不敢深必以爲漢人之名也﹐然觀《武梁碑》﹐其間言「孝子仲章﹑季章立﹐孫子僑躬修」﹐孝道安有子孫於父祖墓碑中而稱字者乎﹖歐公《跋楊震碑陰》曰「此碑謂賈伯﹑劉顯祖之類﹐凡若干人﹐疑其所書皆字。蓋後漢時人﹐見於史傳者﹐未嘗有兩字名者。」僕謂歐公不深考《後漢》﹐安可謂史傳未嘗有兩字名邪﹖○先醒今稱先生之語﹐古者亦有單稱一字爲禮者。叔孫通與諸弟子共爲朝儀﹐曰「叔孫生﹐聖人也。」梅福曰「叔孫先﹐非不忠也。」師古注﹕先﹐猶言先生。又觀張釋之﹑龔遂等傳﹐所謂王生結襪﹐公卿數言鄧先﹑張談先﹐皆此意也。賈誼《新書》載﹐懷王問賈君曰「人之謂知道者爲先生﹐何也﹖」賈曰「此博號也。上者在主﹐中者在卿大夫﹐下者在布衣之士﹐乃其正名。非謂先生爲先醒也﹐取其俱醉獨先醒之義。」○儒人不作釋氏語《隨筆》謂﹐韓文公《送文暢序》言儒人不當舉浮屠之說以告僧﹐其語云「文暢﹐浮屠也。如欲聞浮屠之說﹐當自就其師而問之﹐何故謁吾徒而請也﹖」元微之作《永福寺石壁記》云「佛書之妙奧﹐僧當爲予言﹐予不當與僧言。」二公之語﹐可謂至當。僕觀李翺《答開元寺僧書》曰「翺學聖人之心焉﹐則不敢遜乎知聖人之道者也。吾之銘是鐘也﹐吾將明聖人之道焉﹐則於釋氏無益也。吾將順釋氏之教而述焉﹐則紿乎下之人甚矣。何貴乎吾之先覺也﹖」亦是此意。韓李二公﹐蓋卓然守是見者﹐元公所言﹐未免犭旬乎彼﹐非眞能尊吾道者。至當之語﹐僕於韓李則然。○古詩香事王直方《詩話》云﹕古詩曰「博山鑪中百和香﹐郁金蘇合及都梁。」又曰「氍五水香﹐迷疊及都梁。」按《廣志》﹐都梁香出交廣﹐形如藿香﹔迷疊出西域﹐魏文帝有《迷疊賦》。信乎﹗不行一萬里﹐不讀萬卷書﹐不可看老�杜詩也。苕溪漁隱謂﹐王直方何鹵莽如此﹐方論古詩香事﹐初不論杜詩﹐遽有不行一萬里﹐不讀萬卷書﹐不可看杜詩之語。僕謂漁隱不深察耳。直方蓋謂大凡古詩中多有事迹﹐但人讀書不多﹐見識不廣﹐所以不知。使不觀《廣志》等書﹐孰知都梁等香事﹖因悟或者所謂「不行一萬里﹐不讀萬卷書﹐不可看杜詩」之語爲信然。漁隱自鹵莽如此﹐反謂直方鹵莽﹐其可笑也。《迷疊賦》﹐當時如曹植﹑王粲﹑應﹑陳琳之徒皆有是作﹐不但魏文帝一人而已。故《梁元帝志》蕭琛曰「迷疊成章」﹐江總表曰「迷疊之文」云云。○鄭氏詩箋鄭氏《詩箋》極有害理處﹐不逆其意﹐而以文害辭﹐如《四月詩》「四月維夏﹐六月䢐暑﹐先祖匪人﹐胡寧忍予﹖」此詩蓋刺幽王在位貪殘怨亂並興而作。注謂「我先祖非人乎﹖人則當知患難﹐何爲使我當此亂世﹖」詈先祖爲非人﹐豈理也哉﹖不若曰「先祖不以爲人乎﹖何忍使我當此亂世﹖」○陳胡二公評詩東坡云「詩人有寫物之工﹐『桑之未落﹐其葉沃若』﹐他物不可當此。」林和靖《梅詩》「疏影橫斜水淸淺﹐暗香浮動月黃昏」﹐決非桃杏詩。皮日休《白蓮詩》「無情有恨何人見﹐月冷風淸欲時」﹐決非紅蓮詩。僕觀陳輔之《詩話》謂和靖詩近野薔薇。《漁隱叢話》謂皮日休詩移作白牡丹﹐尢更親切。二說似不深究詩人寫物之意。「疏影橫斜水淸淺」﹐野薔薇安得有此蕭灑標致﹖而牡丹開時﹐正風和日暖﹐又安得有「月冷風淸」之气象邪﹖陳標《蜀葵詩》曰「能共牡丹爭幾許」﹐柳渾《牡丹詩》曰「也共戎葵較幾多」﹐輔之﹑漁隱所見﹐正與二公一同。○楊妃襪事李肇《國史補注》言﹐楊妃死於馬嵬梨樹下﹐店媼得錦襪一隻﹐過客傳玩﹐每出百金﹐由此致富。《玄宗遺錄》又載﹐髙力士於妃子臨刑遺一襪﹐取而懷之﹐後玄宗夢妃子云云﹐詢力士曰「妃子受禍時遺一襪﹐汝收乎﹖」力士因進之﹐玄宗作《妃子所遺羅襪銘》﹐有曰「羅襪羅襪﹐香塵生不絕」。二說𨿽不同﹐皆言妃子有遺襪事。僕始疑其附會﹐因讀劉禹錫《馬嵬行》有曰「履綦無復有﹐文組光未滅﹐不見巖畔人﹐空見淩波襪。郵童愛蹤迹﹐私手解ひ結﹐傳看千萬眼﹐縷絕香不歇。」乃知當時果有是事﹐甚合《國史補注》之說。○以蒲爲脯《文選》潘安仁《西徵賦》曰「野蒲變而爲脯﹐苑鹿化而爲馬」﹐銑注﹕趙髙欲爲亂﹐恐羣臣不聽﹐乃先設驗﹐以蒲爲脯﹐以鹿爲馬﹐獻於二世﹐羣臣言蒲與鹿者陰誅之。按今《史記》﹐但聞指鹿爲馬﹐不聞以蒲爲脯之說。此見漢人雜說﹐臧榮緒《晉書》常引以爲言。歐陽詢《蒲柳門》載趙髙此事﹐謂出於《史記》﹐誤矣。○鼻祖耳孫今人多以鼻祖對耳孫﹐自以爲的對﹐往往不究其義。僕觀揚雄《反離騷》注﹕鼻祖﹐始祖也。《惠帝紀》應劭注曰﹕耳孫﹐玄孫之子也﹐言去髙曾益遠﹐但耳聞之耳。李斐曰「耳孫﹐曾孫也。」皆臆說耳。惟晉灼曰「耳孫﹐玄孫之曾孫也﹐諸侯王表在八世。」師古曰﹕耳音仍。《爾雅》「曾孫之子爲玄孫﹐玄孫之子爲來孫﹐來孫之子爲孫﹐孫之子爲仍孫﹐從己而數﹐是爲八葉。」此與晉說同是﹐則耳當爲仍﹐非耳字也。考《方言》「獸之初生謂之鼻﹐人之初生謂之首。」梁益之間﹐謂鼻爲初。或謂之祖。然則鼻與祖皆始之別名﹐以鼻祖爲始祖﹐似未爲是。凡人孕胎﹐必先有鼻﹐然後有耳目之屬。今畫人亦然﹐必先畫鼻。僕嘗疑鼻祖之意如此﹐未敢以爲是。近觀《漫錄》﹐亦有是言﹐甚與僕暗合。○侯霸員半千宋《嘉雜誌》所載三碑﹐僕嘗考焉。一﹑原甫得《漢延熹金鄕守長侯君碑》云「君諱成﹐防東人。其先出自周文之後﹐封於鄭﹐共伯賜氏曰侯﹐厥胤宣多以功佐國。漢侯公濟太上皇鴻溝之﹐謚曰安國君。曾祖黼﹐封明統侯。光武中興﹐玄孫霸﹐大司徒於陵侯」。僕考《後漢﹖侯霸傳》「霸﹐河南密人﹐族父淵﹐以宦者有才辯﹐任職元帝時﹐佐石顯等領中書﹐號曰『大常侍』。」而不推原侯公﹐史失之乎﹖二﹑白水縣民得《員半千墓志》云「十八代祖凝﹐自宋入魏﹐本姓劉氏﹐彭城人﹐以其雅正似伍員﹐遂賜姓員」。僕考《唐書》本傳﹐其先彭城劉氏﹐十世祖凝之﹐事宋﹐及齊受禪﹐奔元魏﹐以忠烈自比伍員﹐因自姓員。或謂凝十世祖﹐或謂十八世祖﹐或謂自姓員﹐或謂賜姓員﹐傳文與碑不同如此。三﹑邢臺村所得《顏魯公撰宋神道碑》云「公作《長松篇》《梅花賦》﹐蘇味道以爲有王佐之才。上嘗賜鐘乳﹐使醫持歸煉之。或以上藥不宜委之﹐公曰『推信待物﹐猶懼不信。』作相廷奏二張﹐則天失色欲起。李邕曰『陛下坐則天下安﹐起則天下危』。張喜正作相﹐仰公行事﹐每閱堂案﹐見公危言讜論﹐扼腕長嘆。」今本傳並不載此數事﹐而劉禹錫書則曰「宋廣平沈下寮也。蘇公味道時爲繡衣直指使者﹐廣平投以《梅花賦》﹐蘇盛稱之﹐自是則天聞之。」皮日休《賦序》曰「宋廣平有《梅花賦》﹐淸新富艷﹐得南朝徐﹑庾之體。後蘇公味道得而稱之﹐廣平之名遂振。」廣平碑之數事﹐旣不見於史矣﹐而《梅花賦》一事﹐或謂廣平投繡衣使者蘇公而見稱﹐或謂蘇公後得此賦見稱而遂振﹐二者之言又不同。○陳元方事《陳紀傳》云﹕董卓入洛陽﹐乃使就家拜五官中郎將﹐不得已至京師﹐遷侍中﹐出爲平原相﹐往謁卓。時欲徙都長安﹐謂紀曰「今欲西都﹐何如﹖」紀云云。卓意甚忤而敬紀名行﹐無所復言。時議欲以爲司徒﹐紀見禍亂方作﹐不復辦嚴﹐卽時之郡﹐璽書追拜太僕﹐又徵爲尙書令。所載如此。邯鄲淳所著《陳紀碑》則曰「用大將軍何進表選名儒﹐君爲舉首﹐公車特徵﹐起家拜五官中郎將﹐到遷侍中﹐旬有八日﹐出相平原。會孝靈晏駕﹐賊臣秉政﹐肆其凶虐﹐剝亂宇內﹐州郡幅裂﹐視事未期﹐會刺史敗於黃巾﹐幽冀二州爭利其土﹐乃辭而去之。於是老弱隨慕﹐扳轅持轂﹐輪不得轉﹐遂晨夜間行﹐寓於邳郯之野。袁術恣睢﹐僭號江淮﹐圖覆社稷﹐結婚呂布﹐送女在塗﹐君爲國深憂﹐奮策出奇﹐以奪其心﹐卒使絕好﹐追女而還。離逖姦謀﹐使不得就﹐君之力也﹐惟帝念功﹐命作尙書令」。二處所載﹐互有不同。《傳》言紀受董卓之招﹐《碑》言紀用何進之薦﹔《傳》言紀阻董卓遷都之計﹐《碑》言紀敗袁呂結婚之謀﹐兼摭出以資閱史者。○漢人規戒魏相爲揚州刺史﹐考案郡國守相﹐多所貶退﹐而光祿大夫丙吉予之書﹐曰「朝廷已深知弱翁治行﹐方且大用﹐願少謹自重﹐藏器於身。」相心善其言﹐爲霽威嚴。翟方進爲京兆尹﹐搏擊豪彊﹐京師畏之﹐而靑州刺史胡常予之書﹐曰「竊開政令甚明﹐爲京兆恐有所不宜。」方進心知所謂﹐少弛威嚴。二事甚相類﹐漢人規戒﹐率多如此。又如揚惲旣廢﹐家居治產﹐以財自娛﹐其友孫會宗予書﹐戒以大臣廢退﹐當闔門惶懼﹐爲可憐之意﹐不當治產通賓客。段會宗年老而遠爲都護﹐其友谷永予書﹐戒以因循舊貫﹐無求奇功。司馬遷尊寵任職﹐其故人任安﹐責以古賢人之義。衛靑旣貴﹐而天下士夫無稱﹐其故吏蘇建責以觀古名將之意。漢人於交友故舊﹐動存規戒﹐其不肯阿意順旨﹐以陷於非義﹐此風凜然可喜。○呼吸古人名字《前漢﹐魏相傳》相字無音﹐人多呼爲平聲。以弱翁之字觀之﹐合作去聲。唐詩曰「身依魏相尊」﹐可據也。《郊祀志》公玉帶爲公宿帶﹐據顏師古注﹐引《呂氏春秋》齊有公玉丹﹐蓋其舊族﹐合呼爲本音。而單姓玉者音宿﹐如後漢玉況﹐乃姓宿爾。《晁錯傳》錯字無音﹐據班固《敍傳》曰「故安執節﹐責通誅錯。蹇蹇帝臣﹐匪躬之故。」作措字讀﹐而潘安仁賦乃曰「殞吳嗣於局下﹐蓋獲怒於一博﹐濟七國之稱亂﹐翻助逆而誅錯」﹐是協入聲韻也。此如《史記》司馬錯﹐錯﹐七各反﹐又七故反。僕又考之﹐文字間言驚悸不定曰「錯愕」﹐二字多讀爲入聲。而東漢「錯愕不能對」﹐乃音措互﹐知二音蓋通用。四皓之園公﹐據陳畱圈公彭祖風俗記﹐合雲姓名鏗﹐﹝此處疑有脫誤﹞據《史記注》《論語注》《離騷注》﹐字音剪﹐只此一音。而前輩諸公多作平聲呼﹐如胡嶧長短句是也﹐蓋用《唐韻》音耳。《唐韻》有平上二音。○苻符二姓苻堅﹐其先本姓蒲。其祖以讖文攺爲苻。符融﹐其先魯頃公孫﹐仕秦爲符璽郎﹐以爲氏。故苻堅之姓從艸﹐符融之姓從竹﹐二姓固自不同。而《唐義陽郡王符碑》合從竹﹐而書作苻。而苻堅之苻﹐又有書從竹者﹐皆失於不契勘耳。僕又考之﹐漢碑隸書﹐率以竹爲艸﹐少有從竹者﹐如符節之字皆然。今西漢書﹐符瑞多從艸。魏晉以下﹐眞書碑亦有書符節爲苻節者﹐蓋古者皆通用故耳。此又不可不知。顏魯公《幹祿書》曰「從艸者爲姓﹐從竹者爲印」﹐亦未之察也。不知符融之符﹐果非姓乎﹖○鳳尾虎頭皮日休詩﹐以鳳尾諾對虎頭巖。東坡以鳳尾諾對虎頭州。按晉帝批奏書﹐諾字之尾如鳳尾之形﹐故謂鳳尾諾。齊帝令江夏王學鳳尾諾﹐一學卽工。諾者﹐猶言制可也。諾字與詔字相似﹐而又有鳳詔之語。故觀者往往誤以爲鳳尾詔焉﹐如《陸龜蒙集》所刊是也。○蘇州蘇州在《禹貢》爲揚州之域﹐至周爲吳﹐至秦漢爲會稽郡治﹐所統甚大。按《圖經》﹐秦漢會稽郡﹐舉今兩浙之地皆在焉。武帝制詔﹐所謂東指海﹐南近諸越﹐北枕大江是也。是時﹐嚴助﹑朱買臣等皆爲是郡﹐其任甚重。至後漢順帝時﹐分會稽之半爲吳郡之地﹐尙全有浙西之地﹐亦未爲狹也。自孫皓分吳郡爲吳興郡﹐但兼有杭﹑秀﹑睦之地而已。唐之蘇州﹐但兼秀州之地而已。晉天福間﹐錢武肅又分嘉興﹑海鹽二縣爲秀州﹐其隸於蘇者﹐惟吳﹑長洲﹑昆山﹑常熟﹑吳江五邑而已。其地益削如此。今之蘇州﹐不得漢會稽郡十五之一﹐而在浙右已爲巨鎭﹐爲是守﹐顧亦偉且大矣﹐而況嚴﹑朱之在漢﹐統全浙之地乎﹖其勢隆重﹐不言可知。○陸士衡陸士衡《齊謳行》曰「東被姑尢側﹐南界聊攝城。海物錯萬類﹐陸產尙千名。孟諸吞云夢﹐百二侔秦京。」僕以爲不若以「八九吞云夢」﹐對「百二侔秦京」﹐不惟親切﹐且混然也。○大唐唐國二錢今唐國通寶﹑大唐通寶乃南唐錢﹐或者不知﹐求之三百年之唐﹐謬也。按《南唐書》﹐元宗卽位﹐鑄唐國通寶﹑大唐通寶﹐通用數年漸獘﹐百姓盜鑄﹐極爲輕小。元宗卽也。○解菜今人久茹素﹐而其親若鄰﹐設酒淆之具﹐以相暖熱﹐名曰「開葷」﹐於理合曰「開素」﹐此風已見六朝。觀東昏侯喪潘妃之女﹐閹豎共營淆羞﹐云爲「天解菜」﹐正其義也。○二迹傅毅《迪志》詩曰「於赫我祖﹐顯於殷國。二迹阿衡﹐克光其則。」潘嶽《西徵詩》曰「赫赫大晉﹐奄有四方。二迹陜西﹐實惟我王。」《藝文類聚》此詩張華作。○面以斤兩爲斗今面以二斤某兩爲斗﹐蓋沿唐舊。觀《唐會要》﹐天寶間﹐面以三斤四兩爲斗。○吾丘壽王論容齋哀舉漢世論議之臣﹐如嚴﹑樂﹑晁﹑董﹑賈﹑馬之徒﹐凡十九人﹐謂皆極言秦之虐如此。僕謂此皆傳之所有﹐人所共知﹐有一事見於他集中﹐傳所不載﹐人所罕知。姑摭出以資博聞。吾丘壽王嘗著《驃騎論功》一論甚詳。驃騎將軍霍去病徵匈奴﹐立克勝之功﹐壽王作《士大夫之論》﹐稱武帝之徳﹐曰「士問於大夫曰﹕『側聞彊秦之用兵也﹐南不逾五嶺﹐北不渡大河﹐海內愁怨﹐以喪其國。漢興六十餘載﹐命將帥以抗憤﹐用干戈於四荒﹐南極朱﹐北建朔方﹐拓地萬里﹐海內晏如。敢問其縱﹖』大夫曰﹕『昔秦之得天下也﹐以功不以徳﹐以詐不以誠﹐內用商鞅﹑李斯之謀﹐外用王翦﹑白起之兵﹐旣並海內﹐以威力爲王道﹐以權詐爲要術﹐遂非唐笑虞﹐絕滅舊章﹐防禁文學﹐行是古之戮﹐嚴誹謗之誅﹐十餘年滂沱而盈溢。故皇天疾威﹐更命大漢﹐反秦政﹐務寬厚﹐六世富安﹐何徵不克﹐云云。」此正漢人極言秦失者也。容齋惟舉壽王議中數語﹐而不知壽王又有此論﹐故表其略焉。《班固傳》謂「固感壽王﹑東方之徒﹐創造文辭﹐終以諷勸﹐乃上《兩都賦》。」注﹐壽王作《士大夫論》《驃騎將軍頌》。知固之作亦祖此﹐不但《客難》也。魏卞蘭獻賦﹐太子報曰「昔吾丘壽王﹑何武以歌詩得金帛之賜。」今考二傳﹐何武則然﹐壽王自議挾弓得鼎後﹐不聞有他制作﹐謂以歌詩得金帛之賜﹐計亦有之﹐史缺而不載耳。●卷二十三○古者拜禮古者拜禮﹐非特首至地然後爲拜也。凡頭俯﹑膝屈﹑手動﹐皆謂之拜。按《周禮》﹐辧九拜之儀﹐一稽首﹑二頓首﹑三空首﹑四振動﹑五吉拜﹑六凶拜﹑七奇拜﹑八褒拜﹑九肅拜。注﹐稽首﹐拜頭至地也。頓首﹐拜頭叩地也。空首﹐拜頭至手也。振動﹐以兩手相擊也。奇拜﹐一拜也。褒拜﹐再拜也。肅拜﹐但俯下手﹐卽今之揖也。何嘗專以首至地爲拜邪﹖乃知禹聞善言則拜﹐如揖之類是也﹐豈僕僕之謂哉﹖今人或以頓首施於卑下﹐不知拜頭叩地豈卑下之所安乎﹖古者男女皆跪﹐男跪尙左手﹐女跪尙右手﹐以此爲別。自唐武后尊婦人﹐始易今拜而不屈膝。此見張建章《渤海國記》﹐不爲無據﹐然又觀《北史》﹐周時﹐詔內外命婦拜宗廟及天臺皆俯伏﹐則知前此婦人﹐蓋已有不跪者矣。○骨利幹日出歐公詩「邇來不覺三十年﹐歲月才如熟羊胛。」於夾字韻內押﹐用史載及《通典》骨利國事。骨利國地近扶桑﹐晝長夜短﹐夜煮一羊胛﹐才熟﹐而東方已明﹐言其疾也。《漁隱叢話》又引《資治通鑑》云「煮羊脾熟﹐日已出矣。」所紀與史載《通典》小異。郭次象謂羊脾至微薄﹐不應太疾如此﹐當以胛爲是。僕考《唐書﹖骨利幹傳》﹐亦曰「羊脾」﹐然又觀《唐書﹖天文志》﹐則曰「羊髀」﹐此一字三說不同﹐蓋脾﹑胛﹑髀字文相近。諸公姑存其舊﹐不敢必以爲孰爲正也。然胛者﹐肩也。髀者﹐股也。二字意𨿽不同﹐爲熟之時﹐似不相遠﹐至脾則太速矣。魯直詩亦曰「數面欣羊胛﹐論詩在雉膏。」羊胛字﹐魯直亦嘗用之﹐不但歐公也。○蒼頭稱將軍《隨筆》云﹕今人呼蒼頭爲「將軍」﹐其事本爲彭寵爲奴所縛﹐謂妻曰「趣爲將軍治裝。」注﹐呼奴爲將軍﹐欲其赦己也。僕謂此說固是﹐然觀《陳勝傳》﹐將軍呂臣爲蒼頭軍﹐是則語蒼頭爲將軍﹐亦已久矣。又衛靑爲奴﹐後爲大將軍。唐至徳後﹐官爵虛濫﹐大將軍告身才易一醉﹐至有朝士僮僕衣金紫﹐而身執賤役者﹐故岑參歌曰「紫紱金章左右趨﹐問著卽是蒼頭奴。」李商隱詩曰「廝養爲將軍」﹐則知蒼頭奴爲將軍事甚多。又按《前漢﹖鮑宣傳》蒼頭廬兒注﹐漢名奴爲蒼頭﹐知此名起於漢矣。觀《後漢注》﹐秦人呼爲黔首﹐謂奴爲蒼頭者﹐以別於良人。又知蒼頭之名﹐自秦已然。又讀《戰國策》﹐魏有蒼頭軍二十萬﹐又知蒼頭之名﹐不但秦也﹐他國亦然。蒼頭廬兒解在《鮑宣傳》而顏師古注《蕭望之傳》﹐謂在《貢禹傳》﹐誤矣。○漢人稱謂晁錯更令﹐諸侯歡嘩。錯父從潁川來﹐謂錯曰「上初卽位﹐公爲政用事」云云。如淳曰「錯爲禦史大夫﹐位三公也。」如淳意其父稱子爲公﹐蓋以此爾﹐不知此乃史家之言﹐非當時之實謂也。如《史記﹖陸賈傳》﹐賈謂其子曰「數烹鮮﹐無久混公爲也」﹐此亦稱子爲公﹐陸賈子何嘗爲三公哉﹖《漢書》作「毋久混汝爲也。」曰公曰汝﹐竟不知其實謂﹐不獨此也。又如《史記﹖袁盎傳》﹐其兄之子種謂盎曰「君能日飲亡苛」﹐《漢書》作「絲能日飲亡何。」二史所云﹐不同如此﹐是未可深詰也﹐固𨿽當時風俗渾厚﹐又不應以侄對叔﹐輒稱其字之理。○咄嗟劉貢父以司空圖詩中咄喏二字﹐辧《晉書》石崇豆粥咄嗟爲誤。石林謂孫楚詩有「咄嗟安可保」之語﹐此又豈是以喏爲嗟﹖自晉以前﹐未見有言咄嗟﹐殷浩謂咄咄逼人﹐蓋拒物之聲。嗟乃嘆聲﹐咄嗟猶呼吸﹐疑晉人一時語耳。僕觀魏陳暄賦「漢帝咄嗟」﹐《抱朴子》「不覺咄嗟復雕枯」﹐李白詩「臨歧胡咄嗟」﹐王績詩「咄嗟建城市」﹐張說詩「咄嗟長不見」﹐陳子昂詩「咄嗟吾何嘆」﹐司空圖詩「笑君徒咄嗟」﹐此詩於花字韻押﹐是亦以爲咄嗟。貢父所舉﹐乃別一詩﹐曰「咄喏休休莫莫」﹐且陳暄﹑葛稚川﹑左太衝﹑陳子昂﹑李太白之徒﹐皆在司空圖之前﹐其言已可驗矣。況復圖有前作咄嗟字﹐無可疑者。僕又推之﹐竊謂此語﹐自古而然﹐非特晉也。《前漢書》「項羽意烏猝嗟」﹐李奇注﹐猝嗟﹐猶咄嗟也。後漢何休注《公羊》曰﹐噫﹐咄嗟也。此咄嗟已明驗漢人語矣。又《戰國策》有叱咄﹑叱嗟等語﹐益知此語﹐自古而然。貢父所說﹐固已未廣﹐石林引孫楚詩﹐且謂晉人一時之語﹐亦未廣也。咄咄逼人﹐乃殷仲堪語。石林謂殷浩﹐誤也。殷浩語乃「咄咄書空」。○唐人用一麾事《筆談》曰﹕今人守郡﹐謂之建麾﹐蓋用顏延年詩「一麾乃出守」事﹐此誤也。延年謂一麾者﹐乃指麾之麾﹐非旌麾之麾也。自杜牧之有「擬把一麾江海去」﹐始謬用一麾﹐自此遂爲故事。此沈存中所言也。僕因考唐人詩﹐如杜子美﹑柳子厚﹑許用晦﹑獨孤及﹑劉夢得﹑陸龜蒙等﹐皆用一麾事﹐獨牧之謂把一麾爲露圭角﹐似失延年之意。若如張說詩「湘濱擁出麾」﹐如此而言﹐初亦何害﹖《緗素雜記》謂牧之意則善矣﹐言擬把則謬也。自謂一麾﹐於理無礙﹐但不可以此言贈人。宋景文公詩曰「使麾請得印垂腰」﹐又曰「一封通奏領州麾」﹐是眞得延年之意﹐未嘗謬用也。僕謂黃朝英妄爲之說耳。牧之之誤﹐正坐以指麾之麾爲旌麾之麾。景文之誤亦然。朝英乃取宋斥杜﹐謂牧之不當言擬把﹐而景文自用爲宜。然則牧之「擬把一麾江海去」﹐豈不自用﹖景文「使麾請得印垂腰」﹐獨非旌麾邪﹖朝英又謂一麾事但不可以贈人。僕謂以景文詩使麾州麾字語人﹐又何不可﹖所謂貶辭者﹐麾去云爾。旣是旌麾﹐何貶之有﹖朝英又謂景文用一麾事﹐眞得延年之意﹐則是延年以一麾爲旌麾之麾﹐初非指麾之麾也。其言翻覆﹐無一合理﹐甚可笑也。《筆談》謂今人守郡爲建麾﹐謂用顏詩事﹐自牧之始。僕謂此說亦未爲是﹐觀《三國誌》「擁麾守郡」﹐《文選》「建麾作牧」﹐此語在牧之前久矣。謂把一麾之誤自牧之始﹐則可﹔謂建麾之誤﹐則不可。○金釵十二唐人詩句多用金釵十二事﹐如樂天詩「鐘乳三千兩﹐金釵十二行」是也。《南史》﹕周盤龍有功﹐上送金釵二十枚﹐與其愛妾阿杜。其事甚佳﹐罕有用者。今多言金釵十二﹐不聞用金釵二十﹐亦循襲而然。「金釵十二行」﹐或言六鬟耳﹐齊肩比立爲釵十二行。白詩《酬牛思黯》有「金釵十二行」之句﹐自注﹐思黯之妓頗多﹐故云。似協或者之說﹐然梁武帝《河中之水歌》曰「洛陽女兒名莫愁﹐頭上金釵十二行」﹐是以一人帶十二釵﹐此說爲不同。○陳簡齋詩簡齋《臘梅詩》曰「黃羅爲廣袂﹐絳帳作中單。」旣言帳又言中單﹐似覺意重。僕觀東坡詩曰「海山仙人絳羅襦﹐紅紗中單白玉膚」。恐簡齋用東坡意﹐絳紗作中單﹐而傳寫誤以爲絳帳耳。○韓白詩意同樂天詩有紀年月日者﹐於以見當時之气令﹐亦足以裨史之缺。如曰「皇帝嗣寶歷﹐元和三年冬﹐自冬及春夏﹐不雨旱」﹐有以見憲宗卽位三年﹐久旱如此。又詩曰「元和歲在卯﹐六年春二月﹐月晦寒食天﹐天陰夜飛雪﹐連宵復竟日﹐浩浩殊末歇」﹐又以見元和六年二月晦爲寒食﹐當和暖之時﹐而﹛滂﹜霈大雪﹐其气候乖謬如此。又詩曰「八年十二月﹐五日雪紛紛﹐竹柏皆凍死﹐況彼無衣民」﹐又見元和八年十二月五日大雪寒凍﹐民不聊生如此。僕按《東漢書》﹐延熹間大寒﹐洛陽竹柏凍死。襄楷曰「聞之師曰﹕『柏傷竹槁﹐不出三年﹐天子當之。』」樂天此語﹐正所以紀異也。又觀韓退之《辛卯年雪詩》亦曰「元和六年春﹐寒甚不肯歸﹐河南二月末﹐雪花一尺圍。」此說正與樂天同。○東坡用如臯事前輩謂東坡詩曰「不向如臯間射雉﹐歸來何以得卿卿﹖」按《左傳》﹐賈大夫娶妻美﹐禦以如臯。如訓往也﹐非地名曰如臯﹐坡誤用之耳。僕觀《古樂府》﹑張止見﹑毛處約﹑江總等《雉子斑詩》皆以如臯爲地名用﹐知此誤非始於坡。僕得此詩後﹐檢諸家詩注﹐見趙次公亦引其間一詩﹐乃知暗合孫吳。又觀《宋書》﹐明帝射雉無所得﹐謂侍臣曰「吾旦來如臯﹐空行可笑。」陳蕭有《射雉詩》「今日如臯路﹐能將巧笑回。」○東坡用西施事東坡詩曰「他年一舸鴟夷去﹐應記儂家舊姓西。」趙次公注﹐按《寰宇記》東施家﹑西施家﹐施者其姓﹐所居在西﹐故曰西施。今云舊姓西﹐坡不契勘耳。僕謂坡公不應如是之疏鹵﹐恐言舊住西﹐傳寫之誤﹐遂以住字爲姓字耳。旣是姓西﹐何問新舊﹖此說甚不通。「應記儂家舊住西﹐」正此一字﹐語意益精明矣。○東坡用計魁梧東坡《和劉貢父詩》曰「靑派連淮上﹐黃樓冠海隅。此詩尢偉麗﹐夫子計魁梧。」趙次公引《前漢﹖張良傳贊注》曰﹕蘇林注﹐梧音悟﹔師古謂魁大貌也﹐言其可驚悟。今人讀爲吾﹐非也。顏之說如此﹐而先生作平聲﹐則別從己見爲義乎﹖計魁梧者﹐計度其魁梧耳。此趙次公所言也。僕謂次公亦未深考﹐以梧爲吾﹐非東坡自爲己義﹐而汁魁梧字亦有所祖。按《後漢》臧洪「體貌魁梧」﹐注﹐音吾。故杜子美詩曰「魁梧秉至尊」﹐杜正用《後漢》意。又按《史記﹖張良世家》曰「余以爲其人計魁梧。」後曾文淸詩亦曰「乃翁容貌計魁梧」﹐是又用《史記》意也。二事皆有所祖﹐前後人皆用過﹐安可謂坡公自爲己義而無所本乎﹖次公但見《前漢》所云﹐未睹《史記》《後漢》故爾。僕又考之﹐漢史之贊張良曰「張良之智勇﹐以爲魁梧奇偉﹐反若婦人女子。」此意正祖趙人述孟嘗君之意。趙人聞孟嘗君之賢﹐出而觀之﹐皆曰「始以薛公爲魁梧﹐然今觀之﹐眇小丈夫耳。」然則魁梧二字﹐其來又遠。○集注坡詩集注坡詩有未廣者﹐如《看潮詩》曰「安得����手﹐三千彊弩射潮低。」自注﹐吳越王嘗以弓弩射潮﹐與海神戰﹐自爾水不近州。趙次公注﹐三千彊弩字﹐杜牧《寧陵縣記》中語。不知此語已先見《前漢﹖張騫傳》﹐曰「漢兵不過三千人﹐彊弩射之卽破矣。」又《五代世家》亦有三千彊弩事﹐何但牧言﹖坡詩又曰「桃花春浪孤舟起」﹐程注﹐《杜欽傳》「來年桃花水」﹐趙注﹐「三月桃花浪」見《前漢志》﹐不知此事已見《月令》「仲春之月﹐桃始華﹐雨水生」。坡詩又曰「崎嶇眞可笑」﹐新添注曰﹕李白書「崎嶇歷落可笑人」也。按白書「崎歷落」﹐非崎嶇歷落也。然白雲﹐此非白自言﹐蓋用《晉書》季倫「崎歷落可笑人」之語。此類甚多﹐不可勝舉。此猶可也﹐至有牽合附會極可笑者﹐不特坡詩如此﹐諸家詩注亦然。○韓杜詩意子美《螢詩》曰「幸因腐艸出﹐敢近太陽飛。未足臨書卷﹐時能點客衣。隨風隔幔小﹐帶雨傍林微。十月靑霜重﹐飄零何處歸﹖」退之詩曰「朝蠅不須驅﹐暮蚊不須拍。蠅蚊滿八區﹐可盡與相格。得時能幾時﹐與汝恣啖咋。涼風九月到﹐掃不見蹤迹。」二詩皆一意﹐所以諷當世小人妄作威福者爾。○松江詩話《松江詩話》曰﹕有《松棚詩》一聯曰「采來猶帶煙霞气﹐月明滿地金釵細」。以爲佳句﹐恨不見全篇。僕謂月照松影﹐但見參差黑影耳﹐安知其爲金釵﹖松葉﹐比之金釵者﹐謂架上月照映﹐則可﹐不可謂地上之影也﹐不如曰「月明滿架金釵細」﹐此語爲得。前輩謂韓退之聯句中「竹影金鎖碎」之語。所謂金鎖碎者﹐非直謂竹影也﹐謂竹間之日影耳﹐以此驗之﹐益信僕之說爲然。韓詩曰「長松夜落釵千股」﹐此語無病。李涉詩曰「疏林透明月﹐散亂金光滴。」此正退之「竹影金鎖碎」。○楓橋杜牧之詩曰「長洲茂苑艸蕭蕭﹐暮煙秋雨過楓橋。」近時孫尙書仲益﹑尢侍郎延之﹑作《楓橋修造記》與夫《楓橋植楓記》﹐皆引唐人張繼﹑張詩爲證﹐以謂楓橋之名著天下者﹐由二公之詩﹐而不及牧之。按牧與正同時也。又怪白樂天﹑韋應物嘗典吳郡﹐又以詩名﹔皮日休﹑陸魯望與吳中土大夫賡詠景物﹐如臯橋﹑烏鵲橋之屬﹐亦班班見錄﹐顧不及楓橋二字﹐何也﹖崔信明詩「楓落吳江冷」﹐江淹詩「吳江泛丘墟﹐饒桂復多楓」。又知吳中自來多楓樹。○詩品所載《南史》與《世說》並曰﹕顏延年問鮑昭﹐己與謝靈運優劣。昭曰「謝五言如初發芙蓉﹐自然可愛。君詩若鋪錦列繡﹐亦雕繢滿眼。」延年每薄湯惠休詩﹐謂人曰「惠休制作﹐委巷間歌謠耳。」鐘嶸《詩品》則曰「顏延年詩尙巧似﹐體裁綺密﹐情諭淵深﹐動無虛散。」湯惠休云「謝詩如芙蓉出水﹐顏如錯采鏤金。」顏終身病之。二說不同。鐘嶸《詩品》謂郭景純《遊仙》之作﹐詞多慷慨﹐乖遠玄度﹐而云「柰何虎豹姿」﹐又云「戢翼棲榛梗」﹐乃是坎Б詠懷﹐非列仙之趣也。考今《文選》景純《遊仙詩》七章﹐無「柰何虎豹姿」﹐「戢翼棲榛梗」之句。此蓋別章﹐刪去而不載於《選》耳。○地名語訛慶州有樂蟠縣﹐本漢略畔道地﹐後訛爲樂蟠。華州東有潼關﹐《水經》謂河水自龍門南流﹐衝激華山﹐故名衝開﹐後訛爲潼關。鎭戎軍有笄頭山﹐隗囂使王元猛塞雞頭道卽此也﹐後訛爲訁開屯山。涼州有姑臧縣﹐《河西舊事》謂舊匈奴蓋藏城也﹐後訛爲始臧。婺州長山縣﹐本長仙縣﹐其地赤松子采藥之所﹐後訛爲長山。北京館陶縣有屯氏河﹐漢《溝洫志》謂河北決於館陶﹐分爲屯氏河﹐後訛爲毛氏河。臨江新諭縣﹐本新渝縣﹐蓋有渝水故名﹐而唐天寶後相承作新諭。隰州石樓縣﹐本漢吐軍縣﹐後魏置吐京縣﹐亦胡語之訛也。此類甚多。○﹝B246﹞匹三事《毛詩》「弁彼﹝B246﹞斯」﹐﹝B246﹞﹐鳥名也。斯者衍辭﹐如曰螽斯﹑鷺斯之類。而劉孝標乃謂鳥名﹝B246﹞斯﹐失矣。《曲禮》「庶人之摯匹」﹐鄭箋謂﹐說者以匹爲鶩。按《廣雅》﹐未匹﹐﹤鳥邑﹥也。蓋古字省文作匹。鄭當直解匹爲鶩﹐何待引說者之云﹖《東京賦》「淵遊龜」﹐郭璞謂靈能鳴﹐則此龜屬鳴者也。而《爾雅》新舊本皆引呂《字林》大龜似蝟﹐不知似蝟﹐乃以胃二字傳寫誤加偏旁耳。按《周禮﹖考工記》﹐梓人刻畫祭器﹐狀諸虫﹐有以胸鳴者﹐有以胃鳴者。蓋胃鳴之虫。○絕交論劉孝標《絕交論》﹐如曰「寵鈞董石﹐權壓梁竇﹐摩頂至踵﹐墮膽抽腸﹐是曰勢交﹐其流一也。富埒陶白﹐貲巨程羅﹐山擅銅陵﹐家藏金穴﹐是曰賄交﹐其流二也。﹤僉頁﹥頤戚﹐涕唾流沫﹐敍溫燠則寒谷成喧﹐論嚴苦則春叢零葉﹐是曰談交﹐其流三也。陽舒陰慘﹐憂合歡離﹐是曰窮交﹐其流四也。衡重錙銖﹐纊微票彡撇﹐是曰量交﹐其流五也。凡斯五交﹐義同賈鬻」云云。此正韓退之《送窮文》鋪敍五窮之體。五窮之大意﹐祖揚子云《逐貧賦》﹑王延壽《夢賦》﹐而鋪敍又用此體﹐焉得謂無所本哉﹖○古人博識《幽明錄》曰﹕楚文王獵﹐有人獻鷹得異物﹐時有博物君子曰「此鵬雛也。」文王厚賞之。《異類傳》曰﹕漢武帝時﹐西域獻黑鷹得鵬雛﹐眾莫識﹐惟東方朔識之。二說不同﹐《尙書故實》謂孝武時﹐嘗有獻異鳥者﹐時人莫識﹐東方朔曰「此畢鸞也。」問何以知之﹐曰「見《山海經》。」《洽聞記》曰﹕後漢時﹐有鳥頭長五尺﹐雞首燕頷﹐備五色而多靑。光武問百官﹐咸以爲鳳。蔡衡獨曰「多靑者﹐鸞也。」上善其對。《晉說》曰﹕時人有得鳥毛﹐長三丈﹐以示張華。華慘然曰「此海鳧毛也。出則天下亂。」《外國異事》曰「漢宣帝時﹐擊石於上郡﹐陷石室中﹐得一人﹐裸而披髮﹐反縛枷一手足﹐以問羣臣﹐莫能對。劉向獨曰「此貳負之臣也。昔貳負殺﹛穴契﹜窳﹐帝乃桔於疏屬之山。」帝問所出﹐曰「見《山海經》。」上大驚。於是羣臣多奇《山海經》。光武時﹐有得豹文之鼠﹐問羣臣莫知。惟竇攸曰「此﹤鼠廷﹥鼠也。」詔問所出﹐曰「見《爾雅》。」驗之果然﹐詔公卿子弟就攸學《爾雅》。古人博識如此等眾﹐往往得之於《山海經》《爾雅》。獨蔡謨讀《爾雅》不精﹐誤食蟛蜞﹐取後世譏﹐爲勤學者之誚。●卷二十四○歐陽公詞意歐公詞曰「池外輕雷池上雨﹐雨聲滴碎荷聲」云云﹐末日「水晶雙枕﹐旁有釵橫」。此詞甚膾炙人口﹐舊說謂歐公爲郡幕日﹐因郡宴﹐與一官妓荏苒。郡守得知﹐令妓求歐詞以逸過﹐公遂賦此詞。僕觀此詞﹐正祖李商隱《偶題》詩﹐云「小亭間眠微醉消﹐石橊海柏枝相交。水紋簟上琥珀枕﹐旁有釵雙翠翹。」又「池外輕雷」亦用商隱「芙蓉塘外有輕雷」之語。「好風微動簾旌」用唐《花間集》中語。歐詞又曰「欄幹敲徧不應人﹐分明窗下聞裁剪」﹐此語見韓《香奩集》。○二花睡足《楊妃外傳》載﹐明皇登沈香亭召太眞時﹐太眞卯酒醉未醒﹐侍兒扶而至。明皇曰「是豈妃子醉邪﹖海棠睡未足耳。」故東坡《海棠》詩曰「只恐夜深花睡去﹐髙燒銀燭照紅妝」﹐用此事也。僕又觀李賀詩「西施曉夢綃帳寒﹐香鬟髻半沈檀。轆轤咿啞轉鳴玉﹐驚起芙蓉睡新足」﹐以芙蓉睡是事爲西施用﹐亦佳。唐詩亦有「一枝嬌臥醉芙蓉」之語。○五言協律杜牧之詩曰「幾席延堯舜﹐軒墀立禹湯。一千年際會﹐三萬里農桑」。又曰「四百年炎漢﹐三十代宗周」。曰「二三里遺堵﹐八九所髙丘」。孟郊詩曰「見說祝融峯﹐擎天勢似騰。藏千尋布水﹐出十八髙僧」。唐詩多有此體﹐𨿽若齟齬﹐其實協律﹐不但七言爲然﹐元微之詩曰「庾公樓悵望﹐巴子國生涯」。賈島詩曰「一千尋樹直﹐三十六峯寒」。○赤令與中丞分道韓退之《論京尹不臺參書》曰「赤令尙與中丞分道而行﹐何況京尹﹖」元微之論亦曰「京令得與禦史丞分進道路﹐以其補逐之意也。」或者往往疑之﹐謂唐赤令如此之重。僕謂此蓋沿習晉宋典故﹐觀沈約《宋書》﹐文帝時﹐有司奏舊科禦史中丞專道﹐而揚州刺史﹑毋陽尹﹑建康令並是京輦土地之主﹐或檢校非違﹐或赴救水火﹐事應神速﹐不宜稽駐﹐赤令分道。又《北史》元志爲洛陽令﹐與禦史中尉李彪爭路。彪言﹐禦史中尉﹐辟承華蓋﹐安有洛陽令與臣抗衡﹖志言﹐神鄕縣主﹐豈有俯同眾官趨辟中尉﹖孝文曰「洛陽我之丰沛﹐自應分路揚鑣。自今而後﹐可分路而行。」及出﹐志與彪折尺量道﹐各取其半。唐蓋循此制耳。僕因考之﹐中丞自魏晉以來﹐其權愈重﹐與司隸分督百僚。自皇太子以下﹐無所不糾﹐專督行馬內﹐司隸專督行馬外。至梁猶然﹐皇太子在宮門行馬內違法﹐皆得糾之。後魏攺爲中尉﹐督司百僚﹐其出入千步淸道與皇太子分路。王公百辟﹐咸使畏避﹐其餘百僚﹐下馬弛車止路旁。其違緩者﹐以棒棒之﹐其隆重如此﹐乃至俯與赤令分道而行。○以鄙俗語入詩中用唐人有以俗字入詩中用者﹐如張詩「銀注紫衣擎」﹐許渾詩「橘邊沽酒半壇空」﹐元微之詩「櫓﹛穴﹜動搖妨客夢」﹐杜子美詩「遮莫鄰雞下五更」﹐權徳輿詩「遮莫雪霜撩亂下」﹐杜荀鶴詩「子細尋思底模樣」﹐曰「帝鄕吾土一般般」﹐曰「萬般無染耳邊風」﹐張詩「歸來不把一文錢」﹐曰「酒引嬌娃活牡丹」﹐戴叔倫詩「秋風里許杏花開﹐杏樹旁邊醉客來」﹐王建詩「楊柳宮前忽地春」﹐曰「萬事風吹過耳輪」﹐曰「朝回不向諸餘處」﹐曰「若教更解諸餘語」﹐曰「新晴艸色暖溫暾」﹐白樂天詩「池水暖溫暾」﹐此類甚多。旁邊二字﹐見徐陵《雜曲》。○杜詩言沈宋《學林新編》曰﹕子美《懷鄭監李賓客詩》曰「鄭李光時論﹐文章並我先。陰何尙淸省﹐沈宋9356聯翩。」蓋謂陰鏗﹑何遜﹑沈約﹑宋玉也﹐四人皆能詩文﹐爲時所稱者。僕謂沈﹑宋非沈﹑約﹑宋玉﹐乃沈期﹑宋之問也。期﹑之問﹐聯名當時﹐見《文藝傳》。司空圖曰「國初上好文章﹐雅風特盛﹐沈﹑宋始典之後﹐傑出江寧﹐宏思於李﹑杜極矣。」元稹論李杜亦曰「上該曹﹑劉﹐下薄沈﹑宋。」宋玉在曹﹑劉之先﹐若謂宋玉﹐不應言下薄。○間平等語事有承襲用之不以爲異者﹐如宗室用間平二字之類是也。河間﹑東平﹐漢家二王封號﹐間平難以拆用﹐間猶言中耳﹐今言間平﹐似無義理﹐然用此二字﹐其來舊矣。僕觀《北史》論齊文襄諸子「𨿽有謝間平」﹐徐陵啟有「間平就國」之語。又人之雙名﹐有不可拆言者﹐如金日之類是也。東漢《費鳳碑》有「司馬慕藺相」﹐宋《庾信銘》有「年消張辟」﹐詩有「無復申包」之語。○借對借對自古有之﹐如《王褒碑》「年逾艾服﹐任隆臺衮。」江總作《陸尙書誄》「雁行攸序﹐龍作間才。」沈約《墓志》「以彼天爵﹐郁爲人龍」之類是也。對偶中有關兩字者﹐如梁元論曰「𨿽坐三槐﹐不妨家有三徑﹔𨿽接五侯﹐不妨門垂五柳」之類是也。○阿房宮賦杜牧之《阿房宮賦》曰「明星熒熒﹐開妝鏡也﹔綠云擾擾﹐梳曉鬟也﹔渭流漲膩﹐棄脂水也﹔煙斜霧橫﹐焚椒蘭也﹔雷霆乍驚﹐宮車過也﹐轆轆遠聽﹐杳不知其所之也。」楊敬之《華山賦》曰「見若咫尺﹐田千畝矣﹔見若環堵﹐城千雉矣﹔見若杯水﹐池百里矣﹔見若蟻垤﹐臺九層矣﹔醯雞往來﹐周東西矣﹔蠛蠓紛紛﹐秦速亡矣﹔蜂窠聯聯﹐起阿房矣﹔俄而復然﹐立建章矣﹔小星奕奕﹐焚咸陽矣﹔﹛系﹜﹛系﹜繭栗﹐祖龍藏矣。」二文同一機杼也。或者讀《阿房宮賦》至「歌臺暖響﹐春光融融﹐舞袖冷殿﹐風雨淒淒﹐一宮之間而气候不齊」﹐擊節嘆賞﹐以謂善形容廣大如此。僕謂牧之此意﹐蓋體魏卞蘭《許昌宮賦》曰「其陰則望舒涼室﹐義和溫房﹐隆冬禦﹐盛夏重裘﹐一宇之深邃﹐致寒暑於陰陽」﹐非出於此乎﹖○蝶粉蜂黃《艸堂詩餘》載﹕張仲隊《滿江紅》詞「蝶粉蜂黃都褪卻」﹐注﹐蝶粉蜂黃﹐唐人宮妝。僕觀李商隱詩﹐有曰「何處拂胸資蝶粉﹐幾時塗額藉蜂黃」。知《詩餘》所注爲不妄。唐《花間集》卻無此語。或者謂蝶交則粉落﹐蜂交則黃落。○用事相等魯直詩「﹤矢罷﹥矮金壺肯持送﹐授莎殘﹛艸鞠﹜更傳否。」注詩者但知ソ莎字見《曲禮》﹐不擇手注﹔至﹤矢罷﹥矮則引《玉篇》注曰﹐﹤矢罷﹥﹐短也。矮﹐不長也。不知此二字見《春官附音》注下謂﹐﹤矢罷﹥難﹐上皮買反﹐下苦買反﹐方言﹐桂林之間謂人短爲﹤矢罷﹥雉﹐雉正作矮字呼也。前輩用事﹐貴出處相等﹐傳注中用事﹐必以傳注中對。此如荊公詩「一水護田將綠繞﹐兩山排闥送靑來。」護田﹑排闥﹑皆西漢語也。謝邁詩亦曰「ソ挲蕉葉展新錄﹐從便桃花舒小紅。」○以物性諭人諭人作事有狐疑﹑猶豫等語﹐皆以物性言之。狐多疑慮﹐故曰「狐疑」。猶恐人害己﹐每豫上樹﹐故曰「猶豫」。謂人解事曰「能」﹐無人同共曰「獨」。能與獨﹐亦獸也。據《說文》﹐能﹐熊之類﹐獸中稱賢。獨如虎﹐行止無侶。以至謂狙獪﹑狡猾之類皆是也。又造次謂之率然﹐按《雜俎》﹐常山有巨蛇﹐首尾尢大﹐或觸之﹐中首則尾至﹐中尾則首至﹐中腰則首尾俱至﹐名曰率然。《孫子兵法》所謂率然者此也。然皆諭其一端﹐惟狼之諭尢多﹐言其恣食則曰「狼餐」﹐言其恣取則曰「狼貪」﹐言其威顧則曰「狼顧」﹐言其亂走則曰「狼竄」﹐言其陸梁則曰「狼扈」﹐言其專愎則曰「狼狠」﹐言其不卹則曰「狼戾」﹐言其不檢則曰「狼籍」﹐言其乖謬則曰「狼狽」。○東坡水調淮東將領王智夫言﹐嘗見東坡親染所制《水調詞》﹐其間謂「羽扇綸巾談笑處﹐檣櫓灰飛煙滅」﹐知後人訛爲彊虜。僕考《周瑜傳》﹐黃蓋燒曹公船時﹐風猛﹐悉延燒岸上營落﹐煙焰漲天﹐知檣櫓爲信然。○薦疏稱字與年孔融上表薦禰衡﹐曰「竊見處士平原禰衡﹐年二十四﹐字正平﹐淑質貞亮﹐英才卓躒。」應瞻上疏薦韋泓﹐曰「伏見議郎韋泓﹐年三十八﹐宇元量﹐純心淸衝﹐才識備濟。」蕭揚州薦士表曰「竊見祕書丞瑯琊臣王柬﹐年三十一﹐字思晦﹐七葉重光﹐海內冠冕。」古之薦人﹐皆言幾歲及稱其字。今之薦章﹐罕有此體﹐豈當時以其字素著故邪﹖此體至唐猶在﹐觀令狐楚薦齊孝若﹐亦曰「竊見前進士髙陽齊孝若﹐字考叔﹐年二十四」云云。範云讓封侯表曰「晉安郡候官令東海王僧孺﹐年三十五﹐理尙棲約﹐思致恬淡。」此稱年而不稱字。而唐韋處厚薦皇甫﹑崔顥薦樊衡﹐亦用此體﹐乃知唐人撰述﹐皆有所祖。○無恙無他今人言無恙無他﹐按《說文》﹐古人艸居﹐患他﹐相問無他乎﹐音徒何反。徐鉉注云﹐今俗作蛇﹐食遮反。如魯直詩於坡字韻協﹐「歲晚喜無他」之句是也。又《風俗通》曰﹕恙﹐毒虫也﹐喜傷人。古人艸居露宿﹐故相問必曰無恙。此意與無他同。東方朔《禮異經》謂北方大荒中﹐有獸食人﹐咋人則病﹐名曰犭恙。嘗近村落﹐入人室﹐皆患之﹐黃帝殺之。由是北方得無憂病謂之無恙。《禮異經》謂毒獸﹐與前說不同。○楊妃竊笛《容齋續筆》曰﹕明皇兄弟五王﹐至天寶初已無存者﹐楊太眞以三載方入宮。而元稹《連昌宮詞》云「百官隊仗避岐薛﹐楊氏諸姨車鬥風」﹐笑之也。僕考唐史﹐申王以開元十二年薨﹐岐王以十四年薨﹐薛王以二十二年薨﹐寧王﹑王以二十九年薨﹐而楊妃以二十四年入宮﹐號太眞﹐遂專房宴。是時﹐申岐薛三王𨿽已死﹐而寧二王尙存﹐是以張目擊其事﹐系之樂章﹐有曰「日映宮城霧半開﹐太眞簾捲畏人猜。黃番綽指向西樹﹐不信寧王回馬來。」又曰「虢國潛行韓國隨﹐宜春小院映花枝。金輿遠幸無人見﹐偸把王小管吹。」蓋紀其實也。惟容齋認楊妃爲天寶三年方入宮﹐所以有是失﹐不知天寶初﹐太眞進冊貴妃﹐非入宮時也。集中謂虢國竊王笛﹐而《百斛明珠》乃謂妃子竊寧王笛﹐此說不同。○張經涉十一朝《百斛明珠》載﹕楊妃竊笛﹐張詩云云。《劇談錄》載﹕唐武宗才人孟氏卒﹐張詩云云。一述明王時事﹐一述武宗時事﹐二事經涉八九十年﹐其懸絕如此。張《唐書》無傳﹐有文集十卷﹐不著本末﹐其粗見於《松陵集﹖顏萱序》中曰「過丹陽故居﹐已易他主。有四男一女﹐男曰椿兒﹑桂兒﹑椅兒﹑杞兒﹐三已物故﹐惟杞爲遺孕﹐與女尙存。故姬崔氏﹐霜鬢黃冠﹐杖策迎門﹐與之話舊﹐歷然可聽。琴書圖籍﹐今屬他人。橫塘之西﹐有田數百畝﹐力旣貧窶﹐十年不耕﹐歲賦萬錢﹐求免無所。」陸龜蒙亦序曰「元和中作宮體小詩﹐辭曲艷發﹐及老大﹐稍窺建安風格。或薦之天子﹐書奏不下﹐受辟於諸侯府。性狷介不容物﹐輒自劾去。居曲阿﹐性嗜水石﹐悉力致之﹐不蓄善田利產爲身後計﹐死未二十四年﹐而故姬遺孕﹐凍餒不暇。」觀二公所序﹐可以見平生大略矣。按《松陵集》時事在咸通間﹐龜蒙所謂死未二十年之語推之﹐死於宣宗大中之初年﹐是經涉十一朝也﹐計死時且百二十歲﹐其壽如此之長﹐是未可深詰也。嘗有詩曰「椿兒繞樹春園裏﹐桂子尋花夜月中。」又詩曰「一身扶杖二兒隨」﹐《桂苑叢談》惟知有此二子﹐不知又有所謂椅兒﹑杞兒者﹐並表而出之。○東坡卜算子山谷曰「東坡在黃州所作《卜算子》云云﹐詞意髙妙﹐非喫煙火食人語。」吳曾亦曰「東坡謫居黃州﹐作《卜算子》云云﹐其屬意王氏女也。讀者不能解。張文潛繼貶黃州﹐訪潘老得其詳﹐嘗題詩以志其事。」僕謂二說如此﹐無可疑者﹐然嘗見臨江人王說《夢得》﹐謂此詞東坡在惠州白鶴觀所作﹐非黃州也。惠有溫都監女頗有色﹐年十六﹐不肯嫁人﹐聞東坡至﹐喜謂人曰「此吾婿也。」每夜聞坡諷詠﹐則徘徊窗外。坡覺而推窗﹐則其女逾墻而去。坡從而物色之﹐溫具言其然。坡曰「吾當呼王郎與子爲姻。」未幾﹐坡過海﹐此議不諧。其女遂卒﹐葬於沙灘之側。坡回惠日﹐女已死矣﹐悵然爲賦此詞。坡蓋借鴻爲諭﹐非眞言鴻也。「揀盡寒枝不肯棲」者﹐謂少擇偶不嫁﹐「寂寞沙洲冷」者﹐指其葬所也。說之言如此﹐其說得之廣人蒲仲通﹐未知是否﹖姑志於此﹐以俟詢訪。漁隱謂鴻雁未嘗棲宿樹枝﹐惟在田葦間。「揀盡寒枝不肯棲」此語亦病。僕謂人讀書不多﹐不可妄議前輩詩句。觀隋李元操《鳴雁行》曰「夕宿寒枝上﹐朝飛空井旁。」坡語豈無自邪﹖○在人賢識其大《論語》「在人賢者識其大者」﹐又曰「多見而識之」﹐識字無音﹐今人多讀如正字﹐如近時上庠出《賢者識文武之大賦》題﹐其與選者皆作入聲押﹐不知乃志字。僕觀《劉歆傳》﹑蔡邕《石經》﹐皆曰「在人賢者志其大者」﹐《溝洫志》「多見而志之」﹐是讀識爲志也。《論語》「亡之命矣夫」﹐亡訓死。而楚王囂曰「蔑之命矣夫」﹐蔑訓無﹐是以死亡字爲有無字讀矣。《論語》「因不失其親」﹐《南史》王元規曰「姻不失親」﹐古人所重﹐豈得輒婚非類﹖張說之碑﹐亦曰「姻不失親﹐官復其舊」﹐是以相因字爲婚姻字用矣。《論語》「風乎舞雩﹐詠而歸」。後漢仲長統曰「諷於舞雩之下﹐詠歸髙堂之上。」是以風字爲諷字用矣。《論語》「遠佞人」﹐李繪曰「���������������以遠離字爲遠近字呼矣。《周易》「君子道長」﹐長字﹐傅咸﹑韓退之等詩﹐並作平聲協﹐是以生長字作長短字呼矣。《毛詩》「唱予和女」﹐和字本去聲讀。鮑昭「髙唱好相和」﹐作平聲押。○古人句法《禮記﹖曲禮》問國君之富﹐數地以對。問大夫之富﹐曰有宰食力。問士之富﹐以車數對。問庶人之富﹐數畜以對。其間數車以對﹐獨轉其語曰「以車數對。」此古人錯綜文體。《左傳》曰「我之不共﹐魯故之以。」曰「是昆吾稔之日也﹐侈故之以。」倒用文勢﹐如此下語。此與《匈奴傳》「必我也爲漢患者」﹐同一句法。○葺輯《左傳》叔孫所館﹐𨿽一日﹐必葺其墻屋。世言修茸﹐祖此語也。又前漢朱云折檻﹐上曰「因而茸之。」注﹐葺﹐搜集同﹐補合之也。僕考《周禮》「葺屋參分」﹐注﹐七八反。《劉音集》﹐知葺輯�意。○大小言作晉梁間多戲爲大﹑小言詩賦。郭茂倩《雜體詩集》謂此體祖宋玉﹐而許彥同謂樂府記大小言作﹐不書始於宋玉﹐豈誤也﹖僕謂此體﹐其源流出於莊﹑列鯤鵬﹑螟之說﹐非始宋玉也。《禮記》曰「語小天下莫能破﹐語大天下莫能加。」屈原《遠遊》曰「其小無內﹐其大無限。」○饑食楡皮乙卯春﹐歉甚﹐淮人至剝楡皮以塞饑腸﹐所至楡林彌望皆白。或者咨嗟﹐謂不知何以知此﹖僕讀《前漢﹖天文志》﹐河平元年﹐旱傷麥﹐民食楡皮。《淮南萬畢術》亦曰「八月剝楡﹐令人不饑。」知古者嘗以此爲弭饑之具﹐是以庾信《謝賚米啟》曰「剝楡皮於秋塞﹐掘蠻鼠於寒山。」掘鼠事﹐見蘇武﹑臧洪等傳。○烏龍黃耳今諺有喚狗作烏龍語。按《搜神記》﹑張然《續仙傳》﹐韋善俊家有犬名烏龍﹐呼犬有自也。陸機黃耳傳書事﹐前輩有謂黃耳非犬﹐恐家僮姓名。僕考本傳與夫《述異記》﹐知其爲黃犬甚明。崔豹《古今注》曰「犬一名黃耳。」二者名犬舊矣。○楊白花今市井人言快樂﹐則有唱楊白花之說﹐其事見《北史》。時有楊華者﹐本名白花﹐容貌環偉。胡太后逼幸之﹐華懼禍及﹐攺名華﹐遁去。胡後追思不已﹐爲作《楊白花歌》﹐使宮人晝夜連臂蹋歌之﹐聲甚淒惻。柳子厚有《楊白花詩》﹐此正與漢宮人歌《赤鳳來》曲相似﹐見《趙后外傳》。●卷二十五○鸞鳳萬舉《漢宣帝紀》元康三年﹐詔曰「前年夏﹐神爵集雍。今春﹐五色鳥以萬數飛過屬縣。」神爵四年﹐「鸞鳳萬舉﹐蜚覽翺翔。」師古曰﹕萬舉﹐猶言舉以萬數。僕謂鳳皇上瑞之物﹐豈徒出哉﹖必明盛之朝﹐然後一出。故衰周非其時而出焉﹐孔子起何徳之嘆。今宣帝之時﹐鳳皇之出﹐無慮十數次﹐且每至動以萬數﹐又何其多邪﹖竊恐非鳳如皇者耳﹐黃霸所指分雀之類者也。此鸞鳳萬舉﹐史家大其說耳﹐且鳳所以異者﹐爲其罕見且艱得故爾。今其數出至於萬數﹐與燕雀何異﹐安足貴邪﹖○劉穆之仰看飛鳥則應人必錯﹐心在鴻鵠則學奕不就。此理之必然者。史載劉穆之甚異﹐內總朝政﹐外供軍旅﹐決斷如流﹐事無壅滯﹐賓客輻輳﹐求訴百端﹐遠近諮稟﹐盈階滿室﹐目覽詞訟﹐手答箋記﹐耳行聽受﹐口企酬對﹐不相參錯﹐悉皆贍舉。裁有閒暇﹐手自寫書﹐尋覽篇章﹐校定書籍。其精力聰給﹐自古未有如此者。穆之非神人乎﹖夫人心無二用﹐安有五官兼應如此﹐而事事皆當﹐無幾微錯謬之理﹖此疑史言之過。○夏商鑄錢世言錢起於周太公《九府圜法》。《前漢志》云﹕凡貨金錢布帛爲用﹐夏殷以來﹐其詳靡記。漢《鹽鐵論》亦曰﹕夏后以貝﹐殷以紫石﹐後世或金錢刀布﹐是周以前未用錢。僕觀太公《六韜》曰﹕武王入殷﹐散鹿臺之金錢﹐以與殷民。《史記》曰﹕紂厚賦斂﹐以入鹿臺之錢。又曰﹕散鹿臺之錢﹐以賑濟貧民。髙謙之亦曰﹕昔禹遭大水﹐以歷山金鑄錢﹐救人之困。湯遭大旱﹐以莊山之金鑄錢﹐贖人之賣子。是三代皆已鑄錢﹐不但周也。○王褒碑《仲弓》謂﹕居簡以行簡﹐則失之太簡﹔惟居敬以行簡﹐則簡不爲太甚。此夫子所以然之。而周王褒作《陸氏碑》﹐乃曰「處眾謙﹐居簡行敬。」不知簡豈可以行敬乎﹖其率意而言﹐不審於義理所安如此﹗○文士言數目文士言數目處﹐不必深泥。此如九方臯相馬﹐指其大略﹐豈可拘以尺寸﹖如杜陵《新松詩》「何當一百丈﹐欹蓋擁髙檐。」縱有百丈松﹐豈有百丈之檐﹖漢通天臺可也。又如《古柏行》「黛色參天二千尺」﹐二千尺﹐二百丈也。所在亦罕有二百丈之柏。此如晉人「峨峨如千丈松」之意﹐言其極髙耳。若斷斷拘以尺寸﹐則豈復有千丈松之理﹖僕觀諸雜記深泥此等語﹐至有以九章算法算之﹐可笑其愚也。○續釋常談《續釋常談》引中朝故事﹐以證蚊廚之說。僕觀《南史》﹐宋武妃碧綃蚊幬。幬音疇﹐禪帳也﹐正蚊廚之義。元稹有《舊蚊幬詩》﹐蚊廚事見齊威公。《續釋常談》引《談藪》﹐髙祖謂不讀謝詩三日覺口臭﹐以證俗謂口臭之說。僕謂前此應劭《官儀》載﹐刁協年老口臭﹐帝賜雞舌香﹐使含之奏事。此猶未也﹐又前而西漢髙帝謂柏直是口尙乳臭﹐則口臭二字﹐其來又遠﹐不可引六朝爲證也。○齊已詩今言中酒之中﹐多以爲平聲﹐祖《三國誌》「中聖人」﹑「中賢人」之語。然齊已《柳詩》曰「低似中陶潛酒﹐軟極如傷宋玉風。」乃作仄聲。或者謂平仄一意。僕謂中酒之中﹐從仄聲﹐自有出處。按《前漢﹖樊噲傳》「軍士中酒」﹐注﹕竹仲反。齊已祖此。○不用南人爲相祖宗朝不用南人爲相。僕嘗求之古矣﹐亦有是說。觀《南史》﹐齊髙帝欲用張緒爲僕射﹐以問王儉。儉曰「緒少有佳譽﹐誠美選矣。南士由來少居此職。」褚彥回曰「儉少年或未諳耳﹐江左用陸玩﹑顧和﹐皆南人也。」儉曰「晉氏衰政﹐不可爲則。」宋武帝亦嘗謂沈文季曰「南士無僕射﹐多歷年所。」文季曰「南風不競﹐非復一日。」○古人對偶《石林詩話》云﹕晉魏間詩﹐尙未知聲律對偶。陸云相謔之辭﹐所謂「日下荀鳴鶴﹐雲間陸士龍」者﹐乃正爲的對。至於「四海習鑿齒﹐彌天釋道安。」乃知此體﹐不待沈約而後能也。僕謂晉魏以前對偶之語﹐不爲無之。然出於自然﹐不期對而自對﹐非如後人牽彊紐合以爲工也。孔融曰﹔「坐上客常滿﹐尊中酒不空。」其气質爲如何﹖《毛詩》不必問﹐只如《虞書》﹐元首明對股肱良﹐便已親的。○詩人斷句入他意《步裏客談》云﹕古人作詩﹐斷句輒旁入他意﹐最爲警策。如老杜云「雞虫得失無了時﹐注目寒山倚江閣」是也。魯直《水仙詩》亦用此體﹐「坐對眞成被花惱﹐出門一笑大江橫。」至陳無已「李杜齊名吾豈敢﹐晚風無樹不鳴蟬。」直不類矣。僕謂魯直此體甚多﹐不但《水仙詩》也﹐如《書池寺詩》「退食歸來北窗夢﹐一江風月趁漁船。」《二虫詩》「二虫愚智俱莫測﹐江邊一笑人無識。」詞曰「獨上危樓情悄悄﹐天涯一點靑山小。」皆此意也。唐人多有此格﹐如孟郊《夷門雪詩》曰「夷門貧士空吟雪﹐夷門豪士皆飲酒。酒聲歡蘭入雪消﹐雪聲激烈悲枯朽。悲歡不同歸去來﹐萬里春風動江柳。」○晉惟尉用一印晉世官府印章不用故者﹐每除任則重鑄﹐非若今之官府專用一印也。觀孔琳之於義熙末建言「今世惟尉一職﹐獨用一印。至於內外羣官﹐每遷悉攺。終年刻鑄﹐喪功消實﹐金銀銅炭之費﹐不可勝言。愚請眾官卽用一印﹐無煩攺作﹐仰補天府﹐非惟無益。」觀此﹐知晉世惟尉用一印﹐他官不然。○賈趙二後《晉﹖湣懷太子傳》載﹕賈後使人毒殺太子事﹐首尾甚悉﹐微而婢妾應答之語﹐亦載其間。此筆正仿《前漢﹖趙后傳》作﹐趙后使人毒殺曹宮﹐而司隸解光所奏千有餘言﹐具得曲折﹐宛然如今之獄詞﹐事理灼然。使人讀之﹐百世之下﹐猶爲之憤惋﹐況當時乎﹖○謚文與正本朝單謚文者﹐惟楊大年﹑王荊公二三人而已。單謚正者無之﹐蓋正之一字﹐未易當爾。復謚文正﹐則有如範﹑如王﹑如李﹑如司馬之流。僕考《唐會要》﹐單謚文者十九人﹐單謚貞者四十人﹐如閻立本輩亦曰貞﹐是何正人之多也﹖乃知唐人之謚﹐未免過許。○卜式何預學校舒元輿撰《國庠記》曰「詩書禮樂﹐國之洪源。浚其源﹐天下可以光潤﹔窒其源﹐天下爲之憔悴﹐嬴室之自絕於天下。漢初才息干戈﹐復浚其源﹐而後生公孫弘﹑寬﹑卜式之徒﹐競出維持戰爭之漢。二百年間﹐無所失墜。」僕觀卜式「朴魯不學」﹐但能爲天子牧羊。漢家文治﹐彼無所預﹐而元輿例言﹐失矣﹗謂仲舒可也。班史謂儒雅﹐公孫弘﹑董仲舒﹑寬﹔質直﹐汲黯﹑卜式。古人自有定論﹐元輿何謬於去取乎﹖○王建宮詞王建《宮詞》曰「叢叢洗手繞金盆﹐旋拭紅巾入殿門。」又曰「縱得紅羅手帕子﹐當心畫出一雙蟬。」知唐禁中用紅手巾﹑紅帕子。又曰「聖人生日明朝是﹐私地先須屬內監。自寫金花紅榜子﹐前頭先進鳳凰衫。」知聖節內人通寫金花榜子﹐進鳳凰衫。又曰「天寶年來勤政樓﹐每年三日作千秋。」又知當時以三日爲千秋節﹐可見其盛。按《會要》「千秋節﹐咸令宴樂休假三日。」○利益後嗣貢禹上書曰「臣犬馬之齒八十有一。凡有一子﹐年十二。」禹年八十一﹐而有子十二﹐是六十九歲方有子矣。其﹤喜﹥得嗣息如此﹗觀其晚年上疏﹐論民間以產子三歲出口賦錢﹐重困﹐生子輒殺﹐宜令兒七歲出口錢。其詞甚切﹐想禹﹤喜﹥得嗣息﹐故推是念。又觀北魏永平間﹐將誅元愉妾李氏﹐羣臣無敢言者。敕崔光爲詔﹐光逡巡不作﹐奏曰「元愉妾懷妊﹐戮至刳胎﹐桀紂之主﹐乃行斯事。陛下春秋日長﹐未有儲體﹐皇子𦇤褓﹐尋至夭失。乞舒李獄﹐以俟育孕。」帝欣然納之﹐是亦以後嗣爲念﹐免至殺胎。夫魏主以殘忍之性﹐恣行誅戮﹐宜若不可回﹐然一聞是語﹐甚爲之惻然﹐少弛刑禁﹐則知人誰無是心﹐有能動其機﹐挽回仁念﹐差直易耳。因觀二公之言﹐其利甚博。又思世有不爲利益後嗣計者﹐顧以慘刻爲術﹐求媚於時﹐嗚呼哀哉﹗○文帝薄葬漢文帝遺詔﹐霸陵山川﹐因其故﹐無有所攺﹐示從儉也。班固贊帝治霸陵皆瓦器﹐不得以金銀銅錫爲飾﹐因其山不起墳。劉向亦曰「文帝去墳薄葬﹐以儉安神。」可謂知帝矣。觀《晉﹖索琳傳》﹐不能無疑。三秦人發漢霸﹑杜二陵﹐多獲珍寶。晉帝問琳曰「漢陵中物何多邪﹖」琳對以漢天子卽位一年而爲陵﹐天下貢賦三分之一供宗廟。一供賓客﹐一充山陵。漢武帝享年久長﹐比崩而茂陵不復容物﹐木皆已拱。赤眉取陵中物﹐不能減半。於今猶有朽帛委積﹐金玉未盡。此二陵是儉者耳。僕觀此說﹐以謂武帝固應如是多藏金錢財物﹐已見於貢禹所陳矣。宣帝不得而知﹐然以貢禹杜陵宮人數百之言推之﹐恐亦未免。惟文帝平生節儉﹐人無間言﹐臨終遺至薄之制﹐微至銅錫﹐不以爲飾﹐炳然載諸史冊﹐以薄送終﹔而山陵中畜積如此之富﹐是不可曉﹐得非景帝違治命之意乎﹖又考《晉﹖湣帝紀》﹐建興二年﹐盜發霸﹑杜陵及薄太后陵﹐金玉彩帛﹐不可勝計。敕收其餘﹐以實內庫。可驗畜積之多也。是文帝之陵﹐果不免矣。然而沈炯賦曰「咄嗟驪山之阜﹐惆悵霸陵之原﹐文若儉而無隙﹐嬴發掘其何言。」鮑溶詩曰「儉風本自張廷尉﹐霸陵一代無毀發。」白樂天詩亦曰「驪山腳下秦皇墓﹐一朝盜掘墳陵破。可憐寶玉歸人間﹐暫借泉中買身禍。奢者狼狽儉者存﹐一凶一吉在眼前。憑君回首向南望﹐漢文葬在霸陵原。」如炯﹑白等所言﹐則霸陵初未嘗發也﹐不知前說何以紛紛如此﹖○左右丞相古者以右丞相爲尊﹐左丞相次之。如湯以伊尹爲右相﹐以仲虺爲左相﹔漢以陳平功第一﹐爲右丞相﹐周勃功第二﹐爲左丞相之例是也。後世以左丞相爲上﹐右丞相次之﹐如晉以王睿爲左丞相﹐以王保爲右丞相。《北史》斛律金進位右丞相﹐遷左丞相之例是也。官以左爲上﹐其來久矣﹐馴至於今日。僕觀國家班次與夫鄕黨齒序之類﹐無以左爲尊。至於官職名號﹐又往往爲重者﹐如文武之有左右選﹐中書之有左右司﹐記注之有左右史﹐是皆先左而後右者﹐初不可一槪論也。白樂天制曰「魏晉以還﹐右卑於左。」○元二之災《容齋隨筆》曰﹕鄧騭爲大將軍時﹐遭元二之災﹐人民饑荒。注﹕卽元元也﹐二字﹐二點也。漢碑有《楊孟文石門頌》云﹕中遭元二﹐西夷殘害。《孔耽碑》云﹕遭元二坎坷﹐人民相食。趙氏《金石跋》云﹕若讀元元﹐不是文理﹐疑當時自有此語﹐漢注非也。按王充《論衡﹖恢國篇》云﹕今上嗣位﹐元二之間﹐嘉徳布流。三年﹐零陵生芝艸﹐四年﹐甘露降﹐五年芝復生﹐六年黃龍見」﹐則所謂元二者﹐謂建初元年二年也。安帝永初元年二年﹐郡國地震大水﹐鄧騭以二年十一月拜大將軍﹐則知所謂元二者﹐謂永初元年二年也。僕觀《陳忠傳》曰﹕自帝卽位以後﹐頻遭元二之。百姓流亡﹐盜賊並起。忠以爲憂﹐上疏曰「臣竊見元年以來﹐盜賊連發」云云。其言如此﹐益信所謂元二者﹐乃元年二年也。又按忠仕於永初中﹐則所謂元二之時﹐正與鄧騭之時甚合﹐益知《隨筆》所考﹐爲有驗矣。○漢嫁娶喪葬過制楊王孫生厚自奉養﹐及病且終﹐屬其子以贏葬﹐此正與吾夫子以速朽之說﹐救桓司馬石槨之意同。祁侯不曉其意﹐以書責之。王孫報曰「吾葬﹐將以矯世也。厚葬無益於死者﹐俗人競以相髙。」僕觀《鹽鐵論》﹐乃知漢人厚葬之敝﹐果未免如王孫所云者﹐曰「今富者繡墻題湊﹐中者梓棺便槨﹐貧者畫荒衣袍﹐繒囊緹橐」﹐又曰「今生不能致愛敬﹐死以奢侈相髙。𨿽無哀戚之心﹐而厚葬重敝者﹐則稱以爲孝﹐顯名立於世﹐光榮著於俗。黎民相效﹐至於發屋賣業」﹐又曰「無而爲有﹐貧而彊誇﹐送死殫家﹐遣嫁滿車。富者空減﹐貧者稱貸」。貢禹亦曰「眾庶葬埋﹐皆虛地上以實地下﹐其過自上生。」可見當時厚葬之敝也。夫孝無哀戚之心﹐而以厚葬爲禮。梓者﹐東園祕器﹐中人或得用之。送死至於殫家﹐遣女至於滿車﹐風俗之靡﹐從可知矣。不特凶禮如是﹐吉禮亦然。漢近古尙爾﹐況寥寥於千百載下乎﹖後漢王符亦極言嫁娶喪葬費用過制﹐甚與《鹽鐵論》意同。○郭璞先知《隨筆》云﹕《世說》郭景純過江﹐居於曁陽。墓去水不盈百步﹐時人以爲近水。景純曰「將當爲陸﹐今沙漲﹐去墓數十里﹐皆爲桑田。」此說蓋以郭爲先知也。世俗《錦囊葬經》﹐爲郭所著。行山卜宅兆者﹐卽爲元龜。然能知水之爲陸﹐獨不能卜吉以免禍乎﹖僕謂不然﹐一飲一啄﹐莫非素定﹐況生死之大乎﹖故術之精者﹐可以預知﹐而不可以預計。景純對王處仲謂今日必死﹐亦知吾數止此﹐無可柰何﹐已而果然。是景純自度不能以人術勝天理也﹐如此孰謂卜吉可以免其非命乎﹖然世有禳災延壽之理﹐則有一說﹐莫若修徳。○掖庭收養曾孫《隨筆》云﹕戾太子死﹐武帝追悔﹐爲之族江充家。黃門蘇文助充譖太子﹐至於焚殺之。李壽加兵刃於太子﹐亦以他事族。田千秋以一言至爲丞相。又作思子宮﹐爲歸來望思之臺。然其孤孫囚系於郡邸﹐獨不能釋之﹐至於掖庭令養視而不問也。豈非漢法至嚴﹐旣坐太子以反逆之罪﹐𨿽心知其冤﹐而有所不赦者乎﹖僕謂不然﹐武帝旣知太子無辜﹐而爲重戮其害己者﹐大用其愛己者矣﹐正宜雪其冤而封其後可也﹐何至反以坐非辜之嫌﹐而不赦其孫乎﹖揆人情﹐似無此理。蓋武帝自太子死後﹐已屬意於鉤弋之子矣。鉤弋之子年五六歲﹐壯大多知。上常言類我﹐又感其生與眾異﹐甚奇愛之﹐心欲立焉。彼皇曾孫𦇤褓小兒﹐固知其無足慮者﹐然其外氏如衛﹑如許﹐徒黨猶熾﹐蓋恐因此追悔之後﹐湔拂其孫﹐適以起紛紛之變。帝明知其無辜﹐故特置而不問﹐但令掖庭收養而已﹐一面自謀立鉤弋之子。此武帝繩墨自出於胸中﹐絲毫之機不露如此﹐非剛決孰能爾哉﹗○魏其侯傳《漢書》載魏其侯事﹐曰「嬰守滎陽﹐監齊趙兵。七國破﹐封爲魏其侯﹐遊士賓客爭歸之。每朝議大事﹐條侯﹑魏其﹐列侯莫敢與亢禮。四年﹐立栗太子﹐以嬰爲傅。七年﹐栗太子廢﹐嬰爭弗能得﹐謝病屏居藍田南山下。」《史記》載此﹐則曰「竇嬰守滎陽﹐監齊趙兵。七國兵已盡破﹐封嬰爲魏其侯﹐諸遊士賓客爭歸魏其侯。孝景時﹐每朝議大事﹐條候﹑魏其侯﹐諸列侯莫敢與亢禮。孝景四年﹐立栗太子﹐使魏其侯爲太子傅。孝景七年﹐栗太子廢﹐魏其數爭不能得。魏其謝病﹐屏居田南山之下。」此段史文不滿百字﹐較之班史多二十七字。班史三用嬰字﹐兩用魏其字﹔《史記》兩用嬰字﹐六用魏其字。班史無孝景字﹐史記凡三用之。○史文因誤《漢書﹖寧成傳》曰「爲人上﹐操下急如束濕。」師古謂束濕﹐言其急之甚也。濕物則易束。《史記》則曰「如束濕薪」。《李廣傳》曰「諸妄校尉﹐以軍功取侯者數十人。」張晏謂妄﹐猶凡也。《史記》則曰「諸部校尉」。《田傳》曰「竇嬰爲大將軍﹐爲諸曹郎﹐未貴﹐往來侍酒嬰所﹐跪起如子姓。」師古謂姓﹐生也﹐言同子禮﹐若己所生。《史記》則曰「跪起如子侄。」觀《史記》之文﹐殊不費分解。𨿽子姓之語﹐出於《禮記》﹐子侄二字﹐亦近人情。●卷二十六○隸釋洪氏集漢人碑刻爲《隸釋》﹐甚有補於後學。然亦間有意未到處﹐如《甫阝閣頌》「行理咨嗟」﹐則釋爲行李。僕按《左傳》昭公「行理之命」﹐杜預注云﹕行理﹐使通問者。洪以行理爲行李﹐不爲無據﹐然釋以行裏﹐亦似意順﹐蓋言行道之人﹐皆咨嗟不止﹐使人而已。古者理﹑裏字通用。又如「柔遠而邇」﹐而字無釋。僕疑而字借用能字耳﹐耐卽古能字也。蓋漢人書字有增偏旁者﹐有損偏旁者。增偏旁者﹐如書英爲瑛﹔損偏旁者﹐如書繼爲之例是也。增玉爲瑛﹐損糸爲﹐又安知此碑不以理爲裏﹑而爲耐乎﹖又《鄭固碑》有「逡遁退讓」之語。洪氏謂用《史記》引賈生「逡巡遁逃」之語。僕謂非用《史記》之語﹐蓋用《前漢﹖外戚傳》「太伯逡循固讓」之文爾。逡遁卽逡巡之義﹐合讀爲逡循。而洪氏謂合讀如本字。僕謂𨿽「逡巡遁逃」賈生有是語﹐今單讀爲逡遁﹐於文勢順乎﹖按《前漢﹖敍傳》曰「不疑逡遁致仕」﹐《外戚傳》曰「太伯逡循固讓」﹐《平當傳﹖贊》曰「平當逡遁有恥」﹐師古注﹕遁讀與巡同。此可驗也。《管子》亦曰「蹴然逡遁」﹐又《仲秋下句碑》曰「爰玆衰微﹐三命縮贏。背爾嬪儷﹐孤嗣單煢。」洪氏謂「爰玆衰微﹐三命縮羸」者﹐知其嘗貢選也﹔「背爾嬪儷﹐孤嗣單煢」者﹐知其有妻孥也。僕謂三命者﹐卽陰陽家五星三命之說﹐猶言壽命短促也。《嚴沂碑》亦云「經說三命﹐君獲其央」﹐《孫根碑》云「贏縮有命﹐不可增損」﹐卽此意也。洪謂貢選之說﹐其指似迂。○二公不喜人議其文《容齋續筆》曰﹕歐公作《尹師魯墓銘》﹐但稱文章簡而有法。或以爲未盡﹐公怒﹐至貽書他人責之。荊公作《錢公輔母墓銘》但云「子宮於朝﹐丰顯矣。」公輔不滿﹐公曰「宜以見還。」二公不喜人議其文如此。僕謂荊公人有片善﹐稱贊不已。歐公制作﹐竄攺無餘。二公好善﹐動皆若此﹐豈有吾文未盡﹐而反諱人議之理﹗不知前輩作文﹐輕重貴於適中﹐假借不欲太甚﹐或者往往欲其極力稱借﹐豈二公之所樂乎﹖昔韓熙載嘗爲江南一貴人制墓銘﹐其間無甚可述。文竟﹐其人不滿﹐再丐潤色﹐韓書一絕卻之﹐如此風尙矣。僕謂使其議是﹐二公政自心服。何至不喜﹖其不喜者﹐以妄論故耳。容齋謂二公皆不喜人議其文﹐是又非深知二公者也。○十萬橫行北齊盧詢祖表曰「十萬橫行﹐樊將軍請而受屈﹔五千深入﹐李都尉降而不歸。」時人以爲工。僕謂此八字已先見於梁矣。王僧孺《與何遜書》曰「腦日逐﹐髓月支﹐擁十萬以橫行﹐提五千而深入」﹐又爲《祖豫州墓志》曰「或欲十萬而橫行﹐乍思五千而深入﹐」又任孝恭表曰「深入五千﹐張空拳而報主﹔橫行十萬﹐勒燕嶺以酬君。」何書「腦日逐﹐髓月支」﹐卽楊子云「腦幕沙髓余吾意。」宋武帝詔亦曰「南腦勁越﹐西髓剛戎。」○錄尙書事漢置錄尙書﹐蓋取舜納大麓之義。此漢儒釋經之蔽。按《書》本意﹐麓卽林麓﹐非他意也。太史公曰「堯使舜入山林川澤﹐暴風雷雨﹐舜行不迷。」此說正得經意。釋者乃謂舜大錄萬機之政﹐陰陽和﹐風雨時。其鑿甚矣﹗是習聞當時之說爾。領尙書事﹐自武帝時置﹐歷世不玫﹐如張安世﹑霍光﹑王鳳﹑師丹所除是也。至章帝時﹐乃攺爲錄尙書事﹐以趙等爲之。章帝蓋專其一時之權﹐以一字易之﹐不知權重無以復加﹐貽患於後世。其權在三公上﹐每少帝立則置之﹐猶古者冢宰總己之義。魏晉之世﹐權臣移鼎之釁﹐往往由此。吁﹐可嘆也﹗今州官有錄事﹐縣吏有押錄﹐恐承此名。○烏頭白今人諭事之難濟﹐有「老鴉頭白」之說。僕觀燕太子丹質於秦﹐欲求歸﹐秦王曰「烏頭白﹐馬生角﹐乃可。」事見《風俗通》《論衡》。是以曹子建詩曰「子丹西質秦﹐烏白馬角生。」鮑昭詩曰「潔誠洗志朝暮年﹐烏白馬角寧足言。」太史公但云「天雨粟﹐馬生角。」○漢人用積薪字賈誼曰「抱火厝之積薪之下」﹐董仲舒曰「抱薪救火﹐愈甚﹐無益也。」此說出於《戰國策》《鬼穀子》。《戰國策》曰「抱薪救火﹐薪不盡﹐火亦不止。」《鬼穀子》曰「抱薪趨火﹐燥者先然。」《鄧析子》亦曰「救火投之以薪。」賈﹑董之言祖此。汲黯曰「陛下用人如積薪﹐後來者居上。」此語出於《文子》。黯蓋引而言之耳。漢書二處用積薪字﹐皆無音﹐是以積字從本音也。僕謂此二字宜本之《周禮》「甸人積薪」﹐音子賜切﹐《漢書》合從此音。○長安浩穰《張敞傳》曰「京兆典京師﹐長安中浩穰」﹐注﹕穰音人掌反﹐只此一音。李商隱作平聲用﹐其爲京兆表﹐曰「曲蒙恩澤﹐方尹浩穰﹐旣殊有截之歡﹐合首無疆之祝。」穰字作平聲呼﹐固𨿽一意﹐然於理合從《漢書》上聲用。○烏鬼老杜詩「家家養烏鬼」﹐說者不一。《懶眞子》以爲豬﹐蔡寬夫以爲烏野七神﹐《冷齋夜話》以爲烏蠻鬼﹐沈存中《筆談》《緗素雜記》《漁隱叢話》﹑陸農師《埤雅》以爲鸕鶿﹐四說不同。惟冷齋之說爲有據。觀《唐書﹖南蠻傳》﹐俗尙巫鬼﹐大部落有大鬼主﹐百家則置小鬼主。一姓白蠻﹐五姓烏蠻。所謂烏蠻﹐則婦人衣黑繒﹔白蠻﹐則婦人衣白繒。又以驗《冷齋》之說。劉禹錫《南中詩》亦曰「淫祀多靑鬼﹐居人少白頭。」又有所謂靑鬼之說﹐蓋廣南川峽諸蠻之流風﹐故當時有靑鬼﹑烏鬼等名。杜詩以黃魚對烏鬼﹐知其爲烏蠻鬼也﹐審矣。然觀元微之詩曰「鄕味尢珍蛤﹐家神悉事烏。」又曰「病賽烏稱鬼﹐巫占瓦代龜。」注﹕南人染病﹐競賽烏鬼。此說又似不同﹐據《南蠻傳》﹐烏卽烏黑之烏﹐而元詩以蛤對烏﹐則以爲烏鴉之烏。○唐言金印歐公《集古錄》曰﹕《崔能神道碑》﹐李宗閔撰﹐有云「拜禦史丞﹐持節觀察黔中﹐賜紫服金印」者。隋唐有隨身魚而靑紫爲服色﹐宗閔謂賜金印者﹐謬也。僕謂唐人言金印者甚多﹐不但宗閔而已。《劉禹錫集﹖髙陵令碑》亦曰「充渠堰副使﹐錫朱衣銀章。」《王公碑》曰「攝禦史中丕﹐紫衣金章。」《史孝章碑》曰「兼監察禦史﹐賜朱衣銀印。」《柳子厚集﹖陽道州碣》曰「皇帝以銀印赤紱﹐卽貶所起陽公。」《柳公墓表》曰「遷大理評事﹐加朱裳銀印。」《張燕公集﹖郭知運碑》曰「嗣子英傑﹐假紫服金章。」似此不一﹐蓋以當時服色言之﹐非眞所謂漢印綬者。○唐袍服用花綾唐人袍服用花綾。僕觀白樂天《謝裴常侍贈鶻銜瑞艸緋袍魚袋詩》曰「魚綴白金隨步躍﹐鶻銜紅綬繞腰飛。」《弟行簡賜章服詩》曰「榮傳錦帳花聯萼﹐彩動綾袍雁趁行。」注﹕緋多以雁銜瑞莎爲之。《喜劉蘇州賜金紫詩》曰「魚佩葺鱗光照地﹐鶻銜瑞艸勢衝天。」《方鎭詩》曰「通犀排帶胯﹐瑞艸勒袍花。」白詩多言此。按《唐會要》﹐徳宗詔﹕「頃來賜衣﹐文彩不常﹐非制也。今宜有定制﹐節度使宜以雕銜綬帶﹐取其武毅﹐以靖封內。觀察使宜以雁銜威儀﹐取其行列有序﹐牧人有威儀也。」威儀委瑞艸也﹐《唐志》亦詳。○孟嘗非謚《史記﹖孟嘗君傳》云﹕嬰卒謚爲靖郭君﹐文卒謚爲孟嘗君。僕謂苟如是﹐則是田嬰﹑田文在時未爲靖郭﹑孟嘗君﹐死後乃稱耳。嬰不必考也﹐按馮歡告秦王曰「亦知齊之廢孟嘗君乎﹖」又曰「使齊重於天下者﹐孟嘗君也。」似此稱孟嘗君者甚多﹐考之當時孟嘗君正在﹐安得謂之謚乎﹖○野航《漁隱叢話》云﹕杜子美詩「野航恰受兩三人」﹐航當作艇﹐航是大舟。僕謂漁隱蓋見左思賦「長鯨吞航」﹐子美詩「已具浮天航」﹐樂天詩「野艇容三人」﹐故有是說﹐不知航亦有小者。《詩》所謂「一葦杭之」﹐豈大舟也﹖「秋水才添四五尺﹐野航恰受兩三人」﹐其穩貼如此﹐不應攺也。○半夜鐘歐公云﹕唐人有「姑蘇城外寒山寺﹐夜半鐘聲到客船」之句﹐說者云﹐句則佳也﹐其如三更不是打鐘時。《王直方詩話》引於鵠﹑白樂天﹑溫庭筠半夜鐘句﹐以謂唐人多用此語。《詩眼》又引齊武帝景陽樓有三更鐘﹑丘仲孚讀書限中宵鐘﹑阮景仲守吳興禁半夜鐘爲證。或者以爲無常鐘。僕觀唐詩言半夜鐘甚多﹐不但此也。如司空文明詩曰「杳杳疏鐘發﹐中宵獨聽時。」王建《宮詞》曰「未臥嘗聞半夜鐘」﹐陳羽詩曰「隔水悠揚半夜鐘」﹐許渾詩曰「月照千山半夜鐘」﹐按許渾居朱方﹐而詩爲華嚴寺作﹐正在吳中﹐益可驗吳中半夜鐘爲信。然又觀《江南野錄》載﹐李受禪之初﹐忽夜半一僧撞鐘﹐滿州皆驚﹐召將斬之﹐曰「偶得月詩」云云﹐遂釋之。或者謂如《野錄》所載﹐則吳中以半夜鐘爲異。僕謂非也﹐所謂半夜鐘﹐蓋有處有之﹐有處無之﹐非謂吳中皆如此也。今之蘇州能仁寺鐘亦鳴半夜﹐不特楓橋爾。又人定鐘事﹐見《唐﹖柳公綽傳》。○宣帝之致良吏《漢﹖循吏傳﹖序》載﹕宣帝以爲﹐太守吏民之本﹐數變易則下不安﹐民知其將久﹐不可欺罔﹐乃服從其教化。故二千石有治理效﹐輒以璽書勉勵﹐增秩賜金﹐或爵至關內侯。公卿缺﹐則選諸所表以次用之﹐是故漢世良吏﹐於是爲盛。僕謂此知其一﹐未知其二。宣帝致此者﹐於久任勸勵之外﹐又有所謂保全之術﹐使之不能動搖﹐故其得以肆志於職業間﹐而無恐懼不安之態﹐是以成久任之治效也。觀王嘉嘗曰「國家有急﹐取辦於二千石。二千石尊重難危﹐乃能使下。宣帝愛其良民吏﹐有章劾事﹐畱中﹐會赦壹解。故事﹐尙書希下章﹐爲煩擾百姓﹐證驗系治﹐或死獄中。章文必有敢告之字乃下。」知宣帝致當時良吏﹐又濟以此術﹐不因王嘉言﹐孰從而知之﹖○丹陽有數處今潤州丹楊﹐館書從木﹐其屬縣丹陽﹐書從阜。或者疑之。僕考《晉﹖地理誌》﹐謂山多赤柳﹐故名丹楊。《江南地誌》謂郡北有赭山﹐故名丹陽。二說皆有據也。抑又考之﹐兩漢丹陽郡治宛陵﹐而丹陽縣則今建康也。至移郡治於建康﹐而元帝又徙都焉﹐於是以建康守爲丹陽尹。至唐天寶初﹐始以今京口爲丹陽郡﹐而以曲阿爲丹陽縣﹐然則今潤之丹陽﹐正非漢丹陽之故治也。丹陽凡有數處﹐不可不知。楚鬻熊始封丹陽﹐則在今歸州秭歸縣。後楚文王徙都江陵府枝江縣﹐亦曰丹陽。漢於宛陵置丹陽郡﹐隋於丹州置丹陽郡﹐唐於京口置丹陽郡﹐其地不一﹐而《西漢志》乃以曲阿之丹陽爲楚所封﹐誤矣。○劉夢得烏衣巷詩劉禹錫《金陵五詠﹖烏衣巷詩》云「舊時王謝堂前燕﹐飛入尋常百姓家。」《摭遺小說》載六朝事迹云﹐金陵人王榭航海入烏衣國事﹐因目榭所居爲烏衣巷。劉詩指此。僕謂劉詩之意﹐蓋指江左王﹑謝二家﹐非言王榭也。蓋謂江左王﹑謝二家﹐爲當時名閥﹐多居此巷。世代更攺﹐舊時王﹑謝故宅﹐今爲丘墟﹐非復舊觀。經過是處﹐爲之感傷﹐所以有「舊時王謝堂前燕﹐飛入尋常百姓家」之句。此感傷烏衣巷之意爾。若言航海王榭﹐何必言尋常百姓家﹖審此則劉詩之意明矣。僕考《丹陽記》﹐烏衣巷乃吳時烏衣營﹐非燕子國烏衣之謂。蓋王﹑謝與王榭相類﹐而又有烏衣之名﹐或者往往誤焉。烏戍張仲均家有陳惟室親染此詩﹐謝字從言﹐蓋此也。後觀吳曾《漫錄》《藝苑雌黃》所說﹐時與僕合。但謂烏衣營者﹐取軍兵所衣衣服得之﹐未知是否。○釋乳母之過《史遺》載﹐韓晉公爲浙東觀察﹐有乳母求外事﹐公欲殺之。顧況爲之營救﹐詣公問之﹐公曰「天下皆以某守法﹐乳母先犯之。」況曰「公幼時早起夜臥﹐卽要乳母。今爲侯伯﹐乳母焉用﹖誠宜殺也。」公遽捨之。僕謂顧況蓋用郭舍人之術。漢武帝乳母家橫暴﹐有司請徙乳母家於邊。奏可﹐乳母入﹐先見郭舍人爲泣下。舍人曰「第行﹐見辭﹐去還顧。」乳母如其言﹐舍人罵曰「老女子﹐陛下已壯矣﹐尙須汝乳而活邪﹖尙何還顧﹗」於是人主憐焉﹐乃下詔無徙乳母﹐罰譖之者。此事見《史記﹖滑稽傳》。○五松事《緗素雜記》云﹕《史記》秦始皇上泰山﹐立石封祠祀下。風雨暴至﹐休於樹下﹐遂封其樹爲「五大夫」。唐陸贄《松詩》「不羨五株封」﹐李商隱有《五松驛詩》﹐李白序謂「風雨暴作﹐五松受職」﹐皆言五松事。惟荊公詩「老松先得大夫封」﹐此爲得之。僕謂黃朝英稍考未至耳﹐非李白之徒謬也。按應劭云﹕秦皇逢暴雨﹐得五松﹐因封爲五大夫。蓋當時大夫系封五株松﹐非一松也。是以庾信《終南山詩》曰「水奠三川後﹐山封五樹松。」五樹松在唐人前已如此言﹐豈謂李白等謬誤﹖朝英但見唐人有此數處用五松事﹐與《史記》之文不合﹐故有是說。不知此事見於應劭所載﹐而唐前人已用之矣。○盤谷序歐公《跋﹝盤谷序﹞》云﹕盤谷在孟州濟源縣。貞元中﹐縣令刻石於其側。令姓崔名浹﹐今已磨滅。其後書云﹕昌黎韓愈﹐知名士也。當時退之官未顯﹐未爲當時所宗﹐故但云知名士。當時送願者不少﹐獨刻此序﹐蓋其文已重。僕家有魯直所校石本﹐與今刊本差異﹕「隱者之所盤」﹐無旋字﹔「有人李願居之」﹐非﹛又又﹜字﹔「道古今以譽盛徳」﹐非而字﹔「利澤施於人」﹐非於字﹔「惟適所安」﹐非之字﹔「弗可幸致也」﹐「處污穢而弗羞」﹐「呵禁弗祥」﹐皆非不字﹔「大丈夫之遇知於王﹐用力於當世之爲也」﹐無上字與所字﹔「盤之土﹐可以稼」﹐非「維子之稼」﹔「盤之泉﹐可濯而湘」﹐非「可灌可沿」﹔又無「喜有賞﹐怒有刑」六字﹐大率如此。其後有髙從所《跋》曰「隴西李願隱者也﹐不幹譽以求進﹐每韜光而自晦﹐寄迹人世﹐遊心太淸﹐樂仁智於動靜之間﹐信古今一人也。昌黎韓愈﹐知名之士﹐髙願之賢﹐故序而送之。縣大夫博陵崔君徠披其文﹐稽其實﹐是用命工勒石於谷之西偏﹐以旌不朽」云「唐貞元辛未歲建丑月﹐渤海髙從」。所謂磨滅之文﹐其全如此。歐公謂令姓崔名浹﹐而此謂姓崔名徠﹐必有一字之誤。觀《前漢﹖外戚傳》「ㄜ穢不修」﹐非羞字。○宮殿《石林燕語》曰﹕古者天子之居總言宮﹐其別名皆曰堂是也。故《詩》曰「自堂䢐基」﹐《禮》言「天子之堂」﹐初未嘗有稱殿者。《秦始皇紀》言作阿房宮﹑甘泉殿﹐《蕭何傳》言作未央殿﹐其名始見。而阿房﹑甘泉﹑未央亦名宮﹐疑皆起於此時。僕觀黃帝有合宮﹐堯有貳宮﹐湯有鑣宮﹐周有蒿宮﹐楚有蘭臺宮﹐韓有鴻臺宮﹐齊有雪宮﹐《列子》有化人宮﹐《神異經》有天淫宮﹐古之言宮者如此。宋玉賦謂「髙殿以廣意」﹐商君謂「天子之殿」﹐《戰國策》謂「蒼鷹擊於殿上」﹐《說苑》謂「齊有飛鳥﹐下止殿前」﹐《莊子》謂「入殿門不趨」﹐「奉劍於殿下」﹐《史記》「毛遂定從於殿上」﹐「優孟入殿門」﹐古之言殿者又如此﹐則知宮殿之稱﹐其來久矣﹐非但始於秦始皇也﹐但殿未聞專名某殿而已。此二字者﹐上下通用﹐不拘至尊﹐如儒有一畝之宮﹐象往入舜宮﹐霍光第中鳴殿前﹐黃霸居丞相府舉孝子先上殿是也。《藝文類聚》謂﹐蕭何﹑曹參﹑韓信皆有殿。○報羅二說一雜說謂進士放榜﹐須有一人謝世﹐名曰「報羅使」﹐言報大羅天也。《摭言》又謂﹐羅貞元中及第﹐開宴曲江泛舟﹐以溺死。後有開試前卒者﹐謂之「報羅」。二說不同。●卷二十七○姓名同者漢刻中有鄭子眞殘碑﹐毀裂不容深考。或者往往疑爲谷口鄭子眞。以僕考之﹐鄭子眞見於所載者有二﹐一卽谷口者﹐一鄭玄之孫﹐見《眞誥》。谷口者﹐系哀平之世。鄭玄之孫﹐計其時在三國﹐而此碑乃靈帝熹平四年﹐相去俱遠﹐乃知又別一人。是所見三鄭子眞也﹐想不止此。僕因觀史傳﹐閒集古人姓名同者﹐至二百餘人﹐後見益多﹐不暇一一筆錄。只如公孫弘有三人﹐張禹有四人﹐其他如南宮適﹑伏子賤﹑朱買臣﹑孔安國﹑張長公﹑楊雄﹑龔遂之徒﹐亦不止一人。後周自有兩宇文貴﹐前漢自有兩貢禹﹐唐有兩李光進俱爲將﹐有兩裴巽俱尙主。古有兩羿﹐俱善射。《類說》謂凡有三王喬。以僕觀之﹐亦不止此。然古人姓名﹐豈能括盡﹖不過隨所見言之耳。《崇文總目》謂有《同姓名錄》一卷﹐《名賢姓字相同錄》三卷﹐缺考。《隋志》﹕《同姓名錄》一卷﹐乃梁元帝撰。○東陽沈隱侯今人言沈約則曰東陽。僕考約爲東陽太守﹐非其末年官位。齊隆昌初﹐約以吏部郎出爲東陽太守﹐明帝卽位﹐徵爲五兵尙書﹐遷國子祭酒。永元初﹐復爲司徒左長史﹐進號徵虜將軍﹑南淸河太守。梁武帝受禪﹐爲尙書僕射﹐遷右僕射﹐遷侍中﹑右光祿大夫﹐領太子詹事﹐遷尙書令﹐攺左僕射﹐領中書令﹐領太子少傅﹐轉左光祿大夫。約自東陽太守之後﹐其履歷如是之深﹐亦旣居相位矣﹐豈可但言東陽邪﹖又約謚隱侯﹐爲其有懷不實﹐故曰「隱」。隱者﹐貶詞﹐非佳語也。今烏戍《西寺土地祠牌》曰「東陽沈隱侯祠」﹐似未爲允。又詩詞有「沈腰淸瘦」之語。僕又考之﹐約之言曰「老病百日數旬﹐革帶常移孔﹐以手握臂﹐計月小半分。」於傳文初無腰瘦之語詞﹐蓋述其意爾。僕觀王約戲沈昭略曰「汝是沈昭略﹐何以瘦而狂﹖」此卻有沈瘦二字。○江革忠孝《蒙求》「江革忠孝﹐王覽友弟。」諸家注﹐盡引後漢江革。且後漢江革﹐是江巨孝﹐非忠孝也。僕讀《南史》﹐梁時亦有一江革﹐年十六﹐喪母﹐以孝聞﹐後爲魏人所執﹐詞色莊正﹐不少屈服而歸。梁明帝曰「今日始見蘇武之節」。此正兼忠孝二事。○漢賜金晉賜布帛漢賞賜多用黃金﹐晉賞賜多用絹布﹐往往各因其時之所有而用之。漢初﹐以黃金四萬斤與陳平間楚﹐其用如此﹐所積可知。梁孝王臨死﹐府庫尙有黃金四十餘萬斤。吳國懸賞﹐斬大將者﹐黃金五十斤﹐以次賞金各有差等。王國尙爾﹐天府有不待言者。治郡有聲﹐則增秩賜金﹔復有功臣不時之賞﹐費用浩瀚﹐不聞告乏。數千斤之賜甚多﹐不可勝舉﹐如黃霸﹑嚴訴﹑尹翁歸等﹐動與百斤。周勃賜五千斤﹐霍光前後所賜至七千斤。至王莽末﹐省中黃金尙積六十萬斤。董卓鄔﹐亦不可勝數。是知當時黃金多也。晉時賞賜絹布。絹百匹﹐在所不論。阮瞻千匹﹐溫嶠﹑庾亮﹑荀菘﹑楊珧等皆至五千匹﹐周復﹑唐彬﹑瑯琊王等皆六千匹﹐王渾﹑杜預等皆八千匹﹐賈充前後至九千匹﹐王浚﹑張華﹑何攀等皆至萬匹﹐王導前後近二萬匹﹐桓溫前後近三十萬匹。蘇峻之亂﹐臺省煨燼﹐時尙有布二十萬匹﹐絹數萬匹﹐又可驗晉布帛之多也。○退之淮西碑《唐史》與《三說》皆謂﹐退之《淮西碑》多歸裴度功﹐李妻唐安公主不平﹐訴之於帝﹐謂愈文不實﹐遂斫其碑﹐更命段文昌爲之。而丁用晦《芝田錄》則曰「元和中﹐有老卒推倒《淮西碑》。帝怒﹐命縛來殺之。囚至﹐曰「碑中只言裴度功﹐不述李力﹐微臣是以不平。」命放罪﹐敕段文昌別撰。羅隱《石烈士說》亦曰「石烈士名孝忠﹐猛悍多力﹐嘗爲李前驅。一旦﹐熟視裴碑﹐大恚怒﹐因作力推去其碑﹐僅傾狀者再三。吏執之詣前﹐孝忠云云﹐上因得淮西平賊之本末﹐命段學士更爲之。」二說皆謂因老卒推碑﹐與前說不同。又讀李商隱《淮西碑》詩曰「碑髙三丈字如手﹐負以靈鰲戴以螭。句奇語重諭者少﹐讒之天子言其私。長繩百尺拽碑倒﹐粗砂大石相磨治。」觀商隱所說﹐又非關老卒推僕碑石﹐乃爲當時之人讒言所入﹐天子自使人拽倒﹐別刻文昌之作。諸說不同﹐並著於此。○古人諺語古人諺語﹐見於書史者甚多﹐姑著大略於此﹐曰「獸惡其网﹐民惡其上。」曰「眾心成城﹐眾口鑠金。」曰「從善如登﹐從惡如崩。」曰「狐裘蒙茸﹐一國三公。」曰「家有千金﹐坐不垂堂。」曰「耕當問奴﹐織當問婢。」曰「一日縱敵﹐數世之患。」曰「欲人勿知﹐莫若勿爲。」曰「一朝不朝﹐其間受刀。」曰「當出不出﹐間不容髮。」曰「當斷不斷﹐反受其亂。」曰「一人左朝﹐百人一帶。」曰「一日不書﹐百事荒蕪。」曰「畏首畏尾﹐身其餘幾。」曰「天與不取﹐反受其咎。」曰「白頭如新﹐傾蓋如故。」曰「皮之不存﹐毛將安傅。」曰「千人所指﹐無病自死。」曰「怒其室﹐作色其父。」曰「官無中人﹐不如歸田。」曰「力田不如逢年﹐善仕不如遇合。」曰「相馬失之瘦﹐相士失之貧。」曰「𨿽有親父﹐安知其不爲虎﹔𨿽有親兄﹐安知其不爲狼。」曰「生男如狼﹐惟恐其﹔生女如鼠﹐惟恐其虎。」曰「彀弩射市﹐薄命先死。」此類不可勝舉﹐今人有薄命先穿之說﹐知此語久矣。○唐宰相視事唐宰相上事日﹐用隔品致敬﹐坐受禦史中丞﹑吏部侍郎以下廷拜之禮﹐自陳夷行始奏罷之。按文宗時﹐王涯爲僕射﹐當時禦史中丞宇文鼎恥爲之屈﹐奏僕射視事﹐四品以上官不宜拜﹐涯建言與其廢禮﹐不如避位以存舊典。帝詔尙書省雜議。李固言「受冊官始上無不答拜﹐而僕射亦受冊﹐禮不得獨異。𨿽相承爲故事﹐然人情難安﹐豈可不攺﹖」帝不能決﹐竟用舊儀。武宗時﹐陳夷行爲左僕射﹐乃奏僕射視事﹐受四品官拜﹐無著令﹐比自左右丞﹑吏部侍郎﹑禦史中丞﹐皆爲僕射下拜階下﹐謂之隔品致敬。準禮﹐皇太子見上臺羣官先拜﹐而後答拜﹐以無二上故也。僕射與四品官並列朝廷﹐不容獨優﹐左﹑右僕射位次三公﹐三公上日答拜﹐而僕射受之﹐非是。望敕有司約三公上儀著令。詔可﹐至是始定。夫以左右丞﹑吏部侍郎﹑禦史中丞列拜階下﹐而僕射巍然坐受於堂上﹐不幾於甚乎﹖僕嘗考之﹐唐初未嘗有是禮。自明皇尊崇張說﹐乃始習爲故事﹐初非舊典。說初行此﹐時人亦驚異之﹐或徵所從來﹐說引聖歷間李日及豆盧欽望同日拜相用此儀。其言如此﹐初無據也。○漢朝臣見三公禮或者謂唐朝臣見三公禮﹐則聞之矣。漢世朝臣見三公禮﹐班史不載﹐是以後世無聞焉。僕謂漢世朝臣見三公禮並拜﹐至丞郎見入坐皆持版揖﹐事見《漢儀》及《漢舊儀》。是以衛靑爲大將軍﹐或謂汲黯大將軍尊重﹐不可不拜﹐黯謂大將軍有揖客﹐反不重邪﹖陳蕃爲光祿勛﹐範滂爲主事﹐以公儀詣蕃﹐執版入閣﹐至坐﹐蕃下奪滂版﹐滂投版振衣而起。郭泰責蕃曰「以階級言之﹐滂宜有敬﹔以類數推之﹐至閣宜省。」敬止在門﹐漢世三公之禮﹐與百僚絕席﹐如此之異﹐至入坐之禮則殺矣。此有以見其大略。沈約《宋書》亦嘗引以爲言。○唐階官之制唐制﹐服色不視職事官﹐而視階官之品。至朝散大夫﹐方換五品眼色﹐衣銀緋﹐封贈蔭子。未至朝散﹐𨿽職事官髙﹐未許易服色。封贈之制﹐𨿽宰相只許封一代﹐其封二代﹐非特恩不可。光祿大夫許門設戟﹐吏三十考轉銀靑﹐此其大略也。僕觀白樂天爲中書舍人﹑知制誥﹐元簡爲京兆尹﹐官皆六品﹐尙猶著綠。其詩所謂「鳳閣舍人京兆尹﹐白頭猶未脫靑衫。南宮啟請無多日﹐朝散何時復入銜﹖」劉夢得《賀給事加五品》詩曰「八捨郎官換綠衣」﹐元微之作《武儒衡升朝散大夫制》曰「今由是級﹐則服色驟加﹐誠足貴矣。」樂天《授朝散大夫制》曰「蔭子封妻﹐豈惟腰白金而已﹖」權徳輿罷相﹐爲檢校尙書﹑興元節度使﹐攺葬其父﹐因表納檢校尙書﹐請回贈祖官﹐不許納官﹐特贈祖亻垂禮部郎中。呂溫《代鄭相公謝戟十二枝表》曰「吏考三十﹐始秩銀靑﹔戰勛十二﹐乃號柱國。」○省中畫壁魯直言唐省中皆靑壁畫雪。僕因考之﹐漢省中皆粉壁畫古列士﹑列女﹐見《漢官典職》﹐而沈約《宋志》亦曰「郎官奏事明光殿﹐殿以胡粉畫古列賢﹑列士。」唐翰苑粉壁畫海中曲龍山﹐憲宗臨幸﹐中使懼而塗之﹐是後皆畫松鶴﹐見李徳裕詩「畫壁看飛鶴」﹐注﹕祕閣廊壁。薛稷畫鶴﹐見鄭谷詩「淺井寒蕪入﹐迥廊疊蘚侵。因看薛稷鶴。共起五湖心。」《畫斷》云﹕畢宏大歷二年爲給事中﹐畫松石於左省廳壁。《集賢注記》云﹕集賢院南壁畫陰鏗詩圖﹐北壁畫叢竹雙鶴﹐四庫當門畫夫子坐於玄帳﹐左右諸弟子執經問道。《東觀記》謂靈帝詔蔡邕畫赤泉侯五代將相於省。《唐錄》謂文宗自撰集《尙書》君臣事迹﹐命畫於太液亭省禁畫壁。見於所載﹐班班若此。應劭謂畫堂畫九子母﹐疑有所據。○醉翁亭記歐公作滁州《醉翁亭記》﹐自首至尾﹐多用也字。人謂此體創見﹐歐公前此未聞。僕謂前輩爲文﹐必有所祖。又觀錢公輔作《越州井儀堂記》﹐亦是此體﹐如其末云「問其辦之歲月﹐則嘉五年二月十七日也。問其作之主人﹐則太守刁公景純也。問其常所往來而共樂者﹐通判沈君典宗也。誰其文之﹐晉陵錢公輔也。」其機杼甚與歐記同﹐此體蓋出於《周易﹖雜卦》一篇。○嵇康幽憤詩《石林詩話》曰﹕嵇康《幽憤詩》「昔慚柳下﹐今愧孫登」﹐蓋志鐘會之事。僕謂鐘會所以害康者﹐因呂安兄訟弟之故。觀其集﹐有《與呂長悌絕交》一書甚詳。其間曰「阿都開悟﹐每喜足下有此弟﹐足下許吾不擊都﹐以子父六人爲誓﹐吾乃感足下重言尉解都﹐都遂釋然。何意足下包藏禍心﹐密表擊都﹖今都獲罪﹐吾爲負之﹐吾之負都﹐由足下之負吾也。」蓋康嘗爲安致解於其兄﹐兄紿其和﹐密致其罪。康悔﹐因爲是書﹐與其兄絕交﹐遂牽連入獄。《幽憤》之詩﹐正志其事﹐所以繼有「內負宿心﹐外恧良朋」之語。《魏氏春秋》謂﹐呂巽誣其弟安不孝﹐安引康爲證﹐康義不負心﹐保明其事﹐鐘會勸大將軍因此除之。而《晉史》亦曰﹕康與呂安友善﹐安爲兄所枉訴﹐以事系獄﹐詞相證引﹐遂復收康。康謹言行﹐一旦縲紲﹐乃作《幽憤詩》。蓋孫登嘗謂康曰「子才多識寡﹐難免於今之世。」此所以有愧孫之語。樂天《雜感》詩曰「呂安兄不道﹐都市殺嵇康。」○應璩百一詩《石林詩話》曰﹕梁鐘嶸論淵明出於應璩。應璩詩不多見﹐惟《文選》載其《百一詩》一篇﹐所謂「下流不可處﹐君子愼厥初」﹐與陶詩不類。《五臣注》引《文章錄》云﹕曹爽多違法﹐應璩作詩以刺在位﹐若百分有補於一者。淵明正以脫略世故﹐超然物外﹐區區在位者﹐何足以槪其心哉﹖僕讀《雜體詩集》﹐應璩《百一詩》凡有五首﹐不止一篇。所謂百一云者﹐又不止《文章錄》一說﹐凡有數說。張方賢《楚國先賢傳》曰「應休璉作《百一詩》﹐譏切時事﹐徧以示在位者。咸皆怪﹝C151﹞﹐何宴獨無怪也。」李充《翰林論》曰「應休璉作五言詩百數十篇﹐有詩人之旨。」孫盛《晉陽秋》曰「應璩作詩百三十篇﹐言時事頗有補益。」《七志》曰「應璩謂之新詩﹐以百言爲一篇﹐謂之《百一詩》。」《樂府廣題》曰「百者﹐數之終。一者﹐數之始。士有百行﹐終始如一。故云『百一』。應璩爲曹爽大將軍長史﹐前後爲詩百餘篇以諷爽﹐揉以習俗之言﹐傅會其意﹐名曰『百一』。爽卒不惜﹐以及於禍。」《百一詩序》曰「時謂曹爽曰﹕『公今聞周公巍巍之稱﹐安知百慮有一失乎﹖」《文章錄》曰「曹爽多違法﹐璩爲是詩以諷焉。意者以爲百分有一補於時政。」《唐﹖藝文志》「應璩有百一詩﹐八卷。」鐘嶸謂「應璩詩祖魏文﹐善指事﹐得激刺之旨。」○白樂天詩紀歲時白樂天詩多紀歲時﹐每歲必紀其气血之如何﹐與夫一時之事﹐後人能以其詩次第而考之﹐則樂天平生大略可睹﹐亦可謂「詩史」者焉。僕不暇詳摘其語﹐姑摭其略。如曰「未年三十生白髮」﹐「不展愁眉欲三十」﹐「三十生二毛」﹐「三十爲近臣」﹐「又過三十二」﹐「憶昔初年三十二」﹐「忽年三十四」﹐「年已三紀余」﹐「我年三十六」﹐「元和二年三十七」﹐「行年三十九」﹐「四十如今欠一年」﹐「四十有女名金鸞」﹐「衰病四十身」﹐「四十官七品」﹐「四十已如此」﹐「四十心如七十人」﹐「年來四十一」﹐「病鬢愁心四十三」﹐「面瘦頭斑四十四」﹐「發鬢蒼蒼四十五」﹐「衰顏江城四十六」﹐「四十六時三月盡」﹐「鬢髮蒼蒼四十七」﹐「應悟前非四十九」﹐「四十九年身老日」﹐「五十蹉跎得掌綸」﹐「吾年五十加朝散」﹐「五十江城守白髮」﹐「平頭五十人」﹐「長慶二年五十一」﹐「五旬已過不爲天」﹐「前歲花前五十二」﹐「五十二人頭似霜」﹐「明年半百又加三」﹐「今年花前五十五」﹐「猶去懸車十五載」﹐「每思兒戲五十六」﹐「今年五十六」﹐「蘇杭兩州五十七」﹐「只欠三年未六旬」﹐「半百年過六年時」﹐「身爲三品五十八」﹐「我初五十八」﹐「五十八翁方有後」﹐「欲年六十始歸來」﹐「天明平頭六十人」﹐「六十衰翁兒女悲」﹐「不準擬身年六十」﹐「六旬猶健天亦憐」﹐「冉冉老去過六十」﹐「位逾三品過六旬」﹐「已過潘安三十年」﹐「來歲年登六十二」﹐「六十二三人」﹐「六十三翁頭雪白」﹐「六十四年明日催」﹐「行年六十四」﹐「七十我今欠五歲」﹐「無喜無憂六十六」﹐「相看七十欠三年」﹐「六十八衰翁」﹐「今日行年將七十」﹐「今年登七秩」﹐「已開第八秩」﹐「悠悠七十春」﹐「外翁七十孫三歲」﹐「七十我年幸過之」﹐「吾今已年七十一」﹐「眼昏須白七十一」﹐「七十三人難再到」﹐「七十三翁旦暮身」﹐「七十過三更較希」﹐「七十四年身」﹐「壽及七十五」。考本傳﹐白公年七十五薨。自三十至七十五﹐往往必見於詩。又有「去時十二三」之句﹐及「數行鄕淚一封書」﹐則題曰「年十五時作」﹐《王昭君詞》則題曰「年十七時作」。「少年已多病」﹐則題曰「年十八時作」。「我年二十君三十」﹐又紀其少年之所作如此。僕觀白公年十八時﹐謂「少年已多病﹐此身豈堪老。」然安彊壽考﹐至於七十有五﹐而後不祿﹐旣有姬侍﹐不能無耗蝕气血﹐故壽夭𨿽系所稟﹐然方寸泰然﹐不汲汲於榮利﹐是亦養壽一端。今士大夫精耗於內﹐而神驚於外﹐所以罕終天年。觀白公之詩﹐率多寬適﹐有以驗其壽云。○景帝殺周亞夫《容齋續筆》曰﹕景帝非殺卿大夫者﹐獨至於周亞夫而忍爲之﹐何哉﹖竊嘗原其說﹐亞夫屯細柳﹐天子勞軍﹐至不得入﹐旣入不得驅馳﹐介冑之士不拜﹐以軍禮見﹐謂乘輿制於將帥﹐豈人臣之禮哉﹗則其傲睨帝尊﹐故賜食不設箸﹐有不平之气﹐鞅鞅非少主臣﹐見於詞色之間﹐以是殞命﹐其可惜也﹗僕謂此說不然。景帝忌刻少恩﹐潁濱先生嘗言之矣。其殘忍所及﹐非特一亞夫而已。釋之以劾奏之恨斥死﹐鄧通以吮癰之怨餓死﹐晁錯爲國遠慮而誅死﹐此猶未也。臨江王榮以母失愛﹐使酤吏殺之﹔吳王世子以博爭道﹐提博局殺之﹔梁王縱之驕﹐復致於憂死﹐其於君臣父子兄弟之際﹐肆其殘忍者﹐往往而是﹐安可謂景帝非好殺者﹐獨忍於亞夫哉﹖且天子勞軍細柳﹐至不得入﹐旣入不得驅馳﹐介冑之士不拜﹐正亞夫好處﹐所以見治軍嚴整如此﹐豈易得哉﹗是以文帝攺容禮敬﹐勞軍而去﹐謂亞夫豈得而犯﹐以霸上棘門爲兒戲﹐其意可見。異時﹐以「緩急眞可將兵」屬景帝﹐文帝正以此得之。景帝卽位﹐隨用以平七國之難﹐則亞夫軍容整肅﹐其效立見。僕嘗謂使爲將者﹐人人如亞夫之治兵﹐則兵何患乎不精﹖敵何患乎不克﹖然則景帝之殺亞夫者﹐正自其殘忍之性﹐殺臣下不以爲怪﹐𨿽如亞夫之挺挺﹐亦所不免。豈亞夫有以致之邪﹖前輩謂人主殺人﹐不可使之手滑。信哉﹗○退之琴詩退之《聽琴詩》曰「暱暱兒女語﹐恩怨相爾汝。劃然變軒昂﹐勇士赴敵場。」此意出於阮《箏賦》「不疾不徐﹐遲速合度﹐君子之衢也﹔慷慨磊落﹐卓礫盤紆﹐壯士之節也」。阮此意﹐又出於王褒《洞簫賦》。褒曰「澎濞沆瀣﹐一何壯士﹔優柔溫潤﹐又似君子。」●卷二十八○封贈外祖唐制﹐封贈𨿽宰相﹐止及其父。若以恩回贈﹐不但其祖﹐𨿽異姓亦及之。如權徳輿以檢校尙書恩乞及其祖﹐贈禮部郎中﹔戶部尙書楊於陵請回贈祖﹐贈吏部郎中﹐是以恩回贈其祖者也。又如劉總外祖故瀛州刺史張懿贈工部尙書﹐制曰「有外孝孫﹐爲吾賢帥﹐自義率祖﹐推恩外族。」外祖母李氏贈趙國夫人﹐制曰「段公威徳﹐當流慶於外孫。令伯孝心﹐願推恩於祖母。」是以恩回贈其外祖者也。此例極多。○二史贊論《前漢﹖董仲舒贊》曰「劉向稱董仲舒『𨿽伊呂何以加』﹐至向子歆以爲『伊呂聖人之偶﹐仲舒未及乎遊夏﹐伊呂不加﹐過矣。』至向曾孫龔﹐篤論君子也﹐以歆之言爲然。班固引其三代評論如此。《後漢﹖皇甫嵩論》曰「前史晉平原華嶠稱其父光祿大夫表﹐每言其祖魏太尉歆稱﹐時人說皇甫嵩之不伐﹐汝豫之戰﹐歸功朱俊﹔張角之捷﹐本之盧植。」範曄引其三代傳聞如此。範之較班﹐頗覺辭費。○浮雲蔽日潘子眞《詩話》云﹕陸賈《新語》曰「邪臣蔽賢﹐猶浮雲之障日月也。」太白詩「總爲浮雲能蔽日﹐長安不見使人愁。」蓋用此語。僕觀孔融詩曰「讒邪害公正﹐浮雲翳白日。」曹植詩曰「悲風動地起﹐浮雲翳日光。」傅玄詩曰「飛塵污淸流﹐浮雲蔽日光。」《史記﹖龜傳》曰「日月之明﹐蔽於浮雲。」枚乘詩曰「浮雲蔽白日﹐遊子不顧返。」此皆祖《離騷》「云容容而在下﹐杳冥冥兮羌晝晦」之意。注﹕雲气冥冥﹐使晝日昏暗﹐諭小人之蔽賢也。東方朔《七諫》亦曰「浮雲蔽晦兮﹐使日月乎無光。」又曰「何泛濫之浮雲兮﹐蔽此明月﹔顧皓日之顯行兮﹐云蒙蒙而蔽之」﹐皆指讒邪害忠良之意。苻堅時《趙整歌》亦曰「不見雀來入燕室﹐但見浮雲蔽白日。」○詩意重疊《續筆》曰﹕作詩至百韻﹐詞意旣多﹐故有失於檢點者﹐如杜老《夔府詩》﹐前云「滿坐涕潺」﹐後又云「伏臘涕漣漣」。白公《寄微之詩》一篇之中﹐說酒十一句。東坡《中隱堂五詩》爲四韻﹐亦有坡伏鰲﹑崖伏龜之語﹐近於意重。僕謂古人之詩﹐古人之意也﹐正不當以是論﹐但晚輩規仿前作﹐不可用此爲格。此魯男子所謂柳下惠則可﹐吾則不可﹐豈失於檢點哉﹗○名與本傳不同古人名字﹐有與本傳不同者甚多。如《晉書》曰鄧艾﹐碑曰鄧﹐疑古人艾﹑字通用。如《石經》「用三徳」﹐爲「艾用三徳」也。後漢謂虞詡字升卿﹐碑謂字定安。陳字仲弓﹐碑謂仲躬。《論語》曰申棖﹐《史記》與漢碑皆曰申黨。《唐﹖涼國公主傳》謂字華莊﹐碑謂花妝。《史記﹖始皇紀》丞相隗林﹐觀《鐵秤權銘》則曰隗狀﹐非林也。有得漢周惡夫印﹐或疑惡非亞字﹐劉原父謂亞惡二字﹐古者通用﹐案《史記》盧綰孫封惡谷侯﹐《漢書》作亞谷侯是矣。《海陸碎事》謂﹐淵明一字泉明﹐李白詩多用之。不知稱淵明爲泉明者﹐蓋避唐髙祖諱耳﹐猶楊淵之稱楊泉﹐非一字泉明也。○道士鵝羣《西淸詩話》曰﹕太白詩「山陰道士如相見﹐應寫《黃庭》換白鵝。」案《晉書》﹐右軍寫《道徳經》換道士鵝﹐非《黃庭》也。僕觀陶谷《跋黃庭經》曰「山陰劉道士﹐以鵝羣獻右軍﹐乞書《黃庭經》。」此是也。谷亦謂《黃庭》﹐得非承太白之誤乎﹖黃魯直詩「爲君寫就《黃庭》了﹐不博山陰道士鵝。」梅聖兪詩「道士𨿽換《黃庭經》」﹐又曰「《黃庭》換白鵝」﹐皆承此謬。或者謂《晉史》但言道士鵝羣﹐不知谷何以知其爲道士劉君也﹖僕考晉帖﹐獻之有「劉道士鵝羣亦復歸也」。無乃據此乎﹖○退之注論語《聞見錄》曰﹕張籍《祭韓退之詩》曰「魯論未訖注﹐手足今微茫。」是退之嘗有《論語注》而未成也。今世所傳「宰我晝寢」作畫﹐「三月不知肉味」﹐三月作音﹐是其所注者。僕考李漢《序退之集》曰「有《論語注》十卷﹐後世罕傳﹐然縉紳先生往往有道其三義者。近時錢塘汪充家有是本﹐王公存刊於會稽郡齋﹐目曰韓文公《論語筆解》﹐自《學而》至《堯曰》二十篇。文公與李翺指レ大義﹐以破孔氏之注﹐正所謂三義者。觀此﹐不可謂魯論未訖注﹐後世罕傳也。然觀《聞見錄》引「三月不知肉味」﹐三月作音字。今所行《筆解》無此語﹐往往亦多遺佚﹐或謂韓公所解多攺本文﹐近於鑿。僕又觀《退之別集﹖答侯生問﹝論語﹞》一書﹐有曰「愈昔注解其書﹐不敢過求其意﹐取聖人之旨而合之﹐則足以取信後生輩耳。」韓公以此自謂﹐夫豈用意於鑿乎﹖○三叟百餘歲髫齔時﹐侍叔父﹐問路旁三叟之說。謂出於近時小說﹐因閱《類要》﹐見應璩一詩﹐正有是語﹐曰「昔有行道人﹐陌上見三叟﹐年各百餘歲﹐相與Θ禾莠。住車問三叟﹐何以得此壽﹖上叟前致詞﹐室內姬粗醜﹐中叟前致詞﹐量腹節所受﹐下叟前致詞﹐暮臥不覆首。要哉三叟言﹐所以能長久。」乃知此古語爾。○呼物之音世爲戲語嘲姓奚者﹐以謂鴨姓奚﹐呼奚必來。因觀應劭《風俗通》﹐謂雞本朱氏翁所化﹐故呼朱必來。不覺發笑。又觀施肩吾詩曰「遺卻白雞呼祝祝」﹐祝音祝﹐得非朱與祝聲相近邪﹖此語已見於古。今呼犬爲盧﹐則《戰國策》有韓盧﹐《齊詩》有盧令﹐而盧之聲亦久矣。○湖日蕩船《竹坡詩話》曰﹕蔡伯世作《杜少陵正異》有可疑者﹐如「湖日落船明」﹐以落爲蕩。以余觀之﹐落字爲佳。僕謂竹坡未參此語爾。使其日晚泛湖﹐此景便見。其工正在蕩之一字﹐勝落字遠甚。此一字不但施於湖日爲精明﹐其他亦工﹐如謝混詩「惠風蕩繁圃」﹐姚合詩「春風蕩城郭」﹐陸龜蒙詩「微雨蕩春醉」﹐用此一字﹐景象迥別。○筆架沾雨少陵詩曰「筆架沾窗雨」﹐謂筆架爲窗雨所沾耳。《開元遺事》載﹐蘇有花石筆架﹐天欲雨﹐則石架津出﹐以此沾雨無失。用此事亦未可知﹐沾恐當作占。又「老妻畫紙爲棋局」﹐見李秀《四維賦》「畫紙爲局﹐削木爲棋」。又「無行亂眼多」﹐見庾信《鵝詩》「雪光偏亂眼。」○太公之年《懶眞子》曰﹕太公八十遇文王﹐世所知也。然宋玉《楚詞》曰「太公九十乃顯榮」﹐東方朔云「太公七十有二﹐設謀於文武。」僕謂二說多有之﹐不特此也。如《荀子》曰「舉太公於州人﹐行年七十有二。」《鄒子》曰「太公年七十而相周﹐九十而封齊。」《說苑》曰「呂望行年五十﹐賣食於棘津﹐行年七十﹐屠牛朝歌﹐行年九十﹐爲天子師。」《淮南子》曰「呂望年七十始學兵書﹐九十佐武王伐紂。」《魏志》曰「尙父九十秉旄鉞」﹐白詩曰「七十遇文王」﹐此類甚多。然太公遇文王之歲月﹐無經典正文﹐蓋嘗求之諸說﹐互有不同。《雒師謀》注云﹕文王旣誅崇侯﹐乃得呂尙於溪之崖。是太公遇文王於伐崇之年。《書傳》云﹕散宜生﹑南宮括﹑閎夭三子相與學於太公﹐四人遂見西伯於裏。是太公遇文王於被囚之年。《史記﹖齊世家》云﹕西伯政平﹐及斷虞﹑芮之訟﹐伐崇﹐大作奉邑﹐天下三分歸其二﹐太公之謀居多。則是太公歸周﹐又在斷虞﹑芮之前也。《左傳》稱呂爲王舅﹐則武王之後﹐太公女也。文王旣得太公﹐相知之深﹐然後以武王娶其女。文王受命之年﹐武王已八十二矣﹐不應是時方娶其女。此尢汗漫﹐難以稽考。○唐人一詩見兩處唐人一詩見兩處刊者甚多。如「萬愁生旅夜﹐百病輳衰年」﹐「時過無心求富貴﹐身閒不夢見公卿。」此二詩旣見《姚合集》﹐又見《王建集》。「賃宅得花饒﹐初開恐是妖。」此一詩旣見《楊巨源集》﹐又見《王建集》。「有月皆同賞﹐無秋不共悲。」此詩在《盧綸集》﹐則曰《憶司空文明》﹐在《司空文明集》則曰《憶盧綸》﹐不知果誰爲也。○郡守左符唐故事﹐以左魚給郡守﹐以右魚畱郡庫。每郡守之官﹐以左魚合郡庫之右魚﹐以此爲信。自周顯徳間廢﹐而此制不可復。唐之魚符﹐卽古者銅虎符之意也。按古之符節﹐左以與郡守﹐右以畱京師﹐非謂畱郡庫也。謂郡守往回﹐以所授之左符﹐合京師之右符﹐以防其僞。其或遣使調發於郡國﹐則請內庫之右符﹐以合郡國之左符。如魏公子無忌入王臥內﹐竊虎符以召晉鄙之兵﹐救平原之難是也﹐大略如此。然觀《唐志》﹐謂符寶郎掌國之符節﹐藏其左而班其右。《環濟要略》銅虎符竹﹐使符中分﹐畱其左半﹐以右半付之﹐則知古之符藏其右而班其左﹐後之符藏其左而班其右﹐此爲不同。今《刑統》出左符以合右符﹐是亦左者在內﹐右者在外也。說者謂請內庫之左符﹐以合郡國之右符耳。○禍福不相遠漢髙祖與盧綰同裏同日生﹐及壯﹐學書又相愛。終之髙祖帝漢﹐盧綰王燕﹐皆處非常之地﹐則知庚甲稍同﹐禍福亦不甚相遠。因而推之﹐李浚與李宗諤同宗同甲﹐後一日生﹐子生休戚同﹐宗諤死﹐浚後一日死。李摯與李行敏同宗﹐同年發科第﹐同甲子又同門。摯嘗《答行敏詩》曰「因緣三紀異﹐契分四般同。」武元衡與李吉甫同年﹐又同日爲相﹐及出鎭﹐又分揚﹑益﹐至吉甫再入﹐元衡亦還。吉甫前一年以元衡生日薨﹐元衡後一年以吉甫生日受害。其禍福之同﹐有如此者。○諒暗登遐吳曾《漫錄》曰﹕孫綽表哀作詩﹐其序云「自丁荼毒﹐不勝哀號﹐作詩一首﹐敢冒諒暗之譏﹐以申罔極之痛。」𨿽人臣亦可以言諒暗也。僕謂人臣而稱諒暗﹐不特孫綽也。晉人如山濤居母喪﹐詔曰「山太常居諒暗﹐情在難奪。」蓋當時未甚避忌故爾。又如登遐二字﹐晉人臣下亦多稱之﹐如夏侯湛曰「我王母登遐」﹐孫楚《除婦服詩》曰「神爽登遐忽一周」﹐又《誄王驃騎》曰「奄忽登遐」﹐自此稱登遐者不少﹐亦當時未避忌爾。然不可謂臣下亦可稱也﹐案暗字何休讀爲音﹐鄭氏讀爲諳﹐白樂天詩曰「商宗諒暗中」﹐讀爲暗。○事有定數灌口城﹐漢灌嬰所築。至建平中﹐孫權經此城﹐命鑿井﹐適中古甕﹐得石函。銘曰「漢六年潁陰侯開。」下云「三百年當塞﹐塞後不滿百年﹐當爲應運者所開。」權欣然以爲己瑞。樗裏子之葬渭南也﹐曰「後百年當有天子宮夾吾墓。」至漢興﹐長樂宮在其東﹐未央宮在其西﹐考《樗裏子》﹐至漢髙帝造二宮之時﹐實一百有三年。夫以一井之開塞﹐二宮之建創﹐其先定已如此﹐況他事乎﹖要知萬事皆有定數﹐世徒知一井開於孫權﹐而不知已定於三百年之初﹔世徒知二宮作於髙帝之時﹐而不知樗裏子已定於百年之始矣。蓋戰國之士﹐多深於數﹐所以能知未來之事﹐至漢猶然。○禽經章茂深嘗得其婦翁石林所書《賀新郎詞》﹐首曰「睡起啼鶯語」。章疑其誤﹐頗詰之。石林曰「老夫嘗考之矣﹐流鶯不解語﹐啼鶯解語﹐見《禽經》。」僕因求之﹐《禽經》止一卷﹐不載所著人名。自《漢﹖七略》《隋﹖經籍志》《唐﹖藝文志》﹑本朝《崇文書目》皆不載。觀其洞究物理﹐殆非常人所爲。觀《埤雅》及諸書述《禽經》所載﹐而今《禽經》無之﹐尙數十條﹐如「鶴以怨望﹐鴟以貪顧﹐雞以嗔視﹐鴨以怒睨﹐雀以猜懼﹐燕以狂盱﹐鶯以喜囀﹐烏以悲啼﹐鳶以饑鳴﹐鴿以潔唳﹐梟以凶叫﹐鴟以愁嘯」﹐「鵝飛則蜮沈﹐具鳴則蚓結」﹐「鵲俯鳴則陰﹐仰鳴則晴」﹐「陸生之鳥朱多銳而善啄﹐水生之鳥朱多圓而善唼」﹐「短腳者多伏﹐長腳者多立」﹐凡此﹐在今書皆所不聞﹐疑《禽經》非全本﹐此語得之鮑夷白。僕又觀之﹐如「鷺目成而受胎﹐鶴影接而懷卵」﹐「鴛鴦交頸﹐野鵲傳枝」﹐此見《變化論》﹐「鶴以聲交﹐鵲以意交﹐以睛交而孕」﹐此見《爾雅疏》﹐「魚瞰雞睨﹐鳥無肺胃﹐蜃無髒」﹐見《崇有論》。此類甚多﹐皆《禽經》所當收者。鮑夷白謂《禽經》非後人作。僕考《古今羣書類目》﹐並無《禽經》。又觀《三國誌》﹐陳長文引《牛經》《馬經》《鷹經》及諸《相印》《相笏》等經﹐謂皆出於漢世﹐獨不聞《禽經》之說。今《崇文書目》載《馬經》《鶴經》《駝經》《鷹經》《龜經》﹐亦無《禽經》﹐疑後人所作﹐《埤雅》謂師曠作。○古今之學範曄《後漢論》曰「古之學者爲己﹐今之學者爲人。爲人者憑譽以顯物﹐爲己者因心以會道。」《顏氏家訓》曰「古之學者爲己﹐輔不足也。今之學者爲人﹐但能說之也。古之學者爲人﹐行道以濟世也。今之學者爲己﹐修身以求進也。」二說不同﹐皆非吾夫子之意。○慨慷等語《漢臯詩話》曰﹕字有顚倒可用者﹐如羅綺﹑綺羅之類﹐方可縱橫。惟韓愈﹑孟郊輩才豪﹐故有慨慷之語﹐後人亦難放效。僕謂慨慷二字﹐退之﹑東野亦有所祖﹐非二公自爲也。然慷字多作平聲用﹐觀曹孟徳《短歌行》曰「對酒當歌﹐人生幾何﹗譬如朝露﹐去日苦多。慨當以慷﹐憂思難忘。何以解憂﹖惟有杜康。」第一章

協歌﹑何﹑多﹐第二章

協慷﹑忘﹑康﹐退之﹑東野輩蓋祖此。非特二公也﹐前後名人如左太衝﹑張文昌﹑王昌齡﹑岑參等﹐皆用此語。僕不暇縷舉﹐如岑參詩廿五韻並於平聲方字韻押﹐其一聯有曰「蒼然西郊道﹐握手何慨慷。」是皆有慨慷之語。古人顚倒用字﹐又不特慨慷二字而已。淒慘作慘淒﹐琴瑟作瑟琴﹐參商作商參﹐皆隨韻而協之耳。又如曹子建﹑袁陽源等﹐皆以西字與先字協﹐則漢趙壹蓋嘗如是。潘安仁等以負荷之荷作平聲協﹐則《班超贊》固已然矣﹐《班超贊》又出於《楚辭》。蔡寬夫《詩話》謂此體至魏晉猶在﹐僕謂不但魏晉六朝尙然﹐如王韶之詩是也﹐類而推之﹐何可勝數﹗又如綢繆二字﹐張敞則曰「內飾則結繆綢。」○心堅石穿覆水難收世言「心堅石也穿」﹐案《眞誥》﹐昔有傅先生者﹐少好道﹐入焦山石室中﹐積七年而太極老君詣之﹐與之木鉆﹐使穿一石盤﹐厚五尺許﹐云「穿此盤﹐當得道。」其人乃晝夜穿之﹐積四十七年﹐鉆石穿﹐遂得神丹﹐乃升太淸。故魯直《觀伯時畫馬》詩曰「木穿石盤未渠透」﹐卽此也。又言「覆水難收」﹐案姜太公妻馬氏﹐不堪其貧而去。及太公旣貴﹐再來﹐太公取一壺水傾於地﹐令妻收之﹐乃語之曰「若言離更合﹐覆水定難收。」光武詔亦嘗引此。○盧氏四世唐盧懷謹淸素有守﹐爲時名相。懷謹少子奕﹐死於祿山﹐以貞烈著﹐見《忠義傳》。奕子杞﹐佞邪誤國﹐見《姦臣傳》。杞子元輔﹐端靜純正﹐能紹其祖烈。盧氏四世﹐趨操不同如此。君子惜奕之後有杞﹐而又喜杞之後有元輔也。故元輔歷顯劇﹐而人不以杞之惡爲累。士大夫有病其父祖之辱﹐勉自修飭﹐以贖其過﹐正君子世論之所深予。此周王命蔡仲「爾尙蓋前人之愆﹐惟忠惟孝」﹐而沈勁所以盡死節﹐以刷沈充負國之恥者﹐蓋知此也。○唐書用媒蠍字或者議宋景文公修《唐書》用媒蠍二字﹐司馬遷用媒孽二字。僕觀曹氏《田論》曰﹕封人有以輕鑿修鉤去樹之蠍者﹐曰「不識天下亦有蠍乎﹖」曰「三苗﹑共工﹐非堯之蠍與﹖齊之諸田﹑晉之六卿﹑魯之三桓﹐非諸侯之蠍乎﹖」宋公之意本此。●卷二十九○後宮嬪禦古者天子﹐一後﹑三夫人﹑九嬪﹑二十七世婦﹑八十一女禦。自世婦以下﹐不過備後宮侍禦給使之役而已﹐豈必皆在寵幸之數﹗《毛詩正義》謂百二十人﹐排次當夕﹐各有定期﹐半月周徧。此說似拘﹐其說引《內則》「妾𨿽老﹐年未滿五十﹐必與五日之禦。」五日不禦則怨曠。故諸侯之制﹐五日一禦九女﹐侄娣兩兩而禦則三日﹐次兩媵則四日﹐次夫人專夜則五日也。天子則自九嬪以下﹐九九而禦﹐卑者宜先﹐尊者宜後。禦女八十一人當九夕﹐世婦二十七人當三夕﹐九嬪九人當一夕﹐三夫人當一夕﹐十五夕而徧﹐自望後反之。以禦女八十一人而言﹐九禦知當九夕﹐以數準之﹐故九嬪以下﹐皆九人當一夕也﹐夫人自然當一夕﹐是十五日一徧﹐三十日再徧﹐與望數相期﹐當以九人當一夕﹐半月之間﹐百二十人俱徧﹐後半月復然﹐周而復始。其說如此﹐不知其果然乎﹖今貴公子﹐多畜姬媵﹐倚重於區區之藥石﹐伐眞气而助彊陽﹐非徒無益﹐反以速禍。𨿽明理君子如韓退之﹐有所不免﹐情欲之不可制如此。故士大夫以粉白黛綠喪身殞命﹐何可勝數﹗前覆後繼﹐曾不知悟﹐射工狐貍﹐工於迷人﹐正自不能不爾。嗚呼﹗安得廣成子之術告之哉﹗○檄楚相文張儀相秦﹐爲文檄楚相﹐曰「始吾從若飲﹐我不盜而璧﹔若笞我﹐若善守汝國﹐我顧且盜而城」﹐此段文連五句用我汝意﹐其回互若此﹐甚與子胥謂夫差「我令而父霸」等數語同。○石頭石城西塞有兩石頭﹐一在豫章﹐一在金陵。在金陵者﹐所謂「鐘山龍蟠﹐石頭虎踞」﹐王處仲﹑蘇峻之所據之地也。在豫章者﹐卽韓退之《次石頭驛詩》是也。晉殷洪喬爲豫章太守﹐去都之日﹐得書百函﹐次石頭﹐悉投之水中。吳曾《漫錄》謂﹐傳言去都﹐而不言次豫章﹐疑投其書於金陵之石頭爾﹐非豫章也。然而豫章有投書渚者﹐後人意之耳。有兩石城﹐一在金陵﹐一在竟陵。在金陵者﹐卽左思所謂「戎車次於石城」者也。在竟陵者﹐卽莫愁所居之城也。而周美成詞﹐乃以金陵石城爲莫愁事用﹐無乃誤乎﹖有兩西塞﹐一在川﹐一在武昌。案《唐書﹖張志和傳》﹐謂顏眞卿爲湖州刺史﹐志和來謁眞卿﹐以舟敝漏﹐請更之﹐志和曰「願浮家泛宅﹐往來苕間」﹐又志和詞中有「溪灣裏釣魚翁」之句。明此﹐知志和之西塞﹐正在川。而在武昌乃曹武成王用師之城。洪內翰作《西塞漁社圖》亦嘗辧此。而《漫錄》乃謂志和西塞在武昌﹐所見亦誤矣。○五言詩晉唐以來﹐文人類多以五言詩起於李陵。或者又引《毛詩》五言之句﹐謂李陵五言出於三百篇之詩。僕謂是則然矣。往往李陵之詩﹐首尾徹章﹐皆以五言﹐前此未有考耳。僕觀徐陵《玉臺新詠》﹐有枚乘《雜詩》九章﹐皆五言徹章。此正明爲五言詩者﹐在李陵之前。若是﹐則豈可謂五言詩起於李陵乎﹖林少穎先生所類《觀瀾集》﹐收枚乘詩數章﹐題曰《古詩》。注謂不知時代﹐又失姓氏﹐但云古詩。林先生未見《玉臺新詠》故爾。○冠子《三山老人語錄》云﹕性命生死之說﹐自秦後﹐賈誼獨窺其奧。其爲長沙傳﹐賦鵬自廣﹐言千變萬化﹐未始有極。忽然爲人﹐何足控摶﹔化爲異物﹐又何足患﹗小智自私﹐賤彼貴我﹔達人大觀﹐物無不可﹐眞人恬漠﹐獨與道息﹐釋智離形﹐超然得喪。乘流則逝﹐得坻則止。其生兮若浮﹐其死兮若休﹐泛乎若不系之舟」﹐此語自漢以來﹐皆不能出其右。漢文帝朝﹐惟賈誼穎然獨出﹐論性命﹐盡天地﹐後世無以加也。僕謂誼此等語﹐皆出於《冠子》。案袁淑《眞隱傳》﹐冠子﹐楚人﹐隱居深山﹐以爲冠﹐號冠子﹐著書言道家事﹐馮諼事之﹐顯於趙。劉向亦載其事﹐《前漢﹖藝文志》有《冠子》一篇。今所行四卷十五篇﹐如所謂「中流失船」﹐「一壺千金」﹐「貴賤無常﹐物使之然」﹐皆出於是。韓退之獨非其書﹐以爲好事者僞爲是本﹐反用《賦》以文飾之﹐非誼之有取於此也。晚進小生﹐不敢妄據此書﹐書此以俟識者。○武王鏡銘唐太宗曰「朕以銅爲鑑﹐可以正衣冠﹔以人爲鑑﹐可以知得失。」此正周武王之意。案《武王鏡銘》曰「以鏡自照者見形容﹐以人自照者知吉凶。」非出於此乎﹖○用張家故事張子野晚年多愛姬﹐東坡有詩曰「詩人老去鶯鶯在﹐公子歸來燕燕忙。」正均用當家故事也。案唐有張君瑞﹐遇崔氏女於蒲﹐崔小名鶯鶯。元稹與李紳語其事﹐作《鶯鶯歌》。漢童謠曰「燕燕﹐尾涎涎﹔張公子﹐時相見。」又曰﹕張妾名燕燕﹐其事迹與夫對偶﹐精切如此。鶯鶯對燕燕﹐已見於杜牧之詩﹐曰「綠樹鶯鶯語﹐平沙燕燕飛。」前輩用者﹐皆有所祖。魯直作《蘇翰林出遊詩》曰「人間化鶴三千歲﹐海上看羊十九年。」皆用本家故事﹐而不失之偏枯﹐可以爲法也。僕嘗有一詞爲張儀眞壽﹐曰「三傑後﹐福壽兩無涯﹐食乳相君功未旣﹐嫵眉京兆眷方玆﹐富貴莫推辭。門兩戟﹐卻棹一綸絲﹐蒓菜秋風鱸美﹐桃花春水鱖魚肥﹐笑傲溪湄。」○杜詩用玉盤二字吳曾《漫錄》曰﹕梁沈約《詠梨詩》「摧折非所吝﹐但令入玉盤」﹐梁簡文《朱櫻詩》「已麗金釒義瓜﹐兼美玉盤橘。」故子美詩「竹裏行廚洗玉盤」。僕謂前後賦果用玉盤字﹐何可勝數﹐不獨此三人而已。如江淹《楊梅頌》云「爲我羽翼﹐委君玉盤。」梁武帝詩「玉盤著朱李﹐金否盛白酒。」梁簡文《橘詩》「無假存雕飾﹐玉盤予自嘗。」徐ゼ《橘詩》「愧以無雕飾﹐徒然登玉盤。」謝惠連《橘賦》「受以玉盤﹐登君子堂。」吳均《橘賦》「金衣之果﹐亦委體於玉盤。」王維《櫻桃詩》「中使頻傾赤玉盤」﹐似此甚多﹐不可縷舉。《漫錄》謂子美用此二字﹐起於沈約﹐非也。○挽河洗兵吳曾《漫錄》曰﹕杜詩有《洗兵馬》﹐末云「安得壯士挽天河﹐淨洗甲兵長不用。」案《說苑》﹐武王伐紂﹐風霽而乘以大雨。散宜生諫曰「此非妖與﹖」王曰「非也。天洗兵也。」僕觀梁簡文詩「洗兵逢驟雨﹐送陣出黃雲。」《裴行儉碑》曰「洗兵諾眞之水﹐刷馬艸心之山。」此皆有洗兵之語。所謂「挽天河」語﹐子美之前罕聞。張說詩「貫﹛木系﹜挽河流。」○一頓《漫錄》曰﹕食可以言頓。《世說》羅友曰「欲乞一頓食。」僕謂頓字豈惟食可用﹐如《前漢書》「一頓而成」﹐是言事也。《唐書》「打汝一頓」﹐是言杖也。《晉書》「一時頓有兩玉人」﹐是言人也。宋明帝王忱嗜酒﹐時以大飲爲上頓﹐是言飲也﹐豈獨食哉﹗《續釋常談》引《世說》﹐以證一頓二字出處﹐不知二字已見《前漢書》矣。○陳平祖人故智陳平祖人故智﹐如說漢王曰﹔「大王誠能出捐數萬斤金﹐行反間﹐間其君臣﹐疑其心﹐破楚必矣。」此意出於《尉繚子》。尉繚子說秦王曰「願大王毋愛財物﹐賂其羣臣﹐以亂其謀﹐不過二三萬金﹐卽諸侯可盡矣。」又如當諸呂用事之時﹐日飲醇酒﹐戲婦人。此意出於信陵君。信陵君自知毀廢﹐乃謝病不朝﹐與賓客爲長夜之飲﹐飲醇酒﹐多近婦女﹐日夜爲樂。平之二策﹐無乃祖此乎﹖石林謂飲醇酒﹐戲婦人﹐以遠世故﹐蓋自陳平以來用此策﹐失記信陵君之事乎﹖○俗語有所自吳曾《漫錄》曰﹕江西俚俗罵人曰「客作兒」。案陳從易《寄荔枝與盛參政詩》「橄欖爲下輩﹐枇杷客作兒。」僕謂斥受雇者爲客作﹐已見於南北朝。觀袁翻謂人曰「邢家小兒爲人客作章表。」此語自古而然﹐因知俗語皆有所自。近龔養正作《續釋常談》二十卷﹐僕病其未廣﹐更俗續之。未果﹐姑疏大略於玆。樓羅見《南史》﹐噤門見《晉書》﹐主故見《東漢》﹐人力見《北史》﹐承受見《後漢》﹐證左見《前漢》﹐相僕見《吳書》﹐直日見《禮記注》﹐門客見《南北史》﹐察子見《唐書》﹐駔儈見《前漢》﹐求食見《左傳》﹐措大見《唐書》﹐髙手醫見《晉書》﹐小家子﹑無狀子見《前漢》﹐浮浪人見《隋書》﹐茶博士見《語林》﹐酒家兒見《欒布傳》﹐廚下兒見《吳書》﹐家常使令見《衛子夫傳》﹐快活三郎見《開元傳信錄》﹐掉書袋見《南唐書》﹐同年友見《劉禹錫集注》﹐齋襯錢﹑年月日子﹑入粗入細﹑看人眉睫見《南北史》﹐近市無價見《曾子》﹐巧詐寧拙誠見《說苑》。十指有長短﹐痛惜皆相似﹐見曹植詩﹔賣漿值天涼﹐見姜子牙語﹔近朱赤﹐近墨黑﹐見傅玄《太子箴》﹔積財千萬﹐不如薄藝隨身﹑教兒嬰孩﹐教婦初來﹐見《顏氏家訓》﹔生爲人所咀嚼﹐死爲人所歡快﹐見左雄語﹔舉頭三尺有神明﹐見徐鉉語﹔龍生龍﹐鳳生鳳﹐見丹霞語﹔對牛彈琴﹐作死馬醫﹐冷灰豆爆﹐皆見《禪錄》。似此等語﹐不可枚舉。今鄙俗語謂「不在被中眠﹐安知被無邊」﹐而盧仝詩曰「不予衾之眠﹐信予衾之穿。」謂「一日不作﹐一日不食」﹐而《趙世家》曰「一日不作﹐百日不食。」謂「讓一寸﹐饒一尺」﹐則曹氏令曰「讓禮一寸﹐得禮一尺。」謂「三世仕宦﹐方解著衣喫飯」﹐而曹氏令曰「三世長者知被服﹐五世長者知飲食。」又如謂「一雞死﹐一雞鳴」﹐此語亦有自也。觀《前漢﹖郅都傳》曰「亡一姬﹐復一姬」﹐疑是此意﹐訛一姬爲一雞耳。○白鷗波浩蕩《漫錄》曰﹕東坡謂杜詩「白鷗波浩蕩﹐萬里誰能馴。」波乃沒字﹐謂出沒於浩蕩間耳。《漫錄》謂予觀鮑昭詩﹐有「翻浪揚白鷗」﹐李頎詩有「滄波雙白鷗」﹐二公言白鷗而繼以波浪﹐此又何邪﹖僕謂善爲詩者﹐但形容渾涵气象﹐初不露圭角﹐玩味「白鷗波浩蕩」之語﹐有以見滄浪不盡之意﹐且滄浪之中﹐見一白鷗﹐其浩蕩之意可想﹐又何待言其出沒邪﹖攺此一字﹐反覺意局﹐更與識者參之。或者又引鷗好沒爲證。僕案《禽經》「鳧好沒﹐鷗好浮。」○東坡賞花詩《漫錄》曰﹕東坡《賞花詩》曰「仙花不用剪刀裁﹐國色朝酣卯酒來。太守問花花不語﹐爲誰零落爲誰開﹖」《南部新書》記嚴惲詩「春光冉冉歸何處﹐更向花前把一否。盡日問花花不語﹐爲誰零落爲誰開﹖」東坡全用此兩句。僕謂用前人一聯﹐足以己意﹐古人蓋有此體。觀宋於侯《董嬌嬈詩》曰「洛陽城東路﹐桃李生路旁。花花自相對﹐葉葉自相當。」而曹植《艷歌曲》曰「出自薊北門﹐遙望湖池桑。枝枝自相值﹐葉葉自相當。」但易枝值二字而已﹐意則一也。唐人詩多有此體﹐如昌黎詩「舉世盡從愁裏老﹐誰人肯向死前休。」而杜荀鶴則攺一字﹐曰「誰人肯向死前閒」是也。○棠陰蠻頌人惠愛用棠陰事﹐本《召伯》「蔽芾甘棠」之義。據詩無陰字﹐然用棠陰字久矣﹐如謝莊策文「棠陰虛館」﹐梁簡文詩「棠陰君詎鄰」是也。又有一棠陰事﹐見《沈約碑》曰「痛棠陰之不畱」﹐注﹕落棠山﹐日入之地。今人類知棠陰爲甘棠之陰﹐而落棠山事﹐鮮有知者。白樂天詩有兩小蠻事﹐如「楊柳小蠻腰」﹐卽公侍姬也﹔如曰「小花蠻二三升」﹐曰「還攜小蠻去﹐試覓老劉看。」此小蠻﹐乃酒名耳。○功參微管語有不當文理﹐而承襲用之﹐不以爲異者。如宋氏詔曰「謝元勛參微管」﹐陳蕭氵允表曰「功深微禹」是也﹐取「微管仲﹐吾其被髮」﹐「微禹﹐吾其魚」之謂﹐而曰「勛參微管」﹑「功深微禹」﹐似不當文理。前此潘安仁詩嘗曰「豈敢陋微管」﹐謝玄暉詩「微管寄明牧」。後此如《劉義康傳》「臣以頑昧﹐獨獻微管。」《傅亮碑》「道亞黃中﹐功參微管。」似此用微管甚多﹐任彥升《彈文》曰「惟此庸固﹐理絕言提。」取《毛詩》「言提其耳」之義﹐謂言提﹐歇後語。《陳》《梁書》中亦有是語。○不燐不緇《論語》「磨而不燐﹐涅而不緇」﹐今讀燐字﹐多作去聲﹔讀緇字﹐多作平聲。而古來文人以燐字爲平聲﹐如摯虞﹑傅咸以至李﹑杜﹑元﹑白之流皆然。緇字作去聲協﹐見沈約《髙士贊》﹐今禮部押韻﹐緇字只平聲一音。蓋當時未分四聲故爾。《論語》「久要不忘平生之言」﹐要字合作去聲讀﹐故髙適詩「憶昔相逢論久要﹐哂君與我輕常調。」曾文淸公詩「久要不忘吾輩事﹐交情自昔幾人全。」皆作去聲用﹐而張孟押韻作平聲收﹐謬矣。又如「君子道長﹐稱物平施」﹐長字施字﹐並合作去聲讀。而傅咸﹑韓退之詩﹑梁氏詔﹐並作平聲用。「天子萬乘」﹐諸經音訓皆作去聲﹐而傅咸《髙祖贊》作平聲協。此類難一二記。○續釋常談龔養正著《續釋常談》。僕恨其搜羅未至﹐推究未廣﹐蓋嘗以耳目所及﹐拾其遺者﹐疏大略於前矣。所謂推究未廣者﹐亦匪一端﹐姑摘其顯然者言之。如家貧親老﹐則引《新序》閭丘印之語﹐不知子路﹑曾子蓋嘗有是言。如痛入骨髓﹐則引吳王濞﹑鄒陽之語﹐不知越句踐﹑晉文公夫人﹑樊於期﹑韓信亦有是語。如親家公﹐則引《五代史》﹐不知已見於《北史》。淚闌干﹐則引《談藪》﹑魏元景﹐不知已見於《吳越春秋》。人倫鑑﹐則引《南史》﹐不知已見於《後漢書》。所謂驕子﹐所謂太公﹐所謂博徒﹐並引《後漢書》﹐不知皆見於《史記》。所謂姑夫﹐引《五代史》﹐不知已見於《禮記》。所謂姊夫﹐引《元氏集》﹐不知已見於《三國誌》。所謂市買﹐引《魏略》﹐不知已見於《田傳》。所謂待罪﹐引韓延壽﹑康衡﹐不知已見於季布。所謂一通﹐引《獨斷》﹐不知已見於仲長統。所謂某甲﹐引《三國誌》﹐不知已見於《左傳注》。所謂郎君﹐引《世說》﹐不知已見於《後漢書》《焦仲卿詞》。此類不一﹐𨿽然﹐天下之書﹐豈能徧睹﹖持尺寸之綆﹐而欲窮萬丈之泉﹐多笑其不知量也。○養鷹化鳳陳登謂呂布曰「登見曹公﹐言『待將軍譬如養虎﹐當飽以肉﹐不飽則將噬人』。公曰﹕『不如卿言。譬如養鷹﹐饑則爲用﹐飽則揚去。』」《權翼》拾其說﹐指慕容垂謂苻堅曰「垂猶鷹也﹐饑則附人﹐飽則去。」皇甫嵩謂董卓曰「昔與公爲鴻鵠﹐不意今日變爲鳳凰。」範云拾其說﹐謂江曰「昔與將軍俱爲黃鵠﹐今將軍化爲鳳凰。」○唐突《漫錄》曰﹕律有唐突之罪。按馬融《長笛賦》「奔遁碭突」﹐注﹕徒郎切﹐以唐爲碭。李白《赤壁歌》「鯨鯢唐突畱余迹」﹐劉禹錫《鏡詩》「瓦礫來唐突」﹐此唐突字。魏曹子建《牛鬥詩》「行彼土山頭﹐起相搪突。」見《太平廣記》。僕謂碭﹑搪﹑唐三字不同﹐皆一意爾。東漢陳羣曰「蕪菁唐突人﹛艸參﹜在諸人之先。」正用此唐字。若引曹子建詩用搪突字﹐則《魏志》子建謂韓宣「豈應唐突列侯﹖」又用此唐字矣。晉人「無鹽唐突西施」之語﹐乃用漢人之意﹐豈但見於唐人劉﹑李二公而已。漢碑有「乘虛唐突」之語﹐孔融傳有「唐突宮掖」。○靑溪一曲制一弄《琴書》曰﹕蔡邕嘉平初入靑溪﹐訪鬼谷先生所居﹐有五曲﹐一曲�一弄﹐有《遊仙曲》《綠水曲》。馬融甚異之。《文類俗說》曰「郗僧施靑溪中泛舟﹐一曲處輒作一篇詩。謝益壽見其詩而嘆曰「靑溪之曲復何盡﹗」○前輩與叔手帖《漫錄》曰﹕晏元獻與兄手帖曰「殊再拜﹐莊客至﹐知大事禮畢」云云﹐此外「希順變不備﹐殊再拜十一哥﹑十一嫂。」僕家有富鄭公一帖﹐正與晏元獻一同﹐前後皆云「弼再拜幾叔幾嬸。」乃知前輩以再拜二字﹐施於尊長﹐不肯輕用。而今人或用此二字﹐則以爲輕己﹐𨿽平交亦不敢﹐況兄與叔乎﹖○集靈宮《漫錄》曰﹕文忠公《集古錄》謂﹐武帝集靈宮﹐他書皆不見﹐惟見《西嶽華山碑》。桓君山賦序云﹐余少時從孝成帝出祠甘泉河東﹐見郊先置華陰集靈宮﹐在華山下﹐武帝所立﹐欲以懷集仙者。僕觀《三輔黃圖》﹐有集靈宮﹑集仙宮﹐俱在華陰縣界﹐豈得謂他書皆不載﹐惟見華山碑﹖《漫錄》引桓君山序﹐見亦未廣也。●卷三十○古本漢書前輩論作史﹐諸王合自敍一處﹐如《陳書》《唐書》之類﹐正得其例﹐然往往多混於諸傳之中﹐其體蓋祖班固《西漢》之作﹐不知班史以諸王雜於諸傳之間者﹐蓋今本爾。古本班史正自別作一處﹐按《劉之遴傳》﹐鄱陽嗣王範得班固所上《漢書》眞本﹐謂今本《髙五王》《文三王》《景十三王》《武五王》《宣元六王》﹐雜在諸傳後。古本悉類《外戚傳》下﹐《陳》《項傳》前﹐則知古本班史蓋如此。分於諸傳之中者﹐乃後本爾。不特此也﹐又謂古本《漢書》稱「永平十六年五月二十一日己酉郎班固上」﹐而今本無上書年月日字。古本《敍傳》號中篇﹐今本稱爲《敍傳》。今本《敍傳》載班彪行事﹐而古本云「稚生彪﹐自有傳。」今本紀及表﹑志﹑列傳不相合爲次﹐而古本相合爲次﹐總成三十八卷。今本《外戚傳》在《西域傳》後﹐而古本《外戚傳》在《帝紀》下。今本韓﹑彭﹑英﹑盧﹑吳述云「信惟餓隸﹐布實黥徒﹐越亦狗盜﹐芮尹江湖﹐雲起龍驤﹐化爲侯王。」而古本述云「淮陰毅毅﹐仗劍周章﹐邦之傑兮﹐實惟彭英﹐化爲侯王﹐雲起龍騰。」古本第三十七卷

解音釋義﹐以助雅談﹐而今本無此卷。似此九十條﹐今本與古本不同如此。所謂古本《漢書》﹐乃蕭琛在宣城﹐有北僧南度﹐惟賫一葫蘆﹐中有《漢書﹖敍傳》。僧曰「三輔耆老相傳以爲班固眞本。」琛固求得之。其書多有異今者﹐紙墨亦古﹐文字多如龍舉之例﹐非隸非篆﹐琛甚祕之﹐乃以餉鄱陽王﹐見《蕭琛傳》。○貓鬼南北朝多事蠱毒﹐有所謂貓鬼者。觀《隋﹖獨狐傳》﹐其家每夜以子時祀貓鬼﹐言子者鬼也。其貓鬼每殺者﹐所死之家﹐財物潛移於畜貓鬼家﹐故當時下詔禁之甚力﹐謂畜貓鬼之家﹐投四裔。僕始不曉貓鬼爲何物﹐因觀巢氏《病源》﹐如貓鬼乃老貍野物之精﹐變而爲鬼蜮﹐而依附於人﹐人畜之以毒害人。其病心腹刺痛﹐食人腑臟﹐吐血而死﹐乃知貓鬼如此。○邊韶晝眠宰予晝寢﹐夫子譏之。寢者﹐寢室也。蓋晝當居外﹐夜當居內。宰我晝居內﹐未必畱意於學﹐故夫子譏之﹐非謂其晝眠也。遊夫子之門﹐安有晝眠之理﹖《後漢書》載﹐邊韶晝日假寐﹐弟子嘲之曰「邊孝先﹐腹便便﹐懶讀書﹐但欲眠。」韶聞而應之曰「邊爲姓﹐孝爲字﹐腹便便﹐五經笥﹐但欲眠﹐思經事。」此𨿽一時戲語﹐以僕觀之﹐韶之爲人﹐計每每好睡﹐故弟子有此嘲﹐非爲其一時假寐而爲是言也。觀韶爲《塞賦》曰「可以代博奕者曰塞﹐其次也﹐試習其術﹐以驚睡救寐﹐免晝寢之譏而已。」觀此﹐有以驗其好睡云。○王播入相人不疑伯夷之貪﹐不信盜跖之廉﹐何者﹖以其不貪不廉之實素著於聽聞﹐人信之極也。惟其望實不著﹐而處於不夷不惠之間﹐此疑心所不能免。因觀唐文宗相王播一事﹐知一時之毀譽﹐亦有屈於名實者。唐史載王播自淮南還﹐獻玉帶十有三﹑銀碗數千﹑綾絹四十萬﹐遂再得相﹐時論鄙之。考其時﹐正文宗卽位之初﹐太和元年事。僕謂文宗固柔懦﹐然踐祚之始﹐方以儉徳率下﹐不應受王播所獻﹐與之爲相。蓋其獻賂事在敬宗末年﹐文宗初卽位﹐適除爲相﹐天下事適相符合。此類甚多﹐毀譽之際﹐可不察夫﹗○麇鹿性異人之服藥﹐當深辧陰陽之性﹐與夫本末功用之宜﹐蓋有同等藥物﹐而陰陽實相反者。又有一體气血﹐而功用之不同者﹐如麋茸﹑鹿茸是也。今士大夫多以麋﹑鹿茸爲補精益血之劑﹐而一種用之﹐而不知二者之性﹐元自有異。麋茸補陽﹐利於男子﹔鹿茸補陰﹐利於婦人。案《月令》﹐仲夏日﹐鹿角解。仲冬日﹐麋角解。鹿以夏至隕角而應陰﹐麇以冬至隕角而應陽﹐故知二者陰陽之性不同也。今夫鹿肉暖﹐以陽爲體﹔麋肉寒﹐以陰爲體。以陽爲體者﹐以陰爲末﹔以陰爲體者﹐以陽爲末。末者﹐角也。其本末之功用不同又如此。《埤雅》曰﹕凡含血之物﹐肉差易長﹐其次角難長﹐最後骨難長﹐故人自胚胎至成人﹐二十年骨髓方堅。惟麋鹿自生﹐至兼無兩月之久﹐大者乃重二十餘斤。𨿽艸木至易生者﹐亦莫能及之﹐此骨血之至彊者﹐所以能補骨血﹐堅陽道﹐彊精髓也。頭爲諸陽之會﹐與諸處血不同。今人刺麇﹑鹿血以代茸者﹐謂茸亦血﹐此又謬也。○聘後金數漢髙制聘皇后儀﹐黃金二百斤﹐馬十二匹。夫人﹐黃金五十斤﹐馬四匹。晉宋納後﹐皆嘗引以爲言。而平帝納王莽女﹐有司奏漢故事﹐聘皇后黃金二萬斤﹐爲錢二百萬﹐莽深辭﹐受四千萬﹐而以其三千三百萬﹐予十一媵家。有詔復益二千三百萬﹐合爲三千萬。成帝納梁冀女弟﹐有司奏案漢儀﹐依孝惠帝納後故事﹐金二萬斤。視漢髙初制﹐頓增百倍﹐其懸絕如此。○畫龍後漢孔僖﹐因讀夫差事﹐嘆曰「辟如畫龍不成反類狗者也。」劉注﹕按古語皆云「畫虎不成」﹐此誤以爲畫龍。僕謂此非誤也﹐蓋章懷太子避唐諱爾。正如令狐徳《後周書》﹐引韋法保語﹐古人稱「不入獸穴﹐不得獸子」同意﹐是亦避虎字也。○得一順天錢龐元英《文昌錄》曰﹕後唐同光三年﹐洛京蕃漢馬步使朱守殷於積善坊役所﹐得古文錢﹐四百五十六文得一元寶﹐四百四十文順天元寶。沈存中《筆談》亦曰﹕熙寧中﹐發地得大錢三十餘千﹐錢文皆曰「順天」﹑「得一」。僕考《唐書﹖志》﹐史思明據東都﹐鑄得一元寶錢﹐徑一寸四分﹐以當開元通寶之百。旣而惡得一非長祚之兆﹐攺其文曰順天元寶。龐始疑史傳無此年號﹐後得錢氏《錢譜》﹐乃知史思明鑄。僕謂此見《唐書》甚明﹐元英其未考邪﹖僕家舊有得一元寶一錢﹐字文方重如顏體﹐輪郭甚古﹐後爲好事者取去。今此二錢﹐人家往往有之。○其惟聖人乎《蜀志》引《易》曰﹕亢之爲言也﹐知得而不知喪﹐知存而不知亡﹐知得失存亡而不失其正者﹐其惟聖人乎﹗《梁書》引《易》曰﹕亢之爲言也﹐知進而不知退﹐知存而不知亡﹐知進退存亡而不失其正者﹐其惟聖人乎﹗其視今《易》﹐皆去「其惟聖人乎」一句。《蜀志》謂知得失存亡而不失其正﹐此句甚非今《易》中語。王肅謂《易》上句作「其惟愚人」﹐下句作「其惟聖人」﹐不知上下皆作「其惟聖人」者﹐正如《論語》「天何言哉」﹐「禹吾無間然」之意。○白朴僕讀元微之詩﹐有曰「白朴流傳用轉新」﹐注云﹕樂天於翰林中﹐專取書詔批答詞撰爲矜式﹐禁中號爲「白朴」。每新入學﹐求訪寶重過於《六典》。檢《唐﹖藝文志》及《崇文總目》無聞﹐每訪此書不獲﹐適有以一編求售﹐號曰「制朴」﹐開帙覽之﹐卽微之所謂「白朴」者是也﹐爲卷上﹑中﹑下三。上卷文武階勛等﹐中卷制頭﹑制肩﹑制腹﹑制腰﹑制尾﹐下卷將相﹑刺史﹑節度之類﹐此蓋樂天取當時制文編類﹐以規後學者。○健兒跋扈《漫錄》曰﹕今以軍爲健兒﹐往往以杜詩「健兒勝腐儒」爲證。非也﹐按《世說》﹐祖逖過江﹐常使健兒鼓行劫鈔。東晉時已有健兒之稱。僕謂健兒之名﹐見於東漢。觀朱遵戰死﹐吳漢表爲置祠﹐爲健兒廟。又見於《三國誌》甚多﹐不可引東晉爲證也。又曰﹕梁冀跋扈。跋扈二字見《詩》注。《毛詩》曰「無然畔援」﹐注﹕畔援﹐猶跋扈也。班固《髙祖紀﹖贊》曰「項氏畔援」﹐注跋扈。僕謂鄭注班史﹐皆後漢人語。王莽時﹐崔篆《慰志賦》曰「黎奮以跋扈兮﹐羿浞狂以恣睢」﹐此語《朱浮傳》光武詔曰「赤眉跋扈長安」﹐又在二公之前。馮衍《志賦》亦曰「始皇跋扈兮」云云。○廣武君用百里奚之意韓信破趙﹐得廣武君﹐解其縛﹐東鄕坐﹐西鄕而師事之。問曰「僕欲北攻燕﹐東伐齊﹐何若有功﹖」廣武君曰「亡國之大夫﹐不可與圖存。敗軍之將﹐不可以語勇。臣何足以權天下事乎﹖」信曰「百里奚居虞而虞亡﹐在秦而秦霸。」不知廣武君正得百里奚之意。繆公獲百里奚歸釋其囚﹐與語國事。百里奚曰「亡國之臣﹐何足以問﹖」越衛云云﹐範蠡亦曰「敗軍之將﹐不可語勇。」繆公謂百里奚曰「虞君不用子﹐故亡﹐非子之罪也。」繆公與語三日﹐大說。○八珍今俗言八珍之味﹐有猩猩唇﹑鯉魚尾與夫熊掌之類。觀李賀曲曰「郎食鯉魚尾﹐妾食猩猩唇。」其說舊矣。又觀《呂氏春秋》伊說曰「肉之美者﹐猩猩之唇。」紂作象箸﹐必爲玉否﹐玉束必盛熊蹯﹑豹胎。晉靈公食熊蹯﹐而不熟。○角裏四皓中角裏先生。角音祿﹐今呼爲閣裏﹐則發笑。僕考之﹐祿亦角也。魯直詩曰「阿童三尺箠﹐禦此老觳觫。石吾甚愛之﹐勿遣牛礪角。」𨿽讀爲祿﹐實則角爾。魯直此語﹐豈無自哉﹖傅玄《盤中詞》曰「與其書﹐不能讀﹐當從中央周四角。」是亦以角爲祿也。按《玉篇》《廣韻》注二音皆通用。《羣經音辧》古嶽切﹐獸角也。《禮》「黃鐘爲角」﹐音祿﹐又如字。《資暇錄》謂《孔氏祕記》慮將來之誤﹐直書爲祿裏﹐謂《詩﹖角裏》爲祿裏。漢魏之人多然﹐如繁欽《祿裏先生訓》亦書爲祿。《資暇錄》所謂《孔氏祕記》者﹐孔氏卽孔安國﹐其《祕記》不可得而聞﹐其事見《抱朴子》。○小名犬子前漢司馬相如﹐少時好讀書﹐學擊劍﹐名犬子。旣長﹐慕藺相如之爲人﹐更名相如﹐所謂犬子者卽小名耳。然當時小名小字之說未聞﹐自東漢方著。相如小名﹐父母欲其易於生養﹐故以狗名之。逮其旣長﹐向學﹐慕藺相如之爲人﹐故更名相如。今人名子猶有此意﹐其理甚明﹐非謂其少時學擊劍而名犬子也。觀者不可以上文惑之﹐師古注謂父母愛之﹐不欲稱斥﹐故爲此名。此說未盡﹐洪駒父作《侍兒小名錄》﹐或者又作《續侍兒錄》﹐謂搜羅盡矣。觀諸書﹐知尙多遺逸﹐欲更續之﹐未暇也﹐往往見古人小名小字者﹐又不得不信﹐因而筆之﹐得八百來件﹐而侍兒﹑倡優等名不錄也。可爲五卷﹐愧未甚廣。《唐﹖藝文志》《崇文總目》﹐皆謂陸龜蒙有《小名錄》五卷﹐恨不得而見之。○僮約香方前輩多謂漢王褒《僮約》﹐魯直效之作《跋奚奴文》。僕謂魯直之前﹐石崇效之﹐嘗作《奴券》矣。唐侯味虛作《百官本艸》﹐賈志忠作《禦史本艸》﹐或者謂前此未聞。僕謂此意祖範曄《和香方》。曄撰《香方》﹐悉以比類當時之士。如曰「麝本多忌﹐比庾炳之。」「苓藿虛燥﹐比何尙之。」「詹唐粘濕﹐比沈演之。」「棗膏昏鈍﹐比羊元保。」「甲煎淺俗﹐比徐湛之。」「丹松蘇合﹐比慧琳。」「沈實寡和﹐以自比況。」所不同者﹐此以人﹐彼以官耳。○以點心爲小食《漫錄》謂世俗例以早晨小食爲點心﹐自唐已有此語。鄭亻參爲江淮畱後﹐夫人曰「爾且點心。」或謂小食亦罕知出處﹐僕謂見《昭明太子傳》曰「京師貴﹐攺常饌爲小食。」小食之名本此。又謂陳江總《怨行》詩曰「團扇篋中藏不分﹐纖腰掌上詎勝情。」按羊侃有舞人﹐腰圍一尺六寸﹐時人咸推掌上舞。僕謂趙飛燕體輕能掌上舞﹐見《外傳》《漫錄》何捨此舉彼邪﹖○民應如蘭班固作《文帝敍贊》曰「我徳如風﹐民應如艸。」用《論語》「君子之徳風﹐小人之徳艸」意也。而潘嶽作《晉世祖誄》曰「我徳如風﹐民應如蘭。」傅玄《四箱樂歌》曰「上教如風﹐下應如卉。」古詩曰「袖中有短書﹐欲寄雙飛鳧。」而沈約詩曰「盈尺書綢繆﹐欲寄東飛鳧。」○五總龜九齡《唐書》載﹕殷踐猷博學﹐與賀知章相善。知章嘗號爲「五總龜」﹐謂千年五聚﹐問無不知也。而顏眞卿所撰《踐猷墓碑》曰「顏元孫﹑韋述﹑賀知章﹑陸象先與踐猷﹐凡五人相聚﹐故曰『五總龜。』」其說不同﹐又今稱一齡爲一年﹐如揚子「童烏九齡」﹐孫綽「越在九齡」﹐皆以九齡爲九歲﹐不知文王世子「夢帝與我九齡」﹐以九齡爲九十歲矣。○火浣布嘗見一雜說論火浣布﹐或謂木皮所織﹐或謂鼠毛所織﹐未知孰是。僕謂二說皆有之﹐觀《搜神記》曰「昆侖之墟﹐有炎火之山﹐上有鳥獸艸木之皮﹐則其鳥獸之毛也。」又按沈約《宋志》﹐炎洲在南海中﹐有犭吉犭屈獸。人捕之﹐斬刺不傷﹐積薪烈火﹐縛以投火中﹐而此獸不焦。又火山國﹐家有火﹐𨿽雨不息﹐火中有白鼠﹐然洲上林木得雨則皮焦﹐得火則皮白﹐洲人以春月取其木皮織布﹐爲火浣布。若是﹐木皮﹑鼠毛﹐皆可爲布也。○足寒傷心龔養正《續釋常談》謂﹕足寒傷心﹐人勞傷骨﹐見《朝野僉載﹖俗諺篇》。僕謂此語引者甚多﹐其源出於黃石公《三略》。其間如《劉子》《五代史》﹐皆嘗引以爲言﹐不但《僉載》也。賈誼書曰「屠牛坦一朝解十二牛而芒刃不頓。」董仲舒策曰「下之從上﹐猶泥之在鈞﹐惟甄者之所爲﹔猶金在熔﹐惟冶者之所鑄。」此等語皆見《管子》。○劉琨﹑盧諶贈答詩《文選》載劉司空琨﹑盧中郎諶贈答詩﹐止一二首。而琨文集載贈答詩﹐往返四首。琨《重贈盧諶詩》﹐有曰「功業未及建﹐夕陽忽西流。朱實隕勁風﹐繁英落素秋。何意百煉剛﹐化爲繞指柔。」今《選》﹑本傳俱載是詩﹐而不聞盧諶所答。按琨集中有諶答﹐曰「誰言日向暮﹐桑楡猶啟晨。誰言繁英實﹐振藻耀芳春。百煉或致屈﹐繞指所以伸。」皆答其意也。又按琨集﹐先是盧子諒謹箋詣劉司空﹐並贈司空詩﹐然後劉司空答子諒書與詩云云。今《選》先載答而後載贈﹐失其序矣。鐘嶸《詩品》曰﹕越石詩﹐其源出於王粲。善爲淒戾之詞﹐自有淸拔之气。琨旣體良才﹐又罹扈運﹐故善敍喪亂﹐多感慨之詞。中郎仰之﹐微不逮矣。觀此﹐有以見二公之淺深。考《唐﹖藝文志》《劉琨集》十卷。僕家藏正本十卷。

