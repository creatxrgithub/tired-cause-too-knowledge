西徵隨筆淸汪景祺

○與胡別駕遵王宇別後大風﹐初更始至柏鄕﹐卽往晤舊令張君。張君握手大慟﹐母妻兩喪﹐皆不能返故土﹐此地人口尙多﹐每日須啖小米石餘﹐他物稱是。已雇馱轎四頂﹑車四輛﹑騎騾二十頭﹐先遣其侄子女東歸﹐而不能起身。連夜往見韓六哥﹐韓付之一笑﹐索然而返。次日張君未來﹐弟晨起獨坐。自先公捐館以來﹐宿昔之通門年誼及數十年香火之交﹐待我如陌路﹐與張君從無半面而傾蓋如故。今見其顚沛若此﹐竟不能稍效涓埃﹐汪某血性男子﹐肯與鼠輩爲伍乎﹖未幾張君來叩﹐其所需非百金不可。急檢旅囊尙存百十金﹐僅畱十金﹐以百金付張君﹐且曰「君速歸寓料理。明晨我來郭外送君﹐眷屬東歸﹐僕亦北發矣。」張君方欲致詞﹐弟曰「去﹗去﹗無可將意﹐若作一世俗常語﹐是以狗彘相待也。」張君咨嗟而去。韓六哥畱至署晚飯﹐忽云舊令眷屬斷斷不能歸去﹐此刻聞定明晨就道﹐大是異事。

弟亦不答﹐韓六哥問何時起行﹐弟云「明晨送張君弟侄去﹐卽北轅矣。」次日往去﹐張君弟侄子女呼天痛哭﹐如永訣者﹐然弟亦不知涕淚之何從也。韓六哥來以十六金相惠﹐弟甫接入手﹐卽送與張五兄﹐曰「以此爲從者盤冫食之費。」

其家屬徑去﹐今日可宿隆平。弟此刻在趙州大石橋用飯﹐大約往欒城縣﹐囊中所存僅十金而已﹐無論不能到西安﹐卽平定州亦難枵腹而至﹐然自信無餓倒中途之理。與張君交六年﹐承其解推無算﹐計此一百十六金尙不能報十分之一。然見其眷屬飄然而去﹐甚以爲快。頗有笑我之謬者﹐人情至此﹐夫復何言﹖二月初六日午﹐刻趙州大石橋旅次。

○朱漢源長梧子詩集序詩書之陵夷也久矣﹐自擊壤而後﹐理學風雅分而爲二。信口成吟﹐其去張打油﹑胡釘鉸也不遠﹔胭脂金粉﹐卽爲輕薄之詞。《詩》三百篇﹐春女秋士之思皆可置而不錄耶。間有涉獵兔園冊子者﹐學無根柢﹐言匪性情。如官廚宿饌﹐居肅具陳﹐鮮﹝B161﹞雜進。甚至襞績纂組﹐節節俱斷﹐以是而言詩﹐無怪乎二十年來世不復有所謂詩也。彼夫村童野嫗﹐興之所之﹐往往矢口而成章﹐發聲而中節﹐而操觚家如衣敗絮行荊棘中﹐觸處礙。嗚呼﹗不重可慨哉。漢源先生於古今之書無所不讀﹐壯歲厭薄功名﹐卽棄去諸生業﹐益肆力於詩古文辭﹐上自風騷﹐下迄漢魏﹐以至六朝三唐宋元明皆囊括包舉。洋洋灑灑﹐自成一家之言。足迹半天下﹐過都歷府卽爲歌詩以紀之。憑弔興亡﹐論今昔杜陵之諷諭﹐激切履道之感慨流連。言之者無罪﹐聞之者足戒﹐匪徒以詩自鳴其不平而已也。漢源與余有連﹐行輩爲尊﹐而年復長於余。常慨今日無識字人﹐謬引余爲知己。漢源旣不能家食﹐余亦奔走南北﹐時與漢源更唱疊和於車聲帆影間。頃相值於洪崖官舍﹐爲信宿之畱﹐漢源出示近作﹐循環雄誦﹐支大廈之將傾﹐回狂瀾於旣倒﹐四始六義之得以綿綿延延傳之後世者﹐其在斯人歟﹖余少卽學爲韻語﹐跋扈詞場﹐於人少所推許﹐惟於漢源﹐則輸心降志﹐最爲服膺。余今流落江湖﹐不能有所成就﹐漢源亦眼花須白尙無買山之錢。語曰詩能窮人﹐又曰詩窮而後工﹐又曰詩人少達而多窮﹐三復斯言﹐相視而笑﹐孰得孰失﹐當必有辧之者。雍正二年二月二十又四日﹐錢塘汪景祺星堂氏拜手謹題。

○步光小傳余素好狹邪之遊﹐辛丑觸暑﹐南還遘疾幾殆﹐遂不復爲之。但客途寂寞﹐藉此以解羈愁。錦衾爛然﹐共處其中﹐𨿽不敢云大程之心中無妓﹐亦庶幾柳下之坐懷不亂。所謂姑蘇臺半生貼肉不如若耶溪頭一面也。二月二十六日﹐次侯馬驛﹐日方卓午。索居無賴﹐問逆旅主人﹕此地校書有舉趾可觀﹐談笑有致者乎﹖主人曰「有步光者﹐色冠一時﹐善騎射﹐能爲新聲。第其人好酒悲固﹐奇女子也。」

余急呼之入門﹐丰姿綽約﹐體不勝衣﹐如姑射山神人﹐光耀一室。然不平之气﹐躍躍眉宇間﹐且其意不在客。余諷曰「卿旣失身風塵﹐宜少貶气節﹐往來皆俗子也﹐不徒自苦乎﹖」步光俯而思﹐仰而笑曰「君似知我者。」始稍稍款狎﹐顧見壁間弓矢﹐反唇曰「文人攜此何爲﹖」余曰「聞卿雅善此技﹐可一見乎﹖」

步光曰「諾。」因臂弓抽矢至屋後隙地﹐植鞭桿於數十步外﹐三發皆中。余曰「卿紅綫之儔﹐惜僕非薛節度﹐柰何﹖」步光笑曰「君乃郵亭一夜之陶學士耳﹐若作」風光好「一閱﹐妾當爲君歌之。」余心不測其何如人﹐細叩之﹐不答一語。

酒半﹐彊之歌﹐琵琶半面﹐其聲甚哀聆﹐其所歌之詞則曰「你將這言兒語兒休﹐只管牢牢刀刀的問有什麼方兒法兒﹐解得俺昏昏沈沈的悶。俺對著衾兒枕兒﹐怕與那腌腌贊贊的近談什麼歌兒舞兒。鎭日價荒荒獐獐的混﹐兀的不恨殺人也麼哥﹐兀的不恨殺人也麼哥。俺只願荊兒布兒﹐出了這風風流流的陣。」蓋《正宮調》之《叨叨令》也。余曰「此卿自制曲也。章臺一枝﹐似有所屬﹐不妨爲我明言。僕不敢比薛節度﹐獨不能爲許虞侯乎﹖陶學士因緣老夫計不出此。」步光置琵琶幾上頗有不樂之色﹐旣而曰「月白風淸如此良夜﹐何余益駭然﹖」旣就寢﹐余更以言挑之﹐步光雪涕曰「妾﹐將家女也。十歲父死滇南宦所﹐嫡母攜妾還大同﹐生母亦病亡。嫡母遂以妾付媒媼﹐遂失身娼家。假母延女師教之識字﹐且作此曲。頃所歌者﹐乃北鄙之音﹐幸勿見笑。」余曰「卿隸樂籍有年﹐豈無風流儒雅可托終身者乎﹖」步光曰「有江南進士某郎﹐以謁選者上﹐迂道至大同﹐其親知蒞任玆土竟不禮焉﹐某郎流離失所﹐不免饑寒﹐邂逅相逢﹐情懷頗厚。妾時年十七﹐爲其所愚﹐遂有終身之訂﹐畱妾家者一年。選期已近﹐而貧不能行﹐妾傾囊爲千金之裝﹐某郎以詩扇一畱贈﹐妾拔玉釵遺之﹐約他日卽不自來﹐遣人相迎以此爲信。居二載﹐音問杳然。後聞其官河南﹐走一使以手書責踐舊約﹐某郎已別納寵姬二人﹐頓乖夙好﹐呼妾使至署曰﹕」身旣爲官﹐自惜名節﹐豈有堂堂縣令而以倡爲妾者。歸語妖姬不必更言前事。『焚妾所寄尺素﹐擲玉釵於地﹐椎碎之﹐且撲妾使械還大同。假母遇妾素厚﹐因爲某郎所負資用乏絕﹐相待無復人理﹐常罵曰「死奴﹗曾語汝書生不可信﹐今竟何如﹖某郎髙坐琴堂如在天上﹐能插翅飛入﹐向薄情郎索一錢耶﹖』頃所歌者﹐乃答某郎之曲。尙有二曲﹐請爲君歌之。」卽披衣援琵琶而歌﹕「其望某郎信不至﹐曰想當初香兒火兒罰下了眞眞誠誠的誓﹐送他去車兒馬兒掉下些孤孤淒淒的淚﹐盼殺那魚兒雁兒並沒有寒寒溫溫的寄﹐提起那輕兒薄兒不由人熬熬煎煎的气。兀的不痛殺人也麼哥﹐兀的不痛殺人也麼哥。閃得俺朝兒暮兒受盡了煙煙花花的罪。其某郎薄幸﹐曰你聽那金兒鼓兒每日裏丁丁東東的響﹐你和那姬兒妾兒不住的咿咿啞啞的浪﹐不想著鞋兒襪兒當日過寒寒酸酸的樣﹐也念我腸兒肚兒可憐殺癡癡呆呆的望。兀的不气殺人也麼哥﹐兀的不气殺人也麼哥。爲甚的神兒聖兒似這等糊糊塗塗的帳﹖」

歌罷擲琵琶慟哭。余窮途失意﹐聞之涕泗交頤﹐止之曰「是將江州司馬﹐我也。」

步光拭淚嗚咽曰「妾安得爲商人婦哉。」挑燈起坐﹐縱談至天大明﹐惘惘作別。

步光亦將返雲中﹐以樂戶之禁甚嚴也。從玆分手﹐後會何時。某郎薄幸至此﹐聞於去年丁內憂去官﹐旋以虧帑削籍矣﹐嗚呼﹗某郎一措大耳﹐步光所贈金帛﹐皆從牀席中得來﹐乃以此得官﹐以此赴任﹐以此贍其父母﹑妻子﹐以此別納寵姬二人﹐而捐棄舊盟﹐終不一顧。我不知其是何心肝也﹐某郎不欲言其姓名﹐蓋居然賜進士出身者﹐可勝慨哉。

步光年二十一﹐不知其姓﹐小字曰靑兒﹐大同人。

「附﹕載絕句八首」

搴簾微笑道勝常﹐翠葉花鈿碧玉。更換舞衣香滿室﹐葳蕤自啟鏤金箱。

明月雕弓挽鐵胎﹐風流格調小身材。兒家生長雲中郡﹐曾向恆山射虎來。

河光淸淺月黃昏﹐琥珀光浮酒滿樽。宛轉柔情人半醉﹐這般時節最銷魂。

彈出哀弦放玉箏﹐停歌揮淚訴平生。誰憐薄命傷心語﹐似聽花間百囀鶯。

代云燕月路茫茫﹐紅粉相憐住教坊。百里牽絲名進士﹐千金去篋薄情郎。

天涯蕩子悔綢繆﹐玉碎釵殘翠黛愁。聞賜蘭房新半臂﹐尙分柳巷舊纏頭。

數奇我亦嘆顚連﹐北裏南宮共愴然。憔悴風塵淪落苦﹐香焦燭跋不成眠。

背人私語暈紅潮﹐戌鼓沈沈漏漸遙。獸灰已燻鴛被暖﹐莫將間恨負良宵。

○遇紅石村三女記二月二十九日﹐天未明﹐自聞喜縣啟行四十里至大水頭﹐時方辰刻﹐偶以曉寒疝微病﹐飯罷僵臥不能起﹐遣諸奴押馬車及行李徐行﹐惟畱洪昭隨侍。少選偕洪昭二騎就道﹐大風揚沙﹐耳目鼻舌皆滿﹐誤折而南﹐所行非官道。約二十餘里﹐疝疾大作﹐痞气上升。路東一里許有小村﹐詢之途人﹐曰紅石鎭。勉彊縱轡﹐至村中痛不可忍。見向南一室門半掩﹐排闥而入。向南屋五間﹐其下東屋二間﹐西則馬廏也。廏有四馬﹐向南之中楹有三女子在焉﹐見客入則皆避入左屋﹐嘩曰「客何爲者﹖」洪昭方欲致詞﹐有老人年七十餘自門外至﹐問之則主翁也﹐其姓李。洪昭曰「吾主人偶病不能行﹐借此稍坐﹐去追二馬車耳。」老人熟視余久之曰「南方官人也。」聞一女子曰「旣官人有病﹐外邊風大﹐速至正屋安寢片時。」余據鞍不能下﹐老人遽呼曰「嫂子來扶官人。」三女子者皆來扶餘下馬﹐掖余入中楹。卽欲眠﹐炕上一女年長者曰「玉娃將汝枕褥來。」一女曰「官人或嫌不潔﹐柰何﹖」年長者曰「恐污官人衣﹐且炕甚冷﹐卽枕褥不潔﹐不猶愈於一牀蘆席耶。」枕褥至﹐余方昏瞀﹐三女扶余仰臥其上﹐亦未暇諦視三女也。腰背手足﹐骨節俱痛﹐汗出如漿﹐方呻吟間謂洪昭曰「二馬車在何處﹖」

洪昭曰「車行甚遲﹐此間去官路不遠﹐往追之可頃刻至﹐但無人爲主人撫摩耳。」

老人曰「我嘗有腰腿俱痛之病﹐指二女年幼者令渠捏腰打腿卽愈﹐我令渠伏侍官人﹐汝可速去。」余索茶飲﹐老人曰「人言汝家有二騎闖入﹐所以卽回。今官人要茶﹐我往借鑪火茶瓶來。」洪昭操吳音曰「此非冶坊濱度生橋也﹐良家麗人﹐主人宜愼言詞﹐恐西人村野。」余頷之﹐洪昭以所攜武夷茶置幾上﹐偕老人扃外戶而去。余病勢略定﹐且聞洪昭麗人之語﹐始審視。年長者可四十二三﹐丰致楚楚﹐殊無俗韻﹐手抱一小兒眉目如畫﹐一女子年可二十許﹐一女子年可十六七﹐俱姣好白晰﹐幼者尢妖冶。三女子之雙彎﹐皆不滿三寸。余見老人呼年長者曰嫂子﹐卽以李嫂呼之﹐且問二女何人﹐李嫂指曰「此名玉娃﹐吾子婦也。

幼者名小云娃﹐吾女也。「李嫂細問病狀﹐余但以痞疾爲答﹐李嫂曰﹕」此非以手推之不得下。「因命二女伏侍官人﹐玉娃坐炕沿上﹐小云娃自炕後上﹐倚西壁趺坐。余方以手摩痞﹐二女皆執餘一手﹐各以手爲余摩痛處﹐且互以巾爲余拭汗。

老人推門入﹐則舉一鐵鑪燃炭甚熾﹐旁置大瓦瓶一﹐貯水其中﹐曰「飠麼飠麼尙未賣完﹐我去﹐汝曹勿慢官人。」老人去後﹐李嫂置瓦瓶鑪上﹐余曰「偌大瓦瓶何時方得百沸耶﹖」李嫂笑曰「官人勿怪﹐此地男子無一人不蠢者。」余曰「懷中小兒是李嫂何人﹖」李嫂指玉娃曰「是其所生。」余曰「孫男耶﹖

孫女耶﹖「李嫂嘆曰﹕」村中生男必丑﹐生女必妍﹐此女也。昔時呂洞賓過此索飲不得﹐咒曰「生男如妖魔﹐生女如嫦娥。『所以至此後有曹仙姑來﹐驚曰﹕』若然﹐則此村無一貞女矣。『亦咒曰﹕」嫦娥肯苦守妖魔﹐柰我何。』一村中數百年來無失節之婦。「李嫂頗黠﹐洪昭出門時數語﹐𨿽不能解﹐然良家二字易辧﹐因曰﹕」頃從者所言大誤﹐我良家也。「余以他語亂之﹐二女亦稍稍接洽聚談。余詢其子若婿安在﹐李嫂曰﹕」吾子在安邑縣城內傭工﹐越數日始一歸。吾婿偕其兄爲人趕車﹐至亳州。我每見吾子必惡其丑﹐卽玉娃亦不欲與吾子相見。

吾婿貌亦奇陋﹐小云娃以其遠行爲幸﹐自婿往亳州﹐小云娃至我家住﹐已數月矣。「

玉娃曰「官人﹐南方曾有錯配者乎﹖」余曰「三生一笑﹐五百年前事也。赤繩系足﹐月下老人主之。旣有巧妻配拙夫之說﹐何嘗無巧夫配拙妻者。」李嫂曰「官人言是。當時有南人沈生者﹐自平陽太守幕中來過此﹐我亦以是語問之﹐沈生曰﹕」巧妻不宜配拙夫﹐當思變計。『我至今以爲恨﹐官人言是。「二女忽相顧曰﹕」官人手何軟也﹖「卽各舉餘一手示李嫂曰﹕」官人一雙好軟手。「余哂曰﹕」小娘子手亦未嘗硬也。「李嫂曰﹕」孩子村气﹐爲官人所笑矣。「良久﹐洪昭來云二馬車已至﹐行李亦在村口﹐顧見二女事余甚勤﹐謂曰﹕」此吾輩事﹐乃煩小娘子耶﹖「二女微笑不答﹐李嫂遽起傾茶一甌﹐招洪昭出坐西向小屋款曲﹐似問余爲何如人﹐頗具賓主禮。余戲問二女曰﹕」巧妻配拙夫﹑小娘子旣不樂與之爲伴﹐遙遙長夜不難爲情乎﹖「玉娃曰﹕」吾夫歸﹐我卽痛恨。無論其他﹐只此一身泥汗燻人欲死﹐玆地無足與語者﹐牀笫事﹐我二人非所計也。吾姑常言南方人溫柔可愛﹐聞其聲音﹐見其笑貌﹐卽令人不忍捨。吾與小姑無由見南方人﹐但同小姑常禱於天﹐來世願生南方。今日得見官人﹐始知吾姑之言不謬。「余曰﹕」汝姑何處得見南方人﹖「小云娃曰﹕」吾母常爲我二人言﹐昔有沈生﹐嘉興人也﹐乃平陽太守幕下客﹐自平陽至西安迷路至此﹐已初更矣﹐叩門寄宿﹐吾父畱之﹐亦住此屋。沈生與吾母談頗熟﹐醉吾父以酒。就寢後﹐沈生至東楹叩戶﹐吾母心動﹐披衣啟門﹐見星光爛然﹐大悔而止。時時諭我二人以此爲戒﹐否則喪名節矣。然吾母言此事已二十餘年﹐猶念沈生不置。「余曰﹕」汝母旣與沈生無交﹐胡爲相念至此﹖「玉娃曰﹕」何必有交耶﹖卽如官人﹐我輩亦不能忘情也。「小云娃自坑後下啜茶﹐余戲弄玉娃之乳。玉娃曰﹕」官人錯。「小云娃曰﹕」靑天白日﹐兩邊面生生地何錯之有﹖「語畢仍至故處坐。玉娃起﹐吹炭令燃﹐余以手拍小云娃之股﹐且掣其足﹐則堅如鐵石﹐不可動。余曰﹕」邂逅逢卿﹐豈有他念﹐不過以愛慕之切﹐聊以相戲。小娘子用神力拒我何也﹖「小云娃卽引雙足置余膝上﹐余遽脫其鞋。小云娃拂然曰﹕」官人不畏我嗔耶﹗「玉娃曰﹕」靑天白日﹐兩邊面生生地何畏之有﹖「三人相視而嘻﹐余謂小云娃曰﹕」玉娘子與小娘子求生南方﹐果否﹖「小云娃曰﹕」誠有之。「玉娃曰﹕」來世得爲官人婢妾﹐豈不大幸﹖「小云娃曰﹕」安敢望官人﹐得爲官人所養之婢妾足矣。「余曰﹕」老夫須髮俱白﹐小娘子何所見而錯愛若此﹖「玉娃曰﹕」我輩遇本地人﹐視之如豬狗。

今日得與官人相敍﹐自此以後當思之不置矣。「小云娃曰﹕」匪特我二人﹐官人去後﹐卽吾母亦必心思之﹑口道之也。「李嫂進曰﹕」官人﹐日已宴矣﹐此非官人住處﹐官人病勢稍愈﹐何不登車而去乎﹖「余曰﹕」然。「二女曰﹕」茶已盡矣﹐再取好水來﹐官人喫茶去不遲。「李嫂遂提瓦瓶貯水置鑪上﹐玉娃隨之出。

余見止小云娃在側﹐彊之同臥謔浪﹐無所不至。小云娃亦放誕風流﹐了不拒客﹐惟於私處則以手捍之曰「此斷不可﹐我手重﹐恐得罪官人。」余曰「汝母柰何逐我﹖」小云娃附耳曰「非逐官人也﹐此地旱荒充饑﹐頗多盜。官人有行李﹐若住此﹐恐不爲官人福。吾母亦欲畱官人。所以不畱者﹐爲官人計耳。」余以靴中金贈之﹐小云娃遽起以金納餘懷﹐曰「吾婦人無所用之﹐恐爲人所窺或生惡意。」撫余曰「官人此別﹐料不能再見矣。一面亦是夙緣﹐幸常以小云娃爲念﹐庶可結再生緣。」語已﹐嗚咽若不勝情者。玉娃入視小云娃曰「小姑何爲者不能捨官人耶﹖」小云娃無語﹐玉娃愴然曰「我頃語吾姑﹐欲畱官人過宿。吾姑曰﹕」不可﹐萬一汝夫歸﹐恐有意外事。『「余曰﹕」汝夫歸則如何﹖「玉娃曰﹕」官人君子也﹐不妨爲官人言之。吾翁故放馬盜也﹐吾夫亦繼其業。村中女共九人﹐吾家居其三。少習武事﹐以歲歉家貧無以糊口﹐有勸其追歡買笑者﹐吾姑約村中女伴﹐誓不爲之。因時易丈夫衣冠﹐取人之財﹐然相戒遇南人則捨之而去。

吾翁與吾夫恃有此助﹐不復劫人。吾姑非不欲畱官人﹐恐吾夫見輜重必有妄想。

倘禁之不止﹐重貽官人害乎﹖「余聞之﹐頗心悸﹐曰﹕」承大娘子指示﹐僕當卽行﹐然不能與小娘子別﹐柰何﹖「小云娃曰﹕」官人萬里前程﹐勿爲二女子畱戀。「

玉娃曰「頃所言﹐官人若泄之於人﹐我三人駢首就戮矣。」李嫂入以茶飲余﹐謂玉娃曰「以布包葡萄送官人﹐於路上消閒。」目小云娃曰同去﹐二女匿笑而出﹐李嫂曰「渠二人皆欲畱官人﹐官人似亦不欲去者﹐但此處住不得。且我中年婦人﹐死灰槁木矣﹐聞官人笑語﹐尙不能自持﹐況渠二人皆少年耶﹖」余猶堅臥﹐李嫂抱余起坐﹐正色曰「汝以渠二人爲武媚乎﹖皆殺人不貶眼女子也﹐脫與之有染﹐渠豈能忘情﹖或從中途劫取以歸﹐汝自度力能拒之否。」余毛髮灑淅﹐愧謝之。二女入﹐以布裹授李嫂﹐李嫂攜之至庭中交洪昭﹐且顧曰「官人宜早行。」玉娃曰「吾姑非敢唐突官人也﹐官人戀戀於此﹐我二人必有薦枕席者。村中無失行之女﹐有之﹐自吾家始。不可誠知官人多情者﹐其如勢不能畱何﹖」

小云娃曰「官人速去﹐我二人當至車前送別。」余將出門﹐李嫂曰「官人𨿽病﹐宜至牛都村宿。半途無善地﹐愼之﹐愼之。」登車時﹐李嫂及二女皆於道左珍重而別。小云娃牽車帷謂余曰「官人若再過此﹐定來喫茶。」余不能措一詞﹐聞李嫂曰「向曾爲汝輩言南方人好﹐汝輩今旣一見﹐得不晝夜相念耶﹖」閉戶而入。余亦力疾驅車﹐抵牛都村己漏下二刻矣。啟視布裹﹐見萄葡斤許﹐中有紅綢捲金手記一枚﹐不知何人所贈。挑燈倚枕思之﹐茫然頗類槐安一夢﹐異哉。

余之所以作爲此記﹐委曲繁瑣不厭其詳者﹐非以誇所遇之奇﹐實以悔持身之謬。疝疾爲患﹐而猶捨車而騎﹐一謬也﹔出門遇大風﹐不急還坐追車﹐二謬也﹔不問途於人﹐而迷誤失道﹐三謬也﹔病軀委頓不擇善地﹐而徑入險處﹐四謬也﹔見三女子﹐不急另投他所﹐五謬也﹔不應聽女子撫摩﹐六謬也﹔不合與女子接談﹐七謬也﹔二馬車來﹐不卽捨此而去﹐八謬也﹔旣曰良家﹐而豪放不羈至此﹐可疑甚矣﹐猶以婉孌目之﹐九謬也﹔李嫂出戶﹐遂與二女諧謔﹐十謬也﹔二女明言不可畱矣﹐而猶戀戀不去﹐十一謬也﹔李嫂諄諄言皆藥石﹐而故堅臥以持之﹐十二謬也。幸而李嫂以失行爲戒﹐小云娃有手重之詞﹐原非擲果安仁﹐彊作挑琴﹐司馬已陷不測之虎穴﹐猶望難訂之鸞交溫柔﹐乃戎馬之鄕脂粉出﹐風流之陣殺機漸動﹐禍且隨之﹐而後膽落魂驚﹐驅車就道﹐非下愚而何﹖李嫂曰「吾中年婦女尙不能自持」﹑小云娃曰「庶可結再生緣」﹑玉娃曰「來世得爲官人婢妾﹐豈不大幸﹖」皆發乎情﹐止乎義﹐以禮自守者﹐且其言曰「懼不爲官人福」﹐又曰「不重貽官人害乎﹖」又曰「或從中途劫取以歸﹐自度力能拒之」者﹐殷勤勸駕﹐惟恐客之欲畱者﹐嗚呼﹗可謂賢婦人矣。向使李嫂不直致恫喝之語﹐二女或曲盡兒女之情﹐以孱弱之一身﹐飽妖艷之三女﹐枉死城中不將增一癡鬼哉﹖

少所見者多所怪﹐然後知《太平廣記》之所載非無稽之言也。《西遊記》西梁女國以男子肉爲香囊﹐吾之肉得不爲香囊者﹐所爭止毫髮問耳。故記之以此自戒﹐而並戒天下之好色不顧身者﹐二月三十日。

「附載絕句四首」

紅石村莊娘子軍﹐顏如桃李發如雲。英雄遠勝兒郎偉﹐不學羅敷惱使君。

匣裏腥風透湛盧﹐胭脂遂裹小於菟。間居共露春風面﹐畢竟華讓小姑。

疑於紫府會羣眞﹐三女扶持一病身。日欲沈西催客去﹐恐將俠骨染徵塵。

馬上橫飛閃電光﹐一堆雪影刃如霜。可知神臂弓開處﹐箭翎花異樣長﹝胭脂賊﹑閃電光﹑一堆雪﹑神臂弓﹐其詳見後記蒲州常生語﹞。

○記蒲州常生語三月一日未刻﹐抵蒲州東關外之寺坡底。悶甚﹐出店門稍西北有關壯繆廟﹐因至殿前長揖﹐坐東廊下有貿然而來者﹐見餘聲喏﹐問其姓字﹐日常﹐蓋蒲州之博士弟子也。殿東北隅有小屋﹐常生揖余入坐焉﹐且呼住持烹茶飲客。余以昨所遇甚怪﹐詢常生玆地有盜乎﹖常生曰「平陽一郡素無盜﹐近始有之﹐然爲盜者非男子也。」余駭其說﹐常生曰「平陽東控太行﹐西界黃河﹐南接梁宋﹐北連汾晉﹐背負關陜﹐襟帶代燕﹑所謂河中用武之地。顧其俗勤而儉﹐民朴以淳﹐柳柳州云﹕」平陽堯之所理﹐其人至今溫恭克讓﹐好謀而深﹐和而不怒﹐此堯之遺風也。『誠哉其言乎﹗安邑夏縣臨晉蒲州﹐素稱富饒﹐三十年來﹐有司民以奉上﹐官取之閭左者十倍。正供桁楊桎梏﹐至賣兒貼婦以償﹐此人事之害也。此邦不見雨雪者數年矣﹐歲歉無收﹐赤地千里﹐弱者轉溝壑﹐彊者率流亡﹐十室九空﹐流離無告﹐此天時之苗也。不但貧者饑寒﹐切身不能延旦夕之命﹔𨿽富家亦岌岌無以自保。人性剽悍喜斗﹐卽女子皆知兵事。女子之寡廉鮮恥者﹐習歌舞﹐當鑪獻笑﹐以邀夜合之錢。其有气節者﹐自負武勇﹐皆爲男子裝出放馬劫掠土人﹐謂之胭脂賊。於本地大戶秋毫無犯﹐且不肯妄殺人。過客非重資不取﹐取重貲亦不過分十之二三﹐以故無鳴之官者。胥吏咸受重賄﹐卽鳴之官﹐無不曲爲之庇護。

胭脂賊又推其中雄黠者爲渠率﹐勢益張﹐遂以軍法部署村民。民愚﹐畏其威﹐更利其所有﹐無不拱手聽令。女子何能爲﹖然緩之則事不可知﹐急之則其變立至﹐聞以嚴禁樂戶伎女﹐計無復之﹐亦跨刀挾矢效其所爲。此吾鄕之大患也。「余曰﹕」聞安邑之西南﹐有紅石村者﹐亦有女賊。然乎﹖否乎﹖「常生曰﹕」紅石村女賊有二十餘人﹐而九人者爲之魁。九人中又推李氏﹐李氏之夫亦姓李。李氏名翠娃﹐能用長槍﹐人呼爲閃電光﹐以其馬上し捷﹐且運槍如電也。其女曰小云娃﹐能舞大刀﹐重五十斤﹐人呼爲一堆雪﹐以其肌肉潔白﹑刀光如雪花也。其子婦日玉娃﹐姓趙﹐能開十力弓﹐箭長十六把﹐人呼爲神臂弓﹐以其挽彊善射也。他又有所謂飛飛兒﹑決云兒﹑紫雲來﹑錦上花﹑風中花﹑梨花雪﹑桃花雪﹐有名號者﹐各村約有四五十人﹐皆胭脂賊互相標榜者也。「余曰﹕」諸女賊有淫行者乎﹖「

常生曰「無之聞﹐其約曰﹕有事二夫者﹐眾共擯之﹐但在階下聽驅使﹐不許入坐。皆美婦人也﹐而亡命如此。」余回寓﹐常生來以酒一瓶爲饋﹐余更以胭脂賊問之﹐常生搖首不答﹐若有所畏者﹐臨別曰「無多談﹐店中人多爲之耳目者。」

余舌撟而不能下﹐昨之得脫於虎口也﹐亦幸矣哉。常生言胭脂賊之著名者甚多﹐余忘之矣﹐猶可記憶者書之左方﹕飛飛兒﹐能平地躍起丈餘﹐橫身空中至數十步外植立於地。寡言笑﹐善飲敢﹐年十九尙未適人。其性頗嗜殺﹐美且勇﹐雄視諸女賊﹐遠近皆畏服之。常生曰﹕飛飛兒能上蒲州塔至第五層﹐騰空而下。其母故倡也﹐飛飛兒年十三﹐其母令待客寢不可﹐彊之﹐卽殺其母。劫掠時或傷人﹐必碎砍之以爲樂﹐乃胭脂賊中之凶惡者。

決兒﹐足僅二寸許﹐以皮爲鞋﹐走及奔馬。

紫來﹐好衣紫﹐上下內外﹐衣無一寸不紫者﹐善射弓矢﹐皆以紫染之。

錦上花﹐善用五色蹋索。

風中花﹐能於馬腹下騰轉﹐謂之鷂子翻身。

梨花雪﹐好衣白﹐善舞長槍。

桃花雪好衣紅﹐騎桃花點子馬。

閃電光﹐卽李氏翠娃。

一堆雪﹐卽小云娃。

神臂弓﹐卽玉娃。

此外尙有所謂一條紅﹑半天雷﹑單飛燕﹑雙飛燕﹑鬧蛾兒﹑一天星之類﹐余以其名不雅馴﹐不復紀載。常生曰「若十日不雨﹑人情皇皇﹐其害有不可言者﹐得雨三寸﹐則家給人足﹐此輩可卽解散矣。」昨宿赤水﹐風雨大作﹐至曉未止﹐不能起身逆旅。雲雨可一尺餘﹐半年來所未見也。更問此雨可及百里外否﹖答云﹐華山皆彌漫不見﹐雨能至千里。余深爲平陽人幸之﹐亦深爲胭脂賊幸之也。三月四日二更書此志喜。

○揀選舉人三月十三日﹐主考官陳侍禦賜書﹑徐編修云瑞﹐會同範中丞時捷揀選舉人之應選者﹐年力精壯﹑應對詳明之人﹐以知縣用﹔其耄而不堪者﹐以教諭用。其中有一科之後﹐已具呈吏部﹐願就教職者二十餘人﹐求一體揀選。徐編修以爲可﹐範中丞之意不然。就教諭之舉人合詞哀吁﹐範中丞怒詬曰「遵例則公﹐違例則私﹐若輩以我爲徇私人耶﹖」徐憤曰「皇上立賢無方﹐我不過爲國家愛惜人才﹐豈有私意﹖」胡方伯期恆以他語解之而止。胡歸署﹐問之於余曰「新例但揀退知縣爲教諭﹐未嘗揀選教諭爲知縣也。中丞言是。但就教者實有可用之人﹐主考亦大有理。今將如何﹖」余曰「舉人一科﹐許就教職﹐至三科後﹐原可具呈﹐攺選知縣。今宜將已就教職舉人亦行揀選﹐另爲一條﹐聽候部議。如此則於範﹑於徐可以兩全﹐而舉人不致向隅之泣矣。」胡以爲然﹐卽言之中丞。次日﹐復會同主考官揀選七人﹐其事遂定。

○楡林兵備三月十六日﹐楡林參議道朱曙蓀來﹐縱談良久。朱故由詞林特簡監司﹐以事至西安﹐同寓開元寺僧房﹐相距不數步﹐余曰「楡林古稱重鎭﹐爲天下勁兵處﹐固百戰之地也。近來兵備何如﹖」朱嘆曰「楡林爲全陜關隘﹐李闖之亂﹐圍楡林頗久﹐城中有精甲數萬﹐且多世將﹐咸出私財募家丁﹐無不一以當十者。李闖未至之先﹐諸世將皆遠糴糧食爲固守計﹐若使外有一矢之援﹐城安得破﹗至本朝﹐王輔臣起兵反﹐寧夏諸城皆爲所陷﹐惟楡林死守不下﹐陜東得全。今承平已久﹐諸事廢弛﹐風捲沙土與城平﹐人往往騎馬自沙土上入城﹐城門無用之物。某蒞任後﹐卽會同總兵官﹐捐貲募民去沙﹐今𨿽雉堞儼然﹐然離城僅三丈許﹐無論一年之後﹐風捲沙聚﹐其與城平如故。卽使沙不至城垣﹐而三丈之外沙有髙於城者﹐據沙埠以巨炮擊城﹐城不能守﹐此一患也﹔當時有城河故道﹐河流甚迅﹐沙可隨之而去﹐今河道久湮﹐之非五六萬金不可。無帑可動﹐無俸可捐﹐此二患也﹔楡林向有重兵﹐且戌卒更番防守﹐今止楡林鎭標三千﹐而實則二千餘人﹐此三患也﹔連年旱饉﹐不入正供﹐且有借倉谷者﹐其塡溝壑者十之二三﹐流亡者十之五六。去年稍得雨雪﹐頗有還鄕耕種者﹐本年之催科﹐百姓巳不樂受﹐而又加之以帶徵﹐而又加之以還倉谷﹐谷重每斗四錢﹑五錢不等。楡林沙磧之地﹐下種一斗所收不過三斗﹐經歲勤劬﹐不足供一家之食。急公固是難事﹐溝壑者溝壑﹐流亡者流亡﹐死者不能再生﹐散者不能卽聚﹐有司計無出﹐則取死者散者之親族而桁楊桔桎之﹐孑遺之民皆以不死不散爲恨。借倉谷時﹐大率十家連保﹐一家不還﹐九家代償﹐尙是情理所有。今十家中有死者﹐有散者﹐所存止一二家﹐而責償八九家之倉谷﹐還谷者受非常之苦﹐散於四方者聞之﹐尙肯安居樂業乎﹖此四患也﹔楡林道標舊役兵三百﹐今巳奉裁﹐所存吏胥數人﹐愚駿不曉事﹐且手不能搏一雞﹐何以彈壓﹖此五患也﹔楡林仰食於綏徳﹑米脂諸州縣﹐每晨有以米麥貿易者﹐不過驢子數十馱而己﹐一日不來﹐通城之人皆枵腹矣。當年世將饒於財﹐家有蓋藏﹐有事卽廣糴瞻民以爲持久之策。今城外堡寨十室九空﹐城內求溫飽之家而不多得﹐此六患也。萬一有意外之變﹐不必賊騎如林也﹐一夫奮臂而呼﹐其城定碎﹐全陜皆震矣。莊涼監司將洞以私財募鄕勇二千人﹐精兵甲於兩陜﹐某書生遭際聖明﹐畀以重任﹐家無儋石之蓄﹐言如鴻毛之輕﹐欲去不能﹐欲畱不可﹐惟有槌胸嘆息而已。」惘然者久之﹐余曰「歷觀古來秦地之亂﹐不在民變﹐而在兵嘩。旣曰民矣﹐無甲冑足以自衛﹐無弓刀足以傷人﹐無軍法則其心不齊﹐無部伍則其隊必亂﹐而且有父母妻子之足戀﹐有田園廬舍之可安。兵則不然﹐闖﹑獻諸賊﹐皆起於裁兵﹐其明驗也。計惟止告總戎﹐嚴扣克﹐禁虛糧﹐選技勇﹐習騎射。勝兵三幹﹐不但可以捍禦一城﹐且可以援剿四境矣。」朱曰「見兵皆老弱不堪﹐遽易之反生不測﹐此亦非旦夕事也。」朱名曙蓀﹐字景光﹐四川嘉定州人。辛卯舉人﹐癸已進士﹐以編修出爲楡林參議。

○憶途中所見素聞秦晉美女天下所無﹐而遊屐未歷太行以西﹐僅形之夢想而已。偶於畿南數郡見校書自秦晉米者﹐較他處爲勝﹐以爲觀止矣。見聞稍廣者﹐則笑曰「此橘之渡淮而化爲枳者也。」今年二月﹐赴西安取道於平定州壽陽縣﹑楡次縣﹑平遙縣﹑介休縣﹐霍州洪洞縣﹑曲沃縣﹑安邑縣﹐蒲州皆名倡所聚﹐近以嚴禁樂戶﹐率皆避匿不出。向逆旅﹐百計索之﹐至者皆妖艷風流﹐目所未見。入潼闕﹐凡宿處無一妓敢至﹐過客寓者﹐離宿處有堡﹐近者一二里﹐遠者七八里﹐星羅櫛比﹐俗所稱畫房也。日才午﹐卽停車旅捨易馬﹐募土人於各堡訪之﹐如入花叢﹐滿目燦爛﹐如入酒肆﹐撲鼻馨香﹐意亂神搖不能分其優劣﹐途間所見良家女子﹐騎駿馬﹐金勒花韉﹐以輕蔽面﹐大約足無至三寸者﹐面亦無施粉者﹐其顏色﹐其肢體﹐其風格﹐其態度﹐其笑貌﹐其神情﹐非復人間嬌冶。所謂人非木石﹐皆有情﹐不如不遇傾城色也。余老矣﹐如禪和子忽遇華筵﹐山珍海錯﹐燦然雜陳﹐不敢下一箸。然大嚼屠門﹐正不必以得肉爲快耳。篝燈夜坐﹐四壁蕭然﹐書此以識一笑。

三月十八日。

○上撫遠大將軍太保一等公川陜總督年公書閣下以翼爲明聽之才﹐當心膂股肱之任﹐君臣遇合﹐一徳一心交孚而際﹐會風雲封爵﹐則河山帶礪﹐榮膺九命﹐禮絕百僚。凡心知血气之倫﹐無不傳明良爲盛事。先少司農常爲愚兄弟言﹐閣下乃詞林之眞君子﹐當代之大丈夫。僕之傾倒名賢而以不得望見顏色爲恨者﹐非一朝一夕矣。僕徒讀父書﹐無所知識﹐潦倒文場者﹐垂四十載。玆因胡元方守藩玆土﹐與之別者數年﹐無由一敍契闊。慕秦中山水之勝﹐輒思遊覽以廣見聞﹐策蹇西徵﹐過都歷鬼﹐經太行孟門之險﹑睹三峯八水之奏﹐覺胸中之鄙吝與塊磊都消﹐自笑從前耳目之陋。初意至此第﹐爲旬日淹畱﹐便當ㄈ裝東去。承聞閣下奉揚天討﹐立不世之奇勛。撫士以惠﹐則挾纊投醪也﹔用兵如神﹐則星馳電掣也﹔犯順者受不庭之殛﹐則灰飛煙滅也﹔歸化者寬後至之誅﹐則雲行雨施也﹔渠魁必殲﹐駢首而就顯戮﹐疾風之捲秋籜也﹔脇從罔治﹐稽首而慶更生﹐膏澤之潤春苗也﹔量才器以駕駛諸雄﹐偏裨皆衛﹑霍之亞也﹔授成算以驅策羣力﹐荒徼在掌握之中也。藩落免虔劉之苦﹐旃檀安鐘鼓之常﹐兵無再駕之勞﹐威行萬里而外。昔郭汾陽於藥葛羅﹐僅與瀝酒爲誓﹔裴晉公收復淮西﹐四年而始克之﹔元昊倔彊靈夏間﹐韓﹑範之才不能恢拓寸土﹐而史冊皆鋪張揚厲﹐誇大其詞﹐較之閣下﹐威名不啻螢光之於日月﹐勺水之於滄溟。蓋自有天地以來﹐制敵之奇﹐奏功之速﹐寧有盛於今日之大將軍者哉﹖僕向之所向慕﹐歸往於閣下者﹐臺閣之文章﹐斗山之品望而已。頃與元方晨夕盤桓﹐及見故鄕戚友之宦遊於此者﹐具道閣下守淸廉中正之操﹐處脂膏而不染﹐端正心誠意之學﹐居暗室而無欺﹐上侍庭幃孝敬根於天性﹐下訓子姓慈嚴合乎義方﹐友愛曲盡於同懷﹐存卹不遺乎孤寡﹐閨閣之內儼若朝典﹐而雍睦敬愉﹐渾然太和元气。柳公綽之門風﹐顏之推之家訓﹐固兼而有之矣。古今之書無所不讀﹐公餘淸暇猶手不釋卷﹐而且篤於故舊﹐不棄菲葑﹐葑其後人以全終始﹐愼以接物恪以礻是躬﹐翼翼小心﹐時有持盈守滿之懼﹐聖賢豪傑備於一身﹐移孝作忠﹐明體達用﹐大業由於盛徳﹐內聖而後外王。引經講義﹐以承前席之對揚﹔竭智盡忠﹐用張六師之撻伐。

朝廷深賴賢佐﹐天下共仰純臣。朗若靑天﹐皎如白日。夫是以宸翰寵賁﹐天子倚閣下等山嶽之重也﹝上賜公禦書曰「靑天白日」﹞。今閣下勛名如此其大﹐功業如此其隆﹐振旅將旋﹐凱歌競奏。當吾世而不一瞻仰宇宙之第一偉人﹐此身誠虛生於人世間耳。輒不自揣﹐忘其庸愚﹐敬欲上覲耿光﹐仰承緒論。倘蒙閣下鑑其微意出於至誠﹐慰下走景慕之殷﹐假以詞色﹐大將軍有揖客﹐顧不重耶﹖小詩六章﹐聊效巷祝衢歌﹐非敢望韓碑柳雅也。未審閣下肯進而教之否﹖四月十五日。

「附載七言律詩六章」

綠鬢功名結主知﹐從容珥筆領金墀。養成碧海鯤無浪﹐飛出丹山鳳有枝。多士競傳冰鑑影﹝公兩典文衡﹞﹐遠人爭唱玉堂詩﹝公曾出使朝鮮﹞。聖朝盛事由來少﹐世掌絲綸立右螭。

詞臣帝簡撫巴川﹐開府巖疆十二年﹐克敵星奔千里寇﹐寧人月靜百城煙。渡瀘諸葛天威播﹐鎭蜀南康廟略宣。望重遠持雍益節﹐萬邦爲憲頌聲傳。

金貂甲第入層雲﹐鐘鼎常繼舊勛。靑瑣鴻文名進士﹐黃旄殊禮大將軍。揮毫密進籌邊策﹐攬轡長驅靖塞氛。一自我公壇拜後﹐西陲萬里事耕耘。

殊方蠢爾未來同﹐旌旆猶揚塞外風。分閫至尊親授鉞﹐運籌上將獨平戎。彤弓射處妖星落﹐羽葆開時毳帳空﹐柱石威名藏太室﹐丹靑圖畫賞元功。

磨崖百丈紀勛時﹐龍馬天閒賜與騎。屬國共尊周嶽牧﹐窮邊初見漢威儀。稽誅小醜成京觀﹐羅拜名王望大旗。露布星馳承玉旨﹐衮衣照路冠三師。

章句儒生艸野臣﹐欣看喜气溢三秦。天河洗甲烽煙息﹐武庫投戈寵命新。疊鼓鳴笳聽凱奏﹐前歌後舞望車塵。蕪詞敬賦從軍樂﹐欲謁千秋第一人。

○西兵之捷湖南糧鹽道王奕鴻從西寧來﹐晨夕相晤﹐余叩西隅用兵事﹐王曰「去年羅卜藏丹金犯順時﹐其勢甚橫。年大將軍不及調兵﹐單騎至西寧﹐西寧兵止一千五百人﹐皆老弱不勝兵器﹐且亦無甲冑。年大將軍閱視﹐盡如病坊乞兒﹐令其出戰﹐則股栗不能出聲。年大將軍曰﹕」是無異驅羊豕入屠肆也。『急飛檄促援﹐兵不得卽至。羅卜藏丹金聞年大將軍來﹐頗懼﹐後覘知無兵﹐復入寇﹐城外諸堡咸爲所破﹐焚掠一空。年大將軍望四處煙火蔽天﹐哭聲動地﹐而不能救﹐惟率左右數十人坐城樓嘆息而已。羅卜藏丹金移兵向城發火器﹐指城樓焰息﹐則年大將軍屹然坐如故﹐羅卜藏丹金驚以爲神。稍退兵至南堡圍之﹐南堡有一守備轄羸兵數百人﹐不敢出戰﹐年大將軍曰「我兵晝出則爲賊所窺破﹐且賊勢銳﹐我兵見之不戰而走矣。』遂下令夜斫賊營。賊見官兵久不出﹐且南堡兵更單弱﹐遂不設備﹐驅狗西番於前﹐而己兵居其後。官兵夜至﹐遽發炮﹐狗西番死者無算﹐稍近以鳥槍擊之。羅卜藏丹金疑援兵至﹐且見狗西番皆斃﹐暗中遁去﹐守備知救至﹐亦開門出戰﹐賊全部遁。𨿽未嘗傷賊一人﹐然賊已奪魄。我兵咸自奮曰﹕」我輩原可勝賊﹗『人心稍稍自固。久之﹐援兵大集﹐賊方思所以抗我顏行者﹐年大將軍遽調四川提督嶽鐘琪統勁兵直趨賊營﹐賊出不意﹐格鬥殺傷相當﹐賊不能支﹐遂西奔。年大將軍檄嶽鐘琪曰「速驅之﹐賊可盡也。』賊已膽落﹐又聞大兵至﹐欲逃復顧戀妻孥﹐殊死戰。大將軍復益以兵﹐賊遂大敗﹐其母妻及其名王皆爲我所俘﹐羅卜藏僅率百人易婦人衣而遁。年大將軍下令曰﹕」窮寇勿追『﹐且羅卜藏丹金勢不能振﹐澤旺卜拉蒲攤亦就款矣﹐遂振旅歸。向使年大將軍至西寧遲數日﹐則西寧必破。年大將軍至後﹐羅卜藏丹金並力攻城﹐西寧亦不可守。西寧破﹐則河湟無完土﹐長驅至西安矣。聖主如天之福﹐年大將軍不世奇功﹐亦近代所未見也。「王名奕鴻﹐字曙光﹐江南太倉人﹐顓庵相國次子﹐又芬宮詹之弟﹐乙酉舉人﹐己丑進士﹐以部郎出爲湖南糧鹽道參議。時相國失上意﹐宮詹畱滯塞外﹐參議捐五萬金﹐解官至西陲效力﹐爲父兄免罪計。嗚呼﹐今世人甫得一官﹐𨿽父母亦置之度外﹐何論兄弟﹗況惜財如命能顧念天倫者有幾人哉﹖參議可謂佳子弟矣。

又四月初一日記。

○桌子山番人桌子山延袤數百里﹐西安至西寧必由之地﹐山中有番人甚夥﹐不下數十萬人。

其人皆穴地而處﹐因名之爲狗西番﹐卽唐時所謂吐蕃狗種也。番人蠢而頑﹐無所知識﹐遇漢人怒河﹐卽長跪叩首。後山道何廷解糧至邊﹐禦車者﹑押糧者﹐皆不名一錢。例發帑金盡入私橐﹐鞔運者無所得食﹐潛以鳥槍兵刃鬻之番人﹐番人大喜﹐重價購之﹐而番人始有軍器。大兵過山苦饑﹐番人以飠麼飠麼置道左﹐飠麼飠麼一枚值白金一兩﹐而番人始有金錢。有守備某﹐領兵百人至此地﹐掠其衣裝﹐淫其婦女﹐番人不知其爲官兵也﹐盡殺之。大帥不敢上聞﹐置之不問。番人覘知爲守備﹐因曰「殺官亦無事﹐且兵如此之弱耶。」而番人始橫大兵駐山外。頗久﹐入山搜番女數百人裸而沓淫之﹐稍厭則棄舊而易新者﹐兵多每數人嬲一女﹐不捨晝夜。番女有不勝其苦而死者﹐而番人始怨。中國之貧者又從而歸之﹐教其劫掠﹐於是莊涼之間五日不受其害。番人自山頭遙望﹐見行之單弱者殺之﹐取其輜重。官兵來卽一哄登山﹐官兵無如之何﹐番人益輕中國矣。涼州之民苦之﹐自結土團鄕勇二千人爲禦番人之計。其人皆驍勇善戰而不能有軍裝﹐請於莊涼道蔣參議﹐蔣給以甲冑﹑弓矢﹑鳥槍﹐親率之剿西番﹐所殺六千餘人﹐番人稍創。

然隨散隨聚﹐且聞官兵至﹐先殺其妻女﹐然後出戰﹐恐爲官兵所掠﹐不忍妻女之受淫污也﹐每戰必致死於我。年大將軍曰「事有緩急﹐不可分兵﹐分兵則前後受敵﹐非計也。俟平西域﹐回兵剿之不難。」凱旋時﹐遣提督將軍嶽公統兵徵之﹐有誤入者皆爲所害﹐遊擊某傷重﹐守備某陣亡。今聞狗西番有俘馘者﹐有就撫者﹐路稍寧。謐聞年大將軍將於此月十二三日振旅歸。狗西番原非人類﹐中國待之不以理﹐又有文武官員之貪而淫者﹐以致梗塞者數千里﹐此其罪豈盡在狗種而已哉。

五月初九日記。

有於廣座大言者曰﹐因蔣監司殺番人太多﹐番人益怨﹐時爲報復之計﹐西路之所以不寧也。余大笑曰「如公言﹐必蔣監司全軍覆沒﹐番人大快意而後永不出犯耶﹖」一時哄堂﹐受者切齒。

○延安三廳延安所屬有三廳﹐楡林同知曰中廳﹐神木同知曰東廳﹐靖邊同知曰西廳。神木有知縣﹐楡林﹑靖邊皆以武弁主之。楡林地甚遼闊﹐不知當日何以不設縣﹐而設衛西延捕盜。同知楊宗澤﹐福建南安人也﹐己卯舉人﹐丙戌進士﹐向在外舅大司寇苕山胡公門下﹐爲餘言楡林宜攺衛爲縣﹐靖邊亦宜攺所爲縣。今楡林轄十堡﹐無文官主之﹐而一切皆決於守備﹑千總﹐魚肉小民﹐枉法受賕﹐嚴刑以逞﹐去延安府七八百里﹐𨿽有冤抑﹐不得上達﹐太守亦不得過而問焉。若攺設文吏﹐𨿽至貪之縣官亦勝於武夫﹐況太守可以持其短長﹐有所稟畏。應設知縣一員﹐典史一員﹐玆地有驛丞五﹐每驛僅馬五疋﹐裁五驛丞可以不增俸工﹐窮邊寒苦﹐縣官無以養廉﹐有稅課司﹐每年羨餘三百餘金﹐並裁稅課司﹐而歸之於楡林縣﹐縣官足以自給﹐楡林百姓始見天日矣。靖邊所亦然。余欲言之胡方伯﹐適奉攺衛歸縣之上諭﹐楊宗澤再三爲餘言﹐余𨿽未至其地﹐心竊以爲然。豈有數百里之民命而系之武夫者﹖但不設縣而設衛﹐前人必自有說。萬一言之﹐方伯俯從鄙言﹐轉達大吏﹐行之而竟不便於民﹐其事旣定﹐勢難再爲更張﹐殃民之咎以餘一身承之猶可也。而波及守玆土者受世世之罵名﹐非多言之害乎﹖姑記於此﹐然往來於懷而不能釋也。五月十一日。

今甘州﹑涼州﹑西寧﹑寧夏以年大將軍條奏﹐設四府﹑一州﹑十四縣﹐而楡林諸衛如故。十一月朔日。

○錢通政條奏嘉善錢以塏﹐字朗行﹐一字蔗山﹐戊辰進士﹐由縣令起家﹐考選科員﹐歷官通政使司右通政﹐久而不調。雍正元年九月中﹐條奏凡虧空之員﹐一經題參﹐卽行文本省嚴查﹐本官家產籍沒入官﹐寄戶他人者﹐亦行查追。本省有司徇庇者﹐一並治罪﹐若有子孫出仕者﹐解任勒限追比。下九卿議﹐復允行﹐通檄各直省。

於是﹐諸臣承望風旨﹐搜根剔齒﹐惟以刻薄爲事﹐辱及婦女﹐禍至兒孫。陜西乾州某舉人﹐爲山西介休知縣﹐卒於官﹐虧帑數百金﹐山西巡撫諾敏遣官賫文﹐行查陜省﹐僅破屋十餘間﹐基地五分﹐又地五十餘畝而已﹐兩子皆懼罪亡命。又山東人丁某﹐爲西安府臨潼縣﹐病故後﹐亦以虧帑﹐至本縣嚴查家產﹐本縣罄其家之所有﹐入官所報﹐僅銀戒指六枚﹐銀簪二枝﹐及男女衣服十六件﹐並婦人之褻衣在焉。嗚呼﹗罪人不孥於婦人﹐何罪而至褫其褻衣以爲快﹖況所值幾何耶﹖其父虧帑﹐其子解官﹐似亦父債子還之意。然本朝寬大之政﹐凡護重譴者﹐分家之子不坐﹐況其子或以捐納出身﹐尙可文致其罪﹐謂此卽虧空之一端﹐乃由進士﹑舉人得本分官者﹐亦勒其罷職﹐何也﹖若云父獲罪者﹐子必不可爲官﹐尢非正論。

孟子言﹕瞽瞍殺人﹐臯陶執之﹐不聞並舜而執之也。果如所言﹐鯀殛之後﹐大禹方將追比治河金錢﹐決排疏瀹﹐安得告厥成功哉﹖錢通政豈不知此種條奏爲萬世所唾罵﹐特以條奏旣上﹐上必裁去條奏者姓名﹐發庭臣議復﹐初不意此奏竟存其姓名於紙上也。錢已七十老翁﹐家富而無子﹐其侄之應承嗣者最不肖。右通政四品﹐不爲卑官﹐一時有干進之心﹐各省貽無窮之禍﹐令奏疏重疊﹐文移往來﹐必大書通政使司右通政錢以塏條奏云云。見者無不攢眉﹐聞者爲之切齒。千人所指﹐無疾而死﹐況不止於千人乎﹖錢近量移少詹﹐白頭老子向詞林之乳臭者投晚生侍生名帖﹐方且自以爲得計﹐病狂喪心﹐是豈知人間有可恥事耶﹖余意蒼蒼者至近不有明誅﹐必有鬼責﹐不知其如何死法﹐死後又如何報應﹐地獄之設正爲斯人。

浙西乃有此敗類﹐每聞人言錢以塏是浙江人﹐爲之愧死。五月十二日記。

○繆禮科條奏凡諸臣之條奏﹐上皆裁去姓名後﹐發廷議﹐不去姓名而徑發出者﹐自禮科給事中繆沅始。繆沅字湘芷﹐江南泰州人﹐己丑科進士及第第三人。以編修攺禮科﹐條奏科場事頗悉﹐其中云﹐投拜門生也﹐詩文爲贄也﹐徧送祕封也﹐充假名士也﹐串通家人門客也﹐盟會香火聲气也﹐臨考之小紙夾帶也﹐場中之代請作文也。大槪名士皆不甚識字。繆沅委曲描寫﹐幾於名士之百醜圖矣。余謂其子繆集曰「惟聖人能知聖人非﹐尊公安能知之如此其詳﹐言之如此其盡乎﹖」今每逢鄕試﹑會試之年﹐則出示貢院門外﹐大書云禮科給事中繆沅條奏云云﹐天下方輕讀書人﹐不齒舉人﹑進士﹐有短垣而自逾之﹐何哉﹖入室操戈﹐逆取順守﹐常見不通名士﹐甫得一第﹐卽過河拆橋﹐固不止繆沅一人而已。五月十二日記錢通政條奏﹐而並及之。

○記臺吉女自縊事西夷爲邊陲患頗久﹐先帝赫然震怒﹐命將徵之﹐或全軍覆沒﹐或互有殺傷﹐終不能有建寸尺之功以慰朝廷宵旰者。轉餉半天下﹐所糜費金錢數千萬萬﹐中國之力巳竭而西夷之猖獗更甚。滿漢官兵死於鋒鏑者少﹐以凍餓枕屍者道相望也。

在廷諸臣皆瞑目搖手﹐噤不敢言邊事﹐擁兵閫外者﹐惟事粉白黛綠﹐管脆弦麼﹐且聚斂黃白之貲﹐以苟且旦夕而已。撫遠大將軍年公羹堯﹐帷幄運籌﹐決機制勝﹐奮威將軍嶽公鐘琪﹐躬擐甲冑﹐爲士卒先﹐皆有滅此朝食之心﹐不敢畱一賊以遺君父﹐且飛芻挽粟﹐士飽馬騰﹐壁壘旌旗煥然一變。於是西夷大創﹐臨陣斬獲者無算。有擄其全部者﹐除賊首三人解京正罪﹐餘五十以下十五以上者皆斬之﹐所殺數十萬人。不但幕南無王庭﹐並無人迹﹐其功固亙古所未有。然其中豈無冤死者乎﹖女子皆以賞軍士﹐各省協剿官兵歸伍者﹐咸擁夷女而去。西安府駐防八旗兵回鎭將士﹐除自獲者﹐年大將軍復賞以夷女五百人。有某臺吉之女亦在焉﹐配與披甲某﹐某喜甚﹐拉之見主人﹐主母抑此女叩首﹐女憤甚﹐大言曰「我在塞外時﹐汝輩安得見我﹖卽日日於帳外叩首﹐我亦不屑也。」主人﹑主母曰「若𨿽臺吉女﹐旣配我奴﹐則一婢耳﹐不畏笞楚耶﹖」女曰「我固臺吉女﹐汝是何狗彘﹐敢辱我哉﹗」植立罵﹐不少屈﹐主人見其美麗﹐好語之曰「汝父部落已殲﹐汝無所歸﹐倔彊亦無益也。」令女出﹐女痛哭不絕聲﹐距戶不許披甲者入﹐披甲者愛其貌﹐且欲徐圖之﹐倦臥門外。夜深寂然﹐則已雉經死矣。年大將軍𨿽立奇功﹐銜冤地下者﹐豈獨此女一人而已。余向守土者問披甲者姓名﹐臺吉爲誰﹐咸畏大將軍﹐無肯爲餘言者。五月十三日記。

○聞李侍郎紱擢粵西巡撫李少司馬紱﹐字巨來﹐其先徽人﹐父某流落江右﹐贅於臨川﹐因家焉。李占籍入學臨川﹐臨川人欲逐之﹐父某率李望門叩首而止。李貧不能自存﹐有江蘇布政司理問丁某﹐與之有姻姻。李破衣芒履﹐肩行李至蘇﹐丁某已死﹐新任者來已數月。李性素粗暴﹐毅然徑入﹐門者止之﹐李大罵曰「我與理問至戚﹐況螻蟻官吏人﹐敢來阻我耶﹖」排闥直入內室﹐新任者訶曰「若何人﹖敢托名戚屬。」

麾左右縛之﹐李見其非是﹐長跪而泣﹐具言其故。新任者惻然﹐因贈與白金五錢而出。李不能歸﹐幾至乞食。吳門張大受方家居﹐聞其事﹐呼李至家與語﹐李尙知書﹐且口頗便給﹐張大喜之﹐李遂執弟子禮﹐衣食於孝廉船者數旬﹐張厚贈之而歸。方其爲師徒時﹐隅坐隨行﹐不敢講鈞敵禮﹐凡進所作詩文﹐張南面坐﹐李侍於側﹐張飛筆塗竄之﹐李傴僂磬折﹐惟諾惟謹。此余所目擊﹐時同年顧沈士常在張所﹐亦弟畜之。戊子春仲﹐張公車入都﹐徧爲李揄揚不遺餘力。吳諭徳廷楨奉命典江西試﹐張急至寓﹐以李爲言。吳素聞張獎美語﹐亦心動﹐因曰「何從而知所謂李紱乎﹖」顧沈士者﹐吳諭徳婿也﹐時丁外艱不得鄕試﹐因請至江西達之於李﹐吳又授以祕封﹐卽令李分致江西舉子之能文者﹐囑顧迎至中途。其時因李而得售者頗有富家﹐蓋李以此爲射利之地﹐吳𨿽知之﹐然業已如此﹐無可柰何也。李以第一人會試聯捷﹐張亦於己丑成進士﹐猶以故情待李﹐李竟易年眷弟帖往來﹐舊恩不復記憶矣。後成翰林﹐直武英殿﹐气張甚﹐妄言罵﹐目中無人。

吳諭徳亦於武英殿效力﹐常爲李所侮。甲午﹐余在京師﹐吳諭徳招飲﹐吳編修士玉於諭徳雁行也﹐亦在座﹐縱談稍及李﹐因言其橫﹐吳編修笑曰「某今日折其角矣。」詢之﹐則曰「李坐武英殿中﹐大笑翰林無一識字者﹐言之至再﹐某曰﹕『現有个半』﹐李問爲誰﹐某曰﹕」老先生一个也『。李問誰可當半个者﹐某指諭徳曰「家兄能識拔老先生﹐豈非半个乎﹖』一時哄堂。」後李升閣學﹐例輪班捧本上與大學士平章政事﹐非顧問學士不得妄奏。李時時闌大學士語﹐且於捧本時亦剌剌不休﹐先帝謂大學士曰「李紱不知規矩」﹐因攺爲副憲﹐居九卿班﹐會議復多言而燥﹐往往暗中取人金錢﹐眾人薄其所爲。辛丑會試﹐爲考官﹐頗通關節﹐先帝罷其官﹐發往永定河效力。今上卽位﹐召之至京﹐歷官兵部右侍郎﹐旋命巡撫廣西。其人暴戾紕繆﹐折足之鼎必覆公飠束﹐恐將來人主有輕士大夫之心﹐謂讀書人不可用﹐則李階爲厲矣。吳諭徳廷楨﹐字山掄。吳編修士玉﹐字荊山﹐今官學士。張檢討大受﹐字日容﹐顧進士沈士﹐字麗夫﹐皆蘇州人﹐人有與顧進士言李少司馬之負吳諭徳者﹐顧曰「諭徳受汪少司農恩﹐可謂深且厚矣﹐而諭徳竟負之﹐所謂一報還一報也。」五月望日記。

庚子﹐李典試浙江﹐遣人以祕封訪浙之有文名者﹐所遣之人亦居奇染指﹐如戊子李解元之於吳諭徳也。顧進士占籍錢塘﹐其子爲錢塘諸生﹐頗能文。顧以戊子科之徳未報也﹐以子托之﹐李亦不峻拒闈中﹐其子朱卷巳爲房官所薦﹐副主考湯之旭擊節贊賞﹐李知爲顧沈士子也﹐麾去之。向使顧不以囑李﹐則其子竟入彀矣。余謂潛通請托﹐原非正人所爲﹐第戊子科﹐不宜於顧進士手接祕封﹐卽曰逆取順守﹐又不宜遣人至浙江采名﹐卽曰顧進士子非名士﹐不宜收其子關節﹐房官薦之﹐副主考取之﹐更不宜有心駁放﹐此眞刻薄之尢者。吳諭徳﹑張檢討皆巳物化﹐聞其開府粵西﹐九泉下能輸心瞑目否﹖

○宿遷徐用錫徐用錫﹐字壇長﹐己丑成進士。其人妄而險﹐自謂通人﹐不可一世﹐常爲人言﹐吾鄕自項羽後至我一人而已。選館後﹐掃安溪相國之門﹐社鼠城狐無所不至。

乙未﹐分校禮闈﹐恃安溪之勢﹐一手握定﹐四總裁咸怡聲屏息聽其所爲。榜發﹐士論大嘩﹐安溪亦不能安其位。臺臣董之燧劾其苞苴關節﹐安溪力救之﹐董之白簡﹐𨿽非至公﹐然所言不可以人廢也﹐先帝以臺臣徇私﹐發還原疏。繼而徐用錫﹑儲在文等敗缺大露﹐先帝面詰安溪﹐安溪引咎﹐徐儲諸人皆削職去。安溪因以不振。李少司馬奉粵西巡撫之命﹐李遂登徐用錫於薦剡﹐且云「向者臺臣董之燧聽門生之言﹐妄行參奏﹐先帝以原疏發還﹐後徐用錫罷歸﹐雅非先帝意﹐臣請帶至廣西﹐令其於書院教授生徒﹐遇要緊府道缺題補。」其言頗失體﹐五月十六日至藩署﹐胡方伯出示邸抄﹐見上諭﹐謂李紱薦徐用錫﹐朕不知其爲何人﹐遂令調來引見﹐近者訪聞﹐徐用錫外直內詐﹐姦險小人﹐李光地亦爲所愚﹐聖祖詰責李光地﹐具疏認過。徐用錫革職出京﹐都中士夫皆仰頌聖祖之神明。此人爲官尙不可﹐況作師長耶﹐勒令回籍﹐並令有司嚴加看管﹐不許其出門生事﹐與胡方伯抵掌稱快﹐且皇上知人則哲﹐近古所未有也。李以徐薦引得入安溪之幕﹐今徐失意潦倒﹐李尙以舊日因緣爲之援手﹐𨿽朝廷名器﹐非報徳之物﹐然尙有古人風。以此責李﹐則交道幾於息矣。五月十六日。

○熊文端明史康熙十八年﹐開館修明史﹐京官自郎中以上﹐外官自監司以上﹐皆得舉所知﹐不論已仕未仕者﹐約薦舉數百人﹐召試體仁閣下。欽命題二﹐一則《璣玉衡賦》﹐一則《省耕詩》二十韻。上親定其髙下﹐得五十人﹐謂之博學鴻儒。直隸則大興張烈﹐字武承﹐宛平米漢雯﹐字紫來﹐任丘龐塏﹐字雪崖﹐獲鹿崔如嶽﹐字雪峯﹐東明袁佑﹐字杜少﹔江南則上元倪燦﹐字暗公﹐望江龍燮﹐字石樓﹐宣城施閏章﹐字愚山﹐宣城髙詠﹐字遺山﹐長洲汪琬﹐字苕文﹐長洲尢侗﹐字展成﹐長洲範必英﹐字秋濤﹐長洲馮勗﹐字方寅﹐吳縣錢中諧﹐字庸亭﹐吳江潘耒﹐字稼堂﹐吳江徐釒九﹐字電發﹐太倉黃與堅﹐字廷表﹐常熟周慶曾﹐字燕修﹐華亭王頊齡﹐字瑁湖﹐華亭吳元龍﹐字臥山﹐上海錢金甫﹐字越江﹐武進周淸源﹐字蓉湖﹐無錫秦松齡﹐字畱仙﹐無錫嚴繩孫﹐字蓀友﹐宜興陳維崧﹐字其年﹐江陰曹禾﹐字頌嘉﹐宜城邱象隨﹐字季貞﹐山陽李鎧﹐字公凱﹐山陽張鴻烈﹐字毅文﹐休寧汪楫﹐字舟次﹐寶應喬萊﹐字石林﹔浙江則錢塘先少司農﹐仁和邵遠平﹐字戒三﹐仁和沈筠﹐字晴巖﹐仁和吳任臣﹐字托園﹐海寧沈珩﹐字耿巖﹐秀水朱彜尊﹐字錫鬯﹐秀水徐嘉炎﹐字勝力﹐海鹽彭孫﹐字羨門﹐平湖陸﹐字義山﹐鄞縣陳鴻績﹐字子遜﹐蕭山毛奇齡﹐字大可﹐遂安方象瑛﹐字渭仁﹐遂安毛升芳﹐字乳雪﹔江西則臨川李來泰﹐字石臺﹐淸江黎騫﹐字瀟云﹔山東則諸城李澄中﹐字渭淸﹔河南則睢州湯斌﹐字荊峴﹔陜西則富平李因篤﹐字子徳﹐四川則東鄕曹宜溥﹐字鳳岡。分修明史﹐其有書之無可考者﹐如天啟年間實錄﹐涿州馮相國銓取而燒之﹐後以重價購天啟七年中邸報﹐其中略有關涉時貴人者﹐又無完紙。昆山徐相國元文﹐見邸報有七箱﹐喜曰「天啟一朝之事備於此矣。」旣而知其殘缺﹐嘆曰「是亦可謂之報乎﹖」先公笑曰「所謂𨿽則七襄﹝箱﹞﹐不成報章也。」

無不大ㄉ。其中有事之不足信者﹐如建文殉社稷自焚死﹐而野史謂其遜國。吳江史仲彬本糧長也﹐而僞造《致身錄》一編﹐則妄加之以官﹐亻替與之以謚﹐朱彜尊指爲必無之事﹐考訂甚詳。徐嘉炎起而力爭之云﹐卽未必有之﹐亦當存此說於天地間﹐諸如此類﹐聚訟紛紛﹐爲總裁者又無卓見﹐第以紀﹑傳﹑表﹑志令諸公鬮分之﹐以此人自爲說合﹐觀之有事迹相戾者﹐有年月未合者﹐有是非不同者﹐有姓名互異者﹐其書𨿽成﹐先帝頗以爲疑﹐而未刊布也﹐命熊相國賜履重爲編定之。熊攜歸江寧﹐自比於涑水之開局﹐然任意以爲曲直﹐又延致目不識一丁字者﹐妄加刪補﹐性復嗜利﹐故明臣子孫﹐有以兼金饋者﹐則加其祖父之官﹐增以易名之典﹐其有與相國者不協﹐則於其先世之官階降黜之﹐事迹詆毀之﹐眞魏收之穢史矣。且謂明亡於萬曆年﹐太祖龍飛而明社遂屋﹐萬曆中年以後﹐皆刪之。《明史》至萬曆而止﹐一時爲之不平。相國聞之﹐遂以詞臣所修《明史》付之烈焰﹐書上﹐不當先帝意﹐畱中不發﹐相國窘甚。時先公方承先帝殊眷﹐相國夜至先公邸捨﹐云上疑所編《明史》未善﹐廷臣爲至尊倚畀﹐無出公右者﹐將來上必以《明史》爲問﹐幸曲爲揄揚。先公曰「不可﹐未見全書而極口贊美﹐是欺君也﹐上以此爲問﹐惟以『未見全書﹐不知其詳』對。」相國曰「上若以全書發出﹐公將如何﹖」先公曰「若發示全書﹐亦不敢承旨。」相國曰「何以復旨﹖」

先公曰「卷帙浩繁﹐某年己六十矣﹐一人之精力有限﹐現有《佩文韻府》《詠物唐詩》《廣羣芳譜》諸書﹐非旦夕可了。若發《明史》﹐校勘必數年之久方得卒業﹐垂老健忘﹐不能記憶﹐倘分授他人﹐始終不能貫穿﹐此某之確見也。上問亦以此爲對。」相國長跪廳事曰「上方向用﹐望一言爲助。」先公大驚﹐跪掖之起﹐相國哀懇曰「公必允我而後起。」先公曰「未見書而遽稱甚佳﹐是欺皇上也。此時佯諾﹐而廷對背之﹐是欺相公也。」相國曰「公但云得之傳聞﹐皆以熊某所修《明史》爲是足矣。」先公曰「傳聞之言﹐豈可以對君父﹐且聞相公假手於人﹐不協輿論﹐某遵相公臺指﹐不畏萬代罵名耶。」相國汗流覆面而去﹐恨甚﹐所以害先公者不一而足。先帝異日果以《明史》爲問﹐先公卽以前說對。相國一日奏之先帝曰「汪某無經濟而自謂經濟﹐非道學而妄托道學。」嗚呼﹗如章﹑蔡京﹐如韓冑﹑史彌遠於忤己者﹐借道學爲一网打盡之計﹐若相國則又自附於道學以濟其惡者﹐此實權姦之變調也。五月十六日﹐與胡方伯言及《明史》而記之。

○張祖澤深之獄祖澤深﹐字仁淵﹐奉天人﹐以吏部漢軍主事﹐歷官蘇﹑松﹑常鎭糧道﹐下荊南道。其爲人狡惡橫暴﹐官迹所歷竭澤而漁﹐而頗善相人。在京時﹐至報國寺﹐吾鄕髙文恪士奇﹐方流落京師﹐禿筆破硯坐報國寺廊下賣字糊口。祖澤深見之﹐訝曰「相應大貴。」髙文恪泣曰「一身潦倒﹐懼以饑寒死﹐安敢望大貴耶﹖」

祖熟視良久曰「於相法宜至宰相﹐卽無宰相之位﹐亦有宰相之權。」挈之歸﹐善視之。髙文恪因執弟子禮。大學士索額圖用事﹐某奴訪書算之人於祖﹐祖時將外任﹐卽薦髙至某奴家。某奴者索所信用人也﹐偶以通賄﹐爲人所覺﹐某奴窘甚﹐商之於人﹐咸勸其𨿽嚴刑不承﹐主亦無如之何也。髙曰「不然﹐主倚毗君如左右手﹐痛哭流涕﹐以負恩爲言﹐必得免。若不承﹐恐先死於嚴刑﹐且嚴刑而承﹐寧有活理。」某奴然之﹐索盛怒詰責﹐奴泣曰「實有之。」因叩頭請死﹐索意解﹐叱之去。越數日﹐索思奴誠負我﹐然他人必諱其事﹐奴竟承之﹐何也﹖問之於奴﹐奴曰「此門館髙士奇教我也。」索立呼髙入見﹐且喜其字畫端楷﹐知人意指﹐畱之幕中﹐髙遂爲權貴人客矣。居無何﹐先帝思得書生可以備顧問者﹐索欲薦髙而未決﹐祖偶入謁﹐卽日﹕「此人於相﹐宜位極人臣。」某奴亦曰「髙某誠實﹐必不負主﹐卽前日教奴認罪﹐可知其無欺矣。」髙遂得侍帷幄﹐不逾年﹐權傾天下。是時昆山徐尙書乾學﹐爲先帝所厚﹐祖復引髙北面焉。髙以泥塗入霄漢﹐感祖甚﹐思爲之死。祖後爲荊南監司﹐與巡撫都禦史張忤。一日張延總督某﹐飲酒半﹐屏左右密語。優人皆出﹐惟旦兒某﹐以病臥戲箱中﹐不能起﹐同儕闔其蓋而去。督撫言劾祖荊南事﹐歷數其贓私款證﹐爲旦兒所竊聽。素與祖有餘桃之愛﹐奔告之。祖急遣人訐巡撫陰事﹐且囑徐與髙爲之地﹐徐與髙先以上聞。

越半月﹐巡撫疏始至﹐遂成撫道互訐之局。先帝命學士色某至楚審鞫﹐有兩罷之之議。色未歸﹐髙奏曰「色某得撫臣賂。」先帝革色某職﹐不許入京城﹐充發烏喇。色在途聞之﹐驚墮馬﹐折其股﹐抵郭外﹐妻子皆逐出城同至烏喇去。髙因奏應遣親信大臣往審﹐其意在徐尙書﹐而命下則直隸巡撫於成龍也﹐徐髙大驚﹐計無足制於者。巡道胡獻徵﹐於之所至親愛者。外舅大司寇胡公﹐時爲中允﹐徐之門下士也﹐與巡道有昆弟之分。囑司寇公致巡道聞之直撫﹐巡道駭曰「此君烏可幹以私者﹖」且徐﹑髙其平日所痛惡也﹐司寇公不敢明言其故﹐報曰「已致之也。」於至京請聖訓﹐大學士明珠亦以祖托之﹐於不答。張﹑祖澤深皆貪吏之尢者﹐於至楚﹐二人皆擬重典﹐人以爲快。徐與髙無所發怒﹐則切齒於胡獻徵﹐獻徵升江蘇藩司﹐楚人洪之傑由鴻臚卿擢江蘇巡撫﹐徐尙書之私人也。徐授意於洪﹐必欲去胡。胡又紈挎﹐不甚整飭﹐晨謁巡撫﹐方入轅門﹐遽發炮﹐胡出不意﹐幾僕地﹐責發炮者﹐撲之二十﹐卽乘輿徑歸﹐洪大憤﹐百計厄之。胡遂告病去。色學士審後﹐祖系於獄﹐聞色有烏喇之命﹐嘩曰「我何罪而入犴狴﹖」

徑出獄﹐以項鎖乃國法不可去﹐遂鋃鐺纏頭﹐坐四人轎﹐鳴鑼呵殿﹐具威儀伍伯而出。通城之人﹐一時傳笑。後入西衙門豪興如故。總漕慕公天顏下獄﹐先公常令余入視﹐諸貴人皆不入監﹐寓板房中﹐祖所居與慕頗近﹐余以常至其處﹐則薰鑪茗槐﹐陳名人書畫﹐芙蕖﹑茉莉﹑蕙蘭充刃其中﹐香風馥鬱﹐狎客狡童﹐挾絲竹髙歌快飲﹐陳叔寶全無心肝可以移贈矣。戊寅年六七月間事﹐祖竟瘐死獄中﹐張徼幸得出﹐髙受恩處頗多﹐後皆凶終隙末﹐惟於祖則始終以師禮事之﹐髙是年解官﹐蓋亦爲祖所累云。五月十七日。

○髙文恪遺事髙文恪之與索額圖固有徳而無怨者也。索額圖死於宗人府﹐籍沒貲財﹐全家受禍﹐皆髙爲之。索以椒房之親﹐且又世貴﹐待士大夫向不以禮﹐況髙是其家奴狎友﹐其召之幕下也﹐頤指气使﹐以奴視之﹐髙方苦饑寒﹐得遇權相﹐拜跪惟謹﹐殊以爲榮。後髙受知先帝﹐氵存歷顯官﹐而見索猶長跪啟事﹐不令其坐﹐且家人尙稱爲髙相公﹐索則直斥其名﹐有不如意處﹐則跪之於庭而醜詆之。髙遂頓忘舊恩﹐而思事刂刃於其腹中。癸未年﹐髙隨駕北上﹐時髙巳叛索﹐而比明珠矣。往謁索於其家﹐索袒裸南向坐﹐髙叩頭問起居﹐索切齒大罵﹐辱及父母妻子﹐髙免冠稽顙﹐不敢起﹐若崩厥角泥。滿額總兵曹曰瑋在京候補﹐先帝命索飯食之。髙見索時﹐曹侍立簾外﹐思曰「髙知我見其情狀﹐必遷怒於我矣。」遽引疾歸。

索有門客曰江黃者﹐紹興人﹐索之委任十倍於髙﹐髙𨿽攬重權﹐江視之蔑如也。

其時﹐儀同開府於髙稱門生者﹐指不勝屈﹐而江僅以弟畜之﹐髙不勝憤﹐遂欲殺江以除索﹐而江不免。江死之日﹐髙已告歸﹐方渡江忽曰「江且老至矣。」口中喃喃若與人晤對﹐而謝過者卽目不見一物﹐抵平湖不數日死。或曰﹐大學士明旣與定計殺江以除索﹐然於髙仇頗深﹐因餞而毒之﹐如俗之所謂慢藥者。髙始也因索以得官﹐旋合明以傾索﹐又合徐以傾明﹐又合明王﹝鴻緒﹞以傾徐。市井小人﹐出自糞土﹐致身軒冕﹐烏知所謂禮義廉恥者哉﹗又有所謂徐安士者﹐松江人﹐自比於張畱侯﹑李鄴侯﹐葛衣芒履﹐滿口皆喪身滅族之言﹐果得奇禍。江多髯偉貌﹐以奇男子自居。所謂小有才適足以殺其軀者﹐徐委瑣齷齪﹐不類人形﹐而惟利是圖﹐又江所羞與同傳者﹐徐居碧山堂﹐士大夫相見必稱碧山先生﹐常開筵召客﹐以得與者爲榮。梁園小山未嘗不徵歌命酒於碧山堂上也。江﹑徐橫時﹐朝貴爭候其門﹐有因之以取卿相者﹐如索﹑如明﹑如徐﹑如王﹑如髙﹑如江﹑如徐﹐猿鶴沙虫﹐君子與小人俱化。此時之墓木俱拱﹐數十年恩怨榮枯﹐不過畱爲後人話柄而已。嗚呼﹗五月十七日。

○西安吏治吏治之壞莫甚於陜西﹐數十年來﹐督撫藩臬皆以滿州人爲之﹐目不知書﹐凡案牘批答﹐第責之幕客﹐官方賢否﹐但委之堂官﹐𨿽判日亦假手於人﹐吏治民生﹐皆不過而問焉﹐惟以刻剝聚斂﹐爲恆舞酣歌之計而已。卽如督臣吳赫獲罪﹐欽差大臣臨訊﹐有妓女爲款﹐犯督臣與妓女同跪於庭﹐爲千古笑談。不但失大體己也。

上官旣無善類﹐屬吏民以奉之﹐加徵雜派﹐苛政日增。間有自好之士﹐不竭膏血爲饋遺﹐卽不能保其位﹐且有破家亡身者。三十年前﹐先帝念秦省災荒﹐有發籽粒之事﹐自命淸流如遂寧張鵬翮者﹐奉命至陜西﹐飽橐而歸﹐帑金皆爲貪吏瓜分﹐而責災黎償還﹐其衤固較旱魃尢烈。繼以西陲用兵﹐本省貢賦不足供軍需﹐協餉銜尾而至﹐每至卽以數百十萬計﹐督撫以下又從而侵蝕之﹐州縣更以軍儲名派之裏地﹐兵饑於外﹐民困於內﹐其不倒戈揭竿者幸耳。總督鄂海去官﹐年羹堯來﹐深知其獘﹐於是布政按察監司之不法者﹐皆劾去之。知府如西安之徐容﹐延安之孫川﹐鳳翔之甘某﹐同知如楡林之汪元仕﹐神木之周湧﹐靖邊之胡昌期﹐州縣如耀州之王文熙﹐州之張云﹐長安之陳昂﹐咸寧之賈懋實﹐膚施之於永熹﹐石泉之賈懋﹐或以虧空﹐或以貪婪﹐皆以白簡從事。西土之官﹐幾於盡易之矣。

州縣火耗但許加二﹐皆解藩庫佐軍﹐興視州縣之大小﹐撥還銀若干兩爲養廉之資﹐而耗羨加二﹐解藩庫外尙有贏餘﹐名曰積頭﹐州縣於上司槪不饋遺差﹐足自給。

兩年以來﹐雨時若﹐𨿽西陲未罷戰﹐而民不知兵﹐元气爲之稍復。猶有不肖州縣﹐如州之趙學泗﹐澄城之崔輔鼎﹐雒南之範理﹐甘泉之杜瑯﹐米脂之尙崇安﹐淳化之汪碧﹐皆參革之。制府在西寧﹐中丞範時捷坐鎭雅俗而已﹐胡方伯每於揭報時﹐則咨嗟嘆息曰「此人身家立碎矣。」旣而曰「範文正公言﹐一家哭何如一路哭﹐竟去之。嗚呼﹗上官旣不誅求﹐瘡痍尙未盡起﹐爲民父母者得免於饑寒﹐已屬非分﹐乃橫徵苛派﹐公堂日事敲撲﹐編戶相率流亡﹐烏能怨大吏之參揭哉﹖」𨿽尙有漏网之魚﹐然吞舟者鮮矣。全秦吏治頓攺舊觀﹐大僚與百姓呼吸可通﹐酷吏貪官幾至屏迹。制府洗刷數十年之陋習﹐整頓數千里之封疆﹐風雨以時﹐婦子相保﹐可謂上不愧君父﹐中不愧屬吏﹐下不愧民生者矣。余今年過山西﹐吏治亦非昔比﹐然以逢迎爲循卓﹐以刻薄爲才能﹐耗羨盡歸藩庫﹐而養廉之所給甚少﹐不能糊其口﹐又啟百姓告訐之門﹐有司皆重足而立﹐莫保旦夕之命﹐如萬泉令瞿某﹐常熟人﹐以私派擾民﹐聚數千人圍城﹐斬關而入﹐焚其公堂﹐瞿某與幕客家奴逾垣遁﹐惟畱婦女於署﹐亂民至署﹐盡褫其裏衣並繡鞋羅襪去之﹐寸絲不掛﹐張其四肢向外﹐縛於樹巓。手足皆寸寸縛之而散。次日﹐瞿令至署﹐始令吏人家奴升樹解縛。樹旣髙﹐門外行人聚觀﹐有慨嘆者﹐有嘲笑者﹐有詬罵者。巡撫諾敏立拜疏劾去﹐下檄平陽府﹐擒治亂民之爲首者。太守董紳調守城參將兵及民壯二百人往捕治之﹐亂民開堡門以火器弓刀傷之幾盡﹐太守自至其地﹐指天誓日﹐出印文如俗所謂伏辧者﹐亂民收其印文﹐出三人交太守﹐且約不得令之死﹐太守以三人歸﹐斃其一﹐其二人則薄責縱去。今調臨縣杜庭珠於萬泉﹐餘二月間在洪洞令孔傳忠衙齋﹐杜自萬泉至太原﹐路經洪洞﹐孔畱之飯。杜嘉興人﹐肇余宗伯之子也﹐知余在署﹐請與相見﹐畱二日始去。深夜聚談﹐因道瞿令婦女受辱事﹐杜愀然曰「某聞調萬泉﹐卽遣家累南還﹐皆有難色﹐某告之曰﹕」若輩亦欲以私處向外﹐赤身縛樹上耶﹖『「余謂瞿令以貪殘激變﹐宜罷官﹐但須少緩其期﹐斬之以謝百姓。若以此斥逐﹐刁風不可長也。亂民聚至數千人﹐城門﹐天子之城門也﹐可毀乎﹖公堂﹐天子之公堂也﹐可燒乎﹖急擒首惡﹐肆之於市﹐以爲亂民之戒。若拒捕傷人﹐𨿽舉堡屠之亦不爲過。婦女何罪而辱之若是﹐其甚乎﹖

陽縣鹽引﹐民運民銷者己久﹐西安太守金啟勛創官運官銷之說﹐百姓以爲不便﹐陽令髙佩奉行甚力﹐鄕紳範光宗爲首﹐遣家人李徳率眾人毀城而入﹐堂皇門闥皆破碎。胡方伯原不主官運官銷之說﹐太守以民變聞﹐方伯曰「我久知其不可﹐汝云有事皆在卑府身上﹐卑府可保無事﹐今竟如何﹖」金俯首而己﹐方伯遣三水令周文澤至陽﹐幾爲百姓所擊﹐周至城隍廟﹐與陽令皆以印文伏辧與民﹐聽民運民銷﹐其事得解。胡欲揭髙令之激變﹐余曰「此何與知縣事﹖」髙至今不知余爲解紛也。圍城事近頗屢見﹐有謂州縣不可爲者﹐余曰「民𨿽凶頑﹐然至聚眾爲變﹐皆有司之自取。若減刑薄斂﹐休戚相關﹐民安得變﹖卽有不逞之徒﹐號召聚眾﹐眾亦不爲聚也。」臨汾令宮懋言在縣時﹐百姓碎門入﹐裸其眷屬﹐縛之於柱﹐跪宮於堂上使觀焉﹐至有以手摩之問宮曰「此何物耶﹖」今宮己爲平陽通判﹐不知尙憶前事否﹖近聞山東火耗每兩加八錢﹐民不聊生﹐河南亦然。齊豫二省連歲大旱﹐且蝗蝻爲災﹐野無靑艸。余去年八月過山東﹐所親見者﹐江南﹑浙江﹐辛丑﹑壬寅﹑癸卯旱三年矣﹐今歲自故鄕至者﹐咸云久不得雨﹐大河無水﹐不甚通舟楫﹐而督撫無以上聞者﹐有司莫以告﹐徒切杞人之憂而己。五月二十日。

○楡林同知汪元仕汪元仕﹐湖廣人﹐以吏員除福建某府﹐經歷升蒲城令﹐竭蒲民之脂膏以奉總督鄂海﹐遂題升楡林同知。楡林方開捐納﹐元仕窮奢極欲﹐飲食則山珍海錯也﹐姬妾則粉白黛綠也﹐僮僕則宋朝子都也﹐居室則山節藻稅也﹐梨園則金玉錦繡也﹐出入則香車寶馬也﹐賓客則孟嘗平原也﹐玩好則商彜周鼎也﹐遂致虧空數萬金。

施總漕世綸﹐奉命查陜西倉庫﹐時鄂督局巳大壞﹐然施不得其要領。有維揚狡童汪思忠﹐自淮安隨施之家奴來。元仕與通譜系﹐兄事之﹐盡以陜西虧空詳開一紙﹐條分縷析。因思忠達之﹐總漕大喜﹐如糧道祖允等﹐皆以此獲罪﹐而總漕無所加恩於元仕﹐第以將來薦拔許之。總漕返所任未久﹐卒於官﹐元仕亦丁艱。鄂督猶在陜西﹐元仕復厚饋焉。鄂未知其構已於總漕也﹐題畱之於轅門效力。鄂去官後﹐年太保來﹐虧空無所掩飾﹐於是題參革職﹐追比其中有三千餘金應存藩庫者﹐元仕脇耀州膚施縣及神木同知諸人﹐各以印領交薩藩司﹐今諸人皆以虧空削職﹐不能還帑﹐始以本末言之。督撫事下方伯﹐方伯轉發西安金太守啟勛﹑延安沈太守廷正﹐會審諸人。合詞曰「我輩現在虧空﹐豈有兩顆頭﹐代汪元仕砍去耶﹖」

元仕堅不肯承﹐方伯令兩太守夾訊之﹐余頗以爲過當﹐蓋印領﹐旣不足憑。元仕自無卸處﹐何必三木。方伯云﹐豫讓之報智伯﹐蔡邕之哭董卓﹐其誤在不宜失身匪人﹐業已如此﹐惟有報之哭之耳。元仕旣受恩於鄂督﹐復構之於總漕﹐丁憂卽宜解官去﹐又匍匐乞哀﹐重賄鄂督﹐畱此效力﹐此眞小人之無賴者。次日﹐元仕遂受刑訊。方伯持論似稍偏﹐然元仕反覆至此﹐刑訊亦不爲過也。五月二十日。

汪思忠者﹐揚州人﹐以色事人者也﹐總漕家奴某與寢處如夫婦。總漕至陜﹐家奴挾思忠隨行﹐後家奴於九款內爲思忠捐通判﹐遂於康熙六十一年六月﹐選山東濟南府通判。凡進士﹑舉人之鳴琴於濟南者﹐咸束帶見之。至今尙無恙也﹐條奏累累﹐此等事竟無一人言之﹐何哉﹖

○遂寧人品張鵬翮﹐字運靑﹐遂寧人﹐庚戍進士﹐館選﹐貌如好女子﹐諸同年皆戲弄之。

癸丑﹐散館﹐先帝曰「張某竟似戲旦。」攺爲主事。張素輕邪﹐甚至與人家奴博﹐且胡粉飾貌﹐搔頭弄姿﹐後以天語有戲旦之言﹐大慚﹐逐矯彊修飾﹐自稱道學先生矣。入椒房幕﹐有傳其爲椒房傾溺器者﹐由郎中外轉蘇州知府﹐未出國門﹐丁內艱﹐例未抵新任者服闋仍補原官﹐遂不發喪﹐蓋吉服坐黃堂者﹐七日而解官去﹐補兗州府﹐升河東運使﹐旋內擢至兵部督捕右理事官﹐皆椒房之力也。時北門﹝明﹞方與椒房傾軋﹐憎人及其儲胥﹐以遂寧私穢阿椒房事上聞﹐奉張某永遠停其升轉之旨。戊辰年﹐遣椒房﹑北門等六人至鄂羅斯定疆界﹐遂寧與海寧刑垣陳西安隨行﹐所以困苦之也。椒房勢稍振﹐思爲遂寧量移一官﹐而吏部旣奉停升之旨﹐不能爲之地。遂寧遂以重賄結銓曹之好貨者﹐適大理寺少卿員缺﹐吏部巧於立言云﹐除張某系奉旨停升之員﹐不行開列﹐外奉旨張某補授大理寺少卿。其得官皆不以正人品可知﹐豈濂洛關閩之心傳哉。未幾﹐抉浙江巡撫﹐攺兵部侍郎﹐督學江南﹐升左都禦史﹑刑部尙書。江南總督卽有河道總督之命﹐其家富可敵國﹐遂寧巧於取﹐又所歷皆美官﹐先帝頗信任之﹐如張志棟﹑張伯行﹑趙世顯﹑蔣陳錫等皆由遂寧薦之。於造膝時﹐俱得開府饋謝﹐動十萬計。然未幾皆叛﹐成不共之仇﹐蓋苦於遂寧之無厭也。籍椒房家﹐有遂寧所書字扇「沐恩門下小子張某﹐奉恩主老夫子命﹐百拜敬書」。先帝閱視河工﹐遂寧迎謁﹐入禦舟﹐先帝責其治河無狀﹐用人多私﹐遂寧免冠長跪﹐叩首曰「臣孤蹤求皇上矜全。」先帝曰「跪上來。」去禦座咫尺﹐先帝出遂寧所書字扇﹐以字向遂寧﹐遂寧魂魄俱喪﹐先帝益輕其爲人﹐命內監擠之於河﹐侍衛唾其面。後入爲戶部尙書﹐轉吏部尙書﹐尢貪婪﹐而更佐之以刻薄。丁外艱﹐先帝慰畱之﹐遂寧竟不具疏辭﹐先帝謂左都禦史揆敍曰「朕𨿽云奪情﹐張某並不疏辭﹐是無情可奪也。」近來九卿居髙官卽不復知有父母如張者甚多。遂寧始以求給假治喪爲言﹐而終不去。先帝無微不燭﹐深知大僚皆戀位忘親者﹐而士气糜爛﹐不可收拾矣。大行宴駕﹐今上尙未踐阼﹐虛已以聽﹐而政府禮臣無當上意者。遂寧時爲六卿之長﹐大禮皆定於其手﹐顧不學無術﹐性又剛愎悍戾﹐大行去郊天僅二日﹐祝文已繕寫矣﹐上傳問九卿祝文將何如﹖遂寧曰「應書嗣皇帝名。」上曰「猶未禦極﹐柰何﹖」遂寧曰「父作子述﹐誰敢有異議者。」上又傳問﹕「徳妃尙未上尊號﹐卽位向徳妃行禮﹐宜何稱﹖」遂寧曰「宜稱皇太后。」上云「大行初馭猶然徳妃也。」遂寧曰「世祖升遐﹐先皇繼體﹐大書曰﹕至皇太后前行禮﹐母以子貴﹐誰敢有異議者。」

蓋世祖時﹐所謂皇太后﹐卽太宗文皇后﹐而先帝之太皇太后也。先帝卽位卽﹐下詔尊皇太后爲太皇太后。遂寧不通文理﹐又不虛心延訪﹐遂致皇太后竟無上尊號之詔﹐皇太后薨﹐人駭然不聞﹐有詔上皇太后尊號﹐而忽有皇太后哀詔﹐何也﹖

上集九卿以下六品以上﹐上大行謚﹐有謂宜稱祖﹐有謂宜稱宗者﹐議未決﹐禮臣有主世宗之說者﹐眾頗以爲然﹐而未敢昌言之﹐禮臣書二紙﹐一紙書祖字﹐一字書宗字﹐至遂寧前﹐遂寧奮筆於祖字紙上書曰﹕吏部尙書張鵬翮。附之者吏部左侍郎李旭升﹑左副都禦史金應璧﹑兵部郎中盧弘熹三人而已。宗字紙上﹐則戶部尙書田從典以下皆書。有微言世宗者﹐遂寧曰「世宗非美謚也。」禮部左侍郎景日曰「世字不美﹐何以處世祖﹖宗字不美﹐何以處太宗﹖」遂寧曰「明日再議」﹐皆散去。次日復集﹐遂寧謂眾臣曰「已定聖祖仁皇帝矣」﹐諸九卿有囁嚅者﹐遂寧曰「謂先帝不足當此數字耶﹖是誹謗也﹐誰敢有異議者。」

遂寧旋入政府。《泰誓》不可不看﹐《霍光傳》不可不讀也。其夫人妒悍之至﹐遂寧爲部郎時﹐一日早朝歸﹐夫人訝其久不進內室﹐出戶私窺之﹐遂寧朝衣未脫﹐立於僕婦之牀前﹐僕婦雙足長尺﹐架披肩上﹐裸而淫之。夫人持皮鞭直入﹐遂寧朝衣冠﹐偕寸絲不掛之僕婦跪受責。又夫人未至京時﹐遂寧娶妾已生女﹐其夫人來﹐俟遂寧出門﹐卽呼媒媼賣妾﹐並令攜女去﹐至今不知所之。夫人之性最貪﹐爲浙撫河督時﹐賣獄鬻官幾於對開。幕府如廣西之孫延齡﹑孔四貞也﹐長子張懋誠﹐丁卯舉人﹐官給諫﹐次子張懋齡﹐爲河工同知﹐暴虐妄亂﹐過於乃父﹐而懋齡尢甚。孫張勤望﹐以任子補順天通判﹐庸惡陋劣﹐祖爲冢宰﹐日與書辦香火定盟﹐凡吏部事無不關通受賄。孫張��以捐納爲廣東布政司﹐經歷齷齪鄙穢﹐無志下材﹐所謂一蟹不如一蟹者。余嘗謂宜以刻薄寡恩﹑頑鈍無恥二句爲對聯﹐贈遂寧﹐有云猶未足以盡其爲人。如汝人才皆爲令僕矣﹐艸澤中英雄思之能無短气哉﹗五月二十一日。

○詹事雨華亭沈文恪﹝荃﹞﹐字繹堂﹐壬辰探花﹐官詹事府。盾事貌不逾中人﹐有古大臣風﹐官況淸貧﹐或至不能舉火而食。客常滿﹐故鄕戚友求益而來者﹐踵相接﹐文恪定令其得所而去。詩宗錢﹑劉﹐書法在趙承旨﹑董文敏之間﹐與人接談﹐委婉風流﹐而見義必爲﹐遇事無所撓屈。先帝時﹐數月不雨﹐先帝觸暑步禱﹐以亢旱爲憂﹐下詔求直言。九卿無能仰慰聖心者﹐文恪曁吾鄕項侍郎﹝景襄﹞進曰「烏喇爲窮荒寒苦之所﹐徙至其地﹐百無一生。乞降明旨﹐永止烏喇流人﹐則上感天和﹐三日必雨。」先帝曰「能保之乎﹖」文恪曰「可保。」先帝曰「如所言﹐三日不雨﹐將柰何﹖」項稍退入班後﹐文恪曰「三日不雨﹐臣願受妄言之責。」九卿皆錯愕﹐先帝亦爲色動﹐遂有罪人免流烏喇之旨﹐祈雨之壇盡撤之﹐且命沈某第三日至午門候雨。至期﹐文恪至午門外﹐植立烈日中﹐先帝禦乾淸門升座﹐曰「沈某言﹕」今日必雨『﹐朕端坐俟之。「杲杲日出﹐人咸爲文恪危﹐日旣晡﹐先帝未午膳﹐有愛文恪者勸文恪免冠謝過﹐請上還宮﹐不過削籍耳﹐若至暮恐聖怒不測矣。文恪不答﹐至未刻﹐忽有片雲從東來﹐風雷交作﹐驟雨盈尺﹐先帝大喜謂左右曰﹕」此詹事雨也。「召文恪入﹐深勞之﹐賜食而出。

朝野之人指爲仁者之雨﹐相聚感嘆有泣下者。項同時進言﹐而爲徳不卒﹐功名之念重耳﹐有愧於文恪多矣。項字眉山﹐壬辰進士﹐乙未殿試﹐由庶吉士歷官兵部侍郎。其尊人與僧眉山善﹐夫人將產之夕﹐尊人見僧入室﹐卽誕少司馬﹐訪之﹐則僧於是刻坐化矣﹐因以眉山字之。少司馬與叔讀書家塾中﹐嘗問叔﹐我可至何官﹖叔戲曰「可拜相。」少司馬笑曰「不能也﹐我位必八座﹐壽止五十四。」

十月初八日﹐武闈監試將﹐登輿入闈﹐復入室趺坐曰「吾將逝矣。」延醫視之﹐脈已絕﹐於幾上得詩﹐字畫端楷﹐詩云﹕三十年前得意時﹐而今不道鬢如絲。一生衾影原無愧﹐曾學三賢凜四知。五月二十一日。

○再來人釋道二氏﹐有所謂再來人者﹐吾儒無是說也﹐然實有是理﹐常見其事。吾夫子夢奠兩楹﹐曳杖而歌﹐非再來人而能若是乎﹖陽明先生爲髙僧轉世﹐有六十年前王守仁之說﹐自附程朱門庭者從而謗毀之﹐非也。蔣探花超﹐字虎臣﹐金壇人﹐不樂仕進﹐自言前身峨眉之老僧也﹐後竟歿於峨眉山伏虎寺﹐化去之時﹐神明了然。劉考功體仁﹐字公﹤甬弋﹥﹐穎州人。客鳳陽﹐一日同友人蘇茂遊過龍興寺﹐訪老衲﹐畱連竟日始別。蘇歸寓﹐夢劉來笑吟詩云﹕六十年來一夢醒﹐飄然四大禦風輕。與君昨日龍興寺﹐猶是拖泥帶水行。覺而異之﹐忽聞剝啄聲﹐則劉僕人至﹐云劉已坐脫矣。嚴少宗伯我斯﹐字存庵﹐歸安人。爲諸生時﹐勇於酒﹐以城門已扃﹐醉臥石橋上﹐夜半見一老人髙巾行衣﹐坐橋欄桿上﹐有鬼呼之曰「土地接張果老去。」老人曰「嚴狀元在此﹐恐有邪魔相犯﹐須謹視之﹐張果老來第可於城門一接耳。」因問張果老形像如何﹐鬼曰「皮匠荷擔而至者是也。」

嚴酒已醒﹐假寐以﹐須臾﹐皮匠果至。嚴牽其衣懇其度脫﹐皮匠始猶諱之﹐繼而揭桶蓋曰「子欲仙﹐可入此。」嚴視桶中﹐則茫茫巨海也﹐不敢舉足﹐皮匠笑曰「子但可享人間紅塵福耳。」推嚴僕地﹐嚴起已失皮匠所在。將歿前﹐夢至一山僧捨﹐見坐主房師及諸同年皆僧服﹐嚴訝之﹐諸公曰「寧忘卻此地耶﹖」

問山名﹐僧云崧山﹐嚴忽悟曾曬鞋於階﹐視之尙未燥﹐遂寤﹐不數日而歿。歿時作偈云﹕誤落人間七十年﹐今朝重返舊林泉。崧山道侶來相訪﹐笑指黃花白鶴前。

家方伯楫﹐字悔齋﹐病篤﹐夢老僧授以詩一首﹕日落云黃老樹根﹐山中應已閉柴門。老僧待久不歸去﹐卻在����村。其中空四字﹐方伯夢中以筆塡之曰碧桃紅杏﹐旣寤爲人言之。而歿後有某郭外經行﹐忽見山水之勝迪異人世﹐縱步探幽。

石洞中一虎在焉﹐諦視則方伯也﹐已髡頂披緇﹐儼然一苦行僧矣。素與方伯善﹐駭問之﹐方伯曰「爲碧桃紅杏四字﹐公案未得明白耳。」某驚顧間﹐惟荒煙蔓艸而已。先叔祖氵風﹐字魏美﹐崇禎己卯舉人。明亡隱居寶ㄈ山上﹐髙風苦節﹐人所難堪。魏僖爲撰《髙士傳》。一日視日景曰「可矣。」命先伯連具紙筆﹐書五言詩十句﹐詩曰﹕大化無停軌﹐道術久殊轍。住世守頑形﹐問途猶未徹。至人本神運﹐可會不可說。冰泮水還淸﹐雲開月方潔。一旦破樊籠﹐逍遙從此別。

投筆就寢而逝。先叔祖母錢夫人亦能詩﹐先卒。彌畱時﹐先叔祖欲圖其形﹐錢夫人彊起索筆題絹上曰﹕來時玉果正圓﹐去日梅花香冷。依然朗月當空﹐何必捕風捉影。且云十五年後相見﹐已而果然。五月二十一日。

○詼諧之語詼諧之語頗足解頤。王尙書世貞訪嚴侍郎世蕃﹐閽人辭以傷風﹐王舉《琵琶記》牛氏所唱曲曰「爹居相位﹐怎說得傷風。」嚴恨甚﹐遂成世仇﹐此因詼諧而得奇衤固者也。李文正東陽過其子兆先所﹐兆先不在焉﹐李題其幾上云﹕今日花街﹐明日柳街﹐焚膏繼晷﹐秀才﹐秀才。他日李入朝﹐兆先至其書室﹐亦題其幾上云﹕今日黃風﹐明日黑風﹐變理陰陽﹐相公﹐相公。子戲其父狂也﹐而近於悖矣。善戲謔兮﹐不爲虐兮﹐良朋相聚﹐何嘗不可以詼諧見雅人深致耶﹖程少司空正揆﹐字��﹐漢陽人﹐性滑稽。有科員某以小嫌劾其太老師﹐廷質時﹐某科執之甚力﹐且稱之曰他﹐旁人有恨之者曰「太老師而稱之曰他﹐可乎﹖」程曰「此尹公之他也。」某科恚甚﹐卽劾程鬥葉子及祭告時挾妓﹐亦下九卿﹐諸公薄某科爲人﹐因與程約﹐但堅不承﹐卽以言事不實黜之。至期﹐某科厲聲責程賭錢度日﹐程曰「藉此獲利﹐始可謂之賭錢﹐今我無日不敗﹐而足下指爲以賭度日﹐冤哉。」又詰奉旨祭告而宿娼﹐何也﹖諸公駁曰「有何憑據﹖」某科曰地名某﹑妓名某﹑某年﹑某月﹑某日事。程笑曰「此等事生平所爲甚多﹐卽祭告時亦不僅此一人﹐我已忘之矣﹐而足下尙能記憶乎﹖」因以不謹罷歸。居鄕詼嘲彌甚﹐有戚屬延新親﹐席間推程行令﹐程視其人非雅士也﹐曰「凡飲酒者﹐照所飲第幾杯﹐或詩﹐或諺﹐說一成語。」至其人第五杯﹐應說五字﹐其人持杯﹐面赤無地自容﹐有附耳教之者曰「五夜漏聲催曉箭」﹐其人喜甚﹐遽引滿曰「五夜漏聲催艸薦。」座客以其爲主人上賓也﹐匿笑而已。未幾﹐酒至程﹐恰第九杯﹐程大聲曰「九重春色醉氈條。」賓主無不狂笑。程職方周量﹐字石臒﹐南海人﹐嗜檳榔。一日早朝﹐新城王尙書士衤眞﹐占口號嘲之曰「趨朝夜永未渠央﹐聽鼓應官有底忙。行到前門天未啟﹐轎中端坐喫檳榔。」任禦史弘嘉﹐字葵尊﹐宜興人﹐疏定朝服﹐等級非三品以上不得衣貂鼠舍利猻。冬夜入朝﹐雪夜寒甚﹐新城戲爲詩云「京堂銓翰兩衙門﹐齊脫貂裘舍利猻。昨夜五更寒透骨﹐滿朝誰不怨葵尊。」新城官大司寇﹐時徐冢宰潮爲刑右侍﹐閱爰書囚有名螃蟹者﹐徐曰「今年津門蟹甚多而賤。」新城曰「公以紙上郭索遽思朵頤耶。」薛戶部奮生﹐字大武﹐河陽人。豪邁任俠﹐與同年飲﹐大言曰「君輩文士耳﹐異日終當居我幕下。」新城曰「恨子非嚴鄭公。」家鈍翁先生琬賦詩云﹕少日詞場偶擅名﹐未曾縛學長徵。他年若得登三事﹐但乞蕭郎作騎兵。長洲文點﹐字與也﹐衡山裔孫﹐常爲鄢陵梁熙字曰緝作《江村讀書圖》﹐新城題詩云﹕門外漁航个个輕﹐春流滑笏紋平。江花江鳥不相識﹐寫向丹靑俱眼明。鈍翁題詩云﹕約取春江入畫圖﹐亂紅殘絮擁菇蒲。鄢陵野色平於掌﹐也有江南此景無﹖漁洋見之訶曰「吳子乃爾輕薄。」鈍翁笑曰「勿多言﹐行且及子。」又賦一絕云﹕仿佛春江綠樹陰﹐幾回掩卷費沈吟。江南與汝關何事﹐賦得愁心爾許深。以新城有江花江鳥之句也。毛檢討奇齡﹐字大可﹐蕭山人。不喜蘇詩﹐偶於座上訾毀之﹐家蛟門先生懋麟起曰「竹外桃花三兩枝﹐春江水暖鴨先知﹐蔞蒿滿地蘆芽短﹐正是河豚欲上時。如此詩﹐亦可道弗佳否﹖」毛怫然曰「鵝也先知﹐如何只說鴨耶﹖」

工部郎官有管理街道之差﹐出則二黑鞭前導﹐而一隸肩獨板在馬后﹐仁和汪郎中璽﹐字樊桐﹐以啟賀其僚友某云﹕雙鞭前導﹐宛兩股之須﹐獨板後隨﹐如一條之狗尾。聞者大噱。陸禦史祖修﹐字孝武﹐松江人﹐東海尙書門下士也。東海方與北門構釁﹐有傅臘塔者﹐北門之甥﹐爲旗員武職﹐頗貪怙﹐陸思借之以傾北門﹐忄吳糾吏部侍郎之傳臘塔﹐在銓曹有狼籍名﹐遂去官﹐而武職之傅臘塔固無恙也。傅恨甚﹐遂皈依北門﹐北門憐之﹐而知其切齒於東海﹐遂奏復其官﹐旋擢兩江總督﹐叢刃於東海﹐致東海發憤死。傅謂所屬曰「東海已處之頗暢矣﹐我有怨家尙思所以處之也。」屬吏解其意﹐遣人至松江偵陸所爲﹐陸窘甚﹐挈家避南海去。吳諭徳廷楨﹐自蘇州來﹐下榻余家﹐偶言陸禦史避仇南海﹐吳曰「所謂君處東海﹐寡人處南海也。」詞林諸公分曹轟飲﹐先公與大宗伯韓慕廬先生居西曹﹐觴政大勝﹐宗伯曰「東曹屢敗﹐豈無有志之士欲雪三北之恥者乎﹖吾輩宜預飲數百爵以待之。」因浪吟曰「江東子弟皆豪俊﹐捲土重來未可知。」先公笑曰「十四萬人齊解甲﹐更無一个是男兒。」一時哄堂。先公官司成時﹐置酒召客﹐徳淸胡先生居上坐﹐先生名渭﹐字フ明﹐外舅大司冠苕山﹐胡公之從叔也。耆年宿學﹐而性頗方嚴﹐面折人過。酒間偶令各舉打油詩﹐或曰﹕大道禿龍五四爪﹐或云﹕月迸山頭獨眼睛﹐或曰﹕星飛天放彈﹐日出海拋球﹐或曰﹕蛙翻白出闊﹐蚓死紫之長﹐或曰﹕板側尿﹝讀如𨿽﹞流急﹐坑深糞落遲﹐或曰﹕寬扯包頭圍綠野﹐倒排牙齒嚼靑天。有某沈思良久曰﹕粗材一所包男女﹐胡先生曰「諸句皆有意致﹐獨此語索然無味﹐必足下杜撰矣。」人問其故﹐胡先生曰「我看此句﹐與渠平日所作不爭多也。」坐客爲之捧腹。癸未八月﹐余出都門﹐宗人份字武曹﹐士釒宏字文升﹐釒宏字荇洲﹐繹字玉輪﹐釒宏字安公﹐醵分相餞﹐家無亢兄庚戌生﹐玉輪兄辛亥生﹐安公兄與余俱壬子生﹐而月份稍長於余。玉輪指余曰「無己壬子生﹐安公似小一歲。」余拊安公背曰「此亦壬﹝人﹞子也。」

宗人皆絕倒。僧某作詞云﹕髻挽吳綾幅﹐裙拖蜀錦綢。新妝才罷下危樓﹐手挽靑絲騎馬射。城頭有無錫輕薄子某﹐喜爲俚鄙詩者嘲之曰「從來蜀錦不名綢﹐旗下人家絕少樓﹐可惜纖纖好雙手﹐硬差排去射﹝讀如鑿﹞磚頭。」某無錫人﹐不欲言其姓名。先帝南巡無錫﹐杜詔字紫綸﹐方爲諸生於道左獻詩﹐先帝頗許可之﹐賜禦書綾字﹐杜捧歸啟視﹐則「雲淡風輕近午天」四句也。某作七言絕句云﹕皇帝揮毫不值錢﹐獻詩杜詔賜綾箋。千家詩句從頭寫﹐淡風輕近午天。五月二十三日。

○孤魅畏節婦衛旣齊﹑嚴我斯﹑李元振﹑邵遠平﹑陳論皆甲辰詞林﹐相善也。衛尙少年﹐夫人自猗氏來﹐衛買大宅居之。體漸羸﹐精神日敝。諸同年憂之﹐咸以保養爲言。衛愀然曰「非斫喪也﹐臥室有妖魅﹐每就寢﹐則夫妻二人皆昏瞀不知人事﹐不知其爲何怪﹖晨起良久﹐然後能言﹐夫妻皆病﹐柰何﹖」邵曰「盍移居他處﹖」

衛曰「買屋費重價﹐棄之不可﹐轉售又無其人﹐惟望妖捨此而去耳。」嚴戲曰「我狀元也﹐身有奎光四射﹐治具啖我﹐我宿於有妖處﹐妖畏奎光﹐自當絕迹。」

衛欣然命家奴歸市酒肴﹐且謂李﹑邵﹑陳曰「三兄能偕去逐妖乎﹖」三君亦鼓舞諾之﹐至衛寓﹐衛先令夫人移側屋﹐五人暢飲至給燭。嚴起身作別﹐詰之﹐則曰「不過博一醉飽耳﹐近來狀元﹐安得有所謂奎光者。」衛苦畱之﹐嚴軀幹偉大﹐重數百斤﹐衛文弱又病﹐挽之不得﹐嚴徑去﹐陳亦趨出﹐衛令閉戶﹐陳跪曰「我素怕鬼﹐深夜不敢獨臥室中﹐𨿽多人尙蒙被而眠﹐聞風吹樹葉聲﹐卽驚顫﹐況有妖處耶﹖」李﹑邵皆勸其畱﹐陳奪門而出。室向南﹐東西各有炕﹐炕亙南北﹐其南皆倚窗欞﹐幾上燃髙燭﹐李已被酒﹐與衛臥東炕上。甫就枕﹐則二人皆面赤如赭﹐喉間咯咯有聲﹐口吐涎沫。邵大驚﹐急呼其家奴問之。奴曰「主人﹑主母每夜如此﹐至天曉方醒﹐不足怪也。」邵不敢卸衣﹐惟脫雙靴東向趺坐西炕上﹐心頗惴惴﹐然目無所見﹐至雞鳴後﹐窗影將明﹐燭光漸淡﹐低頭以手取靴﹐若有人以手按其頸者﹐遂僕地。家奴聞之﹐入扶起﹐已不能言﹐但心中了然﹐如病數月不食者。未幾﹐衛﹑李兩家人各掖其主起﹐三椅南面﹐衛﹑李﹑邵並坐﹐相顧默然﹐飲苦茗少許﹐始能言動。李﹑邵皆乘輿歸﹐李病月餘﹐邵臥牀半年始愈﹐因相戒不復再以妖魅問衛矣。久之﹐衛病大愈﹐肌肉充實﹐精彩煥然﹐同年頗以爲奇﹐問之則曰「吾母聞妖爲祟﹐怒曰﹕」世安有妖爲祟之理。自猗氏來﹐遣子媳皆出﹐吾一人獨睡於此﹐視妖敢近我否﹖『某泣阻不得﹐率內子及婢女立窗外﹐通夜寂然。淸晨﹐吾母啟門﹐某問安畢﹐卽詢夜來何如。吾母笑曰「妖已去矣﹐吾初就寢﹐忽聞炕穴有聲﹐見百餘人自穴中出﹐長僅尺﹐將登炕﹐其中一人曰﹕節婦在此﹐我輩不可犯也﹐速去之。皆於窗隙中升瓦望空而沒。』」蓋衛幼而孤﹐太夫人苦節自守﹐以女工易米麥﹐教子讀書﹐取科第﹐固得乾坤之正气者。妖魅所畏者正气﹐安得而不避去哉。李元振﹐字貞孟﹐柘城人﹐官至工部侍郎。陳論字謝浮﹐海寧人﹐官至刑部侍郎。衛旣齊字爾錫﹐猗氏人﹐官至貴州巡撫﹑都禦史。邵遠平字戒三﹐仁和人﹐官至詹事府少詹事。戒三先生與先公同舉博學鴻儒﹐余父行也﹐爲餘言其事﹐且曰「諸人皆爲顯官見侮﹐於妖魅遇節婦則謹避之﹐人所恃者﹐忠孝節義耳﹐官爵何足爲重哉。」衛歷官皆有淸名﹐撫黔時﹐知府某﹑副將某﹐以開邊釁伏法﹐衛亦幾眞重辟﹐長系獄中﹐後得釋。其官迹有聲﹐蓋亦母氏之訓云。五月二十五日。

○婦人纏足婦人纏足﹐不知起於何代。詠足詩見於古者﹐如﹕兩足白如霜﹐如﹕臨流濯素足。又韓詩﹕六寸膚圓光致致﹐此不纏之說也。東昏侯使潘妃以帛纏足﹐金蓮貼地﹐行其上謂「步步生蓮花」。《樂府。雙行纏》其辭云﹕新羅繡行纏﹐足趺如春妍﹐他人不言好﹐獨我知可憐。石崇屑沈香爲塵﹐使姬人步之無迹﹐若尺許大腳﹐有何意致。纏足始自六朝﹐其說近是。《墨莊漫錄》考婦女弓足起於李后主﹐《史記》云「臨澑女子﹐彈弦纏足。」又云﹕揄修袖﹐躡利屣﹐則漢時已有之。然《祕辛》所載樊慝語﹐則王皇后尙不纏足也。《襄陽耆舊傳》云﹕盜發楚王冢﹐得宮人玉屐﹐晉世履有鳳頭﹐重臺分梢之制。陶南村謂唐人題《詠略不及之杜牧》詩﹕釧尺裁量減四分﹐碧琉璃滑裹春云﹐五陵年少欺他醉﹐笑把花前出畫裙。段成式詩﹕醉袂幾侵魚子纈﹐影纓長戛鳳皇釵﹐知君欲作閒情賦﹐應願將身托繡鞋。韓詩﹕懷裏不知金鈿落﹐暗中惟覺繡鞋香。《花間集》云﹕慢移弓底繡羅鞋﹐亦屢見吟詠矣。至於弓足﹐言其形彎斷如弓也。秦晉燕趙間﹐女子二三歲卽纏足﹐天然纖小﹐並不似弓形。其弓形者﹐嗤爲鵝頭腳。余見秦晉燕趙女子足小者﹐以尺度之﹐僅二寸七八而已。足底平﹐呼足爲弓﹐眞是門外漢語。五月二十六日。

○婦人襪婦人纏足﹐大率以帛纏之﹐如東昏侯以帛纏潘妃足是也。《樂府》新羅繡行纏﹐足趺如春妍﹐則似以羅纏足。《洛神賦》﹕淩波微步﹐羅襪生塵。李后主詞﹕劃襪步香階﹐手提金縷鞋。崔浩《禮儀》﹕近古﹐至日上履襪於舅姑。《太眞外傳》﹕馬嵬嫗得貴妃錦襪﹐每遇過客﹐一玩百錢。不似近日所謂腳帶矣﹐抑腳帶之外﹐更加一小襪耶。西北女子﹐往往貼足尙有軟鞋襪﹐或卽軟鞋也。此等無關重輕﹐然亦格物之一端﹐不可不考。五月二十六日。

○周鐘項煜之死福王亻替立南都﹐生殺予奪﹐無一不乖謬者﹐惟於周鐘﹑項煜之死﹐至今人以爲允當﹐余意獨謂不然。周鐘者﹐才不足以副其名﹐爲人頗惇篤倫理﹐欠崇禎一死﹐大負生平﹐律以不忠之臣﹐𨿽百喙無可置辧。乃元宋紅巾堯湯武等語﹐見載《輟耕錄》﹐遽引入爰書﹐棄之於市﹐此何說哉﹖聞悍帥劉澤淸曾金幣聘之﹐不應。鐘有季弟曰﹐嘗同飲阮大鋮家﹐壞坐大罵﹐鐘不爲謝﹐以此兩人切齒。

傅成其獄﹐李舒﹑章雯爲詩弔之曰「亂世身名可自由﹐恨君不及鄭臺州。劇秦新論何曾艸﹐月旦家評總世仇。」項煜居家﹐簋不飭﹐爲公論所擯棄。在朝累以詭激﹐市伉直聲。闖賊於三月十九日破京師﹐煜於四月十八日至金陵﹐福王稱僞號時﹐身與拜舞之列﹐因向朝士述在途毀形易服狀﹐爲陳侍禦所糾﹐其日月可考也。當時竟以污僞署殺之。以彼棄妻子南還﹐三千餘里之遙﹐不一月重繭而至。

卽使曾從闖賊﹐偸旦夕之生﹐辛苦賊中﹐來亦宜畱其殘喘﹐以勸來者。黃石齋先生正告南中用事諸臣曰「唐天寶之亂﹐從王爲上﹐自拔次之﹐若水心者何罪﹖」

嗚呼﹐亡國之帷幄重臣﹐有爲新朝之佐命者﹐介生﹑水心皆小臣耳﹐罪宜末減﹐況又間關南返耶﹖大約更玉攺步之時﹐傳聞異辭﹐是非失實。馬士英﹑阮大鋮﹐小人中之最不堪者﹐蚍蜉累累﹐不過槐國君臣。如項如周﹐一死本不足惜﹐尙論者應詳加考核﹐無左袒貴陽懷寧也。五月二十八日。

○女子之禍明末流賊之起﹐始於裁驛遞。驛遞之裁﹐倡於禦史毛羽健﹐成於科臣劉懋羽。

健官京師﹐娶妾甚嬖之﹐其妻乘傳至﹐立遣去﹐迅雷不及掩耳。羽健恨甚﹐遂遷怒於驛遞﹐倡爲裁驛卒之說﹐而懋附和成之。一時遊手十餘萬人倚驛遞糊口者﹐無以爲生﹐相率爲盜。張獻忠亦驛卒也﹐流毒中原﹐顚覆宗社﹐兩人首禍﹐萬死不足贖也。吳三桂飲田皇親嘉遇家﹐嘉遇出歌伎侑酒﹐其中有陳沅者﹐色藝冠倫﹐三桂醉﹐長跪向嘉遇乞沅﹐嘉遇曰「吾老矣﹐謝世後當以持贈。」李自成陷京師﹐三桂方鎭山海關﹐自成遣人招之﹐三桂已納款矣。時嘉遇己死﹐遺命家人送陳沅至三桂所﹐以兵戈載道﹐未遑也。三桂偵知陳沅爲劉宗敏所得﹐聞之自成﹐自成諭宗敏以陳沅還三桂﹐宗敏不可﹐三桂遂不降﹐自成竟滅。女子之能禍人家國如此。五月二十八日。

○燕十六州石晉以燕十六州賂契丹不屬中國者﹐四百三十餘年﹐曰幽州﹐今順天府﹐曰薊州﹐今薊州﹐曰瀛州﹐今河間府﹐曰莫州﹐今任邱縣﹐曰涿州﹐今涿州﹐曰檀州﹐今密雲縣﹐曰順州﹐今順義縣﹐此山前之州也﹔曰新州﹐今保安州﹐曰嬀州﹐今延慶州﹐曰儒州﹐今永寧縣﹐曰武州﹐今在翔州西境﹐曰云州﹐今大同府﹐曰應州﹐今應州﹐曰寰州﹐今馬邑縣﹐曰朔州﹐今朔州﹐曰蔚州﹐今蔚州﹐此山後之州也。劉仁恭以營﹑平﹑灤三州賂契丹﹐營州卽今昌黎縣﹐平州卽今盧龍縣﹐灤州卽今灤州也。周世宗��南北﹐則瀛﹑莫二州復歸中國。白溝河爲宋遼分界﹐遂爲百戰之地。其後與金夾攻遼﹐以請石晉所賂故地﹐而忘營﹑平﹑灤三州乃劉仁恭獻契丹以求援者。王黼欲並得之﹐金主云今更不論原約﹐特與燕﹑京及薊﹑景﹑檀﹑順﹑涿﹑易六州﹐其山後諸州皆毀約不與。張玨殺遼故相左企弓等﹐以平州來歸﹐金人藉爲兵端﹐長驅直入﹐而汴京不守矣。五月二十八日。

○功臣不可爲鳥盡弓藏﹐古今同慨。論者或謂﹐功髙不賞﹐挾震主之威﹐不能善自晦故﹐鮮有以功名終者。予曰不然。天步艱難﹐干戈鼎沸﹐糧餉挽輸於外﹐庫帑耗竭於中﹐其時節鉞重臣﹐爲國奮身﹐不顧萬死一生﹐晝食不甘味﹐夜臥不貼席﹐孤軍累卵﹐出入鋒鏑之間﹐或身歷戎行﹐或運籌帷幄﹐𨿽父母妻子亦棄之如遺﹐幸而告厥成功﹐九重不致旰食﹐舉酬勛之典﹐受殊爵之榮﹐位極人臣﹐威擬王者﹐又何所苦而反乎﹖橫加猜疑﹐致成嫌隙﹐進不得盡其忠節﹐退不得保其身家﹐撫馭乖方﹐君臣兩負﹐嗚呼﹗千古之豪傑英雄所爲槌心而泣血者也。彼夫猜忌之主﹐其才本庸﹐而其意復怯﹐當賊寇昌熾時﹐望烽火則魂驚﹐見軍書則股栗﹐忽有奇才異能之臣﹐起而戡定羣凶﹐寧謐四海﹐捷書一奏﹐喜出非常﹐七寶莊嚴之殊禮寵遇之﹐遲之旣久﹐則轉念曰「敵人如此其橫肆﹐兵事如此其周章﹐而此臣竟剪滅之﹐萬一晉陽之甲興﹐誰復能捍禦者﹖於是而疑心生焉矣。旣而閱所上紀功冊﹐某處斬首幾十萬﹐某處拓地幾千里﹐某處招撫若干﹐某處虜獲若干﹐心膽震驚﹐魂魄蕩懾﹐於是而畏心生焉矣。旣建奇功﹐復膺異數﹐位崇五等﹐禮絕百僚﹐內外臣工以其爲朝廷所重也﹐無不敬而奉之﹐諂佞小人趨承恐後﹐長跪叩首﹐待之逾於常禮﹐而且﹐題官則嫌其專擅﹐奏銷則防其冒濫﹐敍功則憾其詐僞﹐鹵獲則謂其私藏﹐觸處礙﹐爭寵者又從而構之﹐於是而怒心生焉矣。彼自謂受恩旣深﹐以忠藎爲報國﹐懷光欲去盧杞﹐李晟思慕魏徵﹐而愛暱不可遽除﹐忠言不能入耳﹐反恨其無禮於君﹐恃功驕橫﹐於是而厭心生焉矣。疑也﹐畏也﹐怒也﹐厭也﹐以此四者待功臣﹐有不凶終而隙末者乎﹖郭子儀以酒色自晦﹐僅能保首領以歿。李光弼遂至擁兵不朝﹐幾失臣節﹐下之未有不麾軍犯闕者矣。僕固懷恩恐賊平寵衰﹐遂奏畱田承嗣三節度。劉巨容追黃巢﹐幾獲之而縱其去﹐曰﹕」國家喜負人﹐不如畱之以爲富貴之資。「而唐社遂屋﹐𨿽由臣節之未純﹐亦猜暴之主有以致之也。殺道濟而長城壞﹐害蕭懿而東昏亡﹐洪武﹃開國諸臣﹐如屠羊豕﹐靖難兵起﹐而金川不守﹐可勝慨哉﹗可勝慨哉﹗三月十七日。

○程如絲貪橫﹝按此條見雍正五年三月戊戌諭旨所引﹞

程如絲重賄蔡﹐調補夔州知府。程如絲至夔﹐凡商家所有之鹽盡以半價彊買之。私鹽船自夔至楚者﹐官素不甚禁以活窮民。程如絲悉奪之。私鹽船過夔﹐程如絲遣人籍其鹽﹐私商不服﹐程如絲集吏人﹑鄕勇﹑獵戶﹑汛兵幾千人往捕治之。鳥槍弓矢競發﹐私商與捕人死者枕藉﹐商人過客斃者無算。蔡庇之不以上聞。湖督楊宗仁受客商呈詞﹐欲入告﹐程如絲指稱是年大將軍意。楊督竟寢其事。

年公聞之﹐遂具題參劾﹐奉旨革職拿問。蔡入覲﹐力言程如絲爲天下第一淸官﹐上將大用之。今此案令西安巡撫石文焯秉公確審﹐石欲脫程罪﹐且議復其官以合上意。嗚呼﹗浙撫黃叔琳以置土豪賀茂芳於死﹐遂革職問罪﹐乃知府殺人不計其數﹐而反無過乎﹖

○秦中凱歌十三首﹝按此詩爲當時自刻之詩片﹐以備投贈者﹞

軍聲鼎沸米川城﹐帝簡元戎詰五兵。班劍衮衣龍節至﹐巖疆赤子慶更生。¤寵命初登上將壇﹐相公自出逐呼韓。錦衣驄馬親臨陣﹐士卒歡騰敵膽寒。¤詞臣舊賜繡宮袍﹐肘綰金章擁白旄。賞徧三軍溫挾纊﹐恩加萬帳飲投醪。¤指揮克敵戰河湟﹐紀律嚴明舉九章。內府新承盧矢賜﹐令公引滿射天狼。¤陣前金甲繡蛟螭﹐五色雲開玉帳旗。靑海已聞傳箭去﹐天山又見掛弓時。¤畏威面縛出千羣﹐手把旌旄掃惡氛。朝野競誇新戰績﹐破羌不數趙將軍。¤大纛髙牙五等崇﹐身騎禦馬佩彤弓。元和天子原神武﹐收復淮西賴晉公。¤連營鼓吹凱歌回﹐接壤歡呼喜气開。聞道千官陪彩仗﹐君王親待捷書來。¤升平嘉宴舉金觴﹐露布星馳奏未央。道左皆大將﹐望塵迎拜郭汾陽。¤邊燧消時戰鼓閒﹐戈解甲入重關。揮兵已奪狼頭纛﹐膽落名王慟哭還。¤運籌決勝朔庭空﹐麟閣威名破遠戎。卻笑曩霄稱兀卒﹐當年猶說範韓功。¤飲至元功竹帛名﹐至尊頒賞徧行營。一時下馬聽明詔﹐遠近同呼萬歲聲。¤黃金堂印鎭三秦﹐鐘鼎常社稷臣。萬里穹廬歸聖化﹐窮邊影絕射雕人。

