畫墁錄宋張舜民

欽定四庫全書

子部十二

畫墁錄

小說家類一

雜事之屬

提要

臣等謹案畫墁錄一卷宋張舜民撰舜民字蕓叟自號浮休居士又號矴齋邠州人中進士第爲襄樂令累官龍圖閣待制知定州坐元佑黨籍謫商州復集賢殿修撰卒事迹具宋史本傳舜民工詩文所著名畫墁集世久無傳今已從永樂大典裒輯成編別著於錄又有郴行錄爲其貶郴州時所紀亦僅存永樂大典中均已采附集末是書乃所作筆記亦以畫墁爲名中多載宋時雜事於新唐書五代史屢致不滿之詞蓋其意气淩轢一世有不屑隨聲附和者至徐禧於永樂死事朝廷贈卹之典見於史冊甚詳而舜民乃云徐禧不知所歸人無道者或云有人見之夏國疑亦有之是直以禧爲屈節偸生與史不合舜民嘗從髙遵裕西徵喜談兵事殆必因惡禧之失策而故醜其詞然殊不免於誣妄其它載錄亦頗渉瑣碎而一時典故藉以考見者甚多固小說家之未可盡廢者也

乾隆四十四年三月恭校上

總纂官臣紀昀臣陸錫熊臣孫士毅

總校官臣陸費墀

欽定四庫全書

畫墁錄

﹝宋﹞張舜民撰

吳嶽碑自首至座七段明皇八分書爲黃巢所焚摧剝僅可辧當時日書三字發三驛刻工亦然徐常侍謫三山過廟下徘徊旬日察碑之興功不可得一田父進曰當時積土而立惟而去

相國寺燒朱院舊日有僧惠明善庖炙豬肉尢佳一頓五觔楊大年與之往還多率同捨具飱一日大年曰爾爲僧逺近皆呼燒豬院安乎惠明曰柰何大年曰不若呼燒朱院也都人亦自此攺呼

予嘗登大伾倉窖仍存各容數十萬徧冒一山之上李宻坐據敖倉便謂得計亦井蛙耳

郭祖微時與馮暉同裏閈相善也椎埋無賴靡所不至旣而各竄赤籍一日有道士見之問其能曰吾業雕刺二人因令刺之郭於項右作雀左作榖粟馮以臍作甕中作鴈數隻戒曰爾曹各於項臍自愛爾之雀銜榖爾之鴈出甕乃亨顯之時也寒食馮之婦得麻鞋數雙宻藏之將以作節馮搜得之蒱博醉歸臥門外其婦勃然曰節到也如何辦得馮徐捫腹曰休說辦不辦且看甕裏飛出鴈郭祖秉旄之後雀榖稍近登位之後雀遂銜榖馮秉旄鴈自甕中累累而出世號郭威爲郭雀兒

馮繼業之父朔方節度使衛王劉伯壽少年不羈其父曄尹京每旦父趨郡隨馬而出薄遊偵伺父還先入其日課書史從容無闕一旦早至白礬樓下天未明獨坐茶坊中有一老人繼入就坐因相問勞共茶老人曰少年能飲酒乎伯壽曰性不能飲酒老人曰少年不能飲老夫自飲可同登此樓乎伯壽欣然從之旣上閴無一人老人一舉已斗餘矣熟視伯壽曰少年神淸气足可以致神僊然肩骨低一指猶位躋三品至耄年文武雙全子孫蕃衍乃授以丹術元丰二年冬予自蒲中之京師訪伯壽於嵩陽是時年七十又四矣同登峻極行步如飛予與登封令龎元常杜子春明經奔喘不及伯壽顧而笑曰三年少乃爾耶袒露髀股示人皆無肉皮褁骨毛長數寸扣之有聲光彩爛然足未歇歌所爲大曲略數千言響振山谷累夕對榻竟旦不眠至元佑初方卒無疾也

國初侯渉木彊人也主銓事雷徳驤詣部求官擬寕州司理參軍曰官人未三十不可典獄以筆勾退均房之人取山中枯木作膠傳破布單施虎徑中木葉蔽之虎踐履著足不脫則恐微若奮厲便能固半身虎怒頓剉不能去就擒旣刲剝腸皆斷虎身臭蚊蚋或集耳鼻中𨿽盡力無能去之以至頓撲而死開腹腸亦斷俗云蚊子咬殺大虫夲艸著八月後蠏與虎闘而虎敗蝟入虎耳以此而死非力不贍知有所窮也

臨潼縣驛前有俚婦三子皆售諸過客二爲正使一爲郎官正使者一田一劉郎官者縣人田升卿也田登第嫡父自陳升卿大怒聞公決杖元佑中升卿坐市易錢不明配流廣南人謂無親之報也

鳳翔婦與黃冠通奸卽姙不能決在禁中四年至英廟登極赦到宣境而婦生子髮被面齒滿口余未之信至岐下取案文閱之不謬

許下西湖一州之冠始沮洳未廣自宋公序開拓遂彌漫菇蒲魚稻采取不貲於是以詩落成人多稱美西南水心有觀音堂昔乃四門亭子常有大蛇居之民不敢近其後攺置此像蛇不復出像乃慈聖光獻法容云

寧州之南二十里棗社鎭以狄梁公兩爲寧州刺史民立祠植棗取兩束之義今其民社前一日祭謬爲早云

夲艸著糯米爲稻米累朝釋略數千言無一字言堪爲酒正如白氏六帖錄禽遺大鵬也

北人待南人禮數皆約毫末工伎皆自幽涿遣發之帳前人以爲勞樂列三百餘人節奏訛舛舞者更無回旋止於頓挫伸縮手足而已角抵以倒地爲勝不倒爲負兩人相持終日欲倒不可得又物如小額通蔽其乳脫■﹝艸石﹞裭露之則兩手覆面而走深以爲恥也待客則先湯後茶揖則禮恭今人唱喏乃喏也非揖也北人得之

永洛之役一日喪馬七千匹城下沙燼中大小團茶可拾也乃是將以買人頭者有人能道夜二更城旣陷李舜舉以筆摘略數千百字以蠋蠟固之付有司上之實遺奏也神宗得之不勝悲涕累日是時夏人𨿽入月城而未偪左右以馬禦之舜舉以鞭揮擊不肯上馬少頃僵躪人猶見之李復上馬將出門失轡或云面上中箭在甕城內然夜黒沸濤中面上中箭恐非敵人也獨徐禧不知所歸人無道者或云有還人見之夏國者三五頗符合疑亦有之

熈寧中郎中趙誠自富順監代還過鳳翔自言一任二年裁兩次杖罪元丰中河中人劉勃自南京軍巡官代還自言一任斷絞刑二百六十有奇斬刑六十餘釘咼二十七此一院數也紹聖二年冬予至陜府三年七月裁斷絞刑一是年冬移潭在任二年半凡五服相犯悉具言之可傷生所未見也子殺父父殺子各一兄弟相殺妻殺夫者數人

士人舉止不可不愼也近見陜西一漕使爲當塗薦終南太平宮道士張景先旣前席與之並轎同塗所在官吏迎送漕使自轎中舉手揖景先亦舉手至咸陽爲一監官大詬使人捽禠波及漕使竟無如之何觀者快之景先後主亳州太淸宮黃履守亳每走見執弟子禮內寢饋食再拜問遺必百縑憑陵郡官狎飲無所不至範彛叟來客將贊名儀石南一喏而退觀者又快之

王詵爲侍禁三班院差監修主第語同事曰吾軰受寒熱修成不知誰家廝居此旣而選尙主不逾年身居之政與劉羙打銀楊景宗擔土事同

黃巢入長安苦王李之難僖宗再狩近轂之民爭入攘寶貨惟豳民取佛至今𨿽民家充滿或銅或漆其工致精采非今人之作也環州有肅宗引駕佛坐像崇丈餘精彩照人旁視可畏土人云國初欲置之京千人不能舉每有軍事則守臣致告

唐宮城兩橫街今西京內是也大明宮太極殿與宣政正衙相重宣政後是第一橫街直紫宸殿紫宸後延英後第二橫街才是後殿每朔望宣政排仗是日諸陵上食故不禦前殿卽自東西上合門喚仗而入謂之入合今東京內城一重橫街文徳殿正衙與大慶殿排行殿後卽是橫街仗入而無所屬故未卽喚仗皇佑中考求入門故事謂之入門儀以至策問貢士久之不決一日仁宗因閱長安圖指內次第翌日諭執政始判然初以謂入門自是一儀也

仁宗慶曆初攺錫慶院爲太學都下舉子稍稍居之不過數十人至暮出歸不許宿以火禁也至嘉佑中孫復胡瑗領教事乞弛太學火禁準小三館祕合令脫有不戒願以身任之自爾諸生方敢宿畱四方學者稍稍臻集然熈寧之初猶不上五百人今乃千數人矣

大禮自中散大夫至逄直郎一等支賜元符星變自三省樞宻院皆乞罷

唐制五品階不著緋三品不著紫今參知政事宰臣皆著緋也

司馬溫公云茶墨正相反茶欲白墨欲黒茶欲新墨欲陳茶欲重墨欲輕如君子小人不同至如喜幹而惡濕襲之以囊水之以色皆君子所好玩則同也

韓玉汝自言爲太常博士赴宴比坐一朝士素不識聆其語似齊人坐間序揖後酒到輙盡時酒行無算盞空則酒來不食頃略已數杯意似醺酣玉汝獨念鄰坐不敢不告因戒其少節片時再坐將起滿引任醉無害今萬一爲臺司所紏朝士怫然云同院是何言賢不看殿上主人柰何不喫反不能堪因復曰殿上主人只爲你一个

祖宗朝內臣出使不得預職事外事責軍令狀

東水門外覺照院元佑末予緣幹適彼與寺僧縱步道旁指一壙云此陶榖墳也墓門洞開其間無一物因諷寺僧爲揜覆僧曰屢掩屢開不可曉十餘年前有陶姓人作寒食爾後不復來陶爲人輕檢嘗指其頭曰必戴貂蟬今則髑髏亦不復見矣

錢若水暇日在家延一術士戒閽者不得進客旣而門外喧爭久之呼問閽者曰有一秀才欲請謁辭以有客不肯去因命之進則刺字書云臨江軍進士王欽若旣入無冠頭巾皂衫黃帶雀躍嘶聲而結喉鄙狀可掬錢意甚輕之術士一見不復顧錢側坐向王咨嗟不已少頃王辭術士不揖錢褰衣從之錢大駭使人呼術者詰之乃曰斯人大富貴人也名位壽考無不極但無嗣當以外姓爲嗣旣卒眞廟俾其壻張環主祀

李舜舉在官省言行有常神宗嘗韙之一日謂曰爾飬取一子服事舜舉敬惟之夕又諭旨惟如前近年又諭旨舜舉謝曰臣惟有一子待與陛下監稅

張璞者幽人少屢盜貝丘之役應募坎窟得官後爲正使帶親禦器械涇原鈐轄知鎭戎軍被重疾忽叩頭乞三年葬畢死未幾疾已一日脫殻如蟬竟三年亦不葬遂死不歲餘其子令發其墓取金帶抵罪世謂不葬之罪最有徵驗

王欽若罷相出知杭州人皆以詩送行獨楊大年不作詩於上前眞宗遣近侍諭旨作詩大年竟不作

錢明逸每宿戒必詰其謁者曰是喫酒是筵席筵席客無數一巡酒一味食也喫酒客不過三五人酒數斗甆盞一隻靑鹽數粒席地而坐終日不交一談恐多酒气也不食恐分酒地也翌日問其旨否往往不知其志不在味也終日傾注無涓滴揮灑始可謂之酒徒其視揖讓飲酒如牢獄中

蘇舜欽石延年軰有名曰鬼飲了飲囚飲鱉飲鶴飲鬼飲者夜不以燒燭了飲者飲次挽歌哭泣而飲囚飲者露頭圍坐鱉飲者以毛席自褁其身伸頭出飲畢復縮之鶴飲者一杯復登樹下再飲耳

慈恩與含元殿正相直其來以髙宗每天陰則兩手心痛知文徳皇后常苦捧心之病因鍼而差遂造寺建塔欲朝坐相向耳始置十層後減爲七層所以盧照鄰詩云十層碧瓦揺虛空四十門開面面風夫髙宗知母之誠篤哉而報母之恩何其薄也

同州北境良輔鎭卽唐鄭魏公莊也田邑極雕獘不蔽風雨嘉佑中求唐賢之後有道嚴者中人驩然相率出城看夜叉旣至野次見之如人形狀正如圖畫發朱皮如螺蚌腰著豹皮禈觀者略數千人常以大樹庇身累日乃不復見又瀧州吳山縣漢髙村關中李氏所居一日大雨有物墮庭中如馬臺狀乃一皮襆頭也垢膩寸餘蛇蜴出入臭聞十餘步李氏子欲焚之長老曰不可然雷鳴不去在屋上丈餘觀者不少眾觀之少間黒云如墨下庭中遂失去

元丰中詩獄興凡館捨諸人與子瞻和詩罔不及其後劉貢父於僧寺閒話子瞻乃造語有一舉子與同裏子弟相得甚歡一日同裏不出詢其家云近出外縣久之復歸詰其端乃曰某不幸典著賊贓暫出回避一日舉子不出同裏者詢其家乃曰昨日爲府中追去未幾復出詰其由曰某不幸和著賊詩子瞻亦不能喜慍

古昷鳳翔府麟遊縣每令長上事必作招袚舞其節奏與諸處不同乃曰此唐九成宮夲山縣無妓子但止以手分書耳

堯之治歷象日月星辰敬授人時歐陽文忠公序唐歷志以無補於人倫

翁肅閩人守江洲昏耄代者至旣交割猶居右席代者不校也罷起轉身復將入州宅代者攬衣止之曰這个使不得

張安道晚年病目家厚資南京庫帑不迨也常閉目使人運籌一算差必能擿之庫物精麄分毫不謬

嘗見呂相簡與一鄰縣官托買酒云今爲親將至專致錢一千托沽酒又於後批切不得令廳下人送來納錢二百煩雇一人擔來

吾家舊畜鏡傳爲楊妃故物徑尺許厚七分背文精古有銘其略曰粉壁交映珠簾對看潛窺聖淑麗則常端聖淑字名少空有並後之象明皇八月五日生也始置誕節千秋藩鎭進鏡若紫絲承露囊此幾是耶

郭詎性善謔攻詞曲以選人入市易務不數年至中行元佑初釐校市易復以爲承議郎親知每見之必詰問所因郭詞喫不能答作河傳詠甘艸以見意云大官無悶剛被傍人競來相問又難爲捷便敷陳且祗將甘艸論朴消大戟並銀粉疏風緊甘艸閒相混及至下來轉殺他人爾甘艸有一分

在京朝官四年磨勘元無著令熈寧中審官變行之至今以爲常格

狄武襄西河書佐也逋罪入京竄名赤籍以三班差使殿侍出爲淸澗城指使種世衡知城範文正帥鄜延科閱軍書至夜分從者皆休惟狄不懈呼之卽至每供事兩手如玉種以此異之授以兵法然又延之於範公遂成名

北人信誓兩界非時不得葺理城堞李元則知雄州欲展城無由因作銀香鑪寘城北土地堂一旦使人竊取之遂大喧勃蹤迹去來辭連北疆紛紜久之因興工起築今雄州城北是也又建浮屠九層躬率十絳日修供具不日成之旣而下瞰幽級如指諸掌

熈寧中余知寧州襄樂縣排架閣以周祖廣順中平兗州慕容彥超露布爲祖潭州架閣以建隆四年求遺書詔爲祖

周世祖展汴京外郭登朱雀門使太祖走馬以馬力盡處爲城也

郭祖受命討守眞駐師河中城下逾年望气言守眞必破城下有三天子气謂郭祖柴世宗太祖也守眞猶豫不決使術者視家人至子婦符氏術者大吒曰母后相也守眞曰吾婦乃爾吾可知矣遂決旣嬰城無炮材頗患之居一日河水自上浮木千百皆炮材也守眞大喜以爲受命之符其後旣破郭祖以符氏納世宗是爲符後

郭祖宿帥河中逾年常登蒲阪以望城中其蒲之民爲逆者固守乃失言曰城開之日盡誅之幕府曰若然恐愈固矣苐告之曰非守眞者餘皆免一日城開乃卽其地爲普救寺

太祖微時多遊關中𨿽甚窘乏未嘗幹投人或周之必擇而後納有伯錢之餘必有與人人頗異之長武城寺僧嚴者常周之往來無倦陰異其骨气使工人貌之今置神禦過者朝謁其繪事夲褐衫靑巾據地六博後易靴袍矣

建隆初春宴方就次雨大作樂舞失容上色慍範質乃言曰今歲二麥必倍収上喜動色命滿泛入夜方罷莫不沾醉

自唐末五代每至傳禪部下分擾剽劫莫能禁止謂之靖市𨿽至王公不免剽劫太祖陳橋之變卽與眾誓約不得驚動都人入城之日市不攺肆靈長之佑良以此乎

太祖北徵羣公祖道於芳林園旣授綏承旨陶榖牽衣畱戀堅欲致拜上再三避榖曰且先受取兩拜回來難爲揖酌也

太祖少親戎事性樂藝文卽位未幾召山人郭無爲於崇政殿說書至今講官銜謂之崇政殿說書云

太祖朝進講爲難每遇疑義必面加詰難往返久之爾後累朝但端黙諦聽得有商確仁宗尢所耽味日昃不倦每及祖宗彛訓及二典政實必拱手上加肅敬

神廟博渉多識聞一該十每發疑難迥出眾人意表故講官每以進講爲難退而相語曰今日又言行過也黃履見蘓子由以手捫其腹曰予腹每趨講未嘗不汗出也

太祖招軍格不全取長人要琵琶腿車軸身取多力唐募軍有翹闗負石之格取其關持其末五舉爲合格

太祖射使搦折弓弝絕力斷弦踏翻地面射倒箭垜

王徳用射訣鋪前腳坐後腳兩手要停不湏髙弝裏弦外覷帖子急拽後手托弓梢劉昌祚云某把弓萬事皆忘是亦不可分其志也

祖宗徵河東皆自土門還師駐驛眞定潭園有兩朝行宮歲謹繕完器甲所儲至二十四庫累有旨批排二年裁畢四庫而已潭園方廣六里有畸亭榭皆王氏父子所輯宮後八角大亭乃耶律徳光造羓之所也

神宗於崇政殿設二十四庫以儲金帛親制庫銘其略曰昔在前朝獫狁孔熾嗟予小子其承﹝云云﹞諸分置作院

河北設五都倉講好髙麗良以此也然功未絕而上賓是天未欲燕薊之民歸中國乎

階級條太祖制也若曰一階一級全歸狀事之儀至今樞司以匣蔵之也

慶曆康定以前朝士不披毛涼衫公服重戴而已冬月或披毛衫而得寒疾今則無問寒暑𨿽六軍衛士重戴披衫與士大夫錯雜路衝無別𨿽曰涼衫實熱衫也

杜常昭憲太后之族子也神宗聞憲之門有登甲科者深喜之有旨上殿翌日諭執政曰杜常第四人及第郤一雙鬼眼可提舉農田水利太祖常謂陶榖一雙鬼眼

太祖深鑑唐末五代藩鎭跋扈卽位盡収諸鎭之兵列之畿甸節鎭惟置州事以時更代至今百四十年四方無吠犬之警可謂不世之功矣或云陳希夷之策

唐書太宗在洛登端門見新進士綴行而出喜曰天下英雄入吾彀中矣趙嘏詩云太宗皇帝眞長策賺得英雄盡白頭按太宗一朝五發榜每榜一名安得綴行之士又武元衡遇盜之事是時裴晉公同行並轡趨朝史載氈帽𨿽傷不害以馬逸得脫考其時乃六月下旬也

仁宗深患七史讀之不成文嘉佑中有詔重修惟唐書卒業所費緡錢十萬有奇旣進禦翌日有舊唐書不得毀久之諭執政等云當時何不令歐陽修爲之魏公對曰修分作帝紀表志旣退語曰爾應其父病也

嘉佑末余在太學有傭書陳逵者攜一子方孩饑凍不可支書亦不佳或曰此陳彭年嫡孫也其父彥博守汀州以贓敗杖脊流海島遂至無賴時余方冠未知彭年之爲人獨念祖爲執政而孫已若是耶旣而見劉貢父盡得彭行事所謂九尾野狐者乃知天之報也不差後逵困甚與其弟歸發彭年冡取金帶分貨抵罪云

王君貺拜三司二十有七歲矣自爾居洛起第至八十歲位至宣徽二府盡其財力終身而宅不成子捨早世惟有一孫與其侄居之不能充一隅未完亟壊富鄭公亦起大第無子族子紹定居之紹定本始姑蘇人富家又無子

範祥領制置觧鹽始抄法初年課一百二十萬末年一百六十五萬以謂抄鹽法止此可矣或徵而多取之則法不獘是以一百六十五萬不專爲以抄請鹽兼爲飛錢耳今以百年之多移致池州以爲重載易之爲抄則數幅紙耳於是禁絕鹽法邊置折博務張官置吏買到錢充折斛斗糶客得錢不能置逺必來買抄是用邊糴不匱抄法通行建至熈寧邊事稍勤用抄日增元丰初年賑饑亦用自爾軍須國計無所不資商賈入京價折於金部歲出見錢三千萬貫買抄以摧見錢不繼抄法朘削冶鹽水泠觧池遂失所利原天時人事符會如此良可嘆息

有唐茶品以昜羨爲上供建溪北苑未著也貞元中常衮爲建州刺史始蒸焙而研之謂研膏茶其後稍爲餅樣其中故謂之一串陸羽所烹惟是艸茗爾迨至夲朝建溪獨盛采焙制作前世所未有也士大夫珍尙鑑別亦過古先丁晉公爲福建轉運使始制爲鳳團後又爲龍團貢不過四十餅專擬上供𨿽近臣之家徒聞之而未嘗見也天聖中又爲小團其品迥加於大團賜兩府然止於一觔惟上大齊宿八人兩府共賜小團一餅縷之以金八人折歸以侈非常之賜親知瞻玩賡唱以詩故歐陽永叔有龍茶小錄或以大團問者輒方刲寸以供佛供仙家廟已而奉親並待客享子弟之用熈寧末神宗有旨建州制密雲龍其品又加於小團矣然宻云之出則二團少粗以不能兩好也予元佑中詳定殿試是年秋爲制舉考第官各蒙賜三餅然親知誅責殆將不勝宣仁一日嘆曰指揮建州今後更不許造宻雲龍亦不要團茶揀好茶喫了生得甚好意智熙寧中蘇子容使遼姚麟爲副曰盍載些小團茶乎子容曰此乃上供之物儔敢與北人未幾有貴公子使遼廣貯團茶自爾北人非團茶不納也非小團不貴也彼以二團易蕃羅一疋此以一羅酬四團少不滿則形言語近有貴貂處邊以大團爲常供宻云爲好茶

嘉佑末得石經二段於洛陽城乃蔡邕隸書論語文無甚異惟求之歟抑與之歟

古今事有符合者韓信破齊歷下田橫烹酈生耿弇破張步殺伏隆曹丕甄后周世宗符後死諸葛走生仲逹死姚崇算生張說張徳輿捃裴晉公與皇佑中言者摘王徳用夏人殺楊挺與孫臏斬龎涓皆同

魏嚴唐魏鄭公裔孫也曾拜國子四門助教熙寧末予過其門見嚴年可六十許語言成理出鄭公畫像乃近年筆多爲俗人書題唐之譜牒詔誥無一存者乃曰爲官員持去盡矣惟有周特登城縣帖判狀輩數種有免車牛狀縣判云魏公唐室勲賢名傳靑史旣是簮纓之後難與百姓雷同其車牛特免今之縣令敢爾乎

凢自岷州趨宕州沿水而行稍下行夫山中入棧路或百十步復出略崖■﹝山上僉下﹞崟不可乘騎必步至臨江寨得白江至階州湏七八日其所經皆使傳所不可行宕之山水秀絕天下無有也臨江之上一處當大山中西望雪山日晃如銀其髙無際出眾山上居人曰此雪山佛居也有獅子人常見之非西域雪山是蜀所記無憂城東北望隴山積雪如玉也

嘉佑初仁宗寢疾藥未驗間召艸澤始用鍼自腦後刺入鍼方出開眼曰好惺惺翌日聖體良已自爾以其穴目爲惺惺穴鍼經初無此名或曰卽風府也

熈寧以前凡郊祀大駕還內至朱雀門外忽有緑衣人出道蹯跚潦倒如醉狀乘輿爲之少抳謂之天子避酒客及門兩扇遽闔門內抗聲曰從南來者是何人門外應曰是趙家第幾朝天子又曰是也不是應曰是開門乘輿乃進謂之勘箭此近司門符節之制然踏襲鄙俗至是果命罷之

涇州東長武城在城濼最爲控扼要害之地唐太宗親徵薛舉嘗駐蹕門樓十二間禦榻在其下或云柱上有太宗題字尙在也北阻涇水卽髙墌二城樓堞堅完

歷日後宮宿相屬相聨夲是一甲子以眞廟後年五十九嫌於數窮遂演之爲一百二十歲然竟以是年登遐

前漢京師有太廟曰原廟顏師古以原爲重謂京城已有廟而又立爲重至引原蠶之原大抵漢陵皆作原京城在渭涘故謂之原廟

陶隱居不詳北藥時有詆謬多爲唐人所質人固有不知無足怪也

新唐書以淺水原懷中冡爲渾瑊平涼會明所殺戰士斂死者平涼離淺水原三百里無容以數千人遷至三百里謬甚矣懷中冡乃太宗徵薛舉戰士也亦有馬處是時天下剙建十昭仁寺宜祿縣乃其一處爲其中當戰地也蜀人吳縝有新書紏繆至十二卷

考工記之文可謂久矣或以爲周公之文然乎亦必三代之文漢諸儒不及矣

禹貢曰砥柱析城至於王屋峽府三門是也絕河流若巖墻然鑿爲三門河經其中東洋如小城狀卽析城也禹廟在西潬有寺下望砥柱上百步屹然中流髙數百丈尺銘勒其上但取稍平處或險處互布昌一峯之間其字方可尺餘魏公撰文正字薛純稷之子也每欲印榻伺天气淸明先維舟砥下下梯而升上數日不可竟俯視洪流足酸目眩用是難得眞本元符中大水懷三門一夕寺廟皆失略無孑遺銘亦失數十字

遼歲使正旦生辰馳至京見畢宻賜大使一千五百兩副使一千三百兩中金也南使至北帳殿前見畢亦宻賜羊羓十枚毗黎邦十頭毗黎邦大鼠也彼中上供佛善麋物如豬猯若以一臠置十觔肉鼎實時麋爛臣下不敢畜惟以賜南使紹聖初備員北使亦蒙此賜余得之卽縱諸田遼傳大駭亟求不見乃曰柰何以此縱之惟上意禮厚南使方有一枚夲國歲課其方更無租徭惟此采捕十數以擬上供一則以待南使也如帳前問之某等皆被責今已四散収捕因辭以不殺無用自爾直至還界無日不及之嗟惜也其貴重如此

劉綜知開封府一日奏事畢眞廟延之從容曰卿與中宮近屬已擬卿差遣當知否綜變色作秦音啟陛下臣夲是河中府人出於孤寒不曽有親戚在宮中未幾出知廬州

顏師古注前漢蹴踘以韋爲之中實以物蹴踏爲戲樂若於气球中用物如何勝踢古人亦有謬作

唐家二百八十餘年河決二榖洛城歲爲患攘天津浸宮闕墊城郭不已本朝無五年不河決而榖洛之患殊稀洛中耆舊言伊洛水六十年一泛濫爲祥害自祥符至熈寧中自福善坡以北率被昏墊公私蕩沒富公晏夫人尙無恙也倉卒以浴桶濟之而沈水退死者眾多婦人簮珥皆失多有脫腕之苦城下惟福善坡不及城外惟長夏門不及洛中故有語雲長夏門外有莊福善坡頭有宅平日但知以其形勢耳至此乃知水讖不茍云

唐印文如絲髮今印文如筯開封府三司印文尢麄猶且歲易以此可見事之繁簡也

唐京省入伏假三日一開印公卿近郭皆有園池以至樊杜數十里間泉石占勝布滿川陸至今基地尙在省寺皆有山池曲江各置船舫以擬歲時遊賞諸司惟司農寺山池爲最船惟戶部爲最所以文字鄙卻舟禦戶部船也

建中貞元間藩鎭至京師多於旗亭合樂郭汾陽纒頭彩率千匹教坊梨園小兒所勞各以千計元丰中劉伯壽謝事後以議樂召至京城已事得請薄有沾賚與唐沈丁竦皆期望日閱於樊樓凡京籍者率造焉未幾種諤自鄜延陳邊事到闕一日期集於樊服紫花織成袍令束帶劉沈皆葛巾鶴氅都人觀者頗塞是日諤揮散亦數千人神宗宻令黃門窺之旣而諤辭上舉貞元故事勉以渾郭功名

希夷先生陳摶後唐長興中進士也旣而棄科舉之武當山又止房陵九室洞林丹乳錬气年已七十餘華陰葺雲臺廢觀居之祖宗三廟皆召見問以河東徵伐摶不答師出果無功居數年見太宗曰今可以遂克又告以其皇景命策藩侯而今之夲鎭所補治道甚多知人貴賤休咎今有人倫風鑑行於世後人集先生之言以爲書也

熈寧中有一朝士齊人知定平縣韓子華宣撫經由怪其縣印漫汗因取觀之宰公遽前曰此卽錐故非是夲縣鑄造子華曰何爲宰因陰指其題刻曰太平興國二年少府以此知之子華顧幕府曰縣故正無有是也

夲朝艸聖少得人知名者蘇舜元舜元之書不迨舜欽筆簡而意足其子澥元丰中爲江東提舉上殿神宗問頗収卿父書否對曰臣私家有之上曰可進來澥元退迫走親知裒得數帖上一閱命內侍輩取之乃舜元書也上鑑之精妙類如此

河中範鼎臣潘佐外孫也有才辯髙識能道南朝故事予之尊外祖母溫楊渉之外孫也予兄初遊學溫夫人無恙年八十餘耳目聰明日視鍼指每道唐室故事歷歷可聽或見予兄服皂衫紗帽謂曰汝爲舉子安得爲此下人之服當爲白紵襕繋裏織帶也或命飲宴燕則以琴自隨此汝外祖出入體也必有蒼頭負荷今胡不然脫或侵夜廂巡防衛至所居頗如是乎予兄曰今不鎭了已是幸事

李元則再守長沙裁供備庫副使也至今湖南兵政財用農田學校詢之莫非其事湖湘之地下田藝稻榖髙田水力不及一委之蓁莽元則一日出令曰將來並納粟米稈艸湖湘之農夫以爲患且未知粟米稈艸爲何物也或曰惟襄州有之可構致也湘民皆往襄州每一斗一束至湘中爲錢一千自爾誓以田藝粟至今湖南無荒田粟米妙天下焉稈艸湖北就南湖致粟米馬秣茭也

嘉佑以前惟提點刑獄不得赴妓樂熈寧以後監司率禁至屬官亦同惟聖節一日許赴州郡大排筵於便寢別設畱倡徒用小樂號呼逹旦或詠東野三月晦詩云共君今夜不湏睡未到曉鐘猶是春又詠中秋詩云莫辭終夕有動是來年期

趙韓王兩京起第外門皆柴荊不設正寢﹝闕﹞三間小廳事堂中位七間左右分子捨三間南北各七位與堂相差每位東西廡鑿二井後園亭榭制作雄麗見之使人竦然廳事有倚子一隻樣制古朴保坐分列自韓王安排至今不易太祖幸洛初見柴荊旣而觀堂筵以及後圃哂之曰此老子終是不純堂中猶有雷時酒如膠漆以水參之芳烈倍常飲之皆醉初河南府歲課修內木植或不前俾有司督按乃曰爲趙普修宅買木所分旣而有旨修趙普宅了上供

長安啟夏門裏道東南亭子今楊六郎園子卽退之所謂符讀書城南處也樊川花﹝闕﹞所居焦詠府竹園皆韓公別業也少東白序都官撣金臺軍別業老杜所詠處也

王世則長沙人冠歲辭親入南嶽讀書其父遺之一千居數年還家寧親旣而出二千封識如故明年狀元及第

西京畱臺李建中博雅多藝其子宗魯善相人一年春榜之京師命擇壻行次任村逆旅方就食有丈夫荷布囊從驅驢亦就食於逆旅宗魯一見前揖寒溫延之共案詢其所自曰今春不第將還洛也宗魯不復之京師與之同歸洛中其父詰之曰今旣得貴壻可復回矣此人生不出選調死封眞王於是壻之乃張堯封也實生溫成皇後天聖中登進士第終亳州軍事推官後封淸河郡王

司馬溫公與龎元魯俱爲張存龍圖壻張夫人賢惠龎潁公帥太原溫公從辟是年三十餘未有子龎公與劉夫人欲有所置劉發之張欣然莫逆未幾得之凡歲幾朝溫公未嘗盼睞龎劉知之必以主母在嫌一日召張夫人賞花溫公不出食已具是婢靚妝就書院供茶溫公怫然曰這下人今日院君不在宅爾出來此作甚麼明日潁公幕府白司馬院丞卻有祖風謂相如卓氏也縣君孫兆曰司馬院丞可惜不會彈琴卻會鱉廝趯聞者大笑

栁三變旣以調忤仁廟吏部不放攺官三變不能堪詣政府晏公曰賢俊作曲子麼三變曰秪如相公亦作曲子公曰殊𨿽作曲子不曽道緑綫慵拈伴伊坐桞遂退

唐笏短厚不屈今往往見之王欽臣所執是也西京任諤所守任圜笏也賈種民所守賈耽笏也以其短厚故可以擊人今人之笏𨿽有段秀實亦無能爲也

房陵有獵人射雉冠一境矢無虛發嘗遇猿凡七十有餘發皆不中猿乃舉手長揖而去因棄弓矢不復獵

神宗自隸明川郡王卽位熈寧初升潁川爲順昌久知其軍謬遂升許州爲潁昌府

季布爲河東太守帝曰河東吾股肱郡也卽今之河中府以言宻鄰王室股肱相須今人守太原謝上表皆引股肱疏矣嘉佑治平間有中官杜浙者好與舉子同遊學文談不悉是非然居楊州凡答親舊書若此事甚大必曰玆務孔洪如此甚多蘇子瞻過維揚蘇子容爲守杜在座子容少怠杜遽曰相公何故溘然其後子瞻與同會問典客曰爲誰對曰杜供奉子瞻曰今日直不敢睡直是怕那溘然

貝丘之役凡六十日而城下田京爲河北提刑廨捨在貝州方出城而難作其室就乳一家分散區民家遺其乳子而去事定還舊居凝塵滿室地上猶有被蓐覺有物動視之乳子在焉目精炯如以口左右掠乳収而鞠之今河南李吁妻是也有子登髙科至今無恙

新唐書最可哂唐有天下二百八十年姦臣亦多矣所載者才九人可盡信乎汾

陽王足掌有黒子一日使渾咸寧洗足咸寧捧玩久之王曰何也對曰瑊也足亦有之王使跣而視之哂曰不迨吾謂渾中壽也

或薦王迥於荊公介甫唯唯旣而曰柰奇俊何客不諭或哂曰此介甫諧也王迥字子髙有遇仙事六麼云奇倚俊王家郎也

予嘗於渾氏見徳宗所賜詔書金鉞雜詔數命其二奉天詔也一曰今賜卿劍一口上至天下至泉將軍裁之一曰今賜卿筆一管空名補牒一千紙有立功將士可隨大小書給不必中覆如有急令馬希倩奏來朕今與卿訣矣鉞樂鐸無栢金彩尙存畫像少年袁生也與蒲中﹝闕﹞水異侍立彩抱胡湏人袁日善射郝將軍渾咸寧少給事汾陽未嘗憚勞汾陽在軍中咸寧席未下夜中酒溺器必溫汾陽問之對曰向峽以請寢汾陽念之曰此可教也遂授以兵法

唐髙祖武徳初鑄開通錢仰篆隸八分體十文重一兩爲開通元寶亦曰開元通寶背有眉乃大復竇后指甲痕也進樣時悞以甲承之其銅劑後人皆不能法今獨隸體錢行於世八分與篆體錢皆不復見矣開元之讖已見武徳年寶

丞相領京兆辟張先都官通判一日張議事府中再三未答晏公作色操楚語曰夲爲辟賢會賢會道無物似情濃今日卻來此事公事

陶隱居注夲艸蒲萄北人多肥健諒食此物卻不知有羊肉面也

張耆四十二男子馮行已兒息二十二人或傳耆開窻直廏捨先以馬合縱婢隔觀之從而爲之罔不成孕行已每五更以湯沃其下部日出方罷無他術

仁宗廟有侯傑者踏弩六石拜官世謂侯之六石元丰團教太保長卻爲陳畱弩踏六石者不數也七石以上方著籍弓平射一石七斗爲應格建中靖國予爲定州各散保州兵士射三石七斗取捨從容矣循州如人五七斗者

予嘗行瀧外百家鎭溫湯卽哥舒別業也寺有小碣石色藍者大中十四年崇信孫梁記著

天佑元年渭州空同山寺所藏李茂貞牒天佑十年河東不稟朱梁正朔所不得行不爲正統朱梁系唐史氏之識淺矣

元佑末宣仁聖烈太后上賓遼人遣使弔祭遼使回至滑州死刳其中央以頭內孔中植其足又取葉數百披掐徧體以疏別造轂車方能行次年春予被差報謝入蕃見其轍路深尺餘此蕃國貴人禮也賤者則燔之以歸耶律之羓尙矣

李譯諫議知鳳翔卒有蝴蝶之祥自殯所以至府宇蔽映無下足處府官尊卑接武不相辧揮拂不開踐踏成泥其大者如扇喪行逾日方散至今岐人能言之

丁晉公南遷過潭州雲山海會寺供僧致獼猴無數滿山谷林木皆折不可致詰也

西域之蕃處中國以至夏契丹交馳罔不在鄰郭今靑唐是也貨到每十槖駞稅一如是積六十年寶貨不貲惟眞珠翡翠以櫃金玉犀象埋之土中元丰末年官軍下靑唐皆爲兵將所有縣官十不一二王瞻以馬駝眞珠每綫長六尺象犀輩爲麄重棄之不取也中塗有旨捜檢凡戰兵所挾投之黃河惟環慶一官露兩袒大語曰我殺人得之有死而已吏不敢問王瞻在房陵賣金皆佛臂脆金不精土人不售一日出一手斷之納諸煎器鼓槖久之旣出金在掌而手完如故瞻匠大駭而至今呼瞻爲歌利王

彭汝礪饒州人治平狀元熈寧中爲江西運判妻寗氏適有曽氏子監洪州鹽米倉卒於官其妻飬明宋氏有色彭意欲納之而方服未暇也後十二年竟如初志宋氏有姿色彭委順不暇或曰宋氏中間曽歸一朝官而彭不知紹聖中彭典九江病革將逝命索筆人以爲必有偈頌乃曰宿世寃家五年夫婦從今而往不打這鼔投筆而逝

長安今府宇卽唐尙書省也府院卽吏部也府錄廳前石幢卽郎官題名石也張長史書序筆畫整楷如張君作字詭怪顚倒不可名狀至爲楷法整若軍陣乃爲能事之極無所不可

波唐善詞曲始爲楚州職官胡知州楷差打蝗虫唐方少年負气不堪其後作蝗虫三疊且曰不是這下輩無禮都緣是我自家遭逄楷大怒科其帶禁軍隨行坐贓三十年至熈寧魏公札子特旨攺官辟充大名府簽判作霜飛葉云願早作歸來計之語介甫大怒矢言曰誰教你及河大決曹村凡豫事者皆獲免其惟唐衝替久之王廣淵以鄕閭之素辟渭州簽判作雨中花云有誰念我如今霜鬢逺赴邊堠廣淵聞之亦怒責歌者唐欝不自安竟卒於官先自曲初成識者曰唐不歸矣以其有身在碧雲西畔情隨隴水東流之語已而果然

元佑末宇文昌齡命稱聘契丹皇城使張璪價焉張頺齡樞府難其行璪哀請故事死於北朝廷恩數甚渥北方棺銀裝校三百兩旣行璪飲冷食生無忌昌齡戒之不納旣至遼境益甚昌齡頗患之禁從者無供璪怒罵不足果病噤不納粥藥至十許日一行人病之旣而三病三愈竟不復命登對進前上面哂之退語近臣曰張璪生還柰何詣政堂諸公大笑昌齡直被他害殺每夜使人防視若有些好惡只是自家不了至其家婦孫睥睨阿翁剗地又卻來也

文徳殿祖廟儀鸞司於蕭屏上以皮條系一牌上刻行室二字余曰天子正衙而謂之行室社弦大卿回此有司之失也命作銜在所同行曰夲事見他社出自法云凡自外詔京者官旣降告付合門札萬夲官必曰可依條交割夲職公事乘逓馬發來赴闕子在都司以此白宰相凡州縣監司行遣文字當著依條令札坐聖旨是﹝闕﹞口﹝闕﹞猶曰依條恐非也宰執唯唯卽持指揮去二字不期歲久復著所謂官抑不如曹抑也

韓魏公慶曆初自副樞出知陽州至使相凡十四年

開元禮不著凶禮以爲預凶事凡朝廷大故倉卒裁處絕無所考據柳子言之詳矣唐定邊事三十年國史無一字言之以諱國惡傳燈錄不著二祖償償宿債此皆切要因緣俗學所諱

熈寧中蕭注上殿神宗曰臣僚中孰貴注曰文彥博又問其次曰王安石上曰何謂注曰牛形人任重而道逺上面之旣退語近侍曰兼注衍

許相文節張公嘉佑中長憲臺言事無所避一日神宗慰之曰卿孤寒凡言照管公再拜對曰臣非孤寒陛下乃孤寒上曰何也曰臣家有妻孥外有親戚友陛下惟中宮二人而已豈非孤寒上罷入內光憲覺上色不怡進早膳躊躇光憲啟問上以公語道之光憲揮灑上亦隨睷自爾立賢之意遂決

州東王文公寢疾眞廟屢訪醫者視之仍不得輙歸如是半年一日王氏以訃聞而醫者語人曰半年廝系絆與一服藥且大家廝離

前輩𨿽介冑士有執一不移之節有裴鎭崇班者晉公之後監華州赤水鎭酒段少連領漕事巡過督其職事命去襆頭旣而曰且與襆頭以待再求點檢裴曰此襆頭是受官日朝廷所命之服運判旣命去之不敢擅裹須候朝廷指揮自爾露頭治事凡出入見賓客以至迎送露頭穿執者三年朝廷亦聞之有旨段少連不合去命官巾襆罰食裴卽日復冠人方之貢禹

畫墁錄

