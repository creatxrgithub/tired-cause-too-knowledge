《求幸福齋隨筆》﹝民國﹞何海鳴

○自序

或曰以求幸福齋主人之筆﹐在曩年報界中學悍婦罵街以丑詆當世之人﹐尙不值大雅之一哂﹐近復放蕩怪誕﹐摭拾訁皮辭浪語﹐作隨筆數卷﹐旣非衍述舊聞爲小說家言﹐又非引經證古﹑鉤玄提要﹐別陳奧義以自炫其宏博﹐徒爲醉翁口沫﹐信口。開河﹐果何爲者﹖是亦可以休矣。主人曰﹕客焉知者﹐予之作固異於他人之作也。夫筆記雜綴之書﹐自漢魏迄於近代﹐求其目於四部蓋累千萬種﹐恣談神怪﹑紀載野乘者比比皆是﹐甚至一事之微﹐輾轉抄襲者數十家﹐毫未參以眞見解﹑眞意義於其間﹐徒以補白﹐是誠何苦﹖縱云古人之作未可一槪抹煞﹐其間新奇賅博足資談助而增知識者固自有之﹐然後來之作總以不因襲前人之唾餘﹐拾取目前之瑣屑爲當。予不文﹐且不思以文炫世﹐何能如客所云引經證古﹑鉤玄提要以自示宏博﹖縱能宏博矣﹐而引經證古又未必卽爲有用之書﹐故予乃不此是圖而求其次。然又欲如客言勉爲小說家言﹐自問亦能妖嬈作態﹐與人爭一日之長﹐但非初心所願﹔必欲糜肉調飴作胡同中扁食﹐令市人大遂其嗜欲﹐彭腹而語﹐又竊自醜﹐故予乃終寧爲予之不倫不類之訁皮辭浪語而無悔焉。況予之志不在著作也﹐竊自入世以來﹐造化小兒恆與予以不堪﹐心緒愈惡劣﹐性情愈冷僻﹐見人恆寡言笑。然予腦海中固嘗積存有許多之妙想﹐有時與契友談心﹐傾其肝膈﹐又嘗有許多之妙語發現於無意之中﹐事後漫難記憶﹐似覺可惜﹐故Г筆記之﹐借存其稿。後徇愛國報社記者之請﹐出其稿刊之以塡篇幅﹐讀《愛國報》者旣閱予稿﹐乃竊竊私議﹐謂此寡言笑之某某乃有風趣如是。旣驚其怪﹐又訝其不似﹐遂紛紛請予付刊﹐冀與多人共見之﹐故予此書遂殃鉛槧。閱者閱此﹐原不必問其體裁奚似﹑內容如何﹐視爲予个人之談話可耳。予無狀﹐與愛我之人不相見者二年於玆﹐今玆購閱予書﹐必愛我之情甚摯﹐急欲聆予近來之談吐何若﹐故於此作亦遂盡情而談﹐不懼人之譏評﹐蓋深知人必不以文字之陋劣罪我也。齗齗於答或問又胡爲者﹖惟邇年聰明英銳日就頹喪﹐出言淒惻﹐不無可悲﹐而斯世斯時又僅以波辭浪語對人﹐亦終覺可羞耳。

民國四年八月十五日求幸福齋主人自序於上海客次

予於古代英雄豪傑獨愛項羽﹐幼時作《項羽論》極得塾師稱許。流徙東瀛後﹐閒無一事﹐欲另編一項羽傳名曰《楚霸王》﹐以少參考書而罷。一日抑鬱甚﹐信口吟七律一﹐其詞曰「人生如夢復如煙﹐明日白頭今少年。不向風塵磨劍戟﹐便當情海對嬋娟。英雄兒女堪千古﹐鬢影刀光共一天。沒个虞姬垓下在﹐項王佳話豈能傳﹖」詩成無題﹐卽以《佳話》題之﹐自誦數徧﹐不覺狂笑﹐又復大哭。閱數日復閱《鄭板橋集》《巨鹿》一首中有句曰「項王何必爲天子﹐只此快戰千古無」﹐又云「何似英雄駿馬與美人﹐烏江過者皆流涕」﹐快人快語﹐先獲我心。

人謂關羽天人也﹐予曰項羽亦天人也。許獵欲殺﹐華容則饒﹐人謂關羽把阿瞞作小兒﹐然則鴻門宴中項羽又何曾正眼覷劉亭長來﹖況大丈夫作事﹐不淩弱﹑不乘人之危﹐竊知千軍萬馬中槍對槍﹑刀對刀﹐項羽與關羽均能把劉邦﹑曹操殺卻﹐鴻門﹑華容﹐劉﹑曹已成俎上之肉﹐殺之無丈夫气﹐論交誼猶其次也。

七十二戰戰無不利﹐一旦喪卻八千子弟﹐何以爲情﹖項羽之死不得已也。勝得敗不得自有一種可取處﹐何必勸項羽學勾踐乎﹖

烹其父所以脇其子之降也﹐子無不愛父﹐以己推人﹐人當以此降我﹐此項羽之近人情處也﹐不得謂曰殘忍。「幸分我一杯羹」﹐此爲亙古最不近人情一句話﹐虧劉邦道得出口﹐然如此愈足以見項羽之可愛。嗟夫﹗國人讀史專崇拜一種姦巧陰鷙之小人爲英雄﹐予欲大哭﹗

人無不崇拜拿破侖者﹐予亦然。但予之評論拿翁﹐獨取其最後之一敗塗地﹐此中亦自有說也。蓋拿翁如能席捲歐洲爲全歐之主﹐或保其法帝之位以終﹐後之人亦不過照例恭維幾聲聖武皇帝﹐無甚特趣﹐反不如爲一失敗英雄﹐使千萬世人唏噓感嘆也。

日本肝若海軍中將有拿翁會之組織﹐曾編輯拿翁全傳都八冊﹐第一冊爲拿翁少年時代﹐第二﹑第三以及五﹑六﹑七冊則分記徵普﹑徵俄諸戰史﹐而拿翁之艷史亦另刊一編﹐惟第八冊則名曰《失敗之拿翁》。予亦曾發一癡願﹐欲譯其全書﹐但須顚倒其秩序﹐以《失敗之拿翁》一篇冠全書﹐並贅以己意聊當短序。其意則略謂﹐以英雄如拿破侖而猶失敗﹐則世之不及拿翁萬一而妄思推翻共和﹑恢復帝制者可以猛省﹐且拿翁所爲均由愛法國一念發生﹐非徒逞專制之威﹐𨿽專制何傷﹖世無拿翁﹐徒使黃口小兒﹑齪齪鄙夫妄自尊大爲專制魔王﹐亦國之羞也。

英小說家柯南達利撰《遮那徳自伐八事》一書﹐其述拿翁舊將遮氏之言曰「自拿破侖出﹐日鞭撻全歐沈酣不勇之民﹐使領受勇武之教訓以去。久之技成﹐遂背其師恩轉羣驅拿翁於荒島﹐歐之人待拿翁薄也。」予曰﹕今二十世紀之歐人猶保守其武徳勿衰﹐且有如火如荼之勢者﹐均拿翁所賜也﹐不可忘。

成功與失敗𨿽爲二事﹐然同有一種性質﹐則事之歸束是也。旣有歸束﹐總算是了了一件事。人生數十年能了一件事便足﹐又何必在這成功﹑失敗上計較一時之短長﹖西諺云「失敗爲成功之母」﹐含有勸勉之意﹐其意固甚善﹐卽中國數千年抑鬱不平之士所常詆之成敗論人一語﹐亦何嘗盡錯﹖夫成敗論人𨿽不滿意於敗者﹐然敗者終尙有可論之資格﹐且可論之中尙有許多感嘆之聲﹐較之老死牖下沒世無聞者如何﹖故人生在世終須作一件轟轟烈烈之事﹐不論成敗。成也固是可喜﹐卽失敗亦未嘗不驚動一時﹐項羽﹑拿破侖之故事可以風矣。

有一新問答曰﹕旣知要拉屎﹐又何必喫飯﹖予戲應之曰﹕因爲要拉屎﹐所以才喫飯。又攺其句曰﹕旣知終要死﹐又何必想活﹖則當答曰﹕因知道要死﹐所以更想活。更又攺其句曰﹕人生不過數十年﹐何必多尋事作﹖則又當答曰﹕因爲人生不過數十年﹐所以必多尋事作。

《稗史》載曹操殺呂伯奢事﹐人讀之恆惡曹操之不義。夫曹操殺呂﹐証之者陳宮耳。苟當時無陳宮﹐事後曹操自道當如何﹖後之人Г筆記之﹐又如何﹖予於此忽另觸憶一事﹐則漁父及浣紗女沈江之事是也。稗史載伍員奔吳﹐漁父渡之﹐伍囑其爲彼諱﹐漁父沈江自明﹔後員又乞食於浣紗女﹐亦嚴囑之如前﹐女亦沈江死。夫漁父與女之死孰見之﹖不過出於伍員之口﹐苟曹操當日無陳宮在側﹐詎不能以漁父﹑浣紗女擬呂伯奢而謂其全家自殺耶﹖伍員報父母之仇而覆父母之邦﹐千古忍人也﹐漁父﹑浣紗女或實由彼手刃而死亦意中事也。一段糊塗公案﹐數千年無人敢道破﹐徒使後世侏儒摭拾一二人人共知之事異口同聲加以唾罵﹐與吠聲吠影何異﹖又何怪姦雄齒冷。

凡治小人不可爲已甚﹐天地間有君子必有小人﹐能容小人方成君子﹐此某先哲之格言也。𨿽忘其出處﹐予嘗引此爲誡。然予性過烈﹐每一怒輒痛詆人不能自己﹐事後又自悔﹐眞莫柰何也。歷代許多權姦﹐在當初未嘗不思作一个好人﹐偶有小過﹐一般自命忠良者必羣詆之以爲快﹐人非庸懦﹐焉能盡忍﹖一不作二不休﹐遂眞造就一个大權姦矣。抑忠良之福乎﹐抑國家之福乎﹖

剛毅之夫﹐苟有大忿必倒行逆施而不顧﹐如伍員之覆楚是也。新劇家劉藝舟編《石達開》劇本﹐其中有搖板六句云「一霎時流熱血乾坤徧灑﹐說甚麼共生死同保中華﹐到如今才知道人心險詐。兄王呀﹝哭楊秀淸也﹞﹐大丈夫顧不得破國亡家﹐叫人來你與我南京攻打﹐拿著了狗姦賊定要殺他。」淒涼悲壯﹐得未曾有。「顧不得」三字有許多血淚隨之迸出﹐足見人受激刺甚深﹐一念之中幾無論何種驚天動地之事均能做出﹐惟能持久者始爲陰鷙之人﹐否則事後猛省﹐得罷且罷者﹐終不失爲血性男子也。

蘇軾作《戰國任俠論》﹐其首段略謂﹕春秋之末﹐諸侯卿相皆爭養士﹐如田文﹑黃歇﹑趙勝等均皆有客六七萬人至三千人不等﹐當倍官吏而半農夫﹐然六國之所以久存﹑秦之所以速亡者在此。次段略謂﹕智﹑勇﹑辯﹑力之四種人皆天民之秀傑﹐類不能惡衣食以養人﹐皆役人以自養者﹐故先王尙分天下富貴與此四者共之﹐以求民靖。六國之君虐用其民不減始皇﹑二世﹐然當是時百姓無一人叛者﹐以凡民之秀傑者多以客養而不失職﹐其椎魯無能力耕奉上之人𨿽欲怨叛而莫爲之先。始皇初欲逐客﹐以李斯之言而罷﹐故並天下旣帝之後以客爲無用﹐於是隳名城﹑殺豪傑﹐民之秀異者散而歸田畝﹐向之食於四公子﹑呂不韋之徒行將安歸﹖夫縱百萬虎狼於山林﹐饑之渴之而欲其不噬人﹐孰謂始皇爲智乎﹖金聖嘆批公此文曰「妙絕妙絕﹐誰有此識﹖誰有此膽﹖」予讀此文於佩嘆之外而別有所慨﹐蓋今之世﹐類不能惡衣食以養人﹐皆役人以自養者之甚多也﹐卽不才如區區亦是此中一人﹐可愧也。然今之智﹑勇﹑辯﹑力之人悉已爲二千年後之祖龍擯之逐之以鳴得意﹐祖龍之亡亦可必矣。

文人作風流小史﹐其述艷情也﹐盛述才子佳人之如何戀愛﹐如何盟心﹐如何而得成神仙眷屬﹐使人艷羨不已﹐然成眷屬之後則無可記述矣﹔其述哀情也﹐亦歷言靑衫之如何薄福﹐紅粉之如何薄命﹐甚至哀不顧身同爲情死﹐然一死之後則又無可紀述矣。予於此恍然大澈悟﹑大解脫﹐敢告普天下善男善女﹑一切眾生曰﹕情場中有眷屬與情死之分別﹐其表面之哀樂𨿽異而精神上有相同之點﹐則情之歸束處是也。成眷屬是一種歸束﹐同爲情死亦是一種歸束﹐有歸束則向者所用之情爲有著落﹐有著落則無負向者所用之情﹐此心可以安矣。故予曰情死者之愉樂與成眷屬者無異也。有不解予言者﹐予更爲引伸其說。玆試執有情人而問之﹐情之一字對於所愛之人而發生乎﹐抑專對婚姻夫婦之名義而發生乎﹖竊知世無此奇特之人﹐日倡言於眾曰﹕我近日嘗思娶婦嫁人不能自禁也﹐卽有之亦決不能憑空談到情字上去﹐是情之一字固明明對於所愛之人而發生者矣。男女相愛出於天性﹐因男女各有相愛之人而世間復有此相沿之婚姻制度﹐故始有此婚姻之希望。此希望固由愛情發生﹐先有情而後有此希望也。希望婚姻就其精神言之﹐則希望此萬縷情絲得其歸束是也﹐苟專爲婚姻夫婦之名義而用情﹐則一人之事不諧﹐天下美男子﹑美婦人尙多﹐又何必戀戀於一﹖彼戀戀於一者﹐情也。萬縷情絲飄散空中﹐尙無歸束﹐此爲人生最苦之事﹐故嚙臂盟心之佳偶﹐當其將成眷屬而未成眷屬之時﹐其心患得患失苦也﹐幸而事諧矣﹐成眷屬矣﹐竊知其雙飛之夕必切切私語曰「郎不負儂﹐依不負郎﹐今而後終身之事定矣。」定者卽可樂之處也。苟婚姻之事不諧是萬縷情絲未能於此種歸束處歸束之﹐俯仰天地﹐此身竟無處安頓﹐其苦如何﹖於是而大澈悟﹑大解脫﹐約同爲情死﹐當其偎抱待死之時﹐竊知亦必切切私語曰「郎不負儂﹐儂不負郎﹐此生之事止於此矣。」止者亦可樂之處也。否則人孰不畏死哉﹖故予曰情死者之愉樂爲可貴也。予再就其可貴之點加以斷語曰﹕情死者具有眞正之愉樂﹐亟言之卽無上之愉樂是也。予前云作艷情小說者﹐每至結婚後卽止﹐譬諸偵探小說述名偵探獲一奇案﹐未嘗不動人心魄﹐然案破後書亦收煞﹐此後偵探每日如何在宅喫飯睡覺﹐匪特無可記述﹐卽彊記之亦索然無味也。然予又嘗見一種說部﹐亦敍一雙夫婦成婚後偶相猜疑﹐或用情不終﹐卒至分析離散﹐成爲怨偶﹐及其結果也﹐猜疑俱釋者﹑破鏡重圓者固亦曾有﹐然已飽受磨折﹐備嘗情海中之痛苦矣﹐其不幸者或至覆水難收﹑琵琶別抱﹐甚至於演成流血之慘劇﹐大傷天下癡男子﹑癡女子之心。推其禍原﹐則皆婚姻制度之爲害也。若彼情死者一死之後已脫地獄而升天堂﹐精魂不昧﹐在天爲比翼﹑在地爲連理矣﹐決不致有波折變故之發生。故將死未死之時﹐此萬縷深情已證明爲神聖的﹑永久的﹑不變的﹐故予曰此愉樂乃無上而可貴也。

狂奴無狀﹐嘗於酒酣耳熱之餘倡言於眾曰「人生不能作拿破侖﹐便當作賈寶玉。」侏儒﹑鴨屎臭聞而大駭﹐爭於拿﹑賈二人之事實﹐齗齗辯論﹐使人作嘔。𨿽然﹐曾幾何時憂患逼人﹐狂態已不能復作﹐且數年來聰明英銳亦漸消磨頹喪﹐是可悲已﹗

初出世之少年人人俱是一个完人﹐無柰此種完人在現今世上行不去﹐動輒受人欺淩。當初以己待人何曾識得﹐及漸知之並有戒心矣﹐遂亦與世浮沈﹐領會得一切欺詐之手段﹐聰明人又以小才小智繼之﹐遂不覺成一老姦巨猾爲社會之蠹﹐而且自鳴得意。卽偶或有一種天性厚﹑根砥深之人﹐心中老大不以此爲然﹐然除卻避世厭世外實無他法自處﹐遂亦不得不已稍出些許手段對付世人﹐然問心終覺不安﹐且日日以假面示人﹐毫無絲毫天然之樂趣﹐行尸走肉﹐生不如死﹐那還有心向前作事﹖哀哉﹐哀哉﹗𨿽欲不厭世而不可能也。予抱此感想甚久﹐繼忽大澈悟﹐人生數十年原是逢場作戲﹐但生著時總得生得暢快﹐明知世界齷齪亦何必硬生悲感﹖混到幾時便是幾時﹐惟求此身之暢快計﹐終須行其心之所安耳。立定腳跟﹑打定主意與世人交接手段﹐無論正奇皆可出之﹐但「心之所安」四字要時常自己捫心想想﹐有無錯謬。苟無愧天良﹐斯爲眞安﹐世上行得去否非所敢知﹐惟我總如此行去而已。

人人說國事不可爲﹐我亦說國事不可爲﹔人人說某事某事已無希望﹐我亦說某事某事已無希望﹔人人說生著無味不如死﹐我亦說生著無味不如死。然而誰肯無緣無故卽行自殺﹖𨿽說生著無味﹐總須尋點有味之事做做﹐國事𨿽說不可爲﹐某事某事𨿽說已無希望﹐除卻此事無事可做﹐只好不問成敗利害﹐一步一步作去。倒嗓子藝員唱二簧﹐唱到那里便是那里﹐成也不過是消遣﹐敗也不過是消遣﹐又何必想死﹖又何必作痛哭流涕之賈誼﹖又何必學不近人情﹑沽名釣譽之隱居名士﹐硬著心腸去嘗孤風寂味﹖更何必學按捺不住塵心勃勃之空門禪士﹐口淡得出水來﹐自討苦喫﹖

辛亥夏﹐余在漢口以《大江報》事與余友大悲同系獄。余之罪名卽因某日報上有餘一短評﹐標題曰《亡中國者卽和平》也之故。詎料今日中日交涉完結後﹐和平亡國之聲浪乃徧傳於人口﹐是當曰不幸而言中。

從古以來﹐小人不獨爲小人﹐故其援益眾﹔君子每獨爲君子﹐故其類益孤而遇事都不可以有爲。憂時之士每嘆君子道衰﹑小人道長﹐殊不思君子之道是否獨善其身亦是兼善其國﹖如爲一人計﹐眾人皆醉而我獨醒﹐則不妨自藩其籬﹐獨爲君子。如爲大局計﹐則爲君子者須知善惡之途間不容髮﹐身爲君子與小人原相隔無幾﹐況爲應守之道且亦尋常無奇﹐良不必淸髙自得﹐力拒小人以自鳴而反坐實許多小人﹑養成許多小人也。予讀史於歷代黨禍﹐對彼齷齪小人自應痛恨﹐惟所謂淸流者予亦良不敢多有所褒。蓋凡國家大務非一人之力所能及﹐惟恢宏闊達之士不斤斤於尺寸之節而能盡破門戶拘攣之習﹐深沈不測中智勇形焉﹐故能運用大勢而成大功﹐非彼自命淸髙者所可望項背也。

淸儒包世臣曰「荀子言性惡悖於孟子﹐此實由末俗陵夷﹐致荀子激爲此言耳。其言曰﹕『人之性惡﹐其善者僞也。』僞卽古爲字﹐言性善由於人爲﹐卽孟子言擴充之義耳。」僞爲之義頗新奇﹐又似平淡﹐然足以爲荀子釋冤矣﹐此爲善讀古人書者。

腐儒﹑假道學戒後生輩勿好色﹐甚至痛詆女子爲不祥之物﹐歷舉人人共知之妲己﹑褒姒亡國妖孽以爲戒﹐推其用意幾欲使世人均不親近美婦人﹐卽對母﹑無鹽亦當正言厲色。但世界不可無人類﹐人類不可無男女﹐女子中尢時時有絕色者點綴其間﹐旣不能投諸四夷使盡作出塞之昭君﹐又不能定爲厲禁使永爲不嫁之女尼﹐則男子之親近之也又焉能免﹖卽腐儒之父若母﹐固亦男女交合而始有腐儒﹐旣痛詆女子爲不祥﹐復厲責男子勿好色﹐則當初腐儒之父若母豈不大多事﹐爲腐儒所不取者乎﹖況母亦女子﹐女子不祥卽罵其母也。父不好色必不娶母﹐不娶母卽不生兒﹐以男子好色爲罪是又罵其父也﹗詆其父母又豈《四書》《五經》中所有哉﹖且中國女子無能力﹑無智識﹐可憐虫也。男子旣視爲玩物﹐復又痛斥此玩物之迷人心志﹐是豈玩物之罪哉﹖卽以褒姒﹑妲己論﹐明明系紂﹑幽無用﹐自亡其國﹐胡可罪及女子﹖且自古英明之主亦未嘗不有姬媵數人﹐而《關雎》一章尢盛述君王好色且艷稱后妃之美﹐胡又引起後人之歌頌﹖予深爲妲﹑褒等抱不平﹐嘗作《西施》﹞詩四章﹐有一絕云「十年生聚任人爲﹐有土有民不教之。自是夫差無大用﹐緣何亡國罪西施﹖」爲西施呼冤﹐卽是爲千古許多公認不祥之女子呼冤也。又時人章某詠息夫人有句云「無言便是吞聲哭﹐一死何須責婦人。」亦是善體諒女子者。

《離恨天》小說﹐法盧梭友人森彼得原著﹐閩人林琴南譯之。此書多寓哲理﹐有句云「果人人能知後來之事﹐孰則更願長生﹖但使後此有未來之不幸爲我前知﹐則憂煩顧慮之心寧何時息耶﹖果使禍事未來之前克日知其必至﹐則未被禍之前數日又何有寧貼之日﹖故凡事以不推測爲佳。」達哉是言﹐予前者所云成功失敗亦寓有斯意。蓋作事苟可問成敗於未作事之先﹐則亦無寧貼之時而事終不可成矣。惟於失敗上不看得透切﹐終不能不顧慮憂懼。予故進一步立說﹐欲世人看透此中奧理﹐俾自然趨於寧貼之途也。

近來小說家爭稱林紓﹐然林僅以善譯名﹐而人之喜閱者又在愛其文筆。予竊謂林氏仍只能稱文學家﹐或曰古文學大家。蓋借材於西人小說而貢獻其研究古文所得之墨滴也﹐其能稱小說家者仍以無聞達之李涵秋爲合選。涵秋所作《廣陵潮》眞爲吾國數十年來小說界中一部奇書﹐不能與《紅樓夢》《水滸》並論﹐蓋各有各的好處﹐《廣潮陵》之妙點亦《石頭記》《水滸》所無也。遑論其他﹐卽自作二字亦遠在林紓之上。𨿽然﹐《廣陵潮》所露布之《大共和日報》乃爲上海倒數第一之報﹐予看一份《大共和報》卽專爲涵秋之小說﹐想抱此觀念如予者必更不少也。

自古才子必悅佳人﹐佳人亦必悅才子。不悅佳人者固決非才子﹐然則不悅才子者亦決非佳人。蓋佳人所悅者始爲才子﹐才子所悅者始爲佳人﹐世無佳人焉知才子﹖世無才子又誰悅佳人者﹖一嘆﹗

林述慶克復金陵而南京政府論功不與﹐林且辭去鎭軍都督﹐垂釣閩江﹐後走京師﹐以暴疾終﹐說者謂爲袁政府所毒﹐果如是﹐袁之待林勝於孫﹑黃也。蓋世之稱知己者﹐其最則憐其才稱譽之﹑援引之﹐其次則深忌其才而必欲殺之﹐其最不能堪者﹐視其人無足輕重﹐其人自生自死自貧賤且老於天地之間一不介於胸中也。魏相公叔瘞薦公孫鞅於惠王﹐謂﹕「王若不能用﹐必殺之。」鞅曰「王不能用臣﹐又安能殺臣﹖」夫天下能殺才士之人卽能知才士之人也﹐孫﹑黃之對林﹐豈非與其以最不能堪而勿介於胸中者乎﹖袁初欲用林﹐繼知其不爲己用﹐遂毒殺之﹐其手段𨿽辣﹐然可謂知林矣。林述慶地下或聞予言而失笑乎﹖𨿽然﹐予之記此乃本於林琴南所著之《金陵秋》小說﹐此又一可贊嘆之事也。

《金陵秋》小說﹐作者署名曰冷紅生﹐林琴南初譯《茶花女遺事》﹐亦署名曰冷紅生﹐故知爲林之手筆。其自敍其緣起曰「冷紅生者﹐世之頑固守舊人也。革命時居天津﹐亂定復歸京師﹐杜門不出﹐以賣文﹑賣畫自給﹐不求於人﹐人亦以是厭薄之。一日﹐忽有投刺於門者﹐稱曰林述慶﹐請受業門下。生曰﹕『將軍非血戰得天保城﹐長驅入石頭者耶﹖』林曰﹕『不如先生所言﹐幸勝耳。』生曰﹕『野老不識貴人﹐將軍之來何取於老朽﹖』將軍曰﹕『請受古文。』﹝中略﹞如是累月﹐將軍每數日必一聽講。已而忽言將軍以暴疾卒矣﹐生奔哭其家﹐幼子甫二歲﹐夫人縞素出拜﹐以將軍軍中日記四卷見授﹐言﹕『亡夫生平戰迹悉在其中。』讀之文字甚簡朴﹐生告夫人﹕『此書恐不足以傳後﹐老朽當卽日記中所有者編爲小說﹐或足行諸海內﹐以老朽固以小說得名也。』旣送將軍之喪南歸﹐夫人於鐵路尙嗚咽請速蕆事﹐生以經月之功成此書﹝中略﹞。嗟夫﹗將軍之禮我﹐較諸邢恕及耶蘇門之猶大相去萬萬矣。」林氏之作此書﹐全關系「將軍禮我」一語﹐蓋所以報知己也。世道日衰﹐論友者鮮有始終﹐觀於此可以風矣。彼林述慶者﹐其禮文人而請爲弟子﹐其意當不在是書之編刻﹐惟夫人嗚咽以請﹐又似聞諸亡夫生前酒酣耳熱之餘﹐扼腕而嘆曰「世不識英雄﹐予惟願得文人傳吾事實於後世﹐增後人感嘆耳。」故夫人遂以是請而林亦有是作﹐二林均可人﹐此作尢可感嘆﹐較之無行之文人假筆墨阿諛權勢﹐如劉師培之請開方略館者﹐相去奚啻霄壤耶﹖商務印書館刊此書諉爲代售﹐尢足見琴南之煞費周旋﹐其報故人也可謂至矣。

金聖嘆曰「寫女郎寫來美是俗筆﹐寫來淫是惡筆﹐必要寫來憨方是妙筆。」又﹕「寫女郎憨﹐寫女郎自道憨是俗筆﹐寫女郎要人道其憨是惡筆﹐必要寫女郎憨而極不自以爲憨方是妙筆。」今之小說家誰解此者﹖

女子中何以有稱美人者﹖美人又必具何要素﹖予斷言曰「憨也。」未有美人而不憨者也﹐如徒求外觀則天下妖姬多矣﹐美人之稱又何足貴﹖讀小說至《紅樓夢》﹐絕無有心許王熙鳳爲美人者﹐卽是理也。又如《西廂記》寫紅娘閱書者﹐每注意紅娘而少注意鶯鶯者﹐亦是紅娘傳書遞簡不知爲著何來﹐而自又不知其憨也。

天乍熱矣﹐偶喫飯﹑睡覺﹑寫字﹑作生活必汗出如雨﹐染衣際經日不洗必發奇臭。偶思艷詞多言美人之汗爲香汗﹐同一汗也﹐我汗臭而美人之汗香﹐誠大奇事。然我乃不信其有此﹐焉得縱身美人懷中﹐一聞之而定其或香或臭乎﹖如其香也﹐則不妨廣延許多美人閉之深室﹐使出汗如瀋﹐盛之以瓶﹐不亦可代香水精而可售諸市乎﹖此言也大殺風景﹐聊以博笑。

海上小說家吳門瘦鵑曰﹕一九零九年英國《庇亞生》雜誌「耶蘇復活節大增刊」卷中乃有拿破侖作之短篇小說一篇。按拿破侖本科西加望族﹐至其父身始賦式微﹐迨法國革命家毀﹐拿破侖乃發憤著書﹐冀以文學名於世﹐借以振其家聲。其所著有科西加歷史一卷﹐凡三易稿而成﹐又科西加小說一卷﹑短篇小說若干種﹐詩數章﹐文多首﹐都爲二十歲以前手筆﹐而文名寂然﹐人鮮稱道。歷史未付刊﹐小說未脫稿﹐惟其文及短篇小說偶散見一二。夫拿破侖於橫戈躍馬以外復能操觚爲文﹐眞爲罕聞之事﹐其所作《幕面之先知》一篇著時爲一七八七年﹑刊時爲一八一二年﹐文體似仿大文豪福祿特爾氏﹐瘦鵑譯之﹐易名爲《同歸於盡》。略述阿拉之舌士起兵與回回教王爭﹐累戰累勝﹐一日戰失其一目﹐後遂敗﹐剩殘軍一支處小危城中﹐以神語詔眾掘阱﹐阱成﹐以毒酒宴眾盡死﹐一一投之阱中﹐己亦尋死。其文要自可傳﹐姑勿論其用意。予惟嘆拿破侖以蓋代雄傑﹐當其失路時亦嘗作以文自見之想﹐可見實非其願﹐乃無聊而不得已也。天下文豪多矣﹐其中多傷心之人﹑瑰奇之士﹐使盡爲文豪以終﹐是豈眞正文豪所願者耶﹖晚近英雄斂迹﹐有心人復抱悲觀﹐乃相率爲詩文小說﹐坐談風月以自遣﹐鶯花不管興亡恨﹐是亦更可悲矣。

孔子一生惟談仁義﹐然其生平所作事乃不能符其言﹐如殺少正卯尢爲最不講道理者也。子貢曰「夫少正卯﹐魯之聞人﹐夫子誅之﹐得無失乎﹖」子曰「人有惡者五而盜竊不與焉﹐一曰心達而險﹐二曰行僻而堅﹐三曰言僞而辧﹐四曰記醜而博﹐五曰順非而澤﹐有一於此則不免於君子之誅。」夫君子之誅當作誅心論﹐遠之可也﹐豈君子必以殺人爲能事乎﹖史又言少正卯與孔子同時﹐孔子之門人三盈三虛﹐孔子爲大司寇﹐戮之於兩觀之下。是明明孔子與少正卯爭門人之多少﹐因爲少正卯所敗遂懷忿恨﹐及爲大司寇遂假權殺之也。縱事後善於文過﹐謂少正卯有五惡﹐然此五惡不成罪名﹐供君子之筆誅則可﹐供大司寇之按律懲辦則無此律法也﹐如在今之世是曰違法殺人﹐且原因於黨爭﹐假公以泄其私忿﹐當不能見直於人矣。嗟乎﹐少正卯當從何處呼冤哉﹗

孔子攜其黨徒周遊列國﹐勞碌一生而不能行其志﹐頗似髙等流氓四處撞木鐘﹐思之使人失笑。然其幹祿之心﹑躁進之念亦是賢哲所不取矣﹐幸而孔子不得志於其時耳﹐苟多作幾次大司寇﹐則所殺之少正卯當更不少﹐而孔子一生之私忿亦當泄之勿遺。幸哉﹗孔子之不得志於其時也。

昨致人一函云﹕予嘗對客言﹐今之人不戴面具決不見親友﹑不出大門﹐甚或自睡夢中醒亦亟取此不可離之面具對其妻孥﹐大千世界乃盡爲此面具獵逐之場﹐我廁身其中畏而生厭。及見足下乃得與面具裏面之人談話﹐或作兩句歪詩﹐或喫幾杯苦酒﹐或髙談闊論﹑想入非非﹐上無古人﹑下無來者﹐眞栩栩欲仙﹐其樂無窮﹐妙人哉足下也。自是君自有仙骨﹐願爲足下誦之。予素有癡病﹐亦具童心﹐早年𨿽孤僻不羣﹐然於心頗自適。金陵一役驟負虛名﹐其實乃自加以韁鎖﹐於是須矯作英雄﹐勉爲豪傑﹐口非政治不談﹐行非革命不動﹐且非如是不足取悅於人﹐而且來友朋之怨望之勉責﹐天然樂趣剔削殆盡﹐再加之以同室紛紜﹐人心反復﹐愛我者多情不可卻﹐偶親於此則疏於彼﹐爲防怨語從事調劑﹐於是又須少籌對付之方﹐聊盡敷衍之道﹐研究聯絡之法﹐彊爲鎭定之容。有時神經過敏﹐忽然驚懼﹐旣虞排擠又防暗算﹐輾轉反側﹐數日不安。繼又念國家將亡﹐匹夫有責﹐負玆宏譽何以圖救﹐及時不起使人笑罵﹐口呼負負﹐日夕彷徨。嗟夫嗟夫﹐如猴兒帶紫金冠﹑著大紅袍﹐頸系一鏈在人手掌﹐忽受命跳舞於廣場中﹐其苦乃不可以言狀﹐旁觀之人不知猴苦﹐以爲猴乃帶冠著袍至爲榮幸﹐羣加笑謔﹐或用指摘﹐應接不遑﹐縮地無術﹐遂使二十餘年聰明英銳消磨頹喪。旣以自憐﹐又以自笑﹐朝來細雨打窗﹐捲簾納涼﹐心脾爽然﹐如曩昔對足下時。呼僮煮茗聊以當酒﹐茗熟心事乃如泉湧﹐拉雜書之﹐寄塵足下以當下酒物﹐或不至碎以覆瓿乎﹖書訖擁衾而臥﹐終日無言。至六時﹐家人又以《愛國晚報》進﹐噫﹗

王金髮已槍斃於杭州模範監獄﹐說者謂王作紹興都督者數日﹐括民財及百萬﹐以巨金購宅海上﹐額曰逸廬﹐娶名妓花小寶貯其中﹐平日呼幺喝六﹐作牧豬奴戲﹐折資無算﹐今死於非命﹐宜也。予曰﹕辛亥之秋﹐作都督司令括民財者夥矣﹐詎止一王金髮﹖顧皆如守錢奴著破學生裝﹐佯爲窮措大以示人﹐無豪於王金髮者。王尙有本色﹐以儻來之財縱情於賭﹐一擲萬金無吝色﹐又經營私第﹑娶名姬﹐學爲風雅﹐絕不諱其有錢。諺云「非分之財﹐水裏來水裏去。」王似看透此理﹐及時行樂﹐適其所適﹐毫不矯作向人﹐予有取焉。

海上報館先生之善罵﹐當無有過於張丹斧者﹐予亦自嘆弗及。癸丑秋﹐予在金陵﹐張一再以冷語載諸《大共和報》罵我﹐至謂我命中注定一个逃字﹐其言淸脆﹐盡其罵之能事。或戲問予﹕他日當何以報其人﹖予曰﹕當置之淸客之列﹐使其日作二三百字罵我﹐愈俏愈妙﹐倦時讀之可博一笑﹐亦衛生新法也。

拿破侖曰「凡屬英雄﹐每日必作小兒之舉動二次以上。」偉哉言乎﹗是卽所謂不失其赤子之心者也。中國人好自大﹐年來偉人之稱轉含譏刺﹐是亦無眞英雄故耳。

有狂生焉﹐發三大宏願﹐一不娶妻而多娶妾﹐二勿生子﹐三不及三十歲卽死﹐自是快語﹐惜太過耳。予亦有宏願﹐願當今小說家將我名字嵌入一言情小說內﹐得與一紙上之佳人成爲眷屬﹐𨿽其間備受挫折亦無悔﹐予且借大文豪筆下超生之力得飽受艷福。阿彌陀佛﹗予願折十年陽壽焉。

予生二十餘年﹐曾爲孤兒﹐爲學生﹐爲軍人﹐爲報館記者﹐爲假名士﹐爲鴨屎臭之文豪﹐爲半通之政客﹐爲二十餘日之都督及總司令﹐爲遠走髙飛之亡命客。其間所能而又經過者﹐爲讀書寫字﹐爲演武操槍﹐爲作文罵世﹐爲下獄受審﹐爲騎馬督陣﹐爲變服出險﹐種種色色無奇不備﹐獨未一涉獵於情場﹐論交不得一好女子。情海茫茫﹐大有望洋興嘆之慨﹐遂致一念欲灰﹐悲酸刺骨﹐把鏡自憐﹐問天無語。休矣休矣﹐此生已矣﹐夫復何言﹖言之亦惟徒嘔心血耳。

言情之作﹐描摹善男善女﹐福慧雙修如同仙子﹐然予不特未曾身受﹐且亦未曾親見﹐或文人故弄狡獪以筆墨欺人耶﹖然則又何不亦將我名編入稗史﹐使享艷福﹐聊當望梅。𨿽曰期我﹐我固甘之﹐以欺後人增其欣羨﹐俾作爲佳話永道弗衰﹐則不佞數千萬年後骨化成灰﹐灰復飄渺四散﹐而一縷精魂尢有餘樂也。文人積徳﹐當允予請﹗

人之生也首賴吸淸鮮之空气﹐而美食盛饌次之。此言亦不過道其表面耳﹐其實乃以愛情有所貫注爲重﹐而尋常夫婦之好﹑皮肉之欲次之。嗟夫﹗愛情卽淸鮮之空气也﹐人之愛情若無所鐘﹐遂亦無復有他人愛情之灌輸﹐漧渴欲死﹐又何異於人之無空气可吸乎﹖

武伶髙福安﹐於南滿火車中憤日警無故毆人﹐報之以拳﹐日警出手槍擊之﹐髙奪其槍復攫其刀﹐如白水灘路打不平故事﹐殺木鞋兒凡三﹐且好漢作事好漢當﹐赴大連自首﹐又頗似田七郎。朔方健兒好身手﹐於《長阪坡》《金錢豹》之餘尙演斯活劇﹐予爲浮一大白。𨿽然﹐俠伶已矣﹐健兒已矣﹐同胞受人欺侮爲日方長﹐予願與天下英雄﹑南北戲迷以白酒盈斗呼髙福安之魂而哭之﹝此事後不確﹐聞系另一髙姓雲﹐噫﹞。

予前所致某君一函﹐語酸痛澈骨﹐事後恆疑人必以悲觀太甚或消極太過相責﹐繼念此亦不關重要﹐今之人𨿽日言不可抱悲觀﹑不可消極﹐然悲觀消極無傷於人也。人之初生渾渾噩噩﹐初無悲樂可言﹐及漸長成投身社會中﹐偶有外觀﹐無不呈非悲卽樂之象﹐而悲觀尢觸目皆是﹐無可幸免。以天眞渾朴之人驟遇此變﹐又焉得不消極﹖蓋悲觀者﹑消極者皆入世之人厭必經過者也﹐入世愈久悲觀愈多﹐遂漸冷淡﹐習以爲常﹐而此消極之腦筋於千痛萬苦後亦備有一種抵抗悲觀之彈力。聰穎者或借此又得以養成一種明透放達之眼光﹐凡所觸接視爲幻影﹐無所謂悲﹐無所謂樂﹐自適其適而方寸間亦自無消極﹑積極之念﹐名之達人誰曰不宜﹖然達人所長亦不過具此精遠之眼光耳﹐但此眼光非可以價值購得﹐而必以入世之年數購得者﹐推其究極﹐又實非僅歲月光陰之力﹐仍是此慣於苦人之悲觀之力耳。

人不至大澈悟明達之時﹐偶有客觀的樂觀﹐非眞樂也﹐惟飽閱悲觀之後﹐心地忽然放出一綫光明﹐眼底遂異常明透﹐凡外觀的之悲觀﹑樂觀均不爲所動﹐方寸中自有主張而且自然安適﹐是之謂眞樂矣。

六祖法寶《壇經》有二短偈﹐其一曰「身似菩提樹﹐身如明鏡臺。時時勤拂拭﹐不教惹塵埃。」譬諸抱悲觀者尙未到明達澈悟之境﹐彊自排遣﹐愈排遣乃愈苦痛也。其二曰「菩提本無樹﹐明鏡亦非臺。原來無一物﹐何畏惹塵埃。」譬諸澈悟之人﹐不用排遣﹐卽無所謂爲悲觀﹐亦無所謂爲消極也。

予傲睨自髙之志﹐均逼迫而生﹐久之亦自思得其故﹐譬如人當孩提時日不離父母之懷抱﹐偶見生人則泣﹐是明明無傲睨自髙之念攙雜其中矣。𨿽然﹐此尙可謂其無知識無能力所必致﹐及其長成﹐初入社會﹐必常懷悚懼之心﹐以爲人盡優於我﹐我不過後生小子﹑滄海一粟﹐何可與老成前輩並論﹐故有所作施以及文章遊戲小事﹐均不敢以對人﹐以爲己實粗劣﹐何可以對大雅﹖卽萬不得已偶一炫之﹐亦立呈忸怩含羞之象﹐至於自命不凡﹑壓倒一切之心殆無半絲存在也。及入世稍深﹐見人人均不過爾爾﹐漸自信其可敢於試事﹐偶有所成卽傲睨自髙矣。𨿽然﹐此惡徳也﹐實惡社會無人之故﹐及其久也﹐人不過爾爾﹐己亦不過爾爾﹐五十步笑人﹐己亦自覺可笑﹐此傲睨自髙之念亦截然中冷矣。嗟夫﹗偌大中原乃無一人﹐致使乳臭小兒如予亦嘗自負﹐且四顧茫茫有萬萬不得已捨我其誰之慨﹐不亦大可悲乎﹖

予有短詩云「仗劍行千里﹐微軀值萬金。中原聞逐鹿﹐舉目竟無人。」是殆自揮灑其傲睨自髙之情也。曾幾何時﹐中原禍作﹐朝野無人﹐吾勿論矣﹐然狂吟之人究亦何若﹖思之懷慚甚也。但人盡如此﹐區區亦只好奉陪小兒曹於十字街頭扮三國故事﹐各結一羣﹐以竹木爲刀﹐以破布爲旗﹐攘臂而斗﹐亦有勝負﹐其勝者亦居然自鳴得意﹐行見求幸福齋主人亦插身其間﹐與兒曹爭片刻之勝利矣。如幸勝者當長嘆無言﹐如其敗也則眞千古笑話。𨿽然﹐予何人斯﹖今之人又盡何人斯﹖敢汗顏言千古耶﹗

人各有業﹐士各有志﹐業也﹑志也﹐其中有愛念存焉﹐有愛念斯有樂趣﹐否是則其業﹑其志必不能持久。但立一志﹑專一業而愛念復寓矣﹐或以失敗而減其愛﹐似失敗與愛大有關系者。以予言之﹐則失敗與愛實分二事﹐絕少連及﹐蓋世事恆有之﹐凡足使已憂抑而不如意者﹐愛之反愈切也。

予生有二愛﹐第一愛革命﹐深信非革命不足以救國﹐故以革命爲志﹐頻年可謂艱苦備嘗矣。然其愛不消減﹐一任反對者加以亂逆之名而予恬然視之。且亂與逆云者﹐亦有所倚托之名詞耳﹐予等之世界以是爲亂逆﹐或至金星及其他世界則名謂不同﹐安知不以是爲美稱耶﹖

予第二愛唱劇﹐蓋革命可以爲志而不可以爲業﹐唱劇或可以業耳。予初不能歌﹐初入劇館聆音而慕之﹐嘗以爲蒼蒼者與予以幸福﹐惟此歌音。久之自亦能歌﹐且自信大可造就爲專家﹐頻年嗜此殆無日離口焉。然予歷世久矣﹐艱苦備嘗﹐所最視爲缺憾者﹐未使吾一臨舞臺而袍笏登場耳。然平日所引吭亂唱者﹐亦足畀予生許多之紀念。辛亥夏﹐以《大江報》事入漢中獄﹐初押看守所﹐以予嗜唱重禁予七日﹐後押禮智司﹐又以唱故受人痛毆﹐獄吏且銜予而告密於有司﹐謂予爲革命黨﹐幾至於殺頭。癸丑秋九月一日﹐金陵城破﹐集敗軍戰於雨花臺﹐臺陷﹐兵盡竄﹐炮彈如雨下﹐予憩於艸地﹐倦極歌聲乃作﹐同輩力止之﹐此情此景使人不忘。

予嘗與二三契友談救國之道及吾人立身之法﹐要當痛革恃革命爲恆業之習气。蓋中國無論何事均含有作官以謀生之性質﹐如靑年讀書入學校﹐貴在能文作文﹐貴在能應試﹐應試卽可作官﹐作官卽可得錢以養生也。革命黨尢甚﹐自辛亥都督偉人暴富後﹐人皆視革命爲謀財之捷徑﹐其實𨿽未必盡是﹐然革命黨終必掌政權爲官﹐其次則爲在野之政客﹐然官也﹑政客也﹐自其往者言之均若專業而謀生之術賴焉。夫人而無自生之道﹐徒恃作官與作政客﹐則其所抱負必易爲金錢之力所動搖﹐小焉不惜犧牲主旨以迎合金錢﹐大焉則身居重要廣事搜括以飽囊橐﹐且少出其餘裕以餌他輩借鞏其勢﹐然國家值此斯眞萬劫不復矣。予友又云﹐於美人所著平民政治書中見之﹐美之政治良於他國者﹐以素人政治家之多也。素人政治家者卽有恆產而不以政治家爲專業者也﹐其對於政治界合則進不合則退﹐主義以外無欲望﹐偶任政事不求厚祿﹐退而恬然亦能自養﹐其益國家者多矣。予國𨿽積弱而國民獨立謀生之力甚薄﹐然吾人自命爲與政治有關系之人﹐則不可不認定此素人政治家主義作去﹐以期爲舉國倡也。實行此主義首在能謀獨立之生活﹐予曾爲文人﹐然予實自慚其不文﹐縱使果勿愧焉﹐予亦弗樂爲之。偶談劇癖﹐不禁感嘆及之。嗟夫﹗予不爲軍人者﹐予將與譚鑫培伍矣。

中國徵兵之制未行﹐不特不能達全國皆兵之目的﹐卽求有十分之五亦不能得﹐而國家危亡在卽﹐非武力莫救﹐是則國民中有曾服軍役者當常保其軍界先進之資格﹐終其身以鐵血救國﹐勿萌他念﹐不必學政治家可言進退也。故軍人卽當以軍中爲恆業而不須岌岌於他種自利之法﹐爲政者亦亟須瞻給此種軍人﹐勿使失所。𨿽然﹐予之言亦有界說。在辛亥﹑癸丑之役﹐全國之兵驟多﹐然倉卒成軍﹐其中曾受教練備有軍人之資格者殆十不得二三﹐此種無學術之軍人以之濫竽軍籍﹐匪特無益而且有害。國家旣無力練多兵﹐則仍以安其原有非軍人之生業爲是﹐至有軍事學術者爲完全之軍人﹐則義不能退耳。

予服軍役一年餘﹐亦粗知兵。初因讀闡揚社會主義之書﹐遂棄兵籍﹐近因伐罪﹐曾掌軍旅﹐且歷戰事﹐又慨夫時勢所必需﹑天職之所在﹐遂終以軍人自居。惟以革命黨爲軍人終不能脫政治之臭味﹐予近厭言政治﹐旣不能脫此範圍﹐將來寧爲純粹之軍人。𨿽然﹐奮戈躍馬其狀𨿽樂﹐而勝負之間關系至巨﹐有樂亦有憂﹐勿如唱劇之樂也。唱劇之樂﹐乃兼世界各種樂事之樂而盡有之﹐卽有悲憂而發泄盡情﹐亦足言樂﹐予終思唱劇也。天苟福予﹐國家不亡而予事易畢者﹐予終有以饜予劇癖。𨿽然﹐予事豈易畢哉﹖或國亡後學柳敬亭唱《桃花扇》耳。

英人查邦耳氏所著《一八一五年拿破侖私人生涯與彼之歸束》一書﹐曾論拿翁生平不脫宿命論及迷信之窠臼﹐或深信時日之凶吉而豫卜治事之成否﹐或以哈徳盧卿道及咖啡杯中所映面影凶惡可懼之一語﹐因以聯想咖啡之有毒而命中涓傾其杯於其地。又昆斯坦氏之筆記中謂﹐拿翁在意大利戰役中﹐一日誤將其所愛之約瑟芬像鏡碰碎﹐遂謂美人罹險﹐不惜派急使馳詢其況。或曰此種謬見迷想與匹夫匹婦相同﹐不免爲英雄之弱點也。予曰不然﹐英雄固非事事與人不同者﹐其所以爲英雄者﹐惟在決事時之數分鐘內具非常之膽力﹑智力決定一非常之大事巨事而實行之﹐決時固斬釘截鐵﹐行時固勇往直前﹐但事大非一日可成者﹐偶有暇時效匹夫匹婦所爲試一卜筮﹐𨿽屬遊戲之舉﹐然亦負巨任﹑肩重擔者難言之隱痛之惶恐﹐古人所謂臨深履冰者卽是此意。卜而吉則足以增其勇气﹐卜而不吉亦惟有小心謹愼﹐未聞因此而全反其最初之決心之所爲也。至傾杯疑毒所以保身﹐千古英雄誰能盡免去疑字者﹖至碎鏡問美﹐乃愛情神聖專制之力驅策英雄所致﹐當爲英雄佳話﹐不宜加以詬病。況拿翁生平堅毅過人﹐第一次被囚尙能兔脫爲滑鐵盧最後之決鬥﹐其非爲無定力者可知。第二次瓦解後以書致英皇﹐自言天職已盡﹐願托庇其下以終天年﹐其言𨿽哀﹐然亦明達無比。蓋作事𨿽不問成敗﹐然進行之時成敗未可知﹐用心倍切者﹐其平日患得患失之念亦倍重。且此種心理亦並非盡慮失敗﹐不過深欲速求得歸束之眞相及成敗之究竟而已。如其敗也﹐其心反覺適然﹐以爲天職已盡﹐責任已了﹐縱有感慨亦足自慰矣。

中國舊劇爲詞不雅馴﹐然其創始﹐一舉一動﹑一發吭一按板類有法則﹐要亦非易。夫宋人刻玉葉爲楮﹐三年而成﹐成無所用﹐然當其刻畫時不三年或三年而不專﹐楮亦未可得成也。要之﹐創始者之苦心不可泯矣。

《李陵碑》一劇﹐悲健作楚聲﹐是在反二簧爲調之佳也﹐哀婉激揚﹐似此調乃專爲《李陵碑》而創。且一人獨唱﹐吐詞又極平平﹐其魔力乃能吸住觀者數千百人唏吁以聽﹐我思古今中外凡所謂歌劇﹑一人劇當無有再優於《李陵碑》者矣。求幸福齋主人不幸生於今日之中國﹐又不幸而爲今日之何海鳴﹐有國欲亡﹐有身無力﹐有口莫卸救國之責﹐渺渺前途﹐直如破舟爲狂風吹入大海﹐乃不能測其終局。倘得天佑﹐他日有功成身退之一日﹐跳向舞臺唱一折《李陵碑》以傾瀉英雄遲暮之悲﹐則亦足矣。否則﹐直待國亡以後艸間偸活﹐以老而不死之身罔顧羞恥﹐亦拼命上臺唱「卸甲丟盔」之句﹐亦老淚闌干﹐亦歌亦泣﹐直哭他一个痛快以彊自慰遣也。

予以文學之觀念評舊劇﹐如《惡虎村》之「風吹樹梢﹐英雄夜走荒郊」是絕妙好詞也。如《三娘教子》之「打兒一下如同十下﹐打在兒身痛在娘心」是絕好倫理小說中之警句也﹐如《五臺山》之「我的兒生前不能把福享﹐死後要萬歲封他的什麼侯王」﹐其聲悲痛﹐直喝破千古帝王家籠絡天下武夫豪傑爲彼一人就死之詭計﹐戰場之鬼當同聲而哭﹐繼以稱快也。其他好句甚多﹐未克備述﹐他日如得半年閒﹐當一一爲闡揚之。

五代時孟知祥再有蜀﹐傳孟昶。靑城女費氏﹐幼能屬文﹐尢長於詩﹐以才貌事昶得幸﹐賜號花蕊夫人。後宋太祖平後蜀﹐花蕊夫人以俘見﹐問其所作﹐口占一絕云「君王城上豎降旗﹐妾在深宮那得知﹖四十萬人齊解甲﹐更無一个是男兒。」其意激昂哀健﹐淸末女俠秋瑾亦有斷句爲人傳誦﹐卽「四萬萬人齊解甲﹐並無一个是男兒」也﹐想系攺竄此句而成﹐予表而出之。或者謂予事挑剔﹐予之意蓋不然﹐秋俠之傳不在詩﹐尢不在此亡國后妃依稀相似之斷句也。秋俠自有其可傳處﹐今姑讓花蕊夫人以是詩傳﹐亦是不負古人之道。

予所作《西施》詩前已記其一﹐尙餘三首﹐其第三首之末句云「若得知心人作伴﹐五湖也合住西施。」其第四首末句云「我恨老天眞夢夢﹐偏教銅臭逼西施。」銅臭指範蠡言﹐蓋世傳範大夫曾載西施以去也。頃有人言《吳越春秋》逸篇云吳亡後浮西施於江﹐令隨鴟夷以謝子胥﹐又《墨子》有曰「西施之沈﹐其美也」﹐是皆爲西施葬身江湖之證。苟如此﹐投身淸流自較隨銅臭去爲佳﹐但世人旣有隨範之語﹐予亦不妨有是詩﹐姑兩存之。

金聖嘆批李白《鳳凰臺詩》曰「吳宮花艸埋幽徑﹐晉代衣冠成古丘」二句「立地一哭一笑」﹐言「我欲尋覓吳宮﹐乃惟有花艸埋徑﹐豈不欲失聲一哭﹖然吾聞伐吳者晉也﹐因而尋覓晉代則亦是衣冠成丘﹐此豈不欲破涕一笑﹖蓋作詩者極寫人世滄桑﹐而胸中實在看破得失成敗﹑是非贊罵﹐一總只如電拂﹐我惡乎知甲子興之賢於甲子亡﹐我惡乎知收瓜豆人之必便宜於種瓜豆人哉﹖此便是仁王經中最尊勝偈。」快哉批乎﹗方今彊淩弱﹑眾壓寡﹐世界如此﹐一國之內亦如此﹐其實此中得失成敗亦是不值一笑也。

金聖嘆批唐才子詩多絕妙好詞﹐其批杜牧《甘露寺北軒詩》有句曰「人生世上﹐建大功﹑垂大名自是偶然遊戲之事﹐乃眞因此而銅枷鐵索牢不自脫﹐皮裏有血﹑眼裏有筋﹐果胡爲而至此﹖」又批《西江懷古》後有句曰「人誠莫妙於不生世間﹐苟人而不免或生世間﹐則世上事畢竟做不盡﹐莫如撒手一去﹐所蓋實多。」炎天讀之﹐如食哀梨﹐爽膈快心﹐淸涼散無此功力也。

看書有所得﹐卽斷章摘句實此筆記﹐一以自遣﹐一以供他人傳觀﹐誠有無量功徳。但好好古人一部書﹐被小子硬挖下來爲筆記湊字數﹐又有無量罪過。

看書如掘礦﹐善尋礦苗者每得金寶﹐不善者則得砂石﹐故善尋好書看者始有功效﹐否則亦如掘砂石耳。掘砂石不過耗其資﹑虧其本錢﹐如讀不好書乃使人失其本性﹐終身與好書無相洽之緣﹐可嘆也﹗又同讀一種好書而收功效乃有厚薄﹐亦如同掘寶礦﹐善化煉者始得眞金﹐不善化煉者僅得渣滓耳。

予十五歲驟失怙恃﹐流徙在外﹐遂致失學。年來𨿽亦能搖筆弄舌﹐不足言文﹐且腹內空空﹐腦筋又不能博聞彊記﹐東奔西竄﹐又更無下帷苦讀之時﹐自慚其陋﹐此生誓不再想作文人矣。閒來看書﹐聊以消遣﹐不能以不文之故自剝其看書之權利﹐旣看書矣﹐又不能以不文之故自剝其寫筆記之權利﹐且看且思﹐且思且寫﹐所寫未盡從看書得來﹐所思又未必盡情寫出﹐但非以炫弄其文﹐斯眞爲曲衷之語耳。偶因筆記徵題有譽我者﹐故感慨及此。

人非專攻文學﹐僅求拈毫吮墨﹐辭能達意﹐或於無事時看書消遣﹐與其涉獵大家文鈔﹐無如閱名人尺牘﹐而小簡尢妙。蓋言下有物﹐趣味橫生﹐旣以益智﹐又可細摹其筆法也。

小學生初學作成片之文章﹐最好是先寫短札。近來教科書多附書札式樣﹐卽斯意也。至於壯年人學文未成﹐欲勉操筆墨應用﹐其最所急需者爲尺牘﹐其最宜研摩者亦印刷成本之尺牘也。然坊間刻本﹐不失之俗則失之深﹐且規格過繁﹐套語太多﹐人讀此而求下筆淸通﹐其結果乃愈使著迷﹐終身無淸通之一日。誤人害人良非淺鮮﹐焉得盡取此等劣書而盡火之。

古人書上雲長相思﹐下云加餐飯﹐書盡紀實﹐良不厭短﹐卽或作長行亦當語語從胸膈中出﹐無爲廢詞。俗本尺牘之壞﹐首在八行式﹐其次則在恭維奉承﹐勉爲其假者﹑僞者﹐又彊人於無情之人作有情語也。

湯臨川所著《玉茗堂尺牘》有一題序爲沈際飛作﹐有句曰「爲詩磨韻調聲﹐爲賦繁類藻﹐爲文熔經鑄史﹐爲詞工顰妍笑﹐皆有意立言﹐久而後成。至於裁書敍心﹐從容千言﹐寂寥數字﹐揮毫輒就﹐開函如譚﹐自非內足於理﹑外足於辯﹐學無餘瀋﹐品無畱僞﹐其書不工﹐𨿽工而不可與千萬人共見也。」讀此可知名人尺牘之可寶﹐而坊間劣本之害人矣。予嘗見袁子才之《小倉山房尺牘》﹐不曰致某制府﹐則曰致某觀察﹐滿紙齷齪﹐豈可與千萬人共見﹖人偏欲學之﹐無怪愈學愈不長進也。又作筆記亦然﹐非有見得到處﹐何可浪弄筆墨﹖又批注古人書﹑題序他人著作亦然﹐非別有所見或另有發揮﹐則他人之書何可任己污以劣墨﹖嗟夫﹗古今善讀書﹑批書者﹐惟金聖嘆一人而已。

臨川湯顯祖以作《牡丹亭》傳奇稱於世﹐所謂詞人者是也。𨿽然﹐以詞人目臨川乃大冤特冤﹐玆得其所著《玉茗堂尺牘》讀之﹐覺此老「三夢」之作不過一時遊戲﹐不足以窺見其文章經濟之堂奧也。其書精萃處甚多﹐予略摘其數段志之。其答李某書有曰「非死數度不能生﹐非生數度亦不能死。」答髙某書有曰「有欲於世者未必能動﹐無欲於世者未必能靜。」答諸某書有曰「最勝處不在講學。」答鄒某書有曰「平心定气﹐返見天性。」答淩某書有曰「昔有人嫌摩詰之冬景芭蕉﹐割蕉加梅﹐冬則冬矣﹐然非摩詰冬景也。」與吳某有曰「謂世如夢南柯黃粱﹐轉爲明顯耳。」與沈某有曰「世大治亂常起於殺人﹐殺人常起於殺萬物。」答馬某有曰「此時男子多化爲婦人﹐側行俯立﹑好語巧笑乃得立於時﹐不然則如海母﹑目蝦﹐隨人浮沈﹐都無眉目。」寄李生有曰「眼宜大﹐骨宜勁﹐心宜平。」誡男開遠有曰「寶精神則本業固﹐謹財用而髙志全。」其餘可志者尙多﹐要皆微語而見天心﹐極言而盡人事﹐辭文意遠﹐妙不可階﹐古今學者誰具此磊落之心胸來﹖

臨川所作之長行文字﹐屢拂朋儕之請﹐不欲付刊。其自謙處則謂長行文字深極名理﹐博盡事勢﹐要非淺薄敢望。惟於致張夢澤函中自云五不足行﹐𨿽以自謙﹐實以罵世。其所云一不足行﹐在除詩賦無追琢功﹐尙系謙詞。至二不足行﹐則謂當代之文等膺文耳﹐不能爲其眞﹐殆已抹倒一切。三不足行﹐描寫膺文之眞相﹐略謂文人苟名位通顯﹐而家又卜之通都要區﹑卿相故家﹐求文字者道便﹐其文事關國體得以冠玉欺人﹐且多藏書﹐篡割盈帙亦借以傳﹐直是一面照妖鏡﹐今之人刻文集而滿紙均應酬語或報館文章﹑東西洋唾餘者﹐讀此亦知恥否﹖四不足行﹐則譏彼思作子書以自見者。五不足行﹐則謂得天下郡縣誌讀之﹐其中文字不讓名人者往往而是﹐然皆湮沒無名﹐名亦命也。其語悲痛﹐並可見虛名之士未必盡佳。予鑑之時人梁啟超之文﹐乃益信臨川之言。且予亦頗有不好近大部著名文集之病﹐安得閒工夫破費萬千串錢多買僻而不傳古人之書﹐一一讀之﹐爲發其潛輝乎﹖

鄭板橋與金聖嘆均是奇才﹐鄭學陸放翁僅得其詩詞之皮毛﹐金耽佛經而義气凜然﹐自是髙人一等。予爲之評曰﹕金趣人亦達人也﹐鄭狂人亦怪人也﹐其相同之處則均是快人也。

鄭刻詩鈔﹐自序其後曰「死後如有托名翻板﹐將平日無聊應酬之作攺竄爛入﹐吾必爲厲鬼以擊其腦。」又曰「古人以文章經世﹐吾輩所爲風月花酒而已﹐逐光景﹑慕顏色﹐嗟困窮﹑傷老大﹐𨿽刳形去皮﹐搜精抉髓﹐不過一騷壇詞客﹐何與於社稷生民之計﹑三百篇之旨哉﹖」亦猶是湯臨川僅刻詞調﹐自嘆蹇淺零碎﹐無心立名之意。厲鬼一語﹐尢屬痛快﹗

板橋所作道情數闋﹐其「邈唐虞遠夏殷」一段嗟嘆前朝陳迹廢塵﹐謂「爲底事慌忙」﹐又謂孔明非英雄﹐「早知道茅廬髙臥﹐省多少六出祁山」。其語可謂灑脫﹐然所笑者尙系三代以下人﹐不似明儒賈鳧西之鼓兒詞﹐晶明透亮﹐空前絕後也。賈自號木皮散客﹐好說鼓詞﹐且取材於《論語》《孟子》﹐其《江湖鼓兒詞》中有曰「三皇五帝前後世界﹐原無文字纂記﹐不過衍襲口傳﹐其間出頭子的人物各要制服天下﹐不知經了多少險阻﹐顯了多少利害﹐幹了多少殺人放火沒要緊的營生﹐費了多少心機﹐教導壞多少後人」云云﹐一字一鍼﹐一鍼一血﹐眞看得透﹐眞說得出。嗟夫﹗太古之世渾渾噩噩﹐諸位大皇帝偏要自出聰明﹐爲後世畱下種種禍根﹐使千萬世後人無寧日﹐百劫不復﹐苦痛不蘇﹐豈眞有萬不可幸免者哉﹖可爲一哭。板橋生在賈先生後﹐予敢斷定其爲學賈無疑。然鄭僅得賈之一鱗一爪﹐卽超軼如此﹐賈之胸襟可知矣。

幼時遊於長沙﹐聞某女士於某女校演說﹐往聆之。女士姓名已忘之矣﹐惟尙能憶其亦年等於我﹐十七八歲而已。其演說之辭則久而不忘﹐以其時受有極深之激刺也。女士之言曰「中國男子以女子爲玩物﹐女子今日除爭自由平等外﹐尢當以纏足﹑敷粉之痛苦加之男子之身﹐使爲女子玩物﹐以示報復。」其時予或年稚初出世﹐所見甚少﹐乃嚇至咋舌喪魄﹐亟避之出校。其後予亦奔走四方﹐勉爲新智之士﹐此種恐懼不覺消滅﹐漸亦與女志士往來﹐深知其不能粉黛我矣。偶閱《鏡花緣》說部載林之洋被困女兒國故事﹐男子果遭纏足之苦﹐竊嘆古人寓言亦早有爲女界抱不平者﹐事𨿽未必能行﹐然亦痛快語也。

癸丑冬﹐偶遇某女革命家於江戶﹐短髮粉頸﹐風趣盎然。談次﹐女力詆政治罪過﹐從此將抱極端之社會主義。予大贊之﹐女後又言日本女學不善﹐除烹調﹑縫紉外無功課﹐女學生萬不可入。予笑曰「女士爲崇拜社會主義者﹐社會主義首在各盡其能﹑各取其需。苟天下人盡如女士﹐不樂爲烹調﹑縫紉之事﹐彼各取其需者不將有凍餒之憂乎﹖況一切平等﹐己不願爲﹐誰願爲者﹖」女無言。予記此條不加以贅詞﹐惟願普天下聰明女子﹐遊手好閒不能一事﹐徒知以女志士名目炫耀社會者一思之。

戴天仇言﹐現今世界科學發達似尙遲滯者﹐良以男子家累過重﹐讀書之時間乃爲謀生之時間占去大半故也。苟女子能獨立謀生﹐則男子對於家庭之責任稍輕﹐謀生之時間可分其半加入讀書之時間﹐而世界科學必益發達矣。此言自是名論﹐𨿽然﹐此又非男女教育平等不爲功。曩見張漢英女士言﹐女子參政須先以教育平等爲前提﹐而初等小學尢須普及﹐小學生之名額當與男小學生相等﹐尢爲切要之言。元人諺語謂人欲娶妻而未得者曰「尋河覓井」﹐已娶而料量家事者曰「擔雪塡井」﹐可見有家室人之苦。晚近女子競文明﹑尙奢華﹐爲之夫者擔雪益多﹐塡井猶不易﹐女子且揚言於眾曰男女不平等﹐冤哉﹗

晚近英雌插足社會﹐目空一切﹐肆行無忌﹐人多詬病﹐予恆對人言此無傷也。中國女子蟄伏者數千年﹐今偶撤其籬障﹐喜極而狂﹐藐視天下事以爲均易措施﹐求其不乖張而貽笑柄者又焉可得﹖然有此數輩腦靈心敏﹑志髙膽壯之女子投身社會﹐使知世故而增閱歷﹐其間且益以挫折﹐或者聰明人終有覺悟之一日。苟一覺悟﹐卽以身作則﹐啟迪後來之女子以正軌﹐其收效必至大矣。

人說中國女子可憐﹐我說中國男子可憐。試問古今能有幾个賢婦﹖其餘抱擔雪塡井之痛苦者人人皆是﹐𨿽女子無智識能力﹐實男子當初窒梏使然﹐然今之人無罪也。女子可推罪於男子﹐男子將誰怨哉﹖

人之相知貴相知心﹐友朋亦然﹐況屬夫婦。故英小說家有言﹐世之怨偶不在年貌之不合﹐而在心性之不一。𨿽然﹐此僅言其不一也﹐如在中國﹐乃猶有甚者。女子無學﹐偶儕於通人﹐以彼劣習慣﹑劣根性與常識常理相搏戰﹐眼光不同﹐所見各異﹐勝之不武﹐爭之無味﹐然偶一放弛則又不可收拾﹐似此而言室家﹐非故作昧心之苛語﹐蓋直是與野人偶耳。罪過﹐罪過﹗

夫婦制度誠屬不良﹐在中國不自由之結婚其結果也﹐非男子壓制女子﹐則女子壓制男子﹐憑其智力互爲主奴﹐魚水和諧殆同虛語。其在西國﹐𨿽美其名曰自由結婚﹐然其結合也多事欺詐﹐惟重財色﹐心志齷齪已不堪問﹐結局悲慘尢不忍言。嗟乎﹗世間上最苦惱事﹑最無趣味事莫甚於夫婦之制也。

獨居岑寂﹐縱覽言情說部﹐又嘗苦思情海波瀾之變幻﹐得新問題數則﹕﹝一﹞女子之情專乎﹐抑男子之情專乎﹖﹝二﹞巴黎茶花女不忍以愛亞猛者害亞猛﹐乃與亞猛絕﹐是女子之戀情人乃忍自捨其畢生之幸福而善爲情人地者﹐然未聞男子有因其情人嫁彼非福﹐願自棄其良緣而願其他適者。玆並論之﹐究以不顧一切誓達目的者爲情之眞乎﹐抑以有所顧卹者爲情之眞乎﹖﹝三﹞女子之對情人有用全力相搏者﹐偶有變故乃能手刃情人以泄恨﹐然漫郎攝實戈小說男子原諒女子乃無微不至﹐無論其如何背盟失貞仍愛之如故﹐但此二種均不能不謂之曰出於眞情。然其情究以下毒手者爲厚﹐抑以善諒人者爲厚乎﹖﹝四﹞中國女子之善妒﹐究出於情愛﹐抑秉有習慣法乎﹖﹝五﹞妒能傷情愛乎﹐抑能增其愛情之熱度乎﹖女子嘗曰妒所以表示其愛﹐其言確否﹖﹝六﹞在善妒之人一方面設想﹐愈妒愈有情愛乎﹐抑愈妒而自乃漸薄其情乎﹖﹝七﹞男子善妒﹐女子樂受之否﹖且與男子對於善妒女子之心理有異同否﹖﹝八﹞情愛之外﹐尙須副以他物如人之內容﹑外表﹑功名﹑富貴等件否﹖﹝九﹞愛情神聖﹐或曰自不能攙以他念﹐然渺無他物﹐情愛究發生於何點﹖﹝十﹞《情史》上載一富家幼兒乃與一年將三十之傭婦通﹐兩情相愛﹐誓不另娶。此種奇情﹐與彼因才子而始悅佳人﹑因佳人而始悅才子﹐愛情生於欣慕者﹐孰可貴孰不可貴﹖﹝十一﹞旣有愛情﹐不圖肉欲之好﹑不居夫婦之名﹐何以便不痛快﹖且心心相印﹐情固在也﹐兩人均存﹐恣其愛亦可也﹐何以必須成夫婦聯肉欲之好﹖﹝十三﹞成夫婦之事實所以證愛情之眞確﹐不能成夫婦而圖情死亦以證愛情之眞確也﹐胡以此悲慘而彼歡樂﹖凡斯問題﹐以予無福慧之人自然不可思議﹐予今爲予書徵題﹐世有福慧之人者其有以詔我乎﹖

舊劇初有昆曲而後有皮簧﹐昆曲腳本悉文人所作﹐卽傳奇是也。傳奇之名仿於金元﹐明人院本有多至數十折者﹐於是以篇幅長者爲傳奇﹑以短者爲雜劇﹐要皆文雅可觀﹐不如皮簧腳本之陋劣也。夫皮簧與昆曲不過爲調各異﹐而科白﹑上下場引詩等法如出一轍﹐文人能作傳奇﹐又何不能作皮簧腳本以言攺良舊劇乎﹖名伶汪笑儂之《黨人碑》﹑潘月樵之《明末遺恨》卽是新編之腳本﹐頗有精彩。頃又見馬二先生所編之《紅樓夢》散劇《寶蟾戲叔》及歐陽予倩﹑楊塵因所編之《黛玉葬花》﹐其中尢以馬二所編爲合用﹐而《葬花》每唱句之後夾以短白﹐體似昆曲﹐微不敏活也﹐然已情文並妙矣。但予尢有進者﹐皮簧腳本無過長者﹐直似昆曲之雜劇﹐情節宜緊﹑宜趣﹑宜堂皇﹑宜具精神﹐要以歷史劇之悠揚雄壯者爲最上乘﹐至艷麗之作﹐須盡其悲歡離合之致﹐有聲有色﹑有做有唱﹐不可板滯﹐最貴活潑﹐若《黛玉葬花》之曲或可盡文學之能事﹐成一淒愴怨慕之詞曲﹐然難得人解﹐又難得演出好情節動觀聽也。予舊作有《豹子頭》曲本半部﹐革命時付之一炬﹐去冬在東京偶與劉藝舟道及﹐劉編爲新劇演之﹐但予意終以爲不洽耳。

另編舊劇除吐詞宜雅馴外﹐作者尢不可不諳音律﹐習各派之唱法及舊劇原有之法則﹐否則詞曲𨿽文而不適用﹐歌者有噎喉之苦﹐聽者無悅耳之娛﹐何足貴哉﹗

劇有極善極惡﹐總與俗伶無與。蓋俗伶因欲得錢而學劇﹐其志不專在劇也。欲編新本﹐宜倩新人物演之﹐是曰客串﹐然滑頭客串家又不宜相與也。予嘗見《要離斷臂》《七擒孟獲》等新編劇之艸率﹐益嘆俗伶之不能與言攺良焉。

乙卯春海上歸來﹐萬憂叢集﹐言念國事更屬可悲﹐人詢予何悲﹖乃萬緒千頭不能自傾其肝膈。人又戲詢黃浦停驂凡三閱月之久﹐耳聞目觸亦有可喜之事否﹖予少思之﹐應之曰有。蓋自其大者言之﹐救國儲金﹐人民自宣其力以救國﹐且自知其有主人翁之天職之資格﹐可喜也。自其小者言之﹐上海新劇發達﹐遠勝當年﹐其內容亦大可觀﹐亦可喜也。此外尙有一妙語﹐則近來上海婦女新裝束﹐屏其髙可遮耳角﹑足障面之衣領勿用﹐而易以扣頸之短領﹐其上且附以白花空心欄桿﹐袖亦如之﹐其下則著西式長裙﹐著小蠻靴﹐乃與歐美裝束同一風韻﹐眞可喜也。

予友建侯有《愛國晚報》之創設﹐一時《五七報》《公論報》《救亡報》《醒眾報》《天中報》蜂起雲湧﹐應運而生。當夕陽西下時﹐滿街送報人大呼特呼﹐其措詞乃至駭人﹐非言某處起事﹐則曰某人被刺。袁家江山原來似風前燭﹑雨裏燈﹐焉能禁如此大嚷大哄﹖此不祥之兆也。一日傍晚﹐街頭送報人嚷聲又作﹐予聽久頗厭之﹐詎料是日之聲浪乃別開生面﹐惟聞其呼曰「大總統做皇帝﹐十釐廿釐。」夫作皇帝大典也﹐然爲值不過十釐廿釐﹐豈不好笑﹖

上海近有女子新劇﹐且有小舞臺每夕專演﹐此誠破天荒之奇舉﹐然一時輿論非之。在於之意﹐讓此輩英雌樂樂亦是與人方便﹐何必咬牙切齒﹐言風化﹑言男女授受之義大煞風景﹐蓋言之不勝言﹐似可放過也。惟以劇之道立論﹐則女子於新劇似尙不能達萬能之境﹐尙不如髦兒班坤伶帶口連﹑著花花衣﹐開粉臉﹐唱幾句西皮二簧﹐亦步亦趨﹐尙合符節也。如眞欲發憤於新劇上占一地位﹐則賣弄其英雌本色﹐扮娘姨﹑大姐﹑妓女及不三不四之女學生﹐又誰能賽得過他﹖其餘則不必言矣。

淸康熙年間﹐特開博學宏詞科﹐敕內外大臣薦士入京召試擢用﹐並授翰林職﹐此等翰林如毛奇齡等皆以績學雄文負海內重望﹐虎視蛟騰﹐傲睨一世。每逢校藝論文之會﹐同館之以科目進者率面熱內慚﹐噤不能發一語﹐遂懷忌嫉﹐詆之曰野翰林﹐一時傳呼。民國甲寅﹑乙卯之間﹐袁世凱爲政﹐大考知事﹐所謂特任﹑簡任官亦得保舉若干﹐準其免試錄用﹐是當名之曰野知事。然野翰林尙多爲明代遺老﹐野知事悉爲亡淸之貪官贓吏﹐賜野翰林不過辱士﹐用野知事是爲害民焉。

乞丐所著之服﹐文學家美其名曰百結衣﹐其辭甚雅﹐玆又有加百結衣以解剖者﹐其說明曰﹕百結之衣﹐質料之大皆如掌﹐其補綴成衣也洵一奇技。是等衣服﹐微風乍起直可吹之離身﹐如秋風掃落葉﹐而若輩則借此以章身。質料之龐雜﹐又不知集幾多破服而成一制﹐垢膩叢積﹐穢惡不可近﹔五色雜出﹐極光怪陸離之致。考此衣服之時期﹐約可分五代﹐第一代新制爲上流人服﹐第二代半新舊爲通常商賈服﹐第三代爲工人服﹐第四代爲貧苦人服﹐自貧苦人廢棄而入乞丐之手是爲第五代矣。予曰此衣當爲五代元老﹐凡五代之人均受其益﹐惜愈趨愈下耳。

甲寅秋﹐劉某上書與徐世昌論政﹐中有句曰「叛二百餘年之天子謂之曰忠臣﹐叛二年餘之總統謂之曰亂黨。」又曰「滿淸有可亡之道﹐項城非亡淸之人。」其言短俏﹐一時革命黨﹑宗社黨均比之漁陽三撾而稱頌之﹐袁政府爲狀頗窘。章行嚴於《甲寅》雜誌中形容其狀﹐亦有句曰「政府聞之狼狽而不敢辯﹐勉彊發一令﹑逐一士而大露色厲內荏之狀。」又曰「偶遇淸流正士﹐偶加駁詰﹐轉若所爲﹐鄰於妾婦求掩不遑。」質之當時確有此象﹐惟袁氏之出﹐革命黨當年實有同意﹐今日似未可以復辟之邪說攻袁。但斷章取義如忠臣亂黨之語﹐尙是半句公道話。千百年後﹐宗社黨之言論惟此可傳耳。

夫婦之制﹐自來稱正室曰夫人﹑側室曰如夫人﹐有作《如夫人解》者力辟其說﹐其文曰「如夫人三字實如意之夫人之謂也﹐顧名思義﹐位在夫人上。古者娶妻須待父母之命﹑媒妁之言﹐旣娶矣﹐不如其意者往往有之﹐於是乃欲更娶一如意之夫人﹐故此名非貶詞也。」其言新穎﹐大爲一般姨太太揚眉吐气﹐於義當否非所敢知﹐予亦弗敢認可其說﹐使天下所謂一品正夫人者羣起而詈我。惟如意二字頗足研究﹐古詩有曰「人生貴適意。」又凡人之初生﹐其始必爲一男一女﹐在耶教中目之曰亞當﹑夏娃﹐彼亞當﹑夏娃所居之地美其名曰極樂園﹐極樂卽適意之謂﹐足見人生以男女共處爲至適之事。然最初之男女無夫婦之制也﹐浸假而男女漸多﹐其結合不能如最初之單簡﹐於是男女互尋其偶以爲偶﹐然亦無正室﹑側室之制﹐且並無婚姻之說也。治社會學者謂婚姻史之初期爲掠婚時代﹐掠一女逼之爲婦而自居爲夫﹐是婦者不啻奴隸之名詞。後之帝王制禮以掠婚爲不當﹐乃變之爲求婚﹐故用媒妁而又須待父母之命﹐其用意僅在免掠且勿賤妻而已。後人誤解﹐定爲禮法﹐取男子﹑女子之自由而共束縛之﹐男子掠奪出乎自由範圍以外﹐束縛以禮法似亦近理﹐然女子之不自由如故也﹐𨿽有納采及親迎之禮而爲其夫者仍是不相識﹑不相洽之人﹐父母𨿽曰命之﹑送之﹐然與自貢其女於盜穴者何異﹖況文明日進﹐男子亦不至人人盡爲彊暴﹐而禮法反彊納一雙不相識﹑不相洽之男女於一處﹐美其名曰夫婦﹐其暴可知矣。男子不甘其暴則娶如夫人﹐女子不甘其暴另覓情人﹐亦錫之曰如意君﹐是皆婚姻制度所種之惡果也。或曰此中亦有自由與不自由之分解﹐不可一筆抹煞。予曰美哉自由之名詞也﹐然自由亦卽適意之謂也﹐但旣稱自由﹐何必再贅以結婚之名詞耶﹖觀之西國﹐又有離婚之法﹐婚旣可離﹐又何必結﹖論者曰離婚亦爲正義﹐是又明明默許男女相處可合可離矣。旣屬可合可離﹐是已無關重要﹐然律以夫妻又何爲﹖況所謂人者動物也﹐旣曰動﹐其情愛自應有動移﹐今日以如意而結婚﹐明日忽不如意﹐而此夫婦之制乃束縛之﹐是豈非大不如意乎﹑大不自由乎﹖𨿽有離婚之法可以少蘇其苦﹐然離斯離耳﹐又橫添許多手續使人不快﹐又豈非多事乎﹖故予頗敢取夫婦之制而並非之也。

拿破侖﹐法國人也﹐而有統一歐洲之志﹐一世之雄而今安在﹖然歐洲之人至今稱之﹐許爲怪傑。元太祖以異族入主中原﹐亦欲包有六合並吞天下﹐鐵騎所至﹐西北俄羅斯﹑西南五印度遂入有元之版圖﹐詎非中國之雄主哉﹖徒以異族之故﹐至今人鮮道之﹐且不如遠在海外之日本人﹐尢許其爲亞洲怪傑也。此其故在國人不好提倡武徳﹐以爲彼乃異族﹐又屬暴舉﹐且窮兵黷武不可爲後世法﹐故明人修《元史》﹐寧使其疏舛四出﹐不使其鋪張武功。元人《拖布赤顏》一書﹐譯言《聖武開天記》﹐記開國戰史頗詳。明中葉修《元祖實錄》﹐史臣請頒此書而弗肯出﹐天歷修《紀世大典》﹐再請之亦然﹐故史書之成﹐關於西北藩封﹑疆域兵馬皆僅虛列章名﹐不著一字﹐遂使元代疆域𨿽廣與無疆同﹐武功𨿽雄與無功同。埋沒古人﹐欺藐後世﹐莫此爲甚。今日國人秉此遺傳性﹐且來不武之譏﹑瓜分之辱﹐追憶前人﹐欲哭無淚矣。

拿破侖以微賤卽帝位﹐且在宣布共和之後﹐其所恃者在引起法人當時好大喜功之興趣﹐從事國外之戰爭﹐爲法蘭西爭光榮﹐而彼之帝位卽鞏固於此中。益以每戰每勝﹐威聲大震﹐全歐懾伏﹐詎獨法蘭西之小民。及聞其敗也﹐民心一旦瓦解﹐故拿破侖遂一敗而不可復興。至拿破侖第三承其餘志以行而英敏不及之﹐故其敗速而民叛尢易﹐是皆以武功維持帝位而帝業全關系於武功者也。元有天下﹐其疆域之廣﹑海漕之富﹑兵力物力之雄廓過於漢唐﹐自塞外三帝﹑中原七帝皆英武踵立﹐無一童昏暴繆之主﹐且內無宮闈奄宦之蠱﹐外無苛政彊臣夷狄之擾﹐又有四怯薛之子孫世爲良相﹐與國同休﹐其肅淸寬厚亦過於漢唐﹐而末造一朝偶爾失馭﹐曾未至幽﹑厲﹑桓﹑靈之甚遂至魚爛河潰者﹐其故蓋亦與拿翁同﹐以武功維持帝業而卒敗於武事之一蹶不振也。日本﹑爪哇之徵討﹐覆海師於數萬里﹐是爲第一次之失敗。及後順帝卽位﹐已無前代之英銳﹐而前代所遺之盛業﹐如外而嶺北﹑嶺西諸行省動輒疆域數千里﹑馬行八九十日方至﹐內而江浙﹑湖廣各行省﹐舉唐﹑宋分道分路之制﹐盡蕩覆之旁通廣闊﹐務爲侈闊﹐至此乃鞭長駕遠﹐控馭不及﹐於是阿里不哥﹑海都諸王叛於北﹐乃顏﹑合丹諸王叛於東﹐安南﹑緬甸﹑八百諸蠻叛於南﹐窮年遠討﹐虛敝中國﹐如外彊中漧之人軀幹龐然﹐一朝痿木而中原之士亦乘間而興光復之師矣。謂非敗於赫赫武功之後難於爲繼者﹐別無充分之理由也。

拿破侖之稱帝在欲達其統一歐洲之目的﹐爲法蘭西增光榮﹐故除軍事外﹐彼無專制之事實貽人指摘﹐而念念不忘祖國﹐必思發輝而光大之﹐尢爲可取。故其稱帝也人能諒之﹐以其借帝制圖進行上之便利而欲貫徹其並歐彊法之志趣也。元人尙武﹐僅在興其家天下耳﹐中葉以後已呈中幹之象﹐又復對內彊分畛域﹐以遼金新附者爲漢人﹐以宋人爲南人﹐漢人重於南人而蒙古﹑色目人重於漢人﹐用人行政均不得調劑之道﹐是其志趣殆非拿翁光榮法國之見。明祖爲吾族吐气﹐起兵覆之﹐自是快事﹐但必埋沒元代之武功﹐視同陰謀﹐深閉固拒﹐不以示人﹐則非所敢稱也。

中國古來南北之爭恆北方占優勢﹐予作《革命雜詩》有句曰「自古南都多短命﹐怕談總統祭明陵」﹐所以紀實也﹐而予所最視作極醜之事者乃在明建文帝及燕王之爭。彼一家叔侄不顧羞恥﹐攘臂而爭大寶﹐爲之臣者乃互相擁戴﹐且以死難爲忠﹐眞是何苦乃爾﹗孰知事至今日愈出愈奇﹐以中原之人治中原﹐乃視南方等於被徵服之土﹐派兵駐防一如滿洲﹐且沐猴而冠﹐自視乃若異人﹐豈不使人笑脫牙齒哉﹗

韓山童討元檄文有句云「貧極江南﹐富歸塞北。」良以元人分南北﹑蒙漢之見﹐膏澤之潤罕及於南﹐滲漉之恩悉歸於北也。詎今日又如之﹐獨是北方一塊漧淨土﹐主政者𨿽欲加以殊恩而彊鄰必視爲鼾睡之鄕﹑牧馬之地﹐又均莫如之何也﹐傷哉﹗

元祖遣海師討日本﹐大風覆盤﹐全軍沒於海﹐日本遂賴以保全。當時日本旣聞元祖渡海東徵之警報﹐全國震動﹐殆若有亡國之奇禍﹐一如中國今日焉。某代天皇特奔至福岡﹐與某僧設壇祭天﹐並大作佛事﹐一時求佛宣唄之聲徧於全國。其後元師旣覆﹐某僧遂居爲己功﹐而天皇亦自詡其跪拜之誠乃感動天心﹐降殃於元。國人狂喜﹐亦視天皇及某僧殆立有不世之奇勛者然﹐傳至今日﹐猶爲天皇及某僧立銅像於博多之西公園。予聞其事﹐失笑者再﹐夫祭天求佛以禦寇﹐與梁武帝何異﹖幸而大風覆元師耳﹐否則豈不徒爲亡國史上增笑柄乎﹖今人爲立銅像尢爲無當﹐𨿽然﹐今日之日本固又思傳其救國之佛教於中國矣。袁世凱亦樂於祭天﹐苟相率作一場佛事以祝中國勿亡﹐尢使人笑啼不得﹐嘆爲奇事也。

美國羅斯福爲總統時﹐常慨夫美國陸軍之不振﹐中下級軍官悉恃學校出身﹐滿腹軍事學講義而鮮經驗﹐且疲弱不能耐勞。嘗發一令﹐凡步隊軍官須三日間能步行五十英里﹑騎兵軍官三日間能乘騎行一百英里始爲合格﹐一時竟有詆此爲苛例不能奉行者﹐羅斯福以爲怪事。予昨偶見報載北京陸軍部各司員應總次長月課之考試﹐其命題之淺近已至極處﹐予尙能憶其一題系詢步槍子彈何以用尖頭者﹐試言其效用﹐第二題又似問步兵工作之性質﹐大約均出自步兵彈擊教範﹑工作教範書中前二三頁內﹐卽初入營之新兵﹑曾受新兵教育者亦當知之﹐玆乃以此考堂堂陸軍部之司員﹐且有交白卷者﹐豈不可羞﹖而中國軍事前途長此以往﹐不加整頓﹐亡而已矣﹗尙何言乎﹖一嘆﹗

英國吉靑納貴族爲陸軍大臣﹐用吉靑納名義招練新軍﹐期與徳皇威廉決一死戰。其招兵之廣告頗爲新奇﹐略云﹕現當春和之天﹐莫妙於往柏林旅行﹐有願往者至某處報告﹐政府當免收其旅費﹐且賜以最有光榮之旅行衣及軍器﹐惟限額若干﹐且年齡須十八以上﹑四十以下云云。英國《泰晤士報》頗譏評之﹐蓋以其近兒戲也。昔日俄之役﹐俄軍頗自驕﹐嘗言欲得日本爲世界一極大之公園﹐取日本女子爲世界之公娼﹐及其終也乃爲娼所敗﹐貽笑於人。玆吉靑納之奇特旅行亦不知能一帆風順否﹖自古用兵者﹐誘敵之術及止追之法類皆虛虛實實﹐各盡其妙﹐或插旗幟以張聲勢﹐或增竈減竈﹑唱籌量沙以自掩其軍情﹐或結芻爲人縛旗於上使驢負之以巡堞﹐或縛生羊擊鼓以退兵﹐然皆不如今日之有假倫惇之奇也。英徳構釁﹐徳之齊泊林飛船嘗渡海來襲倫惇京城﹐英之軍事當局以爲敵機決不於日間來相嘗試﹐故以全力爲夜間之設防﹐並以種種方法欺罔敵人﹐甚至於倫惇本境界域之外別造一假倫惇於愛賓森﹑克勞登﹑斯脫利﹑脫亨姆土丁佩克等處﹐從樹林中築造長巷﹐滿懸弧形電燈﹐大放其光明﹐自天空下視有若都會之市街﹐其眞倫惇則夜間全市黑暗﹐其所許燃點之燈數盞亦加以掩蓋﹐俾僅僅照映街道而飛艇下視則不能見之﹐此亦將來新兵法中新設疑備敵之道也。

予居日本一年餘﹐見其人民似尙有中國古時代野蠻之風﹐縱酒酣歌﹐好談武俠﹐𨿽愈趨愈僞而當時彊國彊兵實賴此也。蓋中古時代人民渾朴而又彊項成性﹐最易動以大義﹐使之效死﹐故日本維新之初卽大鼓吹其武士道﹐舉彼人民佩劍露刃﹑自相仇討之風而導以彊國彊兵之旨趣﹐故能一戰勝我﹐再戰勝俄﹐立躋其國於頭等國之列。然返觀吾國﹐似亦未爲失望﹐燕﹑趙﹑齊﹑魯間此中古時代野蠻之風似尙未發泄﹐苟得人利導之﹐成吉思汗之事業固可再見於今日也。

徳國亦歐洲之後進國﹐其人民亦尙能有此野蠻之風﹐賦性單簡﹐故樂爲凱撒效死﹐所向披靡。如法蘭西則不然﹐野蠻尙武之風已爲拿破侖發泄無餘﹐今日言戰殆不能不加軍士以迷信﹐且無君無神﹐迷信亦無從發生﹐故此次歐洲大戰﹐若徳﹑若奧﹑若俄﹑若英﹑若塞﹑若孟﹐莫不於其宣戰書中大書曰「求上帝保佑我軍勝利。」每次得勝﹐主帥報捷書亦必曰「皆上帝之賜吾皇之福。」日本𨿽不言上帝﹐然亦尊重天皇﹐信佛信天﹐全國佛教亦嘗開戰勝祈禱之會。惟法國自開戰至今﹐其政府及主帥之公布文未見一字道及上帝﹐非曰「賴國民結合之力獲此勝利」﹐卽曰「賴國民服役﹐人道之熱心﹐我軍必得最後之勝利」。又法人保存黨一派曾聯名上書政府﹐要求以法蘭西共和政府名義祈禱上帝﹐法政府拒絕之﹐亦有最眞最巨之價值也。日本旣以兵彊雄其國矣﹐人民亦漸輸入歐洲之文明﹐退出其中古時代野蠻之境界﹐益以天性涼薄﹑舉止輕佻﹐遂一變而爲欺詐驕誇之民﹐予誠不敢斷其將來之有幸﹐苟有良政府以增進民徳爲己任﹐或尙可挽救萬一﹐似現今之大隈內閣﹐仍是不度徳﹑不量力﹐徒知愚其民使爲彊暴而一再鼓勵之﹐其不幸之來愈速矣。不觀夫徳國乎﹖其政府愚其民使爲彊暴﹐其手腕措施無一不在日本上﹐大刀闊斧﹐勇往直前﹐識者尙謂其必敗﹐日本自思政府之良能及徳國否﹖一隻紙老虎硬要東衝西撞﹐何苦來耶﹖予頗爲日本不解。

世界各國其最先之歷史不可稽考﹐類多以神稱﹐而日本爲尢著﹐彼殆以神武天皇爲神﹐至今猶泥於天皇卽神之說﹐視神武之子孫無一非神也。中國歷史自黃帝始始成政治之性質﹐黃帝以前如天皇﹑地皇﹑人皇及世人所盛稱之盤古等亦神也﹐然一國之內稍有智識者均不加上古歷史上之神以迷信﹐革命時𨿽爭道黃帝﹐今五族共和﹐此說亦漸消滅﹐質言之中國殆不能再有他種之迷信矣。自玆以往﹐吾人言救國亦惟有如法國所云「賴國民結合之力」﹑「賴國民服役﹐人道之熱心」而已。乃事有可哂者﹐今之總統亦號神武﹐如系采總統卽神之義﹐彼與總統共保東亞和平之日本人行將怒髮衝冠﹐謂總統乃敢與彼開國之天皇並稱﹐竊恐日人一怒而神武總統粉碎矣。神武總統又嘗著古服祭天﹐其形乃似四不像之怪物﹐可供動物園之陳列品﹐姑不置論﹐蓋予固非動物學大家也。苟予以心理學測度此等行徑﹐是總統殆自居爲天子﹐故視天爲父而祭之。夫天不可思議神也﹐天而有子亦神也﹐時至今日半空中忽降下一人面獸身之神來﹐詎非破天荒之奇事耶﹖嗟夫﹗予讀「國家將亡﹐必生妖孽」之句﹐予爲中國淚下千百斛矣。

甲寅三月間﹐歐洲戰事尙未起﹐歐之社會黨相與研究此武裝世界之結果﹐謂列彊合縱連橫﹐抗不相下﹐惟日增其軍備以圖一逞﹐現𨿽未至決裂﹐而軍費之巨人民已弗克擔任﹐將來非國家破產卽發生大戰爭耳。其一人又曰「吾人預知此大戰爭必不能免﹐寧使其從速發現﹐俾得早了此劫。」其言哀且憤也。未幾﹐奧塞失和﹐全歐果悉捲入戰爭之旋渦中﹐苦戰一年尙無止意。竊念非一方面一敗塗地者﹐決無停戰之期﹐然至此時彼勝利之一方面亦未嘗不力盡神疲﹐一時不能恢復其元气﹐是則軍國主義或亦可以與歐之人告別矣。

有拿破侖一戰﹐歐洲各國悉由君主專制而趨入君主立憲﹑民主共和之時代﹐人民悉得享憲政之幸福﹐此拿破侖所賜也。有今日奧﹑塞﹑英﹑徳﹑俄﹑法﹑日﹑比﹑意﹑土之戰﹐將來所得究爲何物乎﹖此一新問題也。今之歐人效死於疆場﹐各呼號其日耳曼主義﹑斯拉夫主義﹐似若津津有味﹐事後思之恐亦不值一笑﹐而復發生一疑問﹐究爲何苦來也﹖社會黨復從而宣揚其說﹐於是軍國主義將望而卻走矣。今之社會黨所以贊助戰事者﹐𨿽似鑑於危巢碎卵之義﹐其實借此博國民之信用爲將來之發言地也﹐故予敢斷定曰今日歐之人犧牲其如許之生命財產﹐將來所購之代價必大有可觀﹐縱不能達社會主義極端之境﹐然社會政策其進行必較今日倍其速率﹐可操左券也。

將來大戰之後﹐國界問題究能打破否﹖此尙不能預言。然有可以斷定者﹐將來必有國際法廷能操絕巨之勢力以裁判國際上之衝突﹐不許有殘暴之行爲﹐且此法廷乃較海牙平和會髙出數倍﹐可斷言也。昨偶見報載美國曾開一大和平會﹐卽系預備此種法廷之組織﹐並言美國各州曾有一憲法評判﹐曾專判州與州之爭執﹐卽是此大會之雛形﹐而亦卽維持世界和平之良法也。

千九百十年﹐美之巨富加鼐琪君曾捐資千萬金元爲提倡世界平和之費﹐印度人在加爾格所辦之某報卽發抒其議論﹐曰「平和之談未始不美﹐世界平和之民無過吾印人者。然使今日亞洲﹑非洲之人長此現狀而不攺﹐則其所享平和之幸福爲如何﹖」又倫惇僑居之印人某亦致書於紐約某報﹐有曰「吾爲世界一份子﹐聞此豪舉不得不爲世界文化前途賀。吾爲印度一份子﹐素主張印度獨立者﹐則反對此舉宜最力。今某君所倡議者﹐實世界最不平﹑最不道徳﹑最無人道之事﹐𨿽然﹐吾安得有反對之資格﹖奴隸之國必先享獨立而後可以言平和﹐奴隸人民必先破壞專制虐政而後可以言和平﹐蓋國必獨立﹑國與國必平等而後戰禍可弭而平和之幸福可享。」予讀斯言﹐予對於未來之中國不禁又有許多杞人憂天之言矣。「世界平和之民無過吾印人者」一語﹐彼印人實言大而誇﹐乃竟撇中國人於腦後﹐其實中國人之愛平和不讓印人﹐今且過之矣。予本思普勸吾民靜坐以待世界平和之至﹐彼所謂世界國際法廷必以平和之餘瀝贈我最愛平和之中國人﹐然予言究足信否﹐世界將來究能和平否﹖予不敢力證其有。縱使有之﹐國與國不平等瞠乎人後﹐向人哀求平和之餘瀝﹐亦將羞死也。故予乃敢再誦倫惇之印人之語曰﹕中國亦奴隸國也﹐人民亦奴隸人民也﹐不求自立﹑不思破壞專制虐政﹐竊恐有平和乃不能坐享﹐卽能坐享亦不能飽我饑腸也。嗟夫﹐國之人可以興矣﹗

予今作一比諭﹐以袁世凱之厲行復古政策﹐任用舊官僚行野蠻之專制爲極可恭維者﹐如歐洲各國當日之厲行軍國主義相等﹐人民苦於負擔﹐願其破產或了結於一戰﹐亦惟祝袁氏速盡其復古專制之餘力﹐俾得早蹈亡國之禍或發生大革命之浩劫而已。蓋非死數度不能生﹐中國之現象已至如此﹐無可深諱也。

有歐洲此次之戰爭爲軍國主義之末運﹐彼日本人猶亂抓亂跳﹐思用其武力於中國﹐識者謂其大愚。然中國今日之徒言平和不修軍備者﹐或爲世界所許矣﹐乃又不然。歐之人且引比利時爲我借鏡﹐謂國立於世界﹐其國人無自救之能力者﹐必不可邀世界之憐恕﹐比利時非其類也﹐中國柰何乃不學比利時﹖夫學比利時非難事﹐在我肯學否也﹖如果願學﹐則此赤鐵黑血之事業亦非奇事﹐他國練兵必須三年或二年﹐他國人服兵役亦由立正稍息﹑徒手教練﹑持槍教練始﹐亦與中國相同﹐蓋均非生而知之也。且不獨比國如此﹐卽英﹑徳﹑俄﹑法亦莫不如此﹐中國又何不可如此哉﹖質言之﹐在此軍國主義尙未完全敗退之時代﹐吾人終不可不言武事﹐而吾人對內﹑對外且在在皆須求幸福﹑求安全於槍尖之上﹐人之必欲亡我之爲快者𨿽不得爲大智﹐我之束手待死者乃實大愚。國人宜抖擻精神﹐熬過此關﹐將來世界果有平和之日﹐以吾人素愛平和之根性處之﹐偃甲息兵亦大易事。譬之鄕人皆鬥於我側﹐我𨿽不鬥﹐然亦須摩拳以待以防波及﹐彼輩果息斗者﹐我自下其手可耳。

歐洲戰爭﹐各交戰國互以人道正義自詡﹐究竟孰是孰非﹐無論何人皆難判斷之。蓋以談人道正義者而竟至互相激戰﹐似均有過戾﹐然不用武力或又各有其不得已者在也。質言之﹐世界趨勢如此﹐且非如此世界不能進步﹐而軍國主義亦長無了結之日也。與其於此中求公理﹑別是非﹐毋寧加罪於軍國主義。然軍國主義非人也﹐亦非物也﹐亦無可從而罪之﹐則惟有太息於世界趨勢如此有必然者而已﹐太息之中偶存有一綫之樂觀﹐則亦惟有希望此戰爭可以促進世界之文明﹐早了結此軍國主義之時代而已。如就目前論﹐徳國以一國而抵抗數彊國﹐無論勝敗均足爲一世之雄﹐然此間堅決不屈者又有一比利時﹐其气槪亦足以自豪﹐𨿽國危邦覆﹐非戰之罪亦足與徳並稱矣。至若法蘭西﹐似亦迫於不得已而戰﹐且其人民具有眞正愛國之精神而深明國家之關系者﹐一日執干戈抗彊暴﹐肝腦塗地而不悔﹐實至眞至確之救國觀念有以促之﹐較彼日爾曼人﹑斯拉夫人﹑英吉利人迷信君主似爲少數人所驅策者﹐誠有不同。故予自閱歐洲戰電以來﹐恆不願見法蘭西之敗﹐以法不可敗也。苟法而可敗﹐是示世界以共和國家之弱點﹐非世界人民之幸也。

國人有世界眼光者﹐恆曰徳國不可敗﹐徳敗而英﹑俄勝﹐中國瓜分於將來議和時﹐一言便了矣。此說也﹐予信之﹐且予亦甚佩服徳人之雄風﹐但必恭維徳人將來執世界之牛耳﹐平心論之﹐中國未必見佳﹐而世界或更不堪設想也。故予𨿽信是說而不願國人依賴之﹐國人值此世界多事之時﹐無論英﹑俄﹑徳﹑法均有其優美之點可以供我欽佩﹑貽我教訓﹑俾我得受感覺而奮然興起﹐徒希望一方面之勝利﹐冀以苟延殘喘﹐其言齷齪﹑其意卑劣也。

徳人斥英吉利爲鏗鏘之金錢而戰﹐又曰英當負此次歐戰首禍之責任﹐其言當否﹐非所敢知。然英吉利爲僞君子﹐則予所深信者也。俄羅斯本一專制國﹐至今日乃不能不恃國民聯合之力以禦敵﹐是俄人苟立有奇勛者﹐將來固可向俄皇要求自由以償今日之勞績矣﹐故予頗謂俄人赴戰所得之價值較英亦爲重也。質言之﹐今日之戰﹐英徳之戰而已﹐一則彊暴一則姦狡﹐一則眞小人一則僞君子﹐欲求他日世界之和平﹐徳當敗﹐英尢當敗﹐俄亦不可勝以長其專制之焰﹐惟有一法蘭西尙可恕耳。比利時以一小國乃爲徳之勁敵﹐其中徳要害幾駕俄法之上﹐俾間接困英之計劃竟莫得而施﹐𨿽然﹐比固曰尊重其中立而禦彊暴之侵其中立也﹐徳縱有萬分無已之苦衷亦不能道出﹐故遂居彊暴之名而不卹﹐是其中最苦者乃在徳而不在比。當列日之戰﹐比橫當徳軍進路﹐俾法國得以整理軍備﹑英師得以渡海﹑俄師得以入普﹐時至今日﹐徳猶出東入西﹐疲於奔命﹐其苦亦可謂烈矣。然比利時立此奇勛且犧牲其邦土﹐天下後世猶不免評其爲英之功臣而已﹐亦可嘆也﹗

比利時爲歐洲國際上衝突之中心﹐歷來禍亂之媒介﹐列彊均抱一越國鄙遠之心﹐思翦此區區者﹐以爲已有﹐特以一人投骨﹐羣犬磨牙﹐因置之爲甌脫地。是非相讓之結果乃相爭之結果也﹐非有所尊重而不敢動﹐乃有所顧忌而不得動也。一旦戰端開始﹐列彊均視此爲必爭之地﹐於是所謂公認其爲局外中立者固可得而公破之﹐不過首先發難者𨿽得優勝之勢﹑先發之利﹐而大不韙之罪名亦隨之而已。然欲徳國學宋襄公賈仁義之虛名﹐受身敗天下笑之實禍﹐徳豈爲哉﹖故吾人局外評論此事﹐固當尊重比利時﹐然亦不可厚非徳國﹐且尢須知國際公法之不可恃﹐局外中立國之不可爲﹐事至緊要關鍵時﹐無一種特殊之精神﹑毅然無卹之決心﹐不足以言立國之道也。

今之人盡贊美比利時而厭言土耳其﹐其實比之於英﹑土之於徳似同一關系也。徳土交歡﹐以巴格達大鐵路爲媒介﹐此路由柏林經過君士坦丁﹐橫貫小亞細亞﹐出巴格達及波斯灣口﹐徳實利用之以行其殖民之大政策﹐且同時爲世界交通上之大革命。彼蘇夷士航路及西伯利亞鐵路或將因此而銳減其價值﹐英俄均有不利矣﹐故英乃漸易其防俄之政策﹐變其維持達達納爾海峽阻俄海軍出路者爲仇土之舉﹐且又恐俄於黑海先得勝利﹐乃皇皇然先以海軍叩土之海濱而問罪。然土耳其究如何乎﹖謂其純粹爲徳之傀儡﹐殊不盡然﹐蓋土耳其回教國也﹐其土地在歐洲者介居於耶教國之間﹐次第爲耶教國所迫壓﹐今日割五城﹑明日割十城﹐迨至最近之巴爾幹戰役結果則捉襟見肘﹐幾不能自存於歐洲﹐徒以英俄之暗潮乃保有一角﹐國家至此﹐焉有不思圖彊雪恥者﹖今益以巴格達鐵路之關系﹐歐洲土耳其所失地悉漸成斯拉夫人種之勢力﹐舉柏林至巴格達之通路茅塞而橫梗之﹐使徳之巴格達政策大受影響﹐是徳亦頗不願土之失勢於歐洲也。土徳聯合﹐徳𨿽具莫大之野心﹐而土亦實苦心孤詣﹐冀雪近年來之深恥巨辱。達達納爾海峽一戰﹐抵拒英﹑俄﹑法腹背水陸之夾攻﹐力不少衰﹐志不少餒﹐其精神與價值可以供人之敬慕﹐不讓比利時也。

英比之關系﹐徳人言之嘵嘵﹐我中立國人不爲此日耳曼之口吻。但遠觀一九一一年比國上下兩議院關於軍事之討論﹐足以證明比國實欲脫去中立之羈絆加入最彊者之一面﹐其理由書有曰「比之永遠中立﹐乃所以保全歐之均勢」﹐陳詣甚髙。比以絕大代價始易得此中立條約﹐世人方爲比幸﹐實則比之困難及危險有此乃更甚。今爲比計﹐當請列彊開一公會取消比之獨立﹐則比庶得自由﹐倘非然者﹐一旦徳法有事﹐比爲中立所束縛﹐勢將盡驅其民與首犯中立者抵抗﹐因此之故﹐比遂不得不助乙國而敵甲國﹐旣助乙國則以其運命與乙國相連屬﹐卽使比兵戰勝﹐乙國不競﹐比亦同受其害。在戰略及政策上論之﹐比宜支配現勢不宜爲現勢所支配也﹐且比人不得謂敵兵入比境後始爲犯比中立﹐須知敵於比境附近集兵已早犯比中立﹐此則徳法所同﹐比又何必俟其力彊者之一面敢於穿境而過者乃起而與之敵﹐事之蒙昧有過於此者乎﹖況兵之取攻勢者﹐其力恆彊於取守勢者而勝敗之機先伏﹐比又何必常於敗之一方面聯合其運命而不加擇別於其間乎﹖總觀此言﹐是則比之於英法或亦最後擇別而得之良友也。旣言有所擇別﹐則比之敵徳或不僅爲中立問題﹐而另有一種特殊之精神足供中國人之贊嘆也。

「比宜支配現勢﹐不宜爲現勢所支配」一語﹐此卽比利時特殊精神之所在也。比前此之爲中立國﹐受現勢所支配也﹐然其害比人已歷歷道之矣。今欲支配現勢﹐則自以脫去中立爲先務﹐蓋非脫去中立不能擇別一國聯合之以支配現勢也。最近戰役﹐比𨿽未實行脫去中立﹐吾人苟不敬重其特殊之精神﹐則隨人之後痛詈徳意志而已。然詈徳之於比利時無益也﹐於我國尢不必有此一副長喙也。且靑島之役我國受中立之害苦矣﹐吾人苟欲尊仰比國之特殊精神而竊思步武﹐則宜熟讀前文﹐須知「永久中立」四字至和平之美稱也﹐而比以爲束縛﹐且欲解除之﹐是介於兩大之國明明無中立之餘地而倚賴中立﹐是爲無立國之精神者矣。比因具有此立國之特殊精神﹐故終克出於一戰以期支配現勢。吾人與其敬重比爲自保其中立而戰﹐毋寧謂其雄風泱泱爲支配現勢而戰乎﹖此外又有一必知之點﹐則我國乃眞爲爲現勢所支配之國也﹐將來列彊媾和時﹐我無發言之權而爲分割之料﹐是可爲痛哭流涕矣。流涕之餘﹐不獨無面目對比﹐且又何敢望與土耳其並論﹖故我乃極力贊土﹐謂其亦有支配現勢之雄心﹐與比利時同一可敬也。

徳之人有謂比利時實愚者﹐英﹑俄﹑法之人亦有謂土耳其實愚者﹐然皆讕語也。比苟不敵徳﹐讓其假道出師﹐英﹑俄﹑法三國必將仇比﹐萬一徳人得最後之敗績﹐比將與徳同處不幸之厄運中﹐且先徳而受協商國臠割之害。卽使徳獲勝利﹐將來徳之處比又如何﹖竊恐非假道之誼卽可動徳人友愛卵翼之心也。予於此敢斷定比如聯徳當不僅許徳假道﹐且必隨徳與協商國爲敵﹐如今日之與英法聯軍之情形相同﹐蓋非出之一戰﹐比終不能達其支配現勢之目的也。但與徳戰亦戰也﹐與英法戰亦戰也﹐此其間究與英法戰乎﹐究與徳國戰乎﹖此在比之自擇﹐且此種之擇別尙非根本問題﹐根本上之大計劃惟在一戰字﹐擇何方面而戰﹐此不過計劃上一種應用之手續耳。且比之人固嘗言曰「摩洛哥問題未定以前﹐徳實爲比好友﹔摩洛哥問題旣定之後﹐法或較徳爲佳。此中宜大加審愼﹐未可冒昧從事。或直派參謀官駐紮於徳﹑法﹑英﹑荷四國使館﹐細心研究此事﹐當以全國之利害爲本位﹐不當以感情之作用爲本位也。……比人受法之文化最深﹐常爲法之意見所轉移﹐至宜注意。徳爲聯邦帝國政體﹐法爲共和政體﹐就兵事言﹐比終以向徳爲愈。法自共和以來﹐內政分裂﹐日趨微弱﹐徳則蒸蒸日上﹐有旭日當天之勢﹐況在兵事上原須保存一極大之階級思想﹐以共和爲政者萬難與帝國主義相馳騁也。」以上之言﹐見諸一九一一年「遠東通信」《比議院國防問題軍事脫立中立之辯論案》﹐所言卽親徳主義也。是可知比固嘗欲與徳攜手也﹐今攺其方略以聯英法﹐使徳居侵害中立之惡名﹐而比則義正詞嚴﹐博世界各國之稱許﹐比固未失計也。但其未失計之處不全在拒徳入境之時﹐追憶一九一一年議院辯論之情形﹐尢不能不深嘆比軍事家用意之深遠也。此中又有一可稱述之點﹐比人明知法之共和政體不能與彊暴抗﹐今毅然從之﹐人民又極受法民之感化﹐發揮其至眞至確之愛國精神以救垂危之國﹐尢可敬也。

土耳其之情形較比利時尢爲迫切﹐試思歐戰之導火綫非近東巴爾幹問題乎﹖巴爾幹問題亦卽土耳其致命之傷也﹐土卽不戰﹐他日歐戰了結﹐土欲不爲現勢所支配﹐能乎抑不能乎﹖欲求不罹此劫﹐則惟有期望支配現勢﹐然則戰而已矣。聯徳而戰擇其爲害少輕故耳﹐戰而勝﹐土從此將振其國威﹐盡驅斯拉夫人種於歐洲土耳其以外﹐以雪近代之仇﹔戰而不勝﹐受列彊之臠割﹐亦土之分也﹐且無可幸免者也﹐亦無所謂愚無所謂不愚也。

意大利太無丈夫气﹐背盟而守中立﹐斯守中立可耳﹐乃久而又久﹐思乘奧人之疲敝﹐甘心於奧﹐徳人譏之﹐謂其自暴棄應得之權利而縱身自投於不幸之漩渦中。予意則謂加入戰爭原不惡﹐背盟亦不可厚非﹐惟欲仇奧則一九一四年之秋卽宣戰可耳﹐待至今日乘人之隙﹐非予所取也。然開戰以來已及二月﹐又無煊赫之戰功可言﹐何苦來哉﹖

英人驅印度人於戰場﹐人爲印人悲﹐予爲印人喜。蓋印人爲奴久矣﹐玆得有當兵之資格﹐且立戰勛﹐印之人或有昂頭吐气之日矣。予固嘗聞有當兵之義務者必有自由之權利﹐此義務固可求得此項權利也﹐印人其勉之﹗

歐戰中最遭不車者莫如波蘭﹐俄徳之人戰於其野﹐屠其人民﹐火其屋宇﹐波之人無罪於俄﹐亦無罪於徳也。且波蘭人分裂其土爲二國之奴隸已非一日﹐方冀托庇於大國可坐享和平之幸福﹐詎知二國乃假其地爲搏逐之場﹐使遭池魚之殃﹐波之人何處呼冤哉﹖此外又有最妙之點﹐二國均以波蘭救世主自命﹐俄人曰吾將奪徳所取之波蘭土地重立波蘭王國﹐徳人亦曰吾將使俄人棄其波蘭一部分之領土爲波蘭王國重建之基礎﹐一若此戰乃爲波蘭爭其舊都﹑復其故物而發﹐然細繹其言﹐則不過慷他人之慨而已。且預計特派一親支貴族戴波蘭之王冠﹐使永遠爲其附庸﹐於波人奚益焉﹖而彼彊大之國反借此自詡爲人道﹑爲正義﹐其實苟眞爲人道﹑正義者﹐各自棄其所占之波土﹐畀波之人立國立政府可也﹐戰又胡爲者﹖自吝其所有而欲奪人所有以施恩﹐又胡爲者﹖予竊爲彼彊大之國羞。

各屬地之戰爭亦是至無聊之事﹐苟他日本國敗者乃以畀人﹐胡如當初不奪之爲愈﹖使本國而勝也﹐則以一紙條約劃入本國版圖可耳﹐今日碌碌又奚以爲﹖

歐戰聲中有一最新穎之名詞曰「教訓」﹐不獨歐人言之﹐卽遠在西半球之美利堅前總統羅斯福亦發洋洋大文刊諸雜誌﹐標其題曰《吾人所得歐洲戰爭之教訓》。文中歷述比利時﹑盧森堡二國之受禍﹐國際條約之不可恃﹐巴拿馬炮臺之不可不築﹐每年制艦費之不可裁﹐武備軍事尢不可不講﹐其措詞可謂激警矣。美猶如此﹐我將如何﹖或曰我中國遠處東方﹐旣未曾與人締結國際條約以鞏固國境﹐又無巴拿馬運河炮臺之可築﹐更無基本之海陸軍隊可以爲增師制艦之擴充﹐醉生夢死於此而足﹐又何必遠引羅斯福之名言擾國人沈酣之深夢﹖予曰﹕罪過哉﹗

又聞之甲國以武力壓抑乙國﹐亦謂之曰「教訓」﹐徳之敵英﹑俄﹑法也﹐其宣言曰英實世界動亂之媒孽﹐俄尢野蠻橫暴之巨擘﹐其他如法﹑如比均各有其非﹐吾徳將加之以教訓﹔然英﹑法﹑俄﹑日之仇徳也﹐亦宣言曰徳爲半野蠻人種﹐予等亦聯合而加以教訓。好事者且列爲預想之條件﹐曰徳將取消其陸軍第一之資格﹐並讓海上霸權於英﹐是則徳國所得之教訓也﹔而徳之軍人又抗言報之曰﹐吾徳所得之教訓﹐戰勝卽正義一語而已。血肉橫飛﹐詈聲充耳﹐吾人果以何種根據而評判其是非乎﹖

予於此而又有感﹐列彊互以野蠻相詈﹐互以武力加於其所指野蠻之國﹐列彊究孰爲野蠻孰爲文明﹖在此一篇洋洋教訓未終了之前﹐終不能以空言解決之﹐惟將來戰事結局勿論誰勝誰負﹐必能各得其心領神會之教訓而去﹐斯可知也。然返觀吾國豺狼當道﹐狐鼠橫行﹐是眞爲野蠻國也。設有他國以野蠻詈我而加我以教訓﹐其若之何﹖卽使如一般袁政府卿大夫士所云﹐現中國已成承平之世﹐而外人必如英之詈徳﹑徳之詈俄﹐無端加我以野蠻之名詞﹐又無端而興師動眾﹐不遠千里而來加吾國以教訓﹐吾國又將如之何﹖予對東鄰﹐予已心懼﹐然予料中國之後患乃不僅此。英加徳以教訓﹑徳加俄以教訓﹐美人旁聽此教訓而去﹐卽有人提倡預防之道﹐吾人不善旁聽而坐待此教訓之來﹐其來也﹐如村學究之撲頑童﹐鞭撻從事矣。今日有受東鄰之鞭撻而嚶嚶啜泣者﹐然他日尙有甚於鞭撻者又如何﹖是宜速自猛省已﹗憂時之士痛哭陳辭﹐𨿽不敢上儕於羅斯福﹐然世界有益之言固不專出諸羅斯福之口﹐愚者千慮亦有一得也。

歐戰以來﹐全球震動﹐卽缺少世界眼光之中國報紙亦多傭譯人紛紛譯英﹑美﹑徳﹑日諸報之陳言實諸篇幅﹐大標其目曰「歐洲之戰報」﹑「世界之風雲」。吾國人鑑於市面之恐慌﹐西人之紛紛回籍﹐洋貨之缺少及暴騰﹐靑島之戰事﹑山東人民之流離遷徙﹐亦知中國而外實有此意外驚天動地之奇禍﹐不得不向報紙堆中閱其事實以資談柄﹐是卽引起國人注目世界大勢之好教訓也。但此教訓爲印板文章﹐未經名人爲此詮解﹐又無良教師爲之教授﹐其中利害之關系固仍茫然無知也。不幸而又有中日之交涉起﹐國人受此番切身之教訓﹐對於歐戰或又加一層之注意矣。

戰事愈延長﹐各交戰國所抱之欲望必愈擴大﹐但在戰爭未結局之前多不以其腹稿示人﹐惟有心人得於暗中揣測之。欲求一語以包括其戰爭結局之目的﹐則欲圖一勞永逸之策﹐且恃其戰勝之獰威﹐攫取許多之利益以償其戰爭之損失而已。現時足以供此項之損失者﹐在歐洲惟巴爾幹及近東土耳其耳﹐但此巴爾幹諸小邦亦多加入交戰國之列﹐究之事後孰先受分割之痛者﹐當以徳之勝負爲標準。使徳而勝也﹐與徳爲仇之塞爾維亞及們的內哥羅自應供徳之烹割以泄其忿﹐如土耳其者似有可圖暫時之安全也。使徳而敗﹐塞﹑們二國附諸英﹑俄﹑法三彊之驥尾﹐同時亦得以戰勝國自豪﹐而土耳其乃有滅亡之禍。土耳其如亡﹐俄國或有利益﹐至若英﹑法二國實無最大利益之可言。且此中關系𨿽爲此次戰爭之導火綫﹐而其所以小題大作﹑捨死力爭者﹐乃在夫孰握海上霸權﹑孰握陸上霸權之點。因欲解決此點﹐乃各投其一星之火燃此導火綫﹐成此巴爾幹之爆裂。此爆裂之地在戰爭終局後必狼藉不堪﹐實無得此可樂之趣味。吾人苟一思之﹐此時之中國較諸巴爾幹戰血餘腥﹑荒涼滿目者如何﹖吾人自幸其安全﹐彼新握海上霸權﹑陸上霸權之戰勝國亦將羨慕吾人之安全﹐攫取吾人安全之樂土爲彼戰勝國之勝利品矣。譬如一大博局﹐其中呼幺喝六之人悉皆豪商大賈﹐其勝負殊不能以局中之現有貨幣計﹐而天下名都大邑之巨產﹑巨大建築實爲此局中之博注。嗚呼痛哉﹗中國不幸此時乃成一博注﹐而爭其勝負者卽彼英﹑俄﹑徳﹑日也。至於巴爾幹及土耳其﹐不過博局中暫用之貨幣耳﹐可不嘆哉﹐可不懼哉﹗

談歐戰至此﹐人問予胡以爲此瑣匕之談﹖予曰是卽予个人所得之教訓﹐取以形諸筆墨﹐此一寸心固是喚人愚夢之赤心也。人問予何不作大塊文章寫之﹖予曰予不文﹐不敢厚顏亦作戰役史論。史論二字尢予所畏﹐隨便談談﹐只好塡筆記之篇幅也。

偶閱七月十八日《時報》北京專電﹐袁世凱總統府之內史監致函內務部﹐請查禁坊間出版之《中國預言》。予亦嘗於報紙廣告中見有《中國預言》之廣告﹐大標其題曰「金聖嘆手批本」。予頗喜閱金批之書﹐然予卻不信此種荒唐之說﹐故等閒視之﹐未一購閱。後見查禁之電﹐好奇之心生﹐遂亟購一冊閱之。看來看去﹐總看不出袁家天下的好處來﹐宜夫此老之勃然憤怒﹐毅然查禁也。是書𨿽曰金批﹐然亦不過《推背圖》六十段並一金序而已﹐其序亦僅言《推背圖》﹐而呂望《萬年歌》﹑諸葛亮《馬前課》﹑李淳風《藏頭詩》﹑邵康節《梅花詩》﹑劉伯溫《燒餅歌》﹑黃蘗禪師詩等篇並無聖嘆隻字﹐書賈匯刻成編﹐統名曰「金批祕本」﹐亦欺人之道也。金批《推背圖》﹐證其已往之事至三十三象而止﹐此象乃滿淸入關之徵。若三十四象成何事實﹐聖嘆固無從臆測也﹐故其言曰「證已往之事易﹐推未來之事難。然旣證已往﹐似不得不推及將來﹐吾但願自此以後﹐吾所謂平治者幸而中﹐吾所謂不平治者幸而不中﹐而吾或可告無罪矣」云云。予閱是書﹐首注意金批﹐故於三十三象以前有金批證實已無舛誤者毫不注意﹐而於三十四象以後加以思索﹐求其與金批是否符合﹐覺金亦有談言微中之處﹐代爲補證數則列後。

三十四象讖曰「頭有發﹐衣怕白。太平時﹐王殺王。」頌曰「太平又見血花飛﹐五色章成裹外衣。洪水滔天苗不秀﹐中原曾見夢全非。」金批曰「此象疑遭水災或兵戎﹐與天災共見﹐此一亂也。」予曰此象主洪秀全太平天國之革命﹐「頭有發」言長髮也﹐「太平時」言國號也﹐「王殺王」言東王﹑北王之自相殘害也﹐「洪水滔天苗不秀﹐中原曾見夢全非」二句嵌入「洪秀全」三字﹐且又隱指曾國藩之姓﹑太平天國之必敗也﹐妙極準極。

三十五象有「西方有人﹐足踏神京」之句﹐又有「帝出不還」﹑「帝子臨河築金臺﹐南有兵戎北有火」之句﹐實指咸豐出狩熱河﹐英軍火焚圓明園之事。金批曰「此象疑有出狩事。」此言中也。

三十六象頌曰「雙拳旋轉乾坤﹐海內無端不靖。母子不分先後﹐西望長安入覲。」金批曰「此象疑一女子能定中原﹐建都長安。」予曰金先生誤矣﹐此主西太后庚子出狩西安之兆﹐第一句之「拳」字並含有拳匪之意。女子固是女子﹐長安亦是長安﹐惜西太后乃非定中原之女子而爲覆滿淸之女子耳﹐然亦足見金先生妙思﹐亦能稍得其端倪也。

三十七象讖曰「漢水茫茫﹐不統繼統。南北不分﹐和衷與共。」頌曰「水淸終有竭﹐倒戈逢八月。海內竟無王﹐半凶還半吉。」予曰此象乃淸亡之徵﹐「漢水茫茫」指武漢首義之地﹐「倒戈八月」指首義之時﹐「水淸終竭」﹑「不統繼統」指淸亡之宣統朝代﹐「南北不分﹐和衷與共」嵌入「南北共和」四字﹐「半凶半吉」亦是民國共和宣布後之實情﹐且半吉似屬袁字﹐蓋言共和半凶之故乃在此袁氏之當權也。金批於此象乃不能置詞﹐此殆金所不能料者。南北共和眞是空前絕後之事﹐予非生在金後得見此舉﹐又焉能言之歷歷乎﹖金序又有曰「胡運不長﹐可立而待﹐毋以天之驕子自處。」使金當時知此象卽爲淸亡之徵﹐其欣喜當何若﹖惜哉其不知也。𨿽然﹐三十七象以前之事旣如是眞確﹐三十七象以後之事又焉知不一一非僞﹖予智不及金聖嘆﹐又烏從推測之﹖乃就金批所推測再贅數則。

三十八象讖曰「門外一鹿﹐羣雄爭逐。劫及鳶魚﹐水深火熱。」金批曰「此象兵禍起於門外﹐有延及門內之兆。」予曰此卽指歐戰言也﹐《推背圖》至此遂具有世界眼光﹐可謂極妙。

三十九象有「鳥無足﹐山有月」之句﹐似指靑島。又云「旭初升﹐人都哭」﹐是明明指東鄰日本之禍矣。金批云「此象疑一外夷擾亂中原。」信然無訛﹐且此象尙有「十二月中气不和」之句﹐似尙切合舊曆甲寅十二月之事﹐日本要求條件固於是月遞出也。

四十象有句曰「一二三四」﹐似指民國四年。又云「一口東來气太驕﹐腳下無履首無毛」﹐「一口」卽是「日」字﹐「無履無毛」恰恰畫出一个日本人來﹐惟末句有「生我者猴死我雕」之句﹐以嵌字法測之﹐其中乃有「猴死」二字。或曰孫中山亦猴也﹐究竟民國四年該死者是那一个猴﹐則非予之所敢知也。

四十象之後實無從推測﹐閱金批亦不敢謂其言爲是﹐惟四十一象有「稱王只合在秦州」之句﹐參考他篇﹐如《梅花詩》亦有「豹死畱皮﹐長安秋色」之句﹐如禪師詩又有「旗分八面下秦州」之句﹐豈亡淸死灰尙有在西安復燃之一日乎﹖予頗不信其有此。

四十二象有「美人自西來﹐朝中日漸安」之句﹐有「中日安」之字樣﹐或者此時因美國自西來而中日交涉遂無事矣﹐是亦可喜之兆也。惟四十五象又云「有客西來﹐至東而止。木火金水﹐洗此大恥」﹐又云「金烏隱匿白洋中﹐從今不敢稱雄長」﹐或木鞋兒尙遭教訓也。

予所最喜者爲五十九象﹐此象數將終矣﹐其詞曰「無城無府﹐無爾無我。天下一家﹐治臻大化。」又曰「一人爲大世界福﹐手執簽筒拔去竹。紅黃黑白不分明﹐東南西北盡和睦。」金批曰「此大同之象。」予亦曰至此而世界大同矣﹐世界亦終有大同之日矣。在此象之前之五十六象又有句曰「飛者非鳥﹐潛者非魚。戰不在兵﹐造化遊戲。」可見促進世界大同者仍賴戰爭﹐非可坐致﹐然則今日武備不可不講矣﹐此言也望人勿以荒唐之言而鄙棄之。

此書之發刊﹐其跋言有曰「民國時代例無忌諱。」蓋在君主時代﹐个人之天下患得患失﹐故惡此書。若五族共和﹐其間絕無个人之得失﹐只寓國運之盛衰﹐爲總統者禁之何爲﹖

宋張邦昌﹐齷齪小人也﹐然其人乃屢遇奇運。當元符三年時奉旨出使髙麗﹐適其國王薨﹐國人重中國使人﹐權立邦昌爲王﹐旬月後宋帝詔還之。靖康中又奉旨使金營﹐金人圖滅趙﹐立邦昌爲楚帝﹐服衮冕朝百官三十餘日而罷。嗟哉﹗此人命宮中不知主何星曜﹐乃能屢竊南面之權﹐作臨時之國王及皇帝。予於此乃大爲項城悵恨﹐惜未具有張邦昌之命﹐𨿽曾出使髙麗﹐阿附異國﹐乃尙不能得皇帝一日半日之冊封﹐碌碌長年﹐行將就木﹐深羨張邦昌之奇遇而不能達其的﹐天耶時耶﹑運耶命耶﹖袁崇煥有知﹐亦當爲彼力圖上進之孝子賢孫灑幾點悲憤之淚﹐呼天夢夢也﹗

暇時偶與友談中國務省之方言當以何處爲最優﹐予首取蘇州語﹐友問其故﹐予曰吳儂軟語最適於表情。今試隔鄰而聽吳娃語聲﹐無論其人妍醜奚若﹐其語聲之纏綿﹐總足使人之意也消﹐可愛也。又有論吳歌者﹐其言曰吳音淸柔﹐歌則窈窕洞徹﹐沈沈綿綿﹐切於感慕﹐故樂府有《吳趨行》《吳音子》﹐又曰吳﹐皆以音擅於天下﹐他郡𨿽習之不能及﹐可見自古已有定論矣。

世間男子喜怒哀樂之事﹐其極點恆在女子之身﹐縷列之以見一斑。夫最可喜者美人之眼波也﹐且尢不止眼波﹐世有作美人百態詩者﹐是美人自頂至踵均可喜也。最可悲者思美人不見﹐求美人復不得﹐或與美人有情而事不諧﹐凡小說以苦情﹑哀情名者﹐其間固不能脫出男女之窠臼也。他如最可厭者爲醜婦多作怪﹐最可怕者河東獅子吼及悍婦詬誶之聲﹐最可聽者爲小女子之歌喉﹐最可樂者爲意中人之來歸﹐均皆其最著者也。世無女子﹐男子必無喜怒哀樂七情之可言﹐而世間之喜怒哀樂悉發軔於男女之間。予於此乃深羨彼世間多情之眷屬﹐並贊美其爲極樂國中人﹐而於彼生無艷福者又不禁爲彼抱一片同情之痛﹐且嘆孽海茫茫﹐眾生苦惱﹐乃不僅我一人也。

予弟昨詢予一事﹐略謂中國幼童恆畏見外國人﹐何故﹖予思此間頗有研究之價值。蓋中國父母長上之撫孩提﹐遇其啼哭或有所乞索時恆以外國人恫嚇之﹐並造作種種無稽之談﹐謂外人如何暴厲﹐當之必無幸﹐以止小兒一時之啼聲。譬諸《三國演義》所述﹐人聞張遼之名﹐𨿽小兒亦不敢啼﹐其實小兒焉知張遼﹐更焉知張遼之可畏﹖不過父母長上一時﹐故意渲染張大之﹐不期而輸入兒童腦中耳。在父母當時之意﹐亦不過止小兒暫時之聲張﹐然其爲害乃種植小兒以畏外人之劣根性﹐至成人時或半成人時﹐每見外人終不自覺而生畏懼。又譬如人本不畏鬼﹐且深知無鬼﹐亦因童時常受恫嚇之故﹐腦筋中畏懼之夙念終不能自拔﹐意气消沈﹐精神頹喪。人旣不武﹐國焉不弱﹖是在此後之爲父母長上者有以救正之﹐其實教育兒童之法只宜啟導之﹐循循善誘之﹐不在作此無稽之談恫嚇之以傷其腦也。

古來詩人名士﹐最不幸者爲陸放翁。予此言甚怪﹐特以陸之事實証之。放翁初娶唐氏女﹐伉儷相得﹐弗獲於姑﹐陸出之未忍絕﹐爲別館住焉。姑知而掩捕之﹐遂絕﹐後攺適同郡宗室趙士程。春日出遊﹐相遇於禹迹寺南之沈園﹐唐語其夫爲致酒肴﹐陸悵然賦《釵頭鳳》一詞曰「紅酥手﹐黃藤酒﹐滿城春色宮墻柳。東風惡﹐歡情薄﹐一懷愁緒﹐幾年離索。錯﹐錯﹐錯﹗春如舊﹐人空瘦﹐浪痕紅鮫綃透。桃花落﹐閒池閣。山盟𨿽在﹐錦書難托。莫﹐莫﹐莫﹗」唐見而和之﹐未幾怏怏卒﹐放翁復過沈園﹐賦詩哭之﹐已足稱情天之恨事矣。後放翁之蜀﹐宿一驛中﹐見題壁云「玉階蟋蟀鬧淸夜﹐金井梧桐辭故枝。一枕淒涼眠不得﹐呼燈起作感秋詩。」詢之則驛卒女也﹐遂納爲妾。方半載﹐夫人逐之﹐此夫人當非唐氏女可知也。妾臨行賦詞曰「只知眉上愁﹐不識愁來路。窗外有芭蕉﹐陣陣黃昏雨。曉起理殘妝﹐整頓教愁去。不合畫春山﹐依舊畱愁住。」此又一恨也。賢妻美妾無福能消﹐悍婦惡姑此情誰怨﹖亦難乎其爲放翁矣。況放翁處天下多事之秋﹐中原板蕩之日﹐鮏羴徧地﹐胡患彌天﹐放翁一生又碌碌不得志﹐望空揮淚﹐無處埋愁﹐不得已而寄情香艷﹐聊以自遣﹐又復遇如許之恨事﹐反加煎縛。「篋有吳箋三百个﹐擬將細字寫春愁」﹐翁詩曾自道其恨矣﹐悲哉﹗

龔定庵生平放浪不羈﹐頗愛婦人﹐所遇亦甚奇﹐故晚年有「試問英雄末路裏﹐溫柔不住住何鄕」之詩﹐𨿽傷心語亦得意語﹐蓋終有鄕之可住也。其子孝拱較乃父尢怪﹐所謂上有好者下必甚焉者殆是。孝拱初名公襄﹐後乃屢攺其名曰刷剌﹑曰橙﹑曰太息﹑曰小定﹑曰昌匏﹐愈攺愈奇僻。嘗入粟一應京兆試不售﹐大恚﹐由是棄舉子業。好爲狎邪遊﹐顧以性冷僻﹑寡言語﹐落落寡合﹐中年益落魄不堪﹐至以賣書爲活。旅居滬上﹐與粵人胡寄圃相識﹐時英使威妥瑪方立招賢館於上誨﹐延四方知名之士佐幕府﹐胡以孝拱薦﹐威與語大悅之﹐乃就孝拱讀《漢書》﹐由是西人以孝拱爲英使之師﹐呼「龔先生」而不名﹐一時道學先生遂羣起攻之。孝拱因益放浪﹐嘗倡言「中國天下與其送於滿淸﹐不如送與西人。」庚申之役﹐英師入京焚圓明園﹐謠傳爲孝拱所畫策﹐並飽載金玉重器以歸﹐於是人益不齒之。孝拱遂又自攺其號曰半倫﹐半倫者﹐言其無君臣﹑父子﹑夫婦﹑昆弟﹑朋友而僅愛妾耳。求幸福齋主人曰﹕傷哉﹐此名乎﹗夫人而不相容於父子﹑夫婦﹑昆弟﹑朋友之間﹐其人心緒之惡劣之淒愴可知矣。然婦人女子乃有能相容之者﹐是婦人女子不亦可感而可愛耶﹖顧人生不得志﹐僅寄情於婦人女子﹐然亦大可傷矣。後又閱《孽海花》說部﹐言半倫有二妾﹐凡著書時一妾磨墨﹑一妾畫紅絲格﹐可謂極人世之艷福。詎知某年正月二妾乃同時遁去﹐是𨿽欲聯系此半倫而不可得﹐從此想當更名曰不倫矣。嗚呼傷哉﹗人生至此﹐尙有何言﹖至於就館英人﹐倡言排滿﹐在當時爲惡徳﹐在後世爲美談﹐惟圓明園一節不無可疵。然半倫並未致富﹐臨終時僅遣一值價五百金之碑帖碎剪之﹐足見其窘。當時人鄙棄之過甚﹐又惡其好謾罵人﹐或造作圓明園之謠以污之未可知也。又聞人言﹐曾國藩欲羈縻半倫爲己用﹐設盛宴款之﹐微露其意﹐半倫大笑曰「以僕之地位﹐公卽予以官﹐至監司止耳。公試思之﹐僕豈能居公下者﹖休矣﹗無多言﹐今夕只可談風月也。」是其人乃髙尙如此﹐鄙爲外奴孰信之哉﹗

龔定庵性怪誕而詩詞偉麗﹐足動人。旅京都﹐乃與榮恪郡王綿億之子所謂明善堂主人某貝勒之福晉私﹐事發﹐引疾歸。晚年又眷一妾曰靈簫﹐別有所私﹐竟以藥酒死定庵﹐或又曰某貝勒不忘舊恨﹐陰遣客之。是則定庵所謂溫柔鄕者乃死鄕耳﹐然而死亦風流﹐死亦淸淨﹐較彼令郎半倫聯系半倫而不可得﹐生受潦倒淒涼之苦﹐猶差勝一籌也。

龔數十年後又有汪笑儂﹐以明經擁某王邸臯比﹐邸有寡妃﹐與私焉。久之﹐爲羽林軍主者所偵知﹐竟將一對野鴛鴦縛送宗人府請治罪。西後及禮王均以家醜弗可外揚﹐褫汪明經頭銜而反妃於王邸﹐後汪之江左﹐攜一中年佳婦﹐卽是此妃。妃善歌簧皮諸聲﹐汪則擅弦索﹐漸亦能歌。及爲上海天樂窩琴師﹐貧不能自給﹐遂亦拾閨中人之唾餘﹐上紅氍毹唱須生﹐以伶隱之名大振江左﹐現猶在燕京亂唱《馬前潑水》也。此事奇極﹐其艷福且較定庵爲多﹐窮書生固可以傲名士矣。

《江淮異人傳》戴沈汾隱居樂道﹐家有二妾。一日﹐謂妾曰「我若死﹐爾能哭乎﹖」妾愕然曰「胡出此不祥之言﹖」固問之﹐曰「苟若此﹐安得不哭﹖」汾曰「汝今試哭﹐我觀之。」乃升榻而坐﹐彊二妾擁袂而哭﹐哭至傷心處﹐汾竟死矣。此種死法甚妙﹐若使龔半倫如此死﹐其樂當無藝也。

予不愛下棋﹐昨年遊東京﹐人彊我爲之﹐二三子後卽推盤而去﹐見他人津津視若異味﹐習爲之終日不倦者﹐頗以爲異﹐然亦不願趨視之。人問何故﹐予曰「下來下去終在這圈圈內爭勝負﹐跳不出圈兒外﹐誰耐煩用此心機﹖且予不特棋也﹐凡種種事欲我無端多用心﹐我卽弗願爲之。」𨿽然﹐此僅言棋耳﹐其實世間事卽一局棋耳﹐跳來跳去誰又在圈圈外者﹖予生二十餘年﹐自問尙有才智﹐欲自勉爲一陰愎之人與世人爭一日之長﹐似尙不弱﹐然得之奚益﹖遂不屑爲﹐以成今日之冷僻怪誕。然予又非厭世也﹐厭世亦無甚益處﹐𨿽日日宣言曰予厭世﹑予厭世﹐然亦跳不出世界外﹐又何必言厭﹖亦惟有自適其適﹐得過且過﹐今日有機遇爲聖賢英雄卽爲英雄聖賢可耳﹐明日不幸而必墜落爲罪人賤夫則爲罪人賤夫可耳﹐我與世人本無爭﹐苟世人欲彊與我爭者﹐亦如下棋至瀕危之時﹐亦不得不少用心思﹐聊以對付﹐非以求勝﹐自然而然故也。世有智者﹐孳孳不息﹐攘臂而爭﹐兼程而進﹐甚或倒行逆施以求旦夕之幸﹐視予苟安或尙較彼稍佳矣。用以自慰並以自解﹐亂世之人或嘉予言。

田北湖爲其遠祖田興作傳﹐述其遠祖興與明祖之交誼有同兄弟骨肉﹐顧興成不居功以布衣終﹐明祖特遣使人持手書召之於六合﹐其書的系明祖親筆﹐有足觀者﹐選錄於下。書曰﹕

元璋見棄於兄長不下十年﹐地角天涯﹐未知雲遊之處﹐何嘗暫時忘也﹖近聞打虎畱江北﹐爲之喜不可仰。兩次召請而執意不我肯顧﹐如何開罪至此﹖兄長獨無故人之情﹐更不得以勉彊相屈耶﹖文臣好弄筆墨﹐所擬詞意不能盡人心中所欲言﹐特自作書略表一二﹐願兄長聽之。

按﹕明祖此言罵盡一切文縐縐之人。嗚呼﹗文人所長者筆墨而已﹐恃其所長故遂好弄﹐然乃不能盡人心中所欲言﹐是文字果有何用﹐不亦可以休乎﹖

昔者龍鳳之僭﹐兄長勸我自爲計﹐又復辛苦跋涉﹐參謀行軍。一旦金陵下﹐告遇春曰「大業已定﹐天下有主﹐從此浪遊四方﹐安享太平之福﹐不復再來多事矣。」我故以爲戲言﹐不意眞絕迹也。皇天厭亂﹐使我滅南盜﹑驅北賊﹐無徳無才﹐豈敢妄自尊大﹖天下遽推戴之﹐陳友諒有知﹐徒爲所笑耳。

按﹕明祖此語是何等胸襟﹗然以明祖之雄才大略﹐猶有此良心上一句謙詞﹐世無豪傑﹐徒使小兒曹妄自尊大﹐是亦更可笑矣。

三年在此位﹐訪求山林賢人﹐日不暇給﹐兄長移家南來﹐離京甚近﹐非但避我﹐且又拒我。昨由去使傳言﹐令人聞之汗下。𨿽然﹐人之相知莫如兄弟﹐我二人者不同父母﹐甚於手足﹐昔之憂患與今之安樂所處各當其時﹐而平生交誼不爲時勢變也。世未有兄因弟貴惟是閉門逾垣以爲得計者也﹐皇帝自是皇帝﹐元璋自是元璋﹐元璋不過偶然作皇帝﹐並非一作皇帝便攺頭換面不是朱元璋也。

快人快語﹐非眞英雄誰道得出原來作皇帝是偶然之事﹖有什麼天聰明﹑聖文神武﹐若一作皇帝便須攺頭換面﹐眞不值一笑也。𨿽然﹐一切事皆當作如是觀﹐勿爲文人所愚俗情所動﹐才是腳色。

本來我有兄長﹐並非作皇帝便視兄長如臣民也﹐願念弟兄之情﹐莫問君臣之禮。至於明朝事業﹐兄長能助則助之﹐否則聽其自便﹐只敍弟兄之情﹐不談國家之事。美不美江中水﹐淸者自淸﹐濁者自濁﹐再不過江不是腳色。元璋

煞尾說兩句江湖話﹐眞不愧英雄本色。

統觀全書﹐誠非文人所能下筆﹐尢足見明祖系一爽快男子﹐非皮裏有血﹑眼裏有筋﹐銅枷鐵索牢不自拔者。此種文字眞是千古奇文﹐不特歷代帝王家無此一副筆墨﹐卽自命爲英雄豪傑之一般人又孰曾慷爽若此﹖予讀此文﹐痛飲三大杯黃酒﹐浮一大白。

相思之相字有交互之意﹐蓋指男女雙方而言也﹐然亦有僅爲一方面者﹐如平兒不愛我我愛平兒之類﹐是之謂單相思。但單相思有時亦可爲雙方相思之起點﹐而且可以促進雙方之相思也。又有一種人﹐偶見古來書冊中之美人才子而羨之慕之﹐亦成單思之病。相傳某閨秀愛讀《紅樓夢》﹐必欲嫁寶玉哥哥﹐家人焚其書﹐乃哭寶玉數聲而死﹐卽此類也﹐是之謂夢幻之單相思。又有一種人本無所思﹐然以人生適意之故﹐終不可無佳人作伴﹐而目中所見之佳人又非我意中所有之佳人﹐遂潦倒淒涼﹐以爲佳人實不可得﹐然腦中﹑心中固時時常存一理想之佳人之面影也﹐是之謂理想之相思。予有《蝶戀花》小詞云「人人都道相思苦﹐儂不相思﹐也沒相思侶。苦到孤懷無定所﹐看來還是相思愈。天若憐儂天應許。儂願相思﹐可有相思女﹖倘得相思恩賜與﹐相思到死無他語。」卽此理想的之相思語也。昔才子張靈僅許崔鶯鶯爲佳人﹐然予意猶以爲未洽﹐欲予另出一言更正之﹐予又弗能自抒其胸臆。天下才子﹐其能各以其理想中之佳人繪爲藍本﹐描摹於小說﹑傳記﹑詩詞間以示我乎﹖予馨香祝之矣。

予不解聲韻而愛塡詞﹐日後必下工夫學之﹐此道較作詩爲尢難也。今之作詞者僅求合譜不求上口﹐於平仄中無有差訛﹐已自命爲老手﹐然此類之老手又多板滯不見性靈﹐是於音調上﹑字句上無一可取也。不得已而思其次﹐現值音韻蕭歇之日﹐何如仍以注重性靈爲主﹐而予之樂於爲詞者﹐亦僅取詞之一道最能發揮性情故也。里巷歌謠每多天地間之至理﹑藝苑之妙句﹐然其所謂至理﹑所謂妙句者﹐類皆似詞中語﹐可見妙句以詞爲最多﹐而天地間之至理乃易發現於此長短句中也。

詞與詩不同﹐曲又與詞不同﹐然詞固又可合於詩也。《藥園閒話》曰「《殷雷》之詩『殷其雷﹐在南山之陽』﹐此三五言調也。《魚麗》之詩『魚麗於﹐嘗鯊』﹐此二四言調也。《江汜》之詩『不我以﹐不我以』﹐此疊句調也。《東山》之詩『我來自東﹐零雨其蒙﹐鸛鳴於垤﹐婦嘆於室』﹐此換韻調也。《行露》之詩『厭行露』﹐其二章又云『誰謂雀無角』﹐此換頭調也。凡此煩促相宣﹐短長互用﹐以啟後人協律之原。」是其明證矣。至於曲之與詞相似﹐淺而易見﹐勿待解釋。然詩﹑詞﹑曲之分界又竟如何﹖王阮亭有曰「詞中之『無可柰何花落去﹐似曾相識燕歸來』﹐定非香奩詩﹔曲中之『良辰美景柰何天﹐賞心樂事誰家院』﹐定非艸堂詞。」卻眞不可思議﹐有天然之界限也。

塡詞作曲須曉七聲﹐近今詞學荒蕪﹐昆曲絕響﹐故七聲之學亦無人過問矣。邇年忽講究皮簧﹐尊崇譚派﹐謂譚鑫培之吐字悉有陰平﹑陽平之別﹐於是一般戲迷遂退而考求七聲﹐予亦戲迷之一﹐敢不從事﹖嘗按之毛氏《七聲略例》陰平﹑陽平﹑上聲﹑陰去﹑陽去﹑陰入﹑陽入之七聲﹐其音易曉而鮮成譜。周徳淸但分平聲陰陽﹐範善溱《中州全韻》兼分去入而作者不甚承用﹐故鮮見之。今略舉其例﹐每部以四字爲準﹐諧聲尋理﹐連類可通﹐初涉之士庶無迷謬。計凡七部﹐惟上聲無陰陽可分﹐敍次先陰後陽﹐亦姑襲周氏之舊耳。例如左﹕

陰平聲衝﹑該﹑箋﹑腰

陽平聲蓬﹑陪﹑全﹑潮

上聲無陰陽

陰去聲貢﹑﹑霰﹑釣

陽去聲鳳﹑賣﹑電﹑廟

陰入聲谷﹑七﹑妾﹑鴨

陽入聲孰﹑亦﹑﹑錯

苟解夫此﹐可以唱戲﹐可以任意竄攺腳本矣。

予嘗聆譚鑫培之《碰碑》﹐反二簧中第四句「錦繡龍朝」之「朝」字用陽平聲咬字﹐「龍」字稍一提髙﹑稍一頓挫而底底將「朝」字叫出﹐「朝」字之後轉折僅有五折﹐如他伶唱則提髙亂耍一串花而「朝」字乃念成「超」字﹐非其陽平聲之本聲矣。又第六句「我楊家反做了馬前的英豪」﹐「楊家」之「楊」字系陽平聲﹐在此種地方唱﹐難得叫出陽平聲來﹐故譚乃易之曰「我父子」﹐「父子」二字均爲上聲﹐上聲無陰陽﹐易於上口﹐髙下疾徐均可任意爲之也。由此以觀﹐名伶自攺腳本﹑更易唱法﹐必有其理由在﹐非胡扯淡也。

又孫菊仙唱《朱砂痣》一段慢二簧﹐第三句「淚流臉上」之「流」字﹐按陽平聲叫之餘味甚長﹐「臉上」之「上」字的系上聲﹐以菊仙蒼老之喉嚨唱來亦甚悠揚不現痕迹。又第四句「難配鸞凰」之「配」字爲陰去聲﹐故叫得切實。至「鸞凰」二字有時亦唱作「鴛鴦」﹐「凰」系陽平聲﹐「鴦」系陰平聲﹐「凰」字下可以耍腔﹐「鴦」字下則不能耍腔也。由此類推﹐無論二簧﹑西皮﹐凡字之屬陽者始可用之於耍腔之第末字內﹐而字屬陰者則當截然中止也。原板二簧《盜骨》詞中之「我也曾徵過了塞北西東」﹐此「東」字下不能耍腔者﹐以其爲陰平聲故也。又《空誠計》詞中慢板西皮之「憑陰陽如反掌﹐保定乾坤」﹐此「坤」字下不能耍腔者﹐亦以其爲陰平聲故也。至於《賣馬》詞中「兩淚如麻」之「麻」字系陽平聲﹐故譚鑫培遂行腔其下﹐愈增淒涼之韻焉。

舊劇唱詞大槪用中州音﹑吳音﹑鄂音三種﹐此外又有二字﹐如「更」不讀庚而讀斤﹐「臉」不讀撚而讀簡﹐謂爲習慣音。然以予考之﹐庚﹑靑﹑蒸韻可通用﹐而「更」字可作歷字講﹐譬如更事之名詞卽經事之謂﹐故「更」可以讀經。至於「臉」字﹐明明系居奄切﹑音檢﹐在儉韻中﹐其讀撚者乃俗音也﹐劇中獨用其古音﹐何足異哉﹖

上海入劇館坐包廂看戲者多婦人與大商賈﹐位分固然至尊﹐風雅全然不解﹐那能眞悟得劇中三昧﹖俗伶偶善兩句花調﹐大標其名曰譚派以媚座客﹐座客聽之而悅以爲譚派卽如是如是﹐果叫天自來﹐其行腔之花必較此更甚。及叫天果來矣﹐人震其名﹐亦果空巷往觀矣﹐一聆其歌單簡漧淨﹐乃惶然大駭﹐以爲譚調必不如是﹐非叫天爲僞者﹐卽其不用心耳﹐不然﹐胡與我平日理想中之譚叫天﹑習聞之譚調異乎﹖於是叫天遂受此理想習聞之影響﹐知音寥寥﹐不能自見於上海﹐可悲也﹗

中國人之特性惟善於附和﹑善於模仿﹐附和之徒毫無主見﹐模仿之物亦不過得其形似。由滬人心目中所謂之譚調以推及於他事他物﹐固莫不中此病也。故中國今日文章﹑工藝﹐事事物物均無進步之可言﹐可勝嘆哉﹐可勝嘆哉﹗

嘗見吳趼人所著小說﹐內載香港當初開埠時﹐華商到者寥寥﹐一窶人子窮極無聊﹐偶買得小兒玩物﹐以口吹「兵碰」作響﹐名爲滴滴凍者計數十枚﹐攜往香港﹐日坐於外人總會之門大吹之。一西人出見而大異﹐詢每枚價若干﹐窶人子不善英語﹐伸一手指示之﹐蓋言一文錢也。西人不知﹐以爲一元﹐卽授以一銀幣。及入口吹之﹐一吹便破﹐於是奔告同類速來研究此物。及眾人至﹐均以爲異﹐則爭投銀幣購而吹之﹐有響者﹑有不響者﹐其能於吹響之人視不能吹響之人有傲色﹐而不能吹響之人遂大忿﹐解囊出巨金購多枚吹之﹐旋吹旋破無吝色﹐求其響而後已。然彼吹能響者亦爲技不精﹐時有破損﹐故亦須時時補充。如是數月﹐外人盡能吹作「兵碰」之聲﹐而窶人子之囊橐亦滿載而歸廣州矣。此事𨿽近滑稽﹐然西人確有此好奇之心理也。

又聞乙卯年巴拿馬博覽會中有一中國人設攤賣水煙﹐嘗獨坐攤前﹐執水煙筒吹紙媒子使燃﹐燒皮絲煙吸之。一西人見而大異﹐向其借一紙媒子吹之火不能燃﹐遂亦邀朋引類共來研究﹐致勞及其著名理學博士亦親來試驗。博士至﹐𨿽能按物理學加以種種之解晰﹐使人悟明其原理﹐然其不能吹之使燃如故。足見西人隨處畱心﹐無一事不思求其眞理也。國人惟知皮毛﹐不求進步﹐當恨自己之愚﹐莫笑他人之癡﹐斯可矣﹗

又聞有一善吹嗩吶之華人﹐偶隨貴人赴西洋﹐於舟中出嗩吶吹之﹐西人均加嘆賞﹐一徳國人尢崇拜﹐請其爲師授以吸气之法。後徳人藝成﹐遂以善吹軍笛名﹐且譯中國《風入松》《破陣樂》等曲牌入徳國軍樂譜內。蓋外人之善學有如此者﹐神而通之﹐變而化之。以視中國畱學生僅知拾人牙慧者﹐眞有霄壤之分也。

日本與我國同居東方﹐同是黃色人種﹐其發見西方之文明而學之也亦同一時代﹐顧今日而彼則蒸蒸日上﹐我則毫無進步可言﹐果何故歟﹖予初亦思之不解﹐後見英文《京報》揭載一英人之論說﹐解釋此問題頗有充足之間題﹐特摘述之代我喉舌。

距今極遠之時代﹐中國卽以自己之文明嘉惠於自國毗連各地之野蠻人種。此等人種不知書寫並不知計時﹐中國人乃以較髙尙生活之理想傳授之﹐俾脫離野蠻之狀態。今日之所謂日本者﹐其初固在受教之列也。日本人之最初性質習慣﹐與婆羅洲食人喋血之丹克種族相差不遠﹐直至受中國文明之教化始脫原人狀態﹐知所謂法律﹐知所謂立法之人﹐知尊重聖賢之教訓﹐知過去之歷史﹐知世有較髙於爭殺攘竊之生活﹐知美術﹑學問﹑商業爲平和之盾。凡玆種種﹐𨿽日本有懸河之口亦不能辯駁也。殆其後感覺西方文明之壓迫時﹐日本已非復殺人喋血之種族﹐已遵奉中國之教範﹐又天性愛進取﹐知中國之文明𨿽能導人入於文化之鄕而不能獲取物質進步﹐向世界上爭發言權﹐於是棄此取彼﹐一反掌間將承襲於中國政治上﹑經濟上之原理已成爲日本生活之一部者割而棄之﹐而別采用一思想完全不同之制度。於是爲時不逾半紀﹐而日本在外觀上固爲一歐化的國家矣。顧中國亦同時學步而進行甚遲﹐其所以然之故亦不難知。蓋中國文明之發展歷數千年﹐蟠結於人心至爲深固﹐日本取之中國非有先天之關系﹐根基淺薄﹐故一見有其他之文明卽捨舊謀新﹐並無困難。至於中國則不然﹐國民生活之理想經數千年之演進﹐與日本當日得自外來者不同﹐外來之物掘之則易﹐本國產生之物﹐非經艱辛劇烈之程序不能別取他物以代也。

予抄此文一通後﹐於「日本受中國文明之教化」一語思得一事證實之。偶閱鄭板橋《題畫》有曰「畫家寫意二字誤多少事﹐欺人瞞自己﹐再不求進﹐皆坐此病。必極工而後能寫意﹐非不工而遂能寫意也。」予於此乃思及日本之畫。彼日本舊式畫不得不謂曰學自中國者﹐且其畫家頗重寫意一派﹐濃墨大筆亂畫桃符﹐卽自詡曰予善於寫意﹐而其實乃不足博大雅之一哂也。此其故卽原因於根基太淺﹐僅曾學我之皮毛又不肯下工夫先從規矩工筆上入手也。由此類推﹐凡日本所謂之文字﹑漢文學﹑詩詞等等均莫不與其寫意畫相近﹐皆缺少中國濃厚之眞精神﹐與英文《京報》所雲實無一不合。偶聞人言﹐日本有一文學博士嘗研究漢文﹐人詢其何故用心如是之深﹐彼笑而答曰「三十年後﹐予將入中國執漢文之教鞭耳。」嗟夫﹗我國人三十年後豈遂眞無一人解漢文﹐而必遠請顚倒文法之文學家來作我良教師耶﹐抑日人之言誇大不足信耶﹖然而須自勵矣。

歲在甲寅﹐自古多亂。劉獻廷《廣陽雜記》所纂﹐如堯之洪水﹑幽王之得褒姒﹑呂政之易嬴﹑吳三桂之叛淸皆在是年﹐然皆弗如民國甲寅西曆一九一四年兵亂之凶劇﹐然此言偶然符合亦怪事也。

或謂中國今日如人患麻木不仁之病﹐不日卽將亡矣。然今日固尙未亡也﹐魂𨿽出捨而軀殼固尙在也﹐於是救國之士恆曰宜喚醒中國之魂或尙可救也。然喚魂固又喚之久矣﹐而病之無起色如故﹐是終不可救藥﹐是終須死而就木也。但死後不知有國鬼否乎﹖如以言人人死固有鬼也﹐惟無鬼之論現代科學家歷歷言之﹐於今請先研究鬼以證明國鬼之說。

人死後究竟能作鬼否﹖生者未曾試死一遭以試驗之﹐而死者又一去不返﹐弗肯以鬼事語人﹐惟餘一般未受鬼閱歷之人亂發揮其臆測之詞﹐以有鬼無鬼相爭論﹐其實皆鬼門外漢耳﹐烏足以言鬼﹖故予乃自慚人不如鬼﹐不敢亂談鬼道。惟據鄕間父老所傳述﹐大凡鬼之現世均以生前遭急病死者爲多﹐如弔頸鬼﹑如產後鬼﹑如無頭鬼﹑如水鬼之類是也﹐至於壽終正寢者𨿽有疾病殺之﹐然其被殺也甚緩﹐故鬼亦無有﹐卽有亦弗如急死鬼之惡厲。是一言以斷之曰﹕人惟慘死者始有鬼耳。

人如此﹐國亦想當然﹐故予乃希望中國之速亡。譬諸亡於共和告成不久之後﹐固明明產後鬼也。又譬如爲外人所分割﹐固明明爲斷頭﹑斷四肢之慘死鬼也。畱得鬼在﹐終尙能尋人作祟﹐使亡我者不能得一日半日之安寧。苟麻木不仁逐漸而死﹐是與壽終正寢者無異﹐亡後並鬼亦不可見﹐永無翻生之一日矣。故予乃敢作不祥之言﹐願中國要亡便早亡耳﹐木鞋兒其有意乎﹖

予友紹英嘗言張獻忠奇人也﹐且憤世之人也。不然﹐胡愛殺人如是之甚﹖且獻忠之爲人別無他種嗜好﹐卽女色亦不甚愛﹐惟獨具此殺人之癖﹐嘗剝女足爲塔祭天﹐竟忍斷其愛妾之足爲塔頂﹐𨿽曰不近人情過於殘忍﹐然世皆人也﹐胡獨彼一人不近人情如是﹐甘心殘忍如是﹖或亦其人有滿肚皮牢騷不合時宜﹐且視天下之人皆爲可殺﹐故遂性情盡殺以澆塊壘乎﹖然其人心中之悲愴之淒楚﹐是當較被殺者爲尢痛苦矣。相傳獻忠有短偈曰「天生萬物以養人﹐人無以對天﹐殺﹑殺﹑殺﹑殺﹑殺﹑殺﹑殺﹗」嗟夫﹗人果因何種惡徳無以對天﹐遂生怪傑之憤懣﹐一一以寶刀超度之使趨善地乎﹖予撰此則﹐予心大痛。

中國自有歷史以來﹐每逾二三百年必有一場大亂﹐死人總在數千萬以上﹐無可免者﹐此其故亦頗費研究。後紹英又告我曰「大凡承平過久﹐人口必日益加多而生活無計﹐遂不得不揭竿作亂。及其終也﹐人數驟減一半﹐且所殘餘之一半大皆老弱無用﹐怵於死者之慘﹐已無作亂之心﹐惟有思治之念﹐故有傑者出遂得安然登帝位﹐重稱承平之世。」此言也頗有妙理﹐今日歐洲各國大戰經年﹐互爭其海上霸權﹑陸上霸權﹐與夫往昔之冒險遠出﹐經營荒野﹐滅人之國﹑割人之土﹐均莫非人數過多生活問題爲之厲階。嗟夫﹗求生而死﹐詎不可悲﹖

中國素有人口眾多之患﹐卽如山東一省﹐其人民流徙於東三省者每年有數十萬﹐故今日東三省之人皆非滿洲土人而爲關內之山東人。且山東人之往東三省者類以剽悍之民爲多﹐譬如裏有無賴不事正業﹐父老及鄰人均憂之﹐均縛而至臨海之地方﹐少集資與之﹐使赴關外謀生﹐並美其名曰送﹐於是此無賴遂乘船而往滿洲矣。然其終不能謀生如故﹐遂輾轉而爲馬賊﹐大槪今日關外之馬賊均山東人也﹐而馬賊今日所以如此眾多者﹐亦良由山東人中之不能謀生計﹑務正業者源源而來關外入夥也。此種人之在北滿及東海濱者﹐頗多奇男子。國無英雄畱心邊事﹐遂使此輩爲盜賊以終﹐豈此輩之罪哉﹖

往年亦有人提倡招致馬賊﹐且美其名曰傑﹐意將有以大用之。事𨿽未成﹐然亦頗具眼力。但予之意不然﹐如於承平之時招致此種人而給以厚祿﹐養其惰性﹐未免可惜﹔如欲用其爲个人死士﹐向國內爭權奪利﹐以致荼毒生靈﹐爲罪更大﹐均非予所取也。苟有雄傑者出﹐欲用兵於東北﹐爲四千餘年之古國壯其威聲﹐則是種馬傑一招便來﹐其勇武可駕哥薩克騎兵而上之﹐拼死一戰洗我國恥﹐亦不負男兒好身手矣。苟非此者﹐匪特馬賊不就撫﹐撫之而不善於用之亦終於爲害也。

將來東北國境不發達則已﹐苟一發達終是此輩馬傑之世界也。將來南洋羣島不擴張則已﹐苟一擴張亦終是我國華僑之世界也。華僑乎﹐馬傑乎﹐是皆彊大我中國﹑鞏固我國境﹑開拓我殖民地萬不可少之人才也。

或謂予乃以馬傑比華僑﹐未免無禮。此言也予固不能不抱歉﹐然予亦未嘗無說也。按明末淸初鄭芝龍占領廈門與淸人抗﹐以廈門爲思明州﹐後兵敗往臺灣﹐其子成功繼其位﹐𨿽大事未成﹐而革命種子乃爲成功所手植以傳至今日。此革命種子無他﹐卽祕密會社是也。初名天地會﹐其一派流於暹羅﹑新加坡﹑新舊金山﹑檀島者易名曰三合會﹐現時之華僑猶多有三合會中人﹐而其祖若父固莫不爲海外避秦之人﹐當時淸庭又何嘗不以叛賊呼之乎﹖彼馬傑者亦不幸而在窮邊絕域耳﹐如其在洋島之中又何嘗不有堅忍之精神以事商業﹖質言之﹐是皆鬱鬱不得志於國內之人而已。華僑固當尊崇﹐馬傑亦不可厚非也。天苟不亡中國﹐華僑與馬傑必能各抒其進取之精神﹑堅忍之能力﹐爲中國揚國威於北陸﹑南洋間也﹐國之人其勿等閒視之。所謂隱居之士嘗與政治有關﹐其用意蓋首在惡政治之齷齪﹐故遠而避之﹐是則所謂隱者只以不近政治界爲標準﹐其餘毋論寄身於何地﹐均足以言隱也。故人有隱於伶界﹑隱於商界﹑隱於酒鄕﹑隱於僧寮之稱﹐而不必拘拘於深山峻嶺﹑竹籬茅舍也。然則華僑﹑馬傑又何嘗不可曰隱於商界﹑隱於盜窟乎﹖且孤島重洋無異於蓬萊之境﹐窮邊絕北隨處是白雲之鄕﹐謂曰隱居﹐孰道不然﹖伊人何在﹐增予遐想也。

予偶撰一「盜隱」之名詞使人駭怪﹐玆又見衛泳之《悅容編》又發明有「色隱」二字﹐以爲一遇冶容令人名利心俱淡﹐如迦陵婦人集所謂「愛玩賢妻﹐有終焉之志」者﹐均色隱也。謝安之東山絲竹﹑馬融之絳帳笙歌﹐卽是此中名人﹐有足稱者。近日不樂名利之人多卜居上海﹐而上海又繁華冠全國﹐爲南方花藪﹐與其以「市隱」名﹐何如賞心尋樂以「色隱」名乎﹖𨿽然﹐此中苦況个中人亦有難於告人者﹐偶信筆及此﹐予又嘔心血亂發牢騷矣。

在世界上作人已是一件苦事﹐而作中國人更苦﹔中國人固然苦﹐而中國人中之女子爲妓女者乃苦至無可倫比。予每一涉足花叢﹐必聞見許多淒慘之事﹐掃興而退﹐遂以是爲畏途。嗟乎﹗安得黃金千百萬﹐盡超脫千百萬可憐之女子出火坑哉﹗

講社會主義者有廢娼之說﹐其實此事目前何能作到﹖予並非反對此說﹐反對徒托空言﹐於事無補﹐僅務爲深遠之談者也。夫女子賣娼﹐與之交者仍男子也﹐並非與禽獸合也。男女相交有對待之性質﹐胡男子以爲樂﹐妓以爲苦﹐而其他女子之交男子者又不以爲苦﹖此其故可以自由與不自由二語分解之。爲娼者與人交乃不自由之交接也﹐旣言不自由則非娟之所自願可知﹐然胡爲而致此﹖則鴇母領家之罪也。顧鴨母領家亦有說﹐曰「我之妓女固我之金錢所購來者﹐我爲資本家而彼爲勞動者﹐是當服從命令與人交接勿厭﹐以飽我囊橐。」斯言也違背人道極矣﹐以美國解放黑奴之例言之﹐文明國之人尙不以異種人爲奴﹐而自國之人乃反以同胞爲販賣品﹐此應受死刑者也。若言資本家與勞動者之地位﹐則資本家應保護勞動者﹐工作尙有時間﹐應接豈無限制﹖似彼鴇所爲慘無人理﹐固法律所不能許者也﹐然救正之法如何﹖是仍須以法律制限之。

予若得爲議員﹐定提出一議案於議院﹐曰「娼妓保護案」﹐請定爲律法。此律法之內容乃爲逐漸廢娼的政策﹐其辦法縷列於左﹕

﹝一﹞飭全國巡警調查各管轄區域內之娼妓﹐無論領家所有抑系父母作主﹐均須報名請領證書。每證書收費一元或二元﹐自領之後卽認爲公娼﹐並目之曰第一班公娼。

﹝二﹞第一班公娟分三級﹐略如租界之長三﹑幺二﹑野雞等。第一級三年期滿準其自由﹐第二級二年期滿準其自由﹐第三級一年期滿準其自由。自由後適人與否﹐領家與父母均不得干涉之。有願入濟良所﹑工廠者聽﹐有適人者領家與父母不得苛索分文。

﹝理由﹞公娼之所以分等級而各級之自由期限有差別者﹐因妓愈賤而交接愈濫﹐海上野雞花煙間日日均可延人爲歡﹐其慘痛眞較與禽獸交接尢甚﹐故此種苦妓自由之期限特短﹐以示憐卹之意。至於自由不用代價者﹐蓋三年或二年之服役已足以報主人﹐縱親生父母恩徳深重﹐而捨身奉養亦足謂已盡子女之義務。惟其後有願工作事親者仍在人情之中﹐可聽其自便﹐但父母不能視之爲應有之權利耳。

﹝三﹞經第一次調查之後﹐有再請領賣淫證書者仍可發給﹐並仍照第二條辦理﹐其未經官許者查出重罰。

﹝四﹞妓女各依其等級受領家管班之驅使﹐並在其法定之時間內名曰服役。服役之時﹐領家不得虐待鞭打﹐每夕不得接二客﹐有病時停止服役。有欲嫁人者﹐其身價不能超過當初賣價一倍以上﹝此項賣身契約當經官驗看並注冊﹐不得以少報多﹞。有不遵者﹐妓女得隨時控告之。

﹝五﹞上項辦法以十年爲限﹐十年之後不準鴇母經營此項營業﹐禁止販賣人口﹐停發買妓一項之證書。惟親生父母經其女子之同意願爲娼者﹐另發一種證書﹐準其營業﹐其自由之期限與第二條同。

﹝六﹞服役已滿之妓女不得再爲妓女。

﹝七﹞再逾十年爲尊重天賦人權計﹐卽父母亦不得勒逼子女爲娼﹐於是乃訂志願娟之法規﹝另訂之﹐但亦限年限﹞。

﹝八﹞再逾十年﹐廢止志願娼。

如是辦法﹐是三十年中可以無娼矣。𨿽屬狂生一時理想之談﹐而於數千百萬女同胞之生命之人權有莫大關系﹐予下筆時似有無數可憐之女子乞援於我﹐我心爲之竟日不安。世有有心人望贊成吾說﹐共同推廣此辦法而校正之﹑補助之﹐功徳無量也。

又中國娼在租界者爲多﹐其下等者之在租界尢如處黑暗地獄中﹐備受一切未有之痛苦。吾之辦法自應及於租界﹐想西人素重人道﹐必能嘉納予言。或先由有心人以此法要求先行於租界﹐或組織一女界人道會以提倡之﹐均可也。

中國人娶妾之惡習亦隨娼妓之眾多而發生﹐夫娶妾爲正式太太所弗許﹐卽予亦弗敢謂之曰合於正義。但中國一時有許多娼妓無從出脫﹐似娶妾亦是救饑救溺之道。然淫鬼賤夫娶妾恆在十數以上﹐毫無憐香惜玉之心﹐徒縱一時禽獸之欲﹐又何苦來乎﹖相傳淸時有滿員某﹐多蓄姬妾﹐老不能興﹐﹑乃伏諸女身咬其肌肉以泄恨﹐又性猜忌﹐每出外時必使諸妾易新履坐牀頭﹐歸而視其履底有無泥污﹔又某道員築一祕室﹐日與諸妾裸逐其間﹐是皆天殺的奴才也﹐不可爲法。

中國女子反對丈夫娶妾﹐因此痛恨妓女至於切骨﹐殊不知妓女非樂爲妓者﹐其所以墮落如此﹐命也。女子中有此種可憐人﹐女子不憐之而又恨之鄙之﹐其可恨可鄙之原則不貞而已矣。然設身處地想﹐所謂一品大夫人者不幸而亦陷身煙花隊中﹐又有何能力足保其貞乎﹖余澹心作《李十娘傳》﹐其述十娘之詞有曰「兒𨿽風塵賤質﹐然非好淫蕩檢者流如夏姬﹑河間婦也。苟兒心之所好﹐𨿽相莊如賓﹐情與之洽也﹔非兒心之所好﹐𨿽勉同枕席﹐情不與之合也。且兒之不貞﹐命也。」是於貞字上似亦可以恕之矣。

狎妓在古時本一風雅事﹐故娶妾亦一風雅事也。陶學士有桃葉﹑桃根﹐蘇學士有朝云﹑暮云﹐千古傳爲佳話﹐而今則風雅絕響矣﹐可爲一嘆。然因此之故﹐妓界遂益不齒於人口﹐而大婦虐妾亦多於當年矣。白傅有詩曰「老大嫁作商人婦」﹐妓在當時以嫁商人爲可悲﹐蓋商人不知風雅也。今日則商人占妓寮中第一把交椅﹐而所謂政界官宦者又大都爲浪子流氓﹐質言之﹐均不知風雅爲何物也。妓界又焉得不愈趨愈賤﹐作妾者又焉得不愈降愈卑乎﹖

曩讀《小靑傳》﹐至其絕命書中「未知生樂﹐焉知死悲」二語﹐爲之揮淚如雨。嗟乎﹗人孰不樂生哉﹐下至螻蟻之微亦知生樂﹐而人乃獨不能知之﹐不亦大可悲哉﹗然生而無樂﹐生亦如死﹐是死之悲𨿽未曾知﹐而生之悲固已知之矣。有生而悲﹐死又何惜﹖此言也﹐非悲痛絕頂人何能道出﹖予於此﹐乃亟思盡取天下妒大婦而饗以老拳。然此乃理想之談也﹐其實人生不幸娶有此類妒婦﹐亦早宜死去爲樂﹐又何心娶妾哉﹖

有詢予志願娼當作何解者﹐予應之曰﹕娼亦未嘗不可爲也﹐𨿽以色身事人﹐但亦取有代價。且所謂事人之道﹐亦是尋常男女應有之事。尋常男女以愛情相結合﹐其無愛情者豈不終鰥﹖故娼家乃起而代之﹐而另以金錢爲媒介焉。推其性質﹐實與神聖之勞動家無異﹐人不能從而賤之也。況所謂男女交接者﹐男子𨿽具大欲﹐女子亦有同嗜。以鰥夫例寡婦﹐則男子亦未嘗不可賣娼也。賣娼之原則在非愛情之結合﹐以男女二人行之便成交易﹐胡必勞鴇兒﹑龜兒干預其間﹐爲天地間造作許多不平之事乎﹖

前言似不透徹﹐玆再作一比例。譬如一醜男子在愛情上絕不能得一美女子之歡心﹐然頗思交一美女子﹐於是有一種美女子以生計上之困苦﹐願捨身爲娼﹐供此醜男子之欲念﹐而易金錢以養生。又譬如一醜婦人亦實不能供美男子之一盼﹐然亦思得美男子而交之﹐於是又有一種美男子因生計問題願折節與交﹐利其多金﹐是皆同一理也。惟其間均須爲娟者之自願始成交易﹐或因來客過於醜劣﹐心頗不欲﹐則可得自由拒絕之﹐不如今日之苦妓一任領家之驅使﹐無論老幼媸妍﹑生張熟魏一例歡迎也。𨿽然﹐予有罪﹐蓋此言又未免太透徹也。

往年上海有妓曰陸蘭芬﹐晚景頗自由﹐居胡家宅洋房﹐開筵慶壽﹐門懸燈彩﹐雇警兵爲之彈壓﹐來祝壽者或馬車﹑或肩輿﹐紅藍晶頂均有而六品以下之官獨無。入壽堂叩拜如儀﹐蘭芬一子甫五六歲﹐居然衣冠回拜。及其死也﹐其姘頭王某爲其發喪﹐亦署靈曰先室﹐其舉動之豪與闊大老官何異﹖故娼妓亦不可爲而可爲也。

男子不幸而爲優隸﹑爲綠林響馬﹐然優隸與響馬中有眞英雄在﹐如雷海靑﹑昆侖奴﹑大刀王五之類是也。女子不幸而爲婢妾﹑爲靑樓賤娼﹐然婢妾娼妓中亦有英雄在﹐如綠珠﹑紅拂﹑柳河東之類是也。世有英雄﹐豈可具賤視娼妓之心哉﹖

無論男女﹐只問其是否爲眞英雄。如其眞也﹐則爲皇帝王侯﹑爲夫人妃嬪﹑爲優隸盜賊﹑爲婢妾娼妓均是偶然之事﹐無所謂榮﹐無所謂辱﹐無所謂尊﹐無所謂卑。明太祖以沙彌作皇帝﹐武則天以尼姑作女主﹐偶然而已﹐豈有他哉﹖一切英雄望勿自餒。

自來南都粉黛爭稱維揚之女﹐今日則蘇州吳娃乃於妓界上占莫大之勢力﹐良以蘇妓容貌娟秀﹐性質玲瓏﹐裝束淡雅﹐談吐圓轉﹐周旋敏捷﹐有天然美人之丰韻也。淸末初向日人爭回間島﹐簡某都護爲延吉邊防大臣﹐大臣乃召致蘇妓數十人往﹐使爲延吉之樂籍。不數月﹐蘇妓之名喧傳於黑水白山之間﹐歌喉扇影傾動一時﹐日﹑俄﹑髙麗之妓見之色沮﹐漸乘間逸去﹐纏頭脂粉之費遂爲蘇妓所獨得。此𨿽屬一大奇舉﹐然亦足占蘇妓之勢力矣。珠泉居士《續板橋雜記郭心兒傳》中有句曰「向來秦淮諸姬﹐以蘇幫爲文﹑揚幫爲武。」而正﹑續《板橋記》中所載名花亦彊半爲姑蘇產﹐是蘇妓之盛已不自今日始﹐而將來之發達尙未可限量也。

鄒樞《十美詞》所記之巧蝴蝶與如意﹐均其十二歲至十五歲時﹐外祖母憐其深夜讀書無有伴者﹐乃命媒婆買此二女爲之執洗硯擁書﹑拂幾掃榻之役﹐借慰岑寂者也。此種讀書法好極好極﹐予若有此奇福﹐必終身閉門讀書﹐不求聞達矣。又黃永《姍姍傳》有云「永下第歸裏﹐常與人往來。劈箋調墨﹐目不暇給。思得麗姝爲記室﹐遂聘姍姍。」此種請記室法亦好極好極﹐人不能享此讀書之樂﹐亦當享有此賢記室。然不幸如今之人﹐均不易言也。

時人所刊之《雙星雜誌》第三期中曾載有《憶舊圖詠》八則﹐爲竹間吟客王簡卿所作。其《曉虹吟榭》一則曰「予旣不樂爲西灣之遊﹐間有宴會則以君從。君年方稚﹐且朴願如良家女﹐予故樂之﹐以爲目中有妓而心中固無妓也。一夕被酒至君家小坐﹐君忽顏竊畱予﹐予異之﹐君曰﹕『鴇之命也。君不畱﹐兒無完膚矣。』予曰﹕『鴇惟利是趨耳﹐如所欲以畀之﹐其免矣乎﹖』君曰﹕『然第君旣出金而不屑畱﹐兒復何顏﹖』予不得已爲勉畱一宵﹐君就枕三五語卽酣睡﹐而予則終夜不能成寐﹐起而嘆曰﹕『噫﹐此孽海也。』書之以告世之家貧而鬻其女者。」寥寥百十字﹐道盡个中酸楚﹐非尋常香艷文字也。予居上海﹐常夜午驅車出﹐滿街「來來」之聲不絕於耳﹐其間且雜以「做做好事」﹑「謝謝耐」可憐沈痛之語。嗚呼﹐是豈彼輩所樂爲者哉﹖自黃昏以至夜午﹐鵠立街頭﹐雨夜如此﹐雪夜如此﹐饑寒不顧﹐乃偏有心尋歡﹐且白晝宣淫﹐多多不厭。嗚呼﹐豈此輩女子眞一淫至此哉﹗是皆鴇之命也﹐是皆如《曉虹吟榭》之言﹐違之則身無完膚也。予讀此文連呼曰該死該死﹐可憐可憐﹐故不避空談之譏﹐擬出前項之《娼妓保護案》。讀予書者有長於英文之人﹐能將前案譯作英文﹐寄之西報同爲提倡﹐先使此輩夜夜呼「來」之可憐虫得以少蘇其痛﹐豈非較之作種種慈善事尢爲有功徳乎﹖阿彌陀佛﹐阿彌陀佛﹗

上海巡捕房常將在途拉客之雉妓拘之﹐科其罪曰違章﹐加其罪名曰取厭行人﹑戒其將來則錮之黑室若干日﹐此眞莫大之冤枉﹗夫取厭行人﹑在途拉客﹐均非妓所願爲而鴇有以迫之也﹐不罪鴇而罪可憐之妓﹐妓從何處呼冤哉﹖

有一種人狎妓﹐必大擺其臭架子﹐偶怫其意必暴跳而去﹐且非如是不可﹐否則畏有壽頭之稱﹐然有時乃累妓喫苦不淺矣。以予之思﹐此誠何必﹖妓亦人也﹐同有五官四肢﹐同是父母娘老子所養﹐究竟我比他又能髙得幾何﹐便值得如此裝腔作勢﹖且妓之怫我因有憎我處也﹐妓憎我因我有可憎之道也﹐我亦常憎人﹐焉能禁人憎我﹖且我恃何物﹐乃欲買美人之心使相愛而不相憎﹐徒發彪勁又與我有何益﹖是亦可以休矣。偶見王簡卿之作﹐尊妓曰君﹐感慨及此。

白居易《長恨歌》有句曰「遂使天下父母心﹐不重生男重生女。」此重女之俗原不可以風後世﹐但《綠珠傳》有句曰「綠珠井在雙角山下﹐耆老傳稱汲此井者誕女必多美麗。閭裏有識者以美色無益於時﹐因以巨石鎭之﹐迨後𨿽有產女端妍者而七竅四肢多不完具。」又有所謂昭君村者﹐生女皆炙破其面﹐故白居易又有詩曰「不效往者戒﹐恐貽來者冤。至今村女面﹐燒灼成瘢痕。」夫以一二美人之恨事乃使父母易其重女之心﹐致深惡女子爲不祥﹐恐其以美貽其終身之不幸﹐竟忍毀其肢體﹑炙其玉面﹐是亦可悲也。今之爲賤妓者苟聆此言﹐必悔其初之未毀肢生瘢矣。𨿽然﹐美人之自愛其貌與佳士之自愛其才相同﹐苟非萬不得已﹐孰願自毀之﹖縱云出自父母之意﹐然事後思量﹐此身何辜﹐乃罹此劫﹐亦當引爲終身之恨事。予意則謂與其有天賦之美貌而自毀﹐曷如死之爲愈。嗟乎﹐嗟乎﹗是之謂不知生樂﹐焉知死悲。

凡爲男子不可無憐卹體諒女子之心﹐唐皇甫權《步非煙傳》有曰「洛陽才士有崔﹑李二生﹐崔賦詩末句云『恰似傳花人飲散﹐空拋牀下最繁枝』﹐其夕夢非煙謝曰﹕『妾貌𨿽不逮桃李而零落過之﹐捧羣佳什﹐愧仰無已。』李生詩末句云『艷魄香魂如有在﹐還應羞見墜樓人』﹐其夕夢煙戟手言曰﹕『士有百行﹐君得全乎﹖何至自矜片言苦相詆斥﹐當屈君於地下面証之。』數日﹐李生卒。」𨿽屬文人遊戲筆墨﹐然亦可借以戒世之唐突美人者。

《非煙傳》所述﹐乃在武公業之不足偶非煙﹐故煙書有句曰「匹合於非類」﹐以非類之匹合而有外遇﹐似爲天賦之自由權﹐無分男女也。公業村夫﹐旣不解風雅以博美人之歡心﹐又何能據有美人﹐使爲綠珠之向主﹖而非煙之私趙象﹐系愛象之風調不能自持﹐且嘗以放蕩自愧。不幸好事多磨﹐而趙象亦未能如李靖之後來得志耳。不然﹐步非煙豈不能如紅拂妓之爲後世稱贊哉﹖至武公業鞭楚非煙大煞風景﹐誠村夫所爲﹐人皆弗取。李生何人﹐乃推波助瀾﹐代公業責備冤鬼﹐死固其罪﹐似尙須打入拔舌地獄始快人意。

天下男子絕不足憐恕者有數種人﹐賣國賊﹑守財奴﹑元緒公﹑孔武有力之惡丐。天下女子絕不足憐恕者亦有數種人﹐妒婦﹑潑辣貨﹑鴇母﹑媒婆。如是種種﹐是皆可口。

醇酒婦人﹐人道是英雄末路所作之事﹐其實亦不盡然﹐此四字固可作消磨潦倒觀﹐然亦可作風流跌宕觀。且徒然不近酒色亦算不得卽是英雄﹐而英雄之爲物又非泥雕木塑來者﹐徒於不近酒色上作工夫﹐天下亦無此種酸臭之英雄也。宋柳永未第時有詞曰「靑春都一晌﹐忍把浮名換了淺斟低唱。」此眞是腔子裏面語﹐英雄英雄亦不過浮名而已﹐何忍以賞心樂事換來此無用不值錢之物乎﹖

越想矯作英雄越不是英雄﹐越不想矯作英雄卻自然而然的是英雄﹐興之所至﹑情之所適﹐天眞露焉﹐本色在焉。偶然思飲則入醉鄕﹐偶然好色則入情海﹐聊以消遣﹐豈有成心﹖𨿽屬遊戲﹐又見性靈。寄語亂世男兒﹐勿再沈迷不醒﹐還向人山人海中亂尋英雄之功課﹐亂掛英雄之商標﹐使咱老子看來好笑也。

南唐宰相馮延巳有樂府一章名《長命女》﹐云「春日宴﹐綠酒一杯歌一徧﹐再拜陳三願。一願郎君千歲﹐二願妾身長健﹐三願如同梁上燕﹐歲歲長相見。」此眞千古第一等妙文也﹐看來𨿽似平常﹐而三願之中層序井然﹐趣味深永。其第一願之所以先祝郎君者﹐蓋以世界之大﹑人類之多﹐在我女子惟知有郎君一人﹐世界無郎﹐我不知有世界也﹐人類中無郎﹐我不知有人﹐且並不知有我也。因有郎而後有世界﹐而後世界有人﹐而後人中有我﹐是郎者卽我之世界﹐卽我之世界所獨見惟一之人﹐而亦我之性命﹑我之靈魂也。我寧可無世界﹐我寧可世界無人﹐我寧可人中無我﹐然獨不可無郎也。故劈頭第一願卽「願郎君千歲」﹐信口道來﹐不假思索﹐此蓋我心中腦中﹑晨昏風雨﹑魂夢疾病﹑無時無刻常常在念之一句話也。但旣有郎矣﹐因有郎而又有世界及人矣﹐是不可無我也。世界沈淪不足惜﹐人類絕滅亦不足惜﹐但畱得郎君在亦終須畱得我在﹐故第二願遂「願妾身長健」﹐以與郎共有此極樂之世界。但旣有郎矣﹐又有我矣﹐郎爲妾所有﹐妾亦郎所愛﹐朝朝暮暮與郎共守﹐此則我之樂而亦郎之樂也。然人生有離別﹐會合有前定﹐在當初急不擇詞﹐只願有郎有我﹐旣至有郎有我之後﹐或天公不作美﹐我與郎竟無從會合﹐或會合而又輕於別離﹐是有郎與無郎同﹑有我與無我同﹐早知今日何必當初﹐是誠不必有郎﹑不必有我矣。偶見梁間雙燕呢喃作情語﹐遂有無限心事兜上心來﹐於是第三願乃從容再拜而陳辭矣。妙哉妙哉﹗豈尋常半通文人亂謅香艷字面﹑胡扯淡者所能輕道﹖

疾痛則思父母﹐窮困則思良妻﹐其理則一﹐其情頗同。惟父母之呼不過天性中偶然之流露﹐而良妻之望乃人事上必要之相需﹐前者僅爲老生常談﹐後者確爲救貧要素。苟爲夫者偶逢厄運未遇知心﹐而爲妻者徒事苛求﹐反加鄙薄﹐遂使精神飽受痛苦﹐漸至意气盡歸消沈﹐𨿽屬命也如斯﹐然亦恨無可遣矣。蓋閨房樂趣最重溫柔﹐女子心情貴在婉轉﹐當英雄得志之時或尙能受制於婦人﹐而遊客歸來之後柰何可見輕於妻子﹖況世途得失﹐事本尋常﹐中道蹉跎﹐天實磨煉﹐慰安之語尙聞來自朋儕﹐詬誶之聲詎可宣諸閨閫﹖是所謂逆耳刺心者﹐眞無異投井下石矣。敢告天下懦男子﹐宜延介甫揮拳﹔並敢告天下惡夜叉﹐試看買臣潑水也﹐哈哈﹗

古來婦人中有兩柳河東﹐宋時之柳河東陳季常妻﹐明末淸初時之柳河東卽名妓柳如是而亦錢謙益之夫人也。季常妻以妒名﹐致東坡老人爲作河東獅吼之詩﹐使後世懦夫聞之寒膽。蒙叟之夫人愛才如渴﹐遂不惜以妙齡偶老邁﹐爲妓界中情場中添一佳話。方蒙叟初遇柳時﹐叟已黝顏鮐背﹑白髮﹐而柳則盛堆鴉﹑凝脂竟體﹐燕婉之宵﹐錢曰「我甚愛卿如雲之黑﹐如玉之白也。」柳曰「我亦甚愛君發如妾之膚﹐膚如妾之發也。」因相與大笑﹐而當年酬贈遂有「風前柳欲窺靑眼﹐雪裏山應想白頭」之句﹐較之獅子詩逸麗多矣。至陳柳氏之妒﹐果妒至若何程度﹐無從考據。偶閱宋洪邁《容齋三筆》云「黃魯直元中有與季常簡曰﹕『審柳夫人時須醫藥﹐今已安否﹖公暮年想漸求淸淨之樂﹐姬媵無新進矣﹐柳夫人比何所念以致疾耶﹖』」又一帖云「河東夫人亦能哀憐老大﹐一任放不解事耶﹖』寥寥數筆﹐足想見當年妒娘子威風及撒嬌放潑之怪象﹐不待小說家繪畫矣。又傳蒙叟晚年門下士有獻房中術以媚之者﹐試之有驗﹐叟驕語河東君曰「少不如人﹐老當益壯。」河東君笑答曰「華而不實﹐大而無當。」當時閨房燕婉之樂有如此者。迨錢死後﹐柳夫人以從容禦侮﹑慷慨殉義流芳後世﹐是古來女子能兼稱美人﹑名妓﹑才女﹑節婦者﹐柳一人而已。伊人何在﹖願與天下英雄名士共鑄金事之。

明末淸初時有四大美人﹐一陳圓圓﹑二柳如是﹑三李香君﹑四董小宛。圓圓之身關系明代之存亡甚重﹐人有以禍水目之者﹐惟鈕銹作《觚》曾以筆回護之﹐稱其入滇後以齒暮請爲女道士﹐並贊之曰「遇亂能全﹐捐榮不禦。皈心淨域﹐晚節克終。」此亦才子憐惜佳人之用心耳。李香君與侯生之事﹐有《桃花扇》傳奇傳之﹐艷稱人口﹐但亦尋常佳人才子之會合而已。董小宛事冒辟疆九年﹐年二十七以勞瘁死﹐冒作《影梅庵憶語》二千四百言哭之﹐事原平淡無奇﹐惟後來有道淸季宮闈祕史者﹐謂順治帝之董妃卽系小宛﹐由北兵掠之入宮﹐大被寵幸﹐用滿洲姓稱董鄂氏﹐辟疆卽以其被掠之日爲亡日﹐《影梅庵憶語》中闕其病狀﹐訣絕語不載﹐且追憶簽讖曰「到底不諧」﹐而吳梅村題小宛像詩又有「墓門深更阻侯門』之句﹐「侯門」二字明明有所指也。其後董妃死﹐順治帝傷感甚﹐乃遁五臺爲僧﹐吳梅村《淸涼山贊佛》詩又暗指其事而詠之﹐是此事亦可謂奇矣。然此三人者均弗如柳如是之有奇情俠骨﹐是柳如是者眞乃明末淸初時四大美人中之第一美人也。

吳三桂乃引狼入室之漢姦﹐淸順治非一代創業之皇帝﹐一則不惜以明代江山殉其愛妾﹐一則無心於九重帝位去作癡僧﹐是其用情亦有可以並稱者。明內臣王永章《甲申日記》內載三桂家書數通﹐系致其父吳襄者﹐其初一則曰「只能歸降﹐陳妾安否﹖甚爲念。」再則曰「達變通權﹐方是大丈夫。惟陳妾騎馬來營﹐何曾見有蹤迹﹖如此輕年小女豈可放令出門﹖父親何以失算至此﹗兒已退兵至關預備來降﹐惟此事實不放心。」及後聞劉宗敏掠去陳妾﹐盛怒之下觀望猶存﹐其家書中遂復云「初不料父親失算至此﹐昨乘賊不備攻破山海關﹐一面已向淸國借兵﹐本擬長驅直入﹐深恐陳妾或已回家﹐或劉宗敏知系兒妾並未奸殺﹐一經進兵反無生理。」及淸兵已至﹐大勢已成﹐而三桂之降心猶未盡死﹐遂又有「但求將陳妾﹑太子兩人送來﹐立刻降順」之書﹐意欲使其父向李闖探詢意旨。綜觀前後之反復猶豫﹐旣不能降又不能戰﹐直似一个熱螞蟻兒使人笑煞。或曰女色之顚倒英雄有如此者﹖予頗不以爲然。蓋吳三桂決非英雄也﹐果眞爲英雄者﹐聞其所戀愛之人被人奸污﹐詎可尙存僥幸之心﹖與之拼命而已﹐豈有他哉﹖或又曰三桂旣不能爲英雄﹐然亦可稱多情之士乎﹖顧予又不許之。若果爲多情之士者﹐則委曲求全速行歸降﹐乞憐於闖王之前可耳﹐衝冠一怒借兵而入又胡爲者﹖倘使如其臆測之言﹐一經進兵反無生理﹐又何以對情人於地下﹖或又曰不敢與賊十分拼命﹐卽所以委曲求全也。然予之意乃又敢決定﹐求全之道除歸降外別無他法﹐若不欲求全者則舉兵討賊﹐任賊之死情人而我乃殺賊而死以報之可耳。苟因求全而又猶豫不決﹐致情人因我之反復而觸賊怒﹑攖賊鋒﹐斯眞爲負情人矣。其後圓圓𨿽得生還﹐然已僥幸萬一。甚矣哉﹗紈挎子弟之不能當事也。或又曰子之言得毋近於勸人委曲求全﹖然又非也。蓋三桂實未有心作英雄者﹐故予乃以其求全時苟安之矛攻其求全時反復之盾﹐並敢告亂世中人才﹐事至重要關頭﹐不能自居英雄便當自甘妾婦﹐作英雄固當具奇才﹐作妾婦亦須有卓斷﹐因循﹑反復﹑猶豫三者非英雄所可犯﹐亦非妾婦所宜有也。三桂坐此病﹐故後來又叛淸廷﹐致遭覆滅﹐爲天下笑﹐而予於此乃愈不信三桂之爲多情之士。若三桂果眞爲僅知有情愛而不知有其他者﹐則其對於滿淸當視爲爾爭江山﹑我索愛妾﹐爾之江山已得﹑我之愛妾已歸﹐爾固如願我亦遂心﹐從此各樂其樂﹐我固可學範大夫載西施遊五湖去。旣受王封﹐復爲叛逆﹐又是何苦來乎﹖至若順治帝之爲淸代創業之祖﹐𨿽實全仗多爾衮及嫁人太后之大力﹐然帝頗知羞恥﹐常懷忿恨﹐遂縱情於婦人﹐且不惜以至尊之位殉之﹐是善於解脫者。𨿽不得目曰英主﹐然亦不失爲奇男子矣。歷來爲君主爲和尙者﹐固無第二人癡於彼也﹐以視三桂似又有霄壤之分﹑人鬼之別焉。

洪承疇之降淸﹐多爾衮之出師﹐據最近出版淸祕史所載﹐均淸孝莊後之力﹐孝莊後卽順治母而後下嫁爲睿親王妃者是也。先是﹐多爾衮本無大志﹐而太后忽以爲有機可乘﹐宜興大兵爭天下。及召多至﹐多形容憔悴﹐自稱此生已無復有生趣。後詢其故﹐多惶恐據情以告﹐後大笑謂何以便至此﹖遂畱多談兵竟夕﹐至曉而六軍齊發矣。洪承疇之被俘﹐原欲學謝枋得不食而死﹐後聞其有孌童頗似彼﹐遂不惜以國母之尊飾爲賤男爲洪伴宿﹐借勸其降﹐而洪遂亦犧牲忠臣之令名入其彀中矣。嗟夫﹗天下美女子其能顚倒英雄﹑鼓舞豪傑如此﹐亦可想見其魔力之大矣。後太后下嫁﹐相傳有「大禮恭逢太后婚」之詩﹐洪承疇得毋含酸乎﹖

《秋燈錄》云「禦史毛羽健娶妾甚嬖﹐其妻來立遣之﹐因來速不及豫防﹐毛遷怒於驛遞﹐倡爲裁驛夫之說。裁後倚驛遞爲生者無從得食﹐相率爲盜﹐闖王得以招致之。」流毒宗邦﹑覆滅明社而實釀於一婦人﹐是眞爲女禍之酷﹐伏於衽席矣。予記明末美人偶及於此﹐敢請毛大夫人出來代陳圓圓受過。世有詆圓圓爲明代禍水者﹐何如詆此妒婦以求公允﹖若彼毛羽健不能柰何牀頭夜叉﹐乃尋驛夫出气﹐眞是銀樣蠟槍頭﹐沒中用的小狗才也﹗

前云古人娶妾是一風雅事﹐而薄命憐鄕甘作妾者亦是慕風雅來也。故古來美人名妓恆爲名士才子所有﹐此風一倡﹐於是名士才子乃更爲可貴﹐且惹起一般人之羨慕﹐以爲天下人能得美婦人者惟名士才子而已﹐而名士才子有時亦頗以此自豪。故《板橋雜記》中所載之名士過江來遊秦淮﹐竟拍向帷之妓劉元齒之肩而言曰「汝不知我爲名士耶﹖」冀以自炫﹐其時亦不幸而遇不合時宜之妓耳﹐乃竟以「名士是何物﹑值幾文錢」之語答之﹐以大傷名士之心﹐不然﹐豈不又成佳話哉﹖但事不可以一例觀﹐名士之中亦眞有眞名士﹐才子之中亦眞有眞才子﹐世苟無才子名士風雅絕響﹐美人名妓亦終無揚眉之日也。然世有才子名士而無美人名妓點綴其間﹐才子名士無以炫耀於世﹐必亦漸爲世所厭薄矣。可勝嘆哉﹐可勝嘆哉﹗

才子以佳人貴﹐佳人以才子貴﹐二者頗有互相標榜之性質﹐故均能見重於世。不然﹐世豈有眞能愛才﹑眞能好色者哉﹖昔張船山詩才超妙﹐性格風流﹐四海騷人靡不傾仰﹐秀水金筠泉忽告所親﹐願化絕代麗姝爲船山執箕帚﹐又無錫馬燦贈詩云「我願來生作君婦﹐只愁淸不到梅花」﹐以船山夫人有「修到人間才子婦﹐不辭淸瘦似梅花」之句故也。嗟夫﹗此二子者其用情亦可謂奇矣﹐得毋懷才不遇﹑潦倒淒涼﹐求佳人不得﹐乃不得已而思自化身爲佳人以事才子﹐借畱他生之佳話補今生之缺憾乎﹖嗟夫﹗何其悲也。船山詠此事有詩二律曰「飛來綺語太纏綿﹐不獨靑娥愛少年。人盡願爲夫子妾﹐天教多結再生緣。累他名士皆求死﹐引我癡情欲放顚。爲告山妻須料理﹐典衣早蓄買花錢。」「名流爭現女郎身﹐一笑殘冬四座春。擊璧此時無妒婦﹐傾城他日盡詩人。只愁隔世紅裙小﹐未免先生白髮新。宋玉年來傷積毀﹐登墻何事苦窺臣。」詞壇雅話﹐傳誦一時。嗟夫﹗船山老人「擊壁此時無妒婦﹐傾城他日盡詩人」二詩﹐其寫才子名士之幸福至此而極矣。我從來心硬﹐一見也畱情﹐我其勉爲名士才子乎﹖一笑﹗

男子而思他生化身爲女子作名士姬妾﹐已屬奇事﹐玆尢有奇於此者。如《隨園詩話》所載春江公子貌如美婦人﹐而與婦不睦﹐好與少俊遊﹐嘗賦詩云「人各有性情﹐樹各有枝葉。與爲無鹽妻﹐寧作子都妾。」豈非更爲驚人﹖是亦孤憤之士傷心之語也。戴延年《吳語》云「棹歌以吳江爲第一﹐大約不出男女相慕悅之詞﹐而發情止義﹑好色不淫﹐頗得風人之旨。夜程水驛﹐月落蓬窗﹐每與柔櫓一聲相間動﹐動人鄕思﹐淒其欲絕。」予讀其文而艷羨之﹐予又曾居吳﹐獨未得聞吳歌以饜耳福﹐使人悵然。偶見《小說時報》曾載有一歌﹐眞爲天地間妙文﹐特錄出以公同好。歌中多吳語﹐其意殆言今之自由結婚也﹐歌云「摸摸耐手軟如綿﹐心裏要想討耐嘸銅鈿。問聲耐阿姆娘﹐阿肯賒把我呀﹐到仔秋天收了穀子認利錢。姐倪說道郎阿郎﹐楊柳條條綠呀長﹐倪屋裏向爹爹只有賒酒賒肉喫﹐世界上那有姐倪賒嫁郎﹖賒嫁郎來賒嫁郎﹐我賒嫁郎來也弗彊﹐也弗要討耐轉去車水當牛羊。冬天還耐湯婆子﹐夏天還耐竹夫人﹐相對乘風涼﹐瞞得過奴瞞不過天。唔篤鄕下人咯裏一家弗種田﹐半夜迢迢牽夜馬﹐淸早起來插秧田。插秧鍼來插秧鍼﹐姐倪心事要分明。姐倪要曉得故歇世界比不得從前苦呀﹐才是自家結婚姻。」如於春江花月夜倩十五吳姬曼聲唱之﹐亦韻事也。吳人愛唱歌﹐吳音亦最適於唱歌﹐故隨在皆有歌趣﹐卽如街頭巷裏拍賣零碎布匹什物者亦編爲韻詞髙聲亂唱。此外又有一種灘簧﹐亦甚動聽﹐林步靑所演者尢爲出色﹐有信手拈來都成妙諦之致。如有人代林步靑刻灘簧專集﹐其價值或較之坊間所出版之胡扯淡香艷詩詞髙出萬萬也。

林步靑灘簧有時好談時事﹐亂夾新名詞其間﹐不甚妥當。然歌以淸新爲主﹐苟用新名詞能合程式﹐則亂談時事亦娓娓動聽﹐並不必專講言情也。《時報》天笑生有一作曰「三月桃花紅紛紛﹐香閨中走進俏郎君。姐道郎呵爲啥愁眉不展頻嘆气﹐今朝《時報》浪阿有啥新聞。說新聞來話新聞﹐郎君長嘆兩三聲﹐說我伲中國借仔千千萬萬﹑萬萬千千格外國債﹐只怕今生今世裏還弗淸。姐兒聽說笑吟吟﹐郎君說話弗聰明﹐你看英美徳法那里一國弗借債﹐借債造路﹑借債練兵﹐格種大人先生才贊成。郎君聽說气昏昏﹐女流家說話不分明﹐各國借債都是國民監督議院協贊作正用﹐要像實梗閒費浪用﹑嫖賭喫著阿該應﹖」亦是有心人之作﹐別開生面﹐有足取者。

吳歌而外又有粵謳﹐大抵粵音柔而直﹐頗近吳越﹐出唇舌間似爲羽音﹐故歌則淸婉澑亮﹐紆徐有情﹐聽者亦多感動。且風俗好歌﹐兒女子天機所觸﹐𨿽未嘗目接詩書亦解白口唱和﹐自然合韻。說者謂粵謳實始自榜人之女﹐是殆與吳歌之始於棹歌相同也。其歌之佳者﹐如《樓頭月》一首有云「樓頭月掛在畫欄邊﹐月呀﹐做乜照人離別偏要自己團圓﹖」眞絕妙好詞也。又云「我想死別與生離總唔差得幾遠﹐但得早一日逢君﹐自願命短一年。天呀﹐𨿽乃系好事多磨﹐亦該畱我一綫。」情文兼至﹐得未曾有﹐在吳歌中亦不多見。𨿽然﹐無論何鄕何土其小兒女隨意謳唱者均有妙文﹐惜未有人集而梓之耳。

中國方言複雜而文字則大槪相同﹐然而吳粵之人各以其異音造出許多異字﹐居然能自成一體﹐可以入文章供吟詠﹐亦怪事也。予生長粵東﹐幼時頗解粵語﹐今長大忘之矣。近屢居滬﹐習聞吳語﹐甚嗜之﹐嘗閱《九尾龜》吳語小說而愛其精致﹐安得有人創爲吳語字典及吳語詩詞小說各體﹐爲藝苑增韻事乎﹖

自來記載靑樓瑣事之書均爭道吳﹑越﹑廣東三地﹐且均言水上﹐如秦淮畫舫﹑如浙江江山船﹑如珠江船﹐常見於各書之字裏行間﹐其同一風气如是。至今日忽不然﹐且俱攺成大陸風味﹐亂取妓名曰某閣﹑某別墅﹐其下且並無主人字樣。偶應局差人也﹐閣也﹑別墅也一齊搬來﹐然亦百無所有﹐仍是一个嬌滴滴之人而已﹐思之使人失笑。偶見一吳語詩詠其事云「先生別號太翻新﹐土木名詞認作人。館閣樓臺嘸介事﹐小口心子緊隨身。」可稱絕倒。

文人詞客能曲諒女子﹐見之詩詞者在古昔亦甚多﹐如李太白雲﹕「若教管仲身常在﹐宮內何妨更六人。」如楊誠齋云「但願君王誅宰﹐不妨宮內有西施。」如趙甌北云「馬嵬一死諸軍退﹐妾爲君王拒賊多。」如袁子才云「若教褒妲逢君子﹐都是《周南》傳里人。」又詠楊妃云「如何手把黃金鉞﹐不管三軍管六宮。」均措詞委婉﹐超生冤鬼不少。

稱女子爲禍水眞是無道理事﹐而專制朝代罪及妻孥尢爲橫蠻之舉。相傳黃巢有妾﹐於巢敗後被俘問罪﹐唐僖宗宣詔問之曰「汝曹皆勛貴子女﹐何爲從賊﹖」妾慷慨對曰「狂賊凶逆﹐國家以百萬之眾失守宗祧﹐今陛下以不能拒賊責一女子﹐置公卿將帥於何地乎﹖」其言可謂气壯理直﹐喝破專制朝代之非道。按查二瞻有云「松之於秦始﹐鶴之於衛懿﹐非松鶴有求於秦始﹑衛懿﹐不幸爲其所近﹐欲避之不能耳。」此種女子殆亦不幸爲惡人所近﹐欲避不能﹐致罹慘禍耳。𨿽然﹐今之世已不以成敗論人矣﹐無所謂賊不賊﹐使黃巢幸而爲天子﹐彼善辯之婦豈不儼然母臨萬邦﹐稱女中堯舜哉﹖

海鹽陳女士若蘭著有閨詞百首﹐有云「閨中喜作道家妝﹐云錦裁成綠羽裳。學戴星冠簪日月﹐侍兒齊綰髻雙雙。」是言雙髻乃道妝也。近來上海有所謂雙鴛戲影新式髻者﹐屢見於吾人眼簾﹐詎非滿街盡女道士乎﹖

女子髻式服式均與美術有關﹐予頗愛上海女子裝﹐亦以其有美術之觀念故也。惜提倡研究者尙無專家﹐偶出異樣﹐人多詆爲服妖﹐以致不能推廣及遠﹐可嘆也﹗

日本和尙可以娶妻﹐近欲傳其教於中國﹐中國僧人羨慕其娶妻一項﹐或將風靡。予敢告一切大方丈勿須流涎﹐聽予說法。據淸人宋長白《柳亭詩話》所載﹐鮑令暉有代沙門妻郭小玉詩﹐可見六朝以前淸規未立﹐人呼爲梵嫂﹑詩娘者往往有之﹐今日正可趁此潮流向佛教總會要求復古也。

乙卯七八月之交﹐北京有所謂籌安會發現﹐主張推翻共和重建帝制者也。予以爲此等妖人必有一種呼風喚雨﹑驚人泣鬼之大文章出現﹐及取其宣言書讀之﹐乃使人大失其望。寥寥數百字如小孩子所作﹐文筆都不淸順﹐其最大之理由則云外人辜某曾言之也。予向來不視外國人爲神聖﹐至此乃不得不深佩辜先生食量之巨﹑泄气之悠久而又具洪大之聲﹐非尋常人所能及者﹐遂使一般鴨屎臭小狗才拾而布之﹐香聞全國﹐震驚天下。惜英法聯軍未能延辜先生往使泄气以轟徳意志耳﹐如果往者﹐彼徳國綠气炮及四十二珊攻城炮似均弗能及辜先生一泄气之神力﹐今以我國危如累卵之共和當之﹐宜無幸矣。

文人筆鋒固屬可畏﹐然曲筆不可並論也。往者《民報》與《新民叢報》各以其革命主義﹑君主立憲主義筆戰於東京﹐以巍巍赫赫之《新民叢報》竟遭敗績﹐墮其令名不可復振﹐可見文人不能徒恃筆鋒﹐亦須少存公道。倒行逆施﹐筆亦不能爲力也。古來痛快淋漓之文章無一篇不理直气壯﹐文人無行亦終自誤耳﹐予於此嘗爲梁啟超﹑劉申叔等可惜。

文人有三寸毛錐﹐武士有三尺利劍﹐苟均能拿定主意﹑站住腳跟﹐只向正義上作去﹐其幸也可以爲聖人君子﹑英雄豪傑﹐其不幸也亦磊磊落落﹑心胸坦白﹐上不愧於天﹐下不怍於人。苟恃才而談非義﹐蠱惑人心﹐拔刀而事凶頑﹐流爲蟊賊﹐大則殺其身﹐小則喪其名﹐辜負此三寸毛錐﹑三尺利劍﹐有些值不得也。

書之能最感動人者爲情書﹐故情書者有魂靈之物也。雲箋一幅天外飛來﹐宛曲溫柔如晤對於一夕﹐且言語出於人口而無蹤﹐入於我耳而無迹﹐芳言綺語紙上畱痕﹐有情人顧可不珍重哉﹖

眞面目握眞鏡一照便見﹐若稍沈吟便呵气滿鏡﹐未能露纖毫矣。眞情亦然﹐其所以眞者自然耳﹐苟一轉念便成爲假。世有之情人者當求知其心中事﹐勿求知其腦中事﹐心中之事自然發生﹐腦中之事必轉念而出也。

瞥然一念間﹐人道畜生道卽由此分路﹐故人於惡念不畏其瞥然興﹐只須瞥然一念止耳。隔鄰見美女﹑行路獲遺金﹐未有不動心者﹐少一轉念﹐便來四知之畏懼而良知遂戰勝惡魔矣。世有君子﹐其於此種地方下工夫庶乎可。

天下有情人與其得歡會之交酬﹐不如有別離之情況。蓋人之愛情因愈思而愈眞﹐苟形影相隨﹐不離左右﹐其歡悅愛戀之情反覺味同嚼蠟也。且好事難長﹐歡情易去﹐有聚有散本屬常道﹐與其散於歡聚之後而生悲﹐何若久處離散之境而相安若素乎﹖願持此語以超度天下癡男女。

情海中苦眾生﹐嘗見天下未經愛情之人逍遙自適﹐快樂自如﹐任意所之﹐脫然無累﹐旣羨之而又深妒之。但所謂逍遙自適﹑快樂自如﹑任意所之﹑脫然無累者﹐又未必卽爲天下未經愛情之人﹐且以彼視此﹐彼未經愛情者乃心無定所﹑情無寄托﹐且較陷身情海中者爲尢苦。嗟夫﹗人人有一撇不下之事﹐斷不能雇倩與人﹐其他可攬可推﹑任情起倒者皆世界中事﹐非我事也。然我之事究系何事乎﹖亦不過情愛而已。情海中苦眾生𨿽曰苦惱﹐然終有一片潔白自受用地﹐絕非彼未經愛情之人所能享受﹐亦當知自足也。

物有特色﹐人有特性。物有特色始生﹐人有特性始靈。試觀石塊磊磊﹐可轉而不可嚙者﹐謂非石塊之特色耶﹖楊柳裊裊可動而不可壓者﹐謂非楊柳之特色耶﹖故人卓立於萬象之上﹐總須獨發獨行﹐自立自守﹐沈毅爲精神﹐進取爲事業﹐確持其特性而毅然獨處於羣小之間﹐以磨練丈夫之眞骨頭﹐令其光芒燦爛﹐可仰可畏﹐可敬可拜﹐以視彼舉世滔滔。失我亡己﹐徘徊顧望﹐以社會之風潮爲進取之標準﹐叩首曳尾﹐輒欲售身之人﹐與夫營營碌碌﹑雕鑿淫說﹑修練末技﹐執和字平字﹑滑字圓字爲涉世祕訣﹐毫無毅然凜然﹑果然斷然之豪骨者﹐是皆損巖石之莊﹐失楊柳之美﹐自呈一種奇醜之怪象﹐不足齒於人類也。

大丈夫者﹐道義之骨也﹐元气之體也﹐社會之主人也。故須道理貫心肝﹐正義塡骨髓﹐談笑於生死之間﹐以示其堅毅之態度﹑之精神。蓋自有生民以來﹐未聞有柔性人而能爲社會之主人與事業之元祖者也。

社會之興也必有道﹐道也者以人間不可不由之數理爲體﹑以不可不蹈之軌則爲用﹐故必要者道之體而已﹐而政制與法律𨿽因時爲變通﹐體則亙萬古莫渝焉。𨿽東西異俗﹐中外分途﹐有君主國﹑有民主國﹐然其國之由彊盛而治平也﹐必不出於共由之數理﹐是以釋迦之心卽耶蘇之心﹐華盛頓之精神卽堯舜之精神也。

法國人有言曰「不自由毋寧死」﹐此言也眞天地間至大至剛之魄力﹐足以拔山攪海﹐不僅使法國共和﹑美國十三州獨立而止也。今日法美之文物典章煥然燦然﹐不過此力所生之最小結果﹐而共和制度亦僅爲義人烈士萬斛血淚中一滴血淚所凝結﹐其眞正之精神固仍彌漫於人間﹐寄托於後來男子之身。使个人而無堅毅之本領﹐則𨿽法美憲法﹑國會亦無用之長物﹐不難中道而墜。如个人有此本領﹑具此精神則擴而大之﹐𨿽印度﹑波蘭亦可得重睹天日而獲自由也。

組織社會者有老弱﹑有靑年﹐有大人﹑有赤子﹐年貌不一﹐相錯合而運轉社會進行之機關﹐就中爲最活動之原力並爲進步之機軸者﹐卽靑年是也。

靑年者靈性之花蕾﹐活气之寶藏也。其天眞英挺之气與識﹐恰如野艸之浴春雨﹐勃然發生﹐無心成長﹐不用力而自振﹐直往奮進﹐欲捨不能﹐欲遏不得也。故世界者靑年所獨有﹐世無靑年﹐無世界矣。靑年而不善於發揮其靈性其活气﹐世界亦無光彩矣。老大之人尊重階級﹐汲汲於保守原有之情態﹐是其本分﹐不足咎也。蓋社會者一方面固爲老大階級所左右﹐一方面則另以靑年進取活動之勢力調融之﹑迪導之﹐然後進退輕重之權衡於玆而生﹐而保守﹑進取二者兩不偏倚﹐遂得正當之發達。是爲人事之妙機﹐歷百世而如新者也。

今之貴乎爲靑年者﹐正宜養我浩然之气﹑宏吾毅然之志﹐得志則以廓淸獘俗爲己任﹐不得志則以轉移風气爲己任。毋謂一人不能有爲﹐眾人乃一人之所積而成者也﹔毋謂一朝夕不敵億萬年﹐億萬年乃一朝夕之所積而來者也﹔毋謂少年不逮老成人﹐少年不爲﹐老則嗟何及也。若猶是口道義而心富貴﹐則靈識皆鈍根矣﹔若猶是名社會而實階級﹐則活气皆死气矣。靑年負靑年原不足惜﹐但天何以生爾﹑國民何以望爾﹐而爾乃敢負之﹑忍負之耶﹖

知道者智也﹐行道者勇也﹐安於道者仁也。智似般若﹐勇似禪定﹐仁似持戒﹔智像鏡﹐仁像玉﹐勇像劍。古稱智仁勇﹐仁實位於中央﹐仁者祖父也﹑將帥也﹐智勇者子孫也﹑兵卒也。仁爲智勇之根本﹐故天下事一以貫之﹐仁是也。

智不生於仁是曰小智﹐濫學﹑輕浮﹑詭譎是也﹐是皆足以殺身者也。勇不生於仁是曰小勇﹐客气﹑狂躁﹑殘暴是也﹐是皆所以成其爲匹夫﹑盜賊者也。

有一席地層布四體﹐便是道場﹐卽仁之謂也。一念相應處便是證人﹐一事撇得下便是解脫﹐卽智之謂也。一念卓豎便是根基﹐一境抵拒得過便是降魔﹐卽勇之謂也。

古今學者發見天地之玄理﹐創立一家言﹐夫豈難哉﹖在用其靈識而已。用則能覺﹐覺則能達﹔覺者自發也﹐達者自造也。但所謂用者不在畱意於學術之形式﹐且尢須捨書籍文字之糟粕而務掇其精華﹐使古人之識見精神融入己之靈界中﹐便能自覺而另有所發見矣。故自古眞正大學問家之腦筋﹐譬猶太陽之在天空﹐內具靈明﹑外放光輝﹐然其始也﹐必於外界吸收多數星塊以和益本體。是以本明者﹐體也﹔收納外方之明以益其本明者﹐用也﹐靑年不可不知之。

大丈夫作事宜提得起放得下﹐蓋俗事有宜急了者﹑有宜姑置者。了之所以安心也﹐亦卽提得起之謂也﹔置之亦所以安心也﹐亦卽放得下之謂也。不了又不置﹐終日縈懷自擾而已﹐於事亦無益也。

中國靑年會有耶教性質﹐其辦法甚佳﹐然偌大中國終不可無一國人自行組織之靑年團體。予曩年在漢口有靑年學社之發起﹐冀欲擴張及於全國﹐自信此種組織甚好﹐惜《大江報》封後予卽離漢來滬﹐而該社亦旋卽消滅﹐可嘆也﹗

予十四歲喪母﹐十六歲喪父﹐孑然一身乞食於四方﹐十年於此﹐幸免溝壑﹐近且儼然成家矣。綜計吾生所得父母之遺產﹐惟曾經父母親定之未婚妻一人而已﹐其餘牽蘿補屋類皆仗朋友之力爲。多年來死吾愛友數人﹐而生者又復牢愁相對﹐眞使人不堪設想也。

予娶而無子﹐偶於甲寅春致一函於浙江徐健侯﹐略謂袁政府已解散國會﹐大逆不道矣﹐足下猶戀戀於微官果何爲者﹖苟能翻然攺計﹐天佑爾生个好娃娃也。健侯如予言﹐其年冬乃果生一子。乙卯春﹐予歸自日本﹐健侯卽以己子爲吾子﹐爲易其名曰嘉藻﹐今將一歲呱呱學語矣。

予有最不能忘之死友二人﹐一浙江汪旦庵﹑一陜西淩大同。大同年長於予﹐而癡情稚气乃較予爲甚﹐遂視予爲畏友。民國二年夏﹐予與大同同辦《大江報》於漢口﹐大同助予作文亙數十篇﹐大同死後予擬錄其《國家社會主義與世界社會主義》一篇付梓﹐名曰《大同集》﹐以傳我至愛之大同﹐汪旦庵亦允助予。未幾贛寧事起﹐旦庵又死﹐予又奔走海外﹐此書遂不能付刊矣。

旦庵爲人天眞爛漫﹐胸無城府﹐與予交旣深﹐幾無事不就予商﹐無言不從予說。予嘗慨然語人曰「世人眞愛我者﹐惟吾旦庵耳。」旦庵非文人﹐故死後無可傳﹐予他日將爲立傳傳之。

大同之書予未能付刊﹐而予今日乃自刊其訁皮辭浪語無補世道之作﹐予心實愧怍不堪。偶翻故篋出大同原稿﹐摘其數則以告閱吾書者﹐使知大同之文眞有關世道﹐非我之訁皮辭浪語比也。

大同之論社會主義也﹐謂之曰漸進者﹑自然進步者﹐一洗他人咬牙切齒之習﹐誠灌輸社會主義之良教師也。其書中主要略分社會主義發生及漸進之時期爲四大時期﹐﹝一﹞人羣自利時期﹐﹝二﹞人羣自衛時期﹐﹝三﹞人羣自治時期﹐﹝四﹞人羣自化時期﹐而現今中國僅尙在自衛時期中也。

大同之言曰﹕社會主義者最慈善之事也﹐慈善者人羣最易吸飲之甘醴﹐其入於人羣也﹐始終無厭棄之一日﹔而政府﹑法律﹑國界﹑種族者極罪惡之事也﹐罪惡者亦人羣最易吸引之鴆酒﹐其入於人羣也﹐始則不解其爲毒而喜之﹐繼則知其毒而盡力拒絕之矣。故其言又曰﹕世界經人羣自治時期之過渡﹐遂成一完全之統一態度﹐語言無以辧﹐習俗無以分﹐種族漸次而融洽﹐國界將至於自消﹐其爲完全之社會主義﹐已於此時而無少許之缺陷﹑無少許之殘壤矣。然而融之之法易﹑化之之法難也﹐所謂融者甲種與乙種同居﹑彼族與此族共處﹐同居共處而無紛爭衝突之發生﹐融之之意盡矣﹔化也者必不僅使之同居共處﹐且必使同居共處者若家人﹑若父子﹐竟忘其非一家之人而後可也。然而統之之道易﹐一之之道又難也﹐統者合數分子而成一大團體﹐而所謂分子之名義無消滅﹐各分子之實質仍存在也﹔一者並其分子之名義實質一並而歸於消滅﹐無少許之判別﹐無少許之介蒂而後可也。

觀乎大同之言﹐乃足以證明社會主義非漸進而使其自化不爲功﹐故大同又言曰﹕社會主義固爲天然之進化﹐而其爲始以造成此天然進化者﹐提倡社會主義者之責任也。社會主義固爲人羣所趨向﹐而爲之首倡以致人羣之趨向者﹐提倡社會主義者之天職也。

由此以觀﹐大同誠有心人也。其作此書﹐殆盡其天職以救世也。原書甚長﹐予又荒於學﹐僅能摘此少許告人﹐不能多注釋之﹐予仍負大同也。嗚呼﹗

大同又有短篇小說一篇﹐名曰《雁兒劫》﹐系贈我者﹐補錄之。

云滿天空﹐霧籠江滸﹐長夜將半﹐萬籟俱寂。潮水沸沸作響﹐大江兩岸人迹殆斷絕﹐突有嗷嗷聲時斷時續發現於黑夜之大江沙洲者﹐爲南來失羣之雁兒。

哀鳴長嘶﹐旅客聞者血淚俱下。小月破云﹐若隱若現﹐江邊羣鳥聞鳴聲而感集焉﹐愈助之鳴﹐其聲愈哀﹐其節愈慘﹐達大江之三萬里﹐無地不知有此孤雁作長夜鳴者。

叢林老梟奪小鳥之巢而居﹐巨睛突頂﹐凶惡甲於羽類﹐聽雁鳴而愕然﹐率其族以迹此雁﹐欲得雁而食以果梟腹。雁以善鳴不解藏迹﹐卽爲所獲﹐老鴉睹雁瘠不劇食﹐意羅致其羣以供大嚼﹐於是折雁羽﹑拔雁毛﹑杜雁喙﹑縛雁足﹑朦雁睛﹐羈此雁於巢畔﹐其族類小或啄雁或抓雁﹐雁於此時欲鳴而不得﹐垂首斂翼﹐靜以待烹。

少焉月墮﹐天意欲明﹐江幹小鳥素苦梟淩﹐復以雁被擒﹐其勢不敵﹐含之聯厥族類﹐共愾同仇﹐磨喙抹羽﹐以圖一報。趁此天荒初破﹐淸風不來﹐水波不興﹐振翼急飛﹐直攻巢。老自豪其喙爪﹐小梟復日肆侈佚﹐略不以小鳥爲意。小鳥迫其巢﹐老猶髙臥未醒﹐迨驚覺﹐卽倉皇遁去﹐莫知所終﹐小梟盡死於小鳥。小鳥釋雁兒﹐刮皮衣雁兒﹐宰肉食雁兒﹐喋血飲雁兒。雁兒以喜鳴作融融聲﹐復鳴於大江之岸﹐羣鳥和之﹐其樂何如。

此小說系指予初次《大江報》被封﹑予下獄事而言﹐然第二次《大江報》未幾亦亡﹐予幾仍膏梟吻也。

予初名衡陽孤雁﹐後攺曰一雁﹐又曰雁兒﹐昨年又攺曰秋雁﹐無復鳴矣。今且作此波辭浪語以媚人﹐得毋負良友當日推許之盛意。休矣﹐休矣﹗求幸福齋隨筆初集止於此矣。

