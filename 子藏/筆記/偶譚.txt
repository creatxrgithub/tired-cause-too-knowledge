《偶譚》﹝明﹞李鼎

⊙外護主人捐善地內修道侶授眞詮

外護主人捐善地﹐何殊叢桂秋風﹔內修道侶授眞詮﹐奚翅明珠夜月。如其玩時日而積愆尢﹐畢竟轉輪回而趨墜落。⊙萬壑疏風淸兩耳九天涼月淨初心

萬壑疏風淸兩耳﹐聞世語﹐急須敲玉磬三聲﹔九天涼月淨初心﹐頌眞經﹐勝似撞金鐘百下。⊙直至忘無可忘乃是得無所得

大道玄之又玄﹐人世客而又客。直至忘無可忘﹐乃是得無所得。⊙愧作佛前弟子永爲世外閒人

掃地焚香﹐愧作佛前之弟子﹔艸衣木食﹐永爲世外之閒人。⊙欲附慈航請惇慧劍

斷弦而夢謝雙飛﹐已脫周妻之累﹔奉齋而未捐五淨﹐實余何肉之慚。欲附慈航﹐請惇慧劍。⊙經世出世有眞宗不神而神有妙理

三教大聖人﹐闡經世出世之眞宗﹐心心相印﹔一身小天地﹐會不神而神之妙理﹐綿綿若存。⊙發殺機銷雄心運生機補元气

發殺機以銷不盡之雄心﹐運生機以補旣漓之元气。宇宙在手﹐誰曰不然。⊙意在筆先慧生牙後

意在筆先﹐向包羲細參易畫﹔慧生牙後﹐恍顏氏冷坐心齋。⊙身外有身竅中有竅

身外有身﹐捉麈尾矢口閒談﹐眞如畫餅﹔竅中有竅﹐向蒲團回心究竟﹐方是力田。⊙遠性淸風疏逸情白雲上

定息不離幾席﹐遠性風疏﹔潛身獨向蠕巖﹐逸情云上。⊙文生於情情生於文詩中有畫畫中有詩

文生於情﹐情生於文﹐問子荊直應捲舌﹔詩中有畫﹐畫中有詩﹐起摩詰只合點頭。⊙機關不設立言句都棄捐

操鬼神覷不破之機關﹐定是機關不立﹔會聖賢道不出之言句﹐必然言句都捐。⊙水流云俱在月到風來時

水流云在﹐想子美千載髙標﹔月到風來﹐憶堯夫一時雅致。⊙功成而身退心遠地自偏

身退日﹐便是功成名遂﹐猶龍老子神哉﹔心遠時﹐自無馬隘車塡﹐五柳先生卓矣。⊙寸步不離孔矩眞機只在人心

靑牛西去﹐白馬東來﹐萬里間關﹐寸步不離孔矩﹔圓蓋上浮﹐方輿下奠﹐四時往復﹐眞機只在人心。⊙達人撒手懸崖俗子沈身苦海

開國元老﹐當須讓圯上一翁﹔定策奇勛﹐誰得似商山四皓。達人撒手懸崖﹐俗子沈身苦海。⊙三徙成名笑範蠡一朝解綬羨淵明

三徙成名﹐笑範蠡碌碌浮生﹐縱扁舟負卻五湖風月﹔一朝解綬﹐羨淵明飄飄遺世﹐命巾車歸來滿架琴書。⊙孔子與孟子眞爲大丈夫

先天而天弗違﹐後天而奉天時﹐孔子其大人也﹔得志與民由之﹐不得志獨行其道﹐孟氏眞丈夫哉。⊙人皆有不忍之心我善養浩然之气

人皆有不忍之心﹐充之足保四海﹔我善養浩然之气﹐究之可塞兩間。⊙慧定不用是大慧神化合虛是至神

戒生定﹐定生慧。慧定而不用﹐是名大慧﹔精化气﹐气化神。神化則合虛﹐是名至神。⊙名利場中羽客煙花隊裏仙流

名利場中羽客﹐人人輸蔡澤一籌﹔煙花隊裏仙流﹐个个讓渙之獨步。⊙善易者不論易體無者不言無

善易者不論易﹐羲文無地安身﹔體無者不言無﹐老莊何處著腳﹖瞿曇不遭棒死﹐廣長饒舌無休。⊙損之又損忘無可忘

損之又損﹐栽花種竹﹐盡交還烏有先生﹔忘無可忘﹐焚香煮茗﹐總不問白衣童子。⊙曲士彊生分合至人不立異同

與二氏作敵國﹐畫水徒勤﹔引三教爲一家﹐摶沙自苦。曲士彊生分合﹐至人不立異同。⊙詩思霸橋上野興鏡湖邊

詩思在霸陵橋上﹐微吟就﹐林岫便已浩然﹔野興在鏡湖曲邊﹐獨往時﹐山川自相映發。⊙孝伯外並非名士阿奴輩盡是佳兒

醺醺熟讀離騷﹐孝伯外敢曰並皆名士﹔碌碌常承色笑﹐阿奴輩果然盡是佳兒。⊙達士澄懷意表文人寄興篇端

月華澹蕩﹐本自無形。風韻飄揚﹐何曾有質。達士澄懷意表﹐斯爲得之。文人寄興篇端﹐亦云勞矣。若乃孌童幼女﹐酒池糟丘。吟風直作捕風﹐弄月翻爲捉月。⊙有身俗累未遣無己妄想不來

遣累辭家﹐而出家之累未免﹐信所患爲吾有身﹔斷想除根﹐而無根之想暌來﹐轉更憶至人無己。⊙終日營營六根不倦經年兀兀四大常安

趣在阿堵中﹐終日營營而六根不倦﹔心在腔子裏﹐經年兀兀而四大常安。⊙與造物遊者能造與造命遊者能造

與造物遊者能造﹐造物而不物於物﹔與造命遊者能造﹐造命而不命於命。⊙六十四卦皆逆數三百五篇總無邪

六十四卦﹐無非逆數﹐龍虎經頗能窺豹﹔三百五篇﹐總曰無邪﹐靈均氏差可續貂。⊙虛空當體粉碎陰陽原自調和

虛空當體粉碎﹐明眼漢何勞再舉俊拳﹔陰陽原自調和﹐赤心人不必更煩妙手。⊙識得周易旨處世有玄機

乾三當不可變化之際﹐故言君子而不言龍﹐日乾夕惕﹐猶妨觸處危機﹔坤卦合順天時行之宜﹐故象牝馬而復象牛﹐引重致遠﹐足了自家職業。⊙遊魚鼓琴出聽頑石聞法點頭

遊魚不解五音﹐鼓琴出聽﹔頑石未深四諦﹐聞法點頭。偶然而不必盡然﹐可信而無須深信。⊙微言絕於人亡絕技成於力到

微言絕於人亡﹐觀者不知作者之意﹔絕技成於力到﹐巧者無過習者之門。⊙心聲者酷似其貌貌言者無關於心

心聲者酷似其貌﹐貌言者無關於心。故分果車中﹐畢竟借他人面孔。捉刀牀側﹐終須露自己精神。⊙七處觀心三途勘命

執七處非心﹐捨七處無心﹐問世尊如何發付﹖沈三途是苦﹐厭三途亦苦﹐聽吾儕各自營生﹗⊙心性明鏡止水品格泰山喬嶽

過去心不可得﹐現在心不可得﹐未來心不可得﹐此之謂明鏡止水﹔富貴不能淫﹐貧賤不能移﹐威武不能屈﹐此之謂泰山喬嶽。以正治國﹐以奇用兵﹐以無事取天下﹐此之謂靑天白日﹔老者安之﹐朋友信之﹐少者懷之﹐此之謂霽月光風。⊙與其身心兩地奔波不如手足一齊順適

身在江湖﹐心懸魏闕﹐身心兩地奔波﹔手探月窟﹐足躡天根﹐手足一齊順適。⊙浮雲一任捲舒虛空不曾朽壞

住世厭世﹐與浮雲同一卷舒﹐穩把無根之基﹔前劫後劫﹐看虛空何曾朽壞﹐常懸不夜之燈。⊙捐百慮定中生慧破萬卷下筆有神

捐百慮而定中生慧﹐縱齊寒山拾得之肩﹐酷無裁制﹔破萬卷而下筆有神﹐卽接拾遺供奉之武﹐終鮮性靈。⊙靜處煉气動處煉神內藥了性外藥了命

靜處煉气﹐動處煉神。煉就時﹐動靜何曾有實﹔內藥了性﹐外藥了命﹐了卻後﹐內外盡是彊名。⊙在天成像在地成形

在天成像﹐而麗天者﹐無形非象。在地成形﹐而麗地者﹐無象非形。若不信拔宅升天﹐請試看殞星爲石。⊙天際眞人山中宰相

鳳羽來儀﹐而不可爲儀﹐千載作天際眞人之想﹔龍性難馴﹐而似乎易馴﹐一時傳山中宰相之稱。⊙犬吠茅檐雲中世鵲噪竹窗靜裏天

茅檐外﹐忽聞犬吠雞鳴﹐恍似雲中世界﹔竹窗下﹐惟有蟬吟鵲噪﹐方知靜裏乾坤。⊙興到忻然往歌殘倏爾旋

杏花疏雨﹐楊柳輕風﹐興到忻然獨往﹔村落浮煙﹐沙汀印月﹐歌殘倏爾言旋。⊙空不礙物物不礙空無心於事無事於心

空不礙物﹐物不礙空﹐五濁惡﹐總是菩提﹔無心於事﹐無事於心﹐四威儀﹐渾皆般若。⊙眞才才而不鬼大仙仙而不頑

修命而性宗弗徹﹐止作頑仙﹔修性而命寶不完﹐終爲才鬼。故眞才才而不鬼﹐大仙仙而不頑。⊙鬼神手眼俱無至人情意都泯

鬼神手眼俱無﹐故能握造化之機關﹐而指視卽爲禍福﹔至人情意都泯﹐故能識鬼神之情狀﹐而呼吸盡是風霆。⊙過如日月之食復見天地之心

過也如日月之食﹐年年兩炬慧燈﹔復其見天地之心﹐夜夜三杯玄酒。⊙渾沌鑿破終須補人我移來須移去

渾沌竅﹐暌忽一朝鑿破﹐還須令暌忽補完﹔人我山﹐眾生驀地移來﹐且著落眾生伐去。⊙盜小盜成大盜賊內賊防外賊

小盜者大盜之資﹐故盜小盜成大盜﹐而後三盜旣宜﹔內賊者外賊之因﹐故賊內賊防外賊﹐而後六賊不起。⊙柳絮不沾泥機輪不輾地

揮如意滚滚天花亂墜﹐絮不沾泥﹔據蒲韉軋軋河車逆行﹐輪不展地。⊙本體卽是工夫工夫卽是本體

在太極之先而不爲髙﹐在六極之下而不爲深﹐長於上古而不爲老﹐本體卽是工夫﹔大澤焚而不能熱﹐河漢凍而不能寒﹐疾雷破山烈風振海而不能驚﹐工夫卽是本體。⊙虛而實者天實而虛者地

虛而實者天乎﹐故以實投地之虛﹐而往來不息﹔實而虛者地乎﹐故以虛受天之實﹐而生化無端﹔陽而陰者日乎﹐故能獨照而不能納形﹔陰而陽者月乎﹐故能納形而不能獨照。⊙五夜淸霜收拾盡三春麗日放開來

五夜淸霜收拾盡﹐許多生意﹔三春麗日放開來﹐無限殺機。⊙鴻寶一編風霜句竹實數斛鸞鳳音

枕中鴻寶一編﹐應自有風霜之句﹔室中竹實數斛﹐定知作鸞鳳之音。⊙女殆其然哉吾無隱乎爾

洞庭野驚奏咸池大樂﹐女殆其然哉﹔木樨花散作滿院秋香﹐吾無隱乎爾。⊙因天時興地利損有餘補不足

因天時興地利﹐是農圃之參贊﹔損有餘補不足﹐卽商賈之裁成。倘其日用而知﹐其去聖人豈遠。⊙有心爲塵迹無心爲眞純

感有心﹐而鹹則無心之感也。徙有言﹐而咸則無言之徙也﹔悅有心﹐而兌則無心之悅也﹔說有言﹐而兌則無言之說也。蓋舉意舉口﹐卽屬後天。可議可思﹐直爲塵迹。⊙轉亢龍爲元首罷野戰爲永貞

上九上六者﹐老陰老陽之極數﹔用九用六者﹐返老爲少之神功。故能轉亢龍而爲元首﹐罷野戰而爲永貞。⊙天仙才子數莊周才子天仙推李白

天仙才子﹐萬古莊周。才子天仙﹐千秋李白。風流放誕﹐蘇子瞻藝海英英。放誕風流﹐王實甫詞林楚楚。⊙艸莽臣早輸國課煙霞主日遠俗情

爲市井艸莽之臣﹐蚤輸國課﹔作泉石煙霞之主﹐日遠俗情。⊙旣修而悟旣悟而修

旣修而悟﹐悟也豁焉。旣悟而修﹐修也安焉。大修大證﹐悟在其中矣。大徹大悟﹐修在其中矣。⊙喜悅快樂不慍體證境界不同

悅者獨修獨証之眞機乎﹐樂者共修共証之眞趣乎﹐不慍者常悅常樂之眞境乎。⊙性體如如妖魔絕鼻端栩栩鄙吝銷

性體如如﹐上無覆﹐下無基﹐在在妖魔屏絕﹔鼻端栩栩﹐水不寒﹐火不熱﹐人人鄙吝銷融。⊙喜人善飲酒中奇趣忌人能詩詞客對頭

不善飲而喜人善飲﹐蘇長公深得酒仙三昧﹔𨿽得詩而忌人能詩﹐隋煬帝徒爲詞客修羅。⊙感應有逾桴鼓輪回不爽毫芒

陽爲不善者﹐不必盡罹官刑﹐感應有逾桴鼓﹔陰爲不善者﹐不獨盡歸冥府﹐輪回不爽毫芒。⊙玄宗有寓言儒風多慧日

煉五石﹐斷鰲足﹐聚蘆灰﹐本玄宗之寓言﹔辧商羊﹐識萍實﹐契墳羊﹐乃儒風之慧日。⊙秋在淸涼臺上春生安樂窩中

熱不可除而熱惱可除﹐秋在淸涼臺上﹔窮不可遣而窮愁可遣﹐春生安樂窩中。⊙持心以養气養气以持心

不淫不屈不移﹐持心所以養气﹔勿正勿忘勿助﹐養气亦以持心。⊙擁萬卷列百城結雙趺空萬有

竹幾當窗﹐擁萬卷﹐列百城﹐南面王不與易此﹔蒲團藉地﹐結雙趺﹐空萬有﹐西方聖立證於玆。⊙白雲森天外明月滿樓中

白雲森天外﹐美人正自可思﹔明月滿樓中﹐老子興復不淺。⊙杜甫大海回波王維澄潭浸月

杜少陵大海回波﹐無妨污垢﹔王摩詰澄潭浸月﹐妙在淵﹡﹔。

⊙抗主誰能如四皓鎭定何人比謝安

綺裏輩或疑僞設﹐乃抗言於輕士善罵之主﹐誰能則之﹖太傅公卽自矯情﹐而詠諷於伏甲貺賓之席﹐不可及也。⊙煙霞五色足資糧花鳥四時供嘯詠

湖海上浮家泛宅﹐煙霞五色足資糧﹔乾坤內狂客逸人﹐花鳥四時供嘯詠。⊙髙以下爲基濁者淸之路

良農擅百畝之饒﹐首資糞壤。達士竟半生之業﹐先聚法財。故髙以下爲基﹐濁者淸之路。⊙萬物出入於機眾人生死於利

萬物出於機﹐入於機﹔眾人生於利﹐死於利。⊙善理財者如運水火

善理財者如運水火焉。身在水火之外﹐斯收旣濟之功﹔身在水火之中﹐則有焚溺之患。

附錄

偶譚自序

李生掩關山中﹐闃然無偶。旣戒綺語﹐絕筆長篇。興到輒成小詩﹐附以偶然之語﹐亦云無過三行。蓋習气難除﹐聊用自寬耳。如其驢技長鳴﹐卽犯虎溪嚴律。豫章李鼎長卿識。

