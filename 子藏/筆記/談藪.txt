談藪宋龐元英王公衮字吉老﹐宣子尙書之弟。先墓在會稽西山﹐爲掌墓人奚泗所發。公衮訴之郡﹐杖之而已﹐公衮憤甚。奚泗受杖﹐詣公衮謝罪﹐公衮呼前﹐勞以酒﹐拔劍斬之﹐持其首詣郡。宣子時爲部郎﹐奏乞以己官贖罪。詔給捨集議。中書舍人張孝祥等議上﹐詔赦之﹐猶鐫一秩。當時公衮孝名聞天下﹐永嘉王十朋以詩美之。公衮性甚和﹐平居常若嬉笑﹐人謂之笑面虎。甄龍友云卿﹐永嘉人﹐滑稽辯捷﹐爲近世之冠。樓宣獻自西掖出守﹐以首春觴客。甄預坐席間﹐謂公曰「今年春气一何太盛﹗」公問其故﹐甄曰「以果奩甘蔗知之﹐根在公前而末已至此。」公爲罰掌吏﹐眾訾其猥率。遊天竺寺﹐集詩句贊大書於壁云「巧笑倩兮﹐美目盼兮﹐彼美人兮﹐西方之人兮。」孝廟臨幸﹐一見賞之﹐詔侍臣物色其人。或以甄姓名聞﹐曰「是溫州狂生﹐用之且敗風俗。」上曰「惟此一人﹐朕自舉之。」甄時爲某邑宰﹐趣召登殿﹐上迎問曰「卿何故名龍友﹖」甄罔然不知所對﹐旣退乃得之曰「君爲堯舜之君﹐故臣得與夔龍爲友。」由是不稱旨﹐猶得郡ヘ﹐後至國子監簿。甄嘗頌臨安北山大佛頭云「色如黃金﹐面如滿月。盡大地人﹐只見一撅。」禪人多許之。詹事特��坐葉丞相論恢復﹐貶筠州。沈方售一妾﹐年十七八﹐攜與俱行。處筠凡七年﹐旣歸﹐呼妾父母以女歸之﹐猶處子﹐時人以比張忠定公詠。會稽潘方仲矩爲安吉尉﹐獻詩云「昔年單騎向筠州﹐覓得歌姬共遠遊。去日正宜供夜直﹐歸來渾未識春愁。禪人尙有香囊愧﹐道士猶懷炭婦羞。鐵石心腸延壽藥﹐不風流處卻風流。」錢處和參政好餌鼠。爲侍從居臨安﹐每日食畢﹐輒以大盆貯余饌﹐三擊盆則羣鼠累累然來食﹐訖乃去﹐以爲常。洎遷政府﹐鼠復至﹐以其相距差近﹐不怪也。已而帥越﹑帥閩﹐繼掛冠歸裏﹐鼠至如初。迨錢亡﹐乃不見。洪文惠﹑文敏兄弟皆畏內﹐𨿽少年貴達﹐家有聲妓之奉﹐往往不能快意。王宣子知饒州﹐景伯家居喪偶﹐宣子弔焉。主人受弔已﹐延客至內齋﹐喚酒小酌。甫舉杯﹐羣妾坌出﹐素妝靚態﹐黛色粉光﹐不異平日。謔浪笑語﹐酒行至無算。景伯半酣﹐握王手曰「不圖今日有此樂。」賓主相顧一笑。後二十年﹐宣子謝事歸越﹐景盧來爲守﹐時已鰥居。暇日宣子造郡齋﹐景盧畱款﹐亦出家姬侑席﹐笑謂王曰「家兄有言﹐不圖今日有此樂。」王爲絕倒。謝希孟在臨安﹐狎倡陸氏。象山責之曰「士君子乃朝夕與賤倡女居﹐獨不愧於名教乎﹖」希孟敬謝﹐請後不敢。他日復爲倡造鴛鴦樓。象山聞之﹐又以爲言﹐謝曰「非特建樓﹐且有記。」象山喜其文﹐不覺曰「樓記云何﹖」卽口占首句云「自遜﹑抗﹑機﹑云之死﹐而天地英靈之气不鐘於世之男子﹐而鐘於婦人。」象山默然。希孟一日在倡所﹐忽起歸興﹐遂不告而行。倡追送江滸﹐泣涕戀戀。希孟毅然取領巾﹐書一詞與之云「雙槳浪花平﹐夾岸靑山鎖﹐你自歸家我自歸﹐說著如何過。我斷不思量﹐你莫思量我﹐將你從前待我心﹐付與他人可。」希孟與鄕人陳伯益好相調戲﹐伯益面黑而狹﹐多髯﹐希孟入其書室﹐見寫眞掛壁上﹐題云「伯益之面﹐大無兩指﹐髭髯不仁﹐侵擾乎其旁而不已﹐於是乎伯益之面所餘無幾。」此語喧傳﹐伯益病之而莫能報。希孟後避寧宗諱﹐攺名苴﹐字古民。伯益於是以兩句詠其名﹕「炊餅擔頭挑取去﹐白衣鋪上喝將來。」聞者笑倒。伯益又嘗寫眞﹐衣皂道服﹐躡僧鞋。希孟贊之曰「禪鞋俗人須鬢﹐道服儒巾面皮。秋水長天一色﹐落霞狐鶩齊飛。」曹詠侍郎妻碩人厲氏﹐余姚大族女﹐始嫁四明曹秀才﹐與夫不相得﹐仳離而歸﹐乃適詠。時尙武弁。不數年以秦檜之姻黨易文階﹐驟擢﹐至徽猷閣。守鄞﹐元夕張燈﹐州治大合樂宴飲﹐曹秀才攜眾來觀﹐見碩人服用精麗﹐左右供侍備極尊嚴﹐謂其母曰「渠乃合在此中居﹐享如此富貴﹐吾家豈能畱﹖」嘆息久之。詠日益顯﹐爲戶部侍郎﹐尹京。檜之殂﹐詠貶新州而亡。碩人領二子取喪歸葬﹐二子復不肖﹐家貧蕩析至不能給朝晡。趙徳老觀文亦厲氏婿﹐碩人從父妹也﹐憐其老且無聊﹐招置四明裏第養之終身。碩人閒出訪親舊﹐過故夫曹秀才家﹐門庭整潔﹐花竹蓊茂﹐顧侍婢曰「我當時能自安於此﹐豈有今日﹖」因泣下數行。二十年間夫妻更相悔羨﹐世態翻復不可料如此。方詠盛時﹐鄕裏奔走承迎惟恐後﹐獨碩人之兄厲徳斯不然。詠帥越時﹐徳斯爲里正﹐詠風邑官脇治百端﹐冀其祈己﹐竟不屈。檜之甫殂﹐乃遣介致書於詠﹐啟封乃《樹倒猢猻散賦》一篇。洎新州之行﹐又以十詩贈行﹐其一云「斷尾雄鷄不畏犧﹐憑依掇禍復何疑。八千里路新州瘴﹐歸骨中原是幾時﹖」詠得詩憤極﹐然無如之何。韓冑暮年以冬月攜家遊西湖﹐畫船花輿﹐徧覽南北二山之勝﹐末乃置宴於南園﹐族子判院與焉。席間有獻牽絲傀儡爲土偶負小兒者﹐名爲迎春黃胖。韓顧族子﹕「汝名能詩﹐可詠此。」卽承命一絕云「腳踏虛空手弄春﹐一人頭上要安身。忽然綫斷兒童手﹐骨肉都爲陌上塵。」韓大不樂﹐不終宴而歸﹐未幾禍作。樓叔韶鏞初入太學﹐與同窗友厚善。休日友謂叔韶﹕「寂寂不自聊﹐吾欲至一處求半日適﹐飲醇膳美﹐又有聲色之玩﹐但不可言。君性輕脫﹐或以利口敗吾事﹐能勿聲則可偕往。」樓敬諾﹐要約數四﹐乃相率出城。買小舟﹐沿葦村將十里﹐捨舟陟小坡﹐行道微髙下﹐又二里得精舍﹐門徑絕卑小﹐而松竹花艸楚楚然。友擬於門﹐卽有小童應客﹔主人繼出﹐乃少年僧﹐姿狀秀美﹐進趨安詳﹐殊有富貴家气象。揖客曰「久別甚思﹐款接都不見過﹐何也﹖」揖樓爲誰﹐友曰「吾親也。」遂偕坐。款語片刻許﹐僧忽回顧﹐日影下庭西﹐笑曰「日旰﹐上君餒乎﹖」便起推西邊小戶入﹐華屋三間﹐窗幾如拭﹐玩具皆珍奇。喚侍童進點心素膳三品﹐甘芳精好﹐不知何物所造。撤器﹐命推窗﹐平湖當前﹐數十百頃﹐其外連山橫陳﹐樓臺森列﹐夕陽返照﹐丹碧紫翠互相發明﹐漁歌菱唱隱隱在耳。駛望久之﹐僧取塵尾敲闌干數聲﹐俄時小畫舫傍湖而來﹐二美人徑出登岸﹐靚妝麗色﹐王公家不過也。僧命具酌﹐指顧間觴豆羅陳﹐窮極水陸。左右執事童皆佼好﹐杯行﹐美人更起歌舞。僧與友謔浪調笑﹐歡意無間﹔樓神思惝恍﹐正容危坐﹐噤不敢吐一語。伺僧暫起﹐挈友臂扣所以﹐友慍曰「子但飲食縱觀﹐何用知﹖」如許而觴十餘巡﹐夜已艾﹐僧復引客至小閣中﹐臥具皆備﹐曰「姑憩此。」遂去壁外卽僧榻﹐試穴隙窺﹐則徑擁二姬就寢。友醉甚﹐大鼾﹐樓獨彷徨。一寐起如廁﹐一童執燭﹐密詢之﹐此爲何地﹖童笑曰「官人是親戚﹐何須問﹖」樓反室﹐展轉通宵﹐時側耳審聽﹐但聞鼻息ぴぴ而已。將曉﹐僧已至客寢﹐問安否﹖盥櫛畢﹐引入一院﹐制作邃巧﹐簾幕蔽滿﹐庭下奇花盛開﹐香气蓊勃﹐山山叢竹﹐位置愜當。回思夜來境界﹐已迷不能憶。迨具食則器用張陳一新﹐食品加精﹐獨二姬竟不復出。食罷各去﹐僧送之門﹐鄭重而別﹐由他徑絕湖而歸。樓惘惘累日﹐疑所到非人間﹐數問友﹐但笑不答。亦許尋舊遊﹐而樓用他故亟歸鄕﹐其後出處參商﹐訖不克再諧。唐小說記紅葉事凡四。其一《本事詩》﹕顧況在洛﹐乘閒與一二詩友遊苑中﹐流水上得大梧葉﹐題詩云「一入深宮裏﹐年年不見春。聊題一片葉﹐寄與有情人。」況明日於上流亦題云「愁見鶯啼柳絮飛﹐上陽宮女斷腸時。君恩不禁東流水﹐葉上題詩寄與誰﹖」後十餘日﹐有客來苑中﹐又於葉上得詩﹐以與況﹐曰「一葉題詩出禁城﹐誰人酬和獨含情。自嗟不及波中葉﹐蕩漾乘春取次行。」又明皇代以楊妃﹑虢國寵盛﹐宮娥皆衰悴不顧﹐備掖庭。嘗書落葉﹐隨禦溝水流出﹐云「舊寵悲秋扇﹐新思寄早春。聊題一片葉﹐將寄接流人。」顧況聞而和之。旣達聖聽﹐遣出禁內人不少﹐或有五使之號。況所和卽前四句也。其二《雲溪友議》﹕盧渥舍人應舉之歲﹐偶臨禦溝﹐見紅葉上詩云「流水何太急﹐深宮盡日間。殷勤謝紅葉﹐好去到人間。」其三《北夢瑣言》﹕進士李茵嘗遊花中﹐見紅葉自禦溝出﹐上有題詩曰﹕﹝與盧渥詩同﹞。其四《玉溪編事》﹕侯繼圖秋日於大慈寺倚闌樓上﹐忽木葉飄墜﹐上有詩曰「拭翠斂愁蛾﹐爲郁心中事。搦筆下庭除﹐書作相思字。此字不書石﹐此字不書紙。書向秋葉上﹐願逐秋風起。天下有心人﹐盡解相思死。」余意前三則本只一事而傳記者各異耳。劉斧《靑瑣》中有《禦溝流紅葉記》最爲鄙妄﹐蓋竊取前說而易其名爲。於云「本朝詞人罕用此事﹐惟周淸眞樂府兩用之。《掃花遊》云﹕『隨流去﹐想一葉怨題﹐今到何處。』《六醜﹖詠落花》云﹕『飄流處﹐莫趁潮汐﹐恐斷紅﹑尙有相思字﹐何由見得。』脫胎換骨之妙極矣。淸眞名邦彥﹐字美成﹐徽宗時爲待制﹐提舉大晟樂府。」大溪山在廣州境﹐舊山有一洞﹐其處所人不常識。每歲五月五日﹐洞開則見之。土人預備墨紙刷席入其中﹐以手模石壁﹐覺有罅隙若鐫刻者﹐以墨刷其上﹐紙覆其上﹐印摸而出﹐洞亦隨閉。持所印紙視之﹐或咒語﹐或藥方﹐所得皆不同﹐亦有不成字無所得者。咒術藥方﹐應用無不效驗﹐蓋南法之所出也。湖南北沙板皆自地發﹐多在人家﹐進出如筍﹐長數十丈﹐大數十圍﹐或一或二﹐或數株並出。人家遭此者﹐皆圻裂傾陷屋宇﹐然析之爲板﹐其利甚博。因此家道日進﹐故俗以爲吉祥。亦有掘地得板﹐一窖至數百片。土人往往以鐵爲長梗﹐入山刺地﹐有板處鐵不能入。殊不知地中何以有此也。毛義夫云「往年平江大旱﹐河水盡涸﹐居民就河底掘旱井﹐或有掘得沙板者﹐愈取愈多﹐相去五里十里必有一處﹐多至四百片。亦有得沈香者。」滄洲云「洞板完全者最難得﹔補綴精密﹐𨿽巧目亦不能辧﹐以沸湯沃之﹐則敗矣。」嚴州壽昌縣道旁有朱買臣廟貌﹐其地有朱池﹑朱村﹐居人多朱姓。朱謙之詩云「貧賤難堪俗眼低﹐區區何事便云泥。會稽乞得無他念﹐只爲歸來詫故妻。束薪行道自歌呼﹐越俗安知有丈夫。一見印章驚欲倒﹐相看方悔太模糊。」漁溪云曩在筠州新昌縣﹐嘗出遊歷﹐將至五峯﹐馬上﹐遙見山中艸木蠕蠕動﹐疑爲地震。馭者云「山皆猴也﹐數以千萬計﹐行人獨過﹐常遭戲虐。每羣呼跳浪而至﹐扳緣頭目胸項手足﹐混成毛球﹐𨿽有兵刃﹐亦無所施﹐往往致死。」夜宿民家﹐犬爲虎銜去﹐明日至寺﹐問﹕「山中有虎乎﹖」曰「無有。」」何以無﹖」曰「山中皆大林﹐虎安敢來﹖」余曰「林木森森﹐虎所隱藏﹐何爲不來﹖」曰「大木上多﹤走票﹥鼠﹐虎過其下﹐鼠必鳴噪﹐自拔其毛投虎身﹐著處必生虫﹐則徧身﹤疒奄﹥爛﹐以至乎死﹐故畏不敢至。」方悟宣城包氏畫虎﹐皆平原曠野茅葦叢薄﹐中亦有棘枝尋丈﹐未常作林木者﹐以此。隋文帝云「譬之猛虎﹐人不能害﹐反爲毛間虫所蠹損。」又可證也。賴省幹之卜﹐天下知名。賴﹐建寧人﹐挾妖術﹐殺人祭鬼﹐常於浙中尋求十餘歲童女﹐養之以充用。其母喜誦佛書﹐女習念心經。後此女次當供祭﹐沐浴裝飾﹐置空室中﹐其戶而去﹐女自分必死。夜且半﹐覺有物自天窗下﹐光曄曄然。不勝怖﹐急念揭諦咒﹐忽口中亦有光出。此物逡巡欲進復卻﹐女誦咒益急。良久口中光漸大﹐直出射此物﹐物僕牀下﹐鏗然有聲﹐不復起。其室近街﹐俄而譬夜卒過焉﹐女大叫殺人。卒報所屬﹐率眾破壁取女出﹐視壁下物﹐乃大白蟒﹐死矣。捕賴及家人鞫問﹐具伏。黥配海外﹐籍其家﹐今爲詹安撫居宅。徑山寺主園僧行菜畦間﹐爲蛇傷足﹐久之毒气蔓延﹐一腳皆爛﹐號呼宛轉。常住爲招醫﹐積費數百千﹐不能愈。有遊僧見之﹐曰「吾能治此。」命汲淨水洗病腳﹐腐膿敗肉悉去之﹐易水數器﹐瘡上白筋數見﹐挹以軟帛。解包取藥末均糝瘡中﹐惡水泉湧﹐良久乃止。明日淨洗如初﹐日日皆然。但見水漸淤﹐肉漸生﹐一月之後平復如舊。主僧及合寺大喜﹐欲謝以錢物。僧云「吾與山門結緣﹐豈因以利。」卻不受。他日﹐主僧具食延之﹐謂曰「山中蛇虺多﹐被傷者時有之﹐誠願得奇方以備急。」僧云「和尙有命﹐敢不從。但此方來處絕妙﹐不必廣傳。香白芷爲末﹐入鴨觜﹑膽礬﹑麝香各少許﹐臨期以意斟酌之。」未幾僧去﹐長老升座﹐以此方徧告諸人。孫琳路鈐本殿前司健兒。寧宗爲郡王﹐病淋﹐日夜凡三百起﹐國醫罔措。有與孫善者薦其能﹐光宗時在東宮﹐亟使人召之至。孫求二十錢﹐買大蒜﹑淡豉﹑蒸餅三物﹐爛研合和爲丸﹐令以溫水下三十丸﹐且曰「今日進三服﹐病當退三分之一﹐明日再進如之﹐三日則病除。」已而果然﹐賞以千緡﹐奏官右列。或問其說﹐孫曰「小兒何緣有淋﹐只是水道不通利﹐蒜豉皆通利﹐無他巧也。」張知閣久病瘧﹐遇其作時﹐如火﹐年餘骨立。醫以爲虛﹐餌之茸附﹐熱愈甚。招孫診視﹐許謝五十萬。孫笑曰「但安樂時﹐湖上作一會足矣。」命官局贖小柴胡湯三貼服之﹐熱減十九﹐又一服﹐病脫然。孫曰「是名勞瘧熱﹐從髓出﹐又加剛劑剝損﹐气血安得不瘦﹖蓋熱藥不一﹐有去皮膚中熱者﹐有去臟腑中熱者﹐若髓熱非柴胡不可。北方銀州柴胡只須一服﹐南方力減於此﹐故三服乃效。今卻可進滋補藥矣。」一少年子娶妻後得軟腳病﹐疼特甚﹐醫以爲腳气。孫聞之﹐曰「吾不必診視﹐但買杜仲一味﹐寸斷片析﹐每一兩用半酒半水合一大盞﹐煮六分﹐頻服之。」三日﹐能行。又三日﹐如未嘗病者。孫曰「府第寢處髙明﹐衣履燥潔﹐無受濕之理。特新娶﹐色欲過度致然。杜仲專治腰膝﹐以酒行之﹐則爲效易矣。」其伎大略如此奇驗。宋中直府判爲池之靑陽簿老吏﹐言紹興初有縣丞夫婦﹐皆年三十而無子。令吏輩求嬰兒爲嗣﹐不數日輒死。又求之數年內﹐凡失十餘子。最後一子死﹐棺殮就焚。其本生父母來視之﹐循其體﹐兩股微熱。復視之﹐陰囊已破﹐去雙腎矣。哭告於官﹐追丞家人﹐劾治具得其狀。乃丞用道人授房中之術﹐用嬰兒腎入藥﹐僞爲求嗣﹐實爲藥資。案成﹐丞死於獄﹐不克正其罪。兀術見一卒妻美﹐殺其夫而納之﹐寵眷殊甚。術有所佩匕首﹐極利﹐寢則枕之。他日方寢﹐此婦取匕首﹐將殺之。術覺﹐驚問﹐婦曰「將殺汝。」術曰「何故﹖」曰「我夫爲汝殺﹐吾欲報仇。」術默然久之﹐曰「吾不忍殺汝﹐當爲汝別求夫。」乃盡集諸將﹐使自擇。婦指一人﹐卽以嫁之。邱宋卿同客談此﹐曰「此其所以爲兀術也。」京師士人出遊﹐迫暮過人家﹐缺墻似可越。被酒試逾以入﹐則一大園﹐花木繁茂﹐徑路交互﹐不覺深入。天漸暝﹐望紅紗籠燭而來﹐驚惶尋歸路﹐迷不能識﹐亟入道左小亭。氈下有一穴﹐試窺之﹐先有壯士伏其中﹐見人驚奔而去﹐士人就隱焉。已而燭漸近﹐乃婦人十餘﹐靚妝麗服﹐俄趨亭上。競舉氈﹐見生驚曰「又不是那一个。」又一婦熟視曰「也得﹐也得。」執其手以行﹐生不敢問。引入洞房曲室﹐羣飲交戲﹐五鼓乃散。士人憊倦不能行﹐婦貯以巨篋﹐舁而縋之墻外。天將曉﹐懼爲人所見﹐彊起扶持而歸。他日迹其所遇﹐乃蔡太師花園也。今軍營中有天王堂。按《僧史》﹐天寶初西蕃寇安西﹐奏乞援兵。明皇詔不空三藏誦《仁王護國經》﹐帝見神人帶甲荷戈在殿前。不空云「此毗次門天王第二子獨健﹐往救安西也。」後安西奏有神人長丈餘﹐被金甲﹐鼓角大鳴﹐蕃寇奔潰。斯須城上天王見形﹐謹圖形上進。因敕諸節鎭所在州府﹐於城西北隅各立天王形像﹐佛寺亦別院安置﹐但不知何時流入軍營耳。趙徳老常戲言﹐明州有三賤﹕燒底賤﹐著底賤﹐喫底賤。或問其故﹐曰「燒底是燈艸﹐著底是艸鞋﹐喫底是鹽。」又云慈溪縣有三薦﹕茶店湯瓶不曾薦﹐客店牀上無槁薦﹐大街上好放薦。皆可資笑。徳安有人家土庫中被盜者﹐絕無蹤迹。一總轄謂其徒曰「恐是市上弄猢猻者﹐試往脇之﹐不伏則執之。又不伏﹐則令唾掌中。」如其言﹐其人良久覺無唾可吐﹐色變具伏﹐乃令猢猻由大窗中入取物。或謂總轄何以知之﹐曰「吾亦不敢必﹐但人之驚懼者﹐必無唾可吐。姑以卜之﹐幸而中耳。」又一總轄坐霸頭﹐茶坊有賣熟水人持兩銀杯﹐一客衣服濟然﹐若巨商者﹐過行就飲。總轄遙見呼謂曰「吾在此﹐不得弄手段﹐將執汝。」客慚悚而去。人問其故﹐曰「此姦盜之魁也。適飲水時﹐以兩手捧盂﹐蓋度其廣狹﹐作僞者以易之耳。吾旣見﹐安得不問﹖」韓王府中忽失銀器皿數事﹐掌器婢叫呼爲賊傷手﹐趙從善尹京﹐命總轄往府中測視。良久執一親僕﹐訊之立伏。歸白趙雲﹕「適視婢瘡口在左手﹐蓋與僕有私﹐竊器與之﹐以刀自傷﹐僞稱有賊。而此僕意思有異於眾﹐以是得之。」建寧監作院鄭江﹐三衢吏也﹐以棘寺推司得官﹐常云﹕嶽鵬舉初入獄﹐欲坐以得督視所子﹐令策應而三日不行﹐爲違節制﹐當行軍法。何伯壽承奏命治其事﹐乃謂嶽曰「相公但放心﹐若相誤﹐令某子孫皆無眼。」嶽乃署﹐竟坐死。何由此得執政﹐旣而其家生子﹐果皆靑盲。此事得於老吏。蔡元定字季通﹐博學彊記﹐通術數﹐遊朱晦翁門﹐極喜之。詹元善尢重之﹐薦其傳康節之學﹐命使定歷密院﹐創令赴行在。蔡𨿽不應命﹐人猶以聘君稱之。晦翁以道學不容於時﹐胡閎章疏並及蔡﹐謂之妖人﹐坐謫道州以死。蔡喜地理學﹐每與鄕人入葬﹐攺定其間吉凶﹐不能皆驗。及貶﹐有贈詩者曰「掘盡人家好邱隴﹐冤魂欲訴更無由。先生若有堯夫術﹐何不先言去道州﹖」

