窺天外乘

明王世懋

古稱久安長治﹐亡逾唐虞三代。周曆八百﹐國祚最長﹐其間興衰之迹可考鏡也。所云一統之盛﹐穆王而後﹐昭王沒於楚水﹐夷王降爲侯禮。曁東遷洛邑﹐徒寄空名耳。安在其爲眞主乎﹖三代而後﹐漢唐爲盛。漢祚三百移於新莽﹐光武中興﹐事同別構﹐而百年後尋復亂矣。唐之天下尢不足言。始則牝雞易姓﹐旣乃犬羊構笟﹐河北亡於藩鎭﹐京邑播於吐蕃﹐貞觀﹑開元之盛﹐白駒過隙耳。獨我明﹐自太祖髙皇帝以布衣開國垂統﹐成祖文皇帝以嫡子靖難承宗迄今﹐十有二帝﹐幾三百年來矣。中經土木之難﹐大駕北狩而四陲晏如。武皇胤絕﹐中原多難﹐宗子繼統﹐三葉重光。北虜撓之而不能亂﹐東夷訌之而不能傷﹐宦豎簸之而迷不易位﹐權相斫之而厲不薰心。說者爭言髙皇帝功徳之盛﹐貽謀之謹﹐與我列聖繼述之善﹐是則然矣。臣以爲未窺其大也﹐蓋儒者有元會運世之說﹐佛氏亦有大劫小劫之談。當天鴻蒙﹐始判蓁狉景象﹐後世何述矣﹖自古迄今﹐歷歲靡紀﹐而四維猶在宇宙間﹐正以物極則返﹐有小開辟於大開辟之中也。學者不察而■﹝彳畏﹞云世變江河﹐則有黃虞以前人之類滅已久﹐烏睹所謂離午文明之盛乎﹖蓋孔子五十學易而系易之終﹐曰物不可窮也。故受之以未濟終焉。嗚呼﹗盡之矣。易道陰陽﹐惟是華夷界限。內陽外陰﹐乾坤所繇不毀也。自辛有見微於伊上﹐而狄禍始基﹔江統著論於晉初﹐而戎患斯熾於是。劉淵﹑石勒﹑慕容俊﹑苻堅﹑拓跋圭之流﹐五胡姓字﹐疊起代興﹐妖纏氛擾﹐迄於唐世﹐吐蕃﹑回紇時入長安。而山後十六州﹐石晉遂以永畀契丹﹐無復冠裳之望矣。完顏起於女直﹐遂屠汴京﹐迫殘宋於南服﹐靑衣之禍酷甚﹐二劉猶未厭亂。韃靼實生漠北﹐東掃完顏﹐西並西域﹐遂長驅江南﹐混一區宇大半之■﹝衤固﹞﹐於玆極焉。何者夷狄亂華﹐自古未能一統﹖故石虎色憂於受命﹐苻堅寢廢於飲江﹐而獨元氏一統百年﹐幅員廣於漢唐﹐■﹝羊星﹞膻偏於寓內矣。又劉﹑石諸胡皆久住中國﹐竊效華風。魏文都洛﹐夷風丕變。卽遼﹑金二氏崛起北庭﹐猶知雜用中華文物﹐以飾其蠢陋。而獨胡元敢肆憑陵﹐以夷變夏﹐衣冠﹑言語﹑國書﹑官制多仍其俗。當斯時也﹐乾坤若爲之倒置﹐人物或幾乎銷變﹐豈非佛氏所謂二劫之極﹐二傳所謂未濟之終耶﹖天若不生眞主﹐生人禍亂﹐安極是用厚集﹖於我太祖髙皇帝﹐龍起濠上﹐鼎定金陵﹐鏟漢剜吳﹐長驅關洛﹐搗胡窟於幽薊﹐殲逋孽於應昌﹐衣冠文物煥若神明﹐中原父老寧當與漢官威儀﹐同其涕淚哉﹗原夫自古開創之君﹐皆在中原﹐而我朝獨自南混北。天意若曰「元起漠北﹐陰之極也。」今自南之北﹐明以陽而勝陰也。蓋自驪山烽舉之後﹐迄於洪武建元﹐而天地始爲之位置﹐日月始爲之開朗﹐山川始爲之洗滌。故語功則遠駕乎﹖堯舜論正則陋視乎﹖殷周謂之曰「乾坤一小開辟」﹐詎不然歟﹖卽以比於洪蒙之初﹐臣不能知要﹐難以中世漢唐爲例矣。二百餘年來﹐偉帶書生﹐星歷儔人﹐往往私憂遏計﹐而終之不驗﹐豈盡人力亦天意也﹖臣故推言此旨﹐以明當代之盛。願我聖子神孫毋以天意爲可憑﹐毋以祖功爲可久。庶幾億萬斯年永迓天庥﹐尢臣所爲惓惓而祝於牖下者也。

國朝有三大事應議而未攺紀者﹐臣子所爲日夜疚心者也。其一曰建文年號之不存﹐《實錄》之未輯﹔其二曰﹕景帝之不稱宗﹐《英廟實錄》之書郕戾王附﹔其三曰﹕睿宗之附廟﹐仁﹑宣二帝之早祧。楊文懿公守陳之言曰「國可滅﹐史不可滅。靖難後不記建文君事﹐遂使當時朝政與方﹑黃死事諸臣﹐皆郕落無傳。及今搜采﹐猶可補輯。」又曰「景帝已正位號﹐《英宗實錄》標目猶稱郕戾王附﹐宜攺正。」夫遼金夷狄閏位﹐元是勝國﹐皆有國史。建文君親太祖皇帝嫡孫﹐同气一家﹐卽仇之乃不得與元比耶﹖且附稱洪武某年﹐尢非故實。景帝與於肅湣公再造乾坤﹐終貽英廟子孫億萬年之祚﹐當時郕戾王之謚﹐未愜人心大哉﹗憲皇追稱景帝﹐所挽回元气多矣。臣以爲旣已帝矣﹐攺稱宗而不入廟不爲過也。卽以爲大事不可數更﹐如《實錄》之書郕戾王附﹐顯是矛盾﹐不可亟攺乎﹖此二議者﹐今下國書生郕能發憤陳之策對﹐而不知其議之出自守陳。臣故表而出之﹐以俟君相之采擇。世宗皇帝采張﹑桂諸臣繼統不繼嗣之說﹐大禮始議﹐正大光明。臣以爲帝獻王者﹐天地之正義﹔宗獻帝者﹐人子之至情。而當時大臣顧念孝廟聖恩﹐堅拒新議﹐不無過執。亦可曰「觀過知仁。」獨其濫觴﹐未議出於獻諛小臣﹐而徳祖遂桃﹐睿廟竟入。自古非創業之君之祖父﹐未有生不爲帝﹐而沒乃入廟者。卽張﹑桂諸臣﹐亦以爲未安而不能救母﹐亦其取富貴之心爲之導耶﹖世廟未崩﹐孝烈皇后先入遂祧仁廟﹐亦是古所無事。當時聖意或有在焉。逮穆宗皇帝登遐﹐入廟祧宗之際﹐此其機矣。科臣陸樹徳曾言之﹐以曾孫議祧皇祖﹐遂不敢覆行﹐而竟桃宣廟﹐從玆莫復匡救矣。惜哉﹗若太祖正配天之位﹐則出世廟之睿謨﹐內臣革鎭守之權﹐亦由孚敬之贊治﹐七廟之加而九﹐合祀之分而兩。𨿽議禮紛紛﹐迄今無定是。要之﹐皆無害於義者﹐所謂有其舉之﹐莫敢廢也。臣以爲方其未舉﹐七之合之可也。及其旣舉﹐仍之可也。太祖皇帝初主分祀﹐值風雨之變﹐遂攺爲合祀﹐世宗皇帝復攺爲分祀。罄天下民力爲之﹐垂五十年矣。卽復罄民力攺爲合祀﹐能保無災異乎﹖誰任其咎﹖臣故曰仍之可也。

祖功宗徳懿美﹐何可枚舉。而極爲盛徳事者有四﹕宣宗之不廢趙王﹐一也﹔英宗之赦出建庶人﹐二也﹔憲宗之追謚景帝﹐三也﹔聽羣臣之泣諫﹐正錢太后之袝葬﹐四也。關系國家之大機者有二﹕宣廟之親徵漢庶人﹐一也﹔英廟北狩﹐監國郕王之卽位﹐二也。庶人之輕於叛逆﹐習於耳目所見﹐意諸將之推戴也。親徵而膽破矣。也先之挾英廟而淩中國﹐以帝爲質也。立帝而謀索矣。𨿽然﹐盛徳大機皆不幸而有之者也。

孝宗敬皇帝親萬機﹐任賢臣﹐天下熙熙庶乎無徳可名﹐無機可運者歟﹖

建文君之亡極可憐﹐又削不書史﹐一時忠臣事迹湮沒﹐賴後之君子憫忠者搜葺遺聞﹐略備梗槪。然其間亦有一二未眞者﹐恐誤來世﹐不得不爲之辧。其最舛者曰﹕宣宗皇帝卽建文幼子﹐牽成祖衣哭﹐成祖命太子子之。已而曰「天下原是他家的。」遂爲皇太孫嗣位。此建文故臣不平靖難之舉者爲之辭。因悟元順帝之爲合尊子﹐亦出宋遺黎之口﹐未可信然。如成祖皇帝爲髙皇后第四子﹐明甚﹐而野史尙謂是元主妃所生。蓋易代之際﹐類多矯誣快心之語。而鄭端簡公不察﹐乃亦有餓殺孩兒養於宮中之說﹐名爲存疑﹐而陰滋後世之口實。不思英廟時所釋出髙墻建庶人者是何人﹐安得又執爲兩端之說﹖是當削而勿存者也。又曰﹕成祖起兵﹐建文君敕諸將不得加矢刃於燕邸﹐使朕有殺叔父名。以故成祖得出入行間無憚。其說采入《吾學編》﹐至今傳爲實錄。此言外若愚建文君﹐內實頌其仁﹐而甚成祖之忍。愚以爲不然。建文君𨿽不失道﹐其待諸叔實嚴。卽位未幾﹐齊﹑周﹑谷三王皆被囚縶﹐豈有稱兵如燕邸﹐而諄諄乃以殺叔爲戒﹐且臨陣而斃之﹐矢石不乃有辭愈於擒而殺之乎﹖卽其君愚爲此言﹐方﹑黃諸臣寧不彊諫而易其辭也。至敍平安忠勇﹐矛刃幾及成祖﹐則其言又自相矛盾矣。自古帝王之興皆有天命﹐唐太宗數摧大敵﹐身經百戰﹐體無寸傷﹐亦豈有敕勿傷之者﹖大都廢興在天﹐其在人謀﹐則文武二途致之也。髙皇帝櫛風沐雨﹐與諸功臣起昆弟晚節﹐於文臣多所誅戮。建文君易之﹐尊禮文臣﹐與同密謀﹐而武臣皆失職。成祖少受中山王兵法﹐數練兵出塞﹐爲將士所服﹐諸老將內憤失職﹐而外憚成祖之英武﹐以玆多不肯用命。至齊﹑黃所白﹐用大將李景隆﹐又怯詐小人﹐通文墨而好大言者﹐人心益憤﹐而國事遂去矣。故金川之後﹐武臣迎降﹐文臣死節﹐詎非其效歟﹖

王子曰﹕余讀正徳初紀諸名臣蒙難事﹐蓋深有感焉。方八黨爲六部大臣所持﹐三閣臣從中下其事。上爲泣﹐不知所出。韓忠定蓋實創之事﹐成爲首功﹐不成當受首禍。瑾入司禮﹐所欲甘心者宜莫如忠定﹐然削秩至無官﹐輸粟至無家止矣。劉忠宣公爲孝宗皇帝所厚﹐正徳初早見乞致仕去﹐與瑾絕無殲毫怨﹐顧逮治最酷﹐謫戍肅州﹐僅僅免去大辟耳。當時𨿽云劉宇憾公﹐孝廟時不爲地﹐然非有深仇﹐旣仇瑾亦不宜過聽。至是﹐蓋公在孝廟時應詔陳言﹐盡裁光祿﹐無名供億﹐歲百萬計。又議革騰驤四衛軍士﹐諸內豎皆切齒。大抵犯一人者易爲解﹐犯眾口者難爲銷﹐此人臣出身任事者之難﹐自古嘆之矣。不然﹐公之恭謹溫亮﹐終身無暴言遽色蒙禍豈當爾耶﹖

世廟時﹐本兵李康惠公奏裁去鎭守﹑守備內臣二十七人﹐錦衣官校﹑旗勇。內府詭匠數千人﹐又請考選淸核騰驤四衛官軍﹐如旗手等衛。內臣言四衛禁兵隸兵部﹐不便往彰義門之破虜﹐東市之剿曹賊皆以四衛直內﹐故得號召建功。公執言往歲之事﹐正以兵權歸閹人致亂。彰義門之戰﹐由太監振東市之賊﹐卽太監吉祥也。上竟從公議﹐天下快之。嗚呼﹗非遇英主獨斷﹐大臣一出口禍且踵至﹐康惠不爲忠宣幸矣。漢桓帝召蔡邕﹐使密切直言﹐已復從黃門言幾殺之。唐文宗與李﹑鄭﹑王舒謀誅宦官﹐不能庇其赤族。嗚呼﹗英主不世出﹐卽人主亦不足恃哉﹗

玎璫玉佩之制﹐原無紗袋。嘉靖中﹐世廟升殿﹐尙寶司卿謝敏行捧寶玉佩飄搖﹐偶與上佩相勾連﹐不能。敏行皇怖跪﹐世廟命中官爲之解﹐而敏行跪不能起﹐又命中官掖之﹐赦其罪。因詔中外官俱制佩袋﹐以防勾結。縉紳便之﹐獨太常寺官以駿奔郊廟﹐取鏗鏘聲不袋如故。今上郊天升壇時﹐中官例不得上﹐獨寺丞董弘業從。弘業佩忽勾鼎耳﹐堅不得脫﹐上爲立待﹐久之弘業倉皇以齒嚙斷之﹐始得脫。上不悅﹐卿裴應章被累奪俸﹐明年考察﹐弘業遂以老去。

李西涯東陽相孝宗朝﹐位劉﹑謝之間﹐誠愨不如劉﹐質直不如謝﹐而正事文學不啻過之﹐受顧命稱三賢相。後劉﹑謝以持八黨被逐﹐而李獨畱。劉瑾時﹐天下遂以薰猶三相﹐有爲詩譏之者﹐有爲書絕之者。然公保全善類﹐調停亦多苦心。鄭端簡公《吾學編》列之名臣之末﹐所評騭實允人心﹐而西涯之聲價始定﹐然未有能方之前代如某相者。王子曰「余讀《宋史》書趙汝愚﹑余端禮事﹐深感其相似云。」始端禮與汝愚同心共政﹐韓侂冑竊柄﹐汝愚欲斤之﹐謀泄見逐﹐端禮不能遏﹐但長吁而巳。去畱之迹﹐已是吻合。又云黃灝﹑黃度皆以侂冑憾﹐褫職罷郡﹐端禮執奏竟不免。呂祖儉尙書南遷﹐端禮救解不獲﹐公議始歸責焉。其行事毀譽﹐又何同也﹖至《劉穎傳》記穎與汝愚相遇於廢寺﹐僧牀立語曰「寄謝余參政某𨿽去﹐而人才猶在﹐朝廷幸善待之。」穎爲慨諾。比余繼相卒﹐於善類多所全佑﹐史以爲穎之助云。世傳劉﹑謝之行﹐李握手涕泣﹐劉正色曰「何泣爲﹖當時若相助一言﹐便可同去。今日何泣爲﹖」李大愧赧﹐果爾則劉文靖似少戇﹐不若趙公之忠且厚矣。

宋時窯器以汝州爲第一﹐而京師自置官窯次之。我朝則專設於浮梁縣之景徳鎭。永樂﹑宣徳間﹐內府燒造迄今爲貴。其時以騌眼甜白爲常﹐以蘇麻離靑爲飾﹐以鮮紅爲寶。至成化問﹐所燒尙五色炫爛﹐然而回靑未有也。回靑者﹐出外國。正徳間﹐大璫鎭雲南得之﹐以煉石爲僞﹐寶其價。初倍黃金﹐巳知其可燒窯器﹐用之果佳。嗣是闔鎭用之﹐內府亦有輸積﹐而靑價稍稍賤矣。嘉靖間﹐回靑𨿽盛﹐鮮紅土斷絕﹐燒法大不同前。而上忽命燒大鋼﹐圍至六七尺﹐所用土料﹐靑料旣多﹐比入火﹐十無二三完好者。坐是爲虛費甚鉅﹐而人莫敢言。穆宗登極﹐詔發宣徳間鮮紅樣命造﹐撫臣徐拭力言此土巳絕﹐止可采礬紅。上姑允之﹐而加造方器如匣笥類者甚多﹐大鋼之費旣在﹐而方器之苦復增。蓋窯器圓者鏇之立就﹐倏忽若神。獨方物卽至小﹐亦須手撚而成﹐最難完整﹐供禦大率十不能一二﹐餘皆置之無用﹐殊可惜也。今上時猶踵二宗之令﹐且添造棋局矣。棋局如片板﹐尢難就﹐而苦不中用﹐不知何取而爲之﹖蓋余爲九江分守﹐曾督運二鋼﹐親至其地﹐故得詳顚末云。

國朝稱治河功﹐前有陳平江瑄﹐宋尙書禮﹐徐武功有貞﹐劉尙書大夏﹐近則潘尙書季馴。先是河決滎城﹑崔鎭之間﹐運道梗塞﹐議者以爲艸灣之下河口淤淺所致﹐乃謀浚之。顧蕩蕩何所施功﹐則復議別開一道入海。畚築旣施﹐而河塞如故。潘公繼之﹐以爲河性湍悍﹐自逐不肯分流﹐以人治水不若以水治水。乃排眾議﹐築厚堤﹐襟束之妙﹐在堤外更築遙堤。蓋襟束太急﹐或致崩潰﹐抵遙堤而怒殺矣。間又於遙堤上爲減水閘以瀉之﹐於是河勢無所之﹐自相衝蕩﹐浮沙皆隨水去。入海如箭﹐而運道復通矣。潘公旣治水﹐乃復議塞髙家堰。髙家堰者在淮安西﹐故淮之決口也。先時淮水從堰南注上流﹐稍疏壽﹑泗諸州﹐水患未甚。公旣用石萬計塞之﹐堅若宣房宮﹐而泗州益受淮衝。余嘗至泗﹐目擊城中皆水﹐而祖陵在泗者﹐相去數百武﹐亦殊岌岌。於是泗人爭譁﹐言潘尙書曲防以病泗﹐不顧祖陵。當是時﹐其譛幾搖動﹐幸廟議持之乃定。顧議者亦未能深了其故也。夫古稱瀆者獨也﹐謂其獨入於海也。自河決飛雲橋﹐後奪淸河入淮﹐而河淮並流﹐是瀆不獨矣。河性最急﹐淮往差緩﹐緩急並行﹐緩者反壅﹐如兩軍異道﹐同會康莊﹐其一鐵騎熛疾﹐其一部曲徐重。飛騎在前﹐徐者愈徐﹐後陣必亂勢也。勢吾無如之何﹖天實爲之﹐而於人謀乎﹖何尢賈讓之言治河三策﹐以遷郡邑避河爲上策﹐然自古所患者河害耳。未嘗資之爲利也。我國家建都幽燕﹐而河適爲咽喉﹐運道所由是﹐安可任其潰決而它往乎﹖此其利害安可與淮等也﹖髙家堰非淮故道也﹐決而不已﹐髙寶諸湖間皆黃水浸漫﹐不獨膏腴化爲稽天﹐卽糧運何所渡淮而入河﹖此其利害又安可與泗等也﹖覽者識緩急之勢﹐籌利害之源﹐酌輕重之等﹐而兩河如指諸掌矣。然則泗可遂浸﹐而祖陵可遂亡慮乎﹖曰「何爲其然也﹖」泗故與盱眙夾河而城﹐盱眙山也﹐故不受衝﹐而泗獨當之。爲今之計﹐當卽以潘公長堤﹑遙堤之法﹐衛我祖陵與泗州城﹐而其它漫衍無屯聚之所﹐則稍任其漫流﹐或如賈讓之說﹐遷而避之﹐庶幾祖陵運道兩無憂耳。至於河性不常﹐幸滄岸谷則尙有天在﹐故非人謀所能必也。

有一邑﹐而前後盛事若合符節者。臺州臨海縣金學憲賁亨﹐初姓髙﹐後復金姓﹐三子長立愛﹐次立敬﹐又次立相﹐俱中式計偕。立愛﹑立敬俱第﹐立相下第歸﹐次科立相亦中﹐俱宦南都﹐迎父養■﹝忄萑﹞如陸賈。立相尋卒﹐立敬官至工部侍郎。後又有王宗沐官刑部侍郎﹐三子長士琦﹐次士崧﹐又次士昌﹐亦同計偕。士琦﹐士崧俱第﹐士昌歸﹐次科亦中。宗沐見存﹐此事天下罕遇﹐而萃於海濱一邑。然王位尊身﹐與三子俱以春秋魁﹐愈出愈奇矣。

偶得近時三盛事記於此。萬曆十三年﹐詔起侍郎王錫爵爲文淵閣大學士﹐時首相爲申時行﹐直隸吳縣人﹔次相爲許國﹐直隸歙縣人。錫爵﹐余州人﹐三人皆在直隸﹐一奇也﹔二人同一府﹐二奇也﹔而尢異者時行壬戌狀元﹐錫爵同科會元﹐國辛酉解元﹐三相各占一元。自有殿閣以來﹐無此盛事。華州王庭詩兄弟三人﹐庭詩年十六中鄕舉﹐其次弟庭撰年十七繼中。余過華州﹐問知有幼弟庭諭年十五﹐是秋亦中。三人皆極早發﹐而各占一歲無同者﹐其後又各舉進士﹐少華之秀巧鐘如此。福州府致仕知府林春澤年一百四歲而卒﹐其子侍郎應亮﹑孫提學副使如楚皆早致仕歸。春澤年一百時﹐院司爲蓋百歲坊﹐春澤率子及孫徧拜以謝﹐起走如飛﹐時禦女如少壯人。應亮今亦八十矣﹐飲食房室壯甚﹐南極老人星﹐似燭照其父子耶﹖少至庭諭﹐老至春澤﹐人生際此﹐政復何羨三元閣老﹖﹝按此二條無關國是﹐但系國朝盛事故得附錄於後。﹞

