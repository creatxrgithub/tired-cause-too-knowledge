悔逸齋筆乘淸李嶽瑞

◎李文忠軼事

霍邱裴伯謙明府景福﹐由翰林出宰粵東﹐健吏也。以忤西林被劾﹐戍新疆﹐後蒙赦歸。嘗述文忠軼事﹐有足資談助者。裴之由庶常攺官也﹐過天津﹐謁文忠。甫就座﹐文忠倨身揚聲問曰「汝欲刮廣東地皮耶﹖」言已大笑。及己亥冬﹐文忠出鎭廣州﹐裴方令南海﹐謁見文忠。問曰「君再任首邑﹐政將奚先﹖」裴抗聲對曰「先刮南海地皮耳。」文忠笑曰「十年前一語﹐至今尙不能忘耶﹖」徐又曰「汝言甚是﹐地皮須刮得淨﹐亦是地方之福。」皖北人呼土匪爲地皮﹐粵故多匪﹐南海尢甚。文忠治粵﹐首重捕匪﹐故以是爲勗也。一日﹐文忠檄撤隆慶汛把總陳某﹐裴極言某緝匪得力狀﹐請勿撤﹐文忠不可。裴爭之愈力﹐文忠怫然曰「總督之力﹐不能撤換一把總乎﹖」裴亦正色曰「果能賞罰之平﹐誅之可也﹐豈但撤換﹖」語畢﹐遽興辭趨出。文忠亟起﹐親至簾外﹐以杖招裴返曰「好好商量﹐何至動气。」裴始入謝過﹐而陳某卒不撤。

庚子六月﹐文忠奉命入都議和。是月二十一日﹐自廣州登舟﹐裴往送之。他官皆不見﹐獨以鄕裏後進召裴入。時炎熱甚﹐文忠衣藍短衫﹐著魯風履﹐倚一小藤榻。坐定﹐語曰「廣州斗大城中﹐緩急可恃者幾人﹖爾取信於民﹐此正可有爲﹐爲地方弭患。督撫誠不若一州縣也﹐能遏內亂﹐何至召外侮﹖爾其勉之矣。」先是﹐五月十九日﹐總稅務司赫徳以電告急﹐略言都中事。文忠卽致電榮祿﹐力言外釁不可開﹐拳黨不可信﹐語頗忤榮意﹐自此電遂絕。僅日接項城山東來電﹐藉知京中消息而已。時則沙面洋商相率赴香港避亂﹐又亟添一營保護沙面。命裴及廣州協往晤各國領事﹐告以力任保護﹐赴香港者逡巡復返省。未幾﹐忽奉入都之命﹐粵中人心又爲一震。裴因進言曰「內亂爲外侮之媒﹐東南之安危﹐視乎上海﹔上海之安危﹐視乎香港﹔香港之安危﹐視乎廣州﹔廣州之安危﹐則視乎沙面。領事洋商聚集於此﹐而匪人日思暴動﹐以沙面爲發難之基。沙面不保﹐香港受其牽動﹐東南大局﹐不可問矣。某旣爲地方官﹐自當與共存亡。公過港時﹐盍將此意告知港督﹐同心協力﹐以保東南危局﹖」文忠曰「我𨿽離粵督任﹐然缺尙未開。若有大事﹐仍當與靜山一力主持。」靜山者﹐巡撫徳壽字也。裴曰「公已調補北洋矣﹐諸領事今晨已得電﹐皆額手相慶也。」文忠忽拈髯自語曰「當今之世﹐捨我其誰﹖」已而又曰「百足之虫﹐死而不僵。京師難作﹐根本𨿽已搖動﹐然慰亭扌耆拄山東﹐香濤峴莊皆有定識﹐必聯絡保全﹐不至一蹶不振。以各國兵力論之﹐京師危急﹐當在八﹑九月之交。但聶功亭以陣亡﹐馬宋軍零落﹐牽制必不得力。日本調兵最速﹐英人助之﹐恐七﹑八月已不保矣。」語至此﹐潸然淚下﹐曰「內亂如何得止﹖」良久無他語。裴將辭出﹐文忠止之曰「潮尙未至﹐且勿忙。」乃自飲牛乳﹐而命以荷蘭水餉客。裴復啟曰「萬一都城不守﹐公入京當如何辦法﹖」曰「必有三大問題﹐剿拳匪以示威﹐懲罪魁以泄忿﹐先以此二者要我﹐而後注重兵費償款﹐此勢所必至也。兵費賠款之數目多寡﹐此時尙不能預料﹐惟有極力磋磨﹐展緩年分﹐尙不知作得到否﹖我已垂老﹐尙能活幾年。總之﹐當一日和尙撞一日鐘。鐘不鳴了﹐和尙亦死了。」語次涕下如綆縻矣。裴亦愴然﹐遂辭出。文忠尙命取影像爲贈﹐送至艙口﹐仍執手再三囑曰「地方要緊。」裴唯唯登岸﹐而安平船遂起碇去。徳壽故庸﹐然不肯自用﹐始終守文忠訓﹐不敢妄有更張。故文忠𨿽去﹐而粵東卒獲無事﹐非他滿督撫所及。

◎熊襄湣死事異聞

東莞袁督師之冤死﹐由淸太宗用間﹐其事人人知之。讀會稽泰顓先生大來《稱陽雜錄》﹐乃知熊襄湣之死﹐亦魏閹受淸賂所爲。蓋襄湣下獄﹐先生之族父字集公者﹐方有錦衣經歷﹐故知之甚確也。云襄湣下獄後﹐日以囊布系頸﹐向空而拜。提牢官詢其故﹐則曰「囊中貯謝恩表﹐故望闕百拜﹐冀上達天聽也。」提牢官曰「囚安得復上表﹖」襄湣曰「此趙髙語也。」臨刑日﹐夜半取以出﹐曰「有旨處決。」曰「已知之﹐」顏色陽陽如平常。至刑部堂上﹐爲設酒食﹐不食。火炬中擁之行﹐至西市戮之﹐聲如斫木革然。再視之﹐乃獄中所枕長枕也﹐而襄湣已不知所在矣。監刑者皇急無措﹐急詣魏閹言之。忠賢憮然曰「吾曩聞此公有異術﹐尙未之信﹐今果然。然斷不可聲言﹐事泄將何以對東國﹖」急取獄囚貌似者戮之﹐而傳首九邊。又蕭山範蘅洲先生《古趣亭集》中﹐有《碧波潭馬氏夫婦雙修記》一篇﹐中有引泰顓先生語﹐謂康熙中﹐碧波潭庵僧某﹐一日告馬將赴海寧謁經略。碧波距海寧二百里而遙﹐僧平旦啟行﹐及暮歸﹐日猶未落﹐往返已四百餘矣。馬疑其妄﹐檢行橐﹐則有經略手書及海寧土物數事在焉﹐乃知僧果異人﹐聆其言﹐乃熊襄湣部將者也。按﹕襄湣以枕代死事﹐《鮚崎亭集》亦載之﹐然與此略有異同﹐某僧事則知之者綦鮮﹐故亟錄之。蘅洲﹐西河檢討弟子也。

◎縣令捕盜異聞

咸豐時﹐有京師人某縣令者﹐需次江西﹐久無差委﹐窮乏已甚。惟一老僕相依左右﹐爲之奔走衣食。或勸之他適﹐則曰「主瀕斷炊﹐我焉忍飽﹖」某令乃謂之曰「汝力終不能活我。我窮餓死﹐汝徒相隨﹐同盡奚益﹖不若別事新主﹐果得所依﹐尙可以所餘助我也。」僕始首肯。適有同官某委署某邑﹐距南昌才四十里﹐某令爲書薦之往。中途大雨﹐天且向晦﹐之路旁廢剎暫避。殿上漏無干處﹐惟佛龕尙完好﹐乃側身其中。夜半雨止﹐月明如晝﹐瞥見殿上東廊有一棺木﹐色極新﹐知爲新死者。將起行﹐忽然門外馬蹄聲至寺門止。二人自外入﹐一中年者約四十餘﹐一少年者可二十許﹐席地坐殿門外。少者曰「我三人約爲兄弟﹐走江湖﹐誓劫財不漁色。昨二哥所爲﹐得釵釧甚微﹐而殺其人。此良家之歸寧者﹐非淫其色﹐何故殺之﹖背約甚矣。」語次﹐指廊下棺曰「大哥若縱之﹐何以對此死者﹖」言畢﹐自振其佩刀﹐瑯有聲。僕聞言﹐知爲盜﹐駭甚﹐屏息不敢動。俄而寺門辟﹐又一人短衣仗劍﹐悄然自外來。少年卽起立﹐抗聲責之﹐其人默然無語。良久﹐乃仰首曰「我尙有眷口﹐恐以相累。」少年曰「此事大哥與我當力任之﹐請勿慮。」其人卽擲手中劍與少年曰「以煩吾弟。」少年接劍而事刂其喉﹐拾地下席裹其屍曰「我以歸諸其家。」中年者欲有言﹐少年曰「此可不勞兄往﹐但稍醵數十金濟其家﹐明日至省城某茶肆晤會可矣。」挾屍徑去。僕聽之了了。天曉﹐亟歸其主。主某縣令撤任﹐卽有此案﹐今幸有端倪矣﹐亟赴大府面陳其事。大府卽飭某令率眾往某茶肆﹐二盜皆就縶。某令以功得署優缺﹐僕事之終身。二盜有俠義﹐殺人者已自抵﹐得免死﹐畱軍營效力﹐後均立戰功得官。

◎紀歸安朱侍郎直言事

庚子拳匪之變﹐舉國若狂﹐盈廷緘默﹐偶發讜言﹐輒觸奇禍。其官居侍從﹐身無言責﹐而折角批鱗﹐終始不撓﹐屢瀕於危﹐而卒獲免者﹐歸安朱古微侍郎祖謀一人而已。方是歲四月杪﹐內廷已決戰計﹐然尙無明文發表。侍郎時官翰林院侍講學士﹐首抗疏力爭拳匪妖妄﹐不可倚以集事。又謂兵力窳弱﹐斷不足當列國節制之師。而以一國徧與八國開釁﹐眾寡﹑彊弱﹑曲直之殊﹐在在皆無勝理。其言最切摯。疏甫上﹐樞廷堂屬爭相傳觀﹐謂翰苑中乃有此風議。早朝未散﹐其事已喧傳輦下矣。侍郎旣遞折﹐出城未歸寓﹐先驅車詣長樂林詒叔編修開暮寓所﹐蓋詒叔之兄官軍機章京﹐必知疏入後﹐宮廷意旨何如﹐故汲汲往探消息也。甫入門﹐尙未就坐﹐詒己屣履出迎﹐相見卽失色吐舌曰「老前輩竟如此大膽﹐敢作此驚天動地之大文耶﹖」卽此一語﹐可見宮闈主戰之決心﹐與士大夫淸議之遏抑矣。孝欽得疏﹐未置可否﹐但微哂狂生不識時務而已。知府湖南人曾廉探得之﹐遽奏請立斬侍郎以懲異議﹐兩疏皆畱中不下。蓋孝欽𨿽愎諫﹐而斯時蓄怒未盛﹐未肯遽殺人以立威也。未數日而有大叫起之舉﹝凡國家有大事﹐徧召九卿翰詹科道入見﹐謂之大叫起﹐許文肅景澄跽牽上衣﹐卽在此時﹞。侍郎旣入見﹐卽力陳董福祥不可專任。侍郎軀幹短小﹐而語最洪亮﹐又學士階卑﹐班最後﹐故不得不大聲言之。孝欽聞﹐愕然問曰「大聲疾呼者爲誰﹖」侍郎昂然對曰「翰林院侍講學士臣朱祖謀。」孝欽微笑﹐卽呼令稍近前跪﹐以便問對。侍郎乃詳陳董軍不可恃狀﹐孝欽怫然曰「然則汝謂何人爲可靠者﹖」侍郎頓首奏曰「臣於諸將帥交際生疏﹐未能悉其底蘊﹐不敢妄行保奏﹐致誤國事。然如董福祥之驕暴粗疏﹐昭然眾目共睹﹐臣旣有所聞見﹐亦實不敢緘默。軍旅事重﹐尙乞太后與諸王大臣熟商之﹐非臣有所惡於董福祥也。」孝欽𨿽不悅﹐然以其言切直﹐亦無以罪之﹐但叱退去而已。翌日軍機入對﹐孝欽忽問榮祿曰「昨日大叫起時﹐有翰林院官朱某﹐與我辧理甚苦﹐此姑不論。惟其人奏對時﹐目光注視予面﹐其意似深不滿於予﹐今日思之﹐猶介介也。」榮祿對曰「彼小臣萬不敢對太后無禮﹐但其與奴才語言時﹐目光亦往往如此。奴才徐察之﹐知其目本有病﹐加以畏葸矜持﹐更失其平日活潑之態度﹐非有他也。」孝欽始釋然。榮於侍郎未有一面之交﹐顧保全如此者﹐蓋榮爲人素狡險﹐𨿽阿附後意﹐力主用拳﹐然亦頗慮他日不能必勝。故遇事往往陰持兩端﹐不敢顯違淸議﹐預爲後來免禍地步。然卽此一念﹐而正人君子亦頗賴以保全。若剛毅﹑啟秀﹐則愚愎更下榮數等﹐故對於面折廷爭之士﹐無不悉力以構陷之也。

戰釁旣開﹐使館久圍﹐董軍日有傷亡﹐而外人無毫髮損失。𨿽疇昔主戰者﹐亦知事之無幸。然皆怵禍﹐不敢頌言。侍郎又疏請刻日停戰﹐保全邦交﹐爲議和轉圜地﹐言尢切至。是日黎明﹐侍郎方入內遞封事﹐旋聞畱中無旨﹐卽驅車歸城外寓所。甫至家﹐則樞廷交片已早到﹐召侍郎詣軍機處﹐稱奉旨有垂詢事件﹐復升車入內。時尙未朝餐﹐僅買飠飪數枚於車中啖之。才入西華門﹐則剛毅已先退直出﹐徐步陽陽﹐若有得色。相遇於夾道中。侍郎本不識剛﹐蘇拉﹝滿語「閒散」之稱﹐旗丁之供役官署者也﹞指語曰「此剛中堂也。」侍郎不得已﹐趨而揖之。剛猶溫語相獎藉曰「適讀尊疏﹐指陳切當﹐深中機宜。停戰議和﹐實屬今日不易之策﹐佩服無旣。惟太后於疏中要語﹐尙有所疑﹐故須召入傳詢。吾本署尙有要事﹐須先退直。仲華﹝榮相字﹞﹑夔石﹝王相文韶字﹞﹑穎之﹝啟秀字﹞﹑展如﹝趙舒翹字﹞諸公﹐俱在樞廷﹐可往見之。但未知慈意如何。吾出外卽先照尊疏言辦理﹐已先傳諭諸將﹐不惟使館須竭力保護﹐卽樊國梁處﹐亦飭令嚴密防護﹐不許妄動一艸一木矣。」侍郎曰「未知樊國梁爲何人﹖」剛謬作驚詫狀曰「大法國傳教師樊老先生﹐現爲西堂大主教﹐足下乃不識其人乎﹖」﹝法教堂在城西安門外﹐故曰西堂﹞侍郎曰「向與此輩未有往來﹐然樊旣系教士﹐自屬私人資格﹐非使館關系邦交可比﹐保護與否尙無關緊要。」剛且行且搖首曰「不然﹐不然﹐應保護﹐應竭力保護。」遂匆匆去。剛行旣遠﹐蘇拉語侍郎曰「朱大人知剛中堂將何往乎﹖彼有戎衣一襲﹐存西華門外某飯館中﹐出禁中並不歸家﹐卽往飯館早餐。飯畢換戎衣﹐徑率親軍數百人往攻西堂﹐期必得樊國梁而手戮之﹐已連攻三日矣﹐尙未得手。今早聞彼自言﹐當竭一日之力﹐不攻破不遏手。是以匆匆早退直﹐胡言飭人保護耶﹖」侍郎旣至軍機處﹐榮相迎問曰「慈意於尊疏似頗許可﹐惟停戰不能空言﹐使臣將命﹐不知用何儀注﹐在歐洲各國﹐必有定例可循。頃太后以此垂詢﹐同人皆不知﹐無以覆奏。故請旨召君來一問﹐應如何辦理﹐君自當熟知之。」彼輩所以爲此者﹐蓋深惡侍郎言直﹐而疏中語意空洞﹐欲加罪而無辭。彼輩習聞西人有豎白旗停戰之說﹐而白旗之用﹐在中國爲納降。度侍郎意中﹐亦必如此辦理﹐故謬爲不知﹐請旨垂詢。俟白旗之語出自侍郎口中﹐卽可鍛煉周內﹐指爲輸款敵軍﹐勸降辱國﹐卽立置重辟﹐亦不能自白耳。侍郎初聞蘇拉談剛相事﹐固深疑之﹐至是益大悟。乃對曰「某上疏本意﹐因戰事久不得手﹐敵軍日逼津﹑沽﹐去都門僅相隔尺咫。且慈躬頤養之餘﹐日聞炮火震驚﹐度亦難安宵旰。故冒昧奏請停戰﹐以紓近憂﹐別圖長策﹐並非取法彼族。至停戰應用何種儀注﹐生平未習﹐西籍實屬毫無所知﹐不敢逞臆妄對。總署堂司各官﹐不乏深諳公法之員﹐果其言有當聖心﹐應請降旨召詢﹐必能熟籌長策。」語畢﹐榮相默然﹐沈思良久﹐曰「君言亦是。卽以是意辦一奏片﹐我等爲君覆奏﹐看上意若何辦理。」卽令章京導侍郎入別室﹐艸奏旣成﹐榮等持之入對。有頃﹐復出曰「尊奏太后已覽訖﹐命且畱中﹐所事已畢﹐君可歸矣。」侍郎始徐徐出﹐日已旰矣。戚友莫不代爲危者﹐聞其歸﹐乃交相慶也。

◎淸宮祕事瑣紀

相傳孝穆皇后爲恭忠親王生母。爲妃時﹐最有寵於穆陵。文宗少而失怙﹐宣宗命孝穆撫養之。宣宗本鐘愛恭王﹐以其英挺類己﹐金祕冊﹐欲署恭王者屢矣﹐孝穆始終力辭﹐乃止。當時文宗頗自疑不得立﹐賴師傅濱州杜文正公受田爲之畫策﹐遂得冊立﹐以故深徳文正。文正之歿﹐以協揆而贈太師﹐爲淸室二百年間漢大臣所僅有﹐職此故也﹝語見《春冰室野乘》中﹞。及宣宗升遐﹐文宗感孝穆養育恩﹐特尊爲太后﹐一切禮秩﹐悉視母后﹐孝養特隆﹐並命恭王得朝夕入宮問安。淸世故事﹕皇子旣受封﹐卽須出閣﹐別居府邸﹐非奉諭旨﹐不得輒入﹐至皇兄弟益不能輕入宮禁。恭王獲沐此殊恩﹐亦以太后故也。顧太后𨿽勸立文宗﹐而晚年復悄悄悔之﹐生平未嘗稍假詞色﹐故文宗亦復覺。迨太后病篤﹐文宗昕夕侍側﹐親視湯藥。每與恭王替班互值時﹐太后已昏迷不知人。一日文宗坐榻側﹐太后誤以爲恭王也﹐執手而名呼之曰「吾旦晚必不起﹐受天下之養者數年﹐死亦何憾。但恨汝父當年欲立汝時﹐吾矯情力辭﹐鑄此一錯﹐使汝從此低首他人下耳。」因涕泣哽咽。文宗知其誤﹐亟以他詞亂之。後忽醒﹐見獨文宗在側﹐自悟失言﹐乃大慚﹐遂气逆淡﹝痰之本字﹞湧﹐俄頃竟上仙矣。然文宗終不以是故薄視恭王﹐太后飾終之典﹐未嘗少有缺也。此事戊戌春在京師聞諸康長素者。

醴泉﹐字子鈍﹐侍禦﹐曾聞之一內務府旗員﹐謂慈禧之不悅徳宗﹐實起於壬辰之夏。一日﹐徳宗與孝定皇后因小事相爭﹐上忽盛怒﹐詬後甚厲﹐後不能堪﹐乃詣慈禧前泣訴其事。慈禧大怒﹐語左右曰「上﹐吾所援立﹐乃忘恩至此耶﹖後﹐吾親侄﹐詬後是不啻詬我也﹐是何能容﹖」因此溫語慰後曰「汝無悲泣﹐古人有言﹕人盡夫也。以若盛年﹐何慮不能行樂﹖胡斤斤焉戀此病夫爲者﹖吾必有以處之。」自是上每請安入宮﹐慈禧未嘗與交一言。如是者數月﹐兩宮嫌隙遂成。後𨿽悔之﹐然無及矣。

方兩宮之駐蹕西安也﹐慈禧遇上﹐頗有加禮﹐起居衣食﹐亦稍稍得自由。及還京﹐一切復如其初。上每侍慈禧居頤和園﹐終日蟄處一小室﹐枯寂無聊﹐每書空咄咄。一日因雪後登樓延眺﹐忽見西山麓有廢寺一所﹐寺旁一古墳﹐松柏數株﹐樵采半已心空。艸深徑沒﹐耕者往往侵及墓側。乃指問內侍謂﹕「何家墓道﹖何荒蕪至此﹖」內侍對曰「此明景泰皇帝陵寢也。」上默然不語者久之。有頃﹐忽泣下﹐哀而不止﹐內侍亟扶掖以下。明日﹐上召一親信內監至側﹐於篋中出銀二百兩付之﹐命速往景帝陵修治墓道﹐增植松柏﹐且稍葺寺屋﹐招僧住寺中﹐俾主香火﹐歲時祭掃。禁樵采耕牧﹐毋得侵及墓域。堅屬曰「勿令太后知也。」內監跽請曰「奴輩但知此系景泰陵﹐不知景泰究是明代第幾朝皇帝。保護前代陵寢﹐自系禮部專責﹐何必皇上自發內帑﹐又不令太后得知﹖敢請其故。」上泫然曰「無他﹐同病相憐已耳。汝輩視此陵寢﹐不必認爲明景帝之陵﹐卽視爲朕躬﹐亦無不可。」語未畢﹐涕下沾頤矣。按﹕先帝大行後﹐廷臣恭議尊謚﹐竟以景字爲請﹐其有意耶﹖其無意耶﹖﹝又按﹕光緒﹑宣統兩朝年號﹐殆不無微意於其間。蓋明謂新帝所承者﹐道光之緒﹑宣宗之統﹐而置文宗於不顧矣。不意以孝欽之明察﹐而見不及此﹐使在雍乾間者﹐殆矣﹞

徳宗晚年﹐大阿哥溥俊旣廢﹐恭親王溥偉覬覦儲位甚力。適張文襄之洞由鄂督入爲軍機大臣﹐溥偉以文襄碩徳重望﹐謂可樹以爲援﹐於是待遇文襄禮極恭謹。每言必稱以太世伯﹐而自謂再侄。蓋以其祖忠王﹐與文襄同朝也。文襄每入朝﹐與溥偉遇﹐升階逾閾﹐必從旁扶掖之惟謹。戊申十月﹐慈禧萬壽﹐賞王大臣入座聽戲。故事﹕臣工聽戲皆於兩廊設地褥﹐盤膝坐聽。文襄已篤老﹐坐久筋骨倦而不能支﹐又無宴息所﹐深以爲苦。忽溥偉至前﹐曳其袂﹐邀與出散步。文襄起﹐隨之出﹐曲折達一小院落﹐闃寂無人。文襄方皇惑不敢前﹐溥偉曰「入無妨也。」因趨前啟簾﹐肅文襄入室。則短榻橫窗下﹐隱囊ブ褥無不精﹐地下茶鼎方謖謖作聲﹐一小持Ψ扇火。幾上陳果餌數盤﹐悉上廚精制也。文襄方饑渴不可忍﹐得此則大喜。餐畢﹐且讓文襄偃臥榻上﹐而己則旁坐相陪。文襄終數日聽戲大典﹐而精力不爲少憊者﹐皆溥偉力也。文襄常語人曰「恭邸一親王﹐乃敬禮我若是﹐澤公僅一公爵﹐齒尙較恭邸爲少﹐乃直呼香濤﹐人之相去懸絕﹐乃如是耶﹖」然後來定策時﹐詔旨徑從中出﹐文襄竟未嘗與聞也。

順治朝﹐太后下嫁一事﹐遂成千古口實。惟所據者爲張蒼水一詩﹐此特敵國詆毀之辭。又當時兵戈阻絕南北﹐傳聞不能無所增飾﹐本不足據爲典要。或言金陵某舊家﹐有蔣良騏《東華錄》原稿本﹐中載此詔﹐然亦未見其書。又或謂錢牧齋有賀表在集中﹐然今《有學集》已出﹐亦實無表也。頃見某報所載某氏筆記﹐詳考此事﹐然亦別無他據。僅據蔣﹑王兩錄異同﹐互相考證﹐顧所謂得間者﹐亦不過罪狀睿王上諭中私入宮禁一語﹐以爲確證。夫此語果可爲此案之爰書乎﹖考順治朝所謂太后﹐惟孝莊文皇后一人﹐卽康熙時尊爲太皇太后者也。孝莊素稱懿徳﹐其撫育景陵﹝康熙陵名﹞﹐備極慈愛﹐以情理揆之﹐決不容有此失徳之舉。某氏筆記﹐又謂孝莊歿後﹐至雍正時﹐始行守﹐以爲可疑。此則孝莊臨崩時﹐遺命葬孝陵近地﹐俾母子魂魄相依﹐不願歸遼左。及大行後﹐禮臣集議典禮﹐重禮經者謂當從夫﹐重遺命者謂可從子﹐兩議相持﹐歷年未決。故直俟三十年後而後奉安禮成﹐更不得執爲疑案也。度當時情勢﹐多爾衮以帝叔之貴﹐據居攝之等﹐而又不學無術﹐沿習夷禮﹐必有擅入宮掖﹐取先朝嬪禦爲媵妾之事。民間方疾首於滿洲之入主中原﹐遂相與增飾其事﹐以爲太后下嫁耳。平心論之﹐淸室入主中夏﹐二百餘祀﹐其行事終非拓跋﹑完顏可及﹐更無論於胡元。載筆之士﹐自厥祖父以來﹐固以數世爲臣民﹐其虐政之得罪於民者﹐固不容爲之曲諱。若夫中之言﹐曖昧之事﹐則不宜暴揚其惡﹐以傷忠厚。況此事之因訛傳訛﹐毫無左證者﹐更不當掇拾單辭碎事﹐以附會而文致之乎。敢陳玆義﹐以箴時流﹐史家直筆﹐或有取焉。

◎紀董福祥軼事

故甘肅提督董福祥﹐固原州人。固原故多回族﹐而董氏則與回爲世仇﹐人或疑董亦回族者﹐誤也。福祥初起時﹐據寧靈廳屬之董志原髙某爲主﹐而福祥與故喀什噶爾提督張俊輔之三人者﹐相與結盟爲昆弟。髙本諸生﹐涉獵書史﹐任俠有大志﹐鄕人皆尊之爲髙二先生。方回變之始起也﹐雷正綰﹑陶茂林諸軍﹐屯秦隴之交﹐劫掠焚殺﹐無異回匪所爲﹐民不聊生﹐多結砦自保。於是大猾王某﹐聚數千人保董志原﹐而福祥等三人往隸之﹐頗不爲王所禮﹐鬱鬱不自得﹐乃謀殺王。王故嗜鴉片﹐福祥與俊計﹐乘其癮發踞牀臥﹐懷刃而入﹐陽爲白事狀﹐王故弗疑﹐方徐徐起迎﹐福祥徑抽刃砍其膺﹐俊自後助之﹐王立死。二人遂奉髙爲砦主﹐以兵法訓練所部﹐皆精銳敢戰。四方歸之者日眾﹐賊至則擊賊﹐兵來則擊兵﹐官軍與回匪均畏之﹐呼之曰圍圍賊﹝圍圍﹐隴上土語﹞。及左文襄之督師西徵也﹐湘鄕劉霞仙中丞蓉方任陜撫。回悍甚﹐湘軍新自南來﹐不習西北水土﹐戰久無功。或有以招董軍協剿之策進者﹐左劉皆韙之。劉因遣幕客長安柏子俊先生景偉往其壘說以利害﹐福祥﹑俊皆心動欲降﹐髙獨不可。蓋髙素有雄略﹐頗懷革命思想﹐陰規割據甘隴也。已而髙以疾卒﹐福祥等遂以所部來降。文襄大喜﹐俾隸劉忠壯公松山部下。時西徵諸軍數萬人﹐然文襄所恃爲選鋒者﹐忠壯一軍而已。旣得福祥﹑俊﹐益所向無敵。會忠壯督軍圍金積堡﹐忽中炮薨﹐軍气驟。他將𨿽有善戰名﹐然無及福祥﹑俊者。文襄𨿽陰右湘將﹐然不能不爲之屈。忠壯猶子襄勤公錦棠﹐接統老湘營﹐然與二人私相見﹐必以父執之禮尊之。二人亦感激﹐樂爲盡力。福祥故一勇夫﹐粗豪乏計略。俊則美秀而文﹐恂恂類儒生﹐頗讀書﹐略通章句﹐能用計出奇致勝。且備諳回部情僞﹐故戰輒得志。自此以後﹐文襄削平隴右﹐恢復新疆﹐什九賴甘軍力。而福祥之立功﹐則又皆俊所左右﹐公論昭然﹐不可掩也。南北路諸城旣戡定﹐湘軍諸將皆膺上賞﹐福祥﹑俊僅官總兵。蓋文襄鄕曲之見甚深﹐其待遇西北將領﹐事急則加以禮貌﹐以結其歡心﹐事平則靳以中賞﹐防其飽而揚去。然二人出羣盜中﹐驟至專閫﹐富貴之願已償﹐亦不計較勛位之髙下也。文襄去後﹐繼爲甘督者皆文吏﹐不足制者將﹐乃不得不虛與委蛇﹐以羈縻之。時福祥已擢至喀什噶爾提督﹐漸驕蹇﹐時時思與督撫平權。陶勤肅撫新疆﹐輒以事故裁制之﹐福祥頗悒悒不自得﹐微思去而之他。

會光緒甲午﹐孝欽後六旬萬壽﹐召各省文武大吏入都祝嘏。於時禮親王世鐸﹐方長樞廷﹐夙以包苴著稱。聞福祥欲去新疆﹐且涎其多金也﹐因召使入都。福祥聞召則大喜﹐急輦巨金以行。後此掀天揭地之風濤﹐遂濫觴於此行矣。福祥旣行﹐勤肅太息謂所親曰「此輩粗才﹐不識大義﹐但糜厚祿﹐處之邊隅﹐收其折衝禦侮之效斯可矣。今及引之腹心重地﹐示之以朝廷之情實。彼見夫執政諸臣﹐其人物不過如是﹐則輕視朝廷之心生﹐將無所不至矣。」勤肅此言﹐猶鑑於漢唐季年馭將之失策﹐引之以律今日﹐而孰知後來之禍變﹐更出當時意計之外也哉﹖福祥旣入都﹐會榮祿以西安將軍亦祝嘏還朝。榮固久蓄非常之志者也﹐得福祥則大喜﹐羅而致之門下﹐折節與爲昆季交。福祥亦激昂感慨﹐願爲知己用。慶典未行﹐遼禍已棘。榮力薦福祥可大用﹐乃畱京弗令去﹐俾召集舊部﹐鎭護畿疆。不兩月竟成軍萬餘人﹐益以親軍精銳數百人而已﹐其什九皆新募烏合之眾也。初屯南苑﹐旋移獨流。乙未春﹐湘軍又敗績﹐福祥乃抗疏請出關自效。榮祿以京師宿衛單弱﹐尼其行。一時士大夫稱道董軍﹐至擬之王鎭惡﹑檀道濟﹐而惜其不得出一戰。是時記者方在輦下﹐嘗親見其軍容之窳﹐士气之驕。某部下某營官與人語﹐猶執道﹑咸間謬說﹐謂西洋人日中不能視物﹐且腿直﹐一僕卽不能復起。吾師一出關﹐直摧枯拉圬耳。無論其耳食之訛鄙可笑﹐且並日本之非西洋人尙不知之﹐果使成行﹐亦不過吳大﹑魏光燾之續耳。幸而不出﹐遂成豎子之名。然使果一戰而北﹐則人知驕軍之不可恃﹐而榮相依董軍以排外之迷夢﹐可以早醒。庚子之禍﹐庶幾不作﹐則福祥之大幸﹐又國家之大不幸矣。禍福倚伏之機﹐固非恆情所能測哉﹗

東事旣定﹐西回繼變﹐乃敕福祥帥所部西徵﹐始攺授甘州提督﹐且得專折奏事﹐與總督平行。此次之變﹐非本回族全部之同心﹐彼中稍有身家者﹐皆願王師早至﹐莫不簞食壺漿﹐以輸軍食。而福祥所統諸軍﹐漢回各半﹐要皆河隴土著。其漢兵﹐則自顧身家﹐其回兵﹐則亟除害焉﹐皆願努力效死。故甘軍一經上隴﹐所向無前﹐勢等破竹﹐用兵半載﹐遂蕆全功。𨿽曰天時﹑人事相湊成功﹐而運餉之勞﹐斬馘之眾﹐較文襄曩時﹐不啻倍之矣。西事旣竣﹐勤肅方督陜甘﹐福祥仍不受其節制﹐乃復詔回衛畿西﹐駐軍正定。榮相見此﹐遂以成戊戌政變之局﹐此則天下所知﹐無俟贅諭。

庚子之變﹐人皆以禍首蔽罪福祥。顧此當爲福祥恕者﹐排外之舉﹐本由榮祿主持﹐福祥旣蒙榮卵翼之恩﹐自不得不聽其發縱指示﹐此亦情理當然﹐無足深咎。福祥之譎﹐在其圍攻使館時﹐不肯盡力耳。蓋自津﹑沽旣失﹐聶軍覆沒﹐福祥亦明知聯軍不可力敵﹐而又不願下心俯首﹐自表無能。因遷延使館之外﹐弗肯盡銳攻擊﹐以陰俟宮廷之轉圜。此其用心𨿽巧﹐然諸國使臣竟獲無恙﹐後來和局開議﹐不至無可藉手。則卽此一念﹐而國家之蒙其蔭庇者亦不少矣。或曰「福祥之遷延﹐亦榮祿陰教之。」此亦理之所宜有者。福祥旣罷兵柄﹐築城於寧靈之間而居之﹐作富家翁﹐已無意世事矣。而倏然一波驟起﹐幾釀成西北之巨變者﹐當世或未之盡知也。辛丑議和成﹐兩宮自大梁回鑾﹐端庶人出奔阿拉善王旗﹐依其外舅以居。福祥所居﹐距河套最邇。或投以書﹐嗾其糾故時部曲﹐擁護端庶人﹐爲入淸君側之舉。福祥固無意發大難﹐得書一笑置之。統兵某大員者﹐妄人也﹐初從軍福祥部下﹐積功至專閫。及福祥勢去﹐乃謀下石焉﹐聞其事喜甚﹐謂可邀奇功也。急厲兵秣馬﹐刻期北發﹐將掩其不備而捕之。福祥聞耗亦大驚﹐乃召集舊部﹐戒嚴以俟。於時督陜甘者爲滿員嵩蕃﹐其人謹厚無所表見﹐顧頗更事﹐識大體﹐得某大員密報﹐復電嚴斥之﹐戒勿動。而電召甘涼道白遇道﹐馳詣福祥。許曉以利害。白故福祥營務處也﹐白見福祥﹐備述總督意﹐且力以保護自任。福祥感泣奉命﹐西陲賴以無事﹐不然者﹐張方朱玫之已事﹐復見於今日矣。福祥本末如此。其粗疏豪勇﹐不過陳國瑞﹑李世忠之儔﹐使安處西庭﹐保障極邊﹐未嘗不可收藜藿不采之用。始於世鐸一念之貪﹐欲徵其財貨﹐乃適啟榮相之野心﹐而資以羽翼。卒之辱國喪師﹐而召吾國民以莫殫之禍。《詩》有之曰﹕大風有隧﹐貪人敗類。可不戒哉﹗可不戒哉﹗

◎馮萃亭少保軼事

馮萃亭少保子材﹐爲淸季名將之冠。初﹐本在洪﹑楊軍中﹐後歸減﹐隸淮北大營﹐立功氵存至專閫。乙酉二月﹐諒山之敗﹐法人陷鎭南關而入逼龍州。官軍再戰再敗﹐桂事已不可收拾。少保已年逾七十﹐統萃字五營在前敵﹐中路陳於山巓﹐見諸軍敗退﹐憤甚﹐杖戈艸履徒步自山巓馳下﹐大呼入法陣中﹐肉搏蕩決﹐所向披靡。諸軍繼進﹐法軍大崩潰﹐奔馳一日夜﹐至諒山﹐始收隊。方炊飯未熟﹐聞營外人馬聲﹐駭以爲馮軍追至也﹐復大奔不可止。我軍遂復諒山﹐而和議以成。五十年來﹐戰勝皙族﹐爲吾國民生色者﹐少保一人而已。然生平有一事﹐乃絕可笑。

光緒元年﹐叛將李揚材作亂越南﹐規犯粵﹑桂﹐大府奏派少保統諸軍出關督剿﹐大破賊眾﹐揚材授首﹐凱旋入關。朝廷嘉其功﹐賞賚稠疊。賜物中有《平定粵匪方略》一種﹐其書紀少保未歸誠前﹐與官軍拒戰事不少諱。少保讀而病之。乃專疏入奏﹐略謂臣少時迫饑寒﹐誤入賊中﹐桀犬吠堯﹐良非本心。自投誠後﹐二十年間﹐東南兵事﹐無役不從。所冀少贖前愆﹐附驥於忠義之林。今恭讀《方略》﹐於臣前事詳載靡遺。史官職在徵信﹐自應據事直書。但微臣伏讀之下﹐輒覺愧汗﹐無以爲人。可否仰懇天恩﹐念臣積勞﹐泯其往事﹐命史官凡遇「馮子材」字樣﹐均於「材」字一增筆﹐攺爲「林」字﹐則感激之忱﹐益無紀極云云。此事若出文臣﹐則當立獲嚴譴﹐當時朝廷念少保親立大功﹐且武人不識掌故﹐僅降旨申斥﹐而仍以溫諭慰之焉。

◎孫子授侍郎軼事

錢塘孫子授侍郎詔經﹐光緒初﹐以學士授讀毓慶宮﹐氵存至戶部侍郎﹐將大用矣﹐同列某公忮之。丰潤張幼樵學士之督師馬江也﹐主其事者某公﹐蓋陰襲張湯使狄山﹝C121﹞障之故智也﹐後果僨軍謫戍。然上意頗憐其才﹐欲摧折而後湔衤之。一日同列諸師傅皆在告﹐獨侍郎一人入直。日課旣畢﹐上畱侍郎從容坐談﹐因及丰潤事﹐頗惜其有才而不善用。侍郎因陳使功不如使過之誼﹐且言張佩綸獲譴以來﹐頗知悔艾﹐迥非昔年趾髙气揚故態。倘皇上起之廢籍﹐責以自贖﹐必能感激圖報﹐不至重負聖恩。上𨿽未言﹐而心頗韙之。他日某公入見﹐上因語及前事﹐某公力言佩綸決不可復用﹐且微斥侍郎植黨樹恩。上固深信某公言者﹐由是侍郎恩眷頓衰。未幾﹐遂以戶部堂吏某法事﹐退出毓慶宮矣。命下之日﹐某公猶躬詣侍郎宅﹐溫言慰藉﹐謂天威不測﹐竟不知誰何所中傷﹐某𨿽竭力保畱﹐無如聖意之不可回也。侍郎至竟不知爲某公所排擠﹐比其薨也﹐猶深感之。侍郎薨後﹐王黻卿農部頌蔚挽以聯云「公以枚乘給札﹐兼浮邱授濤﹐直道難行﹐往事不須慚醴酒﹔我本詞館門生﹐廁司農掾屬﹐文章憎命﹐逢人猶自惜焦桐。」侍郎本以南齋翰林﹐氵存直毓慶宮﹐故有枚乘給札之語。黻卿則由庶吉士散館攺官﹐故次聯及之。當時弔客讀此聯﹐莫不咋舌﹐謂在雍﹑乾間者殆矣。

◎章實齋之斥袁子材

乾隆時﹐袁隨園以詩學主盟東南壇坫﹐效毛西河於徐昭華故事﹐吳越大家閨媛﹐執贄稱女弟子者﹐至數十人﹐一時詡爲盛事。獨會稽章實齋先生學誠﹐深惡而痛絕之。旣撰婦學以倡女教﹐又於所爲筆記中痛斥其非﹐𨿽憤時疾俗之辭﹐不無過當﹐然亦箴頹俗之膏肓﹐防末流之泛濫﹐則未可謂無功於人心世道矣。嗚呼﹗實齋生百年前﹐所見者不過女士昌丰﹐習爲風流韻事﹐而所慮已如此﹐使其生逢今日﹐太息流涕﹐抑又何如﹖爰比而錄之﹐以備言禮教者之一助。

其一則曰﹕譚友夏女山人說﹐有女子名瀾如者﹐善貌蘭通書﹐略知韻事﹐與一時素士交﹐處居小巷中﹐人稱之曰山人。戶外之屐來求一觀山人﹐各當其意去。而退省其私﹐或自厭其尾瑣之言﹐輕其錢谷之好﹐陳其篋笥之書。亦有以周旋其面目﹐曰「吾不如女山人。」因謂山人喪風雅之名。而女子反以存山人之實﹐以風當世。按﹕譚氏所斥之山人﹐不過走江湖﹐謁貴顯﹐務虛名﹐無實學﹐一種取憎惹厭之俗子耳。貴人之前﹐娼優狗馬﹐無不待食﹐若輩不過分一娼優狗馬之支給耳。其品𨿽出名妓之下﹐於名教未有妨也。近有浮薄不根之人﹐倡爲才子佳人名色﹐標榜聲气﹐蠱惑士女﹐盡決義禮之坊。一時無識男婦﹐競相趨附﹐輕於蛺蝶楊花﹐無復人禽之別。又有一種江湖筆墨﹐油口禪機﹐倡爲三教同源﹐造爲聲色貨利﹐不害禪定之說﹐挈帶不男不女一輩﹐干謁貴顯﹐陰邪傾僻﹐無所不爲。而原其所始﹐不過爲阿堵物﹐術幹巧取﹐與山人奔走都市﹐同一俗品。而造作言辭﹐誑惑人聽﹐爲風俗人心大害﹐則又江湖山人之罪人矣﹐安敢與娼優比髙下哉﹖

又一則曰﹕明末閨秀方孟式﹐讀徐媛詩﹐與妹維儀書曰「吳人好名而不學﹐不獨男子爲然。」﹝按﹕孟式﹐桐城人﹐適縣張秉文。秉文崇禎時官山東布政使﹐淸兵下山東﹐夫婦俱殉難。乾隆時秉文賜謚忠節﹞其言有丈夫气﹐巾幗中少識也。今日號爲大家閨閣﹐但知仰一纖佻不學﹐心術傾邪之無品文人﹐求其標榜題品﹐非禮相見﹐屈身稱女弟子﹐無復男女之嫌。不知無品文人﹐爲之誇飾矜詡﹐其心實不可問。所爲標榜之名﹐不但不足爲榮﹐而適足以爲辱。當日所謂徐媛者﹐方氏但言其詩不足稱﹐猶未至如近日大家閨閣所爲之甚也。然其病實由於好名。其爲無品文人所愚﹐而不自知其淺陋﹐則實緣於不學。方氏此言﹐眞今日大家閨閣之良師也。

又一則曰﹕朱楚生者﹐康熙中名妓也﹐嬌慧善嗔。有查生於周者﹐與朱蹤迹甚密﹐然終落落未易近。查嘗得善寫眞者曾生﹐欲爲朱繪一小像﹐貽書詢之。朱復書曰「來書云云﹐令人吞吐不下﹐字字足傳神矣﹐安得又有曾君然犀來照人也﹖但面目可憎﹐毫無可畫。惟排場上醜態畢露﹐爲可畫耳。來教又云﹕『心可假而貌不可假。』此語固然﹐令人恚甚。我常以不可假而假之﹐人知之矣﹐亦常以可假而不假﹐君知之乎﹖與君心期十載﹐情感三生﹐猶然知我貌耳﹐未知我心﹐可嘆也。曾君可畫﹐我可假之心﹐何以傾注於君﹖我當盡解釵釧﹐爲曾君壽。如必以貌爲言﹐卽使神似形似﹐百日眞眞﹐千呼萬喚﹐我不下也﹐不如己之何如。」或謂此書足見善嗔﹐余謂此正所以善媚也。李夫人病篤﹐成帝以髙爵厚賞﹐求一睹面﹐卒不可得﹐自言此正所以托重兄弟。成帝病緩弱不能舉﹐惟持趙昭儀足﹐則興不可遏。昭儀故避﹐不使得常持﹐宮人咎之﹐則曰「使帝易持﹐將厭棄不足重矣。」蓋𨿽妓妾嬖幸之流﹐果使色藝出人﹐縱其乞憐帝寵﹐亦必先自珍愛﹐不肯輕炫易售﹐以爲致人而不致於人﹐斯足重耳。安有大家閨閣之體﹐理宜如何珍惜﹐而顧以偶解五七字句押韻之語﹐不惜呈身露面﹐甘拜心術傾邪。纖詭輕薄﹐毫無學問之無品文人﹐屈居弟子﹐聽其品題﹐自以爲幸﹖嗚呼﹗不忍道矣﹐尙覺妓妾嬖幸之流知自愛矣。

又一則曰﹕近有無恥妄人﹐以風流自命﹐蠱惑士女﹐大率以優伶雜劇﹐所演才子佳人惑人。大江以南﹐名家大族閨秀﹐多爲所誘﹐徵詩刻稿﹐標榜聲名﹐無復男女界限﹐殆於忘其身之雌矣。此等閨閣﹐婦學不修﹐豈有眞才可取﹐而被邪人播弄﹖浸成風俗﹐人心世道﹐大可憂也。乃更有癡妄無知婦女﹐自題其詩曰《浣靑集》﹐謂兼浣花靑蓮之長也。此不必更問其詩之優劣﹐而其爲無知無恥之妄人﹐要不待言。爲之夫婿者﹐不但不知禁約﹐而反若喜之。嗚呼﹗彼之所喜﹐正君子之所憂耳。

以上四條﹐可謂偏巖急迫﹐非儒者气象矣。其實隨園門下諸女弟子﹐兼有以學著者。其苦節自貞者﹐更屬不鮮﹐非純屬弄月嘲風之比也。此老所爲﹐誠不足爲訓﹐以責隨園﹐則咎實無可辭。一槪抹煞﹐並謚以不貞之大惡﹐豈惟失實﹐抑且有損盛徳。意者實齋於隨園﹐本有夙嫌﹐挾義气以爲陽秋﹐自不覺其言之太過耳。然實齋之言婦學也﹐以讀書守禮爲本﹐以文詞技藝爲末﹐非如守舊頑固者流﹐執無才是徳之說﹐欲屏女子於學問之外者也。過而存之﹐亦足爲今日之暮鼓晨鐘矣。

◎陳坤維詩

榦隆末﹐吳中桑甫水部調元﹐客京師﹐於廠肆購明刻《元人百家詩》一部﹐中有小箋﹐題七律一首﹐署曰陳氏坤維﹐蓋故家才媛﹐因貧粥書者。詩云﹕

典及琴書事可知﹐又從案上檢元詩。

先人手澤漂零盡﹐世族生涯落魄悲。

此去雞林求易得﹐他年鄴架借應癡。

亦知長別無由見﹐珍重寒閨伴我時。

下注﹕「丁巳又九月九日﹐廚下乏米﹐手檢《元人百家詩》付賣﹐以供飠粥之資。手不忍釋﹐因賦一律媵之。」按﹕丁巳爲乾隆二年﹐檢舊曆是年適有閏九月﹐上溯康熙及萬曆兩丁巳﹐皆無閏也。此詩怨而不怒﹐頗有衡門療饑之槪。非惟其詩气韻雅潔﹐其學之純而品之髙可見。名氏僅存﹐裏籍翳如﹐亦可悲矣。

◎沈文開集爲臺灣信史

魯王兼國時﹐徐學遠有海外幾社之集。是時明室遺老﹐多逍遙海外者。鄞縣沈文開先生﹐名文光﹐由諸生貢太學。唐王時﹐授職太僕寺卿。隆成敗後﹐航海至廈門﹐未至而風引其舟抵臺灣﹐是時鄭氏尙未至也。後延平旣建國﹐所以禮先生者甚至。先生凡居臺三十餘年﹐及見鄭氏盛衰﹐有集十卷﹐抄本流入內地﹐爲全謝山所得。謂其載鄭氏三世事極其翔實﹐海東文獻﹐當推爲初祖﹐惜全氏當日未敢遽付剞劂。今浙人士知先生亦鮮矣。百餘年間﹐數更兵亂﹐未識原本猶在世間否也﹖志國史者﹐當博訪之。

◎紀李芬事

孤虛旺相之術﹐儒者之所不道﹐然其術流傳最古﹐精者往往驗如桴鼓。方今形上科學﹐尙未發明﹐不可訝其虛誕而盡斥之也。昔聞秦州劉子嘉前輩﹐述李芬事﹐亦他日修淸史時﹐日者傳中人物。芬﹐臯蘭人﹐少孤貧﹐讀書未成﹐因入行伍。榦隆中葉﹐隨定西將軍兆惠平伊犁﹐擢千總﹐爲行營傳宣官。及大兵之南徵回部也﹐未抵葉爾羌﹐賊酋霍集占率罪奄至﹐環營積土爲城﹐城髙三丈許﹐外浚深濠﹐削木爲鹿角植濠底。賊踞城上施大炮﹐晝夜不息﹐官軍無一人得出。困守逾月﹐食且盡﹐兆束手無所措﹐獨坐帳中太息。芬進曰「兵饑矣﹐將軍何不以糧濟之﹖」兆大怒曰「若知糧絕﹐而故倡斯言﹐欲搖動軍心耶﹖」曰「糧自有﹐但無人肯取耳。營東南隅土中﹐有麥三百餘斛﹐盍遣卒發之﹖」兆曰「發而不得麥﹐汝當軍法從事。苟先使知﹐將無所逃罪﹐無已﹐姑先試之。」命家童六十人﹐荷鍤隨芬往﹐如所指掘之。有頃﹐童果握麥來獻。兆大奇之﹐促令眾往掘﹐竟如其數。問﹕「他處有乎﹖」「西北隅更多﹐蓋二千七百餘石也。」發之﹐亦如所言﹐無毫髮爽﹐眾莫不驚異。問﹕「何以知有窖粟﹖」曰「以占知之。」問﹕「賊圍何日可解﹖」曰「早占之矣﹐某日援兵當至﹐次日卽潰圍出﹐某日大功可成﹐將軍晉封上公矣。」已而皆驗。後大兵凱旋﹐芬畱駐烏什。烏什參贊大臣永貴﹐奉召還京。將行﹐召芬問曰「吾當以何日抵京師﹖」曰「不能也。豈惟不得至京﹐且不得入嘉峪關。」永聞言﹐忿曰「驗當酬汝金二百﹐否當囑新參贊鞭汝四十﹐毋悔也。」芬笑曰「公此行十日內﹐若見羣烏飛鳴如陣﹐必不可行﹐行者必及禍。當以某日仍反烏什耳。」永遂行。行九日矣﹐宿庫車之合塞爾﹐晨起出帳﹐忽飛鴉萬餘﹐上下鳴噪﹐駭極﹐遂不敢前。次日﹐羽檄從西來﹐則庫車領隊大臣徳明爲瑪哈沁所戕矣﹝瑪哈沁﹐額魯特一種劫盜名也﹞。立弛回烏什﹐督兵進剿﹐又數月。至次歲始得代歸。芬官止甘州參將﹐在軍中頗好讀書﹐於騎射不甚措意﹐气宇恂恂﹐居然儒將也。

◎紀李本忠事

李本忠者﹐湖北漢陽富室也﹐世賈於蜀。楚蜀賈客皆舟行﹐沿江上下﹐自夔州入峽﹐至宜昌始出峽。數百里間﹐險灘如櫛﹐歸州爲最﹐舟覆於是者不可勝數也。本忠祖卽死於此﹐其父幸獲全﹐然瀕危者屢矣。本忠痛之﹐乃呈歸州牧﹐願獨出貲伐石﹐以平其險。旣得請﹐則又走夔﹐訴諸郡守﹐守義而許之﹐助以資﹐辭不受。於是鳩工督役﹐諸灘以次削平。又以楚舟溯江上駛﹐必用夫挽舟﹐輒數十人負巨糸亙走﹀Ю間﹐鳥道狹隘﹐或僅數寸﹐失足輒墜入江﹐歲死者無數。乃更鑿巖通道﹐以利遄行。經始以嘉慶乙丑﹐訖道光庚子始竣工﹐蓋前後三十六年矣。凡平險灘四十有八﹐費金五十餘萬兩。楚蜀大吏上其事於朝﹐以爲曠世義舉﹐溫旨嘉獎﹐賜本忠及子孫爲四品卿銜。嗚呼﹗使此事在歐美﹐則銅像之鑄﹐傳記之紀載﹐馨香百祀﹐寧有已時﹖而吾國則湮沒無傳﹐能言其事﹐殆於萬不得一﹐此吾國羣治之所以日退也。噫﹗

◎劉武愼外交軼事

劉武愼公長佑之巡撫粵西也﹐叛將李揚材倡亂越南﹐武愼檄馮萃亭宮保子材統師往剿。功垂成矣﹐揚材密通款於法人以乞援﹐法總督陰遣人往助﹐而照會武愼﹐謂寇已降法﹐受約束﹐不復敢犯邊﹐請撤馮軍﹐五更進剿。又唆其駐京公使﹐數詣總理各國事務衙門爭執。總署王大臣不勝其聒﹐亦密函武愼﹐囑令相機退師。武愼不爲動﹐陽諾之﹐而益飭進兵﹐月餘遂平寇﹐揚材成擒。於俘虜中得法蘭西人七名﹐訊之﹐皆法督所遣助戰者也。武愼謬笑曰「若殆恐懼昏憒妄言耳﹐兩國邦交方輯睦﹐安有遣兵助寇之理。汝輩必被賊虜﹐久思歸不得脫﹐致神思顚倒﹐語無倫次。吾今當護送爾等往總處﹐有一語望寄告總督﹐總督固長者﹐此後更勿爲寇言所搖惑也。」因飭以禮館此七人者﹐厚賜而遣之行。命親信吏護送西貢﹐面晤法督交割。法督大慚愧﹐謝重疊。自是終武愼任﹐不復以邊事相爭矣。比吾國搜捕亂黨﹐某國人往往有在其中者﹐動致釀成交涉問題﹐惜無有人知武愼前事者。

◎紀杜憲英事

杜憲英﹐開封士人家女也。父故精技擊術﹐無子﹐遂盡以其術授憲英。憲英長﹐適中表周生﹐周生亦以拳勇聞一時者也。咸豐中葉﹐土寇擾開封﹐旁掠村野﹐周生集鄕兵數百人﹐保衛桑梓﹐夫婦更番督眾出戰﹐殺傷頗多。周一日戰勝﹐輕騎追賊﹐與左右相失﹐中途馬蹶﹐竟被禽。憲英聞耗﹐率壯士數十人往救﹐於賊中蕩決十餘往返﹐斬馘數百級﹐終莫得周所在﹐疑已被戕矣。賊退後﹐鄕人自投歸者無算﹐問周生死﹐皆莫能言之者。不得已﹐乃散遣眾﹐而獨攜一婢度淮南﹐沿途尋消問息﹐冀獲周蹤迹﹐年餘靡所得。一日泊舟髙郵寶間﹐一商船先在焉﹐船中資貨山積﹐估客皆鮮衣美食﹐笑語甚適。俄儒服者三數人﹐由岸上緩步來﹐臨河與諸商言笑﹐意致爽朗﹐談吐亦馴雅。諸商肅使登舟﹐款以酒果﹐亦不辭﹐談噱移晷﹐始從客登岸而去。近泊舟處一破剎﹐丹靑剝蝕﹐古木掩郁﹐一老僧服壤色衣﹐瞑目趺坐廟門階圮上﹐人問之輒不答﹐亦未嘗一啟睫。顧無人時﹐輒數數張目左右盼﹐目光炯然﹐射數十步。憲英語其婢曰「不見彼耽耽者乎﹖」婢哂曰「亂世懷璧﹐固惟禍是賈﹐何豫吾輩事﹖」女太息曰「𨿽然﹐亦可憫矣。」鄰舟微聞之﹐異其所言。因見杜主婢皆弱女子﹐而孑身遠行豹虎窟中﹐且意態閒暇﹐度必非常人﹐乃徑登舟長揖請命。憲英初不肯言﹐諸商乞不已﹐始曰「向之引杯笑談﹐今之瞑目危坐者﹐非他人﹐皆君輩慢藏所誨者也。𨿽然﹐吾亦當自爲計。諸君今遇我﹐亦不幸中大幸矣。」乃戒令「閉倉默坐﹐卽有所聞﹐毋驚擾敗吾事﹐吾呼公等出﹐乃可出耳」。諸商歸舟﹐如其教﹐滅燭屏息以俟。夜未中﹐陡然岸上栗聲﹐數十人呼噪登舟。自蓬隙窺之﹐槊而前者老僧﹐刀劍從其後者儒服三數人也。女倏自己舟中躍而過﹐僧方奮槊﹐忽狂呼倒地﹐視之已喪元矣。儒服者怒﹐共以短刀環攻﹐憲英縱橫格鬥﹐皆被傷僕﹐或有墜水者。一寇自舟後登蓬上﹐手佛郎機﹐欲出憲英不意﹐婢以長練引椎擊之﹐亦破顱斃﹐餘眾悉駭散。天亦微明﹐憲英始呼諸商出曰「無恐﹐寇退矣。」眾皆伏船頭﹐崩角謝再生恩。俄而鉦鼓訇訇﹐十數兵艦自上流下﹐桅顚建大纛﹐署王字。眾方駭顧﹐有頃已至﹐則水師巡官﹐聞下游有警﹐急至救援者也。一少年將領立船舷﹐召諸商問寇至狀﹐眾具以告。少年始而驚﹐俄若有悟﹐急請憲主僕。甫相見﹐卽喜躍曰「憲娘無恙耶﹖」憲英愕然﹐諦視良久﹐然未敢遽相認。少年乃曰「卿不記嵩髙山射虎時耶﹖」蓋其夫婦少時﹐曾遊獵嵩髙山下也。憲英始信曰「果爾﹐君何以更姓王﹖」少年始爲言其故。蓋被虜後﹐賊詢其姓名﹐詭以他姓對﹐賊不知爲周﹐愛其勇﹐因釋而重用之。乘間逸去﹐投淮北軍中。有提督王某者﹐養以爲子﹐因襲其姓﹐已積功官至副將矣。夫妻相持﹐悲喜交集﹐同載而去。此事在京師時聞人言﹐頗疑爲裨官家粉飾之詞。後與祥符錢心梅屯田昌祥談及﹐心梅云「杜周夫婦﹐確有其人﹐精技擊亦良信。」偶憶而錄之﹐見ひ中固有異人也。

◎閻文介開通太行北道

山西潞安﹑澤州兩府﹐在萬山中。唐以前﹐孔道可通車馬﹐後久堙塞﹐旅行苦之。光緒丙子﹑丁丑兩年﹐秦﹑晉﹑豫大旱﹐山西諸府﹐災象尢重﹐至有一村數百戶﹐餒死不畱一人者。而澤﹑潞兩郡﹐乃大有年﹐穀賤﹐農爲之傷。而運道梗阻﹐竟不克輸斗粟出山外。於是朝邑閻文介公﹐以工部侍郎家居﹐奉命山西賑務大臣。是時官巡撫者爲威毅伯曾忠襄公﹐派員購米湖南北﹐隔越數千里﹐不得時至。文介嘗閱《通鑑》﹐考唐會昌中﹐用兵昭義﹐曾敕石雄率朔方軍﹐由平陽東南取道曲亭﹐進兵徑指上黨。旣可行軍﹐其軌道必非甚隘﹐上下未及千年﹐不應遽無蹤迹可尋。乃與忠襄謀﹐派員查勘﹐往來月餘﹐竟得曲亭故址。遵此入山﹐直抵潞安府城外﹐不惟舊迹宛然﹐且廣闊能並行兩軌﹐不必鑿山堙谷﹐僅平夷險阻﹐卽可通車馬。文介大喜﹐卽奏以放賑餘款興工﹐未竣而文介解賑務﹐忠襄亦調任去。張文襄繼爲晉撫﹐乃卒成之。

◎紀賈世芳事

淸世宗晚年﹐頗信方士。寢疾時﹐浙督李衛奏薦河南醫生賈世芳﹐善符水﹐治疾不須藥餌。因召見﹐令試其術。世芳於上前﹐以朱繪符﹐焚諸火﹐口喃喃誦咒數十語﹐上果霍然愈。乃大喜﹐賞賚甚厚。王公貴戚﹐爭相延治。然未及數日﹐上疾復作﹐須再誦咒﹐初尙有驗﹐久之疾乃愈增﹐世芳亦無如何矣。未幾﹐遂棄天下。髙宗在藩邸﹐固深疑之﹐忽憶數年前遊西京白雲觀﹐觀中一道士﹐酷類世芳﹐益灼然知非善類。且聆其陳奏﹐多幻妄不道語。旣卽位﹐立命誅之﹐縛至市曹﹐利刃不能入。監刑者出其不意﹐直刺其腹﹐砉然洞胸而入﹐死﹐乃斷其首而梟示焉。

◎齊世武之被酷刑

齊世武﹐滿洲人。康熙中官尙書﹐以勤幹爲上所眷。嘗語諸大臣曰「可以托六尺之孤﹐寄百里之命者﹐漢大臣惟有張鵬翮﹐滿大臣惟齊世武而已。」其親信如此。及理密親王被廢﹐世武以諂事王爲罪﹐上怒極﹐命以鐵釘釘其五體於壁﹐號呼數日而後死。

◎湯文正筆記

光緒中﹐義州李文石葆恂﹐嘗以百錢於祥符書攤上﹐得雎州湯文正公筆記一冊﹐白紙行楷書凡十二條。首爲蘇州府沿革之異﹐及官田稅重徵之所由。次爲夏水平王﹑周太伯﹑吳伍大夫﹑宋韓忠武王廟祀。次辧稻粳異名﹐有箭子﹐紅蓮﹑罷亞﹑早白﹑烏口﹑師姑﹑稻航七種﹐及一熟再熟之別。次爲吳中隱君子韓浹﹑處士顧有孝﹑朱鶴齡軼事。次爲張文貞﹑汪堯峯﹐陳藹公﹑滿洲勒公﹑明公﹑邵戒﹑三儼老魏﹑蔚州李子靜﹑胡又弓翁﹑謂公﹑張運靑﹐張曼園諸老﹐議論行事得失。次爲興化知縣張可立治績﹐而吳縣知縣劉滋﹐宜興縣知縣蔡司沾軼事附焉。其考水利﹐南則記白茆﹑劉﹑孟三河﹐北則備載髙堰﹑六減水壩﹑徐州南堤﹑王家山北堤﹑大谷山下河﹑射陽﹑平望﹑徳勝﹑平喜﹑鵲仇﹑淤溪﹑淥洋﹑廣洋諸湖。其入領詹事﹐則詳記主敬殿講書儀注﹐靈臺郎董漢臣言事始末﹐翰林院學士庫勒納劾少詹事耿逸庵溺職﹐而以己四次諷逸庵避位書稿附之﹐終閣臣徐國柱乞退事﹐末寫《近思錄》第一卷

。蓋隨筆遣興﹐未成之作﹐子孫重其手澤而附存之也。書凡四十八葉﹐𨿽無多﹐而所載皆康熙中中外大事﹐於史事極有關系。惜其本未刊﹐附識於此﹐冀畱心掌故者訪求之。

◎黃京卿外交軼事

從前諸大老巨公之頑謬﹐有不可以情理解者。某公之巡撫江蘇也﹐正值中東和議甫定條約﹐開蘇爲商埠。日員珍田舍已來議蘇租界事﹐指索閶門外地﹐諸大臣以閶門爲姑蘇精華所萃﹐且民居市廛櫛比﹐不欲斥以與人﹐將以盤門外地與之。珍田執不可﹐往返駁詰﹐詞甚不遜。某公故以道學著稱﹐於國際法懵然無所知。蘇省又絕無外交人才﹐堪以折衝尊俎者。某公窘甚﹐不得已乞援於金陵。時江督劉忠誠尙未回任﹐張文襄方權南洋大臣印務。得某公咨﹐乃遣嘉應黃公度京卿遵憲往京師。旣至蘇﹐珍田卽日來謁於私宅﹐京卿謝不見﹐謂私邸非公議事地﹐約翌日於撫署會晤。屆期珍田陽陽來﹐寒暄一二語﹐卽及界務。謂奉其政府訓令﹐指索閶門﹐斷無遷就理。若不得閶門﹐卽當下旗回國﹐不再開議矣。京卿但靜聽之﹐不置可否。俟珍田語畢﹐徐徐正色謂之曰「吾輩今日所應辦者﹐第一事爲互換憑證﹐不然不能認爲外交人員﹐此國際定例﹐斷不能少紊者。吾來時已奉南洋大臣諭﹐且此間撫軍亦有委﹐當出以相示。君自貴國啟行時﹐自必奉有貴政府訓條﹐盍出以示我﹖」言已﹐卽由懷中出兩置案上。珍田出不意﹐次且良久﹐始囁嚅曰「來時匆遽﹐竟忘攜訓條﹐君如不信﹐盍電達貴國駐使﹖向吾政府致詢﹐當知非矯僞也。」京卿侃然曰「此何等大事﹐柰何忘之﹖君爲外交人員﹐並此而不之知耶﹖信若是﹐則君在此地﹐但有私人資格﹐界務非所應言。爲君計者﹐當卽日回國﹐領訓條﹐再行來此會議。吾金陵尙有要差﹐不暇與君作無謂周旋﹐刻卽登舟遄返﹐俟君再到時﹐方奉迓耳。」珍田始大沮﹐立辭出﹐次日遂行。及再至﹐則非復前日意气﹐京卿隨機折辯﹐竟以盤門定議﹐且保全利權不少。其交涉員在杭州者﹐聞蘇事已定﹐亦不復有所爭執。京卿與某公鄕試同年﹐自謂有此排難解紛之績﹐當蒙格外優禮。及復命﹐且並無感語﹐匆匆數言﹐卽送京卿出﹐由是忌外交人材愈甚。嘗語其幕客曰「吾固謂洋人非人類﹐不可以人道相待。君輩每病其言過甚﹐今何如耶﹖珍田來時﹐吾及諸君苦口嘵音﹐與之以禮相折﹐而彼反桀驁益甚。黃某來﹐不知作何等語﹐被遽肯帖然就範﹐一語不復爭執﹐爲解葛盧始能解牛言﹐觀於此而益信。然如黃某者﹐他日使居要地﹐則𨿽以江蘇全省輕易與人﹐亦意中事﹐此等人安可使得志耶﹖」幕客皆匿笑﹐然不敢辧。及後戊戌政變﹐京卿方奉使日之命﹐尙畱滬上未行﹐曾被某言官參奏﹐幾不免奇禍。後𨿽獲免﹐然竟廢不用﹐某公蓋有力焉。

◎祁文恪趣語

昔官工部時﹐壽陽祁文恪公世長爲大司空。一日入署﹐余亦隨班持稿請畫諾。適江寧梅郎中壽陽﹐隨劉芝田﹑中丞瑞芬出使英法﹐差竣回國﹐是日到署銷差﹐詣堂上謁見文恪﹐長揖侍立。文恪詢姓字籍貫訖﹐卒然問曰「君在驚波駭浪中﹐前後至四年有奇﹐亦良苦矣。今日復睹陸地﹐樂否﹖」梅對曰「由英回國﹐海行不過月餘程﹐中間亦尙登陸換船﹐非盡水行也。」文恪愕然曰「然則英國亦竟陸地耶﹖亦有室廬可居﹐谷粟可餐﹐如吾人世界耶﹖」梅忍笑而應曰「唯唯。」文恪亦笑曰「吾今日如讀未見書矣。向謂君等出使外國者﹐皆終歲居處舟中﹐不得見一片地土﹐今乃知其誤也。」都下相傳以爲笑談。吾謂聞人言而自知其誤﹐究是君子所爲。若在某公﹐則方以梅爲妖言惑眾矣。

◎有淸一代弈學小論

吾國弈學﹐至有淸一代﹐人材甚盛。有淸初葉﹐如盛大有﹑過伯齡﹑周懶予﹑汪漢年﹑周東侯﹑吳瑞徵等﹐俱名聞全國﹐爲世所稱。與周﹑汪同時相抗者﹐則有李元兆﹑季心雪﹑周元服﹑姚吁儒﹑吳孔祥等輩﹐亦頗不弱。盛有《弈府陽秋》行世﹐過氏有《四子譜》行世。於倚蓋壓梁諸法﹐頗稱盡變。周懶予氏於朋輩中可謂獨出當行﹐伯齡不敵也﹐卽漢年﹑東侯亦時屈焉。惟李氏元兆﹐取伯齡﹐懶予之成局﹐悉以揣摩曰「懶予又勝也。」乃與懶予弈﹐凡十局而勝其六﹐時人異之。元兆謂懶予怯野戰﹐故以野戰勝之﹐言涉誇張﹐未足盡信也。應雙飛用兩壓法治懶予﹐識解之超﹐學者宗焉。漢年爲弈﹐筆路精妙﹐𨿽狹庵短兵﹐不苦逼窄。始於東侯對壘﹐旗鼓相當﹐雄視一世。然後均負於懶予﹐始翻然攺轍。東侯爲弈﹐淋漓盡致﹐不可方物﹐同輩諸人不逮焉。其間黃我占﹑張呂陳﹑程仲寄﹑髙欽如﹑朱士升﹑蕭幼白﹑卞原﹑楊汝炯﹑江君甫﹑僧野雪﹑許在中﹑戴臣野諸子﹐數有對壘之局﹐見於諸家弈譜﹐然不多槪見﹐故名亦不彰。黃龍士以後起之秀﹐英俊精峭﹐一出而駕東侯之上﹐世稱其年十八卽成國弈。蓋其姿之微妙﹐乃生而知之﹐非學而知之者矣。謂之天賦﹐誰曰不宜﹖人稱龍士如龍﹐東侯如虎﹐猶淺譬也。徐星友較之龍士﹐固嘗望塵不及﹐血淚篇十局﹝初與龍士三奕﹐龍士號受子十局血淚篇﹞﹐未足拔幟立幟也。然三年刻苦﹐足不下樓﹐率至比肩﹐同稱國弈。著有《兼山堂譜》及《會聲園受子譜》行世。

其與龍士星友同時者﹐若江天遠﹑淩元渙﹑婁子恆﹑何ウ公﹑謝友玉﹑周西侯﹑趙雨峯﹑黃稼書﹑吳來儀諸子﹐俱系名手﹐不同凡作。徐星友謂稼書爲弈用意雅淡﹐大方正派。來儀艱深峭刻﹐極爲擅場﹐非執盤盂就小邦之列者﹐所能仿佛一二﹐其推重如此﹐蓋可見矣。

自是以後﹐世人盛稱梁程﹑施範﹐奉爲宗師。梁卽梁魏今﹐程卽程蘭如﹐二子同時齊名﹐實爲施﹑範前輩。施定庵﹑範西屏同籍寧海﹐共推翹楚。施﹑範嘗謂兪永嘉能靑出於蘭。梁亦有受範三子三局﹐施定庵亦幼時獲交梁﹑程先輩。受先數局﹐獲益良多。可見施﹑範嘗能師法前賢﹐故能超羣軼眾。然四家之中﹐允推範氏爲巨子﹐袁簡齋至尊爲弈聖。品學之髙﹐學者無異言﹐年十六﹐卽以第一手名天下。少年慧敏﹐前有龍士﹐後有介之﹝沈介之亦年十六卽成國手﹞﹐可稱三絕矣。

範氏而後﹐任渭南﹑施省三﹑周星垣﹑董鹿泉﹑金秋林﹑李湛源﹑楚桐隱﹑黃曉江﹑徐耀文﹑申立功﹑陳勝林﹑張介福﹑張春林﹐俱稱健者。桐隱與張芝楣有《合評藩景齋世譜約選》行世﹐徐耀文輯有《國朝弈匯》三卷﹐附著《稼書樓譜》一卷行世。

後之興者﹐陳小松﹑陳子仙齊名﹐世稱陳周而介之不及焉。然介之之爲弈﹐思致敏捷﹐落子如風雨﹐年十六卽冠天下矣。小松爲弈﹐平易近人﹐如老學究﹐著有《餐菊齋譜》及《皖遊弈萃》行世。子仙較之小松﹐頗足抗衡﹐今亦有《子仙百局》行於世。自是而後﹐型典日微﹐至有淸末造﹐𨿽有丁禮民﹑張樂山尙存﹐亦無有以第一手名於天下者矣。弈之不進﹐可哀也夫﹗

◎錢南園之劾畢秋帆

昆明錢南園先生灃﹐爲榦隆末年直臣弟一人﹐惜其奏疏遺稿散佚﹐世所傳誦者﹐惟《請復軍機舊制》一疏﹐此外則不少槪見。頃於抄本奏牘﹐得其參劾陜西巡撫畢秋帆一疏﹐亟錄存之。榦隆末﹐甘肅冒賑一案﹐侵蝕公私款項至數百萬。事發﹐總督司道以下﹐伏法者數十人﹐秋帆方爲陜撫﹐具知其事﹐然以勒爾謹﹑王望﹐皆和坤死黨﹐秋帆亦奔走和門者﹐故明知而不敢言。南園此疏﹐足彰公論。其得罪於和﹐蓋自此始﹐不俟劾國泰而和已切齒於先生矣。其疏云﹕

「爲請究大吏瞻徇養患事﹕本年查辦甘肅折捐冒賑一案﹐作獘諸員﹐悉已治罪無遺。此案作俑﹐由於藩司﹐而縱以使成者總督。非有王望﹐則蔣全迪﹑程棟等無所施逞﹔非勒爾謹﹐則𨿽有王望謹亦莫之能爲。凡諸獘端﹐皆緣大吏負恩所致。臣節次恭讀諭旨﹐處置諸人罪名﹐仁至義盡﹐愷惴詳明﹐凡有人心﹐孰不負膺感畏。但勒爾謹﹑王望﹑王延贊﹐𨿽已分別伏法﹐而現任陜西巡撫畢沅﹐前曾奉命署理督篆﹐以陜﹑甘接壤﹐折捐冒賑紛紛﹐肆行已久﹐宜有風聞。迨親握督篆﹐非一朝夕﹐一切錢糧案件﹐歸其核定咨題﹐當不啻燎如觀火﹐乃不亟思遏止。臣不敢謂其利令智昏﹐已受所餌﹐遂不能復直道而行。惟瞻徇前任﹐畏避遠嫌﹐明知積獘已深﹐不欲抉之自我﹐寧且隱忍以負朝廷﹐實非大臣居心之道。見其查辦捏結﹐道府無論正署久﹐但經出結﹐卽無寬貸。誠以受恩深重﹐苟念不可爲﹐自必力與矯異。向使此案早發一日﹐則稔惡何至此之深﹖入於刑辟之徒﹐亦可不致如此之眾。惟甘心從同﹐釀患至七八年﹐𨿽被重譴﹐其又何辭﹖況畢沅實屬督篆﹐非若官僅道府﹐猶可藉口以受制上司自解﹐是其罪較捏結各員﹐尢覺有增無減。臣愚昧之見﹐敬請敕下部臣﹐將畢沅比照諸臣嚴加議處﹐以昭憲典之平。而各省督撫大吏﹐益知所警惕﹐不敢習爲瞻徇﹐久致養癰。」云云。

疏上﹐畢終以有奧援故﹐竟免議處。然海內皆知先生敢言矣。先生之卒也﹐實以參閩督伍拉納貪婪縱恣﹐爲和坤所格﹐不得施行﹐憤郁遘疾﹐竟以不起。先生卒後﹐伍拉納旋以虧空案被逮。及先生靈而返滇時﹐道出菜市口﹐而伍亦以是日赴市就戮﹐囚車出城﹐適與丹相值﹐都人以爲有天道也。

◎紀惠陵末命異聞

同治中﹐冊立皇后﹐孝貞後屬意孝哲﹐而孝欽獨喜侍郎鳳秀女﹐爭持不決﹐乃召穆宗﹐使自擇焉。上亦以孝哲爲可﹐議遂定。鳳秀女封彗妃﹐孝欽意大怫。旣不喜孝哲﹐因遷怒穆宗矣。孝哲气度端凝﹐不苟言笑﹐故穆宗始終敬禮之。宮中無事﹐恆舉唐詩以試後﹐後隨口背誦如流﹐上益喜﹐伉儷綦篤。而居恆曾無褻容狎語﹐孝貞亦異常鐘愛。而孝欽則非常忿怒﹐每孝哲入見﹐從未嘗假以辭色。後遂禁約上不得入中宮﹐欲令慧妃專夕。顧上意亦不願常至慧妃宮中﹐遂終歲獨宿乾淸宮﹐時時傺無聊。宮監輩乃導上爲微行﹐往往雇街車輕騎﹐或出南城作狹邪遊。每自稱江西拔貢陳某﹐嘗與毛文達昶熙相遇於某酒肆中。上見文達尙微笑點首﹐文達色變趨出﹐亟告步軍統領某﹐以勇士十餘人﹐密隨左右。數日後﹐文達入對﹐上猶微誚其畏葸云。其後以痘疾竟棄天下﹐人猶疑爲惡疾者﹐以此故也。孝哲旣失西後歡﹐又驟遭此變﹐獨處宮中﹐艱困萬狀。賴孝貞時時召與語﹐所以撫育之者甚至。

淸朝宮禁故事﹕諸妃嬪進禦者﹐每夕由皇后預備膳牌呈上﹐上畱某人牌﹐則召某人詣寢宮。其有入月及懷孕者﹐則撤去名牌。若天子欲行幸諸妃嬪宮﹐先時須由皇后傳諭某妃嬪﹐飭令預備﹐然後大駕始前往。其諭必鈐用皇后璽﹐若未傳諭﹐或有諭而未鈐璽﹐大駕𨿽至﹐然諸妃嬪得拒弗納。此蓋沿前明舊制。明世宗自楊金英變後﹐始定此制﹐蓋以防不測也。穆宗之寢疾也﹐已稍稍愈矣。一日忽思往慧妃宮中﹐以語孝哲。孝哲不可﹐上固求之﹐至長跽不起。孝哲不得已﹐乃鈐傳諭。上欣然往。次晨遽變證﹐召禦醫入視﹐疾勢已不可爲矣。孝哲以此自悔﹐其後決計身殉。固由不堪西後之虐﹐然亦緣此。

穆宗疾大漸﹐一日召軍機大臣侍郎李鴻藻入見寢宮。鴻藻旣至﹐上立命召之入。時孝哲猶侍疾禦榻側﹐將起引避。上止之曰﹕勿爾﹐師傅先帝老臣﹐汝乃門生媳婦﹐吾方有要言﹐何用回避耶。鴻藻免冠伏地﹐不敢仰視。上曰﹕師傅快起﹐此時豈講禮節耶。因執鴻藻手曰﹕朕疾不起矣。鴻藻失聲哭﹐後亦哭。上又止之曰﹕此非哭時﹐因顧後曰﹕朕倘不諱﹐必立嗣子﹐汝果屬意何人﹐盍速言之。孝哲對曰﹕天下多故﹐國賴長君﹐我實不願居太后之虛名﹐擁委裘之幼子﹐而貽宗社以實禍也。上莞爾曰﹕汝能知大義如此﹐吾無憂矣。乃與鴻藻謀﹐以貝勒載�最賢﹐令其入承大統﹐且口授遺詔﹐命鴻藻卽禦榻側書之﹐凡千餘言﹐所以防閒孝欽甚至。詔艸成﹐上閱之﹐猶謂鴻藻曰﹕甚妥善﹐師傅可休息﹐明日或得一見也。鴻藻旣出宮﹐戰栗無人色﹐立馳詣孝欽宮門請急對。孝欽召入﹐旣見﹐卽出詔艸袖中以進。孝欽閱畢﹐怒不可遏。碎其紙擲之地﹐叱鴻藻出。旋命斷禦前罌樂飲膳﹐不得入乾淸宮。移時報上崩矣。賞謂髙陽此事﹐頗類唐裴炎之賣中宗。然中宗惑於艷妻﹐竟有以天下與後父之憤言。炎直諫不獲見聽﹐激而成廢昏立明之舉﹐猶是人情之應有。然未幾而負屍都市﹐妻子流徙。髙陽則以舊學元老﹐身受穆宗殊遇﹐言聽計從﹐尊以師禮﹐豈中宗之於炎可比。而顧縮胸畏葸﹐不惜故君﹐以媚牝朝﹐乃竟以此策殊勛。膺上賞﹐晉位正卿﹐旋參揆席。𨿽中塗蹉跌﹐罷政柄﹐就閒地﹐而恩禮始終弗替。死後猶獲上謚﹐以視裴炎何禍福之不相同耶。天道無知﹐豈不信哉。此事關系覺羅氏興亡大局甚重﹐不佞聞之丹徒馬眉叔建忠。眉叔則李文忠幕客﹐親得諸文忠者也。戊戌政變後數日﹐六君子受命之夕﹐文忠與眉叔坐談﹐忽慨然曰﹕髙陽之負國甚矣﹐今日之禍﹐皆髙陽所貽也。眉叔請其說﹐文忠爲述前事甚悉。不佞獲聞其略如此。

◎陳恪勤之詩案

康熙陳恪勤公鵬年﹐守蘇州﹐以峭直獲罪總督阿山。恪勤偶泛舟虎丘﹐賦詩兩首云「雪艇松龕閱歲時﹐廿年蹤迹鳥魚知。春風再拂生公石﹐落照仍銜短薄祠。雨後萬松全合沓﹐雲中雙闕半迷離。夕佳亭上憑欄處﹐紅葉空山繞夢思。」其二云「塵鞅刪余半晌閒﹐靑鞋布襪也看山。離宮路出雲霄上﹐法駕春畱紫翠間。代謝已憐金气盡﹐再來偏笑石頭頑。楝花風後遊人歇﹐一任漚盟數往還。」

阿山得其詩稿﹐乃密疏彈劾﹐謂恪勤陰有異志﹐非徒以文字訕謗而已。以原稿呈進﹐而逐句箋疏其旁。第一章

首聯﹐則以「雪艇﹑松龕」皆名僧別號﹐而有明遺臣﹐大抵托迹空門﹐恪勤陰與往還﹐密圖恢復。「鳥」謂水鳥鷗鷺之屬﹐隱指臺灣鄭氏﹐言恪勤與鄭氏交通﹐二十餘年中﹐無日不密遞消息也。「雨後萬松」陰指故明宗室﹐弘光帝名由崧﹐故有「萬松」語。「雲中雙闕」﹐則指北朝宮室﹐「迷離」謂縹渺空虛﹐若有若無也。末聯則以明南京故宮中有亭名「夕佳」﹐故托以寄意。「紅葉」指明裔﹐蓋朱爲明姓﹐「葉」則後裔之謂﹐言其心無日不思明也。次章首聯﹐謂以太守之貴﹐而「靑鞋布襪」﹐爲野人服﹐蓋明明有不屑本朝衣冠之意。「離宮」﹑「法駕」﹐仍指弘光而言。「金气」﹑「代謝」一語﹐則以滿洲起東方﹐與金﹑元同族﹐當時且有後金之號。「代謝」已盡﹐則淸將終之謂。末聯「漚盟」仍指鄭氏﹐謂恪勤陰與鄭經締盟﹐約其於春盡夏初來寇江浙﹐以北兵畏暑﹐盛夏不能南來也。

疏奏﹐得旨嚴加申斥﹐謂詩人托物寫興﹐豈必皆有寓意﹖阿山有意羅織﹐深文巧傅﹐冀興文字大獄﹐殊失聖朝寬大之意云云﹐恪勤竟獲免。使此事在雍正間者﹐族矣。

◎殿本《廿四史》之訛誤

曩讀武英殿本《廿四史》﹐惟《史》《漢》《國志》校勘無愧精審﹐《晉書》以次﹐則訛字不可枚舉。竊怪當日特頒內帑﹐設立書局﹐將已刊成定本﹐傳示萬世﹐而校勘諸臣﹐何以疏忽如此﹖其後乃知別有原因﹐並非無意爲之。蓋校勘𨿽屬館臣﹐而督工監印﹐皆內務府司員爲之﹐此輩與內監奄豎關系至爲親密﹐照例一卷刊成﹐先以樣本進呈禦覽。幾余展閱﹐偶見一二誤字﹐必以丹毫記出﹐並降旨申斥館臣。然𨿽降旨申斥﹐而上心則頗沾沾自喜。蓋當時館閣諸臣﹐皆海內名流﹐一時博雅之彥﹐然猶學識有所不及﹐必待禦筆爲之攺正﹐是則聖學淵深﹐誠非臣工所仰企。故每經校出書中訛字﹐則是日宸衷悅豫。近侍𨿽有小過﹐亦不至於被譴。此曹乃授意內府諸員﹐故意多刊訛字﹐以待禦筆舉正。然上𨿽喜校書﹐不過偶爾披閱﹐初非逐字讎校﹐且久而益厭。每樣本進呈﹐並不開視﹐輒以朱筆大書校過無誤﹐照本發印。司事者𨿽明知其訛誤﹐亦不敢擅行攺刊矣。君主專制時代﹐左右贄禦之側媚乃至如此﹐是眞不可思議者已﹗

◎瓷經

王文簡《池北偶談》卷二十三﹐紀益都進士翟某﹐任江西饒州府推官﹐甚豪侈。嘗集窯戶﹐造《周易》一部﹐白地靑字﹐楷法仿唐開成﹐甚精妙﹐凡數易乃成。蒲城王孝齊名綽者﹐漁洋宗人﹐官益都令﹐親見諸翟氏家中﹐嘗爲漁洋言之﹐當非虛語。往時嘗讀乾隆時某說部﹐紀內務府郎中某﹐司榷九江﹐欲仿石經例﹐以瓷爲《十三經》﹐督造數年﹐僅成《大學》一篇。某郎中罷官後﹐工亦遂停﹐造成者皆藏內府﹐此二事絕相類。某郎中挾國力爲後盾﹐而所造者不及翟某十分之一﹐國初物力丰盈﹐可以想見。此事在歐西﹐則其物必寶藏博物院中﹐俾國人悉得瞻禮﹐而其人之名亦與之不朽。今竭數年之力﹐欲創千古所未有﹐然旣成以後﹐一則貢諸天府﹐一則祕諸私家﹐且焉慮人之知﹐而巧偸豪奪也。蓋不得不密深扃﹐使與人世隔絕。一但遭遇世變﹐則仍毀棄荊棘中。然則𨿽有此物﹐直與無之等耳。且並區區名字﹐亦不得托以不朽﹐其自爲謀也亦拙甚矣。

◎吳漢槎晚年之困頓

吳漢槎以科場事遭冤獄﹐投荒二十有四年﹐垂老乃獲賜環。當時人莫不憐其才﹐悲其遇﹐而以生入玉門關爲幸事。然漢槎在寧古塔時﹐歷任將軍﹐大抵皆慕其才華﹐延爲上賓﹐飛書艸檄﹐縱情詩酒﹐與在內地無殊。東省讀書人少﹐漢槎至﹐則官吏子弟及土人之志在科第者﹐皆就之執經問業﹐脯丰腴﹐養生之具﹐賴以無缺。及西歸後﹐晚年乃傺無聊﹐日爲饑驅。且在邊塞﹐久習其風土﹐江南溽熱﹐反以爲苦﹐卒以此致肺疾而終。臨歿時﹐語其子曰「吾欲與汝射雉白山之麓﹐釣尺鯉松花江﹐挈歸供饌﹐手采庭下籬邊新蘑菇﹐付汝母作羹﹐以佐晚飧﹐豈可得耶﹖」味其詞意﹐蓋轉不忘塞外之樂。以此知人生生計舒蹙﹐心境苦樂﹐與處境之窮通﹐迥非同事。讀此可悟莊生《齊物》之旨。

◎周父先生軼事

道﹑咸間﹐陽湖有周父先生﹐才气縱橫﹐歷爲林文忠﹑曾文正諸公賞識。其事業略與錢東平江同﹐而行誼之肫篤則過之。然人莫不知東平﹐卒少知有父者。父名騰虎﹐嫻經濟﹐工文辭。道光末﹐淮南鹺政久蠱﹐父上書鹺使者﹐言攺革事宜﹐使者委信之﹐遂鳩金爲倡﹐不逾年致數巨萬﹐交遊麇至。座後聯大篋﹐貯朱提其中﹐語司計者曰「吾客有取﹐𨿽多毋問也。」旋兵事起﹐鹽笑乃大負﹐債家索逋﹐咸自引任﹐不以累使與客。雷以П督兵居泰州﹐聞其名﹐召至幕府與計事﹐甫言病農不可﹐徵商可﹐乃建議居貸一金者取若干釐﹐軍用饒裕。數十年名公巨卿﹐咸踵行其法勿變﹐度支增入億萬﹐卒平大亂。而始謀者乃一寒士﹐世莫能知﹐或且以屬之東平也。方東平之被殺﹐父抗聲數以П曰「若所爲如是﹐奚可與一日處﹖我所以來﹐爲欲明大義﹐救蒼生倒懸耳。豈助若耶﹖請從此辭。」以П顏赧汗垂臆﹐亟長揖謝過﹐父不之顧﹐卒浩然去。所著有《飧芍華館詩文》﹐其詠《關將軍義馬行》一首最奇偉。虎門之陷也﹐提督關忠節公天培死焉﹐坐馬爲英人所得﹐每乘必咆哮跳踉﹐直負之以趨海。眾驚救之起﹐馬無恙而人溺斃矣。如此者數四﹐竟無一人敢乘者。粵人聞而義之﹐贖以歸﹐豢諸忠節祠中。其詩云「將軍已死馬尙在﹐賊奴竟思騎而行。驀然蹋空海云裂﹐陽侯避浪馮夷驚。嗚呼將軍眞壯士﹐養馬猶能識忠義。若教臨陣成大功﹐辟易應看走千騎。西風蕭蕭海波立﹐萬馬歸來汗流血。粵人重馬痛將軍﹐至竟揮戈欲殺賊。錦韉飾馬身﹐黃金絡馬頭。飄珠噴玉四蹄疾﹐平原苜蓿當淸秋。伏櫪哀鳴志千里﹐文繡鹽車等閒事。秋風感激報恩心﹐側目蒼穹望箕尾。如龍之駿老天閒﹐壯士聞之盡拊髀。君不見﹐殿頭仗馬兀不動﹐日日恩叨大官奉。太平干羽舞兩階﹐﹛爾﹜云奇气成何用﹖」

◎獨行謠詩事

《王湘綺詩集》中《獨行謠》三十章﹐所賦道光﹑咸豐﹑同治三朝軼事最夥﹐與世間傳聞語有迥殊者。原詩本有注綦詳﹐今刊本俱刪去之﹐讀其詩不知爲何語矣。爰摘其要者錄之﹐俾讀王詩者有所考焉。

鄭夢白中丞祖琛﹐十九成進士﹐以知縣卽用﹐分發江西﹐到省卽補星子。旣履任﹐羞澀不肯坐堂皇﹐家人促之﹐或至啼哭。已數月﹐滯獄山積。其夫人乃與諸僕謀﹐紿以有客來拜﹐方肅衣冠出詣廳事﹐至屏門後﹐驟開屏﹐隸役數百人傳呼曰「官升堂矣。」不得已﹐始入座。未幾折獄如流﹐一邑有神君之稱﹐遂被薦擢至粵西巡撫。自雍正朝設軍機處﹐派大臣行走﹐如唐平章事。然其時惟鄂﹑張兩相專對﹐他相取充位而已。鄂﹑張旣歿﹐則惟領班一人得承淸問﹐餘皆緘默無發言權。道光中﹐穆彰阿用事﹐最專且久﹐督撫奏事﹐先咨穆取進止﹐乃敢具疏。鴉片戰事旣罷﹐宣宗以公私困乏﹐一意節省﹐聞其興發﹐輒不怡者累日。穆測上意﹐益務爲叢脞﹐務上下相蒙﹐苟安無事。洪﹑楊亂起﹐鄭先以告穆﹐穆令祕不以聞。迨咸豐攺元﹐亂益熾﹐不可諱﹐穆亦獲譴斥罷。鄭始聞﹐請自詣平樂討捕﹐於是言官劾鄭﹐褫其職﹐而代以鄒鳴鶴。

是時朝議洪﹑楊爲麼麼小盜﹐𨿽徵發諸道兵﹐不過數百人﹐總集三千餘人止矣。周天爵代鄒鳴鶴爲巡撫﹐始奏言寇勢未可輕﹐請募二萬人爲大舉。是時諸帥言兵﹐無逾周者﹐政府竟寢其議﹐周亦謝病歸﹐旋病卒。文宗思其忠﹐謂有曲突徙薪之識﹐特予謚文忠。周非庶吉士出身﹐而得謚文﹐以在籍大臣﹐而奉旨予溢﹐皆異數也。

賽尙阿在滿臣中﹐爲能嫻文學﹐且服膺宗儒之說﹐夙著淸正名。大臣賢貴﹐無逾賽者﹐故朝命出督師。賽馭下素寬﹐隸僕尢恣橫﹐沿途索賕﹐必滿其欲﹐州縣苦之。至嶽州﹐守令饋贈殊少﹐乃以臭置肴饌中。賽大怒﹐自是遂所至與地方官齟齬矣。

咸豐二年四月﹐賊旣由全州入永州﹐水道淺阻﹐不能直下﹐乃攺遵陸。湖南兵備尢空虛﹐卽駱秉章亦不知治兵爲何事。長沙南郭﹐民居最夥﹐築土城護之。或議堅壁淸野﹐駱將從其議﹐在籍侍郎羅繞典以爲不可﹐乃已。寇迫省城時﹐駱﹑羅皆在土城上﹐幾爲寇所獲。蕭朝貴以二千賊從攸醴來﹐駐軍城外﹐然城中絕無覺者。候補官某﹐乃至認爲官軍﹐持名刺上謁﹐相見﹐且於袖中出《平寇方略》獻之。朝貴大笑﹐送之出。

石馬鋪屯陜西軍五百人﹐滿員福誠將之。五百人者﹐皆悍勇耐戰。而陜軍不能食稻﹐求麥麵不得﹐士皆饑疲。省中但嚴令出戰﹐自朝至日昃﹐兵士餒極﹐而援兵無一人至者﹐五百人盡沒焉。

長沙旣閉城﹐於城東北設桔橰及長梯﹐以上下行人。賽尙阿由桂遁至湘﹐亦遵此以入。諸將卒出戰者﹐則縋以出。羅繞典好詼諧﹐爲題曰「出將入相」。湘綺自樂平歸﹐亦由此入城﹐其嫂左氏謔之曰「城中買豬近鄕者﹐亦縋而入﹐其聲啞啞然也。」

寇設旗幟白沙井﹐與楚勇營近。有人謂領將江忠源﹐宜往拔其幟﹐江曰「彼有賊﹐那可往﹖」客言此但空營﹐中實無一賊。江掉首曰「有旗烏能無賊﹖吾不墮彼術中。」寇攻南城﹐提督鮑起豹迎善化縣城隍偶像登城樓﹐與之對坐﹐人呼爲鮑齋公。

三年二月﹐金陵被陷。先是江南有童謠曰「丹桂插金瓶﹐無根總不成。」

洪﹑楊軍略﹐以李開芳北犯之師爲最﹐蓋實明初徐常北徵成算。初議以開芳爲西路﹐楊秀淸爲東路。西路之師由楊犯滁﹐徇鳳陽﹑歸徳﹑開封﹑懷慶﹐繞山西﹑直隸﹐與東軍會於天津﹐而東則傍海北趨。秀淸不欲北行﹐使副將林鳳翔代己﹐深入無援﹐故及於敗。然猶歷三年而後滅。此策不成﹐有以知其無能爲也。

江忠源帥楚勇號截戰﹐當時有北勝南江之目﹐陷陣衝鋒﹐實恃其弟忠濟。迨往援江西﹐助守南昌﹐贛省饋犒軍銀二萬兩﹐忠濟盡取之﹐不以給軍士。軍士大噪﹐欲殺忠濟﹐忠源諭說百端乃已。遂斥忠濟歸﹐不使再領軍。忠濟去﹐楚軍弱矣。

三年九月﹐命惠親王綿愉爲奉命大將軍﹐科爾沁郡王僧格林沁爲參贊大臣﹐將健銳營出京剿賊。惠親王佩捷刀﹐僧格林沁佩訥庫尼素光刀﹐司道提鎭以下不用命﹐或失誤軍機者﹐皆得專戮。

曾文正之初敗於靖港也﹐湖南布政使徐有壬﹐按察使陶恩培﹐詳請撫臣奪其軍﹐參奏治罪。俄而塔齊布以陸師大捷湘潭﹐撫臣乃不敢極言曾罪﹐然亦不敢論鮑起豹忄匡怯狀。旣奉朱諭切責起豹﹐代之以塔齊布﹐而於曾請罪疏有溫慰詞﹐且云「汝此時心搖搖如懸旌﹐平日自命養气之功何在﹖」又令奏調司道大員隨軍支應。徐﹑陶聞之﹐皆來謁曾﹐頓首稱死罪。

羅澤南初將陸師﹐並不敢一戰﹐惟從塔軍後觀戰壯聲而已。一日寇驟來﹐攻羅營甚急﹐不及請援於塔﹐遂開營與戰﹐竟獲大捷。自此遂爲勁旅﹐與塔齊名矣。

楊霈爲湖廣總督。霈家居京師﹐少通任俠。及爲廣州守﹐以千金購一紅毛大鏡﹐徑丈有五尺﹐將以饋定郡王載銓。然爲物過巨﹐慮招物議﹐未敢顯然致送。乃由海道運至京邸﹐囑兄子某﹐往訪某甲。某甲者﹐京師無賴子﹐居城西陋巷中﹐與乞兒椎埋伍者也。兄子尋數日始得之﹐告以故﹐甲聞霈名﹐已不復省記。良久乃悟曰「若楊八侄耶﹖審爾﹐其以鏡舁送城外某寺中﹐付僧某手﹐勿問我所爲﹐時至自相告也。」如其言﹐數日無耗﹐以爲鏡已被騙矣。欲往詢某甲﹐又念其戒﹐不敢往。一日晨起﹐甲忽來語兄子曰「鏡在定王府旁某器物鋪中﹐汝可自往致送。吾已以始末面告王﹐徑往無患也。」兄子大驚﹐問其故﹐則乘某巨室出殯城外﹐喪車返時﹐庋鏡其中以入城矣。霈交遊行事﹐大抵類此﹐不可謂非奇士。然用不以正﹐故卒致敗。

霈正駐軍廣濟﹐倏聞湘軍敗﹐大恐﹐棄廣濟走徳安﹐軍遂潰散。霈獨與親軍數百人俱﹐過省城不入。武昌守備單弱﹐聞霈至﹐邀入城助守﹐霈不可﹐委之而去。時陶恩培已擢鄂撫﹐恩培不知兵﹐驕橫甚﹐方以元日索銀壺蒸人參不得﹐怒詈江夏令﹐欲稟參之。司道方相緩頰﹐驟報賊已至城外。恩培倉皇不知所措﹐惟禱神呼天﹐痛詈楊霈誤我而已。城陷﹐遂被戕﹐猶獲優卹﹐謚文節。

四年十二月﹐上賜曾國藩禦服黃裹貂馬褂。甫頒到之翌日﹐寇以小舟夜劫督師坐船﹐取其服而去﹐國藩噤不敢言。

戊午科場案後﹐又有官錢店虧空一案。肅順方長戶部﹐主窮治曹郎﹐多入獄者。店凡五所﹐皆以宇爲號﹐議者謂宇內方一統﹐今分爲五﹐此四夷猾夏之兆。

英人陷廣州虜葉名琛也﹐朝廷命僧格林沁督海防津沽﹐怡鄭肅以僧外藩輕之﹐僧亦不敢有所論列。且不知上意於和戰﹐究孰主﹐憂之甚。及陛辭﹐上親酌酒以賜曰「汝飲盡此杯﹐祝汝獲全勝。」乃知上意果主戰。至津匿精銳﹐示羸弱以誘敵﹐遂拔樁直入﹐伏兵炮大起﹐擊沈其二舶﹐損其二舶﹐餘十艘出口去﹐停朝鮮海岸半載。益買馬習陸戰。而僧自得勝後﹐气益驕。郭嵩燾在其幕府﹐以書告湘綺曰「戰勝而人心愈餒﹐亡五日矣。」及敵再至﹐果大敗。其後討撚寇﹐縱掠男婦﹐民相率哭訴轅門﹐僧蹙額曰「北軍離家久﹐汝輩曷少避之﹖」以是大失北方民心。僧之爲將也﹐喜深入而吝爵賞﹐將士無不憤怨﹐其後驟遇敵﹐僧輕兵先將士馳入敵陣﹐諸將未交綏﹐卽紛紛鳥獸散﹐軍遂大敗﹐僧亦被戕。

九年﹐石達開以金陵內訌﹐自帥師出犯江西﹑湖南﹑兩廣之交﹐遂圍寶慶﹐眾號五十萬﹐所過三日夜人馬不絕。時湘軍暮气漸深﹐已不能戰。而湖北遣李續賓來援﹐尢驕庸。巡撫虛心以聽﹐屯資水北﹐數十日不問戰事。湖南諸軍屯資水南﹐亦不敢與續賓異同。久之寇潰而走﹐官軍潰而奔。是時石達開若直下攻長沙﹐湖南必可全有。湘軍根據盡失﹐而金陵之勢立振。𨿽有曾胡﹐天下事尙未知誰屬也。軍興以來﹐此役可謂天幸第一事矣。

何桂淸旣失蘇﹑常﹐時議皆主以曾文正任江督﹐而貴近臣皆不欲也。肅順語湘綺﹐謂當時入對﹐力言江督非曾不可。而漢軍機大臣匡源則奏稱今日江南糜爛﹐非獨何桂淸一人之咎﹐何旣不能定亂﹐卽曾亦必不能定亂。然何較曾尙明練﹐宜畱任以觀後效。上頷之﹐遂罷易帥之議﹐而責何以恢復。旣而言者爭論不已﹐始命曾開府於東流焉。

程學啟之降也﹐與所部數百人﹐俱嚴裝持滿﹐叩曾貞壁呼曰「我來降﹐追者在後﹐故不能釋兵﹐信我可開壁相迎﹐不信則請發炮相擊﹐免使我死賊手也。」曾聞之﹐遽屣履出視﹐傳呼開壘門納之。程以此感貞甚﹐誓效死以報。

湘綺在南海聽歌﹐遇南寧一女子﹐賞之﹐買爲妾。於是東南諸帥﹐皆騰書相告。後湘綺北歸﹐以其事語曾文正曰「買一妾耳﹐乃至名動七省督撫。」文正先亦納一姬﹐長沙老儒丁果臣取忠貽書爭之。文正聞湘綺言﹐率然問曰「君作爾許事﹐不畏丁果臣耶﹖」湘綺曰「已先告之矣。」文正大笑曰「幸賴奏明在案也。」然丁𨿽崖岸髙峻﹐動以禮法繩人﹐而己則好觀人家姬妾。湘綺旣納妾﹐丁來賀﹐湘綺呼妾出拜﹐復欲拉丁入臥室﹐丁固不肯。湘綺常舉以語人曰「丁果臣且不欲再見﹐則其貌可知矣。」湘綺族某君﹐亦納姬﹐或規之曰「志士枕戈之秋﹐不宜沈溺宴安。」湘綺曰「此大易事﹐卽名之曰戈兒﹐以示不忘在莒之義可也。」

金陵旣下﹐文正奏言初疑寇有積金﹐可助國用。後嚴密搜求﹐乃知全系﹝B220﹞言﹐絕不足信。然恭王嘗對人言張文祥刺馬新貽一案﹐言人人殊﹐太常寺少卿武昌王家璧﹐至密疏上聞﹐以爲系蘇撫丁日昌所主使﹐則荒杳甚矣。

咸豐年間﹐軍機大臣四人﹐吏部右侍郎杜翰班最末。一日吏部左侍郎出缺﹐樞臣進見﹐開單請上補授。上曰「杜翰可轉左。」故事﹐當免冠頓首謝恩﹐眾疑杜翰聞上言何不動﹐顧視之﹐則已熟睡矣。上亦大笑﹐命推之醒。蓋依例止領袖一人奏對﹐在後皆緘口﹐歷時稍久﹐則酣然入夢也。

◎孝欽與肅順齟齬之始

方咸豐末﹐肅順以戶部司員﹐不數年驟躋協揆尙書﹐入贊樞密﹐得君甚專﹐不時得入內廷。諸妃嬪皆謹事之﹐孝欽時亦在貫魚列﹐不能獨異也。庚申七月﹐英法兵犯澱園﹐上倉皇出狩﹐得宮中一車以行。后妃嬪禦﹐悉雇市上車相從。車旣敝舊﹐騾尢嬴瘠﹐且急驅兼程﹐乘者不勝其苦。及次月入山行﹐崎嶇升降﹐﹤疒者﹥益甚﹐簸蕩愈不可耐。孝欽方在車中啜泣﹐忽睹肅順騾馬自車旁徑過﹐急搴呼之曰「六爺﹐吾車敝極﹐盍爲我易一堅好者﹖」肅漫應曰「中途安所得車﹖俟前站再議可也。」須臾至某鎭市少憩。孝欽使呼肅順﹐則方在上前奏事﹐內監俟其退﹐語以故。肅不顧曰「此何時﹐吾尙有暇辦關防差使耶﹖」﹝后妃所乘車謂之關防車﹞有頃﹐復啟行﹐適肅騎又過孝欽車旁﹐孝欽涕泣乞請﹐肅厲色曰「危難中那比承平時﹐且此間何處求新車﹐得舊者已厚幸矣﹐爾不觀中宮亦雇街車﹐其羸敝亦與爾車等耳。爾何人﹖乃思駕中宮上耶﹖」孝欽尙欲有言﹐肅已策馬去數十步外矣。孝欽𨿽不敢言﹐然由是深銜肅。

◎包安吳《都劇賦》

都門菊部﹐甲於宇內﹐百餘年前﹐卽已如此。而前輩詩文集中﹐未有以雅詞形諸歌詠者。惟包安吳管情三丈﹐有《都劇賦》一首﹐賦嘉慶中葉茶園故事﹐詞極雅麗﹐讀之亦可考見今昔社會風气遷轉同異之迹﹐爰摭之以實吾書。其序云「嘉慶十四年春﹐予以隨計始至都下﹐夙聞俳優最盛﹐好事招邀徧閱各部。其開座賣劇者名茶園﹐午後開場﹐至酉而散。若慶駕雅集﹐召賓客則名堂會﹐辰開亦酉散﹝按﹕此知嘉﹑道中堂會尙無夜劇也﹞。其爲地度中建臺﹐臺前平地名池﹐對臺爲廳﹐三面皆環以樓。堂會以尊客坐池前近臺﹐茶園則池內以人計算﹐樓上以席起算。故平坐池內者﹐多市井儇儈﹐樓上人謔之曰下井。若衣冠之士﹐無不登樓。樓近劇場﹐右邊者名上場門﹐近左邊者名下場門﹐皆呼官座﹐而下場門尢貴重﹐大抵達官少年前期所豫定。堂會在右樓爲女座﹐前垂竹簾﹝按﹕女座在樓上﹐今猶然﹐然不分左右﹐竹簾則無之久矣﹞﹐樓上所賞者﹐《半目挑心招》《鉆穴逾墻》諸劇﹐女座尢甚。池內所賞﹐則爭奪戰鬥﹐攻伐劫殺之事。故諸劇常令文武疏密相間﹐其所演故事﹐多依《水滸傳》《金瓶梅》兩書﹐《西遊記》亦間有之﹝按﹕《金瓶梅》劇自同治以來卽已輟演﹞。自師涓作靡靡之聲﹐至於戰國﹐雅樂漸廢﹐入秦而滅。漢氏以來﹐梨園惟唐代最盛。然老師宿儒﹐按其圖籍﹐所謂立部坐部者﹐自冠履皆悉其制﹐遑問節奏腠理乎﹖奇渥之世﹐始有院本﹐𨿽多不經之談﹐抑以闡揚忠臣孝子﹑義夫節婦之行誼﹐所謂聞其聲不如盡其容者﹐殆亦占樂之遺意歟﹖《荀子》曰﹕『姦聲感人而逆气應之﹐逆气成像而亂生。』又樂姚冶以險﹐則民流亻曼鄙賤矣﹐流亻曼則亂﹐鄙賤則爭。《詩序》曰﹕『治世之音安以樂﹐其政和﹔亂世之音怨以怒﹐其政乖。』方今苞苴不行﹐自宰輔而下﹐皆以室家爲憂﹐小民不得於其長官﹐往往赴訴於都﹐而大臣馳驅萬里﹐爲鞫其實﹐可謂治世而政和。顧聲樂如此﹐意者傅武仲所云『餘日怡蕩﹐非以風民而無害』者乎﹖﹝按﹕《荀子》曰此一段﹐譏諷時事﹐具有微辭﹐亦可見百餘年前都門菊部已盛行急微噍殺之音矣﹞故爲之賦。事物名稱﹐皆用方言紀實﹐使後世得以鏡覽焉。賦曰﹕

「翳賤子之計偕﹐塊獨處而不適。薄伯玉之買琴﹐鄙子美之欲炙。閒步大柵﹐茶園賣劇﹔市過騾馬﹐堂會召客﹝按﹕騾馬市湖廣會館﹐今尙爲堂會集中最繁盛處﹞。則見兩門四柱﹐方臺作場﹔臺後連廈﹐是爲戲房。池列臺前﹐蔭屋隆敞﹔走樓向抱﹐客座環張。乃召梨園﹐徽西分儕﹝按﹕徽戲之見諸題詠者﹐以此爲最先﹞﹔徽班失麗﹐始自石牌。蘇揚兩部﹐附名尢佳。醜色用京﹐滑稽善諧﹔隨口對白﹐謔浪抒懷。乃有南國優販﹐妙選子弟﹐首工京話﹐語音柔脆。次習酬酢﹐手口之態。衣香若蘭﹐膚滑若脂。儀態萬方﹐素女是師。讀曲按歌﹐宮商未辧。弦吟板激﹐珠累喉捲。有聲無辭﹐洞微達遠。弓鞋細步﹐宜爾婉戀。於是合班分股﹐認領行頭。金盔吐火﹐鎖甲淩秋。冠飛滇翠﹐帶束吳鉤。鸞扇日耀﹐舞袖云修。褻裳衤日服﹐失麗罕儔。莫不郎來灌口﹐女現巫邱。至萬匯之像生﹐錫嘉名者砌抹。侏儒十圍﹐長人九約﹔山魈六臂﹐水妖八腳。龍虎飛騰﹐狻猊拿搏。帳締噓撒云﹐假山聳。藉孔訇洞﹐蛛网絡索。丰狐驚艸﹐長蛇盤幕。徑統豆棚﹐階翻蘭藥。錦衾角枕﹐宛如繡閣。於是進揖老郎﹐測景向中﹐巾┶並施﹐粉墨殊工。旗收五色﹐鼓發三通。乃開早出﹐栗聲洪。間以小戲﹐梆子二黃。忽出羣美﹐眩耀全堂。中出又變﹐矛戟森縱。承以麼妙﹐雙雌求雄。綴裘六出﹐全套兩終。大出續開﹐官座遂空。其中則有名部靚妝﹐倚門斜了﹐睇樓上之古歡﹐遂蹙口而叫好。環三面以繼聲﹐若連珠而試炮。亦有麗人窄束。登場狂呼﹐冠忠義於寇仇﹐指劫殺爲丈夫﹐事刂刃逼迫﹐灑血模糊﹐哄滿堂以喝采﹐爰變好而呼烏。或雜十錦﹐絕藝爭秀﹐袂接髙蹺﹐人舞雙頭。五圈十卵﹐參連筋斗。飛蹺奔星﹐躍馬蕩舟。鬼魅出沒﹐火焰橫流。爾乃演完牌派﹐卸妝便捷。登樓訪舊﹐窺簾勞睫。一膝初彎﹐兩股遂疊。池人仰視﹐座鄰面熱。飛來飛去﹐羅浮仙蝶。泥訂晚飧﹐不論開發。粵若請分折簡﹐名堂髙會﹔簾垂右樓﹐媚於閫內。久閒深閨﹐乍招儕輩﹔冶容盡飾﹐以驕優墜。壓領三重﹐衮邊五派﹔朝珠補服﹐助作嬌態。劇至午後﹐漸及鄙穢﹐桑中鬢鬟﹐柳陰解衤會。垂簾忽捲﹐風暖微碎﹐互論妍媸﹐各矜寵愛。迨至日薄西山﹐寒風遞薦﹐堂會客稀﹐茶園人散。驪駒在門﹐華轂交亂﹔競赴飯莊﹐重申繾綣。雅座宜賓﹐尢珍獨院﹐方戀藏鉤﹐莫知傳箭。更有移尊優寓﹐爲樂永宵﹔羣居未協﹐劇飲方豪。履舄交錯﹐薌澤招邀﹔歸炫所歡﹐揖我當亻票。是故觀光佳士﹐自分箸作。或以題名興髙﹐或以落第神索。漸看囊而羞澀﹐繼去篋以單薄。逢人飾詞﹐見金便攫﹔不卹詭隨﹐趨塡欲壑。以選謁常調﹐索米京職﹔揮金買笑﹐輪指奮翻。短票屢轉﹐對扣何惜﹖取常窮檐﹐任意羅織。比肩宜岸﹐相望絕域﹔舉國若狂﹐淪胥相委。前轍初覆﹐後旗復靡。惟首善之名區﹐表萬方以仰止﹔信文武所不能﹐道一張而一弛。」

◎孫淵如﹑洪北江嗜秦音

吾國今日歌曲﹐以徽腔﹑秦腔爲兩大宗。徽腔﹐卽二黃﹔秦腔﹐梆子。土大夫多喜聽徽劇。秦音則販夫﹑走卒﹑婦人﹑孺子鮮不嗜之。昔惟盛行北方﹐今江表已成普通歌曲矣。厭之者謂其急微噍殺﹐非曰北鄙殺伐之聲﹐卽日亡國之音哀以思﹐幾乎舉世非之。然秦腔之興﹐實在徽劇以前。方榦隆中葉﹐已大昌於京師﹐孫淵如﹑洪北江皆酷嗜之。昔在京師廠肆某書店中﹐曾見一小冊﹐署曰《秦云小譜》﹝此二十三年前事﹐其名似是此四字﹞﹐皆畢秋帆撫陜時﹐長安妙伶小傳﹐其人悉工秦腔。中述孫﹑洪兩先生言﹐謂吾國所有歌曲﹐髙者僅中商音﹐間有一二語闌入宮調﹐而全體則愧不能。惟秦中梆子﹐則無問生旦淨末﹐開口卽黃鐘大呂之中聲﹐無一字混入商徵﹐蓋出於天籟之自然﹐非人力所彊爲。因推論國運與樂曲盛衰相系之故﹐謂昆曲盛於明末﹐淸惻宛轉﹐聞之輒爲淚下﹐所謂「亡國之音哀以思」者﹐正指此言。及榦隆中葉﹐爲有淸气運鼎盛之時﹐人心樂愷﹐形諸樂律﹐秦腔適應運而起﹐雍容圓厚﹐所謂諷諷治世之音者也。按此語與近人所論﹐直如南北兩極之反對矣。余不知樂﹐且亦厭聞梆子﹐然由此知時人所論﹐亦不過周內比附之詞﹐非能果有眞識也。世有萬寶常其人者乎﹖予日望之矣。

◎和┞婢妾服禦之侈

安吳集中﹐有《司盥項鎖賦》一首﹐爲和┞作也。揚州玉肆﹐有圈鎖一具﹐圈式作海棠四瓣﹐當項一瓣﹐彎長七寸﹐瓣梢各鑲貓睛寶石一顆﹐掩鉤搭可脫卸﹔當胸一瓣﹐彎長六寸﹐瓣梢各鑲紅寶石一顆﹐掩機鈕可疊。左右兩瓣﹐各長五寸﹐皆鑿金爲楡梅﹐俯仰以銜東珠。兩花蒂相接之處﹐間以鼓釘金環東珠。凡三十六顆﹐每顆重七分﹐各爲一節﹐一節可轉爲四。玉環者九環﹐上屬圈﹐下屬鎖。鎖橫徑四寸﹐式以海棠﹐翡地周翠﹐刻翠爲水藻﹐刻翡爲捧洗美人妝。其背鐫「乾隆戊申造﹐賞第三妾院侍姬第四司盥」十六字。鎖下垂東珠九鎏﹐各九珠﹐藍寶石爲墜腳﹐長約當臍。估客云「某寺尼所寄售也。」尼少侍貴人愛姬入都﹐鎖所鐫﹐卽姬小像。貴人旣敗﹐尼以婢故得自贖﹐脫籍歸南中﹐驚悸﹐捨身爲比丘尼矣。覽其幹質珍麗﹐制作工巧﹐爲值蓋累萬也。重臺下婢﹐奔僭如是﹐他物稱之﹐民何以堪﹖自戊申以訖嘉慶戊辰﹐僅二十年耳﹝按﹕戊申爲乾隆五十三年﹐正和相柄國時也。戊辰爲嘉慶十三年﹐愼翁始得而見之﹞﹐金玉滿堂﹐不之能守。老氏明戒﹐其在斯矣。故爲之賦曰﹕

「金揀句驪﹐珠浮鴨淥。滇池浸翠﹐蔥嶺韞玉。砂摩寶抵﹐泉淬麥谷。式冠都市﹐工徵吳局。構心分﹐鑿金爲房。明珠六六﹐轆轤流光。九環上屬﹐一鎖下橫。翠圍如羽﹐翡洞似肪。面寫眞容﹐背紀班行。蝤蠐深押﹐喜溢淸揚。則有南國麗娃﹐心容兼善。舞解外旋﹐歌稱內轉。爰從小星﹐來實館。匪曰靑衣﹐姬姜是選﹐何以定情﹖上服司盥。爾乃聲應佩遂﹐色耀飛鬟﹔細步增妍﹐巧笑殊觀。肅承盥﹐矯若翔鸞﹔進退輝映﹐如月在湍。卑以就濯﹐玉膝知寒﹔髙以接漱﹐玉腕知酸。以答姬愛﹐以永郎歡。富甚寵隆﹐時移勢攺﹔火燼煙沈﹐人非物在。原夫東珠禁服﹐惟嵌朝頂﹔重限三兮﹐貴臻極品。誰其汰恣﹐犯上無等。重倍有差﹐用飾婢頸。民脂民膏﹐取以鞭梃。獻之豪右﹐恣其淫聘。身陷霧露﹐名齊梟獍。艷妻愛子﹐給役鐵領。誰睹不詳﹖殷鑑是省。」

按吾國民財之窮﹐實由乾﹑嘉之間﹐繇天下而輸入內府﹐爲其間接之過﹐度人者則諸贓吏皆有力焉﹐而和┞其尢也。愼翁此賦﹐豈徒作《天水冰山錄觀》已哉﹖

◎碧雲簫

管情三丈﹐又有《碧雲簫賦》。橫塘畢郎﹐吳中善歌者也。貌失麗冠儕輩﹐度曲窮極要眇。一時伶工悉爲斂手。偶遊專諸巷﹐一古物肆中﹐有簫名碧雲﹐以南翡翠玉整段爲之。玉色純綠﹐嫩如鸚鵡頸毛﹐水气透澈裹表﹐煥發蕩漾﹐稀世珍也。問其直﹐奇昂﹐力不能有﹐試取調之﹐則工尺準的﹐沈亮無比。對門小樓上﹐一姝居焉﹐畢過其下﹐輒搴簾俯窺﹐仿佛艷絕。訁之﹐知爲良家女﹐依母待聘者。試命媒媼往通辭﹐其母言必得簫押庚﹐事乃可諧。媒氏返命﹐畢不得已﹐貨其產﹐得六千金﹐遂購簫親持之﹐偕媒氏往。女母言前言戲之耳﹐今竟如所請﹐足見郎深情矣。卽脫女腕白漢玉釧爲答﹐擇期以女歸畢﹐簫媵焉。畢故有大婦﹐亦美而知樂﹐然色藝俱遜女。畢舊畜棗皮漢鐧﹑金鐵蕉﹑白端﹑湘妃竹四簫﹐皆精好中律呂﹐然合之不足當碧雲。爰築樓以居女﹐庋簫其中﹐謂之二寶。倦翁爲賦﹐精楷書之﹐俾鐫諸畫。道光辛巳八月事也。賦云﹕

滇西之山﹐髙峻無極。瘴霧亙四時﹐采云凝五色。叢千年之奇木﹐疊百仞之怪石。日月過而虧明﹐霜雪降而不釋。乃韞石英﹐厥色正碧。逐暴雨之崩洪﹐止深淵以養澤。胞作文虎﹐紫毛四磔。泅入黿鼉之宮﹐溫出蛟龍之宅。剖萬璞而見寶﹐獲全綠而盈尺。鳩工較巧﹐相材論協。鉆作洞簫﹐勻員備法。缺上气通﹐貫尾絳接。五孔得聲﹐底眼獨﹛厭牛﹜。萬里不脛﹐吳市驚懾。有盡室之姝婿﹐慰傾心以麗妾。異海上之碧雲﹐方溝中之紅葉。於是歡顏如﹛艸收﹜﹐細君似玉﹔攜手畹眉﹐憑肩池角﹔俯悵深苔﹐仰憐修竹。激淸商而怨遙﹐命哀絲而傷促。爾乃精婢祁祁﹐細步肅肅﹔雙移繡凳﹐對抽象櫝。發宋錦以騰采﹐艷孔屏之迎旭﹔審密理之藏暉﹐藹露葉以承燭﹔唇近管而逾朱﹐指依孔而先綠。爰蹙口以和宮﹐待成聲而取窄。乍依乍違﹐如思如繹﹐延曼則晴絲空裊﹐單緩則檐澑驟劇﹔噍殺則風力淒愴﹐幽咽則雪花淅瀝。擅新調以名勾﹐惟人聲之所適﹔羌引喉以沈細﹐旋髮齒而壯激﹔和出澗之泉淸﹐寫流天之月白。曲終斂衽﹐中無畱液。云河直戶﹐露气侵足。微轉佩﹐言歸金屋。環張鏡燈﹐平鋪鸞褥。嗔釵長之掛纓﹐嫌圈垂而弛服。則有舞姬並進﹐鞠巹步蹙﹐腰比柳纖﹐舌同鶯轉﹔落花隨風﹐發容應曲。曲曰「竹不如肉﹐移肉就玉﹔就玉金竹﹐捨玉就肉。以奉夫子﹐受此百福。」

此事韻絕﹐惜不得湯臨川﹑孔東塘其人﹐爲之譜作傳奇。

