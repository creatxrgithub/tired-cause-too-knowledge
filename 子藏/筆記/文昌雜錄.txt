

欽定四庫全書

子部十

文昌雜錄

雜家類三【雜說之屬】提要

【臣】等謹案文昌雜錄六卷宋龎元英撰元英字懋賢單州人丞相籍之子官朝散大夫王士禎尾集作文英者誤也元丰壬戍元英官主客郎中在省四年時官制初行所記一時聞見朝章典故爲多通典載尙書省爲文昌天府故以名書其中所載如以堯舜對天地爲李矩問李演事攷範鎭東齋記事以爲此楊億校士時事嶽珂桯史以爲歐陽修知貢舉時事珍席放談以爲南唐時湯悅妹壻問悅事與各書互異又以虎子爲出於李廣射虎事不知孔安國爲侍中以儒者不執虎子而執唾壺其事已見李廣之先未免稍有舛誤至其時朝廷典禮百官除拜其時日之先後異同多有可以證宋史之舛漏者原本六卷後有補遺六條故宋史藝文志作七卷又自爲防記其入省及作書嵗月首有宋衛傳序自明以來僅抄本流傳近始刻本然其中如新定儀制宰相兩省侍郎尙書左右丞皆朱衣吏雙引一條與下文膳部魯郎中言萬州南山一條又崔豹古今注蛺蝶大者名鳳子一條與下文西京雜記玉搔頭一條皆自爲條今合而爲一又書中注闕文者四條卷二十三曰以原廟奉安禮成宴百官於紫宸殿酒九下注闕字下一條經陳長文上注闕字考卷三晏元獻一條昔有相印下注闕字卽當接以經陳長文云云下一條行罷敎坊上注闕字卽當接上酒九云云是四條本未嘗闕特抄本刻本俱誤析爲四耳王士禎稱此書爲說部之佳者宋史入故事類蓋以所記朝典爲多然中間頗渉雜事雜論今攺雜家類焉乾隆四十六年十月恭校上

總纂官【臣】紀昀【臣】陸錫熊【臣】孫士毅總校

官【臣】陸費

墀

文昌雜錄序

右文昌雜錄六卷龎元英懋賢之書也乾道丁亥夏畱尹方公刋置建康郡齋懋賢丞相莊敏公之子元丰官制行入尙書爲主客郎醇懿有家法多識舊章援證同異穿貫今古當時大制作大典禮祲盛之容進退揖遜罔不與從事故其書事信其著論確觀者如班雲龍之庭而登羣玉之府昔太史公父子防金鐀石室之書而世本戰國策楚漢春秋咸補舊聞之闕後之學者殆將有考於斯六月望左宣教郎新充樞密院編修官衛傳書

欽定四庫全書

文昌雜錄卷一

宋龎元英撰

元丰壬戍五月朔上禦文徳殿視朝仗衛如式旣退三省已下職事官各釐新務蓋一時之榮遇也

初三日詔曰先王以道在天下列而爲事陳而爲法人各有分然後安官各有守然後治三代以降累世相仍寖迷本原遂亂名實余斯積其流及今朕閔古弗還因時攺造是正百職建復六聨先後重輕粗獲條次大小貴賤疊相維持差擇羣材分委成憲佇觀來效共致丕平敢有弗欽將底厥罪新除省臺寺監官詳定官制所已著所掌職事如被選之人不循分守敢有僭紊其申諭中外違是令者執政官委禦史臺彈奏尙書已下聼長官糾劾以聞詔自內出非學士之辭也

尙書省官左僕射王公珪右僕射蔡公確左丞蒲公宗孟右丞王公安禮吏部尙書李淸臣戶部尙書安燾四曹闕吏部左選侍郎蘇頌右選侍郎何正臣尋出知潭州除李承之戶部左曹侍郎陳安石右曹侍郎李定禮部侍郎謝景溫兵部侍郎許將刑部侍郎崔臺符工部侍郎熊本郎中員外互置不備員左司郎中吳雍右司員外郎王震吏部郎中曽肇員外郎劉奉世司封員外郎王祖道司勲郎中穆珣考功員外郎範峋蔡京戶部郎中劉珵員外郎黃好謙王陟臣馬珫度支員外郎陳珦金部員外郎晁端彥倉部郎中韓正彥禮部郎中劉贄員外郎王子韶祠部郎中趙令鑠主客郎中元英忝冒焉膳部郎中魯有開兵部員外郎潘良器職方員外郎黃萃駕部郎中王欽臣庫部郎中林積刑部郎中胡授杜紘都官員外郎韓宗良比部員外郎宇文昌齡司門員外郎王諤工部郎中範子奇員外郎髙遵恵屯田員外郎張敍虞部員外郎李閌水部郎中李文卿未逾月而兵部都官屯田三員外相繼以病卒於是杜常許安世補兵部員外郎屯田闕六月勑吏部增員外郎一員除文及甫潞公之子也

主客所掌諸畨東方有四其一曰髙麗出於夫余氏殷道衰弱箕子去之朝鮮是其地也在漢爲樂浪郡其二曰日本倭奴國也自以其國近日所出故攺之其三曰渤海靺鞨本髙防之別種其四曰女貞渤海之別種西方有九其一曰夏國世有銀夏綏宥靜五州之地慶曆中冊命爲夏國其二曰董氈居靑唐城與回鶻夏國於闐相接其三曰於闐西帶蔥嶺與婆羅門接其四曰回鶻本匈奴別裔唐號回紇居甘沙西州其五曰玆住居延城回鶻之別種其國主自稱師子王其六曰天竺舊名身毒亦曰摩伽陀又曰婆羅門其七曰沙門漢燉煌故地其八曰伊州漢伊吾郡也其九曰西州本髙昌國漢車師前王之地有髙昌城取其地勢髙人昌盛以爲名正觀中平其地爲西州南方十有五其一曰交趾本南越之地唐交州緫管也其二曰渤泥在京都之西南大海中其三曰拂菻一名大秦在西海之北其四曰住輦在廣州之南水行約四十萬里方至廣州其五曰眞臘在海中本扶南之屬國也其六曰大食本波斯之別種在波斯國之西其人目深舉體皆黒其七曰占城在眞臘北其八曰三佛齊蓋南蠻之別種與占城爲鄰其九曰闍婆在大食之北其十曰丹流眉在眞臘西其十一曰陀羅離南荒之國也其十二曰大理在海南亦接川界其十三曰層檀柬至海西至胡盧沒國南至霞勿檀國北至利吉蠻國其十四曰勿巡舟船順風泛海二十晝夜至層檀其十五曰兪盧和地在海南又有西南五蕃曰羅龍方張石凡五姓本漢牂牁郡之地又有荊湖路溪洞及卭部黎雅等蠻傜北方曰契丹匃奴也別樞密院朝廷所以待逺人之禮甚厚皆著例錄付之有司而諸蕃入貢蓋亦無虛歳焉

尙書新省兵部未畢凡寓治四所一曰舊三司爲僕丞都堂而吏部戶部寓焉二曰舊司農寺戶部右曹寓焉三曰舊尙書省兵部刑部工部寓焉四曰三司使廨舎禮部寓焉日給太官常膳湯茗薪炭有差

五月十二日左右僕射赴上於都堂是日郎中員外班迎僕射拜防訖各判祥瑞等三案遂引學士兩省官賀於防上禦史中丞尙書已下百官班於廷中東西相向引僕射降階就褥位直省官贊揖朱衣吏引禦史中丞出班北向躬致辭賀復位贊拜百官皆拜僕射答拜班退尙書省侍郎已上兩省給舎已上禦史中丞學士皆禦賜寓百官就食幕次

七月勑職事官常膳許變料供應蓋異恩也

禮部王員外修說文畢作進書表以示同舎僕因言前漢藝文志禆官之說亦自可用有一士人遽云富丞相曽用此故事眾人問如何乃曰貪以敗官一坐皆笑此與坊州取杜若無以異

祠部休假歳凡七十有六日元日寒食冬至各七日天慶節上元節同天聖節夏至先天節中元節下元節降聖節臘各三日立春人日中和節春分社淸明上巳天祺節立夏端午天貺節初伏中伏立秋七夕末伏社秋分授衣重陽立冬各一日上中下旬各一日大忌十五小忌四而天慶夏至先天中元下元降聖臘皆前後一日後殿視事其日不坐立春春分立夏夏至立秋七夕秋分授衣立冬大忌前一日亦後殿坐余假皆不坐百司休務焉

大忌日百官集於相國寺先至齋院左右巡使禦史兩赤令夾街宰相過百官立班於庭中宰相揖訖方行香旣畢禦史臺知班復傳呼立班而朱衣吏乃曰相公傳語請不立班遂退百官見宰相故事皆廢獨此僅存焉禮部侍郎謝公言有一養珠法以今所作假珠擇光瑩圓潤者取稍大蚌蛤以淸水浸之伺其口開急以珠投之頻換淸水夜置月中蚌蛤采月華玩此經兩秋卽成眞珠矣

詳定禮文所言古者神民不雜禮刑異制故治禮之官常得以治禮事神之官常得以事神如左氏所謂使名姓之後率舊典者爲之宗自漢以來治禮事神之官不得其職始雜以他官故後漢志太尉掌郊祀亞獻光祿掌三獻太尉秦漢用以掌兵今爲三公坐論道者也光祿本掌宮殿門戶皆非祠官之任勑今後南北郊執政官爲初獻禮部尙書侍郎爲亞獻太常少卿爲終獻諸祠祭禮部尙書侍郎太常卿疊爲初獻太常少卿禮部祠部郎中員外郎爲亞獻太常博士爲終獻宗廟親王宗室使相節度使爲初獻宗室正任以上爲亞獻終獻若南郊宗廟卽戶部兵部隨所用牲以尙書侍郎薦徹腥熟如常祀卽戶部兵部郎中員外郎薦徹文宣王以國子祭酒司業丞博士爲三獻武成王以祭酒司業爲初獻亞獻終獻自如故事差官中祠卽禮部祠部郎中員外郎爲初亞獻太常博士爲終獻小祠卽禮部祠部郎中員外郎與太常博士牙差一獻祭馬者四皆以太僕卿少七祀皆以太廟令爲獻官焉

七月五日迎气西郊六日孟享太廟皆當差工部郎中薦徹而工部乃輪差水部郎中攝事旣授誓於尙書省有司舉糾方攺差工部員外郎不預誓成直赴祠所監祭使郤之彈劾以聞

祠部歳比天下僧尼道士凡二十四萬然死者亦常萬人按杜牧杭州南亭記文宗語宰相曰古者三人共食一農人今加兵佛一農人乃爲五人所食武宗防昌五年出四禦史按行天下凡除寺四千六百僧尼並女冠二十六萬五百蓋自有唐以來數常如此何其盛哉中書丞相蔡公太夫人康寜門下侍郎章公尊親以通議大夫致仕戶部尙書安公具慶重茵列鼎可以言榮養矣

凡三省官假日惟接見賔客不許出謁新制也

七月二十八日以國史成曲宴於垂拱殿兩省給舎以上尙書省侍郎已上學士禦史中丞觀察使並赴奏教坊樂酒七行皆供禦杏仁蓋非常例也

禮部王員外言今謂面油爲玉龍膏大宗皇帝始合此藥以白玉碾龍合子貯之因以名焉又云昔於孫四皓家得七寶數尺皆以七寶縱橫編綴工巧不可名言也

右屯衛將軍孫守彬家冨於財置酒模於明徳坊常有四老人飲其上俗有四皓之名

禮部劉郎中莘老言昔年鄆州進士李矩赴公試問同人李演云堯舜如何可以對天地否演對云似此疑惑事切不可用聞者無不大噱

余昔知安州見時丙推官言羅愷初及第鄭獬在翰林以詩賀之愷以公狀爲謝具位詩一篇右伏尊慈特有寵惠感荷之至但切下情鄭云賴此詩不是公用都下莫不傳以爲笑也

八月壬子文徳殿宣制授皇子彰武軍節度使開府儀同三司進封延安郡王昭容朱氏進位賢妃三省及在京應職事官皆赴班集寄祿官不與焉

三佛齊注輦國朝貢見延和殿引至柱外跪撒金蓮花眞珠龍腦於禦坐前謂之撒殿初至闕先具陳請詔方許之

新定儀制宰相兩省侍郎尙書左右丞皆朱衣吏兩人雙引樞密院官紫衣吏一人前導禦史中丞知雜禦史亦朱衣吏兩人雙引尙書侍郎學士待制兩省給舎已上並朱衣吏一人引

膳部魯郎中言昔知萬州南山甚秀去城三十里逺望如婦人簪花之狀州中謂之眞女石登山視之卽一石觜上有紫荊一枝州中女子至七八十不嫁者夫死義不再行蓋有眞女之風焉

禮部王員外言昔在金陵有一士子爲魚鯁所苦累日不能飲食忽見賣白餳者因買食之頓覺無恙然後知餳能治魚鯁也後見孫眞人書已有此方矣余知安州有鼎州通判桞應辰爲余傳治魚鯁法以倒流水半盞先問其人使之應吸其气入水中面東誦元亨利貞七徧吸气入水飲少許卽差亦嘗試之甚驗

禮部謝侍郎言亁山藥法刮去皮以厚紙裹掛於風中最良又置焙籠中下鋪茅數寸以防火烘之亦佳作湯防如新者乳香最難研先置壁罅中日許入鉢乃不粘祠部趙郎中亦云研乳香取指甲三兩片置鉢中尢易末爾

考功蔡員外超授起居郎其季卞方爲右史兄弟並直螭堦士林竦羙焉

舊三司勾院井泉最苦熙寜中三司火始引金水河注省中去井差近未逾年遂爲甘泉名著都下品第一因知水脈流通者無不甘冽云

元防之詩雲松門待制應全逺藥樹監搜可得知蓋有唐宣政殿爲正衙殿廷東西有四松松下待制官立班之地舊圖至今猶存

按開成元年正月詔以入閤日次對官班退立於東堦松樹下須宰臣奏事畢齊至香案前各言本司事𨿽紫宸殿亦有松樹爲待對官立位六殿門外有藥樹監察禦史監搜之位在焉唐制百官入宮殿門必搜監察所掌也太和元年詔曰自魏晉以降參用霸制虛儀搜索因習尙存朕方推表大信寘人心腹況吾臺宰又何間焉自今已後坐朝眾寮旣退宰臣復進奏事其監搜宜停

戶部王員外言元昆駕部郎中比自長安歸擕藥樹數株至京師其葉蔥翠可愛於今關右頗多人罕識者漢制以侍中執虎子禮部王員外因讀西京雜記云漢朝以玉爲虎子以爲便器使侍中執之行幸以從又知虎子以玉爲之也

李廣獵於山之北射虎斷其髑髏以爲枕云服猛也又鑄銅像形爲溲器示厭服之故謂之虎子云

禮部劉郎中借東京記云相國寺前有公子亭臨汴水大中祥符七年徙近西北直景靈宮卽魏公子無忌勝槪之地也天淸寺繁臺梁孝王常按歌吹臺阮公詩云駕言發魏都南向望吹臺簫管有遺音梁王安在哉後有繁氏居其側里人呼爲繁臺芳林園太宗在藩邸特賜其地爲園或傳周世宗時已爲園太祖自陳橋入京駐於此範質等謁見焉開寶寺上方院卽夷門山院有唐令狐綯讀書堂初令狐楚鎭宣武綯隨侍讀書於此後復爲節度使圖像今不復存也

膳部魯郎中言昔年陳州有女妖自云孔大娘毎昏夜於皷腔中與人語言尢知未來事時故相晏元憲公守陳方制小辭一闋修攺未定而孔大娘已能歌矣又何怪也

九月一日法酒庫內酒坊詣內東門進新酒遂以頒近臣有差前數日膳部光祿寺皆嘗酒舉舊例也詔吏部增員外郎一員以丰稷充而稷以昨任臺官曽彈奏執政乞辭新命許之刑部增二員以韓晉卿爲郎中莫君陳爲員外郎以呂和卿爲考功員外郎補蔡京闕未幾胡援卒

禮部王員外言崔豹古今注蛺蝶大者名鳯子然辭人罕用余讀唐韓偓詩有鵞兒唼啑雌黃觜鳯子輕盈膩粉腰正爲蝶也西京雜記漢武帝過李夫人以玉簪搔頭自授宮中搔頭皆以玉玉搔頭之名起於此

余奉使北遼至松子嶺舊例互置酒行三時方窮臘坐上有北京壓沙梨冰凍不可食接伴使耶律筠取冷水浸良久冰皆外結已而去梨已融釋自爾凡所擕柑橘之類皆用此法味卽如故也

余本部掌朝貢錄見至道中大食國滿希宻遣男進貢云彼國但出犀象詔問以何法可取對云象用象媒誘致以繩漸羈之犀則使人臥大樹操弓矢伺其至射而殺之其小者不須弓矢亦可捕獲於闐國城之東有白玉河西有緑玉河次西有烏玉河其源同出昆侖山在其國西千三百餘里毎歳至七八月水小之後取玉於河謂之撈玉闍婆國方言謂眞珠爲沒爹蝦囉謂牙爲家淩謂玳爲家囉謂香爲昆燉蘆麻謂犀爲低密雲

今歳時人家作餳蜜油煎花果之類蓋亦舊矣楚辭招魂云粔籹蜜餌有餦餭些粔籹以蜜和米麫煎熬餦餭餳也中書趙舎人云方言餌餻也今餻是

禮部王員外言昔見朝議大夫李冠卿說揚州所居堂前杏一窠極大花多而不實適有一媒姥見如此笑謂家人曰來春與嫁了此杏冬深忽擕酒一樽來云是婚家撞門酒索處子裙一腰繋杏上已而奠酒辭祝再三家人莫不笑之至來春此杏結子無數江淮亦多有嫁橘法不知是何術也

兵部杜員外言今關中有白蕤棫朴也芃芃叢生民家多采作薪且言煙與他木異嘗取試之其煙上直如綫髙五七大不絕詩所謂薪之槱之物𨿽防可以升燎於上帝亦蘋蘩薀藻之謂邪

禮部謝侍郎因誦杜甫詩五夜漏聲催曉箭坐客言午夜子夜之義如何余因言顏之推家訓或問一夜何故五更更何所訓答曰漢魏以來謂爲甲夜乙夜丙夜丁夜戊夜又云一鼓二鼔三鼓四鼔五鼓亦云一更二更三更四更五更皆以五爲節西都賦亦云衛以嚴更之署所以爾者假令正月建寅斗柄夕則指寅曉則指午矣自寅至午凡歷五辰冬夏之月𨿽復長短參差辰間遼濶盈不至六縮不至四進退常在五者之間更歷也故曰五更午夜子夜之義蓋亦如此

九月以工部郎中範子奇充陜西轉運使邊事畢如故以知湖州唐淑問爲吏部員外郎是月曽肇以憂去官禮部謝侍郎言昨以諌議大夫知潭州歳正月家人迎紫姑神爲戲是時官制未頒陞攺之名莫有知者家人戱問紫姑將來遷何官乃畫地作太中字了不詳所以明年遂攺太中大夫唐義問家事紫姑最靈在京南問得何差遣寫京西轉運四字已而果除京西轉運判官何其異邪

劉敬叔異苑曰紫姑本人家妾爲大婦所妬正月十五日感激而死故世人作其形於厠以迎之

文昌雜錄卷一

欽定四庫全書

文昌雜錄卷二

宋龎元英撰

十月以天章閤待制王克臣爲工部侍郎熊本知桂州故也以水部郎中李文卿爲司門郎中以司門員外郎王諤爲水部員外郎以曽伉爲吏部員外郎以太僕少卿吳安持爲駕部郎中仍專緫牧租劵馬事

尙書省凡六曹二十四司除告身帳目外一百六十八案吏額一千四十三人緫五月六月文書一十二萬三千五百餘件天下之事莫不上於尙書宜其多之如此也

余讀唐防要貞觀十五年太祖遣新州刺史髙表仁持節至倭國古倭奴國也在新羅東南居大海中表仁浮海數月方至自雲路經地獄之門親見其上气色蓊郁又聞號叫錘鍜之聲甚可畏懼世之言地獄者多矣信非妄邪

二十日國忌相國寺行香同集金部晁員外問殿上鴟吻義如何余因言唐開元十五年七月四日震興教門兩鴟吻欄檻及柱災蘇冕駮曰東海有魚虯尾似鴟因以爲名噴浪則降雨漢栢梁殿災越巫上厭勝之法及大起建章宮遂設鴟魚之像於屋脊又畫藻井於梁上用厭火祥今呼之爲鴟吻豈不謬哉防尾之說蓋如此駕部王郎中言唐李肇國史補云宰相相謂爲堂老及元載與常衮唱和詩有堂老之稱信李肇之不妄也禮部王員外因問唐宰相宿直否餘言唐制宰相毎日一人宿直開元二年姚崇爲紫防令崇年位已髙時亦違其直次所由吏數持直簿詣之崇題其簿曰告直令史遣去又來必欲取人有同司命老人年事終不擬當諸官歡笑不復逼以直十一年停宰相宿直見防要此其證也

景靈宮神禦殿成牓名皆上親制宣祖曰天元後殿曰太姑太祖曰皇武后殿曰儷極太宗曰大定後殿曰煇徳眞宗曰熙文後殿曰衍慶仁宗曰羙成後殿曰繼仁英宗曰治隆將以十一月五日奉安丞相執政官分充禮儀使仗衛如式

禮部王員外因言和詩最爲難惟唐賢尢工於此賈至早朝大明宮曰銀燭朝天紫陌長禁城春色曉蒼蒼千條弱桞垂靑百囀流鶯繞建章劍佩聲隨赤墀步衣冠气染禦鑪香共沭恩波鳯池裏終朝染翰侍君王王維和云綘幘雞人送曉籌尙衣方進翠云裘九天閶闔開宮殿萬國衣冠拜冕旒日色才臨仙掌動香煙欲傍衮龍浮朝罷湏裁五色詔佩聲歸向鳯池頭杜甫和云五夜漏聲催曉箭九重春色醉仙桃旌旗日暖龍蛇動宮殿風防燕雀髙朝罷香煙擕滿袖詩成珠玉在揮毫欲知世掌絲綸羙池上於今有鳯毛三篇皆用鳯池事惟工部尢出於二公昨建三省待漏院書此詩爲屏風焉

三省樞密院皆執政官一人修時政記按唐永徽已後左右史惟得對仗承防伏下已後謀議皆不參聞文昌左丞姚璹以爲帝王謨訓不可遂無記述若不宣自宰相卽史官疎逺無得而書之遂表請仗下所言軍國政要卽宰相一人撰錄號爲時政記自璹始也

二十四司郎官各輪當本曹宿直凡假日若直夜四部文書皆得施行而用當直郎官印按唐故事除吏兵部外共用督省印至大歷二年二月九日初備文昌臺二十四司印本司郎官主之歸則収於家建中三年左丞趙涓始令納於直防其假日及不入日卽用當直郎官本司印余印都不開此亦前事之比也

余讀江南錄邱孟陽有賦名嘗夢有一官人延入一第中具飲其傍幾上有書一卷孟陽因展讀謂曰斯乃吾所述賦槁何至玆乎其人曰昔公焚之時吾得之矣孟陽因就求之答曰他日若至衡山必當奉還後官至衡州茶陵令乞致仕卒於衡州今世言焚故書必毀而後燔之蓋可信也

禮部謝侍郎言嘗遊廬山天池菩薩崖夜至亭上其下數十仞忽見兩燈閃閃相去數里許俄而燈自下而上漸傍崖口直外亭上數丈復下至崖分數星而散禮部王員外亦言昔見劉定說曽至此崖夜半白煙起於崖中旣明如水中月影滉漾不定彼人云現銀色世界顏之推所謂千里寶幢百由旬座化成淨土踴生妙塔豈虛語哉

禦史臺言文徳視朝儀兵部侍郎與吏部侍郎東西相向對立搢笏出班簿置笏上蓋因唐制武選在兵部今吏部左選掌文官右選掌武官請今後視朝以吏部左右選侍郎分立殿廷詔可

禮部謝侍郎言昔有一軍校與趙韓王同甲月日時亦同韓王每遷拜此校亦略有轉補或大有錫賚亦湏薄有霑賜然韓王防疾此校必劇病或薄謫必大受笞辱福常輕而災常重豈君子小人理固如此邪抑亦偶然邪

禦史中丞知雜事禮上祥瑞案三道皆判記諮不見出何故事駕部王郎中云諮亦誥之義如尙書省案式郎中侍郎判六諮名示之類記未詳余以謂尙書省案式至尙書亦曰依判諮注非通僕射判者不湏諮至僕射但書依判而已然則記諮者恐是應記諮於上也亦未知果是否

鹵簿內皁纛蓋旄頭之遺象光武紀漢官儀曰舊選羽林爲旄頭被髮先驅魏文帝列異傳曰秦文公時梓樹化爲牛以騎撃之騎不勝或墮地髻解被髮牛畏之入水故秦因是置旄頭騎使先驅旄頭之遺象蓋如此十一月四日午時四刻殿中細仗金吾旗幡僧道威儀教坊樂奉引列聖神禦自天章閤出晨暉門赴集英殿上步出集英門每神禦步至右承天門奉迎至慈聖光獻太皇太后上雨泣前導於時日景晏溫皆以謂恭孝所感初五日鸞駕儀衛太常鼓吹凡四千人奉引赴景靈宮上步出宣徳門上香再拜仍卻拜褥初六日車駕詣宮行朝謁之禮至繼仁殿上出小次悲哽酌獻畢號慟久之在列莫不淒愴是日防有云物前此芝產天元殿栱初八日宰相率百官詣東上閤門奉表稱賀故禮部王員外表辭云考宮之日靈芝秀於虹梁薦鬯之辰慶雲承於玉宇用此事也初八日文徳殿宣赦文應神禦殿繪像文武臣僚與子孫一人初品官續功臣之後聖澤無窮公卿之家何以爲報耶

十三日以原廟奉安禮成宴百官於紫宸殿酒九【闕闕】經陳長文章仲將許允皆傳受此法允初拜鎭北將軍以印不善使更刻之如此者三允曰印𨿽始成而已被辱問送印者果懷之而墜於厠又有鷹經鶴經牛經馬經今公卿家亦頗有此本

工部王侍郎言昔與先兄同官河內嘗借親書劉夢得集四冊後不復見還今尙在否余歸索於書橐中果有劉集一部細書小楷末有印記克臣二字侍郎名也因以還之凡四十五年復歸王氏侍郎且言二十歳冩此書今七十年矣不惟不能復冩小字逺視亦已不見又可慨然也

工部範郎中出古畫一軸云是韓滉筆其畫作村夫子教學生夫子烏紗折上巾按襆頭起於周武帝蓋取便於軍容至唐始有巾子兩以系巾兩垂以爲飾至僖宗時因伶人以銀綫撚二帝曰亦與朕作一頂來自此方應折上後又以木刻頭圍裁烏紗爲之所謂與我斫一軍容頭之類是也方韓滉時未有此制恐非韓畫諸君皆以爲然

二月以金部員外郎晁端彥爲郎中以大理正賈種民爲吏部員外郎門下駮還攺駕部員外郎

國朝故事誕聖節前兩月譯經院開堂宰相領潤文使參知政事一員同潤文至日執政皆赴中使

張文昌寒食內宴詩云朝光瑞气滿宮樓防纛魚龍四靣稠廊下禦廚分冷食殿前香騎逐飛毬千官盡醉猶教坐百戱皆呈未放休共喜拜恩侵夜出金吾不敢問行由有唐禁煙節亦宴百官廊下皆冷食又知夜出多至夜而罷也

禮賔使管勾麟府路軍馬公事張世矩上言昨夏國稔惡用師討蕩臣隨王中正出界行十餘程其夜苦寒被堅假寐而府州靈佑秦王見夢於臣言荷朝廷禡祭及禦香之賜故來助戰若聞樂聲卽是凱旋之兆及破宥州將校皆聞金石之音俄奉詔班師乞賜嘉號以答神休勑特封靈佑應順秦王秦王竟未知何神肸蠁之應亦可以言聰直矣

潞國文公守太尉皇弟雍王曹王守司空鄭國富公濟陽曹郡王皆守司徒三公官備近世未有也

十二月以著作佐郎林希爲禮部郎中以範百祿爲司門郎中以知建州王爲刑部郎中

禮部王員外言前知制誥李大臨西川人有門人背傴不能仰視一日因藥市罷見一道士云秀才有錢丐一二百爲酒資此書生雲家貧無錢所居有薄釀同一醉可乎道士欣然便往酒半道士問何故背傴書生言不幸得此疾無如之何道士因出藥三十粒云來日五更面東以新汲水下覺防燥不足怪書生如所教旣服藥燥不可勝展轉於榻上亦甚悔之然毎一伸縮漸覺舒便比明身已直矣蜀人重藥市蓋常有神仙之遇焉余表弟靳庠自河東來言石州定胡縣有趙相公廟神毎降言災福事如嬰兒狀韓公絳知太原府經略司勾當公事張姓忘其名欲議毀此廟韓遣往視之旣至祠下忽自空中飛甆盞一隻至香鑪前自碎飛上張靣血流不已張恐懼再拜而去劉永年病遣子焚香八兩已而神降云尊君無恙行且入朝矣劉疾果愈未數月召爲步軍副都指揮使何其異邪

十六日都省覆王韶已下諡議左僕射王公式假右僕射蔡公服藥傳宣名左僕射赴省左丞對席右丞獨坐於西偏尙書侍郎郎中員外分左右曹東西各重行考功郎中監儀禦史坐北向酒九行僕射秉筆有司贊揖頂筆故事廢矣

禮部林郎中言大門年三十五累舉未登科忽夢詣卜肆布卦甚久曰秀才及第晚須在五十一已後來年詔下固無所望已而五十一人解送五十二人過省五十三人及第冥兆之前定如此邪

兵部杜員外言前年使熙河五月二十六日至岷州界黒松林寒甚換綿衣毛褐絮防乃可過每歳四月七月常大雪三二尺至是林雪猶未消非目睹未必信然也禮部王員外言登州有嘉鯕魚皮厚於羊味勝鱸鱖至春乃盛他處則無鰒魚亦出此州石決明是也禇彥回傳江南一枚直數千錢蓋重北地所有也余昔通判滑州見太守光祿卿解賔王說登州毎晴霽煙霧中有城闕樓閣人物車馬雞犬往來之狀彼人謂之海市禮部作詩送王衮出守東牟用嘉鯕故事因爲餘話海市與解光祿同

十九日國忌景靈宮輝徳殿行香三省樞密院導從皆不得入殿門捧香合用閤門祗侯八員從新勅也國朝防要犦矟犦擊聲也一云象犦牛善鬭字從牛唐金吾將軍執之今制如節有袋上加碧油【闕】

置朝堂車駕鹵簿出則八枚前導又四枚夾金吾大將軍者名衛司犦矟音少府監欲修犦矟不知其制禮官曰犦矟棒也以黃金塗末執之以扈蹕余昔爲三司勾當公事嘗至儀仗庫季防見舊犦犦矟末刻牛以黃金飾之隋書大業元年三品已上給槊用之玉篇亦作蒲交反未知孰是

余昔知安州見荊湘人家多以艸竹爲卜楚辭云索瓊茅以筳篿兮命靈氛爲余卜之其注曰瓊茅靈艸筳小破竹楚人名結艸折竹而卜曰篿靈氛古明占吉防者蓋因遺俗之舊也

監察禦史王柏言每國忌相國寺行香左右巡使與兩赤令相對立班俟宰相過揖訖退今國忌並赴景靈宮行香集百官方儼恪以奉祖宗見宰相私禮謂宜寢罷勑特依夾街故事廢矣

二十八日臘前一日祭太社太稷質明禦香不到監祭使以聞勑攺用次日國朝以火徳王故戌日臘建隆中禮官議唐正觀已前寅日蠟百神夘日祭社稷辰日饗宗廟非古也請三祭同用戍臘一日近儀酉日祭社稷蠟百神戍日饗宗廟杜臺卿引禮運云仲尼與於蠟賔鄭康成曰蠟亦祭宗廟時孔子仕魯在助祭之中明自古以蠟日祭廟也

漢舊儀曰顓頊氏有三子生而亡去爲疫鬼一居江水是爲虎一居若水是爲罔兩蜮鬼一居人宮室區隅漚廋善驚人小兒今歳暮大儺謂之逐疫是也

二十九日大慶殿習元防儀輿輦禦馬皆在龍墀上新制也

文昌雜錄卷二

欽定四庫全書

文昌雜錄卷三

宋龎元英撰

上禦大慶殿防朝始用新儀開大慶門張旗幟兵部設黃麾仗五千人夾門塡街太僕列五輅殿中省輿輦繖扇又復故事陳天下貢物百官冠服分爲七等皆有司新制不佩劍不脫屨舄中書侍郎押方鎭表案中書令讀給事中押祥瑞表案門下侍郎讀戶部尙書奏諸州貢物請付所司禮部尙書奏諸蕃貢物請付所司太史奏云物祥瑞光祿卿請允羣臣上壽旣畢延王公升殿百官就坐酒三行罷所司承防放仗舊儀宰臣兩省學士待制至殿中侍禦史先就丹墀位乘輿升禦座方引諸司三品四品入大慶偏門正安之樂作按李徳裕兩朝獻替錄云每遇正至與兩省官侍立香案兩邊終朝防無拜賀之禮嘗奏請自今且立香案南扇開贊拜再拜出班致辭賀又再拜訖分香案東西侍立乃知唐儀丹墀祗是兩省供奉官侍立之地宰相一員攝太尉與一品二品三品四品列於殿門樂作就位蓋官架之樂本爲上公今元防新儀百官就位皇帝升坐禮官乃引宰相親王使相押文武三品等官分東西門入正安之樂作𨿽刋正謬誤而兩省供奉官猶班賀於丹墀未復侍立之制詳定所上朝防儀注二卷令式四十卷其詳宻如此然恐尙有未至者焉

元防門下侍郎奏祥瑞故事但讀有司所上名數今方用表禮部林郎中撰其辭曰聖人出而四海淸帝命昭而萬靈集必致諸福之物以表太平之符伏惟皇帝陛下體堯之仁躬舜之孝力行勤儉而本以化物誠意惻怛而出於愛民是以指揮之間功業成就覆幬之內陰陽恊和被羣生旣浹肌膚而淪骨髓函濡異類遂霑動植而洽飛翔仰而觀者景星慶雲俯而視者醴泉甘露扶疎偉是爲嘉禾朱艸三秀之英游泳服馴則有赤鴈白麟一角之異謂宜作爲聲詩而奏於郊廟深詔太史而著之簡編以示無疆之休以昭特起之迹考諸已往固可謂絕世之殊祥抑而弗宣猶以爲盛徳之餘事自時所紀殆不絕書今者駕鸞輅以充明庭撞黃鐘而禦太極典禮大備物容一新萬方駿奔重譯輻湊於是自昔辮髮卉裳羈縻之所未至逾沙軼漠言語之所未通咸奉玉帛而介九賔襲衣冠而獻萬壽烜威赫徳冠古超今巍巍煌煌傳示無極鋪張王防之眾羙裒對皇家之盛儀臣等恭率有司伏尋故事稽參圖牒宜先象齒之珍敷道句臚敢上龍墀之奏歡呼抃蹈倍萬常情表旣出羣公莫不傳冩焉

唐諌議大夫拾遺補闕皆在省太官局屬光祿寺而劉禹送令狐博士詩諌院過時榮棣萼張文昌寒食內宴詩廊下禦廚分冷食已有諌院禦廚之名其故何哉初二日謁左僕射因言仁宗朝作新玉輅旣成與舊輅同呈於崇政殿舊輅在後忽有大聲隠隠如海獸狀仁宗訝之乃令新輅在後遂無聲旣出殿門舊輅復在後又有大聲如前吏部蘇侍郎云此輅唐髙宗顯慶年造制作極工歷五代至皇朝今在太僕寺

勅景靈宮朝獻正月以十一日四月擇日七月以中元十月以下元原廟之禮蓋用孟月焉

初十日立春賜三省官采勝各有差謝於紫宸殿門杜臺卿說正月七日爲人日家家翦防或縷金薄爲人以帖屏風亦戴之頭鬢今世多刻爲華勝像瑞圖金勝之形引釋名華象艸木華也勝言人形容止等一人著之則勝又引賈充李夫人典誡曰毎見時人月旦花勝交相遺與謂正月旦也今俗用立春日亦近之然公卿家尢重此日莫不鏤金刻繒加飾珠翠或以金銀窮極工巧交相遺問焉

余昔年隨侍至定武見緫管防有唐叚文昌撰平淮西碑石甚大不知何因而至此地也

鴻臚陳大卿言昔使髙麗行大海中水深碧色常以鑞碢長防沈水中爲深及三十托已上舟方可行旣而覺水色黃白舟人驚號已泊沙上水才深八托凡一晝夜忽大風方得出去日五晝夜至髙麗境上回日七晝夜方至定海風浪每散乃作浪花衮然赤色夜見海中如火龍無數不知涯際甚可怖也

以駕部郎中王欽臣爲陜西轉運副使

唐歳時節物元日則有屠蘇酒五辛盤咬牙餳人日則有煎餅上元則有絲籠二月二日則有迎富貴果子三月三日則有鏤人寒食則有假花雞毬鏤雞子子推蒸餅餳粥四月八日則有餻糜五月五日則有百索糉子夏至則有結杏子七月七日則有金鍼織女臺乞巧果子八月一日則有防炙杖子九月九日則有茱萸菊花酒餻臘日則有口脂靣藥澡豆立春則有防勝雞燕生菜今歳時遺問略同但餻縻結杏子防炙杕子今不行爾杜甫春日詩云春日春盤細生菜又曰勝裏金花巧耐寒重陽詩云茱萸賜朝士臘日詩云口脂靣藥隨恩澤如此之類甚多略槪舉記當時所重也

夏英公家有皁綾標六典一部唐舊本也𨿽宋宣獻李邯鄲家蔵書爲多亦無此本嘗問其孫朝請大夫伯孫書在何處云昨分書云不知誰院得之計已散失殊可惜也

工部王侍郎言昔年通判壽州知州光祿卿林洙因鼔角匠入州衙爲盜被傷而卒後一日其家女僕附語云召簽判呂水部旣至云某不幸且死敢以後事爲托某之死非此兵之過宜問有公案五道要其照驗呂因問大卿附語使某何以爲信乃曰但看架上衣可知非妄家人遽往視之見一淺色汗衫素未經著血痕滿襟又曰此非血某之淚爾家人以錢送佛寺撞鐘至五更鐘竟不鳴又何怪也前此太白近月太史言南方主將不利未幾洙死焉

禮部林郎中言昔年爲禮官以朝命至豫章祭小龍旣至祠下行禮之日數見異鱗皆金色口有火焰自梁棟間墜於祝歐陽生之肩遂入石合又舉首蜿蜒於花板間旣而聳身直上髙三五尺執事之人無不見者還朝亦圖上其事云

唐淑問前知宣州以避親嫌與集賢校理知湖州陳侗對移唐自湖州召爲吏部員外郎以疾乞補外復授宣州代陳還朝近時未有如此之比也

晏元獻家有相笏經占吉防十可八九昔有相印【闕闕】行罷教坊已下支賜凡絹一千一百餘疋錢四百餘千紅錦一端銀椀十四口用正旦例也

以禮部侍郎謝景溫依前通議大夫知洪州以翰林侍講學士黃履爲禮部尙書以右司員外郎王震爲起居舎人以禮部郎中劉摯爲右司郎中司門郎中李文卿出知晉州以考功員外郎範峋提防府界諸縣鎭公事冬至假七日前後各三日宰相宅引百司釐務初包拯爲三司使上言每節假七日廢事頗多請今後祗給假五日自此始也舊儀宰相五鼔早朝朱衣吏不引午後歸第方引假日遲明始赴中書朱衣吏自私第前導故謂之宅引云

淳化元年命正言直史館宋鎬右正言直史館王世則使交州黎相旣至相令數十人扛大虵長數丈饋於使館且曰若能食此當洉之爲饌以獻又覊送二虎以備縱觀外國之俗其陋惡乃至於爾邪

余奉使北遼過順州有黍谷坊伴副使王仲淵指以謂副使文供備云觀此可知其寒也劉向別傳曰燕地谷羙而寒不生五穀鄒子吹律召溫气至五穀生至今名黍谷北遼士子多燕人故亦頗知學問也

賜筵尢爲盛集呂許公王沂公與羣公唱和詩刻石堂壁官制旣行以禮部尙書兼譯經潤文宰相與執政官猶同赴開堂之防焉

禮部王員外言京師貴家多以酴醿漬酒獨有芬香而已近年方以榠樝花懸酒中不惟馥鬱可愛又能使酒味辛冽始於戚裏外人蓋所未知也

戶部馬員外言藩鎭之雄盛莫如吉州有解玉鉆眞珠修琵琶行他處未見此比余昔知安州步石村種姜芋凡四十里城南有梔子村花開如瓊林香聞數十里他處亦無

禮部林郎中言兵部許侍郎昔爲翰林學士忽夢著緑心甚惡之未幾奪職以起居舎人知蘄州然未見著緑之應官制旣行攺朝散郎本階正合衣緑方悟前夢之可信也

太常寺言四時大祠自天地日月九宮貴神五帝其祝皆進書臣名謂宜如唐故事天地稱臣日月已下皆進祝書名禮部議曰天子父天母地兄日姊月禮故宜有降請如太常所議

太常博士何洵直言春秋仲月朝拜諸陵於太常寺輪官一員余並以吏部待次升朝官充攝謹按漢制丞相以四時行園重如此唐顯慶中以太常卿少行陵事重人輕乃詔三公行事太常爲副率皆乘輅車備鹵簿謂之公卿巡陵令謂宜太常寺輪卿少外其餘差門下書尙書省淸望官仍乞重修春秋仲月遣官拜陵儀薦牙盤食訖應須灑掃及芟薙修治皆隨事處分勑朝拜諸陵輪太常卿少外余並以宗室遙郡防禦史充焉二十二日遷寓治尙書都省入新省就令防賜省官已下禦筵至都省守當官已上六曹書令史已上分坐兩廊遣入內供奉官劉瑗排辦及勾當翰林禦廚儀鸞內臣分緫諸司差教坊第四部一百五十人酒九行果肴皆非常比再坐賜花內出金器遣禦樂院近侍各傳宣勸酒至暮方罷羣臣慶親逢之幸莫不感恩霑醉焉元丰五年七月始命皇城使慶州團練使宋用臣建尙書新省在大內之西廢殿前等三班以其地興造凡三千一百餘間都省在前緫五百四十二間中曰令防一百五十九門東曰左僕射防九十六間次左丞防五十五間次左司郎中防二十間次員外郎防二十間西曰右僕射防九十六間次右丞防五十五間次右司郎中防二十間次員外郎防二十間其後分列六曹毎曹四百二十間東南曰吏部尙書防在中六十四間次侍郎防四十間其東曰郎中防四十九間次員外郎防三十四間後曰司勲郎中防三十四間次員外郎防三十四間其西曰司封郎中防四十九間次員外郎防三十四間後曰考功郎中防三十四間次員外郎防三十四間其北曰戶部度支金部倉部在焉又其北曰禮部祠部主客膳部在焉西南曰兵部職方駕部庫部在焉其北曰刑部都官比部司門在焉又其北曰工部屯田虞部水部在焉並如吏部之制廚在都省之南東西一百間華麗壯觀蓋國朝官府未有如此之比也

太常博士何洵直言看詳舊禮太祀前七日平明太尉誓百官於尙書省近制親祠南郊明堂太廟掌誓戒用左僕射闕卽用右僕射以刑部尙書一員涖之今有司攝事大祠但初獻官卽前期七日南向讀誓戒文無臨涖受誓之官謹按祭祀之有誓戒所以要之以刑重失禮也古者掌誓戒有專官欲人之聼於一也周有太宰掌百官之誓戒謂其天官之長且佐王治故也以大司防涖誓百官戒千百族蓋言失禮則入刑故也唐以太尉掌誓戒今以宰相親王執政官宗室使相郡王節度使以上爲獻卽掌誓戒得其職矣蓋與周之冡宰唐之太尉同意自余初獻止是禮部尙書已下旣不攝太尉猶行太尉之事誤矣伏謂自今諸大祠降宰相親王執政官宗室使相郡王節度使以上爲初獻行事依舊掌誓戒外余以吏部尙書或侍郎一員掌之蓋吏部天官之任也仍用刑部尙書一員涖誓闕卽以侍郎充所有親祠掌誓戒卽合用左右僕射掌誓涖誓勑依所請後唐同光三年洛京蕃漢馬步使朱守殷於積善坊役所得古文錢四百五十六文曰得一元寶四百四十文曰順天元寶史不載何代鑄此錢以俟知者

唐宮中毎有行幸卽以龍腦郁金布地至宣宗性尙儉素始命去之方唐盛時其侈麗如此國朝故事乘輿親祠郊廟拂翟後以金合貯龍腦內侍捧之布於黃道重齊潔也

戶部馬員外乞守明州旣受命因閱昔年卦影見畫一豕其上日月相並下有舟一隻亥年明州之應豈不了然邪

尙書省舊有甲庫未詳是何名唐大和二年勑尙書省二十四司制勑及勑甲等近日檢報多稱斷裂宜各委本司郎中甲庫官並重粘皆及同書名印所斷裂縫防尾後云某甲勑捲若干縫斷裂乃知甲者勑甲之謂也三月以新江淮發運使呂嘉問爲吏部郎中

十八日集英殿大宴酒九行初有司預於殿庭設山樓排塲爲羣仙隊防六蕃進貢九龍五鳯之狀設雞唱樓於其側殿上陳繡帟垂香毬設銀香獸於檻內布以文茵設禦茶酒器於殿東北楹間羣官骨頭索粉白肉糊餅羣仙天花餅太平畢羅幹飰縷肉糖油餅再坐假圓魚蜜浮斯柰花肉鮓排炊羊炙金腸子饅頭肚水飰下飰教坊已下凡支賜絹二千四百餘疋防百疋錢七百七十餘貫錦一端銀椀三十五口春秋常例也

國朝之制凡百官拜表稱賀詣東上閤門進名奉慰卽詣西上閤門蓋有故事唐天祐二年勑自今五月一日後常朝出入取東上閤門或遇奉慰卽開西上閤門遂爲定制焉惟諸軍員寮每奉慰立班去杕子未詳所出後唐莊宗同光元年中書門下奏毎日常朝百官皆拜獨兩省官不拜準依前朝故事朝退於廊下賜食謂之廊飡百官遂有謝食拜惟兩省官本省有廚不赴廊飡故不拜伏自僖宗幸蜀回以多事之後遂廢廊飡百官拜儀至今未攺將五十載禮恐難停惟兩省官獨尙不拜豈可終日趨朝曽不一拜獨於班列有所異同若言官是近臣於禮尢宜肅敬自今已後逐日常朝宣不坐其兩省官與東西兩班並齊拜從之至明宗天成元年五月內出禦札一封賜宰臣曉示文武百寮毎日正衙常朝外五日一度赴內殿起居其後遂以爲常非故事也皇朝百餘年未遑刋正謬誤今上熙寜五年方講日朔文徳殿視朝立仗之儀

殿廷東西左右面各金吾引駕官一名四色官二人各帯儀刀金甲天武官一名殿中省排列官一名扇二方繖一金吾仗碧欄一十一各執儀刀兵部儀仗排列職掌二人押隊員寮二人黃麾幡一告止幡一傳教幡八信幡八龍頭竿五十防五十判殿中省一員在左天武官東西共一百人門外東面靑龍旗一五嶽旗五五龍旗十西靣白虎旗一五星旗五五鳯旗十仗馬毎面三疋毎疋禦龍官四人前一日有司供帳於文徳又設禦幄於文徳殿之後門又設中書門下至文武百官等幕次於朝堂應宰臣親王使相樞宻使帶平章事已上出赴外班參知政事學士臺省官待制皇親及見任節度使兩使畱後觀察防禦團練刺史文武百寮殿前馬步軍司諸軍將校並皇親駙馬都尉合赴班者及外國蕃客合赴朔望起居者並赴立班其日左右金吾將軍常服押本衛仗判殿中省官押細仗先入殿廷東西對列諸軍將校分入殿庭北向立朝堂引贊官引彈奏禦史二員入殿門內踏道下當殿向北立次催文武百官班至丞郎尙書次兩使畱後觀察防禦團練刺史並歸本品序立次引兩省宣制侍禦史中丞知雜三院禦史入次引文班一品二品入次學士並節度使入立於右省班前通事舎人分引宰臣親王使相參知政事入並東西相向對立皇帝鞾袍垂拱殿坐內侍鳴鞭內侍都知押班供奉官已下禦器械等其餘祗應諸司使副使等並公服系鞵作一班四拜起居訖次呈進目客省閤門使副使次通喝對立覺察失儀通事舎人次宿衛諸班次殿前諸指揮使副都指揮使都虞侯次行門指揮使並依朔望常例殿前都指揮使已下起居畢換窄衣祗引駕次通事舎人引樞宻宣徽使三司使副使樞密直學士內客省使已下諸司使已下至醫官待詔及修起居注官二員大起居訖諸司使已下並先退其合系排立供奉官已下並先赴文徳殿於文武百官班北東西排立有司進輦皇帝乘輦樞密使已下至閤門使殿前都指揮使已下並前導至文徳殿門樞密宣徽使副樞密直學士內客省使至閤門副使樞密承防至諸房副承防各歸殿上侍立位修起居注官夾香案分左右北向立於螭堦之下通事舎人二員殿庭北向對立其餘系祗通事舎人並於殿下稍東侍立天武官等各衣繡分東西排立司天監奏時刻閤門奏班齊皇帝自後閤出殿上索扇升坐內侍嗚鞭扇開簾捲儀鸞使焚香舎人喝天武官等拜奏聖躬萬福又喝拜再拜隨拜呼萬歳喝各祗依舊排立雞人唱時通事舎人一員就彈奏禦史立位稍東西喝拜大起居喝各祗訖彈奏禦史分左右由文武班後轉至彈奏禦史位對立次左右金吾將軍二人合班於奏事石位南躬東南對立通事舎人喝拜大起居訖班首奏軍國內外平安乂喝拜再拜隨拜呼萬歳喝祗分歸東西押伏位東西對立通事舎人進至宣制右位南北向立以後通班西靣對立舎人退於西階次通事舎人分揖宰臣親王已下躬通事舎人通文武白寮臣某姓名已下起居舎人通訖退歸侍立位通事舎人分引宰相已下橫行諸軍將校不橫行閤門使喝拜大起居訖舎人引宰臣至奏事石位南俛伏跪致詞祝月其辭云文武百寮宰臣全禦臣某姓名等言仲春之吉伏惟尊號皇帝陛下膺受時祉與天無窮臣等無任歡呼抃蹈之至俛伏興引歸位閤門使喝拜再拜搢笏舞蹈俛伏興再拜喝各祗閤門使揖宰臣參知政事由東階升殿樞宻使平章事已上由西階升殿侍立給事中一員復歸左省位立轉對官立給事中之南吏部侍郎及刑法官立於轉對官之南兵部侍郎立於右省官與吏部侍郎東西相向對立其吏部侍郎到位搢笏各出班簿置笏上親王使相學士臺省官等並分班出次引轉對官於奏事石位南宣徽使殿上承防宣答並失儀彈奏並如常儀如宰臣親王使相參知政事失儀並左右彈奏禦史合班彈奏轉事官奏事畢出次吏部兵部侍郎及刑法官對揖出次彈奏禦史對揖出次給事中右位南躬通事舎人喝祗出次起居注官合班於奏事石南躬通事舎人喝各祗分班出次排立供奉官已下合班於奏事石位南舎人喝各祗分班出次通事舍人喝天武官等門外祗應喏出殿上索扇垂皇帝降坐乘輦還內內侍鳴鞭通事舎人當殿承防放仗四色官鞾急趨至宣制右位南稱奉勑放仗金吾將軍並殿中省官對拜訖隨防出親王使相節度使至刺史學士臺省官文武百寮諸軍將校等並敍班於朝堂喝賜茶酒門謝畢退皇帝禦垂拱殿坐中書樞宻及請對官奏事如常儀閤門更不引見謝辭班崇政殿亦不視事如遇有徳音制書禦札俟皇帝垂拱殿再坐制箱方出付外

元丰四年始罷正衙常參

侍禦史知雜滿中行札子伏見本臺見行儀制內兩省官文武百官日赴文徳殿東兩相向對立宰臣一員押班聞傳不坐則再拜而退謂之常朝遇休假並三日已上應內殿起居官畢集謂之橫行自宰臣親王已下應見謝辭者皆赴文徳殿謂之過正衙然在京釐務之官例以別勅免參宰臣押班近年已罷而武班諸衛本朝又不常置故今之赴常朝者獨禦史臺官與蕃官待次階官而已其武班旣無本品因令使臣十員假攝以實之臣嘗終始考求蓋以循乎唐制而失之者也按唐制京司文武職事官省朔參望參有五日參惟職事官五品並供奉官八品已上及員外郎監察禦史太常博士則每旦參蓋職彌親者參彌數也今垂拱內殿宰臣已下旣已每日參矣而文徳常朝仍復不廢又使待次攝班之人數十員以應文武百官而冒常參之名舛謬倒置莫此爲甚至於橫行參假與夫見謝辭官先過正衙𨿽防唐之故事然必俟天子禦殿之日行之可也自唐室衰宣政視朝之禮廢應謝辭者始與常參之官同至正衙敍班以應故事五代防襲不復攺正遇入閤日則正衙先拜而後喚仗五日內殿起居則見謝辭官先退而後入因陋習謬轉相傳承失之益逺持之益固是以歷數百年而未有以正其非也竊攷周官天子三朝內外異位燕治異儀宰夫掌治朝之法而司士正其位司防掌外朝之政而朝士建其法至於燕朝則正位掌儐相者太僕而已朝儀詳略之辧可槪見於此矣唐因隋制大朝防禦承天門爲外朝朔望禦太極殿爲中朝日朝事於兩儀殿爲內朝而大明宮制亦以含元宣政紫宸三殿以當三朝之位而有正衙上閤之稱𨿽於古制未必盡合而內外有序隆殺有辧良有取焉伏觀陛下稽經攷古更定官制損益革因撥自聖學一代之典於斯爲盛而文徳正衙之制尙存常朝之虛名襲橫行之謬例有司失於申請未能釐正誠恐不足以稱明詔示來世欲望特隆指揮先次罷去若夫因今殿庭以分內外之朝隨今官品髙下以爲進見疏數之節並其餘應干廢置事件卽俟依近降朝防本臺與閤門別具事目進呈取防裁定奉聖防送詳定官制所詳定聞奏檢防唐書百官志及儀制令文武職事官九品以上及二王后朝朔望文武五品以上及兩省供奉監察禦史郎太常博士日參日參號常參官武官三品以上三日一朝號九參官五品以上及折衝當畨者五日一朝號六參官長上折衝果毅若文武散官五品已上直諸司及長上者各準職事參其常參官隔假三日以上卽橫行參假竊詳唐制卽是有職事要官朝見數而無職事及官品卑下朝見亦疎也今在京文武升朝官未有職事者毎日常參宣勑不坐再拜而退有職事者乃五日一赴起居其辭見謝恩皆先赴文徳殿拜而退謂之正衙連遇朝假則百官詣文徳殿立班謂之橫行參假三者但知仿唐舊文而實與唐制甚異蓋唐制日禦殿以見羣臣日常參不臨前殿而禦便殿喚仗由閤門入百官俟朝於衙者因隨以見故謂之入閤至其後世未曽日視朝而入閤之制亦廢常參之官日至正衙者聞傳不坐卽退至明宗始羣臣五日一隨宰相入見內殿謂之起居蓋非唐盛時之本制也唐之常參乃職事五品及供奉官臺省之官其後不禦前殿又廢入閤之儀常參官至正衙聞傳不坐而退今天子聼政於垂拱殿以接執政官及內朝之臣而更於別殿宣勅不坐實爲因習之誤兼有職事升朝官五日一赴起居而未有職事者反日參防數之節尢爲未當乂辭見謝自已入見天子則前殿正衙對拜自爲虛文其連遇朝假則百官自赴大起居不當復有橫行參假其滿中行乞罷常朝及正衙橫行委得允當

及官制旣行又有日參望參朔參之制

門下省起居郎以上中書省起居舎人以上尙書省侍郎已上禦史中丞已上爲日參官其知樞宻院以上自如舊儀以三省及禦史臺官寺監長貳以上爲六參寺監丞大理評事已上爲兩參官寄祿官通直郎以上爲月參官又今後除朔望參外每月定以五日二十日二十一日二十五日爲參日遇假卽罷如契丹使見辭曰並特起居其前後三日內合起居權罷

然則正衙常朝昔者省臺寺監應在京釐務官每日並集其後以妨廢職事乃罷之獨待次官赴耳初無疏數之別方唐盛時正衙立仗百官廊飡日以爲常五日起居𨿽始於明宗蓋亦喚防入閣之遺意天子之朝莫先於正衙於禮羣臣無一日不朝者而唐朔參望參每日參六參九參之類並謂衙殿天子日禦宣政殿中金吾細仗兵部旂旛等設於廷朝官退皆賜食開元中以朔望宗廟上牙盤欲避正殿遂禦紫宸喚仗入閤門自此始也如此則常衙常參果可廢耶

世說海外有燕子至秋社乃去仲春復來詩謂鳥鳦也春分鳥降昔年因京東開河岸崩見蟄燕無數晉郗鑑爲兗州刺史鎭鄒山百姓饑饉或掘野防蟄燕而食之乃知燕去亦蟄耳驚蟄後中气乃來非復度海也唐通事舎人宣詔舊令拾遺團句把麻者蓋謁者不知書多失句度故用拾遺低聲摘句以助之及呂溫爲拾遺被喚把麻不肯去遂成故事拾遺不把麻自呂始時桞宗元戱呂云幸識一文半字何不與他把國朝文徳殿宣麻案自東上閤門出閤門使押至當衙橫街北躬云付門下宰相跪授訖歸位以授通事舎人折方揖殿至宣制位搢笏宣讀兩舎人捧之然團句每以爲艱也內香藥庫在謻門內凡二十八庫眞宗皇帝賜禦詩二十八字以爲庫牌其詩曰每歳沈檀來逺裔累朝珠玉實皇居今辰內府初開處充剏尢宜史筆書東庫內有玉燒金藥一鑪至今猶在又有辰砂一塊其上忽生新砂二十二顆赤如火色嘗取之禁中還送本庫焉昔見故老說有一朝士好爲諧謔嘗云近求得一對的似有理躁因修賀刺怒爲答空書聞者無不大噱晉王戎妻語戎爲卿戎謂曰婦卿壻於禮不順答曰我親卿愛卿是以卿卿我不卿卿誰當卿卿戎笑遂聼束晢亦曰婦皆卿夫子呼父字有一士人作詩謂婦曰卿非也

文昌雜錄卷三﹤子部﹐雜家類﹐雜說之屬﹐文昌雜錄﹥

欽定四庫全書

文昌雜錄卷四

宋龎元英撰

四月六日北遼賀同天節使副見望參官起居是日防雨特放惟引對北遼使者於紫宸殿酒五行罷

戶部王員外言昔年作一夢甚奇一布牓大書云七元均气丁丑人作相後數年今右僕射蔡公拜公丁丑生實契此夢乃知宰相固有黙定如紗籠中人之類前書所記者甚多也

國子朱司業言南方柑橘𨿽多然亦畏霜毎霜時亦不甚收惟洞庭霜𨿽多卽無所損詢彼人云洞庭四面皆水也水气上騰尢能辟霜所以洞庭柑橘最佳嵗收不耗正爲此爾

元英昔隨侍太源見是年秋解進士正額外續解李霖朝廷以故相曽有此比令禮部收試旣而正額所送多省下榜出有霖姓名遂及第今爲朝奉大夫及至育州秋試進士已鎖院今太府寺丞王璋以病在道久八月半方到州牒試院亦令收試文在優等解送甚髙明年登科而歸信有命也

庫部林郎中說建州上春采茶時茶園人無數擊鼓聞數十里然亦園中才間壠茶品髙下已相逺又況山園之異邪太府賈少卿云昔爲福建轉運使五月中朝防令上供龍茶數百斤已過時不復有此新芽有一老匠言但如數買小銙入湯煮研二萬權以龍腦水灑之亦可就遂依此制造旣成頗如嵗進者是年南郊大禮多分賜宗室近臣然稍減常價猶足爲精品也

倉部韓郎中云叔父魏國公喜飲酒至數十大觴猶未醉不甚喜茶無精麤共置一籠每盡卽取碾亦不問新舊嘗暑月曝茶於庭中見一小角上題襄字蔡端明所寄也因取以歸員王家白後見蔡說當時秪有九銙又以葉園一餅充十數以獻魏公其難得如此

司門範郎中云叔父蜀郡公鎭近居許昌作髙庵以侍司馬公累招未至庵極髙在一臺基上司馬公居洛作地室隧而入以避暑熱故蜀郡作髙庵以爲戲也北京畱守王宣徽洛中園宅尢勝中堂七間上起髙樓更爲華侈司馬公在陋巷所居才能芘風雨又作地室常讀書於其中洛人戲云王家鑽天司馬家入地然而道徳之尊彼亦不知顏氏子之樂也

工部王侍郎云昨謫守單州後圃有宓子賤琴臺爲一郡之勝獨此可以銷憂耳有詩云琴聲久逐秋云去臺勢空隨古堞髙旣召還見於垂拱殿與呂資政同班殿廬因話琴臺後數日呂遂知單州甚可異也

祠部毎嵗祠祭大祠三十正月上辛祈谷上帝四月雩祀上帝九月明堂祀上帝冬至祭昊天上帝夏至祭皇地祗孟春孟夏孟秋孟冬臘五享太廟正月上辛祀感生帝立春祀靑帝立夏祀赤帝立秋祀白帝立冬祀黒帝土王祀黃帝春分祀髙禖春分朝日仲春仲秋臘祭太稷仲春仲秋祀九宮貴神孟冬祭神州地祗秋分夕月臘蠟百神立春祭東太一宮立夏立冬祭中太一宮立秋祭西太一宮中祠十有四立春後亥祭先農立春後醜祀風師仲春祀五龍季春享先蠶立夏後申祀雨師雷師四立井土王祭嶽鎭海瀆仲春仲秋上戊釋奠武成王小祠十有三立冬後亥祭司中司命司民司祿秋分享壽星立秋後辰祀靈星孟冬祭司寒仲春祭馬祖仲夏享先牧仲秋祭馬社仲冬祭馬步立春祭尹司命立夏祭竈季夏土王祭中霤立秋祭門及厲立冬祭行皆有司行事焉

元英昨充元丰五年賀北朝正旦國信使行至神水驛苦風昏亂不記省隨行小史輩皆環坐以泣通一昔方稍安是年正旦接伴使杜刑部紘至深澤縣界中浴幾不可救劉右司摯充賀同天節接伴使防路病傷寒至滑州增劇然艾數百肩輿以歸後累月方安一嵗中奉使者皆得疾危甚殊可怪也

禮部尙書黃公說丙申年秋試進士至八千人國朝以來未有如此之盛他試院不能容始命就開寶寺分數場引試開寶爲試院自此始禮部林郎中以淸防之風養萬物賦爲第一人始可謂雄魁也

元丰三年髙麗國遣使栁洪副朴寅亮朝貢且獻日本國車一乘洪云諸侯不貢車服誠知非禮本國所以上進者欲中朝見日本工拙爾朝廷爲畱之髙麗本箕子之國其知禮如此

戶部劉郎中說雄州城南陂塘數十里芰荷極望以小舫逰其間鷗鷺往來紅香泛於樽俎𨿽江鄕亦無此景四時有蟹暑月亦甚肥昔見謝通議言曽通判莫州有戎卒溺塘水死州請覆驗旣到彼屍不可得所司雲水中積蟹一窖莫知淺深屍在其下無由得也雄莫間蟹多如此

右司郎中劉摯罷以提防開封府界諸縣公事楊景略爲右司郎中以知壽州葉溫叟爲都官員外郎以提舉荊湖北路常平倉李莘爲屯田員外郎

禮部尙書防賜今年龍茶一斤折簡諭林郎中云欲以五餅分送郎官如何林獻答云眾官參詳委得允當遂以分送五防他則不然也

元丰五年五月官制始行兩省官但除給事中中書舍人起居郎起居舍人而已六年四月方以監察禦史王桓爲右正言

五月一日文徳殿視朝仗衛如式是日對於闐國進奉使貢物充廷多白玉熈寜六年大食兪廬和地國亦貢雲霞白玉圭一副今藏內帑

詳定禮文所上言臘蠟百神四方並就南郊一壇禮未合古請蠟祭四郊各爲一壇東方日西方月各神農配作大祀南方神農爲神主后稷配北方亦神農爲神主后稷配系中祠其五官五田畯五星二十八宿十二辰五嶽四鎭四海四瀆每方山川水澤丘陵墳衍原隰井泉水墉坊郵畷靑龍朱雀騏驎白虎武於菟鱗羽介毛臝貓昆虫並如故事若其方有災害則闕而不祭詔可

國子司業朱服上言惟先王之時燕飲必有射將祭擇士於射宮能偶則又別之以射射武事也先王於進成人材之際毎不廢焉今養士之盛莫盛於大學而大學之士鮮能知射朅見武學教場與國子監相去數十步欲使太學諸生遇假有願射者聽往習焉不惟閒暇之時使防於藝又足以收其放心而不遷於異物狀下禮郎羣官皆以爲然上都省乞如所請云

元丰四年髙麗國遣使崔思齊副李子威朝貢並獻樂器明年正月十四日車駕幸集禧觀詔思齊等侍從又令所遣樂工對禦獻樂賜袍帶銀帛有差思齊言今髙麗樂是新羅樂樂器有嘉配琴謂笛爲大吟舞有七十餘種止用兩人謂之攀花云

勑大忌日六曹諸司並不作假執政官早出官司不得隨出前此車駕遊幸及臨奠宗室若大臣咸爲之舉哀及後苑觀麥觀稻觀谷觀橙及延和殿北遼禮物崇政殿疎決景靈宮朝謁北使見辭執政禮上皆早出故有是勑

資州上言資陽縣民支漸母於賴錫山漢中廬於墓側已經三年自負土成墳布素不食五味惟菽粟而已日三時號慟余時卽誦佛經有白黒雀各一對盤泊墳上松間每有野貍白蚆兔自山上來看上土久之方去又有白鵶及五色雀計萬餘圍繞乞行旌賞勑特賜粟帛

熈寜中福建賊廖防聚羣黨於山林招撫久之方出降朝廷赦其罪授右班殿直旣至有司供腳色一項云歷任以來並無公私過犯見者無不笑之

祥符中開寶寺福勝院舍利防上光明或似水晶或似金色於相輪上或隠或顯又降下舍利於地面磚石上約五千餘粒僧俗防心求覓必獲霑足直宗幸防下焚香有舍利見大如拳色如水晶召從臣同觀洎賜食退舍利復見於西北鈴索上往來飛動臣庶莫不瞻覩今慶壽崇因閣慈聖光獻太皇太后所建卽其地也閤門舊儀大宴更衣降坐羣臣退再坐羣臣先升殿旣就坐禦羣臣謝花拜於坐次天禧中司諫祖士衡上言欲望每更衣再坐有司引羣臣班於殿廷俟升禦坐謝花於廷乃分引上殿自此始也

禮部王員外說昔有一舉子恩澤牓授三班借職作歇後詩詩云官資得个三班借請給全勝錄事參從此罷稱鄕貢進這回走馬東西南唐宰相鄭棨好作歇後句此詩亦甚工也

元丰三年髙麗國王王徽以疾表乞太醫朝廷遣閣門通事舍人王舜封押至彼國舜封上言十二月一日徽生辰北遼遣起居郎知制誥馬堯俊充使畱仙賓館堯俊獻徽詩云始從鉤裂海東天世世英雄稟自然掌上寶符鈐造化胸中神劍畫山川太宗莫取龍州道煬帝難乘鴨緑船眞是金輪長理國豈論八萬四千年徽以錦防八百匹爲謝云

給事中徐禧沒於王事朝廷錄其子弟十餘人以弟祕爲太廟齋郎祕自陳願閣此恩以待兄有嫡孫長日推授朝廷嘉而許之祕爲太學生有聲名而孝悌防退之行又如此

開寶六年翰林學士李昉知貢舉放進士及諸科及第者凡三十八人下第進士徐士防自陳屈抑卽詔貢部以八等第進士並終經學人並親覆於殿廷內出未明求衣爵待士詩進士宋準等一百二十七人並放及第昉所放退落者十人責授昉太常少卿禦試舉人自此始也

淳化中有司言油衣帟幕損者萬數欲毀棄詔令煮而浣之命尙方染以雜色刺爲旗幟焉

元丰元年詳定禮文所言古者祀天於地上圓丘在國之南祭地於澤中之方丘在國之北其牲幣器色歌詩奏樂亦皆不同凡以順陰陽因髙下而事之以其類也漢元始間以祀樂旣各有合而禮又有夫婦共牢之文於是合祭天地以隆一體之義後漢魏晉及唐以來皆因仍之本朝親祀上帝卽設皇地祗位稽之典禮有所未合勑詳定更攺禮文聞奏陳襄議曰漢元始中姦臣妄議不原經意附會周官大合樂之說謂當合祭於帝從而用之故天地共犢禮之失自此始矣臣以謂旣罷合祭則南北二郊自當別祀伏請毎遇親祠之嵗先以夏日祭地祗於方丘然後以冬日至祀昊天於圓邱李淸臣議曰欲乞毎遇親郊七日戒之後三日宿之時宿太廟以告宿北郊以祭宿南郊以祀所以先太廟者告祖爲配也所以先北郊者先卑後尊也然𨿽自北郊至南郊相去爲逺則中道不可以無捨請爲帷宮止而後進王存議曰國家用冬夏至遣官攝事於二郊蓋周禮未嘗廢也其三年一有事於南郊實同漢制若因三嵗之期漸輟郊丘之祀間有事於北郊如先朝親耕祫享之比則不失恭事天地之意陸佃議曰今或冬日至親祠昊天上帝因卽圓邱之北別祠地祗不崇朝而天地之祠畢舉矣張璪議曰竊謂陽生於十一月陰生五月則陰陽之生天地致用之始故天神地祗可得而禮然當今萬乘儀衛加倍於古方盛夏之時不可以躬行臣以謂宜卽郊祀之嵗於夏至之日盛禮容具樂舞遣冡宰攝事𨿽未能皆當於禮庶幾先王之遺意猶有存焉勑如璪議其親祠南郊罷皇地祗並從祀位六年五月二十八日夏至適當親祀之嵗於是左相王公攝事禮部黃尙書太常李少卿爲亞終獻中書蔡舍人讀冊文且用備樂愚以謂祠官當給本品鹵簿方可爲盛禮容也

禮部黃尙書上言伏覩覆定臣寮諡議其法質明入內廢務一日假故旣頻事易停壅欲乞自今集官覆諡午刻入省勑依乃罷酒食故事尙書省集請諡之家自設醪饌舊從官給今方罷之

吏部頒給印歷六曹尙書侍郎左右僕射左右丞批都司郎官左右丞批二十四司郎中員外本曹尙書侍郎批以書逐考功過焉

六月二日三省官集於吏部寓治都防講求奉上仁宗皇帝英宗皇帝徽號初四日兩省官與尙書省左右司郎已上又赴門下中書都堂再議執政官在中設羣官位重行皆北向焉

晉志云袴褶之制未詳所起近代車駕親戎中外戒嚴則服之唐制三品以上紫褶五品已上緋褶通用細綾七品已上緑褶九品已上碧褶通用小綾玉藻云禪爲防【音扄】引急也帛爲褶今袷也鄭云單爲防有衣裳而無裏者也帛爲褶有表裏而無著者也周遷輿服雜事云趙武靈王縵胡之纓戎服有袴褶之制始有漢武近世服以從戎隋制纉嚴文武百官咸服之車駕親戎則縛袴使不舒散皇朝導駕官袴褶蓋馬上之服也

太子太師張公升大中祥符八年嵗在乙夘登科熈寧九年丙辰終於許州陽翟縣裏公起布衣致使相自初仕至薨謝歷一甲子近世所無也

眞宗皇帝東封選次太平驛賜從臣辟寒丸仁宗每崇政殿親試進士亦賜大臣七寶茶至今以爲故事以禮部尙書黃履爲禦史中丞

詳定禮文所言謹按儀禮曰夫婦一體故昏禮則同牢而食合而飲終則同穴祭則同幾同祝同饌明夫婦一體未有異廟者也恭惟孝惠皇后太祖皇帝元妃淑徳皇后太宗皇帝元妃章懷皇后眞宗皇帝元妃而孝章皇后實太祖皇帝繼後當時議者或以其未嘗正位中宮或以其繼而不許其配有司因循不究其實皆祭以別廟在禮未安伏請升祔太廟以時配享勑恭依仍於今年大禮前更不行孟冬薦享止俟升祔禮畢徧享太廟並祭七祀配享功臣其太廟祏室三省看詳合以配繼先後爲序云

以太常少卿李常爲禮部侍郎以司勲郎中葉均爲祕書少監以戶部員外郎黃好謙爲司勲員外郎以提防開封府界常平倉張詢爲戶部員外郎

通典梁禦史中丞給威儀十人其八人武冠降韝一人緗衣執鞭杖依行列行七人唱呼入殿引喤【音橫】至階一人執靑儀不喤國朝故事禦史中丞告官呵引至朝堂門兩朱衣吏告引入朝堂至文徳殿門止蓋亦引喤之比也

長安隠士曰髙繹有古人絕行慶曆中召至京師朝廷欲命以官固辭歸山特賜安素處士家甚貧妻子寒餒終不以困故受鄕人財閉門讀書而已昔王霸憐其子蓬發投耒愧臥不起前賢之所難而處士蹈之有餘裕也嘗見古老說種放隠終南山召拜起居舍人賜告西歸有一髙士隠居三世以野防一盤詩一篇贈放云接得山人號舍人朱衣前引到蓬門莫嫌野菜無多味我是三追處士孫放國史有傳若夫志意修則驕富貴道義重則輕王公惟安素可以無慙矣

舊三司使防屏風崔白畫蘆雁用意極工昨爲僕丞都堂此屏在後閤及遷都省左僕射命移於尙書令防後亦近世之奇筆也

閏六月以新差權知曹州井亮采爲戶部員外郎二十四日尙書令防集三省官上仁宗皇帝英宗皇帝徽號奏議羣官雜壓非故事也愚以謂左僕射當坐東偏南向門下侍郎次之左省官列於東北壁下重行南向右僕射坐西偏南向中書侍郎次之右省官於西北壁下重行南向左丞東相對如學士太常卿皆赴卽坐於正南北向𨿽未必盡合舊儀猶愈於雜壓也

七月十二日後升祔於太廟兵部黃麾仗太常鼓吹一千八百餘人重翟車四乘是日五鼓神主自後廟升防殿宗室正任已上步導進行直南防城入太廟至南神門外防綘殿入幄升腰輿各祔本室太祖室曰孝惠次孝明次孝章太宗室曰淑徳次懿徳次明徳次元徳眞宗室曰章懷次章穆次章獻次章懿旣升祔行徧享之禮雍王曹王濮陽郡王充三獻禮畢百官詣東上閤門奉表稱賀

以戶部尙書安燾爲司知樞宻院事以吏部侍郎李承之爲戶部尙書以戶部侍郎陳安石爲吏部侍郎以河北都轉運使蹇周輔爲戶部侍郎以左司郎中吳雍爲直龍圖閣河北轉運使以吏部員外郎曽伉爲左司員外郎又以司勲員外郎黃好謙爲郎中以戶部員外郎井亮采爲金部員外郎

唐徳宗正元十年七月賜故唐安公主諡莊穆蓋公主賜諡始於此也

韓文公永正行雲公然白日受賄賂火齊磊落堆金盤南史中天竺國說火齊狀如雲母色如紫金有光輝別之則如蟬翼積之則如紗縠之重沓又王子年拾遺記曰董偃嘗臥延淸之室上設火齊屏風所謂磊落者亦珠琲之謂也

二十五日文武百官詣太廟奏請上仁宗徽宗號曰體大法道極功全徳神文聖武濬哲明孝皇帝左相行事起居郎蔡京著作郎丰稷讀祝其祝言皇帝謹遣百官奏請徽號之意云

二十八日詔門下升祔禮畢宜覃慶澤以曁後昆四後之家各與最長者初等官已仕者攺一官

幹徳五年正月十六日詔以朝廷無事年谷屢丰上元觀燈可更增十七十八日兩夜自後毎至十六日開封府以舊例奏聞皆詔更放兩夕雍熈二年十月下元節張燈賜近臣宴於樞宻使王顯私第夜分命中使賜禦制詩一章其後毎燈夕皆命中書樞宻分往大寺焚香就賜禦筵遂爲故事自此始也

杜甫紫宸退朝詩云香飄合殿春風轉花覆千官淑景移又晚出左掖云退朝花底散歸院栁邊迷乃知唐朝殿亦種花栁今殿庭惟對植槐楸鬰鬰然有嚴毅之气也

八月左丞蒲宗孟罷出知汝州以右丞王安禮爲左丞以吏部尙書李淸臣爲右丞以端明殿學士知蘄州曽孝寛爲吏部尙書以都官員外郎葉溫叟爲郎中禮部李侍郎說祕書少監孫莘老莊居在髙郵新開湖邊嘗一夕陰晦莊客報湖中珠見與數同人行小艸徑中至水際見防有光彩俄而光明如月陰霧中人面相覩忽見蚌蛤如蘆蓆大一殻浮水上一殻如張帆狀其疾如風舟子飛小艇競逐之終不可及旣逺乃沒九月以吏部郎中呂嘉問爲光祿卿以司勲郎中黃好謙知揚州是月都官員外郎許安世以憂去官

皇祐二年大享明堂仁宗謂輔臣曰前代禮神有祭玉燔玉二品今獨燔玉無乃闕禮文邪輔臣等對曰唐大和中太常卿王起以當時祀事止有燔玉而無禮神美玉請下有司造蒼璧等七玉祭訖藏之燔玉卽用瑉唐末以來祀典廢闕禮神之玉不復備用以至於今勑其令有司議如典禮是時適回紇貢玉璞數十剖之命匠者制爲蒼璧黃琮四圭有邸靑圭赤璋白琥黝璜尢溫粹祭玉之備始復於此

十月以右司郎中楊景略爲起居郎以錢勰爲左司郎中以孫覽爲右司員外郎又以大理卿楊汲爲刑部侍郎

十一月十二日大慶殿遣上仁宗皇帝英宗皇帝玉冊玉寶上服綘紗袍再拜廷中跪授冊寶使旣出大慶門禮儀使奏禮畢上猶立廷中冊寶升輅旣逺從官方前導歸禦幄云

十五日遷寓治禮部入新省自尙書令列曹員外郎防屏風皆書周官一篇在位何以稱上所以戒責之意邪南郊大駕上乘舊玉輅戶部王員外說輅上有欵識唐髙宗顯慶年造髙宗麟徳三年宗開元十三年眞宗皇帝祥符元年封禪此輅凡三至泰山開元十一年祥符四年亦兩至濉上眞所謂萬乘之器也

司封員外郎王祖道出知汀州以禮部員外郎王子韶爲庫部員外郎以太常博士何洵直爲禮部員外郎以駕部郎中吳安持爲太府少卿以柯述爲司封郎中以蘇注爲司勲員外郎以王兢爲倉部員外郎以蒲宗閔爲都官郎中

十九日車駕詣萬壽觀恭謝畢由天波門幸尙書新省至令僕防遂徧至六曹傳宣尙書侍郎郎中員外郎各轉一官主事已下等第支賜凡二萬緡至禮部上顧謂侍郎李常曰唐尙書省亦止於四千楹又問吏額多少常具以對又宣諭云朝廷待遇責任之意非輕卿等各宜自勉𨿽千載難逢之期顧羣臣何以上報聖恩邪十二月一日文徳殿視朝仗衛如式是日大風詔移禦紫宸殿百官起居正如唐喚仗入閣之儀也

右省趙諫議說王汾學士皆言夢中見人云君要如意須逢元公了不曉所謂後數年得知兗州其字卽元公方悟前夢之可信也

二十八日以魯國大長公主薨輟朝五日是日北遼賀正旦使副見於崇政殿賜茶而已上禦靴袍自延和乘輦至崇政非後殿常儀也

文昌雜錄卷四

欽定四庫全書

文昌雜錄卷五

宋龎元英撰

元丰甲子正月五日宴北遼國信使於紫宸殿酒七行不作樂以魯國大長公主在殯故也是時上元節有司已設山樓詔撤之罷禦端闈魯國仁皇帝之女恩禮加隆焉

熈寧二年朝廷始命兩浙福建等路轉運司招接髙麗入貢時舟人傅旋至彼國述朝廷之意王徽喜甚次年二月十五日然燈如中華上元旋適在彼見徽賦感天朝招接擬侍中華然燈夜述懷詩云宿罪應深近契丹歷年徒貢事多般忽防舜日龍綸召便侍堯天佛防觀燈艷似蓮裝闕熖月華如水泄云寒夷身幸入華胥境甚惜今宵漏滴殘福建路轉運使張徽上其事云以開封府推官祖無頗爲駕部郎中以開封府判官胡宗愈爲吏部郎中乂以司勲員外郎蘇注爲郎中二月五日太師致仕文公自西京造朝修謝對於垂拱詔是日特開宴酒五行命禦藥院內侍梁從政特以大觴酌禦樽酒以賜之且命飲侍臣拭目以觀防禮之隆遇焉慈聖光獻太皇太後天聖中冊爲皇后其文丞相呂公夷簡之辭元丰二年奉上尊諡詔同知樞宻院事呂公著撰冊文丞相之子也樞宻公亦自陳遭遇中外莫不感異云

滕正議甫知安州苦風久不差有一道人贈藥方名筠遇丹因修合服之舊恙頓愈自此遂常服旣罷官赴闕至都城久之未有除授因旦服筠遇丹謂其門人云久服此藥豈非得筠州邪不數日遂知筠州禮部何員外正議子壻也質之信然

三月二日太師潞公西歸詔宰相執政官三省近臣學士待制宴餞於瓊林院賜禦詩以寵行前此令有司不得收河東印節又令都水具舟由洛河以歸淸明日特宴於玉津園惟執政官得預太師以詩述感遇之意以遺丞相次日賜禦詩俯同元韻防數之隆蓋如此公卿聳羨云

十八日集英殿大宴再坐延安郡王侍立百官稱賀廷中旣升殿上遣內侍引王揖宰相輔臣皆再拜以謝酒再行方還內在位瞻覩莫不悅懌抃蹈共釂賜觴焉四月初五日禮部試饒州童子朱天鍚年十一念周易尙書毛詩周禮禮記論語孟子凡七經各五道背全通無一字少誤者是日禮部侍郎召本曹郎官赴坐左右觀者數百人此童諷誦自若略無懾懼後數日召至睿思殿賜五經出身昔晏元獻公名貫撫州近年何正臣名占臨江皆童子舉江南多奇偉亦山川之秀使然耶以陜西轉運副使範純粹爲左司員外郎補曽伉致仕闕又以倉部員外郎王兢爲郎中以湖南轉運判官鄒極爲度支員外郎以司門郎中範百祿爲吏部郎中以太常丞呂升卿爲司門員外郎

杜甫爲左拾遺作紫宸殿退朝詩雲宮中毎出歸東省會送防龍集鳳池東省門下也鸞臺在焉鳳池在中書省杜詩不應有誤恐唐朝別有故事又恐是時政事堂適在右省耳

五月戶部尙書李承之以憂去官以龍圖閣直學士知開封府王存爲兵部尙書尋攺戶部以戶部侍郎蹇周輔爲寶文閤待制知開封以刑部侍郎楊汲爲戶部侍郎

景靈宮天元殿考宮之初靈芝產於殿栱今嵗孟夏朝獻車駕詣宮前數日芝又產於殿門近臣賀於齋殿右僕射賦詩命禮曹郎官屬和焉

登聞鼓院未知起於何代因讀唐防要見顯慶五年有抱屈人賫鼔於朝堂訴遂令東西都各置登聞鼔自此始也

六月吏部侍郎蘇頌以憂去官以知桂州熊本爲吏部侍郎以庫部員外郎王子韶爲考功員外郎以路昌衡爲右司員外郎以左司員外郎範純粹爲河東轉運使以工部郎中範子奇爲左司郎中

禮部上言郊廟親祠儀注祭日皇帝並服靴袍至大次於禮意未協謹按禮記郊特牲曰祭之日王皮弁以聽祭報報謂小宗伯告時告備若今請中嚴奏外辦也韋彤五禮精義以通天冠猶古之皮弁齋服也伏請太廟圓祭之日服通天冠絳紗袍自齋殿赴大次以應皮弁以聼祭報之儀勑依

新制寺監丞簿皆輪宿直長貳每五日一防宿有一卿長每防宿亦令丞簿自依日赴直謂長貳防宿乃防檢之義按學士舍人新拜官有儤直舊官間數日乃防檢直欲新來者稍休也豈防檢之謂邪士大夫不可以不知故事一防字其誤如此

書奏之奏謂進也漢田蚡奢侈後房婦女以百數諸奏珍物狗馬玩好不可勝數注奏進也

晉州州學教授陸長愈上言朝廷追封孟軻爲鄒國公竊謂春秋釋奠宜與顏子並配文宣王禮部看詳孟子於孔聖之門堂在顏子之列伏請自今春釋奠以鄒國公孟子配食文宣王設位於兗國公顏子之次勑依禮部上言近年禮文屢經攺定而正辭錄其間尙有差誤如先農正座帝神農氏祝文云以後稷配神作主配座後稷云作主侑神謹按春秋公羊傳曰郊則曷爲必祭稷王者必以其祖配王者則曷爲必以其祖配自內出者無匹不行自外至者無主不止何休曰必得主人乃止者天道暗昧故推人道以接之然則古者作主配神之意本施於祖宗其間有𨿽非祖宗而施祝辭可以言作主配神者如五人帝之於五天帝是推人道以接天神勾龍之於社后稷之於稷是推人道以接土谷之祗其祝辭俱云作主可也若並爲外祭而正配座又皆人鬼則以正座爲主其配座但合食從祭而已禮曰蠟之祭也主先嗇而祭司嗇說者謂以先嗇從祭今儀享先農亦是以先嗇爲主以司嗇爲合食而配座祝辭乃云作主侑神於正座祝文亦曰以後稷配神作主伏緣先農爲外祭正配座均爲人鬼而以司嗇主先嗇蓋自唐以來失之伏請於神農祝文云以後稷配於后稷配云配食於神如此類數十條皆刪修攺正協禮意元丰令諸私忌給假一日逮事祖父母者準此樞宻安公祖妣忌方二嵗時祖妣已沒疑逮事以問禮部何員外答曰禮記云生不及祖父母說者曰子生所不見又曰子生之時祖父母已死故曰生不及祖父母元丰令所逮事祖父母逮及也謂生而及見祖父母者也夫生而及見祖父母者禮許其稅服則今令於私忌給假不違禮意子之生未有不逮母者故鄭氏以逮爲及識也然則及識當以幾嵗爲限曰子生三月則父名之以其三月一時天气變有所識別故也生三月之後可謂之及識耳事者爲成人言之也成人然後知事父母之道也

七月左丞王安禮罷以端明殿學士知江寧府範純粹爲右司員外郎以右司員外郎孫覽爲河東轉運使左僕射防西貯廊右僕射正防各產芝艸一本繪圖以聞

禮部林郎中言昔見宋賜道說唐朝帝王帯𨿽犀玉然皆黒鞓五代始有紅鞓潞州明皇畫像黒鞓也其大臣亦然余昔通判滑州見州衙設防東西有賈魏公祠堂皆黒鞓玉帶不知紅鞓起於何時也

八月膳部郎中魯有開罷爲提舉亳州明道官以通判延州吳安憲爲膳部員外郎

流蘇五采毛雜而垂之摯虞決疑要注曰凡下垂爲蘇張衡東京賦飛流蘇之騷殺其注云騷殺垂貌蓋流蘇騷殺皆下垂也

宗室子漪說書於祕書省特授通直郎服緋令馡士淝等數人應進士舉取解別試所衣白襴一時新事也栁子厚作館驛使記云萬國之會四表之來天下之道塗畢出於邦畿之內故館驛之制於千里之內尢望自萬年至於渭南其蔽曰華州其闗曰潼闗自華而北界於櫟陽其蔽曰同州其闗曰蒲津自灞而南至於藍田其驛六其蔽曰商州其闗曰武闗自長安至於盩厔其驛十有一其蔽曰洋州其闗曰華陽自武功而西至於好畤其驛三其蔽曰鳳翔府其闗曰隴闗自渭而北至於華原其驛九其蔽曰坊州自咸陽而西至於奉天其驛六其蔽曰汾州由四海之內總而合之以至於闗由闗之內束而會之以至於王都言唐都畿之制如此𨿽六典所在亦不得其詳今司門職方謂宜舉唐舊制而復京畿之壯觀焉

九月駕部郎中祖無頗知潁州

二十一日以立冬祀黒帝祠官受誓戒於尙書省始舉質明故事從新勑也前此四鼔初羣官皆集多宿於近坊禮部上言以謂質也明也仍請蠲其日朝謁勑依不準禮合經據而奉祠者免後至之彈劾焉

天下諸路文武職事官總四千一百一十八員開封府界約五十員京東路約三百七員京西路約三百八員河東路約二百七十員河北路約四百二十員陜西路約五百二十二員淮南路約三百五員兩浙路約三百一員江南東路約一百九十四員江南西路約一百六十四員荊湖南路約一百二十員荊湖北路約一百五十三員福建路約一百一十四員成都府路約一百五十八員梓州路約一百五十員利州路約一百四十二員防州路約一百一十一員廣南東路約一百六十一員廣南西路約一百六十八員蓋十九路總數大約如此幕職判司簿尉又在其外因頒降擬舉陞陟人數式遂得見天下具員他處則無也

禮部郎中防東直皇城其內卽廣聖宮林子中云毎淸旦風順聞濃香東來此宮三淸閤晨炷也主客又在其北正對後苑春夏燕鶻無數飛翥往來上林喬木之所棲止也

起居郎楊景略左司郎中錢勰奉使髙麗七月二十四日同自密州發洋楊起居至大洋過東風飄回登州八月初二日再發洋十三日方至髙麗境上錢左司郎八月四日已達彼國一海之中風勢如此又可異

開寶寺試國學進士景徳寺又爲別試所旣開院以車營務驢車數十量載試卷赴禮部架閣數日方畢所落人數可知也

十月四日禮部試饒州進士朱天申年十二念周易尙書毛詩周禮禮記孝經論語孟子揚子老子凡十經各有一百通前日所試童子天錫之再從兄也亦召至睿思殿賜五經出身

以給事中韓忠彥爲禮部尙書以左司郎中錢勰爲中書舍人以吏部郎中範百祿爲起居郎以直集賢院滿中行爲左司郎中以太常丞呂希績爲吏部員外郎世言市井市防未曉其義如何因讀風俗通曰市亦謂之市井言人至市有鬻賣者當於井上洗濯令香潔然後【闕】市或曰古者二十畝爲井田因井爲市故云又市中空地謂之防顏師古乃云凡言市井者市交易之處井共汲之所總而言之也

余嘗見樞密都承防張誠一說昔年使北國因問耶律蕭姓所起彼人云昔天皇王問大臣云自古帝王英武爲誰邪其大臣對曰莫如漢髙祖又問將相勲臣孰爲優對以蕭何天皇王遂姓耶律氏譯云劉也其後亦錫姓蕭氏歐陽少師作五代史乃曰天皇王阿保機以其所居撗帳地名爲姓

世裏世裏譯者謂邪律昔蕭翰爲契丹大族其號阿鉢本無姓氏李松爲制姓名曰蕭翰於是姓蕭二者不知孰是也

世謂胡餅者釋名云以胡麻著之也前趙錄曰石季龍諱胡攺胡餅曰麻餅今俗字增食非也齊書曰永明九年詔太廟四時薦面起餅豈今之蒸餅邪

二十七日禮部試撫州進士黃居仁年十二誦尙書毛詩並正義禮記周禮孝經孟子老子及太經凡九經合七十五通又試論語大義三道文理稍通勑賜五經出身閤門送袍笏至禮部給賜焉

太師潞公歸開封府推官趙君錫作小詩二十篇紀恩寵以送行其尢爲人傳誦者有若樂人都用教坊家席上羣公換口誇內裏宣來蕉葉盞禦前賜出縷金花全上才初佳句傳中官寫得便聞天聖人含笑搜尋了依韻當時賜和篇西苑重排餞會時新篇禦制降彤墀明朝上已無公事赴宴臣寮總進詩𨿽王建宮辭無以過此也

十一月職方員外郎黃莘出知汝州以祕書省著作佐郎邢恕守職方員外郎以司門員外郎呂升卿爲兵部員外郎以祕書丞陳宗古爲司門郎中又以曽肇爲戶部郎中

十二月司勲郎中穆珣出知潤州以彭次云爲司勲員外郎以左司員外郎路昌衡爲江淮發運副使以中散大夫李之純爲右司郎中

急告寧皆休假名也釋名曰急及也言切之使相逮及也李斐漢書曰告請也言請休謁也寧安也吉曰告凶曰寧又曰休沐漢律吏五日得一休沐言休息以洗沐也

禮部投納試卷因國學至天下所解進士者諸科赴省試者約六千人辭場之盛未有今日之比也

昔年有一大臣畱守北京方暑至上闗因得詩句云河上荷花何處好坐上幕客河朔人也應聲對云市中柿子是誰甜諸官莫不爲之恐悚而大臣終不見怒也

文昌雜錄卷五

欽定四庫全書

文昌雜錄卷六

宋龎元英撰

元丰乙丑正月以司勲員外郎彭次云爲郎中

開寶寺爲禮部貢院二月十八日火凡本部貢牋與夫所考試卷須臾灰燼略無遺者自正月九日鏁院方定二十八日奏號至是火詔以太學爲貢院再令引試前此未有也

元丰六年癸亥大慶殿元會初設五輅於廷除夜三更大風自北木拔幕屋壊新玉輅右輪入池數尺玉飾皆碎觀者莫不駭愕八年正月二日先帝不豫二月五日遽宣遺制方悟爲變之兆也

二月二十七日內出白麻丞相而下進官一等是日麻案在宗政殿門百官素服序班於門外南北相向通事舍人宣麻於正東西向示變禮也

元丰八年春太史奏熒惑守心是時太淸宮道士王太初奏章於太一宮眞室殿之中壇回云至九天門下有傳上章之命者曰已付南陵使者告行太初因敬問曰南陵使者謂誰答云見守心者是也已而又拜章於壇上回云復有傳上帝之命者云已再付南陵使者依命告行自此京師大火焚廬舍開寶寺爲甚未幾宮車晏駕太初方敢傳此事於人間也余昨充北朝賀同天節接伴使三月五日至深州安平縣前一夕大風是日寒甚雪深數尺林木多折至雄州泣覩遺制河朔人言𨿽極寒暮春未嘗有此異也

度支員外郎陳向權兼京西轉運使以修奉山陵增員也事畢如故云

四月以左司郎中範子奇爲直龍圖閤河北轉運使以右司員外郎範純粹爲直龍圖閤京東轉運使以吏部員外郎劉奉世爲京西北路提防刑獄以戶部郎中劉理爲京西轉運副使以金部郎中端彥爲利州路轉運副使以都官郎中葉溫叟爲秦鳳路提防刑獄又以右司郎中李之純爲太僕卿以吏部郎中胡宗愈爲右司郎中以工部員外郎髙遵惠爲左司員外郎以職方員外郎邢恕爲右司員外郎以知滑州劉摯新知信陽張汝賢並爲吏部郎中以潞州韓宗道爲戶部郎中以京西北路提防刑獄梁燾爲工部郎中以知密州範諤考功員外郎呂和卿並爲金部員外郎以太常博士盛陶爲考功員外郎以祕書省校書郎葉祖合爲職方員外郎以閤門通事舍人文貽慶爲都官員外郎

五月左僕射王公薨以右僕射蔡公確爲左僕射以知樞宻院事韓公縝爲右僕射又以戶部尙書王存爲兵部尙書以翰林學士曽布爲戶部尙書以兵部侍郎許將爲龍圖閣直學士知成都府以吏部員外郎文及爲直龍圖閤直陜州以戶部郎中曽肇爲吏部郎以考功員外郎王子韶水部員外郎王諤並爲郎中

六月以通判潁昌府範純禮爲戶部郎中以右司諫蹇序辰爲司封員外郎

左僕射王公珪己未七月初九日主知樞宻院韓公縝同申月日皆同惟時差異五月十八日王公薨後數日韓公拜右僕射陰陽家之說果可信邪

余奉使至雄州五月二十二日次白溝驛是日晚雨雹其大如拳屋瓦多碎彼人云嵗常如此尢有甚於此者目所未覩也

司馬公光拜門下侍郎辭避甚確累遣禦藥院近侍召受告身只日特垂簾促令告謝押赴門下歸卽歸私第又遣入內都都知張茂則宣召供職國朝故事惟宰相或間遣禦藥院近臣傳防都知累朝未嘗遣也召受告身雙日特開延和又遣都都知宣召皆非舊例防禮之隆今昔絕擬

北人謂住坐處曰捺鉢四時皆然如春捺鉢之類是也不曉其義近者彼國中書舍人王師儒來修祭尊余充接伴使因以問師儒答云是契丹家語猶言行在也七月以資政殿大學士呂公著爲左丞自王安禮罷左丞久闕至此方有除授

初五日詣南郊請大行皇帝尊諡曰英文烈武聖孝廟曰神宗三省給諫侍郎已上學士待制禦史中丞宗室正任團練使寺監長寄祿中散大夫已上並預焉七月十六日太皇太后生辰上節名曰坤成有司檢討故事北朝當遣使人幹興元年章獻太后垂簾各遣生辰使人亦曽致書嘉祐二年北朝國母聽政眞宗之妻於仁宗皇帝爲弟婦卽難通問是時每遣國信使卽致書洪基云請侍次聞達其回書亦洪基傳達母后之辭使者到彼國卽洪基殿通書母后殿傳達遣使之語及致禮物當時以謂得禮今洪基英宗皇帝之弟也於太皇太后亦難通問朝廷方采用嘉祐故事無以易焉

十四日北朝祭奠弔慰使副各素服詣皇儀殿行禮旣畢百官立班殿門外進召奉慰云

以戶部侍郎李定爲龍圖閣直學士知靑州以寶文閣待制吳雍爲戶部侍郎

梁沈約有修竹彈甘蕉文其略曰渭川長兼淇園貞幹臣修竹稽首言切尋姑蘇臺前甘蕉一叢宿漸云露荏苒嵗月今月某日有臺西階澤蘭萱艸到園同防自稱今月某日巫岫斂云秦樓開照幹光宏普罔幽不矚而甘蕉攢莖布影獨見鄣蔽𨿽處臺隅遂同幽谷臣謂偏辭難信敢察以情登攝甘蕉左近杜若江蘺依源辧覆兩艸各處異列同欵旣有證據差非風聞妨賢敗政孰過於此而不除戮憲章安用請以見事徙根翦葉斥出臺外庶懲彼將來謝此眾屈歷觀自昔文集未嘗有類此制者𨿽曰新奇蓋亦有所寓托也

朝廷承五代之名式未正文徳殿東西有上閤門而無上閤按大唐宣政殿周之中朝也是謂正衙紫宸殿直其北是謂上閤蓋自晉太極殿有東西閤天子坐以聽政閤之名起於此方唐盛時立仗於宣政天子坐紫宸而金吾殿中細仗自東西上閤門入謂之喚仗今文徳殿唐宣政正衙也而垂拱直其北紫宸乃在東偏文徳殿東西但有上閤二門未審以何殿爲上閤謂宜參詳典故正上閤之名以復有唐盛事焉

以知蔡州黃好謙爲駕部郎中劉摯爲祕書少監以都官郎中蒲宗閔爲利州路轉運副使以知明州馬珫爲都官郎中以左司郎中胡宗愈爲起居郎以右司員外郎邢恕爲起居舍人以吏部郎中張汝賢爲右郎中元丰八年七月禦史臺班簿銀靑光祿大夫二員光祿大夫二員正議大夫六員通議大夫九員大中大夫四員中大夫六十員朝散大夫七十三員朝奏大夫八十七員朝請郎一百二十一員朝散郎二百一十四員朝奉郎二百八十四員承議郎三百六十七員奉議郎四百八十九員通直郎二百三十五員分司官四十員宣徳郎二百三十八員宣義郎一百一十四員承事郎一百三員承奉郎一百五十七員承務郎一百一員內外共一千八百餘員近者登極覃防各有遷攺其多如此然舊數亦依約可見也

史記季布傳楚人曹丘生招權顧金錢事貴人趙同等漢書同作談司馬遷以父名故攺之今人與父同名者攺曰同爲是也

唐慈恩題名按劉公嘉話錄起自進士張莒於長安慈恩寺閒逰題其姓名於防下後書之於板遂爲故事本朝進士題名皆刻石於相國興國兩寺亦慈恩之比也梁四公子一人姓【音擕】名闖【萬禁反】孫原人一人姓防【音萬】名傑【音傑】天齊人一人姓防【音蜀】名【音湍】浩人一人姓仉【音掌】名防五阮人昭明太子曰出揚雄蜀記闖出公羊傳防出世本字亦作簡出三齊記傑出竹書紀年防出索緯隴西人物志出世本及廣雅仉出太乙符防出史記孫原僰山名浩洮湟之間二水名五阮雁門也浩音告音門今俗呼爲閤門河蓋疾言之告爲閣耳

吏部西選一曰尙書左選京朝官三千餘員二曰尙書右選大使臣一千九百餘員三曰侍郎左選幕職令錄判司簿尉四千餘員四曰侍郎右選小使臣一萬三十餘員四選除非次闕外例多待闕及二年者員多闕少之也

唐制天子坐朝宮人引至殿上故杜甫詩云戶外昭容紫袖垂雙瞻禦坐引朝儀天祐二年十二月詔曰宮妃女職本備內任今後每遇延英坐日只令小黃門祗引從宮人不得出內自此始罷也

今三省官諫議大夫司諫正言郎中方出入重戴蓋昔者門下中書省自侍郎常侍給捨諫議至起居遺補尙書省自尙書丞郎至正郎皆重戴是爲淸望官惟員外郎不得預此禦史臺至今自中丞監察皆重戴獨此爲是耳三省皆非故事也

周顯徳六年髙麗遣使獻別敍孝經一卷越五孝經新義八卷皇靈孝經一卷孝經雌圖三卷別敍者記孔子所生及弟子從學之事新義者以越王爲問目釋疏文之義皇靈者止說延年避災之事及符文乃道書也雌圖者止說日之環暈星之彗孛亦非奇書熈寧中王徽病詔醫官馬世長往治之歸得東觀漢記七冊彼亦自無完本然俗好經書至於庶賤之家各於衢路造大屋謂之局堂子弟晝夜誦讀云

建隆三年班簿計二百二十四員南班在內元丰八年止階官計二千八百餘員然建隆時兩省凡二十七人蓋不専職本務分涖中外之任焉

神皇帝靈駕發引自福寜出垂拱殿由西上閤門文徳殿端禮門出右升龍門至徳門而不由大慶殿平日輦路旣吉仗卽日東還到闕虞主自右掖門入由右長慶嘉肅銀臺承天門至集英殿奉安列聖故事也中書舍人禮上有押角尙書八坐丞郎初拜並集都坐交禮遷又解交六典載蘊位動位皆未詳其義以俟知者

押角解交已檢獲載後篇

梁均王晉天福中始故妃張氏獨存考功員外商鵬爲志文曰七月有期不見望陵之妾九疑無色空餘泣竹之妃後唐武皇師還渭北不獲入覲幙客李龔吉作違離表云穴禽有翼聽舜樂以猶來天路無梯望堯云而不到五代之季工翰墨者無以過此也

文昌雜錄卷六

文昌雜錄補遺

余記中書舍人禮上押角未詳何義按唐裴坦傳載令狐綯薦坦爲知制誥裴休持不可不能奪故事舍人初詣省視事四丞相送之施一榻堂上壓角而坐坦見休重愧謝休咈然曰此令狐丞相之舉休何力顧左右索肩輿出宋次道乃曰舍人上事必設紫褥於廷面北拜防閤長立褥之東北隅謂之壓角宋丞相作掖垣叢志亦不解其事未知何者爲是

唐國子祭酒李涪作刋誤云兩省官上事日宰相臨焉上事者設牀幾面南而坐判三道案宰相別施一牀連上事官南坐於四隅謂之押角自常侍已下以南爲上差牙相承實乖禮敬何不爲丞相設位於眾官之南常侍諫議給事舍人循次而坐於丞相之下尊卑有序足以爲儀由此觀之不獨中書舍人凡兩省官禮上宰相皆壓角也至五代馮道爲宰相判狀尾罷之應自此閤長立於柬北隅猶謂之押角如宋次道所記也

又五代防要晉天福五年三月勅中書門下五品已上於兩省上事宰臣押角之禮宜廢

余又記後唐同光三年洛京積善坊得古文錢曰得一元寶順天元寶史不載何代鑄此錢近見朝士王【禦名】儀家有錢氏錢譜云史思明再防洛陽鑄得一錢賊黨以謂得一非佳號乃攺順天蓋史思明所鑄錢也

余前記尙書省初拜並集都坐交禮遷又攺交未詳其略曰漢制八坐及丞郎初拜官並集都坐交僕射八坐也又無不答之文又東宮舊事曰太子至承華門設位拜二傅二傅交禮畢不復登車又後漢養老儀天子與五更於門屏交禮卽答拜詳此並以對拜爲交禮遷日又集對拜而去謂之解交也

余前記唐諌議遺補在左右省而劉禹錫送令狐博士詩云諫院過時榮棣萼已有諌院之名何哉按防要貞元中薛元輿爲諌議大夫奏云諌官所上封章事皆機密每進一封兩省印署凡有封奏人且先知請別鑄諌院印庶免漏泄乃知諌院之名舊矣

文昌雜錄防

余自壬戊五月入省至乙丑八月罷每有所聞見私用編錄嵗月寖久不覺滋多官在儀曹粗記故事今雜爲六卷名曰文昌雜錄或有謬誤覽者爲校正焉南安龎元英題

