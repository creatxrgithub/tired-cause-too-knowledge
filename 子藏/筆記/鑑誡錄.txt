

欽定四庫全書

子部十二

鑑戒錄

小說家一【雜事之屬】提要

【臣】等謹案鑑戒錄十卷蜀何光逺撰光逺字輝夫東海人孟昶廣政初官普川軍事判官其書多記唐及五代間事而蜀事爲多皆近俳諧之言各以三字標題凡六十六則趙希弁讀書後志以爲輯唐以來君臣事迹可爲世鑑者似未覩其書因其名而臆說也舊本前有劉曦度序亦見希弁志宋史藝文志遂以劉曦度鑑戒錄三卷何光逺鑑戒錄三卷分爲二書益舛誤矣書中間有夾注如判木夾一條云此答本夾書元是胡曾與路巖相公鎭蜀日修之非爲髙駢相公也何光逺悞述危亂黜一條云據禪月詩集中此詩自哭涪州張侍郎非張拾遺何光逺錯舉證也四公防一條云此篇元在本事詩中敍說甚詳何光逺重取論說又加攺易非也皆駁正光逺之說不知出自何人此本析爲十卷有朱彛尊防稱從項於汴家宋本影寫則猶宋人所分也今觀所記如徐後事一條所載王承防詩後山詩話以爲花蕊夫人作蜀門諷一條所載向瓉嘲蔣鏈師詩南唐近事以爲廬山道士其語大同小異猶可曰聞異詞鑑寃辱一條全剽襲殷蕓小說東方朔辧怪哉虫事【案小說已佚此條見太平廣記四百七十三】已爲附防傳書一條不知水經注有梁孝直事更屬粗疏至逸士諌一條稱昭宗何后於從禽考新唐書后妃列昭宗奔播岐梁后侍膳服無須臾去舊唐書亦云後於塵薄狩之中嘗膳禦侮不離左右安得有畋遊之事且昭宗寄命彊藩不能自保又安能縱後畋遊恆至六十里外殊爲誣誕灌鐵汁一條稱秦宗權本不欲叛乃太山神追其魂以酷刑逼之倡亂是爲盜賊借口尢不可以訓特以其爲五代舊書所載軼事遺文往往可資采掇故仍錄之小說家焉乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

鑑誡錄卷一

後蜀何光逺撰

瑞應防

孟蜀髙祖頃者未臨西川守北京蜀人競以擊拂之間妙絕者於呼頭入爲孟入或云此毬子從太原將來又有工人孟徳預起宮闈上淩霄漢𨿽般輸之妙無以加焉𨿽徳與得之字體不同音亦爲祥矣又王蜀後主元舅徐太師延瓊於錦水應聖橋西創置大第狀若宮室橫亙數坊是時內外皇親宣下悉令暖宅後主亦親幸宴樂移時忽於徐公堂中命筆大書孟字徐𨿽不測其義尋以禦札謝恩至鹹康後主降唐孟祖自北京臨蜀莊宗憂大軍之後制禦事多立宣鑄印離京奔騎赴鎭旣而旌幢屆蜀以統軍興聖太子未歸族令將校攺換宮闈孟祖乃權於徐公之第安下覩紅綃所籠姓字怪問前蜀臣寮對曰此王后主禦札髙祖嘆曰疎狂天子亦預知與吾交代乎是知必有先應者也

誅利口

同光初莊宗滅梁將行大禮蜀遣翰林學士歐陽彬將禮入洛顧太尉逺爲之副焉莊宗復遣李客省嚴銜厥命以通好嚴本辧士也旣而屆蜀亦稱臣焉然於朝對之間舉措輕易及置一笏記廣敍興亡詞防鏗鏘驚駭聞聽蜀之文武卿咸伏其雄洎歸中朝上防取蜀及平蜀之後莊宗命孟祖制臨嚴又於明宗天成得位之初復來臨防孟祖加之禮分賜從容乃言曰我聞利口之覆家辧言之亂刑政故少正夘言僞而辧孔子誅之子今巧言如簧弗矜細行有大罪者五自知之乎子知初與王朝折箭爲誓及其降也復又誅之遂使天道惡盈二國俱滅其罪一也其次平蜀之際先入禁闈取內藏之金珠選宮庭之嬪婇其罪二也頃者詐諭三川減釋兩稅及其得地倍更加徵其罪三也而又誑惑朝廷妄陳利害說三川之形勢剏二鎭之節旄【閬綿】控扼我咽喉覬覦我土宇其罪四也今又來爲監防坐握兵權儭我藩維承我爵位人神豈恕天意恁容爾之再來機亦繆矣其罪五也言訖遂令武士把下階檐嚴亦倉皇失其節操乃叩頭曰嚴之五罪一死宜然願乞殘骨爲洛中之髙祖不聽命劍斬之是時天下咸聞皆稱妙其李嚴於王蜀所置笏記曰臣嚴等言伏自朱溫肆逆運屬昭宗三年痛別於西秦一旦迫遷於東洛誅殘南北焚宮闈𨿽列藩悉是其唐臣無一處不從其僞命由是大唐中興皇帝念髙祖太宗之業倐爾隳張憤朱溫崔之徒同謀篡弒遂乃神機回發心鼎獨然竭滄溟而誓戮鯨鯢芟林莽而決除虎兕十年對壘萬陣交鋒慮久困於生靈乃選挑其死士才過汶水縛王彥章於馬前【時號王鐵槍】旋及夷門斬朱友貞於樓上【梁末主名】劍霜未匣槍雪猶輝段凝領八萬雄師倒戈伏死趙巖知一人應運引領待誅遂使賊將寒心謀夫拱手取乾坤只勞於八日救塗炭遂定於四維備振皇威咸遵帝力今則秦庭貢表兩浙稱臣淮南陳附拜之儀回紇備朝天之禮才安宇宙便息干戈未順梟凶方議除剪豈謂蜀國皇帝柔逺懷邇居安慮危喜帝祚於中興羣妖息滅特遣蘇張之士將追唐蜀之歡吾皇回感於蜀皇國禮逺酧於厚禮臣等叨承元造獲奉皇華載馳得面於彤庭戰汗實深於局地臣等無任感恩荷聖踴躍屏營之至

知機對

長興初孟蜀髙祖與東川董太尉璋初爲睦鄰之知後結姻親之國兵車不間玉帛交馳縱有是非未至深信因請節度副使趙僕射季良持禮至彼探其機宜董與趙有寄托之知懷魏都之舊及節副詐陳衷素董公盡罄血誠旣而西歸備得其事髙祖問曰公度董公作略畢竟如何節副對曰董公爲人豺狼之聲狗鼠之行卒徵暴斂好殺惡生其志剛彊不量人事用兵好勝不達天時余聞豺狼常有野心狗鼠亦無定度卒徵暴斂事急則逃好殺惡生物極則返故曰彊梁者不得其死好勝者必遇其敵此之是也而且朝令夕攺坐喜立憤兵有鬭心將無戰意方令以小謀大獘民惠姦有窺四海之心終作西川之患而又宮中取事語下失機料其訓練兵師完葺珹壘招我將健挫我使臣必行雷電之機不顧山河之誓髙祖聞所敷陳深納其言至長興三年四月二十八日果興狂孽直犯漢州是時髙祖親統全師合戰於蹤橋之野董璋大敗我將軍趙廷隱擒其將元璝董光演等八十餘員奪甲馬五百餘疋斬首一萬獲其九城【梓綿龍劍普果閬蓬渠是也】梓帥與其子光嗣柏膺而奔欲堅故壘爲將王暉斬獻首級遂定方隅明宗遣供奉官李僕射馳騎入以賜髙祖詔曰朕知卿近與逆賊董璋小間交兵已勑軍前俾其掎角髙祖復請記室李昊修其章奏備陳本末事聞上聽宣示百僚中外咸知莫不驚駭其奏狀曰伏以故東川節度使董璋與臣爲鄰從初不睦常厚誣於表疏每深間於朝廷欲竊兵權來並土宇及審聖聽不惑物論難從臣合此時奮激驍雄誅殛姦宄尋屬陛下翠華外駐黃屋未安捨亦何傷克之不武用是益勞宵旰因議寢停𨿽隱忍以累年且參商而終日其後故臣安重誨時承君寵恣弄國權窺劍外之有萌示寰中之無畏料聖君之意必推亡以固存其如幸臣之言恐怒甲而是與董璋愛以暫合和而不同𨿽玉帛交馳豈心貌之相誠知蘊蓄且務包容儻敢飛颺必當掃殄其董璋至今年四月二十八日暴興兵甲五月一日驟入漢州臣其日先差昭武軍節度兵馬畱後兼左廂步軍都指揮使趙廷隱總領三萬人騎發次新都臣自統領衙內親軍二萬人騎繼之俱列營於彌牟鎭比至三日詰旦結其大陣俟勦元凶其董璋至午時敢領妖徒來當鋒鋭臣則親驅戈甲趙廷隱手奮鼓旗一擊而魚潰鳥離四合而豕分蛇斷斬首一萬餘級執俘八千餘人生擒賊中都指揮使元璝衙內副都指揮使董光演及以下指揮使都頭八十餘員奪下甲馬五百餘疋收獲衣甲器械十萬餘事其餘逆漏之徒尋令搜捉並盡其董璋只與親男衙內都指揮使董光嗣並從騎二人罄馬而奔棄甲而遁撫隻輪而掩泣視亂轍以感哀烏江之死所不遙赤壁之慙顏更厚臣幸以疾雷之勢破其急電之機臣便統領大軍壓背追襲其董璋至四日巳時走入東川至午時有前陵州刺史王暉知窠巢之已傾驗城池之不守梟斬董璋父子首級相次迎獻軍門徑進師徒收下城壘平定一方之眾止於四日之間莫不遐伏皇威戡除鄰穢臣方以自違君命未達臣誠捷音𨿽審其風馳奏疏未遑於羽揷豈謂皇帝陛下才聆動靜遞軫憂勞遄降使臣特頒明詔諭董璋之姦罪勉防臣以削平仍勅軍前俾施掎角並得暗合方略顯應神機更無唇齒之虞永荷股肱之寄所以舉子勾龍逢獻賀捷詩曰唇齒論交嵗月長豈期率意忽顚狂元戎統領三軍戰巨孽奔衝一陣亡莫訝潼江剛入冦都緣錦浦合興王武功蓋世光前後堪向靑編萬古揚

九轉驗【防昌末】

武宗皇帝酷求長生之道訪九轉之丹茅山道士杜元陽制藥旣成白日輕舉弟子馬全眞得殘藥詣京表進上因餌之徧體生瘡髭發俱脫十日而崩此唐實錄隱而不書又梁朝方山道人自號龎九經身長七尺不知年幾百歲每於石室修气經年絕食太祖往往遣使賜乳頭香及茶藥而已忽一日詔入內殿求延生之術龎奏曰夫神仙之法亦因積學而成是須息萬慮於人間棲一身於巖穴與天地合徳與鳥獸同羣斷其喜怒悲哀去其滋味淫欲然後存神養气辟穀休糧欲究還丹審窮爻象故曰內眞外應其丹自來而又功滿三千方得羽化今陛下身居九有心役萬幾孽毒三軍誅殘百姓怨滿天下恩虧一家豈同軒居淸靜自化鼎湖上升者哉太祖怒曰知卿是龎勛本身朕欲問卿行止何得妄議難易非斥朕乎龎度太祖言深慮遭其誅責復奏曰臣有靈丹可延九五之數儻放臣棲隱卽敢進之上復笑曰朕不希白日上升只希更得三五十年在位是朕願也龎乃於肘後解一靑瓢子取金丹二粒進曰望陛下淸素守眞百日方可餌之不然者疢惡耳上旣深信龎得歸山後帝久患石淋忽宣至服藥後眉髮立墮頭背生癰及至彌畱爲穎王所殺乃知九轉悞非一君其次諸侯遇之死者無數非丹有損而人不知或曰武宗因坼寺患癩而崩實庸說也

金統事

僖宗乾符中靖陵雨血三日丹鳯樓前赤蟻黃蟻聚鬭七日掃盡復生己亥嵗天防血流大地俱赤是夜長虹貫斗星奔西南明年黃冦犯闕翠華奔幸之兆也辛丑年黃巢在京尙讓爲相攺乾符之號爲金統元年見在百司並令仍舊忽一日有人潛書七言四韻帖在都堂南門譏諷頗深僞相大怒應堂門子及省院官並令剜眼倒懸以令三省又奏請宣下諸軍大隊內收得文官令吟詩者宜令就營屏除如只是識字者宜令將內役使是時京城內外殺戮三千餘人百司驚惶皆至逃竄其七言詩四韻詩曰自從大駕去奔西貴落深坑賤出泥邑號盡封元諒母郡君變作士和妻扶犂黒手翻持笏食肉朱唇卻喫惟有一般平不得南山依舊與天齊

走車駕

昭宗之代岐王茂貞【本姓宋昭宗賜姓號曰西府太子】華州韓建邠州王行瑜等始爲亂階焚宮闈動搖四海斬刈百官是時駕幸三峯拋離九廟諸侯悉罷職貢各養彊兵天復初車駕走幸石門絕糧數日左街沙門懷寶進蕎面燒餅奉宣賜紫宮人楊舞頭【失其名】進裛淚手帕子奉宣加楚國夫人二年岐州天雨蕎麥人收食之悉遭疫癘是嵗雷劈牛馬頻擾宮城拔出街西古槐下殿東鴟吻故昭宗禦制詩曰只解劈牛兼劈不能誅惡復誅凶三年梁太祖將迎大駕之前岐山二菩薩身中自然有箭老廟土人移步神馬夜嘶後昭宗有困守岐陽迫遷東洛之兆也初拾遺張道古貢五危二亂表黜居於蜀後聞駕走西岐又遷東洛皆契五危之事悉歸二亂之源因吟一章上蜀王八丈詩曰封章才達冕旒前黜詔俄離玉座端二亂豈由明主用五危終被佞臣彈西巡鳯府非爲固東播鑾輿卒未安諫疏至今如可在誰能更與讀書看

鑑誡錄卷一

欽定四庫全書

鑑誡錄卷二

後蜀何光逺撰

禦賜名

朱太祖統四鎭除中令日名溫與崔相國連搆大事崔每奏太祖忠赤委之闗東國無患矣昭宗遽勅太祖攺名全忠議者曰全字人王也又在中心甚不可也近臣亦奏上方悔焉勅命旣行追之勿及後果有大梁王帝之號是時四分天下其在中心乃賜名之應也

逸士諌

天復中昭宗播岐時梁太祖與秦王茂貞羽檄交馳欲迎車駕何皇后【東川人】恃其深寵不顧阽危酷好畋遊放防於兩捨之外【傳三十里爲一捨】踐蹋苗稼百里飛埃有成州同谷山逸人戴一巨笠跨一靑牛琴袋酒壺俱在牛上因稱同穀子不顯姓名直詣行朝上書二卷論十代興亡之事敍四方理亂之源帝覽其書數日減膳宣王驃騎數賜之酒食審彼賢愚同穀子惟吟太康失政之詩又說褒姒惑君之事何皇后慮失恩防潛令秦王誅之其事未行預已奔去後梁太祖舉四鎭之眾迫脇岐城大駕無依遂遷東洛議者以君王失政妃後禽荒逸士上書采而不用時將盡矣天使其然同穀子詠五子之歌詩曰惟固本自安寧臨下常須馭朽驚何事十旬遊不返禍胎從此構殷兵又曰酒色聲禽號四荒那堪峻宇又雕墻靜思今古爲君者未或因玆不滅亡又曰惟彼陶唐有冀方少年都不解思量如今算得當時事首爲盤遊亂紀綱又曰明明我祖萬君典則貽將示子孫惆悵太康荒墜後覆宗絕祀滅其門又曰仇讎萬姓遂無依顏厚何曾解忸怩五子旣歌已失一場前事悔難追

判木夾

西山八國夐古已來爲中國西南之患也自蜀武侯擒縱之後方通誠款唐鮮於仲通將領博海等軍六萬眾歿於王之謀遂致姚蜑生心數侵黎巂良由非才也近又李福尙書鎭西川牛叢爲貳車日南蠻直犯梓潼役陶匠二十萬燒塼欲塞劍門蜀有五丈天王者寶歷中所置也是時見大僧形於錦城之內蠻人百萬之眾悉皆奔竄後髙相公駢統臨益部兼號徵南蠻陬聞名預自屏迹矣然時飛一木夾其中惟誇兵革犀象欲借綿錦之江飲馬濯足而已髙相公於是經營版築置防城勇士八千命胡記室曾以檄破之仍判回木夾胡曾之檄天下稱爲奇絕其辭云欲慕平交妄稀抗禮何異持衡秤地舉尺量天又答云越巂新州牂牁故地不在周封之內非居禹迹之中曩日邊將邀勛妄圖吞並得之如手加駢拇失之若頷去贅癅九牛之落一毛六馬之亡半毳何足諭哉是以南蠻議曰成都近有良將未可圖焉於是烽燧無虞誠款繼至髙公稍恃功業似致驕矜凡剏規模有劉焉李特之志朝廷議奏遂除江陵復自江陵遷於淮海首冠諸侯有唐以來可謂英雄者矣判木夾云辭天出塞陣雲空霧捲霞開萬里通親受虎符安宇宙誓將龍劍定英雄殘霜敢冒髙懸日秋葉爭禁大段風爲報南蠻須屏迹不同蜀將武侯公破木夾云牒前件木夾萬里離南一別至北開緘捧讀辭藻煥然奬飾過多欣慰何極實以乍同邊鎭才到藩籬且按此朝之舊儀未委彼國之新制不知詔惟認苴咩尙呼南詔之佳名豈見大朝之美號要從微耗且是所宜伏承驛信王化風行君徳云被雕題屈竦鴃舌折腰卉服來庭毳裘入貢蓋以深明豹略精究龍韜波伏西天艸偃南土者然侵軼我華夏無乃不可乎將爲我皇帝有所負於彼邊臣有所負於彼國慮彼直我曲獲罪於天是陳木夾申懷用貯榮報及披回示已見事根止於囚系使人放歸彼國始乎小怨終此深仇吞噬我朗寧防劉我交趾取我越巂犯我益州若報東門何乃再四夫物居中者尊也處外者卑也是以眾星拱之北辰百谷趨之東海天地尙不能違而況於人乎我國家居天之心宅地之腹四方八表莫不輻輳亦猶北辰之與東海也誠知土地山河歸於有徳𨿽云有徳亦須相時茍無其時安可妄動明公博識多聞豈不見仲尼乎仲尼之聖逾堯舜顏子之賢過祖龍沛令萬萬無立錐之地者蓋無其時也適使仲尼生於秦時乘胡亥之亂用顏回閔損爲宰相子路冉有領將軍子貢宰我充行人子夏言偃典書檄𨿽六合鼎沸可期月而定也當此之時劉項只可比肩韓彭不過一將耳聖人𨿽有帝天下之徳而無帝天下之時終不妄動及子路使門人爲臣以爲欺天乎及自嘆曰鳯鳥不至河不出圖吾已矣夫止於負手曳杖逍遙倚門告終而已王莽不識天時苻堅不知歷數妄恃彊富爭先乾坤莽以百萬鋭師來襲後漢光武以五千之眾破於昆陽苻以六十萬精兵摧於東晉謝以八千之卒敗於壽春豈不爲欺天罔地所致者也國富兵彊何足恃也周主杖箠於岐山漢祖脫褐於泗水我髙祖起自隴州蓋明公只知其一未知其二見其形未見其理也今與明公陳之望審參焉昔周王承公劉之徳遇殷紂之暴刳剔孕婦塗炭生靈剖賢人之心斮朝涉之脛三分天下而二歸周文王率諸侯而朝之至於武王觀兵孟津八百諸侯不期而會尙曰彼有人焉未可圖也退歸修徳觀乎聖人去就豈容易者哉及微子去比干剖箕子奴民不聊生皇天厭之國人棄之武王方援旗誓眾一舉而滅紂者蓋天奪殷而與周也我皇方旰食宵衣肩堯踵舜父事三老兄友百僚推赤心於比干腹中懸白日於微子頭上諸侯合徳百姓歡心縱天下有人聖如周王家有姬旦戶生呂望者乎漢祖承帝堯之徳遇秦王無道並吞六國恃宇宙一家焚燒詩書坑滅賢哲築長城於紫塞造阿房於皇州鬼母哭蛇人臣指鹿民不聊生皇天厭之國人棄之是以陳勝一呼天下響應漢祖西入五星都聚者蓋天奪秦而與漢也我皇帝方崇詩書任賢哲卑宮室防黔黎野無歌鳯之人朝有問牛之傑縱天下有人英如漢祖家有韓信戶生張良者乎我髙祖承元元之徳遇隋煬帝荒淫徭役不常徵斂無度竭生民財產爲巡幸之資糧虎噬羣賢猱烝庻母浮沈遼海旣鑿汴河今年東徵明年西伐民不聊生皇天厭之國人棄之是以我髙祖應天順地奄有四海者蓋天奪隋而與唐也我皇帝方淡薄聲色杜絕巡遊夢卜宰輔倚注藩屏思成垂拱惡習干戈皇天方贊國人可歡縱天下有人雄如唐祖家有敬徳戶生齡者乎而況越巂新州牂牁故地不在周封之內非居禹迹之先曩日邊將邀勛妄圖吞並得之如手加駢拇失之若頷去贅癅九牛之落一毛六馬之亡半毳何足諭哉僕𨿽自絳紗素耽黃石旣探師律因識兵機奉詔塡壓三巴撫安百姓思惇禮樂恥用干戈每傷虞芮之爭田永念姬周之讓路旣不獲巳卽須訓戎且蜀地濶數千里郡列五十城戶口至多士卒之眾可以揮汗成雨吐气成云蓋緣從前元戎皆是儒者有昩見幾而作但守升平之元規𨿽分常憂不教民戰是以彼國得以深入無備故也僕示之以三令教之以八陣鼔聲而進鉦動而退甘與之共苦與之均義等塤篪情由瓜閱禮樂而惇詩書務耕桑而聚谷帛使家藏甲冑戶貯干戈賞罰並行公私共貫旣識三略便可七擒不惟喝倒不周亦可擘開太華況彼國自長慶以來騒擾益部殺人之父孤人之母掠人之妻鰥人之室焚人之廬舍使人暴露剪人之桑麻使人寒凍蜀人怨恨痛入骨髓僕乘其眾怒之勢示其報怨之門況抱雞搏貍不由人教乳犬敵虎自是物情旣仗宗廟之威靈兼統華夏之精鋭若乘流縱棹下阪推車豈勞力哉僕官是宰衡位當侯伯披堅執鋭𨿽則未嘗濟河焚舟平生所貯彼國將帥之彊弱國之盈虛坐可酌量何煩詢誘且六合之外舟車不及聖人不言彼國在聖人不言之鄕舟車不及之地縱主上英哲人臣俊乂亦猶燭龍銜耀只可照於一方春雷振聲不能過於百里天與不取談何容易夫天有五賊見之者昌彼國縱曉六韜未閒五賊而欲泥封函谷水灌晉陽何其謬哉五賊者夏桀張羅殷湯祝网是以仁而賊不仁也殷紂剖生人周文葬枯骨是以徳而賊不徳也齊國厚徵薄貸魯國厚貸薄徵是以恩而賊不恩也項羽殺義帝漢髙祖舉哀是以義而賊不義也陳後主驕奢隋文帝恭儉是以道而賊不道也能行五賊兼曉六韜方可奪人山河傾人社稷我朝未有五失而彼國徒自陸梁以此推之興亡可鑑何勞逺離廷戶始識安危久習韜鈐方明勝負而妄要姑息不務通和回示荒唐一何乖戾罔念孔顏之知禮翻效莽堅之履車交趾喪亡可知人事新都失律足見天時若望降尊便希抗禮但百谷不趨東海眾星不拱北辰則不可議也茍未如是則不可攺圖昔管仲入周不受上卿之禮蘇武出使無虧中國之儀事有前規固難更易況小不事大春秋所誅若彼直我曲恐招天殃旣彼傲我謙何患神怒見已訓齊士卒調集糗糧或玉露垂槐金風動栁建鼓數里命車指南涉巂弔民渡瀘防獵繼齊魯之夾谷紹秦趙之澠池便是行人豈遺往防皇帝聖防以其前緘奏聞不復多談恐乖忠告謹牒【此答木夾書元是胡曾與路巖相公鎭蜀日修之非爲髙駢相公也何光逺悞述】

傳書

西川髙相公駢版築羅城日遣諸指揮分擘地界開掘古冢取塼甃城獨滄州守禦指揮使姜知古卓旗占得西南肖波塊【若困反蜀人呼老弱爲波墳冢爲塊】其塊卽趙畚相公墳也年代深逺碑文磨滅走腳損斂肖字存焉姜君號令將健俟曉開之是夜二更以來忽聞墓上淸嘯數聲良久有人云防司趙相公遣使送書姜君驚曰旣是聖者送書容某穿靴只使白冥司小何敢當之姜君呼其僕使鋪排淨席焚香於庭匍匐拜迎防心祝曰某負何罪聖者降臨使出曰𨿽顯晦有殊奉命差遣欲陳之懇容面咨祈乃持出一緘展開數幅並無文字使曰但挑燈半滅燈影看之其可見也旣而細視之果見文翰流美徵古述今詞防感傷書盡復有一篇比諷淒惻因召使就席談吐分明自雲姓何名滅沒黃衣束帶骨瘦喙長與姜君對飲數巡對食數味乃贈錢十千退讓再三曰人間重錢陰府何用希皂錢一帖卽當取奉姜君遣僕立買皂錢仍修回狀使倐然不見酒食並已存焉姜君至曉持神使所送到書並詩面聞元戎遽絕諸軍開劚古冢仍差大將往彼祭焉其詩與慕容垂所吟事皆相似王蜀韋文靖莊嘗與著作房鶚悲嘆此詩歷觀史書未之聞也其書曰防司趙畚謹以幽昩致書於守禦指揮端公閤下竊以趙氏之寃搏膺入夢良夫之枉披髮叫天是以有寃必仇無道則見此則流於柱史載自前文如畚者一介遊魂九泉罔象徳不勝享禱不勝人無廟貌於世間遂堙沈於泉壤自天譴使掌冥司𨿽叨正直之官未達聰明之理未嘗以威服眾惟知以禮依人頃在本朝叨爲上相不無濫徳敢有害盈今者伏審渤海髙公令君毀壊墳闕況畚靖居幽府天賜佳城平生無戰伐之仇邂逅起誅夷之骨得不撫銘旌而憤志托觚染以申懷伏希端公俛念無依迥垂有鑑特於方雉免此一壞儻全馬鬛之封敢忘龍頭之庇謹吟絕句後幅上聞不勝望徳之至謹白其詩曰我昔勝君昔君今勝我今人生一世事何用苦相侵

耽釋道

裴休相公性慕禪林往往掛衲所生兒女多名師女僧兒潛令嬖妾承事禪師畱其聖種當時士族無不惡之李徳裕相公惟好門往往冠褐修彭祖房中之術求茅君防化之功沙汰緇徒超升術士俱無所就身死朱崖議者以裴李二公累代臺不守諸儒之行各迷二教之宗翻成防污空門妖淫教自莊老之後彭黃已來未有因少女以長生皆向陰丹而損壽蓋夫心之難制气之難防者也至若心中造業身外求眞梁武帝爲寺家奴豈禳困死長孫後號觀音婢【唐長孫皇后小字】難懴產亡所謂善不可不修財不可不捨惑之與黨者非也近以二公之行識者笑焉所以時人譏晉公曰趙氏女皆尼氏女師翁兒卽晉公兒卻教術士難推算胎月分張與阿誰

灌鐵汁

唐末徐州亷使時太師溥忽於公暇設寢夢到太山府君殿前見領出一人云是許州押衙秦宗權府君曰君爲國賊否宗權對曰職小力微慮違天道府君怒曰運數使爾夫何違遂令壯士掠之宗權終云不爲遂呼一將曰取鐵汁來俄頃之間鐵汁旣至有數輩頓宗權坐分其髮以鐵汁自頂門灌其聲爆烈煙焰勃然灌訖又問之宗權大叫反字者三府君遂捨之令時公相見府君謂溥曰異日宗權作亂卿可助之時與秦一齊拜謝之颯然寤焉溥於是以其夢有異書於密室楹上後數年許州差秦宗權持禮而至溥因覩所申入境狀中姓名與往年夢中冥契因厚迎待之從容之間屏去左右問之各符所夢遂引宗權密室楹上觀看所記之事因歃血爲盟後值上蔡爲叛【蔡是許支部】許帥委都押衙劉火頭【失其名】差大將一人往彼安慰火頭遂差宗權充使元戎以爲不可火頭堅有保持宗權旣差行喜遂其志矯其軍制遂滅蔡人卻起狂謀自據城壘時太師發兵三萬徑入蔡州兼助糧儲以副所夢旌旗一舉尅復許田其後宗權兵勢轉彊與梁太祖日有相持數年之間方克擒得太祖遣通引官冦彥卿與語宗權對曰英雄不兩立彼勝則我敗故君子禍至不懼福至不喜公何喜太祖甚嘉其言因檻送上都津致頗厚時太師旣而失利卻歸徐州然常有好道之心接士略無厭倦忽一日有一道士姓郭名端直詣公衙自云亥州而至溥延迎數日問有何求端曰知君道情故來相謁溥曰本非好道別有愚誠蓋緣所據藩方封圻不逺養兵數萬闕少贍軍欲求利術一門以俾帑藏端曰道在其中矣遂索一鐵杵杵至可重三十餘斤端於衣帶間取藥一粟許碾碎以酒調之塗於兩頭以大火百斤已來鍛之自午至申水沃取出其杵一頭則藥色如麗水一頭則如雪色中心五寸以來宛然是鐵溥甚忻訝敬爲上仙端遂請朱砂一斤泥鑪以大片丹藥令太師自看火約一月而成端才請命一賓相伴出市飲酒溥乃差藥院官元邵南賫其酒價朝夕隨之端飲百杯邵南只飲十盞至夜酩酊所在宿焉端謂邵南曰我與爾開其酒戶匪惟飲酒兼益壽齡邵南因餌其丹逐日陪奉飲至五十餘盞所患疝气亦痊端至一月歸衙開鑪取藥結成一塊香气馥人透掌光明如紅玉之狀謂溥曰此藥所須在意號曰太一丹砂知太師不住人間遂來救防溥但悲感而已卻未知救防因由忽見一猧兒遂敲藥少許搵餅與食其犬須臾之間化爲烈焰一團騰空而去是嵗梁太祖舉四鎭之眾攻伐其城堅守數旬闕乏糧料端與時公一宅骨肉二百餘口俱上燕子樓元邵南亦欲隨之端不令上樓謂邵南曰子未合登此須臾樓中火發紅焱亙天色若紅蜺段段飛去及至火歇灰燼亦無軍民異之謂之火解也燕子樓至今存焉元邵南𨿽不得上樓顏色轉少行如奔馬終日醺酣邵南至梁帝之時猶在翰林院只應其時年九十後亦不知存亡

前定錄

梁太祖篡位之初宰臣薛貽矩自禦史大夫百日拜相性懷忠正臨事端明公事之間每加寛憫太祖忽因入閤怪之曰卿爲天子郎官何得不親政事薛奏曰臣少年之時曾任封丘主簿在官之日嘗與僧悟因相知每日公暇之時便到其院此僧預知臣至先在院門等臣以是殷勤直至三年考滿替人將至或一日其僧不出院內臣怒僧世情以言責問僧云今日實不知簿公訪及有闕迎門臣因問每日又何知之僧曰每日微僧齋後略睡便有神人報云薛相公來微僧倉忙驚起披掛出院迎待果是簿公臨門今日神人不來相報有悞迎接非是世情臣遂請僧結壇特念乞其警戒其僧果見神人相報云薛主簿爲曲斷公事一件取錢五緡卻不得宰相也若正其公事卻還其錢卽可牽復不然者無計矣僧因報臣警戒遂省其匪尋便還錢攺正公事其神人果又報僧曰薛公名字在宰相夾中臣自後不敢欺公每事審細大凡公事豈宜造次而行太祖眷知通州悅其所奏賜金百兩尋加吏部尙書後扈從太祖鑾輿自洛還汴熒惑三犯上相得疾而薨是知悟因名亦前定矣

鑑誡錄卷二

欽定四庫全書

鑑誡錄卷三

後蜀何光逺撰

語忌誡

劉仁遇嘗與梁太祖葉戲一日或過充盈仁遇行伍出身語多方拙謂太祖曰得則洪溝太祖應之曰縱得未可時太祖方據四鎭仁遇復在偏裨𨿽是親家【復王太嶽】太祖竟爲語忌後太祖一居南面仁遇久在西班累乞一藩終不兪允旣而年邁寢疾在牀新婦屢有奏聞太祖猶徵語忌至於悲泣哀告方除兗州未及赴官疾殛而卒是知凡事爲誡寧不書紳而記之乎

餌長虹

孟蜀侯侍中本溝阪人也防而家貧長爲軍外子弟年方十三嵗困寐於屋檐下是日炎蒸天將大雨有長虹自河飲水【黃河也】俄而貫於童兒之口惟其母見不敢驚之欲窺其變異【侯母可謂賢矣】良久虹自天沒於童兒之口不復出矣母俟其睡覺問其子曰夢中有所覩否對曰適夢入河飲水飽足而歸母聞其言知子必貴後數月有一行腳蜀僧詣門求齋侯母竭力供養僧臨去謂侯母曰女弟子當九九後福合得兒子气力侯母呼其子出請僧相之僧視之曰此兒龍也卽非眞龍乃蛟螭之輩也但離鄕別井直近江海客官方有顯榮又曰此子孽毒當食血肉爲生靈之患常敬信三寶卽得令終言訖而去侯後果自行伍出身至於將領同光三年從興聖太子魏王繼岌收蜀及平蜀之後不隨太子而還無何與陜府節度使康延孝率河中同華等軍爲叛堅守廣漢是時孟髙祖悉發守禦指揮使韓徳遇本州都指揮使李仁罕等破之活擒康延孝表送駕前侯亦面縛麾下髙祖赦罪至領親軍軍令威嚴頗有聲譽及髙祖南面自眉州刺史節度夔州復自江寧遷於黔府一州二鎭皆近大江果至崇官酷信三寶徧於禪院開轉藏經然於理務之間孽毒之甚廣興第宅竟獲善終是知蜀僧所言其不謬矣

落韻貶

戶部李侍郎如實者本梁朝淸直之士也均王【名友貞】在東宮時李以筆硯佐之及均王卽位不得居密司李常深恨之及見帝黜剝賢良見用姦詐每伺便欲折檻諫之或一日李在帝際帝問李曰卿知天子見誰補之李奏曰人臣所補帝曰朕地據三川位尊九有非天意所補人臣又何補焉李曰太祖出身行伍歷職卑微萬戰千徵九生十死方得節居四鎭位處一人陛下生在深宮長居富貴披承余防嗣守萬方豈知王業艱難人臣共致固須理不忘亂居安思危臨泉履冰責躬省過況吳門彊盛蜀國繁華太原有殺兄之仇秦庭懷國之怨得失頃刻豈是天補者哉若是天補爲君只合自天降下喫天人之食受天人之衣方今血使三軍膿食萬姓自喜天補豈不非陛下如此發言爲覆餗之禍耳上曰憨老漢不足與語耳李卽日有鄭州之拜再宿貶汝州副使至汝州置一臥車子常於車子中安酒一瓢琴一張書數防遣小童十餘人載而入謁長街朗詠觀者笑焉李恨朝廷久無牽復之命裁落韻詩以譏之後入蜀遇孟髙祖之知及開霸初拜戶部侍郎而卒落韻詩曰路傍傷羸牛羸牛身已老兩眼不能開四蹄行欲倒牛曾少壯時歲歲耕田早耕卻春秋田駕車長安道今日領頭穿無人飼水艸喘也不能喘問也沒人問又曰炎蒸不可度執爾生涼風在物成非器於人還有功殷勤九夏內寂寞三秋中想君應有語棄我如秋扇

蜀上醫

昔秦醫在晉知膏肓之病難醫楚療於申辧血气之容是詐其次劉根召不爲無神文摯封人顯彰有術虞少卿洮蜀上上醫也長興初佐蜀董太尉璋久患渇疾遣押衙李彥求醫孟蜀祖遣虞卿而往虞卿旣至董公曰璋之所患經百名醫而無防瘥者何也虞卿對曰君之疾非惟渇漿而似渇士得其多士不勞藥石而自愈矣董公大悅時董公有南面之志虞卿故以此言譏之又曰洮聞天有六气降爲六淫淫生六疾害於六腑六气者陰陽風雨晦明也是以六淫隨焉六疾者寒熱入腹感心也是以六腑隨焉故心爲離宮腎爲水髒晦明勞役百疾生焉大凡視聽至煩皆有所損心煩則亂事煩則變機煩則失兵煩則反五音煩而損耳五色煩而損目滋味煩而生疾男女煩而減壽古者君子莫不誡之君今日有萬思時有萬機樂淫於外女淫於內渇之難療其由此乎虞卿之在東蜀也如處蒲團節食假寂董公疾旣平復於是厚禮歸之乃知蜀上之醫有知稽古者也

妖惑眾

明宗朝有術士楊廷郎者善使神觸物變化是時見者稱爲奇人及就誅夷一無靈異王蜀有楊廷郎叔楊勛者自號僕射能於空中請自然還丹其丹立降又能召九天女后土夫人悉入簾帷經宿而去及折其一足西市斬之藥亦無徴術亦無驗屍骸臭穢觀者笑焉彭州僧號曰醋頭長髭垂髮以功徳燈像衲爲三衣狀若佯狂妖言惑眾蜀之聾俗莫不皈依明徳中故田特進敬金典九隴日辟賈侍禦鶚倅職彭門及權郡事賈本靑社人也爲理公淸性憎佞媚郡縣僚屬視冰霜是時醋頭不敢入境後郡人思共瞻禮詣賈判狀請歸賈亦多才判其狀曰出家長頭未除煩惱爲衣掛像豈敬慈尊面禪室以邪淫發妖言而惑眾妄裁歷數上侮朝廷謾述災殃下迷聾俗況今有漏未證無生將修功徳以爲名積聚私財而作賈但以正人惜事君子含宏未議剪除致玆猖熾所嗟鄙俚競信妖稱列狀詣衙欲希迎請須行嚴令以絕風情付司散帖所由如入界把捉申送到決脊奏聞醋頭知之便越鄰境而去矣

鑑誡錄卷三

欽定四庫全書

鑑誡錄卷四

後蜀何光逺撰

蜀門諷

蔣貽恭本江淮人無媚世之諂有詠人之才全蜀士流莫不畏憚初見則言詞淸楚不稱是非後來則唇吻張皇便分丑美幹忤時相數遭流譴亦慷慨之士也自孟祖霸蜀搜訪遺材蔣亦遇時數見用故言者無罪聞者自防錄之數篇用知鼎味詠蠶詩曰辛勤得繭不盈筐燈下繰絲怨恨長著處不知來處苦但貪衣上綉鴛鴦又詠金剛揚眉鬥目惡精神揑合將來恰似眞剛被時流借拳勢不知身自是泥人詠傴背子曰出得門來背柱天同行難可與差肩若教倚面南牕下恰似箜篌不著又詠安仁宰搗蒜安仁縣令好誅求百姓脂膏滿面流半破磁缸成醋酒死牛腸肚作饅頭長生嵗取飡三頓坐饗朝來犯五甌半醉半醒齊出縣共傷塗炭不勝愁又五門街望有題曰我皇開國十餘年一輩超升炙手歡閒向五門樓下望衙官騎馬使衙官又謝郎中惠茶曰三斤緑茗賜貽恭一種須霑事不同料想肺懷無答處披毛戴角謝郎中詠蝦蟇詩曰坐臥兼行酒一般向人努力太無端欲知自己形骸小試就涔蹄照影看又貽恭住名山日陳情上府主髙太保知柔詩曰名山主簿實堪愁難咬他家大骨頭米納功南錢納府只看江面水東流又蜀有鄭秀才雲從詠人祀聖君詩曰禍福從來豈自由任情淫祀也堪愁拜時何用頻偸眼未必泥人解防頭又行軍司馬向僕射瓚詠乘煙觀蔣鏈師蔣甚偉非婦人之狀怪得蹣跚不上升白雲蹋綻紫雲崩龍腰鳯背猶嫌軟須問麻姑借大鵬又令狐祕書嶠匪惟善禮兼有卒才小小篇章亦多譏調因明慶節散後贈左右西街命服僧詩曰卻羨僧門與道門元年今日紫衣新可憐州縣祈禳事盡向荷衣老卻身又詠有年官健曰六十休論少壯時尉遲功業擬奚爲髙聲念佛尋街者盡是勾停老健兒

斥李珣

賓貢李珣字徳潤本蜀中土生波斯也少小苦心屢稱賓貢所吟詩句往往動人尹校書鶚者錦城煙月之士與李生常爲善友遽因戲遂嘲之李生文章掃地而盡詩曰異域從來重武彊李波斯彊學文章假饒折得東堂桂深恐薫來也不香

許墓靈

左神降於莘【有神人聲似接人】惠王問諸內史曰是何故也對曰國之將興明神降之監其徳也國之將亡神又降之觀其惡也故得神以興亦有以亡王蜀太祖與晉太師暉共爲惡友悉生許下長而貧乏姓名無聞潛攻許昌縣民家事發太祖與晉俱遁武陽【縣名】古墓中是時潁川設無齋防至夜有數人呼墓曰潁川大防得無同行俄聞墓中應之曰蜀王在此不得相隨太祖與晉只聞其說不見其人則莫知蜀王誰是晉謂太祖曰八哥識逺謀大小子所不能及太祖忻然稱讓但懷內喜良久看防回謂墓曰知此有客今將飯三分來內二分獻王一分獻公墓中窸窣似有人承接飯二分各在太祖及晉前𨿽馨香不殊而太祖前品味頗異謂太祖曰只此是禦飯矣二人潛笑旣脫斯難因隨黃巢各爲將領而已矣太祖自利閬舉兵收蜀勛業旣大遂封蜀王晉亦終於太師是知武陽墓通靈先知公王者也

輕薄鑑

前蜀馮大夫涓恃其學富所爲輕薄然於淸苦直諫比諷箴規章奏悉於教化所著文章迥超羣品諸儒稱之爲大手筆矣王太祖問擊掄之戲剏自誰人大夫對曰丘八所置上爲大笑又與相座王司空鍇等小酌巡故字令錯舉一字三呼兩物相似鍇令曰樂樂樂冷淘似餺飥涓曰已已巳驢糞似馬屎合座大咍防獨不笑但仰視長嘯而已凡所舉指譏誚多如此焉太祖爲蜀王時方搆大業賦役增益轉運煩苛百姓困窮無敢言者因太祖生辰大夫獨獻一詩先紀王功後陳生眾太祖曰如卿忠讜寡人王業何憂遂賜黃金十斤以旌禮諫於是經役稍減矣議者以君臣道合黎庶泰來茍非明王何以采納生日謌略云百姓富軍食足百姓足軍民歡爭柰生靈饑且寒吾上有術應不難但令一斗徴一斛自然百姓富於官大夫又著檄龍文大虫牓崄竿歌無非比諷爲世所稱文字繁多不復盡錄崄竿詩雲山險驚摧車水崄怕覆舟柰何平地不肯立沿上百尺髙竿頭我不知爾是人猿復猱教我見爾爲爾長嘆嗟我聞孝子不許國我聞忠臣不憂家爾卽輕命重黃金忠孝全虧徒爾誇常將崄藝悅君目終日貪心媚君祿百尺髙竿百度沿一足參差一家哭崄竿兒聽我語更有崄竿崄於爾解從上處失君恩落向天涯海邊去崄竿兒爾須知崄去欲往宜爾思上得欲下下不得我謂此輩崄於崄竿兒

危亂黜

昭宗之代張拾遺道古因貢五危二亂表敍興廢之事遂黜於蜀時王太祖辟爲安撫判官張所爲古僻不徇時情遂在道江【縣名】賣卜過日及太祖立極每思其賢遣使詔之屢徵不起復上章疏詞防是非帝遂誅之瘞於五墓之地鄭雲叟在華山之間吟詩哭曰曾陳章疏忤昭皇流落西南事可傷豈使諫臣終屈辱直疑天道惡忠良生前賣卜居三蜀死後馳名偏大唐誰是亂來修史者說君須到筆頭忙又西嶽僧貫休哭之曰淸河逝水太怱怱東觀無人失至公天上君恩三載隔鏡中鸞影一時空【妻亦尋卒】塵生苦霧蒼忙外門掩諸孤寂寞中惆悵斯人又如此一聲羌笛滿江風【據禪月詩集中此詩乃哭涪州張侍郎非張拾遺何光逺錯舉證也】

得夫地

王蜀普慈公主出降秦州節度使李中令繼崇卽秦王茂貞之猶子也初王太祖欲興師取天下而計未成因問大夫馮防防對曰臣聞興師者殘兵力虛府庫獘羣畜損弓甲衰桑農虧徳義興詐僞故損國害人莫先於用兵也方今梁王朱全忠霸盛彊據兩京料其先取河東河東梁之敵國也勢不兩立儻一處爲雄率天下之眾一舉西來縱亮重生五丁復出無以泥封大散石鏁劍門今秦庭實蜀之巨屏也去其屏窺見庭館焉莫若與秦王和親稍稍以麻布茗艸給之不傷於大義濟之以小利蜀但訓兵秣馬因敵料彊足可以保大祿於山川固子孫於萬葉潛令公主探其機密窺彼室家俟便攻之一舉而獲可也帝曰甚善是時秦王遣使求親遂以普慈公主而許之於是成其姻好公主出降也小宮一帑之資以爲妝奩服玩之說而導從華麗已逾千里秦王以隴右之地貧薄不產絲麻請西向稱臣希六萬眾春衣之賜太祖又用馮涓之計許之茶布請自備人力而迎秦王大喜率彊丁及驢馬悉遣入蜀搬取其來也載靑鹽紫艸蜀得其厚利焉其去也載白布黃茶秦得麄貨矣每來駐泊周嵗而還閣道﨑嶇江溪壅滯人畜疲乏踣臥道塗是時秦大半不還遂止西來之役李駙馬繼崇久鎭天水與季父秦王常持兩端普慈公主密使閹人宋內侍光嗣絹書封事而達太子備述駙馬常驕矜每多沈湎或淫誅嬖妾或醉害賢良兵力方微民心思亂願歸侍省免死危事達宸聰六宮慟哭太祖遂詐以後薨遣使暫迎公主公主旣至不復歸秦蜀遣大將軍許太師宗播將兵五萬與秦人戰於金沙【地名】秦人大敗於是獲其城邑遂迎駙馬及降無敵王劉知俊並戰俘郭守遷郭守存李彥徳聶璝孫禮陳彥詞毛昌業邵云等五十餘員大將馬三千餘匹兵士九千戶六萬悉歸於蜀至同光三年秦賓後唐蜀遂亡焉【蜀咸康元年是唐同光三年】是充巨屏矣乃知馮君之口信不虛開矣

鑑誡錄卷四

欽定四庫全書

鑑誡錄卷五

後蜀何光逺撰

徐後事

左傳昭公二十六年叔向之母曰子靈之妻殺三大夫【陳禦叔楚襄老申公子靈是三大夫】一君一子【君靈公也一子徵舒】而亡一國兩卿矣【孔寧儀父】可無懲乎吾聞之甚美必有甚惡此春秋爲深誡矣前蜀徐公耕二女美而奇艶初太祖搜求閨色亦不知徐公有女焉徐寫其女眞以惑太祖太祖遂納之各有子焉長曰翊聖太妃生彭王次曰順聖太后生後主後主性多狂率不守宗祧頻嵗省方政歸國母多行教令淫錄重臣頃者姊妺以巡逰勝境爲名恣風月煙花之性駕輜軿於緑野擁金翠於靑山倍役生靈不貲經費凡經過之所宴寢之宮悉有篇章刋於五石自秦漢以來妃後省巡未有富貴如玆之盛者也順聖皇太后題靑城夫人觀云早與元妃慕至元同躋靈嶽訪眞仙當時信有壺中境此日親來洞裏天儀仗影交寥廓外金絲聲掲翠微巓惟慚未致華胥理徒祝升平卜萬年翊聖皇太妃繼曰獲陪翠輦喜殊常同陟仙程豈厭長不羨乘鸞入煙霧此中便是五云鄕順聖又題謁丈人觀先帝聖容云舜帝歸梧野躬來謁聖顏旋登三境路似陟九疑山日照堆嵐迥雲橫積翠閒期修封禪禮方俟再躋攀翊聖繼曰共謁禦容儀還同在禁闈笙簧宣寶殿防仗耀金徽淸淚沾羅袂紅霞拂繡衣九疑山水逺無路繼湘妃順聖又題元都觀云千尋緑嶂交流後登晀因知眾嶽低瀑布迸舂靑石碎輪菌橫剪翠峯齊步粘苔蘚龍橋滑目閉煙嵐鳥徑迷莫道穹天無路到此山便是碧雲梯翊聖和曰登尋丹壑到元都接日紅霞照座隅卽向周回巖上看似聞曾進畫圖無順聖又題金華宮云再到金華頂元都訪道回云披分景象黛斂顯樓臺雨滌前山淨嵐吹去路開翠屏夾流水何必羨蓬萊翊聖繼曰蒼煙紅霧撲人衣宿露沾苔石徑危風巧解吹松外岫蝶嬌頻采臉邊脂同尋僻境思攜手暗指遙山學畫眉好把身心淸淨處角冠霞帔事希夷順聖又題丹景山至徳寺云周回雲水遊丹景因與眞妃眺上方晴日曉升金照耀寒泉夜落玉玎璫松梢月轉禽棲影栢徑風牽麝食香防揲六銖冥禱祝準期祚歷保遐昌翊聖繼曰丹景山頭宿梵宮玉軒金輅駐遙空軍持無水注寒碧蘭若有花開晚紅武士盡排靑嶂下內人皆在講筵中我家帝子專王業積善終期四海同順聖又題彭州陽平觀云尋眞遊勝境巡禮到陽平水逺波瀾碧山髙气象淸殿嚴孫氏句碑暗系師名夜醮古壇月松風森磬聲翊聖繼曰云浮翠輦屆陽平直似驂鸞至上淸風起半崖聞虎嘯雨來當面見龍行晚尋水澗聽松韻夜上星壇看月明長恐前身居此境玉皇教向錦城生順聖又題漢州三學山夜看聖燈云防禱遊靈境元妃夙志同玉香焚靜夜銀燭遼空泉漱云根月鐘敲檜杪風印金漂聖迹飛石顯神功滿望天涯極平臨日腳窮猿來齋室上僧坐講筵中頓覺超三界渾疑證六通願成修偃化社稷保延洪翊聖繼曰聖燈千萬炬旋向碧空生細雨濕不暗好風吹更明磬敲金地響僧唱梵天聲若說無心法此光如有情順聖又題天回驛云周遊靈境散幽情千里江山暫得行所恨煙光看未足卻驅金輦入城翊聖繼曰翠驛紅亭近玉京夢魂猶自在靑城比來出看江山境盡被江山看出行議者以翰墨文章之能非婦人女子之事所以謝女無長城之志空振才名班姬有團扇之詞亦彰淫醜今徐氏逞乎妖志飾自幸臣假以風騷庇其遊佚取女史一時之美爲遊人曠代之嗤唐朝興弔伐之師蜀國有荒淫之主三軍不戰束手而降良由子母盤遊君臣陵替之所致也於是亡一君【後主名衍】破一國殺九子【彭王宗鼎推王宗輅褒王宗紀興王宗澤榮王宗獻忠王宗賢資王宗霸後主所生二子長曰承祧次曰承祀】誅十人【齊王宗弼宋光嗣王宗渥王宗勛歐陽冕景潤登李輅周王承休韓昭肅懷武】殄滅萬家流移百辟其次六宮嬪禦挫紅緑於徵途十宅公王碎金珠於逆旅子靈之室何以比方故興聖太子隨軍王承防【失名】有詠後主出降詩曰蜀朝昏主出降時銜璧牽羊倒系旗二十萬軍齊拱手更無一个是男兒又蜀僧逺公有傷廢國詩曰樂極悲來數有涯歌聲才歇便興嗟牽羊廢主尋傾國指鹿姦臣盡喪家丹禁夜涼空鏁月後庭春老漫開花兩朝帝業都成夢陵蒼蒼噪暮鴉

帝贈別

王太祖自利閬兵以至益州爲帝唐太師道襲閬苑人也美眉目足機智自童年親事太祖及太祖得蜀遂主樞衡勛業旣髙恩寵彌厚是時太祖與秦庭李大王茂貞方結姻好遽因小間交兵遂選腹心以安梁漢唐公於是出鎭焉帝禦大安樓親送及見唐公將別帝頗動容侍從宮娥無不揮淚太祖禦制贈別以賜唐公禦者以魚水之歡元出於此詩曰丱嵗便將爲肘腋二紀何曾離一日更深猶髙立案前敷奏柔和不傷物今朝榮貴慰我心文旌引向重城出褒斜日地委勲賢從此生靈承秦恩

容易格

王蜀盧侍郎延讓吟詩多著尋常容易言語時輩稱之爲髙格至如送周太保赴浙西云臂鷹健卒懸氊帽騎馬佳人著畫衫又寄友人云每過私第邀看鶴長著公裳送上驢此容易之甚矣然於數篇見境尢妙有松門寺雲山寺取涼當夏夜共僧蹲坐石階前兩三條電欲爲雨七八个星猶在天衣汗稍停牀上扇茶香時潑澗中泉通宵聽論蓮華義不借松牕半覺眠又苦吟云莫話詩中事詩中難更無吟安一个字撚斷數莖須險覓天應悶狂搜海亦枯不同文賦易爲著者之乎又贈僧云浮世浮華一段空偶拋煩惱到蓮宮髙僧解語牙無水老鶴能飛骨有風野色吟餘生竹外山陰坐久入池中禪師莫問求名苦滋味過於食蓼虫盧曾獻太祖卷中有栗爆燒氊破貓跳觸鼎翻後太祖冬夜與潘樞密峭在內殿平章邊事旋令宮人於火鑪中煨栗子俄有數栗爆出燒損繡褥子時太祖多疑常於鑪中燒金鼎子命徐妃二姊妺親侍茶湯而已是夜宮貓相戲悞觸鼎翻太祖良久曰栗爆燒氊破貓跳觸鼎翻憶得盧延讓捲有此一聯乃知先輩裁詩信無虛境來日遂有六行之科【自給事拜工部】議者以說棲巖自應武丁之夢太公釣渭俄遇周文之知君子窮通實由命分如盧所吟容易之句發境於一人之前可謂道合矣

髙尙士

王蜀廣徳杜先生光庭學海千潯詞林萬葉凡所著述與樂天齊肩僖宗朝與華山鄭徵君云同應百篇兩戰不勝遂各掛羽服鄭則後唐三詔不起杜則王蜀九命不從可謂髙尙隱逸之士也鄭徵君爲詩皆除淫靡迥絕囂塵如富貴曲云美人梳洗時滿頭間珠翠豈知兩片雲戴卻數鄕稅又詠西施云素面已云妖更著花鈿飾臉橫一寸波浸破吳王國又七言傷時帆力劈開滄海浪馬蹄踏破亂山靑浮名浮利過於酒醉得人心死不醒又題霍山防尊師老鶴猿伴采芝有時長嘆獨移時翠娥紅粉嬋娟劍殺盡世人人不知又偶題似鶴如雲一个身不憂家國不憂貧擬將枕上日髙睡賣與世間榮貴人又思山詠因賣丹砂下白雲鹿裘惟惹九州塵不如將耳入山去萬是千非愁殺人又景福中作悶見戈鋋匝四溟恨無奇防救生靈如何飲酒得長醉直到太平時節醒又招友人遊春難把長繩系日烏芳時偸取醉功夫任堆金璧摩星斗買得花枝不老無又山居云悶見有人尋移庵更入深谷花流澗水明月照松林醉勸頭陀酒閒教孺子吟身同云外鶴斷得世塵侵又詩冥心棲太室散發浸流泉采栢時逢麝看云忽見仙夏狂衝雨戲春醉帶花眠絕頂登云望東都一防煙又詩不求朝野知臥看歲華移采藥歸侵夜聽松飯過時荷竿尋水釣背局上巖棊祭廟人來說中原正亂離杜先生爲詩悉去浮游迥爲標凖區分理本實契眞筌如山居百韻云丹竈河車休矻矻蚌胎息且緜緜馭景必能趨日域騎箕終擬躡星又返朴還淳皆至理遺形忘性盡眞詮妙之門實爲奇句又吟一言至十五言紀道徳懷古今兩篇不惟體依風雅抑且言徵典謨名公之中可謂大制者也紀道徳云道徳淸虛黙生帝先爲聖則聽之不聞搏之不得至徳本無爲人中多自惑在洗心而息慮亦知白而守黑百姓日用而不知上士勤行而必克旣鼓鑄於乾坤品物信充仞乎東西南北三皇髙拱兮任以自然五帝垂衣兮修之不忒以心體之者爲四海之主以身任之者爲萬夫之特有皓齒靑娥者爲伐命之斧蘊奇謀廣智者爲盜國之賊曾未若軒後順風兮淸靜自化曾未若臯陶邁種兮溫恭朝夕政可以越圓淸方濁兮不始不終何止乎居九流五常兮理家理國豈不聞乎天地於道徳也無以淸寧豈不聞乎天地於道徳也有逾繩墨語不云乎仲尼有言朝聞道夕死可矣所以乘萬古歷百王不敢離之於頃刻懷古今云古今感事傷心驚得喪嘆浮沈風驅寒暑川流光陰始衒朱顏麗俄悲白髮侵嗟四豪之不返痛七貴以難尋誇父興懷於落照田文起怨於鳴琴鴈足淒涼兮恨緒鳯臺寂寞兮有遺音朔漠幽囚兮天長地久瀟湘隔別兮水濶煙深誰見絕勝韜賢餐芝餌術誰能含光遁身鏈石燒金君不見屈大夫紉蘭而發諫君不見賈太傅忌鵩而愁吟君不見四皓避秦峩峩戀商嶺君不見二疏辭漢飄飄歸故林胡爲乎冒進貪名踐危途與傾轍胡爲乎防權恃寵顧華飾與雕簪我所以思抗迹忘機用虛無爲師範吾所以思去奢滅欲保道徳爲箴規不能勞神效蘇子張生兮幹時而縱辯不能勞神效楊朱墨翟兮揮涕以沾襟

禪月吟

唐有十僧詩選在諸集中惟禪月大師貫休所吟千首吳融侍郎敍之號曰巨嶽集多爲貫休窮盡物情議者稱曰樂天爲人教化主禪月次焉上人天復中自楚遊蜀有上王蜀太祖陳情詩云一瓶一鉢垂垂老萬水千山得得來太祖曰寡人尙築金臺以師名士廣修寶剎用接髙僧千山萬水之言何以當此於是恩錫甚厚上人遂居蜀焉如公子行雲錦衣鮮華手擎鶻閒行气貌多輕忽稼穡艱難總不知五帝三皇是何物又曰自拳五色毬迸入他人宅卻捉蒼頭奴玉鞭打一百又曰面白如削玉猖狂曲江曲馬上黃金鞍適來新賭得又詠古劍盆池秋水蓮花三四枝我來慷慨步遲遲不決浮雲斬邪佞直成龍去擬奚爲又贈別離別如防酒古今飲皆醉我恐長江水盡是兒女淚伊余非此輩送人空把臂他日再相逢淸風動天地又富貴曲有金張族驕奢相續瓊廚玉堂雕墻繡轂美人如白牡丹花半日只舞得一曲樂不樂足不足爭教他愛山靑水緑又曰繡林錦野春態相壓誰家年少馬蹄蹋蹋鬭雞走狗夜不歸一擲賭卻如花妾惟云不顚不狂其名不彰悲夫初上人詩名未振時南楚才人競以詩送軒轅先生歸羅浮山計百餘家矣上人因吟一章羣公於是息筆玉房花洞接三淸漫指羅浮是去程龍馬便攏笻竹杖山童常使茯苓精曾教莊子拋卑吏卻喚軒皇作老兄再見先生又何日只應頻夢紫金城

因詩辱

前蜀許太尉宗憲鎭寧江日劉員外辭爲節度掌書記許公發迹軍從所爲諸務不思合理但務誅求劉數諌許不存賓客之禮對將吏咄責之劉求退職許又不從劉遂詠白鹽山灔澦堆刺之許聞而憤怨忽一日於江幹飲酣仰視白鹽斜媿灔澦曰剛有破【普忽反】措大欲於此死遂令壯士拽劉離席囚縛於砂石上烈日曬之防軍賓幕將校懇救悉陵罵顧謂左右曰吾飲散投入水中劉厲聲曰昔鸚鵡洲致溺禰處士今澦堆欲害劉隱辭某𨿽不及禰衡足下爭同黃祖豈有不存天理塗炭賢良但得畱名死亦宜矣元戎聞之怒意漸解及同幕再諫良久捨之來日軍府彌縫請許召劉慚謝劉慮毒手托疾而歸議者以劉不擇主而爭因多言而失彊捋虎須幾不脫虎口耳詠白鹽山詩曰占斷瞿唐一峽煙危峯迥出眾峯前都緣頑硬揎浮世著莫崢嶸倚半天有只知困鳥雀無雲不易駐神仙假饒屼屼髙千丈爭及平平數畝田詠灔澦堆云灔澦崔嵬百萬秋年年出沒幾時休未容寸土生纎艸能向當途覆巨舟無事便騰千尺浪與人長作一堆愁都緣不似磻溪石難使漁翁下釣鉤

武金山

王蜀飛棹張侍中武其先諱雍本合州武金埧渡子武卽雍之第三子也身長七尺顏狀紫黑往來豪俠無不畏之忽一日有一楚僧溯流遊蜀至渡頭出舟四顧謂同舟秀才曰此商姓山宅之地產東南貴人之所武方弱冠觸事通明聆其所云作而聽其言秀才曰穴在南山之腹僧曰若防此穴子孫當爲民何以緣只屬商家金櫃之上其穴在北山懷抱之內此則出貴子握兵權當受祿八旬柰何東有注地生女則當爲倡西山低絕生男則一世便貧秀才曰如此則未爲佳耳言訖乘舟而去武素本家貧父亡尙在淺土欲將父骨遷葬是山此乃武金埧巨室之地旣無山價遂與兄弟偸葬於北山之中夜陰晦所如咫尺不辧靈柩至所葬之地自然數丈光明似有百千神兵同其安厝及其事畢寂爾空山武但深埋不敢置其墳冢本無標記人莫能知武以智略超人因荊渚效職卻歸渝南【渝州地名】值王太祖收蜀之初武以鄕人應接及太祖得蜀累遷渝牧及節制夔州三峽之中顯赫威名武每因統師下峽經過故林未嘗不屏去旌旗獨至塟所祭奠武后壽逾八十位極三公而卒其男則果貧乏有數女皆倡淫至今渝合之間傳爲異事

鑑誡錄卷五﹤子部﹐小說家類﹐雜事之屬﹐鑑誡錄﹥

欽定四庫全書

鑑誡錄卷六

後蜀何光逺撰

戲判作

王蜀宋開府光嗣僥參樞衡紊亂時政所爲嬌媚下筆縱橫凡斷國章多爲戲判用三軍爲兒戲將萬幾爲詭隨取笑四方結怨上下以至一身受戮後主遭誅良由君子退身閹人執政者也判行營將士申請裹糧云才請冬賜又給行裝漢州咫尺要甚裹糧綿州物賤直到益昌又判內庭未事人云覓事撮嶺腳勾當須教了儻有闕遺禁君直到老又判導江縣申狀封皮上著狀上門府衙如開府不是門府典押雙眇令佐單瞽量事書罰勝打十五令佐盤庚典押嵗取事了速歸用修宇又判小朝官郭延鈞進識字女子云進來便是宮人狀內猶言女子應見容止可觀遂令始制文字更遣阿母教招恨不太眞相似且圖親近官家直向內庭求事又判神奇軍背軍官健李紹妻阿鄧乞判攺嫁淡紅衫子赤輝輝不采燕脂不畫眉夫壻背軍緣甚事女人別嫁欲何爲孤兒攜去君爭忍抵子歸來我不知若有支持且須守口中爭著兩張匙又判簡州刺史安太尉申院狀希須場云系州安湖安湖空有須髭所見不逺智解全愚酒腸是太后教令問你還有耳孔也無又判內門捉得禦廚雜使衙官偸肉云斤斤是官家物飽祭隴嗔更將出不能爲食斬君頭領送右巡枷見骨

產麒麟

王蜀田尙父宗侃第三子太尉承肇生自雅安【雅州之名】小字獦獠兒其母崔氏初夢一人峩冠褒袖自稱周公山神牽一五色獸逼其裙下旣驚且寤因而有孕焉後又加持崔和尙者忽自雅安來於成都打病瘟疫者尋差孿躄者立行指人亂言往往有據由是時童騃官者抱子著前和尙看之欣然撫其背曰怪來近日貧道所居之山气色稍微其山之神孕夷於此此子麒麟之精也爲王者之瑞焉官者以告其母曰往年夢中之獸今獲解之遂施和尙珠金以酬異說田後累遷郡守節制洋州蜀將之中頗聞兵法乃知異夢信而有祥者焉

坐衙

前蜀軍使文大劍宗院下峽行回至瀘州經方山廟以兵士平善還棹夜宿玆廟了其心願焉事饌者檢愼不謹未經獻熟有廟家狗潛於砧上盜物食焉文方暫偃息於廊廡間其事辧俄聞廟堂內雷震一聲又有電數條繚繞廟中似尋怪物文與三十餘人潛匿無地忽見一人戴白冠衣白裳升堂而坐獠多有走堦下者役有排立者莫知其數頃刻有十數等皆披虎皮拘一著赤黃衫入至中庭主責之曰豈有人間設食吾未受饗而竊之乎遂令杖之十五曳出廟門良久物聲影俱沈寂然如故文遂令防檢祭饌果少豬腸來早於廟籬外見一赤黃狗臥在艸內防其臀瘡自後祭人轉加嚴敬又崔謀議鑾頃在瀘州禱允不應今於錦城之北奏置行廟時人號曰崔氏家神靈驗頗多不復盡錄

怪鳥應

王蜀光天元年太祖寢疾經旬文洲進白鷹茂州貢白兔羣臣議曰聖上本命是兔鷹兔至甚相刑貢二禽非以爲瑞退鷹畱兔帝疾必痊勅命不從是嵗晏駕又通正年有大禿鶖鳥颺於摩訶池上顧太尉夐時爲小臣直於內庭遂潛吟二十八字詠之近臣與顧有隙者上聞詔顧責之將行黜辱顧亦善對上遂捨之至光天元年帝崩乃禿鶖之徴也詩曰昔日曽防瑞應圖萬般祥異不如無摩訶池上分眀見子細防來是那鶘又有楊祕書義方者執性彊良所爲狂簡亦西南少俊之士也曽以筆硯見用於宋樞密光嗣因題九頭鳥宋疑楊見詠遂奏譴沈黎至咸康元年後主失位宋亦誅乃九頭鳥之應也詩曰三百禽中爾最靈就中惡爾九頭名數年云外藏凶影此夜天邊發惡聲好惜羽毛還窟莫畱災害與蒼生況當社稷延洪日不合鳴時莫亂鳴

旌論衡

釋道二門各宗教本𨿽分內外意曉筌蹄前蜀佑聖國師光業有過人之辧爲僧門一端也威儀楊徳輝有出人之才爲道門之一俊也至於問答論難不雙美武城中東川昌眀縣士李懷杲聚盜搆逆尋亦受誅普通山靑州長老錄二尼道姑道媼親事巾瓶時左街使集王【宗輸】奏聞收戡決遞遐方僧道俱有乖張嘲論各興亂謗非獨取笑理在其中光業徵李懷杲嘲道門云云鏁涪江水似天文開懷果已升仙彊思齊見應摧膽張茂卿聞必聳肩【彊與張三士】三尺霜兄充絳節兩條朱棒替香煙報伊廣徳先生道社稷威靈不偶然山上擒來鎭收天然模樣已成囚妄占气色爲徵兆更引文章說禦樓長榜數張懸市內短刀一隊送江頭旋驅旋斬敎隨水只此名爲志道流楊徳輝靑州長老嘲僧門曰堪笑靑州學坐禪不供父母不耕田口中𨿽道無諸相心元來有外緣行者趂敎門臥尼師畱在腳頭眠髙標不使觀音救徒說三千與大千出家比要離生緣爭是爭名更在先說法漫稱獅子吼魅人多使野狐禪行婆餉送新童子居士抄條施利錢蠶食方民何所用轉教海內有荒田又太祖降誕日僧門祝辟支佛牙道門進武成混元圖光業詔圖以嘲之徳輝詔佛牙以答之議者以光業先興北郭之師徳輝報盡東門之役光業嘲進圖云夜深燈火滿壇鋪拔劍揮空亂叫呼黒撒半筐兵甲豆朱書一道厭人符重臣餧飼剛教活聖主慈悲未忍誅佛說毗盧三界內如何更有混元圖徳輝嘲佛牙云比來降誕爲官家堪笑羣僧贊佛牙手軟阿師持磬鈸面甜童子執幡花縦饒黎庶無知識不可公王盡信邪捧擁一函枯骨立如何延得壽無涯後舉子劉辭詠之曰爲僧爲道兩悠悠若个能分聖主憂各鬭輪蹄朝紫殿盡稱卿監滿皇州相嘲相詠何時了爭利爭名早晚休閒想邊庭荷戈功成猶自不封侯所以牛祕監【嶠】評之詩曰門淸淨等空門防奉天尊與世尊金口說經十二部王畱教五千言鼇頭宮殿波濤濶鷲嶺香花夢想存莫向人間爭勝負須知三教本同源

神口開

韋相公昭度出鎭西川陳太師敬瑄與監防田軍容令孜堅守城垣不伏除替韋於城南荷聖寺置行府制守三年而歸時王太祖建爲行軍司馬忽夢一靑衣神人大張其口及問小山章章對曰靑衣乃蜀之地名也亦有靑衣之神其祠在平壘內今城中百姓則易子而食三軍則守城而哭可謂窮危之甚祠廟固乏蒸嘗今靑衣之神口開是土地於公求饗亦是啟其唇齒露彼腹心之兆也其城夢後十日而降果如所說又雅州有周公山城之隅有周公廟廟有土偶康押衙卽神之領袖也郡人所禱無不遂心唐大中初有任士元與宇文錯爭田俱無公執𨿽經檢戡難定是非士元無計端的不甘理屈遂詣靈廟升請康押衙親至田所祝曰若是宇文錯之地請神防頭如是士元之地請神開口心啟祝神口遂開宇文錯知非遂還其地士元因請鼓樂迎歸舊祠今郡人無不敬事儻有祭奠似帶酒容乃知神眀正直依人而行者也

布燮朝

南蠻所都之地號曰長和國呼宰相爲布燮王蜀後主榦徳中南蠻選布燮段義宗判官贊衛姚吟等爲使入蜀義宗不欲朝拜遂禿削爲僧號曰大長和國尢街崇聖等賜紫沙門銀鉢旣而屆蜀羣臣議奏僧有佛法宜令禮拜義宗於是失節焉至於議論敷奏道理一歌一詠捷應如流有題大慈寺芍藥云浮花不與眾花同爲感髙僧防法功繁蕊夜鋪方丈月異香朝散講筵風尋眞自得心源靜觀色非貪眼界空好是芳馨堪供養天敎生在釋門中又題三學院經樓云鷲嶺名園不可儔叨陪龍象喜登逰玉排復道瑚殿金錯危欄翡翠樓尙欲歸心求四諦敢辭施繞滿三周羲和鞭撻金烏疾俗网無由肯駐畱又題曰當今積善競修崇七寶荘嚴作梵宮佛日眀時齊舜日皇風淸處接慈風一乘妙理應難測萬刼良緣豈易窮共恨塵芳非法侶掉鞭歸去夕陽中又題判官贊衛有聽歌妓洞云詩略云稽叔夜鼓琴飲酒無閒暇若使當時聞此歌拋擲廣陵渾不謝劉伯倫劉伯倫虛生浪死過靑春一飲一顧獨自醉無人爲爾下梁塵又思鄕云塞北行人絕雲南信未還庭前花不掃門外栁誰攀坐久消銀燭愁多減玉顏懸心秋夜月萬里照關山觀此制作實爲髙手

鑑誡錄卷六

欽定四庫全書

鑑誡錄卷七

後蜀何光逺撰

仿十在

有唐十在著自簡編爲古人之美談顯君臣之彊盛林員外屖亦著前蜀十在行自閭閻眀其禍亂之胎示以君臣之醜𨿽爲謗訕深鑑是非慮墜斯文輒編於此其文曰咸康元年蜀主臨軒龍顏不恱羣臣失色罔知所安時有特進檢校太傳顧正珣越班奏曰臣聞主憂臣辱主辱臣死今聖慮懷憂臣等請罪帝曰北有後唐霸盛南有蠻蜑彊良朕𨿽旰食宵衣納隍軫慮此不能興師弔伐彼不能臣子來往恐社稷不安爲子孫之患是以憂爾正珣奏曰只如興土木於禁中選驍雄於手下回持釜鉞出鎭藩籬飾宮殿於遐方金鑾輿而逺幸爲釁之兆爲禍之元有承王休在摧挫英雄吹佞媚全無斟酌謬處腹心斷性命於戲玩之間戮仇讐於樞機之下有功勞而皆棄非賄賂而不行有少光嗣在受先皇之付囑爲大國之棟梁旣不輸忠又不能退恣一門之奢侈任數子之驕矜徒爲饕餮之人實非社稷之器有王宗弼在迥徹煙霄殊非謇諤興亂本逞章呈之妙說姦謀事頰舌之能立致傾亡尙居左右有韓昭在常加慘毒每恣貪殘焚軍營要覓私第不道喧騰於眾口非違信任於愚懷有歐陽見在酷毒害民加利聚貨叨爲郡守實負天恩瘡痍已徧於陽安蒙蔽由慿於內密有由魯儔在爲君王之元舅受保傅之尊官但務奢華不思輔弼第宅迥同於上苑珠珍未滿於貪心有徐延瓊在出爲畱守入掌樞機無諤諤以佐君但唯唯而徇防有景潤澄在搜求女色恱暢宸襟常叨不次之恩每冒無厭之寵敷對惟誇於辧博匡時不諳於經綸素非忠賢實爲忝竊有嚴凝月在唱亡國之音衒趨時之俊毎爲巫覡以玩聖朝致君爲桀紂之年昧主乏唐虞之化有臣在陛下任以如此何憂社稷不安帝聞所奏大恱龍顏於是賜顧正珣絹五百疋進加右金吾衛軍開府儀同三司檢校太尉仍令所司編入史記

亡國音

王后主咸康年晝作神夜爲狼虎潛入諸宮內驚動嬪妃老小奔走往往致卒或任逰玉壘書王一於倡樓或醉幸靑城溺內家於漢口數塗脂粉頻作戎裝又內臣嚴凝月等競唱後庭花思越人及捜求名公艶麗絕句編爲栁枝詞君臣同座悉去朝衣以晝連宵管喉舌相應酒酣則嬪禦執巵后妃堪亂令手相招醉眼相盼以至履舄交錯狼籍杯盤是時淫風大行遂亡其國後庭花者亡陳之曲故杜牧舎人宿秦淮有詩曰煙籠寒水月籠沙夜泊秦淮依酒家商女不知亡國恨隔江猶唱後庭花又胡曽詠史詩曰鄰國機權未可涯如何后主恣驕奢不知卽入宮前井猶自聽歌玉花思越人者亡吳之曲故胡曽詠史詩曰吳王恃霸棄雄才貪向姑蘇醉淥醅不覺錢塘江上月一宵西送越兵來栁枝者亡隋之曲帝將幸江都開汴河種栁至今號曰隋堤有是曲也胡曽詠史詩曰萬里長江一旦開岸邊楊栁防年栽錦帆未落干戈起惆悵龍舟更不回又韓舎人詠栁詩曰梁苑隋堤事已空萬條猶舞舊春風那堪更想千年後誰見楊花入漢宮又賀祕監知章羅給事詠栁輕巧風艶無以加焉賀君詩曰碧玉妝成一髙萬條垂下緑絲縧不知細葉誰裁出二月春風似剪刀又詩曰裊裊和煙映玉樓半埀橋上半垂流今年漸見枝條密惱亂春風卒未休又李博士涉有題錦浦垂栁曰錦池江口栁垂橋風引蟬聲送寂寥不必如絲千萬只禁離恨兩三條

雪廢主

天成初眀宗臨朝宣亡蜀舊宰臣王鍇張格庾傳素許寂禦史中丞牛希濟等各賜一韻試蜀主降臣唐詩限五十六字成王鍇等皆諷蜀主僭號荒淫失國獨牛希濟得川字所賦詩意但述數盡不謗君親眀宗覽詩曰如牛希濟才思敏捷不傷兩國迥存忠孝者罕矣當日有雍州亞事之拜至今京洛無不稱之詩曰滿城文物欲朝天不覺鄰師犯塞煙唐主再懸新日月蜀王還卻舊山川非干將相扶持拙自是吾君數盡年古往今來亦如此防曽歡笑防潸然

陪臣諫【諸侯之臣曰陪臣】

王蜀咸康元後主幸天水羣臣列號懇諫上意不従前秦州節度掌書記蒲禹卿獨上一表云秦王之鑾駕不回帝之龍舟不返至今傳爲忠臣及後主降唐至雍州受死【巴蜀宰臣王鍇等乞後主體骨歸塟蜀山其表云生爲萬乘之君死在匹夫之手】蒲君隨例赴洛亦在長安痛後主誅朝廷失信於馹門大慟仍書五十六字而歸雍守捕之蒲已還蜀其詩曰我王銜璧逺稱臣何事全家並殺身漢舎子嬰名尙在魏封劉禪事猶新非干大國渾無識多是中原未有人獨向長安盡惆悵力微何路報君親直諌後主幸秦州表云臣某言頓首死罪臣聞堯有敢諫之鼓舜有誹謗之木湯有司過之士周有戒愼之銘蓋古者眀君克全帝道欲知己罪要納讜言引咎而責躬庶理人而修徳陛下自承祧秉籙正位當天愛聞恱耳之忠言每許犯顏而直諫且先皇帝許昌振迹閬苑興師歷艱辛於艸昧之時受危險於虎爭之際胼胝戈甲寢寐風霜申武力而取中原立戰功而平多壘亡軀致命事立勤王方得成家至於開國今日鴻塞霸盛大業推崇地及雍岐界連荊楚信通吳越感定蠻陬郡府頗多關河甚廣人物秀麗土產繁華當四海輻湊之秋成萬代龍興之業陛下生當冨貴坐得乾坤但好歡娛不思機變臣欲望陛下以名教而自節以禮樂而自防修道徳之規受師傅之訓知社稷之不易想稼穡之最難惜髙祖之基模似太宗之臨禦賢賢易色孜孜爲心無稽之言勿聽弗詢之謀勿用聽五音而受諫以三鏡而照懷少止宿於諸處林庭多歷覽於王前書史別修上徳用卜逺圖莫遣色荒無令酒惑常親政事勿恣閒逰臣竊聞陛下欲出都城防於邊壘且天雄地逺路惡難行險棧攲云危峯揷漢稍雨則吹摧閣道微泥則阻滑山程豈可鳴鸞惟堪叱馭又復秦州敵境咫尺塞邑荒涼人雜畨戎地多疫瘴別無風華異境不可選勝防幽隴水聲淸邊笳韻咽營中只帶甲之士城上宿枕戈之人防烽火於孤峯朝朝疑慮覩旌旗於絕嶺日日隄防是多山足云之鄕卽易動難安之境麥積巖無可瞻戀米谷峽何足聞知縦過嗟山須通怨水秦穆圉馬之地隗囂僭位之其次一人出行百司參従千羣霧擁萬眾星馳當路州縣凋殘所在館馹隘小止宿尙猶不易供須因是極難縦若宮中指揮自破屬省錢物未免因伊擾踐觸處陵遲以此細論不合輕重其蒼龍出海雲行雨施豈合浪靜風恬必見傷苗損物所以鑾輿須正天步難移況頻年大駕只到山南猶不下闗進登兵士此時直至天水未審制置如何當初打破梁原城池俘掠義寧戶口截腕者非一斬首者贍多匪惟生彼人心而亦損玆聖徳今去洛京不逺復聞大駕重來彼則預有計謀此則便須徵討況鳯州久爲仇敵必貯姦謀竊慮妄指妖詞致生釁隙又陛下與唐國方申歡好信幣交馳但慮聞道聖駕親行別懷疑妄其或專差使命請陛下境土防盟未審聖躬去與不去若去則須似秦趙爭彊彼此難屈若不去則便同魯衛不睦戰伐玆興酌彼未料其先見願陛下思忖臣伏聞自古帝王省方巡狩弔民伐罪展義觀風然後便歸九重別安萬姓陛下累曽逰歷未聞一件教條止於踐涉山川驅馳人馬閬苑則舟船防溺靑城則嬪婇沈自取驚憂爲何切事及還京輦並不說於軍民迫郁眾情莫彰帝徳憶昔先皇帝在日未省無故巡逰陛下纂承已來率意頻離宮闕此時依前整蹕又擬逺別宸居昔秦皇之鑾駕不回煬帝之龍舟不返陛下聖逾秦帝眀勝隋皇且無北築之虞焉有東逰之陛下寛仁大度廣孝深慈知稼穡之艱難識古今之成敗自防得失不縦襟懷豈忍致卻宗祧亡言道徳使蒸民以何托令慈母以何辜若不慮於危亡實空乖於仁孝況玉京金闕寶殿珠樓內苑上林瑤池瓊國香風滿檻瑞露盈盤鈞天之樂奏九韶回雪之舞呈八佾簇神仙於紫禁耀珠翠於皇宮如論萬乘之君便是三淸之境人間勝致天下所無時或追逰足觀奇趣何必傾於逺塞防彼荒山不惜匪躬有何裨益方今中原有人大事未了但當國生靈受盜賊橫行縦邊庭無烽火之虞而內地有腹心之患陛下千年膺運一國稱尊文徳武功經天緯地孝逾於舜仁甚於湯百行皆全萬機不撓聰眀博達識度變通勝負規模獨懷殷鑑方居天寶正是少年旣承社稷之基復抱山河之險何不逺聽邇察居安慮危辟四門以求賢總萬機而行事咸修一徳端坐九重使惠威並行賞罰必當平分雨露徧療瘡痍庶表寛奢保子孫昌盛布臨人之惠化蓋救物之功選揀雄師思量大計振彼鴟張之勢壯玆虎視之威秣馬訓兵丰糧利器彼若稍有微釁此則直下平吞正取時機大行王道自然百靈垂祐四海歸仁眾心成城天下治理今則蜀都彊盛諸國不如賢士滿朝聖人當極臣願百姓樂於正觀萬乘君於大宗采藥石之言聽芻蕘之說愛惜社稷醫療軍民同武王諤諤而昌鄙紂主唯唯而防無飾非拒諫之事有面折庭諍之人固我春朝保我皇化陛下莫見居人稠疊謂言京輦繁華蓋是外郡陵殘住止不得所以競來臻湊貴且偸安今諸州虐理最多百姓失業欲盡荒田不少盜賊成羣伏乞陛下稍布腹心卽當聞見蜀國従來創業多乏永謀或得不及於兩朝或祚不延於七代劉禪俄降於鄧艾李勢遽歸於桓溫皆謂不取直言不卹政事不行王道不念生民以致國亡人心何保山河之隘不足可慿陛下至聖至眀如堯似舜豈後主而相匹豈子仁而比倫有寛慈至孝之名有逺見長謀之防不信娼媚不耽荒淫出入而所在防防動靜而無非經久必致萬年之業終爲四海之君願陛下且駐鑾輿莫離京國中原無事八表來王天下人心咸歸我主若羣流赴海眾蟻慕羶有道自彰無思不服非惟要防天水直可便至長安是微臣之至懇舉國之深念也臣聞昔者天子有諍臣七人𨿽無道不失其天下是以輒傾丹邸懇諫聖眀不借官榮不謀名譽情非訕上理切愛君𨿽無折檻之能但有觸鱗之罪不避誅殛輒扣天庭臣死如萬之中去一螻蟻陛下或全無忖度頻向邊陲遺聖母以憂心令庶寮以懷慮全迷得失自取疲勞倘有不虞悔何益臣願陛下稍開諫路微納臣言勿違聖後之情且國人之望俯存大計莫去邊陲干犯冕旒無任憂惕冒死待罪激切屏營之至謹奉表直諫以聞臣某誠惶誠恐頓首頓首死罪死罪謹言

四公防

長慶中元微之劉夢得韋楚客同防白樂天之居論南朝興廢之事樂天曰古者言之不足故嗟嘆之嗟嘆之不足則詠歌之今羣公畢集不可徒然請各賦金陵懷古一篇韻則任意擇用時夢得方有郎署元公已在翰林劉騁其俊才略無遜讓滿斟一巨杯遂爲首唱飲訖不勞思忖一筆而成白公覽詩曰四人探驪吾子先獲其珠所餘鱗甲何用三公於是罷唱但取劉詩吟詠竟日沈醉而散劉詩曰王濬樓船下益州金陵王气黯然收千防鐵鏁沈江底一片降幡出石頭荒苑至今生茂艸古城依舊枕寒流而今四海歸王化兩岸蕭蕭蘆荻秋【此篇元在詩本事中敍說甚詳今何光逺重取論敍更加攺易非也】長安慈恩寺浮圖起開元至太和之嵗舉子前名登逰題紀者眾矣文宗朝元稹白居易劉禹錫唱和千百首傳於京師誦者稱美凡所至寺觀臺閣林亭或歌或詠之處向來名公詩板潛自撤之蓋有媿於數公之詩也防元白因傳香於慈恩寺塔下忽視章先輩八元所畱詩白命僧抺去埃塵二公移時吟詠盡日不厭悉全除去諸家之詩惟畱章公一首而已樂天曰不謂嚴維出此弟子由是二公竟不爲之詩流自慈恩息筆矣章公詩曰十層炎瓦在虛空四十門開面面風卻怪鳥啼平地上自驚人語半天中回梯暗如穿洞絕頂初攀似出籠落日鳯城佳气合滿城春雨蒙蒙

贄舊詩

李相公吉甫其先【失其官諱】初修進之日獻捲示維防軍宋甄大夫甄寡於博識不哀王孫連上數啟都不動念李於館舎棲旅之甚去住無依遂吟一絕句贄之宋以微禮遺而已李后上第生吉甫吉甫繼歷臺省自信州刺史節判靑州待士稍薄舉子吳武陵詣府投擲相國似無見重之意吳不存忌諱遂書相國先君舊謁宋大夫陳情一章密獻相國相國大慙追悔俟暝召吳執手惆悵厚賂於吳請爲寢黙詩曰十處投人九處違家鄕萬里又空歸嚴霜昨夜侵人骨誰念尊堂未授衣

釣巨鼇

防昌四年李相公伸節鎭淮南日所爲尊貴薄於布衣若非皇族卿相囑致無有面者張祜與崔涯同寄府下前後防問向祜詩名悉蒙禮重獨李到鎭不得見焉祜遂修刺謁之銜題詩釣鼇客將俟便呈之相國遂令延入怒其狂誕欲以言下挫之及見祜不従容及問曰秀才旣解釣鼇以何物爲竿祜對曰用長虹爲竿又問曰以何物爲鉤曰以初月爲鉤又問曰以何物爲餌曰用唐朝李相公爲餌相公良久思之曰用予爲餌釣亦不難致遂命酒對斟言笑竟日憐祜觸物善對遂爲詩酒之知議者以祜矯諭異端相國恱其取媚故史不稱之惡其僞也

鑑誡錄卷七

欽定四庫全書

鑑誡錄卷八

後蜀何光逺撰

衣錦歸

段相國文昌本廣都縣人父以油柞爲業【云云因官而沒】生而有致長亦多才物業蕩空文章迥振洎跨衛行倦鄕裏笑之歷三十年間衣錦還蜀蜀人有詩贈曰昔日騎驢學忍饑今朝忽著錦衣歸等閒畫虎驅紅勒可謂登龍入紫微冨貴不由組綬解文章生得羽毛飛廣都再去應惆悵猶有江邊舊釣磯又羅使君向本廬州人不事田產而慕大名以至困窮竟無退倦常投福泉寺僧房寄足每旦隨僧一食學業而已歷二十年間持節歸郡洎入境專逰福泉寺駐旌防信宿書其壁曰二十年前此布衣鹿鳴西上虎符歸行時賓従過前事到處杉松長舊圍野老共遮官路拜沙鷗遙避隼旟飛春風一宿琉璃殿惟有泉聲愜素機

非告勒

陳太師敬瑄任西川日有愛姬徐氏甚有美色卽徐令長女也【失名】其父自郫城宰欲求彭牧以紅絹數寸書二十八字遣其妻私示其女議者以徐習進而乖父子之道其詩曰深宮富貴事風流莫忘生身老骨頭因共太師歡笑處爲吾方便覓彭州又合州石境宰馬產珪者本遂州長江縣富庶之子也晚親文筆未識風騷謬學滑稽語多譏誚因聘女自爲內相醉酧新郎催妝之詩詩意風艶之甚親族聞者莫不笑之其詩曰莫飛篇翰苦相煎欵欵容人帖翠鈿不是到來梳洗晚卻憂玉體未禁憐唐末盧拾遺議與鄭中舎延休作贅三年不歸陜下其兄誥以詩讓之詩意甚乖昆仲之禮盧議呈其太山中舎並女遣之誥寄弟詩曰三年作贅在京城著个緋衫倚勢行夜夜貪憐紅粉女朝朝渾忘白頭兄親情別後饑寒死僕使歸來气宇生河上可能容此事算來天道不分眀

攺橋名

雍使君陶典陽安日【簡州地名】送客至橋離情未已揖讓旣久欲更前車客將曰此處呼爲情盡橋向來送迎至此禮畢陶下馬命筆題其橋楹攺爲折栁自玆送別咸吟是詩簡郡風情不同義路矣詩曰従來只有情難盡何事名爲情盡橋自此攺名爲折栁従他離恨一條條

作者同

劉禹錫尙書有望洞庭之句雍使君陶有詠君山之詩其如作者之才往往暗合劉望洞庭詩曰湖光秋月兩相和潭面無風鏡未磨遙望洞庭山水翠白銀盤一靑螺雍詠君山詩曰煙波不動影沈沈碧色全無翠色深疑是山仙梳洗處一螺靑黛鏡中心李山甫有詠貧女天下稱奇秦侍郎韜玉繼之意轉殊絕李原詩曰平生不識繡衣裳閒把金簮益自傷鏡只行諳素貌人間多是信紅妝當年未嫁還憂老終日求媒卽道狂兩意定知無處說暗垂珠淚滴蠶筐秦侍郎繼曰蓬門未識綺羅香擬托良媒益自傷誰愛風流髙格調共憐時世儉梳妝敢十指誇纎巧不把雙眉鬭畫長最恨年年壓金綫爲他人作嫁衣裳李君又有石頭故事韋莊有詠南國英雄較量其才意同語合李君詩曰南朝天子愛風流盡守江山不到頭總是戰爭收拾得卻因歌舞破除休堯將道徳終無敵秦把金湯可自由試問繁華何處在雨苔煙艸石城秋韋莊詩曰南朝三十六英雄想象興亡盡此中有國有家皆是夢爲龍爲虎亦成空殘花廢宅悲江令落日靑山弔謝公止竟霸圖何物在石鱗埋沒臥秋風王右丞維有題雲母障子胡令能有題綉障子𨿽異代殊名而才調相繼右丞詩曰君家雲母障持向野庭開自有山泉入非闗彩畫來胡生詩曰日暮堂前花藥驕爭拈小筆上牀描綉成按向春園引得黃鸚下栁條又許渾有過臺州李郎中舊居盧延讓有哭李郢端公終越州従事至今吟者無不愴然許君詩曰政成身沒共興衰鄕路兵戈旅櫬回城上暮云凝鼓角海邊春艸閉池臺經年未塟佳人散昨日因齋故吏來南北相逢皆掩泣白蘋洲暖一花開盧公詩曰車門半掩槐花宅每過猶聞哭臨聲北固暴亡兼在路東京孰作未歸塋漸窮老僕慵防馬著慘佳人暗理笙詩侶酒徒銷散盡一埸春夢越州城又李相公紳有傷農之葉鄭徵君云繼之名公不敢優劣李公詩曰鋤禾日當午汗滴禾下土豈知盤中飡粒粒皆辛苦鄭君詩曰一粒紅黍飯防痛牛領血瑚下人銜杯吐不歇

賈忤防

漢賈昔在長沙爲鵩鳥賦史書稱之爲屈矣賈島【字浪仙】忤防授長江主簿卑則至卑名流海內矣島初赴洛陽日常輕於先輩以八百舉子所業悉不如已自是往往獨語傍若無人或閙市髙吟或長衢嘯傲忽一日於驢上吟得鳥宿池中僧敲月下門初欲著推字或欲著敲字煉之未定遂於驢上作推字手勢又作敲字手勢不覺行半坊觀者訝之島似不見時韓吏部愈權京尹意气淸嚴威振紫陌經第三對呵唱島但手勢未已俄爲官者推下驢擁至尹前島方覺悟顧問欲責之島具對偶吟得一聨安一字未定神遊不覺致衝大官非敢取尢希垂至覽韓立馬良久思之謂島曰作敲字佳矣遂與島並語笑同入府署共論詩道數日不厭因與島爲布衣之交故愈有贈二十八字島因此名出寰海詩曰孟郊死葬北邙山日月風雲頓覺閒天恐文章聲斷絕再生賈島向人間賈又吟病蟬之句以刺公卿公卿惡之與禮闈議之奏島與平曽等風狂撓擾貢院是時逐出闗外號爲十惡議者以浪仙自認病蟬是無風之分詩曰病蟬飛不得向我掌中行折翼猶能薄酸吟尙極淸露葉疑在腹塵防侵晴黃雀並烏鳥俱懷害爾情島後爲僧攺名無本又哀投蜀僧悟達國師知院中或去法幹寺返初服潛於鐘樓安下日與師覺輝無可上人姚殿中合私相唱和慮卿相所問專俟宣宗微行欲見帝希特恩非時及第及宣和微行值不在上聆鐘樓上有秀才吟詠之聲遂登樓於島案上取吟次詩欲看島不識帝攘臂睨帝遂於帝手奪之曰郎君何防耶帝慚赧下樓公防亦歸院島撫膺追悔欲投鐘樓帝惜其才急詔釋罪謂島曰方知卿薄命矣遂禦札墨制除島爲遂州長江主簿帝意令島繼長沙故事勅曰比者禮部奏卿風狂遂且令闗外息今旣卻攜卷軸潛至京城遇朕微行聞卿髙詠覩其至業可謂屈人是用顯我特恩賜爾墨制宜従短簿別殊科可守劍南道遂州長江縣主簿仍便賫勅乘驛赴官所管藩放上聞奏大中八年九月七日制下島因授此官永難貢籍初之任屆東川府主馮八座三十里出盛禮以迎之旣至館舎見待甚厚大具肴饌宴設故島獻感恩詩曰匏革奏終非獨樂軍城未曉啟重門何時卻入三臺貴此日空知八座尊羅綺舞間收雨防貅閫外捲云根逐遷屬吏隨賓列撥棹扁舟不忘恩後有一少年除長江簿猶豫不赴張蠙先輩爲詩刺之曰少年爲理但公淸鴻漸行中是去程莫恨長江爲短簿可能勝得賈先生島自長江遷普州司倉方幹自鏡湖寄詩曰亂山重復壘何路訪先生豈料多才者空垂不第名閒曹猶得醉薄俸亦深耕莫問吟詩苦年年芳艸平島至老無子因啖牛肉得疾終於傳署後崔騎評事倅嶽陽日爲詩悼之嶽陽普州地名今因創墓在嶽陽山上山下有嶽陽池詩曰倚恃才難繼昂藏貌不恭騎驢衝大尹奪捲悞宣宗馳譽超先輩居官下我儂司倉舊曺署一見一心忪又聖子李克恭有詩曰一一微縹緲成盡吟方便爽神情宣宗謫去爲閒事韓愈知來已振名海底也應捜得靜月輪常被玩教傾如何未隔四十載不過論量向此生

屈名儒

唐末宰臣張文尉中書舎人封舜卿等奏前有名儒屈者十有五人請賜孤魂及第方幹秀才是其數矣每見人設三拜而已謂禮數有三識者呼爲方三拜亦曰方十四郎幹爲人唇缺連應十餘舉有司議於才則才矣不可與缺唇人科名中外所聞爲國家鮮士矣幹潛知所論遂歸鏡湖後十數年遇醫補得年已老矣遂舉不出鏡湖時人號曰補唇先生弟子李頻等皆中殊科幹可謂屈人矣故有鏡湖西島閒居詩曰寒山壓境心此處是家林梁燕欺春醉巖猿學夜吟云従平地起月向白波沈猶自聞鐘覺棲身可在深又詩世人如不容吾自縦天慵落葉慿風掃秋粳任水舂花朝連郭霧雪夜隔湖鐘身在能無事頭宜白此峯又感懷云至業不得力至今猶苦吟吟成五字句使破一生心世路屈聲滿山溪寃气深前賢多晚達莫怕鬢霜侵李頻上第後幹寄詩曰弟子已攀桂先生猶臥云此恨之深矣幹爲詩鏈句字字無失如寄友人云盤逺勢投孤嶼蟬曳殘聲過別枝齊梁已來未有此句詠擊甌則體絕物理詩人罷唱詩曰白器敲來曲調成腕頭勻細自輕淸隨風搖曳有餘韻測水淺深多汛聲春漏丁當相次發寒蟬計食一時鳴従今已得佳聲出眾樂無由更得名幹與杭州於郎中爲硯席之知因求舉棹逺逰羣所杭牧疑幹爲詩無猝才因夜醼與飛字韻請賦一章幹半酣書成合筵驚駭於贈二百千充潤五十字於可謂愛士矣詩曰間世星郎夜醼時丁丁寒漏滴聲微琵琶促千般調鸚鵡杯深四散飛徧倚玉容歌白雪髙燒紅蠟照朱衣人間有此榮華事爭遣漁翁戀釣磯又李先輩宣古於澧陽陪杜悰司空宅宴席上賦得桃字詩曰紅燈初上月輪髙照見堂前萬朶桃觱篥調淸銀字管琵琶聲亮紫檀槽能歌奼女顏如玉解飲蕭郎眼似刀爭禁夜深拋耍令舞來按去使人勞又杜工鎭荊渚日夜宴出歌姬送酒李羣玉校書於燭下飛筆獻杜詩曰裙拖六幅瀟湘水髻聳巫山一段雲態貌只應天上有歌聲豈合世間聞胸前瑞雪燈斜照眼底桃花酒半醺不是相如憐賦客肯教容易見文君又盧延讓客夜宴栁司馬陟宅得更字詩曰蘭堂夜宴在秦城座下荷衣倍覺榮金鼎烹炮過百味銅壺刻漏轉三更紅妝妓出催添燭白雪歌遲待暖生猶自何郎歡不足桂花未識玉峯傾章先輩孝標於李使君筵贈歌人劉小小得娘字當時名公無不賞嘆詩曰諸侯帳下慣新妝皆怯劉家薄媚娘寶髻巧梳金翡翠羅裙宜著綉鴛鴦輕輕舞汗初沾袖細細歌聲欲繞梁何事不歸巫峽去故來人世斷人腸已上五公之詩𨿽綺靡香艶而含蓄情思皆不及施肩吾夜宴曲云蘭釭如晝買不眠玉鑪夜起沈香煙靑城一行十二仙欲笑不笑桃花然碧窻防嬌梳洗晚戶外不知銀漢轉被郎嗔罰屠蘇盞酒入四肢紅玉軟

錢唐秀

羅秀才微睨於人體物風刺初赴舉之日於鐘陵筵上與娼雲英同席一紀後下第又經鐘陵復與雲英相見雲英撫掌曰羅秀才猶未脫白矣𨿽內恥尋亦嘲之鐘陵醉別十餘春重見雲英掌上身我未成名君未嫁可能俱是不如人常獻捲於鄭相公畋鄭女妙於篇什每讀詩至張華漫出如丹語不及劉侯一紙書未嘗不於父前三復似慕其才相國或一日因到宅遂畱従客命女下簾窺之女見爲人【闕】永不復吟詩矣又與顧云先輩謁淮南髙相公駢顧爲人風雅時渤海公辟畱遂辭歸錢塘髙與賓幕小酌賮於海風亭是時盛暑有靑蠅入座渤海公命扇驅之顧謔曰靑蠅被扇扇平離座立酧之曰白澤釘釘去在門議者以才調相譏兩俱全美度髙公欲繼淮王求仙所爲妖亂潛題后土廟刺之連夕掛帆而返巫者告公公旣悔且怒急棹追之已出境矣詩曰四海干戈尙未寧又於汾水達儀形九天女猶無聖后土夫人豈有靈一帶野雲侵鬢緑兩條宮栁入睂靑常郎年少知何事端坐惟看太白經髙後失致因呂用之等幻惑爲師畢師鐸所害自錢唐著妖亂志以非之故有題延和閣云延和髙閣勢淩雲卿語猶疑太乙聞燒盡降香無一事開門迎得畢軍昔僖宗在蜀時吟詩數首以刺諸侯及鑾輅還京爲朝貴所嫉竟不成名後錢尙父鏐爲詩酒之侶繼遇中原喪亂無復所聞駕在蜀詩曰白丁攘臂犯長安翠輦蒼皇路屈盤丹鳯有情云外逺玉龍無迹渡頭寒靜思貴族謀身易危惜文皇創業難不不侯何處是釣魚船上淚闌干又寄詠漫天嶺雲南去休誇蜀道難此中危峻已多端到頭不防蒼蒼意爭得淋零曲度漫駕還京詩曰馬嵬楊栁尙依依又見鑾輿幸蜀歸泉下阿蠻應有語這回休更說楊妃以諷刺頗深連年不第舉子劉贊贈之詩曰人皆言子屈我獨謂君非眀主旣難謁靑山何不歸年虛侵雪鬢塵枉污麻衣自古逃名者至今名豈微覩之因起式微之思遂自歸五湖詩曰江東日暖花又開江東行客思悠哉髙陽酒徒半凋落終南山色空崔嵬聖代也知無棄物侯門未必用非才一船眀月一竿竹家住五湖歸去來

走山魈

施肩吾先輩爲詩奇嚴冠於當時著千韻山居才情富贍如荷翻紫蓋搖波面蒲瑩靑刀揷水湄又煙粘薜茘龍軟雨打芭蕉鳯翅垂又贈邊將詩曰輕生奉國不爲難苦戰身多舊箭瘢土匣鏁龍鱗甲冷金鈴襯鶻羽毛寒皂貂擁出花當背白馬騎來月在鞍猶恐犬戎臨紫塞栁營時把陣圖防又上禮部侍郎陳情云九重城無親識八百人中獨姓施弱羽飛時攢箭險蹇驢行處薄冰危晴天欲照盆難覆貧女如花鏡不知卻向従來受恩地再求靑律變寒枝又贈友人下第閒居云花眼綻紅斟酒防藥心抽緑帶煙鋤如是之皆輕秀之極及第後逰南楚楚多山魈爲患俗號聖者是時亦來館谷攪擾施君施君當風一詠於是屏迹詩曰山魈本是伍家奴何事今爲聖者呼小不須乖去就國家才子號肩吾

鑑誡錄卷八

欽定四庫全書

鑑誡錄卷九

後蜀何光逺撰

夢太白

懿宗之代有處士張孜本京兆人耽酒如狂好詩成癖然於吟諷終昧風騷爾來二十餘年不成軸捲孜與李山甫友善常爲山甫鄙之張乃圖寫李白眞儀日夕防禱忽夢一人自天降下颯曳長裾是夕星月晃然當庭而坐與孜對酌論及歌詩孜問姓名自云李白孜因備得其要已而超然上升孜後所吐篇章悉於敎化當時詩者稍稍善之有遇雪雲長安大雪天鳥雀難相覓其中豪貴家搗椒泥四壁別處生紅鑪同圍下羅羃暖手調金絲蘸甲斟瓊液醉唱玉塵飛困融香汗滴豈知饑寒人腳手生皴劈又庚子年遇赦云時淸無大赦何以安天下直到赤睂來始尋黃紙寫艸艸蠲賦役忙忙防兵馬天子自蒙塵何曽濟孤寡又駕在蜀日孜著雜言數篇傷時頗切其一首兩聫云只愛輕與肥不憂貧與賤著牙賣朱紫斷錢賖舉選反駕還京之後相府遣人捕之孜乃易名姓越淮而去故李山甫嘗代孜歌歌其當時易字夢白雲天使翰林生我前相去後來二百年英神絕气歸天日月星辰空慼然我識翰林文不識翰林面上天知我憶其人使向人間夢中見瑞光閃爍天門開五云著地長裾來華山秀作英雄骨黃河瀉作縦橫才巍峩宛似神仙客一段風雷扶气魄低頭語了卻擡頭指防胸前稱李白夢中一面何殷勤髙吟大語喧靑雲白言天府偶閒暇與我握手論髙文一論耳目淸再論心骨驚豁如混沌初鑿破天地海嶽何分眀利若劍防堅健如虯龍爭神機聖法說略盡造化與我新增靈不問塵埃人不語塵埃事罇前半日空歸云掃筵起自言天上作先生許向人間爲弟子夢破靑霄春煙霞無去塵若誇郭璞五色筆江淹卻是防常人

削古風

梁朝杜舎人荀鶴爲詩愁苦悉於教化每於吟諷得其至理如贈僧云安禪不必須山水滅得心頭火自涼又利門名路兩何憑百嵗風前短焰燈只恐爲僧心未了爲僧心了總輸僧南宗睹之傳爲心印杜在梁朝獻朱太祖時世行十首欲令太祖省徭役薄賦斂是時方當徵伐不洽上意遂不見遇旅寄寺中敬相公翔謂杜曰希先輩稍稍古風卽可進身不然者虛老矣杜遂課頌徳詩三十章以恱太祖議者以杜𨿽有玉堂之拜頓移教化之詞壯志淸眀中道而廢時世行聊紀兩首頌徳詩不復錄之夫因兵死守蓬茅麻紵裙衫鬢髮焦桑柘廢來猶納稅田園荒盡尙徴苗時挑野菜和根煮旋斫生柴葉燒任是深山更深處也應無計避徵徭八十老翁住破村村中牢落不堪論因供寨木無桑柘爲防鄕兵絕子孫還似平寧徴賦稅未曽州縣略安存至今雞犬皆星散日落西山哭倚門

分命錄

咸通中王建侍禦吟詩寒碎竟不顯榮榦符末李洞秀才出意窮愁不登名第是知詩者陶人性情定乎窮通故韋荘補闕有長安感懷云大道不將鑪冶去有心重築太平基此則苞括生成末爲臺輔長興末何僕射瓚有蜀城書事云到頭須卜林泉自愧無能繼臥龍詩後十旬得疾而卒今錄四公全什用眀來王建侍郎寄賈島詩曰盡日吟詩坐忍饑萬人中覓似君稀僮眠冷榻朝猶臥驢放秋田夜不歸傍暖旋收新落葉覺寒重著舊生衣曲江池畔時時到爲愛鸕鷀雨裏飛李洞秀才上崇賢曺郎中雲閒坊宅枕穿宮水聽水分衾蓋蜀僧藥杵聲中搗殘夢茶鐺影煮孤燈刑曺防千年井華嶽樓開萬里冰詩句變風宮漸緊夜濤舂盡海邊藤韋補闕感懷曰長年方悟少年非人道新詩勝舊詩十畝野塘畱客釣一軒春雨對僧棊花間醉任黃鸚語亭上吟従白鷺窺大道不鑪冶去有心重築太平基何僕射書事云果決生涯向洛中西投知已悞恩容雲遮劍閣三千里水隔瞿唐十二峯頻步文翁坊月閒防杜甫宅前松到頭須卜林泉自愧無能繼臥龍

卓絕篇

陳眀秀才題破吳王夫差廟汪遵先輩詠絕萬里長城程賀員外因詠君山得名時人呼爲程君山劉象郎中因詠仙掌得名時人呼爲劉仙掌以上名公稱爲卓絕千百集中無以加此陳秀才題夫差廟云姑蘇臺上千年木刻作夫差廟神幡蓋寂寥塵土滿不知簫鼓樂何人汪先輩詠史詩曰秦築長城比鐵牢蕃戎不敢過臨洮𨿽然萬里連雲際不及堯家三尺髙程員外詠君山曰曽逰方外見麻姑說道君山此本無元是昆侖山頂石海風飄落洞庭湖劉郎中詠仙掌曰萬古亭亭倚碧霄不成擎亦不成招何如掬取蓮池水灑向人間救旱苗

攺名達

梁震先輩蜀川人也比名靄僖宗在蜀日方修舉業時劉象先輩隨駕在蜀震以所業贄於劉略吟詠震詩曰據郎中少年才思淸秀儻隨鄕賦成器非遙若不攺名無因顯達向以緣靄字雨下従謁雨下謁人因甚得見此後請攺爲震震字雨下従辰辰者龍也龍遇水雨變化燒尾之事不亦宜乎震後果得上第名聞諸侯髙令公李昌召赴荊南以筆硯籌畫見托終身不就賓席慮因玷污前眀至今南楚之間獨步而已

鑑寃辱

梁朝彭城王劉中令知俊制置同州日因築營墻掘得一物重八十餘斤狀若油囊召賓幕諸將問之或曰地囊或曰飛簾或曰金神七殺獨劉參謀【失名】曰此寃辱也古者囹圄之地卽有此焉昔王充據守洛陽修河南府獄亦獲此物而某逺祖記之乃是寃枉囚人死魄入地聚爲此物凝結不消縦鼓鑄不燃浸沃不濕刄之不入擊之轉堅經千百年間而不腐爛但於淸夜致之酒食許以伸寃當有黒气沖天不異丰城之劍气也此非吉瑞之兆實爲竄逐之徴公一一試之皆如其說遂復深瘞尋易營基後有拔城背主奔秦之兆亦由見怪之驗也

鑑誡錄卷九

欽定四庫全書

鑑誡錄卷十

後蜀何光逺撰

歸生刺

歸處納者歸侍郎融之曽孫也多逰秦隴言足是非在事者無不以金帛酒食彌縫之畏其譏也或見人衣鮮華卽念詩曰昻藏騎馬出朱門服色鮮華不可論盡是殺人方始得一絲絲上有寃魂黃巢犯京後守亮守信等悉爲楊軍容復恭義兒勢奪諸侯亦一時之威也歸有不平之色詠虺漢以刺之曰艸頭灰面惡形儀盡是軍容表裏姿昔日水牛攀角上而今細馬劈腰騎錢多內藏猶嫌少位等三公尙厭卑更有一般堪笑處鍍金牙齒咬銀匙又詠姦漢雲輕唇利舌傍吾門送諂承顏日日新愛與大官添弟子能小藥獻夫人稱頭不放分毫過對酒常如割骨貧更有一般姦大處聚錢惟趂買金銀又代村婦詠邊曰紫袍金帶不須誇動便經年鎭海涯爭似我家田舎壻朝驅牛去暮還家又有石校書欽若本東川人文章四六與王超齊名天復初應舉值大駕東遷蜀路不通干戈繼起遂客寄天水荏苒一紀有餘後知父亡方乃舉慟廣於寺院追薦懴罪而已歸與石遽因小隙荼毒詠之石氏聲名因玆減價詩曰十二年來匿父喪三千之罪譴莫當如今追薦因無益已被牛頭煮防

髙僧論

伏牛上人一鉢和尙皆悟達之士也一居巖岫永離囂塵著述三傷指諭一鉢廣開法廟大扇迷途聾瞽聞之往往解悟王蜀幹徳初有小軍使陳【失名】妻髙氏卽髙駢相公諸院之孫先於法門寺受持不殺戒二十餘年後屆蜀因與男娶婦親族勸令屠宰髙亦従之旬日之中得疾頗異不錄人事口但荒言旣而三宿還魂備述幽途之事初遇黒衣使者追入岐府城隍廟神峩冠大神與一金甲武士對坐使者領髙見神武士言語紛紜訴髙破戒仍扼腕罵髙曰吾防戒將也爲汝二十餘年食不受羨寢不遑安豈期一起殺心頓隳戒行命𨿽未盡罪亦頗深須送司懲其僭犯城隍神回問髙曰汝更修何善贖此過尢髙平生常念上生經至此蔑然遺忘只記得三傷頌一鉢歌合掌向神厲聲而念神與武士耳立聽顏色漸怡誦至了終悉皆涕淚謂髙曰且歸人世宜復善心髙氏拜辭未終颯然起生乃知大善知識所著句義與佛齊功今並錄其全篇仍亦書其靈驗采之眞識非取迦談伏牛上人三傷頌其一曰傷嗟壘巢燕𨿽巧無深見修營一个窠往復凡千轉雙飛碧水頭對語紅梁畔身緣覓食疲口爲銜泥爛驅馳九十初方產巢中卵停騰怕饑渇撫養知寒暖憐惜過於人銜虫餧皆徧父爲理毛衣母來食一旦翅翼成分飛不相管世有仁智人懇力憂家眷男女未成長顏色亦衰變燕子燕子聽吾語隨時且過休辛苦縦使窠中千个兒秋風才動終須去世人世人不要貪此語是藥須思量饒你平生男女多誰能伴爾歸泉路其二曰傷嗟鵽鳩鳥夜夜啼天曉墜翼栁攀枝垂頭血沾艸身隨露葉低影逐風枝裊一種情相生爾獨何枯槁驅驅飲啄稀役役飛騰少不是官所嗟都緣業所造亦似世間人貪生不覺老喫著能防多彊自索煩惱咄哉無眼人織絡何時了只爲一六迷遂成十二到鵽鳩鵽鳩林裏叫山僧山僧牀上笑有人防意解推尋不假三祗便成道其三曰傷嗟造蜜蜂忙忙采花蕊接翼入芳叢分頭傍煙水抱蕊愛香滋尋花應春餌驅馳如所縈盤旋若魅蹭蹬遇絲羅飄零餵螻蟻才能翅翼成方始窠巢備惡人把火燒哀鳴中死是他人蜜美自他人美虛忙百艸頭於身有何利世有少智人與此恰相似只緣貪愛牽防度虛沈墜百嵗處浮生十年作童稚一半悲與愁一半病與瘁除折來能得防多子更有漏身自翳無生理永不見如來卻緣開眼睡蜜蜂蜜蜂休沒沒空哉終是他人喫世人世人不要貪畱富他人有何益一鉢和尙歌曰阿剌剌閙聒聒總是悠悠造未撻如饑喫鹽加得渇枉卻一生頭戛戛究竟不能知本末拋卻死屍何處脫閒事到頭須結撮火落身上當頭撥莫待臨事呼菩薩大丈夫貌須豁落莫學癡人受摩捋也系裹也擺撥也學柔和也麄糲亦解剃頭亦披褐也學凡夫作生活直言向君君未達更作長歌歌一鉢多中少少中多莫笑野人一鉢歌緣持此鉢度婆娑靑天寥寥月初上此時境空含萬象防處浮生自是非一源淸淨無來往莫漫心學水泡百毛流火無事交不如靜坐眞如他頭上従他鵲作巢萬代金輪聖王子只這眞如是靈覺菩提下度眾生度盡眾生不生死眞丈夫無形無相大毗盧塵滅勞盡眞如在一顆圓眀無價珠眼不見耳不聞無見無聞無不聞従來一鉢無言說今日千言彊爲分彊爲分須諦聽人人總有眞如性恰似黃金在鑛中鏈去金金鉢淨眞是妄妄是眞爲求眞妄更無求心不用心煩惱衣食隨時養色身好也著惡也著一切不貪無染著亦無惡亦無好一際坦然平等道粗亦餐細亦餐莫學凡夫相上防亦無粗亦無細上方香積無根蒂坐亦行行亦坐生死是菩提果亦無生亦無死三世如來總如此離卽著著卽離實想門中無實義不可離不可著何處更求治病藥語時黙黙時語語黙尋蹤無定所亦無語亦無黙莫喚東西作南北嗔時喜喜時嗔我自降魔轉法輪亦無嗔亦無喜水不離波波是水慳時捨捨時慳不離內外與中間亦無慳亦無捨寂寂寥寥無可把苦時樂樂時苦只个修行斷門戶亦無苦亦無樂本來自性無纒縛垢卽淨淨卽垢兩邊惡境無前後亦無垢亦無淨大千同一眞如性藥是病病是藥到頭兩事渾撚卻亦無藥亦無病正是眞如靈覺性魔是佛佛是魔如影隨形水上波亦無魔亦無佛三教比來無一物凡卽聖聖卽凡色裏膠倩水裏礬亦無凡亦無聖萬行歸除無一行眞中假假中眞自是凡夫起惡塵亦無眞亦無假若不呼時誰應者本無性本無名只麼騰騰信腳行有時市井防屠肆一葉蓮花火上生也曽防杖逰京洛身似浮雲先住著究竟従來是寄居他方處處無纒縛若覓戒三毒藥病何時瘥若覓禪我自縦橫大可憐不是住不是顚在世間中出世間時人不防此中意打著南邊與北邊若覓法雞足山頭問迦葉見說傳衣在彼中無心不用求謀甲若覓修八萬浮圖何處求只知黃葉上啼哭不覺黒雲遮日頭莫怪狂言無次第篩羅漸入粗中細只遮粗中細也無卽是圓眀眞是諦亦無眞但有名聞卽是塵若向塵中解眞實便是當來出世人無造作獨行獨坐空索索無湼槃本來生死不相干直須省莫漫身入空井無去來也無眀鏡掛髙臺儂家見解只如此不用心刼灰

魚還肉

天復初任可芝任戎州刺史日有漁人趙阿奴善釣大魚常於馬湖江垂巨索大釣號曰掣拔中釣者皆百斤不啻嘗謂人曰願釣千斤之魚豁男子平生之志卽攺業矣人或語曰此江非左海焉有此魚對曰非我所欲負命者上釣其年秋忽獲一鮥子魚果重千斤背上自然有字其文金色觀者感傷趙阿奴因此従軍遂攺釣業其大魚背上字云三曽到州五轉歸馬湖身上千斤肉今還趙阿奴

求婚

傳言神所慿有時而信故黃熊入夢不爲無人豕人立啼顯彰有蜀有曺孝防第十九子晦因逰彭州導江縣汊口謁李永相公廟覩土塑三女儼然而艶遂指第三者祝曰願與小娘子爲婚某終身不媾凡庶矣遂取卦子擲之相交而立良久巫者度語曰相公請曺郎畱著體衣一事以爲言定曺遂解汗衫畱於女坐巫者復取女紅披衫與之曰望曺郎保惜此衣後二紀當就姻好曺亦深信竟不婚姻縦遇國色視之如糞土也果自天祐甲子終於癸未二十年間曺積覺气微又疑與神約數乃自沐浴儼然衣冠俟神之迎也是日至暝車馬甚盛駢塞曺門同街居人競來觀矚至二更鄰人見曺升車而去莫知其由及曉視之曺已奄然矣議者以華嶽靈姻咸疑謬說薴蘿所遇亦恐妖稱今曺公婚目驗其異嗚呼自投趣不亦卑乎

見世報

天祐中秦州劉自然主押義軍案因連帥李中令繼宗防鄕子而西捍蜀師有成紀縣百姓黃知感詣劉求免自然許之自然之妻謂其夫曰黃知感之妻美髮儻得爲妾之髢卽與免之知感得劉指蹤與妻平議黃妻可謂賢也語其夫曰妾今幸以弱質得附於君髮有再生人死永別君若南徵不返妾有美髮何爲言訖覽髮剪之知感亦懷痛切旣迫於差防遂獻於劉劉亦貪殘獨爲不足春獲其免秋復差行軍須急難莫敢中止於是沒於金沙之陣劉亦是嵗云亡黃妻但有靈祠陳狀咒詛後黃家牸衛忽生一駒及堪乘騎方覺左脇下有劉自然之字多般辧驗字益分眀邑人傳之遂達防問【自蜀平之後王太尉宗儔制置】元戎召其妻子識認劉之長子曰某父平生惟好酒肉但能飲酒食肉是某父也驢遂飲酒數升啖肉數臠仍以頭指暱其子淚下如繩劉子請備百千贖之黃妻竟爲不可出入鞭打以報夫仇劉子恥於姻親郁咽而卒後累經喪亂無復聞焉故王梵志曰欺狂得錢君莫羨究竟還是輸他便不信但防槽上驢只是攺頭不識面又寶雞縣市令樊旭初喫犬肉臨老尾生每因校料之時取笑縣曺人吏其妻偶因夫醉以刀斷之忽作狗號數聲奄然而卒又金州義軍全景暉能禁毒虺兼好食之其妻忽產大蛇九頭一尾又有室女忽生一子身有蛇鱗因此鄕親皆禁忌

攻雜詠

陳裕秀才下第逰蜀誓棄舉業惟事唇喙覩物便嘲其中數篇亦堪采擇𨿽無敎化於當代誠可取笑於一時詠渾家樂云晨起梳頭午不休一窠精魅閙啾啾阿家解舞淸平樂新婦能拋白木毬著緑桃牌吹觱篥賜緋器和梁州天晴任你渾家樂兩下還須滿捨愁又北郡南州處處過平生家計一驢馱囊中錢物衣裝少袋燕脂胡粉多滿子面甜唐脆餅蕭娘身痩嫦娥怪來喚作渾家樂骨子貓兒盡唱歌過舊居云昔日顏回宅今爲裹飯家不聞吟秀句只見油麻豉汁中沸粕餻案上葩朝朝惟起早檐従自排衙有一秀才自贖酒家靑衣爲婦裕嘲之曰秀才何事太怱怱琴瑟無媒便自通新婦旋裙才離體外姑托布尙當胸菜團个个皆項粳米頭頭盡剪鬃一自土和逃走後至今笑卻親家翁又詠大慈寺齋頭鮮於闍梨云酒肉中朝沒闕時髙堂大舎養肥屍行婆滿院多爲婦童子成行半是兒面折掇齋窮措大笑迎搽粉阿尼師一朝苦也無常至劍刀山不放伊又大慈寺東北有池號曰放生池蜀人競以三元日多鵝鴨放在池中浴因謁主池僧不遇當門書一絕句自此放生稍息矣鵝鴨仝羣世所知蜀人競送放生池比來養狗囤雞在不信闍黎是野貍裕後詠深沙一絕因暴疾而終亦由神折天年抑又神其靈也詩曰撐睂努目彊幹嗔便作閻浮有力神禍福豈由泥擔漢燒香供養弄蛇人

蜀才婦

吳越饒貢妓燕趙多美姝宋產歌姬蜀出才婦薛濤者容姿旣麗才調尢佳言謔之間立有詶對大凡營妓比無校書之稱韋南康鎭成都日欲奏之而罷至今呼之故進士胡曽有詩曰萬里橋邊女校書琵琶花下閉門居掃睂才子知多少管領春風總不如濤毎承連帥寵念或相唱和出入車輿詩達四方中朝一應銜命使車毎屆蜀求見濤者甚眾而濤性亦狂逸所有見遺金帛往往上納韋公旣知且怒於是不許従官濤獻五離詩情意感人遂復寵召當時見重如此犬離主曰出入朱門四五年爲知人性足人憐近緣咬著親情客不得紅絲毯上眠魚離池曰戲躍池中四五秋常朱尾玩銀鉤近緣戲觸紅蓮折不得隨波更一逰鸚鵡離籠曰慣向侯門養此身飛來飛去羽毛新近緣出語無方便不得籠中再喚人又竹離叢曰蓊郁裁成四五行常持堅節覆秋霜近緣春筍鉆階破不得垂枝對畫堂又珠離掌曰一顆眀珠內外通分眀皎潔水精宮近緣一防瑕相累不得朝朝在掌中又女郎張窕少年居蜀下筆成章當時詩人雅相推重有上成都當事詩曰昨日賣衣裳今朝賣衣裳衣裳渾賣盡惟剩嫁時箱有賣愁仍緩無時心轉傷故園千里隔何處是柴桑悲光寺近有尼海印才思淸俊不讓名流有舟夜一章頗佳詩曰水色連天色風聲並浪聲旅人歸思苦漁叟夢魂驚舉棹云先到移舟月逐行旅吟詩句罷猶見逺山行

鑑誡錄卷十

