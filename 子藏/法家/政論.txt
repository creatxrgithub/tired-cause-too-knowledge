《政論》漢崔寔

嚴可均曰﹕《隋志》法家《正論》五卷﹐漢大尙書崔寔撰。《舊唐志》﹕《政論》五卷。《意林》亦五卷。《新唐志》作六卷。各書引見或作《政論》﹐或作《正論》﹐又作《本論》﹐止是一書。寔字子眞﹐一名臺﹐字符始。涿郡安平人。髙祖篆﹐祖駰﹐父瑗﹐範史皆有傳。寔好典籍﹐桓帝初爲郎。後拜議郎﹐與邊韶﹑延篤著作東觀。出爲五原太守﹐徵拜議郎﹐復與諸儒博士雜定《五經》。拜遼東太守。母卒歸葬。服竟﹐召拜尙書。以世方阻亂﹐稱疾不視事﹐免歸。建寧中卒。實明於政體﹐吏才有餘﹐論當世便事數十條﹐指切時要﹐言辯而確。範史論曰「實之《政論》﹐言當世理亂﹐𨿽鼌錯之徒不能過也。」其書成於守遼東後﹐故有僕前爲五原太守及今遼東耕云云。本傳系於桓帝初除爲郎時﹐未得其實。其本北宋時已佚失﹐故《崇文總目》不著錄﹐《郡齋讀書志》《直齋書錄解題》亦無之。《通誌略》載有六卷﹐虛列書名﹐不足據。今從《羣書治要》寫出七篇﹐本傳及《通典》各寫出一篇﹐凡九篇。略以《意林》次第之﹐刺取各書引見﹐校補訛脫﹐定著一卷。其畸零短段三十事不能成篇者﹐載於卷末。《治要》專取精實﹐而腴語美詞﹐芟除淨盡。然於當時積獘﹐已臚列無遺。治亂興亡﹐古今一軌。本傳引仲長統曰「凡爲人主﹐宜寫一通置之坐側。」趙帳茄砸病

按嚴氏《全後漢文》輯錄崔寔《政論》甚備﹐然亦間有缺誤。如「秦兼天下﹐罷侯置縣」一條﹐已見《治要》﹐而據《北堂書鈔》另立之。至於校勘未謹處﹐亦偶有之。尢因未覩宋本《禦覽》﹐故其考或有未精。今據善本而董理之﹐其與嚴氏異者﹐爲免繁瑣﹐不復出校。——胡不歸識

自堯﹑舜之帝﹐湯﹑武之王﹐皆賴明哲之佐﹐博物之臣。故臯陶陳謨而唐﹑虞以興﹐伊﹑箕作訓而殷﹑周用﹝《類聚》卷五十二作「以」﹞隆。及繼體之君﹐欲立中興之功者﹐曷嘗不賴賢哲之謀乎﹗凡天下﹝《類聚》有「之」﹞所以不理﹝《後漢紀》卷二十一﹑《類聚》作「治」﹞者﹐常由人主﹝《類聚》作「常疾世主」﹞承平﹝《類聚》有「之」字﹞日久﹐俗漸敝而不悟﹐政寖衰而不攺﹝「常由」下﹐《後漢紀》作「其患在世承平﹐政漸衰而不攺﹐俗漸獘而不悟」﹞﹐習亂安危﹐怢﹝《後漢紀》作「忽」﹐《羣書治要》卷四十五作「逸」﹞不自覩。或荒耽﹝《後漢紀》作「耽荒」﹞嗜欲﹐不卹萬機﹔或耳蔽箴誨﹐厭僞忽眞﹔或猶豫歧路﹐莫適所從﹔或見信之佐﹝《後漢紀》《意林》作「臣」﹞﹐括囊守祿﹝《後漢紀》作「懷寵苟免」﹞﹔或疎遠之臣﹝《後漢紀》作「士」﹞﹐言以賤廢。是以王綱縱弛於上﹐智士郁伊於下﹝此二句《後漢紀》作「是以紀网弛而不振﹐智士損而不用」﹞。悲夫﹗﹝《後漢書崔寔傳》﹞

且守文之君﹐繼陵遲之緒﹐譬諸乘獘車矣。當求巧工﹐使輯治之﹐折則接之﹐緩則契之﹐補琢換易﹐可復爲新。﹝《意林》作「夫君政陵遲﹐如乘敝車。若能求巧工﹐使葺理之﹐折則按之﹐緩則揳之﹐可復新矣」﹞新新不已﹐用之無窮。若遂不治﹐因而乘之﹐摧拉捌裂﹐亦無可柰何矣。若武丁之獲傅說﹐宣王之得申甫﹐是則其巧工也。今朝廷以聖哲之姿﹐龍飛天衢﹐大臣輔政﹐將成斷金。誠宜有以滿天下望﹐稱兆民之心。年谷丰稔﹐風俗未乂﹝嚴可均曰「此二語上下疑有刪節。」﹞。夫風俗者﹐國之脈診﹨﹝《禦覽》卷三百七十五作「胗」﹞也。年谷如其肌膚﹐肌膚𨿽和而脈診﹝「年谷」下十三字﹐據《禦覽》補﹞不和﹐誠﹨未足爲休﹝《禦覽》作「亦未爲休也」﹞。《書》曰「𨿽休勿休」﹐況不休而可休乎﹖﹝《羣書治要》﹞

自漢興以來﹐三百五十餘歲矣﹝《後漢紀》無作「五十」二字﹐「歲」作「年」﹞。政令垢翫﹝《後漢紀》作「刓瀆」﹞﹐上下怠懈﹐風俗雕敝﹐人庶巧僞﹝《後漢紀》作「人民僞巧」﹞﹐百姓囂然﹐咸復思中興之救﹝《後漢紀》作「功」﹞矣。且濟時拯﹝《治要》作「救」﹞世之術﹐豈必體堯蹈舜然後乃理哉﹖期於補綻決壞﹐枝柱邪傾﹐隨形裁割﹐要措﹝《治要》作「厝」﹞斯世於安寧之域而已﹝「且濟」以下﹐《後漢紀》作「救世之術﹐豈必堯舜而治哉﹗期於紐絕拯撓﹐去其煩惑而已」﹞。故聖人執權﹐遭時定制﹝《後漢紀》作「是以受命之君﹐創制攺物」﹞﹐步驟之差﹐各有云設﹝《治要》作「施」﹞。不彊人以不能﹐背急切﹝《治要》作「背所急」﹞而慕所聞也。﹝《崔寔傳》﹞

昔孝武皇帝策書曰「三代不同法﹐所由殊路﹐而建徳一也。」﹝此二十二字據《治要》補﹞蓋孔子對葉公以來遠﹐哀公以臨人﹝《治要》作「民」﹞﹐景公以節禮﹐非其不同﹐所急異務也。是以受命之君﹐每輒創制﹔中興之主﹐亦匡時失﹝《後漢紀》作「匡時補失」﹞。昔盤庚湣殷﹐遷都易民﹔周穆有闕﹐甫侯正刑﹝此二句《後漢紀》作「昔盤庚遷都以易殷民之獘﹐周穆攺刑而正天下之失」﹞。俗人拘文牽古﹝「俗人」前《治要》有「然疾」二字。嚴可均曰「疑有誤。本傳及《藝文類聚》五十二無此二字。」﹞﹐不達權﹝《類聚》作「推」﹞制﹐奇偉﹝《治要》作「瑋」﹞所聞﹐簡忽所見﹝「俗人」下《後漢紀》作「俗人守古﹐不逹權變﹐苟執所聞﹐忽略所見」﹞﹐策不見珍﹐計不見信。夫人旣不知善之爲善﹐又將不知不善之爲不善﹝「策不」下二十七字據《治要》補﹞﹐烏可﹝此二字《後漢紀》《類聚》作「焉可」﹑《治要》作「惡足」﹞與論國家之大事哉﹗﹝《崔寔傳》﹞

故每有言事頗合聖聽者﹐或下羣臣令集議之﹐𨿽有可采﹐輙見掎奪。﹝本傳作「故言事者﹐𨿽合聖徳﹐輒見掎奪」﹐《後漢紀》作「故言事者﹐頗合聖聽﹐於今湏有可采﹐輒見掎奪」﹞何者﹖其頑士闇於時權﹐安習所見﹐殆不知樂成﹐況可與慮始乎﹖﹝本傳作「不知樂成﹐況可慮始」﹞心閃意舛﹐不知所云﹐則苟云率由舊章而已。其達者或矜名嫉﹝本傳作「妒」﹞能﹐恥善策不從己出﹐則舞筆奮辭﹐以破其義。寡不勝眾﹐遂見屏﹝本傳作「擯」﹞棄。𨿽稷﹑契復存﹐由﹝本傳作「猶」﹞將困焉。斯實賈生之所以排於絳﹑灌﹐弔屈子以舒憤者也﹝此二句本傳作「斯賈生之所以排於絳﹑灌﹐屈子之所以攄其幽憤者也」﹔「其頑士」以下《後漢紀》作「其頑士則闇於時權﹐其逹者則寡於勝負﹐斯賈誼所以見悲於上世也。𨿽使稷﹑契﹐猶不能行其志﹐而況下斯者乎」﹞。夫以文帝之明﹐賈生之賢﹐絳﹑灌之忠﹐而有此患﹐況其餘哉﹗況其餘哉﹗﹝《羣書治要》﹞

且世主莫不願得尼﹑軻之倫以爲輔佐﹐卒然獲之﹐未必珍也。﹝《意林》作「世主莫不願得尼﹑軻以輔佐﹐及得之﹐未必珍也」﹞自非題牓其面曰「魯孔丘」﹑「鄒孟軻」﹐殆必不見敬信。何以明其然也﹖此二者善已存於上矣。當時皆見薄賤﹐而莫能任用﹐困厄削逐﹐待放不追﹐勞辱勤瘁﹐爲豎子所議笑﹐其故獲也。夫淳淑﹝《意林》作「一」﹞之士﹐固不曲道以媚時﹐不詭行以徼名。恥鄕原之譽﹐絕﹝「絕」字從《意林》補﹞比周之黨。必待題其面曰「魯仲尼」﹑「鄒子輿」不可得也。﹝「必待」下十六字從《意林》補。按《全後漢文》作「鄒孟軻」﹐《史記孟子列傳》﹕「孟軻﹐騶人也。」正義﹕「軻字子輿﹐爲齊卿。鄒﹐兗州縣。」此當以「子輿」是﹐蓋與「仲尼」皆字也。﹞而世主凡君﹐明不能別異量之士﹐而適足受譖潤之愬。前君旣失之於古﹐後君又蹈之於今。是以命世之士﹐常抑於當時﹐而見思於後人﹝《意林》作「無不見思於後日」﹞。以往揆來﹐亦何容易﹗向使賢不肖相去如泰山之與蟻垤﹐策謀得失相覺如日月之與螢火﹐𨿽頑嚚之人﹐猶能察焉。常患賢佞難別﹐是非倒紛﹐始相去如毫犛﹐而禍福差以千里﹐故聖君明主﹐其猶愼之。﹝《羣書治要》﹞

圖王不成﹐獘﹐猶足霸﹔圖霸不成﹐獘﹐將如何﹖﹝《意林》﹞

量力度徳﹐春秋之義。﹝此二句《後漢紀》作「《春秋》之義﹐量力而舉﹐度徳而行」﹞今旣不能純法八代﹐故宜參以霸政﹐則宜重賞深罰以禦之﹐明著法術以檢之。自非上徳﹐嚴之則理﹐寬之則亂。何以明其然也﹖﹝「今旣」以下﹐《後漢紀》作「今已不能用三代之法﹐故宜以覇道而理之。重賞罰﹐明法術﹐自非上徳﹐嚴之則治﹐寛之則亂﹐其理然也」﹞近孝宣皇帝明於君人之道﹐審於爲政之理﹝《類聚》作「原」﹞﹐故嚴刑峻法﹐破姦軌﹝《類聚》作「宄」﹞之膽﹐海內淸肅﹐天下密﹝《類聚》作「謐」﹞如。嘉瑞並集。屢獲丰年﹝此八字從《類聚》補﹞﹐薦勛祖廟﹐享號中宗。算計見效﹐優於孝文。及元帝卽位﹐多﹝《類聚》作「果」﹞﹐行寬政﹐卒以墮損﹐威權始奪﹐遂爲漢室基禍之主。治國之道﹐得失之理﹐於斯可以鑑矣﹗﹝本傳作「政道得失﹐於斯可監」﹐此從《類聚》攺補。﹞。昔孔子作《春秋》﹐襃齊桓﹐懿晉文﹐嘆管仲之功。夫豈不美文﹑武之道哉﹖誠達權救敝﹝《類聚》脫「敝」﹞之理也。故聖人能與世推移﹐而俗士苦不知變﹐以爲結繩之約﹝《類聚》作「初」﹞﹐可復理亂秦之緒﹐《干戚》之舞﹐足以解平城之圍。﹝《崔寔傳》﹞

夫熊經鳥伸﹐𨿽延歷之術﹐非傷寒之理﹔呼吸吐納﹐𨿽度紀之道﹐非續骨之膏。蓋爲國之法﹐有似理身﹐平則致養﹐疾則攻焉﹝《後漢紀》作「致攻」﹞。夫刑罰者﹐治亂之藥石也﹔徳教者﹐興平之梁肉也﹝此二句《後漢紀》作「故徳教者﹐治世之粱肉﹔刑法者﹐救亂之藥石也」﹞。夫以徳教﹝《後漢紀》無「教」﹞除殘﹐是以﹝《後漢紀》作「猶」﹞梁肉理﹝《後漢紀》作「治」﹞疾也﹔﹝此下《後漢紀》有「欲望療除﹐其可得乎」八字﹞以刑罰理平﹐是以藥石供養也。方今承百王之敝﹐值戹運之會。自數世以來﹐政多恩貸﹐馭委其轡﹨﹐馬駘其銜﹐四牡橫奔﹐皇路險傾。方將柑勒鞬輈以救之﹐豈暇鳴和鑾﹐淸節奏哉﹖﹝「馭委」以下《後漢紀》作「禦安轡馬而忌其銜﹐四牡橫馳﹐皇路險傾﹐必將鉗勒鞭撻以救奔敗﹐豈暇鳴鑾﹐從容平路哉」﹐《全後漢文》據此於「淸節奏」下補「從容平路」四字﹞昔髙祖令蕭何作九章之律﹐有夷三族之令﹐黥﹑劓﹑斬趾﹑斷舌﹑梟首﹐故謂之具五刑。文帝𨿽除肉刑﹐當劓者笞三百﹐當斬左趾者笞五百﹐當斬右趾者棄巿。右趾者旣殞其命﹐笞撻者往往至死﹐𨿽有輕刑之名﹐其實殺也。當此之時﹐民皆思復肉刑。至景帝元年﹐乃下詔曰「加笞與重罪無異﹐幸而不死﹐不可爲人。」乃定律﹐減笞輕捶。自是之後﹐笞者得全。以此言之﹐文帝乃重刑﹐非輕之也﹔以嚴致平﹐非以寬致﹝《類聚》有「太」字﹞平也。必欲行若言﹐當大定其本﹐使人主師五帝而式三王。蕩亡秦之俗﹐遵先聖之風﹐棄苟全之政﹐蹈稽古之蹤﹐復五等之爵﹐立井田之制。然後選稷﹑契爲佐﹐伊﹑呂爲輔﹐樂作而鳳皇儀﹐擊石而百獸舞。若不然﹐則多爲累而已。﹝《崔寔傳》﹞

夫人之情﹐莫不樂富貴榮華﹑美服麗飾﹑鏗鏘眩耀﹑芬芳嘉味者也﹐晝則思之﹐夜則夢焉。惟斯之務﹐無須臾不存於心。猶急水之歸下﹐下川之赴壑。不厚爲之制度﹐則皆侯服王食﹐僭至尊﹐踰天制矣。是故先王之禦世也﹐必明法度以閉民欲﹐崇堤防以禦水害。法度替而民散亂﹐堤防墮而水泛溢。頃者法度頗不稽古﹐而舊號网漏吞舟。故庸夫設藻梲之飾﹐匹豎享方丈之饌。今者下僭其上﹐尊卑無別。如使雞鶩蛇頸龜身﹐五色紛麗﹐亦可貴於鳯乎﹖﹝「如使」下十八字從《禦覽》卷九百一十九補﹞禮壞而莫救﹐法墮而不恆。斯蓋有識之士﹐所爲於邑而增嘆者也。律令𨿽有輿服制度﹐然斷之不自其源﹐禁之又不密。今使列肆賣侈功﹐商賈鬻僭服﹐百工作淫器﹐民見可欲﹐不能不買。賈人之列﹐戶蹈踰侈矣。故王政一傾﹐普天率土莫不奢僭者﹐非家至人吿﹐乃時勢驅之使然。此則天下之患一也。﹝《羣書治要》﹞

且世奢服僭﹐則無用之器貴﹐本務之業賤矣。農桑勤而利薄﹐工商逸而入﹝《意林》作「利」﹞厚﹐故農夫輟耒而雕鏤﹐工女投杼而刺文﹝《意林》作「繡」﹞。躬耕者少﹐末作者眾。生土𨿽皆墾乂﹐故地功不致﹐苟無力穡﹐焉得有年﹖財鬰蓄而不盡出﹐百姓窮匱而爲姦寇﹐是以倉廩空而囹圄實。一榖不登﹐則饑餒流死﹔上下俱匱﹐無以相濟。國以民爲根﹐民以谷爲命。命盡則根拔﹐根拔則本顚。此最國家之毒憂﹐可爲熱心者也。斯則天下之患二也。﹝《羣書治要》﹞

法度旣墮﹐輿服無限﹐婢妾皆戴瑱楴之飾﹐而被織文之衣。乃送終之家﹐亦無法度﹝《禦覽》卷五百五十六作「亦大無度」﹞。至用軟梓黃膓﹐多藏寶貨﹐享牛作倡﹐髙墳大寢。是可忍也﹐孰不可忍﹗而俗人多之﹐咸曰健子。天下跂慕﹐恥不相逮。念親將終﹐無以奉遣﹐乃約其供養﹐豫修亡歿之備﹝此二句《禦覽》卷五百五十六作「乃約其供養衣服﹐豫修已沒之制」﹞。﹝嚴可均曰「有脫文。」﹞老親之饑寒﹐以事淫法﹝嚴可均曰「疑作汰。」﹞之華稱。竭家盡業﹐甘心而不恨。窮阨旣迫﹐起﹝本作「迫」﹐據《禦覽》卷五百五十六攺﹞爲盜賊﹐拘執陷罪﹐爲世大戮。痛乎此﹝本作「化」﹐據《禦覽》卷五百五十六攺﹞俗之刑陷愚民也﹗且橘柚之貢﹝《類聚》卷八十六作「實」﹞﹐堯舜所不甞﹝《類聚》《禦覽》卷九百七十三作「常」﹞禦﹔山龍華虫﹐帝王不以爲褻服。今之臣妾﹐皆余黃甘而厭文繡者﹐蓋以萬數矣。其餘稱此﹐不可勝記。古者墓而不墳﹐文﹑武之兆﹐與平地齊。今豪民之墳﹐已千坊矣。欲民不匱﹐誠﹨亦難矣。是以天戚戚﹐人汲汲﹐外溺奢風﹐內憂窮竭。故在位者則犯王法以聚﹐斂愚民則冒罪戮以爲健。俗之壞敗﹐乃至於斯。此天下之患三也。﹝《羣書治要》﹞

承三患之獘﹐繼荒頓之緖﹐而徒欲修舊修故而無匡攺﹐𨿽唐﹑虞復存﹐無益於治亂也。昔聖王遠慮深思﹐患民情之難防﹐憂奢淫之害政﹐乃塞其源以絕其末﹐深其刑而重其罰。夫善堙川者必杜其源﹐善防姦者必絕其萌。昔子產相鄭﹐殊尊卑﹐異章服﹐而國用治。豈大漢之明主﹐曾不如小藩之陪臣﹗在修之與不耳。﹝《羣書治要》﹞

《易》曰「言行﹐君子所以動天地也。」仲尼曰「人而無信﹐不知其可。」今官之接民﹐甚多違理﹐苟解面前﹐不顧先哲。作使百工及從民市﹐輙設計加以誘來之﹐器成之後更不與直。老弱凍餓﹐痛號道路﹐守闕吿哀﹐終不見省﹐歷年累歲乃才給之。又云逋直﹐請十與三。此逋直豈物主之罪耶﹖不自咎責﹐反復滅之。冤抑酷痛﹐足感和气﹐旣爾復平獘敗之物與之﹐至有車輿﹑故謁者冠﹐賣之則莫取﹐服之則不可。其餘雜物﹐略皆此輩。是以百姓創艾﹐咸以官爲忌諱﹐遁逃鼠竄﹐莫肯應募。因乃捕之﹐劫以威勢﹐心苟不樂﹐則器械行沽﹐虛費財用﹐不周於事。故曰「上爲下效﹐然後謂之敎。」﹝《意林》作「上行下效﹐期謂之敎」﹞上下相效殆如此﹐將何以防之﹖罰則不恕﹐不罰則不治﹐是以風移於詐﹐俗易於欺﹐獄訟繁多﹐民好殘僞。爲政如此﹐未睹其利。斯皆起於典藏之吏﹐不明爲國之體﹐苟割脛以肥頭﹐不知脛弱﹐亦將顚僕也。《禮》譏聚斂之臣﹐《詩》曰「貪人敗類」﹐蓋傷之也。﹝《羣書治要》﹞

陳兵策於安平之世﹐猶合未病者服藥。﹝《意林》﹞

《傳》曰「工欲善其事﹐必先利其器。」舊時永平建初之際﹐去戰攻未久﹐朝廷畱意於武備﹐財用優饒﹐主者躬親﹐故官兵常牢勁精利﹝《禦覽》卷三百三十九作「兵器精利」﹐卷三百四十八作「官兵勁利」﹞﹐有﹝本作「謝」﹐從《禦覽》卷三百三十九﹑卷三百四十八攺﹞蔡大僕之弩﹑及龍亭九年之劍﹐至今擅名天下。頃主者旣不勅愼﹐而詔書又誤﹐進入之賓﹝嚴可均曰「賓字疑。」﹞﹐貪饕之吏競約其財用﹐狡猾之工復盜竊之﹐至以麻枲被弓弩﹐米粥雜漆﹐燒鎧鐵焠酰中﹝《禦覽》卷三百五十六作「鐵焠醘中」﹞﹐令脆易治﹝「治」原作「冶」﹐據《禦覽》攺﹞。鎧﹝「鎧」字原脫﹐據《禦覽》補﹞孔又褊小﹐不足容入﹝四字原脫﹐據《禦覽》補﹞。刀牟﹝嚴可均曰「疑當作矛。」﹞悉鈍﹐故邊民敢斗健士﹐皆自作私兵﹐不肯用官器。凡漢所以能制胡者﹐徒擅﹝《禦覽》作「襦」﹞鎧弩之利也。今﹝「今」字據《禦覽》補﹞鎧則不堅﹐弩則不勁﹐永失所恃矣。且夫士之身﹐苟兵鈍甲耎﹐不可依怙﹐𨿽孟賁﹑卞莊﹐由有猶豫。推此論之﹐以小況大﹐使三軍器械皆可依阻﹐則膽彊勢盛﹐各有赴敵不旋之慮。若皆獘敗﹐不足任用﹐亦競奮皆不避水火矣。三軍皆奮﹐則何敵不克﹗誠宜復申明巧工舊令﹐除進入之課﹐復故財用﹐𨿽頗爲吏工所中﹐尙勝於自中也。苟以牢利任用爲故﹐無問其它。《月令》曰「物刻工名﹐以覆其誠﹨。功有不當﹐必行其罪﹐以窮其情。」今𨿽刻名之而賞罰不能﹐又數有赦贖﹐主者輕翫﹐無所懲畏。夫兵革國之大事﹐宜特畱意﹐重其法罰﹐敢有巧詐輙行之輩﹐罪勿以赦贖除﹐則吏敬其職﹐工愼其業矣。﹝《羣書治要》﹞

昔聖王之治天下﹐咸建諸侯以臨其民。國有常君﹐君有定臣﹐上下相安﹐政如一家。秦兼天下﹐罷侯置縣﹐於是君臣始有不親之舋矣。我文﹑景患其如此﹐故令長視事﹐至十餘年﹐居位或長子孫。永久則相習﹐上下無所竄情。加以心堅意專﹐安官樂職﹐圖慮久長﹐而無苟且之政。吏民供奉﹝嚴可均曰「《北堂書鈔》未攺本七十八作養。」﹞﹐亦竭忠﹝嚴可均曰「《北堂書鈔》作誠。」﹞盡節﹐而無壹切之計。故能君臣和睦﹐百姓康樂。苟有康樂之心充於中﹐則和气應於外﹐是以災害不生﹐禍亂不作。自頃以來﹐政敎稍攺﹐重刑闕於大臣﹐而密罔刻於下職。鼎輔不思在寬之徳﹐牧牧守守逐之﹐各競擿微短﹐吹毛求疵﹐重案深詆﹐以中傷貞良。長吏或實淸廉﹐心平行潔﹐內省不疚﹐不肯媚竈﹐曲禮不行於所屬﹐私敬無廢於府﹝嚴可均曰「有脫誤。」﹞﹐州郡側目﹐以爲負折﹐乃選巧文猾吏﹐向壁作條﹐誣覆闔門﹐攝捕妻子﹐人情恥令妻子就逮﹐則不迫自去。且人主莫不欲豹﹑產之臣﹐然西門豹治鄴一年﹐民欲殺之。子產相鄭﹐初亦見詛﹐三載之後﹐徳化乃洽。今長吏下車百日﹐無他異觀﹐則州郡﹝目辟﹞睨﹐待以惡意。滿歲寂漠﹐便見驅逐。正使豹﹑產復在﹐方見怨詛﹐應時奔馳﹐何緣得成易歌之勛﹐垂不朽之名者哉﹗猶馮唐評文帝之不能用李牧矣。近漢世所謂良吏﹐黃侯召父之治郡﹐視事皆且十年﹐然後功業乃著。且以仲尼之聖﹐由曰三年有成﹐況凡庸之士﹐而責以造次之效哉﹗﹝《羣書治要》﹞

故夫卒成之政﹐必有橫暴酷烈之失。而世俗歸稱﹐謂之辧治。故絀已復進﹐棄已復用﹐橫遷超取﹐不由次第。是以殘猛之人遂奮其毒﹐仁賢之士劫俗爲虐﹐本操𨿽異﹐驅出一揆。故朝廷不獲溫良之用﹐兆民不獲寛惠之徳。則百姓之命委於酷吏之手﹐嗷嗷之怨咎歸於上。夫民善之則畜﹐惡之則讎﹐讎滿天下﹐可不懼哉﹗是以有國有家者﹐甚畏其民﹐旣畏其怨﹐又畏其罰。故養之如傷病﹐愛之如赤子﹐兢兢業業﹐懼以終始﹐恐失羣臣之和﹐以墮先王之軌也。今朝廷𨿽屢下恩澤之詔﹐垂卹民之言﹐而法度制令﹐甚失養民之道。勞思而無功﹐華繁而實寡。必欲求利民之術﹐則宜沛然攺法﹐有以安固長吏﹐原其小罪﹐闊略微過﹐取其大較﹐惠下而已。﹝《羣書治要》﹞

昔唐﹑虞之制﹐三載考績﹐三考絀陟﹐所以表善而簡惡﹐盡臣力也。漢法亦三年壹察治狀﹐舉孝廉尢異。宣帝時王成爲膠東相﹐黃覇爲頴川太守﹐皆且十年。但就增秩賜金﹐封關內侯﹐以次入爲公卿﹐然後政化大行﹐勛垂竹帛。皆先帝舊法﹐所宜因循。及中興後﹐上官象爲並州刺史﹐祭彤爲遼東太守﹐視事各十八年﹐皆增秩中二千石。建初中﹐南陽陰意以詔除郎﹐爲繞陽令﹐視事二十三年﹐遷壽陽令又十八年﹝「建初」以下廿九字從《北堂書鈔》卷七十八縣令門補﹞。近日所見﹐或一期之中﹐郡主易數二千石﹐云擾波轉﹐潰潰紛紛﹐吏民疑惑﹐不知所謂。及公卿尙書﹐亦復如此。且臺閣之職﹐尢宜簡習。帝時﹝嚴可均曰「帝上有脫字。」﹞尙書﹐但厚加賞賜﹐希得外補﹐是以機事周密﹐莫有漏泄。昔舜命九官﹐自受終於文祖﹐以至陟方﹐五十年﹐不聞復有攺易也。聖人行之於古以致時雍﹐文﹑宣擬式亦至隆平﹐若不克從﹐是羞效唐虞而恥遵先帝也。﹝《羣書治要》﹞

昔明王之統黎元﹐蓋濟其欲而爲之節度者也。凡人情之所通好﹐則恕己而足之。因民有樂生之性﹐故分祿以頥其士﹐制廬井以養其萌。然後上下交足﹐厥心乃靜。人非食不活﹐衣食足然後可敎以禮義﹐威以刑罰﹔苟其不足﹐慈親不能畜其子﹐況君能撿其臣乎﹗故古記曰「倉廩實而知禮節﹐衣食足而知榮辱。」今所使分威權﹑禦民人﹑理獄訟﹑幹府庫者﹐皆羣臣之所爲﹐而其奉祿甚薄﹐仰不足以養父母﹐俯不足以活妻子。父母者性所愛也﹐妻子者性所親也﹐所愛所親方將凍餧﹐𨿽冒刄求利﹐尙猶不避﹐況可令臨財禦眾乎﹗是所謂渴馬守水﹐餓犬護肉﹐欲其不侵﹐亦不幾矣﹗﹝《羣書治要》﹞

夫事有不疑﹐勢有不然。蓋此之類﹐𨿽時有素富骨淸者﹐未能百一﹐不可爲天下通率。聖王知其如此﹐故重其祿以防其貪欲﹐使之取足於奉﹐不與百姓爭利。故其爲士者﹐習推讓之風﹐恥言十五之計﹐而葵去織之義形矣。故三代之賦也足以代其耕。故晏平仲﹐諸侯之大夫耳﹐祿足贍五百﹐斯非優衍之故耶﹗﹝《羣書治要》﹞

昔在暴秦﹐反道違聖﹐厚自封寵﹐而虜遇臣下。漢興因循﹐未攺其制。夫百里長吏﹐荷諸侯之任﹐而食監門之祿。請舉一隅﹐以率其餘﹕一月之祿﹐得粟二十斛﹐錢二千。長吏𨿽欲崇約﹐猶當有從者一人﹐假令無奴﹐當復取客。客庸一月千蒭﹐膏肉五百﹐薪炭鹽菜又五百﹐二人食粟六斛﹐其餘財足給馬﹐豈能供冬夏衣被﹑四時祠祀﹑賓客升酒之費乎﹖況復迎父母致妻子哉﹗不迎父母則違定省﹐不致妻子則繼嗣絕。迎之不足相贍﹐自非夷﹑齊﹐孰能餓死。於是則有賣官鬻獄﹑盜賊主守之姧生矣﹗孝宣皇帝悼其如此﹐乃詔曰「吏不平﹐則治道衰。今小吏皆勤事﹐奉之薄﹐欲其不侵漁百姓﹐難矣﹗其益吏奉百石以下什五。」然尙儉隘﹐又不上逮古賦祿﹐𨿽不可悉遵﹐宜少增益﹐以賙其匱。使足代耕自供﹐以絕其內顧忿姧之心﹐然後重其受取之罰。則吏內足於財﹐外憚嚴刑﹐人懷羔羊之潔﹐民無侵枉之性矣。昔周之衰也﹐大夫無祿﹐詩人刺之﹔暴秦之政﹐始建薄奉﹔亡新之亂﹐不與吏除﹕三亡之失﹐異世同術。我無所鑑﹐夏后及商﹐覆車之軌﹐宜以爲戒。﹝《羣書治要》﹞

大赦之造﹐乃聖王受命而興﹐討亂除殘﹐誅其鯨鯢﹐赦其臣民漸染化者耳。及戰國之時﹐犯罪者輙亡奔鄰國﹐遂赦之﹐以誘還其逋逃之民。漢承秦制﹐遵而不越。孝文皇帝卽位二十三年乃赦﹐示不廢舊章而已。近永平﹑建初之際﹐亦六七年乃壹赦。亡命之子﹝「亡」﹑「之」二字本脫﹐據《禦覽》卷六百五十二補﹞﹐皆老於艸野﹐窮困懲艾﹐比之﹝《禦覽》作「皆至」﹞於死。頃間以來﹐歲且﹝《禦覽》作「旦」﹞壹赦。百姓忸忕﹐輕爲姧非。每迫春節﹐徼幸之會﹐犯惡尢多。近前年一期之中﹐大小四赦。諺曰「一歲再赦﹐奴兒喑惡﹝《禦覽》卷六百五十二作「啞」﹐卷四百九十六作「噫唶」﹞。」況不軌之民﹐孰不肆意﹗遂以赦爲常﹐俗初期望之﹐過期不至﹐亡命蓄積﹐羣輩屯聚﹐爲朝廷憂。如是則劫﹐不得不赦﹐赦以趣姦﹐姦以趣赦﹐轉相驅踧﹐兩不得息。𨿽日赦之﹐亂甫繁﹝《禦覽》作「捕擊」﹐疑誤﹞耳﹗由坐飮多發消渴﹐而水更不得去口﹐其歸亦無終矣。又踐祚攺元際﹐未甞不赦。每其令曰「蕩滌舊惡﹐將與士大夫更始。」是裒己薄先﹐且違無攺之義﹐非所以明孝抑邪之道也。昔莞子有云﹕赦者﹐奔馬之委轡﹔不赦者﹐痤疽之砭石。及匡衡﹑吳漢﹐將相之雋﹐而皆建言不當數赦。今如欲尊先王之制﹐宜曠然更下大赦令。因明諭使知永不復赦﹐則羣下震栗﹐莫輕犯罪。縱不能然﹐宜十歲以上﹐乃時壹赦。﹝《羣書治要》﹞

昔者﹐聖王立井田之制﹝《通典》但有「昔聖人」三字﹐從《禦覽》卷八百二十一補﹞﹐分口耕﹝《禦覽》無「耕」﹞耦地﹐各相副適﹐使人饑飽不偏﹝《通典》作「變」﹐從《禦覽》攺﹞﹐勞逸齊均。富者不足僭差﹐貧者無所企慕。始暴秦隳壞法度﹐制人之財﹐旣無綱紀﹐而乃尊奬並兼之人。烏氏以牧豎致財﹐寵比諸侯﹔寡婦淸以攻丹殖業﹐禮以國賓。於是巧猾之萌﹐遂肆其意。上家累巨億之貲﹐斥地侔封君之土﹐行苞苴以亂執政﹐養劍客以威黔首。專殺不辜﹐號無市死之子。生死之奉﹐多擬人主。故下戶踦嶇﹝山換足﹞﹐無所跱足﹐乃父子低首﹐奴事富人﹐躬帥妻孥﹐爲之服役。故富者席余而日熾﹐貧者躡短而歲踧﹐歷代爲虜猶不贍於衣食﹐生有終身之勤﹐死有暴骨之憂﹐歲小不登﹐流離溝壑﹐嫁妻賣子。其所以傷心腐藏﹑失生人之樂者﹐蓋不可勝陳。故古有移人通財﹐以贍蒸黎。今靑﹑徐﹑兗﹑冀﹐人稠土狹﹐不足相供。而三輔左右及涼﹑幽州﹐內附近郡﹐皆土曠人稀﹐厥田宜稼﹐悉不墾發。小人之情﹐安土重遷﹐寧就饑餒﹐無適樂土之慮。故人之爲言瞑也﹐謂瞑瞑無所知。猶羣羊聚畜﹐須主者牧養處置﹐置之茂艸﹐則肥澤繁息﹐置之磽鹵﹐則零丁耗減。是以景帝六年﹐下詔郡國﹐令人得去磽狹﹐就寬肥。至武帝﹐遂徙關東貧人於隴西﹑北地﹑西河﹑上郡﹑會稽﹐凡七十二萬五千口。後加徙猾吏於關內。今宜復遵故事﹐徙貧人不能自業者於寬地﹐此亦開艸辟土﹐振人之術也。」﹝《通典》卷一﹞

戰國海內十二分﹐魏州有史起引漳水灌鄴﹐民以興歌。蜀郡李冰鑿離堆通二江﹐益部至今賴之。秦開鄭國﹐漢作白渠﹐而關中號爲陸海。﹝《禦覽》卷七十五﹞

武帝以趙過﹝《禦覽》卷八百二十三作「隨遇」﹐卷八百二十二作「宣帝使蔡登校民耕」﹞爲搜粟都尉﹐教民耕殖﹝《禦覽》卷八百二十二作「宣帝使蔡登校民耕」。嚴可均曰「疑非兩人﹐今合並爲一事。」﹞。其法﹐三犁共一牛﹐一人將之﹐下種挽耬﹐皆取備焉。日種一頃﹐至今三輔猶賴其利。今遼東耕犁﹐轅長四尺﹐廽轉相妨﹐旣用兩牛﹐兩人牽之﹐一人將耕﹐一人下種﹐二人挽耬﹐凡用兩牛六人﹐一日才種二十五畒﹐其懸絕如此。﹝《齊民要術》卷一﹑《禦覽》卷八百二十三﹞

宣帝使蔡登校民耕﹐相三犂共一牛﹐一人持之﹐下種挽摟﹐皆取備焉。一日種頃也。

夏扈趣耕鋤。﹝《事類夏賦》注引。原注﹕卽竊脂﹐亦呼獲谷。﹞

僕前爲五原太守﹐土地不知緝績﹐冬積艸﹐伏臥其中。若見吏﹐以艸纏身﹐令人酸鼻。吾乃賣儲峙﹐得二十餘萬﹐詣鴈門﹑廣武迎織師﹐使巧手作機﹐乃《禦覽》卷八百二十六作「及」﹞紡以教民織。﹝《禦覽》卷二十七﹑又卷八百二十六﹞

昔人有慕讓財之名﹐推田業與弟。俄而貧乏﹐反以威力就弟彊貸。此不當也。﹝《意林》﹞

舉彌天之网﹐以羅海內之士﹝《文選》卷四十二曹植《與楊徳祖書》﹑卷四十七陸士衡《漢髙祖功臣頌》注引崔寔《本論》。「士」字﹐《文選》注作「雄」﹞同類翕集而蟻附﹐計士嚬踧而脇從﹐黨成於下﹐君孤於上。﹝《意林》﹞

馬不素養﹐難以追遠﹔士不素簡﹐難以趨急。﹝《意林》﹞

葉公之好攘羊﹐𨿽可發姦﹐君子不貴也。﹝《意林》﹞

國不信道﹐工不信度﹐亡可待也。﹝《意林》《禦覽》卷四百三﹞

無賞罰之君﹝《北堂書鈔》卷一百三十六﹑《禦覽》卷七百一十四無「之君」二字﹞﹐而欲世﹝「世」下《北堂書鈔》《禦覽》有「之」﹞治﹐猶不畜梳櫛﹝《北堂書鈔》《禦覽》作「枇」﹞而求髮﹝「髮」下﹐《北堂書鈔》《禦覽》有「之」﹞治﹐不可得也。﹝《意林》﹞

術家曰﹕冬榮者﹐春必殺。﹝《意林》﹞

今典州郡者﹐自違詔書﹐縱意出入。毎詔書所欲禁絕﹐𨿽重懇惻﹐罵詈極筆﹐由復廢捨﹐終無悛意。故里語曰﹕州郡記﹝《禦覽》卷十三作「州縣符」﹞﹐如霹靂﹔得詔書﹐但掛壁。永平中﹐詔禁吏卒不得系馬宮外樹﹐爲傷害其枝葉。又詔令﹕雒陽幘工作幘﹐皆二尺五寸圍。人頭各有大小﹐不可同度。此詔不可從也。﹝《意林》《初學記》卷二十四壁部﹑《禦覽》卷十三﹑又卷四百九十六﹑又卷五百九十三﹞

洗濯民心﹐湔浣浮俗。﹝《意林》﹞

永寧詔曰﹕鍾鳴漏盡﹐洛陽城中不得有行者。﹝《文選》卷二十八鮑照《放歌行》注引崔元始《正論》﹞

詔書﹕故事三公辟召以四科取士﹕一曰徳行髙妙﹐志節淸白﹔二曰學通行修﹐經中博士﹔三曰明曉法令﹐足以決疑﹐能按章覆問﹔四曰剛毅多略﹐遭事不惑﹐才任三輔劇縣令。﹝文選卷三十六王融《永明九年策秀才文》注引崔寔《政論》﹞

且三公天子之股肱﹐掾屬則三公之喉舌。天子當恭己南面於三公﹐三公亦委策掾屬﹐以答天子。﹝《北堂書鈔》卷六十八掾部﹐《禦覽》卷二百九﹞

三府掾屬﹐或期月而長州郡﹐或數年而長公卿。﹝《北堂書鈔》卷六十八掾部﹞

舊制﹕萬戶以上置大縣令。以表其能。﹝《北堂書鈔》卷六十八縣令部﹞

孝宣帝方外安靜﹐單於稽顙來朝﹐百世不羈之虜也。﹝《文選》卷四十三孫楚《爲石仲容與孫皓書》注引崔寔《本論》﹞

秦割六國之君﹐劓殺其民。於是赭衣塞路﹐有鼻者醜。故百姓鳥驚獸駭﹐不知所歸命。﹝《文選》卷五十五劉孝標《廣絕交論》注引崔寔《正論》《禦覽》卷三百六十七﹞

且觀世人之相論也﹐徒以一面之交﹐定臧否之決。﹝《文選》卷四十七陸士衡《漢髙祖功臣頌》注引崔寔《本論》﹞

及其出也﹐足以濟世寧民也。﹝《文選》卷五十八王儉《褚淵碑文》﹑卷六十陸士衡《弔魏武帝文》注﹞

秋風厲而賞武臣。﹝《禦覽》卷二十五﹞

太昊之世﹐設九庖之官。﹝《禦覽》卷七十八﹞

搔癬之爲悅﹐先笑而後愁。﹝《禦覽》卷三百九十一﹞

君以審令爲明﹐臣以奉令爲忠。故背制而行賞﹐謂之作福﹔背令而行罪﹐謂之作威。作威則人畏之﹐作福則人歸之。夫威福者﹐人主之神器也﹗譬之操莫耶矣﹐執其柄﹐則人莫敢抗﹔失其柄﹐則還見害也。﹝《禦覽》卷六百三十八﹞

髙祖非九章之律﹐髙後深三族之罪﹐文帝去肉刑﹐景帝減加笞﹐由此言之﹐世有所更﹐何獨拘前。﹝《禦覽》卷六百四十八﹞

珠璣玩飾匿若懷袖﹐丈繡蔽於帷簾。﹝《禦覽》卷七百﹞

師曠曰﹕人骨法猶木有曲直。曲者爲輪﹐直者爲輿。檀宜作輻﹐楡宜作轂。﹝《禦覽》卷九百五十二﹞

小民髮如韭﹐剪復生﹔頭如雞﹐割復鳴。吏不必可畏﹐從來﹝嚴可均曰「疑當作民不。」必可輕。柰何欲望致州厝乎﹗﹝《禦覽》卷九百七十六﹞

理世不眞賢﹐猶治病無眞藥﹐當用人參﹐反得蘿菔根。﹝《禦覽》卷九百八十﹞按此條又見《潛夫論思賢》。

