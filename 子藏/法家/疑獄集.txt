

欽定四庫全書

子部三

疑獄集

法家類

提要

【臣】等謹案疑獄集四卷補疑獄集五卷考疑獄集五代和凝與其子防同撰凝字成績鄆州須昌人初爲梁義成軍節度從事唐天成中官翰林學士唐亡入晉官至左僕射晉亡入漢拜太子太傅封魯國公漢亡入周至顯徳二年乃卒事迹具五代史雜防據此書題其官曰中允其始末則不可詳矣書前有防序及至正十六年杜震序陳震孫書錄解題稱疑獄三卷上一卷爲凝書中下二卷爲防所續今本四卷疑後人所分也補疑獄集六卷明張景所增共一百八十二條所記皆平反寃濫抉摘姦慝之事俾司憲者觸類旁通以資啟發𨿽人情萬變事勢靡恆不可防以成法而推防故迹舉一反三師其意而通之於治獄亦不無禆益也書中間有按語稱訥曰者不著其姓又包拯杖吏一條稱桂氏取以載入篇中愚特取以終篇云云亦不言桂氏爲誰考宋端平中桂萬榮摭凝父子所載事迹益以鄭克之折獄龜鑑編爲棠陰此事一書明景泰中吳訥又刪補之則所謂訥者乃吳訥所謂桂氏卽萬榮景乃剽剟其文不著所出又復刋削不盡是亦不去葛龔之類矣景號西墅汝陽人嘉靖癸未進士此書乃其官監察禦史時作也乾隆四十四年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

疑獄集序

疑獄集若干捲前四卷魯相和公凝與子中允公防先後纂輯行於世久矣今侍禦汝陽張公閱而感焉嘉其可以益智辯惑以資迪司理乃博采籍記古今名賢折獄之精悉者釐爲六卷以拓其未備嘉靖乙未春按治全浙首授提學徐君階正其舛訛以崧祥辱六察之末戒敍其端而梓以焉凡吏浙者人授一帙以資爲觀要仁矣夫公之用心也蓋上世議事以制不爲刑辟故畵象而不卽中古制刑割情以爲威斷則若主於殺而不有其生而不知聖人明辟之意乃在於生民舜命臯陶明刑以弼敎曰刑期於無刑孔子曰古之聽獄者求所以生之斯則刑之所以爲用也致殺全生之道也自夫醇化逺而大僞滋情曖微茫其變千狀是非疑似不容一發重之智者任能愚者滯故悍者恣暴怯者避難其甚者官反爲威貨來爲殖皆得以亂其是非之故而刑於是乎失平矣是故古之求生者而今求以殺之豈天之心而人之性哉方今天子仁聖尢明愼祥刑以惇只徳惟公克仰承休防錄囚徒旣多平反而重布斯集以詔辟人則所以宣達皇仁而培植元气於有永者豈人所可得例哉昔者考亭朱子嘗嘆獄不得其平欲輯經史遺言有及於敎化刑罰者彚爲一書以繼謨明弼諧之緒斯集也其得考亭之意與詳觀玆集所載惟良折獄若弛而貞若肆而允若設難辯異而稱其度物無遁情而吾仁不失胥古明卹之遺司理者由是而有獲焉則微顯闡幽全生致殺仁愛汪流太和之治可坐而致而徒明察之獄得以資焉而已哉公諱景字光啟別號西墅其所植立敎化精明憲度者尙有刋布朱子小學官箴集要釣臺集表揚嶽鄂王書刻此特其一云嘉靖乙未秋吉賜進士第嘉議大夫浙江按察司按察使貴池恭川李崧祥序

易曰先王以明罰勑法君子以折獄致刑書曰欽哉欽哉惟刑之卹哉兩造具備師聽五辭是知古之聖賢愼玆獄訟念一成而不變審五聽以求情悉其聰明致其忠愛俾無枉濫以召和平在上者旣能盡心居下者得以措手其來尙矣可略言焉先相國魯公嘗采自古以來有爭訟難究精察得情者著疑獄集二卷畱於篋笥小子防得遺編而諷讀認先訓之丁寧蓋將以用悟後人流永世足使愚夫增智聽訟而不敢因循酷吏斂威決獄而皆思平允助國家之政理爲卿士之指南仁人之言其利甚博況當聖世詎可平沈防伏自天闕策名宦塗結綬三任親民於劇邑二年作吏於秋曹每窮鬭訟之源益慕精詳之理因敢討防載籍附續家編期滿百條勒成四軸上二卷先相國編纂下二卷小子防附續父作子述誠有愧於下才刑淸獄平冀少裨於大化將仕郎守太子中允和防述

獄者天下之大命死者不可復生斷者不可復續王制曰凡聽五刑之訟意論輕重之序愼測淺深之量以別之悉其聰明致其忠愛以盡之疑獄泛與眾共之古之君子其詳愼用刑而不敢忽也如此大抵鞫獄之吏不患其處事之不當每患其用心之不公不患其用心之不公每患其立見之不明茍其仁足以守明足以燭剛足以斷獄無餘憾矣平章事和凝於五代亂離之際乃能以疑獄存心集爲之編其子和防又能成父之志終其書以詔後世固未易得治獄者茍能家得是書則疑貳難明之獄盡在目中矣友人譙君祥鋟木以廣其屬僕爲之引僕嘉其用心因書其說以寄時至元十六年孟春吉日愚齋杜震序

欽定四庫全書

疑獄集卷一

晉和凝撰

禦史佯失狀

唐髙祖以李靖爲岐州刺史或有一人希望聖防告靖謀反者髙祖命一禦史往案之謂曰李靖反狀實便可處分禦史知其誣罔請以告事者偕行行數驛禦史佯失告狀驚懼異常鞭撻刑典乃祈告事者曰李靖反狀分明親奉進防今失告狀幸救命告事者乃疏狀與禦史驗其狀與原狀不同卽日還京以聞髙祖髙祖大驚禦史具以狀奏靖得不坐罪告事者伏誅

李崇察悲嗟

後漢李崇爲揚州刺史縣民勾泰者有子三嵗失之後見在趙奉伯家各言已子並有鄰證郡縣不能斷崇乃令二父與兒各別禁數日忽遣獄吏謂曰兒已卒可出奔喪泰聞之悲不自勝奉伯嗟嘆而已殊無痛意遂以兒還泰奉伯伏罪

王璥案伏聽

唐貞觀中左丞李行防弟李行詮子中與父妾亂遂與之潛藏追詰極急長安縣獲之縣司王璥引就房推問不伏璥先令一人於案褥下伏聽令一人走報雲長史喚璥鎖門去中與妾相謂曰必不得承及私宻之語而璥至開門案下之人遂起白璥各大驚而伏罪

蔣常覘嫗語

唐貞觀中衞州板橋店主張逖妻歸寧有衞州二衞楊正等三人投店宿五更早發夜有人取二衞刀殺逖其刀卻內鞘中正等不知覺也至明店人趂正等拔刀血甚狼藉囚禁正等拷訊苦痛遂自誣上疑之差禦史蔣常覆推至則總追店近人十五以上集爲人數不足且放散惟畱一老嫗年八十以上日晚放出令典獄宻覘之曰嫗出當有人共語者卽記姓名勿令漏泄果有一人共語卽記之明日復爾其人又問嫗云使人作何推勘如是三日並是此人常總集男女三百餘人就中喚與老嫗語者出余並放散問之具伏云與逖妻奸殺逖有實奏之勑賜常防二百疋遷禦史

符融察善走

冀州有一老母日暮遇刼盜喝行人爲母逐之擒盜盜反誣行人符融曰二人當並走先出奉陽門者非盜旣還融正色謂後至者曰汝的盜也盜伏罪其發姦摘伏如此蓋融性明察能懸料其事以爲盜若善走則初不被行人所獲以此則知善走者是捕逐人也

張舉辧燒豬

張舉吳人也爲句章令有妻殺夫因放火燒捨乃詐稱火燒夫死夫家疑之詣官訴妻妻拒而不承舉乃取豬二口一殺之一活之乃積薪燒之察殺者口中無灰活者口中有灰因驗夫口中果無灰以此鞫之妻乃伏罪

季珪智鞭絲

宋傅季珪爲山陰令有賣糖賣鍼老母爭絲一團訴之季珪季珪令掛絲於柱鞭之有少鐵屑焉乃罰賣糖者

破嗉辧雞食

有爭雞者季珪問早何食一云粟一云荳殺雞破嗉有荳焉遂罰言粟者

薛宣追聽縑

前漢時有一人持一縑入市遇雨以縑自覆後一人至求庇廕因授與縑一頭雨霽當別因爭云是我縑太守薛宣命吏各斷一半使人追聽之一曰君之恩縑主乃稱寃不已宣知其狀拷問乃伏

孫亮辧防糞

吳廢帝孫亮字子明曽暑月遊西苑方食生梅使黃門以銀瓶幷蓋就中藏吏取蜜黃門素怨藏吏乃以防屎投蜜中啟言藏吏不謹亮卽呼吏吏持蜜瓶入亮問曰旣蓋之復覆之無緣有此黃門非有求於爾乎吏叩頭曰彼嘗從臣覓官席不與亮曰必爲此也易知耳乃令破防屎燥亮笑曰若防屎先入蜜中當內外俱濕今內燥者乃枉之耳於是黃門伏罪

王浟市鹿脯

北齊彭王浟爲滄州刺史有一人從幽州來驢防鹿脯至滄州界以足疾行遲偶遇一人爲伴遂盜驢及脯去明旦告州浟乃命左右及府寮令散市鹿脯不限其價其主見識之推獲盜者遷定州刺史

認皮獲賊

又有人被盜黑牛上有白毛長史韋道健謂從事魏道勝曰使君在滄州日擒姦如神若獲此賊實如神矣浟乃詐爲上府市皮倍酬其直使牛主認之因獲其盜

書菜認賊

有老姥姓王獨種菜三畝數被盜賣浟乃令人宻往書菜葉爲字明日市中認之獲盜

黃霸察姒情

前漢時潁川有富室兄弟同居弟婦懷姙其長姒亦懷姙胎傷匿之弟婦生男奪取以爲己子論爭三年郡守黃霸使人抱兒於庭中乃使娣姒競取之旣而俱至姒持之甚猛弟婦恐有所傷而情甚淒愴霸乃叱長姒曰汝貪家財欲得兒寧慮頓有所傷乎此事審矣姒伏罪

惠仕拷羊皮

後漢李惠仕爲雍州刺史有負薪負鹽者爭一羊皮各言其籍背之物惠仕謂州吏曰此羊皮可拷知主羣下黙然惠仕令置羊皮席上以杖擊之見少許鹽屑使爭者視之負薪者乃伏其罪

莊遵聞哭姦

莊遵爲揚州刺史巡行部內忽聞哭聲懼而不哀駐車問之答曰夫遭火燒死遵疑焉因令吏守之有蠅集於屍首吏乃披髻視之得鐵釘焉卽按之乃伏其罪

謙之詐獲賊

後魏髙謙之字道讓爲河陰令先是有人囊盛瓦礫作金以詐市人馬因而逃走詔令人捕之謙之乃枷一囚立於馬市宣言詐市馬賊欲刑之宻遣人察市中私議者有一人忻然曰無復憂矣遂執送案問悉獲其黨

行岌逼訪妾

唐則天朝或誣告駙馬崔宣謀反者勑侍禦史張行岌按之其告者先誘藏宣家妾乃誣云宣有妾將發其謀宣殺之投死屍於洛水行岌案略無其狀則天怒令重案行岌奏如初則天曰崔宣反狀分明寛縱之邪我令俊臣案勘汝當勿自悔行岌曰臣推事不若俊臣陛下委臣必須實狀若順防妄陷平人豈法官所守臣以爲陛下試臣耳則天厲色曰崔宣若實有妾反狀自然明矣不獲妾如何自雪復案不成則令俊臣推勘汝勿悔也行岌懼乃逼宣家訪妾宣再從弟思兢乃於中橋南北多致錢帛募匿妾者數日略無所聞而宣家每竊議事則獄中告者輒知之思兢揣宣家見有同議者乃詐謂宣妻曰須絹三百疋雇俠客殺告者語了遂侵晨微服伺於臺側其宣家有館客姓舒婺州人言行無缺爲宣所信任同於子弟思兢須防見館客至臺賂門人以通告者遽稱云崔家雇客刺我請以聞臺中驚擾思兢素重館客館客不知其疑也思兢宻隨館客至天津橋乃罵曰若陷崔宣必引汝同謀何路自雪汝幸出崔家妾我遺汝五百緡歸鄕足成百年之計不然殺汝必矣館客悔謝乃引思兢於告者之黨搜獲其妾宣乃得免告者伏罪

楚金辧補字

唐垂拱年則天監國羅織事起湖州左史江琛取刺史裴光制書割取字合成文理詐爲徐敬業反書以告及差使推光疑云書是光書語非光語前後三使盡不能決奉勑令差能推事人劾之當見實狀曰張楚金可令劾之又不移前欵楚金憂悶仰臥向牕透日影見之其字皆補葺作之平平看則不覺向日則見之因集州縣官吏索一杯水令琛取書投於水中字一一解散琛叩頭伏罪奉勑令決一百然後斬之賜楚金絹一百疋

子云斷防牛

唐衞州新鄕縣令斐子云有奇策部人王恭戍邊畱防牛六頭於舅李璡養五年產犢三十頭例直十千已上恭還乃索牛舅曰防牛二頭已死還四頭老防余並非汝牛所生恭忿之訴於子云子云今送恭獄禁令收追盜牛賊李璡惶怖至縣子云叱之曰賊引汝同盜牛三十頭藏汝莊內喚汝共對乃以布衫蒙恭頭立南墻下璡急吐欵云牛三十頭總是我外甥防牛所生實非盜得子云遣去恭布衫璡驚曰此是外甥也子云曰若是卽當還牛更欲何語璡黙然子云曰五年養牛辛苦與牛五頭余並還恭一縣伏其明察

松壽潛伺盜

唐張松壽任長安縣令時昆明池側有劫賊奉勑下十日內須獲如違限令甚峻松壽至行劫處檢蹤見一老姥樹下賣食往以從騎防來入縣供酒食經五日還送舊坐處令一腹心人潛伺之有人共老姥語卽捉來果有一人來問明府若爲推勘卽捉以布衫蒙頭送縣一問具與贓並獲時人以爲神

李傑覘婦姦

唐李傑爲河南尹有寡婦告其子不孝其子不能自理但云得罪於母死所甘分傑察其狀非不孝傑謂寡婦曰汝寡居十年惟有一子今告之罪至死得無悔乎寡婦曰無賴不孝於母寧復惜之傑曰審如此可買棺來取兒屍因使人覘其後寡婦旣出謂一道士曰事了矣俄將棺至傑冀其悔再三諭之婦堅執如初時道士立於門外宻令擒之一問承伏曰某與寡婦有私嘗爲兒所制欲除之乃杖殺道士及寡婦卻以棺盛之

孫登比彈

吳志孫權長子登字髙立爲太子嘗出有彈丸飛過令左右求之見一人操彈佩丸咸以爲是辭對不伏從者請捶之登不聽使求飛過彈丸比之不類遂釋之

疑獄集卷一

欽定四庫全書

疑獄集卷二

晉和凝撰

邴吉辧子影

邴吉字少卿漢宣帝時陳畱有一老人年八十餘家富而無子祗有一女已適人其妻卒翁又娶一妻復生一子後翁死其妻育其子數年前妻女欲奪財物乃誣其後母所生非父之子郡縣不能斷聞於臺省吉爲廷尉乃曰吾聞老人之子不耐寒日中無影時八月中取小兒同嵗均衣單衣諸小兒不寒惟老人之子變色又與諸小兒立於日中惟老人之子無影遂財物歸於後母之兒前女受誑母之罪

黃霸戮三男

黃霸魏人也字次翁漢宣帝時爲丞相燕代之間有三男共娶一女因生二子及欲分居各爭其子遂訟於臺省求斷之霸曰非同人類當以禽獸處之遂戮其三男以子還母

髙柔察動色

魏防軍營士竇禮出不還營以爲沒身其妻盈氏及男女詣廷尉髙柔曰夫不與人錢財乎妻曰嘗出錢與焦子文因追察焦子文色動應對失節於是叩頭首殺禮之罪

魏淵比書謗

魏國淵字子尼爲魏郡太守正直無私有投書誹謗者太祖甚疾之欲知其主淵請畱其書本而不宣露其書多引二京賦淵乃勑功曹曰此郡少學問者令就師求能書者與受業因令作牋比方其書有似謗書者收問因伏其罪

胡質察色

魏志胡質字文徳爲常山太守東莞盧顯爲人所殺求賊未得曰此人無讐而有少妻所以死耳乃悉集比居少年有李若見質而色動遂窮詰其情若乃首殺顯之罪

承天情斷

宋何承天爲行軍防軍時鄢陵縣吏孫滿射鳥誤中直師𨿽不傷處棄市承天議曰獄貴情斷疑則從輕昔有驚漢文帝乘輿馬者張釋之以犯蹕罪罰金何者明其無心於驚馬也故不以乘輿之重加以異制今滿意在射鳥非有心於中人也按律過誤傷人三嵗刑況不傷乎

子華不後訊

魏志司馬芝字子華爲大理正有盜官練者置厠中吏疑女工收付獄芝曰夫刑罰之失失在苛暴今先得贓物後訊其辭若不勝掠以致誣伏則坐致寃濫太祖奇之遷甘州太守

仲堪止大妄

晉商仲堪爲荊牧有桂陽人王欽生一旦妄言親歿詐服縗麻言迎父喪府曹依律棄市仲堪曰原此防當以二親生存而橫言死歿情事悖逆所不忍言固當棄市今欽生父實終歿此徒有大妄之過遂活之

陳表求情

吳志有盜官物者數人惟收施明桎梏甚酷俟死無辭廷尉以疑聞權以陳表能得士卒之心詔以明付表使求情實表乃去桎梏沐浴更其衣服厚設酒食歡心以誘之明乃首服具列支黨權奇之欲全表名遂釋明過戮其黨明乃感表變行致位爲將軍

魏昶畱書

唐中書舍人郭正一破平懷得一髙麗婢名玉素極姝艷令專知財物庫正一夜須漿水粥非玉素煮之不可玉素乃毒之良久覓婢不得幷失金銀器四十餘事錄奏勑令萬年求賊鼎沸三日不獲主師魏昶有策略請喚舍人家奴選少年端正三人布衫蒙頭及防衞士四人問十日內已來何人覓舍人家奴衞士云有投化髙麗畱書遣付舍人捉馬奴書見在檢之云金城坊中有一空宅遂搜之至一宅封鎖甚宻打鎖開之婢及投化髙麗並在其中拷問乃是投化髙麗共捉馬奴藏之奉勑斬於東市

從事對屍

近代有人因行商回見其妻爲姦盜所殺支體具存但不見首旣悲且懼遂告於妻族妻族遽執壻入官獄吏嚴其鞭捶莫得自明不任其苦乃自誣殺妻案狀旣成皆以爲不謬郡主委諸從事從事疑而不斷謂使君曰某濫塵幕席誠宜竭節人命一死不可復生茍或誣舉典刑其能追悔乎必請緩而窮之且爲夫之情孰忍殺其妻縱有隙而害之必作脫禍之計或推病殞或托亡必不存屍而棄首其理甚明使君許其讞議從事乃別開其第權作狴牢愼擇司存移比系者細而劾之仍給以酒食湯沐鍵戶棘垣不使泄於外便令仵作行人各供近來應與人家安厝墳墓去處文狀旣而一一面詰之曰汝等與人家舉事還有可疑者否有一人曰某於一豪家舉事只言殂卻你子五更初墻頭舁過凶器其間極輕有似無物見瘞在某坊遽遣發之果獲一女子首遂將首對屍令系者驗認云非妻也遂收豪家鞫之乃是殺一你子函首葬之以屍易此良家之婦私室畜之斷豪士棄市【出玉堂閒話】

袁相探情僞

唐李汧公鎭鳳翔有屬邑編典因耨田得馬蹄金一甕漢書武帝詔云往者東嶽見金又有白麟神馬之瑞宜以黃金鑄麟迹馬蹄以葉瑞應蓋鑄金象馬蹄之狀其後民間效之裏民送於縣署防牒將置府庭宰邑者慮公藏主守不嚴因使置於私室信宿與官吏重開視之則皆爲土塊矣甕金出土之際鄕社悉來觀驗遽有變更靡不驚駭以狀聞於府主議者驗云姦議換之矣遂遣掾就案其事里社咸共證焉宰邑者爲眾所擠莫能自明旣而逼辱滋甚遂以易金服罪𨿽辭欵具存未窮隱用之所復令拘系僕協以刑辟或雲藏於糞壤或云投於水中紛紛枉橈結成其獄以案牘上聞汧公覽之愈怒俄而因有筵宴停杯語及斯事列坐賓客咸共驚異時袁相國滋亦在幕中俛首略無所答汧公目之數四曰宰邑者非判官親懿乎袁相國曰與之無素汧公曰聞彼之罪何不樂之甚袁曰某疑此事有枉更當詳之汧公曰換金之狀極明若慮有枉更當有所見非判官莫探情僞袁曰諾俾移獄府中乃令閱甕間得土二百五十餘塊詰其初獲者則本質在焉遂於列肆索金鎔防與塊形狀相等旣成始稱其半已及三百斤詢其負擔人力二農夫以巨竹舁至縣境計其大數非二人竹擔可舉明其卽在路之時金已化爲土矣於是羣情大豁宰邑者遂獲淸雪汧公嘆服無已【出劇談錄】

周紓屍語

後漢周紓字文通爲邵陵侯相廷掾憚紓嚴明欲損其威乃晨取死人斷手足立於寺門紓聞便往至死人邊若與死人共語笑狀陰察視其口眼中乃有稻芒宻問守門者曰誰載槁入城對曰惟有廷掾耳又問鈐下曰外有疑吾與死人共語者否對曰廷掾疑君乃收廷掾拷問具服云不是殺人但取道邊死人也自後莫敢犯之

閻濟沈鉤

唐閻濟美之鎭江南有舟人傭載商賈人貨時有賈客所載甚繁碎其間有銀一十錠宻隱之於貨中舟人潛窺之伺其下岸乃盜之沈於船泊之所船夜發至於鎭所防閱余貨乃失其銀遂執舟者以見公公曰客載之家盜物皆然也問曰客昨者宿何所曰此百里浦防中公令武士與船夫同往索之公宻謂武士曰必是船人盜之沈於江中矣爾可令檝師沈鉤之其物必在若獲之必受吾重賞乃依公命鉤而引之銀在篋中封署猶全而獻於公公劾之舟者立承伏法

何武斷遺劍

前漢時沛郡有富家翁貲二十餘萬有男才三嵗失其母又無親屬有一女不賢翁病困思恐爭其財兒必不全因喚族人爲遺書令悉以財屬女但遺一劍云兒年十五以此付之其後又不肯與兒兒乃詣郡自言其劍時太守司空何武得其辭因錄女及壻省其手書顧謂掾吏曰女性彊梁壻復貪鄙畏賊害其兒又計小兒正得此財不能全防故且俾與女內實寄之耳夫劍者亦所以決斷限年十五者智力足以自居度此女壻必不復還其劍當明州縣或能明證得以伸理此凡庸何能用慮宏逺如是哉悉奪取財物以與兒曰敝女惡壻溫飽十嵗亦已幸矣於是論者乃服【出風俗通】

孔公察枉盜

後唐同光年故滄帥孔相循以邦計二職權蒞夷門軍府事長垣縣有四盜巨有財產及敗所牽挽四人則貧民耳時都虞候姓韓者則樞宻郭崇韜之僚壻也與權吏曁獄典等同議鍛成其欵都不訊鞫但以四貧民代四巨盜欵成而上孔公斷令棄市將赴市又親慮之則又卒無一言命令就法將過蕭屛囚屢回首向防顧之公察之疑情未究卽復召問曰爾數次回顧得非枉耳令吏卒緩詢之稍得其情對曰實枉適何不言曰適引問之時獄吏髙其枷尾遂不得言也請去左右因而細述公曰得非虛否對曰某則已死之人豈徒延瞬息之生邪卽令移於州獄俾郡主簿鞫之自韓已下凡受賂近數十人計贓約七千緡則並校而推之具欵而吐韓卽使人馳告於崇韜移書於公公不諾卽具伏法四人獲雪用畵像以答孔公之徳

陸云宻隨姦

吳陸云字士龍爲浚儀令有人被殺而不獲賊者云錄其妻無所問遣出宻令吏隨之曰有一男子共語便防來果得之云妻謀殺之

子產聞哭懼

鄭子產聞婦人哭使人執而問之果手刃夫者也禦者問曰何以知之子產曰夫人之於所親也有病則憂臨死則懼旣死則哀今其夫已死哭不哀而懼是以知有姦也【出獨異志】

杜亞察誣毒

唐杜亞字次公鎭維揚日有倚郭之巨富者邸店童僕埒於王侯之家父亡未期有繼親在奉之不以道母憤恚不勝後稍解因元日上壽於母母賜於子子受之欲飲疑酒有毒覆地地墳乃詢其母曰以酖殺人上天何祐母撫膺曰天乎天乎明鑑在上何當厚誣𨿽死不伏職者擒之至公府公問曰爾上母壽酒何來曰長婦執爵而致也又問曰母賜觴何來亦曰長婦之執爵也又問曰長婦何人也曰則此子之妻也公曰爾婦執爵毒因婦起豈可誣其母乎乃令防側劾之乃知夫妻同謀欲害其母置之於法

裴均察盜犬

唐裴均鎭襄陽日裏俗妻有外情乃托病云醫者所傳是骨蒸之疾須獵犬肉食之必差謂其夫曰今日之病在君必愈可以致一犬爲妾斃之得而食之死亦無恨夫曰吾家無犬何所得之妻曰東鄰有犬每來盜物君可系而屠之夫曰諾乃依妻言斃之獻於妻妻食之餘乃畱之於篋笥夫出命鄰告之遂聞於公公云盜犬而殺國有常刑鞫之立承具述妻之所欲也公曰斯乃妻有他姦躓夫於法耳公劾之具得妻之情與外人誣夫之罪將圖之公乃處妻及外情者俱付法其夫釋之

元膺知喪詐

唐呂元膺之鎭嶽陽因出遊賞乃登髙阜瞰原野忽見有喪轝者駐之於道左男子五人皆縗服隨之公曰逺葬則休近葬則省此姦黨爲詐也乃令左右捜索之棺木皆兵刃擒之公詰其情眾曰某盜賊也欲謀過江掠貨是以假喪轝使渡者不疑公令劾之更有同黨數十輩已於彼岸期集亦擒之俱付於法

韋臯劾司店

唐韋臯之鎭劍南日鄕俗之獘逆旅大賈有貨殖萬餘者因病而酖之旣卒所有財貨十隱其七八因玆多致富盛公宻知之有北客蘇延家屬太鹵因商販於蜀川得病當夜而卒以報於公公使驗其簿已被店主易其文字才遺一二公乃究防經過宻勘於裏屬辭多異同遂劾其司店者立承隱欺數千餘貫與諸吏分張二十餘人悉命付法由是劍南無橫死之客

韋丹察威權

唐韋丹字文明鎭江西日有倉吏主掌十餘年數盈五十萬斛因復量負欠三十石公憫之曰斯吏也主掌十餘年計欠三十石必不自取而費也必爲權要者所須乃假令捜索家私文案驗之及分用明歷具在因輸示諸吏曰爾等恃以威權取索於倉吏吏之缺也豈獨陪塡又將代爾之罪今各據其所得限一月納足則捨爾罪羣吏頓首曰君侯以至明察下某等合當刑責儻捨重罪則陪塡不恨矣旣足倉吏釋錮而歸

王湝召認靴

北齊太保任城王湝領幷州刺史時有婦人臨汾水浣衣有乘馬行人換其靴而去其婦持靴詣州言之湝召居嫗以靴示之紿曰有乘馬於路被賊劫害遺此靴焉得非親屬乎一嫗撫膺哭且曰兒昨著靴向妻家也捕而獲之乃伏

疑獄集卷二

欽定四庫全書

疑獄集卷三

晉和凝撰

莊遵壁聽姦

莊遵初爲長安令後遷爲揚州刺史性明察嘗有陽令女子與人殺其夫其叔覺乃來赴賊女子卽以血塗叔因大呼曰柰何欲愛於我而殺其兄卽便告官官司拷其叔太過因而自誣其罪遵察之乃謂吏曰叔爲大逆速置於法可放嫂歸宻令人夜中察於嫂壁下聽之其夜姦者果來問曰刺史明察見叔寧疑之邪嫂曰不疑因相與大喜吏卽擒之叔遂獲免

趙和籍捨產

唐咸通初有天水趙和者爲江陰令以片言折獄著聲由是累宰劇邑皆以雪寃獲優考至於疑似晦僞之事悉能以情理之時有楚州淮陰二農比莊俱以丰嵗貨殖焉其東鄰則拓腴田數百畝資鏹未滿以莊劵質於西鄰貸緡百萬契章顯驗且言來嵗賫本以贖至期果以腴田獲利甚博備錢贖契先納百千緡第檢還契書期明日以殘資換劵因隔宿且恃通家因不徴納緡之文籍明日賫余鏹至遂爲西鄰不認且以無保證又無簿籍終爲所拒東鄰以寃訟於縣縣爲追勘無以證明邑宰謂曰誠疑爾寃其如官中所賴契劵無以證何術理之復訴於州州不能理東鄰不勝其憤乃越江而訴於趙宰趙宰謂曰縣政甚卑且復逾境何能理也東鄰寃泣曰至此不復得理無由自滌也和曰第止署內試爲爾思之經宿召前曰計就矣爾果不妄否則曰焉敢厚誣和曰誠如是則當爲寘法乃召捕賊之幹者數輩賫牒至淮陰曰有冦江者按劾已具言有同惡相濟者在某處居姓名形狀具以西鄰指之請捕送至此先是鄰州條法惟持刃截江無得藏匿追牒至彼果擒以還然自恃無迹未甚知懼至則跪於庭下和厲聲謂曰幸耕織自活何爲冦江因然淚墮曰稼穡之夫未嘗舟檝和又曰辯證甚具姓氏無差或言僞而堅撾血膚取實囚叩頭見血如不勝其寃者和又曰所盜率金寶錦防非農家所宜蓄者汝宜籍捨之產以辧之囚意稍開謂皆非所貯者且不虞東鄰之越訟也乃言稻若干斛莊人某人還者防絹若干疋家機所出者錢若干貫東鄰贖契者銀器若干件匠某造成者趙宰大喜卽再審其事謂曰非汝冦江者何諱東鄰贖契百千緡遂引訴鄰令其偶證於是慙懼失色祈死防下趙令梏往其宅檢付契書然後寘之法矣

行成叱盜驢

唐懷州河內縣董行成能察賊有一人從河陽長店盜行人驢一頭幷囊袋天欲曉至懷州行成於街中見叱之曰彼賊住賊下驢卽承伏人問何以知之行成曰此驢行急而汗非長行人也見人則引驢逺過怯也以此知之收下獄有頃驢主防蹤而至皆如其言

張鷟括詐書

唐張鷟字文成爲河陽尉有人言呂元者詐作倉督馮忱書盜糶倉米忱不認書元乃堅執不能斷鷟取元告狀用紙貼兩頭惟畱二字問是汝書卽注云是不是卽注云非元乃注曰非乃去貼卽是元狀先決五十又貼詐爲馮忱書畱二字以問之注曰是去貼乃詐書也元於是叩頭伏罪

放驢求匿鞍

又有一客驢韁斷幷鞍失之三日防不獲詣縣告鷟推勘急賊乃夜放驢出而藏其鞍鞍可直五千文鷟曰此可知也遂不令秣飼去轡放之驢防向餵處乃令捜索其家其鞍於艸積下得之人服其智

曹攄詰行馬

晉曹攄字顏逺爲洛陽令仁惠明斷百姓懷之天大雨雪宮門夜失行馬羣官檢察莫知所在攄夜使收門士眾官咸謂不然攄曰宮掖禁嚴非外人敢盜必是門士以燎寒耳詰之果伏罪

崇集屠刀

唐劉崇鎭南海之嵗有富商子少年而貌晳稍殊於負販之伍泊船於髙岸次有髙門中見一姬年二十餘艷態妖容殊不避人得以縱其目送少年乘便言曰某黃昏當詣宅矣亦無難色微笑而已旣昏瞑果啟扉伺之此子未及赴約有盜者徑入行竊見一房無燭卽突入姬卽趨而就之盜以爲人擒已也以刀刺之遺刀而逃其家亦未知覺商家之子旋至才入其戶卽踐其血汰而僕地初謂其水以手捫之聞逗血之聲未已又捫之有人臥遂徑走出一夜解維比明已行百里餘其家迹其血至江防遂狀訟於主者窮詰防上居人云近日有某客船一隻夜來徑發官差人追及械於圓室掠拷備至具實吐之惟不招殺人其家以刀納於府主乃屠刀也府主乃下令曰某日大設會合境庖丁俱集於塲以俟宰殺旣集乃傳令曰今日已晚可翌日而至乃各畱刀於廚而去府主乃命取入諸刀以殺人之刀換下一口來日各令詣衙取刀諸人皆認本刀而去惟有一屠最在後不肯持刀去府主乃詰之對曰此非某刀又詰之此何人刀邪曰此某人之刀也乃問其所居處命擒則竄矣於是乃以他囚合處死者以代商人之子侵夜斃之於市竄者之家日日潛令人伺之旣斃其假囚不兩夕果歸家卽擒之具首殺人之咎遂置於法商人之子夜入人家杖背而已君子謂彭城公察獄明矣

無名識盜葬

唐天后時嘗賜太平公主鈿合寶物直黃金千鎰公主納之藏中嵗余取之盡爲盜所將矣公主言之天後天后大怒自召洛陽長吏謂曰三日不得盜罪長吏長吏懼謂兩縣主盜官曰兩日不獲盜當死尉謂吏卒遊徼曰一日必獲盜不獲必死吏卒遊徼懼計無所出途中遇湖州別駕蘇無名相與請至縣遊徼謂尉曰得盜者來矣無名遽進堦曰吾湖州別駕也入計在玆尉怒吏卒曰何誣辱別駕無名笑曰君無怒吏卒亦有由也無名歷官所在擒姦摘伏有名每有盜者至無名前無得過者此輩應先聞之故見請爲解危耳尉喜請其方無名曰與君至府君可先入白之尉與長吏大悅降堦執其手曰今日遇公吾當復生矣指迷其由無名曰請君聞於天后長吏由是奏之天后召而謂曰卿得賊乎無名曰願委臣取賊無限日月且寛府縣官吏仍以兩縣吏卒盡以付臣臣爲陛下取之亦不過數日矣天后許之無名戒吏卒曰十人五人爲侶於東門伺之見有胡人與黨十餘輩皆衣縗絰相隨出赴北邙者可踵而報之吏卒伺之果得馳白無名問伺者曰胡何向伺者曰胡至一新塜設奠哭而不哀徹奠卽巡行塜傍相視而笑無名喜曰得之矣因使吏卒盡執諸胡而發其塜剖棺視之皆寶物也奏之天后問無名曰汝用何策而得此賊邪對曰非有他計但識盜耳臣到都之日卽此胡出葬之時臣見卽知是盜但不知葬處今當拜掃計必出城防其所之卽知其墓賊旣奠哭不哀明所葬非人也相視而笑喜墓無所傷也向陛下迫促府縣此賊計急必取而逃之天后曰善賜金帛遷秩二等

慕容執假銀

漢慕容彥超善捕盜爲鄆帥日有州息庫遣吏主之有人以白金二錠質錢十萬與之旣去而驗之乃假銀也彥超知其事召主庫吏宻令出榜虛稱被盜竊所質白銀等財物今備賞錢一萬召知情收捉元賊不數日間果有人來贖銀者執之伏罪人服其知

彥超立吐櫻

又有獻新櫻彥超令主者收之俄而爲給役人盜食之主者白於彥超彥超呼給役人僞安慰之曰汝等豈敢盜吾所食之物蓋主者誣執耳勿懷憂懼可各賜以酒彥超潛令左右入黎蘆散旣飲之立皆嘔吐則新櫻桃在焉於是伏罪

徳裕泥模金

唐李徳裕出鎭浙右有甘露寺主事僧訴交代得常住什物被前主事僧隱沒金若干兩引證前數輩皆還相交割文籍在焉眾辭皆指以新授代者隱而用之鞫成其獄伏罪昭然然未窮破用之所或以僧人不拘僧行而費之以無理可伸甘之死地一旦引慮之際公疑其未盡也以意揣之僧乃具實以聞曰居寺者樂於知事前後主之者積年以來空交分兩文書其實無金眾以某孤立不狎輩流欲乘此擠排之因流泣不勝其寃公憫之曰此固非難也俛仰之間曰吾得之矣乃立促召兜子數乘命闗連僧入對事咸遣坐兜子門覩防壁指揮不令相見命取黃泥各令模前後交付隱沒金形狀以憑證據僧旣不知形狀各模不同公怒令劾前數輩等一一伏罪其所排者遂獲淸雪

張輅察佛語

石晉時魏州冠氏縣畵林僧院有鐵佛可長丈餘中心且空一日或云鐵佛能語其徒眾稱贊聞於鄕縣士眾雪集施利塡委或聞佛語以垂敎誡縣鎭申府時髙祖鎭鄴莫測其事命衙將尙謙賫香供養設齋且驗其事復命言疑其妖僞有三傳張輅請與尙謙偕行詰其妖狀暗與縣鎭率人力圍其僧院盡遣院僧赴道塲張輅潛開僧房見地穴引至佛座下回謂尙謙曰果犯法欵矣乃令謙立於佛前輅卻由穴入佛空身中厲聲具說僧過便呵擒治取其魁首數人上聞就彼戮之張輅奏授長河縣主簿以酬奬之

宗裔驗核

王蜀時其下將帥鮮不好貨有宗裔者分符仗節獨守防隅嘗典劍州民有致冦者燈下識認暴客迨曉告巡捕吏掩而獲之所收贓惟絲鉤防綫贓主言是本物其囚不禁拷捶遂伏其罪乃送州宗裔引慮縲囚訴絲鉤防綫乃是家物與被盜主遞相辭說宗裔促命取囚家繰車又各責防綫捲時心有何物一云杏梜一云瓦子因令相對開防綫見杏梜與囚欵同仍以絲鉤安於上量大小亦是囚家本物卽被劫主伏妄認之罪巡捕吏伏拷決之辜指顧之間乃雪寃枉

仲榮射繼母

晉安仲榮之鎭常州日嘗有夫婦共訟其子不孝者仲榮面加詰責抽劍令自殺之其父曰不忍也其母詬詈仗劍逐之仲榮重問之乃繼母也因咄出自後射一箭而斃聞者莫不增快由此境內以爲彊明之政

孫寶稱鐶餅

漢孫寶爲京兆尹有賣鐶散者今鐶餅也於都市有一村民相逢擊落鐶散者皆碎村民甘塡五十枚賣者堅稱三百餘枚因致喧爭巡者領赴大尹引問無以證明大尹令鞫吏買鐶散一枚稱知分兩乃都稱碎者細折元數其賣主承伏虛誑之罪村民獲雪眾謂神明

韓滉聽哀懼

唐韓滉在潤州夜與從事晉公登萬嵗樓宴方酣置杯不悅語左右曰汝聽婦人哭乎當近何所對曰在某橋某街詰旦命吏捕哭者乃婦喪夫也信宿獄不成吏懼罪守於屍側忽有大蠅集其首因髮髻驗之果婦私於鄰人醉其夫而釘殺之吏以爲神因問晉公公曰吾察其哭聲疾而不悼若彊而懼者吾聞鄭子產曰夫人於其親也有病則憂臨死則懼旣死則哀今哭不哀而懼是以知姦也

希崇斷義嫡

晉張希崇鎭汾州日有民與郭氏爲義子自孩提以至成人因戾不受訓遣之郭氏夫婦相次俱死有嫡子已長時郭氏諸親與義子相約云是親子欲分其財助而訟之前後數政不能理遂成疑獄希崇覽其訴狀斷雲父在已離母死不至𨿽假稱義子辜二十年撫養之恩儻曰親兒犯三千條悖逆之罪大爲傷害名敎安敢理認田園其生涯並付親子所訟人與朋黨者委法官以律定刑聞者服其明斷

蘇秦料刺客

蘇秦在齊大夫多與爭寵而使人刺之不死齊王求賊不得蘇秦謂齊王曰臣死之後王車裂臣以徇於市曰蘇秦爲燕作亂於齊如此則刺臣之人必得矣齊王如其言刺秦者果出齊王因誅之

憲之知牛主

南梁顧憲之爲建康令有失牛者盜與主兩俱認之不能制乃令解牛任其所去牛之牛主所居盜者伏罪

疑獄集卷三

欽定四庫全書

疑獄集卷四

晉和凝撰

若水疑畱獄

宋錢若水爲同州推官有富民家小女奴逃亡不知所之奴父母訟於州命錄事防軍鞫之錄事嘗貸錢於富民不獲乃劾富民父子數人共殺女奴棄屍水中遂失其屍或爲元謀或從而加功罪皆應死富民不勝捶楚因自誣伏具獄上州官審覆無反異皆以爲得實若水獨疑之畱其獄數日不決錄事詣若水防詈之曰若受富民錢欲出其死邪若水笑謝曰今數人當死豈可不熟觀其獄詞邪畱之且旬日知州屢趣之不能得上下皆怪之若水一旦詣州屛人言曰若水所以畱其獄者宻使令訪求其女奴今得之矣知州驚曰安在若水宻使人送女奴於知州乃垂簾引女奴父母問曰汝今見汝女識之乎對曰安有不識也因從簾中推出示之父母泣曰是也乃引富民父子悉破械縱之其人號泣不忍去曰微君之賜其滅族矣知州曰推官之賜也非我也其人趨詣若水防事若水閉門拒之曰知州自求得之我何與焉其人不得入繞垣而哭傾家資以飯僧爲若水祈福知州以若水雪寃死者數人欲爲之奏論其功若水固辭曰若水但求獄事正人不寃死耳論功非其本心也且朝廷若以此爲若水功當置錄事於何地邪知州嘆服曰如此尢不可及也錄事詣若水叩頭愧謝若水曰獄情難知偶有過誤何謝也於是逺近翕然稱之未防太宗聞之驟加進擢不半嵗爲知制二年中爲樞宻副使

敏中疑無贓

宋丞相向敏中字常之在西京時有僧暮過村民家求寄止主人不許僧求寢於門外車箱中許之夜中有盜入其家自墻上扶一婦人幷囊衣而出僧適不寐見之自念不爲主人所納而彊求宿今主人亡其婦及財明日必執我詣縣矣因夜亡去不敢循故道走荒艸中忽墮眢井則婦人已爲人所殺先在其井中矣明日主人搜訪亡財及子婦屍得之井中執以詣縣掠治僧自誣云誘婦俱亡恐爲人所得因殺之投井中暮夜不覺失足亦墜其中贓在井傍不知何人所取獄成言府府皆不以爲疑敏中以贓不獲疑之引僧詰問數四僧但云某前生嘗負此人死無可言者敏中固問之僧乃實對敏中因宻使吏訪其賊吏食於村店店嫗聞其自府中來不知其吏也問之曰僧某者其獄何如吏紿之曰昨日已杖死於市矣嫗嘆息曰今若獲賊何如吏曰府已誤決其獄矣𨿽獲賊亦不敢問嫗曰然則言之無傷矣婦人者乃此村某甲所殺也吏曰某人安在嫗指示其捨吏就捨掩捕獲之案問具狀幷得其贓一府咸以爲神

張詠勘賊僧

宋尙書張詠字復之時有僧行止不明有司執之以白公公判其牒曰勘殺人賊旣而案問果有一民與僧同行道中殺僧取其祠部戒牒三衣因自披剃爲僧寮屬問公何以知之公曰吾見其額上猶有系巾防也

遺書婦翁智

又有富民病將死子方三嵗乃命其壻主其資而與壻遺書曰他日分財卽以十之三與子而七與壻子長立果以財爲訟壻持其遺書詣府請如元約公閱之以酒酹地曰汝之婦翁智人也時以子防故以此屬汝不然子死汝手矣乃命以其財三與壻而子與七皆泣謝而去服公明斷

韓億出乳醫

宋防政韓億知洋州日有大校李甲以財豪於鄕裏誣其兄之子爲他姓賂裏嫗之貌類者使認之爲己子又醉其嫂而嫁之盡奪其奩橐之物嫂侄訴於州及提轉甲賂獄吏嫂侄被笞掠反自誣伏受杖而去積十餘年洎公至又出訴公察其寃因取前後案牘視之皆未嘗引乳醫爲證一日盡召其黨立庭下出乳醫示之眾皆伏罪子母復歸如初

包拯察牛舌

樞宻包孝肅公名拯字希仁知天長縣有訴盜割牛舌者公使歸屠其牛鬻之旣而有告殺牛者公曰何爲割某家牛舌而又告之盜者驚伏

司馬議謀殺

司馬文正公名光字君實登州有不成婚婦謀殺其夫傷而不死者吏疑問卽承知州許遵讞之有司當絞而詔貸之遵上議準律因犯殺傷而自首者得免所因之罪婦當減二等不當絞詔公與王安石議之安石是遵議公言謀殺猶故殺也皆一事若謀爲所因與殺爲二則與故殺可爲二邪自宰相文彥博以下皆附公議然卒從安石言至今天下非之

範公疑姦毒

丞相範純仁知齊州時錄事防軍宋儋年中毒卒公得罪人置於法初宋君因會客罷是夜門下人遽以疾告公遣家人子弟視其喪事宋君小殮口鼻血出漫汗幎帛公疑其死不以理果爲寵妾與小吏爲姦付有司按治具伏因會客置毒鱉肉中公曰肉在第防巡豈有中毒而能終席邪命再劾之宋君果不喫鱉肉爲坐客所幷及客散醉歸置毒酒杯中而殺之承置毒鱉肉者覬他日獄變爲逃死之計也人以爲公發姦摘伏如神明若非遇公則宋君之寃無以申於地下矣

杖骨知子孝

近代有一婦人夫死子防棄於夫族而再嫁又生一子其婦死二子俱長前夫之子遂盜母之骨殖欲與父合葬後嫁之子致相爭競訟於官其官卽使從吏挈婦之骨殖置於庭下乃曰此婦有子夫死不能守義致令二子相爭如此可杖一百欲撲之際後嫁子奔於庭下泣告曰不孝之子情願代之官曰此子眞孝也遂斷與之

唐公問筐篚

大定唐公爲冠氏縣令縣界有種者一婦人因過圃摘一枚與其子主執之詣官其主意謂一不能致罪又自摘三十枚以誣告其婦令曰婦人盜挈何筐篚主曰並無令卽叱主抱子幷使盡拾其至十餘枚已不能抱也遂伏誣告之罪

伯通防鋤刃

章廟時路伯通爲原武縣令有以種爲業者一夕爲人盡鋤其苗遂詣伯通陳告無明證卽遣之翌日命於種鄰近村莊盡借所有之鋤托以他用令各書姓名潛防鋤刃果有苦味者黙遣吏捕獲遂伏其罪

公謹限擒賊

明昌間景州一婦畜二奸夫卒馬全王二皆不使相知也婦欲歸寧與王二約曰城外某樹下相會馬全適聞之爲恨先往婦至輒殺之婦父因事入城問女所在姑曰昨已往親家家也父愕然防迹於某樹下得屍告之於官有司按其姑曰近日有與兒婦共語約者否姑曰某坊王二實約之遂收王二推勘不勝苦楚招之勘者復問婦所挈衣物所在王二漫指於某道傍某樹下埋之使人往索得之將至王二駭然曰如何果有吏人張公謹曰此虛招也權州能假三日限爲擒此賊從之公謹詢於勘院門者曰我昨勘事時曽有人在垣外否門者曰隸卒馬全者在垣久之而後去復詢於城門吏曰昨晚曽有挈衣囊出城者否曰有馬全者瞷人靜而後出也公謹曰此事審矣攝全至一問卽承時人稱爲神明

顯之勘詐契

趙顯之爲閿鄕令時一農家累嵗借粟於富者因別贏家給當年不用貸借富者貪利怨之以爲借於別主乃賂先保人同揑借粟文字以騙之不伏訟於官顯之曰此易見耳乃監保人富者各於一處以物色審之云般借粟時大車邪小車邪斗量邪斛打邪倉中邪窖中邪取狀相合人各不同遂伏騙賴之罪

疑獄集卷四﹤子部﹐法家類﹐疑獄集﹥

欽定四庫全書

疑獄集卷五

明張景撰

漢武明經

漢景帝時廷尉上囚防秊繼母陳殺防秊父防秊因殺陳依律以殺母大逆論帝疑之武帝時秊十二爲太子在帝側遂問之對曰夫繼母如母明不及母緣父之故比之於母今繼母無狀手殺其父下手之日母恩絕矣宜與殺人同不宜以大逆論

謹按大明律云凡繼母殺其父聽告不在干名犯義之限今觀漢史所云防秊繼母宜與殺人同不宜以大逆論竊詳此實倫理之變若比殺常人則故殺者斬若比父母爲人殺而子孫擅殺行凶人者杖六十其卽殺死者勿論盛世倫理修明固無此事萬一遇此所司當體究的確比擬奏請袁安別系

袁安永平中守楚郡時楚王英謀逆辭連系者數千人安到郡不入府先案獄理其無明驗者條上出之府丞掾吏皆爭以爲阿附反虜法與同罪安曰如有不合太守自當不以相及也遂分別具奏明帝感悟卽報許得出者四百餘家

牧笞巫

後魏李崇爲州刺史有定州流人解思安背役亡歸其兄慶賓防絕名貫乃認城外死屍詐稱是弟爲蘇顯甫李蓋所殺有女巫楊氏托鬼附說思安被害之苦李蓋等不勝其楚各自欵服崇疑之乃遣二人僞從外來詣慶賔寄弟口信慶賔悵然失色崇乃攝而問之卽自引伏數日間思安亦爲人防至崇笞女巫一百遂釋蓋等

曹攄明婦

晉曹攄爲臨淄令日有寡婦養姑甚謹姑以其秊少勸令攺適婦守節不移姑湣之宻自殺親黨乃誣其婦婦不勝拷訊卽自誣服攄初到疑其寃更加辯究具得實情時稱其明

戴爭異罰

唐戴冑爲大理少卿時長孫無忌被召不解佩刀入東上閣右僕射封徳彞論監門校尉不覺察罪死無忌當贖冑曰校尉與無忌罪均臣子於君父不得稱誤禦湯藥飲食舟船誤不如法皆死陛下錄無忌功原之可也若罰無忌殺校尉不可謂刑帝曰法爲天下公朕安得阿親戚詔復議徳彞固執冑駁之曰校尉緣無忌以致罪法當從輕若皆過誤不當獨死由是無忌與校尉皆免死

謹按大明律云若罪人自首告及遇赦原免或防特恩減罪收贖者亦準罪人原免減等贖罪法注云謂因人連累皆依罪人全免減等收贖今觀唐戴冑所諍長孫無忌事則我朝律文已備載之矣嗚呼至哉

至遠憶姓

唐李至遠典選疾令吏受賕多所防易吏亦斂手有王忠者被黜放而吏乃謬書士姓欲擬訖增成之至遠曰調者三萬人無士姓者此決王忠也吏叩頭伏罪

竇阻免防

唐竇參初爲奉元尉男子曹芬兄弟隸此軍醉暴其妹父救不止恚赴井死參當兄弟重辟眾請俟免防參曰父由子死若以防延是殺父不坐皆殺之

崔黯捜帑

唐崔黯鎭湖南有惡少不爲鄕裏所容乃自髠鉗依佛教假托焚修幻誘愚俗積財萬計公初到懼事露乃投牒請脫鉗歸俗公問曰爾教化三秊所得幾何曰旋得旋用公曰費用造設防何曰三千餘貫公曰給者旣知納者不記決有隱欺乃捜其積蓄有妻子滿室遂劾其矯妄之罪以財物施之貧下

栁寃瘖奴

唐栁渾爲江西察判時僧有夜飲火其廬者歸罪瘖奴軍受財不詰獄其渾與其僚崔祐甫白奴寃於觀察使魏少遊促訊其僧僧乃首伏

崔公仁恕

唐崔仁師貞觀初遷殿中侍禦史時靑州有男子謀逆有司捕支黨累系塡獄詔仁師按覆始至悉去囚械爲具食飲以情訊之坐止魁惡十餘人它悉原縱大理少卿孫伏伽謂曰原雪者眾誰肯讓死就決而事變柰何仁師曰治獄主仁恕豈有知枉不申爲身謀哉吾以一介易十囚命固願也及勑使覆訊諸囚咸叩頭曰崔公仁恕無枉者舉無異辭由是知名

李嶠列枉

李嶠髙宗時爲給事中會來俊臣搆狄仁傑李嗣眞裴宣禮等獄將抵死敕嶠與大理少卿張徳裕侍禦史劉憲覆驗徳裕等內知其寃不敢異嶠曰知其枉不申是謂見義不爲者卒列其枉狀

唐臨不寃

唐臨髙宗時按獄交州出寃系三千人遷大理卿帝嘗錄囚臨占對無不盡帝喜曰國之要在用法刻則人殘寛則失有罪惟是折中以稱朕意他日復訊余司斷者輒紛訴不服獨臨所訊無一言帝問故答曰唐卿斷囚不寃所以絕意帝嘆曰爲獄者固當若是乃自述其考曰形如死灰心若鐵石云

眞卿感雨

顏眞卿宗時再遷監察禦史使河隴時五原有寃獄久不決天且旱眞卿辯獄而雨郡人呼禦史雨

次武各驅

周於仲文字次武爲趙王屬安固有任杜兩家各失牛後有一牛兩家爭之州郡不能決益州長史韓伯攜曰於次武少年聰察可令決之仲文乃令兩家各驅牛羣到放所得牛遂入任氏羣又使人微傷之任氏嗟惋杜氏自若杜卽伏罪

栁設榜牒

周栁慶有胡家被劫莫知賊所鄰人被囚者眾慶謂可以詐求之乃作匿名書多貼官門曰我等共劫胡家徒侶混雜終恐泄露今欲首伏恐不免誅若聽先首免罪便欲來告慶乃復出免罪之榜居二日廣陵王欣家奴面縛自告榜下因獲黨與甚眾

楊津獲絹

周楊津爲岐州刺史有武功人賫絹三百匹去城十里爲賊所劫時有使者馳騎而至被劫人告之使者到州以狀白之津乃下教曰有人著某色衣乘某色馬在城東十里被殺若有家人可速來告有一老母行哭而至云是己子於是收捕並絹俱獲

齊賢易財

張文定公齊賢眞宗時爲相戚裏有分財不均者更相訴訟又因入宮自理於上前更十餘斷不服齊賢曰是非臺使所能決也臣請自治之齊賢坐相府召訟者曰汝非以彼分財多汝所分財少乎皆曰然卽命各狀結實乃召兩吏趨徙其家令甲家入乙家乙家入甲家貲財皆按堵如故分書則交易之訟者乃止明日奏狀上大悅曰固知非卿莫能定者

蘇渙折取衣

蘇渙郎中知衝州時耒陽民爲盜所殺而盜不獲尉執一人指爲盜渙察而疑之問所從得曰弓手見血衣艸中呼其儕視之得其人以獻渙曰弓手見血衣當自取衣以爲功尙何呼他人此必爲姦訊之而服他日果得眞盜

錢冶牀足

錢冶屯田爲潮州海陽令時郡之大姓某氏火迹其來自某家吏捕訊之某家號寃不服太守刁湛曰獄非錢令不可治問大姓得火所發牀足驗之疑裏仇家物因率吏入仇家取牀足合之是仇家卽服曰火自我出故遺其迹某家者欲自免也其家乃獲釋

薛向正尉

薛向樞宻提防河北刑獄時深州武彊縣有盜殺人而奪其財尉以失盜爲負捕平人掠服之置贓於外以符其語向得而疑之親引問直其寃免死者六人正其尉故入之罪

王和甫校書

左丞王和甫尹京日市有匿名書誣告一富家有逆謀都城稍恐和甫不以爲然不數日果有防根治和甫捜驗富家無迹因詢其怨耦答以數日前有鬻狀人馬生嘗有所貸弗與頗積怨言和甫乃宻以他事綰馬生至對款卽取謗書字校之略無少異因而訊鞠其事果馬生所作

王文正酒吏

東封車駕在道夜有堂吏被酒忿爭皆倉皇入白王文正公臥不答旣入對上出臣僚奏狀千乘萬騎在外可斬首以令眾公曰此止小人一時醉毆若斬之是禁人飲酒令飲酒皆懼車駕在外人情焉得安已捕歸京府系治後府以此申覆公曰若輕斷亦恐縱人今霈大赦可原之矣止減死一等

仲孫疑裏胥

姚龍圖仲孫大中祥符八年進士及第爲許州司理參軍時王嗣宗知州事民有被盜殺者其妻訴裏胥嘗責賄於其夫不與而怨此必盜也乃捕系獄將推以死而仲孫疑之嗣宗怒曰若保非盜也邪然亦不敢遽決後數日果得眞盜者嗣宗方喜曰審獄當如是也再調卭州軍事推官攺資州轉運使檄往富順監按疑獄而全活者數十人

薛奎疑踐血

薛簡肅公奎爲隰州軍事推官民嘗聚博僧舎者一日盜殺寺奴取財去而博者四人至啟戶踐血污衣遽驚走邏者因捕送州考訊引伏奎獨疑之使緩其獄後數日果得殺人者

淸獻原情

趙淸獻公抃景祐中爲武安推官有僞造印者吏以爲當死公獨曰造在赦前用在赦後赦前不用赦後不造法皆不死遂以疑讞之卒免死

程顥辯翁年

程顥察院知澤州晉城縣時有富民張氏子其父死未防晨起有老父在門曰我汝父也來就汝居具陳其由張氏子驚疑莫測相與詣縣請辧之老父曰業毉遠出治疾妻生子貧不能養以與張氏某年月日某人抱去某人見之顥謂曰歲久矣爾何說之詳也老父曰某歸而知之書於藥法冊後因懷中取冊以進其記曰某年月日某人抱兒與張三翁顥問張氏子爾年防何曰三十六爾父在年防何曰七十六謂老父曰是子之生其父年四十人已謂之三翁乎老父驚駭服罪

純仁戒情殺

範忠宣公純仁知慶州諸院罪人皆滿公詰其所以坐屠販盜竊而督償者三分之二公曰此何不責保在外使之輸納耶通判州事起白公曰非不知此第以此輩凶暴不可釋釋之不旋踵復累官司矣公曰終當如何曰往往以其疾斃於獄中是亦與民除害耳公蹙然曰法不當死而在位者以情殺之豈理也耶遂盡呼出立於庭下戒飭之曰爾輩爲惡不悛在位者不欲釋汝懼爲良民害復累官司也汝等自能悔過自新我欲釋汝皆叩頭曰敢不佩服教令遂釋之歡呼而出轉相告語公之仁恩浹於一境之內矣是歲犯法者減舊歲之半

謝麟鞠親殺

謝安撫麟移防州會昌令民有酒酣夜與仇鬭旣而爲所親殺之其家因誣仇麟知死者無子所親利其財訊鞠輒服邑人皆稱神明

疑獄集卷五

欽定四庫全書

疑獄集卷六

明張景撰

唐肅白污衣

唐肅侍制爲秦州司理參軍時有商人夜宿逆旅而同宿者殺人亾去旦起視之血污其衣爲吏所執不能辯明遂自誣服肅爲白其寃而知州馬知節趣令具獄肅固持不可後數日得眞殺人者就辟本州觀察推官

安禮神明

王安禮知開封邏者得匿告人不軌書上命治之驗所指略同後刑三人有薛姓者安禮曰得之矣召薛曰若有讎乎曰有售筆者固拒之鞅鞅去廼卽命捕訊果得所爲梟其首人稱爲神

趙知錄禱天夢猿

昔者成都府羅江縣富室張氏死妻楊氏與女同居有僕雍一掌門戶財賦楊氏母女嘗赴人招飲而歸則雍一被殺死矣有司逮其母女婢僕十數人在官經年不決張憲行成到任疑楊氏母女淫濫人殺之以泯迹又疑雍一妬姦而人殺之也死者數人而其母女被拷掠亦無全膚矣女語母曰女旦晚死矣當求直於神決不可誣服以防名旣而女果死時憲委趙知錄推問趙疑其寃齋戒禱於天忽夢一猿當案而立卽閱案卷恐有姓袁者吏曰常日送飯者姓袁遂逮袁至引入詰問袁卽承服蓋是袁殺雍一得銅錢兩篋以去遂放楊氏與一干人而袁正罪焉

易衣匿婦篛籠

又袁州萍鄕有髙嶺嶺北張姓娶嶺南周氏女周氏歸寧張遣其弟之至嶺中妻倦少坐弟先抱其孩歸久而妻不歸張與其弟同至坐處無有也復至周宅又無有同周復登嶺防訪則妻死於叢林中且無首矣周扭其弟赴官疑弟欲淫之不從殺之以滅口弟遂誣服官勒都官索頭與刃都官解頭與刃將弟處死逾年張之鄰人遇其妻於建康旅邸相視駭愕少焉同炊鄰告以故妻泣曰寃哉其時坐嶺上時有一髯客擔篛籠上山四顧無人拔刀脇取我衣服與鞋喚出籠中一婦人衣之斷其頭致籠中推其屍於林令我入籠中負擔以行凡半月餘日到此未防髯客歸二鄰人扭之聞官卽承準無詞申刑部取防髯客處死以款司償其弟命州縣吏各黜籍邑宰郡司理檢覆官皆降罷二鄰人給元告捕凶身賞妻歸夫家先都官迫於官司盜開他人棺取婦人頭申解亦處死

獻卿揣殺僧

兪刑部獻卿補壽州安丰縣尉有僧積施財甚厚其徒殺而瘞之已而告縣曰師出遊矣獻卿揣其有姦曰吾與師善不告而去何也其徒色動因執之得其所瘞屍一縣大驚

文恭夢吳姦

樞宻胡文恭公通判宣州有被誣以殺人者獄成議法將抵死公疑之呼囚以訊囚憚箠楚不敢言公正衣冠坐堂上思之俄而假寐夢有人來告曰吳姓也公遽引囚辟左右復訊之囚曰旦將之田縣吏執以赴官不知其由也公取獄辭窮治乃被毆之婦與吳姓姦姦者殺其夫與婦謀執平人以告也公之精誠格物蓋如此

承議持平

紹興間鄭承議爲蕭山丞有朱統制在縣牧馬侵西興鹽場艸鹽司申請於其朝降榜許人格捕其卒打艸如故爲鹽亭戶殺傷四人統制謀曰若不得西興艸則馬不可牧矣乃醵金囑案吏作鬭殺亭戶八人皆抵死案成知縣僉訖次及承議曰黃榜許人格捕今若作鬭殺是本縣先自拒榜狀不得書我名銜吏皇恐謝罪易作拒捕結斷戶亭八人止得杖放歸日拜天曰願鄭公子孫益昌後公二子領薦登第云

府尹捕姦僧

某州某士夫攜妻至臨安訪親舟至岸語妻曰待到某家借轎我不能自來以我紫衫爲驗時有僧亦泊舟宻聞其言卽覓轎並紫衫來妻不復辧卽行乃至郊外入寺中一少年引入曰官人在此妻意夫在也隨少年入深巷數曲至一小室酒肴畢集少年去巾乃僧也卽彊合之妻不從少年指牀上刀曰畏此不畏遂從之凡三宿引至土窖中階級凡七八曲方圓廣十數丈一面窻明透地窻外髙坎坎外堆石石外堆土土外墻壍人迹不達上下前後木板裝嵌牀帳凳卓日用飲食器具等色色整齊羣婦人聚居凡三十三人皆美色也寺中僧行二十餘人童僕十數人至暮則亂行淫十數日則置宴僧行列坐階上羣婦列坐階下酌酒供食婦女自相偶語皆宦家妻女有居此者十數年矣老者病者則又引出陸續有新至者每日羣僧出外見婦人有姿色者卽百計圖之得者先引入私室或一二日或三五日方引至此至此則雜然矣一日引一女子至年十四五羣婦問之乃某太守女全家在京差因觀燈於人叢中與一婢失隊一士人引之行曰路從此歸乃引至寺去巾僧也在其私室十日方送至此亦不復知婢所在諸婦人聚居日夕切齒無脫身之計於中亦有二三健婦欲謀約會一夕各殺僧眾者而脆弱者多恐不濟而不果每日僧多出外輪遞一二僧居守窖中一夕止有一僧宿羣婦問故曰今日皆送防過海明日方歸是夕三婦人謀遁伺僧寢啟關防路出窖外逾數墻得達大路離臨安五里內一婦臨安人知街巷乃問路歸家詣府尹陳告尹大驚時宋孝宗內禪明日宣赦尹卽部百卒捕殺僧眾焚其寺以羣婦召主承領府尹到寺時僧眾適盡歸窖中備辦飲宴亦不知三婦人遁去也湖州士夫妻遂亦得歸初其夫扛轎持紫衫來時沿岸者曰適有轎夫持紫衫擡去一婢亦隨去矣轎夫回報士夫大驚徧索不得止於三日後得其婢云轎行如飛追遂不及到街市交雜處不知所在也當府尹至防集婦人姓名時某太守女問其婢時尙有僧數人未盡殺詰之云凡老者病者皆引出殺之瘞於寺後此婢想亦殺而瘞之矣掘之凡三十餘骸所獲金帛亦不貲云

壽隆疑火死

朱少監壽隆知彭州九隴縣吏告一家七人以火死壽隆曰豈有一家無一人脫者此必有姦逾月獲果乃殺其人而縱火爾

王端識犢母

王通議端知襄邑縣有鬻犢於市者或執以爲盜詰之不服端取兩家犢識其母輒從之盜遂服

孫沔脫會飲

孫沔副樞爲趙州司理參軍時盜發屬縣爲捕者所迫乃棄其刀兵並所盜贓於民家後卽其家得會飲者十六人適如其數捕系縣獄掠使服罪法皆當死以具獄上沔疑其枉而畱訊之州將怒然終不敢決未防得眞盜州將反喜謂沔曰防子吾得自脫耶

西山夢神訊殺僧

眞西山帥潭州時有程二者開旅店有子年二十餘屢謀於所厚者欲殺其父時西山以精明稱所厚者恐累已赴官首之喚其父母問之亦云逮其子赴左院推勘遂卽準伏索到防尾刀解官但問其故則卒無說喚問其鄰里亦云常挾利刃其謀叵測但其父子之間並無他故獄已成西山疑之攺送府院推勘亦如前疑西山終疑之展轉年餘西山一夕炷香告之天地神祗夢神告之曰此母怪其然乃是二十年前事了旦起未遑他務首喚程二屏去左右告之曰今日獄已成但爾心下別有何事程倉皇良久曰無事西山曰爾二十年前做什麼事來此事我知巳悉爾其無隱程乃愕然曰然二十年前有潙山行者在店安歇欲買度牒某貪其財物殺而有之所殺屍見瘞廚中西山委官籍其家產可千緡並掘其屍果在遂將程二送左院餘人並釋放入府禁審其子準伏與前詞無異復曰彼爲爾親父爾何故欲殺之其子又無說西山曰你別做生計不見爾父如何其子曰某不會做甚生計西山曰你若做甚生計我自與你一千貫錢去其子曰若得千貫錢我買本度牒潙山出家去西山遂將所籍家產千緡與之程二編管建昌軍時嘉定壬午年也

李兌按榜防

李尙書兌知鄧州有富人榜防至死系頸投井中而以自經爲解者兌曰投井故不自經自經豈復能投井必吏有受財者故使不承爾已案吏果然

張洽伏盜

張洽嘉定元年攺袁州司理參軍有大囚訊之則服尋復變異且力能動搖官吏累年不決而逮系者甚眾洽以白提防刑獄殺之有盜黠甚辭不能折會獄有兄弟爭財者洽諭之曰訟於官秪爲胥吏之地且冒法以求勝孰與各守分以全手足之愛乎辭气懇切訟者感悟盜聞之自伏

雨巖詰冦倅

建寧府建陽縣麻沙鎭吳提刑雨巖勢卿知處州時報添差通判王某來雨巖十數年前某處相識甚喜及見覺非是問舊事亦不知心稍疑駭一日會其家眷凡十八人內一人年老而憔悴不樂令夫人與之從容言王倅舊事婦人澘然詰之再三乃知正雨巖所識王某之妻蓋冦掠其舟取其妻就用其勅仕至本州添倅也雨巖付吏推勘得實申朝正其罪時寶祐年間也

恊尉縛僞丞盜

宋理宗朝隆興府分寧縣有趙縣丞者魁偉豁達斷事明當憲司喜之常有委送宰嘗招同官及宅飲縣丞妻獨不飲且數垂淚宰妻怪問丞妻請間曰我夫昨任某主簿罷任在湖中被此冦一家老幼童僕俱死獨畱妾以爲妻就用夫主誥勅調此縣丞同行六人臂上各有三防號或爲書院官或稱親戚晝則散處夜則同宿獨此冦能書判推以爲首妾不甘其辱耳時新諭縣嚴仁勇作尉以能稱宰宻與謀促前筵散坐移入後堂不令諸防人從入才坐但見尉司人報提刑司有下上司文字請縣尉親拆嚴卽出防弓兵盡獲丞防人從復就坐搏丞縛之送獄取問是實具奏正刑趙妻送歸父家

行徳捕桑門

武節使行徳遷河南尹西京畱守時官禁鹽入城犯者法至死募告者賞錢十萬洛陽縣民家嫗持菜入城中賣有桑門從嫗買少估其直取菜反覆顧視不買而去嫗旣不售持入城門抱關者捜筥中得鹽擒以詣府行徳詰嫗嫗言桑門嘗買菜顧視良久而去卽令捕桑門具伏與抱關吏相結以鹽誣嫗欲希其賞行徳釋嫗治桑門及抱關吏數輩人皆畏之若神明都下淸肅

蔡髙驗浮屍

蔡髙調福州長溪尉縣媼二子漁於海而亾媼某氏爲仇告縣捕賊吏皆難之曰海有風波安知不水死乎𨿽果爲仇所殺若不得屍則於法不可理髙獨謂媼色有寃不可不爲理也乃陰察之因得其迹與媼約曰十日不得屍則爲媼受捕賊之責凡宿海上七日潮浮二屍至驗之皆殺也乃捕仇家伏法髙端明殿學士襄之弟也

尹洙詰冒產

尹龍圖洙知河南府伊陽縣民有女幼孤而冒賀氏產鄰人證其非是而籍之後鄰人死女訴復請所籍產久不能決洙問若年防何曰三十二乃按咸平籍二年賀死而妻劉爲戶詰之曰後五年始生安得賀姓邪女遂伏

疑獄集卷六

欽定四庫全書

疑獄集卷七

明張景撰

憲司準首義卜

湖北某市有一家止夫婦二人者婦美不愜其夫偶有卜者寄宿婦慕其俊雅遂殺其夫以情告願與偕往卜者忿其不義殺夫就取其刃並婦殺之而去及旦有常在其家工役者至見二屍相枕流血盈地恐累已卽逃須防鄰里大覺執工役者聞之官不復自明卽誣服焉卜者去後日卜於市自若也聞工役者將正典刑自首其故憲司以卜者殺婦可償夫命而又自首義之與工役者俱釋焉時宋淳祐年間也

緝謀獲僞帥

瑞州趙司戶往赴調一日忽失其妻趙不復索僞遭防以歸後十年妻之弟至江陵忽見新帥之任有轎百餘乘其第十轎中乃其姊也相顧久之莫敢發視次日復之復見其至輿中遺片紙於地曰明日可於城隍廟次日至廟姊乘間以片紙裹金二兩叱之亟去視之云某帥盜也家五百口皆盜姬妾皆大夫之妻女也令以金爲投牒費時孟無庵珙爲門制弟亟往告孟集官僚議曰彼五百人皆盜未易制也緩之則逃急之則變柰何皆莫敢對有司戶某年二十許甫登第之任亟曰此事易舉耳孟遽攜其手謂曰君有何防曰此有水軍令扼其上下流使毋逃大宴及其妻妾宴之因犒其從兵於教場伏兵殲之以帥付獄伏其辜矣孟大喜果獲焉推勘具得其情乃某官罷防路倅盜殺之江中以其誥勅攺調至帥也妻妾百餘人皆仕宦之妻女其黨五百人晝則服役夜則同其妻妾以居聞其事於朝正其罪趙之妻復歸於趙餘皆訪其親而歸之時淳祐年間也

損齋緝淫奔

宋淳祐間瑞州髙安鄭氏女棄俗修道自言遇僊號僊姑預言某日當飛升至期沐浴更衣忽不見止遺雙履於欄砌四方祈福者不絕縣聞之郡或請申省請廟額封號洪損齋起畏來宰髙安疑之遣人物色乃與道士奔得於龍興新建之境籍爲官妓道士就爲樂將板行案卷以解眾惑

恕齋神政

宋理宗時贛州雩都縣黎子倫家被冦刼殺子倫素與其族黎千三兄弟交惡疑之遂訟之邑差縣尉成某體究追解子倫賄尉捕黎千三千五千六及鄰里親戚十五人解官殺死十二人污千六之妻焚其居極其拷掠誣伏無贓與證子倫買囑劉十四爲證私投兵器捜檢解官千三兄弟誣伏焉未防巡司獲到正冦丁官念二十六名子倫賄以黎爲首丁爲從結欵解州審勘無異申提刑司時吳恕齋革爲憲疑之蓋尉司取到黎千三初欵卽無丁官念二同行之詞巡司取到丁官念二初欵亦無黎千三名字各各審問黎稱寃而丁官伏罪遂對移趙知錄爲贛縣東尉胡某爲知錄送一干人審覆具得丁念二刼殺之情咸服其辜州縣吏並配廣南知錄趙某雩都宰趙某縣尉成某並降罷辟東尉胡某正任知錄黎子倫杖十五編管五百里以其家遭刼免行出谷三十五石與黎千三造屋時以爲神政

捕冦得妓首

寶慶年間臨江蕭某赴臨安往來娼武賽賽家經年所有盡防娼遂拒之蕭不能給其僕反爲娼用蕭大困逼遂歸家將家產盡賣復往臨安就蒸餅橋開典鋪不復往娼家矣越二年嘗有人持布衫一領欲典錢五百者蕭止典三百其人云上舎上舎在武賽賽家使了許多錢不爭今日較這二百錢甚利害蕭曰我自使我錢幹你甚事遂以四百錢與之而去其人起身曰你帶行人到在武賽賽家你如今慳吝可知不敢去了蕭感其言追憶前事心不能平夜攜提籠扣武賽賽門其僕啟關知是夕無客入見武賽賽敍間闊武方應聲蕭斷其頭以去僕亦遂逃蕭致其頭器中滿浸以油致臥榻下時提一觀之曰武賽賽你如今郤識我了明日莫知蹤迹兩廂吏議曰但有張四官人常往娼家乞覓不厭武賽賽亦拗性必其人殺之可尋張四官人觀其辭色縱不是且將去展限遂往瓦子裏得張解官付獄推勘張不勝拷掠乃誣服焉稱刀與武賽賽頭棄海中遂絞於市年餘有冦眞土入蕭室蕭驚捕冦忽巡牌者至入蕭室集捕冦已逃矣巡牌者見牀下器中乃武賽賽頭也明日捕蕭鞫之具得其情遂伏其辜仍斬西廂吏以償張命獄官亦定罪有差

樊舎首誤殺

建寧府樊上舎處太學時與左藏庫前文節級妻往來文防知也嘗飲酒肆宻聞鄰座有人相語云此間內藏庫前文節級妻可觀樊上舎往來其家三年矣每文節級五日一次上宿則上舎必宿其家文聽樊字未明泯其說及當直宿覓人替之至夜三更時歸家急拳門其妻語上舎曰吾與爾往來三年無知者夫今歸無所逃遂就牀頭取鬼頭刀授之曰我與爾俱出我開門爾卽殺之及開門天黑不辧人上舎者揮刀誤中其妻遂逃文呼報四鄰皆曰適不聞他人聲且刀從何來我等何由知之置文於獄遂誣伏焉明日赴市就刑見犯由上寫系文節級殺妻事上舎從出街語文節級云你妻是我殺了柰何更要你償命遂到官自首遂止編管本州時寶慶年間也

濓溪悟酷

周惇頥爲分寧主簿有獄久不決惇頥至一訊立辧邑人驚曰老吏不如也部使者薦之調南安軍司理參軍有囚法不當死轉運使王逵欲深治之逵酷悍吏也眾莫與爭惇頥獨與之辧不聽乃委手版歸將棄官去曰如此尙可仕乎殺人以媚人吾不爲也逵悟囚得免

鄰婦證僞姦

宋景定間福建張氏遣女裏中不檢少年聞茶湯擔有玻瓈杯先一夕飾爲婦人隨女伴入欲盜之被執極其拷掠有鄰婦每事女沐浴少年詢知女僻處有雙痣相聯赴官陳雲元與女私前後騙取某物若干官追女出對皆無實狀少年指僻處雙痣爲證女愧無辭驗之果然擬罪將斷鄰婦赴官陳告少年遂伏辜焉

輿妓屈盜

又昔安吉州富家新娶有盜乘人冗雜時入婦室潛伏牀下伺夜行盜不期明燭達旦率三夕饑甚奔出羣搏執之旦以聞官盜懇曰我實有罪但未有所盜遭捶極矣幸免聞官當有以報否則亦將有說富家不從盜至官曰我非盜也醫也婦有僻疾令我相隨常爲用藥爾宰乃三山陳某詰問再三備言婦家事體及平昔甚詳蓋潛伏時所聞枕席宻語也宰信之逮婦供證富家餽遺關節懇宰免追皆不從富室謀之老吏俾請於宰曰彼婦初歸使與盜辯不論勝負辱莫大焉彼盜潛入突出必不識婦若以他婦出對盜若執之可見其誣矣宰曰善選一妓盛服輿至盜遽呼婦乳名曰汝邀我治病乃執我爲盜耶宰大笑盜遂伏罪

節齋集觀音認姦僧

某州士夫攜妻差於臨安嘗與妻聯輿而出至市井叢雜處偶停市買轉盼間不見妻輿矣士夫聞官執輿夫推問莫可究竟年餘忽有輿在所寓門外乃其妻也妻云初被人扛去時不知非元輿夫也約行數里至大門從長廊至暗屋下出輿當問官人何處輿夫不答又行數步乃僧出招之心疑欲退而僧從後推之大呼僧拽之以入曰此間是要性命去處轉巷數曲又於暗室中扄閉甚嚴略無人聲𨿽聞鐘聲亦甚遠望久稍明僧攜酒肴至當憂憤不能飲食僧彊合焉每日僧兩次送飯暮則攜酒就與同寢一日僧忘扄戶行出暗巷中遙望甚遠有火光乃是長明燈祀觀音處遂禮拜願再見天日解手帕上金錢落索環系觀音身用指甲搯觀音足上成川字文復回入室角有覺僧力疲意闌懇之求歸僧曰到此本無出理但念汝本分又可商量一夕歡合達旦天微明引之出暗屋下登輿送至此也士夫經臨安府時趙節齋尹京時正亢旱祈禱無應明日行香集僧眾曰夜夢觀音感應凡遠近寺院但有觀音皆迎請至此若本寺觀音感應則申朝寺主加號賜紫行童並給度牒備榜徧排明日輻輳迎至果有身系金錢落索環者足上川字文亦然遂集合院僧行以至令士夫妻於簾內識認正本寺主僧也送獄推問承服就戮

陳靑釋濕履

江西臨江王三郎瞰江樓居其妻憑欄食果偶核投舟中少年之巾少年舉首意婦人挑之及暮行入其家聞無人聲隨復登舟覺濕其履置竈焙漧其夜王三郎歸見其妻殺死血流盈地旦集鄰里見血蹤直至舟中遂執少年赴官少年不復自明誣服焉但不見婦人履及刃獄吏指近江亭牌子似有物視之履與刃也欵成獄及陳靑疑之請假歸早行江上王之鄰婦問前獄陳答云已將舟中少年正刑矣嫗啞然曰寃哉正犯者某獄吏也陳靑宻以告司理喚獄吏推問具得其情少年遂得釋獄吏處死陳靑由此退閒教子讀書請漕舉

日隆詰孩語

贛州信丰縣一木匠居嶺之下嶺之上則驛途每由其屋後而遵驛途出入嘗五更初攜礲斵之器他適未及驛途五六丈許見一死屍視之徧體皆血也致之而去及午則里長鄰里驗視其致命處則斧痕也眾議以爲此匠無疑捕其夫婦系官不勝拷掠遂爭誣伏官疑之年餘不決時宋知錄日隆蜀人也以能稱委之專決宋知其寃日日入獄推究皆如前言一日正鞫問時一孩送飯與獄卒而私語宋問之卒以他詞對宋屏去左右呼孩與十八界官會兩貫而詰之孩曰適一人在茶肆與我銅錢五十文令探所勘死事其夫婦何人承認宋卽命二卒隨孩捕之以至問曰爾殺人柰何要他人償命其人卽承認木匠夫婦遂得釋焉時咸淳年間也

緣琴理僧寃

咸淳年間袁州倅蕭某嘗到淸水寺見木魚可供琴屢求之僧不與未防權守僧遂鋸爲四自畱其二以二遺蕭蕭斵爲二琴自畱其一以一遺時相葉西澗夢鼎葉有琴師云琴𨿽佳但有哀怨聲蕭遂采訪寺中有某僧身死不明其行童負其衣物以去者見在某州開鋪遂專兵移文捕之以至付吏鞫勘乃知殺僧而負其衣鉢也遂服其辜

司理報應

吉州王某干者殺人以銅錢三百千與一村老令代認曰爾認了不致償命但喫六七十下棒而已民以爲然時奚司理政疑之曉以禍福村民遂以實告時奚見同囚者一人項有刃痕疑爲死者傷之故殺死者鞫之未伏王因言於奚以爲然且力言於郡守同囚者不勝苦遂準伏抵死罪焉奚以平反攺秩旋死時咸淳年間也其後幹者認殺人遂伏法方言前所斷者枉也

疑獄集卷七﹤子部﹐法家類﹐疑獄集﹥

欽定四庫全書

疑獄集卷八

明張景撰

彭節齋額刺二形

宋咸淳間浙人寓江西招一尼教其女刺繡女忽有娠父母究問曰尼也父母怪之曰尼與同寢常言夫婦咸恆事時偶動心尼曰妾有二形逢陽則女逢陰則男揣之則儼然男子也遂數與合父母聞官尼不服驗之無狀至於憲司時翁丹山合作憲亦莫能明某官曰昔端平丙申年廣州尼董師秀有姿色偶有欲濫之者卒揣其陰男子也事聞於官驗之女也一坐防曰令仰臥以鹽肉水漬其陰令犬防之已而陰中果露男形如頭出殻轉申上司時彭節齋爲經略判云在天之道曰陰與陽在人之道曰男與女董師秀身帶二形不男不女是爲妖物所歷諸州縣富室大家作過不可枚舉豈可復容於天地間額刺二形兩字決脊二十枷令十日押下摧鋒軍寨拘鎖月具存亡申之如其說驗之果然遂處死

髙防辧幅尺

左丞髙防在蔡州日部民王乂爲賊所刼捕得其黨五人系獄窮理贓仗已具錄事參軍司徒達判官盧紘據案請加極典防疑其不實取贓閱之因召王乂問曰爾家所失衫袴是一端布邪乂曰然防令校其幅尺皆廣狹不同又疎宻差異賊乃稱寃防曰何故伏罪賊曰不任捶楚蓋自誣以求速死耳居數日獲其本賊紘達扣頭請罪防皆不奏得活者欲詣闕訟防之功訴紘達之罪防遽令止絕爲制衫帽具酒食諭而遣之【出太祖朝名臣】

惟濟辧左手

錢惟濟畱後知綘州民有條桑者盜彊奪之不能得乃自斫其右臂誣以殺人官司莫能辧惟濟引問面給以食而盜以左手舉匕筯因語之曰他人行刃則上重下輕今下重上輕正用左手傷右臂也誣者引服

侯臨還寄

朝請郎侯臨昔爲東陽令有治聲忽他邑因分財私寄附於姻家輒爲所匿累經訟而弗直乃求理於侯侯曰吾與汝異封法難以治止令具物之名件而去後半年縣獲彊盜侯因縱盜妄通所寄物於姻家及捕至獄泣防盜所通金帛皆親所寄侯卽追向日求理之民證驗識認還之

文規理誣盜

張文規字正夫筠州髙安人以持奏召入官再調英州司理參軍貞陽縣有民張五者數輩盜牛里人胡達朱炎張運張周孫等保伍追捕之羣盜散走獨張五拒抗不去殺之而取其貲盜不得已以被刼告於縣縣令吳邈欲邀功盡取達炎以下十一人送獄劾以爲彊盜殺人鍛錬備至皆自誣服炎運二人防死旣上府事下理院文規察囚辭色疑不實一問得其情又獲盜牛黨以證獄具胡達以手殺人抵罪餘人但等第杖臀而已炎運乃無罪時元祐七年也

曹駁坐妻

沈存中內翰云壽州有人殺妻之父母兄弟數口州司以爲不道緣坐妻子刑曹駁曰毆妻之父母卽是義絕況於謀殺不當復坐其妻

謹按大明律云殺一家非死罪三人者淩遲處死妻子流二千里入十惡不道之條今觀所載壽州人殺妻之父母兄弟數口刑曹駁以義絕不當緣坐其妻竊詳本犯身爲不道殺妻父母兄弟與其妻實已義絕法難緣坐然律無明文所司遇此亦當比擬奏請

宗元訴守辜

待制馬宗元少時父麟毆人被系守辜而傷者死將抵法宗元推所毆時在限外四刻因訴於郡得原父死鄭克云按辜限計日而日以百刻計之死在限外則不坐毆殺之罪而坐毆傷之罪𨿽止四刻亦在限外

謹按大明律云凡保辜者責令犯人醫治辜限內皆須因傷死者以鬭毆殺人論其在辜限外死者各從本毆傷法若折傷以上辜內醫治平復者各減二等辜限滿日不平復者各依律全科又按唐律云保辜限內死者依殺人論限外死者依本毆傷法又按元史刑法志云保辜限內死者依殺人論辜限外死者杖一百蓋元氏未嘗定律及聖朝未定律之先皆以唐律比擬故我朝律文多宗唐律而此條亦本之也訥曩在南京會審刑部罪囚有毆人辜限外死者訥曰當依本毆傷法或曰律云辜限滿不平復者全科此當死訥曰所云限滿不平復全科者因上文折傷以上限內平復減二等立文蓋謂辜內𨿽平復而成殘廢篤疾及限滿不平復者則全科折傷之罪若曰辜限外死者全科死罪則律文何不云傷不平復而死者絞乃虛立此辜限乎後此囚會赦得免然或人終不以愚言爲然也近讀宗元守辜事有感因備載之讀者詳焉

張驗窺井

張丞相知潤州有婦人夫出不歸忽聞菜園井中有死人卽往哭曰吾夫也以聞於官升命吏集鄰里驗是其夫否皆言井深不可辧升曰眾不可辧而婦人獨知爲夫何邪送獄訊問乃奸夫殺之婦與其謀

歐辧左手

都官歐陽曄知端州有桂陽監民爭舟毆死獄久不決曄出囚飲食之皆還於獄獨畱一人畱者色動曄曰殺人者汝也囚不知所以然曄曰吾視食者皆以右手汝獨以左今死者傷右肋此汝殺之明也囚乃伏罪

程辧烓竈

程宣徽知開封府時禁中失火當卽根治諸縫人已誣服乃送府具獄琳辯其非是又命工圖火所經處且言後宮人多而居隘其烓竈近板壁久燥而焚此殆天災不可罪人上爲寛其獄無死者

火起油幕

彊至祠部爲開封府倉曹參軍時禁中露積油幕一夕火主守者皆應死至預聽讞疑火所起召幕工訊之工言制幕須雜他藥相因旣久得濕則燔府爲上

聞仁宗悟曰頃者眞宗山陵火起油衣中其事正爾主守者遂比輕典昔晉武庫火張華以爲積油所致是也

置母仇門

程戡宣徽知防州民有積爲仇者一日諸子私謂其母曰母今老且病恐不得更壽請以母死報仇乃殺其母置於仇人之門而訴之仇弗能自明戡疑之或謂無足疑戡曰殺人而自置於門非可疑邪乃親劾治具見本謀

營婦斷腕

呂公綽侍讀知開封府有營婦夫出外盜夜入舎斷其腕而去都人喧駭公謂非其夫之仇不宜快意如此遣騎詰其夫果獲同營韓元者具姦狀伏誅

魏明墜死

魏朝奉濤知沂州永縣兩仇鬭而傷旣決遣而傷者死濤求其故而未得死者子訴於監司監司怒有惡語濤嘆曰官可奪囚不可殺後得其實乃因是夕罷歸騎及門而墜死鄰證旣明其誣遂解

賊囊故紙

寺丞王璩嘗爲襄州中廬令有賊久訊不得情偶於賊囊中得故紙掲示之乃房陵商人道爲賊所掠者賊卽引伏

李公驗櫸

尙書李南公知長沙縣日有鬭者甲彊乙弱各有靑赤痕南公以指掜之曰乙眞甲僞訊之果然蓋南方有櫸柳以葉塗肌則靑赤如毆傷者剝其皮橫置膚上以火熨之則如棒傷水洗不下但毆傷者血聚則硬僞者不硬耳

王臻辧葛

王諫議知福州時閩人欲報讐或先食野葛而後鬭卽死其家遂誣告之臻問所傷果致命邪吏曰傷不甚也臻以爲疑反訊告者乃得其實

穎知子盜

郎中歐陽穎知歙州富家有盜啟其藏捕久不獲穎曰勿捕獨召富家二子械赴獄劾之卽伏吏民初疑不勝楚掠而自誣及取出所盜物乃信

孫料兄殺

孫長卿知和州民有訴弟爲人所殺察其言不情乃問汝戶防等曰上等汝家防人曰惟一弟與妻子耳長卿曰殺弟者兄也豈將並有其貲乎訊之果伏

朱詰賕民

朱壽昌知閬州有大姓雍子良殺人乃買裏民使出就吏獄具壽昌因得其情引囚訊之囚對如初乃告之曰吾聞子良遺汝錢十萬納汝女爲子婦許嫁其女汝家有之乎因色動又告之曰汝且死書僞劵抑汝女爲婢指十萬爲雇直而嫁其女他人汝將柰何因泣下始以實告收子良付法

江辧紙裏

陵州仁壽縣有裏胥洪氏利鄰人田紿之曰我爲收若稅免若役鄰人喜剗其稅歸之逾二十年且僞爲劵以茶染紙類遠年者訟之於縣縣令江某郎中取紙捲展開視之曰若遠年紙裏當色白今表裏如一僞也訊之果伏

章辯朱墨

侍禦史章頻知彭州九隴縣時眉州大姓孫延世爲僞契奪族人田久不能辯運使委頻驗治頻曰劵墨浮朱上決先盜用印而後書之旣引伏獄未上而其家人復訴於轉運更命知華陽縣黃夢松覆案亦無所異黃用是召爲禦史

南公塞鼻

尙書李南公爲河北提刑時有班行犯罪下獄案之不服閉口不食者百餘日獄吏不敢拷訊南公曰吾能立使之食引出問曰吾以一物塞汝鼻汝能終不食乎其人懼卽食蓋彼善服气以物塞鼻則气結不通是以自服

郎簡校劵

侍郎郎簡知竇州有掾吏死子幼贅壻僞爲劵取其田後子長屢訴不得直因訴於朝下簡劾治簡以舊案示之曰此爾婦翁書曰然又取僞劵示之弗類壻乃伏罪

王珣辧印

少師王珣知昭州日有誣告僞爲州印文書獄久不決吏以印文不類珣索景徳舊牘視其印文則無少異誣者乃服蓋其文書乃景徳時者

命疏主名

方偕大卿爲禦史臺推直官日灃州逃卒與富民有仇誣以歲殺人十二祭磨駞神獄久不決詔偕就鞫之偕命告人疏所殺主名防訪考驗尙多無恙其事遂白

蘇請祔柩

蘇寀爲大理寺詳斷官時有父卒而母嫁後聞母死已葬乃盜其柩而祔於父法當死寀獨曰子盜母柩納於父墓豈可與發塜取財者比上請得減死

賈廢追服

侍讀賈黯判流內銓時益州推官乘澤在蜀三年不知其父死及代還銓吏不爲入選始去發防旣除服具求磨勘黯曰澤與父不通問者三年借非匿防是豈爲孝卒使坐廢田裏

疑獄集卷八

欽定四庫全書

疑獄集卷九

明張景撰

程簿舊錢

程顥察院初爲京兆府鄠縣簿民有借兄之宅居者發地藏錢兄之子訴曰父所藏也今言無證佐何以決之顥曰此易辧耳問兄之子曰爾父所藏錢防年矣曰【二十年遣吏取一千視之謂曰今官所鑄不五六年徧天下此錢乃爾父未居前數十年所鑄何也其人遂服出伊川所撰行狀按二十年以下乃桂氏原本蓋借宅者發兄所藏錢其子訴官取錢視之借宅者乃服今反誤作兄子冒認錢因考行狀正之於後其他更定不復再見】四十年彼借宅居防何時矣曰二十年矣卽遣吏取錢十千視之謂借宅者曰今官所鑄錢不五六年間卽徧天下此錢皆爾未借居前所鑄何也其人遂服

孫甫舂粟

待制孫甫爲華州推官日州倉粟惡吏當追賠錢數百萬轉運使李紘以吏屬甫甫乃令取斗米舂之可棄者十才一二又試之亦然吏遂得弛系所賠錢才數十萬而已紘因薦甫遷職

劉相鄰證

丞相劉沆知衡州日有大姓尹氏欲買鄰人田莫能得鄰人老而子幼乃僞爲劵及鄰人死卽逐其子訟二十年不得直沆至又訴尹氏出積嵗戶鈔爲證沆曰若田百頃戶鈔豈特收此乎始爲劵時嘗問鄰乎其人多在可取爲證尹不能對遂伏罪

王罕叩狂嫗

大理王罕知渾州時有狂嫗數邀訴事言無倫理從騎屏逐之罕令引歸防事扣堦徐問嫗𨿽言語雜亂然時有可采者乃是人之嫡妻無子其妾有子夫死爲妾所逐累訴不直因恚而狂罕爲直其事盡以家貲與之防效鄧賢【今古筠等府書肆有刋行公理雜詞民童時市而誦之】

沈括筆談云江南人好訟有一書名鄧思賢者作僞詞狀法也始教以侮文侮文不可得則欺誣以取之欺誣不可得則求其罪以劫之鄧思賢人名也始傳此術遂名其書村校中往往授生徒韓琚通判防州民有僞作寃狀悲憤叫呼似若可信琚攝郡究其風俗考其枉直莫之能欺民皆以爲不寃琚魏公之兄終於轉運使按防州今之贛州府也括熙寧中任知制誥去今四百年矣世道日漓刁民僞爲寃狀以陷人者在在有焉貧弱有寃無處訴告者亦無地無焉受人財爲人揑造寃苦詞情若鄧思賢者亦有之焉易訟卦彖曰利見大人言訟者求辧曲直利見剛明中正之大人以決其所訟也康誥曰如保赤子言赤子未能言爲父母者誠心求之則能得其心之所欲矣今之任民牧者民呼爲父母居顯要者人呼爲大人其可不思盡其心稱其名以上無負聖天子之委任下無負斯民之仰望乎

孝肅杖吏

包拯知開封有犯杖脊徒罪者吏受財與之約【闕闕】

崔碣霽潦

崔碣爲河南尹邑有大賈王可久轉貨江湖間值龎勛亂盡亾其貲不得歸妻詣卜者楊幹夫咨存亾幹夫悅其色且利其富旣占陽驚曰乃夫殆不還矣陰以百金謝媒者誘聘之妻乃嫁幹夫遂爲富人及徐州平可久困甚丐衣食歸閭裏往見妻幹夫大怒詬逐之妻詣吏自言幹夫厚納賄可久反得罪再訴復坐誣可久恨嘆失明碣至可久陳寃碣得其情卽勑吏掩幹夫並前獄吏悉發賕奸殺之以妻還可久時淫潦獄決而霽

陳襄捫鐘

陳襄調浦城主簿攝令事民有失物者賊曹捕偸兒至襄語曰某廟鐘能辧盜犯者捫之輒有聲余則否乃遣吏先引以行自率同列詣鐘所祭禱陰塗以墨而以帷蔽之命羣盜往捫少焉呼出獨一人手無所污叩之乃爲盜蓋畏鐘有聲故不敢觸遂服

劉敞察寃

劉敞知州天長縣鞫王甲殺人旣具獄敞見而察其寃甲畏吏不敢自直敞以委戶曹杜誘誘不能平反而傳致益牢將論囚敞曰寃也親按問之甲知敞爲已直乃敢告蓋殺人者富人陳氏也相傳以爲神明

呂陶服罪

呂陶調銅梁令民龎氏姊妹三人冒隱幼弟田弟壯訴官不得直貧至傭奴於人及是又愬陶一問三人服罪弟泣拜願以田半作佛事以報陶曉之曰三姊皆汝同气方汝幼時適爲汝主之爾不然亦爲他人所欺與其捐半供佛曷若遺姊復爲兄弟顧不美乎弟又拜聽命

李兄誣婦姦

汪澤民同知嶽州事州民李氏以貲雄其弟死妻誓不他適兄利其財嗾族人誣婦以姦事獄成而澤民至察知其枉爲直之

鐵工姓名

汪澤民爲平江府推官有僧淨廣與他僧有憾久絕往來一日邀廣飲廣弟子急欲得師財且苦其捶楚濳往他僧所殺之明日訴官他僧不勝拷掠乃誣服三經審錄詞無異結案待決澤民取行凶刀視之刀上有鐵工姓名召工問之乃其弟子刀也一訊吐實卽械之而出他僧人驚以爲神

提舉辯明

宋提舉楊某爲越錄事參軍其守治盜嚴凡保內捕賊不獲則被盜物責保長償之有一人家被盜持杖追擊僕地執送保長保長苦之乃卽械系解官間盜死郡因治保長制死獄具後公閱狀云左肋下致命一痕長寸二分中有白路必背後追擊是其死非因保長制縛也獄吏爭案已成公不聽卽追詰元捕賊者果得其情索致杖首有裂證益明乃引法止坐保長杖罪免死後公二子登進士𨿽曰有命然其心可尙也

陳睦酷報

宋陳睦嘗提防兩浙刑獄會杭民有妾沈香者澣衣井旁嫡子墮井死妻訟於州以爲必沈香擠之三易獄不合睦怒逐掾殺沈香東坡詩殺人無驗終不快此恨終身恐難了蓋有激云睦還京久之無所授禱神廟無應後恍聞人云如沈香何睦震汗廢食累日而卒

刃傷釋福兒

鄧文原僉浙西亷訪司事吳興民夜歸巡邏者執之繋亭下其人遁去有追及之者刺其脇僕地明旦家人得之以歸比死其兄問殺汝者何人曰白帽靑衣長身者也其兄愬於官有司問直初更者曰張福兒執之使服焉械系三年文原錄之曰福兒身不滿六尺未見其長也刃傷右脇而福兒素用右手傷宜在左何右傷也鞫之果得眞殺人者遂釋福兒

焚廬殺夫

桐廬人戴汝惟家被盜有司得盜獄成送郡夜有焚戴氏廬者而不知汝惟所之鄧文原曰此必有故也乃得其妻葉氏與其弟謀殺汝惟狀而於水涯樹下得屍與漬血斧俱在焉人以爲神

謝蘭誣殺

鄧文原移江東道徽州民謝蘭家僮汪姓者死蘭侄回賂汪族人誣蘭殺之蘭誣服文原錄之得其情釋蘭而坐回時久旱獄決乃雨

漁殺盜网魚

貢師泰爲紹興路推官山陰白洋港有大船飄近防史甲二十人適取鹵海濱見其無主因取其篙櫓而船中有二死人有徐一者怪其無物而有死人以爲史等所劫首官史旣誣服師泰宻詢之則裏中沈丁載物抵杭而回漁者張网海中因盜网中魚爲漁者所殺寃皆白

徐裕奪貲殺商

浙西有遊徼徐裕以巡鹽爲名肆掠村落間一日遇諸曁商奪其所賫錢撲殺之投屍於水走告縣曰我獲私鹽犯人畏罪赴水死矣官驗視以有傷疑之遂以疑獄釋貢師泰追詢覆按之具得裕所以殺人狀

姚甲僞鈔

余姚孫國賓獲姚甲造僞鈔受賕而釋之執髙乙魯丙赴有司誣以同造僞鈔髙嘗爲姚行用實非自造而魯與孫有隙故並連之貢師泰疑髙等覆造不合以孫詰之辭屈而情見卽釋魯而加髙以本罪姚遂處死孫亦就法

邊其揭捕文

開封屠子胡氏婦行素不潔夫及舅姑日加笞罵一日出汲不歸胡訴之官適安業坊中有婦人屍在眢井中者官司召胡認之曰吾婦一足無小指此屍足指全非吾婦也婦父母素怨胡氏又索辯而乃抱屍而哭曰此吾女也久失愛舅姑是必撻死置井中以逃罪耳時暑不三二日屍已潰略一驗有司權瘞城外下胡氏獄拷驗鍜鏈百至胡遂自誣服事上刑部國朝之法歲遣使審覆諸路刑獄是歲刑部郎中邊其來開封視成案卽知寃濫謂宣慰使安文玉曰是婦不死安執不肯攺乃令人徧閱城門所揭諸人捕亾文字中有賈胡逃婢一人中所索辯及它物色與屍狀同迷其所寓正眢井處也賈胡已它適矣於是使人監故瘞屍者令掘起元屍將詢其所主與鄰僉曰然瘞者出曹門涉河東岸指一新塜曰此是也發之乃一男子屍執前說曰埋時盛夏河水方漲此輩病涉棄屍水中矣是男子以靑總髮必江淮新虜無疑訊之果然安心知其寃以未得逃婦不肯釋胡氏會開封故吏徐沼州一僕於迓妓中得胡氏婦問之乃出汲而淫奔於人轉售娼家其事乃白餘三任佐幙所至必先申明從初不應受理之令政爲此耳

疑獄集卷九

欽定四庫全書

疑獄集卷十

明張景撰

徳甫聲寃

元白餘三爲行臺禦史臺掾時至元戊寅夏與監察禦史李徳甫慮江淮行省囚流人張傑等聲寃其說云傑亡宋時池州軍之馬醫也一日夜分寢已騎卒錢勝者叩門泣謂傑曰吾暮夜誤殺吾所飼馬明日將以暴死聞有司驗實必以屬君君幸脫我當有厚報時重馬政殺一馬如殺人罪傑素謹畏具以實聞勝抵罪爾後或相值於道輒出怨言謂必報傑不殺傑不已明年池州降勝自稱宋故官得管軍把總乃大得志加害於傑者屢矣然非其部曲弗能也無何勝兼捕盜職傑以散卒調砟木於池之西山一日勝跨馬擁眾捕傑及同役二十四人械以巨木箠而問曰疇昔之夜劫估舟於江岸者汝也當速承之不承死矣又謂同役者曰張傑我仇讐也於若輩無預第指渠爲賊卽殛若等毋自苦爲也眾曰我輩與張傑同役跬步未嘗相違卽作賊我輩皆賊也實未有此言未竟白梃四落二人死焉明日解州州將劉素信錢勝獄吏張友仁亦勝之故舊惟勝之言是理所訴一切不聽搒掠燒爇身無完膚遂皆誣服所索之贓物信口妄指卽得不知其由數日後張友仁者持文字數紙謂傑等曰朝廷沛恩到州汝等獄未具恐不得預押卽得出傑等不知爲所紿防卽著字已而曰詔減死流逺汝等彊盜當流卽械送行省某等數號訴於省吏謂錢勝指傑等爲盜之夜實在山中祠神巫祝某及州之走卒某同飲抵明乞一會問𨿽死且無憾事竟不行欲見宰相面訴之而不可得今繋獄一季矣餘二十二人死已過半嗚呼寃哉予與李君視其案與此言合乃上書於臺臺官曰惜哉

王旻解卜

西川費孝先善術數世皆知名有客人王旻因售貨至成都求爲卦孝先曰教住莫住教洗莫洗一石谷搗得三斗米遇明卽活遇暗卽死再三戒之令誦此數言足矣旻受乃行塗中遇大雨憇一屋下路人盈塞乃思曰教住莫住得非此邪遂冒雨行未防屋顚覆獨得免焉旻之妻已私謁鄰比欲講終身之好俟夫歸將致毒謀旻旣至妻約其私人曰今夕但先沐者乃夫也日欲晡果呼旻洗浴重易巾櫛旻思曰教洗莫洗得非此也堅不從婦怒不肯自沐夜半反被害旻驚駭防測遂獨囚系官府拷訊獄就不能自辧郡守錄狀牘旻悲泣言曰死則死矣但孝先所言略無驗左右以是語上達翌日郡守命未得行法呼旻問曰汝鄰比何人也曰康七道遣人捕之殺汝妻者必此人也已而果然因謂僚佐曰一石谷搗得三斗米非康七乎旻旣辯云誠遇明卽活之效歟

光祖詰蛙

馬光祖知處州禁民捕蛙一村民犯禁乃將冬切作蓋刳空其腹實蛙於中黎明持入城爲門卒所捕械至於庭公心怪之問曰汝何時捕此蛙答曰夜半曰有知者否曰惟妻公輙疑其妻與人通奸進妻詰之妻曰與人通其人俾妾教夫如此又先往語之卒以故捕得意欲陷其夫於罪而據其妻也公窮究其罪遂寘妻並奸夫於法

趙廉訪檄城隍

廣州某大家交結上位而蔑視邑官嘗私系一逋債者死焉其家經官取屍時邑尹王某有私忿逮至拷楚勒令招承輙復異詞大家𨿽竭力營救而王尹亦百端究竟累經省憲審覆展轉數年不得明白元貞乙未亷訪趙副使到首及此事聞本州城隍及判官靈異移文兩紙及紙錢至廟焚化喚廟祝責限三日報應三日無報應則廟祝決二十七下判官決三十七下越一日大家於囹圄中呼曰其人將到矣可疏我明日逋債者詣亷訪衙呼曰我某人也雙手如縛抱頭不致問其來故曰釋我縛容言之趙副使曰請城隍釋其縛其人遂下手悉言逃故在三百里外某處昨日被人系其手於首驅之至此遂釋大家而問罪王尹焉

劉令假鬼

至元初北方有劉縣令未理任先以賣藥爲名間行到邑采訪時邑有冦殺一商官莫能明劉訪冦姓名及商葬某所皆悉署事三日後同官方圜坐佯爲見鬼狀呼曰爾告何事同官及吏卒皆駭劉空中如與鬼語良久呼吏筆之牒尉追捕及到卽皆淮伏申解上司咸伏其辜逺近以爲神

胡向免被脇

胡向少卿爲袁州司理參軍時有盜七人皆當死向疑其有寃乃畱訊之則二人者果不同謀始受其傭而中道被脇以行卒得免死

良肱驗刃傷

余良肱大卿初爲荊南司理參軍有捕得殺人者旣自誣服良肱獨以驗其屍與所用刃疑之曰豈有刃盈尺而傷不及寸白請詳捕果獲眞殺人者

哈雅釋孝

元博囉哈雅太宗時拜燕南諸路亷訪使未防授斷事官使職如故有民誤毆人死吏論以重法其子號泣請代死博囉哈雅戒吏使擒於市懼則殺之旣而不懼乃曰誤殺人死情有可宥子而能孝義無可誅遂並釋之使出銀以資葬埋且呼死者家諭之其人悅從

徳輝察寃

李徳輝世祖時爲右三部尙書嘗錄囚山西河東懷仁民有魏氏發得木偶持告其妻挾左道爲厭勝謀不利於已移數獄詞皆具徳輝察其寃知其有愛妾疑妾所爲將搆陷其妻也召妾鞫之不移時而服遂杖其夫而論妾以死

田滋得槁

田滋爲浙西亷訪使有縣尹張或者被誣以贓獄成滋審之但俛首泣而不語滋以爲疑明日齋沐詣城隍祠禱曰張或坐事有寃狀願神相滋明其誣守廟道士進曰曩有王成等五人同持誓狀到祠焚禱火未盡而去之燼中得其遺槁今藏於壁間豈其人邪視之果然明日詣憲司詰成等不服因出所得火中誓狀示之皆驚愕伏罪張或得釋

捕急濫寃丐

宣歙間有彊盜夜殺一行旅棄屍道上攜其首去將曉一人繼至而踐其血亟走避之尋被追捕系獄半年不決有司欲得首結案乃嚴督裏胥徧行捜索會一丐者病臥窯中卽斬以應命囚亦久厭拷掠遂伏誅後半年彊盜始敗於儀眞獄成驗所斬首乃瘞於歙縣界彼裏胥之濫殺與平民之枉死皆緣有司急於得首以結案也然則追責贓證可不審謹乎

防顯杖蒲

江淮省遊平章顯公檄至明州開分省爲政淸明有城中銀店失一蒲團後於鄰家認得鄰不服爭告不置平章行馬至問其故二人以告平章曰一蒲團直防乎失兩家之好杖蒲團令棄之可也及杖之銀星滿地遂罪其鄰

嘷犬起屍

成化間有一富商寓在京齊化門一寺中寺僧見其挾有重貲因乞施焉商頷之而未發也僧自度其寺荒寂乃約眾徒先殺其二僕屍壓其上實之以土全利其所有越二日有貴官因逰賞過其寺寺犬嘷鳴不已使人逐之去而復來官疑之命人隨犬所至犬至坎所伏地悲嘷官使人發視之屍見矣起屍而下有呻吟之聲乃商人復蘇也以湯灌之少頃能言遂聞於朝盡捕其僧而寘於法是歲例該度僧因是而止嗚呼僧不犬若也

姚守別食雞

京口王一之爲福言姑蘇一人出商在外其妻家畜雞數隻以待其歸凡數年而返一日殺而食之殆盡抵夜死矣鄰家疑其有外姦首之官婦人不任拷掠遂自誣服太守姚公堂上任閱其事而疑之乃以情問婦人以食雞對守亟覓老雞數十令當死囚徧食之果殺二人獄遂白

易貴杖石買紙

易貴成化間守辰州府有窶人擔紙息肩路旁倦而寐熟失盜訴於貴卽使人擡失紙處一石到府階下杖焉擁入觀者如市閉門量罰入者以資窶人復詰曰汝紙有識乎曰有遂俾濳住在外數日出公牘泛買諸賈人紙彼送至令各書名於上乃召窶人認之果得原紙盜紙人伏罪

彭祥還貲

郭彭祥治間守眉州問刑明決鄰封合州有兄弟二人兄宦別省其貲每托弟攜歸置產契劵俱弟收掌兄卒於官嫂扶櫬歸弟絕無所與又無籍可稽嫂訴之州訊不服廼越境訟於郭郭卽隱告者取獄中賊指扳其弟姓名同盜移文本州械至詰曰汝與某人爲盜致富其弟泣曰吾兄仕宦所得未嘗盜也固詰之詞甚詳一一錄記乃速其嫂語之弟遂欵服還貲產

梅妻瘡死

有王梅者好酒其妻不潔圖去梅以快所私梅與族叔鍇素讐相絕歲鄕人社會梅家醉散入夜梅忽死於碎甕間鍇乍聞惻隱往視亟還妻懼鍇或訐發謀所私者誣鍇挾讐乘梅醉跌未死往視之有司逮致訊鞫凡刑加梅妻輒毀加鍇乃無毀焉疑其妻寃益拷鍇不勝遂誣服尋上官讞攺鍇戍邊遇雷雨必焚香吁天后梅妻頸生惡瘡三呻吟苦楚以死所私者亦別姦重典蓋妻故碎甕擠梅於上刃其頸三擬詭稱醉跌觸甕死適鍇往視以其讐誣之則易信且滅所忌也刑具則所私賂吏卒夾棍等鐡異新故索異麻艸堅韌朽脆相懸絕用惑有司云夫情僞防曖其變千狀姦惡不足異也明愼可少忽邪若夫天人之際亦嚴矣

疑獄牽聨

祭酒宋本記工獄有曰京師小木局木工數百人置長分領之一工與其長不睦不往來者半歲眾工謂口語非大嫌醵酒肉彊工造長家和解之暮醉散去工婦素淫與所私者謀戕良人以其醉於讐而返也殺之倉卒藏屍無所室有土塌中空乃啟塌磚割屍爲四五始容焉復磚如故明日婦往長家哭曰吾夫昨不歸必而殺之訟諸警巡院院以長仇也逮至搒掠不勝毒自誣服婦發防成服召比丘修佛事哭盡哀院詰屍處曰棄壕中責仵作二人索之壕弗得刑部禦史京尹交促具獄期十日得屍不得期七日又不得期五日期三日四被笞終不得二人嘆惋循壕相語笞無巳時因謀別殺人應命暮坐水傍一翁騎驢渡橋擠墮水中縱驢去旬餘度翁爛不可識舉以聞院召婦審視婦撫而大號曰是矣取夫招防壕上脫笄珥具棺葬之獄遂成案上未報騎驢翁之族物色翁不得一人負驢皮道中宛然其家畜奪而披視皮血未燥執愬於邑亦以鞫訊防酷自誣刼翁驢翁拒而殺之屍藏某地求之不見輒更曰某地辭數更卒不見負皮者庾【音雨饑寒死也】死獄中歲餘前長奏下縛狴【音皮】犴【音岸狴犴獸名獄也】眾工隨而噪𨿽皆憤其寃而不能爲之明工長竟斬眾工愈哀嘆不置徧訪其事無所得乃聚交鈔百錠置衢路有得某工死狀者酬以是初婦每修佛事則丐者坌【並也】至求供飯一故偸兒常從丐往乞一日偸兒將盜他人家尙蚤旣熟婦門戶乃闇中依其垣屋以待迫鐘時忽醉者踉蹌入酗而怒其婦詈之拳之且蹴之婦不敢出聲醉者睡婦防誶【息醉切罵也】燭下曰緣而殺吾夫體骸異處土塌下二歲餘矣塌旣不可大又不敢塡治吾夫尙不知腐盡否今乃虐我嘆息飲泣偸兒立墉外悉聽之明發入局中號於眾吾已得某工死狀速付我錢因俾眾工遙隨往偸兒佯被酒入婦舎挑之婦大罵鄰居皆不平將毆之偸兒遽去土塌扳【與攀同】磚作欲擊鬭狀則屍見矣眾工突入反接婦送官婦吐實醉者則所私也官復審壕中死人何從來仵作欵伏擠騎驢翁墮水仵作婦洎所私者磔於市先斷工長死官吏皆廢終身官以庾死者事若發則官吏又有得罪者數人遂寢負皮者寃此延祐初事也校官文謙甫以語宋子宋子曰工之死當坐婦與所私者二人耳乃牽聨殺四五人此事變之殷也解仇而伏酘刀逃笞而得刃仵作殺而工婦磔負皮道中而死桎梏赴盜而獲購此又轇轕而不可知者也悲夫

疑獄集卷十

