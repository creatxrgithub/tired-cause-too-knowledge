棠陰比事宋桂萬榮

棠陰比事原序

開禧丁夘春﹐僕以饒之餘幹尉趨郡﹐書滿﹐糾曹孫公起予﹐武林人也﹐畱欵竟曰。話次因及臬事﹐謂凡典獄之官﹐實生民司命﹐天心向背﹑國祚修短系焉﹐比他職掌尢當謹重。近者鄱陽尉胥爲人所殺﹐昏暝莫知主名﹐承捕之吏續執兪達以告﹐證佐皆具﹐亦旣承伏﹐以且謀連二弓手結欵﹐無一異詞。某獨不能無疑﹐躬造臺府請緩其事﹐重立賞榜﹐廣布爾目﹐俾緝正囚。未幾﹐果得龔立者﹐以正典刑。不然﹐橫致四無辜於死地﹐銜寃千古﹐咎將誰執﹗萬榮聞之﹐瞿然斂衽﹐因嘆吾夫子三絕韋編﹐特著其議獄緩死之象於中孚﹐而古之君子亦盡心於一成不可變者﹐公其有焉。旣而東歸﹐參選待次建康﹐犴曹屢省斯事﹐若有隠憂﹐遂於暇曰﹐取和魯公父子疑獄集﹐參以開封鄭公折獄龜鑑﹐比事屬詞﹐聫成七十二韻﹐號曰棠陰比事。凡與我同志者類﹐能上體歷代欽卹之意﹐下究諸公編劘之心﹐研精極慮﹐不謂空言﹐則棠陰著明教﹐棘林無夜哭﹐曷勝多禮之幸。是用弗嫌於近名﹐擬鋟諸木以廣其傳。歲在重光協洽閏月望曰四明桂萬榮序。

端明攺元七月乙夘﹐萬榮以尙右郎蒙恩升對﹐首奏守一心之正以謹治原﹐次奏懲羣吏之貪以固邦本。天威咫尺﹐洊賜襃嘉﹐旣而玉音巽發﹐謂﹕朕嘗見卿所編棠陰比事﹐知卿聽訟決能審克。萬榮卽恭奏﹕臣昨調建康司理右掾﹐待次曰久﹐因編此以資見聞。豈料天侈其逢﹐誤闗乙覽﹐容臣下殿。恭謝旣出﹐黃門便有力求此本者鋟梓星江﹐逺莫之致﹐是用重刋流布﹐庶可上廣聖主好生之徳﹐下禆蒞官哀矜之志。十月旣望朝散大夫新除直寶章閣知常徳府桂萬榮謹識

棠陰比事宋桂萬榮撰明吳訥刪補。

漢武明經

漢景帝時廷尉上囚防年﹐繼母陳殺防年父﹐防年因殺陳。依律以殺母大逆論。帝疑之﹐武帝時年十二爲太子﹐在帝側﹐遂問之﹐對曰﹕夫繼母如母﹐明不及母。緣父之故﹐比之於母。今繼母無狀﹐手殺其父。下手之曰﹐母恩絕矣。宜與殺人同﹐不宜以大逆論。

謹按大明律云﹕凡繼母殺其父﹐聽告﹐不在干名犯義之限。今觀漢史所云﹐防年繼母殺父﹐因殺繼母﹐宜與殺人同﹐不宜以大逆論。竊詳此實倫理之變﹐若比殺常人﹐則故殺者斬。若比父母爲人殺而子孫擅殺行凶人者﹐杖六十。其卽殺死者勿論。盛世倫理修明﹐固無此事。萬一遇此﹐所司當體究的確﹐比擬奏請。

李傑買棺

唐李傑爲河南尹﹐有寡婦告子不孝﹐傑察其狀非不孝者﹐乃謂曰﹕汝寡居惟一子﹐今罪至死﹐得無悔乎﹖婦曰﹕不順之子﹐寧復惜之﹖傑曰﹕審如是﹐可買棺來取屍。因使人覘之﹐乃謂一道士曰﹕事了矣﹐俄將棺至。傑尙兾其悔﹐而寡婦堅執如初。時道士在門外﹐宻令擒之﹐一問承服。曰﹕某與寡婦有私﹐常爲兒制﹐故欲除之。乃杖殺道士﹐以棺盛之。

謹按大明律云﹕父母誣告子孫勿論。今觀所載﹐母與所私道士謀﹐誣告其子﹐欲致於死。母勿論﹐道士難科教唆之罪。萬一遇此﹐當比依謀殺人巳行。未曾傷人者﹐杖一百徒三年﹐比擬奏請。

戴爭異罰

唐戴冑爲大理少卿﹐時長孫無忌被召﹐不解佩刀入東上閣﹐右僕射封徳彜論監門校尉不覺察﹐罪死。無忌當贖。冑曰﹕校尉與無忌罪均。臣子於君父﹐不得稱誤。禦湯藥飲食舟船誤﹐不如法﹐皆死。陛下錄無忌功﹐原之可也。若罰無忌﹐殺校尉﹐不可謂刑。帝曰﹕法爲天下公﹐朕安得阿親戚。詔復議。徳彜固執﹐冑駁之曰﹕校尉緣無忌以致罪﹐法當從輕。若皆過誤﹐不當獨死。由是無忌與校尉皆免死。

謹按大明律云﹕若罪人自首告及遇赦原免﹐或蒙特恩減罪收贖者亦準罪人原免減等贖罪。法注云﹕謂因人連累皆依罪人全免減等收贖。今觀唐戴冑所爭長孫無忌事﹐則我朝律文已備載之矣。嗚呼﹐至哉。

曹駁坐妻

沈存中內翰云﹕壽州有人殺妻之父母兄弟數口﹐州司以爲不道﹐緣坐妻子刑。曹駁曰﹕毆妻之父母卽是義絕﹐況於謀殺﹐不當復坐其妻。﹝存中宋人﹐不書世代﹐後同﹞

謹按大明律云﹕殺一家非死罪三人者淩遲處死﹐妻子流二千里﹐入十惡不道之條。今觀所載﹐壽州人殺妻之父母兄弟數口﹐刑曹駁以義絕﹐不當緣坐其妻。竊詳本犯身爲不道﹐殺妻父母兄弟﹐與其妻實已義絕。法難緣坐。然律無明文﹐所司遇此﹐亦當比擬奏請。

宗元守辜

待制馬宗元少時﹐父麟毆人被系﹐守辜而傷者死﹐將抵法。宗元推所毆。時在限外四刻﹐因訴於郡﹐得原父死。鄭克云﹕按辜限計曰﹐而曰以百刻計之﹐死在限外﹐則不坐毆殺之罪﹐而坐毆傷之罪。𨿽止四刻﹐亦在限外。

謹按大明律云﹕凡保辜者責令犯人醫治﹐辜限內皆須因傷死者﹐以鬭毆殺人論。其在辜限外死者﹐各從本毆傷法﹐若折傷以上辜內醫治平復者﹐各減二等。辜限滿曰不平復者﹐各依律全科。又依唐律云﹕保辜限內死者﹐依殺人論﹐限外死者依本毆傷法。又按元史刑法志云﹕保辜限內死者依殺人論﹐限外死者杖一百七。蓋元時未嘗定律﹐及聖朝未定律之先﹐皆以唐律比擬。故我朝律文多宗唐律﹐而此條亦本之也。訥曩在南京會審刑部﹐罪囚有毆人辜限外死者﹐訥曰﹕當依本毆傷法。或曰﹕律云﹐辜限滿不平復者全科﹐此當死。訥曰﹕所云限滿不平復全科者﹐因上文折傷以上限內平復減二等立文﹐蓋謂辜內𨿽平復而成殘廢篤疾﹐及限滿不平復者則全科折傷之罪﹐若曰辜限外死者全科死罪﹐則律又何不云傷不平復而死者絞﹐乃虛立此辜限乎﹖後此囚會赦得免。然或人終不以愚言爲然也。近讀宗元守辜事有感﹐因備載之。讀者詳焉。

杜亞疑酒

唐杜亞鎭維揚﹐有富室子父亡﹐奉繼母不以道﹐因上壽母復子觴﹐子疑有毒﹐覆於地。地墳﹐乃謂母以酖殺人。母曰﹕天鑑在上﹐何當厚誣﹖訴於府。公曰﹕酒從何來﹖曰﹕長婦執爵而致。公曰﹕爾婦執爵﹐毒因婦起﹐豈可誣母﹖乃分開鞫之。蓋子婦同謀害母﹐遂皆伏法。

張升窺井

張丞相知潤州﹐有婦人夫出不歸﹐忽聞菜園井中有死人﹐卽往哭曰﹕吾夫也。以聞於官。升命吏集鄰里驗﹐是其夫否﹐皆言井深不可辧。升曰﹕眾不可辧﹐而婦人獨知爲夫﹐何耶﹖送獄訊問﹐乃奸夫殺之﹐婦與共謀。

歐陽左手

都官歐陽曄知端州﹐有桂陽監民爭舟毆死﹐獄久不決。曄出囚飲食之﹐皆還於獄﹐獨畱一人。畱者色動。曄曰﹕殺人者汝也。囚不知所以然﹐曄曰﹕吾視食者皆以右手﹐汝獨以左。今死者傷右肋﹐此汝殺之明驗也。囚乃伏罪。

錢推求奴

錢若水爲同州推官﹐有富家女奴逃亡﹐父母訴於州錄事參軍。錄參嘗貸富家錢﹐不獲﹐遂劾富民父子共殺女奴﹐投屍於水﹐或爲元謀﹐或爲加功﹐罪皆應死。獄具﹐若水獨疑﹐畱而不決。州郡上下切怪之﹐錄參誣若水受賂﹐若水但笑謝而已。旬餘﹐屏人語知州曰﹕某畱獄者﹐所以訪求女奴﹐今得之矣。知州取入﹐從簾中推出﹐示其父母。父母驚曰﹕是已。於是富民父子得釋﹐知州欲奏其功﹐固辭不願。朝廷聞之﹐驟加進擢。

向相訪賊

丞相向敏中判西京時﹐有僧過村捨求宿﹐不許﹐遂宿門外。夜半有人攜一婦人並物踰墻出﹐僧恐天明爲主人所執﹐因走去至荒艸中﹐誤墮枯井。前踰墻婦人已爲人殺在其中。主人蹤迹捕僧送官﹐不勝拷掠﹐遂自誣服。但云贓與刀畱井旁﹐不知何人持去。獄成﹐公獨以贓仗不獲疑之﹐詰問數四﹐僧云﹕前生負此人命﹐無可言者。力問之﹐乃以實對。於是宻遣吏訪賊。吏食於村店﹐有嫗聞其府中來﹐不知是吏﹐因問僧之獄如何。吏紿曰﹕昨曰已笞死於市。嫗曰﹕今若獲賊如何﹖吏云﹕府已誤決﹐不復敢問。嫗遂曰﹕賊乃此村少年某也。吏詢其處﹐並贓捕獲。僧遂得釋。

程琳烓竈

程宣徽知開封府﹐時禁中失火﹐當卽根治諸縫人。已誣服﹐乃送府具獄。琳辧其非是﹐又命工圖火所經處﹐且言後宮人多而居隘﹐其烓竈近版壁久燥而焚﹐此殆天災﹐不可罪人。上爲寛其獄無死者。

彊至油幕

彊至祠部爲開封府倉曹參軍﹐時禁中露積油幕﹐一夕火。主守者皆應死。至預聽讞﹐疑火所起﹐召幕工訊之。工言制幕須雜他藥﹐相因旣久﹐得濕則燔。府爲上聞﹐仁宗悟曰﹕頃者眞宗山陵火起﹐油衣中其事﹐正爾主守者。遂比輕典。昔晉武庫火﹐張華以爲積油所致﹐是也。

程戡仇門

程戡宣徽知處州﹐民有積爲仇者﹐一曰諸子私謂其母曰﹕母今老且病﹐恐不得更壽﹐請以母死報仇。乃殺其母﹐置於仇人之門﹐而訴之。仇弗能自明﹐戡疑之﹐或謂無足疑﹐戡曰﹕殺人而自置於門﹐非可疑耶﹖乃親劾治﹐具見本謀。

莊遵疑哭

莊遵爲揚州刺史﹐巡行部內﹐聞哭聲懼而不哀﹐駐車問之。答曰﹕夫遭火燒死。遵疑焉﹐因令吏守之﹐有蠅集屍首﹐吏乃披髻視之﹐得鐡釘焉。問知此婦﹐與奸夫共殺其夫﹐按伏其罪。

妾吏酖宋

範忠宣知河中府﹐有知錄宋儋年﹐會客罷﹐以疾告。是夜暴卒。蓋其妾與小吏爲姦﹐公知死不可以理﹐遂付有司案治。驗其屍﹐九竅流血。囚言置毒鱉胾中。公問鱉在苐幾琖﹐豈有中毒而能終席﹐決非情實。命再劾之﹐乃因客散置毒酒琖中而死計耳。

玉素毒郭

唐中書舍人郭正一﹐有婢玉素﹐極姝艷。正一夜須漿水粥﹐玉素毒之。覓婢並金銀器不得﹐勅長安萬年尉石良捕之。石良主帥魏昶有策略﹐喚舍人少年家奴三人﹐布衫籠頭﹐及縳衛士四人﹐問十曰內何人覓舍人家。衛士云﹕有投化髙麗畱書﹐付遣舍人牧馬奴﹐云金城坊中有一空宅﹐更無他語。石良往彼處捜之﹐至一宅封鎖甚宻﹐打開﹐婢與化士在其中﹐乃是化士共牧馬奴藏之。奉勅斬於東市。

呂婦斷腕

呂公綽侍讀知開封府﹐有營婦夫出﹐外盜夜入舍﹐斷其腕而去。都人喧駭﹐公謂非其夫之仇﹐不宜快意如此。遣騎詰其夫﹐果獲同營韓元者﹐具姦狀伏誅。

從事函首﹝惜從事之姓名不傳﹞

近有行商﹐回見其妻﹐爲人殺而失其首。妻族執其婿殺女。吏嚴訊之﹐乃自誣服。案具﹐郡守委諸從事。從事疑之﹐請緩其獄﹐乃令封內仵作行人徧供近與人家安厝墓塜﹐一一詰之﹐有一人曰﹕某近於豪家﹐舉事言死卻奶子﹐五更墻頭舁過凶器﹐輕似無物﹐見葬某處。乃發之﹐但獲一女人首。卽將對屍﹐令其夫認﹐云非妻也。繼收豪家鞫言﹐乃是殺一奶子﹐函首葬之。以屍易此良家婦﹐私畜之。豪民棄市。

裴均釋夫

唐裴均鎭襄陽曰﹐里社妻有外情﹐乃托骨蒸之疾﹐云醫者言得犬肉食之則愈﹐謂其夫曰﹕東鄰有犬﹐每來盜物﹐君可屠之。夫依其言﹐獻肉於妻﹐妻食之﹐余乃畱於篋笥。夫出﹐命鄰告之。遂聞於公。夫因述妻之所欲﹐公曰﹕此乃妻有他姦﹐陷夫於禍耳。令劾之﹐具得其情﹐並以外情者付法。其夫遂釋。

曹攄明婦

晉曹攄爲臨淄令曰﹐有寡婦養姑甚謹。姑以其年少﹐勸令攺適。婦守節不移。姑湣之﹐宻自殺親黨﹐乃誣其婦。婦不勝拷訊﹐卽自誣服。攄初到﹐疑其寃﹐更加辧究﹐具得實情。時稱其明。

崇龜認刀

唐劉崇龜鎭南海﹐有富商子泊船江邊﹐有岸上髙門家一妙姬﹐殊不避人﹐少年挑之﹐曰﹕昏黃當到宅。亦無難色。是夕果啟扉待之﹐少年未至﹐有盜入欲行竊﹐姬不知﹐卽就之。盜謂見執﹐以刀刺之﹐遺刀而逃。少年後至﹐踐其血僕地﹐捫之見死者﹐急出解維而去。明曰其家隨血迹至江岸﹐岸主人云﹕夜有某客船徑發去。官差人追到﹐拷掠備至﹐具實吐之﹐惟不招殺人。以刀視之﹐乃屠家物。府主下令曰﹕某曰演武﹐合境庖丁集球場宰殺。旣集﹐復曰﹕已晚﹐畱刀於廚﹐明曰再至。府主以殺人之刀換下一口。來早﹐各來請刀。獨一屠認後﹐不認其刀。因詰之﹐對曰﹕此非某刀﹐乃某人之刀耳。命擒之﹐則已竄矣。於是以合死之囚代商人之子﹐侵夜斃於市。竄者知囚已斃﹐不一二夕歸家﹐遂擒伏法。仍杖少年以夜入人家罪。

魏濤證死

魏朝奉濤知沂州永縣﹐兩仇鬭而傷﹐旣決遣而傷者死。濤求其故而未得﹐死者子訴於監司。監司怒﹐有惡語。濤嘆曰﹕官可奪﹐囚不可殺。後得其實﹐乃因其夕罷歸﹐騎及門而墮死。鄰證旣明﹐其誣遂觧。

張舉豬灰

吳張舉爲句章令﹐有妻殺夫﹐因放火燒捨﹐乃詐稱火燒夫死。夫之親疑之﹐詣官告妻﹐妻拒而不承。舉遂取豬二口﹐一殺一活﹐積薪燒之﹐殺者口中無灰﹐活者口中有灰﹐因驗夫口中無灰﹐妻果伏罪。

王璩故紙

寺丞王璩嘗爲襄州中廬令﹐有賊久訊不得情﹐偶於賊囊中得故紙﹐揭示之﹐乃房陵商人﹐道爲賊所掠者。賊遂服。

李公驗櫸

尙書李南公知長沙縣曰﹐有鬭者﹐甲彊乙弱﹐各有靑赤痕。南公以指揑之曰﹕乙眞甲僞。訊之果然。蓋南方有櫸栁﹐以葉塗肌則靑赤如毆傷者﹐剝其皮橫置膚上﹐以火熨之﹐則如棒傷﹐水洗不下。但毆傷者血聚則硬﹐僞者不硬耳。

王臻辧葛

王諫議知福州時﹐閩人欲報仇﹐或先食野葛而後鬭﹐卽死。其家遂誣告之。臻問所傷﹐果致命耶。吏曰﹕傷不甚也。臻疑反訊告者﹐遂得其實。

穎知子盜

郎中歐陽穎知歙州﹐富家有盜啟其藏﹐捕久不獲。穎曰﹕勿捕。獨召富家二子﹐械付獄劾之﹐卽伏。吏民初疑不勝楚掠而自誣﹐及取出所盜物﹐乃信。

孫料兄殺

孫長卿知和州﹐民有訴弟爲人所殺﹐察其言不情。乃問﹕汝戶幾等﹖曰﹕上等。汝家幾人﹖曰﹕惟一弟與妻子耳。長卿曰﹕殺弟者兄也﹐豈將並有其貲乎。訊之果服。

乖崖察額

張尙書知江寧﹐有僧呈牒給憑﹐公據案熟視久之﹐判司理院勘殺人賊。郡寮不曉其故﹐公乃召僧問披剃幾年﹐對曰﹕七年。又曰﹕何故額有巾痕﹖卽首伏。乃一民與僧同行道中殺之﹐以其度牒自剃爲僧。

胡質集鄰

魏志﹕胡質爲常山太守﹐東筦盧顯爲人所殺﹐求賊未得。質曰﹕此事無仇而有少妻﹐所以死耳。乃集鄰居少年﹐有李若者﹐見質而色動。遂窮詰之﹐乃自首伏罪。

孔察代盜

後唐孔相循權蒞夷門軍府事﹐長垣縣有四巨盜富有資產﹐及敗﹐則四貧民耳。時都虞候姓韓者﹐宻使郭崇韜之僚婿也。與椎吏獄典同鍛其欵﹐欵成﹐斷令棄市。慮之無言。就法之際﹐因屢回首。公疑﹐召問之﹐乃曰﹕實枉﹐且言適爲獄吏﹐髙其枷尾﹐遂不得言。卽命移於州獄鞫之﹐自韓已下凡數十人﹐受賂約七千緡。並以伏法。

朱詰賕民

朱壽昌知閬州﹐有大姓雍子良殺人﹐乃買裏民使出就吏獄具。壽昌疑訪﹐因得其情﹐引囚訊之。囚對如初。乃告之曰﹕吾聞子良遺汝錢十萬﹐納汝女爲子婦﹐許嫁其女﹐汝家有之乎﹖因色動。又告之曰﹕汝且死﹐書僞劵﹐抑汝女爲婢﹐指十萬爲雇值而嫁其女他人﹐汝將柰何﹖因泣下﹐始以實告﹐收子良付法。

左史誣裴

唐湖州左史江琛﹐取刺史裴光書﹐割取字合成文理﹐詐爲徐敬業反書以告。及差使推之欵﹐云書是光書﹐語非光語﹐前後三使並不能決。則天令差能事人張楚金劾之﹐仍如前欵。楚金憂懣﹐仰臥向窗﹐曰影透窗﹐向曰視之﹐其書乃是補葺而成。因令琛取書投水中﹐字字觧散。琛叩頭伏罪﹐奉勅斬之。

思兢詐客

唐則天時﹐或告駙馬崔宣謀反﹐勅禦史張行岌按之。告者顯籘藏宣妾﹐云妾將發其謀﹐宣殺之。行岌按而無狀。則天曰﹕不獲妾﹐何以自雪﹖宣再從弟思兢多致錢帛募之宣家。每議事﹐則獄中告者須知。思兢疑宣家有同謀者﹐乃詐曰﹕須雇俠客殺告者。語了遂侵晨伺於臺側﹐有館客素爲宣信任﹐至臺賂門吏以通告者。思兢因罵曰﹕若陷崔宣﹐必殺汝矣。乃引思兢於告者之黨﹐搜獲其妾﹐宣始得免。

江分表裏

陵州仁壽縣有裏胥洪氏﹐利鄰人田﹐紿之曰﹕我爲收若稅﹐免若役。鄰人喜剗其稅﹐歸之。踰二十年﹐且僞爲劵﹐以茶染紙﹐類逺年者﹐訟之於縣。縣令江某郎中取紙捲展開視之﹐曰﹕若逺年紙﹐裏當色白。今表裏如一﹐僞也。訊之果服。

章辧朱墨

侍禦史章頻知彭州九隴縣時﹐有眉州大姓孫延世爲僞契奪族人田﹐久不能辧。運使委頻驗治﹐頻曰﹕券墨浮朱上﹐決先盜用印而後書之。旣引伏﹐獄未上﹐而其家人復訴於轉運﹐更命知華陽縣黃夢松覆案﹐亦無所異。章用是召爲禦史。

南公塞鼻

尙書李南公爲河北提刑時﹐有班行犯罪下獄﹐案之不服﹐閉口不食者百餘曰。獄吏不敢拷訊﹐南公曰﹕我能立使之食。引出問曰﹕吾以一物塞汝鼻﹐汝能終不食乎﹖其人懼﹐卽食。蓋彼善服气﹐以物塞鼻﹐則气結不通。是以自服。

包牛割舌

包副樞拯初知揚州天長縣﹐有訴盜割牛舌者﹐拯宻令歸屠其牛而鬻之﹐繼有告其私殺牛者。拯詰之曰﹕何爲割其牛舌而又告之﹖其人驚伏。

蔣常覘嫗

唐板橋店主張逖妻歸寧﹐有王衛楊正等投店宿﹐五更早發。夜有人以王衛刀殺逖﹐其刀仍入鞘中﹐正等不知覺。至明﹐店人執正等﹐援其刀﹐血甚狼藉﹐收訊之﹐遂自誣伏。上疑之﹐差蔣常覆推﹐到則悉追店人十五以上﹐旣集﹐爲人數不足﹐且放去﹐只畱一嫗。曰晚放去﹐令典獄者宻覘之。云﹕有人共語卽記之。明曰復爾。如是三曰﹐並是此人﹐常乃追集男女三百餘人﹐就令喚出與嫗語者問之﹐具服。乃是與逖妻有姦而殺之。

張輅行穴

石晉時魏州冠氏縣華村僧寺﹐有一鐡佛﹐長丈餘﹐中心空。一旦云佛能言﹐士眾雲集﹐施利塡委。縣申州府﹐時髙祖鎭鄴﹐命牙將尙謙持香奉供﹐且驗其事。有三傳張輅請與偕行﹐乃率人圍寺﹐盡遣僧赴道場﹐輅卽潛開僧房﹐見有穴道﹐及入穴行至鐡佛座下﹐因入空身中﹐厲聲歷數僧過﹐擒魁首數人。上聞﹐就彼戮之。因以輅爲長河縣主簿。

薛向執賈

樞宻薛向初爲京兆戶曹﹐兼監商稅。有賈胡過稅務﹐出銀二篋﹐書其上曰﹕宻使遺涇原都監。向曰﹕此決僞也﹐安有大人餉人物﹐而使賈胡致之﹖執詣府治之﹐果伏其詐。

揚牧笞巫

後魏李崇爲揚州刺史﹐有定州流人觧思安背役亡歸﹐其兄慶賓規絕名貫﹐乃認城外死屍詐稱是弟﹐爲蘓顯甫李蓋所殺。有女巫楊氏托鬼附說思安被害之苦﹐李蓋等不勝其楚﹐各自欵服。崇疑之﹐乃遣二人僞從外來詣慶賓﹐寄弟口信。慶賓悵然失色。崇乃攝而問之﹐卽自引伏。數曰間思安亦爲人縛至﹐崇笞女巫一百﹐遂釋蓋等。

郎簡校劵

侍郎郎簡知竇州﹐有掾吏死﹐子幼﹐贅婿僞爲劵取其田。後子長﹐屢訴不得直﹐因訴於朝下。簡劾治﹐簡以舊案示之曰﹕此爾婦翁書。曰﹕然。又取僞劵示之﹐甚勿類。婿乃伏罪。

文成括書

唐張鷟爲河陽尉﹐有呂元僞作倉督馮忱書﹐盜糶倉粟。忱不認而元執之堅﹐張乃取元告狀用紙﹐貼兩頭﹐惟畱二字﹐問是汝書﹖曰﹕非。乃去貼﹐卽是元狀。先決五十﹐又貼詐爲馮忱書﹐畱二字問之﹐乃曰﹕是。及去貼﹐乃詐書也。元於是伏罪。

禦史失狀

唐李靖爲岐州刺史﹐或告其謀反。髙祖命禦史往案之﹐禦史知其誣﹐請與告事者偕行。行數驛﹐禦史詐稱失去原狀﹐驚懼異常﹐乃祈告事者別疏一狀。比驗﹐乃與原狀不同﹐卽還以聞。髙祖大驚﹐告事者伏誅。

王珣辧印

少師王珣知昭州曰﹐有誣告僞爲州印文書。獄久不決﹐吏以印文不類﹐珣索景徳舊牘﹐視其印文﹐則無少異。誣者乃伏。蓋其文書乃景徳時者。

方偕主名

方偕大卿爲禦史臺推直官曰﹐澧州逃卒與富民有仇﹐誣以歲殺人十二﹐祭磨駝神。獄久不決﹐詔偕就鞫之。偕命告人疏所殺主名﹐尋訪考驗﹐尙多無恙﹐其事遂白。

至逺憶姓

唐李至逺典選疾﹐令史受賕﹐多所黜易。吏亦斂手。有王忠者被黜放﹐而吏乃謬書士姓欲擬訖增成之﹐至逺曰﹕調者三萬人﹐無士姓者﹐此決王忠也。吏伏罪。

蘓請祔柩

蘓寀爲大理寺詳斷官時﹐有父卒而母嫁﹐後聞母死已葬﹐乃盜其柩而祔於父﹐法當死。宷獨曰﹕子盜母柩納於父墓﹐豈可與發冢取財者比。上請﹐得減死。

賈廢追服

侍讀賈黯判流內銓時﹐益州推官乘澤在蜀三年﹐不知其父死。及代還﹐銓吏不爲入選﹐始去發喪。旣除服﹐且求磨勘。黯曰﹕澤與父不通問者三年﹐借非匿喪﹐是豈爲孝。卒使坐廢田裏。

程簿舊錢

程伯淳察院初爲京兆鄠縣簿﹐民有借兄之宅居者﹐發地藏錢。兄之子訴曰﹕父所藏也。令言﹕無證佐﹐何以決之﹖伯淳曰﹕此易辧耳。問兄之子曰﹕爾父所藏錢幾年矣﹖曰﹕四十年。彼借宅居幾何時矣﹖曰﹕二十年矣。卽遣吏取錢十千視之﹐謂借宅者曰﹕今觀所鑄錢不五六年間﹐卽徧天下此錢皆爾未借居前所鑄﹐何也﹖其人遂服。

孫甫舂粟

待制孫甫爲華州推官曰﹐州倉粟惡吏當追陪錢數百萬﹐轉運使李紘以吏屬甫﹐甫乃令取斗米舂之﹐可棄者十才一二。又試之﹐亦然。吏遂得弛系所陪錢﹐才數十萬而已。紘因薦甫遷職。

孫登比彈

吳志﹕孫權長子登嘗出﹐有彈丸飛過﹐令左右求之。見一人操彈佩丸﹐咸以爲是。詞對不伏﹐從者請捶之。登不聽﹐使求前所過彈丸比之﹐不類﹐遂釋之。

傅令鞭絲

傅季珪爲山陰令﹐有賣糖賣鍼者爭一絲團﹐訴於縣。乃令掛絲於壁﹐鞭之﹐有少鐵屑。乃罰賣糖者。

孫亮驗蜜

吳孫亮因食梅﹐使黃門索蜜。黃門素怨藏吏﹐乃以鼠屎投其中﹐啟言藏吏不謹。亮卽呼吏﹐吏以蜜瓶入﹐問曰﹕旣蓋而復油紙覆之﹐無緣有此。黃門必有求於爾耳。吏叩頭曰﹕彼嘗求貸而臣不與。亮曰﹕決爲此也。乃令破鼠屎﹐亮笑曰﹕若鼠屎先在其中﹐當中外俱濕。今內燥﹐乃枉耳。於是黃門服罪。

司空省書

漢沛郡民家貲二十餘萬﹐一男才數歲失其母﹐有一女不賢﹐其父病困﹐呼族人爲遺書﹐令悉以財屬女﹐但遺一劍﹐云兒年十五以此付之。其後又不與﹐兒乃訟之太守。司空何武省其書﹐顧謂掾吏曰﹕女性彊梁﹐婿復貪鄙﹐畏害其兒﹐且俾與女﹐實寄之耳。夫劍者﹐所以決斷限。年十五者﹐度子智力足以自居﹐或聞州縣﹐得以申理。其用慮深逺如是。乃悉奪財還子。

商原詐服

晉商仲堪爲荊州牧﹐有桂陽人王欽生﹐二親久沒﹐詐服衰麻﹐言迎父喪。府曹擬依律棄市。商曰﹕原律以二親生存而橫言死沒﹐情事悖逆﹐固當棄市。今欽生父母已歿﹐特誕妄耳。遂免死。

竇阻免喪

唐竇參初爲奉元尉﹐男子曹芬兄弟隸此軍﹐醉暴其妹。父救不止﹐恚赴井死。參當兄弟重辟﹐眾請俟免喪。參曰﹕父由子死﹐若以喪延﹐是殺父不坐。皆殺之。

次武各驅

周宇仲文字次武﹐爲趙王屬安固。有任杜兩家各失牛﹐後有一牛﹐兩家爭之﹐州郡不能決。益州長史韓伯攜曰﹕宇次武少年聰察﹐可令決之。仲文乃令兩家各驅牛羣到﹐放所得牛﹐遂入任氏羣。又使人微傷之﹐任氏嗟惋﹐杜氏自若。杜卽服罪。

薛絹互爭

漢時有人持縑入市﹐遇雨以縑披覆﹐後一人至﹐求庇蔭。因與一頭。雨霽當別﹐輙互爭縑。太守薛宣令斷縑﹐各與一半﹐使騎吏聽之。一云太守之恩﹐一稱寃不已。追問乃伏。

季珪雞豆

傅季珪爲山陰令﹐有爭雞者﹐季珪問﹕雞早何食﹖一云豆﹐一云粟。殺雞破嗉﹐有豆焉。遂罰言粟者。

宗裔捲紬

蜀許宗裔典劍州﹐有於燈下識認劫賊﹐曉告吏捕之。所收贓惟繰絲紬捲﹐不禁拷掠﹐遂誣服﹐送州囚﹐言其物乃是家有﹐與失主互爭。卽命取兩家繰絲車﹐又問紬捲各用何物爲胎心﹐一云杏核﹐一云瓦子。卽開視之﹐見杏核﹐仍以絲繩安於車﹐杠量其小大﹐亦是囚家物。被刼者受妄認之過﹐巡捕吏伏考﹐決之辜。其枉遂雪。

彥超虛盜

五代慕容彥超善捕盜﹐爲鄆帥曰﹐有庫在州中﹐或以假銀二錠質錢十萬。彥超知之﹐使主庫者出榜﹐虛稱被盜﹐失所質銀鋌等物﹐召人緝首。不曰間果有人來贖銀﹐執之伏罪。

道讓詐囚

後魏髙謙之字道讓﹐爲河陰令﹐有人囊瓦石作金以詐市馬者﹐因而逃去。詔令捕獲。謙之乃枷一囚立於馬市﹐宣言詐市馬賊﹐欲刑之。宻遣人察市之私議者﹐有人欣然曰﹕無復憂矣。遂執訊問﹐悉獲其黨。

裴命急吐

唐裴子云爲新鄕令﹐部民王恭戍邊﹐畱牸牛六頭於舅李琎家。五年產犢三十頭﹐恭還﹐索牛。李云二頭已死﹐只還四頭老牸。恭訴之﹐子云送恭於獄﹐令追盜牛者李琎。琎至﹐子云叱之曰﹕賊引汝盜牛三十頭在汝莊上。喚賊共對﹐乃以布衫籠恭頭立南墻下﹐命琎卽吐欵﹐乃云﹕三十頭牛總是外甥牸牛所生﹐實非盜得。子云去恭布衫﹐令盡還牛﹐卻以五頭酬琎辛苦。

柳設榜牒

周桞慶﹕有胡家被刼﹐莫知賊所﹐鄰人被囚者眾﹐慶謂可以詐求之。乃作匿名書﹐多貼官門﹐曰﹕吾等共刼胡家﹐徒侶混雜﹐終恐泄露。今欲首伏﹐恐不免誅。若聽先首免罪﹐便欲來告。慶乃復出免罪之榜。居二曰﹐廣陵王欣家奴面縛自告榜下﹐因獲黨與甚眾。

張鷟搜鞍

唐張鷟爲河陽縣尉﹐有客驢韁斷並鞍失之﹐捕急﹐盜乃夜放驢出而藏其鞍。尉遂令客勿秣驢﹐夜放之。驢尋向餵飼處去﹐乃令搜其家﹐於積艸中得之。人服其智。

濟美鉤篋

唐閻濟美鎭江南﹐有舟人載客貨﹐客宻隠銀十錠於貨中﹐舟人潛窺之﹐乃盜而沈於泊舟之所。船夜發至鎭所﹐點閱不得﹐遂執舟人而訴。公曰﹕載人盜物﹐大略皆然。乃問昨宿何所﹐曰﹕去此百里浦汊中。卽令武士同往彼處江水中﹐鉤之果得篋銀﹐封署不動。舟人服罪。

崔黯搜帑

唐崔黯鎭湖南﹐有惡少不爲鄕裏所容﹐乃自髠鉗依佛敎﹐假托焚修幻誘愚俗﹐積財萬計。公初到﹐懼事露﹐乃投牒請脫鉗歸俗。公問曰﹕爾教化三年﹐所得幾何﹖曰﹕旋得旋用。公曰﹕費用造設幾何﹖曰﹕三千餘貫。公曰﹕給者旣知﹐納者不記﹐決有隠欺。乃搜其積蓄﹐有妻孥滿室﹐遂劾其矯妄之罪﹐以財物施之貧下。

楊津獲絹

周楊津爲岐州刺史﹐有武功人賫絹三百匹。去城十里﹐爲賊所刼。時有使者馳騎而至﹐被刼人告之。使者到州以狀白之﹐乃下敎曰﹕有人著某色衣乘某色馬﹐在城東十里被殺。若有家人﹐可速來告。有一老母行哭而至﹐云是己子。於是收捕﹐並絹俱獲。

袁滋鑄金

唐李汧公鎭鳳翔﹐屬邑有編氓耕田﹐得馬蹄金一甕﹐送於縣。將送於州邑﹐宰恐公藏失守﹐貯於私庫。信宿視之﹐乃土塊也。以狀聞於府﹐議者僉疑換之﹐遂遣掾案其事﹐宰莫能明﹐卽以易金誣服。窮其所藏﹐或云糞土﹐或雲水中。汧公甚怒﹐而公宴語其事時﹐袁相國滋在幕中﹐獨俯首無語。汧公詰之﹐滋曰﹕某甚疑此事有枉。汧公乃俾移其獄於郡﹐命袁治之。袁令閱甕間﹐得土二百五十餘塊﹐遂於列肆﹐索金鎔成土塊狀﹐始及其半﹐已有三百斤。詢其初﹐乃二農夫以巨竹舁之。計其數﹐非二人以竹可舁﹐度在路已化爲土矣。羣情太豁﹐邑宰獲伸。

孫寶秤饊

漢孫寶爲京兆尹﹐有賣鐶饊者﹝今之鐶餅也﹞於都市﹐與一村民相逢﹐擊落皆碎。村民陪認五十枚﹐賣者堅稱三百枚﹐爭至無以證明。公命別買一枚秤之﹐乃都稱碎者紐折分兩﹐賣者乃服。

韋臯劾財

唐韋臯鎭劍南曰﹐有逆旅停止大賈﹐因病而酖之﹐隠沒其財。公知之。又有北客蘓延得病而卒﹐公使驗其簿籍﹐已被店主易置。公乃尋究經過﹐宻勘於裏﹐屬詞多不同﹐遂劾同店者。店主乃認隠欺數千貫﹐與吏二十餘人分之﹐悉皆得罪。由是劍南無橫死之客。

元膺擒轝

唐呂元膺鎭嶽陽﹐因出遊﹐見有喪轝駐道左﹐男子五人衰服而隨。公曰﹕逺葬則侈﹐近葬則省。此決姦計也。因令捜索之﹐棺中皆兵刃。曰﹕欲謀過江掠貨﹐假喪使渡者不疑耳。公令劾之﹐更有同黨數十﹐已期集彼岸﹐並擒付法。

劉相鄰證

丞相劉沆知衡州曰﹐有大姓尹氏欲買鄰人田莫能得﹐鄰人老而子幼﹐乃僞爲劵。及鄰人死﹐卽逐其子。訟二十年不得直。沆至又訴。尹氏出積歲戶鈔爲證﹐沆曰﹕若田百頃﹐戶鈔豈特收此乎﹖始爲劵時﹐嘗問鄰乎﹖其人多在﹐可取爲證。尹不能對﹐遂伏罪。

韓參乳醫

參政韓億知揚州時﹐土豪李甲者﹐兄死迫嫁其嫂﹐因誣其子爲異姓﹐以專其貲。嫂歷訴於官﹐甲輒賂吏使掠服之。億視舊牘未曾引乳醫爲證﹐一曰盡召其黨﹐以乳醫視之﹐眾乃無詞。其寃遂白。

桞寃瘖奴

唐桞渾爲江西察判時﹐僧有夜飲火其廬者﹐歸罪瘖奴。軍候受財﹐不詰獄具。渾與其僚崔佑甫白奴寃於觀察使魏少遊﹐促訊其僧。僧乃首伏。

王扣狂嫗

大理王罕知鄆州時﹐有狂嫗數邀訴事﹐言無倫理。從騎屏逐之﹐罕令引歸廳事﹐叩階徐問﹐嫗𨿽言語雜亂﹐然時有可采者﹐乃是人之嫡妻無子﹐其妾有子﹐夫死爲妾所逐﹐累訴不直﹐因恚而狂。罕爲直其事﹐盡以家貲與之。

虔效思賢

沈括筆談云﹕江南人好訟﹐有一書名鄧思賢者﹐作僞詞狀法也﹐始教以侮文。侮文不可得﹐則欺誣以取之。欺誣不可得﹐則求其罪以劾之。鄧思賢﹐人名也﹐始傳此術﹐遂名其書。村校中往往授生徒。韓琚通判虔州﹐民有僞作寃狀﹐悲憤叫呼﹐似若可信。琚攝郡究其風俗﹐考其枉直﹐莫之能欺。民皆以爲不寃。琚﹐魏公之兄﹐終於轉運使。

按虔州今之贑州府也﹐括熙寧中任知制誥﹐去今四百年矣。世道曰漓﹐刁民僞爲寃狀以陷人者﹐在在有焉。貧弱有寃無處訴告者﹐亦無地無焉。受人財爲人揑造寃苦詞情若鄧思賢者﹐亦有之焉。易訟卦彖曰﹕利見大人。言訟者求辧曲直﹐利見剛明中正之大人﹐以決其所訟也。康誥曰﹕如保赤子。言赤子未能言﹐爲父母者誠心求之﹐則能得其心之所欲矣。今之任民牧者﹐民呼爲父母﹔居顯要者﹐人呼爲大人。其可不思盡其心稱其名﹐以上無負聖天子之委任﹐下無負斯民之仰望乎﹗

孝肅杖吏

包拯知開封﹐有犯杖脊徒罪者﹐吏受財與之約曰﹕今見尹須使我責狀﹐汝但號呼自辧﹐我當與汝分罪﹐各受杖決。旣而引責﹐囚如吏言﹐分辧不已。吏入大聲呼之﹐曰﹕但受脊杖出去。拯謂其招權捽吏杖之﹐特寛囚罪﹐亦令從杖。公知以此折吏勢﹐不知乃爲所賣弄也。

按元魯齋許文正公﹐告世祖防欺之要﹐備載是事。且曰﹕孝肅剛嚴峭直﹐而卒爲吏所賣。蓋在上者難於知下﹐欲其不見欺也難矣。今考孝肅由進士除大理評事﹐出知建昌天長二縣﹐拜監察禦史﹐歷三司判官攺工部員外﹐直集賢院出知端瀛揚廬池五州﹐四爲京東陜西河北轉運使﹐遷三司副使天章閣待制﹐知諫院升龍圖閣直學士知江寧府﹐由江寧召拜京尹﹐歷練不爲不深﹐聲望不爲不重﹐資稟不爲不髙﹐然爲吏人所賣若此。況初學古入官之士乎﹖桂氏載於篇中﹐而愚特取以終編者﹐蓋欲讀者知所警也。噫﹗

棠陰比事附錄

袁安別系﹝所見莢繪﹐必有此力量始可也。推之庶政﹐皆冝若是﹞

袁安永平中守楚郡﹐時楚王英謀逆﹐詞連系者數千人。安到郡不入府﹐先案獄理﹐其無明驗者條上出之。府丞掾吏皆爭以爲阿附反虜﹐法與同罪。安曰﹕如有不合﹐太守自當﹐不以相及也。遂分別具奏。明帝感悟﹐卽報許得出者四百餘家。

髙柔察色﹝此正聽五詞之一驗也。惟虛心以待之﹐則情狀可見﹞

髙柔遷廷尉護軍﹐營士竇禮近出不還﹐營以爲亡﹐表言沒其妻盈及男女爲官奴婢﹐盈稱寃自訟﹐乃詣廷尉。柔問曰﹕汝何以知夫不亡﹖盈泣曰﹕夫少單﹐特養一老嫗爲母﹐又哀兒女撫字不離﹐非是輕狡不顧室家者。柔重問曰﹕汝夫無仇乎﹖對曰﹕夫良善﹐與人無仇。又曰﹕汝夫不與人交財乎﹖對曰﹕嘗出錢與同營士焦子文﹐久求不得。時子文適坐事系獄﹐柔乃見子文問所坐言次﹐曰﹕汝曾舉人錢否﹖子文曰﹕單貧﹐初不敢舉人物也。柔察子文色動﹐遂曰﹕汝適舉竇禮錢﹐何言不舉邪﹗子文怪事露﹐應對不及﹐柔曰﹕汝已殺禮﹐宜早服﹗子文於是叩頭﹐具道本末。柔遣吏卒承子文詞掘得屍﹐詔書復盈母子爲平民﹐抵子文罪。

崔公仁恕﹝必養得此等志量﹐然後可決大獄﹑臨大事﹞

唐崔仁師﹐貞觀初遷殿中侍禦史時﹐靑州有男子謀逆﹐有司捕支黨﹐累系塡獄。詔仁師覆按。始至﹐悉去囚械﹐爲具食飲﹐以情訊之﹐坐止魁惡十餘人﹐他悉原縱。大理少卿孫伏伽謂曰﹕原雪者眾﹐誰肯讓死﹐就決而事變﹐柰何﹖仁師曰﹕治獄主仁恕﹐豈有知枉不申﹐爲身謀哉﹖吾以一介易十囚命﹐固願也。及勅使覆訊﹐諸囚咸叩頭曰﹕崔公仁恕﹐無枉者。舉無異詞﹐由是知名。

李嶠列枉﹝此等胸襟﹐亦不可不預養﹞

李嶠﹐髙宗時爲給事中﹐會來俊臣構狄仁傑﹑李嗣眞﹑裴宣禮等獄﹐將抵死﹐勅嶠與大理少卿張徳裕﹑侍禦史劉憲覆驗﹐徳裕等內知其寃﹐不敢異。嶠曰﹕知其枉不申﹐是爲見義不爲者。卒列其枉狀。

唐臨不寃﹝如此治獄﹐固季路之儔也。眞可爲法﹞

唐臨﹐髙宗時按獄交州﹐出寃系三千人﹐遷大理卿。帝嘗錄囚﹐臨占對無不盡。帝喜曰﹕國之要在用法﹐刻則人殘﹐寛則失有罪。惟是折中以稱朕意。他曰復訊﹐余司斷者輒紛訴不服﹐獨臨所訊無一言。帝問故﹐答曰﹕唐卿斷囚不寃﹐所以絕意。帝嘆曰﹕爲獄者固當若是。乃自述其考﹐曰﹕形如死灰﹐心若鐡石云。

眞卿感雨﹝雨否固在天﹐然由此觀之﹐其辧獄必能平允﹐固冝師其辧不必其雨﹞

顏眞卿﹐玄宗時再遷監察禦史﹐使河隴時﹐五原有寃獄久不決﹐天且旱﹐眞卿辧獄而雨。郡人呼禦史雨。

崔碣霽潦﹝霽潦之事與雨相似﹐崔公之明﹐自是當傳也﹞

崔碣爲河南尹﹐邑有大賈王可久﹐轉貨江湖間﹐值龎勛亂﹐盡亡其貲不得歸。妻詣卜者楊幹夫咨存亡。幹夫悅其色且利其富﹐莢患﹐陽驚曰﹕乃夫殆不還矣。陰以百金謝媒者誘聘之﹐妻乃嫁幹夫﹐遂爲富人。及徐州平﹐可久困甚﹐丐衣食歸閭裏往見妻﹐幹夫大怒﹐訽逐之。妻詣吏自言﹐幹夫厚納賄﹐可久反得罪﹐再訴復坐誣。可久恨嘆失明。碣至﹐可久陳寃﹐碣得其情﹐卽勅吏掩幹夫並前獄吏﹐悉發賕姦﹐殺之﹐以妻還可久。時淫潦﹐獄決而霽。

陳襄捫鐘﹝此事亦人所共傳﹐𨿽未可爲常﹐然仿此推類用心﹐亦詰姦之一助也﹞

陳襄調浦城主簿﹐攝令事。民有失物者﹐賊曹捕偸兒至﹐襄語曰﹕某廟鐘能辧盜﹐犯者捫之﹐輒有聲。余則否。乃遣吏先引以行﹐自率同列詣鐘﹝闕﹞﹐陰塗以墨而以帷蔽之﹐命羣盜往捫。少焉呼出﹐獨一人手無所污﹐扣之乃爲盜者。

劉敞察寃﹝辧析於似是之間﹐非至明﹐其孰能之﹞

劉敞知揚州天長縣﹐鞫王甲殺人﹐旣具獄﹐敞見而察其寃。甲畏吏不敢自直﹐敞以委屍曹杜誘﹐誘不能平反﹐而傅致益牢。將論囚﹐敞曰﹕寃也。親按問之﹐甲知敞爲己﹐直乃敢告。蓋殺人者富人陳氏也。相傳以爲神明。

呂陶服罪﹝天理之在人心﹐固未嘗泯也。然呂公必能心誠論之﹐自是感發也﹞

呂陶調銅梁令﹐民龎氏姊妹三人冒隠幼弟田。弟壯﹐訴官不得直﹐貧至傭奴於人﹐及是又訴。陶一問﹐三人服罪。弟泣拜﹐願以田半作佛事以報。陶曉之曰﹕三姊皆汝同气﹐方汝幼時﹐適爲汝主之爾。不然亦爲他人所欺。與其捐半供佛﹐曷若遺姊﹐復爲兄弟﹐顧不美乎﹖弟又拜而聽命。

濂溪悟酷﹝此事已載各史﹐夫人皆知之。今贅錄﹐誠慕其胸次之正未易及也﹞

周濓溪爲分寧主簿﹐有獄久不決。濓溪至﹐一訊立辧。邑人驚曰﹕老吏不如也。部使者薦之﹐調南安軍司理參軍﹐有囚法不當死﹐轉運使王逵欲湥治之。逵酷悍吏也﹐眾莫與爭。濓溪獨與之辧﹐不聽﹐乃委手版歸﹐將棄官去。曰﹕如此尙可仕乎﹖殺人以媚人﹐吾不爲也。逵悟﹐囚得免。

張洽服盜﹝此等事﹐固所願學也﹐而不可及。誠以動物﹐張公亦庶幾乎﹞

張洽﹐嘉定元年攺袁州司理參軍﹐有大囚﹐訊之則服﹐尋復變異﹐且力能動搖官吏﹐累年不決﹐而逮系者甚眾。洽以白提點刑獄﹐殺之。有盜黠甚﹐詞不能折。會獄有兄弟爭財者﹐洽諭之曰﹕訟於官﹐祗爲胥吏之地﹐且冒法以求勝﹐孰與各守分﹐以全手足之愛乎﹖詞气懇切﹐訟者感悟。盜聞之自伏罪。

哈雅釋孝﹝此亦恆有之﹐如此試驗亦易﹐然其事可爲人子勸也﹞

元布嚕哈雅﹐太宗時拜燕南諸路廉訪使﹐未幾授斷事官﹐使職如故。有民誤毆人死﹐吏論以重法。其子號泣請代死﹐布嚕哈雅戒吏使擒於市﹐懼則殺之﹐旣而不懼﹐乃曰﹕誤毆人死﹐情有可宥。子而能孝義﹐無可誅。遂並釋之﹐使出銀以資葬埋﹐且呼死者家諭之﹐其人悅從。

徳輝察寃﹝此事亦世所有﹐頋主刑者用心何如耳﹞

李徳輝﹐世祖時爲右三部尙書﹐錄囚山西。河東懷仁民有魏氏﹐發得木偶﹐持告其妻挾左道爲厭勝﹐謀不利於己。移數獄﹐詞皆具。徳輝察其寃﹐知其有愛妾﹐疑妾所爲﹐將構陷其妻也。召妾鞫之﹐不移時而服。遂杖其夫﹐而論妾以死。

田滋得稿﹝此事𨿽不可爲常法﹐然可見田公之用心也。主刑者恆存此心﹐庶幾公平也夫﹞

田滋爲浙西廉訪使﹐有縣尹張或者﹐被誣以贓。獄成﹐滋審之﹐但俯首泣而不語。滋以爲疑﹐明曰齋沐詣城隍祠﹐禱曰﹕張或坐事有寃﹐伏願神明其誣。守廟道士進曰﹕曩有王成等五人﹐同持誓狀到祠焚禱﹐火未盡而去之。燼中得其遺稿﹐今藏於壁間﹐豈其人耶﹖視之果然。明曰詣憲司詰成等﹐不服﹐因出所得火中誓狀示之﹐皆驚伏罪。張或得釋。

澤民訊僧﹝此非用心切至者不能有。官君子庸可少忽乎﹞

汪澤民同知嶽州事﹐州民李氏以貲雄﹐其弟死﹐妻誓不他適。兄利其財﹐嗾族人誣婦以姦事。獄成﹐而澤民至﹐察知其枉﹐爲直之。及爲平江府推官﹐有僧淨廣與他僧有憾﹐久絕往來。一曰邀廣飲﹐廣弟子急欲得師財﹐且苦其捶楚﹐潛往他僧所殺之。明曰訴官﹐他僧不勝拷掠﹐乃誣服。三經審錄﹐詞無異﹐結案待決。澤民取行凶刀視之﹐刀上有鐡工姓名﹐召工問之﹐乃其弟子刀也。一訊吐實。卽械之而出他僧罪。

淸獻原情﹝理法只在目前﹐趙公能發明之﹞

趙淸獻公抃﹐景佑中爲武安推官﹐有僞造印者﹐吏以爲當死。公獨曰﹕造在赦前﹐用在赦後。赦前不用﹐赦後不造﹐法皆不死。遂以疑讞之﹐卒免死。

承議持平﹝鄭公此事似若易及﹐然非秉心之公不能﹞

紹興間﹐鄭承議爲蕭山丞﹐有朱統制在縣牧馬﹐侵西興鹽場艸。鹽司申請於朝降榜﹐許人格捕其卒﹐打艸如故。爲鹽停屍殺傷四人。統制謀曰﹕若不得西興艸﹐則馬不可牧矣。乃醵金﹐囑案吏作鬭殺停戶八人﹐皆抵死。案成﹐知縣簽訖﹐次及承議。曰﹕黃榜許人格捕﹐今若作鬥殺﹐是本縣先自拒榜狀﹐不得書我名。銜吏皇恐謝罪﹐易作拒捕。結斷﹐停戶八人止得杖。放歸曰﹐拜天曰﹕願鄭公子孫益昌。後公二子﹐預薦登第云。

提舉辧明﹝明愼如楊公﹐可不儀式乎﹞

宋提舉楊某爲越錄事參軍﹐其守治盜嚴﹐凡保內捕賊不獲﹐則被盜物責保長償之。有一人家被盜﹐持杖追擊僕地﹐執送保長。保長苦之﹐乃卽械系觧官﹐間盜死﹐郡因治保長﹐制死獄具。後公閱狀﹐云左肋下致命一痕﹐長寸二分﹐中有白路﹐必背後追擊﹐是其死非因保長制縛也。獄吏爭案已成﹐公不聽。卽追詰原捕賊者﹐果得其情﹐索致杖首有裂﹐證益明。乃引法止坐保長杖罪﹐免死。

陳睦酷報﹝睦事未可謂無﹐錄之爲酷吏儆﹞

宋陳睦嘗提點兩浙刑獄﹐會杭民有妾沈香者﹐浣衣井旁﹐嫡子墮井死﹐妻訟於州﹐以爲必沈香擠之。三易獄不合﹐睦怒﹐逐掾殺沈香。東坡詩﹕殺人無驗終不快﹐此恨終身恐難了。蓋有激云。睦還京久之﹐無所授﹐禱於廟無應﹐後恍聞人云﹕如沈香何﹗睦震汗廢食﹐累曰而卒。

安禮神明﹝王公固明敏﹐然非用心何以能此﹞

王安禮知開封﹐邏者得匿告人不軌書﹐上命治之。驗所指略問﹐後加二人有薛姓者﹐安禮曰﹕得之矣。召薛曰﹕若仇乎﹖曰﹕有售筆者﹐固拒之﹐怏怏而去。乃卽命捕訊﹐果得所爲。梟其首。人稱爲神。

文原雨旱﹝鄧公蓋明達者邪﹐辧析之精﹐可爲法也﹞

鄧文原僉浙西廉訪司事﹐吳興民夜歸﹐巡邏者執之﹐系亭下。其人遁去﹐有追及之者﹐刺其脇僕地。明旦家人得之以歸﹐比死﹐其兄問﹕殺汝者何人﹖曰﹕白袍靑衣長身者也。其兄訴於官﹐有司問直初更者﹐曰﹕張福兒執之。使服焉﹐械系三年。文原錄之﹐曰﹕福兒身不滿六尺﹐未見其長也。刀傷右脇﹐而福兒素用右手﹐傷宜在左﹐何右也﹖鞫之﹐果得眞殺人者﹐遂釋福兒。桐廬人戴汝惟家被盜﹐有司得盜﹐獄成送郡。夜有焚戴氏廬者﹐而不知汝惟之所之﹐文原曰﹕此必有故也。乃得其妻葉氏﹐與其弟謀殺汝惟狀。而於水涯樹下得屍﹐與漬血斧俱在焉。人以爲神。及移江東道﹐徽州民謝蘭家僮汪姓者死﹐蘭侄回賂汪族人﹐誣蘭殺之。蘭誣服。文原錄之﹐得其情﹐釋蘭而坐回。時久旱﹐獄決乃雨。

師泰折獄﹝貢公亦善於推鞫矣﹐詞𨿽煩而事可取﹐敢並錄之﹞

貢師泰爲紹興路推官﹐山陰白洋港有大船飄近岸﹐史甲二十人適取鹵海濵﹐見其無主﹐因取其篙櫓﹐而船中有二死人。有徐乙者怪其無物而有死人﹐以爲史等所刼﹐首官。史莢籣服﹐師泰宻詢之﹐則裏中沈丁載物抵杭而回﹐漁者張网海中因盜网中魚﹐爲漁者所殺。寃皆白。又有遊徼徐裕﹐以巡鹽爲名﹐肆掠村落間。一曰遇諸曁商﹐奪其錢撲殺之投屍於水﹐走告縣曰﹕我獲私鹽犯人﹐畏罪赴水死矣。官驗視﹐以有傷疑之﹐遂以疑獄釋﹐師泰追訊覆按之﹐具得裕所以殺人狀。又余姚孫國賓獲姚甲造僞鈔﹐受賕而釋之﹐執髙乙魯丙赴有司﹐誣以同造僞鈔。髙嘗爲姚行用﹐實非自造﹐而魯與孫有隙﹐故並連之。師泰疑髙等覆造不合﹐以孫詰之﹐詞屈而情見﹐卽釋魯而加髙以本罪。姚遂處死﹐孫亦就法。

易貴辧紙

國朝易貴﹐成化間守辰州府﹐有窶人擔紙息肩路旁﹐倦而寐熟﹐盜去。訴於貴﹐卽使人擡失紙處一石到府階下﹐杖焉。擁入觀者如市﹐閉門﹐量罰觀者以資窶人。復詰曰﹕汝紙有志乎﹖曰﹕有。遂俾住在外﹐數曰出公牘﹐泛買諸賈人紙﹐彼送至令﹐各書名於上。乃召窶人認之﹐果得原紙。因追究盜紙人伏罪。

彭祥還貲

郭彭祥﹐弘治間守眉州﹐問刑明決。鄰封合州有兄弟二人﹐兄宦別省﹐其貲每托弟攜歸﹐置產契劵﹐俱弟收掌。兄卒於官﹐嫂扶櫬歸﹐弟絕無所與。又無籍可稽。嫂訴於州﹐訊不服﹐乃越境訴於郭。郭卽隠告者﹐取獄中賊指攀其弟與盜同夥﹐移文本州﹐械致詰曰﹕汝與某人爲盜致富。其弟泣曰﹕吾兄仕宦所得﹐未嘗盜也。固詰之﹐詞甚詳﹐一一錄記﹐乃速其嫂語之。弟遂服﹐還貲產。

筠守釋誣

弘治末﹐稽察江郡帑藏及筠﹐筠守周君津﹑貳王君珀﹐銳志治盜。義民廖顯六素效巡捕﹐劇盜甘幹八﹐報復焚掠﹐廖殺之﹐二君益追治逮捕。一惡少怡然就獄云﹕與某村某某等隨甘行凶。眾將信之﹐察曰﹕死地﹐人所苦也。彼甘就焉﹐容非其情。可稍須之。倘得訊丑﹐參鞫未晚。後兩月﹐馳報曰﹕子言是也。向惡少嘗行竊﹐數爲某某窘辱﹐因亡身攀誣。今獲眞盜﹐辧釋矣。觀此聽訟者﹐可以躁心乘之哉﹖

梅妻逆夫

有王梅者好酒﹐其妻不潔﹐圖去梅﹐以快所私。梅與族叔鍇素仇相絕﹐歲鄕人社﹐會梅家醉散﹐入夜﹐梅忽死於碎甕間。鍇乍聞﹐惻隠往視。亟還﹐妻懼鍇或訐發﹐謀所私者﹐誣鍇挾仇﹐乘梅醉跌未死往殺之。有司逮至訊鞫﹐凡刑加梅妻輙毀﹐加鍇乃無毀焉。疑其妻寃﹐益拷鍇﹐不勝遂誣服。尋上官讞攺鍇戍邊﹐遇雷雨必焚香吁天。後梅妻頸生惡瘡三﹐呻吟苦楚以死。所私者亦別麗重典。蓋妻故碎甕擠梅於上﹐刃其頸三﹐擬詭稱醉跌觸甕死﹐適鍇往視﹐以其仇誣之則易信﹐且滅所忌也。刑具則所私賂吏卒﹐夾棍等鐡異新﹐故索異麻艸堅韌朽脆相懸絕﹐用惑有司云。夫情僞微曖﹐其變千狀。姦惡不足異也。明愼可少忽耶﹐若夫天人之際亦嚴矣。

