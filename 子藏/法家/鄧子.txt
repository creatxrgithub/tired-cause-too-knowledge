

欽定四庫全書

子部

鄧子

法家類

提要

【臣】等謹案鄧子一卷周鄧析撰析鄭人列子力命篇曰鄧析操兩可之說設無窮之詞子產執政作竹杖鄭國用之數難子產之治子產屈之子產執而戮之俄而誅之劉歆奏上其書【案髙似孫子略誤以此奏爲劉向今據書錄解題攺正】則曰於春秋左氏傳昭公二十年而子產卒子太叔嗣爲政定公八年太叔卒駟歂嗣爲政明年乃殺鄧析而用其竹刑然則列子爲誤矣其書漢志作二篇今本仍分無厚轉辭二篇而並爲一卷然其文節次不相屬似亦掇拾之本也其言如天於人無厚君於民無厚父於子無厚兄於弟無厚勢者君之輿威者君之策則其防同於申韓如令煩則民詐政擾則民不定心欲安靜慮欲深逺則其防同於黃老然其大防主於勢統於尊事覈於實於法家爲近故竹刑爲鄭所用也至於聖人不死大盜不止一條其文與莊子同析逺在莊周以前不應預有勦說而莊子所載又不云鄧析之言或篇章殘缺後人摭莊子以足之歟乾隆四十七年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

鄧子序

中鄧析書四篇臣敍書一篇凡中外書五篇以相校除復重爲一篇皆定殺而書可繕冩也鄧析者鄭人也好刑名操兩可之說設無窮之辭當子產之世數難子產之法記或云子產起而戮之於春秋左氏傳昭公二十年而子產卒子太叔嗣爲政定公八年太叔卒駟歂嗣爲政明年乃殺鄧析而用其竹刑君子謂子歂於是乎不忠茍有可以加於國家棄其邪可也靜女之三章取彤管焉竿旄何以告之取其忠也故用其道不棄其人詩之蔽芾甘棠勿剪勿伐召伯所茇思其人猶愛其樹也況用其道不卹其人乎然無以勸能矣竹刑簡法也久遠世無其書子產卒後二十年而鄧析死傳說或稱子產誅鄧析非也其論無厚者言之異同與公孫龍同類謹上

欽定四庫全書

鄧子

周鄧析撰

無厚篇

天於人無厚也君於民無厚也父於子無厚也兄於弟無厚也何以言之天不能屛勃厲之气全夭折之人使爲善之民必壽此於民無厚也凡民有穿窬爲盜者有詐僞相述者此皆生於不足起於貧窮而君必執法誅之此於民無厚也堯舜位爲天子而丹朱商均爲布衣此於子無厚也周公誅管蔡此於弟無厚也推此言之何厚之有

循名責實君之事也奉法宣令臣之職也下不得自擅上操其柄而不理者未之有也君有三累臣有四責何謂三累惟親所信一累以名取士二累近故親疎三累何謂四責受重賞而無功一責居大位而不治二責理官而不平三責禦軍陣而奔北四責君無三累臣無四責可以安國

勢者君之輿威者君之策臣者君之馬民者君之輪勢固則輿安威定則策勁臣順則馬良民和則輪利爲國失此必有覆車奔馬折輪敗載之患安得不危

異同之不可別是非之不可定白黑之不可分淸濁之不可理久矣誠聽能聞於無聲視能見於無形計能規於未兆慮能防於未然斯無他也不以耳聽則通於無聲矣不以目視則照於無形矣不以心計則達於無兆矣不以知慮則合於未然矣君者藏形匿影羣下無私掩目塞耳萬民恐震

循名責實察法立威是明王也夫明於形者分不遇於事察於動者用不失則利故明君審一萬物自定名不可以外務智不可以他從求諸己之謂也

治世位不可越職不可亂百官有司各務其刑上循名以督實下奉教而不違所美觀其所終所惡計其所窮喜不以賞怒不以罰可謂治世

夫負重者患塗遠據貴者憂民離負重塗遠者身疲而無功在上離民者𨿽勞而不治故智者量塗而後負明君視民而出政

獵羆虎者不於外圂釣鯨鯢者不居淸池何則圂非羆虎之窟也池非鯨鯢之泉也楚之不溯流陳之不束麾長盧之不士呂子之蒙恥

夫遊而不見敬不恭也居而不見愛不仁也言而不見用不信也求而不見得無始也謀而不見喜無理也計而不見從遺道也因勢而發譽則行等而名殊人齊而得時則力敵而功倍其所以然者乘勢之在外推辯說非所聴也虛言向非所應也無益亂非舉也故談者別殊類使不相害序異端使不相亂諭志通意非務相乖也若飾詞以相亂匿詞以相移非古之辯也

慮不先定不可以應卒兵不閒習不可以當敵廟算千里帷幄之奇百戰百勝黃帝之師

死生自命貧富自時怨夭折者不知命也怨貧賤者不知時也故臨難不懼知天命也貧窮無懾達時序也凶饑之歳父死於室子死於戶而不相怨者無所顧也同舟渡海中流遇風救患若一所憂同也張羅而畋唱和不差者其利等也故體痛者口不能不呼心悅者顏不能不笑責疲者以舉千鈞責兀者以及走兔驅逸足於庭求援捷於檻斯逆理而求之猶倒裳而索領

事有遠而親近而疎就而不用去而求反凡此四行明主大憂也

夫水濁則無掉尾之魚政苛則無逸樂之士故令煩則民詐政擾則民不定不治其本而務其末譬如拯溺錘之石救火投之以薪

夫達道者無知之道也無能之道也是知大道不知而中不能而成無有而足守虛責實而萬事畢忠言於不忠義生於不義音而不收謂之放言出而不督謂之闇故見其象致其形循其理正其名得其端知其情若此何往不復何事不成有物者意也無外者徳也有人者行也無人者道也故徳非所履處非所處則失道非其道不道則諂意無賢慮無忠行無道言虛如受實萬事畢

夫言榮不若辱非誠辭也得不若失非實談也不進則退不喜則憂不得則亡此世人之常眞人危斯十者而爲一矣所爲大辯者別天下之行具天下之物選善退惡時措其宜而功立徳至矣小辯則不然別言異道以言相射以行相伐使民不知其要無他故焉故知淺也君子幷物而錯之兼塗而用之五味未嘗而辧於口五行在身而布於人故何方之道不從面從之義不行治亂之法不用惔然寛裕蕩然簡易略而無失精詳入纎防也

夫舟浮於水車轉於陸此自然道也有不治者知不豫焉

夫木擊折轊水戾破舟不怨木石而罪工拙故不載焉故有知則感有心則崄有目則是以規矩一而不易不爲秦楚緩節不爲吳越攺容一而不邪方行而不流一日形之萬世傳之無爲爲之也

夫自見之明借人見之闇也自聞之聰借人聞之聾也明君知此則去就之分定矣爲君當若冬日之陽夏日之陰萬物自歸莫之使也恬臥而功自成優遊而政自治豈在振目搤腕手據鞭撲而後爲治歟

夫合事有不合者知與未知也合而不結者陽親而陰疎故逺而親者忘相應也近而疎者忘不合也就而不用者策不得也去而反求者無違行也近而不禦者心相乖也遠而相思者合其謀也故明君擇人不可不審士之進趣亦不可不詳

轉辭篇

世間悲哀喜樂嗔怒憂愁久惑於此今轉之在己爲哀在他爲悲在己爲樂在他爲喜在己爲嗔在他爲怒在己爲愁在他爲憂在己若扶之與攜謝之與議故之與右諾之與己相去千里也夫言之術與智者言依於博與博者言依於辯與辯者言依於安與貴者言依於勢與富者言依於豪與貧者言依於利與勇者言依於敢與愚者言依於說此言之術也不用在早圖不窮在早稼非所宜言勿言非所宜爲勿爲以避其危非所宜取勿取以避其咎非所宜爭勿爭以避其聲一聲而非駟馬勿追一言而急駟馬不及故惡言不岀口茍語不畱耳此謂君子也

夫任臣之法闇則不任也慧則不從也仁則不親也勇則不近也信則不信也不以人用人故謂之神怒出於不怒爲出於不爲視於無有則得其所見聽於無聲則得其所聞故無形者有形之本無聲者有聲之母循名責實實之極也按實定名名之極也參以相平轉而相成故得之形名

大川竭而穀虛坵夷而淵實聖人以死大盜不起天下平之故也聖人不死大盜不止何以知其然也爲之斗斛而量之則幷與鬥斛而竊之爲之權衡以平之則幷與權衡而竊之爲之符璽以信之則幷與符璽以竊之爲之仁義以教之則幷與仁義而竊之何以知其然彼竊財者誅竊國者爲諸侯諸侯之門仁義存焉是非竊仁義耶故遂於大盜霸諸侯此重利也盜蹠所不可禁者乃聖人之罪也欲之與惡善之與惡四者變之失恭之與儉敬之與傲四者失之修故善素朴任惔憂而無失未有修焉此徳之永也言有信而不爲信言有善而不爲善者不可不察也

夫治之法莫大於私不行功莫大於使民不爭今也立法而行私與法爭其亂也甚於無法立君而爭愚與君爭其亂也甚於無君故有道之國則私善不行君立而愚者不爭民一於君事斷於法此國之道也則君之督大臣緣身而責名緣名而責形緣形而責實臣懼其重誅之至於是不敢行其私矣

心欲安靜慮欲深逺心安靜則心策生慮深逺則計謀成心不欲躁慮不欲淺心躁則精神猾慮淺則百事傾治世之禮簡而易行亂世之禮煩而難遵上古之樂質而不悲當今之樂邪而爲淫上古之民質而惇朴今世之民詐而多行上古象刑而民不犯教有墨劓不以爲恥斯民所以亂多治少也堯置敢諫之鼓舜立誹謗之木湯有司直之人武有戒愼之銘此四君子者聖人也而猶若此之勤至於栗陸氏殺東裏子宿沙氏戮箕文桀誅龍逄紂刳比干四主者亂君故其疾賢若仇是以賢愚之相覺若百丈之谿與萬仞之山若九地之下與重山之巓

明君之禦民若禦奔而無轡履冰而負重親而疎之疎而親之故畏儉則福生驕奢則禍起聖人逍遙一世罕匹萬物之形寂然無鞭撲之罰漠然無叱吒之聲而家給人足天下太平視昭昭知冥冥推未運覩未然故神而不可見幽而不可見此之謂也

君人者不能自專而好任下則智日困而數日窮迫於下則不能申行隨於國則不能持知不足以爲治威不足以行誅無以與下交矣故喜而使賞不必當功怒而使誅不必值罪不愼喜怒誅賞從其意而欲委任臣下故亡國相繼弒君不絕古人有言眾口鑠金三人成虎不可不察也

夫人情發言欲勝舉事欲成故明者不以其短疾人之長不以其拙病人之工言有善者則而賞之言有非者顯而罰之塞邪枉之路蕩淫辭之端臣下閔之左右結舌可謂明君爲善者君與之賞爲惡者君與之罰因其所以來而報之循其所以進而答之聖人因之故能用之因之循理故能長久今之爲君無堯舜之才而慕堯舜之治故終顚殞乎混冥之中而事不覺於昭明之術是以虛慕欲治之名無益亂世之理也

患生於官成病始於少瘳禍生於懈慢孝衰於妻子此四者愼終如始也富必給貧壯必給老快情恣欲必多侈侮故曰尊貴所以髙人聰明所以寵人資給無以先人剛勇無以勝人能履行此可以爲天下君

夫謀莫難於必聽事莫難於必成成必合於數聽必合於情故抱薪加火爍者必先燃平地注水濕者必先濡故曰動之以其類安有不應者獨行之術也

明君立法之後中程者賞缺繩者誅此之謂君曰亂君國曰亡國

智者寂於是非故善惡有別明者寂於去就故進退無類若智不能察是非明不能審去就斯爲虛妄

目貴明耳貴聰心貴公以天下之目視則無不見以天下之耳聽則無不聞以天下之智慮則無不知得此三術則存於不爲也

鄧子

