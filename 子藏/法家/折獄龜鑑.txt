折獄龜鑑南宋鄭克

虞應龍序

天開之會﹐一統同文。宜春舊有書版﹐鐍於郡齋﹐其在今日﹐搜放失﹑補殘斷莫先焉。至元辛巳秋仲﹐府尹張公國紀發其藏歸校官﹐若春秋分記﹑紫陽四書﹑昌黎文﹑黃陳詩注﹑折獄龜鑑﹑廉吏傳並有先儒講義﹐洎南陽活人書與局方醫書咸切於用﹐而滅裂亡完者。越半歲﹐同知郝公居正來蒞郡事﹐以惇化善俗爲己任﹐顓命刊補﹐於是悉備。文學掾趙君火卞石書來諗學﹐因惟聖賢托憲﹐言貽後人﹐所以共天命﹐樹民彜也。善鋟以廣其傳﹐此良師帥職分所在。曷危於時﹐多有缺軼。易曰﹐湯武革命﹐順天應人。此邦之人﹐粗識事理﹐金城夾附﹐未嘗有烽火之警﹐視他路貯書﹐宜如舊秦﹐何脫落無善本﹐殆不可曉。幸而今之從政者作興斯文﹐獨劬精而成之。繼今共學之士相與勗勵﹐養根實﹐加膏希光﹐毋敝口耳﹐以負初意。至元之黓惇牫夏五泛蒲日奉訓大夫湖南道儒學提舉陵陽虞應龍序。釋冤上釋冤下辧誣鞫情議罪宥過懲惡察姦核姦擿姦察慝證慝鉤慝察盜迹盜譎盜察賊迹賊譎賊嚴明矜謹折獄龜鑑譯注卷一

釋冤上

孫登比丸

吳太子孫登﹐嘗乘馬出﹐有彈圓過。左右求之﹐適見一人﹐操彈佩圓﹐咸以爲是。辭對不服。從者欲捶之﹐登不聽。使求過圓﹐比之非類﹐乃見釋。舊出吳志本傳。舊﹐指五代和凝﹑和父子所撰疑獄集。鄭克折獄龜鑑系以疑獄集爲基礎增廣而成﹐故稱之爲舊集﹐或省稱爲舊。吳志﹐卽三國誌吳書。孫登傳在吳書吳主五子傳中。按﹕人之負冤﹐多因疑似﹐聽者不能審謹﹐忿然作威﹐遂至枉濫。此事𨿽小﹐可以諭大﹐故首著焉。

曹攄明察﹝於公﹑孟嘗二事附﹞

晉曹攄﹐爲臨淄令。縣有寡婦﹐養姑甚謹。姑以其年少﹐勸令攺適﹐婦守節不移。姑湣之﹐密自殺。親黨告婦殺姑﹐官爲考鞫。婦不勝苦楚﹐乃自誣。獄當決﹐適值攄到。知其有冤﹐更加辧究﹐具得情實﹐時稱其明。出晉書本傳。按﹕前漢於公爲縣獄史﹐郡決曹﹐決獄平。東海有孝婦﹐少寡﹐亡子﹐養姑甚謹﹐姑欲嫁之﹐終不肯。其後姑自經死﹐姑女告吏﹕「婦殺我母。」吏捕孝婦﹐孝婦辭不殺姑。吏驗治﹐孝婦自誣服。具獄上府﹐於公以爲此婦養姑十餘年﹐以孝聞﹐必不殺也。太守不聽﹐於公爭之﹐弗能得﹐乃抱其具獄﹐哭於府上﹐因辭疾去。太守竟論殺孝婦。郡中枯旱三年。後太守至﹐卜筮其故﹐於公曰「孝婦不當死﹐前太守彊斷之﹐咎儻在是乎﹖」於是太守殺牛自祭孝婦家﹐因表其墓﹐天立大雨﹐歲孰。郡中以此大敬重於公。出前漢書於定國傳。於公乃定國父也。後漢上虞有寡婦﹐養姑至孝。姑以壽終﹐而夫女弟先懷嫌恨﹐乃誣婦厭苦供養﹐加酖其母。官吏不察﹐戶曹史孟嘗言於太守﹐亦不爲理﹐遂以冤死。郡中連旱二年。出後漢書本傳。此兩事﹐舊集並不載。臨淄寡婦若不遇曹攄﹐則與東海﹑上虞無以異矣。惟鑑彼負冤之可戒﹐乃顯此釋冤之足尙﹐故附著之。

苻融占夢

前秦苻融﹐爲司隸校尉。京兆人董丰﹐遊學三年而返﹐過宿妻家。是夜﹐妻爲賊所殺﹐妻兄疑丰殺之﹐送丰有司。丰不堪楚掠﹐誣引殺妻。融察而疑之﹐問曰「汝行往還﹐頗有怪異及卜筮否﹖」丰曰「初將發﹐夜夢乘馬南渡水﹐返而北渡﹐復自北而南﹐馬停水中﹐鞭之不去﹐俯而視之﹐見兩日在於水下﹐馬左白而濕﹐右黑燥。寤而心悸﹐竊以爲不祥。還之夜﹐夢如初。問之筮者﹐云﹕『憂獄訟﹐遠三枕﹐避三沐。』旣至﹐妻爲具沐﹐夜授丰枕。丰記筮者之言﹐皆不從之。妻乃自沐﹐枕枕而寢。」融曰「吾知之矣。周易﹕坎爲水﹐離爲馬。夢乘馬南渡﹐旋北而南者﹐從坎之離。三爻同變﹐變而成離。離爲中女﹐坎爲中男。兩日﹐二夫之象。坎爲執法吏﹐吏詰其夫﹐婦人被流血而死。坎二陰一陽﹐離二陽一陰。相承易位﹐離下坎上﹐旣濟。文王遇之囚羑里﹐有禮而生﹐無理而死。馬左而濕﹐濕﹐水也。左水右馬﹐馮字也。兩日﹐昌字也。其馮昌殺之乎﹖」於是推撿﹐獲昌而詰之。昌具首服﹐曰「本與其妻謀殺董丰﹐期以新沐﹑枕枕爲驗﹐是以誤中婦人。」舊出晉載記本傳。占夢辭煩﹐刪取其要。按﹕古之察獄﹐亦多術矣。卜筮﹑怪異﹐皆盡心焉。至誠哀矜﹐必獲冥助。是以馮昌之罪具服﹐而董丰之冤得釋也。馮之馬邊非水﹐乃冰也﹔昌之日下非日﹐乃曰也。苻融以意言﹐其事遂驗。此周宣所謂「神靈動君使言」者也﹐豈非至誠哀矜而然歟﹗占夢事又見察賊門。

辛祥察色﹝法雄﹑魏丕﹑趙徳彜﹑薛奎﹑唐肅﹑杜衍﹑孫沔﹑姚仲孫﹑程坦﹑孫廉﹑靳宗說﹑劉緯﹑宋昌言凡一十三事附﹞

後魏辛祥﹐爲並州平北府司馬。有白璧還兵藥道顯﹐被誣爲賊﹐官屬咸疑之。祥曰「道顯面有悲色。察獄以色﹐其此之謂乎﹗」苦執申之。月餘﹐別獲眞賊。祥終於安定王燮徵虜府長史。出北史辛紹先傳。祥﹐其孫也。舊集不載。按﹕後漢法雄﹐爲靑州刺史。每行部﹐錄囚徒﹐察其顏色﹐多得情僞。蓋察獄之術有三﹕曰色﹐曰辭﹐曰情。此其以色察之者也。若辭與情頗有冤枉﹐而迹其狀稍涉疑似﹐豈可遽以爲實哉﹖苦執申之﹐理亦應爾。後十二事是也﹐故附見之云。魏丕初從周世宗鎭澶淵﹐奏授司法參軍。時有彊盜五人﹐獄具﹐將伏法。丕疑其冤﹐緩刑而察之。不數日﹐本盜就擒﹐五人獲免。後事本朝﹐終於左驍衛將軍。信都郡王徳彜﹐雍熙中判沂州。儒生乙恕﹐郊居肄業。一日﹐有橫屍在捨側﹐邏者見之﹐捕恕送官﹐獄具﹐將伏法。徳彜疑其冤﹐命別司鞫問﹐亦如之。因令緩刑以俟。未幾﹐果獲賊﹐恕乃得釋。薛奎參政﹐爲隰州軍事推官。時有民常聚博僧捨。一日﹐盜殺寺奴﹐取財去。而博者四人適至﹐啟戶﹐濺血污衣﹐遽驚走。邏者因捕送官﹐考訊﹐引伏。奎獨疑之﹐請緩其獄。後數日﹐果得殺人者。唐肅待制﹐爲秦州司理參軍。時有商人﹐夜宿逆旅﹐而同宿者殺人亡去。旦起視之﹐血污其衣﹐爲吏所執﹐不能辧明﹐遂自誣服。肅爲白其冤﹐而知州馬知節趣令具獄﹐肅固持不可。後數日﹐得眞殺人者。就辟本州島觀察推官。杜衍丞相作河東提刑時﹐上黨民有繼母爲人所殺﹐或告民殺之﹐不勝楚掠﹐遂自誣服。獄旣具﹐衍疑非實﹐未論決間﹐果得眞殺人者。已上六事﹐並見本傳。孫沔副樞爲趙州司理參軍時﹐盜發屬縣﹐爲捕者所迫﹐乃棄其刀並所盜贓於民家。後卽其家得會飲者十六人﹐適如其數﹐捕系縣獄﹐掠使服罪﹐法皆當死。以具獄上﹐沔疑其枉而畱訊之。州將怒﹐然終不敢決。未幾﹐得眞盜﹐州將反喜﹐謂沔曰「微子﹐吾得自脫耶﹗」見王圭丞相所撰墓志。凡本朝公卿事﹐惟載於國史本傳者稱名﹐若墓志﹑行狀﹑雜書﹑小說所載﹐則或稱爵﹐或稱字。此皆以名書之﹐庶得古今一體﹔且臨以紹興卹刑手詔﹐則於禮亦當書名也。姚仲孫龍學爲許州司理參軍時﹐民有被盜殺者﹐其妻言「裏胥常責賄於夫﹐不與而怨之。此必盜也。」乃捕系獄﹐將傅以死。而仲孫疑之﹐知州王嗣宗曰「若保非盜耶﹖」然亦不敢遽決。後數日﹐果得眞盜。嗣宗復喜曰「察獄當如是也。」攺資州。轉運使檄往富順監按疑獄﹐全活者數十人。程坦國博爲郢州司戶參軍時﹐民有執盜者三人﹐法當死。州趣獄上﹐坦疑其自誣﹐輒畱更訊之。後果得眞盜。自是﹐𨿽他州疑獄﹐監司必屬坦平決。子戡﹐爲宣徽南院使﹐贈太師。見王圭丞相所撰墓志。孫廉觀察初隸親事官﹐後以慈州刺史知滄州。有劫盜﹐獄旣成﹐廉疑之。謂僚屬曰「我武人也﹐獄辭固非吾事。然試召某鄰里﹐詢其行止﹐皆曰此平日跅弛不事﹐今以爲盜則非也。」後數日﹐果得眞盜。降詔獎諭。靳宗說館使﹐初以蔭補三班奉職﹐監滄州鹽山務。嘗攝縣事﹐有系囚﹐坐殺人﹐法當死者。宗說疑之。會囚言「母年九十﹐病。」且言「願得一別母而死。」宗說惻然﹐釋縛﹐令人與俱至其家。旣而﹐更獲眞殺人者。劉緯大卿﹐知邢州。屬邑有卒死於林中﹐捕盜者從旁得一人﹐俾償死。緯疑不實。明日﹐得死卒戍所移文﹐乃二人共竄。亟令追獲其一同竄者﹐考之果服。宋昌言大監知澤州時﹐有大辟獄具﹐昌言疑其冤﹐持之不決﹐果獲眞盜。已上四事﹐並見本傳。右十二事﹐皆以其辭與情察之者也。若靳宗說釋死囚縛﹐使別其母﹐非知其冤而然也﹐但以囚有念母之心而憫之耳。冤狀卒明﹐出於邂逅﹐是亦至誠哀矜之效也。其餘審謹不敢遽決﹐亦因詳緩﹐每獲辧釋。蓋寧可淹系以求其實﹐毋或濫刑以陷於冤﹐庶協舜典「欽卹」之義也。易曰「中孚﹐君子以議獄緩死。」此之謂歟﹖

李崇紿兵

後魏李崇﹐爲河東太守。有定州流人解慶賓兄弟﹐坐事俱徙揚州。弟思安背役亡歸。慶賓懼後役追責﹐規絕名貫﹐乃認城外死屍﹐詐稱其弟爲人所殺﹐迎歸殯葬。頗類思安﹐見者莫辧。又有女巫楊氏﹐自云見鬼﹐說思安被害之苦﹐饑渴之意。慶賓又誣同軍兵蘇顯甫﹑李蓋等所殺﹐詣州訟之。二人不勝楚毒﹐各自款引。獄將決竟﹐崇疑而停之。密遣二人非州內所識者﹐僞從外來﹐詣慶賓告曰「僕住在北州﹐去此三百。比有一人見過寄宿﹐夜中共語﹐疑其有異﹐便卽詰問﹐迹其由緒。乃云是流兵背役逃走﹐姓解字思安。時欲送官﹐苦見求及﹐稱﹕有兄慶賓﹐今住揚州相國城內﹐嫂姓徐。君脫矜湣﹐爲往報告﹐見申委曲﹐家兄聞之﹐必重相報。所有資財﹐當不愛惜。今但見質﹐若往不獲﹐送官何晚﹖是故相造﹐指申此意。君欲見顧幾何﹖當放賢弟。若其不信﹐可見隨看之。」慶賓悵然失色﹐求其少停﹐當備財物。此人具以告崇﹐崇攝慶賓問曰「爾弟逃亡﹐何故妄認他屍﹖」慶賓伏引。更問蓋等﹐乃云自誣。數日之間﹐思安亦爲人縛送。崇召女巫視之﹐鞭笞一百。崇斷獄精審﹐皆此類也。按﹕此亦察其面之色﹑款之辭﹑事之情﹐而疑其誣服者也。但用譎鉤慝﹐以驗誣告﹐爲異耳。然所以紿而驗之者﹐欲釋誣服之冤也﹐故列於此焉。紿兵事又見辧誣門﹐質弟事又見鉤慝門﹐鞭巫事又見懲惡門。

司馬悅視鞘

後魏司馬悅﹐爲豫州刺史。有上蔡董毛奴﹐賫錢五千﹐死於道路。或疑張堤行劫﹐又於堤家得錢五千。堤懼楚掠﹐自誣言殺。悅疑不實﹐引毛奴兄靈之問曰「殺人取錢﹐當時狼狽﹐應有所遺﹐曾得何物﹖」答曰「得一刀鞘。」悅取刀鞘視之﹐曰「此非里巷所爲也。」乃召州內刀匠示之。有郭門者﹐言此刀鞘其手所作﹐去歲賣與鄰人董及祖。悅收及祖﹐詰之﹐具服。靈之又於及祖身上認得毛奴所服皂襦﹐遂釋張堤。出北史司馬楚之傳。悅其孫也。舊集不載。按﹕悅所以能使及祖服罪者﹐𨿽有智算﹐亦偶然耳。向若賊不遺刀鞘﹐或鞘非州內刀匠所作﹐何從知及祖爲賊耶﹖其可稱者﹐哀矜審謹﹐合於中孚「議獄緩死」之義﹐故卒能獲賊以釋冤也。認鞘事又見迹賊門。

宋世良放囚

後魏宋世良爲淸河太守時﹐陽平郡移掩劫盜三十餘人﹐世良訊其情狀﹐惟送十二人﹐餘皆放之。陽平太守怒曰「輒放吾賊﹗」及推問﹐送者皆實﹐放者皆非﹐始嘆服焉。出北史宋隱傳。世良﹐其族曾孫也。舊集不載。按﹕他郡移掩劫盜﹐𨿽或誣引﹐咎不在我﹐據名縛送﹐斯亦可矣。世良乃復訊其情狀﹐實者送之﹐非者放之﹐是哀矜審謹之至也。傳言﹕齊天保初﹐大赦﹐世良郡無一囚﹐率羣吏拜詔而已。此其效歟﹖

蘇瓊推盜

北齊蘇瓊﹐爲文襄儀同府刑獄參軍。並州嘗有彊盜﹐推其事者所疑賊徒並已考伏﹐失物家亦識認﹐惟不獲盜贓。付瓊窮審﹐乃別推得元景融等十餘人﹐並獲贓驗。文襄語前妄引者曰「爾輩不遇我好參軍﹐幾致枉死。」出北史本傳。舊集不載。按﹕瓊推盜之術﹐固有可稱。然君子所貴者﹐不在核姦﹐而在釋冤也。

柳慶問飲

後周柳慶﹐初仕後魏﹐爲雍州別駕。有賈人持金二十斤﹐詣京師交易﹐寄人居止。每欲出行﹐常自執管鑰。無何﹐緘閉不異而並失之。謂是主人所竊。郡縣訊問﹐主人遂自誣服。慶聞而疑之﹐乃召問賈人曰「卿鑰常置何處﹖」對曰「常自帶之。」慶曰「頗與人同宿乎﹖」曰「無。」曰「與同飲乎﹖」曰「向者曾與一沙門再度酣宴﹐醉而晝寢。」慶曰「主人特以痛自誣﹐非盜也。彼沙門乃眞盜耳。」卽遣吏逮捕沙門﹐乃懷金逃匿。後捕得﹐盡獲所失之金。舊出北史柳虯傳。慶﹐其弟也。按﹕緘閉不異而失其金﹐則盜非遠﹐故疑主人。慶察其色﹑其辭﹑其情﹐而知主人誣服矣﹐故問其管鑰所在﹐同宿﹑同飲者誰。沙門無故與賈酣宴﹐不一而止﹐果何意哉﹖此必伺隙爲盜也。醉而晝寢﹐彼乃得便﹐其金於是失之﹐沙門非盜而何﹖慶之明察﹐亦可稱矣。用以釋冤﹐尢爲美也。問飲事又見迹盜門。韋鼎覽狀﹝蕭懷武一事附﹞

隋韋鼎﹐爲光州刺史。有人客遊﹐通主家妾。及其還去﹐妾盜珍物﹐於夜逃亡﹐尋於艸中爲人所殺。主家知客與妾通﹐因告客殺之。縣司鞫問﹐具得姦狀﹐因斷客死。獄成﹐上州。鼎覽之﹐曰「此客實姦﹐而不殺也。乃某寺僧紿妾盜物﹐令奴殺之﹐贓在某處。」卽放此客﹐遣人掩僧﹐並獲贓物。自是部內肅然﹐道無拾遺。出南史韋睿傳。鼎﹐其孫也。舊集不載。按﹕鼎所以知者﹐能廣耳目﹐以察姦慝也。苟不如是﹐則無以釋疑似之冤矣。夫治民之有耳目也﹐猶用兵之有間諜也。兵法云「非聖智不能用間﹐非微密者不能得間之實。」廣耳目﹐察姦慝﹐亦猶是也。不然﹐則所使察姦慝者﹐或反爲姦慝矣。王蜀時﹐有蕭懷武﹐主「尋事團」﹐乃軍巡之職也。所管百餘人﹐每人各養私名十餘輩﹐或聚或散﹐人莫能別﹐呼之曰「狗」。深坊﹑曲巷﹐馬醫﹑酒保﹑乞丐﹑傭作﹑販賣﹑童兒﹐皆有其徒﹐民間偶語﹐無不知者。或在州郡及勛貴家﹐掌庖﹑看廏﹑禦車﹑執樂﹐公私動靜﹐卽時聞達。於是人心恐懼﹐自疑肘腋悉其狗也。懷武殺人不可勝數﹐冤枉之聲滿於內外。郭崇韜入蜀﹐乃族誅之。見成都古今記。是使察姦慝而反爲姦慝者也﹐豈能資耳目之用﹐釋疑似之冤乎﹖鼎異於此﹐故可稱也。蔣常畱嫗﹝韓思彥一事附﹞

唐貞觀中﹐衛州版橋店主張逖妻歸寧。有魏州三衛楊正等三人投店宿﹐五更早發。是夜﹐有人取其刀殺逖﹐卻納鞘中﹐正等不覺。至曉﹐店人追及﹐刀血狼籍﹐收禁考掠﹐遂自誣服。太宗疑之﹐差禦史蔣常覆推。常至﹐追店人十五以上皆集﹐人數不足﹐因俱放散﹐獨畱一嫗年八十餘﹐晚乃令出﹐密遣獄典覘之﹐曰「有人共語﹐卽記姓名。」果有一人問嫗﹕「使人作何推勘﹖」前後三日﹐並是此人。捕獲詰問﹐具服﹕與逖妻奸殺逖﹐有實迹。正等乃釋。舊不著出處。當是唐人小說所載﹐今亡其本耳。余類此者﹐同。按﹕李崇用譎鉤慝﹐蔣常用譎察賊﹐而皆能釋冤﹐斯無惡於譎也。畱嫗事又見譎賊門。唐韓思彥﹐使並州。有賊殺人﹐主名不立。醉胡懷刀血污﹐訊掠已服。思彥疑之﹐晨集童兒數百﹐暮出之﹐如是者三。因問﹕「兒出﹐亦有問者乎﹖」皆曰「有之。」乃物色追訊﹐遂擒眞盜。見唐書本傳。此亦用譎獲賊而冤乃釋﹐但不若常獨畱一嫗密覘問者爲精審耳﹐故特附見之也。

裴懷古抗辭

唐裴懷古﹐爲監察禦史時﹐眞定有浮屠﹐爲其徒誣告祝詛不道﹐武后怒﹐命按誅之。懷古得其枉﹐爲後申析﹐不聽﹐懷古因曰「陛下法與天下畫一﹐豈使臣殺無辜以希盛旨哉﹖卽其人有不臣狀﹐臣何情寬之﹖」後意解﹐得不誅。見唐書本傳。舊集不載。按﹕懷古當酷吏深文之時﹐獨能申析誣枉﹐抗辭執法﹐始終不撓﹐其徐有功之流亞歟﹖李元素奏獄

唐李元素爲禦史時﹐東都畱守杜亞﹐惡大將令狐運。會盜劫輸絹於洛北﹐運適與其下畋近郊﹐亞疑而訊之。幕府按鞫無狀﹐更以愛將武金掠服之。詔監察禦史楊寧覆驗﹐事皆不。亞劾寧罔上﹐寧抵罪。傅致周內之﹐若不可翻者。徳宗信不疑﹐宰相難之。詔元素與刑部員外郎崔從質﹑大理司直盧士瞻馳按之。亞迎﹐以獄告。元素徐察其冤﹐悉縱所囚以還。亞大驚﹐復劾元素失有罪。比元素還﹐帝已怒﹐奏獄未畢﹐帝曰「出。」元素曰「臣言有所未盡。」帝曰「第去。」元素曰「臣以禦史按獄﹐知冤不得盡辭﹐是無容復見陛下。」帝意解﹐卽道運冤狀。帝感寤曰「非卿﹐孰能辧之。」然運猶以擅捕人得罪﹐流歸州。武金流建州。後歲餘﹐齊抗得眞盜﹐繇是天下重之﹐遷給事中。出唐書本傳。按﹕運之冤﹐初按鞫無狀﹐後覆驗不﹐𨿽傅致周內之﹐若不可翻者﹐亦非難辧也。但帝怒斥令出﹐又云「去」﹐元素气不懾﹐辭不撓﹐卒辧其冤﹐而帝亦寤﹐斯爲難能耳。語曰「仁者必有勇。」此其所以能釋冤也。柳渾白冤

唐江西觀察使魏少遊﹐表柳渾爲判官。州僧有夜飲火其廬者﹐歸罪喑奴。軍候受財不詰﹐獄具。渾與其僚崔佑甫白奴冤﹐少遊趣訊僧﹐僧首服。因厚謝二人。見唐書柳渾傳。按﹕僧飲酒﹑失火﹐二罪俱發﹐而謂失火者喑奴耳﹐且掩其飲酒之迹也。若非軍候受財不詰﹐則此獄豈難辧乎﹖惟上下相蒙﹐不以獄事爲意﹐故莫之辧耳﹗渾與佑甫﹐一代英賢﹐而白其冤﹔少遊能聽用之﹐故趣訊僧云﹐斯亦可稱也。袁滋稱金

唐李勉﹐鎭鳳翔。有屬邑耕夫﹐得馬蹄金一甕﹐送縣。爲令者慮公藏主守不謹﹐而置之私室。翌日﹐開視之﹐則皆土塊耳。以狀聞府﹐遣掾案之﹐不能自明﹐誣服換金。初云「藏之糞壤﹐被人竊去」﹐後云「投之水中﹐失其所在」。𨿽未窮易用之所﹐而皆以爲換金無疑。府中宴集﹐語及此事﹐咸共嗟嘆。時袁滋在幕府﹐獨疑其枉﹐勉乃移獄就府﹐俾滋鞫之。滋閱甕間﹐得二百五十餘塊。詰其初獲者﹐則二人以巨竹舁至縣。乃於列肆索金﹐依塊形狀﹐鎔寫校量。始秤其半﹐已及三百斤﹐計其大數﹐非二人以竹擔可舉﹐卽是在路之時﹐金已化爲土矣。令乃獲雪。舊出康駢劇談錄。按﹕唐書袁滋傳云「滋進詹事府司直。部官以盜金下獄﹐滋直其冤。」無鳳翔屬邑事。又云「滋累從張伯儀﹑何士幹辟。」無在李勉幕府事。康駢所記﹐傳聞失實﹐故非特本末差誤﹐抑又事理乖舛﹕夫六百斤金﹐固非二人竹擔可舉﹐若在路時已化爲土﹐則到縣時自當驗實﹐𨿽色未變﹐而輕重頓異﹐亦易知矣﹐令何故尙慮公藏主守不謹﹐而置之私室乎﹖乖舛如此﹐無足取者。和謂能釋冤﹐載於舊集﹐意則善矣﹐不若唐書本傳爲得其實也。劉崇龜換刀

唐劉崇龜﹐鎭南海。有富商子泊船江岸﹐見一髙門中有美姬﹐殊不避人。因戲語之曰「夜當詣宅矣。」亦無難色﹐啟扉待之。忽有盜入其室﹐姬卽欣然往就。盜謂見擒﹐以刃剸之﹐逃去。富商子繼至﹐踐其血﹐洿而僕﹐聞脰血聲未已﹐覺有人臥於地﹐徑走至船﹐夜解維遁。其家蹤迹﹐訟於公府。遣人追捕﹐械系考訊﹐具吐情實﹐惟不招殺人。崇龜視所遺刀﹐乃屠刀也﹐因下令曰「某日大設﹐闔境屠者皆集球場﹐以俟宰殺。」旣而晚放散﹐令各畱刀﹐翌日再至。乃命以殺人刀換下一口。明日﹐諸人各認本刀。一人不去﹐云非某刀。問是誰者﹖云某人刀。亟往捕之﹐則已竄矣。於是以他囚合死者爲商人子﹐侵夜斃之。竄者聞而還﹐乃擒﹐置於法。富商子坐夜入人家﹐杖背而已。舊不著出處﹐蓋亦唐人小說所載﹐今見唐書劉政會傳後﹐崇龜其七世孫也。傳辭太簡﹐故於舊集刪取其要。按﹕凡欲釋冤﹐必須有術。換刀者﹐迹賊之術也﹔斃囚者﹐譎賊之術也。賊若不獲﹐冤何由釋﹖故仁術有在於是者﹐君子亦不可忽也。莊遵審姦

莊遵﹐初爲長安令﹐後遷揚州刺史﹐性明察。嘗有陽陵女子與人殺其夫﹐叔覺﹐來赴賊﹐女子乃以血塗叔﹐因大呼曰「柰何欲私於我而殺其兄﹗」便卽告官。官司考掠其叔太過﹐因而自誣其罪。遵察之﹐乃謂吏曰「叔爲大逆﹐速置於法。可放嫂歸。」密令人夜中於嫂壁下聽。其夜﹐姦者果來﹐問曰「刺史明察﹐見叔寧疑之耶﹖」嫂曰「不疑。」因相與大喜。吏卽擒之送獄﹐叔遂獲免。舊不著出處﹐亦不著何代人。與蜀莊遵姓名同。和氏父子各載一事﹐皆附卷末。或疑是唐人﹐然其敍聞哭事言﹕巡行部內﹑駐車聽之﹐則非唐刺史也。唐之揚州刺史﹐治廣陵﹐領江都﹑江陽﹑六合﹑海陵﹑髙郵﹑揚子﹑天長七縣﹐而無陽陵。漢之揚州刺史﹐治歷陽﹐領九江﹑丹陽﹑廬江﹑會稽﹑吳﹑豫章六郡﹐而丹陽郡有陵陽縣﹐豈非陵陽誤爲陽陵乎﹖其云陽陵女子﹐豈非王尊傳所謂「美陽女子」之類乎﹖以此觀之﹐乃漢人乎﹖但未有明據﹐不敢決定。故且依和氏﹐序唐人後﹐此聊以志疑也。克編次已定﹐始見蜀本華陽國誌﹕後漢巴郡士人﹐有揚州刺史嚴遵﹐字王思﹕徐州牧嚴羽﹐字子翼。羽乃遵之子也﹐父子並著稱云。遵在揚州﹐每當遷﹐民遮止之﹐天子就增州秩中二千石﹐居十八年﹐卒於官。則遵果是漢人也。勢難移攺﹐姑仍舊貫﹐覽者察之。按﹕遵之罪叔而放嫂﹐蓋用譎以擿姦也。於是旣得其情﹐遂擒其人﹐豈非釋冤有術而然歟﹖

折獄龜鑑譯注卷二

釋冤下孔循慮囚﹝範正辭﹑趙稹﹑薛向三事附﹞

後唐孔循﹐以邦計貳職﹐權領夷門軍府事。長垣縣有四盜鉅富﹐及敗﹐而捕系者乃四貧民也。蓋都虞候者﹐郭從韜之僚婿﹐與推吏﹑獄典同謀鍛成此獄﹐法當棄市。循親慮之﹐囚無一言﹐領過蕭墻﹐而乃屢顧。因召問之﹐云「適以獄吏髙其枷尾﹐故不得言。請退左右﹐細述其事。」卽令移於州獄﹐俾郡主簿鞫之。受賂者數十人﹐與四盜俱伏法﹐四貧民獲雪。此蓋和所聞五代時事。按﹕巡捕之吏﹐或縱盜而捕系平民以應命﹐或失盜而捕系平民以逃責﹐或求盜而捕系平民以希賞。若獄吏與之爲市﹐則冤濫豈可勝言﹗此在聽者察之耳。孔循所察﹐乃縱盜而捕系平民以應命者也。又有三事﹐失盜而捕系平民以逃責者二﹐求盜而捕系平民以希賞者一﹐今附於後云﹕範正辭﹐齊州人﹐父勞謙。正辭爲江南轉運副使﹐饒州民甘紹者﹐積財鉅萬﹐爲盜所掠。州捕得十四人﹐獄具當死。正辭按部至﹐引問之﹐囚皆泣下。察其非實﹐命徙他所訊鞫。旣而﹐民有告羣盜所在者。正辭潛召監軍王願掩捕之﹐盜遁去。正辭卽單騎出﹐追及之。賊控弦持來逼﹐正辭以鞭擊之﹐中賊雙目﹐執之以歸。按其姦狀伏法﹐而前十四人皆得釋。趙稹少師﹐爲益州路轉運使。時邛州蒲江縣捕劫盜不得﹐而官司反系平民數十人﹐楚掠彊服﹐且合其辭﹐若無可疑者。稹適行部﹐意其有冤﹐乃馳入縣獄﹐盡得其冤狀﹐釋出之。已上二事﹐並見本傳。薛向樞密﹐提點河北刑獄。時深州武彊縣有盜殺人﹐而奪其財。尉以失盜爲負﹐捕平人掠服之﹐置贓於外以符其語。向得而疑之﹐親引問﹐直其冤﹐免死者六人﹐正其尉故入之罪。見呂大防丞相所撰墓志。此三者﹐皆與孔循慮囚事類矣。非有他術﹐俱盡心察情﹐故能釋冤也。

府從事發瘞﹝廬陵﹑歙縣二事附﹞

和載玉堂閒話云﹕近代有人﹐因行商回﹐見妻爲人所殺﹐而失其首。旣悲且懼﹐以告妻族。乃執婿送官。不勝捶楚﹐自誣殺妻。獄旣具﹐府從事獨疑之﹐請更加窮治﹐太守聽許。乃追封內仵作行人﹐令供近日與人家安厝去處。又問﹕「頗有舉事可疑者乎﹖」一人對曰「某處豪家舉事﹐只言殂卻奶子﹐五更初﹐墻頭舁過凶器﹐極輕﹐似無物﹐見瘞某處。」亟遣發之﹐乃一女子首。令囚驗認﹐云「非妻也。」遂收豪家鞫問﹐具服﹕「殺奶子﹐函首埋瘞﹐以屍易囚之妻﹐畜於私室。」婿乃獲免。按﹕此漢幹佑中﹐王仁裕所說五代時事也。頃聞一事﹐與此相似﹔又聞一事﹐頗亦類此。並附於後﹕太平州有一婦人﹐與小郎偕出﹐遇雨﹐入古廟避之﹐見數人先在其中。小郎被酒困睡﹐至晚始醒﹐人皆去矣﹐嫂已被殺﹐而屍無首。驚駭號呼﹐被執送官﹐不勝考掠﹐誣服彊奸嫂﹐不從而殺之﹐棄其首與刀於江中﹐遂坐死。後其夫至廬陵﹐於優戲場認得其妻﹐諸伶悉竄﹐捕獲伏法。蓋向者無首之屍﹐乃先在廟中之人也。伶人斷其首﹐易此婦人衣﹐而攜以去。小郎之冤如此﹐以無善疑從事故也。然則贓證未明﹐獄可遽決乎﹖宣﹑歙間有彊盜﹐夜殺一行旅﹐棄屍道上﹐攜其首去。將曉﹐一人繼至﹐而踐其血﹐亟走避之。尋被追捕系獄﹐半年不決。有司切欲得首結案﹐乃嚴督裏胥﹐徧行搜索。會一丐者病臥窯中﹐卽斬以應命。囚亦久厭考掠﹐遂伏誅。後半年﹐彊盜始敗於儀眞。獄成﹐驗所斬首﹐乃瘞於歙縣界。彼裏胥之濫殺﹐與平民之枉死﹐皆緣有司急於得首以結案也。然則追責贓證﹐可不審謹乎﹖此皆政和中事﹐可爲典獄之戒﹐故附著之。發瘞事又見迹賊門。許宗裔驗贓

王蜀時﹐有許宗裔守劍州。部民被盜﹐燈下識之﹐迨曉告官。捕獲一人﹐所收贓物﹐惟絲絇﹑紬綫而已。宗裔引問﹐縲囚訴冤﹐稱是本家物﹐與被盜人互有詞說。乃命取兩家繰車﹐以絲絇量其大小﹐與囚家車車工同。又問﹕「紬綫胎心用何物﹖」一云「杏核。」一云「瓦子。」因令相對開之﹐見杏核﹐與囚款同。於是被盜人服妄認之罪﹐巡捕吏當考決之辜。指顧之間﹐便雪冤枉。舊不著出處。驗贓事又見證慝門。蕭儼禱神

南唐升元格﹕「盜物及三緡者﹐死。」廬陵豪民曝衣﹐失新潔衾服直數十千。村落僻遠﹐人罕經行﹐以爲其鄰盜之。鄰人不勝楚掠﹐遂自誣服。詰其贓物﹐卽云「散鬻於市。」無從追究。赴法之日﹐冤聲動天﹐長吏以聞。先主命員外郎蕭儼覆之﹐儼齋戒禱神﹐佇雪冤枉。至郡之日﹐天气晴和﹐忽有雷聲自西北起﹐至失物家震死一牛﹐剖其腹﹐而得所失物。乃是爲牛所啖﹐猶未消潰也。出鄭文寶南唐近事。舊集不載。

按﹕此非智算所及﹐蓋獲冥助爾﹐實至誠哀矜之效也。髙防校布﹝邵曄﹑梁顥二事附﹞

髙防﹐初事周世宗。知蔡州時﹐部民王乂爲賊所劫﹐捕得五人﹐系獄窮治﹐贓狀已具﹐將加極典。防疑其枉﹐取贓閱之﹐召乂問﹕「所失衫袴是一端布否﹖」曰「然。」防令校其幅尺﹐廣狹不同﹐疏密有異。囚乃稱冤。問﹕「何故服罪﹖」曰「不任捶楚﹐求速死耳。」居數日﹐獲其本賊﹐而五人得釋。防後事本朝﹐終於尙書左丞。見本傳。按﹕防校布事﹐與許宗裔驗贓術同。然所獲衫袴本非眞贓﹐若其不幸而疏密﹑廣狹如一﹐則柰何﹖苟於情理有可疑者﹐𨿽贓證符合﹐亦未宜遽決。雍熙中﹐邵曄諫議﹐爲蓬州錄事參軍。知州楊全性率而悍﹐部民十三人被誣爲劫盜﹐悉置於大辟。曄察其枉﹐白請再劾﹐不聽。乃取二人棄市﹐余械送闕下。翌日﹐果獲正盜。全坐削籍爲民。曄賜緋魚﹐授光祿寺丞。見曄本傳。景徳中﹐梁顥內翰知開封府時﹐開封縣尉張易捕盜八人﹐獄成﹐坐流。旣決﹐乃獲眞盜。禦史臺劾問得實﹐官吏皆坐貶責。見當時詔令。此乃但憑贓證﹐不察情理﹐而遽決之者也。蓋贓或非眞﹐證或非實﹐惟以情理察之﹐然後不致枉濫。可不鑑哉﹗可不謹哉﹗向敏中詰僧﹝王晦叔一事附﹞

向敏中丞相﹐判西京。有僧暮過村捨求宿﹐主人不許。求寢於門外車箱中﹐許之。是夜﹐有盜入其家﹐攜一婦人並囊衣﹐逾墻出。僧不寐﹐適見之。自念不爲主人所納﹐而彊求宿﹐明日必以此事疑我﹐而執詣縣矣。因亡去。夜走荒艸中﹐忽墜眢井。而逾墻婦人已爲人所殺﹐屍在井中﹐血污僧衣。主人蹤迹﹐捕獲送官。不堪掠治﹐遂自誣﹐云「與婦人姦﹐誘以俱亡。恐敗露﹐因殺之﹐投屍井中。不覺失腳﹐亦墜於井。贓與刀在井旁﹐不知何人持去。」獄成﹐皆以爲然。敏中獨以贓﹑仗不獲﹐疑之。詰問數四﹐僧但云「前生負此人命﹐無可言者。」固問之﹐乃以實對。於是密遣吏訪其賊﹐食於村店﹐有嫗聞其自府中來﹐不知其吏也﹐問曰「僧某獄如何﹖」吏紿之曰「昨日已笞死於市矣。」嫗嘆息曰「今若獲賊﹐如何﹖」吏曰「府已誤決此獄﹐𨿽獲賊﹐不敢問也。」嫗曰「然則言之無害。彼婦人﹐乃此村少年某甲所殺也。」吏問﹕「其人安在﹖」嫗指示其捨。吏往捕﹐並獲其贓﹐僧始得釋。一府咸以爲神。見司馬光丞相涑水紀聞。按﹕士之察獄﹐苟疑其冤﹐𨿽囚無冤詞﹐亦不可遽決。王晦叔丞相知潞州時﹐有殺人獄已具﹐晦叔察情非是﹐而面訊之。其人自謂不獲眞殺人者無免理﹐終不自明。僚屬皆言無足疑。固畱不決﹐而密以物色捕殺人者﹐得之。作辧獄記﹐以戒理官。見尹洙龍圖所撰神道碑。此其終不自明﹐與僧云「無可言者」類矣。而皆不敢遽決﹐卒能獲賊釋冤﹐豈非盡心矜謹之效歟﹗錢若水訪奴﹝姜遵一事附﹞

錢若水﹐爲同州推官。知州性褊急﹐數以胸臆決事不當﹐若水固爭不能得﹐輒曰「當陪奉贖銅耳。」已而﹐果爲朝廷及上司所駁﹐州官皆贖論﹐知州愧謝。已而復然﹐前後如此數矣。有富民家小女奴逃亡﹐不知所之。奴父母訟於州﹐命錄事參軍鞫之。錄事嘗貸錢於富民不獲﹐乃劾富民父子數人共殺女奴﹐棄屍水中﹐遂失其屍﹐或爲元謀﹐或從而加功﹐皆應死。富民不勝榜楚﹐自誣服。具上﹐州官審覆無反異﹐皆以爲得實。若水獨疑之﹐畱其獄﹐數日不決。錄事詣若水廳事﹐詬之曰「若受富民錢﹐欲出其死罪邪﹖」若水笑謝曰「今數人當死﹐豈可不少熟觀其獄詞邪﹖」畱之且旬日﹐知州屢趣之﹐不能得﹐上下皆怪之。若水一日詣州﹐屏人言曰「若水所以畱其獄者﹐密使人訪求女奴﹐今得之矣。」知州驚曰「安在﹖」若水因密使人送女奴於知州所﹐知州乃垂簾﹐引女奴父母問曰「汝今見汝女﹐識之乎﹖」對曰「安有不識也﹖」因從簾中推出示之﹐父母泣曰「是也。」乃引富民父子﹐悉破械縱之。其人號泣不肯去﹐曰「微使君之賜﹐則某滅族矣。」知州曰「推官之賜也﹐非我也。」其人趣詣若水廳事﹐若水閉門拒之﹐曰「知州自求得之﹐我何與焉。」其人不得入﹐繞垣而哭﹐傾家資以飯僧﹐爲若水祈福。知州以若水雪冤死者數人﹐欲爲之奏論其功﹐若水固辭﹐曰「若水但求獄事正﹐人不冤死耳﹐論功非其本心也。且朝廷若以此爲若水功﹐當置錄事於何地邪﹖」知州嘆服曰「如此﹐尢不可及矣﹗」錄事詣若水﹐叩頭愧謝﹐若水曰「獄情難知﹐偶有過誤﹐何謝也。」於是遠近翕然稱之。未幾﹐太宗聞之﹐驟加進擢﹐自幕職半歲中爲知制誥﹐二年中爲樞密副使。見涑水紀聞。按﹕若水雪富民冤﹐猶非難能﹐惟其固辭奏功﹐乃見器識絕人﹐宜乎知州嘆服也。姜遵爲開封府右軍巡院判官時﹐有二囚﹐獄具﹐將抵死﹐遵察其冤狀而出之。故事﹕雪活死囚當賞。遵恐以累前獄吏﹐乃不自言。與若水固辭之意同矣。然亦終於副樞。見本傳。王利閱獄﹝向傅亮﹑余良肱二事附﹞

王利郎中通判滄州時﹐閱具獄﹐有羣盜﹐當就死。利察其气貌非作惡者﹐密訊之﹐頗得其冤狀。乃畱不決﹐且索境內。後數日﹐盡獲眞盜﹐賴免者七人。見尹洙龍圖所撰墓志。按﹕凡察獄者﹐或以气貌﹐或以情理﹐或以事迹﹕此三者﹐皆足以知其冤否也。故以二事附於後云﹕向傅亮少卿知管城縣時﹐有殺人者﹐獄已具。傅亮察其情之非是﹐將釋而更捕之﹐佐吏咸以爲不可。後數日﹐果得眞殺人者。見王圭丞相所撰墓志。此以情理察之者也。余良肱大卿﹐初爲荊南司理參軍。有捕得殺人者﹐旣自誣服﹐良肱獨以驗其屍與所用刃疑之﹐曰「豈有刃盈尺﹐而傷不及寸﹖」白請詳捕﹐果獲眞殺人者。見本傳。此以事迹察之者也。夫事迹有時偶合﹐不可專用﹐當兼察其情理﹑气貌﹐故著此三事。抑又有說焉﹐治獄貴緩﹐戒在峻急﹐峻急則負冤者誣服﹔受捕貴詳﹐戒在苟簡﹐苟簡則犯法者幸免。惟緩於獄﹐而詳於捕者﹐旣不失有罪﹐亦不及無辜﹐斯可貴矣。明謹君子﹐當如是也。任中正劾吏

任中正尙書知益州時﹐眉州靑神縣吏光寶家爲盜所劫﹐耆保言是夜雷延賦﹑雷延誼皆不宿本捨﹐縣尉卽捕系之。縣吏王嗣等恣行考掠﹐皆死於獄。有頃﹐本州島獲劫光寶家賊七人﹐始知賦﹑誼之冤。中正劾治其事以聞﹐王嗣等四人並配隸他郡﹐而優卹被枉之家。見景徳中詔令。按﹕縣尉苟欲逃責﹐亦或捕系平民﹐況其事迹涉於疑似。惟聽者宜察耳﹐不當容吏恣行考掠﹐使負冤而死也。以未論決﹐而貸長吏﹐亦云幸矣。此可爲典獄之鑑﹐故特著之也。張保雍入鄂

張保雍刑部爲湖北轉運使時﹐鄂州置場﹐市民炭。常時﹐吏先署入抄文爲足﹐而實尙畱民家未入﹐比漕發﹐乃直取載之。州將挾情﹐使稅官按劾﹐坐盜當死者十八人。保雍自荊南單船六日夜入鄂州﹐直其冤﹐笞守吏數人而已。見曾鞏舍人所撰神道碑。張昷之問冤

張昷之待制提點淮南刑獄。時楊崇勛知亳州﹐恃恩恣橫。知蒙城縣王申以公事忤之﹐卽械送獄。昷之往問﹐得其冤狀﹐旣出申﹐又擿姦吏十數輩黥配之。見本傳。按﹕市炭冤狀難明﹐知縣冤狀易見。然苟非勇於義者﹐豈能奮而爲之乎﹗張堯佐覆治﹝彊至一事附﹞

張堯佐宣徽﹐初爲筠州推官。時吉州有道士﹐與商人偕行﹐夜宿郵捨飲﹐而商人暴卒。道士惶恐遁去﹐爲邏者所獲﹐捕系百餘人。轉運使命堯佐覆治﹐盡得其冤而釋之。見本傳。按﹕彊至省判初爲婺州浦江令。時有民與其母稅邸捨於道﹐客有過者﹐暴病﹐未及聞縣而死。縣尉希功﹐往執其母﹐榜之。其子惶恐﹐卽自誣殺客。至爲研核﹐得其情而釋之。見曾肇內翰所撰行狀。夫逆旅之冤﹐與道士類矣。苟非盡心察情﹐不能得其冤狀也。

程琳圖火

程文簡公琳﹐知開封府。會禁中大火﹐延兩宮。宦者治獄﹐得縫人火斗﹐已誣服﹐而下府﹐命公具案獄。公立辧其非。禁中不得入﹐乃命工圖火所經。而後宮人多而居隘﹐其烓竈近版壁﹐歲久﹐燥而焚。曰「此豈一日火哉﹗」乃建言「此殆天災也﹐不宜以罪人。」上爲緩其獄﹐卒無死者。公在府﹐決事神速﹐一歲中獄常空者四五。見本傳。按﹕琳圖火所經處﹐以辧掠服縫人之非﹐是也。火發於後宮﹐而人多居隘﹐苟欲根治﹐豈無枉濫﹖故曰「此殆天災﹐不可罪人。」於是爲寬其獄﹐豈有冤死者耶﹗彊至聽讞﹝樂藹一事附﹞

彊至祠部爲開封府倉曹參軍時﹐禁中露積油幕﹐一夕火﹐主守者法皆應死。至預聽讞﹐疑火所起﹐召幕工訊之。工言「制幕必雜他藥﹐相因旣久﹐得濕則燔。」府爲上聞。仁宗悟曰「頃歲眞宗山陵火起油衣中﹐其事正爾。」主守者遂傅輕典。亦見行狀。按﹕梁天監中﹐長沙宣武王將葬﹐而車府忽於庫失油絡﹐欲推主者。禦史中丞樂藹曰「昔晉武庫火﹐張華以爲積油幕萬匹必然。今庫若有灰﹐非吏罪也。」旣而檢之﹐果有積灰。時稱其博物宏恕。出南史樂藹傳。此皆油中火發﹐非人所致。主者但有守護不謹之罪爾﹐坐以失火﹐則爲冤死也。錢冶取證

錢冶屯田爲潮州海陽令時﹐郡之大姓某氏火﹐迹其來自某家﹐吏捕訊之﹐某家號冤不服。太守刁湛曰「獄非錢令不可。」冶問大姓﹐得火所發牀足﹐驗之﹐疑裏仇家物﹐因率吏入仇家取牀折足合之﹐皆是。仇家卽服曰「火自我出。故遺其迹某家者﹐欲自免也。」某家乃獲釋。見歐陽修參政所撰墓志。按﹕此蓋仇家放火也。察某家號冤之情﹐據仇家放火之證﹐情理﹑證驗灼然可見﹐彼安得不服乎﹗此善推事者﹐故能釋冤也。王珣索牘

王珣少卿﹐知昭州。有告僞爲州印者﹐系獄久不決﹐吏持其文不類州印。珣爲索景徳以前舊牘﹐視其印文﹐則無少異﹐誣者立雪。蓋吏不知印文更時也。見王圭丞相所撰墓志。按﹕此非告者造誣也﹐但見其不類而告之耳。所印文書景徳時事﹐當索景徳以前舊版校之。吏不思此﹐乃令久系﹐亦可憐哉﹗惟珣盡心﹐於是獲釋﹐不然則必冤死矣。劉賀察情

劉賀承制﹐初舉進士﹐爲懷州修武令。民有醉不能歸者﹐其侶得其衣以還其家。醉人道斃﹐喪家遂執以訴。賀曰「以衣還者﹐非所以殺也。」由是得免。段少連薦賀可爲將﹐自著作佐郎攺內殿承制。見呂大防丞相所撰墓志。按﹕此非訴者造誣也﹐但痛夫斃者﹐故疑其殺耳。若不遇賀以情理察之﹐則彼負冤未易得釋也。徐起請避

徐起諫議﹐知處州。先有囚罪不應死﹐而吏挾私傅致之﹐囚伺間逸去﹐後籍其家貲。比起至﹐乃自歸﹐陳其冤。起爲請於轉運使﹐更用他官覆治﹐乃得免。見本傳。按﹕囚之逸去﹐以逃死也。自歸訴冤﹐有足矜者。起若輒自治之﹐則疑有心矯枉﹐故請更用他官覆治﹐而囚得免死﹐合於公議矣。此不惟善釋冤﹐抑亦善避嫌也。

蕭貫受訴﹝此後五條並伸冤事﹞

蕭貫兵部知饒州時﹐有撫州司法孫齊者﹐髙密人﹐初得嘉州司法﹐先娶杜氏﹐畱裏中﹔更紿娶周氏與抵蜀。罷歸﹐周氏恚其紿﹐欲訴於官﹐齊斷發誓出杜氏。授歙州休寧尉﹐得倡陳氏﹐又納之。代授撫州司法﹐乃竊取周氏所生子禿禿﹐合杜氏﹑陳氏載之撫州。未幾﹐周氏亦與弟來﹐欲入據其捨。吏遮以告。齊歸﹐捽置廡下﹐出僞券曰「若傭婢也﹐何敢爾耶﹗」遂與陳氏殺禿禿﹐瘞寢後。周氏訴於州﹐不直﹔訴於轉運使﹐不聽。久之﹐以布衣書裏姓聯訴事﹐行乞道上。或教周訴於饒。齊非貫所部﹐受而行之﹐轉運使始遣吏按鞫﹐得實。獄上﹐更赦﹐猶停齊官﹐徙濠州。見曾鞏舍人所撰禿禿記。按﹕冤枉弗釋﹐非仁也﹔冤抑弗伸﹐非義也。仁義之道﹐並行而不悖者﹐故於釋冤繼以伸冤也。齊非所部﹐而貫受訴﹐豈侵官也﹖蓋曰天下之惡一也﹐受朝廷寄委者皆當疾之也﹐禮所謂「無畏而惡不仁者」﹐貫近之矣。不可與代庖人治庖者同義也。轉運使聞其受訴﹐始遣吏按鞫﹐豈非有愧於貫而然歟﹖是於名教不爲無補﹐故於伸冤首著之也。蔡髙宿海

蔡髙﹐調福州長溪尉。縣媼二子漁於海而亡。媼指某氏爲仇﹐告縣捕賊。吏皆難之曰「海有風波﹐安知不水死乎﹖𨿽果爲仇所殺﹐若不得屍﹐則於法不可理。」髙獨謂﹕「媼色有冤﹐不可不爲理也。」乃陰察仇家﹐得其迹。與媼約曰「期十日﹐不得屍﹐則爲媼受捕賊之責。」凡宿海上七日﹐潮浮二屍至。驗之﹐皆殺也﹐乃捕仇家伏法。髙﹐端明殿學士襄之弟也。見歐陽修參政所撰墓志。按﹕人之冤訴﹐苦於抑塞。謂不得屍則不可理者﹐豈非抑塞乎﹖夫尉以捕賊爲職﹐苟不卹冤訴﹐是不勤職業﹐豈疾惡慕義之士所爲乎﹗𨿽然﹐髙受而理之﹐亦有以也。吏患不得屍﹐而屍在海者皆隨潮出﹐第恐不幸潮落他境耳﹐故與媼約曰「期十日﹐不得屍﹐則爲媼受捕賊之責。」宿海上七日﹐而潮浮二屍至﹐此其至誠勤卹之效也。屬吏所患何足慮﹗是以卒能伸冤也。陳薦任責﹝王璩一事附﹞

陳薦資政﹐初爲益州華陽尉。有盜殺人﹐棄屍民田。薦往驗屍﹐旁一女子以移屍告。田主卽殺女子之母﹐其家執以訴官。縣欲文致殺二人罪﹐免薦失盜之責。薦曰「是責何足避﹗不可使有冤不報﹐與囚自誣以死。」旣而﹐果獲眞盜。見本傳。按﹕田主殺女子之母﹐固當死矣﹐又使其自誣爲盜殺人﹐則盜之罪幸免﹐而殺者冤弗報﹐咎莫大焉﹗乃以苟避簡書之責耳﹐未爲知輕重也。寧可己任其責﹐當使彼伸其冤﹐豈非君子之用心乎﹖大理寺丞王璩爲越州剡縣尉時﹐嘗出﹐見屍覆水中﹐治之。或曰「歲饑﹐人多死﹐未必有他故也。治之寧免捕賊之罰耶﹖」卒使捕賊。居數月﹐州已批罰﹐果得殺人者。見王圭丞相所撰墓志。此其用心蓋與髙同﹐皆君子不苟者也。

王罕訊狂

王罕大卿知潭州時﹐有老嫗病狂﹐數邀知州訴事﹐言無倫理﹐知州卻之﹐則又悖詈﹐但命徼者屏逐而已。罕至﹐復出訴。左右欲逐之﹐罕令引歸廳事。召之叩階﹐徐問其意。嫗𨿽語言雜亂無次﹐然時有可曉者。乃本爲人嫡妻﹐無子﹐其妾有子﹐夫死﹐爲妾所逐﹐家貲妾盡據之。屢訴不得直﹐因忿恚發狂。罕爲直其事﹐盡以家貲還嫗。見涑水紀聞。顙叫子訴冤

沈括內翰云﹕世人以竹木牙骨之類爲叫子﹐置喉中吹之﹐能作人言﹐謂之「顙叫子」。嘗有病喑者﹐爲人所苦﹐煩冤無以自言。聽訟者試取叫子﹐令顙之作聲﹐如傀儡子﹐粗能辧其一二﹐乃獲伸。此亦可記。見夢溪筆談。按﹕狂者人所忽略﹐喑者人所鄙棄﹐有冤不伸﹐斯亦可憐。故著此二事﹐使盡心君子得以爲鑑也。

折獄龜鑑譯注卷三

辧誣丙吉斷財

漢丙吉爲廷尉時﹐陳畱有一老人﹐年八十餘。前妻有一女﹐已適人。後妻生一子﹐而翁死家甚富﹐子方數歲﹐女欲奪其財﹐乃誣﹕「後母所生非我父之子。」郡縣皆不能決﹐聞於臺省。吉乃言曰「吾聞老人之子不耐寒﹐日中無影。」時方八月﹐取同歲兒﹐均服單衣﹐惟老人之子畏寒變色。又令與諸兒立於日中﹐惟老人之子無影。遂奪財物﹐歸後母之男。前女服誣母之罪。舊不著出處。按﹕或疑無影﹐恐其不然。南史蕭映傳﹕「荊州上津張元始﹐年九十七生兒﹐遂無影。」前代之人固嘗驗此﹐尙有疑哉﹖

寒朗廷爭

後漢寒朗﹐以謁者守侍禦史﹐與三府掾屬共考案楚獄顏忠﹑王平等﹐辭連耿建﹑臧信﹑鄧鯉﹑劉建四侯。建等辭未嘗與忠﹑平相見。是時﹐顯宗怒甚﹐吏皆惶恐﹐諸所連及﹐率一切陷入﹐無敢以情恕者。朗心傷其冤﹐試以建等物色獨問忠﹑平﹐而二人錯愕不能對。朗知其詐﹐乃上言「建等無姦﹐專爲忠﹑平所誣。疑天下無辜﹐類多如此。」帝乃召朗入﹐問曰「建等卽如是﹐忠﹑平何故引之﹖」朗對曰「忠﹑平自知所犯不道﹐故多有虛引﹐冀以自明。」帝曰「卽如是﹐四侯無事﹐何不早奏﹐獄竟而久系至今邪﹖」朗對曰「臣𨿽考之無事﹐然恐海內別有發其姦者﹐故未敢時上。」帝怒罵曰「吏持兩端﹗」促提下。左右方引去﹐朗曰「願一言而死。小臣不敢欺﹐欲助國耳。」帝曰「誰與共爲章﹖」對曰「臣自知當必族滅﹐不敢多污染人﹐誠冀陛下一覺悟而已。臣見考囚在事者﹐咸共言妖惡大故﹐臣子所宜同疾﹐今出之不如入之﹐可無後責。是以考一連十﹐考十連百。又公卿朝會﹐陛下問以得失﹐皆長跪言﹕『舊制﹐大罪禍及九族。陛下大恩﹐裁止於身﹐天下幸甚。』及其歸舍﹐口𨿽不言﹐而仰屋竊嘆﹐莫不知其多冤﹐無敢牾陛下者。臣今所陳﹐誠死無悔。」帝意解﹐詔遣朗出。後二日﹐車駕自幸洛陽獄﹐錄囚徒﹐理出千餘人。出後漢書本傳。舊集不載。按﹕傳言朗廷爭冤獄﹐範曄以比「晏子一言﹐齊侯省刑」﹐云「篤矣乎﹐仁者之情也﹗」彼其惶恐﹐一切陷入﹐無敢以情恕者﹐惟務一己逃責﹐豈卹眾人負冤﹐斯不仁哉﹗「仁者必有勇」﹐於朗見之矣﹐是故能辧誣也。

孫亮破矢

吳廢帝孫亮﹐暑月遊西苑﹐食生梅﹐使黃門以銀椀並蓋﹐就中藏吏取蜜。黃門素怨藏吏﹐乃以鼠矢投蜜中﹐啟言藏吏不謹。亮卽呼吏持蜜瓶入﹐問曰「旣蓋覆之﹐無緣有此﹐黃門不有求於爾乎﹖」吏叩頭曰「彼嘗從臣貸宮席﹐不與。」亮曰「必爲此也﹐亦易知耳。」乃令破鼠矢﹐內燥。亮笑曰「若先在蜜中﹐當內外俱濕﹐今內燥者﹐乃枉之耳。」於是黃門服罪。舊出吳志注。先引吳歷云﹕亮出西苑﹐食生梅﹐使黃門至中藏取蜜漬梅。蜜中有鼠矢﹐召問藏吏﹐藏吏叩頭。亮問曰「黃門從汝求蜜邪﹖」吏曰「向求﹐實不敢與。」黃門不服﹐侍中張邠等啟﹕「黃門﹑藏吏辭語不同﹐請付獄推究。」亮曰「此易知耳。」令破鼠矢﹐矢裏燥。亮大笑﹐謂邠等曰「若矢先在蜜中﹐中外當俱濕。今外濕裏燥﹐必是黃門所爲。」黃門首服﹐左右莫不驚悚。又引江表傳云﹕亮使黃門以銀椀並蓋﹐就中藏吏取交州所獻甘庶餳。黃門先恨藏吏﹐以鼠矢投餳中﹐啟言藏吏不謹。亮呼吏持餳器入﹐問曰「此器旣蓋之﹐且有掩覆﹐無緣有此。黃門將有恨於汝耶﹖」吏叩頭曰「嘗從臣求宮中莞席﹐宮席有數﹐不敢與。」亮曰「必是此也。」覆問黃門﹐黃門首服。兩說小異﹐凝雜取之﹐故破矢事出吳歷﹐求席事出江表傳。按﹕裴松之以爲﹕「鼠矢新者﹐亦表裏皆濕。黃門取新矢則無以得其姦﹐緣遇燥矢﹐故成亮之慧。然猶謂吳歷此言﹐不如江表傳爲實。」夫亮所言者﹐決定之理也﹔松之所言者﹐偶合之事也。理𨿽決定﹐事或偶合。故執理以禦事﹐亦有時乎不通﹔而窮理之人﹐反爲曉事者所笑﹐蓋以此耳。惟圓珠不滯﹐鑑照難欺﹐則事理兼明﹐而情狀必得。故凝雜取兩說﹐今復備載其本末也。苻融驗走﹝薛顏一事附﹞

前秦苻融﹐爲冀州牧。有老姥於路遇劫﹐喝賊﹐路人爲逐擒之﹐賊反誣路人。時已昏黑﹐莫知其孰是﹐乃俱送之。融見而笑曰「此易知耳。可二人並走﹐先出鳳陽門者非賊。」旣而還入﹐融正色謂後出者曰「汝眞賊也﹐何誣人乎﹗」賊遂服罪。蓋以賊若善走﹐必不被擒﹐故知不善走者賊也。舊出晉書載記本傳。按﹕薛顏大卿﹐知江寧府。邏者晝劫人﹐反執平人以告。顏視其顏色﹑舉動﹐叱曰「爾盜也。」械之﹐果服。頗亦類此。見本傳。蓋辧誣之術﹐惟博聞﹑深察﹐不可欺惑﹐乃能精焉。丙吉﹐所謂博聞也﹔孫亮﹐所謂深察也。苻融驗走而得其實﹐薛顏視色而得其情﹐皆可謂察之深而辧之明矣。若誣非難辧﹐而勢有不敢﹐則惟勇於義者能之﹐寒朗是也。李崇紿兵

已見釋冤門。禦史質狀

唐髙祖舉義師於太原。李靖與衛文升仕隋﹐守長安﹐乃收皇族害之。及平關中﹐誅文升等﹐及靖。靖言曰「公定關中﹐惟復私仇﹐亦爲天下耶﹖若爲天下﹐未得殺靖。」乃捨之。及爲岐州刺史﹐或有人希旨告靖謀反者﹐髙祖命一禦史往案之﹐謂曰「李靖反狀實﹐便可處分。」禦史知其誣罔﹐請與告事者偕行。行數驛﹐禦史佯失告狀﹐驚懼異常﹐鞭撻行典﹐乃祈告事者曰「李靖反狀分明﹐親奉聖旨﹐今失告狀﹐幸救其命。」告事者乃別疏狀與禦史。驗其狀﹐與元狀不同。卽日還京以聞﹐告事者伏誅。失禦史名。舊不著出處﹐蓋唐人小說所載也。以正史考之﹐率皆不合。唐書宗室傳言﹕淮安王神通﹐隋大業末在長安﹐會髙祖兵興﹐吏逮捕﹐亡命入鄠南山。襄邑王神符﹐爲衛文升所囚﹐京師平﹐封安吉郡公。諸公主傳言﹕髙祖女長廣公主﹐下嫁趙慈景。帝起兵﹐或勸亡去﹐對曰「母以我爲命﹐且安往。」吏捕系於獄。帝平京師﹐拜開化郡公。是靖未嘗與文升害皇族也。北史衛文升傳言﹕義師入關﹐自知不能守﹐憂懼稱疾﹐不知政事。城陷﹐歸於家﹐義寧中卒。是髙祖未嘗誅文升等也。唐書李靖傳言﹕髙祖擊突厥﹐靖爲馬邑丞﹐察有非常志﹐自囚﹐上急變﹐傳送江都。至長安﹐道梗。髙祖已定京師﹐將斬之﹐靖呼曰「公起兵爲天下除暴亂欲就大事﹐以私怨殺誼士乎﹖」秦王亦爲請﹐得釋。是靖之仕隋﹐初不與守長安事也﹐傳又言﹕髙祖詔靖安輯江南﹐至峽州﹐阻賊不得前﹐帝謂逗畱﹐詔都督許紹斬靖。紹爲請而免。其後破冉肇則﹐帝喜謂「使功不如使過」。自是委以徵討﹐降蕭銑﹐禽輔公祏。是未嘗爲岐州刺史﹐亦未嘗有人告其謀反也。凡小說載事﹐多失其實﹐不足深信。然辧誣之術﹐苟有可取﹐亦不當廢也。按﹕辧誣之術﹐有正﹑有譎。李崇疑其誣也﹐故譎以求情﹔禦史知其誣也﹐故譎以取質。苟非盡心者﹐則亦豈能精耶。

張楚金解字

唐垂拱年﹐羅織事起。湖州佐史江琛﹐取刺史裴光判書﹐割取其字﹐輳合成文﹐以爲與徐敬業反書﹐告之。則天差禦史往推。光疑云「書是光書﹐語非光語。」前後三使﹐皆不能決。或薦張楚金能推事﹐乃令再劾﹐又不移前疑。楚金憂悶﹐偃臥窗邊﹐日光穿透﹐因取反書向日看之﹐乃見書字補葺而成﹐平看則不覺﹐向日則皆見。遂集州縣官吏﹐索水一盆﹐令琛以書投於水中﹐字字解散。琛叩頭服罪。敕決一百﹐然後斬之。舊不著出處。按﹕此非智算所及﹐偶然見之耳。荀卿有言「今夫亡鍼者﹐終日求之而不得﹐其得之非目益明也﹐眸而見之也。」心之於慮亦然﹐要在至誠求之不已也。楚金之求獄情﹐何以異於此哉﹖是亦盡心之效也。楚金事迹﹐見唐書張道源傳﹐乃其族孫也。以傳考之﹐楚金儀鳳初進刑部侍郎﹐至垂拱初凡歷十年﹐資望已髙矣﹐猶被薦推事﹐斯亦可疑也。

張行岌逼訪

唐則天朝﹐有告駙馬崔宣謀反者﹐先誘藏宣妾﹐云妾將發其謀﹐宣殺之﹐投屍於洛水。禦史張行岌案之﹐略無迹狀。則天怒﹐令重案﹐行岌奏如初。則天曰「崔宣反狀分明﹐我令來俊臣案劾﹐汝當勿悔也。」行岌曰「臣推事誠不若俊臣。然陛下委臣推事﹐必須實狀﹐若順旨妄族平人﹐豈法官所守﹖臣以爲陛下試臣耳。」則天厲色曰「崔宣旣殺其妾﹐反狀自然明矣。妾今不獲﹐如何可雪﹖乃欲寬縱之耶﹗」行岌懼﹐逼宣家訪妾。宣再從弟思兢於中橋南北多致錢帛募匿妾者﹐寂無所聞。而宣家每竊議事﹐則獄中告人輒知揣其家有同謀者。因詐語宣妻曰「須絹三百疋﹐雇俠客殺告人。」詰旦﹐微服伺於臺側。宣有門客﹐爲宣所信﹐同於子弟。是日﹐至臺﹐賂閽者通消息。告人遽言「崔家雇客刺我﹐請以聞。」臺中驚擾。思兢密隨門客至天津橋﹐罵曰「若陷崔宣﹐引汝同謀﹐何路自脫﹖汝出崔家妾﹐與汝五百縑﹐足以歸鄕成百年計。不然﹐殺汝必矣﹗」客悔謝﹐遂引思兢於告者黨﹐獲其妾﹐宣乃免。舊不著出處﹐以唐史考之﹐髙宗三女﹐太宗二十一女﹐其駙馬皆無崔姓。髙祖十九女﹐其駙馬有崔恭禮﹑崔宣慶。傳言﹕宣慶妻館陶公主﹐與趙妻常樂公主姊妹也。爲壽州刺史﹐越王貞將舉兵﹐遺書假道﹐將應之。主進其使﹐語以勉王「捨生取義」。其後王敗﹐周興劾與主連謀﹐皆被殺。然則宣豈宣慶耶﹖其或誣告﹐殆以是歟﹖按﹕行岌當酷吏任事之時﹐獨不順旨妄族平人﹐𨿽再被詰責﹐亦全其所守﹐故卒能辧誣也。其不及徐有功者﹐未能無懼耳。然其懼也﹐但逼宣家訪妾而已﹐則異乎懼而失守者﹐可不謂之賢哉﹗史逸其事﹐故備言之。

張鷟括字

唐張鷟﹐爲河陽尉。有呂元者﹐僞作倉督馮忱書﹐盜糶官粟。忱不認﹐元堅執﹐久不能決。鷟乃取告牒﹐括兩頭﹐畱一字﹐問元﹕「是汝書﹐卽注云是﹔不是﹐卽注云非。」元注云「非。」去括﹐乃是元告牒﹐遂決五下。又取僞書括字問之﹐元注云「是。」去括﹐乃是僞作馮忱書也﹐元遂服罪。舊不著出處。按﹕鷟蓋已知其誣﹐而欲使之服﹐故括字以核其姦﹐問書以正其慝﹐斯不可隱諱矣﹐亦安得不服乎﹖

李徳裕劾僧

唐李徳裕﹐鎭浙西。有甘露寺主僧﹐訴交割常住物﹐被前知事僧沒金若干兩﹐引前數輩爲證﹐遞相交付﹐文籍在焉。新受代者已服盜取之罪﹐未窮破用之所。徳裕疑其非實﹐僧乃訴冤曰「居寺者樂於知事﹐積年以來﹐空交分兩文書﹐其實無金矣。眾人以某孤立﹐不狎流輩﹐欲乘此擠之。」徳裕惻然曰「此不難知也。」乃以兜子數乘﹐命關連僧入對﹐坐兜子中﹐門皆向壁﹐不得相見。各與黃泥﹐令模前後交付下次金形狀﹐以憑證據。而形狀皆不同﹐於是劾其誣罔﹐一一服罪。舊不著出處。

杜亞詰觴

唐杜亞﹐鎭維揚。有富民﹐父亡未幾﹐奉繼母不以道。元日﹐上壽於母﹐因復賜觴於子。旣受﹐將飲﹐乃疑有毒﹐覆於地而地墳﹐乃詬其母曰「以酖殺人﹐上天何佑﹗」母拊膺曰「天鑑在上﹐何當厚誣﹗」職者執詣公府。亞詰之曰「爾上母壽酒從何來﹖」曰「長婦執爵而致也。」「母賜爾觴又從何來﹖」曰「亦長婦所執之爵也。」「長婦爲誰﹖」曰「此子之婦也。」亞訶之曰「毒因婦起﹐柰何誣母﹗」遂分於廳廁劾之。乃是夫婦同謀﹐以誣其母也。舊不著出處。按﹕辧誣之術﹐或以物正其慝﹐李徳裕與泥模金是也﹔或以事核其姦﹐杜亞詰觴劾酖是也﹕此皆其正而不譎者也。

武行徳辧鹽﹝薛居正一事附﹞

武行徳之守洛京也﹐國家方設鹽法﹐有能捉獲一斤以上者﹐必加厚賞。時不逞之徒﹐往往以私鹽中人者。常有村童﹐負菜入城。途中﹐值一尼自河陽來﹐與之偕行。去城近﹐尼輒先入。旣而﹐門司搜閱﹐於菜籃中獲鹽數斤﹐遂系之以詣府。行徳取其鹽視之﹐裹以白綃手帕子﹐而龍麝之气襲人﹐驚曰「吾視村童﹐獘衣百結﹐藍縷之甚者也。豈有燻香帕子﹖必是姦人爲之耳。」因問曰「汝離家以來﹐與何人同途﹖」村童以實對。行徳聞之﹐喜曰「吾知之矣。此必天女寺尼與門司冀幸以求賞也。」遂問其狀﹐命親信捕之﹐卽日而獲。其事果連門司﹐而村童獲免。自是官吏畏服而不敢欺﹐京師肅然。先是﹐行徳以采薪爲業﹐气雄力壯﹐一谷之薪﹐可以盡負。置麾下﹐攀鱗附翼﹐遂至富貴﹐然聽訟甚非所長。至是明辧如此﹐論者異之。按﹕薛居正丞相﹐漢幹佑中爲開封府判官時﹐吏有告民以鹽冒法者﹐獄具﹐當死。居正疑之﹐召詰其狀﹐乃是有憾以鹽誣之也。逮捕具服﹐卽抵吏法。與行徳事頗相類矣。彼以希賞而然﹐此以釋憾而然﹐皆能辧明其誣者﹐惟在深察其事也。二事並見本傳。

張保雍雪冤張保雍刑部爲湖北轉運使時﹐漢陽俚民販茶﹐知軍駱與京誣其捍巡檢﹐二十人法當死﹐百餘人當從坐。保雍親往慮之﹐遂明其誣。首得不死﹐從者皆貰。見曾鞏舍人所撰神道碑。按﹕誣人大辟﹐必不徒然﹐或以希賞﹐或以釋憾﹐斯不仁哉﹗宜乎保雍力爲辧雪也。

王長吉上言

江南提點刑獄王長吉等言﹕南安軍上猶縣僧法端﹑守肱﹐忿漁人索魚直﹐誣以行劫﹐賂縣胥﹐集耆保﹐掩捕其家﹐四人遭殺﹐三人被傷﹐以殺獲劫賊告於官。縣尉驗屍﹐受賕﹐隱其縻縛之迹。縣令覆視﹐老眊﹐又爲典吏所罔。本軍劾得實﹐僧皆坐死﹐余當原赦。情理巨蠹﹐以其狀聞。詔﹕縣尉杖脊﹐配道州衙前﹔縣令貶文學參軍﹔余配廣南者十五人。以僧私田給漁者家。見祥符九年詔令。按﹕僧誣漁者﹐本非難辧﹐庸吏漫不省察﹐姦吏相與爲市﹐故如此耳。長吉劾正其罪﹐𨿽已無及﹐然猶愈於縱惡不治。特著於篇﹐庶可鑑也。

王臻問傷﹝賈昌齡一事附﹞

王臻諫議知福州時﹐閩人欲報仇﹐或先食野葛而後斗﹐卽死其家﹐遂誣告之。臻問﹕「所傷果致命耶﹖」吏持驗狀曰「傷無甚也。」臻以爲疑。反訊告者﹐乃得其實。

按﹕賈昌齡少卿﹐初爲饒州浮梁尉。其俗輕死﹐與人有怨﹐往往先食野葛﹐以誣怨者。昌齡輒能辧究之﹐與臻問傷類矣。是皆深察者也。

錢惟濟給食

錢惟濟畱後﹐知絳州。民有條桑者﹐盜彊奪之不能得﹐乃自斫其右臂﹐誣以殺人。官司莫能辧。惟濟引問﹐面給以食﹐而盜以左手舉匕筯﹐因語之曰「他人行刃﹐則上重下輕。今下重上輕﹐正用左手傷右臂也。」誣者引服。已上三事﹐並見本傳。按﹕此以其傷下重上輕﹐知爲自用刃矣。但疑在右臂﹐故給之食以驗其手﹐而誣狀灼然﹐彼安得不服耶﹗

方偕疏名

方偕大卿爲禦史臺推直官時﹐澧州逃卒與富民有仇﹐誣以歲殺人十二祭磨神。逮捕系獄﹐而久不決﹐詔偕就鞫之。偕命告人疏所殺主名﹐尋訪考驗﹐尙多無恙﹐事遂辧白。見天聖名臣傳。按﹕王圭丞相撰唐介參政墓志言﹕介爲嶽州沅江令。州民李氏有貲鉅﹐吏數以事動之﹐旣不厭所求﹐乃言其家歲殺人祠鬼。會知州事孟合喜刻深﹐悉捕系李氏家無少長﹐榜笞久﹐莫伏。以介治縣有能名﹐命更訊之。介按劾無他狀。合怒﹐以其事聞朝廷。詔遣殿中侍禦史方偕﹐徙其獄於澧州。已而﹐不異介所劾。其後州吏皆坐罪去﹐偕以活死者得官。介終不自言。此與章頻驗治僞券﹐而黃夢松擢用類矣。皆篤厚君子也。頻事見察姦門。然則誣告者非澧州逃卒﹐而富民乃嶽州人﹐特徙其獄於澧州鞫之耳。且偕是時不爲推直官也。名臣傳所書﹐不若此志本末詳備﹐殆未得其實歟﹖惟使告人具疏主名﹐辧誣之術﹐有足取者﹐故特著之。

杜衍按誣﹝李紘一事附﹞

杜衍丞相提點河東刑獄時﹐髙繼升知石州﹐爲其僕所告﹐云與西河蕃部謀叛。捕系數百人﹐久不決。詔衍覆案﹐得僕誣狀﹐卒論殺之。按﹕李紘龍學爲殿中侍禦史時﹐皇城司卒有告賈人爲契丹刺事者。捕系起大獄。更詔紘訊之﹐盡得其冤狀﹐告者遂伏辜。頗亦類此。誣告人罪﹐法當反坐。苟非明察﹐豈能然耶﹖已上二事﹐並見本傳。

程戡得謀

程戡宣徽﹐知處州。民有積爲仇者﹐一日﹐諸子私謂其母曰「今母老且病﹐恐不得更壽﹐請以母死報仇。」乃殺其母﹐置仇人之門﹐而訴於官。仇者不能自明﹐而戡疑之。僚屬皆言理無足疑﹐戡曰「殺人而置其門﹐非可疑耶﹖」乃親劾治﹐具得本謀。見王圭丞相所撰墓志。

蘇渙疑姦﹝陸廣一事附﹞

蘇渙郎中知衡州時﹐耒陽民爲盜所殺﹐而盜不獲。尉執一人﹐指爲盜。渙察而疑之﹐問所從得﹐曰「弓手見血衣艸中﹐呼其儕視之﹐得其人以獻。」渙曰「弓手見血衣﹐當自取之以爲功﹐尙何呼他人﹖此必爲姦。」訊之而服。他日﹐果得眞盜。見蘇轍門下所撰墓志。按﹕辧誣者或以情理察之﹐程戡是也﹔或以辭理察之﹐蘇渙是也﹕皆可謂之明矣。然陸廣校理知導江縣時﹐盜屠民家﹐尉誣一人﹐執以詣縣。廣視而言曰「非也。」釋之。尉力爭﹐眾亦疑﹐終不聽。後果獲眞盜。見王安石丞相所撰墓志。此何以知之﹖蓋廣能布爾目﹐察民事﹐而先知尉所執非盜﹐則不必如渙問所從得也。眾旣莫曉﹐故亦疑焉。至於獲眞盜終不以語人﹐蓋布爾目﹑察民事者﹐不可使眾皆知也。

郭勸理誣

郭勸給事通判萊州時﹐有民爲仇人所誣﹐罪當死﹐吏受賕且傅致。勸爲辧理得免﹐民家畫其像而生祠之。見本傳。

寇平更訊

寇平少卿﹐知淮陽軍。始至﹐會獄有系囚﹐當殊死。疑未得實﹐而更訊之﹐果爲吏所誣。囚且釋﹐吏僅得減死。眾相戒敕﹐不敢爲欺。見王圭丞相所撰墓志。按﹕勸與平所以辧誣﹐不得之其辭﹐則得之其情也。明可知矣﹗是故造誣者懼焉﹐被誣者懷焉﹐皆其盡心察獄之效也。

單孟陽鞫贓

單孟陽大卿爲禦史臺推直官時﹐有以贓誣江南轉運使呂昌齡者﹐中丞張昪亦言之。累鞫不承﹐詔孟陽以制獄案治。孟陽𨿽禦史屬﹐不阿長﹐而卒直之。因請避﹐得知濮州。見本傳。

畢仲遊案劫

畢仲遊大夫提點河東刑獄時﹐韓縝丞相出鎭太原﹐家奴胡童自陳﹐有卒剽劫其衣服於黃堂之側。怒以付吏﹐將黥配之。仲遊謂﹕「小童衣服尠薄﹐而剽劫於大帥﹑故相之宇下﹐非人情也。」易吏案治﹐其誣乃辧。見陳恬直閣所撰墓志。按﹕誣有難知者﹐有易知者。智不足﹐則有所惑﹐而於難知者不能辧矣﹔勇不足﹐則有所懼﹐而於易知者不敢辧矣。苟不能辧﹐亦奚足責。若不敢辧﹐斯實可罪。孟陽之鞫贓﹐不阿中丞意﹔仲遊之案劫﹐不避大帥怒﹕所謂勇於義者也。

魏濤求實﹝景徳驛卒一事附﹞

魏濤朝奉﹐知沂州氶縣。兩仇斗而傷﹐決遣﹐而傷者死。濤求其故而未得﹐死者子訴於監司。監司怒﹐有惡語。濤嘆曰「官可奪﹐而囚不可殺。」後得其實﹕是夕罷歸﹐騎及門﹐墜而死。鄰證旣明﹐其誣乃辧。見陳師道正字所撰墓志。按﹕此蓋死者子因其常斗以誣其仇人也。夫斗而卽決者﹐傷不致甚﹐法無保辜﹐今乃誣其傷而死也。且辜限內死﹐若有他故﹐惟坐傷罪﹐彼騎而墜是他故也﹐可見其傷不應保辜也。濤能求得其實﹐辧明其誣﹐可謂盡心矣。景徳間﹐有縣胥醉﹐與驛卒相毆。夜歸﹐胥僕於路。或以告卒﹐地寒恐僵死。卒往視之﹐則已死矣。裏胥執送官﹐以爲毆殺人﹐其實寒凍死也。卒之母訴於州﹐又訴於朝﹐皆反得罪。眞宗以此諭宰臣﹐令謹擇刑獄之官。若斗傷者不遇魏濤﹐則驛卒何以異哉﹖其能盡心﹐亦足爲賢也。

鞫情胡質至官﹝王靖一事附﹞

魏胡質﹐初召爲東郡頓邱令。縣民郭政通於從妹﹐殺其夫程他﹐郡吏馮諒系獄爲證。政與妹皆耐掠隱抵﹐諒不勝痛﹐自誣﹐當反其罪。質至官﹐察其情色﹐更詳其事﹐檢驗俱服。出魏志本傳。舊集不載。按﹕此蓋初察其色﹐已見其情﹐乃更詳其本末﹐而驗核以事﹐驗證以物﹐於是情旣露矣﹐辭必窮矣﹐安得不服乎。王靖少卿提點河東刑獄時﹐潞州長子賊殺人不獲﹐縣械十數﹐掠治無狀﹐皆釋去。靖視其牘﹐曰「此眞賊也。」教吏曲折訊囚﹐果服罪。靖﹐熙寧四年終於太常少卿﹑度支副使。見本傳。是亦耐掠隱抵者也。其能使之服罪﹐何哉﹖蓋察其款辭﹐而見其本情﹐已識其爲眞賊矣。於是曲折詰問﹐攻其所抵﹐中其所隱﹐辭窮情得﹐勢自屈服﹐斯不待於掠治也。然則鞫情之術﹐或先以其色察之﹐或先以其辭察之﹐非負冤被誣審矣﹐乃檢事驗物﹐而曲折訊之﹐未有不得其情者也。

司馬岐決囚﹝王濟一事附﹞

魏司馬岐爲陳畱相時﹐梁郡有系囚﹐多所連及﹐數歲不決。詔書徙獄於岐屬縣。縣請豫治牢具﹐岐曰「今囚有數十﹐旣巧詐難符﹐且已倦楚毒﹐其情易見。豈當復久處囹圄耶﹗」及囚至﹐詰之﹐皆莫敢匿詐﹐一朝決竟。出魏志司馬芝傳。岐﹐其子也。舊集不載。按﹕王濟郎中﹐初爲漳州龍溪主簿時﹐汀州以銀冶事起訟﹐逾十年不決﹐連逮數百人。轉運使命濟鞫之﹐裁七日﹐盡得其情﹐從坐者數人而已。濟﹐大中祥符四年終於刑部郎中﹐知洪州。見本傳。此二事相類矣。夫囚有數十﹐巧詐難符﹐苟能檢核驗證﹐亦何至近者數歲﹑遠者十年不能決耶﹖是皆官吏不肯盡心而然也。岐於梁郡之囚一朝決竟﹐濟於汀州之訟七日得情﹐𨿽云巳倦楚毒﹐其情易見﹐若非盡心推事﹐豈能如是之敏耶﹖

陳表破械﹝傅岐一事附﹞

吳陳表﹐以父死敵場﹐擢用爲將。時有盜官物者﹐疑無難士施明。明素壯悍﹐收考極毒﹐俟死無辭﹐廷尉以聞。孫權以表能得健兒之心﹐詔以明付表﹐使自以意求其情實。表破械沐浴﹐易其衣服﹐厚設酒食﹐歡以誘之。明乃首服﹐具列支黨。表以狀聞﹐權奇之﹐欲全其名﹐特爲赦明﹐誅戮其黨。明感表變行﹐遂成健將﹐致位將軍。舊出吳志陳武傳。表﹐其子也。按﹕梁傅岐﹐爲新安郡始新令。縣人有因斗相毆而死者﹐死家訴郡﹐郡錄其仇人﹐考掠備至﹐終不引咎。乃移獄於縣﹐岐卽令脫械﹐以和言問之﹐囚便首服。出南史傅琰傳。岐﹐其孫也。舊集不載。此亦歡以誘之者也。

宋文帝證迹

宋文帝元嘉二十二年﹐孔熙先與徐湛之﹑許耀﹑謝綜﹑範曄謀立彭城王義康﹐湛之上表告狀﹐詔收綜等﹐並皆款服﹐惟曄不首。頻詔窮詰﹐曄言「熙先苟誣引臣。」文帝令以曄所造及攺定處分﹑符檄﹑書疏墨迹示之﹐乃引罪。出南史範泰傳。曄﹐其子也。舊集不載。

崔昂核辭

北齊崔昂爲度支尙書時﹐有肴藏小吏﹐因內臣投書告事﹐又別有飛書告事者﹐並付昂窮檢。昂言笑間﹐咸得其情﹐告者辭窮﹐並引誣狀。於是飛書遂絕。出北史崔挺傳。昂﹐其孫也。舊集不載。按﹕鞫情之術﹐有証之以其迹者﹐宋文是也﹔有核之以其辭者﹐崔昂是也。昂於鞫情﹐可謂精敏﹐然亦不過盡心研究以盤詰﹐使之辭窮﹐則其情得矣。誣告之禍﹐賴此而絕﹐其爲功利不亦溥哉。王璥推姦

唐貞觀中﹐左丞李行廉弟行詮前妻子忠﹐烝其後母﹐遂與潛藏﹐云「敕追入內」。行廉不知﹐乃以狀聞﹐朝廷推詰甚急。後母詐以領巾勒項臥街中﹐長安尉詰之﹐云「有人詐宣敕喚去﹐一紫袍人見畱數宿﹐不知姓名﹐因勒送街中。」縣尉王璥令並其子引就房推問﹐不服。璥先令一胥伏於案下﹐又令一胥走報云「長史喚。」璥倉皇鎖房門去。於是母子相謂曰「必不得承。」復有私密之語。璥至開門﹐案下之人亦出﹐母子大驚﹐並服其罪。舊不著出處。﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

陳樞治僮

陳樞都官初爲宣州旌徳令時﹐繁昌有大姓殺人﹐州縣不能正其罪﹐監司徙其獄屬樞。乃驗治僮客﹐盡得其隱伏﹐殺人者論死。人以爲盡其情。見曾鞏舍人所撰墓志。按﹕鞫情之術﹐有正﹐有譎。正以核之﹐陳樞是也。譎以擿之﹐王璥是也。術苟精焉﹐情必得矣。恃考掠者﹐乃無術也。

葛源有守

葛源郎中﹐初爲洪州左司理參軍。州將之甥與異母兄毆人﹐而甥殺人。州將謂源曰「兩人者皆吾甥﹐而殺人者乃其兄也﹐我知之。彼大姓也﹐無爲有司所誤。不然﹐此獄將必覆也﹗」源劾不爲變。見王安石丞相所撰墓志。按﹕情非難鞫也﹐或變其情﹐則如之何﹖源之有守﹐與詔指所謂「觀望臣庶而容心者」異矣﹐良可嘉也。

司馬宣杖卒

司馬宣駕部爲華州司理參軍時﹐有驍騎卒十餘﹐犯罪謀亡去。監押捕獲﹐遂誣以共圖不軌﹐欲置之死﹐以希功賞。宣據實鞫之﹐皆止杖罪。見司馬光丞相所撰墓志。按﹕監押之勢力﹐豈能動司理﹖必有以誘之也。脇之以勢而不爲變者﹐可謂勇矣﹐葛源是也。誘之以利而不爲變者﹐可謂仁矣﹐司馬宣是也。鞫得其情﹐智足稱也。苟不仁﹐且無勇﹐則有爲誘脇所動﹐而變其情者。故甫刑云「非佞折獄﹐惟良折獄。」此之謂也。

李南公塞鼻

李南公尙書提點河北刑獄時﹐有班行犯罪下獄﹐按之不服﹐閉口不食百餘日。獄吏不敢考訊﹐甚以爲患﹐訴於憲使。南公曰「吾能立使之食。」引出﹐問曰「吾欲以一物塞汝鼻﹐汝能終不食乎﹖」其人懼﹐卽食﹐且服罪。蓋彼善服气﹐以物塞鼻﹐則气結﹐故懼。此亦博聞之效也。聞之士林。按﹕士大夫不爲誘脇所動者﹐近於孟子之「不動心」矣﹐彼有負犯﹐則豈能然﹖斯可反而用也。故鞫情之術﹐有在於是者。陳表破械﹐是誘之也。南公塞鼻﹐是脇之也。所謂脇之者﹐不必考掠慘酷也﹐要在中其忌諱﹐使之悚然畏服﹐故於塞鼻之說亦有取焉。

折獄龜鑑譯注卷四

議罪漢武帝對問﹝傅隆一事附﹞

漢景帝時﹐廷尉上囚防年繼母陳殺防年父﹐防年因殺陳﹐依律殺母以大逆論。帝疑之。武帝時年十二﹐爲太子﹐在帝側。遂問之﹐對曰「夫『繼母如母』﹐明不及母﹐緣父之故﹐比之於母。今繼母無狀﹐手殺其父﹐則下手之日﹐母恩絕矣。宜與殺人同﹐不宜以大逆論。」見通典。不著出處。舊集不載。按﹕宋文帝時﹐剡縣人黃初妻趙﹐打息載妻王死。後遇赦。王有父母及息男稱﹐依法徙趙二千里。司徒左長史傅隆議曰「父子至親﹐分形同气。稱之於載﹐卽載之於趙。𨿽云三代﹐合之一體。稱𨿽創鉅痛深﹐固無仇祖之義。故古人不以父命辭王父命。若云稱可殺趙﹐當何以處載﹖父子祖孫互相殘戮﹐懼非先王明罰﹑臯陶立法之本旨也。舊令云﹕『殺人父母﹐徙二千里外。』不施父子祖孫﹐趙當避王期功千里外耳。然令云﹕『凡流徙者﹐同籍近親欲相隨聽之。』趙旣流移﹐載爲人子﹐何得不從﹖載行而稱不行﹐豈名教所許﹖趙𨿽內愧終身﹐稱亦沈痛沒齒。祖孫之義﹐永不得絕﹐事理固然。」出南史傅亮傳。隆﹐其兄也。舊集不載。夫防年得絕其繼母﹐以父故也﹔稱不得絕其祖母﹐亦以父故也。冤痛之情﹐或伸或屈﹐天理存焉﹐法乃因而制之也。

黃霸戮男﹝王尊一事附﹞

漢宣帝時﹐燕﹑代之間﹐有三男共娶一女﹐而生一子。及將分離﹐爭子興訟。丞相黃霸斷之曰「此非人類﹐當以禽獸處之。」遂戮三男﹐以子還母。舊不著出處。按﹕元帝時﹐王尊守槐裏令﹐兼行美陽令事。美陽女子告假子不孝﹐曰「兒常以我爲妻﹐詬笞我。」尊聞之﹐遣吏收捕驗問﹐辭服。尊曰「律無妻母之法﹐聖人所不忍書。此經所謂『造獄』者也。」顏師古說﹕「歐陽尙書有造獄事﹐謂非常刑名﹐造殺戮之法。」尊於是出坐廷上﹐取不孝子懸磔著樹﹐使騎吏五人張弓射殺之。出漢書本傳。舊集不載。是亦以禽獸處之也。

郭躬明法

後漢郭躬以郡吏辟公府﹐時有兄弟共殺人者﹐而罪未有所歸。明帝以兄不訓弟﹐故報兄重而減弟死。中常侍孫章宣詔﹐誤言兩報重﹐尙書奏章矯制﹐罪當腰斬。帝以躬明法律﹐召入問之﹐躬對﹕「章應罰金。」帝曰「章矯詔殺人﹐何謂罰金﹖」躬曰「法令有故﹑誤﹐章傳命之謬﹐於事爲誤。誤者﹐其文則輕。」帝曰「章與囚同縣﹐疑其故也。」躬曰「『周道如砥﹐其直如矢。』『君子不逆詐。』帝王法天﹐刑不可委曲生意。」帝稱善。遷躬廷尉正。出後漢書本傳。舊集不載。按﹕深文峻法﹐務爲苛刻者﹐皆委曲生意而然也。「君子不逆詐」﹐蓋惡其末流必至於此爾。傳稱﹕躬之典理官也﹐決獄斷刑﹐依於矜恕﹐故世傳法律﹐而子孫至公者一人﹐廷尉七人﹐侯者三人﹐刺史﹑二千石﹑侍中﹑中郎將者二十餘人﹐侍禦史﹑正﹑監﹑平者甚眾。積善之慶﹐不其盛歟﹗

髙柔請名﹝遊肇一事附﹞

魏髙柔爲廷尉﹐時獵法甚峻﹐宜陽典農劉龜竊於禁內射兔﹐其功曹張京詣校事言之。帝匿京名﹐收龜付獄。柔表請告者名﹐帝大怒曰「劉龜當死﹐乃敢獵吾禁地。送龜廷尉﹐便當考掠﹐何復請告者主名﹐吾豈妄收龜耶﹖」柔曰「廷尉﹐天下之平也。安得以至尊喜怒而毀法乎﹖」重復爲奏﹐辭指深切。帝意寤﹐乃下京名。卽還訊﹐各當其罪。出魏志本傳。按﹕法有「誣告﹐反考告人」﹐所以息姦省訟也﹐安得匿告者名乎﹖柔可謂能執法矣。後魏遊肇爲廷尉時﹐宣武嘗敕肇有所降恕﹐執而不從。曰「陛下自能恕之﹐豈可令臣曲筆。」此亦柔之流亞歟﹖見北史本傳。二事舊集並不載。惟柔與肇皆詔所指以勵士師者﹐故並著焉。庶幾執法之吏不曲筆以縱有罪﹐不毀法以陷無辜﹐而處議合於人心也。

殷仲堪原情

晉殷仲堪﹐爲荊州刺史。有桂陽人黃欽生﹐二親久沒﹐詐服衰麻﹐言迎父喪。府曹依律棄市。仲堪曰「原此法意﹐當以二親生存而橫言死沒﹐情理悖逆﹐所不忍言﹐故同於毆詈之科﹐正以大辟之刑。欽生徒有誕妄之過耳。」遂活之。舊出晉書本傳。按﹕昔人稱郭躬「推己以議物﹐捨狀以探情。」夫推己以議物者﹐恕也﹔捨狀以探情者﹐忠也。仲堪亦庶幾焉。苟非用法忠恕﹐欽生棄市決矣。此皆俗吏所不能者也。

何承天論罰

宋何承天﹐義熙初﹐劉毅鎭姑孰﹐板爲行參軍。毅嘗出行﹐而鄢陵縣吏陳滿射鳥﹐箭誤中直帥﹐𨿽不傷﹐處法棄市。承天議曰「獄貴情斷﹐疑則從輕。昔有驚漢文帝乘輿馬者﹐張釋之劾以犯蹕﹐罪止罰金﹐明其無心於驚馬也。故不以乘輿之重﹐加以異制。今滿意在射鳥﹐非有心於中心。律﹕『過誤傷人﹐三歲刑。』況不傷乎﹖罰之可也。」舊出南史本傳。按﹕此亦「推己議物﹐捨狀探情」者也。

孔深之辧讞

宋孔深之爲尙書比部郎時﹐安陸應城縣人張江陵﹐與妻吳共罵母黃令死﹐黃忿恨自縊。已值赦。律﹕「子賊殺傷毆父母﹐遇赦猶梟首﹔罵詈﹐棄市。謀殺夫之父母﹐亦棄市﹔會赦﹐免刑補兵。」江陵罵母﹐母以自裁﹐重於傷毆。若同殺科﹐則疑重﹔用傷毆及詈科﹐則疑輕。制惟有打母遇赦猶梟首﹐無詈母致死會赦之科。深之議曰「夫題裏逆心﹐仁者不入。名且惡之﹐況乃人事﹗故殺傷咒詛﹐法所不容﹔詈之致盡﹐理無可宥。江陵𨿽遇赦恩﹐固合梟首。婦本以義﹐愛非天屬。黃之所恨﹐意不在吳﹐原死補兵﹐有允正法。」詔如深之議﹐吳可棄市。出南史孔靖傳﹐深之其孫也。舊集不載。按﹕詈之致死﹐重於毆傷﹐不以赦原﹐於理爲允。妻若從坐﹐猶或可赦﹐吳實共罵﹐棄市亦當。詔所以補議之闕也。

戴冑駁議

唐戴冑爲大理少卿時﹐長孫無忌被召﹐不解佩刀入東上閣﹐尙書右僕射封徳彜論﹕「監門校尉不覺﹐罪當死﹔無忌贖。」冑曰「校尉與無忌罪均。臣子於君父不得稱誤﹐法著﹕禦湯劑﹑飲食﹑舟船﹐誤不如法﹐皆死。陛下錄無忌功﹐原之可也﹔若罰無忌﹐殺校尉﹐不可謂刑。」帝曰「法爲天下公﹐朕安得阿親戚。」詔覆議。徳彜固執﹐帝將可﹐冑駁之曰「校尉緣無忌以致罪﹐法當輕。若皆過誤﹐不當獨死。」由是與校尉皆免。出唐書本傳。舊集不載。按﹕冑言「臣子於君父不得稱誤。」所以深責無忌也。校尉緣無忌以致罪﹐則與無忌罪均﹐而法當輕也。旣免無忌﹐緣以致罪者豈得不免乎﹖冑之力爭﹐亦忠恕之義也。

徐有功斷放

唐徐有功爲司刑丞時﹐有韓紀孝者﹐受徐敬業僞官﹐前已物故。推事使顧仲琰奏稱﹕「家口合緣坐。」詔依﹐斷籍沒。有功議曰「律﹐謀反者斬。身亡卽無斬法﹔若情狀難捨﹐或敕遣戮屍。除非此塗﹐理絕言象。緣坐原因處斬﹐無斬豈合相緣﹖旣所緣之人亡﹐則所因之罪減。減止徒坐﹐頻會赦恩。今日卻斷沒官﹐未知據何條例﹖」詔依有功議﹐斷放。由是獲免籍沒者﹐凡數百家。出唐書本傳。史辭太簡﹐今以通典補其未備。舊集不載。按﹕易言「聖人南面而聽天下。」是以漢之史官稱髙祖「好謀能聽」。夫聽固人主之職也﹐聽仲琰之奏﹐則數百家被籍沒﹔聽有功之議﹐則數百家免籍沒。能於此知取捨﹐亦可謂之明矣。有功之脫禍而成名﹐夫豈偶然哉﹗

竇參亟決

唐竇參﹐初爲奉先尉。男子曹芬兄弟隸北軍﹐醉暴其妹﹐父救不止﹐恚赴井死。參當兄弟重辟。眾請俟免喪﹐參曰「父由子死﹐若以喪延﹐是殺父不坐。」皆榜殺之。出唐書竇參傳。按﹕唐制﹐縣令斷決死罪。參爲奉先尉﹐時殆攝行縣事歟﹖眾請俟免喪者﹐謂其父旣赴井死矣﹐而兄弟又坐法死﹐則無人持喪也。此蓋北軍之眾﹐屯於奉先﹐故爲之請﹐以緩其刑﹐而欲賕中官使獲免耳。參駁正其說﹐乃亟決之﹐蓋以此也。

柳渾執奏

唐柳渾﹐相徳宗。玉工爲帝作帶﹐誤毀一銙。工不敢聞﹐私市他玉足之。及獻﹐帝識不類﹐擿之﹐工人服罪。帝怒其欺﹐詔京兆府論死。渾曰「陛下遽殺之則已。若委有司﹐須詳讞乃可。於法﹕誤傷乘輿器服﹐罪當杖。請論如律。」由是工不死。出唐書柳渾傳。按﹕誤傷之法﹐罪止於是﹐若使深文者議之﹐則必坐以罔上不恭之刑矣。舜典曰「宥過無大。」玉工非敢爲欺者﹐乃誤毀而備償耳﹐實在可宥之科。

髙防覆獄

髙防初事周﹐爲刑部郎中。宿州有民剚刃其妻﹐而妻族受賂紿州﹐言「病風狂不語」。並不考掠﹐以具獄上請﹐大理斷令決杖。防覆之﹐云「某人病風不語﹐醫工未有驗狀﹐憑何取證﹐便坐杖刑﹖況禁系旬月﹐豈不呼索飲食﹖再劾其事﹐必見本情。」周祖深以爲然﹐終置於法。按﹕折獄之道﹐必先鞫情﹐而後議罪。今情猶未盡﹐罪輒先斷﹐於理可乎﹖此蓋受賂欲庇之耳。是故防之覆議如此。然但請再劾其事﹐不復推究所司﹐則𨿽疾惡﹐而亦矜頑﹐且慮枝蔓也。

杜鎬比附

杜鎬侍郎﹐兄仕江南爲法官。嘗有子毀父畫像﹐爲近親所訟者﹐疑其法﹐未能決﹐形於顏色。鎬尙幼﹐問知其故﹐輒曰「僧﹑道毀天尊佛像﹐可以比也。」兄甚奇之。按﹕荀子言「有法者以法行﹐無法者以類舉。」此以類舉者也。若夫黃霸戮三男﹐王尊殺假子﹐蓋舉其事之類耳﹕法不禁禽獸聚麀﹐然人殺禽獸無罪﹐則戮之可也。

馬宗元訴郡

馬宗元待制少時﹐父麟毆人﹐被系守辜﹐而傷者死﹐將抵法。宗元推所毆時﹐在限外四刻﹐因訴於郡﹐得原父罪。由是知名。按﹕辜限計日﹐而日以百刻計之。死在限外者﹐不坐毆殺之罪﹐而坐毆傷之罪。法無久近之異也﹐𨿽止四刻﹐亦是限外。有司議法﹐自當如此﹐不必因其子訴而後得原也。苟爲鹵莽﹐或致枉濫﹐則能訴者亦可稱矣。

馬亮貸死

馬亮尙書﹐知潭州。屬縣有亡命卒剽攻﹐爲鄕村患。或謀殺之﹐在法當死者四人。亮謂其僚屬曰「夫能爲民除害﹐而反坐以死﹐豈法意耶﹖」乃批其案﹐悉貸之。按﹕剽攻之人﹐於法許捕。若非名捕者﹐輒以謀殺之﹐則慮有誣枉﹐法所不許也。此四人者﹐爲民除害﹐其事有實﹐其情可矜﹐而必誅之﹐非法意也。然僚屬皆拘法之文﹐則郡將當原法之意﹐故亮獨批其案而悉貸之。若奏聽敕裁﹐則尢爲得體也。

王質上疏

王質待制﹐知廬州。有盜殺其黨﹐並其貲而遁﹐邏者得之。質抵之死﹐轉運使楊告駁其獄曰「盜殺其徒者﹐死當原。」質曰「盜殺其徒而自首者﹐當原。今殺人取其貲﹐非自首而捕得﹐原死豈法意乎﹖」數上疏﹐不報。降監舒州靈仙觀。逾年﹐韓琦知審刑院﹐請盜殺其徒而不首者﹐毋得原。已上五事﹐並見本傳。按﹕首則原之﹐許自新也。不首而原﹐復何謂耶﹖殺其徒﹐取其貲遁去﹐捕得﹐初非悔過﹐而貸其死﹐失法意矣﹗宜乎議者有是請也。

梁適辟疑

梁適丞相﹐嘗爲審刑院詳議官。梓州妖人白彥歡﹐能依鬼神作法詛咒人﹐有死者。獄上﹐請讞﹐皆以不見傷爲疑。適曰「殺人以刃﹐尙或可拒﹐今以詛咒﹐其可免乎﹖」卒以重辟論。見王圭丞相所撰墓志。按﹕能依鬼神作法詛咒﹐是造畜蠱毒﹑厭魅之類也。鞫得其實﹐疑不見傷﹐此蓋不知「無法者以類舉」之義耳。欲決大獄﹐必傅古義﹐彼俗吏者豈能然耶﹗

曾公亮躬閱

曾公亮侍中在政府時﹐每得四方奏獄﹐必躬閱之。密州銀沙發民田中﹐有彊盜者﹐大理論以死。公亮獨謂﹕「此禁物也﹐取之𨿽彊﹐與盜民家物有間﹐罪不應死。」下有司議﹐卒比劫禁物法﹐盜得不死。先是﹐金銀所發多以彊盜坐死﹐自是無死者。見曾肇內翰所撰行狀。

趙抃獨言

趙抃參政﹐初爲武安軍節度推官。有僞造印者﹐吏皆以爲當死。抃獨曰「造在赦前﹐用在赦後。赦前不用﹐赦後不造﹐法皆不死。」遂以疑讞之﹐卒免死。一府皆服。見蘇軾端明所撰墓志。按﹕劫禁物﹐造僞印﹐其論以法﹐有不當死而用法者或處死焉﹐是枉濫也。則如曾與趙者﹐可謂明且謹矣。昔戴冑「參處法意﹐至析秋毫」﹐此何愧彼哉﹗

陳奉古咎法﹝沈括說二事﹑何承天議一事附﹞

陳奉古主客通判貝州時﹐有卒執盜者﹐其母欲前取盜﹐卒拒不與﹐僕之地﹐明日死。以卒屬吏﹐論爲棄市。奉古議曰「主盜有亡失法。今人取之﹐法當得捍。捍而死﹐乃以斗論﹐是守者不得主盜也。殘一不辜﹐而剽奪生事﹐法非是。」因以聞。報至﹐杖卒。人稱服之。見王向主簿所撰墓志。按﹕古之議罪者﹐先正名分﹐次原情理。彼欲前取者﹐被執之盜也。母𨿽親﹐不得輒取也。此拒不與者﹐執盜之主也。卒𨿽弱﹐不得輒與也。前取之情在於奪﹐不與之情在於捍。奪而捍焉﹐其狀似斗﹐而實非斗。若以斗論﹐是不正名分﹐不原情理也。奉古謂「法非是」﹐不曰「法當得捍」﹐夫柰何歸咎於法﹖蓋用法者繆耳。沈括內翰說﹕壽州有人﹐殺妻之父母兄弟數口。州司以爲「不道」﹐緣坐妻子。刑曹駁曰「毆妻之父母﹐卽是義絕﹐況於謀殺。不當復坐其妻。」邢州有盜殺一家﹐其夫婦卽時死﹐有一子明日乃死。州司以其家財產依戶絕法給出嫁親女。刑曹駁曰「某家父母死時﹐其子尙在﹐財產乃子物。所謂出嫁親女﹐乃出嫁姊妹﹐不合有分。」見筆談。壽州之斷﹐失在不原情理也。邢州之斷﹐失在不正名分也。俗吏用法﹐大率多然﹐法何咎耶﹖不惟今耳﹐古亦有之﹕宋文帝時﹐制劫盜同籍期親補兵。余杭人薄道舉爲劫﹐從弟代公﹑道生並大功親﹐以代公等母存爲期親﹐而謂子宜隨母補兵。尙書左丞何承天議曰「婦人三從﹐夫死從子。今道舉爲劫﹐叔父已歿﹐代公﹑道生並是從弟﹐不合補謫。乃以叔母爲期親﹐而令二子隨母。旣乖大功不謫之制﹐又失婦人三從之道。謂其母子並宜見原。」出南史本傳。夫不辧男女之異﹐而謫婦人補兵﹐豈非不正名分﹐不原情理之甚者歟﹖此俗吏守文之獘﹐不可不知也。

胡向科杖

胡向少卿﹐初爲袁州司理參軍。有人竊食﹐而主者擊殺之﹐郡論以死。向爭之曰「法當杖。」郡將不聽。至請於朝﹐乃如向議。見呂大防丞相所撰墓志。按﹕此以名分言之﹐則被擊者竊食之盜也﹐擊之者典食之主也﹔以情理言之﹐則與凡人相毆擊異矣。登時擊殺﹐罪不至死也。然須擊者本無殺意﹐邂逅致死﹐乃坐杖罪。或用刃﹐或絕時﹐或殘毀﹐則是意在於殺﹐法所不許也。又當原其情理﹐豈可一槪科斷﹖盡心君子亦宜察焉。蘇采請減﹝侯瑾﹑張唐卿二事附﹞

蘇采給事爲大理寺詳斷官時﹐民有父卒母嫁者﹐聞母死已葬﹐乃盜其柩而祔之。法當死。采獨曰「子盜母柩﹐納於父墓﹐豈與發冢取財者比﹗」請之﹐得減死。按﹕侯瑾少卿提點陜西刑獄時﹐河中有民﹐父死。母攺嫁﹐十餘年亦死。輒盜發冢﹐取其棺與父合葬。法當大辟。有司例從輕﹐瑾請著於令。此乃用采所請爲例者。蓋母與後夫同穴而葬﹐於是發其冢﹐取其柩﹐故論以劫墓見尸之法﹐而請之僅得減死也。張唐卿狀元通判陜州時﹐民有母再適人而死者﹐及父之葬﹐子恨母不得祔﹐乃盜喪同葬之。有司請論如法。唐卿權府事﹐乃曰「是知有孝不知有法耳。」遂釋之以聞。則異乎采所請者。蓋後夫尙在﹐而母死未葬﹐獨盜其喪以歸﹐非發冢取棺﹐則法亦輕矣﹐𨿽釋之可也。三事並見本傳。

陳希亮驗封

陳希亮大卿﹐爲開封府司錄事。有靑州男子趙宇﹐上言「元昊必反」﹐坐責爲文學參軍﹐福州安置。明年﹐元昊果反。宇自訟﹐所部不受﹐亡至京師。執政令劾以在官無故亡法。希亮奏﹕「乞以宇所上封事付有司﹐卽其言驗﹐不當加責。」宇由是得釋。見本傳。按﹕此論其狀﹐則宇爲文學參軍﹐福州安置﹐而亡至京師﹐劾以在官無故亡法﹐可也。論其情﹐則宇豈無故亡哉﹖本坐言元昊反而責之﹐今果反矣﹐尙何劾焉﹗希亮可謂能「捨狀以探情」也。

賈黯誅意

賈黯侍讀﹐判流內銓時﹐益州推官乘澤﹐在蜀三年﹐不知其父死。及代還﹐銓吏不爲領文書﹐始去發喪。旣除服﹐且求磨勘。黯言「澤與父不通問者三年﹐借非匿喪﹐是豈爲孝乎﹖」卒使坐廢田裏。見王圭丞相所撰墓志。按﹕黯議澤罪﹐若深文者。蓋以名教不可不嚴﹐是春秋「誅意」之義也。

陳巽守正

陳巽賓客爲常州團練推官時﹐案察官有欲重郡獄者﹐曹掾承意﹐舞文成之。巽曰「非罪殺人以法﹐與殺人以刃無異也。」竟論如律。見本傳。按﹕舞文巧詆﹐入人之罪﹐君子不爲也。而利誘之﹐勢脇之﹐能不失其守者﹐難矣。巽豈不謂之賢乎﹗

蒲謹密敢爭

蒲謹密郎中﹐初爲萬州南浦令﹐嘗攝州幕。時廷尉駁州獄失出死罪。謹密以爲﹕「法者﹐天下共守。今罪於法不當死﹐不爭則不可。」州將曰「可與廷尉爭耶﹖」謹密愈執不奪。及詔下他司議﹐而卒得不入死﹐州將始愧服。見曾肇內翰所撰墓志。按﹕古人守法﹐如張釋之﹑徐有功﹐皆與天子爭者也。而謂不可與廷尉爭﹐繆矣﹗且苟憚我之爭﹐則不卹彼之死﹐豈君子哀矜之義耶﹖

彊至議贓

彊至郎中﹐初爲泗州司理參軍﹐嘗攝司法事。漕運卒盜官米﹐獄具﹐議贓抵死者五人。至言「議贓未應律。」州疑其事以奏。而大理寺果糾正如至言﹐皆得不死。官吏皆被罪﹐獨至不預。見曾肇內翰所撰墓志。按﹕議贓以律﹐而未應律﹐蓋於意義有不通也。罪不應死乃抵死焉﹐則其不講﹐過亦大矣。是故漢以律爲專門之學﹐唐置博士弟子員以講之。盡心君子﹐亦焉可忽﹗夫議罪之事﹐自古甚多﹐今但略舉二十七條﹐亦因舊集槪言之耳。其詳見於通典﹑會要﹐不可悉載也。

宥過陳矯赦子

魏陳矯﹐爲魏郡西部都尉。是時耕牛少﹐殺者罪至死。曲周民父病﹐以牛禱﹐縣結正棄市。矯曰「此孝子也。」表赦之。出魏志本傳。舊集不載。

溫恢嘉義

魏孫禮﹐爲司空軍謀掾。初喪亂時﹐禮與母相失﹐同郡馬臺求得禮母﹐禮推家財盡以與臺。臺後坐法當死﹐禮私導令逾獄﹐乃自首。旣而﹐臺曰「臣無逃亡之義。」徑詣刺姦主簿溫恢。恢嘉之﹐具白太祖﹐各減死一等。出魏志孫禮傳。舊集不載。

王承送歸

晉王承﹐爲東海太守。吏錄一犯夜人﹐承問﹕「何處來﹖」云「從師家受書還﹐不覺日暮。」承曰「鞭撻寧越以立威名﹐恐非致理之本。」使吏送令歸家。出劉義慶世說﹐舊集不載。

袁彖恕罪

南齊袁彖﹐爲廬陵王子卿咨議參軍。子卿鎭荊州時﹐南郡江陵縣人苟將之弟胡之婦﹐爲曾口寺沙門所淫﹐夜入苟家﹐將之殺沙門﹐爲官司所檢﹐將之列家門穢行﹐欲告則恥﹐忍則不可﹐實己所殺﹐胡之列又如此﹐兄弟爭死。江陵令啟刺史博議﹐彖曰「將之﹑胡之﹐原心非暴。辯讞之日﹐義哀行路。昔文舉引謗﹐獲漏疏网﹔二子心迹﹐同符古人。陷以深刑﹐實傷爲善。」於是兄弟皆得免死。出南史袁湛傳﹐彖﹐其族孫也。舊集不載。按﹕情苟可恕﹐過無大矣。孝子之殺牛﹐義士之逾獄﹐兄弟之爭死﹐皆是也。如犯夜𨿽輕罪﹐苟務立威而不原情﹐亦豈能恕之﹖此可爲宥過之鑑也。

韋丹限納

唐韋丹﹐鎭江西。有吏掌倉十年﹐數盈五十萬﹐因覆量﹐欠負三千餘石。憫之曰「欠負如此﹐豈皆自取費用﹐必爲權勢所須。」乃令搜索家私文字驗之﹐其分用名歷具在。因謂諸吏曰「汝等恃權勢﹐以取索於倉吏﹐今其欠負﹐豈獨賠塡﹖今將貸汝之罪﹐可各據所得﹐限一月納足。」皆頓首曰「君侯以至明察下﹐準法合當刑責﹐旣釋重罪﹐塡納不辭。」倉吏由是得釋。舊不著出處。蓋唐人小說所載﹐今新唐書修入丹傳。按﹕侵盜官物﹐其入己﹐其與人﹐罪等耳。然入己之情﹐貪於貨利﹐是君子所疾也﹔與人之情﹐迫於權勢﹐是君子所矜也。夫州吏之脇取﹐倉吏之盜與﹐豈不知法﹖但幸其不敗耳。以其可矜而宥倉吏﹐則不可獨加州吏罪﹐故並宥焉。且欠負賠塡﹐旣已足矣﹐亦有可恕之道。則置而不問者﹐乃許其悔過﹐非縱惡弗治也。

張詠判行

張詠尙書﹐再知益州。先有百姓﹐告論官染院大破色料﹐偸瞞入己﹐禁四十餘人﹐前政不能決。詠到﹐慮問﹐謂告事者﹕「汝是陳利便人。今一料官物﹐合使幾何﹖」對曰「使若干。」詠曰「甚善。可作利便狀來。」判令﹕「今後依所陳利便施行﹐不得有違。主典各杖六十﹐余並放。」見李畋虞部所撰語錄。按﹕染院色料﹐乃舊例定額﹐非主典大破。𨿽有寬剩﹐豈爲偸瞞﹖但應言上而不言上﹐亦不得無罪爾。是故斷杖六十。而幹連人悉宥之﹐蓋以罪不在彼也。吏或苛暴﹐則將劾大破之罪﹐理偸瞞之贓﹐無所不至矣。是安知君子宥過之道哉﹗

馬亮縱囚﹝親事官失金楪一事附﹞

馬亮少保﹐初以殿中丞通判常州。吏有亡失官物者﹐械系妻子﹐幹連數十百人。亮一切縱去﹐許其自償所負﹐不逾月而盡輸之。見本傳。按﹕丁謂丞相說﹕眞宗朝﹐因宴﹐有親事官失卻金楪一片。左右奏云「且與決責。」上曰「不可。且令尋訪。」又奏﹕「只與決小杖。」上曰「自有尋訪日限。若限內尋得﹐只小杖亦不可行也。」至尊守法尙爾﹐臣子理合如何﹖見丁晉公談錄。

胡則籍銅﹝劉承規一事附﹞

胡則侍郎﹐提舉江南路銀銅場鑄錢監﹐得吏所匿銅數萬斤﹐吏懼且死。則曰「馬伏波哀重囚而縱之亡﹐吾豈重貨而輕數人性命﹗」止籍爲羨余。按﹕劉承規畱後﹐嘗督封禪漕運。有鑄錢監工匠﹐訴前後官吏盜銅瘞地僅數千斤。承規佯爲不納﹐密遣人發取送官﹐不問其罪。殆亦有伏波之意歟﹖

趙師民不問

趙師民龍學﹐知耀州。民有犯鹽鐵禁者﹐乃曰「障其利而罪之﹐是罔民也。」一切不問按﹕此誠仁人之言也。然稍寬之﹐斯亦可矣。若一切不問﹐則姦猾之民爭出於此﹐顧將柰何﹖君子宥過﹐不當如是姚渙卻賞

姚渙大卿初監益州交子務時﹐發姦隱幾萬緡﹐主吏皆當死。渙請於使者﹐願發其所欺而無及賞典﹐由是得全者眾。渙﹐治平二年終於光祿卿。已上四事﹐並見本傳。

李崇鞭巫﹝袁君正一事附﹞

已見釋冤門。按﹕梁袁君正﹐爲豫章內史。性不信巫。郡有萬世榮爲巫師﹐君正小疾﹐主簿熊嶽薦之﹐師云「須疾者衣爲信命。」君正以所著襦與之。事訖﹐取襦﹐云「神將送與北鬥君。」君正使檢諸身﹐於衣裏獲之﹐以爲「亂政」﹐卽刑於市而焚其神。一郡無敢行巫者。出南史袁湛傳。君正﹐其族孫也。舊集不載。是皆惡其妄言惑人故爾。情苟可責﹐惡無小矣﹐此之謂也。然王制云「執左道以亂政﹐殺﹔假鬼神以疑眾﹐殺。」李崇鞭笞女巫﹐𨿽亦有意懲惡﹐殆不知王制﹐故未能正法歟﹖

折獄龜鑑譯注卷五

懲惡孔琇之案兒﹝王敬則一事附﹞

南齊孔琇之﹐爲吳令。有小兒年十歲﹐偸刈鄰家稻一束﹐琇之付獄案罪。或諫之﹐答曰「十歲已能爲盜﹐長大何所不爲。」縣中皆震。出南史孔靖傳。琇之﹐靖之孫也。舊集不載。按﹕南齊王敬則﹐爲吳興太守。郡舊多剽掠﹐有十數歲小兒於路拾取遺物﹐敬則殺之以徇。自此路不拾遺﹐郡無劫盜。出南史本傳。舊集不載。敬則欲駭眾立威故爾。夫小兒無識﹐路有衍遺物而拾取之﹐非剽掠也﹐何足深罪。殺之以徇﹐斯爲酷濫﹐是前代長吏專殺之獘也。若琇之所案者﹐庶可以懲惡矣。

李傑覘婦﹝曾孝序一事附﹞

唐李傑﹐爲河南尹。有寡婦告其子不孝﹐傑物色非是﹐謂寡婦曰「汝寡居﹐惟一子﹐今告之罪至死﹐得無悔乎﹖」婦言「子無狀﹐寧復惜﹗」傑曰「審如此﹐可買棺來取兒屍。」因使覘其後。寡婦出﹐與一道士語曰「事了矣。」俄將棺至。傑卽令捕道士﹐劾問﹐具服﹕「與寡婦通﹐爲子所制﹐故欲除之。」於是杖殺道士﹐納於棺。舊出唐書本傳。按﹕曾孝序資政﹐知秀州。有婦人訟子﹐指鄰人爲證。孝序視其子頗柔懦﹐而鄰人舉止不律。問其母﹐又非親。乃責鄰人曰「母訟子﹐安用爾﹗」爲事非涉己﹐因並與其子杖之。聞者稱快。蓋以繼母私鄰人﹐而忌其子間之﹐故致訟。見近時小說。鄰人與道士類矣﹐然彼教寡婦訟其子以死罪﹐故殺之﹔此教繼母訟其子罪不至死也﹐故杖之而已。𨿽輕重有異﹐其懲惡一也。覘婦﹑責鄰二事﹐又見察姦門。

崔黯搜孥

唐崔黯﹐鎭湖南。有惡少﹐自髡鉗爲傭隸﹐依托佛教﹐幻惑愚俗﹐積財萬計。黯始下車﹐恐其事敗﹐乃持牒詣府﹐云「某發願焚修三年﹐今已畢﹐請脫鉗歸俗。」黯問﹕「三年教化﹐所得幾何﹖」曰「逐旋用﹐不記數。」又問﹕「費用幾何﹖」曰「三千緡不啻。」黯曰「費者有數﹐納者不記﹐豈無欺隱﹗」命搜其室﹐妻孥蓄積甚於俗人。旣服矯妄﹐卽以付法。舊不著出處。脫鉗事又見察姦門。按﹕矯妄幻惑﹐乃妖民也。與「假鬼神以疑眾﹐執左道以亂政」者同矣﹐可不懲歟﹗

張輅入穴

晉髙祖鎭鄴時﹐魏州冠氏縣華村僧院有鐵佛一軀﹐髙丈餘。忽云佛能語﹐以垂教戒。徒眾稱贊﹐聞乎鄕縣。士庶雲集﹐施利塡委。髙祖命衙將賫香設供﹐且驗其事虛實。張輅請與偕行。至則盡遣僧出﹐乃開其房﹐搜得一穴﹐通佛座下﹐卽由穴入佛身﹐厲聲以說諸僧過惡﹐衙將遂擒其魁。髙祖命就彼戮之。舊不著出處。入穴事又見察姦門。

安重榮斃母

晉安重榮﹐鎭常山。有夫婦共訟其子不孝者﹐重榮面加詰責﹐抽劍令自殺之。其父泣言「不忍」﹐其母詬詈逐之。乃繼母也。重榮咄出﹐一箭斃之。聞者稱快。舊不著出處。抽劍事又見摘姦門。按﹕古之後婦疾前妻子﹐亦已多矣。苟得其情﹐則切責而嚴戒之可也﹐何必取快一時﹐加之非法乎﹖語曰「不教而殺﹐謂之虐。」重榮固不足道﹐此事亦非所取。舊集載之﹐故略辧焉。

張詠斬吏﹝兵士決杖乞劍一事附﹞

張詠尙書﹐淳化五年知益州﹐兼充西川同捉賊招安使。時李順初破﹐餘黨猶盛。因責決一吏﹐輒枝詞不伏。詠曰「這的莫要劍喫﹖」吏云「決不得﹐喫劍則得。」詠令牽出﹐斬之以徇。軍吏愕眙相顧。自是俱服詠之威信﹐令出必行。見張忠定公語錄。按﹕詠始下車﹐人情觀望。於斯時也﹐吏因責決﹐枝詞不伏﹐姦猾甚矣。能以威信折猾吏姦﹐則令無不行﹐眾無不服﹐是故卒能平定蜀地也。丁謂丞相說﹕眞宗朝﹐有兵士作過﹐於法合死﹐特貸﹐命於橫門決脊杖二十除配。不伏決杖﹐叫喚乞劍。把捉不得﹐遂奏取進止。傳宣云「須決卻杖二十後﹐別取處分。」尋決訖﹐再取旨﹐眞宗云「只是怕喫棒後如此。卽已決了﹐便送配所﹐更不須問。」見丁晉公談錄。蓋彼猾吏枝詞不伏﹐豈只是怕喫棒﹐意謂書生畏懦﹐不敢容易斬人﹐故以此嘗試詠耳。兵士之情旣與彼異﹐且朝廷威令行乎四海﹐不待斬此卒而後立焉﹐則置不復問可也。夫懲惡者﹐體玆矜謹之意﹐安有枉濫之咎乎﹗

馬亮誅豪

馬亮尙書﹐知饒州。有土豪白氏﹐多持吏短長。嘗殺人﹐以赦免﹐而愈驁橫﹐爲閭裏患。亮發其姦而誅之﹐部中畏懾。見本傳。按﹕亮提點福建刑獄時﹐覆訊冤獄﹐全活數十人。其誅姦豪﹐必無枉濫﹐蓋以懲惡當如是也。

薛顏籍社﹝薛元賞一事附﹞

薛顏大卿﹐知耀州。有豪姓李甲者﹐結客數十人﹐號「沒命社」。或不如意﹐則推一人以死鬥﹐數年爲鄕人患﹐莫敢發之。顏至﹐大索其黨。會赦當免﹐特杖甲流海上﹐余悉籍於軍。見本傳。按﹕唐薛元賞﹐爲京兆尹﹐都市多惡少年﹐以黛墨鑱膚﹐誇詭力﹐剽奪坊閭。元賞到府三日﹐收惡少﹐杖死三十餘輩﹐陳諸市﹐餘黨懼﹐悉以火滅其文。出唐書本傳。蓋懲惡如此者﹐省獄訟之術也。顏之籍社﹐頗相類矣。

楊告擒賊﹝田瑜一事附﹞

楊告諫議﹐初爲洪州丰城簿。邑有賊殺人﹐投屍於江。裏中人𨿽知主名﹐而畏不敢言。告聞﹐親往擒之﹐會赦原。殺人原赦﹐蓋幹興初登極赦也。有言賊欲報怨者﹐告不爲之動。旣而﹐果乘夜來刺﹐告復捕得之﹐卒置於法。境內肅然。按﹕田瑜龍學知靑州時﹐城中有殺人投屍井中者﹐吏以無主名而不以聞。瑜廉得之﹐曰「豈有姦盜殺人而縱之耶﹖」厚以金帛募人告捕。後數日﹐果於鄰郡獲賊。是亦能懲惡者也。然郡將爲此﹐比之主簿﹐則差易矣。

李若谷磔盜

李若谷參政知潭州時﹐有盜上下洞庭間﹐邀劫舟船﹐殺人卽投於湖中﹐沒其屍。及捕獲﹐輒蒙讞得減死﹐黥配他州。旣而逃歸﹐爲患滋甚。若谷潛使人擒到﹐條前後殺人狀﹐磔於市。按﹕書曰「怙終賊刑。」謂怙其姦慝﹐終不悛攺﹐以賊害人﹐當刑殺之。此先王懲惡之義也。告之捕置於法﹐若谷之擒磔於市﹐傅諸古義﹐亦庶幾焉。

劉湜焚屍

劉湜待制﹐初知耀州。富平縣有盜掠人子女者﹐旣擒獲﹐輒詐死﹐伺間卽逸去。再捕得﹐復詐死﹐湜趣令焚之。以上四事﹐並見本傳。按﹕因其詐死﹐遂以爲實﹐而卽埋之﹐亦足以折姦而懲惡矣﹐何必焚之耶﹖將慮其徒或能掘取而復活耶﹖掠人子女之罪﹐於法不至戮屍﹐不爲焚屍事可也。

呂公綽安眾

呂公綽侍讀知開封府時﹐虎翼卒劉慶告變。下吏案驗﹐乃慶始謀﹐眾不從﹐反訴以誣眾﹐且覬幸得賞。公綽言「京師衛兵多﹐若使姦人得計﹐則無以安眾心。」卒論慶法外。見王圭丞相所撰墓志。

孫沔刑丐

孫沔副樞﹐知杭州。有丐者﹐左臂無一手﹐右臂惟兩指﹐盜細民鑊﹐相競至庭。丐者舉臂泣曰「細民誣我﹗無指之人﹐豈能盜鑊﹖」沔卽然之﹐叱細民出﹐撫勞丐者﹐因與其鑊。始弗敢受﹐再三安慰。丐者不知其計也﹐以指撮鑊﹐徐以臂舉﹐戴於首而去。沔追還﹐斷其指﹐令於市。見近時小說。按﹕懲惡之事﹐本非中道﹐不得已而爲之。論卒法外者﹐謂不如是無以安眾心也﹐事體所系大矣﹐則其爲此驚詟羣姦﹐於理或可也。丐者盜鑊﹐事極微末﹐譎得其情﹐法外刑之﹐亦何忍哉﹖此世俗所誇以爲嚴明﹐而君子不取者也。特著其事﹐且辧其義﹐庶懲惡得以鑑焉。

吳中復戮兵

吳中復龍學知江寧府時﹐屬郡郵兵苦巡轄者苛刻﹐輒共拘縛鞭之。及獄具﹐乃不應死。中復以便宜戮其首惡﹐余悉配流。奏著於令。見本傳。按﹕是時廂軍無階級法﹐故不應死。中復帶本路兵馬鈐轄﹐故以便宜戮之。夫宥過者﹐或縱捨於法中﹔懲惡者﹐或誅戮於法外。所以異乎議罪者﹐彼其處決有所推本﹐若輕若重無非法也。今法不應死﹐以便宜戮之﹐豈非誅於法外乎﹖

彭思永具獄

彭思永中丞﹐嘗爲益州路轉運使。成都闕守﹐攝領府事。吏盜官錢數百萬﹐付獄已三歲﹐出入自若。思永視事一日﹐卽具獄。見本傳。按﹕思永疾吏庇姦﹐則固善矣。然其爲轉運使亦可劾吏正法也﹐乃必待攝領府事而後一日具獄﹐何哉﹖此惟通判爲之乃可稱耳﹐在於監司不足道也。但其懲惡亦有取焉﹐故特著之。

周沆撤室

周沆侍郎﹐嘗知渤海縣。濱州大吏恃府勢﹐築室障民居﹐害其出入。民訴縣以十數﹐前令莫敢直。沆立表撤室﹐收吏抵罪。豪猾惕息。見司馬光丞相所撰神道碑。

薛儀繩姦

薛儀殿丞﹐通判渭州。守將武人不能謹廉﹐大吏郝正把其陰事﹐招權受賂﹐人莫敢詰。儀請治之。將內窘﹐以情告。儀曰「止欲去惡吏﹐必不使及君。」將卽移疾。儀攝州事﹐乃發正私出塞市馬﹐收案伏法。將不染於辭﹐深徳之。見司馬光丞相所撰墓志。按﹕君子之懲惡﹐不必皆於法外誅戮也。若豪猾之人﹐恣爲姦利﹐莫敢治之以法﹐而獨以法繩之﹐亦足以懲惡矣。故著此二事﹐使折獄者以爲鑑也。

察姦子產聞哭﹝莊遵﹑韓滉﹑張詠﹑郭申錫四事附﹞

鄭子產聞婦人哭﹐使執而問之﹐果手刃其夫者。或問﹕「何以知之﹖」子產曰「夫人之於所親也﹐有病則憂﹐臨死則懼﹐旣死則哀。今其夫已死﹐不哀而懼﹐是以知其有姦也。」舊出獨異志。按﹕疑獄集又載兩事﹕莊遵爲揚州刺史﹐曾巡行部內﹐忽聞哭聲﹐懼而不哀。駐車問之﹐答曰「夫遭火燒死。」遵令吏守其屍﹐乃有蠅集於首﹐披髻視之﹐得鐵釘焉。因知此婦與人共殺其夫也。韓滉在潤州﹐宴於萬歲樓﹐忽聞哭聲﹐懼而不哀。問左右﹕「在何所﹖」對曰「在某街。」卽命捕之﹐乃婦喪夫也。信宿﹐獄不成。吏懼﹐守於屍側﹐有靑蠅集其首﹐因髮髻視之﹐腦有大釘。果婦私鄰人﹐醉其夫而釘殺之也。二事舊不著出處。近時小說亦載一事﹕張詠尙書鎭蜀日﹐因出過委巷﹐聞人哭﹐懼而不哀﹐亟使訊之。云「夫暴卒。」乃付吏窮治。吏往熟視﹐略不見其要害。而妻教吏搜頂發﹐當有驗。及往視之﹐果有大釘陷其腦中。吏喜﹐輒矜妻能﹐悉以告詠。詠使呼出﹐厚加賞勞﹐問所知之由﹐令並鞫其事。蓋嘗害夫﹐亦用此謀﹐發棺視屍﹐其釘尙在﹐遂與哭婦俱刑於市。此三事始末略同﹐皆用子產語以察姦者也。或疑張﹑韓之事後人傅會爲之﹐然則上虞孟嘗﹑臨淄曹攄﹐所論孝婦亦可疑矣。古今𨿽殊﹐事理無異﹐適然相似﹐何足致詰﹖當知子產言猶可用。郭申錫給事﹐初爲常州晉陵尉。民有號泣訴其弟爲人所殺者﹐申錫察其色懼而不哀﹐曰「吾得賊矣。」執而訊之﹐果兄殺弟。見本傳。此其事異而理不異﹐豈非亦用子產之言以察姦乎﹖蓋言苟中理﹐無時不驗。非若譎詐﹐忌人窺測﹐已陳芻狗﹐用輒爲祟也。王者發政﹐必占古語﹐盡心君子焉可忽哉﹗

趙廣漢治潁

漢趙廣漢﹐爲潁川太守。吏俗朋黨﹐廣漢患之。厲使其中可用者受記﹐出有案問﹐旣得罪名﹐行法罰之﹐廣漢故漏泄其語﹐令相怨咎。又教吏爲缿筒﹐及得投書﹐削去主名﹐而托以爲豪傑大姓子弟所言。其後彊宗大族家家結爲仇﹐姦黨散落﹐風俗大攺。吏民相告訐﹐廣漢得以爲耳目。盜賊以故不發﹐發又輒得。一切治理﹐威名流聞。出漢書本傳。舊集不載。按﹕吏俗朋黨﹐壅蔽爲姦﹐則太守勢孤﹐而爲眾所制矣。是故廣漢以受記﹑案問﹑投書﹑告訐之事﹐破壞其黨﹐使之散落﹐然後用爲耳目﹐督察盜賊﹐而皆畏戢﹐乃可治理。察姦之術﹐有在是者﹐故特著之也。尹翁歸披籍﹝趙廣漢﹑江文遙﹑黃霸三事附﹞

漢尹翁歸﹐爲東海太守。郡中吏民賢不肖﹐及姦邪罪名盡知之。縣縣各有記籍。自聽其政﹐有急名則少緩之﹔吏民少解﹐輒披籍。縣縣收取黠吏豪民﹐案致其罪﹐髙至於死。收取人必於秋冬課吏大會中﹐及出行縣﹐不以無事時。其有所取也﹐以一警百﹐吏民皆服﹐恐懼攺行自新。出漢書本傳。舊集不載。按﹕趙廣漢使吏民相告訐﹐乃得以爲耳目﹔翁歸所以盡知吏民賢﹑不肖及姦邪罪名者﹐何也﹖傳稱﹕「廣漢爲人彊力﹐天性精於吏職﹐見吏民或不寢至旦﹐尢善爲鉤距﹐以得事情。郡中盜賊﹐閭裏輕俠﹐其根株窟穴所在﹐及吏受取請求銖兩之姦﹐皆知之。」則用爲耳目者﹐不獨相告訐之吏民也。後魏江文遙﹐爲咸陽太守。勤於禮接﹐終日坐廳事﹐至者見之﹐假以恩顏﹐屏人密問。於是民所疾苦﹑大盜姓名﹑姦猾吏長﹐無不知悉。亦以精彊之力﹐鉤距之術﹐而得人皆爲其耳目也。是故史言﹕黃霸在潁川時﹐吏民見者﹐語次﹐尋繹問他陰伏﹐以相參考。人咸畏服﹐稱爲神明。翁歸所以能盡知者﹐殆亦然歟﹖蓋以己耳目察姦﹐不若以眾耳目察姦之廣且盡也。第恐爲彼所欺耳﹐故於精彊鉤距﹐亦有取焉。若翁歸之可取者﹐則不獨此也。仲尼之言曰「政寬則民慢﹐慢則糾之以猛﹔猛則民殘﹐殘則施之以寬。寬以濟猛﹐猛以濟寬﹐政是以和。」翁歸之政近之矣。「有急名﹐則少緩之者」﹐寬以濟猛之謂也﹔「吏民少解﹐輒披籍案罪者」﹐猛以濟寬之謂也。又「不以無事時」﹐有所取必因課吏大會及出行縣﹐則其用猛可謂謹重矣﹔𨿽盡知姦邪罪名﹐而不盡案致其罪﹐但「以一警百」﹐而「吏民皆服」﹐則其用寬可謂簡嚴矣。是故能使人人恐懼﹐攺行自新﹐和可知也。察姦之道﹐莫善於此。夫苛察細事﹐駭服眾人﹐以矜其明者﹐於翁歸何足道哉﹖擬諸古之良吏﹐其鄭子產之流亞歟﹖史稱薛宣「爲世吏師」﹐宣特一世之吏師耳﹐翁歸乃百世之吏師也。

黃昌掩取

後漢黃昌﹐爲宛令。政尙嚴猛﹐好發姦伏。有盜其車蓋者﹐昌初無所言﹐後乃密遣親客﹐至門下賊曹家掩取得之。悉收其家﹐一時殺戮。大姓戰懼﹐皆稱神明。出後漢書本傳。舊集不載。按﹕賊曹主盜賊事﹐而盜令君車蓋﹐正如周亐爲召陵侯相﹐廷掾憚其嚴明﹐欲損其威﹐而晨取死人斷手足立寺門﹐是姦猾之吏與令爲戲者也。有以勝之﹐則其黨皆畏戢﹔無以勝之﹐則其黨皆侮玩。故昌初無所言﹐猶兵法「初如處女﹐敵人開戶」也﹔掩取得之﹐猶兵法「後如脫兔﹐敵不及拒」也。此其所以勝姦之術也。夫一車蓋﹐亦何所直﹖嘗試縣令﹐人必非遠。察其情狀﹐猶涉疑似﹔驗其物色﹐遂見端的。於是掩取﹐理無不得也。昌發姦伏﹐可謂有術。然悉收其家﹐一時殺戮﹐則殘酷已甚矣。此乃前代長吏法許專誅之過也。今但取其察姦之術耳。酷吏之事﹐善人所惡﹐何足道哉﹗

馮緄疑詔﹝劉文裕一事附﹞

後漢馮緄﹐父煥爲幽州刺史﹐疾忌姦惡﹐數致其罪。怨者乃詐作璽書譴責煥﹐賜以歐刀。又下遼東都尉龐奮使速行刑﹐奮卽收煥。煥欲自殺﹐緄疑詔文有異﹐止煥曰「大人在州﹐志欲去惡﹐實無他故﹐必是凶人妄詐﹐規肆姦毒。願以事自上﹐甘罪無晚。」煥從其言﹐上書自訟﹐果詐者所爲﹐追奮抵罪。緄由是知名。出後漢書本傳。舊集不載。按﹕劉文裕觀察﹐太平興國三年﹐領秦隴徼巡。會李飛雄僞乘傳矯制﹐執縛韋韜﹑周承瑨﹑田仁昭﹑王侁﹑梁崇贊﹑馬知節洎文裕等數輩﹐將以逗撓戮於秦州﹐因劫守卒﹐據城叛。文裕與語﹐覺其詐﹐乃與仁昭等擒飛雄﹐具狀以聞。獄成﹐誅之﹐夷其三族。見本傳。文裕察姦﹐與緄類矣。蓋見語言有異﹐而覺其詐也。

荀攸諫叔﹝孟表一事附﹞

魏荀攸少孤﹐祖父廣陵太守曇卒﹐故吏張權求守曇墓。攸年十三﹐疑之﹐謂叔父衢曰「此吏有非常之色﹐殆將有姦﹗」衢寤﹐乃推問﹐權果殺人亡命。出魏志本傳。舊集不載。按﹕後魏孟表﹐鎭渦陽。南齊遣裴叔業攻圍六十餘日。表撫循將士﹐戮力固守。初﹐有一南人﹐自雲姓邊字叔珍﹐攜妻息從壽春投表﹐未及送闕﹐會叔業圍城。表後察叔珍﹐言色頗有異﹐卽推核﹐乃是叔業姑兒﹐規爲內應﹐所攜妻息﹐並亦假妄﹐遂斬之﹐人情乃安。出北史本傳。舊集不載。夫察姦者﹐或專以其色察之﹐或兼以其言察之﹐其色非常﹐其言有異﹐必姦詐也﹐但不可逆疑之耳。見其有異﹐見其非常﹐然後案之﹐未有不得其情者。苟逆疑之﹐則與意其鄰之子竊鈇者類矣。是故逆詐示明者﹐不得爲善察姦也。

薛冑察異

隋薛冑﹐爲兗州刺史。有陳州人向道力﹐僞作髙平郡守﹐將之官。冑遇諸塗﹐察其有異﹐將畱詰之。司馬王君馥固諫﹐乃聽詣郡。旣而悔之﹐卽遣主簿追道力。部人徐俱羅嘗任海陵郡守﹐先是﹐已爲道力僞代之。比至秩滿﹐公私不悟。俱羅語君馥云「向道力經代爲郡﹐豈容疑之。」君馥又以俱羅所陳固請﹐冑呵之﹐乃止。遂收之﹐道力懼而引僞。時稱神明。出北史薛辯傳。冑﹐其四世孫也。舊集不載。按﹕徐俱羅﹑王君馥皆不覺道力有異﹐而冑獨能察之﹐斯可謂明矣。明苟不足﹐豈能察姦﹖然不可妄以逆詐爲明也。

李至遠識姦﹝包拯一事附﹞

唐李至遠﹐爲天官侍郎﹐知選事。疾令史受賄謝﹐多所黜易﹐吏肅然斂手。有王忠者﹐被放﹐吏繆書其姓爲「士」﹐欲擬訖增成之。至遠曰「調者三萬﹐無士姓﹐此必王忠也。」吏叩頭服罪。出唐書李素立傳。至遠﹐其孫也。舊集不載。按﹕善察姦者﹐吏不能欺﹐至遠是也。𨿽然﹐小人爲姦﹐亦頗難防。包拯副樞知開封府﹐號爲嚴明。有民犯法﹐罪當杖脊。吏受賕﹐與之約曰「今見尹﹐必付我責狀。汝第號呼自辧﹐我與汝分罪。汝決杖﹐我亦決杖。」旣而拯引囚問畢﹐果付吏責狀。囚如吏言﹐分辧不已﹐吏大聲訶之曰「但受脊杖出去﹐何用多言﹗」拯謂其招權﹐捽吏於庭﹐杖之十七。特寬囚罪﹐止從杖坐﹐以折吏勢。不知乃爲所賣﹐卒如素約。見筆談。此蓋防其招權﹐不防其見賣也。大抵察姦不可有意﹐吏果招權﹐杖之可矣﹔矯枉過正﹐遂寬囚重﹐爲彼窺測﹐以至見賣﹐失在有意折吏之勢也。然則善察姦者﹐可不鑑於此哉。

李傑覘婦﹝葛源﹑曾孝序二事附﹞

已見懲惡門。按﹕葛源郎中爲吉水令時﹐有毛氏寡婦﹐告其子不孝。源以恩義諭之﹐不聽。使人微捕得與間語者﹐驗其對﹐乃書寡婦告狀者也。鞫之﹐具服﹕「爲私謀誣其子。」此乃用李傑覘婦之術也。見王安石丞相所撰墓志。曾孝序杖鄰人事﹐亦見懲惡門。蓋以寡婦指鄰人爲證﹐旣在訟廷﹐事可立決﹐故不待覘而知之。若其能察姦﹐則與源無異也。葛源驗對事﹐又見核姦門。

裴均釋夫﹝河間婦人一事附﹞

唐裴均﹐鎭襄陽。部民之妻與其鄰通﹐托疾﹐謂夫曰「醫者言﹐食獵犬肉卽差。」夫曰「吾家無犬﹐柰何﹖」妻曰「東鄰犬常來﹐可系而屠之。」夫用其言﹐以肉餉妻。鄰人遂訟於官。收捕鞫問﹐立承﹐且云「妻所欲也。」均曰「此乃妻有外情﹐躓夫於禍耳。」追劾之﹐果然。妻及姦者皆服罪﹐而釋其夫。舊不著出處。按﹕柳宗元說﹕河間淫婦托疾﹐令其夫夜召鬼解除﹐卽使人告其夜祠﹐咒詛不道。吏訊驗﹐笞殺之。與屠犬者類矣。均能察其姦﹐斯亦可稱也。

崔黯搜孥

已見懲惡門。

張保雍處變﹝王晦叔一事附﹞

張保雍刑部﹐知漢州。四卒夜叩府﹐告禁兵兩營變。佐吏駭懼。保雍徐出﹐械四卒掠之﹐趣作誣狀﹐徇兩營。至明﹐鞫得實﹐乃四卒與伍中謀﹐幸授己甲﹐因卽以叛。遂及同謀者九人棄之市。見曾鞏舍人所撰神道碑。按﹕保雍所以察其爲姦者﹐軍若已變﹐則告者何獨四卒﹖軍若未變﹐則何用夜叩府告﹖其械而掠之﹐趣作誣狀者﹐蓋慮軍情因此不安﹐欲徇兩營也。此不惟善察姦﹐抑亦善處事矣。王晦叔丞相﹐知益州。有卒夜告其軍將亂。晦叔覆狀﹐立辧其僞﹐而斬之。與此事頗相類﹐故附著焉。見尹洙龍圖所撰神道碑。

任顓梟卒﹝賈昌朝一事附﹞

任顓侍郎知潭州時﹐儂智髙陷嶺南九郡﹐宣撫司移文稱﹕宣毅卒有功﹐補爲本軍校。卒至﹐顓察其色動﹐曰「必有姦。」卽付所司。搜其家﹐得細書文字﹐記潭之軍伍﹑兵仗﹑城郭﹑道路﹐乃智髙所用爲內應者。顓令梟首以徇﹐遂大爲守備。見本傳。按﹕徵戰之際﹐卒有功者𨿽補爲將校﹐亦當畱軍前﹐豈可發歸本營﹖顓得宣撫司移文﹐固已疑之矣。其卒至而色動﹐其有姦灼然。是以卽付所司﹐且搜其家也。亦可謂善察姦矣。賈昌朝丞相﹐判大名府。時妖人王則﹐謀舉大名反河南北﹐使其黨挾書妄言﹐冀得近而爲變。昌朝察其有姦﹐考問具服。於是則惶恐﹐獨嬰貝州以反。卽遣將馳兵﹐操攻具往。見王安石丞相所撰神道碑。夫言之異者﹐必有姦也。收捕考問﹐而得其情﹐姦何能爲﹖此與顓事略相似也。

兪獻卿執僧﹝凡一門之事﹐𨿽皆以時代爲次﹐亦或以事類相從﹐庶便於觀覽。故任顓在兪獻卿前。他皆仿此。﹞

兪獻卿侍郎﹐初爲壽州安丰尉。有僧積施財甚厚﹐其徒殺而瘞之﹐乃告縣曰「師出遊矣。」獻卿揣其有姦﹐詰之曰「師與吾善﹐不告而去﹐何也﹖」其徒色動。因執之﹐得所瘞屍。一縣大驚。見本傳。按﹕僧之富者﹐必不能出遊﹔其出遊也﹐則必治裝告別﹐亦不能如打包僧﹐翩然往也。來告之辭已可疑矣﹐被詰之色又可見矣﹐有姦灼然﹐是故執之。獻卿亦可謂善察姦也。

張昪辧姦

張昪丞相﹐知潤州﹐有婦人﹐夫出數日不歸﹐忽聞菜園井中有死人﹐卽往視之﹐號哭曰「吾夫也。」遂以聞官。昪命屬吏集鄰里﹐就其井驗是其夫否。皆言井深不可辧﹐請出屍驗之。昪曰「眾皆不能辧﹐婦人獨何以知其爲夫﹖」收付所司鞫問。果姦人殺其夫﹐而與聞其謀也。見沈括內翰筆談。

李繹密刺

李繹諫議﹐知華州。有蒲城縣民李蘊﹐訴盜殺其侄者。繹問﹕「若有仇耶﹖」曰「無。」「若有亡失耶﹖」曰「無。」繹曰「吾得之矣。若第歸。」因使人密刺之﹐乃蘊有陰罪。懼其事暴﹐殺以滅口也。見本傳。

孫長卿訊兄

孫長卿侍郎﹐知和州。民有訴弟爲人所殺者﹐察其言不情﹐乃問﹕「汝戶幾等﹖」曰「上等也。」「汝家幾人﹖」曰「惟一弟與妻子耳。」長卿曰「殺弟者﹐兄也。豈將並有其貲乎﹖」按之﹐果然。見王圭丞相所撰墓志。按﹕姦人之匿情而作僞者﹐或聽其聲而知之﹐或視其色而知之﹐或詰其辭而知之﹐或訊其事而知之。蓋以此四者得其情矣﹐故姦僞之人莫能欺也。然苟非明於察姦之術﹐則亦焉能與於此哉﹖

朱壽隆查火

朱壽隆大監知彭州九隴縣時﹐吏告一家七人以火死﹐壽隆曰「豈有一家焚而無一人脫者﹖此必有姦。」逾月﹐獲盜﹐果殺其人而縱火。壽隆﹐熙寧四年終於少府監。見本傳。按﹕此蓋知其有姦﹐而嚴於察捕﹐故能獲盜也。若信吏所告﹐不以爲意﹐則彼得幸免矣。

向緯得狀

向緯郎中﹐知鄆州陽谷縣。有土豪殺人﹐而遺其妻金﹐以故久不發。緯密得其狀﹐一日悉逮捕至庭下﹐而人莫知也。訊之﹐服罪。見王圭丞相所撰墓志。按﹕土豪殺人而遺其妻金﹐與夫被人殺而受其仇金﹐皆爲姦者﹐不可不察也。若容其幸免﹐則愈無忌憚﹐彊者害政﹐弱者傷教﹐無所不至矣。此君子所疾﹐故察而治之不少貸也。

章頻驗券﹝此亦以事類相從﹐故章頻在向緯後。﹞

章頻侍禦知彭州九隴縣時﹐眉州大姓孫延世﹐僞券奪族人田﹐久不能辧﹐轉運使委頻驗治之。頻曰「券墨浮朱上﹐必先盜用印而後書之。」旣引伏﹐獄未上﹐而其家人復訴於轉運使。更命知益州華陽縣黃夢松覆按﹐無所異。夢松用此召入爲監察禦史﹐頻乃坐不卽具獄﹐降監慶州酒。頻景佑元年使契丹﹐道中病卒。見本傳。

江某伸紙

江某郎中﹐知陵州仁壽縣。有洪氏﹐嘗爲裏胥﹐利鄰人田﹐紿之曰「我爲若稅﹐免若役。」鄰人喜剗其稅﹐歸之﹐名於公。上逾二十年﹐具僞券﹐茶染紙類遠年者以訟。某取紙卽伸之﹐曰「若遠年紙﹐裏當白﹔今表裏一色﹐僞也。」訊之﹐果服。見李泰伯主簿所撰墓志。江﹐衢州開化人﹐失其名。按﹕僞券之姦﹐世多有之﹐巧詐百端﹐不可勝察﹐著此二事﹐亦足以鑑也。

薛向監稅

薛向樞密﹐初爲京兆府戶曹參軍﹐兼監商稅。有賈人過稅務﹐出銀二篋﹐書其上曰「樞密使遺涇原都監。」向曰「此必僞也。豈有大臣餉人物﹐乃使賈人致之耶﹖」執詣府治之﹐果服詐。見呂大防丞相所撰墓志。按﹕折獄龜鑑之爲書也﹐以釋冤﹑辧誣﹑鞫情﹑議罪﹑宥過﹐懲惡﹑嚴明﹑矜謹八篇爲正﹔而姦﹑慝﹑盜﹑賊十有二篇﹐特爲懲惡言之耳。古之治此四者﹐主於嚴明﹐佐以矜謹。易曰「君子以明愼用刑﹐而不畱獄。」是故列此四種之事﹐在彼二篇之前﹐覽者盡心﹐庶亦有補也。折獄龜鑑譯注卷六

核姦周亐語屍

後漢周亐﹐遷召陵侯相。廷掾憚亐嚴明﹐欲損其威﹐乃晨取死人斷手足﹐立寺門。亐聞﹐便往至死人邊﹐若與死人共語狀。陰察視口眼有稻芒﹐乃密問守門人曰「悉誰載篙入城者﹖」門者對﹕「惟有廷掾耳。」又問鈴下﹕「外頗有疑吾與死人語者否﹖」對曰「廷掾疑君。」乃收廷掾考問﹐具服﹕「不殺人﹐取道邊死人。」後人莫敢欺者。舊出後漢書本傳。語屍事﹐又見擿姦門。按﹕亐視口眼有稻芒者﹐迹也﹔若與死人共語者﹐譎也。以迹推核其事﹐以譎發擿其情﹐乃復密問﹐以相參考﹐而姦人得矣。是故後人莫敢欺也。

國淵比書﹝王安禮﹑葛源二事附﹞

魏國淵爲魏郡太守時﹐有投書誹謗太祖者﹐太祖疾之﹐必欲知其主名。淵請畱其本書﹐而不宣露。書中多引二京賦﹐乃敕功曹曰「此郡旣大﹐今在都輦﹐而少學者。其簡開解少年﹐欲遣就師。」功曹差三人﹐臨遣引見﹐訓以「所學未及二京賦﹐此博物之書也﹐世人忽略﹐少有其師﹐可求能讀者從受之。」旬日﹐得能讀者﹐遂往受業。吏因請使作箋﹐比方其書﹐似出一手。收問﹐服罪。舊出魏志本傳。按﹕王安禮右丞知開封府時﹐或投書﹐告一富家有逆謀﹐都城惶恐﹐安禮不以爲然。後數日﹐有旨根治。搜驗富家﹐事皆無迹﹐因問﹕「曾與誰爲仇﹖」對以﹕「數月前﹐鬻狀馬生者﹐有所貸而弗與﹐頗積怨言。」於是密以他事綰馬生至對款﹐取匿名書校之﹐字無少異﹐訊鞫引伏。此乃用淵核姦之術者也。見近時小說。葛源郎中爲吉水令時﹐捕與寡婦間語者﹐驗其對。事已見察姦門。是亦用淵核姦之術者也。

韋臯驗簿﹝陳執方一事附﹞

唐韋臯﹐鎭劍南。有逆旅﹐停止大賈﹐貲貨萬計﹐因病毒之﹐十隱七八﹐遂以致富。臯知其事﹐未及發覺。復以北客蘇延病死報於府。延﹐太原人﹐商販蜀川。使驗其簿﹐已被換易。尋究經過﹐辭多異同。遂敕店主與同店者立承欺隱﹐凡數千緡﹐諸胥分受者二十餘人﹐悉以付法。由是劍南客免橫死。舊不著出處。按﹕陳執方大卿知均州時﹐漢上舟子﹐數溺商旅﹐取貨財﹐輒以險爲解。執方捕案﹐悉置於法。因取近灘數家﹐除其徭役﹐使表水險涉者﹐因此得不橫死。與臯核姦之術頗同也。見王安石丞相所撰墓志。

張輅入穴

已見懲惡門。

獄史滌墨

江南大理寺﹐嘗鞫殺人獄﹐未能得其實。獄史日夜憂懼﹐乃焚香懇禱﹐以求神助。因夢過枯河﹐上髙山。寤而思之﹐曰「河無水﹐可字﹔山而髙﹐嵩字也。」或言崇孝寺有僧名可嵩﹐乃白長官下符攝之。旣至﹐訊問﹐亦無姦狀。忽見屨上墨污﹐因問其由﹐云「墨所濺。」使脫視之﹐乃墨塗也。復詰之﹐僧色動。滌去其墨﹐卽是血痕﹐以此鞫之﹐僧乃服罪。見吳淑校理祕閣閒談。按﹕可嵩事與馮昌類矣。然未見姦狀時﹐若不著血污之屨﹐將何以核其姦乎﹖蓋獲冥助﹐如蕭儼禱神而雷震牛死﹐非智算所及也。和凝嘗曰「潔誠齋戒﹐祈獲佑於上穹﹔銳意典墳﹐思有得於邃古。」兼此二者﹐用以折獄﹐諒無難矣。

王利求卒

王利屯田通判滄州時﹐遣三卒至都下﹐二人者共害一卒﹐取其賫裝﹐反以卒逃狀聞。利疑其姦﹐密遣吏自郡至都﹐以物色求之﹐得其實。二人卽服罪。見尹洙龍圖所撰墓志。按﹕利所以疑其姦者﹐卒之色辭必有異也。君子固不可逆詐﹐亦不可受欺﹐疑而核之﹐理當然也。

張式窮詰﹝李景略一事附﹞

張式郎中知壽州﹐民有縊其妻而以自殺告者﹐吏受賕實之﹐式窮詰立服﹐人稱其明。見王安石丞相所撰墓志。按﹕唐李景略﹐初辟李懷光朔方節度府巡官。五原將張光殺其妻﹐以貲市獄﹐前後不能決。景略核實﹐論殺之。旣而有若女厲者進謝廷中﹐如光妻云。出唐書本傳。舊集不載。式之核姦﹐頗亦類此。且人縊之﹐與其自縊﹐傷迹有異﹐驗則知矣。吏旣受賕﹐以非爲是﹐必於驗狀有可疑者﹐苟能聽察﹐以理窮詰﹐彼𨿽巧詐﹐將何所逃﹗人稱其明﹐不爲過也。凡附著之事﹐或以後證前﹐或以古明今﹐隨事變文﹐無定例也。

葛源親鞫

葛源郎中提點湖北刑獄時﹐鄂州崇陽大姓與人妻謀殺其夫﹐而州受賕出之。源使再劾﹐劾者又受賕﹐獄如初﹐而源終以爲不直。其弟訴於轉運使﹐𨿽他在事者﹐亦莫不以爲冤。遂親往鞫問﹐不復置獄﹐卒得其姦賕狀﹐論如法。見王安石丞相所撰墓志。按﹕此蓋布爾目﹐察民事﹐而先知其爲姦受賕者﹐故再劾不得其情﹐而終以爲不直。親往鞫問﹐然後得之。罪狀旣明﹐議者自服﹐監司之職當如是也。

李兌解縊﹝李應言一事附﹞

李兌尙書知鄧州。有富人搏其僕至死﹐系頸棄井中﹐以自縊爲解。兌曰「投井固不自縊﹐自縊豈復投井。此必吏受賕﹐教富人使不承耳。」已而案之﹐果然。兌﹐熙寧五年終於工部尙書。按﹕李應言諫議爲開封府判官時﹐京師富民陳氏殺傭作者﹐而誣以自經死。事覺﹐輒逃匿不獲。應言指其豪橫﹐交結權要﹐請嚴捕之。及出知河陽﹐而事遂緩。應言﹐慶曆三年終於右諫議大夫。二事並見本傳。此皆善核姦者﹐惟陳氏幸免爲可惜也。

朱壽昌探情﹝侯詠一事附﹞

朱壽昌中散知閬州﹐大姓雍子良屢殺人﹐挾財與勢﹐故得不死。時又殺人﹐賕其裏民﹐使出就吏。獄具﹐覺其姦﹐引囚並左右訊之﹐囚對如初。壽昌告之曰「爾以死代人﹐毋令有悔。吾聞子良與汝錢十萬﹐納汝女爲子婦﹐許嫁其女汝家﹐有之乎﹖」囚色動。又告之曰「汝且死﹐書券抑汝女爲婢﹐指十萬爲傭直﹐而嫁其女於他人﹐汝將柰何﹖」囚悟﹐泣下﹐乃以實對。立取子良置於法﹐一郡以爲神明。見曾肇內翰所撰墓志。按﹕大理評事侯詠爲虢州錄事參軍時﹐土豪趙寶者殺人﹐誣其傭﹐令代死﹐且賕吏成其獄。詠辧狀﹐立正之。見尹洙龍圖所撰墓志。與子良事頗相類也。一賕獄吏使以傭代﹐一賕裏民使以身代﹐其爲姦等耳。詠能辧獄吏受賕之狀而正其罪﹐壽昌能探裏民受賕之情而得其實﹐是皆善核姦者也。

範純仁劾毒

範純仁丞相知河中府時﹐錄事參軍宋儋年會客罷﹐以疾告﹐是夜暴卒。蓋其妾與小吏爲姦也。純仁知其死不以理﹐遂付有司案治。會儋年子以喪柩歸﹐移文追驗其屍﹐九竅流血﹐睛枯舌爛﹐舉體如漆。有司訊囚﹐言置毒鱉胾中。純仁問﹕「鱉胾在第幾巡﹖豈有中毒而能終席耶﹖必非實情。」命再劾之。乃因客散醉歸﹐置毒酒杯中而殺之。此蓋罪人以儋年不嗜鱉而爲坐客所共知﹐且其後巡數尙多﹐欲爲他日翻異逃死之計爾。見範忠宣公言行錄。按﹕凡善核姦者﹐必善鞫情也。若不得實情﹐則後必翻異﹐而姦人得計矣。推核之際﹐戒在疏略﹐是故漢史稱嚴延年之治獄也﹐「文案整密﹐不可得反。」𨿽酷吏無足道﹐然於此一節亦有取焉耳。

李行簡拒金

李行簡給事﹐初爲彭州軍事推官。富民陳子美者﹐繼母詐爲父遺書﹐逐出之﹐累訴不得直。轉運使檄行簡劾正其事。及代還﹐子美乃以金五百兩餞行﹐行簡怒不納。感泣而去。

郎簡勘券

郎簡侍郎﹐嘗知竇州。有縣吏死﹐子幼﹐贅婿僞爲券﹐收其田。後子長﹐屢訴不得直﹐因訴於朝﹐下簡劾治。簡以舊案示之曰「此爾婦翁書耶﹖」曰「然。」又取僞券示之﹐弗類也﹐始服罪。按﹕彼劾正繼母訴爲父遺書者﹐亦必有以核之﹐惜乎史辭太簡﹐故失其傳耳。

劉沆問鄰

劉沆丞相知衡州時﹐有大姓尹氏﹐欲買鄰人田﹐莫能得。鄰人老而子幼﹐乃僞爲券﹐及鄰人死﹐卽逐其子﹐二十年不得直。沆至﹐又出訴。尹氏出積歲所收戶抄爲驗﹐沆詰之曰「若田千頃﹐戶抄豈特收此乎﹗始爲券時﹐嘗問他鄰乎﹖其人固多在者﹐可以取爲證也。」尹氏不能對﹐遂服罪。按﹕賣田問鄰﹐成券會鄰﹐古法也。使當時法不存﹐則將何以核其姦乎﹖近年有司苟取小快﹐遂攺此法﹐未之思歟﹖

尹洙檢籍

尹洙龍圖﹐嘗知河南府伊陽縣。有女幼孤而冒賀氏產者﹐鄰人證其非是而沒之官。後鄰人死﹐女復訴﹐且請所沒產﹐久不能決。洙問﹕「汝年幾何﹖」曰「三十二。」乃檢咸平年籍﹐二年賀死而妻劉爲戶。詰之曰「若五年始生﹐安得賀姓耶﹖」女遂服。以上四事並見本傳。

程顥校年

程顥察院知澤州晉城縣時﹐有富民張氏子﹐其父死未幾﹐晨起有老父在門﹐曰「我汝父也﹐來就汝居。」具陳其由。張氏子驚疑莫測﹐相與詣縣﹐請辧之。老父曰「業醫﹐遠出治疾﹐妻生子﹐貧不能養﹐以與張氏。某年月日某人抱去﹐某人見之。」顥謂﹕「歲月久矣﹐爾何說之詳也﹖」老父曰「某歸而知之﹐書於藥法冊後。」因懷中取冊以進﹐其記曰「某年月日﹐某人抱兒與張三翁。」顥問張氏子﹕「爾年幾何﹖」曰「三十六。」「爾父在年幾何﹖」曰「七十六。」謂老父曰「是子之生﹐其父年四十﹐人已謂之『三翁』乎﹖」老父驚駭服罪。聞之前輩。按﹕凡爲巧詐﹐必有缺漏﹐推核已至﹐姦欺自露。如檢戶籍以視孤女所冒之非﹐校年齒以驗老父所記之妄﹐皆此術也。惟盡心者﹐則能之耳。

吳元亨履田﹝範諷一事附﹞

同州馮翊令吳元亨﹐爲政不苟。縣與華陰接境﹐以漆﹑沮爲界﹐中間洲上有美田﹐民相與爭之五十餘年﹐吏不能決。元亨檄華陰令會境上﹐盡案兩鄕之籍﹐徧履其田﹐執度以度之﹐皆得其實。自是民不敢復爭﹐時人稱之。見司馬光丞相所撰墓志。按﹕範諷給事﹐嘗知鄆州平陰縣。會河決王陵埽﹐水去而土肥﹐阡陌不復辧﹐民數爭﹐不能決。諷爲手書﹐分別疆理﹐民皆持去﹐以爲定券﹐自是無復爭者。見本傳。元亨事頗類此。核得其實﹐姦無所容﹐是省獄訟之術也。

任術收地

延州臨眞尉任術有智數﹐監司使治地訟。其地山險﹐不可登陟﹐由此數爲訟者所欺。術呼訟者告之曰「吾不忍盡爾﹐當貰爾半。爾所有之田﹐兩畝止供一畝﹐謹不可欺﹐欺則盡覆入官矣。」民信之﹐盡其所有供半。旣而指一處覆之﹐文致其參差處﹐責之曰「我戒爾勿欺﹐何爲見負﹖今盡入爾田矣。」凡供一畝者﹐作兩畝收之﹐更無一黎得隱。見沈括內翰筆談。按﹕此乃兵法詐謀之類也﹐偶然使中﹐遂以爲奇﹐已泄之機﹐安可再用﹐民若狡猾﹐將反見欺。夫欲核姦﹐譎不若正﹐履而度之者是也。

王罕按圖﹝呂惠卿一事附﹞

王罕大卿初知常州宜興縣時﹐縣臨泖湖﹐民歲訴水﹐多幸免。罕因農休﹐召封內父老﹐各列其田之髙下﹐繪而爲圖。明年﹐旣得訴狀﹐乃親往按之。其臨一鄕﹐輒曰「某戶輸可免﹐某戶不可免。」眾環視無一辭。是時範仲淹知潤州﹐乃奏罕檢田法﹐下諸路。見王圭丞相所撰墓志。按﹕呂惠卿參政治縣法災傷門云「要使實被災者不至枉納分數﹐而不被災者莫敢妄訴以求幸免﹐則宜居常按視縣圖﹐究知鄕村地形髙下﹐仍以小圖子分爲九等﹐出入下鄕﹐復更窮按﹐有不盡者﹐隨手攺正。遇有水旱﹐於未收刈前﹐先行巡省﹐已知被災人戶﹑田土多寡之大數。其積水所占年例﹐災傷田土皆先度見頃畝數目。至披訴時﹐將狀內頃畝比對﹐卽免夾帶之獘。」罕檢田法殆亦類此歟﹖是皆以正核姦者也。李南公責豪

李南公尙書﹐初知長沙縣。諸村各有詭名﹐戶稅存而戶亡﹐每年戶長代納之。南公悉召其豪右﹐謂曰「此田不過汝曹典買耳﹐與汝一月限﹐爲我推究出﹐不然汝曹均分輸納。」及期﹐盡得其人﹐使之承稅。聞之士林。按﹕詭戶之稅﹐非獨豪右作此獘也﹐蓋其鄕司相與爲姦。今專責豪右﹐而鄕司獲免﹐殆亦於理有未盡歟﹖善核姦者﹐宜並按之。抑又有說焉﹐若專令鄕司任責﹐則豪右愈更得計﹐必以厚賂﹐使塡逋欠。稅數之外﹐物力所減﹐固亦多矣。內外相比﹐以欺縣官﹐何由可得其實乎﹖然則責豪右宜急﹐責鄕司宜緩﹐南公之意當在此也。

擿姦黃霸抱兒﹝李崇﹑於仲文﹑張詠三事附﹞

前漢時﹐潁川有富室﹐兄弟同居﹐其婦俱懷妊。長婦胎傷﹐匿之﹐弟婦生男﹐奪爲己子。論爭三年﹐不決。郡守黃霸使人抱兒於庭中﹐乃令娣姒競取之。旣而﹐長婦持之甚猛﹐弟婦恐有所傷﹐情極淒愴。霸乃叱長婦曰「汝貪家財﹐固欲得兒﹐寧慮或有所傷乎﹖此事審矣。」卽還弟婦兒﹐長婦乃服罪。舊出風俗通。按﹕疑獄集又載一事﹐與此相似﹕後魏李崇﹐爲揚州刺史。部民苟泰有子三歲﹐失之﹐後見在郭奉伯家﹐各言己子﹐並有鄰證﹐郡縣不能決。崇乃令二父與兒各別禁數日﹐忽遣吏謂曰「兒已暴死﹐可出舉哀。」泰聞之﹐悲不自勝﹔奉伯嗟嘆而已﹐殊無痛意。遂以兒還泰。出北史本傳。此乃用霸擿姦之術者也。別載一事﹐亦頗相似﹕後周於仲文﹐爲安固太守。有任﹑杜兩家各失牛﹐後得一牛﹐兩家俱認﹐久不能決。仲文令各驅其家牛羣至﹐乃放所認者﹐牛遂向任氏羣中。又使人微傷其牛﹐任氏嗟惋﹐杜氏自若。遂訶杜氏﹐服罪而去。出北史於栗磾傳。仲文﹐其八世孫也。此亦用霸擿姦之術者也。隋襄州總管裴政云「凡推事有兩﹕一察情﹐一據證。審其曲直﹐以定是非。」據證者﹐核姦用之﹔察情者﹐擿姦用之。蓋證或難憑﹐而情亦難見﹐於是用譎以擿其伏﹐然後得之。此三事是也。於仲文放牛事又見證慝門。近時小說亦載一事云﹕張詠尙書鎭蜀日﹐市有二嬰孩同戲﹐其一爲奔馬所斃﹐孩母二人競認生者爲己子﹐私證無所驗﹐有司不能決。詠佯怒﹐謂二嫗曰「若當時二子盡斃馬足﹐爾亦何所爭耶﹖」乃令健卒取兒﹐將擲於井中。一母前走﹐急往護之﹔一母后行﹐其意差懶。遂以子還前行者。此乃妄人傅會爲之也。夫始生而奪之者﹐兒固未能識母也﹔三歲而失之者﹐兒或已忘其父也。二嬰同戲﹐縱未能言﹐當已識母﹔非歷時長久﹐亦不應便忘。且於仲文放所認牛向任氏羣﹐而杜氏服罪﹔若放所認兒﹐則必向其母﹐而非母者服罪矣。豈得云「私證無所驗」﹐而復用擿姦之術﹐佯爲擲井之怒乎﹖無足取者﹐聊附之耳。薛宣斷縑

前漢時﹐臨淮有一人﹐持匹縑到市賣之﹐道遇雨﹐披覆。後一人至﹐求共庇蔭。雨霽當別﹐因相爭鬥﹐各云我縑﹐詣府自言。太守薛宣核實良久﹐莫肯首服。宣曰「縑直數百錢﹐何足紛紜﹐自致縣官。」呼騎吏中斷縑﹐人各與半﹐使追聽之。後人曰「太守之恩。」縑主乃稱冤不已。宣知其狀﹐詰之服罪。舊出風俗通。按﹕此與黃霸抱兒之術同也。薛宣用於斷所爭之縑﹐仲文用於傷所認之牛﹐以其事異而理同故爾。後有善擿姦者﹐則霸之術猶可用也。

周亐語屍

已見核姦門。按﹕亐察死人狀而得稻芒焉﹐因以求爲姦之迹﹐是核姦者也﹔與死人語而使疑怪焉﹐因以動懷姦之心﹐是擿姦者也。核姦以正﹐擿姦以譎﹐此其所以異也。

崔思兢詐言

已見辧誣門。

莊遵審姦

已見釋冤門。

安重榮抽劍

已見懲惡門。按﹕擿姦鉤慝之術﹐皆與鞫情相似﹐而必用譎焉。盡心君子亦不可忽也。

察慝髙柔問錢

魏髙柔﹐爲廷尉。護軍營士竇禮近出不還﹐營以爲亡﹐表言逐捕﹐沒其妻盈及男女爲官奴婢。盈稱冤自訟﹐莫有省者﹐乃詣廷尉。柔問﹕「何以知夫不亡﹖」盈泣對曰「夫非輕狡不顧室家者。」又問﹕「汝夫不與人有乎﹖」曰「夫良善﹐與人無。」「汝夫不與人交錢物乎﹖」曰「嘗出錢與同營士焦子文﹐求不得。」時子文適坐事系獄﹐柔乃召問所坐﹐語次﹐問﹕「曾舉人錢否﹖」對曰「單貧﹐不敢舉人錢。」察其色動﹐遂復問﹕「汝曾舉竇禮錢﹐何言不耶﹖」子文怪知事露﹐應對不次。柔詰之曰「汝已殺竇禮﹐便宜早服。」子文於是叩頭服罪。舊出魏志本傳。按﹕慝與姦異者﹐姦必巧詐﹐慝惟隱諱。如釘殺其夫﹐而云「遭火燒死」﹐是巧詐也。如舉竇禮錢﹐而云「單貧不敢」﹐是隱諱也。禮近出不還﹐疑爲人所殺﹐故首問其﹐次問交錢物者。嘗出錢與焦子文﹐而求不得﹐或緣嫌恨﹐以致此禍﹐於是察其色動﹐辭對不次﹐則隱諱之情得矣﹐故詰之服罪。是善察慝者也。

胡質詰吏

魏胡質﹐爲常山太守﹐遷任東莞。士盧顯爲人所殺﹐質曰「此士無而有少妻﹐所以死乎﹖」悉集其比居少年。書吏李若見問而色動﹐遂窮詰情狀﹐若卽自首﹐罪人斯得。舊出魏志本傳。按﹕髙柔知竇禮無﹐而與人交錢物所以死也﹐故察得焦子文。胡質知盧顯無﹐而有少妻﹐所以死也﹐故察得李若。夫人之相殺害者﹐苟無恨﹐若不因財﹐則必因色。惟此二者﹐足以得其人矣。然所以察之者﹐皆不過色與辭之間﹐亦惟聰明﹐故不可欺也。

蔡髙指盜﹝褚裒一事附﹞

蔡髙調福州長溪尉﹐民有夫婦皆出﹐而盜殺其守舍子者。髙亟召裏民舉會﹐環坐而熟視之﹐指一人曰「此殺人者也。」訊之﹐果服。見歐陽修參政所撰墓志。按﹕民之被殺﹐無所猜執﹐則其夫婦必皆良善﹐而於同裏亦無仇怨﹐忍殺其守舍子者﹐乃凶殘人也。凶殘之人﹐气貌當異﹐故不待問之而色動﹐詰之而辭屈﹐惟環坐而熟視之﹐其人已得矣。髙之明察﹐尢可稱也。昔孟嘉在坐﹐褚裒未識﹐而庾亮使裒自求之。眄睞良久﹐乃指嘉曰「此人小異﹐得無是乎﹖」𨿽善惡有殊﹐而物理何別﹖髙之視裒﹐諒無愧焉。

呂公綽疑仇

呂公綽侍讀﹐知開封府。有營婦﹐夫戍未還。夜﹐盜入舍﹐斷腕而去。主名不立﹐都人喧言駭異。公綽謂﹕「非其夫仇﹐不宜快意戕害至此。」亟遣馳詰其夫﹐果獲同營韓元者﹐具姦狀﹐伏誅。見王圭丞相所撰墓志。按﹕此蓋知營婦爲人非不良者﹐故特疑其夫仇戕害之也。旣得其事﹐乃察其實﹐彼之隱慝﹐將何所遁﹖斯可以謂之明矣。

證慝孫寶稱饊﹝曹沖一事附﹞

漢孫寶﹐爲京兆尹。有賣散者﹐偶與村民相逢﹐擊落散盡碎。村民認塡五十枚﹐賣者堅言三百枚﹐因致喧爭。寶令別買散一枚﹐稱見分兩﹐乃都稱碎者紐折﹐立見元數。眾皆嘆服。舊不著出處。按﹕魏太祖時﹐孫權致巨象﹐欲知其斤重﹐訪之羣下﹐莫能出其理。鄧哀王衝方數歲﹐請﹕「置象大船之上﹐刻水痕所至﹐而稱物以載之﹐校可知也。」與稱散之理同矣。寶以散一枚之重﹐校碎者之重﹐其枚數立見﹔衝以載象所至之痕﹐校稱物之痕﹐而斤重可知﹔皆其智有餘也。夫片言可以折獄者﹐何其爲人信服至於如此哉﹖蓋以智有餘而言中理﹐故爾。欺誑之慝﹐以此爲證﹐而不可諱矣﹐彼焉得不服耶﹗是故片言可以折獄也。

張舉燒豬

張舉﹐吳人也﹐爲句章令。有妻殺夫﹐因放火燒捨﹐稱火燒夫死。夫家疑之﹐訴於官。妻不服。舉乃取豬二口﹐一殺之﹐一活之﹐而積薪燒之。活者口中有灰﹐殺者口中無灰。因驗屍口﹐果無灰也。鞫之﹐服罪。舊不著出處。按和凝所著二十九條﹐皆以時代爲次﹐其書舉事在吳人之末﹐晉人之前﹐豈非孫氏之臣乎﹖但先旣云吳廢帝孫亮﹐則此宜云吳張舉﹐不當於姓名下言吳人耳。句章﹐屬會稽郡。按﹕孫寶以散一枚之重爲證﹐而誑言三百枚之慝顯矣﹔張舉以死豬口中之灰爲證﹐而誑言夫燒死之慝顯矣﹕是謂慝未顯者﹐以物証之﹐則不可諱也。然則莊遵守屍﹐而首有蠅集﹐爲核姦有效﹐豈若張舉驗屍﹐而口無灰入﹐爲證慝盡理乎﹖

傅琰破嗉﹝許宗裔一事附﹞

宋傅琰﹐爲山陰令。有兩人爭雞﹐琰問﹕「雞早何食﹖」一云粟﹐一云豆。乃殺雞破嗉﹐而有粟焉﹐遂罰言豆者。舊出南史本傳。按﹕釋冤門許宗裔之驗贓也﹖問﹕「紬綫胎心用何物﹖」一云杏核﹐一云瓦子。開見杏核﹐而罪言瓦子者。其術蓋本於此。

顧憲之放牛﹝於仲文一事附﹞

宋顧憲之﹐元徽中爲建康令。時有盜牛者﹐被主者所認﹐盜者亦稱己牛﹐二家辭理等﹐前後令莫能決。憲之至﹐覆其狀﹐謂二家曰「無爲多言﹐吾得之矣。」乃令解牛任其所去﹐牛逕還本主宅﹐盜者始伏其辜。發姦擿伏﹐多如此類﹐時人號曰神明。舊出南史顧凱之傳。憲之其孫也。按﹕證以人﹐或容僞焉﹐故前後令莫能決﹐證以物﹐必得實焉﹐故盜者始服其罪。於仲文放牛事已見擿姦門﹐與此正相類。其異者﹐彼之家遠而有牛羣﹐此之家近而無牛羣也。隨事制宜﹐然後放之﹐理無異焉。

李惠拷皮﹝傅琰一事附﹞

後魏李惠﹐爲雍州刺史。人有負鹽負薪者﹐同釋重擔﹐息於樹陰。二人將行﹐爭一羊皮﹐各言藉背之物。惠遣爭者出﹐顧州綱紀曰「以此羊皮拷知主乎﹖」羣下以爲戲言﹐咸無應者。惠令人置羊皮席上﹐以杖擊之﹐見少鹽屑﹐曰「得其實矣。」使爭者視之﹐負薪者乃服而就罪。凡所察究﹐多如此類﹐由是吏民莫敢欺犯。舊出北史本傳。按﹕傅琰之爲山陰令也﹐有賣糖姥與賣鍼姥爭絲一團﹐琰令掛絲鞭之﹐有少鐵屑焉﹐乃罰賣糖姥。鞭絲擊皮﹐事異理同﹐皆以物爲證者也。

慕容彥超賜酒

漢慕容彥超﹐帥鄆。有役人盜食櫻桃﹐主吏白之﹐不服﹐彥超慰諭曰「汝輩豈敢盜吾所食之物﹐主吏誣執﹐不須憂懼。」各賜以酒﹐密令入藜盧散於酒中。旣飲﹐卽吐﹐有櫻桃在焉﹐於是服罪。此蓋和所聞之事。按﹕俗有入口無贓之語﹐此說足以破之。然事旣細微﹐鞫亦刻薄﹐何足道哉﹗

歐陽曄視食

歐陽曄都官﹐知端州。有桂陽監民爭舟相毆死﹐獄久不決。曄出囚坐庭中﹐去其桎梏﹐而飲食之。訖﹐皆還於獄﹐獨畱一人。畱者色動﹐曄曰「殺人者汝也。」囚不知所以然。曰「吾視食者皆以右手持匕﹐汝獨以左。今死者傷右肋﹐此汝殺之明也。」囚泣曰「我殺之﹐不敢以累他人。」見歐陽修參政所撰墓志。按﹕曄已觀其驗狀﹐云傷右肋死﹐故因飲食視所用手。彼獨左手持匕者﹐乃是毆殺之人也。以此爲證﹐其辭自屈﹐與錢維濟辧誣之術同矣。苟非盡心察獄﹐則亦豈能然耶。

王璩揭簡

王璩寺丞﹐嘗爲襄州中盧令。有賊系獄﹐訊治久之﹐不能得情。偶於賊槖中得故簡﹐而揭視之﹐乃房陵商人道爲賊所掠者﹐賊卽引服。不爾幾脫。見王圭丞相所撰墓志。按﹕此非智算所及﹐偶然得之耳﹐亦可見璩之治獄能盡其心。鞫獄之情﹐昔人賴於證也﹐歐陽曄以右肋之傷爲證﹐而毆殺者辭窮﹔王璩以槖中之簡爲證﹐而劫掠者情得。證慝之術﹐焉可忽哉。

王曾判田﹝曾諤一事附﹞

王曾丞相﹐少時謁郡僚﹐有爭負郭田者﹐封畛旣泯﹐質劑且亡﹐未能斷決。曾謂﹕「驗其稅籍﹐曲直可判。」郡將從之﹐其人乃服。見沂公言行錄。按﹕界至不明﹐故起爭訟﹔契書不存﹐故難斷決。惟有稅籍﹐可爲證據﹕辭與籍同者﹐其理直﹔辭與籍異者﹐其理曲也。曲直旣判﹐焉得不服。大觀間﹐有曾諤朝議者﹐知越州諸曁縣。四明富民﹐初惟一子﹐後通其僕之妻﹐又生一子而收養之。年十六﹐富民亡。子與母謀﹐以還其僕。後數年﹐所生母與嫡母皆死﹐乃歸持服﹐且訟分財﹐累年不決。監司委諤推治﹐歷訊不能屈。因索本邑戶版﹐驗其丁齒﹐而富民嘗以幼子注籍﹐遂許其分。見近時小說。此亦以籍爲證者也。爭田之訟﹐稅籍可以爲證﹔分財之訟﹐丁籍可以爲證。𨿽隱慝而健訟者﹐亦聳懼而屈服矣。此證慝之術所以可貴也。

韓億示醫

韓億參政知洋州時﹐土豪李甲者﹐兄死﹐迫嫁其嫂﹐因誣其子爲他姓﹐以專其貲。嫂歷訴於官﹐甲輒賂吏使掠服之。積十餘年﹐其訴不已。億視舊牘﹐未嘗引乳醫爲證。一日﹐盡召其黨﹐以乳醫示之﹐眾無以爲辭﹐冤遂辧。見本傳。按﹕嘗云「推事有兩﹐一察情﹐一據證。」固當兼用之也。然證有難憑者﹐則不若察情﹐可以中其肺腑之隱﹔情有難見者﹐則不若據證﹐可以屈其口舌之爭。兩者疊用﹐各適所宜也。彼誣其子爲他姓者﹐所引之證﹐想亦非一﹐獨未嘗引乳醫﹐則其情可見矣。故盡召其黨﹐以乳醫示之﹐旣有以中其肺腑之隱﹐又有以屈其口舌之爭﹐則眾無以爲辭﹐而冤遂辧﹐不亦宜乎﹗

程顥辧錢

程顥察院﹐初爲京兆府鄠縣主簿。民有借其兄宅以居者﹐發地中藏錢﹐兄之子訴曰「父所藏也。」令言「無證左﹐何以決之﹖」顥曰「此易辧耳。」問兄之子曰「爾父藏錢幾年矣﹖」曰「二十年。」遣吏取千錢﹐視之﹐謂曰「今官所鑄錢﹐不五六年則徧天下。此錢皆爾父未藏前數十年所鑄﹐何也﹖」其人遂服。令大奇之。見程頤侍講所撰行狀。按﹕旁求證左﹐或有僞也﹔直取證驗﹐斯爲實也。彼言地中藏錢是其父所藏者﹐取錢驗之﹐皆古錢也﹐又豈能選擇古錢藏之耶﹖以此爲證﹐妄訴明矣。是故其人不敢不服也。

李南公捏痕

李南公尙書知長沙縣時﹐有斗者﹐甲彊而乙弱﹐各有靑赤痕。南公召使前﹐自以指捏之﹐曰「乙眞而甲僞也。」訊之﹐果然。蓋南方有櫸柳﹐以葉塗膚﹐則靑赤如毆傷者﹔剝其皮﹐橫置膚上﹐以火熨之﹐則如棓傷者﹐水洗不落。但毆傷者血聚則硬﹐而僞者不然。南公乃以此辧之也。聞之士林。按﹕鬥毆之訟﹐以傷爲證﹐而有此僞﹐豈可不辧﹖故特著焉。李處厚沃屍

太常博士李處厚﹐知廬州愼縣。嘗有毆人死者﹐處厚往驗屍﹐以糟胾灰湯之類薄之﹐都無傷迹。有一老父求見﹐曰「邑之舊書吏也﹐知驗傷不見迹﹐請用赤油傘日中覆之﹐以水沃屍﹐迹必立見。」處厚如其言﹐傷迹宛然。自此江﹑淮間往往用其法。見沈括內翰筆談。按﹕凡據證折獄者﹐不惟責問知見辭款﹐又當檢勘其事﹐推驗其物﹐以爲證也。則驗傷者宜盡心焉。故書南公捏痕事﹐又以處厚沃屍事繼之也。

折獄龜鑑譯注卷七

鉤慝李崇紿兵

已見釋冤門。按﹕崇之譎以舉哀擿爭兒姦﹐與其術同。蓋自其巧詐而言之﹐則謂之姦﹔自其隱慝而言之﹐則謂之慝。其實無異也﹐故術亦同焉。

張允濟決牛﹝西門豹﹑裴子云二事附﹞

唐張允濟﹐隋大業中爲武陽令﹐務以徳教訓下﹐百姓懷之。元武縣與其鄰接﹐有人以牸牛依其妻家者八九年﹐牛孳生至十餘頭。及將異居﹐妻家不與。縣司累政不能決。其人詣武陽質於允濟﹐允濟曰「爾自有令﹐何至此也﹖」其人垂泣不止﹐且言所以。允濟遂令左右縛牛主﹐以衫蒙其頭﹐將詣妻家村中﹐云捕盜牛賊﹐召村中牛悉集﹐各問所從來處。妻家不知其故﹐恐被連及﹐指其所訴牛曰「此是女婿家牛也﹐非我所知。」允濟遂發蒙﹐謂妻家人曰「此卽女婿﹐可以歸之。」妻家叩頭服罪。舊出唐書本傳。按﹕史記以西門豹附滑稽傳後。豹﹐古循吏也﹐特以其止河伯娶婦事巧而捷﹐乃發於俳者﹐故曰滑稽爾。允濟﹐其豹之儔歟﹖理鄰邑贅婿牛﹐亦以發於俳﹐故能巧而捷﹐與止河伯娶婦事相類矣﹐然乃循吏鉤慝之術也。疑獄集又載新鄕令裴子云一事云﹕部民王恭戍邊﹐畱牸牛六頭於舅李琎家﹐養五年﹐產犢三十頭。恭還索牛﹐舅曰「牸牛二頭已死﹐乃還四頭老牸﹐余非汝牛所生。」恭訴於縣﹐子云以恭付獄﹐追盜牛賊李琎。琎惶怖而至﹐子云叱責曰「賊引汝同盜牛三十頭﹐藏汝莊內﹐喚賊對辭。」乃以布衫籠恭頭﹐立南墻下。琎急﹐吐款云「三十頭牛是外甥牸牛所生﹐非盜得來。」子云令除恭頭布衫﹐琎驚曰「此是外甥。」子云曰「是卽還牛﹐更欲何語。」琎默然。復謂琎曰「五年養牛辛苦﹐特與五頭﹐余並還恭。」聞者嘆服。舊不著出處。此乃用允濟鉤慝之術者。但部民則易追﹐而非部民則難追矣﹐故允濟詣彼村中捕盜也。然越境有所捕﹐召集一村牛﹐亦是當時可以爲此﹐若在異日﹐止合移文追而詰之﹐如趙和者是也。但欲巧捷者﹐勢須爲此耳。﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

趙和斷錢﹝侯臨一事附﹞

唐江陰令趙和﹐咸通初﹐以折獄著聲。淮陰有二農夫﹐比莊通家。東鄰嘗以莊契契於西鄰﹐後當取贖﹐先送八百千﹐自恃密熟﹐不取文證﹐再賫余鏹至﹐西鄰遂不認。東鄰訴於縣﹐又訴於州﹐皆不獲伸理﹐遂來訴於江陰。和曰「縣政甚卑﹐何以奉雪﹖」東鄰泣曰「至此不得理﹐則無處伸訴矣。」問﹕「爾果不妄否﹖」曰「焉敢厚誣﹗」乃召捕賊之幹者賫牒淮陰﹐云有劫江賊﹐案劾已具﹐其同惡在某處﹐姓名﹑狀貌悉以西鄰指之﹐請梏付差去人。西鄰自恃無迹﹐初不甚懼﹐至則械於廷﹐和厲聲詰之﹐囚泣訴其枉。和曰「事迹甚明﹐尙敢抵諱﹗所劫之物﹐藏汝莊中﹐皆可推驗﹐汝具籍貲產以辧之。」囚不虞東鄰之越訴﹐乃供「折谷若干﹐莊客某人者﹔細絹若干﹐家機所出者﹔錢若干﹐東鄰贖契者。」和復審問﹐乃謂之曰「汝非劫江賊﹐何得隱諱東鄰贖契錢八百千﹖」遂引其人﹐使之對證﹐於是慚懼服罪﹐梏回本縣﹐檢付契書﹐置之於法。舊不著出處。按﹕和所用之術﹐蓋亦本於張允濟也。近時小說載侯臨侍郎一事云﹕臨爲東陽令時﹐他邑有民﹐因分財產﹐寄物姻家﹐遂被諱匿﹐屢訴弗直。聞臨治聲﹐來求伸理。臨曰「吾與汝異封﹐法難以治。」止令具物之名件而去。後半年﹐縣獲彊盜﹐因縱令妄通有贓物寄某家﹐乃捕至下獄。引問﹐泣訴盜所通金帛皆親黨所寄。臨卽遣人追民識認﹐盡以還之。此乃用和鉤慝之術者﹐𨿽巧捷不逮﹐而沈密過之。譬猶持重之將﹐不苟出於奇﹐亦必依於正。以此用譎﹐則無敗事﹐尢可貴也。

包拯密諭﹝錢和一事附﹞

包拯副樞﹐初知揚州天長縣時﹐有訴盜割牛舌者﹐拯密諭令歸屠其牛而鬻之。遂有告其私殺牛者﹐拯詰之曰「何爲割某家牛舌而又告之﹖」其人驚服。見本傳。按﹕近時小說載朝散大夫錢和一事云﹕和嘗知秀州嘉興縣﹐有村民告牛爲盜所殺﹐和令亟歸﹐勿言告官﹐但召同村解之﹐徧以肉饋知識﹐或有怨卽倍與。民如其言。明日﹐有持肉告民私殺牛者﹐和卽收訊﹐果其所殺。此乃用拯鉤慝之術者。蓋以揣知非仇不爾﹐故用此譎﹐使復出告也。昔趙廣漢「善爲鉤距﹐以得事情。」晉灼云「鉤﹐致也。距﹐閉也。」蓋以閉其術爲距﹐而能使彼不知爲鉤也。夫惟深隱而不可得﹐故以鉤致之﹐彼若知其爲鉤﹐則其隱必愈深﹐譬猶魚逃於淵﹐而終不可得矣。是故史稱﹕「惟廣漢至精能用之﹐它人效者莫能及也。」此數君子﹐材智過人﹐亦庶幾焉。

察盜張敞署職﹝黃昌一事附﹞

漢張敞﹐爲京兆尹。長安市偸盜多﹐百賈苦之。敞旣視事﹐求問父老﹐偸盜酋長數人﹐居皆溫厚﹐出從童騎﹐閭裏以爲長者。敞皆召見責問﹐因貰其罪﹐把其宿負﹐令致諸偸以自贖。偸長曰「今一旦召詣府﹐恐諸偸驚駭﹐願一切受職。」敞皆以爲吏﹐遣歸休。置酒﹐小偸悉來賀。飲且醉﹐偸長以赭污其衣裾。吏坐裏閭閱出者﹐污赭輒收縛之﹐一日捕得數百人。窮治所犯﹐或一人百餘發﹐盡行法罰。由是桴鼓稀鳴﹐市無偸盜。出漢書本傳。舊集不載。按﹕盜賊不得﹐獄訟必多﹐其當察而治之﹐亦與姦慝等矣。是以舊集有彭城書菜﹑元膺擒輿之類﹐凡十餘事﹐今則因而列此六門也。敞以偸盜治偸盜﹐督察之術﹐莫善於此。故首著焉。若後漢黃昌爲蜀郡太守﹐密捕盜帥一人﹐脇使條陳諸縣彊暴姓名﹑居處﹐分遣掩討﹐無有遺脫﹐宿惡大姦﹐奔走他境﹐則又猛政之尢者﹐抑亦用敞察盜之術歟﹗

曹攄察理

晉曹攄爲洛陽令﹐大雪﹐宮門夜失行馬。攄收門士。眾謂不然﹐攄曰「宮掖禁嚴﹐非外人所敢盜﹐必是門士以燎寒耳。」訊之﹐果服。舊出晉書本傳。按﹕此以事理察之也。攄若不善察盜﹐姑徇眾人所見﹐則有罪者幸免﹐而無辜者濫及﹐獄訟不勝其繁矣。是故折獄之術﹐亦有取於此也。

蘇瓊抄名﹝本傳盜牛一事附﹞

北齊蘇瓊﹐爲徐州行臺左丞﹐行徐州事。城中五級寺忽被盜銅像一百軀﹐有司搜撿四鄰防宿及蹤迹所疑﹐逮系數十人。瓊一時放遣﹐寺僧怨不爲推賊﹐瓊曰「便且還寺﹐得像自送。」爾後十日﹐抄賊姓名及贓處所﹐徑收掩﹐悉獲之。出北史本傳。舊集不載。按﹕傳又載一事云﹕瓊爲南淸河太守時﹐有魏雙成者﹐失牛﹐疑其村人魏子賓﹐列送至郡。一經窮問﹐知其非盜﹐而便放之。雙成云「府君放賊去﹐百姓牛何處可得﹖」瓊不理其語﹐密遣訪獲盜者。與此相類。蓋能廣耳目﹐以察盜賊也。傳言「郡中舊賊一百餘人﹐悉充左右﹐人間善惡及長吏飲人一杯酒﹐無不卽知。」此其耳目歟﹖然旣曰「舊賊」﹐必非志實﹐豈可深信﹐乃見親委耶﹖魏﹑吳校事竊權害政﹐人皆患苦﹐久乃誅戮。瓊之駕馭﹐何以勝彼﹐而能免斯患耶﹖張敞召偸長悉受職﹐特取其一時之用而已矣﹐未嘗置之左右﹐任以耳目﹐豈非慮患深歟﹖瓊廣耳目﹐察盜賊可也﹐此一事不足法﹐略辧其理云。

韓褒置帥﹝尹賞一事附﹞

後周韓褒﹐爲北雍州刺史。州帶北山﹐多有盜賊。褒密訪之﹐並豪右所爲也﹐而陽不之知﹐厚加禮遇﹐謂曰「刺史起自書生﹐安知督盜﹖所賴卿等共分其憂耳。」乃悉召桀黠少年素爲鄕裏患者﹐置爲主帥﹐分其地界﹐有盜發而不獲者﹐以故縱論。於是惶懼首服曰「前盜發者﹐並某等爲之。」所有徒侶﹐皆列其姓名﹐或亡命隱匿者﹐亦悉言其所在。褒乃取盜名簿藏之﹐因大榜州門曰「自知行盜者﹐急來首﹐卽除其罪。盡今月不首者﹐顯戮其身﹐籍沒妻子﹐賞先首者。」旬日之間﹐諸盜咸悉首盡。褒取名簿勘之﹐一無差異﹐並原其罪﹐許以自新。由是羣盜屏息。出北史本傳。舊集不載。按﹕褒之察盜﹐與張敞類矣。若尹賞爲長安令則不然﹐部勒戶曹掾史﹐與鄕吏﹑亭長﹑里正﹑父老﹑伍人﹐雜舉長安中輕薄少年惡子﹐無市籍商販作業﹐而鮮衣凶服者﹐悉籍記之﹐得數百人。一朝會長安吏﹐車數百兩﹐分行收捕﹐皆劾以爲通行飲食羣盜。賞親閱﹐見十置一﹐其餘悉納「虎穴」中﹐穿地方深各數丈﹐致令辟爲郭﹐以大石覆其口﹐名以「虎穴」。百人爲輩。數日一發視﹐皆相枕籍死﹐後世縣令不能會吏車如此之多﹐亦不敢爲「虎穴」﹐使數百人相枕藉死﹐蓋時異則法異也。所置數十百人乃其魁宿﹐或故吏善家子失計隨輕黠願自攺者。貰其罪﹐詭令立功以自贖。盡力有效者﹐因親用之爲爪牙﹐追捕甚精。郡國亡命散走﹐各歸其處﹐不敢窺長安。見漢書本傳。賞𨿽亦以偸盜治偸盜﹐善於駕馭﹐稱其職任﹐然異乎張敞不純用誅罰﹐故號酷吏﹐爲萬世戒。惟褒之察盜﹐視敞可以無愧。其不同者﹐彼窮治所犯﹐糾之以猛也﹔此首原其罪﹐施之以寬也。敞之猛﹐不至於民殘﹐而市無偸盜﹔褒之寬﹐不至於民慢﹐而羣盜屏息﹕則是同歸於治也。

柳慶問飲

已見釋冤門。

張允濟聽蔥

唐張允濟﹐初仕隋爲武陽令時﹐道中見一姥﹐種蔥結庵守之。允濟曰「但歸﹐不煩守此。遇盜﹐卽來告。」姥歸﹐一宿而蔥大失。允濟乃召集蔥地左右居人﹐呼令前﹐一一聽之﹐遂得盜蔥者。舊出唐書本傳。按﹕周禮﹕「以五聲聽獄訟﹐求民情﹕一曰﹐辭聽。﹝觀其出言﹐不直則煩。﹞二曰﹐色聽。﹝觀其顏色﹐不直則赧。﹞三曰﹐气聽。﹝觀其气息﹐不直則喘。﹞四曰﹐耳聽。﹝觀其聽聆﹐不直則惑。﹞五曰﹐目聽。﹝觀其顧視﹐不直則眊。﹞」允濟召集蔥地左右居人﹐呼令前﹐一一聽之﹐遂獲盜蔥者﹐蓋用此術也。然其意度頗涉矜炫﹐非不得已而用之﹐則與「卻雍視盜﹐察其眉睫之間﹐而得其情」者﹐何以異哉﹖苟未能使人恥爲盜﹐不若聽姥守之也。

蘇無名獲盜

唐則天時﹐太平公主庫中失所賜寶器。天后怒﹐督捕甚峻﹐官吏震恐。有湖州別駕蘇無名﹐善擒姦擿伏。遊徼衢中遇無名﹐相與請之至縣﹐請見長史。長史問之﹐請聞朝廷。天后召見﹐無名對曰「請寬府縣﹐盡以捕盜吏卒付臣﹐不過數日﹐決爲陛下獲盜。」天后許之。無名戒吏卒於東北門伺察﹐有人十餘輩﹐衣衰絰﹐出赴北邙﹐卽踵以報。果見諸人至一新家﹐設奠﹐哭而不哀﹔旣徹奠﹐又巡行冢旁﹐相視而笑。無名喜曰「得之矣。」遂使吏卒盡執之﹐而發其冢﹐剖棺視之﹐寶器在焉。天后問﹕「以何術獲盜﹖」對曰「臣無他術﹐但識盜耳。臣到都日﹐正見此輩出葬﹐便知是盜﹐但未知葬處。今淸明拜掃﹐計必出城﹐尋逐蹤迹﹐可以得之。哭而不哀者﹐所葬非人也﹔巡冢而笑者﹐喜墓無傷也。向若陛下迫促府縣﹐此賊計急﹐必取而逃矣。」天后稱善﹐遷秩二等。舊不著出處。

董行成叱賊

唐懷州河內縣董行成善察盜。有人從河陽長店盜一驢並囊袋﹐天欲曉﹐至懷州。行成市中見之﹐叱曰「彼賊住﹗」盜下驢﹐卽承伏。少頃﹐驢主尋蹤至。或問何以知之﹐曰「此驢行急而汗﹐非長行也﹔見人卽引驢遠過﹐怯也。是故知其爲盜也。」舊不著出處。按﹕蘇與董非聞人也﹐特以察盜尺寸之長﹐著於舊集﹐傳於今世﹐與賀懷智琵琶﹑米嘉榮歌﹑李謩笛托名唐人詩中者類矣。苟無所長﹐誰復稱之﹖使不泯沒﹐亦足勸能也。

裴度待印﹝許仲宣一事附﹞

唐裴度在中書時﹐堂吏忽報亡失省印﹐同列驚愕﹐皆欲究治﹐度略不顧問。良久﹐復報印在故處。度笑謂同列曰「此必吏人盜印驛券也。向若急之﹐則投諸水火矣。」同列乃服。出趙璘因話錄。舊集不載。按﹕此蓋以事理察盜者也。其略不顧問﹐則與蘇無名請寬府縣之意同矣。彼緩以伺之﹐獲爲盜之人﹔此緩而待之﹐獲所盜之物﹕皆可謂善處事也。許仲宣﹐漢幹佑初登進士第﹐爲曹州濟陰簿。先是﹐縣印令與簿晝夜更掌。時令有妾﹐與室爭寵﹐不能禁﹐妾恚恨﹐欲陷其主於罪﹐竊取印藏之﹐封緘如故。仲宣受之。翌日﹐吏將用印﹐開但空匣﹐因逮捕縣吏及令﹑簿僕廝家人﹐系獄驗問﹐果得於令捨竇火煙煤中。初失印﹐眾皆恐﹐仲宣晏然不爲之動。旣而果獲﹐人服其量。此乃量足以處事﹐識足以察盜者也。夫吏盜省印﹐以有所欲故爾﹔妾盜縣印﹐以有所忿故爾﹕此兩者﹐可以得盜之情矣﹐則當用是察之也。仲宣後事本朝﹐終於給事中。見本傳。

閻濟美料銀

唐閻濟美﹐鎭江南。有舟人﹐傭載一賈﹐客物甚繁碎﹐密隱銀十錠於貨中。舟人窺見﹐伺其上岸﹐盜之﹐沈於泊船之所。夜發至鎭﹐旦閱諸貨而失其銀﹐乃執舟人詣官。濟美問﹕「船上有何物﹖」曰「搜索皆無。」「昨夜宿何處﹖」曰「去此百里浦汊中。」亟令武士與船夫同往索之﹐密諭武士曰「必是舟人盜之﹐沈於江中矣﹐可令楫師沈鉤取之﹐獲當重賞。」武士依命獲篋﹐銀在其中﹐封題猶全。舟人遂服罪。舊不著出處。按﹕治民之官﹐每患姦盜敢爲欺蔽。善料事者﹐譬猶用兵善料敵也。濟美所以知舟人盜銀沈於江中者﹐此耳。是亦可稱也。

歐陽穎械子

歐陽穎郎中﹐知歙州。富家有盜啟其藏﹐捕甚急﹐久不獲﹐有司苦之。穎曰「勿捕。」獨召富家二子﹐械付獄鞫之。吏民皆曰「是素良子也。」大怪之。二子服罪﹐猶疑不勝楚掠而自誣。及取其所盜某物於某處﹐皆是﹐乃歡曰「公神明也。」見歐陽修參政所撰墓志。

何中立視事

何中立龍學﹐知開封府。先有盜慈孝寺神禦服器者﹐知府李絢嘗以屬吏﹐不服而釋之。及中立視事﹐或復執所釋囚至﹐中立熟視之﹐曰「此眞盜也。」遂窮治之﹐盡得其贓。見本傳。按﹕盜之服罪﹐必以贓證﹐然後可見非自誣者。彼所以獨械富家二子付獄﹐蓋以其事情理察之也﹔此所以窮治旣釋復執之囚﹐蓋以其人气貌察之也。贓證具在﹐罪狀明白﹐安得不服乎﹖此皆可謂之善察矣。

徐的息火

徐的省副﹐知荊南府。荊南故多火﹐姦人緣以爲盜﹐有一夕十發者。的籍諸惡少爲保伍﹐使更相伺察﹐由是火幾息。見本傳。按﹕此蓋用韓褒察盜之術也。若火發處有盜不獲﹐同保伍人以故縱論﹐則彼焉敢不察姦盜乎﹖由是火幾息﹐蓋火乃姦盜爲之也。

彭思永黥盜

彭思永侍郎爲益州路轉運使時﹐攝成都府事。蜀民以交子貿易﹐多置衣帶中﹐而盜於爪甲挾刀﹐伺便微取之﹐至十百而不敗﹐民甚病之。思永捕獲一人﹐使盡疏其黨﹐悉黥隸諸軍。盜以衰息。見本傳。按﹕此蓋用黃昌捕盜帥一人﹐脇使條陳諸縣彊暴﹐分遣掩討之術也。若非有以脇之﹐豈肯盡疏其黨﹐無所隱漏乎﹖若非分遣掩討﹐豈能黥隸諸軍﹐無所遺脫乎﹖𨿽以嚴治而無酷名﹐止用其察姦之術﹐而不爲其殘民之政﹐此又賢於黃昌遠矣。

迹盜尹翁歸教推

漢尹翁歸守右扶風﹐姦邪罪名﹐縣各有籍﹐盜賊發其比伍中﹐翁歸輒召其縣長吏﹐曉告以姦黠主名﹐教使用類推迹盜賊所過抵﹐類常如翁歸言﹐無有遺脫。出漢書本傳。舊集不載。按﹕翁歸之治姦邪也﹐𨿽各有名籍﹐不比而誅之。必待盜賊發其比伍中﹐乃召長吏﹐教使推迹﹐無有遺脫﹐則與尹賞﹑黃昌異矣。是故彼有惡名﹐而此得美譽﹐蓋其材頗同﹐而徳弗類也。迹盜之術﹐此其大者﹐故首著焉。

髙浟市脯

北齊彭城王浟﹐爲滄州刺史。有一人從幽州來﹐驢馱鹿脯﹐至滄州界﹐腳痛行遲﹐偶會一人爲伴﹐盜驢及脯去。明旦告州﹐浟乃令左右及府僚吏分市鹿脯﹐不限其價。其主見識之﹐推獲盜者。轉都督﹑定州刺史。時有人被盜黑牛﹐背上有白毛。長史韋道建謂中從事魏道勝曰「使君在滄州﹐擒姦如神﹐若捉得此賊﹐定神也。」浟乃詐爲上符市牛皮﹐倍酬價直。使牛主認之﹐因獲其盜。建等嘆服。又有老母姓王﹐孤獨﹐種菜三畝﹐數被偸。乃令人密往書菜葉爲字。明日﹐市中看菜葉有字﹐獲賊。爾後境內無盜﹐政化爲當時第一。舊出北史本傳。按﹕前二事皆有迹可求﹐而菜之迹頗難辧﹐故以書字驗之。若夫詐爲上符買皮而倍酬其直﹐乃兼以譎取之者也。

髙湝畱靴

北齊任城王湝﹐領並州刺史。一婦人臨水浣衣﹐有騎馬人換其新靴馳去﹐婦人持故靴詣州訴。湝畱靴﹐召居城諸嫗﹐以靴示之﹐紿曰「有乘馬人於路被賊殺害﹐遺此靴。焉得無親戚乎﹖」一嫗拊膺哭曰「兒昨著此靴向妻家。」如其語﹐捕獲之。一時稱明察。舊出北史本傳。按﹕湝畱故靴者﹐將以迹求之也﹔紿諸嫗者﹐兼以譎取之也。與浟買皮事頗相類。然居城諸嫗所以可召者﹐北齊承後魏喪亂之後﹐並州城中居人不多﹐𨿽盡召之﹐亦不爲擾。苟或蕃庶﹐當如楊津下教而已﹐此在隨事制宜也。

張鷟去轡﹝管仲一事附﹞

唐張鷟爲河陽尉﹐有客驢韁斷﹐並鞍失之三日﹐訪不獲﹐詣縣告。鷟推窮甚急﹐乃夜放驢出而藏其鞍﹐鷟曰「此可知也。」遂令不秣飼驢﹐去轡放之﹐驢尋向昨夜餵處﹐乃搜索其家﹐於艸積下得之。人服其智。舊不著出處。按﹕管仲之相齊侯也﹐伐山戎還﹐而迷失道。仲令解縱老馬﹐軍隨以行﹐乃得之。鷟蓋采用此術也。夫故道有迹可求﹐而人莫能識﹐彼皆識故道者﹐則宜假以求之矣。是亦君子善假於物之義也。顧憲之任牛索主﹐亦以此歟﹖

桑懌得衣

桑懌崇班﹐嘗居汝﹐潁間。諸縣多盜﹐自請補耆長﹐往來察姦匪﹐因召裏中惡少年戒之曰「盜不可爲﹐吾不汝容也。」有頃﹐裏老父子死未斂﹐盜夜脫其衣去﹐父不敢告官。懌疑少年王生者爲之﹐夜入其室﹐得其衣﹐而王生未之知也。明日﹐見而問之曰「爾許我不爲盜﹐今盜裏老父子屍﹐非爾耶﹖」少年色動﹐卽推僕地﹐縛之﹐詰共盜者姓名﹐盡送縣﹐皆按以法。見歐陽修參政所撰懌傳。按﹕朱邑爲桐鄕嗇夫﹐而死有遺愛﹔仇覽爲蒲亭長﹐而時稱大化。懌之賢𨿽不逮古人﹐請爲耆長事亦可書﹐故卒能立功當世﹐垂名太史。此特稱其迹盜之一節爾﹐亦足以勸也。

譎盜髙謙之枷囚

後魏髙謙之﹐爲河陰令。有人囊盛瓦礫﹐指作金﹐詐市人馬﹐因而逃去。詔令追捕甚急。謙之乃僞枷一囚﹐立於馬市﹐宣言是前詐市馬賊﹐今欲刑之。密遣腹心﹐察市中私議者。有二人相見欣然曰「無復憂矣﹗」執送案問﹐悉獲其黨。舊出北史髙恭之傳。謙之﹐其兄也。按﹕譎盜之術與擿姦同﹐彼亦用譎以擿之也。

慕容彥超穴庫﹝錢惟濟一事附﹞

漢慕容彥超爲鄆帥日﹐置庫質錢。有姦民以僞銀二鋌﹐質錢十萬﹐主吏久之乃覺。彥超陰教主吏夜穴庫墻﹐盡徙其金帛於他所﹐而以盜告。彥超卽榜於市﹐使民自占所質以償之。民皆爭以所質物自言﹐已而得質僞銀者﹐執之服罪。舊出五代書本傳。按﹕錢惟濟畱後知成徳軍﹐有以僞銀質錢者﹐其家告官。惟濟密謂曰「第聲言被盜﹐而立賞捕之﹐質僞銀者必來責余直。」果然。乃用彥超譎盜之術者也。見本傳。彼有譎之不出者﹐何哉﹖或盜轉而之他﹐或盜知其爲譎也。是故用譎宜密而速﹐與兵法同矣。

孫沔刑匄

已見懲惡門。

陳述古祠鐘

陳述古密直﹐嘗知建州浦城縣。富民失物﹐捕得數人﹐莫知的爲盜者。述古紿曰「某廟有一鐘﹐至靈﹐能辧盜。」使人迎置後合祠之﹐引囚立鐘前﹐諭曰「不爲盜者﹐摸之無聲﹔爲盜者﹐則有聲。」述古自率同職﹐禱鐘甚肅。祭訖﹐帷之﹐乃陰使人以墨塗鐘。良久﹐引囚以手入帷摸之﹐出而驗其手﹐皆有墨﹐一囚獨無墨﹐乃是眞盜﹐恐鐘有聲﹐不敢摸者。訊之﹐卽服。見沈括內翰筆談﹐云「此亦古法﹐出於小說。」按﹕譎非正也﹐然事有賴以濟者﹐則亦焉可廢哉。抑又聞之﹐正不廢譎﹐功乃可成﹔譎不失正﹐道乃可行。是於譎盜之術﹐取其一端而已﹐蓋亦未可責備也。然與鑊﹑摸鐘﹐皆用譎鉤慝﹐頗似鞫情之術矣﹐但意所主者﹐特在於盜﹐故以附譎盜門也。

察賊趙廣漢知情﹝孫沔一事附﹞

漢趙廣漢﹐爲京兆尹。郡中盜賊﹐閭裏輕俠﹐其根株窟穴所在﹐及吏受取請求銖兩之姦﹐皆知之。長安少年數人﹐會窮裏空捨謀行劫﹐坐語未訖﹐廣漢使吏捕治﹐具服。出漢書本傳。舊集不載。按﹕此廣耳目以察賊者也。孫沔副樞知徐州時﹐淮陽軍有彊盜數人﹐捕之急﹐過徐境。沔卽知之。方宴客﹐淮陽檄至﹐召吏諭曰「淮陽賊幾人﹐易衣冠﹐捨某處。」少頃﹐皆捕至庭下。見孫威敏公遺事錄。與廣漢類矣。史稱廣漢「善爲鉤距﹐以得事情。」謂鉤致其隱伏﹐使不得遁﹔距閉其形距﹐使不可窺也。世言沔所用爲耳目者﹐𨿽左右親信之人﹐亦莫能曉﹐殆亦挾此術歟﹖

苻融占夢

已見釋冤門。

柳崇溫顏

後魏柳崇﹐爲河中太守。郡人張明失馬﹐疑執十餘人。崇初到郡﹐見之﹐不問賊事﹐人別借以溫顏﹐更問其親老存否﹐農業多少﹐而微察其辭色﹐卽獲眞賊呂穆等二人﹐余並放遣。郡中畏服﹐境內帖然。出北史本傳。舊集不載。按﹕崇不問賊事者﹐惡彼匿其情也﹔問以親老存否﹐農業多少者﹐欲彼吐其情也。於是眞情見乎辭色﹐乃可微察﹐以獲眞賊﹐是亦用鞫情之術者也。賊與盜異﹐害物曰賊﹐攘物曰盜﹔劫取曰賊﹐竊取曰盜。此失馬者﹐殆被劫歟﹖不然﹐何以疑執十餘人也。

韋鼎中忌

隋韋鼎﹐爲光州刺史。州中有土豪﹐外修邊幅﹐而內行不軌﹐嘗爲劫盜。鼎於都會時謂之曰「卿是好人﹐那忽作賊﹖」因條其徒黨姦謀逗𨖻﹐其人驚懼﹐卽自首服。出南史韋睿傳。鼎﹐其孫也。舊集不載。按﹕此亦廣耳目以察賊者﹐用於鞫情之術﹐則以中其忌諱﹐故能使之首服也。

呂元膺搜輿﹝柳公綽一事附﹞

唐呂元膺﹐鎭嶽陽。因出遊覽﹐有喪輿駐道左﹐男子五人﹐衰服隨之。元膺曰「遠葬則汰﹐近葬則簡﹐此必詐也。」亟令左右搜索棺中﹐皆兵刃﹐乃擒之。詰其情﹐對曰「欲過江劫掠﹐故假爲喪輿﹐使渡者不疑。又有同黨數輩﹐已在彼岸期集。」悉捕獲以付法。舊不著出處。按﹕蘇無名察姦之術﹐正與元膺察賊相類。柳氏敍訓有一事云﹕柳公綽﹐爲襄陽節度使。歲歉﹐鄰境尢甚。有齊衰者﹐哭且獻狀曰「遷三世十二喪於武昌﹐爲津吏所遏﹐不得出。」公綽覽之﹐卽命軍候擒其人﹐破其柩﹐皆實以稻米。蓋葬於歉歲﹐不應並舉三世十二喪﹐故知其詐耳。𨿽非劫取者﹐而與元膺搜輿事頗相類也﹐故附著之。然議者以爲閉糴非美﹐不足爲法。今但取其明察﹐慮有他姦﹐故著爲察賊之鑑耳。

張詠勘僧

張詠尙書﹐知江寧府。有僧陳牒出憑﹐詠據案熟視久之﹐判送司理院勘殺人賊。翌日﹐羣官聚聽﹐不曉其故﹐詠乃召問﹕「爲僧幾年﹖」對曰「七年。」又問﹕「何故額有系巾痕﹖」卽惶怖服罪。蓋一民與僧同行﹐於道中殺之﹐取其祠部戒牒﹐自披剃爲僧也。見李畋虞部所撰忠定公語錄。按﹕善察賊者﹐必有以識之﹐使不能欺也﹔善鞫情者﹐必有以証之﹐使不可諱也。詠實兼此二術矣﹐可不謂之明乎。

喬某收詰

喬某虞部知果州西充縣時﹐有彊寇﹐夜出剽掠﹐罪人久不獲。民或爭財﹐而訟於庭﹐某察其物色有異﹐乃曰「是必前日盜也。」收詰之﹐果服。見呂大監正字所撰墓志。某華陰縣人﹐失其名。按﹕昔魯兩生有大臣節﹐而史失其名﹐然迹之著不可掩也。今江某之核姦﹐喬某之察賊﹐其事必傳矣﹐𨿽失其名﹐亦何憾哉﹗

迹賊司馬悅視鞘

已見釋冤門。按﹕此與髙湝畱靴之術同﹐但彼譎而此正耳。

魏昶搜宅

唐中書舍人郭正一破平壤﹐得一髙麗婢﹐名玉素﹐極姝艷﹐令專知財物庫。正一夜須漿水粥﹐玉素遂毒之。良久﹐覓婢不得﹐又失金銀器四十餘事。敕令捕賊﹐鼎沸三日。長安萬年捉不良有主帥魏昶﹐請喚舍人家奴﹐取少年端正者三人﹐布衫籠頭﹔又傳衛士四人﹐問﹕「十日以來﹐何人曾覓舍人家﹖」衛士云「有投化髙麗﹐畱書與舍人捉馬奴﹐書見在。」取驗之﹐但言「金城坊中有一空宅」﹐更無他語。昶乃往金城坊應空宅並搜之﹐果至一宅﹐封鎖甚密﹐卽時打開﹐婢及投化髙麗皆在﹐乃是投化髙麗與捉馬奴藏之。敕斬於東市。舊不著出處。按﹕唐書郭正一傳云﹐正一與郭待舉﹑魏玄同﹑岑長倩並相髙宗﹑唐平章事自正一等始。正一爲中書舍人﹐不當出徵髙麗﹔酷吏周興誣而殺之﹐非爲婢所毒也。其徵髙麗者有郭待封﹐乃孝恪之子﹐武將﹐其後副薛仁貴伐吐蕃﹐敗績貶死﹐附見薛仁貴傳中﹐亦無爲婢所毒事。此蓋小說所載﹐傳聞繆說﹐不足信者﹐姑取其事之迹可也。按﹕昶喚舍人家奴﹐取少年端正者三人﹐布衫籠頭﹐欲以譎取之也﹔又傳衛士四人﹐問「十日以來﹐何人曾覓舍人家」﹐欲以迹求之也。𨿽兼用二術﹐然譎賊不效﹐而迹賊效矣。譬猶得雀者网之一目﹐而不可以一目之网捕雀也。昶𨿽小人﹐而善捕賊﹐與蘇無名﹑董行成類矣﹐特著其事﹐以勸能者﹐不爲無補也。

劉崇龜換刀

已見釋冤門。

府從事發瘞

已見釋冤門。

桑懌閉柵﹝虞詡一事附﹞

桑懌崇班﹐初以右班殿直﹐爲永安縣巡檢。明道末﹐京西旱蝗﹐有惡賊二十三人。樞密院召懌至京師﹐授以賊名姓﹐懌曰「盜畏吾名必潰﹐潰則難得矣。宜先示之以怯。」至則閉柵﹐戒軍吏不得一人輒出。居數日﹐其下不知所爲﹐數請出自效﹐輒不許。夜與數卒服盜服﹐迹盜所嘗行處﹐入民家﹐老小皆走﹐獨一媼畱爲治飲食﹐如事羣盜。懌歸﹐閉柵三日﹐復往﹐自攜具就媼饌﹐而以余遺媼。媼以爲眞盜﹐乃稍就﹐與語及羣盜﹐媼曰「彼聞桑殿直來﹐皆遁去。近閉營不出﹐知其不足畏﹐今皆還矣﹐某在某處﹐某在某所。」懌又三日往﹐厚遺之﹐遂以實告曰「我桑殿直也﹐爲我察其實勿泄﹐後三日復來。」又三日而往﹐媼盡得居處之實﹐以告懌。明日﹐部分軍士﹐盡擒諸盜﹐其尢彊梁者﹐懌自馳馬取之。見本傳。按﹕懌先閉柵譎賊﹐使不走﹔乃因媼迹賊﹐使不覺﹔然後悉擒之﹔皆兵法也。後漢虞詡爲朝歌長時﹐賊寧季等數千人攻殺長吏﹐屯聚連年﹐州郡不能禁。詡到官﹐旣誘令劫掠﹐伏兵殺之﹔又潛遣貧人能縫者﹐傭作賊衣﹐以采綫縫其裾爲識﹐有出市裏者﹐吏輒擒之。賊遂駭散﹐咸稱神明。出後漢書本傳。是亦兵法也。然於迹賊之術﹐悉皆有所考焉﹐顧用者如何耳﹐故並著之以備采擇也。

譎賊蘇秦車裂

蘇秦在齊﹐大夫與之爭寵﹐使人刺之﹐不殊而去﹐求賊不得。秦且死﹐謂齊王曰「臣死之後﹐王車裂臣以狥於市﹐曰蘇秦爲燕作亂於齊﹐如此則刺臣之賊必得矣。」王如其言﹐賊果出﹐乃誅之。舊出春秋後語。

陸云錄妻

晉陸云﹐爲浚儀令。民有被殺而主名不立者﹐云錄其妻﹐而無所問。十許日﹐遣出﹐密令人隨其後﹐謂曰「不出十里﹐當有男子候之與語﹐便縛來。」旣而果然。問之具服﹐云「與其妻同謀殺之﹐聞得出﹐欲與語﹐畏憚近縣﹐遠相要候。」人皆嘆服。舊出晉書本傳。按﹕此蓋察其妻有姦狀﹐故拘錄之以譎姦人﹐使疑而出也。

楊津下教

後魏楊津﹐爲岐州刺史。有武功人賫絹三疋﹐去城十里﹐爲賊所劫。時有使者馳驛而至﹐被劫人因以告之。使者到州﹐以狀白津。津乃下教﹐云「有人著某色衣﹐乘某色馬﹐在城東十里被殺﹐不知姓名﹐若有家人﹐可速收視。」一姥哭而出﹐云是己子。遣騎追收﹐並絹俱獲。舊出北史楊播傳。津﹐其子也。按﹕此與髙湝畱靴紿嫗術同﹐彼以靴爲迹﹐此以衣與馬之色爲迹﹐而皆用譎取之。其異者﹐彼實得靴﹐則主於迹而兼以譎﹔此空言衣與馬之色﹐則主於譎而示以迹也。

柳慶榜書

後周柳慶﹐領雍州別駕。有胡家被劫﹐郡縣按察﹐莫知賊處﹐鄰近被囚者甚眾。慶以賊是烏合﹐可以詐求之﹐乃作匿名書﹐榜官府門曰「我等共劫胡家﹐徒旅混雜﹐終恐泄露。今欲首服﹐懼不免誅。若聽先首免罪﹐便欲來告。」慶乃復施免罪之牒。居二日﹐廣陵王欣家奴面縛自告牒下﹐因此盡獲黨與。舊出北史柳虯傳。慶其弟也。

蔣常畱嫗﹝張松壽一事附﹞

已見釋冤門。按﹕常之畱嫗﹐蓋用陸云錄妻之術﹐譎賊使出﹐乃可捕獲也。唐張松壽任長安令時﹐昆明池邊有劫殺賊﹐敕限十日捕獲﹐督責甚峻。松壽至行劫處撿蹤﹐見一老姥路旁賣飯﹐卽以從騎馱歸縣中﹐供酒食三日﹐卻馱送舊處﹐令一腹心人密往伺察之﹐有人來問賊事﹐卽收縛。果有一人問曰「明府若爲推勘﹖」遂擒送縣﹐一問款服﹐並贓皆獲。舊不著出處。此又用蔣常畱嫗之術者也。

劉崇龜換刀

已見釋冤門。按﹕賊逃匿者﹐譎使出焉﹐免於追捕之煩﹐其術固不可廢。然人之逃匿﹐旣可譎取之矣﹐則情之隱匿﹐亦可譎取之也。擿姦鉤慝﹐是譎取其情者也﹐故彼兩門又與鞫情之術相似也。

折獄龜鑑譯注卷八

嚴明何武奪財

前漢時﹐沛縣有富家翁﹐貲二千萬。一男才數歲﹐失母﹐別無親屬﹔一女不賢。翁病困﹐思念恐其爭財﹐兒必不全﹐遂呼族人爲遺書﹐悉以財屬女﹐但餘一劍﹐云兒年十五付之。後亦不與。兒詣郡訴﹐太守何武因錄女及婿﹐省其手書﹐顧謂掾史曰「女旣彊梁﹐婿復貪鄙。畏賊害其兒﹐又計小兒正得此財不能全護﹐故且付女與婿﹐實寄之耳。夫劍﹐所以決斷。限年十五﹐智力足以自居。度此女婿不還其劍﹐當聞州縣﹐或能證察﹐得以伸理。此凡庸何思慮深遠如是哉﹗」悉奪其財與兒﹖曰「獘女惡婿溫飽十年﹐亦已幸矣。」聞者嘆服。舊出風俗通。按﹕張詠尙書﹐知杭州。先有富民﹐病將死﹐子方三歲﹐乃命婿主其貲﹐而與婿遺書云「他日欲分財﹐卽以十之三與子﹐七與婿。」子時長立﹐以財爲訟﹐婿持書詣府﹐請如元約。詠閱之﹐以酒酹地曰「汝之婦翁﹐智人也。時以子幼﹐故此囑汝﹐不然子死汝手矣。」乃命以其財三分與婿﹐七分與子﹐皆泣謝而去。見李畋虞部所撰忠定公語錄。此正類何武事也。夫所謂嚴明者﹐謹持法理﹐深察人情也。悉奪與兒﹐此之謂法理﹔三分與婿﹐此之謂人情。武以嚴斷者﹐婿不如約與兒劍也﹔詠之明斷者﹐婿請如約與兒財也。𨿽小異而大同﹐是皆嚴明之政也。

鐘離意畀田

後漢鐘離意﹐爲會稽北部督郵。有烏程男子孫常﹐與弟並分居﹐各得田四十頃。並死﹐歲饑﹐常稍以米粟給並妻子﹐輒追計直作券﹐沒取其田。並兒長大﹐訟常。掾史皆言「並兒遭餓﹐賴常升合﹐長大成人﹐而更爭訟﹐非順遜也。」意獨議曰「常身爲伯父﹐當撫孤弱﹐而稍以升合﹐券取其田﹐懷挾姦詐﹐貪利忘義。請奪其田﹐畀並妻子。」眾議爲允。見通典。不著出處。舊集不載。按﹕聽獄者﹐或從其情﹐或從其辭。夫常取並妻子田﹐固有辭矣﹐柰其懷挾姦詐﹐貪利忘義之情何﹖意獨以情責常﹐是不從其辭﹐而從其情也﹐可不謂之嚴明乎﹗

陳矯論決

魏陳矯爲魏郡太守時﹐系囚千數﹐有至歷年。矯以爲周有三典之制﹐漢約三章之法﹐今惜輕重之理﹐而忽久系之患﹐可謂繆矣。自覽罪狀﹐一時論決。出魏志本傳。舊集不載。按﹕此蓋罪狀已定﹐而輕重有疑﹐吏不敢決者也。使有罪不論﹐無罪久系﹐自古以爲患矣。然拘文之吏﹐每每如此﹐繆可知也。易曰「君子以明愼用刑﹐而不畱獄。」矯自覽罪狀﹐所謂「明愼」也﹔一時論決﹐所謂「不畱獄」也。若罪狀未定者﹐慮有冤誣﹐理當考核﹐豈可取快一時耶﹖君子於此宜盡心焉。

王敬則鞭偸

南齊王敬則﹐爲吳興太守。錄得一偸﹐召其親屬於前鞭之﹐令偸身長掃街路。久之﹐乃令舉舊偸自代。諸偸恐爲所識﹐皆逃去﹐境內以淸。出南史本傳。舊集不載。按﹕偸之冒法﹐初不畏罪﹐設此二事﹐令其厭苦﹐庶或可戢也。

裴俠許首

後周裴俠爲戶部中大夫時﹐有姦吏主守倉儲﹐積年隱沒至千萬者。及俠在官﹐勵精擿發﹐旬日之間﹐姦盜略盡。轉工部中大夫。有大司空掌錢物典悲泣﹐或問其故﹐對曰「所掌錢物﹐多有費用﹐裴公淸嚴﹐懼遭罪責。」俠聞之﹐許其自首。出北史本傳。舊集不載。按﹕彼未知懼也﹐俠則治之﹔此已知懼也﹐俠則宥之。其治之者﹐可以爲嚴矣﹔其宥之者﹐可以爲明矣。明者無他﹐灼見物情也。

趙煚載蒿

隋趙煚﹐爲冀州刺史。嘗有人盜煚田中蒿﹐爲吏所執。煚曰「此乃刺史不能宣風化﹐彼何罪也。」慰諭遣之﹐令人載蒿一車賜盜者﹐愧恥過於重刑。見北史本傳。舊集不載。按﹕嚴明者不必厲威刑也﹐察見物情﹐中其忌諱﹐有過於市朝之撻者﹐煚載蒿賜盜﹐蓋以此耳。不然﹐則彼將玩侮﹐尙何愧恥哉。

王鍔焚書﹝蕭嶷一事附﹞

唐王鍔﹐爲淮南節度使。有遺匿名書於前者﹐左右取以授鍔﹐鍔納之靴中。靴中先有他書以雜之﹐吏退﹐鍔探取他書焚之﹐人信其匿名書亦焚也。旣歸﹐而省所告。異日﹐以他微事連所告者﹐禁系按驗以譎其眾﹐下吏以爲神明。出唐書本傳。舊集不載。按﹕南齊豫章王嶷﹐不樂聞人過失﹐左右投書相告﹐置靴中﹐竟不視﹐取焚之。鍔蓋樂聞人過失者﹐則其譎也﹐不若嶷之正也。昔朱博每遷徙易官﹐所到輒取奇譎﹐以明示下爲不可欺者﹐鍔豈慕其爲人歟﹖張希崇判財

晉張希崇﹐鎭邠州。有民與郭氏爲義子﹐自孩提以至成人。後因乖戾不受訓﹐遣之。郭氏夫婦相繼俱死﹐有嫡子﹐已長﹐郭氏諸親教義子訟﹐云「是眞子」﹐欲分其財﹐前後數政不能決。希崇判曰「父在已離﹐母死不至。𨿽云假子﹐辜二十年養育之恩﹔儻是親兒﹐犯三千條悖逆之罪。甚爲傷害名教﹐豈敢理認田園﹗其生涯盡付嫡子﹐所有訟者與其朋黨﹐委法官以律定刑。」聞者皆服其斷。舊不著出處。按﹕唐制﹐選人試判三條﹐辭理愜當﹐決斷明白﹐乃爲合格﹐謂之「拔萃」。希崇之判﹐蓋本於此﹐惟其愜當明白﹐是故聞者皆服也。張齊賢決訟﹝王延禧一事附﹞

張齊賢丞相在中書時﹐戚裏有爭分財不均者﹐更相訴訟﹐又因入宮自理於上前。更十餘斷﹐不服。齊賢曰「此非臺府所能決也﹐臣請自治之。」上旣許﹐乃坐相府﹐召訟者﹐問曰「汝非以彼所分財少乎﹖」皆曰「然。」卽命各供狀結實﹐且遣兩吏趣徙其家﹐令甲家入乙捨﹐乙家入甲捨﹐貨財皆安堵如故﹐文書則交易之﹐訟者乃止。明日奏狀﹐上大悅﹐曰「朕固知非卿莫能定也。」出司馬光丞相涑水紀聞。按﹕曾肇內翰撰王延禧朝議墓志云﹕延禧任嶽州沅江令時﹐有兄弟分財者﹐弟弱﹐所得田下﹐訴不均。詰其兄﹐曰「均矣。」卽令二人以所得更取之。兄訴於州﹐州守笑曰「此張詠尙書斷獄法也。」豈彼所聞異乎﹖

燕肅息斗﹝鞠眞卿一事附﹞

燕肅侍郎﹐知明州。俗輕悍喜斗。肅推先毆者﹐𨿽無傷必加以罪﹐後毆者非折跌支體﹐皆貸之。於是斗者爲息。見本傳。按﹕民之鬥毆﹐傷有輕重﹐理有曲直﹐不治其傷﹐而治其理者﹐乃息斗之術也。若折跌支體﹐則理𨿽直而傷已甚﹐斯不可貸矣。譬猶鬥殺用刃以故殺論﹐蓋其情重也。沈括內翰說﹕鞠眞卿知潤州時﹐民有鬥毆者﹐本罪之外﹐別令先下手者出錢以與後應者。小人靳財﹐兼不甘輸錢於敵人﹐終日紛爭﹐相視無敢先下手者。蓋無賴之民﹐不畏杖責﹐故設此事以折伏之﹐與王敬則治獄之術同也。見筆談。近時州縣間固有使民輸下拳錢者﹐然官自取之﹐則不足以懲惡﹐而適所以招怨﹐斯失其本矣。豈若不治其傷﹐而治其理之簡易乎﹖

韓琚考枉﹝鄧思賢一事附﹞

韓琚司封﹐嘗通判虔州。其民善訟﹐或僞作冤狀﹐悲憤叫呼﹐似若可信者。會守缺﹐琚行郡事﹐究其風俗﹐考其枉直﹐下莫能欺﹐辭伏者自以爲不冤。終於兩浙轉運使。魏公琦之兄也。見尹洙龍圖所撰墓志。按﹕沈括內翰說﹐江西人好訟﹐有一書名鄧思賢﹐皆訟牒法也。其始則教以侮文﹔侮文不可得﹐則欺誣以取之﹔欺誣不可得﹐則求其罪以劫之。鄧思賢﹐人名也。始傳此術﹐遂名其書。村校中往往以授生徒。見筆談。然則琚所以究其風俗﹐考其枉直者﹐豈特下莫能欺﹐蓋亦人不可劫。不可劫﹐所以爲嚴也﹔莫能欺﹐所以爲明也。彼其辭伏者﹐自以爲不冤﹐非此故歟﹖

葛源書訴

葛源郎中﹐初以吉州太和簿攝吉水令。他日﹐令始至﹐猾吏誘民數百訟庭下﹐設變詐以動令﹐如此數日﹐令厭事﹐則事常在吏矣。源至﹐立訟者兩廡下﹐取其狀視﹐有如吏所爲者﹐使自書所訴﹐不能書者吏受之。往往不能如狀﹐窮輒曰「我不知爲此﹐乃某吏教我所爲也。」悉捕劾﹐致之法﹐訟以故少﹐吏亦終不得其意。見王安石丞相所撰墓志。按﹕爲政者苟欲戢吏﹐惟嚴明可。夫民𨿽好訟也﹐若非吏與交通﹐亦焉能獨爲欺誣﹑劫持之計耶﹖吏不得其意﹐則民訟宜少矣。源使民自書所訴﹐不能書者吏受之﹐乃鞫民情﹑核吏姦之術也。彼旣姦滑﹐自當畏戢。操術如此﹐不亦可乎﹖

劉敞被召

劉敞侍讀知永興軍時﹐大姓範偉冒武功令祚爲祖﹐穿祚墓﹐以己祖母祔之﹐規避徭役者五十年﹐數犯法至徒﹑流﹐輒以贖免﹐長安人共患苦之。然吏莫敢治。敞按其事﹐獄未具而召﹐由是辭屢變﹐證逮數百人﹐獄連年不決。詔取付禦史臺驗治﹐卒如敞所發。見本傳。按﹕範偉之橫﹐人患苦之﹐然敞按其冒蔭避役﹐證逮數百人﹐連年不決者何也﹖彼與黨與結之厚矣﹐乃敢爾也。證逮之人﹐其黨與也﹐豈易鞫哉﹖且長安人共患苦之﹐然吏莫敢治﹐則桀黠可知也。非按者嚴明﹐不能發其事﹔非鞫者嚴明﹐不能得其實。是故姦民多幸免也。獄辭屢變﹐蓋以此與﹖

許元定額﹝劉晏一事附﹞

許元待制﹐初爲發運判官﹐患官舟多虛破釘鞠之數﹐蓋以陷於木中﹐不可秤盤﹐故得爲姦。元首至船場﹐命曳新造舟﹐縱火焚之﹐火過﹐取其釘鞠秤之﹐比所破才十分之一﹐自是立爲定額。見魏泰東軒筆錄。按﹕元不治虛破之罪﹐而但立爲定額﹐可也。然亦異乎劉晏矣。蘇軾尙書說﹕晏爲江淮發運使時﹐於揚州造船﹐每只載米一千石﹐破錢一千貫﹐而實費不及五百貫﹐或譏其枉費﹐晏曰「大國不可以小道理。凡所創制﹐須謀經久。船場執事者非一﹐有餘剩衣食可以養活眾人﹐則私用不窘﹐而官物牢固。」由是船場人皆富贍﹐五十餘年饋運不闕。至咸通末﹐有吳堯卿者﹐始勘驗每船合用物料實數﹐估給其直﹐無復寬剩﹐而船場自此破壞﹐饋運自此闕絕。晏言「大國不可以小道理」﹐良可信也。見東坡奏議。元定釘鞠額﹐無乃類吳堯卿乎﹖𨿽幸而不至敗事﹐然其嚴明乃俗士所誇﹐君子所鄙﹐不可爲後世法也。

張式籍冶

張式郎中﹐初爲南劍州將樂縣主簿。有銀冶﹐坐歲課不足﹐系者常數十百人。式籍其人﹐使貧富財力相兼﹐課遂有羨﹐人無系者。見王安石丞相所撰墓志。按﹕式知銀冶歲課所以不足﹐蓋緣冶戶或有財而無力﹐或有力而無財﹐於是籍其人﹐使富貧財力相兼﹐則富者不患力乏﹐貧者不患財窘﹐課遂有羨﹐理宜然也。昔之系者常數十百人﹐今則人無系者矣。嚴明之政﹐不當如是乎﹖

孫甫舂粟

孫甫待制爲華州觀察推官時﹐州倉粟惡﹐吏當負錢數百萬。轉運使李紘以吏屬甫﹐乃令取斗粟舂之﹐可棄者十才一二﹐又試之亦然﹐吏遂得弛﹐負錢數十萬而已。紘因薦之。見曾鞏舍人所撰行狀。按﹕嚴明者﹐非若世俗以苛爲嚴﹐以刻爲明也﹔持循事理﹐照察物情之謂也。以事理言之﹐則倉粟𨿽惡﹐不應盡可棄也﹔以物情言之﹐則負錢數百萬﹐將何以償耶﹖甫取斗粟舂之﹐可棄者十才一二﹐但負錢十萬而已﹐吏旣得弛重負﹐官亦獲保舊積﹐是持循照察之效也。可不謂之嚴明乎﹖

周沆髙估﹝本傳鹽價一事附﹞

周沆侍郎﹐嘗爲河東轉運使。自慶曆以來﹐河東行鐵錢﹐民多盜鑄﹐吏以峻法繩之﹐抵罪者日繁﹐終不能禁。沆乃命髙估鐵價﹐盜鑄者無利﹐不禁自息。見司馬光丞相所撰神道碑。按﹕沆知慶州時﹐邊民多闌出塞販靑鹽。沆請損官鹽之價﹐犯者稍衰。見本傳。夫或髙鐵估﹐或損鹽價﹐法異而意同﹐皆治其本也。治其末者﹐𨿽繩以峻法﹐而終不能禁﹐徒爲苛刻耳﹔治其本者﹐𨿽處以平法﹐而姦盜自止﹐豈非嚴明乎﹖苟欲嚴行政理﹐要惟明見事情﹐然後政不苛暴﹐事不刻核﹐而獄訟省矣。彼籍冶而課羨﹐春粟而負少者﹐亦猶是也。

王罕資遷

王罕大卿﹐知潭州。民有與其族人爭產者﹐辧而復訴﹐前後十餘年。罕一日悉召立庭下﹐謂曰「諸家皆裏富人﹐無乃厭追逮之苦﹖今無狀子寒饑不能以自存﹐況析產之券有不明﹐以故久不決。人能少資之﹐令其遠去﹐後復何患乎﹖」皆泣聽罕命﹐自言方對吏時﹐𨿽欲求爲此﹐顧不可得。於是遷所訴者於旁州﹐獄訟爲之衰止。見王圭丞相所撰墓志。按﹕嚴明之術﹐在於察見物情﹐裁處事體。彼爭產者﹐困於寒饑﹔析產者﹐苦於追逮。理之曲直﹐何足深校﹔苟或可已﹐無不聽命。於是人少資之﹐令其遠去﹐則析產者所損不多﹐而免追逮之苦﹔爭產者所獲不少﹐而脫寒饑之困。州民獄訟﹐亦爲衰止。豈非能察見而善裁處乎﹖儻忿其辧訴﹐加以峻罰﹐則物情不無所傷﹐而事體亦有所害﹐稱爲嚴明﹐斯失之矣。若君子﹐則𨿽昭然深察﹐毅然決行﹐而從容中理﹐無傷害也。豈非嚴明之懿者乎﹖

矜謹袁安不忍

後漢袁安﹐爲河南尹。政號嚴明﹐然未曾以贓罪鞫人。常稱曰「凡學仕者﹐髙則望宰相﹐下則希牧守。錮人於聖世﹐尹所不忍爲也。」聞者皆感激自勵。在職十年﹐京師肅然。出後漢書本傳。舊集不載。按﹕安之政號嚴明﹐必不容姦矣﹐其未嘗以贓罪鞫人﹐蓋疾夫案吏者務爲深刻﹐文致於贓也。若彼贓狀自露﹐非我鞫而出之﹐𨿽繩以法﹐亦何憾焉﹖

司馬芝宥工

魏司馬芝﹐爲大理正。有盜官練置廁中者﹐吏疑女工﹐遂收付獄。芝曰「刑戮之失﹐在於苛暴。今先得贓物﹐後訊其辭﹐若不勝楚掠﹐或至誣服﹐豈可折獄﹖且簡而易從﹐大人之化也﹔不失有罪﹐庸世之治耳。今宥所疑﹐以隆易從之化﹐不亦可乎﹗」太祖從其議。舊出魏志本傳。

王坦之恕卒

晉王坦之﹐襲封藍田縣侯。時卒士韓悵逃亡歸首﹐云「失牛故叛」。有司劾悵偸牛﹐考掠服罪。坦之以爲﹕「悵束身自歸﹐而法外加罪。懈怠失牛﹐事或可恕﹔加之木石﹐理有自誣。宜附罪疑從輕之例。」遂以見原。出晉書王湛傳。坦之﹐其曾孫也。舊集不載。按﹕訊盜練﹐劾偸牛﹐皆慮自誣﹐而遂見宥﹐合矜謹之義矣。

蕭子良賜錢﹝任昉一事附﹞

南齊竟陵王子良爲會稽太守時﹐山陰人孔平詣子良﹐訟嫂市米負錢不還。子良嘆曰「昔髙文通與寡嫂訟田﹐義異於此。」乃賜米錢以償之。出南史本傳。舊集不載。按﹕梁禦史中丞任昉﹐彈中軍參軍劉整﹐因兄寅第二庶息師利。往整田上﹐經十二日﹐整便責寡嫂範米六斗哺食﹐米未展送﹐忽至戶前﹐攘拳大罵﹐突進屋中﹐屏風上取車帷準米去。亦引髙鳳事爲彈文。蓋鳳﹐隱者也﹐太守連召﹐恐不得免﹐自言本巫家﹐不應爲吏﹐又詐與寡嫂訟田﹐遂不仕。若整與平﹐意實忘義﹐固異於此。然昉請免整﹐收治其罪﹔而子良但賜米錢以償之﹐不治平罪。何也﹖責士之法﹐不以責民﹐是亦所以爲矜謹也。

陸襄無濫

梁陸襄﹐爲鄱陽內史時﹐妖賊鮮於琮敗獲之後﹐鄰郡豫章﹑安成等守宰案其黨與﹐因求貨賄﹐皆不得實﹐或有善人盡室罹禍﹐惟襄郡境枉直無濫。人歌之曰「鮮於抄後善惡分﹑人無橫死賴陸君。」出南史陸慧曉傳。襄﹐其從孫也。舊集不載。按﹕推窮賊黨者﹐苟不矜謹﹐必至枉濫。彼使善人盡室罹禍﹐與賊何異哉﹖襄之用心﹐獨異於彼﹐宜其人歌之也。

宋世軌捨從﹝蘇瓊一事附﹞

北齊宋世軌﹐爲廷尉少卿。洛州人聚結﹐欲劫河橋。吏捕按之﹐連諸元徒黨千七百人。崔昂以爲反﹐數年不斷。及世軌爲廷尉少卿﹐判其事爲劫﹐惟殺魁首﹐余從坐悉捨焉。出北史宋隱傳。世軌﹐其族孫也。舊集不載。按﹕蘇瓊爲三公郎中時﹐頻有告謀反﹐付瓊推檢﹐事多申雪。崔昂爲尙書﹐謂瓊曰「若欲立功名﹐當更思余理。乃數雪反逆﹐身命何輕耶﹖」瓊正色曰「但雪冤枉﹐不放反逆。」昂大慚。夫崔昂亦善折獄﹐其意如此﹐乃寒伯奇所謂「考囚者咸共言妖惡大故﹐臣子所宜同疾﹐今出之不如入之﹐可無後責。是以考一連十﹐考十連百」者也。且昂於此獄數年不斷﹐豈非求反狀未得乎﹖世軌判爲劫事﹐理所當然﹐斯可以無慚於瓊矣﹐是皆矜謹之君子也。

郎茂惇諭﹝陸襄一事附﹞

隋郎茂﹐初授衛州司錄﹐有能名﹐尋除衛國令。隋諸王置國官﹐有令一人﹐至煬帝時攺國令爲家令。有部人張元預﹐與從父弟思蘭不睦﹐丞﹑尉請加嚴法﹐茂曰「元預兄弟本相憎嫉﹐又坐得罪﹐彌益其忿﹐非化人之意也。」乃遣縣中耆舊﹐更往惇諭﹐道路不絕。元預等各生感悔﹐詣縣頓首請罪。茂曉之以義﹐遂相親睦﹐稱爲友悌。出北史郎基傳。茂﹐其子也。舊集不載。按﹕梁陸襄﹐爲鄱陽內史。有彭﹑李二家﹐先因忿爭﹐遂相誣告。襄引入內室﹐不加責誚﹐但和言解諭之。二人感恩﹐深自咎悔。乃爲設酒食﹐令其盡歡﹐酒罷同載而還﹐因相親厚。出南史本傳。舊集亦不載。夫異姓之疏也﹐誣告之怨也﹐猶可和解﹐使相親厚﹐況親族之不睦者乎﹖彼猶未容責誚﹐此可遽加嚴法乎﹖矜謹之士﹐宜鑑於玆﹐故並著焉。

張詠察誑﹝王質一事附﹞

張詠尙書﹐再知益州。民有負販者﹐翁役其婦﹐婦違之﹐翁怒﹐翦其發曰「我作婢使汝。」其子自外歸﹐作鬧﹐所由具事領過。或謂其子曰「翁翦婦發何罪﹖子若執父﹐汝罪不輕。」至廳下﹐詠詰之﹐翁云「婦自翦發泥。」其子亦云「妻自翦發泥翁。」詠察其誑﹐卽於解狀後判云「𨿽然子爲父隱﹐其柰執辭不定。旣不可窮詰於尊長﹐又不可抑斷於卑幼。仰責新婦狀﹐今後再不侍養﹐別具狀領過。並放。」詠謂掾屬曰「五服之內﹐卑幼條至重。親民之官﹐所宜盡心。」見李畋虞部所撰忠定公語錄。按﹕王質待制知荊南﹐有媼訴其婦薄於養﹐婦言「舅亡姑嫁﹐旣窮而歸。且奉事無不謹。」質曰「姑𨿽不良﹐獨不顧夫耶﹖」因取家人衣以衣媼﹐又給以廩粟﹐使歸養之。皆感泣而去。見本傳。此其翁姑理皆不直﹐然家人之義﹐當責卑幼﹐但不可遽繩以法耳。是故恕其罪﹐而責之養也。

薛奎出俸﹝仇覽﹑韋景駿二事附﹞

薛奎參政﹐知益州。有婦人訟其子不孝﹐詰之﹐乃曰「貧無以養。」奎因出俸錢﹐與爲資業而遣之。見本傳。按﹕後漢仇覽﹐爲蒲亭長。有陳元者﹐獨與母居﹐而母訟元不孝。覽驚曰「吾近過元捨﹐廬落整頓﹐耕耘以時﹐此非惡人﹐當是教化未及耳。母守寡養孤﹐苦身投老﹐柰何肆忿一朝﹐欲致子以不義乎﹖」母感悟﹐涕泣而去。覽乃親到元家﹐與其母子飲﹐因爲陳人倫孝行﹐譬以禍福之言﹐元卒成孝子。見後漢書本傳。唐韋景駿﹐爲貴鄕令。有母子相訟者﹐景駿曰「令少不天﹐常自痛。爾幸有親﹐而忘孝耶﹖教之不孚﹐令之罪也。」因嗚咽流涕﹐付授孝經﹐使習大義。於是母子感悟﹐請自新﹐遂爲孝子。見唐書本傳。此皆與奎出俸錢爲資業之意同矣。苟繩以法﹐子罪不輕﹐今律所謂「可從而違﹐堪供而闕」者是也﹐得不謂之矜謹乎﹖

任布貸孫

任布副樞﹐知越州。民有被酒罵其祖者﹐祖旣訴之﹐已而大悔﹐哭於庭曰「老無子﹐賴孫以爲命。」布特貸出之﹐且上書自劾。朝廷亦不之問。見本傳。按﹕孫罵祖﹐法當死﹐特貸出之﹐理宜自劾﹐此乃矜其失教而謹於用刑者也。

蘇渙慮兄

蘇渙郎中知鄢陵縣時﹐歲荒盜起﹐有兄殺弟而取其衣者﹐弟偶不死﹐與父偕往訴之。渙閔其窮而爲姦﹐問之曰「汝殺而弟﹐知其不死而捨之者﹐何也﹖」兄諭其意﹐曰「適有見者﹐不敢再也。」由是得不死。父子皆感泣。及渙罷去﹐負任從之數千里。見蘇轍門下所撰墓表。按﹕古之聽獄者﹐求所以生之﹔不得其所以生之者﹐乃刑殺焉。孫罵祖﹐有可生之理﹐以其被酒﹐且祖自悔也﹔兄殺弟﹐有可生之理﹐以其苦饑﹐且弟不死也。布之貸出其孫﹐渙之慮問其兄﹐皆得其所以生之者也﹐可無愧於古人矣。

李士衡告尹﹝髙化一事附﹞

李士衡觀察﹐初釋褐﹐爲京兆鄠縣主簿。府知其才﹐俾權獄掾。咸陽縣有民殺人﹐具獄以送府﹐父子五人﹐其爲從者皆服加功之罪。士衡告於尹曰「彼殺人者止一人耳﹐餘四人掩其骸﹐可坐以加功﹑置之重辟乎﹖」尹喜從其議﹐曰「四人者﹐非子之明﹐則冤於地下矣。」見範仲淹參政所撰神道碑。按﹕以掩骸爲加功﹐是深文也。罪不應死而文致之﹐何其忍哉﹗嘗聞用法殺人﹐無異用刃殺人。深文之罪縱或幸免﹐鬼得而誅之也。髙化太尉﹐𨿽起行伍﹐頗知民事。晚守相州﹐部有大獄﹐皆當論死﹐化疑之﹐命移他獄訊﹐蒙活者三人。殆亦以掩骸爲加功之類歟﹖此矜謹者所以盡心也。

王博文弛禁

王博文副樞知密州時﹐負海有濤落鹽場﹐歲歉﹐民多盜鬻﹐吏捕逐之﹐輒起捍斗﹐皆坐法當死。博文上言「請權弛鹽禁﹐俟歲丰如舊。」從之。見本傳。按﹕周禮﹕「荒政十有二。」其曰「緩刑」﹐曰「捨禁」﹐曰「去幾」者﹐博文所請義與合焉。苟非通達古今﹐豈能矜謹如是耶﹖

王質在告

王質待制﹐嘗通判蘇州﹐以病在告。知州黃宗旦來省問﹐因言「獄有盜鑄錢者百餘人﹐吾陰以術鉤得之。」質曰「弋不射宿﹐惡陰中於物也。今殺數人﹐而徒流者又數十人﹐公陰中之也。」宗旦瞿然﹐爲貸其死罪﹐而余悉輕出之。見本傳。

陳執方緩刑﹝李士衡一事附﹞

陳執方大卿通判江州時﹐民饑﹐有刈人之禾而傷其主﹐法當死者。執方以爲﹕「古之荒政﹐所以卹人者盡矣﹐然尙緩刑﹐況於今哉﹗」卽奏貸其死。見王安石丞相所撰墓志。按﹕李士衡觀察﹐權知天雄軍。民有盜瓜傷主者﹐法當死﹐士衡以歲饑奏貸之。自是著爲例。執方之奏﹐蓋用此例也。見本傳。

陳巽爭讞

陳巽賓客﹐初爲常州團練推官。盜有棄財走者﹐巽以爲不應死﹐通判不肯用其言﹐巽力爭而讞之﹐盜卒得不死。﹝見曾鞏舍人所撰神道碑。﹞按﹕盜非傷主﹐計贓爲罪﹐棄財走者﹐豈復應死﹖通判不肯用其言﹐必持深刻之說﹐故失矜謹之義也。

胡向訊盜

胡向少卿﹐爲袁州司理參軍時﹐有盜七人﹐皆當死﹐向疑其有冤﹐乃畱訊之。則二人者﹐果不同謀﹐始受其傭﹐而中道被脇以行。卒得免死。見呂大防丞相所撰墓志。按﹕捕獲盜者七人乃合格﹐故以被脇爲同謀﹐蓋希賞耳。斯不仁哉﹗宜其畱訊而卒免之也。

張奎辧牘﹝王濟一事附﹞

張奎密學﹐初爲常州推官﹐轉運使舉監衢州酒稅。婺州有滯囚﹐法當死﹐獄成﹐再問輒不服﹐命奎覆案﹐一視牘而辧之﹐得不死﹐人皆服。按﹕奎一視牘而辧之者﹐謂辧其情理也。人有迹狀重而本情輕者﹐昔旣酌情而立法﹐今當原情以定罪﹐安得不辧情理而抵之死耶﹖此其精明﹐固能服人。至於矜謹﹐尢可傳世。王濟郎中﹐爲澶州司理掾。時州獄有重囚﹐臨刑稱冤﹐濟覆案之﹐亦得不死。與此類矣。豈非哀矜折獄而然歟﹖二事並見本傳。

李允元誅首﹝袁安一事附﹞

李允元給事﹐通判寧州時﹐州卒謀亂﹐事發﹐連逮者眾。允元極意辧析﹐止坐首惡數人﹐誅之。見本傳。按﹕後漢袁安﹐舉能理劇﹐拜楚郡太守。時楚王英謀爲逆﹐事下郡考核﹐辭所連及系者數千人﹐顯宗怒甚﹐吏案之急﹐迫痛自誣﹐死者甚眾。安到郡﹐不入府﹐先往案獄﹐理其無明驗者﹐條上出之。府丞﹑掾史皆叩頭爭﹐以爲阿附反虜﹐法與同罪﹐不可。安曰「如有不合﹐太守自當坐之﹐不以相及也。」遂分別具奏。帝感悟﹐卽報許﹐得出者四百餘家。允元殆有袁安之心歟﹖事在州郡﹐辧析固易﹐然其矜謹亦可嘉也。

李應言按妖﹝榮諲﹑吳育二事附﹞

李應言諫議爲侍禦史時﹐鄆州民傳妖法者﹐其黨與凡百餘人﹐捕者欲邀功賞﹐而誣以不軌。命應言往按其事﹐止誅首謀數人﹐余悉全活之。按﹕榮諲大監爲開封府判官時﹐太康縣捕民數十人﹐事浮屠法﹐相聚祈禳﹐名「白衣會」。知府賈黯疑其有妖﹐請殺爲首者﹐余悉流之。諲以爲本無妖。黯具奏﹐並諲議奏之。朝廷以諲議爲是﹐乃流其首﹐餘皆杖之。蓋鄆州之民傳妖法﹐無不軌事﹔太康之民事浮屠法﹐本無妖﹐故輕重之差如此。若非矜謹﹐則或以爲不軌﹐而盡誅其黨﹔或以爲有妖﹐而特殺其首﹐不無枉濫矣。吳育參政知蔡州時﹐京師歡言﹐有妖人數千在州界﹐詔遣中使名捕者十人。至則請以巡檢兵趨確山索之﹐育謂曰「使者欲得妖人還報耶﹖請畱﹐勿往。此鄕民依浮屠法相聚耳﹐可走一介﹐召之立至。今以兵往﹐人心驚疑﹐柰何﹖」中使以爲然。召之﹐果至﹐械送闕下﹐皆以無罪得釋﹐而告者遂伏辜。此又矜謹之大者也。夫太康所捕有罪﹐而蔡州所送無罪﹐何也﹖事浮屠法﹐相聚祈禳﹐名「白衣會」﹐法所禁也﹔依浮屠法相聚﹐無祈禳事﹐非「白衣會」﹐法所不禁也。苟非矜謹之至﹐豈能不濫如此哉﹗三事並見本傳。

王琪畱獄

王琪侍郎﹐知復州。民有毆佃客死者﹐吏將論如法﹐忽夢有人持牒叩庭下﹐曰「某事未可遽以死論也。」琪疑之﹐因畱獄未決。有司曰「無足疑者。」琪曰「第畱之。」後十餘日﹐果有新制下﹕「凡主人毆佃客死﹐聽以減死論。」吏民莫不神服。見王圭丞相所撰墓志。按﹕此非思慮所及﹐蓋平時矜謹﹐故感於夢寐。記曰「至誠之道﹐可以前知。」其此之謂歟﹖

王延禧裁贓

王延禧朝議﹐初爲嶽州沅江令。歲饑﹐盜起﹐親獲十餘人﹐贓皆應死﹐法得遷官。延禧嘆曰「是皆良民﹐窮而爲盜。令旣無以業之﹐又利其死﹐以爲己功﹐亦何忍哉﹖」諭被盜者悉裁其贓﹐盜得不死﹐延禧﹐王黃州孫也。見曾肇內翰所撰墓志。按﹕周禮荒政曰「除盜賊。」謂饑饉盜賊多﹐不可以不除也。延禧親獲十餘人﹐蓋以此耳。邀功希賞﹐非其本心﹐故諭被盜者悉裁其贓﹐使得不死。夫捕盜之官﹐利盜之死﹐譬猶「矢人惟恐不傷人」﹐其術使之然也。𨿽遷一官﹐而殺數人﹐榮不足言﹐愧何可勝﹖君子豈忍爲是哉﹗若殘民害物﹐罪不可赦﹐非窮而爲盜﹐計贓抵死者﹐則其獲賊受賞﹐義在懲勸﹐君子可以無憾也。延禧所捕﹐實與此異﹐故竊嘆云爾。折獄龜鑑終於矜謹﹐惻隱之心﹐人皆有之﹐爲物所遷﹐斯失之矣。故有利人之死爲己之功者﹐或文致於大辟﹐或誣入於極典﹐寧復能存不忍之心﹐以貸應死之命乎﹖故著此事矜謹篇末﹐庶幾覽者有所警焉。

虞應龍序

天開之會﹐一統同文。宜春舊有書版﹐鐍於郡齋﹐其在今日﹐搜放失﹑補殘斷莫先焉。至元辛巳秋仲﹐府尹張公國紀發其藏歸校官﹐若春秋分記﹑紫陽四書﹑昌黎文﹑黃陳詩注﹑折獄龜鑑﹑廉吏傳並有先儒講義﹐洎南陽活人書與局方醫書咸切於用﹐而滅裂亡完者。越半歲﹐同知郝公居正來蒞郡事﹐以惇化善俗爲己任﹐顓命刊補﹐於是悉備。文學掾趙君火卞石書來諗學﹐因惟聖賢托憲﹐言貽後人﹐所以共天命﹐樹民彜也。善鋟以廣其傳﹐此良師帥職分所在。曷危於時﹐多有缺軼。易曰﹐湯武革命﹐順天應人。此邦之人﹐粗識事理﹐金城夾附﹐未嘗有烽火之警﹐眂他路貯書﹐宜如舊秦﹐何脫落無善本﹐殆不可曉。幸而今之從政者作興斯文﹐獨劬精而成之。繼今共學之士相與勗勵﹐養根實﹐加膏希光﹐毋敝口耳﹐以負初意。至元之黓惇牫夏五泛蒲日奉訓大夫湖南道儒學提舉陵陽虞應龍序。趙時槖跋

觀易之象﹐雷電皆至﹐丰﹐而曰「君子以折獄致刑」﹔山下有火﹐賁﹐而曰「君子以明庶政﹐無敢折獄」。蓋獄者民之命﹐折獄者貴乎明﹐而尢不敢輕用其明。龜鑑有書﹐所以推廣其明﹐而示人以謹重之意也。宜春郡齋舊有折獄龜鑑﹐歲久﹐字畫漫漶﹐覽者病之。余叨守旣數月﹐獄訟簡淸﹐公暇出篋中所藏一編參訂﹐遴匠重刊﹐俾覽者充拓聞見﹐如龜決疑﹐如鑑燭物﹐是亦惟良折獄之一助云。景定辛酉四月上浣天臺趙時槖謹書。

