皇覽輯本

皇覽孫馮翼輯據問經堂叢書本

皇覽序

魏代諸臣撰集皇覽﹐據魏志言﹐乃劉劭﹑王象奉勅作。史記索隱則云王象﹑繆襲等﹐隋書經籍志復稱繆襲爲繆卜。唐志不載﹐竊疑襲﹑卜本一人而名字互見﹐然襲於史無專傳﹐不可考矣。玉海藝文門備引隋書志﹐而又有韋誕撰皇覽之說﹐未知本於何書。阮孝緒七錄所載﹐本六百八十卷﹐至隋而僅存一百二十卷。唐時之本﹐則何承天所合並﹐亦著於七錄﹐而闕一卷﹝隋志云﹕皇覽一百二十卷。梁六百八十卷。梁又有皇覽一百二十三卷。亡。唐志﹕何承天並合皇覽一百二十二卷﹞。又徐爰合皇覽五十卷﹐唐志稱八十四卷。何以徐本閱唐而獨增多﹐且其本旣見唐志﹐則與何本隋志並云亡者﹐誤也﹝隋志云﹕徐爰合皇覽五十卷。又皇覽目四卷﹐皇覽抄二十卷。蕭琛抄。亡﹞。惟皇覽目及蕭琛所抄﹐或亡於隋時﹐故唐志祇載何﹑徐二本。繆氏舊著﹐唐人已未及見﹐後更無論矣。其書采集經傳﹐以類相從﹐實爲類書之權輿。魚豢魏略稱﹕爲部四十餘﹐部有數十篇﹐合八百餘萬字﹝見魏志楊俊傳注﹞。今緝逸篇﹐𨿽不審昔人所引是否繆著﹐抑系何徐並合﹐第其分篇可見者﹐則有逸禮及冢墓記二篇。劉昭續漢祭祀志補注﹐載逸禮﹕春夏秋冬天子迎四節之樂﹐刊本誤以逸爲迎﹐證以藝文類聚﹑北堂書鈔歲時部﹑太平禦覽禮儀部﹐引語相符﹐並題皇覽逸禮﹐知逸禮確爲篇名。但其禮似依呂覽月令﹑淮南時則訓而成﹐儀文則所記當是漢禮﹐故劉昭以補漢志﹐特其標名取逸﹐義有未詳耳。至藝文類聚人部﹐引史鰍以屍諫衛靈﹐太平禦覽職官部﹕太公周召爲師保傅諸語﹐則非記漢事﹐然皇覽采集經傳搜稽﹐宜不以代爲限。類聚等祇稱逸禮﹐不題皇覽﹐或傳寫脫字﹐今故依次附於篇。若三皇禪云云五帝禪亭亭巡狩之禮尊天重民巡循也狩牧也﹐北堂書鈔禮儀部﹑文選東都賦注各稱禮記逸禮﹝太平禦覽禮儀部同﹞﹐禮記二字似有訛舛﹐其語又與白虎通封禪巡狩篇近似﹐疑皇覽采諸班固﹐第諸書未題皇覽﹐難以臆定﹐是以錄後存考以俟識者。冢墓記分篇﹐史記集解﹑索隱等書﹐共引六十餘事﹐𨿽未盡題冢墓記名﹐而舉一例余其類﹐顯而易見。然漢東平思王冢上松柏皆西靡一事﹐漢書本傳注引稱皇覽﹐而文選劉峻重答劉秣陵書注引語尢詳﹐則題聖賢冢墓記。按隋志史部地理類﹐有李彤撰聖賢冢墓記一卷﹐乃別自爲書。選注劉先生夫人墓志﹐又引孔子冢一事﹐語𨿽與皇覽冢墓記大同﹐而不得以李彤所撰認爲皇覽也。又太平寰宇記引有古今葬地記﹑古今冢墓記﹑城冢記﹐禦覽引有蘇州冢墓記﹐皆不著於隋唐志﹐當是唐以後書矣。劉昭補注漢禮儀志﹐述漢家葬儀﹐引皇覽而無篇名﹐觀其文義﹐以入逸禮﹑冢墓記俱可相附﹐漢書貨殖傳注述計然事﹐禦覽文部載金人器銘﹐則二篇俱不相附。今三事皆別錄終編﹐以無能分篇也。金人器銘稱皇覽記陰謀﹐困學紀聞並同﹐似記陰謀亦一篇名﹐而他無考見﹐則寧爲闕疑。余獨惜此書篇部眾多﹐而徵引僅取二篇﹐且又冢墓記見自變量十倍於逸禮篇﹐致使司馬貞作索隱﹐專謂記先代冢墓之處﹐宜皇王之省覽﹐蓋祇見裴駟集解惟引冢墓記中語﹐遂彊成其說﹐然則皇覽𨿽存於李唐﹐而貞固未見本書也。

考證

魏志文帝紀﹕帝使諸儒撰集經傳﹐隨類相從﹐凡千餘篇﹐號曰皇覽。

劉劭﹑傅劭受詔﹐集五經羣書﹐以類相從﹐作皇覽。

楊俊傳﹐裴松之注引魏略曰﹕王象受詔撰皇覽﹐使象領祕書監。象從延康元年始撰﹐集數歲成﹐藏於祕府。合四十餘部﹐部有數十篇﹐適合八百餘萬字。

唐六典卷十注﹕黃初中以散騎常侍王象領祕書監﹐撰皇覽。史記索隱五帝本紀注﹕皇覽書名也﹐記先代冢墓之處﹐宜皇王之省覽。是魏人王象﹑繆襲等所撰也。

又滑稽列傳﹕瓏竈爲槨﹐索隱按皇覽亦說此事﹐以瓏竈爲礱突也。又衣以火光﹐皇覽云﹕火送之著端﹐葬之腸中。隋書經籍志子部雜家﹕皇覽一百二十卷﹐繆卜等撰。梁六百八十卷。梁又有皇覽一百二十三卷﹐何承天合皇覽五十卷﹐徐爰合皇覽目四卷。又有皇覽鈔二十卷﹐梁特進蕭琛鈔﹐亡。

唐書藝文志子部類書類﹕何承天並合皇覽一百二十二卷﹐徐爰並合皇覽八十四卷。

玉海藝文類曰﹕類事之書﹐始於皇覽﹐韋誕諸人撰。

困學紀聞曰﹕皇覽記陰謀﹕黃帝金人器銘﹕武王問尙父曰﹕五帝之誡可得聞乎﹖尙父曰﹕黃帝之戒曰﹐吾之居民上也﹐搖搖恐夕不至朝﹐故爲金人三封其口﹐曰古之愼言。﹝此下太平禦覽文部所引尙有十餘句﹞

按﹕漢藝文志道家有黃帝銘六篇﹐蔡邕銘論﹕黃帝有巾機之法。皇覽撰集於魏文帝時﹐漢七略之書猶存﹐金人銘蓋六篇之一也。

皇覽一卷淸沈陽孫馮翼輯

逸禮﹝逸禮﹐漢志注刊本或訛作迎﹐以禦覽所題逸禮。知爲刊誤﹞

春夏秋冬之樂﹐乂順天道﹐是故距冬至日四十六日﹐則天子迎春於東堂﹐距邦八里﹐堂髙八尺﹐堂階三等﹐靑稅八乘﹐旗旄尙靑﹐田車載旄﹐號曰助天生﹐唱之以角﹐舞之以羽翟﹐此迎春之樂也。自春分數四十六日﹐則天子迎夏於南堂﹐距邦七里﹐堂髙七尺﹐堂階二等﹐赤稅七乘﹐旗旄尙赤﹐田車載戟﹐號曰助天養﹐唱之以徵﹐舞之以鼓鞀﹐此迎夏之樂也。自夏至數四十六日﹐則天子迎秋於西堂﹐距邦九里﹐堂髙九尺﹐堂階九等﹐白稅九乘﹐旗旄尙白﹐田車載兵﹐號曰助天收﹐唱之以商﹐舞之以干戚﹐此迎秋之樂也。自秋分數四十六日﹐則天子迎冬於北堂﹐距邦六里﹐堂髙六尺﹐堂階六等﹐黑稅六乘﹐旗旄尙黑﹐田車載甲鐵鍪﹐號曰助天鋤﹐唱之以羽﹐舞之以干戈﹐此迎冬之樂也。﹝劉昭續漢祭祀志補注。又太平禦覽卷五百二十八禮儀部同引此。惟首句上增天子迎四節曰天子迎九字。又田車載旄。作載矛﹔田車載戟﹐作載弓﹔田車載兵﹐作載戟﹔田車載甲下無鐵鍪二字﹔助天鋤。作助天誅﹔舞之以干戈。作舞之以鑰﹞所以迎四時樂﹐秋養九志於西堂﹐冬養九勝於北堂﹐養後三日而止。天子行殺﹐必順天道。﹝禦覽多此六句。然僅言秋養冬養。而無春夏。似所引非全文。又九志﹑九勝。未詳﹞

夏則衣赤衣﹐佩赤玉﹐乘赤輅﹐駕赤驑﹐載赤旗﹐以迎夏於南郊。其祭先黍與雞﹐居明堂正廟﹐啟南戶﹝藝文類聚卷三歲時部。初學記卷三歲時部。太平禦覽卷二十一時序部。又北堂書鈔卷一百五十四歲時部。引夏則居明堂正廟一句﹞

秋則衣白衣﹐佩白玉﹐乘白輅﹐駕白駱﹐載白旗﹐以迎秋於西郊﹝藝文類聚同上﹞﹐秋居明堂右﹐啟西戶﹝北堂書鈔引此二句﹞。

冬則衣黑衣﹐佩元玉﹐乘元輅﹐駕鐵驪﹐載元旗﹐以迎冬於北郊。其祭先豕﹐居明堂後廟﹐啟北戶﹝藝文類聚同上。太平禦覽卷二十六時序部﹞。

君使大夫弔於國君禮﹐錫衰﹐衰裳弁絰﹐有絰下馬。大夫爲介亦如之﹐士介者﹐將命者﹐緦麻裳弁絰。異姓葛﹐同姓麻。﹝太平禦覽卷五百六十一禮儀部﹞

﹝已上諸書所引並題皇覽逸禮﹞

衛史鰍病且死﹐謂其子曰﹕我死治喪於北堂。吾生不能進蘧伯玉而退彌子瑕﹐是不能正君也。生不能正君者﹐死不當成禮。死而置屍於北堂﹐足矣。靈公往弔﹐問其故﹐其子以父言聞於靈公﹐公失容曰﹕吾失矣。立召蘧伯玉而貴之﹐召彌子瑕而退之﹐徙喪於堂﹐成禮而後去。﹝藝文類聚卷二十四人部﹞

天子之蓍九尺﹐諸侯七尺﹐大夫五尺﹐士三尺。蓍千歲三百莖﹐先知也。﹝藝文類聚卷八十二艸部﹞

太公爲太師﹐周公爲太傅﹐召公爲太保。﹝太平禦覽卷二百六職官部﹞

天子龜尺二寸﹐諸侯八寸﹐大夫六寸﹐士民四寸。龜老陰﹐虫之長也。龜三千歲上﹐遊於捲耳上﹐老者先知﹐故君子舉事必考之。﹝太平禦覽卷九百三十一鱗介部﹞

﹝已上四事祇題逸禮﹐而不著皇覽﹐附編存考﹞

三皇禪云云﹐盛意也。五帝禪亭亭﹐特立於身也。﹝太平禦覽卷五百三十六禮儀部。又北堂書紗卷九十一禮儀部。祇引禪云云亭亭二句。而無盛意﹑特立於身二句﹞

王者必制巡狩之禮何﹖尊天重民也。所以五年一巡狩何﹖五歲再閏﹐天道大備。所以至四嶽者﹐盛徳之山﹐四方之中﹐能興雲致雨也。巡狩者何﹖巡循也﹐狩牧也﹐爲天循行牧民也。﹝太平禦覽卷五百三十七禮儀部。又文選班孟堅東都賦注云﹕王者以巡狩之禮。尊天重人也。巡狩者河﹖巡者。循也。狩。牧也。謂天子巡行守牧也﹞

﹝已上二事題禮記逸禮﹐未審是否皇覽之文﹐今依類編於末﹞

冢墓記

黃帝冢在上郡橋山。﹝史記集解卷一五帝本紀﹞

顓頊冢在東郡濮陽頓邱城門外廣陽裏中。頓邱者﹐城門名。頓邱﹐道。﹝史記集解同上。又劉昭補注續漢郡國志﹞王莽時﹐使使者祠顓頊冢。﹝太平禦覽卷五百六十禮儀部。多王莽時二句﹐而無頓邱者三句。續漢志補注同無。又水經淇水注﹐引頓邱者﹐城門名二句﹞

蚩尢冢在東平郡壽張縣闞鄕城中﹐髙七丈﹐民常十月祀之﹐有赤气出如匹絳帛﹐民名爲蚩尢旗。肩髀冢在山陽巨野縣重聚﹐大小與闞冢等。傳言黃帝與蚩尢戰於涿鹿之野﹐黃帝殺之﹐身體異處﹐故別葬之。﹝史記集解同上。又水經濟水注﹐藝文類聚卷四十禮部。太平禦覽卷二十七時序部。卷五百六十禮儀部。太平寰宇記卷十三河南道。卷四十六河東道。並引之。赤气出如匹絳帛句下。寰宇記有自上屬下四字。續漢郡國志注。引蚩尢冢在壽張縣闞城中﹑髙五丈三句。史記索隱卷九封禪書﹐亦引二句﹞

帝嚳冢在東郡濮陽頓邱城南臺陰野中。﹝史記集解同上。又水經淇水注曰﹕頓邱者。城門名﹞

堯冢在濟陰城陽。﹝史記集解同上﹞

舜冢在零陵營浦縣﹐其山九溪皆相似﹐故曰九疑。﹝史記集解同上。又史記正義卷六秦本紀云﹕舜冢在零陵郡營浦縣九疑山﹞

皐陶冢在廬江六縣。﹝史記集解卷二夏本紀。又續漢郡國志補注云﹕六安國。臯陶冢在縣﹞

禹冢在山陰縣會稽山上。會稽山本名苗山﹐在縣南﹐去縣七里﹝史記集解同上。又賈公彥周禮疏卷三十三云﹕禹冢在山陰會稽山。本苗山。縣南七里﹞

湯冢在濟陰亳縣北東郭﹐去縣三里。冢四方各十步﹐髙七尺﹐上平處平地。漢哀帝建平元年﹐大司空禦史長卿案行水災﹐因行湯冢。﹝史記集解卷三殷本紀。又水經汳水注。北堂書鈔卷九十四禮儀部﹐太平禦覽卷五百六十禮儀部。云﹕湯冢在濟陰薄縣北郭。冢四方。八十步。髙七尺。上平﹞

伊尹冢在濟陰已氏平利鄕。﹝史記集解同上。又水經泗水注語同。又續漢郡國志補注云﹕己氏有平和鄕。鄕有伊尹冢﹞

文王武王周公冢﹐皆在京兆長安鎬聚東社中。﹝史記集解卷四周本紀。又續漢郡國志補注云﹕文王﹑周公。皆在鎬聚東杜中。太平禦覽卷五百六十禮儀部云﹕周文王﹑武王﹑周公冢。皆在京兆長安縣﹞

周靈王冢在河南城西南柏亭西周山上﹐蓋以靈王生而有髭而神﹐故謚靈王。其冢民祀之不絕。﹝史記集解同上。又水經洛水注曰﹕周山在柏亭西北。又續漢郡國志補注云﹕城西南柏亭西周山上周靈王冢。民祀之不絕﹞

景王冢在洛陽太蒼中﹐秦封呂不韋洛陽十萬戶﹐故大其冢﹐並圍景王冢。﹝史記集解同上﹞

子朝冢在南陽西鄂縣﹐今西鄂晁氏自謂子朝後。﹝史記集解同上。又續漢郡國志補注云﹕王子朝冢。在西鄂縣西。又太平禦覽卷五百六十禮儀部云﹕王子黽冢。在南陽鄂西西。原注﹕黽音猛﹞

秦繆公冢在橐泉宮祈年觀下。﹝史記集解卷五秦本紀。又水經渭水注。太平禦覽禮儀部。同上卷﹞

秦武王冢﹐在扶風安陵縣西北畢陌中大冢是也。人以爲周文王冢﹐非也。周文王冢在杜中。﹝史記集解同上。又續漢郡國志補注云﹕安陵縣西北畢陌。秦武王冢﹞

亞夫冢在廬江居巢縣郭東居巢廷中﹐有亞父井﹐吏民皆祭亞夫於居巢廷上﹐長吏初視事皆祭﹐然後從政。後更造祠於郭東﹐至今祠之。﹝史記集解卷七項羽本紀。又水經泗水注﹕郭東居巢廷。廷。作亭﹔祭亞夫於居巢廷﹐廷。一作廳。又續漢郡國志補注。太平禦覽卷五百六十禮儀部﹞

項羽冢在東郡谷城東去縣十五里。﹝史記集解同上。又續漢郡國志補注云﹕谷城縣東十五里有項羽冢。又水經濟水注﹞

漢惠帝陵﹐山髙三十二丈﹐廣袤百二十步﹐居地六十畝。﹝史記集解卷九呂后本紀﹞

髙帝呂后山各一所﹝史記集解同上﹞

萇宏冢在洛陽東北山上。﹝史記集解卷二十八封禪書。又續漢郡國志補注曰﹕雒陽縣東北山萇宏冢﹞

太伯家在吳縣北梅裏聚﹐去城十里。﹝史記集解卷三十一吳太伯世家。又太平禦覽卷五百六十禮儀部﹐云﹕吳太伯冢在會稽吳縣北。去城十里﹞太伯始所居地名句吳。﹝續漢郡國志補注。多末二句﹞

延陵季子冢在毘陵曁陽鄕﹐至今吏民皆祀事。﹝史記集解卷三十一。又續漢郡國志補注云﹕毘陵曁陽鄕﹞

呂尙冢在臨菑縣城南﹐去縣十里。﹝史記集解卷三十二齊太公世家﹞在齊桓公冢南。桓公冢西北有晏嬰冢。﹝續漢郡國志補注。多末三句﹞

齊桓公冢在臨淄城南十七里所菑水南。﹝史記集解同上﹞孟嘗君與齊桓公冢同處。﹝太平禦覽卷五百六十禮儀部。多末一句。又城南十七里。作二十里。菑水作淄水﹞

齊頃公冢近呂尙冢。﹝史記集解同上﹞

齊景公冢與桓公冢同處。﹝史記集解同上﹞

華元冢在陳畱小黃縣城北。﹝史記集解卷三十八宋微子世家﹞

虢公冢在河內溫縣郭東濟水南﹐大冢是也。其城南有虢公臺。﹝史記集解卷三十九晉世家。又水經濟水注曰﹕虢公臺﹐基趾尙存。又太平禦覽卷五百六十禮儀部。又續漢郡國志補注曰﹕溫縣郭東。濟水南﹐有虢公冢﹞

楚武王冢在汝南郡鮦陽縣葛陂鄕城東北﹐民謂之楚王岑。漢永平中﹐葛陂城北祝里社下﹐於土中得銅鼎﹐而銘曰楚武王﹐由是知楚武王之冢。民傳言秦項赤眉之時欲發之﹐輒頹壤塡壓不得發也﹝史記集解卷四十楚世家。續漢郡國志補注。又太平禦覽卷五百六十禮儀部。鮦陽郡﹐注曰﹕鮦音約﹞

孔子冢去城一里﹐冢塋百畝﹐冢南北廣十步﹐東西十三步﹐髙一丈二尺。冢前以瓴甓爲祠﹐壇方六尺﹐與地平。本無祠堂。冢塋中樹以百數﹐皆異種﹐魯人世世無能名其樹者。民傳言孔子弟子異國人﹐各持其方樹來種之。其樹柞枌雒離女貞五味毚檀之樹。孔子塋中不生荊棘及刺人艸。﹝史記集解卷四十七孔子世家。又索隱卷二十六司馬相如傳曰﹕孔子墓後有攙檀樹。又邢昺孟子正義卷五﹐太平禦覽卷五百六十禮儀部。太平寰宇記卷二十一河南道。去城一里句下﹐禦覽多魯城北便門外南七字。又水經濟水注曰﹕孔子弟子各以四方奇木來植。故多諸異樹。不生荊棘。今則無復遺條矣﹞

伯魚冢在孔子冢東﹐與孔子並﹐大小相望。﹝史記集解同上。又太平禦覽卷五百六十禮儀部曰﹕伯魚墓﹐在孔子冢東邊。與孔子並。大小相望﹞

子思冢在孔子冢南大小相望。﹝史記集解同上﹐太平禦覽同上﹞

盜跖冢在河東大陽﹐臨河曲﹐直宏農華陰山潼鄕。﹝史記集解卷六十一伯夷列傳。又續漢郡國志補注曰﹕大陽盜跖冢臨河﹞

靖郭君冢在魯國薛城中東南陬。﹝史記集解卷七十五孟嘗君列傳﹐太平禦覽卷五百六十禮儀部﹞

孟嘗君冢在魯國薛城中向北﹐東向北出北邊門。﹝史記集解同上﹐太平禦覽同上﹞

呂不韋冢在河南洛陽北邙道西大冢是也。民傳言呂母冢。不韋妻先葬﹐故其冢名呂母也。﹝史記集解卷八十五呂不韋列傳﹐太平禦覽同上﹞不韋死獲過於始皇矣。民傳云﹐不韋好經書﹐皆以葬。漢明帝朝﹐公卿大夫諸儒八十餘人論五經得失﹐符節令宋久上言﹕臣聞昭王與不韋好書﹐皆以書葬。王至尊﹐不韋久貴﹐冢皆以黃﹐場題湊處題髙燥未壞﹐臣願發昭王不韋冢﹐視未燒詩書。﹝禦覽多此十八句。又續漢郡國志補注曰﹕雒陽縣北邙山道西呂不韋冢﹞

孫叔敖冢在南郡江陵故城中﹐曰土裏。民傳孫叔敖曰﹕葬我廬江陂﹐後當爲萬戶邑。去故都郢城二十里所。或曰孫叔敖激阻水作云夢大澤之池也。﹝史記集解卷百十九循吏列傳。又續漢郡國志補注曰﹕孫叔敖冢。在江

陵城中四十里。據此﹐則裴駰集解曰十一里三字﹐當是四十里三字刊誤﹞

子產冢在河南新鄭城外大冢是也。﹝史記集解同上。太平禦覽卷五百六十禮儀部﹞

偃師西北有皐陶祠﹐又有湯亭﹐有湯祠。﹝續漢郡國志補注﹞

戾太子南出葬在閺鄕南秦﹐又攺曰寧秦。﹝續漢志補注同上﹞

衛思後葬長安城東南桐松園﹐今千人聚是。﹝續漢志補注同上﹞

有蒼頡冢在利陽亭南﹐墳髙六丈。﹝續漢志補注同上﹞學書者皆往上姓名投刺﹐祀之不絕。﹝藝文類聚卷四十禮部多末三句﹞

漆有師曠冢名師曠山。﹝續漢志補注同上。又太平禦覽卷五百六十禮儀部曰﹕師曠冢在右扶風。名曰師曠山。人民不敢上其山﹞

奄裏伯公冢在城內祥捨中﹐民傳言魯五徳奄裏伯公葬其宅。﹝續漢志補注同上﹞

堯封唐﹐堯山在北。唐水西入﹐河南有望都山﹐卽堯母慶都所居﹐相去五十里。都山一名豆山。﹝續漢志補注同上﹞

伯樂冢在定陶縣東南一里所﹐髙四五丈。﹝續漢志補注同上。又太平禦覽卷五百六十禮儀部﹞

葉縣西北去城三里﹐葉公諸梁冢。近縣祠之﹐曰葉君邱。﹝續漢志補注同上。又太平禦覽同上。禮儀部曰﹕葉公諸梁子髙冢﹐在南郡葉縣西北去城三里﹐近縣民皆祠之﹞

太甲有冢在歷山上﹝續漢志補注同上﹞

楚大夫子思冢在當塗縣東山鄕﹐西去縣四十里。子思造芍陂。﹝續漢志補注同上﹞

吳本國縣東門外孫武冢。又要離冢﹐縣西南。﹝續漢志補注同上﹞

晏子冢在臨淄城南菑水南﹐桓公冢西北。﹝史記正義卷六十二管晏列傳﹞

趙簡子墓在臨水縣界﹐冢上气成樓閣之狀。﹝北堂書鈔卷九十四禮儀部﹞

好道者言黃帝乘龍升云﹐登朝霞﹐上至列闕﹐倒影經過天宮。﹝藝文類聚卷一天部﹞天體如車﹐有日月懸著﹐何有可上哉﹖﹝太平禦覽卷二天部﹐多末三句﹞

秦始皇冢在驪山之古驪戎國﹐今之世顓丰。晉獻公伐驪戎獲二女。其山陰多黃金﹐其陽多美玉﹐謂藍田是也。故貪而葬焉﹐並天下亡徒十餘萬人﹐穿八池﹐洞三泉﹐而致槨宮觀﹐奇器珍怪諸物藏之。令一匠人作機弩﹐人有近穴輒射之。以水銀爲百川江河大海﹐金銀爲鳧鶴﹐機關轉相斡旋﹐終而復始﹐上具天文。以人魚膏爲燈﹐度久不滅。後宮無子者皆狥﹐從死者甚眾。恐匠知之﹐殺工匠於藏中。因閉羨門﹐覆土樹艸木以像山。墳髙五十餘丈﹐周回五里餘。後項籍燒其宮觀﹐關東賊發之。後牧羊兒亡羊﹐羊入藏中﹐持火覓羊﹐燔其槨。後賊遂取其金銀奇器﹝太平禦覽卷五百六十禮儀部。又卷八百十二珍寶部。曰﹕關東賊發始皇墓。中有水銀。又史記集解卷六秦始皇紀﹐引﹕始皇墳髙五十餘丈。周回五里餘二句﹞

太上皇葬萬年。髙帝父也。髙帝葬長陵﹐孝惠帝霸陵。諸陵皆用瓦器﹐不爲墳。王莽之亂﹐天下無遺﹐獨無災害。景帝葬陽陵﹐孝武皇帝葬茂陵﹐孝昭皇帝葬平陵﹐孝宣皇帝葬杜陵﹐孝元皇帝葬渭陵。元帝下詔曰﹕無置徙民令天下無騷動之憂。自是園陵不置邑。孝成帝葬延陵﹐孝哀帝葬義陵﹐孝平帝葬原陵。孝文皇帝弟淮南王長坐謀反誅﹐後置園陵。長好道﹐事八公﹐世之愚者雲長仙﹐醫巫訖云。淮南好道﹐百官皆得仙﹐狗吠雲中﹐雞嗚天上。東平思王冢在東平﹐松皆西靡﹝太平禦覽同上。又漢書東平思王傳注引皇覽云﹕東平思王冢。在無鹽。人傳言王在國思歸京師。後葬。其冢上松柏皆西靡也。按此事﹐文選劉孝標重答劉秣陵書注﹐引聖賢冢墓記。其語最詳。藝文類聚卷八十八木部。亦題聖賢冢墓記。據隋志地理類﹐別有李彤聖賢冢墓記一卷﹞

奚仲冢在魯國﹝當云薛縣﹞縣﹐東去縣二十五里﹐山上因名奚仲山﹐山下名奚仲亭。﹝太平禦覽同上﹞

夏育冢在濟南歷山上。﹝太平禦覽同上﹞

魯大夫叔梁紇冢在魯國東陽聚安泉東北八十四步﹐名曰防冢。民傳言防墳於地微髙。﹝太平禦覽同上﹞

蘭陽城西有山名豹陵。﹝太平寰宇記卷二河南道﹞

河南城內有周山﹐一名小亭山。﹝太平寰宇記卷三河南道﹞

荊城是戰國時魏將龐涓與孫臏相持處。﹝太平寰宇記同上﹞

全節章邱兩縣界有神迹﹐是姜嫄所履處。﹝太平寰宇記卷十九河南道﹞

黃帝葬橋山。﹝太平寰宇記卷三十四關西道﹞

河內溫城南有虢公臺﹐相傳云晉宣帝攺邑﹐集溫父老登此臺宴飲﹐父老奉觴慶賀﹐因謂之賀酒臺。﹝太平寰宇記卷五十二河北道﹞

叢臺在邯鄲小城內。﹝太平寰宇記卷五十六河北道﹞

﹝已上六十六事﹐史記正義﹑太平禦覽﹑寰宇記﹐皆題皇覽冢墓記。﹝史記正義﹐惟引舜冢一事。題名冢墓記。太平禦覽。於首引黃帝升仙。及蚩尢冢﹑顓頊冢三事。俱題冢墓記。寰宇記引龐涓孫臏相持處﹑姜嫄所履處﹑孔子冢﹑黃帝橋山﹑蚩尢冢。俱題冢墓記名﹞知此與逸禮﹐並皇覽分篇。裴駰劉昭酈道元等注書﹐𨿽未標題冢墓記名﹐然其所引確爲一篇中語﹐故依類編之﹞

漢家之葬﹐方中百步﹐已穿鑿﹐爲方城其中﹐開四門﹐四通﹐足放六馬。然後錯渾雜物﹐扞漆繒綺金寶米谷﹐及埋車馬虎豹禽獸。發近郡卒徒﹐置將軍尉侯﹐以後宮貴幸者皆守園陵。元帝葬﹐乃不用車馬禽獸等物。﹝續漢禮儀志補注﹞

﹝按此疑亦當在冢墓記篇﹐以劉昭徵引祇題皇覽﹐未標篇名﹐故別編於篇末﹞

計然者﹐濮上人也﹐博學無所不通﹐尢善計算。嘗南遊越﹐範蠡卑身事之。其書則有萬物錄﹐著五方所出﹐皆直述之事。﹝漢書貨殖傳注﹞

記陰謀﹕黃帝金人器銘曰﹕武王問尙父曰﹕五帝之誡可得聞乎﹖尙父曰﹕黃帝之誡曰﹐吾之居民上也﹐搖搖恐夕不至朝﹐故爲金人三封其口。曰﹕古之愼言﹐堯之居民上也﹐振振如臨深淵﹔舜之居民上也﹐栗栗恐夕不旦。武王曰﹕吾並殷民﹐居其上也﹐翼翼懼不敢息。尙父曰﹕徳盛者守之以謙﹐守之以恭。武王曰﹕欲如尙父言﹐吾因是爲誡﹐隨之身。﹝太平禦覽卷五百九十文部﹞

﹝已上二事﹐不題篇名。陰謀記或是分篇﹐而他無考見﹐故附後存考﹞

