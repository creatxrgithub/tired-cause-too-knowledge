

欽定四庫全書

子部十一

蒙求集注

類書類

提要

﹝臣﹞等謹案蒙求集注二卷原本不著撰人案陳振孫書錄解題曰補注蒙求八卷徐子光撰以李瀚蒙求爲之注本句之外兼及他人事所言與此書相合惟八卷之數與此本二卷不同然此本卷帙頗重蓋後人以八卷合並也其書以蒙求原文冠於卷首然後每二句爲一節各爲之詳注𨿽稍嫌冗漫而頗爲精核如呂望非熊句以六韜原文無非熊字則引崔駰達旨注始用非熊以明之周嵩狼抗句以晉書嵩傳作抗直則引世說新語本作狼抗以明之賈誼忌鵩句以鵩賦無忌字則引孔臧鴞賦賈生有識之士忌前鵩焉以明之燕昭築臺句以史記乃築宮非築臺則引孔融與曹操書鮑昭樂府皆稱築臺以明之胡昭投簪句以本傳無投簪字則引摰虞所作昭贊以明之如斯之類皆爲不茍凡其事未詳而舊注所說莫知何據者如趙孟疵面子建八斗蘇章負笈申屠斷鞅龍逄板出何謙焚祠之類皆疑以傳疑亦不失詳愼其中偶爾失檢者朱翌猗覺寮雜記嘗摘毛寶韓壽二事今考紀瞻出妓句事見世說新語舊注所引不誤而云今本不載江革忠孝句事見南史乃以爲後漢之江革攺忠孝爲巨孝顏叔秉燭句云事出毛公詩傳今詩傳實無此文皆不免小舛又如劉惔傾釀句乃誤讀世說以傾家之傾爲傾酒之傾亦失於糾正然大致淹通實初學之津筏也

乾隆四十六年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●蒙求集注原文

王戎簡要裴楷淸通孔明臥龍呂望飛熊楊震關西丁寛易東謝安髙潔王導公忠匡衡鑿壁孫敬閉戶郅都蒼鷹寧成乳虎周嵩狼抗梁冀跋扈郗超髯參王珣短簿伏波標柱慱望尋河李陵初詩田橫感歌武仲不休士衡患多桓譚非讖王商止訛嵇呂命駕程孔傾蓋劇孟一敵周處三害胡廣補闕袁安倚賴黃霸政殊梁習治最墨子悲絲楊朱泣岐朱慱烏集蕭芝雉隨杜後生齒靈王出頾賈誼忌鵩莊周畏犧燕昭築臺鄭莊置驛瓘靖二妙嶽湛連璧郤詵一枝戴憑重席鄒陽長裾玉符縫掖鳴鶴日下士龍雲間晉宣狼顧漢祖龍顏鮑靚記井羊祜識環仲宣靑雲叔夜玉山毛義奉檄子路負米江革巨孝王覽友弟蕭何定律叔孫制禮葛丰刺舉息躬歷詆管寧割席和嶠專車時苗畱犢羊續懸魚樊噲排闥辛毗引裾孫楚潄石郝隆曬書枚臯詣闕充國自贊王衍風鑑許劭月旦賀循儒宗孫綽才冠太叔辯洽摯仲辭翰山濤識量毛介公方爰盎卻坐衛瓘撫牀於公髙門曹參趣裝庶女振風鄒衍降霜範丹生塵晏嬰脫粟詰汾興魏鱉令王蜀不疑誣金卞和泣玉檀卿沐猴謝尙鴝鵒太初日月季野陽秋荀陳徳星李郭仙丹王忳繡被張氏銅鉤丁公遽戮雍齒先侯陳雷膠漆範張雞黍周侯山嶷會稽霞舉季布一諾阮瞻三語郭文遊山袁宏泊渚黃琬對日秦宓論天孟軻養素楊雄艸玄向秀聞笛伯牙絕弦郭槐自屈南郡猶憐魯恭馴雉宋均去獸廣客蛇影殷師牛鬭元禮模楷季彥領袖魯褒錢神崔烈銅臭梁竦廟食趙溫雄飛枚乘蒲輪鄭均白衣陵母伏劍軻親斷機齊後破環謝女解圍鑿齒尺牘荀朂音律胡威推縑陸績懷橘羅含吞鳥江淹夢筆李廞淸貞劉驎髙率蔣翊三徑許由一瓢楊僕移闗杜預建橋壽王議鼎杜林駁堯西施捧心孫壽折腰靈輙扶輪魏顆結艸逸少傾冩平子絕倒澹臺毀璧子罕辭寶東平爲善司馬稱好公超霧市魯般云梯田單火牛江迫爇雞蔡裔殞盜張遼止啼陳平多轍李廣成蹊陳遵投轄山簡倒載淵客泣珠交甫解佩龔勝不屈孫寶自劾呂安題鳯子猷尋戴董宣彊項翟璜直言紀昌貫虱養由號猨馮衍歸裏張昭塞門蘇韶鬼靈盧充幽婚震畏四知秉去三惑桞下直道叔敖陰徳張湯巧詆杜周深刻三王尹京二鮑紏慝孫康映雪車胤囊螢李充四部井春五經谷永筆札顧愷丹靑戴逵破琴謝敷應星阮宣杖頭畢卓甕下文伯羞鱉孟宗寄鮓史丹靑蒲張湛白馬隠之感鄰王修輟社阮放八儁江泉四凶華歆忤旨陳羣蹙容王浚懸刀丁固生松姜維膽斗盧植音鐘桓溫奇骨鄧艾大志楊修捷對羅友黙記杜康造酒蒼頡制字樗裏智囊邊韶經笥滕公佳城王果石崖買妻恥樵澤室犯齋馬后大練孟光荊釵顏叔秉燭宋弘不諧鄧通銅山郭況金穴秦彭攀轅侯覇臥轍淳於炙輠彥國吐屑太眞玉臺武子金埒巫馬戴星宓賤彈琴郝亷畱錢雷義送金逢萌掛冠胡昭投簮王喬雙鳬華佗五禽程邈隸書史籕大篆王承魚盜丙吉牛喘賈琮褰帷郭賀露冕馮媛當熊班女辭輦王充閱市董生下帷平叔傅粉弘治凝脂楊寶黃雀毛寶白龜宿癅采桑漆室憂葵韋賢滿籝夏侯拾芥阮簡曠達袁耽俊邁蘇武持節鄭眾不拜郭巨將坑董永自賣仲連蹈海範蠡泛湖文寶緝栁溫舒截蒲伯道無兒嵇紹不孤緑珠墜樓文君當壚伊尹負鼎寗戚扣角趙壹坎■﹝土稟﹞顏駟蹇剝龔遂勸農文翁興學晏禦揚揚五鹿嶽嶽蕭朱結綬王貢彈冠龎統展驥仇覽棲鸞葛亮顧廬韓信升壇王裒柏慘閔損衣單蒙恬制筆蔡倫造紙孔伋縕袍祭遵布被周公握髮蔡邕倒屣王惇傾室紀瞻出妓暴勝持斧張綱埋輪靈運曲笠林宗折巾屈原澤畔漁父江濱魏勃埽門潘嶽望塵京房推律翼奉觀性甘寧奢侈陸凱貴盛幹木富義於陵辭聘元凱傳癖伯英艸聖馮異大樹千秋小車漂母進食孫鍾設瓜壺公謫天薊訓歷家劉元刮席晉惠聞蟆伊籍一拜酈生長揖馬安四至應璩三入郭解借交朱家脫急虞延刻期盛吉垂泣豫讓吞炭鉏麑觸槐阮孚蠟屐祖約好財初平起石左慈擲杯武陵桃源劉阮天臺王儉墜車褚淵落水季倫錦障春申珠履甄后出拜劉楨平視胡嬪爭摴晉武傷指石慶數馬孔光溫樹翟湯隠操許詢勝具優■﹝施﹐冉代也﹞滑稽落下歷數曼容自免子平畢娶師曠淸耳離婁明目仲文照鏡臨江折軸欒巴噀酒偃師舞木徳潤傭書君平賣卜叔寶玉潤彥輔冰淸衛后發鬒飛燕體輕玄石沈湎劉伶解酲趙勝謝躄楚莊絕纓惡來多力飛廉善走趙孟疵面田駢天口張慿理窟裵頠談藪仲宣獨步子建八斗廣漢鉤距弘羊心計衛靑拜幕去病辭第酈寄賣友紀信詐帝濟叔不癡周兄無慧虞卿擔簦蘇章負笈南風擲孕商受斮涉廣徳從橋君章拒獵應奉五行安世三篋相如題柱終軍棄繻孫晨槁席原憲桑樞端木辭金鍾離委珠季札掛劍徐穉置芻朱云折檻申屠斷鞅衛玠羊車王恭鶴■﹝敝上毛下﹞管仲隨馬倉舒稱象丁蘭刻木伯瑜泣杖陳逵豪爽田方簡傲黃向訪主陳寔遺盜龎儉鑿井陰方祀竈韓壽竊香王蒙市帽句踐投醪陸抗嘗藥孔愉放龜張顥墮鵲田豫儉素李洵淸約義縱攻剽周陽暴虐孟陽擲瓦賈氏如臯顏回簞瓢仲蔚蓬蒿麋竺收資桓景登髙雷煥送劍呂虔佩刀老萊班衣黃香扇枕玉祥守柰蔡順分椹淮南食時左思十稔劉惔傾釀孝伯痛飲女媧補天長房縮地季珪士首安國國器陸玩無人賈詡非次何晏神伏郭奕心醉常林帶經髙鳯漂麥孟嘉落帽庾敳墮幘龍逢板出張華臺坼董奉恬燮扁鵲起虢寇恂借一何武去思韓子孤憤梁鴻五噫蔡琰辧琴王粲覆碁西門投巫何謙焚祠孟嘗還珠劉昆反火姜肱共被孔融讓果端康相代亮陟隔坐趙倫癅怪梁孝牛禍桓典避馬王尊叱馭鼌錯陗直趙禹廉倨亮遺巾幗備失七箸張翰適意陶潛歸去魏儲南館漢相東閣楚元置醴陳蕃下榻廣利泉湧王霸冰合孔融坐滿鄭崇門雜張堪圻轅周鎭漏船郭及竹馬劉寛蒲鞭許史侯盛韋平相延雍伯種玉黃尋飛錢王允十里黃憲萬頃虞■﹝馬斐﹞才望戴淵峯頴史魚黜殯子囊城郢戴封積薪耿恭拜井汲黯開倉馮暖折劵齊景駟千何曽食萬顧榮錫炙田文比飰稚珪蛙鳴彥倫鶴怨廉頗負荊須賈擢髮孔翊絕書申嘉私謁淵明把菊眞長望月子房取履釋之結韈郭丹約闗祖逖誓江賈逵問事許愼無雙婁敬和親白起坑降蕭史鳯臺宋宗雞窻王陽囊衣馬援薏苡劉整交質五倫十起張敞畫眉謝鯤折齒盛彥感螬姜詩躍鯉宗資主諾成瑨坐嘯伯成辭耕嚴陵去釣董遇三餘譙周獨笑將閭仰天王陵呼廟三疏散金陸賈分槖慈明八龍禰衡一鶚不占殞車子云投閣魏舒堂堂周舎諤諤無鹽如漆姑射若冰邾子投火王思怒蠅符朗蚤白易牙淄澠周勃織簿灌嬰販繒馬良白眉阮籍靑眼黥布開闗張良燒棧陳遺飯感陶侃酒限楚昭萍實束晳竹簡曼倩三冬陳思七步劉寵一錢廉範五袴汜毓字孤郗鑑吐哺苟弟轉酷嚴母掃墓洪喬擲水陳泰掛壁王述忿狷荀粲溺惑宋女愈謹敬姜猶績鮑照篇翰陳琳書檄浩浩萬古不可備甄芟煩摭華爾曹勉旃

●欽定四庫全書

蒙求集注卷上

﹝唐﹞李瀚撰﹝宋﹞徐子光注

王戎簡要裴楷淸通

晉書王戎字浚衝瑯琊臨沂人幼而頴悟神彩秀徹視日不眩裴楷見而目之曰戎眼爛爛如巖下電阮籍素與戎父渾爲友戎年十五隨渾在郎舎少籍二十歳籍與之交籍適渾俄頃輒去過視戎良久然後出謂渾曰浚衝淸賞非卿倫也共卿言不如共阿戎談歷官至司徒晉裴楷字叔則河東聞喜人明悟有識量少與戎齊名鍾會薦於文帝辟相國掾及吏部郎缺帝問會會曰裴楷淸通王戎簡要皆其選也於是用楷楷風神髙邁容儀俊爽博渉羣書特精理義時謂之玉人又稱見叔則如近玉山映照人也轉中書郎出入官省見者肅然攺容武帝登阼探策以卜世數多少旣而得一不悅羣臣失色楷曰臣聞天得一以淸地得一以寧王侯得一以爲天下貞帝大悅累遷中書令侍中

孔明臥龍呂望非熊

蜀志諸葛亮瑯邪陽都人躬耕隴畆好爲梁父吟毎自比管仲樂毅時人莫之許惟崔州平徐庶與亮友善謂爲信然時先主屯新野徐庶見之謂曰諸葛孔明臥龍也將軍豈願見之乎此人可就見不可屈致宜枉駕顧之先主遂詣亮凡三往反乃見因屛人與語大悅於是情好日宻闗公張公等不悅先主曰孤之有孔明猶魚之有水也願勿復言及稱尊位以亮爲丞相漢晉春秋曰亮家南陽鄧縣襄陽城西號曰隆中六韜曰文王將田史編布卜曰田於渭陽將有得焉非龍非彲非虎非羆兆得公侯天遺汝師以之佐襄施及三王文王乃齋三日田於渭陽卒見太公坐茅以漁文王勞而問之乃載與歸立爲師舊本作非熊非羆疑流俗承誤後世莫知是正耳按後漢崔駰逹旨辭曰或以漁父見兆於元龜注云西伯出獵卜之曰所獲非龍非驪非熊非羆所獲覇王之輔所謂非熊蓋本於此

楊震闗西丁寛易東

後漢楊震字伯起弘農華陰人少好學明經博覧無不窮究諸儒爲之語曰闗西孔子楊伯起常客居於湖不答州郡禮命數十年眾謂之晚暮而志愈篤後有冠雀銜三鱣魚飛集講堂前都講取魚進曰蛇鱣者卿大夫服之象也數三者法三臺也先生自此升矣年五十乃始仕州郡安帝時爲太尉前漢丁寛字子襄梁人初梁項生從田何受易時寛爲項生從者讀易精敏材過項生遂事何學成東歸何謂門人曰易以東矣寛復從周王孫受古義號周氏傳景帝時爲梁孝王將軍作易說二萬言訓詁舉大義而已

謝安髙潔王導公忠

晉書謝安字安石陳國陽夏人年四歳桓彛見而嘆曰此兒風神秀徹後當不減王東海王導亦深噐之由是少有重名初辟除並以疾辭有司奏安被召歷年不至禁錮終身遂棲遲東土常往臨安山中放情丘壑然每逰賞必以妓女從時弟萬爲西中郎將總藩任之重安𨿽處衡門名出其右有公輔望年四十餘始有仕志徵西大將軍桓溫請爲司馬朝士咸送中丞髙崧戲之曰卿屢違朝旨髙臥東山諸人每相與言安石不肯出將如蒼生何蒼生今亦將如卿何安有愧色後拜吏部尙書時孝武立政不自已桓溫威振內外安盡忠匡翼終能輯穆進中書監錄尙書事苻堅率眾次淮肥加安徵討大都督旣破堅以摠統功進太保薨贈太傅謚文靖晉王導字茂宏光祿大夫覧之孫少有風鑑識量淸逺陳畱髙士張公見而奇之謂其從兄惇曰此兒容貌志气將相之器也元帝爲瑯邪王與導素相親善導知天下已亂遂傾心推奉潛有興復之志帝亦雅相器重會帝出鎭下邳請導爲安東司馬軍謀宻策知無不爲帝常謂曰卿吾之蕭何也累遷中書監錄尙書事及帝登尊號百官陪列命導升禦牀共坐導固辭曰若太陽下同萬物蒼生何由仰照帝乃止進位司空

匡衡鑿壁孫敬閉戶

前漢匡衡字稚圭東海承人父世農夫至衡好學家貧庸作以供資用尢精力過絕人諸儒爲之語曰無說詩匡鼎來匡說詩觧人頤射策甲科元帝時爲丞相西京雜記曰衡勤學無燭鄰舎有燭而不逮衡乃穿壁引其光而讀之邑大姓文不識名家富多書衡乃與其客作而不求償願得書徧讀之主人感嘆資給以書遂成大儒楚國先賢傳孫敬字文寶常閉戶讀書睡則繩系頭懸之梁上嘗入市市人見之皆曰閉戶先生來也辟命不至

郅都蒼鷹寗成乳虎

前漢郅都河東大陽人景帝時爲中郎將敢直諌面折大臣於朝爲中尉是時民朴畏罪自重而都獨先嚴酷致行法不避貴戚列侯宗室見皆側目而視號曰蒼鷹拜鴈門太守匈奴素聞都節舉兵引去竟都死不近雁門匈奴至爲偶人像都令騎馳射之莫能中其見憚如此匈奴患之乃中都以漢法卒斬之前漢寗成南陽穰人以郎遷謁者事景帝好气爲小吏必陵其長吏爲人上操下急如束濕爲中尉其治效郅都其廉弗如武帝卽位徙爲內史外戚多毀其短抵罪後上欲以爲郡守公孫弘曰臣爲小吏時成爲濟南都尉其治如狼牧羊不可使治民上乃拜爲闗都尉歳余闗都吏隸郡國出入闗者號曰寧見乳虎無值寗成之怒其暴如此

周嵩狠抗梁冀跋扈

晉書周嵩字仲智兄顗字伯仁汝南安成人中興時顗等並立貴位嘗冬至置酒其母舉觴賜三子曰吾本渡江托足無所不謂爾等並貴列吾目前吾復何憂嵩起曰恐不如尊旨伯仁志大而才短名重而識闇好乘人之獘非自全之道嵩性抗直亦不容於世惟阿奴碌碌當在阿母目下耳阿奴嵩弟謨小字也後顗嵩並爲王惇所害謨歷侍中護軍世說抗直作狼抗晉書周顗傳處仲剛愎彊忍狼抗無上處仲王惇字也後漢梁冀字伯卓襃親湣侯竦之元孫爲人鳶肩豺目洞精瞠眄口吟舌言拜大將軍侈暴滋甚衝帝崩冀立質帝少聰惠知冀驕橫嘗朝羣臣目冀曰此跋扈將軍也冀聞深怨之遂鴆殺復立桓帝而枉害太尉李固杜喬海內嗟懼其四方調發歳時貢獻皆先輸上第於冀乘輿乃其次焉一門前後七封侯三皇后六貴人二大將軍在位二十餘年窮極滿盛威行內外百僚側目莫敢違命天子恭已不得有所親預帝旣不平之後發怒誅冀中外宗親無長少皆棄市他連及公卿列校刺史二千石死者數千人故吏賓客免黜者三百餘人朝廷爲空收冀財貨三十餘萬萬以充王府減天下稅租之半

郗超髯參王珣短簿

晉書郗超字景興太尉鑑之孫少卓犖不覊有曠世之度善談論義理精微大司馬桓溫辟爲參軍溫英气髙邁罕有所推與超言常謂不能測遂傾意禮待超亦深自結納時王珣爲溫主簿亦爲溫所重府中語曰髯參軍短主簿能令公喜能令公怒超髯珣短故也晉王珣字符琳丞相導之孫弱冠與謝玄爲溫掾溫嘗謂之曰謝掾年四十必擁旄仗節王掾當作黒頭公皆未易才也孝武時爲僕射領吏部帝雅好典籍以才學文章見暱夢人以大筆如椽與之旣覺語人曰此當有大手筆事俄而帝崩哀冊謚議皆珣所艸玄字幼度少頴悟爲叔父安所噐重安嘗戒約子弟因曰子弟亦何豫人事而正欲使其佳諸人莫有言者玄答曰譬如芝蘭玉樹欲使其生於庭階耳安悅時苻堅入冦朝廷求文武良將可以鎭禦北方安乃以玄應舉累進冠軍將軍爲前鋒都督與從弟輔國將軍琰決戰淝水南堅眾潰棄甲宵遁聞風聲鶴唳皆以爲王師已至進號前將軍

伏波標柱博望尋河

後漢馬援字文淵扶風茂陵人少有大志嘗謂賓客曰丈夫爲志窮當益堅老當益壯建武中歷虎賁中郎將數被進見爲人美須髮眉目如畫閒於進對又善兵策帝常言伏波論兵與我意合有謀未嘗不用後交趾女子徵側等反蠻夷皆應之拜援爲伏波將軍擊破之封新息侯援乃擊牛釃酒勞饗軍士將樓船戰士進擊餘黨嶠南悉平後請擊武陵五溪蠻夷時年六十二帝湣其老援曰臣尙能被甲上馬帝令試之援據鞍顧盻以示可用帝笑曰矍鑠哉是翁也遂遣徵之進營壺頭會暑甚中病卒廣州記曰援到交趾立銅柱爲漢之極界前漢張騫漢中人建元中爲郎武帝方欲事滅胡乃募能使者騫應募使月氏徑匈奴畱十餘歳持漢節不失因與其屬亡鄕月氏後亡歸拜大中大夫騫身所至者大宛大月氏大夏康居而傳聞其旁大國五六具爲天子言其地形所有元朔中以校尉從大將軍擊匈奴知水艸處軍得以不乏封博望侯贊曰禹本紀言河出昆侖昆侖髙二千五百里餘日月所相避隱爲光明也自張騫使大夏之後窮河源惡睹所謂昆侖者乎舊注云得支機石歸未詳所出

李陵初詩田橫感歌

前漢李陵字少卿前將軍廣之孫少爲侍中建章監善騎射愛人謙遜下士甚得名譽武帝以爲有廣之風拜騎都尉天漢二年將步卒五千人徵匈奴戰敗遂降焉初陵與蘇武俱爲侍中武使匈奴明年陵降後昭帝立與匈奴和親武得還漢陵以詩贈別曰攜手上河梁遊子暮何之徘徊岐路側悢悢不得辭晨風鳴北林熠耀東南飛浮雲日千瑞安知我心悲武別陵詩曰雙鳬俱北飛一鳬獨南翔子當畱斯館我當歸故鄕一別如秦胡會見何渠央愴悢切中懷不覺淚沾裳願子長努力言笑莫相忘五言詩蓋始此前漢田橫狄人故齊王田氏之族秦末自立爲齊王漢將灌嬰敗橫軍遂平齊地橫懼誅與其徒居海島中髙帝召之乃與其客二人乘傳詣洛陽謝使者曰橫始與漢王俱南面稱孤今王爲天子而橫爲亡虜其愧已甚遂自剄令客奉其頭奏之髙帝爲之流涕以王禮葬之拜其二客爲都尉旣葬二客穿其冡旁皆自剄其餘五百人在海中聞橫死亦皆自殺李周翰曰橫自殺從者不敢哭而不勝哀故爲悲歌以寄情後廣之爲薤露蒿裏歌以送終至李延年分爲二等薤露送王公貴人蒿裏送士大夫庶人挽柩者歌之因呼爲挽歌

武仲不休士衡患多

後漢傅毅字武仲扶風茂陵人少博學肅宗博召文學之士以毅爲蘭臺令史拜郎中與班固賈逵共典校書毅追美明帝功徳最盛而廟頌未立乃依淸廟作顯宗頌十篇奏之由是文雅顯於朝廷魏文帝典論曰文人相輕自古而然傅毅之於班固伯仲之間耳而固小之與弟超書曰武仲以能文爲蘭臺令史下筆不能自休晉陸機字士衡吳郡人大司馬抗之子身長七尺其聲如雷少有異才文章冠世與弟云俱入洛造太常張華華素重其名如舊相識曰伐吳之後利獲二俊遂薦之諸公又詣侍中王濟濟指羊酪謂曰吳中何以敵此答云千里蒓羹末下鹽豉時人稱爲名對機天才秀逸辭藻宏麗華嘗謂之曰人之爲文嘗恨才少而子更患其多弟云嘗與書曰君苗見兄文輒欲燒其筆硯累遷中書郎爲平原內史後成都王頴起兵討長沙王乂假機後將軍河北大都督機以羇旅入官頓居羣士之右皆有怨心譛之於頴頴怒使人收機機嘆曰華亭鶴唳豈可復聞乎遂遇害初機有駿犬名黃耳旣羇寓京師久無家問笑語犬曰我家絕無書汝能賫書取消息否犬揺尾作聲機乃爲書以竹筒盛之系其頸犬尋路南走遂至家得報還洛後以爲常

桓譚非讖王商止訛

後漢桓譚字君山沛國人好音律世祖卽位拜議郎給事中後詔會議靈臺所處時帝方信讖多以決定嫌疑謂譚曰吾欲讖決之何如譚曰臣不讀讖帝問其故譚復極言讖之非經帝大怒曰譚非聖無法將下斬之叩頭流血乃得解出爲六安郡丞卒前漢王商字子威涿郡蠡吾人成帝時爲左將軍京師民無故相驚言大水至百姓奔走相蹂躪老弱號呼長安中大亂天子召公卿議大將軍王鳳以爲太后與上及後宮可禦船令吏民上長安城以避水商曰自古無道之國水猶不冒城郭今政治和平世無兵革上下相安何因有大水暴至此必訛言上乃止果訛言上美壯商之固守數稱其議而鳳大慚後爲丞相爲人多質有威重長八尺餘身體鴻大容貌過人單於來朝商坐未央廷中單於前拜謁商仰視大畏之遷延卻退上聞嘆曰眞漢相矣鳯怨商陰求其短卒爲所中免相薨

嵇呂命駕程孔傾蓋

晉書嵇康字叔夜譙國銍人性巧而好鍜宅中有一栁樹甚茂乃激水圜之每夏月居其下以鍜東平呂安服其髙致毎一相思輙千里命駕康友而善之家語曰孔子之郯遭程子於塗傾蓋而語終日甚相親顧謂子路曰取束帛以贈先生

劇孟一敵周處三害前

漢劇孟洛陽人以俠顯吳楚反時條侯周亞夫爲太尉東將至河南得劇孟喜曰吳楚舉大事而不求劇孟吾知其無能爲己天下騷動大將軍得之若一敵國晉周處字子隱義興陽羨人膂力絕人不修細行州曲患之處自知爲人所惡慨然有攺勵之志謂父老曰今時和歳丰何苦而不樂父老嘆曰三害未除何樂之有處曰何謂也答曰南山白額猛虎長橋下蛟幷子爲三矣處曰吾能除之乃入山射殺猛虎投水搏殺蛟遂立志好學有文思志存義烈言必忠信克己期年州府交辟仕吳爲禦史中丞凡所糾劾不避寵戚及氐人齊萬年反朝臣惡處彊直皆曰處名將子忠烈果毅乃使隸夏侯駿西徵伏波將軍孫秀謂之曰卿有老母可以此辭處曰忠孝之道安得兩全旣辭親事君父母安得而子乎已而戰敗左右勸退處按劍曰此吾效節授命之日何退之爲且古者良將受命凶門以出蓋有進無退也諸君負信勢必不振我爲大臣以身殉國不亦可乎遂力戰而沒追贈平西將軍

胡廣補闕袁安倚賴

後漢胡廣字伯始南郡華容人舉孝亷試章奏安帝以廣爲天下第一累爲三公年已八十而心力克壯性溫柔謹素常遜言恭色逹練事體明解朝章𨿽無謇直之風屢有補闕之益故京師諺曰萬事不理問伯始天下中庸有胡公及共李固趙戒杜喬議立淸河王蒜而蠡吾侯志取梁冀妹冀欲立之廣戒憚冀皆曰惟大將軍令獨固與喬堅守本議竟立蠡吾侯是爲桓帝以此譏毀於時自在公臺三十餘年曆事安順衝質桓靈六帝幾一履司空再作司徒三登太尉又爲太傅其所辟命皆天下名士與故吏陳蕃李咸並爲三司蕃等每朝會輙稱疾避廣時人榮之後漢袁安字邵公汝南汝陽人嚴重有威見敬於州裏肅宗末爲司空遷司徒和帝時薨初安以天子幼弱外戚擅權每朝會進見及與公卿言國家事未嘗不噫嗚流涕自天子及大臣皆倚賴之及薨朝廷痛惜焉初安父沒訪求葬地道逄三書生問安何之安告之生乃指一處云葬此地當世爲上公須臾不見安異之於是葬其地故累世隆盛

黃覇政殊梁習治最

前漢黃覇字次公淮陽陽夏人武帝末以待詔入錢賞官補侍郎謁者後復入谷補左馮翊二百石卒吏馮翊以覇入財爲官不署右職使領郡錢榖計簿書正以亷稱宣帝時擢揚州刺史以賢良髙第爲潁川太守力行教化而後誅罰外寛內明得吏民心戶口歳增治爲天下第一徵守京兆尹坐貶秩歸潁川前後八年郡中愈治是時鳳皇神雀數集郡國潁川尢多天子以覇治行終長者下詔稱揚賜爵闗內侯黃金百斤秩中二千石後爲丞相覇材長於治民及爲相總紀綱號令風采不及丙魏於定國功名損於治郡魏志梁習字子虞陳郡柘人以別部司馬領幷州刺史承髙幹荒亂之餘胡狄在界張雄跋扈吏民亡叛入其部落兵家擁眾作爲冦害更相扇動往往棊峙習到官誘諭招納皆禮召其豪右稍相薦舉使詣幕府邊境肅淸百姓布野勤勸農桑令行禁止貢逹名士咸顯於世太祖嘉之賜爵闗內侯更拜爲眞長老稱詠以爲自所聞識刺史未有及習者文帝時復爲刺史政治常爲天下最

墨子悲絲楊朱泣岐

淮南子曰楊子見岐路而哭之爲其可以南可以北墨子見練絲而泣之爲其可以黃可以黒髙誘曰憫其本同而末異

朱博烏集蕭芝雉隨

前漢朱博字子元杜陵人哀帝時禦史府吏百餘區井水皆竭又其府中列柏樹常有野烏數千棲宿其上晨去暮來號朝夕烏烏去不來者數月長老異之後二歳余博爲大司空奏言髙皇帝置禦史大夫位次丞相今中二千石未更禦史大夫而爲丞相權輕非所以重國政也臣以爲大司空官可罷復置禦史大夫遵奉舊制臣願盡力以爲百僚率從之乃更拜博禦史大夫後爲丞相坐事自殺前漢蕭廣濟孝子傳蕭芝至孝除尙書郎有雉數千頭飲啄宿止當上直送至岐路及下直入門飛鳴車前

杜後生齒靈王出頿

晉書成恭杜皇后諱陵陽鎭南將軍預曽孫後少有姿色然長猶無齒有來求婚者輙中止及帝納采之日一夜齒盡生在位六年無子先是三吳女子相與簪白花望之如素柰傳言天公織女死爲之著服至是而後崩左氏傳王子朝曰定王六年秦人降妖曰周其有頿王亦克能修其職諸侯服享二世供職王室其有間王位諸侯不圖而受其亂災至於靈王生而有頿王甚神聖無惡於諸侯靈王景王克終其世

賈誼忌鵩荘周畏犧

前漢賈誼雒陽人年十八能誦詩書屬文稱於郡中河南守吳公聞其秀材召置門下及爲廷尉乃言誼年少頗通諸家書文帝召爲博士每詔令議下諸老先生未能言誼盡爲之對人人各如其意所出諸生以爲能帝悅之超遷歳中至大中大夫誼以爲漢興當攺正朔易服色制度定官名興禮樂乃艸具其儀帝謙讓未遑也然諸法令所更定皆誼發之天子以誼任公卿之位絳灌之屬害之於是上亦疏之不用其議以爲長沙王太傅三年有鵩飛入舎止於坐隅鵩似鴞不祥鳥也誼旣謫居長沙卑濕自傷悼以爲壽不得長乃爲賦以自廣歳余帝思誼徵之入見上方受釐坐宣室因感鬼神事而問鬼神之本誼具道所以然之故至夜半帝前席旣罷曰吾久不見賈生自以爲過之今不及也乃拜誼梁王太傅死時年三十三孔臧鴞賦云昔賈生有識之士忌玆鵩鳥荘子曰或聘子荘子荘子應其使曰子見夫犧牛乎衣以文繡食以芻菽及其牽而入於太廟𨿽欲爲孤犢其可得乎史記曰荘周蒙人嘗爲蒙漆園吏與梁惠王同時其學本於老子著書率寓言洸洋自恣以適已故王公大人不能噐之楚威王聞周賢使使厚幣迎之許以爲相周引此辭應之郭象注云樂生者畏犧而辭聘

燕昭築臺鄭荘置驛

史記燕昭王卽位卑身厚幣以招賢者謂郭隗曰齊因孤之國亂而襲破燕孤極知燕小力少不足以報然誠得賢士以共國以雪先王之恥孤之願也先生視可者得身事之隗曰王必致士先從隗始況賢於隗者豈逺千里哉於是昭王爲隗攺築宮而師事之樂毅自魏往鄒衍自齊往劇辛自趙往士爭趨燕後與秦楚三晉合謀伐齊敗之齊城之不下者惟聊莒卽墨餘皆屬燕孔文舉與曺公書曰昭王築臺以尊郭隗鮑昭樂府曰豈伊白璧賜將起黃金臺注云燕昭王置千金於臺上以延天下之士前漢鄭當時字荘陳人孝文時以任俠自喜脫張羽於阨聲聞梁楚間孝景時爲太子舎人毎日五洗沐常置驛馬長安諸郊請謝賓客夜以繼日常恐不徧其知友皆大父行天下有名之士武帝時遷大司農當時爲大吏戒門下客至亡貴賤亡畱門者執賓主之禮以其貴下人其推轂士及官屬丞史常引以爲賢於己聞人之善言進之上惟恐後山東諸公以此翕然稱鄭荘後陷罪起爲汝南太守卒家亡餘財先是下邽翟公爲廷尉賓客亦塡門及廢門外可設爵羅後復爲廷尉客欲往翟公大署其門曰一死一生乃知交情一貧一富乃知交態一貴一賤交情乃見

瓘靖二妙嶽湛連璧

晉書衛瓘字伯玉河東安邑人武帝時拜尙書令加侍中性嚴整以法禦下視尙書若參佐郎若掾屬瓘學問深博明習文藝與尙書郎索靖俱善艸書時號一臺二妙漢末張芝亦善艸書論者謂瓘得伯英筋靖得伯英肉瓘筆勝靖然有楷法逺不能及靖靖字幼安惇煌人少有逸羣之量與鄕人汜衷張甝索紒索永俱詣太學馳名海內號稱惇煌五龍靖該博經史舉賢良對策髙第累遷遊擊將軍伯英芝字也晉潘嶽字安仁滎陽中牟人少以才頴見稱鄕邑爲奇童謂終賈之儔也夏侯湛字孝若譙國譙人幼有盛才文章宏富善構新詞美容觀與潘嶽友善每行止同輿接茵京都謂之連璧嶽美姿儀辭藻絕麗少時常挾彈出洛陽道婦人遇之者皆連手縈遶投之以菓滿車而歸舉秀才名冠世爲眾所疾棲遲十年出爲河陽令負其才欝欝不得志後至黃門侍郎湛舉賢良對策中第終散騎常侍

郤詵一枝戴憑重席

晉書郤詵字廣基濟陽單父人博學多才瓌偉倜儻不拘細行州郡禮命並不應泰始中舉賢良對策上第拜議郎遷雍州刺史武帝於東堂會送問詵曰卿自以爲何如詵對曰臣舉賢良對策爲天下第一猶桂林一枝昆山片玉帝笑詵在任威嚴明斷甚得聲譽後漢戴憑字次仲汝南平輿人光武時舉明經試博士後拜侍中正旦朝賀百僚畢會帝令羣臣能說經者更相難詰義有不通輙奪其席以益通者憑遂坐五十餘席故京師爲之語曰解經不窮戴侍中

鄒陽長裾王符縫掖

前漢鄒陽齊人爲人有智略慷慨不茍合漢興諸侯王皆自治民聘賢吳王濞招致四方遊士陽仕吳以文辯著名久之吳王以太子事怨望稱疾不朝陰有邪謀陽奏書諌略曰今臣盡智畢議易精極慮則無國不可幹飾固陋之心則何王之門不可曵長裾乎然臣所以歷數王之朝背淮千里而自致者非惡臣國而樂吳民也竊髙下風之行尢說大王之義願大王母忽王不納陽乃去從梁孝王卒爲上客後漢王符字節信安定臨涇人少好學有志操耿介不同於俗以此遂不得升進乃隱居著書三十餘篇以譏當時得失號潛夫論後度遼將軍皇甫規解官歸鄕人有以貨得雁門太守者亦去職還家書刺謁規規臥不迎旣入而問卿前在郡食雁美乎有頃又白王符在門規素聞符名乃驚遽而起衣不及帶屣履出迎援符手而還與同坐極歡時人爲之語曰徒見二千石不如一縫掖言書生道義之說爲貴也後竟不仕

鳴鶴日下士龍雲間

晉書陸云字士龍六歳能屬文性淸正有才理少與兄機齊名𨿽文章不及機而持論過之號二陸幼時吳尙書閔鴻見而奇之曰此兒若非龍駒當是鳯雛後舉賢良吳平入洛云與荀隱未相識嘗會張華坐華曰今日相遇可勿爲常談云因抗聲曰雲間陸士龍隱曰日下荀鳴鶴鳴鶴隱字也云又曰旣開靑雲覩白雉何不張爾弓挾爾矢隱曰本是雲龍騤騤乃是山鹿野麋獸微弩彊是以發遲華撫手大笑刺史周浚召爲從事謂人曰士龍當今之顏子也官至中書侍郎與機同被害初云嘗行逗宿故人家夜暗路迷莫知所從忽望艸中有火趨之至一家寄宿見一年少美風姿共談老子辭致深逺向曉辭去行十許裏至故人家云此數十里中無人居云意始悟卻尋昨宿處乃王弼冡云本無玄學自此談老殊進

晉宣狼顧漢祖龍顏

晉宣皇帝諱懿字仲逹河內溫縣孝敬里人姓司馬氏少聰朗多大略博學洽聞漢末大亂常慨然有憂天下之心魏武爲丞相辟爲文學掾累遷相國武帝受禪上尊號曰宣皇帝帝內急而外寛猜忌而權變魏武察帝有雄豪志聞有狼顧相欲驗之乃召使前行令反顧面正向後而身不動又嘗夢三馬同食一槽甚惡焉因謂太子丕曰司馬懿非人臣也必預汝家事太子素與帝善每相全佑故免後竟遷魏鼎漢髙祖沛丰邑中陽里人姓劉氏母媼嘗息大澤之陂夢與神遇是時雷電晦冥父太公往視則見交龍於上已而有娠遂產髙祖隆凖而龍顏美須髯左股有七十二黒子寛仁愛人意豁如也常有大度不事家人生產作業

鮑靚記井羊祜識環

晉書鮑靚字太玄東海人年五歲語父母云本是曲陽李家兒九歳墮井死其父母訪問皆符驗靚學兼內外明天文河洛書後遷南海太守嘗見仙人陰君授道訣百餘歳卒晉羊祜字叔子泰山南城人世吏二千石至祜九世並以淸徳聞年五歳時令乳母取所弄金環乳母曰汝先無此物祜卽詣鄰人東垣桑樹中探得之主人驚曰此吾亡兒所失物云何持去乳母具言之李氏悲惋時人異之謂李氏子卽祜之前身也祜博學能屬文魏髙貴鄕公時公交車徵拜中書侍郎武帝有滅吳之志以祜都督荊州諸軍事出鎭南夏累進徵南大將軍南城侯卒贈太傅初有善相墓者言祜祖墓所有帝王气若鑿之則無後祜遂鑿之相者見曰猶出折臂三公祜竟墮馬折臂仕至公而無子祜樂山水每風景必造峴山置酒言詠終日不倦襄陽百姓於祜平生遊憇之所建碑立廟歳時享祀望其碑者莫不流涕杜預因名爲墮淚碑荊州人爲祜諱名云

仲容靑雲叔夜玉山

晉書阮咸字仲容陳畱尉氏人任逹不拘與叔父籍爲竹林之遊當世譏其所爲咸與籍居道南諸阮居道北北阮富而南阮貧七月七日北阮盛曬衣服錦繡燦目咸以竿掛大布犢鼻於庭曰未能免俗歷散騎侍郎妙解音律善彈琵琶𨿽處世不交人事惟共親知弦歌酣宴而已荀朂毎與咸論音律自以爲逺不及疾之出補始平太守顏延年作五君詠其一曰仲容靑雲器實稟生民秀逹音何用深識微在金奏郭奕己心醉山公非虛覯屢薦不入官一麾乃出守晉嵇康字叔夜有奇才逺邁不羣美詞气有風儀而土木形骸不自藻飾人以爲龍章鳯姿天質自然恬靜寡欲含垢匿瑕寛簡有大量博覧該通長好老荘與魏宗室婚拜中散大夫所與交者惟阮籍山濤預其流者向秀劉伶阮咸王戎爲竹林之遊世所謂竹林七賢也戎與叔夜居山陽二十年未嘗見其喜慍之色世說曰叔夜之爲人嵓嵓若孤松之獨立其醉也傀俄若玉山之將頹

毛義奉檄子路負米

後漢毛義字少節廬江人家貧以孝行稱南陽張奉慕其名往候之坐定而府檄適至以義守令義奉檄而入喜動顏色奉者志尙士也心賤之自恨其來固辭而去及義母死去官行服數辟公府爲縣令進退必以禮後舉賢良公交車徵不至張奉嘆曰賢者固不可測往日之喜乃爲親屈所謂家貧親老不擇官而仕者也章帝下詔褒寵家賜榖千斛常以八月長吏問起居加賜羊酒壽終於家家語仲由字子路見孔子曰負重渉遠不擇地而休家貧親老不擇祿而仕昔由事二親之時常食藜藿之食爲親負米百里之外親沒之後南遊於楚從車百乘積粟萬鍾累茵而坐列鼎而食願欲食藜藿爲親負米不可得也子曰由也事親可謂生事盡力死事盡忠者也

江革巨孝王覧友弟

後漢江革字次翁齊國臨淄人少失父獨與母居遭亂負母逃難備歷阻險常采拾以爲飬數遇賊或刼欲將去革輙涕泣言有老母辭气願欵有足感動人者賊不忍犯之革轉客下邳窮貧祼跣行傭以供母建武末與母歸鄕裏稱江巨孝及母終舉賢良方正遷司空長史肅宗崇禮之拜諌議大夫賜告歸因謝病常以八月長吏存問致羊酒以終厥身巨孝之稱行於天下舊本巨作忠非晉王覧字玄通母朱遇兄祥無道覧年數歳見祥被楚撻輙涕泣抱持毎諌其母母少止暴虐朱屢以非理使祥覧輙與俱又虐使祥妻覧妻亦趨而共之朱患之乃止祥喪父後漸有時譽朱深疾之宻使酖祥覧知之徑起取酒祥疑其有毒爭而不與朱遽奪反之自後朱賜祥饌輙先嘗覧孝友恭恪名亞於祥仕至光祿大夫門施行馬

蕭何定律叔孫制禮

前漢髙祖初入闗約法三章曰殺人者死傷人及盜抵罪蠲削煩苛秦民大悅其後四夷未附兵革未息三章之法不足以禦姦於是相國蕭何■﹝扌麏﹞摭秦法取其宜於時者作律九章髙祖布衣時何數以吏事護髙祖髙祖爲沛公何嘗爲丞督事沛公至咸陽諸將皆爭走金帛財物之府分之何獨先入收秦丞相禦史律令圖書藏之沛公具知天下阨塞戶口多少彊弱處民所疾苦者以何得秦圖書也髙祖卽位論功行封以何功最盛先封酇侯前漢叔孫通薛人秦時以文學待詔博士降漢拜博士號稷嗣君漢王爲皇帝悉去秦苛法爲簡易羣臣飲爭功醉或妄呼拔劍擊柱上益厭之通說上願徵魯諸生與臣弟子共起朝儀頗采古禮與秦儀雜就之上使徵魯諸生與其弟子爲綿蕞野外習之月餘通曰上可試觀七年長樂宮成諸侯羣臣朝十月行禮畢置酒以尊卑次起上壽觴九行謁者言罷酒禦史執法舉不如儀者輙引去竟朝無敢諠嘩失禮者帝曰吾乃今日知爲皇帝之貴也拜通爲奉常賜金五百斤

葛丰刺舉息躬歷詆

前漢諸葛丰字少季瑯邪人以明經爲郡文學特立剛直元帝擢爲司隸校尉刺舉無所避京師爲之語曰門何闊逄諸葛上嘉其節加秩光祿大夫前漢息夫躬字子微河內河陽人少爲博士弟子受春秋通覧記書哀帝擢光祿大夫給事中上疏歷詆公卿大臣曰方今丞相王嘉健而蓄縮不可用禦史大夫賈延墮弱不任職左將軍公孫祿司隸鮑宣皆外有直項之名內實騃不曉政事諸曺以下朴遫不足數卒有彊弩圍城長戟指闕陛下誰與偹之

管寧割席和嶠專車

世說管寧字幼安與華歆共園鋤菜見地有金寧揮鋤與瓦石不異歆捉而擲之又嘗同席讀書有乘軒冕過門者寧讀書如故歆廢書而看寧割席分坐曰子非吾友也寧歆邴原俱遊學三人相善故時人號爲一龍謂寧爲龍頭原爲龍腹歆爲龍尾晉和嶠字長輿汝南西平人少有風格厚自崇重有盛名於世朝野許其能整風俗理人倫庾敳見而嘆曰嶠森森如千丈松𨿽磥砢多節目施之大廈有棟梁之用累遷中書令武帝深器遇之舊監令共車入朝時荀朂爲監嶠鄙其爲人以意气加之毎同乘髙抗專車而坐乃使監令異車自嶠始也

時苖畱犢羊續懸魚

魏略時苖字徳冑巨鹿人少淸白爲人疾惡建安中爲壽春令令行風靡其始之官乘薄軬車黃■﹝牜孛﹞牛布被囊歳余牛生一犢謂主簿曰令來時本無此犢犢是淮南所生時人皆以爲激然由此名聞天下後遷中郎將後漢羊續字興祖太山平陽人爲南陽太守班宣政令候民病利百姓嘆服常敝衣薄食車馬羸敗府丞嘗獻其生魚續受而懸之於庭後又進之續乃出前所懸者以杜其意靈帝欲以爲太尉時拜三公者皆輸東園禮錢千萬令中使督之名爲左騶其所之往輙迎致禮敬厚加贈賂續乃坐使於單席舉縕袍示之曰臣所資惟斯而已以此不登公位

樊噲排闥辛毗引裾

前漢樊噲沛人以屠狗爲事從髙祖定天下以功封舞陽侯帝嘗病惡見人臥禁中詔戶者無得入羣臣羣臣絳灌等莫敢入十餘日噲乃排闥直入大臣隨之上獨枕一宦者臥噲等流涕曰始陛下與臣等起丰沛定天下何其壯也今天下已定又何憊也且陛下疾甚不見臣等計事顧獨枕一宦者且獨不見趙髙之事乎帝笑而起初帝已定闗中項王至怒欲攻之帝從百餘騎見羽鴻門亞父範增令項荘拔劍舞欲擊帝項伯常屛蔽之噲聞事急持盾直入怒甚羽壯之賜以巵酒彘肩噲飲酒拔劍切肉食之曰臣死且不辭豈特巵酒乎帝如廁麾噲出獨騎馬噲等步從山下走歸覇上軍是日微噲幾殆魏志辛毗字佐治潁川陽翟人文帝踐阼遷侍中帝欲徙冀州土豪十萬戶實河南時連蝗民饑羣司以爲不可而帝意甚盛毗與朝臣俱求見帝知其欲諌作色以見之皆莫敢言毗曰陛下不以臣不肖置之左右廁之謀議之官安得不與臣議臣所言非私乃社稷之慮也帝不答起入內毗隨而引其裾帝遂奮衣不還良久乃出曰卿持我何太急耶毗曰今徙旣失民心又無以食帝遂徙其半嘗從帝射雉帝曰射雉樂哉毗曰於陛下甚樂羣下甚苦帝黙然後遂爲之稀出終衛尉

孫楚漱石郝隆曬書

晉書孫楚字子荊太原中都人才藻卓絕爽邁不羣多所陵傲缺鄕曲之譽年四十餘始參鎭東軍事終馮翊太守初楚少時欲隱居謂王濟曰當枕石漱流誤云漱石枕流濟曰流非可枕石非可漱楚曰所以枕流欲洗其耳所以漱石欲厲其齒世說郝隆七月七日出日中仰臥問其故曰我曬腹中書也

枚臯詣闕充國自贊

前漢枚臯字少孺至長安上書北闕自陳枚乘之子始乘死詔問乘子無能爲文者乘在梁時取臯母爲小妻及東歸臯母不肯隨畱與母居上得大喜召入見待詔奏賦殿中詔使賦平樂館善之拜爲郎使匈奴臯不通經術詼笑類俳倡爲賦頌好嫚戲以故得媟黷貴幸比東方朔郭舎人等前漢趙充國字翁孫隴西上邽人善騎射補羽林爲人沈勇有大略少好將帥之節而學兵法通知四夷事宣帝時爲後將軍封營平侯神爵初諸羌背叛犯塞時充國年七十餘上老之使禦史大夫丙吉問誰可將者充國對曰亡踰於老臣者臣願馳至金城圖上方略充國常以逺斥堠爲務行必爲戰偹止必堅營壁尢能持重愛士卒先計而後戰遂至西部都尉府日饗軍士士皆欲爲用虜數挑戰充國堅守捕得生口言羌豪相責曰語汝亡反今天子遣趙將軍來年八十九矣善爲兵今請欲一鬭而死可得耶充國引兵至先零虜棄輜重赴水溺死者數百降斬五百餘後■﹝罒幹﹞開不煩兵而下遂上屯田便宜十二事上聽其計後罷屯兵振旅而還乞骸骨賜安車駟馬黃金罷就第每有四夷大議常與參兵謀問籌策薨謚壯侯初充國以功徳與霍光等列畫未央宮成帝時西羗有警上思將帥之臣追美充國乃召黃門郎揚雄卽圖畫而頌之

王衍風鑑許劭月旦

晉書王衍字夷甫神情朗秀風姿詳雅嘗造山濤旣去濤目送之曰何物老嫗生寧馨児然誤天下蒼生者未必非此人武帝聞其名問其從兄戎曰夷甫當世誰比戎曰未見其比當從古人中求耳補元城令終日淸談縣事亦理衍有盛才美貌明悟若神嘗自比子貢聲名籍甚喜玄言惟談老荘爲事每捉玉柄麈尾與手同色義理有所不安隨卽攺更世號口中雌黃朝野翕然謂之一世龍門累居顯職後進景慕歷尙書令及石勒冦京師以衍都督徵討諸軍事遷太尉眾共推爲元帥舉軍爲勒所破衍欲求自免勸勒稱尊號勒怒曰君名蓋四海身居重任少壯登朝至於白首何得言不豫世事耶使人夜排墻塡殺之王戎謂王衍神姿髙徹如瑤林瓊樹自然是風塵表物王惇曰夷甫處眾中如珠玉在瓦石間顧愷之畫贊亦稱衍巖巖淸峙壁立千仭其爲人所尙如此後漢許劭字子將汝南平輿人少峻名節好人倫多所賞識時郭泰亦知人故天下言拔士者稱許郭曹操微時常卑辭厚禮求爲己目邵鄙其人曰君淸平之姦賊亂世之英雄操大悅而去初劭與從兄靖俱有髙名好共核論鄕黨人物毎月輙更其品題故汝南俗有月旦評焉舉方正惇朴不就兄虔亦知名汝南稱平輿淵有二龍焉

賀循儒宗孫綽才冠

晉書賀循字彥先會稽山陰人操尙髙厲童齓不羣言行進止必以禮讓建武初爲中書令加散騎常侍固辭攺拜太常朝廷疑滯皆諮之循輙依經禮而對爲世儒宗晉書孫綽字興公馮翊太守楚之孫博學善屬文居會稽遊放山水十餘年絕重張衡左思賦毎云三都二京五經之鼓吹也嘗作天臺山賦辭致甚工初成以示友人範榮期云卿試擲地當作金石聲榮期曰恐此金石非中宮商然毎至佳句輙云應是我軰語除著作郎後轉廷尉卿綽少以文才稱於時文士綽爲其冠溫王郗庾諸公薨必須綽爲碑文然後刋石焉

太叔辯洽摯仲辭翰

晉書摯虞字仲洽京兆長安人才學通博著述不倦舉賢良策爲下第拜中郎武帝詔會東堂策問對畢擢太子舎人歷太常卿虞性愛士人有表薦者常爲甚辭東平太守廣樞機淸辯虞不能對虞筆廣不能答更相嗤笑紛然於世云

山濤識量毛玠公方

晉書山濤字巨源河內懷人少有器量介然不羣年四十始爲郡上計擢舉孝亷武帝時遷吏部尙書前後選舉周徧內外並得其才官至右僕射贈司徒初濤布衣家貧謂其妻韓氏曰忍饑寒我後當作三公但不知卿堪作夫人不耳及居榮貴貞愼儉約裴楷有知人鑑嘗謂濤若登山臨下幽然深逺王戎亦曰濤如璞玉渾金人皆欽其寶莫知名其器梁任昉爲範云讓尙書吏部表云在魏則毛玠公方居晉則山濤識量以臣況之一何寥落魏志毛玠字孝先陳畱平丘人魏太祖爲相玠嘗爲東曹掾與崔琰並典選舉其舉用皆淸正士𨿽有盛名而行不由本者終莫得進務以儉率人由是士以亷節自勵𨿽貴寵之臣輿服不敢過度太祖嘆曰用人如此使天下自治吾復何爲哉文帝爲五官將親自詣玠屬所親眷答曰老臣以能守職幸得免戾今所說人非遷次是以不敢奉命請謁不行時人憚之初太祖平栁城班所獲器物特以素屛風素馮幾賜玠曰君有古人之風故賜君古人之服玠居顯位嘗布衣蔬食賞賜以賑施貧族魏國初建爲僕射復典選舉時太子未定而臨淄侯植有寵玠宻諌曰近者以袁紹嫡庶不分覆宗滅國廢立大事非所宜聞後太祖目指曰此古所謂國之司直我之周昌也

爰盎郤坐衛瓘撫牀

前漢爰盎字絲安陵人孝文時爲中郎將上幸上林皇后愼夫人從其在禁中常同坐及坐郎署盎引卻夫人坐夫人怒不肯坐上亦怒起盎因前說曰臣聞尊卑有序則上下和今陛下旣已立後夫人乃妾妾主豈可同坐哉且陛下幸之則厚賜之陛下所以爲愼夫人適所以禍之也獨不見人彘乎上乃說入語愼夫人夫人賜盎金五十斤然亦以數諌不得久居中晉書衛瓘字伯玉河東安邑人武帝時遷司空爲政淸簡甚得朝野聲譽惠帝爲太子朝臣咸謂純質不能親政事瓘每欲陳啟廢之而未敢發後會晏淩雲臺瓘托醉因跪帝牀前曰臣欲有所啟欲言而止者三因手撫牀曰此座可惜帝悟因謬曰公眞大醉耶瓘不復有言賈後由是怨之後告老進位太保就第惠帝立以瓘錄尙書事賈後素怨瓘且忌其方直不得騁已滛虐啟帝作詔免瓘官遂被害

於公髙門曹參趣裝

前漢於定國字曼倩東海郯人其父於公爲縣獄吏郡決曹決獄平罹文法者於公所決皆不恨郡中爲之生立祠始其閭門壊父老方共治之於公謂曰少髙大門閭令容駟馬髙蓋車我治獄多陰徳未嘗有所寃子孫必有興者至定國宣帝時爲丞相封西平侯子永爲禦史大夫封侯傳世云前漢曹參沛人從髙祖有功剖符封平陽侯髙祖以長子肥爲齊王以參爲相國九年齊國安集大稱名相蕭何薨參聞之告舎人趣治行吾且入相居無何果召參代何爲相舉事無所變更一遵何之約束參薨百姓歌之曰蕭何爲法較若畫一曹參代之守而勿失載其淸淨民以寧壹

庶女振風鄒衍降霜

淮南子曰庶女告天雷電下擊景公臺隕支體傷折海水大出許愼曰庶賤之女齊之寡婦無子不嫁事姑謹敬姑無男有女女利母財令母嫁婦婦終不肯女殺母以誣婦寃結告天燕鄒衍事燕惠王左右譖之被繋於獄仰天而哭盛夏天爲之降霜江淹書曰昔者賤臣叩心飛霜擊於燕地庶女告天振風襲於齊堂

範丹生塵晏嬰脫粟

後漢範丹字史云陳畱外黃人受業通經好違時絕俗爲激詭之行常慕梁伯鸞閔仲叔之爲人桓帝時爲萊蕪長遭母憂不到官後辟太尉府以狷急常佩韋於朝議者欲以爲侍禦史因逃遁梁沛間賣卜於市遭黨人錮禁遂推鹿車載妻子捃拾自資或寓息客廬或依宿樹蔭如此十餘年乃結艸室而居有時絕粒窮居自若閭裏歌之曰甑中生塵範史云釡中生魚範萊蕪韓子春秋曰晏嬰字平仲爲齊相常食脫粟米不重味

詰汾興魏鱉令王蜀

北史魏聖武皇帝諱詰汾嘗田於山澤見輜軿自天而下旣至見美婦人自稱天女受命相偶旦日請還期年周時復會於此言終而別及期帝至先田處果見天女所生男授帝曰此君之子也當世爲帝王語訖而去卽始祖神元皇帝也故時人諺曰詰汾皇帝無婦家力微皇帝無舅家力微神元諱蜀王本紀曰荊王鱉令死其屍流亡隨江水上至成都復生見蜀王杜宇立以爲相杜宇號望帝自以徳不如鱉令以其國禪之號開明帝下至五代有開明尙始去帝號復稱王

不疑誣金卞和泣玉

前漢直不疑南陽人事文帝其同舎郎有告歸誤持其同舎郎金去已而同舎郎覺妄意不疑不疑謝有之買金償後告歸者至而歸金亡金郎卽大慚以此稱爲長者稍遷中大夫朝廷見人或毀曰不疑狀貌甚美然善盜嫂何也不疑聞曰我乃無兄然終不自明景帝末爲禦史大夫韓非子曰楚人和氏得玉璞楚山中奉獻武王王使玉人相之曰石也王以和爲詐而刖其左足及成王卽位和又獻之王使玉人相之又曰石也王又以和爲詐而刖其右足文王卽位和乃抱其璞而哭於楚荊山之下三日三夜泣盡而繼之以血王聞之使人問其故曰天下之刖者多矣子奚哭之悲和曰吾非悲刖也悲夫寶玉而題之以石貞士而名之以詐此吾所以悲也王乃使玉人理其璞而得寶焉遂命之曰和氏之璧

檀卿沭猴謝尙鴝鵒

前漢平恩侯許伯入第丞相禦史將軍中二千石皆賀蓋寛饒爲司隸校尉不行許伯請之乃往酒酣樂作長信少府檀長卿起舞爲沐猴與狗鬭坐皆大笑寛饒不說因起趣出劾奏長信少府以列卿而沐猴舞失禮不敬宣帝欲罪少府許伯爲謝乃解寛饒字次公魏郡人明經以孝亷爲郎舉方正對策髙第爲人剛直髙節志在奉公然刻深喜陷害人又好言事刺譏姦犯上意時上方用刑法信任宦官寛饒奏曰方今聖道寖廢儒術不行以刑余爲周召以法律爲詩書韓氏易傳言五帝官天下三王家天下家以傳子官以傳賢若四時之運功成者去上以其謗怨遂下吏自剄晉謝尙字仁祖八歳神悟夙成其父鯤嘗攜之送客或曰此児一座之顏回也尙曰坐無尼父焉別顏回席賓嘆異及長善音樂博綜眾藝王導比之王戎長呼爲小安丰辟爲掾始到府通謁導以其有勝會謂曰聞君能作鴝鵒舞一坐傾想尙便著衣幘而舞導令坐者撫掌擊節尙俯仰其中旁若無人其率情如此終衛將軍散騎常侍

太初日月季野陽秋

魏志夏侯玄字太初沛國譙人少知名弱冠爲黃門侍郎嘗進見與皇后弟毛曽並坐玄恥之不悅形於色明帝恨之左遷羽林監世說曰曽與玄共坐時人謂蒹葭倚玉樹又云朗朗如明月之入懷晉禇裒字季野河南陽翟人康獻皇后父也少有簡貴之風與杜乂俱有盛名冠於中興桓彛目之曰季野有皮裏陽秋言其外無臧否而內有所褒貶也謝安亦雅重之嘗云裒𨿽不言而四時之气亦偹矣仕至徵北大將軍

荀陳徳星李郭仙舟

異苑陳寔字仲弓荀淑字季和仲弓與諸子侄造季和父子討論於時徳星聚太史奏曰五百里內有賢人聚後漢郭泰字林宗太原介休人家世貧賤博通墳籍善談論美音制遊洛陽始見河南尹李膺膺大奇之遂相友善名震京師後歸鄕裏諸儒送至河上車數千兩林宗惟與膺同舟而濟賓客望之以爲神仙焉

王忳繡被張氏銅鉤

後漢王忳字少林廣漢新都人嘗詣京師於空舎中見一書生疾困湣而視之生曰我命在須臾腰下有金十斤願相贈死後乞藏骸骨已而命絕忳鬻一斤營葬余悉置棺下人無知者忳後署大度亭長初到有馬馳入亭中而止其日大風飄一繡被復墮忳前卽言之於縣縣以歸忳後乘馬到洛陽主人見之問所由得馬忳具說其狀幷及繡被主人曰卿何陰徳而致此忳因說葬書生事主人驚曰是我子也大恩久不報天以此彰卿徳耳由是顯名仕郡爲功曹三輔決錄扶風張氏之先爲郡功曹晨起當朝有鳩從承塵上飛下幾前功曹曰鳩何來爲禍飛上承塵爲福飛入我懷開懷待之鳩乃飛入懷中探得銅鉤帶之官至數郡太守九卿有蜀客至長安私賂張氏婢婢賣鉤與蜀客客家喪禍懼而還張氏張氏得鉤復爲二千石後失鉤張氏遂喪

丁公遽戮雍齒先侯

前漢丁公薛人季布母弟爲項羽將遂窘髙祖彭城西短兵接髙祖髙祖急頋謂丁公曰兩賢豈相戹哉丁公引兵還及項羽滅丁公謁見髙祖以丁公狗軍中曰丁公爲項羽臣不忠使項王失天下者也遂斬之使後爲人臣無效丁公也前漢髙祖居雒陽南宮從復道望見諸將往往偶語上問張良良曰陛下起布衣與此屬取天下今已爲天子而所封皆蕭曹故人所親愛所誅者皆平生仇怨此屬畏陛下不能盡封又恐見疑過失及誅故相聚謀反耳上平生所憎羣臣所共知誰最甚者上曰雍齒與我有故怨數窘辱我我欲殺之爲功多不忍良曰今急先封齒以示羣臣則人人自堅矣於是上置酒封齒爲什邡侯而急趣丞相禦史定功行封羣臣罷酒皆喜曰雍齒且侯我屬無患矣

陳雷膠漆範張雞黍

後漢陳重字景公豫章宜春人少與鄱陽雷義爲友義字仲公太守舉重孝亷重以讓義太守不聽義明年舉孝亷俱在郎署後俱拜尙書郎義代同時人受罪以此黜退重見義出亦以病免義後舉茂才讓於重不應命鄕裏爲之語曰膠漆自謂堅不如陳與雷三府同時俱辟並至侍禦史後漢範式字巨卿山陽金鄕人少遊太學與汝南張邵爲友邵字符伯二人並告歸鄕裏式謂元伯曰後二年當還將過拜尊親見孺子焉乃共克期日後期方至元伯具以白母請設饌以候之母曰二年之別千里結言爾何相信之審對曰巨卿信士必不乖違母曰若然當爲爾醞酒至其日巨卿果到升堂拜母盡歡而別

周侯山嶷會稽霞舉

世說曰世目周侯嶷如斷山注晉陽秋曰顗正情嶷然𨿽一時儕俗皆無敢媟近周侯謂周顗也世說曰海西時諸公顗堂堂猶暗惟會稽王來軒軒如朝霞舉會稽王謂道子也

季布一諾阮瞻三語

前漢季布楚人任俠有名項籍使將兵數窘髙祖籍滅髙祖購求布千金敢有舎匿罪三族布匿濮陽周氏周氏乃髠鉗布衣褐置廣桞車中並與其家僮數十之魯朱家所賣之朱家心知其季布也乃見汝陰侯滕公說曰季布何罪臣各爲其主用職耳項氏臣可盡誅耶今上始得天下而以私怨求一人何示不廣也滕公言於上上乃赦布召見拜郎中後爲河東守布初不說辯士曹丘生生至揖布曰楚人諺曰得黃金百不如得季布一諾足下何以得此聲於梁楚之間哉僕與足下俱楚人使僕遊揚足下名顧不美乎何拒僕深也布大說引爲上客史記得黃金百斤不如得季布一諾晉阮瞻字千里始平太守咸之子性淸虛寡欲自得於懷詩書不甚研求而黙識其要遇理而辧辭色不足而旨有餘見司徒王戎戎問曰聖人貴名教老荘明自然其旨同異瞻曰將無同戎咨嗟良久卽命辟之時謂之三語掾永嘉中爲太子舎人瞻素執無鬼論自謂此理可以辧幽明忽有客通名謁瞻瞻與之言良久及鬼神之事反復甚苦客遂屈乃作色曰鬼神古今聖賢所共傳君何得獨言無卽僕便是鬼於是變爲異形須臾消滅瞻大惡歲餘病卒

郭文遊山袁宏泊渚

晉書郭文字文舉河內軹人少愛山水尙嘉遁毎遊山林彌旬不返父母終不娶辭家遊名山洛陽陷乃步擔入吳興余杭大辟山中窮谷無人之地倚木於樹苫覆其上而居焉亦無壁障時猛獸爲暴而文獨宿十餘年卒無患常著鹿裘葛巾不飲酒食肉王導召置園中七年未嘗出入後逃歸臨安結廬山中晉袁宏字彥伯陳郡陽夏人有逸才文章絕美謝尙時鎭牛渚秋夜乘月與左右微服泛江會宏在舫中諷詠聲淸辭文藻拔遣問焉卽迎升舟與談論申旦不寐自此名譽日茂謝安常賞其機對辯速後安爲揚州刺史宏出爲東陽郡乃祖道於冶亭時賢皆集安欲以卒迫試之臨別執其手顧左右取一扇授之曰聊以贈行宏曰輙當奉揚仁風慰彼黎庶時人嘆其率而要焉

黃琬對日秦宓論天

後漢黃琬字子琰江夏安陸人少辯慧祖父瓊初爲魏郡太守建和元年正月日食京師不見瓊以狀聞太后詔問所食多少瓊對未知所況琬年七歳在旁曰何不言日食之餘如月之初瓊大驚以其言應詔深奇愛之後瓊爲司徒琬以公孫拜童子郎不就知名京師獻帝初遷太尉坐免及徙西都起爲司隸校尉與司徒王允同謀誅董卓爲卓將李傕所害蜀志秦宓字子勑廣漢綿竹人少有才學拜長水校尉吳遣使張溫來聘百官往餞眾集而宓未往丞相亮遣使促之溫曰彼何人也亮曰益州學士也及至溫問曰君學乎宓曰五尺童子皆學何必小人溫復問曰天有頭乎宓曰有在西方詩曰乃眷西顧以此推之溫曰天有耳乎宓曰天處髙而聽卑詩云鶴鳴於九臯聲聞於天無耳何以聽之溫曰天有足乎宓曰詩雲天步艱難無足何以步之溫曰天有姓乎宓曰姓劉天子姓劉以此知之溫曰日生於東乎宓曰𨿽生於東而沒於西答問如響應聲溫大敬服宓之文辧皆此類

孟軻飬素揚雄艸玄

史記孟軻鄒人受業子思之門學道旣通遊事齊宣王梁惠王皆不能用以爲迂逺而闊於事情是時天下方務合從連衡以攻伐爲賢而孟軻乃述唐虞三代之徳是以所如者不合退而與萬章之徒序詩書述仲尼之意作書七篇嘗曰我善飬吾浩然之气前漢揚雄字子云蜀郡成都人有田一壥有宅一區世世以農桑爲業雄少而好學不爲章句訓詁通而已博覧無所不見爲人簡易佚蕩口喫不能劇談黙而好深湛之思淸淨亡爲少嗜欲不汲汲於富貴不戚戚於貧賤不修亷隅以徼名當世家產不過十金乏無儋石之儲晏如也自有大度非聖哲之書不好非其意𨿽富貴不事哀帝時丁傅董賢用事諸附離之者或起家二千石時雄方艸太玄有以自守泊如也或嘲雄以玄尙白雄解之號曰解嘲客有難玄太深眾人之不好雄解之號曰解難

向秀聞笛伯牙絕弦

晉書向秀字子期河內懷人淸悟有逺識少爲山濤所知雅好老荘之學荘周內外篇歷世𨿽有觀者莫適論其旨統秀乃爲之觧發明奇趣振起玄風讀之者超然心悟郭象又述而廣之儒墨之迹見鄙道家之言遂盛焉嵇康善鍜秀爲之佐相對欣然旁若無人康誅秀入洛作思舊賦云嵇博綜技藝於絲竹特妙臨當就命顧視日影索琴而彈之逝將西邁經其舊廬於時日薄虞泉寒冰淒然鄰人有吹笛者發聲寥亮追想曩者遊晏之好感音而嘆故作賦云後爲散騎常侍在朝不任職容迹而已列子曰伯牙善鼓琴鍾子期善聽伯牙鼓琴志在髙山子期曰善哉峩峩兮若泰山誌在流水子期曰善哉洋洋兮若江河伯牙所念子期必得之呂氏春秋曰鍾子期死伯牙破琴絕弦終身不復鼓琴以爲世無足爲鼓者

郭槐自屈南郡猶憐

晉書賈充字公閭平陽襄陵人前妻李丰女丰誅李氏坐流徙後娶郭槐號廣成君武帝踐阼李以赦還特詔充置左右夫人郭槐性妬忌怒攘袂數充曰刋定律令爲佐命之功我有其分李那得與我並充乃爲李築室於永平裏而不往來惠帝爲太子納郭槐女爲妃初槐欲省李氏充曰彼有才气卿往不如不往及女爲妃乃盛威儀而去旣入戶李氏出迎槐不覺腳屈因遂再拜自是充每出槐使人尋之恐其過李氏李氏淑美有才行作女訓行於世世說曰桓溫尙明帝女南康公主溫平蜀以李勢妹爲妾甚有寵嘗著別齋後主聞與數十婢拔刀襲之值李梳頭髮垂地姿貌端麗乃徐下地結髮斂手向主曰國破家亡無心至此今日若能見殺猶生之年神色閒正辭气淒惋主於是擲刀前抱之曰我見汝亦憐何況老奴遂善遇之

魯恭馴雉宋均去獸

後漢魯恭字仲康扶風平陵人肅宗時拜中牟令專以徳化爲理不任刑法郡國螟傷稼犬牙緣界不入中牟河南尹袁安聞之疑其不實使仁恕掾肥親往亷之恭隨行阡陌俱坐桑下有雉過止其傍傍有童兒親曰兒何不捕之兒言雉方將雛親瞿然起與恭訣曰所以來者亦察君政迹耳今虫不犯境化及鳥獸豎子有仁心三異也還府以狀白安是歲嘉禾生恭便坐廷中安上書言狀帝異之任事三年州舉尢異去官吏人思之後爲司徒性謙退奏議依經皆有補益然終不自顯故不以剛直爲稱後漢宋均字叔庠南陽安眾人光武時遷九江太守郡多虎暴數爲民患常募設檻穽猶多傷害均到下詔屬縣曰夫虎豹在山黿鼉在水各有所托且江淮之有猛獸猶北土之有雞豚也今爲害咎在殘吏而勤張捕非憂卹之本可一去檻穽其後傳言虎相與東遊渡江

廣客蛇影殷師牛斗

晉書樂廣字彥輔南陽淯陽人遷河南尹甞有親客久闊不復來廣問其故答曰前在坐蒙賜酒方飲忽見杯中有蛇意甚惡之旣飲而疾於時河南聽事壁上有角漆畫作蛇廣意杯中蛇卽角影也復置酒於前處謂客曰杯中復有所見否答曰所見如初廣乃告其所以客豁然意解沈屙頓愈廣所在爲政無當時功譽毎去職遺愛爲人所思凢論人必先稱其所長則所短不言而自見後代王戎爲尙書令始戎薦廣而終踐其位時人美之晉殷仲堪陳郡人父師晉陵太守初師病積年仲堪衣不解帶躬學醫術窮其精妙執藥揮淚遂眇一目居喪哀毀以孝聞孝武帝召爲中庶子甚相親愛其父嘗患耳聰聞牀下蟻動謂之牛斗帝素聞之而不知其人至是問仲堪曰患此者爲誰仲堪流涕而起曰臣進退惟谷帝有愧焉仲堪能淸言每云三日不讀道徳論便覺舌本間彊其談理與韓康伯齊名後假節鎭江陵爲桓玄追兵逼殺

元禮模楷季彥領袖

後漢李膺字符禮潁川襄城人性簡亢無所交接舉孝亷髙第遷河南尹及黨議起流言轉入太學諸生三萬餘人郭林宗賈偉節爲其冠並與膺陳蕃王暢更相褒重學中語曰天下模楷李元禮不畏彊禦陳仲舉天下俊秀王叔茂時張成善風角推占當赦教子殺人膺案殺之其弟子上書告膺等共爲部黨誹訕朝廷桓帝震怒逮捕黨人收執膺等後赦歸田裏禁錮終身而黨名猶書王府由是海內共相標榜指名士爲之稱號上曰三君次曰八俊八顧八及八廚猶古之八元八凱也膺拜司隸校尉諸黃門常侍鞠躬屏气休沐不敢復出宮省是時朝廷綱紀頺弛膺獨持風裁以聲名自髙士有被其容接者名爲登龍門靈帝時曹節諷有司奏捕前黨皆死獄中晉裴秀字季彥河東聞喜人少好學有風操八歲能屬文叔父徽有盛名賓客甚眾秀時年十歳有詣徽者出則過秀秀母賤嫡母宣氏不之禮嘗使進饌於客見者皆爲之起母曰微賤如此當應爲小兒故也宣氏知遂止時人爲之語曰後進領袖有裴秀武帝時爲司空秀儒學洽聞畱心政事以職在地官作禹貢地域圖進之藏於祕府制圖之體有六一曰公率所以辧廣輪之度二曰凖望所以正彼此之體三曰道裏所以定所由之數四曰髙下五曰方邪六曰迂直此三者各因地而制宜所以校夷險之異

魯襃錢神崔烈銅臭

晉書魯襃字符道南陽人好學多聞以貧素自立元康之後綱紀大壊襃傷時貪鄙乃隱姓名而著錢神論以刺之其略曰親之如兄字曰孔方失之則貧弱得之則富昌無翼而飛無足而走觧嚴毅之顏開難發之口錢多者處先少者居後錢之所佑吉無不利何必讀書然後富貴昔呂公欣悅於空版漢髙克之於贏二文君觧布裳而被錦繡相如乘髙蓋而解犢鼻官尊名顯皆錢所致無徳而尊無勢而熱排金門而入紫闥危可使安死可使活貴可使賤生可使殺諺曰錢無耳可使鬼凢今之人惟錢而已疾時者傳其文後莫知所終後漢崔烈涿郡安平人有重名於北州歷郡守九卿靈帝時開鴻都門榜賣官爵公卿以下皆有差富者先入錢貧者到官而後倍輸或因常侍阿保別自通逹是時段熲等𨿽有功勲名譽然皆先輸貨財而後登公位烈因傅母入錢五百萬爲司徒嘗問其子鈞曰吾居三公於議者如何鈞曰大人少有英稱歷位卿守人謂當爲三公今登其位天下失望烈曰何爲然也鈞曰論者嫌其銅臭後拜太尉董卓旣誅拜城門校尉

梁竦廟食趙溫雄飛

後漢梁竦字叔敬安定烏氏人閉門自養以經籍爲娛著書數篇名曰七序班固見而稱曰孔子著春秋而亂臣賊子懼梁竦作七序而竊位素餐者慚竦自負其才欝欝不得意嘗登髙遠望嘆息言曰大丈夫居世生當封侯死當廟食如其不然閒居可以養志詩書足以自娛州郡之職徒勞人耳後辟命不就肅宗納其二女皆爲貴人小貴人生和帝竇皇后養以爲子諸竇恐梁氏得志爲己害遂譖殺二貴人而陷竦以惡逆死獄中和帝立追封襃親湣侯後漢趙溫字子柔蜀郡成都人初爲京兆郡丞嘆曰大丈夫當雄飛安能雌伏遂棄官去歳饑散家糧賑窮餓所活萬餘人獻帝西遷遂爲三公

枚乘蒲輪鄭均白衣

前漢枚乘字叔淮陰人爲吳王濞郎中王謀爲逆乘奏書諌王不用卒見禽滅乘由是知名景帝召拜弘農都尉乘久爲大國上賓與英俊並遊不樂郡吏以病去官復遊梁及孝王薨歸淮陰武帝卽位乘年老乃以安車蒲輪徵乘道死後漢鄭均字仲虞東平任城人少好黃老書建初中舉直言不詣公交車特徵再遷尙書數納忠言肅宗重之後告歸帝東巡乃幸均舎勅賜尙書祿以終其身時號爲白衣尙書

陵母伏劍軻親斷機

前漢王陵沛人髙祖起陵亦聚黨數千人及髙祖擊項羽乃以兵屬漢羽取陵母置軍中陵使至則東向坐陵母以招陵陵母私送使者泣曰爲妾語陵善事漢王漢王長者毋以老妾故持二心妾以死送使者遂伏劍而死古列女傳鄒孟軻母其舎近墓孟子少好遊爲墓間之事孟母曰此非吾所以居處子也乃去舎市傍其嬉戲爲賈人衒賣之事又曰此非吾所以居處子也復徙舎學宮之傍其嬉戲乃設爼豆揖讓進退孟母曰眞可以居吾子矣遂居及孟子旣學而歸孟母問學所至孟子自若也孟母以刀斷其織曰子之廢學若我斷斯織也孟子懼旦夕勤學不息師事子思遂成名儒君子謂孟母知爲人母之道

齊後破環謝女解圍

戰國策曰齊閔王遇弒其子法章變姓名爲莒太史家傭夫太史殷女奇其狀貌以爲非常人憐而嘗竊衣食之與私焉法章立是爲襄王以太史氏女爲王后襄王卒子建立後事秦謹與諸侯信以故建立四十餘年不受兵始皇嘗使使者遺後玉連環曰齊多知解此環不後以示羣臣羣臣不知解後引椎椎破之謝秦使曰謹以解矣晉王凝之妻謝氏字道韞聰識有才辧叔父安嘗問詩何句最佳道韞稱吉甫作誦穆如淸風仲山甫永懷以慰其心安謂有雅人深致又嘗內集俄而雪驟下安曰何所似也安兄子朗曰散鹽空中差可擬道韞曰未若栁絮因風起安大悅凝之弟獻之嘗與賓客談議詞理將屈道韞遣婢白獻之曰欲爲小郎解圍乃施靑綾步幛自蔽申獻之前議客不能屈

鑿齒尺牘荀朂音律

晉書習鑿齒字彥威襄陽人少有志气博學洽聞以文筆著稱荊州刺史桓溫辟爲從事累遷別駕溫出徵伐鑿齒或從或守所在任職毎處機要蒞事有績善尺牘論議溫甚器遇之出爲滎陽太守時溫覬覦非望鑿齒在郡著漢晉春秋以裁正之起漢光武終晉湣帝後徵典國史會卒初鑿齒嘗與孫綽共行綽性通率好譏調時綽在前顧鑿齒曰沙之汰之瓦石在後鑿齒曰簸之揚之糠粃在前晉荀朂字公曽潁川潁陰人漢司空爽曽孫岐嶷夙成十餘歳能屬文長博學逹於政事武帝受禪拜中書監加侍中領著作與賈充共定律令旣掌樂事又修律呂並行於世初朂於道逄趙賈人牛鐸識其音聲及掌樂音韻未調乃曰得趙之牛鐸則諧矣遂下郡國悉送牛鐸果得諧者又嘗在帝坐進飯謂在坐人曰此勞薪所炊帝遣問膳夫實用故車腳舉世服其明識後守尙書令朂久在中書專管機事及失之甚悵恨或有賀之者朂曰奪我鳯凰池諸君賀我耶初太子婚未定朂與左衛將軍馮紞伺帝間並稱賈充女才色絕世遂成婚甚爲正直者所疾而獲佞媚之譏帝素知太子闇弱恐後亂國遣朂及和嶠往觀之朂還盛稱太子之徳而嶠云太子如初於是天下貴嶠而賤朂

胡威推縑陸績懷橘

魏書胡威字伯武淮南壽春人父質以忠淸稱仕魏爲荊州刺史威自京都定省家貧無車馬童僕自驅驢單行旣至見父而歸父賜絹一疋威曰大人淸髙何得此絹答曰是吾俸祿之餘威受之辭歸卒取與質帳下都督後爲徐州刺史勤於政術風化大行入朝武帝謂曰卿孰與父淸對曰臣父淸恐人知臣淸恐人不知是臣不及逺也吳志陸績字公紀吳人年六歳於九江見袁術術出橘績懷三枚出拜辭墮地術謂曰陸郎作賓客而懷橘乎績跪曰欲歸遺母術大奇之績博學多識星歷算數無不該覧孫權辟爲掾以直道見憚出爲欝林太守加偏將軍績意在儒雅非其志也𨿽有軍事著述不廢作渾天圖注易釋衒皆傳於世

羅含吞鳥江淹夢筆

晉書羅含字君章桂陽耒陽人幼孤爲叔母朱氏所養少有志尙嘗晝臥夢一鳥文彩異常飛入口中因驚起說之朱氏曰鳥有文彩汝後必有文章自此藻思日新江夏守謝尙稱曰君章可謂湘中之琳瑯桓溫以爲江左之秀累遷長沙相致仕加中散大夫門施行馬初含在官舎有一白雀棲集堂宇及還家階庭忽蘭菊叢生以爲徳行之感南史江淹字文通濟陽考城人少孤貧嘗慕司馬長卿梁伯鸞之爲人不事章句之學畱情文章仕齊爲侍中祕書監入梁至金紫光祿大夫淹以文章顯晚節才思微退云爲宣城太守時罷歸夢一人自稱張景陽謂曰前以一匹錦相寄今可見還淹探懷中得數尺與之此人大恚曰那得割截都盡顧見丘遲謂曰余此數尺旣無所用以遺君自爾淹文章躓矣又嘗夢一丈夫自稱郭璞謂曰吾筆在卿處多年可以見還淹乃探懷中得五色筆以授之爾後爲詩絕無美句時人謂之才盡

李廞淸貞劉驎髙率

世說李廞茂曽第五子淸貞有逺操少羸病不肯婚宦王丞相欲招禮之辟爲府掾廞得箋命笑曰茂宏乃復以爵假人晉書劉驎之字子驥南陽人少尙質素虛退寡欲不修儀操人莫之知好遊山澤志存遁逸車騎將軍桓沖聞其名請爲長史驎之固辭居於陽岐來往莫不投之驎之躬自供給士君子頗以爲勞累更憚過焉凡人致贈一無所受世說載驎之髙率善史傳

蔣詡三徑許由一瓢

前漢蔣詡字符卿杜陵人爲兗州刺史以廉直爲名王莽居攝以病免歸鄕裏三輔決錄曰詡舎中竹下開三徑惟故人求仲羊仲從之遊逸士傳許由隱箕山無杯噐以手捧水飲之人遺一瓢得以操飲飲訖掛於木上風吹瀝瀝有聲由以爲煩遂去之

楊僕移闗杜預建橋

前漢楊僕宜陽人武帝時爲樓船將軍初函谷闗在弘農僕旣有功恥爲闗外民上書乞徙東闗以家財給其用度於是徙於新安去弘農三百里以故闗爲宏農縣晉杜預字符凱京兆杜陵人博學多通明於興廢之道常言徳不可以企及立功立言可庶幾也尙文帝妹髙陸公主拜尙書郎武帝時拜度支尙書預以孟津渡險有覆沒之患請建河橋於富平津議者以爲殷周所都歷聖賢而不作者必不可立也預曰造舟爲梁則河橋之謂也及橋成帝從百僚臨會舉觴屬預曰非君此橋不成對曰非陛下之明臣亦不得施其微巧

壽王議鼎杜林駁堯

前漢吾丘壽王字子贛趙人爲光祿大夫汾陰得寶鼎薦見宗廟藏於甘泉宮羣臣皆賀得周鼎壽王獨以爲非武帝問之對曰臣聞周徳始於后稷長於公劉大於太王成於文武顯於周公徳澤上昭天下漏泉無所不通上天報應鼎爲周出故名曰周鼎今漢自髙祖繼周至於陛下恢廓祖業功徳愈盛天瑞並至禎祥畢見天祚有徳而寶鼎自出乃漢鼎非周鼎也上曰善賜黃金十斤後漢杜林字伯山扶風茂陵人拜侍禦史大夫議郊祀制多以爲周郊后稷漢當祀堯詔下公卿議議者僉同光武亦然之杜林獨以爲周室之興祚由后稷漢業特起功不緣堯祖宗故事所宜因循定林議終大司空

西施捧心孫壽折腰

荘子曰西施病心而矉其眉其裏之醜人見而美之歸亦捧心而矉其眉彼知美矉而不知矉之所以美西施越女所謂西子也有絕世之美越王勾踐獻之吳王夫差夫差嬖之卒至傾國後漢梁冀爲大將軍其妻孫壽封襄城君加賜赤紱比長公主壽色美善爲妖態作愁眉嗁妝墮馬髻折腰步齲齒笑以爲媚惑性鉗忌能制禦冀冀甚寵憚之及冀敗自殺

靈輙倒戈魏顆結艸

左傳曰晉靈公不君趙宣子驟諌公患之飲宣子酒伏甲將攻之公嗾夫獒焉其車右提彌明搏殺之宣子曰棄人用犬𨿽猛何爲斗且出明死之初宣子田舎於翳桑見靈輙病不食三日宣子食之舎其半曰宦三年矣未知母之存否今近焉請以遺之使盡之而爲之簞食與肉寘諸槖以與之旣而與爲公介倒戟以禦公徒而免之問何故對曰翳桑之餓人也問其名居不告而退遂自亡也左傳曰晉魏顆武子之子初武子有嬖妾無子武子疾命顆曰必嫁是疾病則曰必以爲殉及卒顆嫁之曰疾病則亂吾從其治也及敗秦師於輔氏獲杜回秦之力人也顆見老人結艸以亢杜回回躓而顚故獲之夜夢之曰予而所嫁婦人之父也爾用先人之治命余是以報

逸少傾冩平子絕倒

晉書王羲之字逸少司徒導從子年十三謁周顗顗異之時重牛心炙坐客未噉顗先割啖羲之於是始知名及長辯贍以骨鯁稱尢善隸書爲古今之冠太尉郗鑑使門生求女壻於導導令徧觀子弟門生歸謂鑑曰王氏諸少並佳然聞信至咸自矜持惟一人在東牀坦腹食獨若不聞鑑曰正此佳壻耶訪之乃羲之也遂妻之仕至右軍將軍會稽內史世說曰郗夫人謂二弟司空中郎曰王家見二謝傾筐倒冩見汝來平平耳無煩復往二弟謂愔與曇也二謝安石與萬石也晉衛玠好言玄理其後多病體羸母常禁其語遇有勝日親友時請一言無不咨嗟以爲入微王澄字平子有髙名少所推服每聞玠言輙嘆息絕倒時人爲之語曰衛玠談道平子絕倒澄及王玄王濟並有盛名皆出玠下世云王家三子不如衛家一兒兄衍有人倫之鑑尢重澄由是顯名有經澄所題目者衍不復有言輙云已經平子矣爲荊州刺史爲王惇所害

澹臺毀璧子罕辭寶

博物志澹臺子羽渡河賫千金之璧於河河伯欲之至陽侯波起兩蛟挾船子羽左持璧右操劍擊蛟皆死旣渡三投璧於河河伯躍而歸之子羽毀而去左傳曰宋人得玉獻諸司城子罕子罕弗受獻玉者曰以示玉人玉人以爲寶故獻之子罕曰我以不貪爲寶爾以玉爲寶若以與我皆喪寶也不若人有其寶

東平爲善司馬稱好

後漢東平憲王蒼顯宗同母弟少好經書雅有智思顯宗愛重之拜驃騎將軍位三公上旣還國後朝京師上問王處家何等最樂王言爲善最樂肅宗立恩禮踰於前世旣薨帝東巡守幸其宮追感念蒼謂其子曰思其人至其鄕其處在其人亡因泣下幸其陵祠以太牢後漢司馬徽字徳操潁川人口不談人之短與人語莫問好惡皆言好有鄕人問徽安否答曰好有人自陳子死答曰大好妻責之曰人以君有徳故相告何忽聞人子死便言好徽曰卿言亦大好

公超霧市魯般云梯

後漢張楷字公超成都人家河南通春秋尙書門徒常百人自父黨夙儒偕造門車馬塡街徒從無所止黃門貴戚家皆起舎巷次以候過客往來之利楷疾其如此輙徙避之後隱弘農山中學者隨之所居成市華陰山南遂有公超市五府連辟舉賢良方正不就性好道術能作五里霧後安車聘之以疾辭淮南子曰楚欲攻宋墨子聞之見楚王曰臣見大王之必傷義而不得宋王曰公輸天下之巧士作爲云梯之械設以攻宋曷爲弗取墨子曰令公輸設攻臣請守之於是公輸般設攻宋之械墨子設守宋之偹九攻而墨子九卻之弗能入乃偃兵不攻公輸魯般也

田單火牛江逌爇雞

史記田單齊諸田疏屬也爲臨淄市掾不見知及燕使樂毅伐破齊盡降齊城而單得脫東保卽墨燕人攻之單乃收城中得千餘牛爲絳繒衣畫五彩龍文束兵刃於其角灌脂束葦於其尾燒其端鑿城數十穴夜縱牛壯士五千人隨其後牛尾熱怒而奔燕軍燕軍夜大驚視之皆龍文所觸盡死傷五千人因銜枚擊之城中鼓噪從之老弱皆擊銅器爲聲聲動天地燕軍大敗遂復齊七十餘城迎襄王於莒王封單號安平君晉江逌字道載陳畱圉人中軍將軍殷浩請爲咨議參軍遷長史時羌及丁零叛浩軍震懼姚襄去浩十里結營以逼浩浩令逌擊之逌進兵至襄營謂將校曰今兵非不精而眾少於羗且其塹柵甚固難與較力吾當以計破之乃取數百雞以長繩連之縈火於足羣雞駭散飛集襄營營火發因其亂而擊之襄遂大敗逌後遷太常

蔡裔殞盜張遼止啼

晉書蔡裔爲兗州刺史有勇气聲若雷震甞有三盜入室裔拊牀一呼而盜俱殞故殷浩爲中軍將軍北徵委以軍鋒焉魏志張遼字文逺雁門馬邑人武力過人數有戰功累遷前將軍舊注云江東小兒啼怖之曰遼來遼來無不止者

陳平多轍李廣成蹊

前漢陳平陽武戶牗人少家貧好讀書治黃老術爲人長大美色及長可取婦富人莫與者貧者平亦媿之久之富人張負有女孫五嫁夫輙死人莫敢娶平欲得之負偉平隨至其家乃負郭窮巷以席爲門然門外多長者車轍負歸謂其子仲曰吾欲以女孫予陳平仲曰平貧不事事縣中盡笑其所爲柰何予之女負曰固有美如陳平長貧者乎卒與女裏中社平爲宰分肉甚均父老善之平曰使平得宰天下亦如此肉矣從髙祖爲護軍中尉盡護諸將出黃金四萬斤與平恣所爲不問出入平多以金從反間於楚軍自初從至天下定凢六出奇計定封曲逆侯惠帝時爲左丞相呂后時爲右丞相又相文帝乃薨前漢李廣隴西成紀人世世受射法武帝時右北平太守匃奴號曰漢飛將軍避之數歳不入界廣出獵見艸中石以爲虎而射之中石沒鏃視之石也他日射終不能入廣歷七郡太守前後四十餘年得賞賜輙分其麾下飲食與士卒共之寛緩不苛士樂爲用元狩中爲前將軍從大將軍衛靑擊匈奴惑失道靑欲上書報天子失軍曲折長吏責廣之幕府上簿廣謂其麾下曰廣結髮與匃奴大小七十餘戰今又迷失道豈非天哉且廣年六十餘不能復對刀筆吏矣遂引刀自剄百姓聞之知與不知老弱皆爲垂泣贊曰李將軍恂恂如鄙人口不能出辭及死之日天下知與不知皆爲流涕彼其中心誠信於士大夫也諺曰桃李不言下自成蹊此言𨿽小可以諭大

陳遵投轄山簡倒載

前漢陳遵字孟公杜陵人爲京兆史放縱不拘後爲校尉擊賊有功封嘉威侯居長安中列侯近臣貴戚皆貴重之牧守當之官及郡國豪傑至京師者莫不相因到遵門遵嗜酒毎大飲賓客滿堂輙闗門取客車轄投井中𨿽有急終不得去晉山簡字季倫司徒濤之子溫雅有父風永嘉中爲徵南將軍鎭襄陽四方冦亂天下分崩朝野危懼簡優遊卒歳惟酒是耽諸習氏荊土豪族有佳園池簡毎出多之池上置酒輙醉名之曰髙陽池時有童兒歌曰山公出何許往至髙陽池日夕倒載歸酩酊無所知時時能騎馬倒著白接■﹝罒離﹞舉鞭向葛疆何如並州兒疆家在並州簡愛將也

淵客泣珠交甫解佩

舊注引博物志云鮫人從水中出向人家寄住積日賣綃臨去從主人索器泣而出珠滿盤以與主人今本無載吳都賦雲泉室潛織而捲綃淵客慷慨而泣珠淵客蓋鮫人也述異記曰南海中有鮫人室水居如魚不廢機織其眼能泣則出珠列仙傳江妃二女皆麗服華裝佩兩明珠大如雞卵遊於江漢之湄逄鄭交甫交甫說之不知其神也遂下與言曰願請子之佩二女解佩以與交甫受而懷之趨去數十步視其懷空無佩顧二女忽然不見

龔勝不屈孫寶自劾

前漢龔勝字君賓舎字君倩楚人二人相友並著名節世謂楚兩龔哀帝時勝爲光祿大夫王莽秉政乞骸骨莽後遣使卽拜講學祭酒稱疾不應復遣使者奉壐書太子師友祭酒印綬安車駟馬與郡太守縣長吏官屬諸生千人以上入裏致詔勝稱病篤東首加朝服拖紳勝曰吾受漢家恩厚亡以報今老旦暮入地誼豈以一身事二姓下見故主哉語畢不開口飲食積十四日死舎通五經拜太山太守數月乞骸骨哀帝使使者拜光祿大夫數賜告終不起舎勝歸鄕二千石長吏初到官皆至其家如師弟子之禮前漢孫寶字子嚴潁川鄢陵人以明經爲郡吏禦史大夫張忠辟爲屬欲令授子經寶自劾去後署主簿寶徙入舎忠怪使所親問曰前大夫爲君設除大舎子自劾去者欲爲髙節也今兩府髙士俗不爲主簿子旣爲之徙舎甚說何前後不相副也寶曰髙士不爲主簿而大夫君以寶爲可一府莫言非士安得獨自髙前日君男欲學文移寶自近禮有來學義無往教道不可詘身詘何傷且不遭者可無不爲況主簿乎忠聞之慚上書薦寶平帝時爲大司農

呂安題鳯子猷尋戴

世說曰嵇康與呂安善毎一相思千里命駕安後來值康不在嵇喜出戶延之不入題門作鳯字而去喜不覺猶以爲忻拆言凡鳥也晉王徽之字子猷右軍羲之之子性卓犖不覊爲大司馬桓溫參軍蓬首散帶不綜府事甞寄居空宅中便令種竹或問其故徽之但嘯詠指竹曰何可一日無此君耶甞居山陰夜雪初霽月色淸朗四望皓然獨酌酒詠左思招隱詩忽憶戴逵時逵在剡便夜乘小船詣之經宿方至造門不前而反人問其故曰本乘興而行興盡而返何必見安道耶官至黃門侍郎

董宣彊項翟璜直言

後漢董宣字少平陳畱圉人光武時爲洛陽令時湖陽公主蒼頭白日殺人匿主家吏不能得及主出以奴驂乘宣候之駐車叩馬大言數主之失叱奴下車因格殺之主訴帝帝怒召宣欲殺之宣曰陛下縱奴殺良人何以理天下臣請自殺卽以頭擊楹流血被面帝使宣謝主宣不從彊使頓之兩手據地終不肯俯主曰帝昔爲白衣時藏亡匿死吏不敢至門今爲天子威不能行一令乎帝笑曰天子不與白衣同因勅彊項令出賜錢三十萬宣悉以班諸吏由是搏擊豪彊京師號爲臥虎歌之曰枹鼓不鳴董少平卒於官帝傷之新序曰魏文侯與士大夫坐問曰寡人何如君也羣臣皆曰君仁君也次至翟璜曰君非仁君也君伐中山不以封君之弟而以封君之長子臣以此知之文侯怒逐璜璜起而出次至任座文侯問之對曰君仁君也臣聞其君仁者其臣直向翟璜之言直是以知也文侯曰善召翟璜入拜爲上卿

紀昌貫虱養由號猨

列子曰甘繩古之善射者彀弓而獸伏鳥下飛衛學射於甘蠅而巧過其師紀昌學射於飛衛衛曰爾學不瞬而後可言射昌歸偃臥其妻之機下以目承牽挺二年之後𨿽錐末倒眥而不瞬以告衛衛曰未也學視而後可視小如大視微如著而後告我昌以犛懸虱於牖而望之旬月之間寖大也三年之後如車輪焉以覩餘物皆丘山也乃以燕角之弧朔篷之幹射之貫虱之心而懸不絕舊本紀昌誤作甘蠅淮南子曰楚王有白猨自射之則搏矢而熈使養由基射之始調弓矯矢未發而猨擁柱號矣

馮衍歸裏張昭塞門

後漢馮衍字敬通京兆杜陵人幼有奇才博通羣書王莽時不肯仕甞好俶儻之策時莫能聽用其謀衛尉陰興等以外戚貴顯深重衍遂與結交由是爲諸王所聘請尋爲司隸從事光武懲西京外戚賓客故皆以法繩之由此得罪罷歸故鄕閉門自保不敢與親故通顯宗卽位又多短衍以文過其實遂廢於家埳■﹝土稟﹞於時然有大志居常慷慨嘆曰衍少事名賢經歷顯位懷金垂紫謁節奉使不求茍得常有淩雲之志三公之貴千金之富不介於懷貧而不哀賤而不恨猶庶幾名賢之風修道徳於幽冥之路以終身名爲後世法吳志張昭字子布彭城人博覧眾書孫權拜輔吳將軍昭每朝見辭气壯厲義形於色權以公孫淵稱藩遣張彌許晏至遼東拜淵爲燕王昭諫不用稱疾不朝權恨土塞其門昭又於內以土封之淵果殺彌晏權數慰謝昭昭固不起權因出過其門呼昭昭辭疾篤權燒其門欲以恐之昭更閉戶權使人滅火住門良久昭諸子共扶昭起權載以還宮深自克責昭不得已然後朝會昭容貎矜嚴有威風權常曰孤與張公言不敢妄也舉朝憚之

蘇韶鬼靈盧充幽婚

三十國春秋曰中牟令蘓韶卒後從弟節見韶乘馬晝日而行著黒介幘黃彩單衣節因問幽冥之事韶曰死者爲鬼俱行天地之中在人間而不與生者接顏回卜商今見爲修文郎死之與生略無有異死虛生實此有異耳言終而不見舊注引孔氏誌怪曰漢盧充範陽人家西四十里有崔少府女墓充因獵逐麞忽見朱門官舎有人迎充見崔云近得公尊府書爲君娶吾小女故相邀耳將書示充乃父手札崔乃命女妝飾於東廂引充相見成禮畱三日臨別謂充曰君婦有娠矣生男則當畱之贈充衣衾令車送之充至家經三年三月三日臨水戲忽見水上二犢車乍沈乍浮旣逹於岸充視車中見崔氏與小兒共載其別車卽崔少府也抱兒還充及詩一首金椀一枚俄而不見及兒長成後歷任數郡

震畏四知秉去三惑

後漢楊震舉茂才四遷荊州刺史東萊太守當之郡道經昌邑令謁見至夜懷金十斤以遺震震曰故人知君君不知故人何也宻曰暮夜無知者震曰天知地知我知子知何謂無知宻愧而出性公廉不受私謁子孫蔬食步行故舊或欲令爲開產業震不肯曰使後世稱爲淸白吏子孫以此遺之不亦厚乎震安帝時爲太尉爲中常侍樊丰所譖而卒共寃之秉字叔節震中子也桓帝時爲太尉毎朝廷有得失輙盡忠規諌多見納用秉性不飲酒又早喪夫人遂不復娶所在以淳白稱甞言曰我有三不惑酒色財三者是也

栁下直道叔敖陰徳

論語曰桞下惠爲士師三黜人曰子未可以去乎曰直道而事人焉往而不三黜枉道而事人何必去父母之邦賈誼新書曰孫叔敖爲嬰兒出遊而還憂而不食其母問其故泣而對曰今日吾見兩頭蛇恐去死無日矣母曰今蛇安在曰吾聞見兩頭蛇者死吾恐他人見之已埋之矣母曰無憂汝不死吾聞之有陰徳者天報以福人聞之皆諭其爲仁也及爲令尹未治而國人信之列女傳曰有陰徳者陽報之徳勝不仁祥除百禍天處髙而聽卑爾必興於楚及長爲令尹老終

張湯巧詆杜周深刻

前漢張湯杜陵人爲廷尉舞文巧詆其造請諸公不避寒暑是以湯𨿽文深意忌不專平然得此聲譽而深刻吏多爲爪牙用者依於文學之士每朝奏事語國家事日旰天子忘食丞相取充位天下事皆決湯百姓不安其生騷動縣官所興未獲其利姦吏並侵漁於是痛繩以辠自公卿以下至庶人咸指湯後爲禦史大夫坐事自殺初湯父爲長安丞出湯爲児守舎還鼠盜肉父怒笞湯湯掘燻得鼠及余肉劾鼠掠治傅爰書訊鞫論報並取鼠與肉具獄磔堂下父見之視文辭如老獄吏大驚遂使書獄前漢杜周南陽杜衍人少言重遲而內深次骨爲廷尉其治效張湯上所欲擠者因而陷之上所欲釋者久系待問而微見其寃狀客有謂周曰君爲天下決平不循三尺法專以人主意指爲獄周曰三尺安出哉前王所是著爲律後王所是疏爲令當時爲是何古之法乎後爲執金吾逐捕桑弘羊衛皇后昆弟子刻深上以爲盡力無私遷禦史大夫兩子夾河爲郡守家資累巨萬治皆酷暴惟少子延年行寛厚云

三王尹京二鮑糾慝

前漢王駿諌大夫吉之子以孝廉爲郎成帝欲大用之出爲京兆尹試以政事先是京兆有趙廣漢張敞王尊王章至駿皆有能名故京師稱曰前有趙張后有三王駿終禦史大夫章字仲卿泰山巨平人遷諌大夫在朝廷名敢直言成帝選爲京兆尹時帝舅王鳳輔政專權會日食章奏封事召見言鳯不可任用宜選忠賢上不忍退鳯章遂爲鳯所陷初章爲諸生學長安疾病無被臥牛衣中與妻決涕泣妻怒之曰京師尊貴在朝廷誰踰仲卿者不自激昻乃反涕泣何鄙也後欲上封事妻又止之曰人當知足獨不念牛衣中涕泣時耶章曰非女子所知也書上果下獄死死非其罪眾共寃之廣漢敞尊互見於後後漢鮑永字君長上黨屯畱人少有志操事後母至孝妻甞於母前叱狗永卽去之建武中爲司隸校尉乃辟扶風鮑恢爲都官從事恢亦抗直不避彊禦帝甞曰貴戚且斂手避二鮑其見憚如此父宣哀帝時爲司隸校尉爲王莽所害子昱中元初亦拜司隸校尉章帝時官至太尉

孫康映雪車胤聚螢

孫氏世錄曰康家貧無油常映雪讀書少小淸介交遊不雜後至禦史大夫晉車胤字武子南平人恭勤不倦博覧多通家貧不常得油夏月則練囊數十螢火以照書以夜繼日焉桓溫在荊州辟爲從事以辯識義理深重之稍遷徵西長史遂顯於朝廷時武子與吳隱之以寒素博學知名於世又善於賞會當時有盛坐而武子不在皆云無車公不樂終吏部尙書

李充四部井春五經

晉書李充字弘度江夏人善楷書妙參鍾索世咸重之禇裒引爲參軍充以家貧苦求外出裒將許之爲縣試問之充曰窮猿投林豈暇擇木乃除剡縣令後爲著作郎時典籍混亂充刪除煩重以類相從分作四部祕閣以爲永制累遷中書侍郎後漢井丹字大春扶風郿人少受業太學通五經善談論京師爲之語曰五經紛綸井大春性淸髙未甞修刺候人建武末沛王輔等五王居北宮皆好賓客更請丹不能致信陽侯陰就光烈皇后弟也以外戚貴盛乃詭說五王求錢千萬約能致丹而別使人要刼丹不得已旣至就故爲設麥飯蔥葉之食丹推去之曰以君侯能共甘旨故來相過何其薄乎更置盛饌乃食就起左右進輦丹笑曰吾聞桀駕人車豈此耶坐中皆失色就不得已令去輦自是隱閉人事

谷永筆札顧愷丹靑

前漢谷永字子雲長安人與樓護俱爲五侯上客長安號曰穀子云筆札樓君卿唇舌言其見信用也永於經書泛爲疏達與杜欽杜鄴略等不能洽浹如劉向父子及揚雄也其於天官京氏易最宻故善言災異終大司農護字君卿少隨父爲醫出入貴戚家是時王氏方盛賓客滿門五侯爭名其客各有所厚不得左右惟護盡入其門鹹得歡心爲人精辯論議常依名節聽者皆竦仕至廣漢太守王莽專政召爲前輝光西京雜記曰五侯競致奇膳護乃合以爲饋世稱五侯鯖以爲奇味焉晉顧愷之字長康晉陵無錫人博學有才气好諧謔人多愛狎之毎食甘蔗常自尾至本人或怪之云漸入佳境尢善丹靑圖冩特妙甞以一廚畫糊題其前寄桓玄皆其所珍惜者玄發其廚後竊其畫而緘閉如舊還之紿云未開愷之見封題如初直云妙畫通靈變化而去亦猶人之登仙了無怪色其矜伐過實少年因相稱譽以爲戲弄初在桓溫府甞云愷之體中癡黠各半合而論之正得平耳故俗傳愷之有三絕才絕畫絕癡絕終散騎常侍

戴逵破琴謝敷應星

晉書戴逵字安道譙國人少博學善屬文能鼓琴工書畫其餘巧藝靡不畢綜武陵王晞聞其善鼓琴使人召之逵對使者破琴曰戴安道不爲王門伶人晞怒乃引其兄述述欣然擁琴而往後累召不起晉謝敷字慶緒會稽人性澄靖寡欲入太平山十餘年召皆不就初月犯少微少微一名處士星占者以隱士當之戴逵有美才人或憂之俄而敷死故會稽人士以嘲吳人云吳中髙士求死不得死

阮修杖頭畢卓甕下

晉書阮修字宣子咸從弟也好易老善淸言性簡任不修人事常步行以百錢掛杖頭至酒店便獨酣暢𨿽當世富貴而不肯顧家無儋石之儲晏如也與兄弟同志常自得於林阜間王衍與修談易言寡旨暢衍嘆服焉修居貧年四十餘未有室王惇等斂錢爲婚皆名士也時慕之者求入錢而不得後爲太子洗馬避亂爲賊所害晉畢卓字茂世新蔡鮦陽人少希放逹爲吏部郎常飲酒廢職比舎郎釀熟卓因醉夜至其甕間盜飲爲掌酒者所縳明旦視之乃畢吏部也遽釋其縛卓遂引主人宴於甕側致醉而去常謂人曰得酒滿數百斛船四時甘味置兩頭右手持酒杯左手持蟹螯拍浮酒船中便足了一生矣過江爲溫嶠長史

文伯羞鱉孟宗寄鮓

魯語曰公父文伯飲南宮敬叔酒以路都父爲客羞鱉小焉都父怒相延食鱉辭曰將使鱉長而後食之遂出文伯之母聞之怒曰吾聞子之先子曰祭養屍饗養上賓鱉於何有而使夫人怒出遂逐之五日魯大夫辭而復之吳錄孟仁字恭武本名宗江夏人少從季肅學其母爲作厚蓐大被曰小児無徳致客學者多貧故爲廣被庶可得與气類接也其讀書夙夜不懈肅奇之曰卿宰相器也除監池司馬因能結网手以捕魚作鮓寄母母以還之曰汝爲魚官而以鮓寄我非避嫌也遷吳令時皆不得將家之官毎得時物未以寄母常不先食楚國先賢傳曰宗母嗜筍冬節將至時筍未生宗入竹林哀嘆而筍爲之出得以供母皆以爲至孝所感仕孫皓至司空

史丹靑蒲張湛白馬

前漢史丹字君仲魯國人元帝卽位爲侍中時定陶共王有材藝子母俱愛幸而太子頗有酒色之失母王皇后無寵上寢疾皇后太子皆憂丹以親宻臣得侍疾候上間獨寢時直入臥內伏靑蒲上涕泣言曰皇太子以適長立十餘年名號系於百姓天下莫不歸心臣子見定陶王愛幸道路流言以爲太子有動搖之意審若此公卿以下必以死爭不奉詔臣願先賜死以示羣臣天子素仁恕見丹涕泣言又切至大感曰皇后謹愼先帝又愛太子吾豈可違旨太子由是爲嗣成帝立累遷左將軍後漢張湛字子孝扶風平陵人矜嚴好禮動止有則居幽室必修整遇妻子若嚴君在鄕黨謹言正色三輔以爲儀表人或謂湛爲詐僞湛曰人皆詐惡我獨詐善建武初拜光祿勲光武臨朝或有惰容輙陳諌常乘白馬上毎見輙曰白馬生且復諌矣及郭后廢稱疾不朝拜太中大夫帝彊起之爲大司徒湛自陳疾篤遂罷

隱之感鄰王修輟社

晉書吳隱之字處黙濮陽鄄城人博渉文史以儒雅標名弱冠而介立有淸操年十餘丁父憂毎號泣行人爲之流涕事母孝謹及其執喪哀毀過禮與太常韓康伯鄰居康伯母賢明婦人毎聞其哭輟餐投筯爲之悲泣謂康伯曰汝若居銓衡當舉如此輩人及康伯爲吏部尙書隱之遂階淸級廣州珍異所出前後刺史多黷貨朝廷欲革其獘以隱之爲刺史州有水曰貪泉飲者懷無厭之欲隱之至泉所酌而飲之因賦詩曰古人雲此水一歃懷千金試使夷齊飲終當不易心及在州淸操愈厲後致仕授光祿大夫金章紫綬魏志王修字叔治北海營陵人年七歲喪母母以社日亡來歲鄰里社修感念母哀甚鄰里爲之罷社後太祖破南皮閱修家榖不滿十斛有書數百卷太祖嘆曰士不妄有名乃辟爲司空掾遷魏郡太守爲治抑彊扶弱百姓稱之

阮放八儁江泉四凶

晉書羊曼字祖延少知名歷晉陵太守任逹頺縱好飲酒溫嶠庾亮阮放桓彛同志友善並爲中興名士時州裏稱阮放爲宏伯郗鑑爲方伯胡母輔之爲逹伯卞壼爲裁伯蔡謨爲朗伯阮孚爲誕伯劉綏爲委伯而曼爲濌伯凢八人號兗州八伯蓋擬古之八儁也曼弟聃字彭祖少不經學時論皆鄙其凢庸先是兗州有八伯之號其後更有四伯大鴻臚江泉以能食爲榖伯豫章太守史疇以太肥爲笨伯散騎郎張嶷以狡妄爲猾伯而聃以狼戻爲瑣伯蓋擬古之四凶也

華歆忤旨陳羣蹙容

華嶠譜敍曰文帝受禪朝臣並受爵位歆以忤旨時徙爲司徒而不進爵帝久不懌以問尙書令陳羣曰我應天受禪百辟羣後莫不悅喜形於聲色而相國及公獨有不怡者何也羣曰臣與相國曽臣漢朝心𨿽悅喜義形於色帝大悅歆字子魚平原髙唐人明帝時進拜太尉世說曰文帝受禪陳羣有蹙容陳羣字長文潁川許昌人進司空錄尙書事初羣爲兒時祖父實常奇異之謂宗人父老曰此兒必興吾宗博物志曰太丘長陳實實子鴻臚卿紀紀子司空羣羣子泰四世於漢魏並有重名而其徳漸漸小減時人爲之語曰公慚卿卿慚長蹙或作戚

王浚懸刀丁固生松

晉書王浚字士治弘農湖人博渉墳典疏通亮逹恢廓有大度甞起第宅開門前路廣數十步欲使容長戟幡旗眾咸笑之辟河東從事守令有不廉潔者皆望風引去除巴郡太守郡邊吳境兵士苦役生男多不養浚乃嚴其科條寛其徭課其產育者皆與休復所全活數千人轉廣漢太守垂惠布政百姓賴之夜夣懸三刀於臥屋梁上須臾又益一刀浚意甚惡之主簿李毅拜賀曰三刀爲州字又益一刀明府其臨益州乎果遷益州刺史後再刺益州武帝謀伐吳詔浚修舟艦乃作大船連舫以木爲城起樓櫓畫鷁首怪獸於船首以懼江神舟楫之盛自古未有拜龍驤將軍監軍統兵先在巴郡之所全育者皆堪徭役供軍其父母戒之曰王府君生爾爾必勉之無愛死也浚自發蜀兵不血刃順流鼓棹徑造三山孫皓降浚觧縛受璧焚櫬送於京師以功封襄陽縣侯累轉撫軍大將軍卒謚武吳志丁固仕孫皓爲司徒吳錄曰初固爲尙書夣松生其腹上謂人曰松字十八公也後十八歳吾其爲公乎卒如夣焉

姜維膽斗盧植音鐘

蜀志姜維字伯約天水冀人與費禕共錄尙書事加督中外軍事遷大將軍整勒戎馬出戰屢爲魏將鄧艾所敗及後主降維投戈放甲詣鎭西將軍鍾會會厚待之步則同轝坐則同席謂長史杜預曰以伯約比中土名士公休太初不能勝也會旣構鄧艾因將維等詣成都自稱益州牧欲授維兵五萬人使爲前驅魏將士憤發殺會及維世語曰維死時見剖膽如斗大後漢盧植字子幹涿郡涿人音聲如鐘少與鄭玄俱事馬融能通古今學好研精不守章句融外戚豪家多列女倡歌舞於前植侍講積年未嘗轉眄融以是敬之學終辭歸闔門教授性剛毅有大節常懷濟世志不好詞賦能飲酒一石靈帝時爲尙書

桓溫奇骨鄧艾大志

晉書桓溫字符子譙國龍亢人生未期溫嶠見之曰此兒有奇骨可試使啼及聞其聲曰眞英物也父彜以嶠所賞故名之曰溫嶠笑曰果爾後將易吾姓也溫豪爽有風槪姿貎甚偉面有七星少與劉琰善琰甞曰溫眼如紫石稜須作蝟毛磔孫仲謀晉宣王之流亞也尙南康長公主拜駙馬都尉終大司馬南郡公魏志鄧艾字士載義陽棘陽人少家貧毎見髙山大澤輙規度指畫軍營處所時人多笑焉後爲尙書郎時欲廣田蓄榖爲滅賊資使艾行陳項以東至壽春艾以爲田良水少不足以盡地利宜開河渠可以引水充漑大積軍糧又通漕運之道乃著濟河論以諭其指後開廣漕渠毎東南有事大軍興眾泛流而下逹於江淮資食有儲而無水害艾所建也累遷徵西將軍徵蜀大破之劉禪降以勲進太尉鍾會忌其威名構成其事遂見害

楊修捷對羅友黙記

後漢楊修字徳祖太尉震玄孫好學有俊才爲丞相曹操主簿操平漢中欲轉冦蜀漢而不得進欲守之義難爲功操出教惟曰雞肋而已眾莫能曉修獨曰夫雞肋食之則無所得棄之則如可惜公歸計決矣操於此回師修之幾決多有此類又甞出行籌操有問外事乃逆爲答記勑守舎児若有令出依次通之旣而果然操怪其速廉之知狀忌修遂因事殺之語林曰修至江南讀曹娥碑碑背有八字曰黃絹幼婦外孫韲臼操不觧問修曰卿知否修曰知之操曰且勿言待朕思之行三十里乃得之令修觧修曰黃絹色絲色絲絕字幼婦少女少女妙字外孫女子女子好字韲臼受辛受辛辭字操曰一如朕意俗云有智無智校三十里世說云羅友少時多謂之癡常同入祠欲乞食了無怍容爲人彊記從桓宣武伐蜀按行蜀城道陌果木皆黙記之後宣武集蜀道事亦有遺忘皆名列之坐者嘆服

杜康造酒蒼頡制字

魏武帝樂府短歌行曰慨當以慷憂思難忘何以觧憂惟有杜康注謂杜康古之造酒者呂氏春秋曰儀狄造酒淮南子曰蒼頡作字書而天雨粟鬼夜哭許愼曰蒼頡始視鳥迹之文造書契則詐僞萌生去本趨末棄耕作之業務錐刀之利天知其將餓故爲雨粟鬼恐爲文書所劾故夜哭也舊雲龍潛藏未詳所出

樗裏智囊邊韶經笥

史記樗裏子名疾秦惠王之弟疾室在昭王廟西渭南陰鄕樗裏故俗謂之樗裏子滑稽多智秦人號曰智囊秦武王立以樗裏子甘茂爲左右丞相疾卒塟渭南章臺東曰後百歳是當有天子之宮夾我墓至漢興長樂宮在其東未央宮在其西武庫正直其墓秦人諺曰力則任鄙知則樗裏後漢邊韶字孝先陳畱浚儀人以文學知名教授數百人韶口辯曽晝日假寐弟子私嘲之曰邊孝先腹便便懶讀書但欲眠韶潛聞之應時對曰邊爲姓孝爲字腹便便五經笥但欲眠思經事寐與周公通夢靜與孔子同意師而可嘲出何典記嘲者大慚韶之才捷皆此類桓帝時拜大中大夫著作東觀

滕公佳城王果石崖

西京雜記滕公駕至東都門馬鳴局不肯前以足跑地久之滕公使士卒掘馬所跑地入三尺所得石槨滕公以燭照之有銘焉乃以水洗冩其文文皆古異左右莫能知以問叔孫通通曰蝌蚪文也以今文冩之曰佳城鬰鬰三千年見白日吁嗟滕公居此室滕公曰嗟乎天也吾死其卽安此乎死遂塟焉滕公卽前漢夏侯嬰官至太僕初爲滕公奉車故號滕公神怪志將軍王果爲益州太守路經三峽船中望見江崖石壁千丈有物懸在半崖似棺槨問舊行人皆云已久果令人懸崖就視乃一棺也骸骨存焉有石志云三百年後水漂我欲及長江垂欲墮欲墮不墮遇王果果見銘愴然曰數百年前知我名如何舎去因畱爲營斂瘞埋設祭而去

買妻恥樵澤室犯齋

前漢朱買臣字翁子吳人家貧好讀書不治家產常乂薪樵賣以給食擔束薪行且誦書其妻亦負戴相隨羞之求去買臣曰我年五十當富貴今已四十餘矣汝苦日久待我富貴報汝功妻恚怒曰如公等終餓死溝中耳何能富貴買臣卽聽去後數歳隨上計吏爲卒將重車至長安詣闕上書待詔公交車會邑子嚴助貴幸薦買臣進見說春秋言楚詞武帝說之拜中大夫與嚴助俱侍中久之拜會稽太守上謂曰富貴不歸故鄕如衣繡夜行今子何如買臣頓首謝入吳界見其故妻妻夫治道買臣呼命後車載其夫妻到太守舎置園中給食之妻自經死買臣給其夫錢令塟悉召見故人與飲食諸常有恩者皆報焉後漢周澤字穉都北海安丘人顯宗時爲司徒性簡忽威儀頗失宰相之望後爲太常淸潔循行盡敬宗廟嘗臥疾齋宮其妻哀澤老病窺問所苦澤大怒以妻干犯齋禁收送詔獄謝罪當世疑其詭激時人爲語曰生世不諧作太常妻一年三百六十日三百五十九日齋後數爲三老五更漢官儀於齋下云一日不齋醉如泥

馬后大練孟光荊釵

後漢明徳馬皇后伏波將軍援小女年十歳幹理家事同成人嘗久疾太夫人令筮之筮者曰此女𨿽久疾後當大貴兆不可言後又使相者占諸女見後大驚曰我必爲此女稱臣後選入宮顯宗卽位以爲貴人時賈氏生肅宗帝命令養之謂曰人未必當自生子但患愛子不至耳後盡心撫育過於所生肅宗亦孝性惇篤恩情天至母子慈愛無纎介之間有司奏立長秋宮帝未有所言皇太后曰馬貴人徳冠後宮卽其人也遂立爲皇后旣正位宮闈愈自謙肅能誦易經好讀春秋楚辭尢善周官董仲舒書常衣大練裙不加緣後漢梁鴻字伯鸞扶風平陵人同縣孟氏有女狀肥陋而黒力舉石臼擇對至三十父母問其故曰得賢如梁伯鸞者鴻聞而聘之及嫁始以裝飾入門七日而鴻不答曰吾欲裘褐之人可與俱隱深山者今乃衣綺縞傅粉墨豈所願哉妻曰妾自有隱居之服乃更爲椎髻著布衣操作而前鴻大喜曰眞梁鴻妻也字之曰徳曜名孟光乃共入覇陵山中

顏叔秉燭宋弘不諧

毛公詩傳曰昔者顏叔子獨處於室鄰之嫠婦又獨處於室夜暴風雨至室壊婦人趨而至叔子納之而使執燭放乎旦而蒸盡摍屋而繼之自以爲辟嫌亦不審矣若其審者宜若魯人然魯有男子獨處於室鄰之嫠婦又獨處於室夜暴風雨至而室壊婦人趨而托之男子閉戶而不納曰吾聞之男女不六十不同居今子幼吾亦幼不可以納子婦人曰子何不若栁下惠然嫗不逮門之女國人不稱亂男子曰栁下惠固可吾固不可吾將以吾不可學栁下惠之可孔子曰欲學柳下惠者未有似於是也後漢宋弘字仲子京兆長安人光武卽位爲大司空時帝姊湖陽公主新寡帝與共論朝臣微觀其意主曰宋公威容徳器羣臣莫及帝曰方且圖之後引見帝令坐主屛風後謂弘曰諺言貴易交富易妻人情乎弘曰臣聞貧賤之交不可忘糟糠之妻不下堂帝顧謂主曰事不諧矣弘所得租奉分贍九族家無資產以淸行致稱所推進賢士三十餘人或相與及公卿者

鄧通銅山郭況金穴

前漢鄧通蜀郡南安人以棹船爲黃頭郎文帝甞夢欲上天不能有一黃頭郎推上天顧見其衣尻帶後穿覺而之漸臺以夣中陰自求見通衣後穿夢中所見也召見問其姓名帝悅尊幸之賞賜巨物以十數官至上大夫然無他技能不能有所薦逹獨謹身媚上而已上使相者相通曰當貧餓死上曰能富通在我於是賜蜀嚴道銅山得自鑄錢鄧氏錢布天下其富如此上甞病癰通爲上嗽吮之上問曰天下誰最愛我者通曰宜莫若太子及太子入問疾上使齰癰太子色難之已而聞通甞爲上齰之太子慚由是心恨通景帝立通免居人告通盜出徼外鑄錢下吏驗問盡沒入之竟寄死人家後漢郭況眞定槁人光武郭皇后弟帝善況小心謹愼年始十六拜黃門侍郎以后弟貴重賓客輻湊況謙恭下士頗得聲譽遷大鴻臚帝數幸其第會諸侯親家飲燕賞賜金錢縑帛丰盛莫比京師號況家爲金穴顯宗卽位數受賞賜恩禮俱渥終特進

秦彭攀轅侯覇臥轍

後漢秦彭字伯平扶風茂陵人自漢興之後世位相承六世祖襲爲潁川太守與昆從同時爲二千石者五人故三輔號曰萬石秦氏彭爲潁川太守仍有鳯凰麒麟嘉禾甘露之瑞集其郡境肅宗幸潁川輙賞賜錢榖恩寵甚異東觀漢記曰彭去任老幼攀轅號泣後漢侯覇字君房河南宻人矜嚴有威容家累千金不事產業篤志好學王莽末爲淮平太守政理有能名及莽敗覇保固自守卒全一郡更始遣使徵覇百姓老弱相攜號哭遮使者車或當道而臥皆曰願乞侯君復畱期年光武時爲大司徒

淳於炙輠彥國吐屑

史記淳於髠齊人博聞彊記學無所主其諌說慕晏嬰之爲人然而承意觀色爲務見梁惠王一語連三日三夜無倦惠王欲以卿相位待之髠因謝去送以安車駕駟束帛加璧黃金百鎰終身不仕齊人頌曰談天衍雕龍奭炙轂過髠劉向別錄過字作輠輠者車之盛膏器也炙之𨿽盡猶尙有流者言髠智不盡如炙輠也衍奭謂二騶晉胡母輔之字彥國泰山奉髙人少有知人之鑑性嗜酒任縱不拘小節與王澄王惇庾敳俱爲太尉爲王衍所暱號曰四友澄嘗與人書曰彥國吐佳言如鋸木屑霏霏不絕誠爲後進領袖也元帝時爲湘州刺史

太眞玉臺武子金埒

晉書溫嶠字太眞太原祁人性聰敏有識量博學能屬文少以孝悌稱於邦族成帝時爲驃騎將軍始安郡公世說曰嶠喪婦從姑劉氏家經亂離散惟有一女甚有姿慧姑屬公覓婚公自有婚意答曰佳壻難得但如嶠如何姑云喪敗之餘乞粗存活便足慰吾餘年何敢希汝比也後少日公報姑已得婚處門地壻身盡不減嶠因下玉鏡臺一枚姑大喜旣交禮女以手披紗扇撫掌大笑曰我固疑是老奴果如所卜玉鏡臺是公爲劉越石長史北徵劉聰所得也晉王濟字武子太原晉陽人少有逸才風姿英爽气蓋一時好弓馬勇力絕人善易及老荘文詞俊茂技藝過人和嶠裴楷齊名尙常山公主起家拜中書郎遷侍中坐免官乃移第北邙山下性豪侈麗服玉食時洛京地甚貴濟買地爲馬埒編錢滿之時人謂爲金埒

巫馬戴星宓賤彈琴

呂氏春秋曰宓子賤治單父彈鳴琴身不下堂而單父治巫馬期以星出以星入日夜不居以身親之而單父亦治巫馬期問其故宓子曰我之謂任人子之謂任力任力者故勞任人者故逸

郝亷畱錢雷義送金

風俗通郝子亷饑不得食寒不得衣一介不取諸人曽過姊飯畱錢席下而去毎行飲水常投一錢井中後漢雷義字仲公豫章鄱陽人初爲郡功曹擢用善人不伐其功義常濟人死罪罪者後以金二斤謝不受金主伺義不在黙投金於承塵上後葺理屋宇乃得之金主已死無所復還乃以付縣曹后拜侍禦史除南頓令

逄萌掛冠胡昭投簪

後漢逄萌字子慶北海都昌人之長安學通春秋經時王莽殺其子逄萌謂友人曰三綱絕矣不去禍將及人卽解冠掛東都城門將家屬浮海客於遼東萌素明陰陽知莽將敗乃首戴瓦盎哭於市曰新乎新乎因遂潛藏後光武徵不起魏志胡昭字孔明潁川人養志不仕始避地冀州辭袁紹之命道還鄕裏太祖爲相頻加禮辟昭往應命自陳一介野生無軍國之用歸誠求去太祖曰人各有志出處異趣勉卒雅尙義不相屈昭乃轉居陸渾山中躬耕樂道以經籍自娛閭裏敬愛之建安末民孫狼等叛亂自相約言胡居士賢者一不得犯其部落一州賴昭咸無怵惕後公交車特徵會卒摯虞作昭贊曰投簪捲帶韜聲匿迹

王喬雙鳬華佗五禽

後漢王喬河東人爲葉令喬有神術毎月朔望常自詣臺朝顯宗怪其來數而不見車騎宻令太史伺望之言其臨至輙有雙鳬東南飛來於是候鳬至舉羅張之但得一雙舄焉後天下玉棺於堂前喬曰天帝獨召我耶乃沐浴服飾寢其中蓋便立覆塟於城東百姓爲立廟號葉君祠後漢華佗字符化沛國譙人兼通數經曉養性之術年且百歲猶有壯容時人以爲仙精於方藥處劑不過數種鍼灸不過數處若疾發結於內鍼藥所不能及者乃先令以酒服麻沸散旣醉無所覺因刳破腹背抽割積聚若在腸胃則斷截湔洗除去疾穢旣而縫合傅以神膏四五日瘡愈一月間平復爲人性惡難得意且恥以醫見業曹操累書呼之數期不反竟殺之廣陵吳普從佗學佗語普曰人體欲得勞動但不當使極耳動揺則榖气得消血脈流通病不得生譬猶戶樞終不朽也古之仙者爲導引之事熊經■﹝氏鳥﹞顧引挽腰體動諸闗節以求難老吾有一術爲五禽之戲一曰虎二曰鹿三曰熊四曰猨五曰鳥亦能已疾兼利蹏足以當導引使有不快起作一禽之戲怡而汗出因以著粉身體輕便而欲食普施之行年九十餘耳聰目明齒牙完堅

程邈隸書史籕大篆

前漢藝文志曰史籕篇者周時史官教學童書也與孔氏壁中古文異體又曰秦時始造隸書起於官獄多事茍趨省易施之於徒隸也晉衛恆善艸隸書爲字勢曰昔周宣王時史籀始著大篆十五篇或與古同或與古異世謂之籀書或曰秦時下邽人程邈爲衙獄吏得罪幽系云陽十年從獄中作大篆少者增益多者損減方者使員員者使方奏之始皇始皇善之出以爲禦史使定書或曰邈所定乃隸字也自秦壊古文有八體一曰大篆二曰小篆三曰刻符四曰虫書五曰摹印六曰署書七曰殳書八曰隸書恆字巨山爲黃門郎與父瓘同遇害

王承魚盜丙吉牛喘

晉書王承字安期汝南內史湛之子爲東海太守政尙淸靜不爲細察小吏有盜池中魚者綱紀推之承曰文王之囿與眾共之池魚何足惜耶有犯夜者爲吏所拘承問其故答曰從師受學不覺日暮承曰鞭撻寗越以立威名非政化之本使吏送令歸家其從容寛恕若此渡江爲元帝鎭東府從事中郎甚見優禮承少有重譽而推誠接物眾咸親愛名臣王導衛玠周顗庾亮之徒皆出其下爲中興第一前漢丙吉字少卿魯國人宣帝時爲丞相嘗出逄淸道羣斗者死傷橫道吉過之不問吉前行逄人逐牛牛喘吐舌吉止駐使騎吏問逐牛行幾里矣掾史獨謂丞相前後失問或以譏吉吉曰民鬭相殺傷長安令京兆尹職所當禁備逐捕歳竟丞相課其殿最奏行賞罰而已宰相不親小事非所當於道路問也方春少陽用事未可太熱恐牛近行因暑故喘此時气失節恐有所傷害三公典調和陰陽職當憂是以問之掾史乃服以吉知大體初吉爲廷尉監治巫蠱郡邸獄時宣帝生數月以皇曽孫坐衛太子事系吉哀其無辜擇謹厚女徒令保養武帝疾望气者言獄中有天子气遣使殺獄系者內謁者令到獄吉閉門拒之乃劾奏吉上寤因赦天下郡邸獄賴吉得生恩及四海曽孫疾吉視遇甚有恩惠爲人深厚不伐善自曽孫遭遇絕口不道前恩後上問知吉有舊恩不言大賢之制詔封博陽侯

賈琮褰帷郭賀露冕

後漢賈琮字孟堅東郡聊城人靈帝時爲冀州刺史舊典傳車驂駕垂赤帷裳迎於州界及琮之部升車言曰刺史當逺視廣聽糾察美惡何有反垂帷裳以自掩塞乎乃命禦者褰之百城聞風震竦其諸贓過者望風解印綬去初交址屯兵反有司舉琮爲刺史琮到部訊其反狀咸言賦斂過重民不聊生故相聚爲盜賊琮卽告示使各安其資業招撫荒散蠲復徭役百姓以安歌曰賈父來晚使我先反今見淸平吏不敢犯在事三年爲十三州最後漢郭賀字喬卿雒陽人建武中爲尙書令曉習故事多所匡益拜荊州刺史到官有殊政百姓歌之曰厥徳仁明郭喬卿忠正朝廷上下平顯宗巡狩到南陽時見嗟嘆賜以三公之服黼黻冕旒勑行部去襜帷使百姓見其容服以章有徳每所經過吏人指以相示莫不榮之拜河南尹以淸靜稱

馮媛當熊班女辭輦

前漢元帝馮昭儀立將軍奉世女平帝祖母也拜偼伃內寵與傅昭儀等上視虎圏斗獸後宮皆至熊逸出圈攀檻欲上殿左右貴人傅昭儀等皆驚走偼伃直前當熊而立上問人情驚懼何故前當對曰猛獸遇人而止妾恐熊至禦坐故以身當之上嗟嘆倍敬重焉前漢成帝班偼伃越騎校尉彪之女帝遊後庭嘗欲同輦載辭曰覩古圖畵賢聖之君皆有名臣在側三代末主乃有嬖妾今欲同輦得無近之乎上善其言而止太后聞之喜曰古有樊姬今有班偼伃後趙飛燕譖告許皇后與偼伃挾媚道祝詛後宮詈及主上考問偼伃對曰妾聞死生有命富貴在天修正尙未蒙福爲邪欲以何望使鬼神有知不受不臣之愬如其無知愬之何益故不爲也上善其對憐憫之贈黃金百斤

王充閱市董生下帷

後漢王充字仲任會稽上虞人家貧無書甞遊洛陽市肆閱所賣書一見輙能誦憶遂博通眾流百家之言仕郡爲功曹充好論說始若詭異終有理實以爲俗儒守文多失其眞乃閉門潛思絕弔慶之禮戶牖墻壁各置刀筆著論衡八十五篇釋物類同異正時俗嫌疑刺史辟爲從事轉治中自免還家肅宗詔公交車徵不起前漢董仲舒廣川人少治春秋孝景帝時爲博士下帷講誦弟子傳以久次相授業或莫見其面蓋三年不窺園其精如此進退容止非禮不行學士皆師尊之武帝時舉賢良對策爲江都相事易王王帝兄素驕好勇仲舒以禮義匡正王敬重焉治國以春秋災異之變推陰陽所以錯行求雨閉諸陽縱諸陰其止雨反是行之得所欲公孫弘治春秋不如仲舒希世用事位至公卿仲舒以弘爲從諛弘嫉之乃言之於上使相膠西王王亦帝兄尢縱恣聞仲舒大儒善待之凢相兩國驕主正身以率下數上書諌爭教令國中所居而治及去位不問家產業以修學著書爲事朝廷有大議使使者就問之其對皆有明法自魏其武安侯爲相而隆儒及仲舒對策推明孔氏抑黜百家立學校之官州郡舉茂才孝亷皆其發之以壽終於家徙茂陵子及孫皆至大官

平叔傅粉弘治凝脂

魏志何晏字平叔南陽宛人尙金鄕公主爲吏部尙書駙馬都尉世說曰平叔美姿面至白文帝疑其傅粉夏月令食湯餅汗出以巾拭之轉皎白也晉杜乂字弘治成恭皇后父也性純和美姿容有盛名於江左王羲之目之曰膚若凝脂眼如點漆此神仙人也桓彛亦曰衛玠神淸杜乂形淸仕爲丹陽丞

楊寶黃雀毛寶白龜

續齊諧記楊寶年九歳時至華陰山北見一黃雀爲■﹝氏鳥﹞梟所搏墜於樹下爲螻蟻所困寶取之以歸置巾箱中惟食黃花百餘日毛羽成乃飛去其夜有黃衣童子向寶再拜曰我西王母使者君仁愛救拯實感成濟以白環四枚與寶令君子孫潔白位登三事當如此環矣寶哀平世隱居教授王莽徵之遂逃遁光武髙其節公交車特徵不到子震安帝時爲太尉震子秉桓帝時爲太尉秉子賜靈帝時爲太尉賜子彪獻帝時爲太尉魏文帝時復爲太尉震至彪四世太尉徳業相繼晉毛寶字碩眞滎陽陽武人進徵虜將軍豫州刺史與西陽太守樊峻以萬人守邾城石虎遣二萬騎攻之城陷寶等率左右突圍出赴江死者六千人寶亦溺死初寶在武昌軍人有於市買得一白龜養之漸大放諸江中邾城之敗飬龜人被鎧持矛自投於水中如覺墮一石上視之乃先所養白龜長五六尺送至岸遂得免

宿癅采桑漆室憂葵

古列女傳齊閔王之後項有大癅號曰宿癅閔王出道至東郭百姓盡觀宿癅采桑如故王怪問曰寡人出遊百姓無少長皆來觀汝不一視何也對曰妾受父母教采桑不教觀大王王曰此奇女曰婢妾之職屬之不二予之不忘中心謂何宿癅何傷王大悅曰此賢女也令後乘載之女曰父母在內使妾不受教而隨王是奔女也王安用之王大慚遣歸使使者奉禮加金百鎰往聘迎之父母驚惶欲洗浴加衣裳女曰如是見主變容更服不見識也於是如故隨使者至閔王以爲後出令卑宮室塡池澤損膳減樂後宮不得重采期月之間化行鄰國諸侯朝之侵三晉懼秦楚宿癅有力焉及死後燕遂屠齊閔王逃亡而弒於外古列女傳魯漆室邑之女過時未適人當穆公時君老太子幼倚柱而嘯鄰婦曰何嘯之悲子欲嫁耶女曰吾豈爲不嫁而悲哉吾憂魯君老而太子幼也鄰婦笑曰此魯大夫之憂婦人何與焉女曰不然昔晉客捨吾家系馬園中馬佚馳走踐吾葵使吾終歳不食葵鄰女奔隨人亡其家倩吾兄行追之逢霖雨出溺死令吾終身無兄吾聞河潤九里漸洳三百步夫魯國有患君臣父子皆被其辱禍及眾庶婦人獨安所逃乎居三年魯果亂齊楚攻之連有冦男子戰鬥婦人轉輸不息

韋賢滿籯夏侯拾芥

前漢韋賢字長儒魯國鄒人爲人質朴少欲篤志於學兼通禮尙書以詩教授號稱鄒魯大儒宣帝時爲丞相以老病乞骸骨賜黃金百斤第一區丞相致仕自賢始少子玄成字少翁好學修父業尢謙遜下士復以明經歷位至丞相故鄒魯諺曰遺子黃金滿籯不如一經玄成相元帝七年守正持重不及父而文采過之前漢夏侯勝字長公東平人少好學爲人質朴守正簡易亡威儀宣帝時遷太子少傅受詔撰尙書論語說賜黃金百斤年九十卒官初勝授太后尙書故賜錢二百萬素服五日以報師傅之恩儒者以爲榮始勝每講授甞謂諸生曰士病不明經術經茍明其取靑紫如俛拾地芥耳學經不明不如歸耕

阮簡曠逹袁耽俊邁

舊注引竹林七賢論曰阮簡咸之從子亦以曠逹聞居父喪行遇大雪寒凍遂詣浚儀令令爲他賓設黍簡食之以致淸議廢頓幾二十年晉袁耽字彥道陳郡陽夏人少有才气倜儻不覊爲士類所稱桓溫少時遊於博徒資產俱盡尙有負進思自振之方莫知所出欲求濟於耽而耽在艱試以告焉耽無難色遂變服懷布帽隨溫與債主戲耽素有藝名債者聞之而不相識謂之曰卿當不辦作袁彥道也遂就局十萬一擲直上百萬耽投馬絕叫探布帽擲地曰竟識袁彥道不其通脫如此仕爲從事郎中

蘓武持節鄭眾不拜

前漢蘓武字子卿杜陵人武帝時以中郎將持節使匈奴單於欲降之遂幽武置大窖中絕不飲食天雨雪武因臥嚙雪與氈毛並咽之數日不死匈奴以爲神乃徙武北海上使牧羝羝乳乃得歸武杖漢節牧羊臥起操持節旄盡落昭帝立匈奴與漢和親漢求武等匈奴詭言武死常惠教漢使者言天子射上林中得鴈足有系帛書言在某澤中由是得還拜爲典屬國秩中二千石賜錢二百萬公田二頃宅一區武畱匈奴十九載始以彊壯出及還須髮盡白至宣帝時以武著節老臣令朝朔望號稱祭酒年八十餘卒後圖畫於麒麟閣法其形貎署其官爵姓名後漢鄭眾字仲師河南開封人精力於學知名於世永平初以明經給事中八年遣眾持節使匈奴眾至北庭虜欲令拜眾不爲屈單於大怒圍守閉之不與水火欲脇服眾拔刀自誓單於恐而止後復遣眾言臣前奉使不爲匃奴拜單於恚恨遣兵圍臣今復銜命必見陵折臣誠不忍持大漢節對氈裘謁拜卒不聽眾旣行在路連上疏固爭詔追還系廷尉會赦歸家後帝見匃奴來者問眾與單於爭禮之狀皆言眾意气壯勇𨿽蘇武不過也復召爲軍司馬終大司農

郭巨將坑董永自賣

舊注引孝子傳云後漢郭巨家貧養老母妻生一子三歳母嘗減食與之巨謂妻曰貧乏不能供給共汝埋子子可再有母不可再得妻不敢違巨遂掘地三尺餘忽見黃金一釜釜上雲天賜孝子郭巨官不得奪人不得取舊注漢董永少失母養父家貧傭力至農月以小車推父置田頭陰樹下而營農作父死就主人貸錢一萬約賣身爲奴遂得錢葬父還於路忽遇婦人姿容端美求爲永妻永與俱詣主人令永妻織縑三百匹放汝夫妻乃織一月而畢主人怪其速遂放之相隨至舊相遇處辭永曰我天之織女也緣君至孝天帝令助君償債言訖淩空而去

仲連蹈海範蠡泛湖

史記魯仲連齊人好奇偉俶儻之畫策不肯仕宦遊於趙會秦圍邯鄲而魏將新垣衍欲令趙尊秦昭王爲帝仲連乃見平原君曰梁客新垣衍安在吾請爲君責而歸之平原君請爲介紹見衍衍曰吾觀居此圍城之中者皆有求於平原君今觀先生之玉貎非有求者曷爲久而不去仲連曰世以鮑焦無從容而死者皆非也眾人不知則爲一身彼秦棄禮義上首功之國也權使其士虜使其民彼卽爲帝則連蹈東海而死耳不忍爲之民也於是衍不敢復言帝秦平原君欲封之遂辭去終身不復見史記範蠡事越王勾踐苦身戮力與勾踐深謀二十餘年卒滅吳報會稽之恥以爲大名之下難以久居且勾踐可與共患難與處安乃裝其輕寶珠玉與其私徒屬乘舟泛湖以行終不反適齊變姓名自謂鴟夷子皮耕於海畔父子致產數千萬齊人聞其賢以爲相蠡嘆曰居家致千金居官至卿相此布衣之極也乃歸相印盡散其財以分與交友鄕黨懷其重寶間行以去至於陶以爲天下之中交易有無之路通可以致富自謂陶朱公居無何致貲累巨萬天下稱陶朱公故範蠡三徙成名於天下老死於陶

文寶緝栁溫舒截蒲

楚國先賢傳孫文寶到洛陽在太學左右得一小屋安止母然後入學緝楊栁爲簡以寫經前漢路溫舒字長君巨鹿東里人父爲裏監門使牧羊溫舒取澤中蒲截以爲牒編用寫書誦習善求爲獄小吏因學律令轉獄史縣中疑事皆問焉太守行縣見而異之署決曹史又授春秋通大義舉孝亷爲山邑丞宣帝時遷臨淮太守治有異迹

伯道無兒嵇紹不孤

晉書鄧攸字伯道平陽襄陵人爲河東太守沒於石勒乃斫壊車以牛馬負妻子而逃又遇賊掠其牛馬步走擔其兒及其弟子綏度不能兩全乃謂妻曰吾弟早亡惟有一息理不可絕止應自棄我兒耳幸而得存我後當有子妻泣而從之乃棄之朝棄而暮反明日系之樹而去至江東仕爲尙書右僕射攸棄子之後妻不復孕過江納妾甚寵之訊其家屬說是北人遭亂憶父母姓名乃攸之甥攸素有徳行聞之感恨遂不復畜妾卒以無嗣時人義而哀之曰天道無知使鄧伯道無兒晉嵇紹字延祖父康與山濤善臨誅謂紹曰巨源在汝不孤矣後濤薦爲祕書丞始入洛或謂王戎曰昨於稠人中始見嵇紹昻昻狀若野鶴之在雞羣裴頠亦深器之每曰使延祖爲吏部尙書可使天下無復遺才累遷侍中及惠帝蒙塵馳詣行在所王師敗績百官及侍衛散潰惟紹儼然端冕以身捍衛兵交禦輦飛箭雨集遂被害於帝側血濺禦服帝深哀嘆之及事定左右欲浣衣帝曰此嵇侍中血勿去元帝表贈太尉謚曰忠穆祠太牢

緑珠墜樓文君當壚

晉書石崇字季倫渤海南皮人拜衛尉有妓曰緑珠美而艶善吹笛中書令孫秀使人求之崇時在金穀別館方登涼臺臨淸流婦人侍側使者以告崇盡出其婢妾十數人以示之皆蘊蘭麝被羅縠曰任所擇使者受命指索緑珠不知孰是崇勃然曰緑珠吾所愛不可得也秀怒乃勸趙王倫誅崇遂矯詔收之崇正宴樓上介士到門崇謂緑珠曰我今爲爾得罪緑珠泣曰當效死於官前因自投於樓下而死崇詣東市嘆曰奴軰利吾家財收者曰知財致害何不早散之崇不能答遂被害前漢卓文君蜀郡臨邛富人卓王孫女新寡好音司馬相如與客至其家酒酣設琴而以琴心挑之相如從車騎雍容閒雅甚都文君竊從戶窺之心悅而好之恐不得當也夜亡奔相如相如與馳歸成都家徒四壁卓王孫大怒文君久之不樂謂長卿曰第俱如臨卭從昆弟假貸猶足以爲生乃之臨卭盡賣車馬買酒舎令文君當壚相如自著犢鼻褌與庸保雜作滌器於市王孫恥之杜門不出昆弟諸公更謂王孫曰有一男兩女所不足者非財也今文君旣失身於長卿長卿故倦遊𨿽貧其人材足依也王孫分與文君僮百人錢百萬歸成都買田宅爲富人久之蜀人楊得意爲狗監侍武帝帝讀子虛賦而善之曰朕獨不得與此人同時哉得意曰臣邑人司馬相如自言爲此賦上驚召之以爲郎

蒙求集注卷上

●欽定四庫全書

蒙求集注卷下

﹝唐﹞李瀚撰﹝宋﹞徐子光注

伊尹負鼎寧戚扣角

史記伊尹欲幹湯而無由乃爲有莘氏媵臣負鼎俎以滋味說湯致於王道或曰伊尹處士湯使人聘迎之五反然後肯往從湯言素王及九主之事湯舉任以國政三齊略記齊桓公夜出迎客寧戚疾擊其牛角髙歌曰南山矸白石爛生不逄堯與舜禪短布單衣適至骭從昏飯牛薄夜半長夜漫漫何時旦桓公召與語說之以爲大夫

趙壹坎壈顏駟蹇剝

後漢趙壹字符叔漢陽西縣人體貌魁梧望之甚偉恃才倨傲爲鄕黨所擯乃作解擯屢抵罪幾至死友人救得免乃貽書謝恩爲窮鳥賦後舉郡上計到京師時司徒袁逄受計計吏數百人皆拜伏廷中壹獨長揖逄異之令左右讓之對曰昔酈食其長揖漢王今揖三公何遽怪哉逄下堂執手延置上座河南尹羊陟與逄共稱薦之名動京師士大夫想望其風采後州郡爭致禮命十辟公府並不就初逄使善相者相壹云仕不過郡吏竟如其言漢武故事曰上至郎署舎見一老郎須眉皓白問何時爲之對曰臣姓顏名駟文帝時爲郎文帝好文而臣好武景帝好老而臣尙少陛下好少而臣已老是以三朝不遇也上感其言擢爲會稽都尉一本作景帝好美臣貌醜

龔遂勸農文翁興學

前漢龔遂字少卿山陽南平陽人以明經爲官宣帝時渤海左右郡歲饑盜賊並起二千石不能禽制上選能治者以遂爲渤海太守年七十餘遂至界盡移勅屬縣罷捕盜賊吏諸持鉏鍤田器者皆爲良民吏毋得問持兵者乃爲盜賊盜賊悉平民安土樂業遂乃開倉廩假貧民選用良吏慰安牧養焉遂見齊俗奢侈好末技不田作乃躬率以儉約勸民務農桑民有帶刀劍者使賣劍買牛賣刀買犢吏民皆富實獄訟止息後徵遂議曹王生素嗜酒亡節度從至京師會遂引入宮王生曰天子卽問君何以治渤海宜曰皆聖主之徳非小臣之力遂受其言以對上說笑曰君安得長者之言而稱之對曰臣非知此乃議曹教戒臣也上以遂老不任公卿拜水衡都尉王生爲丞以褒顯遂云前漢文翁廬江舒人少好學通春秋景帝末爲蜀郡守仁愛好教化見蜀地僻陋有蠻夷風欲誘進之乃選郡縣小吏開敏有材者親自飭厲遣詣京師受業博士數歲蜀生皆成就還歸以爲右職官有至郡守刺史者又修起學官於成都市中招下縣子弟爲學官弟子爲除更繇髙者以補郡縣吏次爲孝弟力田每行縣益從學官諸生明經飭行者與俱使傳教令出入閨合吏民見而榮之爭欲爲學官弟子富人至出錢以求之由是大化蜀地學於京師者比齊魯焉武帝乃令天下郡國皆立學校自文翁始文翁終於蜀吏民爲立祠堂歲時祭祀不絕至今巴蜀好文雅文翁之化也

晏禦揚揚五鹿嶽嶽

史記晏平仲嬰爲齊相出其禦之妻從門間而窺其夫其夫爲相禦擁大蓋策駟馬意气揚揚甚自得也旣而歸其妻請去夫問其故妻曰晏子長不滿六尺身相齊國名顯諸侯妾觀其出志念深矣常有以自下者今子長八尺乃爲人僕禦然子之意自以爲足妾是以求去其後夫自抑損晏子怪問之以實對晏子薦以爲大夫前漢五鹿充宗字君孟時爲少府貴幸爲梁丘易自宣帝時善梁丘氏說元帝好之欲考其異同令充宗與諸易家論充宗乘貴辯口諸儒莫能與抗皆稱疾不敢會有薦朱云者召入攝■﹝齋﹐衣代小﹞登堂抗首而請音動左右旣論難連拄五鹿君諸儒爲之語曰五鹿嶽嶽朱云折其角遂爲博士

蕭朱結綬王貢彈冠

前漢蕭育字次君東海蘭陵人哀帝時爲光祿大夫執金吾少與陳咸朱博爲友著聞當世往者有王陽貢禹故長安語曰蕭朱結綬王貢彈冠言其相薦逹也王吉字子陽瑯琊臯虞人少好學明經宣帝時爲諫大夫與同郡貢禹爲友世稱王陽在位貢公彈冠言其舎取同也禹字少翁以明經潔行著聞仕至禦史大夫

龎統展驥仇覽棲鸞

蜀志龎統字士元襄陽人少時朴鈍未有識者司馬徽有知人鑑稱統當爲南州士之冠冕由是漸顯先主領荊州統以從事守耒陽令在縣不治免官吳將魯肅遺先主曰龎士元非百里才也使處治中別駕之任始當展其驥足耳諸葛亮亦言之於先主先主以爲治中從事親待亞於亮遂並爲軍師中郎將後漢仇覽字季智一名香陳畱考城人爲蒲亭長厲人生業農畢乃令子弟就學剽輕遊恣者皆役以田桑賑卹窮寡期年大化初到有陳元者獨與母居而母詣覽告元不孝覽親到元家與其母子飲因爲陳人倫孝行譬以禍福之言元卒成孝子鄕邑爲之語曰父母何在在我庭化我鳲梟哺所生時考城令王渙政尙嚴猛聞覽以徳化人署爲主簿謂曰主簿聞陳元之過不罪而化之得毋少鷹鸇之志邪覽曰以爲鷹鸇不若鸞鳯渙謝遣曰枳棘非鸞鳯所棲百里豈大賢之路乃奉資勉入太學學畢歸鄕裏州郡並請皆以疾辭

葛亮顧廬韓信升壇

蜀志諸葛亮相先主先主病篤召亮屬以後事謂曰君才十倍曹丕必能安國終定大事若嗣子可輔輔之如其不才君可自取亮涕泣曰臣敢竭股肱之力效忠貞之節繼之以死又爲詔勅後主曰汝與丞相從事事之如父自是事無巨細皆決於亮嘗上疏其略曰臣本布衣躬耕於南陽茍全性命於亂世不求聞達於諸侯先帝不以臣卑鄙猥自枉屈三顧臣於艸廬之中諮以當世之事後常以木牛流馬運糧據武功五丈原與司馬宣王對於渭南相持百餘日卒於軍年五十四謚忠武侯亮長於巧思損益連弩木牛流馬皆出其意推演兵法作八陣圖咸得其要云前漢韓信淮陰人家貧無行不得推擇爲吏後屬項羽爲郎中數以策干羽羽弗用亡歸漢漢王以爲治粟都尉上未之奇數與蕭何語何奇之信度上不用卽亡何追之居一二日來謁上罵曰諸將亡以十數公無所追追信詐也何曰諸將易得至如信國士無雙王必欲爭天下非信無可與計事者於是擇日齋戒設壇場具禮拜爲大將一軍皆驚後封楚王都下邳謀反赦爲淮陰侯卒爲呂后所斬

王裒柏慘閔損衣單

晉書王裒字偉元城陽營陵人少立操尙博學多能其父儀爲文帝司馬見殺裒痛父非命未嘗西向而坐示不臣朝廷也隱居教授廬於墓側旦夕常至墓所拜跪攀柏悲號涕泣著樹樹爲之枯母性畏雷母沒毎雷輒到墓曰裒在此及讀詩至哀哀父母生我劬勞未嘗不三復流涕門人受業者並廢蓼莪之篇家貧躬耕計口而田度身而蠶或有助之者不聽遭亂戀壠不去舊注云閔損字子騫早喪母父娶後母生二子損至孝不怠母疾惡之所生子以綿絮衣之損以蘆花絮父冬日令損禦車體寒失靷父責之損不自理父察知之欲遣後母損泣啟父曰母在一子寒母去三子單父善之而止母亦悔攺待三子均平遂成慈母

蒙恬制筆蔡倫造紙

初學記云博物志蒙恬造筆又尙書中候玄龜負圖出周公援筆以時文冩之曲禮云史載筆此則秦之前已有筆矣蓋諸國或未之名而秦獨得其名恬更爲之損益耳故說文曰楚謂之聿吳謂之不律燕謂之拂秦謂之筆也舊注引博物志云蒙恬爲秦將制筆自此始今本無之後漢宦者蔡倫字敬仲和帝時轉中常侍加尙方令監作祕劍及諸器械莫不精工堅宻爲後世法自古書契多編以竹簡其用縑帛者謂之爲紙縑貴而簡重並不便於人倫乃造意用樹膚麻頭及敝布魚网以爲紙奏上之帝善其能自是莫不通用故天下咸稱蔡侯紙

孔伋縕袍祭遵布被

說苑曰子思居於衛縕袍無裏三旬九食田子方聞之使人遺狐白裘恐其不受因謂之曰吾假人遂亡之吾與人如棄之子思拜而不受子方曰我有子無何故不受子思曰伋聞之妄與人如遺棄物於溝壑伋𨿽貧不忍以身爲溝壑是以不敢後漢祭遵字弟孫潁川潁陽人少好經書家富給而恭儉從光武平河北拜徵虜將軍遵爲人廉約小心克己奉公賞賜盡與士卒家無私財身衣韋袴布被夫人裳不加緣帝以是重焉及卒湣悼尢甚車駕素服臨之喪禮成親祠以太牢旣葬車駕復臨其墳存見夫人室家其後會朝帝每嘆曰安得憂國奉公如祭徵虜乎其見思如此

周公握發蔡邕倒屣

史記曰武王崩周公相成王而使其子伯禽代就封於魯戒之曰我文王之子武王之弟成王之叔父我於天下亦不賤矣然我一沐三握發一飯三吐哺起以待士猶恐失天下之賢人子之魯恆無以國驕人後漢蔡邕字伯喈陳畱圉人少博學好辭章數術天文妙探音律閒居翫古不交當世後爲中郎將獻帝西遷王粲徙長安邕見而奇之時邕才學顯著貴重朝廷常車騎塡巷賓客盈坐聞粲在門倒屣迎之粲至年旣幼弱容狀短小一座盡驚邕曰此王公之孫有異才吾不如也吾家書籍文章盡當與之粲曾祖龔祖暢皆爲三公

王惇傾室紀瞻出妓

晉書王惇字處仲少有奇人之目尙武帝女襄城公主拜駙馬都尉明帝初移鎭姑孰因領揚州牧謀逆病死剖棺戮屍初石崇以奢豪矜物廁上常有十餘婢侍列皆有容色置甲煎粉沈香汁有如廁者皆易新衣而出客多羞脫衣而惇脫故著新意色無怍羣婢曰此客必能作賊又嘗荒恣於色體爲之獘左右諌之惇曰此甚易耳乃開後閣驅諸婢數十人並放之時人嘆異世說王遵與周顗及諸朝士詣尙書紀瞻家觀妓瞻有愛妾能作新聲顗問答之顏無怍色有司奏顗耽荒詔原之今本缺載

暴勝持斧張綱埋輪

前漢暴勝之字公子武帝末郡國盜賊羣起勝之爲直指使者衣繡衣持斧逐捕盜賊督誅郡國車至毎以軍興誅不從命者威振州郡後漢張綱字文紀犍爲武陽人少明經學辟爲禦史時順帝委縱宦官有識危心綱嘗感激慨然嘆曰穢惡滿朝不能奮身出命掃國家之難𨿽生吾不願也漢安初遣八使循行風俗皆耆儒知名多歷顯位惟綱年少官次最微餘人受命之部而綱獨埋其車輪於洛陽郵亭曰豺狼當路安問狐貍遂奏大將軍梁冀等無君之心十五事京師震竦時冀妹爲皇后諸梁姻族滿朝帝𨿽知言直不忍用終廣陵太守

靈運曲笠林宗折巾

世說新語謝靈運好戴曲柄笠孔隱士謂曰卿欲希心髙逺何不能遺曲蓋之貌謝答曰將不畏影者未能忘懷又南史謝靈運晉車騎將軍玄之孫爲學博覽羣書文章之美與顏延之爲江左第一襲封康樂公世稱謝康樂公爲永嘉太守郡有名山水素所愛好肆意遊遨族弟惠連十歲能屬文靈運嘉賞之云每有篇章對惠連輒得佳句嘗於永嘉西堂思詩竟日不就夢見惠連卽得池塘生春艸大以爲工嘗云此語有神助非吾語也後爲侍中免官尋山陟嶺必造幽峻登躡嘗著木屐起爲臨川內史有逆志徙廣州棄市靈運詩書皆兼獨絕毎文竟手自冩之宋文帝稱爲二寶後漢郭泰字林宗辟舉不應性明知人好奬訓士類容貌魁偉褒衣博帶周遊郡國嘗於陳梁間行遇雨巾一角墊時人乃故折巾一角以爲林宗巾其見慕如此或問範滂曰林宗何如人滂曰隱不違親貞不絕俗天子不得臣諸侯不得友不知其它林宗𨿽善人倫而不爲危言核論故宦官擅政而不能傷及黨事起名士多被害惟林宗袁閎得免閉門教授弟子以千數及卒四方之士千餘人會葬同志者共刻石立碑蔡邕爲其文謂盧植曰吾爲碑銘多矣皆有慚徳惟郭有道無愧色耳其奬拔士人皆如所鑑

屈原澤畔漁父江濱

史記屈原名平楚之同姓爲懷王左徒博聞彊識明於治亂■﹝女間﹞於辭令王甚任之上官大夫與之同列爭寵而心害其能因讒之王怒而疏平後秦昭王欲與懷王會平曰秦虎狼之國不如無行懷王稚子子蘭勸王行王死於秦長子頃襄王立以子蘭爲令尹子蘭使上官大夫短原於王王怒而遷之原至江濱披髮行吟澤畔顏色憔悴形容枯槁漁父問曰子非三閭大夫歟何故至於此原曰舉世混濁而我獨淸眾人皆醉而我獨醒是以見放漁父曰夫聖人不凝滯於物而能與世推移舉世混濁何不隨其流而揚其波眾人皆醉何不餔其糟而啜其醨何故懷瑾握瑜而自令見放爲原曰吾聞之新沐者必彈冠新浴者必振衣安能以身之察察受物之汶汶者乎寧赴常流而葬乎江魚之腹中耳又安能以皓皓之白而蒙世之溫蠖乎乃作懷沙之賦懷石自投汨羅以死後百餘年賈生爲長沙王太傅過湘水投書以弔之

魏勃埽門潘嶽望塵

前漢魏勃少時欲求見齊相曹參家貧無以自通乃常獨早埽齊相舎人門外舎人怪之因特令閽者而問之勃曰願見相君無因故爲子埽於是舎人見勃曹參因以爲舎人晉潘嶽爲黃門侍郎性輕躁趨世利與衛尉石崇等諂事賈謐毎候其出與崇輒望塵而拜謐與之親善號二十四友嶽爲其首謐構湣懷太子之文及晉書限斷皆嶽之辭也初嶽爲瑯琊內史孫秀爲小史給嶽而狡黠自喜嶽惡其爲人數撻辱之秀常銜忿及趙王倫輔政秀爲中書令遂誣嶽及石崇謀爲亂同被誅謐韓壽子賈充婦郭槐養爲己子時賈後淫虐謐干預國事權侔人主

京房推律翼奉觀性

前漢京房字君明東郡頓丘人受易焦延壽延壽曰得我道以亡身者京生也其說長於災變分六十四卦更直日用事以風雨寒溫爲候各有占驗房用之尢精好鐘律知音聲孝元時以孝廉爲郎與石顯五鹿充宗有隙出爲魏郡太守房自知數以議論爲大臣所非不欲逺離左右及爲太守憂懼乃上封事言災異旣而顯告房非謗政治歸惡天子詿誤諸侯王遂棄市房本姓李推律自定爲京氏前漢翼奉字少君東海下邳人明經術好律曆陰陽之占元帝卽位徵之奉上封事曰治道要務在知下之邪正於是有時客主邪之語其略曰參之六合五行則可以見人性知人情觀性以歷觀情以律明主所宜獨用後官至諫大夫

甘寧奢侈陸凱貴盛

吳志甘寧字興霸巴郡臨江人少有气力好遊俠招合輕薄少年爲渠帥仕孫權以功拜折衝將軍吳書曰寧輕俠殺人藏舎亡命聞於郡中其出入步則陳車騎水則連輕舟侍從被文繡幃帳以珠玉爲飾常以繒錦維舟去或割棄以示奢也江表傳曰曹公出濡湏臨江飲馬權率眾應之使寧爲前都督勅使夜入魏軍寧選健兒百餘人徑詣曹公營下踰壘入營斬數千級北軍驚駭權曰孟徳有張遼孤有興霸足相敵也吳志陸凱字敬風吳人丞相遜族子孫皓時爲丞相世說曰皓問凱卿一宗在朝有幾人答曰二相五侯將軍十餘人皓曰盛哉凱曰君賢臣忠國之盛也父慈子孝家之盛也今政荒民獘覆亡是懼臣何敢言盛也

幹木富義於陵辭聘

淮南子曰段幹木辭祿而處家魏文侯過其門而式之其僕曰幹木布衣之士君式其閭不已甚乎文侯曰幹木不趨勢利懷君子之道隱處窮巷聲馳千里寡人敢勿式乎幹木光於徳寡人光於勢幹木富於義寡人富於財勢不若徳尊財不若義髙幹木難以勢易寡人弗爲古列女傳楚王聞於陵子終賢欲以爲相使使者持金百鎰往聘之子終入謂妻曰王欲以我爲相今日爲相明日結駟連騎食方丈於前可乎妻曰夫子織屨以爲食非與物無治也左琴而右書樂亦在其中矣夫結駟連騎所安不過容膝食方丈於前所甘不過一肉以容膝之安一肉之味而懷楚國之憂其可乎亂世多害妾恐先生之不保命也於是子終出謝使者遂相與逃而爲人灌園髙士傳曰陳仲子字子終齊人辭母兄將妻適楚居於陵自號於陵仲子

元凱傳癖伯英艸聖

晉書杜預字符凱旣立功之後從容無事乃耽思經籍爲春秋左氏經傳集解又參考眾家譜第謂之釋例又作盟會圖春秋長歷備成一家之學比老乃成又撰女記讚當時論者謂預文義質直世人未之重惟祕書監摯虞賞之曰左丘明本爲春秋作傳而左傳遂自孤行設釋例本爲傳設而無所發明何但左傳故亦孤行時王濟解相馬又甚愛之而和嶠頗聚斂預常稱濟有馬癖嶠有財癖武帝聞之謂曰卿有何癖對曰臣有左傳癖終司隸校尉位特進贈徵南大將軍初預好爲後世名嘗言髙岸爲谷深谷爲陵刻石爲二碑記其勛績一沈峴山之下一立峴山之上曰焉知此後不爲陵谷乎後漢張芝字伯英惇煌酒泉人善艸書衛恆曰章帝時齊相杜度號善作篇後有崔瓘崔實亦皆稱工杜氏殺字甚安而書體微瘦崔氏甚得筆勢而結字小疏伯英因而轉精甚巧凡家之衣帛必書而後練之臨池學書池水盡黑下筆爲楷則號匆匆不暇艸書寸紙不見遺世尢寶其書韋仲將謂之艸聖

馮異大樹千秋小車

後漢馮異字公孫潁川父城人好讀書通左氏春秋孫子兵法漢兵起以郡掾守父城光武爲司隸道經父城卽開門迎光武署爲主簿及王郎起光武自薊東南馳至饒陽蕪蔞亭天寒眾饑疲異上豆粥明旦光武曰昨得公孫豆粥饑寒俱解及至南宮遇大風雨光武入道傍舎燎衣異進麥飯莵肩因渡滹沱河還拜偏將軍爲人謙退不伐行與諸將相逄輒引車避道進止皆有表識軍中號爲整齊毎所止舎諸將並坐論功異常獨屏樹下軍中號曰大樹將軍及破邯鄲乃更部分諸將各有配隸軍士皆言願屬大樹將軍光武以此多之後封陽夏侯拜徵西大將軍賜珍寶衣服錢帛詔曰倉卒蕪蔞亭豆粥滹沱河麥飯厚意久不報異稽首謝前漢車千秋本姓田氏爲髙寢郎會衛太子爲江充所譛敗久之武帝頗知太子寃千秋上急變訟曰子弄父兵罪當笞天子之子過誤殺人當何罪哉臣嘗夢見一白頭翁教臣言上大感悟召千秋至前千秋長八尺餘體貌甚麗帝見而悅之謂曰父子之間人所難言公獨明其不然此髙廟神靈使公教我公當爲我輔佐立拜大鴻臚數月爲丞相封富民侯千秋無他材能術學又無閥閱功勞特以一言寤意旬月取宰相封侯世未嘗有也千秋年老上優之朝見得乘小車入宮殿中故因號曰小車丞相

漂母進食孫鍾設瓜

前漢韓信家貧嘗從下鄕南昌亭長食亭長妻苦之乃晨炊蓐食食時信往不爲具食信自絕去至城下釣有一漂母哀之飯信數十日信曰吾必重報母母曰大丈夫不能自食吾哀王孫而進食豈望報乎淮陰少年有侮信眾辱信曰能死刺我不能出跨下信熟視俛出跨下一市皆笑以爲怯及信爲楚王召漂母賜千金及下鄕亭長錢百曰公小人爲徳不竟召辱巳少年以爲中尉告諸將相曰此壯士也方辱我時寧不能死死之無名故忍而就此幽冥錄孫鍾少時家貧種瓜瓜熟有三人來乞瓜鍾引入庵中設瓜及飯飯訖謂鍾曰蒙君厚惠今示子葬地欲得世世封侯欲爲數代天子又曰我司命也君下山百步勿反顧鍾下六十來步回看並爲白鶴飛去鍾遂於此葬母冢上有气屬天鍾後生堅堅生權權生亮及休權孫和生皓爲晉所滅降爲歸命侯

壺公謫天薊訓歷家

後漢汝南費長房爲市掾市中有老翁賣藥懸一壺於肆頭及市罷輒跳入壺中市人莫之見惟長房於樓上覩之異焉因往再拜奉酒脯翁知長房之意其神也謂曰子明日可更來長房旦日復詣翁翁與俱入壺中維見玉堂嚴麗旨酒甘肴盈衍其中共飲畢而出翁約不得與人言之後乃就樓上候長房曰我神仙之人以過見責今當去能相隨乎樓下有少酒與卿爲別長房使人取之不能勝又令人扛之猶不能舉翁聞笑而下樓以一指提上視器如一升許二人終日飲不盡神仙傳薊子訓齊人舉孝廉除郎中又爲都尉人莫知其有道在鄕裏常以信讓與人二百餘年顏色不老曾往抱鄰舎嬰兒誤墮地兒家素尊子訓卽埋之二十餘日子訓自外來抱兒還之家恐是鬼子訓旣去掘視所埋但泥而已又諸老人鬢白者子訓與對坐共語宿昔皆還黑京師貴人莫不虛心欲見爭請子訓往盡令太學諸生爲請子訓子訓曰吾某月日當往到期子訓以食時發日中到未半日行千餘里乃見諸生問誰欲見我卿盡語之我日中當往到日中子訓果往二十三處諸貴人喜自謂先詣之明日相參問各言子訓衣服顏色如一而所論說隨主所語不同逺近驚異子訓自乘靑騾出東門陌上徐徐行諸貴人走馬逐不能及行半日而相去常一里許乃止

劉玄刮席晉惠聞蟆

後漢劉玄字聖公光武族兄王莽末平林陳牧等聚眾號平林兵聖公往從之及破莽軍號聖公爲更始將軍眾𨿽多無所統一遂共立更始爲天子更始卽帝位南面朝羣臣素懦弱羞愧流汗舉手不能言初入都宛城時漢兵誅王莽傳首詣宛縣於市遂北都洛陽後遷長安初莽敗惟未央宮被焚余宮館無所毀官府市廛不攺於舊更始旣至居長樂宮升前殿郎吏以次列庭中更始羞怍俛首刮席不敢視後赤眉賊入關見殺晉惠帝初爲太子朝廷咸知不堪政事武帝亦疑焉嘗使決尙書事不能對賈妃遣左右代對遂安及居大位政出羣下綱紀大壊貨賂公行勢位之家以貴陵物忠賢路絕讒邪得志更相薦舉天下謂之互市嘗在華林園聞蝦蟆聲謂左右曰此鳴者爲官乎私乎或對曰在官地爲官在私地爲私及天下荒亂百姓餓死帝曰何不食肉糜其蒙蔽皆此類伊籍一拜

酈生長揖蜀志

伊籍字機伯山陽人先主以爲左將軍從事中郎遣使吳孫權聞其才辧欲逆折以辭籍適入拜權曰勞事無道之君乎對曰一拜一起未足爲勞機捷類如此權甚異之前漢酈食其陳畱髙陽人好讀書家貧落魄無衣食業爲裏監門縣中賢豪不敢役謂之狂生沛公略地至髙陽召食其入見沛公方踞牀使兩女子洗食其長揖不拜曰足下必欲舉義兵誅無道秦不宜踞見長者於是沛公輟洗起延上坐謝之旣下陳畱號爲廣野君韓信東擊齊又使食其說齊王田廣罷歷下兵馮軾下齊七十餘城及信兵至廣以爲食其賣已乃烹之

馬安四至應璩三入

前漢司馬安汲黯姊子少與黯爲太子洗馬安文深巧善宦四至九卿終河南太守昆弟以安故同時至二千石十人文章敍錄應璩字休璉汝南人博學好屬文魏明文帝世歷散騎常侍齊王卽位遷侍中大將軍長史曹爽秉政多違法度璩爲百一詩以諷焉其略曰前者墮官去有人適我閭田家無所有酌醴焚枯魚問我何功徳三入承明廬其言𨿽頗諧合多切世要世共傳之

郭解借交朱家脫急

前漢郭解字翁伯河內軹人爲人靜悍不飲酒少時陰賊感慨不快意所殺甚眾以軀藉友報仇臧命作姦剽攻休乃鑄錢掘冢不可勝數適有天幸窘急常得脫長更折節爲儉以徳報怨厚施而薄望後坐客殺人解實不知禦史大夫公孫弘議曰解布衣爲任俠行權以睚眥殺人當大逆無道遂族解前漢朱家魯人皆以儒教而朱家用俠聞所臧活豪士以百數其餘庸人不可勝言然終不伐其能飲其徳所嘗施者惟恐見之振人不贍先從貧賤始家亡餘財衣不兼采食不重味乘不過軥牛專趨人之急甚於己私旣陰脫季布之厄及布尊貴終身不見自關以東莫不延頸願交

虞延刻期盛吉垂泣

後漢虞延字子大陳畱東昏人延初生其上有物若一匹練遂上升天占者以爲吉及長長八尺三寸腰帶十圍力能扛鼎性惇朴不拘小節又無鄕曲之譽王莽末天下大亂延嘗嬰甲冑擁衛親族扞禦刼盜賴其全者甚眾建武初除細陽令每至歲時伏臘輒休遣徒系歸家並感恩徳應期而還有囚於家被病自載詣獄旣至而死率掾官屬殯於門外百姓感悅永平中爲三公會稽典錄盛吉字君達拜廷尉性多仁惠務在哀矜毎冬月罪囚當斷其妻執燭吉持丹靑筆相向垂泣謝承後漢書盛吉爲廷尉每至冬節罪囚當斬妻夜執燭吉持丹靑筆夫妻相對垂泣決罪

豫讓吞炭鉏麑觸槐

史記豫讓晉人嘗事範中行氏去而事智伯智伯尊寵之趙襄子與韓魏合謀滅智伯三分其地襄子怨智伯漆其頭爲飲器讓曰士爲知己者死女爲悅己者容我必爲智伯報仇乃變名姓爲刑人入宮塗廁中挾匕首欲以刺襄子襄子如廁心動搜之則豫讓也襄子義而釋之又漆身爲厲吞炭爲啞使形狀不可知伏於橋下襄子至橋馬驚曰此必豫讓問曰子事範中行氏智伯滅之不爲報讎而反臣智伯智伯已死獨何報讎之深對曰臣事範中行氏眾人遇我我故眾人報之智伯國士遇我我故國士報之襄子曰寡人赦子亦已足矣子自爲計讓曰臣固伏誅然願請君之衣而擊之以致報讎之意襄子持衣與之乃拔劍三躍而擊之曰吾可以下報智伯矣遂伏劍而死左氏傳曰晉靈公不君厚斂以雕墻從臺上彈人而觀其避丸也宰夫胹熊蹯不熟殺之寘諸畚婦人載過朝盾爲正卿驟諫公患之使鉏麑賊之晨往寢門辟矣盛服將朝尙早坐而假寐麑退嘆而言曰不忘恭敬民之主也賊民之主不忠棄君之命不信有一於此不如死也觸槐而死

阮孚蠟屐祖約好財

晉書阮孚字遙集始平太守咸之子元帝以爲安東參軍蓬發飲酒不以世務嬰心轉從事中郎終日酣縱常爲有司所按遷散騎常侍嘗以金貂換酒復爲所司彈劾帝宥之初祖約性好財孚性好屐同是累而未判其得失有詣約見正料財物客至屏當不盡余兩小簏以著背後傾身障之意未能平或有詣阮正見蠟屐因自嘆曰未知一生當著幾兩屐神色閒暢於是勝負始分終廣州刺史祖約字士少刺史逖之弟蘇峻克京師矯詔以爲侍中爲石勒所殺

初平起石左慈擲杯

神仙傳黃初平丹溪人年十五家使牧羊有道士見其良謹使將至金華山石室中四十餘年不復念家其兄初起索之不得見後在市有道士善卜乃就占之道士曰金華山中有牧羊兒是卿弟非邪初起卽隨道士尋見兄弟悲喜問羊何在初平曰近在山東初起往視了不見羊但見白石無數還曰無羊初平曰羊在耳但兄自不見便乃俱往初平言叱叱羊起於是白石皆起成羊數萬頭初起曰我兄弟神通如此吾可學否初平曰惟好道便得初起便棄妻兒畱就初平共服松脂茯苓至五千石能坐在立亡日中無影有童子之色後還鄕諸親死亡略盡乃去以方教授南伯逄易姓爲赤初起攺爲魯班初平攺爲赤松子其後傳服此藥得仙者數十人神仙傳左慈字符放盧江人少明五經兼通星气見漢祚將盡乃嘆曰值此衰運官髙者危才髙者死當代榮華不足貪也乃學道術尢明六甲能役鬼神坐致行廚精思於天柱山中得石室九丹金液經神變百端曹操聞而召之閉一室中斷谷食日與二升水期年出之顏色如故操欲學道左慈曰學道當淸淨無爲操怒謀殺之爲設酒慈乞分杯飲酒時天寒溫酒尙未熱慈拔簮以畫杯酒酒卽中斷分爲兩向慈飲其半送半與操操未卽飲慈乞自飲飲畢以杯擲屋棟杯便懸著棟動搖似鳥飛之狀似欲落不落一坐矚目視杯已失慈所在操嘗會賓顧眾曰珍羞俱備所少吳江鱸魚耳慈求銅盆貯水以竹竿釣須臾引鱸出操曰一鱸不周坐席慈更餌釣沈之復引出皆三尺餘操膾之恨無蜀姜慈曰易得操恐近取之因曰吾前遣人到蜀買錦可報令增一端語頃卽得姜還使報命後返驗問增錦之狀若符契也

武陵桃源劉阮天臺

陶潛桃花源記云晉太元中武陵人捕漁緣溪行忘路之逺近忽逄桃花林夾岸數百步中無雜樹芳華鮮美落英繽紛漁人甚異之復前行欲窮其林林盡水源得一山山有小口髣髴若有光便捨舟從口入初極狹才通人復行數十步豁然開朗土地平曠屋舎儼然有良田美池桑竹之屬阡陌交通雞犬相聞其中往來種作男女衣著悉如外人黃髮垂髫怡然自樂見漁人乃大驚問所從來具答之便邀還家爲設酒殺雞作食村中咸來問訊自云先世避秦亂率妻子邑人來此絕境不復出遂與外人間隔問今是何世乃不知有漢無論魏晉此人爲具言聞皆嘆惋餘人各復延至其家皆出酒食停數日辭去旣出得其船便扶向路處處志之及郡詣太守說太守卽遣人隨往尋向所志遂迷不復得路續齊諧記漢明帝永平中剡縣有劉晨阮肇入天臺山采藥迷失道路糧盡望山頭有桃共取食之如覺少健下山得澗水飲之並澡洗望見蔓菁果從山後出次有一杯流出中有胡麻飯屑二人相謂曰去人不逺因過水行一里又度一山出大溪見二女顏容絕妙世未有便喚劉阮姓名如有舊喜問郎等來何晚因邀過家畱館服飾精華東西各有牀帳帷設七寶瓔珞非世所有左右悉靑衣端正都無男子須臾進胡麻飯山羊脯甚美又設甘酒有數十客將三五桃至云來慶女壻各出樂器歌調作樂日向暮仙女各還去劉阮就所邀女家止宿行夫婦之道畱十五日求還女曰來此皆是宿福所招得與仙女交接流俗何所樂遂住半年天气和適常如三二月百鳥哀鳴悲思求歸甚切女曰罪根未滅使君子如此更喚諸仙女共作歌吹送劉阮從此山洞口去不逺至大道隨其言得還家鄕並無相識鄕裏怪異乃驗得七代子孫傳聞上祖入山不出不知何在旣無親屬棲泊無所卻欲還女家尋山路不獲至太康八年失二人所在

王儉墜車禇淵落水

南史齊司徒禇淵字彥回因送湘州刺史王僧虔閣道壊落水僕射王儉驚跳下車謝超宗抵掌笑曰落水三公墜車僕射彥回出水沾濕狼籍超宗先在僧虔舫抗聲曰有天道焉天所不容有地道焉地所不受投畀河伯河伯不受彥回大怒曰寒士不遜超宗曰不能賣袁劉得富貴焉免寒士儉字仲寶祖曇首父僧綽俱爲侍中儉幼篤學丹陽尹袁粲見之曰宰相之門栝柏豫章𨿽小已有棟梁气矣終當任人家國事仕至中書監寡嗜欲惟以經國爲事少有宰相志賦詩曰稷契匡虞夏伊周翼商周舊本儉作常誤也淵年十餘時父有牛墮井營救喧擾淵下簾不視有門生盜其衣淵見謂曰可宻藏之無令人知門生慚而去宋明帝時遷吏部尙書有人求官宻袖一餅金出示之曰人無所知淵曰卿自應得官無假此物若見與必相啟此人懼收金而去後爲尙書令歸心齊髙帝帝立進位中書監世以名節譏之百姓語曰可憐石頭城寧爲袁粲死不作彥回生粲爲司徒與尙書令劉彥節貳於髙帝死其事

季倫錦障春申珠履

晉書石崇字季倫父苞位至司徒臨終分財物與諸子獨不及崇其母以爲言苞曰此兒𨿽小後自能得爲荊州刺史刼逺使商客致富不貲後拜衛尉財產丰積室宇宏麗後房百數皆曵紈繡珥金翠絲竹盡當時之選庖膳窮水陸之珍與貴戚王愷羊琇之徒以奢靡相尙愷以飴澳釡崇以蠟代薪愷作紫絲布步障四十里崇作錦步障五十里以敵之崇塗屋以椒愷用赤石脂武帝每助愷嘗以珊瑚樹賜之髙三尺許枝柯扶疎世所罕比愷以示崇崇以鐵如意擊碎愷聲色方厲崇曰不足多恨今還卿乃命左右悉取珊瑚樹有髙三四尺者六七株條幹絕俗光彩耀目如愷比者甚眾愷恍然自失史記楚考烈王以黃歇爲相封春申君是時齊有孟常君趙有平原君魏有信陵君方爭下士招致賓客以相傾奪趙平原君使人於春申君春申君舎之於上舎趙使欲誇楚爲瑇瑁簮刀劍室以珠玉飾之請命春申君客春申客三千餘人其上客皆躡珠履以見趙使趙使大慚

甄后出拜劉楨平視

魏志文帝甄后漢太保甄邯後袁紹爲中子熈納之熈出爲幽州後畱奉姑及冀州平文帝納後於鄴魏略曰鄴城破紹妻及後共坐皇堂上文帝入紹舎見紹妻及後後怖以頭伏姑膝上紹妻兩手自摶文帝謂曰劉夫人云何如此令新婦舉頭姑乃捧後令仰文帝就視見其顏色非凡稱嘆之太祖聞其意遂爲迎取典略曰太子嘗詣諸文學酒酣坐歡命夫人甄氏出拜坐人眾中皆咸伏而劉楨獨平視太祖聞之乃收楨減死輸作

胡嬪爭摴晉武傷指

晉書胡貴妃名芳父奮家世將門爲鎭軍大將軍武帝多簡良家女以充內職自擇其美者以絳紗系臂芳旣入選下殿號泣左右止之曰陛下聞聲芳曰死且不畏何畏陛下拜爲貴嬪時帝多內寵平吳后復納孫皓宮人數千掖庭殆將萬人而並寵者甚眾帝莫知所適常乘羊車恣其所之至便宴寢宮人乃取竹葉揷戶以鹽汁灑地而引帝車然芳蒙幸殆有專房之寵侍禦服飾亞於皇后帝嘗與之摴蒱爭矢遂傷上指帝怒曰此固將種也對曰北伐公孫西拒諸葛此非將種而何帝有慚色

石慶數馬孔光溫樹

前漢石奮趙人孝文帝時官至大中大夫無文學恭謹無與比長子建次甲次乙次慶皆以馴行孝謹官至二千石景帝曰石君及四子皆二千石人臣尊寵乃舉集其門因號奮爲萬石君慶武帝時爲太僕禦出上問車中幾馬慶以策數馬畢舉首曰六馬慶於兄弟最爲簡易然猶如是後爲丞相前漢孔光字子夏孔子十四世孫經學尢明以髙第爲尙書轉僕射尙書令凡典樞機十餘年有所言輒削艸稿以爲章主之過以姦忠直人臣大罪有所薦舉惟恐人之聞知沐日歸休兄弟妻子燕語終不及朝省政事或問光溫室省中樹皆何木也光黙不應答以他語其不泄如是哀帝立拜丞相及王莽權盛稱宰衡光固辭位太后詔曰國之將興尊師而重傅其令太師毋朝十日一賜餐賜靈壽杖光凡爲禦史大夫丞相各再一爲大司徒太傅太師歷三世居公輔位

翟湯隱操許詢勝具

晉書翟湯字道深潯陽人篤行純素廉潔不屑世事耕而後食永嘉末冦害相繼聞湯名徳皆不敢犯鄕鄰賴之辟召不至子莊字祖休遵湯之操不交人物惟以弋釣爲事及長不復獵或問漁獵同是害生何止去其一莊曰獵自我釣自物未能頓盡故先節其甚者且夫貪餌吞鉤豈我哉時以爲知言晚節亦復不釣徵命不就子矯亦有髙操屢辭辟命矯子法賜孝武以散騎徵不至世有隱行雲舊注世說云許詢字玄度好遊山澤而體便登陟時人曰許非徒有勝情有濟勝之具詢隱永興幽穴毎致四方詩之遺或謂許曰嘗聞山人乃似爾耳許曰筐篚包苴固當輕於天下之寶今本無載

優旃滑稽落下歷數

史記優旃秦倡朱儒善爲笑言然合於大道秦始皇時置酒而天雨陛楯者皆沾寒旃哀之謂曰汝欲休乎我卽呼女女應曰諾有頃臨檻大呼曰陛楯郎郎曰諾優旃曰汝𨿽長何益幸雨立我𨿽短幸休居於是始皇使得半相代嘗欲大苑囿旃曰善多縱禽獸於其中冦從東方來令麋鹿觸之足矣始皇以故輟止二世立又欲漆其城旃曰佳哉漆城蕩蕩冦來不能上卽欲就之易爲漆耳顧難爲蔭室二世笑而止前漢造太初歷方士唐都巴郡落下閎與焉都分天部而閎運算轉歷其法以律起歷曰律容一龠積八十一寸則一日之分也與長相終律長九寸百七十一分而終復三復而得甲子夫律陰陽九六爻象所從出也故黃鍾紀元气謂之律律法也莫不取法焉贊曰歷數則唐都落下閎

曼容自免子平畢娶

前漢邴丹字曼容瑯琊人養志自修爲官不肯過六百石輒自免去後漢向長字子平河內朝歌人隱居不仕性尙中和好通老易貧無資食好事者更饋焉受之取足而反其餘讀易至損益卦嘆曰吾已知富不如貧貴不如賤但未知死何如生耳建武中男女娶嫁旣畢勅斷家事勿相關遂肆志遊五嶽名山不知所終

師曠淸耳離婁明目

呂氏春秋曰晉平公鑄爲大鐘使工聽之皆以爲調師曠曰不調請更鑄平公曰工皆以爲調矣師曠曰後世有知音者譏其不調臣竊爲君恥之至師涓果知鐘之不調是師曠欲善調鐘以爲後之知音也莊子曰黃帝逰乎赤水之北而遺其玄珠使離朱索之卽離婁也愼子曰離婁之明察毫末於百步之外

仲文照鏡臨江折軸

晉書殷仲文陳郡人轉尙書素有名望自謂必當朝政又謝琨之徒疇昔所輕者並皆比肩常怏怏不得志忽遷洛陽太守意彌不平後謀反伏誅仲文嘗照鏡不見其面數日而遇禍前漢臨江閔王榮景帝子立爲太子廢爲臨江王三歲坐侵廟壖地爲宮徵榮榮行祖於江陵北門旣上車軸折車廢江陵父老流涕竊言曰吾王不反矣榮至詣中尉府對簿中尉郅都簿責訊王王恐自殺葬藍田燕數萬銜土置塜上百姓憐之

欒巴噀酒偃師舞木

神仙傳欒巴蜀郡人漢帝召爲尙書正朝大會巴獨後到頗有醉色不飲而以酒望西南噀之有司奏巴大不敬詔問巴巴對曰臣鄕裏以臣能治鬼護病爲臣立廟今旦耆老皆入廟致饗是以來遲適臣本縣成都市失火臣噀酒爲雨以滅火災詔原罪卽遣使往驗其因正旦失火食時有大雨從東北來火乃息雨皆酒气後一旦大風天霧暝失巴所在尋問之旦日還成都與親戚別去而升天矣巴字叔元見後漢列子曰周穆王西巡狩道有獻工人名偃師王問曰若有何能曰臣有所造願王觀之越日謁見王王曰若與偕來者何人耶對曰臣之所造能倡者王視之趨步俯仰信人也巧夫頷其頥則歌合律捧其手則舞應節千變萬化惟意所適王以爲實人也與盛姬內禦並觀之技將終倡者瞬其目而招王之左右侍妾王怒欲誅偃師偃師立剖散倡者以示王皆傅會革木膠漆白黑丹靑之所爲

徳潤傭書君平賣卜

吳志闞澤字徳潤越會稽人家世農夫至澤好學居貧無資常爲人傭書以供紙筆所冩旣畢誦讀亦徧追師論講究覽羣籍兼通歷數由是顯名仕孫權爲中書令侍中太子太傅每朝大議經典所疑輒諮訪之以儒學勤勞封都鄕侯前漢嚴遵字君平蜀郡人修身自保非其服弗服非其食弗食卜筮於成都市以爲卜筮者賤業而可以惠眾人有邪惡非正之問則依蓍龜爲言利害與人子言依於孝與人弟言依於順與人臣言依於忠各因勢導之以善裁日閱數人得百錢足自養則閉肆下簾而授老子博覽無不通依老莊之指著書十餘萬言揚雄少時從遊學及雄仕京師數爲朝廷在位賢者稱君平徳年九十餘終

叔寶玉潤彥輔冰淸

晉書衛玠字叔寶五歲風神秀發祖父瓘曰此兒行異於眾顧吾年老不見其成長耳玠舅驃騎將軍王濟雋秀有風姿毎見玠輒嘆曰珠玉在側覺我形穢又嘗語人曰與玠同遊宛若明珠之在側朗然照人玠妻父樂廣有海內重名議者以爲婦翁冰淸女壻玉潤晉書樂廣字彥輔年八歲夏侯玄見之謂其父曰廣神姿朗徹當爲名士可令專學必能興卿門戶衛瓘見而奇之命諸子造焉曰此人之水鏡見之瑩然若披雲霧而覩靑天也王衍自言與人語甚簡及見廣便覺巳之煩其爲識者嘆美如此

衛后發鬒飛燕體輕

張衡西京賦曰衛后興於鬒發飛燕寵於體輕衛后前漢孝武帝皇后也字子夫其家號曰衛氏出平陽侯家初爲平陽公主謳者武帝祓霸上還過主旣飲謳者進帝獨悅子夫帝起更衣子夫侍尙衣軒中得幸主因奏子夫逆之宮子夫上車主撫其背曰行矣彊飯勉之卽貴願無相忘後生男據遂立爲皇后而男爲太子遭巫蠱事起江充爲姦太子與後共誅充太子敗亡後自殺前漢飛燕孝成帝趙皇后也本長安宮人初生父母不舉三日不死遂收養之及壯屬陽阿主家學歌舞號曰飛燕帝嘗微行出過主作樂見而悅之召入宮大幸女弟後入俱爲偼伃貴傾後宮立爲皇后後寵少衰而弟絕幸爲昭儀姊弟專寵十餘年皆無子及帝暴崩民閒歸罪昭儀昭儀自殺哀帝立尊後爲皇太后帝崩見廢自殺西京雜記曰飛燕爲皇后女弟在昭陽殿後體輕腰弱善行步進退昭儀不能及但弱骨丰肌尢工笑語二人並色如紅玉爲當時第一

玄石沈湎劉伶解酲

博物志曰昔劉玄石於山中酒家酤酒酒家與千日酒忘言其節度歸至家當醉而家人不知以爲死也權葬之酒家計千日滿乃憶玄石前日酤酒醉向醒耳往視之云玄石之死三年已葬於是開棺醉始醒俗云玄石飲酒一醉千日晉書劉伶字伯倫沛國人放情肆志常以細宇宙齊萬物爲心常乘鹿車攜一壺酒使人荷鍤隨之謂曰死便埋我其遺形骸如此常渴甚求酒於妻妻捐酒毀器泣涕諫曰君酒太過非攝生之道宜斷之伶曰善吾不能自禁當祝鬼神自誓可具酒肉妻從之伶跪祝曰天生劉伶以酒爲名一飲一斛五斗解酲婦人之言愼不可聽仍引酒禦肉頺然復醉嘗醉與俗人相忤其人攘袂奮拳而往伶徐曰雞肋不足以辱尊拳其人笑而止伶未嘗畱意文翰著酒徳頌一篇嘗爲建威參軍太始初對策盛言無爲之化時輩皆以髙第得調伶獨以無用罷竟以壽終

趙勝謝躄楚莊絕纓

史記平原君趙勝趙之諸公子喜賓客賓客至者數千人相趙惠文王及孝成王三去相三復位家樓臨民家民家有躄者盤散行汲美人居樓上見大笑之明日躄者至門請曰士之不逺千里而來者以君能貴士而賤妾臣不幸有罷癃之病而君之後宮笑臣臣願得笑臣者頭勝笑應曰諾終不殺歲餘賓客稍稍引去者過半勝怪問之客曰以君不殺笑躄者爲以愛色而賤士卽去耳勝乃斬笑者頭自造躄者因謝焉後乃復來說苑曰楚莊王賜羣臣酒日暮酒酣燈燭滅有引美人之衣者美人援絕其冠纓告王趣火來王視絕纓者王曰賜人酒使醉絕禮柰何欲顯婦人之節而辱士乎乃命左右曰今日與寡人飲不絕冠纓者不歡羣臣百餘人皆絕去其冠纓而止大盡歡而罷後晉與楚戰有一人常在前五合五獲首卻敵卒勝之莊王怪問乃夜絕纓者顯報王也

惡來多力蜚廉善走

史記蜚廉生惡來惡來有力飛廉善走父子俱以材力事紂惡來蜚廉爲諸侯武王伐紂並殺惡來是時蜚廉爲紂居北方晏子春秋曰惡來手裂虎兕皇甫謐曰作石棺於北方

趙孟疵面田駢天口

舊注晉趙孟字長舒爲尙書令史善淸談面有疵點時人曰諸事不決問疵面七略曰田駢齊人好談論時號曰天口駢言其口如天之不可窮也

張慿理窟裴頠談藪

晉書張慿字長宗吳郡人有志气爲鄕裏所稱舉孝廉負其才自謂必參時彥初欲詣劉惔鄕裏及同舉者共笑之旣至惔處之下坐神意不接慿欲自發而無端會王蒙就惔淸言有所不通慿於末坐判之言旨深逺足暢彼我之懷一坐皆驚惔延之上坐淸言彌日畱宿至旦遣之慿旣還船須臾惔遣傳教覓張孝廉船召與同載遂言之於簡文帝帝召與語嘆曰張慿勃窣爲理窟官至禦史中丞晉書裴頠字逸民司空秀之子弘雅有逺識博學稽古少知名中丞周弼見而嘆曰頠若武庫兵縱橫一時之傑也樂廣嘗與頠淸言欲以理服之而頠辭語丰博廣笑而不言時人謂頠爲言談之林藪累遷左僕射後爲趙王倫所殺

仲宣獨步子建八斗

魏志王粲字仲宣山陽髙平人除黃門侍郎以西京擾亂不就乃之荊州依劉表表以粲貌寢而體弱通侻不甚重也歸太祖累拜侍中曹植與楊修書曰今世作者可略而言昔仲宣獨步於漢南孔璋鷹揚於河朔偉長增名於靑土公幹振藻於海隅徳璉發迹於大魏足下髙視於上京當此之時人人自謂握靈蛇之珠家家自謂抱荊山之玉也孔璋陳琳字偉長徐幹字公幹劉楨字徳璉應瑒字也魏志陳思王曹植字子建年十歲餘誦讀詩論及辭賦數十萬言善屬文太祖嘗視其文曰汝倩人耶植曰言出爲論下筆成章柰何倩人時銅雀臺新成太祖悉將諸子登臺使各爲賦植援筆立成可觀太祖甚異之毎進見難問應聲而對時見寵愛文帝卽位累封陳王舊注引謝靈運雲天下才共有一石子建獨得八斗我得一斗自古及今同用一斗茍不博敏安有繼之

廣漢鉤距弘羊心計

前漢趙廣漢字子都涿郡蠡吾人也遷京兆尹威名流聞其發姦摘伏如神政淸吏民稱之不容口自漢興治京兆者莫能及爲人彊力天性精於吏職尢善爲鉤距以得事情鉤距者設欲知馬賈則先問狗巳問羊復問牛然後及馬參伍其賈以類相準則知馬之貴賤不失實矣惟廣漢至精能行之他人效者莫能及郡中盜賊閭裏輕俠其根株窟穴所在及吏交賕請求銖兩之姦皆知之後上書告丞相魏相事失實宣帝惡之下廣漢廷尉獄又坐賊殺不辜數罪吏民守闕號泣者數萬人或願代死竟坐要斬百姓追思歌之至今前漢桑弘羊雒陽賈人子武帝時以心計用事年十三侍中與弘農東郭咸陽孔僅三人者言利事析秋毫拜禦史大夫昭帝時謀反伏誅

衛靑拜幕去病辭第

前漢衛靑字仲卿其父鄭季河東平陽人以縣吏給事侯家平陽侯曹壽尙武帝姊陽信長公主季與主家僮衛媼通生靑靑有同母兄衛長君及姊子夫子夫自平陽公主家得幸武帝故靑冒姓衛氏給事建章後拜車騎將軍擊匃奴以功封長平侯元朔中將三萬騎出髙闕擊匃奴右賢王得其禆王十餘人眾男女萬五千餘人畜數十百萬引兵還至塞天子使使者持大將軍印卽軍府拜靑爲大將軍諸將皆以兵屬立號而歸李廣傳注衛靑徵匃奴絕大漠大克獲帝就拜大將軍於幕中府故曰幕府前漢霍去病大將軍衛靑姊少兒子也其父霍仲孺先與少兒通生去病及衛皇后立去病以後姊子年十八爲侍中從大將軍徵匃奴以功封冠軍侯驃騎將軍乃置大司馬位去病秩祿皆與靑等去病爲人少言不泄有气敢往上嘗欲教之孫吳兵法對曰顧方略何如耳不至學古兵法上爲治第令視之對曰匃奴未滅無以家爲也上益重愛之

酈寄賣友紀信詐帝

前漢酈寄字況髙陽人丞相商之子與呂祿善及髙後崩大臣欲誅諸呂呂祿爲將軍軍於北軍太尉周勃不得入乃使人刼商令寄詐祿祿信之與出遊勃乃得入據北軍遂誅諸呂天下稱酈況賣友前漢紀信爲將軍項羽圍漢王滎陽城信曰事急矣臣請誑楚可以間出於是夜出女子東門二千餘人楚兵四面擊之信乃乘王車黃屋左纛曰食盡漢王降楚楚皆呼萬歲之城東觀以故漢王得與數十騎出西門遁羽見信問漢王安在曰已出去矣於是羽燒殺信

濟叔不癡周兄無慧

晉書王湛字處衝少有識度龍顙大鼻少言語初有隱徳人莫能知兄弟宗族皆以爲癡其父昶獨異焉闔門守靜不交當世衝素簡淡器量隤然有公輔之望兄子濟輕之嘗詣湛見牀頭有周易問曰叔父何用此爲湛曰體中不佳時看耳濟請言之因剖析玄理微妙有奇趣皆濟所未聞武帝亦以湛爲癡每見濟輒調之曰卿家癡叔死未濟常無以答及是又問濟曰臣叔殊不癡因稱其美帝曰誰比濟曰山濤以下魏舒以上後仕至汝南內史左氏傳晉欒書中行偃使荀罃士魴逆周子於京師而立之是爲悼公周子有兄無慧不辧菽麥故不可立杜預曰菽大豆豆麥殊形易別故不辧爲癡者之候不慧蓋世所謂曰癡

虞卿擔簦蘇章負笈

史記虞卿遊說之士躡蹻擔簦說趙孝成王一見賜黃金百鎰白璧一雙再見爲趙上卿故號爲虞卿前漢蘇章字遊卿北海人去官不仕於王莽舊注蘇章負笈追師不逺千里

南風擲孕商受斮涉

晉惠帝賈皇后名南風父充位三公初武帝欲爲太子取衛瓘女曰衛公女有五可賈公女有五不可衛家種賢而多子美而長白賈家種妬而少子丑而短黑元後固請荀顗荀勗並稱充女之美乃定婚南風妬忌多權詐太子畏惑之嬪禦罕有進幸者性酷虐常手殺數人或以戟擲孕妾子隨及墮地武帝怒將廢之荀朂等救得不廢及立爲皇后遂荒淫放恣專制天下威服內外初誅楊駿及汝南王亮太保衛瓘楚王瑋等皆臨機專斷天下咸怨及太子廢趙王倫等因眾怒謀廢後後懼遂害太子以絕眾望倫乃率兵入宮廢之矯詔賫金屑酒賜死書太誓商王受斮朝涉之脛剖賢人之心

廣徳從橋君章拒獵

前漢薛廣徳字長卿沛郡相人以魯詩教授禦史大夫蕭望之薦廣徳經行宜充本朝爲博士論石渠後拜禦史大夫爲人溫雅有蘊藉及爲三公直言諫爭旣而酬祭宗廟出便門欲禦樓船廣徳謂當乘輿免冠頓首曰宜從橋陛下不聽臣臣卽自刎以血污車輪陛下不得入廟矣上不悅光祿大夫張猛曰臣聞主聖臣直乘船危就橋安聖主不乘危禦史大夫言可聽上曰曉人不當如是耶乃從橋後乞骸骨賜安車駟馬黃金六十斤縣其安車傳子孫後漢郅惲字君章汝南西平人明天文曆數王莽時冦賊羣發惲至長安上書收系詔獄勘以大逆猶以惲據經讖難卽害之使近臣脇令自告狂病不覺所言惲乃瞋目詈曰所陳皆天文聖意非狂人所能道會赦出乃南遁蒼梧建武中爲上東城門候帝嘗出獵夜還惲拒關不開不受詔帝乃回從東中門入明日惲上書諫曰昔文王不敢盤於遊田以萬民爲憂而陛下逺獵山林夜以繼晝其如社稷宗廟何書奏賜布百匹貶東中門候爲參封尉再遷長沙太守

應奉五行安世三篋

後漢應奉字世叔汝南南頓人少聰明自爲童兒時及長凡所經履莫不暗記讀書五行並下爲郡決曹史行部四十二縣錄囚徒數百千人及還太守問之奉口說罪系姓名坐狀輕重無遺脫時人奇之官至司隸校尉謝承書曰奉年二十時嘗詣彭城相袁賀賀時出行閉門造車匠於內門扇出半面視奉奉去後數十年於路見車匠識而呼之前漢張安世字子儒少以父湯任爲郎用善書給事尙書精力於職休沐未嘗出武帝幸河東亡書三篋詔問莫能知惟安世識之具作其事後購求得書以相校無所遺失上奇其材擢爲尙書令昭帝立爲右將軍光祿勲封富平侯事武帝三十餘年忠信謹厚勤勞政事夙夜不怠宣帝時爲大司馬車騎將軍安世爲公侯食邑萬戶身衣弋綈夫人自紡績家僮七百人皆有手技作事治產業貨殖富於霍光

相如題柱終軍棄繻

前漢司馬相如字長卿蜀郡成都人也少好讀書學擊劍名犬子旣學慕藺相如之爲人更名相如以貲爲郎事景帝爲武騎常侍非其好也病免家貧無以自業及卓文君奔後卓王孫分與財物爲富人久之武帝召以爲郎卭筰君長聞南夷與漢通得賞賜多願爲內臣妾請吏比南夷拜相如中郎將建節往使因巴蜀吏幣物以賂西南夷至蜀太守以下郊迎縣令負弩矢先驅蜀人以爲寵於是卓王孫臨卭諸公皆因門下獻牛酒以交驩王孫喟然嘆自以得使女尙長卿晚相如略定西南夷卭筰冉駹斯楡之君皆請爲臣妾除邊關益斥舊注蜀城北七里有升仙橋相如題其柱曰大丈夫不乘駟馬車不復過此橋前漢終軍字子云濟南人少好學以辧博能屬文聞於郡中年十八選爲博士弟子步入關關吏與軍繻軍問以此何爲吏曰爲復傳還當合符軍曰丈夫西遊終不復傳還棄繻而去及爲謁者使行郡國建節東出關關吏識之曰此使者乃前棄繻生也後擢諌大夫使南越自請願受長纓必羈南越王而致之闕下軍往說越王王請舉國內屬其相呂嘉不欲內屬發兵攻殺其王及漢使者皆死軍死時年二十餘故世謂之終童

孫晨槁席原憲桑樞

三輔決錄孫晨字符公家貧織席爲業明詩書爲京兆功曹冬月無被有槁一束暮臥朝收莊子曰原憲居魯環堵之室茨以生艸蓬戶不完桑樞甕牖上漏下濕匡坐而弦子貢乘大馬中紺而表素軒車不容巷往見憲憲華冠縰履杖藜而應門子貢曰嘻先生何病憲曰無財物謂之貧學而不能行謂之病今憲貧也非病也子貢有慚色

端木辭金鍾離委珠

家語端木賜字子貢魯國之法贖人臣妾於諸侯者皆取金於府子貢贖之辭而不取金孔子聞之曰賜失之矣夫聖人舉事可以移風易俗而教導可以施於百姓非獨適身之行也今魯國富者寡而貧者眾贖人受金則爲不廉何以相贖乎自今以後魯人不復贖人於諸侯後漢鍾離意字子阿會稽山陰人顯宗徵爲尙書時交趾太守張恢坐贓千金伏法以資物沒入大司農詔賜羣臣意得珠璣委地而不拜賜帝怪問對曰孔子忍渴於盜泉之水曾參回車於勝母之閭惡其名也此贓穢之寶誠不敢拜帝嘆曰淸乎尙書之言乃更以庫錢三十萬賜意轉僕射出爲魯相以愛利爲化人多殷富卒遺言上書陳升平之世難以急化宜少寛假帝感傷其意詔賜錢二十萬

季札掛劍徐穉置芻

史記吳季札吳王壽夢季子也初使北過徐君徐君好季札劍口弗敢言季札心知之爲使上國未獻還至徐徐君已死乃解其寶劍系徐君冡樹而去從者曰徐君已死尙誰予乎季子曰不然始吾心已許之豈以死倍吾心哉札封於延陵故號延陵季子新序徐人嘉而歌之曰延陵季子兮不忘故脫千金之劍兮帶丘墓後漢徐穉字孺子豫章南昌人家貧常自耕稼非其力不食恭儉義讓所居服其徳屢辭舉不就桓帝時陳蕃胡廣上疏薦之備禮徵不至嘗爲太尉黃瓊所辟瓊卒乃往設雞酒薄祭哭畢而去不告姓名時會者郭林宗等聞之疑其穉也遣茅容追及之共言稼穡之事臨訣謂容曰爲我謝林宗大樹將顚非一繩所維何爲棲棲不遑寧處及林宗有母憂往弔之置生芻一束於廬前而去眾怪不知其故林宗曰此必南州髙士徐孺子也詩不云乎生芻一束其人如玉吾無徳以堪之

朱云折檻申屠斷鞅

前漢朱云字遊魯人也容貌甚壯以勇力聞好倜儻大節當世髙之舉方正爲槐裏令坐廢錮成帝時張禹以帝師位特進甚尊重云上書求見公卿在前云曰今朝廷大臣上不能匡主下亡以益民皆尸位素餐臣願賜上方斬馬劍斷佞臣一人以厲其餘上問誰也對曰安昌侯張禹上大怒曰小臣居下訕上廷辱師傅罪死不赦禦史將云下云攀殿檻折呼曰臣得下從龍逄比干遊於地下足矣未知聖朝何如耳禦史遂將云去於是左將軍辛慶忌免冠解印綬叩頭殿下曰此臣素著狂直於世使其言是不可誅其言非固當容之臣敢以死爭慶忌叩頭流血上意解然後得已後當治殿檻上曰勿易因而輯之以旌直臣云自後不復仕後漢申屠剛字巨卿扶風茂陵人丞相嘉七世孫剛性方直常慕史鰍汲黯之爲人平帝時舉賢良方正對策王莽令元後下詔罷歸建武七年徵拜侍禦史遷尙書令光武嘗欲出遊剛以隴蜀未平不宜宴安逸豫諌不見聽遂以頭觸乘輿帝遂爲止以數切諫尖旨出爲平陰令復拜大中大夫舊注云以刀斷馬鞅未詳所出剛轉作綱

衛玠羊車王恭鶴■﹝敝上毛下﹞

晉書衛玠摠角乘羊車入市見者以爲玉人觀者傾都拜太子洗馬以天下亂移家南行至豫章時王惇鎭豫章長史謝鯤雅重玠相見欣然言論彌日惇謂鯤曰昔王輔嗣吐金聲於中朝此子復玉振於江表微言之緒絕而復續不意永嘉之末復聞正始之音何平叔若在當復絕倒玠嘗以人有不及可以情恕非意相干可以理遣故終身不見喜慍色玠以惇豪爽不羣好居物上恐非忠臣求向建業京師人士聞其姿容觀者如堵會卒時謂之看殺晉書王恭字孝伯太原晉陽人少有美譽淸操過人自負才地髙華有宰輔之望爲佐著作郎嘆曰仕宦不爲宰相才志何足以騁累遷安北將軍爲會稽王道子所害恭美姿儀人多愛悅或目之云濯濯如春月栁嘗披鶴氅裘涉雪而行孟昶窺見曰此眞神仙中人也恭爲性不弘闇於機會尢信佛法臨刑猶誦佛經

管仲隨馬倉舒稱象

韓非子曰管仲隰朋從桓公伐孤竹春往冬返迷惑失道管仲曰老馬之智可用也乃放老馬而隨之遂得道行山中無水隰朋曰蟻冬居山之陽夏居山之陰蟻壤一寸而有水乃掘地遂得水以管仲隰朋之智至其所不知不難師於老馬與蟻今人不知以其愚必師聖人之智不亦過乎魏志鄧哀王衝字倉舒武帝子少聰察岐嶷五六歲有若成人之智時孫權曾致巨象太祖欲知其斤重訪之羣下莫能出其理衝曰置象大船之上而刻其水痕所至稱物以載之則校其可知矣太祖大悅卽施行焉時軍國多事用刑嚴重凡罪應戮而爲衝微所辧理賴以濟宥者前後數十太祖數對羣臣稱述有欲傳後意會卒

丁蘭刻木伯瑜泣杖

孝子傳丁蘭事母孝母亡刻木爲母事之蘭婦誤以火燒母面應時發落如割說苑伯瑜有過其母笞之泣母曰他日笞未嘗泣今泣何也對曰他日得罪笞常痛今母之力不能痛是以泣十二國史兪作瑜

陳逵豪爽田方簡

傲世說爽豪篇晉陳逵字道林住西岸都下諸人共邀至牛渚陳善言理諸人欲共言折陳陳以如意拄頰望雞籠山嘆曰昔孫伯符志業不遂於是竟坐不得談伯符孫策字史記魏文侯伐中山使子擊守之子擊逄文侯之師田子方於朝歌引車避下謁子方不爲禮子擊因問曰富貴者驕人乎且貧賤者驕人乎子方曰亦貧賤者驕人耳夫諸侯而驕人則失其國大夫而驕人則失其家貧賤者行不合言不用則去之楚越若脫躧然柰何其同之哉子擊不懌而去

黃向訪主陳實遺盜

後漢黃向豫章人嘗行於路拾得金囊乃訪主還之後漢陳實字仲弓潁川許人少作縣吏爲都亭刺史佐志好學坐立誦讀縣令奇之聽受業太學後除太丘長修徳淸靜百姓以安吏白欲禁訟者實曰訟以求直禁之理將何伸卒無訟者去官吏人追思之在鄕閭平心率物有爭訟輒求判正曉譬曲直退無怨者至乃嘆曰寧爲刑罰所加不爲陳君所短時歲荒有盜夜入其室止於梁上實陰見之呼子孫正色訓之曰夫人不可不自勉不善之人未必本惡習以成性遂至於此梁上君子是矣盜大驚自投於地稽顙歸罪實曰視君狀貌不似惡人當由貧困令遺絹二匹自是一縣無盜後累命不起卒於家海內赴者三萬餘人制衰麻者以百數共刋石立碑謚文範先生

龎儉鑿井陰方祀竈

風俗通龎儉亡其父隨母流落後居盧裏鑿井得銅遂富因求奴得老蒼頭於家數日蒼頭自言堂上母自我婦聞乃問之奴曰婦艾氏女字阿宏右足下有黑子右腋下有赤志如半櫛大母曰我翁也遂爲夫婦如初時人曰盧裏龎公鑿井得銅買奴得翁後漢陰識字次伯南陽新野人光烈皇后兄封原鹿侯顯宗時拜執金吾位特進其先出自管仲世承其祀謂爲相君宣帝時陰子方者至孝有仁恩臘日晨炊而竈神形見子方再拜受慶家有黃羊因以祀之自是暴至巨富田有七百餘頃輿馬僕隸比於邦君子方常言我子孫必將彊大至識三世而遂繁昌故後常以臘日祀竈薦黃羊焉

韓壽竊香王蒙市帽

晉書韓壽字徳眞南陽堵陽人美姿貌善容止賈充辟爲司空掾每燕賓寮其女輒於靑瑣中窺之見壽悅焉女大感想發於寤寐婢後往壽家具說女意並言其女光麗艷逸端美絕倫壽聞而心動令爲通殷勤婢以白女女遂潛修音好厚相贈結呼壽夜入壽踰垣而至家中莫知時西域有貢奇香一著人經月不歇帝甚貴之惟賜充及大司馬陳騫其女宻盜以遺壽寮屬聞其芬馥稱之於充充意知女與壽通卽以妻焉官至散騎常侍河南尹晉書王蒙字仲祖太原晉陽人哀靖皇后父也少放縱不羈不爲鄕曲所齒晚節始克己勵行有風流美譽善隸書美姿容嘗覽鏡自照稱其父字曰王文開生如此兒耶居貧帽敗自入市買之嫗悅其貌遺以新帽時人以爲達終司徒長史

勾踐投醪陸抗嘗藥

古列女傳楚子發攻秦軍絕糧士卒升分菽粒而食之子發朝夕芻豢黍梁大破秦軍而歸其母閉門而不內使人數之曰子不聞越王勾踐之伐吳與客有獻醇酒一器者王使人注江之上流使士卒飲其下流味不及加美而士卒戰自五也異日有獻一囊糗糒者王又以賜軍軍士分而食之甘不足踰嗌而戰自十也今子爲將士卒升分菽粒子獨芻豢黍梁何也子非吾子無入吾門子發謝其母然後內之吳志陸抗字幼節丞相遜次子爲吳將時晉平南將軍羊祜鎭南夏石城以西盡爲晉有降者不絕祜增修徳信以懷初附吳人悅服稱羊公不名祜與抗相對使命交通抗稱祜徳量𨿽樂毅諸葛孔明不能過也抗嘗病祜遺之藥抗服之無疑心人多諫抗抗曰羊祜豈酖人者時以爲華元子反復見於今抗每告其戍曰彼專爲徳我專爲暴是不戰而自服也各保分界而已無求細利孫皓聞以詰抗抗曰一鄕一邑不可無信義況大國乎臣不如此正足彰其徳於祜無傷也抗終大司馬荊州牧

孔愉放龜張顥墮鵲

晉書孔愉字敬康會稽山陰人與同郡張茂偉康丁潭世康齊名時人號曰會稽三康建興初出爲丞相掾後以討華軼功封余不亭侯愉嘗行經余不亭見賣龜於路者愉買而放之溪中龜中流顧者數四及是鑄侯印而印龜左顧三鑄如初印工以告愉乃悟遂佩焉博物志張顥爲梁相新雨後有鳥如山鵲飛翔近地市人擲之墮地民爭取之卽爲一圓石顥令摧破之得一金印文曰忠孝侯印顥字智伯常山人漢靈帝時爲太尉

田豫儉素李恂淸約

魏志田豫字國譲漁陽雍奴人齊王時領並州刺史外胡聞其威名相率求獻州界寧肅百姓懷之徵爲衛尉屢乞遜位司馬宣王以爲豫克壯書諭未聽豫章答曰年過七十而居位譬猶鐘鳴漏盡而夜行不休是罪人也遂固稱疾拜太中大夫食卿祿豫淸約儉素賞賜散之將士每胡狄私遺簿藏官不入家家常貧匱𨿽殊類咸髙豫節後漢李恂字叔英安定臨涇人拜禦史持節使幽州宣布恩澤慰撫北狄所過皆圖冩山川屯田聚落悉封奏上肅宗嘉之拜兗州刺史以淸約率下嘗席羊皮服布被後遷武威太守歸鄕潛居山澤結艸爲廬與諸生織席自給歲荒司空張敏司徒魯恭饋糧悉無所受徙居新安闗下拾橡實以自資年九十六卒

義縱攻剽周陽暴虐

前漢義縱河東人少時嘗與張次公俱攻剽爲羣盜縱有姊以醫幸王太后上拜縱爲中郎遷長安令直法行治不避貴戚遷河內都尉至則誅滅其豪穰氏之屬道不拾遺爲南陽太守破碎寧成家徙定襄太守至則掩其獄中重罪一切捕鞫殺四百餘人郡中不寒而栗時趙禹張湯爲九卿然其治尙寛輔法而行縱以鷹擊毛摯爲治後以廢格沮事棄市前漢周陽由景帝時爲郡守武帝立由居二千石中最爲暴酷驕恣所愛者撓法活之所憎者曲法滅之所居郡必夷其豪爲守視都尉如令爲都尉陵太守奪之治後爲河東都尉與守爭權棄市

孟陽擲瓦賈氏如臯

晉書張載字孟陽安平人性閒雅博學有文章父收爲蜀郡太守太康初至蜀省父道經劍閣載以蜀人恃險好亂因著銘以作誡益州刺史張敏奇之表上其文武帝遣使鐫之於劍閣山焉仕至中書侍郎載甚醜毎行小兒以瓦石擲之委頓而反左氏傳曰叔向適鄭鬷蔑惡欲觀叔向從使之收器者而往立於堂下一言而善叔向將飲酒聞之曰必鬷明也下執其手而上曰昔賈大夫惡娶妻而美三年不言不笑禦以如臯射雉獲之其妻始笑而言賈大夫曰才之不可以已我不能射汝遂不言不笑

顏回簞瓢仲蔚蓬蒿

論語一簞食一瓢飲在陋巷人不堪其憂回也不攺其樂賢哉回也髙士傳張仲蔚扶風平陵人明天官博物善屬文好詩賦常居窮素所處蓬蒿沒人閉門養性不治名利淸髙時人莫知惟劉龔知之終身不仕三輔重焉

麋竺收資桓景登髙

蜀志麋竺字子仲東海朐人仕先主累拜安漢將軍搜神記曰竺嘗從洛歸未達家數十里路見婦人從竺求寄載行可數里婦謝去謂竺曰我天使也當往燒東海麋竺家感君見載故以相語竺因私請之婦曰不可得不燒君可馳去我當緩至日中火發竺乃還家遽出財物日中而火大發續齊諧記汝南桓景隨費長房遊學累年長房謂之曰九月九日汝家當有災厄急宜去令家人各作絳囊盛茱萸以系臂登髙山飲菊酒此禍可消景如言登髙夕還見雞犬牛羊一時暴死長房聞之曰代之矣今世人毎至九日登山飲菊酒帶茱萸囊是也

雷煥送劍呂虔佩刀

晉書初吳之未滅鬥牛間嘗有紫气道術者皆以吳方彊盛未可圖惟張華以爲不然及吳平紫气愈明華聞豫章雷煥妙達緯象乃要煥宿屏人共尋天文登樓仰觀煥曰鬥牛間有異气寶劍之精上徹於天耳華問在何郡曰在豫章丰城華卽署煥爲丰城令煥到縣掘獄屋基得石函中有雙劍並刻題一曰龍泉一曰太阿其夕气不復見煥遣使送一與華畱一自佩或曰得兩送一張公可欺乎煥曰本朝將亂張公當受其禍此劍當系徐君墓樹耳靈異之物終當化去華得劍報煥書曰詳觀劍文乃幹將也莫邪何不至𨿽然天生神物終當合耳華誅失劍所在煥卒子華爲州從事持劍行經延平津忽於腰間躍出墮水使人沒水取之不見劍但見兩龍各長數丈蟠縈有文章沒者懼而反須臾光彩照水波浪驚沸於是失劍魏志呂虔字子恪任城人遷徐州刺史請王祥爲別駕民事一以委之世多其能任賢初虔有佩刀工相之以爲登三公可服此刀虔謂祥曰茍非其人刀或爲害卿有公輔之量故以相與祥爲三公臨薨以刀授覽曰汝後必興足稱此刀覽後奕世多賢才興於江左

老萊斑衣黃香扇枕

髙士傳老萊子楚人少以孝行養親極甘脆年七十父母猶存萊子服斑斕之衣爲嬰兒戱於親前言不稱老爲親取食上堂足跌而偃爲嬰兒啼誠至發中楚室方亂乃隱耕於蒙山之陽著書號老萊子莫知所終舊注云著五色斑斕之衣出列女傳今文無載後漢黃香字文彊江夏安陸人博學經典究精道術能文章京師號曰天下無雙江夏黃童官至尙書令魏郡太守陶淵明曰香九歲失母思慕骨立事父母竭力致養冬無被袴而盡滋味暑則扇牀枕寒則以身溫席和帝嘉之特加異賜

王祥守柰蔡順分椹

晉書王祥字休徵瑯邪臨沂人性至孝繼母朱氏不慈而祥愈恭謹母有疾衣不解帶湯藥必親嘗母嘗欲生魚時天寒冰凍祥解衣將剖冰求之冰忽自解雙鯉躍出母又思黃雀炙復有黃雀數十飛入其幕鄕裏驚嘆以爲孝感所致有丹柰結實母命守之每風雨輒抱樹而泣篤孝純至如此漢末遭亂扶母攜弟避廬江隱居三十年不應州郡辟命年衰耳順乃應召舉秀才累遷太尉武帝拜太保後漢蔡順字君仲汝南人少孤養母母終未葬裏中災火將逼其舎伏棺號哭叫天遂越燒他室太守韓崇召爲東閣祭酒母平生畏雷自亡後每有雷震輒圍冢泣曰順在此崇聞輒差車馬到墓所後舉孝廉不就舊注云王莽末天下大荒順拾椹赤黑異器盛之赤眉見而問之順曰黑者奉母赤者自食賊知其孝乃遺米二鬥牛蹄一隻

淮南食時左思十稔

前漢淮南王安髙祖之孫好書鼓琴不喜弋獵狗馬馳騁亦欲以行陰徳撫循百姓流名譽招致賓客方術之士數千人作爲內外書又有中篇言神仙黃白之術武帝時好藝文以安屬爲諸父辯博善爲文辭甚尊重之毎爲報書及賜常召司馬相如等視艸乃遣安初入朝使爲離騷傳旦受詔食時上每宴見談說得失及方技賦頌昏暮然後罷後謀反自殺晉書左思字太衝齊國臨淄人貌寢口訥而辭藻壯麗造齊都賦一年乃成復欲賦三都乃詣著作郎張載訪岷卭之事遂構思十年門庭藩混皆著筆紙遇得一句卽便疏之自以所見不博求爲祕書郎及賦成時人未之重自以其作不謝班張以示皇甫謐謐稱善爲其賦序張載爲注魏都劉逵注吳蜀而序之張華見曰班張之流也於是競相傳寫洛陽爲之紙貴初陸機欲爲此賦聞思作撫掌而笑與弟云書曰此間有傖父欲作三都賦須其成當以覆酒甕耳及思賦出機嘆服以爲不能加遂輟筆焉

劉惔傾釀孝伯痛飲

晉書何充字次道廬江灊人康帝時爲中書監錄尙書事充能飲酒雅爲劉惔所貴惔毎云見次道飲令人欲傾家釀言其能溫克也舊本惔作恢誤世說王孝伯曰但痛飲酒讀離騷便可稱名士

女媧補天長房縮地

淮南子曰往古之時四極廢九州島裂天不兼覆墬不周載火爁炎而不滅水浩洋而不息猛獸食顓民鷙鳥攫老弱於是女媧煉五色石以補蒼天斷鰲足以立四極殺黑龍以濟冀州積蘆灰以止淫水蒼天補四極正淫水涸冀州平蛟虫死顓民生後漢費長房旣遇仙翁欲求道而顧家人爲憂翁乃斷一靑竹度與長房身齊使懸之舎後家人見卽其形也以爲縊死遂葬之長房隨入深山羣虎中畱使獨處長房不恐又臥於空室以朽索懸萬斤石於心上眾蛇來嚙索且斷長房亦不移翁曰子可教也復使食糞糞中有虫臭甚長房意惡之翁曰子幾得道恨此不成長房辭歸翁與一竹杖曰騎此任所之則自至旣至可以杖投葛陂中又爲作一符曰以此主地上鬼神長房乘杖須臾來歸自謂去家適經旬日已十餘年矣卽以杖投陂顧視則龍也遂能醫療眾疾鞭笞百鬼後失其符爲眾鬼所殺

季珪士首安國國器

魏志崔琰字季珪河東武城人遷中尉甚有威望朝士瞻仰太祖亦敬憚焉明帝時崔林嘗與陳羣論冀州人士稱琰爲首琰從弟林少無名望𨿽姻族猶輕之琰常曰大器晚成終必逺至孫禮盧毓始入軍府琰曰孫疏亮亢烈剛簡能斷盧淸警明理百錬不消皆公才也後咸至鼎輔前漢韓安國字長孺梁成安人徙睢陽事梁孝王爲中大夫後坐法抵罪獄吏田甲辱安國安國曰死灰獨不復然乎甲曰然卽溺之無何漢使使者拜內史起徙中爲二千石田甲亡安國曰甲不就官我滅而宗甲肉袒謝安國曰公等足與治乎卒善遇之爲人多大略知足以當世取舎而出於忠厚貪嗜財利然推舉皆廉士賢於己者士亦以此稱之惟天子以爲國器官至禦史大夫行丞相事

陸玩無人賈詡非次

晉書陸玩字士瑤吳人器量淹雅累轉尙書散騎常侍尋而王導郗鑑庾亮相繼薨朝野以爲三良旣沒以玩有徳望乃遷司空旣而嘆息謂賓客曰以我爲三公是天下爲無人談者以爲知言玩翼亮累世常以弘重爲人主所貴嘉性通雅不以名位格物誘納後進謙禮布衣由是縉紳之徒莫不蔭其徳宇魏志賈詡字文和武威姑臧人少時人莫知惟閻忠異之謂詡有良平之奇後拜尙書與選舉多所匡濟文帝時爲太尉荀朂別傳曰晉司徒闕武帝問朂答曰三公具瞻所歸不可用非其次昔魏文帝用賈詡孫權笑之

何晏神伏郭弈心醉

魏志王弼山陽人好論儒道辭才逸辧注易及老子年二十餘卒何邵爲其傳曰弼父業爲尙書郎時裴徽爲吏部郎弼未冠往造焉徽一見異之問曰夫無者誠萬物之所資然聖人莫肯致言而老子申之無巳者何弼曰聖人體無無又不可以訓故不說也老子是有者也故常言無所不足何晏爲吏部尙書甚奇弼嘆曰仲尼稱後生可畏若斯人者可與言天人之際乎舊云神伏出世說無載晉郭弈字大業太原陽曲人髙爽有識量多所推先見阮鹹心醉不覺嘆焉山濤稱其髙簡有雅量太康中爲尙書有重名朝臣皆出其下

常林帶經髙鳯漂麥

魏志常林字伯槐河內溫人避地上黨耕種山阿當時旱蝗林獨丰收盡呼比鄰升斗分之仕至光祿大夫魏略曰林少單貧自非手力不取之於人性好學漢末爲諸生帶經耕鋤其妻餉之𨿽在田野相敬如賓後漢髙鳯字文通南陽葉人家以農爲業鳯專精誦讀晝夜不息妻嘗之田曝麥於庭令鳯護雞天雨暴至而鳯持竿誦經不覺潦水流麥妻還怪問方悟後爲名儒年老執志不倦太守連召請恐不得免乃詐爲寡嫂訟田後舉直言到公交車托病隱身漁釣

孟嘉落帽庾敳墮幘

晉書孟嘉字萬年江夏人少知名爲徵西桓溫參軍甚重之九月九日溫燕龍山寮佐畢集時佐吏並著戎服有風至吹嘉帽墮落嘉不之覺溫使左右勿言欲觀其舉止嘉良久如廁溫令取還之命孫盛作文嘲嘉著嘉坐嘉還見卽答之其文甚美嘉好酣飲愈多不亂溫問酒有何好而卿嗜之嘉曰公未得酒趣耳又問聽妓絲不如竹竹不如肉何也答曰漸近使之自然晉書庾敳字子嵩潁川鄢陵人長不滿七尺而腰帶十圍雅有逺韻參東海王越軍事轉軍諮祭酒時劉輿見任於越人士多爲所構惟敳縱心事外無迹可問後以其性儉家富說越令就換錢千萬冀其有吝因此可乘越於眾坐中問敳敳頺然已醉幘墮幾上以頭就穿取徐答云下官家故有兩千萬隨公所取輿於是乃服越甚悅因曰不可以小人之慮度君子之心後石勒亂被害

龍逄板出張華臺坼

舊注引論語陰嬉讖曰庚子之日金板克書出地庭中曰臣族虐主禽宋均曰謂殺關龍逄之後庚子之旦庭中地有此板異也龍同姓稱族虐主主殺我必見禽也晉書張華字茂先範陽方城人學業優博辭藻溫麗器識弘廣初未知名著鷦鷯賦阮籍見之曰王佐才也由是聲名始著晉受禪拜黃門侍郎華彊記黙識四海之內若指諸掌武帝嘗問漢宮室制度應對如流聽者忘倦數歲拜中書令贊成伐吳之計封廣武縣侯名重一世眾所推服聲譽益甚有臺輔之望惠帝時拜中書監盡忠匡輔彌縫補闕𨿽當闇主虐後之朝而海內晏然華之功也進司空第舎及省監數有妖怪少子韙以中臺星拆勸華退位華不從曰天道玄逺惟修徳以應耳不如靜以待之以俟天命卒之以忠正爲趙王倫孫秀矯詔害之朝野悲痛華好人物士有一介之善爲之延譽雅愛書籍嘗徙居載書三十乘天下奇祕世所希有者悉在華所博物洽聞世無與比

董奉活燮扁鵲起虢

神仙傳董奉字君異侯官人杜燮爲交州刺史得毒病死三日奉時在南方乃以三丸藥內其口中令人舉其頭逍遙之食頃燮開目動手足顏色還半日能起坐遂活還廬山下居爲人治病不取錢物使病愈者爲種一株杏數年有數十萬株鬰然成林杏子大熟奉於林中作倉宣語欲買杏者但自取之一器谷得一器杏毎谷少而杏多者有虎逐之有偸杏虎逐嚙死家人知送杏還死者卽活自是買杏者自平量量之不敢欺奉以所得糧谷賑救貧窮供給行旅民間僅百年乃升天顏色常如年三十時也史記扁鵲勃海鄭人姓秦名越人少時長桑君奇之出其懷中藥予之飲乃悉取其禁方書予之忽然不見扁鵲以此視病盡見五臟癥結特以診脈爲名耳後過虢虢太子死扁鵲曰臣能生之乃使弟子子陽厲鍼砥石以取外三陽五會有間太子蘇乃使子豹爲五分之熨以八減之齊和煮之以更熨兩脇下太子起坐更適陰陽但服湯二旬而復故故天下盡以扁鵲爲能生死人過邯鄲聞貴婦人卽爲帶下醫過洛陽聞周人愛老人卽爲耳目痺醫入咸陽聞秦人愛小兒卽爲小兒醫隨俗爲變秦大醫令李■﹝酉盆﹞自知技不如扁鵲使人刺殺之至今言脈者由扁鵲

冦恂借一何武去思

後漢冦恂字子翼上谷昌平人光武拜恂河內太守行大將軍事謂曰昔髙祖畱蕭何鎭關中今吾委公以河內堅守轉運給足軍糧卒厲士馬防遏他兵勿令北度而已後拜潁川太守入爲金吾明年潁川盜賊起帝謂曰潁川近迫京師當以時定惟念獨卿能卒平之耳從九卿復出以憂國可知也卽日車駕南徵從至潁川賊盜悉降而竟不拜郡百姓遮道曰願從陛下復借冦君一年乃畱恂長社鎭撫吏民受納余降恂經明行修名重朝廷所得秩奉厚施朋友故人及從吏士常曰吾自士大夫以致此可獨享乎時人歸其長者以爲有宰相器前漢何武字君公蜀郡郫人舉賢良對策拜諫大夫成帝時累進大司空爲人仁厚好進士奬稱人善爲楚內史厚兩龔在沛郡厚兩唐及爲公卿薦之朝廷世以此多焉然疾朋黨問文吏必於儒者問儒者必於文吏以相參撿欲除吏先爲科例以防請托其所居亦無赫赫名去後常見思後爲禦史大夫免官王莽爲宰衡陰誅不附己者見誣自殺兩龔謂勝舎兩唐謂林遵也

韓子孤憤梁鴻五噫

史記韓非韓之諸公子也喜刑名法術之學歸本於黃老爲人口喫不能道說而善著書與李斯俱事荀卿非見韓之削弱數以書諫韓王王不能用於是觀往者得失之變作孤憤五蠧內外儲說林說難十餘萬言人或傳其書至秦秦王見之曰寡人得見此人與之遊死不恨矣後非使秦秦王悅之未信用李斯毀之王下吏治非斯使人遺藥使自殺後漢梁鴻受業太學家貧尙節介博覽不爲章句歸鄕裏勢家慕其髙節多欲女之鴻並不娶後娶孟氏隱霸陵山中以耕織爲業詠詩書彈琴以自娯因東出闗過京師作五噫之歌曰陟彼北邙兮噫顧覽帝京兮噫宮室崔嵬兮噫人之劬勞兮噫遼遼未央兮噫肅宗聞而非之求鴻不得乃易姓名居齊魯之間遂至吳依大家臯伯通居廡下爲人賃舂每歸妻爲具食不敢鴻前仰視舉案齊眉伯通異之曰彼傭能使其妻敬之如此此非凡人也乃舎之於家鴻潛閉著書十餘篇卒於吳

蔡琰辧琴王粲覆棋

後漢蔡琰字文姬中郎將邕之女博學有才辯妙於音律舊注云琰年九歲時邕夜鼓琴弦絕琰曰第二弦邕故絕一弦以問之琰曰第四弦邕曰爾偶中耳琰曰昔季札觀風知國之存亡師曠吹律識南風之不競以此推之何不知也魏志王粲累拜侍中博物多識問無不對與人共行讀道邊碑人問曰卿能闇誦乎曰能因使背而誦之不失一字觀人圍棋局壊粲爲覆之棋者不信以帕蓋局使更以他局爲之用相比校不誤一道其彊記黙識如此性善算作算術略盡其理善屬文舉筆便成無所攺定時人以爲宿構然正復精意覃思亦不能加也典略曰粲旣才髙辧論應機鍾繇王朗等𨿽爲卿相至於朝廷奏議皆閣筆不能措手

西門投巫何謙焚祠

史記魏文侯時西門豹爲鄴令豹到問民所病苦長老曰苦爲河伯娶婦以故貧俗語不爲河伯娶婦水來漂沒溺其人民豹曰至時幸來告吾亦往送女至其時豹往會河上三老官屬豪長者裏父老皆會其巫老女子從弟子女十人皆衣繒單衣立大巫後豹呼河伯婦視之曰是女不好煩大巫嫗爲報河伯更求好女使吏卒抱大巫嫗投之河中有頃曰何久也弟子趣之凡投三弟子豹曰巫嫗女不能白事煩三老爲入白之覆投三老河中豹簮筆磬折向河立良久又曰三老不還欲使廷掾與豪長者一人入趣之皆叩頭流血豹曰狀河伯畱客之久若皆罷去吏民大驚恐從是不敢復言河伯娶婦豹卽發民鑿十二渠引河水灌田皆得水利民人足富豹名聞天下澤流後世晉書何謙字恭子東海人從謝玄徵伐驍果多權略舊注云謙不畏神祠遇有靈廟皆焚之

孟嘗還珠劉昆反火

後漢孟嘗字伯周會稽上虞人爲合浦太守郡不產谷實而海出珠寶與交址比境常通商販貨糴糧食先時宰守並多貪穢詭人采求不知紀極珠漸徙於交址郡界行旅不至人物無資貧者死餓於道嘗到官革易前獘求民病利未踰歲去珠復還百姓皆反業商貨流通稱爲神明徵還吏民攀車請之乃夜遁去隱處自耕鄰縣士民慕徳就居止者百餘家後漢劉昆字桓公陳畱東昏人建武初除江陵令縣連年火災昆輒向火叩頭多能降雨止風稍遷弘農太守先是崤黽驛道多虎災行旅不通昆爲政三年仁化大行虎皆負子渡河帝異之徵爲光祿勲詔問昆前在江陵反風滅火後守弘農虎北渡河行何徳政而致是事昆對曰偶然耳左右笑其質訥帝嘆曰此長者之言命書諸策

姜肱共被孔融讓果

後漢姜肱字伯淮彭城廣戚人與弟仲海季江俱以孝行著聞其友愛天至嘗共臥起肱博通五經兼明星緯士之就學者三千餘人二弟名聲相次皆不應徵聘肱嘗與季江夜遇盜欲殺之兄弟更相爭死遂兩釋焉桓帝徵不至使畫工圖其形狀肱臥以被韜面竟不得見之後隱遁逺浮海濱竄伏賣卜給食還卒於家弟子劉操頌徳謝承書曰肱性篤孝繼母年少嚴厲肱感凱風之孝兄弟同被而寢不入房室以慰母心後漢孔融字文舉魯國人孔子二十世孫幼有異才十歲隨父詣京師時河南尹李膺簡重不妄接士自非當世名人及與通家皆不得白融造門曰我是李君通家子弟門者言之膺請融問曰髙明祖父嘗與僕有恩舊乎融曰然先君孔子與老君同徳比義而相師友則融與君累世通家眾坐嘆息大中大夫陳煒後至曰夫人小而聰了大未必奇融曰觀若所言將不早慧乎膺大笑曰髙明必爲偉器融家傳曰兄弟七人融第六四歲時與諸兄共食梨棗輒引小者人問其故答曰我小兒法當取小者由是宗族奇之

端康相代亮陟隔坐

三輔決錄韋康字符將京兆人父端從涼州牧徵爲太僕康代爲涼州刺史時人榮之孔融嘗與端書曰前日元將來淵才亮弘雅度量毅偉世之器也昨日仲將又來懿性貞實文湣篤誠保家之主也不應雙珠近出老蚌仲將名誕有文才善屬辭章官至光祿大夫吳錄紀陟字子上丹陽人吳主孫休時其父亮爲尙書而陟爲中書令毎朝會詔以屏風隔其坐舊注引宣城記云隔以雲母屏風陟誤作隲

趙倫癅怪梁孝牛禍

晉書趙王倫字子彜宣帝第九子拜車騎將軍諂事中宮大爲賈後所親信嬖人孫秀構害湣懷太子遂廢賈後爲庶人倫矯詔自爲使持節大都督中外諸軍事秀封大郡據兵權百官總已聽於倫倫素庸下無智策受制於秀秀威權振朝廷天下皆事秀無求於倫秀起自瑯邪小吏累官於趙國以諂媚自達旣執權衡遂恣其姦謀多殺忠良以逞私欲倫僣卽帝位以秀爲中書監驃騎將軍同謀者超越階次奴卒廝役亦加爵位每朝會貂蟬盈坐時人諺曰貂不足狗尾續倫祀太廟遇大風飄折麾蓋時有雉入殿中又於殿中得異鳥問皆不知名累日向夕宮中有素衣小兒言是服劉鳥倫使錄小兒並鳥閉置牢室明日開視戶扃如故並失所在倫目上有癅時以爲妖惠帝復位賜死前漢梁孝王武文帝子景帝初入朝是時上未置太子與王宴飲從容言曰千秋萬歲後傳於王王心內喜復入朝入則侍帝同輦出則同車遊獵上林中及廢太子太后心欲以王爲嗣大臣及袁盎等有所關說於帝王怨盎陰使人刺殺之上由此怨望於王益疎之後入朝欲畱弗許歸國意不樂北獵梁山有獻牛足上出背上王惡之病薨王未死時財巨萬及死藏府黃金尙四十餘萬斤他財物稱是贊曰怗親亡厭牛禍告罰

桓典避馬王尊叱馭

後漢桓典字公雅沛郡龍亢人太傅榮玄孫拜侍禦史時宦官秉權典執正無所回避常乘騘馬京師畏憚爲之語曰行行且止避騘馬禦史後以忤宦官七年不調獻帝時爲光祿勲前漢王尊字子贛涿郡南陽人少孤牧羊澤中勤學問能史書略通尙書論語大義及爲益州刺史先是王陽爲刺史行部至卭郲九折阪嘆曰奉先人遺體柰何數乘此險後以病去及尊爲刺史至其阪問曰此非王陽所畏道耶曰是尊叱其馭曰驅之王陽爲孝子王尊爲忠臣居部二歲懷來徼外蠻夷歸附其威信後爲東郡太守河水盛溢泛浸瓠子金堤尊躬率吏民投沈白馬請以身塡金堤而水波稍卻回還吏民奏狀天子嘉之秩中二千石賜黃金二十斤卒於官吏民紀之舊本尊誤作遵

鼌錯陗直趙禹廉倨

前漢鼌錯潁川人學申商刑名以文學爲太常掌故錯爲人陗直刻深孝文時舉賢良對策髙第遷中大夫孝景帝時爲禦史大夫請諸侯之罪過削其支郡所更令三十章諸侯讙嘩吳楚七國俱反以誅錯爲名上問袁盎盎素不好錯對曰方今計獨有斬錯赦七國復其故地則兵可無血刃而俱罷上黙然曰顧誠何如吾不愛一人謝天下後丞相等劾奏錯欲疏羣臣大逆無道當要斬使中使召錯紿載行市錯衣朝衣斬東市前漢趙禹斄人武帝時以刀筆吏積勞遷禦史至中大夫與張湯論定律令作見知吏傳相監司以法盡自此始爲人廉倨爲吏以來舎無食客公卿相造請禹終不行報謝務在絕知友賓客孤立行一意而已嘗中廢己爲廷尉以壽卒

羞懿巾幗紿操匕箸

晉書諸葛亮帥眾十餘萬壘於郿之渭水南原天子遣護軍秦朗督步騎三萬受宣帝節度朝廷以亮逺冦利在急戰毎命帝持重以候其變亮數挑戰帝不出因遺帝巾幗婦人之飾帝怒表請決戰天子不許乃遣衛尉辛毗仗節以制之亮復挑戰帝將出兵以應之毗仗節而立軍門帝乃止對壘百餘日會亮卒先是亮使至帝問諸葛公食可幾米對曰三四升又問政事曰二十罰已上皆自省覽帝曰其能久乎竟如其言漢晉春秋曰楊儀等整軍而出百姓奔告宣王王追焉姜維令儀反旗鳴鼓若將向宣王者王乃退不敢逼於是儀結陣而去入谷然後發喪宣王之退百姓諺曰死諸葛走生仲達或以告王王曰吾便料生不便料死也蜀志先主涿郡涿縣人也西漢景帝子中山靖王勝之後少孤與母販履織席爲業舎東南角籬上有桑樹生髙五丈餘遙望見童童如小車蓋或謂當出貴人先主少時與諸小兒於樹下戲言吾必當乘此羽葆蓋車先主垂手下膝顧自見耳好交結豪俠年少爭附之靈帝末黃巾起州郡各舉義兵先主率其屬討賊有功除安喜尉累遷豫州牧從曹公還許曹公從容謂曰今天下英雄惟使君與操耳本初之徒不足數也先主方食失匕箸本初袁紹字

張翰適意陶潛歸去

晉書張翰字季鷹吳人有淸才善屬文而縱任不拘時人號爲江東步兵旣入洛齊王冏辟爲大司馬東曹掾翰因見秋風起乃思吳中菇菜蒓羮鱸魚鱠曰人生貴得適志何能羈宦數千里以要名爵乎遂命駕而歸俄而冏敗人皆謂之見機或曰卿乃可縱適一時獨不爲身後名邪答曰使我有身後名不如實時一杯酒時人貴其曠達晉陶潛字符亮潯陽人大司馬侃曾孫少懷髙尙博學善屬文穎脫不羈任眞自得爲鄕鄰所貴嘗著五栁先生傳以自況時人謂之實錄爲彭澤令在縣公田悉令種秫谷曰令吾嘗醉於酒足矣妻子固請種秔乃使一頃五十畝種秫五十畝種秔素簡貴不私事上官郡遣督郵至縣吏白應束帶見之潛嘆曰吾豈能爲五斗米折腰拳拳事鄕裏小人邪解印綬去縣乃賦歸去來後徵著作郎不就又不營生業遇酒則飲嘗言夏月虛閒髙臥北窻之下淸風颯至自謂羲皇上人性不解音畜素琴一張弦徽不具毎朋酒之會則撫而和之曰但識琴中趣何勞弦上聲

魏儲南館漢相東閣

魏文帝丕字子桓爲太子時嘗與元城令吳質書略曰毎念昔日南皮之遊誠不可忘旣妙思六經逍遙百氏彈棋間設終以博奕髙談娯心哀箏順耳馳騁北場旅食南館浮甘瓜於淸泉沈朱李於寒冰皎日旣沒繼以朗月同乘並載以遊後園余顧而言玆樂難常質字季重濟陰人以文才爲文帝所善官至振威將軍前漢公孫弘菑川薛人少家貧牧豕海上年四十餘乃學春秋雜說武帝立時弘年六十以賢良徵爲博士免歸後復徵賢良文學對策天子擢爲第一召見容貌甚麗拜博士待詔金馬門稍遷至丞相封平津侯其後以爲故事至丞相封自弘始時上方興功業屢舉賢良弘自見爲舉首起徒步數年至宰相封侯於是起客館開東閣以延賢人與參謀議弘身食一肉脫粟飯故人賓客仰衣食奉祿皆以給之家無所餘然其性意忌諸嘗與有隙𨿽陽與善後竟報其過殺主父偃徙董舒仲膠西皆弘力也

楚元置醴陳蕃下榻

前漢楚元王交字遊乃髙祖少弟好書多材藝嘗與魯穆生白生申公俱受詩於浮丘伯及封楚王以穆生等爲中大夫敬禮申公等穆生不嗜酒毎置酒常爲穆生設醴及元王薨後至孫戊卽位常設後忘設焉穆生退曰可以逝矣醴酒不設王之意怠不去楚人將鉗我於市先王之所以禮吾三人者爲道之存今而忽之是忘道也忘道之人胡可與久處遂謝病去申公白公獨畱王稍淫暴二人諫不聽胥靡之後漢陳蕃字仲舉汝南平輿人年十五嘗閒處一室而庭宇蕪穢父友薛勤來候之謂蕃曰孺子何不灑掃以待賓客蕃曰大丈夫處世當掃除天下安事一室乎勤知其有淸世志甚奇之後爲樂安太守時李膺爲靑州刺史名有威政屬城聞風皆自引去蕃獨以淸績畱郡人周璆字孟玉髙潔之士前後郡守招命不至惟蕃能致焉字而不名特爲置一榻去則懸之後爲豫章太守以禮待徐穉爲功曺性方峻不接賓客惟穉來特設一榻去則懸之靈帝初爲太傅錄尙書事與大將軍竇武謀誅中官事泄見害

廣利泉湧王霸冰合

前漢李廣利發屬國六千騎及郡國惡少年數萬人以往至貳師城取善馬故號貳師將軍耿恭曰昔貳師拔佩刀刺山飛泉湧出後漢王霸字符伯潁川潁陽人從光武爲功曹令史光武曰潁川從我者皆逝而子獨畱努力疾風知勁艸及王郎起光武在薊卽南馳聞郎兵在後從者皆恐至滹沱河候吏還白河水流澌無船不可濟令霸往視霸恐驚眾欲且前阻水還卽詭云冰堅可渡官屬皆喜光武笑曰候吏果妄語遂前比至河河冰亦合乃令霸護渡未畢數騎而冰解上謂曰安吾眾得濟免者卿之力也又謂官屬曰王霸權以濟事殆天瑞也以爲軍正後至上谷太守

孔融坐滿鄭崇門雜

後漢孔融好學博涉多該覽爲北海相時袁曹方盛而融無所協附負其髙气志在靖難而才疎意廣迄無成功先主表領靑州刺史後爲少府拜大中大夫性寛容少忌好士喜誘益後進及退閒職賓客日盈門嘗嘆曰坐上客常滿樽中酒不空吾無憂矣聞人之善若出諸己言有可采必演而成之面告其短而退稱所長薦達賢士多所奬進知而未言以爲己過海內英俊皆信服之曹操旣積嫌忌而郗慮構成其罪遂見害魏文帝深好融文辭每嘆曰揚班儔也前漢鄭崇字子遊髙宻大族世與王家相嫁娶徙平陵後哀帝擢爲尙書僕射數求諫爭上初納用之每見曳革履上笑曰我識鄭尙書履聲久之上欲封祖母傅太后從弟商諫太后大怒又諫董賢貴寵過度由是重得罪尙書令趙昌佞諂害崇奏與宗族通疑有姦請治上責曰君門如市人何以欲禁切主上崇對曰臣門如市臣心如水願得考覆上怒下崇獄窮治寃死獄中

張堪折轅周鎭漏船

後漢張堪字君遊南陽宛人年十六受業長安志美行厲諸儒號曰聖童世祖卽位拜蜀郡太守又爲漁陽太守捕擊姦猾賞罰必信吏民皆樂爲用匃奴常以萬騎入漁陽堪擊破之郡界以靜乃於狐奴開稻田八千餘頃勸民耕種以致殷富百姓歌曰桑無附枝麥穗兩岐張公爲政樂不可支視事八年匃奴不敢犯塞帝嘗召見諸郡計吏問前後守令能否蜀計掾進曰張堪昔在蜀仁以惠下威能討姦前公孫破時珍寶山積捲握之物足當十世而堪去職之日乘折轅車布被囊而已帝聞嘆息舊注引世說云周鎭罷臨川泊淸溪渚王丞相導往看之時夏暴雨船狹小又大漏殆無坐處王曰胡威之淸何以過此卽啟用之今本無載

郭伋竹馬劉寛蒲鞭

後漢郭伋字細侯少有志行王莽時爲並州牧建武中復爲牧伋前在並州素結恩徳及後入界老幼相攜逄迎道路所過問民疾苦聘求耆徳雄俊設幾杖之禮朝夕與參政事始至行部到西河美稷有童兒數百各騎竹馬於道次拜迎伋問兒曹何自逺來對曰聞使君到喜故來奉迎伋辭謝之及事訖諸兒復送至郭外問使君何日當還伋計日告之旣還先期一日伋爲違信於諸兒遂止野亭須期乃入後漢劉寛字文饒弘農華陰人桓帝時遷南陽太守歷典三郡溫仁多恕𨿽倉卒未嘗疾言遽色吏人有過但用蒲鞭罰之示辱而已靈帝時爲太尉帝頗好學藝毎引見常令講經寛常於坐被酒睡伏帝問太尉醉耶對曰臣不敢醉但任重責大憂心如醉帝重其言夫人欲試寛令恚伺當朝會裝嚴已訖使婢奉肉羮翻污朝服寛遽收之神色不異乃徐言曰羮爛汝手其性度如此海內稱爲長者

許史侯盛韋平相延

前漢宣帝許皇后元帝母也爲霍光夫人顯所毒崩及元帝爲太子乃封後父廣漢爲平恩侯其弟舜爲博望侯延壽爲樂成侯許氏侯者三人廣漢薨謚戴侯宣帝以延壽爲大司馬車騎將軍武帝衛太子史良娣宣帝祖母也良娣生男進號史皇孫武帝末巫蠱事起衛太子及良娣史皇孫皆遭害皇孫有男號皇曾孫旣登位是爲宣帝而良娣母及兄恭已死乃封恭子髙爲樂陵侯曾爲將陵侯玄爲平臺侯及髙子丹以功徳封武陽侯侯者凡四人髙至大司馬車騎將軍丹左將軍前漢韋賢及子玄成皆爲丞相平當字子思平陵人以明經爲博士公卿薦當論議通明給事中毎有災異輒傅經術言得失文雅𨿽不及蕭望之匡衡然指意略同哀帝時爲丞相上召欲封當當病篤不應召或謂當不可彊起受侯印爲子孫邪當曰吾居大位已負素餐責矣起受侯印還臥而死有餘罪今不起者所以爲子孫也遂乞骸骨上賜養牛一上尊酒十石月餘卒子晏以明經歷任大司徒漢興惟韋平父子至宰相

雍伯種玉黃尋飛錢

搜神記羊公雍伯洛陽人性篤孝父母亡葬無終山遂家焉山髙無水公汲水作義漿於阪頭行者飲之三年有一人就飲以斗石子與之云玉當生其中後當得好婦言畢不見乃種其石數歲時時往視見玉子生北平徐氏有女人多求不許公試求焉徐氏戲云白璧一雙來當爲婚公至所種石中得五雙以聘遂以女妻之天子異之拜爲大夫於種玉處四角作大石柱各一丈中央一頃地名曰玉田幽冥錄海陵黃尋先貧因天雨散飛錢至其家觸籬園誤落者無數余處皆拾得富至數千萬擅名江北

王允千里黃憲萬頃

後漢王允字子師太原祁人郭林宗見而奇之曰王生一日千里王佐才也遂與定交允少好大節有志於立功常習誦經傳朝夕試馳射三公並辟以司徒髙第爲侍禦史獻帝時爲司徒及董卓遷都關中朝政大小悉委於允允矯性屈意每相承附卓亦推心不疑故得扶持王室於危亂之中臣主內外莫不倚恃允見卓簒逆已萌宻與司隸黃琬等謀兵誅之允性剛稜疾惡初懼卓豺狼故折節圖之卓旣殱滅自謂無復患難仗正持重不循權宜之計羣下不甚附之反爲卓將李傕所殺後漢黃憲字叔度汝南愼陽人也世貧賤父爲牛醫陳蕃周舉嘗相謂曰時月之間不見黃生則鄙吝之萌復存乎心及蕃爲三公嘆曰叔度若在吾不敢先佩印綬郭林宗少遊汝南過袁閎不宿而退從憲累日方還或問之林宗曰奉髙之器譬諸泛濫𨿽淸而易挹叔度汪汪若千頃陂澄之不淸淆之不濁不可量也後舉辟無所就奉髙閎字世說千作萬淆作撓與此小異

虞■﹝馬斐﹞才望戴淵鋒頴

晉書虞■﹝馬斐﹞字思行會稽余姚人歷吳興太守王導嘗謂曰孔愉有公才而無公望丁潭有公望而無公才兼之者其在卿乎官未達而喪時人惜之舊本才誤作休世說戴淵少遊俠嘗在江淮間攻掠陸機赴假還洛輜重甚盛淵在岸上據胡牀指揮左右皆得其宜淵旣神姿鋒穎𨿽處鄙事神气尢異機於船上遙謂之曰卿才如此亦復作刼耶淵泣涕投劍而歸辭气非常機彌重之便與定交

史魚黜殯子囊城

郢家語曰衛大夫蘧伯玉之賢靈公不用彌子瑕不肖反任之史魚驟諫不從將卒命其子曰吾在朝不能進蘧伯玉退彌子瑕是不能正君也生不能正君死無以成禮我死汝置屍牖下於我畢矣其子從之靈公弔焉怪而問之其子以其父言告公公愕然失容曰是寡人之過也命之殯於客位進伯玉退子瑕孔子聞之曰古之烈諫者死則已矣未有若史魚死而屍諫忠感其君者也可不謂直乎左氏傳楚子囊將死遺言謂子庚必城郢君子謂子囊忠君薨不忘增其名將死不忘衛社稷可不謂忠乎初楚共王疾告大夫曰不榖不徳若以大夫之靈獲保首領以沒於地請爲靈若厲及卒子囊曰君命以共請謚之共楚徙都郢未有城郭築城未訖子囊欲訖未暇故遺言見意

戴封積薪耿恭拜井

後漢戴封字平仲濟北剛人舉賢良方正對策第一擢拜議郎遷西華令汝潁有蝗災獨不入界時督郵行縣蝗忽大至及去蝗亦頓除一境奇之其年大旱封禱請無獲乃積薪坐其上以自焚火起而大雨暴至逺近嘆服遷中山諸縣囚四百餘人當行刑封哀之皆遣歸家與克期日皆無違者官至太常後漢耿恭字伯宗扶風茂陵人少慷慨多大略有將帥才永平末爲戊巳校尉屯金蒲城匃奴攻城恭乘城搏戰以毒藥傅矢傳語匃奴曰漢家箭神其中瘡者必有異因發彊弩射之虜中矢者視創皆沸匃奴相謂曰漢兵神眞可畏也遂解去恭以疏勒城旁有澗水可固引兵據之匃奴復攻恭恭募先登數千人直馳之胡騎散走遂擁絕澗水恭於城中穿井十五丈不得水吏士渴乏笮馬糞汁而飲之恭仰嘆曰聞昔貳師將軍拔佩刀刺山飛泉湧出今漢徳神明豈有窮哉乃整衣向井拜禱有頃水泉奔出乃令吏士揚水以示虜虜以爲神明遂引去後復攻恭恭擊走之數月食盡窮困乃煮鎧弩食其筋革恭與士推誠同死生故皆無二心虜圍之不能下關寵上書求救肅宗用司徒鮑昱議遣軍迎恭歸復奏恭節過蘇武宜蒙爵賞遂拜騎都尉

汲黯開倉馮暖折劵

前漢汲黯字長孺濮人其先有寵於古之衛君至黯十世世爲卿大夫孝景帝時爲大子洗馬以嚴見憚武帝卽位黯爲謁者河內失火燒千餘家上使往視還報曰家人失火屋比延燒不足憂河內貧人傷水旱萬餘家或父子相食臣謹以便宜持節發河內倉粟賑貧民請歸節伏矯制罪上賢而釋之後爲主爵都尉列於九卿治務無爲引大體不拘文法性倨少禮面折不能容人之過以數直諫不得久居位武帝曰古有社禝臣如黯近之矣大將軍靑侍中上踞廁視之丞相弘宴見上或時不冠至黯不冠不見也戰國策齊人有馮暖者貧乏不能自存使人屬孟嘗君田文願寄食門下君受之左右食以艸具居有頃倚柱彈其劍歌曰長鋏歸來乎食無魚君聞食之比門下客有頃復彈鋏歌曰長鋏歸來乎出無車君爲之駕比門下之車客後復彈鋏歌曰長鋏歸來乎無以爲家君問暖有老母使人給其食用無使乏後君出記問門下客誰能爲文收債於薛者暖署曰能暖治裝載劵契而行辭曰債畢收以何市而反君曰視吾家所寡有者暖之薛召諸民當償者悉來合劵以債賜民因燒其劵民稱萬歲至齊見君曰臣竊計君宮中積珍寶狗馬實外廐美人充下陳所寡有者義耳竊爲君市義矯命以債賜諸民因燒其劵乃臣所以爲君市義後君就國於薛民扶老攜幼迎道中君顧謂暖曰先生所爲文市義乃今見之

齊景駟千何曽食萬

論語齊景公有馬千駟晉書何曽字穎考陳畱陽夏人少好學博聞仕魏爲司徒武帝踐阼拜太尉曽性至孝閨門整肅自少及長無聲樂嬖幸之好年老與妻相見皆整衣冠相待如賓然性奢豪務在華侈帷帳車服必窮極綺麗廚膳滋味過於王者毎朝見不食太官所設帝輒命取其食蒸餅上不坼作十字不食食日萬錢猶曰無下箸處劉毅等數劾奏曾侈忲無度帝以其重臣一無所問

顧榮錫炙田文比飯

晉書顧榮字彥先吳人弱冠爲黃門侍郎同陸機兄弟入洛號三俊歷廷尉正及趙王倫簒位倫子虔爲大將軍以榮爲長史初榮與同寮宴飲見執炙者容貌不凡有欲炙之色榮割炙啖之坐者問其故榮曰豈有終日執之而不知其味及倫敗榮被執將誅而執炙者爲督率救之得免元帝時終散騎常侍史記孟嘗君田文齊威王孽孫父嬰爲齊相卒文代立封萬戶於薛招致賓客及亡人有罪者皆歸之以故傾天下之士食客數千人無貴賤一與文等曽待客夜食有一人蔽火客怒以飯不等輟食辭去文起自持其飯比之客慚自剄士以此多歸之文相齊湣王湣王欲去之乃如魏魏昭王以爲相齊襄王立孟嘗君中立爲諸侯無所屬襄王與連和

孔珪蛙鳴彥倫鶴怨

南史孔珪字徳璋會稽山陰人齊明帝時爲南郡太守珪風韻淸疎好文詠飲酒七八斗不樂世務居宅盛營山水慿幾獨酌傍無雜事門庭之內艸萊不剪中有蛙鳴或問之曰欲爲陳蕃乎珪曰我以此當兩部鼓吹何必效蕃王晏嘗鼓吹候之聞羣蛙鳴曰此殊聒人耳珪曰我聽鼓吹殆不及此晏有慚色仕至散騎常侍舊本作稚圭南史周顒字彥倫宋元徽中爲剡令音辭辧麗長於佛理著三宗論言空假義入齊終國子博士兼著作太學諸生慕其風爭事華辧始著四聲切韻行於時初隱鐘山及出爲縣令孔稚珪過鐘山艸堂作北山移文其詞有曰蕙帳空兮夜鶴怨山人去兮曉猿驚

亷頗負荊須賈擢發

史記廉頗爲趙將藺相如拜上卿位在頗右頗曰我爲將有攻城野戰之大功而相如徒以口舌爲勞位居我上又素賤人吾羞爲之下宣言曰我見必辱之相如聞不肯與會每朝時嘗稱病不欲與頗爭列已而出望見頗引車避匿舎人諫曰廉君宣惡言而君畏匿恐懼庸人尙羞之況於將相乎相如曰公之視頗孰與秦王曰不若也相如曰夫以秦王之威而相如廷叱之辱其羣臣吾𨿽駑獨畏廉將軍哉顧念彊秦不敢加兵於趙者徒以吾兩人在也今兩虎共斗勢不俱生吾所以爲此者先國家之急而後私讎也頗聞之肉袒負荊至門謝罪曰鄙賤之人不知將軍寛之至此卒相與驩爲刎頸之交史記範雎字叔魏人遊說諸侯欲事魏王家貧無以自資乃先事魏中大夫須賈賈使齊雎從齊襄王聞雎辯口乃使人賜金及牛酒賈怒以爲雎持魏國陰事告齊旣歸以告魏齊齊怒使舎人笞擊雎雎佯死卽捲以簀置廁中賓客醉更溺之會齊醉雎告守者得出亡伏匿更名姓曰張祿夜見秦謁者王稽稽知雎賢載入秦言於昭王王拜爲客卿遂爲相封應侯賈後使秦雎微行敝衣步見賈賈驚曰範叔無恙乎畱與坐飲食取綈袍賜之雎取大車駟馬爲賈禦入相府乃先入賈待良久問門下曰範叔不出何也門下曰無範叔乃吾相張君也賈大驚乃肉祖膝行謝罪曰賈不意君能自致於靑雲之上賈不敢復讀天下之書與天下之事賈有湯鑊之罪請自屏於胡貉之地惟君死生之擢賈之發以續罪尙未足雎曰汝罪有三耳然所以得無死者以綈袍戀戀有故人之意故釋之

孔翊絕書申嘉私謁

晉先賢傳孔翊字符性爲洛陽令置水於庭得求囑書皆投水中一無所發前漢申屠嘉梁人以材官蹶張從髙帝擊楚孝文時稍遷至丞相爲人廉直門不受私謁時鄧通方愛幸居上旁有怠慢之禮嘉奏曰陛下幸愛羣臣則富貴之至於朝廷之禮不可以不肅罷朝坐府中爲檄召通詣丞相府不來且斬通通恐入告上上曰汝第往吾今使人召若通至免冠徒跣頓首謝嘉嘉責曰夫朝廷者髙皇帝之朝廷通小臣戲殿上大不敬當斬通頓首出血不解上度丞相已困通使使持節召通而謝丞相乃釋之

淵明把菊眞長望月

南史陶潛字淵明名元亮江州刺史王弘欲識之不能致也潛嘗往廬山弘令潛故人龎通之賫酒具於半道要之潛有腳疾使一門生二兒舉籃轝及至欣然共飲先是顏延之在潯陽與潛情欵後爲始安郡經過潛臨去畱三萬錢與潛潛悉送酒家稍就取酒嘗九月九日無酒出宅邊菊叢中坐久之逄弘送酒至卽便就酌醉而後歸郡將候潛逄其酒熟取頭上葛巾漉酒畢還復著之卒號靖節先生其妻翟氏志趣亦同能安苦節夫耕於前妻鉏於後云晉書劉惔字眞長沛國相人少淸逺有標奇與母寓居京口家貧織芒屩以爲養𨿽蓽門陋巷晏如也王導深器之後稍知名惔雅善言理簡文作相惔與王蒙並爲談客俱蒙上賓禮累遷丹陽尹爲政淸整門無雜賓桓溫嘗問會稽王談更進耶惔曰極進然故第二流耳溫曰第一復誰曰故在我輩其髙自位置如此舊注云惔夜在簡文座愀然嘆曰淸風朗月恨死玄度玄度髙士許詢也

子房取履釋之結襪

前漢張良字子房其先韓人嘗遊下邳圯上有一老父衣褐至良所直墮其履圯下謂曰孺子下取履良欲毆之爲其老乃彊下取履因跪進父以足受之笑去復還曰孺子可教後五日平明與我期此良跪曰諾乃往父已先在怒曰與老人期後何也去後五日早會五日雞鳴往父又先在復怒曰去後五日早來五日良夜半往有頃父亦來喜曰當如是出一編書曰讀是則爲王者師後十年興十三年孺子見我濟北榖城山下黃石卽我已遂去不見旦日視其書乃太公兵法良異之常習誦後從髙帝過濟北果得黃石取而寶祠之良死並葬焉初良數以兵法說髙祖常用其策爲他人言皆不省良以爲天授遂從不去良多病未嘗特將兵常爲畫策臣及封功臣良未嘗有戰鬭功帝曰運籌帷幄中決勝千里外子房功也乃封爲畱侯前漢張釋之字季南陽堵陽人以貲爲騎郎事文帝十年不得調亡所知名後拜廷尉持議平天下稱之王生者善爲黃老言嘗召居廷中公卿盡會立王生老人曰吾襪解顧謂釋之爲我結襪釋之跪而結之或讓王生獨柰何廷辱張廷尉王生曰吾老且賤自度無益於張廷尉廷尉天下名臣吾聊使結襪欲以重之諸公聞之賢王生而重釋之

郭丹約關祖逖誓江

後漢郭丹字少卿南陽穰人幼孤孝順後母哀憐之爲鬻衣裝買產業後從師長安買符入函谷關乃慨然嘆曰丹不乘使者車終不出關丹至京師常爲都講諸儒咸敬重之後更始徵爲諫議大夫持節使歸南陽安集受降果如其志建武中辟舉髙第累轉司徒在朝廉直公正與侯霸杜林張湛郭伋齊名相善晉書祖逖字士雅範陽遵人博覽書記該涉古今京師亂避地淮泗元帝以爲軍諮祭酒逖以社稷傾覆常懷振復之志遷奮威將軍豫州刺史仍將本流徙部民百餘家渡江中流擊楫而誓曰祖逖不能淸中原而復濟者有如此江辭色壯烈眾皆慨嘆屯於淮陰起冶鑄兵器得二千餘人而後進逖愛人下士𨿽疎交賤隸皆恩禮遇之由是黃河以南盡爲晉土未幾病卒豫州士女若喪考妣譙梁百姓爲之立祠冊贈車騎將軍王惇久懷逆亂畏逖不敢發至是始得肆意焉

賈逵問事許愼無雙

後漢賈逵字景伯扶風平陵人弱冠能誦左氏傳及五經本文以大夏侯尙書教授兼達五家谷梁之說自爲兒童常在太學不通人間事身長八尺二寸諸儒爲之語曰問事不休賈長頭性愷悌多智思俶儻有大節尢明左氏傳國語爲之解詁永平中獻之拜爲郎與班固並校祕書應對左右後爲侍中領騎都尉所著經傳義詁及論難百餘萬言學者宗之後世稱爲通儒後漢許愼字叔重汝南召陵人性淳篤博學經籍馬融敬之時人爲之語曰五經無雙許叔重爲郡功曹舉孝廉再遷除洨長卒初愼以五經傳說臧否因撰爲五經異義又作說文解字皆傳於世

婁敬和親白起坑降

前漢髙祖在洛陽婁敬說曰陛下都洛陽豈欲與周比隆哉然取天下與周異臣竊以爲不侔矣且秦地被山帶河四塞以爲固卒然有急百萬之眾可具因秦之故資甚美膏腴之地此所謂天府陛下入關而都之山東𨿽亂秦故地可全而有此亦扼天下之吭而撫其背也卽日駕西都關中賜敬姓劉氏拜郎中號奉春君封建信侯是時冒頓單於兵彊控弦四十萬騎數苦邊上患之問敬敬曰陛下誠能以適長公主妻單於厚奉遺之彼必以爲閼氏生子必爲太子冒頓在固爲子壻死外孫爲單於豈聞外孫敢與大父抗禮哉上欲遣長公主呂后泣曰妾惟一女柰何棄之匃奴乃取家人子爲公主妻單於使敬往結和親史記白起郿人善用兵事秦昭王號武安君秦攻趙壘數挑戰趙廉頗堅壁不出秦使人爲反間曰秦獨畏馬服子趙括將耳廉頗易與趙王旣怒頗數敗復聞反間之言因使括代頗秦使起爲上將軍括至擊秦軍秦軍佯敗走張二奇兵以刼之趙軍分而爲二糧道絕秦發河內民年十五以上悉詣長平遮絕趙救及糧食趙卒不得食四十六日皆內陰相殺食來攻秦壘不能出括出鋭卒自搏戰秦軍射殺括括軍敗卒四十萬人降起起以爲趙卒反復非盡殺之恐爲亂乃挾詐盡坑殺之斬首虜四十五萬人趙人大震

蕭史鳳臺宋宗雞窻

列仙傳蕭史秦穆時人善吹簫能致孔雀白鶴居數年吹似鳳聲鳳凰來止其屋公作鳯臺夫婦止其上不下數年一日皆隨鳯凰飛去故秦人作鳳女祠雍宮中時有簫聲幽冥錄晉兗州刺史沛國人宋處宗嘗買一長鳴雞愛養甚至常著窻間後雞作人語與處宗談論極有玄致終日不輟處宗因此功業大進

王陽囊衣馬援薏苡

前漢王吉字子陽子駿孫崇並至禦史大夫崇平帝時爲大司空自吉至崇世名淸廉然材器名稱稍不能及父而祿位彌隆皆好車馬衣服其自奉養極爲鮮明而亡金銀錦繡之物及遷徙去所載未嘗過囊衣不蓄積餘財去位家居亦布衣疏食天下服其廉而怪其奢故俗傳王陽能作黃金後漢馬援在交趾常餌薏苡實能輕身省欲以勝瘴气南方薏苡實大援欲以爲種軍還載之一車時人以爲南土珍怪權貴皆望之援時方有寵故莫以聞卒後有人上書譛之者以前所載還皆明珠文犀吳祜傳吳惔爲西海太守其子祜年十二隨到官惔欲殺靑簡以冩經書祜諫曰大人踰越五嶺逺在海濱其俗誠陋然舊多珍怪上爲國家所疑下爲權戚所望此書若成則載之兼輛昔馬援以薏苡興謗王陽以囊衣徵名嫌疑之間先賢所愼惔乃止撫其首曰吳氏世不乏季子矣

劉整交質五倫十起

南史劉整仕梁除中軍參軍初兄寅爲西陽內史卒其子往整塾停住十二日整就兄妻範求米範未還整怒乃自取範車帷爲質範詣臺訴禦史中丞任昉論曰昔人睦親衣無嘗主整之撫侄食未數旬何其不能折契鍾庾而襜帷交質人之無情一何至此實教義所不容紳冕所共棄臣請免整新除官付廷尉治罪後漢第五倫字伯魚京兆長陵人爲京兆督鑄錢掾領長安市時鑄錢多姦巧倫平銓衡正斗斛市無阿枉百姓悅服毎讀詔書嘗嘆息曰此聖主也一見決矣等輩笑之曰爾說將尙不下安能動萬乘乎倫曰未遇知巳道不同耳建武永平間爲會稽蜀郡守肅宗初立擢司空倫奉公盡節數上書言事無所依違性質愨少文采在位以貞白稱時人方之貢禹然少蘊藉不修威儀亦以此見輕或問倫有私乎對曰昔人有與吾千里馬者吾𨿽不受毎三公有所選舉心亦不能忘而亦終不用吾兄子病一夜十往退而安寢吾子有疾𨿽不省視而竟夕不眠若是者豈可謂無私乎病乞罷以二千石俸終其身

張敞畫眉謝鯤折齒

前漢張敞字子髙平陽人徙杜陵爲京兆尹長安市偸盜尢多敞視事窮治所犯盡行法罰枹鼓稀鳴市無偸盜敞本治春秋以經術自輔其政頗雜儒雅表賢顯善不醇用誅罰以此能自全然無威儀罷朝會走馬章臺街使禦史驅自以便面拊馬又爲婦畫眉長安中傳張京兆眉嫵有司以奏帝宣問之對曰臣聞閨門之內夫婦之私有過於畫眉者上愛其能弗備責也後爲冀州刺史盜賊禁止守太原太原郡淸晉書謝鯤字幼輿陳國陽夏人少知名通簡有髙識不修威儀東海王越辟爲掾任達不拘坐除名鯤淸歌鼓琴不以屑意鄰家髙氏女有美色鯤嘗挑之女投梭折其兩齒時人爲之語曰任達不已幼輿折齒鯤聞之傲然長嘯曰猶不廢我嘯歌後爲王惇長史嘗使至都明帝在東宮見之甚相親重問曰論者以君方庾亮自謂何如答曰端委廟堂使百僚準則鯤不如亮一丘一壑自謂過之終豫章太守

盛彥感螬姜詩躍鯉

晉書盛彥字翁子廣陵人母因疾失明彥不應辟召躬自侍養母食必自哺之母疾久婢使數見捶楚婢怒恨伺彥暫行取蠐螬炙紿之母食以爲美然疑是異物宻藏以示彥彥見之抱母痛哭絕而復蘇母目豁然卽開仕吳中書侍郎吳平爲小中正後漢姜詩廣漢人事母至孝妻龎奉順尢篤母好飲江水水去舎六七里妻常沂流而汲後值風不時得還母渴詩責而遣之妻寄止鄰舎晝夜紡績市珍羞使鄰母以意自遺其姑如是者久之姑怪問鄰母鄰母具對姑感慚呼還恩養愈謹其子後因逺汲溺死妻恐姑哀傷不敢言而托以行學不在姑嗜魚鱠又不能獨食夫婦常力作供鱠呼鄰母共之舎側忽有泉湧味如江水毎旦輒出雙鯉魚常以供二母之膳赤眉散賊經詩裏弛兵而過曰驚大孝必觸鬼神時歲荒賊乃遺詩米肉受而埋之比落蒙其安全永平初舉孝廉拜郎中除江陽令

宗資主諾成瑨坐嘯

後漢桓帝受業於甘陵周福及卽位擢爲尙書時同郡河南房植有名當朝鄕人爲之謡曰天下規矩房伯武因師獲印周仲進二家賓客至相譏揣各樹朋徒尢隙漸成由是甘陵有南北部黨人之議自此始矣汝南太守宗資任功曹範滂南陽太守成瑨亦委功曹岑晊二郡又爲謡曰汝南太守範孟博南陽宗資主畫諾南陽太守岑公孝弘農成瑨但坐嘯凡黨事始自甘陵周福汝南宗資成於李膺張儉海內塗炭二十餘年諸所蔓衍皆天下善士伯武之類皆字也舊本宗作宋

伯成辭耕嚴陵去釣

莊子曰堯治天下伯成子髙立爲諸侯堯授舜舜授禹伯成子髙辭爲諸侯而耕後漢嚴光字子陵會稽余姚人少與光武同遊學光武卽位乃變名姓隱身不見帝思其賢乃令物色以訪之後齊國上言有一男子披羊裘釣澤中帝疑其光乃備安車玄纁聘之三反而後至舎於北軍給牀褥太官進膳車駕幸其館光臥不起帝卽臥所撫光腹良久乃張目熟視曰昔唐堯著徳巢父洗耳士固有志何至相迫乎帝嘆息而去復引入論道舊故相對累日因共偃臥光以足加帝腹上明日太史奏客星犯帝座甚急帝笑曰朕故人子陵共臥耳除諫議大夫不屈乃耕於富春山後人名其釣處爲嚴陵瀬焉

董遇三餘譙周獨笑

魏略董遇字季直性質訥好學與兄季中耒耜負販常挾持經書閉門習讀明帝時至大司農初遇作老子訓注又善左氏傳更爲朱墨別異人有從學者遇不肯教去必當先讀百徧言讀百徧而義自見從學者云苦暍無日遇言當以三餘冬者歲之餘夜者日之餘陰雨者時之餘蜀志譙周字允南巴西西充國人耽古篤學家貧未嘗問產業誦讀典籍欣然獨笑以忘寢食研精六經尢善書札頗曉天文遷光祿大夫位亞九列及魏大將軍鄧艾入陰平後主使羣臣會議計無所出或以爲蜀與吳本爲和國宜可奔吳或以爲南中七郡阻險斗絕易以自守宜可奔南惟周以爲自古無寄他國爲天子者乃上疏諫遂從周策劉氏無虞一邦蒙賴周之謀也時晉文王爲魏相國以爲周有全國之功封陽城亭侯晉室踐阼除散騎常侍不拜

將閭仰天王淩呼廟

史記秦公子將閭昆弟三人二世胡亥信趙髙之謀囚於內宮議其罪使使令將閭曰公子不臣罪當死吏致法焉將閭曰闕廷之禮吾未嘗不從賓贊也廊廟之位吾未嘗敢失節也受命應對吾未嘗敢失辭也何謂不臣願聞罪而死使者曰臣不得與謀奉書從事將閭仰天大呼天者三曰天乎吾無罪昆弟三人皆流涕拔劍自殺魏志王淩字彥云太原祁人爲徵東將軍都督揚州諸軍事累遷太尉假節鉞謀廢齊王立楚王彪嘉平三年淩詐言吳人塞塗水請發兵以討之司馬宣王知其計不聽自帥中軍泛舟到甘城淩計無所出乃迎於武丘面縛水次曰淩若有罪公當折簡召淩何苦自來邪宣王曰以君非折簡之客故耳卽以淩歸於京師道徑賈逵廟淩呼曰賈梁道王淩是大魏忠臣惟爾有神知之至頃仰鴆而死六月宣王疾夢淩逵爲祟遂薨

二疏散金陸賈分槖

前漢疏廣字仲翁東海蘭陵人兄子受字公子宣帝時廣爲太子太傅受爲太子少傅毎朝因進見太傅在前少傅在後父子並爲師傅朝廷以爲榮後廣謂受曰吾聞知足不辱知止不殆功成身退天之道也豈如歸老故鄕以壽命終父子遂乞骸骨上賜黃金二十斤太子贈五十斤公卿大夫故人邑子設祖道供帳東都門外送者車數百兩旣歸鄕裏日具酒食請族人故舊賓客相與娯樂趣賣金以供具或勸買田宅廣曰吾顧自有舊田廬令子孫勤力其中足以供衣食此金聖主所以惠養老臣也故樂與鄕黨宗族共饗其賜以盡吾餘日族人悅服皆以壽終前漢陸賈楚人有口辯時中國初定尉佗平南越因王之髙祖使賈賜佗印爲南越王賈至尉佗魋結箕踞見賈賈因說佗佗蹶然起謝賈畱與飲數月賜賈槖中裝直千金他送亦千金賈令佗稱臣奉漢約歸報髙祖大說拜太中大夫孝惠時病免以好畤田地善往家焉有五男乃出槖中裝千金分其子子二百金令爲生產常乘安車駟馬從歌鼓瑟侍者十人寶劍直百金謂其子曰與女約過女女給人馬酒食極飲十日而更所死家得寶劍後爲陳平畫數事平用其計乃以奴婢百人車馬五十乘錢五百萬遺賈爲食飲費賈以此遊漢廷公卿間名聲藉甚及誅呂氏立孝文賈頗有力以壽終

慈明八龍禰衡一鶚

後漢荀爽字慈明潁川潁陰人父淑字季和舉賢良方正對策補朗陵侯相蒞事明理稱爲神君有子八人儉緄靖燾汪爽肅敷並有名稱時人謂八龍爽幼好學十二通春秋論語太尉杜喬見而稱之曰可爲人師爽耽思經書慶弔不行徵命不應潁川爲之語曰荀氏八龍慈明無雙獻帝卽位董卓輔政徵之爽欲遁不得就拜平原相行至苑陵進爲光祿勲視事三日拜司空自被命及登臺司九十五日因從遷都長安爽見卓忍暴必危社稷辟舉才略之士將共圖之會病薨後漢禰衡字正平平原般人少有才辯气尙剛傲好矯時慢物遊潁川乃陰懷一刺旣而無所之至於刺字漫滅時許都新建賢士大夫四方來集或問衡曰盍從陳長文司馬伯達乎對曰吾安能從屠沽兒耶又問荀文若趙稚長云何衡曰文若可借面弔喪稚長可使監廚請客惟善孔融楊修常稱曰大兒孔文舉小兒楊徳祖餘子碌碌莫足數融亦深愛其才衡始冠而融四十遂與爲交友上書薦之有云鷙鳥累百不如一鶚融數稱述於曹操操以其言忤逆送與劉表表不能容送與江夏太守黃祖祖性急衡言不遜遂殺之年二十六

不占殞車子云投閣

新序曰齊崔杼殺莊公有陳不占者聞君難將赴之比去餐則失匕上車失式禦者曰怯如是去有益乎曰死君義也先勇私也不以私害公遂聞戰鬭之聲恐駭而死人曰不占可謂仁者之勇也前漢揚雄字子云年四十餘自蜀來遊京師大司馬王音奇其文雅召爲門下吏與王莽劉歆並哀帝之初又與董賢同官當成哀平間莽賢皆爲三公權傾人主所薦莫不拔擢而雄三世不徙官莽簒談說之士用符命稱功徳獲封爵甚眾雄復不侯以耆老久次轉大夫恬於勢利如是及莽誅甄丰父子投劉歆子棻四裔辭所連及便收不請時雄校書天祿閣上治獄使者欲收雄雄恐不能自免乃從閣自投下幾死棻嘗從雄學奇字莽以雄素不與事有詔勿問然京師爲之語曰惟寂寞自投閣爰淸淨作符命蓋以雄解嘲之言譏之也雄家貧嗜酒人希至門時有好事者載酒肴從遊學而侯芭嘗從雄居受太玄法言焉劉歆謂曰今學祿利者尙不能明易又如玄何吾恐後人用覆醬瓿也雄笑而不應年七十一卒侯芭爲起墳

魏舒堂堂周舎鄂鄂

晉書魏舒字陽元任城樊人少孤爲外家寧氏所養寧氏起宅相者云當出貴甥外祖母以魏氏甥小而慧意謂應之舒曰當爲外氏成此宅相舒姿望秀偉飲酒石餘遲鈍質朴不爲鄕親所重不修常人之節不爲皎厲之事每欲容才長物終不顯人之短年四十餘對策升第遷尙書郎時欲沙汰郎官非才者罷之舒曰吾卽其人也襆被而出轉相國參軍文帝深器重之每朝會罷目送之曰魏舒堂堂人之領袖也及山濤薨領司徒陳畱周震累爲諸府所辟辟書旣下公輒喪亡僉號震爲殺公掾舒辟之竟無患識者稱其達命年老遜位賜幾杖安車駟馬門施行馬時論以爲晉興以來三公能辭榮善終者未之有史記晉大夫趙簡子有臣曰周舎好直諫周舎死簡子毎聽朝常不悅大夫請罪簡子曰大夫無罪吾聞千羊之皮不如一狐之腋諸大夫朝徒聞唯唯不聞周舎之鄂鄂是以憂也舊本鄂作諤

無鹽如漆姑射若冰

古列女傳鍾離春者無鹽邑之女宣王正後也爲人極醜無雙臼頭深目長指大節昻鼻結喉肥項少發折腰出胸皮膚若漆年四十無所容入衒嫁不售乃拂拭短褐自詣宣王願備後宮之掃除宣王方置酒於漸臺罷女樂退諂諛去雕琢進直言延側陋立太子拜無鹽爲後而齊因大安莊子曰藐姑射之山有神人居焉肌膚若冰雪綽約若處子不食五穀吸風飲露乘雲气禦飛龍而遊乎四海之外

邾子投火王思怒蠅

左氏傳邾子在門臺臨廷閽以缾水投廷邾子望見之怒閽曰夷射姑旋焉命執之弗得滋怒自投於牀廢於鑪炭爛遂卒莊公卞急而好絜故及是莊公卽邾子謚旋小便廢墮也魏志王思濟陰人領豫州刺史思能吏然苛碎無大體官至九卿封列侯魏略曰思性急嘗執筆作書蠅集筆端馳去復來如是再三思恚怒自起逐蠅不能得還取筆擲地蹋壊之

苻朗皂白易牙淄澠

晉書苻朗字符達略陽臨渭氐人堅從兄子拜靑州刺史降晉加員外散騎侍郎旣至揚州風流邁於一時超然自得善識味鹹酢及內皆別所由會稽王爲設盛饌極江左精肴食訖問曰關中之食孰若此答曰皆好惟鹽味小生耳旣問宰夫皆如其言或人殺雞以食之旣進朗曰此雞棲常半露檢之皆驗又食鵝肉知黑白之處人不信記而試之無差時人咸謂知味列子引孔子曰淄澠之合易牙嘗而知之易牙齊桓公嬖臣知味者也

周勃織簿灌嬰販繒

前漢周勃其先捲人徙沛以織簿曲爲生常以吹簫給喪事材官引彊髙祖起勃以中涓從攻戰以功封絳侯勃爲人木彊惇厚髙帝以爲可屬大事勃不好文學每召諸生說士東鄕坐責之趣爲我語其椎魯少文如此舊本簿作畚非前漢灌嬰睢陽販繒者也以中涓從髙祖及項藉敗垓下嬰以禦史大夫將軍騎別追至東城破之所將卒五人共斬藉以功賜爵潁陰侯文帝時爲丞相

馬良白眉阮籍靑眼

蜀志馬良字季常襄陽宜城人弟兄五人並有才名鄕裏爲之諺曰馬氏五常白眉最良良眉中有白毛故以稱之先主稱尊號以良爲侍中及東徵吳遣良入武陵招納五溪蠻夷蠻夷渠帥皆受印號咸如意指晉書阮籍字嗣宗陳畱尉氏人爲散騎常侍轉從事中郎聞步兵廚營人善釀有貯酒三百斛乃求爲步兵校尉籍不拘禮教能爲靑白眼見禮法之士以白眼對之母終嵇喜來弔籍作白眼喜不懌退喜弟康聞之乃賫酒挾琴造焉籍大悅乃見靑眼由是禮法之士疾之如讎籍率意獨駕不由徑路車迹所窮輒痛哭而反

黥布開關張良燒棧

前漢黥布六人姓英氏少時客相之當刑而王及壯坐法欣然笑曰人相我當刑而王幾是乎聞者笑之布以論輸驪山驪山之徒數十萬人布與其徒長豪傑交通乃率其曹耦亡之江中爲羣盜眾數千人後以兵屬項梁楚兵常勝功冠諸侯兵皆服屬楚者以布數以少敗眾也項籍引兵西至關不得入又使布等先從間道破關下軍遂得入至咸陽布爲前鋒項羽封諸將立布爲九江王歸漢封淮南王前漢項羽自立爲西楚霸王王梁楚地更立沛公爲漢王王巴蜀漢中漢王就國張良辭歸韓漢王送至褒中因說漢王燒絕棧道以備諸侯盜兵亦示羽無東意乃使良還行燒絕棧道

陳遺飯感陶侃酒限

南史宋初吳郡陳遺少爲郡吏母好食鐺底焦飯遺在役常帶囊每煮食輒儲其焦以貽母后孫恩亂聚得數升常帶自隨及敗逃竄多有餓死遺以此得活母晝夜泣涕目爲失明耳無所聞遺還入戶再拜號咽豁然朗明晉書陶侃字士行鄱陽人徙尋陽早孤貧爲縣吏孝廉範逵嘗過侃時倉卒無以待賓客其母截髮得雙髲以易酒肴樂飲極歡𨿽僕從亦過所望拜大尉都督荊江等諸軍事長沙郡公侃毎飲酒有定限常歡有餘而限已竭屬吏殷浩等勸更少進侃曰年小曽有酒失亡親見約故不敢踰

楚昭萍實束晳竹簡

家語楚昭王渡江江中有物大如斗圓而赤直觸王舟舟人取之王怪之問羣臣莫能識使使聘魯問孔子孔子曰此萍實也可剖食之吉祥也惟霸者爲能獲焉使者反王遂食之大美久之使來以告魯大夫大夫因子遊問曰夫子何以知其然曰吾昔之鄭過陳之野聞童謠曰楚王渡江得萍實大如斗赤如日剖而食之甜如蜜此楚王之應吾是以知之晉書束晳字廣微陽平元城人漢疏廣之後廣曽孫避難徙居因去疎之足遂攺姓焉晳學多聞少遊國學後爲著作佐郎初太康二年汲郡人盜發魏襄王墓或言安釐王冢得竹書數十車武帝以其書付祕書校綴次第尋考指歸而以今文冩之晳在著作得觀竹書隨疑分釋皆有義證遷尙書郎時人有於嵩髙山下得竹簡一枚上兩行科斗書傳以相示莫有知者司空張華以問晳晳曰此漢明帝顯節陵中策文也檢驗果然時人服其博識

曼倩三冬陳思七步

前漢東方朔字曼倩平原厭次人武帝舉方正賢良文學材力之士待以不次之位四方士上書言得失自衒鬻者以千數朔上書曰臣少失父母長養兄嫂年十二學書三冬文史足用十五學擊劍十六學詩書誦二十二萬言十九學孫吳兵法戰陣之具鉦鼓之教亦誦二十二萬言又常服子路之言年二十二長九尺三寸目若懸珠齒若編具勇若孟賁捷若慶忌廉若鮑叔信若尾生若此可以爲天子大臣矣朔文辭不遜髙自稱譽上偉之令待詔公交車後常爲郎與枚臯郭舎人俱在左右詼啁而已世說曰魏文帝嘗令東阿王作詩七步不成當行法卽應聲爲詩曰萁在釡下燃豆在釡中泣本自同根生相煎何太急帝深有慚色東阿卽陳思王曹植舊封

劉寵一錢廉範五袴

後漢劉寵字祖榮東萊牟平人拜會稽太守山民願朴乃有白首不入市者頗爲官吏所擾寵除煩苛禁察非法郡中大化徵爲將作大匠山陰縣有五六耆叟龎眉皓發自若耶山谷間出人賫百錢以送寵寵勞之曰父老何自苦對曰山谷鄙生未嘗識郡朝它守時吏發求民間至夜不絕明府下車以來狗不夜吠民不見吏年老遭值聖明今聞當見棄去故自扶奉送寵爲人選一大錢受之後官至太尉寵前後歷宰二郡累登卿相而淸約省素家無貨積嘗出京師欲息亭舎亭吏止之曰整頓灑掃以待劉公不可得也寵無言而去時人稱其長者後漢廉範字叔度京兆杜陵人肅宗時遷蜀郡太守厲以惇厚成都民物丰盛邑宇逼側舊制禁民夜作以防火災而更相隱蔽燒者日屬範乃毀削先令但嚴使儲水而已百姓爲便歌曰廉叔度來何暮不禁火民安作平生無襦今五袴在蜀數年免歸

汜毓字孤郗鑑吐哺

晉書汜毓字稚春濟北盧人奕世儒素惇睦九族客居靑州逮毓七世時號其家兒無常父衣無常主少履髙操安貧有志業武帝累召不就晉書郗鑑字道徽髙平金鄕人少孤貧博覽經籍躬耕隴畝吟詩不倦以儒雅著名成帝時爲太尉初值永嘉喪亂在鄕裏甚窮餒鄕人以鑑名徳傳共飯之時兄子邁外甥周翼並小常攜之就食鄕人曰各自饑困以君賢欲共相濟耳恐不能兼有所存鑑於是獨往食訖以飯著兩頰邊還吐與二兒後並得存同過江邁至護軍翼剡縣令鑑薨翼追撫育之恩解職席苫心喪三年

茍弟轉酷嚴母掃墓

晉書茍晞字道將河內山陽人爲兗州刺史晞練於官事文簿盈積斷決如流人不敢欺其從母依之奉養甚厚其子求爲將晞距之曰吾不以王法貸人將無後悔固欲之晞乃以爲督護後犯法晞仗節斬之從母叩頭請救不聽旣而素服哭之流涕曰殺卿者兗州刺史哭弟者茍道將其仗法如此後領靑州刺史多置參佐轉易守令以嚴刻立功日加斬戮流血成川號曰屠伯出屯無鹽以弟純領靑州刑殺甚於晞百姓號小茍酷於大茍前漢嚴延年字次卿東海下邳人遷河南太守野無行盜威震旁郡其治務推折豪彊扶助貧弱貧弱𨿽陷法曲文以出之豪傑侵小民者以文內之眾謂當死者一朝出之謂當生詭殺之吏民莫能測其意深淺冬月傳屬縣囚會論府上流血數里河南號曰屠伯其母從東海來到洛陽見刑囚大驚止都亭不肯入府延年至謁母閉閣不見延年免冠頓首閣下良久乃見之因子責延年幸得備郡守不聞仁愛教化以全安愚民顧多刑殺人欲以立威天道神明人不可獨殺我不意當老見壯子被刑戮行矣去女東歸掃除墓地耳遂去歲餘延年坐棄市東海賢其母延年兄弟五人至大官東海號曰萬石嚴嫗

洪喬擲水陳泰掛壁

晉書殷羨字洪喬陳郡長平人爲豫章太守都下人士因其致書者百餘函行次石頭皆投之水中曰沈者自沈浮者自浮殷洪喬不爲致書郵其資性介立如此魏志陳泰字玄伯司空羣之子爲並州刺史加振威將軍使持節護匈奴中郎將懷柔吏民甚有威惠京邑貴人多寄寶貨因泰市奴婢泰皆掛之於壁不發其封及徵爲尙書悉以還之

王述忿狷荀粲惑溺

晉書王述字懷祖東海太守承之子安貧守約不求聞達性沈靜年三十尙未知名人或謂之癡累遷尙書令屢居州郡淸潔絕倫祿賜皆散之親故但性急爲累嘗食雞子以筯刺之不得大怒擲地雞子圓轉不止便下牀以屐齒踏之又不得嗔甚掇內口中以齒嚙破卽出吐之旣躋重位每以柔克爲用謝奕性麄嘗忿述極言罵之述無所應面壁而已居半日奕去復坐人以此稱之舊本述誤作術荀粲傳曰粲字奉倩常以婦人才智不足論自宜以色爲主驃騎將軍曹洪女有美色粲聘焉容服帷帳甚麗專房歡宴歷年後氏病亡傅嘏往唁粲不哭而神傷嘏問曰婦人才色並茂爲難子遺才而好色此自易遇何哀之甚粲曰佳人難再得顧逝者不能有傾國之色未可謂之易遇痛悼不能已歲餘亦亡世說曰奉倩後少時亦卒以是獲譏於世見惑溺篇奉倩與婦至厚冬月婦病熱乃出中庭自取冷還以身熨之婦亡

宋女愈謹敬姜猶績

古列女傳宋鮑女宗者鮑蘇妻妻養姑甚謹蘇去仕衛三年而娶外妻女宗因往來者請問其夫不輟賂遺外妻甚厚女宗之姒曰可以去矣女宗曰婦人固以一醮不攺夫死不嫁爲分者也吾姒不教吾以居室之禮而反欲使吾爲見棄之行將安用此遂不聽事姑愈謹宋公聞而美之表其閭號曰女宗君子謂女宗謙而知禮古列女傳魯季敬姜莒之女也號戴已魯大夫公父穆伯之妻文伯之母博達知禮文伯退朝朝敬姜敬姜方績文伯曰以歜之家而主猶績懼幹季孫之怒其以歜爲不能事主乎敬姜嘆曰魯其亡乎使童子備官而未之聞邪昔聖王處民男女效績否則有辟古之制也又出魯語

鮑照篇翰陳琳書檄

南史鮑照字明逺東海人文辭贍逸嘗謁宋臨川王義慶未見知欲貢詩言志人止之曰卿位尙卑不可輕忤大王照勃然曰千載上有英才異士沈沒而不聞者安可數哉大丈夫豈蘊智能碌碌與燕雀相隨乎於是奏詩義慶奇之賜帛二十四匹尋擢爲國侍郎文帝以爲中書舎人上好文章自謂人莫能及照悟其旨文章多鄙言累句咸謂照才盡實不然也嘗賦擬古詩云十五諷詩書篇翰靡不通文選照作昭魏志廣陵陳琳字孔璋陳畱阮瑀字符瑜琳避難冀州袁紹使典文章袁氏敗歸太祖太祖愛其才並以琳瑀爲司空軍謀祭酒管記室軍國書檄多琳瑀所作典論曰琳作諸書及檄艸成呈太祖太祖先苦頭風是日疾發臥讀琳所作翕然而起曰此愈我疾加厚賜嘗使瑀作書與韓遂時從太祖出因於馬上具艸書成呈之太祖覽畢欲有所定而竟不能增損魏文帝與吳質書曰孔璋章表殊健微爲繁富元瑜書記翩翩致足樂也

浩浩萬古不可備甄

李子言自史記至晉宋子史向千卷

芟煩摭華爾曹勉旃

今以有限之力讀無涯之書徒欲彊記洽聞終恐唇腐齒落所以芟除繁冗采摭精華冀爾曹披尋儻獲微益也

蒙求集注卷下

