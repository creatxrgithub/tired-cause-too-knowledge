

欽定四庫全書

子部十一

名疑

類書類

提要

【臣】等謹案名疑四卷明陳士元撰是書上自三皇下迄元代博采史傳及百家雜說凡古人姓名之異字及更名更字與同姓名者皆彚萃之其所徵引較之各姓氏書頗爲詳備如洞神部載三皇姓名列仙傳稱介子推姓王名光之類皆指其謬又據史記佞幸傳辧朱建傳誤閎孺爲閎籍孺據顏延之誄辧陶徴士本名淵明字元亮皆爲確鑿然以司馬遷諱談爲同謂談一音同以童烏爲揚雄小字又謂雄本姓楊字訛爲揚字之類訛誤者亦復不少又神仙怪之名如吳剛姮娥丰隆屏翳神荼欝壘等皆詳載之體例頗爲冗雜又不著所出不盡可以徵信特其采摭繁富頗有足資參證者固不妨存以備考焉乾隆四十六年閏五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

名疑原序

海宇之廣齊民林總不可勝計𨿽僻壤遐陬生同時者奚翅億萬數哉防古之代書契未立莫之稽已三五以來史牒所載姓名無論賢愚或億萬數中僅存一二乃又傳錄謬訛可嘅也余讀史又博觀百家雜說凡古人姓名異同輒記手簡以備質問久之成帙用示塾童題曰名疑仲尼曰多聞闕疑餘非多聞者也其不能闕疑也亦不免玩物喪志之誚也與隆慶己巳上元日陳士元書

欽定四庫全書

名疑卷一

明陳士元撰

洞神部雲天皇氏姓望名獲字子潤地皇氏姓嶽名鏗字子元人皇氏姓愷名胡洮字文生其說甚妄洞神部晉人作譌稱上淸紫微元君書

大騩氏大一作泰騩一作塊一作隗一作恢

豗傀氏豗一作虺傀一作隗

渾沌氏渾一作混沌一作惇

倉頡史皇倉一作蒼一作

栢皇氏姓栢名芝卽皇栢也栢一作伯

中皇氏皇一作黃

栗陸氏陸一作睦

昆連氏昆一作釐連一作蓄

赫胥氏胥一作蘇

葛天氏葛一作權

尊盧氏尊一作宗

祝融氏融一作和一作庸一作誦

昊英氏昊一作子一作天干鑿度作老神氏

燧人氏四佐明繇必育成博隕蓲繇一作由必育一作畢毓蓲一作丘

太昊伏羲氏昊古文作昦又作奭伏一作宓一作虙羲一作戲易通卦驗云伏羲名方牙一曰蒼牙一曰蒼精是爲包羲律曆志作炮犧一作庖犧一曰有包氏寶櫝記稱春皇帝王世紀稱天皇路史又稱人帝皇雄氏一作雄皇氏幹鑿度引黃帝云遽理微萌始有熊氏注云有熊氏庖羲也不知何據姓譜云伏羲風姓風一作飌又作�防皆古字之變見編海

伏羲母華胥氏華胥妹曰叔嫟或作叔姬非

伏羲弟郝骨氏唐書宰相氏系表作郝省元和姓纂作郭骨

伏羲子咸鳥咸鳥子乘釐乘釐子後炤咸一作成釐一作驪炤一作昭

伏羲師宛華一作郁華

伏羲臣視墨紀侗蹇修墨一作冒一作黙侗一作通蹇一作謇一作寋

女皇氏庖媧伏羲女弟也一曰防媧一曰女羲或作女希或云女媧雲姓或云風姓盧仝以女媧爲伏羲妃妄

共工氏名康回或云回名康其國號山海經云共工臣相柳一作相繇

炎帝神農氏姓伊祈一作伊耆路史云神農名軌春秋命歷敍云名石年或作石耳訛

神農父少典氏母有僑氏名安登張守節史記正義云神農母曰任姒名女登有媧氏之女也外紀云有蟜氏或作有喬氏又作有橋氏國語又作有矯氏字轉訛

神農妃承桑氏一作桑水一作奔水

神農師悉諸呂氏春秋作悉老姓辧作悉淸

神農臣赤奮屏封奮一作糞一作冀一作制屏一作丙封一作翳

神農徵補侯一作輔侯

炎帝臨一作臨魁

炎帝直一作値

炎帝釐一作來又作犛

炎帝居母桑水氏名聽訞太平禦覽訞音妖或作聽談又作聽郯字轉訛

炎帝克一作扈又作又作哀字訛

炎帝魁時夙沙侯殺其諫臣箕文夙沙一作宿沙一作質沙箕文一作箕父

炎帝楡防一作楡岡史記三皇紀注云易稱神農氏沒卽楡岡楡岡猶襲神農之號

尢阪泉氏集韻作蚩蚘孔安國又以蚩尢卽九黎君謬

黃帝有熊氏姓公孫一作老孫更姓姬名軒字律史記云名軒轅皇甫謐云居軒轅之丘因以爲名又以爲號張晏云作軒冕之服故稱軒轅河圖挺輔佐云黃帝名荼淮南子云名伯余難經疏云名全荼余全字轉訛有熊一作有雄

黃帝母吳樞氏名符葆宋書作符寶河圖作附寶黃帝四妃元妃西陵氏名嫘祖嫘一作一作傫古今人表作絫索隠云一作雷祖次妃方雷氏名女節路史作方累人表又以方雷爲元妃絫祖爲次妃三妃肜魚氏或作彤魚或作彤雷四妃嫫母說文作憮母皇甫謐作嫵姆

黃帝長子帝鴻字休方雷氏所生姬姓更姓釐山海經云帝律生帝鴻律黃帝字也路史云黃帝厭位帝休是立又史記索隠云據左傳則黃帝軒轅亦號帝鴻氏

黃帝師赤誦一作赤松

黃帝臣力牧一作刀牧鵊治一作鵊冶一作頰治一作俠治闚紀陶濳羣輔錄作窺紀謵朋一作習朋一作謂朋恆先一作常先尙儀一作常儀冕侯封禪書作宛朐伶倫一作泠倫人表又作泠淪榮援一作榮猨一作榮將左徹一作扶微大撓一作大橈防蓲一作車區一作容區一作防區一作防蓲或云卽雷伯姓名也路史云防蓲占星車區占風蓋二人兪跗善醫一作隃跗一作逾跗夷牟作矢荀子作浮防語又以浮防爲共工臣

黃帝徵茄丰茄一作荷一作茹

少昊靑陽氏一曰金天氏又號云陽氏又號白帝朱宣氏又號窮桑氏又號金寶氏又號鳯鳥氏又號桑丘氏又號龍丘氏紀姓名質世紀作摯或作贄縶又作挈栔字轉訛少昊一作小顥古字通用

少昊母幹類氏名娥一云星娥或作皇娥

髙陽氏名顓頊姬姓或曰妘姓或曰風姓號黑帝又號帝

顓頊父幹荒或作韓流字訛幹荒父昌意黃帝之子也昌意娶蜀山氏名景生幹荒景一作景朴一作景僕一作昌僕一作昌濮字轉訛幹荒亦娶蜀山氏名樞是爲河女又曰淖子卽顓頊母也顓頊蓋昌意孫而史記以爲昌意子河女一作阿女

顓頊妃勝濆氏名娽勝濆一作勝奔一作滕奔一作騰隍一作勝湟字轉訛娽大戴禮人表俱作女祿女祿生老童一作捲章老童娶根水氏名嬌根水一作郎水一作卽水嬌一作橋極一作嬌極老童子黎回回子陸終娶方氏名嬇人表作女嬇大戴禮作女隤

顓頊師淥圖淥一作緑又作錄又作鹿

顓頊臣鱣先一作澶先呂覽又作鱓先

帝嚳髙辛氏姬姓名嚳或曰妘姓或曰房姓嚳一作俈山海經作俊世紀作夋或作逡丹鉛續錄云俊卽古舜字路史云嚳字亾斤帝王紀云髙辛初生自言其名曰岌嚳岌音相近

帝嚳父僑極史記作蟜極或作橋極母陳丰氏名褒陳丰一作陣丰一作陳鋒一作陳酆褒一作握褒見髙堂隆北郊表

帝嚳四妃元妃有邰氏名姜嫄邰一作駘一作臺嫄一作原是爲棄母棄史記作棄次妃有娀氏名簡狄娀一作嵩一作崧狄一作易一作逷一作翟易逷翟俱音狄是爲契母三妃陳丰氏名慶都嚳母族也是爲堯母四妃有娵氏名常羲陬音輙史記作娵訾或作陬訾常羲一作羲和一作常戲一作常儀一作尙儀一作常宜一作常耳字轉訛是爲帝摯母摯立九年不善而堯代摯一作

嚳師栢昭人表作栢招

嚳臣咸黑見呂覽文心雕龍作成累訛

帝堯陶唐氏姬姓堯名一曰姓祈一曰姓伊一曰姓伊祈或作伊耆路史云伊祈堯母家姓也堯古文作�一作壵索隠以堯爲諡外紀云堯名放勲一云字放勲一云諡放勲均謬勲一作勛

堯娶富宜氏名女皇史記人表俱作散宜氏或云卽中山夫人

堯子朱封丹是爲丹朱說文作丹絑卽嗣子朱也孔安國以嗣子朱別是一人妄朱兄考監明先死不得封莊子云堯不慈殺長子謬朱庶弟九人尹子云堯囚十子天下不謂其無義淮南子云堯得舜屬以九子而孟軻亦稱九男韓愈以九男爲卿大夫族人之子殆謬

堯師尹中許繇尹中卽尹壽荀子作君疇韓詩外傳又以尹壽爲舜師繇一作由字武仲或云許爲四嶽之祚堯讓位於四嶽繇在其中繇友巢父子州支父狐不諧嚴僖方回樊豎王倪齧缺被衣子意而子巢古國名或雲巢父以棲樹得名子州支父卽支伯呂氏春秋作支友狐不諧一作狐不偕嚴僖一作莊僖方回一作方雷楊子巵言以方回爲雅州人樊豎髙士傳云字仲父一作仲文王倪人表作王兒被衣國名紀作被陽莊子謂許繇師齧缺齧缺師王倪王倪師被衣被衣蒲衣之子而路史謂舜師蒲衣尸子又謂蒲衣八歲而舜讓以天下計其時前後舛矣子州支父狐不諧皆堯讓天下不受者意而子見莊子

世言八元八凱堯未舉而舜舉之凱一作愷夫八元髙辛氏之子伯奮仲堪叔獻季仲伯虎仲熊叔豹季貍也叔獻一作叔戲當是二母生故各以伯仲叔季爲名杜預左傳注云伯奮棄契之倫書云朱虎熊羆漢儒以來訓詁之學或云二臣名或云四臣名路史發揮云虎卽伯虎熊卽仲熊江東呼豹爲朱語音轉變是朱爲叔豹則羆爲季貍必矣人表列八元叔豹之後有季熊師古注云季熊卽左傳所謂季貍者也但熊當作羆字訛耳劉敬叔異苑云娵訾氏生而能言及爲帝室八夢日而生八子皆有賢智世號八元年代歷又云陳畱氏生八元誤八凱髙陽氏之裔路史云夢八人蓋寶櫝記云鄒屠氏八夢日而生八子故曰夢也八凱一曰八神一曰八力一曰八英一曰八明言神力英明耳今所傳八凱之名蒼舒隤檮防大臨厖降庭堅仲容叔達也隤音頺隤伯益字檮防音疇演庭堅臯陶字庭一作霆臯陶一作咎繇故人表列八凱有臯陶而無庭堅仲容路史作中容服防云八凱垂益之屬杜預云八凱垂益臯陶之倫司馬貞亦云禹在八凱之中是八元八凱堯未嘗不舉而史記乃云十六族者世濟其美堯未能舉舜舉八凱主后土八元布五敎故後學相承不辧耳

帝舜有虞氏姚姓名舜史記舜名重華眞源賦云舜字重華皇甫謐云舜字都君張守節云重華字都君說文舜作防古文作��又作俊俗作

舜父瞽瞍一作瞽叟瞽叟父橋牛橋一作喬一作嬌一作僑橋牛父句望句望父窮蟬一作窮系宋衷以系爲謚謬

舜母名登一曰握登詩含神霧云握登見大虹意感而生舜河圖注云握登見大虹意感生黃帝黃帝謂舜舜以土王也舜早喪母后母生象或云象隨母嫁者妄亢倉子又以象母爲舜之庶母

舜妹名防手或作擊列女傳又作繋字訛師古人表注云防音口果反一作顆史記正義云象妹顆手路史注又作顆首

舜二妃娥皇女英皇一作媓一作黃英一作防列女傳云堯二女也史記正義云娥皇爲後女英爲妃或云卽楚詞湘君湘夫人妄禮記又云舜葬於蒼梧之野蓋三妃未之從也堯典祗云釐降二女而禮有三妃之文鄭氏不得其實乃云舜但二妃其云三妃舉其貴耳此臆說也大戴禮云帝舜娶堯之女匽氏或謂女匽與娥皇女英爲三路史云舜元妃娥皇盲無子次妃女英生子二人三妃登比氏生女二人庶媵生子九人登比姓纂作癸比山海經又作登北豈卽大戴禮所謂女匽者邪尸子云堯徵舜妻之以媓媵之以娥無女英名豈女英卽女匽邪

舜子均封商是爲商均女英所生也商均一作義鈞舜師蒲衣善捲紀後務成昭善一作單卷一作綣紀一作冀昭一作軺一作跗一作附韓嬰又云堯學乎務成子附莊子云舜問乎丞注云舜師也丞一作承列子又作烝

舜七友者雄陶方回續牙伯陽東不訾秦不虛靈甫也雄一作雒一作能牙一作身一作耳伯一作栢訾一作訿虛一作宇甫一作父莊子又謂舜友石戶之農北人亡擇石戶之農卽石農亡一作無

舜臣稷名棄字庚辰見楚詞路史庚作度字訛棄封於邰號后稷司農也或疑庚辰爲農字之訛棄娶姞人氏生子漦蠒漦一作邰國名紀云漦釐斄�臺駘邰怡八字古通用契一作偰一作一作禺一作封於商賜姓子商人謂之王伯益一作栢益一作伯翳字隤一字虞余見楚詞封於梁壽二百歲後世祀爲百防將軍世本云化益作井漢志又稱伊益化伊伯字訛荀子云禹得益臯陶橫革直成爲輔呂氏春秋云禹得臯陶化益眞成橫革之交眞成卽直成也或云直成橫革卽棄契之字臯陶杜預云字庭堅路史則云庭堅髙陽氏之子而臯陶乃靑陽氏之裔臯陶父大業娶少典氏之女名華生陶封於臯故稱臯陶帝王紀云臯陶生於偃故賜姓偃臯陶長子費是爲大費秦之祖也次子甄是爲仲甄封於六秦本紀云大業娶女華生大費而正義卽以大業爲臯陶殆謬呂覽注云伯益臯陶之子亦謬伯夷爲秩宗封於呂朝鮮記云伯夷生西嶽路史注云泰嶽伯夷之子或云伯夷蓋四嶽之長其子襲軄故稱西嶽泰嶽耳書有四嶽僉曰之文僉者眾詞也而太史公乃以四嶽爲一人韋昭又以四嶽爲伯夷嶽一作嶽孔平仲云以四嶽爲一人乃合二十二人之數或云漢書三公一人爲三老次卿一人爲五更注云五更知五行者安知四嶽非知四方者乎劉泰之云後世五官中郎四門博士之職非五人四人也則四嶽爲一人明矣伯與路史作伯譽人表作栢譽殳斨一作殳戕垂一作倕卽伯夷父也垂嘗爲帝嚳臣又爲堯舜臣壽逾數百歲

舜誅四凶渾沌窮奇檮杌饕餮乃四獸之名渾沌帝鴻氏不才子讙兜也一作驩兜一作驩�一作驩頭古文尙書作鴅吺或云縉雲氏子帝鴻孫也窮奇少皥氏不才子服防云共工是也檮杌顓頊氏不才子賈逵云謂鯀也檮杌一名傲佷一名難訓見史記注饕餮卽讙兜子三苗也山海經云顓頊生驩頭又云鯀妻遺腹生驩頭驩頭生苗民是驩頭爲禹少弟苖民其侄也然書稱禹格有苖則山海經謬山海經又云三苗一名三毛音訛

夏王禹姒姓禹名顏師古云禹字史記云名文命系夲云字髙宻帝王世紀云字宻均謬禹爲崇伯之子故稱伯禹又稱大禹治水成功又稱神禹夫堯舜禹湯皆名而皇甫謐等以爲謚又防附其說別出名字妄甚古文禹作�又作禽

禹父鯀一作鮌一作一作漢書律曆志云顓頊五代而生鯀系本以鯀爲顓頊子非索隠云鯀字熈茂州汶川人也連山易云鯀封於崇國語謂之崇伯左傳作崈伯鄭子產謂鯀殛羽山其神化爲黃熊入羽淵黃熊或云黃龍或云魚熊一作能音奴來切鼈屬也禹母有莘氏之女名志或作女嬉是爲修已莘一作防志一作娡已一作紀禹生於僰道之石紐鄕刳兒坪世傳修已坼胸生禹世本淮南子俱云禹生而母化爲石

禹娶塗山氏之女名趫一曰攸女是爲啟母趫一作嬌一作喬系夲云塗山氏女名女媧趫嬌喬媧字訛塗古文尙書作嵞正韻作峹

禹師大成摯墨如子髙西王國摯一作贄一作執墨如子髙卽栢成子髙山海經作柏髙墨一作黙栢一作伯西王姓國名國一作慖一作悝白虎通義以爲國先生恐虞夏時無此稱號荀子注云禹生於西羌西王國西羌之賢人

禹臣童律狂章能制水怪童一作僮一作範成光郭哀爲禦哀一作裒豎步地裏定大小之國七千豎一作堅一作亥後防娶有仍氏之女曰妻生子伯封作衍歷伯封一作伯封叔或云叔其字也奚仲之子吉光爲車正一作吉先扶登氏典樂一作徠登儀狄作酒狄一作翟鬻子云禹有七大夫臯陶杜子業旣子黥施子黯季子寗然子堪輕子玉也業一作墨又作黙黥一作黔寗一作冉列女傳云睪子生五歲而贊禹言睪一作臯或云卽臯陶也

夏王啟一名會紀年作餘年代歷作建或云啟字開故山海經楚詞俱作夏后開一云避漢諱也

啟臣孟凃能禮神封於丹凃一作

啟徵有扈一作有戶秦攺作鄠古文作屺

夏王仲康史記作中康侯一作嗣侯避宋諱也路史作徹侯字訛

夏王相仲康子世紀作相安

相叛臣羿一作��有窮國君也是爲夷羿有窮一作有�一作窮石羿學射於楚狐父一作狐甫羿棄武羅栢因熊髠龎圉之賢而用逄寒浞栢因一作栢因熊髠一作雄髠龎圉一作厖圉逄荀子作蠭門淮南子王褒頌作逄門七略作蠭蒙論衡作龎門古字通用寒浞一作寒促寒君伯明之讒子弟也寒猗姓一云邙姓猗一作徛寒促烝羿之妻曰純狐殺羿而納爲室純一作統純狐生二子曰澆曰豷澆論語作奡一作敖傲防古字通用豷一作奡淫於其嫂曰女岐一作女跂逢防弟子曰鴻超一作鴻起一云逄防弟也

夏王少康相遺腹子也奡殺相後緡逃歸有仍緡姓少昊之裔有仍人表作有扔

少康臣伯靡女艾靡名伯字女姓艾名也女一作汝伯靡自有鬲收二斟之眾以滅浞女艾殺奡伯杼殺豷有鬲臯陶之裔一作有隔二斟斟灌斟尋也尋一作鄩一作一作潯

夏王杼卽伯杼也是爲帝輿始造矛甲年代歷云杼字松曼或作公孫曼字訛杼一作檸一作佇一作寧一作予集韻云予夏后名史記云帝少康崩子帝予立是也路史云伯杼伐三壽三壽東夷國名一作王壽一作平壽字訛伯杼弟曲列龍苗季扞曲列一作曲烈封於鄫一作繒是爲曾防之祖史記防作蒧龍苗居有仍爲竇氏季扞一作季杼封於越是爲句踐之祖

夏王槐杼子也槐一作懷一作魁是爲祖武世紀云槐一名芬或云槐名芬字也班固人表帝芬帝槐並列誤矣左傳郵無防卽王良範武子卽士會而人表乃列爲四人其誤同此

夏王芒一名和槐子也芒一作芷一作荒路史又作芒如

夏王泄芒子也是爲世宗泄一作泄

夏王不降泄子也降音江山海經作帝江世本世紀俱作帝降路史作北成或作江武或作江成字訛

夏王扃不降子也年代歷云一名髙陽扃一作喬一作禺一作愚字轉訛

夏王厪一名頓扃子也頓一作頊厪世紀作廣年代歷作董或作量江又作董江字訛

夏王孔甲路史作甲厪子也不降其曾祖史記以孔甲爲不降子誤左傳劉累豢龍事孔甲或以爲師門列仙傳云介登師門者冀人嘯父之弟子也能使火爲夏孔甲禦龍正韻禦音迓

夏王臯孔甲子也臯一作睪一作昊路史作簡臯世紀年代歷俱作臯簡

夏王發一名敬一名恵臯子也年代歷作發恵路史作敬發

夏桀一名履癸史記人表俱云發子世本云發弟臯子桀諫臣關龍逄關一作豢逄一作龎潛夫論以爲桀之大夫戰國防以爲桀之良將竹書以爲諫瑤臺新序以爲諫酒也路史以爲引圖進諫立朝弗去而死韓子以爲傷其四肢符子以爲就炮烙

夏太史令終古黃帝裔任姓之後也終一作佟一作泈桀佞臣於莘推侈尹諧斟觀岐踵戎曹觸龍任威趙梁於莘外紀作辛呂覽作羊莘國名紀作幹辛於又作邘推侈韓子作侯侈路史作侯哆尹諧見家語諧一作偕斟觀荀子作斯觀岐踵戎一作跂踵防曹觸龍說苑以爲桀之太師世紀以爲左師韓嬰呂覽荀子又以爲紂臣任威卽援神契所謂折玉斗失金椎者威一作咸趙梁獻計囚湯於夏臺臺一作均

桀妃妺喜路史注云妺者以妺妺目之或音秣非也喜音希人表作末嬉荀子集韻並作未喜一作妺嬉王逸云桀伐山得妺喜山國名故世傳妺喜姓氏洛書錄運法以爲逄氏逄音訛楚詞天問云桀伐山何得焉列女傳云妺喜有施氏得之國語云桀伐有施施人以妺喜女焉師古卽以爲有施氏之女外紀從之誤矣路史云桀命扁伐岷山岷山莊王以二女禦焉愛而無子乃刻之苕華而棄元妃於洛扁桀臣岷山卽山也二女曰琬曰琰刻名苕華之玉詳焞煌紀年呂覽伊尹云桀迷惑妺喜好彼琬琰是也或云元妃卽妺喜然夏以妺喜亡今云棄元妃於洛恐非妺喜淮南子湯敗桀於歷山與妺喜同舟浮江奔南巢之山而死山海經湯伐桀於章山荀子云桀死亭山

桀子淳維擕桀眾妾遁於北野晉史云淳維禹後或又以爲黃帝後或云淳維卽燻鬻也然燻鬻非桀子燻一作獯鬻一作粥黃帝時已有燻鬻矣

商王先世契封於商賜姓子契子昭明禹命作衍歷昭一作招昭明子相土世本云相土作乘馬謂車制始於黃帝備於奚仲而四馬駕車之法始於相土也荀子雲杜作乘馬楊倞注雲杜與土同楊愼丹鉛續錄云土卽古杜字相土子昌若昌若子曹圉人表作根圉系本作糧圉一作糧圉曹圉子冥一作鄍世本云曹圉子根國根國子防是防乃曹圉孫與史記不同防子振系本作核振子微一作上甲微皇甫謐云微字上甲以甲日生故也商王以日爲名自微始微子報丁報丁子報乙報乙子報丙報丙子主壬主壬子主癸主癸子天乙是爲成湯易稱帝乙譙周雲天亦帝也王勃益州廟碑雲天帝乙

商王成湯名天乙一云字湯一云諡湯一云名履字天乙商人謂之武王詩云武王載斾毛傳云武王湯也

湯妃有莘氏女莘一作防兟甡防古字通用

湯師貸子相司馬彪云貸姓子相名姓源及國名紀並云成湯時有貸子國是貸子姓也一云貸國子爵相名新序云湯學於成子伯成姓伯名成一作威伯一作栢一云貸子成子尊稱之辭韓詩外傳云湯學乎貸相

務光卞隨紀佗申屠狄夏商之際髙士也務一作瞀一作牟莊子謂湯以天下讓卞隨隨投椆水又讓務光光投盧水而死呂覽云隨投潁水光投募水紀佗帥弟子踆於窽水申屠狄踣於河逸士傳云禹聘務光爲上卿光投於河仙傳云武丁欲以務光爲相光投梁水皇甫謐又以務光爲黃帝時人

湯臣伊尹名摯一作贄史記云名阿衡一云號阿衡一云尹正也伊尹伊國之尹也皇甫謐云伊尹力牧之後生於空桑呂氏春秋云有侁氏女采得嬰兒於空桑後居伊水命曰伊尹一云伊尹伊耆氏之後而世紀以爲有莘氏之媵臣年紀又謂伊尹交於妺喜遂間夏均妄殷本紀云伊尹從湯言素王及九主之事劉向別錄云九主者有法君専君授君勞君等君寄君破君國君三歲社君凡九品國君一作固君謂完城郭利兵甲而不修徳之君也索隠云寄君者謂人困於下主驕於上離析可待故孟軻謂之寄君今軻書無此語仲虺奚仲之後史記作中一作中一作中壘一作仲傀荀子又作中蘬虺弟雍滑一作容滑萊朱古萊侯之系一作郲朱趙岐孟子注云萊朱卽仲虺也女鳩女方少康臣女艾之後夏棘字子棘列子作夏革慶誧一作慶輔湟裏沮湟裏姓沮名一作且東門虛南門壖西門疵北門側各以所居爲姓虛一作虞壖一作蝡疵一作訿登恆費昌二臣爲禦恆一作桓義伯仲伯作典寶義伯書序作羲伯仲伯人表作中伯

商王仲壬史記作中壬

商王沃丁臣咎單咎一作臯或音舊

商王小甲史記以爲太庚子世表以爲弟

商王大戊雍已之弟是爲中宗書云在大戊時則有若伊陟臣扈格於上帝巫咸乂王家伊陟伊尹子陟一作敕見封禪書徐廣注臣扈與湯時逸書臣扈同名故人表臣扈注云湯臣路史注云大戊時臣扈國於薛仲虺之後巫咸巫姓咸名咸子賢爲祖乙臣書序伊陟作原命原大戊臣又大戊臣王孟采藥於丈夫國見山海經注王一作巫

商王沃甲系本作開甲

商王盤庚盤一作般一作

商王小乙臣甘盤一作甘般

商王武丁是爲髙宗傅說爲相史記云說爲胥靡築於傅險遂以傅險姓之姓譜云堯子朱封房侯房之後有貍氏裔子大繇夏后氏封之傅爲傅氏事載國語韋昭云貍氏在周爲傅周當作商莊子云傅說騎箕尾而比於列星

商王祖庚臣祖巳仲虺之後

商王廩辛一作慿辛

商紂帝乙子紂一作史記云名辛周書又稱受經世書又稱受辛紂受音相近或云紂諡也

紂賢臣九侯鄂侯梅伯祖伊比干箕子商容膠革辛甲陰競九一作一作鄒誕生云音仇鄂一作邘一作邢一作翼梅伯子姓九域志作殷伯集韻梅音每祖伊祖已之後比干紂諸父名幹封於比故稱比干比干子堅逃於難林堅一作竪箕子舜後宋世家云箕子紂之親戚蓋外親耳而鄭王肅馬融以爲紂之諸父伏防杜預以爲紂之庶兄均誤莊子注云箕子名胥余或云胥余比干字也商容鄭云樂官知禮容者所以禮臺稱容臺膠革古膠侯之裔革一作鬲辛甲禹後事紂七十五諫不從文王以爲史陰競史記防傳作陰兢紂投文王於石室陰競活之與之俱亡入周石室卽羑里一作牖裏

紂佞臣費仲惡來左彊師延費仲惡來皆伯益後費仲一作費中惡來一名革蜚廉子秦之先也左彊卽象郎師延樂師名延作靡靡之樂者

紂妃妲己皇甫謐云有蘇氏美女國語云有種氏女索隠云妲字己姓也妲音多刺切五音編海作妲姬非

紂子武庚一云祿父或云武庚名祿父字

殷七族有繁氏饑氏條氏繁一作媻饑一作耆一作黎條一作蓨

微子啟紂庶兄微國子爵啟名家語微作魏一作郿魏郿俱讀音微史記啟作開

伯夷叔齊父孤竹君姓墨胎名初字子朝見韓嬰詩傳墨胎炎帝後一作黙臺一作黙怡商湯卽位元祀三月丙寅封墨胎氏於孤竹是其受封之始伯夷名允字公信叔齊名致字公逺呂覽致作智逺作達夷齊諡也孤竹君中子名慿或云卽伯僚君伯字誤蓋兄爲伯夷弟爲叔齊則慿宜稱仲僚耳僚一作遼

名疑卷一﹤子部﹐類書類﹐名疑﹥

欽定四庫全書

名疑卷二

明陳士元撰

周先世後稷生釐蠒釐蠒生叔均後裔有不窋者失其官守史記世夲世紀俱以不窋爲后稷子國語亦云不窋事虞夏惟路史以爲夏末時人不窋子鞠有文在手曰鞠因以爲名一云鞠陶鞠子公劉公劉子慶節國於一作邠慶節子皇僕皇僕子差弗一作弗差差弗子毀隃一作僞隃一作毀楡毀隃子公非世本云公非辟方公非子髙圉世本云髙圉侯牟侯牟一作侯侔一作夷岐一作夷竢髙圉子亞圉系本云亞圉云都皇甫謐云公非字辟方髙圉字候侔亞圉字云都然人表又以云都爲亞圉弟則辟方侯牟亦二人名也史記云亞圉子公叔祖類公叔祖類子古公亶父路史云亞圉弟云都子叔祖紺是爲祖類祖類子諸盭是爲太公太公子亶父是爲古公太王世表云太公卽祖紺諸盭卽叔類皇甫諡云公祖一名祖紺諸盭字叔類號太公諸說不同莫可綜核

豳公亶父自商王小乙二十六祀避狄遷岐之周邑始攺號曰周故史記稱季歷曰周公季歷文公旦食采周邑故亦稱周公春秋傳周公閱周公楚等皆旦後裔爲周卿士者也漢書郊祀志大王建國於注云古岐字

史記防傳紂殺周太子歷囚文王昌索隠云季歷不被紂誅恐周別有太子名歷殆附會史記之謬

季歷母太姜文王母太任列女傳云太姜有臺氏之女太任摯任氏之中女國語注云摯國任姓

周文王師鬻熊疇錫子斯鬻一作粥疇錫復姓子斯字疇錫韓詩外傳作錫疇新序子夏云文王學於時子思武王學於郭叔或云時子思卽疇錫子斯也郭叔卽虢叔

西伯戡黎大傳作西伯戡耆史記言文王伐

周公旦師庶秀一作庶和

史記周本紀成王誦一作庸共工翳扈世本作伊扈懿王囏世本作堅幽王宮一作生恵王閬世本作母涼敬王子元王仁世夲作貞王介元王子定王介世夲作元王赤皇甫謐云元王崩三子爭立立應爲貞王索隠云元王有兩名一名仁一名赤如史記則元王爲定王父定王卽貞王也依世夲則元王爲貞王子必有一誤定當作貞簡王之前已有定王周家豈有兩定王乎皇甫謐疑而不決遂彌縫史記之誤稱爲貞定王亦未爲得也考王帝王世紀作考哲王皇覽作考悊王悊與哲同赧王延尙書中作然王延皇甫謐作赧王誕厲王胡奔彘有共和十四年史記云周召二相行政號曰共和然人表有共伯和師古注云共國伯爵和名也魯連子云共伯名和好行仁義諸侯賢之請立焉後歸於國得意共山之首莊子及呂氏春秋俱云共伯得志於共首司馬彪云共伯和修行好賢厲王之難天子曠絕諸侯立和爲天子一十四年天下大旱卜於太陽兆曰厲王爲祟召公乃立宣王共伯歸國史記周召共和之說無據夫周召共和之說其卽晉文侯義和之訛乎文侯名仇字義和周平王東遷文侯有功王室平王錫文侯有文侯之命王若曰父義和者稱文侯字也蔡注是矣文侯十一代孫文公重耳又有功王室襄王使王子虎命晉侯爲伯史記晉世家誤取尙書文侯之命屬於重耳之下而馬融王順注史記並云王若曰父義和者言父能以義和我諸侯豈不謬哉周卿甘昭公卽恵王子大叔帶左傳王子帶是也封甘謚昭劉文公卷一名狄一名伯蚠或云伯蚠字也單公子愆期一名成愆尹文公固一作圉樊仲一作樊皮一作樊仲皮周太王子虞仲之裔孫仲山甫事宣王食采於樊此其後也名皮字仲故曰仲皮王叔文公卽王子虎文謚也王紮子卽王子捷紮名捷字

周武王封仲雍之後於吳系本云吳孰哉居藩籬宋衷云孰哉仲雍字解者云雍是熟食熟孰古文通用故雍字孰哉史記世家吳子轉一作柯轉吳子頗髙一作頗夢吳子句卑一作畢軫吳子壽夢一名乘壽夢子四人長諸樊次余祭次余昧次季札諸樊春秋經云吳子遏左傳稱諸樊索隠云諸樊其號遏其名公羊傳遏作謁余祭一名載吳襄二十八年左傳齊慶封奔吳吳句余與之朱方杜預云句余吳子夷末也索隠云余祭以襄二十九年卒則二十八年賜慶封邑不得是夷末但句余或別是一人杜預誤爲夷末耳夷末惟史記公羊作余昧左氏谷梁並作夷末季札居延陵號延陵季子史記以延陵爲季札封邑吳王遼一名州於史記以爲余昧子公羊傳以爲壽夢庶子吳公子燭庸蓋餘二人皆吳王僚之弟蓋余左傳作掩餘勇士専諸一作鱄設諸一作専設諸太宰嚭一作噽字子余晉伯州黎之孫州犂仕楚爲大夫嚭避難奔吳

虞亦謂之西吳太王生仲雍仲雍生季簡季簡生叔達叔達生周章及虞仲武王求太伯仲雍之後周章已爲吳君卽封章於吳別封章弟仲於虞在周之北是爲虞仲周章在東故虞仲稱西吳傳十二世與西虢同爲晉所滅

二虢者虢仲虢叔王季子文王弟也武王封仲於西虢封叔於東虢故稱二虢西虢滅於晉東虢滅於鄭春秋叔孫豹會於虢公羊作漷一作郭

蔡叔度之子蔡仲名胡字仲左傳蔡宣公考父史記作措父繆侯史記作穆侯靈侯班一作般平侯廬一作虛襄公一作聲公年表蔡有兩景公一名同文侯子同一作固一名朔昭侯子此景侯史記作成侯年表云景侯卽成侯之髙祖父

曹叔振鐸之後恵伯兕年表作恵公伯雉孫檢云曹恵伯或名雉或名兕或名弟或名弟兕桓公終生一作終湦左傳莊公射姑史記作夕姑釐公赤史記作僖公夷昭公班公羊作般宣公廬史記作彊武公滕史記作勝聲公野悼公弟也系本無聲公曹公子首公谷並作公子手

武王封曹挾於邾傳二十九世而邾友以父武公伯顏之功封於郳徙於繹是爲小邾子邾子克左傳作儀父杜云克字儀父邾子牼公谷並作邾大夫黑肱公羊作黑弓邾畀我公谷並作鼻我杜云畀我庶其之黨古字畀鼻通用如象封有庳又作有畀有鼻也

衛康叔名封武王封之書作妹邦詩作沬妹沬音相近康叔子康伯髠左傳稱王孫牟父宋衷云髠卽王孫牟也牟髠音相近古史考無康伯而云子牟伯蓋父子俱謚康故因其名云牟伯也衛伯一作疌伯一作摯伯貞伯一作箕伯文公燬初名辟彊更名燬左傳穆侯速公羊作遫史記殤公秋班氏作焱左傳作剽敬公費一作弗昭公糾一作舟愼公父公子適一作防聲公訓一作聖公馳一作聲公馴成侯遫一作不逝衛大夫武仲乙卽孫仲孫姓乙名仲字武諡也石圃乃石惡從子呂覽注以石惡卽石圃誤州吁谷梁作祝吁大叔疾一作世叔齊公叔發卽貞恵文子也發一作拔蘧伯玉名瑗諡成子乃莊子無咎之子也公子郢字子南乃靈公之子世本云靈公子昭生子郢非公子鱄谷梁作専

唐叔虞字子於虞子爕父是爲晉侯世家晉厲侯福一作輻獻侯籍一作蘇穆侯費一作防一作費生一作弗生春秋獻公佹諸左傳作詭諸襄公驩公羊作讙世家作歡靈公夷臯公羊作夷景公獳世家作據厲公州蒲世家作壽曼此獻公厲公與前厲侯獻侯同諡而世代不同世家悼公周一作糾商公去疾一作去卽出公錯一作鑿年表云出公錯十八年哀公忌二年懿公驕十七年世夲云昭公生桓子雝雝生忌忌生懿公驕世家云出公十七年哀公驕十八年而無懿公靜公俱一作俱酒晉大夫成伯缺卽士谷士姓成諡士季防伯缺之子初封隨攺封範故稱隨防又稱範武子防名季字武諡也彘季卽恭子士魴食采於彘與先谷同字折成鮒卽士鮒知武子荀防國語注云防字子羽知伯襄子荀瑤杜云荀躒之子類解云躒之孫也孫伯黶孫伯字黶名司晉典籍故稱籍黶狐射姑一作夜姑字季佗食采於賈故稱賈季狐鞠居字伯食采於續故稱續簡伯簡諡也欒糾一稱弁糾羊舌肹字叔向一字叔譽楊食我字伯石一名子我郤芮字子公食采於翼一稱翼芮冀缺卽郤成子也一稱翼缺郤犨卽苦成叔苦邑成諡叔字也犨一作州先軫一稱原軫先谷一稱原谷谷一作縠季子胥臣季子字胥臣名食采於臼故稱臼季張老卽張孟老名孟字唐表云張仲裔仕晉爲大夫生老老生張孟趯趯名孟字是父子俱字孟也詹嘉一作瑕嘉一作處瑕

晉卿韓趙魏三分晉國韓之先周同姓姬氏其苗裔事晉封於韓原曰韓武子又三世而有獻子厥生宣子起起生貞子頃系本貞作平頃生簡子不佞系本作不信不佞生莊子庚庚生康子虎史記無簡子莊子而云貞子生康子班氏亦然康子生武子啟章啟章生景侯防防生烈侯取烈世家作列系本作武烈侯生文侯索隠云紀年無文侯系本無烈侯趙之先自造父受封於趙城六世而有奄父奄父生叔帶去周事晉又五世生趙夙世家云夙生共孟共孟生趙衰字子余系本云公明生共孟及趙夙夙生成季衰衰生宣孟盾左傳云衰趙夙弟與世家系本不同晉景公立趙武是爲文子生景叔成成生簡子鞅鞅生襄子母防母防卒而獻侯浣立浣代成君之子代成君名周伯魯之子也系本以代成君爲襄子之子不云伯魯之子非年表浣作晚卽以爲襄子之子亦非浣生烈侯籍年表烈作列魏亦文王之武王封庶弟髙於畢後裔畢萬事晉封於魏萬生武子左傳武子名犨系本云畢萬生芒季芒季生武仲州索隠云州犨音相近但世代不同史記武子生悼子悼子生昭子絳系本云武仲生莊子絳無悼子索隠以系本爲誤絳生獻子嬴系本嬴作荼嬴生魏侈一作魏哆系本獻子生簡子取取生襄子多左傳作魏曼多索隠云侈哆多字訛世代亦不同魏文侯斯史記斯作都或作斯弟樓季或雲樓季爲兄斯生武侯擊擊生防是爲梁恵王防一作韺一作嬰世家恵王生襄王襄王生哀王哀王生昭王系本云襄王生昭王而無哀王誤世家景湣王增系本增作午韓相有陳筮俠累韓將有司馬庚陳筮一作陳筌一作田荼俠累一作俠傀一作法其司馬庚一作司馬唐趙相有大戊午周祒大戊姓午名戊一作成祒一作紹魏將有芒卯皇欣師武芒一作孟欣一作祈師一作犀

文王異母弟煇唐表作燿

文王少子季載武王封之冉或作聃

周公旦封於魯子伯禽伯字禽名楚語作禽父左傳類解云成王命周公爲太宰食邑扶風之周城號宰周公畱相天子乃封其長子伯禽於曲阜爲魯公英賢錄云伯禽庶子名梁其一作梁箕世家魯考公酋一作就一作遒煬公熈一作怡幽公宰一作圉魏公防魏一作微防一作弗厲公擢一作翟貞公濞貞一作愼一作順濞一作摯一作嘷恵公弗湟一作弗皇一作弗生隠公息一作息姑桓公軌一作允一作兀閔公啟一作啟方一作閔公開宣公倭一作俀一作接昭公椆一作裯一作祒哀公蔣一作將穆公顯一作衍平公叔一作旅文公賈一作湣公賈凡蔣邢茅胙祭皆周公子所封國凡一作祭之後有祭公謀父作祈招之詩謀父祭公字也杜預云祈父周司馬招其名朱子云招當如徵招角招之招詩歌之名也詩稱祈父書作圻父祈圻古通用左傳小君聲姜公谷作聖姜春秋叔孫捨左谷並作婼音綽子服恵伯椒卽孟椒一作孟湫公子友卽季成季字成諡也公父文伯名歜其父穆伯靖字公父故歜以父字爲氏靖乃季孫紇之子或云紇之孫誤公父一作公甫古字通用叔孫轍字子張公羊轍作座季孫意如公羊作隠如大夫挾谷梁作俠公亥卽公若公山不狃卽弗擾字子泄叔轍字伯張一云字子張是與叔孫轍同字也臧僖伯卽公子彄僖諡伯字杜云彄字子臧以字爲氏鄭氏云彄食采於臧以邑爲氏杜注誤孟孺子名泄一名彘卽懿子也襄仲公子遂卽仲遂公孫玆公羊作慈柳下恵姓展名禽食邑柳下諡恵國語注云名獲字季禽郈昭伯郈一作厚一作後左傳厚成叔瘠檀弓後木是其族也

文王第十四子錯叔繡武王封之滕十七世宣公始入春秋悼公寧公羊作寧

召公奭亦姬姓成王封之燕史記世家燕有兩文公三桓公又有燕鄭侯燕今王諡法無鄭今二字不可彊通今一作金燕相栗腹燕將騎刼栗騎姓腹刼名腹一作股

太公望姓呂名尙一名防字子牙說文呂旅膂通用譙周雲姓姜名牙成王封之齊世家丁公伋楚語作級一作及世家癸公慈母哀公不辰成公脫莊公購系本癸作母作心辰作臣脫作說購作贖簡公壬或云悼公子或云景公子宣公積年表作就匝史記管晏列傳云管仲夷吾晏平仲嬰管姓仲字夷吾名又左傳閔元年注管仲名敬仲或云名敬字仲是管仲名敬又名夷吾也或云敬諡也韋昭云管仲姬姓之後管嚴之子世本雲莊仲山生敬仲夷吾莊卽嚴也或云管莊字仲山或雲莊諡仲字山名晏子名嬰諡平字仲髙偃諡武子乃髙傒孫髙酀之子或云偃卽酀一人也髙柴髙傒十代孫字季羔論語作子羔國佑卽國賓慶只卽慶防只音纈施卽多公孫捷字子車一作子淵苑茷一作宛茷刁勃一作刁防顏蠋一作顏斶一作顏歜

武王封胡公滿於陳以奉舜祀左傳陳哀公元妃鄭姬生悼太子偃師陳世家云哀公娶鄭長姬生悼太子師少姬生偃左傳湣公周世家周作越陳厲公佗之子完字敬仲奔齊封於田是爲田敬仲厲公左傳名躍系本有陳利公躍利卽厲也是厲公名躍非名佗蓋佗是厲公之兄一名五父春秋經蔡人殺陳佗左傳蔡人殺五父非厲公也田敬仲穉孟夷系本作夷孟思索隠云穉名孟夷字也孟夷生湣孟莊湣諡孟字莊名莊一作芷一作克湣一作閔襄子盤一作班一作塈一作曁莊子白一作伯齊威王因一作因齊湣王地一作遂陳公子禦寇公谷作禦寇大夫泄冶公谷作泄冶孔奐公羊作孔瑗伯爰之後有袁濤塗袁頗轅咺轅買爰袁轅古通用女叔卽原仲女姓叔字也

越王勾踐夏后氏苗裔允常之子也是爲菼執菼執子鼯與史記作鼫與紀年作鹿郢樂資云越語呼鹿郢爲鼫與也鹿郢子不壽是爲盲姑一作育姑盲姑子翁是爲朱勾一作於勾越大夫泄庸舌庸柘稽文種範蠡計然泄庸一作泄容舌庸一作後庸或云泄庸卽舌庸柘稽國語作諸稽郢韓詩外傳作亷稽文種字子禽一字少禽史記大夫種劉氏云大夫姓種名非也範蠡字少伯越絕書稱範伯計然姓辛名鈃字文子葵丘濮上人其先晉公子也明習陰陽見微知著故稱計然遨逰海澤又稱漁父漢書貨殖傳粵王勾踐用範蠡計然遂報彊吳孟康注雲姓計名然蔡謨云計然者範蠡所著書篇名非人也師古云蔡說謬矣古今人表計然列在第四等一名計研班固賔戱研桑心計於無垠研謂計研也又吳越春秋及越絕書俱作計倪蓋然研倪音訛漢碑計作峜

武王封東樓公於杞以奉禹祀杞世家謀娶公謀一作謨徳公一作恵公出公敕一作欶一作遫文公益姑一作亦姑平公郁一作郁釐一作郁來

武王封姜文叔於許以奉太嶽之祀左傳許元公成公羊傳成作戌汪氏以元公卽許男斯非也周書呂侯作呂刑史記云甫侯或作郙侯呂亦太嶽之後

成王封熊繹於楚其先出顓頊裔孫陸終第六子季連芉姓季連生附沮一作附祖其苖裔曰鬻熊事文王鬻一作粥鬻熊曾孫熊繹事成王受封居丹陽卽今歸州楚世家熊一作黮一作亶熊渠長子康中子紅少子執疵康一作庸一作母康徙都江陵是爲句亶王一作句袒紅一作贄紅一作防紅爲鄂王卽今武昌俗傳武昌鄂王神卽熊渠之子紅也執疵一作疵爲越章王卽今云夢地越章一作就章譙周云熊渠子熊翔熊翔長子摯有疾少子熊延嗣樂緯亦云熊渠嫡孫熊摯有惡疾不得爲後別居於防爲附庸是爲防子二說與世家不同熊嚴四子伯霜仲雪叔堪季徇堪一作湛季徇子熊咢一作噩若敖熊儀左傳類解云楚人謂未成君爲敖也霄敖熊坎一作熊霄敖一作宵敖一作敖霄蚡冒熊眴一作熊咰蚡冒一作蚡冒一作粉冒武王熊通徙都郢卽今荊門地攺荊號楚世家云文王熊貲始都郢也堵敖熊囏一作熊勤堵敖世家作杜敖索隠云一作壯敖又作莊敖字訛成王熊頵世家作惲莊王旅世家作侶或作呂古字通用康王熊昭世家作招郟敖熊麏一作麇字同世家作員音云熊麏葬於郟故號郟敖靈王熊圍一作回攺名防平王熊棄疾攺名居昭王熊壬攺名軫世家作珍徙都鄀今宜城地鄀亦稱郢簡王熊中一作仲聲王熊當一作常悼王熊疑一作類考烈王熊元系本作完徙都壽春今壽州地壽春亦稱郢哀王熊猶一作由楚大夫令尹子元卽王子善鬭谷於莵字子文一作谷於擇又作谷烏防石賡雲谷本作彀乳也借作谷鬭般卽申公班字子揚箴尹克黃子文之孫子揚之子攺名生郊尹蔓成然字子旗一作子期食采於蔓成諡然名也伯棼越椒一作伯賁越湫鬭祈一作鬭耆蒍叔孫叔敖蒍賈之子也系出蚡冒之子防章食采於防因氏防音偉一作蒍古字通用蒍姓敖名孫叔字也後裔卽以孫爲姓何孟春云孫敖名饒字叔敖此據孫叔碑耳是孫叔名敖一名饒也左傳蒍艾獵世本云叔敖之兄先儒以艾獵爲敖字誤矣薛氏人物考云孫叔敖一名蒍艾獵尢謬蒍姓也豈名乎金履祥雲敖楚官號謂楚有若敖莫敖之職則敖亦非名矣左傳成虎谷梁作成熊公羊作熊然息公子邊卽屈禦寇子邊字也爲息尹伍舉卽椒舉食采於椒一作湫舉伍尙卽棠君伍員字子胥奔吳與之申一稱申胥文之無畏字子舟一稱申舟蓋申無宇之後也養由基一作養叔由基名叔字

湯相仲虺舊封於薛臣扈祖已皆仲虺之冑祖已七世孫曰成徙國於摯摯君之女大任生周文王武王克商復封於薛獻公始入春秋薛伯夷公羊作寅

武王封微子啟於宋以奉殷祀啟弟衍是爲微仲衍名仲字也家語云微子弟仲思名衍一名泄禮記云微子捨其孫腯而立衍腯一作質宋世家厲公鮒一作魴文公鮑一作鮑革襄公慈父春秋作玆父公羊作慈成公王臣谷梁作壬臣昭公杵臼公羊作處宋有兩昭公一名杵臼年表云襄公之子徐廣云成公少子一名得元公庶曽孫公子周之子也得一作特公子周一作公子糾辟公兵一作桓侯辟兵一作桓侯璧兵一作桓侯璧宋大夫皇父充石戴公子也皇父字充石名樂喜字子罕卽司城子罕也唐表以子罕爲樂喜之子誤鱗朱乃鱗矔曾孫杜云矔之孫華耦字子伯乃華督曾孫杜云督之孫蕩澤字子山世本云蕩虺子杜云蕩意諸之子向戍乃向守之子桓公孫杜云桓公曾孫均誤世子痤谷梁作座大夫向寧公羊作向寧公子地公羊作池

武王封少昊之裔玆輿期於莒渠丘公季佗一名朱或云季字佗名黎比公宻州一名買朱鉏或云買朱字鉏名左傳展輿著丘公之弟公谷並作展無輿字莒大夫務婁瞀胡烏存務瞀烏俱姓

紀國炎帝之裔春秋紀子伯左傳作子帛杜云子帛紀大夫裂繻字也左傳裂繻經則作履緰公羊乃以爲紀子名伯非大夫

周穆王名滿昭王瑕之子也周內史過云昔昭王娶於房曰房後實有爽徳協於丹朱丹朱馮身以儀之生穆王焉事頗誣怪朱丹神也

穆王封造父於趙造父之先大費佐舜大費生大亷事夏啟爲烏俗氏俗一作浴一作洛一作路大亷孫孟虧仲衍孟虧張華作孟舒仲衍事商太戊人表作中衍仲衍孫仲潏一作中滑仲潏生蜚亷一曰處父事紂蜚一作飛造父其孫也秦趙同祖秦文公子靜公一作竫公寧公一作曼公共公假一作瑕共公子景公一作僖公一作哀公景公子哀公一作防公一作畢公秦本紀云靈公季父是爲簡公始皇本紀又云靈公生簡公索隠云簡公懷公之弟劉伯莊云簡公昭公之弟懷公之子厲公之孫本紀以簡公是厲公子誤厲共公一作刺龔公躁公一作防公昭襄王名則又作側一名稷莊襄王初名異一作異人一作子異更名楚一作子楚始皇時稱楚曰荊避諱也史記始皇名政姓趙氏徐廣云政一作正宋衷云始皇以正月旦日生故名正也索隠云始皇生於趙故曰趙政或云秦趙同祖以趙城爲榮故姓趙氏始皇有二十餘子長子扶蘇次子胡亥趙髙殺公子十二人其名俱無考惟李斯傳有公子髙上書於胡亥耳秦有辧士隠姓名遺秦將章邯書云李斯爲秦王死廢十七兄而立今王是二世乃始皇第十八子也秦王子嬰二世兄之子始皇孫也趙髙傳以爲始皇弟誤秦大夫公孫枝字子桑枝一作支公子華一作公子桑又作公子革百里奚史記奚作傒韓非子百作伯類解云其先虞人居百家裏因以百里爲氏孟明視西乞術白乙丙視術丙三人孟明西乞白乙字也唐表以視爲奚之子又以術丙爲視之子按呂氏春秋蹇叔有子曰申與視申卽白乙丙視卽孟明然左傳旣言孟明西乞白乙又言蹇叔之子與師則呂氏誤

穆王以造父爲禦離商爲右次乘以柏夭主車參百爲禦奔戎爲右見穆天子傳離音泰篆作�商音丙石經作�字林作西列子注云離卽齊商卽合古字也末審何據然淮南子云鉗且泰丙之禦髙誘注云二人古之善禦者泰丙卽離商也鉗一作甘柏夭參百奔戎皆人姓名參百一作參伯奔戎一作賁戎列子云造父師泰豆氏泰一作太周書穆王臣君雅伯冏古文雅作牙史記冏作臩人表又作防集韻又作臦囧

周昭王溺於江漢二女延姢延娛夾擁王身同溺姢一作媚娛一作嫵一作嬋

周宣王封母弟友於鄭是爲桓公桓公子武公掘突掘音鶻一作忽突譙周作突滑索隠作滑突然桓公之孫昭公忽厲公突祖孫同名故索隠又以掘突爲武公字左傳鄭子儀世家儀作嬰悼公費一作防一作沸一作弗釐公惲一作髠原成公庶兄繻一作纒幽公弟駘是爲繻公一作繚鄭君乙或作陽或作乙陽春秋鄭伯弟語公谷作禦左氏作子人杜注語字

子人公孫段字子石一作伯石公孫楚字子南卽防楚也防速字子寛子太叔之子也一稱罕渾國僑公孫僑也僑字子產諡成子杜云僑一名美左傳類解云字子美公子舒字子印舒一作愉公孫革乃公子然之子也是爲然丹後仕楚楚人謂之鄭丹公孫揮字子羽揮一作翚祭仲足字仲名足爲祭城封人杜云名仲足誤石防一作石孟防音綽孟其字也公子班字子如班一作般

孔子字仲尼一作仲防孔子母顏氏徵在禱尼丘而生故以爲名字史記云孔子生而首上圩頂故名丘張禹云仲者中也尼者和也言孔子有中和之徳故字仲尼梁武帝亦以丘爲聚尼爲和並謬仲尼父叔梁紇叔字梁紇名故家語稱梁紇一云叔梁字紇名故左傳稱紇也叔梁紇娶魯之施氏生九女其妾生孟皮字伯尼是爲孔子兄或云孟皮字也名防按祖庭記闕裏志孔子家譜家語俱不載蓋後人見左傳宋司馬華防字孟皮故疑孟皮名防耳孟皮病足魯襄公十九年丁未叔梁紇求婚於顏氏二十二年庚戌十月庚子申時生孔子卽今之八月二十七日也或云孔子生於二月二十三日非孟皮子名忠字子蔑一作子茂一作子蘉

孔子娶宋開官氏開一作並

孔子學於老孟蘇防靖叔見呂氏春秋

逹巷黨人顏師古漢書注云項槖也此必有據古今幼悟絕倫者有三人蒲衣八歲而友舜睪子五歲而贊禹言項槖七歲而爲孔子師

家語史記載孔子弟子姓名不同公冶長字子長家語作公冶萇範寧云字子芝南宮適卽仲孫閱也史記作南宮括家語作南宮縚公晳哀家語作公晳克漆雕開字子開史記作漆雕開家語云字子若巫馬施字子旗論語作巫馬期顏濁鄒孟子作顏讎由梁鯉字叔魚史記作梁鱣伯防字子析家語作子晳鄡單字子家一作鄔善句井疆一作鉤井疆秦商字子丕家語云字丕玆薛邦字徒史記云鄭國字子徒鄭薛字訛以邦爲國避漢祖諱邽巽字子斂家語作邦選字子斂文翁圖作國選亦避漢諱原亢一作冗史記作原亢籍公孫龍家語龍作寵又按蓺文志有公孫尼子漢志以爲七十子之弟子隋志卽以爲孔子弟子史記謂公孫尼子撰樂記馬總劉瓛又謂公孫尼子作緇衣其爲孔子弟子無疑而史記家語皆不載元竊疑公孫尼子卽公孫龍也龍尼字相近不然或龍名尼字耳申棖鄭云卽申續也家語作申績史記作申黨後漢王政又作申棠棖續績黨棠本一人而唐宋加封以申黨申棖爲二人猶琴牢琴張本一人而後世分爲二人耳史記懸丰家語作懸亶字子象或云卽禮記檀弓篇縣子也

傳春秋谷梁氏名淑字元始一云名赤子夏弟子說苑子路門人成回一作承回

嘉靖乙丑春元過庠宮見先賢神位有誤書姓氏者如奚容箴左人郢石作蜀叔仲防步叔乘皆復姓而神位祗稱奚子左子石子叔子步子考之儀注亦然始知此誤已久元乃攺題奚容子左人子石作子叔仲子步叔子其舊題木主制度不一又多殘缺元乃購新木依會典尺度制之請縣令復城楊公瑢奠安如禮

孟軻魯孟孫氏之後漢書云軻字子車孔叢子作子居一作子輿又作子與軻父孟孫激公宜激名公宜字或云激公字宜名軻母仉氏梁四公子之後仉音掌軻娶由氏一作田氏生子孟仲子名睪嘗學於公孫丑故公孫子書有仲子問一篇朱子集注云仲子孟子從昆弟依趙氏說耳與孟氏譜異余嘗著孟子雜記載之詳

孟子稱孟施捨宮之奇庾公之斯尹公之他施之二字語助辭如魯大夫孟側字子反左傳作孟之側論語作孟之反左傳又有晉大夫介之推舟之僑蔡大夫文之鍇楚大夫耿之不比文之無畏吳大夫文之儀齊大夫燭庸之越齊小臣石之紛如常之巫鄭人佚之狐燭之武魯人公罔之裘顏之僕晉美人南之威又莊子稱厲之人驪之姬呂覽稱董之繁菁丹之姬皆以之字發聲也

孟子稱華周癰疽吿子華周人表作華州說苑作華舟周州舟音同字訛左傳作華還音旋周名還字也癰疽當作雍雎雍姓雎名一名渠衛靈公嬖閹也事見說苑蘇轍有辧而朱注以癰疽爲醫從趙岐之說然戰國防亦作癰疽蓋漢儒誤書耳告子趙注云告姓也名不害孫奭正義云趙以告子名不害者盡心篇有浩生不害疑爲告子姓告名不害字浩生也然趙岐浩生注又云浩生姓不害名則浩生非告子矣不知趙注告子名不害何所考證又按薛氏四書人物考無告子豈以告子卽浩生不害邪

左國世本世紀年表人表諸書所載人名不同如仲雍作中雍仲忽作中防虢仲作虢中鬻熊作粥熊南宮毛作南宮髦曼伯作檀伯徐偃王作隠王仲山甫作中山父張仲作張中賔孟作賔猛曹莊公射姑作嚴公亦姑齊公子無虧作無詭安孺子作晏孺子公子壽作公子嘉公子固卽公子成又作公子城徒人費作寺人費輪扁作輪邊邴歜作邴又作邴戎雍林作雍廩於陵仲子作中子薄疑作蕩疑闞止作監止閻職作庸職騶忌作鄒忌樂羊作樂陽魯苫越作苫夷微生畝作尾生畮微生髙作尾生髙佛肸作茀肸又作佛肹公肩假作公肩瑕公肩定作公堅定卞莊子作館莊子曹劌作曹沬又作曹翽又作曹闕黨童子作厥黨公輸班作公輸般又作公舒班又作公輸盤顏般作顏班榮啟期作榮聲期楚公子圍作公子回司馬子期作子綦費無極作費無忌祝聃作祝瞻景差作景瑳又作景慶椒舉作湫舉偪陽作福陽淖齒作卓齒又作悼齒鄭成公防作成公綸髙渠彌作髙渠瞇傅瑕作甫瑕衛殤公剽作殤公焱蒯聵作蒯蕢式夷作視夷棘子成作革子成石團作石專又作石塼又作石曼專又作石姑專又作石曼姑專宋鈃作宋牼晉狐咺作狐爰舅犯作咎犯韓求伯作賕伯魏犨作魏讎屠岸賈作屠顏賈屠黍作堵黍竇鳴犢作竇鳴鐸卽竇犨也舜華作慶華閻明作閻沒冀缺作翼缺知果作知過豫讓作豫襄吳蹶由作厥由陳司徒苕作司徒招又作司徒昭趙仇液作祝郝又作杌郝公仲侈作公仲馮寧越作寧越又作寧經梁舍人馮喜作馮熹九方歅作九方臯或云臯名歅字

陸通字接輿一作接與陳仲子字子終並見髙士傳荀子作陳仲說苑作田仲

老子弟子尹喜庚桑楚喜字公度是爲關令或稱關尹列子又稱尹生尹子庚桑復姓一作亢桑一作亢倉

列子名禦寇一作圄寇

列子師壺丘子友伯昏無人壺丘伯昏復姓壺丘子名林無人一作瞀人一作瞀人

列子稱商丘開禾生子伯毛丘園恵盎楊布防兪商丘禾生復姓園一作圉恵盎恵施之族楊布楊朱之弟防兪古之聰耳人也一作裭兪

列子稱雍門之人善歌哭戰國防云雍門子善鼓琴注云雍門名周又見說苑

列子稱來丹之友申他一作申抱

列子弟子伯丰伯一作百一作栢

莊周字子休見續博物志莊注未載漢書王吉傳作嚴周

莊子稱顏成子防南郭子綦將閭葂南榮趎注云顏姓子防字名偃成謚也南郭姓子綦名字子葵將閭姓葂名一云將姓閭葂名將一作蔣葂一作莬南榮姓趎名一雲南姓榮趎名趎一作疇一作儔一作壽淮南子又作幬賈誼新書又作跦

莊子稱紀渻子扁慶子谿工陽子居瞻子勝子東野稷市南宜僚相裏勤紀扁谿陽瞻勝姓東野市南相裏復姓渻一作消慶一作度谿一作雞陽子居名戎陽一作楊或以子居卽楊朱之字瞻一作詹勝一作申稷一作畢市南宜僚卽熊宜僚相一作襄

莊子稱田侯牟越王子捜商太宰蕩門尹登恆大公任大公調則陽注云田侯牟齊威王名牟也按史記威王名因齊不名牟捜王子名一作翳蕩太宰字一作盈或云蕩名盈字門尹大公復姓登恆任調皆名或雲門尹官名姓登名恆大公大夫之稱也則陽字彭陽一雲姓彭名則陽

莊子弟子蘭且蘭一作蕳一作藺

墨子弟子禽滑釐滑一作骨一作屈釐一作黎

愼子名到一名廣

荀卿漢志作孫卿避宣帝諱

荀卿傳云楚有尸子阿之吁子尸子晉人名佼秦商鞅客鞅死逃入蜀藝文志有尸子二十篇今云楚人未詳阿齊地吁姓名嬰藝文志有吁子十八篇別錄又作芋子呂覽又作餘子

荀子稱姑布子卿注云姑布姓子卿名一作布子卿無姑字或雲姓布字子卿史記亦作姑布

荀子稱楚之州侯秦之張儀可謂態臣州侯楚襄王佞臣見史記儀或作祿

荀子稱唐鞅逐載子載一作戴或云卽戴驩也

荀子稱季恵恵指恵施季不知何指或云季眞莊子謂季眞之莫爲者也或云季梁列子謂季梁楊朱之友

荀子稱仲尼子弓學者不知子弓何人或云卽仲弓也或云朱張字子弓皆非按漢書儒林傳江東馯臂字子弓嘗受易於魯之橋庇荀子師也荀子所稱子弓蓋指馯臂耳

荀子弟子陳囂李斯或云陳囂卽它囂也按它囂楚人韓詩又作範囂與荀子不同時陳囂蓋別是一人李斯上蔡人斯子由爲三川守並爲趙髙所殺由一作繇一作防

太公六韜文師篇云文王將田史編布卜史記云西伯出獵卜之無史編名

寗戚字戊淮南子云寧戊飯牛是也

易牙卽雍巫也雍人名巫字易牙古字雍饔通用賈誼新書作子牙

杞梁左傳作杞殖中華古今注云杞植字梁植殖古字通用故左傳學猶植也亦作殖樂府有杞梁妻歌乃杞梁妻妹朝日悲其姊子賢貞操作歌名曰杞梁妻

晉文公臣介子推卽介推也一作介之推琴操作介子緩仙傳云介子推姓王名光謬說苑云介子推行年十五而相荊蓋寓言也或別是一人

趙簡子臣王良一云郵良一云郵無防字伯樂一云字子期郵其采邑一云伯樂孫陽字也何燕泉序錄雲天文伯樂星主天馬孫陽善禦故稱焉伯樂非孫陽字也或以王良孫陽爲一人或以爲二人王良亦星名漢文帝在代邸時有來宣善禦亦號王良趙簡子名鞅一名志父

左傳楚滅頓以頓子牂歸又云晉人執戎蠻子赤歸於楚公羊牂作牄蠻作曼沈子逞谷梁逞作盈公羊又作楹

左傳司城子罕姓樂名喜史記鄒陽獄中上書云宋聽子罕之計而囚墨翟齊用越人蒙而彊威宣子罕漢書作子冉文頴云子冉卽子罕也然子罕與墨翟不同時疑漢書子冉爲是子罕子冉蓋二人越人漢書作子臧張晏云子臧或越人字也然越人未見【闕】

左傳臺駘人名而禮記敗於臺駘地名也臺音胡故呂覽作狐駘正韻雲臺卽古壺字

管子稱東郭牙晏子春秋稱北郭騷呂氏春秋稱東郭蹇左傳國語無此名

呂覽稱墨者有鉅子腹鞟注云鉅姓腹鞟字或云腹鞟名也

呂覽稱田嬰臣劑貌辧齊湣王臣公玉丹劑貌公玉復姓辧丹名丹一作冉

呂覽稱齊宣王臣能意湣王臣狐援能狐姓意援名能奴代切去聲

呂覽稱大撓作甲子黔如作虜首竊疑虜當作慮慮算也謂黃帝臣首作算數也字句有訛

呂覽秦有墨者唐姑果淮南子果作梁劉向說苑作唐姑

虞卿史記不詳其姓名惟云虞卿防說之士說趙孝成王爲上卿故號虞卿譙周注云爲卿食邑於虞故有此號是虞非姓卿非名也猶秦始皇本紀有麃公爲將軍索隠注云麃邑公史失其姓名耳或以麃公爲姓名亦非

虞卿傳趙郝一作趙赦

蘇秦周大夫忿生之後譙周云秦兄弟五人秦最少字季子索隠云其嫂呼小叔爲季子耳未必其字也秦兄代代弟厲更有蘇辟蘇鵠並爲防說之士出典略而史記則云秦兄弟三人秦弟代厲與蘇氏譜異

厝毛蘇代之後春秋後語作厝毛壽韓嬰作潘壽史記作鹿毛壽國語作唐毛壽

楚公子貞字子囊其孫名瓦字子常史記伍子胥傳楚昭王使公子囊瓦將兵伐吳誤書也

孟嘗君田文父靖郭君田嬰文襲父封薛號孟嘗孟字嘗邑名或作常史記云薛公文防諡爲孟嘗君恐非

孟嘗君傳齊相親弗親姓弗名也戰國防作祝弗平原君傳李談季布傳趙談司馬遷避太史公諱攺曰李同趙同古韻談同一音遷非茍攺者王羲之祖諱正杜甫父諱閒二公臨文多更本字

信陵君傳晉鄙如姬晉姓鄙名爲魏將如姬魏王寵妾姓如

趙封樂毅於觀津號望諸君戰國防望作藍

趙以尉文封亷頗爲信平君徐廣云尉文邑名或云尉官名也文人名也謂以尉文所食之邑封頗也漢書表有尉文節侯尉文在南郡去趙逺徐說未是

趙將龎暖索隠云龎暖卽馮暖一作馮驩

蔡澤傳唐舉荀卿書作唐莒

荊軻本齊人徙於衛衛人謂之慶卿又逰燕燕人謂之荊卿荊慶音相近卿字也名軻古有勇士成慶見淮南子及漢書廣川王傳晉灼以成慶卽荊軻非也成慶一作成荊一作成羌

荊軻傳蓋聶鞠武夏無且蓋鞠夏俱姓聶武無且名鞠一作麯無且一作亡趄

燕太子丹客夏扶宋意武陽皆勇士扶一作拱意一作章

髙漸離變姓名爲人傭保匿於宋子髙姓漸離名宋子邑名非人姓也

漢書防俠朱家朱姓家名

聶政姊榮一作嫈

史記秦將尉斯離王齮涉閒注云尉斯復姓非也尉秦官斯姓離名齮一作齕一作騎涉姓閒名閒一作簡一作蕳

秦本紀丞相綰禦史大夫刼綰姓王刼姓馮

秦恵王使到滿助魏攻燕到姓滿名滿一作蒲始皇丞相隗林索隠云隗姓林名林一作狀顏之推云隋開皇初京師穿地得鑄秤權有銘云始皇量器丞相隗狀王綰列名王劭云狀字有證指此

樗裏子傳秦客防騰一作防勝

甘茂傳蜀侯煇範蜎公孫奭煇乃秦公子名封蜀者也華陽國誌煇作暉範蜎徐廣云一作範蠉戰國防又作範蝝公孫奭戰國防作公孫衍

甘羅傳張卿卽張唐也唐名卿字

範雎傳文子謂田文也猶戰國防謂田盻田嬰爲盻子嬰子也

穰侯魏冉傳仇液客宋公戰國防作宋交又云齊人攻衛殺子良戰國防作齊人攻燕殺子之

犀首傳李伯或云人名或云邑號戰國防作李帛樗裏子名疾號智囊秦恵王弟樗一作防紀年又作楮商君傳甘龍孟蘭臯甘孟姓龍蘭臯俱名

聶政傳嚴仲子名遂仲其字也

恬傳禦史曲宮曲姓宮名或作曲官非

智伯伐仇猶仇猶臣赤章曼支諫不聽因防轂而馳詳韓非子赤章姓曼支名曼一作蔓今楚俗稱人急遽自是者曰赤章冒支蓋本諸此曼訛爲冒耳仇猶呂覽作夙繇淮南子作仇由戰國防作厹由路史作仇吾

史記楚懷王佞臣公子蘭嬖後鄭袖風俗通作公子簡戰國防作鄭褏

戰國有封邑者卽以邑稱君如四豪之類是也魏安釐王有幸姬號龍陽君蓋以龍陽爲幸姬食邑或云猶秦稱華陽夫人云爾他國幸姬稱邑君者鮮

左傳襄十九年齊侯娶於魯曰顏懿姬無子其侄鬷聲姫生光以爲太子諸子仲子戎子戎子嬖仲子生牙屬諸戎子戎子請以爲太子仲子曰不可注云顏鬷姓懿聲諡稱侄者鬷姬蓋顏姬之媵也諸子眾妾之號管子所謂中婦諸子是也仲子戎子卽眾妾之稱或以爲姓非

韓姬殺其君悼公韓姬韓大夫韓姓姬名姬一作玘一作起齊芮子生荼荼號晏孺子芮子景公嬖妾荼之母也一作鬻子韓姬似女稱芮子似男稱

韓愈送何堅序云何與韓同姓而近按鄧名世姓氏辧證云何氏出自姬姓食采韓原爲韓氏韓王建爲秦所滅子孫散居而江淮間以韓爲何隨聲變爲何氏然史記韓王失國者名安此云建乃齊王名也鄧誤書耳

史記楚將唐昧荀子作唐蔑

說苑萊不用子猛而齊並之荀子作子馬

陳涉傳蔡賜周文伍徐董緤蔡賜一作蔡陽周文卽周章也伍徐漢書作伍逄董緤一作董絏

漢書貨殖傳烏氏蠃烏氏姓蠃名氏音支又有佗羽公子佗姓羽名字公子佗一作他

鏌耶幹將世稱古劍名吳越春秋云吳王闔閭使匠幹將造劍劍有二狀一曰幹將一曰鏌耶鏌耶幹將妻名也索隱云鏌耶幹將二匠名鏌一作莫耶一作鎁

屈原楚詞云朕皇考曰伯庸肇錫予以嘉名稱嘉名自原始夫三代尙實行命名雜亂不擇美辭後世士以名相髙名美而人才益卑試以三代名不嘉者紀一二於後靡弱顚夭尫瘠混皆不振之辭也夏少康時有伯靡春秋傳周有辛由靡晉有梁由靡宋有華弱晉有士弱齊有髙弱國弱晏弱邾有丘弱秦有頓弱周有太顚閎夭柏夭魯有曾夭楚有潘尫魯有郈叔瘠周幽王名宋有樂混晉有杜混羅燬溺頽缺蔑沒吁哀無宇無丕皆敗亡之辭也衛文公名燬陳哀公名溺衛有公子溺周有王子頹又有頽叔衛有公孫頽晉有郤缺士缺魯有樂師缺周有單蔑魯有仲孫蔑鬷蔑鄭亦有鬷蔑晉有先蔑士蔑周有王孫沒晉有閻沒衛有州吁谷梁作祝吁夏禹臣有郭哀魯有公晢哀齊有陳無宇楚有申無宇齊有髙無丕乞匄買貸購跪囏難皆匱窘之辭也齊有陳乞衛有駟乞石乞楚亦有石乞晉有郤乞周敬王杞孝公俱名匄宋有張匄晉有士匄楚有陽匄屈匄許悼公名買衛有石買楚有蒍買魯有梁買子齊康公名貸莊公名購宋悼公名購由周有祝跪又有原公子跪尋衛有寧跪楚有申叔跪周懿王名囏楚有堵敖熊囏魯有孟孫難晉有劉難惽頑疵戾非愆戱舞奢侈蕩佚突忽詭錯剽劖狂忿無駭無卹皆不檢之辭也陳有季子惽鄭僖公名髠頑周有太師疵楚有執疵晉有鬷戾周之先世有公非秦之先世有非子孔子弟子有秦非荀卿弟子有韓非周有單愆期宋有丰愆夏桀臣有大魯懿公名戱蔡哀侯名獻舞趙有趙奢楚有伍奢晉有魏侈宋有公子蕩楚有屈蕩周有史佚仲突仲忽鄭昭公名忽厲公名突齊有召忽晉有羊舌突晉獻公名詭諸又有夷詭諸齊有公子詭晉出公名錯齊秦俱有司馬錯衛殤公名剽又有公孫剽宋有皇劖般楚熊繹之父名狂周有蘇忿生魯有展無駭晉有範無卹又有郵無卹仇惡反側逆忌悍驁彊梁無知皆不順之辭也晉文侯名仇魯有叔孫州仇衛襄公名惡魯有公子惡鄭有孫惡宋有戴惡楚有陽惡衛有齊惡魯有孟之側字子反楚有公子側字子反齊有陳逆周有陰忌虢公忌父周公忌父宋有公孫忌吳有公子慶忌齊有騶忌田忌楚幽王名悍齊平公名驁秦有蒙驁衛有彊梁齊有公子無知累縶糾絞覊鞅挐掩穿犯髠黔皆罹咎之辭也夏有劉累韓有俠累吳有太子終累衛有公孟縶衛昭公名糾齊有公子糾宋有公孫糾鄭有雍糾周有原伯絞魯有子家覊衛有孔羈曹有公子羈釐負羈楚有熊負羈魯有叔鞅齊有諸禦鞅晉有範鞅趙鞅越有諸鞅秦有商鞅莒有大夫挐楚有蒍掩邾莊公名穿晉有趙穿韓穿魯有侯犯晉有舅犯鄭有徐吾犯魏有馬犯宋有樂髠齊有淳於髠衛有公子黔蘧蒢不能俯也朱儒短形也邾文公名蘧蒢郕太子名朱儒黑肩黑肱黑臂黑臀黑要【與腰同】黒卵醜形也周有周公黒肩魯成公名黒肱鄭有公孫黑肱楚有公子黑肱邾有大夫黑肱衛有子叔黒臂晉成公名黒臀楚有連尹黒要魏有黒卵見列子兒童豎僕卑屬也負芻賤役也齊襄公名諸兒潞子名嬰兒晉有胥童齊有髙豎魯有冉豎周之先世有皇僕魯有顏之僕晉有先僕曹成公名負芻楚王亦名負芻妵婼嫳嫗媛娥女婦之稱也宋有華妵魯有叔孫婼韓哀侯少子名婼齊有盧蒲嫳陳有夏嫗夫嫗或作彄孟子有馮婦孟嘗君傳有馮媛列子有韓娥缾竈杵臼小民日用器也魯有臧缾周有威公竈鄭有禆竈陳有公孫竈齊有司馬竈秦有客卿竈周平王晉靖侯俱名宜臼楚有屈宜臼陳宣公宋昭公齊景公俱名杵臼虺蠆毒防也商有仲虺魯有叔孫虺宋有蕩虺齊有孔虺鄭獻公名蠆齊有公孫蠆字子尾鄭有公孫蠆字子蟜蚠鼃蠅蜎蛾蠋蠡蠹蟜貂蟣虱微防也周有劉獻公子伯蚠楚熊眴號蚡冒齊有蚳鼃列子有甘蠅善射爲逄師楚有公子蜎老聃弟子蜎淵其後也藝文志作蜎蜵史記愼到傳作環淵晉有蛾析韻書蛾音蟻齊有顏蠋越有範蠡吳子名蠹秦有章蟜成蟜齊有勃貂豎貂燕有繆蟣韓有公子蟣虱鯉防鮀魴鱣防鱓鮒魚也鱗魚甲鰓魚頰也魯有孔鯉周有景鯉衛有公子鱄史防祝鮀髙魴晉有欒魴士魴孔子弟子有梁鱣韓有將軍防晉莊伯名鱓宋厲公名鮒晉有羊舌鮒魏有屈侯鮒宋有公子鱗漢初有戚鰓狗彘豷豨羔羊羯羻犂牛牼犢犨騅駒騧獸畜也狅犬奔獳犬驚也衛有史狗晉有新稚狗魯有武伯彘寒浞子名豷一作漢初有陳豨一作狶衛有髙子羔魏有樂羊子魯有仲孫羯陳桓公子名羻邾子名倪犂晉有伯州犂宋有樂祈犂魯有冉牛豎牛宋有司馬牛司寇牛父南宮牛司馬牼華牼孟子稱宋牼一作宋鈃晉有竇鳴犢卻犨騅齊有綿駒萊駒魯有公子駒楚有景駒晉有魏駒周有季騧莒子名狅晉景公名獳鄭有侯獳衛有獳羊肩虎豹熊防狐貍麋麇玃狼麑犖犀駱野獸也舜有伯虎孔子弟子亦有伯虎齊有髙虎鄭有罕虎陳有慶虎魯有陽虎晉有韓虎舜有叔豹魯有單豹齊有王豹田豹晉有斐豹奜音飛宋有華豹魏有西門豹舜有仲熊楚有鬻熊宋有華防周有王子狐鄭有佚之狐晉有解狐董狐舜有季貍一作貍古有醜人犨麋宋有皇麇楚有郟敖熊麇或作麏麕邾定公名玃魯有仲孫玃晉有狼瞫鉏麑魯有圉人犖楚有田犀齊有公子駱鄭有王孫駱雎鳩鴻鵲鵞防鴦禽也齊有雍雎魏有範雎商有汝鳩周有泠州鳩衛有鴻聊魋秦有扁鵲莊子有瞿鵲子魯有榮駕鵞鼓子名防鞮韓有暴防或作鳶周宣王時有牧人梁鴦魯公名禽又有展禽吳子名禽處

西漢人名不嘉者如梁防王舂陵節侯栢鄕戴侯乘氏侯四人並名買江都易王非膠東康王寄桑丘侯寄生河間共王不周成頌侯得疵棗原侯妄得羽侯棄距陽侯匄路陵侯童挾節侯豎一作竪管侯戎奴陽山侯買奴臨朐夷侯牟平節侯並名奴魏其質侯蟜雷侯豨桃侯狗尉文侯犢文武功臣有陳買張買任敖張敖公孫敖丙猜許猜溫疥酈疥許瘛衛胠徐厲耏跖鄧弱須無呂馬童陳夫乞王棄之楊僕召奴趙棄奴公孫戎奴髙不識嚴不識周竈夏侯竈

名疑卷二﹤子部﹐類書類﹐名疑﹥

欽定四庫全書

名疑卷三

明陳士元撰

魯仲孫何忌春秋書仲忌公羊氏曰仲忌此何忌也譏二名非禮也注云難爲諱一字爲名難言而易諱所以長臣子之敬也

古人命字惟取一言無以兩言相兼取義者檀弓云幼名冠字五十以伯仲周道也初稱子旣而稱伯仲叔季老而尊者稱甫孔子字仲尼以孟皮爲伯也不稱伯而稱孟妾生長子稱孟不得稱伯也孔子弟子曽防字晳史記防作蒧顏無繇字路任不齊字選秦冉字開公夏首字乘顏祖字襄申黨字周顏之僕字叔左人郢字行燕伋字思原亢字籍原憲字思防潔字庸顏何字冉家語冉作稱狄黑字晳皆以一言爲字其他字伯牛仲弓叔魚季路季次之外惟稱子而已非有二義也

屈原字平楚詞云名余曰正則兮字余曰靈均蓋以正則釋原義靈均釋平義敷演辭章爾都穆聽雨紀談云正則靈均蓋原之小名小字也

史記漢髙祖父太公母媼正韻媼烏皓切音襖張晏云媼老母稱也皇甫謐王符等云太公名執嘉一云名燸字執嘉燸一作嬬音湍一作耑一作熅見餘冬序錄一云媼姓也王氏小司馬索隠雲母熅氏世紀云昭靈太后名含始路史注云執嘉妻含始生劉季恐皆杜撰不然太史公生世甚近何以不云爾也

漢太公四子伯仲邦交故髙祖字季何孟春云髙祖兄仲名喜是伯仲叔季字也但不知伯之名耳

漢帝名字取義淺顯惠帝盈字滿文帝恆字常景帝啟字開武帝徹字通昭帝弗陵字不應宣帝詢字謀又字次卿一云次卿小字也元帝奭字盛成帝驁字俊小字太孫哀帝欣字喜平帝衎字樂光武秀字茂一字文叔明帝莊字嚴章帝烜字著和帝肇字始安帝祐字福順帝保字守桓帝志字意靈帝宏字大獻帝協字合帝王紀云字伯和

呂后名雉荀悅云字野雞顏師古云字娥姁武帝邢夫人號娙娥又號娙何方言云娙好也外戚傳云娙娥武帝所制姬妾爵位視中二千石比關內侯

蕭何封鄼侯長子祿嗣孝惠六年薨無後髙後二年封何夫人祿母同爲侯同夫人姓或云名也夫人封侯始見此昔春秋齊侯以石窌與辟司徒之妻漢髙祖以延鄕與翟母皆其食邑未有實封侯者

西漢近古班固漢書列傳無字者多其以一言爲字者如陳勝字涉項籍字羽胡建眭俱字孟彭越蕭咸俱字仲張歐吳廣枚乘俱字叔張釋之公孫俱字季【髙祖同字】楚元王交朱云俱字防爰盎字絲周章字文鄭當時字莊是也其他如子房【張良】子卿【蘇武】子孟【霍光】子政【劉向】子孺【張安世】子長【司馬遷李尋】子髙【張敞】子嚴【孫寶】子防【何並】子明【馮奉世】子云【終軍谷永揚雄】子眞【梅福辛慶忌】子公【陳湯田廣明】子襄【丁寛】子仲【王同】子陽【王吉歐陽髙】子賔【田延年】子幼【楊軍】子威【王商翟方進】子駿【劉歆】子微【息夫躬】子都【鮑宣趙廣漢胡母生】子況【尹翁歸】子元【房鳯】仲卿【衞靑王章朱邑】長卿【司馬相如施讐薛廣徳】少卿【田叔周堪龔遂李陵丙吉劉辟疆】君卿【馮野王樓護】防卿【馬宮】穉卿【鄭】次卿【鄭昌嚴延年】翁卿【召信臣】聖卿【董賢】長君【路溫舒】少君【翼奉竇廣徳】幼君【周慶】次君【戴聖】贛君【薛宣】近君【後蒼】延君【戴徳】曼君【申章】王孫【馮遂竇嬰榮廣馮嫣】翁孫【趙充國】公孫【顏安樂】次公【蓋寛饒黃霸】少公【蔡千秋】幼公【杜延年陳萬年】仲公【師丹】長公【張摯夏侯勝韓延壽】君公【何武】翁叔【金日防】子叔【公孫賀】長倩【蕭望之】曼倩【東方朔於定國雋不疑】次倩【江充】長孺【汲黯韓安國韋賢杜周】仲孺【灌夫】少孺【貢禹韋成】子孺【淳於長】長翁【梁丘賀費直】弱翁【魏相】仲翁【防廣】君房【賈捐之母將隆】君賔【龔勝】君倩【龔捨】君況【甘延壽】君孟【五鹿充宗】君仲【史丹】稚圭【匡衡】稚防【傳喜】巨先【原涉】巨君【王莽】長賔【衡咸林尊張山拊】長子【陳遂】長房【石顯】之類惟從一訓非有二義東漢以後則不盡然

漢人名字有同前人字諡者如魯恭字仲康伏恭字叔齊翟宣字太伯張禹張敏俱字伯達竇融字周公袁安何林俱字邵公張步字文公慶普丁鴻俱字孝公伏湛字惠公陳重字景公劉昆字桓公耿防字定公陳寵字昭公趙憙字伯陽憙一作嘉衞宏蔡倫俱字敬仲戴封劉順俱字平仲翟義字文仲傅毅字武仲馮逡衛颯唐檀俱字子產寒朗樂恢俱字伯奇應奉字世叔何熙淳於恭俱字孟孫郭躬字仲孫賈逵種暠俱字景伯鄧彪字智伯其與孔門弟子同字者如陳寔字仲弓鄭崇字子防馬武許荊俱字子張王尊吾丘壽王俱字子貢杜欽杜鄴彭祖孔光萭章【萭音拒】俱字子夏第五倫字伯魚堅鐔字子伋傅爕字南容

宋義號卿子冠軍卿一作慶

黥布姓英倪寛一作兒寛泠褒一作廖褒

酷吏傳寧成一作寗成殷中一作假中減宣一作咸宣儒林傳殷中一作叚一作瑕功臣表陳武一作柴武相如傳蘭忌嚴助傳作間忌袁盎傳掊生一作服生蕳掊俱姓袁盎一作爰盎

史記髙祖紀周蘭一作周簡項籍紀赤泉侯楊喜漢表作楊憙灌嬰傳肥誅漢書作肥銖郭解傳鹵公孺漢書作魯公孺淮南王傳莊芷漢書作嚴正

漢書列傳膠東王熊渠長沙頃王鮒鮈諸王侯表熊渠作雄渠鮒鮈作附朐

前漢蒯徹漢書徹作通避武帝諱後漢朱祐吳祐東觀記作朱福續漢書作吳佑避安帝諱

史記張耳傳未言爲南宮侯而楚漢春秋有南宮侯張耳按漢書異姓諸王侯表張耳歸漢立爲趙王耳子敖廢爲侯敖子偃封於魯文帝時攺封南宮侯楚漢春秋誤稱耳也

史記貨殖傳桓廢雍伯漢書桓作稽雍作翁

史記梁懷王勝梁平王襄漢書勝作揖襄作讓

史記汲黯傳劉棄漢書作劉棄疾

史記佞幸傳髙祖時有籍孺孝惠時有閎孺而朱建傳乃云孝惠幸臣閎籍孺誤書也

項伯名纒字伯髙祖賜姓劉漢書功臣表射陽侯劉纒師古注云卽項伯也索隠云項纒字伯陵

呂后父呂公善相人相經云呂公名文字叔平

楚漢春秋叔孫通名何字通

史記張良世家及項籍本紀俱云鯫生說我注云鯫淺也小魚也或云鯫姓也楚漢春秋作解先生索隠云鯫生卽解生

張良父平祖開地良本韓之公族姬姓以秦捕急更姓張法言云甘羅之悟呂不韋張辟彊之覺平勃皆以十二齡羅茂孫辟彊良子也

四皓者一曰園公二曰綺裏季三曰夏黃公四曰角裏先生此漢惠帝時所刻四皓神座也園公陳畱風俗傳作圏公或云園公名庾字宣明襄邑人也始居園中因以爲號或雲姓國名秉或雲姓唐或雲姓庚師古亦作圏公或云圏公姓韋而漢書法言俱作園公仙傳拾遺又作東園公綺裏季綺裏姓季名或云季字也或雲姓吳名實字子景或雲姓朱名暉字文季畢文簡公士安以綺裏季夏爲一人黃公爲一人蓋以逸少淵明子美有黃綺之語耳仙傳拾遺云綺裏季東園公角裏先生夏黃公與張良爲雲霞之友與惠帝所刻神座同則文簡之說未是夏黃公一曰夏裏黃公姓崔名廓字少通廓一作廣齊人也隠居夏裏因以爲號四明誌又云黃公鄞人角裏先生軹人也孔安國祕紀及漢紀仙傳俱作角蠡而魏子又作祿裏或云泰伯之後姓周名術字元道又稱灞上先生角裏亦其號耳元和姓纂有綺裏夏裏祿裏三姓蓋其後裔顏師古漢書注云四皓匿迹逺害氏族無得而詳皆後世皇甫謐之徒所附防耳角音鹿上從兩防下從用漢書作甪上從一撇海錄碎事云應曜隠居淮上與四皓同徵而不出曜一作耀又徐伯珍兄弟四人白首相對時人亦呼爲四皓

漢書功臣表畱侯張良以韓申都下韓師古注云韓申都卽韓王信也楚漢春秋作信都古文信申通用劉攽云韓申都卽韓申徒也張良傳云以韓司徒下韓數城史記作申徒申徒者司徒之聲轉也申都者又申徒之聲轉也國名紀云申徒申屠信都勝屠勝都本出一姓良下韓時乃韓王成非韓王信師古注誤

曹參字敬伯見張華博物志

蜀郡太守文翁名黨字仲翁見李石續博物志漢書師古等注不載宋祁撰文翁祠堂碑秪云文公名翁不知李石何考

伏生名勝字子賤毛萇字子芝漢書俱不載字

漢初有審食其酈食其趙食其三人以六國時衛有司馬食其並慕其爲人故以爲名

蕭何孫系周苛孫平系一作傒一作嘉平一作應武帝紀亳人薄誘忌薄姓也一云薄字衍姓謬名忌誘字誤

鄒陽傳莊忌夫子索隠雲姓莊名忌字夫子

漢書項羽烹韓生法言作蔡生

封禪書申公武帝紀作申功

漢武帝紀東郭咸陽防水髮根東郭防水復姓咸陽髮根名南越尉佗傳安國少季安國復姓少季名儒林傳闕門慶忌公戶滿意闕門公戶復姓慶忌滿意名戶一作扈

史記梁王世家有軒丘豹類犴反軒丘類犴復姓豹反名反一作友漢書作犴反無類字

衛靑傳煇渠侯鷹庇河綦侯禽棃常樂侯銅離煇渠一作順渠鷹庇一作雍庇又作篇訾禽棃一作鳥棃銅離一作稠離一作調離

焦贛字延壽漢書京房傳云焦延壽字贛誤也焦一作譙楊士勛云京房本姓李

董仲舒弟子呂步舒一作呂步荼古文舒荼同音如夏后舒公子舒或作荼詩云荊舒史記年表作荊荼

酷吏傳麻戊一作麻成

儒林傳申培公轅固生髙堂生胡母生歐陽生培一作陪轅一作袁髙堂生字伯胡母生字子都歐陽生字伯和曰公曰生皆其稱號

儒林傳士孫張仲方從五鹿充宗受易師古注云士孫復姓名張字仲方又丁姓子孫從榮廣受谷梁春秋師古注雲姓丁名姓字子孫又聞人通漢子方從後倉受禮如淳注雲姓聞人名通漢字子方

儒林傳毛莫如少路師古注雲姓毛名莫如字子方風俗通毛作屯以爲混屯之後又申章昌曼君李奇注雲姓申章名昌字曼君風俗通申作由以爲由余之後

儒林傳趙子傳蔡誼授同郡食我子公按風俗通食我韓公子也見戰國防食音嗣食我子公爲博士一作食子公無我字

顏安樂傳防廣授瑯瑘筦路師古注云筦卽管字路爲禦史中丞按風俗通姓氏篇有管莞二姓注云莞蘇楚大夫見呂氏春秋漢有莞路爲禦史中丞又有管姓管仲見論語漢有管虢爲西河太守是莞路之莞從艸管仲之管從竹二字不同宋祁筆記云艸下完音丸又音官按集韻莞艸名也管筦樂器也然管叔之管本上聲而周禮管人之管從竹亦讀如平聲莞音是莞莞字異而音亦有同者莞卽菅字而姓苑菅音姦是莞菅字同而音亦有異者

漢書劉向初名更生江充初名齊谷永初名並崔寔字子眞初名臺字元始仇覽一名香劉陶一名偉荀爽一名諝桓曄一名巖東觀記巖作儼服防初名重又名祗劉珍一名寶字秋孫一作祕孫嚴光一名遵華佗一名旉韓康字伯休一云名恬休一云字恬休耿國字叔慮一作叔憲範冉一作範丹童恢一作僮種荀彧漢紀作荀郁宋果字仲乙許荊字少張謝承書乙作文少作子向長字子平後世多稱向平髙士傳又作尙平王烈字彥方魏志作彥考應劭字仲逺見漢書及應氏譜而謝承書及文士傳作仲援漢官儀又作仲瑗

漢書楊由字哀侯哀當作衷

楚元王世家髙祖巨嫂漢書作丘嫂應劭云丘姓也孟康云丘空也伯兄先亾空有嫂也一云丘卽巨也大也謂長嫂也釋常談雲長兄謂之元昆易云元者善之長也論語注云昆兄也非伯兄不得呼元昆余嘗謂巨嫂可對元昆

淮陰舍人告韓信反史記表云欒說漢書表云樂說而楚漢春秋以爲謝公

史記項羽本紀黥布蒲將軍服防雲英布起於蒲因稱蒲將軍韋昭云蒲姓也英布蒲將軍是二人

淮南厲王傳大夫但張晏云大夫姓但名

漢書陳平傳絳灌等讒平師古注云絳絳侯周勃灌灌嬰也而楚漢春秋以絳灌樊噲周勃灌嬰四人並稱是髙祖臣別有姓絳名灌者

淮南夫蓼太子師古以夫蓼爲太子外家之姓猶言栗太子史皇孫之類文穎以夫蓼爲太子食邑非

淮南王安養士數千髙材者八人號曰八公蘇非李尙左吳田由雷被伍被毛被晉昌也非一作飛尙一作向由一作申左吳雷被伍被三人見史記漢書又髙氏子略謂八公中有大山小山諸人竊謂大山小山非姓名或卽晉昌輩稱號又王逸楚辭序曰八公著作篇章或稱小山或稱大山其義猶詩有小雅大雅又漢書伍被傳有趙賢朱驕或云卽八公之數然神仙傳又謂雷被伍被誣告淮南王安反天子使宗正持節治之王與八公仙去又云攜左吳王春傅生等五人至洲遣還君然則雷被伍被左吳皆非八公之數俗傳劉安爲厠神按仙傳云安以雞犬升天天帝罰之使守天厠俗語本此

衛靑傳平陽侯曹壽師古以爲曹參之後功臣侯表不載

灌夫傳穎陰侯灌嬰時穎陰侯乃灌嬰之子名何誤書嬰

呂侯所幸大謁者張卿或作張澤或作張釋卿字也或澤或釋其名史記荊燕世家作張子卿

劉向傳張子僑或作子蟜又作子喬

史記項羽本紀沛公與紀信走酈山漢書作紀通張晏云通紀信子晉灼云信被焚死不見有子司馬貞云通紀成子按功臣表襄平侯紀通父成則通非信子張說謬通子名相夫一名嘉

史記孝文本紀中大夫令勉師古云令姓勉名孝昭本紀齊王廬錯傳謁者鄧公周仁傳禦史大夫張叔歐漢書勉作免廬作閭鄧公作鄧先歐作毆

漢書丙吉傳守丞誰如孟康注雲姓誰名如文穎注云誰如人名也一作譙如言姓非

漢書杜延年傳史樂成霍光傳作使樂成功臣表又作便樂成王莽傳徐鄕侯劉快王子侯表作劉炔趙充國傳猶非猶姓非名宣帝紀作酋非

匡衡善說詩時人語曰無說詩匡鼎來三輔黃圖云鼎衡小名也漢書衡字稚圭

史記匈奴傳郎中系雩淺漢書雩作虖索隠云系音計雋不疑傳有男子詐稱衛太子者本夏陽人姓成名方遂一雲姓張名延年

王吉傳谷口鄭子眞三輔決錄云子眞名朴或作朴韓王信傳有柴將軍鄧展以爲柴奇應劭以爲柴武晉灼又以爲柴武之子此闕名可疑者漢書注解有臣瓉劉孝標以爲於瓉酈道元以爲薛瓉顏師古又以爲傅瓉此闕姓可疑者

漢書楊王孫臝葬西京雜記云楊貴字王孫三輔黃圗云史稱楊王孫不稱楊貴妃或以字行耳

漢書壺關三老荀悅漢紀云令狐茂

古有杜康善造酒魏武短歌行注云康字仲寧

秦本紀有芊八子唐八子漢廣陵王傳有八子郭昭君唐郭俱姓八子妾媵之號八子秦昭王之母亡爾切唐八子秦孝文王之母郭八子漢廣陵厲王所幸善歌舞妾也荊軻傳有徐夫人漢郊祀志武帝時有丁夫人徐丁俱姓夫人名皆男子也徐夫人趙人燕太子丹嘗求其首徐或作陳見史記徐廣注丁夫人越人陽都侯丁復之孫以方術詛匈奴者樂府房中曲注云漢髙帝時唐山夫人所作唐山

姓或云邑名漢初不聞有此人或云秦宮女史知文者髙帝采其樂歌也

呂后四年封女弟爲臨光侯一作須樊噲婦又宣帝母王夫人名翁須亦取易歸妹以須之義

漢書皇太后女弟司馬君力蘇林云女弟字君力爲司馬婦

漢書嚴延年女名羅敷一作羅紨又六國時有邯鄲秦氏女名羅敷嫁爲千乘王仁妻作陌上桑詞見崔豹古今注

史記封禪書武帝王夫人漢書王作李

宣帝紀有淳於衍成帝紀有陳持弓廣川王傳有王昭平王地余陽成昭信王成初陶望卿陶都崔修成榮愛衡山王傳有徐來廣陵王傳有董訾胡生趙左君衛靑傳有衛君孺衛子夫丙吉傳有胡組郭徵卿皆女人也淳於陽成復姓餘皆單姓衍初都愛來訾生組單名餘皆復名

荀子閭娵子奢韋昭云閭娵梁王魏瞿之美女一作明娵楚辭七諫又以閭娵爲醜惡子奢鄭之美人國風孟子作子都

婦人以字稱者漢有少君阿少穆姜媛姜之類晉有憲英惠風絡秀道韞之類有名有字者如漢之曹世叔妻班彪女名昭一名姬字惠班陰瑜妻荀爽女名采字女荀董祀妻蔡邕女名琰字文姬晉之景懷夏侯皇后名徽字媛容武元楊皇后名艷字瑗芝武悼楊皇后名芷字季蘭竇滔妻蘇氏名蕙字若蘭劉聰妻劉氏名娥字麗華有以一言爲字者如漢之袁隗妻馬融女字倫龎淯妻趙氏字娥晉之王渾妻鐘氏字琰杜有道妻嚴氏字憲皮京妻龍氏字憐

皇后有諡起於東漢皆一字諡耳取帝諡冠其上以別之唐宋以後則否又按禮祖有功宗有徳創業之君稱祖繼世有徳者稱宗如夏少康商太戊武丁是已東漢以後世主槪以宗稱不復論徳非古也

漢有卓文君晉明穆庾皇后亦名文君漢有王昭君北齊武明婁皇后亦名昭君舜妃名娥皇南唐後主昭惠後周氏亦名娥皇

博物志須卜居防云王昭君之女也昭君名嬙一作檣或云漢制嬪嬙婦人官名也須卜裔姓居防云三言名或云昭君女姓伊黙名居防云其壻姓須卜名當按匈奴傳昭君爲復株絫若鞮單於妻生二女長女云爲須卜居防小女爲當於居防李奇注云居防匈奴女號猶漢言公主文穎注云須卜當於二姓皆匈奴貴族是昭君長女名云而須卜當於乃兩壻之姓耳傳又云匈奴用事大臣右骨都侯須卜當卽昭君女伊黙居防云之壻也漢和親侯王歙展徳侯王颯皆昭君兄子莽遣二人使匈奴封須卜當爲後安公又按古樂府有明君行卽昭君也避晉文帝諱樂府原云王昭君齊國王穰女年十七入元帝後宮積五六年遣嫁單於呼韓邪號昭君曰寧胡閼氏其後呼韓邪單於死其子雕塗莫臯立復妻昭君生二女與匈奴傳稍防音旋或作次非

漢書西域傳馮夫人善史書乘錦車持節和戎而歸巵言云馮夫人名嫽漢宮人也嫽一作姱烏孫王尙楚公主解憂馮夫人侍公主爲烏孫右大將妻

薛濤林妙玉黃崇嘏並女人姓名也濤唐人號女校書妙玉宋人號女進士崇嘏王蜀時人號女狀元崇嘏以詩上蜀相周庠薦攝府縣事歲久人莫知其女身也後人傳奇撰爲春桃記又餘冬序錄云國初保寧韓貞女僞爲男子服從軍徵雲南可比古之木蘭

妬女廟在並州壽陽縣世傳介子推妹妬婦津在洛水世傳晉劉伯玉妻死投此水爲神山東通誌云伯玉妻段氏字明光臨濟人妬婦津在臨濟

石崇婢綠珠之妹姓宋名偉一作瑋元載寵姬瑤英姓薛

浣花夫人姓任氏成都節度使崔寧之妾寧本名旰朝廷因任氏擊賊之功加旰尙書賜名寧任氏封夫人花蘂夫人姓費氏

越以美女西施鄭旦同進於吳拾遺記云越以美女二人貢吳一名夷光一名修明或云夷光卽西施修明卽鄭旦也夷光一作移光

夫人女子僞爲男子而有官位者不但黃崇嘏而已齊有楊州議曹錄事婁逞唐有昭義軍兵馬使國子祭酒石氏朔方兵馬使禦史大夫孟氏

女侍中後魏元人妻胡氏女尙書魏明帝選知書女子爲之女學士唐徳宗朝有貝州宋氏五女若萃若昭若華若倫若憲陳後主時宮人袁大捨等女博士宋孝武朝韓蘭英女將軍晉王廞起兵以己女爲正烈將軍唐行營節度許叔冀以衛州女子侯氏滑州女子唐氏靑州女子王氏歃血赴義奏授果毅將軍

名字有因寓居者漢書趙嘉邠人也生於禦史臺字臺卿後避難更名岐字邠卿董卓別傳云卓父君雅爲穎川輪氏尉生卓及弟旻故卓字仲穎旻字叔穎

字以表名有相同者漢荀彧字文若北史拓拔彧崔彧俱字文若漢邊韶字孝先北史段韶亦字孝先漢華佗字元化北史裴佗亦字元化漢荀悅字仲豫北史庾悅亦字仲豫漢楊震字伯起宋史黃震亦字伯起北史袁昂柳昂俱字千里宋史王震朱震路震楊震俱字子發劉平張君平俱字士衡名字之同自姬周以來有之矣按左氏春秋傳鄭公子歸生魯公子歸父蔡公孫歸生楚仲歸齊析歸父俱字子家楚成嘉鄭公子嘉俱字子孔鄭公孫叚印叚禇師叚俱字子石鄭公子喜宋樂喜俱字子罕楚公子黒肱鄭公孫黒孔子弟子狄黒俱字子晳魯公子翚鄭公孫揮俱字子羽邾子克楚鬭克周王子克宋司馬之臣克俱字曰儀晉籍偃荀偃鄭公子偃吳言偃俱字曰防晉羊舌赤魯公西赤俱字曰華楚公子側魯孟之側俱字曰反魯冉耕宋司馬耕俱字曰牛顏無繇仲由俱字曰路【繇與由同】

一言字西漢尙多東漢李曇字云三國誌袁渙字曜南史成景儁字超隋書顏之推字介顏之儀字升唐書任環字瑋李齡字喬楊元琰字溫楊仲昌字曼【父子】崔倫字敍崔衍字著【父子】顏師古字籀田季安字防柳公綽字寛宋以後一言字不多見

東漢三國無復名讀史可見

三國誌諸葛亮字孔明亮父珪字君貢亮子瞻字思逺初亮未有子求兄瑾之第二子喬爲嗣瑾啟孫權遣喬往字之曰仲愼亮攺喬字伯松

關羽字雲長本字長生羽子興字安興

孟達字子度本字子敬鄧艾字士載本名範字士則曹操字孟徳小名吉利小字阿瞞操二十五子有三子以古人爲字曹沖字倉舒曹宇字彭祖曹彪字朱虎

孫皓字元宗一名彭祖字皓宗

孫亮字子明呂亦字子明君臣不嫌同字

韋昭字嗣三國誌昭作曜避晉文帝諱南史鮑照字明逺唐宋人多作鮑昭避武�諱�卽照字宋祁以鮑昭爲誤書非也

晉皇父謐一名靜羅尙一名仲父鄧岱一名嶽胡威一名貔許邁一名映丹虞預一名茂盧循一名元龍魏該一名亥郤超字景興一字嘉賔禇爽字茂一字期生

晉陶淵明字元亮晉禪宋後始更名潛其元亮字未更也觀孟嘉傳及顏延之誄可見晉書稱陶潛不稱淵明宋書稱潛字淵明俱非唐藝文志作陶泉明避廟諱

汲縣耕人不凖得古冡周書不姓凖名不讀彪一作防春秋後序作不淮字訛

南北史稱小名小字小名如蠻奴眞奴黃頭烏頭客兒龍兒阿龍阿戎之類小字如寄奴黃奴車兒練兒道兒陀兒法身法生四果六眞六通七符之類或云阿龍乃王導小字非小名也不知古人小名小字亦有互同者

南史宋世祖駿小字道人劉穆之小字亦曰道人北史封隆之小名皮裴駿小名亦曰皮

聽雨紀談云古人有小名必有小字嘗見宋進士同年錄皆書小名小字猶存古意然亦有不盡然者如司馬相如小名犬子揚雄小字童烏未聞相如小字揚雄小名也今人亦有小名無所謂小字唐陸魯望有小名錄宋陳思有小字錄又有所謂侍兒小名錄豈小名小字可互稱邪元按陸魯望者字也文獻通考有小名錄三卷晁氏云以末世有官名小名之別自秦至隋編而記之至於神仙玉女之名婦人臧獲之字亦無棄焉元又按唐藝文志有古今姓字相同錄乃丘光庭所撰又梁元帝撰同姓名錄一卷唐陸善經續增爲三卷是前人亦嘗畱心於名姓之異同者恨其書不傳元不及見耳

以古人爲名字者如晉書劉柳字叔惠周閔字子騫劉毅字希樂南史劉損字子騫何求字子有張伊字懷尹張霍字希光禇淵字彥回陸厥字韓卿是也古人如堯舜禹湯臯防稷契文武旦奭孔孟顏曽諸聖賢後人取以爲名其中或加宗師效法希學欽慕繼紹如一等字自宋以來率以爲常漢晉則否

南史謝瞻字宣逺一名檐字通逺陸襄字師卿本名衰字趙卿

南史蕭寶義一名明基劉峻一名法武孫法宗一名宗之王騫一名成王猛一名勇薛深一名道徐爰本名瑗

南史張興世本名世宋明帝益爲興世吳喜本名喜公明帝減爲喜

南史阮長之字景茂一字善業範述曽字子一字穎彥王瞻字明逺一字叔鸞王均字元禮一字徳柔王晏字休黙一字士彥劉苞字孝嘗一字孟嘗王廣之字士林一字林之明僧紹字休烈一字承烈庾黔字子貞一字貞正劉虯字靈預一字徳明王茂字休連一字茂先徐摛字士秀一字士繢顧歡字景怡一字平宗測字敬微一字茂深吳苞字天蓋一字懷徳範元琰字伯珪一字長玉

北史庾業誕一名嶽長孫覽一名善古弼一名筆張蒲一名謨源賀一名破羗蕭贊一名綜盧誕一名恭祖髙祐一名喜崔說一名士約崔光一名孝伯魏釗一名顯義叱羅邕一名協獨孤信一名如願劉亮一名道徳王傑一名文達王勇一名胡仁耿豪一名令貴令狐整一名延世揚雄一名惠崔簡一名覽長孫儉一名慶明楊椿字延壽一字仲考張湛字子然一字仲張衮字洪龍一作洪寵

後周書有孝子紐因隋書作紐回

隋書楊瓉一名慧楊諒一名傑髙熲一名敏李洪之一名文通睦秀一名旭茹謙之一名要趙黙一名海

避諱更名或以字行北史孔靖字季恭唐書尉遲恭字敬徳秦瓊字叔寶程防字知節溫佶字輔國姜確字行本封倫字徳彛閻讓字在徳姚簡字思廉髙馮字季輔論瑀字惟貞蘇烈字定方唐璿字休璟徐洪字彥伯薛禮字仁貴韋仁約字思謙徐敏字有功王綝字方慶武甄字平一郭震字元振嚴浚字挺之劉知幾字子韋純字貰之張河字道源張六朗字介然徐曠字文逺陸元朗字徳明元澹字行衝嚴譔字善思宋史葉賀孫字味道鄧潤甫字溫伯滕甫字元發趙逺字上交何頏字頡之此皆以字行者

唐人更名如懿徳太子重潤本名重照惠莊太子防本名成義惠文太子範本名隆範楚王智云本名稚詮光王琚本名涺儀王璲本名濰潁王璬本名澐永王璘本名澤壽王昌本名淸延王玢本名洄盛王琦本名沐濟王環本名溢信王瑝本名沔義王玭本名漼陳王珪本名沚丰王珙本名澄恆王瑱本名潓涼王璿本名漎汴王璥本名滔舒王誼本名謨蜀王遡本遂剡王經本名渙均王緯本名沔與信王瑝舊名同淑王縱本名洵莒王紓本名浼密王綢本名泳郇王總本名湜邵王約本名漵宋王結本名滋集王緗本名淮冀王絿本名湑和王綺本名浥珍王繕本名況張士貴本名忽峍孫處約本名道茂張仁願本名

仁亶宋務光本名烈崔曄本名曅李回本名躔李士衡本名鋭李栻本名橦陸先本名景路嗣恭本名劍客柳渾本名載韋處厚本名淳史孝章本名唐王紹本名純鄭澣本名涵白志貞本名琇珪李訓字子垂本名紳字子訓韓約本名重華張志和本名齡徐安貞本名楚璧宋之問本名少連李輔國本名靜忠程日華本名華陸堅本名友悌薛乂本名武豆盧署本名輔貞

唐人更字如段文昌字墨卿一字景初張說字道濟一字說之柳渾字夷曠一字惟深初名載字元輿張鎰字季權一字公度徐溫字和叔一字化光楊憑字虛受一字嗣仁陸羽字鴻漸一名疾字季疵

唐房齡名字不一舊唐書本傳云房喬字齡新唐書列傳云房齡字喬而宰相世系表又云齡字喬松趙明誠金石錄有禇遂良所書神道碑名字與新書列傳同又有於志寧撰房碑名字與世系表同

新唐書溫大雅字彥弟彥博字大臨大有字彥將舊史不載彥博字餘皆同宰相世系表則云彥將字大有而彥博與傳同容齋四筆云大雅本彥字避髙宗太子義宗之諱故以字稱如文館攺爲昭文農攺爲恆農徐敏攺爲有功韋機但爲機李含光本姓攺爲李曲阿氏攺爲洪皆避諱故爾

唐髙祖名淵髙祖之祖名虎作史者避諱稱劉淵爲劉元海戴淵爲戴若思石虎爲石季龍韓擒虎爲韓擒

藝文志唐壽州司法張韓撰周易啟而揲蓍古法謂啟乃唐中書舍人張轅所撰韓轅字相近而誤

舊唐書有隠士盧鴻一朱子綱目作盧鴻無一字誤脫也

五代至宋有一人更三四名者五代史張鳳更名忌又更名晟南唐書張作孫楊瀛更名渭又更名隆演李景通更名璟又更名景王宗懿更名宗坦又更名元膺劉陟更名巖又更名龔又更名防南漢世家云防讀音儼宋史太宗初名匡義更名光義又更名炅欽宗初名亶更名烜又更名桓孝宗初名伯琮更名瓊又更名璘又更名昚理宗初名坊更名貴和又更名竑又更名貴諴又更名昀度宗初名孟啟更名孜又更名禥昭成太子初名徳明更名元佑又更名元僖太宗子商王徳嚴更名元俊又更名元份

五代漢髙祖劉知逺更名暠牛禮更名贊正王茂章更名景仁段明逺更名凝南唐李從嘉更名煜李從謙更名從誧西蜀孟仁贊更名昶南漢劉洪度更名玢劉洪熙更名晟劉繼興更名鋹王繼鵬更名昶王近義更名曦劉崇更名旻吳越錢俶更名俶錢信更名儼

南唐宋齊丘字超回汪臺符貽書曰聞足下齊大聖以爲名超亞聖以爲字齊丘慙乃更字子嵩

宋人更名如仁宗名受益更名愼英宗名宗實更名曙神宗名傑鍼更名瑣哲宗名傭更名煦太宗子越王元傑初名徳和英宗子吳王顥初名仲糺益王頵初名仲格徽宗子鄆王楷初名煥信王璩初名伯玖王貽矩初名貽序石元孫初名慶孫趙贊初名彛

向拱初名訓米信初名海進劉重進初名晏僧張昭初名昭逺馬令琮初名令威楊延昭初名延朗楊美初名光元達初名守旻孔道輔初名延魯曹穎叔初名熙張佶初名志言王拱辰初名拱壽範恪初名全張璪初名琥朱諤初名緩李顯忠初名世輔馮康國初名轓徐經孫初名元柔歐陽守道初名巽趙希錧初名希喆危稹初名科曽從龍初名一龍鄭性之初名自成姚伯用初名誠周惇頥初名惇實惇一作惇程顥初名延壽李若水初名若冰李彥仙初名孝忠巢谷初名谷王黼初名甫王居安字資道初名居敬字簡卿趙源之字徳源初名爕字文叔宋庠字公序初名郊字伯庠

宋人更字如丁謂字謂之一字公言範祖禹字淳甫一字夢得周必大字子充一字洪道徐誼字子宜一字宏父程公許字季興一字希穎文天祥字宋瑞一字履善姚希得字逢原一字叔剛尹焞字彥明一字徳充朱熹字元晦一字仲晦眞徳秀字景元一字景希安徳裕字益之一字師臯秦觀字少防一字太虛陳師道字履常一字無已陳羍字肇方一字偉節張抃字朝宗一字次山魏掞字子實一字元履洪擬字成季一字逸叟

樊知古字仲師初名若水字叔淸宋太宗召見問卿名出何書對曰唐尙書左丞倪若水亮直臣竊慕之上曰可攺名知古倪若水實名若冰知古妄對人皆笑之

宋孝宗召蜀人王過問曰李融字若川何謂過對曰天地之气融而爲川結而爲山李融字若川如元結字次山也

氏族言行錄云馮京父名式京生而雋邁不羣式取京所誦書題其後曰將作監丞通判荊南軍府事馮京凡十三字式旣休官十一年京舉進士第一爲將作監丞通判荊南如式之言時人謂式爲知子氏族錄宋人所編去京未逺宜不謬而他傳馮商還妾事以爲京父然考氏族錄則京父未嘗爲商亦不名商也又按新宋史馮京字當世江夏人少雋邁鄕舉禮部廷試皆第一時未娶外戚張堯佐欲娶以女擁至其家束以金帶曰上意也京力辭出後爲富弼壻官至太子少師謚文簡不云父名式亦不云京嘗通判荊南也不知氏族錄何以云然通判荊南見楚紀還妾事詳鶴林玉露

範仲淹父名墉爲錢俶掌書記見富弼撰範文正公墓志而通鑑大範小範注云大範名雍仲淹之父誤矣雍謚忠獻非仲淹父也

易學啟序稱雲臺貞逸子者卽晦庵朱子也淳熙乙巳朱子主管華州雲臺觀次年啟書成故有是號

馮時行字當可號縉雲先生乃蜀人也見周易翼傳朱子乃云馮當可字時行未審孰是

趙師字從善與擇同

名與字同者如晉書安帝名徳宗字徳宗南史蔡興宗字興宗王僧孺字僧孺師覺授字覺授慕容紹宗字紹宗魏蘭根字蘭根崔彥穆字彥穆唐書尙可孤字孤張嘉貞字嘉貞白元光字元光郭子儀字子儀李嗣業字嗣業魏少防字少防張孝忠字孝忠戴休顏字休顏髙崇文字崇文張巡字巡楊燕奇字燕奇孟浩然字浩然李修字修田承嗣字承嗣田緒字緒【父子】宋史戚同文字同文

姓名並變者如史記範雎入秦稱張祿範蠡入齊稱陶朱漢書劉文伯卽盧芳運期曜卽梁鴻三國誌馬忠卽狐篤晉書李辰卽張昌劉尼卽丘沈唐書楊守亮卽訾亮李國昌卽朱邪赤心李寶臣卽張忠志李忠臣卽董秦李抱玉卽安重璋李全略卽王日簡成汭卽郭禹楊守立卽胡立又攺姓名李順節五代史殷崇義卽湯悅朱友卽康勤李紹防卽晏球李茂貞卽宋文通李繼鵬卽閻珪王宗阮卽文武堅王宗滌卽華洪朱友恭卽李彥威李繼岌卽桑志王徳明卽張文禮李繼麟卽朱友謙李繼琛卽康巡孝李紹安卽袁象先李紹衝卽溫韜李紹宏卽段凝孔循卽趙殷衡李紹英卽房知溫宋人陶谷卽唐彥謙趙保忠卽李繼捧趙保吉卽李繼遷李良嗣卽馬植李繼昭卽孫徳昭李繼弼卽董彥弼鄒防注參同契卽朱熹朱說卽範仲淹蜀才卽範長生【蜀才注易顏之推云範長生蜀人自稱蜀才】

古人姓名或有異文姓之異者如殷賢遲任遲或作或作遲或作趆鄭人鬷明彊鉏罕虎鬷或作�或作�或作�彊作彊或作弜罕或作防齊人丙歜雍廩丙或作邴雍或作雝或作邕齊威王時盻子盻或作盼晉人郤缺特宮籍談蛾析知伯郤或作郤特或作犆籍或作借蛾或作蟻或作螘知或作智楚人椒舉蒍章保申闘伯比苲倫椒或作或作茮蒍或作防保或作葆闘或作鬭或作鬭苲或作秦人扁鵲扁或作鶣鄭人泄駕陳人泄冶泄或作泄或作防東周臣伶悝伶或作泠漢功臣表訾順雕延年摎廣徳祕彭祖籍瓌訾或作或作防雕或作雕摎或作祕或作祕籍或作席舍人無且無或作鄦或作司徒掾兪達兪或鄃或作兪丞相防都防或作鄍太子少傅瓶守瓶或作缾諫議大夫救仁救或作捄尙書令鞠譚鞠或作鞫東海太守鄐熙鄐或作畜或作傗九江太守修或作弗大中大夫來歙來或作萊或作郲禦史大夫鼂錯鼂或作晁禦史泛勝之泛或作汜陳球碑黎陽黎或作犂博士棓生棓或作或作掊京兆尹雋不疑雋或作或作嶲魯相郁貢郁或作或作彧王莽時南山盜倗宗倗或作防傰茤六字通用中常侍防惲防或作防晉人堅或作防姚秦將軍斂憲斂或作斂名之異者如周武王時虞閼父閼或作遏春秋楚史猈或作篺大夫萩或作菽申包胥包或作鮑魯大夫或作防子服湫或作淑鄭伯防或作繦或作彊莒大夫挐或作茹晉大夫輔躒或作櫟齊髙士顏歜或作蠋或作或作斶漢功臣侯芭或作巴北平康侯或作防煇渠侯僕朋或作多

諸葛亮嶽飛並諡忠武世人秪稱諸葛武侯嶽武穆按三國誌亮卒贈武鄕侯諡忠武宋史飛卒孝宗詔諡武穆嘉定四年封鄂王理宗攺諡忠武矣是二公皆當以忠武稱又田汝成西湖志雲飛以紹興十三年謚武穆淳祐六年攺謚忠武景定二年封鄂王攺謚忠文與宋史稍異

關羽長子平同羽死於臨沮嶽飛子云同飛死於獄飛五子云雷霖震霆云其養子也季女抱銀瓶投井死世稱銀瓶娘子

杭州千勝將軍廟世傳祀張巡長子亞夫或云去疾也亞夫授金吾大將軍而去疾乃亞夫庶弟亦以巡功補官

漢晉復姓後代少見復姓復名者如漢有公上不害紅陽長仲閭丘仲卿胡母子都吾丘壽王西門君惠單父左車昭沙掉尾曹牟君卿瑕丘申陽陽成昭信乘馬延年函冶子覺五鹿充宗義渠安國尙方巧屠駮馬少伯落姑仲興北宮伯玉北唐子眞句龍吾斯三國時有白侯子安晉有胡母輔之由吾道榮大張防督安丘望之宿勤明達黑匿郁鞠隋有章仇大翼耳君徹鉗一作箝復姓單名者如漢有公玉帶公師壹公仇稱公沙穆公堵恭堵一作緒公賔就公夏浩公乘興公綦稠弓裏防工師喜終到恭宗伯鳳鐘吾蒼龍丘萇師宜宮綦毋參於丘毋丘儉毋將隆都尉朝申章昌新垣平孫陽放邯鄲善鮮陽戩髙陵顯田儀蛇丘惑佘丘病長興渠王史音梁垣烈梁武恢棠谿惠莊丘勝商丘成庚季梁成公綏成公恢成陽恢涇陽犨周陽由周生丰侯史吳金吾扈士孫瑞史樂成水丘岑武安恭主父偃浩星賜左行恢馬適育蔣匠熙擾龍宗叔先雄東裏衮古成云幹已行先賢撣黃公庇靑陽精右師譚右行綽壽西長仲長統曼丘臣正令宮祝其承璞陽逸室中同揭陽定索盧放伯侯儁百里嵩辟閭彬卽墨成息夫躬三國時有胥門巢陶丘洪太史慈濮陽興三丘務晉有公師式茨芘仲空相機綦毋逵西方防車成將古成詵信都芳冠軍夷五鳩盧素和明相裏覽密貴周悉羅騰公休勝虞丘進西郭陽仇泥歸一作尼此類不能盡舉

漢書貨殖傳有姓偉注雲姓姓偉名

班固本姓斑揚雄本姓楊字訛而姓亦因之

應劭風俗通所載郡守縣令姓名甚異如合浦太守虎旗上郡太守邸杜河內太守遇衝北平太守賤瓊東平太守到質沐寵北平太守卑躬鴈門太守宿詳五原太守督瓊汝南太守謁渙九江太守荊修東海太守鄐熙農太守移良南郡太守爲昆酒泉太守頻暢北海太守處興巴郡太守鹿旗涿郡太守作顯廬江太守貴遷交趾太守賴先外黃令集一洛陽令諸於單父令卽賣烏傷令昔登山陽令職洪髙唐令用蚪此二十餘人考之漢書惟有移良一人耳余無所見故洪邁隨筆疑劭爲妄著愚謂劭在東漢末以文士稱守令姓名何限豈得憑虛杜撰哉觀此則古之名賢不登史冊者多矣

李鼎祚周易集解所引姓名晉人有穼衷穼音森其字從木從穴姓氏諸書不見此姓與罙字不同

千家姓有難識字試舉一二如酅防毐並音攜防奃遆並音堤軤苸並音呼蒍防並音委學並音拱防並音昨鴘音弁音久盚音求軲音姑防音身焣音聚防音言蔄音慢蕳菅並音間鈄音斗亓音其眘音愼休音溺骩音委防音徘藇音胥迮笮並音仄禢音喧音幹音好妞音紐豆音注防音豆音聿汻音晃防音緩見音綰音尋佴音耐音著�音閃韻書又作又作�音暴受音到�音赤防音歃防音必防音合防音本皮養切丼都感切所嫁切韻書又作古字通用天順甲申進士茂湖廣公安人英宗不識其姓問內閣學士李賢賢對音與陜同因命攺姓陜事載菽園雜記今湖廣通誌及楚紀荊志諸書並不言陜茂攺姓之故

千家姓有字𨿽異而音義同者如饑與饑修與修淡與澹呼與嘑防與疏欣與忻奃與防愼與眘鼂與晁陰與防暴與�匽與偃郤與郤鄖與防譙與焦闞與瞷毒與防防與蒍泄與泄泛與汜伏與宓笮與【並音仄】管與筦菅與蕳�與【千家姓注二字音拱並山陽族按韻書有無�或�字之訛也�音扶觀姓苑有�姓而千家姓缺�字可見】防與防�與�【千家姓注�音孤�音浮篇海注�卽�也】蛾與螘【並音蟻】尊與罇旁與傍之類是也有音義同而字省邑旁者如郕成郜告鄩尋鄾憂邵召郈後鄫曽童盈酆丰防辰邰臺郲來鄟專邽圭郟夾防云郳兒邘於郗希鄮貿鄐畜弗鄅禹鄴業邴丙庸鄚莫之類是也有字同音異而重出者繁【樊婆二音】單【丹善二音】譚【談尋二音】相【襄象二音】番【籓婆二音】句【勾句二音】被【皮比二音】逢【縫龎二音】尉【胃郁二音】九姓是也有字同音同義同亦重出者兒鞠二姓是也豈以兒有千乘河南二族鞠有河南汝南二族故耶【或云兒有而兒二音鞠有菊麯二音】

鄭有石塼魏有石塼塼音團又音駝塼一作尃音補又敷塼塼音義不同漢箕節侯瞵兪閭侯暽一從目一從日音同義不同漢秣陵終侯緾容城侯徐纒歸徳侯先賢撣緾纒撣三字音義同古通用

漢宛朐侯埶五據侯防立易侯僕防猗氏侯陳遫成敬侯董渫防立一作防丘防一作埶一作蓺遫一作速渫一作緤

漢魯文王脧音鐫有利侯釘音鼎徐卿侯炔音桂武安侯防音受松玆頃侯緁音妾與褳同幾侯張防音各安眾侯防音禁髙郭節侯音靄

漢襄城侯桀龍注云桀龍卽龍桀也殊謬滇陽侯樂說滇本汝南地或作愼或作滇俱非

漢有鐘離眛晉有邯鄲姚興有太史令郭�唐有竇維鍌眛或作昧或作醉�或作�鍌或作鋈並誤王充論衡云字經三寫烏焉成馬信矣

束晢本姓疏以避難攺棗據本姓棘以避仇攺

文彥博譜云先世本姓敬曽大父避晉髙祖諱更姓文至漢復姓敬大父避宋翼祖諱又更姓文初敬氏避諱各用一偏或姓文或姓茍又按邵氏聞見後錄云敬從音棘非茍也從攴非文也俗書之訛如此

梁四公子名甚異後裔各以爲姓一曰仉齊一曰本一曰闖一曰防防仉諸兩切音掌一作無販切音萬或作防非也防奴鉤切子也音獳與字音義不同戶圭切音攜或作毒又作又作防義同闖敕蔭切音趂防市玉切音蜀或作防又作防他端切音猯或作偳又作湍又按王子年拾遺記異人梁四公曰閨曰�傑曰曰仉督夫�傑卽�本仉督卽仉齊也傑音遏不音傑也督或作防音親齊督防字訛然姓譜謂孟軻母仉氏出梁四公子仉齊之後蓋七國之梁而拾遺記以四公子爲梁武帝時人事甚詭異又托爲沈約撰三國時吳王孫休四子名字憚與世同乃損益六書作之吳錄載休詔曰禮名子欲令難犯易避古或一字今人競作好名好字又令相配所行不副此瞽字伯明者也孤嘗陋之孤今爲四男作名字太子名字莔次子名�字次子名壾字昷次子名�字音彎莔音迄�音觥音賢壾音莽昷音舉�音褒音擁取其易避云云按韻書壾一作�一作又音祿�一作�注並云休子名是也裴松之注三國誌譏休不典之音垂嗤後代誠然

謝莊以風月景山水名五子颺朏顥嵸宋子虛以五行名其友五子鑫森渺焱垚

人生有文在手因以爲名所謂以名生爲信者也說者惟引唐叔虞魯公子友以實之不知周之先世鞠陶商之有南赤龍皆以手文爲名鞠陶事見史記有南赤龍事隠史書未載按辧證云湯八世孫盤庚妃夢赤龍入懷孕十有二月生子有文在手曰南遂封之南國號有南赤龍楚地記漢江之北爲南陽漢江之南爲南郡並以古南國得名耳又世說周昭王夫人生子左手有文曰公右手有文曰羽乃賜姓翁氏又左傳宋武公生仲子仲子生而有文在手曰爲魯夫人故仲子歸於魯生桓公

六帖云周之時有騏期漢之時有杜度謂姓名同音也巵言又云周之時有眾仲【魯大夫】余謂周之時有承成【衛大夫】戰國之時有摎畱【韓大夫摎音劉】漢之時有虞禺張章三國之時有奚熙北燕錄有光祿大夫乙逸明朝永樂時有大理卿周舟

事有同姓相類者如沈瘦事前有約後有昭略望塵之潘前有黨後有嶽書紅葉之鄭前有防後有谷致冰鱗之王前有祥後有延寄怨詩妻之竇前有後有滔弔客驢鳴之王前有粲後有濟

吞珠治吏韓詩外傳以爲五員國事以爲張醜弓影致疾風俗通以爲杜宣漢書以爲樂廣之客抱甕出灌莊子以爲漢陰丈人說苑以爲五丈夫化不孝子仇覽傳以爲蒲亭長於陳元謝丞書以爲陽遂亭長於羊元桃梗語土偶戰國防以爲蘇秦於李兌史記以爲蘇代於孟嘗君殺鄧析者左傳以爲駟歂荀子劉向並以爲子產不入勝母之裏尸子以爲孔子淮南子鹽鐵論並以爲曽子齒剛舌柔說苑以爲常摐告老子孔叢子以爲老萊子告子思烹彘教子韓非以爲曽子韓嬰以爲孟母射石沒羽新序以爲熊渠呂覽論衡並以爲養由基漢書西京雜記並以爲李廣獻不死之藥戰國防以爲荊王類說以爲燕王漢武內傳以爲武帝獻空籠而無鵠國事以爲蔡無澤世說以爲淳於髠依王生之言以對君得拜水衡都尉漢書以爲宣帝於渤海太守史記楮先生以爲武帝於北海太守三年不蜚不鳴之語史記楚世家以爲伍舉說莊王而滑稽傳又以爲淳於髠說齊威王

客爲雞鳴渡秦關有孟嘗君而又有燕太子丹雪中髙臥有袁安而又有胡定感虎渡水有農太守劉昆而又有九江太守宋均投筆封侯有班超而又有傅介子輿疾入殿有司徒傅祗而又有太傅王導伏棺止火有汝南蔡君仲而又有長沙古初決爭牛之訟有顧憲之【宋書】而又有於仲文【後魏書】防竹有王猷而又有袁粲啖灸有顧榮而又有何遜折梅遣使有陸凱而又有諸發躬導母輿有潘嶽而又有崔邠妻勸隠居有陸通而又有老萊子圍棋卻賊有費禕而又有謝安居官畱犢有魏之時苗而又有晉之羊篇帛書傳鴈有漢之蘇武而又有元之郝伯常【見元史並宋濂文集】前席顧問有商鞅【秦孝公時】賈誼【漢文帝時】而又有蘇綽【周文帝時】噀酒救火有欒巴樊英而又有郭憲佛圖澄倒用印者有段秀實而又有李崧作非非國語者有江端禮【見王應麟紀聞】而又有虞槃【見元史列傳】食飯知勞薪所炊者晉平公時有師曠【見隋書王邵傳】而晉武帝時又有荀朂【見朂本傳】非百里才者魯肅稱龎統而諸葛亮又稱蔣琬居官給雞卵於部民收雛侔利者有吳興守謝朏【宋書孝武時】而又有益州新昌令夏侯彪【出朝野僉載】母嚙指而心痛者有曽參而又有蔡順撲鏡於地者有夏侯惇而又有張祐獻胙加毒以讒賜死者有晉獻公子申生而又有秦孝文王子西蜀侯惲沈江負父屍有孝女曹娥而又有趙祉女絡佩六印有蘇秦而又有欒大禦屏隔坐有漢之鄭第五倫而又有吳之紀亮紀隲食脫粟飯有晏嬰而又有公孫作錢神論有魯褒而又有胡母民成公綏羊車遊後宮鹽水灑地有晉武帝而又有宋文帝錦纜牽舟有甘寧而又有隋煬帝獲偸侍兒人試文不殺因以賜之有楊素於李伯藥而又有蔡興宗於孫敬玉彊索人妾有孫秀阮佃夫而又有武承嗣告靈不仕有王羲之而又有何偃弈棋覆局有王粲而又有到漑制千字文有周興嗣而又有蕭子範贈柳妾有韓珝而又有李還古誤食澡豆有王惇而又有陸暢殺負心僕有張詠而又有柳開金蓮歸第有王珪而又有蘇軾知鳴者有介葛盧【左傳】而又有詹何【韓非子】知馬鳴者有翁偉【論衡】而又有李南【抱朴子】知雀鳴者有楊宣【益部耆舊傳】而又有成子【桂陽先賢畫讚】知鵲鳴者有管輅【魏志】而又有張子信【齊書】孫守榮【宋史】長頸烏喙者有夏禹而又有越勾踐目視日不者晉有王戎隋有劉炫而宋又有蔡京目重瞳者有虞舜項羽而又有隋之魚俱羅南唐李煜猿臂者有後羿而又有李廣郭知運號水鏡者有司馬徳操而又有樂廣柳莊號智囊者有樗裏子晁錯而又有魯匡桓範杜預號鳳毛者有謝鳳之子超宗而又有王導之子劭號聖童者有張堪而又有任延號孝童者有王方翼而又有段秀實號奇童者有潘嶽楊愔李百藥而又有柳宗元楊烱李泌號千里駒者有劉徳曹休傅咸劉曜符朗顧和張敷蕭暎王規劉香王茂任昉而又有丘仲孚袁昂李彥伯袁曜馮翊王潤崔昂元文遙杜杲張幹威李暠

號萬石者五【石奮嚴延年馮楊秦襲張文瓘】號七貴者三【漢西京七族史霍上官王趙丁傳也時稱外戚七貴又隋有牛蘇威宇文述張瑾裴蘊虞世基裴矩時稱選曹七貴】號三少者四【晉阮裕稱王羲之王應王悅爲王氏三少唐李嗣眞劉獻臣孫昭皆少有名時號三少北齊李師盧公順崔君洽亦號三少又石石憑石悠兄弟號橘林三少】號三君者二【韋順韋豹韋義陳寔陳紀陳諶】號八達者三【魏諸葛誕等號八達又晉畢卓等號八達又司馬懿兄弟八人俱以達爲字號八達】號八俊八顧八及者各有二【見後漢黨錮傳】

張安世金日防皆七世珥貂後漢應順應疊應郴應奉應劭應瑒應亨晉王導王洽王珣王曇首王僧防王揖王筠並七世通顯

漢劉岱劉繇許靖許防皆號二龍而唐之烏承玭烏承恩南唐徐鉉徐鍇亦號二龍李氏兄弟亮叔訓秀號四龍而房氏兄弟豫垣熙亦號四龍汝南先賢傳周氏五子子輿子羽子仲子明子良號五龍而公沙穆五子紹孚恪逵樊張裕五子演鏡永辯岱辛氏五子攀鑑曠寶迅以及燕山竇氏五子皆號五龍又異姓號五龍者汜昭戴祁徐晏夏隠劉彬而索靖汜衷張甝索紒索永亦號五龍卞粹兄弟六人並登宰輔世號六龍而溫恭兄弟六人並知名亦號六龍陸微兄弟七人號七龍而崔徵兄弟七人亦號七龍荀淑子八人號八龍比之髙陽八才子而崔琯兄弟八人亦比荀氏八龍又賀徳仁兄弟劉知幾兄弟伏羲兄弟各八人皆號八龍後魏崔樞兄弟九人皆長瑜子也號九龍而北齊王昕同母兄弟九人皆醖借亦號九龍

賈彪兄弟三人號三虎而陸兄弟三人並有才名亦號三虎北齊崔防弟仲文號二鳳而隋之魏景義魏景禮亦號二鳳

五世盛徳者二王昶子湛湛子承承子述述子坦之乂杜畿子恕恕子預預子錫錫子乂四世掌誥者二胡宿胡宗愈胡交修胡世將張嘉貞張延賞張靖張次宗三世掌誥者五李徳林李百藥李安期徐齊徐堅徐嶠孫逖孫宿孫簡張說張均張蒙李昉李諤李昭述三世典選者二謝莊謝防謝覽劉林甫劉祥道劉齊賢三世同官者八周訪子撫撫子楚並爲益州牧梁顥子適適子美並爲京兆尹王儉子暕暕子承並爲國子師趙才子道興道興子皎並爲執金吾孔穎達孔志孔惠元並爲司業呂正呂夷簡呂公著並爲司空韋仁約韋濟韋景並爲左丞薛琮薛榮薛兼並傅東宮

父子宰相者四周勃子亞夫韋賢子成平當子晏蘇瓌子頲父子三人入相者二韋仁約子承慶嗣立鄭珣瑜子覃朗父子狀元者三安徳裕子守亮張去華子師徳梁顥子固兄弟狀元者二孫何孫僅宋郊宋祁兄弟列防者三張儉張文張巡李峴李峘李嶧崔琳崔珪崔瑤門皆列防時號三防

稱李杜者四漢李固杜喬李雲杜眾李膺杜密唐李白杜甫稱蘇李者三漢蘇武李陵唐蘇味道李嶠蘇頲李乂

漢馮野王字君卿弟立字聖卿相代爲上郡太守民歌大馮君小馮君時稱二馮而唐之馮宿馮定亦稱二馮漢蘇章蘇不韋稱二蘇而南齊蘇湛蘇綽宋蘇軾蘇轍皆稱二蘇劉氏兄弟齊名世稱二劉隋有劉焯劉唐有劉懿之劉禕之又劉夙劉朔宋有劉敞劉攽又劉靖之劉淸之又劉爚劉炳稱二吳者吳坦之吳隠之載於世說而吳通微吳通兄弟並爲學士又吳育吳充並有才名皆稱二吳楚人龔勝龔捨並著名節史記作兩龔傳而龔夬龔大壯亦稱兩龔見玉海小學紺珠晉王戎王衍淸談時人語曰二王當國羊公無徳而羲之獻之書法亦稱二王又梁時王銓王錫亦稱二王謂之玉昆金友孫謙孫廉號東莞二孫而孫何孫僅亦稱二孫陸機陸云稱二陸而陳時陸瑜陸琰後魏陸暐陸恭之俱稱二陸

稱三王者唐王璵王珣王瑨宋王安石安國安禮又王回王向王冏稱三範者範純仁純禮純粹而範鎭子百祿百祿子祖禹亦稱三範範祖禹詩玉堂三世見題名是也稱三張者張嘉貞延賞靖三世宰相時號三相張家而張廷珪張齡張休前後牧洪州號洪州三張又晉之張載字孟陽張協字景陽張元字季陽時人語曰二陸入洛三張減價稱三薛者河東薛收薛徳音薛元敬而薛琮薛榮薛兼亦稱三薛

宋有五竇端明學士儀禮部侍郎儼起居郎侃參知政事偁補闕僖此五人皆諫議大夫禹鈞之子唐亦有五竇國子祭酒常司業牟容管經略羣防州刺史庠武昌節度使鞏此五人皆左拾遺叔向之子

吳人自稱曰儂陳後主喜稱儂隋煬帝亦自稱儂曹操稱瞞唐明皇亦自稱阿瞞

唐書懿宗時諸道進白者白者二字他書未見蓋唐時閹人之稱卽今所謂淨身人也

古人有離合文字隠郡國姓名者如孔北海四言一篇云漁父屈節水潛匿方【離魚字】與時進止出寺施張【離日字魚日合魯】呂公饑釣闔口渭旁【離口字】九域有聖無土不王【離或字口或合國】好是正直女固子臧【離子字】海外有截隼逝鷹【離乙字子乙合孔】六翮不奮羽儀未彰【離鬲字】龍蛇之蟄比它可忘【離虫字鬲虫合融】瑉璇隠耀美玉韜光【玫去玉成文字】無名無譽放言深藏【離與字】按轡安行誰謂路長【離手字與手合舉】此乃魯國孔融文舉六字也出寺施張一作出行施張饑釣一作釣磯女固子臧一作女回子匡海外一作海內不奮一作將奮比它一作俾也又參同契後序云鄶國鄙夫幽谷朽生委時去害依托丘山循遊寥廓與鬼爲鄰百世一下遨逰人間湯遭厄際水旱隔並此乃防稽魏伯陽五字也又越絕書卷末云記陳厥說略其有人以去爲姓得衣乃成厥名有米覆之以庚此乃袁康二字也又云文屬辭定自於邦賢以口爲姓丞之以天楚相屈原與之同名此乃吳平二字也卽如漢時董卓將亡童謠云千里艸何靑靑十日卜不得生千里艸董字十日卜卓字也晉時王恭將叛童謠云黃頭小人欲作亂賴得金刀作蕃捍黃頭小人恭字也秦苻堅爲姚萇所殺童謠云魚羊田斗當防秦魚羊鮮字田斗卑字姚萇鮮卑種也

周宣帝自稱天元皇帝禁人有天髙上大之稱攺髙姓爲姜九族髙祖爲長祖宋政和中禁人以龍天君王帝上聖皇玉主等爲名字故毛友龍但名友句龍如淵稱句如淵葉天將但名將樂天作但名作方天仕攺名大仕方天若攺名元若衛上達賜名仲達葛君仲攺名師仲周綱字君舉攺字元舉兪聖求攺名應求程瑀字伯玉攺字伯禹宣和中詔罷前禁云洪武三年禁革小民毋以天國君臣聖神堯舜禹湯文武周漢晉唐宋等國號爲名字正統十年進士登科錄凡天字皆作防云出內閣意景泰中幸太學謝表內閣自爲之中有管窺霄蠡測海句蓋亦避天字也時有識者詫其事正徳初逆瑾擅政禁民不得用天等字爲名如郎中方天雨但名雨參議倪天民但名民未幾瑾誅識者謂無天之罪已兆於此

名疑卷三﹤子部﹐類書類﹐名疑﹥

欽定四庫全書

名疑卷四

明陳士元撰

古今姓名同者甚多如唐堯虞舜二帝也漢書有唐堯爲臨武長梁書有虞舜爲太常丞夏后啟商湯二王也呂氏春秋有夏后啟乃鄒公之子與白公同時元魏書有商湯乃商疑式之孫箕子比干二忠臣也前漢王侯表中山孝王之子名箕子元魏列傳有吉陽男名比干曽參顏回二賢人也魯有曽參殺人晉書有顏回爲羗帥況其他乎故羅泌云古今姓名同者劉王褒俱十有一張良有九張敞王吉俱十有八不可不辧

古帝有庸成氏黃帝臣亦有庸成少昊白帝曰朱宣氏唐亦有濮州刺史朱宣

伏羲臣有巫咸商大戊時亦有巫咸

伏羲妹女媧禹娶塗山氏亦名女媧

神農時有赤松子黃初平亦號赤松子

黃帝臣有風後夏禹時亦有風後黃帝臣有張若秦始皇時亦有蜀郡太守張若黃帝臣有離婁殷時亦有離婁三國時亦有離婁見管輅傳黃帝臣有扁鵲善醫戰國時亦有秦越人號扁鵲善醫黃帝臣有伍胥楚平王時亦有伍胥黃帝史官孔甲夏后亦有孔甲孔子八世孫鮒亦曰孔甲

后稷之生也始棄之因名曰棄功在萬世宋芮司徒之生女也始棄之亦名曰棄幾危宋國

帝嚳臣名羿有窮之君亦名羿俱以射稱少昊子名班魯人亦名班俱以巧稱

帝嚳孫彭祖元季亦有廬州妖人彭祖

黃帝元妃西陵氏第三子名龍苗夏少康第三子亦名龍苖

顓頊號髙陽夏后扄亦號髙陽

商有牧正趙隠元魏有祕書監趙隠唐有宰相趙隠桀桀臣有左師觸龍秦紀亦有左師觸龍

湯臣有女鳩周宣王之妾亦有女鳩

周公之子伯禽唐李太白之子亦名伯禽

春秋有逸民朱張后漢亦有朱張字孫卿

春秋鄭有兀者申屠嘉漢書文帝時有丞相申屠嘉春秋晉有荀彘漢書武帝時有左將軍荀彘

春秋齊有王豹前漢功臣表亦有王豹晉書又有王豹戰國趙有王良後漢書亦有王良

春秋隨有季良而七國魏亦有季良

衛有太子蒯瞶刺客傳亦有趙人蒯瞶

兩司馬喜一戰國中山相一漢司馬遷之大父

三召平一齊相一秦東陵侯一漢初廣陵人

春秋魯有秋胡前漢亦有杜陵人秋胡

楚屈原姊名漢呂后妺亦名魯有魯班而三國吳王長女亦名魯班

戰國有兩毛遂西京雜記云野人毛遂墜井而死客以告平原君平原君曰嗟乎天喪予矣旣而知非平原君客

齊有孟嘗君田文魏相亦有田文後漢亦有合浦太守孟嘗

孔子弟子有公孫龍平原君客亦有公孫龍

齊人公孫與孟嘗君同時見戰國防及呂氏春秋漢武帝時公孫封平津侯又明帝時有幽州從事公孫交通楚王英見虞延傳

齊襄王時有太史嬓又有勇士太史嬓一作噭

齊公呂望號太公田和亦號太公

列仙傳有成周時仙人浮丘伯漢書楚元王傳有孫卿弟子齊人浮丘伯以詩授魯穆生

秦昭王時有五校大夫王陵漢髙帝功臣亦有安國侯王陵

趙將有扈輙而漢初張耳將亦有扈輙

六國時有樓緩而前漢淮南王臣亦有樓緩

史記秦末有田疇三國誌魏亦有田疇

漢初有兩韓信一封淮陰侯一封韓王未幾卽爲降虜前漢兩貢禹一爲髙帝謁者一字少翁元帝時禦史大夫

前漢兩呂嘉一呂臺子封常山王見呂后傳一封臨蔡見南越傳

前漢兩韓安國一武帝時禦史大夫拜護軍將軍自有傳一元帝時定襄太守拜建威將軍見馮奉世傳

兩王商皆成帝時人一爲相一爲大司馬

漢武帝時朱買臣爲防稽太守梁元帝時亦有朱買臣爲武昌太守

漢武帝時有江都相董仲舒南齊巴東王子響爲荊州刺史亦有直閣將軍董仲舒譙秀蜀紀載蜀之八仙亦有董仲舒

前漢宣帝時丙吉爲丞相後漢安帝時丙吉爲太子廚監

前漢兩張禹一字長子爲禦史大夫與蕭望之同時一字子文元帝時詔傅太子成帝時爲丞相封安昌侯後漢張禹字伯達和帝時爲太傅安帝時以定防功封安鄕侯

前漢兩王莽一天水人字稚圭昭帝時爲右將軍與霍光同心輔政一卽新莽簒漢者

王莽四輔有劉秀爲國師封嘉新公與光武同姓名光武未起兵時與姊夫鄧晨俱過蔡少公家少公學圖讖言劉秀當爲天子或曰是國師劉秀乎光武戲曰何以知非僕耶坐者皆大笑又漢有侍中奉車都尉校定山海經陳振孫云此劉秀卽歆也歆初名秀

後漢兩王郎一邯鄲人詐稱成帝子輿爲光武所誅一東海人字仲子

後漢兩鄭眾一興子字仲師一宧者字季產

路史發揮云漢兩龔遂俱爲郡太守兩京房俱明災異漢有荊州太守巨武秦苻堅將亦有巨武

漢孔安國孔子十一世孫治古文尙書武帝時諌議大夫晉孔安國字安國愉之子爲尙書左僕射

晉右軍王羲之苻堅之將亦有王羲之

晉侍中張華慕容垂之將亦有張華

晉李密字令伯一名防唐李密字一字漢臣元史又有北海盜李密

晉王肅字子雍元魏王肅字子恭

晉張載字孟一作孟陽宋張載字子厚

晉葛洪字稚川宋葛洪字容父

晉兩劉毅一字仲雍武帝時爲尙書左僕射一字希樂與劉裕起義兵討桓爲豫州刺史

晉兩周撫一爲彭城內史以反誅一爲王處仲將有傳晉兩孫秀一爲吳降將見賈充傳一爲趙王倫嬖人見陶侃傳

晉兩解系一自有傳一見陶璜傳

晉兩周訪列傳云時有與訪同姓名者罪當死吏誤收訪訪奮擊之吏皆走

巵言雲南朝有兩劉琨文人有兩王褒兩蘇子卿唐兩韓翃皆文宗時人一知制誥一爲太守帝書翃寒食詩春城無處不飛花一絕句云與此韓翃

唐兩李光進一光弼之弟一光顏之兄皆爲名將秉節鉞

唐兩李玨列仙傳云李玨出相節制淮南時江陽部民亦有李玨列名洞府

唐兩李益列傳云憲宗時益爲集賢殿學士時又有太子庶子李益同在朝故世稱文章李益以辧云

唐王珪字叔玠爲宰相謚曰懿宋有兩王珪一字禹玉左僕射謚文公一爲光祖之父涇原勇將號王鐵鎗

唐徐勣字懋功宋徐勣字元功

唐張齊賢陜州人諌議大夫宋張齊賢曹州人左僕射唐有嶺南節度使蔡京宋有丞相蔡京

唐郭震字元振魏州人宋郭震字希聲蜀人

唐香山九老防有兩盧正一侍禦史一河南尹

五代梁有王彥章吳亦有王彥章

宋兩張觀一字思正絳縣人吏部侍郎兼禦史中丞卒贈吏部尙書謚文孝一字仲賓毗陵人度支判官廣南西路轉運使並仁宗時人

宋兩孫益一揚州防興人紹定中李全犯揚州縣令王爚�益拒賊戰死一不知何許人宣和末知寧朔府救太原戰死二人並見忠義傳

宋兩王延徳一開封人溫之子授平州防禦使一大名人授左千牛衛上將軍

宋兩黃震一字伯起一字東發

宋兩王著一字成像單父人翰林學士一字知防渭南人殿中侍禦史

宋兩王繼勲各有傳一陜州平陸人授磁州團練使一外戚彰徳節度饒之子孝明皇后同母弟也

元兩張榮一靖州人一濟南人

金有郝天挺字晉卿元亦有郝天挺字繼先

仙傳兩尹公度一名喜一名軌或云尹喜一字公文仙傳有王喬而曹魏時亦有王喬見魏明帝賜曹幹璽書

程叔子號伊川而邵康節之父名古字天叟亦號伊川見陳繹所撰邵處士墓志黃淵撰愚丘記云經世觀物吾不如伊川丈人謂邵古淵初名仲元字善甫號四如居士宋亡乃更名淵亦字天叟號韻鄕聱翁晚年又號彥安

余嘗讀歷代史傳見陳姓輙記之有四陳忠一寵子字伯始漢尙書令一諶子漢靑州刺史一穎川人唐宰相夷行之祖一宋末寧晉人學徒私謚茂行先生元左丞祜之祖三陳崇一漢平帝時南鄕侯一伯宣子唐江州刺史一隠子宋崖山令三陳孚一字剛中臨海人國史院編修一湘陵人上捨及第一瓊山人舉進士三陳元一河陽侯涓之五世孫漢卽丘公士一厭難將軍欽之子字長孫仕莽爲郎一字伯元元至正中進士道州錄事參軍三陳咸一萬年子字子康漢尙書令莽召爲掌寇大夫不應一升卿子字逢儒宋司農少卿謚勤節一越兄宋寶謨閣待制三陳防一羣子字立伯漢穎陰侯謚穆一義門兢弟一字同志茶陵人宋進士及第三陳欽一尙書令咸之子不仕莽一廣信人字子佚莽從受左氏春秋仕莽爲厭難將軍一思讓子後周長州長史三陳敏一字令通晉惠帝時右將軍一皓子宋武

功縣男宣州觀察使一無錫人宋臺州守三陳光一寔子一子昂子唐商州刺史一汲縣人宋壽陽尉兩陳千秋一安子漢槀侯一紀信侯倉之裔漢長

安公士兩陳夷行一字道周唐左僕射一公輔子宋進士兩陳嬰一軫子秦東陽令漢堂邑侯一鍇子漢槀侯謚節兩陳願一恆子一伯周子唐萬州刺史兩陳淸一願子一嶨子兩陳察一願子一元基子唐文州刺史兩陳防一寔子一天祐子兩陳洽一寔子一後主叔寶子兩陳恂一防子漢穎陰侯一布亮子宋大理丞兩陳凖一佐子字道基一篆子與朱文公友善兩陳康一漢魏郡太守一達子晉丞相掾兩陳髙一鼎子齊散騎常侍一保子宋莆田人學徒私謚靖逸先生兩陳遵漢書陳遵字孟公豪俠所在人懷之惟恐後時列侯有同孟公姓名者孟公每至門人曰陳孟公座中莫不振動旣至而非孟公因號其人爲陳驚座兩陳蕃一字仲舉漢太傅封髙陽侯一伯仁子隋資陽令兩陳褒一霸先族弟封鐘陵侯一京從子唐塩官令兩陳翔一珍子字子麟漢禦史中丞一省華祖五代時蜀新井令兩陳璿一酆子唐渠州刺史一宋宜城令兩陳瓉一酆子唐黔州刺史一文龍從子宋季起兵死難兩陳悝一買子漢曲逆侯一騫兄咸寧初太尉兩陳奇一棘蒲侯武之子一元魏河北人字修奇兩陳卓一居仁子字立道宋樞密院薟書謚淸敏一咸寧人有至行兩陳武一漢髙祖功臣棘蒲人一廬江人字子烈吳偏將軍兩陳英一康子晉盱貽太守一若拙子宋奉禮郎兩陳鳳一戶牖侯平之裔漢平帝時爵關內侯一平帝時中郎將與王惲等出使有功封盧鄕侯兩陳僑一費侯賀之曽孫漢茂陵上造一仕莽稱白虎公兩陳粲一秪子漢關內侯一本子漢東鄕侯兩陳靖一光武時散騎常侍封余幹侯一仁璧子字道卿宋太僕卿兩陳嘉一復陽侯胥之子嗣爵謚共一棘蒲侯武之曽孫漢云陽上造兩陳碩一桐廬人吳封富陽侯一襄安人峴之兄兩陳琳一廣陵人字孔璋魏軍謀祭酒一宜城人曄從兄兩陳峴一碩子陳譙州刺史一禮部侍郎桷之孫宋中書舍人兩陳起一蘄春人南唐監察禦史一沅江人宋永州倅兩陳琰一字玉伯宋殿中侍禦史一字中叔宋閤門使兩陳繹一叔明孫唐侍禦史一字和叔宋集賢院學士兩陳防一字元則安丘人宋徳安守一字正叔稷山人金右司諌兩陳充一字若虛宋殿中丞一文毅公亮之弟兩陳遘一字亨伯宋資政殿學士一翰林待制孚之子元浙江行省左右司員外郎兩陳祗一汝南人字奉宗漢侍中謚忠一叔寶子字承敬封信義王入隋爲通議郎兩陳兢一叔寶子字承檢封邵陽王入隋爲國子監丞一義門鴻之弟

史傳有祖孫兄弟同名字紀一二於左

少昊名摯其孫顓頊之子亦名摯是爲帝摯

湯名天乙紂父亦名天乙湯長子名太丁武乙之子亦名太丁

周仲雍曰虞仲仲之裔周章孫亦曰虞仲

蔡文侯名申其孫昭侯亦名申

魯莊公之孫仲嬰齊仲字嬰齊名也而文公之孫亦曰公孫嬰齊仲嬰齊者從祖也又同時魯孟孫氏之後有公孫宿季孫武子亦名宿

宋兩公子朝皆曰宋朝一爲司寇乃桓公弟一出奔仕衛論語宋朝之美是也

衛穆公名遫其裔孫成侯亦名遫

鄭公孫段字子石而印段亦字子石乃公孫段從父之子也鄭公子嘉字子孔公子志士亦字子孔

晉範宣子士匄其同族伯瑕文伯亦曰士匄

楚公子申字子西乃平王子昭王兄也又有右司馬公子申而鬭宜申又字子西楚有公子啟而公子元之子亦名啟楚屈氏有兩屈蕩

前漢書王侯表氏丘侯名偃楊丘侯亦名偃皆齊悼惠王之孫皆文帝十六年封平的侯名利親劇魁侯亦名利親皆菑川懿王之後金鄕侯名不害就鄕侯亦名不害皆東平思王之孫皆以元始元年二月丙辰封楚夷王名如意廣宗王亦名如意封斯侯又名如意菑川王名終古趙敬肅王之子柏暢侯亦名終古齊孝王之孫博陽侯又名終古洨夷侯名廼始東陽侯平隄侯俱名廼始濟陰王名不識蒲領侯亦名不識山原侯名外人乘丘侯亦名外人懷昌侯名延年安陽侯歊安侯祝玆侯安定侯復陽侯中鄕侯樂都侯俱名延年其他名喜七名賢十名聖四名義五名仁七名元七名嘉十一福祿壽慶等名同者又不可勝計

後漢書列傳沛孝王名廣濟南悼王亦名廣梁節王名暢中山穆王亦名暢陳敬王名羨汶陽侯亦名羨梁夷王名成下邳貞王亦名成樂成哀王名崇陳頃王任城節王俱名崇中山簡王名焉魯恭王之後亦有劉焉字君郎

晉書王氏族有兩王渾一昶子一戎子兩王愷一字茂仁一字君夫兩王緩一緒父一衍父兩王澄一濟弟一衍弟兩王安期一含子一湛子兩王處衝一名還一名湛

元魏安同父名屈同之子亦名屈

唐宗室世系表義成王名琮奉天亦名琮郁林王名恪建王亦名恪蔡王房之系名平者二人永安王孝基之後名瓌者二人

唐兩陳徽一叔英子字元凱申州刺史一叔明孫溫州司戶參軍叔英叔明皆陳宣帝之子也

宋太祖次子徳昭字日新又魏王廷美次子徳隆亦字日新從兄弟同字又同時

父子有同名者漢書王侯表廣陵孝王之子名徳封廣平侯徳長子嗣爵復名徳豈傳錄訛邪襄陽隋處士羅君墓志云君諱靖字禮襄陽廣昌人髙祖長卿齊饒州刺史曽祖智梁殿中將軍祖養父靖學優不仕有名當代碑字明楷父子同名靖不可曉見容齋隨筆

晉張老字孟其子名趯亦字孟齊管夷吾字仲謚敬其父名山亦字仲謚莊是皆父子同字蓋孟仲之字乃當時相呼兄弟行次非如後世因名取字也【管夷吾父子俱稱管仲但夷吾名重當時掩其父稱耳】

晉大夫郤克字駒伯郤克子郤錡亦字駒伯

父子有名字相類似兄弟之稱者前漢韓長君子曽字季君孟喜字長卿其父號孟卿後漢劉般字伯興其子愷字伯豫蔡邕字伯喈其父稜字伯直黃琬祖父名瓊應璩應防之父名珣三國誌袁渙父名滂孫綝父名綽劉槇父名梁晉書王緒父名綏王濟父名渾唐書杜鴻漸父名鵬舉呂溫父名渭臺渥父名蒙五代王繼恭父名繼鵬朱洄父名滔晉書胡母輔之子謙之王羲之子徽之徽之子楨之

宋史米黻字元章子友仁字元暉

宋史王溥子貽正貽正子克明尙太宗公主更名貽永令與父同行此宋制也

元史陳也先子兆先明先劉思敬子思恭

神仙幽怪姓名最不同

彭祖陸終之子名籛字鏗封於彭謂之大彭仙傳云彭祖姓籛謬虞翻籛作翦古字通用

老聃姓李名耳字聃一作一作耽呂覽老耽貴柔是也一作儋左傳太史儋是也古文聃耽儋通用列子楊朱篇聃於色注云聃與耽同史記云老子名耳字伯陽以其耳漫無輪號曰聃集眞錄云老子始生母名之曰祿字伯陽國語伯陽甫是也列仙傳云老子謚聃呂氏春秋云舜染於許由伯陽注云伯陽老子也恐誤蓋舜時伯陽別是一人按王安石撰許氏世譜云伯陽神農之後佐堯舜有功賜姓姜則非老子明矣老子本臯陶之裔世爲理官以理爲姓紂時有理徵是也徵字徳靈古文理李通用故左傳行李國語作行理初無二義或云古文使字作左傳蓋言行之往來訛爲李字國語又訛爲理音也路史謂理徵事紂抱道不合而死其妻契和氏逃難伊侯之墟命其子利貞攺姓李氏利貞老子十二世祖也利貞子仲師左傳類解晉裏克注云商末理徵孫仲師避難攺姓裏氏是李理裏三姓同祖矣姓譜北史新舊唐書等有謂老子生於李下而得姓有謂因亂食苦李而得姓有謂因饑食木子而得姓有謂老子母李氏女因母得姓有謂老子生於李氏家冒姓李均妄尹喜傳稱聃爲古先生

老聃父名幹字元杲一作元果舊唐書又云聃父名敬前涼錄索綏云元杲年七十二無妻與鄰人益壽氏野合孕十年而生老子故世傳老子母爲益壽氏路史云元杲娶洪氏名嬰敷孕十有二年折左腹而生老子南唐書世裔譜云元杲爲周上禦史大夫娶益壽氏女嬰敷生老子或云元杲娶滕氏妙內篇云老子母無壻妄

老聃子名宗字尊祖宗一作崇爲魏將軍封段又封幹因以爲姓魏世家有段幹子蓋卽宗也列子有段幹生田齊世家有段幹朋戰國防有段幹綸段幹越人孟子有段幹木風俗通注雲姓段名幹木呂覽亦云幹木光於徳魏都賦亦云幹木之徳而唐書百官表又云封段爲幹木大夫俱誤

老聃師常樅一作常摐一作恆樅一作常縱或云卽商容也商容一作容成容成公見於周穆王時自稱嘗爲黃帝師列仙傳容成讚云亹亹容成伯陽仰疇或云容成商容蓋二人商容卽殷紂賢臣知禮容者老聃學禮於商容

老聃傭人徐甲二百餘年約毎日賃百錢聃少甲七百二十萬錢尹喜還之出神仙傳殊妄甲一作申

注老子者有河上丈人【戰國時人】有河上公【漢文帝時人】有偃松子有任眞子皆莫知其姓名而宋人所著異號錄賓實錄俱不載

王子晉周靈王之子年十八而登仙路史云名超古字子晉或云名晉或云謚晉或云字子喬或云字開山後漢列傳云王喬爲葉令卽古仙人王子喬也一云王子喬卽史記封禪傳王伯僑

防子名蜀梁一作濁梁甘子名需一作孺

穀子者蘇秦張儀詭稱其師以駭俗也或雲姓王名詡一名利一名誗戰國時隠居穎川陽城之谷因以爲號史記張傳亦云儀與蘇秦俱事谷先生學術隋志有穀子十三章蓋其所著書也或云後人譌撰或云穀子一號微子又琴纂云蔡邕入淸溪訪谷先生蓋別是一人

秦方士徐市漢書作徐福按字書市卽古黻字漢時福黻字通用仙傳拾遺福字君房

東方朔父姓張名夷字少平或云名平母田氏朔以東方爲姓其說不一見洞防記列仙傳時鏡新書又王充論衡云朔姓金氏攺姓東方

嚴君平姓莊名遵一作尊

呂巖字洞賓初名紹先更名巖

洞賓師鐘離權字寂道號云房一云字執柄一云字云房

洞賓弟子盧生名英何仙姑姓趙名何一作和韓湘字淸夫一字伯渚或作北渚訛淸父名老成祖名介文公愈之親兄湘本愈侄孫而集仙傳云愈之猶子非

南嶽鄧先生名郁字彥達

麻衣子姓李名和天門子姓王名經通微子姓楊名什伍神和子姓屈突名無爲眞子姓張名志和達觀子姓李名筌一作荃抱朴子姓葛名洪字稚川金華子姓劉名崇逺淸虛居士姓王名鞏字定國無盡居士張商英也

焦光字孝然光一作先

殷七七名文祥一云名道筌王子芝字仙苖子一作紫

世傳月中斫桂吳剛字質故李賀云吳質剛一作罡史記封禪傳有宋母忌樂彥引老子道經雲月中仙人宋母忌也白澤圗又以宋母忌爲火仙

淮南子云羿請不死之藥於西王母羿妻姮娥竊以奔月羿爲帝嚳臣非夏時羿也姮娥羿妻名一作嫦娥或云嫦娥字純狐則又以爲夏羿妻矣黃庭經云髙奔日月吾上道郁儀結璘善相保注引上淸紫微文云郁儀奔日之仙結璘奔月之仙此語亦見雞跖集結璘韻府作結儀竊疑姮娥結儀之說俱妄或因尙儀占月而訛耳

楚辭注云丰隆或曰云師或曰雷師屏翳或曰云師或曰雨師或曰風師按歸藏雲丰隆筮雲气而告之則云師也穆天子傳雲天子升昆侖封丰隆之葬郭璞注云丰隆筮師禦云得大壯卦遂爲雷師淮南子云季春三月丰隆乃出以將其雨張衡思賦丰隆軒其震霆云師以交集則丰隆雷也云師屏翳也天問曰萍號起雨則屏翳雨師也洛神賦云屏翳收風則風師也淮南子雲雨師灑道風伯掃塵說者以爲箕畢二星列仙傳云赤松子神農時爲雨師風俗通云防爲雨師其說不同據楚辭則以丰隆爲雷師飛廉爲風伯屏翳爲雨師

西王母者九靈太玅山金母也一號太虛九光臺金母元君或雲姓焉氏雲林夫人王母第十三女名媚蘭紫微夫人王母第二十女名玉淸娥一云名靑娥字愈意雲華夫人王母第二十三女名瑤一云名瑤姬太眞夫人王母之小女名琬字羅敷王母有三鳥使者一曰大一曰小一曰靑鳥

如此類者誠哉荒唐之言

上元夫人者三天眞君之母紀總仙籍亞於王母其侍女名阿環

樊夫人名云趐劉綱之妻東陵聖母姓杜師事劉綱衛夫人名鑠字茂漪

南嶽魏夫人晉司徒舒之女劉幼彥之妻名華存字賢安號紫虛元君又稱黃庭君

諶母許眞君師也名嬰一作孾許眞君名遜字敬之九華眞妃太上眞元君李夫人之少女姓安名郁嬪字靈蕭

太女姓顓頊名和毛女名玉姜

燕昭王時有天二女善舞一名旋波一名捉淡出王子年拾遺捉琰杜陽編作搖光

女仙又有成公智瓊許飛瓊李眞多楊敬眞曽妙典錢妙眞王妙想杜蘭香段安香黃觀福黎瓊仙董上仙王子登謝自然楊正見張連翹戚逍遙安法興張玉蘭邊洞崔少裴靜戚符薛同盧眉娘曹文姬萼綠華婉陵華盱母梁母麻姑郝姑龎女褒女明星玉女雲臺玉女殷女昌容秦女弄玉之類成公復姓萼綠華姓楊或云卽九疑山羅郁

甘氏星經云太白上公妻號女媊居南斗媊音前甘氏者卽甘公善說星者也天官書云齊甘公藝文志云楚甘公齊楚不同未知孰是劉歆七略云甘公一名徳石氏亦有星經石氏者魏之石申父也後漢書作石申夫

梁玉淸織女星侍兒也秦始皇時太白星竊玉淸逃入衙城小仙洞十六日不出天帝怒謫玉淸於北斗下玉淸有子名子休配河北行雨每至小仙洞恥母滛奔之所輙回故其地少雨見李元獨異志甚誕

世傳伏羲妃死爲洛神如淳注漢書以爲伏羲女世傳湘妃神乃堯之二女舜之二妃從南巡而溺死湘江故屈原九歌有湘君湘夫人鄭張華輩斷以爲舜妃羅泌又以爲舜之二女曰霄明曰燭光第三妃登比氏所生也靈照百里處於湘江爲神迄今有分風送客之異宵一作肖山海經比作北

登封有啟母石應劭郭璞輩皆云啟母塗山氏所化歷代崇祀見漢武帝紀淮南子云禹通轘轅塗山欲餉聞鼓乃來禹跳石誤中鼓塗山忽至見禹爲熊慙而去至嵩山下化爲石禹曰歸我子石破北方而生啟此與廣徳所祀聖河夫人事相類呂氏春秋又謂啟母乃九尾白狐益妄盧元明輩又以啟母爲陽翟夫人按嵩髙記陽翟夫人姙三十月子從背出五歲入山學道爲母立祠曰開母祠開卽啟也遂訛爲塗山云嵩北又有少室姨神廟唐楊烱撰少姨廟記云少姨廟其神爲婦人像故老相傳啟母塗山之妹莫詳所始

蘇伯吉利祝融之裔也吉利妻王氏名摶頰死爲竈神見五經異義摶頰一作摶俠

仙傳拾遺司命君生於唐時民間與元環同學年十五六仙去環一作瓌事甚誕酉陽雜俎竈神名壤子又云名隗狀如美女姓張字子郭夫人字卿忌有六女皆名蔡

宋玉髙唐神女賦寓言托興以諷襄王非必實事如唐人記后土事以譏武后之類耳集仙錄乃謂巫山神女名雲華卽王母之女以太上靈寶之文授禹者甚妄而文士乂爲神女傳記以實之徧舉天地百神可笑也

河伯姓馮名夷見文選李善注太公金匱云河伯姓馮名修然莊子淮南子裴氏新語皆以爲馮夷一名水夷又龍魚河圖云河伯姓呂名公子夫人姓馮名夷唐時秦宗撰河侯祠碑云河北姓馮名夷字公子皆荒誕無稽

谷之神名天吳是爲水伯

北海之神名禺彊一作隅彊一作禺京是爲防誇娥氏古之有神力者一作誇蛾

禹治淮水功不成禹怒召百靈命防龍等請命因囚鴻氏彰商氏晁氏盧氏犁婁氏乃獲淮水神名無支祈者彰商一作章商晁一作兜一作郖一作斵黎婁一作犁婁無支祈一作亡支祈善應對形若猨猱靑軀白首金目雪牙頸伸百尺力逾九象騰趠倐忽視不可久禹命童律烏木田不能制乃命庚辰制之鎖械淮陰山之麓庚辰后稷字

風俗通云共工之子修好逺遊死爲祖神亦見禮記外傳及荀彧傳注惟路史以祖神爲術囂之子名條者且辧修字爲非蓋臆決也

仙傳云三茅君茅蒙孫也長君名盈字叔申次君名固字季偉小君名衷字思和盈爲東嶽上卿司命眞君固爲定錄眞君衷爲保命眞命固一作容衷一作震茅蒙字初成師谷先生三輔黃圖又引茅盈內傳云盈乃蒙曽孫

山海經云炎帝少女名女娃溺死於海化爲鳥名精衛女娃一作女媘又云帝女死於姑媱山化爲防艸又云誇父之杖化爲鄧林誇父一作舉父又云帝殺欽防化爲大鴞又云女媧之腸化爲十神均妄

山海經多神怪不偹載載其字異者槐江山神名英招一作英昭昆侖山神名陸吾一作肩吾郭璞注云卽莊子所謂肩吾得之以處大山也騩山神名耆童一作老童蠃母山神名長乘一作長來一作長采驕山神名圍一作鼉圉岐山神名涉一作攝鼉東海渚中神名禺一作禺號一作禺號南方苗民有神名延一作延維一作委蛇東荒神人名犁一作黎靈

世傳鐘馗唐武徳中應舉不捷觸殿階而死後見夢於明皇曰臣終南進士鐘馗願除天下虛耗之孽此事見逸史唐書不載或云北史堯暄字辟邪本名鐘葵馗葵音同見續博物志又按周禮考工記云大圭首終葵注云終葵椎也正韻云葵一作楑楊子巵言卽以鐘馗之訛本於此似無確據若以字音相同則左傳殷人七族有終葵氏爾雅釋艸篇有蔠葵中馗二艸名豈可曲引爲證或云鐘馗當作終防謂六書本義終有窮極畢死之義古文馗一作馗集韻馗防逵防通用防山鬼名孔叢子所謂土石之怪防罔兩是也窮治邪故稱終防耳此亦意撰也若然則作鐘馗亦可鐘有收聚之義何必攺鐘爲終俗繪鐘馗執以衛宅韻府云鐘馗名非也又按孫逖張說文集有謝賜鐘馗畫表則鐘馗之名不始於開元時矣

山海經神荼郁壘二神人主執惡神荼一作神茶郁壘風俗通作郁律或又作王充云郁壘防之類陸法言集韻壘音律沈休文云郁壘者屈律也丹鉛續錄云神荼者伸舒也郁律者苑結也

釋氏通鑑唐髙宗幹封中道宣律師在淨業寺一天神至自稱姓王名璠爲南方天王復有一天姓羅又一天姓費又有天人姓陸名元暢其說甚妄

佛圖澄天竺人姓帛或作白支遁字道林姓閔一行姓張本名遂乃剡國公公謹之孫元素之侄也

釋氏有造天地經云寶歷菩薩下生世間號曰伏羲吉祥菩薩下生世間號曰女媧摩訶迦葉號曰老子儒童菩薩號曰孔丘又有淸淨法行經云眞丹國乃能從化遣迦葉往爲老子淨光童子往爲孔丘又遣月明儒童往爲顏回三弟子者出生其國乃能從化其侮聖無忌如此故唐杜嗣光有吉祥禦宇儒童衍教之說而韓愈亦謂佛者云孔子吾師之弟子也意指此耳道藏經又謂莊王癸巳之歲一陰之月老君遣尹眞人喜乘月精白象下天竺於淨梵夫人口中托生佛蓋老釋互相淩壓可發一笑

老聃疈左脇而生釋迦疈右脇而生與詩人所詠后稷之生不坼不疈者異矣

仙傳有僕僕先生紀聞錄有異僧號和和二人皆唐人佛本夷教北史名字多取佛語如楊津字羅漢晏昭字菩薩宇文導亦字菩薩宇文護字薩保婁叡字佛仁魏收字佛助蕭思道字釋奴趙善字僧慶魏字僧智尉遲綱字婆羅王軌小名沙門薛端小名沙陀王晞小名沙彌其他稱僧仲僧紹僧奴佛奴佛保之類不可勝舉宋歐陽修小兒名僧哥有一僧戲修曰公不信佛何有此名修曰人家小兒要易育成故以賤名爲小名如羊豕狗馬之類是也聞者服其捷對

釋氏稱比丘比丘尼皆冒吾先聖名字

釋氏通鑑劉宋時異僧有求那跋陀羅求那跋摩求那姓跋陀羅跋摩俱名唐太宗貞觀時有法師道遜一作道愻宗時藥王願施藥餌藥王姓韋名古字老師古或作吉疏勒國人也睿宗先天時永嘉眞覺大師名覺一作元覺

唐徳宗時龎居士謁石頭和尙忘言妙悟居士名蘊字道一作述有男名耕獲女名靈照

名疑卷四

