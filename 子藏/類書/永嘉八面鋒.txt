卷一

一至言若迂有益於國仁人之言﹐其始若迂闊而不可行﹐及要其終而究其所成﹐則夫取利多而終以無獘者﹐無有能過其說。故夫子之於衛﹐嘗欲正名﹐而子路笑之矣﹔有若之於魯﹐嘗欲以徹﹐而魯君非之矣。夫衛之亂﹐若非正名之所能理﹔而魯之饑﹐若非徹之所能救。然而欲無饑與亂﹐則莫若此二者﹐何也﹖其取利也遠﹐故取之多而民不知﹔其致力也深﹐故政不暴而事有漸。

國家當以匱財爲常﹐勿以乏用爲懲﹔當以養財爲急﹐勿以聚財爲意。優遊以當之﹐暇裕以待之﹐節用以爲之先﹐通濟以爲之權﹐崇本以爲之政﹐謹察州縣以爲之紀綱﹐賑卹災害以爲之左右。愚非爲是長者之言﹑不急之說﹐事理之極至蓋如此也。

昔劉晏之在唐﹐號爲善理財者﹐而晏之言曰「戶口滋多﹐賦稅自廣。」觀晏之言﹐不啻不知爲利﹐正當傾倒坐困耳。然財非天雨鬼輸。不厚其所出﹐而厚其所取﹐其末不可繼。此理固無難曉者。晏之言若緩而切﹐若迂而直﹐若費而優。不能使人不悠悠於此爾。至於錢流地上﹐報政無畱﹐然後前日之所謂悠悠者﹐於此始決然矣。

梁惠王以利國問孟子﹐而孟子對以仁義。曹劌以戰問魯莊公﹐而莊公對以聽獄。夫仁義非所以爲利﹐而聽獄亦非所以爲戰。古之君臣𨿽若迂闊而不切於事情也﹐然天下之理未有仁而遺其親﹐未有義而後其君。彼以利而責望民﹐則民散而爲利之從﹐而卒不獲吾之所求矣。孟子之言﹐非有見於斯乎﹗獄﹐死地也。戰﹐亦死地也。人之在縲紲之中﹐錙銖之施﹐視若金石﹔毛髮之惠﹐視若丘山。使君臨一國者﹐小大之獄﹐皆必用情﹐有哀矜之意﹐而無喜怒之私﹐則是昔之居死地者﹐嘗受其賜﹐今安得不赴死地以答其賜哉﹗民旣樂爲之死﹐則陷堅卻敵特餘事耳。莊公之言﹐非有見於斯乎﹗班超不擾事。見後﹝卽「法以治民不貴乎擾」條﹞。

衛之亂而孔子正名﹐秦楚交兵而孟子言義。蓋非正名不能已亂﹐非言義不能息兵故也。

天下之患﹐莫大於逆於所不可爲而止。以其可爲而爲之﹐庶乎其有成也。逆其不可爲而止﹐則天下無可成之功矣。何者﹖天下未嘗有百全之利也。舉事而待其百全﹐則亦無時而可矣。聖人之舉事也﹐利一而害十﹐有所不忍爲﹔利十而害一﹐當有所必爲﹔利害之相當﹐有所不能爲———以其害之相當﹐𨿽得其利﹐而其爲害亦足以償矣﹐不若安於無事之爲愈也。

夫去猛虎之爲害者﹐焚山而不顧野人之菽粟﹔去蛟之爲患者﹐斷流而不顧漁人之网罟。天下之事﹐其所利者大﹐則其所害者小﹐固有國者之樂爲也。趙欲以長安君質齊﹐太后不可。大臣彊諫﹐太后益怒。左師觸龍以其王趙之福﹐一說而行之。是王趙之利大﹐而質齊之辱不足計也。漢髙皇捐黃金數萬斤與陳平﹐以間楚。恣其所爲﹐不問出入﹐而楚之君臣卒以相疑而至於亡。是亡楚之利大﹐則黃金之費不足愛也。

忍棄其所﹝不可棄﹞﹝愛﹞者﹐必有其不可棄者也。刃在頭目﹐斷指不顧﹔病在心腹﹐灼膚不辭。彼豈以爲不足愛而棄之哉﹗是必有其不可棄者而奪其愛也。

三陰去其獘則怨不生人有常言「天下之事苟有當於理﹐𨿽拂乎人情﹐勿卹也。」吾則非之曰「事𨿽當於理﹐而情則拂乎人﹐而事不能以終濟。莫若陰有以去之﹐使人由之而不知﹐而怨亂不作之爲愈也。」漢人不力農﹐使之力農﹐未必樂也。惟晁錯以爲不若使之入粟者賜爵﹐則農自勸。楚人不事蠶﹐使之事蠶﹐未必樂也。惟髙郁以爲不若使之輸稅者以帛而代錢﹐則蠶自勸。諸侯之彊大﹐削之則必變也。而賈誼以爲分王其子弟﹐則有以悅其心﹐而其勢自弱。荒遠之屯﹐敵至則棄而走。陸贄以爲募士使居焉﹐則人當自爲戰。夫天下之獘﹐貴乎陰有以去之﹐則事無有不濟者矣。

四工於所察遺於所玩士大夫之有爲於斯世﹐未嘗不爲去獘之說﹐而多至於遺其耳目之所玩。是以獘之在天下﹐去之𨿽若甚多﹐而算計見效﹐茫然如捕風搏影﹐卒不能有益於人之國也。

環坐而議政﹐皆曰官不可不省也﹐而至於任子之獘﹑三年之郊動以萬計。此最爲濫官之大者﹐則習以爲常而不怪。皆曰俗不可不惇也﹐而至於榷酤之獘﹐倡優幄耀世而招之。此最爲傷風教之甚者﹐則恬然不以爲恥。異端皆言不可長﹐而度牒之降則未有能爲之言者。農桑皆言不可緩﹐而末作之熾則未有能爲之一說。如此等獘﹐士大夫不惟不能言之﹐亦且不自知之。耳目習熟﹐玩以爲常。不知其源之濁則其流無自而淸﹑其表之枉則其影無自而正也。

五示人以法不若以意田子與隰子登臺南望不言﹐而隰子知其意在於伐宋。齊威公謀於臺而口喫﹐而役人知其意在於伐莒。曹公下「雞肋」之令﹐而楊修知其意在於退師。上之人舉目搖足﹐而天下已知其意之所在。是故以法示人不若以意示人。其意在是﹐其法不在是﹐則不令而自行﹔其法在是﹐其意不在是﹐則𨿽令而不從。

漢文帝詔書數下﹐歲勸民耕殖﹐而野不加辟。至於示惇朴以爲天下先﹐而富庶之風自還。意之所重﹐無待於法也。唐徳宗卽位﹐用楊炎議﹐作兩稅法。新舊色目﹐一切罷之。未幾﹐刻剝之令﹐紛然繼出。法𨿽備具﹐意常誅求也。人主無不泄之意﹐而密意常在於所向之﹝外﹞﹝中﹞。天下之人伏其外而窺其中﹐以其泄而得其密。是故背人主之所令﹐以陰合其所向﹐天下之情甚易曉也。

子之養親也﹐膾炙以爲羞﹐禮也。蛙蛤以爲進﹐非禮也。父告子以所膳﹐必曰膾炙﹐而不曰蛙蛤也。然退而察其親﹐則蛙蛤之爲嗜。爲子者何憚而不進之以蛙蛤哉﹗夫父曰膾炙﹐而子曰蛙蛤。曷爲不﹝以其所命而以其所不命耶﹞﹝以其所不命而易其所命耶﹞﹖蓋其所命者飾也﹐其所不命者眞也。

齊威公謀於臺而口喫﹐人知其伐莒﹔揖朝而遜﹐人知其釋衛。任官之道﹐示之以法﹐不若示之以意。其法是也﹐其意非也﹐𨿽重而亦輕﹔其意是也﹐其法非也﹐𨿽輕而亦重。且學士之任﹐未爲崇貴也﹐唐太宗一貴尙之﹐而天下之人歆艷素美﹐往往指爲登瀛洲者﹐非重其官也﹐重其意也。師儒之官﹐學者之指南也。魚朝恩一升講座﹐而縉紳名流恥與之列﹐往往以橫經講道爲鄙。非輕其官﹐輕其意也。

荀子曰「人主之患﹐不在乎不言用賢﹐而在乎誠必用賢。夫言用賢者﹐口也﹔卻賢者﹐行也。口行相反﹐而欲賢者之至﹐不亦難乎﹗」

六法令之行當自近始蘇文忠公厲法禁之說﹐曰「聖人之制刑﹐知天下之畏乎刑也。是故施其所畏者。自上而下﹐公卿大臣有毫髮之罪﹐不終朝而罷隨之。是以下之爲不善者﹐知其無有不罰也。」至哉斯言﹗「夫天下之所謂權豪貴顯而難令者﹐此乃自古聖人之所借以徇天下也。舜誅四凶而天下服﹐何也﹖此四族者﹐天下之大族也。夫惟聖人能擊天下之大族﹐以服小民之心。故其刑至於措而不用。周之衰也﹐商鞅﹑韓非刑酷法以督責天下。然其所爲得者﹐用法始於貴戚大臣﹐而且及於疏賤。故能以其國霸。由此觀之﹐商鞅﹑韓非之刑﹐非舜之刑﹔而所以用刑者﹐亦舜之術也。」

商鞅欲變法﹐而不赦公孫賈之貴幸。趙武靈王欲行胡服﹐而不卹公子成之異議。趙奢欲收租稅﹐𨿽平原君之貴﹐殺其用事者九人。

方今馭吏之難﹐莫難於贓吏。蓋朝廷亦求所以禁之矣﹐而未嘗得所以禁之之方。寬以養其廉﹐則嘗狃上之寬而不知畏。繩之以法﹐則慮其怨而不服。抑將何以處也﹖愚以爲用寬不如用度﹐用法不若先服其心。天下心服而後法可盡行﹐贓可盡禁也。夫何故﹖天下之所以服者﹐常生於不偏﹔而其不服也﹐常起於不平。

《孟子》曰「夫子教我以正﹐夫子未出於正也。」己不正而正諸人﹐父不能以行其子﹐況正天下而不出於正者﹐誰也﹖豈非朝廷之大吏耶﹖大吏而不正﹐不正而法不行矣。至於舉法以禁小吏﹐宜其怨而不服矣。昔陸宣公之秉政﹐至於蕃鎭之靴鞭亦確不受。𨿽徳宗諭之而不奉詔。以爲靴鞭之一獘﹐必至於金玉。則今之大吏省卒徒自給者﹐恬不知禁﹔而箱篚之大於靴鞭者﹐亦熟視而不問。此何理哉﹗大吏不正而責小吏﹐法略於上而詳於下﹐天下之不服﹐固也。

七大體立則不卹小獘合抱之木﹐不能無數寸之朽﹔徑寸之珠﹐不能無微之嫌。良法之在天下﹐吾固知其不能無小獘也。惟其大體旣正﹐則小獘有所不足慮矣。是故夏﹝道﹞﹝人﹞尊命﹐商人尊神﹐周人尊禮﹐而當時不文之獘﹐三代卒不以是而廢其所尊﹔夏政尙忠﹐商政尙質﹐周政尙文﹐而當時以野以鬼以之獘﹐三代亦不以是而變其所尙。誠以其大體旣正﹐則微疵小害𨿽時有之﹐亦勢之所不免也。

漢文帝除肉刑﹐定笞法﹐而或者議其外有輕刑之名﹐內實殺人。是不知文帝之大體也。宣帝樞機周密﹐綜合名實﹐而或者議其王成之賞﹑趙蓋楊韓之誅。是不知宣帝之大體也。天之春溫而秋凜。春豈無一日之寒﹐秋豈無一日之熱哉﹗亦不失四進之體擊已。傳曰「本必先顚﹐而後枝葉從之。」管仲曰「四維不張﹐國乃滅亡。」韓子曰「紀綱者﹐脈也。脈不病﹐𨿽瘠不害﹔脈病而肥者死矣。」左氏之所謂本﹐管仲之所謂維﹐韓氏之所謂脈﹐吾之所謂體也。固其本﹐張其維﹐壽其脈﹐大體立矣。區區之小獘﹐不足深慮也。

唐世之法﹐大抵嚴於治人臣﹐而簡於人主之身﹔徧於四境﹐而不及乎其家。州﹑閭﹑鄕﹑井斷斷然施之實政﹐而宗廟朝廷之上所謂禮樂者﹐皆虛文也。當是時坊團有伍﹐而閨門無政。古人制度﹐宜不如此。上下以相維﹐而父子夫婦不足保。古人紀綱﹐宜不如此。

周人之大﹐不若邾﹑莒﹐存於戰國相吞噬之間﹐殆數百年。獨立於旣弱之後﹐𨿽秦﹑楚﹑三晉之彊﹐猶有所畏而不敢動。秦之彊加於吳﹑越﹐不二世而匹夫荷梃奪之﹐曾不若周人旣弱之後。

唐贊曰「髙祖之興亦何異﹖因時而起者歟﹗𨿽其有治有亂﹐或絕或微﹐然其有天下﹐年幾三百。可謂盛哉﹗豈非人厭隋亂而蒙徳澤﹖繼之以太宗之治。制度紀綱之法﹐後世有以憑借扶持﹐而能永其天命歟﹗」

漢承秦後﹐民始息肩。蕭何作畫一之法﹐曹參載淸淨之說。後之議者﹐謂參幸當與民更始之際﹐不能立法度﹑興禮樂﹑爲漢建長久之計。不知秦鼎沸亂﹐息薪爲策﹔秦病煩熱﹐安形爲務。

漢治之大體﹐正在於淸淨不擾。撫摩其痛癢﹐勞來其呻吟﹐與之相生養之具﹐假其歲月﹐以極其涵養之功﹐而返忠厚渾朴之气。如斯而已。必欲從事於區區之獘﹐如漢儒所謂攺正朔﹑易服色﹑定歷數﹑協音律﹑作《詩》《書》﹑建封禪﹐果足以救當時之瘡痍凋瘵﹑輕浮鍥薄之習乎﹖

以文帝之聖﹐豈不足於建立﹖奏更法令﹐循於苟且﹔請興禮樂﹐謙遜未遑。方且鎭之以淵默﹐示之以惇朴﹐守之以木彊惇厚之吏。𨿽稽古禮文之事缺然﹐亦略不以爲意。豈不曰漢家制度﹖𨿽云未具﹐而大體不可亂耶﹗

卷二

八以勢處事以術輔勢

處天下之事﹐不可以不因其勢。輔天下之勢﹐不可以不用其術。漢文帝之治尙寬﹐文帝之勢也。至於殺使者而必誅﹐差首虜而必治﹐盜環欲致之族﹐犯蹕欲棄之市﹐此又輔寬之術也。漢宣帝之治尙嚴﹐宣帝之勢也。至於務行寬大之詔﹐酷惡爲賢之責﹐黃霸以寬而見擢﹐延年以嚴而見誅﹐此又輔嚴之術也。居文帝之時﹐而爲宣帝之嚴﹔居宣帝之時﹐而爲文帝之寬﹔是之謂不審勢。有文帝之寬﹐而不輔之以宣帝之嚴﹔有宣帝之嚴﹐而不濟之以文帝之寬﹕是之謂不得術。

昔晁錯言兵事於文帝之時﹐其說曰「山林積石﹐艸木所在﹐此步兵之地﹐車騎十不當一。土山丘陵﹐曼衍相屬﹐此車騎之地﹐步兵十不當一。平陵相遠﹐仰髙臨下﹐此弓弩之地也﹐短兵百不當一。兩陣相近﹐可前可後﹐此長戟之地也﹐劍盾三不當一。」是說也﹐用兵之勢也。又曰「兵不全利﹐與空手同。甲不堅密﹐與袒裼同。射不能中﹐與無矢同。中不能入﹐與無鏃同。」是說也﹐輔勢之術也。用兵而不察其勢﹐固不足以取勝﹔察勢而不輔之以其術﹐則亦有敗而已。

豈惟用兵﹖凡天下之事﹐莫不盡然。今之屯田﹐不可行於內地﹐而可行於遠地﹔今之勸農﹐不必責於江浙﹐而當責於兩淮﹕勢也。屯田旣行於遠地﹐勸農旣責於兩淮﹐而又當得牧農禦眾之才﹐以盡其規畫措置之方﹔術也。蓋自江而南﹐井邑相望﹐所謂閒田曠土﹐蓋無幾也。是田有所不可屯﹐農有所不必勸﹐又將何施焉﹖

施之旣得其勢﹐而行之又不可以無術。具其室廬﹐治其錢﹐假貸其糧食﹐免寬其租賦﹐授之以種殖之法﹐率之以勸課之政。以如是之術﹐濟如是之勢﹐則沙礫之場化爲膏腴﹔荊棘之叢變爲桑麻﹐可指日而俟也。不然﹐徒講其政﹐不察其勢﹐是猶於步兵之地而用車騎﹐於弓弩之地而用長戟。徒察其勢﹐而不得其術﹐是猶士卒之不服習﹑器械之不精利﹐農之實效終無時而可見也。

昔韓延壽守馮翊﹐不勸農﹔龔遂守渤海﹐則勸農。若延壽﹑龔遂可謂審其勢者也。勸課農桑﹐出入阡陌﹐教令種殖﹐至使賣劍買牛﹐賣刀買犢。若遂則又可謂得其術者也。至於大江以北﹐黃茅白葦薈蔚盈目﹐蒼煙白露彌滿百里﹐不於此而屯田﹐不於此而勸農﹐其可乎﹗

九不以小利傷國大體爲大者不屑於其細﹐而事之非甚迫者﹐君子不枉己以從之也。今夫千金之家﹐𨿽其甚欲﹐必不屑爲販負之所爲。詩禮之儒﹐𨿽其甚窶﹐終不敢鬻先世之圖籍。何者﹖所傷者大也。是以計天下者﹐當不顧區區之小利﹐而深防乎廉隅之際﹐可也。

昔晁錯說漢文帝﹐令募天下入粟縣官﹐得以拜爵﹐得以免罪。夫上之獲利以佐國也﹐下之脫禍以省刑也。一舉而二利從﹐至便也。而識者每不可﹐曰「長惡而傷死也」。儒者之論﹐大抵迂闊而不切時變。然使稍知體者觀之﹐慮其終﹐稽其獘﹐則寧不食而死﹐無﹝寧﹞貿貿然以自蹙也。

今天下所可慮者﹐循一切而忘大體也。淫湎者先王所禁﹐今反勸焉。賤谷粟之養﹐盛醪醴之設。白晝大都之中﹐列倡優﹐具幄﹐耀市人而招之﹐曰「吾酒爾﹗吾色爾﹗」此甚可愧也。負乘者﹐聖人所戒﹐今反誘焉。閭巷之子﹐儈賈俠商﹐輕剽以射什一之利。輩流所不齒。國家捐告身而委之﹐曰「吾官爾﹐吾祿爾。」此甚可惜也。問其然﹐曰「利之也」。豈惟是哉﹖度牒數萬﹐以天下錢谷之人耳。滋異端﹐耗生齒﹐不卹也。楮數寸以勸﹐無有歲月之智耳。長妄僞濫﹐桎梏不顧也。夫伐冰之家不與民爭利。而詭遇以獲禽﹐一藝者之所羞爲﹐至於朝廷獨安爲之。旣務其細而忘其大﹐則以其不知體也。

神宗熙寧間﹐執政以河朔災傷﹐國用不足﹐乞今歲親郊兩府不賜金帛。司馬溫公與﹝李﹞﹝孫﹞覺﹑王﹑王安石同對。溫公言「救災節用﹐宜自貴近始﹐可聽兩府辭賜。」安石曰「常衮辭賜饌﹐時議以爲衮自知不能﹐當辭位﹐而不當辭祿。且國用不足﹐非當今急務也。」王進曰「救災節用﹐宜自貴近始。司馬光言是也。然所費無幾﹐恐傷國體。王安石言亦是。惟明主裁擇。」上曰「朕意與光同。。」溫公語曰「臣非謂今日得兩府郊賞能富國也﹐欲陛下以此爲裁省之始耳。且陛下彊裁省之則失體。今臣以河北災傷﹐自求省郊賫﹐從其所請﹐以成其美。何傷體之有﹖」

裴匪舒奏馬苑之利﹐劉仁軌以非嘉名而止之。

唐宇文融括客戶事﹐凡得客戶田八十餘萬﹐歲入數百萬緡。其利非不厚矣﹐而楊以爲不可。張說常引大體廷爭。事見《宇文融傳》。

《蕭望之傳》載張敞上書﹐令有罪者入谷以備邊。望之不可云云。事竟罷。

十使人之畏不若使愧使人有所畏﹐不若使人有所愧。蓋有所愧﹐則不忍欺﹔而有所畏﹐則不敢欺。人之情迫於畏而不敢欺者﹐不得已也。得已則復自若也。且法令以格其前﹐刑罰以督其後。此人君之所可畏也。然法令有時而窮﹐刑罰有時而不及。天下於其所窮﹑所不及之處要當保其無窮耶﹗故夫人君所恃以革天下者﹐惟曰愧其心可也。閭巷少年終日袒裼而奮呼﹐過衣冠揖遜之君子﹐則未有不逡巡而卻退﹔獵夫之勇﹐彎弧挾矢以馳騁於山林﹐過浮屠老子之宮﹐則斂衽肅容而委蛇於其側。孰謂士大夫風俗之獘﹐而獨無愧之之術乎﹗

今天下之所甚病者﹐在於士大夫之奔競而官吏之貪墨也。吾以謂奔競不必抑﹐要先於獎恬退﹔貪墨不必懲﹐要先於崇廉恥。夫仁義之性著在人心﹐末流之獘生於人欲。彼方冒昧乎利達之塗﹐顚冥乎富貴之境﹐而吾惟恬退之是獎﹑廉恥之是崇。追巢許於上古﹐追夷齊於中古﹐則端靜之餘聲﹑峻潔之末觀皆足以激頹風而警流俗。豈必日抑之懲之而後可革乎﹗入遜畔遜路之境﹐而虞芮之爭以息。聞餓於首陽之風﹐而頑夫之貪以廉。名義之足以愧人心也如此。

古之治天下者﹐有使其人不忍欺﹐有不敢欺﹐而又有不能欺。若漢之文帝是不忍欺者也﹐武帝不敢欺者也﹐宣帝不能欺者也。然不忍者﹐出於其誠﹐而不敢欺者與夫不能欺者﹐特其威與察而已。威與察之用﹐有時而窮﹐則不欺之心亦與之爲有窮。誠之用﹐無時而盡﹐則不欺之心亦與之爲無盡。

吾觀文帝於資長者﹐允恭淵默﹐見於躬行之際﹔不明不徳﹐形於詔旨之辭。其所以尙忠厚﹑崇名義者﹐如護元气﹐如保赤子﹐卒能激流俗而起愧心。吏不深刻﹐俗不告訐﹐自愛重而惡犯法﹐務寬厚而恥過失。廉平醇謹之吏﹐彬彬然盛於當時。非其至誠不息﹐不忍欺之明效大驗歟﹗

若夫武宣則不然。殺戮非不慘﹐明察非不至﹐然宮闈之嚴﹐或者逆節猶露﹔宗廟之敬﹐或者包藏禍心。此非臣子之所忍爲而爲之﹐況其他乎﹗威有所不至﹐察有所不及﹐彼其欺者未嘗不自若也。嗚呼﹗武帝刑政滿天下﹐而不能禁惡逆於廟堂之上。文帝至誠在方寸﹐而朴厚忠實之風﹐形見於一時之久。治天下者﹐亦何貴夫斯人之不敢欺與不能欺耶﹗

《惇欲論》曰﹕漢之文帝承秦之餘﹐舊染猶在。文帝一以君子長者待之。鎭之以淵默﹐示之以惇朴﹐行之以質木重厚之人。比其久也﹐昔之告訐無行﹐與誶語無親者﹐人人自重﹐恥言人過失。漢之治﹐蕩然與泰和同風。乃知書可焚﹑儒可坑﹐是古者可禁﹐而爲民生厚者不銷鑠也。

十一爲治勿使人窺其迹人君之治天下﹐使人愛之畏之﹐而其術不窮。要必有不測之恩威行乎其間可也。夫爲人主而使人可名以恩﹐可指以威。愛之或不威﹐畏之或不愛﹐則其術窮﹔其術窮﹐則治亦窮。亦知夫天乎﹗雨露以爲恩﹐而有不測之雷霆。雷霆以爲威﹐而有不測之雨露。使夫霆者日轟轟焉﹐以求夫潛伏廢墜者而擊之﹐則人不知畏矣。使夫雨露者日焉﹐以求夫生殖繁息者而澤之﹐則人不之徳矣。惟其術之不測﹐此天下所以鼓舞﹑安於造化而不自知也。爲人主者﹐其威雷霆﹐其恩雨露﹐皆出於不測之間﹐則人之視之者﹐若可愛﹐又若可畏﹐其道神矣。其道神﹐則其治更出於無窮。是故不必多殺之爲嚴﹐殺一人亦嚴也﹔不必斗授疋賜之爲惠﹐而政令辭色皆惠也。

賢哉﹐漢之文﹑宣﹑光武﹑肅宗也﹗文帝﹑肅宗天資仁柔者也。宣帝﹑光武天資剛明者也。惟其出於天資﹐故人皆得以指其偏者而後定。可以指定﹐則可以窺矣。而四君者﹐不可窺也。薄昭﹐文帝舅也。竇憲﹐肅宗椒房之懿也。當時薄太后惟一弟﹐且素號長者﹔而憲亦著功西域。二人之於周禮﹐議賢議能﹐皆在優容者。。殺一漢使﹐文帝遽命羣臣往哭之﹐必置之死。憲一奪沁園﹐肅宗遽以﹝胡﹞﹝孤﹞雛﹑腐鼠目之。𨿽僅以免死﹐而陰﹑馬諸族皆已屏气股栗。壯哉﹐仁者之勇乎﹗天下其孰敢以文帝﹑肅宗爲一於仁柔也哉﹗寬大詔則下之廷尉﹐平則立之。是天下固不敢以宣帝爲一於刑名也。敕馮異以安集﹐語諸母以直柔。天下亦不敢以光武爲一於剛斷也。夫如是則其恩也﹐其威也﹐特平定也。天下不知其所以爲恩爲威﹐則怠者勸﹐懦者立﹐姦者懷﹐遠者服。嗚呼﹗四君之治﹐所以獨優於七制者﹐其以此歟。若乃元帝之優遊不斷﹐卒衰孝宣之業﹔顯宗苛察爲明﹐而親以杖撞郎。此皆一於剛柔﹐誠不足與之埒也。

方歲之成春﹐乾坤之晏溫﹐動殖之寧止﹐豈不樂哉﹖而一坐談笑未竟之間﹐或失色於迅雷之驟驚﹕慘者﹐舒伏者﹐奮句者。達天地造化之政令﹐發於頃刻而變於四海﹐莫敢或玩而爲之者。變而聳﹐聳而齊之也。

十二處利害外則所言公抱甕而知輕重者﹐必在甕外﹔望室而知髙下者﹐必在室外﹔處當世而知當世之利害﹐必在利害之外也。夫天下利害不難知也。人能心平而气定﹐髙不爲名所眩﹐下不爲利所怵者﹐類能言之。至其自處於名利之間﹐則公議迫於私情﹐國謀奪於身計﹐而利害之實亂矣。且天下之利害與一己之利害孰大孰細﹑孰輕孰重﹖而一爲名利所動﹐則知有一己之利害﹐而不知有天下之利害。言用兵者﹐但知成功之爲貪﹐而不知勝負之有系於國也。言財谷者﹐但知多積之爲誇﹐而不知聚斂之有害於民也。苟求便於一己﹐而不暇卹其當否之如何﹐此士大夫之爲通患﹐而古今之所同然也。

昔鄒忌之貌不如徐公之美。問於其妻﹐曰「徐公何能及公也﹖」已而﹐問其妾﹐曰「徐公何能及公也﹖」已而﹐問其客﹐曰「徐君不若公之美也。」旣見徐公﹐孰視以爲不及。窺鑑而自視﹐則誠不如。乃曰「妻之美我者﹐愛我也﹔妾之美我者﹐畏我也﹔客之美我者﹐有求於我也。」士大夫之言利害﹐得無類是乎﹗

「六太息」之書﹐不出於漢廷之諸老﹐而陳於洛陽之年少。三十字之獻﹐不見於唐室之公卿﹐而見於晉州之男子。晉州男子見《元載傳》。

昔石勒嘗使人讀《漢書》﹐聞酈食其勸立六國後﹐驚曰「此法當失。何遂得天下﹖」及聞畱侯諫﹐乃曰「賴有此耳﹗」夫以漢髙帝之智﹐豈不及石勒哉﹖髙祖處利害之中﹐故其智昏﹔石勒處利害之外﹐故其智明也。

捲

三十三兼才則隨所遇而能昔者禹有功於水土也﹐然禹之功不在於此﹐而遇於此也。使必以禹之賢不外是﹐則其所能者不亦卑乎﹗稷固有功於播種也﹐然稷之气施不在於此﹐而遇於此也。使必以稷之所施盡於是﹐則其所以及人者不亦陋乎﹗伊尹之才﹐該於所學﹐故天下未定﹐伐夏救民則身之。天命所歸﹐相與扶持而協贊則亦身之。伊尹之學﹐其初未期伐夏用也。時乎伐夏﹐則以除殘而已。不伐夏﹐則伊尹之學果無可施乎﹗周公之才﹐亦該於所學﹐故三監作難﹐舉兵而東徵﹐則爲之。淮夷旣平﹐而持盈守成則爲之。周公之學﹐其初未言爲東徵計也。時乎東徵﹐則以之平暴亂而已。不東徵﹐則周公之學果無所之乎﹗

若夫後世之人則不然。裨諶之智﹐謀於野則獲﹐謀於邑則否。孟公綽之賢﹐﹝擾﹞﹝優﹞於爲趙﹑魏老﹐不可以爲滕﹑薛大夫。黃霸之才﹐長於治民﹐及爲丞相﹐總綱紀號令﹐風采不及丙﹑魏。功名損於治郡時。薛宣所在而治﹐爲世吏師﹐及居相位﹐以苛察失名。彼其才則誠有限﹐而其器誠有極也。彊其所不能﹐冒而爲之﹐則亦敗事而已。

十四不習不能不久不精人皆曰「居今而效古﹐誠難也。」愚則曰「居今而效古﹐要之以目前﹐誠難也﹔要之以持久﹐不難也。」何者﹖天下之事﹐不習則不能﹐不久則不精。齊﹑楚之異音﹐求其同焉﹐固難也。然居於莊嶽數年﹐𨿽日撻而求楚語﹐不可得者﹐習之而久也。胡﹑越之同聲﹐求其異焉﹐固難也。然長而成俗﹐𨿽至死而不相違者﹐習之而久也。惟技也亦然。庖丁之解牛也﹐三年之後﹐未嘗見全牛﹔十九年之後﹐刀刃若新發硎。非習於解之之久乎﹗紀昌之視虱也﹐數月之間﹐始浸大焉﹔三年之後﹐如車輪焉。非習於視之之久乎﹗

事之在天下﹐大抵然也。所患者﹐其不能持之以至誠﹑待之以歲月爾。孰謂士大夫之習射﹑兵之寓農有不可施於今日耶﹖抑嘗以鄕兵水戰之事而觀之﹐三丁擇一﹐蠲其租賦﹐閒月習射﹐歲終大校。李抱眞施之於澤潞﹐比三年而皆爲精兵。北人固不閒於南方之水也﹐然造船數百﹐命唐降卒教北人水戰。世宗行之於周﹐而數月之後﹐縱橫出沒﹐殆勝唐兵。然則士大夫之射﹐兵之寓農﹐誠使講而習之﹑習而久之﹐三代鄕射之法﹑井田郊遂之制可復見於今日也。

十五法以治民不貴乎擾詳於法者﹐有法外之遺姦﹔工於術者﹐有術中之隱禍。藥所以治病也﹐用藥已過﹐則藥之所病﹐甚於未藥。耘所以治苗也﹐耘之數數﹐則蹂踐之害﹐酷於稂莠。凡天下用意過當之事﹐往往舊害未除﹐而新獘復作者﹐其患正在此爾。

曹參爲齊相﹐避正堂﹐捨蓋公﹐咨以治道﹐得淸淨之說﹐用以治齊﹐不擾獄市。粹然有君子長者之風。其後繼蕭何爲相﹐舉事無所變更。擇郡國吏木訥於文辭﹑重厚長者爲丞吏。吏之言文深刻﹑欲務聲名者﹐斥去之。見人有細過﹐專務掩匿覆蓋之。其相業猶治齊也。後之議者﹐謂參幸當與民更始之際﹐不能立法度﹑興禮樂﹐爲漢建長久之計﹐苟幸其一旦之安﹐而廢其經遠之慮。蓋不知參爲漢建無窮之基者﹐正此也。

自春秋戰國以及秦項之際﹐縱橫捭闔之說行﹐而天下之俗浮﹔刑名法家之說勝﹐而天下之俗薄。浮薄之風相扇相激﹐而極爲秦項之禍。大漢之興﹐民始息肩﹐知有生人之樂也。如病者出於九死之餘﹐惟當屏絕外事﹐安坐飲食﹐以慚復其已耗之血气。𨿽未衣冠佩玉﹑進趨揖遜﹐君子固不以爲廢禮也。漢於斯時﹐當洗滌吾民之瘡痍﹐而撫摩其痛癢﹐勞來其呻吟﹐與之相生養之具﹐假以歲月﹐以極其涵養之功﹔而措之旣庶旣富﹑養生送死無憾之地。不然﹐變畫一而爲紛更﹐捨淸淨而爲煩苛。飲淖之牛﹐必欲易之以淸淨之水﹐如漢儒所謂攺正朔﹑易服色﹑定歷數﹑協音律﹑作詩樂﹑建封禪者﹐果足以救之耶﹖參𨿽飲酒不事事﹐其所好惡舉措養天下忠厚渾朴之俗﹐以變二三百年輕浮鍥薄之習。爲慮深矣﹗至於孝文之時﹐告訐之俗易﹐流風篤厚﹐禁网疏闊﹐斷獄數百﹐幾致刑措。當是時﹐稽古禮文之事﹐缺然未備﹐顧何損於治道也哉﹖後世言治與文景以恭儉厚下之效﹐推其涵養變化之功﹐實參發之也。

曹參代蕭何爲相﹐屬其後相曰「以齊獄﹝市﹞爲寄﹐愼勿擾也。」後相者曰「治無大於此者乎﹖」參曰「不然。夫獄﹑市者﹐所以並容也。今若擾﹐姦人安所容乎﹖」班超爲西域都護﹐後有代之者問策於超﹐超戒以不擾。其人以平平笑之。卒如超所料。

物之生林然熙然。孰吾榮乎﹖孰吾枯乎﹖已然而莫知其然者﹐其性也。旦而曝之﹐夜而濡之﹔一日風之﹐二日霖之﹐三之日蕩然矣。惟人亦然。無攖則寧﹐無拂則全。驅之以刑﹐齊之以政﹐臨之以徳﹐而天下之性蕩然矣。堯之治天下﹐不舉善﹐不去惡﹐不治小﹐不教大﹐民視堯亦天耳。天何心於我哉﹖舜之治天下也﹐必治之而後安。𨿽然﹐猶未始與民相攖也。三王之於民﹐如恐赤子之啼而亟乳之。至五霸則又鞭朴隨其後也。大道何從而行乎﹖唐太宗嘗指殿屋而謂侍臣曰「治天下如建此屋﹐營創旣成﹐勿數攺易。苟移一榱﹐正一瓦﹐踐履動搖﹐必有所損。」

十六令有不便則亦可收世之言曰「事善不善﹐特未定耳﹐而令在必行。」則又有甚不然者。漢髙祖聞酈生謀撓楚權﹐欲復六國﹐則稱善﹔及聞張良之言﹐則吐哺而罵。唐李綱諫髙祖擢用舞胡爲五品。髙祖曰「業已授之﹐不可追也。」而陳嶽之論﹐則以用之﹐而非胡不可追。夫稱善未幾﹐繼之以罵﹔業𨿽已授﹐非﹝而﹞﹝不﹞可追。古之人曷嘗以是而爲在位之累哉﹗適足以明其無我而已。

仁宗朝﹐實行簿爲民害﹐仁宗斷然罷之。太上皇朝﹐隅官爲民害﹐太上皇斷然罷之。比年發運司爲民害﹐主上亦斷然罷之。

十七將有所奪必有所予將有所奪﹐必有所予。予之者未至﹐而奪之者先行﹐人情不安也。遊手可抑也﹐亦不可盡抑也。無田與之耕﹐而欲閒民之不遊手﹐勢不可也。故善抑遊手者﹐莫若井天下之田也。仇餉可責也﹐亦不可以遽責也。無粟與之食﹐而欲饑民之不仇餉﹐勢不可也。故善責仇餉者﹐莫若足天下之食。田一井而天下自爾無遊手﹐何用抑歟﹖食一足而天下自爾無仇餉﹐何用責歟﹖

縉紳士夫固非齊民之比﹐而人情不甚相遠。愚嘗怪今之議者﹐徒知奪之之說﹐而未知予之之說。往往今日奏一議﹐欲律天下之貪﹔明日奏一議﹐欲起天下之偸。吾恐法外之姦愈生﹐令行而詐愈起。將至於用齊人之鼎鑊﹑漢人之矣。孝宣嘗增吏祿矣。百石以下則益之﹐百石以上則不增也。光武亦嘗增吏祿矣。千石以上反減於西京﹔六百石以下﹐乃增於舊秩。二君之意﹐豈輕其大而重其小哉﹖誠以大吏祿賜有餘﹐而小吏廩食不給也。

王荊公云「方今制祿﹐大抵皆薄。州縣之吏﹐蓋六七年而後得三年之祿。欲其無毀廉恥﹐蓋中人之所不能也。故今官大者﹐往往交賂遺﹐營貲產﹔官小者﹐販鬻乞丐﹐無所不爲。則偸墮取容之意起﹐而矜奮自彊之心息。職業安得而不弛﹖治道何從而興乎﹖」士之貧者﹐扶老攜幼﹐千里而就一官﹐祿旣薄矣﹐而又州縣之匱乏者﹐上官之私怒而不悅者﹐有終歲不得一金。且夫假貸以往也﹐饑寒以居也﹐狼狽以歸也。非大賢君子﹐誰能忍爾﹖而曰「爾無貪﹗我有法﹗」豈理也哉﹗是故莫若均天下利祿﹐使其至遠者﹐如其近者﹔增其寡者﹐如其丰者。如此而猶不攺﹐則吾之法一用而天下服矣。

三代之井田﹐齊之內政﹐唐之府兵與夫口分世業之法﹐當是時不聞有遊食冗食之民也。今日地少而民多﹐欲耕無田﹐欲蠶無桑﹐欲樵無山﹐欲漁無水﹐欲坐而﹝作﹞﹝賈﹞無肆﹐欲負而販無市。則食於丐﹐食於兵﹐食於倡優﹐食於胥史﹐食於巫覡﹐食於淫祀之祝﹐食於佛老之使令﹐無疑也。彼冒愧而爲之﹐活旦莫焉爾矣。。

十八用法公平則人無怨昔管仲奪伯氏駢邑三百﹐沒齒無怨言。聖人以爲難。諸葛亮廢廖立爲民﹐徙之汶山。及亮卒而立垂泣。夫水至平而邪者取法﹐鑑至明而醜者忘怒。水﹑鑑之所以能窮物而無怨者﹐以其無私也。水﹑鑑無私﹐猶以免謗﹐況大人君子懷樂生之心﹐流衿恕之徳。法行於不可不用﹐刑加乎自犯之罪﹐天下其有不服乎﹖

伊尹曰阿衡。衡所以權萬物之輕重﹐而歸於平。周公曰太宰。宰所以制百味之多寡﹐而適於和。惟其和平而已矣﹐故爲重爲多者無所徳﹐爲輕爲寡者無所怨。衡宰之上﹐實無心也。故古之事君者﹐亦無心而已。昔叔向被囚﹐而祁奚免之﹐叔向不告免也而朝﹔範滂被系﹐而霍理之﹐滂往候之而不謝。嗚呼﹗國之大臣﹐其用心如祁奚﹑霍﹐則名迹之或匿或見﹐權勢之或遠或近﹐皆可以兩忘也。夫周之於商民﹐至矣。勸之之辭曰「天惟畀矜爾﹐我大介賫爾。」懼之之辭曰「爾探天之威﹐我致天之罰。」我豈以喜怒之私而行乎勸懲之間哉﹗有天存焉﹐吾聽之而已矣。待商民以天﹐不以己意。吾心無愧於天﹐亦無愧於人矣。

夫商坐肆﹐持權衡而售物﹐銖而銖焉﹐兩而兩焉﹐鈞而鈞焉﹐而不爲人交手授物﹐無敢出一語者。苟陰合權衡而罔利﹐而所贏者﹐僅若毫髮﹐眾皆怒而棄之也。

東坡嘗論榷酤﹐言「自漢武帝以來﹐至於今﹐皆有酒禁。刑者有至流﹐賞或不貲。未嘗少縱。至私釀終不能絕也。周公何以禁之﹖曰﹕『周公無利於酒也﹐以正民徳而已。』甲乙皆笞其子。甲之子服﹐乙之子不服﹐何也﹖甲笞其子而責之學﹐乙笞其子而奪之食。此周公所以能禁酒也。」

十九法舉其略吏制其詳古之治﹐任吏而不任法﹔後之治﹐任法而不任吏。古之人非廢法而不用也﹐法舉其略﹐吏制其詳。天下之利害﹐吾知之﹐吾爲之﹐上之人不吾禁也﹐惟知要其成而責其效而已。故天下之事﹐可否廢置﹐皆制於吏。後之人非廢吏而不用也。吏滿天下﹐而以律拘之。心知其利﹐而不能以盡爲﹔明見其害﹐而不能以盡去。尺寸違之﹐則事未及成﹐而以失律報罷聞矣。故天下之事﹐可否廢置﹐皆聽於法。

嗚呼﹗國之有法﹐猶古人之談兵也。吏之用法﹐猶今人之用兵也。古人之所談者﹐亦舉其大要云耳。至於縱橫變生﹐出奇制勝﹐則用兵者臨事而爲之應。如其以古人之所談者而拘之﹐則亦敗事而已。管仲之治齊﹐商鞅之治秦﹐舉一國之事﹐而聽其施設焉。故其富國彊兵之效亦有可觀。龔遂之守渤海﹐趙充國之降先零﹐舉一方之事﹐而從事便宜焉。故其當時便宜之政﹑撫禦之略﹐皆得以濟其所欲。任吏而不任法﹐其效如此。有天下者﹐其可以無法而拘吏哉﹖

選法之獘﹐其獘在於任法﹐不在任官。任法而不任官﹐是故吏部之權﹐不在官而在吏。三尺之法﹐適足以爲胥吏取富之源﹐而不足以爲朝廷爲官擇人之具。所謂尙書﹑侍郎﹑郎官者﹐據案執筆﹑閉目而書紙尾而已。是故今之注擬於吏部﹐始入官則得簿尉﹐自簿尉而得令丞。推而上之﹐則得幕職。由是法也﹐又上至於守貳。由是法也﹐其宜得者﹐則曰「應格」﹔其不宜得者﹐則曰「不應格」。曰應格﹐𨿽貪者﹑披懦者﹑老耄者﹑乳臭者﹑愚無知者﹑庸無能者﹐皆得之。得者不之愧﹐與者不之難。曰不應格者﹐𨿽其實賢能廉潔﹐才智皆不得也。不得莫之怨﹐不與者莫之卹也。吏部者曰「彼不怨不愧﹐吾事畢矣。」如募役焉﹐書其產之髙下﹐而甲乙之按﹔其役之久近﹐而勞逸之吁﹕一吏而閱之可盡矣。賢不肖﹑愚智何別焉﹖

宋以蔡廓爲吏部尙書。廓先使人謂宰相徐羨之曰「若得行吏部之職則拜﹐不然則否。」羨之答曰「黃﹑散以下悉委。」廓猶以爲失職﹐遂不拜。蓋古之吏部﹐𨿽黃門﹑散騎皆由吏部之選授﹔則當時之爲吏部者﹐亦豈止取夫若今之所謂應格者而爲黃﹑散耶﹖愚以爲今之吏部﹐要當略小法而責大體。使夫小法之有所可否而無系於大體之利害﹐則吏部長貳得以出意而自決之。要亦不失夫銓選之本體﹐而不害夫法之大意﹐則善矣。

捲

四二十天下之名生於不足舉國皆儒﹐則儒者之名不聞。爲吏皆循﹐則循吏之名不聞。士皆純徳﹐野無遺賢﹐則獨行﹑逸民之名不聞。爲子皆孝﹐爲臣皆忠﹐則忠臣孝子之名不聞。蓋嘗讀渾渾之書﹐而得九官﹑十二牧之爲人﹔讀灝灝之書﹐而得伊尹﹑伊陟﹑傅說之爲人﹔讀噩噩之書﹐而得周﹑召﹑閎夭之徒之爲人。彼皆大儒也﹐當時不稱其爲懦者。皆能致循良之吏也﹐當時不目之曰循吏。彼皆爲忠爲孝也﹐當時不指之爲忠臣孝子。下至於鄕黨庠序之間﹐不聞其有獨行﹔山林艸澤之間﹐不聞其有逸民。

自魯國之人以儒稱﹐則儒道衰於周矣。自鄭子產﹑楚孫叔敖以循吏聞﹐則吏治衰於列國矣。自伯夷﹑柳下惠以獨行著﹐則天下之事始有尙偏之獘矣。自長沮﹑桀溺之徒以逸民而長往﹐則韜光鏟彩於漁樵間者﹐多逸民矣。自子胥以忠稱於吳﹑曾參以孝稱於魯﹐則忠臣﹑孝子稀疏寥落﹐如參﹑辰相望矣。嗚呼﹗士以一行得名於時﹐彼亦何等時耶﹖是故西漢之有「儒林」﹐有「循吏」﹐非西漢之美事也﹔東漢之有「獨行」﹐有「逸民」﹐非東漢之美事也﹔李唐之有「孝友」﹐有「忠義」﹐非李唐之美事也。﹝實﹞﹝徳﹞泯於有餘﹐名生於不足而已。

王《雅》之詩﹐其序不言美。極盛之卦﹐其爻不言吉。是二者文𨿽不同﹐而意出於一。何也﹖天下之事﹐名生於不足﹐徳泯於有餘。方其美惡之相形﹐善否之相傾﹐故天下之人得以窺其迹而議其事。大人君子處於純全至正之地﹐其不言之妙﹐不言之神﹐足以感動萬世。乎其不可知者﹗天下之人﹐𨿽欲指而名之﹐頌而美之﹐豈可得哉﹖《詩》之所述﹐一介莫不稱美﹔而成王之《雅》序﹐獨不言美焉。非不美也。《易》之諸卦﹐一事之得﹐莫不言「吉」﹔而「乾」之六爻辭﹐獨不言「吉」焉。非不吉也﹐道盛徳備﹐不可得而形容也。有有則「有」之名不立﹐無有則「有」之名始著。蘇文忠公稱慶曆之盛﹐曰「天人合同﹐上下歡心﹐才智不用而道徳有餘﹐功烈難名而福祿無窮。」當是時也﹐尙復有名之可指乎﹗

二十一愛民當思所以防民刑所以殘民﹐亦所以厚民﹔刑所以虐民﹐亦所以安民。今之天下﹐惟嚴於用刑﹐而後可以言省刑﹔惟公於明刑﹐而後可以言卹刑。漢文帝寬仁之君也﹐而後世之論則曰「以嚴致平」。漢宣帝持刑之君也﹐而當時之詔則曰「務行寬大」。故文帝之於黎民醇厚﹐正自其以嚴致之﹔而宣帝之吏稱民安﹐亦自其持刑得之。

吾嘗怪夫世之迂儒曲士不明聖人之旨意﹐姑取無用之空言﹐以自髙大﹐曰「聖人無事於刑也。」聖人之果無事於刑也﹖而天下可以免刑哉﹖故吾之所謂無刑者﹐非世之所謂無刑也。必有使之而至於無刑也。恭維主上仁民愛物﹐與堯舜刑期無刑之意異世同符。邇者曲軫宸慮﹐哀矜庶戮之不辜﹐親屈帝尊﹐臨軒慮囚﹔而又遣部使者分行諸路﹐一淸囹圄﹐惠至渥也。尙慮州縣之吏不能體悉聖意﹐必欲如臯陶之不負所委﹐以推廣好生之徳。故愚不敢采摭陣腐而苟有贊美。﹝切﹞﹝竊﹞謂今之天下﹐惟慮夫用刑之不嚴﹑明刑之不公。是以爲善者良者之不幸﹐而姦者詐者之幸。用於人情之私﹐非用於人情之公﹐是以爲天下之病也。

周公之詩曰「旣取我子﹐毋毀我室。」說者曰「詩人之仁也。」鄭伯之詩曰「無逾我墻﹐無折我桑。」說者曰「詩人之愛也。」是則然矣。知仁民而未知仁之方﹐知愛物而未知愛之意。與其憂我子之取﹐孰若常固其室而不可毀。與其憂我桑之折﹐孰若常髙其墻而不可逾。

古之立法﹐不惟懲天下之已犯﹐亦所以折天下之未犯。蓋已犯之必懲﹐未犯所以必折也。今夫民之情﹐固喜溫而惡寒﹐欲涼而惡熱。然冬不寒﹑夏不勢則民病而死矣。是故愛極者﹐恩之所從消﹔寬甚者﹐猛之所自起﹔求用刑之疏者﹐必至於用刑之數﹔求天下之喜者﹐必反以得天下之怨。理固然也。故漢髙帝如此其寬仁也﹐入關之初﹐結天下之心﹐如此其亟也﹔欲除秦法之苛﹐如此其銳也。而其與民約法﹐亦曰殺人者死。帝不以爲疑﹐民亦不以爲請。何則﹖上下皆便﹐其當然也。殺人而法不死﹐孰不相殺﹐以至於大亂。故𨿽髙帝欲取天下之速﹐而不敢宥殺人之罪﹐以陷天下之心。𨿽秦人之苦於苛﹐而不以髙帝之不宥殺爲帝之虐。然則古之立法之意可知也已。大抵始於必用﹐而終於無所用也。今之法則不然。始乎不用﹐而終於不勝用。夫法不求民之入﹐而拒民之入也。古之法﹐民不入也﹐不招以入﹔而民之入也﹐不縱以出。夫惟不出﹐是以不入。故始乎必用﹐而終於無所用矣。

爲矢者有殺人之心﹐而天下不可廢矢也。然人人而知擇焉。則矢可無乎﹖曰「吾心存焉﹐𨿽爲矢無害也。」夫子未嘗廢釣弋也﹐而所以仁禽獸者﹐至矣﹗是故惟君子不以所居遷所存。臯陶之刑皆春風﹐湯﹝師﹞之師皆時雨。遇所居而遷焉﹐斯下矣。

二十二法不慮其終者必壞西漢而下﹐創法垂制﹐得三代之餘意者﹐莫唐若也。夫取民之法﹐每患其輕重不均﹐唐則一之以租調﹔養兵之法﹐每患其坐食無用﹐唐則處之以府衛﹔建官之法﹐每患其名實雜揉﹐唐則納之以六典。使民不至於困﹐兵不至於冗﹐官不至於濫。太宗之法﹐庶幾先王者﹐非以此歟﹖

建官之法傳之至於景龍﹐則有墨敕斜封之濫﹐而古制遂以壞。養兵之法傳之至於開元﹐則有長驅騎之制﹐而府衛遂以變。取民之法﹐傳之至於建中﹐則有兩稅之目﹐而租調遂以廢。夫中﹑睿之君固不足深責﹐而張說﹑楊炎亦非暗於事機者﹐豈可輕攺太宗之法歟﹖

蓋嘗考之﹐丁以百畝爲率﹐租以二石爲額﹐調以布爲制﹐役以二旬爲限﹐此租調之法也。然無以葬者﹐許鬻永業。自狹鄕頓寬鄕者﹐並鬻口分。旣許其鬻﹐則兼並寧不啟耶﹖已鬻者不復授﹐則課何從均耶﹖在府則力田﹐番上則宿衛。無事皆農夫﹐有事則精卒。此府衛之法也。然河東﹑河北﹑關右﹑隴左府之環京畿者五百餘﹐淮南﹑江南﹑劍南﹑嶺南府之在諸道者才二十餘。𨿽曰重內輕外﹐何多寡之不等耶﹖外旣輕矣﹐卒有調發﹐豈能朝夕至耶﹖分職率屬則曰省﹑曰臺﹑曰寺﹑曰監﹐序勞秩能則有品﹑有爵﹑有階﹑有勛。此建官之法也。然承隋之後﹐官不勝眾也﹐乃驟爲七百三十事。可以省也﹐乃復增制員外。在當時已不能守﹐何以責後世之變耶﹖太宗之法固美矣。夫惟不慮其所終﹐不稽其所獘﹐是以𨿽行之一時﹐而卒不能以行之久遠也。

太宗平河東﹐立和糴法。時斗米十錢余﹐艸束八錢﹐民樂與官爲市。後物貴而和糴不解﹐遂爲河東世世之患。仁宗治平中﹐詔陜西刺民﹐號義勇。又降敕榜與民約﹐永不充軍戍邊。然其後不十年﹐義勇運糧戍邊以爲常。神宗熙寧中﹐行靑苗之法。𨿽不許抑配﹐其間情願人戶﹐乃貧不濟之人﹐鞭撻已急﹐則繼以逃亡。逃亡之餘﹐則均之於鄰保。溫公亦謂「民知所償之利﹐不知還償之害」﹐是也。

二十三人主好要則百事詳古人有言「主好要則百事詳﹐主好詳則百事荒。」嘗探是說﹐以考古今之治亂﹐蓋無有不原於此者。

三代人主虛心恭己以論相於上。自庶言﹑庶獄﹑庶事不敢兼知﹐以亂其純一﹐而汩其聰明。是以屆堂之間﹐必得賢相﹔而相總領眾職﹐進退百官﹐亦無有不得其人。某人治某事﹐某人居某職﹐予之者不敢輕﹐而得之者不敢慢。恪守官常﹐惟職是舉﹐夫然後道徳政事並行而不偏廢。

自三代以還﹐道揆不明﹐﹝而﹞法守滋亂﹐而不可收拾。吾觀漢文帝之賢﹐若足以超三代之治。斷獄錢谷之數﹐問之周勃﹐又問之陳平。文帝固非好要之主也。武帝之英雄大略﹐若足以超三代之治。然「君除吏盡未﹖吾亦欲除吏」﹐此言之發﹐何爲者耶﹖武帝抑非發要之主也。夫大體之不知﹐當務之不急﹐所謂造原立本﹐關興衰治亂之大者﹐一不暇講﹐天下之事﹐百官有司之守﹐方叢然萃於吾身﹐而欲兼之。漢治之不古﹐無足怪也。

蓋嘗論之﹐人主以一心之智慮﹑兩耳目之聰明﹐如其煩於獨斷﹐而役於瑣瑣之常務﹐則事理之所在必不能精講而深究之﹔不能精講而深究﹐則士大夫之受命承孝者必至於依違而苟且。大抵天下之理﹐造命容有不實﹐則將命者得以乖違﹔起事容有不中﹐則趨事者得以卣莽。好詳之獘﹐其極必至於此也。

方今天下之務﹐莫重於兵吏﹐其次莫重於刑獄錢谷﹐然使廟堂之上操約禦詳﹐惟二三大臣。是究是圖﹐是信是使。彼大臣旣得其人﹐則百官有司之間﹐亦莫不各當其職。夫然後付之以兵吏之事﹑刑獄之事﹑錢谷之事。爲祝者不使之治庖﹐爲工者不至於易技。至於斯時﹐誰敢不究心奉職﹐以濟吾所欲爲耶﹖

昔唐憲宗銳意於爲治﹐杜黃裳恐不得其要﹐因推言「王者之道﹐在修己任賢﹑操執綱領﹑務得其大者。至於簿書獄訟﹐非人主所任。」又謂﹕「王者任人責成﹐見功必賞﹐見罪信罰﹐孰敢不盡力﹖」周世宗違眾破北漢﹐自是政無大小﹐皆親決。髙錫上書﹐以爲﹕「不若擇立心公正者爲宰相﹐愛民聽訟者爲守令﹐丰財足用者使掌錢谷﹐原情立法者使掌獄訟。人主但視其功過而賞罰之。何憂不治﹖」二說然矣。差之毫釐。異乎吾所聞也。夫人主之任人﹐將人人而任之耶﹖抑任一相﹐而使一相任百官耶﹖如其人人而任之﹐百官有司皆出一人之所量授﹐則與夫好詳之獘﹐亦無以大相過也。

人主以多事自獘﹐而百官有司皆以虛文爲欺。蓋本末上下始爲之顚倒錯亂。

二十四不爲而後可以有爲昔者禹﹑臯陶皆有絕徳也。舉天下之任﹐付諸此身﹐可以優爲而無忌也。然終禹之身以功聞﹐終臯陶之身以謨聞。禹告臯陶曰「乃言可績。蓋責臯陶以功。而臯陶乃曰「予未有知。」臯陶告禹曰「汝亦昌言。」蓋遜禹以謨。而禹則曰「予何言﹖」禹終無侵謨之心﹐臯陶終無攘功之意。夫禹豈拙於發明﹐而臯陶豈懦於有行者﹗蓋天下之事不可以兼而爲﹐而人之智慮不可以分而用。以不可兼之事﹐而加之不可分之智慮﹐必欲盡取而爲之﹐其不廢且敗者幾希。是故必有所不爲於彼﹐而後可以有爲於此﹔必有所不爲於小﹐而後可以有爲於大。𨿽禹﹑臯陶之絕徳﹐不敢兼也﹐而況非禹﹑臯陶之絕徳乎﹗況乎所當爲之事﹐抑又難於禹之功﹑臯陶之謨乎﹗

三代以還﹐士君子之有爲於世者﹐自恥其才之一偏﹐而愧其力之不能兼舉﹐則皆取天下無窮之事﹐一切以其身焉而任之。以宰相之職﹐而乃下爲百司庶府之事﹐獘精耗神﹐治功益陋。凡所謂造原立本﹑關興衰理亂之大﹑典謨吁兪﹑以天命相飭詰者﹐則闕然無聞。是非爲彼廢此﹑役小忘大之病乎﹖漢興以來﹐此病尢甚。是以賈誼長嘆息於文帝之時曰「大臣持簿書不報﹐期會之間﹐以爲大故。至於流俗失﹐世敗壞﹐因恬而不﹝知﹞怪﹐慮不動於耳目……」王吉亦言得失於宣帝曰「公卿幸得遭遇其時﹐未有建萬世之長策﹑舉明主於三代之隆者﹐其務在於期會簿書﹑斷獄聽訟而已﹐此非太平之基也。」嗚呼﹗風俗之不美﹐大臣之所當慮也﹔萬世之長策﹐大臣之所當爲也。當慮而不慮﹐當爲而不爲﹐豈漢廷大臣之才識不逮此耶﹖正以盡力於其小﹐則其大者固有所不暇爲也。役志於其末﹐則其本者固有所不及究也。夫人之智慮𨿽不一稟﹐而其精力要亦有限。盡心一邑者﹐至戴星出入﹐僅勝百里之政﹔而振職內史者﹐至積旬稽審﹐而後詔敕不相背戾。彼其役役於簿書﹑期會之間﹐安能復有餘力而爲當務之急耶﹖

文帝時﹐陳平爲相﹐不對錢谷之間。宣帝時﹐丙吉爲相﹐不問橫道之死傷。

捲

五二十五用人之法當察其內人之言曰「物至而後鑑得用其明﹐事至而後君子得用其情。若弗接乎吾前﹐則泯然矣。能耶﹖否耶﹖我且不得而見﹐而況能察歟﹖」是說然矣﹗然人才之能否﹐未易察也。退然如不勝衣﹐而能以晉國霸﹔今將求之以壯勇﹐則失之矣。年老短小﹐而能使盜賊解散﹔今將求之以奇偉﹐則失之矣。應對鄙拙﹐而能反風滅火﹔今將求之以文辯﹐則失之矣。是夫人之才實者不易察如此也。齒若編貝﹐目如垂珠﹐而持論不根﹐則容貌不足以取人矣。丰姿詳雅﹐神精明秀﹐而誤天下之蒼生﹐則風采不足以取人矣。踔厲風﹝嚴﹞﹝發﹞﹐常屈挫人﹐而諂事羣小﹐則議論不足以取人矣。是夫人之虛僞者﹐不易察也如此。人主於此將孰從而察之歟﹖聞之曰「人才之在天下﹐當索之於內﹐不當求之於外﹔當考之以實﹐不當信之以文。」夫詐而似智﹐佞而似忠﹐遲鈍而得深謀﹐鄙薄而能立事。人主鮮有不惑於此。夫惟索其內而窺之﹐卽其實而觀之﹐心鑑內明﹐天機洞照﹐於一見之頃而得之於耳目之外﹐則是非能否了然不能欺矣。

昔漢武帝知人善任﹐使其於一世之人才亦嘗致其察矣。獨惜其捨內而徇外﹐遺實而取文。夫是以所用者﹐皆非眞才實能。衛﹑霍之容甚武也﹐則用之。張﹑周﹑桑﹑孔之狀甚銳而巧也﹐則用之。公孫﹑鄒﹑枚儒服儒言﹐甚秀而文也﹐則用之。至於汲黯之質直﹐今日﹝舐﹞﹝詆﹞其戇﹐明日誚其無學﹐又明日怒其妄發﹐徙之內史﹐遷之淮陽。當是之時﹐苟非震整而翹秀﹐便捷而奮發﹐帝皆有所不決焉。然愈多而愈不濟。一用之則一窮。嘗讀《吾丘壽王傳》﹐觀其書責之曰「子前朕用之時﹐智略輻湊﹐以爲天下少雙﹐海內寡二。及至連十餘城之守﹐任四千石之重﹐職事並廢﹐盜賊縱橫﹐甚不稱前之時。」是不察其內﹐而徒信於其外﹐則稱意於前而不稱意於後。失人而然也。厥後宣帝總核名實﹐拜刺史守相輒親見問﹐觀其所以然。其懲武帝獘而得之歟。是故人主之觀人﹐要當以武帝爲戒﹐以宣帝爲法。

二十六繩下嚴則人不敢盡君臣之間﹐可以相忘﹐而不可以相忌也。相忌之隙開﹐君臣之道喪矣。且天下之事﹐無定形也。見其賢而舉之﹐以進善也﹐而可疑以植黨。見不肖而去之﹐以絕惡也﹐而可疑以立威。興作之鄰於生事也﹐安靜之似於因循也﹐忠直者疑於訕上也﹐慮患者近於妖妄也。謂之是可也﹐謂之非亦可也﹐無有必然可指之定形也。苟人主牽於意忌﹐而操疑吾不信之心﹐士亦孰肯冒而爲之﹐以自速於禍也耶﹖大凡憂畏生於不足﹐猜忌起於有間。上之繩下也太嚴﹐則下之奉上也不敢自盡。故操權急者無重臣﹐持法深者無節士。何者﹖有所拘者﹐不能有所縱。戚然自危﹐必不敢泰然安意爲之也。嗚呼﹗人君之禁其臣﹐使之懼不免之不暇。屏迹以逃嫌﹐損威以避禍﹐豈國家之福也哉﹖

古之大臣﹐其操心也不危﹐其臨事也不忌。是以優遊閒暇﹐而能有所建立。蓋昔者堯之咨四嶽曰「孰能治是水﹖」四嶽曰「鯀可。」曰「孰能巽朕位﹖」四嶽曰「舜可。」鯀方命圯族。𨿽堯亦度其不可用﹐而四嶽乃以甚不肖之人而猥充至重之責。自今觀之﹐必曰是誤國也。舉天下而與人﹐此豈細事哉﹖而四嶽遽以天下之匹夫﹐上干天子之正位。自今觀之﹐必曰是非當言也。舜命禹徵有苗﹐已誓師往﹐而益以一言贊禹﹐禹遂班師﹐遽爲之誕敷文徳﹐而有苗格。舜命禹䢐徵﹐禹旣行而益有言。宜告之舜﹐不告舜而告之禹。禹承命於舜﹐及其不遂行也﹐宜先稟之舜﹐乃擅退兵而不疑。自今觀之﹐則益之言可以謂之沮壞成事﹐而禹之事乃逗畱君命。古之君臣﹐其相體悉也如此。一徳一心﹐相與忘機於形骸之外。小過不責﹐大言不怒﹐然後能濟天下之功。

三代以還﹐上忌其下﹐下疑其上。爲天子大臣﹐而瑟縮﹐常若有所掣其肘而系其足﹔左顧右盼﹐惟恐人主之議其後。吾觀漢武帝以剛明之資督責臣下﹐自李蔡﹑嚴靑翟﹑趙周數相﹐駢死牢戶。石慶𨿽僅以謹論﹐亦數被譴。公孫賀至於涕泣不敢受命。當時視處鈞衡之地如以其身蹈不測之淵也。至於宣帝﹐其忌刻又過之。趙﹑蓋﹑韓﹑楊之倫以微罪誅。其它自全﹐惟陳萬年之順從﹑丙吉之謙而已。髙才之立其朝者﹐未始不累之也。世多咎衛靑之事武帝不招士﹑張安世之事宣帝不薦賢。嗟夫﹗魏其﹑武安以厚賓客爲天子切齒﹐霍將軍以秉權位萌驂乘之禍﹐其鑑未遠也。況靑精兵百萬﹐抗威沙漠﹔安世身統禁旅﹐司國之命。此固武宣之所側視﹑貌親而心難之者。使其招士進賢﹐以收士大夫之譽﹐其能免乎﹖故其天子之大臣﹐當使之施爲注措﹐不盡拘於繩墨規矩之間。間有所斡旋提挈﹐以懾服天下之情。當使開胸露臆﹐以與天子共推無疑之心﹐不可爲曲廉細謹以自免於吏議﹐可也。

今之大臣﹐坐於廟堂﹐何其凜凜如燕之巢於幕也。平日所論薦者﹐才气雄偉﹐足以任重致遠者﹐何人也﹖議論俊拔﹐足以爲安而慮盡者﹐何人也﹖幹局明練﹐足以煩而解紛者﹐何人也﹖大抵阿諛﹑緘默﹑苟且﹑怠慢﹐如立仗馬﹐如轅下駒耳。此無他﹐禁人已甚﹐則人始逃嫌而避禍也。心知其利而不能以盡爲﹐明見其害而不能以盡去。拱手貼耳﹐以僥幸於久安而不奪。尺寸違之﹐則事未及爲而以失律報罷矣。爲今之計﹐莫若以堯舜爲法﹐以漢武﹑宣之事爲戒﹐公卿侍從之間略其小失而責以大綱﹐使之稍稍然釋去肩背之芒刺﹐從容胖肆﹐措意於法令之外﹐而後苟且﹑怠惰﹑阿諛﹑緘默有所不禁而自風休雪釋也。

二十七小有所屈大有所伸人主之有爲於天下﹐其心未嘗不欲朝廷之尊而紀綱之肅也。而人主之所爲﹐則每有以自隳其尊而壞其所謂肅然者。以其道不足以制欲故也。蓋朝廷紀綱之所系﹐莫大於法﹐而所以守是法而無所撓屈者莫重於人臣。然臣守之於下﹐而君每抑之於上。欲心一動﹐勃郁熾烈﹐惟恐夫人執法以沮吾之意而不得以快其所欲。不知夫稱快於一時者﹐乃所以自壞其維持天下之具。愚諂者撓法以從君於昏﹐忠義之士气沮勢奪則慨然引去﹐卒至於剝落解散﹐不可收拾﹐而危亡不旋踵而至。蓋小有所伸則大有所屈﹐勢之必然而理之固然也。

古之賢君﹐气聽命於心﹐情受制於禮﹐蓄威屈勢﹐使守職不爲所奪﹐得以自伸。凡法之所在﹐𨿽卑且賤﹐不敢震之以威﹐從其所重。夫是以朝廷尊而主威爲之振﹐紀綱立而姦邪爲之寢。古之人有行之者﹐漢文是也。細柳之師﹐親屈帝尊而勞之。聞軍中不馳之令﹐則按轡徐行。盜環犯蹕之罪﹐赫然發怒欲誅之﹐聞張廷尉不奉詔之言﹐則樂受而無難色。鄧通之貴幸﹐其寵之非不至也。一戲於殿上﹐則丞相申屠嘉檄召欲斬之。夫以天子之尊而庇一弄臣﹐則孰敢誰何者﹖而嘉持法召之不疑﹐帝亦遺之不吝﹐必俟其已困辱﹐然後徐遣使持節以謝丞相而召之。太子﹐君之貳﹔梁王﹐﹝太后﹞﹝皇后﹞之愛子﹕其勢非不尊也﹐一不下司馬門﹐則公車令張釋之追止而劾奏之。夫以父子兄弟之親而少差以禮﹐亦未嘗爲甚過者﹐而釋之持法劾之不恕﹐帝亦受之不卻﹐必免冠謝太后以教太子不謹﹐然後﹝太后承教﹞﹝太后乃使使承詔﹞而赦之。夫漢廷諸公之所爲﹐自敵己以下﹐受之而不能堪﹐而文帝斂威抑气使將軍得以行其令﹐使丞相得以舉其禮﹐使廷尉得以執其法。不牽於愛﹐不役於情﹐伸臣下之所爲﹐以肅朝廷之紀綱。當是時﹐上而宰相﹐下而百司﹐內而朝廷﹐外而軍旅﹐法之所在﹐凜若秋霜﹐隱若雷霆。窺伺之心息﹐陵犯之風消。非有孝武之光烈﹑宣帝總核信必之政使然也。蓋惟禮義以養其心﹐和平以收其气﹐抑情以執法﹐屈己以伸臣下而已。若漢景帝則不然。溺於久安﹐偃然有自用之心。凡文帝之所爲﹐優容獎借﹑不敢挫折其臣下以自壞者﹐景帝一切反之。非有功不侯﹐此髙帝之法也﹐而王信柰何欲侯之﹖封同姓以塡天下﹐此髙帝之法也﹐而晁錯柰何欲紛更之﹖故周亞夫執舊約以爭外戚之封﹐申屠嘉因奏廟以欲誅紛更之臣。此二者固宏綱大法之所在﹐神器宗廟之所賴﹐以維持全安於無窮者﹐而景帝皆挫抑不用。一餓死﹐一嘔血死。王信果侯﹐晁錯果用﹐則景帝一時豈不進退如意而甚快也哉﹗然亞夫死而王信侯﹐則毀髙帝之典刑而啟封拜外戚之端。申屠死而晁錯用﹐則紛更髙帝之法而啟吳楚七國之禍。愚故曰「小有所伸則大有所屈」者﹐此之謂也。

夫立法以維持天下﹐其大者猶宮室之上棟梁垣﹐其小者蓋瓦級磚。非甚狂惑﹐孰肯自隳其垣棟而自揭其管籍哉﹗惟其情欲之來﹐志气不能以自禁﹐隨動而流﹐隨觸而勃﹐遂至於潰裂四出﹐甚壞而不可救。故夫至公無私﹐我以存天下之法﹐常情所不能忍。於幾微眇忽之中﹐而遏其橫流不可救之禍﹐自非以气禦志﹑以道勝情之君﹐疇克爾哉﹗武帝天漢中﹐胡建得守軍正丞。監軍禦史爲姦﹐穿北軍壘垣以爲賈區。建約走卒誅之。竟斬禦史﹐然後奏聞。武帝報曰「『國容不入軍﹐軍容不入國』。建何疑焉﹗」

二十八易成之效亦易以敗天下之患﹐莫大於不可爲﹐亦莫大於可爲而不慮其所終。不計其所成﹐簡略而始之﹐利未見而害隨踵矣。天下之事﹐非簡略之所能久也。以簡略而成﹐必以簡略而敗。古之聖人創制立法﹐爲萬世帝王程式﹐必周詳而不敢輕﹑謹密而不敢忽者﹐非爲其始之不足以成﹐而憂夫終之易敗也﹔非爲其始之不足以得﹐而憂夫終之易失也﹔非爲其始之不足以合﹐而憂夫終之易散也。天下之事﹐如是足以成矣﹐如是足以得矣﹐如是足以合矣﹔而必曰未也。又從而節文之﹐紀綱委曲而爲之表飾。是以至於今而不廢。及其後世﹐求速成之功﹐而倦於持久。故其欲成也﹐止於足以成﹔欲得也﹐止於足以得﹔欲合也﹐止於足以合。其始不詳﹐其終不勝其獘。

嗚呼﹗有以文﹑武﹑周公之所以造周者告之乎﹖三代令主維持天下之具﹐莫詳於周。吾嘗求其制度規模矣。凡紀之《書》﹑歌於《詩》﹐纖悉曲具。列之於《周禮》﹐所謂禮樂之本﹑教化之端﹑桑農之政﹑任用之機﹐以至刑禁之條目﹑財貨之源流﹐班班可考者﹐皆其維持天下之具也。夫文﹑武﹑周公豈不能略爲之法﹑簡爲之制﹐優遊容與於端創始之初﹐而乃汲汲若是耶﹗天下之勢﹐其成之也有基﹐其立之也有本。惟其栽培封殖之旣固﹐則枝葉未易以委枯。惟其疏浚堤防之盡力﹐則流派未易以潰裂。萬世子孫有所憑借扶持而不至於陵遲大壞者﹐皆出於此。

若夫漢髙帝之寬仁﹐足以掃秦之禁网﹐信義足以勝楚之威力。其資美矣﹐獨於萬世子孫之計有愧於三代。是豈非苟爲之心入之﹖而端之初﹐遂至於簡且略耶﹗﹝禮﹞﹝樂﹞由天作﹐﹝樂﹞﹝禮﹞以地制。先王以是而窮一性之源本﹑陶萬匯之中和﹐又豈可輕爲而輕視﹖帝乃甘於亡秦卑陋之習﹐俯首於叔孫綿蕞之儀﹐至有「度吾能行」之語。吁﹗貶道從己﹐一至於此。稽之《王制》﹐寧有不愧﹗惟髙帝創法立制之原﹐每每如此。是以繼世之君﹐如文帝之賢﹐宜可與語王道也﹔然聞釋之之奏﹐乃甘心於秦漢之卑論。觀賈生之策﹐而未遑於禮樂之大典。如宣帝之賢﹐宜可與語王道也﹔然有漢家之制﹐而安於雜霸﹐不法先王之統﹐而敢於持刑。豈非髙帝之規模不遠﹑苟略苟成而有以啟文﹑宣之獘歟﹗

昔叔孫通與弟子共起朝儀﹐髙帝曰「得無難乎﹗」通曰「臣願頗采古禮﹐與秦儀雜就之。」上曰「可試爲之﹐令易知﹐度吾所能行爲之。」張釋之補謁者。旣朝畢﹐因前言便宜事。文帝曰「卑之﹗無甚髙論。令今可行也。」於是釋之言秦漢之間事﹐文帝稱善。

昔有善陶者﹐直必百金也。嘗苦其難售﹐然其器終生而不隳。鄰之陶者﹐直才數金﹐人之市者踵至﹔然朝用而夕隨傾之﹐不能終以歲月。是孰爲之取捨哉﹗

捲

六二十九事要其終知人用心天下之事﹐要其終而後可以知人之用心。恩之已甚者﹐未必非以殺之﹔而忍於抑其所愛者未必非以全之也。苟不於其終焉而觀之﹐則恩者人以爲眞恩﹐忍者人以爲眞忍。蓋至於此﹐則是非之在天下﹐始爲之失其實矣。嬰兒之甚其飽﹐貴人之極其寵﹔而嬰兒之病﹑貴人之禍則生於飽之寵之之日也。嚴師之笞楚﹑慈母之呵叱﹐而子弟之成就則在於笞楚﹑呵叱之時也。孰謂人君之於天下﹐恩可遽指以爲恩﹐威可遽指以爲威哉﹗昔者絳侯親握天子璽而授之文帝。一日有疑﹐下之獄吏﹐幾死而僅免﹐則文帝疑若少恩矣。孰知文帝之少恩﹐乃所以抑去其驕蹇之意﹐而務以全其宗也。宣帝之於霍氏﹐厚之以權﹐不約之以禮﹐使其不肖之子侄﹐且假之以當路之權柄﹔則宣帝之於霍光﹐其厚之亦至矣。不知夫厚之者﹐乃所以速其逆節之露也。人主之恩威未定﹐大率類此。

管仲侈淫。田氏儉約。鄭莊公叔段事。曹參飲醇酒事。陳平從呂后王諸呂。

三十議論不一理未嘗異至眞無二﹐至公不殊。言語議論不一﹐而方之於笑哭﹐則天下無異聲。貴賤賢愚有異﹐而較之於生死﹐則天下無殊途。理之在天下亦若是而已矣。彼﹝謂﹞﹝於﹞夫議論之間﹐未嘗紛亂而不可誣。是以聖人在上﹐眾正路開﹐人人得以自盡。不有得於此﹐則有得於彼。其初﹐雜然而不可聽﹐然其論利害也詳﹐言是非也明。吾惟審擇而謹取之耳﹐又何病夫議論之不一也﹖世之談者類曰「『謀夫孔多﹐是用不集』。言之多﹐徒以敗事也。外廷百口徒亂人意。言之多﹐徒以惑人也。」不知夫所以惑﹑所以敗者﹐不在於言之之多﹐而在於擇之之不審。使有堯﹑舜﹑禹﹑湯﹑文﹑武之君在上﹐於眾言不一之中﹐必有卓然不惑之見。其言愈多﹐其理愈明﹐其見愈審。又豈至於多而惑﹑惑而敗也哉﹖聞仁宗朝杜祁公衍﹑範文正公仲淹﹑韓魏公琦﹑富鄭公弼﹑歐陽公修﹑余靖﹑蔡襄之徒﹐相繼在列。每朝廷有大事﹐議論紛然﹐累日而不決。司馬君實與範純仁號爲至相得者﹐鐘律一事﹐亦論難數十而不厭。夫其所謂累日而不決﹑數日而不厭者﹐當時亦曷嘗病其惑人而敗事也哉﹖以至一之理﹐而爲是不一之議論﹐言者不止﹐而聽者不厭﹐則亦以吾胸中有卓然之見﹐而夫人之所欲言﹐不得不使之自盡也。

三十一法廢則人得肆其情子貢欲去告朔之餼羊﹐孔子以爲不可。齊宣王欲毀明堂﹐孟子以爲不可。夫具餼羊而不存夫禮﹐則不如無餼羊﹔有明堂而不知其政﹐則不如無明堂。古之人何眷眷於此而獨以爲不可耶﹖予嘗論之曰「彼其不知其禮其政﹐然猶有先王之物存焉﹐則肆其情者猶將有所礙也。苟取餼羊而去之﹐取明堂而毀之﹐其所以礙人之情者旣不復存﹐則蕩然無所限制﹐縱意肆欲﹐將何所顧忌耶﹖」今夫法之設﹐以迹絕私也。事私行於無形﹐而人莫得見其情。故聖人設法以爲寓公之具。寓公者有具﹐則戾公者有形矣。

春秋之世﹐諸侯相與削去周書之籍。夫何仇而爲此﹖直惡夫行私之有形耳。後之君子不知夫法可以礙行私者之情﹐以爲任法不若任人﹐於是取天下之法而罷之。爲用刑之說﹐則曰無爲刑辟﹐議事以制可也。爲用人之說﹐則曰毋拘定制﹐見賢而用可也。夫使朝廷常淸明﹐大官常得人﹐則法之所在﹐循之可也﹐立之亦可也。不幸而有縱情以行私者出焉﹐前無所顧﹐後無所忌﹐喜怒予奪﹐惟我所欲﹐則典刑之壞﹐必於是焉始矣。蓋昔者裴光庭之設循資格﹐而張九齡極論其獘。及其爲相﹐一切罷之。其意蓋以獎拔人才﹑激厲士气﹐且使不得執法以徼其上﹐而權之出於朝廷也。吁﹗孰知是法之廢﹐而朝廷始無所守﹐蕩然得以肆其情耶﹗

嘗觀明皇開元之初﹐資格未廢之際﹐以蘇廷碩之能﹐明皇欲大用﹐必問宰相﹕「有自工部侍郎而拜中書﹐其果宜乎﹖」宰相以爲﹕「惟賢是用﹐何資之計﹖」明皇乃敢從之。李元之才﹐公卿交薦籍甚﹐明皇欲自天官侍郎擢拜尙書。斯未爲驟進也﹐然宰相以其資薄﹐止拜侍郎。夫以蘇廷碩﹑李元卒爲宰相。𨿽使當時擢自眾人﹐以管機政﹐未爲過也。又況一自工部而拜中書﹐一自侍郎而拜尙書﹐非躐等也。然必問大臣﹐許而後授之﹐不許則不敢也。蓋其法度﹐人臣在於資格﹐而不敢忽也。及其惑林甫之姦﹐欲相牛仙客﹐則自河湟使典擢班尙書。遂不復計資。而九齡𨿽盡忠﹐援故事而且不聽矣。明皇卽政之初﹐其資格𨿽毫釐必計﹔而其終也﹐𨿽尊卑疏戚﹐顚倒易置﹐而有所不卹。豈非資格一廢﹐彼固得以肆其情而無所礙耶﹖本朝李定以資淺入臺﹐事最細也。若未害治也﹐而宋敏求不奉詔﹐蘇頌又不奉詔。夫亦審諸此而已耳。

用人以資﹐則盛徳尊行﹑魁奇俊偉之士﹐或拘格而遲回焉。張釋之十年不得調﹐揚子云官不過執戟是也。

三十二任用不可使人取必聖人之於天下﹐惟其我旣取必於人﹐而人不能取必於我。夫是以天下惟聖人之爲聽。何者﹖我取必於人﹐則權在我﹔人取必於我﹐則權在人。人不敢爲而奔走天下者﹐權也。以奔走天下之具﹐而委之於人﹐則欲富者富﹐欲貴者貴﹐如執券取償﹐其勢不得不應。其勢旣應之﹐則在我之富貴有限﹐而彼之欲無窮。置而不問﹐則怫然有所不平於其心。夫聖人者不牽於天下之私情﹐而務合於天下之公議。必其有可以得富貴之理﹐然後遺之以富貴之資。故得之則釋然有以自慰﹐而不得者亦慊然有以自愧。

昔者嘗讀西漢《百官表》。見武帝之用人﹐廢置予奪﹐何其雜然。出於不然必然之不可測也。張歐爲中廷九年而遷﹐而王溫舒之遷五年﹐韓安國之遷一年。商丘成爲大鴻臚﹐十二年而遷﹐而田千秋之遷一年。田廣明之遷五年。是則武帝之用人﹐有不可以遲速推。西漢宰相之缺﹐則取之三公﹔三公之缺﹐則取之九卿。然而石慶之死﹐禦史大夫兒寬當遷而不遷﹐而太僕公孫賀得之。公孫之死﹐禦史大夫商丘成當遷而不遷﹐而涿郡太守劉屈得之。禦史大夫延廣之罷﹐九卿當遷者甚眾。夫何取諸濟南之王卿﹖禦史大夫公孫弘之罷﹐九卿當遷者甚眾﹐夫何取諸河東之番系﹖是則武帝之用人﹐有不可以次第度。彼武帝以爲吾之爵祿﹐而使天下得以意度而情窺之﹐則吾爵祿之權將折而歸於下。是故示之以爲天下之端﹐而引之以不可窮之緒。使天下惟知愛之而爲之之力﹐終莫能以歆羨邀持於其間。此固帝之所爲雄才大略也。則天下之人何其可以馴致而必得也﹖定日月以爲遷就之期﹐蓋將以沮躁進者之心也。循資格以爲進擢之階﹐蓋將以杜僥幸者之路也。此二者則甚公矣。然愚之所慮者﹐士大夫取必於朝廷之爵祿﹐而朝廷又自開其取必之門也。

漢宣帝之役用人才﹐其規矩法度﹐凜然有武帝之餘風。九卿之秩視郡守﹐則九卿崇矣。而當時乃有自少府而爲馮翊者。郡守之職視三公﹐則郡守卑矣。而當時乃有自潁川而入爲宰相者。朱邑之治行第一﹐視黃霸無愧也﹐而其官則止於大司農。王成爲僞自增加﹐視趙﹑蓋﹑韓﹑楊有餘罪也﹐而其爵則至於關內侯。

三十三逆耳之言不可不聽人主之尊﹐天也。其威﹐雷霆也。人臣自非忘軀徇國﹑奮不顧私者﹐誰肯抗天之尊﹑觸雷霆之威﹐以自取戮辱也哉﹗故自昔人臣﹐類皆覘主意之所在﹐奉迎投合﹐惟恐其或後。以失爲得﹐以非爲是者﹐人人然也。

昔梅福言於成帝曰「自陽朔以來﹐天下以言爲諱﹐羣臣皆承順上旨﹐莫有執正。取民所上書﹐陛下之所善﹐試下之廷尉﹐廷尉必曰﹕『非所宜言﹐大不敬。』」魏明帝時﹐侍中劉曄爲帝所親重﹐或謂帝曰「曄善伺上意所趨而合之。﹝陛下試舉所向之意而問之﹞﹝陛下試與曄言﹐皆反意而問之﹞﹐必無所復逃矣。」帝如言以驗之﹐果然。後不復敢在羣下默視而疾趨如此。至於犯顏而諫﹐苦口而諍﹐豈人臣之所樂哉﹖非其所樂而奮然爲之﹐是必有夫不顧私者而奪之也。而人主於此﹐顧方痛抑而深沮。怒之未足﹐而繼之以斥﹔斥之未足﹐而繼之以誅。士亦何望而不爲諂諛佞媚以自取疏外也哉﹖且漢髙帝之創業﹐光武之中興﹐當時言聽計從﹐無以齟齬﹐宜不復有阿容而不盡己意者。然詔羣臣擇有功者以爲燕王。羣臣知上欲王盧綰﹐皆言太尉長安侯盧綰功多可立。光武大會羣下﹐問誰可傅太子者﹐羣臣承望上意﹐皆言太子舅陰興可。附會投合﹐卒無一人異辭。彼二君好賢樂諫﹐如此之切而當﹐時猶有承意順志﹑逢迎阿附之風﹐況夫斥之誅之而使之不敢言耶﹗故愚以爲朝廷之上﹐幸而有方正之人﹑節義敢言之士。人主正當鑑自古人臣希合之獘﹐而爲優容獎借﹐以作天下忠直之气。就使其言時有不中於理﹐猶當和顏開納﹐以屈於天下之公論。人心之所同是者﹐惡可以卻而不聽也哉﹗

三十四爲治不可以圖美名人主之有爲於天下者﹐不可誘於古人之美名﹐而忘今日之大勢也。夫誘於古人之美名﹐而忘今日之大勢﹐則其施設措置必有齟齬而不順其所爲者矣。是故蘇威作《五教》以齊民﹐其意以爲有虞之治順其勢﹐而民以大謹。太宗欲襲封刺史﹐亦庶幾於三代之所爲﹐然而功臣不樂。名則美矣﹐而勢有所不順也。後周以來﹐至於南北之際﹐而不免於亂亡。房效車戰於陳濤之役﹐而卒以取敗。名亦美矣﹐而勢有所不順也。勢之所在﹐上古之禮樂不用於後世﹐商周之質文不襲於虞夏。其初非聖人制之耶﹖而後之聖人革之﹐不以爲嫌。夫亦順其勢而已矣。周公之井田歷三代而後備﹐至良法也﹐而齊侯變之爲內政。內政之兵﹐非不彊也﹐而太宗乃近取周隋之制﹐葺而爲府兵。太宗亦豈不能復古哉﹖自桓公不能從井田之制﹐太宗不能從內政之法﹐夫亦順其勢而已矣。不順其勢﹐而徒誘於其美名﹐是猶以鄕飲酒之禮而理亂秦之市﹑干戚之舞而解平城之圍﹐不可得也。故夫人主之爲治﹐於名有所不敢誘﹐於勢有所不敢違。

按今之法而爲之﹝地﹞﹝也﹞﹐𨿽若近於循常蹇淺﹐終不屑於愛古之美名﹐而自詒今日之實患。蓋其所以深思孰計而權事理之輕重者﹐胸中素見已定矣。逆時乖數之事﹐終有所不爲也。昔者嘗疑漢文帝不興禮樂﹑宣帝之不用周政﹐以爲二君者不能爲經久之慮﹐以還三代之治於漢。及考文帝之時﹐而後知其勢之所在﹐惟在於淸淨玄默。以與斯民息肩於瘡痍凋瘵之際﹐則禮樂制度誠有所未可興也。考宣帝之時﹐而後知其勢之所在﹐惟在於剛明果斷﹐以起天下委靡﹑偸懦﹑不立之气。是以𨿽美名﹐亦有所不可用也。二君之所爲﹐可謂得當時之宜﹐而不爲古人之誘矣。

三十五去夫積獘當以其漸人常言「亟解紛者﹐益其紛﹔縱理禦者﹐固其禦﹔遏河之奔者﹐必恣其奔﹔息人之怒者﹐必飽其怒。」去天下之獘﹐亦若是而已矣。陰解其亂﹐而徐去其獘﹐則悠然日趨於平安而不自知。奮然而擊去之﹐而求以稱快乎吾意﹐則其害始大橫流潰決﹐而有不可收拾者矣。𨿽然﹐是特一時之害耳。至於積獘之所在﹐其成也非一日﹐其積也非一世﹐源深流長﹐有不可以旦夕遏者。是又惡可以不勝其忿而奮然爲是僥幸速成之計耶﹖周自平王東遷﹐王室旣卑矣。桓公憤諸侯之不朝﹐一旦連三國之兵而伐鄭﹐以自取中肩之辱﹐而益成諸侯之彊﹐則實一銳不思爲之也。魯之政在於三家﹐久矣。昭公不能去之以漸﹐不忍一朝之忿﹐而求逞夫私欲﹐而禍卒以自及。蓋魯之所以失﹐無以異於周也。在《易﹖屯》之「九五」曰「屯其膏﹐小貞吉﹐大貞凶。」「九五」以君位之尊﹐居屯難之世﹐威權不行﹐膏澤不下﹐故曰「屯其膏。」漸正之則吉﹐驟正之則凶。聖人垂戒之意深矣。故夫人君將去天下之積獘﹐要當以周魯之事爲鑑﹐以《易》之辭爲法。

昔者漢七國之治﹐非可以旦夕而裁削之也。晁錯不忍數年舒服﹐浮躁躑躅﹐亟下削地之詔﹐遂激其反。唐藩鎭之悍﹐非可以旦夕而剪鋤之也。徳宗不能爲歲月之遠慮﹐不勝其忿銳﹐於遣三將而一伐﹐遽起涇原之變。在《易﹖需》之「九五」曰「需於酒食﹐貞吉。」乾﹝上﹞﹝下﹞坎﹝下﹞﹝上﹞﹐是乾之剛健﹐遇險而未能進﹐故需須也。今九五居至尊之位﹐而息於險難。故曰「需於酒食」。宴樂雍容之象也。言人君處險難之際﹐正宜寬以待之﹐不當以驚憂自沮。唐文宗當積獘之後﹐每朝羣臣﹐則泣下沾襟﹐魂飛气索。此不知「酒食」之義也。

自武而成﹐自成而康﹐歷三世而商人利口靡靡之俗未殄。自髙而惠﹐自惠而文﹐歷三世而秦人借﹝鋤﹞﹝帚﹞誶語之俗猶存。

捲

七三十六不可以疑心聽人言天下之物﹐不可以疑心觀之也。萬物錯陳於吾前﹕鳧短鶴長﹐繩直鉤曲﹐堯仁桀暴﹐夷廉跖貪。區別匯分﹐本無可惑﹐疑心一加﹐則視鳧如鶴﹐視繩如鉤﹐視堯如桀﹐視夷如跖。此非物之罪也﹐以疑先物﹐所見固非其正也。內疑未解﹐外觀必蔽。豈特物而已哉﹖惟人之聽言亦然。執桀﹑跖之轡而譽桀﹑跖﹐出申﹑韓之門而譽申﹑韓﹐則人孰信其譽﹖以鄕原而毀伯夷之廉﹐以裏婦而毀西子之美﹐則人孰信其毀﹖何者﹖彼其所言之人﹐吾固以惑心聽之也。宋昭公去羣公子﹐而樂豫以公子而爭之。豫之言𨿽是﹐而昭公固以爲已疑之也。樓緩從秦至趙﹐而請與秦地。緩之言𨿽當﹐而趙固至計無自而入矣。由是觀之﹐則凡言有出於公而涉於私者﹐固人主之所疑﹐而君子之無以自明也。昔者西漢之世﹐儒術之不振﹐任子之不減﹐外戚之不抑。是三者之獘﹐其是非可否了然而甚易知也。然趙綰﹑王臧言儒術而竇太后不從者﹐趙綰﹑王臧身爲儒者也。王吉請削任子令而宣帝不從者﹐王吉則以明經進也。劉向排外戚而成帝不從者﹐劉向則宗室之老也。﹝三﹞﹝四﹞君子之言不見用﹐豈非漢之人主皆以疑心待之乎﹖公父文伯之死﹐女子爲自殺於房中者二人﹐其母聞之﹐不肯哭也。其相室者曰「焉有子死而不哭者乎﹖」其母曰「昔吾有斯子也﹐吾將以爲賢也。今及其死也﹐朋友諸臣未有出涕者﹐斯人也﹐必多曠於禮。」孔子曰「知禮矣﹗」夫母﹐賢母也﹔孔子﹐聖人也。逐於魯而是人不隨也。今死而婦人爲自殺者二人。若是者必其於長者薄﹐而於婦人厚也。𨿽然﹐是言也﹐母言之則爲賢母﹐使妻言之﹐是必不免於妒婦矣。﹝三﹞﹝四﹞君子之言﹐所謂以妻言之者也。漢人之主之疑﹐所謂以妻疑之也。𨿽然﹐君子之事君也﹐惟用其情而已。執論以逃嫌﹐隱辭以遠謗﹐皆不情也。不情以釣其名﹐而謂君子爲之乎﹖是故出於公﹐𨿽不免於私﹐君子亦力言之。

三十七民心難以小惠劫之嘗觀《孟子》之言。至於「鄒與魯」﹐「有司死」焉﹐「而民莫之救」﹐孟子以爲凶年不發倉廩以賑之﹐而不可以尢民。至梁惠王移粟於民﹐而孟子又以爲非先王之政。夫饑而弗卹﹐穆公固有愧也。饑而卹之﹐惠王猶無取。何也﹖天下之事安於莫之爲者﹐誠非也。迫而爲之而不及其本者﹐亦非也。是故以梁之政視鄒之政﹐梁若可喜﹔以先王之治責梁之及民﹐則末矣。聖人之仁﹐其積之有源﹐其發之有機。其所以愛天下者無窮﹐而見於卹天下者﹐則特其有限者也。天下之人﹐不以其有限之施而致不足之望﹐而常以是信其窮之屯而懷不盡之感者﹐蓋於其所發﹐占其所積。聖人之心﹐始形見於此。夫其形見在於一日﹐而天下之吾戴者﹐則非其形見之日也。

魯侯弗﹝奪﹞﹝專﹞於衣食﹐而必以分人。曹劌曰「小惠未徧﹐民弗從也。」子產以乘輿濟人於溱洧。孟子以爲惠而不知爲政。夫衣食之利﹐私也﹔而魯侯﹑子產割以與之﹐豈不爲美哉﹖而曹劌﹑孟子不之信﹐何也﹖其大者不立﹐則小者吾固知其不足以動人也。

三十八人主當固結人心昔楚子伐蕭﹐師人多寒﹐王巡三軍﹐拊而勉之﹐三軍之士﹐皆如挾纊。徳宗在奉天﹐帝遣人諜賊﹐寒而請。求不能得﹐憫默而遣之。士亦竟爲之用。夫二君於艱難之中﹐而用人不能以實惠及之﹐而徒空言悅之﹔人亦不能得其實惠﹐而感悅其空言。此其故何也﹖人之情﹐得百金之惠於其己敵﹐而不以爲重﹐而王公大人下一語接之﹐則詫然以爲己榮。蓋凡出於意之所不期而分之所不及者﹐爲能動人。彼其軍旅之賤﹐而得拊勞之勤﹐固已不啻純綿之溫﹔而奔走之卒﹐領吾君憫默之意﹐亦已逾於五之賜。人主之於天下﹐又焉用汲汲於財﹐而後可以用爲哉﹖艱難多事之時﹐一言足以感動人心而固結之。況天下無事之際﹐苟能愛養存卹﹐撫之以徳﹐發之以政﹐輔之以仁﹐則天下之所以感吾君者﹐宜如何也﹖故其國非山河之固而不可破﹐非甲兵之守而不可攻﹐則人心之固結而已。

三十九物以順至當以逆觀物之以順至者﹐必當以逆觀。天下之禍﹐不生於逆而生於順。劍﹑盾﹑戈﹑戟未必能敗敵﹐而金﹑繒﹑玉﹑帛每足以滅人之國﹔霜﹑雪﹑霾﹑霧未必能生疾﹐而聲色遊畋每足以殞人之軀。久矣﹐夫順之生禍也。物方順吾意﹐而吾又以順觀之﹐則見其甘而不見其毒﹐見其吉而不見其凶。溺心縱欲﹐蓋有陷於死亡而不悟者。人之有爲於天下﹐蓋不可以不知此。

夫小人之得君也﹐將欲移其權柄而迷其耳目﹐則有聲色貨利以啖之﹐甘言巽語以順之﹐射獵歌舞以娛之。迎其好而逢其欲﹐覘其所向而俟其所歸。有可愛也﹐則徇之以歡﹔有可懼也﹐則寢之以爲安。其意凡此者﹐皆所以眷其君而蠱其心術也。而人君不能以逆觀之﹐而樂其順矣。豢於其說而阱於其術中而莫之辧。夫是以姦欺之患生﹐不幾於危亡則不悔。

若夫忠臣義士則不然。識髙而見殊﹐慮遠而憂大。射獵歌舞之娛﹐則禁而抑之﹔聲色貨利之欲﹐則諫而止之。宵旰之勤﹐吐哺之疲﹐非人之所願爲者﹐則顧從而彊之。其說𨿽逆﹐其理實順。人君有能以順而觀今之逆﹐以逆而觀前之順﹐則天下可以常治而無亂矣。昔者楚共王有疾﹐召令尹曰「申侯伯與吾處﹐常縱恣吾。吾所樂者﹐勸吾爲之﹔吾所好者﹐先吾服之。吾與處歡樂之﹐不見戚戚也。𨿽然﹐我終無得。」唐明皇謂左右曰「蕭嵩每啟事﹐必順旨﹐我退而思天下﹐不安寢。」夫共王之所謂「吾終無得」﹐明皇之所謂「我不安寢」﹐其能以逆而觀順者歟﹗

襄二十三年﹐孟孫惡臧孫﹐季孫愛之。孟孫卒﹐臧孫入哭甚哀。其禦曰「孟孫之惡子也﹐而哀如是。季孫若死﹐其若之何﹖」臧孫曰「季孫之愛我﹐疾也﹔孟孫之惡我﹐藥石也。美不如惡石。夫石猶生我。之美﹐其毒滋多。孟孫死﹐吾亡無日矣。」

四十諫因其明處乃能入人臣進忠於其君﹐必因其所明而後能入也。人心有所蔽﹐有所通。其蔽者﹐其暗也﹔其通者﹐其明也。因其明處而告﹐求信則易矣。自古能諫其君﹐未有不因其所明者也。故訐直彊勁者﹐率多取忤﹔其溫厚明辯者﹐其說易行。古之人有行之者﹐左師觸龍之於趙﹐子房之於漢是也。髙祖愛戚姬﹐將易太子﹐是其所蔽也。羣臣爭之者﹐眾矣。嫡庶之義﹐長幼之序﹐非不明也﹐如其蔽而不察何﹖四老人者﹐髙祖素知其賢而重之。此其不蔽之明心。故因其所明而及其事﹐則悟之如反掌。且四老人之力﹐孰與張良羣公卿及天下之心﹖其言之切﹐孰與周昌﹑叔孫通。然而不從彼而從此者﹐由攻其蔽與就其明之異耳。趙后愛其少子長安君﹐不使質於齊。此其蔽於私愛也。大臣諫之𨿽彊﹐旣曰蔽矣﹐其能聽乎﹖愛其子而使子富貴長久者﹐其心之所明也。故左師觸龍因其明而導之以長久之計﹐故其聽也如響。在《易﹖坎》之「六四」曰「納約自牖」。約﹐所以進結其君之道也。自牖因其明也。二子之言﹐其知坎之「六四」歟﹖

四十一救獘毋爲目前之計人有居於河瀕者﹐一旦水至﹐彷徨四顧﹐莫知所爲﹐於是毀室徙薪四塞之。有家人失火者﹐倉皇卒迫﹐乃舉其所有之金帛器皿﹐投之烈焰而撲之。然是人也﹐能解目前焚溺之患﹐而退有失所焚溺之憂。前患方去而後患繼生﹐則以其所一時苟且不思而爲目前之計故也。獘之在天下﹐固不可以不救也。然吾觀自古君臣之救獘﹐往往舊獘未除﹐新蔽復作者﹐無乃蹈於焚溺之失乎﹖趙廣漢之治潁川也﹐惡其俗之朋﹐設筒以招訐訟﹐行詭譎以起怨仇﹐務使其民爲不朋而已。不知朋黨之禍去﹐而告訐之禍復生也。唐明皇之討安史也﹐知天子之兵弱而不能制﹐於是倚功於節度﹑結援於回紇之禍復作也。汲汲於救一時之獘﹐而不爲安全經久之計﹐禍患之相仍﹐吾亦不知其所終矣。雍按﹕「回紇」下有闕文。

四十二天下之事不能兩全天下之事不能兩全也。仰觀乎天﹐夏澇而秋旱﹔俯察乎地﹐丘夷而淵實。在天地猶不能兩全其所不可全之利﹐而況於人乎﹖生﹐我所欲也﹔義﹐亦我所欲也。故欲生而毋望乎義﹐欲義而毋愛其生。二者不可兼全也。爲富不仁矣﹐爲仁不富矣。故欲富則不必言仁﹐欲仁則不必言富。兩者不能以俱大也。事之不能以兩全﹐類皆如此。昔者嘗怪宋襄公泓之戰﹐而欲不重傷。子魚曰「君未知戰。今之者﹐皆吾敵也……﹐明恥﹑教戰﹐求殺敵也。傷未及死﹐如何勿重﹖若惡重傷﹐則如勿傷。」夫旣欲殺敵﹐又欲不重傷﹐是襄公欲全其不可全也。邾文公卜遷於繹﹐史曰「利於民﹐不利於君。」公曰「苟利於民﹐孤之願也。天生民而立之君﹐以利於民也。民苟利矣﹐遷也。」夫旣欲利民﹐又欲利君﹐是邾人欲全其所不可全也。是以賢君之有爲於天下﹐將以便民﹐則不敢求以便己﹔將以裕民﹐則不敢求以裕國。以﹝己﹞﹝民﹞與國﹐國可後也。勢有所不能全也。哺一雀而十虫損﹐愛一牛而一羊死。旣欲便民﹐又欲便己﹔旣欲裕民﹐又欲裕國﹕𨿽聖人有不能矣。

鄧攸捨己之子而負弟之子以趨。蓋弟之子欲全﹐則己之子不可不捨也。屈突通攻王世充而不顧二子之死。蓋己欲徇其公﹐則不可復顧其私也。燕昭王愛樂毅而斬其淫者﹐令其心則小有所不足愛也。唐明皇謂己𨿽瘠﹐天下必肥。利於民﹐則己有所不求便也。

四十三利在一時害在萬世方漢宣帝時﹐大司農耿壽昌奏立常平法。糴三輔近郡粟以給京師。歲省關東漕六十三萬人。又曰「令邊郡皆築倉﹐以穀賤時增價而糴﹐貴則減價而糶。」當時民皆便之。壽昌至爵爲通侯。而蕭望之乃非之。元帝時﹐在位諸儒又非之﹐並與鹽鐵願罷﹐以爲毋與民爭利。元帝亦聽用其說。終漢之世﹐不行一常平也。壽昌旣以便民﹐而望之諸儒乃以爲與民爭利。愚於此未嘗不竊疑之。及爲之反復其故﹐而參之以當世之變﹐然後始知望之諸儒之議﹐果非迂闊而不切事功者。

蓋君子之於天下﹐法必慮其所終﹐行必稽其所獘。事固有利在一時而害在萬世者。彼常平之法﹐大抵利於丰稔而不便於荒歉之歲。而神爵﹑五鳳間﹐谷石五錢﹐縣官常增價而糴之﹐豈不便於民﹖及元帝卽位﹐谷石乃至三百餘。丰凶之不常﹐如此而官吏奉行﹐所謂增價損價﹐安保其必如壽昌乎﹖《禹貢》之法﹐在禹行之則善。其後也﹐莫不善於貢矣。蓋禹𨿽立爲九等﹐然有所謂錯出者﹐故能無害。後世執之以爲常﹐不復知所除﹐則其病民爲始甚。今使縣官與民爲市﹐倘非賢官吏﹐大率皆知責其所入之多。所給之直﹐未暇問也。就使增價而糴﹐亦有其名耳。給直不時﹐使民訴而得之﹐往往費一而得二。所增何補﹖望之之說曰「築倉治船﹐費直二萬萬餘﹐有動眾之功﹐恐生旱气﹐民被其災。」望之之非壽昌不在是也。曰「壽昌習於商功分銖之事﹐其深計遠慮﹐誠未足任。」愚獨謂此語最爲得之。側聞國朝熙寧中﹐司馬溫公論靑苗之獘﹐因曰「太宗皇帝平河東﹐立和糴法。是時斗米十餘錢﹐艸束八錢。民樂與官爲市。後物貴而和糴不解﹐遂爲河東之患。臣恐異日之靑苗﹐猶河東之和糴也。」望之之意﹐得無與溫公類乎﹖

四十四致治非難保治爲難天下非未治之可畏﹐已治之可畏也﹔非未安之可憂﹐已安之可憂也。方天下之未治未安﹐爲士者相與講治安之術而爲學﹐爲公卿大夫者相與進治安之術而爲忠﹐爲人主者則又日夜求治安之術而爲政。上之所以焦心勞思﹐下之所以進計獻議﹐無非治安之是圖也。故天下非未治之可畏﹐非未安之可憂也。天下治矣﹐而可畏始生﹔天下安矣﹐而可憂始生。士不知講治安之策﹐公卿大夫不知進治安之忠﹐人主又不知求治安之政。上下相從於逸樂﹐中外相忘於閒暇。治不知所以保其治﹐安不知所以固其安。天下之治安﹐始有不足恃者矣。

愚不暇遠引旁取﹐姑取春秋齊桓公之事以言之。齊侯自莊公十三年北杏之會﹐至僖九年會於葵丘﹐衣裳之會﹐凡十有一也。自僖八年洮之會﹐至十六年會於淮﹐兵車之會﹐凡四也。齊侯圖伯之心亦勤矣。然方邵陵之師未舉也。貫澤之會﹐齊侯不以伯主之尊而與江﹑黃之微者盟。其汲汲於伯功之成﹐何如也﹖及其邵陵之師旣舉﹐而齊侯向日之心始荒矣。陳大夫一謀不協﹐其身見執﹐其國見伐。黃人被兵守城﹐更歷三時。告命已至﹐而援師不出。意驕於葵丘之盟﹐禮失於陽谷之會。狄入王畿而不能伐﹐大夫救徐而諸侯不行。是以狄人窺伺中國﹐今年侵衛﹐明年侵鄭。淮夷亦取於病杞﹐而不忌聖人。謹而書之﹐以志其侈心之動﹐而伯業之始衰也。故嘗以爲齊之伯成於邵陵﹐而亦敗於邵陵。使桓公返自邵陵之後﹐而不忘前日貫澤之會﹐則夷狄之畏服﹐而中國之尊安﹐寧有旣乎﹖以桓公之事而論今日之事﹐愚是以知未治未安之不足憂﹐已治已安之爲可憂也。

捲

八四十五用重刑者懼人之玩昔者觀《書》至於《堯》﹐未始不惑之也。共工之庸違知之矣﹐而去之不以時。四嶽舉鯀﹐帝曰不可﹐而四嶽猶曰試鯀﹐堯聽之﹐未害也。鯀用而無成﹐則四嶽之責也奚辭﹖而堯不加。夫知其庸違而縱之﹐不若未知之猶憚也。責之無辭而難之﹐則是苟有辭者莫得而詰之也。宜去弗去﹐宜責弗責﹐亦莫以厲天下者。蓋嘗爲之深思其故﹐而後得其說矣。天下之人﹐不可輕以刑示之也。彼其未見吾刑之初﹐惟聞有所謂刑之名﹐而未見其爲刑之實。故其心常凜然行乎不可測知之中。及其旣以刑而示之﹐則向之所聞﹐今其身履之矣。彼將以爲是亦無所可畏也。於是乎玩心始生。堯之不輕於用刑﹐其亦懼人之見吾刑而有玩心乎﹖蓋至於舜一旦取四凶而誅之﹐刑𨿽不爲過﹐殺𨿽不爲慘﹐而天下之人始見刑矣。夫民日之所聞﹐至於是一日而見﹐則已久矣。𨿽殺猶將玩之﹐況未至於殺乎﹖其刑止於如此﹐其罰止於如此。吾旣見之矣﹐是不足多畏也。故舜之後爲商周﹐商周之後爲秦﹐秦之後爲漢﹐刑罰愈嚴﹐殺戮愈眾﹐而民愈不知畏者﹐其見之非一日也。

嗚呼﹗嬰兒之在𦇤褓也﹐一呵一叱而知懼。其久也﹐鞭朴日加焉而恬然﹐懼心不生。彼固知其止於如此也。三代之後﹐吾嘗有愛於漢文帝之治。吳王不朝﹐賜之幾杖。張武受賂﹐賞以金錢。深有得於堯不輕用刑之意。夫不朝而賜之﹐受賂而賞之﹐宜若畏懦委靡﹐而不足與有爲矣。而文帝之意則以爲二人之罪固可罰也﹐而吾之威不可輕以示人也。不輕於示人﹐而使之常不見吾所以爲刑之實﹐則天下之人未知吾君之刑何如﹐而玩心不萌矣。寬其刑於一人﹐而去其玩於千萬人。若文帝之術﹐正堯之遺意也。嗟夫﹗淵壑之深﹐望之黯然而不知淺與深。有一人焉探而涉之﹐則必有一人焉從而繼之。何也﹖以其深淺之旣知也﹐不知則不敢繼矣。

四十六法無善惡在人所用古語有之﹕「柳下惠見飴﹐曰﹕『可以養老。』盜跖見飴﹐曰﹕『可以粘牡。』」飴﹐一也﹐而或以養老﹐或以粘牡。善惡惟其所用也。宋人不龜手而﹐吳人得其方而列地封侯。不龜手之藥﹐一也﹐而或以封侯﹐或以。小大惟其所用也。法之在天下亦然。常平之法﹐古人用之便民﹐後世則以是而取利。薦舉之法﹐古人以是而進善﹐後世則以是而招權。豈惟二者而已哉﹖凡今之法亦莫不然。曰銓選也﹑堂除也﹐法之見於吏者然也。曰鄕兵也﹑差役也﹐法之見於民者然也。學校貢舉之法見於士﹐屯營府衛之法見於兵。是數者法之孰爲美﹐孰爲惡﹔孰爲小﹐孰爲大﹕此惟人所用爾。用之美則美﹐用之惡則惡。小用之則小﹐大用之則大。譬之雨露之在天﹐梧得之以養其柯條﹐荊棘得之以養其芒刺。譬之財富之在人﹐賢者用之則養其身﹐小人用之以喪其生。豈有美惡﹑小大之辯哉﹖顧人不能無美惡﹑小大之異耳。昔蘇文忠公通守錢塘﹐是時四方行靑苗﹑免役﹑市易﹐浙西兼行水利﹑鹽法。公於其間﹐常因法以便民﹐民賴以少安。嗚呼﹗以不便民之法﹐而善用之者﹐猶足以安民﹐況於法之果便者乎﹗

夫子以詩禮爲過庭之訓﹐而或者用之以發冢。詩禮豈發冢之資乎﹖焦延壽專精於《易》﹐而京房得之以殺身。《易》豈殺身之具乎﹖譬之於火﹐用之爨釜則爲善﹐用之燎原則爲惡。然何嘗有二火哉﹗譬之於水﹐用之以漑田則善﹐用之以灌城則爲惡。然曷嘗有二水哉﹗

四十七行事𨿽同心術則異堯舜之遜﹐遜也﹔子噲之遜﹐亦遜也。夷齊之廉﹐廉也﹔仲子之廉﹐亦廉也。湯武之仁義﹐仁義也﹔而徐偃王﹑宋襄公之仁義﹐亦仁義也。然堯舜之遜﹑夷齊之廉﹑湯武之仁義﹐當時行之則見其利﹐後世行之則大其美。至於子噲之遜﹑仲子之廉﹑偃王宋襄之仁義﹐當時無所利﹐後世亦無所美。世固豈以成敗論人物耶﹖是不然。堯舜湯武之君﹐夷齊之臣﹐其心純於爲道﹐子噲﹑仲子﹑偃王﹑襄公之徒﹐其心純於爲名。爲道則率性而安行﹐至誠而不息。爲名則非出於其性﹐非本於眞誠﹐勉彊矯激﹐苟可以得名而已。是其行事𨿽同﹐其用心則異矣。故夫君子之論人﹐要當觀其心術﹐不當卽其行事。王衍之不言利﹐與孟軻同﹔桑弘羊之言利﹐與劉晏同。弘羊之均輸﹐卽太公九府之遺意。

四十八才與法合不患其密引繩以正直﹐欲去繩者﹐必其不直也。持鑑以照妍醜﹐欲棄鑑者﹐必其不妍也。設法以舉賢俊﹐欲廢法者﹐必其不賢也。何者﹖直與繩合﹐則亦不知有繩﹔妍與鑑合﹐必不知有鑑﹔才與法合﹐則亦不知有法。愈密矣﹐則使愈見其寬。愈難矣﹐則使愈見其易。今世賢良之選﹐欲試以奇篇奧帙﹐而議者每懼賢良之沮格。進士之舉﹐欲試以經術詞章﹐而議者每病進士之難兼。吏部之銓量﹐欲試以身﹑言﹑書﹑判﹐而議者每慮選舉之苛碎。此愚所未諭也。魯之儒者舉國﹐哀公下令﹐而儒服者一人。﹝切﹞﹝竊﹞意其下令之初﹐魯國皆懼﹐而一人之眞儒﹐固自若也。齊人吹竽三百人﹐齊君好別吹之﹐而﹝東﹞﹝南﹞郭遁去。﹝切﹞﹝竊﹞意其別吹之初﹐﹝東﹞﹝南﹞郭自懼﹐而其餘之能吹者﹐固自若也。

四十九不以或然而廢常然理有常然﹐而事有適然。固適然之事而疑常然之理﹐智者不由也。歷數天下之事﹐出於常然者十之九﹐出於適然者百之一。以一廢百﹐奚可哉﹖四凶之姦﹐天下之大惡也。舜不以四凶之惡而不舉元凱者﹐以四凶爲適然也。管蔡之罪﹐天下之大變也。周公不以管蔡之變而不封懿親者﹐以管蔡爲適然也。苟持不必然之事﹐而奪必然之理﹐則物物可畏﹐人人可防。其心焦然無須臾寧矣。君人者固有常體。操至公以格天下﹐合此者升﹐戾此者黜﹐向此者擢﹐犯此者刑。初未嘗容心於其間。故有譴怒而無猜嫌﹐有疏斥而無疑貳。上無永廢之人﹐下無自絕之志。此固君人者之常體也。

昔者嘗怪西漢七國之變而擯斥同姓。作左官之律﹐設附益之法﹐惟得衣食租稅﹐不爲士民所尊﹐則是以七國之適然而廢親親之常然也。光武以新室之禍而不假宰相相權﹐以吏事責三公﹐而以司隸校尉督察之﹐則是以新室之適然而廢公卿之常然也。唐徳宗時﹐張涉以儒學入侍﹐薛邕以文雅登朝﹐繼以贓敗﹐而帝心始疑﹐不復倚仗文臣﹐則是以二儒之適然而廢用儒之常然也。蓋世有耕田而以其耜殺人者﹐或者以爲耕田之可廢。夫殺人之可誅與耕田之不可廢﹐此二事也。安得以彼而廢此哉﹖

五十事有出於法度之外論天下之事﹐出於法度之外者有三﹕一曰气﹐二曰意﹐三曰心。祖龍之師並六彊國﹑項羽之兵破五諸侯者﹐气也。和緩之醫不論老少﹑曹吳之畫不擇人物者﹐意也。郢人之斤運若成鳳﹑梓慶之鋸見猶鬼神者﹐心也。

五十一善念無力則爲惡勝楚之共王有疾﹐召令尹曰「常侍管蘇與我處﹐常忠我以道﹐正我以義。吾與處﹐不安也。」魯隱公矢魚於棠﹐臧僖伯諫之不從。及其卒也﹐則曰「叔父有憾於寡人﹐寡人弗敢忘。」葬之加一等。夫共王旣愛管蘇之道義﹐是固知其爲賢者矣﹐而反不安之﹐何也﹖隱公旣以厚葬報僖伯﹐是固知其忠諫矣﹐而反不從之﹐何也﹖蓋人君當使气聽命於心﹐不當使心聽命於气。气聽命於心﹐則心有所爲﹐气不得而遏之。心聽命於气﹐則气有所向﹐心亦不得而禁之。

人君豈不樂安存而惡危亡﹑好禮儀而恥過失﹖惟其一心之力不能以禦气之悍﹐故心知其爲善矣﹐而制於气﹐而不能行。心見其爲賢矣﹐而制於气﹐而不得用。嗟夫﹗此漢武帝﹑唐明皇之所以不克其終也。「畫衣冠﹐異章服﹐而民不犯」﹐是言也﹐實出於武帝之口﹐則帝非不知刑之所不當用也﹐而罔密文峻﹐窮治刻骨。愚以爲此非武帝之心﹐武帝之气使然也。韓休敷陳治道﹐多訐直。「我退而思天下﹐寢必安」﹐是言也﹐實出於明皇之口。則帝非不知休之爲賢也﹐而不終歲而逐之。至於知林甫之妒賢嫉能﹐則相之終其身。愚以爲此非明皇之心﹐明皇之气使然也。心勝气則心爲主﹐气勝心則气爲主。此二君之天資卓絕﹐豈有明知其不善而犯之﹖蓋其善念無力﹐而惡念爲之日勝。故其心有不能以自立也。然則如之何﹖曰﹕大人君子苟能於此進格心之說﹐使之以志禦气﹐以禮制欲﹐以道勝情。涵養旣久﹐鍛煉旣熟﹐則尊所聞﹐行所知﹐庶樂可以次舉矣。

五十二不以小節傷國紀綱昔者嘗觀漢文帝卽位之初﹐朝而問宰相勃曰「天下一歲決獄幾何﹖」勃謝不知也。「天下錢谷一歲出入幾何﹖」勃又謝不知也。以問丞相平﹐平曰「各有主者。卽問決獄﹐責廷尉﹔問錢谷﹐責治粟內史。」文帝稱善。勃竟慚而免相。愚讀史至此﹐切知文帝之用人未嘗不謹於能否之辧。及觀《張釋之傳》﹐上登虎圈﹐問上林尉禽獸簿﹐十餘問﹐尉左右視不能對。虎圈嗇夫從旁代對甚悉。文帝欲拜嗇夫爲上林令﹐以釋之一言而遽止。夫上林尉之不能對﹐與周勃之不能對﹐一也。虎圈嗇夫之能對﹐與陳平之能對﹐亦一也。今也周勃以不能對而見罷﹐而上林尉無所責﹔陳平以能對而見稱﹐而嗇夫無所賞。豈文帝至此而悟耶﹖蓋嘗爲之深思其故﹐而後得其說。夫人主之有爲於天下﹐其紀綱不可不存也。紀綱之所系﹐𨿽一階一級之若可輕﹑奇才異能之若可喜﹐吾不以其所輕者而畀其可喜。以其所輕而畀其所喜﹐其始𨿽若未甚害﹐至於考其所終﹐稽其所獘﹐則下者爭圖其上﹐言者竟出於其位﹐而紀綱之始大壞也。彼決獄錢谷之數﹐一相知之﹐一相不知之﹐則去一而取一﹐誠未害也。若夫上林尉之不能對﹐而嗇夫越職而對﹐文帝亦越而遷之﹐則凡有才者思奮其才﹐辯者思逞其辯﹐卑者欲逾尊﹐疏者欲逾戚﹐所謂圖上出位之風﹐始不可遏矣。故吾寧屈天下之才﹐而不敢不存國家之紀綱。元﹑成以來﹐𨿽無足道﹐然猶能世守漢之家法。方元帝時﹐華陰守丞上封事﹐薦朱云爲禦史大夫。朱云之忠﹐誠可以大用也。然一守丞之微﹐非可以薦禦史大夫者﹕下輕其上爵﹐賤人圖柄臣﹐則大綱小紀之所在﹐必於此而壞矣。匡衡所謂「欲以匹夫徒步之人而超九卿之右﹐非可以重國家而尊社稷」。其知紀綱之說歟﹖其得釋之之遺意歟﹖

五十三士量力而趨於其事天下之患﹐﹝每﹞﹝莫﹞大於不量其學力之所至而妄施之。夫使之皆得量其力之所至而無過於其望﹐則疑忌怠惰而無志。孰知夫天下之事﹐其爲之蹇淺而無成﹑致之疏魯而多敗者﹐其患又自夫不量力者來歟﹗管仲之相齊﹐固知力之可以周旋於齊也。過此者﹐吾力之所不及也。彼其縱聲色﹑逸子女﹐世皆譏之﹐而不知非仲力之所多也。子產之相鄭也﹐固知吾力可以從容於鄭也。過此者﹐吾之所不能辦也。彼其鑄刑書﹐不能定遷﹐世皆譏之﹐而不知非產力之所及也。夫使去聲色﹑徹子女而又能不以邪而間賢﹐與不爲刑辟﹑能定遷而又能措國於無事﹐夫豈不善﹖則亦先王之政也。二子其難之﹐獨何歟﹖夫固曰「量力而動﹐其過鮮矣。」學不足以克之﹐而彊揠之以就事。吁﹗其危哉﹗古之君子﹐其以志而加諸事﹐以身而任諸人﹐所以爲而成﹐動而功﹐而無曠敗不滿之處者﹐惟其度吾力之所至而計其後之所成﹐而後爲之。則爲之時與成之日﹐皆可以﹝遂﹞逆知﹝其所爲﹞而無後悔。

無李廣之才﹐則﹝省﹞﹝治﹞文書﹐擊刁鬥莫若爲程不識。無孔門髙弟之才﹐則學詩學禮莫若爲伯魚。烏獲之力﹐弛而不用﹐遇盜而三揖之﹐則盜知服矣。無烏獲之力﹐遇盜而揖則死矣。

五十四不可爲而爲之則凶人皆曰「士君子立人之朝﹐有犯無隱。緘其謀而不泄﹐遁其才而不耀﹐避世者之爲也。而謂人臣可以爲乎哉﹗」嗟夫﹗人臣固不可以爲此也。然而事固有不可得而爲者。冒而爲之﹐則亦自禍而已。故夫天下之患﹐莫大於不可爲而爲。可爲而不爲者﹐次也。昔霍將軍用事﹐田千秋爲丞相﹐事事決於光。光爲言千秋曰「惟將軍畱意﹐卽天下幸甚。」終不肯有所爲。宣帝躬親萬機﹐張安世爲大司馬車騎將軍領尙書﹑幕府長史。有譏其不進士者。安世曰「明主在上﹐賢不肖較然﹐臣下自修而已﹐何知士之進耶﹖」且千秋豈不知事者﹖安世亦豈不樂收進賢之美譽也哉﹖蓋分霍光之權以逞其才者﹐爭之端而嫌隙之所以開﹐犯宣帝之所忌。吾見其身之殆﹐而無益於國也。在《易﹖坤》之「六四」曰「括囊無咎無譽。」《象》曰「『括囊無咎』﹐謹不害也。」當霍光﹑宣帝之時﹐二子而不括囊﹐其不危哉﹖

捲

九五十五剛彊生於柔弱之餘《易》至於《坤》之「六二」曰「直方大﹐不習﹐無不利。」象曰「『六二』之動﹐直以方也。」夫「六二」其才則柔﹐其徳則中﹐其性則順﹐其居則正﹐宜若偸懦畏遜﹐而不值得與有爲矣。然其動也﹐內直而不撓﹐外方而不諛﹐而足以立天下之大功。是果何爲而然耶﹖蓋天下之理﹐彊不立於彊﹐而立於弱﹔勇不成於勇﹐而成於怯。大風起於木﹔炎炎之火不生於陽﹐而生於陰。彼「六二」之體﹐以中而養柔﹐以正而養順。其養如此﹐其發固如此。所謂盛徳之至﹐動容周旋而中者也。是故眞忠立於舒徐﹐至忍生於卑遜。赫然發憤躬戎服禦鞍馬者見於淸淨玄默之主﹐絳衣大冠見大敵而勇者﹐亦謹厚柔順者爲之。

嗚呼﹗孰謂夫斂形不張而退然如怯者﹐非大勇之所在乎﹖豈惟人君之養勇者如此﹖﹝惟﹞﹝人﹞臣亦然。趙文子其中退然如不勝衣﹐其言吶吶然如不出口。所貴者晉國管庫之士七十有餘人﹐生不私其家﹐死不屬其子。張子房狀貌如婦人﹐卒爲帝者師。段﹝文蔚﹞﹝太尉﹞俯首拱手﹐言气卑弱﹐笏擊朱﹐英烈與秋霜爭嚴。故夫天下之人﹐不可以形窺也。自今觀文帝光武之君﹑趙文子張子房﹑段﹝文蔚﹞﹝太尉﹞諸臣﹐必謂其委靡怯懦﹐不足與集事﹐而大功業一旦勃然而爲之﹐人果可以形窺哉﹗

五十六吏愛民則民亦愛吏古之爲吏者﹐無所忌於民﹔而爲民者﹐亦無忌於吏。吏民不相忌﹐故其情通而意協。情通則無乖阻﹐意協則無鬥爭。古者郡邑之間﹐吏不猜民﹐民不疾吏﹐歡欣怡愉﹐如父子之相信﹑兄弟之相愛。平時追呼號召﹐未嘗至於民之門﹔而鞭朴笞箠﹐亦未嘗切於民之肌膚間。則出入阡陌﹐勞來勸相﹐以勉其耘耔蠶織之事。然而其色溫然而不厲﹐其辭委曲而不徑﹐若有以傷民之情者。故民之於吏﹐依依切切﹐常有戀慕感悅之意﹐出力以供其衣食﹐𨿽甚勞而不辭。及無事之時﹐則又爲補葺其宮室﹐以庶幾其無虞於風雨鳥鼠之害。

昔嘗讀《詩》而至於《七月》之篇﹐則見其吏民之情﹐相愛相親﹐愷悌慈祥﹐無纖毫齟齬格之態。故曰「三之日於耜﹐四之日舉止。同我婦子﹐彼南畝﹐田至喜。」又曰「春日遲遲﹐采蘩祁祁﹐女心傷悲。」其情亦可見矣。以爲未也﹐又曰「七月鳴﹐八月載績。載玄載黃﹐我朱孔陽﹐爲公子裳。四月秀﹐五月鳴蜩。八月其獲﹐十月隕。一之日於貉﹐取彼狐貍﹐爲公子裘。」績以爲己裳﹐而公子則以玄黃﹔貉以爲己裘﹐而公子則以狐貍。蓋其不敢愛其身﹐而愛其吏者如此。當是時爲吏者﹐優遊泮奐﹐得以盡其志﹔而爲民者﹐勤朴謹厚﹐得以安其生。𨿽有很戾無親之人﹐咸有所慕悅﹐而不肯疾視其上。蓋自秦商君設法﹐以禁乎吏民﹐而其情遂泮渙離散﹐而不可復合。平居吏之視民﹐惴惴如視其仇讎﹐民亦得間以肆其忿以毒吏。蓋至於秦始皇二世之際﹐郡縣之吏﹐屠人之父﹐戕人之子﹐暴驁慘毒﹐假天子之法令﹐以濟其凶。及夫劉﹑項﹑勝﹑廣之變﹐則奮然刃於郡縣之吏者﹐不可勝數。蓋其勢之相激﹐有不得不然者。

五十七公私兩便則爲良法法之在天下﹐惟公私兩便者﹐良法也。便於公而不便於私﹐非法也﹔便於私而不便於公﹐亦非法也。桑弘羊固嘗行均輸之法矣﹐然於公則便之﹐於私則未便也。故七福求退﹐賈誼所以言其非。﹝切﹞﹝竊﹞觀今日之法﹐糴於民而用夫所謂楮幣者﹐此亦一利也。然愚不知止以利官歟﹖以利民歟﹖止以利官﹐恐非朝廷所忍爲也﹔利民則未見利於民。何也﹖所用之於民﹐亦用之於官﹐則上下均利也。今也糴則用之於民﹐至兩稅之輸﹐而民以與官﹐官不受。與官而官不受﹐則民持此將焉用之﹖

五十八治世之災皆爲祥瑞先儒嘗論魯桓公三年之有年﹐宣公十六年之大有年。以爲十二公多歷年所﹐﹝有﹞務農重谷。閔雨而書雨者。豈無丰年而不見於經者﹖是仲尼於它公皆削之﹐而二公存而不削者﹐以其獲罪於天﹐宜得水旱災凶之譴﹐今乃有年﹐則是反常也﹐故以爲異而特存耳。由是推之﹐則凡宜災而祥者﹐祥亦災也﹔宜吉而凶者﹐凶亦吉也。商季之大雀﹑秦之大稔﹑後趙之蒼麟﹐前史特書之者﹐皆所以紀異也。堯之水﹑湯之旱﹑大戊之桑﹑成王之雷電以風﹐《詩》《書》備載之者﹐亦所以紀瑞也。蓋趣亡之國﹐君臣上下相從於昏﹐而嘉祥美瑞﹐方間見而疊出﹐是天時益荒其志而奪其魄也﹐不祥莫大焉。至於治安之世﹐中外寧而事簡﹐上下安而心逸。時有以警懼之﹐則君臣之間﹐益修其徳﹐益隆其治﹐而天下以安。夫是以維持永保於無窮。斯其爲祥也大矣。

五十九用人不可以倉卒責成司馬溫公曰「唐虞之官﹐其居位也久﹐其受任也專。其立法也寬﹐其責成也遠。故鯀之治水﹐九載﹐績用弗成﹐然後治其罪﹔禹之治水﹐九州攸同﹐然後賞其功。非若京房﹑劉邵之法﹐校其鹽米之末﹐責其旦夕之效也。蘇文忠公曰「吏人與民﹐猶工人操器﹐易器而操之﹐其始莫不齟齬而不相得。是故𨿽有長材異能之士﹐朝夕而去﹐則不如庸人之久且便也。自漢至今﹐言吏治者﹐皆推孝文之時﹐以爲任人不可以倉卒而責成功。又其三歲一遷﹐吏不爲長遠之計﹐則其所設施﹐一切出於苟簡。」至哉斯言﹗夫世之君子﹐苟有志於天下﹐而欲爲長久之計﹐則其效不可朝夕見。其始若迂闊﹐而其終必將有所觀。今期月不報政﹐則朝必以爲是無能爲者﹐不待其成而去之﹐甚可惜也。

夫事之有所建立﹐其始固有不快人意﹐而爲其所沮﹐必至於持久而後見其效者。趙充國上屯田便宜策﹐公議是其計者十之三﹐而宣帝從之。畱屯三年﹐則先零罕開之屬﹐不戰而自斃﹔左雄立限年舉法﹐胡廣之徒相繼上書駁其議﹐幸而順帝右之。雄在尙書三十餘年﹐天下不敢妄選﹐號爲得人。事之持久而後見效﹐類皆如此。必若當時見沮於議者之口﹐其亦何能有所成哉﹗

六十法本便民反以害民天下之法﹐本欲便民﹐而反以害民者﹐夫豈一端而已哉﹗鄕兵之法﹐本爲民之防﹔而其獘也﹐操戈帶甲﹐羣噪聚斗﹐橫行於裏閭。市糶之法﹐本爲民之利﹔而其獘也﹐配戶督限﹐迫蹙平民﹐有甚於租賦。保伍之法﹐所以聯比吾民﹐堤防盜賊﹔而其獘也﹐差役不均。執役之家﹐至於破產。天下之法﹐本無獘也﹐行之非其道﹐則獘由是而生。嗚呼﹗其可坐視而不救歟﹗

六十一良法多以權貴而沮豪右兼並之害久矣。孔光奏請諸侯皆得名田﹐毋過三十頃﹔而當時丁﹑傅用事﹐董賢隆貴﹐皆不便之﹐於是遂寢不行。是則名田之法﹐𨿽良而沮矣。毀譽取人之獘久矣。京房奏考功課吏法﹐令百官各試其功﹔而當時石顯﹑五鹿充宗專權﹐皆不便之﹐於是遂出房爲郡守。則是考課之法﹐𨿽良而沮矣。進士﹑明經之獘久矣。楊綰奏上貢舉條目﹐秀才問經義三十條﹐對策五道﹔而當時議者﹐以爲明經﹑進士行之已久﹐皆不便之﹐於是事寢不行。則是貢舉之法﹐𨿽良而沮矣。

六十二良法不得其人則獘木之﹝生﹞﹝朽﹞﹐虫實蠹之﹔水之濁﹐土實渾之﹔法之獘﹐人實壞之。賢良取人﹐未嘗有獘也﹐自唐散騎以李﹝邰﹞﹝﹞登科﹐而其法始獘矣﹔孝廉取人﹐未始有獘也﹐自漢廣陵以徐淑應選﹐而其法始獘矣﹔詞賦取人﹐未始有獘也﹐自崔郾私一杜牧置異等﹐而其法始獘矣﹔銓選取人﹐未始有獘也﹐自苗晉卿私一張爲第一﹐而其法始獘矣。

昔桑弘羊爲均輸平準之法﹐末年海內虛耗﹐戶口減半﹐未幾﹐悉罷其所爲﹐以從民欲﹔而劉晏用此﹐乃能操天下贏貫﹐而民不困﹔而張滂﹑皇甫用之﹐益不能給﹔未幾﹐李﹝選﹞﹝巽﹞特循晏法﹐乃能增羨三年之後﹐加於晏者﹐百八十萬。夫均輸平準之法﹐是太公九府圜法之遺意也。然以弘羊用之則耗﹐以晏用之則贏﹐以滂﹑用之則不給﹐以李巽用之則增衍。信乎法之在天下﹐得其人﹐則法以人而良﹔不得其人﹐則法以人而獘也。

六十三善興利者惟去其害治天下有道﹐毋爲天下立法﹐毋爲百姓興利。一法立﹐一獘起﹔一利興﹐一害隨。然則如何﹖曰「毋立法﹐獘則革之﹔毋興利﹐害則除之。」塵去而鑑自明﹐礦盡而金自見﹐獘革而法自立﹐害除而利自興。封建之法﹐非不善也﹐而秦更之以郡縣﹐唐易之以藩鎭。郡縣﹑藩鎭果能無獘乎﹖井田之政﹐非不美也﹐而秦更之以阡陌﹐唐又變之以府兵。阡陌﹑府兵果能無獘乎﹖常平義倉﹐足以賑民矣﹐而或爲均輸﹐或爲靑苗。均輸﹑靑苗果勝於常平義倉乎﹖經術詞章﹐足以取士矣﹐而或議三捨﹐或具八法。三捨﹑八法﹐果勝於經術詞賦乎﹖法已更而獘自若﹐利已興而害自如。故夫法在天下﹐惟去其所以獘﹐除其所以害﹐則𨿽因今之法而有餘﹔於獘不能去﹐害不能除﹐則𨿽百變其法而不足。東坡曰「漢取天下於秦﹐因秦之法而不害於漢﹔唐取天下於隋﹐因隋之法而不害於唐。」故李文靖公沆嘗言「居重位無補萬分之一﹐惟中外所陳利害﹐一切罷之﹐惟此少以報國爾。朝廷防制﹐纖悉備具﹐或循所陳﹐請施一事﹐所傷多矣﹗」陸象先曰「庸人擾之。」正謂此也。

捲

十六十四泛取者乃精取之法泛取者﹐專取之法﹔輕任者﹐重任之法。吾之所謂泛取者﹐非無所決擇也。始而求之致其廣﹐終而拔之致其精﹐是吾之泛取也。泛取於方取之初﹐而專取於旣取之後也﹔吾之所謂輕任者﹐非有所慢易也。始而進之致其略﹐然後委之致其祥﹐是吾之輕任者。輕任於始任之初﹐而重任於必可用之後也。此豈吾之臆說哉﹗

蓋駿骨旣市﹐驥足焉往﹖九九獲用﹐奇謀踵至﹐此固世所共知也。是故論諫者賞﹐則天下不患無比干﹔廬墓者旌﹐則天下不患無曾子﹔恬退者進﹐則天下不串無嚴光﹔淸儉者擢﹐則天下不患無伯夷﹔明法者升﹐則任廷尉者﹐不患無於定國﹑張釋之﹔愛民者遷﹐則居郡守者﹐不患無龔遂﹑黃霸。夫然後賞之﹑旌之﹑擢之﹑升之﹑進之﹑遷之﹐吾恐天下無復有是人也。何者﹖盛名之下﹐人不敢居故也。「龔遂黃霸」下疑有缺文。

漢髙明此說以取人﹐故其得信﹑越﹑平﹑勃也﹔不在於得信﹑越﹑平﹑勃之日﹐而在於販繒屠狗雜進之時。孝武明此說以取人﹐故其得桑﹑孔﹑衛﹑霍也﹔不在於得桑﹑孔﹑衛﹑霍之時﹐而在於賈孺奴虜並用之日。泛取輕任﹐豈不足以致天下之忠勇賢智哉﹖求金於沙﹐則並於沙斂之而無擇。夫其始之所以斂之者﹐非不欲擇之也﹐勢不可也。

六十五法令不信則吏民惑商君之治秦﹐所以令行禁止者﹐惟其信爾。徒木﹐細事也﹐必賜之金﹐是以人之有功者﹐知其無有不賞﹔棄灰﹐微譴也﹐必置之刑﹐是以人之有罪者﹐知其無有不罰。商君賞罰未必當於理﹐而卒以彊秦者﹐在是也。

唐太宗詔蠲逋負官物﹐而負秦府官物者﹐督責如故﹔詔免關中租調二年﹐已而敕已輸者﹐以來年爲始。故失信者數﹐魏徵得以爲言。徳宗令兩稅之外﹐悉無他徭﹐後非稅而追求者﹐殆過於稅﹔詔所在和糴粟麥於道次﹐後遣至京西行營﹐動數百里。故詔令不信﹐趙光奇得以爲言。嗚呼﹗誠信﹐國之大綱也。徇目前之小利﹐而傷國家之大綱﹐無乃謀之不遠乎﹗

治平之政﹐揀刺義勇。當時詔諭﹐永不戍邊。未幾﹐或以代還東軍﹐或以抵換弓手。東南買絹﹐當時著令﹐一用見錢。未幾﹐買絹又爲之折鹽。

六十六下之令生於自慢政以令而行﹐亦以令而不行。令焉而政不行﹐非天下眞敢慢天子之令﹐以違天子之政也﹐或者天子有令而自慢之爾。人惟不自慢也。人而自慢﹐則天下孰不慢之﹖夫固有以召之也﹐發而悔﹐悔而反。今日而發者至﹐明日而反者至。將欲從其發者乎﹖從其反者乎﹖指千溪萬徑以導人﹐而責其皆詣焉﹐不可也。

周家之盛也﹐天子深拱於京師﹐而象魏所揭﹐木鐸所振﹐誥命所被﹐眾至於六服羣辟﹐外至於九夷八蠻﹐極而至於海隅出日﹐奔走俯伏﹐以聽王命。至其衰﹐則犬戎所攻﹐鄭伯所射﹐﹝子﹞﹝王﹞弟子朝之所逼﹐而四方諸侯閉戶髙枕而莫之救。召之而不至﹐諭之而不聞﹐賞之而不恩﹐誥之而不威。此四者何爲其然也﹖蓋嘗求之﹕成王以剪桐興﹐而幽王以舉烽亡﹐如此而已。「剪桐」﹐戲也﹐「舉烽」﹐亦戲也﹐而興亡異焉﹐則信與不信之異也。

夫不以幼而忽﹐不以戲而誑﹐則天子豈有一言而欺天下哉﹖而天下亦豈敢忽天子之一言哉﹖彼烽者﹐警急者之耳目也。無警而舉之﹐召諸侯而誤之﹐後能終無警乎﹖後而警﹐警而非誤﹐則孰不以有警爲非警﹑非誤爲眞誤歟﹖一令之自慢﹐乃至於殺其身﹐以亡其國。慢令之禍﹐一至於此哉﹗

朝廷嘗罷添差矣﹐未幾而添差如故﹔嘗罷不務矣﹐未幾而不務如故﹐則何以使人之不奔競乎﹖甲葉﹑箭羽﹑筋角之敷﹐名曰用系省錢﹐而錢未嘗給﹔和糴責百萬之輸﹐名曰不許抑配﹐而緡降不能半直﹐則何以使人之不聚斂乎﹖

六十七守法度所以系民心漢時儀注﹐大抵率意攺造﹐不應古誼者﹐十常八九﹐其來法度略矣。然而天下之人﹐見卽喜﹐不見卽悲﹐中更王氏之禍﹐廢而不用者十餘年。光武入洛﹐東郊之民﹐始見司隸僚屬﹐歡喜踴躍﹐父老至於垂泣曰「不圖今日復見漢官威儀。」自是天下翕然歸之﹐相與出力﹐鋤去新室﹐以成中興之業﹐而復其祖宗社稷﹐蓋二百餘年。唐之軍法﹐蓋自太宗府衛之立﹐無復古制﹐中間又變者屢矣。郭子儀掃祿山之亂﹐率騎五百赴行在。時眾單寡﹐軍容缺然。及尙父入京城﹐老幼夾道呼曰「不圖今日復見唐之軍容﹗」卒能殄滅醜虜﹐再造王室。夫漢之官儀﹐唐之軍容﹐此所屬抑末矣。而當時之遺民﹐見於國勢搶攘之際﹐而其感激眷慕﹐如此其極也。況以聖祖﹑神宗所垂之訓﹐按而行之﹐今日之民﹐當何如耶﹖

是故國家之典章法度﹐宜使斯民常見而熟識之﹐以習其耳目﹐而系其心﹐自非不得已者﹐不宜輕有攺易變置﹐以自絕於民也。向使今日變其一﹐明日變其二﹐祖宗余澤﹐日益就盡。不在目前﹐不幸姦人撼之﹐則人心動搖而天下亡矣。古者公卿大夫﹐猶知世守其家法﹐至數十世﹐不易其衣冠。閥閱豈無隆替﹖而國人信服﹐終莫敢抗﹐謂之名家舊族﹐而況數百年爲天下國家哉﹗

昔者蕭何削秦之法﹐以爲《九章》﹐天下便其簡當﹐謂之畫一之法。守之以曹參之淸淨﹐鎭之以孝文之玄默﹐無增無損也。孝武親崇捷給之士﹐講武攺制﹐侈以生事。相髙張湯﹑杜周﹐因得舞其智巧﹐散爲紛更而無憚﹐其言曰「三尺律﹐今安在哉﹖前王取是著爲律﹐後王取是疏爲令﹐宜世是爲﹐何古之法乎﹖」斯言一出﹐向之畫一者﹐蓋岐中又有岐矣﹐而不止乎二三也。魏相之相宣帝也﹐數陳國家便宜故事﹐以爲古今異制﹐當今惟在奉行故事而已。夫故事卽畫一以來﹐承襲之舊﹐而武帝之所紛更者也。以一漢世﹐而有所謂髙帝之法焉﹐有所謂武帝之法焉﹐爲吏與民奚從乎﹖相之專行漢家故事也﹐所以懲武遵髙﹐定法制而系民心也。

六十八立事不必執事之名事之不立也﹐我知之矣﹐執之者敗之也。然則不可以執乎﹖夫甚獘之俗﹐不懲不可也﹔苟懲也﹐不執不可也。然則曷敗之﹖天下之事﹐其動有機。夫機者﹐發於至密﹐而藏於不可臆料。今夫一事之立﹐昭然若揭﹐而行之立的於此﹐使過者皆得引弓而射之也﹐吾知其不可以成之也。何者﹖天下之情不一﹐眾多之口難制﹐欲者不止﹐而議者無窮﹐則吾心不得不徇﹐吾說不得不搖。事垂立而徇且搖者繼之﹐則宜其不足以成也。昔漢之患﹐諸侯之彊也。賈誼欲削之﹐晁錯又欲削之﹐二子發其謀﹐而皆不享其成。彼其持必削之說以與之相抗於必爭之中﹐且以事未發而迹已暴於天下。至主父偃之策﹐則不然。予之以意之所欲﹐而吾無削之之名﹔使之有不能不分之心﹐而有不得不弱之勢。嗚呼﹗機之所動﹐乃在於此。故夫昔之持必然之說以律天下者﹐未有能濟者也。

愚觀今之世﹐上欲立一事﹐革一獘﹐則羣起而議之﹐不勝則極力而撼之。上之人亦極力而捍之﹐捍而不勝﹐則終舉而縱之。若然者﹐是未得其機之說也。郊賞之汰也﹐任子之濫也﹐庶官之冗且蠹也﹐當世之君子﹐未嘗不悒悒於此。然其說大抵皆曰「必去是﹐否則必省」。夫上之祖宗之已行﹐下之人情之不順﹐則吾之說不直矣。惟其不直也﹐故其隙之易破。君子思其事機之發﹐不在於灼灼明辯之日﹐亦不在於斷斷乖違之際。郊賞不必廢﹐省乎郊以遷其賞。如蘇文忠公之云﹐是機也。任子不必廢﹐嚴乎銓以難其任。如近日之議﹐是機也。夫三者之實不廢﹐而吾之說獨行於其間﹐人不得而議﹐我不得而搖。若是者﹐可以立乎天下之事﹐不可名之以無故之大也。名之以無故之大﹐則將待之以甚難之舉。名之以大而待之以難﹐則上之人彷徨睥睨而不敢決﹐下之士畏懦沮喪而不敢議。始乎不敢議﹐卒乎廢其議﹔始乎不敢決﹐終乎寢其決。事之難行﹐古之難復﹐而天下之難治﹐皆出乎此。

而今之尢紛紛者﹐鄕兵屯田之議也。是鄕兵屯田之事﹐其實甚少而其名甚大者﹐執「鄕兵」﹑「屯田」之名大也。鄕兵之名不去﹐終不可以行鄕兵﹔屯田之名不去﹐終不可以舉屯田。爲今之計﹐莫若使緣淮郡縣﹐不禁土豪之聚眾挾兵﹐而又陰察其才且彊者﹐禮而厚之。時有以蠲其徵役﹐或因使之除盜﹐而捐一官以報其功﹐則邊地之兵﹐皆樂於戰﹐而鄕兵之實自見矣。治兩淮之漕臣與守臣﹐以兵火之後﹐招集流民。其民存者﹐以其田復之﹔其亡者﹐許他人承之。其爲田之在官者﹐曰屯者﹐曰營者﹐沒入者﹐舉而一之爲世業﹐以授民之無田者。又詔於內地諸路﹐有民稠地狹而願遷﹐則遷之淮﹐有水旱饑民之就食於淮。檢校經界之舊籍﹐以爲均稅之額﹔盡鬻內地之屯田﹐以爲牛種之資。不出十年﹐兩淮無餘田而有餘谷﹐朝廷有兵食而無兵費﹐邊上之粟如山﹐而內地之餉漸可減省﹐而屯田之實自見矣。辭「鄕兵」﹑「屯田」之名﹐以享鄕兵屯田之實﹐不在此耶﹖

六十九書生太髙公卿太卑天下之利害﹐其議論相持而不定者﹐皆起於書生徇名而過髙﹐而公卿大夫徇利而過卑。徇名而過髙﹐則必將措於古﹐舉夫事盡如吾意而後慊﹔徇利而過卑﹐則苟無病於吾身﹐而非須臾之急者﹐皆略之而不暇計。是故書生之論﹐患在於責治之已詳﹐而公卿大夫之論﹐患在於論治之已卑﹐果不知何時而定也。

昔者漢文帝時﹐幹弋戢息﹐刑措不用﹐帑廩之間﹐貫朽粟陳﹐而家給人足周於天下。蓋三代以還﹐治之至盛者也。而賈誼乃曰「安且治者﹐非愚則諛。」於是有「流涕」﹑「痛哭」之說﹐有「厝火積薪」之說﹐凜凜乎若危亡之憂近在朝夕者﹐何耶﹖唐文宗時﹐藩鎭方命於外﹐閹寺撓權於內﹐王威不行﹐皇綱日隳﹐乎趨於大壞極亂之域。而牛僧孺乃曰「太平無象﹐今四夷不內擾﹐百姓安生業﹐私室無彊家﹐上不壅蔽﹐下不怨﹐𨿽未及至盛﹐亦足爲治矣。」其言似以文宗爲旣治﹐又何耶﹖賈生之論過髙﹐而責治爲已詳﹔牛僧孺之論過卑﹐而失之於可爲而不敢也。

卷十一七十無事時當預求人才人君之於人才﹐不可以宴安而少緩﹐不可以倉卒而遽求。緩之於宴安﹐則其後必危﹔求之於倉卒﹐則其危必不可救﹐此天下之常理也。漢髙帝定天下﹐爲吾敵者已亡﹐而豪傑難制者已誅﹐於是人才宜可少緩矣。然謂周勃可爲太尉﹐謂王陵可佐以陳平。其汲汲於人才﹐尢不啻於戰爭之地也。方文帝時﹐海內得離戰伐之苦﹐天下又安。於是人才亦可少緩。然謂周亞夫緩急可用﹐而付之景帝﹐顧命之際﹐不忘。武帝時﹐諸侯守藩﹐幕北遠遁。於是人才亦可以少緩。然援霍光於湮沒無聞之中﹐而責以伊周之業。三君之用人才﹐當宴安無事之時﹐兼收並蓄﹔及一旦欲用﹐呼吸之間﹐固已森然在列矣。何倉卒之憂乎﹖夫周勃﹑陳平﹑亞夫﹑霍光輩﹐平居眾人﹐固不能知其必能成功也﹐而英雄之君獨能收之。故呂氏之變而平﹑勃出﹐七國之變而亞夫出﹐主幼國危而霍光出。向使三君不陰察默窺於無事之時﹐以待一旦之用﹐而事變之生﹐乃彷徨四顧﹐遽擢而急用之﹐則顚倒狼狽者多矣。其能端坐而責成功乎﹖

明皇開元之初﹐一何人才之多。及治功已成﹐意得志滿﹐謂宴安爲可保﹐謂倉卒爲不足虞﹐人才之在天下﹐一皆因循不復省察。胡雛之亂﹐銳兵長驅﹐已陷東京﹐而方皇皇於擇將。乃聽張之言﹐遂擢李﹝臣﹞﹝巨﹞罪亡之餘。一日授以三節度﹐而見輕於楊國忠有口打賊之譏。又召封常淸入見﹐問何策以討賊。常淸見帝憂甚﹐則大言以解之曰「計日可取。」及帥師出戰﹐一敗塗地﹐潼關失守﹐兩京遂危。此皆明皇不能求人才於宴安之時﹐而急急於倉卒之過也。

鄭之垂亡也﹐君臣相顧﹐縮手無策﹐幸而得一人焉。其言曰「吾不能早用子﹐今急而求之。」夫向不早用﹐而今以急求﹐猶有一人可求也﹐故賴以濟之﹔如其無可求﹐豈不殆哉﹗

元城云「人主之職﹐主於用人。苟能平日有術以采聞之﹐使皆爲我用﹐則其運用天下﹐有餘裕矣。兒寬爲廷尉卒史﹐謂不習事﹐不主曹﹐乃之北地視畜牧爾。及爲疑奏﹐張湯始奇之。上問誰爲之者﹐湯曰﹕『兒寬。』上曰﹕『吾故聞之久矣。』又蕭望之爲治禮丞上疏。宣帝自在民間﹐聞望之之名﹐曰﹕『此東海蕭生也耶﹖』且寬身爲廷尉卒史﹐而廷尉以下﹐皆不知之﹐而天子深居九重﹐乃云『久聞其名』﹐則武帝之聰明﹐過羣臣遠矣。且宣帝少年﹐在民間鬥鷄走馬﹐日遊三輔﹐而當時賢人與民疾苦﹐皆知之。」神宗時﹐朝有監司登對者﹐上問陸賈而對以不知。它日擇人按察﹐上曰「向不知陸賈者爲誰﹖朕欲知四方利病﹐須忠信人」。

七十一用人要當自有所見用人之道﹐非一端也。泛觀前代﹐或以家世﹐或以人望﹐或以薦引﹐或以功業﹐然其得失常相半焉。格於皇天之後﹐而有格於上帝之臣﹔大駐漢中之餘﹐而有長驅成都之禍﹔不好文學﹐或成安邊之功﹔或讀父書﹐乃有殺身之辱﹕無非家世也。起慰蒼生﹐而王室遂安﹔倚以成功﹐而車戰輒敗﹔單騎見虜﹐而罷回紇之兵﹔決勝千里﹐而困赤眉之戰﹕無非人望也。以能謀之國器﹐而得善斷之王佐﹔以知幾之君子﹐而昧於多才之姦人﹔築壇之拜﹐本以追亡﹔街亭之衄﹐痛以自貶﹕無非薦引也。佐帝之功﹐基於治齊﹔爲相之聲﹐減於治郡﹔拔趙定燕者﹐卒能施名於後世﹔料敵合變者﹐不能救患於應侯﹕無非功業也。是四者﹐𨿽不足以盡取人之道﹐而其大要﹐實在於此。然古人以是而得之矣。將襲其迹而用之﹐其失或在於是。然則如之何而可﹖曰﹕家世﹑人望之說不必廢﹐吾於薦引功業之中﹐果賢者而用之足矣。所貴乎聖人者﹐以其一心之明誠﹐自有所見而不惑於其迹耳。古道不振﹐人主平日心術雜﹐爲他物汩亂是非﹐聾其聽眞僞﹐昏其視賢否。在前懵若無別﹐一旦思所以擢用人才﹐以起天下之治﹐則或者進家世人望之說﹐而又有人焉從而沮之。大抵進者一﹐沮者一﹐擾擾焉於數者之說﹐而無所適從。嗚呼﹗孰知夫吾之一心﹐乃所以爲用人之大本歟﹖

觀茅容之避雨者﹐未有知容之賢者也﹐而郭泰獨知之。非泰之觀異於眾人也﹐泰求士之心異於眾人也。過冀缺之耕者﹐未有知缺之敬者也。而臼季獨知之者。非季之見異於眾人也﹐季求士之心異於眾人也。

七十二使人速得爲善之利昔柳宗元作《吏商》﹐世儒皆深排而力詆之。以愚觀之﹐宗元之說﹐責之以吾儒分內之事﹐誠不逃議論之域也。若上之人施之以救末流之獘﹐豈不猶愈於嚴刑峻法之禁乎﹖世儒未可以輕議宗元也。且天下之中人﹐所以勉於爲善者﹐以其知有爲善之利也。聖人之爲天下﹐所以上自公卿﹐而下至匹夫﹐一有小善﹐不終朝而賞隨之﹐亦欲使人速得爲善之利也。夫使天下之中人﹐勉彊於爲善﹐而無所邀持歆羨於其間﹐吾恐其爲之之志﹐未有久而不輟者。夫惟善方形於此﹐利已得於彼﹐其善愈博﹐其利愈大﹐則天下之凡至於得者﹐皆將鼓舞奔走﹐日夜惟善之歸矣。何者﹖均是利也﹐而此以美名得之﹐彼以不美名得之﹔彼之所得者小﹐而此之所得者大。人豈有不棄惡而趨美﹑辭小而就大者哉﹖故宗元之說﹐未可以輕議也。但不可自吾儒言之。若操賞罰以制天下者﹐則誠不可不知此言也。世儒於此﹐又曰爲善不可使人有利心。嗟夫﹗善固不可以利心而爲之也﹐然與其嚴罰峻刑制之﹐而終不知爲善﹐孰若以利心誘之﹐而使之樂於爲善耶﹖敢於刑人罰人﹐不敢於誘人﹐愚不知其說也。今天下所患﹐患無廉士也﹐然而貪者嘗有罰﹐而廉者未嘗有賞也。故作天下之廉﹐而不以其賞而勸誘之﹐彼貪者無所慕而爲廉也矣。

七十三不可以成敗論人物古之論人者﹐考其人而不計其功。固有其才可以爲而不達﹐不及施與旣施而中奪者﹐何可勝數。而中才常人﹐乘時以功名顯者﹐世常有之。昔司馬子長論李將軍爲將﹐其言哀痛反復﹐深悲其無成﹐以謂百姓知與不知﹐皆爲流涕。至論霍去病﹐無他美﹐獨天幸不至困絕。若遷者﹐可謂不以成敗論廣也。諸葛孔明偃臥隆中﹐一見先主﹐便及天下大計﹐然終身奔走﹐僅成鼎足之功﹐而不能興先漢之業﹐其視蕭相國之佐髙祖﹐誠有間矣﹔而陳壽以爲管蕭之亞匹。若壽者﹐亦可謂不以成敗論孔明也。孟子曰「若夫成功﹐則天也。」夫成敗系天﹐君子之論﹐豈可以是而定其賢不肖耶﹖大夏生植﹐而叢棘能有所庇﹔疾風烈雨﹐大木百圍﹐偃朴而死﹔秋水時至﹐溝畎無一漑之功﹔而歲旱淵竭﹐九河不足活魚鱉。物之系其遭如此。惟人亦然。

七十四民心以先入者爲主凡民之心﹐以先入爲主。先入者旣固﹐則後之繼至者﹐舉無足以搖之矣。蓋天下之事﹐無定形也。爵人於朝﹐以賞善也﹐而可疑以飾喜﹔刑人於市﹐以棄﹝徳﹞﹝惡﹞也﹐而可疑以作威。興作之鄰於生事也﹐安靜之似於因循也。謂之是可也﹐謂之非亦可也﹐無有必然可指之定形也。使人君之於天下﹐不能有以先入乎其民﹐而結其信心﹐則天下於此觀其終﹐後𨿽有善焉﹐亦不復以善期之也。

昔者嘗怪齊宣王之易牛﹐與成湯之祝网﹐本無以異也﹐然一以爲好生﹐一以爲貪得。蓋湯之民﹐其信心先入﹐而宣王之民﹐則疑者爲主也。疑心勝則設施無是矣。自古及今﹐以疑信爲是非者﹐不獨一事也。亡旣獲﹐則鄰人行動﹐無或類竊﹔墻壞失財﹐則鄰人勸築﹐反疑於盜。尙有眞非眞是也哉﹖故人君有爲之始﹐知夫是非之被於民也﹐於此時而著﹔而喜怒之入民也﹐於斯時而堅。故於斯民無惑心之初﹐常謹其所發﹐以一日之爲﹐而結民終身不移之信。故𨿽役民以築臺﹐而猶子來以勸趨﹔植羽以從田﹐而猶忻忻乎有喜。何則﹖所可畏者﹐乃吾之所恃焉者也﹖

漢王﹑項羽相與軍廣武之間﹐而漢王數羽十罪。以負入關之約居其一。議者謂羽義信不立於天下﹐是以𨿽有百戰百勝之气﹐而不救於敗﹐故也。然鴻溝之割﹐羽解而東歸﹐良﹑平一諫﹐輒背其約而不顧﹐立圍羽於垓下。然則漢王之信義安在耶﹖以愚觀之﹐漢王之信固有以先入於民﹔而項王之所以入民者﹐則無非悍禍賊之是先也。

七十五事不足撓爲不足憂昔扁鵲之見桓侯﹐知病在腠理﹔醫﹝和﹞﹝緩﹞之見﹝秦伯﹞﹝晉侯﹞﹐知病在膏肓。夫在腠理則可治﹐在膏肩則無及矣。然方其病在腠理也﹐人𨿽告之﹐恬然不以爲意者﹐彼固以爲不足憂也。不知腠理之不足憂﹐乃爲他日膏肓之大可憂。天下之事﹐亦何以異此﹖

昔者陳侯以宋﹑衛之治而懼之﹐以鄭之弱而忽之﹐遂以鄭爲何能爲而不許其成。及兵連禍結﹐不發於所懼之宋﹑衛﹐而發於所忽之鄭。是不足憂者之誤陳也。秦人以匈奴爲彊而備之﹐以百姓爲弱而輕之﹐遂虐用其民而艸莽其生。及一敗塗地﹐不在於所備之匈奴﹐而在於所輕之百姓。是不足憂者又誤秦也。天下之禍﹐莫大於視以爲不足憂。視以爲不足憂者﹐皆他日之所不可支者也。今天下有大患四﹐是也。然兵財之患﹐上之人焦心而勞思﹐下之人進計而獻議﹐日夜惟兵財之憂。至於冤民姦吏﹐則漫不之省。此愚深所未諭也。意者以爲吏民之弱﹐爲不足憂也﹖

嗚呼﹗腹心之隱疾﹐烈於潰血之癰﹔臣僕之竊伺﹐慘於穴隙之盜﹔賁育之不戒﹐則童子之不能抗﹔魯雞之不期﹐則蜀雞之不支。吏民之微弱﹐誠有大可憂也。試摭前事以言之﹕曹參不擾獄﹐丙吉不按贓吏。

七十六人情不可使無所顧小人之情﹐最不可使之無所顧也。小人而無所顧﹐則其心也不忸怩於爲惡﹐而安於犯天下之不義﹔忿戾而不可解﹐而無復冀君子之恕己。故夫疾不仁者﹐不可已甚﹔而惡惡者﹐不可太明是非﹕爲是姑息也﹐將猶以全之也。

古之用兵者﹐圍師勿遏﹐窮寇勿追。豈以爲不可遏且追耶﹖蓋窮而追之﹐則示之無生意﹐以厚其毒﹔圍而遏之﹐乃所以決其怒﹐而泄其無聊之謀也。豈惟用兵﹐君子之治人﹐亦烏可使之厚其毒而泄其無聊之謀也哉﹗昔者秦穆公赦盜馬者三百人﹐而又飲之以酒﹔韓之戰﹐出穆公於難者﹐皆盜馬者也。子孔爲載書﹐而國人弗順﹐將誅之。子產焚書而鄭眾以定。夫盜不可以縱也﹐而飲之則恣惡﹔書以治眾也﹐而焚之則政替。然則秦﹑鄭賴焉﹐何也﹖蓋負不宥之罪者﹐遭非意之幸﹔蘊欲逞之怒者﹐服不爭之化。

彼小人之爲姦也﹐亦非不知負天下不美之名﹐而又有以來君子之所不赦也。惟自知其負天下不美之名﹐故赦之則猶有所愧﹐暴之則不自惜﹔知君子之不赦己﹐故寬之則庶幾於自新﹐急之則竟其自絕之志。爲君子者﹐不能少忍以徐伺其變﹐而乃鍛煉維策之以稔其頑。則小人之無所顧也﹐其罪豈專於小人哉﹖亦君子者成之也。

七十七爲治當權利害輕重利不十者不易業﹐功不百者不變常。賢君之治天下﹐而或至於易業變常者﹐亦權其利害之輕重而已。是故緹縈納身以贖父罪﹐文帝爲之變治﹔王縉削爵以請兄﹐肅宗爲之推恩。夫漢唐之主﹐豈欲撓不刊之典而悅女子﹑輔臣之意哉﹗蓋子弟之願獲伸﹐則孝弟之風浸廣﹐忠順之俗始成。撓不刑之典﹐而可以成忠順之俗﹐廣孝弟之風﹐其利害孰輕而孰重耶﹖

遇鄕人之長者﹐則必俯伏而拜之﹔長者仇其父﹐遇拔刃而追之。輕重先後之序﹐不得不然也。

七十八理在人心隨寓而見理之在人心﹐猶元气之在萬物也。一气之春﹐播於品匯。其根其莖﹐其枝其葉﹐其華其色﹐其芬其臭﹐𨿽有萬不同﹐曷嘗有二气哉﹖理之在人心﹐遇親則爲孝﹐遇君則爲忠﹐遇朋友則爲義﹐遇寇仇則爲勇。隨一事則得一名﹐名𨿽至於千萬﹐理未嘗不一也。气無二气﹐理無二理。然物得气之偏﹐故其理亦偏﹔人得气之全﹐故其理亦全。

自古號爲知人者﹐則亦因其一善而推之。是以見其孝而信其忠﹐聞其義而知其勇。﹝呂﹞﹝李﹞夷簡薦徐晦曰「君不負楊臨賀﹐肯負國乎﹖」唐太宗之托李曰「公往不負李密﹐肯負朕乎﹖」誠以忠孝一根﹐義勇一源。未有能孝而不能忠﹑能勇而不能義。孔門之中﹐曾參﹑閔子騫以孝名。彼其得名﹐豈不能爲忠爲勇乎﹖三聖之中﹐伯夷以淸名。彼其易時﹐豈不能爲任爲和乎﹖

卷十二七十九人之才有幸有不幸人之言曰「徇時者通﹐忤時者窮。」是說然矣。然附丁﹑傅者﹐皆貴於哀帝之朝﹐而朱博以丁﹑傅敗﹔獻符命者﹐皆侯於新室之世﹐而劉以符命誅。徇時者果通乎﹖宣帝好刑名﹐而黃霸以寬平見用﹔武后好酷吏﹐而徐有功以仁恕見賢。忤時者果窮乎﹖蓋嘗論之﹐人才之在天下﹐其於遭時遇主﹐蓋有幸有不幸﹐未可以是而論其能否﹐定其賢不肖也。人皆謂虎圈嗇夫利口喋喋﹐所以不見用於文帝﹔不知陳平錢谷決獄之對﹐其去於嗇夫幾何也﹖嗇夫以能對見沮﹐陳平以能對見善。非有幸有不幸歟﹖人皆謂亞夫剛勁不屈﹐故不得爲少主之臣。不知周昌之木彊而傅趙王﹐其異於亞夫幾何也﹖亞夫以不屈見誅﹐周昌以不屈見用。非有幸有不幸歟﹖

八十聖人以無私而成其私老子曰「將欲翕之﹐必固張之﹔將欲取之﹐必固與之。」孟子曰「未有仁而遺其親者也﹐未有義而後其君者也。」夫欲翕而固張﹐欲取而固與﹐欲其不遺而先之以仁﹐欲其不後而先之以義。自眾人觀之﹐其愛人利物﹐宜若不知所以爲其己之私矣。而天下卒不能忘之﹐依依切切﹐常有戀慕感悅之意﹐出力以供其上﹐𨿽甚勞而不辭。蓋嘗讀《噫嘻》之詩﹐觀成王「率時農夫﹐播厥百谷」﹐而曰「駿發爾私」﹐使之先私而後公也。而治田者乃曰「雨我公田﹐遂及我私。」我固使之先其私﹐而民固樂於先其公。讀《七月》之詩﹐見其所謂田者﹑公子者﹐出入阡陌﹐勞來勸相。至則與之同至﹐歸則與之同歸﹐無一念之不在於民。卒也﹐「載玄載黃﹐爲公子裳」﹐「取彼狐貍﹐爲公子裘」。績以爲己裳﹐而公子則以玄黃﹔貉以爲己裘﹐而公子則以狐貍。我不敢自愛其身﹐而民卒不敢忘其愛於我。自下者人髙之﹐自後者人先之。古之君臣﹐以其無私而成其私﹐大抵若此。

三代以還﹐爲人上者﹐無髙見遠識﹐知是己而不知有人。求以直遂其所欲﹐而卒得其所不欲。不知夫不自愛者﹐乃所謂不忘其己也。

八十一先其大者則小者服四馬之於車也﹐奔走疾遲﹐至難齊也。夫人之於馬﹐必待夫躬臨之而後如意耶﹐則一車而四馭﹐未能足也。今一禦而四馬之遲速﹐惟十指之聽者﹐以吾所執者轡也。以一轡之約﹐制四馬之節﹐執馬之要﹐𨿽欲不吾聽﹐不可得也。是先王之所以役天下者﹐執天下之轡也。

今夫欲天下之畏也﹐而陳之以刀鋸﹔欲天下之愛也﹐而陳之以玉帛。夫刑戮賞賜﹐非不足以立畏愛也﹐然必陳其物﹐設其具。則刀鋸金帛非不給矣﹐爲之不得其要﹐用之不中其節﹐用力勞而功不成。其事煩﹐其教粗。吾與物以力相勝﹐而物之從之也﹐內有一不服之心﹐而吾力之所不周者﹐亂所從起。故聖人本法而明術。四凶﹐天下之巨姦也﹔商容﹑比干﹑箕子﹐商之望也。舜欲使天下不犯於有司﹐而度罪之不可以盡刑也﹐取天下之巨姦者擊之﹐天下𨿽有悍彊不服者﹐知所畏矣。舜非徒能施刀鋸也﹐能沮其不畏之情也。武王得商之善者﹐而度其未可盡賞也﹐取世之望者三人而尊禮之﹐而商之善者悅矣。武王非徒知尊禮也﹐能動其悅我之心也。故舜﹑武王善執天下之轡者也。

八十二天下之獘起於相仍天下之獘﹐常相仍而無窮。善去獘者﹐則亦探其害之所由生﹐而窮其病之所由起。故革一害﹐則百害爲之皆除﹔治一病﹐則百病爲之皆愈。不善去其獘者﹐不沿其源﹐不尋其根﹐旣欲革此﹐又欲革彼﹔旣欲治其一﹐又欲治其二。用力愈勞﹐而其獘終不可得而去。且天下之獘﹐未易以悉數也。以吏風言之﹐則有奔競﹐有苟且﹐有怠惰﹐有喜事而邀功﹔以民俗言之﹐則有兼並﹐有末作﹐有侈靡﹐有寇竊而無恥。然要之﹐民俗之獘﹐𨿽紛紛而不一﹐而其端大抵出於奔競。

自夫人之奔競也﹐而後人臣以位爲寄﹐以職爲方﹐而苟且生﹔急於其私﹐緩於其公﹐而怠惰生﹔以建立爲能﹐以安靜爲鈍﹐而喜事邀功生。然則欲革吏之獘﹐豈必舉數者而盡革之乎﹖抑其奔競足矣。自夫人之兼並也﹐而後富益富﹐貧益貧﹐而末作生﹔阡陌閭裏﹐而侈靡生﹔饑寒切於其中﹐財貨動於其外﹐而寇竊無恥生。然則欲革民之獘﹐豈必舉數者而盡革之乎﹖抑其兼並足矣。

八十三不可以一節而棄士人才之在天下﹐不可以一節之不善而見棄之也。以一節不善而棄天下之才﹐則世無全人矣。孔子不以管仲之非禮而廢其仁﹐孟子不以柳下惠之不恭而貶其和。自非堯舜﹐安能每事盡善﹐有始有卒﹖其惟聖人乎﹖苟非下愚不可移之資﹐則其所爲必有是非當否。不以不善掩其善﹐此聖人取捨之政﹐以爲法於後世﹐人主翕受敷施﹐當何法哉﹖於人之罪無所忘﹐天下所以叛楚﹔一聞人過﹐終身不忘﹐管仲知鮑叔不可以爲相。《周書》曰「記人之功﹐忘人之過﹐宜爲君者也。」蓋昔者嘗竊嘆唐八司馬﹐皆天下雄豪偉特之才。如劉禹錫﹑柳宗元﹐其所以蘊藏﹐蓋百分未試其一﹐故其陵厲軒軒之气﹐𨿽幽深憔瘁之中﹐猶自見於文章議論﹐而不沒其精華。果銳盤屈﹐而抵折不得已﹐而暴露於荒州僻郡之間﹐蓋亦有大過人者。而程異晚年復進﹐則唐之財用﹐遂以沛然。此豈可以一節之不善而遂終棄之耶﹖

嘗讀《洪範》之書﹐以爲皇極之道﹐廣大而不狹﹐寬厚而不苛。而堯﹑舜﹑禹﹑湯﹑文﹑武﹐所以用天下之術﹐頗可以推見於此。何者﹖有猷者﹐有謀略者也﹔有爲者﹐有膽力者也﹔有守者﹐有志節者也。此不可以不念也。故曰「有猷﹑有爲﹑有守﹐汝則念之。」𨿽然有謀略者或至於詐而不能正﹐有膽力者或至於縱而不知法﹐有志節者或至於執而不知權﹐蓋非天下之中道矣﹔然而苟未麗於惡者﹐亦不可不愛也。故曰「不協於極﹐不罹於咎﹐皇則受之。」嗟夫﹗皇極之道﹐非聖人孰能行。昔者太祖皇帝﹐以大度致天下之士﹐知趙普之貪﹑曹翰之橫﹐而包含覆蓋﹐未嘗見於辭色。故趙普﹑曹翰俱自以爲名臣。自雍熙﹑端拱以後﹐用法愈詳﹐責人愈密。蓋其獘至今有二﹕一曰記其舊惡而不開其自新﹐二曰錄其暫失而不責其後效。

八十四宰相得人則百官正人主之職﹐論一相﹔一相之職﹐論百官。一相不得其人﹐則百官不得其正﹐此本末源流之說也。﹝切﹞﹝竊﹞嘗觀之漢之漢﹐惟武﹑宣號爲得人﹔唐之治﹐惟貞觀﹑開元最爲可喜。原其所以致是治者﹐人或未之知也。

武帝之時﹐質直則汲黯﹑卜式﹐推賢則韓安國﹑鄭當時﹐定令則趙禹﹑張湯﹐奉使則張騫﹑蘇武﹐一時茂異﹐莫不各稱其任。孝宣承統﹐潁川之黃霸﹐渤海之龔遂﹐膠東之王成﹐南陽之召信臣﹐一時之選﹐莫不各當其職。此豈宣武之時自爾哉﹖當時之相有以化之也。公孫弘爲丞相﹐石慶爲禦史大夫﹔石慶爲丞相﹐兒寬爲禦史大夫。此武帝這相也。魏相爲丞相﹐丙吉爲禦吏大夫﹔丙吉爲丞相﹐蕭望之爲禦史大夫。此宣帝之相也。

馬周以剴切言事﹐李大亮表使者求鷹﹐戴冑以犯顏極諫﹐崔仁師以治獄主恕。一時名臣皆有可采。開元之初﹐不受虜金如杜暹﹐才鑑詳平如九齡﹐願效萬一如張嘉貞﹐眷眷事職如乾源曜。一時羣英皆有可取。此豈貞觀﹑開元之時自爾哉﹖當時之相﹐有以化之也。魏徵爲相﹐房玄齡又繼之﹔玄齡爲相﹐杜如晦又繼之。此貞觀之相也。姚崇爲相﹐宋又繼之﹔宋爲相﹐韓休又繼之。此開元之相也。當時諸公在朝﹐謀斷有餘﹐守成享治﹔而欲百官不相率而爲善者﹐亦不可得也。

八十五因事而納君於善道人非堯舜﹐安能每事盡善﹖而人臣之善諫其君者﹐則每因事而納之於善焉。昔者齊景公問於晏子曰「吾欲觀於轉附﹑朝﹔遵海而南﹐放於瑯邪。」是問也﹐景公之失也。而晏子不拒焉﹐乃因以「省耕」﹑「省斂」之說而告之。則是景公於遊觀之中﹐而有賑民之實矣。齊宣王言於孟子曰「寡人有疾﹐寡人好貨。」是言也﹐宣王之失也。而孟子不卻焉﹐乃因以「居者積倉﹐行者裹糧」之說而告之。則是宣王於好貨之中﹐而有足民之實矣。不拒其遊觀﹐而因誘之以賑民﹔不卻其好貨﹐而因誘之以足民。彼之說不廢﹐吾之說自行於其間。其名曰順君﹐其實則諫君。古之人因事而諫君於善﹐大抵如此。

吾嘗怪魯隱公矢魚之行﹐而臧僖伯之不善諫其說。以爲凡物不足以講大事﹐其材不足以備器用﹐則君不舉焉。夫隱公之志不可回﹐則僖伯之諫決不可入。孰若姑從其行﹐而告之以不可徒行之意﹐則在公爲易從﹐在吾爲易入。又焉用絕其嗜好﹐而欲獨行吾之說哉﹖君子曰「臧僖伯之諫矢魚﹐不如晏子之不諫遊觀﹑孟子之不諫好貨。」惠帝嘗出遊離宮﹐通曰「古者有春嘗果﹐方今櫻桃熟可獻﹐願陛下出﹐因取櫻桃獻宗廟。」上許之。通之術﹐卽二子之術也。太宗作層觀以望昭陵。嘗引魏徵同登﹐使觀之。徵熟視曰「臣昏﹐不能見。」帝指示之。徵曰「臣以爲陛下望獻陵﹐若昭陵則固見之矣。」帝泣爲毀觀。徵之術﹐亦二子之術也。離宮之遊不必卻﹐而因使之獻宗廟﹔層觀之登不必諫﹐而因使之念獻陵。不逆乎君之志﹐不廢乎吾之說。

八十六事變常出於所不憂人主莫不欲安存而惡危亡﹐然而其國常至於不可救者﹐何也﹖所憂者﹐非其所以亂與亡﹔而其所以亂與亡者﹐常出於不憂也。蓋嘗以漢事觀之﹕方髙帝之世﹐天下旣平矣。當時之所憂者﹐韓﹑彭﹑英﹑盧而已。此四王者﹐皆不能終髙帝之世﹐相繼僕滅而不復續。及至呂氏之禍﹐則猶異姓也。呂氏旣滅矣﹐而吳楚之憂﹐幾至亡國。方韓﹑彭﹑呂氏之禍﹐惟恐同姓不蕃熾昌大也﹔然至其爲變﹐則又過於異姓遠矣。文景之世﹐以爲諸侯分裂破弱﹐則漢可以百世而無憂。至於武帝﹐諸侯之難少衰﹐而匈奴之難方熾﹐則又以爲天下之憂﹐止於此矣。又昭﹑宣﹑元﹑成之世﹐諸侯王旣已無足憂者﹐而匈奴又破滅臣事於漢。然其所以卒至於中絕而不救者﹐則其所不慮之王氏也。

世祖旣立﹐上懲韓﹑彭之難﹐中鑑七國之變﹐而下悼王氏之禍﹐於是盡侯諸將﹐而不任以事﹔裁減同姓之封﹐而黜三公之權。以爲前世之獘盡去矣。及其衰也﹐宦官之權盛﹐而黨錮之難起。士大夫相與扼腕而遊談者﹐以爲天子一日誅宦官而解黨錮﹐則天下猶可以無事。於是外召諸將﹐內脇其君﹐宦官旣誅無遺類﹐而董卓﹑曹操之徒﹐亦因以亡漢。

漢之憂者凡六變﹐而其亂與亡﹐輒出於所不憂﹐而終不可備。由是言之﹐治亂存亡之勢﹐如長江大河﹐日夜推移而莫知終窮。故夫聖人之爲天下不恃吾﹐有盡變而有無變之道。仁義以本之﹐紀綱法度以維持之﹐深恩厚澤以培養之。安居無事之時﹐深感固結斯民之心於法令之外﹐使其子孫後世﹐有以憑藉扶持﹐而不遽以陵遲者﹐如斯而已。至於詳禁而曲說﹐形索而計取﹐聖人所不爲也。𨿽然﹐物莫不有所先。礎先雨而潤﹐鐘先霽而淸﹐灰先律而飛﹐蟄先寒而閉﹐蟻先澇而徙﹐鳶先風而翔。陰陽之气﹐渾淪磅礡於覆載間﹐而一物之微﹐先見其幾。彼天下之變𨿽無常﹐而英雄桀猾之狀𨿽無盡﹐然其形之所兆﹐其端之所萌﹐亦豈無有先之者邪﹖是故諸侯之逼﹐晁錯能言之﹔匈奴之彊﹐賈誼能言之﹔王氏擅命之漸﹐劉向能言之。惜乎漢世人主﹐不能陰察默窺﹑銷患於未然﹑弭禍於無形耳。

八十七爲天下者使後可繼治天下者﹐不盡人之財﹐不盡人之力﹐不盡人之情。是三者可盡也﹐而不可繼也。彼治天下者﹐不止爲一朝一夕之計﹐固將爲子孫萬世之計也。爲萬世之計﹐而於力﹑於財﹑於情皆使之不可繼﹐則今日盡之﹐將如來日何﹖今歲盡之﹐將如來歲何﹖今世盡之﹐將如來世何﹖是以聖人非不知間架之稅足以盡榷天下之利﹐而每使之有餘財﹔非不知閭左之戍足以盡括天下之役﹐而每使之有餘力﹔非不知鉤距之術足以盡天下之詐﹐而每使之有餘情。其去彼取此者﹐終不以一時之快﹐而易萬世之害也。古之人有行之者﹐漢文是也。露臺惜百金之費﹐後宮無曳地之衣。可謂不敢輕靡天下之財。匈奴三入而三拒之﹐未嘗敢窮兵出塞。可謂不敢輕用天下之力。吳王不朝﹐賜以幾杖﹔張武受賂﹐賜以金錢。可謂不敢輕索天下之情。以其所餘﹐貽闕子孫。凡四百年之漢﹐用之而不窮者﹐皆文帝之所畱也。及至武帝﹐好大而心勞﹐功多而志廣。材智勇敢之臣﹐與時俱奮。桑弘羊之徒﹐算舟車﹐告緡錢﹐以罔天下之財﹔其心以文帝之所不敢取﹐自我始取之也。衛靑之徒﹐絕大漠﹐開朔方﹐以竭天下之力﹔其心以文帝之所不能舉﹐自我始舉之也。張湯之徒﹐窮根柢﹐究黨與﹐以盡天下之情﹔其心以文帝之所不能察﹐自我始察之也。取文帝之所不能取﹐舉文帝之所不能舉﹐察文帝之所不能察﹐則弘羊﹑張湯﹑衛靑之屬﹐果勝文帝耶﹖此段內﹐自「於力﹑於財」以下﹐至於下段「世之議者」﹐舊本誤在後卷首篇﹐「方內人寧﹐靡有兵革」之下﹐雍謹刊正如此。

聖人之治天下﹐其才非不足以立﹐其志非不足以慮也﹔然每遲焉若畏﹐闕焉若偸﹐而弗自以爲愧者﹐蓋法不可以極其獘﹐而其獘常生於積美之後。吾力足以成之矣﹐足以備之矣﹐而畢取焉以爲名﹐則風俗變而巧日愈滋﹐獘日愈亟而後之人必有不可支者矣。惟己之快而後人之無繼者﹐聖人不爲也。以及後人﹐世之議者曰「治地莫善於助﹐莫不善於貢。」嗟夫﹗貢之猶有所不善也﹐固所以遺商周﹔助之盡善﹐是其所以開秦也已矣。大抵天下之理﹐是非之相因﹐而成毀之相近。質者可措其未施之實智﹐而盡巧者蓋滋其無已之情。是故聖人之治﹐亦難乎其無餘智也。

焚林而田﹐非不得獸﹐明年無獸﹔竭澤而漁﹐非不得魚﹐明年無魚。

卷十三八十八善治者無赫赫之功談龍肝﹐誇鳳髓﹐足以駭人之聽矣﹐至於濟饑﹐則曾不如菽粟之有益也﹔陳黼黻﹐耀文繡﹐足以駭人之目矣﹐至於禦寒﹐則曾不如布帛之有效也﹔嘉唐虞而樂商周﹐登泰山而禪梁父﹐足以動人之觀聽矣﹐至於論治﹐則不如淸淨淵默之有得也。自昔聖人循循焉以忠厚化天下﹐初無非常可喜之功﹐而天下之人陰受其利而不自知。後世好大喜功之主﹐以爲聖人之爲﹐不足使人聳動而傾聽﹐於是變循循而爲赫赫。棄天下之所常行﹐而駭斯人之所未嘗見﹔奮乎百歲寂寞無聞之中﹐而欲遠過乎五帝三王之上。頌聲滿天地﹐貴名耀日月﹐亦可謂一時之盛事矣。噫﹗夫名之盛﹐實之衰也。觀美之日隆﹐而大本之日忘﹔華藻之日益﹐道徳之日薄也。

天下有至當之理﹐天下莫能非﹐後世莫能議。事已立而迹不見﹐功已成而人不知。安用使人喜談而樂道哉﹖漢之文帝﹐攘卻不如武﹐中興不如宣﹐二十三年之間﹐農桑之外無異說﹐粟帛之外無奇貢。嘗試取其紀而讀之﹐崇﹝方﹞﹝力﹞田之科﹐下勸農之詔﹐不若富民之有侯﹑搜粟之有尉也﹔匈奴三入而三拒之﹐未嘗窮兵出塞﹐不若登單於之臺﹐封狼居之山也﹔法令之苟且﹐禮文之有缺﹐不若攺正朔而易服色﹑興禮樂而修郊祀也﹔宮室不增益﹐帷帳無文繡﹐不若建神明通天之臺而備千乘萬騎之駕﹑泛沙棠木蘭之舟而設魚龍曼衍之戲也。然而成敗異變﹐功業相反者﹕文帝富庶之效﹐至於貫朽粟陳﹐家給人足﹐而武帝則海內虛耗矣﹔文帝治安之效﹐至於方內人寧﹐靡有兵革﹐而武帝則暴骨千里矣﹔斷獄數百﹐幾致刑措﹐則與夫窮治刻骨者有間矣﹔黎民醇厚﹐重於犯法﹐則與夫姦軌不勝者不俟矣。

八十九天下之獘自上啟之朝而趨市﹐駢肩相摩﹔暮而過市﹐掉臂不顧。非朝貪而暮廉也﹐朝有所求﹐暮無所求也。一兔走野﹐百人逐之﹔積兔在市﹐過而不顧。非前爭而後遜也﹐前則未定﹐後則已定也。﹝切﹞﹝竊﹞嘗因是而論天下之士﹐其所以在上古而靜退﹑在後世而奔競者﹐豈性情之頓異也﹖亦上古之爵祿不可求﹐而後世之爵祿可求也﹔上古之爵祿皆有定﹐而後世之爵祿皆無定也。

唐虞三代之時﹐禮儀修明﹐風俗醇厚。凡爲士者﹐三揖而進﹐一辭而退。禮﹐如此其峻也。四十而仕﹐五十而爵。進﹐如此其迂也。論定然後官﹐任官然後爵。仕﹐如此其艱也。不傳贄爲臣﹐不敢見於諸侯。分﹐如此其嚴也。然處之甚安﹐守之甚固﹐無滯淹之嘆﹐無僥幸之心。是豈有法制以驅之乎﹖亦曰上之人未嘗啟奔競之門而已。

蓋當是時﹐持黜降以佐天子者﹐以公道而立公朝﹐以公心而臨公選。才適當其位﹐而無毫髮之浮﹔位適當其才﹐而無毫髮之過。才之外無餘位﹐位之外無餘才。天下之士﹐道徳苟充﹐爵祿自至。初﹐無求於上之人﹐則嵬嵬廓廟殆爲無求之地矣。故巧者無所用其智﹐貴者無所用其權﹐詐者無所用其謀﹐謅者無所用其佞。於斯時也﹐𨿽求奔競之名﹐猶不可得﹐況有所謂奔競之禁乎﹗

後世禮儀廢﹐風俗薄﹐名器濫﹐爵祿輕。不使官求人﹐而使人求官﹔不使上求下﹐而使下求上。奔競風成﹐莫之能禦。權在於左右﹐則爲之掃門﹔權在於嬖寵﹐則爲之控馬﹔權在於妃主﹐則爲之邑司﹔權在於貴戚﹐則爲之主事。髙爵重祿﹐如取如攜﹐無不得其欲焉。彼介然自守之士﹐十年不之調者有之﹐三世不徙官者有之。利害之相形如此﹐人安得而不奔競乎﹖

誘之於上﹐而欲禁之於下﹔誘之於此﹐而欲禁之於彼﹐是猶醯而卻蚋﹑聚膻而去蟻﹐𨿽刀鋸日被﹐亦有所不勝矣。

九十人君求治不可太銳古之善爲天下者﹐未嘗爲苟且之說﹑速成之計﹐以求治於朝夕也﹔彊力奮發以爲之﹐至誠無息以持之。其初𨿽若迂闊而難就﹑澶漫而難立﹐而其終必將有所觀。

漢唐以來﹐號爲善治之君者﹐漢一文帝﹐唐一太宗。﹝切﹞﹝竊﹞觀文帝卽位之初﹐公私之情﹐尢可哀痛﹔矯僞告訐之風﹐尙未知教。賈誼上「太息」「痛哭」之書﹐勸之紛更﹐文帝則體吾之恭儉﹐舒遲以待之﹐寬厚以撫之﹐而未暇於紛更也。末年海內富庶﹐興於禮義﹐黎民醇厚﹐幾致刑措者﹐則文帝有以緩之也。太宗卽位之初﹐關中旱蝗﹐戶口未盡復﹐太亂之後難治﹐盜賊未息。封倫進刑名﹑雜伯之說﹐以求近效。太宗則行吾之仁義﹐持之不變﹐爲之益力﹐而不求乎近效。終於斗米三錢﹐行不賫糧﹐夜戶不閉﹐歲斷死罪二十九﹐則太宗有以緩之也。蓋恭儉仁義乃其爲治之地﹐而行之以久者﹐乃其所以致效。

若夫武帝則不然。不施仁義﹐而切切於慕唐虞。其求治固甚銳也﹐公孫弘進「期年尙遲」之說以誘之﹐而武帝之心益荒。卒之海內虛耗﹐悔無可及﹐而唐虞之治益遠。玄宗則又不然。不得治本﹐而急急於致太平。其責治何太早也﹗李石進日久月長之說以堅之﹐而帝之意已倦。卒之開元之治﹐日不逮前﹐而太平之功益難。吁﹗朝爲賈而夕冀巨萬之獲﹐耕者未卒歲而乃求倉箱之積。爲治不能遲之以歲月﹐而乃惑於苟且之說﹑速成之計。吾固知武帝﹑玄宗之治戛戛乎其無驗也。

九十一從事其小而忘其大爲國者﹐不可從事於其小而忘其大者也。天下之事﹐小者固不可以不究心也。然必究心於其大而後及其小﹐則所行爲得體。拘拘於其小者﹐而大者未嘗過而問﹐吾恐其小者之所得﹐不足以補其大者之所損矣。民之生固不可傷也。世之人君﹐知民生之不可傷﹐則不過重於刑而已。至於窮兵黷武之事﹐則快心爲之而不卹。是豈眞能不傷民也耶﹖國之用固不可以不節也。世之人君﹐知國用之所當節﹐則不過儉於服色之末而已。至於濫官冗兵之費﹐則視以爲常而不怪。是豈眞能不傷財也耶﹖梁武帝號爲恭儉﹐一冠三載﹐一衾三年﹐食一瓜爲十數種﹐治一菜爲十數味﹐則帝非不儉也﹔然廣造塔廟﹐窮極土木。吾恐武帝之儉﹐儉於小者也。此省費息民﹐所以不能禁賀琛之言。唐太宗以人命至重﹐每決死囚則五覆奏﹐下諸州則三覆奏。太常不舉樂﹐尙食徹酒肉﹐則帝非不愛民也﹔然頻歲東徵﹐委民鋒鏑。吾恐太宗之愛﹐愛其小者也。此無罪之士﹐肝腦塗地。所以不能已﹝九齡﹞﹝褚遂良﹞之諫。

昔者讀《詩》至於《魏國風》﹐見其以葛屨而履霜﹐以園桃而充﹐其逸於貧瘠而安於儉陋也﹐亦甚矣﹗然考《伐檀》之詩﹐則曰「在位貪鄙﹐無功而受祿。」失國家之重費﹐莫大於爵祿之及人。今魏乃不節無功之祿﹐而區區然計服食之末﹐是其儉豈得爲中禮耶﹖詩人疾而刺之﹐以爲儉嗇褊急﹐而附《伐檀》於《魏國風》之末。其意深矣﹗

三年之服不能行﹐而緦麻﹑小功之喪則致其察﹔放飯流不能知﹐而齒決之禮則致其問。

漢武帝有意於慕古。然唐虞畫衣冠而民不犯﹐帝之所自知也﹔而任用張﹑趙﹐窮治刻滑。齊襄公復九世之仇﹐帝一見之則快心胡越﹐用師三十餘年。豈非從事其小而忘其大乎﹖

九十二爲治當先立其在我執疑似之謀以求治者﹐必無一定之說﹔懷遷就之心以致治者﹐必無可致之功。自中古以還﹐欲治之主﹐誰不欲措斯世於帝王之盛。然每旰食而焦勞﹑臨朝而太息﹐切切焉憂治道之愈邈。何也﹖天下之事﹐惟不可與泛然者言之也。說固一定於此﹐與泛者言之﹐則疑似足以惑人之聽。治固可至於此﹐而泛者爲之﹐則遷就足以變人之心。故夫人君之治天下﹐則亦當先爲之立其在我而已。

漢文帝恭儉之說﹐是文帝在我者之先立也。文帝惟立是說於胸中﹐持之以不息﹐安之以不變。是故陳武建徵伐之義﹐害恭儉者也﹐帝則曰「念不到此也。」賈生陳攺易之說﹐疵恭儉者也﹐帝則曰「未遑也。」郡國有乘傳之姦﹐而帝不問﹔侯王有僭擬之罪﹐而帝不誅。治效益邈﹐而帝之恭儉益固。卒之海內富庶﹐興於禮義﹐則吾前日恭儉之致也。由是觀之﹐文帝之恭儉﹐非泛然者。

唐太宗仁義之說﹐是太宗在我者之先立也。太宗惟立是說於胸中﹐持之以不息﹐安之以不變。是故封倫進刑罰之說﹐反仁義者也﹐則卻之而不顧﹔權萬紀獻言利之策﹐敗仁義者也﹐則斥之而不用。術不以禦臣下﹐而待以誠﹔法不以止盜﹐而撫以仁﹔治不加進﹐而帝之仁義益力。未幾﹐外戶不閉﹐行旅不賫糧。則吾前日仁義之致也。太宗之仁義﹐非泛然而無所就者也。

古之善致天下之治者﹐其不敢以輕心處之﹐而堅其在我以安其自成者﹐蓋如此。議論不出於己﹐而出於人﹐則沒世無成說﹔道學不得於己﹐而得於人﹐則終身無特見﹔謀畫不斷於己﹐而斷於人﹐則百計無成功。天下之事﹐固不可無所立於﹝此﹞﹝己﹞也。不立於己而信於人﹐輕聽其說而嘗試爲之﹐未有不敗事者。嗟夫﹗適千里者﹐不先聚糧﹐而假貸於塗之人﹔治病不得其所當用之藥﹐而百品皆試於僥幸一物之中。天下固有是理哉﹗

漢初之治﹐與民休息。其言治者曰「貴淸淨。」及其獘而欲振之也﹐則曰「漢家自有制度。」而其佐治者則曰「奉行故事。」。是漢人之先立先定﹐而逆爲數十百年之計者也。至其間條目類例不可預決﹐隨治而隨新之﹐以備漢之治者。𨿽日計之﹐不害也。

唐初之治﹐曰「行仁義」。其言治者曰「帝王之道﹐顧所行。」及其獘而欲振之也﹐則曰「剛明果決。」而其議於後者則曰「先自治。」是唐人之先立先定﹐而逆爲數十百年之計者也。至其間條目類例不可預決﹐隨治而隨新之﹐以備唐之治者。𨿽日計之﹐亦無害也。

大抵大而要者﹐逆定爲數十百年之上﹔小而詳者﹐毛舉於日月歲時之漸至。如髙帝之造國﹐大計已定﹐然後徐起而應百出之﹝罷﹞﹝罹﹞﹔如韓信﹑耿之用兵﹐先慮已決﹐然後徐起而趨其倉卒之會。雍按﹕「髙帝」下﹐恐漏「光武」二字。

髙帝﹕「吾亦欲東。」韓信北舉燕﹑趙。光武﹕「天下郡國如是。」耿北發漁陽。

九十三爲治不可以有所懲天下之事﹐不可以有所懲也。有所懲﹐則必有所偏。故方其懲之也﹐惟恐其獘之復見也。懲之而至於偏﹐則偏之獘生﹐而無以異於其所懲者矣。

昔者周之衰也﹐齊﹑楚﹑三晉之彊﹐綿地數千里。外重內輕﹐而王室遂不振。秦人懲其獘也﹐於是收天下而郡縣之。墮名城﹐銷鋒鏑﹐聚天下之兵於咸陽﹐以重其內。而其獘也﹐匹夫橫行而莫之禁﹐郡縣之吏熟視而莫敢誰何。而秦遂以不祀。

漢興﹐又懲秦孤立之獘﹐故封同姓以鎭天下。大啟九國分王子弟﹐而天下所有才十五郡。當是時﹐惟恐同姓之不蕃熾昌大也。然未幾而七國生變﹐幾於危漢之宗社。文﹑帝﹑武﹑宣以來﹐又懲之。損抑諸侯﹐減黜其官。惟得衣食租稅﹐不爲士民所尊。然﹝則﹞中外殫﹝﹞﹝微﹞﹐本末俱弱﹐而姦人無所忌憚﹐而漢遂以亡。

凡天下之獘﹐懲之則未嘗無所偏。旣偏矣﹐則其害未嘗不甚於所懲。惟治亦然。西漢尙寬厚﹐懲秦之暴虐也。然寬厚不已﹐其獘必至於軟熟﹑委靡﹐大盜移國而莫之抗。東漢尙名節﹐懲前日之委靡也。然名節不已﹐其獘遂至於矯激卓異﹐而爲黨錮之禍。嗚呼﹗事之不可有所懲也如此。世之人主每不慮其所終﹐不稽其所獘﹐矯枉而過於正﹐懲寬而至於嚴。快意甘心﹐卒以蹈其後日之悔。其亦不思甚也。夫天下之勢﹐其狀如長江大河﹐日夜推移﹐相激而不知止﹐而夫人又從而導之﹐則天下之變﹐吾固未知其所終也。

天下之亂﹐未嘗不激於其所偏﹐而報於其所矯也。偏則矯﹐矯則亂﹐亂則其勢又不能以不偏。是以天下之勢﹐一軒一輊﹐隨所矯枉﹐而禍亂俯伏於其間。反復去來﹐無有窮已。如庸醫之用藥﹐病在於熱﹐則用極天下之寒劑以下之﹔藥之寒爲病也﹐則復以金石酷烈之物以反之。寒已而熱﹐藥之病復作矣。蓋不知和﹑扁之術。不弛藥以養疾﹐亦不爲過﹝則﹞以激疾﹐使復其中和之常而已。

故夫備天下之理﹐以措天下之事﹐則平正而不偏。矯枉而不失乎中﹐懲亂而不急於治﹐遵乎禮義之安而無反側﹐蹈乎中庸之節而不作好惡。夫是以天下之獘﹐常若持衡﹐而禍患泯於無形。蓋惟知道之君子﹐惟能識之﹔履道之君子﹐惟能通之。而智察於一隅者﹐禍每伏於所察﹔權用於矯枉者﹐亂每伏於所矯。天下後世之所以多事﹐而常有智權不足之嘆﹐夫豈知其所不足者﹐非智權也哉﹗

