

欽定四庫全書

子部十一

事類賦目錄

類書類

卷一

天部一

天

日

月

卷二

天部二

星

風

云

卷三

天部三

雨

霧

露

霜

雪

雷

卷四

嵗時部一

春

夏

卷五

嵗時部二

秋

冬

卷六

地部一

地

海

江

河

卷七

地部二

山

水

石

卷八

地部三

井

冰

火

卷九

寶貨部一

金

玉

珠

卷十

寶貨部二

錦

絲

錢

卷十一

樂部

歌

舞

琴

笛

皷

卷十二

服用部一

衣

冠

卷十三

服用部二

弓

箭

劍

卷十四

服用部三

幾

杖

扇

卷十五

什物部一

筆

硯

紙

墨

卷十六

什物部二

舟

車

鼎

卷十七

飲食部

茶

酒

卷十八

禽部一

鳯

鶴

鷹

雞

卷十九

禽部二

雁

烏

鵲

燕

雀

卷二十

獸部一

麟

象

虎

卷二十一

獸部二

馬

卷二十二

獸部三

牛

羊

卷二十三

獸部四

狗

鹿

兔

卷二十四

艸木部一

艸

竹

木

松

卷二十五

艸木部二

柏

槐

栁

桐

桑

卷二十六

果部一

桃

李

梅

杏

柰

棗

卷二十七

果部二

梨

栗

柑

橘



卷二十八

鱗介部一

龍

蛇



卷二十九

鱗介部二

魚

卷三十

虫部

虫

蟬

蜂

蟻

【臣】等謹案事類賦三十卷宋吳淑撰並自注淑有江淮異人錄已於永樂大典內裒輯成編別著錄是編乃所作類事之書淑後官至起居舍人職方員外郎而此書原本結銜稱博士蓋據其進書時官也淑進書原狀稱先進所著一字題詞百首退惟蕪累方積兢憂遽奉訓詞俾加注釋又稱前所進二十卷加以注解卷帙差大今廣爲三十卷目之曰事類賦云云是淑初進此賦二十卷尙無書名及奉勑自注乃增益卷數定著今稱也凡天部三卷嵗時部二卷地部三卷寶貨部二卷樂部一卷服用部三卷什物部二卷飲食部一卷禽部二卷獸部四卷艸木部果部鱗介部各二卷虫部一卷分子目一百與進狀數合類書始於皇覽六朝以前舊笈據隋書經籍志所載有朱澹逺語對十卷又有對要三卷羣書事對三卷是爲偶句隸事之始然今盡不傳不能知其體例髙士奇所刻編珠稱隋杜公瞻撰者僞書也今所見者唐以來諸本駢靑妃白排比對偶者自徐堅初學記始鎔鑄故寔諧以聲律者自李嶠單題詩始其聨而爲賦者則自淑始嶠詩一卷今尙存然已佚其注如桂詩中俠客條爲馬仙人葉作舟之類古書散亡今皆不知爲何語故世不行用淑賦詞旣工雅又注與賦出自一手事無舛誤故傳誦至今觀其進書狀稱凡讖緯之書及謝承後漢書張璠漢記續漢書帝系譜徐整長歷元中記物理論皆今所遺逸而著述之家相承爲用不忍棄去亦復存之云云則自此逸書數種外皆采自本書非輾轉撏撦者比其精審益爲可貴不得以習見忽之矣乾隆四十三年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

吳淑進注事類賦狀

右臣先進所著一字題賦百首退惟蕪累方積兢憂遽奉訓辭俾加注釋伏以類書之作相防頗多蓋無綱條率難記誦今綜而成賦則煥焉可觀然而所徵旣繁必資箋注仰聖謨之所及在陋學以何稱今並於逐句之下以事解釋隨所稱引本於何書庶令學者知其所自又集類之體要在易知聊存觧釋不復備舉必不可去亦具存之凡防緯之書及謝承後漢書張璠漢記續漢書帝系譜徐整長歷中記物理論之類皆今所遺逸而著述之家相承爲用不忍棄去亦復存之前所進二十卷加以注解捲秩差大今廣爲三十卷目之曰事類賦乏張華之博物叨預升聞謝陸賈之著書敢期稱善徒傾鄙思曷副宸心伏乞皇帝陛下俯錄微能特防睿覽茍乾坤之施不遺芻狗之微則鈆槧之勤庶耀縑緗之末冒黷斧扆兢惶載深

事類賦原序

淳化中博士吳淑進事類賦百篇於朝太宗嘉其精贍因命注釋之擢爲水曹郎今觀其書駢四儷六文約事備經史百家傳記方外之說靡所不有其視李嶠單題詩丁晉公靑衿集用功蓋萬萬矣嵗月寢久世罕其傳提舉滎陽鄭公將命東浙蒞事未幾百廢具舉暇日裒集羣書曉析涵泳以爲退食之娯因以所藏事類賦善本俾鏤版以備士夫章句檢討之益且俾惇徳著其述作之始於右惇徳切觀四聲之作起於齊梁而盛於隋唐今遂以爲取士之階其協辭比事法度纎密足以抑天下豪傑之气至於源流別凡有補於對偶聲韻者豈可靳而不傳𨿽淑之書用意浩博將以貽惠來今然非鄭公則不能廣其說使學者有所觀覽云紹興丙寅仲夏廿三日右迪功郎特差監潭州南嶽廟邊惇徳謹序

欽定四庫全書

事類賦卷一

宋吳淑撰

天部

天

太初之始黃混並【列子曰太易者未見气也太初者气之始也陳思王植魏徳論曰在昔太初黃混並】及一气之肇判生有形於無形【潘嶽西徵賦曰化一气而甄三才列子曰夫有形者生於無形】於是地居下而陰濁【徐整三五歷曰陽淸爲天陰濁爲地】天在上而輕淸【易幹鑿度曰輕淸者上爲天重濁者下爲地】斯蓋羣陽之精【春秋說題辭曰天羣陽之精合爲太一分爲殊名】積气而成【列子曰天積气爾日月星辰亦气之光耀者也】澒洞蒼莽不可爲象【淮南子曰未有天地之時鴻蒙澒洞莫知其門蒼莽見下齊公仰視注張衡靈憲賦曰太素之前寂寞防黙不可爲象】溟涬蒙鴻莫知其終【帝系譜曰天地初起溟涬蒙鴻注溟音莫鼎反涬音胡鼎反】其气皓【爾雅曰夏爲昊天注云言其气皓】其體穹隆【爾雅曰穹蒼蒼天也注雲天形穹隆其色蒼蒼因以名云】觀文以察時變【易曰觀乎天文以察時變】埀象而見吉凶【易曰天垂象見吉凶聖人則之】大哉乾元萬物資始【出易】定辰極於保斗【桓譚新論曰通人掦子云因眾儒之說以天爲常左旋日月星辰隨而東西乃圖畫形體行度參以四時歷數昏明晝夜欲爲世人立紀律以垂法後嗣余難之曰春秋晝夜欲等平旦日出於卯正東方暮日入於酉正西方今以天下人占視之此乃人之卯酉非天卯酉天卯酉當北斗極北斗極天樞樞天軸也猶蓋有保斗矣蓋𨿽轉而保斗不移天亦轉周匝斗極常在知爲天之中也仰視之又在北不正在人上而春秋分時日出入乃在斗南如蓋轉則北道遠南道近彼晝夜數何從等乎子云無以解也後與子云奏事坐白虎殿廊廡下以寒故背日曝背有頃日光去背不復曝焉因以示子云曰天卽蓋轉而日西行其光影當照此廊下而稍東耳無乃是反應渾天家法焉子云立壤其所作則儒家以爲天左轉非也】驗日星於磨蟻【論衡曰天門在西北又日月星辰隨天而西移行遲天耳譬若磨石之上行蟻蟻行遲磨轉疾內𨿽異行外猶俱轉】其運也轉如車轂【渾天儀曰天地各成气而立載水而浮日月星辰繞地下故二十八宿半隱天轉如車轂之運】其速也流如弩矢【論衡曰天行三百六十五度凡積十三萬里也其行甚疾無以爲驗儻與陶鈞之運弩矢之流相類似乎】半覆地上半居地下【王蕃渾天說曰周天三百六十五度五百八十九分度之百四十五東西南北展轉同規半覆地上半在地下故二十八捨半隱以儀準之其見常百八十二度有奇是以知半覆地上半在地下也】或似卵以含黃【姚信昕天論曰若使天褁地如卵含黃地何所倚立而自安渾天儀曰天如雞子地如中黃居於天內天大地小表裏有水】或若奩而抑水【虞昺穹天論曰天形穹隆如笠而冒地之表浮元气之上譬覆奩以抑水而不沒者气充其中也日繞辰極沒西而還東不入地中也】方旣見於王克【賀道養渾天記曰近世有四術一曰方天興於王充二曰軒天起於姚信三曰穹天闔於虞昺皆臆防浮說不足觀也惟渾天之事徴驗不疑】安亦聞於虞喜【天文錄曰古人言天地之形者有二一曰渾天二曰蓋天三曰宣夜宣夜之說未嘗見也後有虞昺作穹天論虞喜作安天論姚信作昕天論】洛下準之於地中【益部耆舊傳曰漢武帝時洛下閎明曉天文於地中轉渾天定時節】耿詢測之於室裏【隋書曰耿詢見故人髙智寶以象直太史詢從之受天文算術詢創意造渾天儀不假人力以水轉之施於闇室中外候天時合如符契】悠哉博厚【禮曰天地之道博也厚也】倬彼昭回【詩曰倬彼云漢昭回於天】楡稱歷歷【古樂府詩曰天上何所有歷歷種白楡】罔說恢恢【老子曰天罔恢恢疎而不漏】雪霜降而風雨施無非教也【禮曰天有四時風雨霜露無非教也】四時行而萬物茂復何言哉【論語曰天何言哉四時行焉百物生焉】懿彼秉陽【禮曰天秉陽垂日星】本乎親上【易曰本乎天者親上】著不息而行健【禮曰著不息者天也易曰天行健】列三光而成像【易曰在天成像在地成形】抑髙見張弓之道【老子曰天之道其猶張弓乎髙者抑之下者舉之】臨下識覆盆之狀【論衡曰天平與地無異若覆盆之狀】若夫景映璧繁星貫珠【鉤命決曰星累累若貫珠輝映如連璧】究宣夜之說【抱朴子曰宣夜之書亡而郤萌記先師相傳宣夜說雲天了無質仰而瞻之髙遠無極譬遠望黃山皆靑俯察千仞之谷而黝黒夫靑防色黒非體也日月星象浮生空中行止皆積气焉故七耀或往或遊逆順伏見無常由無所根系故各異也故辰極常居其所北斗不與眾星西沒焉七曜皆東行日行一度月行十三度遲疾任性若綴附天體不得爾也】習周髀之書【楊泉物理論曰儒家立渾以追天形從車輪焉周髀立蓋天言天气循邊而行從磨石焉】申須言之而盡妙【左傳曰有星孛於大辰西及漢申須曰彗所以除舊布新也天事常象今除於火火出必布焉諸侯其有火災乎】禆竈論之而有餘【左傳曰陳災鄭禆竈曰五年陳將復封封二十五年而遂亡子產問其故對曰陳水屬也水火妃也而楚所相也今火出而火陳逐楚而建陳也妃以五成故曰五年嵗五及鶉火而後陳卒亡楚克有之天之道也故曰二十五年】亦聞九野爲稱【呂氏春秋曰天有九野中央曰鈞天東方曰蒼天東北曰變天北方曰天西北曰幽天西方曰皓天西南曰朱天南方曰炎天東南曰陽天】十端是紀【春秋繁露曰天有十端天爲一端地爲一端陽爲一端陰爲一端水爲一端土爲一端人爲一端金爲一端木爲一端火爲一端凡十端天亦有喜怒之气哀樂之心與人相副以類合之天人一也春喜气故生秋怒气故殺夏樂气故養冬哀气故藏四者天人同有之】爲萬物之祖【禮綂曰天地元气之所生萬物之祖也】用四時作吏【淮南子曰四時天之吏日月天之使星辰天之期虹蜺彗星天之忌】驚鄭國之再旦【汲冡紀年曰懿王元年天再旦於鄭】悟齊公之仰視【說苑曰齊桓公問管仲曰王者何貴對曰貴天桓公仰視天管仲曰所謂天者非謂蒼蒼莽莽之天也居人上者以百姓爲天】萇違之而支壞【左傳曰女叔寛曰周萇齊髙張皆將不免萇違天髙子違人天之所壞不可支也眾之所爲不可姦也】穆子夢之於壓己【左傳曰初穆子去叔孫氏適齊娶於國氏生孟丙仲壬夢天壓己弗勝顧見人黒面而上僂深目而猳喙號之曰牛助余乃勝之】至若黃帝蓋象顓頊渾儀【劉氏歷正問曰說云顓頊造渾儀黃帝爲蓋天皆以天象蓋也】可以表測【易通卦驗曰冬至之日樹八尺之表日中視其晷晷如度者嵗美人和不則嵗惡人惑】誰能管窺【漢書東方朔答難曰以管窺天以蠡測海豈能考其文理通其條貫哉】道悠久而聞禮【禮天地之道博也厚也髙也明也悠也久也】步艱難而見詩【詩曰天步艱難之子不猶】旣居髙而治下【白虎通曰天之爲言鎭也居髙理下爲人鎭也】亦常正而無私【中子曰天道無私是以常正天道常正是以淸明】嘗論冒笠之象【事具以奩抑水注】寧知倚杵之期【河圖挺佐輔曰百世之後地髙天下不風不雨不寒不暑民復食土皆知其母不知其父如此千嵗之後而天可倚杵洶洶隆隆曽莫知其始終】仁已諭於放勛【大戴禮曰放勛其仁如天其智如神就之如日望之如雲】髙仍同於仲尼【論語曰仲尼天也不可階而升也】授之人時【書曰乃命羲和欽若昊天歷象日月星辰敬授人時】正以璿璣【書曰在璿璣玉衡以齊七政】唐堯羲和之命【書曰乃命羲和欽若昊天】髙辛重黎之司【文曜鉤曰髙辛受命重黎說天文】故王者被衮以象矣【禮曰祭之日王被衮以象天】燔柴而祭之【禮曰燔柴於泰壇祭天也】南郊就陽之位【禮曰祭天於南郊就陽之義也】圓丘父事之儀【春秋感精符曰人主父天母地兄日姊月注云父天於圓丘母地於方澤兄日於東郊姊月於西郊】以災異而垂譴【白虎通曰天所以有災變何所以譴告人君覺悟其過欲令悔愼思慮也】豈遠而難知【晉書曰張華爲司空時中臺星坼少子韙勸華遜位華不從曰天道遠惟修徳以應耳不如靜以待之以候天命】故其徳表淸明【禮曰淸明象天】道稱柔克【書曰沈潛剛克髙明柔克】瞻浩浩之元气【禮中庸曰淵淵其淵浩浩其天】仰蒼蒼之正色【莊子曰天之蒼蒼其正色邪其遠而望之無所至極邪】虧以東南【楚辭天問曰八柱何當東南何虧注云言天有八山爲柱皆何直東南不足誰能缺也】奧以西北【太經曰天以不見爲地以不形爲人以心腹爲天奧西北鬰化精也地奧黃泉隱營魄也人奧思慮含至精也】街指畢昴【漢書曰髙帝七年月暈圍參畢七重占曰畢昴間天街也街北胡街南中國後果有平城之圍】宮稱營室【漢書曰營室爲宗廟亦曰離宮】難諶而靡常【書曰天難諶命靡常】無親而輔徳【書曰皇天無親惟徳是輔】常虧盈而益謙【易曰天道虧盈而益謙】每無爲而成物【禮曰無爲而物成是天道也】鄒衍曽談【五經通義曰鄒衍大言天事謂之談天】保章是職【周禮保章氏掌天星以志星辰日月之變動觀天下之遷】雨粟旣見於神農【周書曰神農之時天雨粟神農耕而種之】降種亦聞於后稷【詩曰天降嘉種惟秬惟秠孔叢子曰魏王問子順曰寡人聞昔者上天神異后稷爲之降嘉谷周遂以興】共工觸山而折柱【列子曰共工氏與顓頊爭帝怒觸不周之山折天柱絕地維故天傾西北日月星辰就焉地不滿東南百川水潦歸焉】女媧補闕而錬石【列子曰天地亦物有不足故昔者女媧氏鏈五色石以補闕】秦宓甞陳於辧對【蜀志曰吳使張溫來聘秦宓年十二在諸葛亮坐溫曰何人亮曰學者溫問曰天有頭乎宓曰有詩云乃眷西顧天若無頭何以顧之又曰有耳乎曰有詩云鶴鳴九臯聲聞於天無耳何以聞之天有足乎曰有詩雲天步艱難若無足何以步天有姓乎曰有何姓曰姓劉何以知之曰其子姓劉故以知之溫大敬之】裴楷亦昭於敏識【晉書曰世祖登阼卜世數多少探防得一羣臣失色吏部郎裴楷進曰天得一以淸侯王得一爲天下貞上大悅】若夫域中爲大【老子曰域中有四大道大天大地大王亦大】得一而淸【老子曰天得一以淸天無以淸將恐裂】立圓儀之八尺【蔡邕天文志曰言天體者有三家一曰周髀二曰宣夜三曰渾天宣夜之學絕無師法周髀行數具存驗之天狀多所違失故史官不用惟渾天近得其情今史官所用候臺銅儀則其法也立八尺圓儀具天地之象以正黃道以步五緯精微深妙百世不易之道】識太之九名【太經曰九天一爲中天二爲羨天三爲從天四爲更天五爲睟天六爲廓天七爲減天八爲沈天九爲成天】制旣聞於陶景【梁書曰陶景嘗造渾天象髙三尺許地居中央天轉而地不動以機運之悉與天防】妙或說於張衡【張衡渾天儀曰赤道橫帶天之腹去極九十一度十九分度之五黃道邪帶其腹出赤道表裏各二十四度故夏至去極六十七度而彊冬至去極百一十五度亦彊也然則黃道邪截赤道者則秋分春分之去極也今此春分去極九十度秋分去九十一度少者就夏曆晷景去極之法以爲率也義熙起居注曰十四年相國表曰間者平長安獲張衡所作渾儀土圭歷代寶器謹遣奉送歸之天府】旋轉識彈丸之狀【王蕃渾天說曰舊說天地之體狀如鳥卵天包地外猶殻之裹黃周圍如彈丸故曰渾天言其形渾渾如也】覆燾見欹蓋之形【天文錄曰天如欹車蓋南髙北下】爾其運以六气【左傳曰天有六气降生五味注曰六气謂陰陽風雨晦明】承之八柱【楚辭天問曰圓則九重孰營度之惟玆何功孰初作之筦維焉系天極焉加八柱何當東南何虧注曰筦轉也維綱也八柱何當言天有八山爲柱皆何所直】旣警晉而啟魏【左傳曰天其或者大警晉也又曰晉侯賜畢萬魏卜偃曰畢萬之後必大萬盈數也魏大名也以是始賞天啟之矣】亦與唐而授楚【史記曰叔虞母夢天謂武王曰余命汝生子名虞余與之唐及生子有文在手曰虞因命之傳曰公孫歸父會楚子於宋宋人告急於晉晉侯欲救之伯宗曰不可天方授楚未可與爭𨿽晉之彊能違天乎】故當欽若【書曰乃命羲和欽若昊天】豈宜戱豫【詩曰敬天之怒無敢戱豫】傳虞昺之妙識【見冒笠之象】伏姚信之精慮【姚信昕天論曰冬至極低天運近南故日去人遠斗去人近北天气至故冰寒也夏至極起天運近北故斗去人遠日去人近南天气至故烝熱也極之髙時日所行地中淺故夜短天去地髙故晝長極之低時日所行地中深故夜長天去地下故晝短然則天行寒依於渾夏依於蓋也】至若巫咸叫閽【揚子云甘泉賦曰選巫咸兮叫帝閽開天庭兮延羣神注令巫祝叫天門也】陶公擊門【異苑曰陶侃夢飛翔衝天天門九重已入其八餘一門不得進以翼搏天一翅致折警而墜下左腋腫痛其後威果振主欲有闚擬之志每思折翅之祥抑心而止】詩稱云漢【詩曰倬彼云漢昭回於天】柱識昆侖【東方朔神異經曰昆侖有銅柱焉其髙入天謂之天柱也】聞湯王之仰防傳鄧後之曽捫【後漢書曰和熹鄧皇后甞夢捫天天體蕩蕩正靑滑如餹防有若鐘乳狀乃仰飲之以訊占夢占夢言堯夢攀天而上湯夢及天而防之此皆聖主之前占吉不可言也】推耿洛於揚子【揚子法言曰或問渾天曰洛下閎營之鮮於妄人度之耿中丞象之請問蓋天曰蓋哉蓋哉未幾也注曰幾近也】一渾蓋於靈恩【儒者論天互執渾蓋二義論蓋不合渾論渾不合蓋崔靈恩立義以渾蓋爲一焉】旣識左旋【白虎通曰天左旋地右周猶君臣陰陽相向也】亦云周復【呂氏春秋曰天道圓地道方聖人所以立天下天圓謂精气圓通周復無雜故曰圓地方謂萬物殊形皆有分職不能相爲故曰方主執圓而臣處方方圓不易國乃昌】甞聞不足而裂【京房易傳曰地動陰有餘天裂陽不足】每爲蓋髙而局【詩曰謂天蓋髙不敢不局】思眞之論精微【晉陽秋曰吳有葛道字思眞攺作渾天使地居中以機轉之天轉而地止】道養之言委曲【賀道養渾天記曰昔言天體者有三渾儀莫知其始書璿璣玉衡以齊七政蓋渾體也二曰宣夜夏殷之法也三曰周髀周人志周公所傳也】或云歷於兩地【姚信昕天論曰兩地之說下地則上地之根也天北行乎兩地之間耳】或云通於飛谷【虞喜安天論曰古之遺語云日月行於飛谷謂在地中不聞列星復流於地又飛谷一道何以容此且谷有水體日爲火精冰炭不共器得無傷日之明乎】斯皆臆度之謂豈見聞於耳目也

日

日實也人君象之而臨極者也【說文曰日實也不虧又君象也】爾乃懸象著明【易曰懸象著明莫大乎日月】至陽之精【劉向洪範傳曰日者照明之大表光景之大紀羣陽之精眾貴之象也尸子曰日五色至陽之精象君徳也】赫矣流珠之狀【易參同契曰日爲流珠靑龍之俱注曰日爲陽陽精爲流珠靑龍東方少陽也】皎然連璧之形【易坤靈圖曰至徳之萌日月若連璧也】杲杲始出【詩曰其雨其雨杲杲出日】旭旭初升【賈誼書曰周文王問鬻子曰敢問君子將入其職則於其民何如對曰君子將入其職則於其民也旭旭然如日之始出也旣入其職則於其民也暵暵然如日之正中也旣去其職於其民也暗暗然如日之已入也故君子將入而旭旭者義先聞也旣入而暵暵者民保其福也旣去而暗者民失其教也文王曰受命矣暵音漢】或委照於窮桑之邑【尸子曰少昊金天氏邑於窮桑日五色互照窮桑】或淪光於不夜之城【解道康齊地記曰齊有不夜城蓋古者有日夜照於東境故萊子立此城以不夜爲名】旣說有冠亦云抱珥【雜占書曰日冠者如半暈也法當在日上有冠又有兩珥者尢吉】神號郁儀【七聖紀曰郁華赤文與日同居結鄰黃文與月同居皆日月之精也又黃庭經曰郁儀結鄰善相保注云郁儀結鄰日月之神也】火傳陽燧【莊子曰陽燧見日則燃爲火注曰陽燧鑑也摩拭令熱便置日中以艾就之火生】行度惟一【範子計然曰日行天日一度周而復始循環無端也】在天無二【禮曰天無二日土無二王】或見踆烏【淮南子曰日中有踆烏注云踆趾也謂三足烏也】或書王字【帝王世紀曰漢文帝時日中有王字】旣入而息【逸士傳曰堯時有老人擊壤而歌曰日出而作日入而息鑿井而飲耕田而食帝力何有於我哉】在中爲市【易曰日中爲市致天下之民聚天下之貨】升咸池而擢秀奄六螭而息轡【淮南子曰日出於谷浴於咸池拂於扶桑晨明登於扶桑之上爰始將行是謂朏明至於曲阿是謂朝明臨於曽泉是謂早食次於桑野是謂晏食臻於衡陽是謂禺中對於昆吾是謂正中靡於鳥次是謂小還至於悲谷是謂晡時回於女紀是謂大遷經於隅泉是謂髙舂頓於連石是謂下舂爰止羲和爰息六螭是謂懸車薄於虞泉是謂黃昏淪於谷是謂定昏日入崦嵫經細栁入虞泉之地曙於谷之浦日西垂景在於樹端謂之桑楡注曰扶桑東方之野也朏明將明也曲阿山谷也曽泉曽重也早食時在東方多水之地故曰曽泉昆吾南方之丘也鳥次西南方之山也悲谷西南方之大壑也女紀西方之陰地也連音爛連石西北之山也六螭卽六龍也日乘車駕以六龍羲和禦之薄於虞泉而回也崦嵫音淹玆亦曰落棠山細栁西方之野也谷泛之水也】端而朝【禮曰端而朝日於東門之外】東郊以祭【禮月令季春月祀日於東郊】掌十煇於眡防【周禮春官曰眡防掌十煇之法以觀妖祥辧吉凶一曰防二曰象三曰鐫四曰監五曰闇六曰瞢七曰彌八曰敍九曰隮十曰想注云妖祥善惡之徴也煇謂日光气也防陰陽气相防也象如赤雀也鐫謂日旁气四面反鄕如煇狀監雲气臨日也闇日月蝕也瞢日月瞢瞢無光也彌者白虹彌天也敍者云有次序如山在日上也隮者升气也想者輝光也】夢三分於魏帝【談藪曰魏文帝爲王時夢日墜地分爲三分己得一分而內懷中】旣仲夏而永於火【書曰日永星火以正仲夏注云永長也謂夏至之日火蒼龍之中星舉中則七星見可知】亦季冬而窮於次【禮月令曰季冬日窮於次月窮於紀】徒聞鼔缶於大耋【易曰日昃之離不鼔缶而歌則大耋之嗟凶】詎見翻車之壯士【李尢九曲歌曰年嵗晚暮日已斜安得壯士翻日車】嘉黃琬之捷對【後漢書曰黃琬祖父瓊爲魏郡守時日食而京師不見瓊表日食之狀太后詔問曰食多少瓊久而無對琬年六嵗在傍謂瓊曰日食之餘如月之初遂用其言答詔】偉晉明之幼慧【劉昭幼童傳曰晉明帝諱紀元帝子初元帝鎭揚州時中原喪亂有人從長安來帝問洛陽消息澘然流涕帝年數嵗問何故具以東渡意告之因問帝汝意謂長安何如日遠答曰不聞人從日邊來只聞人從長安來居然可知帝異之明日集羣臣宴防說以此答明帝又以爲日近帝動容問何故異昨日之言答曰舉頭不見長安只見日以是知近帝大悅】或夾赤鳥而垂譴【左傳曰哀公六年楚有云如眾赤鳥夾日以飛三日楚子使問周太史曰其當王身若禜之可移於令尹司馬王曰移腹心之疾置之股肱何益王弗禜而死孔子曰昭王其不失國也宜哉】或貫白虹而驚異【戰國防曰聶政刺韓相荊軻刺秦王並白虹貫日】爾乃觀五色【易傳曰聖王在上則日光明五色備具又禮斗威儀曰正太平則日五色】翫重光【崔豹古今注曰漢明帝爲太子樂人作歌詩四章一曰日重光雲天子之徳光明如日太子比徳焉故云重也】對昆吾而臨鳥次入細栁而出扶桑【昆吾鳥次見升咸池而擢秀注王充論衡曰日出扶桑暮入細栁扶桑東方之地細栁西方之野】爲學聞師曠之諭【說苑曰師曠對晉平公曰少而學者如日出之光壯而學者如日中之光老而學者如秉燭之光】入懷爲漢武之祥【史記曰漢景帝王夫人姙娠夢日入懷以生武帝】比畏愛於衰盾【左傳曰鄷舒問於賈季曰趙衰趙盾孰賢對曰趙衰冬日之日也趙盾夏日之日也注曰冬日可愛夏日可畏】識興亡於夏商【王充論衡曰桀無道兩日並照在東者將起在西者將滅費昌問馮夷曰何者爲殷何者爲夏馮夷曰西夏也東殷也於是費昌徙族歸殷】若夫長畱反景【山海經曰長畱之山其神白帝少昊居之是神也主司反景注曰日西入則景反東照言司察之也】都廣無晷【淮南子曰都廣眾帝所自上下日中無景蓋天地之中注云都廣南方山名也日中時直無晷故曰地中】瞻寅賓以東出【書曰寅賓出日平秩東作日中星鳥以殷仲春注云殷正也】歷虞泉而西靡【見咸池擢秀注】仰夫久照【易曰日月得天而能久照】觀乎麗天【易曰日月麗乎天】同晷旣聞於萬里【漢書曰李尋上疏曰夫日者眾陽之長暉光所燭萬里同晷人君之表也故日將旦淸風發羣陰伏】周圍亦說於三千【徐整長歷曰日徑千里周圍三千里下於天七千里】爾其升明星而景秀【山海經曰明星山日月所出】逼崦嵫而光戢【見咸池擢秀注】揭之旣見於仲尼【莊子曰孔子圍於陳蔡太公任弔之曰子其意者飾智以驚愚修身以明污昭昭如揭日月而行故不免也】捧之亦傳於程立【魏志曰程立夢登太山捧日立以白太祖太祖遂加日於立上因攺名昱】秦皇過海將觀其東出【三齊略曰秦始皇作石橋於海上欲過海看日出處有神人驅石去不速神人鞭之皆流血今石橋猶赤色也】周穆駕駿欲見其西入【列子曰穆王駕八駿之乘西觀日所入處】爾其晞光景之暆暆【說文曰日行暆暆弋支切】矚晷度之遲遲【詩曰春日遲遲采繁祁祁】爲君父夫兄之象【劉向洪範傳曰日者君父夫兄類中國之應也】測寒暑陰陽之宜【周禮地官曰大司徒以土圭之法測土深正日影以求地中日南則景短多暑日北則景長多寒日東則景夕多風日西則景朝多陰日至之景尺有五寸謂之地中天地之所合也】豈見流金而鑠石【楚辭曰十日並出流金鑠石】惟觀樹表而陳圭【易通卦驗曰冬至之日樹八尺之表日中視其晷晷如度者嵗美人和不則嵗惡人惑陳圭已見測寒暑陰陽注】若乃陽事不得謫見於斯【禮昏義曰男教不修陽事不得謫見於天日爲之食】庶人走嗇夫馳【書曰乃季秋月朔辰弗集於房瞽奏鼔嗇夫馳庶人走】伐鼓用幣【左傳魯昭公十七年日有食之祝史請用幣叔孫昭子曰日有食之天子不舉伐鼓於社諸侯用幣於社伐鼓於朝】擊橛縈絲【公羊傳曰六月辛未朔日有食之以朱絲縈社或曰脇之或曰爲暗恐犯之故縈之社者土地之主日食者土地之精上敷於天而犯日故朱絲縈之助陽抑陰谷梁傳曰天子救日置五麾陳五兵五鼓諸侯置三麾陳三兵三鼓大夫擊橛凡有聲皆陽事也以厭陰气】共抑陰而助陽【已見擊橛縈絲注】終更也而仰之【論語曰君子之過也如日月之食焉何損於明過也人皆見之更也人皆仰之】是知火气之精【淮南子曰積陽之气生火火气之精爲日】陽徳之母【春秋內事曰日者陽徳之母也】稱耀靈而號大明【廣雅曰日名耀靈一名朱明一名東君一名大明一名陽烏】照四方而臨下土【孝經援神契曰日神五色明照四方詩曰日出東方照臨下土】蝕因麟鬭【淮南子曰麒麟鬭則日月蝕注曰麒麟一角之獸故與日相符】行同驥步【王充論衡曰日晝行千里夜行千里騏驥晝行亦千里然則日行舒疾與騏驥步相類】揮戈旣見於魯陽【淮南子曰魯陽公與韓戰戰酣日暮援戈而麾之日爲之反三捨】棄杖復聞於誇父【山海經曰誇父逐日渴飲河渭不足北飲大澤未至道渴而死棄其杖化爲鄧林也】羿曽見射【淮南子曰堯時十日並出艸木焦枯堯命羿仰射十日中其九烏皆死墮羽翼】羲甞爲禦【廣雅曰日禦曰羲和】或說再中【漢書曰文帝時新垣平上言日再中臣以候知之居頃之日果再中乃更十七午爲後元年】或云亭午【纂要曰日光曰景日影曰晷日气曰晲日初出曰旭日昕曰晞日溫曰煦在午曰亭在未曰昳日晚曰旰日將暮曰薄暮】美葵藿之傾依【傳曰鮑牽爲齊侯刖足仲尼聞之曰鮑莊子之智不及葵葵猶能衛其足注葵傾葉向日自蔽其根潘嶽閒居賦曰蘘荷依陰時霍向陽】傷桑楡之遲暮【劉休擬古詩曰願垂薄暮景照妾桑楡時】至若出蘇門【山海經曰日月所出】升溫源【山海經曰日浴溫源谷上於扶桑一日方至一日方出皆載於烏注溫源卽陽谷也一日方至一日方出言交防相代也日中有三足烏故云載於鳥】乍喜披云【徐幹中論曰文王遇姜公於渭陽若披云見白日】還欣負暄【列子曰宋有田夫曝日於野美之不識廣廈綿纊之屬謂其妻曰吾負日之暄以獻吾君獲重賞】張重對漢明之問【後漢書曰張重字仲篤明帝時舉孝亷帝曰何郡小吏答曰臣日南吏帝曰日南郡人應向北看日答曰臣聞鴈門不見累鴈爲門金城郡不見積金爲郡臣𨿽居日南未曽向北看日】宣父屈童子之言【列子曰孔子晨遊見兩小兒爭辯而鬭孔子問其故一兒曰我以日始出時去人近日中時去人遠一兒曰我以爲日初出時遠而日中時近曰爾何以知之一兒曰日初出時大車輪及中才如盤蓋此不爲遠者小近者大乎一兒曰日初出滄滄涼涼及其中如探湯此不爲近者熱而遠者涼乎孔子不能決兩兒笑曰丘孰爲汝多知乎】若夫浴甘泉【山海經曰東南海之外甘泉之間有羲和國有女子名羲和爲帝俊之妻是生十日常浴日於甘泉郭璞注羲和能生日故日爲羲和之子堯因是立羲和之官以主四時】出暘谷【淮南子曰日出暘谷浴於咸池】旣揚光於日觀【應劭漢官儀曰太山東南名曰日觀雞鳴時見日】亦分華於若木【淮南子曰若木在建木西未有十日其華照地】及夫戴丹穴入太【爾雅曰岠齊州以南戴日爲丹穴東至日所出爲太平西至日所入爲太注曰岠去也齊中也太卽汜也】回女紀而大遷經離石而下舂【並見升咸池而擢秀注】斯皆光景之非盛未若比王道之當中【揚子法言曰聖人之道譬猶日之中乎不及則未過則昃什一之稅天下正也】

月

惟彼陰靈【謝莊月賦曰日以陽徳月以陰靈】三五闕而三五盈【禮曰天秉陽垂日星地秉陰竅於山川播五行於四時和而後月生也是以三五而盈三五而闕】流素彩而冰靜【謝莊月賦曰連觀霜縞周除冰靜】湛寒光而雪凝【謝莊月賦曰柔祗雪凝】顧兔騰精而夜逸【楚辭天問曰夜光何得死而又育厥利維何而顧兔在腹】蟾蜍絢彩以宵驚【五經通義曰月中有兔有蟾蜍何月陰也蟾蜍陽也而與兔並明陰系於陽也春秋孔演圖曰蟾蜍月精也】容仙桂之托植【虞喜安天論曰俗傳月中仙人桂樹今視其初生見仙人之足漸已成形桂樹後生焉】仰天星而助明【孫氏瑞應書曰景星者天暒也狀如半月生於晦朔助月爲明王者不私人則見暒音精】乍喜哉生【書曰哉生明義曰哉生魄注云哉始也生明三日也生魄十五日已後】還欣始明【詩推災度曰月三日成魄八日成光蟾蜍體就穴鼻始萌宋均注曰穴決也決鼻兔也】經八日而光就歷三月而時成【白虎通曰月所以滿缺何歸功於日也三日成魄八日成光禮曰月三日而成魄三月而成時】呂錡射之而占姓【左傳曰楚晉將戰晉侯夢呂錡射中月退入於泥占之曰姬姓日也異姓月也必楚王也及戰射恭王中目呂錡死之】闞澤夢之而見名【防稽先賢曰闞澤年十三夢見名字炳然在月中】若夫西郊坎壇【禮曰祭日於壇祭月於坎以別幽明以制上下】秋分夕祭【禮曰秋分之日祭夕月於西郊】在水故應於潮【抱朴子曰月之精生水是以月盛而濤潮大】義在陰故符於禮【禮曰月者三日而成魄三月而成時是以有三讓建國必立三卿三賓者政教之本禮之大參也注云言禮者陰也大數取法於月也】取象后妃【漢書曰李尋上書曰月者眾陰之長后妃大臣諸侯之象也】視義卿士【書曰卿士惟月】故以爲上天之使【淮南子曰月天之使也】人君之姊【春秋感精符曰人主兄日姊月】瞻瑞彩於重輪【崔豹古今注曰漢明帝作太子樂人歌四章以贊太子之徳其一曰日重光二曰月重輪三曰星重曜四曰海重潤】共淸光於千里【謝莊月賦曰隔千里兮共明月】爾其遊西園之飛蓋【曹子建公防詩曰淸夜遊西園飛蓋相追隨明月澄淸景列宿正參差】騁東鄙之妍詞【謝莊月賦曰抽毫進牘以命仲宣曰抽子祕思騁子妍詞仲宣跪而稱曰臣東鄙幽介長自丘樊】防稽愛庭中之景【晉書曰防稽王道子庭中夜坐月色無玷嘆以爲佳謝重率爾曰意謂不如微云綴道子曰卿居心不淨乃欲滓穢太淸】陸機攬堂上之輝【陸機詩曰安寢北堂上明月入我牖照之有餘輝攬之不盈手】圓光似扇【班婕妤詩曰裁爲合歡扇團團似明月】素魄如圭【江文通別賦曰秋露如珠秋月如圭】同盛衰於蛤蟹等盈闕於珠【淮南子曰蛤蟹珠與月盛衰】暈合而漢圍未解【漢書曰髙帝七年月暈圍參畢七重占曰畢昴間天街也街北胡也街南中國也昴爲匈奴參爲趙畢爲邊兵是嵗髙祖自將至平城爲冒頓所圍七日乃解】影圓而虜初來【漢書匈奴傳曰匈奴舉事常隨月盛壯以攻戰月虧則退兵】若乃珥戴爲瑞【荊州占曰月珥且戴不出百日主有大喜】朏魄示衝【謝莊月賦曰朏魄示衝說文曰朏月未盛之名也魄月始生魄然也承大月二日承小月三日】爲地之理【春秋感精符曰月者陰之精地之理】作陰之宗【皇甫謐年曆曰月羣陰之宗】降祥符於漢室【漢書曰元後母夢月入懷而生後】通吉夢於吳宮【搜神記曰孫堅妻懷權夢月入懷告堅曰妾昔懷防夢月入懷今又夢月堅曰子孫興矣】覩爪牙而爲咎【春秋考異郵曰諸侯謀叛則月生爪牙後族專政則日月並照】見側匿而爲凶【尙書大傳曰晦而月見西方謂之朓朔而月見東方謂之側匿注曰朓條也條達行疾貌側匿行遲貌】觀其素景流天【謝莊月賦曰白露藹空素月流天】方輝入戶【梁沈約詠月詩曰月華臨靜夜夜靜滅氛埃方輝竟入戶圓影隙中來】婦順茍或不修【禮昏義曰男教不修陽事不得適見於天日爲之食婦順不修陰事不得適見於天月爲之食】王后爲之擊鼓【荊州占曰月蝕後自擊鼓者三中良人諸禦者官人擊�救之或云官人皆擊�】物惟徐孺之說【世說曰徐孺子年九嵗甞月下戱人語之若令月中無物當極明徐曰不爾譬人眼有瞳子無之何必不暗也】窟見雄之賦【雄長楊賦曰西厭月窟東震日域注云窟月所出入也】彌闗山而布影【王褒闗山月詩曰闗山夜月明愁色照城半形同漢陣全影逐胡兵】入廊櫳而積素【謝惠連怨曉月賦曰墀除兮鏡鑑廊櫳兮澄澈】厥禦兮維何望舒兮纎阿【淮南子曰月一名夜光月禦曰望舒亦曰纎阿】垂藹藹之澄輝【月賦曰降澄輝之藹藹】防穆穆之金波【漢書曰月穆穆以金波蓋光彩貌也】聞感精之女狄【遁甲開山圖榮氏解曰女狄暮汲石紐山下泉水中得月精如雞子愛而含之不覺吞遂有娠十四月生夏禹】竊藥之嫦娥【王論衡曰羿請不死藥於西王母羿妻嫦娥竊以奔月托身於月是爲蟾蜍】皎兮麗天【易曰日月麗乎天】照然離畢【詩曰月離於畢俾滂沱矣】應魚腦而無差【呂氏春秋曰月羣陰之宗月毀則魚腦滅】驗階蓂而靡失【帝王世紀曰堯時有艸夾階而生毎月朔日生一莢至月半則生十五莢至十六日後日落一莢至月晦而盡若月小餘一莢王者以是占歷惟盛徳之君應和气而生以爲堯瑞名之蓂莢一名靈莢一名瑞艸】亦有畫蘆而暈缺【淮南子曰畫蘆而月暈闕許愼注曰月暈以蘆爲環缺其一面則月暈亦闕於上】捧陰燧而津流【淮南子曰方諸見月則津而爲水髙誘注曰方諸陰燧大蛤也熟摩拭令熱以向月則水生也許愼注曰諸珠也方名也以銅盤受之下水數升】搗聞白兔【傅擬天問曰月中何所有白兔搗藥】喘見吳牛【風俗通曰吳牛望是月則喘使之苦於日見月怖而喘焉】乍認蛾眉遙驚玉鉤【鮑昭翫月詩曰始見東南樓纎纎如玉鉤未映西北墀娟娟以蛾眉蛾眉蔽珠櫳玉鉤映綺窗三五二八時千里與君同夜移衝漢落徘徊庭戶中】得不薦鳴琴而滅華燭翫淸質之悠悠【月賦曰去燭房卽月殿芳酒登鳴琴薦又曰升淸質之悠悠謝靈運怨曉月賦曰臥洞房兮當何悅滅華燭兮翫曉月】

事賦卷一

欽定四庫全書

事類賦卷二

宋吳淑撰

天部

星

萬物之精上爲列星【出說文】亦曰庶民之象【尙書曰庶民惟星】又爲元气之英【三五歷曰星者元气之英】梁沛見曹公之起【魏志曰桓帝時有黃星見楚宋之分殷馗言後五十嵗當有眞人起梁沛間其鋒不可當其後五十年曹公破袁紹天下莫敵矣】東井識漢祖之興【漢書曰髙祖初入闗五星聚於東井東井秦分】認彴約兮攙搶【爾雅云奔星爲彴約彗星爲攙搶注云彴約流星也彗亦爲之孛言其形孛孛如掃彗】瞻瑤光兮玉繩【張平子西京賦曰上飛闥以仰眺睹瑤光與玉繩注瑤光北斗第七星玉繩玉衡北兩星】歌旣稱於重耀【崔豹古今注曰漢明帝爲太子時令樂人作歌詩曰星重耀太子比徳故云重也】常聞於夜明【左傳云常星不見夜明也】瞻彼服箱【詩曰睆彼牽牛不以服箱】識玆在戶【詩曰今夕何夕三星在戶】辰參旣主其商晉【左傳曰昔髙辛氏有二子長曰閼伯季曰實沈不相能也日尋干戈以相徵討後帝不臧遷閼伯於商丘主辰商人是因故辰爲商星遷實沈於大夏主參唐人是因故參爲晉星】箕畢更占於風雨【尙書曰星有好風星有好雨注箕星好風畢星好雨】爲張華而曽坼【晉書曰張華爲司空中臺星坼少子韙勸華遜位華雲天道遠當靜以待之俄爲趙王倫所誅】感仲弓而甞聚【異苑曰陳仲弓從諸子侄造荀季和父子於時徳星聚太史奏五百里內有賢人聚】定之方中作於楚宮【出詩注云定營室也】宿離不忒【禮曰宿離不忒無失經紀】三五在東【詩曰嘒彼小星三五在東】子韋識宋公之徳【呂氏春秋曰宋景公時熒惑守心公召子韋問焉子韋曰禍當君可移於相公曰相所以治國家也曰可移於百姓公曰百姓死寡人將誰爲君曰可移於嵗公曰嵗饑人餓必死子韋曰君有至徳之言三天必三賞君是夜熒惑退三捨】史墨知吳國之凶【左傳曰昭三十二年吳伐越史墨曰不及四十年越其有吳乎越得嵗而吳伐之必受其凶】軒轅則大電繞樞【世紀曰神農氏之末少昊氏娶附寶見大電光繞北斗樞星照郊感附寶孕二十月生黃帝於壽丘】白帝則華渚流虹【河圖曰大星如虹下流華渚女節意感生白帝】若夫觀有爛【詩曰子興視夜明星有爛】瞻嘒彼【已見上注】驚嚴光之共臥【後漢書曰嚴光字子陵與光武爲友後光武登阼忘之光怨帝是時太史雲天上有客星恨帝帝曰豈非朕故人嚴子陵乎遽命徴之夜與子陵共臥光以腳加帝腹太史奏客星侵禦座光縮腳客星尋退】笑戴逵之求死【孫氏晉陽秋曰防稽謝敷字慶緒隱若耶山月犯少微星少微一云處士星時戴逵名著於敷時人憂之俄而敷死故防稽人士嘲逵吳中髙士求死不得】息夫指之而獲罪【漢書曰宜陵侯息夫躬免官就國未有第宅寄居丘亭姦人以爲侯家富常夜守之賈惠教躬祝盜方以桑東南指枝爲匕畫北斗其上躬自被髮立庭中向北斗持匕招指祝盜人有上書言躬怨恨候星宿視天子吉凶與巫共祝詛於是死獄中】巫馬戴之而爲治【家語曰巫馬期爲單父令戴星出入以理人】至於南箕翕舌【詩曰維南有箕載翕其舌】北斗挹漿【詩曰維北有斗不可以挹酒漿】向曙而猶能落落【古詩曰兩頭纎纎月初生半黑半白眼中睛腷腷膊膊雞初鳴磊磊落落向曙星】拱北而常見煌煌【論語曰爲政以徳譬如北辰居其所而眾星拱之詩曰明星煌煌】騎尾已驚於傅說【莊子曰夫道可傳而不可得得而不可見說得之以相武丁奄有天下乘東維騎箕尾而比於列星】防馬更見於王良【史記曰漢中四星曰天駟旁一星曰王良王良防馬車騎滿野】爾其耀連璧輝貫珠【鉤命決曰星累累若貫珠輝煥若連璧】西陸爲昴【爾雅云西陸昴也注云西方之宿別名旄頭】北陸爲虛【爾雅云北陸之虛虛也】助夜明者天精【孫氏瑞應圖曰景星者天精也狀如半月生於晦朔助月爲明王者不私人則見】運中央者帝車【天官星占曰北斗爲帝車運於中央】北斗天官之喉舌【後漢書曰李固對詔陛下有尙書猶天之有北斗北斗天之喉舌尙書陛下之喉舌斟酌元气運平四時出納王命所謂制气之臣也】東璧上帝之圖書【星經曰東璧天子圖書之祕府也明則圖書集道術行小人退君子入若不然天子好武賤文士賢人隱邪曲進】至若爛然散錦【庾闡詩曰景如映璧繁星如散錦】燦兮連貝【古辧異曰仰觀天形如車蓋眾星累累如連貝】周騰豫知其不出【豫章烈士傳曰周騰字叔達爲禦史桓帝欲南郊平明將出叔達仰首曰今宮中防馬星不動帝何出焉四更皇太子卒遂止】京房自明於無罪【謝承後漢書曰吳郡周廠師事京房房爲石顯所譖系獄謂廠曰吾死後四十日客星必入市卽吾無辜之驗也房死果如其言】及夫隨二使之入蜀【範後漢書曰和帝分遣使者二人各至州郡觀采風謠二人當到益部投館吏李郃捨郃曰二君發京師時知朝廷遣二使使問何以知之郃云前有二星向益州分野】觀五老之遊河【論語防曰仲尼曰吾聞堯與舜等遊首山觀河渚有五老遊河一老曰河圖將來告帝期二老曰河圖將來告帝謀三老曰河圖將來告帝書四老曰河圖將來告帝圖五老曰河圖將來告帝符龍銜玉苞金泥玉檢封盛書五老飛爲流星上入昴】職在保章【周禮保章氏掌天星以志星辰日月之變】命之羲和【尙書云乃命羲和欽若昊天歷象日月星辰敬授人時】嵗則降靈於方朔【漢武故事曰西王母使者至東方朔死上問使者對曰朔是木帝精爲嵗星下遊人中以觀天下非陛下臣也】昴則淪精於蕭何【春秋佐助期曰蕭何稟昴星而生】亦聞咮謂之栁濁謂之畢【出爾雅注咮朱鳥口也掩兔之畢或呼爲濁故因星形以名之】旣訝如雨【左傳魯莊公七年夏四月辛夘夜常星不見夜中星隕如雨】復驚隕石【左傳曰隕石於宋五隕星也】瞻天錢於北落【大象列星圖曰天錢十星在北落西】指老人於南極【史記曰南極老人星見則天下安】又云房爲天駟氐爲天根【爾雅曰天駟房也天根氐也注龍爲天馬故房四星謂之天駟角亢下系於氐若木之有根】大火中而寒暑退【左傳曰火中寒暑乃退注云心以季夏昏中而暑退季冬旦中而寒退】斗柄東而天地春【鶡冠子曰鬥柄指東而天下皆春】河鼓謂之牽牛【爾雅注云今荊楚人呼牽牛星爲擔鼓者擔者荷也】織女謂之天孫【星經曰織女天孫也】梓愼識其淫枵【左傳曰梓愼曰今玆宋鄭其饑乎嵗在星紀淫於枵以有時災陰不堪陽蛇乘龍龍宋鄭之星也鄭必饑枵虛中也枵耗名也虛而耗不饑何爲】卜偃占其伏辰【左傳曰晉侯伐虢問於卜偃曰吾其濟乎對曰克之童謠曰丙之辰龍尾伏辰天

防焞焞火中成軍虢公其奔其九月十月之交乎】然而妖不勝徳亦何勞於具陳

風

大塊噫气其名爲風【莊子曰大塊噫气其名爲風是惟無作作則萬竅怒號噫衣介切】旣破萌而開甲【西京雜記曰董仲舒曰太平之世風不搖條開甲破萌而已】亦養物以成功【禮說曰風萌也養物成功所以八風象八卦也】識樹頭之少女【魏志管輅傳曰輅過淸河倪太守時大旱輅言樹上已有少女微風樹間又有陰鳥和鳴雨應至矣果如其言】喜溪邊之鄭公【地理誌云射的山鄭於此遇仙人采樵常得便風世號樵風朝去暮來今猶如此】若乃詠其涼【詩曰北風其涼】稱有隧【詩曰大風有隧貪人敗類】入衿袖而畱香【王子年拾遺記曰瀛州時有香風泠然而起張袖受之則歷紀不歇著肌膚必軟滑】回桂椒而振气【宋玉風賦曰邸萼葉以振气徘徊於桂椒之間】應廣莫以修刑【易通卦驗曰冬至廣莫風至誅有罪防大刑立春條風至赦小罪出稽畱春分明庶風至正封疆修田疇立夏淸明風至出幣帛禮諸侯夏至景風至辯大將封有功立秋涼風至報土功祀四鄕秋分閶闔風至解懸垂琴瑟不張立冬不周風至修宮室完邊城八風以時至則陰陽變化道成萬物得以育生王者當順八風行八政當八卦也】則明庶而施惠【春秋考異郵曰明庶風至明庶迎惠注云春分之候庶眾也陽以施惠迎眾物而生之】待閶闔而藏庶物【春秋考異郵曰閶闔風至當寒天収斂也注云秋分之候閶盛也時盛収物蓋藏之閶或爲當】候不周而謹邊備【上見】空穴潛應土囊暴起【並見宋玉風賦】復有應尹喜之占【神仙傳曰老子將去周出闗以升昆侖闗令尹喜占風逆知當有神人來過乃掃道見老子老子知喜命應得道乃停闗下以長生之事授之】被葛之指【神仙傳曰葛行過神廟乘車不下須臾有大風逐埃塵漲天大怒曰小邪敢爾卽舉手指風風便止】乘之旣聞於宗慤【宋書曰宗慤字元幹少時從父徴士炳問慤所志答曰願乘長風破萬里浪】禦之亦傳於列子【莊子曰列子禦風泠然蓋旬有五日而後退】賦宋玉之蘭臺【宋玉風賦曰楚襄王遊於蘭臺之宮宋玉景差侍風颯然而至王乃披襟而當之】歌荊軻之易水【史記曰荊軻入秦燕太子丹送別易水上歌曰風蕭蕭兮易水寒壯士一去兮不復還】施晉武之璢璃【世說曰滿奮畏風在晉武帝坐北牕作璢璃屏實密似疎奮有寒色帝笑奮答曰臣如吳牛見月而喘】置宋明之令史【宋書曰明帝體肥憎風夏月常著小皮衣拜左右二人爲司風令史風起方面輒先啟聞】南海何由而雀化【風土記曰南中六月則有東南長風俗號黃雀風時海魚變爲黃雀因爲名也】佷山何神而薤靡【荊山圖曰佷山縣山下有石牀傍生野薤人往乞者神許則風吹制其分齊隨偃而翦不得過越】淸淸泠泠愈病析酲【出宋玉風賦】才驚虎嘯【淮南子曰虎嘯而谷風至注虎陽獸也與風同類】復訝鳶鳴【禮記曲禮曰前有塵埃則載鳴鳶注鳶鳴則風生】驗烏鵲之移巢【淮南子曰烏鵲識嵗之多風去喬木而巢扶枝注扶旁也】識雞犬之無聲【南越志曰熙安間多風者具四方之風也一曰懼風言怖懼也常以六七月興未至時三日雞犬爲之不鳴音具】若乃瞻臺上之銅烏【述徵記曰長安宮南靈臺上有相風銅烏或云此烏遇千里風乃動】搖廚中之翣脯【帝王世記曰堯時廚中自生肉脯薄如翣搖則風生使食物寒而不臭名曰翣脯】旣爲天地之使【河圖帝通紀曰風者天地之使】亦是陰陽之怒【春秋元命苞曰陰陽怒爲風】來時而或能動揵【宋玉風賦曰衝孔動揵】求處而每因焚羽【淮南畢萬術曰欲致疾風焚雞羽】啟金縢而明旦【尙書金縢曰周公居東二年爲詩以貽王名之曰鴟鴞秋大熟未獲天大雷電以風禾盡偃大木斯防邦人大恐王與大夫盡弁以啟金縢之書乃得周公請代武王之說王執書以泣曰昔公勤勞王家惟予衝人弗及知今天動威以彰周公之徳王出郊天乃雨反風禾則盡起】識爰居之集魯【國語曰海鳥曰爰居止於魯國東門之外臧文仲使國人祭之展禽曰今玆海其有災乎夫廣川鳥獸常知避其災也是嵗也海多大風】或徵自蚩尢【史記曰蚩尢氏能徵風召雨與帝爭彊帝滅之中冀】或感由庶女【史記曰庶女者齊之寡婦飬姑姑女利母財而殺母以告寡婦婦不能自解以寃告天而大風襲於齊殿】飛車初駭於奇肱【帝王世紀曰奇肱民能爲飛車從風遠行湯時西風吹奇肱車至於豫州湯破其車不以示民十年東風至湯復作車遣賜之去玉門四萬里】曲蓋始因於周武【崔豹古今注曰武王伐紂大風折蓋太公因折蓋之形而制曲蓋】至若稱離合【陸機要覽曰列子禦風常以立春遊八荒立秋歸乎風穴是風至艸木發生去則搖落謂之離合風】號焚輪【爾雅曰南風謂之凱風東風謂之谷風北風謂之涼風西風謂之泰風焚輪謂之頽扶搖謂之猋風與火爲庉回風爲飄日出而風爲暴風雨土爲霾陰而風爲曀注頹暴風從上下也猋暴風從下上也庉燉燉熾盛也飄旋風也】穴在宜都【盛之荊州記曰宜都佷山縣山有風穴口大數尺名曰風井夏則風出冬則風入風出入之時吹拂左右常淨暑月經之凜然有衣裘想】門傳九眞【交州記曰風山在九眞郡風門在山頂上常有風】駭法獄之逢獸【山海經曰法獄之山有獸其名曰山其行如風見則天下大風音暉】驚鞠陵之見人【山海經曰大荒之中有山曰鞠陵焉山有人名曰折丹處東極以出入風注折丹神人也】悠然偃艸【論語云君子之徳風也小人之徳艸也艸上之風必偃】颯爾袪塵【王子年拾遺記曰昆山有四面風又有袪塵之風若衣服塵污風至吹衣則淨】常聞順物而布气【楊泉物理論曰風者陰陽亂气激發而起者也怒則飛沙揚礫發屋防樹喜則不搖枝動艸順物布气天地之性自然之理也】亦復防目而胗唇【宋玉風賦曰中唇爲胗得目爲防】爾其悠揚轉蕙【楚辭曰光風轉蕙泛崇蘭】飄搖吹棘【詩凱風自南吹彼棘心】號怒萬竅【見上大塊噫气注】退飛六鷁【左傳曰六鷁退飛過宋都風也】扇授袁宏【晉陽秋曰袁宏爲東郡守謝安執宏手授扇宏曰謹當奉揚仁風慰彼黎庶】衣飄賈謐【晉書曰賈謐家數有妖異飄風吹其朝服上數百尺大蛇出袂中後果及禍】戒寒每當於火見【國語曰火見而淸風戒寒】應類或聞於酒溢【淮南子曰物類之相應妙深微論辧不能解故東風至而酒沈溢注酒沈淸酌酒也米物下沈木味酸酸風入酒故酢而沈者沸】調調刁刁【莊子曰地籟則眾竅是已飄風則大和泠風則小和獨不聞之調調之刁刁乎】羊角扶搖【見下𨿽負大翼注】才能獵葉【周生烈子曰夫獵葉之風不應八節】殊不鳴條【鹽鐵論曰太平之時風不鳴條】𨿽負大翼【莊子曰鵬之背若太山鵬翼若垂天之云摶扶揺羊角而上者九萬里又曰風之積也不厚則其負大翼也無力故九萬里則風斯在下矣扶揺羊角風也今旋風上如羖羊角】詎能終朝【老子曰飄風不終朝】至於習習扇和【詩曰習習谷風以陰以雨文選詩曰春風扇微和】依依解凍【禮月令曰立春之日東風解凍】當大麓之弗迷【書曰納於大麓烈風雷雨弗迷】豈庶人之所共【宋玉風賦曰此獨大王之風庶人安得而共之】有虞興解慍之歌【帝王世紀曰舜彈五弦琴歌南風曰南風之薰兮可以解吾民之慍兮】黃帝得吹塵之夢【潛夫論曰黃帝夢大風吹天下塵土得風後以爲相】亦復便人寧體【宋玉風賦曰發明耳目寧體便人】動艸搖枝【見上順物布气注】或歌丰沛以爲樂【漢書髙祖過沛擊築自歌曰大風起兮雲飛揚威加海內兮歸故鄕安得猛士兮守四方】或濟汾河而有詞【漢武帝秋風詞曰秋風起兮白雲飛艸木黃落兮鴈南歸泛樓船兮濟汾河橫中流兮揚素波】占已聞於師曠【左傳曰楚侵鄭甚雨楚師多凍役徒幾盡晉人聞有楚師師曠曰不害吾驟歌北風又歌南風南風不競】塵或惡於元規【晉書曰庾亮出鎭江州以帝舅故內執朝權王導不能平甞遇西風起輒舉扇自蔽曰元規塵污人】奔厲而那堪防木【黃帝風經曰調暢祥和天之喜气也折揚奔厲天之怒气也漢書曰燕王都薊大風防宮中樹十六枚後王誅】祥和而秪可披衣【祥和已見上注宋玉風賦曰王乃披襟而當之】蓋君聖而時若自均調而得宜【尙書洪範曰聖時風若】

云

夫云者蓋川澤之气而陰陽之聚也【說文曰雲山川气也春秋元命包曰陰陽聚爲云】若乃淒然而興渰然而雨【說文曰淒雨雲起也渰雨雲貌也詩曰有渰淒淒興雨祁祁】杳藹從龍【易曰雲從龍】悠掦幹呂【東方朔十洲記曰天漢三年月氏國獻神香使者曰國有常占東風入律十旬不休靑雲幹呂連月不散意中國將有好道君故捜奇異而貢神香也】瞻黃帝之花葩【史記曰黃帝與蚩尢戰於涿鹿之野常有五色雲气金枝玉葉止於帝上有花葩之色因作華蓋也】識漢皇之龍虎【史記曰範增說項羽曰吾令人望沛公其上有云皆爲龍虎成五采此天子气也急擊勿失】爾乃聚象於坎【易曰坎爲云】觀繇於需【易曰云上於天需君子以飲食宴樂】或申歌於虞舜【尙書大傳曰舜時卿云見於時百工和歌舜歌曰卿云爛兮糾漫漫】或爲祥於慶都【春秋合成圖曰堯母慶都生而神異常有黃雲覆上】白起薊生之迹【搜神記曰薊子訓至洛見公卿數十處去後皆白雲起】香隨王母之車【漢武帝內傳曰帝於尋眞之臺七月七日夜見西王母乘紫雲輦來至雲气勃郁盡爲香气】出符陽以聚散【山海經曰符陽之上怪云所出】去蒼梧而捲舒【古詩曰云去蒼梧野水還江漢流】至若考西郊不雨之象【易曰密雲不雨自我西郊】閱南山朝隮之義【詩曰薈兮蔚兮南山朝隮注薈蔚云興貌】蓋汾陰之寶鼎【漢書曰武帝迎汾陰鼎至甘泉宮黃雲蓋其上】覆西方之隱士【京房易飛候曰視西方有大云五色其下賢人隱也】鬱鬱紛紛【史記曰若煙非煙若云非云鬱鬱紛紛蕭索輪囷是謂卿云】非霧非塵【魏武兵書節要曰孫子稱司雲气非云非煙非塵非霧形似禽獸客吉主人之忌】山中艸莽水上魚鱗【呂氏春秋曰山云艸莽水雲魚鱗旱雲煙火雨雲水气無不比類其所生以示人】亦云帝鄕仙馭【莊子曰華封人謂堯曰天下有道與物皆昌千嵗厭世去而上仙乘彼白雲至於帝鄕】髙唐麗質【宋玉髙唐賦敍曰楚襄王與宋玉遊雲夢之臺髙唐之觀上有雲气須臾之間變化無窮王曰此何气也玉曰朝云也昔者先王嘗遊髙唐晝寢夢婦人曰妾巫山之女也爲髙唐之客聞君遊髙唐願薦枕席王因幸之去而辭曰妾在巫山之陽髙唐之側朝爲行雲暮爲行雨朝朝暮暮陽臺之下旦朝視之如言故爲立廟號曰朝云】鳯翥鸞翔【陸機浮雲賦曰若層臺髙觀重樓疊閣或如鐘首之郁律乍似塞門之寥廓龍逸蛟起熊厲虎戰鸞翔鳯翥鴻鶴驚奮】龍申蠖屈【成公綏云賦曰龍申蠖屈蜿蟬逶迆連翻鳯飛虎轉相隨】周則爲瑞於觀河【禮斗威儀曰周成王治平觀於河靑雲浮於河】堯則呈祥於沈璧【尙書中候曰堯沈璧於河白雲起回風搖落】至於濯魚待雨【黃子發相雨書曰四方有濯魚云疾者立雨遲者雨少難至江漢云疾者卽日雨】燃石聞香【王子年拾遺記曰爛石色紅似肺燒之有香煙聞數百里煙气升天則成香雲香雲徧潤則成香雨】金枝玉葉【見黃帝花葩注】繡文錦章【成公綏云賦曰或繡文錦章依微要綿邈淩虛輕翔漂渺】或見飛鳥或瞻羣羊【京房易飛候曰凡候雨有黒云如羣羊奔如飛鳥五日必雨】保章驗吉凶之防【周禮曰保章氏以五色云物辯吉凶之防象占視日旁雲气靑爲虫白爲兵赤爲旱黒爲水黃爲丰】觀臺書啟閉之祥【左傳曰凡分至啟閉必書云物遂登觀臺以望而書注分春秋分至冬夏至啟立春夏閉立秋冬】別有縹緲赤繒翩翻白鵠【易通卦驗曰冬至陽云出箕如樹木之狀立春靑陽云出房如積水春分正陽云出張如積白鵠谷雨大陽云出參如車蓋立夏常陽云出嘴如赤珠夏至少陰雲如水波莘莘立秋濁陰雲出如赤繪寒露正陰雲出如冠纓霜降太陰雲出上如羊下如磻石】露彼菅茅【詩曰英英白雲露彼菅茅】見玆珠玉【地圖曰望石气如浮雲者珠玉之精也】蒸旣潤礎【淮南子曰山云蒸柱礎潤】雨當待族【莊子曰廣成子謂黃帝曰汝治天下云不待族而雨艸木不待黃而落奚足語至道】漢皇興丰沛之歌【史記曰髙祖過沛擊築自爲歌曰大風起兮雲飛揚威加海內兮歸故鄕安得猛士兮守四方】王母奏瑤池之曲【穆天子傳曰天子觴西王母於瑤池之上王母爲謠曰白雲在天丘陵自出道裏悠遠山川間之】宋觀松上【宋書曰大明八年宣太后陵前後數有光及五色云芳香四滿又五彩雲在松上如車蓋】漢紀封中【漢書郊祀志曰武帝封泰山夜有光晝有白雲起於封中】驚林木之爲狀見冠纓之儼容【事見上赤繒白鵠注】覩靑天之樂廣【晉書曰樂廣有風姿衛瓘曰此人若披雲霧而覩靑天】見白日之姜公【徐幹中論曰文王遇姜公於渭陽灼然如披云見白日】映雉兔於晴碧【吳範占候風气祕訣曰有靑雲如雉兔臨城營軍敗走】駐車蓋於遙空【魏文帝詩曰西北有浮雲亭亭似車蓋】復有膚寸而合觸石而起【公羊傳曰觸石而出膚寸而合不崇朝而徧雨乎天下者其防山之云乎】紀黃帝之官【史記曰黃帝以云紀官故爲云師而云名以有景云之瑞也】美仲容之器【顏延年五君詠阮咸篇曰仲容靑雲器】白作湯祥【春秋孔�圖曰湯將興白雲入房】黃爲舜瑞【春秋孔�圖曰舜將興黃雲升於堂】𨿽無出岫之心【陶潛歸去來詞曰云無心而出岫鳥倦飛而知還】亦有思山之意【張孟陽詩曰流波戀舊浦行雲思故鄕】觀其崔巍巃嵸狎獵參差【淮南子曰周云巃嵸成公綏云賦曰舒則彌綸覆四海捲則消液入無形狎獵鱗次參差交錯狀崔巍其不安吁可畏而欲落】亂走丹虵【兵書曰有云如丹虵隨星後大戰殺將】輕飄絳衣【史記曰韓云如布趙雲如牛楚云如日宋云如車魯云如馬衛云如犬周云如輪秦云如美人魏云如鼠齊云如絳衣越云如龍頭蜀云如囷倉】或見夾日之赤鳥【左傳曰魯哀公五年有云如眾赤鳥夾日以飛三日楚使問周太史太史曰其當王身若禜之可移於令尹司馬王曰除心腹之疾而寘諸股肱何益終不禜孔子曰楚昭王知天道矣不失國宜哉】或觀圍軫之蒼霓【春秋文耀鉤曰楚有蒼云如霓圍軫七蟠中有荷斧之人向軫而蹲於是楚唐史畫遺灰而云滅故曰唐史之防上滅蒼云宋均注曰軫楚分也雲水气灰火气畫遺灰故云滅也】斯所以垂災異之譴警政令之虧豈徒誦漢武秋風之句翫湯休日暮之詩【漢武帝秋風辭曰秋風起兮白雲飛艸木黃落兮鴈南歸湯休詩曰日暮碧雲合佳人殊未來】

事類賦卷二﹤子部﹐類書類﹐事類賦﹥

欽定四庫全書

事類賦卷三

宋吳淑撰

天部

雨

夫雨者蓋陰陽之和而宣天地之施者也【春秋元命苞曰陰陽和而爲雨河圖帝通紀曰雨者天地之施也】若乃渰然淒淒霈焉祁祁【詩曰有渰淒淒興雨祁祁】納於大麓而弗迷【書曰納於大麓烈風雷雨弗迷】自我公田而及私【詩曰雨我公田遂及我私】五政無差【管子曰春發五政一曰論孤幼赦有罪二曰賦爵列授祿位三曰修溝洫復亡人四曰治封疆正阡陌五曰無殺麛卵無絕華萼五政得時春雨乃來】十日爲期【論衡曰太平之世五日一風十日一雨】未能破塊【西京雜記曰董仲舒云太平之時雨不破塊】才堪濯枝【周處風土記曰六月有大雨名濯枝雨】微若艸間委露【拾遺記曰甘雨蒙蒙似露委艸則滴瀝雨也】密似空中散絲【古詩云騰雲似灑煙密雨如散絲】飲酒方觀於禦叔【左傳曰臧武仲如晉雨過禦叔在其邑將飲酒曰焉用聖人我將飲酒而已】假蓋寧聞於仲尼【家語曰孔子遇雨不假蓋於子夏防其短也】若夫月方離畢【詩曰月離於畢俾滂沱矣】云初觸石【尙書大傳曰五嶽皆觸石而出云不崇朝而雨】紆灌壇之神馭【博物志曰太公爲灌壇令武王夢婦人當道夜哭問之曰吾是東海神女嫁於西海神童今爲灌壇令當道廢我行我行必有大風疾雨大風疾雨是毀君之徳也武王覺召太公問之果有疾雨暴風從太公邑外而過】儼髙唐之麗質【襄陽傳曰髙唐神女朝爲行雲暮爲行雨】𨿽潤不崇朝【公羊傳曰觸石而起膚寸而合不崇朝而徧雨乎天下者惟太山之云爾】而暴難終日【老子曰暴雨不終日】爾其驂屏翳【廣雅曰雨師屏翳】駕防【風俗通曰雨師防】嘆室中之思婦【詩曰我來自東零雨其蒙鸛鳴於垤婦嘆於室】集水上之焦明【樂動聲儀曰焦明至爲雨備焦明水鳥也】蜀道淋鈴【明皇雜錄曰上初入斜谷屬霖雨涉塗於棧道聞鈴聲與山相應上悼念貴妃因采其聲爲雨淋鈴曲以寄恨】周郊洗兵【六韜曰文王問散宜生卜伐紂吉乎曰不吉鑽不兆數蓍不交而折將行之日雨輜車至軫行之日幟折爲三散宜生曰此卜四不祥不可舉事太公進曰是非子之所知也祖行之日雨輜重車是洗濯甲兵也】罷陛楯於秦殿【史記曰秦始皇時置酒而天雨陛楯者皆沾寒優旃見而哀之謂之曰汝欲休乎陛楯者皆曰幸甚優旃曰我卽呼汝汝疾應曰諾居有頃殿上上壽呼萬嵗優旃大呼曰陛楯郎郎曰諾優旃曰汝𨿽長何益乃雨立我𨿽短幸休居於是使得半相代候】奏簫鼔於劉城【述異記曰廬山有康王谷北嶺上有一城號爲劉城天每欲雨輒山上有鼓角笳簫之聲村人以爲候】或以占中國之聖【尙書大傳曰成王時有越裳氏來朝曰久矣天之無烈風淫雨也其意中國有聖人乎】或以伐無道之邢【左傳曰衛旱卜有事於山川不吉寗莊子曰昔周饑克殷而年丰今邢方無道天其欲衛討邢乎從之師興而雨】及夫舟運庭中【成公綏陰霖賦曰沈竈生鼃中庭運舟】衣生堂上【張孟陽詩曰云根臨八極雨足灑四溟堦下伏泉湧堂上水衣生】喜甘泉之已飛【劉楨詩曰和風從東來雲起西山夜中發此气明旦飛甘泉】伊百谷而是仰【左傳曰魯季武子如晉範宣子賦黍苗武子曰小國之仰大國也如百谷之仰膏雨焉】亦有洞中鞭石【盛之荊州記曰佷山縣有一山獨立峻絕西北有石穴以燭行百步許二大石其間相去一丈許俗名其一爲陽石一爲陰石水旱爲災鞭陰石則雨鞭陽石則晴】鞍上飛雲【宋永初山川記曰鄱陽長壽山形以馬白雲出於鞍中崇朝而雨】煩河伯之使【神異經曰西海上有人焉乘白馬朱鬛白衣冠從十二童子馳馬西海上如飛名曰河伯使者其所至之國雨水滂沱也】借無爲之君【遁甲開山圖曰鄭有不毛山上有無爲之君分布雲雨於九州之內】則有諒輔聚艾【後漢書曰諒輔仕郡爲五官掾時夏大旱太守自出禱山川連日而無所降輔乃自暴庭中慷慨咒曰輔爲股肱不能進諫納忠和調陰陽至令天地否隔萬物焦枯咎盡在輔今敢自祈請若至日中不雨乞以身塞無狀於是積薪聚艾茅以自環搆火將自焚未及中時天云晦合須臾澍雨】戴封積薪【謝承後漢書曰戴封字平仲遷西華令其年大旱禱請無獲乃積薪坐其上以自焚火起而大雨遠邇嘆服遷中山相】漂麥已稱於髙鳯【後漢書曰髙鳯好學不休其家曝麥令鳯守雞以竿授其手中鳯執竿讀書雨大至不覺執竿如故其妻還見麥流甚以爲怒鳯亦不愧】流粟仍傳於買臣【鄒子曰朱買臣孜孜修學不覺雨之流粟】隨景山子行車【謝承後漢書曰百里嵩宇景山爲徐州刺史境遭旱嵩出巡處甘雨輒澍東海祝其合鄕等二縣父老訴曰人等是公百姓獨不迂降乃回赴之雨隨車而下】折林宗之角巾【後漢書曰郭林宗之陳梁間行遇雨巾一角墊時人乃故折巾角以爲林宗巾其見慕如此】亦聞文侯期獵而守信【戰國防曰魏文侯與虞人期獵是日天雨文侯將出左右諌止公曰吾與虞人期不可失乃往魏於是始彊】謝傅出行而致怒【世說曰謝太傅安無嗔喜曽送兄徵西葬還日暮遇雨馭人皆醉公乃於車中手取車柱撞馭人聲色甚厲】或勤閔而求【谷梁傳曰春正月書不雨者勤雨也夏四月又書不雨者閔雨也】或霖淫爲苦【爾雅曰暴雨謂之涷小雨謂之霢霂久雨謂之淫淫雨謂之霖】忤羅浮之神【羅浮山記曰山有淵淵有神鼻貫銅環若有人穢此淵便卽澍雨】鳴武昌之石鼓【武昌記曰城西有石鼓山上有三石鼓鼔鳴天必雨也】復見商羊奮躍【家語曰齊有一足之鳥飛集殿前舒翅而跳齊侯異之訪諸孔子孔子曰此鳥名曰商羊昔童兒有屈一腳振迅兩臂而跳且謠曰天將大雨商羊鼓舞急治溝渠修堤防果大霖雨諸國傷害人民惟齊有備】石燕飛翔【湘州記曰霖陵山有石燕遇風雨卽飛還止爲石】玉女披衣【王采安成記曰萍鄕西城津有玉女岡天當雨輒先湧五色气於石間俗爲玉女披衣】雷君出裝【易林變占曰雷君出裝隱隱西行霖雨不止流爲江河】認天河之浴豨【黃子發雨書曰四方北斗中無雲惟河中有云三枚相連如浴豬豨三日大雨】觀卯日之羣羊【師曠占曰五夘日候西北有云如羣羊者雨至矣】利物爲神【尸子曰神農治天下欲雨則至五日爲行雨旬爲谷雨旬五日爲時雨萬物咸利故謂之神雨】零云有香【見云賦燃石聞香注】霈則諭宣尼之相魯【鹽鉄論曰孔子大聖也甞居小位相魯三月不令而行不禁而止沛若時雨之灌萬物莫不興起也】霖則爲傅說之輔商【尙書說命曰若嵗大旱用汝作霖雨】又云欒巴噀酒【神仙傳曰欒巴蜀人徵尙書郎大朝得酒不飲西南噀之詔問巴巴曰臣本縣成都大火臣以酒爲雨救之帝驛問咸雲雨從北來有酒气】樊英嗽水【漢書曰樊英隱於壺山甞有暴風從西南起英謂學者曰成都市火甚盛因含水西向嗽之乃命記其時日後有從蜀來者云是日大火有雲從東起須臾大雨火滅】浮朱鼈於波上【淮南子曰朱鼈浮於波上必大雨】躍黒蜧於水底【淮南子曰黒蜧神蚪潛泉而居將雨則躍】陰陽脗合而風多【西京雜記董仲舒曰陰陽二气之初蒸也若有若無風多則合速故雨大而疎風少則合遲故雨細而密】日月蔽而云細【京房易飛候曰有蒼云細如杼軸蔽日月五日必雨】或因掩骼而降【謝承後漢書曰周暢性仁慈爲河南尹夏旱久禱無應因収塟洛城傍客死骸骨萬餘應時澍雨】或爲省寃而致【東觀漢記曰永初二年三月京師旱至五月和熹鄧太后幸雒陽省獄舉寃未還宮澍雨大降】考於犧易悵西郊之未零【易曰密雲不雨自我西郊】翫彼麟經睠北陵而可避【左傳曰殽有二陵夏后臯之墓其北陵文王之所避風雨也】

霧

夫霧者地气發而天不應者也【爾雅曰地气發天不應曰霧】爾其冒霑濡【釋名曰霧冒也气冒覆物也昏暗之時則爲妖災明王聖主則爲祥瑞霑濡見下置以文犀注】防防曉敷【禮曰仲冬行夏令則氛霧防防】豹潛藏而炳蔚【劉向列女傳曰陶答子化陶三年名譽不興家富三倍其妻諫曰夫子能薄而官大是謂嬰害無功而家昌是謂積殃妾聞南山有豹霧雨七日不下食者何也欲以澤其衣毛而成其文章故藏以遠害今君與此背得無後患乎】騰蛇游泳而防余【韓子曰飛龍乘雲騰蛇遊霧雲罷霧散與螾蟻同矣】馬援旣居於浪泊【後漢書曰馬援南徵交址斬徵側乃釃酒勞軍從容謂官屬曰吾從弟少遊常哀吾慷慨多大志曰士生一世但取衣食才足乘下澤車禦欵段馬爲郡掾吏守墳墓鄕裏稱善人斯可矣當吾在浪泊西裏間虜未滅時下潦上霧毒气薰蒸仰視飛鳶跕墮水中臥念少遊平生時話何可得也】欒巴方還於蜀都【葛洪神仙傳曰欒巴爲尙書郎正旦天大霧對坐不相見失巴所在後問其故乃是巴還成都與親故別也】劉猗之負國璽【燕書烈祖後記曰元璽六年蔣幹遣侍中繆嵩太子詹事劉猗賫傳國璽詣晉求救猗負之行數里黃霧四塞迷荒不得進乃還易取行璽始得去】軒轅之得大魚【帝王世紀曰黃帝時天大霧三日帝遊洛水之上見大魚殺五牲以醮之天乃甚雨七日七夜魚流始得圖書焉今之河圖卽其書也世傳大霧三日必有甚雨自此始也】若夫祖和半天【李先生傳曰先生名曠字祖和南陽人劉備遣軍取先生先生起霧半天備騎自相殺先生乃入吳】公超五里【謝承後漢書曰河南張楷字公超好道術居華陰能作五里霧時闗西人裴優亦能作三里霧】占彼羣猾【潛潭記曰大霧三十日羣猾起上下相上少下多故羣猾起】推其隱士【京房妖占曰雲霧四起則時多隱士】觀雝丘之神井【陳畱風俗記曰雍丘縣有祠名夏后祠有神井能致霧雹】識茂陵之芳气【漢武帝故事曰武帝塟茂陵芳香之气異常積於墳埏之間如大霧】且憂陰盛【漢書曰成帝建始中黃霧四塞上問楊興等對曰陰盛侵陽之气也】俄聞雨至【帝王世紀曰大霧三日必有甚雨雨未降不可冒行也】淮南被遷而不還【史記曰漢文帝時淮南王長以罪遷蜀袁盎諫曰王爲人剛如有遇霧露行道死陛下有殺弟之名上弗聴長至雝病死】雄鳴弗迷而遠逝【魏略曰劉雄鳴每出行霧中識道不迷時人因謂能爲雲霧】則有結同行而飲酒【博物志曰王爾張衡馬均者昔俱冒霧行一人無恙一人病一人死無恙者飲酒病者食死者空腹】逢仙客之乘【王烈之安成記曰縣人謝廩行路中忽遇雲霧霧中有一人乘而行廩知神人拜請求隨去人曰汝無仙骨】嗟五侯之見封【漢書曰王氏五侯同日俱封其日黃霧四塞】憂漢髙之被圍【漢書曰髙祖至平城爲匈奴所圍七日天大霧漢使人還往胡不覺後得免平城之難】譬諸善人【抱朴子曰與善人遊如行霧中𨿽不濡濕潛自有潤】置以文犀【抱朴子曰通天犀角有白理如綿自本徹末者以此角大霧重露之夜置中庭終不沾濡】宜都則飛煙縹緲【宜都山川記曰丹山天晴時忽有霧起回轉如煙不過再朝雨必降】曲江則積素霏微【湘州記曰曲江縣銀山常多素霧生】或以困蚩尢之術【志林曰黃帝與蚩尢戰於涿鹿之野蚩尢作大霧彌三日軍人皆惑黃帝乃令風後法斗機作指南車以別四方遂擒蚩尢焉】或以傳女之機【黃帝女戰法曰黃帝與蚩尢九戰九不勝黃帝歸於太山三日三夜霧防有一婦人人首鳥形黃帝稽首再拜伏不敢起婦人曰吾女也子欲何問黃帝曰小子欲萬戰萬勝遂得戰法焉】識夏桀將亡之兆【書中候曰桀無道地吐黃霧】想伊尹旣卒之時【帝王世紀曰伊尹卒年百有餘嵗天霧三日沃丁塟以天子之禮祀以太牢親臨喪三年以報大徳】文王得姜公而共載【中論曰文王遇姜公於渭陽執竿而釣文王得之灼若披云而見白日霍若開霧而覩靑天】衛瓘見樂廣而稱奇【晉書曰衛瓘稱樂廣曰每見廣瑩然若披雲霧而覩靑天】亦有竟寧白樹【伏候古今注曰漢元帝竟寧元年大霧樹皆白】徳陽翳日【宋書曰後漢正月朔天子臨徳陽殿受賀舍利從南方來戱於殿前激水化成比目魚跳躍嗽水作霧翳日】淮南仙客【神仙傳曰淮南王聞有道術之士必卑辭厚幣以致之於是八公乃往一人能坐致風雨立起雲霧】東海奇術【西京雜記曰東海人黃公立興雲霧坐成山河】猛獸吐嗽以往來【東方朔十洲記曰漢武天漢中西胡國獻猛獸使者曰猛獸生昆侖或生圃立起風雲吐嗽霧露百邪迸走因名猛獸】鄧公呼吸而除疾【蘇子曰蜀郡鄧公呼吸成霧】斯輕霧之侵淫蓋騰水之上溢【荘子曰騰水上溢故爲霧】

露

夫露者蓋陰陽之气【大戴禮曰露陰陽之气也陰气盛則凝爲霜雪陽气盛則散爲雨露】神靈之精【瑞應圖曰甘露者美露也神靈之精仁瑞之澤其凝如脂其甘如飴一名膏露一名天酒】淪軒轅之積粹【禮斗威儀曰君治政則軒轅之精散爲甘露】含天乳之純英【列星圖曰天乳一星在氐北主甘露占明潤則甘露降】承以漢宮之仙掌【漢武故事曰帝作銅承露盤上有仙人掌擎玉盤以承云表之露於其旁生芝艸九莖莖如金葉朱實夜中有光上嘉之】擢以魏室之金莖【魏志曰明帝鑄承露盤莖長十二丈銅龍繞其根立於芳林園甘露乃降】或感至孝於趙郡【隋書曰李徳饒趙郡栢鄕人性至孝丁父憂單縗徒跣甘露降其樹白鳩巢其廬】或表善政於零陵【謝承後漢書曰沈丰爲零陵太守至官一年甘露降膏潤艸木】若夫色嫓渥丹【拾遺記曰昆侖山有甘露望之色如丹著木石則皎然如霜雪】味侔勺蜜【論衡曰甘露味如蜜王者太平之應】旣號天酒【東方朔神異經曰西北海外有人長二千里兩腳中間相去一千里但日飲天酒五斗張華雲天酒甘露也】亦名陰液【蔡邕月令章句曰露者陰液也釋爲露結爲霜】取自方諸【淮南子曰方諸取露於月】飲聞姑射【莊子曰姑射之山有神人焉不食五穀吸風飲露】承木蘭之曉墜【楚辭曰朝飲木蘭之墜露夕餐秋菊之落英】挹吉云之五色【洞防記曰東方朔遊吉云之地漢武問之曰其國俗常以雲气占吉凶苦樂之事吉則滿室雲起五色照著於艸木皆成五色露露味甘帝曰可得否朔乃東走至夕而還得黃靑露盛之琉璃器以授帝帝徧賜羣臣得露甞者老者皆少疾病皆愈】湛湛露斯匪陽不晞【出詩】詎能綴冕【束晳集曰薄冰凝池非宗廟之寶零露埀林非綴冕之飾】猶堪飲【洞防記曰元封二年防過國獻能言東方朔曰惟承桂露以飲之】履怵惕而見禮【禮曰春雨露旣濡君子履之必有怵惕之心】行厭浥而聞詩【詩曰厭浥行露豈不夙夜謂行多露注道露多故不行諭禮不足故婦人不肯行】亦有其凝如脂其甘如飴【晉中興書曰王者敬養耆老則甘露降於松柏尊賢容眾則行葦受之甘露者仁澤也其凝如脂其美如飴】享遐壽於搖山【山海經曰諸沃之野搖山之民甘露是飲下壽者八百嵗】零甘液於三危【呂氏春秋曰伊尹說湯曰水之美者有三危之露注三危者西極國也】至若盛在囊中【述徵記曰八月一日作五明囊盛取百艸頭露洗眼眼明也】取於云表【漢武故事曰帝作金莖擎玉杯以承云表之露】旣溥博以增海【張衡奏事曰飛塵增山霧露增海】亦霑濡而潤艸【春秋元命苞曰霜以殺木露以潤艸】若乃被蒹葭之蒼蒼【詩曰蒹葭蒼蒼白露爲霜】零蔓艸兮瀼瀼【詩曰野有蔓艸零露瀼瀼】爲瑞旣聞於如雪【宋書曰文帝元嘉中甘露頻降狀如細雪】因寒常見於爲霜【詩含神霧曰陽气終白露爲霜】若夫貯之寶器【拾遺記曰昆侖甘露其味如飴人君聖徳則下】承之瓊爵【曹植魏徳論曰徳洞幽飛化上蒸甘露以降蜜淳冰凝覩陽弗晞瓊爵是承獻之帝朝以明聖徵】遠遊始訝於騰蛇【說苑曰騰蛇遊於霧露千里不止】宵驚仍聞於白鶴【周處風土記曰白鶴性警至八月露降流於艸葉上滴滴有聲則鳴】子胥豫見其霑衣【吳越春秋曰子胥諌吳王王怒胥暮歸舉衣出宮中曰宮中生艸棘霧露沾吾衣】少孺假言於捕雀【劉向說苑曰吳欲伐荊王令曰敢有諌者死舍人有少孺子者欲諫懷彈於後園露沾其衣如是三朝王曰子求何苦露沾衣如是對曰園中有樹其端有蟬蟬髙居悲鳴吸風飲露不知螳螂在其後曲跗欲取之而螳螂又不知黃雀居其後延頸欲啄之然黃雀又不知臣操彈丸在其下臣但捕其黃雀不覺露濕衣如此者爲貪其利而不思後患王聞之遂不伐荊】亦有著水凝素【已見上色皎如霜注】下地騰文【江奄別賦曰日出天而耀景露下地而騰文】傳美味於仙丘【山海經曰仙丘降露仙人常飲之】識運气於昆侖【徐整長歷曰北斗當昆侖上气運注天下春夏爲露秋冬爲霜】爾其畢勒含丹【洞防記曰畢勒國人長三寸有翼善言語戱笑因名語國飲丹露爲漿丹露者日初出有露汁如珠也】揭云布紫【呂氏春秋曰和之美者揭云之露揭云之露其色紫】終陽气而斯凝【詩含神霧曰陽气終白露凝爲霜】應立秋而下委【易通卦驗曰立秋白露下】唱薤歌以申哀【古今注薤露喪歌也其一章曰薤上露何易晞露晞明朝更復落人生一去何時歸】宴諸侯而有禮【詩湛露天子燕諸侯也】嘉零露之漙兮含滋廣被【詩曰野有蔓艸零露漙兮】

霜

蒹葭蒼蒼白露爲霜【出詩】物當収縮【詩曰九月肅霜注肅縮也霜降而収縮萬物也】義取喪亡【釋名曰霜喪也其气慘毒物皆喪也考異郵曰霜之爲言亡也物以終也】庭樹槭以落【潘嶽秋興賦曰庭樹槭以灑落】桑葉郁其黃【古艷歌曰秋霜白露下桑葉郁爲黃】非宜介樹【唐書曰寧王憲疾時寒甚凝霜封樹或以爲春秋雨木冰卽此亦名樹介言象介冑也憲嘆曰此俗謂樹嫁者也諺曰樹嫁達官怕吾其死乎憲果薨】無爲檻羊【後漢書曰光武崩廣陵王荊作飛書與東海王疆搆逆曰當爲秋霜無爲檻羊注秋霜肅殺於物檻羊受制於人】動感時之淒愴【禮曰霜露旣降君子履之必有淒愴之心非其寒之謂也注感親念時也】增正月之憂傷【詩曰正月繁霜我心憂傷注正月夏四月正陽之月】爾其皎潔凝條【何瑾悲秋夜賦曰霜凝條而璀璀露霑葉兮泠泠】紛披殺木【春秋元命苞曰霜以殺木露以潤艸】皚然皓白【說文曰皚霜雪之白皃】凜乎慘毒【慘毒已見義取喪亡注】伯奇被逐以援琴【琴操曰尹吉甫聴後妻之言疑其孝子伯奇遂逐之伯奇淸朝履霜自傷無罪乃援琴而鼓之作履霜操】鄒衍遭讒而慟哭【淮南子曰鄒衍事燕惠王盡忠左右譛之王系之獄仰天而哭夏五月天爲之下霜】旣聞地升【五經通義曰寒气凝以爲霜從地升也】還知露凝【蔡邕月令章句曰露凝爲霜】房星見而衣裘具【國語曰駟見而霣霜霣霜而冬裘具注駟房星也】百工休而膠漆停【禮曰霜始降則百工休注膠漆之作停】至於嵰州味甘【見雪賦西母貢嵰州之味注】廣延色碧【拾遺記曰廣延國有霜色紺碧】鴻鴈厲翼而南飛【五經鉤沈曰天霜樹落葉而鴻鴈南飛】鷹隼順時而始擊【感精符曰霜殺伐之表季秋霜始降鷹隼擊王者順天行誅以成肅殺之威】於是行冬令【考異郵曰霜者陰精冬今也四時代謝以霜収斂】成婦功【家語曰霜降而婦功成嫁娶者行焉】覆員嶠之寒蠶【拾遺記曰員嶠山名環丘有冰蠶以霜雪覆之然後作繭其色五采織爲文錦入水不濡投火不燎唐堯之代海人獻以爲黼黻】振丰山之洪鐘【山海經曰丰山有九鐘霜降則鳴】亦聞鷓鴣蔽葉【古今注曰鷓鴣常向日而飛畏霜露夜棲以樹葉覆其背】昆侖運气【見露賦識運气於昆侖注】知馬蹄之所踐【莊子曰馬蹄可以踐霜雪毛可以禦風寒】思葛屨之曽履【詩曰紏紏葛屨可以履霜】當陰气之始凝【大戴禮曰陰气勝則凝而爲霜】至堅冰而馴致【易曰履霜堅冰陰始凝也馴致其道至堅冰也】或應候而挫物【援神契曰霜以挫物】或當春而大摯【禮曰孟春行冬令則霜雪大摯注摯傷也】若其神爲靑女【淮南子曰至秋三月靑女乃出降以雪霜注曰靑女天神靑天玉女主雪霜也】威立侯文【漢書曰孫寶爲京兆尹以立秋日署侯文東部督郵入見勅曰今日鷹隼始擊當順天气取姦惡以成嚴霜之詠】故不殺知其失政【考異記曰魯僖卽位隕霜不殺艸臣威疆也】夏隕表其暴君【命歷序曰桀無道夏隕霜】然則道義得則時令順夫復何云

雪

雪之時義遠矣哉蓋陰气之凝【元命苞曰陰气凝而爲雪】五穀之精【汜勝之書曰取雪汁漬原蠶屎五六日待釋手援之和谷種之能禦旱故謂雪爲五穀精也】始布同云之影【詩曰上天同雲雨雪雰雰】俄飄六出之霙【韓詩外傳曰凡艸木花多五出雪花獨六出雪花曰霙音英】謝女之風中絮起【晉書曰太傅謝安因雪驟降欣然曰白雪紛紛何所似兄子客兒曰撒鹽空中差可擬兄女道蘊曰未若栁絮因風起】侍臣之衣上花明【宋書曰大明中元日雪花降殿庭右將軍謝莊下殿雪集衣白上以爲嘉瑞羣臣皆作雪花詩】若夫雪苑創於梁王【謝惠連雪賦曰梁王不悅遊於兔園俄而微霰零密雪下王乃歌北風於衛詩詠南山於周雅授簡命於司馬大夫曰抽子袐思騁子妍詞侔色揣稱爲寡人賦之】雪宮建於齊國【孟子曰齊宣王見孟子於雪宮王曰賢者亦有此樂乎孟子曰爲人上而不與民同樂者非也】應時而不必封條【西京雜記曰董仲舒曰太平之世雪不封條可以彌毒害而已】爲瑞而每聞盈尺【惠連雪賦曰盈尺則呈瑞於丰年袤丈則表沴於陰徳】角哀道窮而並衣【見琴賦憐窮士之投楚注】東郭履穿而畱迹【史記曰東郭先生久待詔公車貧困饑寒履有上無下行雪中足盡踐地道中人笑之】武王之五車兩騎【金匱曰武王伐紂都洛邑雨雪十餘日深丈餘甲子平旦有五丈夫乘五車從兩騎止門外王使尙父謝五丈夫曰賓幸臨之失不先問方修法服太師尙父使人持一器粥出進之曰先王之大夫在內方對王子寒故進熱粥尙父告武王曰客可見矣五車兩騎四海之神與河伯雨師耳】楚子之翠被豹舄【左傳曰楚子次於幹谿雨雪王皮冠秦復陶翠被豹舄執鞭以出注秦復陶秦遺羽衣也】焦先露寢以自若【髙士傳曰焦先世莫知所出野火燒其廬因露寢遭冬雪大至先袒臥不移人以爲死就視如故】袁安髙臥而不出【錄異傳曰大雪丈餘洛陽令身出案行見民家皆除雪出至袁安門無有行路謂安已死令人除雪入戶見安僵臥問何不出安曰大雪人皆餓不宜幹人】至於王恭鶴氅【晉書曰王恭衣鶴氅衣繞雪行時人謂之神仙中人】曹國麻衣【詩曰蜉蝣掘閱麻衣如雪注麻衣深衣也】麗見相如之賦【見雪苑創於梁王注】皓如姑射之肌【莊子曰藐姑射之山有神人居焉肌膚若冰雪綽約若處子】楚客之歌陽春【見歌賦楚國陽春注】周文之詠來思【詩曰文王歌采薇以遣帥也昔我往矣楊栁依依今我來思雨雪霏霏】曽子梁山之操【琴操曰曽子耕太山下雨雪不得歸思父母作梁山操】穆滿黃竹之辭【穆天子傳曰獵於鈃山北風雨雪有凍死人天子作黃竹詩三章以哀民】訪戴逵而乘興【語林曰王子猷居山陰大雪夜開室命酌四望皎然因詠招隱詩忽憶戴安道時在剡乘興棹舟經宿方至旣造門而返或問之對曰乘興而來興盡而返何必見戴】葬滕文而弛期【孟子曰滕文公卒葬有日矣天大雨雪至牛目羣臣請弛期太子不許惠子諫曰昔王季葬渦山之尾欒水齧其墓見棺前和文王曰先君欲見羣臣百姓矣乃出爲帳三日而後葬今太子宜曰先君欲少畱而撫社稷故使雪甚弛期而更爲日此文王義也太子曰善】訝雲南於五月【廣志曰雲南郡四五月猶積雪皓然代郡陰山五月猶宿雪八月末復雪】怪空桑於四時【山海經曰由首之山小成之山空桑之山並冬夏有雪】爾其陰晦【司馬相如美人賦曰時旣西夕陰晦防涼風肅然素雪飄零】朔風厲【王韶之詠雪離合詩曰霰光集兮雪乃零散輝素兮被檐庭曲室寒兮朔風厲川陸涸兮百籟鳴】當空而初認散鹽【見謝女風中絮起注】入夜而猶能映字【宋齊記曰孫康家貧常映雪讀書】靑雨廣延之國【拾遺記曰廣延國在扶桑常雨靑雪冰霜之色皆如紺碧】赤布河陰之地【晉朝雜事曰太康七年河陰雨赤雪二頃】周王駭昆明之唱【拾遺記曰周靈王起昆明之臺召諸方士有二人乘飛遊之輦上席酣醉時赤旱地裂其一人能以歌召霜雪於是引气一吸則雲起雪飛】西母貢嵰州之味【拾遺記曰穆王東至大防之谷西王母來進嵰州甜雪嵰州去玉門三千里地寒多雪露著木石之上皆融而甘可以爲菓注防音奇嵰音丘儼反】亦嘗見蘇武之持節【漢書曰蘇武持節使於匈奴單於幽武置大窖中絕不與飲食天雨雪武臥齧雪與氈毛並咽之數日不死匈奴因以爲神】明漢女之無罪【漢書曰漢女者居東海養姑姑女讒之於姑姑徑詣太守訴而殺之五月下雪】悞晏子而流恩【晏子春秋曰景公時雪三日公被狐白之裘晏子入公曰怪哉雨雪三日不寒晏子曰古之賢君飽而知人饑溫而知人寒公曰善乃脫裘發粟以與饑寒者】感負薪而施惠【孫子曰昔衛君重裘累裀而坐見路有負薪而哭之者問何故也對曰雪下衣薄是以哭之於是衛君懼見於顏色曰爲君而不知民孰以我爲君於是開府金出倉粟以賑貧窮】豈獨獵鈃山而爲藥【見穆滿黃竹注】獲玉馬而稱瑞云爾而已哉【見玉賦訝積雪之消亡注】

雷

夫動萬物者莫疾乎雷者也【易曰動萬物者莫疾乎雷】若夫虩虩方來【易曰震來虩虩】虺虺未已【詩曰曀曀其陰虺虺其雷】挺出萬物【說文曰雷霆餘聲所以挺出萬物】震驚百里【易曰振驚百里不喪匕鬯】旣明罰而勅法【易曰雷電噬嗑先王以明罸勅法】亦驚遠而懼邇【易曰震驚百里驚遠而懼邇也】若夫名之天皷【河圖帝通紀曰雷天之皷也】主以軒星【合成圖曰軒轅星主雷雨之神】驗雊雉之先覺【洪範五行論曰正月雷微動而雊雉】知玉虎之晨鳴【河圖曰玉虎晨鳴雷聲也】君子所以作樂崇徳【易曰雷出地奮豫先王以作樂崇徳殷薦之上帝】折獄致刑【易曰雷電皆至丰君子以折獄致刑】敬天之怒𨿽夜必興者也【禮曰君子若有疾風迅雷甚雨則必變𨿽夜必興衣服冠而坐注敬天之怒也】爾其天地大駭【荘子曰陰陽錯行天地大駭於是有雷有電】陰陽相薄【谷梁傳曰陰陽相薄感而爲雷激而爲霆也】或入夜推車【搜神記曰義興人周永和出行田日暮道傍有女子畱宿一更後有呼阿香者云官喚汝推雷車女遂辭周云有官事須去俄而大雷旣明周自異其處返尋惟見一新塜塜口有馬迹】或先時奮鐸【見春賦先雷振鐸注】至夫地中爲復【易曰雷在地中復先王以至日閉闗商旅不行後不省方】澤中則隨【易曰澤中有雷隨君子向晦入宴息】納大麓兮弗迷【書舜典曰納於大麓烈風雷雨弗迷】在南山而殷其【詩曰殷其雷在南山之陽】徒聞蓋醬之爲忌【風俗通曰雷不蓋醬俗說令人腹中雷鳴】豈容掩耳而先知【文子曰疾雷不及掩耳】隱耳發聲【洪範五行志曰春後十日雷乃發聲】轟然急激【爾雅曰疾雷爲霆霓注云雷之急激者爲霹靂】或以歌梁子之引【琴操曰楚髙梁子出遊九臯之澤覽漸水之臺張罛置罟於荊山臨曲池而漁疾風霣雹雷電晻防鶴翔其前白虎吟其後乃援琴作霹靂引】或以破髙禖之石【晉朝雜事曰元康七年霹靂破城南髙禖石賈後將誅應也髙禖中宮求子祠也賈後妬忌將殺湣懷故天怒】則有蔡順環塜【汝南先賢傳曰蔡順母平生畏雷自亡後每有雷震順輒環塜泣曰順在此】樊重置室【荊州記曰湖陽縣樊重母畏雷爲母立石室以避之悉以文石爲階砌至今猶存】防稽曽擊於羊羣【論衡曰建武四年夏六月雷擊防稽鄞縣羊五頭羊有何陰過而雷之乎俗以爲天取龍也殺人罰陰過與取龍吉凶不同非實道也】臨賀嘗觀於斧迹【孟奧北徵記曰臨賀有石方二丈石有磨刀斧迹甚新名雷公磨石】旣爲長子【洪範論曰雷於天地爲長子】還諭人君【洪範論曰夫雷人君象也入能除害出能興利】觀繇嘗聞於噬嗑【見上明罰勅法注】考象亦著於經綸【易曰云雷屯君子以經綸】撞八荒千里之鼓【神異經曰八方之荒有石鼓其徑千里撞之其音卽雷也天以此爲喜怒之威】爲折衝拒難之臣【京房易傳曰五星占云雷電殺人何雷天拒難折衝之臣也君承用節度卽雷以節暴人威福則雷電殺人】亦有食飛魚而不懼【山海經曰飛魚如豚赤文無羽食之辟兵不畏雷】服嘉榮而靡畏【山海經曰半石山有艸名曰嘉榮服之不畏霹靂】去不祥而弗防【淮南子曰防不祥之木爲雷霆所撲】指石室而云避【孟奧北徵記曰陵雲臺南角一百步有白石室名避雷室】至其成於積風【物理論曰積風成雷】起自金門【師曠占曰雷從金門起上旬者田熟】傷王裒之繞墓【晉書曰晉人王裒母畏雷母終每天雷裒輒繞墓曰裒在此】嘉竺彌之伏墳【孝子傳曰竺彌字道綸父生時畏雷每至天陰輒馳至墓伏墳哭有白兔在其左右】太初焦衣而自若【世說曰夏侯甞倚柱讀書將暴雨霹靂破所倚柱衣服焦然色無變讀書如故】諸葛倚柱而無聞【曹嘉之晉紀曰諸葛誕以气邁稱甞倚柱讀書霹靂震其柱誕自若】亦云其聲出地【易曰雷出地奮豫】其形連鼓【古今注曰成帝建始四年無雲而風天雷如擊連鼓音可四五刻隆隆如車聲不能絕】擊東海之菑丘【韓詩外傳曰東海上有勇士曰菑丘防以勇遊於天下過神淵飲馬馬沈防去朝服防劍而入三日三夜殺二蛟龍而出雷神隨而擊之十日十夜眇其左目】感齊臺之庶女【淮南子曰淮齊庶女寡養姑姑女殺母誣之庶女以寃叫天雷電下擊景公臺】至於碎滕放之石枕【異苑曰滕放夏枕文石枕臥雷震其枕四解傍人莫不怖懾而放獨自若】震王導之栢樹【世說曰郭璞嘗爲王導作卦曰公有震厄可命駕西出數里當得一柏樹截如公長至寢處災可消數日中果震柏樹粉碎】旣觀作解【易曰雷雨作解君子赦過宥罪又曰天地解而雷雨作雷雨作而百果艸木皆甲坼】還聞奮豫【見上】稟精已聞於黃帝【河圖曰黃帝以雷精起】感气仍傳於子路【論衡曰子路感雷精而生尙剛好勇親涉衛難結纓而死孔子每聞雷鳴則中心惻怛】仰乎一震之威無忘恐懼【華陽國誌曰曹公嘗與劉先主共坐從容謂先主曰天下英雄惟使君與操爾本初之徒不足數也先主方食防雷大震失匕箸先主曰聖人言迅雷風烈必變良有以也一震之威乃可致此公亦悔失言】

事類賦卷三

欽定四庫全書

事類賦卷四

宋吳淑撰

嵗時部

春

春日遲遲采蘩祁祁【出詩注云祁祁舒緩也】翫柔風兮韶景睠芳節兮嘉時【梁元帝纂要曰春風曰柔風景曰韶景節曰芳節時曰嘉時】勾芒兮太皥【禮月令曰正月其帝太皥其神勾芒注云昔太皥氏以木徳繼天而王故爲春帝帝辛氏帝天下置五行之官木正曰勾芒爲木神佐太皥】乘震兮執規【淮南子曰何謂五星東方木也其帝太皥太皥庖犠氏有天下號也死托於東方帝也其佐勾芒執規而治春漢書曰魏相上書云太皥乘震執規治春】遒人遵路以狥鐸【書曰每嵗孟春遒人以木鐸狥於路注云遒人宣令之官木鐸金鈴木舌所以振文教】太師奉職而陳詩【禮曰二月命太師陳詩以觀民風】候當振蟄【禮月令曰立春之日東風解凍後五日蟄虫始振後五日魚上冰】時將釁【春官曰上春釁祭祀先卜注云釁者殺牲以血塗之】或以命樂正而習舞【禮月令曰天子乃以元日祈谷於上帝命樂正習舞注云春夏尙舞故習之】或以勑獄吏而決辭【孝經勾命決曰先立春七日勑獄吏決辭訟有罪當入無罪當出】爾其舉正於中履端於始【史記曰正月爲端月左傳曰履端於始舉正於中】瞻靑旂之在禦【禮月令曰立春之日天子迎春於東郊乘靑輅載靑旂】見斗杓之東指【鶡冠子曰鬥柄指東天下皆春】農祥晨正土膏脈起【國語曰周宣卽位不借千畝虢文公諫曰古者太史順時土陽癉憤盈土气震發農祥晨正土乃脈發先時九日太史告稷曰自今至於初吉陽气俱蒸土膏其動注云農祥房星立春之日晨中於午農事之候故曰農祥】望三素之云【修眞入道祕言曰以立春日淸朝北望紫綠白雲者爲三元三素飛雲】飲八風之水【淮南子曰孟春之月天子服八風水注云取銅露盤中露水八方風所吹也又云八方風至浚井取新泉四時皆服之非獨春也】旣布令於五時【晉書禮志曰太史每嵗上年曆立春讀五時令服各隨其方色帝禦座尙書已下就席讀訖賜酒一巵】復傷心於千里【楚辭曰目極千里傷春心】風已解凍魚方上冰【見候當振蟄注】戴勝降桑而翔集【禮月令曰季春之月戴勝降於桑命有司無伐桑柘】王睢鼔翼以嚶鳴【張衡歸田賦曰仲春令月時和气淸原隰郁茂百艸滋榮王睢鼓翼倉庚哀鳴交頸頡顏闗闗嚶嚶於焉逍遙聊以娯情】若夫孔門浴沂之詠【論語曰曽防曰暮春者春服旣成冠者五六人童子六七人浴乎沂風乎舞雩詠而歸】老氏登臺之樂【老子曰眾人熙熙如享太牢如登春臺】知盛徳之在木【禮月令曰太史以先立春三日謁於天子某日立春盛徳在木天子乃齋立春之日天子親率公卿諸侯大夫以迎春於東郊】見平秩於東作【書曰分命羲仲宅嵎夷曰暘谷平秩東作日中星鳥以殷仲春】雨潤楡莢【泛勝之書曰三月楡莢雨髙地疆土可種秫】雲飛白鶴【易說曰春白鶴云】旣薦鮪以乘舟【禮曰季春之月天子始乘舟薦鮪於寢廟】亦先雷而奮鐸【呂氏春秋曰仲春之月先雷三日奮鐸以令於兆民曰雷且發聲有不戒其容止者生子不備必有凶災不戒容止謂以雷霆合房室生子必有瘖躄癡狂之疾】若乃佩蒼璧【尙書考靈耀曰春佩蒼璧乘蒼馬以出遊】施土牛【續漢書曰立春之日夜漏未盡五刻京都百官皆衣靑立春旛施土牛耕人於門外】其祀戶【禮曰孟春之月其祀戶注春陽气祀戶順陽气也】其兵矛【淮南子曰春其兵矛有鋒鋭似萬物鉆地而生】至若防樹初頒【景龍文館記曰景龍四年立春上令侍臣自芳林門經苑東度入仗至望春宮迎春內出防花樹人賜一枝】含桃始薦【史記曰漢惠帝嘗春出遊離宮叔孫生曰古者有春嘗果今櫻桃熟願陛下因取獻宗廟諸果獻由此興也】舉此靑旛【後漢書曰立春之日皆靑旛幘迎春於東郭外】戴之防燕【荊楚嵗時記曰立春日悉剪防爲燕戴之帖宜春之字】渟神水以釀酒【四時纂要曰立春貯水謂之神水釀酒不壞】用桃花而靧面【虞世南史略曰北齊盧士深妻崔林義之女有才學春日以桃花靧兒面咒曰取紅花取白雪與兒洗面作光悅取白雪取紅花與兒洗面作妍華取花紅取雪白與兒洗面作光澤取雪白取花紅與兒洗面作華容】亦復歌豳詩【周禮曰籥章中春晝擊鼓歌豳詩以逆暑】舞云翹【後漢書曰元始中立春於東郊祭靑帝勾芒車旂服飾皆靑歌靑陽八佾舞云翹之舞】后妃之穜稑初獻【周禮曰仲春後帥六宮之夫人生穜稑之種而獻於王】東宮之琴瑟方調【淮南子曰東宮禦女衣靑采鼔琴瑟注云春王東方故取東宮琴瑟木木春生故鼔之】亦云候屬靑陽【爾雅曰春爲靑陽一日發生】气漸東陸【易通綂圖曰春月行東靑道曰東陸也】食以蓬餌【西京雜記曰賈佩蘭云在宮時正月上辰出池邊盥濯食蓬餌以祓邪】飲之漿粥【齊民月令曰立春之月食生菜不可過取迎新之意而已及進漿粥以導和气】進彼柔良【京房易占曰春退貪殘進柔良防幼孤賑不足求隱士則萬物應節而出隨气而生】去其桎梏【禮曰仲春之月省囹圄去桎梧】復聞靑鳥司啟鳥司分【左傳曰郯子對孔子曰少皥摯爲鳥師而鳥名靑鳥氏司啟者也鳥氏司分者也注靑鳥倉庚立春鳴立夏而止鳥鳦也春分來秋分去】萬物孚甲之際【釋名曰二月夾鐘何夾者甲也言萬物孚甲種類分也】精華結紐之辰【春秋元命苞曰春者神明推移精華結紐注神明猶陰陽也相推移物精華結成紐結要也】可以論爵賞之序【管子曰孟春之朝君聴朝論爵賞】可以畱寛大之恩【後漢書郎顗上疏云公羊傳曰元年春王正月元年者何君之始年也正月者何嵗之始王者則天之象因時之序宜開發徳號爵賢命士流寛大之澤埀仁厚之恩】東郊方見於朝日【禮記曰春分之日祀朝日於東郊】靈臺靡忘於書云【左傳曰分至啟閉必書云物爲備故也】旣而日已載陽【詩曰春日載陽】時惟獻嵗【楚辭曰獻嵗發春兮汩吾南徵】必埋胔而掩骼【禮曰孟春之月掩骼埋胔】亦行慶而施惠【禮曰迎春於東郊還乃賞公卿大夫於朝命相布徳和令行慶施惠下及兆民】祭馬祖而祀髙禖【禮曰春分之日祭馬祖注祭於大澤用剛日又曰祀髙禖注髙辛之代鳥遺卵簡狄吞之而生卨後王以爲禖氏嘉祥而立其祀】薦鞠衣而修蠶器【禮曰仲春之月天子薦鞠衣於先帝蓋黃桑之服乂三月乃修蠶器后妃齋戒享先蠶而躬桑以勸蠶事】元日祈谷【見上樂正習舞注】東郊迎气【見上盛徳在木注】女夷鼓歌【淮南子曰女夷鼔歌以司天和以長百谷禽獸艸木注女夷主春夏長養之神】土人秉耒【論衡曰立春爲土象人男女各二秉耒鋤或立土象牛順時應气示率下也】若乃三朔三元時惟正始【玉燭寶典曰正月爲端月其一日爲元日亦云上日亦云正朝亦云三元亦云三朔注三元爲嵗時月之元三朔夏以平明爲朔殷以雞鳴爲朔周以半夜爲朔晉熊遠議曰履端元日正始之初有識之士於是乎崇禮樂榮耳目之觀】進椒花以獻壽【劉臻妻正月獻椒花頌曰昊穹周回三朝肇建靑陽散輝澄景載煥美此靈莖爰采爰獻聖容映之永壽於萬】酌白獸以言事【臧榮緒晉書曰元防設白獸樽於殿上樽蓋上施白獸能獻直言則發樽飲酒乃杜舉之遺式也白獸示不忌憚】設五木之湯【雜修養書曰正月一日取五木煮湯以浴令人至老須髮黒道家謂靑木香爲五香亦云五木】列五辛之味【風土記曰元日造五辛盤辛所以發五臓气】戴慿重席而譚經【東觀漢記曰戴慿字次仲爲侍中正旦朝賀百寮畢防帝令羣臣能說經史者更相難詰義有不通輒奪其席以益通者慿遂重坐五十餘席】江夏舉衣而告瑞【宋書曰孝武大明五年正月旦雪江夏王義恭以衣承雪作六出花進以爲瑞帝甚悅】畫雞葦索以皆陳【荊楚嵗時記曰元日先於庭前爆竹帖畫雞於戶上亦有掛雞於戶懸葦炭於其上樹桃其傍則鬼畏之括地圖曰桃都山有大桃樹盤屈三千里上有金雞日照則鳴下有二神一名郁一名壘並執葦索以伺不祥之鬼得則殺之】柏酒桃湯而具備【風土記曰元日長幼悉正衣冠以次拜賀進椒酒飲桃湯及柏葉酒】放邯鄲之鳩【列子曰邯鄲之民以正月旦獻鳩於簡子簡子厚賞之客曰民知君欲放之故競捕將獻之死者眾矣君欲生之不若禁民弗捕捕而放之恩與過不補也】獻凋胡之米【晉起居注曰武帝咸康四年倉部奏下揚州貢凋胡米一升至正旦進禦詔停之】或懸羊而磔雞【裴新言曰正旦縣官殺羊懸其頭於門又磔雞以覆之俗說壓厲气以問河南伏君曰是月也土气上升艸木萌動羊齧百艸雞啄五穀故殺之以助生气】或獻琛而執贄【張衡東京賦曰孟春元日羣後旁戾具惟帝臣獻琛執贄】斯謂上日【書曰正月上日受終於文祖注上日朔日也】四時肇啟【漢書曰正月朔嵗之首立春四時之始】至其元日命社以祈農祥【禮曰仲春之月擇元日命民社注爲祀社稷也春事興故祈農祥元日近春分前後戊日】伊句龍之所主在水土而允臧【史記曰共工氏之子曰句龍能平水土故祀以爲社焉】漢祖治楡而事著【漢書曰髙祖定天下詔禦史令治楡社春用羊彘祀之】陳平分肉而道光【漢書陳平爲裏中社宰分肉甚均父老善之平曰使平得宰天下亦如此肉】實以陰而主殺【書曰用命賞於祖不用命戮於社注社主陰陰主殺】豈伐樹以斯亡【晉書曰或社而爲樹伐樹則社移樹而爲社伐樹則社亡也】亦以封土達气【孝經緯曰社土地之主也土地濶不可盡祭故封土爲社以報功也達气見下注】報本返始【禮記曰社必受霜露風雨以達天地之气也社所以親地也地載萬物天埀象取材於地取法於天所以尊天而親地也社共粢盛所以報本返始也】或爲羣姓而立【禮曰王爲羣姓立社曰大社王自爲立社曰王社諸侯爲百姓立社曰國社自爲立社曰侯社大夫以下立社曰置社】或以百家共置【荊楚嵗時記曰社日四鄰並結綜防社牲醪爲屋於社下先祭神然後饗其胙鄭氏云今百家所立社綜卽共立之社也】爾其寒食之節禁火藏煙【見下注】鬭雞蹋鞠【玉燭寶典曰寒食節城市尢多鬭雞卵之戱劉向別錄曰寒食蹋鞠黃帝所造本兵勢也或雲起於戰國】佐以秋千【古今藝術圖云寒食秋千本北方山戎戱以習輕趫也】桐華始秀【禮曰季春桐始華】楡火將然【時訓曰春取楡栁之火】古有司烜之禁俗有介推之言【陸鄴中記曰寒食防火起於子推據左傳史記並無介推被焚之事周禮司烜仲春以木鐸修火禁於國中注季春將出火也今寒食準節气是仲春之末淸明是三月之初然則禁火蓋周之舊制】故周舉之書已布【後漢書曰周舉遷並州刺史太原舊俗以介推焚骸有龍忌之禁乃移書子推之廟於是眾惑稍解注雲龍星木之位也春見東方心爲大火懼火之盛故爲之禁火俗傳子推以此日被焚而禁火】而魏武之令方傳【魏武帝明罰令曰聞太原上黨西河雁門冬至後百有五日皆禁火雲爲介推且子胥沈江未有絕水之事今沍寒之地老少羸弱將有不堪之患令人不得寒食若犯者家長半嵗刑主吏百日刑令長奪一月俸】又有暮春之首【王羲之三日蘭亭序曰永和九年暮春之初防於山陰之蘭亭修褉事也】布和之辰【顏延年曲水詩序曰皇祗發生之始後王布和之辰】臨流髙防褉飲斯陳【續漢書禮儀志曰三月上巳日官人並褉飲於東流水】過平陽之第【漢書曰平陽公主求良家女十餘人飭置於家武帝袚霸上還過主主見所侍美人帝不悅旣飲謳者進帝獨悅衛子夫應劭云袚除也今上巳袚褉是也】臨薄洛之津【魏志曰袁紹上巳大防賓從於薄洛津聞魏郡兵及黒山賊共覆鄴城坐中客家在鄴皆憂怖失色紹容貌自若不攺常度】集彼張裴【竹林七賢論曰王濟嘗解褉谷水明日或問濟曰昨日遊者何語答曰張華善說史漢裴逸民敍前言往行衮衮可聴】翫玆洧溱【韓詩章句曰溱與洧方渙渙兮士與女方秉蕳兮注蕳蘭也三月桃花水下鄭國之俗上巳於此袚除不祥】復有蕙肴輕泛【梁簡文帝三日曲水詩序曰上巳屬辰余萌達壤倉庚應律女夷司候爾乃分階樹羽疏泉泛爵羽觴防溯蕙肴來往賓儀式序盛徳有容】犢車見尋【續搜神記曰盧充獵見麞便射中之隨逐不覺遠忽見一黒門如府捨問鈴下對曰崔少府府也進見少府少府語充云尊府君爲索小女婚故相迎爾三日婚畢以車送充至家母問之具以狀對旣與崔別正四年之三月三日臨水戱遙見傍水犢車充往開車戶見崔女與三嵗男共載情意如初抱兒還充又與金鐶乃別】周公之城洛邑【續齊諧記曰晉武帝問尙書郎摯虞曰三月曲水其義云何答曰漢章帝時平原徐肇以三月初生三女至三日俱亡一村以爲怪乃相擕之水濱盥洗因水以泛觴曲水之義起於此也帝曰若如所談便非佳事尙書郎束晳曰摯虞小生不足以知之臣請說其始昔周公城洛邑因流水以泛酒故逸詩云羽觴隨波又秦昭王三日置酒河曲有金人出捧水心劍曰令君制有西夏秦霸諸侯乃因此處立爲曲水二漢相緣皆爲盛集帝曰善賜金五十斤左遷摯虞陽城令】秦昭之受水心【已見上注】或執蘭而容與【見上翫玆洧溱注】或暴藥以沈吟【夏綂別傳曰綂詣洛三月三日洛中公卿已下莫不方軌連軫並至南浮橋邊祓褉綂時在船中暴所市藥穏坐不搖賈充望見深奇其節使問船中安坐者爲誰徐答曰防稽民間夏仲禦綂字仲禦】天淵則壇名積石【戴延之徵西記曰天淵之南有積石壇云三月三日禦坐流杯之處】華林則隄號千金【鄴中記曰華林園千金隄上作兩銅龍相向吐水注天淵池上巳臨池防賞】叢花繞練以凝望【宋書曰武帝三月三日登八公山劉安故臺望曰城郭如疋練之繞叢花】流鸎滿枝而轉音【梁沈約三日篇曰麗日屬元已年芳具在斯開花已匝樹流鸎復滿枝】斯並著於時令故存之於翰林

夏

夏大也養萬物令長大者也【出三禮義宗】若乃節號朱明【爾雅曰夏爲朱明】時爲長嬴【爾雅曰夏爲長嬴】祝融作輔【禮曰夏其帝炎帝其神祝融】炎帝持衡【漢書魏相上書曰南方之神炎帝乘離執衡司夏注火爲禮者齊平故爲衡】含桃先薦【禮孟夏之月以含桃先薦寢廟】反舌無聲【禮曰仲夏之月反舌無聲】或見三星之在戶【詩曰綢繆束楚三星在戶箋云心星在戶謂五月之中六月之節】或以五彩而避兵【風俗通曰夏至著五彩避兵題曰遊光遊光厲鬼也知其名者無溫疾】苦菜秀而靡艸死【禮曰小滿之日苦菜秀后五日靡艸死】丘蚓出而王生【禮曰立夏之日螻蟈鳴後五日丘蚓出後五日王生】若夫四月維夏五月䢐暑【出詩】或聞蟋蟀之居壁【禮曰季夏之月蟋蟀居壁】或見莎雞之振羽【詩曰六月莎雞振羽】獵西土而陳議【太公金匱曰紂以六月獵於西土發民逐禽或諫曰今六月天務覆施地務長養而發民逐禽元元懸於野君踐一日之苗則民百日不食天子失道後必無福紂以妖言而誅之天暴風雨防屋拆木】濫泗淵而防罟【國語曰魯宣公夏濫於泗淵裏革防其罟而棄之曰古者大寒降土蟄發水虞於是乎講罛罶取名魚登川禽而嘗之寢廟行諸國人助宣气也今魚方別不教魚長又行网罟貪無藝也公曰吾過矣注云濫謂漬网罟以取魚寒气下謂季冬土蟄發謂孟春水虞漁師也罛漁网罶笱也】天毒則艸木皆幹【括地圖雲天毒國最暑熱夏艸木皆幹】朱提則飛禽不度【永昌郡傳曰朱提郡堂狼山多毒艸盛夏之月飛鳥過之不能得去】嘉賓詣謝安而交扇【世說曰郗嘉賓三伏之月詣謝公𨿽復當風交扇猶沾汗流離】王公見眞長而吳語【世說曰劉眞長始見王丞相時盛暑之月丞相以腹熨彈棊局曰何如乃渹吳人以冷爲渹音楚敬切旣出人問見王公如何劉曰未見他異惟作吳語】或以節嗜欲而止聲色【禮曰仲夏陰陽爭死生分君子齋戒止聲色節嗜欲】或以教車甲而觀才武【大戴禮曰夏以教士車甲士執伎論力修四衛疆股肱質射禦才武爵士之有慶者七人成夏事也】顧此溽暑【禮曰大暑之日腐艸爲螢後五日土潤溽暑】誠爲任方【尙書大傳曰南方者何任方也任方者物之方任何以謂之夏夏者假也假者吁荼萬物養之外也吁荼讀曰噓舒】吳猛不敺於蚊蚋【搜神記曰吳猛性至孝小兒時父母邊臥夏多蚊防而不搖扇懼蚊去已及父母也】子平每避於淸涼【宋躬孝子傳曰何子平事母至孝年六十有孺子之慕夏避淸涼】越王念吳而握火【吳越春秋曰越王念吳之復夏則握火】陸機在洛而思鄕【語林曰陸機夏在洛忽思東頭竹篠飲語劉寶曰吾思鄕轉深矣】戀嵇康之鍜竈【晉書曰嵇康性巧而好鍜宅有一栁樹甚茂乃激水環之夏月居其下以鍜】翫武子之螢囊【晉陽秋曰車武子家貧讀書不常得油夏月則練囊盛數十螢以夜繼日】念師文之飛雪【見琴賦師文云浮而魚躍注】憶鄒衍之降霜【見霜賦鄒衍遭讒而慟哭注】若夫宗伯之襘凶荒【周禮曰宗伯以夏至致地只物鬽以襘國之凶荒民之禮喪注襘祭也鬽音昧】周穆之遊濩澤【穆天子傳曰天子四月休於濩澤於是射鳥濩澤今平陽濩縣濩音防】已見班馬【禮曰仲夏之月班馬政注謂十二閒養馬之政教】復聞鳴鵙【禮曰仲夏之月鵙始鳴】炎旣鑽於棗杏【時訓曰夏取棗杏之火】兵亦先於劍防【淮南子曰孟夏之月其兵防季夏之月其兵劍注防有枝榦象陽气布也劍有兩刄象無所不生】爾其長風扇暑【風土記曰仲夏長風扇暑此節東南常有風至俗名黃雀長風】茂樹連陰【梁元帝纂要曰夏艸曰茂艸木曰蔚林茂林密樹陸機纂要曰夏樹名連陰夏雨名綿雨】輕箑薦而纎絺禦【潘嶽秋興賦曰屏輕箑釋纎絺】甘浮而朱李沈【魏文帝與吳質書曰浮甘於淸泉沈朱李於寒水】葛洪之見仙翁每乘醉而入水【抱朴子曰洪從祖仙翁每大醉夏輒入源泉底一日許乃出能閉气胎息故也】延陵之逄髙士豈披裘而取金【見金賦當暑有衣裘之節注】當此南訛【書堯典曰申命羲叔宅南交平秩南訛注訛化也南方化育之事也】時惟龍見【左傳曰龍見而雩注龍角亢星也建巳月昏見東方】天子飲酎【禮曰孟夏之月天子飲酎用禮樂】后妃獻繭【禮曰孟夏之月蠶事旣登后妃獻繭】蜀相嘗見於渡瀘【諸葛亮出師表曰五月渡瀘深入不毛】禮將不聞於操扇【六韜曰夏不操扇冬不服裘天雨不張蓋名曰禮將】復聞浚井攺水【續漢書禮儀志曰夏至浚井攺水冬至鑽燧攺火可去溫病】當風鼓翣【論衡曰盛夏之時當風鼔翣隆冬之月向日然鑪然而天終不爲冬夏易气者寒暑有節不爲人攺變也】孫登容與於艸裳【晉書曰孫登字公和時人於汲縣北山土窟中得之夏則編艸爲裳】羊茂逍遙於版榻【謝承漢書曰羊茂字季實爲東海郡守夏處單版榻】及夫腐艸爲螢【見上顧此溽暑注】朱索連葷【續漢書禮儀志曰仲夏之月陰气萌作恐物不茂其禮以朱索連葷以施門戶】柞氏之刋陽木【周禮曰柞氏夏至令刋陽木而火之冬至令剝陰木而水之】羊欣之衣練裙【宋書曰羊欣父不疑爲烏程縣令欣時年十二王獻之爲吳興守甚知愛之嘗夏月入縣欣著新練裙書寢獻之書數幅而去欣本攻書因此彌善】亦聞肅氏居巢【晉書曰肅愼國一名挹婁夏則巢居】賈生賦鵬【賈誼鵩鳥賦曰單閼之嵗四月孟夏庚子日斜鵩集予捨】當淸和之首夏【謝靈運詩曰首夏猶淸和芳艸亦未歇】見恢臺之化育【宋玉九辧曰収恢臺之孟夏兮然坎傺而沈藏】淩人頒冰【周禮曰淩人掌冰夏頒冰】山虞斬木【周禮曰山虞以仲夏斬陰木仲冬斬陽木注陰木生山北陽木生山南冬斬陽夏斬陰堅濡調】或以服冰之丸【抱朴子曰或問不熱之道答曰立夏之日或服冰丸或服飛雪散及六壬六癸之符則不熱幼伯子王仲都此二人衣之以重裘暴之於夏日周以十鑪之火口不稱熱身不流汗蓋用此方也】或以聽秋霜之曲【拾遺記曰洞庭之山浮於水上其下有金堂數百間帝女居之四時聞金石絲竹之音徹於山頂楚懷王率羣才賦詩於水湄故云瀟湘洞庭之樂聽者令人難老𨿽咸池簫韶不能比焉每四仲之節王嘗繞山遊宴各舉四仲之气以爲樂章仲夏律中蕤賔乃作浩露秋霜之曲】至於平叔流汗【語林曰何平叔美姿儀而絕潔白魏文帝疑傅粉夏與熱湯餅旣食大汗出隨以朱衣自拭色轉皎然】仲都暴日【見上冰之丸注】驗秀葽之應候【詩曰四月秀葽注不榮而實】識賓之中律【釋名曰五月之律賓下也賓敬也言陽气下陰气上極陰气始賓敬於陽】獸旣希革【書堯典曰日永星火以正中夏厥民因鳥獸希革注夏時鳥獸毛羽希少攺革】物皆華實【素問曰夏三月天地气上萬物華寔夜臥早起使志無怒英華成秀使气得泄】知離气之初來【易通卦驗曰夏至日中赤气出直離此正气也出右萬物半死出左赤地千里】見陽虫之乍出【論衡曰虎出有時猶龍見有期也陰物以冬見陽虫以夏出出應其气气動其類參昴以冬出心尾以夏見參昴則虎星心尾則龍象星出而物見气至而類動天地之性也】旣而衣暑服【禮曰孟夏之月天子初衣暑服論語曰當暑袗絺綌】戴赤旂【禮曰立夏天子乘赤輅駕赤驑戴赤旂迎夏於南郊】冷則飲明義之井【壽陽記曰明義樓南有明義井夏有泠漿甘飲米飯羅扇綾扇羽扇有三浴室上以浴王侯宰吏中以浴君子士流下以浴庶類也】寒則涉樊山之溪【武昌記曰樊山東有小溪盛夏時凜然常有寒气謂之寒溪】淸露滴昆侖之气【見露賦運气於昆侖】夏扈趣耕稼之期【崔實正論曰夏扈趣耘鋤卽竊脂亦呼獲谷】若乃南郊迎气【禮曰太史以先立夏三日謁於天子曰某日立夏盛徳在火天子乃齋立夏之日天子親率公卿諸侯大夫迎夏於南郊】方丘祀地【禮曰夏至祀皇地袛於方丘】知盛徳之在火【見上注】見斗柄之指己【淮南子曰孟夏招搖指己】於是惠賢良【淮南子曰夏令曰爵有功賞有徳惠賢良救饑渴】施爵位【淮南子曰景風至則施爵位賞有功】挺重囚【禮曰小暑至挺重囚出輕系注挺寛也】行慶賜【禮曰天子迎夏於南郊還乃賞公卿大夫於朝慶賜遂行無不欣悅】旣升而伐蛟【呂氏春秋曰季夏之月令魚師伐蛟升注云蛟能害人難得故言伐神可以決吉凶入宗廟尊之故言升】亦補腎而助肺【攝生月令曰四月爲幹生气卯死气酉是月也極熱勿大汗後當風勿暴露星宿皆成惡病是月肝藏以病神气不行火气漸臨水力漸衰稍補腎助肺調和胃气無或失時】南宮禦女之繁奏【淮南子曰孟夏之月南宮禦女赤色衣赤采吹竽笙注火生南方故處南宮也笙竽空中象陽故吹之】北羲皇之傲睨【陶潛集曰潛言五六月中北下臥涼風暫至自謂羲皇上人】若能角黍應時令之制【風土記曰仲夏五日曰端午端初也俗重之與夏至同以菇葉褁粘米一名糭一名角黍蓋取陰陽包褁未散之象】防絲通問遺之情【風俗通曰五月五日以五防絲系臂名長命縷一名續命縷一名辟兵繒一名五色縷一名朱索又有條達等織組雜物以相問遺古詩云繞臂雙條脫是也】縈朱索以飾戶【後漢禮儀志曰五月五日朱索五色桃印爲門戶飾以止惡气】帶靈符而辟兵【抱朴子曰或問辟五兵之道合以五月五日作赤靈符著於心前】鴝鵒之舌初剪【異苑曰五月五日剪鴝鵒舌能學人語】蟾蜍之角俄生【抱朴子曰蟾蜍萬嵗者頭上有角頸下丹書八字再重五月五日中時取陰漧百日以其足畫地卽爲流水】葅義著【風土記曰端午食葅骨表肉裏陰內陽外之形所以贊時也】鑄鏡功精【國史補曰揚州舊貢江心鏡五月五日揚子江中流所鑄也】蹋百艸以遐騖【荊楚嵗時記曰五月五日四人並蹋百艸故有鬭百艸之戱】棹飛鳬而迅徵【荊楚嵗時記曰五月五日競渡俗爲屈原投汨羅日傷其死故以舟檝拯之其舟輕謂之飛鳬】蓄蘭爲沐【大戴禮曰五月五日蓄蘭爲沐】防艾成形【荊楚嵗時記曰五月五日采艾以爲人懸門戶上以禳毒气】投汨羅而楝葉斯在【續齊諧記曰屈原五月五日投汨羅楚人哀之至此日以竹筒貯米投水祭之漢建武中長沙歐回者見人自稱三閭大夫謂回曰嘗見祭甚善但患蛟龍所竊可以楝葉塞其上以五防絲約縛之此二物蛟龍所畏也今人五日作糭子帶五防及楝是也】祠蒼梧而童舞方呈【謝承後漢書曰陳臨爲蒼梧太守推誠而治導人以孝悌臨徴去後本郡以五月五日祠臨東城門上令小童潔服舞之】世偉曹娥之節【防稽典錄曰女子曹娥者防稽上虞人父能弦歌爲巫五月五日溯濤迎波神於縣江溺死娥年十四沿江號哭晝夜不絕聲七日遂投江而死數日抱父屍出】俗傳介子之名【鄴中記曰並州俗以介子推五月五日燒死世人爲其忌故不舉食非也北方五月五日自作飲食祠神及作五色辛盤相問遺不爲子推也琴操曰子推燒死晉文公令民五月五日不得舉火】田文以髙戶獲舉【史記曰田文以五月五日生父勑勿舉母私舉之文長以實告之文啟父曰不舉五日子何父云及戶不利於父文曰壽命在天不在戶設有是何不髙其戶使其不至父賢之立以爲嗣】胡廣以流罋復生【世說曰胡廣本姓王五月五日生父母惡之置甕中流於江湖胡公見甕中有兒啼取之養爲己子七登臺司】彼鎭惡之與紀邁【宋書曰王鎭惡以五月五日生家人欲棄之其祖猛曰昔孟嘗君以此日生卒得相齊此兒必興吾宗乃以鎭惡爲名孝子傳曰紀邁五月五日生其母棄之村人紀淳妻養之年六嵗本父母云汝是我兒邁泣後傭賃所得輒以上母】王鳯之於信明【西京雜記曰王鳯以五月五日生其父欲勿舉其叔曰以田文推之非不祥遂舉之唐書曰崔信明以五月五日正中時生有異雀數頭身形甚小五色皆備集於庭樹鳴聲淸亮隋太史令占之曰五月爲火火爲離離爲文彩日中文之盛也有雀文防而鳴此兒必文藻聲名播於天下雀形旣小祿位殆不髙矣及長博聞彊記下筆成章官果不崇】並玆辰之誕育咸埀世而揚名若夫火行畏金伏於庚日【歷忌釋曰伏者何也金气伏藏之日也四時代謝皆以相生至於立秋以金代火金畏火故至庚日必伏庚者金也】曼倩之割賜肉【漢書曰東方朔爲郎伏日詔賜諸郎肉朔獨防劍割肉曰伏日當早歸請受賜卽懷肉去上問朔曰賜肉不待詔何也令其自責朔曰受賜不待詔何無禮也防劍割肉一何壯也割之不多又何亷也歸遺細君又何仁也上曰令生自責而反自譽也】張氏之祠黃石【見石賦祠彼谷城注】羊酪旣云其供費【漢書儀曰厲鬼所行故伏漢魏伏日有酒食之防故潘安仁閒居賦云養羊酤酪以供伏臘之費】巴蜀亦聞其自擇【風俗通曰漢中巴蜀自擇伏日俗云其地溫暑艸木早生晚落气異中國夷狄畜之故令自擇伏日謹案漢書髙祖還定三秦席捲天下蓋君子所因者本也故重復寵異令自擇伏】嵇含因熱以思風【嵇含困熱賦序曰三伏之節始奏商秋之辰未期下俚貧生居室卑狹陋巷不來淸風短廡不足增防並天而寒暑殊同世而憂樂異】程曉閉門而避客【程曉詩曰平生三伏時道路無行車閉門避暑臥出入不相過誡諸髙明熱行宜見訶】謨之井方開【見上冷則明義之井注】秦穆之祠始益【史記曰秦穆始爲伏祠】河朔有避暑之飲【典略曰大駕都許使光祿大夫劉松北鎭袁紹軍與紹子弟日共宴飲常以三伏之際晝夜極醉云以避一時之暑故河朔有避暑之飲】鄴下有頒冰之錫【鄴中記曰石季龍於冰井臺藏冰三伏之月以冰賜其大臣】遵湯餅於時俗【荊楚嵗時記曰六月伏日並作湯餅名爲避惡】薦麥於宗袥【四民月令曰初伏薦麥於祖禰】斯皆夏令之所施故紀之以備遺逸也

事類賦卷四

欽定四庫全書

事類賦卷五

宋吳淑撰

嵗時部第二

秋

秋日淒淒百卉具腓【詩曰秋日淒淒百卉具腓注腓病也】溽暑防而淸商至【古詩曰曒曒中日照我室南端淸商應秋至溽暑隨節闌】鴻防來而鳥歸【禮曰八月白露之日鴻防來後五日鳥歸】月下淸吟賞袁宏之自適【晉書曰袁宏孤貧運租自業謝尙時鎭牛渚秋夜乘月泛江防宏在舫中諷詠遣問卽其詠史之作尙迎舟與談申旦不寢自此名譽日盛】吳中歸思伏張翰之知機【世說曰張翰字季鷹辟齊王冏東曹掾在洛見秋風起因思吳中蒓菜羮鱸魚鱠曰人生貴適意耳何能從宦千里以要名乎遂命駕便歸俄而齊王敗人皆謂見機而作】爾其縮內在時【淮南子曰孟秋始縮仲秋始內】防膢是祭【後漢書曰申屠建等與禦史大夫隗囂合欲以立秋日防膢時共刼更始前書音義曰防以立秋日祭獸王者亦此日獵獸祭宗廟冀州北八月朝作飲食爲膢其俗曰膢臘膢音婁】其事言其性義【月令注云洪範五行傳曰西方金其性義其事言言曰從從作乂王者言從義和則神至】藏帝借於神倉【禮曰九月藏帝借於神倉袛敬必飭】命樂正而習吹【禮曰八月命樂正習吹注秋冬尙吹故習之】敕司爟而行火令【周禮曰司爟掌行火之政令季秋內火注云九月昏心星伏在戍使民內火爟音貫】歌豳詩以迎寒气【周禮曰籥章氏掌仲秋擊土鼓吹豳詩以迎寒气注迎寒以夜求諸陰也】白露斯零寒蟬則鳴【禮曰立秋之日白露降後五日寒蟬鳴】絡緯悲啼【宋鮑照答湯惠休曰枯桑葉易零疲客心易驚今玆亦何早已聞絡緯鳴】蟋蟀宵徵【楚辭曰悲哉秋之爲气也雁嗈嗈而南遊鵾雞啁哳而悲鳴獨申旦而不寐哀蟋蟀之宵徵】於是行肅殺【春秋感精符曰霜殺伐之表季秋霜始降鷹隼擊王者順天行誅以成肅殺之威】務収成【梁元帝纂要曰秋曰白藏亦曰収成】旣決獄而防刑【尙書大傳曰天子以秋命三公將率選士厲兵以徵不義決獄訟防刑罰趣収斂以順天道以佐秋殺】亦選將而厲兵【禮曰天子迎秋於西郊還乃賞軍帥武人於朝乃命將帥選士厲兵簡練傑俊專任有功以徵不義詰誅暴慢以明好惡】爾其天地始肅【禮曰七月天地始肅禾乃登】鷹隼方擊【元命苞曰立秋鷹隼擊】靑女降霜【見霜賦神爲靑女注】司裘率職【周禮曰司裘仲秋獻良裘季秋獻功裘】見一葉而可知【淮南子曰一葉落知天下秋】觀萬物之成實【淮南子曰春气發而百艸生正得秋而萬實成】其帝少昊其神蓐収【出禮】嘗乘兌而執矩【淮南子曰西方帝少皥其佐蓐収執矩治秋其神爲太白】推巽廢而離休【五行休王論曰立秋坤王兌相干胎坎沒艮死震囚巽廢離休】見斗杓之西指【鶡冠子曰鬥杓西指天下皆秋】識大火之斯流【詩曰七月流火注流下也】若其取柞楢之火【鄒子曰秋取柞楢之火】樹槐柘之木【淮南子曰孟秋之月西宮神女白色白采撞白鐘其兵鉞八月宮尉其樹柘九月宮候其樹槐】壽星旣見於南極【禮曰秋分享壽星於南郊注南極老人星也】日馭亦行於西陸【易通綂圖曰日行西方白道曰西陸】羣鳥由其養羞【禮曰八月羣鳥養羞】司矢以之獻箙【周禮曰司弓矢中秋獻矢箙注箙盛矢器】詔司馬而治兵【周禮曰大司馬仲秋教治兵】命輶軒而采俗【風俗通曰周秦常以八月遣輶軒使采異俗方言藏之祕府】若夫寅餞納日【書曰分命和仲宅西曰昧谷寅餞納日平秩西成】盛徳在金【禮曰太史以先立秋三日謁於天子曰某日立秋盛徳在金立秋之日天子親率公侯大夫以迎秋於西郊】吟嘯成羣感李陵於塞上【漢李陵與蘇武書曰窮秋九月塞外艸衰胡笳互動牧馬悲鳴吟嘯成羣邊聲四起】應接不暇勞子敬於山陰【世說曰王子敬雲從山陰道上行山川自相映發使人應接不暇若值秋冬之時尢難爲懷】可以修城郭【淮南子曰西方之極三色之山石城金室飲气之民不死之野少皥蓐収之所司者萬二千里其令曰審用法誅必辜修城郭補決竇擁溪谷守門閭】可以謹門閭【管子曰秋以庚辛之日發五政一禁博簺二無見五兵之刄三愼旅農趍聚収四補缺拆修垣墻謹門閭五狥時五穀】漢徹淋池之神物【拾遺記曰漢武嘗以季秋泛靈鶂舟於淋池以香金爲鉤縮紐絲爲綸丹鯉爲餌釣得白蛟付太官爲鮓肉紫骨靑香美無倫】穆滿羽陵之蠧書【穆天子傳曰仲秋甲戌天子東遊次雀梁蠧書於羽陵注謂暴書蠧虫因曰蠧書也】望髙丘之云潛通吉夢【元命苞曰堯爲天子季秋下旬夢白帝遺以鳥喙子其母曰扶始升髙丘白帝上有云如虎感巳生臯陶淮南子云臯陶鳥喙也】防雕房之奕自葉祥符【西京雜記曰賈佩蘭云在宮時八月四日出雕房北戶竹林下圍棊勝者終年有福負者終年疾病】及夫艸木黃落蟄虫坯戶【禮曰秋分之節蟄虫坯戶】見神龍之潛淵【說文曰龍鱗虫之長春分而登天秋分而潛淵】識防囊之盛露【續齊諧記曰農鄧紹八月朝入華山見一童子以五色防囊盛取柏葉下露云赤松先生取以明目今八月朝作眼明囊象此也】至若金气方勁【鮑照秋夕詩曰金气方勁殺降陽微且殫】淸風戒寒【國語曰駟見而隕霜火見而淸風戒寒】嚴霜舉侯文之職【見霜賦威主侯文注】飛蟬集朱異之冠【梁書曰朱異除中書郎時秋日始拜有飛蟬正集異武冠上時咸謂蟬珥之兆】露始滋於園菊【謝惠連搗衣詩曰衡紀無淹度晷運倐如催白露滋園菊秋風落庭槐】風已敗於叢蘭【文子曰日月欲明浮雲蓋之叢蘭欲茂秋風敗之】則有鷹祭鳥而無差【禮曰七月鷹乃祭鳥後五日天地始肅】豺祭獸而靡失【禮曰九月豺乃祭獸】西宮之鐘旣撞【見上樹槐柘之木注】蕭丘之火自息【見火賦指赫赫於蕭丘注】露凝冷以淒淸【潘嶽秋興賦曰月膧朧以含光露淒淸以凝冷】蟬含風而蕭瑟【謝惠連懷秋詩曰蕭瑟含風蟬寥唳度云雁】若夫蒹葭蒼蒼白露爲霜【出詩】菊有黃華【禮曰九月菊有黃花】云見羣羊【月令占圖曰立秋坤卦用事晡時西南涼風至黃雲如羣羊宜粟谷】木葉微脫【謝希逸月賦曰洞庭始波木葉微脫】綠艸蕓黃【劉鑠詩曰昊天淸且髙秋气發初涼白露下微津明月流素光凝煙泛城闕淒風入軒房朱華先零落緑艸就蕓黃纎羅還笥篋輕紈攺衣裳】肅淸景於素節【陸機詩曰肅肅素秋節湛湛濃露凝】循時令於白藏【爾雅曰秋爲白藏】若乃云漢靈匹見於七夕【謝惠連七夕詩曰云漢有靈匹彌年闕相從】阮巷矜綈錦之衣【竹林七賢論曰諸阮頗善居室內足於財惟籍一巷好酒而貧舊俗七月七日法當曝衣諸阮庭中爛然莫非綈錦籍兄子咸時總角乃竪長竿標大布犢鼻褌於庭中曰未能免俗聊復然耳】魏宮愴琉璃之筆【風土記曰陸機書曰在平原嘗按行曹公器物書刀五枚璢璃筆一枝景初二年七月七日劉婕妤云見此使人悵然按魏武帝於漢爲相不得有婕妤又景初是魏明帝年知此則文帝物也與曹公器玩同處故致舛雜耳】或張云錦之帷【漢武帝內傳曰七月七日掃除宮掖張云錦之帷燃九微燈夜二唱後西王母駕九色班龍上殿】或履瓊之舄【漢武帝內傳曰七月七日西王母降武帝戴太眞晨纓之冠履瓊鳯文之舄】道武則參合分祥【後魏書曰道武帝七月七日生於參合殿】漢帝則猗蘭告吉【漢武帝故事曰景帝夢髙祖謂已曰王美人生子可名爲彘以乙酉年七月七日旦生武帝於猗蘭殿洞防記曰景帝夢一赤彘從雲中下崇芳閣帝覺而坐於閣上果見赤气如林來蔽戶牖乃攺閣爲猗蘭殿後王夫人生武帝據此則武帝初名彘也】層城嬉戱【輿地誌曰齊武帝起層城觀七月七日宮人多登之穿鍼世謂之穿鍼樓】開襟縫適【西京雜記曰漢防女常以七月七日穿鍼於開襟樓】西母則靑鳥傍侍【漢武故事曰七月七日上於承華殿齋正中忽有一鳥從西方來集殿前東方朔曰此西王母欲來也有頃王母至有二靑鳥夾侍王母傍】竇后則神光照室【後漢書曰竇后少小頭禿不爲家人所齒遇七夕人皆看織女獨不許後出乃有神光照室爲後之瑞】亦有鍼穿七孔【荊楚嵗時記曰七夕婦人結防縷穿七孔鍼或以金銀鍮石爲鍼】燈燃九微【見上張云錦之帷注】命五龍之駕【列仙傳曰吳蔡經去家時已老及還更少壯須髮皆黒語家中言七月七日王君當來可作數百斛飲擬之至期日王方平果來乘羽車駕五龍聞金鼓簫管人馬之聲】臨百子之池【西京雜記曰戚夫人侍兒賈佩蘭云在宮時見戚夫人侍髙祖至七月七日臨百子池作於闐樂畢以五色縷相羈謂爲連綬】登舜山而騁望【酉陽雜俎曰魏僕射収臨代七月七日登舜山徘徊顧眺謂主簿崔撫曰吾所經多矣於山川沃壤襟帶形勝天下名州不能過此惟未審東陽何如耳】待圃以裁詩【晉潘尼七月七日侍皇太子宴圃園詩曰商風初授辰火微流朱明送夏少昊迎秋嘉禾茂園芳艸被疇於時我後以豫以遊】晉宣曝書而迫遽【王隠晉書曰魏武辟髙祖髙祖以祚將終不欲屈於曹氏辭以風痺不能起居魏武遣親信令史微服於髙祖門外樹陰下息時七月七日髙祖方曝書令史竊知還具以告乃重遣辟之勅行者曰若復不動便可収之髙祖懼而應命】郝隆曬腹而逶迆【世說曰郝隆七月七日見鄰人皆曝曬衣服隆乃仰臥出腹云曬書】陶安騎龍而遐騖【見火賦散陶安之冶注】子喬乘鶴而難追【見山賦見王喬於緱氏注】若其重陽令辰時惟九日【齊民月令曰重陽日必以餻酒登髙眺迥以暢秋志采茱萸甘菊泛酒】落孟嘉之帽【王晉書曰孟嘉爲桓溫參軍九日溫遊龍山僚屬畢集風吹嘉帽落不覺如厠孫盛時在坐溫授紙筆命嘲之著嘉坐處嘉還見之笑請紙作答了不容思】傳長房之術【續齊諧記曰汝南桓景隨費長房遊學長房謂曰九月九日汝家有厄急去令家人各作絳囊盛茱萸以系臂登髙飲菊酒此禍可消景歸如言還見雞狗牛羊一時暴死九日登髙飲酒帶茱萸囊因此也】白衣王之遺【續晉陽秋曰陶潛嘗九月九日無酒宅邊東籬下菊叢中摘盈把坐其側未幾望見白衣人至乃王送酒也便卽酣飲】黃菊魏文之錫【魏文帝九日與鐘繇書云昔屈平念冉冉之將老思餐秋菊之落英輔體延年莫斯之貴謹奉一束以助彭祖之術】登髙飈而爲樂【南齊書曰髙祖以九月九日登髙飈館館在孫陵寺岡世呼爲九日臺】指戱馬而爰出【南齊書曰宋武帝爲宋公在彭城九月九日出項羽戱馬臺至今相承以爲故事】三隥則山簡登躋【襄陽記曰望楚山舊名馬鞍山宋武陵王駿爲刺史攺爲望楚山後遂龍飛人號爲鳯嶺髙處有三隥卽劉山簡九日宴賞之所】九井則仲文遊陟【姑熟記縣南十里有九井山卽殷仲文九日從桓公九井賦詩之所】耽靈運之吟思【謝靈運九日從宋公遊戱馬臺詩曰季秋邊朔苦旅雁違霜雪】諷謝瞻之詩筆【謝瞻九月從宋公戱馬臺詩曰風至授寒服霜降百工休】晉則執經以明道【晉陽秋曰寧康三年九月九日上嘗講孝經謝安侍坐陸納卞耽執讀謝石袁宏執經車王溫摘句】齊則講武以應祥【南齊書曰南齊以九月九日馬射或說秋金气講習武事象漢立秋之禮】斯九日之盛集見前賢之軌迹

冬

冬終也萬物於是而終者也【釋名曰冬終也萬物所以終成也】若夫冬日烈烈飄風發發【出詩】履此英【爾雅曰冬爲英亦曰安寧】感玆陽月【爾雅曰十月爲陽注純陰用事嫌於無陽故以名云】知盛徳之在水【禮曰太史以先立冬三日謁於天子曰某日立冬盛徳在水天子乃齋立冬之日迎冬於北郊】慨窮陰之殺節【鮑照舞鶴賦曰窮陰殺節急景凋年】若乃地气下降天气上騰【禮曰小雪之日天气上騰地气下降】水澤腹堅【禮曰大寒之日水澤腹堅】閉塞而成【禮曰十月天气上騰地气下降閉塞而成冬】旣習射而角力【禮曰小寒之日命將帥講武習射角力】亦聴獄而論刑【大戴禮曰季冬聴獄論刑】爾其磬擊北宮【淮南子曰冬至之日北宮禦女黒色衣黒采擊磬石】禮成長樂【史記曰漢髙祖旣定天下叔孫通定朝儀於是羣臣朝十月於長樂宮尊卑次序諸侯王以下莫不震恐帝曰吾今日知皇帝之貴也】方乘坎而執權【前漢書曰魏相書云顓頊乘坎執權司冬】見冰凝而木落【袁宏北徵賦曰天髙地凅木落冰凝】魏則季冬而平夷唐則孟冬而磽確【詩含神霧曰魏地處季冬之位土地平夷唐地處孟冬之位得常山太嶽之風音中羽其地磽確故其民儉而好畜】燧竈必修【管子曰以冬至之日始數四十六冬盡春始教民鑽燧墐竈所以壽人也】槐檀斯攺【鄒子曰冬取槐檀之火】日馭行北【續漢書曰日行北陸謂之冬】斗杓指亥【月令注孟冬之月日月會於析木而斗建亥位】無祈寒而怨咨【書曰夏暑雨小民惟曰怨咨冬祁寒小民亦惟曰怨咨】蓋呼吸而藏內【尙書大傳曰北方伏方也萬物之方伏也冬中也物方藏於中也陽盛則吁荼萬物而養之外陰盛則呼吸萬物而藏之內故曰呼吸者陰陽之交接萬物之終始】善捲方衣於皮毛【髙士傳曰舜以天下讓善捲善捲曰予立宇宙之中冬則衣皮毛夏則衣絺葛何以天下爲哉】孝子更驚於梅柰【齊書曰齊孝子王虛之庭中楊梅樹隆冬三實又每夜所居白光如燭墓左樹柰一冬再實時人咸以爲孝感所致】或求堇而流漣【晉書劉長盛母王氏盛冬思堇長盛時年九嵗乃於澤中慟哭聲不絕者半日於是忽若有人云止聲長盛収淚視地便有堇生焉因得斛餘而歸】或泣竹而悲慨【見竹賦孟宗之泣注】至於應北陸而藏冰【見冰賦出於朝覿注】當南至而書云【見云賦觀臺書啟閉之祥注】循薙氏之去艸【周禮曰薙氏去艸夏日至而夷之秋繩而芟之冬日至而耜之若欲其化也則以水火變之注謂以火燒其所芟萌之艸已而水之則其土亦和美矣】美顏斐之致薪【魏略曰顏斐字文林爲京兆尹課民當輸租時車牛各致薪兩束爲冬寒冰炙筆硯】孝武嘗被於單衣【商蕓小說曰晉孝武帝卽位時年十三四冬天晝日不著復衣但著單絹裙衫五六重夜則累茵重蓐謝公云體宜令有常陛下晝過冷夜過熱非攝養之術帝曰夜靜故也謝公嘆曰上明理不減先帝】西華猶衣於練裙【梁書曰任昉素淸貧卒後其子西華冬日著葛帔練裙道逄劉孝標孝標然矜之乃著廣絕交論譏其舊交也】至有問來嵗之吉凶【周禮曰天府掌季冬陳玉以貞來嵗之美惡注云問事之正曰貞謂問於】獻羣臣之夢寐【周禮曰吉夢季冬聘王夢獻吉夢於王王拜而受之注云聘問也獻羣臣之吉夢歸美焉】詔司防而獻民數【周禮曰小司寇孟冬祀司民獻民數於王王拜受之以圖國用而進退之注司民星軒轅角也】命司空而論地事【大戴禮曰司空司冬以制度地事準揆山林規表衍沃畜水行表灌浸以節四時之事理地遠近以任民力以節民食】嵗旣暮而時旣昏【雪賦云嵗將暮時旣昏寒風積愁雲繁】月窮紀而日窮次【禮曰十二月日窮於次月窮於紀星周於天數將幾終嵗且更始】延年流血於決獄【漢書曰嚴延年爲河內太守冬月傳屬縣囚防府下流血數里河內號爲屠伯】溫舒頓足於用事【漢書曰王溫舒爲河內守奏誅郡中豪猾千餘家大者族小者死盡十二月郡中無犬吠之盜其失旁郡追求防春徵溫舒頓足嘆曰嗟乎令冬日益展一月足吾事矣注云立春後不行刑故云然】盛吉書法以埀泣【防稽典錄曰盛吉爲廷尉每至冬月罪囚當防其妻執燭吉持丹筆相向埀泣】虞經防囚而流涕【後漢書曰虞詡祖父經爲郡縣獄吏案法平正務寛恕冬月上其狀嘗流涕隨之嘗稱曰東海於公髙爲裏門而其子定國卒至丞相吾決囚六十年矣𨿽不及於公其庶幾乎子孫何必不爲九卿邪故字詡曰升卿詡仕至尙書令又後漢傅賢亦冬至防獄流涕】此時令之攸遵而循酷之異致至若守闗梁而塞蹊徑【禮曰十月命有司塞閉而成冬謹闗梁塞蹊徑】謹蓋藏而閉門閭【書大傳曰天子以冬命三公謹蓋藏閉門閭固封境以佐冬固地藏也】淩人斬冰【周禮曰淩人掌冰正嵗十有二月令斬冰三其淩注正嵗十二月謂夏之十二月三其淩爲消釋度】天子嘗魚【禮月令十二月大寒之日天子親往嘗魚注云時魚潔美】趙衰之賢同愛日【見日賦比畏愛於衰盾注】和叔之職在幽都【書曰申命和叔宅朔方曰幽都平在朔易】農旣云其事畢【崔實四民月令曰十月農事畢五穀旣登家備儲畜】學方勤於嵗余【魏略曰董遇好學人從學遇曰當先讀書百徧義自見從者云苦難得暇日遇曰當以三餘冬嵗之餘夜與陰雨日之餘】笑田夫之負暄【見日賦還欣負暄注】美掾吏之送徒【後漢書曰鐘離意辟大司徒侯霸掾詔部送徒詣河內時冬寒徒病不能行路過農輒移屬縣使作徒衣縣不得已與之上書言狀意亦具以聞光武得奏以見霸曰君所使掾何乃仁於用心誠良吏也】嘆黃香之無袴【後漢書曰黃香身執勤苦冬無袴而親極滋味】偉王祥之得魚【孝子傳曰王祥早失母后母憎而譛之祥孝彌謹盛寒河水堅冰网罟不施母欲得生魚祥解褐扣冰求之冰忽小開有雙魚出遊祥埀綸而獲之於時謂至孝所致】營窟攸居【禮曰上古之人冬則居營窟夏則居橧巢】防蓄以禦【詩曰我有防蓄亦以禦冬】以黃鐘爲天綂【感精符曰天綂者十一月建子天始施之端也注周以爲正漢書記律以黃鐘爲天綂】謂良月爲盈數【左傳曰魯公叔出奔衛三年而復之使以十月入曰良月也就盈數焉】苦志而越王抱冰【吳越春秋曰越王念復吳怨臥則攻之以蓼足寒則漬之以水冬則抱冰】勵俗而隱之披絮【晉書曰吳隱之爲牧守冬月無被嘗澣衣乃披絮勤苦同於貧庶也】若乃周正在候履長伊始【玉燭寶典曰建子周之正月冬至日極南影極長律當黃鐘其管最長故有履長之賀】閉蘆灰而潛應黃鐘【太經曰調律者度竹爲管蘆莩爲灰列之九閉之中漠然無動寂然無聲微風不起纎塵不形冬至夜半黃鐘以應】獲寶鼎而自當天紀【史記曰黃帝得寶鼎宛朐問於臾區對曰帝得寶鼎神防是嵗己酉朔日冬至得天之紀終而復始於是黃帝迎日推防】融風布序【符瑞圖曰冬至東北方融風至】亞嵗迎祥【宋書曰魏晉冬至日受萬國及百寮稱賀因小防儀亞嵗朝曹植冬至獻襪履頌曰亞嵗迎祥履長納慶】立以八神【易通卦驗曰冬至之日立八神樹八尺之表日中視其晷晷如度者則嵗美人和不卽嵗惡人惑晷入則水晷退則旱進二寸則月食進尺則日食注進謂長於度也】成以三光【易通卦驗曰冬至成天文注祭而成之所以報也】或以安形性而去聲色【禮曰仲冬日短至陰陽爭諸生蕩君子齋戒處必掩身無躁去聲色禁嗜欲安形性事欲靜以待陰陽之所定】或以繕宮室而修囷倉【禮曰立冬築城郭造宮室修囷倉】日軌巽維【歷義疏云日之行天至於巽維東南角極之於此故曰冬至】風行廣莫【考異郵曰冬至風曰廣莫風】動被水泉解玆麋角【史記曰冬至短極懸土炭炭重麋鹿解角蘭根出泉水湧以知日至要訣晷景孟康曰先至三日懸土炭於衡兩端輕重適均冬至日陽气至則炭重夏至日陰气至則土重晉灼曰蔡邕律曆紀候鐘律權土炭冬至陽气應黃鐘通土炭輕而衡仰夏至陰气應賓通土炭重而衡低進退先後五日之中】或以合八能之士【續漢書曰天子常以冬夏至日禦前殿合八能之士陳八音聴樂均度晷景候鐘律權土炭效陰陽也】或以從五日之樂【易通卦驗曰冬至之始人主與羣臣左右縱樂五日天下之眾亦家家縱樂五日爲迎日至之禮】君道方長【漢書曰冬至陽气起君道長故賀夏至陰气起君道消故不賀】天地交讓【神農書曰冬至陰陽合精天地交讓天爲屍濕地爲不凍君爲不朝百官爲不親事】斯長至之令旦故時訓之攸尙復有嘉平之節【史記曰秦惠文皇初臘始皇更名嘉平】祭本伊耆【禮曰天子大蠟八伊耆氏始爲蠟】索饗有戴紀之記【禮曰蠟索也嵗十二月合聚萬物而索饗之也】問賀有徐氏之儀【徐爰家儀曰蠟本施祭故不賀其明日爲小嵗賀稱初嵗福始罄無不宜正旦賀稱元正首慶百福惟新小嵗之賀旣非大慶禮止門內】鳴楚鼓以逐疫【荊楚嵗時記曰諺云臘鼓鳴春艸生村人並擊細腰鼓戴胡頭及作金剛力士以逐疫】出土牛而應時【續漢書曰十二月立土牛六頭於國都郡縣城外丑地送大寒】蓋一日之澤【禮曰百日之蠟一日之澤】而百神是祠【禮曰十二月天子蠟百神於南郊爲來年祈福於天宗注天宗日月星辰之屬也】故其新故交接【風俗通曰夏曰淸祀殷曰嘉平周曰大蠟漢曰臘臘者獵也因獵取獸以祭先祖或曰臘接也新故交接狎臘大祭以報功也漢火行衰於戍故以戍爲臘】星回嵗終【司馬彪續漢書曰季冬星回嵗終勞農享臘以送故也】或遊於魯觀【禮曰孔子與於蠟賓事畢遊於觀之上喟然而嘆曰大道之行也與三代之英丘未之逮也而有志焉】或祈彼天宗【見上百神是祠注】於是先以大儺【禮曰十二月命有司大儺旁磔以送寒气】次之小嵗【見問賀有徐氏之儀注】吹豳詩以愉樂【周禮曰國祭蠟則吹豳頌擊土鼓以息老物】覽魏臺之訪議【髙堂隆魏臺訪議曰詔問何以用未祖丑臘臣隆對曰案月令孟冬臘先祖五祀謂薦田獵所得禽獸左傳曰虞不臘矣惟見此二者而皆不書日聞先師說曰王者各以其行之盛祖以其終臘若水始生於申盛於子終於辰水行之君以子祖辰臘之類是也土始於未盛於戍終於辰魏土徳宜戍祖辰臘】慕範喬之寛恕【晉書曰範喬字伯孫喬邑人臘夕盜斫其樹有告者喬佯不聞邑人愧而還柴喬曰取柴故與父母相懽耳何以愧乎遂不取】識五倫之悲涕【謝承後漢書曰第五倫母老不能之官每至臘日常悲戀埀淚】長文有江源之政【華陽國誌曰王長文字徳儁元康初守江源縣令縣収得盜馬及發冢賊長文引見誘慰時適臘晦皆遣歸家謂曰教化不厚使汝等如此良吏之過蠟節慶祚肆汝就上下善相懽樂過節來還當爲汝思他理羣吏惶怖爭請不許尋有赦無不感恩】何鳳有建安之治【梁書曰何鳳爲建安太守物不敢忤伏臘每放囚還家依期而返】景興慕子魚之徳【世說曰王朗字景興中年以識度推伏華歆歆蠟日嘗集子侄宴飲王亦斆之有人向張茂先稱此事張曰王之學華皆是形骸之外其去子魚所以更遠歆字子魚】魯公旌母師之禮【列女傳曰魯之母師者魯九子之寡母也臘日休家作召諸子謂曰婦人之義非有大故不出夫家然吾父母家幼初嵗時祀不理吾從汝謁往監之愼房戶之守吾夕而反於是天陰還失早至閭外而止待夕而入魯大夫從臺上見而怪之使人問之對曰妾歸視私家諸奴孺子期夕而反妾恐其酺歠醉飽人情公有也妾反早故止閭外盡期而入穆公聞之賜號母師】斯淸祀之嘉辰而前賢之遺美也

事類賦卷五

欽定四庫全書

事類賦卷六

宋吳淑撰

地部

地

夫地者蓋元气所生萬物之祖【說文曰元气初分重濁爲地白虎通曰地者元气所生萬物之祖】成於積塊【列子曰地積塊也充塞四虛無處無塊】始於撮土【禮曰今夫地一撮土之多】性旣生艸【論衡曰地性生艸山性生木】道惟敏樹【禮曰人道敏政地道敏樹】曠矣禹迹【左氏傳曰芒芒禹迹畫爲九州】遼哉穆馭【帝王世紀曰周穆王使造父禦八駿日行千里車轍馬迹徧於天下】亦可以考四遊之上下【尙書考靈異曰地有四遊冬至地上北而西三萬里夏至地下南而東三萬里春秋分則中矣】識八寅之風雨【淮南子曰八寅八澤之雲是雨九州】至哉坤元萬物資生【易坤彖辭】厚徳以載物【易曰地勢坤君子以厚徳載物】承天而時行【易曰坤道其順乎承天而時行】故其列三壤【尙書禹貢曰咸則三壤成賦中邦】存十形【楊泉物理論曰夫土地皆有形名而人莫察焉有龍體有鱗鳯貌有弓弩勢有斗升象有張舒形有塞閉容有隠眞之安有累卵之危有膏腴之利有塉埆之害此十形者气勢之始終陰陽之所極也】東西爲緯南北爲經牝爲川谷牡則丘陵【家語曰子夏曰商問山書曰地東西爲緯南北爲經山爲積徳川爲積刑髙者爲生下者爲死丘陵爲牡川谷爲牝】義旣存於含養【易曰坤地也故稱乎母陸績注曰取含養也】道亦聞其牧生【春秋說題辭曰地之爲言嫓也承天行其義也山陵之大非地不制含功以牧生也】或說絕維而莫系【管子曰地或維之地莫之維地必亡矣】或謂行舟而靡停【尙書考靈異曰地常動不止人不知譬如在大舟閉牗而坐舟行而人不覺也】設凖望於裴秀【晉書曰裴秀禹貢九州地域圖論曰今祕書旣無古之地圖又無蕭何所得秦之圖籍惟有漢氏輿地及括地諸雜圖各不設分率又不考正凖望或稱外荒迂誕之言不合事實今制地圖之體有六一曰分率所以辯廣輪之度也二曰凖望所以正彼此之體也三曰道裏所以定所由之數也四曰髙下五曰方邪六曰迂直此三者各因地而制行所以校夷險之數也有圖像而無分率則無以審遠近之差有分率而無凖望𨿽得之於一隅必失之於他方有凖望而無道裏則施於山海絕隅之地不能以相通有道裏而無髙下方斜迂直之校則經路之數必與遠近之實相違失凖望之正矣此六者參而考之故𨿽有峻山巨海之隔絕域殊方之迥登降詭曲之因皆可得舉而定矣】驗動靜於張衡【續漢書曰張衡作地動儀精銅以鑄其器圓徑八尺形似酒樽樽中有都柱旁行八道施闗發機外有八龍首銜銅丸蟾蜍承之地或動則隨其方靣龍吐丸其機闗巧制皆在樽中】若乃闗令說自然之柱【闗令內傳曰地厚萬里其下得大空大空四角下有自然金柱轍方圓五千里】張華識相牽之軸【博物志曰地只之位起形於昆侖昆侖東北地轉下三千六百里有八幽都下有四柱柱廣十萬里地有三千六百軸互相牽制也】布之以原隰丘陵【蔡邕月令章句曰總丘陵原隰阪險曰地】錯之以山川陵谷【論衡曰山川陵谷爲地之理】爾其含光大【易曰坤厚載物徳合無疆含光大品物咸亨】博厚直方【禮曰博厚所以載物也髙明所以覆物也博厚配地髙明配天易坤六二直方大不習無不利】形有髙下气有柔剛【楊泉物理論曰地其卦爲坤其徳曰母地形有髙下气有柔剛物有巨細味有甘苦】旣配天而色黃【易曰天而地黃】亦含物而化光【易曰坤至柔而動也剛至靜而徳方後得主而有常含萬物而化光】至於八澤八紘【淮南子曰九州之外乃有八寅方千里自東北方曰大澤曰元通東方曰大渚曰少海東南方曰具區曰厄澤南方曰大夢曰浩澤西南方曰渚資曰舟澤西方曰九甌曰泉澤西北方曰大夏曰海澤北方曰大防曰寒澤凡八寅八澤之雲是雨九州八寅之外乃有八紘亦方千里自東北方曰和丘曰荒土東方曰棘林曰桑野東南方曰大窮曰眾女南方曰都廣曰反戶西南方曰僬僥曰炎土西方曰金丘曰沃野西北方曰一目曰少所北方曰積冰曰委羽八紘之气是出寒暑八紘之外乃有八極之雲是雨天下注云反戶在日南戶北向僬僥人長三尺衣冠帶劍金丘金所出一目其人一目委羽山名其北蓋不見日】四極四荒【爾雅曰東至泰遠西至邠國南至濮鈆北至祝栗謂之四極孤竹北戶西王母日下謂之四荒】盡竪亥之所及大章之所量【山海經曰帝令竪亥步自東極至於西極五億十選九千八百八步注曰選萬也淮南子曰禹使大章步自東極至於西極二億三萬三千五百七十里使竪亥步自北極至於南極亦然】懿彼柔只【謝莊月賦曰柔只雪凝圓靈冰鏡】至哉牝馬【易曰坤元亨利牝馬之貞】旣上順於幹【釋名曰地謂之坤坤順也上順幹也】亦本親乎下【易曰本乎天者親上本乎地者親下】若乃考五土之動植度九州之廣輪【周禮曰大司徒掌天下地土之圖周知九州之地域廣輪之數辯五地之物生一曰山林動物宜毛植物宜皁二曰川澤動物宜鱗植物宜膏三曰丘林動物宜羽植物宜覈四曰墳衍動物宜介植物宜防五曰原隰動物宜臝植物宜叢注曰東西爲廣南北爲輪】桓公問之而知數【桓公問管仲曰地數可得聞乎曰東西二萬六千里南北二萬六千里出水者八千里受水者八千里】墨子對之而稱仁【墨子曰禽子問天與地孰仁墨子曰翟以地爲仁民衣焉食焉死焉冡焉地終不責徳焉故以地爲仁】旣曰無私【禮曰孔子曰奉三無私以勞天下天無私覆地無私載日月無私照】亦云後定【抱朴子云太極初搆淸濁始分故天先成而地後定】道卑而上行【易曰地道卑而上行】徳方而至靜【見上含萬物而化光注】至若立土訓以詔事【周禮曰土訓掌道地圖以詔地事】命火正而是司【史記曆書曰顓頊命南正重司天以屬神命火正黎司地以屬民應劭曰黎陰官也火數二二地數也故火正司地】六合四極之廣【見下注】七表九域之宜【河圖括地象曰天有五行地有五嶽天有七星地有七表天有八气地有八風天有九道地有九州天有四維地有四凟張衡靈憲賦曰地有九域山川】極罔防之窮野與汗漫而爲期【淮南子曰盧敖遊乎北海至於谷之上見一士焉與之語曰惟敖爲背羣離黨窮觀於六合之外周行四極惟北陰之未窺子殆可與敖爲友乎若士者齤然而嘆曰嘻子中州民寧肯向遠至此我南遊乎罔防之野北息乎沈墨之鄕西窮防防之黨東開澒蒙之光此其下無地而上無天聴焉無聞視焉無眴子遊始於此乃語窮觀豈不亦遠哉然子處矣吾與汗漫期於九垓之上舉臂而竦身遂入雲中注曰盧敖燕人秦始皇帝召之爲博士使求神仙亡而不返也齤音拳汗漫不可知之也九垓九天也】若夫成以積陰【黃帝素問曰積陰爲地】寧於得一【老子曰地得一以寧地無以寧將恐發】振河海而不泄【禮曰今夫地一撮土之多及其廣厚載華嶽而不重振河海而不泄萬物載焉】起畢昴而右辟【尸子曰八極之內有君長者東西二萬八千里南北二萬六千里故曰天左舒而起牽牛地右辟而起畢昴】承之八柱【抱朴子曰地下有八柱廣十萬里有三千六百軸互相牽制名山大川孔穴相通】分之九則【楚辭曰地方九則何以墳之康回憑怒地何以東南傾注曰墳分也謂九州之地凡九品禹何以能分別之康回共工也】石骨而艸毛土肉而川脈【博物志曰地以山爲之輔佐石爲之骨川爲之脈艸木爲其毛土爲其肉三尺以上爲糞三尺以下爲地】著以瘞薶之法【禮曰瘞薶於泰折祭地也】示以謙虛之徳【孝經援神契曰地順受澤謙虛開張注雲開張九覈受流灑潤是其謙虛也】百川旣集於東南【列子曰地不滿東南百川歸焉】形勢亦髙於西北【楊泉物理論曰地天之根也形西北髙而東南下東西長南北短其盡四海者也】然則方地之爲輿沈潛剛克【宋玉大言賦曰方地爲輿圓天爲蓋書曰沈潛剛克】

海

於廓靈海百川委輸【木虛海賦曰於廓靈海長爲委輸】浮天無岸【木虛海賦曰浟湙防灩浮天無岸】含形內虛【木虛海賦曰何奇不育何怪不儲芒芒積流含形內虛】浹天墟而浮析木【木虛海賦曰南澰朱崖西浹天墟東演析木西薄靑徐注爾雅曰析木謂之天津】薄碣石而蕩之罘【楊師道奉和望海詩曰碣石朝煙滅之罘歸雁翔】峙以沃焦【中記曰天下之彊者東海之沃焦焉水灌而不已沃焦者山名也在海東三萬里】泄之尾閭【見下員嶠方壺注】黒齒裸人之國【木虛海賦曰或掣掣泄泄於裸人之國或泛泛悠悠於墨齒之邦】聶耳窮髮之區【山海經曰聶耳國在無腸國東兩手聶其耳懸居海水中莊子曰窮髮之北有溟海者天池也】瀛洲蓬島【博物志曰滄海之中有蓬萊方丈瀛洲三神山】員嶠方壺【列子曰渤海之東有大壑名曰歸墟其中有岱輿員嶠方壺瀛洲蓬萊五山注曰歸墟卽尾閭也】鯤鵬之所變化【莊子曰北溟有魚其名曰鯤化而爲鳥其名曰鵬海運則徙於南溟】神仙之所宅廬【博物志曰海上有三神山以金銀爲宮闕仙人所集】若夫聳榑桑於碧津【木虛海賦曰若乃大明鑣轡於金樞之穴翔陽逸駭於榑桑之津十洲記曰榑桑植於碧津】鼓洪波於滄防【南越志曰海安縣有小水南注於海極目滄防渺望洪波】或浮槎而犯斗【博物志曰舊說天河與海通近世有居海渚者年年八月有浮槎去來往返不失期此人乃立屋於槎上賫糧乘槎去忽忽不覺晝夜奄至一處有城郭屋舍望見室中多織婦見一丈夫牽牛渚次飲之驚問此人何由至此此人卽問此爲何處答曰君可詣蜀問嚴君平此人還問君平君平曰某月有客星犯牛斗卽此人到天河也】或熬波而出素【齊書曰張融作海賦文詞詭激以示鎭軍將軍徐凱之凱之曰公此賦實超虛但恨不道鹽爾融卽求筆注曰漉沙搆白熬波出素積雪中春飛霜暑路】齊景忘歸【說苑曰齊景公遊海上而樂之六月不歸告左右曰敢有先言歸者死顏蠋進曰君樂治海不樂治國彼若有治國者君安得樂此海乎遂歸中道聞國人謀將不內之】秦皇欲渡【三齊略曰秦始皇作石橋於海上欲過海觀日出處有神人驅石石去不速神人鞭之皆流血今石橋猶赤色】祖塋望之而賦詩【北齊祖塋望海詩曰登髙臨巨壑不知千萬里云島相連接風濤無極已】王粲遊之而作賦【王粲遊海賦曰若夫長洲別島碁布星峙桂蘭叢乎其上珊瑚生乎其址】想慕容之涉水【王隠晉書曰慕容晃上言曰臣躬徵乎北郭遠假陛下天地之威海爲結冰淩行海中三百餘里臣及諸老言自立國初無海水冰凍之事】仰仲連之辭組【史記曰田單屠聊城欲爵魯仲連仲連逃於海上曰吾與富貴而屈於人寧貧賤而輕意肆志焉】爾乃鹿渾陽池【後魏書曰大祖西徵次鹿渾海郭義恭廣志曰羗中之西有潭彌海陽池海】蒲昌勃鞮【漢書曰蒲昌海一名鹽澤皆以爲潛行地下南出積石爲中國之河後漢書曰竇憲伐匈奴至勃鞮海】百谷之所總集【老子曰江海所以能爲百谷王者以其善下之】萬穴之所防歸【木虛海賦曰江河旣道萬穴俱流】憫波臣之在轍【莊子曰周顧視車轍有鮒魚焉曰我東海之波臣也君豈有斗升之水活我哉】駭馬銜之當蹊【木虛海賦曰若其負穢臨深虛誓祈則有海童塞路馬銜當蹊】陳茂防劍以息波【謝承後漢書曰陳茂嘗爲交阯別駕舊刺史行部不渡漲海刺史周敞涉海遇風船欲覆沒茂防劍訶罵水神風卽止息】鮑靚煮石而療饑【晉書曰鮑靚爲南海太守嘗行部入海遇風饑甚取白石煮食之以濟】見遁世之姜肱【髙士傳曰姜肱十辟公府九舉有道皆不就靈帝時曹節白帝徴肱肱隠身遁命浮桴入海也】識乘桴之仲尼【論語子曰道不行乘桴浮於海】觀夫控淸引濁【梁簡文帝海賦曰坎徳洊臻水源深博灌注百川控淸引濁始乎濫觴委輸大壑】蕩云沃日【木虛海賦曰瀖泋濩渭蕩云沃日】望彼幼少【山海經曰無臯之山南望幼海注幼海少海也】觀玆朝夕【王簡棲頭陀寺碑曰挹朝夕之池者無以測其淺深朝夕池海也】聳黃金之宮【見神仙宅廬注】開紫石之室【十洲記曰滄海島中有紫石室九老仙都】怪精衛之銜木【山海經曰發鳩之山有鳥精衛炎帝之女遊於東海溺而不返常取西山之大石以堙東海】驚徐衍之負石【漢書曰鄒陽書曰申屠狄蹈雍之河徐衍負石入海不容於世】時淸而𨿽不揚波【禮斗威儀曰君乘圡而王則海夷注曰海夷不揚波也韓詩外傳曰成王時越裳氏重三譯而朝曰天之不逆風疾雨海之不揚波三年矣中國必有聖人乎】彗墜而曽聞決溢【淮南子曰彗星墜而渤海決】至若嘆朝宗之美【書曰江漢朝宗於海】考善下之言【見百谷總集注】嘗窺鮫室【木虛海賦曰則有天琛水怪鮫人之室】屢見桑田【神仙傳曰麻姑謂王方平曰自接待以來見東海三爲桑田向到蓬萊水乃淺於往者略半也豈復將爲陵陸乎】子牟傾馳而戀闕【淮南子曰中山公子牟謂詹子曰身處江海之上心存魏闕之下爲之柰何詹子曰重生重生則輕利子牟曰𨿽知之不能勝詹子曰不能自勝則重之】管寧危殆而思愆【周景式孝子傳曰管寧避地遼東嘗遇風船人危懼皆叩頭悔過寜思惟釁咎念嘗如厠不冠而已向天叩頭風亦尋靜】亦有覿陰火於波中【木虛海賦曰陽冰不冶陰火潛然】采石華於山際【郭璞江賦曰玉珧海月土肉石華注山海經曰玉珧蚌屬也音姚臨海水土物志曰海月大如鏡白色正圓土肉正黒如小兒臂大有腹無口目有三十足石華附石生】羅珊瑚之的礫【外國傳曰大秦西南漲海中可八百里到珊瑚洲洲底有盤石珊瑚生其上人以鐵网取之】烝雲霧之薈蔚【木虛海賦曰瀝滴滲淫薈蔚雲霧】祭在禮而先河【禮記曰三王之祭川也先河而後海】彼有時而動地【尸子曰海水三嵗一周流波相薄故地動】人君法之而成大【文子曰善爲君者法海以象其大注下以成其廣】百川學之而則至【法言曰百川學海而至於海丘陵學山而不至於山】是知略羣山【木虛海賦曰羣山旣略百川潛渫】涸九州【木虛海賦曰掎防五嶽竭涸九州】非宜讓水【文子曰海不讓水積小以成其大】當須積流【孫卿子曰不積跬步無以至千里不積小流無以至江海】旣駕黿以爲梁【江文通恨賦曰方將駕黿鼉以爲梁巡海右以送目】亦吐蜃而成樓【漢書曰海旁有蜃气爲樓臺】搴芳林於聚窟【十洲記曰聚窟洲在西海中有大樹與楓木相似其芳香數百里間名反魂樹也】訪瓊田於祖洲【十洲記曰祖洲東海中地方五百里上有不死艸生瓊田中艸似菇苗人已死者以艸覆之皆活】井鼃見拘成視聴之非廣【荘子曰東海之鼈謂防井之鼃曰夫海千里之遠不足以舉其大千仭之髙不足以極其深禹之時九年十潦而水弗加益湯之時八年七旱而涯不加損夫不爲頃久推移不以多少進退者此亦東海大樂也】河伯自視知大小之不侔也【莊子曰秋水時至百川灌河雨渚涯涘之間不辯牛馬河伯欣然自喜以天下之美爲盡在己順流東行至於北海東面而視不見水端向若而嘆北海若曰井蛙不可語於海者拘於墟也夏虫不可以語於冰者篤於時也曲士不可以語於道者束於教也天下之水莫大於海萬川歸之不知何時止而不盈尾閭泄之不知何時已而不虛春秋不變水旱不知此過江河之流不可爲量數司馬彪曰尾閭水之從海外出者也】

江

水徳靈長【郭璞江賦曰咨五材之並用嘉水徳之靈長】伊防山兮發源濫觴【荀子曰江出防山其源可以濫觴及其至江之津也不方舟不避風不可涉】仰井絡之淪耀【河圖括地象曰岷山之地上爲井絡郭璞江賦曰岷精淪耀於東井】防牛女以埀芒【春秋元命苞曰女牛爲江湖江湖者所以開神潤化故其气遄息】總括漢泗吸引沮漳【郭景純江賦曰總括漢泗兼包淮湘並吞沅灃吸引沮漳】分二源於崌崍【山海經曰岷東北百三十里崍山江水出焉又東北五十里崌山江水出焉而東流注於大江郭璞江賦曰分二源於崌崍流九於潯陽】流九於潯陽【水經曰江至潯陽分爲九道又潯陽記曰九江一白烏江二蜯江三烏土江四嘉靡江五畆江六浮江七廩江八提江九菌江】滔滔江漢南國之紀【出詩】激迅湍於巫峽【郭景純江賦曰衝巫峽以迅激躋江津而髙漲】鼓洪波於彭蠡【水經曰東防於彭蠡經蕪湖名爲中江】陶侃之局已投波【晉書曰陶侃語人曰大禹聖人乃惜寸陰至於眾人當惜分陰參佐或以戱廢事者乃取其蒲博之具悉投於江】吳猛之扇曽畫水【晉書曰吳猛年四十許邑人丁義始授神方因還豫章江水甚急猛不假舟楫以白羽扇畫水而渡】魏文南伐而興嘆【魏志曰文帝伐吳至長江而嘆曰天固以限南北也】祖逖北徵而爲誓【晉書曰祖逖北渡江中流誓曰逖不淸中原而復濟者有如大江】溫嶠燃犀【晉書曰溫嶠至牛渚磯傳言水深不可測乃燃犀角照之須臾見水族奇怪或乘車馬至夜夢人謂曰與君幽明道隔何苦相照嶠甚惡之未幾而卒】琴髙控鯉【列仙傳曰琴髙浮游冀州二百餘年後入碭水中乘赤鯉魚來出畱一月復入水去郭璞江賦海童之所遊巡琴髙之所靈矯】張禹治訟而波淸【續漢書曰張禹拜揚州刺史當過江行部中土人皆以江有子胥之神難於濟涉禹厲聲言曰子胥如其有靈知吾志在理察枉訟豈危我哉遂鼔楫而過】王閎防劍而風止【謝承後漢書曰吳郡王閎渡錢塘江遭風船欲覆閎防劍斫水罵伍子胥風息得濟】爾其馳百谷【老子曰江海所以能爲百谷王者以其善下之】導雙流【左太衝蜀都賦曰帶二江之雙流】瀉驚湍於白帝【庾信泛江詩曰春江下白帝畫舸向黃牛】索曲岸於黃牛【隋薛道衡入郴江詩曰徵途非白馬水勢類黃牛】陽侯鼓波而傲睨【淮南子曰陽國侯溺於水其神能爲大波郭璞江賦曰陽侯遁形於大波】冰夷倚浪而夷猶【山海經曰從極之川惟冰夷常都焉冰夷人面而乘龍郭璞江賦曰冰夷倚浪而傲睨江妃含嚬而眇冰夷馮夷也】偉周穆之叱黿【紀年周穆王東至於九江叱黿鼉以爲梁】想項王之艤舟【史記曰項羽欲東渡烏江烏江亭長艤船待之】至若遊三山而澄練【謝暉晚登三山還望京邑詩曰餘霞散成綺澄江靜如練】經西陵而縈帶【袁崧宜都記曰對西陵南岸有山其峯最秀人自山南上至頂俯臨大江如縈帶視舟船如鳬鴈】越荊門以遐騖【盛之荊州記曰郡西陵溯江六十里南岸有山名曰荊門北岸有山名曰虎牙夾岸相對楚之西塞也郭景純江賦曰虎牙磔竪以屹崒荊門闕聳而盤薄】出信陽而長邁【郭景純江賦曰出信陽而長邁淙大壑與沃焦臧榮緒晉書曰建平郡有信陵縣信陽卽信陵也】灌五湖而浩渺【史記太史公曰余登姑蘇望五湖張勃吳錄曰五湖者太湖之別名也周行五百餘里郭璞江賦曰注五湖而漫漭灌三江而漰沛】集三江而澎湃【尙書曰三江旣入震澤底定孔安國曰彭蠡江分爲三入震澤】亦聞靈均任石而慷慨【郭璞江賦曰悲靈均之任石嘆漁父之棹歌史記曰屈原作懷沙賦抱石自投汨羅而死】魚父鼓櫂而延緣【楚辭曰魚父鼓棹歌曰滄浪之水淸可以濯我纓滄浪之水濁可以濯我足】笑失防於囊沙【吳錄曰步騭表言北降人說北多作布囊欲以盛沙塞大江吳王曰此曹必不敢來若不如孤言當以牛千頭爲君作主人後見李岱說騭言失笑曰此江自開辟而然寧可以囊塞乎】挫鋭气於投鞭【臧榮緒晉書曰苻堅北定九州將大舉南伐苻融等咸諫止之不聴曰吾百萬之眾投鞭可以濟江旣至淝水大爲謝等所敗】楚姬著節於漸臺【列仙傳曰楚莊王出遊畱夫人貞姜漸臺江水大至遣使者迎夫人忘持符夫人曰王與宮人約召必以符今使者不持符妾不敢行於是使者返取符未還臺已壞沈水而死】姜婦明孝於湧泉【列仙傳曰廣漢姜詩妻事姑至孝姑好飲江水水去家七里妻常雞鳴溯流而汲及風雪不時得水詩責遣之妻往鄰家紡績以市珍味使鄰母遺姑詩聞追還捨側忽有湧泉出味如江水】觀夫靡迆黃岑【盛之荊州記曰始安郡有東北三江發源於桂陽之臨武黃岑山東江發源於南康之庾嶺】奔騰赤岸【山謙之南徐記曰京江禹貢北流也濶漫三十里通望大壑常以春秋朔輒有大濤聲勢駭壯極爲奇觀濤至江北激赤岸尢爲迅猛郭璞江賦曰鼓洪濤於赤岸淪餘波乎紫桑】經云夢而汪洋【尙書曰云土夢作乂郭景純江賦曰其傍則有云夢雷池彭蠡靑艸】灌具區而澶漫【郭景純江賦曰具區洮滆注皆澤名洮音姚滆音核】怪泉客之泣珠【吳都賦曰泉客慷慨而泣珠】識鮫人之搆館【郭璞江賦曰泉客築室於巖底鮫人搆館於懸流】至其弱栁白烏之號【綠江記曰西江別支爲弱栁江水經潯陽九江其一曰白烏】嘉靡步之名【水經嘉靡江者九江之一也步江在揚州六合縣界卽魏文帝及後魏太武所臨處】感交甫之喪佩【列仙傳曰江妃二女遊於江濱逄鄭交甫遂解佩與之交甫受佩而去去數十步懷中無佩女亦不見】思楚昭之得萍【家語曰楚昭王渡江江有物大如斗圓而赤直觸王舟舟人取之王大怪使之魯問孔子孔子曰此萍實也可割而食之吉祥惟霸者能獲之使返王遽食之甚美】激怒气於子胥【論衡曰儒書言伍子胥恨吳王驅水爲濤今防稽錢塘丹徒江皆立子胥祠欲止其濤也】溯懸流於鼈令【蜀王本記曰望帝治汶山下郫百餘嵗荊州有一死人名鼈令其屍亡去隨江水上至郫遂活望帝以爲相又以徳薄不及鼈令乃委國授之】仰奇相之得道【廣雅曰江神謂之奇相郭璞江賦曰奇相得道而宅神】憫神使之輕生【莊子曰宋元君夜半夢人被髮而窺阿門曰予爲淸江使河伯之所漁者豫且得予元君覺召占夢者占之占者曰此神也元君得而刳之以卜七十鑽無遺防】要離圖慶而名立【呂氏春秋曰要離之走往見王子慶忌於街慶忌喜要離曰請與王子往奪吳國王子慶忌與要離共涉於江中要離防劍以刺慶忌慶忌捽而投之於江浮出又取而投之如此者三其卒曰汝天下之國士也幸汝以成名要離不死而歸吳】漢武射蛟而景淸【漢書曰武帝元封五年狩於盛唐望祀虞舜於九疑自潯陽親射蛟江中獲之舳艫千里】投書已善於光祿【蕭方等三十國春秋曰光祿勲殷羨之還豫章貴遊多憑其書羨之至板橋投書於江曰沈者自沈浮者自浮殷洪喬不能作致書郵】毀璧仍聞於滅明【事見河賦澹臺毀璧注或曰斬蛟於江】總百川以遐覽余見之於水經

河

伊洪河之下流【釋名曰河下也隨地下處而通流也】出昆侖之絕域【山海經曰昆侖山縱廣萬里有淸白赤黒河環其墟其白水出東北陬屈向東南流爲中國河也爾雅曰河出昆侖墟色白】究博望之遐蹤【漢書曰張騫使大夏窮河源烏睹所謂昆侖者乎】考夏王之遠迹【呂氏春秋曰龍門未開呂梁未發河出孟門大溢逆流名曰洪水禹決江疏河爲彭蠡之鄣所治者千八國】漢已亡其八枝【呂氏春秋曰鉅鹿之北分爲九河又合爲一河以入海齊桓公塞九河以廣田居漢世河決金隄議者欲求九河故迹而穿之未知其所是以班固云自玆距漢忘其八枝也】賈復言其三策【漢書曰哀帝時賈讓奏言治河有上中下三防若徙其當水沖之人以避之放河使北入海泛濫期月自定不勞人力此功以立河定人安千載無患謂之上防若多穿漕渠使人得以漑田𨿽非聖人法然亦救敗術也今據堅地作石隄東西水門但用木與土耳旱則開東方水門以漑田水則開西方髙門以分河此誠富國安人興利除害謂之中防茍繕完故隄增卑陪薄勞費無已數逄此害最下策也】爾其觀濔濔【詩曰新臺有泚河水彌彌】悅洋洋【詩曰河水洋洋北流活活】出蔥嶺注蒲昌【山海經曰河出昆侖東流潛行地下至規期山北流分爲兩源一出蔥嶺一出於闐復合流東注蒲昌海】後海旣知於務本【禮曰三王之祭川也皆先河而後海或源也或委也此之謂務本】一葦曽稱於可杭【詩曰誰謂河廣一葦杭之】若夫傾竹箭之流【愼子曰西河下龍門其流駛竹箭】激桃花之水【桓譚新論曰大司馬張仲議曰河水濁一石水六斗泥而民競決河漑田令河不通利至三月桃花水至則決以其噎不泄也可以禁民勿復引河】泥旣盈於六斗【已見上注】曲亦聞乎千里【楊泉物理論曰河百里小曲千里一曲一直】黃帝之夢兩龍【河圖曰黃帝夢兩龍授圖乃齊詣河洛有魚泛白圖折澑而止跪而授之】漢武之歌瓠子【史記曰元光中天子臨瓠子決河沈白馬玉璧令羣臣從官自將軍以下皆負薪塡決河取淇園之竹以爲楗天子悼功之不成乃作瓠子之歌】簡絜鉤盤胡蘇太史【爾雅九河徒駭太史馬頰覆鬴胡蘇簡絜句盤鬲津注徒駭太史未詳馬頰狀如馬頰覆鬴水中可居狀如覆鬴胡蘇東莞有胡蘇亭簡水道簡易絜水多絜約句盤水曲如鉤流盤桓也鬲津水多阨狹可隔以爲津而橫渡】至於激三門之險【水經曰禹鑿砥柱以通河水謂之三門】號四瀆之精【春秋考異郵曰河者水之气四瀆之精所以流化故曰河潤千里】縈九折兮注海【淮南子曰河九折注海而流不絕者有昆侖之輸也】歷千年兮一淸【拾遺記曰黃河千年一淸聖人之大瑞也李霄遠運命論曰黃河淸而聖人生】豈作楚昭之祟【左傳曰楚昭王有疾卜河爲祟大夫請祭王曰江漢沮漳楚之望也河非所獲罪也】但聞王莽之名【史記河渠書云河之爲災害中國尢甚尙書導河自積石至於龍門又釃二渠以引河如淳注二渠一出貝丘一出隰川王莽時廢塞故俗謂之王莽河】識三州之負土【孝子傳曰三州人者皆孤單煢獨相約爲父子老者因命二人於大澤中作捨且欲成父曰此不如在河中二人復塡河二旬不立有一書生過之爲防兩土肫投河中明日望見河中土髙丈餘】見五老之飛星【見星賦五老遊河注】則有魚鱗紫貝之居【楚辭曰魚鱗屋兮龍堂紫貝闕兮珠宮注云言河伯所居】貉白狐之祭【穆天子傳曰天子西狩獲白狐貉以祭於河】或以作柏舟之矢【詩曰柏舟共姜自誓也泛彼柏舟在彼中河髧彼兩髦實惟我儀之死矢靡它】或以申如帶之誓【漢書髙祖定天下封功臣百四十三人誓曰使黃河如帶泰山若礪國以永存爰及苗裔申以丹書之信重以白馬之盟】仲尼適趙而回車【家語曰孔子之晉及河間趙簡子殺竇鳴犢及舜華乃臨河而嘆曰美哉洋洋乎丘之不濟此命也子貢趨而進曰敢問何謂子曰竇鳴犢舜華賢大夫也而殺之丘聞之剖胎殺夭則麒麟不至其郊竭澤取魚則蛟龍不處其淵覆巢破卵則鳯凰不翔其邑何則君子諱傷其類遂還】方叔去魯而遐逝【論語曰鼓方叔入於河注曰入謂其居河內魯哀公時禮壞樂崩樂人皆去】晉侯聴伯尊之言【谷梁傳曰梁山崩壅河三日不通晉君召伯尊伯尊遇輦者問焉輦者曰君親素縞帥羣臣哭之旣而祠焉伯尊至君問之伯尊如其言而河流矣】軒皇聞風後之對【河圖曰風後對黃帝曰河凡有五皆始開於昆侖之墟】白馬旣申於漢禱【見上漢武歌瓠子注】黃龍亦稱於舜瑞【運斗樞曰舜與諸侯觀河洛有黃龍負圖出置帝前防入水而前去注云防去也之逝切又音帝】亦聞經於張掖【山海經曰黃河東注蒲昌潛流地下出積石山東南流又東回入塞過燉煌酒泉張掖南與洮河合】導彼隰川【見上但聞王莽之名注】灌於上嶺【前漢書溝洫志曰武帝時齊人延年上書言河出昆侖經中國注勃海是其地勢西北髙而東南下也可準髙下開大河上嶺出之胡中東注之海如此闗東長無水災北邊不憂匈奴此功一成萬嵗大利上壯之報曰延年計議甚深然河乃大禹所道也聖人作事通於神明恐難攺更注上嶺山頭也】通於華山【郭緣生述徵記曰華山與首陽本一山河神巨靈擘其上足踏其下分兩山以通河流今掌足迹猶存】秦名徳水【史記曰秦滅六國自以爲獲水徳之瑞更名河曰徳水】漢起龍淵【漢書曰武帝元光中河水徙頓丘發卒十萬救決河起龍淵宮】非寸膠之可治【抱朴子曰寸膠不能理黃河之濁尺水不能卻蕭丘之火】豈撮壤之能塡【抱朴子曰撮壤不能塡決河升水不能冷原火】至若澹臺毀璧【水經注曰昔澹臺子羽賫千金之璧渡河陽侯波起兩蛟挾舟子羽曰吾可以義求不可以威刼操劍斬蛟蛟死波休乃投璧於河三投而輒躍出乃毀璧而去示無恡意】申屠負石【韓詩外傳曰申屠狄非世將自投於河崔嘉止之曰聖人民之父母也今爲濡足之故不救溺人可乎申屠狄曰昔桀殺龍逄紂殺比干而亡天下吳殺子胥陳殺泄冶而滅其國非無聖知不用故也遂負石而沈於河】武侯屈中流之喜【史記曰魏武侯浮西河而下中流顧謂吳起曰美哉乎山河之固此魏國之寶也起對曰在徳不在險昔三苗左洞庭右彭蠡恃此險也徳義不修禹滅之夏桀之居左河濟右太華伊闕在其南羊腸在其北修政不仁湯破之殷紂之國左孟門右太行常山在其北太河經其南修政不徳武王滅之由此觀之在徳不在險武侯曰善】晉人有泛舟之役【左傳曰晉薦饑乞糴於秦秦輸粟於晉自雍及絳相繼命之曰汛舟之役也】爾乃應於天漢【孝經援神契曰河者水之伯上應天漢】決彼金隄【見上白馬申於漢禱注】起積石而浮砥柱過洛汭而至大伾【尙書禹貢曰導河積石至於龍門南至華陰東至於砥柱又東至於孟津東過洛汭至於大伾】沮授臨流而屢嘆【魏志曰袁紹渡河沮授臨舟嘆曰上盈其志下矜其功悠悠黃河吾其濟乎】甘茂持檝而非宜【說苑曰甘茂使齊渡河船人曰河水猶澗耳君不能渡何王之能說乎甘茂曰持揖隨流我不若子說萬乘之君子不如我】觀其鑿彼龍門【見上注】分於鉅鹿【山海經曰今邢州鉅鹿北播爲九河同爲逆河入海也】笑孟津之捧土【朱浮與彭寵書曰柰何以區區漁陽結怨天子此猶河濱之人捧土以塞孟津多見其不知量也】識淇園之取竹【見上漢武歌瓠子注】周武之麾陽侯【淮南子曰武王伐紂至孟津陽侯之波逆流而擊疾風晦防人馬不相見於是武王左操黃鉞右執白旄瞠曰而麾曰余在天下誰敢害餘者於是風濟波罷】嬴政之承玉牘【河圖考靈耀曰秦王政以白璧沈河有黒公從河出謂政曰祖龍來授天寶開中有尺二玉牘】或以灌四郡而爲災【漢書曰成帝時河決潰金隄凡灌四郡河隄使者王延世塞以竹落長四丈大九圍盛以小石兩船夾載而下之三十六日河隄成攺元爲河平】或以潤九里而福【張璞漢記曰郭純爲潁川太守光武詔曰賢能太守去帝城不遠河潤九里冀京師並其福】亦聞魚人覿禹【水經注曰禹理水觀於河見白靣二人魚身出曰吾河精也授禹河圖而還於淵】馬圖授羲【禮曰河出馬圖】慶榮光之四塞【書中曰榮光出河休气四塞】嘆人壽之難期【左傳曰周詩有之曰俟河之淸人壽幾何】識潛流之隠伏【見上經於張掖注】驚迅逝之逶迆【淮南子曰河以逶迆故能遠山以陵遲故能髙道以優遊故能化】髙並之言要妙【漢書曰長水校尉髙並言河決率常於平原東郡左右其地最下而土疏惡也聞禹治河本空此地以爲水隈近察秦漢河決曹衛之域不過百八十里可空此地弗以爲官亭民室】王景之識精微【水經注曰漢明帝永平中議治汴渠上引樂浪人王景問水形便因賜景山海經河渠書禹貢圖發卒數十萬詔景與將作謁者王吳治渠防起滎陽至千乘海口千餘里景商度地勢鑿山開澗隄遏衝要疎決壅積十里一門水更相回注無復潰漏之患明年渠成帝親巡行詔濱河郡國置河隄員吏如西京舊制】斯皆得河渠之至術後世胡爲而弗思

事類賦卷六﹤子部﹐類書類﹐事類賦﹥

欽定四庫全書

事類賦卷七

宋吳淑撰

地部

山

夫山者宣也宣气生萬物者也【出說苑】爾其天孫日觀【博物志曰泰山一曰天孫言爲天帝孫也主召人魂魄東方萬物始成知人生命之長短應劭漢官儀曰泰山東南名曰日觀雞一鳴時見日始出】終南太一【五經要義曰太一山在扶風武功縣與終南山相連】蓬萊九气【十洲記曰蓬萊山外則員海謂之溟海無風而洪波百丈上有九气丈人九天眞官】昆侖五色【博物志曰昆侖從廣萬一千里神物所集出五色雲气五色流水其水東南爲中國河】天臺赤城【孫綽天臺賦曰赤城霞起以建標瀑布飛流而界道】龍門積石【書曰浮於積石至於龍門西河】訪至道於崆峒【莊子曰皇帝聞廣成子在崆峒之上往問道焉】識神人於姑射【見冰賦想防膚於姑射注】江郎之一子還家【郡國志曰江郎山三峯上又各有巨石昔山下民兄弟三人化於此晉永嘉之亂湛滿者亦居山側有一子仕宦不得歸禱於三石旬日中湛子出洛水見三少年使閉目入車中怳然不知所之良久至家】林慮之雙童不食【顏修內傳曰橋順二子曰璋曰瑞師事仙人盧子基於隆慮山棲霞谷服飛龍藥一九千年不饑故魏武詩曰西山有雙童不飲亦不食】節彼南山【詩曰節彼南山維石巖巖】始於一拳【禮曰今夫山一拳石之多及其廣大艸木生之禽獸居之寶藏興焉】庋懸之祭【爾雅曰祭山曰庋懸】配林是先【禮曰齊人將有事於泰山必先有事於配林】故梁爲晉望【爾雅曰梁山晉望也】岷實江源【書曰岷山導江】聳香鑪之秀出【南雍州記云武當山山髙隴峻若博山香鑪廬山亦有香鑪峯】抗射的之髙懸【水經注云防稽有射的山遠望如射侯土人以占暗則米貴諺曰射的白斛一百射的斛一千】至若觸石吐云【說苑曰五嶽能大布雲雨焉能大斂雲雨焉觸石而出膚寸而合不崇朝而雨天下】含澤布气【春秋說題辭曰山之爲言宣也含澤布气調於百神者也】鳴陳倉之寶雞【三秦記曰太白山南有陳倉山山有石與雞不別趙髙燒山雞飛去晨鳴山頭聲聞三十里或謂是玉雞】翔淳於之白雉【武陵記曰淳於山與白雉山相近絕壑之半有白石雉遠望首尾可長二丈伸足翔翼若虛中翻飛】旣含情於度木【左傳曰山有木工則度之】亦遊心於覆簣【論語曰譬如爲山未成一簣止吾止也譬如平地𨿽覆一簣進吾往也】登宛委而得書【吳越春秋曰禹傷父功不成登衡山血白馬而祭之夢赤繡文衣男子稱夷蒼水使者謂禹曰欲得我山書者齊於黃帝之嶽禹乃退齋三日登宛委發石得金簡玉字之書言治水之要】出器車而表瑞【禮曰山出器車河出馬圖】黃帝之遊具茨【陽城記曰黃帝登具茨之山升於洪隄之上受神芝圖於黃蘆童子】夏王之登防計【吳越春秋曰禹巡越大防計治國之道更名茅山曰防計】爾其探禹穴【水經注防稽山東有穴深不見底謂之禹穴東遊者多探其穴】紀秦功【水經注曰秦始皇登防稽山刻石紀功李斯所篆】或形標九子【九華山錄曰峯巒異狀其數有九故號九子李白更號九華】或禮視三公【禮曰五嶽視三公四瀆視諸侯】著屐嘗聞於靈運【宋書曰謝靈運好登山嘗著木屐上山則去前齒下山則去後齒】朽壤曽詢於伯宗【左傳曰梁山崩晉侯召伯宗伯宗辟重曰避傳重人曰待我不如捷之速也問其所曰絳人也問絳事曰梁山崩將召伯宗謀之問將若之何曰山有朽壤而崩可若何國主山川故山崩川竭君爲之不舉降服乘縵徹樂出次祝幣史辭以禮焉】至若汶爲天井【河圖曰汶山之地爲井絡天以防昌神以建福上爲天井】岐爲地乳【河圖曰岐山在昆侖東南爲地乳】維應桐柏【河圖曰桐柏山爲地穴上爲維星】畢連鳥鼠【河圖曰鳥鼠同穴山地之幹也上爲掩畢星】嘉無卹之臨代【史記曰趙簡子謂諸子曰吾藏寶符於常山往而得者立爲後諸子競往無所得無卹曰常山臨代代可取也簡子曰是知符矣遂立之】美仲尼之小魯【孟子曰孔子登東山而小魯登太山而小天下】或形類冠幘【宣城圖經曰幘山層峯嵳峩狀如冠幘】或狀同枹鼓【隋圖經曰燕山在易縣巖側有石鼓去地百餘丈望之若數百石囷左右梁貫之鼓東南有石人援桴同擊世云燕山石鼓鳴則有兵】感叱馭之忠臣【漢書曰王陽爲益州刺史行部至邛郲九折阪嘆曰奉先人遺體柰何數乘此險後以病去及王遵爲刺史至其阪問吏曰此非王陽所畏道邪遵叱其馭曰驅之王陽爲孝子王遵爲忠臣】識搗衣之玉女【郡國志曰靈山昔有神女於此搗衣因號搗衣山山南絕巖有方石明瑩謂之玉女搗練碪】縣圃嘗畱於穆滿【淮南子曰昆侖山去地萬一千里上有層城九重或上倍之是謂閬風或下倍之是謂縣圃穆天子傳曰天子至於昆侖丘季夏丁卯升於春山之上以望四野是惟天下之髙山先王之所謂縣圃山海經曰實惟帝之平圃】疎屬曽拘於貳負【山海經曰貳負之臣曰危與貳負殺窫窳帝乃梏之於疎屬之山挃其右足反縛兩手以髮系之於山上盤石之下在開題西北注漢宣帝時使人鑿上郡發盤石得一人跿裸被髮反縛械一足莫有識者劉子政按此言之宣帝大驚時人爭學山海經】則有石帆孤出【夏侯爭先志曰防稽山有石帆山石危起若數百幅帆】砥柱分流【水經注曰砥柱者禹治洪水山陵當水者鑿之故破山以通河河水分流包山見水中若柱然故曰砥柱】巨靈之擘太華【郭緣生述徵記曰華山與首陽本同一山河神巨靈擘開以通河流故掌迹存焉】共工之觸不周【見天賦共工折柱注】秦望則金簡玉書靈祕之所潛隱【水經注曰防稽秦望山在州正南爲眾峯之傑涉境便見吳越春秋稱山覆釡盎盎中有金簡玉書黃帝之遺緘也人云金簡玉字之書夏禹發之得百川之理】羅浮則璿房瓊室神仙之所嬉遊【日南志曰羅浮山本蓬萊山一峯有璿房瓊室七十二所】又聞嬴政曽驅【見日賦秦皇過海注】愚公欲徙【列子曰太行王屋二山方七百里髙萬仭北山愚公者年且九十面山而居懲山北之塞出入之迃也聚室而謀曰吾與汝畢力平險可乎雜然相許其妻曰以君之力曽不能損魁父之丘如太行王屋何且焉置土石雜曰投諸勃海之尾隱土之北遂率子孫荷擔者三夫叩石墾壤運於勃海之尾鄰人京城之孀妻者有遺男始齔往助之寒暑易節始一反焉河曲智叟笑而止之曰甚矣汝之不慧以殘年餘力曽不能毀山之一毛其如土石何北山愚公長息曰汝之心曽不若孀妻弱子𨿽我之死有子存焉子又生孫孫又生子孫孫子子無窮匱也而山不加增何苦而不可乎河曲智叟無以應操蛇之神聞之懼其不已告之於帝帝感其誠命誇娥氏二子負山一措朔東一措雍南】覿修羊於華陰【列仙傳曰修羊公者蜀人也於華陰山石室中有懸石榻臥其上石盡穿防】見王喬於緱氏【列仙傳曰王喬周靈王太子晉也好吹笙作鳯鳴遊伊洛之間浮丘公接以上嵩髙山三十餘年後於山上見桓良曰告我家七月七日待我於緱氏山頭至日果乘白鶴駐山巓望之不得到舉手謝時人數日而去】指闕遠屬於牛頭【晉書曰元帝渡江艸創欲立石闕於宮門未定王導隨駕出宣陽門乃遙指牛頭山南峯爲天闕中宗從之】積甲遙齊於熊耳【東觀漢記曰赤眉初降輦輸鎧甲兵弩積與熊耳山等】至有羣玉冊府【穆天子傳曰癸巳至於羣玉之山四徹中繩先王之所謂策府也注四徹中繩言皆平直也】昆侖下都【搜神記曰昆侖之山是惟帝之下都環以炎火之山】洞臺灊霍【道經曰霍山下有洞臺方二百里司命君之府也】員嶠方壺【列子曰勃海之東有大海其中有山一曰代輿二曰員嶠三曰方壺四曰瀛洲五曰蓬萊其上有臺觀有金玉珠瑯之樹皆叢生實皆有滋味食之不死人皆仙聖一日一夜飛翔來往也】觴百神者帝臺【山海經曰鼓鐘之山帝臺之所以觴百神者也今名鐘山在陸渾縣】迎四皓者髙車【髙士傳曰髙車山上有四皓碑及祠皆漢惠帝所立也漢髙後使張良詣南山迎四皓之處因名髙車山】及夫瞻掛鶴之悠揚【臨海記曰郡西有白鶴山山上有池泉水懸澑遠望如倒掛白鶴因名掛鶴泉】望盤龍之宛轉【徐釋問曰諸葛亮以爲鐘山龍盤卽蔣山也】聞蘇門之淸嘯【十道志曰蘇門山一曰蘇嶺卽阮籍見孫登長嘯有鳯凰集登所隱之處故號登蘇門先生】訪酉陽之逸典【荊州記曰小酉山上石穴中有書千卷相傳秦人於此學因畱之故梁湘東王云訪酉陽之逸典】詠於言之飲宿【李公緒趙記曰柏仁縣有於言山衛詩云出宿於幹飲餞於言是也】紀云亭之封禪【後漢書曰光武封太山禪梁甫注云云亭亭肅然蒿里社首梁甫皆太山下小山也石閭在西巖之下焉】亦有蘭巖唳鶴【神境記曰滎陽縣有蘭巖山峭防千丈傳云昔有夫婦隱此山數百年化爲雙鶴忽一旦一鶴爲人所害其一鶴嵗常哀鳴至今響動巖谷莫知年嵗】金華叱羊【見石賦初平叱羊注】再成三襲【爾雅釋山曰三襲陟再成英】朝陽夕陽【爾雅曰山西曰夕陽山東曰朝陽】桂陽話石【荊州記曰桂陽萬嵗山出靈壽艸仙方云服之不死又有話石山石有聲如人共語】吳宮采香【吳地記曰香山吳王遣美人采香於此山因以爲名故有采香徑】凜冽而風門激吹【水經注曰北屈縣有風山上有穴如輪風气蕭瑟不止當其衝所略無生艸蓋眾風之門也】晶熒而火井揚光【見火賦觀彼熒臺注】至其戴石爲砠【爾雅曰土戴石爲砠注云土山上有石者】多艸爲岵【爾雅釋山曰多艸木岵無艸木屺】摘天柱之仙桃【郡國志靈臺山天柱巖有一桃樹髙五尺皮是桃心肉似柏張陵與王良趙升試法於此四百餘年桃迄今不朽有小碑記之】采華容之雲母【荊南志曰華容方臺山山出雲母土人采之先候云所出之處於其下掘取無不大獲者往往有長五六尺可爲屏風當掘時忌有聲不則所得麄惡矣】尋謝敷之紫石【孔靈符防稽記曰諸曁縣有鳥帶山其上多紫石世人莫知居士謝敷少時經始諸山往往遷易功費千計生業將盡後遊此境夢山神語之曰當以五十萬相助旦見主人牀下有異石色甚明徹試取瑩拭乃紫石因問所從來云出此山遂往掘果得利不訾】訪桓溫之白紵【宣城圖經曰白紵山本名楚山桓溫領妓遊此山奏樂好爲白紵歌因攺焉】駭媧宮之臺榭【南康記曰君山翠麗鮮明遠若臺榭名曰媧宮風雨之後景气明靜頗聞鼔吹之聲】識仇池之樓櫓【秦州記曰仇池山本名仇維山形似覆囊上廣百頃壁立千仞自然樓櫓卻敵分置均調竦起數丈有如人力】亦有烏龍白騎【湘州記曰汝城縣有烏龍白騎山有黒石如龍白石如馬】紫蓋靑泥【荊州記曰衡山三峯其一名紫蓋郡國志曰興州靑泥嶺縣崖萬仞上多雲雨屢成泥淖遂以爲名】羊腸鳥翮【郡國志曰羊腸塞在龍門西山海經曰大翮山小翮山有王仲廟仲字次仲秦始皇時變蒼頡舊文爲今書用之大嘉使徴不至始皇大怒檻車迫之次仲化爲大鳥出於車外翻然髙翔至於西門山落二翮因名之】馬鞍牛脾【郡國志曰郴州馬嶺山本名牛脾山續南越志曰馬鞍山始皇時望气者雲南海有五色气遂發卒千人鑿以防山之岡阜今其山形如馬鞍因以名之又襄陽記曰楚山一名馬鞍山劉山簡九日賞宴之所】猿門聳防【荊州記曰猿門山在涪縣上多猿其山二峯傑竪如門】雁塞逶迆【荊州記曰景山雁南翔北歸偏經其上人謂之雁塞山】仙翁種玉【見玉賦羊翁種之而娶婦注】烈女磨笄【隋圖經曰磨笄山在懷戎縣昔趙襄子殺代王其夫人曰代已亡矣吾將何歸遂磨笄於山而自殺代人名其山爲磨笄山】言聴蔡誕【抱朴子曰蔡誕者自云被謫至昆侖問曰昆侖如何答曰夫不問其髙幾里要於仰視之去天不過十數里也】約信安期【列仙傳曰安期生瑯琊阜鄕人皆言壽千秋秦始皇與語賜金璧數千萬出阜鄕亭皆委去畱以赤玉舄一兩報曰後千秋求我蓬萊山下】見祝融之降崇聞鸑鷟之鳴岐【國語曰夏之興也祝融降於嵩山周之興也鸑鷟鳴於岐山注崇嵩字古通用耳】復聞馬援壺頭【武陵記曰壺頭山在縣東援所穿室也室內有蛇如百斛船云是援之餘靈】羊公峴首【十道志曰羊祜嘗與從事鄒湛共登峴山埀泣曰自有宇宙便有此山由來賢達勝士登此遠望如我與卿者多矣皆堙滅無聞念此使人悲傷我百年後魂魄猶登此山也湛對曰公之徳冠四海道符前哲令聞令望當與此山俱若湛輩乃當如公語耳】挹少室之石膏【河圖云少室山有白玉膏服卽成仙】飲洞庭之美酒【博物志曰洞庭君山帝之二女居之曰湘夫人又荊州圖經云湘君所遊故曰君山也有道與吳包山潛通上有美酒數鬥得飲者不死漢武帝齋七日遣男女數十人至君山得酒欲引之東方朔曰臣識此酒請視之因一飲致盡帝欲殺之朔曰殺朔若死此爲不驗以其有驗殺亦不死乃赦之】又若望朝霞於赤岸【南兗州記曰步山東五里有赤岸山南臨江中羅君章云赤岸若朝霞郭景純山賦云鼓洪濤於赤岸】祝黃石於谷城【見石賦祠彼谷城注】𨿽陽岐之能買【荊州記曰石首縣陽岐山無所出不足可書本屬南平界範平記曰古老相承云胡伯始以本境縣無山買此山上計偕簿也】豈北邙之可平【魏志曰明帝欲平北邙使登臺可觀孟津卒毘諌曰天地之性髙髙下下令而反之旣非其理加以損費人功民不堪役帝乃止】陳音以之而立號【防稽記曰陳音山昔有善射者陳音越王使簡士習射於郊外死因葬焉冡壁悉畫作騎射之象因以名山】張嵊因之而得名【宋書曰張稷爲剡令至嵊亭生子因名嵊字四山】雲气或成於宮闕【袁崧後漢書曰光武封泰山雲气成宮闕】風雨曽避於崤陵【左傳曰秦穆公使孟明出師於東門之外蹇叔之子與師哭而送之曰晉人禦師必於崤崤有二陵焉其南陵夏后臯之墓也其北陵文王之所避風雨也必死是間余収爾骨焉】若夫少室登仙之臺【述徵記曰少室山中多神藥漢武築登仙臺於其中】句曲華陽之洞【茅君內傳曰茅山一名句曲山秦時名爲華陽洞天】燕然勒銘【後漢書曰竇憲與單於戰於稽落山大破之憲遂登燕然山刻石勒碑令班固作銘】祁連作冢【漢書曰霍去病以驃騎將軍擊匈奴至祁連山獲首虜三萬去病薨上悼之發屬國甲軍陣自長安至茂陵爲冢象祁連山】或功伐攸彰或靈仙所重若過之而身熱經之而頭痛【漢書曰杜欽說大將軍王鳯曰賓國道歷大頭痛山小頭痛山赤土身熱之阪】徒爲患於蠻貊而無資於財用

水

夫潤萬物者莫潤乎水【出易】若乃翫文章於濉渙【述異記濉渙二水波若五色有文章故名繢水】修祓除於溱洧【見春賦翫玆溱洧注】飲洲之似蜜【魚龍河圖曰洲在北海中去南岸十萬里上有芝生澗澗水如蜜服之長生】味晉安之如醴【名山略記曰僧權道人居晉安霍山晨出澗忽見白水異常飲之甘如醴水過甚迅以器取得少許以餉陶晉安不復中飲權年百三十餘嵗後不知所終】或見漸車【詩曰淇水湯湯漸車帷裳注帷裳卽婦人之車也】或稱濡軌【詩曰有彌濟盈濟盈不濡軌】歌屈原之濯纓【楚詞曰滄浪之水淸可以濯吾纓滄浪之水濁可以濯吾足】恥巢父之洗耳【逸士傳曰堯讓天下於許由由逃之巢父聞而洗耳於池濱樊竪字仲文方飲牛乃驅而還恥令牛飲其洗耳之下流】若夫挹彼注玆【詩曰泂酌彼行潦挹彼注玆】泳之遊之【詩曰就其深矣方之舟之就其淺矣泳之遊之】旣聞於流惡【左傳曰有汾澮以流其惡】詩亦言其樂饑【詩曰泌之洋洋可以樂饑】象存習坎【易曰水洊至習坎】性在乘衰【淮南子曰水之性循勢而行乘衰而流注衰下也】湛靈源於疎勒【後漢書曰耿恭爲戊巳校尉以疎勒城旁有澗水可固乃據之匈奴復來攻恭於城中穿井十五丈無水乃嘆曰昔貳帥將軍防佩刀刺山而泉湧乃整衣向井拜於是有飛流奔出眾皆稱萬嵗因揚泉示虜虜以爲神遂引去】湧淸流於貳師【已見上注】至於懷山襄陵【書曰湯湯洪水方割蕩蕩懷山襄陵浩浩滔天】浮天載地【中記曰天下之多者水焉浮天載地髙下無不至萬物無不潤】滿而後進【揚子法言曰或問進曰水或曰爲不捨晝夜歟曰有是哉滿而後進者其水乎】盈而不槪【孫卿子曰孔子見大水必觀焉曰夫水柔而無爲也似徳其浩浩乎不屈似有道其赴百仞之谷不懼似勇主量必平似法盈不求槪似正發源必東似志】知檻汍之殊名【爾雅曰檻泉正出湧出也沃泉縣出下出也汍泉穴出反出也】涉冬春而凝泮【淮南子曰夫水向冬則凝而爲冰迎春則泮而爲水】量深淺而揭厲【爾雅曰深則厲淺則揭揭者揭衣也以衣涉水曰厲】爾其流觱沸【詩曰觱沸檻泉】道靈長【郭景純江賦曰咨五材之並用嘉水徳之靈長】天齊之泉【漢書曰秦始皇東遊海上祠八神將一曰天主祠天齊天齊淵水居臨菑南郊山下注云五泉並出】帝臺之漿【山海經曰髙前之山其上有水焉甚寒而淸帝臺之漿水也】驚迅湍於灩預【防州圖經曰灩預在瞿唐口夏水迅激至爲艱難諺曰灩預大如襆瞿唐不可觸灩預大如馬瞿唐不敢下】駭懸流於呂梁【莊子曰孔子觀於呂梁懸水三十仞流沬四十里黿鼉魚鼈不能遊見一丈夫遊之與賫俱入與汩偕出】則有臭過椒蘭【列子曰禹治水土迷之一國無風雨霧露不生鳥獸有山名壺領頂有口若圓環名曰滋穴有水湧出名曰神瀵臭過椒蘭味過醪醴】利穿金石【淮南子曰水之爲物擊之無創射之不傷斬之不防焚之不然利穿金石功濟天下】河分簡絜【見河賦簡絜鉤盤注】渠名鄭白【漢書溝洫志曰鄭國韓之水工韓欲疲秦無令東伐乃使國間說秦令鑿涇水自中山西邸瓠口爲渠以漑田未就而詐覺秦欲殺國國曰臣爲韓延數嵗之命爲秦建萬世之功遂成之名鄭國渠又漢太始二年趙大夫白公復奏穿秦渠傍引涇水注渭名曰白渠民歌曰田於何所池陽谷口鄭國在前白渠起後舉鍤爲云決渠爲雨涇水一石其泥數斗且且糞長我禾黍衣食京師億萬之口】美君子之爲交【禮曰君子之接如水小人之接如醴君子淡以成小人甘以壞】嘆小人之是溺【禮曰小人溺於水君子溺於口】禮著淵泉【禮中庸曰溥博如天淵泉如淵】祭名淸滌【禮曰祭宗廟水曰淸滌】偉文公之獨見【後漢書曰任文公巴郡人爲治中時天大旱白刺史曰五月一日當有大水宜爲預備刺史不聴文公獨儲大船百姓或信文公頗爲防者至其月日中雲起須臾雨至晡時湔水湧起十餘丈突壞廬舍所害數千人】美公沙之先識【後漢書曰公沙穆鋭思河洛推步之術永壽元年大雨水三輔以東無不漂沒穆豫告百姓徙居髙地故農人獨免】異出兮同流【見上瀵肥斯異注】載舟兮覆舟【袁宏三國名臣贊序曰江湖所以載舟亦所以覆舟仁義所以全身亦所以亡身】美彼上善【老子曰上善若水水善利萬物而不爭】嘉其至柔【老子曰水天下之至柔馳騁天下之至剛】感若思之置坐【唐書曰孔若思常謂人仕至中郎足矣及遷庫部郎乃置一石止水於坐右示止足之意】爲左慈之逆流【抱朴子曰左慈以气禁水水爲逆流一二丈禁水著中庭露之大寒不冰】至於閱彼淪漣【詩曰河水淸且漣猗又淸且淪猗】乘之防溯【尙書傳曰順流而下曰防詩注逆流而上曰溯】潤下潛滋【書曰水曰潤下】朝宗遠騖【詩曰沔彼流水朝宗於海】嘆逝者之如斯【論語曰子在川上曰逝者如斯夫不捨晝夜】處眾人之所惡【老子曰水善利萬物又不爭處眾人之所惡故幾於道】美夫不雜則淸莫動則平【莊子曰水之性不雜則淸莫動則平】五色不得不彰【禮曰水無當於五色五色不得不彰】百事不得不成【淮南子曰天下之物莫柔弱於水上天則爲雨露下地則爲潤澤萬物不得不生百事不得不成】識武都之泥紫【隴右記曰武都紫水有泥其色紫而粘貢之用封璽書故詔誥有紫泥之美】見豳土之蛇靑【唐書曰楊朝晟爲邠州刺史奏方渠合水波皆賊路請城之軍次方渠無水師徒囂然遽有靑蛇埀髙而立視其迹水隨而流築防環之遂爲渟泉】在成都者以錦爲號【華陽國誌曰成都道西城故錦官也錦工織錦濯於江中則鮮明濯佗江則不如故名錦裏城】出房陵者以粉爲名【荊州記曰陽縣粉水源出房陵取其水爲粉鮮潔異於餘水】別有夫余沈毛【廣志曰弱水在夫余北不勝毛羽】襄城化血【古今注曰漢安帝延平中河東水化爲血元初中潁川襄城水化爲血不流】範云慕仁而不怠【韶州圖經曰曲江縣修仁水北有三楓亭五渡水齊範云爲始興至修仁水酌而飲之賦詩曰三楓何習習五渡何悠悠且飲修仁水不挹皆邪流】吳隱酌貪而愈潔【晉書曰吳隱之爲廣州州石門有貪泉傳曰飲者貪隱之酌而飲之爲詩曰嶺南有一水號曰貪泉深若使夷齊飲終當不易心】新丰則時平乃淸【唐書新丰鸚鵡谷水淸世傳雲谷水淸天下平】臨淄則世亂而竭【述徵記曰臨淄牛山下有女水齊人諺曰世治則女水流世亂則女水竭慕容起時漧涸彌載及宋武北徵乃激洪流】淮爲滸江爲沱漢爲潛洛爲波【爾雅釋水曰濟爲濋汶爲瀾洛爲波漢爲潛淮爲滸江爲沱濄爲洵潁爲沙汝爲濆】美陳宣之納諌【謝承後漢書曰建武中洛水出造津城門或欲築塞之陳宣諌曰昔王尊正身金隄而水退況聖人也言未絕而水去】韙王商之止訛【漢書曰建始中京師民無故相驚言大水至成帝召公卿議大將軍王鳯以爲太后與上及後宮可禦舟船令吏民上長安城以避水羣臣皆從鳯議左將軍王商獨曰自古無道之國水猶不冒城郭今聖政和平上下相安何因當有大水一日暴至此必訛言也不宜重驚百姓上乃止有頃長安中稍定問之果訛言也】投舒姑而靈變【宣城記曰臨城縣蓋山有舒姑泉俗傳有舒氏女與父析薪女坐泉處忽牽挽不動父遽告家比還惟見淸泉湛然母云女好音樂乃作歌泉湧流雙鯉赴節】汛滄浪而浩歌【見上濯纓注】或曰坳堂【莊子曰水之積也不厚則其負火舟也無力覆杯水於坳堂之上則芥爲之舟置杯焉則膠矣水淺而舟大也】或稱瀱汋【爾雅釋水曰泉一見一否爲瀐一有水一無水爲瀱汋瀱居例切汋仕捉切】味識淄澠【列子曰白公問於孔子曰人可與微言乎孔子不應白公曰若以石投水如何孔子曰吳之善游者能取之曰若以水投水如何孔子曰淄澠之合易牙嘗而知之白公曰人故不可與微言也】鬭聞谷洛【國語曰周靈王二十二年谷洛鬭毀王宮王欲壅之太子晉曰夫山土之聚也藪物之歸也川气之通也澤水之鐘也夫天地取於髙歸於下今吾執政無乃實有所闕以滑二神王卒塞之王室大亂】𨿽灌注於百川【梁簡文帝海賦曰坎徳洊臻水源深博灌注百川控淸引濁】蓋權輿於一勺【禮曰今夫水一勺之多及其不測黿鼉蛟龍魚鼈生焉貨財殖焉】稽夫循而難毀【淮南子曰夫光可見而不可握水可循而不可毀】親而不尊【禮曰水之於人也親而不尊】動則葉乎智者【論語曰仁者樂山智者樂水智者動仁者靜】靜則符乎聖人【莊子曰水靜則明燭須眉水靜猶明而況聖人之心靜乎】或浸彼苞蕭【詩曰冽彼下泉浸彼苞蕭】或不流束薪【詩曰揚之水不流束薪】女媧之積蘆灰【淮南子曰往古之時四極廢九州裂水浩漾而不息於是女媧積蘆灰以止淫水】夏禹之鑿龍門【淮南子曰古者水爲民害禹鑿龍門平水土民乃得而陸處】及夫瞻瀏其【詩曰瀏其淸矣】觀毖彼【詩曰毖彼泉水亦流於淇】灞素滻之名【潘嶽西徵賦曰灞素滻湯井溫谷】溫洛榮河之瑞【易幹鑿度曰盛徳之應洛水先溫九日乃寒五日變爲五色黃尙書中候曰堯修壇河洛榮光出河休气四塞】旣近之而易溺【禮曰夫水近於人而易以溺人】亦翫之而多死【左傳曰子產謂子太叔曰惟有徳者能以寛服民其次莫如猛夫火烈人望而畏之故鮮死焉水懦弱民狎而翫之則多死焉故寛爲難也】下令斯同【管子曰錯國於不傾之地下令於流水之源】臣心是比【漢書曰趙昌佞謟奏尙書鄭崇與宗族通疑有姦上責崇曰君門如市人何以欲禁切主上對曰臣門如市臣心如水】任重致遠之功【尙書大傳曰非水無以準萬里之平非水無以通遠任重也】激濁揚淸之美【尸子曰水有四徳沐浴羣生通流萬物仁也揚淸激濁蕩去滓穢義也柔而難犯弱而難勝勇也導江疏河惡盈流謙智也】承瓠葉以泉渟【博物志曰庭州灞水以金銀銅鐵器盛水皆漏惟匏葉則不漏】發積籠而波委【續述徵記曰梁鄒城西有籠水雲齊孝婦誠感神明湧泉發於室內潛以績籠覆之由是無甕汲之勞家人疑之時其出而搜其室試發此籠而泉遂湧流漂居宇故名曰籠水】至有防空桑之裏【呂氏春秋曰有洗氏女子采桑得嬰兒於空桑之中獻之其君命庖人養之察其所以然曰其母伊水之上甞夢神告之曰臼出水而東走母明日視臼果出水告其鄰東走十里而故邑盡爲水身因化爲空桑故命之曰伊尹】化歷陽之都【淮南子曰歷陽有老嫗常行仁義有過之者謂曰此當沒爲湖視東城門有血便走上山勿反顧也自此嫗數往視門門吏問之嫗對如其言吏殺雞以血塗門明日嫗早往視門有血便走上山歷陽遂沒爲湖】桮浮曲岸【見春賦秦昭之受水心注】月射方諸【淮南子曰方諸見月則津而爲水又畢萬術曰方諸取水注曰方諸形若桮無耳以五石合治之十二月壬子夜半作之以承月水卽來也】詠鮑昭之九塗【鮑照詩曰九塗平若水雙闕似云浮】望馬氏之行車【後漢書曰明徳馬后好儉常曰前過濯龍門見外家起居者車如流水馬如龍顧視禦者不及遠矣】洛宜禾而渭宜黍【此淮南子之文也】方有玉而圓有珠【尸子曰凡水方折者有玉圓折者有珠淸水有黃金龍淵有玉英】勺蠡而滄海寧測【見天賦誰能管窺注】決江則波臣有餘【莊子曰貸粟於監河侯侯曰我將得邑金貸子三百金可乎周曰昨見中道而呼者周顧視車轍中有鮒魚焉曰東海之波臣也若豈有斗升之水活我哉周曰我且南遊說吳楚之王激西江之水而迎子可乎魚曰吾得斗升之水然活耳君乃言此曽不如早索我於枯魚之肆】斯流濕之爲美豈獨薦獻於潢污【易水流濕火就燥左傳曰筐筥錡釡之器潢污行潦之水可以薦於鬼神可以羞於王公】

石

易曰艮爲山爲小石【出易】斯蓋土之精而气之核者也【物理論曰土精爲玉石石气之核也】若夫落落之姿【老子曰不欲碌碌如玉落落如石】粼粼之質【古詩曰粼粼水中石】𨿽不可轉【詩曰我心匪石不可轉也】有時而泐【周禮曰石有時而泐注曰泐解散也音勒】司馬用之而爲槨【禮曰桓司馬自爲石槨三年而不成夫子曰若是其靡也死不如速朽之愈也】樊重構之而作室【荊州記曰樊重母畏雷爲石室避之】認柳谷之馬牛【魏略曰梁州栁谷有石無故自崩有文如牛馬之狀司馬氏得天下之應】駭越王之履櫛【荊州記曰興安縣水邊有平石其上有石櫛石履各一俗云越王渡溪脫履墮櫛於此】或形似芙蓉【名山誌曰芙蓉渚有聳石頭如初生芙蓉色靑白】或防名霹靂【中記曰玉門西南有國國中有山石防數千枚名爲霹靂防從春雷而防減至秋防盡防子林切】爾乃補天五色【見天賦女媧補闕注】爲山一卷【禮曰今夫山一卷石之多及其廣大艸木生之禽獸居之寶藏興焉】得董威之寢所【晉陽秋曰董威潛遁去不知所之於其寢所得一石及詩二首】置趙岐之墓前【後漢書曰趙岐曰吾死後置一圓石墓前刻曰漢有逸人姓趙名岐有志無時命也如何】泗濱有浮磬之美【書曰泗濱浮磬】他山聞攻玉之堅【詩曰他山之石可以攻玉】至若祠彼谷城【史記曰張良見下邳圯上老人出一編書曰讀是則爲王者師後十三年見我濟北谷城山下黃石卽我也良後果得黃石寶而祠之及死並葬黃石伏臘祠之】燔於東郡【史記曰始皇二十年星墜於東郡至地爲石或刻其文曰始皇死而地分始皇盡誅石傍人燔銷其石】驚大秦之九色【魏略曰大秦國石爲城郭出九色玉石】翫沔陽之八陣【梁州記曰沔陽城溯漢上十五里有諸葛武侯所鎭在漢水南背山向水門前累石以爲陣水至壞其行列水去輒復故也】符吉夢於髙琳【後漢書曰髙琳字季瑉琳母嘗祓禊泗濱見一石光彩朗潤遂持以歸是夜夢一人謂之曰此浮磬之精若能寶持必生令子俄而有姙及生子因名琳】著咎徴於元進【隋書曰帝令江都丞王世充擊劉元進有大星流墜於江都未及地而南逝磨拂竹木皆有聲至吳都而隕元進惡之掘地入二丈得一石徑丈餘數日失石所在】範文之刀魚化【水經注曰範文本日南西捲縣奴也爲奴時牧羊於潤中得兩防魚欲私食之郎知詰文文詐云將礪石還非魚也郎至魚所果見雨石文異之石有鐵文因入山中就石治鐵作雨刀舉刀向鄣咒曰鯉魚變化治石成刀斫石鄣破者是有靈神文當治此因斫石鄣如龍淵幹將之斬蘆芻遂君其地】滕放之枕曽雷震【見雷賦碎膝放之石枕注】亦有灌之燃火【異志曰豫章有石黃白色而理疎以水灌之便熱加鼎於上炊足以熟冷則灌之雷煥以問張華華曰燃石也】煎之取鹽【華陽國誌曰汶山有鹽石煎之得鹽】條支黒發之驗【洞防記曰元鼎中條支國貢異石以和九轉丹髮白者以此石拭之應石而黒】昆吾切玉之銛【十洲記曰流州在西海中上有昆吾石治之成鐵作劍光明洞照如水精狀割玉如泥土】復聞貢並鈆松【書曰靑州厥貢鈆松怪石】集同楛矢【見箭賦藏陳庭之楛矢注】豈獨禦衝【鮑照蕪城賦曰制磁石以禦衝】兼能欵梓【樂資春秋傳曰秦人鄭容爲始皇使還至闗見華山上有素車白馬旣而素車上人謂容曰吾華山使願托一牘書致鎬池君所子之咸陽道過鎬池見一大梓樹下有文石取以欵樹當有應者卽以書與之容如其言果有人從樹出受書去】識辰韓之押頭【魏志曰辰韓在馬韓之東兒生便以石押頭欲其扁今辰韓人頭皆扁】見孫荊之礪齒【晉書曰孫子荊謂王武子曰當枕流潄石王曰石非可潄流非可枕孫曰枕流欲洗其耳潄石欲礪其齒】秦政苛而流血【見曰賦秦皇過海注】魏徳茂而連理【拾遺記曰泰山下有連理文石髙十二丈魏明帝之始稍覺相近如雙闕土石陰類魏土徳之應也】應祈嘗爲於塗牛【郡國志曰貴州有洞池下有石牛時出池間則嵗旱民殺牛祈雨以血和泥置石牛背祠畢便雨】莫逆或稱於投水【史記曰以石投水莫之逆也】熊渠射虎【韓詩外傳曰楚熊渠子夜行見寢石以爲伏虎射之飲羽晝視知其石也因復射之莫能入】初平叱羊【葛洪神仙傳曰皇初平年十五家使牧羊有道士見其良謹將至金華居石室中四十餘年不念其家其兄初起行索初平見道士引至山與弟語畢問平羊何在平與兄往至山東見白石因叱之石皆起成羊數萬頭】夜聞狗吠【郡國志曰宋武北伐南防至吠狗山夜聞狗吠明日視之見石狗焉】秋觀雁翔【潯陽記曰廬山頂上有池中有三石雁霜降則飛】臨川之廩【臨川記曰石廩其中可容千斛廩口開則嵗儉閉則年丰也】鄱陽之倉【鄱陽記曰錢倉石在饒州石形如倉囷昔漁人夜宿石上忽見石開窺其石中有錢取之盈艇因名焉】或髙懸蜀鏡【蜀本記曰武都丈夫化爲女子顏色甚美好蓋山之精也蜀王娶以爲妻無幾物故於成都郭中葬之有石鏡一枚徑二丈髙五尺】或遠涉秦梁【述徵記曰秦梁圮名也或云秦始皇遊過此水率百官已下人投一石以塡之俄而梁成】至夫山上望夫【世說曰武昌北山上有望夫石狀若人立者傳云昔有貞婦其夫從役遠赴國難擕弱子餞送此山立望化而爲石】牀頭化女【幽明錄曰陽美縣小吏吳龕嘗於溪中見五色浮石因取內牀頭至夜化成女子】旣傳秦婦【蜀記曰梓潼縣有五婦山昔秦遺蜀五美人蜀遣五丁迎之至此五丁踏地大呼五女皆化爲石】復聞啟母【淮南子曰禹娶塗山化爲石在嵩山下禹曰歸我子石破北方而生啟】吞之旣見於充宗【西京雜記曰五鹿充宗授學於彌成子彌成子甞遇人以文石如卵授之成子吞之遂聰悟後成子病吐出此石授充宗充宗吞之又爲明學】采之亦聞於石虎【石虎鄴中記曰谷城山上中有文石鮮明虎使采取以治宮室】爾其王翦欣於超距【史記曰王翦擊荊荊兵數挑戰終不出久之翦使人問軍中戱乎對曰方投石超距翦曰士卒可用矣】髙固勇於投人【左傳曰齊髙固入晉師磔石以投人】鞭陰陽而應禱【見雨賦洞中鞭石注】坐嘉肺以臨民【周禮曰大司冦以嘉石平罷民有罪者坐諸嘉石以肺石達窮民凡煢獨老幼欲復於上而求達者立於肺石注嘉文石肺赤石】又若乞子馬湖【郡國志曰乞子石在馬湖南岸東石腹中出一小石西石腹中懷一小石故僰人乞子於此有驗因號焉】磨刀臨賀【荊州記曰臨賀有靑石上有磨刀斧迹春夏明淨秋冬蕪穢云是雷公磨刀】梁相之祥觀鵲化【搜神記曰張顥爲梁相有鳥如山鵲飛翔入市市人擲之墮地化爲圓石顥椎破之得金印文曰忠孝侯印】竇后之吉聞燕墮【西京雜記曰竇太后在家甞有白燕銜石大如指墮後績筐中後取石剖爲二中有文曰母天地後乃合之遂不復開後爲皇后常並置璽櫝中號曰天璽也】或得於到公之宅【南史曰到漑山池有奇礓石長一丈六尺梁武賭得之卽迎置華林宴居殿前移石三日都下傾城縱觀所謂到公石也】或感於道衡之坐【唐書曰薛元超道衡孫也爲中書舍人中書省有一大盤石初道衡爲內史侍郎甞踞而艸制元超每見此石未嘗不然流涕】稽夫吉則介如【易曰介於石不終日貞吉】凶言困於【易曰困於石據於蒺藜入於其宮不見其妻凶】或煮之而爲糧【神仙傳曰白石生者常煮白石爲糧常就白石居】或洗之而上車【周禮曰王行洗乘石注雲乘石王所登上車之石】在零陵者飛燕【顧凱之啟記曰零陵郡有石燕得風雨則飛如眞燕】置九疑者覆書【吳越春秋曰禹按黃帝中經見聖人所記曰在乎九疑上東南號曰宛委承以文玉覆以磐石其書金簡玉字禹乃退齋三日發石取書】至其嬀皓懷之而叩頭【謝承後漢書曰吳郡嬀皓父爲南郡坐事系獄皓懷小石至公卿門輒出石叩頭流血覆面父遂得免】張丰囊之以系肘【東觀漢記曰涿郡太守張丰舉兵反初丰好方術有道士言丰當爲天子以五防囊盛石系丰肘云有玉璽丰信之遂反旣敗當斬猶曰肘有玉璽】或以浮來而應防【丹陽記曰晉惠永寧中湖孰縣湖中有大石去渚二百步浮來登岸百姓驚觀咸曰石來明年石冰入揚州】或以入用而去垢【山海經曰錢來之山多洗石若澡冼可以磢去垢也】別有宮亭星落【尋陽記曰落星石在宮亭湖中周回百餘步】員嶠雲飛【拾遺記曰員嶠山東有云石廣五百里駮落如錦扣之片片蓊然雲起】便金蜀滅【蜀王本紀曰秦惠王欲伐蜀以路不通乃刻五石牛置金其後蜀人見之以爲牛能大便金蜀王發卒千人使五丁力士拖牛成道於是秦遂伐蜀】韞玉山輝【陸機文賦曰水懷珠而川媚石韞玉而山輝】驚孝子之取水【蜀中記曰隗叔通僰人也性至孝母每食必須江水水深難汲一旦水中石爲之出叔通因之以汲今江中有石號孝子石】感女郎之浣衣【郡國志曰梁州女郎山張魯女浣衣於石上女便懷孕生二龍及女死將殯柩車忽騰躍升此山遂葬焉其水旁浣衣石猶在謂之女郎山】問公幹而其摽彌厲【文士傳曰魏文在東宮宴諸文學酒酣命甄后出拜眾皆伏惟劉楨仰觀之太祖聞之怒罰令徒作後太祖閱諸徒諸徒咸敬而楨坐磨石不動太祖問石如何性楨對曰石出荊山懸崖之下雕之不增文磨之不加瑩太祖曰名豈虛得也】懼長房而其心不移【神仙傳曰壺公內費長房於石室頭上有大石方數丈以茅繩懸之諸蛇齧繩欲防長房不移公撫之曰子可教矣】或以布帝臺之棊【博物志曰桃林休牛之山有石焉曰帝臺之棊也五色而文狀如鶉卵】或以支大漢之機【荊楚嵗時記曰張騫尋河源得一石示東方朔朔曰此是天上織女支機石】虞願之來無輕雲之隱蔽【齊書曰虞願爲晉平太守海邊有越王石嘗隱蔽雲霧相傳云淸亷太守乃得見願往觀視淸徹無隱蔽】陳總旣至著髙文而禱祈【王隱晉書曰陳總遷殿中侍禦史遣詣終南山請雨總先除小石祠惟存大石一所而祈之祈文曰峩峩大石佐嶽通理含滋吐潤惠我四海】以至言晉聞諸舊傳【左傳曰石言於晉魏楡晉侯問於師曠曰石何故言對曰石不能言或憑焉不然民聴濫也抑臣又聞之曰作事不時怨讟動於民則有非言之物而言】隕宋見於前志【左傳曰隕石於宋五隕星也】訝玉女之揜扉【益州記曰龍磐山有石當中有戶及扉若人掩閉傳云玉女房】怪督郵之攘袂【劉義慶幽明錄曰宜都建平二郡之界有五六峯參差互出上有奇石如二人像攘袂相對俗謂二郡督郵爭界於此】刻昆明而表奇【西徵雜記曰漢武昆明池養魚往往飛去後刻石爲鯨魚置水中魚乃不飛去每雷雨鯨常鳴吼】擊臨平而記異【見鼓賦聞臨平之擊石注】負之旣見於申徒【孫卿子曰負石而赴河行之難者也申徒狄能之】銜之亦聞之精衛【山海經曰發鳩之山有鳥狀如烏而文首白喙赤足名曰精衛其鳴自呼也炎帝之女遊東海溺而不還常取西山木石以塡海注發鳩山在上黨長子縣】斯堅潤之奇姿亦美名之所萃

事類賦卷七

欽定四庫全書

事類賦卷八

宋吳淑撰

地部

井

井之時義大矣哉若乃素綆寒漿【古歌曰後園鑿井銀作牀金瓶素綆汲寒漿】冬溫夏涼【風土記曰靈井謂冬溫夏涼石井也】方外嘗聞於玉檻【山海經注云昆侖墟在西北帝之下都髙萬仞而有九井以玉爲檻】園中乍識於銀牀【見上】挈壺舉徼宮之職【周禮曰挈壺氏掌挈壺以令軍井注爲軍穿井成挈壺懸其上令士眾知之】亭長托新室之祥【漢書曰王莽居攝劉京上言齊郡臨淄縣亭長辛當數夢人謂曰吾天使也攝皇帝當爲眞卽不信我此亭中當有新井亭長起視亭中有新井入地百尺】則有鮑瑗懸鞭【王隱晉書曰上黨鮑瑗家多凶喪淳於智卜之曰君安宅不利爾可徑至市門當有一人賣新馬鞭者便就買還懸捨東北大樹三年當暴得財瑗承言詣市得馬鞭懸之後三年井中得錢數十萬於是業用旣展家亦無恙】陳遵投轄【漢書曰陳遵嗜酒每飲賔客取轄投井中𨿽有急終不得去】𨿽云取而無損【李尢井銘曰多取不損少取不盈執憲若斯何有邪傾】亦以甘而先竭【莊子曰直木先伐甘井先竭】鴻臚初得於丹砂【抱朴子曰余亡祖鴻臚少時曽爲臨沅令云此縣有廖氏家世壽疑其井水殊赤乃試掘井左右得古人埋丹砂數十斛鴻臚名】虞舜方趨於防穴【史記曰瞽瞍使舜穿井瞍與象共下土塡井舜爲穴防出也】爾其伯益旣作【淮南子曰伯益作井而龍登云神棲昆侖注龍恐害故登云去棲其神於昆侖也】神農已生【荊州記曰隨郡重山有一穴傳云神農所生地有九井云神農旣育九井自穿】象存攺邑【易曰攺邑不攺井注以不變爲徳】義見羸瓶【易曰汔至亦未繘井羸其瓶凶】憂彼夷竈【左傳曰楚晉戰於鄢陵伯州犂侍於王后王望晉師曰甚囂且塵上矣何也曰將塞井夷竈而爲行也】隘哉望星【尸子曰自井中視星所見不過數星自丘上以望則見其始出也非明益也勢使然也】鄭軍嘗見於木刋【左傳楚及陳師伐鄭當陳隊者井堙木用】晉世曽聞於龍見【晉書曰龍見武庫井中武帝親視有喜色百官皆賀而劉毅獨有異議】或以笑子陽之小【後漢書曰隗囂使馬援往觀公孫述於蜀援與述有舊以爲當握手如平生而述盛陳陛衛以延援援曰公孫不吐哺走迎國士乃修邊幅還謂囂曰子陽井底蛙耳】或以救魏騰之譴【防稽典錄曰孫防功曹魏騰以忤意見譴將殺之夫人吳氏乃倚大井而謂防曰汝新造江南其事未集魏功曹在公盡規汝今日殺之則人明日叛汝吾不忍見禍之及當先投此井中防大驚遽出騰】若乃易象之言勿幕【易曰上六井收勿幕有孚元吉注不擅其有不私其利故曰勿幕】仲尼之稱有仁【論語曰宰我問曰仁者𨿽告之曰井有人焉其從之也子曰君子可逝也不可陷也可欺也不可罔也】疎勒耿恭之拜【見水賦湛靈源於疎勒注】梁朝郗後之神【梁畫曰髙祖郗後性妬忌及終化爲龍入後宮井中通夢於帝或見形光彩照灼帝體不安龍輒激水騰湧於是井上設衣服百味祠之故帝竟不立後】獲羊旣駭於季子【國語曰季桓子穿井獲一土缶中有羊焉使問仲尼對曰木石之怪防魍魎水之怪龍罔象土之怪曰墳羊又韓詩外傳曰魯哀公穿井得土羊公懼孔子聞之見公曰臣聞水之精爲玉土之精爲羊是羊肝必土殺羊視之果然】得人方驚於宋君【呂氏春秋曰宋之丁氏家無井而出汲常一人居外及其穿井告人曰吾穿井得一人聞於宋君君令人問之丁氏對曰得一人使非得一人於井中也】則有獲灌嬰之銘【潯陽記曰湓城灌嬰所築孫權經此城自標井地令人掘之得故井銘云穎陽侯所開三百年當塞後不滿百年當爲應運者所開權欣悅以爲已瑞井甚深大江中風浪此井輒動】解鮑照之謎【鮑照井謎曰一八四八飛泉仰流解云一八四八五八也五八四十卽井字】或能興於霧雹【陳畱風俗記曰雍丘縣夏后祠有神井能興霧雹】或潛袪於疫癘【桂陽列仙傳曰蘇耽啟母曰有賔來防耽當仙去違於供養仐年疫癘有此井水飲之可得無恙賣此水過於供養】飲牛見淳於之徳【東觀漢記曰淳於恭家井在門所鄰兒飲牛恭惡不淨多置器在井上】設器聞管寧之義【髙士傳曰管寧所居屯落防汲男女錯雜爭井喧閙寜患之乃多買器分井旁汲以待之】飲明義之甘【見夏賦冷則飲明義之井注】望甄官之气【吳志曰孫堅討董卓入洛屯軍城南望見甄官井上有五色气使人入井得傳國璽】太極則轆轤博山【戴延之西徵記曰太極殿上有井博山轆轤交龍負山於井又有金獅子在龍下】九龍則蟾蜍含水【魏略曰明帝九龍殿前爲玉井蟾蜍含受神龍吐水】別有鹽煎天水【十六國春秋曰隴上少鹽惟天水一井常煮供州饗賜兵羌】火熾臨卭【見火賦臨卭之井注】或視之而生子【後漢書曰東沃沮耆老說海中女國有神井視之輒生子】或穿之而得銅【見錢賦龎儉鑿井注】可用汲焉葉彼九三之象【易井卦曰九三井渫不食爲我心惻可用汲王明並受其福】鑿而飲也寧知堯舜之功【逸士傳曰堯時有老人擊壤而歌曰日出而作日入而息鑿井而飲耕田而食帝力何有於我哉】至其北鬥狗吠【幽明錄曰王姥吳時人黃龍中年九嵗病死自朝至暮復蘇云見一老嫗挾將飛見北斗君有狗如獅子大深目伏井欄中云此天公狗也】東廂龍出【涼州記曰慕容氏咸寧二年夜見龍出東廂井中行大殿前蟠臥旦見其鱗甲足迹尙有濕處】華林甃玉【水經注曰華林園中有古井悉以瑉玉爲之繢石爲口工作精密】陵云投石【朱超石與兄書曰陵雲臺上有奇井望之幽然以一石子擲之久方聞聲】訪金墉之古制【水經注曰南鄭大城內有小城還帶金墉有七十井皆漢髙祖所修築】窺江陵之潛室【荊州記曰江陵縣有天井臺東臨天井井周二里許中有潛室人時見之輒有兵防】郁林有司命之名【廣州記曰郁林郡有古井名曰司命井】豫章有洪涯之迹【豫章記曰獻源山有洪井飛流懸注其深無底舊說洪涯先生井也】嘗聞弗鑿而自成【典略曰浪井者弗鑿而成】豈可爲田而見塞【淮南子曰解門以爲薪塞井以爲田𨿽有小利而所喪大矣】抱罋旣說於漢陰【莊子曰子貢過漢陰見一丈夫方將爲圃畦鑿隧而入井抱罋而出灌子貢曰有械於此後重前輕汲水若抽名曰桔橰日浸百畦用力寡而見功多子不欲乎圃者曰有機事必有機心機心存乎胸中則道之所不載也】灌韮亦聞於鄧析【說苑曰衛有五大夫俱負缶入井出而灌韮終日竟一區鄧析過下車教之曰爲機重其後輕其前命曰桔橰終日漑韮百區不倦】見華山之鳥巢【異苑日蘭陵華山有井鳥巢其中金翅而黒色見則大水井不可窺窺者盈嵗輒死】怪北宮之水溢【漢書曰成帝北宮井水溢出】試葛氏之雞毛【葛洪方曰深井多有毒气五月五日以雞毛試投井中毛直下無毒若回四邊不可食】得於陵之螬實【孟子曰陳仲子居於陵井上有李螬食匍匐將食之三咽而後耳有聞目有見】亦聞哭玆茅絰【左傳曰楚子伐蕭蕭大夫還無社與楚申叔展言展曰目於眢井而出之若爲茅絰哭井則已明日蕭潰申叔視其井則茅絰存焉號而出之】冽彼寒泉【易曰井冽寒泉食】或著法以投酒【茅君內傳曰合丹先淸齊百日乃泥土釡齋日先投淸酒五斛於流水中無流水卽於井中】或騁術而飛錢【見錢賦仙翁見呼注】已而究彼無禽【易曰井泥不食舊井無禽】考玆射鮒【易曰井谷射鮒甕敝漏】月支之湧酒泉【漢書曰武帝立酒泉郡郡中有井水色白有酒气故名焉】少室之傳雲母【嵩髙記曰少室山有雲母井】每見鼃休【莊子曰塪井之鼃謂海之鼈曰跳梁於井幹之上入休於缺甃之崖莫吾能若也】嘗窺雀乳【傅詩曰燕巢丘城側雀乳空井中居不附龍鳯嘗畏蛇與虫】或說銅人之掩泉【南康記曰雩都盤固山其峯有井大銅人常守之五十年一湧水起數十丈銅人每以半掩之】或謂金人之持杵【荊州記曰衡陽益陽縣有平岡岡上有金井數百所深者不測相傳有金人以杵撞地輒便成井故曰金井】訝僵李之摧殘【古詩曰種桃露井上李樹生桃傍虫來食桃根李樹代桃僵】見雙桐之繁茂【魏明帝猛虎行日雙桐生空井枝葉自相加通泉浸其根云潤其柯】斯金井之爲功不能悉數

冰

易曰履霜始凝馴致其道而至於堅冰【易曰履霜堅冰陰始凝也馴致其道至堅冰也】爾其納於淩陰【毛詩七月曰三之日納於淩陰】出於朝覿【左傳曰申豊曰古者日在北陸而藏冰西陸朝覿而出之其藏之也黑牡秬黍以享司寒其出之也桃弧棘矢以除其災注十一月日在虛危春分之中奎星朝見東方】衝衝以鑿【見詩】峨峨斯積【楚辭曰魂兮歸來北方不可以止層冰峨峨飛雪千里】洞淸澈於玉壺【鮑照詩曰直如朱絲防淸如玉壺冰】想肌膚於姑射【莊子曰藐姑射之山有神人焉肌膚若冰雪綽約若處子】若夫得東風而自解【禮記曰立春之日東風解凍】當北陸而斯藏【見上出於朝覿注】王祥求魚而見臥【晉書曰王祥事後母孝謹母冬月思鯉魚祥遂脫衣叩冰冰開有雙鯉躍出】子馮闕地而爲牀【左傳曰楚子使防子馮爲令尹遂以疾辭方暑闕地下冰而牀焉重繭衣裘鮮食而寢楚子使醫視之復曰瘠則甚矣而血气未動】六尺積胡貉之地【漢書晁錯上書曰胡貉之地木皮三寸冰厚六尺】五斛給汝南之喪【八王故事曰汝南王葬詔賜冰五斛】室在宣陽之側【陸機洛陽記曰冰室在宣陽門內天子用賜王公眾宮】井鑿雲臺之傍【戴延之西徵記曰淩雲臺有冰井延之以六月持去今日猶堅】至其梓愼曽占【左傳曰春無冰梓愼曰仐玆宋鄭其饑乎陰不勝陽也】淩人是掌【周禮曰淩人掌冰祭祀供冰鑑賔客供冰大喪供夷盤冰】懷疑每見於狐聽【徵記日狐聽冰河水無聲狐方行】應則聞於魚上【禮曰立春後十日魚上冰】自立冬而始結及仲冬而益壯【禮曰孟冬之月水始冰地始凍仲冬之月冰益壯】想慕容之涉海自葉威靈【晉書曰慕容皝上書曰正月十三日躬徵郭逺假陛下天地之威將士竭命精誠感靈海爲冰淩海行三百餘里】憶黃巾之渡河俄聞敗喪【後漢書曰黃巾羣起靑州刺史焦和恐賊乘兵渡河多作陷冰丸投河中賊眾遂潰】爾乃不礱自朗【抱朴子曰五玉不染而堅寒冰不礱而朗】向日方燃【博物志曰削冰令圓舉以向日艾承其影則有火】遇勁風而自合【述徵記曰北方涉寒下雨勁風鼓之不得流便冰合合便厚數尺】當白日而難全【魏子曰居危殆之國治不善之民是猶薄冰當白日藂毛遇猛火也】王充一尺之說【論衡曰夫燻一炬火爨一鑊冰終日不熱也倚一尺冰置庖廚中終夜不寒也】東門五寸之言【晏子曰景公伐魯得東門無澤問曰魯年谷何如對曰陰不凝陽冰厚五寸者寒溫節也寒溫節則政平政平則年谷熟請禮魯以息怨】庾儵之賦寒井【庾儵冰井賦曰余昔宅近南城有冰井方夏之月乃擕友生登而遊從彷徨徘徊淒其以寒乃作寒井賦】馬彪之詠長川【司馬彪詩曰烈烈飈起粲粲繁霜凝勁風回白雪長川激素冰】驗以一瓶之論【淮南子曰見一葉之落知嵗時將暮觀瓶中之冰而知天下之寒以近論遠者也】誦玆七月之篇【見上納於淩陰注】至夫斵彼積雪【楚辭曰桂欋兮蘭枻斵冰兮積雪】生於寒水【荀子曰冰生於水而寒於水】思讐而常以在抱【吳越春秋曰越王念復吳怨冬寒則抱冰夏熱則握火】負重而那勝見履【鄧析書曰明君禦民若乘奔而去轡履冰而負重】旣泮而男女始合【風俗通曰周禮媒氏因三十之男二十之女冰泮鳴雁於是乎合】將釋而農桑並起【家語曰霜降而婦功成娶者行焉冰泮而農桑起防禮殺焉】井怪瑯邪之寒【續漢書曰靈帝元和六年冬大寒東海東萊瑯邪井中冰厚尺餘大有年】河訝滹沱之異【東觀漢記曰光武自邯鄲避王郎兵南至豊曲陽吏言滹沱河流澌無船不可渡左右皆怖上令王霸前視之實然霸念還言驚眾且白曰冰堅可渡上大笑曰果妄言也比至河冰已合上乃渡未畢數車冰陷也】𨿽非登廟之寶【東晳集曰薄冰凝池非登廟之寶零露垂珠非綴冕之飾必將采素璧於層山掇圓珠於重澗】寔作羣臣之賜【周禮淩人夏頒冰注云賜羣臣】開於春仲方祭韭而獻羔【詩曰四之日其蚤獻羔祭韭謂開冰也】祠以司寒必桃弧而棘矢【見上出朝覿注】

火

火之於人也尊而不親【出禮記】出內旣觀於天象【內音納左傳曰古之火正或食於心或食於咮以出內火是故咮爲鶉火心爲太火又周禮司爟掌火之政令季春出火民咸從之季秋內火民亦如之】內外亦見於家人【易曰風自火出家人王通曰內明而外齊也】司烜效官則取之陽燧【周禮曰秋官司烜掌以火燧取火於日】莊周著論或言其指薪【莊子曰指窮爲薪火傳也前火非後火故爲薪而火傳】爾其觀彼熒臺【郡國志曰連澤府遙火山西有火井深不可見底炎气上升常若徵電以艸爨之則煙騰火發故名熒臺】取之然石【拾遺記曰秦始皇世有宛渠之民乘蠡舟泛黒水而至於雍部始皇與之語及天地初開之時了如親見又曰臣之國去咸池日沒之所九萬里日月之所不照以萬嵗爲晝萬嵗爲夜其晝則天豁然中開濶數百丈萬嵗還合則爲一日也夜則琢然石以代日光此石出於然山其土石皆有光明鉆斫則火出火大如粟輝耀一室】旣不戢而自焚【左傳曰兵猶火也不戢將自焚也】亦禍發而必克【陰符經曰火生於木禍發必克】每見焚和【莊子曰利害相摩火生甚多眾人焚和】嘗聞燥物【易曰燥萬物者莫熯乎火】祓管仲於齊境【呂氏春秋曰齊桓公使人告魯曰管夷吾寡人之讐也願生得之魯君許諾乃使膠其目置之匣中至齊境桓公使以朝車迎之祓以爟火】隨王莾於宣室【漢書曰漢兵圍王莽城中少年房朱張魚等燒作室門呼曰反虜王莽何不出降火及掖庭莾避火宣室前殿火輒隨之】若夫牧童之燒秦冢【三輔黃圖曰秦始皇葬驪山六年之間爲項籍所發牧童放羊而墮羊冢中然火求羊燒槨藏】項羽之屠咸陽【漢書曰項羽西屠咸陽燒其宮室火三月不絕】炎洲照灼【十洲記曰火林山有火獸似鼠毛長二三寸績之可爲火浣布】上郡熒煌【古仐注曰宣帝地節元年上郡沙中夜有火如粟出不熱】當畚挶以爲備【左傳曰宋災樂喜爲司城火所未至撒小屋塗大屋陳畚挶具綆缶】豈瓘斚之能禳【左傳曰裨竈言於子產曰宋衛陳鄭將同日火若我用瓘斚玉瓉鄭必不火子產弗與注天災流行非禳所息】胡母之得子博【鄧絜晉記曰胡母輔之過河南尹門下將飲酒使門卒王子博取火子博曰卒也惟不乏吾事安能爲人使輔之與語嘆曰吾不及因言之於河南尹以爲功曹】孫登之訓嵇康【晉書曰嵇康從孫登遊三年將別登曰子識火乎火生而有光而不用其光果然在於用光人生而有才而不用其才果然在於用才故用光在乎得薪所以保其焰用才在於識眞所以全其年今子多才寡識難乎免於仐之世康不能用果遭非命】至於崌山白首【山海經曰崌山上有鳥焉其狀如鴞而赤身白首名曰竊脂可以衛火崌音居】符愚赤喙【山海經曰符愚之山有鳥名�其狀如翠而赤喙可以衛火】伏鄭之先識【鄭別傳曰年十七在家見大風起詣縣曰某時當有火災宜廣設禁備火果起而不爲害】嘉韓康之幼慧【晉書曰韓康伯家貧年數嵗天寒母爲作襦令伯捉熨斗而謂之曰且著襦尋當作復褌伯曰不復須母問其故對曰火在斗中而柄尙熱今旣著襦下亦當暖】祖瑩蔽牕而服勤【後魏書曰祖瑩好學以晝繼夜父母恐其成疾禁之後然火讀書以衣破蔽塞牕戶恐爲家人所覺】管寧望島而來至【子曰管寧嘗從海遇暴風餘船皆沒莫知所適忽望見火光趣之得島無居人又無火燼眾以爲神光之祐】驚此浣布【見上炎洲照灼注】戒玆燎原【書曰若火之燎於原弗可向邇其猶可撲防】或蕭芝共獘【淮南子曰順風縱火紫芝與蕭艾俱盡】或玉石俱焚【見書】彰孝感於君仲【汝南先賢傳曰蔡君仲母終棺在堂西捨失火君仲伏棺號哭火越向東家】施至化於劉昆【陳畱耆舊傳曰劉昆爲江陵令民有火災昆向火叩頭卽霈然而兩】或以散陶安之冶【列仙傳曰陶安公六安冶師也數行火術火一旦散上紫色衝天須臾朱雀上冶上曰安公安公冶與天通七月七日迎汝以赤龍龍至安公騎之東南而上】或以燒子布之門【吳志曰張昭字子布孫權以公孫淵稱蕃遣張彌許晏至遼東拜淵爲燕王昭諫權不從昭忿稱疾不朝權恨之土塞其門昭乂於內以土封之淵果殺彌晏權數慰謝昭固不起權因出過其門呼昭昭辭病篤權燒其門欲以恐之昭更閉戶權使人防火往問良久昭諸子扶昭起權載以還官】則有伊尹九變【呂氏春秋曰伊尹說湯五味九沸九變火爲之紀】生五色【列仙傳曰封子黃帝陶正掌火能作五色煙】越王握之而報吳【見冰賦思讐而常以在抱注】仙翁吐之而待客【葛仙翁別傳曰公與客談話時天寒公謂客曰居貧不能得鑪火請作之因吐气火赫然從口中出須臾火滿室客皆滅衣】嘉叔度之不禁【東觀漢記曰亷範字叔度爲蜀郡太守成都地迫屋狹百姓夜作以供衣食又禁火民覆蔽之失火者日屬範放令夜作但使儲水百姓皆悅歌曰亷叔度來何暮不禁火民安作昔無襦今五袴】笑阿奴之下防【晉書周顗弟嵩嘗因酒瞠目謂顗曰君才不及弟何乃橫得盛名以所執蠟燭投之顗神色無忤徐曰阿奴火攻固出下防】宋姬毫社之妖【左傳曰鳥鳴於毫社如曰譆譆甲午宋災伯姬卒待姆也注譆譆熱意也】閼伯商丘之職【左傳唐虞之火正閼伯居商丘祀大火而火紀時焉相土因之故商主大火也】因彼錯木【河圖曰伏義錯木作火】生於積油【博物志曰積油萬石則自然生火昔泰始中武庫火積油所致】日已出而宜息【莊子曰堯讓位於許由許由曰日月出矣而爝火不息其爲光也不亦難乎】金相守而斯流【莊子曰木與火相摩則然金與火相守則流】觀炎炎於燧木【拾遺記曰燧明國不識四時晝夜有火樹名燧木屈盤萬頃有鳥鳴鴞啄樹則燦然火出聖人感焉因取小枝以鑽火號燧人氏】指赫赫於蕭丘【抱朴子曰南海蕭丘之上有自生之火春起秋防丘上純生一種木𨿽爲火所著但小焦黑人或得以爲薪者炊熟則灌防之用之不窮】至其雨裏常燃【山海經注曰火山國𨿽經霖雨火常燃火中有白鼠毛可作火浣布】口中忽吐【山海經曰厭火國人首獸身火出口中】類旣就燥【易曰水流濕火就燥】味惟作苦【書曰火曰炎上炎上作苦】智伯曽言於入夢【瑣語曰智伯敗夢火見於西方乃出奔秦又夢火見於南方遂奔楚】曽子每聞於不舉【莊子曰曾子居衛三日不舉火十年不制衣】亦有望炎山之艸木【中記曰南方有炎火山四月生火十二月火滅火滅之後艸木皆生枝條至火然艸木葉落如中國寒時也取此木以爲薪燃之不盡以其皮績之爲火浣布】瞻夢澤之云霓【戰國防曰楚王遊雲夢野火之起也若云霓】憶田單之縱牛【史記曰燕攻卽墨田單乃收城中牛千頭爲繒衣畫以五色龍文束兵於角結火於尾穿城而出壯士銜枚隨牛而出所觸輒死壯士擊之燕師大敗】思江逌之放雞【晉書曰殷浩北伐江逌爲長史取數百雞以長繩連腳皆系火一時驅放過塹集敵營皆燃焉】佛圖曽說於救燕【晉書曰佛圖澄嘗與石季龍升中臺澄忽驚曰變變幽州當火災乃取酒噀之久而笑曰救已得矣季龍遣驗幽州云邇日火從四門起西南有黒云來驟西防之雨頗有酒气】郭憲嘗聞於噀齊【汝南先賢傳曰郭憲從南郊含酒東北三噀云齊失火以厭之後齊果上火事】樊英之神寧測【樊英別傳曰英隱於壺山嘗有黒風從西方起英謂學者曰成都市火甚盛因含水西向之後有客從蜀來云是日有大火黑雲平旦從東起須臾大雨火遂防】欒巴之術難躋【列仙傳曰樂巴爲尙書正防得酒西南噀云成都失火而作兩驛至果如其言】則有驚武庫之焚蕩【晉書曰武庫火張華懼因此變作列兵固守然後救之故累代之寶盡焚焉】訝圓淵之照灼【拾遺記曰岱山有圓淵千里孟夏月火常騰沸以金投之則爛如土山人掘地得焦石如炭往往有火焉】或涉之而不知【列子曰趙襄子率徒十萬狩於中山借芿燔林煽赫百里有一人自石壁中出從燼上下眾謂鬼神襄子徐察之形色七竅人也气息音聲人也問奚道而處石奚道而入火其人曰奚物而謂石奚物而謂火芿音仍】或處之而自若【博物志曰魏明世有焦先者裸而不衣處火不焦處寒不凍】亦云燧人用之而紀物【尙書大傳曰燧人爲燧皇以火紀物火陽尊故托燧皇於天】炎帝以之而名官【左傳曰郯子曰炎帝以火紀故爲火師而火名】孝緒旣云於徹屋【梁書曰阮孝緒家貧無以防僮妾竊鄰人樵以繼火孝緒知之乃不食更令徹屋而炊】古初亦聞乎伏棺【郡國志曰長沙古初父喪未葬鄰人火起初冒火伏棺上火乃防】別有生彼老槐【莊子曰老槐生火久血爲燐人弗怪也注燐野火】出於槁竹【淮南子曰槁竹有火弗鑽不燃土中有水弗掘無泉】雀集公車【魏略曰秦伯出獵至於咸陽有火流下化爲白雀銜緑字靑書集於公車】烏流王屋【史記曰武王渡河而火自上復下至王屋流爲烏其色赤】行司爟之政令【周禮曰司爟掌火之政令四時變國火以救時疾注云春取楡栁之火夏取棗杏之火夏季取桑柘之火秋取柞楢之火冬取槐檀之火】絕令丘之艸木【山海經曰令丘之山無艸木其上多火】憫池魚之及禍【風俗通曰城門失火禍及池魚案百家書宋城門失火汲取池中水以沃之魚悉露見但就取之注云一說司門尉姓池名魚城門火救之燒死】喜藏臺之爲福【韓詩外傳晉平公藏寶臺火公子晏束帛而賀曰王者藏於天下諸侯藏於百姓農夫藏於囷庾商賈藏於篋匱今百姓乏於外而賦斂無已昔桀紂殘賊爲天下戮今皇天降火於藏臺是君之福也】又聞燒木不死【齊地記曰東武有勝火之木燒之不死亦無損也】灼獸不燃【十洲記曰炎洲在南海中上有風生獸似豹靑色大如貍積薪數車燒之不燃鐵錘鍜頭十數下乃死以口向風須臾復活以石上菖蒲塞鼻卽死取其腦以菊花服之盡十斤得壽五百嵗】舉於雍畤【漢書曰秦以十月郊見通權火注權舉也凡祭通舉火者或以天子望拜或以眾祠各處欲其一時饗祭須知早晚以火爲節也】照彼甘泉【漢書曰孝文時匈奴侵暴北邊烽火通甘泉】孫子用之而攻敵【孫子曰火攻有五一曰火人二曰火積三曰火輜四曰火庫五曰火墜注云火人謂近艸則燒之火積燒其積聚火輜燒其輜重火庫燒敵兵庫火墜射火墜敵營】赤松蹈之而成仙【見玉賦赤松蹈火注】糜竺之貨財殆盡【搜神記曰糜竺嘗從洛歸路次見一新婦求載旣而謝曰我天使也當往燒東海糜家感君見載君便去我緩行日中必火發竺乃急行達家出財物日中火大發】獻之之神色恬然【晉書曰王獻之初與兄徽之齊名時人莫能優劣嘗共在一室忽火發徽之遽走出不遑取履獻之神气恬然徐呼左右扶出以是方知徽之之劣】猶有臨卭之井【博物志曰臨卭有火井縱廣五尺深二三丈諸葛丞相往觀後火轉盛以盆著井上煮鹽得熱後人以家燭投井中火卽防迄今不復燃】神丘之穴【括地圖云神丘有火穴光照千里】感通嘗見於鳥銜【拾遺記曰郅奇字君珍喪親盡禮去墓百里夜行嘗有鳥銜火夾之】焚燎忽驚於突決【呂氏春秋曰燕雀處一屋之下自以爲安竈突決火起棟將焚燕雀不知禍之將至也】爲子推而見禁【見春賦魏武之令方傳注】逼仲都而不熱【見夏賦冰之丸注】斯配禮而主夏實離象之餘烈也【洪範五行傳曰南方火其性禮易曰離爲火】

事類賦卷八

欽定四庫全書

事類賦卷九

宋吳淑撰

寶貨部

金

夫西南之美者有華山之金石焉【出爾雅】斯蓋西方之行百陶不輕【說文曰五金黃爲長久埋不生衣百陶不輊從革不違西方之行也】性惟從革【書曰金曰從革注曰金可以攺更】才堪贖刑【書曰金作贖刑】責冶築鳬桃之業【周禮曰攻金之工築氏執下齊冶氏執上齊鳬氏爲聲防氏爲量叚氏鎛器桃氏爲仭金有六齊六分其金而錫居一謂之鐘鼎之齊五分其金而錫居一謂之斧斤之齊四分其金而錫居一謂之戈防之齊三分其金而錫居一謂之大刅之齊五分其金而錫居二謂之削殺之齊金錫半謂之鑑燧之齊注曰多錫爲下齊少錫爲上齊鑑鏡也金多錫則刅白且明】問銑蕩鏐鈑之精【爾雅曰黃金謂之蕩其美者謂之鏐鉼金謂之鈑絕澤謂之銑注云絕澤爲美金最有光澤】王陽則或聞能作【漢書曰王陽好車馬衣服及遷徙所載不過囊衣俗傳王陽能作黃金】欒大則妄言可成【漢書曰武帝卽位樂大曰臣之師曰黃金可成而河決可塞】鄱陽投沙而乍得【王隱晉書曰鄱陽樂安出黃金鑿土十餘丈披沙所得大如豆小如梁米】淸河隱粟以方驚【晉書曰淸河王覃初爲淸河王世子所佩金鈴歘生隱起狀如麻粟者祖母陳大妃以爲不祥毀而賣之占者以爲金是晉行大興之祥覃爲皇裔是其瑞也毀而賣之則覃見廢不終之象也】若夫陽邁奇光【宋書曰南海扶南王陽邁初在孕其母夢生兒有人以金席借之其色光麗夷人謂金之精者爲陽邁若中國云紫磨者因以爲名】狼防夜市【博物志曰狼防民與漢人交闗常夜市以鼻齅金知其好惡】噬之得幹肉之象【易噬嗑卦曰六五噬幹由得黃金】斷之有同心之利【易曰二人同心其利斷金】躍大冶者知其不祥【莊子曰今大冶鑄金金踴躍曰我且必爲鏌鎁大冶必以爲不祥之金】櫟陽者稱其爲瑞【史記曰秦獻公十八年金櫟陽自以得金瑞故作鄜畤於櫟陽祀白帝】至於巴丘牛躍【幽明錄曰巴丘縣百金岡上有黃金潭潭上有瀨亦名黃金瀨古有釣魚此潭獲一金鎖引之遂滿一船而有金牛出聲貌甚壯釣人駭懼牛因奮躍還潭】林邑螢飛【梁書曰林邑國有山赤色其中生金夜則出飛狀如螢火】美陳翼之無取【廬江七賢傳曰陳翼字子初到覽鄕見馬傍有一人病呼曰我長安魏少公聞卿廬江樂來遊今病不能前翼迎歸養之有金十餅素二十疋旣死翼賣素買棺衾以金置棺下騎馬出入後其兄長公見馬告之吏捕翼翼其言棺下得金長公叩頭謝以金十餅投其門翼送長安還之】重王忳之不欺【益部耆舊傳曰王忳字少林詣京師於客捨見一生病甚因謂忳曰腰下有金十斤願以相與乞收葬骸骨未問姓名因絕忳賣金一斤以給棺絮九斤置生腰】旣稱汝惇之婦【列女傳曰廣漢汝婦者汝惇妻也惇以所受田地奴婢三百餘萬悉讓兄嫂裁畱園地數十畝起捨耕作上中得金一器惇以示妻妻曰本言讓先祖所有此獨非其有邪惇曰固吾意也俱擔金送與兄嫂】復嘆樂羊之妻【列女傳曰樂羊子出學其妻貞義截髮供其費後羊子得遺金一餅以與貞義貞義曰君子不以利污行羊子慙而棄之】不疑豈盜於同捨【漢書曰直不疑爲郎其同捨郎有告歸誤持同捨郎金去意不疑不疑買金償之而告歸者來歸金亡者大慙】楊震自明於四知【續漢書曰楊震爲東萊太守道經昌邑初震舉王密茂才密時爲令夜謁見震懷金十斤遺震震曰故人知君君不知故人何也密曰暮夜無知者震曰天知神知子知我知已是四知何謂不知密慙而出】或以寵疏廣之告老【漢書曰太子太傅疏廣及兄子少傅受乞骸骨皆許之賜黃金二十斤皇太子賜以五十斤】或以奬叔孫之制儀【漢書曰叔孫通艸創朝儀拜太常賜金五百斤】爾其登郭隗之臺【新序曰燕昭王置千金於臺上以延天下之士謂之黃金臺先禮郭隗於是樂毅自魏往鄒衍自齊往劇辛自趙往】散竇嬰之廡【史記曰吳楚反孝景以竇嬰爲大將軍賜金千金嬰陳之廊廡下軍吏過輒令自裁取無入家者】書著三品【書曰淮海惟揚州厥貢惟金三品注曰金銀銅也】詩稱大賂【詩曰憬彼淮夷來獻其琛元象齒大賂南金】韋賢匪重於滿籝【漢書曰韋賢少子成復以明經歷任至丞相故鄒魯諺曰遺子黃金滿籝不如一經淳曰籝竹器受三斤】陳平每聞於間楚【史記曰漢王與陳平金四萬斤以間疎楚君臣不問其出入】利稱鼎耳【易鼎卦曰六五鼎黃耳金鉉利貞】巧聞瓦注【莊子曰以瓦注者巧以鉤注者憚以黃金注者昬注曰重則心矜】或服之而成仙【神仙傳曰容成公服三黃得仙謂雄黃雌黃黃金】或遺之而得土【蜀王本記曰秦王以金一笥遺蜀王蜀以禮物答而盡化爲土秦王怒羣臣拜賀曰土者地也秦當得蜀矣】獲蘇秦之舊宅【郡國志曰蘇秦宅在洛陽利仁裏後魏髙顯業每夜見赤光於光處掘得金百斤銘曰蘇家金業爲之造寺】得董卓之遺塢【英雄記曰董卓塢有金二三萬斤】陳爵則波底求樽【論衡曰廬江民小男曰陳爵陳挺相與浴湖崖有酒樽色正黃沒水中爵以爲銅步水取之重不能舉挺往助之樽更沈盤動入深淵中挺爵畱顧見如錢等正黃數百千枚卽共掇摭各得滿手歸示其家乃黃金也】郭巨則地中得釡【宋躬孝子傳曰郭巨河內溫人也妻生男謀養子則不得營業妨於供養當殺而埋焉鍤入地有黃金一釡上有鐵券曰黃金一釜賜孝子郭巨】嘉邴原之見還【邴原別傳曰原字根矩以喪亂方熾遂往遼東時同郡劉舉亦在遼圖奪太守公孫度度掩捕其家而舉得免窘迫歸原東萊太守太史子義素有義原以舉付之舉臨去以其手所仗劍金三餅與原原受金辭劍還謂度曰將軍平日與舉無隙而欲殺之但恐其爲蜂蠆爾今舉已去若必拘閉其家毒螫必滋甚矣度卽出舉家原以金還之】慕管寧之靡顧【世說管寕華歆其園中鋤菜見地有片金管揮鋤與瓦石不異華捉而擲之】則有應嫗探社【後漢書曰中興初有應嫗者生四子而寡見神光照社試探之乃得黃金自是諸子宦學並有才名至防七代通顯】張氏得鉤【幽明錄曰長安有張氏者晝獨處室有鳩自入止於對牀張惡之披懷祝曰鳩爾來爲我禍耶止承塵爲我福耶入我懷鳩飛入懷以手探之不知所在而得金帶鉤焉遂寶之自是子孫盛昌】齊王之遺孟子【孟子曰齊王以兼金一百遺孟子注兼金好金也】楚襄之聘莊周【韓詩外傳曰楚襄王遣使者持金千斤白璧百雙聘莊子欲以爲相莊子固辭】及夫葬驪山而鴈成【史記曰秦始皇葬驪山以黃金爲鳬鴈】懸咸陽而書就【史記曰不韋乃使其客人人著所聞號呂氏春秋書成布咸陽市門懸千金其上有能增損一字者予千金】遺雷義以知亷【謝承後漢書曰雷義字仲公常濟人死罪者後以金二斤謝之義不受金主義不在黙投於承塵上後葺治屋得金主已死義乃以付縣曹】贈袁叔而爲壽【漢書曰董偃見寵館陶公主安陵袁叔謂偃曰顧成廟逺無宿宮何不白主獻長門圍於上董君入白主獻之上大悅更名爲長門宮主大喜使董君以黃金百斤爲袁叔壽】或舉袖而不逆【魏略曰田豫爲並州有胡密懷金三十斤曰以此上公豫張袖受之答其厚意胡去之後皆悉付外具狀以聞於是詔褒之曰昔魏絳開懷以納戎今卿舉袖以受狄朕甚嘉馬】或投園而靡受【謝承後漢書曰張載字仲宗爲廣陵太守舉吳奉爲孝亷載罷郡奉賫金爲禮載不受奉以囊盛投載園中而逝載賫金至廣陵還奉】攫之豈憚於市人【列子曰齊人有欲金者淸旦衣冠之市適鬻金者之所因攫其金而去吏捕得之問曰人皆在焉子攫人之金何故對曰取之時不見人徒見金】鑠之每聞於眾口【論衝曰眾口鑠金者在五行二曰火五事二曰言言與火宜故云鑠金】亦聞埋於幕下【唐書曰開元中杜暹爲監察禦史往西覆屯蕃人賫金以遺暹暹固辭不受左右以不可失蕃人之情暹受而埋於幕下旣出境乃移牒令取之】生自碑中【魏志曰繁昌縣授禪石碑中生金表送上羣臣盡賀又王隱晉書曰永嘉初陳國項縣賈逵石碑中生金人盜鑿取賣賣已復生此江東之瑞也晉金徳元帝中興於江東故云江東之瑞】入夜方驚於白鼠【白澤圖曰白鼠以昬時見於丘陵之間視所出入中有金】積年或化於黃龍【淮南子曰玦五百嵗生黃澒又五百嵗生黃金又千嵗爲黃龍注玦美石】當暑有衣裘之節【韓詩外傳曰延陵季子遊於齊見遺金於路呼牧者取之牧者曰何子居之髙而視之下也類君子而言野也有君不臣有友不友當暑衣裘吾豈取金者乎季子知其賢請問姓名牧者曰子皮相之士何足語姓字哉】下聊見髙士之風【春秋後語曰秦圍趙邯鄲魏使將軍新垣衍入邯鄲令趙尊秦爲帝魯仲連說罷之邯鄲旣存平原君欲封仲連仲連三辭不受平原君乃置酒以千金爲仲連壽仲連笑曰所貴於天下之士者爲人排患釋難解紛而無取也則有取者乃商賈之人仲連不忍爲遂辭去】別有積之巨萬【隋書曰楊素嘗射爲第一帝以外國所獻金精盤價直巨萬以賜之又漢書梁孝王金以巨萬計】賜之千鎰【漢書曰文帝立以陳平爲丞相賜金千鎰封三千戶】數王莾之旣敗【漢書曰王莽敗省中黃金萬斤爲一匱者尙六十匱】料梁王之已卒【漢書曰梁孝王死藏府余黃金尙三十餘萬斤】井邊之黃鳥初飛【異苑曰永康王曠井上有一洗浣石時見赤气後有胡人寄宿忽求買之未及度錢子婦孫氏觀二黃鳥關於石上疾往掩取變成黃金胡人不知索市愈急旣得撞破石內正空二鳥處】壁下之髙冠乍出【搜神記曰魏郡張巨賣宅與程應舉家疾賣與何文文獨持大刀暮入北堂宿一更中有人丈餘髙冠赤幘呼細腰曰何以有人气答曰無文問細腰者曰髙冠者誰答曰金也在西屋壁下文掘得金三百斤】亦云逐韓嫣之彈【西京雜記曰韓嫣好彈常以金爲丸一日所失者十餘長安爲之語曰苦饑寒逐彈丸京師兒童每聞嫣出彈輒隨往望丸所落而拾之】獻梁冀之蛇【張璠漢記曰永昌太守鑄黃金爲蛇獻梁冀益州刺史種暠發其事】投烈女之瀨【吳越春秋曰伍子胥伐楚還溧陽瀨水上欲報自殺婦人百金不知其家投金瀨水中而去須臾一姥哭而來自言是女母取金而去】仲孺之家【述異記曰翁仲孺家貧力作居渭川一旦天雨金十斛於其家由是與王侯爭富今秦中有雨金翁氏世世富】季布之諾誠重【漢書曰季布任俠有名楚人諺曰黃金百不如季布諾】郭況之穴難加【東觀漢記曰京師號郭況家爲金穴言其富貴】復聞置在韀中【後魏書曰叚暉自慕容璝歸魏太武人告暉欲南奔云置金於馬韀中帝密遣視之果如告者斬之於市】唾之盤裏【異記曰南康雩都縣西松江有石室名夢口穴嘗有船人遇一人通身黃衣�兩籠黃紙求寄載過至崖下此人唾盤上徑下崖直入石中船主初甚忿之見其入石始知神異視盤上唾悉是黃金】或戒貪而藏山【淮南子曰舜藏千金於嶄巖之山所以塞貪鄙之心也】或施仁而贖子【管子曰湯以歷山之金舜以莊山之金贖民之賣子者】或覩於北荒髙闕【東方朔神異經曰北荒中有二金闕髙百丈】或取於荊南麗水【韓子曰荊南麗水之中生金】入懷詎見於張奐【續漢書曰張奐遷安定屬國都尉羌豪感奐恩徳上馬二十匹先零酋長上金渠八枚奐受之而召主簿於諸羗前以酒酹地曰使馬如羊不以入廐金如粟不以入懷悉以還之】投海但聞於甘始【陳思王辯道論曰甘陵甘始語余曰本師姓韓字世雅始常與師於南流作金前後數日投數萬斤金於海】漢皇之重阿嬌【漢武故事曰帝年數嵗長公主徧指侍者與作婦好不皆不肯後指陳后帝曰若得阿嬌作婦當以金屋貯之】勾踐之思範蠡【國語曰範蠡乘輕舟以浮於五湖莫知其所終越王令工以良金冩範蠡之狀而朝禮之】斯生土之精剛誠汝漢之至美【管子曰玉起於禺氏山金起於漢汝珠起於赤野此寶相去各七千里上有丹砂下有黃金上有慈石下有銅金葛盧山發而出金蚩尢取以爲劍鎧雍狐山發而出金蚩尢取以爲防】

玉

古人有言曰君子於玉比徳【禮曰子貢問曰敢問君子貴玉而賤瑉何也孔子曰昔君子比徳於玉焉溫潤而澤仁也縝密以栗知也亷而不劌義也垂之如墜禮也叩之其聲淸越以長其終詘焉樂也瑕不掩瑜瑜不掩瑕忠也孚尹旁達信也气如白虹天也精神見於山川地也圭璋特達徳也天下莫不貴者道也詩云言念君子溫其如王故君子貴之也注曰粟堅貌劌傷也義者不茍傷孚尹讀如浮雲】若夫周官六器【周禮曰玉作六器以禮天地四方蒼璧禮天黃琮禮地靑珪禮東方赤璋禮南方白琥禮西方璜禮北方】大秦五色【魏略曰大秦國出采玉五色】趙之連城【史記曰趙惠文王得楚和氏璧秦昭王請以十五城易璧趙使藺相如奉璧入秦相如見秦無償城意乃謂秦王曰璧有瑕請指示王使授璧相如持璧卻立倚柱責秦欲以璧擊柱秦王恐碎璧不敢逼相如乃使人間道懷璧歸趙】晉之垂棘【左傳曰晉荀息請以屈產之乘與垂棘之璧假道於虞以伐虢】或瓘斚以禳【左傳曰鄭裨竈言於子產曰宋衛陳鄭將同日火若我用瓘斚玉瓉鄭必不火子產弗與注天災流行非禳祈所息】或苕華是刻【燉煌紀年曰桀伐岷山岷山女於桀二女曰琬曰琰桀愛二女無子刻其名於苕華之玉苕是琬華是琰】愛一環而韓子受賜【左傳曰晉韓起聘於鄭宣子有環其一在鄭商宣子謁諸鄭伯子產弗與子太叔子羽請與之子產曰僑聞君子非無賄之難而無令名之患僑聞爲國非不能事大字小之難無禮以定其位之患夫大國之人令於小國而皆獲其求將何以給之一共一否爲罪滋大韓宣子私覿於子產以玉與馬曰子命起捨夫玉是賜我玉而免吾死也敢不借手以拜注宣子卽韓起也謁請也】納十防而衛侯見釋【左傳曰晉執衛侯歸之於京師王使醫衍酖衛侯兪貨醫使薄其酖不死魯公爲之納玉於王與晉侯皆十防王許之乃釋衛侯】爾乃觀瑟彼【詩曰瑟彼玉瓚黃流在中】翫溫其【詩曰言念君子溫其如玉】偉祁子之不佩【禮曰石駘仲卒無適子有庶子六人卜所以爲後者曰沐浴佩玉則兆五人者皆沐浴佩玉石祁子曰孰有執親之喪而沐浴佩玉者乎不沐浴佩玉石祁子兆衛人以爲有知也注曰駘仲衛大夫沐浴佩玉則兆言齊潔則得吉兆】美襄仲之見辭【左傳曰秦伯使西乞術來聘襄仲辭玉曰君不忘先君之好照臨魯國重之以大器寡君敢辭玉對曰不腆敝器不足辭也主人三辭賔曰寡君願徼福於周公魯公以事君不腆先君之敝器使下臣致諸執事以爲瑞節要結好命所以籍寡君之命結二國之好襄仲曰不有君子其能國乎注魯公謂伯禽節信也】虞卿受賜於趙國【史記曰虞卿躡�擔簦一見趙王賜白璧一雙黃金五鎰】楚相加辱於張儀【史記曰張儀已學而遊諸侯常從楚相飲已而楚相亡璧門下意儀盜之掠笞數百不服釋之】贈之則報其繡叚【張平子四愁詩曰美人贈我錦繡叚何以報之靑玉案】沈之則系以朱絲【左傳曰晉侯伐齊將濟河獻子以朱絲系玉二防而禱沈玉而濟注雙玉曰防】寧有餘而抵鵲【鹽鐵論南越以孔雀珥門戶昆山之傍以玉璞抵鳥鵲】不污以投泥【後魏書曰穆弼有風格善自位置髙祖欲以弼爲國子助教弼辭曰先臣以來恩累世比較徒流實用慙屈髙祖曰朕欲勵冑子故屈卿耳以玉投泥豈能相污弼曰旣遇明時恥沈於泥滓】至於溫嶠鏡臺【世說曰溫嶠娶姑女下玉鏡臺一枚徵劉聰所得】胡綜如意【胡綜別傳曰吳時掘得銅印以琉璃爲蓋布雲母於其上又得白玉如意大帝以問綜綜曰秦皇以金陵有天子气處處埋寶物以當王气此卽是也】著玆五徳【五經通義曰玉有五徳溫潤而澤似智銳而不害似仁抑而不撓似義有瑕於內必見於外似信垂之如墜似禮】班斯六瑞【周禮以玉作六瑞以守邦國王執鎭圭公桓圭諸侯信圭伯躬圭子谷璧男蒲璧】堅而不蹙【管子曰夫玉之所爲貴者九徳出焉溫潤以澤仁也鄰以理者智也堅而不蹙義也亷而不劌行也鮮而不垢潔也折而不撓勇也瑕適皆見精也茂華光澤並通而不相陵容也叩之其音淸搏徹逺純而不殺辭也是以人主貴之藏以爲寶剖以爲符瑞】廉而不劌【見上君子於玉比徳注】白圭以夜光受賜【史記曰鄒陽書曰白圭顯於中山人惡之於魏文侯文侯賜以夜光之璧】林回𨿽千金必棄【莊子曰孔子問子桑虖曰吾見遂於魯伐樹於宋親而益疏何也對曰獨不聞假之亡與林回棄千金之璧負赤子而趨彼以利合者迫窮相棄天屬者迫窮相收注假國名】罋不汲而自盈【瑞應圖曰玉罋者聖人之應也不汲自盈王者飲食有節則出】管方吹而有異【西京雜記曰髙祖初入咸陽周行庫藏見玉笛長二尺二寸二十六孔吹之則見車馬山林隱嶙相次吹息不復見名曰昭華之琯】斯皆攻以它山而使之成器者也【詩曰它山之石可以攻玉禮曰玉不琢不成器】若乃山表徳【禮曰天子佩白玉而組綬公侯佩山玉而朱組綬大夫佩水蒼玉而純組綬世子佩瑜玉而綦組綬士佩瑜玫而緼組綬】白虹象天【見君子於玉比徳注】先於駟馬【老子曰𨿽有拱璧以先駟馬不如坐進此道】假夫許田【左傳曰鄭伯以璧假許田爲周公祊故也】或食之以禦水【周禮曰玉府王齋則共食玉注云玉是陽精之純者食之所以禦水气】或服之而成仙【抱朴子曰玉脂者生玉之山其膏流出萬年以上則凝而成脂鮮明如水精以無心艸木和之須臾成水服之一井得千嵗服眞者其命不極眞玉別名也服玉當得於闐白玉赤松子以虫而漬玉爲水服之故得乘煙霞上下也】賈害見虞叔之志【左傳曰初虞叔有玉虞公求旃不獻旣而悔之曰周諺有之匹夫無罪懷璧其罪吾焉用此以其賈害乃獻之】不貪知子罕之賢【左傳曰宋人或得玉獻諸子罕子罕弗受曰我以不貪爲寶爾以玉爲寶若以與我皆喪寶也不若人有其寶稽首而告曰小人懷璧不可以越卿納此以請死也子罕寘諸其裏使玉人爲之攻之富而後使復其所】爾其石變山中【隋書曰王邵上表云稽覽圖史政道得則陰物變爲陽物鄭云若蔥變爲韭是也謹按自六年以來山中石變爲玉石爲陰玉爲陽】穨冢裏【抱朴子曰吳時發廣陵大冢兵人共舉死人以倚壁有一玉長一尺形似冬從人懷中穨出墮地】火出夜山【漢武內傳曰西王母云昌城玉蘂夜山出火】膏流丹水【山海經曰稷翼之山及鹿臺山上多白玉瑜次之山多嬰垣之玉泰昌之山洛水出焉其中多藻玉密山之上丹水出焉其中多玉膏其源沸湯黃帝是食玉膏之出五色乃淸五味乃馨堅立精密澤而有光五色發作以和柔剛天地鬼神是食是饗君子服之以禦不祥】燕人瑤罋之遺【左傳曰燕曁齊平燕人賂以瑤罋玉櫝斚耳注云斚耳玉斚】子玉瓊弁之美【左傳曰楚子玉自爲瓊弁玉纓未之服也先戰夢河神謂巳曰畀余賜汝孟諸之麋弗致也榮季曰死而利國猶或爲之況瓊玉乎是糞土也注云畀與也孟諸宋澤名多艸薦曰麋】劉聰汾水之祥【趙書曰劉聰徙治平陽於汾水中得白玉璽廣四寸髙二分龍紐】呂光於闐之市【前涼雜錄曰呂光稱王遣使市六璽於於闐】亦聞徳推防達【見上王比徳注】質重方流【顏延年贈王僧達詩曰玉水記方流璿源載圓折】潤木逾茂【大載禮曰玉在山而木潤珠在淵而岸不枯珠者陰中之陽也故勝火玉者陽中之陰也故勝水】輝山更幽【陸士衡文賦曰石韞玉而山輝水懷珠而川媚】采於龍首出彼平丘【山海經曰龍首之山苕水出焉其中多美玉放臯之山明水出焉其中多蒼玉平丘在三桑東爰有遺玉】常山有命【晉書曰前燕常山大樹自拔根下得璧七十二光色精奇有異常玉慕容雋以爲嶽神之命】靈昌載浮【晉書曰石季龍起河橋於靈昌津采石爲中濟石無大小下輒隨流用功五百餘萬而不成季龍遣使致祭沈璧於河俄而所沈璧浮於渚上】或登臺而不取【帝王世紀曰周武王伐殷爲天子登臺見玉王曰誰之玉或曰諸侯之玉王不取反歸之天下聞之曰王廉於財矣】或破石而斯求【論衝曰玉變爲石珠變爲礫毀謗使然也采王者破石拔玉選士者棄惡取善】別有瀛洲酌酒【十洲記曰瀛洲有玉膏如酒名曰玉酒飲數升令人長生】扶桑觀日【梁四公記曰扶桑國使使貢觀日玉大如鏡方圓尺餘明徹如琉璃映日以觀見日中宮殿皎然分明】晉侯受之而容惰【左傳曰天王使召武公內史過賜晉侯命受玉惰過曰晉侯其無後乎】邾子執之而禮失【左傳曰邾隱公來朝子貢觀焉邾子執玉髙其容仰公受玉卑其容俯子貢曰以禮觀之二君者皆有死焉注云玉朝者之贄】張伯懷之而見欺【鐘離意別傳曰意爲魯相省視孔子教授堂男子張伯剗艸階下土中得璧七枚懷藏其一以六白意意開解中素書文曰後世修吾書董仲舒摸吾車拭吾履發吾笥防稽鐘離意璧有七張伯取其一意召問伯璧有七何藏一耶伯叩頭出之】亞父碎之而靡惜【漢書髙祖與項羽防於鴻門髙祖歸去使張良獻玉鬥於亞父範增亞父撞碎之曰吾屬爲虜矣】或類彼珷玞【戰國防曰骨疑象珷玞類玉】或疑於燕石【闕子曰宋之愚人得燕石於梧臺藏之以爲大寶周客聞而觀焉主人齊七日端冕服以出華篋十重緹巾十襲客見掩口胡盧而笑曰此燕石也與礫不殊主人大怒藏之愈密】得楚山而被刑【韓子曰楚人卞和得玉璞於楚山獻厲王使玉人相之曰石也王以和爲謾刖右足及武王卽位又獻之復相曰石也刖其左足及文王卽位和乃抱其璞而哭於楚山三日三夜泣盡繼之以血王使玉人治之得寶玉焉名曰和氏之璧】詣鄭人而求【文子曰鄭人謂玉未治者爲璞周人謂鼠未臘者爲朴周人懷朴問鄭賈曰欲之乎出其朴視之乃鼠朴也】斯皆眞僞混淆而不精識也亦有齊之甗磬【左傳曰晉及齊戰於鞍齊師敗齊侯使賔媚人賂以紀甗玉磬與地不可則聽客之所爲】魯之璠璵【逸論語曰璠璵魯之寶也孔子曰美哉璠璵逺而望之煥若也近而視之瑟若也一則理勝一則孚勝】價逾十萬【桓譚新論曰雒陽李幼賔有小玉檢衛謁者史子伯素好玉器見而奇之使予報以三萬錢請買焉幼賔曰我與好事長者傳之已顧十萬非三萬錢主也予驚駭云我若於路見此千錢亦不市也故知與不知相去甚逺】名重五都【尹文子曰魏田父於野得玉徑尺弗知其玉也以告鄰人鄰人詐之曰此怪石也畜之弗利田父𨿽疑猶置於廡下其夜玉明照一室其家大怖遽棄之於野鄰人盜之以獻魏王魏王召玉工相之玉工望玉再拜卻立曰敢賀大王得天下之寶臣所未嘗見王問價工曰此無價以當之五城之都僅可一觀王立賜獻者千金長食上大夫祿也】辧其防理【說文曰玉石之美者五徳潤澤以溫仁之方也防理自外可以知中義之方也其聲舒揚專以逺聞智之方也不撓而折勇之方也鋭廉而不劌絜之方也】見此瑕瑜【見君子於玉比徳注】想老聃之被褐【老子曰被褐懷玉】思穆滿之披圖【穆天子傳曰天子大朝黃之山披圖視典問觀天子之寶器玉果璿珠注云玉果玉如果者璿王類】復聞執則不趨【禮曰執玉不趨注云志重玉也】受之以掬【禮曰受珠玉者以掬】釵畱而閣號招靈【洞冥記曰漢武元鼎元年起招靈閣有一神女畱玉釵與帝帝以賜趙婕妤至昭帝元鳳中宮人猶見此釵共謀欲碎之明日視釵匣惟見白燕直升天后宮人常作玉釵因名玉燕釵言其吉祥】玦見而山名奚祿【隋防子曰奚祿山壞天賜玉玦於羿遂殘其身以此爲福而至於禍】無故而豈可去身【禮曰君子無故玉不去身】待價而常宜韞櫝【論語子貢曰有美玉於斯韞櫝而藏諸求善價而沽諸子曰沽之哉沽之哉我待價者也】觀其黒如純漆白若截肪【王逸玉部論曰或問玉符曰赤如雞冠黃如蒸粟白如脂肪黒如純漆玉之符也魏文帝與鐘繇書說玉亦云白如截肪黒譬如漆】翫之碌碌【老子曰不欲碌碌如玉落落如石】佩以將將【詩曰將翺將翔佩玉將將】曽城是植【淮南子曰昆侖山曽城九重有珠樹玉樹】海島斯藏【後魏書曰崔挺爲光州刺史掖縣有人年逾九十板輿造州自稱少曽充使林邑得一美玉方一尺四寸甚有光彩藏於海島垂六十嵗欣逢明政今願奉之挺曰吾𨿽徳謝古人未能以玉爲寶遣船隨取先潤果然訖不肯受乃表送都】駭流虹之變化【搜神記曰孔子作春秋制孝經旣成齊戒告天天降赤虹化爲黃玉長三尺上有文】訝積雪之消亡【異苑曰晉東瀛公驣鎭鄴大雪門前方數十步融液不積騰怪掘之得玉馬髙一尺許口齒缺騰以馬者國姓爲吉瑞或謂馬無齒則不復食】毀櫝中而咎罰焉避【論語曰虎兕出於柙玉毀於櫝中是誰之過歟】獻闕下而詐諼以彰【漢書曰文帝始幸雍新垣平使人持玉杯詣闕下獻之平上言曰闕下有寶玉气果有獻王杯者】思滈池之反璧【史記曰始皇三十六年有使者從闗東夜過華陰平舒道有人持璧使者曰爲吾遺滈池君因言曰今年祖龍死使者奉璧具以聞始皇使禦府視璧乃二十八年行渡江所沈璧也】想磻谿之釣璜【尙書中曰太公卽磻谿之水釣其涯得玉璜刻曰姬受命呂佐之報在齊】納懷曽聞於叔帶【左傳曰襄公甍於楚宮叔仲帶竊其拱璧以與禦人納諸懷而從取之由是得罪】壓紐更見於平王【左傳曰楚其王無冢嫡有寵子五人無適立焉乃大有事於羣望而祈曰請神擇於五人者使主社稷乃徧以璧見於羣望曰當璧而拜者神所立也旣乃與巴姬密埋璧於太室之庭使五人齊而長入拜康王跨之靈王肘加焉子幹子晢皆逺之平王弱抱而入再拜皆壓紐】當入用之時气騰光祿【續漢書曰桓帝時光祿吏舍下夜有靑气視之得玉鉤玦各一身中皆雕鏤】及焚如之際火烈昆岡【書曰火炎昆岡玉石俱焚】別有漢武樹之於前庭【漢武故事曰上起神屋前庭植玉樹以珊瑚爲枝碧玉爲葉華子靑赤以珠玉爲之空其中如小鈴鎗鎗有聲】周成陳之於東序【尙書顧命曰大玉夷玉天球河圖在東序】赤松服之而蹈火【列仙傳曰赤松子者神農時雨師也服水玉教神農能入火不燒】羊公種之而娶婦【搜神記曰羊公雍伯雒陽縣人性篤孝父母終葬無終山遂居焉山髙八十里上無水公汲水作義漿於阪頭行者皆飲之三年有一人就飲以石子一斗與之使至髙平好地有石處種之玉當生其中羊公未娶又語汝後當得好婦語畢不見種其石數嵗時時往視玉子生人莫知有徐氏右北平著姓女甚有名時人求多不許公乃試求徐氏徐氏以爲狂因戲云以白璧一雙來當聽爲婚公至所種石中得白璧五雙以贄徐氏徐氏大驚遂以女妻公天子異之拜爲大夫於種玉處四角作大石柱各一丈中央一頃地曰玉田】虞舜之受昭華【尙書大傳曰堯致舜天下贈以昭華之玉】齊侯之得龍輔【左傳曰公賜公衍羔裘使獻龍輔於齊侯遂入羔裘齊侯喜與之陽谷注雲龍輔邑名陽谷齊邑】賜虢公以五防【左傳曰虢公晉侯朝王饗禮命之宥皆玉五防】錫子家之雙琥【左傳曰魯昭公疾徧賜大夫大夫不受賜子家子雙琥一環一璧輕服受之大夫皆受其賜公薨子家子反賜於府人曰吾不敢逆君命也大夫皆反其賜注琥玉器輕服細好之服】王莾潛姦於椎璏【漢書曰王莾就國孔休守新都相休謁見莾莾進其玉具寶劍休不肯受莾因曰誠見君面有瘢美玉可以防獻其璏耳卽解其璏休復辭莾就椎碎之自褁以進休璏音衛】宋人畱情於刻楮【列子曰宋人有爲其君以玉爲楮葉者三年而成鋒鎩莖葉毫芒繁澤亂之楮葉中不可別也此人遂以巧食宋國】莒僕竊之而來奔【左傳曰莒太子以其寶玉來奔】膠鬲索之而不與【韓子曰周有玉版紂令膠鬲索之文王不予費仲來求因予之是膠鬲賢費仲無道也周惡賢者之得志也故予費仲】取其象徳【白虎通曰玉者象君子之徳燥不輕濕不重是以人君寶之】非宜攺步【左傳曰季平子行東野還末至丙申辛於房陽虎將以璵璠斂仲梁懷弗與曰攺步攺玉注云昭公之出季孫行君事佩璵璠祭宗廟及定公立復臣位攺君步則亦當去璵璠】旣閱咸陽之宮【西京雜記曰髙祖初入咸陽宮周行庫藏金玉珍寶不可勝言其尢異者有靑玉燈五枚燈髙七尺五寸作蟠螭以口含燈燈燃則鱗甲皆動煥爛盈室】更覩菟之庫【魏志曰漢時夫余王葬用玉押常豫以付莬郡王死則迎取以葬】識白首之老翁【吳氏本艸曰白玉體如白首翁】見紫衣之神女【錄異傳曰江巖常到吳采藥富春縣淸泉山南見一美女紫衣踞石而歌有碣石之音巖往未及數十步女輒不見如此數日巖乃破石得一紫玉廣長一尺】斯天地精粹之徴不能悉數【淮南子曰鐘山之玉炊以鑪炭三日三夜而色澤不變得天地之精也】

珠

徳至淵泉明珠出焉【白虎通曰徳至淵泉卽江出大貝海出明珠】衒光芒於照乘【史記曰魏王與齊威王防田於郊魏王曰寡人國小尙有徑寸之珠照車前後各十二乘者十枚柰何以萬乘國而無寶乎】發晶熒於媚川【陸士衡文賦曰水懷珠而川媚石韞玉而山輝】出於赤野【管子曰玉起於禺山珠起於赤野】產自丹淵【任子曰丹淵之珠沈於黃泥】映秋波而圓折【尸子曰凡水方折者有玉其圓折者有珠】與夜月而虧全【左太衝吳都賦曰蚌蛤珠胎與月虧全】若夫列淮夷之貢【書曰徐州厥貢淮夷蠙珠曁魚】挺霍山之美【爾雅曰西方之美者有霍山之多珠玉焉】識夫余之似棗【廣志曰夫餘地美珠如酸棗】見館陶之若李【古今注曰章帝元和元年明珠出館陶大如李有明耀三年明月珠出豫章海中大如雞子圍四寸八分】或埋靑蛉於地中【博物志曰五月五日取靑蛉頭正中門埋皆成靑珠】或采赤蜯於泉底【幽明錄曰漢武幸河渚聞歌之音有老翁及年少數人出皆長八九寸爲帝奏樂老翁顧命取洞穴之寶一人受命下沒川底得一大珠徑數寸明耀絕世上問東方朔朔曰河底有穴深數百丈中有赤蜯生此珠也】漢武通夢於昆明【三輔決錄曰昆明池中有神泉通白虎原人釣魚綸絕而去夢於漢武帝求去鉤帝明日戲於池見大魚銜索帝取放之後三日池邊得明珠一雙帝曰魚之報也】馬援被讒於薏苡【範後漢書曰馬援在交阯常餌薏苡實及還載之一車後有上書譛之者以爲前所載還皆明珠文犀也】若夫卻文襲之貢【東觀漢記曰永建四年漢陽太守文襲獻大珠順帝詔曰海內頗有災異而襲不推忠竭誠而獻明珠之瑞以求媚令封珠卻還】納蘇則之詞【魏志曰文帝問蘇則曰前西域通使燉煌獻徑寸大珠可復求市得否則曰若陛下徳流沙漠不求自至求而得之不足貴也帝黙然】在易粟而猶可【說苑曰墨子謂滑釐曰今凶年有欲與子隋侯之珠者曰不得賣也以爲飾又欲與子一鐘粟者得粟不得珠得珠不得粟子將何擇滑釐曰粟可取也】顧彈雀以非宜【呂氏春秋曰以隋侯之珠彈千仞之雀世必笑之所用重所要輕也】王章之孤旣采之而致富【漢書成帝時王章死妻子皆徙合浦其家屬采珠致產數百萬】節之後亦賣之而被疑【唐書曰貞觀中桂州都督李節以淸愼聞身歿之後其家賣珠上聞疑之將罪所舉者魏徴諫曰陛下言此人不淸未見受財之所且淸白不渝者屈突通張道源而已今通子三人來選共有羸馬一疋道源兒子不能存立未見一言及之而節立功大賞賜妻子賣珠未爲有罪𨿽疾惡情深亦好善不篤矣上善其言】則有怒闇投而按劍【史記曰鄒陽嶽中上吳王書曰明月之珠夜光之璧以闇投人於道路人無不按劍相眄者何則無因而至前也】感淸節而還浦【謝承後漢書曰孟嘗爲合浦太守郡俗舊采珠以易米先時二千石貪穢使人采珠積以自入珠忽徙去合浦無珠饑死者盈路孟嘗化行一年之間去珠復還】哂楚人之賣櫝【尸子曰楚人賣珠於鄭者爲木蘭之櫝薰以桂椒綴以玫瑰輯以翡翠鄭人買其櫝而還其珠此可謂善賣櫝矣未可謂善鬻珠也】悞趙相之去婦【謝承後漢書曰汝南李敬少時爲趙相奴於鼠穴中得系珠及璫珥以問主簿對曰前相夫人常亡珠不知所在疑其子婦竊之因去婦敬送珠付前相慚乃還去婦】鐘離辭之而委地【東觀漢記曰顯宗時鐘離意爲尙書時交阯太守坐賍千金徵還伏法以其資物頒賜羣臣意得珠璣悉以委地而不拜賜上怪問其故對曰臣聞孔子忍渴於盜泉之水曽參迥車於勝母之閭惡惡名也此賍穢之物誠不敢拜帝嗟嘆曰淸乎尙書之言乃更以庫錢三十萬賜意】黃向得之而歸主【謝承後漢書曰豫章黃向晨步路中得珠琪一囊可直三百餘萬求主還之主以半物謝向向委去不顧】至於名傳火齊【南史曰中天竺國出火齊珠狀如雲母色如紫金列之則蟬翼積之則如紗縠之重防也】價重木難【廣志曰莫難珠其色黃生東夷又云木難】輦彼百斛【盧綝四注起事曰張方刼帝西遷輦眞珠百斛餘】遺之一簞【左傳曰越圍吳晉趙鞅使楚隆告於吳王曰今君在難無卹不敢憚勞非晉國之所能及也王曰寡人不能事越以爲大夫憂拜命之辱與之一簞珠注云簞小笥也】張醜欺吏以出境【戰國防曰張醜質於燕燕欲殺之走出境境吏得醜醜曰燕所欲將殺我者人有言我有寶珠也王欲得之今我已失之矣而燕不信我且言子之奪我珠而吞之王必且刳子之腹境吏恐而放之】伍員行詐而度闗【吳越春秋曰伍員奔吳至昭闗闗吏欲執之伍員曰王所以索我者以我有美珠也今執我我將宮爾取之闗吏因捨焉】亦有麻姑擲米【神仙傳曰麻姑見蔡經母及經弟婦弟婦新產十數日麻姑望見之曰噫且止勿前卽求少許禾�以擲地視米墮地皆成珠方平笑曰姑固年少吾老矣不喜復作此防化也】漢臯解佩【列仙傳曰鄭交甫至漢臯臺下見二女佩兩珠大如荊雞卵二女解與之旣行友顧二女不見佩珠亦失】或以照北荒之闕【神異經曰西北荒中有二金闕上有明月珠徑三丈光照千里】或以飾九華之蓋【洞防記曰帝起甘泉望風臺臺上得白珠如花一枝帝以飾九華之蓋望之若照月】秦宓之薦定祖【蜀志曰秦宓薦任定祖於劉焉曰爾欲剖蚌求珠今乃隨和炳然】武子之稱衛玠【衛玠別傳曰驃騎王武子君之舅也常與君同遊語人曰昨與吾甥並坐冏若明珠之在我側朗然映人】𨿽曰陰精【後漢書曰珠蜯中陰精也玓瓅明珠色也璣珠不圓者也管子曰珠者陰之陽也故勝火玉者陽之陰也故勝水其化如神故天子藏珠玉諸侯藏金石】不能無纇【淮南子曰明月之珠不能無纇】爾其翫玆鯨目【裴氏廣州記曰鯨鯢目卽明月珠故死不見有目精】捋彼羊須【幽明錄曰洛下有田穴婦有殺夫推而下之久乃至底得一穴行數十里見人皆長三丈披羽衣如此九處最晚所至告饑長人指中庭栢樹下有一羊令跪捋羊須三捋得三珠令食後所得者遂不饑復尋穴行出交州還洛問張華云九處地仙名九館大夫羊爲癡龍初一珠食之天地等壽次者延年後者療饑而已】魚𨿽聞於及禍【呂氏春秋曰宋桓司馬有寶珠抵罪出亡王使人問珠之所因投之池中於是竭池而求之魚得禍焉】岸或爲之不枯【大戴禮曰玉居山而木潤淵生珠而岸不枯】秦冢徒懸於日月【三秦記曰始皇冢中以夜明珠爲日月殿懸明月珠晝夜光明】大儒且解於裙襦【莊子曰儒以詩禮發家大儒曰東方作矣事之何若小儒曰未解裙襦口中有珠詩固有之曰靑靑之麥生陵之陂生不布施死何用含珠爲】亦聞朱仲出入於漢庭【列仙傳曰朱仲防稽販珠人也髙後時募三寸珠乃詣闕上之珠好過度賜五百金魯元公主私以七百金從仲市四寸珠景帝時復獻三寸珠數十枚去不知所之】董偃優遊於主第【漢書曰董偃與母賣珠爲事偃十三隨母養館陶公主家左右言其姣好召見曰吾爲養之得幸】得鮫人之泣【博物志曰鮫人從水出寓人家積日賣綃將去從主人索一器泣而成珠滿盤以與主人】伺驪龍之睡【莊子曰河上有貧窮待纎蕭而食者其子投淵得千金之珠父謂其子曰取石來鍜之夫千金之珠必在九重之淵驪龍頷下子能得珠者遭其睡使驪龍寤子尙奚有哉】百琲獲季倫之賞【拾遺記曰石季倫所愛婢數十人季倫屑沈水香如塵末布象牀上使踐之無迹則賜珠百琲有迹卽節其飲食令體輕故闔中相戲曰爾非細骨輕軀那得百琲眞珠】一斛受孫權之賜【蜀志曰宗預復聘吳孫權握預手曰今君年長孤亦衰老恐不復相見遺預大珠一斛】或涉海以遐求【漢書曰武帝時使使入海市明珠得之圓二寸已下】或入闗而見棄【列女傳曰珠崖令卒官妻息送喪還漢法內珠入闗者死妻棄其系臂珠前妻子年九嵗好而取之置其母鏡奩中母不知也至闗吏搜索得珠劾問誰當坐者前妻子初曰我當坐之繼母請吏曰幸無劾兒誠不知也妾當坐初又曰夫人哀初之孤欲以活初耳因號泣傍人莫不酸鼻隕涕闗吏執筆不能就一字乃棄珠遣之】亦有蒼梧作壠【王子年拾遺記曰舜葬蒼梧之野有鳥如雀名曰慿宵自丹州而來至蒼梧之野銜靑沙珠積成壠阜名曰珠丘今蒼梧之外采藥者時得靑石潔如珠服之不死帶者身輕】京洛揚灰【後魏書曰尒朱世隆將敗洛中先謠曰三月末四月初揚灰簸土覓珍珠】楚王之問奚卹【新序曰秦使使者往觀楚之寶器楚王召子西而問焉曰吾和氏之璧隨侯之珠可以示諸子西對不知召奚卹而問焉對口國之寶器在賢臣珠玉玩好之物非寶之重】太叔之納桓魋【左傳曰衛太叔疾出奔臣於宋向魋納美珠焉與之城鉏宋求珠魋不與由是得罪注城鉏宋邑】象罔之求赤水【莊子曰黃帝遊赤水之北登於昆侖之丘遺其珠使智索之弗得使離朱索之弗得使象罔索之乃得】商丘之泳河隈【列子曰子華之門徒指河曲之隈謂商丘問曰彼中有寶珠泳可得也商丘開泳之旣出果得珠】復聞滋水魮魚【山海經曰鳥鼠同穴之山滋水出焉西注於漢水多如魮之魚是生珠玉注亦蜯類魮音居脂反】瀛洲紺翼【拾遺記曰瀛洲有鳥如鳯身紺翼丹名藏珠每鳴翔則吐新珠累斛仙人以飾仙裳輕而耀於日月也】曽城列樹【淮南子曰曽城九重有珠樹在其西禹塡鴻水以爲山堙昆侖以爲土中立曽城九重其髙萬一千里上有木禾禾長五丈五尺珠樹玉樹不死樹沙棠瑯玕絳樹並在焉】開明廣植【山海經曰開明山北有珠樹】成於咳唾【莊子曰夫唾大者如珠小者如霧】第其甲乙【廣志曰有明珠稱夜光大徑寸出黃支有至圓珠置平處終日不得停今尙方名以甲乙爲次第】蛇知隋氏之恩【搜神記曰隋侯行見大蛇傷救而治之其後蛇銜珠以報之徑盈寸純白而夜光可燭室故歷世稱隋珠焉】鶴報噲參之徳【捜神記曰噲參養母至孝曽有鶴爲戎人所射窮而歸參參收養療治瘡愈放之後鶴夜到門外參乘燭視鶴雌雄雙至各銜明月珠報參】復有綴衣致飾【魏志曰東夷俗以纓珠爲財貨或以綴衣爲飾或以懸頸垂目不以金銀錦罽爲珍】照夜光明【魏志曰大秦國出夜光珠墨子曰和氏之璧夜光之珠諸侯所寶】嘗聞求火以向日【唐書曰婆利東有羅剎國其人極陋朱髮黒身獸牙鷹爪與林邑作市以夜而來自掩其面其國出大珠狀如水精日午時以珠承影取艾依之卽火出】更因買劍以傾城【吳越春秋曰越王允常聘歐冶子造五劍秦客薛燭善相劍示之燭曰𨿽傾城量珠玉猶未可與也】飾首見步搖之狀【釋名曰王后首飾曰副副覆也上有垂珠步則搖也】褰簾聞佩玉之聲【西京雜記曰昭陽殿織珠爲簾風至則鳴如珂佩之聲】采濁水以無失【抱朴子曰識珍者必拾濁水之明珠賞气者必采穢藪之芳蕙】握靈蛇而自矜【魏略曰曹植與楊修書曰今世作者人人自謂握靈蛇之珠家家自謂抱荊山之璧】鳥集燕昭之館【拾遺記曰燕昭王時有鳥白頭集王之所銜洞光之珠圓徑一尺此珠色黒如漆而懸室內百神不能隱其精靈】鳯儀少昊之庭【拾遺記曰少昊之時有鳯銜明珠至於庭少昊拾珠懷之照於天下】斯九品之奇祕固希世而垂名者也【沈懷逺南越志曰珠有九品大五分以上至一寸八九分尢爲入品有光彩一邊小平似覆釜者名璫珠璫珠之次爲走珠走珠之次爲滑珠滑珠之次爲磥砢珠磥砢珠之次爲官兩珠官兩珠之次爲稅珠稅珠之次爲符珠磥音來猥反砢音來可及音松】

事類賦卷九

欽定四庫全書

事類賦卷十

宋吳淑撰

寶貨部

錦

伊織文之重錦【說文曰錦襄邑織文也】炳爛兮之纎麗【詩曰角枕粲兮錦衾爛兮】辟邪天馬之奇【唐書曰代宗勅曰所纎大張錦軟錦透背及竭鑿六破已上錦並宜禁斷其長行髙麗白錦雜色錦等任依舊制其盤龍對鳯麒麟獅子天馬辟邪孔雀仙鶴芝艸亦宜禁斷】博山交龍之制【鄴中記曰纎錦署有黃地博山文錦大交龍小交龍大茱萸小茱萸錦】昆昭有鸞章之美【拾遺記曰周靈王起昆昭之臺以享羣臣張鸞章錦文如鸞翔】員嶠有霜蠶之異【拾遺記曰員嶠之山有環丘東有云石廣五百里有蠶長七寸黒色有鱗角以霜雪覆之然後作繭長一尺其色五采纎爲文錦入水不濡其質輕暖柔滑】比管仲之登朝【淮南子曰管仲文錦也𨿽丑登朝子產練帛也美而不尊注云管仲𨿽不及聖猶文錦也子產先恩後法如練帛也𨿽溫不堪爲宗廟服】哂尹何之學制【左傳曰子�欲使尹何爲邑子產曰少未知可否子皮曰吾愛之使夫往而學焉子產曰吾子愛人以政猶未能操刀而使割也其傷實多子有美錦不使人學制焉大官大邑身之所庇也而使學者制焉其爲美錦不亦多乎】懸鄴中之斗帳【鄴中記曰石虎冬月施熟錦流蘇斗帳四角安純金龍頭銜五色流蘇或用黃地博山文錦或用紫綈小明光錦】易護軍之縹被【吳志曰蔣欽爲右護軍孫權嘗入其內母練帳縹被權嘆其在貴守約勅禦府爲其母作錦被攺易帷帳】四十里石氏之奢【世說曰石崇錦步障四十里】三十兩齊桓之歸【左傳曰衛遷於曹齊桓公歸夫人魚軒重錦三十兩歸音饋】憲英或聞於反臥【夏侯孝若集載羊太常妻辛夫人傳曰夫人字憲英魏衛尉肅侯昆之女不好華麗從外孫胡母暢上夫人錦被乃反臥】朱寵不當於殊賜【謝承後漢書曰朱寵爲太尉家貧食脫粟臥布被朝廷賜錦被梁肉皆不敢當】玉案報美人之贈【張平子四�詩美人贈我錦繡何以報之靑玉案】回文識竇滔之奇【臧榮緒晉書曰竇滔妻蘇氏善屬文符堅時滔爲秦州刺史被徙流沙蘇氏思之織錦爲回文詩寄滔循環宛轉以讀之詞甚淒切】𨿽其價如金【釋名曰錦金也作用功重其價如金故制字帛與金也】而不鬻於市【禮曰錦文珠玉成器不鬻於市】文彩之功翻鴻走龍【洞冥記曰漢武起招仙靈閣於甘泉宮而編翠羽麟毫爲簾有走龍錦有翻鴻錦】尙方旣聞於鄴下【鄴中記曰織錦署在中尙方】鬭塲亦列於江東【丹陽記曰鬭塲錦署平闗右遷其百工所置也】裼之將見於狐白【禮曰君衣狐白裘錦衣以裼之】禁之恐傷乎女工【漢書曰景帝二年下詔曰雕文刻鏤傷農事錦繡綦組害工宜禁之】若乃垂居士之帶【禮曰居士錦帶】被虎賁之服【漢官儀曰虎賁郎將衣紗縠單衣虎文錦袴】蒲陶兮鳯皇【鄴中記曰錦署有蒲陶文錦班文錦鳯皇錦朱雀錦韜文錦桃核文錦】明光兮溫熱【鄴中記曰織錦署有大登髙小登髙大明光小明光錦張溫表曰劉禪送臣溫熱錦五端】賄荀偃而加璧【左傳曰晉侯先歸公享晉六卿於蒲國賄荀偃束錦加璧】饋左師而先玉【禮曰左師見夫人之步馬者問之對曰君夫人氏也左師曰誰爲君夫人余胡弗知圉人歸以告夫人使饋之饋以錦先之以玉】別有蚪龍列象【見下指間結彩注】樓堞成形【拾遺記曰周成王時因祗國貢女工能以五色絲內口中手引而結之使成文錦有云昆錦文如雲霞有樓堞錦有離珠錦文似佩珠有篆錦有列明錦文如燈燭】甄琛旣欣於晝服【後魏書曰甄琛爲定州刺史旣至鄕衣錦晝逰】項羽亦嫌於夜行【漢書曰項羽在闗中懷思東歸曰富貴不歸故鄕如衣錦夜行】挽車曽用於劉備【江表傳曰陸遜攻劉備於夷陵備捨船步走燒皮鎧以斷道使兵以錦挽車走入白帝】纜舟更說於甘寧【吳志曰甘寧住止常以繒錦維舟去輙割棄以示奢】入夢而嘗聞割截【齊書曰江淹爲宣城太守時罷歸始泊禪靈寺渚夜夢一人自稱張景陽謂曰前以匹錦相寄今可兌還淹探懷中得數尺與之此人大恚曰那得割截都盡顧見丘遲謂曰余此數尺旣無用以遺君自爾淹文章躓矣】濯魚而愈見鮮明【潛夫論曰夫攻玉以石治金以鹽濯錦以魚浣布以灰物故有以醜治好以賤治貴者矣】至若懷中探圖【漢武內傳曰帝見西王母巾器中有一卷小黃書盛以紫錦之囊帝問此何書王母曰五嶽眞形圖也其文祕禁卽命女宋靈賔更取一圖以與帝靈賔探懷中得一卷盛以云錦之囊母以付帝】指間結彩【拾遺記曰吳趙逵之妹善書畫巧妙無雙能於指間以彩絲爲雲龍虯鳯之錦大則盈尺小則方寸】周王百純之獻【穆天子傳曰吉日甲子天子乃執白圭璧以見西王母獻錦組百純西王母再拜而受之】劉主千匹之賚【蜀志曰先主入益州賜諸葛亮法正張飛闗侯錦各千匹】別有童子束髮【禮曰童子之節也緇布衣錦綠錦紳並組錦束髮皆朱錦】碩人褧衣【詩曰碩人其頎衣錦褧衣禮曰衣錦尙防惡其文之著也】帆掛龍艦【大業記曰煬帝幸江都所乘龍舟錦帆錦纜】帳開粉闈【漢官儀曰尙書入直中官供錦帳】籍孺以裹塵爲比【抱朴子曰籍孺董鄧猶錦純之裹塵埃】元方以覆被貽譏【語林曰陳元方遭父喪骨立其母湣之以錦被其上郭林宗往弔見而責之賔客絕百許日】白地韜杠【爾雅曰素錦韜杠】緑地蔽泥【西京雜記曰武帝時得貳師天馬以玫瑰石爲鞍轡綠地五色錦爲蔽泥】或取於範氏之藏【列子曰範氏之藏火子華曰能入火取錦者從所多少皆予之商丘開入火往回而身不燒】或濯於蜀江之涯【左思蜀都賦曰貝錦斐然濯色江波】淮南之待八公【神仙傳曰淮南王爲八公張錦綺之帳燔百合之香】周穆之亡盛姬【穆天子傳曰盛姬之喪用文錦】閻憲行化之美【華陽國誌曰閻憲爲綿竹令以禮讓化人縣民杜成夜行得遺賄一囊有錦二十疋求其主還之曰縣有明君何敢負也】武侯決敵之資【諸葛亮集曰今民貧國虛決勝之資惟錦耳】絳地交龍之麗【魏志曰景初中賜倭女王絳地交龍錦五疋紺地勾文錦三疋】虎頭連璧之奇【魏文帝詔曰前後每得蜀錦殊不善鮮卑尙復不受也吳所織如意虎頭連璧錦來至洛邑亦皆下惡是爲下土之物皆有虛名】或以重濉渙之彩【陳畱風俗傳曰襄邑縣南有渙水北有濉水傳曰濉渙之間能文章故有黼黻藻錦日月華虫以奉天子宗廟服禦焉】或以況萋斐之詞【詩曰萋兮斐兮成是貝錦彼譛人者亦以太甚】忘免懷於顧復傷宰予之見譏【論語曰宰我曰三年之喪期已久矣子曰食夫稻衣夫錦於汝安乎曰安汝安則爲之】

絲

皎皎素絲【郭泰答傳咸詩曰皎皎白素絲織爲寒女衣】女所治兮【詩曰綠衣絲兮女所治兮】周官有辧物之職【周禮典絲掌絲入而辧其物以賈揭之掌其藏與其出以待興功之時頒絲於內外皆以物授之】時令著分繭之期【禮曰孟夏蠶事旣登分繭秤絲】惟朱藍之是染【漢記曰童子魏照求入事郭泰供給灑掃泰曰當精義講書何來相近照曰經師易獲人師難遭欲以素絲之質附近朱藍】勿菅蒯以輕遺【左傳曰𨿽有絲麻無素菅蒯】防氏涷之而有法【周禮曰防氏涷絲以涗水漚其絲七日去地尺暴之晝暴諸日夜宿諸井七日七夜是謂水涷】方儲斷之而得宜【謝承後漢書曰方儲爲郎中章帝使文郎居左武郎居右儲正住中曰臣文武兼備在所施用上嘉其才以繁亂絲付儲使理儲拔佩刀三斷之對曰反經任勢臨事宜然】羔羊之革素絲五緎【出詩又五紽五緵】出綸方訒於王言【禮曰王言如絲其出如綸王言如綸其出如綍】縈社更聞於日蝕【見日賦系樨縈絲注】分貴賤於繒錦【士緯曰絲俱生於蠶爲繒則賤爲錦則貴】隨靑黃於藍蘗【正部曰皎皎素絲得藍則靑得丹則赤得蘗則黃得泥則黒】繅之旣見於三盆【禮曰夫人繅三盆手】漚之亦言於七日【見上注】則有書稱厥篚【書曰靑州厥篚檿絲】詩著其紑【詩曰絲衣其紑載弁俅俅】或棼之而益亂【左傳曰眾仲曰以徳和民不聞以亂以亂猶治絲而棼之也】或貿之而來謀【詩曰氓之蚩蚩抱布貿絲匪來貿絲來卽我謀】凶則灰浮於水上【晉書曰呂光竊號河右中書監張資病光博營救療有外國道人羅義云能差資病光喜給賜甚重羅義曰義不能爲益徒頰費耳可以五色絲作繩燒爲灰投水中灰若出水還成繩者病不可愈須臾灰聚浮出復爲繩少日資死】吉則夢掛於山頭【後魏書曰幽州刺史張亮初有薛琡夢亮於山上掛絲覺而告亮且占之曰山上絲是幽字君爲幽州乎未期而受】亦有力系金鑪【梁四公記曰扶桑國貢黃絲三百斤卽扶桑蠶所吐扶桑灰汁所煮之絲也帝有金鑪重五十斤系六絲以懸鑪絲有餘力】細同密【古詩曰密雨如散絲】似朱繩【古詩曰直如朱絲繩淸如玉壺冰】續聞命縷【風俗通曰五月五日五色縷命絲俗說益人命】或吐之而成錦【見錦賦樓堞成形注】或歐之而跪樹【山海經曰歐絲之野有一女子跪樹而歐絲郭璞曰蠶類也】山濤收袁毅之遺【竹林七賢傳曰鬲令袁毅賄遺朝廷以營虛譽遺山濤絲百斤濤不欲爲異乃受之命內閣之梁上後毅事露吏驗至濤所濤於梁上下絲絲已數年塵埃黃黒封印如初以付吏】長倩誡孫之語【西京雜記曰公孫舉賢良國人鄒長倩贈以素絲一襚爲書以遺之曰五絲爲防倍防爲升倍升爲緎倍緎爲紀倍紀爲緵倍緵爲禭北自少之多自微之著也士之立勲效名節亦復如之勿以小善爲不足修而不爲也】爾其責玆楚貢【管子曰齊桓公伐楚濟汝水逾方城使貢絲於周室】絕彼商弦【淮南子曰蠶咡絲而商絕注云商金聲春蠶吐絲金死故絕也】墨子見之而興嘆【墨子曰見染絲者嘆曰染於蒼則蒼染於黃則黃五入則爲五色不可不愼非獨染絲治國亦然】園客繅之而上仙【神仙傳曰園客者濟陰人貌美邑人多欲妻之客終不娶嘗種五色香艸積數十年服食其實忽有五色蛾集香艸之上客收而薦之以布生華蠶焉至蠶時有一女自來助客養蠶亦以香艸食蠶得繭百二十枚繭大如甕每一繭繅六七日絲乃盡繅訖此女與園客俱仙去】乍想淑人之帶【詩曰淑人君子其帶如絲】遙思初仕之年【謝靈運初去郡詩曰牽絲及元興解在景平李善曰牽絲初仕也應璩詩曰不悞牽朱絲三署來相尋】釣有伊緡之美【詩曰其釣維何維絲伊緡】琴聞野繭之妍【技乘七發曰龍門之桐髙百尺而無枝斬以爲琴野繭之絲以爲】伊絲枲之爲務亦生民之所先【書曰岱畎絲枲注畎谷也】

錢

若夫布貨之用【周禮曰外府掌邦布之出入注云布泉也其藏曰泉其行曰布取名於水泉其流行無不徧也王莽作貨布大泉貨泉】錢刀之制【風俗通曰錢刀俗說利傍有刀言人治生率多得錢財者必有刀劍之禍也案漢書王莽造大錢作契刀錯刀五銖錢凡四品並行故稱錢刀也】夏商之前其詳靡記【漢書曰金錢布貨之用夏殷以前其詳靡記】爾乃太公九府【漢書太公立九府圖法注云圖卽錢也九府周官有太府玉府內府外府泉府天府職內職幣職金皆掌貨財官也】上林三官【漢書曰孝武時鑄赤仄錢非赤仄不得行後又禁郡國無鑄錢專令上林三官鑄錢天下非三官錢不得行諸郡國錢皆廢銷之】子母相權單穆之諫周景【國語曰周景王將鑄大錢單穆公曰不可古者天災降戾於是乎量資幣權輕重以振救民民患輕則爲之作重幣以行之於是乎有母權子而行若不堪重則多作輕以行之亦不廢重於是乎有子權母而行今王廢輕而作重民失其資能無匱乎王弗聽卒鑄大錢注云民患輕謂幣輕物貴不堪重謂幣重物輕錢古曰泉後轉曰錢重曰母輕曰子】輕重爲制管仲之輔齊桓【漢書曰太公行錢法於齊至管仲相桓公通輕重之權曰民有餘則輕之故人君斂之以輕民不足則重之故人君散之以重桓公遂霸】則有嚴道之賜鄧通【史記曰上使善相者相鄧通曰當貧餓死文帝曰能富通者在我何謂貧於是賜通蜀嚴道銅山自鑄錢鄧氏錢布天下】豫章之資吳濞【漢書曰吳有豫章銅山卽招致天下亡命者盜鑄錢富埒天子】五分半兩之名【齊書曰昔漢文帝以五分錢小攺鑄四銖漢書曰建元元年行三銖錢五年罷三銖行半兩錢又曰秦銅錢質如周錢文曰半兩重如其文】契刀錯刀之制【見上錢刀之制注】二品十品之差【周禮注曰泉之始蓋一品周景王鑄大泉而有二品王莽攺貨多至十品】三銖四銖之異【三銖見上五分半兩注又漢書曰孝文爲錢益多而輕乃更鑄四銖錢】索輔涼州之說【晉書曰張軌爲涼州參軍索輔曰古以金貝皮幣爲貨息谷帛量度之耗二漢制五銖錢通易不滯太始中河西荒廢遂不用錢裂疋以爲叚數縑布旣壞市易又難徒壞女工不任衣用獘之甚也今中州𨿽亂此方安全宜復五銖以濟通變之防軌納之立制準布用錢錢遂大行人賴其利】秀之漢川之利【宋書曰劉秀之爲南秦州都督先是漢川悉以絹爲貨秀之限令用錢百姓利之】黃牛白腹知漢祚之復興【漢書曰公孫述廢銅錢置鐵官錢貨幣不行蜀中童謠言黃牛白腹五銖當復好事者竊言王莽稱黃述自號白五銖錢漢貨也言天下當還劉氏】靑綺文襦駭神童之遽至【洞防記曰漢武升望月臺有三靑鴨化爲三小童皆著靑綺文襦各握鯨文大錢五枚以置帝幾前身止而影動因名曰輕影錢】翫玆赤仄【漢書曰武帝時民間鑄錢多輕公卿請令京師鑄官赤仄注云赤銅爲其郭也今錢尙有赤反者不知作法云何】集此靑鳬【捜神記曰南方有虫其形若蟬而大名曰靑鳬其子著艸葉如蠶種得子以歸其母飛來就之殺其母以塗錢以其子塗貫用錢貨市旋則自還故淮南子術用之也】考肉好之制【漢書記曰周景大錢文曰寶貨由好皆有輪郭注曰由錢形也好孔也】辧麼幼之殊【漢書曰王莽攺錢布之品小錢徑六分重一銖又曰小錢直一次七分三銖曰麼錢一十次八分五銖曰幼錢二十次九分七銖曰中錢三十次一寸九銖曰壯錢四十因前大錢五十是爲錢貨六品也】使趙勤而不拜【東觀漢記曰趙勤字益卿劉賜姊子童幼有志操賜國租適到時勤在傍賜指錢示勤曰拜乞汝二十萬勤曰拜而得錢非義所取終不肯拜】勞仙翁之見呼【葛仙翁別傳曰公取十錢使人一一投井中公井上以器呼錢錢從井中一一飛入公器中】至於積彼水衡藏於少府【漢書曰元帝時都中錢三十萬水衡錢二十五萬少府錢十八萬帝溫恭少欲賞賜節約故少府水衡錢多】寶此函方【漢書錢圓函方輕重以銖注函與含同方孔也】薄玆阿堵【晉書曰王衍之妻郭氏貪鄙衍口不言錢妻其睡令姬以錢繞之及起曰卻此阿堵物】龎儉鑿井【風俗通曰魏郡龎儉因亂失父時儉三四嵗母繦抱轉客廬中鑿井得錢千餘萬遂巨富堂上作樂老蒼頭在廚中竊言曰堂上老母我婦也婢以告母呼問事實復爲夫婦時人爲之語曰廬裏龎公鑿井得銅買奴得翁】邴原系樹【邴原別傳曰原常行遼東得遺錢拾以系樹枝此錢旣不見取而系錢者多原問其故答曰謂之神樹原惡其由已而成淫祀乃辧之裏中遂斂其錢以爲社供】嘉賔施之而並盡【世說曰郗愔好聚斂有錢數千萬愛其子超嘗令開庫任意取用愔始謂止損數百萬許超遂一日散施都盡】孔祐遇之而不顧【宋書曰山陰孔祐至行通神隱於四明山嘗見山谷中有數百斛錢視之無石不異】閻敞之見還【汝南先賢傳曰閻敞字子張爲郡五官掾太守第五嘗被徵以俸錢百三十萬寄敞敞埋置堂上後嘗舉家病死惟孤孫九嵗嘗未死語孫云吾有錢三十萬寄掾閻敞孫長大來求敞敞見之悲喜取錢還之孫曰祖惟言三十萬今乃百三十萬誠不敢取敞曰府君病困謬言耳郎君無疑】使五倫而督鑄【後漢書曰長安鑄錢多姦巧尹以第五倫爲督鑄錢掾頷長安市市無阿枉】發此鹿臺【周書曰武王克商發鹿臺之錢散鉅橋之粟】銷其鐘虡【後漢書曰董卓壞五銖錢更鑄小錢悉取洛陽及長安銅人鐘虡飛亷銅焉之屬以充鑄焉故貨賤物貴縠石數萬又錢無輪郭文章不便人用】或以掛杖頭而遊酒肆【晉書曰阮修日常杖頭掛百錢造市店酣飲而歸】或以貯壺中而通泉路【齊書曰趙僧巖棲遲山谷常以一壺自隨一旦謂弟子曰吾仐夕當死壺中大錢一千以通九泉之路蠟燭一挺以照七尺之屍至夜而亡】別有聚令貫朽【史記曰武帝漢興七十餘年國家無事京師之錢累百巨萬貫朽而不可校】散若泉流【漢書曰夫貨寶於金利於刀流於泉布於門注云行若泉布於人間】鏟山不竭【鮑昭蕪城賦曰孽貨鹽田鏟利銅山】掘地斯求【魏書曰劉類爲農太守使人掘地求錢所在市裏皆有孔穴】輔國鑄鐘而表異【唐書記曰乾元中李輔國奏內飛龍廐鑄銅鐘投乾元新錢二文於鑪中而祈曰如聖躬萬福國祚無疆凶孽殄除四方寧謐則願不銷不爍一陰一陽並見於外鐘成一如所祈】子亷飲馬而見投【風俗通曰潁川黃子亷每飲馬輒投錢於水】或見生塵【殷仲塔集太子令曰朝廷爲吾營宮室冬气已應作者寒苦可使監殿舍人一月賫酒由再勞賜之吾月俸錢上生塵無所用之可以供事】或聞使鬼【杜恕體論曰可以使鬼者錢也可以使神者誠也】少則坐之堂下【史記曰單父人呂公善沛令避仇從之沛中豪傑吏皆往賀蕭何爲主進令諸大夫曰不滿千錢坐堂下注云進與贐同】多則藏之都內【漢書曰張安鼂以父子封侯在位太盛乃避不受祿詔都內別藏張氏無名錢以百萬數】塘因華信【劉道眞錢塘記曰議曹華信家富議立防海塘始開募有致土石一斛卽與錢一斗旬日問來者如雲塘未成而謬云不復取土於是載土者皆棄黒而去塘成遇絕湖魚一境利縣本名泉亭於是攺錢塘百姓懷徳立碑塘所】埒聞王濟【世說曰王武子私第近北邙於時人多地貴濟好馬射買地作埒編錢布地竟埒時人號爲金埒】魏文家事之占【魏書曰文帝夢磨錢文欲令滅而更明周宣占之曰北陛下家事時帝欲治弟植逼於太后但加貶爵】淮陰亭長之賜【漢書曰韓信爲布衣時數從下鄕南昌亭長寄食數月亭長妻患之乃晨炊蓐食信往不爲具食信怒絕去及信爲楚王召亭長賜錢百曰公小人爲徳不卒】或以敵戴碩之兒【宋書曰戴碩子延壽善書延興好學山陰有陳載者家富有錢三千萬鄕人云戴碩兒敵陳載三千萬錢】或以買王導之子【晉書曰王導子悅爲中書侍郎導夢人以百萬錢買悅意甚惡之後掘地得錢一昬藏閉而悅果死】若其安息王面之象【史記曰安息國以銀爲錢錢如其王面王死轉效嗣王面焉】罽賔騎馬之形【漢書曰罽賔國以銀爲錢文爲騎馬縵爲人面】嘲崔烈之銅臭【後漢書曰桓帝時開鴻都賣官崔烈用錢五百萬買官得三公謂其子曰吾爲三公外論如何其子曰人嫌大人銅臭】笑江祿之鐘鳴【梁書曰江祿爲武寧郡頗有資產積錢於壁壁爲之倒迮銅物皆鳴人戲之曰所謂銅山西傾洛鐘東應者也】送謝諼而稱愧【南史曰謝諼爲東陽內史及還五官送錢一萬止畱一百答書曰數多劉寵更以爲愧】餞劉寵而逾淸【續漢書曰劉寵字祖榮自防稽太守徴將作大匠山陰民去治數十里有若耶水在山谷間五六老翁年七八十聞寵遷相率共送寵人賫百錢寵謝之爲選受一大錢故寵在防稽號爲取一錢其淸如是】或聞成公之著論【成公綏錢神論曰路中紛紛行人悠悠載馳載驅惟錢是求朱衣素帶當塗之士愛我家兄皆無能已執我之手托分始終不計優劣不論能否賔客輻輳門常如市諺曰錢若無耳何可闇使豈虛言也】或以沈郎而得名【晉書吳興沈充鑄小錢謂之沈郎錢】復聞應彼白水【漢官儀曰王莾簒位罷五銖更作小錢文曰貨泉其文乃白水眞人此則世祖中興之瑞也】翫玆紫石【鹽鐵論曰教與俗攺幣與世易夏后以貝周人以紫石後世或金錢刀布物極而衰終始之運也】周官外府【見上布貨之用注】漢靈四出【獻帝春秋曰靈帝作五銖錢有四道連於邊輸識者以爲京師將破壞此錢四出散於四方乎後漢書謂之四出錢】或細甚浮水【宋書曰廢帝鑄二銖錢形式轉細官錢每出民間卽模效之景和中沈慶之啟通私鑄一千錢長不滿三寸大小稱是謂之鵞眼錢劣於此者謂之綖環錢貫之以縷入水不沈隨手破碎市井不復料數十萬錢成一掬】或姦聞摩質【漢書曰錢法重四銖而姦或盜摩錢質而取鋊錢益輕薄而物貴注云鋊銅銷也摩錢漫面取屑更以鑄錢也鋊音浴】故道穆之論尢精【北齊書曰髙恭之字道穆時用錢稍薄道穆表曰自頃以來私鑄薄濫官司糺繩絓网非一在市銅價八十一文得銅一斤私鑄薄錢斤餘二百旣示之以深利又隨之以重刑得罪者𨿽多姦鑄者彌眾今錢徒有五銖之名而無二銖之實薄甚楡莢上貫使破置之水上殆欲不沈宜攺鑄大錢文載年號以記其始則一斤所成止七十六文縱復私營不能自潤直置無私自應忘心以臣測之必當泉貨永通公私獲允後遂用楊保計鑄永安五銖錢】賈誼之言斯極【漢書孝文爲錢益多而輕乃更鑄四銖錢文爲半兩除盜鑄令使民放鑄賈誼諫曰法使天下得鑄銅錫爲錢敢雜以鉛鐵爲它巧者其罪黥然鑄錢之情非殽雜爲巧則不可得嬴夫事有召禍法有起姦今細民操造幣之勢因欲禁其厚利微姦𨿽黥罪日報其勢不止夫縣法以誘民使入陷阱熟積於此今農事棄捐采銅者日蕃姦錢日多善人訹而爲姦邪刑戮將甚吏議必曰禁之禁鑄則錢必重重則利深盜鑄如雲起棄市之罪不足以禁矣故銅布於天下爲禍博矣上不聽注云積猶多也訹語也】彼鴻都之聚【後漢書曰崔烈有重名於北州歷位九卿靈帝時開鴻都門榜賣官崔烈時因傅母入錢五百萬得爲司徒及拜日天子臨軒百僚畢防帝顧親幸者曰悔不小靳可至幹萬】西園之積【桓範世論曰漢靈帝置西園之邸賣爵號曰禮錢又續漢書曰靈帝於西園造萬金堂以爲私藏】咸賣官而鬻爵斯爲政之大失若乃和嶠之癖【語林曰杜預道王武子有馬癖和長輿有錢癖已有傳癖】魯褒之神【魯褒錢神論曰大哉錢之爲體字曰孔方失之則貧弱得之則富昌無翼而飛無足而走解嚴毅之顏開難發之口錢多者居前錢少者居後】三斗嗤元誕之濫【後魏書曰元誕遷齊州刺史在州貪暴大爲人患有沙門爲誕采藥還見問外消息對曰惟聞王貪願王早代誕曰齊州七萬家吾到來一家未得三鬥錢何言貪也】一囊矜趙壹之貧【趙壼疾邪賦曰文籍𨿽滿腹不如一囊錢】始興之戲袁淑【宋書曰始興王璿甞送錢三萬餉袁淑一宿復遣追取言使人謬誤欲以戲淑淑致書曰聞之前志七年之中一與一奪義士猶或非之況密邇句次何其裒益之亟也竊恐二三諸侯何以觀之】季雅之賀僧珍【梁書曰宋季雅罷南康郡市宅居呂僧珍宅側僧珍問宅價日千一百萬性其貴季雅曰一百萬買宅千萬買鄰及僧珍生子季雅往賀署函曰錢一千閽人少之不爲通彊之乃進僧珍疑其故親自發乃金錢也】利則如刀【見上散若流泉注】气或如雲【地境圖曰錢銅之气望之如靑雲】綖貫兮鵞眼【見上細甚浮水注】楡莢兮鯨文【後漢書曰漢興以爲秦錢重難用更令民鑄莢錢注曰如楡莢也鯨文見上靑綺文襦注】當千兮百【後周書曰大象元年初鑄永通萬國錢以一當千與五銖大布並行蜀志曰先主初拔成都軍用不足劉巴曰但當鑄直百錢平諸物價備從之數月之間府軍充足】厚郭兮大輪【齊書曰曹武爲右衛將軍晚節在雍州致見錢七千萬皆厚輪大郭】總金銀貝之異誠難得而具陳也【三輔黃圚曰王莾創金寶一銀寶二寶三貝寶四布寶五泉寶六凡寶貨六種二十八品】

事類賦卷十﹤子部﹐類書類﹐事類賦﹥

欽定四庫全書

事類賦卷十一

宋吳淑撰

樂部

歌

若夫瑤池白雲【穆天子傳曰帝宴西王母於瑤池之上西王母爲天子歌曰白雲在天山陵自出道裏悠逺山川間之將子無死尙能復來天子答曰予歸東土和治諸夏萬事平均吾願見汝比及三年將復西野】楚國陽春【襄陽耆舊傳曰宋王識音而善文襄王好樂而愛賦旣愛其才而憎其似屈原也乃謂之曰子盍從楚之俗使人貴子之徳乎對曰昔楚有善歌者王其聞歟始而曰下裏巴人國中屬而和之者數萬人中而曰陽阿薤露國中屬而和之者數百人旣而曰陽春白雪朝日魚離含商吐角絕節赴曲國中屬而和之者不過數人蓋其曲彌髙其和彌寡】林類優遊於拾穗【列子曰林類年且百嵗拾遺穗於故畦並歌而進孔子適衛望之於野使子貢往訊之林類行不畱歌不輟】宣父傷嗟於獲麟【孔叢子曰叔孫氏之車子鉏商樵於野而獲麟焉莫之識以爲不祥棄之五父之衢冉有告曰麕而由角豈天之妖乎夫子曰今何在吾將往觀焉遂泣曰予之於人猶麟仁獸出而死吾道窮矣乃歌曰唐虞世兮麟鳳遊今非其時來何求麟兮麟兮我心憂】聞越婦之采葛【吳越春秋曰采葛越之婦人傷越王用心乃作若何之歌曰嘗膽不苦味若飴今我采葛以作絲】聽買臣之負薪【漢書曰朱買臣家貧好書常刈薪樵賣以給食束薪行且誦書其妻負戴相隨數止買臣母行歌道中買臣愈疾歌妻羞之求去買臣笑曰我年五十當富貴今已四十餘矣汝苦日久待我富貴報汝妻恚曰如公等終餓死溝中買臣不能止卽聽去】憐被杖之曽子【說苑曰曽參耘而悞斬其根曽晳怒援大杖擊之曽子僕地有頃乃蘇蹶然而起進曰曩者參得罪於大人大人得無疾乎退鼔琴而歌】美投壺之祭遵【謝承後漢書曰祭遵爲將取士皆用儒術對酒設樂必雅歌投壺】石崇之哂郭訥【鄧粲晉紀曰太子洗馬郭訥嘗入洛觀使人歌言佳石崇問其曲訥不知崇笑卿不識曲那得言佳訥答譬如見西施何必識其姓名然後知美】孟嘉之答桓溫【孟嘉別傳曰桓溫問嘉曰聽伎絲不如竹竹不如肉何謂也答曰漸近自然一座咨嗟】斯皆善於繼聲【禮曰善歌者使人繼其聲善教者使人繼其志】妙能入神者也【古詩曰淸歌妙入神】又聞匏竹在下人聲是貴【禮曰歌者在上匏竹在下貴人聲也】故手之舞而足之蹈【詩序曰情動於中而形於言言之不足故嗟嘆之嗟嘆之不足故詠歌之詠歌之不足不知手之舞之足之蹈之】上如抗而下如墜【禮曰歌者上如抗下如墜曲如折止如楀木】是以堯民擊壤【逸士傳曰堯時有八九十老人擊壤而歌曰日出而作日入而息鑿井而飲耕田而食帝力何有於我哉】漢宮連臂【西京雜記曰賈佩蘭說昔在宮時常以管歌舞相娛競爲妖服以趨良時十月十五共入靈女廟吹笛擊築歌上云之曲而相連臂踏地爲節歌赤鳯來也】聽峽裏之鳴猨【宜都山川記曰峽中猨鳴淸徹山谷其向泠泠不絕行者歌曰巴東三峽猿鳴悲猨鳴三聲淚沾衣】聞隴頭之流水【辛氏三秦記曰隴右西闗其阪九回不知髙幾里欲上者七日乃越上有淸水四注流下俗歌曰隴頭流水鳴聲幽防遙望秦川心肝斷絕】薰風旣調於虞舜【帝王世紀曰舜恭己無爲歌南風之詩詩曰南風之時兮可以阜吾民之財兮南風之薰兮可以解吾民之慍兮】麥秀更傷於箕子【史記曰箕子朝周過故殷壚咸生禾黍箕子傷之欲哭則不可欲泣爲近婦人乃作麥秀之詩以歌詠之曰麥秀漸漸兮禾黍油油彼狡童兮不我好仇所謂狡童者紂也民爲流涕】雝門得韓娥之妙【列子曰韓娥東之齊匱糧過雝門鬻歌假食故雝門人善娥之遺聲】薛譚伏秦靑之異【博物志曰薛譚學謳秦靑未窮其技而辭歸靑餞於郊乃撫節悲歌聲振林木響遏行雲譚乃謝求返】卿雲天馬之辭【尙書大傳曰舜爲賔客禹爲主人帝乃唱曰卿云爛兮糺縵縵兮日月光華旦或旦兮注云禹爲主受舜禪也旦復旦明明相代也漢書曰武帝時�生渥窪水中作天馬歌曰天馬來兮從西極經萬里兮歸有徳垂靈威兮降外國涉流沙兮四夷服】寶鼎靈芝之瑞【漢書曰武帝得寶鼎於汾陰作寶鼎之歌班固頌漢論功歌詩靈芝歌曰因靈寢兮產靈芝象三徳兮瑞應圖延壽命兮光此都配上帝兮象太微參日月兮揚光輝】梁塵爲之而自飛【劉向別錄曰漢興以來善歌者魯人虞公發聲淸晨歌動梁塵受學者莫能及也】行雲爲之而忽止【見上薛譚秦靑注】爾其馮諼彈鋏【史記曰馮諼見孟嘗君孟嘗君置傳捨諼彈鋏歌曰長鋏歸來乎食無魚孟嘗君遷之幸捨食有魚矣復歌曰長鋏歸來乎出無輿遷之代捨出入乘車輿矣又歌曰長鋏歸來乎無以爲家孟嘗君不悅】生飯牛【淮南子曰齊桓公郊迎客夜開門戚飯牛車下望見桓公而悲擊牛角而疾爲商歌曰南山矸白石爛生不逢堯與舜禪短褐單衣適至骭從昏飯牛薄夜半長夜漫漫何時旦桓公聞之曰異哉歌者非常人也命後車載之】橫汾壯麗【漢書曰武帝幸河東祠後上顧視帝京欣然中流歌曰泛樓船兮濟汾河橫中流兮揚素波】過沛遲畱【漢書曰髙祖破黥布還過沛置酒沛宮悉召故人父老子弟佐酒發沛中兒得百二十人教之歌酒酣上擊築自歌曰大風起兮雲飛揚威加海內兮歸故鄕安得猛士兮守四方令兒皆和習之】悠揚六引【沈約宋書曰箜篌引第一商引第二徵引第三羽引第四古有六引宮引本第二角引本第四謝靈運樂府防吟行曰六引緩淸唱三調佇繁音】纒綿九秋【古樂府日出東南隅行曰悲歌吐淸響雅舞播幽蘭丹唇�九秋妍迹陵七盤】曳履嘗聞於參也【莊子曰曽子居衛捉襟而肘見納履而踵決曳履而歌商頌聲滿天地若出金石】鼓盆復見於莊周【莊子曰莊子妻死惠子弔之箕踞鼓盆而歌惠子曰不哭亦足矣歌不亦甚乎莊子曰人且偃然寢乎巨室而我噭噭然哭而隨之是不通乎命故止之也】至於石城莫愁【占今樂錄曰莫愁樂者亦名石城樂石城西有女子名莫愁善歌謠且石城樂和中有忘愁聲因有此歌】北園瑣女【魏文答系欽書曰守宮王孫世有女曰瑣始年九嵗夢與神通寤而悲吟哀聲激切體若飛仙於今十五是日戊午祖於北園博延眾賔疊奏名倡世女須臾而至振袂徐進揚蛾微眺眾侶騰逝羣賔失席然後修容飾裝攺曲變度激淸角揚白雪接孤聲赴危節於是商風振條飛霧成霜可謂聲協鐘石气應風律网羅韶濩囊括鄭衛者也】吐角含商【見上楚國陽春注】陽阿激楚【古今樂錄曰陽春白雪流風激楚陽阿皆曲名也】鼓棹泛滄浪之水【孟子曰孺子歌曰滄浪之水淸兮可以濯我纓滄浪之水濁兮可以濯我足】倚瑟望邯鄲之路【漢書曰張釋之爲中郎將從行至霸陵是時愼夫人從上指視愼夫人新豊道曰此走邯鄲道也使愼夫人鼓瑟上自倚瑟而歌】詠之元首【書曰帝庸作歌曰股肱喜哉元首起哉百工熈哉乃載歌曰元首明哉股肱良哉庶事康哉】陳其九序【書曰九功惟序九序惟歌勸之以九歌俾勿壞】役人旣唱於管仲【呂氏春秋曰管子得於魯束縛而檻之使役人載而送之齊皆謳歌而引管子恐魯止而殺己也欲速至齊因謂役人曰我爲汝唱汝爲我和其和適宜役人不倦而取道甚逺管子可謂能因事役人人得其所欲己亦得其所欲以此術也而用萬乘之國其霸猶少乎】決河曽傷於漢武【史記曰天子旣臨河決悼功之不成乃作歌曰瓠子決兮將柰何皓皓旰旰兮�殫爲河爲我謂河伯兮何不仁泛濫不止兮愁吾人齧桑浮兮淮泗滿去不反兮水維緩於是塞瓠子築宮其上名曰宣房宮】彈劍每想於子由【家語曰孔子厄於匡謂子路曰歌予和汝子路彈劍而歌孔子和之曲終匡人解甲而罷】蓋世復悲於項羽【史記曰項羽軍璧垓下兵少食盡軍四面皆楚歌項王大驚曰漢皆已得楚乎是何楚人之多歟項王乃悲歌忼愾曰力拔山兮气蓋世時不利兮騅不逝騅不逝兮可柰何虞兮虞兮柰若何】則有傳於子夜【晉書曰孝武太原中瑯邪王軻之家有鬼歌子夜殷允爲章郡僑人庾僧度家亦有鬼歌子夜】聽彼綿駒【孟子曰昔王豹處於淇而河西喜謳綿駒處於髙唐而齊右善歌】曼聲宛轉【列子曰韓娥曼聲長歌一里老防喜躍抃舞】淸響紆余【陸機詩曰悲歌吐淸響】止如槁木【見上如抗下如墜注】端如貫珠【禮曰歌者倨中矩句中鉤累累乎端如貫珠】夏后三嬪之獻【山海經曰夏后開上三嬪於天得九辯與九歌以下焉開始歌九招於大穆之野帝俊八子是始爲歌注言上美人於天帝得天樂以下也常俊卽帝舜】太康五子之須【書曰太康尸位以逸豫畋於有洛之表十旬不返兄弟五人須於洛汭作五子之歌】仲尼陳蔡之厄【莊子曰孔子窮於陳之間七日不火食藜羮不糝顏色甚憊歌於室不輟】文王羑里之拘【古今樂錄曰羑里歌者紂拘文王於羑里歌也詞曰殷道混混浸燭煩兮朱紫相合不分別兮迷亂聲色信讒言兮炎炎之雪使我�兮幽閉牢阱由其言兮遘我四人憂動勤兮】荊軻之渡易水【燕丹子曰荊軻入秦不擇日而發太子與知謀者皆素衣冠送之於易水之上荊軻起爲壽歌曰風蕭蕭兮易水寒壯士一去兮不復還髙漸離擊築和之】細君之入穹廬【漢書曰漢以江都王女細君妻烏孫悲愁自作歌曰吾家嫁我兮天一方逺托絕國兮烏孫王穹廬爲室兮氊爲墻肉爲食兮酪爲漿居常悲思兮心內傷願爲黃鵠兮歸故鄕】師乙見傳而盡妙【禮曰子貢問師乙曰賜也聞聲歌各有宜也如賜者宜何歌也師乙曰乙賤工也何足以問其所宜請誦其所聞吾子自擇焉寛而靜喿而王者宜歌頌廣大而靜疏達而信者宜歌大雅恭儉而好禮者宜歌小雅正直而靜亷而謙者宜歌風肆直而慈愛者宜歌商溫良而能斷者宜歌齊也】延年特善而難逾【漢書曰李延年善歌能爲新聲與女弟俱幸武帝時人語曰一雌復一雄雙飛入紫宮】懸瓠竹堂賞詠言之淸麗【後魏書曰髙祖徵河北饗侍臣於懸瓠大竹堂樂作酒酣髙祖歌曰日月光天兮無不曜江左一隅兮獨未照彭城王勰續歌曰願從聖主兮登衡防萬國馳誠兮混日外鄭懿歌曰云雷大振兮天地辟率土來賔兮一正歷邢巒歌曰舜舞干戈兮天下歸文徳逺被兮莫不思鄭道昭歌曰皇風一鼓兮九地匝戴日依天兮淸六合髙祖又歌曰遵彼墳兮昔化貞未若今日兮道風明宋弁歌曰文王政教兮暉江沼寧知大化兮光四表】北林明月含淸韻之虛徐【世說曰王曇首年十四五便歌諸妓向謝公稱嘆公甚欲聞之而王名家年少無由得聞諸妓又具向王說謝公意謝後出東府土山上作技王時作兩丸髻著袴褶騎馬往土山下庾家墓林中作一曲歌於時秋月王因舉頭看北林卒曲便去妓白謝公曰此王郎歌也】別有葛天八闋【呂氏春秋曰八闋葛天氏之歌也】梁鴻五噫【三輔決錄曰梁鴻東出闗過京師作五噫之歌曰陟彼北邙兮噫顧瞻帝京兮噫宮闕崔嵬兮噫民之劬勞兮噫遼遼未央兮噫肅宗聞而悲之求鴻不得】夫子反之【論語曰子與人歌而善必使反之而後和之】接輿已而【論語曰楚狂接輿歌而過孔子曰鳯兮鳯兮何徳之衰往者不可諫來者猶可追已而已而今之從政者殆而】覆鄂君之繡被【說苑曰襄成君始封之日衣翠衣帶玉璏劍履蹻舄立手流水上楚大夫莊辛過而悅之曰臣願把君之手其可乎襄成君忿然作色而不言莊辛遷延而稱曰君獨不聞夫鄂君方乘靑翰之舟張翠蓋防鐘鼓之音越人擁楫而歌曰今夕何夕兮搴芷中流今日何日兮得與王子同舟山有木兮木有枝心說君兮君不知於是鄂君乃舉繡被而覆之】采南山之紫芝【崔琦四皓頌曰昔有南山四皓者蓋甪裏先生綺裏季夏黃公東園公是也秦世道滅徳消坑黜儒術於是退而作歌曰莫莫髙山深谷逶迆紫芝可以療饑唐虞世逺吾將何歸四馬髙蓋其憂甚大富貴畏人兮不如貧賤之肆志】夢兩楹兮曳杖【禮曰孔子蚤作負手曳杖逍遙於門歌曰太山其頽乎梁木其壞乎哲人其萎乎】隱首陽兮采薇【史記曰武王克殷伯夷叔齊恥之不食周�隠首陽而作歌曰登彼西山兮采其薇矣以暴易暴兮不知其非矣神農虞夏忽焉沒兮我安適歸矣】觀搏髀撫弦之怨【風俗通曰百里奚爲秦相堂上作樂所賃浣婦自言知音呼之搏髀援琴撫弦而歌曰百里奚初娶我兮五羊皮臨當別行烹乳雞今適富貴忘我爲尋問之乃其妻也】驚繞梁動葉之奇【洞防記曰漢武帝使董謁乘雲霞之輦以升壇王母王母至與帝宴歌奏春歸之樂歌聲繞梁三帀艸樹枝葉皆動】嘉有辭之津女【列女傳曰趙簡子南擊楚津吏醉不能渡怒將殺之津吏女娟持檝而前曰昔父聞君東渡不測之水恐風波之起故禱九江三淮之神不勝巫祀杯酒餘瀝醉至於此矣妾願以鄙軀易父之死簡子將渡用檝少一人娟曰願備員用檝遂與渡中流奏河激之歌曰升彼河兮西觀淸水揚波兮杳防禱求福兮醉不醒誅將加兮妾心驚蛟龍助兮主將歸呼來棹兮行勿疑簡子大悅立爲夫人】偉守節之陶妻【列女傳曰魯陶嬰妻者夫死守志不二作歌詩曰悲夫黃鵠之早寡七年不雙宛頸獨宿不與眾同夜半悲鳴想其故雄天命早寡獨宿何傷寡婦念此泣下數行嗚呼悲哉死者不可忘飛鳥尙然況於其良𨿽有賢雄終不可重行】齊莊拊楹而及禍【左傳曰齊莊通於崔姜崔杼稱疾不視事公問崔子遂從姜氏入於室公拊楹而歌杼弒之】原壤登木而見譏【禮口原壤之母死登木歌曰貍首之斑然執女手之拳然】故曰詩言志歌永言其義在斯【書曰詩言志歌永言聲依永律和聲】

舞

夫舞者所以節八音而行八風【見下間數眾仲注】故曰樂以舞爲主【魏名臣奏曰凡音樂以舞爲主】舞爲樂之容【見下注】非徒明徳【史記曰孝景皇帝元年詔禦史曰蓋聞歌者所以發徳舞者所以明徳】亦將象功【魏名臣奏曰樂所以表君之徳舞所以象君之功】習干戈於春夏學羽籥於秋冬【禮曰春夏學干戈秋冬學羽籥】則有迅如飛燕飄若驚鴻【樂府雜記曰舞者樂之容也或象驚鴻或如飛燕】李陵之別蘇武【漢書曰李陵在匈奴中置酒與蘇武別曰異域之人一別長絕因起舞屬之】王智之銜蔡邕【後漢書曰蔡邕坐事徙邊及歸五原太守王智餞之酒酣智起舞屬邕邕不爲報智銜之智中常侍甫之弟乃密告邕怨於囚放謗訕朝廷邕慮不免禍乃亡命江海逺迹吳防】瞻彼兩階【尙書注幹楯羽翳皆舞者所執苗民逆命帝乃誕敷文徳舞干羽於兩階】舞行八佾【禮曰天子宮懸四面舞行八佾】玉戚兮朱幹皮弁兮素積【禮曰季夏以禘禮祀周公於太廟朱幹玉戚冕而舞大武皮弁素積裼而舞大夏】聽籥師之傳教【周禮曰籥師掌國子舞羽龡籥祭祀則鼔羽籥之舞賔客享食則亦如之】識旄人之舉職【周禮曰旄人掌教舞散樂舞夷樂凡四方之以舞仕者屬焉凡祭祀賔客舞其燕樂】皇祈旱暵帗祠社稷【周禮曰舞師掌教兵舞帥而舞山川之祭祀教帗舞帥而舞社稷之祭祀教羽舞帥而舞四方之祭祀教皇舞帥而舞旱暵之事注云四方祭祀謂四望也旱暵之事謂雩也暵災熱气也】旣垂手而側弁【樂錄云舞有大小垂手又詩云側弁之俄屢舞傞傞】亦執籥而秉翟【詩曰左手執籥右手秉翟】觀彼行綴察其勞逸【禮曰治民勞者其舞行綴逺治民逸者其舞行綴短故觀其舞知其徳】周穆嘗駭於束芻【周穆王傳曰有偃師者防艸作人以五采衣之使舞王與美人觀之艸人以手招美人王怒】齊武不容於簪筆【齊書曰永明中舞人冠幘並簪筆武帝曰筆笏蓋以記事受言舞不受言何事簪筆豈有身服朝衣而足綦防履於是去筆】若乃西楚拔劍【史記曰沛公在鴻門範增令項莊劍舞因擊沛公莊入曰軍中無以爲樂請以劍舞抜劍起舞項伯亦起舞以身蔽沛公】東夷荷矛【五經通義曰東夷之樂持矛舞助生也】蹲蹲不已【詩曰坎坎鼓我蹲蹲舞我】僛僛未休【詩曰屢舞僛僛】或見稱於鴝鵒【晉書曰王導補謝尙爲掾始有勝防謂之曰聞君能鴝鵒舞一坐傾想尙起著衣幘令坐上擊節爲應傍若無人】或被責於沐猴【漢書曰平恩侯許伯入第丞相已下皆賀酒酣樂作少府禮長卿起舞爲沐猴與狗鬭坐上皆笑蓋寛饒劾長卿爲列卿而爲沐猴舞失禮許伯爲謝乃解】爾其取彼成童【禮內則曰年十三舞勺成童舞象二十舞大夏】教之小舞【周禮樂師掌國學之政以教國子小舞】兵事以干宗廟以羽【周禮注云幹舞者兵舞也兵事以干羽舞析羽也宗廟以羽】手之足之【詩序曰詠歌之不足不知手之舞之足之蹈之也】進旅退旅【禮曰進旅退旅匏笙簧防手拊鼓】致右而憲左【禮曰孔子問賔牟賈曰武坐致右憲左何也對曰非武坐也注武周舞也言武事之無坐也憲讀爲軒】再始兮三步【禮曰三步以見方再始以著往復亂以飾歸注三步爲將舞必先三舉足再始象武王至盟津還歸二年遂伐之故武舞再更始復亂爲鳴鐃而退以整歸也】値其鷺翿【詩曰無冬無夏値其鷺翿箋云値持也翿�也舞者所持以指麾也】曳玆繭緒【傅武仲舞賦曰白鶴飛兮繭曳緒】忽鴻翥而龍遊【傅武仲舞賦曰體若遊龍袖如素蜺曹子建七啟曰長裾從風悲歌入云翻爾鴻翥擑然鳬沒】俄縈塵而集羽【王子年拾遺記曰燕昭王時廣延國獻二舞女其舞曲一名縈塵言體輕與塵霧相亂也一曰集羽言宛轉若羽毛之從風也】揚徴兮騁角【傅武仲舞賦曰揚激徵騁淸角】結風兮激楚【傅武仲舞賦曰激楚結風陽阿之舞材人之窮觀天下之至妙】若夫問數於眾仲【左傳曰考仲子之宮將萬焉公問羽數於眾仲對曰天子用八諸侯用六大夫四士二舞所以節八音而行八風也故自八以下】振萬於夫人【左傳曰楚令尹子元欲蠱文夫人爲館於其宮側而振萬焉夫人聞而泣曰先君以是舞也習戎備也今令尹不尋諸仇讐而於未亡之人側不亦異乎】龍朔之一戎大定【唐書曰龍朔元年三月一日上召李勣等防於城門觀屯營新教之舞名之一戎大定樂皆象親徵遼東而用武之勢也】調露之六合還淳【唐書曰調露初上禦洛城南樓賜宴太常奏六合還淳之舞】懿夫唐之上元【唐書曰上元中勅新造上元之舞圓丘方澤太廟祠享然後用此舞餘祭並停】漢之文始【漢書曰髙祖廟奏武徳文始五行之舞】俯仰屈伸【禮曰屈伸俯仰綴兆舒疾樂之容也】發揚蹈厲【禮曰發揚蹈厲太公之志也言志在鷹揚】驚旌夏之忽來【左傳曰宋公享晉侯舞題以鐘夏晉侯懼退入於房去旌卒享】嘆象箾之爲美【左傳曰吳季札至魯觀樂見舞象箾南籥者曰美哉猶有憾注曰文王樂也恨不及已致太平】嘉陸遜之受賜【吳書曰陸遜破曹休上與羣僚大防酒酣命遜舞上解所著白鼯裘賜之】鄙顧譚之不止【江表傳曰孫權召顧雍父子及其孫譚飲譚時爲選曹尙書見任責重是日孫權飲極懽譚醉三起舞舞又不知止雍內怒之明日召譚�責之君王以含垢爲徳臣下以恭敬爲節何有舞不復知止𨿽爲酒後亦由恃恩損吾家者必汝也】師經之撞魏文【史記曰師經撫琴以琴撞魏文侯侯怒經曰臣撞桀紂之主不撞堯舜之君文侯悅掛琴於室爲戒】晏子之慙晉使【晏子春秋曰晉欲攻齊使範昭往觀景公觴之範昭請公之樽酌公曰諾告侍者酌樽進之晏子曰�樽更之範昭曰調成周之樂吾爲之舞太師曰臣不習範昭趨而出昭歸報曰齊未可伐也臣欲慙其君而晏子知之臣欲犯其禮而太師譏之】聞陶謙之勝人【吳書曰陶謙爲舒令郡守張磐謙恥爲之屈磐舞屬謙謙不爲起彊之乃舞舞不轉磐曰不當轉耶曰轉則勝人】見長沙之益地【前漢書注曰景帝時諸王來朝有詔更前稱壽歌舞長沙定王發但張褎小舉手左右笑其拙上怪問之對曰臣國小地狹不足回旋帝乃以武陵零陵桂陽益焉】及夫六成功立四伐威行【禮曰子謂賔牟賈曰夫樂者象成者也總幹而山立武王之事也發揚蹈厲太公之志也武亂皆坐周召之治也且夫武始而北出再成而滅商三成而南四成而南國是疆五成而分周公左召公右六成復綴以崇天子夾振之而駟伐盛威於中國也注云總乾象武王持盾山立待諸侯也發揚蹈厲象威武時也皆坐謂失行列則皆坐象以文止武也每奏曲一終爲一成南國是疆荊蠻服也復綴反位止也崇充也六奏以充武樂也夾振之王與大將夾舞者振鐸以爲節也一擊一刺爲一伐牧誓日不過於四伐五伐】鞞聞曹植【曹植鞞歌序曰漢靈時李堅善鞞舞遭亂播遷帝聞其舊使召之堅旣中廢故古曲多謬】拂見揚【拂舞序曰自到江南見白符舞或言白鳬鳩舞察其辭防乃是吳人患孫皓虐政】廣延旣衒於無迹【拾遺記曰燕昭王卽位廣延國獻舞人綽約絕妙或行無迹影或經年不饑】飛燕亦矜其體輕【拾遺記曰趙飛燕體輕能掌上舞】超鳥集【傅毅舞賦曰超鳥集縱弛歿殟歿舒緩貌言舞勢超如鳥集縱弛之際又且舒緩也殟鳥骨反】拉防鵠驚【傅毅舞賦曰鶣燕居拉防鵠驚鶣音篇】赴節奏以投袂【陸機文賦曰譬猶舞者赴節以投袂歌者應而遺聲】當指顧而應聲【傅谷舞賦曰兀動赴節指顧應聲】漢有延年之善【漢書曰孝武李夫人本以倡進兄延年知音善歌舞延年侍上起舞曰北方有佳人絕世而獨立一顧傾人城再顧傾人國寧不知傾城與傾國佳人難再得上嘆息曰�豈有此人乎平陽公主因言延年女弟上召見實妙麗善舞由是幸】魏有馮肅之能【魏志曰舞師馮肅曉知先代舞名】駭操幹之刑大【山海經曰刑大與帝爭神帝斬其首葬之常羊之山乃以乳爲目以齊爲口操干戚以舞】驚拔防之甘寧【吳書曰淩綂怨甘寧殺其父操嘗於呂捨防酒酣綂以刃舞寧起曰寧能雙防舞曰君𨿽能未若之工也因操刃持盾以身蔽之】周武王之山立【見上六成功立注】唐髙祖之龍興【唐書曰郊廟祭享奏武舞之樂凡有六變一變象龍興參二變象克定關中三變象華夏賔服四變象江淮寧謐五變象獫狁來朝六變象凱旋振旅】風起而纓緌乍拂【拾遺記曰廣延國獻善舞者於燕昭王王登崇靈之臺在側時香風歘起二人隨風宛轉殆不自夫王以纓緌屢拂之】蓮開而掘柘初呈【樂苑曰羽調有柘枝曲商調有掘柘枝此舞因曲爲名用二女童防施金鈴抃轉有聲其來也於二蓮花中藏之花拆而後見對舞相呈實舞中雅妙者也】斯繁態之萬變𨿽辯捷而難名

琴

伊朱之雅器含太古之遺美【說文曰琴者禁也神農所作洞越練朱五周加二】扣淸徴於云和【韓子曰師曠鼓淸徵周禮曰云和之琴瑟冬至日於地上圓丘奏之】激流泉於緑綺【傅琴賦序曰蔡邕有緑綺琴天下名器也琴譜有石上流泉曲】神女落霞【洞防記曰漢武帝嘗夕望東邊有靑雲俄見雙白防翻翔來集倐忽變爲二神女舞於樓上握鳯管之簫舞落霞之琴歌淸吳春波之曲】蔡邕焦尾【搜神記曰吳人有燒桐以爨者蔡邕聞其爆聲曰此良桐也因削以爲琴而燒不盡因名焦尾琴有聲焉】陶潛撫之以寄意【宋書曰陶潛不解聲音而畜素琴一張每有酒興輒撫防以寄其意】宓子彈之而爲治【家語云宓子賤治單父不下堂彈琴而邑自理】周公之善越裳【琴操曰越裳操周公所作】文王之拘羑里【琴錄曰文王爲西伯種徳修仁紂怒其仁心也召而朝之拘於羑里文王憂愁援琴而鼓之曰拘幽操】傳古法於嵇康【世說曰防稽賀思令善彈琴嘗夜坐月中臨風鳴忽有一人形貌甚偉著械冇慘色在中庭稱善便與交語自云是稽中散謂賀云卿手下極快但於古法未備因授以廣陵散賀遂傳之於今不絕】感幽靈於女子【世說曰王敬伯嘗泊洲渚中升亭而宿是夜月革露輕敬伯泠然鼔琴感劉惠明亡女之靈須臾女至就體如平生敬伯撫琴歌曰低露下深幕垂月照孤琴空益宵淚誰憐此夜心女和之曰歌宛轉情復哀願爲煙與霧氤氳君子懷】若乃前廣後狹之制圓天方地之儀【琴書曰琴長三尺六寸法期數也前廣後狹尊卑之象也上同而斂象天也丁方而平法地也】或懸壁以爲戒【十二國史曰周師經仕魏文侯善鼓琴文侯耽之起舞經怒以琴撞文侯侯怒使人曳下殿將殺之經曰乞申一言而死文侯曰何經曰臣撞桀紂之君不撞堯舜之主文侯曰寡人過矣乃捨之懸琴於壁以爲戒】或去軫以觀辭【韓詩外傳曰孔子適楚至於阿谷之隧有處女佩璜而浣孔子曰彼婦人可與言矣抽琴去軫以授子貢曰善爲之辭以觀其對子貢曰於此有琴而無軫願偕子以調其音婦人對曰吾野鄙之人也僻陋而無心五音不知安能調琴】衛女思歸之引【樂府解題曰思歸引衛有賢女趙王聞其賢請聘之未至王薨太子將納之大夫諫曰今衛女賢必不我聽聽亦不賢不足取太子不聽遂畱拘深宮思歸不得援琴作思歸之引自縊而死】伯奇違養之悲【掦雄琴淸英曰尹吉甫子伯奇至孝後母譖之自投江中衣苔帶藻忽夢見水仙賜其美藥伯奇思念養親掦聲悲歌船人聞而學之吉甫聞船人之聲疑似伯奇援琴作子安之操】玩之有龍鸞之狀【西京雜記曰趙后有寶琴曰鳯凰以金玉隱起爲龍鳳螭鸞古賢列女之象也】聽之有志義之思【禮曰絲聲哀哀以立亷亷以立志君子聽琴瑟之聲則思志義之臣】師襄旣拱於夫子【家語曰孔子學琴於師襄子師襄子曰子琴已習可以益矣孔子曰丘未得其敕有問曰已習其教可以益矣曰丘未得其志也有問曰已習其志可以益矣曰丘未得其爲人也有聞曰子有所穆然深思焉有所皇然髙望而遠眺曰丘殆得其人矣黮然黑頎然長曠然如望羊奄有四方非文王其孰能爲此帥襄子避席揖拱而對曰君子聖人也其傳曰文王操】伯牙亦哀於子期【家語曰伯牙鼓琴鐘子期聽之伯牙志在髙山子期曰善哉巍巍乎若髙山少選之間志在流水子期復曰善哉蕩蕩乎若流水子期死伯牙破琴絕終身不復鼓】則有寒山之榦【張景陽七命曰寒山之桐出自太防注太防北方也】龍門之枝空桑之美【周禮曰空桑之琴瑟夏至於澤中方丘奏之龍門之琴瑟於宗廟奏之又枚叔七發曰龍門之桐髙百尺而無枝】嶧陽之奇【尙書曰嶧陽孤桐注云嶧山之陽特生桐中琴瑟】則九星而象六合【琴書曰琴本七宮商角徴羽文武也後漢蔡邕又加二象九星在人法九竅又琴操曰伏羲作琴廣六寸象六合也】應八風而法四時【琴書曰五分其身三爲上二爲下三天兩地之義也上廣下狹尊卑之象也中翅八寸象八風腰廣四寸象四時也】烏曽夜啼雉亦朝飛【樂府解題云雉朝飛操者齊宣王時處士牧犢子所作也年五十無妻出采薪於野見雉離雄相隨則心悲乃仰天嘆曰聖王在上恩及艸木鳥獸尙爾我獨不獲援琴而歌以自傷烏夜啼亦曲名】伯喈之許顧雝【江表傳曰顧雝少從蔡伯喈學鼓琴伯喈貴異之謂曰卿必有成故以名與卿故雝與伯喈同名】鄒忌之識齊威【周書曰鄒忌以鼓琴見齊威王威王悅之舍之右室須臾王自鼔琴鄒忌推戶入曰善哉鼓琴也王悖然不悅去琴按劍曰夫子見之未察何以知其善忌曰大濁以溫小亷折以淸攫之深而醳之舒鈞諧以鳴大小相益同邪而不害是以知其善】至於禮著坐遷【禮曰先生琴瑟在前坐而遷之戒勿越】傳聞踞轉【左傳曰張骼輔轢復踞轉而鼔琴】漢則文姬【蔡琰別傳曰琰字文姬陳畱人漢中郎將蔡邕之女聰慧秀異年六嵗邕夜鼔琴弦絕琰曰第二邕故斷一問之琰曰第四邕曰偶得之耳琰曰吳札觀化知興亡之國師曠吹律識南風不競由此言之何云不知也】魏稱盧女【樂志曰魏武帝宮人有盧女者故將軍應叔之姊也七嵗入漢宮學鼓琴善爲新聲】嗣宗之見孫登【孫登傳曰登字公和魏末居北山嘗披髮端坐巖下逍遙鼔琴阮嗣宗造之因長嘯與琴音諧防登亦嘯和妙響動於林壑】穆丘之迎漢武【列仙傳曰穆丘公華山道士也漢武帝封襌公乃冠章甫擁琴來迎】憐窮士之投楚【琴操曰三士窮操者其思革子之所作也其思革子石文子叔愆子三人相與爲友聞楚王之賢而好士俱往見之至於嵚巖之間空栁之下衣寒乏糧自度不得俱活二人俱以其思革子爲賢推衣糧與之二子遂凍餓而死其思革子往見於楚王楚王防酒嘉殽設鐘鼓以樂之革子愴然有憂悲之意援琴而鼔之作相與別散之志王聞曰琴何慧哉革子推琴離席長跪涕流而下對曰臣友三人石文子叔愆子竊慕大王髙義欲俱來謁至於嵚巖之間逢飄風暴雨衣寒糧乏度不能俱活二子不以臣爲不肖推糧與臣二子遂凍餓而死今王𨿽陳酒殽設樂誠不敢酣樂也楚王曰嗟乎乃如是耶於是賜革子黃金百斤命左右棺斂收二子而葬之以革子爲相】悵山之蔽魯【琴纂曰山操孔子所作季桓子受齊女樂孔子欲諫不得退而望山作曲諭季氏若山之蔽魯】至如鬼谷之調五曲【琴纂曰蔡邕字伯喈嘗入淸溪訪鬼谷先生其所居山五曲曲有幽居靈�每一曲制一防三年曲成出示馬融王允董卓皆異之】女訓之著三終【蔡邕女訓曰舅姑若命之鼓琴必正坐操琴而奏曲若問名則捨琴興對凡鼓小曲五終大曲三終則止】斵玆美檟【左傳曰穆姜使擇美檟自以爲櫬與頌琴】伐彼椅桐【詩曰椅桐梓漆爰伐琴瑟】楚莊之有繞梁齊桓之重號鐘【傅林奕琴賦曰楚莊有琴曰繞梁齊桓有琴曰號鐘】松石方期於思話【宋書曰蕭思話領左衛將軍嘗從太祖登鐘山北嶺中道有盤石淸泉上使於石上彈琴因賜銀鐘酒謂曰相賞有松石間意】林澗初從於戴顒【宋書曰衡陽王義�鎭京口戴顒衣野服爲義季鼓琴並新聲變曲其三調遊廣陵止息之流皆與世異太祖聞之嘗曰吾東巡之日當燕戴公山也以其好音長給正聲伎一部】神气沖和獨推於千里【晉書阮瞻字千里善彈琴人聞其能多往聽之不問貴賤長防皆爲彈之神气沖和不知向人所在內兄潘嶽毎令鼓琴終日達夜曽無忤色】風韻淸遠惟稱於世隆【宋書曰尙書令栁世隆少立功名晚專以談義自業善彈琴世稱栁公雙瑣爲士品第一嘗自云馬矟第一淸談第二彈琴第三在朝不趨世務垂簾鼓琴風韻雅逺】若夫水仙之引【樂府解題曰水仙操伯牙學琴於成連先生三年不成成連云吾師方子春今在東海中能移人情乃與伯牙俱往至蓬萊山畱伯牙曰子居習之吾將迎之刺船而去旬時不返伯牙延望無人但聞海水洞湧山林杳防愴然嘆曰先生移我情矣乃援琴而歌因作水仙之操曲終成連回刺船迎之而還伯牙遂爲天下妙矣】文王之操【見文王拘羑里注】揩擊稱工【禮曰摶拊玉磬揩擊大琴大瑟中琴小瑟四代之樂器也揩居八切】操縵盡妙【禮曰不學操縵不能安】桓譚被責以失次【東觀漢記曰上嘗問宋通博之士嘗薦譚譚善鼓琴喜鄭聲上數聽悅之聞坐府上遣吏召譚責問之譚叩頭謝良久乃遣後大防上令譚鼓琴譚見失次上問之言其故不復令譚給事中】戴述循聲而赴召【晉中興書曰戴逵字安道少有文藝善鼓琴太宰武陵王晞聞其能琴使人召焉逵對使者前破琴曰戴安道不爲王門伶人晞怒乃更引其兄述述亦能樂聞命欣然操琴而往】或云晏龍初制【山海經曰帝後生晏龍始爲琴瑟】或曰神農始造【琴書英曰昔者神農造琴以定神禁浮僻去邪欲反其天眞者也舜彈五之琴而天下治堯加二以合君臣之思也】趙師之辧吳蜀【唐書曰趙師字耶利善琴貞觀初獨步上京嘗云吳聲淸宛若長江廣流綿綿徐逝國士之風蜀聲躁急若激浪奔雷亦一時俊快】漢宣之得龍趙【劉向別錄曰雅琴之意事皆出龍徳諸琴雜事中趙氏者渤海趙定也宣帝元康神爵問丞相奏能鼓琴者渤海趙定梁國龍徳皆召入見溫室使鼓琴時聞燕爲散操多爲之涕泣者】爾乃汧公韻磬【國史補曰李汧公勉雅好琴自斷桐爲之多至數百張求者與之有絕代者響泉韻磬自保於家】張生響泉【張茂樞響泉記曰余家世所寶琴書圖畫廣明之亂散失蕩盡其中二琴一名響泉一名韻磬皆希代之寶也】閔子初駭於取鼠【孔叢子曰孔子晝息於室而鼓琴焉閔子自外聞之以告曽子曰向也夫子之音淸徹以和淪入至道今也更爲幽沈之聲夫子何�一至斯乎吾從子入而問焉孔子曰然有之向見貓方取鼠欲其得之故爲之音也汝二人者孰識諸曽子對曰閔子夫子曰可與聽音矣】蔡邕始驚於捕蟬【後漢書曰蔡邕鄰人以酒食召邕比往而酒以酣客有彈琴於屏邕至曰以樂召我而有殺心何也遂返主人追問其故邕其以告彈琴者曰我向見螳螂方向鳴蟬蟬將去而未飛螳螂爲之一前一卻吾心聳然惟恐螳螂之失蟬也此豈爲殺心而形於聲者乎】傷中散之被刑【竹林七賢傳曰嵇康臨刑顧視日影索琴彈之曰袁孝尼嘗從吾學廣陵散吾毎靳固不與廣陵散於是絕矣】哂師曹之見鞭【左傳曰衛侯有嬖妾使師曹誨之琴師曹鞭之公怒鞭師曹三百】爾其倚扆而悲向風而聽【阮籍樂論曰漢桓帝聞楚琴淒愴傷心倚扆而悲慷慨長息曰善哉爲聲若此足矣昔季流向風而鼓琴聽之者淚下】見文王之思士【琴錄曰文王得太公於渭陽大悅曰吾先人太公有言當有聖人適周子其是耶遂以爲師號曰太公望乃援琴而鼓之自敍思士之意故有文王思士操】羨琴髙之養性【琴書曰琴髙以琴養性初學於羅浮山後逰四海】舞鶴於郭門【韓子曰師曠鼔琴一奏之有鶴二自南方來集於郭門之邑】受淸風於上景【琴書曰潁陽李氏處女年十五天寶中遘疾七日不食魂飛防防如升上景在雲霧中於女仙人蘆藕苖間受弄淸風等五卜曲】至有明光宛轉【吳均續齊諧記曰王彥伯嘗至吳郵亭維舟理琴見一女子披帷而進取琴調之似琴而非聲甚哀彥伯問何曲答曰此曲所謂楚明光也惟嵇叔夜能爲此聲自此以外傳者數人而已彥伯欲請受女曰此非艷俗所宜惟巖棲谷隱可以自娛爾鼓琴且歌歌畢止於東榻遲明辭去琴錄曰曲有中捕淸暢志淸看客淸宛轉淸】霹靂箜篌【琴錄曰霹靂引楚商梁出遊九臯之澤遇風雷霹靂畏懼而歸作此引又曰箜篌引霍裏髙所作卽公無渡河曲】松間風入石上泉流【琴譜有風入松石上流泉二曲】季鷹之哭彥先【世說曰顧榮字彥先平生好琴及喪家人常以琴置靈座上張季鷹往哭之不勝慟遂徑上牀鼓琴數曲曰顧彥先尙能賞此否】賈子之對應侯【說苑曰應侯與賈子坐聞有鼓琴聲應侯曰今日琴一何悲也賈子答曰張急調下故使之悲耳夫張急者良材也調下者官卑也取夫良材而卑之官安能無悲乎應侯曰善】亦有蔡氏五防【琴譜曰琴曲有蔡邕五弄】啟期三樂【家語曰孔子遊於泰山見榮啟期行郕之野鹿裘帶索抱琴而舞孔子問曰先生何爲也對曰天生萬物惟人爲貴吾旣爲人一樂也男尊女卑吾旣爲男二樂也人生有不見日月不免𦇤褓吾行年九十五矣三樂也貧者士之常死者人之終處常得終又何憂哉孔子曰善】曽子殘刑【琴錄曰殘刑操曽子夢見一貍不見其足而作此曲】商陵別鶴【琴錄曰商陵牧子娶妻三年無子父母欲爲攺娶乃援琴爲別鶴操】師文云浮而泉湧瓠巴鳥舞而魚躍【列子曰瓠巴鼓琴鳥舞魚躍師文聞之從師襄學三年不成無幾見師襄曰文得之矣於是當春而叩商以召南呂涼風忽至艸木成實秋而叩角溫風徐迥艸木發榮夏而叩羽霜雪交下川池暴涸冬而叩徴陽光熾烈堅冰立散將畢而景風翔慶雲浮甘露降醴泉湧】鐘儀之操南音【左傳曰晉侯觀於軍府見鐘儀問其族曰伶人也與之琴操南音公曰君子也言稱先職不背本也樂操土風不忘舊也】師曠之調淸角【韓子曰晉平公登祈虒之臺令帥曠鼔淸角師曠曰不可昔黃帝合鬼神於西山之上駕象車六蛟龍畢方並館蚩尢居前風伯淸途兩師灑道虎狼在前虫蛇伏地鳯凰覆上大合鬼神作爲淸角今君徳薄不足以聽之公不聽師曠不得已鼓之一奏雲從西北方起再奏大風隨之裂幃幕破爼豆墮廊瓦坐上散走平公恐懼伏於廊室晉國大旱赤地千里】周人避之於岐山【琴操曰岐山操周人爲太王所作】孺帝棄之於大壑【山海經曰東海之外大壑少昊孺帝顓頊於此棄其琴瑟郭璞注云孺義未詳】彈薰風而解慍【禮曰舜作五之琴以歌南風曰南風之薰兮可以解吾民之慍兮南風之時兮可以阜吾民之財兮】鼓緇帷而講學【莊子曰孔子遊乎緇帷之林休坐杏壇之上弟子讀書孔子弦歌鼓琴】亦嘗詠玆在禦【詩曰琴瑟在禦莫不靜好】痛彼俱亡【晉書曰王獻之卒兄徵之奔喪不哭直上靈牀坐取獻之琴彈之久之不調嘆曰嗚呼子敬人琴俱亡因頰絕先有背疾遂潰裂月餘亦卒】相如之挑卓氏【史記曰司馬相如素與臨卭令王吉相善臨卭富人卓王孫聞令有貴客召之卓氏有女文君新寡好音故相如以琴心挑之文君竊從戶窺心悅恐不得當也】荊軻之揕秦王【說苑曰荊軻左把秦王右揕其胸王乞聽琴死召姬人鼓琴琴聲曰羅縠單衣可裂而絕八尺屏風可起而越鹿盧之劍可負而抜王奮袖而去】或傳之濮水【琴纂曰師涓寫濮水琴聲爲晉乎鼓之】或受自華陽【靈異志曰嵇中散嘗西南去洛數十里有亭名華陽投宿一更中操琴先作諸弄而聞空中稱善中散撫琴呼之曰君何不來此答云身是古人幽歿於此數千年矣聞君彈琴幽曲淸和故來聽爾而就中殘毀不宜接侍君子由是髣髴漸見以手持其頭與中散共論音聲乃以琴授之作眾曲亦不出常惟廣陵散絕倫中散受之半夕悉得誓不得教他人】晉王之感孫息【琴淸英曰晉王謂孫息曰子鼓琴能令寡人悲乎息曰今處髙臺邃宇連屋重戶藿肉漿酒倡樂在前難可使悲者乃謂少失父母長無兄嫂當道獨居暮無所止如此者乃可悲爾乃援琴而鼓之晉王酸心哀涕曰子來何遲也】雍門之悲孟嘗【說苑曰雍門周以琴見孟嘗君孟嘗君曰先生鼓琴能令我悲乎周曰所能令悲者先貴後賤先富後貧屈折擯壓無所告訴今足下千乘之君𨿽有善琴未能使足下悲也然千秋萬嵗之後髙臺傾曲池塹墳墓旣以平嬰兒竪子樵采者躑躅其足而歌其上曰夫以孟嘗君尊貴乃若是乎孟嘗君遂泣下垂臉周引琴而鼓之徐動宮徴拂羽角孟嘗君涕泣增哀下而就之曰聞先生鼓琴立若破國亡邑之人也】斯豈聲音之至妙故聽之而易傷者乎

笛

惟籠之修簳兮生萬仞之石谿【馬融長笛賦曰惟�籠之奇生兮於終南之陰崖托九成之孤岑臨萬仞之石谿注曰竹譜曰�籠竹名】不假飾於雕鑴稟自然之天資【馬融長笛賦曰昔庖羲作琴神農造瑟女媧制笙暴辛爲塤倕之和鐘叔之離磬或鑠金礱石華晥切錯窮極巧麗曠以日月而後成器惟笛因其天資不變其材伐而吹之其聲如此】學龍吟兮相似【見下飛鴻流水注】截馬簻兮易持【馬融長笛賦曰剡其上孔通洞之截以當簻使易持】蔡邕識髙遷之異【文士傳曰蔡邕告吳人曰吾昔嘗經防稽髙遷亭見屋東間第十六竹椽可爲笛取用果有異聲】漢祖驗昭華之奇【西京雜記曰髙祖初入咸陽宮周行府庫金玉珍寶不可稱言其尢異者玉笛長二尺三寸六孔銘曰昭華之琯】考其淸濁之制【樂纂曰歌聲濁者用長笛淸者用短笛】辧夫長短之宜【古歌詞曰長笛短笛常願陛下保壽無極】爾其伐昆谿之翠竹【史記曰黃帝使伶倫伐竹於昆谿而作笛吹之作鳯鳴】翦云夢之霜筠【樂書曰笛者滌也爲三尺二調成均翦云夢之霜筠法龍吟之異韻】爲气出以精列【馬融長笛賦序曰融爲督郵無畱事臥郿平陽塢中有洛客捨逆旅吹笛爲气出精列相和注雲气出精列二曲名】采延露與巴人【馬融長笛賦曰上擬法於韶箾南籥中取度於白雪緑水下采�於延露巴人】則有臥平陽之塢【見上气出精列注】宿代郡之亭【幽防記曰代郡界有一亭常有怪不可詣忽有諸生壯勇行歌止宿鬼吹五孔笛一手都不能得攝笛諸生便笑謂汝止有一手那得徧笛我爲汝吹來鬼云謂我少指耶乃數十指出諸生拔劍斫之得一老雄鷄從者並雞雛耳】聆宋同之新引【沈約宋書曰晉中書監荀朂中書令張華嘗令郝生鼓箏宋同吹笛以爲新引相和】聽朝霞之變聲【唐書曰文宗時云朝霞以善吹笛進上爲新聲雅樂朝霞能承意孌聲頗符上防由是有寵】固可以滌邪納正【風俗通曰笛漢武帝時上人丘仲所造也本出羗中笛滌也所以滌邪穢納之雅正也長尺四寸七孔】感物通靈者也【馬融笛賦曰可以通靈感物寫神諭意漑盥污穢澡雪垢滓矣】若乃傳妙理於馬融【馬融長笛賦序曰余性好音能鼓琴吹笛】美修能於丘仲【見滌邪納正注】加之旣自於君明【馬融長笛賦曰易京君明識音律故本四孔加以一君明所加孔後出是謂商聲五音畢注云京房字君明修易故曰易京】減之復因於奚縱【樂纂曰黃鐘笛晉時三尺八寸元嘉九年太樂令鐘宗之減爲三尺七寸十四年治書令奚縱又減五分爲三尺六寸五分】或以起路傍之愁【樂纂曰橫笛小箎也梁朝歌云快馬不須鞭拗折楊栁枝下馬吹橫笛愁殺路傍兒】或以助軍中之勇【樂纂曰司馬法軍中之樂鼓笛爲上使聞之者壯勇而樂和細絲髙竹不可用也慮悲聲感人士卒思歸之故也】別有黃門之署【馬融長笛賦曰退理於黃門之髙廊桓譚新論曰漢之三主內置黃門工倡也】東箱之制【樂纂口劉和之東箱之笛長四尺二寸】向秀怊悵而思舊【晉書曰向秀思舊賦序云余少與嵇康呂安居止接近其後各以事見法逝將西邁經其舊廬於時日薄虞淵寒水淒然鄰人有吹笛者發聲寥亮追想疇者遊宴之好感音而嘆之故作賦云】王愷忍暴而殺妓【晉中興書曰帝舅王愷嘗置酒王導王惇俱往女妓吹笛小失愷意便令黃門毆殺之一坐攺容愷神色自若】歌閒夜者已訝神奇【幽明記曰永嘉中泰山巢氏先爲相縣令居在晉陵家婢采薪忽有一人隨婢還家不使人見見形者惟婢而已每與婢飲宴輙吹笛而歌歌曰閒夜寂以淸長笛亮以鳴若欲知我者姓郭名長生】寶煙竹者忽驚裂碎【國史補曰李舟好事嘗得村捨煙竹截以爲笛堅如鐵石以遺李謩謩吹笛天下第一嘗月夜泛江與舟吹之寥亮逸髮俄有客立於岸呼船請載旣至請笛吹之其音淸壯山石可裂謩平生未嘗見及入破呼吸盤辟而此笛應指粉碎客散不知所之舟著記疑其蛟也】石崇每賞於宋偉【世說曰天下能笛者石崇婢緑珠之妹曰宋偉】謝氏曽矜於阿紀【世說曰謝仁祖妾阿紀有國色善吹笛仁祖死阿紀誓死不嫁郤曇時爲北中郎設權詐以誘阿紀爲妾阿紀終身不與曇言】李謩瓜洲之逸思【國史補李謩秋夜吹笛於瓜洲舟檝甚隘初發調羣動皆息及數奏微風飄然而至又俄頃舟人賈客有怨嗟悲泣之聲】桓伊靑谿之遺美【晉書曰桓伊字叔夏善音樂有蔡邕柯亭笛嘗自吹之王徽之赴京泊舟靑谿側伊素不相識於岸上過徽之便使人謂之曰聞君善吹笛試爲我一奏伊時已貴顯素聞徽之名便下車踞胡牀爲作三調之弄訖上車去客主不交一言】傳於樂府有折栁兮落梅【折楊栁落梅並笛曲名】起自羗人見飛鴻兮流水【馬融長笛賦曰近世雙笛從羗起羗人伐竹未及已龍吟水中不見已截竹吹之聲相似又曰狀似流水又若飛鴻】

鼓

鼓動也含陽而動者也【古今樂錄曰鼓動也冬至之陰萬物舍陽而動也】若夫鼉鼓逢逢蒙瞍奏公【見詩靈臺】應春分而著義【說文曰鼓郭也春分之音象萬物郭皮甲而出故謂之鼓】當啟蟄以施功【周禮曰凡冒鼓必以啟蟄之日】聞臨平之擊石【異苑曰晉武帝時吳郡臨平岸山崩出一石鼓打之無聲問張華華曰可取蜀中桐樹刻作魚形扣之則鳴矣於是如其言聲聞數十里】見南郡之銘銅【虞喜志林曰建武二十四年南郡男子獻銅鼓有銘】坎其擊鼓宛丘之下【出詩陳風】伐以鉦人【詩曰方叔率止鉦人伐鼓陳師鞠旅】禦之田祖【詩曰琴瑟擊鼓以禦田祖】識伊耆之蕢桴【禮曰土鼓蕢桴葦籥伊耆氏之樂也】考籥章之毛土【周禮曰籥章氏掌土鼓注以毛土爲匡以革爲面】訝雷門之鵠飛【臨海記曰郡西有白鵠山山上有石鼓元嘉中居人祀山神乃椎此鼓數十里聞如金石之響相傳云此山有鵠飛入防稽郡雷門鼓中打鼓聲洛陽聞之後逆賊孫恩斫破此鼓見一白鵠飛出】驚建康之鷺翥【劉瓛定軍禮曰或云鷺鼓精也昔吳王夫差啟蛇門以厭越人越爲雷門以禳之擊大鼓於雷門之下而蛇門聞焉後移鼓於建康宮之端門有雙鷺從鼓飛出】爾其廣首纎腹之制【正樂曰腰鼓大者瓦小者木皆廣首而纎腹也】八面四足之奇【通禮義纂曰建鼓大鼓也夏加四足謂之節鼓樂書曰雷鞀者周禮瞽蒙掌播鞀鞀如鼓而小以木貫之作柄柄各四枚爲八面也】或狀如博局【正樂曰節鼓如博局中開圓孔適容其鼓擊之以節樂者也】或形同麝臍【古今樂錄曰齊鼓如漆桶大一頭設齊於鼓面如麝臍故曰齊鼓】撃其小而導其大【周禮曰懸鼓周鼓也其小者曰先擊小鼓爲大鼓導引故曰一名鞞】應在東而懸在西【禮曰廟堂之下懸鼓在西應鼓在東】姚旣駭於石鳴【後秦記曰姚永和元年天水石鼓鳴聞數百里野雉皆雊】李陵俄知其气衰【漢書曰李陵擊匈奴夜擊鼓起士鼓不鳴陵曰吾士气少衰而鼓不起何耶軍中豈有女子乎搜軍中得卒妻皆斬之】承幹聞素之諫【唐書曰太子承幹嘗於宮中擊鼓聲聞於外張素叩�請見極言切諫承幹乃出宮內鼓對素毀之】孫抱遭髙爽之譏【南史曰孫抱爲延陵縣令國子助教髙爽詣之抱了無故人情爽出從�下過取筆書鼓面云徒有八尺圍腹無一寸腸而皮如許厚被打未遽央】則有制自黃帝【帝王世紀曰黃帝殺蚩尢以其皮爲鼓而聲聞百里】始於少昊【通禮義纂曰建鼓大鼓也少昊氏作焉爲眾鼓之節】𨿽云無當於五聲【禮曰鼓無當於五聲五聲不得不和】豈可不鼓而不考【詩曰子有鐘鼓不鼓不考�其死矣他人是保】至於王侯路賁之制【周禮曰王執路侯執賁軍將執晉師帥執提旅帥執鼙】商周縣置之殊【周禮曰夏后足鼓殷人置鼓周人懸鼔注置植也】樹以崇牙【詩曰有瞽有瞽在周之庭設業設虡崇牙樹羽應田懸鼓】駕以樓車【古今注曰漢有黃門鼓吹一名樓車】都曇兮答臘【古今樂錄曰都曇鼓似腰鼓而小小椎擊之也又曰答臘鼓制廣於羯鼓而短以指揩之其聲甚震俗謂之揩鼓】雞婁兮密須【樂錄曰雞婁鼓正圓而首尾可擊之處平可數寸左傳曰分唐叔以密須之鼔注云密須國名也】禰衡解衣而不怍【後漢書曰曹操聞禰衡善鼔乃召爲鼓吏因防賔客閱試音節諸吏過者皆今脫其故衣更著岑牟單絞之服次至衡方操撾踴躍而前吏呵之曰鼓吏何不解服而輕進衡於是先解褒衣次釋余服祼身而立徐取岑牟單絞而著之復操撾顏色無怍操笑曰本欲辱衡衡反辱孤衡對曰不敢以先王之法服爲伶倫之衣】王公揚桴而自如【世說曰王大將軍少時舊有田舍之名語音亦楚武帝喚時賢共言伎藝之事人人皆有所能爲王都無所解意色殊惡自言解打鼓帝卽令取鼓使擊之於坐振袖而起揚桴奮擊音節諧捷傍若無人舉坐皆嘆其雄爽】伐彼淵淵【詩曰伐鼓淵淵振旅闐闐】奏玆簡簡【詩曰猗與那與置我鞉鼔奏鼔簡簡衎我烈祖】或置在西房【書曰大貝鼖鼓在西房】或列之下管【書曰下管鞀鼓】辧徒擊與播鞀【爾雅曰徒擊鼓謂之咢播鞀見上四足八面注】美登聞兮敢諫【樂錄曰馬上之鼓曰提鼓有不可提執施之於朝則登聞鼓敢諫鼓也】復有思話騎棟【沈約宋書曰蕭思話年十許嵗好騎屋棟打細腰鼓】楚王警民【韓子曰楚厲王有警鼓與百姓爲戒後飲酒過之而擊民大驚使人止之曰吾醉戲而擊之民皆罷居數月警而擊鼓民不起也】山中石鳴【郭緣生述記曰逢山在廣固南三十里有祠並石人石鼔齊世將亂石人輒打鼔聞數十里】荒外雷震【神異經曰八方之荒有石鼔焉蒙之以皮其音如雷】穆滿黎丘之樂【穆天子傳曰天子讀書於黎丘奏廣樂而遺其靈鼔】王喬鄴縣之神【後漢書曰喬爲鄴令每當朝鄴門下鼓不擊自鳴聞於京師昭帝取置郵亭無復有聲】亦云摘以銅丸【漢書曰建昭之後元帝畱好音樂或置鼙殿下天子自臨軒檻上隤銅丸以撾鼔聲中嚴鼓之節後宮及左右習知音者莫能爲之而定陶王亦能之上數稱其能史丹進曰凡所謂材者敏而好學溫故知新皇太子是也未聞器人於絲竹鼓鼙之間也】節之金鐲【古今樂錄曰鏄師掌金奏之鼔以金鐃止鼓以金鐸通鼓以金鐲節鼓以鐘鼓者前擊鐘次擊鼓也鎛音博鐃奴交切鐲音濁又音獨】羅浮神鉦【羅浮山記曰山東石樓下有兩石鼓扣之淸越所謂神鉦也】始興聖木【荊州記曰始興郡陽山縣有豫章木木徑可二丈名爲聖木秦時伐此木爲鼓顙顙成忽奔逸北至桂陽又王韶之始興詩序云息於臨武遂之洛陽因名聖鼓城今在臨武】周官列職著雷靈鼛晉之差【周禮曰鼓人掌教六鼓四金之音聲以節聲樂以和軍旅以正田役教爲鼔而辧其聲用以雷鼔鼓神祀以靈鼓鼓社祭以路鼓鼓鬼享以鼖鼓鼓軍事以鼛鼓鼓役事以晉鼓鼔金奏】爾雅著名有鼖應鞀麻之目【爾雅曰大鼓謂之鼖小者謂之應鼓大鞀謂之麻小者謂之料】

事類賦卷十一

欽定四庫全書

事類賦卷十二

宋吳淑撰

服用部

衣

黃帝垂衣裳而天下治蓋取諸乾坤【出易注云上衣下裳乾坤之象】若夫縞衣綦巾聊樂我員【出詩注云縞色白男服也綦蒼艾色女服也】或以取睢渙之麗【陳畱風俗傳曰襄邑睢渙之水出文章故曰黼黻藻錦日月華虫以奉天子宗廟禦服焉】或以象翚翟之文【漢輿服志曰聖人觀翚翟之文榮華之色乃染帛以效之始作五采以爲服凡十二章】無褐而寧能卒嵗【詩曰一之日觱發二之日�烈無衣無褐何以卒嵗】不衷而還復災身【左傳曰鄭子臧奔宋好聚鷸冠鄭伯使盜誘而殺之君子曰服之不衷身之災也】蜉蝣之羽衣裳楚楚【出詩又曰蜉蝣之翼采采衣服蜉蝣掘閱麻衣如雪】纊爲繭而緼爲袍【禮曰非列采不入公門振絺綌不入公門素裘不入公門襲裘不入公門纊爲繭緼爲袍襌爲防帛爲褶】袂應規而袷如矩【禮深衣曰袂圓應規曲袷如矩】中山則悟其顚倒【說苑曰魏文侯封太子擊於中山使不往來舍人趙倉唐奉使文侯問子之君長大孰與寡人倉唐曰君賜之外府之衣則能勝之文侯遣倉唐賜太子衣一襲令倉唐雞鳴時至太子迎拜賜發篋衣盡顚倒太子趣具駕曰賜之衣非以爲寒也欲召擊也無誰與謀故遺子以詩曰東方未明顚倒衣裳顚之倒之自公召之】若敖則始於藍縷【見車賦篳開楚子注】短毋見膚長毋被土【禮深衣曰古者深衣蓋有制度短毋見膚長毋被土】襜則蔽前【爾雅曰衣蔽前謂之襜注今蔽膝也】幅聞在下【詩曰赤芾在股邪幅在下注芾大帶古蔽膝之象也】周瑜旣荷於百領【吳書曰孫權每賜周瑜衣寒暑皆百領諸將莫有及者】南粵亦於三褚【漢書曰帝賜南粵王佗上褚五十衣中褚三十衣下褚二十衣注以綿裝衣曰褚】驚耿恭之穿決【後漢書耿恭自疏勒回衣屨穿決形容枯槁】訝張融之麤故【齊書曰髙帝手詔賜張融衣曰見卿衣服麤故誠乃素懷有本久爾縷亦虧朝望今送一通故衣意謂𨿽故乃勝新也是吾所著已令裁減稱卿之體】範曄致思以精微【宋書曰範曄性精微有思致衣裳器服莫不增損制度世人皆法之】到漑顯名於率素【南史曰到漑性率儉不好聲色虛室單牀旁無姬侍冠履十年一易朝服或至穿補】襲此黼領【爾雅曰衣裗謂防黼領謂之襮】被玆繡裳【詩曰君子至止黻衣繡裳】我韍兮子佩【莊子曰祝牧謂其妻曰天下有道我韍子佩天下無道我負子戴】上兮下黃【輿服志曰黃帝堯舜垂衣裳而天下治蓋取諸乾坤故上衣而下衣黃也】笑何容之焦背【南史曰何敬容爲吏部尙書性矜莊衣冠鮮麗梁武帝𨿽衣浣衣而左右衣必須鮮潔嘗有侍臣衣冠捲折帝怒曰卿衣帶如繩欲何所縛敬容希防常以膠淸刷須衣裳不整伏牀熨之或暑月背爲之焦】驚陳暄之上堂【陳書曰徐陵爲吏部尙書精簡人物縉紳之士皆向慕焉陳暄以玉冒簪挿髻紅絲布裹頭袍拂踝靴至膝不陳爵裏直上陵坐陵不之識命吏持下暄徐步而出舉止自若竟無怍容作書謗陵陵甚病之】楚莊旣見於博袍【墨子曰楚王絳衣博袍】沈慶俄聞於急裝【宋書曰沈慶之領隊防東門劉湛被收之夕開門召慶之慶之戎服履韎防絝入上見而驚曰卿何意乃爾急裝慶之曰夜半召隊主不容換服】爾其更始諸於【後漢書曰更始時授官爵皆羣小賈豎膳夫庖人多著繡面衣錦袴襜褕諸於時智者見之以爲服之不衷也注曰諸於大掖衣也如婦人之袿衣方言曰襜褕其短者自闗西謂之防屈郭璞云俗名防掖據此卽是諸於上加綉裾如今之半臂也防音充防音屈】申生偏裻【國語曰晉獻公使太子申生伐東山衣之偏裻音篤】衯裶戍削紆徐委曲【子虛賦曰雜纎羅垂霧縠紆徐委曲郁撓谿谷衯衯裶裶揚袘戍削注云言衣文理如谿谷衯裶衣長貎揚舉也袘衣袖戍削裁制也】被以曳婁【詩曰子有衣裳弗曳弗婁】樂玆安燠【詩曰豈曰無衣七兮不如子之衣安且吉兮豈曰無衣六兮不如子之衣安且燠兮】戴禮旣明於五法【禮深衣曰制十有二幅以應十有二月袂圓以應規曲袷如矩以應方負繩及踝以應直下齊如權衡以應平故規者行舉手以爲容負繩抱方者以直其政方其義也下齊如權衡者以安志而平心也五法已施故聖人服之】齊國亦供其三服【漢書曰齊國有三服官奉獻冠幘縱爲首服紈素爲冬服輕綃爲夏服】至於彥回羅【宋書曰明帝疾召褚彥回入帝坐帳中流涕曰吾近危篤故召卿欲使著黃羅耳指牀頭大函曰文書函內冀此函不復開彥回亦悲不自勝黃羅乳母服也來可切】邊讓襜褕【邊讓別傳曰讓才辧俊逸孔融薦於魏武曰邊讓爲九州之被則不足爲單衣襜褕則有餘】聊以旌禮【春秋左氏傳曰服以旌禮】期之暖膚【南君書曰上世之人衣不暖膚食不滿腹】美朱勃之方領【後漢書曰朱勃字叔陽年十二能誦詩書嘗馬援兄況勃衣方領能矩步注頸下施衿領正方學者之服也】偉江充之曲裾【漢書曰江充初召見犬臺宮衣紗縠單衣曲裾後垂交輸冠蟬纚步揺冠飛翮之纓容貌甚壯帝謂左右曰燕趙間多奇士注云交輸若燕尾垂之兩旁見於後也冠蟬纚故步則搖又以鳥羽作纓】意惻西華之葛【見冬賦西華練裙注】價騰王導之練【晉書曰蘇峻平後帑藏空竭庫中惟有練數千疋賣之不售而國用不足導與朝賢俱制練布單衣於是士庶翕然競服之練遂貴端至一金】至夫法圭刀之形【釋名曰婦人上服曰袿其下垂者上廣下狹如刀圭也襡屬也衣裳上下相連屬】列雕鴈之制【唐書曰徳宗賜節度觀察使時服尙方織作呈閱所宜上曰頃來賜衣文采不常非制也朕今思之節度使以雕銜綬帶取武毅以靖封內觀察使以鴈銜威儀委取其行列有序牧人有威儀也威儀委瑞艸也】刺彼維鵜【詩曰維鵜在梁不濡其翼彼巳之子不稱其服】戒其在笥【書曰惟衣裳在笥】旣順序而有文【左傳曰狄伐衛衛懿公與石祁子玦與莊子矢使守曰以此贊國擇利而爲之與夫人繡衣曰聽於二子注取其文章順序】亦從容而不貳【禮緇衣曰長民者衣服不貳從容有常以齊其民則民聽一】或被之而象天【禮曰郊祭之日王被衮以象天戴冕藻十有二旒則天數也】或斷之而離地【漢書曰蓋寛饒左遷衛司馬未出殿門斷其單衣令離地】尹範則互爲出入【謝承後漢書曰陳畱尹苞與同郡範史云善二人俱貧出入共一單衣到人門外苞年長常先著衣入須臾出解與史云】僑札則交相贈遺【左傳曰吳季札聘鄭見子產如舊相識與之縞帶子產獻紵衣焉】三命有蔥衡之錫【禮曰一命緼韍黝衡再命赤韍黝衡三命赤韍蔥衡注緼赤黃色】一篋慰寒泉之思【後漢書曰章帝甞幸南宮閱陰太后器服愴然動容乃畱五時衣各一襲及常所禦衣五十篋余悉分布賜諸王上賜東平王蒼及瑯邪王京書曰間饗衛士於南宮因閱視舊時衣物思惟王孝友之徳今送光烈皇后假髻帛巾各一及衣一篋可時奉贍以慰凱風寒泉之思又欲令後生子孫得見先後衣服之制】則有顯宗之嘉郭賀【後漢書曰郭賀爲荊州刺史有殊政顯宗巡狩到南陽時特見嗟嘆賜以三公之服黼黻冕旒勒行部去幨帷令百姓見其容服以彰有徳】宋髙之喜超宗【宋書曰謝超宗嘗諸東府門自通其日風寒髙帝謂四座曰此客至使人不衣自暖】或掛神武之門上【齊書曰陶景永明十年脫朝服掛神武門上表辭祿詔許之】或爛郭文之戶中【晉書曰髙士郭文字文舉居大辟山常著鹿裘葛巾余杭令顧颺與葛洪造之颺使致韍衣文不納使置室中乃爛於戶內竟不服用】伏儉徳於晏子【韓子曰晏嬰相齊妄不衣帛馬不食粟又禮記曰晏子一狐裘三十年】挹淸節於祭彤【後漢書曰祭彤在遼東幾三十年衣無兼副顯宗美其淸約賜之衣被什物無不悉備】載寢而暗驚持玉【魏略曰文昭甄后始生每寢寐家中髣髴見有人持玉衣覆其上】長裾而乍喜陵風【拾遺記曰員嶠山南有池移國人長三尺壽萬嵗茅爲衣衣服皆長裾大袖因風以升煙霞若鳥用羽毛】豈曰無衣與子同澤【詩曰豈曰無衣與子同袍豈曰無衣與子同澤豈曰無衣與子同裳注澤褻衣】莊子之對魏王【莊子曰莊子衣大布之衣而過魏王魏王曰何先生徳之憊耶莊子曰士有道徳不能行憊也衣獘履穿貧也非憊也】豫讓之報智伯【春秋後語曰趙襄子滅智伯智伯之臣豫讓變姓名入宮塗厠以刺襄子襄子覺而赦之後讓伏於橋下襄子至橋馬驚使視之復得讓襄子嘆曰嗟乎豫讓之爲智伯名旣成矣寡人赦子亦足矣子自爲計寡人不釋子矣讓固伏誅願得君之衣而擊之襄子義之脫附身之衣以與之讓拔劍三躍呼而擊之曰吾可以下報智伯矣遂伏劍而死】聞美管寧之儉【魏志曰明帝徵管寜辭不就詔問靑州刺史程喜寜守節髙乎審老疾尫頓耶喜上言寧常著皁防布襦袴布裙出入閨庭能自拄杖不須扶持四時祭祀輒自力疆攺著絮巾故在遼東所有白布單衣親薦饋饌跪拜成禮】嘆王允之淸【魏氏春秋曰王允爲吏部郎選郡守明帝疑其所用非次召入乃釋遣出望其衣敗曰淸吏也】識榮啟之縣蓑【淮南子曰林類榮啟期衣苦縣蓑】見董威之結繒【王隱晉書曰董威輦至洛陽止宿白社中於市得殘碎繒輒結以爲衣號曰百結衣】若夫展白無文【釋名曰展衣展坦也坦然正白無文采也展或作禮】緑黒有裏【詩曰緑兮衣兮緑衣黃裏注鞠衣黃展衣白禒衣黒皆以素紗爲裏今非其制以諭妾上僣】授之九月【詩曰七月流火九月授衣】戒其三褫【易曰或錫之鞶帶終朝三禠之象口以訟受服亦不足敬也】在齊國而曽聞至骭【見歌賦生飯牛注】入漢宮而未嘗曳地【史記曰文帝衣綈衣所幸愼夫人衣不曳地】子夏旣困於縣鶉【孫卿子曰子夏家貧衣若縣鶉人曰子何不仕曰諸侯之驕我者吾不爲臣大夫之驕我者吾不復見】林旣亦傳於衣葦【說苑曰齊林旣者衣葦朝景公公曰何服小人衣耶林旣曰衣狗裘者不必狗吠服羊裘者不必羊鳴今君衣狐裘能狐鳴乎】紱見方來【易困九二曰朱紱方來】繡聞指【漢曰或帝末郡國賊盜羣起暴勝之爲直指使者衣繡衣持斧捕之】觀采錯於張嵊【南史曰張嵊少惇孝行年三十餘猶斑衣受父穆杖動至數百收涙歡然】喜爛斑於萊子【孝子傳曰老萊子年七十父母猶在萊子常服斑衣爲嬰兒戲】復有袁忠之詣王朗【謝承後漢書曰袁忠乘船戴笠詣王朗見朗左右僮從皆著靑絳彩衣非其侈麗卽辭疾發而追】魏文之待楊彪【楊彪別傳曰魏文帝令彪著布單衣待以賔客之禮】江湛浣之而稱疾【宋書曰江湛字徽深爲吏部尙書無兼衣餘食嘗爲上所召遇澣稱疾經日衣成然後起】子服言之而見囚【國語曰季文子相宣成無衣帛之妾無食粟之馬仲孫他諫曰人其以子爲愛且不華國乎文子告孟獻子獻子囚之七日自是子服之妾衣不過七升之布注仲孫他獻子之子子服也愛恡也】至若朱博大袑【漢書曰朱博爲瑯邪太守敕官屬多作褒衣大袑不中節度自今掾吏衣令去地三寸袑袴也音紹】雋生盛服【見劍賦雋生佩具注】齊桓惡紫【尹文子曰齊桓好服紫國人盡服之公患之管仲曰君謂左右甚惡紫臭於是三日境內莫有衣紫者】晉文矯俗【尹文子曰昔晉國苦奢文公以儉矯之乃衣不重帛食不兼肉無幾時國人皆大布之衣脫粟之飯】析淪之网【拾遺記曰西方析淪國其俗淳和人壽三百嵗綴艸毛爲网衣如羅紈者元狩六年獻网一襲帝懼後世徵求之焚於九逵之道煙如金石之气】頻斯之玉【拾遺記曰晉太始初頻斯國人來朝以五色玉爲衣如今之鎧】宋景之於翡翠【拾遺記曰宋景公懸四時之衣春夏以珠玉爲飾秋冬以翡翠爲溫】田文之譏綺縠【春秋後語曰田文謂其父靖郭君曰君後宮蹈綺縠之衣而士不得短褐】乘大車者如菼【詩曰大車聽男女之訟也大車檻檻毳衣如菼大車啍啍毳衣如璊注天子大夫服毳冕以巡行菼蘆始生也璊頳色】祭先蠶者如鞠【周禮曰內司服掌王后六服鞠衣注鞠衣黃桑服也色如鞠塵象桑葉始生鞠又丘六切】委委蛇蛇象服是宜【詩曰委委蛇蛇象服是宜注曰象服者謂褕狄闕狄也】狐尾虎文之飾【梁冀別傳曰冀作狐尾單衣上短下長輿服志曰虎賁武騎皆衣虎文單衣】雉頭火浣之奇【晉書曰武帝時太醫司馬程據獻雉頭裘帝以奇技異服典禮所禁焚之殿前傅子曰梁冀作火浣布單衣會賔客行酒失杯而污之僞怒解衣而燒之垢盡火滅粲然潔白】正色間色之異【禮曰衣正色裳閒色】執衽扱衽之儀【爾雅曰執衽謂之袺扱衽謂之襭】商火夏山之制【禮曰有虞氏服韍夏后氏山殷火周龍章注曰韍韠也舜始作之以尊祭服禹湯至周增以畫文】前方後剉之規【禮曰韠君朱大夫素士爵韋�殺直天子直公侯前後方大夫前方後剉角士前後正韠蔽也以韋爲之】識唐帝之三浣【唐書曰肅宗性節檢嘗出袖示近臣曰此衣三浣也】辧漢髙之五時【漢雜事曰髙祖時大謁者臣章受詔長樂宮令羣臣議天子所衣服以安天下謁者趙堯舉春李舜舉夏兒湯舉秋貢禹舉冬五時衣始於此】逢山甫而見補【詩曰衮職有闕仲山甫補之】遇武公而攺爲【詩曰緇衣美鄭或公也緇衣之宜兮敝予又攺爲兮緇衣之衣兮敝予又攺造兮緇衣之席兮敝予又攺作兮注席大也】商紂投火以寶【六韜曰武王伐紂紂寶衣投火而死】宋明憎風而用皮【見風賦宋明令史注】三世方知其被服【魏志曰文帝詔曰三世長者知被服五世長者知飲食言被服飲食難曉也】五采則見其彰施【書曰予欲觀古人之象日月山龍華虫作會宗彛藻火粉米黼黻絺繡以五采彰施於五色作服汝明】馬援都布【後漢書曰馬援爲隗囂使公孫述盛陳陛衛以延援入交拜禮畢使出就館更爲援制都布單衣注東觀記作答布答布白防也】仲尼逢掖【禮曰孔子對魯公曰丘少居魯衣逢掖之衣長居宋冠章甫之冠注曰逢猶大也大袂襌衣君子有道藝者所衣也】麤疎旣訝於馬后【後漢書曰明徳馬后常衣又練裾不加緣朔望諸姬主朝請朢見後袍衣疎麤反以爲綺縠旣視乃笑後辭曰此繒特宜染色故用之耳六宮莫不嘆息注大練厚繒也】鮮明復稱於王吉【漢書曰王吉字子陽好車馬衣服自奉養極爲鮮明而遷徙所載不過囊衣天下服其亷而怪其奢世傳子陽能作黃金】或振之而因浴【離騷曰新沐者必彈冠新浴者必振衣也】或題之而見易【拾遺記曰任木年十四好學觀書有合意處則題其衣裳及掌裏以記其事門徒悅其勤學更以淨衣易之】王惇脫故而自如【晉書曰石崇以奢豪矜物厠常有十餘婢列侍有客如厠皆易新衣而出客多羞脫故而王牧脫故著新意气無怍婢相謂曰此必能作賊】桓沖怒新而理屈【世說曰桓沖不好著新衣浴訖妻送新衣衝怒催使將去婦遣持還語云衣不經新何緣得故衝大笑而服之】旣韜文而尙褧【見錦賦碩人褧衣注】亦用兵而去韍【漢輿服志曰五霸逓興戰兵不息韍非兵�於是去韍】斯蓋後聖有作而治其麻絲變上古羽皮之質【禮曰孔子曰昔先王未有麻絲衣其羽皮後聖有作治其麻絲以爲布帛】

冠

夫冠者所以飾首而別成人者也【白虎通曰冠也所以持髮也人示成禮有修飾文章故制冠以飾首別成人也】若夫藹藹揚輝【左思魏都賦曰藹藹列侍金貂齊光】金蟬翠緌【梁書曰帝臨軒冠太子於太極殿舊制太子著逺遊冠金貂蟬翠緌纓至是詔加金博山】周之委貌夏之母追【禮曰委貌周道也章甫殷道也母追夏后氏之道也母音牟追音堆】柱後惠文執法近臣之服【三禮圖曰法冠曰柱後惠文一日獬豸冠柱髙五寸以纚爲展筩以纎爲捲柱蔡邕獨斷曰法冠秦制執法者服之漢制侍中中常侍皆冠惠文加貂附蟬】髙山測注行人謁者之儀【三禮圖曰髙山冠一日測注髙九寸鐵爲捲梁秦制行人使者所服仐謁者服之】爾其本於縮縫【禮曰古者冠縮縫今也衡縫故喪冠之反吉非古也注解時人之惑喪冠縮縫古冠耳】始於緇布【三禮圖曰緇布冠始冠之冠也太古冠布齊則緇之未有絲繒故麻耳】黈纊如橘【隋書曰六等之冕皆有黈纊黃綿爲之其大如橘自皇太子以下三犀導靑纓】垂旒若露【古今注曰牛亨問冕旒稱繁露何也答曰綴而下垂如露之繁多故曰繁露】楚子通梁【淮南子曰楚莊王通梁組纓注通梁逺遊冠】魯儒章甫【見衣賦仲尼逢掖注】見諸侯之繢緌識天王之朱組【禮曰冠朱組纓天子之冠也緇布冠繢緌諸侯之冠也注云皆始冠之冠也】招虞人而不進【見弓賦虞人不進注】問仲尼而寧語【家語曰哀公問孔子曰昔舜何冠孔子不對公曰有問於子不對何也對曰舜之爲君好生惡殺任能授賢君捨是不遵而冠是問是以緩對】卑狹已傳於梁冀【續漢書曰梁冀攺輿服制卑幘狹冠】毀裂詎堪於伯父【左傳曰王使詹桓伯辭於晉曰我在伯父猶衣服之有冠冕水木之有本源民人之有謀主伯父若裂冠毀冕抜本塞源而棄其謀主𨿽戎狄其何有餘一人】若其戴北斗之奇制【曹植與陳琳書曰夫披翠云以爲衣戴北斗以爲冠帶虹霓以爲紳連日月以爲佩此服非不美也然而帝王不服者望殊於天志絕於心矣】題南部之嘉名【後漢書曰崔林給事黃門參定禮儀帝嘗閱故府得舊冠題曰南部尙書崔逞制顧謂林曰此卿家舊事也】文雅旣訝於欣泰【梁書曰張欣泰爲直閣部兵校尉領羽林監通涉雅俗交結多士名素正直著鹿皮冠挾素琴有以啟武帝帝曰將家兒何敢作此舉止】簡彛復怪於陳靈【國語曰定王使襄公聘楚假道於陳陳靈公與孔寕儀行父南冠以如夏氏單子歸告王曰葉衮冕而南冠以出不亦簡彛乎注云謂簡略常服也】鄙宋康之示勇【桓子新論曰宋康王爲無頭之冠以示勇】傷子路之結纓【左傳曰石乞孟黶作亂子路以戈擊之斷纓子路曰君子死冠不免結纓而死】大有寛饒之制【漢書曰蓋寛饒初拜衛司馬冠大冠帶長劍】小聞子夏之稱【漢書曰杜欽字子夏家富而目偏盲茂陵杜鄴亦字子夏時人號欽爲肓杜子夏以相別欽惡以疾詆乃爲小冠廣裁一寸由是京師更謂欽爲小冠杜子夏】彈之蓋申於知己【漢書曰王陽與貢禹爲友陽爲益州刺史禹聞之彈其冠以待陽薦陽薦禹於成帝召爲大夫】溺之不喜於儒生【漢書曰沛公略地陳畱麾下騎士酈食其裏中子也食其見之曰沛公吾所欲從遊騎曰沛公不喜儒諸客冠來者沛公輒解冠溺其中未可以儒生說也】至於魯國紫緌【禮玉藻曰冠紫緌自魯桓公始也注云蓋僭宋王者之後服緌當用繢】衛文大帛【左傳曰狄人防衛齊桓封衛於楚丘衛文公大布之衣大帛之冠注用諸侯諒闇之服】奇服切云【楚辭曰余幼好此奇服帶長鋏之陸離冠切云之崔嵬】華纓飛翮【張衡七辯曰微霧之冠飛翮之纓】漢髙之作竹皮【漢書曰髙祖爲亭長以竹皮爲冠及貴所謂劉氏冠也後令爵非公秉以上無得冠劉氏】段熲之爲赤幘【東觀漢記曰段熲滅詔賜熲赤幘大冠一具】則有服玆黼冔【詩曰殷士膚敏祼將於京厥作祼將常服黼冔注黼白與黒冔殷冠也】戴此紘綖【左傳曰衡紞紘綖昭其度也注紘纓從下而上者綖冠上覆】弁師之司五冕【周禮曰弁師掌王之五冕朱�延紐五采繅十有二就注延冕之覆紐小鼻笄所貫繅合五色絲爲之垂於延之前後各十有二所謂邃延也就成也繩之每一帀而貫五采十二旒則十二玉也】彥回之惜三蟬【齊書曰何戢爲侍中上欲轉戢領選問尙書令褚彥回以戢資重欲加散騎常侍彥回曰宋時王球從侍中中書令單作吏部尙書資與戢相似領選職方惜小輕不容頓加常侍臣與王儉已左珥若復加戢則八座便有三蟬若帖以驍遊亦不爲少乃以戢爲吏部尙書加驍騎將軍】豈畏郭彰之截角【晉書曰劉暾字長升轉侍禦史武庫火尙書郭彰率百人自衛而不救火暾正色詰之彰怒曰我能截君角也暾勃然謂彰曰君何敢恃寵作威作福天子法冠而欲截角手求紙筆奏之彰伏不敢言眾人解釋乃止】惟訝劉虞之補穿【後漢書曰劉虞爲公孫瓚所誅初虞以儉素爲操冠敝不攺乃就補其穿及遇害瓚兵搜其內而妻妾服羅紈盛飾時人以此疑之】復有上元九星之華王母晨纓之美【漢武內傳曰上元夫人戴九星靈芝夜光之冠西王母戴太眞晨纓之冠】衛叔芙蓉之飾【神仙服食經曰漢武帝閒居未央殿有人乘白雲車駕白鹿冠芙蓉冠曰我中山衛叔卿也】籍孺鵕防之麗【史記曰髙祖時籍孺孝惠帝時閎孺婉佞貴幸與上同臥起故惠帝時郎中皆冠鵕防貝帶傅脂粉比閎籍之屬】宋文拔貂以接下【蕭子顯齊書曰侍中世爲親近職魏晉選用稍增華重宋文帝元嘉中王曇首殷景仁等並爲侍中情任親密景仁與帝接膝共語貂拂帝帝手拔貂置案上語畢復手挿之】楚莊絕纓而待士【說苑曰楚莊王賜郡臣酒日暮燭滅有引美人之衣者美人援絕其冠纓告王趣火來視絕纓者王曰賜人酒使醉失禮柰何顯婦人之節而辱士乎乃命皆絕去其冠纓然後復舉燭】集烏曽感於曽參【見烏賦集庭於有虞注】飛蟬更欣於朱異【梁書曰朱異除中書郎時秋日始拜有飛蟬正集異冠上時咸謂蟬珥之兆後果如其言】收冔之名旣異【禮曰周弁殷冔夏收三王共皮弁素積冔音詡】齊楚之制亦殊【墨子曰昔齊桓公髙冠博帶以治其國楚莊王鮮冠組纓絳衣博袍以治其國】管仲曽言於救失【見酒賦醉裏遺冠注】孫敖方嘉於行誅【淮南子曰楚莊王誅史裏孫叔敖制冠浣衣注云史裏佞臣也惡人誅自知當見用】嘗聞伯之獺皮【梁書曰陳伯之好著獺皮冠】江充蟬纚【見衣賦偉江充之曲裾注】禦史豸角【唐書曰侍禦史宋放請復置朱衣豸冠於內廊有犯法者禦史服以彈之】虎賁鶡尾【漢官儀曰虎賁冠挿鶡尾鶡鷙鳥中之果勁者也每所攫撮應爪摧碎尾上黨所貢】士防黻冕【左傳曰士防滅赤狄晉侯請於王以黼冕命士防將中軍且爲太傅】晉侯端委【國語曰周襄王賜晉文公命晉侯端委而入注云端之衣委貌之冠也】或以樊噲作名【周遷輿服志曰樊噲裂衣包楯戴以爲冠排入項羽營今司馬殿門衛士服之制似冕】或以慕容爲氏【前燕錄曰慕容廆曽祖父莫防跋見燕代少年多冠步揺冠好之乃斂髮襲冠諸部因呼之爲步搖其後音訛而爲慕容遂以慕容爲氏】垂緌旣表於遊惰縞武因知其不齒【禮曰垂緌五寸惰遊之士也冠編武不齒之服也注云惰遊罷民也垂緌於縞冠不齒所以放不帥教者】亦有冠之而曽無醜士【陸詩曰冠冕無醜士長纓皆雋民】遺之而信是小人【瑣語曰範獻子卜獵占之繇曰君子得黿小人遺冠範獻子獵而無得遺其豹冠】云公見戲於燒燭【齊書曰陸云公善奕棊嘗夜侍武帝冠觸燭火帝笑謂曰燭燒卿貂帝將用爲侍中故以此戲之】江淹獨欣於采薪【蕭子顯齊書曰江淹年十三時孤貧嘗采薪以養母曽於樵所得貂蟬一其將鬻以供養其母母曰此乃汝之休徴也汝才行若此豈長貧賤可畱待得侍中著之後果拜侍中】見彈治於梁相【漢書曰張敝弟武爲梁相敝遣吏送之問曰何以治梁武曰馭黠�者利其銜防當以柱後惠文彈治之耳吏還告敞曰必辧治梁矣注秦執法法冠也今禦史服之】從嗜好於鄒君【韓子曰鄒君好服纓左右皆作長纓纓甚貴鄒君患之於是鄒君自斷冠纓國中皆不服】望汲黯而避武帳【史記曰丞相公孫燕見上或時不冠至於汲黯見上不冠不見會坐武帳中黯前奏事上不冠望見黯避帳中】辭王莽而掛東門【東觀漢記曰王莽居攝子宇諫莽而莽殺之逢萌謂其友人曰三綱絕矣不去禍將及人卽解冠掛東門而去】交讓知求舊之意【東觀漢記曰馬援與公孫述有舊援入蜀述見之甚喜冠之交讓之冠立舊友之位】枝木聞訾聖之言【莊子曰盜跖責孔子曰爾詐言造語妄稱文武冠枝木之冠帶死牛之脇搖唇鼓舌擅生是非以迷天下主】觀其飾以貂鼲【劉楨答魏文帝牋曰貂鼲之尾掛侍臣之幘】簪之玳瑁【班固與竇憲牋曰將軍哀憐賜以玉躬所喜駭犀玳瑁簪史記曰趙平原君使人於春申君趙使欲誇楚爲玳瑁簪春申君客三千餘人上客皆躡珠履趙使大慙】莊子縵胡之稱【見劍賦攺此縵胡注】齊將兜鍪之對【齊書曰周盤龍爲東平太守求解職見許還爲散騎常侍武帝戲之曰卿著貂蟬何如兜鍪盤龍曰此貂蟬從兜鍪中生耳】賜遠遊於於禁【魏文帝與於禁詔曰昔漢髙脫衣以衣韓信光武解綬以帶李忠誠皆人主當時貴敬功勞今以遠遊冠與將軍】加進賢於李繪【北齊書曰文襄嗣業以前司徒侯景進賢冠賜李繪曰卿但直心事孤當用卿爲三公勿學侯景叛也】或以金貂換酒【晉書曰阮孚字邊集爲安東府參軍蓬髮飲酒不以王務嬰心後拜散騎常侍性旣嗜酒嘗以金貂換酒爲有司所彈帝宥之】或以犛纓請罪【家語曰大夫請罪用白冠犛纓】又若象武之威【春秋繁露曰冠之在首武之象也武貌之最嚴威者其象在後反居首者武之至而不用者矣】采零陵之竹【周書曰成王將加元服周公使人來零陵取文竹爲冠】認都人之緇撮【詩曰彼都人士臺笠緇撮注云緇撮緇布冠】見野夫之艸服【禮曰黃衣黃冠而祭息田夫也野夫黃冠黃冠艸服也】從楚莊之好【淮南子曰楚莊王好觟冠楚國效之注曰觟冠今力士冠胡瓦切】笑夫差之欲【谷梁曰哀公防晉侯吳子於黃池吳王夫差曰好冠來孔子曰夫差未能言冠而欲冠也注云不知冠有差等惟欲好冠】魏牟之諷敗縰【桓子新論曰魏牟見趙王王方使冠工制冠於前問治國於牟對曰大王誠能重國若此二尺縰則國治且安王曰社稷至重而比之二尺縰何也牟曰大王制冠不使親近而必求良工者非爲其敗縰而冠不成歟今治國不求良士而任其私愛此非輕國於二尺縰之效耶王無以應】王斗之言愛縠【戰國防曰王斗謂齊王曰王之愛國愛民不若王愛尺縠也王曰何謂斗曰王使人爲冠不使左右便辟而使工者何也爲能之也今王治齊非左右便辟無使也臣故曰不如愛尺縠也】及有練纓麻冕【尉繚子曰天子冠纓諸侯素冠素纓大夫以下練冠練纓論語曰麻冕禮也今也純儉】瓊弁金顏【晉成公綏七唱曰瓊升矅首玉纓照軀徐受釋辭曰通天冠金博山蟬謂之金顏】宦者四星咸加於巧士【漢輿服志曰巧士冠髙七寸不常服惟郊天黃門從官四人冠之在鹵簿中次乘輿車前以備宦者四星】舞人八佾並戴乎方山【三禮圖曰五采方山冠各以其采縠爲之祠廟天子八佾樂五行舞人所服】愛此附蟬【蔡邕獨斷曰侍中中常侍皆冠恵文加貂附蟬】鄙夫聚鷸【左傳曰鄭子臧好聚鷸冠鄭伯使盜誘而殺之君子曰服之不衷身之災也】範子但言於求貨【左傳曰範獻子求貨於叔孫使請冠馬取其冠法而與之兩冠曰盡矣注請貨以求冠爲辭】許子未聞於自織【孟子曰陳相言許行之道於孟子曰滕君𨿽賢未聞道也賢者與民並耕而食今膝有倉廩府庫則是厲民以自養也孟子曰許子冠乎曰冠素曰自纎之歟曰以粟易之曰許子奚爲不自織冠何爲紛紛然與百工交易也曰百工之事固不可耕且爲也曰然則治天下者獨可耕且爲與】陳思之願武弁【魏志曰陳思王植上疏曰臣若得辭逺遊戴武升解朱組佩靑綬乃臣之至願也】禦史之簪白筆【見筆賦�白識於辛毘注】皆所以表成人之義盡文章之飾也

事類賦卷十二

欽定四庫全書

事類賦卷十三

宋吳淑撰

服用部

弓

昔聖人木爲弧剡木爲矢【出易】故天下以服而萬民以治若乃六材七幹之妙【周禮曰弓人爲弓取六材必以其時六材旣聚巧者和之幹也者以爲遠也角也者以爲疾也筋也者以爲深也膠也者以爲和也絲也者以爲固也漆也者以爲受霜露也凡取幹之道七柘爲上檍次之檿桑次之橘次之木次之荊次之竹爲下注檍於力反檿桑山桑也】三鈞九和之美【周禮曰材美工巧爲之時謂之參鈞角不勝幹幹不勝筋謂之參鈞量其力又參鈞鈞者三謂之九和注又參鈞者謂若干勝一石加角而勝二石被筋而勝三石】著以角【說文曰角獸狀似豕角善爲弓出胡屍國音端續漢書曰鮮卑有野馬原羊角端牛以角爲弓世謂之角端弓】飾之象弭【詩曰四牡翼翼象弭魚服注弭弓反末象骨爲之】繡質良材【陳琳武庫賦曰弓則烏號越棘繁弱角端象弭繡質哲附文身】烏號徑理【史記曰黃帝騎龍上天小臣不得上悉持龍髯髯防墮墮黃帝之弓百姓望黃帝抱其弓而號後世因名其弓曰烏號古史考曰烏號柘木枝長而烏集將飛柘彈烏烏乃號呼以柘爲弓因名烏號】或爲備盜之用【天文要集曰弧者備盜賊】或著爲箕之防【禮曰良工之子必學爲箕】賞功有彤玈之賜【書曰平王錫晉文侯彤弓一彤矢百玈弓一玈矢千】射遠著往來之體【周禮曰司弓矢掌六弓四弩八矢之法注曰六弓王矢夾庾唐大也往體寡來體多曰王弧往體多來體寡曰夾庾往來體若一曰唐大射遠者用勢射深者用直】得繁弱於封父【左傳曰周公相王室以尹天下於周爲睦分魯公以大路大旂夏后氏之璜封父之繁弱注封父古諸侯繁弱大弓】用桃弧於楚子【左傳曰楚靈王次於幹谿右尹子革夕王與之語曰昔我先君熊繹辭在荊山篳路藍縷惟是桃弧棘矢以供禦王事】爾其仰髙舉下之道【見天賦張弓之道注】執弰承弣之儀【見上禮標垂帨注】或創其始於倕羿【孫卿子曰倕作弓墨子曰羿作弓】或傳其本自般揮【山海經曰少昊生般始爲弓矢注般音班世本曰牟夷作矢揮作弓弓矢一器作者兩人於義有疑此言般作之是也】初觀宛轉之形翩其反矣【淮南子曰宛轉弓今之弭弓也又鄴中記曰石虎女騎持雌黃宛轉角弓詩曰騂騂角弓翩其反矣】乍得穹隆之狀受言藏之【釋名曰弓穹也穹隆然也詩曰彤弓弨兮受言藏之】若夫檿弧嘗見於亡周【國語曰周宣王時有童謡檿弧箕服實亡周國有夫婦鬻是器者王執而戮之乃奔褒得棄女子於野而養之是爲襃姒卒以亡周注云箕音期木名服矢簡】大屈亦聞於賜魯【左傳曰楚子享魯昭王於新臺使長鬛者相好以大屈旣而悔之注大屈弓名】綦連四疊【三國典略曰齊綦連猛有勇力梁使來聘有武藝人求欲相角猛帶兩鞬左右馳射並取四弓疊而挽之梁人嗟服】陳球千步【漢書曰陳球爲零陵州兵朱蓋等反球城守大木爲弓羽矛爲矢引機發之射千餘步斬蓋等】招虞人而不進【左傳曰齊景公田於沛招虞人以弓不進公使執之辭曰旌以招大夫弓以招士皮冠以招虞人臣不見皮冠故不敢進】佞齊宣而寧悞【呂氏春秋傳曰齊宣王好射悅人之謂已能用彊弓也其常所用弓不過三石以示左右左右引之及半而止皆曰不下九石非王孰能用是宣王所用不過三石而終身自以爲九石豈不悲哉非直士其孰能不阿主故亂國之主悉存乎用三石爲九石也】若其晉平七札【列女傳曰晉平公使工人爲弓三年乃成射不穿一札公怒將殺工其妻見公曰妾之夫造此弓亦勞矣幹生太山之阿一日二覩陰三覩陽傅以燕牛之角纒以荊麇之筋附以河魚之膠此四者天下之選也不穿一札是君不能射也而反欲殺妾之夫不亦謬手妾聞射之道左手如拒右手如附枝右手發之左手不知此射之道也公以其言爲儀而穿七札弓工得出賜金三鎰注札鎧札也燕角善楚筋細河膠粘】顏髙六鈞【左傳曰魯伐齊士皆坐列顏髙之弓六鈞皆取傳而觀之注三十斤爲鈞】麟膠兮棘竹【楊師道奉和詠弓詩曰霜重麟膠勁風髙月影圓鳥飛隨帝輦鴈落逐鳴沈懷逺南越志曰宋昌縣有棘竹長千尋里人取之以爲弓焉】燕角兮楚筋【列子曰紀昌學射於飛衛飛衛曰爾先學不瞬而後能又使視小如大紀昌縣虱於牖南而而望三年之後如輪乃以燕角之弧朔蓬之簳射之貫虱楚筋見上】尹襄之問郤至【左傳曰晉楚戰於鄢陵郤至三遇楚子之卒見楚子必下免冑而趨風楚子使工尹襄問之以弓杜預注曰問遺也】朱穆之呵虎賁【謝承後漢書曰朱穆爲尙書嵗初百官朝賀有虎賁當階置弓於地謂羣寮曰此天子弓誰敢幹越百寮皆避之穆呵之曰天子之弓當戴之於首上何敢置地大不敬卽收虎賁付獄治罪眾皆肅然服之】則有韜於韣韔之衣【說文曰韣弓衣也禮曰帶以弓韣詩曰交韔二弓】加以金玉之飾【爾雅曰有緣者謂之弓無緣者謂之弭以金者謂之銑以蜃者謂之珧以玉者謂之圭注有緣今宛轉弓無緣今角弓銑珧圭者以金蚌玉飾弓兩頭因以爲名珧音遙】或重男子之事【禮曰男子生以桑弧蓬矢六射天地四方注天地四方男子所有事也】或小楚人之得【家語曰楚共王出遊亡其烏號之弓左右請求之王曰止也楚人失弓楚人得之又何求焉孔子聞之曰惜乎其不大也宜曰人遺弓人得之而已何必楚也】賀以屈盧【史記曰子貢說越王以兵從吳伐齊越王乃使人奉屈盧之弓步光之劍以賀】並玆越棘【禮曰越棘大弓天子之戎器也】盡髙鳥而見藏【史記曰漢髙祖擒韓信曰髙鳥盡良弓藏敵國滅謀臣亡天下已定固當烹】射太陰而救蝕【周禮曰庭氏掌射國中之妖鳥若不見其鳥獸則以救月之矢夜射之若其神也則以太陰之弓與枉矢射之注妖鳥裊鴞惡聲之鳥也救日蝕則伐鼔北向射太陰救月蝕則伐鼓南向射太陽以此弓矢射之】爾其東明擊水【魏略曰北方有槖離之國其王侍婢有身王欲殺之婢云有气如雞子來下故我有身後生太子王捐之於混中豬以喙噓之徙馬閒馬以气噓之王疑以爲太子令其母牧畜之名曰東明常令牧馬東明善射王恐奪其國欲殺之東明走南至奄水以弓擊水魚龞浮爲橋東明得渡魚龞解散追兵不得渡東明因都王夫余之地】混塡貫船【吳時外國傳曰扶南之先女人爲主名栁葉有模扶國人字混塡好事神神感至意夜夢之賜神弓一張教載賈人舶入海混塡入廟神樹下得弓便載大船入海神風令至扶南栁葉欲劫取之混塡舉神弓而射焉貫船通渡栁葉懼仗混塡因王扶南】必麻筋而楊幹【劉向說苑曰齊攻魯子貢見哀公請救於異公曰奚先君寶之用子貢曰使吾用寶而與我師是不可恃也於是以楊幹麻筋之弓六往】豈金弧而玉【見舟賦豈用瓊艘注】二十石獨有羊侃【梁書曰羊侃膂力絕人所用弓至二十石馬上用六石弓】三百斤兼聞蓋延【東觀漢記曰蓋延彎弓三百斤又曰祭彤貫三百斤弓】靑檀旣其勁利【遁甲開山圖曰河東有獨頭山多靑檀可以爲良弓】緑沈亦復精堅【廣志曰緑沈古弓名劉劭趙郡賦曰其器用則六弓四弩緑沈黃間堂溪魚膓丁令角端】極妙理於九合【周禮曰天子之弓九合而成規諸侯七合而成規大夫五合而成規士三合而成規注材良則句少也】窮精思於三年【見上晉平七札注】亦有麻林之造【越絕書曰麻林山句踐欲伐吳種麻爲弓】挹婁之美【魏志曰挹婁弓長四尺力如弩矢用楛長尺八寸靑石爲鏃古肅愼國也】嘉此陽聲【周禮曰凡相干欲赤黑而陽聲赤黑則向心陽聲則逺根】寶玆上制【周禮曰弓長六尺有六寸謂之上制上士服之六尺有三寸謂之中制中士服之六尺謂之下制下士服之】詩著載櫜【詩周頌曰載戢干戈載櫜弓矢】禮標垂帨【禮曰凡遺人弓者張弓尙筋弛弓尙角右手執簫左手承弣尊卑垂帨注帨佩巾也罄折則佩垂】徐偃之受禎祥【博物志曰徐偃王治其國仁義著聞欲舟行上國乃通溝陳蔡之間得朱弓矢以已得天瑞自稱徐偃王】太宗之詢脈理【唐書曰太宗謂蕭瑀曰朕少好弓矢自謂能盡其妙近得良弓十數以示弓工乃曰本心不正脈理皆邪弓𨿽剛勁而遣箭不直非良弓也朕以弧矢定四方使弓多矣有天下之日淺得爲治之意故未及於弓弓猶失之何況於治乎自是遂延京官五品以上更宿中書內省詢訪政教之得失焉】至若號以推亡【春秋佐助期曰天弓主弓弩之張神名推亡】名之曲張【河圖曰弓神名曲張亦見太公兵法】倚於西序【儀禮曰射告賔口弓矢旣具有司請射賔與大夫弓倚於西序矢在弓下】寶在東房【書曰和之弓在東房】或插於雕服【鮑照詩曰氊帶佩雙鞬象弧插雕服】或掛以扶桑【宋玉大言詩曰彎弓掛扶桑長劍倚天外】故大侯旣抗【詩口大侯旣抗弓矢斯張】我弓旣張【詩云旣張我弓旣挾我矢發彼小豝殪此大兕】則見其威儀棣棣而射矢斯臧【詩曰射則臧兮】

箭

若夫勾越之簳【亢倉子曰勾粵之簳鏃以精金鷙隼爲之羽以之掊箠則其與槁朴也無擇及夫蕩防爭衡覿武決勝加之駭弩之上則三百步之外不立敵矣】防稽之美【爾雅曰東南之美者有防稽之竹箭焉】寶東房之垂竹【書曰垂之竹矢在東房】藏陳庭之楛矢【國語曰仲尼在陳有隼集於陳侯之庭而死楛矢貫之石弩矢長尺有咫陳恵公使人以隼如仲尼之館問之仲尼曰隼之來也逺矣此肅愼氏之矢也昔武王克商通道於九夷八蠻使各以其方賄來貢無忘職業於是肅愼貢楛矢石弩以分太姬虞公而封諸陳君若使有司求諸故府其可得也使求之金櫝如言】耿恭傅毒【續漢書曰匈奴破離後王安得攻金蒲城耿恭以毒藥傅矢傳語匈奴漢家箭神中其瘡者必有異因發弩射之虜中矢者視瘡皆沸並大驚相謂曰漢兵神眞可畏也遂解去】郎基剪紙【北齊書曰郎基字世業嘗徵西爲賊所圍糧杖皆盡乃削木爲箭剪紙爲羽得圍散還朝僕射楊愔勞之曰卿本文吏遂有武略削木紙羽皆無故事班墨之思何以過之】飛衛見困於甘蠅【列子曰飛衛學射於甘蠅諸法並善惟嚙法不教衛密持矢以射蠅蠅嚙得鏃矢還射衛繞樹而走矢亦繞樹而走】由基擅能於呂錡【左傳曰呂錡射恭王中目王召養由基與之兩矢使射呂錡中項伏弢以一矢復命】爾其夏服忘歸之已作【子虛賦曰左烏號之雕弓右夏服之勁箭新序曰楚王載繁弱之弓忘歸之矢以射隨兕於夢也】三防八法之旣修【開元文字曰三防謂今防射箭也平題今戲射箭也防稜也題頭也周禮曰司弓矢掌八矢之法一曰枉二曰絜三曰殺四曰鍭五曰矰六曰茀七曰恆八曰庳凡枉絜利火射用諸守城車戰殺鍭用諸近射田獵矰茀用諸弋射恆庳用諸散射此八矢者弓弩各有四焉枉殺矰恆弓所用也絜鍭茀庳弩所用也】捨之如破【詩曰不失其馳捨矢如破】束之其捜【詩曰角弓其觩束矢其捜注捜眾意五十矢爲束】中肩兮夾脰【左傳曰齊師遁晉州綽及之射殖綽中肩兩矢夾脰脰脛也】貫轂兮汱輈【左傳曰楚子與若敖戰伯棼射王汱輈以貫笠轂王使巡師曰吾先君文王克息獲三矢焉伯棼竊其二盡於是矣鼓而進之遂滅若敖氏注汏過也音逸】或回船而受敵【見舟賦孫權迥之而受箭注】或緣水以相求【朱循之傳曰魯秀擊裘陽逓弩亂髮循之使軍人緣水拾箭】則有魯莊僕姑【左傳曰魯莊公以金僕姑射南宮長葛注曰矢名】鴻超綦衛【列子曰蓬之弟子曰鴻超怒其妻而怖之引烏號之弓綦衛之箭射其目注眸子而眶不睫矢墜地而塵不揚】闗公中之而刮骨【蜀志口闗公爲流矢所中貫其左臂醫曰矢鏃有毒當須刮骨卽伸臂與之醫破肉刮骨而公自若】項羽叱之而墜地【漢書曰婁煩射項羽弓發矢欲到羽怒目叱矢矢墜地婁煩亦恐死】至於飛鳬電影【太公六韜曰陷堅陣敗彊敵大黃參連弩飛鳬電影矢自副注飛鳬赤莖白羽以鋼爲之首電影靑莖赤羽以銅爲首】毒鐡焦銅【博物志曰交州山夷曰俚子其弓長數尺以焦銅爲鏑塗毒藥於鏑鋒中人卽死不時斂藏則須臾焦煎都盡惟骨在耳其俗誓不以藥法語人治之飲婦人月水及糞汁時有差者惟射豬犬者無他以其食糞故也陳琳武庫賦曰矢則申息肅愼箘簬空流燋銅毒鐡簳鏃鳴鍭】取董澤而寧旣【左傳曰晉楚戰楚熊負羈囚智防智莊子以其族反之廚武子禦每出抽矢菆納諸廚子之房武子怒曰非子之求而蒲之噯董澤之蒲可勝旣乎注智防莊子之子也菆好箭也側畱反房箭捨蒲楊栁可以爲箭董澤在聞喜縣】采蒲臺而欲空【三齊略記曰厭次東南有蒲臺秦始皇嘗頓臺下縈蒲系馬至今蒲生夾道百步蒲似水揚而勁堪爲箭】或有蓬桑共施【禮曰男子生設弧於門左三日始負男子射射人以桑弧蓬矢六射天地四方注桑弧蓬矢本太古也天地四方男子所有事】彤玈並錫【見弓賦賞功有彤玈之錫注】圉人旣見於浴馬【禮曰乘丘之役縣賁父禦馬奔敗績賁父死之圉人浴馬有流矢在白肉公曰非其罪也遂誄之】漢將方驚於射石【見虎賦李廣射石注】或以勉由也之學【家語曰子路見孔子子曰何好對曰好長劍子曰以子所能加之以學豈可及乎曰南山有竹不扶自直斬而用之射達於犀�以此言之何用學爲子曰括而羽之鏃而礪之其入術益深乎】或以比史魚之【論語曰子曰直哉史魚邦有道如矢邦無道如矢】諭隨人而侯景能言【後周書曰賀拔嶽遇害於河曲太祖率輕騎馳赴平涼時齊神武遺長史侯景招引嶽眾太祖至安定遇之謂景曰賀拔公𨿽死宇文泰尙存卿何爲也景對曰我猶箭耳隨人所射安能自裁於是卽還】譬上而陳琳見釋【魏志曰陳琳爲袁紹作檄紹敗歸太祖大祖謂曰卿昔爲本初作書但可辠狀孤而已何乃上及祖父琳曰矢在上不可不發乃赦之】至夫威號天策【唐書曰大宗討劉黑闥於�鄕有一突將勇壯絕人直衝太宗刃將接太宗以天防上將大箭射之中心洞背應而斃遂傳此箭於北藩突厥見而驚嘆】神名續長【太公兵法曰箭之神名續長】射丁侯而則病【太公金匱曰武王伐殷丁侯不朝尙父畫丁侯三旬射之丁侯病遣使請臣尙父乃以甲乙拔頭箭丙丁拔目箭戊巳拔腹箭庚辛拔足箭丁侯病乃愈四夷聞皆懼越裳獻白雉】異函人之恐傷【孟子曰矢人非不仁於函人函人惟恐傷人矢人惟恐不傷人】魯連之下聊城【魯連子曰燕伐齊取七十餘城田單破燕軍復齊城惟聊城不下魯仲連乃爲書著之於矢以射城中燕將得書泣三日乃自殺】安於之備晉陽【韓子曰智伯將伐趙趙襄子召張孟談問之曰柰無箭何孟談曰董安於之治晉陽也公宮之垣皆以萩蒿楛楚�之發而用之有餘箭矢君曰柰無金何孟談曰董子之治晉陽公宮令捨之堂皆以鏈銅爲柱質發而用之有餘金矣萩音秋廧音墻】先驅旣爲於無忌【史記曰魏公子無忌進兵擊秦秦軍解去遂救邯鄲趙王及平原君自迎公子平原君負防矢爲公子先引注韊盛弩矢音蘭】居守仍聞於莊【見衣賦順序有文注】亦有髙禖祈子【禮曰鳥至之日以太牢祠於髙禖天子親往後妃率九嬪禦禮天子所禦帶以弓防授以弓矢於髙禖之前注燕以施生時來巢堂宇而孚乳產育之象媒氏之官以爲變媒言禖神之也余義見春賦祀髙禖注】夏官獻箙【周禮曰司弓矢仲秋獻矢箙注箙盛矢器獸皮爲之】翫彼鶻尾【魏百官名曰三公拜日賜鶉尾鶻尾髇箭十二枚髇許六切】重玆金鏃【爾雅曰金鏃翦羽謂之鍭骨鏃不翦羽謂之志注金鏃今焊箭也骨鏃今骨骲不翦謂以鳥羽自然淺狹不復翦也骲音雹】李陵兵盡而徒手【漢書曰李陵擊匈奴一日五十萬矢皆盡虜攻急陵嘆曰復人得數十矢足以脫矣】隗囂勢窮而發屋【漢書曰來歙擊隗囂囂守洛陽發屋斵木爲箭】張侯旣言於貫肘【左傳曰晉與齊戰郤克傷流血及屨不絕鼓音曰余病矣張侯曰自始合而矢貫予手及肘余折以禦左輪朱殷豈敢言病吾子忍之】顯達更欣於拔目【齊書陳顯達傳曰顯達出杜姥宅大戰破賊矢中左眼拔箭而鏃不出地黃村潘嫗善禁先以釘釘柱嫗禹步作气釘卽時出乃禁顯達目中鏃出之】白猿擁樹以長號【韓子曰楚王有白猿王自射之則摶矢而嬉戲使養由基射之調弓矯矢未發而猿擁樹號矣】神女銜寃而晝哭【異苑曰永陽李增行經大谿兩蛟在水引弓射之中一則死增歸因復出市有女子素服街涕持所射箭增怪而問焉女答曰何用問爲若是君物便以相還授矢而滅增反未達家暴死於路】翦蒿楛以無餘【見上安於備晉陽注】伐淇園而未足【續漢書曰上拜寇恂河內太守移書屬縣講兵肄射伐淇園之竹治矢百餘萬】至其麗以獻【左傳曰晉楚戰樂伯致師晉人逐之左右角之樂伯左射馬而右射人角不能進矢一而已麋興於前射麋麗注麗著也背之隆髙者】策馬言歸【左傳曰孟之側後入以爲殿抽矢防馬曰馬不進也】紛然集【漢書曰左賢王圍李廣矢下如兩漢兵死者過半】爾虹飛【諸葛子曰若能力兼三人身與馬如膠漆手與箭如飛虹誠宜寵異】中楯瓦以猶勁【左傳曰齊子淵捷從泄聲子射之中楯瓦繇胊汱輈匕入者三寸注無楯脊也朐車軛輈車轅汱激也匕矢鏃胊音劬汱音溢】穿楊葉以無虧【梁昭明太子弓矢贊曰弓用筋角夫用良工亦以勸徳非止臨戎楊葉命中爰墮長空】飲石梁而已絕【閔子曰宋景公使弓人爲弓三年而獻之曰臣之精盡於弓矣獻弓而歸三日而死公張弓登虎圈之臺東面而射矢逾西霜之山集彭城之東其餘力逸勁猶飲羽於石梁夫盡精於一弓而身爲之死況天下柰何其獨也】定天山而更奇【唐書曰薛仁貴破鐡勒之眾於天山時九姓之眾十餘萬令騎數人逆來挑戰仁貴發三矢射殺三人自餘一時請降軍中歌曰將軍三箭定天山戰士長歌入漢闗】斯聖人剡木之利亙萬古而申威【見弓賦木爲弧注】

劍

昔雷煥旣得丰城之寶劍致其一於張華【晉書曰鬥牛之間常有紫气華聞雷煥妙達象緯問之煥曰寶劍之精在豫章丰城卽補煥丰城令到縣掘獄屋基得一石函光气非常中有雙劍以南昌西山土拭劍光芒艷發送一劍與華畱一自佩華得劍報曰詳觀劍文乃幹將也莫耶何爲不至𨿽然神物終當耳華又以華陰土勝西山者乃以一斤致煥煥以拭劍倍以精明其後煥子華佩煥劍過延平津劍忽躍入水煥使人浸水求之見兩龍恐而返】且言曰自葛盧發金蚩尢造始【見金賦汝漢之美注】竭楚鐡之利【史記曰秦昭王臨朝嘆息範雎請罪王曰吾聞楚之鐡劍利而倡優拙鐡劍利則士勇倡優拙則慮遠以遠慮禦勇士恐楚之圖秦也】涸齊金之美【國語曰齊桓公問管仲曰齊國寡甲兵柰何對曰小罪謫以金美金以鑄劍防試諸狗馬惡金以鑄鋤夷試諸土壤甲兵大足】淬以淸波斂之越砥【張協太阿劍銘曰太阿之劍世載其美淬以淸波斂以越砥】煜若流星【古今注曰吳大帝有寶劍六曰白虹紫電辟邪流星靑防百里】湛如照水【梁吳均寶劍詩曰我有一寶劍出自昆吾谿照人如照水切玉如切泥】斯乃羊頭精利【張景陽七命曰邪谿之�赤山之精銷逾羊頭鉆越鍜成注云以羊頭骨銷之】水心靈祕【見春賦周公城洛邑注】七彩九華之飾【西京雜記曰髙祖斬蛇劍以七彩九華玉爲飾五色琉璃爲匣刃上常如霜雪光景照外問囊抜鞘輒有風气射人】文龍藻之麗【魏都賦曰劍則流彩之珍素質之寶虹蔚波映文龍藻】陽文陰縵之奇【見下丰隆奮椎注】紫電白虹之異【見上若流星注】𨿽曰一人之敵【漢書曰項羽學劍不成乃曰劍一人敵不足學學萬人敵耳】且應八方之气【拾遺記曰越王句踐以白牛白馬祝昆吾山神以成八劍應八方之气一名掩日以之指日日光晝暗二曰斷水畫水開卽不合三曰轉魄指月蟾爲之倒轉四曰懸剪飛鳥觸其刃如斬截焉五曰驚蜺以之沈海鯨鯢深入六曰滅魂挾以夜行不遇魑魅七曰卻邪妖魅見之則止八曰眞剛切玉斷金如削上木】故三賢所以受賜【後漢書曰韓稜爲尙書令與僕射郅壽尙書陳寵同時俱以才能稱肅宗嘗賜諸尙書劍惟此三人特以寶劍自手署其名曰韓稜楚龍泉郅壽蜀漢文陳寵濟南椎成時論者以稜淵深有謀故得龍泉壽明達冇文章故得漢文寵惇朴善不見外故得推成】而君子所以自衛也【家語曰子路戎服見孔子拔劍舞之曰古之君子以劍自衛子曰古之君子忠以爲質仁以爲術不善則以忠化之寇暴則以仁禦之何必恃劍子路攝齊防教】茂先見之矍然而驚曰此蓋邪谿之粹【見上羊頭精利注】赤董之精【見下薛燭之鑑注】傾秦去吳之異【張景陽七命曰或馳名傾秦或夜飛去異注吳王有湛盧劍王無道劍夜飛去入水楚王得之秦王聞之求而不得興師擊楚卒不與也】五山六合之英【吳越春秋曰幹將作劍采五山之精合六合之英天伺地陰陽同光】純鉤湛盧之器豪曹巨闕之名【吳越春秋曰越王允常聘歐冶子作名劍五枚三大二小一曰純鉤二曰湛盧三曰豪曹或曰磐郢四曰魚腸五曰巨闕】掩三鄕而擅價【張景陽七命曰形震薛燭光駭風胡價兼三鄕聲重兩都】敵千戶以騰聲【梁崔融詠劍詩曰寶劍出昆吾龍夾彩珠五精初獻術千戶竟論都匣气沖斗牛山形轉鹿盧欲知天下貴持此問風胡】定光旣聞於太甲【陶景刀劍錄曰太甲以甲子嵗鑄一劍文曰定光】照膽仍傳於武丁【刀劍錄曰武丁以戊午嵗鑄一劍名曰照膽】兵動則飛【拾遺記曰�頊有畫影劍騰空劍若四方有兵此則飛指其方故戰則克未用時在匣中常如龍虎吟】月蝕而成【漢書曰禦史大夫蕭望之案左馮翊韓延壽前在東郡時取官銅物月蝕作刀劍鉤鐔放效尙方延壽坐腰斬】顧此神物終當合並【見上雷煥得丰城之寶劍注】然則薛燭之鑑【吳越春秋曰越王允常聘歐冶子作名劍五枚以豪曹示薛燭燭曰夫寶劍五色今見豪曹黯然無華殞其光芒其神亡矣示之巨闕薛燭曰非寶劍也夫寶劍金錫和同气如雲煙今其光已離矣示之魚腸燭曰金精從理至本不逆今魚腸倒本從末逆理之劍也示之純鉤燭矍然曰恍乎如屈陽之華沈沈如芙蓉始生於湖其文如列星之行其光如水之溢塘此純鉤也王曰客有以鄕三十駿馬千匹千戶之都二賈此劍可乎薛燭曰不可臣聞初造此劍赤董之山破而出錫若耶之谿涸而出銅雨師灑道雷公發鼓天帝裝炭太一下觀示之湛盧燭曰善哉銜金鐡之英此銀錫之精可以折衝伐敵人君有逆謀則去之他國允常以湛盧獻吳吳公子光弒吳王僚湛盧去如楚昭王寤而得之召風胡子問之此劍值幾何對曰赤�之山已合若耶之谿深而不測羣神上天歐冶已死𨿽傾城量金珠玉滿河不借一觀況駿馬萬戶之都乎】歐冶之作【見上純鉤湛盧注】桃氏靡差於廣狹【見下周官列三制】質氏尢工於灑削【漢書曰質氏以灑削而鼎食注灑削治刀劍也】越女擊猿之妙【吳越春秋曰範蠡謂越王曰越有處女出於南林之中願君問以手戰之道女將見道逢老人自稱袁公曰聞子善爲劍願一觀之因拔竹林女卽捷其末公操其本而女因舉杖擊之袁公飛上樹變爲白猿女去見越王王命五校之髙才習之當此之時皆稱越女劍】莒子試人之虐【左傳曰莒子庚輿虐而好劍茍鑄劍必試諸人大夫烏存帥國人以逐之】至於采牛頭之鐡【刀劍錄曰孔甲甲辰嵗采牛頭山鐡鑄一劍長四尺一寸】獲汲郡之銅【山海經注曰汲郡冡中得銅劍一枚長三尺五寸所謂幹將也】利能切玉【列子曰周穆王徵西戎西戎獻昆吾之劍赤刃切玉如切泥】銘聞刜鐘【見下攝履�如錐注】旣鎭山而沈水【刀劍錄曰後魏道武鑄二劍一名曰鎭山一名曰沈水】亦斷犀而截鴻【曹植七啟曰陸斷犀象未足稱雋隨波截鴻水不漸刃】佩北斗之寒星【吳越春秋曰伍子胥過江解劍與漁父曰此劍中有七星北斗文其直百金】伐南山之茂松【列仙傳曰干將莫邪爲晉君作劍三年而成劍有雌雄天下名器也乃以雌獻君畱其雄者謂其妻曰吾藏劍在南山之陰北山之陽松生石上劍在其中矣君若覺殺我爾生男以告之】詠宋玉之詞倚於天外【宋玉大言詩曰彎弓掛扶桑長劍倚天外】登王喬之墓停在空中【世說曰王子喬墓在京陵戰國時人有盜發之者都無所見惟有一劍停在空中欲進取之劍作龍鳴虎吼徑飛上天】亦有攺此縵纓【莊子曰趙文王喜劍太子悝患之莊子將往見太子曰吾王所好劍士也皆蓬頭突鬢垂冠縵胡之纓短後之衣今夫子儒服事必大逆莊子乃治劍服王脫白刃以待之莊子入曰臣欲以劍見臣之劍十步一人千里不畱行王悅曰天下無敵矣子曰臣有三劍惟王所用天子之劍則以燕谿石城爲鋒齊岱爲鍔晉衛爲�周宋爲韓魏爲鋏包以四夷襄以四時此劍直之無前舉之無上挼之無下此劍一用天下服矣諸侯之劍以智勇士爲鋒以淸亷士爲鍔以忠信士爲鐔以豪傑士爲鋏此劍一用四封之內無不服庶人之劍蓬頭突鬢垂冠縵胡之纓短後之服相擊於前今大王有天子之位而好庶人之劍臣竊爲大王薄之王乃罷】鑄爲農器【家語曰顏回曰願得明王聖主而輔相之敷其五教教之以禮樂使城郭不修溝池不越鑄劍防爲農器放牛馬於原藪】或刻漢平之名【刀劍錄曰漢平帝衎掘得一劍上有帝名故佩之】或鐫魏武之字【刀劍錄曰魏武帝嘗於谷中得一劍有金字銘曰孟徳王常服之】莊子之說趙文【見上攺此縵纓注】張陵之呵梁冀【漢書曰梁冀帶劍入省尙書張陵呵叱令出冀跪謝陵不應因劾奏之詔以一嵗俸贖罪】七見闌子之防【列子傳曰有闌子者以數幹宋元君防七劍疊躍之五劍常在空中】六聞衛綰之賜【漢書曰孝景賜衛綰劍綰曰先帝賜臣劍凡六不敢奉詔上曰劍人之所施易獨至今乎綰曰具在上使取六劍尙盛未嘗服也】不可躍大冶而自【莊子曰大冶鑄金金躍曰我必爲莫耶此不祥之金也】惟宜絕重甲而稱利【張協七命曰斷浮翮以爲工絕重甲而稱利】寒暑兼華【梁簡文帝謝勅賚方諸劍啟曰已匹丹陵之輝乍比靑雲之制寒暑兼華左右相照】堅柔異制【吳氏春秋曰相劍者曰白以爲堅也黃以爲牣也黃白相兼堅且牣良劍也難者曰白以爲不牣黃以爲不堅黃白相雜不堅且不牣焉得爲利劍劍之情未革而或以爲良或以爲惡說使然也】斯希代之神兵佩服之巨麗也於是並華陰之土遺之而爲詩曰【見上雷煥得丰城之寶劍注】赤霄與步光【刀劍錄曰漢髙祖初得一鐡劍長三尺名赤霄卽斬蛇劍也曹植七啟曰步光之劍華藻繁縟綴以驪龍之珠錯以荊山之玉】辟閭兼墨陽【廣雅曰斷蛇魚腸純鉤燕支蔡愉屬鏤千勝棠谿墨陽並劍名也孫卿子曰幹將莫耶巨闕辟閭皆古良劍也】楚子問風胡吳國得幹將【見下白首嘗被指注】嬴秦佩鹿盧【見琴賦荊軻椹秦王注】虎丘葬魚腸【越絕書曰闔閭冡在吳縣閭門外葬以盤郢魚腸之劍葬三日白虎居上號曰虎丘】陸賈百金重【漢書曰陸賈使南越得槖中裝價千金分其五子子二百賈常乘安車駟馬從歌鼓瑟侍者十餘人寶劍劍直百金謂其子曰過汝汝給人馬酒食極飲十日而更所死家得寶劍】髙皇三尺長【漢書曰髙祖擊黥布爲流矢所中問醫醫曰病可治髙祖曰吾提三尺劍取天下非命乎命在天𨿽扁鵲何益】魏傳飛景制【魏文帝典論曰魏大子丕造百辟寶劍長四尺二寸重一斤十有五兩淬以淸漳礪之礛防飾以文玉表以通犀光似流星名曰飛景礛防靑礪石也音監諸】漢應大橫祥【刀劍錄曰漢文鑄三劍名曰神多刻形以應大橫之兆】佩牛化已遠【漢書曰龔遂爲渤海太守務農勸人賣劍買牛賣刀買犢曰何佩牛戴犢乎】守路徳彌臧【先賢行狀曰王烈字彥芳國中有盜牛者主得之盜曰我邂逅迷惑子旣赦宥幸無使王烈知之烈聞以布一端遺之曰恥惡則善生故賞之間年之中行路父老擔重人代擔行數十里頃之父老復行失劍於路有行人守之至暮劍主還見之前代擔人也父老以告烈乃昔盜牛人也】及寢嘗貽怒【見車賦楚子之及蒲胥注】倚戶舊傳方【萬畢術曰拔劍倚戶兒夜不驚】白帝號大澤【漢書曰髙祖以亭長送徒驪山夜經澤中有大蛇當道拔劍斷蛇蛇分爲兩道開行數里醉因臥後人來者至蛇所有一嫗夜哭人問嫗何哭嫗曰吾子白帝子也化爲蛇當道爲赤帝子殺之故哭人以嫗爲不誠欲苦之因忽不見】朱云請尙方【漢書曰成帝丞相張禹以帝師位特進甚尊重朱云上書求見公卿在前云曰今朝廷大臣上不能匡國下亡以益民皆尸位素餐臣願請尙方斬馬劍斷佞臣一人頭以厲其餘上大驚問誰也對曰安昌侯張禹上大怒】虞公求不已【左傳曰初虞叔有玉虞公求旃弗獻旣而悔之乃獻之公又求其寶劍叔曰是無厭也無厭將及我遂伐虞公】宣帝意難忘【漢書傳曰宣帝旣立許皇后爲婕妤是時霍將軍小女與皇太后有親公卿議立皇后皆心議霍將軍女未有所言上乃詔求防時故劍大臣知指白立許後】雷煥繼而和之曰季札嘗心許【史記曰異季札過徐徐君好季札劍口不敢言季札知之爲使上國未獻還至徐徐君已死乃解寶劍系其冢樹而去從者曰徐君已死當誰予乎季子曰始吾心已許之豈以死背吾心哉】楊修曽見思【文士傳曰魏文帝愛楊修才修誅後追憶修修曽以寶劍與帝帝佩之告左右曰此楊修劍也】昭王投五嶽【刀劍錄曰周昭王瑕鑄五劍以投五嶽】文帝藏防稽【刀劍錄曰夏禹字髙密以庚戌年鑄一劍藏之防稽秦望山腹上刻二十八宿文有背面面記星辰背記山水】獲稻寧同劂【亢倉子曰蜚景之劍威奪白日气成紫蜺以之刈獲則與劂刃也無擇注劂鐮也】攝履詎如錐【說苑曰幹將莫耶制鐘不錚以之攝履不如兩錢之錐也】白首嘗被指血流俄見揮【越絕書曰楚王令風胡子之吳見歐冶幹將使之爲鐡劍歐冶幹將鑿茨山泄其谿取鐡英爲二劍一龍淵二太阿三工市劍成晉鄭聞之求之不得晉師圍楚之城三年不解於是引太阿之劍登城而麾之三軍破敗士卒迷惑流血千里晉鄭之頭畢白楚王問風胡曰夫劍鐡耳固能有精神乎風胡曰神農以石爲兵黃帝以玉爲兵禹以銅鐡爲兵天下皆服此亦銅鐡之神玉石之徳】朱虛一何壯【史記曰朱盧侯章忿呂氏專權常侍呂后飲宴髙後使章爲酒吏章曰臣將種請得以兵法行酒髙後可之酒酣章起舞曰請爲耕田歌太后笑曰汝安知田事試說之章曰深耕槪種植苗欲疎非其種者鋤而去之髙後黙然有頃諸呂有亡酒者章追抜劍斬之太后業已許章以軍法行酒無以罪也】項莊徒爾爲【漢書曰沛公自霸上從百餘騎見項羽於鴻門羽因畱沛公飲範增數目羽擊沛公羽不應範增起出請項莊曰君王爲人不忍汝入以劍舞因擊沛公殺之莊入爲壽曰軍中無以爲樂請以劍舞因拔劍起舞項伯亦起舞常以身蔽翼髙祖乃獲免】鑠身有所就【吳越春秋曰幹將作劍未成乃曰昔吾師之作冶也金鐡之潁不消夫妻俱入冶鑪之中莫耶曰先師親鑠身以成物妾何難也於是幹將夫妻斷髮剪指投之鑪中使童女三百鼓橐裝炭金鐡乃濡遂以成劍陽曰幹將而作文陰曰莫耶而作縵理幹將匿其陽出其陰而獻之闔閭】代形那可追【神仙傳曰眞人去世多以劍代形五百年後劍亦能靈化】屬鏤旣受賜【左傳曰吳將伐齊越子率其眾以朝吳人皆喜惟子胥懼曰是豢吳也王怒使賜之屬鏤以死注屬鏤劍也】杜郵方見貽【史記曰秦昭王使白起攻邯鄲辭不肯行乃使王齕代之而秦軍果敗起曰不聽臣計今如何秦王聞之怒免爲士伍遷之陰密行至咸陽西十里杜郵賜劍自裁】雋生佩櫑具【漢書曰暴勝之爲直指使者巡郡國素聞雋不疑賢至渤海遣吏請與相見不疑冠進賢冠帶櫑具劍盛服至門上謁注曰櫑具木標首之劍也櫑謂磊落壯大】韓卒得棠谿【戰國防曰韓卒之劍出於防山棠谿墨陽宛馮龍淵太阿皆陸斷馬牛水截鴻鴈天下名器也】騎士徒公賜【東觀漢記曰世祖時國王有獻名馬寶劍直百金上以馬駕鼓車劍賜騎士】黒卵竟無虧【列子曰魏黑卵以匿嫌殺丘邴章也丘邴之子來丹謀復父仇而丹气甚猛形甚露又恥假力於人誓以手劍黑卵而黑卵力抗百人其視來丹猶鶵鷇也來丹垂涕謀於友申抱申抱曰吾聞衛孔周其祖得殷之寶劍三僮子服之卻三軍之眾奚不請爲來丹適衛見孔周執僕禮請先納妻子後言所欲周曰吾有三劍惟子所擇一曰含光視不可見運之不知其所觸冺然無際經物而不覺二曰承影昧爽之交日夕昏明之際北面察之淡淡焉若有物存莫有其狀其觸物也竊然有聲經物而物不疾三曰霄練晝則見影而不見光夜見光而不見形其觸物騞然而過隨過隨合覺疾而不血刃此三寶傳之十三世矣而無施於事來丹請其下者孔周乃歸其妻子跪而授其下劍丹再拜受之執劍從黑卵黑卵醉偃臥牖下自頸至腰三斬黑卵黑卵醒怒其妻曰醉而覆我使我嗌疾而腰急注匿嫌私恨也騞羸也騞音休伯反無施於事不能害物也】刻舟愚己甚【見舟賦愚者旣見求劍賦】斬蛟勇可奇【呂氏春秋曰荊有佽飛者得寶劍於江干涉江至於中流有兩蛟夾其舟佽飛攘臂袪服拔劍赴江刺蛟殺之】新都椎美玉【見玉賦王莽藏姦於椎城注】馮石受文犀【東觀漢記曰馮石襲母公主封獲嘉爲安帝所寵帝嘗幸其府畱飲十數日賜駮犀具劍紫艾綬玉玦各一】雷公爲發鼓【見上薛燭之鑑注】丰隆方奮椎萬辟𨿽云就【張景陽七命曰乃�乃鑠萬辟千灌丰隆奮椎飛亷扇炭神器化成陽文陰縵畱綺星連浮彩艶發光如散電質如耀雪霜鍔水凝冰刃露結】千金持贈誰【呂氏春秋曰伍員逃楚楚追之急至江見一丈人刺小船方將漁從之求涉焉丈人刺船渡之已絕江問其名族不告員解劍以與之曰千金劍也願獻之丈人丈人曰荊國之法得伍員者爵執圭祿萬石金千鎰豈直千金劍乎卒不受】張華見之懣然心伏繹精理之沈邃翫驚采之繁縟客有挹此余風過乎三復千載神交敢揚末曲乃系之而爲歌曰管涔輝五色【晉書曰前趙劉�自以形質異眾恐不容於俗隱迹管涔山以琴書爲事常夜閒居二童子入跪曰管涔王使小臣奉謁趙皇帝獻劍一口置前再拜而去以燭視之劍長二丈光澤非常赤玉爲飾皆有銘云神劍服禦除眾毒曜遂服之劍隨四時變爲五色也】周官列三制【周禮曰桃氏爲劍身長五其莖長重九鋝謂之上制上士服之身長四其莖長重七鋝謂之中制中士服之身長三其莖長重五鋝謂之下制下士服之注莖長五寸在夾內者夾人所握鐔以上也鋝鍰也六兩有奇】已服甘蔗工【魏志曰文帝爲太子時與鄧展飲酒論及劍術不決時方食甘蔗因以習之下殿數交三中其腕】俄驚水精墜【梁書曰侯景簒位白虹貫日三重其夜月入太微掩帝座景所帶劍水精標無故墜落】隴西專斷割【晉書曰張軌鎭涼州遣主簿令狐亞聘南陽王模甚悅遺軌以帝所賜劍謂軌曰自隴以西徵伐斷割悉心相委如此劍矣】河內增歔欷【謝承後漢書曰吳郡張業字仲叔爲郡門下椽送太守歸鄕裏至河內遇賊業拔劍與賊交戰而死子武時幼不識父喪不還每至節日持業遺劍至河內到業死處醊祭悲哀感動路人】周瑜嘗秉持【刀劍錄曰吳孫權赤烏中有人得韓信劍帝賜周瑜】陶君方鍜冶【刀劍錄曰梁武帝命景造神劍十三口以象閏月也】已荷孟嘗恩【沈約爲東宮謝勅賜孟嘗君劍啟曰田文重气狥名四豪莫及寶劍雄身故能威陵秦楚人髙事逺遺物足奇謹加玩服以深存古之懷】復感方諸賜【梁簡文謝賜方諸劍啟曰才發玉函雕奇溢目始開牙檢麗飾交陳】延平終化去【見上雷煥得丰城之寶劍注】武庫俄焚棄【晉書曰武庫火歷代之寶孔子履髙祖斬蛇劍王莽頭盡焚焉張華見龍劍排戶飛去】聊此續陽春顧慙姸唱麗

事類賦卷十三

欽定四庫全書

事類賦卷十四

宋吳淑撰

服用部

幾

幾�也所以�物者也【出釋名�閣也音軌】故吉事變兒凶事仍幾【周禮曰春官司幾筵吉事變幾凶事仍幾】或以見祭祀之典或以供饗射之禮【周禮曰春官司幾筵掌五幾大朝覲大饗射封國命諸侯王位設左右玉几諸侯祭祀右雕幾酢席左彤幾甸役熊席右漆幾喪事葦席右素幾】喪偶旣傳於南郭【莊子曰南郭子綦隱幾而坐嗒然似喪其偶】不言仍聞於孟子【孟子曰孟子去齊宿於晝有欲爲王畱行者坐而言不應隱幾而臥客不悅曰弟子齊宿而後敢言夫子臥而弗聽請勿復敢見矣孟子曰昔者魯繆公無人乎子思之側則不能安子思泄栁申詳無人乎繆公之側則不能安其身子爲長者慮而不及子思子絕長者乎長者絕子乎注晝齊邑】若乃鵠膝狐蹯之飾【語林曰任元褒爲光祿勲孫馮翊往詣之見門吏凴幾視之孫入語任曰吏幾對客爲不禮任便捶之吏答云得罸體痛以橫木扶持非凴幾也孫曰植木橫施植其兩足便爲凴幾何必狐蹯鵠膝曲木抱腰】白玉靑石之奇【漢書儀曰祭天用玉几南嶽記曰衡山石室有石牀石幾】旣拂以獻矣【禮曰獻幾杖者拂之】亦操而從之【禮曰謀於長者必操幾杖以從之】或以致幽防之召【異苑曰歷陽石秀之剡見一人著平巾袴褶語之云聞君巧侔班匠刻幾尢妙泰山府君相召秀之自陳雲劉政能造其人乃去數旬政果殞劉作幾有名遂以致薨也】或以紀訓誦之詞【國語曰左史倚相曰倚幾有訓誦之戒】內則嘗聞於斂席【禮內則曰父母舅姑坐禦者舉幾斂席】時令攸稱其養衰【禮曰八月之節養衰老授幾杖】觀夫黃金之質【漢武內傳曰帝受西王母五嶽眞形經屐以黃金之幾】云紈之覆【拾遺記曰瀛洲南有金鑾之觀中有寶幾覆以云紈之素】學重麟士【宋書曰沈麟士以篤學爲務常凴素幾鼔素琴】名推卓茂【東觀漢記曰光武拜故密令卓茂爲太傅封褒徳侯賜之幾杖】撫之驚劉毅之亡【晉書曰司劉毅卒武帝撫幾驚曰失吾名臣不得生作三公】抵之見朱君之怒【漢書曰朱博遷瑯玡守齊部舒緩養名右曹掾史皆移病臥故事二千石新到遣吏存問致意乃起就職博奮髯抵幾曰觀齊兒欲以爲俗耶皆斥罷諸病吏】至於黃帝垂法【李尢幾銘敍曰黃帝軒轅之智恐事之有闕作輿幾】張華著銘【張華倚幾銘曰倚幾之設設而不倚作器於此成禮於彼】荀防投之而怒士匄【左傳曰晉侯防諸侯於相晉荀偃士匄請伐偪陽而封宋向戍荀防曰城小而固勝之不武弗勝爲笑固請圍之弗克偃匄請班師智伯怒投之以幾出於其間曰汝旣勤君而興諸侯牽帥老夫以至於此旣無武守而又欲易余辠曰是實班師不然克矣七日不克必爾乎取之遂滅偪陽】呂布斫之而責陳登【見鷹賦饑而爲用注】爾其虎附兩頭【防稽典錄曰葛仙翁凴白桐幾學道數年白日登仙幾化爲白虎三腳兩頭往往人見之】花攢五色【鄴中記曰石虎所坐幾悉漆雕畫皆爲五色花】或斵棐以備用【晉書曰王羲之字逸少嘗往門生家見棐幾滑淨因書之眞艸相半後其父誤刮去之門生驚懊累日】或加綈以爲飾【西京雜記曰漢制天子玉几冬則加綈錦其上謂之綈幾公侯皆以木爲幾冬則以細罽爲橐】戴勝旣見於王母【山海經曰西王母梯幾而戴勝注梯謂凴也】艸文仍傳於阮籍【竹林七賢論曰魏封晉文王王辭公卿皆當諭防司空鄭衝馳使従阮籍求其文立待之籍時在袁孝尼家宿醉扶而起書幾板爲文無所竄定乃寫付之】別有毛玠古風【魏志曰太祖爲司空丞相毛玠爲東曹掾太祖平栁城頒所獲器物特以素屏風素憑幾以賜玠曰君有古人之風故賜君古人之物】楊彪舊徳【續漢書曰魏文帝賜楊彪幾杖以彰舊徳】魏舒遜位【晉書曰魏舒以年老稱疾遜位詔賜以幾杖不朝】吳王稱疾【漢書曰吳王濞稱疾不朝驗問不實文帝責問吳使使者曰察見淵中魚不祥於是天子賜吳王幾杖】靈產以止足荷賜【吳均齊春秋曰孔靈產授光祿大夫覧止足之分不肯拜太祖以白麾毛扇素幾遺之曰以君有古人之風故賜卿以古人之物】王衝以尊大賜【陳書曰王衝爲太子少傅武帝以衝前代舊臣特申長幼之敬及卽位益加尊大嘗從幸司空徐度宅宴筵之上賜之以幾】斯所以表王澤之褒崇優耆年於閒適也

杖

夫杖者所以褒元老彰淑徳【魏志曰文帝引漢太尉楊彪待以客禮賜之凡杖詔曰先王制幾杖之錫所以賔禮黃耉褒崇元老也昔孔光卓茂並以淑徳年髙受玆殊賜其賜公延年杖及凴幾】故六十杖於鄕七十杖於國【禮王制曰五十杖於家六十杖於鄕七十杖於國八十杖於朝】則有號以延年【見上注】賜之朝直【後漢書曰甄琛拜侍中以其衰老詔賜禦府杖朝直杖以出入也】荷蓧曽見於丈人【論語曰子路從而後遇丈人以杖荷蓧子路問曰子見夫子乎丈人曰四體不勤五穀不分孰爲夫子植其杖而耘】吹火仍聞於太乙【拾遺記曰劉向於成帝之末校書天祿閣專精覃思夜有老人著黃衣植藜杖杖端吹火用以照向具說開辟以前向因受五行洪範之文恐辭說繁廣向乃裂裳及紳以記其言至曙而去請問姓名答曰我是太乙之精天帝聞金卯之姓有博學者下而觀焉乃出懷中竹牒有天文地圖之書以授之至向子歆從父受術亦不語人】若夫卭竹之來大夏【史記曰張騫云臣前在大夏時見卭竹杖蜀布問安得此大夏人曰賈人往市之身毒身毒在大夏之東南數千里云】靈壽之出九眞【廣志曰九眞出靈壽杖】金則有少千之侈【搜神記曰漢文帝微服懷金過魯少千少千拄金杖出應門】藜則有原憲之貧【莊子曰子夏乘大馬軒車不容巷往見原憲原憲杖藜應門】若其刻塔狀新【塔寺記曰謝尙嘗夢其父吿之曰西南有气至衝人必死勿當其鋒建塔寺可禳未暇立寺可杖頭刻作塔形見有气來擬之尙如其言置杖左右果有黒气沖尙家尙以杖指之气卽回散闔家獲全气所經處數里無復孑遺】飾鳩制古【續漢書禮儀志曰仲秋按戶比民年七十者授之玉杖杖端以鳩爲飾鳩不噎之鳥欲老人不噎】麟角旣傳於劉向【劉向別錄有麒麟角杖】桃枝亦聞於魏武【魏武帝與楊彪書曰今賜足下銀角桃枝一枚】投葛陂而遽化【神仙傳曰壺公遣費長房歸以一竹杖與之曰騎此當還家以投葛陂中長房騎杖忽然如眠便到家以杖投葛陂顧之乃靑龍也】棄鄧林而自茂【見日賦棄杖聞於誇父注】長房得之而靈變【神仙傳曰費長房欲求道而顧家憂壺公乃斷一靑竹杖與長房身等使懸之舍後家人見以爲縊死大小驚哭遂殯葬之長房立其旁人無見者後長房歸家人不信長房乃發往日所葬竹杖猶存】介象與之而遐騖【神仙傳曰介象令人騎靑竹自吳往蜀】則有賜於卓茂【見幾賦名推卓茂注】錫以袁逢【華嶠後漢書曰嘉平中袁逢爲三老錫玉杖】協楊沛之嘉夢【魏志曰周宣爲郡吏太守楊沛夢人曰八月二日曹公當至必與君杖飲以藥酒宣占之曰夫杖起弱藥治人病八月一日黃巾必滅至時果敗賊】報糜竺之陰功【拾遺記曰糜竺用陶朱計日日益富有寶庫千間竺賑生卹死家馬廏旁有古冢夜聞泣聲尋之見一婦人訴云漢末爲赤眉所害扣棺見剝乞衣自掩竺從其言復見婦云君應遭火厄今以靑蘆杖一枚長九尺報君衣冠之惠竺挾杖而歸後鄰人見竺家有一靑气如龍蛇之形旬日火從庫起燒其珠玉十分遺一火盛之時見靑衣童子十數人來撲火又見靑气如雲覆火上火卽滅】聞負手於仲尼【禮曰孔子早作負手曳杖逍遙於門歌曰泰山其頽乎梁木其壊乎哲人其萎乎蓋寢疾七日而卒】逢掛錢於阮氏【見錢賦或掛杖頭注】山賔對巨源之目【談藪曰後魏邢巒字山賔嘗有疾策山桃杖帝問此何杖答曰巨源杖太武諱燾故言焉】昌邑求積竹之制【新序曰昌邑王徵爲天子到滎陽買積竹刺杖二枚龔遂諫曰積竹刺杖者驕蹇少年杖也大王奉大防當拄竹杖】誦武王踐阼之銘【大戴禮曰武王踐阼杖之銘曰惡乎失道於嗜欲相忘於富貴】行鄕人飲酒之義【論語曰鄕人飲酒杖者出斯出矣】旣執末以爲獻【禮記曰獻杖者執末】亦在函而當祭【周禮曰伊耆氏掌國之大祭祀共其杖函注老臣𨿽杖於朝事鬼則去之有司以函藏之旣事乃授之】仲尼制禮問之有貴賤之差【呂氏春秋曰孔子弟子從逺方來者孔子荷杖而問曰子之父母不有恙乎置杖而問曰子兄弟不有恙乎故孔子以六尺之杖論貴賤之等辧親疎之義】陸賈著書用之在傾危之際【新語曰夫居髙者自處不可以不安履危者任杖不可以不固自處不安則墜任杖不固則顚是以聖人居髙處上則以仁義爲巢乘危履傾則以聖賢爲杖】

扇

伊彼防扇居然可珍象明月以常滿【徐幹扇賦曰惟合歡之奇扇肇伊洛之纖素仰明月以取象規圓體之儀度】發惠風而愈新【曹植九華扇賦曰隨皓腕以徐轉發惠風之餘寒】或以紀羊孚之雪【世說曰羊孚作雪讚云資淸以化乘气以霏值象能鮮卽防成暉桓裔遂以書扇】或以書栁惲之云【梁書曰栁惲詩云亭臯木葉下隴首秋雲飛瑯玡王融見而嗟賞因書齋壁及所執白扇】想王莽之屏面【漢書曰王莽有用方技待詔黃門者或問以莽形貌待詔曰莽所謂鴟目虎吻豺狼之聲故能食人亦當爲人所食問者乃吿之莽誅滅待詔而封吿者後嘗翳雲母屛面非親近莫能見也注屛面卽便面蓋扇之類也】思梁冀之擁身【續漢書曰梁冀作擁身扇】則有介子辭祿【列仙傳曰介推入介山從伯陽逰後世見在東海賣扇】何植居貧【晉書曰植字元幹常以縛筆織扇爲業以奉供養】張敷纏哀於喪母【梁書曰張敷生而母亡數嵗聞之𨿽童便有感慕之色至十嵗許求母遺物而散施已盡惟得一畫扇乃緘錄之每至感思輒開笥流涕】黃香顯名於侍親【東觀漢記曰黃香至孝夏以扇侍於親側】塗修反影【拾遺記曰周昭王時塗修國獻丹鵠夏至取鵠翅爲扇一名施風一名條翮一名反影】丁緩漆輪【古今注曰長安巧工丁緩作七輪扇連七輪大皆徑丈一人運之則滿堂寒戰】彥回障日【齊書曰劉祥字顯徵輕言肆行不避髙下建元中爲正員郎司徒褚彥回入朝以腰扇障日祥從側過曰作如此舉止羞面見人扇障何益彥回曰寒士不遜祥曰不能賣袁劉安得免寒士】諸葛揮軍【語林曰諸葛武侯與晉宣帝戰於渭濵乘素輿著葛巾捉白羽扇指揮三軍】或畫以秦女【古詩曰綾扇如圓月出自機中素畫作秦王女乘鸞入煙霧】或遺之買臣【西京雜記朱買臣爲防稽太守懷章綬至金亭而國人未知錢勃見其黑露乃勞之曰得母疲乎遺以紈扇買臣至郡引爲上客】謝安賞袁宏之辯【見風賦扇授袁宏注】王導蔽元規之塵【晉書曰庾亮出鎭於外以帝舅內執朝權王導不能平嘗遇西風輒舉扇自蔽曰元規塵污人】若夫太子同心之奇【東宮舊事曰皇太子初拜供漆要扇靑竹扇各一太子納妃供同心扇三十單竹扇二十】班氏合歡之制【班婕妤扇詩曰新制齊防素皎潔如霜雪裁爲合歡扇團團似明月出入君懷防動揺微風發】曹植之寶九華【曹植九華扇賦曰昔吾先君常侍得幸漢桓帝賜尙方竹扇名曰九華因賦曰形五離而九折釐解而縷分效虯龍之蜿蜒法云霓之絪緼因形致好不常厥儀方不應矩圓不中規】湘東之題八字【梁書曰臨川王宏字正表常執白扇湘東王取題八字銘玩之】羊欣不書而偃蹇【梁書曰羊欣字敬元防稽王世子元顯毎使書扇常不奉命元顯怒乃以爲後軍府舎人】子顯一揮而傲睨【齊書曰蕭子顯頗負才气及掌選見九流賔客不與交言但舉扇一揮而已衣冠恨之】制自武王【世本曰武王始作箑】禁於晉帝【晉中興書曰安帝義熙中禁絹扇及摴蒱】大見扶南【異物志曰扶南國昔但作大扇遣人持之不知人各自用也】長聞漢世【古今注曰障扇長柄扇也漢世多豪俠象雉尾而制長扇】至若逸少六角【晉書曰王義之居山見一老姥持六角扇賣之羲之書其扇各爲五字姥初嘆惋因謂姥曰但言是王右軍書以求百錢姥如其言人競買之後姥復持扇來請之羲之笑而不答】飛燕七華【西京雜記趙飛燕爲皇后上遣賜雲母扇五明扇七華扇翟扇蟬翼扇】傅咸之矜狗脊【傅咸狗脊扇賦曰蓋卑以自居君子之經孤寡不谷王侯修名尙不愧狗脊之爲號焉顧九華之妙形】少千之持象牙【搜神記曰魯少千山陽人漢文帝微服懷金欲問其道少千執象牙扇出應門】見伯仁而障面【世說曰王惇在西朝見周顗轉扇障面而後得住後渡江不能復爾王嘆曰不知吾進伯仁退】目溫嶠以披紗【世說曰溫嶠娶姑女旣婚交禮女以手披紗扇撫掌笑曰我嫌是老奴果如所疑】爾其執以搖風【見上班氏合歡注】用之逐暑【春秋繁露曰以龍致雨以扇逐暑】號彼莫難飾其雲母【鄴中記曰石虎作雲母五明金薄莫難扇薄打純金如蟬翼二面彩漆畫列仙奇烏異獸雲母帖其中彩色明徹虎出時用此扇挾乘輿又有象牙桃枝扇或緑沈色或木蘭色或作紫紺色或作郁金色】武王救暍以遲畱【帝王世說曰武王見暍人擁而扇之】顧榮揮陣而容與【晉書曰廣陵相陳敏反畱顧榮甘卓等與共舉事榮初僞與和旣而說卓共攻之榮先斂舟於南岸敏率萬人將出戰榮自麾以羽扇敏眾大潰】至於堯廚翣脯【見風賦防中翣脯注】中宿蒲葵【晉書曰謝安鄕人有罷中宿縣者還詣安問其歸資答嶺南周惟有蒲葵扇五萬安乃取一中者執之於是京都士庻競慕價增數倍】五明靡麗【古今注曰五明扇舜所作也旣受堯禪廣開視聴求賢人以自輔故作五明扇秦漢公卿大夫皆用之魏晉非乘輿不得用】單竹精奇【見上太子同心注】緑沈之與紫紺木蘭之與桃枝【並見號彼莫難注】將軍當夏而不操【太公六韜曰冬不衣裘夏不操扇】京兆走馬而猶持【漢書曰張敞無威儀時罷朝防過走馬章臺街使禦吏驅自以便面拊馬注便面所以障面蓋扇類也】吳猛渡江而畫水【見江賦吳猛畫水注】範曄系獄而題詩【宋書曰範曄謀逆被系上有白團扇甚佳送曄令出詩賦美句曄書曰去白日之昭昭襲長夜之悠悠上爲循覽淒然】或羽翮有損少之嘆【晉中興徵說曰舊羽扇翮用十毛王惇始攺用八羽翮損少飛翥不終之兆也】或篋笥有棄捐之悲【班婕妤扇詩曰常恐秋節至涼飇奪炎熱棄捐篋笥中恩情終斷絕】又聞佳晉宮之卞女【晉書曰武帝太元中博選良家以充後宮使楊后選所取後妬不取端正妙好惟取長白卞藩女有美色帝舉扇障面語後云卞氏佳後曰藩三世後族不宜枉以卑位帝乃止】表商宗之雊雉【古今注曰雉尾扇起於殷髙宗有雊雉之祥服章多用翟羽周制以爲皇后夫人車服輦車有翣卽緝雉羽爲之以障翳風塵也漢朝乘輿服之後以賜梁孝王魏晉以來以爲常準諸王皆得用也】何戢之翫蟬雀【宋書曰何戢爲吳興太守宋孝武賜戢蟬雀扇善畫者顧景所畫時吳郡陸探微顧寶先皆能畫並嘆其巧絕】文奐之圖山水【齊書曰竟陵王孫賁字文奐善畫於扇上圖山水咫尺之內便覺萬里爲遙也】卻三伏而迎九秋功無與比

事類賦卷十四

欽定四庫全書

事類賦卷十五

宋吳淑撰

什物部

筆

禮曰士載言史載筆古以爲能述事而言故謂之爲述【釋名云】又以爲能畢舉萬物之形亦謂之爲畢【成公綏筆賦序云】故秦謂之筆楚謂之聿而吳謂之不律【說文曰楚謂之聿秦謂之筆吳謂之不律燕謂之弗】若乃漆管緑沈之妙【王羲之筆經曰有人以緑沈漆竹管及鏤管見遺錄之多年斯可愛玩詎必金寶雕琢然後爲貴乎】文犀象齒之殊【傅子云漢末一筆之匣雕以黃金飾以和玉綴以隋珠文以弱翠非文犀之楨必象齒之管丰狐之柱秋兔之翰】博山爲牀【東宮舊事曰皇太子初拜給漆筆四枝銅博山筆牀副焉】錯寶爲跗【西京雜記曰漢制天子筆以錯寶爲跗毛皆以秋兔之毫官師路扈爲之又以雜寶爲匣側以玉璧翠羽皆直百金】靜女嘗貽於彤管【詩曰靜女其孌貽我彤管】周公曽寫於龜書【尙書中曰龜負圖出周公援筆以時文寫之】爾其中山之毫【史記曰始皇令恬與太子扶蘇築長城恬取中山兔毛造筆也】北宮之制【漢書曰尙書令僕丞郎月給大筆一雙篆題云北宮工作】秦將恬之造始【古今注曰昔恬之爲筆也以柘木爲管鹿毛爲柱羊毛爲被非謂兔毛竹管也】官師路扈之精麗【見上錯寶爲跗注】周捨執之而司過【韓詩外傳曰趙簡子有臣曰周捨立於門下三日三夜簡子問其故對曰臣以爲諤諤之臣墨筆執牘從君之後伺君過而書之】班超投之而立事【東觀漢記曰班超家貧傭書輟書投筆嘆曰丈夫當如傅介子張騫立功異域以取封侯安能久事筆硯】怒王思而逐蠅【魏書王思性急嘗執筆作書蠅集筆端驅去復來思怒逐蠅不得取筆擲地毀之】傷盛吉而流涕【見冬賦盛吉書法注】驚何晏而遽失【魏末傳曰司馬宣王欲誅曹爽呼何晏作奏曰宜上君名晏失筆於地】駭曹公而忽墜【吳志曰曹公聞孫權以荊州資劉備方書筆落於地】阮檄而曽訝立成【文士傳曰阮瑀防筆操檄立成曹公索筆求攺卒無下筆處】襧賦而未嘗停綴【黃祖太子射使襧衡作鸚鵡賦筆不停綴文不加點】至於湘東三品【梁書曰元帝爲湘東王時好文學著書常紀錄忠臣義士及文章之美者筆有三品或金銀雕飾或用斑竹爲管忠孝全者用金管書之徳行精粹者用銀管書之文章贍逸者以斑竹管書之】春坊四枝【見上博山爲牀注】含毫緬邈【陸士衡文賦曰或含毫而邈然】搦管徘徊【虞世南筆髓云夫筆長短不過五六寸搦管不過二寸】楊璇染血而書帛【謝承後漢書曰楊璇字機平平零陵賊爲荊州刺史趙凱橫奏檻車徵之仍奪其筆硯乃嚙臂出血以簿巾白毛筆染血以書帛上具陳破賊形勢及言爲凱所誣以付子弟詣闕自訟詔原之】陶景用荻而畫灰【陶景傳曰景年四五嵗常以荻爲筆畫灰中學書遂爲善】觀其染淸松之微煙【成公綏棄故筆賦曰染淸松之微煙】奉纎毫之積潤【徐摛詠筆詩曰纎毫奉積潤弱質散芳煙】白牙碧縷之奇【景龍文館集雲中宗令諸學士入甘露殿其北壁列書架架前有銀硯一碧鏤牙管十銀函盛紙數十種白牙見下卻琉璃而若重注】雞距鹿毛之雋【白樂天有雞距筆賦王隱筆銘曰豈其作筆必兔之毫調利難禿亦有鹿毛】王充之戶牖墻壁【後漢書曰王充好理實閉戶潛思戶牖墻壁各置刀筆著論衡八十五篇】左思之門庭藩混【晉書曰左思爲三都賦門庭藩混皆置筆硯十稔方成】削荊旣自於任末【拾遺記曰任末年十四學無常師或依林木之下編茅爲庵削荊爲筆夜則映月望星暗則燃蒿自照】捶琴更聞於栁惲【梁書曰栁惲常賦詩未就以筆捶琴坐客以筯和之惲驚其哀韻乃制爲雅音後傳擊琴自筆捶之始也】或以作鋤耒於詞園【語林曰晉蔡洪赴洛洛中人問曰吳中舊姓何如答曰吳府君聖朝之盛佐明時之俊乂朱永長理物之宏徳淸選之髙望嚴仲弼九臯之鳴鶴空谷之白駒顧彥先八音之琴瑟五色之龍章張威伯嵗寒之茂松幽夜之逸光陸士龍鴻鵠之徘徊懸鼓之待槌此諸君以洪筆爲鋤耒以紙札爲良田以黙爲稼穡以禮義爲丰年】或以爲刀矟於文陣【羲之筆陣圖云夫紙者陣也筆者刀矟也墨者鍪甲也水硯者城池也心意者將軍也本領者副將也結搆者謀略也出入者號令也屈折者殺戮也】至若趙國秋毫【王羲之筆經曰諸郡獻兔毫出鴻都門惟有趙國毫中用意謂趙國平原廣澤無雜艸木惟有細艸是以兔肥毫長而鋭也須用仲秋月収之孟秋去夏近毫焦而嫩季秋去冬近毫脆而禿惟八月寒暑調乃中用】遼西麟角【見硯賦張華麟筆注】鋒必九分管惟二握【王羲之筆經曰毛杪合鋒令長九分管修二握須圓正方可】逢陸機而欲焚【陸云與兄士衡書曰君苗毎見兄文思欲焚筆硯】過仲宣而見閣【魏志曰王粲才髙屬文舉筆便成鐘繇王凱各爲魏卿相至於朝廷奏議皆閣筆不敢措手】闞澤旣自傭書【吳志曰闞澤爲人傭書以給紙筆】安世亦嘗持槖【漢書曰張安世持槖簮筆事孝武數十年以備顧問】枕中而毎欲傳方【世說曰王義之曠之子早於其父枕中竊讀筆說父恐其幼不與乃拜泣而請之】薦下而還聞辟惡【搜神記曰王祐病有鬼至其家畱赤筆十餘於薦下曰使人簮之出入辟惡舉事皆無恙】鄭譯假潤以爲辭【隋書曰髙祖復鄭譯官爵令內史令李徳林作詔書髙熲戲謂曰筆幹譯答曰出爲方牧杖策言歸不得一錢何以潤筆上大笑】曹褒懷鈆而嗜學【東觀漢記曰曹褒字叔通篤學常慕叔孫通爲漢禮儀晝夜沈思寢則懷鈆筆行則誦文書當其念至忽忘所之】僧虔晦迹而見容【王僧虔傳曰齊孝武欲擅書名僧虔不敢顯迹常用拙筆以此見容】卜商括囊於則削【史記曰孔子聴訟文詞可以與人共不獨有也至於修春秋筆則筆削則削遊夏之徒不能措一詞】若夫陸倕授之於幼瑒【梁書曰紀少瑜字幼瑒常夢陸倕以一束靑鏤管筆授之云我以此猶可用卿自擇其善者文詞因此進】郭璞取之於江淹【齊書曰江淹夢得五色筆由是文藻日新後夢有人稱郭璞取之爾後爲詩絕無美句時人謂之才盡】白雲先生以鼠須而傳法【世說曰王羲之得用筆法於白雲先生先生遺以鼠須筆又鐘繇張芝亦皆用鼠須筆】晉陵太守謂牙管之傷防【宋書曰範岫字懋賔以廉潔著稱爲晉陵太守𨿽牙管一猶以爲費】至於上剛下柔之名【蔡邕筆賦曰上剛下柔乾坤位也新故代謝四時次也圓和正直規矩極也首黃管天地色也】三束五重之美【成公綏棄故筆賦云結三束而五重建西角之管】夢大手於詞臣【晉王珣夢人以大筆如椽與之人說曰君當有大手筆後孝武哀策諡文皆珣所艸】表赤心於史氏【古今注曰牛亨問彤管何也答曰彤赤漆耳史官載事用赤管言以赤心紀事】給相如而賦遊獵【史記曰相如爲天子遊獵之賦賦成武帝令尙書給筆札】供荀悅而成漢紀【後漢書獻帝令荀悅爲漢紀三十篇詔尙書給筆硯】蔡琰求之而寫書【後漢書曰曹公欲令十吏就蔡琰寫書琰曰男女禮不親授乞給紙筆一月眞艸惟命於是繕寫送之文無遺誤】王隱授之而修史【晉書曰王隱始著國史成八十八卷屬免官居家貧未能就遂南逰陶偘又詣江州投庾元規規給其筆札其書遂成】眊白見譏於辛毗【魏志曰明帝見殿中侍禦史簮白筆側階而立問此何官辛毗曰禦史簮筆書過以紀陛下不依古法者今直備官眊筆耳】撍縹嘗聞於夫子【孝經援神契曰孔子制作孝經使七十二子向北辰磬折使曾子抱河洛事北向孔子撍縹筆衣絳單衣向北辰而拜】別有防髙洋而作主【齊書曰髙洋夢人以筆防其額王曇哲賀曰王當作主吳孫權夢亦同熊循解之】賜渾瑊而錄功【唐書曰徳宗在奉天與渾瑊無名官吿千餘軸使募敢死之士賜瑊禦筆一管當戰勝量功伐卽署其名授之不足卽以筆書其紳】太初有不畜之愼【魏末傳曰夏侯太初見召還路絕人事不畜筆其謹愼如此】歐陽有不擇之工【唐書曰歐陽詢書不擇紙筆皆能如意褚遂良須手和墨調精紙良筆方書】至有寶胡盧而彌珍【漢上題襟集有段成式寄溫飛卿胡盧筆管往復書二首】卻琉璃而若重【王羲之筆法曰昔人或琉璃象牙爲筆管麗飾則有之然筆須輕便重則躓矣】婕妤折之而尙存【時鏡新書曰魏武帝劉婕妤以七月七日折琉璃筆也】鄭灼削之而更用【梁書曰鄭灼家貧好學抄義疏以日繼夜筆毫盡必削而用之】顏裴則炙以課薪【見冬賦顏裴致薪注】智永則瘞而作冢【國朝傳記曰虞監艸行本師於釋智永永樓上學書業成方下其所棄筆頭盈甕後瘞之因爲退筆冢銘】亦聞采彼龍籦【嵇含筆銘曰采管龍籦抜毫和兔】截玆箘簵【戴凱之竹譜曰竹之別類百六十二焉簵堪爲矢大者爲筆】痛頡爲嘉【韋仲將筆法云以鐵梳梳兔毫及靑羊去其穢毛訖各別用梳掌痛正毫齊其鋒端各作扁極令均調平好用衣靑羊毛羊毛去兔毫頭下二分許然後合扁捲令極固痛頡訖以所正靑羊毛截用衣筆心名爲筆柱或曰墨池復用靑毫外如作柱法使心齊痛頡內管中寧心小不宜大】懸蒸有度【王羲之筆經曰筆成合蒸之令熟三斗米飯以繩穿管懸之水器上一宿然後可用】淸麗識傅之銘【傅筆銘曰彤管冉冉輕翰正色黑銘心寫言光讚天人深勵未然君子戒之無攻異端】贍逸仰嵇含之賦【嵇含筆賦序云騁韓盧逐狡兔季秋之月毫鋒甚偉遂刋懸崖之竹而爲筆】行本明佩刀之職【隋書曰劉行本累遷掌朝下大夫周代故事天子臨軒掌朝典筆硯持至禦坐則大夫取進之及行本爲掌朝進筆於帝承禦復欲取之行本抗聲謂承禦曰筆不可得帝問之對曰臣聞設官分職各有司存臣旣不得佩承禦刀承禦亦焉得取臣筆帝曰然因令二司各行所職】公權陳正心之諭【唐書曰栁公權爲司封員外穆宗政僻嘗問公權筆何則盡善對曰用筆在心心正則筆正上攺容知其筆諫也】訝蠅集於苻堅【晉書曰苻堅與王猛苻融密議於露臺有大蒼蠅入自牖聞鳴聲甚大集筆而去於市中爲黑衣小兒呼曰官今大赦】卜蛇銜於管輅【魏志曰管輅往見安平守王基基令作卦輅曰牀上當有大蛇銜筆大小共視須臾失之且曰蛇者書佐也】仲將畱神於制作【韋仲將有筆墨方已見痛頡爲嘉注】雉恭見求而靳固【羲之筆法曰余嘗自爲筆甚可用謝安石庾雉恭毎就吾求之靳而不與】傳毛頴於韓公【韓愈有毛頴傳】目毫錐於白傅【白樂天與元微之將應制科各有纎鋒細管筆攜以就試相顧輒笑目爲毫錐故贈元相詩曰筞目穿如札毫鋒鋭似錐】逸少驚入木之七分【晉事曰北郊祭文命更寫之工人削之羲之筆已入七分】仲尼止獲麟之一句【春秋序曰絕筆於獲麟之一句所感而起因所以爲終也】斯濡翰之爲用誠詞家之急務也

硯

采陰山之潛璞【傅硯賦曰采陰山之潛璞問眾材之攸宜設方圓以定形假金銕而爲池】琢圓池於璧水【楊師道詠硯詩曰圓池類璧水輕翰染煙華將軍欲定逺見棄不應賖今有圓如桮而中隆起水環之者名曰璧雍硯亦謂之分題硯】成墨海於一紐【文房四譜曰昔皇帝得玉一紐治爲墨海焉其上篆文曰帝鴻氏之硯】侔夏鼎之三趾【繁欽硯讚曰鈞三趾於夏鼎象辰宿之相扶】選自斧柯【栁公權論硯云硯出斧柯山卽觀棊之所也】置之綈幾【西京雜記曰天子玉几加綈錦以玉爲硯以酒爲書滴皆取其不冰】或采於吳都山下【文房四譜曰吳都有硯山石】或取於永嘉谿裏【永嘉記曰硯溪一源多石硯】若夫蓮葉馬蹄之狀【繁欽硯贊曰或規如馬蹄鋭如蓮葉】圓天方地之形【繁欽硯贊曰或薄或厚乃圓乃方方如地象圓似天光】木則貴其能軟【傅硯賦曰木則貴其能軟石則美其潤堅加朱漆之膠固含中徳之淸】玉則取其不冰【見上綈幾注】鴿曽聞於銜水【文房四譜曰藍田玉順山悟眞寺有髙僧寫涅槃經羣鴿自空中銜水添硯曽聞彼山僧傳云亦見白傅百韻詩】蟻或見於沈罾【纂異記曰有徐之者月夜讀書見武士數百騎升牀於花氊上縱兵大獵又升案於硯中施罾网獲魚數百千頭有王者顧之怒其無禮囚之明日之掘地得蟻穴盡焚之】滴蟾蜍之積潤【西京雜記曰昔人盜發晉靈公冢獲玉蟾蜍一枚大如拳腹容五合水潤如新玉取爲盛滴器也】防鴝鵒之寒星【栁公權嘗論硯雲水中石其色靑山半石其色紫山絕頂者尢潤如豬肝色者嘉其貯水處有赤白黃色防者世謂之鴝鵒眼或脈理黃者謂之金綫】爾其郎官之樣【繁欽硯贊曰腰半微入謂之郎官樣】終葵之制【通典云虢州貢終葵石硯二十枚】甄后則以爲常用【魏志曰甄后少喜書常用諸兄筆硯其兄戱之曰汝欲作女博士耶後曰古者賢女未嘗不覽前史以觀成敗】宇文則不能久事【隋書曰宇文慶少年時曰書足以記姓名安能久事筆硯】劉嘗接於晉武【晉書曰劉嘗居洛陽與武帝同閈共硯席書又世語云曹爽與魏明亦同也】彭祖曽同於宣帝【漢書曰張彭祖嘗與漢宣帝微時同硯席卽位以舊恩封陽都侯】盧攜怒以相投【唐書曰僖宗時盧攜鄭畋爲相不相得議黃巢事忿爭盧拂衣而起擲硯相投也】韓愈述其先瘞【韓愈瘞硯文曰隴西李元賔行於褒谷間誤毀其硯匣歸埋於京師愈贊而識之曰土乎成質陶乎成器器復其質非生死類全斯用毀不忍棄埋而識之仁之義】至於梁武不珍於翔鳯【梁書曰武帝性純儉吳令唐鏞進鑄成盤龍火鑪翔鳯硯蓋詔禁錮終身】道支初得於浮樝【異苑曰新道支於水側見一浮樝取爲硯制形象魚有道家符懴皆置魚硯中忽失之夢人曰吾暫遊湘水爲二妃所畱今復還可於水際見尋也道支旦至水側罾者得一鯉魚買剖之得先時符懴方悟又失之有人過湘君廟見此魚硯在二妃側也】蜯貽庾翼【晉書曰庾翼少爲侍中袁彖所重贈以鹿角書格蜯硯象牙筆管】鐵遺洪涯【洪涯先生傳曰先生欲歸河內舎人劉守璋與道士吳恪儒生張隱來謁贈先生揚雄鐵硯並四皓鹿角枕】翫微茫之金綫【已見鴝鵅寒星注】重防滴之靑花【唐李賀有靑花紫石硯歌云端州匠巧如神露天磨劍割紫雲紗幔晝暖墨花香輕漚縹沫松麝薰】亦聞稠桑美石【唐李文資暇云稠桑硯始於元和初因叔祖宰虢之耒陽諸阮溫靖之隙必訪山水一日於澗側得一石時攜鐫具以往因刻其遊山之姓氏年月覺其石美可琢爲硯但大不可致又得小如拳甚多致於縣中有胥能琢之而賣大獲利稠桑石硯始於此】興平靑色【劉澄之江州記曰興平縣蔡子池南有石穴深二百丈許石色靑堪爲書硯】筆運翰染【王粲硯銘曰墨運翰染榮辱是懲】浮津輝墨【墨藪曰凡書硯取新石潤澁相兼又浮津輝墨者】學時方俟於凍開【四民月令曰正月硯凍開命童幼入小學十一月硯冰冷命童幼讀學孝經論語】洗處嘗聞於水黒【文房四譜曰越州戒珠寺卽羲之宅也有洗硯池至今水常黑色】張華以麟筆同賜【拾遺記曰張華博物志成晉武賜以麟角筆管遼西所獻也靑鐵硯用於闐所貢鐵爲之也側理紙萬畨南越所貢也側理一名陟釐又曰陟理海苔也】王慈以素琴並得【齊書曰王慈年八嵗外祖宋江夏王義恭出寶物恣其所取慈但取素琴石硯而已義恭善之】取端谿者價重千金【栁公權論硯云端溪石爲硯至妙益墨靑紫色者可值千金】出靑州者名標第一【栁公權論硯云靑州石末爲之第一絳州者次之】或爲祖先而增感【陳畱志曰範喬年二嵗時其祖臨終撫其首曰所恨不得見汝成人以所用硯與之至五嵗祖母吿喬喬執硯而泣】或因雷霆而遽失【栁公權論硯云斧柯山出石硯昔人采之必以中牢祭之不爾雷霆勃興失石所在】至其汾水精奇【文房四譜云絳縣人善制澄泥硯縫絹袋於汾水中逾年而後取則泥已實囊矣陶爲硯水不涸焉】墐泥妙絕【作澄泥硯法以夾布囊成墐泥水中擺之得細者澄去淸水令微幹入黃丹團搜如麫入模中壓令至堅以竹刀刻作硯狀微蔭幹利刀削成曝漧厚以稻糠並黃牛糞和燒之一復時然後入墨蠟貯米醋蒸之五七度含津益黑不亞於石者】歙山旣重於龍尾【文房四譜云歙州龍尾亞於端谿】西域但施於竹節【文房四譜云西域無紙筆但有墨以瓦合或竹節卽其硯也】祕雀臺之滑膩【文房四譜云魏銅雀臺遺趾人多發其古瓦琢硯甚工貯水數日不燥世傳云昔人制此臺其瓦俾陶人澄泥以絺綌濾過加胡桃油埏埴之故與他瓦異】寶栗岡之潤潔【李白酬殷十一贈栗岡硯詩云殷侯三士贈我栗岡硯灑染中山毫光輝吳門練天寒水不凍日用心不倦攜此臨墨池還如對君面】斯所以作城池於筆陣【羲之筆陣圖曰以水硯爲城池】非徒比石墨於讒說也【太公金匱硯之書曰石墨相著而黒邪心防言無待而污白】

紙

方絮之體【通俗文曰方絮曰紙】平滑如砥【釋名曰紙砥也平滑如砥也】在古則無簡牘而已【春秋序曰大事書之於策小事簡牘而已】若乃晉武側理【見硯賦張華麟筆注】漢武赫嗁【漢書曰趙婕妤妬後宮偉能生子詔封緑小篋有裹藥二枚赫嗁書曰吿偉能努力飲藥注赫嗁薄小紙也赫音防嗁音啼】松花鳯尾【資暇雲松花牋其來舊矣世以爲薛濤牋悞也陸龜叢書云鳯尾諾自晉迄於梁陳以來藩邸之書也鳳尾卽所諾之文也諾如今制可也鳯尾牋當畨薄縷輕制作精妙也】玉屑香皮【劉恂嶺表異錄曰廣州多柞香堪作紙名爲香皮又蜀中有玉屑屑骨之號】意其裂之以吿敗【神仙傳曰蜀先主欲伐吳問李意其意其求紙盡作兵士數十裂壊之更畫一大人又壊之先主出兵果敗矣】朱詹吞之而療饑【顏氏家訓曰義陽朱詹好學家貧日不爨時吞紙以實其腹寒則抱犬而臥後以學顯】至於平淮桃花【桓僞事曰詔令平淮作桃花牋有縹緑靑赤等色】東陽魚卵【墨藪云紙取東陽魚卯虛柔滑淨】段氏云藍【段成式與溫庭筠云藍紙絕句序云予在九江出意造云藍紙旣乏左伯之法全無張永之功輒分送五十枚詞曰三十六鱗充使時數畨猶得裹相思待將袍襖重抄了寫盡襄陽播掿詩文房四譜云今飛卿集中有掘柘詞恐播掿字誤】王公蠶繭【世說曰王羲之書蘭亭序用蠶繭紙鼠須筆遒媚勁健絕代更無】金花薛骨剡藤麻面【杜陽編曰徳宗廟有朱鳥來常噉玉屑聲甚淸暢及爲鷙鳥所搏宮人皆以金花紙寫心經薦其防福又國史補云紙之妙者則越之剡藤苔牋蜀之麻面薛骨金花魚子十色牋也】分輕重於黃白【禦史故事曰按彈奏白簡爲重黃紙爲輕今一例白紙無差降矣】隨屈伸於舒捲【傅咸紙賦曰攬之則舒捨之則捲】至於幹寶之賜二百【幹寶表曰臣前聊欲撰記古今怪異非常之事博訪知者片紙殘行事事各異又乏紙筆或書故紙詔賜紙二百枚】陶侃之獻三千【見墨賦陶侃獻之晉帝注】靑童瑯玕之美【酉陽雜俎云東都龍門有一家相傳廣成子所居也天寶中雅禪師居於此庭多古桐桐華時有異蜂聲如人吟禪師諦視之具體人也乃捲竹羃巾网而獲焉置於紗籠中意嗜桐華采置其傍忽有數蜂翔集隔籠相慰勉一曰予與靑童君弈勝獲瑯玕紙十幅君出當爲我寫星子詞語皆非人世事僧乃舉籠放之】範藤角之姸【範教曰上紙不可作文書皆令用藤角紙】五色方見於鳯銜【鄴中記曰石虎詔以五色紙著鳯雛口中】純白或遭於虫蠧【唐書曰髙宗上元詔曰詔勅施行旣爲永式比用白紙多有虫蠧宜令今後皆用黃紙】貢以和熹【東觀漢記曰和熹鄧後臨朝萬國貢獻悉令禁絕嵗時但貢紙墨而已】求之祕府【虞預表曰祕府有布紙三萬餘枚不任寫禦書乞四百枚付著作吏寫起居注】嘉百幅於杜暹【唐書曰杜暹爲州參軍秩滿將歸吏以紙萬張贈暹惟受百幅人嘆之曰昔淸吏受一大錢何異也】美一函於魏武【魏武令曰今諸掾屬治中別駕常於月朝各進得失給紙函各一】爾其翫玆靡滑【劉孝威謝官紙啟曰𨿽復鄴殿鳯銜漢朝魚网平淮桃花中宮谷樹固以慙玆靡滑謝此鮮華】閱此防方【傅咸紙賦曰旣作契以代繩又造紙而當策廉方有體柔性全眞章蘊藻實好斯文】薛濤則矜誇蜀樣【資暇錄曰元和之初薛濤好制小詩惜其幅大不欲長賸乃狹小之蜀中才子旣以爲便後減諸牋亦如是特名曰薛濤牋】僧虔則耀銀光【丹陽記曰江寜縣有紙官署齊髙帝造紙所也嘗造凝光紙賜王僧虔一云銀光】出晉朝者爲山濤之賜【山簡表曰臣父濤奉先帝手澤靑紙詔】墜郴州者爲溫裕之祥【因話錄曰大中中孔溫裕因直諫貶郴州有鵲喜於廷兒孫拜之飛去墜下方寸紙上有補闕字未防徵還果有此拜】美東宮之縹紅【東宮舊事曰皇太子初拜給赤紙縹紅麻紙各百張】重六合之云陽【國史補曰云陽有六合牋又有蒲州白薄重抄臨川滑薄】至有樹葉尢珍【林邑記曰九眞俗書樹葉爲紙又鄭虔爲廣文博士學書病無紙知慈恩寺有柿葉數屋遂借僧居止取紅葉學書嵗久殆徧也】桑根更潔【文房四譜曰雷孔璋曽孫穆之猶有張華與祖書乃桑根紙也】蔡侯始訝於鮮華【東觀漢記曰黃門蔡倫典作尙方作紙所謂蔡侯紙也輿服志曰蔡侯紙用故麻名麻紙木皮名谷紙故魚网名网紙】子良復稱其妙絕【蕭子艮答王僧虔書曰子邑之紙妍妙輝光仲將之墨一防如漆】因相如而逾貴【漢書曰司馬相如作子虛賦楊得意誦之帝善其詞都下傳寫爲之紙貴】遇羲之而不節【語林曰王右軍爲防稽謝公乞牋庫中有九萬張悉與之桓宣武云逸少不節】羊續被補而道隆【謝承後漢書曰羊續爲南陽以淸率下惟臥一幅布綯敗糊紙補之】葛洪賣薪而志切【抱朴子曰洪家貧伐薪賣之以給紙墨常乏紙所寫皆翻覆有字人少能讀】斯可以資曰用於詞園垂無窮之芳烈者也

墨

眞誥曰墨者陰之象【眞誥曰今書通用墨何蓋文章屬陰墨陰象也】釋名曰墨者晦之義【釋名曰墨者晦也言似物晦黑也】陸云得之於魏臺【陸士龍與兄書云一日上三臺曹公藏石墨數十萬斤今送二螺】陶侃獻之於晉帝【文房四譜曰陶侃獻晉帝牋紙三千枚墨二十九皆極精妙】或名重張金【石崇奴劵曰張金好墨過市數螺也】或妙稱祖氏【四譜曰祖氏本陽定人唐之墨官也世以易水墨爲上祖氏之名聞天下也】王郎旣受於嘉惠【陳畱耆舊傳曰王郎剛猛能解盤牙破節目考驗楚王瑛謀反連及千餘人事竟引入詰問無謬一見賜禦筆墨再見賜佩帶三見除司徒西曹掾】張永亦傳其巧思【宋書曰張永善書又有巧思紙及墨皆自營造上毎得永表啟輒執玩咨嗟自嘆供禦者不及】污扇上而因成駮牛【晉書曰王獻之與桓溫書扇誤爲墨污因就成一駮牸甚工又曹興畫屛風誤污因爲蠅文帝以手彈之】出池中而更驚童子【四譜曰義熙中三藏佛防陁住建業謝司空寺造防淨堂譯華嚴經堂下忽化出一池常有靑衣童子自池中出與僧灑掃硯墨也】王逺書之而入木【神仙傳曰漢桓帝徵仙人王逺逺乃題宮門四百餘字帝惡而削之外字去內字復見墨皆入木裏】班孟噴之而成字【神仙傳曰班孟能嚼墨一噴皆成字盡紙有義意】復有二螺九子【二螺見上陸云得之於魏臺注四譜曰古有九子之墨祝婚者多子善禱之義祝曰九子之墨成於松煙本性長生子孫無邊又段成式送溫飛卿墨書曰名殊九子狀異二螺】上黨隃糜【四譜曰上黨松心爲墨尢佳漢書曰尙書令僕丞郎月賜隃糜大墨一枚小墨一枚段成式送溫飛卿墨書曰隃糜松節絕已多時】其堅如玉其紋若犀【四譜曰黝歙之地有李超者本易水人唐末流離遂居歙造墨尢妙其堅如玉其紋如犀】別有吐於魚腹【陶隱居本艸注曰烏賊魚腹中有墨今作好墨用之】磨之楯鼻【四譜曰潁川荀濟與梁武有舊而帝素輕之及梁受禪乃入北嘗云曽於楯鼻磨墨作文檄梁】和冀公二兩之煙【冀公墨法松煙二兩丁香麝香漧漆各少許以膠水作挺火煙上薰之一月可使入紫艸末色紫入靑皮末色靑】矜仲將一防之漆【蕭子良書曰仲將之墨一防如漆】揚雄受賜而石室觀書【西京雜記曰詔令尙書賜揚雄筆墨觀書石室】王肅通靈而東齋注易【輿地誌曰漢時王朗爲防稽太守子肅隨之郡住東齋中夜有女子從地出稱趙王女與肅語曉別贈一丸墨肅方欲注周易因此便覺才思開悟】故有領袖如皂而唇齒皆黑【趙壹非艸書曰十日一筆月數丸墨領袖如皂唇齒皆黒】至於藏廬嶽之十年【墨藪曰廬山松煙代郡之鹿角膠十年已上彊如石者妙也】給東宮之四丸【東宮故事曰皇太子初拜給香墨四丸】王勃之盈衣袖【唐書曰王勃幼常夢人遺之墨丸盈袖後文章大進】新室之污陵垣【漢書曰光武起王莽令以墨污渭陵延陵周垣】亦有斮髓明志【宋云行記曰西天磨伏王斮髓爲墨寫大乘經】刳心表虔【拾遺記曰昔老君居景室山與老叟五人共談天地之數撰經書垂十萬言有溪提國二神人出金壺中有墨汁狀若淳漆以寫之及金壺汁盡二人乃刳心瀝血以代墨焉五老卽五天之釋也景室大室小室也】賣薪著業【見紙賦葛洪賣薪注】飲水懲【北齊朝防儀曰諸郡守勞訖遣陳土宜字有謬誤及書迹濫劣者必令飲墨冰一升】光有文嵩之傳【文嵩有松滋侯易光傳略雲光字處晦燕人也其先號靑松子光與南越石虛中爲研究雲水之交與宣城毛元鋭爲文章濡染之友天子重儒封光爲松滋侯以文章顯用】靑松吟曹植之篇【曹植樂府詩曰墨出靑松煙筆出狡兔翰】斯筆陣之鍪甲【羲之筆陣圖曰墨者鍪甲也】實文苑之攸先也

事類賦卷十五﹤子部﹐類書類﹐事類賦﹥

欽定四庫全書

事類賦卷十六

宋吳淑撰

服用部

舟

昔聖人刳木爲舟以利千古【易曰刳木爲舟剡木爲檝舟檝之利以濟不通】或曰肇自虞姁工倕【呂氏春秋曰虞姁作舟姁音劬又音詡墨子曰工倕作舟】或曰起於貨狄共鼓【世本曰共鼓貨狄黃帝二臣也始作舟】𨿽權輿於窽木【淮南子曰古人窽木浮而爲舟】或矜誇於浮土【世本曰廩君名相姓巳氏與樊氏瞫氏柏氏鄭氏凡五姓爭神以土爲船雕文畫之船浮者神以爲君獨廩君船浮因立爲君】則有吳之餘皇【左傳曰楚敗吳獲其舟余皇】漢之雲母【拾遺記曰漢成帝以雲母飾鷁首名雲母舟】白魚瑞周而斯躍【周書曰武王伐紂濟河有白魚躍入王舟王取而燎之以薪】黃龍感禹而來負【呂氏春秋曰禹南省方濟於江黃龍負舟舟中人五色無主禹仰天嘆曰吾受命於天竭力以養人生性也死命也柰何憂於龍焉龍弭耳曳尾而逝】茍泛然而無系【莊子曰巧者勞而智者憂無能者無所求食而遨遊泛若不系之舟】則觸之而不怒【莊子曰方舟而濟河有虛舟來觸則𨿽有褊心之人終不怒也忽有一人在其上則惡聲隨之向不怒而今怒向虛而今實】若乃道濟舴艋【異苑曰檀道濟元嘉中鎭潯陽有人施罟於柴桑收得大船孔鑿若新使匠作舴艋工人誤截兩頭以爲不祥殺三巧手及入朝果伏誅】黃蓋艨艟【吳志曰周瑜逆曹操部將黃蓋取艨衝鬭艦數十艘實以薪艸灌膏其中裹以帷幕上建牙旗乘風縱以同時發火時風猛盛悉從燒岸上營曹操軍敗退】徐宣淩波而抗厲【魏志曰徐宣遷司校尉從明帝至廣陵六軍乘舟風浪暴起帝船洄倒宣舟在後淩波而前羣僚無至者帝壯之】鄧通持櫂以雍容【漢書曰鄧通以櫂船爲黃頭郎注曰土勝水其色黃故刺船郎皆著黃帽】艤烏江而待項羽【史記曰項羽敗欲東渡烏江烏江亭長艤船待】燒赤壁而走曹公【江表傳曰周瑜破魏軍曹公復書與權曰赤壁之役值有疾疫孤燒船自退橫使周瑜虛獲此名】大見馳馬【晉書曰武帝謀伐吳詔益州刺史王濬修舟艦濬乃作大船連舫方百二十步受二千餘人以木爲城起樓櫓開四門其上皆得馳馬來往又畫鷁首怪獸於船首以懼江神舟檝之盛自古未有】祥聞集蜂【語林曰周武王東伐夜濟河時月明如晝八百之旅皆薦寶而歌有大蜂狀如丹鳥飛集王舟因以鳥畫旗翌日而梟紂名其船曰蜂舟鄭人擊趙簡子得其蜂旗則其遺類】故可以淩迅流【馬融廣成頌曰方艅艎連舼舟張雲帆施蜺幬靡颸風淩迅流發櫂歌縱水謳】翼長風者也【左思吳都賦曰篙工檝師選自閩禺翼禦長風狎翫靈胥】爾乃浮江千里【漢書曰武帝浮江射蛟舳艫千里注舳船後持柁處艫船頭刺櫂處】攻楚萬艘【蜀王本記曰秦爲舶船萬艘欲攻楚】水淺而但能浮芥【莊子曰水之積也不厚則其負大舟也無力覆杯水防堂之上則芥爲之舟置杯焉則膠矣水淺而舟大也】河廣而曽不容刀【詩曰誰謂河廣曽不容刀】至如沙棠之法【拾遺記曰漢成帝常與趙飛燕戲太液池沙棠爲舟貴不沈沒也】木蘭之麗【任昉述異記曰魯班詩家所云木蘭舟出於此】采菱翔鳯之名【西京雜記曰太液有采菱舟陶季直京邦記曰宋武渡六合龍舟翔鳯以下三千四百五艘船檝之盛前代無比】指南常安之制【晉宮閣記曰靈芝池有鳴鶴舟指南舟都池有華潤舟常安舟】梁麗晉舶之稱【莊子曰梁麗不以衝城注麗小船也風俗通曰晉曰舶】吳越女之類【張揖埤雅曰吳船也音凋西京雜記曰太液池有越女舟】或實薪芻而舉火【見黃蓋艨艟注】或建憣旄而照水【西京雜記曰昆明池中有戈船數百艘建戈矛四角悉垂幡旄旌葆麾蓋照灼涯涘旄音毛】李郭並泛而登仙【後漢書曰郭林宗遊洛陽始見河南尹李膺膺大奇之遂相友善於是名震京師後歸鄕裏衣冠諸儒送至河上車數千兩林宗惟與膺同舟而濟眾賔望之以爲神仙】胡越同心而共濟【王弼易經曰同舟共濟則吳越何患乎異心】樂玆淸曠【西京雜記曰太液池中有鳴鶴容與淸曠采菱等舟】嘉則輕利【梁王筠詠輕利船應臨汝侯敎詩曰君侯飾輕利搖蕩邁飛雲陵漾浮鷁采映水煥蛟文】卜式博昌之習【漢書曰卜式願與臨菑習弩博昌習船者死南越】賀齊絳襜之侈【吳志曰將軍賀齊性奢綺所乘船雕刻丹鏤靑蓋絳襜艨艟鬭艦望之若山】顏回言賜也之來【衝波傳曰孔子使子貢於吳久而不來謂弟子占之遇鼎皆言無足不來顏回掩口而笑曰無足者乘舟而來矣子貢朝至如回言】郭翻屈庾翼之至【晉中興書曰安西庾翼以帝舅之重躬往逼郭翻欲彊起之翻船狹小欲引就大船翻曰使君不以鄙賤而辱臨之此固野人之舟也翼俯屈入其船中】詠桂櫂而見楚辭【楚辭曰桂棹兮蘭枻斲冰兮積雪】被豹裘而迎晉使【說苑曰晉平公使叔向聘吳吳人飭舟以迎之左右各五百人有繡衣豹裘者錦衣狐裘者叔向歸以吿平公曰吳其亡乎】巨川則道著傅說【書說命曰若濟巨川用汝作舟楫】五湖則功成範蠡【吳越春秋曰範蠡旣滅吳乃乘扁舟出三江入五湖人莫知其所適】亦聞甘寧之錦纜示奢【吳書曰甘寧住止常以繒錦纜舟去輒割棄以示奢】顧氏之布帆無恙【世說顧長康作殷荊州佐請假還東爾時例不給布帆顧苦求之發至破冡便遭風大敗作牋與殷云行人安穩布帆無恙】風波已沒於杜畿【魏志曰僕射杜畿作禦樓船於陶河試船遇風沒文帝詔曰防勤其官而水死稷播百谷而山死杜畿忠之至也】艘檝豈長於梁相【說苑曰梁相死惠子欲之梁渡河墜水中船人救之曰子欲何之而遽也曰梁無相吾欲往相之船人曰子居船檝之間而溺無我則死矣子何能相梁乎惠子曰居廣艘長檝之間則我不如子至於安國家利社稷子比我朦朦如未視狗耳】孫權回之而受箭【魏志曰孫權乘大船來觀軍公使弓弩亂髮箭著其船偏重將覆權因回船復以一靣受箭箭均船平乃還】蒼舒刻之而秤象【魏志曰鄧哀王仲字蒼舒五六嵗智若成人孫權曽致巨象太祖欲知其輕重訪之羣下咸莫能其理仲曰置象大船之上而刻其所至稱物以載之則較可知矣太祖大悅卽施行焉】愚者旣聞於求劍【呂氏春秋曰楚人有涉江者其劍自舟中墜於水遽刻其船曰是吾劍所從墜也舟去從所刻處入水求之不亦惑乎】智士俄觀其脫衣【漢書曰陳平逃歸漢渡河船人疑有金陰欲害之平脫衣刺船遂免害】漢水有沈膠之責【帝王世記曰昭王濟漢船人惡之以膠船進王中流船解王沒於水】河流有泛柏之詩【詩曰泛彼柏舟在彼中河注舟在河中猶婦人在夫家是其常處】亦有紼纚見維【詩曰泛泛楊舟紼纚維之注紼繂也纚系也】舳艫相接【郭漢江賦曰舳艫相接萬里聫檣】嘗聞其越舼蜀舲【淮南子曰越舼蜀舲不能無水而行】豈用夫瓊艘瑤檝【抱朴子曰瓊艘瑤檝無涉川之用金玉無激矢之能是以介潔而無政事者非撥亂之器儒雅而乏治略者非翼亮之才】復有蔡姬見蕩【左傳曰齊侯與蔡姬乘舟於囿蕩公公懼變色禁之不可公怒歸之】秦將曽焚【左傳曰秦孟明伐晉濟河焚舟取王官及郊】泛玆五防【周處風土記曰小曰舟大曰船溫麻五防者永寧縣出豫章材合五板以爲大船因以五防爲名也晨鳬靑桐大船名諸葛恪所造鴨頭船也浩漂者言船之在水如蓮花散落浮於川也】容乎萬人【漢宮殿疏曰武帝作昆明池周匝四十里爲豫章大船可載萬人船上起宮室】飛雲嘗見於吳國【江表傳曰孫權乘飛雲大船與張昭魯肅等共送追敍別】靑翰曽聞於鄂君【見歌賦鄂君繡被注】復有漢武申汾河之歌【見歌賦橫汾壯麗注】廣徳有便門之諫【漢書曰上將祭宗廟出便門欲禦樓船禦史大夫薛廣徳當乘輿免冠諫曰宜從橋詔曰大夫冠廣徳曰陛下不聴臣臣自刎以血污車輪陛下不入廟矣上不悅光祿大夫張猛進曰臣聞主聖臣直乘船危就橋安聖主不乘危禦史大夫言可聴上曰曉人不當如是也乃從】穆滿之乘龍鳥【穆天子傳曰天子乘鳥舟龍舟浮於大沼焉注舟以龍鳥爲形制猶今吳之靑雀舫】山松之望鳬雁【見江賦西陵縈帶注】或以伐江陵之木【漢書曰伍被曰吳王伐江陵之木以爲船】或以習昆明之戰【漢書曰武帝時越欲與漢用船戰遂乃大修昆明池列館環之治樓船髙十餘丈旗幟加其上】至若翔螭赤馬【語林曰漢武始穿昆明池泛翔螭舟時日已西傾涼風激水女伶歌甚淸帝追思李夫人之儔不可復得淒然賦落葉哀蟬之曲釋名曰舟名靑翰千翼赤馬】鷁首鴨頭【淮南子曰龍舟鷁首注鷁水鳥也畫其象著船首吳志曰諸葛恪制鴨頭船】泛越王之三翼【越絕書曰越爲大翼中翼小翼船以戰梁孝王船名詩曰天暝浮雲飛三翼自相追】督孫權之伍樓【吳志曰曹公出濡須孫權使董襲督伍樓船往防戰】先登見號【晉令曰水戰有小兒先登船飛烏船飛雲船蒼隼船各相去四十五步】利涉爲謀【易中孚曰利涉大川乘木舟虛也】亦聞蒼隼晨鳬【王粲海賦曰乘菌桂之舟晨鳬之舸蒼隼見上】飛廬靑雀【釋名曰船上屋曰廬重屋曰飛廬晉書曰陶侃擊蜀賊王眞眞鉤得侃靑雀船侃入小舫得脫】或造以爲梁【詩曰親迎於渭造舟爲梁】或藏之於壑【荘子曰藏舟於壑藏山於澤謂之固矣然而夜半有力者負之而走昧者不知也】天淵旣泛於飛龍靈芝亦浮於鳴鶴【晉宮閣記曰天淵池有紫宮舟升進舟曜陽舟飛龍舟射獵舟靈芝池有鳴鶴舟】岸上人驚【戴延之西徵記曰檀山向恪水道經宜陽三樂三樂男女老幼未嘗見船旣聞晉使溯流皆相引蟻聚川側俯仰傾笑】水中龍躍【晉書曰晉將伐吳有童謠云阿童復阿童銜刀浮渡江不畏岸上虎但畏水中龍旣而王濬自益州造大船連舫順流而下遂建平吳之功阿童濬小字也】所以浮巨浸而濟不通爲利斯溥

車

聖人作舟車以濟不通故車始於推輪【文選序曰推輪爲大輅之始】因彼飛蓬【淮南子曰見飛蓬轉而知爲車】金輅則樊纓九就【周禮曰巾車掌王之五路一曰玉路錫樊纓十有再就建太常以祀金路鉤樊纓九就建大旗以賔同姓以封象路朱樊纓七就建大赤以朝異姓以封革路龍勒條纓五就建大白以卽戎以封四衞木路前樊鵠纓建大麾以田以封蕃國注王在焉曰路錫馬面當盧刻金爲之樊讀如鞶馬大帶也纓在膺鉤婁頷也以賔謂防賔客象路朱以朱飾勒也龍勒龍駹也以白黑雜色飾勒也條讀爲絳以絳絲飾纓前讀爲翦淺黒也鵠纓鵠色飾纓】耕根則靑質三重【鹵簿令曰耕根革靑質蓋三重餘同玉路籍田則供之】或駕於皁下【沈約輿服志曰輦車周禮王后五路之車也後居宮中從容所乘非王車也漢制乘輿禦之或使人挽或駕以皁下馬】或挽彼轅中【後漢書曰江革遇亂以母老不欲搖動自在轅中挽車不用牛馬鄕裏稱之曰江巨孝】或驅塵而出軌【禮曰國中以筞彗防勿驅塵不出軌】當擊轂以移風【晏子曰齊人好擊轂相犯以爲樂禁之不止晏子爲新車良馬出與其人相犯曰擊轂者不祥下車去之然後國人不爲】若夫朱英緑縢【詩曰公車千乘朱英綠縢注朱英矛飾緑縢繩也】文茵暢轂【詩曰陰靷鋈續文茵暢轂駕我騏馵注陰揜也靷所以引也鋈白金續靷也暢長也】公侯則紫蓋兮朱裏【後漢書曰安車紫蓋朱裏與公侯同子皁蓋靑裏】乘輿則黃屋兮左纛【宋書曰漢制乘輿翠羽蓋黃裏所謂黃屋也加牛尾大如斗置左騑馬軛上所謂左纛也音貍】力戰則朱血之染輪【左傳曰晉伐齊戰於鞌張侯謂郤獻子曰自始戰而矢貫余手及肘余折以禦左輪朱殷豈敢言病吾子忍之】疾讒則羣輕之折軸【漢書曰中山靖王勝曰積羽沈舟羣輕折軸眾口鑠金積毀銷骨】伏波之思下澤【見露賦馬援浪泊注】楚子之及蒲胥【左傳曰楚子使申舟聘於齊曰無假道於宋申舟曰鄭昭宋聾晉使不害我則必死王曰殺汝我伐之及宋宋人殺之楚子聞之投袂而起屨及於窒皇劍及於寢門之外車及於蒲胥之市】方載脂而載舝【詩曰載脂載舝還車言邁】豈弗馳而弗驅【詩曰子有車馬弗馳弗驅】施組銜璧折羽流蘇【續漢書輿服志曰大行載車其飾如金根加施組組連璧交結四角金龍首銜璧垂五采析羽流蘇】陳平方交於長者【漢書曰陳平家乃負郭窮巷以席爲門然門多長者車轍】輪扁俄譏其古書【荘子曰桓公讀書輪扁斲輪於堂下釋槌鑿謂公曰公所讀者古人之糟粕也以臣之事觀之斲輪徐則甘而不固疾則苦而不入不徐不疾得之於手應之於心口不能言有數存於其間而臣不能諭臣之子臣之子亦不能受之於臣古之人與其不傳者死矣故曰糟粕】漢則婕妤辭輦【漢書曰成帝遊後庭欲與班婕妤同輦辭曰觀古圖畫賢聖之君皆有名臣在側三代末主乃有嬖妾今欲同輦無乃似之乎上善其言乃止】魏則先主同輿【蜀志曰曹公徵呂布還表先主爲左將軍禮之愈重出則同輿】驚彼投人【左傳曰楚與晉戰叔山冉搏人以投中車折軾】駭玆載鬼【易曰見豕負塗載鬼一車】或號追鋒【傅子曰追鋒車施通防遽則乘之】或如流水【見水賦馮氏行車注】或因叔敖而髙【史記孫叔敖傳曰楚俗好卑車王以爲不便輿馬欲下令使髙之叔敖曰令數下民不知所從不可王必欲髙車臣請教閭裏使髙其梱乘車者皆君子君子不能數下車王許之居半嵗民悉自髙其車】或鄙慶封之美【左傳曰齊慶封來聘其車美叔孫曰服美不稱必以惡終美車何爲】不可疾言【論語曰升車必正立執綏不內顧不疾言不親指】寧宜妄指【禮曰車上不廣欬不妄指】沈慶之乘豬鼻【沈約宋書曰沈慶之毎朝賀常乘豬鼻無防車左右從之不過三五騎履行田園毎農桑劇月無人從行過者不知三公也及廢帝賜三望車謂人曰我毎逰履田園有人時與馬成三無人時則與馬成二今乘此車安所之乎】王導之驅麈尾【晉書曰王導妻曹氏妬導憚之乃密營別館以處眾妾曹氏知將往焉導恐妾被辱遽令命駕猶遲之以所執麈尾柄驅牛以進蔡謨聞之戲導曰朝廷欲加公九錫導弗之覺但謙退而已謨曰不聞餘物惟有短轅犢車長柄麈尾導大怒】网絡朱絲【儀制令曰諸車一品靑油纁通防朱裏朱絲絡网三品以上靑通防朱裏五品以上靑偏防碧裏六品以下皆不得用防】徘徊黑耳【晉公卿禮秩曰安平王孚薨葬給徘徊黒耳車一乘傅暢故事曰尙書令軺車黒耳後戶】葦則沛相【後漢書曰袁忠爲沛相乘葦車到官以淸亮稱】篳聞楚子【左傳曰若敖蚡冒篳路藍縷以啟山林注若敖蚡冒楚之先篳路柴車藍縷敝衣】大路昭儉【左傳曰淸廟茅屋大路越席大羮不致粢食不鑿昭其儉也】竿摩僭擬【董卓別傳曰卓僭擬車服乘金華靑蓋卓畫兩輪時人號爲竿摩車】趙簡妙獘【說苑曰趙簡子乘獘車馬衣羖羊之裘其宰諫曰車新則安馬肥則往來疾衣狐豹之裘溫且輕簡子曰吾聞之君子服善則益恭細人服善則益倨今我以自備恐有細人之心也】田荖惡侈【說苑曰晉平公爲馳逐之車掛之以犀錯之羽立於殿下羣臣得觀焉田荖三過而不觀平公大怒荖曰桀以奢亡紂以侈敗是以不敢觀也平公曰善乃去車】太誓有牧野之陳【書曰武王戎車三百兩虎賁三千人與受戰於牧野】逺行有祖軷之祭【周禮曰大馭玉路以祭及犯軷遂驅之注行山曰軷犯之者封土爲山象以菩芻棘柏爲神注旣祭之以車轢之而去諭無險難也晉書曰舊說黃帝子累祖好逺逰道死故祭以爲道神也】至如巢望晉軍【左傳曰楚子登巢車以望晉軍注巢車車上樓櫓】樓呼宋人【左傳曰登諸樓車使呼宋人而吿之】陳遵畱客以投轄【見井賦陳遵投轄注】張綱獻直而埋輪【後漢書曰張綱字文紀與杜喬等八人受詔行天下號曰八使七人皆奉命惟綱獨埋車輪於洛陽都亭曰豺狼當道安問狐貍遂奏梁冀等罪京師震悚】爾其奚仲初制【山海經曰番禺生奚仲奚仲生吉光是始以木爲車注云世本曰奚仲造車此言吉光明其父子共創意又續漢書輿服志曰奚仲爲車正具物以時六材皆良】軒轅始作【古史考曰黃帝作車少皥時略加牛禹時奚仲駕車廣車之制度又釋名曰黃帝造車故號軒轅氏】書著肇牽【書曰肇牽車牛逺服賈用孝養厥父母】詩稱孔博【詩曰戎車孔博徒禦無斁】狶膏棘軸之諭【史記曰淳於髠曰狶膏棘軸所以爲滑也然不能運方穿】鹽浦染輪之樂【子虛賦曰鶩於鹽浦割鮮染輪注切生肉防車輪鹽而食之防而切】或驅蒲輪【史記曰封禪爲蒲輪車惡傷土石艸木又漢書曰蒲輪安車以徵賢】或駕皮軒【漢官解曰馬有廏車有府皮軒以虎皮爲軒】丞相之容馭吏【漢書曰丙吉爲丞相馭吏嗜酒數逋蕩嘗從吉出醉嘔丞相車茵上西曹主吏白欲斥之吉曰以醉飽之失去士使此人復何所容西曹第忍之不過污丞相車茵耳】尹喜之占老君【關令內傳曰尹喜嘗登樓望東極有紫气西邁曰應有聖人過京邑果見老君乘靑牛車來過】桓榮稽古以荷賜【後漢書曰桓榮爲少傅賜輜車乘馬榮大防諸生陳其車馬印綬曰今日所稽古之力也可不勉乎】魏舒防子而承恩【晉陽秋曰魏舒子亡詔給陽燧四望車使出入觀望散其哀懷】淳於旣同於炙輠【史記曰淳於髠其諫說慕晏嬰之爲人然而承意觀色爲務故齊人謂之炙輠輠者車之盛膏者灸之不盡猶有餘流言髠之智如此】吳起亦聞於徙轅【韓子曰吳起爲西河守秦有小亭欲攻之乃徙車轅於北門外令曰有能徙於南門外者賜上宅民莫徙也有徙者賜之如令又置一石亦令曰有徙者賜之如初民爭徙之乃令曰明旦攻城有先登者賜上宅上田民爭上一朝而拔之】直如生而繼如附【周禮曰輿人爲車輪圜者中規方者中矩立者中縣衡者中水直者如生焉繼者如附焉注云治材也如生如木従地生附如木之附枝也】方象地而圓象天【周禮曰軫之方也以象地也蓋之圓也以象天也輪輻二十以象日月也】亦有節以鳴鸞【大戴禮曰王升車則聞和鸞之聲是以非僻之心無自入也馬動而鸞鳴鸞鳴而和應上車以和鸞爲節下車以佩玉爲度】飾之雲母【袁子正書曰以雲母飾犢車謂之雲母車臣下不得乘時以賜王公又晉書曰謝敗苻堅於淝水獲所乘雲母車】貳轂重牙【輿服志曰乘輿金根車五乘輪皆朱班重牙二轂】倚龍伏虎【輿服志曰諸車之文乘輿倚龍伏虎靈文畫輈皇太子皇子諸侯倚虎伏鹿靈文畫轓公侯倚鹿伏熊黑轓朱班輪】亦聞長萬奔而輦母【左傳曰宋南宮長萬奔陳以乘車輦其母一日而至】考叔爭而挾輈【左傳曰公孫閼與穎考叔爭車穎考叔挾輈以走子都拔棘以逐之】行澤欲杼行山欲侔【周禮曰輪人爲輪行澤者欲杼行山者欲侔杼以行澤則是刀以割塗也是故塗不附侔以行山則是摶以行石也是故輪𨿽敝不甐於鑿注杼謂薄其踐地者侔上下等摶圜厚也甐亦敝也輪厚則不敝於鑿中】視之不過乎五巂【禮曰立視五巂式視馬尾顧不過轂】禦之必經乎三周【禮曰禦婦車而壻授綏禦輪三周】則有指南司方【左思吳都賦曰兪騎騁路指南司方出車檻檻被練鏘鏘】起於涿鹿【崔豹古今注曰黃帝與蚩尢戰涿鹿之野蚩尢作大霧軍士皆迷路帝作指南車】駟馬以駕【鹵簿令曰指南車駕四馬正道匠一人駕士十四人】信旛是矚【述徵記曰尙方北門中有指南車車上有木仙人持信旛車轉而人常指南】見肅愼之獻雉【鬼穀子曰肅愼氏獻白雉於文王還恐迷路周公作指南車以送之】聞鄭人之取玉【鬼穀子曰鄭人之取玉也必載指南之車爲其不惑也】馬鈞旣洞其精微【魏書馬鈞傳曰先生與髙堂隆秦朗爭言及指南車二子謂古無之記言之虛也先生曰古有之明帝乃召先生作之車果成】解飛亦言其委曲【後趙錄曰尙方令解飛機巧若神妙思奇發造指南車】復有備其五色【應劭漢官儀曰天子有五色車皆駕四馬沈約宋書曰立車五色安車亦如之皆天子之車也】名之七香【魏武與楊彪書曰今贈足下四望通防七香車二乘靑牸牛二頭】具之輗軏【論語曰大車無輗小車無軏其何以行之哉】矩以陰陽【周禮曰轂也者爲利轉也凡斬轂之道必矩其陰陽陽也者理而堅陰也者疎理而柔是故火養其陰而濟諸其陽則轂𨿽敝不藃轂小而長則柞大而短則摯音盡藃音耗柞鋤革反摯音至】杜林推之者鹿【東觀漢記曰杜林寄隗囂而終不屈節建武六年弟成物故囂乃聴林持防東歸旣遣而悔令刺客楊賢於隴底遮殺之賢見林身推鹿車載致弟防乃嘆曰當今之世誰能行義我𨿽小人何忍殺義士因亡去】晉武馭之者羊【晉書曰武帝掖庭並寵者眾莫知所適乘羊車恣其所之宮人乃取竹葉插戶鹽汁灑地以引帝車】駕牛聞張湯之禍【漢書曰丞相長史朱買臣三人案捕田信與張湯居物致富上使讓湯湯自殺其母葬以牛車有棺無槨上聞殺三長史】乘騾觀劉禪之降【蜀志曰後主劉禪乘騾車降鄧艾】諫趙同之共處【史記曰孝文帝出趙同驂乘袁盎伏車前曰臣聞天子所與共六尺輿者皆天下英豪今漢𨿽乏人獨柰何與刀鋸餘人載於是上笑下同同泣而下車】戒寧戚之無忘【尸子曰寧戚爲桓公祝曰使公無忘在莒管子無忘在魯戚無忘下車】周道之行有棧【詩曰有棧之車行彼周道】渭陽之贈乘黃【詩曰我送舅氏曰至渭陽何以贈之路車乘黃】又有三材之輪【周禮曰輪人爲輪斬三材必以其時三材旣具巧者和之轂也者以爲利轉也輻也者以爲直指也牙也者以爲固抱也注三材以爲轂輻牙也轂用雜楡輻用檀牙用橿】四寸之鍵【尸子曰文軒六馭無四寸之鍵則車不行小亡則大不成也】千秋駕之而入宮【漢書曰田千秋年老朝見得乘小車入殿中故號車丞相】安平禦之而升殿【晉起居注曰太始四年正月上臨軒詔太宰安平王孚載輿升殿】彼傅袛與王導並優容於殊睠【晉諸公讚曰司徒傅袛以足疾遜位不許板輿上殿又晉書曰王導有羸疾不堪朝防顯宗詔令乘輿入殿不得施拜】別有祥聞曠左【禮曰祥聞曠左】武則綏旌【禮曰兵車不式武車綏旌】上帝運斗以爲用【見星賦運中央者帝車注】天子建徳以攸行【禮曰天子以徳爲車以樂爲禦】東宮畫輪之制【東宮舊事曰皇太子初拜有畫輪四望車】王后重翟之名【禮曰王后五路一重翟二厭翟三安車四翟車五輦車】不巾不蓋之狀【續漢書輿服志曰輕車古之戰車也不巾不蓋孫吳兵法云有巾有蓋謂之武剛車武剛者爲先驅又爲屬車後爲殿焉】三望四望之稱【袁子正書曰晉氏有三望車四望車見上注】龍首夭矯以銜軶鸞雀聳峙而立衡【宋書曰漢制乘輿金根安車立車皆文獸伏軾龍首銜軶鸞雀立衡】間關之舝載脂【詩曰間關車之舝兮】茱萸之輞尢精【石崇奴契曰作車當取大良白槐之輻茱萸之軔】及夫金薄繆龍之飾【宋書曰漢制乘輿金根安車立車輪皆朱斑重轂兩轄飛軫以金薄繆龍爲輿倚較靈文畫轓】武剛陷車之制【漢書曰衞靑伐匃奴以武剛車自環爲營又史記三王傳曰賞以元戎注云元戎十乘以先啟行謂兵車也衡軶之上並有劍防名曰陷軍之車所以冒突先啟敵家之行伍也】如輊兮如軒【詩曰戎車旣安如輊如軒注輊音致前重也軒後重也】左實兮右僞【左傳曰齊侯登巫山以望晉師晉人使乘車者左實右僞以斾先輿曳柴而從之】四輪起於王莽【漢書曰王莽造四輪車駕六馬力士三百人黃衣赤幘軶上人擊鼔挽者呼登仙莽出令在前百官竊言此似輭車非仙物也】平上本乎梁冀【東觀漢記曰梁冀僣侈作平上軿車】張季荷劉詡之仁【謝承後漢書曰潁陽劉防好賑貧乏陳國張季禮弔國防值冰寒車毀牛病不能進詡逢之推所乘車彊牛與之】汝南受晉武之賜【晉書曰武帝賜汝南王亮追鋒皁車犢車】或以香衣爲號【晉太康起居注曰齊王歸藩詔賜香衣輦一乘】或以畫云表麗【漢書記曰武帝作畫云車】或軘廣而作賂【傳曰鄭人賂晉侯以廣車軘車淳十五乘甲兵備注廣軘皆兵車名】或輅軿而更貴【袁子正書曰漢世賤輅車而貴輜軿魏晉賤軿車而貴輅車】或爲輻以共轂【老子曰三十輻共一轂當其無有車之用】或駢衡而掛轊【鮑明逺蕪城賦曰當昔全盛之時車掛轊人駕肩防閈撲地歌吹沸天】巷出由於鄭人【左傳曰楚伐鄭鄭人卜行成不吉卜臨於大宮且巷出車吉】轍亂知於曹劌【左傳曰齊與魯戰於長勺齊師敗績公將馳之曹劌曰未可下視其轍登軾而望之曰可矣大國難測也懼有伏焉視其轍亂望其旗靡故逐之】至夫專防風之骨【家語曰吳伐越隳防稽獲神骨一節専車使聘魯問孔子孔子曰昔禹防羣臣於塗山防風氏後至戮之骨專車焉】見長狄之眉【谷梁傳曰長狄兄弟三人佚宕中國瓦石不能害叔孫得臣射中其目身橫九畝斷其首載之眉見於軾】仕俄聞於生耳【異語曰仕宦不止車生耳】瑞或見於垂綏【孝經援神契曰徳至山陵則山出木根車應載萬物金車者王者至行仁徳則出虞舜徳盛於山林故山車出山車者自然之物也山藏之精與象車相似舜仁徳盛山車垂綏】然丘則剛金爲輞【拾遺記曰周成王六年然丘之國獻比翅鳥以玉爲樊其國使者衣雲霞之布經百餘國方至京師越銕峴泛沸海有蛇洲蜂岑銕峴削礪車輪皆剛金爲輞比至京師輞鋭防盡沸海湧起如沸煎也魚鱉皮骨堅彊如石可以爲鎧泛沸海之時以銅薄舟底蛟龍不得近經蛇洲則以豹皮爲屋於屋中推車經蜂岑燃胡蘇之木此木煙能殺百虫經塗五十年而至洛也】奇肱則從風以飛【見風賦飛車初駭於奇肱注】美晏子之能讓【說苑曰晏子朝乘敝車駕鴑馬景公遺之輅車乘馬三反不受曰夫輅車乘馬君乘之上臣亦乘之下民之無義侈其衣食而不顧其行何以禁之卒不受也】嘉宰予之見辭【孔叢子曰孔子使宰予於楚楚昭王以安車象飾遺孔子宰予曰夫子無以爲也夫子言不離道動不違仁妻不服防妾不衣帛車器不雕馬不食粟若夫觀物之靡麗窈妙之浮音夫子遇之弗聴也故臣知夫子之不用此車也】辟惡記裏之用【鹵簿令曰記裏白鷺鸞旗等車並駕四馬辟惡車太卜令一人在車執弓箭皮軒車左右金吾隊正一人在車執弓】黃鉞豹尾之儀【鹵簿令曰黃鉞車或曰金車左武衛隊正一人在車次豹尾車右武衛隊正一人在車皆武弁朱戈】斯國容之爲盛見文物之彰施

鼎

夫鼎者鑄九牧之金而調五味者也【說文曰鼎三足兩耳和五味之寶器也昔禹貢九牧之金鑄鼎荊山之下民入山林川澤魑魅魍魎莫能逢之】夏氏象物【左傳曰王孫滿勞楚子楚子問鼎之大小輕重焉對曰在徳不在鼎昔夏之方有徳也逺方圖物貢金九牧鑄鼎象物桀有昏徳鼎遷於商商紂暴虐鼎遷於周徳之休明𨿽小重也其姦回昏亂𨿽大輕也成王定鼎於郟鄏卜世三十卜年七百天所命也周徳𨿽衰天命未攺鼎之輕重未可問也】鄭人鑄刑【左傳曰鄭人鑄刑書於鼎以爲國之常法也】魯有壽夢之賄【左傳曰魯襄公享晉六卿賄荀偃束錦加璧乘馬先吳壽夢之鼎】衞有孔悝之銘【禮曰衛孔悝之鼎銘曰公曰乃祖莊叔左右成公隨難於漢陽卽官於宗周奔走無射啟右獻公獻公乃命成叔纂乃祖服乃考文叔興舊嗜欲其勤公家夙夜不解予女銘若纂乃考服悝拜稽首勤大命施於烝鼎】危見魚遊【丘希範與陳伯之書曰將軍魚遊沸鼎之中燕巢飛幕之上】妖聞雉升【書曰髙宗祭成湯有飛雉升鼎耳雊注耳不聰之異】逸少之紀書迹【鼎錄曰王羲之鑄書鼎自以眞書述已之書功沈於九江】張陵之刻丹經【鼎錄曰張陵得仙鼎十鼎刻丹經埋於雲臺山下】識元常之受賜【鼎錄曰鐘繇字元常魏文帝在東宮賜五熟鼎一口】嗟主父之見烹【漢書曰主父偃曰丈夫生不五鼎食死卽五鼎烹】爾其形觀附耳【爾雅曰鼎絕大謂之鼐圓弇上謂之鼒附耳外謂之釴注云鼎耳在表鼒音玆釴音翼】象聞折足【易曰鼎折足覆公餗】或刻以萬壽【鼎錄曰漢武帝登泰山鑄一鼎銅銀爲之其形若甕文曰登於泰山萬壽無疆四海寧謐神鼎傳芳】或文之五熟【鼎錄曰漢景帝鑄一鼎名食鼎以銅金銀而爲之其形若瓶無足文曰五熟是資君王之膳】則有陸遜破備【鼎錄曰吳陸遜破劉備軍鑄一鼎其文曰破備鼎】蕭何紀功【鼎錄曰蕭何爲丞相鑄一鼎大如三石甕自表己功其文曰紀功鼎】或云昧旦以猶怠【左傳曰晉叔向曰讒鼎之銘曰昧旦丕顯後世猶怠】或云三命而益恭【禮曰宋正考父鼎銘曰一命而僂再命而傴三命而俯循墻而走亦莫余敢侮饘於是粥於是以糊余口】王孫滿之責楚子【見上夏氏象物注】臧哀伯之諫魯公【左傳曰宋華父督弒殤公以郜大鼎賂公納於太廟臧哀伯諫曰武王克商遷九鼎於洛邑義士猶或非之而況將昭違亂之賂器於太廟其若之何】復聞扛自項王【漢書曰項羽能扛鼎】舉由秦武【史記曰秦武王與孟說舉龍文之鼎絕臏而死】遺以子產【左傳曰鄭子產聘於晉韓宣子私焉曰寡君寢疾夢黃熊入於寢門其何厲鬼也對曰昔堯殛鯀於羽山其神化爲黃熊以入於羽淵實爲夏郊三代祀之晉爲盟主其或未之祀也乎韓子祀夏郊晉侯有間賜子產莒之二方鼎注云方鼎莒所貢】旌夫魏祖【鼎錄曰魏武造一鼎於白鹿山髙一丈記徵伐戰陣之能】旣表太師之名【鼎錄曰董卓爲太師鑄一鼎文曰太師】亦爲王商而鑄【鼎錄曰王商爲單於長帝令鑄鼎刻其功以勸忠臣】爾其銅簴生毛【鼎錄曰漢宣帝建章銅人簴生毛以爲美祥鑄一金鼎埋之建章宮】玉璜出渭【鼎錄曰太公於渭水得玉璜鑄一鼎刻其文曰璜鼎】見彼汾陰【漢書曰漢武得汾陰寶鼎藏於甘泉羣臣上壽賀陛下得周鼎吾丘壽王曰非周鼎上怒對曰天祚有徳寶鼎自出此天以與漢是漢鼎非周鼎也】齋於泗水【史記曰太丘社亡而鼎沒於泗水彭城下始皇過彭城齋戒禱祠欲出周鼎使千人入水求之不得又曰孝文時新垣平言周鼎亡在泗水中今河溢通泗臣望東北直汾陰有金寶气意周鼎其出乎兆見不迎則不至於是使使治廟汾陰南臨河欲祠出周鼎】列之柏寢【東觀漢記曰廬江獻鼎詔召鄭眾問齊桓公之鼎在柏寢臺見何書春秋左氏有鼎事防眾對狀除郎中】陳而礿祭【後漢書曰孝明帝時王雒山出寶鼎詔曰鼎象三公豈公卿奉職得其理耶太常初祭之日陳鼎於祖廟以備器用賜三公帛五十疋九卿二千石半之】動之而必資九萬【戰國防曰秦興師於周求九鼎顏率謂齊王曰周之君臣內自計畫以鼎與秦不若歸之大國願大王圖之齊王發師救周秦兵還罷率至齊曰願獻九鼎不識大國何塗之從而致之齊王曰寡人將寄塗於梁對曰不可梁之君臣欲得九鼎謀之潬臺之下沙海之上其日久矣入梁鼎必不出齊王曰將寄塗於楚對曰不可楚之君臣欲得九鼎謀之華廷之中其日久矣若欲入楚鼎必不出鼎者非效醯壺醬瓿可懷藏提挈非若烏集鳥飛兔興逝而能至扵齊昔周之伐殷也得九鼎一鼎九萬人挽之九九八十一萬人器械備具稱此王乃止潬徒旦切】舉之而亦須十二【周禮曰王日一舉鼎十有二物皆有俎注牢鼎九陪鼎三】旣不汲而自盈亦不炊而常沸【晉中興書曰神鼎者仁器也能輕能重能息能行不炊而沸不汲自盈絪緼之气自然所生也亂則藏於深山文明應運而至故禹鑄鼎以擬之】得美陽者表厥屍臣【漢書曰宣帝時美陽得鼎獻之張敞議曰鼎有刻書曰王命屍臣官此栒邑賜爾鸞旗黼黻雕戈此鼎殆周之所以褒賜諸侯子孫刻銘先功也】鑄荊山者當乎天紀【史記曰黃帝采首山銅鑄鼎於荊山下鼎旣成有龍垂胡髯下迎黃帝】出有莘而見負【史記曰伊尹欲幹湯乃爲有莘氏媵臣負鼎俎以滋味說湯致於王道】行罽賔而未已【孫暢之述書曰禹鑄九鼎人不覺鼎移而日移五步自周郟鄏已來東南移不知今至何國也道人商行傳曰鼎在罽賔於陽州是西北】梁武之寫仙經【鼎錄曰梁武帝鑄一金鼎寫老子五千文蕭子云書之沈於九江中】楚子之求分器【左傳曰楚子謂右尹子革曰今吾使人於周求鼎以爲分器王其與我乎對曰與君王哉】觀象犧易利金玉之貞【易曰鼎黃耳金鉉利貞玉大吉無不利】致用王家有崇貫之異【禮曰崇鼎貫鼎天子之器也注崇貫皆國名】

事類賦卷十六

欽定四庫全書

事類賦卷十七

宋吳淑撰

飲食部

茶

夫其滌煩療渇【唐書曰常魯使西蕃烹茶帳中謂蕃人曰滌煩療渴所謂茶也蕃人曰我此亦有命取以出指曰此壽州者此顧渚者此靳門者】換骨輕身【陶景雜錄曰苦茶輕身換骨昔丹丘子黃山君服之】茶荈之利其功若神【說文曰茶苦茶也卽今之茶荈】則有渠江薄片【茶譜曰渠州薄片一斤八十枚】西山白露【茶譜曰洪州西山之白露】云垂綠腳【茶譜曰袁州之界橋其名甚著不若湖州之研膏紫筍烹之有綠腳垂下】香浮碧乳【茶譜曰婺州有舉巖茶斤片方細所出𨿽少味極甘芳煎如碧乳也】挹此霜華【茶譜曰傅巽七誨云蒲桃宛柰齊柿燕栗常陽黃棃巫山朱橘南中茶子西極石蜜寒溫旣畢應下霜華之茗】卻玆煩暑【茶譜曰長沙之石楠采牙爲茶湘人以四月四日摘楊桐艸搗其汁拌米而蒸猶餻麋之類必啜此茶乃去風也尢宜暑月飲之】淸文旣傳於杜育【杜育荈賦曰調神和內倦懈康除】精思亦聞於陸羽【荼譜曰唐陸羽著茶經三卷】若夫擷此臯盧【廣州記曰臯盧茗之別名葉大而澁南人以爲飲】烹玆苦茶【爾雅曰檟苦茶注樹小似梔子早采者爲茶晚采者爲茗荈蜀人名爲苦茶】桐君之錄尢重【桐君錄曰巴東有眞香茗煎飲令人不眠又有白茶狀如梔子其色稍白】仙人之掌難逾【茶譜曰當陽縣有溪山仙人掌茶李白有詩】豫章之嘉甘露【宋錄曰新安王子鸞豫章王子尙詣曇濟道人於八公山濟設茶茗尙味之曰此甘露也何言茶茗】王肅之貪酪奴【楊衒之洛陽伽藍記曰王肅好魚彭城王嘗戱謂肅曰卿不重齊魯大邦而愛邾莒小國肅對曰鄕曲所美不得不好復謂曰卿明曰顧我爲卿設邾莒之飱亦有酪奴因此復號茗飲爲酪奴時給事中劉縞慕肅之風專習茗飲彭城王謂縞曰卿不慕王侯八珍而好蒼頭水戹彭城王家有吳妓以此言戲之自是朝貴防防𨿽設茗飲恥不復食後江表殘民逺來降者侍中元乂欲爲之設茗先問卿於水戹多少蕭正徳不曉乂意答下官𨿽生水鄕立身以來未遭陽侯之難舉座笑焉又魏錄曰瑯玡土肅昔仕南朝好茗飲蒓羮及過北又好羊肉酪漿嘗云羊陸產之宗魚水族之長羊比魯齊之大邦魚比邾莒之小國惟茗飲不中與酪漿作奴】待槍旗而采摘【茶譜曰團黃有一旗二槍之號言一葉二牙也】對鼎防以吹噓【左思嬌女詩曰吾家有好女皎皎常白晢小字爲防素口齒自淸歷貪走風雨中倐忽數百適心爲茶荈劇吹噓對鼎防】則有療彼斛瘕【續搜神記曰桓宣武有一督將因時行病後虛熱便能飲復茗必一斛二斗乃飽裁減升合便以爲大不足後有客造之更進五升乃大吐有一物出如升大有口形質縮縐狀如牛肚客乃令置之於盆中以斛二斗復茗澆之此物噏之都盡而止覺小脹又增五升便悉混然從口中湧出旣吐此物病遂瘥或問之此何病答曰此病名斛茗瘕】困玆水厄【世說曰晉王蒙好飲茶人至輒命飲之士大夫皆患之毎欲往必云今日有水厄】擢彼陰林【陸羽茶經曰藝茶欲茂法如種三嵗可采陽岸陰林紫者上綠者次】得於爛石【陸羽茶經曰上者生爛石中者生壊櫟下者生黃土】先火而造乘雷以摘【茶譜曰蜀之雅州有山山有五頂頂有茶園其中頂曰上淸峯昔有僧病冷且久嘗遇一老父謂曰之中頂茶嘗以春分之先後多搆人力俟雷之發聲倂手采摘三日而止若獲一兩以本處水煎服卽能袪宿疾二兩當眼前無疾三兩固以換骨四兩卽爲地仙矣是僧因之中頂築室以及期獲一兩余服未竟而病瘥時到城市人見容貎常若年三十餘眉毛緑色其後入靑城訪道不知所終今四頂茶園采摘不廢惟中頂艸木繁密雲霧蔽虧鷙獸時出人迹稀到矣今頂茶有霧鋑牙籛牙皆云火前言造於禁火之前也】吳主之憂韋曜初沐殊恩【吳主曰孫皓毎宴席飲無能否每率以七升爲限𨿽不悉入口澆灌取盡韋曜飲酒不過二升初見禮異密賜茶茗以當酒至於寵衰更見逼彊輒以爲罪】陸納之待謝安誠彰儉徳【晉書曰陸納爲吳興太守時衛將軍謝安常欲詣納納兄子俶怪納無所備不敢問乃私爲具安旣至納所設惟茶果而已俶遂陳盛饌珍羞畢具及安去納杖俶四十云汝旣不能光益叔父柰何穢吾素業】別有產於玉壘【茶譜曰玉壘關外寶唐山有茶樹產於懸崖筍長三寸五寸方有一葉兩葉】造彼金沙【茶譜曰湖州長興縣啄木防金沙泉卽毎嵗造茶之所也湖常二郡接界於此厥土有境防亭毎茶節二牧皆至焉斯泉也處沙之中居常無水將造茶太守具儀注拜敕祭泉頃之發源其夕淸溢造供禦者畢水卽微減供堂者畢水已半之太守造畢卽涸矣太守或還斾稽期則示風雷之變或見鷙獸毒蛇木魅焉】三等爲號【茶譜曰卭州之臨卭臨溪思安火井有早春火前火後嫩綠等上中下茶】五出成花【茶譜曰茶之別者枳殻牙枸杞牙枇杷牙皆治風疾又有皂角牙槐牙栁牙乃上春摘其牙和茶作之五花茶者其片作五出花也】早春之來賔化【茶譜曰涪州出三般茶賔化最上制於早春其次白馬最下涪陵】橫紋之以陽坡【茶譜曰宣城縣有丫山小方餅橫鋪茗牙裝面其山東爲朝日所燭號曰陽坡其茶最勝太守嘗薦於京洛人士題曰丫山陽坡橫紋茶】復聞防湖含膏之作【茶譜曰義興有防湖之含膏】龍安騎火之名【茶譜曰龍安有騎火茶最上言不在火前不在火後作也淸明攺火故曰火】柏巖兮鶴嶺【茶譜曰福州柏巖極佳又洪州西山白露及鶴嶺茶極妙】鳩阬兮鳯亭【茶譜曰穆州之鳩阬極妙茶經曰生鳯亭山飛雲曲水二寺靑峴啄木二嶺者與壽州同】嘉雀舌之纖嫩翫蟬翼之輕盈【茶譜曰蜀州雀舌烏觜麥顆蓋取其嫩牙所造以其牙似之也又有片甲者牙葉相把如片甲也蟬翼者其葉嫩薄如蟬翼也】冬牙早秀【茶譜曰山有壓膏露牙不壓膏露牙井冬牙言隆冬甲折也】麥顆先成【見上注】或重西園之價【江氏傳曰統遷湣懷太子洗馬上疏諫曰今西園賣醯麫茶菜藍子之屬虧敗國體】或侔團月之形【茶譜曰衡州之衡山封州之西鄕茶研膏爲之皆片團如月】並明目而益思【本艸拾遺曰臯盧苦平止渇除痰不睡利水道明目華陀食論曰苦茶久食益意思】豈瘠气而侵精【唐新語曰右補闕毋景博學有著述才性不飲茶著茶飲序曰釋滯消壅一日之利暫佳瘠气侵精終身之累斯大獲益則功歸茶力貽患則不謂茶災豈非福近易知禍逺難見者乎】又有蜀岡牛嶺【茶譜曰揚州禪智寺隋之故宮寺枕蜀岡有茶園其味甘香如頂也又歙州牛�嶺者尢好】洪雅烏程【茶譜曰眉州洪雅丹陵昌合亦制餅茶法如頂吳興記曰烏程縣西二十里有溫山出禦荈】碧澗紀號【茶譜曰有小江園明月簝碧澗簝茱茰簝之名】紫筍爲稱【茶譜曰頂有研膏茶作片進之亦作紫筍】陟仙厓而花墜【茶譜曰彭州蒲村堋口其園有仙厓石花等號】服丹丘而翼生【天臺記曰丹丘出大茗服之生羽翼】至於飛自獄中【廣陵耆老傳曰晉元帝時有老姥毎旦擎一器茗往市鬻之市人競買自旦至暮其器不減所得錢散路傍孤貧乞人人或執而系之於獄夜擎所賣茗器自牖飛去】煎於竹裏【茶譜曰唐肅宗嘗賜髙士張志和奴婢各一人志和配爲夫妻名之曰漁童樵靑人問其故答曰漁童使捧釣収綸蘆中鼔枻樵靑使蘇蘭薪桂竹裏煎茶】效在不眠【博物志曰飲眞茶令人少眠睡】功存悅志【神農食經曰茶茗宜久服令人有力悅志】或言詩爲報【茶譜曰胡生者以釘鉸爲業居近白蘋洲傍有古墳毎因茶飲必奠酹之忽夢一人謂之曰吾姓栁平生善爲詩而嗜茗感子茶茗之惠無以爲報欲敎子爲詩胡生辭以不能栁彊之曰但率子意言之當有致矣生後遂工詩焉時人謂之胡釘鉸詩栁當是栁惲也】或以錢見遺【異苑曰剡縣陳務妻少寡與二子同居好飲茶家有古冢毎飲輒先祠之二子欲掘之母止之夜夢人致感云吾𨿽潛朽壤豈忘翳桑之報及曉於庭中獲錢十萬似久埋者惟貫新耳】復云葉如梔子花若薔薇【茶經曰茶者南方嘉木自一尺二尺至數十尺其巴川峽山有兩人合抱者伐而啜之樹如蘆葉如梔子花如白薔薇實如栟櫚蒂如丁香根如胡桃其名一曰茶二曰檟三曰蔎四曰茗五曰荈注蔎音設】輕飇浮雲之美霜笴竹籜之差【茶經曰茶千類萬狀略而言之有如胡人鞾者蹙縮然犎牛臆者亷譫然浮雲出山者輪囷然輕飇拂水者涵澹然此茶之精好者也有竹籜者枝榦堅實艱於蒸搗故其形籭簁焉如霜笴者莖葉凋沮易其狀貌故其形萎萃然此茶之瘠老者也自采至於封七經自胡鞾至霜笴八等籭簁音離師】惟芳茗之爲用蓋飲食之所資

酒

魚麗於罶鰋鯉君子有酒防且有【出詩】若夫儀狄初制【戰國策曰帝女儀狄作酒而進扵禹孟子注儀狄造酒美而禹疏之】少康造始【世本曰儀狄始作酒醪變五味少康作秫酒】九投百品之精【酒經曰空桑穢飯醖以稷麥以成醇醪酒之始也烏梅女防甜醹九投澄淸百品酒之終也防音晥醹音乳】一宿三重之美【說文曰酴酒母也醴酒一宿熟也醪汁滓酒也酎三重之酒也醨薄酒也醑莤酒也酴音途莤音縮】旣陰陽之相感【春秋緯曰凡黍爲酒陽據陰乃能動故以麯釀黍爲酒注麯陰也相得而沸是以動也】亦吉凶之所起【說文曰酒就也所以就人性之善惡也一曰造也吉凶所起造也】挹此思柔【詩云兕觥其觩防酒思柔注云飲美酒思得柔順中和與共其樂兕觥罸爵也】誦玆反恥【詩曰凡此飲酒或醉或否旣立之監或佐之史彼醉不臧不醉反恥注飲酒有醉有不醉者則立監使視之又佐之史使督酒令皆醉也反恥未醉者恥罸之】則有優韋曜而賜荈【見茶賦吳主之優韋曜注】爲穆生而置醴【漢書曰楚元王敬禮申公等穆生不嗜酒毎置酒嘗爲穆生設醴及王戊卽位常設後忘設焉穆生退曰可以逝矣醴酒不設王之意怠不去楚人將鉗我於市遂稱疾臥】定國數石而精明【漢書曰於定國飲酒至數石不亂治獄益精明】鄭一斛而溫偉【漢書曰大將軍袁紹總兵冀州遣使要鄭大會賔客最後至乃起延升上坐身長八尺飲酒一斛秀眉明目容儀溫偉】三日僕射【晉書曰周顗頻有酒失爲僕射略無醒日時人謂之三日僕射庾亮曰周侯末年可謂鳳徳之衰也】百錢阮子【見錢賦或掛杖頭注】陳諫毎唱於回波【唐書曰李景伯景龍中爲諫議大夫中宗嘗與幸臣貴戚內宴酒酣遞唱回波樂甚喧雜失禮次至景伯嘆曰回波爾時酒巵微臣職在箴規禮飲只合三爵君臣雜亂非宜席爲之散時人稱之】養性亦澆於壘塊【世說曰王遜問王忱阮籍何如司馬相如忱曰阮籍胸中壘塊故須澆之言同相如惟有酒異】爾其樂玆在鎬【詩曰王在在鎬豈樂飲酒】挹此如澠【左傳曰晉侯與齊侯宴中行穆子相投壺晉侯先穆子曰有酒如淮有肉如坻寡君中此爲諸侯師中之齊侯舉矢曰有酒如澠有肉如陵寡人中此與君代興亦中之】法鄭君之能釀【抱朴子曰鄭君釀酒法酒成因以附子甘艸內酒中曝令幹如雞子大一丸投一斗水立成美酒】憶劉伶之解酲【世說曰劉伶病酒渇甚從婦求酒婦持器泣諫曰君飲酒太過非攝生之道伶曰我不能自禁惟當祝鬼神誓之耳便可具酒肉從之伶跪而祝曰天生劉伶以酒爲名一飲一石五斗解酲婦人之言愼不可聴便飲酒禦肉陶然復醉】山濤旣聞於八斗【晉書曰山濤飲酒至八斗方醉帝欲試之以酒八斗飲之密益其酒濤極本量而止】陸納才堪於二升【晉書曰陸納將爲吳興往辭桓溫因問溫曰公至醉可飲防酒食肉多少溫曰年大來飲三升便醉白肉不過十臠卿復云何曰素不能飲止可二升肉亦不足言後同溫閒日白有微禮方守逺郡欲與公一醉以展下情溫欣然納之時王坦之刁彞在座及受禮惟有酒一斗鹿肉一柈座客驚愕納徐曰明公近云飲酒三升納止可二升今有一斗以備杯酌餘瀝溫及賔客並嘆其率桓溫更勅中廚設精饌酣宴極歡而罷】陶侃則過限便止【晉書曰陶侃毎飲酒有限常歡有餘而限已竭殷浩更勸少進侃淒然曰年少時常有酒失慈父見約故不敢過】孔顗則彌月不醒【宋書曰孔顗爲府長史𨿽醉日居多而曉明政事醒時判決未嘗有壅眾咸云孔公一月二十九日醉勝世人二十九日醒也】文舉嘲曹公之禁【九州春秋曰曹公制酒禁而孔融書嘲之曰天有酒旗之星地列酒泉之郡人有防酒之徳故堯不千鐘無以成其聖且桀紂以色亡國今令不禁婚姻也太祖外𨿽寛容之而內不能平】簡雍譏先主之刑【蜀志曰先主以天旱禁酒吏於人家索得釀具論者欲令與作酒者同罸簡雍從先主逰觀見一男子行於道謂先主曰彼欲淫何以不縛先主曰卿何以知之對曰彼有其具與欲釀者同先主大笑而原欲釀者】伐木許許釃酒有藇【出詩注釃所起切以筐曰釃以藪曰湑藇美貌】傾荒外之樽【神異經曰西北荒中有酒泉此酒美如肉淸如鏡其上有玉樽取一樽復一樽與天地同休飲此酒不死】采海中之樹【南史曰南海有頓遜國在海崎上有酒樹似安石橊采其花汁停甕中數日成酒】三雅旣聞於劉表【典論曰劉表有酒爵三大曰伯雅次曰仲雅小曰季雅伯雅容七升仲雅六升季雅五升又設大鍼於杖端客有酒輒以劖之驗醉醒也】百榼仍傳於子路【見下唐堯千鐘注】賞鐘防之不拜【世說曰鐘毓與鐘防少有令譽其父晝寢因共偸服散酒父時覺且托寐以觀之毓拜而後飲防飲而不拜父問其故毓曰酒以成禮不敢不拜問防防曰偸酒非禮所以不拜】美孟嘉之得趣【晉書曰孟嘉爲桓溫參軍嘉好酣飲愈多不亂溫問嘉酒有何好而卿嗜之嘉曰公未得酒中趣耳】酌此中聖【魏志曰徐邈爲尙書郎時科禁酒而邈私飲至於沈醉校尉趙達問以曹事邈曰中聖人達白太祖甚怒度遼鮮於輔進曰平日醉客謂酒淸者爲聖人濁者爲賢人邈性修愼偶醉言耳由是得罪後文帝幸許昌見邈問曰頗復中聖人否邈對曰昔子反斃於谷陽禦叔罸於飲酒臣嗜同二子不能自懲時復中之然宿癅以醜見傳而臣以醉見識帝大笑顧左右曰名不虛立】賜之上尊【漢書曰成帝賜詔責丞相翟方進使尙書令賜上尊酒十石養牛一曰君審處焉方進卽日自殺】梁武之稱臧盾【梁書曰梁武帝招延後進二十餘人置酒賦詩臧盾以詩不成罸酒一斗飲盡顏色不變言笑自若蕭介染翰便成文無加防帝兩美之曰臧盾之飲蕭介之文席之美也】謝奕之逼桓溫【晉書曰謝奕爲桓溫司馬謂之方外司馬因以酒逼桓溫溫走入南康主門避之奕遂引溫一兵帥於防事共飲曰失一老兵得一老兵亦何所怪】行朱虛之軍法【見劍賦朱虛一何壯注】醉丞相之後園【史記曰曹參代蕭何爲丞相一遵何約束日夜飲醇酒卿大夫及賔客見參不視事皆欲言至者參輒飲醉之終莫得言相捨後園近吏捨吏日夜歌呼從吏惡之乃請參逰園中聞吏醉歌呼幸召按之乃反取酒張坐飲亦歌呼與相應和】或投醪而感義【黃石公記曰昔良將用兵有饋一簞醪者使投之於河令將士近迎流飲之夫一簞醪不能味一河水三軍思爲之死非滋味及之也】或舉杯而殺人【梁書曰邵陵王綸鎭郢州引吳興吳規爲賔客張纉爲湘州路經郢州綸餞之纉見規在座忽舉杯曰吳規此酒慶汝得陪今宴規尋起還其子翁孺見父不悅問而知之翁孺因气結是夜便卒規恨纉悲兒憤哭兼至信次之間又殞規妻深痛夫子翌日又亡時人謂張纉一杯酒殺吳氏三人】謝朏曾聞於指口【齊書曰謝朏爲吳興與弟蘥於徵虜渚別指口曰此中惟宜飲酒朏旣至郡致數斛酒遺書曰力飲此物勿預人事】管仲嘗憂其棄身【管子曰齊桓公飲管仲酒仲棄其半曰臣聞酒入舌出舌出言失言失身棄臣以爲棄身不如棄酒】飲之孔偕【詩曰酒旣和防飲酒孔偕】樂此今夕【詩曰樂酒今夕君子維宴】營彼糟丘【南史曰陳暄文才俊逸而沈湎過差兄子秀致書諫止之暄復書曰速營糟丘吾將老焉】溺滋窟室【左傳曰鄭伯有嗜酒爲窟室而夜飲酒擊鐘焉朝至未已注窟室地室】子良持鎗以乍進【齊書曰髙帝幸東宮召諸王醼飲因逰圃園長沙王晃捉華蓋臨川王映執雉尾扇聞喜公子良持酒鎗南郡王行酒武帝與豫章王嶷及王敬則自捧肴饌髙帝大飲賜武帝以下酒並大醉盡歡焉】延之據鞍而自適【宋書曰顏延之好騎馬遨遊里巷遇舊知輒據鞍索酒得必傾盡欣然自得】旣營度於五齊【周禮曰酒正掌酒之政令辧五齊之名一泛齊二醴齊三盎齊四緹齊五沈齊注泛者成而滓泛泛然如今宜成醪醴者成而汁滓相將如今甜酒盎者成而翁翁然蔥白色如今鄼白緹者成而紅赤如今下酒沈者成而滓沈如今造滑齊音薺緹音體】亦均調乎六物【禮曰孟冬命有司秫稻必齊麯糵必時湛熾必潔水泉必香陶器必良火齊必得兼用六物酒官監之無有差忒】遺羊祜而弗疑【晉書曰吳陸抗與羊祜推僑札之好抗嘗遺祜酒祜飲之不疑抗有疾祜饋之藥抗亦推心服之於時以爲華元子反復見於今】折張昭而屢屈【吳志曰孫權嘗命諸葛恪行酒至張昭前昭先有酒色不肯飲曰此非養老之禮也權曰卿其能令張公辭屈乃當飲之耳恪難昭曰昔師尙父九十擁旄仗鉞猶未告老也今軍旅之事將軍在後酒食之事將軍在先何謂不養老也昭卒無辭遂爲盡爵】嘉皇甫之質厚【北齊書曰皇甫亮性質朴純厚終無片言矯飾屬有勅下司各列勤惰亮三日不上省文宣親詰其故亮曰一日醉一日病酒文宣以其實優容之】鄙王琨之儉嗇【齊書曰王琨儉於財用酒不過兩爵輒云此酒難遇】則有眠畢卓之甕【晉中興書曰大興末畢卓爲吏部郎比捨郎釀酒熟卓因醉夜去其甕間取酒飲之掌酒者謂是盜執防之郎往視之乃畢吏部也卓遂引主人防於甕側取醉而去】入步兵之廚【世說曰阮籍聞步兵防有貯酒數百斛及善釀者乃求爲步兵校尉】飲瀛洲之玉膏【見玉賦瀛洲酌酒注】挹南嶽之瓊酥【南嶽夫人傳曰夫人設王子喬瓊酥綠酒】亦聞醉裏遺冠【韓子曰齊桓公飲酒醉遺其冠恥之三日不朝管仲曰此非有國之恥也公胡不雪之以政公曰善因發倉賜貧窮論囹圄出薄罪處三日而民歌之曰公胡不復遺冠乎】甕頭加帽【後魏書曰阮孚性機辧好酒貌短而禿周文帝偏所眷顧常於室內置酒十缾缾一斛上皆加帽欲戲孚孚適入見見卽驚喜曰吾兄弟輩甚無禮何爲入王家匡坐相對宜早還宅也因持酒歸周文撫手大笑】銀鐘之寵思話【見琴賦泉石方期於思話注】縹醪之賜崔浩【後魏書曰太宗引崔浩論事語至中夜太宗大悅賜浩縹醪酒十斛水精戎鹽一兩曰朕味卿言若此鹽酒故與卿同其味也】裴粲則勤以獻誠【後魏書曰裴粲爲中書令帝出洛濵粲再拜上壽酒帝曰昔北海入朝暫竊神器爾日卿戒之以酒今欲我飲何粲曰北海志在沈湎故諫其所失陛下齊聖溫克臣是以敢獻微誠帝爲之飲】陰鏗則仁而獲報【梁書曰陰鏗常與賔友飲宴見行觴者因回酒炙以授之眾座皆笑鏗曰吾儕終日酣飲而執爵者不知其味非人情也及侯景之亂鏗嘗爲賊擒或救之獲免鏗問之乃行觴者】逢括頸於消難【北齊書曰黃門郎司馬消難嘗過髙季式與之酣飲畱宿重門並閉取車輪括消難頸又自以一輪括頸消難不得已笑而從之】見傾家之次道【晉書曰何充字次道能飲酒雅爲劉恢所貴恢毎云見次道飲令人欲傾家釀言其能溫克也】復聞孔羣諭之糟肉【世說曰鴻臚孔羣好飲酒王導云卿常飲酒不見酒家覆瓿布乎不久糜爛羣曰公不見糟中肉乎乃更堪久羣常與親舊書云今年田得七百石秫米不了麯糵事】孫朝積年麯封【列子曰子產之兄曰公孫朝聚酒千鐘積麯成封望門百步糟漿之气逆於人鼻方其荒於酒也不知政道之安危人理之悔吝室內之有無九族之親疎𨿽水火兵刄交於前不知也】顯父之餞百壺【詩云韓侯出祖出宿於屠顯父餞之淸酒百壺】唐堯之舉千鐘【孔叢子曰平原君與子髙飲彊子髙飲酒曰有諺云堯飲千鐘孔子飲百觚子路嗑嗑尙飲百榼古之賢聖無不能飲子何辭焉】豈顧季鷹之身後【世說曰張季鷹縱任不拘時人號爲江東步兵或謂曰卿乃縱適一時獨不爲身後名也張答曰使我有身後名不如卽時一杯酒】且醉髙歡之手中【後魏書曰齊神武帝嘗在司州饗朝士舉觴屬別駕宋遊道曰飲髙歡手中酒者大丈夫卿之爲人合飲此酒】應彼東風【見風賦應類聞於酒溢注】醖玆狂藥【晉書曰孫季舒嘗與石崇飲傲慢過度崇欲奏之裴楷曰飲人狂藥責人正禮不亦乖乎崇乃止】冬釀兮夏成【周禮曰辧三酒之物一曰事酒二曰昔酒三曰淸酒注云事酒如今之醳酒也昔酒久酒今之舊醳也淸酒今之冬釀夏成者】汾淸兮鄴酌【北齊書曰武成親愛河南王瑜嘗在晉陽手勅之曰日飲汾淸二杯勸汝鄴酌兩盌】亦云王瞻三術【梁書曰王瞻爲吏部尙書頗嗜酒毎飲或彌日而精神朗瞻不廢簿領武帝每稱瞻有三術射棊酒也】酆舒五罪【左傳曰晉侯將伐潞酆舒大夫皆曰酆舒有三雋才伯宗曰狄有五罪雋才𨿽多何補焉不禮一也嗜酒二也棄仲章而奪黎氏地三也虐我伯姬四也傷其君目五也怙其雋才而不以茂徳玆益罪也】漢有長樂之儀【史記曰髙帝除秦苛法爲簡易羣臣飲酒爭功帝患之叔孫通知上益厭也說上願與諸弟子共起朝儀漢七年長樂宮成羣臣皆朝十月復置法酒諸臣侍坐殿上皆伏以尊卑次第上壽觴九行謁者言罷酒禦史執法舉不如儀者輒引去竟朝罷酒無敢失禮者髙帝乃曰吾乃今日知爲皇帝之貴也】吳有釣臺之防【吳志曰孫權於武昌臨釣臺飲酒大醉令人以水灑羣臣曰今日酣飲醉墮臺中乃當止耳張昭正色不言出外車中坐權遣人呼昭還謂曰爲共作樂耳公亦何爲怒乎昭對曰昔紂爲糟丘酒池長夜之飲當時亦不以爲惡也權黙然有慙色】一斗河東之賜【後周書曰文帝聞韋敻養髙不仕辟之不能屈明帝卽位禮敬逾重乃爲詩以貽之夐得帝詩願時朝謁帝大悅勅有司日給河東酒一斗號之曰逍遙公】千日中山之醉【博物志曰劉石曽於中山酒家沽酒酒家與千日酒飲之至家大醉其家不知以爲死葬之後酒家計向千日往視之云已葬於是開棺醉始醒俗云石飲酒一醉千日】蘇微爲之而成疾【宋書曰衡陽王義季素嗜酒略少醒日文帝詰責曰將軍蘇微酖酒成疾旦夕待盡一門無此酣法汝於何得之】慶封爲之而易內【傳曰齊慶封好田而嗜酒以其內實遷於盧蒲嫳氏易內而飲酒注內實寶物妻妾也移而居嫳家】至若老羌之渴【拾遺記曰晉有羌人姚馥字世芬充廐圉每醉中好言王者興亡之事常云九河之水不足以漬麯糵八藪之木不足以爲蒸薪七澤之糜不足以充庖爼但言渇於酒羣輩呼爲渴羌後武帝授以朝歌守馥願且爲馬圉時賜美酒以樂餘年帝曰朝歌紂之舊都地有酒池故使老羌不復呼渴固辭遷酒泉太守地有淸池其味若酒馥乘醉拜受焉】次公之狂【漢書曰平恩侯許伯入第丞相以下皆賀司蓋寛饒東鄕特坐許伯自酌曰蓋君後至寛饒曰無多酌我我乃酒狂丞相魏相笑曰次公醒而狂何乃酒也次公寛饒字】倒山公之接離【世說曰山季倫爲荊州時出酣暢人爲之歌曰山公時一醉逕造髙陽池日暮倒載歸酩酊無所知時復乘驄馬倒著白接離】脫相如之鷫鸘【西京雜記曰相如還城都以鷫鸘裘就市陽昌鬻酒與卓文君爲歡】故其成禮而弗繼以淫【傳曰陳公子完奔齊佽桓公酒樂公曰以火繼之辭曰臣卜其晝未卜其夜君子曰酒以成禮不繼以淫義也】無量而不及於亂【論語曰夫子惟酒無量不及亂】惟公榮而不與【晉書曰王戎嘗如阮籍飲時兗州刺史劉昶字公榮在坐籍以酒少酌不及昶昶無恨色戎異之他日問籍曰彼何如人答曰勝公榮不可不與飲減公榮則不敢不共飲惟公榮可不與飲】獨崔暹而可勸【後魏書曰靜帝宴華林園謂神武曰自頃百司貪暴朝廷有公直彈劾無避者王可勸酒神武降階跪言惟禦史中尉崔暹一人謹奉明防敢以酒勸並臣所射賜物千段迄以回賜帝美之】禮成宴醧【韓詩外傳曰夫飲之禮不脫屨而卽序者謂之禮跣而上坐者謂之宴能飲者飲之不能飲者已謂之醧齊顏色均眾寡謂之沈閉門不出者謂之湎故君子可以宴可以醧不可以沈不可以湎醧衣遇反】名稱聖賢【魏略曰太祖時禁酒而人竊飲之故難言酒以白酒爲賢人淸酒爲聖人】湛酒泉而在地瞻酒旗之麗天【見上文舉嘲曹公之禁注】味兼百末【漢書曰百末防酒注百花末酒】價重千錢【典論曰孝靈帝末百文酤酒酒一斗直千文】嘗美味於酃湖【湘州記曰衡陽縣東有酃湖釀酒醇美所謂酃酒晉平吳始薦酃酒於廟是也】酌不極於靑田【古今記曰烏孫國有靑田核得水則有酒味甚淳美飲盡更注水隨後成酒名靑田酒】復聞敗見宋樽【王孫子新書曰楚莊王攻宋子重曰君防肉臭而不可食樽酒敗而不可飲而三軍之士皆有饑色欲以勝敵不亦難乎莊王曰請有酒投之士有食饋之賢】怪消秦獄【東方朔別傳曰武帝幸甘泉長平阪道中有虫赤如肝頭目口齒悉具人莫知也時朔在屬車中令往視焉朔曰此爲怪气必秦獄處也上使按地圖果秦獄地朔曰夫積憂者得酒而解乃取虫置酒中立消後屬車上盛酒爲此故也】或以靑州作號【世說曰桓溫有主簿善別酒輒令先嘗好者謂靑州從事惡者謂平原督郵靑州有齊郡言至臍平原有革縣言至膈上住】或以建康爲目【宋書曰顧憲之爲建康令淸儉彊力爲政甚得人和故都下飲酒者醇防輒號爲顧建康謂其淸且美焉】名傳上頓【宋明帝文章志曰王耽嗜酒一醉或連日不醒自號上頓時以大飲爲上頓起於耽也】味稱美防【漢書曰酒者天之美祿帝王所以頤養天下享祀祈福扶衰養疾百福之防】阮孚以金貂相換【見冠賦金貂換酒注】淵明以葛巾見漉【宋書曰陶潛好酒郡將潛逢其酒熟取頭上葛巾漉酒畢還復著之】亦云曲阿旣釃【後漢書曰劉藻爲平原別將辭孝文於洛水之南孝文曰與卿石頭相見藻對曰臣才非古人度亦不畱賊虜而陛下輒當釃曲阿之酒以待百姓帝大笑曰今未至曲阿且以河東數石賜卿】邯鄲被圍【淮南子曰楚防諸侯魯趙皆獻酒於楚王主酒吏求酒於趙趙不與吏怒乃以趙厚酒易魯薄者奏之楚王以趙酒薄遂圍邯鄲故曰魯酒薄而邯鄲圍】步白楊之野【宋書曰袁粲爲丹陽尹嘗步屧白楊郊野間道遇一士大夫便呼與酣飲明日此人謂被知顧到門求進粲曰昨飲酒無偶聊相要耳竟不與相見】坐黃菊之籬【見秋賦白衣王之遺注】髙允敗徳以爲訓【後魏書曰髙允被勅論集往世酒之敗徳以爲酒訓孝文覽而悅之】元忠坐酌而自怡【後魏書曰李元忠拜南趙郡太守好酒無政績及莊帝崩棄官潛圖義舉防齊神武東出元忠便乘露車載濁酒以奉迎神武聞其酒客未卽見之元忠下車獨坐酌酒擘脯食之謂門者曰本言公招延雋傑今聞國士到門不能吐脯輟洗其人可知還吾刺勿復通也門者以吿神武遽見之】或取陶陶之樂【劉伶酒徳頌曰捧罌承槽銜杯潄醪奮髯箕踞枕麯籍糟無思無慮其樂陶陶】或矜抑抑之儀【詩曰其未醉止威儀抑抑曰旣醉止威儀怭怭注怭媟嫚】及夫行車酌醴鳴鐘舉燧【張衡西京賦曰酒車酌醴方駕授饔升觴舉燧旣釂鳴鐘】餔糟兮歠醨【楚詞屈原曰眾人皆醉惟我獨醒漁父曰眾人皆醉何不餔其糟而歠其醨】舉白兮揚觶【說苑曰魏文侯與大夫飲使公乘不仁爲觴政曰飲若不盡浮之大白文侯不盡公乘不仁舉白浮君禮射義曰孔子射於矍相之圃使公罔之裘序防揚觶而語又鄕飲酒曰盥洗揚觶所以致潔也揚舉也觶角也】髙昌洿林之貢【梁四公記曰髙昌遣使獻蒲桃幹凍酒帝命傑公迓之傑公謂其使曰蒲桃七是洿林三是無半凍酒非八風谷所凍者又無髙寧酒和之使者曰其年風災蒲桃不熟故駁雜凍酒奉王命急故非時耳帝問傑公羣物之異對曰蒲桃洿林者皮薄味美無半者皮厚味苦酒是八風谷凍成者終年不壊今嗅其气酸髙寧酒滑而色淺故云然傑音竭】西域蒲桃之味【唐書曰蒲桃酒西域有之前代或有貢獻及破髙昌収馬乳蒲挑實於苑中種之並得其酒法上自損益造酒酒成凡有八色芳香酷烈味兼醍盎頒賜羣臣京師識其味】或以蟹螯俱執【世說曰畢茂世嘗云一手持蟹螯一手持酒杯拍浮酒池中便足了一生】或以彘肩並賜【史記曰沛公先入關項羽至與沛公防謀因擊沛公樊噲卽帶劍擁楯入項王曰壯士賜之巵酒則與鬥巵酒樊噲飲之王曰賜之彘肩則與一生彘肩噲覆楯於地抜劍切而啗之王曰壯士復飲乎曰臣死且不避巵酒安足辭】禮有生禍之語【禮曰夫豢豕爲酒非以爲禍也而獄訟益繁則酒之流生禍也】書著崇飲之防【書酒誥曰文王誥教小子有正有事無酒自成湯至於帝乙成王畏相不敢自暇自逸矧曰其敢崇飲】邴原有廢業之憂【魏志曰邴原初辭家求學原舊性能飲酒自行之後八九年間酒不向口單步負笈至陳則師韓子助潁川則宗陳仲弓汝南則交範孟博涿郡則親盧士榦臨別師友以原不飲酒防米肉送原原曰本能飲酒但以荒志廢業故斷之耳今當逺別因見貺餞可一飲防於是安坐飲酒終日不醉】範泰述傷生之理【宋書曰範泰初爲太學博士外弟荊州刺史王忱請爲天門太守忱嗜酒醉輒累旬及醒則儼然端肅泰陳酒旣傷生所宜深誡其言甚切忱嗟嘆久之曰見規者眾未有若此者也】茍忘濡首之戒【易曰飲酒濡首不知節也】將貽腐脇之斃【晉書曰周顗善飲至一石過江毎稱無對後有舊對自北來顗欣然出酒二石對飲而罷明日顗如故視客巳腐脇而死】故三爵以退【禮曰君子之飲酒也受一爵而色灑如也二爵而言言斯三爵油油以退注灑肅敬貎言音誾言言和敬貎油油敬悅貎】而百拜成禮【禮曰一獻之禮賔主百拜終日飲酒而不得醉焉】所以諭之於兵而譬之於水也【南史曰陳暄好酒沈湎兄子秀致書諫之暄答書云吾嘗譬酒猶水也水可以濟舟亦可以覆舟故江諮議有言酒猶兵也兵可千日不用不可一日不偹酒可千日不飲不可一飲不醉羙哉江公可與共論酒矣】

事類賦卷十七

欽定四庫全書

事類賦卷十八

宋吳淑撰

禽部

鳳

伊九苞之神鳥【論語摘衰聖曰鳯六象九苞六象頭象天目象日背象月翼象風足象地尾象緯九苞口苞命心合度耳聰達舌詘伸色光彩冠短周距鋭鉤音激揚腹文戶宋均注緯五緯也度天度也周當作朱戶所由出入也】稟至陽之純粹【鶡冠子曰鳯鶉火之禽陽之精也】旣負禮而蹈信亦戴仁而纓義【抱朴子曰鳯頭上靑戴仁頸白纓義背赤負禮胸黒向智足下黃蹈信】瞻扈而來思【帝王世紀曰黃帝齋於宮中坐於扈有大鳥雞頭燕喙頸龍形體偹五色止帝東園】望黃紳而必至【韓詩外傳曰黃帝卽位宇內和平未見鳯凰乃召天老而問之曰鳯皇何如天老曰鳯首戴徳頸揭義背負仁足履正鴻前而麟後蛇頸而魚尾龍文而身燕頷而雞喙黃帝服黃衣帶黃紳戴黃冠齋於宮中鳯蔽日而至焉】因離珠以遞飼【淮南子曰南方有鳥名爲鳯天爲生食其樹名瓊枝以璆琳瑯玕爲實天又爲生離珠一人三頭遞臥遞起以飼瑯玕也】與孟虧而俱逝【括地圖曰孟虧人首鳥身其先爲虞氏馴百禽夏后之末民始食卵孟虧去之鳯凰隨焉止於丹山去九疑萬八千里此山多竹長千仞鳯凰食竹實孟虧食木實】若乃感六英而鼔舞【呂氏春秋曰帝嚳有聖徳作樂六英鳯皇鼓翼而舞】聞九成而來儀【書曰簫韶九成鳯凰來儀】應升中而降止【禮運曰升中於天而鳳凰降龍假】覽徳輝而下之【賈誼弔屈原曰鳯凰於千仞兮覽徳輝而下之】嘆河圖之不至【論語曰子曰鳳鳥不至河不出圖吾已矣夫】知周徳之云衰【論語曰鳯兮鳯兮何徳之衰】嘗逰郊藪【禮曰天不愛其道地不愛其寶人不愛其情則鳳凰在郊藪鳥獸卵胎皆可俯而闚也】詎集藩籬【宋玉對楚襄王曰鳯凰上擊九千仞絕云霓負蒼天藩籬之鷗豈能與之量天地之髙哉】則有揚雄之吐【西京雜記曰揚雄著太夢吐白鳯】蕭史之吹【列仙傳曰蕭史弄玉同居數十年吹簫作鳳聲鳯凰來至其屋爲作鳯臺夫婦止其上一日皆隨鳯皇飛去】賞僧綽之戲【宋書曰王曇首與兄弟集防子孫任其戲適僧達跳下地作彪子僧虔累十二博碁旣墜亦不重作僧綽采蠟燭珠爲鳯凰僧達奪取扵懷亦復不惜伯父稱其長者】奪荀朂之池【晉書曰荀朂自中書監遷守尙書令朂久在中書專管機事失之甚罔罔或冇賀之者朂曰奪我鳯凰池諸君賀我耶】見夢旣名於張鷟【唐書曰張鷟字文成聰警絕倫書無不覽爲兒童時夢紫色大鳥五彩成文降於家庭其祖謂之曰五色赤文鳯也紫文鷟也爲鳯之佐吾兒當以文章瑞於明庭因以爲名字】爲祥曽貴於穆之【異苑曰劉穆之字道民素居京口鳯凰集扵庭相人韋藪曰子必協贊大猷】復有爲唐堯而負圖【合成圖曰堯生丹朱與太尉舜觀鳯凰負圖授堯圖以赤玉爲押黃金檢白玉繩其章曰天敕帝符璽五字也】爲少昊而司曆【左傳曰郯子對孔子曰我髙祖少皞之立也鳯凰適至故爲鳥師而鳥名鳯鳥氏司曆者也】鳴彼髙岡【詩曰鳯凰鳴矣於彼髙岡梧桐生矣於彼朝陽】食玆竹實【韓詩外傳曰黃帝時鳯止帝東園集梧桐食竹實】或五雛而十子【易林曰鳯有十子同巢共母又曰鳳生五雛長子南郭君子康寧悅樂身榮】或三文而五色【帝王世紀曰黃帝坐於扈有大鳥其狀如鶴被五色三文首文曰順徳背文曰信義膺文曰仁智】防長樂而止上林【漢書曰五鳯三年鳯皇集長樂宮畱十餘刻又集上林】覽九州而觀八極【天老對黃帝曰鳯能究萬物通天地五音覽九州觀八極也】或髙蹈於大皇之地【楚辭曰獨不見鸞鳯之髙翔大皇之野循四極而周回見盛徳而髙下】或傳聞於君子之國【說文曰鳳神鳥也天老曰出東方君子之國】復有巢阿閣【尙書中曰黃帝時天气休通五行期化鳯凰巢阿閣】止東園【見上瞻扈注】或因之而作殿【漢書元帝時鳯凰集上林乃作鳯凰殿】或爲之而攺年【漢書曰元帝時鳯凰五集乃攺元五鳯】旣畫像於宮中【東觀漢記曰光武生於濟陽鳯凰集濟陽故宮中皆畫鳯凰】更鑄銅於殿前【魏略曰文帝欲受禪郡國奏鳯凰十三見明帝鑄銅鳯凰方五丈餘置殿前】亦有飲湍瀨於砥柱濯羽翰於弱水【淮南子曰鳯凰之翔至徳也過昆侖飲砥柱濯羽弱水暮宿風穴見則天下安】或因惡殺而來【尙書大傳曰舜好生惡殺鳯凰巢其樹】或爲好文而止【帝王世紀曰上好文則鳳凰翔】或煎膠而續【十洲記曰鳯麟洲在西海之中四面有弱水繞之鴻毛不可越也上多鳯麟數萬爲羣仙家煮鳯喙及麟角合煎作膠名之爲續膠或名連金泥能續弓弩絕連刀劍斷刄】或以毛而免死【拾遺記曰周昭王以靑鳳之毛爲二裘一曰燠質二曰宣肌及厲王流彘人得之有陷大辟者以靑鳯毛贖罪片毛則凖千金】王慈捷對於比雞【宋書曰王僧虔子慈少與從弟儉共學書謝鳯子超宗嘗僧虔因往東齋詣慈正學書超宗曰卿書何如虔公答曰慈書比大人猶雞之比鳯】承天解嘲於將子【宋書曰何承天爲著作佐郎年已老而諸佐郎並名家年少潁川荀伯子嘲之常呼爲你母承天曰卿當云鳯凰將九子你母何當耶】超宗旣美於得毛【宋書曰謝鳯子超宗有文辭補新安王常侍作王母殷淑儀誄帝大嗟賞謂謝莊曰超宗殊有鳯毛時右衛將軍劉道隆在禦座出超宗曰聞君有異物可見乎超宗曰懸罄之室復有異物耶道隆武人無識正觸其父名曰旦侍宴至尊說君有鳯毛超宗徒跣還內道隆謂檢覓毛至闇待不得乃去】江夏亦工於學尾【齊書曰江夏王鋒年五嵗性方整好學書髙帝使學鳯尾詔一學卽工髙帝大悅以玉麒麟賜之曰以麒麟賞鳯尾】觀其戴徳揭義履正負仁問天老而知狀【並見上帝黃紳注】瑞帝舜而司晨【尙書中曰帝舜曰朕惟不乂於百獸鳯晨注云百獸率舞鳯凰司晨】豈復將雞鶩而競粒【抱朴子曰鸞鳯競粒於庭則受辱於鶩雞也】與鳬雁而同羣者哉【楚辭曰鳬雁皆唼夫梁藻兮鳯逾翺而髙舉】至如鳴若簫笙【帝王世紀曰黃帝時鳯巢阿閣其飲食也必自歌舞音如簫笙】音同金鼓【天老對黃帝曰夫鳯小音金鼔】資長風以舉翰【唐書曰太宗嘗追思王業艱難佐命之力乃作威鳯賦賜長孫無忌曰有一威鳯憩翮朝陽晨逰紫霧夕飲霜資長風以舉翰唳天衢而髙翔】集軒丘而載舞【山海經曰軒轅之丘鸞自歌鳯鳥自舞】其羽翽翽【詩曰鳯凰於飛翽翽其羽】其鳴鏘鏘【左傳曰陳大夫卜妻敬仲其妻占之曰吉鳯皇於飛和鳴鏘鏘有嬀之後將育於姜】晨云賀世【論語摘衰聖曰鳯行鳴曰歸嬉止鳴曰提扶夜鳴曰善哉晨鳴曰賀世】集曰歸昌【天老對黃帝曰鳯昏鳴曰固常晨鳴曰發明晝鳴曰保章舉鳴曰上翔集鳴曰歸昌】鎭星順而必至【樂動聲儀曰鎭星不逆行則鳯凰至】天樞得而下翔【運斗樞曰天樞得鳯凰翔】出丹穴而得茂【山海經曰丹穴之山有鳥焉五彩而文名曰鳯首文曰徳翼文曰順背文曰義膺文曰仁腹文曰信】降紫庭而道光【蔡邕琴操曰周成王琴歌曰鳯凰翔兮紫庭余何徳兮感靈】將九雛而並至【二石僞事曰鄴中有鳯凰將九雛在延明門外道西】與四靈而效祥【禮運曰四靈爲畜何謂四靈麟鳯龍是謂四靈】或刻木作形自口中而銜詔【鄴中記曰石季龍與皇后在觀上詔書五色紙著鳯口中侍人以百丈緋繩轆轤回轉下之】或以金爲象從樓上以投漳【鄴中記曰鳯陽門五層樓安金鳯凰二頭石虎將衰一頭飛入漳河防晴日見於水中一頭以鐵釘足今存】

鶴

伊羽族之宗長【淮南八公相鶴經曰鶴者羽族之宗長仙人之騏驥】有胎化之仙禽【鮑照舞鶴賦曰散幽經以驗物有胎化之仙禽】羣鸞鳯以遐鶩【相鶴經曰鶴千六百年飲而不食與鸞鳯同羣】薄雲漢而髙尋【相鶴經曰鶴二年落子毛易黒防三年產伏復五年羽翮具復七年飛薄雲漢】旣稟精於金火亦受气於陽陰【相鶴經曰鶴陽烏也而遊於陰因金气依火精以自養】若乃引員吭抗纖趾【相鶴經曰髙足麤節洪體纎指相之備也】動商陵之悲操【見琴賦商陵別鶴注】舞晉平之淸徵【見琴賦師曠淸角注亦云淸徵】翔集旣聞於介象【神仙傳曰介象死吳大帝思之以象所住爲廟時時往祭之有白鶴來集坐】感召復傳於蕭史【列仙傳曰蕭史善吹簫能致白鶴】陶侃之墓頭弔客【陶侃別傳曰侃丁母艱在墓下忽有二客來弔不哭而退儀形鮮異知非常人遣看之但見雙鶴衝天而去】周穆之軍中君子【抱朴子曰周穆王南徵一軍盡化君子爲猿爲鶴小人爲虫爲沙】至若集蘭巖而顧步【王韶之神境紀曰滎陽郡南百餘里有蘭巖常有雙鶴素羽皎然日夕偶影翔集傳云昔夫婦俱隱此年數百嵗化成此鶴】止金穴而回翔【茅君內傳曰茅盈畱句曲山吿二弟曰吾有局任不得數相往來父老歌曰茅山連金陵江湖據下流三神乘白鶴各在一山頭白鶴翔金穴何時復來遊】豈復畏鶉鷃之羅网【邴原別傳曰邴君所謂雲中白鶴非鶉鷃之网能羅也】誠以知天地之圜方【離騷曰黃鶴之一舉兮知山川之紆曲再舉兮知天地之圜方】亦有飲巨搜之獻【穆天子傳曰至於巨搜氏巨搜之人乃獻白鶴之血以飲天子】玩昆侖之舞【瑞應圖曰黃帝集昆侖以舞眾神鶴二八翔其右】田饒比之而去魯【韓詩外傳曰田饒事魯哀公而不見察謂哀公曰夫雞有五徳君猶防而食之者以其所從來近也未若黃鶴一舉千里止君園池啄君稻粱君猶貴之以其所從來逺也將去君黃鶴舉矣】莊辛諭之而說楚【戰國策曰莊辛謂楚襄王曰黃鶴生於江海俯啄鰋鯉仰斷萎藕自以爲無患不知夫射者方修弧矢治矰繳將加已於萬仞之上故晝遊江湖夕調鼎俎】自西北而遙集【古歌詞曰飛來白鶴從西北方十十五五羅列成行妻卒被病不能相隨五里還顧六里徘徊吾欲銜汝去口噤不能開吾欲負汝去毛羽日摧頽】邈江海而遐舉【見上莊辛說楚注】辭吳市而喧闐【吳越春秋曰吳王闔閭與夫人及女食蒸魚王嘗半以與女女怨曰王食我殘魚辱我我不忍久生乃自殺闔閭痛之葬於邦西金鼎玉杯銀樽珠之寶皆以送女舞白鶴於吳市中令萬民隨觀之遂使與鶴俱入羨門因塞之以送死】出雷門而軒翥【見鼔賦雷門鶴飛注】孟氏周王之飲【穆天子傳曰天子飲扵孟氏爰舞白鶴二八】岱宗漢帝之壇【東觀漢記曰章帝至岱宗柴望畢白鶴三十從西南來經祀壇上】緱山識王喬之至【見山賦見王喬於緱氏注】遼東見丁令之還【續搜神記云遼東城門華表柱忽有白鶴來集人或欲射之鶴於空中歌曰有鳥有鳥丁令威去家千嵗今來歸城郭如故人民非何不學仙冢累累】又若鳴必戒露【見露賊宵警聞於白鶴注】白非日浴【莊子曰鶴不日浴而白烏不日黔而黒】或馭於江夏之樓【述異傳曰荀環字叔瑋潛棲卻柆嘗東遊憩江夏黃鶴樓上望西南有物飄然降自霄漢俄頃已至乃駕鶴之賔也鶴止戶側仙者就席羽衣虹裳賔主歡對已而辭去跨鶴騰空渺然煙滅】或飴以潭臯之粟【拾遺記曰周昭王時塗修國獻靑鳳丹鶴各一雄一雌以潭臯之粟飴之溶溪之水飲之】觀其瘦頭露眼【相鶴經曰鶴之上相瘦頭朱頂露眼黑睛】丰毛疏肉【相鶴經曰鶴翔於云故毛丰而肉疎】旣鳯翼而背亦燕膺而鼈腹【出相鶴經】宣王見誨於聞天【詩曰鶴鳴誨宣王也鶴鳴於九聲聞於天】王莽傳方於漬谷【漢書曰王莽以鶴髓漬谷種學仙】至若比鳬脛而爲長【莊子曰鳬脛𨿽短續之則憂鶴脛𨿽長斷之則悲】匪雞羣而可亂【晉書曰嵇紹始入洛或謂王戎曰昨於稠人中始見嵇紹昻昻然若野鶴之在雞羣戎曰君復未見其父耳】賦聞鮑照之美【鮑照有舞鶴賦】詩播齊髙之善【宋書曰齊髙帝鎭淮陰爲宋明帝所疑被徵爲黃門郎深懷憂慮見平澤有羣鶴命筆詠之曰八風舞勁翮九野弄淸音一摧雲間志爲君苑中禽】羊公旣訝於不舞【世說曰殷中軍嘗稱劉尊祖於庾公庾公甚忻便取爲佐引見坐獨榻上與語劉爾日殊不稱庾小失望遂名之爲羊公鶴昔羊叔子有鶴能舞嘗向客稱之客至試使驅來氃氋而不能舞】庾域嘗驚於忽見【梁書曰庾域毋好鶴唳域在位營求孜孜不怠一日一雙鶴來下】嗚九臯而寥唳【見上】出華亭而倩練【八王故事曰陸機爲成都王所誅顧左右而嘆曰今欲聞華亭鶴唳不可復得也矣】遊衞國而乘軒【左傳曰狄人伐衞懿公好鶴鶴有乘軒者將戰國人受甲者皆曰使鶴鶴實有祿位予焉能戰】向耶溪而取箭【防稽記曰射的山南有白鶴山此鶴爲仙人取箭漢太尉鄭嘗采薪得一箭頃有神人至問何所欲曰嘗患若耶溪載薪爲難願旦南風暮北風後果然】固一舉而千里豈耳目之近玩者乎【世說曰僧支道林好鶴時有遺其雙鶴者翅長欲飛林意惜之乃鎩其翮鶴軒翥不能復起乃舒翼反顧視之如似懊喪意林公曰旣有淩霄之姿何肯爲人作耳目近玩乎養令翮成遂放飛去】

鷹

伊鐘山之鷙鳥【隋魏彥深鷹賦曰惟玆禽之化育實鐘山之所生資金方之猛气擅火徳之炎精】稟金方之勁气含火徳之明輝【見上注】淪瑤光之純粹【春秋運斗樞曰瑤光星散爲鷹】或聞於蒼成千日【隋魏彥深鷹賦曰二周作鴘千日成蒼】或重其指如十字【魏彥深鷹賦曰指重十字尾貴合盧】若乃防血散花之狀【魏彥深賦曰白如散花赤如防血大文如錦細斑似纈】黃眸金距之名【西京雜記曰茂陵少年李亭好馳逐鷹鷂皆爲佳名鷹有靑翅黃眸靑防金距之屬】旣在南而爲鷂【晉書曰崔洪淸厲骨鯁爲尙書左丞相時人謂之語曰叢生荊棘來自博陵在南爲鷂在北爲鷹】亦與鷂而爲兄【古樂府曰豹則虎之弟鷹則鷂之兄】亦有下韝命中【東觀漢記曰趙勤字孟卿太守桓盧署以爲督郵於是貪令自責還印綬去虞嘆曰善吏如使良鷹下韝卽中】畫壁如眞【陳書曰齊廣寧王存珩好綴文有技藝嘗於防事壁自畫一蒼鷹見者皆以爲眞】資僧達之馳獵【南史曰王僧達性好鷹犬何尙之致仕嘗入關齋大集朝士自行香次之僧達曰願郎且放鷹犬弗復逰獵】敎行父之事君【左傳曰季文子對宣公曰先大夫臧文仲教行父事君之禮行父奉以周旋不敢失墜曰見有禮於其君者事之如孝子之養父母也見無禮於其君者誅之如鷹鸇之逐鳥雀也】唐則斷聨而見放【唐書曰太宗初卽位舊苑中有籠鷹悉斷聨任去良犬並解絏放之】漢則斥賣而不用【東觀漢記曰和熹皇后臨朝上林鷹犬悉斥賣之】逐黃犬於東門【史記曰李斯臨刑嘆曰思牽黃犬臂蒼膺出上蔡東門不可得】擊鵬雛於云夢【幽防錄曰楚文王好獵人有獻鷹爲獵於云夢煙燒漲天毛羣羽族爭噬競摶此鷹瞪目雲際無摶噬之志王謂獻者曰汝將欺余耶答曰若效扵雉兔臣豈敢獻俄而雲際有物凝翔鮮白不辧其形鷹便聳翮而升須臾毛墮若雪血下如雨有大鳥墜地度其兩翅數十里眾莫能識有博物君子曰此大鵬雛也乃厚賞之】至若梁冀貪而見求【益都耆舊傳曰廣漢馮顥爲謁者逐單於至雲中大將軍梁冀遣人求鷹止晉陽舎人不避顥顥收之使人挈鷹而亡也顥追捕甚急冀辭乃止】大亮忠而不獻【唐書曰太宗謂侍臣曰李大亮可謂忠直矣朕遣使至其所見有佳鷹諷令獻朕大亮因密來責朕云陛下久絕畋獵而使者求鷹若是陛下之意深乖昔防如其自擅便是任使非人朕覽表嘉嘆不能自巳有臣若是朕復何憂於是賜之金壺以彰忠讜】馬融旣美於出籠【馬融與伯世書曰憒憒愁思猶不解懷思在竹間放狗逐麋晚秋涉冬大蒼出籠黃棘下莵芼以干菜自送餘日玆樂而已】要離亦聞於擊殿【戰國策曰唐雎謂秦王曰要離將刺慶忌蒼鷹擊於殿上】故其威同尙父【詩曰維師尙父時維鷹揚】名傳郅都【漢書曰郅都爲濟南太守時人號爲蒼鷹】魏帝以秋吟見重【魏文帝答繁欽書曰商風振條秦鷹秋吟】侯文以嚴霜行誅【見秋賦侯文之職注】支遁則愛其神俊【建康實錄云支遁好養鷹馬而不乘放人或問之曰愛其神俊】元坦則肆其畋漁【三國典略曰元坦爲冀州刺史不卹人事性好畋漁無日不收鷹犬常數百頭置网十餘車自云寧三日不食不能一日不獵】至於驚蟄靡失於爲鳩【禮記月令曰驚蟄之日鷹乃化爲鳩】處暑不差於祭鳥【周書曰處暑之日鷹乃祭鳥】逐不仁者子產【左傳曰子產始知然明問爲政焉對曰視民如子見不仁者誅之如鷹鸇之逐鳥雀也】名爽鳩者少皡【左傳曰少皞爲鳥師而鳥名爽鳩氏司寇者也注鷹也】又若翮短飛急骹長起遲【魏彥深賦曰雙骹長者起遲六翮短者飛急】大雌小雄【彥深賦曰雌則體大雄則形小】加毛減肌【彥深賦曰晝不離手夜更火宿微加其毛小減其肉】時令旣傳於學習【禮曰小暑鷹乃學習】爾雅亦號於飛翚【爾雅曰鷹隼醜其飛也翚注鼔翅翚翚然疾】亦聞惡彼足黃【彥深賦曰赤睛黃足細骨小股住不可呼舉不及走若此之翚不如勿有】欲其食疾【彥深賦曰疾食速消此則有命兔頸猴立是爲無病】罻羅設於已化【禮月令七月鳩化爲鷹然後設罻羅】矰弋禁於未擊【漢書曰鷹隼未擊矰弋不施於蹊隧】饑而爲用猜防旣見於曹公【魏志曰呂布使陳登詣太祖登因陳布勇而無謀宜早圖之太祖悅布始因登求徐州牧不獲及登還布拔防斫幾責之登曰登見曹公言待將軍譬如虎當飽其肉否則噬人公曰不然如養鷹饑則爲用飽則颺去布乃解】飽則髙颺引諭亦聞於權翼【晉書載記曰慕容垂請至鄴拜墓苻堅許之權翼諫曰垂猶鷹也饑則附人飽便髙颺若遇風塵之會必有淩霄之志惟急其羈絆不任其所欲堅不從去果不還】

雞

伊雓雞之彩質【爾雅曰雞大者蜀蜀子雓未成雞曰連絕有力奮雓音余】實淪英於玉衡【運斗樞曰玉衡星散爲雞】取防之象【易曰防爲雞注雞知時號令之謂】稟火之精【春秋說題辭曰雞爲襀陽南方之象故陽出雞鳴以類感也】翰音見號【禮曰宗廟之雞曰翰音】燭夜爲名【古今注曰雞一名燭夜】賔孟旣觀於斷尾【左傳曰賔孟適郊見雄鷄自斷其尾問其侍者曰自憚其犧也】州綽亦效其先鳴【左傳曰齊莊公朝指殖綽郭最曰是寡人之雄也州綽曰君以爲雄誰敢不雄然臣不敏平陰之役先二子鳴注晉伐齊及平陰州綽獲殖綽郭最故自比於雞鬭勝而先鳴】或以占戎馬之象【淮南子曰雄鷄夜鳴軍兵動而戎馬驚】或以認蒼蠅之聲【詩曰雞鳴思賢妃也雞旣鳴矣朝旣盈矣匪雞則鳴蒼蠅之聲】若乃五指金骹【廣志曰雞有胡髯五指金骹反翹之種】花冠成露【江表傳曰南郡獻長鳴承露雞南越志曰雞冠四開如蓮花淸鳴聲徹也】季平旣衒於芥羽郈氏亦誇其金距【左傳曰季郈之雞鬭季氏芥其雞郈氏爲之金距】或養之而攘火【山海經曰鷩雉一名山雞養之攘火羅浮所丰】或畫之而帖戶【見春賦畫雞索葦注】孟嘗效之而獲免【史記曰孟嘗君至關關法雞鳴出客孟嘗君客之居下者有能爲雞鳴遂發得出也】燕丹爲之而得度【燕丹子曰燕太子丹質於秦逃歸到關丹爲雞鳴遂得早度】至如三尺曰鶤【爾雅曰雞三尺爲鶤鶤音鵾】正旦磔門【見春賦懸羊磔雞注】性惟司夜【韓子曰使雞司夜令貓執鼠皆用其能】職在鳴晨【太經曰雌雞晨鳴雄鷄宛頸】候天星而肆赦【北齊書曰武成卽位南宮大赦於殿門外建金雞不識其義問於光祿大夫司馬膺之對曰海中日占曰天雞星動當有赦帝王以爲】儷金馬而爲神【漢書曰方士云益州有金馬碧雞之神可祭祀致也宣帝使王褒往祀焉】復有越巂長鳴【西京雜記曰漢成帝時交趾越巂獻長鳴雞卽下漏驗之晷刻無差一鳴一食長距善鬭】馬韓細尾【魏志曰馬韓國出細尾雞其尾皆五尺餘】子路冠之而示勇【史記曰子路性鄙好勇力冠雄鷄佩猳豚陵暴孔子孔子設禮義稍誘之子路乃委質請爲弟子】黃父戴之而吞鬼【神異經曰東方有人長七丈頭戴雞朝吞惡鬼三千暮吞三百名黃父又名食邪以鬼爲飯以露爲漿】祖逖則舞於夜鳴【晉書曰祖逖與劉琨爲司州主簿共被同寢夜中聞荒雞鳴逖蹴琨覺曰此非惡聲因起舞】庾翼則怒其愛雉【晉書曰庾翼攻書少時與右軍齊名右軍後進庾猶不分在荊州與都下人云小兒輩賤家雞愛野雉皆學逸少書須吾還當比之】棄之可惜者漢中之地【九州春秋曰魏王入漢中討劉備不得進欲守復難意欲棄之乃發令云雞肋兒官屬不知主簿楊修曰夫雞肋棄之則可惜取之無所得以比之漢中王欲去也乃白戒嚴王遂還】連之不一者山東之勢【戰國防曰秦恵王謂寒泉子曰蘇秦欺邑欲以一人之智反覆山東之君夫諸侯之不可一猶連雞之不能俱上於棲也】或食之而數千【呂氏春秋曰苦學者若齊王之食雞也食其蹠數千而後足】或膳之而日雙【左傳曰公膳日雙雞】之不差於風雨【詩曰風雨如晦雞鳴不已】執之必在於工商【周禮曰工商執雞注云取其守時而動】亦有羊溝之鬭【莊子曰羊溝之雞三嵗爲株相者視之則非良雞也然而時以勝人者以貍膏塗其頭也注羊溝鬭雞處株魁帥也雞畏貍膏】屍鄕之養或鳴在雲中【列仙傳曰祝雞翁者雒陽人也居屍鄕北山下養雞皆有名字千餘頭暮棲樹晝放散食欲取呼名卽至鳴於雲中及子升仙雞鳴犬吠皆在雲中】或葬於山上【異苑曰朱文繡與羅子鐘爲友俱仕於梁丈繡旣死羅子鐘哭之其夜俱亡梁南七里有山葬繡於其中北九里有澗埋鐘於其內繡神靈變爲雞鐘魂魄化爲雉淸鳴哀響往來不絕故詩曰雞山別飛響雉澗和淸音】聞其腷腷【古詞曰腷腷膊膊雞初鳴磊磊落落向曙星】聴彼膠膠【詩曰風雨蕭蕭雞鳴膠膠】見棄翻求於鳯警【陳子要言曰棄晨雞俟鳯警亦猶棄當世之實才須故人之執政也】被割何在於牛刀【論語曰子之武城聞歌之聲莞爾而笑曰割雞焉用牛刀】至若棲殿中之樹【魏晉世語曰劉放孫資共典樞要夏侯獻曹肇心內不平殿中有雞棲樹二人相謂此亦久矣其能復防以指資放】蕃婁門之牧【吳越春秋曰婁門外雞坡墟者王牧雞處】使管輅之占【魏志曰平原太守劉邠取山雞毛著器中使管輅射之曰髙嶽巖巖有鳥朱身羽翼黃鳴不失辰此山雞毛也】問越筮之卜【史記曰越巫立越祀而以雞卜上信之】江逌連之而縱火【見火賦江逌放雞注】傅琰剖之而斷獄【齊書曰傅琰字季珪爲山陰令二野父爭雞琰問何食一云粟一云豆琰使破雞得粟罪言豆者】觀奉先之鬭【漢書曰昔許奉先好鬭雞宣帝微時數與奉先防後卽位以其女爲婕妤立爲皇后奉先封侯】記越王之畜【越絕書曰雞山勾踐以畜雞將伐吳以食死士也】天淵曽喜於陸機【陸機與弟書曰天淵池養山雞甚可嬉】陳倉更聞於秦穆【辛氏三秦記曰陳倉山上有石雞與山雞各別趙髙使火燒山山雞飛去石雞不去晨鳴山頭聲聞三十里或云是玉雞陳倉城上有神雞人取不得雄者王雌者霸穆公得雌故霸又史記曰秦文公獲若石於陳倉祠之其神或嵗不至或來集於祠城若雄雉其聲殷殷則野雞皆夜鳴】別有長鳴逺飛【長鳴見上注洞防記曰逺飛雞夕還依人曉則絕飛四海外朝往夕還】黃冠靑緌【臨海異物志曰杉雞黃冠靑緌常在杉樹下頭上有長黃毛如冠頭及頸正靑如垂緌】並黍而食【論語曰子路遇丈人以杖荷蓧止子路宿殺雞爲黍而食之】鑿垣而棲【爾雅曰雞棲於杙爲桀鑿垣而棲爲塒】旣牝晨而家索【書曰牝雞無晨牝雞之晨惟家之索】亦逆翦而冠萎【晉書曰桓旣被殺安帝反正其餘權眾假號皆平桓氏遂滅元興中衡陽有雌雞化爲雄八十日而萎及建國於楚衡陽屬焉自簒位至敗凡八旬】則有至北埭而方鳴【齊書曰武帝嘗幸瑯邪城宮人嘗從早發至湖北埭雞始鳴今呼爲雞鳴埭】到新丰而自識【漢書曰七年髙祖以太上皇帝歸置縣徙丰人實之號曰新丰並移枌楡舊社街巷棟宇一如舊制士女老幼各知其室𨿽雞犬縱放亦識其家焉】傳朱公之所化【風俗通曰呼雞朱公俗說雞本朱公化而爲之】重樂妻之不食【後漢書曰樂羊子妻嘗有他捨雞誤入垣內姑盜殺食之妻對不食而泣問之曰自傷貧使食他肉姑乃棄之】又若守夜稱信【韓詩外傳曰田饒謂魯哀公曰夫雞頭戴冠者文也足搏距者武也敵在前敢鬭者勇也見食相呼者仁也守夜不失時者信也雞有五徳也以其所從來近也】潮表異【異物記曰伺潮雞潮水上則鳴孫綽望海賦曰石雞淸響而應潮是也】驅之旣諭於馭民【荀悅申鑑曰覩孺子之驅雞而見禦民之術孺子之驅雞急則驚緩則滯馴則安】夢之亦憂於武吏【夢書曰雞爲武吏有冠距也夢見雄鷄憂武吏】若夫鑑形乃舞【異苑曰魏武時南方獻山雞帝欲其鳴舞而無由公子蒼舒取大鏡著其前雞見形而舞不知止遂至死韋仲將爲之賦其事】映水而溺【博物志曰山雞有美毛自愛其毛終日映水目則溺】符朗知其半露【晉書曰符朗善知味防稽王道子殺雞以食之旣進朗曰此雞棲常半露檢之驗焉】紀渻養其全徳【莊子曰昔紀渻子爲周宣王養鬭雞十日而問雞可鬭乎曰未也方虛防而恃气十日又問之曰未也猶疾視而盛气十日又問之曰防矣雞𨿽有鳴者已無變矣望之似木雞矣異雞無敢應者】含圖旣見於能言【拾遺記曰含圖國去王都七萬里人善服鳥獸雞犬皆使能言】桃都亦聞於出日【中記曰東南都山上有大樹名曰桃都枝相去三千里上有天雞日初出照此木天雞卽鳴天下雞皆隨之鳴】右廣候之而駕【左傳曰楚子爲乘廣二十乘分爲左右廣雞鳴而駕日中而說】子反則之而食【左傳曰晉與楚戰見星未巳子反命吏察夷傷補卒乘雞鳴而食惟命是聴】見於事始崔光知翅足之多【後魏書曰崔光字長仁正始元年夏有典事史顯獻四足四翼雞詔以問光光表曰翅足眾多羣下相扇動之象腳差小其勢尙微易制禦也後數日茹皓等並以罪伏法於是禮光逾重】置在間宋氏得講談之益【幽防錄曰晉兗州刺史宋處宗嘗買一長鳴雞愛養甚至棲籠置窗間雞遂作人語與宗談論極有言致終日不輟處宗因此言功大進】

事類賦卷十八

欽定四庫全書

事類賦卷十九

宋吳淑撰

禽部

鴈

邕邕鳴鴈順時翺翔【詩曰邕邕鳴鴈旭日始旦】東海申歌於漢武【漢書曰武帝太始三年東海獲赤雁作朱雁之歌】睢陽見養於梁王【漢書曰梁孝王睢陽國中作鳬鴈池】賀秦繆之得士【說苑曰秦繆公得百里奚公孫枝歸取鴈以賀曰君得社稷之臣實社稷之福公不辭再拜而受】悲虞固而隨喪【防稽典錄曰虞固字季鴻少有孝行爲日南太守常有鴈止宿防事上毎行縣輒飛逐焉及卒官鴈隨喪至余姚墓前歷二年乃去】或曰鴐鵞【廣雅曰鵞鴈也與鴐同】亦稱足蹼【爾雅曰鳬鴈醜其足蹼注曰腳指間有幕蹼屬相著蹼音卜】旣聞其維索飾布【儀禮曰大夫相以鴈飾以布維之以索如執雉注鴈知時飛翔有別也飾之以布謂縫衣其身也維謂系連其足】亦同乎三帛五玉【書舜典曰修五禮五玉三帛二生一死注二生卿執羔大夫執鴈】可以飼秕【賈誼書曰鄒穆公令食鳬鴈必以秕無敢與粟】不宜食粟【博物志曰雁食粟翼重不能飛】若乃入梁州而逾塞【梁州誌曰梁州縣界有鴈山傳云此山有大池水鴈棲集之故因名曰鴈塞】過髙栁而知門【山海經曰雁門山雁出其間在髙栁北】應季冬而北向【禮曰季冬之月雁北向】白露而來賔【周書曰白露之日鴻雁來鴻雁不來人背畔】獻伯陽而聴政【左傳曰曹伯陽卽位好田弋曹鄙人公孫彊好弋獲白雁獻之且言田弋之說因訪政事大說之有寵使聴政焉】諫梁君之殺人【新語曰梁君出獵見白雁欲自射之道上有驚雁去者梁王怒命射此人其禦公孫龍諫曰昔衛文公時大旱三年卜云必須人祀文公曰求雨爲民也今殺之不仁吾自當之言未卒雨下今君重雁殺人何異虎狼梁君引龍登車入郭呼萬嵗曰善哉今日獵得善言也】今有明行列之次【儀禮曰以雁爲贄取其有行列之次】辧長幼之紀【說苑曰以雁爲贄有長幼之紀】見殺逺殊於山木【莊子曰莊子行於山中見大木伐木者止其傍不取問其故曰不才之散木無所用莊子曰此木以不材得終其天年出於山及邑捨故人之家故人喜具酒肉令防子殺雁烹之防子請曰其一雁能鳴其一雁不能鳴奚殺主人曰殺不能鳴者明日弟子問曰昨日山中之木以不材得終其天年主人之雁以不材而死先生何處焉莊子嘆曰周將處夫材不材之間】入用近同於士雉【儀禮曰大夫以雁爲贄士用雉】表女子之得時【白虎通曰贄用雁者取其隨時南北不失其節明不奪女子之時也】惟大夫而爲贄【見上入用近同於士雉注】從風後先【淮南子曰鴈從風而飛以愛气力春秋繁露曰凡贄大夫用鴈有類長者在民上必有後先】隨陽飛止【春秋說題辭曰雁南北以陽動也】禮旣傲於太守【漢書曰廣遼將軍皇甫規解官歸安定鄕人有以貨買鴈門太守者亦去職還家書刺謁見規規臥不迎旣入而問卿前在郡食鴈美乎】色不存於夫子【家語曰孔子之衞衞公與孔子語見飛鴈過而仰視之色不在孔子孔子乃逝】若其遇明月而雙墜【北齊書曰斛律光従文襄出野見雙鴈飛來文襄使明月馳射之以二矢俱落焉】集河西而五色【漢書曰宣帝於西河築世宗廟吿祠有五色鴈集殿前】入上虞而治田【十三洲記曰上虞有鴈爲民治田春銜拔艸根秋啄除其穢是以縣官禁民不得妄害此鳥犯則有刑無赦也】在南康而浮石【南康記曰平固縣有覆笥山上有湖周回有數十里有一石雁浮在湖中毎至秋天石鴈飛鳴如候時也】翔於廣澤常避繳而銜蘆【淮南子曰鴈銜蘆而翔以避弋繳】來自窮邊亦傳書而系帛【史記曰蘇武在匈奴中昭帝遣使和親常惠夜見漢使使謂單於曰天子射上林中得鴈足有系帛書言武等在某澤中使者如其言單於大驚乃使武還】

烏

伊莫黑之孝鳥【詩曰莫黒匪烏春秋元命苞曰烏孝烏也】實至陽之純精【元命苞曰流火爲烏陽精在日中從天以照也】旣稟受於瑤光【運斗樞曰瑤光散而爲烏】亦合應於維星【春秋運斗樞曰維星明則日月光烏三足禮義修物類合】鄭人旣瞻於楚幕【左傳曰楚子元伐鄭諸侯救之楚師夜遁鄭人將奔桐丘諜吿曰楚幕有烏乃止】晉師亦候於齊城【左傳曰晉伐齊齊師夜遁師曠吿晉侯曰烏鳥之聲樂齊師其遁叔向吿晉侯曰城上有烏齊師其遁】若乃城上畢逋【讀漢書曰桓帝時童謠云城上烏尾畢逋一年生雛公爲吏子爲徒一徒死百乘車】府中朝夕【漢書曰成帝時何武請以禦史大夫爲大司空備三公官時禦史府中列柏樹常有野烏數千棲宿其上晨去暮來號曰朝夕烏烏去不來者數月長老異之】感陽顏而口傷【異苑曰陽顏以純孝著聞後有烏銜鼔集顏所居林烏口皆傷銜鼔之象欲令聾者逺聞卽於其處立縣名烏傷莽攺爲烏孝以彰其行】爲燕丹而頭白【燕丹子曰燕太子丹質於秦秦王遇之無禮不得意欲歸秦王不聴謬爲令烏頭白馬生角乃可丹仰天嘆息烏卽頭白馬卽生角秦不得已而遣之】子推嘗見於蔽煙【拾遺記曰晉文公燒山求子推子推抱樹有一白烏從煙蔽之推死文公爲之斷火一月】王母亦聞於傳食【括地圖曰昆侖山在弱水中非乘龍不得至有三足神烏爲西王母取食】至於借樹爲詩【唐書曰李義府召見太宗試令詠烏雲日裏揚朝彩琴中伴夜啼上林多少樹不借一枝棲帝曰吾當全樹借汝豈惟一枝】集廬作賦【成公綏烏賦序曰有烏集余之廬烏善禽吾嘉焉因賦之】旣瞻之於爰止【詩曰瞻烏爰止於誰之屋】亦聞之於反哺【春秋運斗樞曰烏爲陽陽气仁故反哺】又若夢丰邑而肇漢【帝王世紀曰沛公祖父家於丰其妻嘗夢赤烏若龍戱已而生執嘉是爲太公】入武昌而瑞吳【吳志曰武昌赤烏見因攺年爲赤烏】豕至而飛精滅迹【郭璞洞林曰寧逺將軍景則其姊病四十餘年吾卜之得明夷小過案卦當取獨蹄豬畜之如其言後婦人始眠見一丈夫衣服盡黒婦人語其來前不肯言有所畏遂泣而去病始小間吾嘗論此事烏日禽豬月畜水火相忌自然之數取太陰之伏物消太陽之飛精日中三足故以獨足者當之】雀生而有夏爲墟【說苑曰孔子云存亡禍福皆由已而已昔帝辛之時雀生烏於城隅占者曰小生大國家必祉帝辛信之而不治國乃至滅亡此詭禍爲福也】斷翎用致於馴狎【韓子曰夫馴烏斷其下翎則必待人而食安得不馴乎夫明王畜臣亦然也】縮掌自分於醜類【爾雅曰烏鵲醜其掌縮注飛縮腳腹下】巢煬帝之帷幄【隋書曰煬帝起宮丹陽將遊於江左有烏鵲巢於帷幄驅不能止】感文王之孝悌【瑞應圖曰文王時見蒼烏王者孝悌則至】應讖則羣飛集樓【三國典略曰侯景簒位令飾朱雀門其日有白頭烏萬計集於門樓童謠曰白頭烏拂朱雀還與吳】表僞則一足墮地【唐書曰天授元年有進三足烏者天后以爲周室嘉瑞中宗時爲皇嗣言前一足僞天后不悅須臾烏一足果墮地】又聞射彼日中【見日賦羿曽見射注】愛之屋上【太公六韜曰武王登夏臺以臨殷民周公旦曰臣聞愛其人者愛其屋上鳥憎其人者憎其除胥】集庭旣美於有虞【抱朴子曰夫烏何以三足陽數奇也是以有虞至孝三足集其庭曾子鋤三足萃其】攫肉更聞於亭長【漢書曰黃霸爲潁川太守遣吏有所伺察吏不敢捨郵亭食於道傍烏攫其肉吏見霸霸迎勞之曰甚苦食扵道烏盜其肉吏大驚乃不敢有所隱】皓質見範云之對【齊書曰髙帝時有獻白烏帝問此何瑞範云位卑前答曰臣聞王者敬宗廟則白烏至】朱羽聞薛綜之詞【薛綜赤烏頌曰赫赫赤烏惟日之精朱羽丹質希代而生】長生必飼其丹肉【抱朴子曰取烏之未生毛者以丹和牛肉使吞之至長毛羽皆赤殺之陰漧搗服壽五百嵗】羣飛或認於旌旗【北史曰齊髙世辧性怯周師入鄴辧以千餘騎覘登髙西望遙見羣烏飛起以爲旌旗卽馳還不敢反顧】候宗懍之哭泣【後周書曰宗懍遭毋憂哭嘔血每有羣烏數千集於捨哭而來哭止乃去】助蕭放之哀悲【北史曰齊蕭放居喪以孝聞居廬室前有二慈烏來集馴庭飲啄毎臨時舒翼悲鳴全似哀泣】或啄馬申之口【陳書曰司馬申短毛喜於後主使其廢錮申嘗畫寢於尙書省下冇烏啄其口流血時論以爲譛賢所致】或萃曽子之冠【見上集庭旣美於有虞注】王吉射之而必中【漢明帝起居注曰上東巡泰山到滎陽有烏飛鳴乘輿上虎賁王吉射之中而祝曰烏鳴啞啞引弓射之洞左腋陛下壽萬萬年臣爲二千石賜錢二百萬】裴俠指之而能言【北史曰西魏裴俠年七嵗不能言後於洛城西見羣烏蔽天舉手指之而言因此聰慧異常童】旣爲城於田緒之境【唐書曰徳宗時鄭汴二州羣烏皆入田緒李納境銜木爲城髙二三尺方十餘里緒納命焚之信宿如故烏口皆流血】亦集防於仲穎之門【唐書曰栁仲穎自拜諫議後毎遷官羣烏大集於升平裏第庭樹防架皆滿後爲天平節度而烏不集乃卒於鎭】或銜珪而降社【墨子曰赤烏銜珪降周之岐社命伐殷也】或集柘而爲弓【見弓賦烏號徑理注】帝業興隆王屋嘗觀於流火【尙書中曰周天子發渡孟津火自上復於王屋流爲赤烏】皇居壯麗靈臺亦借於相風【徵記曰相風烏在臺上遇千里風則動】

鵲

鵲鵙醜其飛也翪【出爾雅注云翪竦翅上下子工切】應必先事【易通卦驗曰鵲先物而動也先事而應見於風木之象】巢於季冬【禮曰季冬之月鵲始巢】性何知而避嵗【說文曰鵲知太嵗之所在博物志曰鵲巢開口避太嵗此非才智在自然也】理何由而向風【淮南子曰鵲巢知風之所起注言鵲作巢向風之所起爲戶】傳帝女於南陽【廣異記曰南方赤帝女學道得仙居南陽愕山桑樹上正月一日銜柴作巢至十五日成或作白鵲或作女人赤帝見之悲慟誘之不得以火焚之女卽升天因名帝女桑】見雕陵於莊子【莊子曰莊周遊乎雕陵之樊睹一異鵲自南方來翼廣七尺目大運寸感周之顙而集於栗陵注樊藩也運寸可曲一寸感觸也】方朔則識其順風【東方朔傳曰孝武坐未央前殿東方朔執防階傍屈指獨語上從殿上見朔呼問之朔曰殿後柏樹上有鵲立枯枝上東向而鳴使視之果然問朔何以知之對曰風從東方來鵲尾長傍風則傾背風則蹷必當順風而立是以知之】陸賈則信其有喜【西京雜記曰樊將軍噲問陸賈曰自古人君皆云有瑞應豈有是乎賈曰有之幹鵲噪而行人至蜘蛛集而百事嘉況人君重位乎】知來識修短之分【淮南子曰幹鵲知來而不知往此修短之分也注幹鵲見人有吉事之徵則修修然有凶事之徵則鳴啼是知來嵗多風則巢於下枝而童子乃探其卵是不知往各有所能故曰長短之分也】懸肉見交感之理【淮南子曰赤肉懸則烏鵲集鷹隼鷙則眾鳥散物之聚防交感以然】在至徳之世其巢可窺【莊子曰至徳之世鳥鵲之巢可攀援而窺】集髙城之危失時而起【莊子曰鵲上髙城之絕而巢於髙樹之顚城壊巢折陵風而起故君子之居世也得時則蟻行失時則鵲起】或抵至於昆山【鹽鐵論曰中國所鮮外國賤之昆山之傍以玉璞抵烏鵲】或墮地於燕池【五行傳曰昭帝元鳳中烏鵲鬭於燕王池上烏墮地烏君之象後燕王誅死】化印旣聞於雨霽【搜神記曰韋山張顥爲梁相天新雨後有鳥如山鵲稍下墜地爭取之化爲一圓石顥推破得一金印文曰忠孝侯印顥以上聞藏之祕府顥後官至太尉】繞樹更見於星稀【魏太祖詩曰月明星稀烏鵲南飛繞樹三匝何枝可依】則有朱據焚燎【吳志曰赤烏十三年有兩烏銜鵲墮東觀孫權使領丞相朱據燎鵲以祭】王澄探取【晉書曰王澄爲荊州將之鎭送者傾朝澄見樹上鵲巢便脫衣上樹探而弄之神气蕭然傍若無人】孫和旣慮於傾危【吳志曰孫和爲南陽王之長沙行過蕪湖有鵲巢於帆檣官僚皆憂以爲檣末傾危之象旣而和果敗焉】竇申亦招於權賂【唐書曰竇申宰相之族子參特愛申毎議除受多訪於申或泄之以招權受賂毎所至人謂之喜鵲】亦有葺幹陵之殿【唐書曰大歷八年夏四月幹陵山仙觀三尊殿有雙鵲銜柴及泥補葺殿之隟壊凡一十五處宰臣等上表賀焉】巢發石之車【唐書曰髙祖圍堯君素於蒲州糧盡人相食有烏鵲巢其發石車人心遂離官軍斬其首傳之京師】或得名於神女【古今注云鵲一名神女】或共止於巢烏【隋書曰郭雋字文太原人家門雍睦七世共居犬豕同乳烏鵲通巢時人以爲義感州上其事上遣平昌公宇文防詣其家勞問之防音弼】爾其采粟環丘之上【拾遺記曰圓嶠之山名環丘上有湖方千里多大鵲髙一丈羣飛於湖際銜采不周之粟於環丘之上】銜火淸溪之側【洞防記曰帝解嗚鴻之刀賜東方朔朔曰鑄此刀者首山之金雄者以飛雌者獨在金出九湯淸溪有鵲銜火於淸溪之上】推子信之妙術【北齊書曰武衛奚永洛與河內人張子信對坐有鵲鳴於庭樹鬭而墮焉子信曰鵲言不善向夕若有風從西南來歷樹拂堂角則今夜冇人喚公不得往子信去後果有風來至夜髙儼使召永洛且云勅喚永洛欲赴其妻苦畱稱墜馬腰折免於難】伏管輅之精誠【魏志曰管輅至安徳令劉長仁家有鳴鵲來在屋閣上其聲甚急輅曰鵲言東北一婦昨殺夫牽引西家不過日在虞淵之際到時果有東北同伍民來吿鄰婦手殺其夫詐言西家人殺我婿】駕言西土曽聴王母之謡【穆天子傳曰西王母還歸世民作憂以吟曰䢐彼西土爰居於野豹虎爲羣於鵲與處嘉命不還我惟帝女於讀爲烏】考彼國風亦比夫人之徳【詩曰鵲巢夫人之徳國君積行累功以致爵位夫人起家而居有之】

燕

懿彼鳥【廣雅曰鳥燕也】淪精瑤光【春秋運斗樞曰瑤光星散爲燕】賦之者莊姜送妾【詩曰燕燕衛莊姜送歸妾也燕燕於飛差池其羽之子於歸逺送於野燕燕於飛下上其音】吞之者簡狄生商【詩曰天命鳥降而生商又史記曰帝嚳少妃有娀氏曰簡狄鳥遺卵簡狄吞之生契】遺以丹書【田俅子曰少昊之時赤燕集戶遺其丹書】覆之玉筐【呂氏春秋曰有娀氏有二佚女爲九成之臺飲食必鼔帝令燕視之鳴若諡隘二女愛而爭摶之覆以玉筐少選發而視之燕遺二卵北飛遂不返二女作歌曰燕往北實始爲北音注北國之音也】或因輦泥而頭禿或爲擲釵而目傷【續異記曰孫氏妻黃見一童子當前以釵擲之躍入云去夜間戶外歌曰昔塡夏家冢輦泥頭欲禿今寄黃氏居非意傷我目尋覓巢中得一白燕左目傷】燕燕於飛差池其羽【見上注】吳宮旣怨於被焚【吳地記曰春申君都吳宮因加巧飾春申死吏照燕窟失火遂焚】衞婦亦聞於系縷【南史曰襄陽衞敬瑜妻年十六而敬瑜亡父母舅姑咸欲嫁之誓而不許截耳置盤中爲誓乃止所住戶有燕巢常雙來去後忽孤飛女感其偏棲乃以縷系腳爲志後嵗此燕果復更來猶帶前縷女因爲詩曰昔年無偶去今春猶獨歸故人恩旣重不忍復雙飛】嘉管輅之善占【魏志曰諸葛原嘗取燕卵等著器中使管輅射覆輅占至燕卵曰含气須變依於宇堂雌雄以分翅未舒張此燕卵也】美王威之能賦【王威別傳曰白燕來翔被令爲賦】若其視有娀之女【見上簡狄生商注】培曲阜之城【北涼錄曰昔人有浮海而失津者至於亶州見仲尼及七十子逰於海中與魯人一木杖令閉目乘之使歸吿魯侯築城以備冦魯人出海投杖水中乃龍也具以狀吿魯侯不信俄而有羣燕數萬銜土培城魯侯信之大城曲阜訖而齊冦至攻魯不克而還】巢幕已危【左傳曰吳公子札自衞如晉將宿於戚聞鐘聲謂孫文子曰異哉夫子之在此也猶燕之巢於幕上也】集衡益輕【九章算術曰五雀六燕飛集於衡衡適平一雀一燕飛而易處則雀重而燕輕】乘震雷而忽起【見雨賦石燕飛翔注】賀大廈之方成【淮南子曰大廈成而燕雀相賀湯沐具而蟣虱相弔】若乃守分尾翅【說文曰燕鳥也籋口布翅岐尾象形也】性知戊巳【博物志曰燕戊巳日不衘泥塗巢此非才智自然得之】翔景素之煙雲【談藪曰宋宣王景素鎭朱方嘗與劉璡同在小齋有燕集承塵飛鳴相逐景素曰萬物各有靈性而獨賦於鱗羽乎若斯鳥也逰則參於煙雲之上止則隱於林木之下饑則啄渴則飲形體無類乎物得失不闗於心一何樂哉】集馬樞之案几【陳書曰髙士馬樞目常黃能視闇中物有白燕一雙巢其庭樹馴狎欄廡時上几案春來秋去防三十年】爲少皞而司分【左傳曰郯子云少皞鳥師而鳥名鳥氏司分者也注春分來秋分去】以髙禖而見祀【見箭賦髙禖祈子注】亦聞食之而不宜入水【博物志曰人食燕肉不可入水爲蛟龍所吞】掘之而可以療饑【晉書曰中原喪亂鄕人遂共推郗鑑爲主避難扵魯國澤山山有重險百姓饑饉野無生艸掘野鼠蟄燕而食之】有志詎知於鴻鵠【史記曰陳勝輟耕嘆曰燕雀焉知鴻鵠之志】見殺常因於蒺蔾【防驗記曰沛國周氏有三子瘖並不能言有人來乞飲聞其兒聲問之具以實對客曰君子還內思過周異其言知非常人良久出云都不憶有罪過客曰試更思幼時事入內食頃出曰記小兒時當牀有燕巢中有三子母出取食因取三蒺蔾各與之吞卽死母還不見子悲鳴而去常自悔責客變爲道人之容曰君旣自知悔罪今除矣兒卽皆能言】京房術精旣言於天女【京房易占曰山見白燕其君宜得貴女注云今俗名燕爲天女】茅君僊去曽食於神芝【茅君內傳曰句曲山上有神芝五種第三名燕胎芝其色紫形如葵藿葉上有飛燕象光明洞徹食一株拜爲太淸龍虎仙君】

雀

伊翩翻之小鳥實瑤光之下淪【春秋運斗樞曰瑤光星散爲雀】旣目之曰憑霄【拾遺記曰舜葬蒼梧野有鳥如丹雀自丹州來吐五色气氛氳如雲名曰憑霄雀能羣飛銜土成墳】亦號之爲嘉賔【古今注曰雀一名嘉賔言棲宿人家如賔客】變化嘗聞於入水【禮曰季秋雀入大水化爲蛤】翔集更見於依人【說文曰雀依人小鳥也】則有報楊寶而銜環【續齊諧記曰農楊寶年九嵗至華陰比見一黃雀爲鴟梟所搏墜扵樹下爲螻蟻所困寶見湣之取歸置巾箱中食以黃花百餘日羽毛成朝去暮還一夕三更寶讀書未臥有黃衣童拜曰我王母使者使蓬萊不愼爲鴟梟所搏君仁愛見拯以白環四枚與寶曰令君子孫位登三公當如此環寶生震震生秉秉生賜賜生彪四世名公】爲王祥而入帷【晉書曰王祥繼母朱氏思黃雀炙忽有數十黃雀飛入其幕得以供母鄕裏以爲孝感所致】或出昆丘【漢武內傳曰西王母仙藥有昆丘神雀】或出條枝【東觀漢記曰和帝時安息王獻條支大雀此雀卵大如甕】嘉不疑之頌【先賢傳曰漢末有白雀之頌周不疑已作頌曹公忽授紙筆立令復作旣成操大奇之】美公幹之詩【劉公幹詩曰翩翩野靑雀棲竄茨棘蕃朝拾平田粒夕飲曲池泉猥出蓬蒿中乃至丹丘邊】探而反之旣稱於齊景【晏子春秋曰齊景公探雀弱反之晏子拜賀曰吾君有聖人之徳矣探雀弱故反之是長幼也育禽獸而若此況人乎】愼所従也蓋聞諸仲尼【家語曰孔子見羅者所得雀皆黃口也孔子曰黃口盡得大雀獨不得何也羅者對曰黃口從大雀者不得大雀從黃口者得孔子顧謂弟子曰君子愼所従】至若奚奴長嘯【異苑曰上虞縣家奚奴多諸方術向空長嘯則羣雀來萃夜哭蚊防悉死於側】河南幼射【北史曰後魏河南王曜五嵗嘗射雀於道武前中之帝驚嘆焉】樓上旣憂於廉範【後漢書曰楊由蜀郡人爲文學掾郡有大雀夜集庫樓上太守廉範問由由對曰此占郡內當有小兵然不爲害後二十餘日廣柔縣蠻夷反殺傷長吏】斗下亦驚於思話【宋書曰蕭思話在靑州常所用銅斗覆在藥廚下忽於斗下得死雀思話嘆曰鬥覆而雙雀殞其不祥乎俄而被系】亦有狎異類於寒嶺【沙州記曰寒嶺去太陽州三十里便有雀鼠同穴雀亦如家雀色小白鼠亦如家鼠色黃而無尾】綴五彩於邯鄲【孔叢子曰邯鄲民以正月日獻雀於趙而綴以五彩王大悅申叔吿子順曰王何以爲也對曰正旦放之示有生也子順曰此處委巷之鄙事非先王之法也】降含章之禁闥【隋書曰開皇中有神雀降於含章門髙祖因召百官賜防許善心於座請紙筆制頌奏之髙祖喜曰文不加防筆無停毫常聞此言今見其事因賜物二百段】銜靈寶之仙篇【抱朴子曰靈寶經仙術也吳王伐石治宮而合石之中得紫文金簡之書不能讀使問仲尼曰此雀銜書以置殿前不知其義故逺諮呈仲尼曰此乃靈方長生之法禹所服也禹將仙化封之名山石函之中今乃赤雀銜之殆天授也】又聞彈以明珠【太經曰明珠彈雀貴不當也】化爲黃土【春秋孔演圖曰鳥化爲書孔子奉以吿天赤雀集書上化爲黃土】郭璞之占集雞【郭璞洞林曰丞相府有將雛雞雀飛集其背上驅之復來如此再三令璞卜之曰此晉王卽阼之漸也】楊宣之知覆粟【益都耆舊傳曰楊宣爲河內太守行縣有羣雀鳴桑樹上宣謂吏曰前有覆車粟此雀相隨欲往食至前數里果有覆粟】呈藻翰乎永安【東觀漢記曰永安十七年公卿以神雀五彩翔集京師奉觴上壽令賈逵作神雀頌】翔皓羽於東園【燕書曰湣帝時以異雀攺東園爲白雀園】挾彈見莊辛之說【戰國防曰莊辛謂楚王曰夫雀俯啄白粒仰棲茂樹鼔翅奮翼自以爲無患不知夫公子王孫左挾彈右攝丸以加其頸也】沾衣聞少孺之言【見露賦少孺假言於捕雀注】東萊傳巨公之異【漢武故事曰拜孫卿爲郎持節神自太室至東萊云見一人長五丈自稱巨公牽黃犬持黃雀云欲謁天子因忽不見】西域有班超之貢【曹大家集兄超爲西域都防獻大雀詔大家作頌】巢桂樹而成篇【古詩曰桂樹秋不實黃雀巢其顚】集不其而作頌【謝承後漢書曰瑯琊董仲爲不其令赤雀乳防事前桑上民爲作歌頌】亦有生三河而鼔翅【司馬彪與山巨源詩曰翩翩野靑雀受性孤且奇昔生三河側鼔翼帝王畿】出貝多而善舞【異記曰周成王元年貝多國人獻舞雀周公命反之】聞集肩於潘樂【北史曰潘樂字相貴初生有一雀止其母左肩占者咸言富貴之徵因名相貴後以爲字】見入懷於唐祖【唐書曰髙祖斬王威於太原有白雀飛入髙祖之懷】流火旣聞於秦伯【尙書中曰維天降紀秦伯出狩至於咸陽天震大雷有火下化爲白雀銜籙集於公車書曰秦伯霸也】探亦傳於主父【史記曰趙武靈王自號主父廢長子章而傳國於公子何主父遊沙丘公子章作難與何戰敗章趍主父主父開之何遂圍主父饑探雀而食之三月餘遂餓死沙丘】茍逍遙於蕃籬又安知夫鵬舉

事類賦卷十九

欽定四庫全書

事類賦卷二十

宋吳淑撰

獸部

麟

伊一角之仁獸【爾雅曰麟麕身牛尾一角】稟五行之粹精【蔡邕月令曰麟五行之粹精也】必含仁而懷義【說苑曰麒麟含仁懷義音中律呂】不羣居而旅行【說苑曰麟音中律呂行步中規折旋中矩擇土而後踐位平而後處不羣居不旅行】旣爲瑞於孝章【東觀漢記曰章帝時麟五十一見】亦見識於徐陵【三國典略曰徐陵年數嵗家人攜之以沙門寶志志摩其頂曰天上石麒麟也】感王者至仁而出【詩疏義曰麟角端有肉音中黃鐘王者至仁則出】遇海內一主乃生【春秋感精符曰麟一角明海內共一主也】若夫狼頭馬足麕身牛尾【晉中興徴祥說曰麟麕身牛尾狼頭黃色馬足也】視夫子而吐書遇赤松而見捶【孝經古契曰孔子夢芻兒捶麟傷前左足兒曰吾爲赤松子見一禽如麕羊頭一角其末有肉孔子束薪覆之麟向孔子其耳吐書三卷孔子精而讀之】詩著於嗟【詩曰麟之趾振振公子於嗟麟兮】歌稱窮矣【孔叢子曰鋤商獲麟孔子觀之泣曰予之於人猶麟之於獸出而死其道窮矣乃歌曰唐虞之世麟鳳遊今非其時來何求麟兮麟兮我心憂因此幽憤作春秋焉】必好生而惡殺【孫卿子曰古之王者好生惡殺故麟遊於野】故修母而致子【蔡邕月令章句曰麟生於火遊於土故修其母而致其子】或泣之以修魯史或獲之以賜虞人【左傳曰哀公西狩於大野叔孫氏之車子鋤商獲麟以爲不祥以賜虞人仲尼觀之曰麟也然後取之注云仲尼悲周道之不興因魯春秋而修中興之教絕筆於獲麟一句所感而起故以爲終也】懼猛獸者王濬【晉書曰王濬平吳被謗上表曰夫猛獸當塗麒麟恐懼】識同本者終軍【漢書曰終軍從幸雍獲白麟一角五蹄又得木枝旁出輒復合上異之終軍對曰野獸並角明同根也眾枝內附示無外也若此之應殆將有解編髮削左袵襲冠帶要衣裳而化者】刳胎破卵則不至【春秋感精符曰王者不刳胎不破卵則麟出於郊】視明禮修而必臻【蔡邕月令曰視明禮修則麟臻】則有鳴云逰聖【何法盛徵祥記曰麟牡鳴曰逰聖牝鳴曰歸和夏鳴曰扶幼秋鳴曰養緩】音中黃鐘【毛詩疏義曰麟馬足黃色音中黃鐘】非時則棄放郊外【家語曰叔孫氏之車子鋤商采薪於大野獲麟焉折之前足載以歸叔孫以爲不祥棄之郭外孔子觀之曰麟也孰爲來哉反袂拭面涕淚沾衿子貢問夫子何泣也子曰麟出非時而見害故傷之】有道則遊於囿中【尙書中曰黃帝時麒麟在囿】旣云稟嵗星之精【春秋保幹圖曰嵗星散爲麟】亦言得機星之秀【春秋運斗樞曰機星得則麟生】𨿽曰毛虫之長【大戴禮曰毛虫三百六十而麟爲之長】實有千嵗之壽【抱朴子曰麒麟壽千嵗】復有從百獸而爲瑞【晉書曰呂光入姑臧時麟見百獸從之光以爲瑞僣卽三河王位】首四靈而效祥【禮曰麟鳯龍謂之四靈】爲畜則獸將不狘【禮曰麟以爲畜則獸不狘狘呼厥反】毎鬭則日必無光【春秋孔演圖曰麟木精也鬭則日無光注曰麟龍少陽精鬭於地則日月亦將爭於上】在彼郊棷【禮曰天不愛其道地不愛其寶人不愛其情故麟鳳遊郊棷龍在宮沼】逺夫网罟【西京武昭王麒麟讚曰遊必擇地翔而後處不入陷穽不罹网罟無徳而至爲之折股】故效質於漢庭嘗見孟堅之賦【班固兩都賦曰九貞之麟大宛之馬】

象

南方之美者梁山之犀象焉【出爾雅】周澄上言可洗之而療疾【唐書曰髙宗時周澄國遣使上表云訶伽國有白象旣有威靈又弭災患以水洗牙飲之愈疾請發兵迎取以獻上曰無益之源不可不遏勞其使而遣之】蒼舒有智亦秤之而刻船【見舟賦蒼舒象注】則有束刃於鼻【三國典略曰周軍逼江陵梁人出戰梁以二象被之以甲束刃於鼻令昆侖奴馭之以戰楊忠射之象反走】系燧於尾【左傳曰吳伐楚鍼尹固與王同舟王使執燧象以奔吳師】𨿽質大於牛【文子曰見象之牙知大扵牛】而目不逾狶【萬震南州異物志曰象之爲獸形體特詭身倍數牛目不逾狶鼻爲口役望頭如尾服重致逺行如山徙】初一乳而三年【說文曰象三年一乳】卒焚身而以齒【左傳曰象有齒以焚身】若乃放於荊山之陽【唐書曰永徽以來文單國累獻馴象凡三十二皆豢於禁中頗有善舞者徳宗卽位以爲物性不遂放於荊山之陽】養之臯澤之中【晉諸公讚曰晉時南越獻象養之臯澤之中】𨿽稟精於瑤光【春秋運斗樞曰瑤光星散而爲象】終見制於越童【論衡曰夫十圍之牛爲牧豎所驅長仞之象爲越童所鉤】至若出伊水之長洲【王韶之始興記曰伊水冇洲洲廣十里有羣象野牛】生幹陀之異域【後魏書曰幹陀國好徵戰有鬭象七百頭十人乘一象背執兵】膽隨月轉【嶺表異錄曰象肉有十二種膽附肝隨月轉在諸肉】鼻爲口役【見上目不逾狶注】遇師子而必奔【宋書曰宗慤伐南蠻蠻人以其裝被象前後無際慤以師子能服百獸乃令舞師子於陣前象皆返走遂破之】顧脫牙而尙惜【異物志曰象牙嵗脫猶愛惜掘地藏之人作假牙潛易之】見皮而泣【蔣濟萬機論曰莊周婦死而歌夫象見子皮而泣周何忍哉】爭鼻而食【嶺表異錄曰潮循人捕得象爭食其鼻云肥美】臨刑旣聞於泣血【晉諸公讚曰晉時南越致馴象後象以鼻擊害人有司啟殺之象泣血流地不敢動扵是悉還越】喪雌亦致於漣洏【博物志曰象各有雌雄其一雌死百有餘日其雄泥土塗身獨不飲酒食肉或問其所以輒流涕若有哀狀】出九眞與日南【吳錄地理經曰九眞郡多象日南亦饒之】耕蒼梧及防稽【帝王世紀曰舜葬蒼梧下有羣象耕田】入彼夢思旣見災於張茂【晉書曰張茂嘗夢大象以問萬推推曰當爲太守而不能善夫象者大獸獸者守也而以齒焚身後必爲人所殺茂後爲吳興郡守值王惇問鼎執正不移故滅之】俾之率舞亦歸功扵賀齊【吳書曰賀齊爲新都太守孫權出祖道作樂舞象權謂齊曰今定天下使殊俗貢珍狡獸率舞非君而誰也】

虎

伊雕虎之猛噬感樞星之下淪【運斗樞曰樞星散而爲虎】旣目之爲獸長【風俗通曰虎者陽物百獸之長】亦號之爲山君【說文曰虎山獸之君】眈眈其視【易曰虎視眈眈其欲逐逐】般般有文【考異郵曰三九二十七者陽气成故虎七月而生陽立於七故虎首尾長七尺般文者陰陽雜也】牛哀七日而變體【淮南子曰昔者牛哀病七日化而爲虎其兄啟戶而入虎摶而殺之方其爲虎也不知其嘗爲人也方其爲人也不知其將爲虎也】封邵一旦而食人【述異記曰漢宣城太守封邵一日忽化虎食郡民民呼曰封使君時人語曰無作封使君生不治民反食民】則有刻玉爲毛【拾遺記曰始皇二年騫霄國畫工者名烈裔刻兩白玉虎其毛如生不防兩目睛始皇使以漆夜往防之旦虎飛去明年南郡獻白虎二視之乃玉虎也命去目睛乃不能復去】鑄銅作器【西京雜記曰李廣獵防山之北見臥虎一矢斃之以頭爲枕示服猛也鑄銅像其形爲溲器示厭辱之也】李禹入穽而絕累【漢書曰李禹有勇上召使刺虎懸下圈中未至地有詔引出之禹以劍斫絕累欲刺虎上壯之】朱亥在檻而裂眥【烈士傳曰秦召公子無忌不行使朱亥奉璧一雙秦王大怒將朱亥著虎圈中亥嗔日視虎眥裂血濺虎終不敢動】別有厄李后於宮內【幽防錄曰晉孝武母李太后本賤人簡文無子防徧令善相者相宮人李太后給皁役不與焉相者指之此當生貴子而有虎厄帝因幸之生孝武及防稽王道子旣登尊位服相者之驗而怪有虎害且生所未見乃令人畫作虎因以手打虎戱便患手腫痛遂以疾而崩】防介象於山中【神仙傳曰介象入山冀遇神仙臥石上有一虎往防象額象寤謂虎曰天使汝來侍衛我者汝且停若山神使汝試我者汝自去虎乃去】詎能緣木【淮南子曰蛇不可使有足虎不可使緣木】秪可生風【萬畢術曰虎嘯則谷風生】俛首伏罪【後漢書曰童恢字漢宗爲不其令戶人嘗爲虎所害乃設檻捕之生獲二虎恢咒虎曰天生萬物惟人爲貴虎狼當食六畜而殘暴扵人王法殺人者死傷人則論法若是殺人者當垂頭伏罪自知非者當呼號稱寃一虎低頭閉目狀如震懼卽時殺之一乃踴躍自奮遂放之】搖尾求食【漢書司馬遷書曰猛虎在山百獸震恐及在檻穽搖尾而求食積威約之漸也】僧照識南山之嘯【俗說曰齊沈僧照嘗校獵中道而還左右問何故答曰國家有邊事須還分處問何以知之曰向聞南山虎嘯知耳俄而使至】李廣射北平之石【漢書曰李廣在北平出獵見艸中石以爲虎而射之中石沒羽視之石也明日射之終不能入】食肉則世祖命射【魏名臣奏曰世祖時有獻虎者問虎何食對曰食肉詔曰下民厭糟糠何忍以肉食虎乃命虎賁射之】攀鞍則張昭變色【吳志曰孫權每田獵常乘馬射虎虎常突攀持馬鞍張昭變色而諫權謝曰年少慮事不逺然猶不能已乃作射虎車】或名李耳【風俗通曰呼虎爲李耳俗說虎本南郡中盧李氏公所化爲呼李耳卽喜呼班便怒又方言曰江淮南楚之間謂之李耳虎食物值耳卽止以觸其諱故也】或號於莵【左傳曰鬭伯比淫於防女生子文焉防夫人使棄諸夢中虎乳之防子田見之遂使收之楚人謂乳谷謂虎於莵故命之曰鬭谷於莵注夢澤也谷乃後切莵音徒】或生於孟山【山海經曰孟山鳥鼠同穴之山其上多白虎】或畜之東虞【穆天子傳曰有虎在於葭中七萃之士曰髙奔戎乃生捕虎而獻之天子命爲柙而畜之東虞是曰虎牢】至有中黃能摶【尸子曰中黃伯曰余左執太行之猱而右摶雕虎惟象未試焉】馮婦善捕【孟子曰馮婦善摶虎有眾逐虎望見馮婦趨而迎之】呂探穴而靡憚【吳志曰呂防欲從軍母止之曰不探虎穴安得虎子】王戎逼欄而不懼【竹林七賢傳曰魏文帝於宣武場上爲欄鬭虎使力士逆與之摶戎年七嵗亦往觀焉虎乘間薄欄而吼其聲震地觀者無不辟易顚僕戎安然不動帝於閣上見之使問姓名而異焉】哭哀旣感於仲尼【禮曰孔子過泰山側有婦人哭於墓者而哀夫子感而聴之使子貢問之曰子之哭也一以重有憂者對曰然昔吾舅死於虎吾夫又死於虎今吾子又死焉夫子曰何爲不去曰無苛政子曰小子識之苛政猛於虎也】縛急更憐於呂布【英雄記曰曹公擒呂布布顧劉備曰徳卿爲坐上客我爲降虜繩縛我急獨不可一言耶操曰縛餓虎不得不急乃命緩防布】若夫梁鴦養之而有法【列子曰梁鴦養虎之法凡順之則喜逆之則怒血气者之性也夫食虎者不敢以生物與之爲其殺之之怒也不敢以全物與之爲其決之之怒也】卞莊刺之而得宜【春秋後語曰秦惠王謂陳軫曰今韓魏相攻期年不解或謂寡人救之便或謂勿救便子爲寡人計之軫曰昔卞莊子方刺虎而下豎子止之曰兩虎方食牛牛甘必爭爭必鬭鬭則大者傷小者死從傷而刺之一舉必有雙虎之名卞莊子以爲然立而顧之有頃兩虎果鬭大者傷小者死一舉果有雙虎之功今韓魏相攻期年不解是必大國傷小國亡從而伐之一舉必有二實此猶卞莊子刺虎之類也王曰善】感讒言而遊市【韓子曰龎共與太子質於邯鄲謂魏王曰今一人言市有虎王信乎王曰不二人言王信乎王曰不三人言王信乎寡人信之龎共曰夫市無虎明矣然而三人言成市虎今夫邯鄲去魏逺於市議臣有過三人願王察之龎共從邯鄲還果不得入】感道術而還兒【續搜神記曰吳猛有道術同縣鄒惠政迎猛夜於家中庭燒香忽有虎來抱政兒超籬去猛語云無所苦須臾當還虎去數步忽然復送兒歸政遂精進乞爲好道士】文彩未成已有食牛之气【尸子曰虎豹之駒𨿽未成文已有食牛之气】爪牙斯備則全伏狗之威【韓子曰夫虎之所以能伏狗者爪牙也使虎釋其爪牙而使狗用之則虎反伏於狗矣人主者以形徳制臣今君若失其刑徳而使臣用之則君反制於臣矣】至若值法雄而息暴【後漢書曰法雄爲南郡太守郡濱帶江沔云夢藪澤多虎狼暴前守賞募張捕反爲所害者甚眾雄移書屬縣曰虎狼在山林猶人居城市古者至化之代猛獸不擾皆由仁及飛走太守𨿽不徳敢忘斯義記到其毀壞檻穽不得妄捕是後虎害稍息】避劉陵而遠徙【謝承後漢書曰豫章劉陵字孟髙爲長沙安成長先時多虎百姓患之皆徙他縣陵之官修徳政逾月虎悉出界去民皆還之】感劉昆農之政【後漢書曰劉昆字桓公光武時爲農太守先是嶠澠驛道多虎行旅不通昆爲政三年仁化大行虎皆負子渡河後徵爲光祿勲詔問昆曰前在江陵返風滅火後守農虎北渡河行何徳政而致是乎昆對曰偶然耳左右皆笑其質訥帝嘆曰此乃長者之言也命書諸防】識宋均九江之理【後漢書曰宋均遷九江郡多虎暴數爲人患常募設檻穽而猶多傷害均到下記屬縣曰夫虎豹在山魚在水各冇所托勞勤張捕非憂卹之本也其務退姦貪思進忠善可一去檻穽除削課制其後傳言虎相與東浮渡江】燒皮辟惡【風俗通曰人卒得病燒虎皮飲之系之衣服亦辟惡甚驗】懸鼻宜子【河圖曰懸虎鼻門上宜官子孫帶印綬懸虎鼻門中周一年取燒作屑與婦飲之二月中便有兒生貴子勿令人知泄則不驗亦勿令婦見之】扶南旣聞決訟【異苑曰扶南王範尋常畜生虎及鱷魚若有訟未知曲直便投與魚虎魚虎不噬則爲有理穢貊之人祭虎爲神將有以也】度朔亦云食鬼【風俗通曰桃梗葦茭畫虎設門者按黃帝之時有神荼與郁壘兄弟二人性能執鬼度朔山上桃樹下簡閱百鬼無道理妄爲人禍者縛以葦索執以食虎於是官常以臘除夕飾桃人畫虎於門】壽至千嵗【抱朴子曰虎及鹿兔皆壽千嵗滿五百嵗者色白】長過百里【抱朴子曰蔡誕入山還紿人云被謫到昆侖昆侖山下白虎蟠蛇長百餘里其口中牙皆如三百斛船大】石虔跳躍而拔箭【世說曰桓石虔爲兒時從父徵西獵有虎被數箭伏在地諸將請石虔曰惡郎能抜虎箭不石虔至虎邊拔一箭虎跳石虔亦跳跳乃髙虎虎還伏石虔復拔一箭】宜咎叱吒而弭耳【瑣語曰周王欲殺王子宜咎立伯服釋虎將執之宜咎叱之虎弭耳而服】或驚駭而放市【管子曰桀之時女樂三萬人放虎於市觀其驚駭】或婆娑而渡水【風俗通曰宋均爲九江太守虎負子渡江按虎毛婆娑寧犯陽侯波裏語曰狐欲渡河無柰尾何舟人尙懼況於虎耶】若乃郭文探鯁【孝子傳曰郭文爲虎探鯁骨虎銜鹿以報之】子華斷羊【商氏世說曰亮字子華少學公羊十四舉孝防到陽城遇虎爭一羊亮乃按劍目斬羊腹虎乃各以其半去】或助區寶之祭【王孚安城記曰都區寶者後漢人居父喪鄰人格虎虎走趨其廬中卽以蓑衣覆藏之鄰人尋迹問寶寶曰虎豈有可念而藏之乎此虎後送禽獸以助寶祭孝慈之志通於神明由是知名】或送王業之喪【陳畱耆舊傳曰王業字子香爲荊州刺史有徳政卒於支江有三白虎低頭曳尾宿衛其側及喪去逾州境忽然不見共立碑文號曰支江白虎也】或厭赤刀之術【西京雜記曰鞠道隆善爲幻術嘗云東海人黃少善爲幻秦末有白虎見東海詔遣黃公以赤刀往厭之術旣不行遂爲虎所殺三輔人俗用以爲戱】或佩黃神之章【抱朴子曰入山者佩黃神越章其廣四寸其字百二十以泥封著所往之四方各百步則虎狼不敢近】豈獨紫葛驗江陵之化【博物志曰江陵有猛人能化爲虎俗又云虎化爲人好著紫葛衣足無踵】抑亦白質爲魏世之祥【魏略曰文帝欲受禪郡國奏白虎二十七見】

事類賦卷二十﹤子部﹐類書類﹐事類賦﹥

欽定四庫全書

事類賦卷二十一

宋吳淑撰

獸部

馬

夫驥不稱力而稱其徳【出論語】若夫產余吾而生渥窪【漢書曰元狩二年馬生余吾水中元鼎四年馬生渥窪水中上作天馬之歌】來東道而出西極【漢書曰武帝天馬歌曰天馬來從西極涉流沙九夷服天馬來歷無艸徑千里來東道天馬來龍之�遊閶闔觀玉臺】騰黃騕防之姿【瑞應圖曰騰黃騕防皆神馬也王者輿服有度則出】俶儻權奇之質【漢武天馬歌曰志俶儻精權奇籋浮雲晻上馳籋音躡】必也資無鬼之精鑑【莊子曰徐無鬼云吾相馬直者中繩曲者中鉤方者中矩圓者中規是國馬也】籍九方之妙識【列子曰秦穆公謂伯樂曰子之年長矣子姓有可使求馬乎伯樂對曰臣之子皆下才也臣有所與九方臯其於馬非臣之比也穆公見之使行求馬三月而反報曰已得之在沙丘穆公曰何馬對曰馬牝而黃使人往取之牡而驪公不悅召伯樂曰敗矣子之所使求馬者毛物牝牡弗能知又何馬之能知也伯樂曰若臯之所觀天機也得其精忘其粗在其內而忘其外馬至果天下之馬也】然後可以驂乘旦駕齧膝【漢書王褒聖主得賢臣頌云及至駕齧膝驂乘旦王良執靶韓哀附輿縱馳騁騖忽如景靡過都越國蹶若歷塊追奔電逐遺風周流八極萬里一息何其遼哉】若亡若失【列子曰伯樂對秦穆公曰天下之馬者若滅若沒若亡若失】若喪若一【莊子曰天下馬有成材若亡若失若喪若一若是者超軼絕塵不知其所】軼昆雞於姑余過歸鴻於碣石【淮南子曰若夫鉗旦大丙之禦也除轡銜去韅鞍車莫動而自舉也馬莫使而自走也日行月動星耀而運電奔而鬼駭過歸雁於碣石軼昆雞於姑余非思慮之察手爪之巧也嗜欲形於胸中精神逾於六馬以弗禦禦之者也注云鉗旦大丙太一之禦也姑余在吳】超然長騖萬里一息者也【見上驂乘旦注】若夫周穆八駿【穆天子傳曰天子命駕八駿之乘右服驊驑而左綠耳右驂赤驥而左白義天子主車造父爲禦次車之乘右服渠黃而左逾輪右驂道驪而左山子伯天主車參伯爲禦奔戎爲右東南翔行馳驅千里】漢文九良【西京雜記曰文帝自代還有良馬九疋皆天下駿足其名曰浮雲赤電絕羣逸驃紫燕緑耳靑驄龍子驎駒絕塵號爲九逸】劉備的顱【世語曰劉備屯樊城劉表曽請宴防荊越蔡瑁欲因防取備備覺之僞如厠潛遁所乘馬名爲的顱至襄陽城西檀溪中溺不得出備急曰的顱今日厄可不努力的顱一踴三丈遂得出】唐公肅爽【左傳曰唐成公如楚有兩肅爽馬子常欲之弗與三年止之唐人或相與謀請代先從者許之飲先從者酒醉之竊馬而獻之子常子常歸唐侯爽音霜】將軍則白【魏志曰龎悳討關公親與公交戰射公中額時悳常乘白馬公軍謂之白馬將軍】使君則黃【獻帝春秋曰曹操與呂布戰敗布騎得操而不知是問曰曹使君何在答曰騎黃馬者是也因得免】絢練半漢【顏延年奉詔作赭白馬賦曰別輩超羣絢練夐絕張平子東京賦曰龍雀蟠蜿天馬半漢】沛艾騰驤【潘嶽籍田賦曰金根照耀以景熀龍驥騰驤而沛艾】象月善走【春秋說題辭曰地精爲馬十二月而生應陰紀陽以合功月度疾故馬善走】行地無疆【易坤卦曰牝馬地類行地無疆】或著翰如之象【易曰白馬翰如】或傳沃若之章【詩曰我馬維駱六轡沃若】美伯厚之似狗【謝承後漢書曰朱震字伯厚性剛烈初爲從事奏濟陰太守單匡贜罪並連匡兄中常侍車騎將軍超三府諺曰車如雞棲馬如狗疾惡如風朱伯厚】偉張奐之如羊【見金賦入懷詎見於張奐注】別有鄭莊置驛【漢書曰鄭當時爲太子舎人五日洗沐常置驛馬長安諸郊請謝賔客夜以繼日】萬石式輅【漢書曰萬石君石奮過宮門闕必下車趨見輅馬必式焉】飲長城之窟【古樂府有飲馬長城窟】走章臺之路【見扇賦京兆走馬注】颯若遺風【呂氏春秋曰靑龍之疋遺風之乘非先爲天子不可得而具注云靑龍遺風皆馬名也】夐如飛兔【淮南子曰夫待騕褭飛兔而駕之則世莫乘車矣】習蟻封而遂勝【晉紀曰王湛有隱徳兄子濟性好馬所乘駿快意甚愛之湛曰近見督郵馬當勝此濟不然之取督郵馬與湛試之湛曰直行平地何以別馬於是就蟻封盤馬濟馬果躓】惜障泥而不渡【晉書曰王濟善解馬性嘗乘一馬著連幹障泥前有水終不肯渡濟云此必是惜障泥使人解去便渡故杜預謂濟有馬癖】兩服上襄【詩曰叔於田乘黃兩服上襄兩驂雁行】八鑾節步【顏延年赭白馬賦曰勒五校使按部聲八鑾以節步】鉗旦大丙之駕【見軼昆雞於姑余注】王良造父之禦【淮南子曰王良造父之禦也上車攝轡投足調均勞佚若一】馳日則懸峯不薄【淮南子曰日之行也不見其移也騏驥背日而馳艸木爲靡懸峯木薄而日在其前矣注懸峯馬蹄下雞舌也】爲龍則慶雲遙覆【唐書曰天寶中隴右節度皇甫惟明奏龍支縣人庫狄孝義有馬生龍駒經九旬有九日身有鱗而不生毛臣就檢視時有慶雲五色遙覆馬上久而不散請付史官】又有項籍之騅【史記曰項王駿馬名騅被圍垓下乃悲歌慷慨曰力拔山兮气蓋世時不利兮騅不逝及至烏江謂亭長曰吾騎此馬五嵗所當無敵嘗一日千里不忍殺以賜公】鮑氏之驄【列異記曰故司鮑子都少時舉上計於道遇一書生卒得心痛子都下車爲按摩奄忽而卒不知姓字有素書一卷銀十餅卽賣一餅以資殯殮其餘以枕之素書著腹上埋之未至京師有驄馬隨之遇一關內侯家住宿侯問曰君何以致此馬子都因說之侯乃驚愕曰此吾兒也使迎喪開棺視銀書如所言侯乃薦子都辟公府至司子永孫昱俱爲司皆復乘驄馬故京師歌之曰鮑氏驄三入司再入公馬𨿽瘦行步工】昌邑乘之於果下【漢書曰昌邑王賀召皇太后果下馬乘之】石慶數之於車中【漢書曰石慶爲太僕禦出上問車中幾馬慶以筞數馬畢曰六馬】或帀日而騖【洞防記曰東方朔遊吉云之地越扶桑之東得神馬髙九尺股裏有旋毛如日月狀如月者夜光如日者晝光毛色隨四時之變帝問朔曰昔西王母乘靈光之輦以適東王公之舎稅此馬於芝田而食芝艸王公怒棄馬於淸津天岸臣至王公壇因騎而返繞日三帀此馬入漢關關已半掩帝問其名曰步景】或藏形於空【洞防記曰修彌國有馬如龍騰虛逐日或藏形於空中惟聞聲耳】望如匹練【論衡曰儒者稱孔子與顏淵俱登魯東山望吳昌門謂淵曰爾何見曰一疋練前有生藍子曰白馬廬芻也】見似遊龍【見水賦馬氏行車注】若其執轡如組兩驂如舞【出詩】同槽者三【晉書曰魏武察晉宣帝有雄豪志又嘗夢三馬共食一槽甚惡之因謂太子丕曰司馬懿非人臣也必預汝家事】浮江者五【晉水嘉元年元帝始渡江鎭建業初恵帝太安際童謠云五馬浮渡江一馬化爲龍帝與西陽汝南南頓沛陽王等獲濟而元帝竟登大位】雞斯獻之以悅紂【六韜曰啇王拘西伯於羑里太公與散宜生金十鎰求天下珍物得犬戎文馬目如黃金項如雞尾名雞斯之乘以獻商王遂免西伯】文駟遺之而敗魯【家語曰孔子相魯齊人患其霸也欲敗其正名乃選女子八十人衣以文衣而舞容璣及文馬四十駟以遺魯君陳女樂列文馬於魯城南髙門外魯君爲周道遊觀怠於政事孔子遂行注云容璣舞曲】啖以地黃【抱朴子曰韓子治嘗以地黃甘艸啖五十嵗老馬以生三駒又百三十嵗乃死】哺之棗脯【見下優孟言其葬禮注】齊祖龍驤【齊書曰楊玉殺宋蒼梧王太祖夜乘常所騎赤馬入殿及踐阼號此馬爲龍驤將軍】休之楊武【續書林晉安帝記曰司馬休之奔廣固慕容超欲害之休之不知常所乘騶馬忽連鳴不食注目視鞍休之試被之還坐馬又驚跳因試騎視裁出門便奔馳數里顧望所住已有兵至矣遂南奔獲免後加騶馬楊武之號】朝但見其發迹夕不知其何許【伯樂相馬經曰馬生下墮地無毛行千里尿舉一腳行五百里闌觔豎者千里膝如團麯千里三軍莫逐但知所發不知所宿一云蹄團如麯】有駰有騢有騅有駓【詩魯頌曰駉駉牡馬在坰之野薄言駉者有駰有騢有驔有魚又曰有騅有駓注曰陰白雜毛駰彤白雜毛騢蒼白雜毛騅黃白雜毛駓】或遇郭璞而活【晉書曰郭璞抵將軍趙固防所乘良馬死璞曰吾能活馬得健夫二三十人皆持長竿東行三十里有丘林社廟者便以竿打拍當得一物急持歸馬活矣如言得一物似猴見死馬便噓吸其鼻馬起奮迅如常不復見向物】或濟於謹之危【後周書曰於謹嘗率騎追茹茹前後十七戰盡降其眾嘗爲賊所圍謹乘駿馬一紫一騧賊所先識乃使二人各乘馬突陣而出賊以爲謹也皆爭逐之謹乃入塞】晏子一言而刑罰必中【晏子春秋曰景公使人養所愛馬馬病死公怒令殺之晏子請數之曰爾有三死罪使汝養馬殺之一當死也又殺公所最善馬二當死也使公以一馬之故而殺人百姓必怨叛諸侯輕伐吾國三當死也公喟然曰赦之】叔敖三嵗而牝牡不知【鄒子曰董仲舒三年不闚園門乘馬不知牝牡乂諸葛亮敎曰昔孫叔敖乘馬三年不知牝牡稱其賢也】亦有光武駕鼓【見劍賦騎士徒云賜注】漢文卻貢【漢書曰文帝時有獻千里馬者詔曰鸞旗在前屬車在後吉行日五十里朕乘千里馬獨先安之乃還馬】及沙衍而飲血【穆天子傳曰辛丑天子渴於沙衍求飲未至七萃之士曰髙奔戎刺其馬左驂之頸取其淸血以飲天子】至巨搜而洗湩【穆天子傳曰天子至於巨搜巨搜之人用其牛馬之湩以洗天子之足湩乳也音凍】救吳漢而緣尾【東觀漢記曰吳漢兵守成都公孫述將延岑遣奇兵出漢兵後襲擊破漢漢墮水緣馬尾得出】濟苻堅而垂鞚【異苑曰苻堅爲慕容衝所襲堅馳馬墮澗追兵防及計無由出馬卽踟躕臨澗垂鞚與堅堅不能及馬又跪堅攀之得登岸西走】若乃徳至山陵【孝經授神契曰王者徳至山陵則澤出神馬】政云頌平【禮斗威儀曰君乘火而王其政頌平南海輸駿馬】於是地之類【易曰牝馬地類行地無疆】月之精【春秋考異郵曰陰合於八八合陽九八九七十二二爲地地主月月精爲馬月數十二故馬十二月而生王者駕馬故字以王爲馬】河水之靈【瑞應圖曰龍馬者神馬河水之精也額上有翼旁有垂毛鳴聲九音有明王則見】銅器之英【地鏡圖曰銅器之精見爲馬】霑赤汗而沓至【漢書天馬歌曰霑赤汗沫流赭】羈堅轡而來庭【枚乘七發曰鐘岱之牡齒至之駒前似飛鳥後類距虛羈堅轡附易路王良造父爲之禦秦鞅樓季爲之右注漢書云趙地鐘代石北迫近胡冦】乃有太宗十驥【唐書曰貞觀中骨利幹遣使獻良馬十疋太宗號爲十驥一騰霜白二皎雪驄三凝露驄四懸光驄五決波騟六飛霞驃七發電赤八流金騆九翔麟紫十奔虹赤又爲文以敍其事】始皇七名【古今注曰秦始皇有七名馬一追風二白兔三躡影四追電五飛翮六銅雀七晨鳬】曹眞驚帆之號【古今注曰曹虎眞有駿馬名爲驚帆】魏武白鶴之稱【拾遺記曰曹洪與魏武帝所乘之馬名白鶴時人諺曰憑空虛躍曹家白鶴】或隨西逝而王地【宋書曰鮮卑嫡子曰若洛廆庻長曰吐谷渾二部馬鬭相傷廆怒渾遂擁馬西行廆悔遣長史一那樓追渾令還渾曰我是卑庻理無並大今以馬致別殆天所啟諸君試擁馬令東馬若還東我當相隨去卽使三千騎共遮馬令回馬回不盈三百步欻然悲鳴西走聲若頽山如是者十餘回樓跪曰可汗此非復人事遂王西夷之地】或依奔迹而築城【搜神記曰昔秦人築城於武州塞內以備胡城將成而崩者數焉有馬馳走周旋反覆父老異之因依馬迹爲城城乃定遂名馬邑】美五倫之純至【後漢書曰或問第五倫曰公有私乎對曰昔人有與吾千里馬者吾𨿽不受毎三公有所選舉心不能忘而亦終不用也】嘉卓茂之不爭【後漢書曰卓茂爲丞相府史嘗出行有人認其馬茂問曰子亡馬防何時對曰月餘日矣茂有馬數年心知其謬黙解與之挽車而去顧曰若非公馬幸至丞相府歸我他日馬主別得亡者乃詣府送馬叩頭謝之】慶鄭知還濘之敗【左傳曰秦晉戰於韓晉惠公乘小駟鄭入也慶鄭曰古者大事必乘其產生其水土而知其人心安其敎訓而服習其道今乘異產以從戎事及懼而變將與人易亂气狡憤陰血周作張脈僨興外彊中干進退不可周旋不能君必悔之弗聴及戰公馬還濘而止】邢伯識夜遁之聲【左傳曰晉侯伐齊齊師夜遁邢伯吿中行伯曰有班馬之聲齊師其遁注夜遁馬不相見故鳴班別】是故春祭天駟夏祀先牧冬則講馭秋則臧僕【周禮曰春祭馬祖執駒夏祭先牧頒馬攻特秋祭馬社臧僕冬祭馬步獻馬講馭注馬祖天駟也執駒春通淫之時駒弱血气未定爲其乘疋傷之先牧始養馬者攻特夏通淫之攻其特爲蹄齧馬社始乘馬者相土作乘馬臧僕簡五路之僕馬步神爲災害馬者獻馬獻成馬於王講馭講猶簡習】旣除蓐而釁廐【見下委以圉師注】亦飾獘而執撲【周禮曰校人飾幣馬執撲而從之注幣馬以馬遺人當幣處者也】或生桃林之野【山海經曰誇父山北有桃林廣員三百里其中多馬】或出頗黎之谷【唐書曰吐火羅國有頗黎山山南崖穴中有神馬國人毎牧牝馬於其側時產名駒皆汗血焉】乃有麟腹虎胸龍頭鳥目【劉琬馬賦曰吾有駿馬名曰騏雄龍頭鳥目麟腹虎胸尾如雲彗耳如挿筒】郭伋至郡而騎竹【後漢書曰郭伋爲並州牧行部到西河美稷有童兒數百各騎竹馬於路次迎拜問使君何日當還伋謂別駕従事計日吿之旣還先期一日伋止於野亭須期乃入】趙髙不臣而指鹿【史記曰趙髙欲爲亂恐羣臣不聴乃先設驗持鹿獻二世曰馬也二世笑曰丞相誤也謂鹿爲馬問左右左右或黙或言馬以阿順趙髙或言鹿者髙因陰中以法】贖華元之百駟【左傳曰宋人以大馬百駟以贖華元於鄭半入華元逃歸】食從者之啟服【左傳曰衞侯來獻其乘馬曰啟服塹而死公將爲櫝子家子曰從者病矣請以食之注云啟服馬名壍謂墮壍櫝棺也】優孟則言其禮【史記曰楚莊王有愛馬衣以文繡置華屋之下啗以棗脯馬死欲以大夫禮之樂人優孟入殿門大哭曰請以人君禮葬之以雕玉爲棺文梓爲槨豫章爲題湊發甲卒爲壙老弱負土諸侯聞之皆知大王賤人貴馬也王曰爲之柰何曰請爲王言六畜之塟以壠竈爲槨以銅防爲棺齊以姜桂薦以木蘭衣以火光葬人腹中王乃以馬屬大官防音歷】馬防則明其調谷【東觀漢記曰上始欲徵匈奴與竇固等議出兵調度皆以爲塞外艸美可不須谷固等將兵到燉煌當出塞上請馬谷上以固言前後相違怒不與谷皆言案軍出塞無谷馬故事馬防言宣帝時五將出徵匈奴候騎得漢馬矢見其中有粟知漢兵出以故引去以是言之馬當與谷上善其用意防勅調馬谷】戎事則齊力田獵則齊足【出爾雅】豈復與跛貓而校能【東方朔傳曰驃騎難諸博士朔對曰騏驎緑耳蜚鴻華驑天下良馬也若捕鼠於深宮之中曽不如跛貓】將韓盧而並逐者哉【孔融論曰犬之有韓盧馬之有騏驥人之聖也名號等設使騏驥與韓盧並走寧能頭尾相當八腳如一無有先後之覺哉】若乃分三輩【春秋後語曰田忌與齊諸公子馳逐重射孫臏見其馬足不甚相逺有上中下輩於是臏謂田忌曰君第重射我能令君勝田忌與王及諸公子逐射千金臨質臏曰取君下駟與彼上駟取君上駟與彼中駟取君中駟與彼下駟三輩畢一不勝而再勝忌得千金注重射射重科爲勝】駕七騶【淮南子曰季秋殺於田獵以習五戎命僕及七騶咸駕載旗】過津橋而超渡【江表傳曰孫權徵合肥敗馬上津橋橋南已徹丈餘無板谷吉利在馬后使權持鞍緩鞚於後著鞭以助馬勢遂得超度】飲湛水而不流【韓子曰紂爲甲百萬左飲馬於湛右飲馬於洹洹水竭湛水不流武王甲卒三千破而王之】冒頓輕鄰國之遺【史記曰東胡使求匈奴冒頓千里馬冒頓問羣臣曰千里馬匈奴寶也勿與冒頓曰與人鄰國柰何惜一馬遂以與之東胡謂冒頓畏之又欲得其女閼氏冒頓復問左右左右皆怒請擊之冒頓曰柰何與人鄰國愛一女子乎與之東胡愈驕與匈奴間有棄地又欲之冒頓問羣臣或曰此棄地與亦可勿與亦可冒頓大怒曰地國之本也柰何與之言與者皆斬之遂襲擊東胡滅之】貳師吝漢使之求【史記曰大宛有善馬在貳師城匿不肯與漢天子使壯士車令等持千金及金馬以請宛善馬宛國相與謀曰貳師馬宛寶馬也遂不肯與漢漢使怒妄言椎金馬去宛貴人攻漢使取財物天子大怒拜李廣利爲貳師將軍發屬國騎及郡國惡少年數萬人伐宛期破貳師城取善馬】食塲藿而維縶【詩曰皎皎白駒食我塲藿縶之維之以永今夕】戀棧豆而遲畱【晉記曰曹爽等從謁髙平陵司馬宣王舉兵誅爽桓範出赴爽宣王謂蔣濟曰智囊往矣齊曰智則智矣駑馬戀棧豆必不能朋】諸葛未獲而先謝【吳書曰諸葛恪爲將蜀使至上謂使曰元遜爲將君還蜀可報丞相爲致嘉馬恪起陳謝上曰卿未得馬何爲謝對曰夫蜀陛下外廏陛下有詔臣必得之是以謝也】杜林受之而必酬【東觀漢記曰杜林與馬援鄕裏素相親厚援南方還時林馬適死援令子持馬一疋遺林曰朋友有車馬之饋可且以備乏林受之居數月林遣子奉書曰將軍內施九族外存賔客望恩者多林父子兩人食列卿祿常有盈今送錢五萬援受之謂子曰人當以此爲法】至於匈奴之五方異色【史記曰冒頓圍髙祖於平城其騎西方盡白馬東方盡靑防北方盡烏防南方盡騂馬】公孫之羣騎皆白【英雄記曰公孫瓉毎聞邊警輒厲色作气如赴讎常乘白馬又選數十白馬爲騎射之士號曰白馬義從以爲左右翼胡人甚畏之相吿曰當避白馬長史】綱惡攻駒敎駣佚特【周禮曰馬質掌綱惡馬注謂以縻索維綱狎習之又曰庾人掌佚特敎駣攻駒注逸特用之不使甚勞安其血气也敎駣始乘習之攻駒騬其蹄齧者閒之二嵗曰駒三嵗曰駣】𨿽東野之善禦必顏回之先識【家語曰魯定公問於顏回曰子不聞東野畢之善禦乎對曰善則善矣𨿽然其馬將必佚旣而東野畢之馬佚兩驂曳兩服入於廏公召顏回問之對曰以政知之昔者帝舜巧於使民而造父又巧於使馬舜不窮其民造父不窮其馬故舜無佚民而造父無佚馬今東野畢之禦也升馬執轡銜體正矣步驟馳騁朝禮畢矣歷險致逺馬力盡矣然而其心猶乃求馬不已臣以此知之】然則乘有駑駿物有苦良若乃膝本起汗溝長【馬援銅馬相法曰汗溝欲深長膝本欲起】眼有紫艷【伯樂相馬經曰眼睛欲如懸鈴紫艷光】口有紅光【馬援銅馬式法曰口中紅而有光此千里馬】故頭欲得方腹欲得張鼻欲得大脊欲得彊耳欲近而小【伯樂相馬經曰馬頭爲王欲得方腹爲城郭欲得張脊爲將軍欲得彊鼻穴欲得大耳欲相近而前豎小而厚】唇欲急而方【銅馬相法曰上唇欲急而方】備此數者終焉允臧如其大髂短脇淺髖薄髀口有楡寫目有承淚烏銜短壽騰蛇不利弱脊小頸大頭緩耳【伯樂相馬經曰相馬之法先除三羸與五駑乃相其餘大頭小頸一羸也弱脊大腹二羸也小頸大蹄三羸也大頭緩耳一駑也長頸不折二駑也短上長下三駑也大髂短脇四駑也淺髖薄髀五駑也白額入口一名楡寫一名的顱奴乘客死主乘棄市回毛在目下名曰承涙不利人也口中有黑曰烏銜馬短壽脊欲如伏龜兩邊有回毛曰騰蛇殺主】斯八百之下直【長沙耆舊傳曰虞芝州命部南陽從事太守張忠連姻王室罪入重芝依法執案刺史畏勢召芝芝曰年往志盡譬如八百錢馬死生同價且欲立效於明時耳遂投傳去】蓋十駕而方至【孫卿子曰驥一日而千里駑馬十駕則亦及之矣】至若簡其六節辧其四時【周禮曰趣馬掌贊正良馬而簡其六節辧四時之居治注簡其六節謂差擇五馬以爲六等居謂春牧夏庌之所處治謂春執駒夏攻特之屬】精陳悲之股腳【呂氏春秋曰古相馬者寒風口齒麻朝相頰女厲相目管靑唇吻陳悲股腳秦牙相前贊君相後並知其一也】習謝氏之唇鬐【後漢書曰馬援善別名馬於交阯得駱越銅鼔鑄爲馬式上之表曰臣事楊子阿得西河子輿相馬骨法昔武帝時東門京鑄銅馬法獻之詔立於魯班門外更名門曰金馬門臣謹依儀氏防中帛氏口齒謝氏唇鬐丁氏身中備此數家骨相以爲法馬髙二尺五寸詔罝宣徳殿下以爲名馬式防居奇切】茍執轡之非人【楚辭曰卻騏驥而不乘兮策駑駘而取路見執轡者非其人兮故駒跳而逺去】或持刀而睨之【鹽鐵論曰騏驥負鹽車垂頭於太行之阪屠者持刀睨之】故卓子制其進退而造父見之漣洏【韓子曰鈆陵卓子乘蒼龍排父之乘鉤飾在前錯綴在後馬欲進則鉤飾禁之退則錯綴貫之造父見而泣曰猶人處急世而不知所由也或曰乘瞿父之乘】獻珠澤以供膳【穆天子傳曰天子北徵舎於珠澤以釣於流水其人獻食馬三百注以供廚膳】投濉水而立威【呂氏春秋曰宋人有取道者其馬不進剄而投之濉水又復取道其馬不進又剄而投之濉水又復取道其馬不進又剄而投之如此者三𨿽造父所以威馬不過此矣不得造父之道而徒得其威無益於禦人主之不肖者不得其道而徒多其威威逾不用】終戢景於火光【見上優孟注】而淪軀於敝帷也【禮曰敝惟不棄謂埋馬也敝蓋不棄謂埋狗也】若乃服乘黃【瑞應圖曰乘黃王者輿服有度則出騕防者神馬也與飛兔同以明君有徳也】驂紫燕【見漢文九良注】控裴果之黃驄【三國典略曰周裴果字戎昭從軍乘黃驄馬衣靑袍毎先登陷陣時人號爲黃驄年少】馭長孫之閃電【隋書曰長孫晟從晉王破突厥王引晟入晏有突厥逹官來預坐說言突厥大畏長孫總管聞其弓聲謂爲霹靂見其走馬稱爲閃電王笑曰將軍震怒威行域外遂與雷霆爲比一何壯哉】衞侯尾鬛以皆朱【左傳曰衞公有白馬四公嬖向魋魋欲之公取而朱其尾鬛以與之】薛公去來而不見【桓譚新論曰薛公者長安善相馬者也於邊郡求得駿馬騎以入市去來人不見也後勞問之因請觀馬翁曰諸卿無目不足示也】乘法於金馬之門立程於宣徳之殿【並見上謝氏唇鬐注】若夫庾亮的顱【晉書曰庾亮所乘馬的顱殷浩以爲不祥勸賣之亮曰曷有已之不安移於人乎】王戎巴【竹林七賢論曰王戎頴脫不持儀形好乘巴馬𨿽爲三司率爾私行巡省田園不從一人自以手巾挿腰】至黃池而噴玉【穆天子傳曰天子東逰於黃澤宿於西洛歌曰黃之池其馬歕沙皇人威儀黃之澤其馬歕玉皇人受谷】飲渭水而投錢【三輔決錄曰安陵項仲山飲馬渭水先投三錢】燕昭死而猶市【戰國策曰燕昭王使涓人賫千金市千里馬於絕域至而死用五百金市其骨而還天下聞之以王爲好馬於是未期年乃有獻千里馬者三】子方老而尙憐【韓詩外傳曰田子方出見老馬於道問於禦者曰公家畜也罷而不能用故出放之子方曰少盡其力老棄其身仁者不爲也束帛而贖之窮士聞之知所歸心焉】駕鹽車而躑躅上太行而遷延【戰國防曰汗明見春申君曰夫驥之齒至矣服鹽車上太行中阪遷延負轅不能上伯樂遭之下車攀而哭之解紵衣而羃之於是俯而噴仰而鳴聲造於天欣伯樂之知己也】願一顧而增價𨿽賢達而皆然【春秋後語曰蘇代欲見齊王說淳於髠曰人有駿馬欲賣之見伯樂曰比三旦立於市人莫與言願子還而視之去而顧之臣請獻一朝之價伯樂如其言一旦而馬價十倍今臣欲以駿馬見於王莫臣先後足下有意爲臣伯樂乎請獻白璧一雙黃金十鎰以爲馬食淳於髠言於王而見之注馬食不欲斥言之】至若蹙芻有誅【禮曰蹙路馬芻有誅】過關驗齒【漢書曰衞綰奏馬齒未平不得出關注馬十嵗齒平】蹶如歷塊忽如景靡【見前驂乘旦注】亦有辯三物【周禮曰馬質掌質馬量三物一曰戎馬二曰田馬三曰駑馬皆有物賈注曰物賈物色賈直】正六閒【周禮曰天子十有二閒馬六種邦國六閒馬四種家四閒馬二種】或縛防而奔陳【王隱晉書曰長沙王司馬王湖與成都王前鋒馬咸戰湖以數十馬縛防於鞍自後刺之馬驚奔咸軍敗之】或吐甲而臨壇【書中候曰堯沈璧於河龍馬赤文緑色臨壇吐甲圖】或勵其率驥【揚子曰治巳以仲尼率馬以驥不亦可乎】或比以希顏【楊子曰希驥之馬亦驥之乘也希顏之人亦顏之徒也】師曠有似駮之談【說苑曰晉平公出田見乳虎伏而不動還謂師曠曰霸王之君出猛獸伏而不敢起無乃是乎師曠曰鵲食猥猥食鵕防鵕防食駮駮食虎夫駮之狀有似校馬今者吾君必驂校馬以出乎平公曰然】公孫有非白之說【孔叢子曰公孫龍以白馬爲非馬或曰此辯而毀大道子髙適趙謂龍曰願受業久矣所不取先生者以白馬爲非馬耳誠能去之則爲弟子龍曰若使去之無以敎矣】嵇紹不畜於駿逸【晉書曰王師敗於蕩陰嵇紹被害初侍中秦凖謂曰今日向難卿有佳馬否紹正色曰大駕親徵理必有徵無戰若使皇輿失守臣節有在駿馬何爲】懷逺但虞於驚蹶【唐書曰李懷逺𨿽久居榮位而益自簡率嘗乘段馬左僕射豆盧欽謂之曰公榮貴如此何不買駿乘答曰此馬幸免驚嶥無假別求聞者莫不嘆美】若夫來從西北【漢書曰初天子發書易曰神馬當從西北來得烏孫馬號曰天馬及得宛汗血馬更名烏孫馬曰西極馬號宛馬曰天馬注發書易謂發易書卜】死忌壬申【說文曰驁駿馬也以壬申日死乘馬者忌之驁五刀切】或以靑絲禍梁【三國典略曰梁普通中童謡言或云靑絲白馬者侯景乃常乘白馬以靑絲爲勒用應謠言】或以黃班讖陳【陳書曰初有童謠云黃班靑驄馬發自壽陽涘來時秋气末去日春風始其後陳主果爲韓擒虎所敗擒虎黃班之謂也破建康之後始復乘靑驄馬往反時節皆相應】委以圉師【周禮曰圍師掌敎圍人養馬春除蓐釁廏始牧夏庌馬冬獻馬注蓐馬玆也日中出馬而除釁神之也庌廡也所以庇涼也庌音牙】掌之校人【周禮曰校人掌王馬之政辧六馬之屬種馬一物戎馬一物齊馬一物道馬一物田馬一物注種謂上善似母者玉輅駕種馬戎路駕戎馬金路駕齊馬象路駕道馬田路駕田馬駑馬給官中之役】龜玆之萬計盈廏【南秦錄曰呂光討西域平上疏曰惟龜玆據三十六國之中入其國城天驥龍麟騕防丹髦萬計盈廐𨿽伯益更生衞賜復出不能辧也】爾朱之色別爲羣【三國典略曰髙歡歸爾朱榮榮坐歡於牀下屛左右而訪時事歡曰聞公有馬十二各色別爲羣將此竟何用也榮曰且言爾意歡曰方今天子愚弱太后淫亂四方云擾朝政不行以明公雄武乘時奮發但將討鄭儼徐紇爲辭舉鞭足以定天下此是賀六渾意榮曰爾意卽我意】又聞天下無道則生郊【老子曰天下有道卻走馬以糞天下無道戎馬生郊】聖人旣出則服皁【淮南子曰天下有道則飛黃服皁又曰黃帝時飛黃服皁】升山而不失【符子曰吾與子觀東海釋駟而升乎山未中路而忘馬符子使人求之不獲使鬼索之而獲符子曰六合不可忘故知良馬在其中矣請以六合之觀觀之也】放孤竹而知道【韓子曰齊桓伐孤竹春往冬還迷惑失道管仲曰老馬之智可用乃放老馬而隨之遂得道】別有義渠玆白【周書曰義渠玆白者白馬鋸齒食虎豹】瀚海驄駒【隋書曰吐谷渾有靑海周回千餘里中有小山其俗至冬輙放牝馬於其上言得龍種嘗得波斯艸馬放入海因生驄駒日行千里故時稱瀚海驄馬】屈產假道【見玉賦晉之垂棘注】纖驪遺吳【魏志曰文帝與孫權書纎驪馬朕嘗所自乘其調良善走數萬疋選之眞可樂也中國𨿽饒馬其知名絕足亦時有耳】苻堅示其無欲【防記曰苻堅時大宛獻天馬千里駒皆汗血朱鬛五色鳯膺麟身及諸珍異五百餘種堅曰吾思漢文之返千里馬咨嗟美詠今獻馬其悉返之庻尅念前王髣髴古人矣乃命羣臣作止馬詩而遣之示無欲也】髙宗明其有餘【唐書曰永徽中吐谷渾遣使獻駿馬上問其馬之種性使者對曰臣國中之最良者所以獻之上曰良馬人之所欲豈可輟彼不足而加我之有餘哉乃命還之】當愼原蠶之禁【周禮曰馬質禁原蠶注原再也天文辰爲馬蠶書蠶爲龍精月直大火則浴其種是蠶馬同气物莫能兩大禁再蠶者爲傷馬歟】宜驗金壺之書【晏子春秋曰景公遊於紀得金壺發而視之有丹書曰勿食反魚勿乘駑馬晏子曰食魚不反無盡民力也不乘駑馬無馭不肖於側也公曰紀有此書何以亡晏子曰紀有此書藏之金壺不亡曷待】彼聾虫之可敎【淮南子曰夫馬之爲艸駒之時跳躍揚蹄翹尾而走人不能制齕咋足以噆肌碎骨蹶蹄足以破盧陷匈及至圉人擾之良禦敎之掩以衡軛連以轡銜則𨿽歷險超壍弗敢辭也故其馬之不可化而可駕禦敎之所爲也馬聾虫而不可以通志气猶待敎而成又況人乎注聾虫無知也】若枹鼓之相符【呂氏春秋日良工之與千里馬也相得然後成譬之若枹之與鼔也夫髙節死義亦士之千里也能使士行千里者其惟賢者乎】於是參以賁戎【穆天子傳曰伯天主車參伯左禦賁戎爲右】輔以韓哀【見前驂乘旦注】豈較能於欵段【見霧賦馬援浪泊注】而角力於虺隤【詩注曰虺隤馬病也】亦聞气盛怒發【張景陽七命曰气盛怒發星飛電駭志陵九州勢越四海】躁中煩外【枚叔七發曰穱麥處服躁中煩外注以穱麥分劑而食馬馬肥故中躁而外煩也穱側角反】角爲燕丹而生【見烏賦爲燕丹而頭白注】肝有荊軻之嗜【燕丹子曰太子有千里馬荊軻謂太子曰千里馬肝美太子卽進肝】佩杜衡而善走【山海經曰天帝之山有艸焉狀如萊臭如麋蕪名曰杜衡可以走馬注帶之便馬或曰馬得之健走】惡衣香而致斃【魏志曰文帝將出取馬朱建平道遇之語人曰此馬之相今日死矣帝將乘之馬惡衣香囓帝膝帝大怒卽殺之】始敎則車在馬前【禮曰始駕馬者反之車在馬前注仍見則慣卽事易也】任力則人能勝驥【呂氏春秋曰爲善難任善易與驥俱走則人不勝驥矣居於車上而任驥則驥不勝人矣】赤兔乃比於呂公【曹瞞傳曰呂布有駿馬名赤兔人語曰人中有呂布馬中有赤兔】白額爰興於李氏【載記曰西涼武昭王暠嘗與呂光太史令郭黁及其同母弟宋繇同宿黁謂繇曰君當位極人臣李君有國土之分家有騧馬生白額駒此其時也呂光末燉煌防軍郭謙等推盛爲寧朔將軍燉煌太守盛難之繇曰兄忘郭黁之言耶白額駒今已生矣盛乃從之黁奴惇切】望靑雲而一蹴【宋書曰劉瑀爲右衛將軍年位本在何偃前孝武初偃爲吏部尙書瑀圖侍中不得與偃同從郊祀時偃乘在前瑀防駟居後相去數十步瑀蹋馬及之謂偃曰君轡何疾偃曰牛駿禦精所以疾耳偃曰君馬何遲曰騏驥罹於羈絆所以居後偃曰何不著鞭使致千里答曰一蹴造靑雲何至與駑馬爭路】乘吉疆而千嵗【山海經曰犬戎之國有文馬縞身朱鬛目若黃金名曰吉疆乘之壽千嵗注縞素也大傳曰駮身朱鬛疆或作反】道林養之而不用【見鷹賦支遁愛其神駿注】延年賦之而特麗【見前絢練半漢注】勿矜千駟終齊景之無稱【論語曰齊景公有馬千駟死之日民無稱焉】徒說三長豈晉侯之所恃【左傳曰楚使椒舉如晉求諸侯晉侯欲勿許司馬侯不可公曰晉有三不殆其何敵之有國險而多馬齊楚多難有是三者何卿而不濟對曰恃險與馬而不虞鄰國之難是三殆也四嶽三塗陽城太室荊山終南九州之險也是不一姓冀之北土馬之所生無興國焉齊有仲孫之難而獲桓公至今賴之晉有裏防之難而獲文公是以爲盟主鄰國之難不可虞也君其許之乃許楚使】

事類賦卷二十一

欽定四庫全書

事類賦卷二十二

宋吳淑撰

獸部

牛

夫物之大者其狀若垂天之云【莊子曰有犛牛其大若垂天之云】禮稱三月在滌【禮曰帝牛不吉以爲稷牛帝牛必在滌三月稷牛惟具所以別事天神與人鬼也】詩云九十其犉【詩曰誰謂爾無牛九十其犉注黃牛黒唇曰犉】岐蹄者天穿鼻者人【淮南子曰牛岐蹄而戴角馬被毛而全足者天也絡馬之口穿牛之鼻者人也】或衣繡而入太廟【莊子曰楚聘莊子莊子應其使曰子見夫犧牛衣以文繡飼以芻菽養之牢防之中及其牽入太廟𨿽欲爲孤犢其可得乎】或鞹鼓而正三軍【淮南子曰剝牛皮鞹以爲鼓正三軍之眾爲牛計者不若服軛也】爾牛來思其耳濕濕【出詩】鼷鼠旣忌於見傷【左傳曰鼷鼠食郊牛角攺卜牛鼷鼠又食其角乃免牛】風馬亦知其不及【左傳曰齊侯伐楚楚子使與師言曰君處北海寡人處南海惟是風馬牛不相及也不虞君之涉吾地也何故】扣角申戚之困【見歌賦戚飯牛注】燒尾救田單之急【見火賦田單縱牛注】或爲軍事之占【晉書曰夫余國若有軍事殺牛祭天以其蹄占吉凶蹄解者爲凶合者爲吉】或示農耕之【禮曰季冬出土牛以示農耕之早晚】畏彼髦頭【搜神記曰武都故道有怒特祠上生梓樹秦文公使人伐之樹瘡隨合經曰不斷乃益持斧者三四十人猶不斷士疲還息其一人傷足不能起臥樹下聞鬼相與言曰勞乎攻戰其一人曰何足爲勞人曰赭衣灰坌子如之何乃黙臥者以告於是令工皆衣赭隨斫瘡坌以灰樹斷化爲靑牛使騎擊之不勝或墮於地髻解被髮牛畏之乃入水於是秦置旄頭騎】寧爲雞口【史記曰蘇秦說韓王曰鄙語云寧爲雞口無爲牛後今西面事秦何異牛後乎】晉武以靑麻彰徳【晉書曰武帝時有司奏禦牛靑絲紖斷詔以靑麻代之】何曾以銅鉤被奏【晉書曰何曾性奢豪都官從事劉享奏曾以銅鉤紱紖車瑩牛蹄角】至於傷口攺卜【左傳曰郊牛之口傷攺卜牛】用犢貴誠【禮記曰郊牲用騂尙赤也用犢貴誠也】或握角而不售【風俗通曰賣牛勿握角令不售按恐觸人故人不取】或割肉而復生【中記曰大月支及西胡有牛名反牛以今日割取其肉三四斤明日其肉已復瘡亦愈】偉劉寛之量逺【後漢書曰劉寛嘗行有人失牛者乃就寛車中認之寛無所言下駕步歸有頃認者得牛而送還乃謝曰慙負長者寛曰物有相類事容悞脫幸勞見歸何爲致謝】羨魯恭之政行【後漢書曰魯恭爲中牟令時亭長從人借牛不還牛主訟於恭恭召令還牛者三亭長猶不還恭涕泣曰是教化不行也欲解印綬去亭長還牛詣獄受罪恭貫出不問於是吏人敬信皆不忍欺】多郭舒之寛恕【晉書曰郭舒嘗有鄕人盜食舒牛事覺來謝舒曰卿饑所以食牛耳余肉可共啖之】慕朱衝之不爭【晉紀曰南安朱衝人失犢與衝犢相類來認取之衝不與爭後得之於堅冰之下慙謝衝還牛衝不受】中尉則駕之者赤【後魏書曰元仲景性嚴峭孝莊時兼禦史中尉京師肅然毎向臺駕赤牛時號赤牛中尉】桃根則獻之者靑【三國典略曰陳桃根於所部得靑牛獻之乂上綺文羅文錦被表二陳主命於雲龍門外焚之牛亦遣還】王愷旣聞於八百【晉書曰王愷牛名八百里駁王濟請以錢千萬與牛對射賭之濟先射一發破的因據胡牀叱左右曰速探牛心來須臾而至一割便去】茍晞亦稱其千里【誌怪曰茍晞爲兗州鎭去京師五百里有貢晞珍異食者欲貽都邑親貴慮經信宿不復鮮美募得牛能日行千里晞旦發書疏一更始竟答書已還晞以其駿快疑筋骨有異殺而觀之惟有雙筋如小竹大自頭挾著肉裏故外不覺】𨿽有雙筋【見上】且無上齒【淮南子曰戴角者無上齒無角者膏而兌前有角者脂而兌後注曰豕馬之屬前小】別有得於文山【穆天子傳曰天子飲於文山有獻良駟牥牛二此牛能行沙中如槖駞牥音方】放之桃林【書曰武王放牛桃林之野】木則饋糧【諸葛亮集曰木牛者方腹曲頭一腳四足頭入腹中舌著於腹載多則行少則否宜可大用不可小使】石則便金【見石賦便金蜀滅注】設以楅衡【周禮曰封人凡祭祀飾其牛牲設其楅衡供其水槁注楅在鼻衡在角令不得觗】養之牢防【見上衣繡入廟注】愚公畜防於齊山【說苑曰齊桓公獵逐鹿入山谷中見二老父問此何谷曰愚公谷曰何也曰畜防牛子大賣之買駒少年曰牛不能生馬遂持駒去人聞以爲愚因以名谷管子曰臣之過也使堯在上臯陶爲大理安有取人駒乎】百里載鹽於秦國【說苑曰秦穆公使賈人載鹽百里奚以五羖羊之皮將車之秦秦穆公觀鹽見其牛肥問何以致也對曰臣飲食以時使之不以暴有險先後之以身是以肥也穆公知其君子以爲】禴祭乃東鄰之殺【易東鄰殺牛不如西鄰之禴祭】無妄見行人之得【易曰無妄之災或系之牛行人之得邑人之災】袁宏見諷於羸防【晉書曰桓溫北伐與諸寮屬登千乘樓望中原慨然曰神州陸沈王夷甫諸人不得不任其責袁宏曰運有廢興豈必諸人之過溫作色曰頗聞劉景升千斤大牛噉芻豆十倍於常牛負重致逺曽不若一羸防魏武入荊州以享軍士意以況宏坐中皆失色】華元應嘲於有皮【左傳曰宋城華元爲植巡功城者謳曰於思於思棄甲復來使驂乘謂之曰牛則有皮犀兕尙多棄甲則那注植主巡行城也於思多須貌棄甲謂華元前敗於楚】遺布旣因於王烈【見劍賦守路徳彌臧注】置芻亦見於羅威【廣州先賢傳曰羅威字徳仁鄰家牛數食其禾旣不可逐乃爲斷芻多著牛家門中不令人知數數如此牛主驚怪後知之乃便相約率檢犢不敢復侵威田】復有職人掌芻【周禮曰牛人掌養國之公牛凡祭祀供其享牛求牛以授職人而芻之注求終也終事之牛謂所以繹者也職讀爲樴樴謂之可以系牛樴人謂牧人】封人供槁【見上設以楅衡注】彥回靡視於墜井【宋書曰禇彥回湛之之子也湛之一牛至所愛惜無故墮防事前井湛之率左右躬加管救郡中喧擾彥回下簾不視】盧愷不烹而哀老【隋書曰盧愷從周武帝在云陽宮勅諸屯簡老牛欲以享士愷進諫曰昔田子方贖老馬君子以爲美談向奉明敕欲以老牛享士有虧仁政帝美其言而止於是轉禮部大夫】或僨於豚上【左傳曰邾人莒人朝於晉曰魯朝夕伐我幾亡矣晉叔向來辭曰寡君有甲車四千乘在𨿽以無道行之必可畏也況其率道何敵之有牛𨿽瘠僨於豚上其畏不死乎】或置之樹杪【神仙傳曰吳有徐隨居丹徒左慈過隨門下有客車六七欺慈云徐公不在慈去客皆見牛在楊樹杪車轂中皆生荊木客懼逐慈叩頭陳謝客還見牛如故谷中亦無復荊木】詹何旣識於白蹄【韓子曰詹何坐弟子侍有牛鳴於門外弟子曰黒牛也而白在其蹄詹何曰然視之信爾】葛盧亦辧其三犠【左傳曰介葛盧來朝聞牛鳴曰是生三犧皆用之矣其音云問之而信】肅愼占之而入貢【晉陽秋曰肅愼國武帝時及元帝中興皆來貢獻成帝時又通貢於石季龍曰每牛馬向西南眠者三年矣是知大國所在故來】髙用之而犒師【左傳曰秦潛伐鄭及滑鄭商人髙遇之以乘韋先牛十二犒師且使遽告於鄭秦將孟明曰鄭有備矣防滑而還】別有盆子主之以建業【後漢書曰劉盆子初與兄茂屬右校卒吏劉俠卿主芻牧牛號曰牛吏及立爲帝恐畏欲啼卽復依俠卿】光武騎之以起兵【後漢書曰光武初起兵騎牛殺新野尉乃得馬】或爲夢於蔣琰【蜀志曰蔣琰嘗夢一牛頭角及口而血流趙直曰牛角及口公字也血者事明也夢吉矣】或見解於庖丁【莊子曰庖丁爲文惠君解牛曰臣之刀十九年解數千牛而刀刄若新發於硎彼節者有間而刀刄無厚以無厚入有間恢恢乎其有餘地】觀其豫章系絹【齊書曰豫章獻王嶷爲揚州刺史拜還延陵季子廟觀沸井有牛突部伍直兵執牛推問王不許取絹一疋橫系牛角放歸其家】蒲韉掛書【唐書曰李密嘗欲尋包愷乘一黃牛被以蒲韉仍將漢書一帙掛於角上一手捉牛靷一手翻書讀之尙書令越公楊素見於道從後按轡躡之旣及問曰何處書生耽學若此密識越公乃下牛再拜自言姓名又問所讀何書答曰項羽傳】白則識李冰之綬【風俗通曰秦昭王使李冰爲蜀守開成都兩江漑田江神歲取童女二人爲婦冰至神祠責之良久有兩蒼牛鬭於岸防有頃冰流汗謂官屬曰吾鬭大極不當相助也南腰中正白者我綬也主簿刺殺北面者江神遂死】靑則駕老子之車【見車賦尹喜占老君注】季知一摶而思過【卞子曰郭林宗謂仇季知曰子嘗有過否季知曰吾嘗飯牛牛不食一摶牛耳】江湛但飲而無芻【宋書曰江湛性廉儉爲吏部尙書牛餓禦人求艸湛良久曰可與飲】又有蹋石成花【洞防記曰元封中大秦獻牛善走多力使輦銅鐵起望仙宮迹在石上皆如花形故陽關之外有花牛津】塗泥求雨【廣州記曰州有石牛毎旱殺牛以血和泥泥石牛背旣畢卽雨泥盡方止】或行詐而書帛【物理論曰漢武拜少翁爲文成將軍少翁書帛飯牛揚言此牛有異殺而視之得帛書帝識其手書乃首服於是誅文成而隱其事】或爭長而殺禦【晉書曰石崇嘗與王愷爭入洛城崇牛迅若飛禽愷絕不能及乃密貨其帳下問其所以對曰牛奔不迅良由禦者逐之不及而反制之可聴蹁轅則駛矣因從之遂爭長崇後知之殺所告者】旣擔矛而衛犢【郁林異物志曰周畱者何其實水牛蒼毛豕身角若擔矛衛防其犢與虎爲讐】亦結陣而卻虎【抱朴子曰知禽銜蘆以逆网水牛結陣而卻虎】至若置於盆簝【周禮曰凡祭祀共其牛牲之互與其盆簝以待事注云盆所以盛血簝受肉籠也互若今屠家縣肉格】老在闌牢【晏子春秋曰金公之牛老於闌牢不勝服也車蠧於瓦石不勝乘也】角不失於三色【同禮曰角長三尺有五寸三色不失謂之牛戴牛注三色本白中靑末丰也戴牛言角直一牛】香獨稱於四膏【周禮曰春膳膏香夏膳膏臊秋膳膏腥冬膳膏羶注牛脂香豖臊犬腥羊羶】遇防致問【莊子曰聲氏之牛夜亡而遇防止而問焉我有四足動而不善子一足而超踴何以然防曰以吾一足王於子矣】喘月辭勞【見風賦施晉武之琉璃注】稱精鑑者薛公【相牛經曰牛經自寗戚傳百里奚漢世薛公得其書以相牛千百不失】習遺書者晉祖【相牛經曰魏世髙堂生得薛公之書傳晉髙祖其後王愷祕其書】旣曰不能執鼠【莊子曰夫犛牛其大如垂天之云此能爲大矣而不能執鼠】又云難以逐兔【焦贛易林曰殺牛逐兔費日無功】成牛之寛厚【隋書曰牛弟弼好酒而酗嘗因醉射殺駕車牛來還宅其妻迎謂之曰叔射殺牛矣聞之無所怪問直答云作脯坐定其妻又云叔忽射殺牛大是異事曰已知之矣顏色自若讀書不輟】顯盧昌之仁恕【隋書曰盧昌衡爲徐州總管嘗行至浚儀所乘馬爲他牛所觸因致死牛王陳謝求還價直昌衡謂之曰六畜相觸豈人情也君何謝拒而不受】至於千足而富【史記曰馬蹄噭千牛千足此亦比千乘之家】夜鳴則庮【周禮曰牛夜鳴庮注庮朽木臭音由】顧憲仲文咸決獄而人服【宋書曰顧憲之元徽中爲建康令時有盜牛者與本主爭牛各稱已物二家辭證等前後令莫能決憲之至覆狀乃令解牛任其所去牛俓還本宅盜者防其罪後魏書曰幹仲文遷安固太守有任杜兩家各失牛後得牛兩家俱認州郡久不能決仲文令二家各驅牛羣至乃放所認者遂向任氏羣中又陰使人微傷其牛任氏嗟惋杜家自若仲文於是詞詰杜氏杜氏服罪】時苗羊氏並居官而犢畱【魏略曰鉅鹿時苗爲壽春令始之官乘防牛歲餘生一犢及代畱犢而去晉書曰羊篇歷官淸愼有私牛官舍產犢及還畱之】又有程鄭江竭【華陽國誌曰牛飲水者昔程鄭於此飲牛江爲之竭因以爲名】婁提谷量【後魏書曰婁提雄傑有識度僮僕數千牛馬以谷量又史記曰烏氏羸求奇繒物間獻戎王戎王十倍其償予畜至用谷量牛馬】望气知北云之驗【雲气占曰趙雲如牛又北方之气如牛】卜兆爲司馬之祥【晉書曰陶侃微時丁母艱將葬忽失牛見老父曰前岡見一牛眠山塢中葬其地者位極人臣又指一山云此其次也出二千石言訖不見侃尋牛得之自葬其處以餘一山語周訪訪葬之侃至大司馬訪亦累世刺史】若乃嘉彼柔謹【說文曰擾牛擾音繞柔謹也】哀其觳觫【孟子曰齊王坐於堂上有牽牛而過堂下者王見之曰牛何之對曰將以釁鐘王不忍見其觳觫無罪而就死地欲以羊易之孟子曰此仁術也是見牛而不見羊也】或蹊田而見奪【左傳曰楚子爲陳夏氏亂故伐陳殺夏徵舒因縣陳申叔時曰抑人有言曰牽牛以蹊人之田而奪之牛蹊田者信有罪矣而奪之牛罰已重矣王復封陳】或洗耳而爲辱【見水賦許由洗耳注】丙吉已勞於問喘【漢書曰丙吉嘗爲丞相出逢羣鬭者死傷橫道吉過之不問前行逢人遲牛牛喘吐舌吉使騎吏問牛行幾里或譏吉吉曰民鬭殺傷長安令京兆尹職所當禁備逐捕歲終丞相課其殿最耳方春少陽用事未可以熱恐牛近行因暑故喘此時气失節恐有所傷害者三公典調和陰陽所當憂也】龔遂更懲於佩犢【見劍賦佩牛化已逺注】周官分職牛人乃主於牽傍【周禮曰牛人凡會同軍旅行役共其兵車之牛與其牽以載公任器注牽在轅外挽牛也人禦之居其前曰牽居其曰】晉室諸賢和嶠亦勤於刺促【晉紀曰潘嶽出爲河陽令以任次宜爲郎不得意時山濤領選嶽內非之密作謠曰閣道東有大牛王濟鞅裴楷秋和刺促不得休】

羊

易曰兌爲羊【易說卦云】有力曰奮【爾雅曰未成羊羜絕有力奮】取義於祥【說文曰羊祥也象四足角尾之形孔子曰牛羊之字以形舉也】旣聞其荷箠而驅【列子曰初陽朱見梁王言治天下如運諸掌王曰先生有一妻一妾而不能治三畝之園而不能蕓言治天下何也曰君見夫牧羊者乎百羊而羣使五尺童子荷箠而隨之欲東而東欲西而西使堯牽一羊舜荷箠而隨之亦不能前之矣】亦因其挾策而亡【荘子曰臧與谷二人相與牧羊而俱亡羊問臧奚事則挾策讀書問谷奚事則博簺以遊二人事業不同其亡羊均也】勿被虎皮【法言曰羊質虎皮見艸而悅見豺而戰忘其皮之虎也】寧爲秋霜【後漢書曰光武崩廣陵王荊作飛書構逆曰當爲秋霜無爲檻羊注秋霜肅殺於物檻羊受制於人】見決獄於臯陶【論衡曰廌者一角之羊也性知有罪臯陶冶獄其罪疑者令羊觸之】聞治訟於齊莊【墨子曰齊莊公之臣王國卑與中裏檄者訟三年而獄不斷恐失有罪使二人共一羊盟齊之社二子相從以羊血灑社讀王國卑之詞已盡中裏檄之詞未半祭羊起而觸中裏檄齊人以爲有神】直躬旣異於吾黨【論語曰葉公語孔子吾黨有直躬者其父攘羊而子証之】告朔仍傳於愛禮【論語曰子貢欲去告朔之餼羊子曰爾愛其羊我愛其禮】一歲曰防【廣雅曰吳羊牡一歲曰防三歲曰羝牝一歲曰牸三歲曰防】三百維羣【詩曰誰謂爾無羊三百維羣】晉武平吳宮女競求於竹葉衛玠在洛列肆咸觀於璧人【並見車賦晉武馭之者羊注】亦有捋須得珠【見珠賦捋彼羊須注】觸藩羸角【易曰羝羊觸藩羸其角】叱白石於金華【見石賦初平叱羊注】亡玉精於西嶽【周易是謀類曰泰山失金雞西嶽亡玉羊鄭注金雞玉羊二山之精】禮標爲防【春秋繁露曰凡防卿用羔羔飲乳母必跪類知禮者又羊之爲言祥故以爲贄】詩美來思【詩曰爾羊來思其角戢戢】處千年之樹【中記曰千歲之樹精爲靑羊】賣五羖之皮【見牛賦百里載於秦國注】尹喜曾尋於老子【尹喜內傳曰老子與喜別曰尋吾於成都靑羊之肆喜後尋而得之】曹公難求於左慈【神仙傳曰曹公收左慈慈走入羊羣失慈之所在追者疑化爲羊乃令人數羊羊本千口簡之長一口知化爲羊乃謂曰若是左公者但出無苦也有一羊跪曰詎如許追者欲執之於是羣羊皆長跪曰詎如許追者乃去】詎見將狼【史記曰黥布反欲使太子將往擊之四皓謂建成侯曰今諸將皆陛下故等夷乃令太子將此屬無異使羊將狼】寧能格虎【春秋後語曰張儀謂楚王曰夫爲從者無異驅羣羊而致生虎虎之與羊不格亦明矣今王不與虎而與羊臣竊以爲大王之計過也】嘉卜式之有言【史記曰卜式牧百羊十餘歲致千餘上曰吾有羊在上林令子牧之乃拜爲郎式布衣蹻而牧羊歲餘羊悉肥上過其羊善之式曰非獨羊也治民亦如是以時起居惡者斥去拜緱氏令】何羊斟之不與【左傳曰華元殺羊食士其禦羊斟不與及戰曰疇昔之羊子爲政今日之事我爲政與入鄭師故敗】周禮已著於飾羔【周禮曰羊人掌祭杞飾羔】時令亦聞於宜黍【周禮曰食羊宜黍】或因舌以爲族【列仙傳曰昔有攘羊者以羊遺叔向母埋之不食後三年攘羊事發追捕向家驗羊骨肉都盡惟有舌在國人異之遂以羊舌爲族】或剖肝而得土【韓詩外傳曰魯哀公使人穿井三月不得泉得一生羊焉公使祝鼓舞之欲上於天羊不能上孔子見曰水之精爲玉土之精爲羊此羊肝土也公使殺羊視肝卽土】穿井而獲者季桓【見井賦獲羊旣駭於季子注】持節而牧者蘇武【漢書曰蘇武使匈奴匈奴欲降之武不肻降使北海上無人處牧羝羊乳乃得歸武在海上廩食不至掘野鼠艸荄而食之杖漢節而牧羊】遺之旣警於不祀【帝王世紀曰湯問葛伯何故不祀曰無以供犧牲湯遺之以羊】殺之亦誡於無故【禮曰大夫無故不殺羊】或有須郎之號【述異記曰羊而不角呼蛟羊一名胡須郎】或傳爛胃之名【後漢書曰更始所任皆賈竪膳夫長安中語曰竈下養中郎將爛羊胃騎都尉爛羊頭關內侯】誦素絲於五紽【詩曰羔羊鵲巢之致也召南之政在位皆節儉正直徳如羔羊也羔羊之皮素絲五紽】瞻羵首於三星【詩曰防羊羵首三星在霤】在牧用彰於衰世【周書曰夏桀徳衰夷羊在牧飛蛤滿野】鞭後式明於養生【莊子曰養生如牧羊後者鞭之單豹巖居而水飲行年七十有嬰兒之色而虎食之張毅髙門懸箔無不趨也而內熱以死單豹養內而虎傷其外張毅養外而內熱以死皆不鞭其後者也】絕沈猶之朝飲仰宣尼之典刑【孫卿子曰仲尼爲魯司寇沈猶氏不敢朝飲其羊】

事類賦卷二十二

欽定四庫全書

事類賦卷二十三

宋吳淑撰

獸部

狗

易曰艮爲狗【易說卦曰艮爲狗】在畜爲金【風俗通曰殺犬磔攘者犬金畜攘卻也抑金使不害】稟精於斗【春秋考異郵曰七九六十三陽气通故斗運狗三月而生注狗斗精所生】荊楚茹黃【劉向說苑曰荊王得茹黃之狗宛路之矰以畋云夢三月不返保申跪而笞王出而自沈於澗荊王乃殺狗折矰】匈奴巨口【說文曰狡少犬也匈奴地有狡犬巨口而黑身】隨巨公則防海而遊【漢武故事曰公孫卿至東萊云見一人長五丈自稱巨公牽一黃犬把一黃雀云欲竭天子因忽不見】逐東郭則環山而走【戰國策曰齊欲伐魏淳於髠謂齊王曰韓盧者天下之疾犬也東郭防環山者三騰山者五兔極於前大疲於後犬兔俱罷各死其處田父見之無勞倦之苦而擅其功今齊魏久相持臣恐彊秦大楚起承其後而有田父之功齊王懼謝將休士】若乃髙辛槃瓠【中記曰昔髙辛氏犬戎爲亂帝曰有討之者妻以美女封三百戶帝之狗名槃瓠亡三月而殺犬戎以其首來帝以女妻之於防稽東南得海中土三百里而封之生男爲狗生女爲美人封爲狗氏】徐君鵠倉【博物志曰徐君宮人娠而產卵以爲不祥棄於水邊孤獨老母有犬名鵠倉獵於水濵得所棄卵銜以來歸母以爲異覆暖之遂成小兒生時正偃故以爲名長而仁智襲君徐國後鵠倉臨死生角而九尾實黃龍也偃王葬之徐梁界內今有狗國】頻伸振迅【魏賈岱宗大狗賦曰時頻伸而振迅若應龍之騰擲】警捷馴良【周處風土記曰犬則有靑鸇白雀飛龍虎子馴良警捷難狎易使】杜預則恨其系瓠【晉書曰杜預有癭疾初攻吳吳人憚其智以瓠系狗頸示之及吳平預盡殺之】丁斐則用在完囊【魏志曰太祖云我有丁斐猶人家有盜狗善捕鼠𨿽小損而完我囊褚】史黯試之於簡子【國語曰趙簡子田於螻史黯以犬待於門曰有所得犬欲試之苑�簡子曰何得不告曰主將適螻而麓弗聞臣敢煩當日簡子乃還注螻晉君之囿麓王囿之官言主田君囿不使麓以告君故臣亦不敢煩直日以自白也】鄄韓獻之於穆王【穆天子傳曰鄄韓之人獻天子良犬七十鄄之然切】旣號左牽【曲禮曰效馬效羊者右牽之效犬者左牽之】亦名羮獻【曲禮曰凡祭犬曰羮獻】甘始則飼之靈藥【抱朴子曰甘始以往年藥餌食新生雞犬皆不長食白犬則毛黒】防子則養其長翰【列仙傳曰防子者蜀人好放犬犬走入山穴防子隨之行數百里出山頭有殿屋官府仙人吏使甚嚴見其故妻主洗魚與防子一函藥發函魚子也著池中養之一年皆爲龍防子後還山見犬色更赤有長翰隨防子遂畱山上時時下謢其宗族蜀人立祠焉】及夫晉使齧盾【左傳曰晉侯飲趙盾酒防甲將攻之其右提彌明知之趨登曰臣侍君宴過三爵非禮也遂扶以下公嗾夫獒焉明摶而殺之盾曰棄人用犬𨿽猛何爲】桀令吠堯【史記曰髙祖詔齊捕蒯通通至上曰若敎淮陰侯反乎對曰桀狗吠堯堯非不仁狗固吠非其主當是時臣獨知韓信非知陛下也】見魏臺之睚眥【魏略曰明帝時書謂臺中三狗睚眥不可當一狗慿黙作蛆囊三狗謂何宴鄧颺丁謐也防者曹爽小字也謐尢阿爽】聞齊國之逍遙【三國典略曰齊髙緯以波斯狗爲赤虎儀同逍遙郡君常於馬上設蹬褥以抱之】白雀靑鸇飛龍虎子【見上警捷馴良注】雄姿猛相【魏賈岱宗大狗賦曰其頭顱也不可論以盡其骨法也不可辧而釋蹴蹌雄姿猛相】難狎易使【見上警捷馴良注】復有狺狺莫近【楚辭九辧曰豈不郁陶而思君兮君之門以九重猛犬狺狺而迎吠兮關梁閉而不通】令令可嘉【詩曰盧令令其人美且仁注盧田犬】系石良之室【漢書五行志曰成帝河平元年長安男子石良劉音相與同居有如人狀在其室之中系之爲狗走去復有數人披甲持弓弩至良家良等系之或傷皆狗也自二月至六月乃止其於洪範皆犬禍也】入華臣之家【左傳曰宋國人逐瘈狗入於華臣氏國人從之華臣懼遂奔陳】卽迎吠於緇衣【列子曰楊朱之弟曰布衣素衣而出天雨解素衣緇衣而反其狗迎而吠楊布怒將撲拘楊朱曰子無撲矣向者使汝狗白而往黒而來豈能無怪哉】復肇禍於梅花【述異記曰朱休之家犬歌曰言我不能歌聽我歌梅花今年故復可明年當柰何家殺犬明年並死】思摩曽守於北門【唐書曰貞觀中彌泥孰可汗李思摩詔錫其土南至大河北有白道川後還其國因上言曰非分恩立爲落長實望子孫竭誠奉國作國家一狗守吠北門】晏子嘗譏於楚國【晏子曰晏子短使楚楚人爲門於犬門側延晏子晏子曰使狗國者從狗門入今使楚不當從此門入】哭三苗而𨿽或成妖【隋巢子曰昔三苗大亂龍生於廟犬哭於市】禍叔堅而豈能勝徳【風俗通曰桂陽太守李叔堅爲從事家有狗人行家人言當殺之叔堅曰犬馬諭君子狗見人行效之何傷頃之狗戴叔堅冠走家大驚叔堅曰悞觸冠纓掛之耳狗又於竈前畜火家益怔營叔堅復云兒婢皆在田中狗助畜火幸可不煩鄰里此有何惡數日狗自暴死家卒無纎芥之異】復有稱叩气【說文曰狗叩也叩气吠以守也】號縣【說文曰犬狗之有縣者也】聞感帨【詩曰無感我帨兮無使尨也吠】見銜衣【吳志曰孫峻謀誅諸葛恪恪將見之夜精爽擾動通夕不寐嚴畢趨出犬銜引其衣恪曰令從者逐犬遂升車果及禍】敝蓋載禮【見馬賦淪軀敝帷注】重環見詩【詩曰盧重環又重鋂】諫齊景之葬【晏子曰景公之走狗死命外供棺內給祭晏子諫其不可公從之】攫公孫之腓【春秋後語曰貂勃常惡田單於朝單召而問之貂勃曰然跖之狗可使吠堯非貴跖而賤堯狗自吠非其主者且公孫子賢而徐子不肖然而公孫子與徐子鬭徐子之狗攫公孫子之腓而噬之若乃去不肖而爲賢者狗豈特攫而噬之哉單乃任貂勃於王】隨登仙於劉安【述異記曰濟陽山麻姑仙處俗云千年則金雞鳴玉兔吠又云淮南王劉安仙處雞鳴天上犬吠雲中】諭喪家於仲尼【史記曰孔子適鄭與弟子相失獨立郭東門鄭人或謂子貢曰有人顙似堯項類臯陶肩類子產自腰以下不及禹三寸累累若喪家之狗子貢以告孔子子曰形狀未也似喪家之狗然哉】賈後旣言於系尾【晉書曰齊王入廢賈後後問齊王起事者誰曰梁趙后曰系狗當系頸今反系其尾何得不爾】岑熈亦見於生犛【後漢書曰岑熙爲魏守人歌曰我有枳棘岑君伐之我有蟊賊岑君遏之吠狗不驚足下生犛犛長毛也犬無追吠故生犛】美張元之不棄【後周書曰張元性仁孝村陌有狗子爲人所棄者元見卽收而養之其叔父怒曰何用此爲將更棄之對曰有生之類莫不重其性命若天之生殺自然之理今爲所棄而死非其道也是以收養之叔父感其言遂許焉未幾有狗母銜一死兔置元前而去】嘉之才之有辭【三國典略曰徐之才嘗與朝士出遊望羣大並走諸人請目之之才應聲曰爲是宋鵲爲是韓盧爲逐李斯東走爲負帝女南䢐】別有韓盧宋鵲【廣雅曰殷虞晉獒楚茹黃韓盧宋鵲皆犬屬】豹耳龍形【傅走狗賦曰豹耳龍形虎如結鈴】楊氏則靑骹作號【西京雜記曰楊萬年有獵狗名靑骹直百金】李家則白望爲名【西京雜記曰茂陵少年李亭好馳逐鷹犬皆制佳名狗則有修毫釐睫白望靑曹之號】牙如交防【賈岱宗大狗賦曰爪如刀戈牙如交防】目若泉星【傅走狗賦曰勢似陵靑雲目若泉中星】戴方山於昌邑【續漢書曰昌邑王見狗冠方山龔遂曰王之左右皆狗而冠】冠進賢於漢靈【後漢書曰靈帝於西園弄狗著進賢冠帶綬又駕四驢躬自操轡】獻之旣自於西旅【書曰西旅獻獒太保作旅獒】踆之復值於彌明【公羊曰靈公食趙盾公曰聞子劍利以示我盾將起進劍彌明曰何故防劍於公所盾知之踖而止公有周狗謂之獒呼而屬之獒亦躇階從彌明逆而踆之絕領趙盾顧曰君之獒不若臣獒也注踖猶超遽周狗可與比周所指如意踆以足逆蹋之】袖棁則逝【淮南子曰削薄其徳增累其刑而欲以爲治無異執彈而來鳥袖棁而狎犬也注棁杖也】投骨而爭【劉向說苑曰饑馬盈廐饑犬在宮見芻與骨動不可禁】嘗因其女嫁而賣【晉書曰吳隱之爲奉朝請謝石請爲衛將軍主簿隱之將嫁女石知其貧潔遣女必當率薄乃令移廚帳助其經營使者至方見婢牽犬賣之此外蕭然無辦】亦知其兔死當烹【史記曰範蠡之齊遺大夫種書曰蜚鳥盡良弓藏狡兔死走狗烹】至有下金門而動兵【山海經曰金門之山有赤犬名曰天犬下則天下兵起】出渠搜而食虎【周書曰渠搜犬者露犬也能飛食虎豹】系頸則吳客附書【述異記曰陸機有犬曰黃耳機至洛中久無家問戲語犬曰汝能賫書取消息否犬搖尾作聲機因以筒盛書系其頸犬出尋路南走達家得書馳還後犬死葬機村南村人呼黃耳冡】桎足而齊人捕鼠【呂氏春秋曰齊有善相狗者其鄰借之買鼠狗期月而得曰良狗也其鄰畜之數年不噉鼠以告相者曰此志在麞麋豕鹿不在鼠欲其鼠也則桎之其鄰桎其後足則狗取鼠】斯歇驕之善噬蓋有功於守禦【詩曰載獫歇驕說文曰歇驕短喙狗也尹文子曰康衢長者字童曰善摶字犬曰善噬賔客不過門三年於是攺之賔客復往】

鹿

呦呦鹿鳴食野之蘋【出詩其序曰鹿鳴宴羣臣嘉賔也】當仲夏而解角【出禮】稟瑤光之散精【運斗樞曰瑤光散而爲鹿】秦人旣失天下皆爭【漢書曰髙祖謂蒯通曰答敎韓信反何也通曰秦失其鹿天下共逐之髙才者先得可盡誅乎乃釋之】仲堪則表其正色【晉殷仲堪上白鹿表曰白者正色鹿者景福嘉義】黃觀則疏其淫刑【魏名臣奏曰明帝時殺禁地鹿者死郎中黃觀上疏云臣深思陛下所以不早取此鹿者誠欲使多極蕃息然後大取以爲軍國之用也然臣謂鹿與虎狼雜處但有日耗終無多得也】魴鱮甫甫麀鹿噳噳【出詩注云甫甫大也噳噳眾也】白茅入詩人之詠【詩曰野有死鹿白茅純束有女如玉】黒骨作仙家之脯【述異記曰鹿千歲而蒼又五百年而白又五百年而漢成時中山人得鹿烹之骨皆黒色仙者說鹿爲脯食之壽二千歲】其迹速其子【爾雅曰牡麚牝麀其子麛其迹速】或騰或倚【楚辭曰靑莎雜樹蘋艸靃靡白鹿麕麚或騰或倚】掎之角之【左傳曰範宣子執戎子駒支數之曰今諸侯之事我寡君不如昔者蓋言語漏泄則職汝之由戎子駒支曰昔文公與秦伐鄭秦人竊與鄭盟於是乎有殽之師晉禦其上戎亢其下譬如捕鹿晉人角之諸戎掎之與晉踣之】𨿽一金之不直【韓子曰夫馬似鹿者而題千金有百金之馬而無一金之鹿者馬爲人用而鹿不爲人用也】非六馬之能追【尸子曰鹿走而無顧六馬不能望其塵】若夫賜周穆之黃金【穆天子傳曰天子賜曹奴之人黃金之鹿白銀之麕】執漢庭之皮幣【史記曰古者皮幣諸侯以聘享漢武帝乃以白鹿皮方尺緣以藻繢爲幣直四十萬王侯朝覲享聘必以爲薦】許孜爲之而作冡【晉書曰許孜字季義東陽人也二親沒宿墓所列植松栢有鹿犯其松栽孜悲嘆曰鹿獨不念我乎明日忽見爲猛獸所殺置於所犯栽下孜悵惋不已乃作冡埋於隧側】謝鯤牽之而斷髀【晉書曰謝鯤在豫章常行經空亭中夜宿此亭舊毎殺人將曉有黃衣人呼鯤字令開戶鯤澹然無懼色便於牕中度手牽之髀斷視之鹿也尋血獲焉爾後此亭無復妖怪】至若余幹大質【伏古今注曰孝和永元中豫章余幹得白鹿髙大九尺】雲南兩頭【博物志曰雲南郡出茶首茶首其音蔡茂是兩頭鹿名也獸似鹿兩頭其腹中胎常以四月中取可以治蛇虺毒永昌亦有之也】挾鄭之轂【謝承後漢書曰鄭爲臨準太守行春兩白鹿隨車挾轂而行怪問主簿黃國賀曰三公車畫作鹿明府當爲宰相後果爲太尉】解石勒之囚【晉書曰石勒嘗傭於臨水爲逰軍所囚會有羣鹿過軍人競逐之勒乃獲免俄而又見一老父謂勒曰向羣鹿者我也君應爲中州主故相救耳】犬戎致周穆之獻【國語曰周穆王徵犬戎得四白狠四白鹿而荒服不至】王母薦黃帝之休【瑞應圖曰黃帝時西王母使乘白鹿獻白環之休符】又有與陶淡而偕隱【晉中興書曰陶淡侃之孫雅好導養年十五六便服食絕谷得白鹿子馴養之常與俱往還後遂不復還家】突邙山而出圍【後周書曰文帝獵於邙山圍不齊獸多越逸帝怒諸將股栗俄有一鹿復災圍而走賀若惇躍馬逐之鹿上東原棄馬步逐山半便乃掣之而下帝大悅諸將皆免罪】惡趙髙之指馬【見馬賦趙髙不臣注】譴吳唐之愛兒【防驗記曰吳唐廬陵人也少好驅媒獵射發無不中家以致富後春月將兒出射正值麀鹿將麑母覺人气呼麑麑不知所畏俓前就媒唐射麑卽死鹿母驚還悲鳴不已唐乃藏於艸中出麑值淨地鹿直來俯仰頓伏絕而復起唐又射鹿母應而倒至前邑復射一鹿箭反激還中其子唐擲弩擁兒撫膺而哭聞空中呼曰吳唐鹿之愛子與汝何異】釋楚國之耕家【管子曰管子謀楚請桓公貴買其鹿公卽爲百里之城使人載錢二千萬求生鹿於楚人楚人釋耕農而田鹿】助伍襲之哀悲【孝子傳曰伍襲字世公丁父憂廬墓側有一鹿毎襲哭輒踞墳悲鳴】又若迕菹臺之乘【穆天子傳曰天子徵於菹臺獵菹之獸於是有白鹿一迕乘而逸天子乘蕖黃之乘馳焉菹側魚切】整黎丘之駕【穆天子傳曰天子西升於黎丘之陽過井公博乃駕鹿遊乎山上】甡甡旣聞於興詠【詩曰瞻彼中林甡甡其鹿】濯濯更形於風雅【詩曰麀鹿濯濯白鳥翯翯】別有荊門浮水【逺崧白鹿山詩序曰荊門山臨江皆絕壁峭峙五百餘丈亙帶激流禽獸所不能履此岸有一白鹿浮過江行人競逐之謂至山下必得之鹿忽飛超逾岡而去故名此壁白鹿山】扶南駕車【南史曰扶南國有鹿車國人養鹿如中國畜牛以乳爲酪】諫吳則遊於姑蘇【漢書曰伍被諫淮南王曰昔子胥諫吳王不用乃曰臣今見麋鹿遊姑蘇之臺今臣亦見宮中生荊棘也】諷漢則禦彼匈奴【東方朔別傳曰武帝時有殺上林鹿者下有司收殺之朔時在曰是故當死者三使陛下以鹿殺人一當死天下聞陛下重鹿賤人二當死匈奴有急以鹿觸之三當死帝黙然赦之】觸盧度之壁【蕭子顯齊書曰始興盧度隱居西昌三顧山鳥獸隨之夜有鹿觸其壁度曰汝勿壞我壁鹿應聲去】狎褚量之廬【唐書曰褚無量丁母憂解職廬於墓側有所植松栢時鹿犯之無量泣而言曰山中眾艸不少何忍犯吾先塋樹栽因通夕守防俄有羣鹿馴狎不復侵害】資鄭人之走險【左傳曰晉侯不見鄭伯以爲貳於楚鄭子家使執訊告趙宣子曰鹿死不擇音小國之事大國也徳則其人也不徳則其鹿也鋌而走險急何能擇】驗易象之無虞【易曰卽鹿無虞惟入於林中】燦光輝之五色紀休徵於瑞圖【瑞應圖曰夫鹿者能瑞之獸五色光輝王者孝道則至】

兔

伊彼毚兔【廣志曰兔大者毚】淪精月光【典略曰兔者明月之精】美騰山於東郭【見狗賦逐東郭則還山而走注】眄怒目於平陽【韓子曰趙王遊圃中左右以兔與虎而輟觀之虎眄然環其眼王曰可惡哉虎左右曰平陽之目可惡過此注平陽君王弟也】假防豪而吐子【論衡曰兔舐雄豪而孕及生子從口中出】賞食髕而飛觴【風俗通曰食兔髕者令人面生髕食得髕賞以寒酒按秦法峻故民食兔髕以爲嘉瑞全已之髕也所以有賞耳】或以毛飛【括地圖曰天地之山有獸如兔名曰飛兔以背毛飛】或聞鼻決【見月賦還欣始萌注】壽永千歲【述異記曰兔壽千歲五百歲其色白】狡存三穴【春秋後語曰馮諼謂孟嘗君曰狡兔有三穴】爲商紂而生角【述異記曰商紂之時大龜生毛兔生角兵甲將興之兆也】勞楚王之佩玦【淮南子曰楚王佩玦逐兔爲速破乃取兩玦重而著之其破愈疾】若乃稱躍躍【躍躍毚兔遇犬獲之】美爰爰【詩曰有兔爰爰雉離於羅】範雎山東之諭【史記曰範雎謂秦昭王曰以秦治諸侯臂若縱韓盧而摶蹇兔也】李斯上蔡之言【史記曰李斯出獄顧謂其子曰吾欲與爾復牽黃犬俱出上蔡東門逐狡兔其可得乎】梁冀爲之而營苑【張璠漢記曰梁冀起兔苑移檄所在調發生兔刻其毛以識民有犯者罪至死西域嘗有賈胡來不知禁誤殺一兔轉相告坐死者十餘人】孝王以之而作園【謝惠連雪賦曰梁王不悅遊於兔園】若夫詩稱斯首【詩曰有兔斯首炮之燔之斯音先】禮標明視【禮曰在祭兔曰明視】非宜出月【運斗樞曰行失瑤光則兔出月注陰不銜陽故兔出月】詎能在水【論衡曰儒者言月中兔夫月水也兔在水中無不死者夫兔者月气耳】至若叔林則產於牀下【謝承後漢書曰儒叔林爲東郡太守赤鳥巢於屋梁兔產於牀下】蔡邕則擾之室【後漢書曰蔡邕性篤孝母嘗滯病三年邕自非寒暑節變未嘗解衿帶不寐七旬母卒廬於冡側動靜以禮有兔馴擾其室】赤表盛王之瑞【瑞應圖曰赤兔者瑞獸也王者盛徳則至】黒爲革命之祥【晉書載記曰石勒時任平令師歡獲黑兔或以爲勒革命之祥於晉以水承金兔陰精之獸爲水色於是攺年太和】賜領軍之姬侍【典略曰周命尉遲迥伐蜀太祖送於城西見一走兔命弟中領軍綱射之綱誓曰若獲此兔必當破蜀應聲獲之太祖喜曰事平之日賞汝佳口及克蜀賜侍婢二人】貢鄰國之嬪嬙【後魏書曰有兔入於後宮檢問門官無從得入太祖令崔浩推其咎徵浩以爲當有鄰國貢嬪嬙者明年姚興果來獻女】又有身居月腹【見月賦顧兔騰精注】豪出莵【範子計然曰兔毫出莵樂浪】諭得道於忘蹄【莊子曰蹄者所以取兔也得兔而忘蹄注蹄兔】鄙愚人之守株【韓子曰宋人有耕者田中株兔走觸之折頸而死因釋耕守株冀復得兔】若夫逮日追風【淮南子曰以兔之走使大如馬則逮日迢風及其爲馬則不走矣】走街積市【愼子曰一兔走街百人追之積兔於市過而不視非不欲得分定故也】人有卯日之稱【抱朴子曰山中卯日稱丈人者兔也】毫推趙國之美【廣志曰漢諸郡獻兔毫書鴻都門題惟趙國毫中用】投華秋而獲免【隋書曰華秋汲郡人喪母負土成墳廬於墓側有人欲助之者秋輒拜止之人有獵逐一兔入秋廬中匿秋膝下獵人異而免之自爾此兔常宿廬中】屯射犬而必死【獻帝春秋曰張楊將眭固屯於射犬巫誡之曰將軍本名白兔兔見犬必驚不宜居此固不從曹公曰兔入犬城進軍擊平之】張華博物吐子曾見於口中【博物志曰兔望月而孕口中吐子舊聞此說今日見之】傅作歌搗樂仍聞於月裏【傅歌辭曰兔搗藥月間安足道】

事類賦卷二十三﹤子部﹐類書類﹐事類賦﹥

欽定四庫全書

事類賦卷二十四

宋吳淑撰

艸部

艸

春艸生兮萋萋王孫遊兮不歸【劉安招隱士之辭也】吐芳揚烈【司馬相如上林賦曰揉以靡蕪雜以畱夷應風披靡吐芳揚烈】緣臯被厓【張平子西京賦曰艸則葴莎菅防薇蕨荔�苯防蓬茸緣臯被岡】暮春江南之思【丘希範與陳伯之書曰暮春三月江南艸長雜花生樹羣鸎亂飛】涼秋塞外之悲【李陵與蘇武書曰涼秋九月塞外艸衰夜不能寐側耳逺聴胡笳互動牧馬悲鳴】通神明者蘊藻【左傳曰澗谿沼沚之毛蘋蘩蘊藻之菜可以薦於鬼神可以羞於王公】彰瑞應者苬芝【爾雅曰苬芝注芝一嵗三華瑞艸】指東門以漚菅【詩曰東門之池可以漚菅】陟南山兮采薇【詩曰陟彼南山言采其薇】爾其卭有旨苕【詩曰防有鵲巢卭有旨苕】隰有萇楚【詩曰隰有萇楚阿難其枝】采藍未及於一襜【詩曰終朝采藍不盈一襜】樹蕙俄滋於百畆【離騷曰旣滋蘭之九畹兮又樹蕙之百畝】苜蓿懷風而披靡【西京雜記曰樂遊苑中自生玫瑰樹樹下多苜蓿一名懷風或謂光風風在其間蕭蕭然日照有光彩故曰苜蓿懷風茂林人謂爲連枝艸】蘘荷依陰而繁茂【潘嶽閒居賦曰蘘荷依陰時藿向陽】葛覃旣施於中谷【詩曰葛之覃兮施於中谷維葉萋萋】蘭生亦羅乎堂下【屈平九歌曰秋蘭兮蘪蕪羅生兮堂下】彼茁者蓬一發五豵【出詩】不其書帶【三齊略記曰不其城東有鄭敎授山山下生艸如薤葉長尺餘堅靭異常土人名作康成書帶】晉陽屏風【博物志曰太原晉陽以北生屏風艸】道勝而何慙藜杖【見杖賦藜則原憲之貧注】徳茂而方見蒿宮【大戴禮曰周徳洽和蒿茂大以爲宮柱名爲蒿宮此天子露寢也】芟之旣逢於薙氏【見冬賦循薙氏之去艸注】嘗之亦自於神農【淮南子曰神農嘗百艸一日七十毒】則有海上餘糧【博物志曰海上有艸焉名蒒其實食之如大麥七月稔熟名曰自然谷或曰禹餘糧蒒音師】井邊扶老【汝南先賢傳曰蔡順字君仲至孝所居井桔橰嵗久欲易之爲在母年上不敢一旦忽生扶老藤繞之有鳩巢其上】訝道茀之難行【國語曰定王使單襄公聘於宋遂假道於陳以聘於楚火朝覿矣道茀不可行也單子歸告王曰今陳國火朝覿矣而道路若塞是廢先王之教也其能久乎九年楚子入陳注艸穢塞路爲茀】嘆墻茨之不埽【詩曰墻有茨衛人刺其上也墻有茨不可埽也】萱徒樹背【詩曰焉得蘐艸言樹之背養生論曰合歡蠲忿蘐艸忘憂】荃寧察情【離騷曰荃不察余之中情兮反信讒而齊怒注荃以諭君】結幽蘭兮延佇【出離騷】飡秋菊之落英【出離騷】聞殺人於鉤吻傳益壽於黃精【博物志曰天老謂黃帝曰太陽之艸名黃精餌之可以長生大陰之艸名鉤吻入口立死人信鉤吻之殺人不信黃精之益壽不亦惑乎】濟陰或訝其兵狀【風俗通曰靈帝光和七年陳畱濟陰諸郡路邊艸生作人狀操持矛弩牛馬萬狀備具後關東誅董卓陳畱濟陰棄好卽戎吏民殱殘艸妖之興豈不或信】八公駭於人形【晉書曰苻堅至壽春與苻融登城而望王師見部陳齊整將士精鋭又北望八公山上艸木皆類人形顧謂融曰此亦勍敵也何謂少乎憮然有懼色】畏秋霜之曉墜【苻子曰鄰人謂展禽曰魯聘夫子夫子三黜無憂色何禽曰春風鼓百艸敷蔚吾不知其茂秋霜降百艸零落吾不知其枯枯茂非四時之悲欣榮辱豈與吾心之憂喜】懼鶗鴂之先鳴【離騷曰恐鶗鴂之先鳴兮使百艸兮不芳注鶗鴂常以春秋分鳴】至於生君子之邦【括地圖曰君子民帶劍挾兩文虎衣野絲土方千里多薫華之艸如讓故爲君子國薰華朝生夕死】諭小人之徳【見論語】茂彼崦山【江淹擬郭璞遊仙詩曰崦山多靈艸海濵饒奇石】饒玆蘭澤【古詩曰蘭澤多芳艸】或當風不偃【水經曰魏興錫義山多生微蘅艸有風不偃無風獨搖】或不扶自直【風俗通曰蓬生麻中不扶自直】原上動離離之思【古詩曰離離原上艸鬰鬰園中柳】河畔悅靑靑之色【古樂府詩曰靑靑河畔艸】晝爾於茅宵爾索綯【出詩注綯絞也絞茅爲索】或文如虉綬【爾雅曰虉綬注小艸有雜色似綬】或色似靑袍【古詩曰穆穆淸風至吹我羅裳裾靑袍似春艸長條從風舒】或紉蘭以爲佩【出楚辭】或服艾而盈腰【楚辭曰扈服艾以盈腰兮謂幽蘭其不可佩】至如臧文之妾織蒲【傳曰仲尼云臧文仲其不仁者三下展禽廢六關妾織蒲三不仁也】伯有之門生莠【傳曰鄭公孫揮過伯有氏其門上生莠子羽曰其莠猶在乎注以諭伯有伯有侈知其不能久在】聞景天之戒火【本艸曰景天一名戒火一名水母花主明目輕身】識包茅之縮酒【左傳曰齊侯伐楚謂楚曰爾貢包茅不入王祭不供無以縮酒寡人是徴】若夫布帛之異綸組之殊【爾雅曰綸似綸組似組東海有之注綸今有秩嗇夫所帶糾靑絲綸組綬也海中艸生彩理有象之者因以云又曰帛似帛布似布華山有之注艸葉有似布帛者因以名云生華山中】扈江離與辟芷【出離騷】畦畱夷與揭車【出離騷注畱夷揭車皆香艸】池塘得惠連之夢【謝靈運登池上樓詩曰池塘生春艸園柳變鳴禽因夢惠連而得是句也】蓬蒿侵仲蔚之居【三輔決錄曰張仲蔚平陵人隱身不仕所居蓬蒿沒人】駱越之菌云夢之防【吳越春秋曰菜之美者有駱越之菌云夢之防音豈】葰姜旣已香口【說文曰葰姜屬可以香口】芣苢亦聞宜子【詩曰采采芣苢薄言采之注芣苢車前宜懷姙焉】據蒺藜而難以求安【易曰困於石據於蒺藜入於其宮不見其妻凶】采葑菲而不遺下體【詩曰采葑采菲無以下體注二萊者蔓菁與葍之類也皆上下可食然而其根有美時有惡時】蓂莢屈軼之祥【蓂莢見月賦驗階蓂而靡失注博物志曰佞人入朝屈軼艸指之黃帝時生也】闊達華蘋之瑞【白虎通曰王者繼嗣平則賔逓闊達生於戶瑞應圖曰王者厥機有序男女有別則賔連闊達生於房一名連達象后妃有節也又曰華蘋者其枝平王者政令均則生援神契曰王者徳至於地則華蘋盛也宋書符瑞志曰文帝元嘉中雙蓮同幹瑞應圖曰雙蓮爲蘋】釀酒瑤琨之域【洞防記曰甜谿水如蜜東方朔遊此水還將數斛以獻帝帝以投陰井井遂甞甜而寒洗肉肌理柔滑瑤琨去玉門九萬里有碧艸如麥剉以釀酒一合則三旬不醒飲甜水則醒也】飼馬吉云之地【洞防記曰東方朔曰臣有吉云艸十頃自吉云之澤移種於九景山東二千歲一花必東取璋瑯山表澗水以灑之臣請往刈之旦去暮負而返其葉似麥而金色剉以飼馬卽馬肥光澤】葵有衛足之稱藿有向陽之意【並見日賦葵藿傾依注】斯品類之繁多故云百卉【說文曰卉艸之總名也】

竹

東南之美者有會稽之竹箭焉【出爾雅】二妃泣之於蒼梧【博物志曰舜死蒼梧二女啼於洞庭以涕揮竹竹盡斑】千戶封之於渭川【史記曰渭川千畝竹與千戶侯等】伶倫采之於嶰谷【呂氏春秋曰黃帝命伶倫作律自大夏之西至沅渝之陰取竹谿谷竅厚均者斷兩節間其長三寸九分而吹之注大夏沅渝並山溪或作嶰】蔡邕識之於髙遷【見笛賦蔡邕識髙遷注】長房得之而代形【見杖賦長房得之而靈變注】離婁服之而成仙【神仙傳曰離婁公服竹汁餌桂得仙】則有出其谷【山海經曰長石之山西有其谷其中多竹衛丘山南帝俊竹林在焉大可爲舟注俊卽舜字】植山陽【述徵記曰山陽縣東北嵇康園宅今悉爲墟而父老猶謂嵇公竹林】書稱箘簬【書曰荊州厥貢惟箘簬楛注箘簬美竹】易美蒼筤【易曰震爲蒼筤竹】或殺之而作簡【風俗通曰殺靑作簡書之新竹有汗後皆蠧故作簡者於火上炙幹之】或插之而引羊【見車賦晉武馭之者羊注】可以鉆火【淮南子曰稿竹有火弗鉆不然】不能得水【淮南子曰瓦以火成不可以得火竹以水生不可以得水】白虎有漢室之祥【詩義雲南中生子母竹今慈竹是也漢章帝三年子母竹生白虎殿前時謂之孝竹羣臣作孝竹頌】由梧有吳都之美【左思吳都賦曰由梧有篁】或束之而作刑【唐書曰南詔理無刑名桎梏之具有罪者以竹五本束之伏犯者撻其背】或伐之而爲矢【後漢書曰寇恂爲河內太守移書屬縣講兵肄射伐淇園之竹以爲矢】穆天子樂池之上【穆天子傳曰天子西徵至於池天子休於池之上乃奏廣樂三日而終是曰樂池乃樹之竹是曰竹林】梁孝王兔園之裏【漢書曰梁孝王兔園多植竹卽所謂修竹園】並州乘馬【見馬賦郭伋至郡而騎竹注】葛陂化龍【見杖賦投葛陂而遽化注】或象道而儀天【江逌竹賦曰含虛中以象道體圓質以儀天】或防露而來風【楚辭七諫曰便娟之竹寄生江潭上葳蕤而防露下泠泠而來風】及夫伐淇園【漢書曰武帝時河決上使發卒數萬人塞瓠子河下淇園之竹以爲楗】焚申池【左傳曰晉伐齊焚申池之竹木】迎刃則晉臣諭勝【晉書曰王濬討吳州郡多望風歸命杜預曰兵威以振譬如破竹數節之後皆迎刃而解無復著手處也】釣竿則衛女思歸【竹竿衛女思歸也籊籊竹竿以釣於淇】趙襄剖之而有朱書【史記曰智伯率韓魏攻趙襄子襄子奔晉陽原過後至見三人自帶以上可見自帶以下不可見與原過竹三節莫通曰以是遺趙無防襄子自剖竹有朱書】女子破之而得嬰兒【華陽國誌曰有竹王者興於遁水有一女浣於水濵有三大竹流入女足間推之不去聞有兒聲持歸破竹得男長養有武才遂雄夷狄氏竹爲姓所破竹於野成林今王祠竹林是也】衙空防實【竹譜曰防與由衙厥體俱洪圍或累尺防實衙空南越之居梁柱是供注二竹皆大防孔小幾於實中由衙中空差大】孤管孫枝【周禮曰孤竹之管云和之琴瑟雲門之舞冬日至於地上之圜丘奏之絲竹之管空桑之琴瑟咸池之舞夏日至於澤中之方丘奏之陰竹之管龍門之琴瑟九徳之歌九防之舞於宗廟之中奏之注孤竹特生者孫竹根未生者陰竹生山北者】繁玆鄠杜【地理誌曰秦地有鄠杜竹林南山檀柘號陸海也】積彼檀谿【梁書曰武帝臨雍州多伐林竹沈於檀溪積茅蓋之若山阜皆未之用及起兵悉取檀溪林竹裝爲舩艦葺之以茅並立辦】覆緹幕而律【梅子曰農宜陽縣金門山竹爲律管河內葭莩以爲灰可以气取灰實管端置之深室覆以緹幕勿令見風日節至則灰飛管通】加括羽而達犀【見箭賦或以勉由也之學注】復有蓬山浮筠之幹【拾遺記曰蓬山有浮筠之簳葉靑莖紫子如大珠有靑鸞集其上下有砂礰細如粉暴風至竹條翻起拂細砂如雲霰仙者來觀戲焉風吹竹折聲如鐘磬之音】羅浮鐘龍之種【南越志曰羅浮山生竹皆七八圍節長一二尺謂之鐘龍】伯珍書葉以勤學【晉書曰徐伯珍少孤貧學書無紙常以竹葉箭篛甘蔗及地上學書】天生削端而示勇【宋書曰卜天生少爲隊將十人同火屋後有一坑廣二丈餘十人共跳之皆度惟天生墜天生乃取實中苦竹削其端使利交橫布坑內更呼等類共跳並懼不敢天生乃復跳之往反十餘曽無畱礙】至於傳名囂水【山海經曰嶓冡之山囂水上多桃枝竹】擅美岑華【拾遺記曰岑華山在西海之西有蔓竹爲簫管吹之若羣鳯之鳴】博望見之於大夏【漢書曰張騫至大夏見蜀布卭竹杖問之云賈人市之身毒國因說武帝事西南夷以通西域】張廌植之於永嘉【永嘉郡記曰樂成張廌者隱居頤志家有苦竹數十頃在竹中爲屋常居其中王右軍聞而造之廌逃避竹中不與相見郡號爲髙士】又若六歲成町【山海經曰竹生花其年便枯竹六十年一易根易必經結實而枯死實落土復生六年還成町】三年爲竿【古詩曰種竹深井中三年乃爲竿】魏武用之以作甲【世說曰魏武有數十斛竹片咸長數寸眾並謂不堪用正合燒除太祖意甚惜思所以用之謂可爲竹甲而未顯其言馳使以問楊主簿徳祖徳祖意正同】漢祖以之而爲冠【漢書曰髙祖爲亭長乃以竹皮爲冠】復有袁公刺之於處女【見劍賦越女擊猿之妙注】子猷號之爲此君【晉書曰王徽之常居空宅中便令種竹聞其聲嘯詠指竹曰不可一日無此君】或集鳯而成實【莊子曰鵷鶵非練實不食注練實竹實也取其潔白】或比禮而有筠【禮記曰禮之於人也如竹箭之有筠也】雲華之孝旣照夜而忽茂【晉書曰南海王子罕字雲華武帝第十一子也頗有學問母常寢疾子罕晝夜祈禱於時以竹爲燈纂照夜此纂宿昔枝葉大荗母病亦愈或以爲孝感所致】孟宗之泣亦方冬而復新【楚國先賢傳曰孟宗字恭武至孝母好食竹筍宗入林中哀號方冬筍爲之出因以供養時人以爲孝感所致】

木部

木

維彼嘉木東方之行【說文曰木冒也冒地而生東方之行】抱曲直以爲性【書曰木曰曲直曲直作酸】被荏苒之嘉名【詩曰荏苒柔木君子樹之注荏苒寛柔貌木椅桐梓漆】必待工度【左傳曰山有木工則度之】還聞火生【陰符經曰火生於木禍發必尅】安能擇鳥【左傳曰鳥則能擇木木豈能擇鳥】秪可從繩【書曰木從繩則正後從諫則聖】𨿽巵茜致千乘之富【漢書曰巵茜千石亦比千乘之家】而廊廟非一枝可成【愼子曰廊廟之材蓋非一木之枝】樹之榛栗椅桐梓漆【出詩】或以取陰陽之用【周禮曰仲冬斬陰木仲夏斬陽木】或以象后妃之徳【詩曰樛木后妃逮下也南有樛木葛藟累之注木下曲曰樛】玉膏灌丹木之根【山海經曰�山上多丹木圓葉而赤莖黃花實如飴食之不饑玉膏灌丹木丹木五歲五色乃淸五味乃馨】金刀剖如何之實【神異經曰南荒中如何之樹三百歲作華九百嵗作實有核形如棗子長五尺金刀剖之則飴非則辛食之得地仙】有桂棟蘭橑之芳芬【楚辭曰桂棟兮蘭橑辛夷楣兮藥房注藥白蘂音握】有藻棁文榱之麗飾【論語曰山節藻棁曹植七啟曰彤軒紫桂文榱葉梁】爾其美玆交讓【潯陽記曰黃金山有樹一年東邊榮西邊枯後年西邊榮東邊枯年年如此張華云交讓樹也】去之不祥【淮南子曰佐祭者得嘗救鬭者得傷蔭不祥之木爲雷電所撲】旣結根兮聳本亦揚榮兮吐芳【張平子南都賦曰結根聳本垂條嬋媛又曰晻曖蓊蔚揚榮吐芳】至於嘉彼惟喬【書曰兗州厥木惟條揚州厥木惟喬】愛玆可結【淮南子曰冬木可折夏木可結木方茂盛終日采而不知秋風下霜一夕而殫】或連理並枝【唐書曰貞觀中山南獻木連理交錯玲瓏有同羅木一丈之榦並枝者二十餘所】或盤根錯節【後魏書曰甄琛上表云凡使人攻堅木者必爲之擇良斧今河南郡是陛下天山之堅木盤根錯節雜植其中六部尉理卽攻堅之利器非貞精剛鋭無以治之】蓋積小以成髙大【易升卦曰地中生木升君子以順徳積小以髙大】而合抱始於毫末【老子曰合抱之樹生於毫末】識彼千歲【宜都山川記曰�山有異木人無見其朽者其名千歲葉似棗色似桑冬夏靑貞彊少節目】觀玆萬年【晉宮閣名曰華林園有萬年樹十四株謝眺詩曰風動萬年枝】綴銀實於平仲結瓠子於君遷【左思吳都賦曰平仲君遷注云平仲實如銀君遷子如瓠魏王花木志曰君遷細似甘焦子如馬乳】美甘棠之聽訟【詩曰甘棠美召伯也蔽芾甘棠勿剪勿伐召伯所茇】嘉溫室之無言【漢書曰孔光沐日歸休兄弟妻子燕語終不及朝省政事或問光溫室省中樹皆何木也光黙不應更答他語】若夫擢椅梧而待鳯【顏延年秋胡詩曰椅梧傾髙鳯寒谷待鳴律】折若華而拂日【楚辭曰羲和之未陽若華何光注言日未陽出之時若木能有赤明之光華又曰折木以拂日】搴弱水之九衢【山海經曰有木若牛引之皮若纓名曰建木在弱水上靑葉紫莖華赤實百仞無枝上有九欘下有九衢欘陟玉反】翫�山之五色【見上玉膏防丹木之根注】至其合歡蠲忿【嵇康養生論曰萱艸忘憂合歡蠲忿】無患袪邪【古今注曰程雅問櫨木名曰無患何也答曰昔有神巫曰寶眊能以符劾百鬼得鬼則以此木爲棒棒殺之世人競取此爲器以厭卻邪魅故號曰無患】別樅檜之異【爾雅曰樅松葉柏身檜柏葉松身】辧楸檟之差【爾雅曰大而皵楸小而皵檟】棹木蘭之舟【任眆述異記曰木蘭川在潯陽江中多木蘭樹又七里洲中有魯班刻木蘭爲舟至今在洲中詩家云木蘭舟出於此】馭辛夷之車【楚辭曰乘赤豹兮從文貍辛夷車兮結桂旗】九棘著孤公之位【周禮曰朝士掌建邦外朝之法左九棘孤卿大夫位焉右九棘公侯伯子男位焉】三荊滋田氏之家【孝子傳曰古有兄弟忽欲分異出門見三荊同株接葉連陰嘆曰木猶欣然聚生況我而殊哉遂還爲雍和一曰田眞兄弟】蠍盛見枯朽之漸【苻子曰木生蠍蠍盛而木枯石生金金曜而石流】末大有摧折之嗟【淮南子曰艸木洪者爲本而殺者爲末禽獸大者爲首而小者爲尾末大於本則折尾大於要則不掉故食其口而百節肥灌其本而枝葉美】亦有桄榔之麫【蜀志曰興古南漢縣有桄榔樹有麫大者至百斛】文欀之米【吳錄地理誌曰交趾有欀木其皮中有如白米屑者幹之水淋之似麫可作餅】柘可爲弓【周禮冬官曰弓人辧六材柘爲上】谷宜作紙【詩義疏曰幽州謂之谷桑或曰楮桑荊揚交廣謂之谷今江南續其皮以爲布又搗以爲紙長數丈防白光澤】明光之植長生【洛陽記曰明光殿前有長生樹二株】華林之羅君子【晉宮閣名曰華林園君子樹三株】復聞枯桑之禍延於老龜【異苑曰孫權時永康有人入山遇一大龜卽束之歸龜便言曰遊不得得良時爲君所得人甚怪之載出欲上吳主夜泊越裏防舟於大桑樹宵中樹呼龜曰勞乎元緖奚事爾耶龜曰我被拘縶方見烹臛𨿽盡南山之樵不能潰我樹曰諸葛元遜博識必致相苦令求如我之徒計從安出龜曰子明無多言禍將及爾樹寂而止旣至權命煮之焚柴萬車語猶如故諸葛恪曰燃以老桑乃熟獻人因說龜樹共言權發使令伐取煮龜止爛】文梓之怪懼乎縈絲【見牛賦畏彼髦頭注】迷谷四照之異【山海經曰招搖之山有木焉其花四照其名迷谷佩之不迷】文玉五色之奇【山海經曰開明北有文玉樹五彩】觀彼姑繇【穆天子傳曰天子釣於河以觀姑絲之木注姑繇大木也】殫此奚橀【廣雅曰靑檀似奚橀語曰齊人斫檀奚橀先殫】挹頓遜之酒【梁書曰南方頓遜國有酒樹似安石橊取花汁貯杯中數日成酒美而醉人又博物志作典遜國】折海中之兒【唐書曰波斯於西海中見一方石上有樹榦赤葉靑樹上生小兒長六七寸見人皆笑動其手腳頭著樹枝使摘取一枝小兒便死今在大食王處】想不灰之或見【見火賦燒木不死注】豈返魂之可期【十洲記曰聚窟洲有返魂樹伐其根心於玉釡中煮取汁煎之令可丸名曰驚精香或名震靈丸或名返生香或名卻死香死屍在地聞气乃活】枹櫟魁廆【爾雅曰朴枹者注云朴屬叢生爲枹詩所爲棫朴枹櫟又曰枹遒木魁廆注云謂樹木叢生根枝節目盤結磈磊廆音防枹音包】符婁棫朴【爾雅曰廆木符婁注云謂木病虺偃癭腫無枝條棫朴見上】結根擁腫分條拳曲斯皆樹之無用之鄕【莊子曰惠子曰吾有大樹人謂之樗其本擁腫不中繩墨小枝拳曲不中規矩立之於途匠者不顧今子之言大而無用眾所同去莊子曰何不樹於無何有之鄕廣莫之野逍遙乎寢臥其下徬徨乎無爲其側】保此不材之福也【莊子曰莊子行山見大木之葉茂盛采木者止其而不取也問其故曰無所可用莊子曰此木以不材得終其天年】復有悅鄧林之繁茂【見日賦棄杖聞於誇父注】訝闕裏之開通【漢書曰鮑永爲魯郡太守時董憲別師彭丰皮常等各千餘人稱將軍不肻下頃之孔子闕裏無故荊棘自除講堂至於裏門永異之謂府丞及魯令曰方今危急而闕裏自開斯豈夫子欲令太守行禮助吾誅無道邪乃會人眾修鄕射之禮請丰等共會觀視欲因此擒之丰等欲圖永乃持牛酒勞饗而潛挾兵器永覺之手格殺丰等擒破黨與】或以致河濟之富【漢書曰淮北滎南河濟之間千樹楸與千戶侯等】或以旌沙苑之功【後周書曰沙苑之役齊神武夜遁追至河上復大克獲前後虜其卒七萬獻俘長安還軍渭南於是所徴諸州兵始至乃於戰所準當時兵士人種樹一株以旌武功】見三珠於赤水【博物志曰三珠樹生赤水之上】植五柞於漢宮【西京雜記曰五柞宮有五柞樹皆連抱覆蔭數十畝】亦聞服帝休而不怒【山海經曰少室之山有木名帝休其枝葉狀如楊而五衢黃華黒實服之不怒】食員丘而無死【博物志曰員丘山有不死樹食之乃壽】曼倩寧憂其折汗【洞防記曰太初二年東方朔從西那國還漢得風聲木十枚實如柚實風吹枝如玉聲因以爲名有武事則如金革之響有文事則如琴瑟之響上以枝賜人有疾者枝汗出死者枝則折昔老在周世七百年枝未汗偓佺生於堯時三千年枝未折上以枝賜朔朔曰臣見枝三過枯死而復生裏語曰年未半枝不汗此木乃五千年一濕萬歲一枯縉雲之世生於阿閣間也】伯禽已觀於橋梓【說苑曰伯禽與康叔封朝於成王見周公三見而三笞伯禽康叔與伯禽見賢者商子而告之商子曰二子盍相與觀乎南山之陽有木焉名曰橋二子者往觀見橋竦焉髙而仰反以告商子商子曰橋者父道也二子盍相與觀乎南山之陰有木焉名曰梓二子者往觀見梓勃焉卑而俯反以告商子商子曰梓者子道也二子者明日見乎周公入門而趨登堂而跪周公拂其首勞而食之曰安見君子二子對曰見商子周公曰君子哉商子也】或見傾虹布影【洞防記曰元光元年起壽福靈壇闊百步四周起銅梁銀堤水上列種垂龍之木木似靑梧有朱露色如丹汁灑其葉落地皆成珠其枝似龍體倒垂亦曰傾虹樹亦曰珠枝樹】或觀瑞文成字【唐書曰代宗大歷十二年成都府人郭逺獲瑞木有文曰天下太平獻之宰臣奏賀曰至徳之化先賁艸木太平之符遂行文字伏望藏於祕閣宣付史館】茍楚材而晉用惟杞梓之爲美【左傳曰楚聲子聘於晉還令尹子木問晉大夫與楚孰賢對曰晉卿不如楚其大夫則賢皆卿材也如杞梓皮革自楚往也𨿽楚有材晉實用之】

松

美彼喬松冒玆霜雪【莊子曰孔子雲天寒旣至霜雪旣降吾是知松柏之茂也】非培塿之能生【春秋傳曰培塿無松柏】因歲寒而立節【論語曰歲寒然後知松柏之後凋】偉和嶠之森森【晉書曰裴頠云和嶠森森如千丈松𨿽礧砢多節然施之大廈有棟梁之用】見李膺之烈烈【世說曰李元禮烈烈如長松下風】但取樂於一丘【苻子曰苻子與子登於泰山下臨千仞之淵上蔭百丈之松蕭蕭然神王乎一丘矣】靡邀榮於雙闕【先聖本紀曰許由欲觀帝意曰帝坐華堂面雙闕君之榮顧亦得矣曰余坐華堂森然有松生於牖𨿽面雙闕無異於回鸞之榮昆侖余安知其所以取榮哉】若乃偓佺食實【列仙傳曰偓佺食松實飛行逮走馬】伏生啖脂【列仙傳曰伏生湯時爲木正常食松脂】居下則其艸不殖【春秋傳曰松柏之下其艸不殖】在地則其土不肥【說苑曰智襄子爲室美士茁曰記有之髙山峻源不生艸木生松柏之地其土不肥今土木勝人臣懼其不安也室成三年而智氏亡】丁固則腹上生樹【吳錄曰丁固夢松樹生其腹上謂人曰松字十八公後十八年爲公遂如夢】張湛則屋下陳屍【齊書曰張湛好於齋前種松柏時人曰張湛屋下陳屍也】美嘉隱之辯對【唐書曰賈嘉隱年七歲以神童召見太尉長孫無忌司空李勣於朝堂立語戲嘉隱曰吾所倚何樹也對曰松勣曰此槐也何以言松嘉隱曰以木配公則爲松無忌連問之吾所倚何樹也對曰槐也無忌曰汝不能矯對耶嘉隱曰何須矯對便取以鬼配木耳】偉彭城之賦詩【後魏書曰彭城王勰從幸代都次於上黨之銅鞮山路有大松樹十數株帝行而賦詩令人示勰曰吾作詩𨿽不能七步亦不言逺汝可作之比至吾聞令就也時勰去帝十餘步且行且作未至帝所而就詩曰問松林經幾冬山川何如昔風雲與古同帝曰此詩亦責吾耳】若夫貫四時而不攺【禮曰竹箭之有筠也松柏之有心也貫四時不攺柯易葉】在百木而爲長【史記曰松柏爲百木長也而中宮闕】或樹之馳道之【漢書曰賈山上書曰秦爲馳道厚築其外隱以金椎樹以靑松爲馳道之麗使後世曽不得斜徑而托足焉】或封之太山之上【應劭漢官儀曰秦始皇上封泰山逢疾風暴雨賴得抱樹因封其樹爲五大夫松】芝名飛節【抱朴子曰松三千歲者皮中有聚芝如龍形名曰飛節芝】石號康幹【唐書曰僕骨東境其地東北一千里有康河松木入水一二年乃化爲石其色靑謂之康幹石有松文】聞響而賞心者景【梁書曰陶景特愛松風庭院皆植松聞其響欣然爲樂】燃節而讀書者顧歡【宋書曰顧歡字景怡好學而貧夕則燃松節讀書】或化爲茯苓【中記曰松脂淪入地中千歲爲伏神茯苓】或比之君子【孫卿子曰歲不寒無以知松柏事不難無以知君子】穆滿旣其升磴【穆天子傳曰天子升長松之磴】太姒亦云夢梓【周書曰太姒夢周梓化爲松】或代麈而揮【陳書曰張譏字直言後主幸鐘山開善寺召從臣坐於松下敕譏竪義時索麈尾未至後主令取松枝以屬譏曰可代麈尾】或與柏俱靡【冡墓記曰東平王歸國思京師後薨葬東平冡上松柏皆西靡】復有庾肅美之而爲贊【庾肅之松讚曰流潤飛津沈精幽結貞含芳仰拂飛雪】蔡孚賦之而成篇【兩京記曰蔡孚有偃松篇宗和之刻石】非本傷而末槁【呂氏春秋曰百仞之松本傷於下而末槁於上也】卽等地而齊天【抱朴子曰大陵偃蓋之松大谷倒生之柏凡此諸木皆與天齊其長地等其久】又若對夏社於宰予【見論語】諭齊文於劉逖【顏氏家訓曰齊世有席毘蚩鄙文學嘲劉逖云君文若朝菌須臾之翫非宏才豈比吾千丈松常有風霜劉云旣有寒木又發春華可乎席笑曰可也】孫綽植之而可憐【世說曰孫興公齋前種松一株鄰居謂之曰松樹非不森森可憐但永無棟梁用耳】梁武灑之而變色【金樓子曰梁武每拜山陵涕淚所灑松爲變色】甄琛守塋而列種【後魏書曰甄琛喪父於塋兆之內手種松柏隆冬之月負水掘土鄕老哀而助之十餘年墳成木茂】山濤居喪而親植【王隱晉書曰山濤年老居母喪過禮手植松柏】旣泛於淇水之上【詩曰淇水悠悠檜楫松舟】復茂於䢐徠之側【詩曰䢐徠之松新甫之柏注䢐徠新甫二山】詩人入詠旣施於女蘿【詩曰蔦與女蘿施於松柏】禹貢所稱亦同於怪石【尙書禹貢曰靑州厥貢岱畎絲枲鈆松怪石】

事類賦卷二十四

欽定四庫全書

事類賦卷二十五

宋吳淑撰

木部

柏

美玆柏椈【爾雅曰柏椈注禮記曰鬯以椈】歲寒之姿【見論語】南山聞越石之詠【劉越石扶風詩曰南山石嵬嵬松柏何摧摧上枝拂靑雲中心十數圍洛陽發中梁松柏竊自悲誰能刻鏤此公輸與魯般被之用丹漆薫用蘇合香本自南山柏采爲宮殿梁】後凋見江夏之辭【齊書曰江夏王鋒以明帝知權常忽忽不樂著修柏賦以見其志曰旣殊祥而抗立亦含貞而挺正豈春日之自芳必霜下而爲盛烈風不能摧其枝積雪不能攺其性𨿽坎防於當年庶後凋之可詠時鼎業潛移鋒獨有慨然救復之意】仲寶幼彰其佳器【齊書曰王儉字仲寶司徒袁粲見之嘆曰宰相之材也栝柏豫章𨿽小已有棟梁之器】陜西潛兆於徵祺【梁書曰侯景旣陷臺城都下王侯庻姓廟樹咸見殘毀惟文宣太后廟四周柏樹獨鬰茂及景簒南郊伐此樹以立二橋斫南面十餘株再宿悉枿生便長數尺時旣冬月翠茂若春賊大惡之使悉斫殺識者以爲昔僵柳起於上林乃表漢宣之應廟樹重靑必彰陜西之瑞】則有山人之飯【楚辭曰山中人兮芳杜若飲泉石兮飯松柏】仙家之食【列仙傳曰廣成子食柏實齒落更生】李詢樹之以守墓【東觀漢記曰李詢遭父母防六年躬自負土樹柏常住冡下】王裒泣之而變色【王隱晉書曰王裒字偉元其父不以命終裒絕世不仕立屋墓側旦夕常至墓前朝拜輒悲號斷絕墓一柏樹裒常所攀涕淚所著樹色與凡樹不同】亦有出新甫【詩曰新甫之柏】生冀州【周禮曰冀州其材松柏】飲漢官之酒【漢官儀曰正旦以柏葉酒上壽】泛國之舟【詩風曰泛彼柏舟亦泛其流】虞延外黃之對【謝承後漢書曰陳畱虞延爲郡督郵光武巡狩至外黃問延園林柏樹株數延悉曉之由是見知】穆滿大北之遊【穆天子傳曰甲申天子升於大北之隥而降休於兩柏之下注大北大行山】又聞媼插則死【述異記曰陳倉人有得異物者其形不類豬亦不似羊眾不能名忽有二童子至云此名媼常在地下食死人腦若欲殺之柏葉插其頭】麝食而香【嵇康養生論曰麝食柏而香】脂傳京輔之價【範子計然曰柏脂出三輔上價升七十】材爲漢殿之梁【漢書曰武帝造栢梁殿羣臣宴其下又云作柏梁臺】若其府中集烏【見烏賦府中朝夕注】殿後立鵲【東方朔傳曰孝武燕未央前殿雨新止朔執防在殿階獨語上呼問之答曰殿後柏樹有鵲立枯枝上向東鳴上遣視如朔言問何以知之朔曰以人事言之風從東方來鵲尾長傍風則蹶必當向風而立是以知東向鳴新雨生枝滑枯枝澁是以知立枯枝上大笑】延陵表信而掛劍【列士傳曰延陵季子解寶劍掛徐君墓柏樹】永昌騁詐而爲幕【後周書曰武帝伐齊永昌公椿屯雞棲原齊王憲密謂椿曰爲營不須張幕可伐柏爲庵令兵去之後賊猶致疑及被敕追還率兵夜返齊人果謂柏庵爲帳幕翌日始悟】復有擢華嶽【地理誌曰華山生文柏】秀白於【山海經曰白於之山其上多松柏】樊衡植之而稱孝【北齊書曰樊衡性至孝防父負土成墳植松柏方數十畝朝夕號慕】善才斫之而幾誅【唐書曰狄仁傑補大理丞時將軍權善才坐斫昭陵柏樹仁傑奏其罪免職髙宗怒令誅之仁傑進曰古人云假使盜長陵一抔土陛下何以加之今陛下以昭陵一株柏殺一將軍千載之後謂陛下爲何主臣不敢奉制帝意稍解】又若王宴有變桐之徵【齊書曰王宴爲員外郎父普曜齋前柏樹忽成梧桐論者以爲梧桐𨿽有棲鳯之美而失後凋之節宴後果然不能終】李充有倳刃之志【陳畱耆舊傳曰李充喪父有盜夜斫冢側柏樹者充手刄之】旣杶幹以同貢【書曰荊州厥貢杶幹栝柏】亦魍像之所畏【風俗通曰墓上柏樹路頭石虎周禮方相氏入墟毆魍像以其好食亡者肝腦不能當令方相立於墓側而魍像畏虎與柏故樹柏立虎】驗其陵樹嘗爲宣帝之祥【漢書曰昭帝時長安諸陵柏樹枯倒者悉起後昭帝崩而衛太子孫立是爲宣帝】泛彼中河亦著共姜之誓【詩曰柏舟共姜自誓也衛世子共伯早死其妻守義父母欲奪而嫁之誓而不許故作是詩泛彼柏舟在彼中河】

槐

古所謂大葉而黒【爾雅曰欀槐大葉而黒】又以爲靈星之精【春秋說槐木者靈星之精】鉏麑觸之於寢【左傳曰趙宣子驟諫公患之使鉏麑殺之晨往寢門辟矣盛服將朝尙早坐而假寐麑退嘆曰不忘恭敬民之主也賊民之主不忠棄君之命不信有一於此不如死也觸槐而死】董叔紡之於庭【國語董叔將娶於範氏叔向曰盍已乎曰欲爲系援焉他日董祁愬之範獻子曰不吾敬也獻子執而紡之於庭槐注紡懸也】或老而生火【淮南子曰老槐生火】或傷而被刑【晏子春秋曰齊景公有所愛槐令曰犯槐者刑傷槐者死有醉而傷槐者且加刑焉其女懼而告晏子曰妾恐鄰國聞之謂君愛槐而賤人可乎晏子入言之公乃出傷槐者囚】見夢寐於丰沛【宋書曰孔子夜夢三槐之間丰沛之邦有赤气驅車見芻兒傷麟之左足求薪覆之】同橘柚之弟兄【淮南子曰槐楡合與橘柚爲弟兄有苗與三危通爲一家也】至於總翠訟庭【春秋元命苞曰樹槐聽訟其下注槐之言歸也情見歸實也】垂陰學市【淮南子曰槐市學也樹以靑槐】或晝聶而宵炕【爾雅曰守宮槐葉晝聶宵炕】或兔目而鼠耳【淮南子曰槐之生季春五日而兔目十日而鼠耳更旬而始規】或彰五沃之宜【管子曰五沃之土木宜槐】或表三公之位【周禮曰三槐三公位焉注槐懷也言懷來人也】或樹之於辟雍【三輔黃圖曰明堂辟雍爲博士捨三千區爲會市但列槐樹數百行諸生朔望會此市各持郡所出物及經書相與買賣雍雍揖讓論議槐下】或植之於王門【太公金匱曰武王問太公曰天下神來甚眾何以待之太公樹槐於王門內有益者入無益者拒之】仙方補腦【抱朴子曰槐子服之補腦令人發不白而長生】藥錄輕身【本艸曰槐實久服輕身】至乃取於烜氏【周禮曰烜氏掌冬取槐檀之火】用爲神燭【本艸曰槐生河南可作神燭】孝寛樹之以表路【後周書曰韋孝寛爲雍州刺史先是路側一里置一土堠經雨頽毀每須修之孝寛臨州勒部內當堠處植槐樹旣免修復行路又得庇廕文帝後見之於是令諸州道一里種一樹十里種三樹百里種五樹】肩吾服之而明目【梁書曰庾肩吾常服槐實年九十餘目看細書鬢髮皆黒】又若髙熲不依於行列【隋書曰髙熲字昭領新都太監每坐槐樹下以聽事後以樹多不依行列有司請伐之上特令勿去以示後人】仲文每嘆於婆娑【晉書曰大司馬府有老槐樹殷仲文對而嘆曰此樹婆娑生意盡矣】茂酒泉而作賦【涼錄曰初河右不生楸槐柏漆張駿之出取於秦隴而植之皆死獨酒泉宮之西北隅有槐樹生焉李盛著槐樹賦】植長安而見歌【晉書曰苻堅僭號自長安至於諸州夾路皆種槐柳百姓歌之曰長安大街夾路楊槐下走朱輪上有鸞棲】別有馳道勿伐【唐書曰貞元中度支欲取兩京道中槐樹爲薪更栽小樹先下符牒渭南縣尉張造牒曰召伯所憩尙勿剪除先皇舊遊豈宜斬伐乃止】士冡常栽【五經通義曰士冡樹槐也】布陰之翳薈【吳郡賦曰樹以靑槐陰耽耽】集白雀之徘徊【曹子建魏徳論曰武帝執政白雀集庭槐】旣所以表士雄之純孝【隋書曰紐回以孝聞及卒子士雄復有至行廬於墓側負土成墳其庭前有一槐樹先甚郁茂及士雄居喪樹遂枯死服闋還宅死槐復榮髙祖間之嘆其父子至孝下詔褒揚號其所居爲累徳裏】亦可以見官之懷來【淮南子曰九月官其樹槐是月繕修守備故樹槐懷也取懷來逺近也】

柳

昔桓溫感舊遷延攀條然且曰樹猶如此況於人焉【桓溫傳曰溫北伐行經金城見少爲瑯邪時所種柳皆以十圍慨然曰木猶如此人何以堪因攀條然流涕】若乃美春月於王恭【晉書曰王恭字孝伯美姿容或目之曰濯濯如春月柳】賞靈和於張緒【齊書曰劉俊之爲益州刺史獻蜀柳數株甚長狀若絲縷武帝植於太昌靈和殿前甞嗟翫曰此楊柳風流可愛似張緒】涉正月而始荑【大戴禮曰正月柳荑注荑發葉也】得沃土而斯茂【管子曰五沃之土宜柳】旣曰醜條【爾雅曰柳醜條】亦名獨搖【古今注曰楊圓葉弱帶一曰髙飛一名獨搖】生於左肘【莊子曰支離叔觀於宜伯之丘昆侖之墟俄而柳生其左肘】集彼鳴蜩【詩曰菀被柳斯鳴蜩嘒嘒】亞夫則軍門傲睨【漢書曰文帝時匈奴入寇宗正劉禮軍灞上徐勵軍棘門周亞夫軍細柳帝幸灞上棘門軍吏皆迎已而之細柳壁門不開前驅曰天子且至又不開上使謂亞夫曰吾欲勞軍亞夫乃傳言開壁門軍吏曰將軍約軍中不得驅馳天子乃按轡徐行至中軍亞夫乃持兵揖曰介冑之士不拜請以軍禮見天子動容式車旣出左右皆驚上曰此眞將軍也向之棘門灞上皆兒戲耳】嵇康則鍜竈逍遙【見夏賦嵇康鍜竈注】呂渭以再榮作瑞【唐書曰呂渭爲禮部侍郎中書省有柳樹再榮人謂之瑞柳渭以爲賦題上闈而惡之】孝緒以自防爲妖【齊書曰阮孝緒建武末靑溪宮東門無故自崩大風拔東宮門外楊樹或問孝緒孝緒曰靑溪皇家舊宅齊爲木東爲木位今東門首壞木其衰矣】復有直陵鳯伯【山海經曰廆山之西有谷焉名均雚谷其木多柳鳯伯之山熊山直陵之山木多柳平丘山爰有楊柳】檉河旄澤【爾雅曰檉河柳旄澤柳楊蒲柳】或盛展禽之家【淮南子注曰展禽之家有柳樹身行惠徳因號柳下恵一日邑名】或茂陶潛之宅【南史曰陶潛宅邊有五柳樹嘗自著五柳先生傳】亦有沃民之國【山海經曰沃民之國有白柳】汶水之傍【詩疏義曰淇水傍魯國泰山汶水邊路純生柳】靜帝旣謠於周世【隋書曰周初有童謠曰白楊樹搖頭金雞鳴秪有阿舅無外甥靜帝隋氏之甥旣遜位而崩諸舅彊盛】楊氏亦歌於太康【王隱晉書曰太康末京洛爲折楊柳歌其曲始有兵革苦辛之嘆終以擒獲斬截之事是時三楊貴盛而被族滅太后幽死折楊之應也】敬則憶之於北館【南齊書曰王敬則嘗使魏於北館種楊柳後員外郎虞長曜北使還敬則問我昔種楊樹今各大小長曜曰虜中以爲甘棠】陶侃識之於武昌【晉書曰陶侃明識過人武昌道上通種柳人有竊之植於家侃見識之曰此是武昌西門柳何以盜來此種盜者驚懼】或垂陰於邏娑【唐書曰吐蕃土風寒苦物產貧薄所部邏娑川惟有楊柳人以爲資更無艸木】或成林於振武【唐書曰範希朝鎭振武單於城中舊少樹希朝於他處柳子命軍人種之至今成林居人賴之】張陸並處兮交讓方榮【齊書曰何性好事聞陸惠曉與張融並宅其間有池池上有二柳樹防嘆曰此池便是醴泉此樹便是交讓】機昂共摧兮孤楊獨茂【隋書曰柳機字匡時初機在周與族人昂俱歷顯要及機昂並爲外職楊素時爲納言用事因上賜宴素戲機曰二柳俱摧孤楊獨聳坐皆歡笑】至夫歌東門之牂牂【詩曰東門之楊其葉牂牂】或昔日之依依【詩曰昔我往矣楊柳依依】憂田需之易拔【春秋後語曰魏哀王以田需爲相惠子謂需曰子善事左右今夫樹楊橫之則生折而樹之又生然使十人樹楊一人抜之則無生楊矣子𨿽自樹於王而欲去之者眾必危矣】感顧悅之先衰【世說曰顧悅之與晉簡文帝同年悅之髮白帝問卿何以先老對曰蒲柳之姿望秋先隕松柏之質隆冬轉茂】亦有生女媧之墳【唐書曰乾元中虢州刺史王奇光奏閿鄕縣女媧墳天寶十三載大雨晦防忽失所在至今河側忽聞河中雷風聲曉見其墳湧出上有雙柳樹下有巨石】茂髙熲之第【隋書曰渤海公髙熲孩孺時家有柳樹髙百許尺亭亭如蓋裏中父老曰此家當出貴人】生荑著象【易曰枯楊生荑老夫得其女妻】樊圃是刺【詩曰折柳樊圃狂夫瞿瞿注柳弱脆之木樊藩也折以藩圃無益也】有菀見風於幽王【詩曰菀柳刺幽王也有菀者柳不尙息焉】爲字呈祥於漢帝【漢書曰上林苑中僵柳樹一朝起生枝葉有虫食其葉爲字曰公孫病已立晆孟以爲木下民之象當有從民間受命者及昌邑廢更立宣帝帝本名病已】斯楊蒲之爲用蓋民家之所利【見箭賦采蒲臺而欲空注】

桐

伊櫬梧之嘉木【爾雅曰櫬梧注今梧桐】生嶧陽之重阻【書曰嶧陽孤桐注嶧山之陽特生桐中琴瑟】含奇律於黃鐘【張協七命曰寒山之桐出自太防含黃鐘以吐幹據蒼岑而孤生】濯靈滋於雨【魏明猛虎行曰雙桐生空井枝葉自相加通泉漑其根雨潤其柯】𨿽乳可致巢【莊子曰空門來風桐乳致巢注門戶空風喜投之桐子似乳著葉而生鳥喜巢之】而材難爲弩【淮南子曰智者有所不足故桐不可以爲弩】或气淳而獨異【王逸子曰木有扶桑梧桐松柏皆受气淳矣異於羣類者也】或空中而易傷【易緯曰桐枝濡毳而又空中難成易傷須成气而後華】緝毳早聞於驃國【廣志曰驃國有白桐木其華有白毳取其毳淹漬緝織以爲布】績花更見於華陽【華陽國誌曰益州有梧桐木其華采如絲人績以爲布名曰華布】復有生髙岡【出詩】棲靈鳯【古詩曰井梧棲靈鳯】置罋裏而云興【淮南子曰桐木成云注云取十石甕滿以水置桐其中蓋之三四日閒气如雲作】臥坎中而囚動【論衡曰李子長爲政欲知囚情刻梧桐象囚形鑿地爲埳臥木囚其中囚罪若正木囚不動若有寃木囚動出人之精誠著木人也】又若龍門無枝【枚乘七發曰龍門之桐髙百尺而無枝】吹臺百圍【遊名山誌曰吹臺有髙桐皆百圍嶧陽孤桐方此爲劣】葉閏餘而有數【遁甲梧桐不生則九州異君注梧桐以知日月正閏生十二葉一邊有六葉從下數一葉爲一月有閏則十三葉視葉小者則知閏何月也不生則九州異君】花淸明而應時【禮曰淸明桐始華】順招搖而豈破【淮南子曰以巨斧擊桐薪不待利時良日而後破之加巨斧桐薪之上而無人力之奉𨿽順招搖刑徳而不能破無其勢也】養樲棘而非宜【孟子曰今有塲師捨其梧檟養其樲棘則爲賤塲師矣注謂棄大而取小也】削農黃之雅器【新論曰神農黃帝削桐爲琴】采東南之孫枝【風俗通曰梧桐生於嶧陽山巖石之上采東南孫枝爲琴聲甚淸雅】亦有別之梓漆【詩曰樹之榛栗椅桐梓漆爰伐琴瑟】號以榮桐【爾雅曰榮桐木】莊子則據之而瞑【莊子曰外子之神勞子之精則倚樹而吟據梧而瞑注言勞困故爾】成王則戲之以封【呂氏春秋曰成王與唐叔虞燕居剪梧葉以爲圭曰以此封汝虞喜以告周公周公請封虞成王曰余與虞戲也周公曰臣聞天子無戲言遂封叔虞於晉】擢谿而托險【崔琦七蠲曰爰有梧桐生於谿傅根朽壞托險生危】生齊地而爲宮【齊地記曰齊城有梧桐臺卽梧宮也】蔡邕得之於爨下【見琴賦蔡邕焦尾注】豫章植之於邸中【齊書曰豫章王於邸起山列種桐竹號爲桐山武帝幸之置酒爲樂】至如用賢則生【瑞應圖曰王者任用賢良則梧桐生於東廂】乘火而茂【禮斗威儀曰君乘火而王其政平梧桐常生】集南海之鵷雛【莊子曰鵷雛發南海而飛於北海非梧桐不止非竹實不食】擊臨平之石鼓【見鼓賦臨平擊石注】琴川秋至吳王望之而每愁【述異記曰梧桐園在吳夫差舊國一名琴川梧園宮在句容縣傳云吳王別館有楸梧成林焉古樂府云梧宮秋吳王愁是也】阿房鳯來秦主植之而更悞【記曰初長安謠云鳯皇鳯皇止阿房苻堅遂於阿房城植桐數萬株以待之其後慕容衝入阿房城而止焉衝小字鳯】

桑

伊柔桑之醜條【詩曰爰求柔桑爾雅曰桑柳醜條】稟純精於箕星【典術曰桑木者箕星之精】止交交之黃鳥【詩曰交交黃鳥止於桑】集肅肅之鴇行【詩曰肅肅鴇行集於苞桑】蠶室有近川之制【禮曰天子諸侯必有公桑蠶室近川而爲之】圓丘傳北海之名【山海經曰東北海外圓丘之南有三桑無枝皆髙百仞】若夫靈輒始見於宣子【左傳曰趙宣子田於首山捨於翳桑見靈輒餓問其病曰不食三日矣食之舍其半問之曰宦三年矣未知母之存否今近焉請以遺之使盡之而爲之簞食與肉置諸槖以與之旣與爲公介靈公將殺宣子倒防以禦公徒而免之問何故曰翳桑之餓人也注公介公甲士】蠶妾初遇於重耳【左傳曰晉重耳至齊桓公妻之有馬二十乘公子欲安之從者以爲不可將行謀於桑下蠶妾在上以告姜氏姜氏殺之】慕容布江南之種【後燕錄曰遼川無桑及慕容廆通於晉求種江南平州之桑悉由吳來】天錫稱北方之美【前涼錄曰張天錫歸晉孝武帝問之曰北方何物爲美錫對曰桑椹甘香鴟鴞革響淳酪養性人無妒心】禁野虞而勿伐【禮曰季春命野虞無伐桑柘】戴勝之來止【禮曰季春戴勝降於桑】亦有環五畝而爲宅【孟子曰五畝之宅樹之以桑五十者可以衣帛矣】比千戶之封侯【史記曰齊魯千畝桑其人與千戶侯等】陽谷大明之浴【山海經曰陽谷上有扶桑十日所浴】範宮周穆之遊【穆天子傳曰天子居範宮以觀桑者乃飲於桑中命桑虞出桑者用禁暴民注桑虞主桑者】至於美沃若【詩曰桑之未落其葉沃若】稱有儺【詩曰隰桑有阿其葉有儺】楊沛以干椹爲糧【魏略曰楊沛爲新鄭長課民畜桑椹防豆積得千餘斛太祖軍無糧沛進之】張堪以附枝見歌【後漢書曰張堪爲漁陽百姓歌曰桑無附枝麥穗兩岐】復有沈瑀行勸課之教【齊書曰沈瑀爲建徳令教人一丁種十五株桑柿栗女丁半之人咸歡悅頃之成林】馮防下篤察之書【載記曰北燕馮跋下書曰桑柘之益有生之本此土少桑可令百姓人植桑百二十株】太戊之懼旣七日而拱【家語曰太戊之時道缺法圯以致大孽桑谷生朝七日而拱太戊恐懼側身修徳】湣懷之廢亦數日而枯【晉書曰湣懷太子時有桑生於西廂長數日而枯十二月後生太子】狀鳯闕之萬桷【繁欽桑賦曰上似華蓋紫極北形下象鳯闕萬桷一楹】擢帝女之四衢【山海經曰宣山上有桑大五十尺其枝四衢名曰帝女之桑郭璞曰婦人主桑故以名也】若夫種殖傳汜勝之書【汜勝之書曰種桑五月取椹著水中濯灑取子陰漧之肥田十畝荒久不畊者善好耕治之黍椹子各三升三合和種之黍桑俱生鋤之令稀疏調適黍熟獲之桑生正與黍髙下平因以利鎌歷地刈之曝令燥放火燒之桑至春生一畝食三箔蠶】繁茂見陸機之賦【陸機桑賦曰初世祖武皇帝爲中壘將軍植桑一株世更三代年漸三紀綠葉興而盈尺柔條蔓而增尋】顧出水而得伊尹【見水賦陷空桑之裏注】遊大冡而生尼父【孔演圖曰孔子母徵在遊大冡之陂睡夢黒帝使請已往交語曰女乳必於空桑覺則若感生丘於空桑之中注乳產也】或間以楡棗【隋書曰齊河淸中定令丁給永業二十畝爲桑田其中種桑五十根楡三根棗五根】或用爲綿布【齊書曰扶桑國在大漢國東二萬餘里土多扶桑葉似桐初生如筍國人食之實如梨而赤績其皮爲布亦爲綿爲紙】貢美靑州【書曰靑州厥篚檿絲注檿桑絲中琴瑟】名傳三輔【範子計然曰桑葉出三輔】得齊王之奇女【列女傳曰齊癅女者齊東郭采桑之女項有大癅閔王遊至東郭百姓盡觀宿癅女采桑如故王怪問之對曰妾受父母教采桑不受教觀大王王曰此奇女也聘迎之】見秋胡之烈婦【列女傳曰魯秋胡子納妻五日而宦於陳后歸未至家見路傍美婦人方采桑秋胡悅之下車願托桑陰下婦人采桑不輟胡曰力田不如逢年采桑不如逢郎今吾有金願與夫人婦人不受胡乃歸呼其婦乃向采桑者也數胡之罪而自投於河】至若枝上拂乎十日【淮南子曰扶桑在陽州日所拂注十日所出九日居下枝一日居上枝】根下屈乎三泉【中記曰天下之髙者扶桑無枝木焉上至於天下通三泉】食之美君仲之孝【東觀漢記曰蔡君仲汝南人王莽亂人相食君仲取桑椹異器賊問所以君仲曰黒與母赤自食賊義之遺鹽二升受而不食】采之接龎綂之言【荊州先賢傳曰龎士元師事司馬徳操不務小名眾莫之知徳操蠶月躬采桑後園士元助之因與談論廢興其言若神遂移日忘食】爭則有畀梁之鬭【史記曰吳公子光伐楚防居巢鐘離初楚邊邑畀梁氏之處女與吳邊邑女爭桑二女家怒相滅兩邑長聞之怒而相攻滅吳之邊邑吳王怒遂伐楚】讓則有系伯之賢【齊書曰襄陽人土俗鄰居種桑於界上爲志韓系伯以桑蔭妨他地遷界上開數尺鄰畔隨侵之系伯輒更攺種鄰人慙愧還所侵地】知天風而已枯【古詩曰枯桑知天風海水知天寒】變東海而爲田【神仙傳曰麻姑謂王方平云吾見東海三爲桑田】至其禁原蠶而慮殘【淮南子曰原蠶一嵗再登非不利也然王法禁之者爲其殘桑也】獲死龍而有害【三國典略曰齊長廣郡人伐枯桑樹於中得死龍長尺餘識者以爲長廣齊太上皇本封也齊氏木徳龍爲君象木枯龍死非吉徵焉】蜀主之舍邊羽葆【蜀志曰先主捨東南角籬上有桑樹生髙丈餘遙望童童如車蓋住來者皆怪此樹非凡謂當出貴人先主少時與宗中諸兒於樹下戲言吾必當乘此羽葆車蓋】齊祖之宅南車蓋【齊書曰太祖宅在武進宅南有桑樹狀如車蓋上年數歲遊於其下從兄敬宗謂曰此樹爲汝生也】又若詩稱猗彼【詩曰猗彼女桑】易著其亾【易曰其亾其亾系於苞桑】條之蠶月【詩曰蠶月條桑】執以懿筐【詩曰女執懿筐爰求柔桑】旣兩兩以同根【十洲記曰扶桑在碧海中上有天帝宮東王所治樹長數千丈兩兩同根更相倚依故曰扶桑仙人食其椹體作金色其樹𨿽大椹如中夏桑椹也稀而色赤九千歲一生實味之絕香】亦葉葉而相當【曹植艷歌曰出自薊北門遙望胡地桑枝枝自相植葉葉自相當】或有左衽旣絓【楚辭曰衣攝葉以儲與兮左袪絓於扶桑右袵拂於不周兮六合不足以肆行注攝葉儲與不舒展貌】化民自裹【括地圖曰化民食桑二十七年化而自裹九年生翼十年而死】仙人食之而變金【見上兩兩同根注】季夏鉆之而取火【鄒子曰季夏取桑柘之火】復有馬領殺人【本艸曰桑根白皮出見地上名馬領勿取毒殺人】伏蛇療疾【本艸曰桑根防行出土上者名伏蛇治心痛】過路室而目待【楚辭曰路室女之方桑孔子過之以目待注路室客捨】想姜嫄之履迹【元命苞曰姜嫄遊閟官地扶桑履大人迹生稷】子產相鄭而貽【韓子曰子產開畝樹桑鄭人訾】孔子自陳而自得【孫卿子曰孔子適楚於陳蔡之間七日不食曰居不隱者思不生身不佚者志不廣汝庸知吾不得之桑落之下】非獨瑯邪國相用之而爲桮【謝水後漢書曰髙爲瑯邪相妻子不歷官舍桑杯盛漿】亦有陳畱隱人依之而作室【謝承後漢書曰陳畱申屠蟠恥郡無處士遂閉門養志蓬室依大桑樹以爲棟梁】

事類賦卷二十五

欽定四庫全書

事類賦卷二十六

宋吳淑撰

果部

桃

果實多品惟桃可佳夭夭其色灼灼其華【詩曰桃夭后妃之徳也桃之夭夭灼灼其華】或成仙而益壽【神農經曰玉桃服之長生不死臨死服之其屍畢天地不朽】或制鬼而袪邪【見春賦畫雞索葦注】或美后妃之徳【見上】或報瓊瑤之華【詩曰投我以木桃報之以瓊瑤】驚蟄應气而斯盛【易通卦驗曰驚蟄大壯初九桃始華不華倉庫多火】農人爲而無差【崔實月令曰三月桃花盛農人時而種】陟雲臺而臨崖布綺【列仙傳曰張陵弟子趙升就陵受學陵與諸弟子登雲臺山山絕崖有桃樹大如臂陵曰得桃實者告以要道弟子無敢視者升從上自擲正中桃樹得桃滿懷而至】遊武陵而夾岸舒霞【陶潛桃源記曰晉太元中武陵人捕魚從溪而行忘路逺近忽逢桃花林夾兩岸芳華鮮美落英繽紛林盡得山山有小口初極狹行四五步豁然開朗邑屋相連雞犬相聞男女衣著悉如外人見漁父驚爲設酒食云先世避秦難率妻子來此遂與外隔問今是何代不知有漢無論魏晉旣出白太守遣人隨往尋之迷不復得】妬常聞於武女【妬記曰武陽女嫁阮宣武絕忌家有一株桃樹華葉灼燿阮嘆美之卽便大怒使奴取刀斫樹摧折其華】愛惡潛移於子瑕【韓子曰昔彌子瑕有寵於衛君遊於果園食桃而甘以其半啖君君曰愛我哉忘其口而啖寡人及彌子瑕色衰愛弛得罪於君曰是固嘗啖我以余桃】至若綏山刻木【列仙傳曰葛由好刻木作羊賣之一旦騎羊上綏山王侯追之皆得仙綏山多桃故諺曰得綏山一桃𨿽不得仙亦足以豪】神荼索葦【見春賦畫雞索葦注】犯上旣戒於文侯【新序曰魏文侯見箕季從者食其桃箕季禁之文侯曰箕季豈愛桃哉是教我下無犯上也】雪賤復聞於夫子【韓子曰魯哀公賜孔子桃與黍孔子先飯黍而後食桃公曰以黍雪桃爾對曰黍五穀之長桃六果之下君子不以貴雪賤】神女嘗食於二郎【幽明錄曰劉晨阮肇共入天臺迷不得返糧食乏盡得山上數桃啖之遂不饑下山一大溪邊二女姿質妙絕因要還家婢云劉阮二郎向𨿽得瓊實猶尙虛獘可速作食遂停半年懷土而歸】齊相亦殺乎三士【晏子春秋曰公孫接田開疆古冶子事景公勇而無禮晏子言於公饋之二桃曰三子計功而食公孫接田開疆先言功援桃而起古冶子又言其功令二子反桃二子慙而自殺古冶子曰恥人以誇其聲不義也亦返其桃契領而死】昆侖以霜實稱奇【洛陽伽藍記曰景陽山百果園有仙人桃其色赤表裏照徹得霜乃熟亦出昆侖山亦曰王母桃】磅磄以寒英表異【拾遺記曰磅磄山去扶桑五萬里日所不及其地寒有桃千圍萬年一實】旄榹異狀而同名【爾雅曰旄冬桃榹桃山桃】侯白殊味而俱美【晉宮闕記曰華林桃園七百三十株侯桃三株白桃三株】別有綺葉金城之號紫文緗核之名【西京雜記曰上林有秦桃櫻桃緗核桃綺葉桃霜桃金城桃紫文桃】𨿽云六果之下【見上雪賤聞於夫子注】誠爲五木之精【典術曰桃者五木之精其精生鬼門制百鬼故今作桃人著門以厭邪】髙丘飡膠而輕舉【神仙傳曰髙丘公服桃膠得仙】師門食葩而道成【列仙傳曰師門者嘯父弟子也能使火食桃葩夏孔甲惡之殺而埋之野外山木皆焚孔甲禱未還而死】復有棓羿之事【淮南子曰羿死於桃棓】畏漢之情【梅子曰王莽畏漢髙神靈乃令虎賁防劍斬髙廟桃湯赤鞭灑屋】冬霜林之茂【拾遺記曰漢明帝世有獻巨核桃者霜下結花隆暑方熟使植於霜林園俗謂相陵誤也】朱夏豆實之英【大戴禮夏小正曰六月煮桃以爲豆食】至於漢皇罷種【漢武故事曰王母出桃七枚以五與帝自啖其二帝畱核欲種母曰此桃三千年一實非下土所植也】方朔潛偸【漢武故事曰東郡獻短人帝呼東方朔朔至短人指朔謂上曰王母種桃三千嵗一實此兒不良已三偸之矣】僵李傷嗟於見累【見井賦僵李摧殘注】土偶哀憐於載浮【說苑曰孟嘗將入秦客有諫曰臣過淄水上見土偶人方與木梗人語木梗謂土偶曰今大雨至子必沮壞應曰我沮乃反吾眞耳今子東園之桃也刻子以爲梗水流至必浮子泛泛乎不知所止矣孟嘗君乃不行】樊氏競術於靈變【神仙傳曰樊夫人與夫劉綱俱有道術各自言勝中庭有兩桃樹夫妻各咒其一桃便鬭綱所咒桃走出籬外】蔡誕托詐於仙遊【抱朴子曰五原蔡誕入山而還欺家人云到昆侖山有玉桃光明洞徹而堅湏玉井水洗之便軟可食】亦有種別三名【潘嶽閒居賦曰三桃表櫻胡之別】實盈十斛【中記曰木子之大者有積石泰山之桃實焉大如十斛器】太淸漬花而療疾【太淸卉木方曰酒漬桃花飲之除百疾好顏色】抱朴服膠而絕谷【抱朴子曰桃膠以桑木炭漬服之愈百病久服體有光能絕谷】或咒之而颒面【見春賦桃花靦面注】或出之而剖腹【鐘離意別傳曰周書言秦史趙凱以私恨告園民吳且生盜食宗廟禦桃且生對曰民不敢食王曰剖其腹出其桃】豈若饗碧實於西遊摽名仙籙【尹喜內傳曰喜從老子西遊省太眞王母共食碧桃之實】

李

猗歟穠李果中之美仙縹神紅【李尢果賦云仙李縹而神李紅】冬華春子【廣志曰鄴園有春李冬華春熟】或傳芳於黃建【廣志曰麥李細小有溝道有黃建李黃扁李馬肝李防李防粘茹似防】或衒名於靑綺【西京雜記曰上林苑有紫李靑綺李】武子防樹以責吝【晉書曰何嶠性儉家有好李帝求之不過數十王武子因其出率少年將斧詣園飽啖畢伐樹而去】王戎鉆核而彰鄙【晉書曰王戎有好李常賣恐人得種鉆其核】玉華連理之奇【唐書曰貞觀中玉華宮李連理隔澗合枝】房陵朱仲之美【任昉述異記曰房陵定山有朱仲李三十六株潘嶽�居賦曰房林朱仲之李】安陽暉章之鮮茂【述異記曰魏文帝安陽殿前天降朱李八枚啖一數日不食今李種有安陽李大而甘者卽其種也晉宮闕名曰暉章殿前有嘉李】中山杜陵之滑旨【陸士衡果賦雲中山之縹李述異記曰杜陵有金李李之大者夏李小者鼠李】或以顏子爲稱【西京雜記曰上林苑有顏淵李出魯國】或以韓終見紀【洞防記曰琳國有玉葉李五千年一熟仙人韓終服之一名韓終李】有赤駁之狀有無實之稱【爾雅曰休無實李座接慮李駁赤李】或沈於寒冰【魏文帝與吳質書曰浮甘於淸泉沈朱李於寒冰】或報以瓊英【見詩】邊春則見於方外【山海經曰邊春之山多李】員丘則載彼仙經【漢武內傳曰仙之上藥有員丘紅李】著正冠之令範【古樂府歌曰君子防未然不處嫌疑間田不納履李下不整冠】振成蹊之美聲【阮籍詩曰嘉木下成蹊東園桃與李漢書曰李廣將軍恂恂如鄙人口不能出辭及死之日天下知與不知皆爲流涕諺曰桃李不言下自成蹊】亦有飡云而得道【眞人王襃內傳曰五云丹山上有云李食之得仙】食如瓶而有光【漢武內傳曰李少君謂帝云鐘山之李大如瓶臣食之遂生奇光】螬而可咽者井上【見井賦於陵螬實注】苦而不食者道【晉書曰王戎年始七嵗常與諸小兒戲道邊李樹子多折枝諸小兒競走取之惟戎不動人問之答曰樹在道邊而子多必苦李也取之信然】伯陽指之以定姓【列仙傳曰老子母扶李樹而生老子老子生而能言指李樹曰以此爲姓】僧孺辭之於先嘗【齊書曰王僧孺少時有餽其父冬李先以一與之不受曰大人未見不容先嘗】斯朱李之爲美冠眾果之鮮芳

梅

詩云摽有梅其實七兮【詩云】伊梅柟之酸酢【爾雅曰梅柟注似杏實酢】亦果中之嘉實旣香口而是資【詩義疏曰梅杏類也煮而幹爲蘇置羮虀中可含以香口】亦和羮而取適【書說命曰若作和羮爾惟鹽梅】範汪啖之於盈斛【語林曰範汪至能啖梅常置一斛奩須臾啖盡】孫亮察之於漬蜜【吳歷曰孫亮方出西苑食生梅使黃門至中藏取蜜漬梅蜜中有鼠矢侍中請付獄推亮曰此易知耳令破鼠矢矢裏燥亮大笑曰久在蜜中中當濕裏燥必黃門爲構乃首服】酸不及於百人【淮南子曰百梅足以爲百人酸一梅不足以爲百人酸注諭眾能濟少少不能有所成】渇嘗止於三軍【世說曰魏武帝行失道三軍皆渇帝令曰前有大梅林饒子甘酸可以解渇士卒聞之皆水出】越使申梁國之遺【說苑曰越使諸發執一枝梅遺梁王梁臣韓子顧左右曰惡有以一枝梅遺列國之君者乎】陸凱寄江南之春【荊州記曰陸凱與範相善自江南寄梅花一枝詣長安與並贈詩曰折梅逢驛使寄與隴頭人江南無所有聊贈一枝春】柳惲之射斯妙【南史曰柳惲嘗與瑯邪王瞻博射嫌其皮闊乃樹梅帖烏珠之上發必命中】壽陽之妝更新【宋書曰武帝女壽陽公主人日臥於含章檐下梅花落公主額上成五出之花拂之不去自後有梅花妝】折靈山兮攀上林賞紫葉兮翫同心【山海經曰靈山有木多梅西京雜記曰上林苑有朱梅同心梅紫蔕梅燕支梅麗枝梅紫花梅梅】或以熟橫公之魚【神異經曰北方荒外有石湖焉方千里中有橫公魚夜化爲人刺之不入煮之不死以熟梅二十七煮之而卽熟可卻邪病】或以煮綺裏之金【抱朴子曰綺裏丹法以鉛百觔雄黃煮之皆成金太剛以豬膏煮之太柔以梅煮之】五月之風表信【風俗通曰五月有落梅風江淮以爲信風】夏至之雨爲淫【周處風土記曰夏至之雨名爲黃梅雨沾衣服皆敗黦】豈獨伯禹廟中生枝而事異【風俗通曰夏禹廟中有梅梁忽一表生枝葉】防亦蘇耽園裏療病而功防【桂陽先賢傳曰蘇耽後園梅樹下種藥可治百病】

杏

美此文杏【西京雜記曰上林苑有文杏謂材有文彩】稟精歲星【典術曰杏木者歲星之精】結靈山之茂影【山海經曰靈山之下其木多杏】布魏郡之繁英【盧毓冀州論曰魏郡好杏地產不爲無珍】盧諶紀祭享之典【盧諶祭法曰夏祠用杏】師曠占丰儉之萌【師曠占曰杏多實不虫者來年秋善】三是號【南嶽夫人傳曰仙人有三紫杏】六出爲名【西京雜記曰上林苑蓬萊杏東海都尉於臺獻一株花雜五色六出云是仙人所食者】耕沙識務農之節【泛勝之書曰杏花如何可耕白沙】糅麥知別味之精【晏春秋曰衛倫過予言及於味稱魏故侍中劉子陽食餅知鹽生精味之至也予曰師曠識勞薪易牙別淄澠子陽今之妙也定之何難倫因命僕取糧糗以進予嘗之曰麥也有杏李柰味三果之熟也不同子焉得兼之倫笑而不言退而告人曰士安之識過劉氏吾家果實多故杏時將發故糅以杏汁李柰時將發又糅以李柰汁故兼三味】南海漂流療饑於舟子【述異記曰杏園洲在南海中多杏云仙人種杏處漢時常有人舟行遇風泊此洲五六月日食杏故免死又云洲中有冬杏】牛山荒饉充食於黎甿【嵩髙山記曰嵩山東北有牛山其山多杏至五月爛然黃茂自中國喪亂百姓饑饉皆資此爲命人人充飽而杏不盡】至於擅美含章【洛陽宮殿簿曰含章殿前杏四株】傳名顯陽【洛陽宮殿簿曰顯陽殿前杏六株】範蠡宅畔【地誌曰範蠡宅在湖中有海杏大如拳】光武陵【朱超石與兄書曰光武墳邊杏甚美今奉送其核】貢西山於魏土【王逸荔枝賦曰魏土送西山之杏】列仙祠於賴鄕【述異記曰賴鄕老子祠有縹杏】仲尼坐緇帷之側【荘子曰孔子遊緇帷之林休坐杏壇之上弟子讀書歌皷琴】董奉植廬山之陽【潯陽記曰董奉居廬山爲人治病得愈者令種杏五株今猶稱董先生杏】又若張元以還主爲廉【後周書曰張元性廉潔南鄰有杏二樹杏熟多落元園中悉以還主】馬暢以不恭爲懼【唐書曰馬暢燧之子暢以第中大杏饋竇文場文場以進徳宗徳宗未常見頗怪暢令中使就封杏樹暢懼進宅廢爲奉城園】或飾之而爲梁【司馬相如長門賦曰飾文杏以爲梁】或則之而耕土【汜勝之書曰杏始華榮輒耕輕土弱土望杏花落復耕之輒藺之此謂一耕而五也王元長策秀才文曰杏花菖葉耕獲不忘】五沃得種植之宜【管子曰五沃之土其木宜杏】三月辧田疇之度【四民月令曰三月杏花盛可播白沙輕土之田】冠郁棣以稱珍見閒居之麗賦【潘嶽閒居賦曰梅杏郁棣華實照爛】

柰

惟此素柰果中之珍茂虎丘之嘉實【虎丘山疏曰山下三面有春秋二柰】秀上林之晚春【見上】白花興謠旣自於天公織女【晉書曰成帝杜後崩先是三吳女子相與簪白花望之如素柰謠言天公織女死爲之著服至是而後崩】云在禦更聞於南嶽夫人【南嶽夫人傳曰夫人姓魏名華存季冬半夜有眞人降夫人靖室設酒殽陳云紫柰】若夫張掖稱奇【廣志曰張掖有白柰酒泉有赤柰西方例多柰家以爲脯數十百斛以爲蓄積】州擅美【張載詩曰三巴黃甘州素柰】實或丹而或白【潘嶽閒居賦曰二柰耀丹白之色】英半緑而半紫【西京雜記曰上林苑有紫柰花紫緑柰花緑】楊愔不顧因號爲奇童【三國典略曰楊愔幼年家有柰樹實落於地羣兒咸爭愔獨坐不顧季父暐見之謂賔客曰此兒恬裕有我風】王祥守之乃成其孝子【孝子傳曰王祥事後母庭有柰樹始著子使守視祥晝驅鳥雀夜則驚鼠時雨忽至祥抱樹至曙母見惻然】狀同日給之華【杜恕篤論曰日給之花似柰柰實而日給虛虛僞之與眞實相似也】名記圓丘之異【漢武故事曰上握蘭園之金精摘圓丘之紫柰】潘尼有淸渠之詠【潘尼東武觀賦曰飛甘於浚水投素柰於淸渠】盧諶有夏祠之制【盧諶祭法曰夏祠法用白柰秋赤柰】采昆侖之絕域【拾遺記曰昆侖有柰冬生子碧色】植華林之丹地【晉宮閣名曰華林園有白柰四百樹】夏成者旣嘉冬熟者尢貴【曹植謝柰子表曰卽夕殿中虎賁宣詔賜臣等冬柰一奩詔使溫啖夜非食時而賜見及柰以夏熟今則冬至物以非時爲珍恩以絕口爲厚】備四眞之薦羞有三之芳旨【南嶽夫人傳曰夫人與王子喬四眞人爲宿主設三紫柰】

棗

棗實嘉果民之所資或美樲酸之實【爾雅曰樲酸棗注雲樹小實酢孟子曰養其樲棘】或稱還味之滋【爾雅曰還味稔棗注還味短味也】或食仁而卻邪【劉根別傳曰能常服棗核中仁百邪病不復幹】或茹葉而充饑【東觀漢記曰馮愔反鄧禹徵之爲愔所敗至髙陵軍士饑餓皆食棗葉】仲思紫實【大業拾遺錄曰信都獻仲思棗長四寸紫色細文核肥有味】周文弱枝【潘嶽閒居賦曰周文弱枝之】晏子始稱於秦繆【晏子春秋曰景公謂晏子曰東海之中有水而赤其中有棗花而不實何也晏子曰昔者秦繆公嘗乘龍治天下以黃布裏蒸棗而投其布故水赤蒸棗故花而不實公曰吾佯問對曰嬰聞佯問者佯對之】少君亦遇於安期【史記曰李少君以卻老方見上曰臣曾遊海上見安期生食臣棗棗大如】七日聞之於仙傳【漢武內傳曰七月七日西王母當下爲帝設玉門之棗】八月載之於毛詩【詩曰八月剝棗十月獲稻】觀其纂纂離離【潘嶽笙賦曰棗下纂纂朱實離離宛其落矣化爲枯枝】新之防之【禮曰棗曰新之爾雅曰棗曰防之】三星繁茂【廣志曰官園有三星棗】五苑紛披【韓子曰秦饑應侯謂王曰五苑之果蔬橡棗栗足以活民請發之】安邑谷城之茂【漢書曰安邑千樹棗與千戶侯等廣志云東郡谷城紫棗長二寸】信都梁國之宜【廣志云信都大棗梁國夫人棗太白棗】遵羊兮躗泄【爾雅曰遵羊棗注實小而員紫黒色今俗呼爲羊矢棗又曰躗泄苦棗】駢白兮蹙咨【廣志曰駢白棗蹙咨棗此二者官園所種】伐東家而去婦【漢書曰王吉東家有棗樹垂吉庭中吉婦取棗以啖吉吉乃去婦束家聞之欲伐樹鄰里共止之因固請吉令還婦裏中語曰束家有樹王陽去婦東家棗完去婦復還】握錯金而示兒【春秋繁露曰握棗與錯金以示嬰兒嬰兒必取棗而不取金故物之於人小者易知】數十年仙童之顧【東陽記曰信安縣有懸室阪晉時有民王質伐木至石室中見童子四人彈瑟而歌質因畱倚柯聽之童子以一物如棗核與質質含之便不復饑頃童子令其歸質承聲而去斧柯漼然爛盡旣歸質去家已數十年親舊零落無復昔時矣】三千歲神女之期【馬明生別傳曰明生少逢神女還岱宗見安期生曰昔與女郎遊於安息西海之際食棗異美忽已三千年矣】若夫曾晳嗜之而靡忘【孟子曰曽晳嗜羊棗而曽子不忍食公孫丑問曰膾炙與羊棗孰美曰膾炙哉曰曽子何食膾炙孟子曰膾炙同也羊棗獨也】孟節含之而不食【後漢書曰孟節能含棗核不食可至十年】旣補中而助气【本艸云凡棗九月采曝漧補中益气】亦安軀而益力【神異經曰北方荒中有棗其髙五尺子長六七寸食之可以安體益气力】戴禮稱婦人之贄【禮曰婦人之贄脯修棗栗】周官設饋籩之實【周禮曰饋食之籩其實棗】或生於石虎園中【陸劌鄴中記曰石虎園有西王母棗味絕美枝葉防茂四時不凋九月生花十二月熟】或植於景陽山側【洛陽伽藍記曰景陽山有百果園果別作一林林各有堂有仙人棗長五寸核細如鍼霜降乃熟】羊角崎廉【鄴中記曰石虎園中有羊角棗廣志有崎廉棗】細腰擠白【爾雅曰邊要棗注細腰棗也又曰擠白棗注今棗白熟】或蔭鄭街【韓子曰子產治鄭桃棗之蔭於街者莫援也】或饒冀州【魏志曰杜恕上疏曰冀州戶口最大又有桑棗之饒家徵求之府】名擅雞心【廣志曰棗有雞心狗牙獼猴細腰之名】用比狐裘【呂氏春秋曰棗棘之有裘狐之有食棘之棗衣狐之裘先王固用非其有而已有之】夏令鉆之而取火【鄒子曰夏取棗杏之火】春祀笮之而用油【盧諶祭法曰春祀用棗油】亦有茂韓國【水經曰酸棗縣故城古韓國昔天子建國名都或以山林故豫章以樹氏都酸棗以棘名邦】盛髙唐【水經注曰髙唐縣甘棗溝水側多棗故俗取名焉】美陶碩之守節【謝承漢書曰河南陶碩鄕曲餉之無所受但食棗飲水而已】善程莫之居喪【蔡邕奏事曰程莫年十四時祖父叔病物故莫抱伏叔屍號泣悲哀舅哀其羸劣嚼棗肉以哺之莫見食歔欷不能吞咽】植玉門於上苑【西京雜記曰上林苑中有玉門棗】茂岐峯於北荒【拾遺記曰北極有岐峯之陰多棗樹百尋其枝莖皆空實長尺核細而柔百歲一實】杜畿之直可尙【杜氏新書曰杜畿爲河東太守平虎將軍劉勲爲太祖所親貴震朝廷常從畿求大棗畿拒以他故後勲伏法太祖得其書嘆曰杜畿可謂不媚竈也】孫程之謀亦臧【東觀漢記曰中黃門孫程謀誅江京詐謂馬國曰天子與我棗脯使早食之乃與國等共立順帝】復有無實之稱【爾雅云哲無實棗注不著子者】太白之名【廣志云梁國園出太白棗】或防馬而爲脯【史記曰楚莊之時有所愛馬防以棗脯】或斫樹而同盟【髙士傳曰胡昭與晉宣帝爲布衣之交同郡周士欲殺帝昭止士士不肯昭泣以示誠士感其意乃止昭所棗樹共士盟而別昭後見帝口終不言】治中賦之而均士【英雄記曰孔文舉爲東萊賊所攻城欲破而其治中左承祖以官棗賦戰士】都尉樹之而有程【淮南子曰十一月官都尉其樹棗】吐而死之鮑焦之介何甚【風俗通曰鮑焦耕田而食穿井而飲於山中食棗或曰子所植耶遂彊吐立枯而死】呼而問也曼倩之術何精【東方朔傳曰武帝時上林獻棗上以所持杖擊未央前殿檻呼朔曰叱叱先生來來先生知此筐中何物也朔曰上林獻棗四十九枚上曰何以知之朔曰以呼朔者上也以杖擊檻兩木兩木林也來來者棗也叱叱者四十九枚上大笑賜帛十疋】至於和飴蜜以同甘【傅棗賦曰棐棐素華離離朱實脆如霜雪甘如含蜜】與酢棃而並置【應劭漢官儀曰光武封太山上壇見酢棃酸棗問其故言者曰百官上者所置上曰封禪大禮千歲一防衣冠士大夫何故爾也】上林有羣臣之獻【西京雜記曰初修上林苑羣臣各獻名果多制美名故有靑華棗赤心棗】窟室有仙人之餌【神仙傳曰李意其於城角中作一土窟居其中冬夏單衣但飲酒食脯及棗或百日二百日不出】旣傷其念我弟兄【傅歌詞曰黃葉離髙柯丹棗生自零不惜棗自零念我少弟兄】亦嘆其生於棘刺【古詩曰甘抱苦蒂美棗生棘刺】安平地產不謂於無珍【盧毓冀州論曰安平好棗地產不爲無珍】房嵣燃膏亦稱其爲異【洞防記曰房嵣細棗出房嵣之山山臨碧海萬年一實笮之有膏可用燃燈】

事類賦卷二十六﹤子部﹐類書類﹐事類賦﹥

欽定四庫全書

事類賦卷二十七

宋吳淑撰

果部

梨

惟紫梨之津潤【尹喜內傳曰老子西遊省太眞王母共食紫梨又左思蜀都賦曰紫梨津潤】可解煩而釋悁【魏文帝詔曰眞定禦梨大若拳甘若蜜脆若淩可以解煩釋悁】瀚海耐寒而不枯【西京雜記曰上林有瀚海梨出瀚海耐寒不枯】塗山一秀而千年【洞防記曰塗山之北有梨大如斗紫色千年一花冬月乃實煎之有膏食者身輕亦曰紫輕梨】或翫以光【漢武內傳曰太上之藥有光梨】或植以靑田【永嘉記曰靑田村民家多種梨名曰官梨】曹操山陽見之於魏奏【魏武帝爲兗州牧上書曰山陽郡有美梨謹上甘梨二箱】張公大谷聞之於晉篇【潘嶽閒居賦曰張公大谷之梨】種之或比於封君【漢書曰淮北滎南河濟之間有千樹梨其人與千戶侯等】食之因成於地仙【神異經曰東方有樹髙百丈敷張自輔葉長一丈廣六七尺名曰梨實徑三尺剖之白如素食之爲地仙】翫紫條之甘脆賞縹蔕之芳鮮【西京雜記曰上林有縹蔕梨紫條梨】若夫常陽眞定之美【傳選七證曰恆陽黃梨巫山朱橘何晏九州論曰安平好棗眞定好梨】朐山禦宿之味【左思吳都賦曰果則朐山之梨三秦記曰漢武樊川圍一名禦宿有大梨如五升瓶墜地則破名含消梨】哂哀家之蒸食【世說曰桓南郡毎見人不快輒嗔云君得哀家梨復蒸食不舊說秣陵有哀仲家梨甚大如升入口消釋言愚人不別好蒸食之】美道安之分遺【世說曰道安公講僧常數百習鑿齒嘗餉十梨值講安公便於座中手自剖分梨盡人徧都無偏頗】圃則侍臣作頌【王贊梨頌曰太康十年梨樹四枝其條與中枝合生於圃園皇太子令侍臣作頌】太山則百官所置【見棗賦酢梨並置注】苻武齧之而同叛【晉書曰苻雙據上邽苻柳據蒲阪苻武據安定將共伐長安苻堅遣使諭之各齧梨以爲信】李泌燒之而獨賜【李鄴侯傳曰唐肅宗嘗夜召潁王等三弟同坐地壚罽毯上時李泌久絕粒上爲自燒二梨以賜之】揚芳乎洞庭之中【山海經曰洞庭之中其木多梨】托植乎明光之宮【晉宮闕名曰明光殿前梨一株】責多而貪者謨【宋書曰王謨徵滑臺一疋布責民八百梨】取小而慧者孔融【文士傳曰孔融年四嵗與諸兄食梨輒取小者人問其故答曰我小兒法當取小者】復有宋武戲馬之詞【宋武帝戲馬臺梨花贊曰嘉樹之生於彼山基開榮布彩不雜塵緇】王河上之賜【王謝賜河上梨表曰奉賜河上梨逺方味甘毎垂降及仰佩恩逮俯增袛愧】或以靑玉爲稱或以金柯見紀【西京雜記曰上林有靑玉梨金柯梨出瑯邪王野家太守王唐所獻】崔逺比席上之珍【唐書曰崔逺文才淸麗風神峻整當時目爲飣座梨言席上之珍】莊周稱適口之味【莊子曰楂梨橘柚其味相反而皆可於口】蕭齊傳之於防應【廣五行記曰宋廢帝太始中江南盛傳消梨先無此樹百姓爭植之旣而後齊蕭氏受禪】介象付之於苑吏【神仙傳曰介象言病帝賜美梨一奩日中象死帝葬之其日晡時到建業以賜梨付苑吏種之吏以狀聞卽發象棺視之惟有一符】或融液如含雪或投墜而成水【孫楚秋賦曰朱橘甘美紫梨甜脆凝津隱於斷牙融液易於含雪又揚衒之洛陽伽藍記曰報徳寺有含消梨重六斤從樹投地盡化爲水】故曰梨爲百果之宗楂何可比【宋書曰張敷小名楂父劭小名梨文帝嘗戲謂之曰楂何如梨答曰梨百果之宗楂何敢比】

栗

詩雲山有漆隰有栗富珍產於五方【詩疏義曰栗有五方周秦吳揚特饒惟漁陽範陽栗甜美長味】比素封於千室【漢書曰燕秦千樹栗其人與千戶侯等】儀禮置之於菹南【儀禮士喪禮曰設豆右葅葅南栗東脯】周官用之於籩實【周禮曰饋食之籩其實栗】則有擅價南安【王褒僮約曰南安拾栗】托植儀鸞【大業記曰洛陽儀鸞殿南有栗林】上林有曹龍之獻【西京雜記曰上林有嶧陽栗太守曹龍所獻】箕山有伊尹之言【呂氏春秋曰伊尹曰果之美者江浦之橘箕山之栗】田饒勸之以待士【說苑曰田饒曰果圍梨栗後宮婦人摭以相摘而士曽不得一嘗且夫財者君之所輕也死者士之所重也】宗度置之而禮賢【謝承後漢書曰豫章宗度拜定陵令縣人杜伯夷淸髙不仕度與談論設棗栗而已】中山嘗載於冀論【盧毓冀州論曰中山好栗地產不爲無珍】三輔亦稱於計然【範子計然曰栗出三輔】別有朔濵之饒【王逸荔枝賦云北燕薦朔潰之巨栗】葛山之美【山海經曰南山多栗葛山桐山木多栗】晝拾者巢居之食【莊子曰古者禽獸多而人民少於是民皆巢居以避之晝食橡栗夜棲木上故命曰有巢氏之民】告虔者婦人之贄【左傳曰女贄不過榛栗棗修以告虔也】旣表侯榛之品【西京雜記曰上林苑有侯栗榛栗】亦記栵栭之類【爾雅曰栵栭注樹似檞而卑小如細栗可食今江東呼爲栭栗】應侯發之以諌主【見棗賦五苑紛披注】沈約疏之而怒帝【梁書曰沈約嘗侍晏會豫州獻栗徑寸半奇之問眾栗事多少與約各疏所知約少帝三事約出謂人曰此公謢短前不讓卽羞死帝以其言不遜欲抵其罪徐勉固諫得止】又聞協嘉祥於名郡【宋書曰劉秀之爲丹陽尹初秀之從叔穆之爲丹陽與子弟宴集事柱有一穿穆之謂子弟曰汝等各以栗遙擲入穿者後必得此郡惟秀之栗獨入焉】報赤心於至尊【梁書曰肅琛嘗預禦筵醉伏上以棗投琛琛乃取栗擲上中面禦史中丞在席帝動色曰此中有人不得如此豈有說也琛曰陛下投臣以赤心臣敢報之以戰栗】嚴遵獨異於羣下【防稽先賢傳曰光武詔嚴遵詣行在遇蜀郡獻橘栗上賜公卿以下使各以手所及取之遵獨不取上問其故遵曰君賜臣以禮臣奉君以恭今賜無所主臣是以不敢取】王泰秀出於諸孫【宋書曰王泰幼敏悟年數歲祖母常呼諸侄散栗於牀羣兒競探之泰獨不取問其故對曰不取自當得賜中表咸異之】使民戰栗者周社【見論語】靖爾家室者東門【韓詩曰東門之栗有靖家室注靖善也言東門栗樹之下有善人】其或質大如梨【魏志曰三韓之地大栗如梨】色黃侔玉【魏略太子與鐘繇書曰王書稱美玉赤擬雞冠黃侔蒸栗】一以零也爲稱【大戴禮曰八月栗零零也者降也】一以撰之爲目【禮曰栗曰撰之注撰猶選也】當集鵲而有餘【莊子曰周遊乎雕陵之樊覩一異鵲感周之顙而集於栗林感觸也】豈賦狙而不足【列子曰宋有狙公者恐眾狙之不馴於已也先誑之曰與若芧栗朝三而暮四乎狙皆超然而怒然則朝四而暮三乎眾狙皆喜】

甘

橘柚之屬其美者有建春之壺甘焉【神異經曰東方朔云東南荒外有建春山美甘樹古今注曰甘形如石橊謂之壺甘】磊如景星之彩爛若隋珠之連【宗炳甘頌曰煌煌嘉實磊如景星南金之色隋珠厥形】富枝江之珍重嘉宜都之舊傳【荊州記曰枝江有名甘宜都郡舊有甘園名宜都甘】懷石城而失徑【異苑曰南康歸義山石城內有甘橘橙柚就食其實任意取足脫持歸者便見大虺或顚僕失徑】置東望而言旋【述異記曰南康郡有東望山山頂有果林周四里許眾果畢植行列整齊如人功也甘子熟嘗有三人造之共食致飽又懷二枚欲以示外人回旋半日迷不得歸聞空中語云放雙甘乃聽汝去懷甘者恐怖放甘於地轉眄卽見歸徑】若乃平蔕標奇【廣志曰甘有二十一核有成都平蔕甘大如升】黃包稱異【潘安仁笙賦曰披黃包以授甘傾縹甕以酌】張磐每奪於童【謝承後漢書曰張磐字子石爲廬江太守潯陽令嘗餉一奩甘其子年七歲就取一枚磐奪付外卒因私以兩枚與兒磐鞭卒曰何故行賂於吾子】僧珍偶嘗於晏喜【梁書曰呂僧珍旣有大勲任防心膂性甚恭愼當禁中盛暑不敢解衣毎侍禦座屏气鞠躬果食未嘗舉筯嘗醉後取一甘食武帝笑謂曰卿今日便是大有所進祿外令月給錢十萬文】植武陵之木奴【襄陽記曰李衡字叔平爲丹陽太守衡每欲治家妻輒不聽後宻遣十人於武陵龍陽洲上作宅種甘千樹臨死勑兒曰汝母惡吾治家故窮如是吾州裏有千頭木奴不責汝衣食歲上一疋絹亦足用矣及衡甘成歲得絹數千疋】置閬中之守吏【晉令閬中縣置守黃甘吏一人】宜渴者之懷思【張載詩曰三巴黃甘州素柰渴者所思銘之裳帶】實厥包之英粹【郭璞甘贊曰厥包橘柚精者曰甘】張衡離支之種【辯曰離支黃甘】賈誼湘州之味【湘州記曰州故大城內有陶侃廟其地賈誼嘗種甘猶有存者】時難則揚葩而不實【唐書曰羅浮甘子開元中有神仙種於南樓寺其後嘗資進獻幸蜀幸奉天之歲皆不結實】世泰則移地而逾美【唐書曰天寶中中書奏臣承徳音聞江南爲橘江北爲枳蓋以地气有殊物性因變朕近於宮內種甘數株今秋結實百五十顆乃與江南蜀道所進無別】彼艸木之無知胡與時而榮悴

橘

伊盧橘之夏熟【吳錄曰朱光祿爲建安庭有橘冬覆其樹春夏色變靑黒味絕美上林賦曰盧橘夏熟近是此也】淪璿星之粹精【運斗樞曰璿星散爲橘】茂彼江浦【呂氏春秋曰江浦之橘漢上之菤所以致之】繁玆洞庭【山海經曰洞庭之山其木多橘】揚州之貢【書曰揚州厥包橘柚錫貢】蜀郡之英【揚雄蜀都賦曰於西則鹽泉鐡冶橘林銅陵】旣逾淮而爲枳【周禮曰橘逾淮而北爲枳地气然也】亦度江而作橙【淮南子曰夫橘樹至江北化爲橙】忠臣之心旣申於楚相【傅橙賦曰詩人覩王雎而詠后妃之徳屈平見宋橘而申貞臣之志】純孝之感更見於王靈【宋躬孝子傳曰王靈之廬陵西昌人喪父母二十年鹽酢不入其口庭中橘樹隆冬三實】香皮赤實【異物志曰橘爲樹白華而赤實皮旣馨香又有善味】綠葉素榮【楚辭曰後皇嘉樹橘徠服受命不遷生南國深固難徙更壹志綠葉素榮紛其可喜注皇天也后土也】交甫贈之而著美【張衡南都賦曰遊女弄珠於漢臯之曲注遊女漢女也鄭大夫交甫於漢見之而贈之橘柚】陸績懷之而顯名【吳志曰陸績年六歲於九江見袁術術出橘績懷三枚拜橘墮地術謂曰陸郎作賔客而懷橘乎績答欲歸遺母術奇之】若夫雕飾自資【古詩曰橘柚垂華實乃在深山側聞君好我甘竊獨自雕飾】芬芳足貴【子虛賦曰橘柚芬芳】吳王納貢【吳歷曰吳王餽魏文帝大橘帝詔羣臣曰南方有橘酢正裂人牙時有甜甘】單於荷賜【東觀漢記曰建武中單於來朝賜橙橘】交趾旣爲置守【異物志曰交趾有橘官置長一人秩三百石主歲貢禦橘】南越亦云有稅【任昉述記曰越多橘柚國越人歲出橘稅】闞澤抗表以除籍【吳闞澤表曰請除臣橘籍】楊由占風於受饋【後漢書曰廉範爲成都太守部人楊由善占嘗有風吹削柿範問之由曰方有薦木實者其色赤頃之五官掾獻數苞】庾亮之貢已稱於同柢【建武故事曰咸和六年平西庾亮送橘十二實共同一柢以爲瑞異中興書曰王者徳盛則嘉味生橘亦嘉味之流】僧辯所陳更驚於共蔕【梁書曰侯景將平生橘一蔕二十五子】別有箕山曉色【呂氏春秋曰箕山之東靑鳥之所有盧橘焉】羅浮晚香【裴淵廣州記曰羅浮山橘夏熟實大如李】用之給客【魏王花木志曰蜀土有給客橙似橘而非若柚而香冬夏華實相繼通歲食之亦名盧橘】舉以名堂【宋書曰孝武大明中芳香琴堂東西雙橘連理攺連理堂】江陵致富比之於千戶【漢書曰江陵千樹橘其人與千戶侯等】莊周著論譬之於百王【莊子曰三王五帝之禮義法度譬猶楂梨橘柚其味相反而皆可於口】虞願不取而道顯【南史曰虞願始數歲家橘冬熟小兒競取之願獨不視】桓儼系樹而名揚【謝承後漢書曰沛國桓儼字文林罷�縣居揚州從事屈豫室中庭有橘樹一株遇其實熟乃以竹藩樹四靣風吹動兩實墮地以防防繋樹】亦有裂牙酸酢【見上吳王納貢注】撫手華飾【崔琦七蠲曰斯於江臯實產橘柚孟冬之月於時可食撫以玉手永用華飾】晏子侍坐而不剖【晏子春秋曰晏子侍楚楚王進橘置削晏子並食不剖王曰橘當剖對曰臣聞賜人主前者桃不削橘柚不剖今者萬乘無教故不敢剖臣非不知也】嚴遵當賜而靡食【見栗賦嚴遵異於羣下注】代苦桃而已誤【楚辭云斬伐橘柚列樹苦桃】夢黃衣而更失【廣五行記曰陳後主夢黃衣人圍城繞城橘盡戊去之及隋兵至上下通服黃衣】若夫違江洲之暖气處朔之寒色【曹植橘賦曰播萬里而遙植列銅雀之園廷背江州之暖气處朔之晝淸】彼南土之不遷諒難成於甘實【已見上緑葉素榮注】斯固百越所厭飫【鹽鐡論曰漢武平越以爲園圃而民皆獻橘柚】而堯舜不常食也【正論曰橘柚之貢堯舜不恆嘗山龍華虫帝王不以爲褻也】



伊甘之珍果熟朱夏之芳時【陸機賦曰佳哉之爲徳邈眾果而莫賢隱中和之淳祐播滋榮於甫田背芳春於初載迎朱夏而自延】布宻葉之繁茂引長蔓之逶迆【傅賦曰次落莫之宻葉兮交逶迆之修莖陸機賦曰赴廣武以長蔓燦煙接以云連奮修系之莫莫邁秀瓞之緜緜】旣落蔕以離母【夏侯孝若梁田賦曰入果林造田摘虎掌拾黃班落蔕離母漬以寒泉】可解煩而療饑【王廙洛都賦曰則桂枝栝樓緑瓤靑肌消暑蕩悁解渴療饑】浮以淸泉【魏文帝與吳質書曰浮甘於淸泉沈朱李於寒冰】羃以纎絺【劉植賦曰斫以金刀四剖三離承以雕盤羃以纎絺】骭素腕【陸機賦曰金釵宻筩小靑大班骭素腕貍首虎蟠又裴淵廣州記曰州有冬熟名金釵】羊髓龍蹄【廣志曰之所出以遼東廬江燉煌之種爲美有烏魚龍蹄羊髓大如斛出涼州陽城禦有靑登之名大如三升魁】空同四刼以方實【漢武內傳曰仙之上藥有空同靈四刼一實廣異記曰謝卿見東華夫人爲設洲白柰空同靈】會稽五色而稱奇【任昉述異記曰吳桓王時防稽生五色今吳中有五色歲充貢獻】曾參已駭於烏集【抱撲子曰曽參鋤三足烏集其冠】孫鐘俄驚於鵠飛【幽明錄曰孫鐘富春人堅父也與母居至孝種爲業忽有三少年容服妍麗詣鐘乞鐘爲設食出禮敬慇懃三人臨去曰我等司命郎感接見之厚欲連世封侯爲數世天子鐘曰數世天子故當所樂悉化成白鵠】梁武有任昉之悼【梁書曰任昉卒武帝方食西苑緑沈投之於盤悲不自勝因屈指曰昉少時自言常恐不滿五十今四十九矣可謂知命】太宗有如晦之悲【唐書曰杜如晦薨後太宗食美愴然思之遂輟其半使置之於靈座】冰谷花紅【洞防記曰有龍肝長一尺花紅葉素生於冰谷所謂冰谷素葉之】燉煌味美【漢書地理誌曰燉煌古州地生美】甘號蜜筩【傅賦曰舊有蜜筩及靑括樓嘉味鮮類寡儔】芳稱桂髓【陸機賦曰東陵出於秦谷桂髓起於巫山】杞包見易【姤卦云】絺巾著禮【禮曰爲天子削者副之巾以絺】夫差得之於近道【吳越春秋曰吳夫差爲越所敗遁而去得自生之撰而食之問左右曰是乃冬有近道而人不取何也左右曰盛夏之時人食生起居道傍子復生故人惡食之】郭祚奉之於天子【後魏書曰郭祚領太子少保從世宗幸東宮肅宗幼弱祚懷一黃防奉焉時人號爲黃防少保】驗物變於化魚【莊子曰朽化爲魚物之變也】逺嫌疑於納履【見李賦正冠令範注】摘之而豈堪抱蔓【唐書曰髙宗子八人武后所出者自爲行第長孝敬皇帝監國而仁明爲後所忌乃鴆之次雍王賢爲太子中宗次睿宗及孝敬遇害諸弟常不自安乃作黃臺詞令樂人歌之種黃臺下熟子離離一摘使好再摘令稀三摘猶尙可四摘抱蔓歸太子競流黔州】啖之而惟宜漬水【博物志曰人以冷水漬至膝可頓啖數十枚漬至腰啖轉多至頸可啖百餘枚所漬水皆作气】守有輿父之虫【爾雅曰輿父守注今中黃甲小虫】祭有上環之義【禮曰祭上環】爾其翫玆菶菶憐此綿綿【詩曰瓞菶菶又綿綿瓞】耀靑門之朝日【阮籍詩曰昔聞東陵近在靑門外連畛距阡陌子母相鉤帯五色耀朝日嘉賔四面防】沈玉井之寒泉【抱朴子曰五原蔡誕入山而還欺家人云至昆侖得玉以玉井水洗之乃軟可食】桑虞剪棘以資盜【晉書曰桑虞仁徳園在宅北果初熟有人逾垣盜之虞以爲園垣多棘刺恐偸人致傷乃使奴爲之開道及偸負將出見道通利知虞使除之乃送所盜叩頭謝過】原平卻水而漑田【齊書曰郭原平以種爲業大明七年大旱船瀆不復通船縣令劉僧秀湣其窮老下瀆水與之原平曰普天大旱百姓俱困豈可減漑田之水以通運之船乃步自他道往錢塘貨賣】偉辭餉之翁仲【吳錄曰姚翁仲嘗種菜灌園供衣食人或餉之無所受】美自給之施延【後漢書曰施延字君子沛人也家貧母老常鬻力供養種自給】若夫名擅三芝【稽含賦其序曰世云三芝處一焉謂之土芝】香浮七夕【荊楚歲時記曰七月七日設果於庭中以乞巧有喜子布网於上則爲得巧】戴禮標時【大戴禮曰五月乃乃者治之辭也八月剝蓄時也】漢官載職【漢官儀曰大官果丞官別在外掌菜茹】垂星漢之文【天文有瓠星】植戊辰之日【崔氏月令曰種用戊辰日】見仙人之博戲【列仙傳曰服閭者往來海邊諸祠中見二仙人於祠中博賭顧閭使擔黃數十頭令瞑目乃上方丈山】識徐光之幻術【搜神記曰吳時有徐光常行幻術於市裏從人乞其主弗與便從索瓣種之俄而生蔓延成花實乃取食之因賜觀者鬻者反視所賣皆耗矣】嘉其三蔓【唐書曰貞元四年夏右神策軍獻瑞三蔓合爲一蔕而生三】惡玆兩鼻【龍魚河圖曰有兩鼻者殺人】戍葵丘而未代【左傳曰齊侯使管至父戍葵丘時而往曰及而代期戍公問不至請代不許】隱東陵而自佚【史記曰邵平者秦東陵俟秦破爲布衣貧種長安城東美故世謂東陵】則有黃若金箱【傅賦曰白者如素黒者如漆黃逾金箱靑侔含萃】甘逾蜜房【劉楨賦曰甘侔蜜房冷甚冰圭】內醲外偉【張載賦曰或表丹裏呈素含紅丰膚外偉緑瓤內醲】少瓣多瓤【傅賦曰細肌宻理多瓤少瓣丰旨絕異食之不防】堂中蠅集【唐武儒衡字庭碩元衡從弟爲中書舍人時饍部郎中元稹知制誥因宦官魏簡進不由莘相而得掌誥時論鄙之儒衡因防公堂有靑蠅集於忽怒擊去之曰適從何處來集於此一座愕然】塞外狐藏【宋書曰杜預云州出大故也亦云出美因以爲名大者狐入其中首尾不見】至於鎭鄭灼之心【梁書曰鄭灼字茂昭勵志好學多苦心熱若時輒偃臥以鎭心起便讀誦其篤志如此】並臯陶之色【孫卿子曰臯陶之色如削】褚雅種之而給人【道學傳曰褚雅字通與人共居常取水灑掃或夏月種恣人來取】子良資之而饋客【齊書曰竟陵王子良善立勝事夏月客遊至爲設飲】別有供祀事於秋夏【盧諶祭法曰夏祀秋祠皆用】表異名於瓞瓝【爾雅曰瓞瓝其紹瓞注俗呼瓝爲瓞紹者蔓緒亦著子但小如瓝耳】靈種嘗見於洞臺【黃庭內經注曰大霍山下有洞臺司命君之府也中有神靈食之心通至】絳實亦聞於南嶽【見柰賦云在禦注】重王羆之純儉【後周書曰王羆性儉率嘗有客與羆食客削侵膚稍厚羆意嫌之及皮落地乃引手就地取而食之客甚有愧色】嗟士安之未學【晉書曰皇甫謐年二十不學遊蕩無度嘗得果輒進叔母任氏任氏曰孝經云三牲之養猶爲不孝汝今年餘二十目不存教心不入道無以慰我因歔欷流涕謐遂感激折節彊學】復聞貍頭女臂之狀【廣志曰有貍頭有女臂】羊骹虎掌之名【張載賦曰羊骹虎掌桂枝蜜筩】步隲晝勤於四體【吳錄曰步隲衛袷同年相友俱以種自給晝勤四體夜誦經傳】宋就夜灌於鄰亭【賈誼新書曰梁大夫宋就爲邊縣令與楚鄰界兩亭皆種梁人勤力數灌其美楚人窳而稀灌其惡楚令以梁美夜竊搔之梁皆有焦者矣梁亭請其尉欲報搔楚宋就曰是搆怨分禍之道也令人竊爲楚亭夜灌楚亭旦而往則已灌日以美往而察之則梁亭爲也楚令大悅以聞楚王楚王悅梁之陰讓也謝以重幣而交於梁王】焦華感黃冠之異【孝子傳曰焦華父遺嘗病甚冬中思華夢一人黃冠謂曰聞子父病思故送以助華拜受之及寤在手馨香非常父食而病愈】史稜記涼殿之徵【三十國春秋曰涼天水太守史稜暴疾死五日而蘇云見涼主殿皆生白及秦史梁熙滅涼小字白也】亦聞報以匹帛【梁書郭祖深淸儉常服故布褐素木案食不過一肉有姥餉以早靑祖深報以匹帛富人效之以貨利祖深鞭而徇眾朝野憚之】主於織女【續漢書曰牽牛主關梁織女主果】葛隆冬而待賔【神仙傳曰葛爲客設生】宋瓊季秋而遺母【北史曰宋瓊字普賢以孝稱母病曽季秋日思瓊夢想見之求而遂得時人異之】譏楊愔以言貌【後魏書曰楊愔典選多以言貌取人時謗詞云尙書典選似貧人買惟取大者】感靈珍於朝暮【沈約宋紀曰韓靈珍至孝母亡家貧無以葬種半畝朝采暮還復生未嘗減耗葬事由此得舉】或以憂死而逺逃【古文瑣語曰初刑史子臣謂朱素公從今以往五祀五日臣死後五年五月丁亥吳亡以後五祀八月辛巳君薨刑史子臣至死日朝見素公夕而死後吳亡素公懼思刑史子臣之言將至死日乃逃於圃死之求得已虫矣】或以斷根而見怒【家語曰曽子蕓而誤斷其根曽晢怒以大杖擊其背曽子僕地有頃乃蘇孔子聞之告門弟子曰參來勿內也曽子使人請孔子孔子曰舜之事瞽瞍小箠則受大杖則走參委身以待暴怒旣身死防父於不義不孝孰大焉】不食方嘆於仲尼【論語云】止渴嘗同於齊武【齊書曰武帝與到防同從宋明射雉郊野渴倦防得靑與上對剖食之及帝卽位三遷司徒左長史憶舊也】偉東野之甘珍【傅賦曰育之人力養之六气𨿽貍首之甘美未若東野之奇偉】亦何傷於蔕苦【古詩曰甘抱苦蔕美棗生刺棘刺傍固有刀貪人還自賊】

事類賦卷二十七

欽定四庫全書

事類賦卷二十八

宋吳淑撰

鱗介部

龍

龍者神靈之精【瑞應圖曰黃龍者神靈之精四靈之長】能幽能明【說文曰龍鱗虫之長能幽能明能小能大能短能長春分而登天秋分而入淵】或黃其血【易曰龍戰於野其血黃】或蠶蠋其形【管子曰龍被五色而遊故神欲小則如蠶蠋欲大則涵天地欲上則淩雲欲沈則伏泉】劍化延津【見劍賦雷煥得丰城之寶劍注】漦藏夏庭【史記曰夏后之衰有神龍二止於夏帝庭而言曰余褒之二君夏帝卜殺之與去之與止之莫吉請其漦而藏之吉於是布幣而策告之龍亡而漦在櫝夏亡傳此器殷殷亡傳此器周莫敢發之至厲王發而觀之漦流於庭王使婦人裸而噪之漦化爲黿後宮之童女旣齓而遭之無夫而生子懼而棄之宣王之時謠曰檿弧箕服實亡周國夫婦有賣是器者王使執之逃於道見妖子收之奔褒褒人有罪入所棄女子於王以贖罪是爲褒姒幽王愛之竟以滅周】張華嘗辧於餉鮓【晉書曰陸機嘗餉張華鮓魚時賔客滿座華發器便曰此龍肉也眾未之信華曰試以苦酒濯之必有異旣而五色光起機還問鮓主果云園中茅積下得一白魚質狀殊常以作鮓過羙故以相獻】孝和亦聞於賜羮【述異記曰漢元和年大雨有一靑龍墮於宮中帝命烹之賜羣臣龍羮各一杯故李尢七命曰味兼龍羮】賀呂光於龜玆【晉書曰呂光伐龜玆其城南營外夜有一黑物如斷岸搖動有頭角目光如電及明失之其處鱗甲之迹隱地光嘆曰黒龍也杜進曰龍者大人利見之象將軍勉之以成大慶光有喜色】負吳猛於宮亭【豫章記曰吳猛坐郭璞事被收寄載往南令船勿開戶船主聞船下有如樹杪聲試窺之見二龍負船一宿至宮亭湖】見號雨師【抱朴子曰山中辰日稱雨師者龍也】亦名水物【左傳曰龍水物也水官棄矣故龍不生得】沈木旣產於哀牢【後漢書曰哀牢夷其先有婦人捕魚水中觸沈木有孕生子十人沈木爲龍出水九男驚走一兒不去背龍坐龍因防之後諸兒推爲哀牢主】浮水亦聞於素弗【晉書曰馮跋弟素弗與從凡萬泥及諸少年遊於水濵有金龍浮水而上素弗謂萬泥曰頗有見否萬泥等皆曰無所見也乃取龍而示之咸以爲非常之瑞】爾乃九色駕王母之車【漢武內傳曰王母乘紫雲莗駕九色班龍】五采負帝舜之圖【河圖曰舜以太尉卽位與三公臨觀於河黃龍五采負圖出置舜前黃玉押白玉檢黃金繩黃芝泥章曰黃帝符璽】困河津而曝鰓【三秦記曰河津一名龍門巨靈迹猶存去長安九百里懸水下注龜魚之屬莫能止江海大魚集門下數千不得上上卽爲龍故云曝鰓龍門垂耳轅下】降荊山而垂胡【見鼎賦鑄荊山注】美董父之見擾【左傳曰蔡墨對魏獻子曰古者畜龍故有豢龍氏禦龍氏昔飂叔安有裔子曰董父實甚好龍能求其嗜欲以飲食之龍多歸之乃畜擾以服事帝舜帝賜之姓曰董氏曰豢龍故帝舜氏世有畜龍氏】哂朱泙之學屠【莊子曰朱泙漫學屠龍於支離益殫千金之家三年伎成而無所用其巧】盤桓溫之齋【晉書曰初桓溫南州起齋悉畵龍於其上號曰盤龍齋及簒劉毅討死於齋而毅居之毅小字盤龍】臥南陽之廬【三國誌曰徐庻謂先主曰諸葛孔明臥龍也又亮出師表曰臣躬耕於南陽先帝三顧臣於艸廬之中】則有見於絳郊【左傳曰龍見於絳郊獻子問於蔡墨曰吾聞之虫莫智於龍以其不生得也謂之智信乎對曰人實不智非龍寶智】禱於口【晉書曰石虎時自正月不雨至六月佛圖澄詣口祠稽首曝露卽日二白龍降於祠下於是雨徧千里】爲夏禹而負舟【見舟賦黃龍感禹注】助隋師而驤首【陳書曰隋師濟江荊州呂肅敗後別師廖世寵領大舫詐降欲燒隋艦更決死一戰於是有五黃龍各長十餘丈驤首連接順流而東風浪大起雲露晦防陳人震駭不覺火自焚】至若承光禦於南海【博物志曰夏徳之盛二龍降之禹使範承光禦之以行域外旣周而還至南海經防風防風之二臣以塗山之戮也見禹使怒而射之有迅雷風雨二龍升去二臣恐以刃自貫其心而死禹哀之乃拔其刃療以不死之艸是謂穿胸氏】苻生謠於洛東【晉書曰苻生初長安謠曰東海大魚化作龍男便爲王女爲公問在何所洛城東時苻堅爲龍驤將軍第在洛門之東其後果驗】戒乘危於頷下【莊子曰河上有家貧恃緯蕭而食者其子沒淵得千金之珠歸與其父父曰取石來鍜之夫千金之珠必在九重之淵驪龍頷下子能歸者必伺其睡也如使驪龍悟子尙奚有哉】美借譽於人中【晉書曰宋纎字令艾有逺操隱於酒泉南山太守馬岌造焉纎拒而不見岌嘆曰名可聞而身不可見徳可仰而形不可覩知先生人中之龍也】或解角而昭瑞【崔鴻前燕錄曰黒龍一白龍一見於龍山慕容皝親帥羣僚觀龍去之二百餘步祭以太牢二龍乃嬉翔解角而去皝號新宮曰和龍宮】或曵尾而告凶【宋書曰徐羨之嘗經山中見黒龍長丈餘頭有角前兩足皆具無後足曵尾而行後文帝立羨之竟以凶終】資五花而爲食【括地圖曰龍池之山四方髙中央有池方七百里羣龍居之多五花樹羣龍食之去會稽四千里】萃四蛇而見從【呂氏春秋曰晉文返國介子推不肯受賞自爲詩曰有龍於飛周偏天下五蛇從之爲之承輔龍返其鄕得其處所四蛇從之得其露雨一蛇羞之死於中野懸書公門而伏山下文公聞曰嘻此必介子推】韓子畏禍於逆鱗【韓子曰夫龍之爲虫可狎而騎也然喉下有逆鱗徑尺若嬰之則殺人人主亦有之說者能無嬰人主之逆鱗則幾矣】墨翟避屠於黒色【墨子曰墨子北之齊遇日者日者曰帝以今日屠黒龍於北方先生之色黒不可以往墨子不聽北至淄水不遂而返焉】推管寧而爲首【魏志曰華歆邴原管寜三友號曰一龍寧爲頭原爲腹歆爲尾】驚葉公而喪魄【莊子曰葉公子髙之好龍也室屋雕文盡以寫龍於是天龍聞而下之窺頭於牖拖尾於堂葉公見之失其魂魄是葉公非好龍也好夫似龍而非眞也】潛則無用【易曰潛龍勿用陽在下也】見則時乘【易曰見龍在田利見大人時乘六龍以禦天也】鱗旣成字【河圖曰黃龍從雒水出詣虞舜鱗甲成字舜令寫之寫竟龍去】膏亦爲燈【拾遺記曰方丈山一名蠻雉山東有龍塲方千里有龍皮骨爲山阜膚血如流水燕昭王時以龍膏爲燈淸澄若水光焰五色】呼先跨之而輕舉【列仙傳曰呼子先者漢中卜師也壽百餘年臨去呼酒家老嫗曰急裝當與汝俱夜有仙人持二茅狗來呼子先子先持一與嫗乃龍也騎之上華陰山後嘗於山上大呼言子先酒母在此耳】安公騎之而上升【見火賦散陶安之冶注】及夫登云【淮南子曰伯禹作井而龍登云智愈多而徳愈薄也】生積水【孫卿子曰積土成山風雨興焉積水成川蛟龍生焉】黒見渭川【三秦記曰龍首山長六十里頭入於渭尾達樊川云昔有黒龍從山南出飲渭其行道因成土山故以名焉】黃聞成紀【漢書曰漢初張蒼以漢水徳文帝時公孫臣以爲漢土徳黃龍當見至十五年黃龍見成紀下詔召臣爲博士】八卽荀家【後漢書曰荀淑子八人儉緄靖燾汪爽肅旉時人謂之八龍】六爲卞氏【晉書曰卞氏六龍仁無雙仁粹字也】劉累以事於孔甲【左傳書曰帝舜世有畜龍氏及有夏孔甲帝賜之乘龍河漢各二各有雌雄劉累學擾龍於豢龍氏以事孔甲能飲食之夏后嘉之賜氏曰禦龍以更豕韋之後龍一雌死醢以食夏后夏后饗之旣而求之懼而遷於魯縣】仲尼莫闚於老子【莊子曰孔子見老聃歸三日不談弟子問之孔子曰吾乃今見龍龍合而成體散而成章乘乎雲气養乎陰陽】亦有淸風而升天【易通卦驗曰立夏淸風至而龍升天】眄層雲而躍淵【淮南子曰虎嘯而谷風至龍舉而景云屬易曰或躍在淵】顏稱髙祖【史記曰漢髙祖隆凖而龍顏注顏額顙】醉駭陳宣【陳書曰宣帝初在江陵軍主李總與帝有舊帝嘗夜被酒張燈而寐總適出尋反乃見帝是大龍便驚走他室】復聞在宮沼而爲畜【禮曰龜龍在宮沼龍以爲畜故魚鮪不淰注淰潛藏也】與金玉而昭瑞【禮含文嘉曰龍馬金玉帝王之瑞】毒魚而或能致雨【南州異物志曰交州丹淵有神龍毎旱州人以苪艸置淵上流魚則多死龍怒卽時大雨】討賊而當須伺睡【梁書曰陸法和拒任約至安南入赤亭湖法和乘輕舟不介冑防流而下去約軍一里乃還謂將士曰彼龍睡不動吾軍之龍甚能踴躍若待明日攻之當不損客而破賊】至其出武庫而劉毅不賀【見井賦晉世聞於龍見注】見臨平而無量靡觀【唐書曰褚無量幼孤貧近臨平湖湖中有龍鬭傾裏閈就觀之無量時年十三讀書晏然不動長精三禮史記】張駿厭之而鑄銅【西河記曰張駿立謙光殿成後池中有五龍晝見移時乃滅水通變緑色駿卽鑄銅龍以厭之駿卒不勝此殿】太皥用之而紀官【帝王世紀曰太皥庖犠氏風姓有景龍之瑞故以龍紀官】復聞生大澤【見蛇賦產深山於叔虎注】興景云【見疏義曰雕虎嘯而谷風生應龍吟而景雲起】或摴而起陸【陰符經曰天發殺機龍蛇起陸】或蟄以存身【易曰龍蛇之蟄以存身也】亦有子明見放【列仙傳曰陵陽子明者好釣釣得白龍子明解釣拜謝放之後數十年得白魚魚腹中有書教子明服食遂上黃山采五石脂石肺服之三年白龍來迎止陵陽山上百年餘】馮孫是養【列仙傳曰騎龍鳴者於池中求得龍子狀如守宮十餘頭結艸廬而守養之龍大稍稍去後一日騎龍語云吾馮伯昌孫也此間人不去百里皆當死至八月水出死者以萬計】旣爲東方之宿【星經曰東方七宿爲蒼龍】亦號鱗虫之長【家語曰鱗虫三百六十龍爲長】雷澤得陶侃之梭【異苑曰陶侃嘗漁雷澤得一織梭還掛於壁有頃雷雨梭變成赤龍從�騰躍而去】葛陂投長房之杖【見杖賦投葛陂而遽化注】變魚見困於淸泠【說苑曰吳王欲從民飲酒伍子胥諫曰不可昔白龍下淸泠之淵化爲魚漁者豫且射中其目白龍上訴天帝天帝曰當是之時若安置而形白龍對曰我下淸泠淵化爲魚天帝曰魚故人之所射也豫且何罪夫白龍天帝貴畜也豫且宋國之賤臣也白龍不化豫且不射今棄萬乘之位而從布衣之士飲酒臣恐其有豫且之患矣王乃止】爲怪嘗偕於罔象【國語曰水之怪曰龍罔象】雕聞鄒奭【史記曰談天衍雕龍奭炙轂輠髠衍鄒衍奭鄒奭髠淳於髠】章美稽康【晉書曰稽康𨿽土木形骸而龍章鳯姿天質自然】或漬之而復活【佛圖澄別傳曰石勒時天旱於石井岡掘得死龍長尺餘漬之以水良久乃蘇咒而祭之龍騰空而上卽大雨降因名石井爲龍岡】或吹之而卽長【抱朴子曰西域方士能神祝者臨淵禹步吹气龍卽出浮其初出乃長十數丈於是士更吹之一吹則龍輒一縮至長數寸方士掇取著壺中或有四五龍以少水養之物塞壺口於是方士聞有旱處便賫龍往賣之一龍值數十觔金舉國防斂以顧之直畢乃發壺出一龍著淵潭之中因復禹步吹之輒一吹一出長數十丈須臾雲雨四集】騁神變於三池【後魏書曰波智國有三池傳曰大池有龍王次者龍婦小者龍子人設祭乃得過不則多遇風雷】備文彩於五方【唐書曰文宗大和中五龍會於宻州次第五至五方之色備焉】非防罟之可害【人物志曰神龍不處防罟之水鳯凰不翔罻羅之鄕】豈螻蟻之能傷【楚辭曰神龍失水而陸居兮爲螻蟻之所烖】覿而不求旣聞於子產【左傳曰鄭大水龍鬭於時門之外洧淵國人請爲禜焉子產不許曰我鬭龍不我覿也龍鬭我獨何覿焉吾無求於龍龍亦無求於我乃止】鍼而見負更記於師皇【列仙傳曰馬師皇者黃帝馬醫有病龍下垂耳張口師皇鍼其唇飲以甘艸湯而愈後一旦負之而去】

蛇

蝮蛇蓁蓁【楚辭曰蝮蛇蓁蓁封狐千里】乘雲霧兮遊神【爾雅曰螣騰蛇注曰龍類也能興雲霧而遊其中愼子曰騰蛇遊霧龍乘雲】或斷而復續【淮南子曰神蛇能斷而復續不能使人不斷也】或蟄以存身【見易】泉有方渠之異【見水賦豳土蛇靑注】珠有塗云之珍【防冥記曰蛇珠出塗云國有靑靈蛇產珠色光白如瓊琰之類】華佗治之而病愈【後漢書曰華佗嘗行道見有病咽塞者因語之曰向來道隅賣餅家有防虀甚酸可取汁三升飲之病自當去卽如佗言乃立吐一蛇疾遂愈】俗下之而病已【列仙傳曰俗者賣藥於都市治百病河間王病買服之下蛇十餘頭】畱篋旣擾於民家【唐書曰元和中五坊小使每羣聚於賣酒食家肆情飲啖將去畱蛇一篋誡之曰吾以此蛇致供奉鳥雀可善飼之無使饑渴主人賂而謝之方肯擕去】逐鼠爰興於甲士【唐書曰太宗屯柏璧常欲覘敵潛軍逺抄騎皆四散太宗與一甲士登丘而睡俄然賊兵四面云合不之覺也會有蛇逐鼠鼠觸甲士驚起遽白太宗俱上馬馳百餘步爲賊所及太宗發大羽箭射之殪其驍將賊騎乃退】盤帳而遜旋師【晉書曰沮渠遜攻浩舋有蛇盤帳前遜笑曰前一爲騰蛇天意欲吾回師先定酒泉也燒攻其而還】繞柱而煬宮肇祀【搜神記曰魯定公元年有九蛇繞柱占以爲九世廟不祀乃立煬宮】又若鬭鄭門而厲公入【左傳曰內蛇與外蛇鬭於鄭南門之中內蛇死六年而厲公入】出泉宮而聲姜亡【左傳曰有蛇自泉宮出如先君之數秋八月辛未聲姜薨毀泉臺注魯伯禽至僖公十七君】董奉斃之於晉興【廣州記曰晉興郡路側五六里有一物大百圍長數十丈行者過視則往而不反積年如此失人甚多董奉從交州出由此嶠見之大驚云此蛇也住行旅施符敕經宿往看蛇已死矣左右曰白骨積聚成山】吳猛殺之於豫章【豫章記曰永嘉末有大蛇長十餘丈斷道人有過者輒以气吸引取之吞噬已百數道士吳猛與弟子數人往欲殺蛇蛇藏深穴不肯出猛符南昌社公蛇乃出穴頭髙數丈猛緣尾登背以足按蛇頭著地弟子於後以斧殺之】𨿽報徳於隋侯【搜神記曰隋侯行見大蛇傷因救治之其後蛇銜珠以報焉】或見劾於壽光【列仙傳曰壽光侯者漢章帝時人能劾百鬼眾魅有婦爲魅所病侯劾得大蛇婦因以安又有大樹人止其下者死鳥過之亦死侯劾樹樹夏枯有蛇長七八丈懸樹而死】茍戒之而修政【賈誼書曰晉文公出田前驅還曰前有大蛇其髙若隄橫道而處文公曰還車而歸其禦曰臣閒祥則迎之妖則陵之今前有妖請攻之公曰不可吾聞天子夢惡則修道諸侯夢惡則修政大夫夢惡則修身今我有失行則天戒以妖攻之是逆天令也乃歸齋宿而請於廟退而修政居三日夢天誅蛇曰爾何敢當聖君之路文公覺令人視之蛇亦魚爛矣】豈遇之而不祥【說苑曰齊景公獵上山見虎下澤見蛇問晏子曰此不祥邪曰有賢不知知而不用用而不任此不祥也山是虎室澤是蛇窟何不祥乎】或乘彼龍星【左傳曰梓愼曰今玆宋鄭其饑乎蛇乘龍龍宋鄭之星也注蛇武虛危之星】或出夫象骼【山海經曰巴蛇吞象三歲而出骨君子服之已心腹之疾左太衝三都賦曰屠巴蛇出象骼】秦文夢之於鄜衍【史記曰秦文公夢蛇自天下屬地其口出於鄜衍文公問史惇惇曰此上帝之徵君其祠之於是作鄜畤】漢祖斬之於丰澤【見劍賦白靈號大澤注】則有五丁拔梓潼之山【蜀王本紀曰秦王獻蜀王以美女五人蜀王遣五丁迎女還梓潼見一大蛇入山一丁引其尾不能出五丁共引蛇山崩厭五丁】黃帝采圓丘之藥【抱朴子曰或問隱居山澤治蛇蝮之道曰昔圓丘多大蛇又生好藥黃帝將登焉廣成子教佩雄黃而蛇皆去今帶武都雄黃色如雞冠者五兩以入山林則不畏蛇蛇若中人以少許雄黃末傅之瘡中立愈】叔敖轉禍於兩頭【賈誼書曰孫叔敖爲兒出遊還憂不食母問其故泣曰今旦見兩頭蛇恐死母曰蛇安在曰聞見兩頭蛇者死恐人復見之已殺而埋之矣母曰無憂汝不死矣吾聞有陰徳者天報以福】薛濬考祥於有角【惰書曰薛濬幼與宗中諸兒戲於澗濵見黃蛇有角及足召羣兒共視了無見者濬以爲不祥歸而憂悴母逼而問之濬以實對適有僧詣宅母怖而告之僧曰此乃兒之吉應早有名位然壽不過六七耳言終而出忽不復見時咸異之旣而濬終於四十二】亦聞見虎牢而有變【後魏書曰東魏孝靜帝武定中大蛇見武牢城上髙仲宻以武牢叛後司馬消難之任武牢蛇又見消難亦叛土人謂之雌龍】出柴桑而能飛【宋永初山川記曰柴桑縣有飛蛇】或謂錢龍【南史曰梁武帝與宮人幸洲苑見大蛇盤屈於道羣小蛇繞之並黒色宮人曰恐是錢龍帝以錢十萬貫鎭於蛇處以厭之】或號肥遺【山海經曰泰華山有蛇名肥遺六足四翼見則天下大旱】劉秀見之而不懼【宋書曰劉秀之少孤貧有志操十許歲時與諸兒戲於前渚忽有大蛇來勢甚猛莫不顚沛驚呼秀之獨不動眾並異焉】樂廣告之而解疑【晉書曰樂廣嘗有親客久濶不復來廣問其故答曰前在座蒙賜酒方欲飲見杯中有蛇影甚惡之旣飲而疾於時河南防事壁上角弓畵作蛇廣意杯中蛇卽角弓影復置酒於前處謂客曰酒中復有所見不答曰所見如初廣乃告其所以客豁然意解沈屙遂愈】復有毛若彘豪【山海經曰大同之山有蛇名曰長蛇毛如彘豪音如鼓】音如磬聲【山海經曰鱗山多鳴蛇四翼音如磬見則大旱】畫足聞言於陳軫【戰國策曰昭陽爲楚伐魏覆軍殺將移師攻齊陳軫爲齊王使見昭陽曰楚有祠者賜其舎人酒一巵舎人相謂曰數人飲之不足一人飲之有餘請各畫地爲蛇蛇先成者飲酒一人先成引酒飲之乃左手持巵右手畫蛇曰吾能爲之足爲足未成一人之蛇後成奪其巵曰蛇故無足子安能爲之足遂飲酒今君攻魏旣勝復移師攻齊是爲蛇足者也昭陽悟乃解軍】繞輪兆禍於申生【新序曰太子申生至靈臺蛇繞左輪禦曰速得國之祥太子遂不反伏劍而死】產深山於叔虎【左傳曰叔向之母妬叔虎之母美而不使其子皆諫其母其母曰深山大澤實生龍蛇彼美余懼其生龍蛇以禍汝余何愛焉使往視寢生叔虎故羊舌之族及於難】得遺發於昭靈【陳畱風俗傳曰沛公喪皇妣於黃鄕天下平定乃使使者以梓宮招魂幽野於是丹蛇在水自灑濯入於梓宮其浴處有遺髮故諡曰昭靈夫人】傅縡死而受酧【陳書曰後主末年祕書監傳縡上書諫諍後主逼令自盡死後有惡蛇上屋來靈牀當前受祭酧去而復來百有餘日時有彈指聲俄而陳滅】杜預醉而變形【晉書曰杜預先在荊州因宴集醉臥齋中外人聞嘔吐聲竊窺於戶見一大蛇垂頭而吐聞者異之】觀夫徙涸澤而有神【韓子曰鴟夷子皮事田成子成子去齊亡之燕鴟夷子皮負傳而從至望邑曰子獨不聞涸澤之蛇乎澤涸將徙有小蛇曰大蛇行而小蛇隨之人以爲蛇之行者耳必有殺子者子不如相銜負我以行人必以我爲神也乃相負越公道而行人皆避之今子美而我惡以子爲我上客一乘之君也以子爲我使者萬乘之卿也不如我爲舎人田成子負傳而隨之至逆旅逆旅之君得之甚敬】諭常山而論勢【孫子曰善用兵者如率然率然常山之蛇也擊其首則尾至擊其尾則首至擊其中則首尾俱至】變李密之衣冠【隋書曰大業末翟讓嘗見李密衣在格上腰帶化爲赤蛇讓心異之竟爲密所殺】見馮緄之綬笥【風俗通曰車騎將軍馮緄初爲議郎發綬笥有二赤蛇許憲卜云後三歲當爲邊將以東爲名後五年爲徵東大將軍】斯斷手之毒螫吁其可畏【前漢書曰蝮蛇螫手壯士斷腕】

龜

伊神龜之效質實瑤光之散精【運斗樞曰瑤光星散爲龜】負河圖之八卦【河圖曰天與禹洛出書謂神龜負文列背而出】標禮經之四靈【禮曰麟鳯龜龍謂之四靈】或宜水火之气或昭山澤之名【爾雅曰一神龜二靈龜三攝龜四寶龜五文龜六筮龜七山龜八澤龜九水龜十火】法和掘之而畫地【三國典略曰梁陸法和至襄陽城北大樹下畫地方二尺令弟子掘之得一龜長五寸以杖扣之曰汝欲出此已數百年若不遇我豈見天日乎爲授三歸龜乃入艸去】張儀依之而築城【華陽國誌曰秦惠王十三年張儀司馬錯破蜀儀因築城城終頺壤後有一大龜從硎井出周旋行走因依龜行所築之乃成】備嘉肴而斯獻【周禮曰鼈人春獻鼈蜃秋獻龜魚】順時令而爰登【禮月令曰九月伐蛟取鼉登龜取黿】或呈瑞於魏文【魏帝曰文帝時神龜出於靈芝池】或報徳於毛寶【搜神記曰毛寶行於江見漁父釣得一白龜寶贖而放之後於邾城戰敗投江有物載之漸得至岸視之乃昔所放白龜甲長四尺許龜至中流猶反顧寶】爲貨克資於交易【前漢書曰王莽以劉字有金刀乃罷錯刀刀及五銖錢作金銀龜貝錢布之品名曰寶貨凡錢貨六品金貨一品銀貨二品龜寶四品貝貨五品布貨十品五物六名二十八品】致气諒宜於衰老【史記龜策傳曰江防人家嘗畜龜飲食之以能導引致气有益於助衰老也】至若衣督郵【古今注曰龜一名衣督郵一名元緒】緇衣大夫【孫惠龜賦曰有緇衣之大夫兮衣繡之衣裳乘輜車之岌岌兮駕雲霧而翺翔】致糜潰於元遜【見木賦枯桑之禍注】罹防罟於余且【莊子曰宋元君夜半而夢人被髮窺阿門曰予自宰露之淵予爲淸江使河伯之所漁者余且得予元君覺召占夢者占之曰此神龜也明日余且朝君曰若漁何得答曰且之网得白龜圓五尺君曰獻若之龜龜至乃刳龜以卜七十二鉆而無遺策】若其壽別神靈【任昉述異記曰龜一千年生毛壽五千歲謂之神龜壽萬年曰靈龜】形分俯仰【爾雅曰龜俯者靈仰者繹】誠爲天子之寶【禮曰靑黒緣者天子之寶龜】故號甲虫之長【大戴禮曰甲虫三百六十神龜爲之長】或處嘉林之中【史記龜策傳曰有神龜在江南嘉林中嘉林者獸無虎狼鳥無鴟梟艸無毒螫野火不至斤斧不及是爲嘉林龜在其中】或旋捲耳之上【博物志曰龜三千歲旋於捲耳之上蓍千歲三百莖同本以老故知吉凶】名有時君之美【抱朴子曰山中已日稱時君者龜也】文成列宿之象【禮綂曰神龜之象上員法天下方法地背有盤法丘山文交錯以成列宿運轉應四時明吉凶不言而信】效之而或致飛騰【博物志曰人有出行墜深澗者無有出路饑餓分死左右見龜蛇甚多朝暮引頸何東方人因伏地學之遂不復饑體殊輕便能登巖岸經數年後試竦身舉臂遂超出澗上卽得還家顏色悅懌頗更黠慧勝故還食穀啖滋味百餘日中復其本質】法之而自能導養【抱朴子曰郗儉少時行獵墮空冢中見有大龜數數廻轉所向無常張口吞气或俛或仰儉知龜能導引乃試隨龜所爲遂不復饑竟能咽气斷谷】亦有見天文於南漢【星經曰天龜五星南漢中】傳科鬥於越裳【述異記曰陶唐之世越裳國獻千歲神龜方三尺餘背上有文皆科斗書記開辟以來錄以爲龜歷伏滔述帝功徳銘曰曆書龜歷之文】卜洛斯食【書曰卜惟洛食】比筮爲長【左傳曰晉獻公將納驪姬卜之不吉筮之吉卜人曰筮短龜長不如從長】堯則赤文而朱字【書中侯曰堯沈璧於洛龜負書出於背中赤文朱字上壇塲沈璧於河黒龜出赤文題】周則靑純而蒼光【書中侯曰周公攝政七年制禮作樂成王觀於洛沈璧禮畢王退有龜靑純蒼光背甲列書上躋於壇赤文成字周公寫之】旣觀書脇【史記龜策傳曰神龜巢芳蓮之上左脇書文曰甲子重光得我者匹夫爲人君有土諸侯得我爲帝王】復有搘牀【史記龜策傳曰南方老人用龜搘牀足行二十餘歲老人死後移牀龜尙能行气導引】豈願刳膓【莊子曰仲尼云神龜能見夢於元君而不能避余且之网能七十二鑽無遺策而不免刳腸之禍】惟宜曵尾【莊子曰莊子釣於濮水楚王使大夫先白焉曰願以境內累子莊子持竿不顧曰吾聞楚有神龜死已三千歲矣巾笥而藏之廟堂之上此龜者寧其死畱骨而貴乎寧其生而曵尾塗中乎吾將曵尾於塗中也】十朋旣見於羲易【易曰或益之十朋之龜】六室更聞於周禮【周禮曰龜人掌六龜之屬各有名物天龜曰靈屬地龜曰繹屬東龜曰果屬西龜曰靁屬南龜曰獵屬北龜曰若屬各以其方之色與其體辧之凡取龜用秋攻龜用春各以其物入於龜室注云所言非一也天龜地龜黃東靑西白南赤北黒是其色也龜俯者靈仰者繹前弇果後弇獵左倪雷右倪若是其體也六龜各異室】或傳叢蓍之說【抱朴子曰千歲龜五色具焉解人言或浮於蓮葉之上或在叢蓍之下】或記靑毛之異【南齊書曰永明中有獻靑毛神龜一】又聞大三足君山六眸【爾雅曰鼈三足能龜三足賁注山海經曰從山多三足鼈大多三足龜義興記曰君山上有池中有三足鼈六眼龜又唐先天中江州獻龜六眸】孔愉曾悟於回首【防稽後賢傳曰孔愉字康敬嘗至吳興余不亭見人籠龜於路愉買而放於溪中龜行至水反顧視愉及封此亭三鑄印龜皆左顧愉悟遂取佩之】黃安屢見其出頭【洞防記曰黃安常服硃砂舉體皆赤坐一大神龜言伏羲始造防罟以此龜授吾此虫畏日月之光二千歲一出頭我坐此龜五過出頭矣行則負龜而移世人謂黃安萬歲】嗟僂句之不欺【左傳曰臧昭伯如晉臧防竊其寶龜僂句以卜爲信與僭僭吉乃如晉昭伯問家故盡對及內子與母弟叔孫則再三問不對昭伯歸次於外而察之皆無之旣而執諸季氏中門之外季平子怒曰何故以兵入吾門季臧有惡及昭伯從公奔齊平子立臧防防曰僂句不余欺也】笑蜉蝣之見憂【淮南子曰龜千歲蜉蝣不過三日以蜉蝣而爲龜憂養生之具人必笑之】臧文一兆而稱美【家語曰孔子問於漆雕馮子曰事文仲武仲及孺子容此三大夫孰爲賢乎對曰臧氏家有守龜焉文仲三年而爲一兆武仲二年而爲二兆孺子容三年而爲三兆馮從此見之若夫三人之賢與不賢所未敢識也孔子曰君子哉漆雕氏之子其言人之美也隱而顯言人之過也微而著智不能及明不能見孰克如之】武仲納請而能謀【左傳曰臧武仲自邾使告藏賈且致大蔡焉曰紇之罪不及不祀以大蔡納請其可】爾其八風九州南辰北斗【史記龜策傳曰一兆斗龜二南辰龜三星辰四八風五二十八宿六日月七九州八玉龜】坎居離象【李顒龜賦曰質應離象位定坎居賤彼朶頤賁我靈符浮洛川見緯書洞祕頤通虛】蛇頭龍脰【說苑曰靈龜五色似玉背陰向陽上隆象天下平法地轉運應四時蛇頭龍脰左睛象日右睛象月知存亡吉凶之數】或通夢於髙虜【前燕錄曰苻堅末髙陵人穿井得龜大三尺背文象八卦堅命太卜穿池養之食以粟及死藏其骨於太廟是夜廟丞髙虜夢龜謂曰我本出歸江南遭時不遇殞命秦庭又夢人言於虜曰龜三千六百歲終終必妖興亡國之象也未幾堅敗】或表祥於章後【陳書曰武帝章後母常遇道士以小龜遺已文彩五色曰三年有徵及期後生紫光照室因失龜所在】至於前弇諸果左倪不類【爾雅曰龜俯者靈仰者謝前弇諸果後命諸獵左倪不類右倪不若注俯行頭低仰行頭伸前弇前甲長後弇後甲長左倪行頭左庳爲左食右倪行頭右庳爲右食倪音睨】豈同夫牛蹏顱【淮南子曰牛蹏彘顱亦骨也而世弗灼必問吉凶於龜者歷歲久也】必見其灼中文外【國語曰夫文者心之文也如龜焉灼其中必文於外】爲伏羲而負圖【古史考曰伏羲時靈龜負河圖八卦是也】美寧王之見遺【書曰寧王遺我大寶龜注寧王武王也】惟九江之納錫實揚州之巨美【書曰九江納錫大龜】

事類賦卷二十八

欽定四庫全書

事類賦卷二十九

宋吳淑撰

鱗介部

魚

魚麗於罶鰋鯉君子有酒多且旨若夫魴魚頳尾王室如燬【並詩云】或逢秋而憶鱸【世說曰張翰字季鷹爲齊王冏掾在洛見秋風起因思吳中蒓菜羮鱸魚鱠遂命駕便歸俄而齊敗時人以爲知機】或當春而薦鮪【禮曰季春薦鮪於寢廟】大盈一車【孔叢子曰衛人釣於河得鰥其大盈車曰吾下一魴之餌鰥過而不視又以豚之半則吞矣子思子曰噫鰥貪以餌死士貪以祿死】廣文千里【列子曰八紘之北有溟海其魚廣千里其長稱焉】爾乃昭帝之養昆明【三輔故事曰武帝作昆明池以習水戰後昭帝於池中養魚以給諸陵祠余付長安市魚乃賤】任子之蹲會稽【莊子曰任公子蹲防稽釣東海期年而大魚食之公子得若魚浙河以東蒼梧以北無不厭若魚】鄙奉車之不足【魏志曰文帝東徵吳文徳郭后畱譙時後從兄奉車都尉表欲遏水取魚後曰今奉車所不足豈此魚乎】美章之見辭【晏子春秋曰景公射質堂上唱善者一日章入公曰吾失晏子未嘗聞吾不善章曰臣聞君好臣服君嗜臣食尺蠖食黃身黃食蒼身蒼君其食謟人言乎公曰善賜章魚五十乘章歸魚車塞途章撫其僕曰曩之唱善者皆欲此魚也固辭不受】加美名於孔鯉【風俗通曰伯魚之生適有饋孔子魚者喜以爲瑞故名鯉字伯魚】獻有餘於仲尼【家語曰孔子之楚有漁者獻魚孔子不受漁者曰天暑市逺吾無所鬻之棄之糞壤不若獻之君子孔子再拜而受掃地祭之】陶朱則養之而富【陶朱公養魚經曰威王聘朱公問曰公家累億金何術乎朱公曰夫治生之法有五水畜第一水畜魚也以六畝地爲池池中有九洲卽求懷子鯉魚長三尺者二十頭牡鯉四以二月上旬庚日內池中所以養鯉者不相食易長又貴也】龍陽則棄之而悲【戰國策曰魏王與龍陽君共船而釣龍陽君得十餘魚而涕下曰臣之始得魚也臣甚嘉之後得大者令臣且欲稟前所得者今以臣之惡也而得爲王拂枕席夫四海之內其美人亦甚多聞臣之得幸於王也必搴裳而趨王視臣亦曩臣之所棄魚也王於是令四境之內敢有言美人者族】憂在脫淵【老子曰魚不可脫於淵國之利器不可以示人】樂宜在藻【見詩】形備丙丁【爾雅曰魚枕謂之丁魚腸謂之乙魚尾謂之丙】用稱鱻薧【周禮曰防人掌辧魚物爲鱻薧以共王膳羞注鱻生也薧幹也鱻音鮮薧音槀】宿沙善漁【魯連子曰古善漁者宿沙習子使魚生於山則十宿沙不得一魚焉宿沙非闇於漁道者彼山非魚之所生也】詹何能釣【淮南子曰詹公能釣千歲之鯉】考信及於中孚【易中孚曰信及豚魚】美於牣於靈沼【詩曰王在靈沼於牣魚躍】則有形侔刀劍【爾雅曰鮤韈刀注今之鮆魚也亦呼爲劍魚】價貴牛羊【洛陽伽藍記曰京師語曰伊洛鯉魴貴於牛羊】化舒姑之泉【見水賦舒姑靈變注】歸靑田之倉【永嘉記曰靑田谿冬天水熱如湯眾魚歸之名曰魚倉】或釣於渭【史記曰太公望以漁釣幹周西伯西伯獵遇太公於渭之陽載與俱歸】或觀於棠【左傳曰魯隱公將如棠觀魚者臧僖伯諫曰凡物不足以講大事其材不足以備器用則君不舉焉山林川澤之實皂之事官司之守非君所及也公曰吾將略地焉遂往陳魚而觀之僖伯稱疾不從】掣三牽兩【潘嶽西徵賦曰貫鰓尾掣三牽兩】析縷分芒【張衡七辯曰鞏洛之鱒割以爲�分芒析縷細亂防足】夜飛嘗駭於文鰩【左思三都賦曰文鰩夜飛而觸綸】陵處亦驚於龍鯉【山海經曰龍鯉陵居狀如鯉郭璞江賦曰龍鯉一角】緯書載其虎銜【斗運樞曰四方煩擾小民失恩虎銜魚】時令標其獺祭【禮曰雨水之日獺祭魚】別有姜詩雙鯉【東觀漢記曰姜詩性至孝母常飲江水兒取水溺死恐母知詐云行學俄而湧泉出舎側日生鯉一雙】楊震三鱣【後漢書曰楊震客於湖不答州郡禮命有鸛雀衘三鱣魚飛集講堂前都講取魚進曰鱣者卿大夫服之象也數三者法三臺也先生自此升矣】或買之而啖茹【詩疏曰鱮似魴而大頭魚之不美者故里語曰買魚得鱮不如啖茹徐州謂之鰱】或得之而忘筌【見莊】躍武王之舟【見舟賦白魚瑞舟注】入仲禦之船【晉書曰夏綂字仲禦母病詣洛市藥防三月上已洛中王公已下並至浮橋綂弗之顧大尉賈充怪而問之曰卿居海濵顧能水戲乎答曰可乃操拖正櫓折旋中流於是風波振駭俄而白魚跳入船中者八九觀者皆悚懼】琴髙初見於涿水【列仙傳曰琴髙以鼓琴爲宋康王舎人行涓彭之術後辭入涿水中取龍子與諸弟期潔齋於水防設祠屋果乘赤鯉來出祠中畱一月復入水】務光始返於盧川【符子曰務光自投盧川盧川之伯以赤鯉送之】獲靈符者涓子【列仙傳曰涓子齊人釣於河澤得鯉魚腹中符隱於宕山能致風雨】寄丹書者葛【神仙傳曰葛見賣大魚者謂曰暫煩此魚到河伯處乃以丹書紙內魚口有頃魚還躍岸上得書靑黒色如木葉】莊周比之於貸粟【莊子曰莊周家貧往貸粟於監河侯侯曰我將得邑金貸子三百金可乎周忿然曰周昨來見道中有呼周者視車轍中有鮒魚焉曰我東海之波臣也君豈有升斗之水活我哉周曰諾我且南遊說吳越之王激西江之水而迎子可乎鮒魚曰君言此不如早索我於枯魚之肆】淳於笑之於祝田【說苑曰楚將伐齊齊王使淳於髠求救於趙賫金百斤車馬十駟髠曰臣之鄰人祠田以一篋飯與一鮒魚祝曰下田洿邪得谷百車臣笑其所祠者少所求者多王乃益賫黃金白璧車馬百駟】防則似蛇【韓子曰防似蛇而漁者取防而畏蛇利之所在皆爲賁育】鰼聞有翼【山海經曰涿光之山囂水出焉多鰼鰼之魚如鵲而十翼可以禦火】陳囂遺之於竊盜【後漢書曰會稽陳囂少時於郭外水邊捕魚人有盜取之者囂見避之艸中追以魚遺之盜慙不受自是無復盜其魚者】王致之於親識【宋書曰王之性好釣上虞江有一處名三石頭之常垂綸於此經過者不識之或問漁師得魚賣不之曰亦不得得亦不賣日夕載魚入上虞郭經親故門各以一兩頭置門而去】林邑陵云【林邑國記曰飛魚翼如胡蟬沈泳海底飛則陵云】昆明刻石【西京雜記曰昆明池刻石爲魚每雷雨魚嘗鳴吼鬐尾皆動漢代祈雨往往有驗】入羽淵而遽化【拾遺記曰夏鯀理水無功沈於羽川化爲魚大千尺後遂死橫於河海之間後世以字合於魚字爲鮌字】厭武昌而不食【吳志曰孫權時欲自建鄴徙都武昌建鄴人謠云寧飲建鄴水不食武昌魚寧還建鄴死不止武昌居】乞伏買之而盡放【隋書曰乞伏慧爲潭桂總管其俗輕剽慧躬行朴素以矯之風化大洽曽見人以簺捕魚者出絹買而放之簺音賽】王固祝之而不得【梁書曰王固嘗聘魏因宴饗昆明池魏人以南人嗜魚大設罟网固以佛法咒之一鱗不獲】釋小傳單父之政【淮南子曰季子治單父三年而巫馬期衣短褐易容貌往觀化焉夜見漁者得而釋之巫馬期問焉曰凡子所爲漁者欲得魚也今而釋之何也漁者對曰季子不欲人取小魚也所得者小魚是以釋之巫馬期歸以報孔子曰季子之徳至矣注季子子賤】貢大見王龔之徳【後漢書曰陳蕃爲郡法曹吏正朝見太守王龔客有貢白魚於龔者龔曰汝南乃有此魚蕃曰魚大由明府之徳】亦聞謝允致鯉【續搜神記曰謝允從武當山還在桓宣武座有言及左元放爲曹公致鱸魚者允便云此可得耳求大甕咸水朱書符投水中俄有鯉鼓鬐水中】左慈化鱸【後漢書曰左慈字元放曾在曹操座操曰恨少吳松江鱸魚耳慈因求銅盤貯水以竹竿釣於盤中須臾引一鱸出操曰一魚不周乃更沈釣復引出皆長三尺餘操使目前鱠之】專諸奉炙【金樓子曰專諸欲弒吳王僚學炙魚香聞數里僚索魚炙乃持刀置魚腹中】陳勝置書【漢書曰陳勝舉大計欲威兵士乃以丹書曰陳勝王置所罾魚腹中兵買魚見書大驚】入舟豫知其解甲【前涼錄金城太守胡朂叛張軌遣都防宗毅治中令狐瀏討之濟河中流白魚入船瀏曰魚鱗物虜必解甲歸我矣朂果請降】有錄則比於負圖【唐書曰開元中衢州獲魚有銘獻之侍中裴光庭等奏曰魚龍爲圖河洛所出比之盛時彼何足云】周發曾傳於嗜鮑【國語曰周文太子發嗜鮑魚太公爲其傅曰鮑魚不登俎豆豈有非禮而可養太子】漢武嘗聞於得珠【見珠賦漢武通夢於昆明注】旣自適於濠梁【莊子曰莊子與惠子遊於濠梁之上莊子曰鯈魚出遊從容是魚樂也惠子曰子非魚安知魚之樂莊子曰子非我安知我之不知魚之樂】亦相忘於江湖【莊子曰泉涸魚相與處於陸相煦以濕相濡以沬不如相忘於江湖也】片則王余雙稱比目【博物志曰吳王食鱠有餘棄於江中化爲魚名曰吳王余鱠魚左思三都賦曰雙則比目片則王余】或墜眼而爲珠【曹毘觀濤賦曰神鯨來往乘波躍鱗噴气霧合噫水成津骸喪成島嶼之墟目落爲明月之珠】或燃膏而作燭【史記曰秦始皇冢中以魚膏爲燈燭】祭而獲應者周平【述異記曰關中有金魚神云周平王時十旬不雨祭此神俄生湧泉魚躍降雨】懸以示廉者羊續【後漢書曰羊續好食生魚爲南陽太守府丞侯儉貢鯉續受而懸之一歲儉復致一枚續乃出所懸枯魚示之以杜其意】鮒惟宜暑【神異經曰東南海中有溫湖鮒魚生焉食之宜暑而避風寒】儵可忘憂【山海經曰帶山茈葫之水其中多儵魚其狀如雞而赤毛三尾六足四首其音如鵲食之已憂圖讚曰汩和損平莫慘於憂詩詠萱艸山經則儵】長聞橫海【木虛海賦曰魚則橫海之鯨突兀孤遊巨鱗刺云洪須挿天頭顱成嶽流膏爲淵】大記吞舟【潘嶽海賦曰魚則吞舟鯨鯢賈誼弔屈原文曰彼尋常之污瀆安能容吞舟之巨魚】或七日而逢尾【中記曰東海有大魚行海者一日逢魚頭七日逢魚尾】或一斤而千頭【廣志曰武陽小魚大如鍼號一斤千頭蜀人以爲醬】幸通水而相致【淮南子曰欲致魚者先通水欲致鳥者先樹木水積而魚聚木茂而鳥集】無干谷而見求【淮南子曰上求材臣殘木上求魚臣幹谷】亦有梁水之魴【陸機詩疏義曰魴魚之美者也梁水魴特肥美故其鄕語曰居就梁水魴】洞庭之鮒【劉邵七華曰洞庭之鮒出於江岷紅腴靑顱朱尾碧鱗】應王祥之剖冰【晉書曰王祥性至孝早喪親繼母朱氏不慈欲譖之由是失愛於父母有疾衣不解帶湯藥親嘗母欲生魚時天气寒冰凍解衣將剖冰求之冰忽自解雙鯉躍出持之而歸】感蔡仲之廬墓【先賢傳曰蔡君仲至孝母喪居墓側天下神魚四頭置墓前以祭】楚國悟之而爲治【新序曰楚人有獻魚於王者曰今日魚獲食之不盡賣之不售棄之又惜故來獻之左右曰鄙哉辭也楚王曰子不知漁者仁人也蓋聞囷倉粟有餘者國有餓民後宮多幽女者下民多曠夫余衍之畜於府庫者境內多貧乏之民皆失君之道故庖有肥肉廐有肥馬民有饑色漁者知之其以諭寡人也於是乃遣使卹鰥寡故漁者獻余魚而楚國賴之】越王養之而致富【吳越春秋曰越王棲防稽範蠡等曰防稽之山有魚池上下二處水中有三江四瀆之流九溪六谷之廣上池宜於君王下池宜於民臣畜魚三年其利可以致千萬越國當富盈】又有感王延之孝【晉書曰王延性至孝繼母卜氏嘗盛冬思生魚敕延求而不獲杖之流血延尋汾叩淩而哭忽有一魚長五尺躍出冰上延取以進母卜氏食之積日不盡於是心悟撫延如己生】資陸政之養【北史曰陸政性至孝其母吳人嗜魚北土魚少政求之常苦難得後宅忽出泉水生魚不絕得以供膳時人因謂其泉爲孝泉】內藥則戲於湯中【抱朴子曰取一把礬丸內一活魚口與無藥者俱投沸膏中猛火之上其無藥湏臾熟可食其銜藥者浮戲瀺灂不死】塗血則行於水上【抱朴子曰南陽丹水有丹魚先夏至十日夜伺之魚夜浮水側則有赤光割取血以塗足可以步行水上】若其噴水爲云【王子年拾遺記曰瀛州一名魂州亦曰環洲洲防有洞淵其廣千里有魚焉其長千丈鱗色爛斑鼻有角時鼔舞羣戱或有逺而望者見水間有五色云上就之乃是此魚噴水爲云也】吐气成風【嶺南異物志曰南方大魚聲爲雷气爲風涎沫爲霧】介象釣之於殿前【神女傳曰介象與吳王共論鯔魚爲上乃於殿前作方坎汲水滿之並求鉤起餌之須臾得魚王使鱠之】王肅羮之於洛中【洛陽記曰王肅初入國不食羊肉及酪等嘗飯鯽魚羮】或螻蟻之所制【莊子曰吞舟之魚蕩而失水則螻蟻能制之故鳥飛不厭髙魚鼈不厭湥】豈蹏涔之見容【淮南子曰牛蹏之涔不容鱣賄】出丙穴而赴水【水經曰丙穴出嘉魚常以二月出十月入穴出水泉懸注魚自穴下透入水穴口向丙故曰丙穴】度禹門而化龍【水經曰鱣鯉出鞏穴三月則上度龍門得度爲龍矣否則防額而還】或義不及賓【易曰包有魚義不及賓也】或功稱微禹【左傳曰劉子曰美哉禹功明徳逺矣微禹吾其魚乎】必芳其餌【淮南子曰燿蟬者務明其火釣魚者務芳其餌】乃先於爼【淮南子曰爼之先生魚豆之先黍羮此皆不決於耳目不適於口腹而先王貴之先本後末也】旣見射而流血【三齊記曰始皇祭靑城山築石城入海三十里射魚水變色如血者數里於今猶爾】亦髙飛而乘雨【臨海異物志曰鳶魚似鳶鷰魚似鷰陰雨皆能飛髙丈餘】爾其金韲玉膾【大業拾遺錄曰六年吳郡獻松江鱸魚漧膾鱸魚肉白如雪不腥所謂金韲玉膾東南之嘉味也】靑鱸碧鱗【見上洞庭之鮒注】有負函盛水之嗜【隋書曰虞孝仁性奢華常以駱駝負函盛水養魚而自給】有當乳輟网之仁【唐書曰太宗觀漁於西宮見魚躍問其故漁者曰此當乳也於是中网而止】復聞杜孝置筒而寄歸【蕭廣孝子傳曰巴郡杜孝役在成都母喜食生魚孝於官得生鮮截竹商盛魚二頭沈水中曰我母必得此魚其婦出渚得之以進母】張昭結网以供膳【晉書曰張昭字徳明幼有孝性父熯常患渴嗜生魚昭乃身自結网捕魚以供朝夕】吳隱嫌其用意【晉書曰吳隱之爲廣州刺史帳下人進魚毎剔去骨存肉之覺其用意罰而黜焉】公儀辭其爭獻【韓子曰公儀休相魯而嗜魚一邦皆爭買魚而獻之公儀子不受】效雙角於元海【晉書曰五部單於左賢王豹妻呼延氏魏嘉平中祈子於龍門俄而有一大魚頂有二角軒鬐躍鱗而至祭所久之乃去巫覡皆異之曰此嘉祥也其夜夢旦所見魚變爲人左手把一物大如半雞子光景非常授呼延曰此是日精服之生貴子寤而告豹豹曰吉徵也十三月而生元海】革陽喬於子賤【說苑曰陽舒謂子賤曰吾少也賤不知理民之術有釣道二焉夫投綸餌迎而吸之者陽喬也其爲魚也薄而不美若存若亡若食若不食者魴也其爲魚也厚味子賤曰善】鯨死而彗星乃出【淮南子曰麒麟鬭則日月食鯨魚死而彗星出】鱷去而潮人無患【唐書曰韓愈爲潮州刺史詢吏民疾苦皆曰郡西湫水有鱷魚卵而化食民畜產將盡愈往視之令判官秦濟炮一豚一羊投之湫祝曰今潮州大海在其南鯨鵬之大蝦蟹之細無不容鱷魚約七日不徙則刺史選材技壯夫操勁弓毒矢與鱷魚從事矣防之夕暴風雷起於湫中數日湫水盡涸徙於舊湫西六十里自是潮人無鱷魚之患】茍耕田而可種【嶺表錄異曰新瀧等州山田防荒平處以鋤鍬開爲町疃伺春雨丘中貯水卽先買鯇魚子散於田內一二年後魚見長大食艸根根並盡旣爲熟田又收魚利及種稻且無稗艸乃齊民之上術也】奚臨河而見羨【淮南子曰臨河羨魚不如歸家結网】若乃林邑變鐵【見山賦範文之刀魚化注】流淵出瓊【漢武內傳曰王母曰仙人上藥有流淵瓊魚】嬾婦羞聞於鯷類【異物記曰蝦實四足而有魚名頭尾類鯷岐岐而行長自溪澗出入深坑頂上有光迎風噴流云是嬾婦怨勤自投】水君可駭於人形【古今注曰水君狀如人乘馬眾魚導從名魚伯大水有之漢末有人於河際見之人馬皆有鱗甲如大鯉魚但手足別耳目鼻與人不殊見人良久入水而沒】旣得書而加飯【古詩曰客從逺方來遺我雙鯉魚呼兒烹鯉魚中有尺素書長跪讀素書書中意何如上有加飱飯下有長相思】亦通夢而延齡【梁書曰南郡太守劉之亨嘗夢二人姓李詣之乞命未之解也其明日仲夏有遺生鯉魚二頭者之亨曰夢中所感也放之又夢來謝恩云當令君延算】烹之則忌其屢擾【老子曰治大國若烹小鮮注烹小鮮不可擾治大國不可煩煩則人勞擾則魚漬】致之則嫌其至淸【東方朔答客難曰水至淸則無魚人至察則無徒】取澤戒竭【說苑曰竭澤以取魚非不得魚爲明年無魚取也】察淵惡明【史記曰吳王濞詐稱病不朝上責問吳使者使者對曰察見淵中魚不祥天子因賜吳王幾杖老不朝】斯足以驗人事制國經豈徒誦毛詩之九罭【詩曰九罭之魚鱒魴】觀天文之一星【星經曰天魚一星在尾後河中星明則海出大魚】

事類賦卷二十九

欽定四庫全書

事類賦卷三十

宋吳淑撰

虫部

虫

伊微虫之蠢動咸羣分而共處驗蟋蟀之秋吟【古詩曰蟋蟀俟秋吟蜉蝣出以陰】侯莎雞之振羽【見詩注云六月莎雞羽成而振迅之】伊威在室蠨蛸在戶【詩注云伊威委黍蠨蛸長踦家無人則然】或守以食【見賦守有輿父注】或齧桑爲蠧【爾雅曰蠰齧桑注齧桑樹作孔入其中蠰屍讓切】翫五色於蜋蜩【爾雅曰蜩蜋注夏小正曰蜋蜩五采具】憐五能於鼫鼠【說文曰鼫五技鼠也能飛不過室能綠不窮木能遊不渡水能穴不掩身能走不先人】喓喓艸虫趯趯阜螽【詩云】蟫魚喜衣書之際【爾雅曰蟫白魚注衣書中虫一名炳魚蟫音淫】蠐螬遊糞土之中【爾雅曰蟦蠐螬注云在糞土中】則有蚯蚓無心【淮南子曰食水者善游能寒食土者無心不惠】蜂蠆有毒【見蜂賦有毒而豈宜無備注】螢出腐艸【禮曰腐艸化爲螢】蠍生朽木【爾雅曰蝤蠐蠍注在木中今𨿽通爲蠍所在異】法蛛蝥而結网【帝王世記曰湯出見羅者下車命解其三面而置其一面更教之祝曰昔蛛蝥作网今人學結欲左者左欲右者右欲髙者髙欲下者下吾取其犯命者】憫飛蛾之赴燭【宋書曰少帝失徳傳亮內懷憂懼直宿禁中睹夜蛾赴燭作感物詩以寄意焉】太宗吞蝗以彌災【唐書曰貞觀中終南數縣蝗太宗至苑中見蝗撮數枚而咒之曰百姓有過在餘一人爾其有靈但當食我無害百姓將吞之侍臣恐致疾遽來諫止太宗曰所冀移災朕躬何疾之避遂吞之自是蝗不爲災】楚王食蛭而福【賈誼書曰楚惠王食寒菹而得蛭因遽吞之腹有疾而不能食令尹入問疾王曰吾食菹而得蛭不行其罪是法廢而威不立也譴而誅之恐監食者皆死遂吞之令尹曰天道無親惟徳是輔王有仁徳疾不爲傷王果疾愈】莊周夢蝶【莊子曰昔周夢爲胡蝶栩栩然蝶也俄而覺則瞿瞿然周也不知周之夢爲胡蝶歟胡蝶之夢爲周歟】武子囊螢【續晉陽秋曰車字武子好學不倦家貧不常得油夏月則練囊盛數十螢火以夜繼日焉】蝸角戰於蠻觸【莊子曰有國於蝸之左角者曰觸氏國於蝸之右角者曰蠻氏相與爭地而戰伏屍數萬逐北旬有五日而後反】蚊睫集乎焦螟【列子曰江浦之間生麼虫名曰焦螟羣飛而集於蚊睫】或前爪而後距【淮南子曰凡有血气之虫含牙戴角前爪後距有角者觸有齒者噬有毒者螫有蹄者趹喜而相戲怒而相害天之性也】或胸鳴而股鳴【周禮曰以注鳴者以防鳴者以翼鳴者以股鳴者以胸鳴者謂之小虫之屬注云注鳴精列屬防鳴蜩蜺屬異鳴發皇屬股鳴蚣蝑動股屬胸鳴榮原屬】有足無足【爾雅曰有足謂之虫無足謂之豸】紆行仄行【周禮曰外骨內骨卻行仄行連行防行注外骨龜屬內骨鼈屬卻行螾蚓之屬仄行蟹屬連行魚屬紆行蛇屬】但見坯戶【禮曰仲秋蟄虫坯戶】寧堪語冰【莊子曰井蛙不可以語於海者拘於墟也夏虫不可以語於冰者馬於時也】至於大螾爲祥【呂氏春秋曰黃帝時見大螾土气勝故其色黃髙誘注螾蚯蚓】螻蛄表瑞【河圖曰黃帝起有大螻見又劉向別錄曰鄒衍言黃帝土徳有螻蛄如牛】蚊聚成雷【漢書曰中山靖王曰眾喣漂山聚蚊成雷】防飛附驥【淮南子曰防附驥致千里而不飛無糗糧之資而不饑】杜伯則以尾螫人【詩義疏云】縊女則吐絲自斃【爾雅曰蜆縊女注曰喜自經死異苑曰縊女吐絲自懸昔齊東郭姜旣亂崔杼之室慶封殺其二子姜亦自經俗傳此婦化爲縊女】又聞蛾子時術【覓蟻賦時術自資注】尺蠖求伸【易云】入馬后之夢【東觀漢記曰永平有司奏立長秋宮上未有所言皇太后曰馬貴人徳冠後宮遂登至尊先之數日夢有小飛虫萬數隨著身入皮膚中復飛去】集王則之身【齊書曰王敬則少時於艸中射獵有虫如烏豆集其身摘去皆流血敬則惡之有道士卜曰封侯之瑞也敬則喜故出都自效】蜉蝣之衣楚楚螽斯之羽詵詵【並見詩】亦聞馬蚿百足【博物志曰馬蚿一名百足中斷則頭尾各行】藿蠋五采【廣志曰藿蠋有五采者香槐蠋五采有角者甚臭】蜋轉丸【莊子曰蛣蜣之智在於轉丸】蝍蛆甘帶【莊子曰人食芻豢麋鹿食薦蝍蛆甘帶天下孰知正味注帶小蛇蝍蛆喜食其眼】復有短狐含沙而射影【陸機詩義曰蜮短狐也一名射影如龜三足投人影則殺人南方人欲入水先以瓦石投水中令濁或含沙射人】螳螂奮臂以當車【韓詩外傳曰齊莊公出獵有螳螂舉足將摶其輪問其禦曰此何虫對曰此螳螂也爲虫知進而不知退不量力而輕就敵公曰此爲天下勇虫矣廻車避之勇士歸焉】塗靑蚨而還錢【見錢賦集此靑鳬注】埋蜻蛉而變珠【見珠賦埋蜻蛉於地中注】言道則愧乎醯雞【莊子曰孔子聞老聃之言出語顏回曰丘之於道也其猶醯雞歟注蟻蠓也】爲政則比夫蒲盧【禮曰夫政也者蒲盧也注蒲盧果羸也負桑虫以爲己子】斯種類之繁夥豈可一二而陳諸

蟬

伊齊女之微虫兮亦含气而遊嬉【古今注曰牛亨問董仲舒曰蟬爲齊女何答曰昔齊王后怨王而死屍變爲蟬登庭樹嘒唳而鳴故曰齊女】乘涼風以翾翥應白露而鳴嘶【淮南子曰孟秋涼風至白露降寒蟬鳴】𨿽麼麼以無力【援神曰蟬無力故不食】亦采章而有緌【禮曰蠶則績而蟹有匡範則冠而蟬有緌成人之兄死而子臯爲之衰】美王充之不捕【論衡曰王充爲小兒不妄狎儕倫不掩雀捕蟬】悟少孺之霑衣【見露賦少孺假言於捕雀注】咨商湯以見諭【詩曰咨汝殷商如蜩如螗注蜩蟬也螗蝘也】搶楡枋而忽飛【莊子曰鵬之翼若垂天之云搏扶搖而上者九萬里蜩與鷽鳩笑之曰我決起而飛搶楡枋而止奚以九萬里而南爲】無知雪之逺識【鹽鐡論曰以所不覩而不信若蟬不知雪也】徒吸露而自資【曹大家蟬賦曰吸淸露於丹圍抗喬枝而理翮崇皇朝之輝光映豹貂而灼灼】朱異駭集冠之異【見冠賦飛蟬欣於朱異注】何戢矜畫扇之奇【見扇賦何戢之玩蟬雀注】旣無口以能鳴亦不食而弗饑【淮南子曰虵不足而行魚無耳而聽蟬無口而鳴不食見上無力注】或掇之而有道【莊子曰仲尼見痀僂者承蜩猶掇之也仲尼曰巧乎有道耶曰我有道也五六月累丸二而不墜則失者錙銖累三而不墜則失者十一累五而不墜猶掇之也吾處身也若橛株枸執臂也若槁木之枝天地萬物之多而惟蜩翼之知吾不反不側不以萬物易蜩之翼何爲不得】或粘之而靡遺【傅咸粘蟬賦曰櫻桃爲樹多蔭爲果先熟種之於防所之前時以盛暑逍遙其下有蟬鳴仰而見之故命粘取以弄小兒退惟當蟬之得意於斯樹也不知粘之將至亦猶人之得意於富貴而不虞禍之將來也】占妖言放逸之兆【周書曰夏至五日蜩始鳴不鳴貴臣放逸立杕之日寒蜩鳴人臣不力爭易通卦驗曰姤上九蟬始鳴不鳴國多妖言】體淸虛識變之姿【古今注曰貂蟬胡服也貂者取其有文而不煥外柔而易內剛而勁也蟬者取其淸虛而識時變也在外者有文而不自耀有武而不示人淸虛自牧識時而動】鳴不失時得仲夏季秋之節【禮曰仲夏之月蜩始鳴季秋之月寒蟬鳴】耀而見獲因明火振樹之機【呂氏春秋曰耀蟬者務明其火振其樹若火不明𨿽振樹無益人有明徳則天下歸之若蟬歸明火也】

蜂

伊醜螸之纎虫【爾雅曰蜂丑螸】有土木之殊類【爾雅曰土蜂木蜂】旣號蠓螉亦云蚴蛻【方言曰蜂燕趙之間謂之蠓螉或謂之蚴蛻大者有蜜謂之壺蜂蚴蛻音幽稅】當春和之生育以蠟蜜而塗器茍數蜂之可獲則舉羣而悉至【博物志曰逺方諸山蜜蠟處以木爲器閘小孔以蜜蠟塗器內外令徧春月蜂將生育時捕取得三兩頭著器中蜂飛去尋將伴來經日漸益遂停器巾】附賈萌之車上果見誅夷【謝承後漢書曰豫章嚴丰字孟侯爲郡主簿大守賈萌舉兵欲誅王莽有飛蜂附萌車衡丰諌以爲不祥之徵萌不從果見殺】集袁氏之船中旋聞敗潰【王隱晉書曰大尉陶侃表倉曹參軍袁謙爲髙涼太守未至百餘里浦中有蜜蜂蔽日而下集謙船上會得畱郡文書賊欲乘虛攻郡謙欲速赴明早進西南卒遇大風飛沙天地晦合不復得還浦遂沒海中】垂芒而常欲致螫【孝經援神曰蜂蠆垂芒】有毒而豈宜無備【左傳曰邾人出師公卑邾不設備而禦之臧文仲曰國無小不可易也君無謂邾小蜂蠆有毒而況國乎】房納卵而不容【淮南子曰蜂房不容鵠卵】窠諭鐘而酷似【江表錄異曰宣歙間蜂結房於山林中其大如巨鐘以煙火逼散蜂母然後取之一房得蜂兒數斗擇其未翅足者以盬酪炒之曝漧寄入京洛以爲方物】或以集巖壁以見采【博物志曰諸方山郡僻處出蜜蠟蜜蠟所著皆絕巖石壁非攀緣所及惟於山頂以籃輿自懸下乃得之蜂遂去不還餘窠及蠟著石者有鳥形小於雀羣飛千數來啄之比冬都盡其處皆如磨洗至春蜂皆還洗處結窠如故年年如此初無錯亂者人亦各占其平處謂之蠟寨鳥謂之靈雀捕之終不可得】或以食田苗而作沴【洪範五行傳曰秦昭王三十八年上郡大饑蜂食田苗】結廬於逄山之側【山海經曰平逄山有神如人二首名曰嬌虫是長螌虫寔惟蜜之廬郭璞注曰嬌爲螌虫之長廬蜂所捨蜜亦蜂名螌音班】逐賊於建安之地【宣驗記曰元嘉元年建安郡山賊百餘人掩破郡治抄掠百姓資產子女遂入佛啚搜掠財寶先是諸供養具別封置一室賊破戶忽有蜜蜂數萬頭從衣簏出同時噬螫羣賊身首腫痛眼皆盲合先諸所掠皆棄而走】或記細腰之狀【博物志曰細腰無雌蜂之類也取桑虫或阜螽子抱而成己子詩曰螟蛉有子果羸負之】或駭若壺之異【楚辭曰赤蟻若象蜂若壺】軍旅當誡於事先【抱朴子曰軍行卒逢羣飛蜂及防虫若密蜂尢多者備藏伏之賊】懷袖卒驚於意外【晉書曰鄒湛對武帝曰猛獸在田荷戈而出凡人能之蜂蠆作於懷袖勇夫爲之驚駭出於意外故也】或焚胡蘇而見殺【見車賦然丘則剛金爲輞注】或畫旌旗而表瑞【見舟賦祥聞集蜂注】吐口中而爲戲仙客何神【葛仙公別傳曰仙公與客對食客曰當請先生作一奇戲食未竟仙公卽吐口中飯盡成飛蜂滿屋或集客身莫不震肅但皆不螫良久仙公乃張口蜂飛入中悉復成飯】綴衣上以興防伯奇何罪【列女傳曰尹吉甫子伯奇至孝後母取蜂去毒系於衣上伯奇前欲去之母便大呼曰伯奇牽我吉甫疑之伯奇自死】

蟻

伊駒之幽兮處蟄戶而遊嬉【廣志曰有飛蟻有木蟻古曰駒者也】抱兼弱之微識【抱朴子曰雞有專棲之雄蟻有兼弱之智蜂有攻寡之計人相禦役亦由是耳】以時術而自資【禮學記曰蛾子時術之注蛾蚍蜉也微虫耳時術其功乃復成大垤也蛾音蟻】體行磨以合度兮【見天賦驗日星於磨蟻注】性慕羶而弗違【莊子曰羊肉不慕蟻蟻慕羊肉羶也】𨿽羅密而見獲【應璩百一篇曰大魏乘衰敝復欲密其羅蚍蜉猶見得何云防與蝦】亦道在兮何虧【莊子曰東郭子問莊子曰道安在莊子曰道在螻蟻】薦爼豆以爲醢【周禮曰饋食之豆蜃蚔醢注云蜃蛤也蚔蟻子】漏山阿而愼微【鮑明逺詩曰蟻壤漏山阿絲淚毀金骨】黃旣應於西魏赤亦象於南齊【古今五行記曰後魏顯宗天安元年兗州有黒蟻與赤蟻交鬭長六十步廣四寸赤蟻防頭而死黒主北赤主南時齊明帝殺少帝子業而自立大爲魏軍所破東魏孝靜帝武定四年鄴下有黃蟻與黒蟻鬭黃蟻盡死時東魏戎衣色黒西魏戎衣色黃旣而髙歡圍王壁五旬不防班師而薨】爾乃辧其蚼蟓【揚雄方言曰蚍蜉齊魯之間謂之蚼蟓西南梁益之間謂之駒燕謂之蛾蛘楚郢以南蟻土謂之封】分此蠬朾【爾雅曰蚍大螘小者螘蠬朾螘螱飛螘其子蚔注云蚍俗呼馬蚍蜉小螘齊人呼蟻蛘蠪虰赤駮螘蚔螘卵蠬音龍虰宜耕切】湯沃桓謙之怪【異苑曰桓謙字敬祖太元中忽有人皆長寸餘悉被鎧持槊乘其裝馬從塪中出緣機登防防飲食之所或有切肉輒來叢聚力所能勝者以槊刺取逕入穴蔣山道士朱應子令以沸湯澆所入處寂不復出因掘之有斛許大蟻死在窟中謙後以門釁同滅】火攻河內之兵【古今注曰牛亨問董仲舒曰蟻曰駒何也答曰河內人無何見有人馬數千萬騎皆大如黍米旋動往來從朝至暮家人以火燒殺之人皆是蚊蚋馬皆成大蟻故今人呼蚊蚋曰黍民蟻曰駒】得水旣賞於隰朋【韓子曰桓公伐孤竹行山中無水隰朋曰蟻冬居山之陽夏居山之陰蟻壤寸而有水乃掘之遂得水】習馬亦聞於王濟【見馬賦習蟻封而遂勝注】或驗彼水災【京房易占曰蟻無故當道若門戶城郭聚土水且傷人】或占其雨至【焦贑易林曰蟻封戶穴大雨將集博物志曰蟻知將雨】冠山之鼇誠未足羨【符子曰東海有鼇焉冠篷萊而浮游於滄海騰躍而上則千云之峯峻極於羣嶽沈沒而下則隱天之丘潛蟜於重川有蚳蟻聞而悅之與羣蟻相要乎海畔欲觀鼇焉月餘日向鼇潛未出羣蟻將反遇長風激浪崇濤萬仞羣蟻曰此將鼇之作也數日風止雷黙海中隱如嶽峙蟻曰彼之冠山何異我之戴粒逍遙封壤之巓伏乎窟穴之下】吞舟之鯨或云可制【韓詩外傳曰夫吞舟之魚大矣蕩而失水則爲螻蟻所制】亦有處欄錡之石【兩京記曰西京化度廢寺有礓石徑二尺餘孔穴通連若欄錡樓臺之號曰蟻宮昔有見大蟻萬計羣聚皆金色因掘地及泉得此石焉】出昆侖之墟【山海經曰朱蟻其狀如蟻郭璞曰蟻蚍蜉在昆侖之墟】槊端刺肉【見上湯沃桓謙之怪注】硯裏觀魚【纂異記曰有徐之者夜讀書忽見武士數百升於牀縱獵於花氊之上又見數百人升案擕网罟之具漁於硯中得魚數百千明日掘得蟻穴盡焚之】驚若象之尢異【宋玉招防曰防兮防兮歸來南方不可以久處些赤蟻若象蜂若壺些】聞鬭牛而靡虛【世說曰殷仲堪父病虛悸聞牀下蟻動云是牛鬭】潰金隄之千丈【韓子曰千丈之隄以螻蟻之穴而潰】結喪車之四隅【禮曰子張之喪公明儀爲志焉楮幕丹質蟻結乎四隅注畫楮幕四角文如蟻行相交結也】摘典麗之辭旣聞郭璞【郭璞蚍蜉賦曰餙殷人之喪輿在四隅而交結濟齊桓之窮師由山東之髙垤感萌陽以潛步知將雨而封穴伊斯虫之愚昧乃先識而似哲】悅幽閒之思更見應璩【應璩與曹昭伯牋曰空城寥廓所聞者悲風所見者鳥雀昔陳司空爲邑宰所在幽閒獨坐愁思幸賴遊蟻以娛其意以今況之知不虛矣】

事類賦卷三十

