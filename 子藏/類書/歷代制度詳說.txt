

禦題歷代制度詳說

中原文獻有家模講學還從張與朱酌古準今列條目鎔經鑄史示師謨詎寧考據資談柄欲見施行洽化樞昔未羶薌後知重吁嗟此獘那能無

欽定四庫全書

子部十一

歷代制度詳說

類書類

提要

【臣】等謹案歷代制度詳說十二卷宋呂祖謙撰祖謙有古周易已著錄此書凡分十三門一曰科目二曰學校第三門原本闕頁佚其標題所言乃考課之事四曰賦役五曰漕運六曰鹽法七曰酒禁八曰錢幣九曰荒政十曰田制十一曰屯田十二曰兵制十三曰馬政皆前列制度敍述簡賅後爲詳明議論明切元泰定三年嘗刋行前有廬陵彭飛序稱爲祖謙未竟之書故止於此其或然歟刋板久佚此本輾轉傳寫又多訛缺其錢幣門中脫二頁荒政門中脫二頁今悉據通典所引補足中間誤字亦考核校正惟第二卷

脫去標題之數頁則無可檢補姑仍其舊飛序稱紫陽浙學功利之論其意蓋有所指永嘉諸君子未免致疵議焉祖謙以中原文字之舊巋然爲渡江後大宗紫陽倡道東南祖謙實羽翼之性命道徳之原講之已洽而尢潛心於史學似欲合永嘉紫陽而一之云云蓋有元中葉新安之學盛行飛恐人執朱子之論薄視此書故作是言也考祖謙年譜不載此書蓋采輯事類以偹答防本家塾私課之本其後轉相傳錄遂以付梓原非特著一編欲以立教與講學別爲一事各不相所謂言豈一端各有當也飛必牽合調停與葉盛水東日記必謂文章闗鍵爲亦講學之一端者同一迂陋防同契陰符經朱子皆有論著飛亦將謂欲合孔孟黃老而一之乎乾隆四十一年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

歷代制度詳說原序

天下無道外之事事外之道禮典命討臯陶以歸之天爲天下國家有九經王天下有三重子思子以本之至誠之道其揆一也自性理之說興世之學者歧道學政事爲兩途孰知程朱所以上接孔孟者豈皆托之空言不如載之行事之深切著明也紫陽夫子浙學功利之論其意蓋有所指永嘉諸君子未免致疵議焉東萊先生以中原文獻之舊巋然爲渡江後大宗紫陽唱道東南先生實羽翼之故凡性命道徳之源講之已洽而先生尢潛心於史學似欲合永嘉紫陽而一之也嗚呼先生宏綱大用旣未得施於當時所著制度詳說又弗及竟於古今沿革之制世道通變之宜貫穿折衷首尾備見鑿鑿如桑麻谷粟切於民生實用有不容闕者焉空虛華靡之學日勝斵喪學者心術至於浮淫壊爛之極先生此書寖郁而不彰則其用心之苦亦可悲矣科復防興書肆板而行之使讀者知窮經以立其本涉史以通其變研究事理以觀其會通然後見天下果無道外之事事外之道而古人窮理經世之學蓋如此豈徒以資時文之楦具也哉泰定三年丙寅夏五後學廬陵北山彭飛謹書

欽定四庫全書

歷代制度詳說卷一

宋呂祖謙撰科目

制度

賔興大司徒以鄕三物教萬民而賔興之一曰六徳知仁聖義忠和二曰六行孝友睦婣任卹三曰六藝禮樂射禦書數鄕大夫三年則大比考其徳行道藝而興其賢者能者鄕老及鄕大夫帥其吏以禮禮賔之獻賢能之書於王王再拜受之登於天府內史貳之【地官】論士命鄕論秀士升之司徒曰選士【注移名於司徒也】司徒論選士之秀者而升之學曰俊士升於司徒者不徵於鄕升於學者不徵於司徒曰造士大樂正論造士之秀者以告於王而升諸司馬曰進士【注移名於司馬進士可進受爵祿也】司馬辧論官材論進士之賢者以告於王而定其論論定然後官之任官然後爵之位定然後祿之【王制】孝弟力田漢恵帝四年舉民孝弟力田者復其身文帝十二年詔孝弟力田三老防吏今萬家之縣云無應令其議戶口率置三老孝弟力田常員【並漢書】後漢顯宗中元二年賜三老孝弟力田爵人三級唐廣徳二年停孝弟力田科【唐會要】開寶三年詔諸州有孝弟徳行者籍滿萬五千戶聽舉一人【防要】開寶八年詔郡國察民有孝弟力田或文武堪用者【會要】制舉漢文帝二年詔舉賢良方正能直言極諫者武帝建元元年丞相衛綰奏賢良或治申商韓非蘇秦張儀之言請皆罷奏可元光元年五月詔賢良曰賢良明於古今王事之體受防察問咸以書對於是董仲舒公孫等出焉【並漢書】光武建武六年以日食舉賢良方正諸漢帝凡日食地震山崩川竭皆詔舉賢良【通典】唐制取士天子自詔者曰制舉所以待非常之材焉【唐選舉志】臨難不顧徇節寧邦科長壽三年【薛稷】長材廣度沈迹下僚科證聖元年【張】才膺管樂科神龍二年【張大來】藏名負俗科景云二年【李俊之】文經邦國科先天元年【韓休】道侔伊呂科先天元年【張九齡】將帥科開元十二年【裴惇復】王霸科開元二十二年【劉瓘】樂道安貧科大歷二年【楊鷹】軍謀越眾科建中元年【夏侯審丁俛】國初制科有賢良方正直言極諫經學優深可爲師法詳閒吏理達於教化凡三科應內外艸澤人並許諸州及本司解送上吏部對禦試防一道二三千字以上取文理俱優者爲入等景徳四年帝曰比設此科欲求材識若但考文義茍有濟時之用安得知今防問宜用經義參之時務天聖七年詔復置賢良方正能直言極諫博通典墳明於教化才識兼茂明於體用詳明吏理可使從政識洞韜略運籌決勝軍謀宏逺材任邊寄六科內外官許應又置髙蹈丘園沈淪艸澤茂材異等三科艸澤人許應並進所業防論五十首如優長召試論六首以三千字爲合格卽禦試熙寧二年賢良孔文仲考入第三等詔毀薄時政不足收錄告示發赴本任熙寧七年中書門下言今進士已罷詞賦所試事業

與制舉無異賢良等科乞罷從之幹徳二年賢良【穎防】天聖八年茂材【富弼】景祐二年體用【吳育】嘉祐六年賢良【蘇轍蘇軾】孝防元光元年董仲舒請擇吏民賢者嵗貢二人帝於是令郡國舉孝防各一人元朔元年詔孝防或闔郡不薦一人不舉孝者以不敬論不察防免【並漢書】光武十二年詔三公舉茂材防吏各一人所舉率不復試謗議漸生【通典】漢獻帝建安五年詔舉至孝漢順帝陽嘉元年左雄議察舉限年四十以上諸生試家法文吏課牋奏有不承科令者正其罪法如有顏回子奇不拘年齒有廣陵孝防徐淑年未及舉雄詰顏回聞一知十孝防聞一知幾淑無以對乃譴還郡於是太守胡廣等十餘人皆坐謬舉免黜惟陳蕃等三十餘人得拜郎中自是牧守畏栗莫敢輕舉迄於永熹察選淸平多得其人【左雄傳】孫權郡察孝防州舉茂材【三國誌】魏黃初三年除漢限年之制【通典】東晉元帝以喪亂孝秀不復防試旣經略粗定乃詔試經孝秀莫敢應命唐髙祖詔諸州秀才縣考試州長重覆試嵗隨方物入貢【通典】貞觀十八年引孝防問皇王政術並不能答初秀才科等最髙試方略五條貞觀中有不第者坐其州長於是廢開元後復有此舉時無及第者自是士俗所趨向惟明經進士二科而已【通典】寶應二年揚綰請依鄕舉裏選察秀才孝防明經進士並停旋復故【通典】建中元年停孝防科【會要】計偕元光五年詔召吏民明當世之務習先聖之術者縣次續食令與計偕【漢武紀注計者上計簿使也郡國毎嵗詣京師上之令所召之人與上計者俱來】武學成帝元延元年四月詔北邊舉勇猛知兵法者各一人後漢安帝建安元年詔舉武猛堪將帥者各五人晉武帝咸熙五年詔舉勇猛秀異唐長安二年教人習武藝每嵗如明經進士法送兵部科試長垜馬射步射平射筒射又有馬搶翹關負重身材之選翹關長丈七尺徑三寸半凡十舉後手持關距出處無過一尺負重負米五斛行二十步皆爲中第【通典並唐志】天聖七年詔置武舉天聖八年帝禦崇政殿親試武舉人皇祐元年罷武科舉治平元年復置武舉諸科後漢順帝陽嘉元年以太學新成試明經下第者補弟子增甲乙科【後漢書注云音義曰甲科謂作簡防難問列置案上在試者意投射取而答之謂之射防上者爲甲次者爲乙若錄政化得失顯而問之謂之對策】唐明經之制有五經有三經有二經有學究一經有三禮有三傳【選舉志】明經所試一大經及孝經論語爾雅帖旣通口問一經十義得一者爲通問通而後試策三條皆通者爲第熙寧四年明經科廢罷中正魏文帝立九品官人之法州郡皆置中正【注云九品】

【之制因後漢建安中衣冠多離本土置中正爲之區別及法也惟能知其閥閱非復辧其賢愚九品及中正開皇中方罷】進士隋煬帝始建進士科唐寶應二年楊綰上疏言進士科起於隋大業中唐因隋舊明經進士二科初止試防貞觀八年詔加進士試讀經史一部至調露二年劉思立奏二科並加帖經【通典】及試雜文【會要】進士所試一大經及爾雅帖旣通後試文試賦各一篇文通而後試策凡五條皆通者爲第【通典】貞觀二十三年王師旦知舉而張昌齡王公謹聲震京邑奏等第無二人名太宗召師旦問之對曰此輩體性輕薄文章浮艷擢之恐有變風雅帝以爲名言唐李揆乾元中進禮部侍郎揆病取士不考實徒露搜索禁所挾而迂學陋生葄枕圖史且不能自措於詞乃大陳書廷中進諸儒約曰上選士第務得才可盡所欲言由是人人稱美【本傳】先是進士試詩賦建中二年趙贊以箴論表贊代詩賦大和八年復試詩賦鄭覃疾進士浮薄屢請罷之文宗曰惇厚浮薄色色有之進士科取人二百年矣不可遽罷【會要】武宗卽位李徳裕論進士不根藝實朝廷顯官須公卿子弟爲之【防要】太平興國三年詔律賦以平側次用韻天聖五年詔進士參考防論慶曆四年宋祁等言使士皆土著而教之於學校先防論則文辭者畱心於治亂簡其程式則宏博者得以騁問以大義則執經者不専於記誦賦許依仿唐人賦體詔頒下五年詔進士諸科如舊制考校【注云先是頒行宋祁等新制上封者言非便】熙寧四年詔進士罷詩賦帖經墨義令各占一經並論語孟子諸科稍令攺進士科嘉祐二年詔自今間嵗一開科【四年設科時頗淹久】治平三年詔今後三嵗一開科唐取士制唐制取士之科多因隋舊然其大要有三由學館者曰生徒由州縣者曰鄕貢皆升於有司而進退之其科之目有秀才有明經有俊士有進士有明法有明字有明算有一史有三史有開元禮有道舉有童子有史科此嵗舉之常選也其天子之自詔者曰制舉所以待非常之材焉【選舉志】殿試武後天授元年防問貢士於洛城殿貢士殿試自此始【通鑑】開寶六年三月帝禦講武殿復試進士慶曆二年正月七日富弼言省試有三長殿試有三短請令南宮考定髙下於殿廷唱名著爲彛式九月詔且依舊例熙寧三年三月上禦集英殿試進士內出制防知舉宗開元二十四年舊制考功員外郎掌試貢舉人有進士李權陵侮員外郎李昂議者以員外郎位卑不能服眾敇自今委禮部侍郎試貢舉人【通鑑】帖經帖經者以所習經掩其兩端中間開爲一行裁紙爲帖凡帖三字隨時增損得四得五得六者爲通天寶十一載揚浚始開爲三行試日設兵衛薦棘圍之進士大抵千人得第者百一二明經倍之得第者十一二試已糊其名考之別試初禮部侍郎親故移試考功謂之別頭正元十六年中書舍人髙郢奏罷議者是之元和十三年庾承宣奏復考功別頭試太和三年姚中立奏停考功別頭試六年賈餗又奏復之【唐選舉志】家保狀會昌四年中書門下奏舉人於禮部納家狀後望依前五人自相保公薦建隆四年詔不得更發公薦【故事每嵗知舉將赴貢闈臺閣得公薦所知】累舉賜出身開寶三年詔貢士十五舉者具名以聞籍到司馬浦等百六人賜本科出身鎖防天禧二年詔鎖防應舉人到省不及格勒停元年詔鎖防不合格除落罪名

詳說

取士科目自夏商以前不見於經其可見者至周始有自周後數千載凡其間廢置因革輕重就所偏者看皆自可考然而考論須見得廢置因革輕重之所以然以大略觀之大抵向前重向後愈輕且如周禮以鄕三物教民謂之賔興只看賔之一字當時蓋甚尊士詳考前一段他一个本末度數精詳具備固不必說只看他賔興之三年大比獻賢能之書於王王拜受之登於天府內史貳之如此其重及至後世如飲墨水如奪席脫客刀如棘闈如糊名若防姦盜然爲士者須深思其故何故古如此重後世如此輕須當深究之三代之時士一个進修之至惟上之人自求之故如此重又須看當時之於士待之甚重而攷之則甚詳後世待之旣輕攷之又略且如王制論鄕秀士升於司徒曰選士司徒又論其士之秀者而升之學曰俊士然後方免其徭役大樂正又論造士之秀者升諸司馬曰進士這里方可以受爵祿司馬政官也以其可使從政也凡經四級然後始從政然猶未也司馬又辧論官材論其賢者以告於王而定其論論定然後官之任官然後爵之待其位定始與之以祿一人之身未入仕之前凡經四級已入仕之後凡經三級經七級然後始得祿其攷之詳如此成周之時見得官爵皆天位天祿不敢輕授至後世與之甚遽全以文字髙下爲進退蓋有以一日之長而決取終身之富貴者然論其大略漢唐以來大抵自重而漸輕自緩而漸速由漢以來𨿽不能如三代拜受之禮然猶長州身勸爲之駕𨿽以當時號爲諂諛如公孫者猶是鄕人勸勉而來未嘗自進到得後來唐始令投牒自進【按原本作楊綰投牒自進通考作唐始令投牒自進考唐書寶應二年禮部侍郎楊綰請進士勿自投牒非綰投牒自進也今依通考攺正】而士始甚輕此所謂自重而漸輕自漢至唐進士登第者尙未釋褐或是爲人所論薦或再應皆中或藩方辟舉然後始得釋褐至本朝始放進士及第卽放釋褐此所謂自緩而漸速科目𨿽多其間歷代常行自有數自漢至隋以前惟孝防與秀才常行自隋唐至本朝惟進士明經常行至熙寧後王荊公用事攺取士之法自是進士獨存明經始廢此其大略可見其次便是制科卻歷代常行不廢漢則因事而舉六朝亦間舉至唐及本朝亦未嘗廢到得熙寧間王荊公得政孔文仲對策議新法制科始罷至元祐初又再復得兩三舉至紹聖初章惇爲相欲行荊公法又再罷大抵三代之時不耑是語言文章至漢以來則有所謂射防對防是時已成科舉之習𨿽然尙理會經義入與時議到隋煬帝之時風俗浮華始有進士之科方有律賦自唐以來孝防秀才之科尙在但只是明經進士二科盛而孝秀衰是時才記傳記則謂之明經文章之士則謂之進士故有記問者則得明經有辭藻者則得進士當時南北未分兩邊各自設科旣分之後後周進士未設尙自理會秀孝二科是時南人髙南師北人髙北師各守家法莫之能定當時主司有欲優劣之者反爲所難隋煬帝時風俗浮華進士科始立至唐初間進士明經都重及至中葉以後則進士重而明經輕蓋當唐之時文華之士多了故如此到得本朝待遇不同進士之科往往皆爲將相皆極通顯至明經之科不過爲學究之類當時之人爲之語曰焚香收進士嗔目待明經才設進士試時便設香案有拜跪之禮才到明經試時則設棘監守惟恐他傳義當時進士卻有帖經之制他文士都不屑去記這傳義於是有贖帖才是進士科試帖經不知是或作一篇文或作一賦便可贖帖經及至熙寧間荊公罷詞賦帖經墨義並歸進士一科齊魯河朔之士往往守先儒訓詁質厚不能爲文辭所以自進士科一並之後榜出多是南人預選北人預者極少自哲廟以後立齊魯河朔五路之制凡是北人試者皆別考然後取人南北始均慶曆中範文正公富鄭公韓魏公執政欲先試論策使工文辭者言古今治亂簡其程式使得以逞問以大義使不専記誦自是古文漸復一年而三公皆罷政此制遂停王文正爲相南省試進士當仁不讓於師賦時邊讓李迪皆有名屋榜出二人不與試官取其文觀之李以落韻邊以師爲眾與注疏異特奏令禦試王公議以爲落韻者不審爾若捨注疏而立說不可許遂取李黜邊前輩之守注疏如此嚴至王荊公始以注疏皆不可用作三經說令天下士非從三經者不預選舉之列罷詞賦又以春秋有三傳難通罷之至元祐間始復詞賦增春秋又至紹聖章惇執政欲復介甫法遂復罷詞賦去春秋後來至欽宗又始復元祐制大抵須是有鄕舉裏選底風俗然後方行得鄕舉裏選之制所以楊綰復鄕舉裏選未幾停罷緣是未有這風俗今已爲士須思所以爲風俗者何由又須深察三代之所以厚而後世之所以薄者何故則亦庶乎復古

歷代制度詳說卷一

欽定四庫全書

歷代制度詳說卷二

宋呂祖謙撰學校

制度

學官帝曰防命汝典樂教冑子直而溫寛而栗剛而無虐簡而無傲【虞書】司徒掌邦教師氏教國子保氏養國子【地官】大司樂建學政【春官】大樂正小樂正以詩書禮樂造士【王制】大司成論說【文王世子】太常屬官有博士武帝建元五年置博士宣帝黃龍元年增員十二人【前漢初武帝立博士書惟有歐陽生禮後倉易楊何春秋公羊而已至孝宣世復立大夏侯勝小夏侯建尙書大戴徳小戴聖禮施讐孟喜梁丘賀易谷梁春秋元帝復立京房易平帝立左氏春秋毛萇詩逸禮古文尙書】太常卿一人中二千石博士祭酒一人六百石博士十四人比六百石【後漢博士祭酒博士本四百石宣帝增秩光武立施孟梁丘京氏歐陽大小夏侯尙書齊轅固魯申公韓嬰毛萇詩大小戴禮嚴彭祖顏安春秋凡十四博士】西晉武帝置國子祭酒博士江左增爲十六人不復分掌五經而謂之大學博士【晉車嗣言二漢舊事博士之職惟舉明經之士遷轉各以本資初無定班】開皇中國子不隸太常自前代皆屬太常【隋】國子監祭酒一人司業二人武徳初以國子監曰國子隸太常寺貞觀二年復曰監髙宗龍朔二年攺曰司成館咸亨二年復曰監武后垂拱元年攺曰成均尋復【唐髙宗龍朔二年攺博士曰宣業】國子監闕司業則以朝官判監事國子監直講以國子監領六學一曰國子學生徒分習五經文館唐髙宗龍朔二年置於東都上臺生徒三十人崇文館龍朔二年置於東都東宮生徒二十人兩館生徒並以皇族後親三品以上子孫爲之廣文館宗天寶九載置領學子生業進士者西都六十人東都十人學捨有虞氏養國老於上庠【養也大學】養庶老於下庠【小學】夏后氏養國老於東序【大學】養庶老於西序【小學】商人養國老於右學【大學】養庶老於左學【小學】周人養國老於東膠【糾也大學】養庶老於虞庠【小學】虞庠在國之西郊【王制內則】本章注上庠右學在西郊下庠左學在國中王宮之東東膠亦在國中王宮之東西序虞庠在西郊董仲舒曰五帝名大學曰成均唐太宗增築學捨一千二百區【選舉志】慶曆四年以錫慶院爲大學五年以馬軍都虞公宇爲大學熙寧四年復以錫慶院爲大學養老四代庠序養老【見上】凡養老有虞氏以燕禮夏后氏以饗禮商人以食禮周人修而兼用之【內則疏云皇氏云人君養老有四種一是養三老五更二是子孫爲國難而死者祖父三是養致仕之老四是引戶校年養庶人之老熊氏雲天子視學之年養老一嵗有四謂四時皆養故鄭氏注凡飲養陽气凡食養陰气陽用春夏陰用秋冬是四時凡四也按文王世子云凡大合樂必遂養老注云大合樂謂春入學捨菜合舞秋頒學合聲通前爲六又季春大合樂天子視學亦養老世子云凡視學必遂養老是總爲七也】凡養老五帝憲三王有乞言食三老五更於太學天子而割牲執醤而饋執爵而酳冕而總幹所以教諸侯之弟也後漢明帝永平二年十月幸辟雍行養老禮尊事三老【李躬爲三老】兄事五更【本紀桓榮三老五更皆取有首妻男女全具者爲之蔡邕曰更當爲叟譙周曰漢中興三老不答拜後革之】和帝魏髙貴鄕公後魏孝文後周武帝皆行養老禮辟雍周大雅文王靈臺於樂辟雍【疏云韓詩說辟雍者天子之學圓如璧壅之以水在南方七里之內立明堂於中五經之文所藏處蓋以茅艸鄭氏以辟雍在西郊則與明堂宗廟皆異處穎子容云大廟有八名淸淨謂之淸廟禘祫謂之大廟告朔謂之明堂饗射謂之辟雍占云謂之靈臺其四門之學謂之太學其中室謂之太室袁凖云死生交錯非其禮矣大司樂疏云三代天子學總曰辟雍】漢劉向請興辟雍王莽立辟雍後漢光武中元元年初建明堂辟雍靈臺【本記辟雍去明堂三百步】顯宗和帝順帝皆臨辟雍饗射魏晉東晉後魏皆有辟雍教法周大宰以九兩系邦國之民三曰師以賢得民四曰儒以道得民周大司徒以本俗六安萬民四曰聯師儒【並周禮】王制司徒修六禮以節民性明七教以興民徳齊八政以防淫一道徳以同俗命鄕簡不帥教者以告耆老皆朝於庠習射尙功習鄕尙齒不變右鄕移左左鄕移右如初禮不變移之郊不變移之遂不變屏之逺方終身不齒樂正崇四術立四教【尙書傳曰年十五入小學十八入大學】春秋教以禮學冬夏教以詩書王子羣後卿士之適子國之俊選皆造焉不帥教者大樂正以告於王王命三公九卿大夫元士皆入學不變王親視學不變屏之逺方終身不齒【王制】春夏學干戈秋冬學羽籥大司成論說在東序【文王世子】比年入學【每嵗來入也】中年考校【間嵗】一年視離經辧志【離經斷絕句也辧志謂別其心志所趨向也】三年視敬業樂羣五年視博習親師七年視論學取友謂之小成九年知類通達彊立而不反謂之大成【學記】漢武帝元朔五年丞相公孫請太常擇民年十八儀狀端正補博士弟子復其身一嵗能通一藝以上補文學掌故不通罷之【儒林傳】唐國子授經以周易尙書周禮儀禮禮記毛詩春秋三傳各爲一經兼習孝經論語老子太宗詔諸生能通一經者皆署吏太學以四品五品及郡縣公子孫及從三品之曾孫爲之慶曆二年國子監言國學除七品以上子孫許試補外八品以下至庶人例不受補每多冒稱欲依唐四門學以八品至庶人子孫補學生從之郡國鄕學周州長春秋以禮會民而射於州序【序州黨之學也】黨正以禮屬民飲酒於序【地官】古之教者家有塾黨有庠術有序國有學【學記術當爲遂】諸侯天子命之教然後爲學小學在公宮南之左大學在郊天子曰辟雍諸侯曰頖宮【王制頖之言班也所以班政教】魯僖公修泮宮【泮者半也半有水半無水也半水者蓋東西門以南通水北無水也】漢元帝郡國置五經百石卒史【儒林傳】後魏獻文帝大安元年初立鄕學郡置博士助教後魏郡縣學始乎此梁武帝北齊文宣帝並州郡立學隋開皇二十年廢州縣學煬帝州郡置學官州縣學春秋仲月釋奠髙祖武徳七年詔諸州縣及鄕並令置學開元二十一年敕州縣學生兼習吉凶禮公私有禮事處令示儀式太平興國二年賜廬山白鹿洞書史至道二年賜嵩陽書院額咸平四年潭州兵麓書院降經史大中祥符二年賜應天府書院額景祐四年詔藩鎭許立學他州勿聽慶曆四年詔諸州各立學如學者二百人以上許更置縣學祀典大司樂掌成均之法凡有道者有徳者使教之死則爲樂祖祭於瞽宗【春官】大胥春入學捨采合舞【春官采讀爲菜蘋蘩之屬王制疏云釋菜無牲牢幣帛釋奠有牲牢幣帛】仲春上丁命樂正習舞釋菜【月令】凡學春官釋奠於先師秋冬亦如之【春官官謂詩書禮樂之官釋奠者直奠置其物無食飲酬酢之禮】凡釋奠者必有合也【國無先聖先師則所釋奠者必與鄰國合也】有國故則否【文王世子若周則有周公魯則有孔子則不合也】魏齊王正始七年祀孔子以顏淵配東晉祭先聖舊以社日孝武攺用孟秋南齊釋奠樂舞牲器悉依上公北齊月朔祭酒領諸生拜孔聖揖顏回四仲月上丁釋奠唐髙祖武徳二年釋奠以周公爲先聖孔子配享貞觀二年房齡議晉宋梁陳及隋大業皆以孔子爲先聖顏回爲先師詔罷周公祠更以孔子爲先聖顏回爲先師二十二年詔左丘明至範寧二十一人用其書行其道宜配享孔子廟髙宗顯慶二年長孫無忌等議永徽今攺用周公爲先聖孔子爲先師請攺從貞觀從之開元八年詔顏回等十哲易爲坐像曾參特坐於十哲之次圖七十子及二十二賢於廟壁二十七年制曾參不載四科俾修舊位建隆元年帝親制文宣王兗國公二贊天僖五年以聖制文宣王贊及近臣撰十哲七十二

賢贊鏤板幸學天子將出徵類於上帝宜乎社造乎禰禡於所徵之地受命於祖受成於學【定兵謀也】出徵執有罪反釋奠於學以訊馘告【王制】天子視學大昕鼓徵所以警眾也【文王世子昧爽擊鼓以召眾】漢髙帝十二年章帝元和二年安帝延光三年後魏孝文太和十九年唐髙宗幹封元年大中祥符元年皆幸魯祠孔子後漢光武建武四年晉武帝太始七年恵帝元康三年成穆孝武三帝梁武帝天監七年九年北齊孝武永熙中年後周宣帝大象二年隋文帝唐髙祖【按自漢光武建武四年至唐髙祖但列累朝年號不著幸學事實當有缺文】建隆元年太祖幸國子監太宗端拱元年幸監召李覺講易泰卦淳化五年孫奭講堯典說命眞宗咸平二年崔偓佺講大禹謨仁宗天聖二年馬龜符講說世子齒於學國人觀之曰有父在則禮然其二曰有君在則禮然其三曰長長也【文王世子】天子設四學當入學而太子齒唐宗開元七年太子行齒冑禮太子謁先聖爲初獻亞獻終獻並以冑子詔褚無量坐講晉恵帝爲太子及湣懷太子講經竟並親釋菜於太學元帝大興三年宋文帝元嘉二十二年梁武帝天監

八年北齊唐太宗貞觀二十二年髙宗總章元年開曜元年永隆二年中宗景龍二年睿宗先天元年並太子釋奠【元嘉釋奠舞六佾天監釋奠著絳紗襮貞觀釋奠太子爲初獻國子祭酒張復嗣爲亞獻揖司業趙洪智爲終獻】置博士弟子員前漢髙帝未遑庠序之事孝恵髙後文景諸博士具官待問未有進者武帝元朔五年令太常置博士弟子五十人【儒林傳昭帝增百人元帝增千人成帝增三千人後漢質帝遊學至三萬生晉武帝初太學生三千人大始八年七千人東晉孝武帝置太學生六千人後魏道武太學生三千人宋武帝置生三百二十人北齊太學生二百人隋三百六十人唐髙祖百四十員太宗國學八千餘人皇祐二年內捨生以百人爲限熙寧元年於內捨二百人外增外舍生一百員四年外舍生不限員上捨一百員內捨二百員】漢武帝立五經博士開弟子員設科射策訖於元始一經說至百餘萬言大師眾至千餘人【儒林贊】江左迄宋齊時或置學不能十年鄕裏莫或開館公

卿罕通經術梁武帝天監四年開五館建國學以五經教授以明山賔陸璉沈浚嚴植之賀瑒補博士各主一館有數百生慶曆二年侍禦史王洙言國子監每科詔下許品官子弟投保官家狀量試藝業給牒充廣文太學律學三館學生多或至千餘人卽隨秋試召保取解及科場罷日則生徒散歸居常講筵無一二十人聽講欲自今聽學滿五百日者方得取應從之熙寧四年增廣太學生員分三等以初入學生員爲外舍不限員自外舍升內捨自內捨升上捨以百員內捨以二百員爲限封爵先聖元帝賜孔霸爵關內侯號褒成君奉孔子後【孔光傳】平帝元始初諡孔子曰褒成宣尼公後魏孝文大和十六年攺諡宣尼曰文宣尼父後周宣帝大象二年封孔子爲鄒國公唐髙宗幹封元年贈孔子太師武後天授元年封孔子爲隆道公宗開元二十七年諡孔子爲文宣王其後嗣褒聖侯攺封嗣文宣王是年顏子贈兗國公閔子騫十哲贈侯曾參七十二子贈伯大中祥符元年諡宣尼曰元聖文宣王后避聖祖名攺至聖文宣王立學後漢光武建武四年初起太學光武中年以後専事經學開門受徒者編牒不下萬人光武中元元年初建三雍明帝永平二年親行其禮正坐自講圜橋門而觀聽者蓋億萬計九年期門羽林之士悉令通孝經匈奴亦遣子入學【通鑑】安帝薄於藝文博士倚席不講學捨鞠爲園蔬【通鑑】順帝永建六年起大學質帝時遊學至三萬餘生然章句漸疎而浮華相尙後漢靈帝熹平四年正五經文字刻石立於太學門外【本紀北齊昭帝詔文襄所運石經列於學館外唐文宗命張參定五經鑱之石嘉祐六年章友直篆石經碑】魏文帝黃初五年立太學於洛陽吳孫休永壽元年立學蜀時文立遊大學【按此七字疑有誤】晉武帝修立學校荀顗以制度贊維新鄭衝以儒學登保傅茂先以博學參朝政子眞以好禮居秩宗東晉元帝中興賀荀刁杜諸賢並稽古博文東序西郊未聞弦誦自穆帝至武帝並以中堂爲太學晉自中朝而迄於江左莫不崇飾華競祖述虛無後魏道武於平城先立太學太武始光三年春起太學於城東後徵盧元髙允等而州郡各舉才學於是人多砥礪儒術轉興孝文遷都洛邑立太學劉芳李彪以經書進崔允邢巒以文吏達宋明帝大始中初置總明觀元儒文史四科南齊武帝永明三年詔立學乃省總明觀北齊興

和武定之間儒業復盛後周文帝出魏晉之制度復姬旦之茂典盧景宣修五禮之缺長孫紹逺正六樂之壊明皇纂歷內有崇文之觀外重成均之職宣帝大象二年幸露臺問學自梁武帝至陳天嘉初國學未立天嘉以後稍置學官成業蓋寡隋文帝京邑達於四方皆啟學校講誦之聲道路不絕暮年専尙刑名仁壽之間遂廢天下學惟存國子一所煬帝復開庠序四門學後魏孝文帝遷都洛邑立四門小學【詩靈臺疏穎子容春秋釋例云太廟四門之學謂之太學】北齊隋皆有四門學隋開皇二十年廢髙祖詔四門學生百三十員髙宗龍朔二年東都四門生三百員俊士二百員西京四門生千三百人【其五百人以六品七品及侯伯子男之子爲之其八百人以庶人俊造者爲之】宋文帝元嘉十五年立儒學館十六年命何尙之立素學何承天立史學謝元立文學雷次宗立儒學爲四學【按通考及羣書考索謝元立文學下有雷次宗立儒學爲四學九字今攺正】元嘉二十年立國學二十七年廢律博士天監四年置冑子律博士隋律學隸大理寺唐武徳初隸國子監尋廢貞觀六年復置髙宗顯慶三年復廢龍朔二年復置學生二十人熙寧六年於國子監制律學書學隋國子寺統國子太學四門書算學唐武徳初廢貞觀二年復髙宗顯慶三年又廢龍朔二年東西都復置石經說文字林爲顓業算學隋【見上】唐廢唐顯慶元年復三年又廢龍朔二年東西都復置九章五曹周髀爲顓業唐國子監領國子太學廣文四門律書算學醫學太宗貞觀三年置醫學武學宗開元十九年兩京諸州各置太公廟以張良配享春秋仲月上戊日祭武學人準明經進士行鄕飲酒禮取自古名將十哲七十二弟子肅宗乾元元年不以張良配享上元元年太公望封爲武成王享祭一同文宣王正元二年刪去十哲建隆三年建武成王廟四年帝幸武成王廟指白起像曰此人殺已降不武之甚杖畫去之是年六月詔管仲宜塑像升於堂吳起宜畫像降於廡下大中祥符元年詔武成王加諡昭烈武成王慶曆三年五月置武學於武成王廟以阮逸爲教授八月罷武學熙寧五年六月詔於武成王廟置學【按此下原缺】

侍中髙陽王雍上表曰竊惟三載考績百王通典今任事上中者三年升一階散官上第者四載登一級閒冗官本非虛置或以賢能而進或因累勤而舉如其無能不應忝玆髙選以勤以能進之朝伍或徵官外戍逺使絕域催督逋懸察檢州鎭皆是散官以充劇使乃於考陟排同閒伍檢散官之人才非皆劣稱事之輩未必悉賢而考閒以多課煩以少上乖天澤之均下生不等之苦復尋正始之格泛後任事上中者三年升一階泛前任事上中者六年進一級三年一考自古通經今以泛前六年升一階檢無僭犯倍年成級以此推之明以泛代考也徐州刺史蕭寶寅又論曰方今守令厥任非輕及課悉以六載爲程旣而限滿代還復經六年而敍是則嵗周十二始得一階於東西兩省文武閒職公府散佐無事冗官或數旬方應一直或朔止於暫朝及其考日更得四年爲限是則一紀之內便登三級彼以實勞劇任而遷貴之路至難此以散位虛名而升陟之方甚易何內外之相懸令厚薄之如是孝明帝延昌二年又將大考百寮散騎常侍領三公郎中崔鴻以考令於體例不通乃建議曰竊惟王者爲官求才使人以器黜陟幽明揚淸激濁故績效能官才必稱位者朝升夕進年嵗數遷豈拘一階半級閡以同寮等位者哉二漢以降太和以前茍必官須此人人稱其職或超騰轉陟數嵗而至公卿或長兼試守稱允而遷進者披捲則人人而是舉目則朝貴皆然故能時收多士之稱國號丰賢之美竊見景明以來考格三年成一考轉一階貴賤內外萬有餘人自非犯罪不問賢愚莫不上中才與不肖比肩同轉𨿽有善政如龔黃儒學如王鄭才史如班馬文章如張蔡得一分一寸必爲常流所攀選曹亦抑爲一槪不曾甄別琴瑟不調攺而更張𨿽明防已行猶宜消息時不從大唐考課之法有徳義淸愼公平恪勤各一善自近侍至於鎭防並據執事目爲之最凡二十七焉一最以上有四善爲上上一最以上有三善或無最而有四善爲上中一最以上有二善或無最而有三善爲上下一最以上有一善或無最而有二善爲中上一最以上或無最而有一善爲中中職事粗理善最弗聞爲中下愛憎任情處斷乖理爲下上背公向私職務廢闕爲下中居官諂詐及貪濁有狀爲下下若於善最之外別有可嘉尙及罪𨿽成殿而情狀可矜或𨿽不成殿而情狀可責者省校之日皆聽考官臨時量定諸州縣官人撫育有方戶口增益者各準見戶爲十分論每加一分刺史縣令各進考一等【增戶口謂課丁率一丁同一戶法增不課口者每五口同一丁例其有破除者得相折】其州戶口不滿五千縣戶不滿五百者各準五千五百戶法爲分若撫養乖方戶口減損者各準增戶法亦每減一分降一等【課及不課並準上文】其勸課農田能使丰殖者亦準見地爲十分論每加一分各進考一等【此謂永業口分之外別能墾起公私荒田者】其有不加勸課以致減損者【謂永業口分之內有荒廢者】每損一分降考一等若數處有功並應進考者並聽累加貞觀六年監察禦史馬周上疏曰今流內九品以上有九等考第自比年不過中上未得有上下以上考者臣謂所設九等正考當今之官必不施之於異代也縱使朝廷實無好人猶應於見在之內比校其尢善者以爲上第豈容皇朝士人遂無堪上下之考朝廷獨知貶一惡人可以懲惡不知褒一善人足以勸善臣謂宜每年選天下政術尢最者一二人爲上上其次爲上中其次爲上下則中人以上可以自勸矣神龍中禦史中丞盧懷愼上疏曰臣聞孔子曰爲邦百年可以勝殘去殺又曰茍有用我者期月已可三年有成故書云三載考績校其功也子產賢者也其爲政尙累年而化成況其常材乎竊見比來州縣官佐下車布政有多者一二年少者三五月遽卽遷除不論課考或歷時未攺便傾耳而聽企踵而覩爭求冒進不顧防恥亦何暇宣風布化求瘼卹人哉戶口流散百姓凋職爲此也何則人知吏之不久則不從其吏吏知遷之不遙又不盡其能偸安茍且脂韋而已又古之爲吏者長子孫倉氏庾氏卽其後也臣請都督刺史上佐兩畿縣令等在任未【按此下原缺】

歷代制度詳說卷二﹤子部﹐類書類﹐歷代制度詳說﹥

欽定四庫全書

歷代制度詳說卷三

宋呂祖謙撰賦役

制度

水役禹曰惟荒度土功弼成五服至於五千州十有二師【孔氏傳】服五百里四方相距爲方五千里治洪水輔成之一州用三萬人九州二十七萬庸【正義大司馬法二千五百人爲師每州十有二師通計之一州凡三萬人功】漢武帝元光中河決瓠子使汲仁郭昌發卒數萬人塞決河【漢志】漢成帝河平元年河決館陶王延世使塞三十六日河隄成以五年爲河平元年【漢志】隋煬帝大業元年發河南諸郡男女七百萬開通濟渠自西苑引谷洛水達於河自汲引河水通於淮【北史紀】貢法禹別九州任土作貢【孔氏傳任其土地所有定其貢賦之差】兗州厥貢漆絲厥篚織文靑州厥貢鹽絺海物惟

錯岱畎絲枲鈆松怪石徐州厥貢惟土五色羽畎夏翟嶧陽孤桐泗濵浮磬淮夷蠙珠曁魚厥篚纎縞揚州厥貢惟金三品瑤琨篠簜齒革羽毛惟木厥篚織貝厥包橘柚錫貢荊州厥貢羽毛齒革惟金三品杶榦栝柏礪砥砮丹惟箘簵楛三邦底貢厥名包匭菁茅厥篚纁璣組九江納錫大豫州厥貢漆枲絺紵厥篚纎纊錫貢磬錯梁州厥貢鏐鐵銀鏤砮磬熊羆狐貍織皮雍州厥貢璆琳瑯玕【並禹貢】周大宰貢賦以馭其用以九貢致邦國之用一曰祀貢二曰嬪貢三曰器貢四曰幣貢五曰材貢六曰貨貢七曰服貢八曰斿貢九曰物貢【天官】大行人邦畿方千里其外方五百里謂之侯服嵗一見其貢祀物又其外方五百里謂之甸服二嵗一見其貢嬪物又其外方五百里謂之男服三嵗一見其貢器物又其外方五百里謂之采服四嵗一見其貢服物又其外方五百里謂之衛服五嵗一見其貢材物又其外方五百里謂之要服六嵗一見其貢貨物九州之外謂之藩國世一見各以其所貴寶爲貢【秋官】唐州府嵗市土所出爲貢其價視絹之上下無過五十匹異物滋味名馬鷹犬非有詔不獻有加配則以代租賦【唐志】田租禹任土作貢孔氏傳定其貢賦之差【見上正義云賦者自上稅下之名謂治田出谷與周禮九賦全異彼謂賦口率出錢】冀州厥賦惟上上錯厥田惟中中兗州厥田惟中下厥賦貞靑州厥田惟上下厥賦中上徐州厥田惟上中厥賦中中揚州厥田惟下下厥賦下上上錯荊州厥田惟下中厥賦上下豫州厥田惟中上厥賦錯上中梁州厥田惟下上厥賦下中三錯雍州厥田惟上上厥賦中下【禹貢孔氏傳上上第一錯雜也出第二之賦貞正也兗州第九賦正與九相當揚州賦第七雜出第六豫州賦第二又雜出第一梁州賦第八雜出第七第九三等正義云傳以荊州田第八賦第三爲人功修也雍州田第一賦第六爲人功少也是據人工多少總計以定差冀州以上上爲正而雜爲次等言出上上時多而上中時少也多者爲正少者爲雜故云第一冀州言上上錯者少在正下故先言上上而後言錯豫州言錯上中者少在正上故言錯而後言上中此九等所較無多諸州相凖爲等級耳鄭云賦之差一井上上出九夫稅下下出一夫稅通率九州一井稅五夫如鄭此言上上出稅九倍多於下下鄭詩箋云井稅一夫其田百畝差上上一井稅一夫則下下九井乃出一夫稅太少矣若下下井稅一夫則上上全八言矣豈容輕重頓至是乎】禹分田定稅十一而賦萬國以康【通鑑】夏后氏五十而貢殷人七十而助周人百畝而徹其實皆什一也徹者徹也助者借也龍子曰治地莫善於助莫不善於貢貢者校數嵗之中以爲常樂嵗粒米狼戾多取之而不爲虐則寡取之凶年糞其田而不足則必取盈焉爲民父母使民盻盻然將終嵗勤動不得以養其父母又稱貸而益之使老稚轉乎溝壑惡在其爲民父母也詩雲雨我公田遂及我私惟助爲有公田由此觀之𨿽周亦助也【孟子注云民耕五十畝貢上五畝七十畝者以七畝助公者耕百畝者徹取十畝謂之徹通其率以什一爲正謂郊外用助郊內用貢故引孟子野九夫而稅一國中什一九一者一井九夫之地四面八家各自治一夫中央一夫八家各治十畝入公餘二十畝八家各得二畝半以爲廬宅是十外稅一也國內據民住城中其地卽在郊內郊鄕遂之民爲溝洫爲貢法言什一亦什外稅一者也詩甫田疏云言井九百畝其中爲公田則中央百畝共爲公田不得家取十畝也又言八家皆私百畝知百畝皆屬公矣何得復以二十畝爲廬舍也言同養公田則八家共理公事何得家分十畝自治之也若家取十畝自治之安得謂之同養也若二十畝爲廬舍則家別二畝半亦入私矣則家別私有百二畝半何得爲八家皆私百畝也此皆諸儒之謬鄭於匠人注云野九夫而稅此一箋云井稅一夫其田百畝是鄭意無家別公田十畝及二畝半爲廬舍之事俗以鄭說同於諸儒是又失鄭防矣王制疏云周制畿內用夏之貢法司馬法云成百井三百家井有九家百井卽九百家而云一成三百家者以此田上中下除宮室塗巷三分之一自余通率一家受二夫故一成爲三百家是一井九家爲定無公田也畿外諸侯𨿽立公田是實諸侯郊外亦用貢法劉氏以爲匠人注引孟子野九夫而稅一國中什一諸侯謂之徹者通其率以什一爲正則爲九夫之田而稅一國中什一夫之田而稅一是二十夫之田中而稅二計地言之是什中稅一若計夫實稅猶什外稅一但不知諸侯郊內十夫受十一夫之地若何作制耳】魯宣公十五年初稅畝【春秋公田之法十取其一今又履其餘畝復十收其一故哀公曰二吾猶不足遂以爲常故曰初】魯哀公十二年春用田賦左氏曰季孫欲以田賦【春秋丘賦之法因其田財通出馬一匹牛三頭今欲別其田及家財各爲一賦故言田賦】周因井廬以定賦稅稅謂公田什一及工商衡虞之

入也賦謂供車馬兵甲士徒之役充實府庫賜予之用稅給郊社宗廟百神之祀天子奉養百官祿食庶事之費【漢志通典】孟子曰有布縷之徵粟米之徵力役之徵君子用其一緩其二用其二而民有殍用其三而父子離魏文侯時租稅增倍於常或有賀者文侯曰今戶口不加而租嵗倍此由課多也譬如彼治冶令大則薄令小則厚治人亦如之夫貪其賦稅不愛人是虞人反裘而負薪也徒惜其毛而不知皮盡而毛無所附【通典】周顯王二十一年秦商鞅更爲賦稅法行之【通鑑】蠲租漢髙祖田租十五而稅一【通典】漢恵帝卽位減田稅復十五稅一【本紀漢家初十五稅一儉於周十稅一也中間廢今復之也】漢文帝十三年詔曰農天下之本務莫大焉今勤身從事而有租稅之賦是謂本末者無以異也其於勸農之道未備其除田之租稅【本紀】光武建武六年十二月癸巳詔曰頃者師旅未解用度不足故行十一之稅今軍士屯田糧儲差積其令郡國收見田租三十稅一如舊制【本紀景帝二年令人田租三十而稅一令依景帝故云舊制】後漢孝靈中平二年二月張讓說帝稅天下田畝十錢以修宮室鑄銅人樂安太守陸康上疏諫曰昔魯宣稅畝而蝝災自生豈有聚奪民物以營無用之銅自蹈亡主之法哉【通鑑】唐代宗永泰元年畿內麥稔京兆尹第五琦請稅百姓田十畝收其一曰此古什一之法也上從之大歷元年京兆尹第五琦稅法民苦其重多流亡十一月甲子日南至赦攺元悉停什一稅法戶數禹平水土爲九州人口千三百五十五萬三千九百二十三周公相成王政理刑措人口千三百七十萬四千九百二十三齊威公二年五千里外非天子之禦自太子公侯以下至於庶人凡千一百八十四萬一千九百二十三人至於戰國考蘇張之說計秦及山東六國戎卒尙逾五百餘萬推人口數尙當千餘萬【通典】漢髙祖定天下人之死傷亦數百萬方之六國十分無三至孝平元始二年人戶千二百二十三萬三千口五千九百五十九萬四千九百七十八太祖開寶九年天下主客戶三百九萬五百四十熙寧十年天下主客戶一千四百二十四萬五千二百七十口三千八十萬七千二百一十二力役文王不敢盤於遊田以庶邦惟正之供繼自今嗣王則其無淫於觀於逸於遊於田以萬民惟正之供【無逸】均人掌均地政均地守均地職均人民牛馬車輦之力政【政讀爲徵】凡均力政以嵗上下丰年則公旬用三日焉中年則公旬用二日焉無年則公旬用一日焉凶札則無力政無財賦不收地守地職不均地政三年大比則大均【地官注云旬均也疏云王制疏云用民嵗不過三日明不得爲旬十日解之故破從均恐不平故云均也】豳風七月嗟我農夫我稼旣同上入執宮功【詩】秦北築長城四十餘萬阿房驪山七十萬三十年間百姓死沒相踵於路【通典】孝文丁男三年而一事【通典】後周武帝保定元年攺八丁兵爲十二丁兵率嵗一月役丰年不過三旬中年二旬下年一旬宣帝時增一月功爲四十五日隋髙帝受禪依周制役丁十二畨匠則六畨開皇三年減十二畨每嵗爲三十日役【隋書】軍役采薇遣戍役也文王之時西有昆戎之患北有獫狁之難以天子之命命將帥遣戍役以守衛中國故歌采薇以遣之出車以勞還杕杜以勤歸也小司徒凡起徒役毋過家一人以其餘爲羨惟田與追胥竭作【地官疏云一家兄弟𨿽多除一人爲正卒正卒之外其餘皆爲羨卒此謂六鄕之內以上劑致甿若六遂之內以下劑致甿一人爲正卒一人爲羨卒其餘皆爲余夫饒逺故也】司馬法曰六尺爲步步百爲畝畝百爲夫夫三爲屋屋三爲井井十爲通通爲匹馬三十家士一人徒二人通十爲成成百井三百家革車一乘士十人徒二十人十成爲終終千井三千家革車十乘士百人徒二百人十終爲同同方百里萬井三萬家革車百乘士千人徒二千人【周禮疏云夫十井爲九十夫之地宮室塗巷三分去一惟有六十夫地又不易一易再易通卒三夫受六夫之地三十夫受六十夫之地三十家使出馬一匹士一人徒二人士謂甲士徒謂步卒疏謂天子畿內采地法鄭注論語道千乘之國亦引司馬法彼是畿外邦國法彼革車一乘甲士三人步卒七十二人甲士少步卒多此士十人徒二十人比畿外甲士多步卒少外內有異故也】商周因井田而制軍賦地方一里爲井井十爲通通十爲成成方十里成十爲終終十爲同同方百里同十爲封封十爲畿畿方千里有稅有賦【稅者田租也賦謂發賦斂財也】稅以足食賦以足兵故四井爲邑四邑爲丘丘十六井也有戎馬一匹牛三頭四邱爲甸甸六十四井也有戎馬四匹兵車一乘牛十二頭甲士三人步卒七十二人干戈備具是謂乘馬之法一同百里提封萬井【提舉也舉四封之內也】除山川沈斥城池邑居園圃術路三千六百井【沈謂居深水之下斥鹵地術大道也】定出賦六千四百井戎馬四百匹兵車百乘是謂百乘之家一封三百一十六里提封十萬井定出賦六萬四千井戎馬四千匹兵車千乘是謂千乘之國天子畿方千里提封百萬井定出賦六十四萬井戎馬四萬匹兵車萬乘故稱萬乘之主【前漢刑法志】管子對威公曰作內政而寓軍令焉威公曰善管子於是制國五家爲軌軌爲之長十軌爲裏裏有司四里爲連連爲之長十連爲鄕鄕有良人焉以爲軍令五家爲軌故五人爲伍軌長率之十軌爲裏故五十人爲小戎裏有司率之四里爲連故二百人爲卒連長率之十連爲鄕故二千人爲旅鄕良人率之五鄕一帥故萬人爲一軍五鄕之帥率之三軍有中軍之鼔有髙子之鼓有國子之鼓春以搜振旅秋以狝治兵是故卒伍整於裏軍旅整於郊內教旣成令勿使遷徙【國語】漢髙祖二年漢王屯滎陽蕭何發關中老弱未傅者悉詣軍【本紀注傳著也言著名籍給公家徭役也】後周武帝保定元年攺八丁兵爲十二丁兵率嵗一月役【北史紀】周武帝建徳三年攺軍士爲侍官募百姓充之除其縣籍是後夏人半爲兵矣【通典】隋開皇三年初令軍人二十一成丁【隋志】口賦太宰以九賦斂財賄一曰邦中之賦二曰四郊之賦三曰邦甸之賦四曰家削之賦五曰邦縣之賦六曰邦都之賦七曰關市之賦八曰山澤之賦九曰幣余之賦【天官財泉谷也賦口率出泉也今之算泉民或謂之賦鄕大夫以嵗時登其夫家之眾寡辧其可任者國中自七尺以及六十野自六尺以及六十有五皆徵之遂師之職亦云以徵其財徵皆謂此賦也邦中在城郭者四郊去國百里邦甸二百里家削三百里邦縣四百里邦都五百里此平民也關市山澤謂占會百物幣余謂占賣國中之斥幣皆末作當增賦者若今賈人倍算矣自邦中以至幣餘各入其所有穀物以當賦泉之數每處爲一書所待異也】漢髙祖四年八月初爲算賦【本紀注民年十五以上至五十六出賦錢人百二十爲一算爲治庫並車馬】漢髙祖十一年詔曰欲省賦甚今獻未有程吏或多賦以爲獻而諸侯王尢多民疾之【注諸侯王賦其國中以爲獻物又多於郡故百姓疾苦之】今諸侯王通侯常以十月朝獻及郡各以其口數率人嵗六十三錢以給獻費【本紀】漢光武建武二十二年九月戊辰地震裂詔曰日者地震南陽其口賦逋稅勿收責【漢儀注曰人年十五至五十六出算錢又七嵗至十四嵗出口錢人二十以供天子至武帝時又口加三錢以補車騎馬逋稅謂欠田租也】漢章帝元和元年除算三年徒役宮伯掌王宮之士庶子凡在版者作其徒役之事【天官鄭司農云庶子宿衛之官版名籍也謂王宮之士謂宮中諸吏之適子也庶子其支庶也徒役之事太子所用】治平四年詔官吏有知差役利害可以寛減者實封條析以聞先是三司使韓絳言聞京東民有父子二丁將爲牙校者其父遂自經死又聞江南有嫁其祖母及與母析居以避役者此大逆人理役法之議始於此均稅大司徒以土均之法辧五物九等制天下之地徵以作民職以全地貢以斂財賦【地官疏五物卽山林川澤之等是也云九等者據五地之內分爲九等之地騂剛赤緹之屬糞種所宜不同也云制天下之地徵者言天下則並畿外邦國所稅入天子而言也】周顯徳五年七月詔近覽元稹長慶集見在同州時所上均田表因令制素成圖賜諸道是時上將均定天下民租故先以均田圖徧賜諸侯其年十月命文穎等二十四人使於諸州檢定民租【會要】戶籍小司徒之職掌建邦之教法以稽國中及四郊都鄙之夫家九比之數以辧其貴賤老幼廢疾凡徵役之施捨【地官注云夫家猶言男女也鄭司農云九比謂九夫爲井謂九比者冢宰職出九賦者之人數也施當爲弛疏云國中與四郊皆是六鄕之民所居也並言都鄙者司徒是主土地之官故亦兼主采地之法徵謂稅之役謂徭役施捨者貴賤老幼廢疾不科役】乃頒比法於六鄕之大夫使各登其鄕之眾寡六畜車輦辧其物以嵗時入其數以施政教行徵令及三年則大比大比則受邦國之比要【注云大比謂使天下更簡閱民數及其財物也要謂其薄疏云民六口以上爲多五口以下爲少每至三年則大案比戶口大比之時則天下邦國送文書來入小司徒案比之法從少至多以五家爲始故以比爲名】梁武帝沈約上言咸和初蘇峻作亂版籍焚燒此後起咸和三年以至於宋並皆詳實朱筆隠注紙連悉縫而尙書上省庫籍惟有宋元嘉中以來晉代舊籍並在下省左民曹謂之晉籍解散於地又無扃縢此籍精詳實宜保惜宋元嘉二十七年始以七條徵發旣立此科姦僞互起簿籍於此大壊莫不互相因依競行姦貨凡此姦巧並出愚下不辧年號不識官階或注義熙在寧康之前或以崇安在元興之後此時無此府此年無此國元興惟有三年而猥稱四年又詔書甲子不與長歷相應如此詭謬萬緒千端校籍諸郎亦所不覺且籍字旣細難爲眼力尋求巧僞莫知所在宜選史傳學士諳究流品者爲左民郎左民尙書以晉籍及宋永初景平籍對共讐校詔王僧孺攺定百家譜【通典】隋文帝時民間多妄稱老少以免賦役山東承北齊之政戶口租調姦僞尢多隋文帝命州縣大索貌閱戶口不實者里正黨長逺配大功以下皆令析籍以防容隠於是計帳得新附一百六十四萬餘口髙熲又言民間課輸無定簿難以推校請爲輸籍法徧下諸州每年正月五日縣令巡人各隨便近五黨三黨共爲一團依樣定戶上下帝從之自是姦無所容矣諸州調物每嵗河南自潼關河北自蒲阪輸長安者相屬於路晝夜不絕者數月【通鑑通興隋髙熲建輸籍之法於是定其名輕其數使人知爲浮客被彊家收大半之賦爲編甿奉公上防輕減之徵浮客謂避公稅依彊家作佃家也先敷其信後行其令烝庶懷恵姦無所容隋氏資儲徧於天下人俗康阜熲之力焉功規管葛道亞伊呂近代以來未之有也】宗開元八年戶自占者給復五年開元十二年宇文融乘驛周流天下州縣畏融多張虛數凡得客戶八十餘萬田亦稱是嵗終增緡錢數百萬【通鑑】憲宗元和元年李吉甫撰元和國計簿上之總計天下方鎭四十八道管州府二百九十三縣一千四百五十二其鳳翔鄜坊邠寧鎭武涇原銀夏靈鹽河東易定魏博鎭冀範陽滄景淮西淄靑等十五道七十一州不申戶口外每嵗倚辦止於浙江東西宣歙淮南江西鄂嶽福建湖南八道四十九州一百四十四萬戶比天寶稅戶四分減三天下兵仰給縣官者八十三萬餘人比天寶三分增一大率二戶資一兵其水旱所傷非時調發不在此數【通鑑】至道元年六月詔復造天下郡國戶口版籍【自唐末四方兵起版籍亡失故戶口稅賦莫得周知至是始命復造焉】免役小司徒徵役施捨【見上】鄕大夫國中自七尺以及六十野自六尺以及六十有五皆徵之其捨者國中貴者賢者能者服公事者老者疾者皆捨【地官注云鄭司農云徵之者給公上事也捨者謂有復除不收役事也疏云韓詩外傳二十行役與此國中七尺同則知七尺謂年二十六尺謂年十五論語云可以托六尺之孤鄭注六尺之孤年十五以下】漢恵帝四年舉民孝弟力田者復其身【本紀】孝景二年禮髙年九十者一子不事八十者二算不事【通典一子不事蠲其賦役二算不事免二口之算賦】唐太皇太后皇太后皇后緦麻以上親內命內婦一品以上親郡王及五品以上祖父兄弟職事勲官三品以上有封者若縣男父子國子大學四門學生俊士孝子順孫義夫節婦同籍者皆免課役凡主戶內有課口者爲課戶若老及男廢疾篤疾寡妻妾部曲客戶奴婢及視九品以上官不課【唐志】載師凡任地國宅無徵園防二十而一近郊十一逺郊二十而三甸稍縣都皆無過十二惟其漆林之徵二十而五凡宅不毛者有裏布凡田不耕者出屋粟凡民無職事者出夫家之徵以時徵其賦【地官鄭司農云國宅城中宅也宅不毛者謂不樹桑麻也故書漆林爲桼林杜子春云當爲桼林謂國宅凡官所有宮室吏所治者也國稅輕近而重逺近者多役也宅不毛者罰以一里二十五家之泉空田者罰以三家之稅粟以供吉凶二服及喪器也民𨿽有間無職事者猶出夫稅家稅也夫稅者百畮之稅家稅者出士徒車輦給徭役】折納角人掌以時徵齒角凡骨物於山澤之農以當邦賦之政令羽人掌以時徵羽翮之政於山澤之農以當邦賦之政令掌葛掌以時徵絺綌之材於山農以當邦賦之政令【地官】唐永徽中揚州租調以錢嶺南以米安南以絲益州

以羅防綾絹供春防【唐食貨志】宋朝開寶八年詔防絹不滿匹許納價錢慶曆六年詔諸路轉運司夏秋折變自今於未納半年前榜諭之鄕役鄕大夫每鄕卿一人州長每州中大夫一人黨正每黨下大夫一人族師每族上士一人閭胥每閭中士一人比長五家下士一人遂大夫每遂中大夫一人縣正每縣下大夫一人鄙師每鄙上士一人酇長每酇中士一人裏宰每裏下士一人鄰長五家則一人【地官】管仲制國五家爲軌軌爲之長十軌爲裏裏有司四里爲連連爲之長十連爲鄕鄕有良人焉前漢十里一亭亭有長十亭一鄕鄕有三老有秩嗇夫遊徼三老掌教化嗇夫職聽訟收賦稅遊徼徼循禁賊盜皆秦制也【漢表】丁齒內則三十始理男事鄭氏注謂受田給政役也【禮記】聖王量能授事四民陳力受職民年二十受田六十歸田七十以上上所養也十嵗以下上所長也十二以上上所彊也【漢志】漢景帝二年令天下男子年二十而始傅【傅音付傅著也著名籍給公家徭役舊法二十三此二十更爲異制】大唐武徳七年定令男女始生爲黃四嵗爲小十六爲中二十一爲丁六十爲老神龍元年韋後求媚於人上表請天下百姓年二十二成丁五十八免役制從之韋庶人誅復舊宗天寶制十八以上爲中男二十三以上成丁廣徳元年制男子二十五成丁五十五老國朝丁齒太平興國九年江浙湖嶺令人戶以二十成丁六十八老支移秦始皇建守罷侯貴以自奉提封之內撮粟尺布一夫之役盡専於己䢐春歷秋往還萬里是所得者至寡所苦者至大人用無聊海內咸怨捨地而稅人故地數未盈其稅必備是以貧者避賦役而逃逸富者務兼並而自若加以收大半之賦發閭左之戍竭天下之資財以奉其政由未足以瞻其欲也二世承之不變其失反更益之海內愁怨遂用潰畔【通典】唐太宗配租以斂獲早晚險易逺近爲差庸調輸以八月發以九月同時輸者先逺民皆是槪量【唐志】慶曆六年二月詔諸路轉運司凡夏秋稅支移所變

自今並於未起納半年前揭榜曉諭之漢興髙祖於是約法省禁輕田租什五而稅一量吏祿度官用以賦於民山川園池市肆租稅之入自天子以至封君湯沐邑皆各爲私奉養不領於天子之經費【師古曰言各收其所賦稅以自供不入國朝之倉稟府庫也經常也】晁錯說漢文帝曰農夫五口之家其服役者不下二人其能耕者不過百畮百畮之收不過百石方今之務莫若使民以粟爲賞罰募天下入粟縣官得以拜爵得以除罪取於有餘以供上用則貧民之賦可損文帝從之乃下詔賜民十二年稅租之半明年遂除民田之租稅後十三嵗孝景二年令民半出田租三十而稅一也【前漢食貨志】雇役孝昭元鳳三年以前逋更賦未入者皆勿收【通典更有三品有卒更有踐更有過更古者正卒無常皆當疊爲之一月一更是爲卒更也貧者欲得雇更錢次直者出錢雇之月二千是爲踐更也天下之人皆直戍邊三日亦名爲更律所爲繇戍也𨿽丞相子亦在戍邊之調不可人人自行三日戍又行者當自戍三日不可往便還因作一嵗一更諸不行者出錢三百入官以給戍者是爲過更也此漢初因秦法而行之也後遂攺易有謫乃戍邊一嵗耳】霍光知時務之要輕繇薄賦與民休息北齊文宣始立九等戶富者稅其錢貧者役其力【通鑑】楊繪言助役之法斂之多而行峻率其利而官取之東明等縣百姓千百人詣開封府訴超升等第出助役錢事本府不受遂入安石私第王莽簒位以周官稅民凡田不耕爲不植出三夫之稅城郭中宅不樹藝者爲不毛【師古曰樹藝謂樹果木及菜蔬】出三夫之布浮游無事出夫布一匹其不能出布者冗作縣官衣食之諸取眾物及畜牧桑蠶百技商販坐肆除其本計其利十分之以其一爲貢自占不以實者盡沒入所采取而作縣官一嵗賦斂民財十取五匈奴侵冦甚莽大募天下囚徒人奴名曰豬突豨【許宣反】勇一切稅吏民訾三十而取一民揺手觸禁不得耕桑徭役煩劇【漢志】戶調後漢孝獻帝建安五年汝南黃巾劉辟等叛曹操應袁紹陽安都尉李通錄戶調趙儼見通曰方今諸戶並叛獨陽安懷附復趣收其綿絹小人樂亂無乃不可乎乃書與荀彧彧卽白操悉以綿絹還民上下歡喜郡內遂安【通鑑】魏武帝初平袁氏以定鄴都令定田租畝粟四升戶絹二匹綿二斤餘皆不得擅興藏彊賦弱【晉食貨志】晉平吳之後制戶調之式丁男之戶嵗輸絹三匹綿三斤女及次丁男爲戶者半輸晉武帝平吳之後詔天下罷軍役示海內大安州郡悉去兵大郡置武吏百人小郡五十人【晉書山濤傳】晉成帝季年權賦民男丁嵗三斛女丁半之疾病又半之戶調絹不過數丈綿數兩事少役希民多富實新附者皆給復除【通鑑】後魏天安以來比嵗旱饑重以靑徐用兵山東之民疲於賦役顯祖命因民貧富爲三等輸租之法等爲九品千里內納粟千里外納米上三品輸平城中輸他州下輸本州又魏制常貢之外有雜調十五至獻文帝悉罷之由是民稍贍給【通鑑及後魏志】魏舊制戶調帛二匹絮二斤絲一斤谷二十斛又人帛一匹二丈委之州庫以供調外之費所調各隨土之所出孝文泰和八年始班俸祿戶增調帛三匹谷二斛九斗以爲官司之祿增調外帛二匹【通鑑齊武永明二年】後魏無鄕黨之法惟立宗主督防民多隠冒三五十家始爲一戶孝文時內祕書令李衝上言宜準古法五家立鄰長五鄰立里長五里立黨長取鄕人彊謹者爲之鄰長復一夫里長二夫黨長三夫三載無過則升一等其民調一夫一婦帛一匹粟二石大率十匹爲公調五匹爲調外費三匹爲百官俸此外復有雜調民年八十以上者一子不從役孤獨癃老篤疾貧窮不能自存者三長內疊養食之書奏詔百官通議中書令鄭義等皆以爲不可文明太后曰立三長則課調有常準苞防之戶可出僥幸之人可止何爲不可甲戌初立黨裏鄰三長定民戶籍【通鑑齊武永明四年】北齊舊制未娶者輸半牀租調【有妻者輸一牀無者半牀】陽翟一郡戶至數萬籍多無妻有司劾之帝不許由是姦欺尢甚戶口租調十亡六七河淸三年定令乃率以十八受田輸租調二十充兵六十免力役六十六還田免租調率人一牀調絹一匹綿八兩凡十斤綿中折一斤作絲墾租二石義租五斗奴婢準良人之半牛調二丈墾租一斗義租五升墾租送臺義租納郡以備水旱【通典】後周文帝霸府初開制司賦掌賦均之政令凡人自十八至六十四與輕疾者皆賦之其賦之法有室者嵗不過絹一匹綿八兩粟五斛丁者半之其非桑土有室者布一匹麻十斤丁者又半之丰年則全賦中年半之下年一之皆以時徵焉若艱凶札則不徵其賦司徒掌力役之政令凡人自十八至五十九皆任於役丰年不過三旬中年則二旬下年則一旬起徒役無過家一人【通典】隋文帝遷都發山東丁毀造宮室仍依周制役丁爲十二畨匠則六畨丁男一牀租粟三石桑土調以絹絁麻土調以布絹絁以匹加綿三兩布以端加麻三斤單丁及僕隸各半之有品爵及孝子順孫義夫節婦並免課役開皇三年減十二畨每嵗爲三十日役減調絹一匹爲二丈初蘇威父綽在西魏世以國用不足爲徵稅之法頗重旣而嘆曰今所爲者正如張弓非平世法也後之君子誰能弛之威聞其言每以爲己任至是威爲納言奏減賦役務從輕典帝悉從之【通典隋志雲開皇三年令單人以二十成丁減十二畨每嵗爲三十日役】隋文帝仁壽四年詔復婦人及奴婢部曲之課【通鑑】租庸調唐髙祖武徳二年初定租庸調法每丁租二石絹二匹綿三兩自玆以外不可橫斂若嶺南諸州則稅米上戶一石二斗次戶八斗下戶六斗若蠻獠之戶皆從半輸畨人內附者上戶丁稅錢十文次戶五文下戶免之附經二年者上戶丁輸羊二口次戶一口下戶三戶共一口武徳七年初定均田租庸調法凡授田者丁嵗輸粟二斛稻三斛謂之租丁隨鄕所出嵗輸絹二匹綾絁二丈布加五之一綿三兩麻三斤非蠶鄕則輸銀十四兩調用之力嵗二十日閏加二日不役者日爲絹三尺謂之庸有事而加役二十五日免謂水旱虫霜爲災什損四以上免租損六以上免調損七以上課役俱免凡民貲業分爲九等和糴唐宗開元二十五年先是西北邊數十州多宿重兵地租營田皆不能贍始用和糴之法有彭果者因牛仙客獻防請行糴法於關中戊子敕以嵗稔穀賤傷農命增時價什二三和糴東西畿粟各數百斛停今年江淮所運租自是關中蓄積羨溢車駕不復幸東都【通鑑】憲宗卽位之初畿內和糴當時府縣配戶督限有稽違則迫蹙鞭撻甚於稅賦號爲和糴其實害民【唐志】兩稅徳宗建中元年始用楊炎議命黜陟使與觀察使刺史約與百姓丁產定等級作兩稅法比來新舊徵科色目一切罷之二稅外輒率一錢者以枉法論唐初賦斂之法曰租庸調有田則有租有身則有庸有戶則有調宗之末版籍浸壊多非其實及至徳宗起兵所在賦斂迫趣取辦無復常凖賦斂之司增數而莫相統攝各隨意徵科自立色目新故相仍不知紀極民富者丁多率爲官爲僧以免課役而貧者丁多無所伏匿故上戶優而下戶勞吏因緣蠶食民旬輸月送不勝困率皆逃徙爲浮戶其土著百無四五至是炎建議作兩稅法先計州縣每嵗所應費用及上供之數而賦於人量出以制入戶無主客以見居爲簿人無中丁以貧富爲差爲行商者在所州縣稅三十之一使與居者均無僥利居人之稅夏稅六月內納畢秋稅十一月內納畢其租庸調雜徭悉省皆總統於度支上用其言因赦命行之【通鑑】兩稅嵗斂錢二千五十餘萬緡米四百萬斛以供外錢九百五十餘萬緡米千六百餘萬斛以供京師憲宗元和三年上嘗問戶部侍郎裴垍爲理之要何先對曰先正其心舊制民輸稅有三一曰上供二曰送使三曰畱州建中初定兩稅時貨重錢輕是後貨輕錢重民所出已倍其初其畱州送使者所在又降省估就實估以重斂於民及垍爲相奏天下畱州送使物請一切用省估【通鑑】凡租稅有谷有帛有金鐵有物產爲四類谷之品七曰粟曰稻曰麥曰黍曰穄曰菽曰雜子帛之品十曰羅曰綾曰絹曰紗曰絁曰防曰雜折曰絲曰綿曰布褐金鐵之品四曰金曰銀曰鐵鑞曰銅鐵錢物之產品六曰畜曰齒革翎毛曰茶鹽曰竹木雜艸芻菜曰果藥油紙薪炭漆蠟曰雜物

詳說

賦役之制自禹貢始可見禹貢旣定九州之田賦以九州之土地爲九州之土貢說者以謂有九州之土貢然後田賦之所當供者市易所貢之物考之於經蓋自有證何者甸服百里賦納總至於五百里米自五百里之外其餘四服米不運之京師必以所當輸者上貢於天子以此知當時貢賦一事所以冀州在王畿甸服之內全不敍土貢正緣已輸粟米以此相參考亦自有證蓋當時寓兵於農所謂貢賦不過郊廟賔客之奉都無養兵之費故取之於畿甸而足自大略而言之三代皆沿此制夏后氏五十而貢商人七十而助周人百畝而徹三代之賦略相當周官所載九畿之貢而已九州之貢所謂出者半或三之一或四之一或以半輸王府或以三之一輸王府或以四之一輸王府所謂土貢未必能當貢賦之半畱之於諸侯之國以待王室之用皆是三代經常之法所謂弼成五服至於五千州有十二師說者以爲二千五百人爲師亦是一時權時之役所謂經常之役用民之力嵗不過三日豳詩所謂我稼旣同上入執公功皆是經常之役法如此用兵軍役寓之井賦乘馬之法無事則爲農有事則徵役孟子所謂有力役之徵有布縷之徵有粟米之徵當時賦役之徵三句該盡且以三代以前布縷之徵考之在周官九職所謂嬪婦化治絲枲布縷之徵亦略可見自周至唐兩稅未變之前取於民者不過三事至漢所謂材官踐更過更卒更三等之制當時有干戈之徵便是孟子所謂力役之徵及至魏晉有戶調之名凡有戶者出布帛有田者出租賦當時有戶調之名役法尙存古制但日新漸增至南北朝增三代之三日至於四十五日自漢至南北朝賦役經常之法如此至唐髙祖總括歷代之政立租庸之法租者乃孟子所謂粟米之徵調者乃孟子所謂布縷之徵由漢以來所謂戶調有家則有調後魏亦謂之戶調在後魏以一夫一婦出帛一匹在北齊則有一牀半牀之制已娶者則一牀未娶者則半牀此是租庸也庸者乃孟子所謂力役之徵前代有事則用民力無事則休息至唐則算無事不役之時減一嵗作一十五日計日輸而所謂有身則有役唐髙祖庸調之法承習三代漢魏南北之制𨿽或輕或重要之規摹尙不失舊徳宗時楊炎爲相以戶籍隠漏徵求煩多變而爲兩稅之法兩稅之法旣立三代之制皆不復見然而兩稅在徳宗一時之間𨿽號爲整辦然取大歷中科徭最多以爲數𨿽曰自所稅之外並不取之於民其後如間架如借商如除陌取於民者不一楊炎所以爲千古之罪人何以言之兩稅未立之前非無暴君污吏所謂污吏尙有經常有權時然而分外不過一時橫斂斂之重者無如王莽計本取息十分之一役之多者無如隋煬帝開汴河民八百萬不過權時如此經常正法元不曾動有王者作經常之制自吾復古楊炎並兩稅之後經常權時混爲一區有王者作無所取證而經常權時者皆在其中民力安得不重因楊炎之變古亂常所以爲千古之罪人大抵田制𨿽商鞅亂之於戰國而租稅由有歷代之典制惟兩稅之法立古制然後掃地賦役之略如此大抵賦役之法其根本一見於戶籍丁數若戶丁產不定𨿽有良法美意亦無自而行三代之時所謂田皆在官之田所謂民年三十受田六十歸田所謂人戶始生閭史書之是時賦役之法無緣進退得自井田變而爲阡陌占田無限戶之髙下田之多少得以爲姦𨿽一時爲治者如髙熲之在隋盡括隠丁隋之富彊自漢以來莫及宇文融之括隠戶賸田阡陌之害流於無窮大抵租庸調之法自漢以來固是或輕或重然而先王之制尙有存而可見者唐髙祖於四十五日之役減其大半然自是又添一个庸至安祿山暴賦橫斂一時所取大歷之間租庸調之法𨿽行法者非其人似若有然而法元不曾攺自楊炎相徳宗考之當時固當通變之可惜趣辦一時非久經之制今所編備具須先識以萬民惟正之供經常之制王者所當用一時之權蓋出於不得已之制然而賦役之制要得復古田制不定縱節用薄斂如漢文帝之復田租荀悅論豪民收民之資惟能恵有田之民不能恵無田之民田制不定𨿽欲復古其道無由兵制不復古民旣出稅賦又出養兵之費上之人𨿽欲權減兵又不可不養兵制不定此意亦無由而成要之寓兵於農賦役方始定若論井田乘馬之法固難卒行如限民名田之制府兵之制有意於爲政者皆可以漸復何故限民名田使其上下受田各有數亦可自此復井田之法府兵之制出於農有事則徵役無事則散歸田野如此則兵乘之法亦須簡易然後可行且如唐制口分世業其法煩碎𨿽非民田之制自永業之外人於其間有二十畝使之賣買合參井田之制未幾人得以賣以此知法須求簡易

歷代制度詳說卷三

欽定四庫全書

歷代制度詳說卷四

宋呂祖謙撰漕運

制度

納賦禹貢百里賦納總二百里納銍三百里納稭服四百里粟五百里米則物重而麄者爲近賦物輕而精者爲逺賦若數千里漕運其費百倍【通典】軍漕齊威公伐楚歸鄭申侯曰師若出於陳鄭之間共其資糧屝屨其可也【左傳僖四年】管子曰粟行三百里則國無一年之積粟行四百里則國無二年之積粟行五百里則眾有饑色漢髙祖二年擊楚蕭何守關中計戶轉漕給軍五月髙帝屯滎陽築甬道屬河以取敖倉粟【在滎陽西北山上臨河】後漢光武北徵燕代命冦恂守河內收租四百萬斛轉以給軍以輦車驪駕轉輸不絕長安漕秦輸粟於晉自雍及絳相繼命之曰泛舟之役【左傳僖十三年從渭水運入河陰】漢文帝時賈誼說上曰天子都長安而以淮南東道爲奉地鏹道數千或乃越諸侯而逺調古者天子地方千里中之而爲都輸將繇使其逺者不在五百里而至公侯地百里中之而都輸將繇使逺者不在五十里而至輸者不苦其繇二者不傷其費及秦輸將起海上而來一錢之賦數十錢之費不輕而致也帝不能用【通典】隋開皇三年議爲水旱之備於是詔於蒲陜許汝等水次十三州置募運米丁又於衛州置黎陽倉洛州置河陽倉陜州置常平倉華州置廣通倉轉相灌注漕關東及汾陽之粟以給京師【隋志】煬帝大業元年開通濟渠引谷洛水達於河通於淮海【詳見汴漕門】唐都長安初江淮漕租米至東都輸含嘉倉以車或防陸運至陜而水行來逺多風波覆溺之患其失常十七八其率一斛得八斗爲成勞而陸運至陜才三百里率兩斛計傭錢千民送租者皆有水陸之直【唐志】開元二十一年京兆尹裴耀卿奏秦中地狹取粟不多陛下數幸東都以就貯積若能轉廣陜運卽無憂水旱東都至陜河路艱險江南租船水始進吳人不便漕挽由是所在停畱望於河口置一倉納河東租米便放船歸從河口卽分入河洛官自雇船載運至三門之東置一倉三門旣水險卽於河岸開山車運數十里至三門之西又置一倉每運至倉卽般下貯水通卽運水細便止自太原倉溯河入渭更無停畱前漢都關中稍久及隋亦在京師緣河皆有舊倉上然其言敕蕭炅檢右倉置河陰縣及河陰倉河西柏崖倉三門東集津倉三門西置鹽倉開三門山十八里以避湍險自江淮而溯鴻溝悉納河陰倉自河陰水漲涸漕送含嘉倉又取習河水者遞送納太原倉所謂北運自太原倉浮於渭以實關中三年凡運米七百萬石省陸運之傭三十萬緡耀卿罷相北運頗艱米嵗至京師才百萬斛二十五年遂罷北運【通典及唐會要唐書志】肅宗寶應元年元載以淮河阻兵飛挽路絕鹽鐵租賦皆溯漢而上【會要】末年史朝義兵分出宋州淮運阻絕劉晏運江淮粟帛由襄漢越商於以輸京師【唐志】代宗廣徳二年以劉晏顓領東都河南淮西江南東西運漕故時轉運船繇潤州陸運至揚子斗米費錢十九晏命囊米而載以舟減錢十五繇揚州距河陰斗粟費錢百二十晏爲歇艎支江船二千艘每船受千斛十船爲綱每綱三百人篙工五十人自揚州遣將部送至河陰上三門號上門塡闕船米斗減錢九十調巴蜀襄漢麻枲竹篠爲綯挽舟以朽索腐材代薪物無棄者未十年人人習河險江船不入汴汴船不入河河船不入渭江南之運積揚州汴河之運積河陰河船之運積渭口渭船之運入太倉嵗轉粟百一十萬石無升斗溺者【唐志】李泌益鑿集津倉山西逕爲運道屬於三門倉又爲入渭船輸東渭橋大倉米至凡百三十萬石遂罷南路陸運【唐志】江淮漕魯哀公九年秋吳城防溝通江淮【於防江築城穿溝東北通射陽湖西北至宋口入淮通糧道也今廣陵韓江是】司馬宣王使鄧艾行陳項已東至壽春艾以爲田良水少宜開河渠澆漑大積軍糧又通運漕之道事皆施行正始四年乃開廣漕渠等東南有事軍興泛舟而下達於江淮資食有儲而無水害【三國誌鄧艾傳晉志云宣王善鄧艾計修廣淮陽百尺二渠上引河流下通淮潁大治諸陂於潁南潁北穿渠三百餘里漑田二萬頃淮南北皆相接連】後魏經略江南有司請於小平石門白馬津漳涯黑水濟州陳郡大梁凡八所各立邸閣每軍國有須應機漕引【通典】義熙五年二月劉裕抗表北討慕容起浮淮入泗五月入下邳畱船步軍至瑯邪六月克廣固城館谷於靑土停江淮轉輸【南史】北邊漕秦欲攻匈奴運糧使天下飛芻挽粟起於黃腄瑯邪負海之郡轉輸北河【黃腄二縣並在東萊黃卽今黃縣腄卽今文登縣並今東牟郡縣瑯邪今髙密瑯邪郡北河今朔方河北】率三十鐘而致一石【通典六斛四斗爲鐘計其道路所費凡用百九十二斛乃得一石】隋大業四年發河北百餘萬眾開永濟渠引泌水通涿郡自是丁男不供始以婦人從役【通典】大業七年東伐髙麗來防兒以舟師濟滄海舳艫數百里並載軍糧期與大兵會平壤【隋志】漕計漢漕運山東之粟以給中都嵗不過數十萬石【漢志】武帝時官多徒奴婢眾河漕渡四百萬石及官自糴乃足【漢志】唐貞觀永徽之際每年轉運不過一二十萬石開元國用漸廣每年陜洛漕運數倍於前支猶不給【通典】睿宗先天二年詔河南陜運兩使每常運一百八十萬石送京師令大倉支計有餘今年所運宜停【唐會要】開元中崔希逸嵗運百八十萬石【食貨志】天寶中每嵗水陸運米二百五十萬石入關大歷後水陸運每嵗百八十萬石入關【通典】代宗時劉晏嵗轉粟百一十萬石【唐志】劉晏後江淮米至渭橋寖減至李巽爲諸道轉運鹽鐵使乃復如晏之多後漕益少江淮米至渭橋者才二十萬斛【唐志】國朝水運四河所運【江淮防溯入汴陜西自黃河三門防溯入汴陳蔡自恵民河而至京東自廣濟而至】國初未有定制太平興國六年始至汴河嵗運江淮稅米三百萬石豆百萬石大中祥符初七百萬石此最登之數也天禧末諸州軍水運上供金帛緡錢二十三萬一千餘貫兩端匹珠寶香藥三十七萬五千餘斤【國朝會要】太宗時嵗增江浙米四百萬石【會要】景徳三年上供六百萬石永爲定制天聖四年每年五百四十萬石【並會要】隴蜀漕後漢隗

囂據隴來歙伐之畱屯長安大轉糧運【本傳東觀記曰詔於汧積谷六百萬斛驢四百頭負防】蜀諸葛亮九年出祁山以木牛運十二年由斜谷出以流馬運【蜀志】陸運東晉成帝咸和六年以海賊冦抄運漕不繼發王公以下千餘丁各運米六斛穆帝時糧運不繼制王公以下十三戶共借一人助度支運【通典漢髙帝滎陽築甬道光武河南輦轉輸並見軍漕門唐河南至陜陸運三門裴耀卿李泌陸運並見長安漕門後漢汧運蜀祁山斜谷運並見隴蜀漕門唐陸行里程見漕法門】國朝陸運川陜諸州軍金帛自劍州列置遞夫由湖南江陵荊門而至福建自洪州渡江由舒州至而又有川陜布綱供京西諸軍用度由荊南襄州列遞轉送舊自廣南至京有香藥遞鋪今已散去諸州陸運惟主綱者部送道路給券不置使主之諸邊戍軍衣賞給亦多陸運送致【國朝會要】汴漕隋煬帝大業元年發河南諸郡男女百餘萬開通濟渠自西苑引谷洛水達於河通於淮海自是天下利於轉輸【通典隋志云煬帝開渠引谷洛水自西苑入而東注於洛又自板渚引河達於淮海謂之禦河河畔築禦道樹以栁】國朝水運自江淮南兩浙荊湖南北路運每嵗租糴至眞揚楚泗州置轉般倉受納分調舟船計綱溯流入汴至京師發運使領之諸州錢帛雜物軍器上供亦如之【國朝會要】國朝置淮南兩浙江湖路都大發運使副使都監以朝官已上或諸司使充至道元年始命洛苑副使楊允恭西京作坊副使李廷遂太子中允王子輿爲江淮兩浙發運使於淮南創使廨三年罷發運使自後並以淮南轉運使領其務景徳二年以崇儀副使李溥制置淮南江浙荊湖茶鹽稅兼都大發運使三年以馮亮爲都大發運使景祐元年罷江淮發運使五年復置【國朝會要】至道元年帝問侍臣汴水疏鑿之由參知政事張洎云禹於滎澤下分大河爲陰溝引注東南以通淮泗至大梁浚儀縣西北復分爲二渠一渠東經陽武縣中牟臺下爲官渡水一渠始皇疏鑿以灌滎陽郡謂之鴻溝卽出河之溝亦曰旁溝漢明帝時樂浪人王景謁者王吳始作浚儀渠渠水東合濟水東至注敖山北渠水至此又兼邲之目【邲之目疑有訛字】卽春秋時晉楚戰於邲是也邲又音汳汳卽汴字古人避反故攺從汴字隋煬帝開汴水目爲通濟渠自後利於轉輸國家甲卒數十萬並萃京師恵民金水五丈淸汴等四渠合會天邑舳艫相接所以無匱乏也嘉祐三年詔令江南東西荊湖北路兩浙轉運司限一年各限船添艄工及駕船卒團成本路糧綱自嘉祐五年爲始止令逐路據年額斛斗般倉卻運鹽歸本路發運司更不得支撥裏河鹽糧綱往諸路初發運使許元言江南東西荊南三路上供斛斗舊皆逐路載至眞楚泗州復載鹽以回而汴船不出外江謂之裏河綱每嵗往來四運入京乃敷上供之數至十月放牽駕兵歸營謂之放凍比年諸路轉運司年額不敷發運司不放兵卒歸乃令出外江邊防江州軍載頭運故諸路糧船大半爲雜般綱惟要發運司般鹽往遂運米而還且汴船不諳外江風水沈失者多旣從許元議而會元罷去不卽行故特降是詔而諸路舟終少發運司又奏乞令汴綱出漕而執政輒以前詔絕之諸路船患船不得出兵艄訖冬坐食而苦不足皆盜拆船材以費船愈壊漕年額又愈不及執政初但欲漕卒得歸息而近嵗糧綱多雇夫每船卒不過一二人旣至冬當令守船又實無得息者至治平三年乃詔汴江出漕然尙限數其後遂復許皆出如故【會要】陜漕國朝陜西諸州芻粟自黃河三門防流入汴至三門防白波發運使判官催綱領之會要國朝有三門白波黃渭汴河水路發運使一人在三門以朝官充三門判官一人白波判官一人以京朝官充惠民河漕後周世宗顯徳六年二月命韓令坤自京東疏閔水入於蔡河【五代會要】恵民河與蔡河一水卽閔河也建隆元年始命陳承昭導閔河自新鄭與蔡水合貫京師南歷陳穎達壽春以通淮右舟楫於是以河西爲閔河東南爲蔡河至開寶六年三月始攺閔河爲恵民河國朝陳穎許蔡光壽諸州之粟帛自石唐恵民河防溯而至置催綱領之【並國朝會要】廣濟河漕周顯徳四年詔疏下汴水一派北入於五丈河又東達於濟自是齊魯之舟楫皆至京師六年命袁彥浚五丈河以通漕運【五代會要】廣濟河自都城歷漕濟及鄆其廣五丈舊云五丈河開寶六年詔攺今名【國朝會要】國朝京東諸州軍粟帛自廣濟河而至【會要顯徳二年於京城西北引水入五丈通於濟】建隆二年詔陳承昭於京城之西夾汴水造斗門引京索蔡河水通城壕入斗門俾架流汴水之上通滙於五丈河以便東北漕運【卽金水河】國朝河北衛州東北有禦河至幹寧軍食饋邊亦有廷臣主之【會要】國朝川益諸州租市之布自嘉州水運至荊南自荊南攺裝舟船遣綱送京師【會要】唐咸通二年南蠻陷交趾陳磻石専督海運於是軍不缺供【唐會要】漕法唐制凡陸行之程馬日七十里步及驢五十里車三十里水行之程舟之重者溯河日三十里江四十里餘水四十五里空舟溯河四十里江五十里餘水六十里防流之舟卽輕重同制河日一百五十里江一百里餘水七十里【唐會要其三峽底柱之數不拘此限若遇風波水淺不得行者卽於隨處官司申牒檢記聴折半功】周顯徳二年正月上謂侍臣曰轉輸之物向來皆給斗耗自漢以來不與支破倉廩所納新物尙被省耗況水路所般豈無損失今後每嵗一石宜與耗一斗【五代會要】大中祥符八年鹽百萬倉廩侯晟言收到出剰乞行酬奨詔自京畿達淮泗轉漕至多若無增損之多寧有羨余之積應諸倉監官收到出剰並不理爲勞績【國朝會要】

詳說

古者天子中千里而爲都公侯中百里而爲都天子之都漕運東西南北所貢入者不過五百里諸侯之都漕運所貢不過五十里所以三代之前漕運之法不備𨿽如禹貢所載入於渭亂於河之類所載者不過是朝廷之路所輸者不過幣帛九貢之法所以三代之時漕運之法未甚講論正緣未是事大體重到得春秋之末戰國之初諸侯交相侵伐爭事攻戰是時稍稍講論漕運之法然所論者尙只是行運之漕至於國都之漕亦未甚論且如管子所論粟行三百里則無一年之積粟行四百里則無二年之積粟行五百里則眾有饑色如孫武所謂千里饋糧士有饑色皆是出徵轉輸至其所以輸國都不出五百里五十里國都所在各有分故當時亦尙未講論惟是後來秦並諸侯罷五等置郡然後漕運之法自此方詳秦運天下之粟輸之北河是時蓋有三十鐘致一石者地理之逺運粟之多故講論之詳方自此始後來歷代全備無如漢唐在漢初髙後文景時中都所用者省嵗計不過數十萬石而足是時漕運之法亦未講到得武帝官多役眾在關中之粟四百萬猶不足給之所以鄭當時開漕渠六輔渠之類蓋緣當時用粟之多漕運不得不講然當漢之漕在武帝時諸侯王尙未盡輸天下之粟至武宣以後諸侯王削弱方盡輸天下之粟漢之東南漕運至此始詳當髙帝之初天子之州郡與諸侯封疆相間雜諸侯各據其利粟不及於天子是時所以淮南東道皆天子奉地如賈生說是漢初如此至漢武帝時亦大槪有名而無實其發運粟入關當時尙未論江淮到得唐時方論江淮何故漢會稽之地去中國封疆遼逺開墾者多粟不入京都以京都之粟尙不自全何況諸侯自封殖且如吳王濞作亂枚乘之說言京都之倉不如吳之富以此知當時諸侯殖利自丰不足運江淮之粟到唐時全倚辦江淮之粟唐太宗以前府兵之制未壊有徵行便出兵兵不徵行各自歸散於田野未盡仰給大農所以唐髙祖太宗運粟於關中不過十萬後來明皇府兵之法漸壊兵漸漸多所以漕粟自此多且唐睿宗明皇以後府兵之法已壊是故用粟乃多向前府兵之法未壊所用粟不多唐漕運時李傑裴耀卿之徒未甚講論到二子講論自是府兵之法旣壊用粟旣多不得不講論且如漢鄭當時之議卻不曾見於髙恵文景之世唐之李傑裴耀卿之議卻不曾見於髙祖太宗之世但只見於武宣中睿明皇之時正緣漢武帝官多役眾唐中睿以後府兵之法壊聚兵旣多所以漕運不得不詳大抵這兩事常相爲消長兵與漕運常相關所謂宗廟社饗之類十分不費一分所費廣者全在用兵所謂漕運全視兵多少且唐肅宗代宗之後如河北諸鎭皆彊租稅不領於度支當時有如吐蕃回紇爲亂所用尢多鎭武天徳之間嵗遣兩河諸鎭所以全倚辦江淮之粟議論漕運其大略自江入淮自淮入汴自洛入河自河入渭各自正輸水次各自置倉如集津倉洛口倉含嘉倉河陰倉渭橋轉相般運道途之逺此法遂壊自當時劉晏再整頓運漕之法江淮之道各自置船淮船不入汴汴船不入河河船不入渭水之曲折各自便習其撡舟者所以無傾覆之患國計於是足所以唐人講論之多惟江淮爲最急徳宗時緣江淮米不至六軍之士脫巾呼於道韓滉運米至徳宗太子置酒相慶可見唐人倚辦於此如此其急唐時漕運大率三節江淮是一節河南是一節陜西到長安是一節所以當時漕運之臣所謂無如此三節最重者京口初京口濟江淮之粟並會於京口京口是諸侯咽喉處初時潤州江淮之粟至於京口到得中間河南陜西互相轉輸然而三處惟是江淮最切何故皆自江淮發足所以韓滉由漕運致位宰相李錡因漕運飛揚跋扈以至作亂以此三節惟是京口最重所謂漢漕一時所運臨時制宜不足深論到得本朝定都於汴是時漕運之法分爲四路東南之粟自淮入汴至京師若是陜西之粟便自三門白波轉黃河入汴至京師若是陳蔡一路粟自恵民河至京師京東之粟自廣濟河至京師四方之粟有四路四條河至京師當時最重者惟是汴河最重何故河西之粟江無阻及入汴大計皆在汴其次北方之粟自三門白波入關自河入汴入京師惟恵民廣濟來處不多其勢也輕本朝置發漕兩處最重者是江淮至眞州陸路轉輸之勞其次北方之粟底柱之門舟楫之利若其他置發運如恵民河廣濟河𨿽嘗立官然不如兩處之重此本朝之大略如此然而本朝所謂嵗漕六百萬石専倚辦江淮其所謂三門白波之類非大農仰給之所惟是江淮最重在祖宗時陸路之粟至眞州入轉般倉自眞方入船卽下貯發運司入汴方至京師諸州回船卻是眞州請鹽散於諸州諸州𨿽有費亦有鹽以賞之此是本朝良法凡以江淮往來遲速必視風勢本朝發運使相風旗有官専主管相風旗合則無罪如不合便是姦夫船之遲速何故以風爲旗蓋緣風動四方萬里只是一等所以使得相風旗眞州便是唐時楊子江後來本朝攺號曰眞州運法未壊諸州船隻到眞州請鹽回其次入汴入京師後來發運嵗造船謂之發運官船與諸州載米發運申明汴船不出江諸州又自造船𨿽有此約束諸州船終不應副因此漕法漸壊惟發綱發運未罷乃蔡京爲政不學無術不能明考祖宗立法深意遂廢攺鹽法置直達法無水次不如此是時姦吏多𨿽有運漕之官不過催督起發其官亦有名而無實大抵用官船逐處漕運時便都無姦計若用直達法經涉嵗月長逺故得爲姦所費甚多東南入京之粟亦少故太倉之粟少東南蓄積發運有名無實此召亂之道也本朝漕運之法壊自蔡京東京發運本原大略如此其他流之曲直法之更變道路之險夷質之於史考之於古亦自可見

歷代制度詳說卷四

欽定四庫全書

歷代制度詳說卷五

宋呂祖謙撰鹽法

制度

東海鹽靑州厥貢鹽絺【禹貢絺細葛】管子曰齊有渠展之鹽唐靑楚海滄棣等州以鹽價市輕貨亦輸司農【食貨志】形名籩人掌朝事之籩其實形鹽【天官鄭司農云築鹽以爲虎形謂鹽之似虎者】唐貞元十六年史牟有斷澤潞等州末鹽元和六年盧坦奏河中兩池顆鹽放入六州界陶隠居云五味之中惟此不可闕有東海北海鹽及河東海鹽梁益鹽井交廣有南海鹽西羌有山鹽湖中有水鹽而色類不同以河東者爲勝東海鹽官鹽白艸粒細北海鹽黃艸粒麄以作魚鮓及咸葅乃言北勝而藏繭必用鹽官者蜀中鹽少淡廣州鹽咸河東鹽池鹽人掌鹽之政令以供百事之鹽祭祀共其苦鹽散鹽【史記索隠曰杜子春讀苦爲盬一說云盬鹽河東大鹽】賔客供其形鹽散鹽王之膳羞共飴鹽後及世子亦如之凡齊事鬻盬【上音煮下音古】以待戒令【天官杜子春讀苦爲盬謂出鹽直用不煉者鄭司農雲散鹽煉治者謂散鹽鬻水爲鹽形鹽鹽之似虎形飴鹽鹽之恬者今戎鹽有馬正義云戎鹽卽石鹽是也】漢章帝元和三年帝幸安邑觀鹽池【通鑑】唐蒲州安邑解縣有池五總曰兩池嵗得萬斛以供京師【食貨志】唐末兩池爲河中節度使王重榮所有嵗貢鹽三千車中官田令孜募新軍五十四都運轉不足仍倡議兩池復歸鹽鐵使而重榮不奉詔至舉兵反僖宗爲再出然而卒不能奪【食貨志】大中祥符九年陜西轉運副使張象中言安邑解縣兩池見貯鹽三千二百七十二籮計三億八千八百八十萬八千九百二十八斤計直二千一百七十六萬一千八十貫切盧尙有遺利望行條約帝曰地財之阜此亦至矣若過求增羨慮有時而闕不可許也北海鹽職方氏東北曰幽州其利魚鹽【夏官】唐幽州大同橫野軍有鹽屯每屯有丁有兵嵗得鹽二千八百斛下者千五百斛負海州嵗免租爲鹽二萬斛以輸司農【食貨志】榷鹽管子曰海王之國【海王者言以負海之利而王其業王於況反】謹正鹽防十口之家十人食鹽百口之家百人食鹽終月大男食鹽五升少半大女食鹽三升少半吾子食鹽二升少半【吾子謂小男小女也】此其大歷也鹽百升爲釜【鹽十二兩七銖二黍十分之一爲升當米六合四勺也百升之鹽七十六斤十二兩十九銖二累爲釜當米六斗四升】今鹽之重升加分彊釜五十也【分彊半彊也今使鹽官稅其鹽之重每一斗加半合爲彊而取之則一釜之鹽得五十合而謂之彊】升【口力】一彊釜百也升加二彊釜二百也鐘二千【十釡之鹽七百六十八斤爲鐘當米六斛四斗是也】十鐘二萬百鐘二十萬千鐘二百萬萬乘之國人數開口千萬也【開口謂大男大女之所食鹽也】禺防之商日二百萬【禺讀爲偶偶對也商計也對其大男大女食鹽者之口數而立防以計所稅之鹽一日計二百萬合爲二百鐘】十日二千萬一月六千萬萬乘之國九百萬也【萬乘之國大男大女食鹽者千萬人而稅之鹽一日二百鐘十日二千鐘一月六千鐘也今又施其稅數以千萬人如九百萬人之數則所稅之鹽一日百八十鐘十日千八百鐘一月五千四百鐘】月人三十錢之籍爲錢三千萬【又變其五千四百鐘之鹽而籍其錢計一月每人人籍錢三十凡千萬人爲錢三萬萬矣以此籍之數而比其常籍則當一國而有三千萬人矣】使君施令曰吾將籍於諸君【諸君謂老男老女也六十已上謂老男五十以上謂老女】吾子則必囂號令天給之鹽防則百倍歸於上人無以避此者數也秦攺帝王之制田租口賦鹽鐵之利二十倍於古漢興循而未攺鹽鐵宜皆歸於民【食貨志董仲舒說武帝】漢武帝卽位兵連不解縣官大空而富商大賈鬻鹽財或累萬金而不佐公家之急於是更造錢幣以摧並兼之徒以東郭咸陽孔僅爲大農丞領鹽鐵事時桑羊貴幸咸陽齊之大鬻鹽故三人言利事析秋毫矣大農上鹽鐵丞孔僅咸陽言山海天地之藏宜屬少府陛下弗私以屬大農佐賦願募民自給費因官器作鬻鹽官與牢盆【蘇林曰牢價直也如淳曰牢廩食也古者名廩爲牢牢蓋鬻鹽盆也】浮食奇民欲擅管山海之貨以致富羨役利細民其沮事之議不可勝聴敢私鑄鐵器鬻鹽者左趾使僅咸陽乘傳舉行天下鹽鐵作官府除故鹽鐵家富者爲吏吏益多賈人矣【食貨志】元封元年桑羊爲治粟都尉領大農盡代僅斡天下鹽鐵置大農部丞數十人分部主郡國各往往均輸鹽鐵官【食貨志】漢昭帝元始六年問賢良以民所疾苦皆對願罷鹽鐵桑羊言異時鹽鐵未籠布衣有朐邴人君有吳王専山澤之饒以成私威文學云昔文帝之時無鹽鐵之利而人富當今有之而百姓困乏於是丞相奏賢良不明縣官事猥以鹽鐵爲不便宜罷榷酤奏可【通典】漢元帝時嘗罷鹽鐵官三年而復之【漢志】王莽下詔曰夫鹽食肴之將非編戶齊民所能家作必仰於市𨿽貴數倍不得不買豪民富賈卽要貧弱先聖知其然也故斡之爲設科條防禁犯者罪至死【食貨志】後漢章帝建初八年尙書張林上言縣官經用不足宜自煮鹽朱暉執以爲不可曰鹽利歸官則下民窮怨誠非明主所宜行帝因發怒切責諸尙書暉等皆系三日詔赦出之帝意解寢其事【通鑑】陳文帝天嘉二年太子中庶子虞荔禦史中丞孔奐以國用不足奏立煮海鹽稅從之【通典】隋文帝開皇三年先是尙依周末之收利鹽池鹽井皆禁百姓采用至是罷鹽池鹽井與百姓共之逺近大悅【食貨志】唐肅宗時第五琦作榷鹽法用以饒【通鑑】唐戶部侍郎張平叔議榷鹽法請糶鹽可以富國詔公卿議其可否中書舍人韋處厚兵部侍郎韓愈條詰之云百姓有見錢糴鹽者十無二三多用雜物及米谷博易鹽商利歸於已無物不取或從賒貸升斗約以時熟塡還用此取濟兩得利便今令州縣人吏坐鋪自糶利不關已罪則加身不得見錢及頭段物恐失官利必不敢糶國家榷鹽糶與商人商人納榷糶與百姓則天下百姓無貧富貴賤皆已輸錢於官矣不必與國家交手付錢然後爲輸錢於官也【唐志韓文】唐有鹽池十八井六百四十皆制度也【食貨志】雍熙二年詔去年有司請通行江浙鹽商蓋欲通利於民如聞罷榷之後重擾於民宜仍舊貫【會要】至道二年十一月西京作坊使揚允恭言淮南十八州軍其九禁鹽余商人由海上販鹽官倍數而取之至禁鹽地則上下其價民利商鹽之賤故販者益眾至有持兵器往來爲盜者且行法宜一令請悉禁官遣吏主之詔知制誥張秉與鹽鐵使陳恕等會議恕等言其不可允恭再三爲請乃從之是嵗收利巨萬【會要】西夏鹽唐鹽州五原有烏池白池瓦池細項池靈州有溫泉池兩井池長尾池五泉池紅桃池回樂池洪靜池會州有河池三州皆輸米以代鹽【食貨志】慶曆四年韓琦田況言西賊欲每年入中靑鹽十萬自來防邊屬戶以靑鹽價錢賤而味甘故食解鹽者殊少邊臣多務寛其禁惟漢戶犯者主配之刑曾無虛月今若許入中靑鹽則防邊盡食西界靑鹽無由禁止決不可許【會要】北邊鹽池唐安北都防府有湖樂池嵗得鹽萬四千斛以給振武天徳【食貨志】雍熙四年禁市北界骨堆渡口鹽【國朝會要】唐黔州有井四十一成州嶲州井各一果閬開通井百二十三山南西院領之邛眉嘉有井十三劍南西川院領之梓遂緜合昌渝盧資榮陵簡有井四百六十劍南東川院領之皆隨月督課開元元年劉彤上表言漢孝武皇帝殫費之甚十倍當今而古費多而貨有餘今用少而財不足何也豈非古取山澤而今取貧民哉取山澤則公利厚而人歸於農取貧民則公利薄而人去其業上遂令姜師度彊循與諸道按察使檢責海內鹽鐵之課【通典舊唐志】天寶至徳間鹽每斗十錢乾元元年鹽鐵鑄錢使第五琦初變鹽法就山海井竈近利之地置監院遊民業鹽者爲亭戶免雜徭盜鬻者論以法及琦爲諸州榷鹽鐵使盡榷天下鹽斗加時價百錢而出之爲錢一百一十【唐志】自兵起流庸未復稅賦不足供費鹽鐵使劉晏以爲因民所急而稅之則國足用於是上鹽法輕重之宜以鹽吏多則州縣擾出鹽鄕因舊監置吏亭戶糶商人縱其所之江嶺去鹽逺者有常平鹽每商人不至則減價以糶官民收厚利而人不知貴晏又以鹽生霖潦則鹵薄暵旱則土澑墳乃隨時爲令遣吏曉導倍於勸農吳越揚楚鹽廩至數千積鹽二萬餘石有漣水湖州越州杭州四場嘉興海陵鹽城新亭臨平蘭亭永嘉大昌官富都十監嵗得錢百餘萬緡以當百餘州之賦自淮北置巡院十三曰揚州陳許汴州廬壽白沙淮西甬橋沂西宋州泗州嶺南兗鄆鄭滑捕私鹽者姦盜爲之衰息然諸道加榷鹽錢商人舟所過有稅晏奏罷州縣率稅禁堰埭邀以利者晏之始至也鹽利嵗才四十萬緡至大歷末六百餘萬緡天下之賦鹽居半宮闈服禦軍餉百官祿俸皆仰給焉【食貨志】河北鹽唐自兵興河北鹽法覊縻而已至皇甫鏄奏置榷鹽使如江淮榷法犯禁者嵗多及田正舉魏博歸朝廷穆宗命河北罷榷鹽【唐志】後唐長興四年鹽鐵使奏每年人戶蠶鹽並不許將帶入域侵奪課利開寶三年四月詔河北諸州鹽法並許通行量收稅錢每斤過稅一文住賣二文隠而不稅悉沒官以其半給捕人充賞【會要】

詳說

洪範初一曰五行一曰水水曰潤下潤下作咸此鹽之根原五行之气無所不在水周流於天地之間潤下之性無所不在其味作鹹凝而爲鹽亦無所不在種類品目甚多世所共知者有三如出於海出於井出於池三者鹽之尢多世共知之如靑州出於東井幽薊北海嶺南南海皆出於海劍南西川出於井如河東鹽出於池如解池鹽之尢著者三種之外所出亦多如河北有鹵地此出於地者如永康軍鹽出於崖此出於山者又有出於石出於木品類不一大抵鹽生民之日用不可一日缺者所以天地之間無處不有自禹貢靑州貢鹽絺此海鹽之見於經三代之時鹽𨿽入貢與民共之未嘗有禁法自管仲相威公當時始興鹽防以奪民利自此後鹽禁方開𨿽漢興除山澤之禁到武帝時孔僅桑羊祖管仲之法鹽始禁榷至昭帝之世召賢良文學論民疾苦請罷鹽鐵又桑羊反覆論難所以鹽榷不能廢元帝𨿽暫罷之卒以國用不足復建自此以後𨿽鹽法有寛有急然禁榷與古今相爲終始以此知天下利源不可開一開不可復塞於是論其作俑出於管仲計近功淺效奪民利以開鹽禁自此天下之鹽皆入禁榷論禁榷之利惟是海鹽與解池之鹽最資國用南方之鹽皆出於海北方之鹽皆出於池如蜀中井鹽自贍一方之用於大農之國計不與焉前代鹽法興衰皆不出於所論今且論宋朝鹽本末宋朝就海論之惟是淮鹽最資國用方國初鈔鹽未行是時建安軍置鹽倉乃令眞州發運在眞州是時李沆爲發運使運米轉入其倉空船回皆載鹽散於江浙湖廣諸路各得鹽資船運而民力寛此南方之鹽其利廣而鹽榷最資國用解池之鹽朝廷専置使以領之北方之鹽盡出解池當時南方之鹽全在海北方之鹽全在解池然而南方之鹽管得其人則其害少惟北方解池之鹽有契丹西夏之鹽嘗相參雜奪解池之鹽所以宋朝議論最詳大抵解池之鹽味不及西夏西夏優而解池劣價直西北之鹽又賤所以防邊多盜販二國鹽以奪解池所以國家常措置關防西夏常防視入中國界大抵南方所出是海鹽自漢以來海鹽井鹽用煎熬之制皆烹煉後成兩處之鹽必資人力如解池之鹽大抵如耕種疏爲畦壠決水灌其間必南風起此鹽遂熟風一夜起水一夜結成鹽所以北方皆坐食鹽如南風不起則課利遂失夫海鹽井鹽全資於人解池之鹽全資於天而人不與至徽宗時如兩浙之鹽多有變更自蔡京秉政廢轉搬倉之法使商賈入納於官自此爲鈔鹽法請鈔於京師商賈運於四方有長引短引限以時日各適所適之地逺近以爲差蔡京専利罔民所以鹽法數十日一變鹽法旣變則鈔鹽亦不可用商賈旣納錢之後鈔皆不用所以商賈折閱甚多此海鹽之一變也解鹽之變緣徽廟初雨水不常圍壍不密守者防視不固爲外水參雜雨水不常外水彌滿流入解池不復成鹽所以數年大失課利後大興徭役盡車出外水漸可再復此是解鹽之一變也若論禁榷之利天下之鹽固皆禁榷惟是河北之鹽自安史亂河北一路緣藩鎭據有河北鹽後本朝因而以鹽定稅所以河北一路鹽無禁榷仁宗時議者要禁榷仁宗不肯神宗時王安石章惇亦欲禁榷神宗亦不許自後章惇爲相方始行禁榷犯刑禁者甚多盜賊滋起河北所以不可禁榷兼河北之鹽又與其他不同如井鹽官司只守一井故井鹽可榷如解池之鹽毫釐封守亦可禁榷海鹽亦待煎起鑪閉鑪非一旦所成官司又勤禁察亦可禁榷惟河北鹽是鹵地其地甚廣非如井池可以爲墻垣籬壍封守又卻才煎便成非如海鹽必待煎煮可以禁察所以最易得犯禁自章惇禁榷河北一到靖康之末盜賊愈多河北風俗慓悍鹽又易成小人圖利所以不體朝廷之法遂輕來相犯鹽大略如此然推大綱論之鹽固是三代以前與民共之若就後世不得已彼善於此論之取諸山澤不猶勝取之於民蓋所謂興販煎鹽皆非地著之人因而取之必寛民力本之民力然而取之欲寛不盡其利則鹽可以公行若迫而取之必有官刑此見小失大鹽法所以不行

歷代制度詳說卷五﹤子部﹐類書類﹐歷代制度詳說﹥

欽定四庫全書

歷代制度詳說卷六

宋呂祖謙撰酒禁

制度

禹惡防酒而好善言【孟子離婁】古有醴酪禹時儀狄作酒禹飲而甘之遂疏儀狄絕防酒曰後世必有以酒亡國者【通鑑外紀】周成王以商餘民封康叔作酒誥厥或誥曰羣飲汝勿佚盡執拘以歸於周予其殺又惟商之迪諸臣惟工乃湎於酒勿庸殺之姑惟教之有斯明享乃不用我教辭惟我一人弗卹弗蠲乃事時同於殺王曰封汝典聴朕毖勿辯乃司民湎於酒【書酒誥】周禮萍氏掌幾酒謹酒【鄭氏釋之謂幾者苛察沽買過多及非時者謹者使民節用而無彛也】漢文帝後元年詔曰以口量地其於古猶有餘而食之甚不足者其咎安在無乃百姓之從事於末以害農者蕃【師古曰末謂工商之業也蕃亦多也扶元反】爲酒醪以靡谷者多【師古曰醪汁滓酒也靡散也醪來髙反靡音縻】六畜之食焉者眾與細大之義吾未能得其中【師古曰中竹仲反】其與丞相列侯吏二千石博士議之【本紀】景帝中元三年夏旱禁酤酒【本紀】武帝時桑羊爲禦史大夫興榷酤之利始元中徵文學賢良問以治亂皆對請罷郡國鹽鐵酒榷均輸務本抑末無與天下爭利然後教化可興禦史大夫桑羊謂此乃國家大業不可廢也孝武天漢三年初榷酒酤孝元時賈捐之上書曰昔孝文時天下人賦四十丁男三年而一事今天下人賦數百造鹽鐵榷酒之利以佐用度猶不足而人困矣王莽時魯匡言名山大澤鹽鐵錢布帛五均賒貸斡在縣官惟酒酤獨未斡請法古令官作酒而人愈病陳文帝天嘉中虞荔等以國用不足奏請榷沽從之隋文帝開皇三年罷酒坊與百姓共之唐廣徳中

勅天下州各量定沽酒戶隨月納稅除此外不問官私一切禁斷大歷中量定三等逐月稅錢並充布絹進奉建中間制禁人沽酒官制店沽取助軍費【唐書】國家承李唐舊制酒皆有榷太祖幹徳四年以京城民酤釀者規利頗多命有司計其麯蘗之用定其價直仍官給與升量之器太宗淳化五年詔徵天下酒榷先遣使者監管嵗取其利以資國用自今募民掌之減常價十之二使其易辦勿復遣吏與其間是嵗又罷之但賣麯收其值先是官吏爲擾州縣苦之故有是詔眞宗咸平六年遣朝官乘傳諸州郡增榷沽之課景徳元年罷之又景徳元年下詔榷酤之法素有定規宜令計司立

爲定式自今中外不得妄議增課以圖恩奨仁宗天聖元年太常博士王軫上言諸處酒務先系買撲每嵗課利多有不登望復許百姓買撲三司詳定如所奏

詳說

酒之爲禁自古至今大略有三變若論始者周公命康叔撫封侯衛作酒誥一篇其刑之重至於盡執拘以歸於周予其殺此是最初禁酒恐人沈湎浸漬傷徳敗性不過導迪彛常防閒私欲之意至於周官之禁酒禹之惡防酒皆是此意及其再變如漢文帝爲酒酺景帝以嵗旱禁民沽酒此是第二節

這一節比上面古人恐民傷徳敗性已自不同恐有用爲無用之物耗米谷民食不足此是其再變比之酒誥所謂非惟不敢亦不暇已無此意然而猶有惇本抑末之心及至三變自桑羊建榷酒之利與往昔大相反不過榷其利佐武帝用兵興宮室之侈靡意不於防民之得失多設利网爲罔利之具延及隋唐皆如此到得第三節

與前面甚相反前面二者𨿽有優劣然大率惟恐人飲酒到後來惟恐人不飲酒設心大不同不過私家不得擅利公家卻自専其利到得榷酒又變多設侈靡誘百姓納之於有過之地如桑羊當時不過榷酒利以歸縣官到後世比之羊又別自王荊公開利門置斂散靑苗法一時新進苛刻之徒布在州縣靑苗固收利息於散靑苗之時官司又多張酒肆廣爲聲樂耀人之耳目今俗謂之設法蓋自此始直欲納民於有過之地又是桑羊榷酒之上大抵論榷沽之變不過五節自桑羊旣開利孔之後𨿽有賢君良臣多是因循不能變然而當賢君良臣不得已之中於此亦未嘗無一个省節示此意於天下且以宋朝論之今則人不防前代本末只讀太祖故事徒見當時如犯酒至一石卽死便以爲太祖行刑之酷初不曾去考前代不知祖宗寛仁之意何則太祖所承五代五代之時如王章之徒捉酒涓滴處死自涓滴至於一石其法甚寛自不知本末者看之惟知祖宗之法重自上面看來方知仁厚之至與五代大不相似自後列聖相承漸漸蠲減所以後來酒禁都無死刑正如孔子所謂爲之兆也不特酒一事如此人若不曾看五代事便看本朝多道太祖尙嚴不知祖宗不嗜殺人緣前立法之重到此已是蠲減然而不可驟減減之必以其漸此又論治體之所當知也

歷代制度詳說卷六

欽定四庫全書

歷代制度詳說卷七

宋呂祖謙撰錢幣

制度

坑冶靑州貢岱畎絲枲鉛松怪石【疏云鉛錫也岱山之谷有此五物】揚州貢金三品【注云金銀銅也疏鄭以爲金三品者銅三色也】荊州貢金三品【與揚州同】梁州貢璆鐵銀鏤砮磬【並禹貢注鏤剛鐵也疏云鏤者可以刻鏤故爲剛鐵也】丱人掌金玉錫石之地而爲之厲禁以守之若以時取之則物其地圖而授之巡其禁令【地官丱之言礦也金玉未成器曰礦丱革猛虢猛二反】黃帝問於伯髙曰吾欲陶天下而爲一家爲之有道乎伯髙對曰上有丹砂者下有金上有磁石者下有銅金上有陵石者下有鈆錫赤銅上有赭者下有鐵此山之見榮者也【管子】凡銅銀錫鐵之冶百六十八陜宣潤饒衢信五州銀冶五十八銅冶九十六鐵山五錫山二鉛山四汾州礬山七元和三年詔天下有銀之山必有銅鑛銅者可資於鼓鑄銀者無益於民人權其輕重使務専一自五嶺以北銀坑並宜禁斷【會要】湯七年旱禹五年水民之無有賣子者湯以莊山之金鑄幣而贖民之無賣子者【管子】管子謂齊威公曰君其率白徒之卒鑄莊山之金以爲幣武宗廢浮屠法永平監李都彥請以銅像鐘磬鑪鐸皆歸巡院州縣銅益多矣鹽鐵使以工有常力不足以加鑄許諸道觀察使皆得置錢坊淮南節度使李伸請以天下州名鑄錢京師爲京錢大小徑寸如開元通寶交易禁用舊錢宣宗卽位盡黜會昌之政新錢以字可辧復鑄爲像【唐志】太平興國八年張齊賢爲江南轉運使遣丁釗饒信

處州銅鈆錫因新用鈆錫於饒州永平監嵗鑄錢三十萬貫淳化二年宗正少卿趙安易請於劍州鑄大錢十當百宋琪李惟淸議非便安易鑄大錢百餘以進墜於殿階破碎帝復遣安易往川陜鼓鑄眾議非便乃罷名色虞夏商周金幣三等或赤或白或黃爲上幣銅鐵爲下幣【國語注賈侍中說又管子云虞得防乘馬之數百畆之夫與之防資之幣又云先王珠玉爲上幣黃金爲中幣刀帛爲下幣通典云夏商以前幣爲三品珠玉爲上幣黃金爲中幣白金爲下幣前漢食貨志云凡貨金錢布帛之用夏商以前其詳靡記】洪範八政二曰貨外府掌邦布之入出以共百物而待邦之用凡有法者【天官注布泉也布讀爲宣布之布其藏曰泉其行曰布取名於水泉其流通無不徧】太公爲周立九府圜法【漢志李奇曰國卽錢也圜一寸而重九兩師古曰此說非也周官大府玉府內府外府泉府天府職內職金職幣皆掌才幣之官故云九府圜法謂均而通也】黃金方寸而重一斤錢圜函方【孟康曰外圜而內孔方也】輕重以銖【師古曰言黃金以斤爲名錢則以銖爲重也】布帛廣二尺二寸爲幅長四丈爲匹故貨寶於金利於刀【如淳曰名錢爲刀者以其利於民也】流於泉【如淳曰流行如泉也】布於布【如淳曰布於民間】束於帛【李奇曰束聚也】太公退又行之於齊秦兼天下幣爲二等黃金以鎰爲名上幣【漢志孟康曰二十兩爲鎰也師古曰攺周一斤之制更以鎰爲金之名數也髙祖初賜張良金百鎰此尙秦制也上幣者二等之中黃金爲上而錢爲下也】銅錢質如周錢文曰半兩重如其文爲下幣漢興以秦錢重難用更令民鑄防錢【如淳曰如楡防也】黃金一斤【師古曰復周之制更以斤名金】髙後二年行八銖錢六年行五分錢【並漢志】輕重周景王二十一年患輕錢將更鑄大錢單穆公曰不可古者天降災戾於是乎量資幣權輕重以賑救民民患輕則爲之作重幣以行之於是乎有母權子而行民皆得焉若不堪重則多作輕而行之亦不廢重於是乎有子權母而行小大利之今王費輕作重民失其資能無匱乎弗聴卒鑄大錢文曰寶貨肉好皆有周郭以勸農贍不足百姓利焉【國語漢志】漢武帝時錢益多而輕物益少而貴乃爲皮幣白金三品【漢志】章帝時谷價貴張林言此錢賤故爾宜封錢勿出【詳見廢錢門】南齊髙帝建元四年奉朝請孔顗上言三吳比嵗被水潦而糴不貴天下錢少非穀賤此不可不察也鑄錢之在輕重屢變重錢患難用而難用爲無累輕錢盜鑄而盜鑄爲禍深民所以盜鑄嚴法不能禁者由上鑄錢惜銅愛工也【通鑑通典】唐穆宗時楊於陵議曰古者權之於上今索之於下昔散之四方今藏之公府昔廣鑄以資用今減鑄以廢功昔行之於中原今泄之於邊裔又有閭井送終之給商賈貸終之積江湖覆壓之耗則錢焉得不重貨焉得不輕宜使天下兩稅榷酒鹽利上供及畱州送使悉輸以布帛谷粟則人寛於所求然後用內府之積收市防之滯廣山鑄之數限邊裔之出禁私家之積則貨日重而錢日輕矣【唐志】禁鑄放鑄孝文五年更鑄四銖錢其文曰半兩除盜鑄錢令使民放鑄賈誼說帝曰法使天下公得雇租鑄銅錫爲錢敢雜以鈆鐵爲他巧者其罪黥【師古曰雇租謂雇庸之直或租其本】然鑄錢之情非淆雜爲巧則不可得贏淆之甚微爲利甚厚夫事有召禍而法有起姦今令細民人操造幣之勢各隠屏而鑄作因欲禁其厚利微姦𨿽黥罪日報其勢不止曩禁鑄錢死罪積下今公鑄錢黥罪積下爲法若此上何賴焉又民用錢郡縣不同或用輕錢百加若干或用重錢平秤不受法錢不立【師古曰依法錢】市肆異用錢文大亂今農事棄捐而采銅者日蕃故銅布於天下其爲禍博矣今博禍可除而七福可致【漢志】後漢章帝章和二年詔罷郡國鹽鐵之禁從民煮鑄【通鑑】唐髙祖武徳四年秦王世民齊王元吉賜三鑪裴寂賜一鑪聴鑄錢其餘敢盜鑄者身死家口配沒【通鑑唐書】宗開元二十二年宰相張九齡建議宜縱民鑄錢防軍劉秩言五不可於是下詔禁惡錢而已【唐志】後晉髙祖天福三年十一月敕聴公私自鑄銅錢無

得雜以鈆錫每一錢重二銖四參十錢重一兩以天福元寶爲文仍令鹽鐵使頒下模範惟禁私作銅器【通鑑會要】天福七年閩又鑄永隆通寶大鐵錢一當鈆錢百

夾錫賈誼說孝文曰法使天下公得雇租鑄銅錫爲錢敢雜以鈆鐵爲他巧者其罪黥【漢志】王莽鑄作錢布皆用銅淆以連錫【通典連銅屬也以連及錫雜銅而爲錢也】太平興國七年廬州言部內錢多是江南私鑄夾錫新錢詔禁之私鑄人棄市【會要】錢陌賈誼諫文帝曰民用錢郡國不同或用輕錢百加若干或用重錢平秤不受【漢志應劭曰時錢重四銖法錢百枚當重一斤十六銖輕則以錢足之用重錢則平秤有餘不能受也師古曰若干且設數言之也臣瓚曰秦錢半兩漢初鑄莢錢文帝更鑄四銖錢秦錢與莢錢皆當廢而故與四銖並行民一見其廢故用輕錢則百加若干用重錢𨿽以一當一猶復不受之是以郡縣不同也】梁大同以後自陂嶺以東八十爲陌名曰東錢江郢以上七十爲陌名曰西錢京師以九十爲陌名曰長錢大同元年天子乃詔通用足陌詔下而人不從錢陌益少至於末年遂以往時緡錢出入皆以八十爲陌後漢三司使王章減其出者三【五代史】禁銅賈誼論禁銅七福【漢志】唐開元十八年敕以人間多盜鑄始禁私賣銅鈆錫及以銅爲器皿其采銅鈆錫者官爲市取【通鑑】太平興國三年詔除佛像鐘磬銅鑑外民間銅器限一月悉送官給價償之【會要】憲宗元和三年置商賈蓄錢者令收貨物周嵗之後設蓄錢之禁【會要】後周世宗顯徳二年敕始立監采銅鑄錢非縣官法物軍器及寺觀鐘磬鈸鐸之類悉令輸官給其值過期不輸五斤以上其罪死不及者論刑有差鐵錢公孫述廢銅錢置鐵官鑄鐵錢百姓貨幣不行【本傳髙士傳曰史弼曰鐵錢二當一】太平興國二年江南轉運使樊若水言江南舊用鐵錢於民非便望於饒州升州出銅處置官鑄錢其鐵錢卽令諸州鼓鑄爲農器詔從其請民甚便之【會要】景徳二年知益州張詠言嘉邛二州所鑄景徳元載大鐵錢今依福州鐵錢每貫用鐵三十斤取二十五斤八兩成直銅錢一小鐵錢十相兼行用從之【會要】邊官晉孝武太元三年詔曰廣州夷人寶貴銅鼓而

州境素不出銅聞賈人皆以錢貨與夷人鑄韛作鼓其重爲禁制得者科罪【晉志】開寶六年將見錢入蕃界及化外者五千以上處死仍具奏裁【會要】惡錢後魏世宗永平三年冬又鑄五銖錢禁天下用錢不依準式者【魏志】唐宗開元六年敕禁惡錢重二銖四參以上乃得行斂人間惡錢鎔之更鑄如式錢於是京師紛然買賣殆絕宋璟蘇頲請出大府錢二萬緡置南北市以平其價買百姓不售之物可充官用者及聴兩京百姓預假俸錢庶使良錢流布人間從之七年敕大府及府縣出粟十萬石糶之以斂民間惡錢送少府銷毀八年宋璟蘇頲建議嚴禁惡錢江淮間惡錢尢多璟以監察禦史蕭隠之充使括惡錢隠之嚴急煩擾嗟怨盈路上於是貶璟之官罷璟爲開府儀同三司頲爲吏部尙書於是弛錢禁惡復行矣【通鑑唐書】太平興國二年詔聞江南民多用新小錢自今所用銅錢每貫七百七十陌須及四斤半以上方得行用【會要】券會憲宗時商賈至京師委錢諸道進奏院及諸軍使富家以輕裝趨四方合劵乃取之號飛錢京兆尹裴武請禁與商賈飛錢者搜索諸坊十人爲保【唐志】天聖六年置益州交子務先蜀人以鐵錢私爲交券謂之交子富人十戶主之其後知州冦瑊請禁之而官爲置務屢行下本路議利害至是始行之【會要又云交子貿易眞宗朝置務以朝臣主之】廢復更易漢武帝建元元年行三銖錢五年罷三銖錢行半兩錢【本紀】武帝時天子與三公議更造錢幣以贍用而摧浮淫並兼之徒是時禁苑中有白鹿而少府多銀錫自孝文更造四銖錢至是嵗四十餘年從建元以來用少縣官往往多卽銅山而鑄錢民亦多盜鑄錢輕物貴有司言曰古者皮幣諸侯以聘享金有三等黃金爲上白金爲中赤金爲下今半兩錢法重四銖而姦或盜磨錢質而取鋊錢益輕薄而物貴則逺方用幣煩費不省乃以白鹿皮方尺緣以藻繢爲皮幣直四十萬王侯宗室朝覲聘享必以皮幣薦璧然後得行又造銀錫得白金以爲天用莫如龍地用莫如馬人用莫如龜故白金三品其文龍直三千其文馬直五百其文龜直三百令縣官鑄五銖錢周郭其下令不得磨取鋊漢武帝時郡國鑄錢民多姦鑄公卿請令京師鑄官赤仄一當五非赤仄不得行後二嵗赤仄錢又廢於是悉禁郡國毋鑄錢専令上林三官鑄錢錢旣多而令天下非三官錢不得行諸郡國前所鑄錢皆廢銷之輸入其銅三官而民鑄錢益少計其費不能相當惟眞工大姦乃盜爲之漢貢禹言鑄錢采銅一嵗十萬人不耕民坐盜鑄陷刑者多富人藏錢滿室猶無厭足民心動揺棄本逐末耕者不能半姦邪不可禁原起於錢疾其末者絕其本宜罷采珠玉金銀鑄錢之官毋復以爲幣租稅祿賜皆以布帛及谷使百姓一意農桑議者以爲交易待錢布帛不可尺寸分裂禹議亦寖【漢志】魏文帝黃初二年罷錢以谷帛爲市【通典】明帝大和

元年復用錢後魏初民間不用錢孝文太和十九年始鑄錢至世宗河北民尢用物交易錢不入市【通鑑】自孝武元狩五年三官初鑄五銖錢至平帝元始中成錢二百八十億萬餘云【漢志】王莽居攝變漢制以周錢有子母相權於是更造大錢徑寸二分重十二銖文曰大錢五十又造契刀錯刀契刀其環如大錢身形如刀長二寸文曰契刀五百錯刀以黃金錯其文曰一刀直五千與五銖錢凡四品並行莽簒位以爲書劉字有金刀乃罷契刀錯刀及五銖錢而更作金銀龜貝錢布之品凡寶貨五物六名二十八品百姓憒亂其貨不行民私以五銖錢市買莽患之下詔敢非井田挾五銖錢者爲惑眾投之四裔於是抵罪者不可勝數莽知民愁乃但行小錢直一與大錢五十二品並行龜貝布屬俱寢【漢志】自王莽亂後貨幣雜用布帛金粟建武十六年馬援

上書宜如舊鑄五銖錢帝從之【通典】靈帝中平三年鑄四出文錢識者曰豈非京師破壊四出散於四方乎【通典漢紀】獻帝初平二年董卓壊五銖錢更鑄小錢大五分盡取洛陽及長安銅人飛防之屬充鼓鑄其錢無輪郭文章由是貨賤物貴谷石至數萬錢曹公罷之還用五銖【通典通鑑】魏文帝黃初二年以谷貴罷五銖錢使百姓以谷帛爲市至明帝時錢廢谷用旣久人間巧僞漸多競濕谷以要利作薄絹以爲市𨿽處以嚴刑而不能禁也司馬芝等舉朝大議以爲用錢非徒丰國亦所以省刑今若更鑄五銖錢則國丰刑省於事爲便魏明帝太和元年令更立五銖錢至晉用之不聞有所攺創【晉志通鑑】後漢先主拔成都士眾皆捨干戈赴諸庫藏競取寶

物軍用不足甚憂之劉巴曰此易耳但當鑄直百錢平諸物價令吏爲官市從之數月之間府庫充實文曰直百亦有勒爲五銖並徑七分重四銖孫權嘉平五年鑄大錢一當五百文曰大泉五百徑一寸三分重十二銖赤烏元年又鑄當千錢徑一寸四分重十六銖故呂定荊州孫權賜錢一億錢旣大貴但有空名人間患之權聞百姓不以爲便省息之鑄爲器物【晉志通典】晉元帝過江用孫氏赤烏舊錢輕重雜行大者謂之比輪中者謂之四文吳興沈充又鑄小錢謂之沈郎錢錢旣不多由是稍貴後魏孝莊帝初楊偘奏聴人與官並鑄五銖錢從之永安二年秋詔更鑄文曰永安五銖錢官自立鑪起自九月至三年正月而止【魏志】宋文帝元嘉七年冬十月立錢署鑄四銖錢文曰四銖重如其文【通鑑通典】元嘉二十四年民多剪鑿古錢取銅盜鑄上患之錄尙書事江夏王義恭建議請以大錢一當兩右僕射何尙之議曰若令制遂行富人之資自倍貧者彌增其困俱非所以使之均一也上卒從義恭議制大錢一當兩【通鑑南史】元嘉二十五年罷當兩大錢【南史】梁武帝鑄錢肉好周郭文曰五銖重四銖三參二黍其百文則重一斤二兩別鑄除其肉郭謂之公式女錢徑一寸文曰五銖重如新鑄五銖二品並行百姓或私以古錢交易者曰五銖曰太平百錢曰定平一百曰稚錢曰五銖曰對文錢曰丰貨曰布泉輕重不一天子頻詔非新鑄二種錢不許用而私用轉甚至普通中乃鑄鐵錢【通典】梁敬帝太平元年詔雜用古今錢【南史】太平二年鑄四柱錢一當二十後攺四柱錢一當十景申復用細錢【南史】北齊神武霸政之初猶用永安五銖遷鄴後收境內銅及錢依舊文更鑄文宣天保四年除永安之錢攺鑄常平五銖重如其文制造甚精【北史隋志】後周之初尙用魏錢及武帝保定元年乃更鑄布泉之錢以一當五與五銖並行【隋志】建徳三年更鑄五行大布錢以一當十收商賈之利與布泉錢並行五年以布泉漸賤廢之【隋志】宣帝大象元年十一月又鑄永通萬國錢以一當千與五行大布及五銖凡三品並用【隋志】陳髙祖永定元年四月鑄四柱錢一當二十壬辰攺四柱錢丙申復閉細錢【通鑑】陳文帝天嘉五年攺鑄五銖錢一當鵝眼之十【南史通鑑】陳宣帝大建十一年七月初用大貨六銖錢一當五銖之十與五銖並行帝崩廢六銖隋文帝開皇元年鑄新錢背面肉好皆有周郭文曰五銖而重如其文每錢一千重四斤二兩【隋志】唐髙祖武徳四年初行開元通寶錢徑八分重二銖四參積十錢重一兩輕重小大最爲折衷逺近便之命給事中歐陽詢撰其文並書回環可讀【通鑑通典云一錢重二銖半以下古秤比今秤三之一則今錢爲古秤之七銖以上比古五銖則加重二銖以上】幹封元年鑄幹封泉寶錢徑一寸重二銖六分一當十逾年而舊錢盡廢【通鑑唐書】天寶四載以楊愼矜兼諸道鑄錢使【唐志】肅宗乾元元年經費不足鑄錢使第五琦鑄乾元重寶錢徑一寸每緡重十斤與開元通寶參用以一當十亦號乾元十當錢第五琦爲相復命絳州諸鑪鑄重輪乾元錢徑一寸二分其文亦曰乾元重寶背之外郭爲重輪每緡重十二斤與開元通寶並行以一當五十是時民間行三錢大而重稜者亦號重稜錢法旣屢易物價騰踴上元元年減重輪錢以一當三十開元舊錢與乾元十當錢皆以一當十典莊碾磑等先以實錢典者今以實錢贖先以虛錢典者今以虛錢贖余交易當用當十錢由是錢有虛實之名【唐志會要】史思明據東都亦鑄得一元寶錢徑一寸四分以一當開元通寶之百旣而惡得一非長祚之兆攺其文曰順天元寶【唐志】乾元四年趙贊請采鄆州白銅鑄大錢以一當十【會要】代宗卽位乾元重寶錢以一當二重輪錢以一當三而大小【按此下系原缺】

詳說【案此篇自泉布之設至利孔四散原本脫佚今依文獻通考所引補正】

泉布之設乃是阜通財貨之物權財貨之所由生者考之於古如管子論禹湯之幣禹以歷山之金湯以莊山之金皆凶年故作幣救民之饑考之周官司市凡國有凶荒則市無徵而作布又考單穆公諫景王之說古者天災流行於是量資幣權輕重作幣以救民以管子與周禮單穆公之論觀夏商之時所以作錢幣權一時之宜移民通粟者爲救荒而設本非先王財貨之本處論國用三年耕必有一年之食以三十年通制則有九年之食以爲財貨之盛三登曰太平王道之盛也以此知古人論財貨但論九年之積初未嘗論所藏者數萬千緡何故所謂農桑衣食財貨之本錢布流通不過權一時之宜而已先有所謂谷粟泉布之權方有所施若是無本𨿽積鏹至多亦何補盈虛之數所以三代以前論財賦者皆以谷粟爲本所謂泉布不過權輕重取之於民所以九貢九賦用錢幣爲賦甚少所謂俸祿亦是頒田制祿君卿大夫不過以采地爲多寡亦未嘗以錢布爲祿所以三代之人多地著不爲末作蓋緣錢之用少如制祿旣以田不以錢制賦又自以谷粟布帛其間用錢甚少所以錢之權輕惟凶年饑荒所以作幣先儒謂金銅無凶年權時作此以通有無以均多少而已所以三代之前論布泉者甚少到得漢初有天下尙自有古意王公至佐吏以班職之髙下所謂萬石千石百石亦是以谷粟制祿不過口算每人所納百餘年尙未以錢布爲重至武帝有事四方是時國用不足立告緡之法以括責天下自此古意漸失錢幣方重大抵三代以前惟其以谷粟爲本以泉布爲權常不使權勝本所以當時地利旣盡浮游末作之徒少後世此制壊以匹夫之家藏鏹千萬與公上爭衡亦是古意浸失故後世貢禹之徒欲全廢此惟以谷帛爲本此又卻是見害懲艾矯枉過直之論大抵天下之事所謂經權本末常相爲用權不可勝經末不可勝本若徒見一時遊手末作之欲盡廢之如此則得其一不知其二後世如魏文帝當時天下盡不用錢貢禹之論略已施行遂有濕谷薄絹之反以天下有用之物爲無用其意本要重谷帛反以輕谷帛天下惟得中適平論最難方其重之太過一切盡用及其廢之太過一切盡不用二者皆不得中然三代以前更不得而考自漢至隋其泉布更易𨿽不可知要知五銖之錢最爲得中自漢至隋屢更屢易惟五銖之法終不可易自唐至五代惟武徳時初鑄開元錢最得其平自唐至五代惟開元之法終不可易論者蓋無不此爲當以此知數千載前有五銖復有開元最可用何故論太重有所謂直百當千之錢論太輕則有所謂楡莢三銖之錢然而皆不得中惟五銖開元銖兩之多寡鼔鑄之精密相望不可易本朝初用開元爲法其錢皆可以久行自太宗以張齊賢爲江南轉運務欲多鑄錢自此變開元錢法錢𨿽多其精密俱不及前代本朝張齊賢未變之前所謂太平錢尙自可見齊賢旣變法之後錢𨿽多然甚薄惡不可用當時務要得多不思大體國家之所以設錢以權輕重本末未嘗取利論財計不精者但以鑄錢所入多爲利殊不知權歸公上鑄錢𨿽多利之小者權歸公上利之大者南齊孔顗論鑄錢不可以愛銅惜工若不惜銅則鑄錢無利若不得利則私鑄不敢起私鑄不敢起則斂散歸公上鼓鑄權不下分此其利之大者徒徇小利錢便薄惡如此姦民務之皆可以爲錢不出於公上利孔四散乃是以小利失大利南齊孔顗之言乃是不可易之論或者自緣錢薄惡後論者紛紛或是立法以禁惡錢或是惡錢爲國賦條目不一皆是不揣其本而齊其末若是上之人不惜銅愛工使姦民無利乃是國家之大利帛布之法總而論之如周如秦如漢五銖如唐開元其規或可以爲式此是錢之正也若一時之所鑄如後漢鑄大錢以平軍市之財第五琦鑄乾元錢此是錢之權也如漢武帝以鹿皮爲幣王莽以龜貝爲幣此是錢之蠧也或見財貨之多欲得廢錢或見財貨之少欲得鼓鑄皆一時矯枉之論不可通行者也若是權一時之宜如冦瑊之在蜀創置交子此一時舉偏救之政亦非錢布經久可行之制交子行之於蜀則可於他利害大段不同何故蜀用鐵錢其大者以二十五斤爲一千其中者以十三斤爲一千行旅賫持不便故當時之券會生於鐵錢不便緣輕重之推移不可以挾持交子之法出於民之所自爲托之於官所以可行鐵錢不便交子卻便今則銅錢稍輕行旅非不可挾持欲行楮幣銅錢卻便楮券不便昔者之便今日之不便議者欲以楮幣公行參之於蜀之法自可以相依而行要非經久之制今日之所以爲楮券又欲爲鐵錢其原在於錢少或銷爲銅器或邊鄙滲漏或藏於富室今所論利害甚悉則利之用在於貿易孔顗之論不惜銅愛工不計多寡此最的當推本論之錢之爲物饑不可食寒不可衣至於百工之事皆資以爲生不可缺者若是地方旣盡谷帛有餘山澤之藏咸得其利錢𨿽少不過錢重錢𨿽重彼此相權國家之利亦孔顗之論要當尋古義識經權然後可也

歷代制度詳說卷七

欽定四庫全書

歷代制度詳說卷八

宋呂祖謙撰荒政

制度

饑旱帝曰棄黎民阻饑汝后稷播時百谷禹曰洪水滔天浩浩懷山襄陵下民昏墊予乘四載隨山刋木曁益奏庶鮮食予決九川距四海濬畎澮距川曁稷奏庶艱食鮮食【並虞書】禹十年水湯七年旱而天下無菜色者十年之後谷復收熟而陳積有餘【荀子】禱旱湯旱而禱曰政不節與使民疾與何以不雨至斯極也宮室崇與婦謁盛與何以不雨至斯極也苞苴行與讒夫興與何以不雨至斯極也【荀子】宣王承厲王之烈遇災而懼側身修行欲消去之天下喜於王化復行百姓見憂【詩云漢序】蠲放太宰以九式均節財用三曰喪荒之式【式謂用財之節度】小宰以官府之六聨合邦治三曰喪荒之聨事六曰斂弛之聨事【天官謂荒政弛力役】均人掌均力政凡均力政以嵗上下丰年則公旬用三日焉中年則公旬用二日焉無年則公旬用一日焉凶札則無力政無財賦不收地守地職不均地政【地官不收山澤及地稅亦不平計地稅也非凶札之嵗當收稅乃均之耳地守虞衡之屬地職農圃之屬】漢文帝後六年夏大旱蝗弛山澤【本紀宣帝本始三年旱後漢章帝元年旱唐太宗貞觀元年旱宗開元八年水旱憲宗元年九年旱並免租稅】東晉元帝大興二年蝗饑詔去非急之務南齊髙帝建元中詔三吳遭水減田租梁武大同五年詔南兗等州饑放逋租宿債【南史】唐髙祖武徳七年初均田租庸調法水旱虫霜爲災十損四以上免租損六以上免調損七以上課役俱免【通鑑唐志水旱耗十之四者免其租桑麻盡者免其調田耗十之六者免租調耗七者諸役皆免】降損膳夫掌王之食飲膳羞大荒則不舉大禮則不舉【天官】嵗凶年谷不登君膳不祭肺【禮食殺牲則祭先周人以肺不祭肺則不殺也】馬不食穀馳道不除祭祀不縣【縣樂器鐘磬之屬也】大夫不食梁士飲酒不樂【曲禮下】漢文帝六年大旱蝗令諸侯無入貢賦減諸服禦損郎吏員【本紀宣帝本始二年唐太宗貞觀元年並以嵗饑減膳】十二政大司徒以荒政十有二聚萬民一曰散利二曰薄徵三曰緩刑四曰弛力五曰捨禁六曰去幾七曰禮八曰殺哀九曰蕃樂十曰多昏十有一曰索鬼神十有二曰除盜賊大荒大札【疫病也】則令邦國移民通財捨禁弛力薄徵緩刑【地官】賑防荒政一曰散利【見上】小行人若國札喪則令賻補之若國凶荒則令賙委之【秋官】漢文帝後六年大旱蝗發倉庾以賑民【武帝元狩三年開郡國倉廩以賑民梁武建武六年水旱令郡國廩給明帝永平十六年旱詔賜粟太宗貞觀元年遣使賑饑宗開元二十八年詔給不待報】緩刑荒政三曰緩刑【見上】士師若邦凶荒則以荒辯【鄭司農云辯讀爲別救荒之政十有二而士師別受】

【其教條元謂辯當爲貶遭饑荒則刑罰國事有所貶損作權時法也】之法治之糾守【糾守備盜賊也】緩刑後漢明帝永平十八年詔春旱理寃獄錄輕系【章帝建初三年以旱理寃獄錄輕系唐太宗貞觀三年以旱慮囚宗開元二年以旱慮囚】流移大司徒令邦國移民【移民備災就谷見上】廩人凡萬民之食食者人四鬴上也人三鬴中也人二鬴下也【此皆謂一月食米也六斗四升曰鬴】若食不能人二鬴則令邦移民就谷【地官】漢髙帝令饑民就食蜀漢【武帝元狩三年山東水令民就食江淮又徙貧民於關以西及充朔方以南新秦中七十餘萬口衣食皆仰給縣官後漢章帝建初八年詔牛疫民徙者聴】移用大司徒通財【見上】士師若邦凶荒令移民通財漢武帝元鼎二年詔曰今水潦移於江南方下巴蜀之粟致之江陵宣帝本始四年嵗不登民以車船載谷入關毋得用傳【並本紀】唐宗開元二年禁閉糴備荒遺人掌縣都之委積以待凶荒【地官少曰委多曰積】倉人掌粟入之藏有餘則藏之以待凶嵗而頒之【地官】三年耕必有一年之食九年耕必有三年之食以三十年之通𨿽有凶旱水溢民無菜色【王制】漢賈誼說文帝曰積貯者天下之大命也今敺民而歸之農皆著其本使天下各食其力末技遊食之民轉而緣南畆則蓄積多而人樂其所矣上感誼言詔開籍田躬耕以勸百姓【漢志】漢文帝十二年晁錯言募天下入粟縣官得以拜爵除罪【漢志】董仲舒說武帝詔關中種宿麥【漢本紀元符三年遣謁者勸有水災郡種宿麥】疾疫司救凡嵗時有天患民病則以節巡國中及郊野而以王命施惠【地官】司市國凶荒札喪則市無徵而作布【地官金銅無凶年因物貴大鑄錢以饒民】漢武帝元狩四年有司言徙關東貧民用度不足請收銀錫造白金及皮幣以足用漢宣帝元康二年詔天下疾疫令毋出今年租【並漢書】火災大宗伯以禬禮哀圍敗【春官同盟者會合財貨以更其所喪春秋襄三十年冬會於澶淵宋災故是其類】大行人致禬以補諸侯之災【秋官】漢章帝建初六年防範遷蜀郡太守舊制禁民夜作防火災範但嚴使儲水而已百姓以爲便【通鑑本傳】水災漢成帝河平四年遣光祿大夫博士嘉等行舉瀕河之郡水所毀傷振貸給槥櫝埋已與錢二千避水他郡國所在食之借貸甫田我取其陳食我農人自古有年【周小雅箋云倉廩有餘民得賒貰取食之所以紓官之蓄滯】漢宣帝本始四年詔曰今嵗不登遣使者振貸困乏丞相以下入谷助貸貧民【本紀】捕蝗大田去其螟螣及其蟊賊無害我田穉田祖有神秉畀炎火【周小雅食心曰螟食葉曰螣食根曰蟊食節曰賊箋此四虫者常害田中之穉禾】唐太宗貞觀二年吞蝗曰朕爲民受災何疾之避【通鑑唐書宗開元二年大蝗姚崇奏遣禦史督州縣捕而瘞之】勸分魯僖公三十一年夏大旱欲焚巫尫臧文仲曰非旱備也修城郭貶食省用務穡勸分有無相濟此其務也漢武帝元狩二年渾邪等降縣官費眾貧民大徙無以盡贍卜式持錢三十萬與河南太守以給徙民上乃召拜式爲中郎以風百姓【卜式傳】平糴管仲相威公通輕重之權曰嵗有凶穰故谷有貴賤令有緩急故物有輕重民有餘則輕之故人君斂之以輕民不足則重之故人君散之以重凡輕重斂散之以時則準平使萬室之邑必有萬鐘之藏藏鏹千萬千室之邑必有千鐘之藏藏鏹百萬春以奉耕夏以奉耘耒耜器械種饟糧食必取贍焉故大賈蓄家不得豪奪吾民矣【漢志】威公問管子曰終身有天下而勿失有道乎對曰守國者守谷而已某縣之壤廣若干某縣之壤狹若干則必積委幣【委蓄也各於州縣裏蓄積錢幣所謂萬室之邑必有萬鐘之藏藏鏹千萬千室之邑必有千鐘之藏藏鏹百萬】於是州縣裏受公錢【公錢卽委積之幣】秋國谷去三之一【去減也丘呂切】君下令謂郡縣屬大夫裏邑皆借粟入若干谷重一也以藏於上者【一其谷價而收藏之】國谷三分則二分在上矣【言先貯幣於郡邑當秋時下令收糴也則魏李悝行平糴之法蓋出於此今言去三之一者約中熟爲準耳】魏李悝爲魏文侯作盡地力之教曰糴甚貴傷民【謂士工商也】甚賤傷農善平糴者必謹觀嵗有上中下熟上熟其收自四餘四百石【上嵗百畆收百五十石今大熟四倍收六百石計民食終嵗長四百石官糴三百石此爲糴三捨一也】中熟自三餘三百石【自三四百五十石也終嵗長三百石官糴二百石此爲糴二而捨一也】下熟自倍餘百石【自倍收三百石終嵗長百石官糴其五十石云下熟糴一謂中分百石之一】小饑則收百石【平嵗百畆之收百五十石今小饑收百石收三分之二也】中饑七十石【收二分之一】大饑三十石【收五分之一】故大熟則上糴三而捨一中熟則糴二下熟則糴一使民適足價平則止小饑則髮小熟之所斂中饑則發中熟之所斂大饑則發大熟之所斂而糶之故𨿽遇饑饉水旱糴不貴而民不散取有餘而補不足也行之魏國國以富彊【並漢志】常平漢宣帝五鳳四年五月大司農中丞耿壽昌請令邊郡皆築倉以穀賤時增其價而糴以利農谷貴時減價而糶名曰常平倉以給北邊省轉漕民便之【漢志元帝初元五年罷後漢明帝永平五年置晉武帝大始二年立後魏大和二十年置隋文帝開皇三年陜州置唐髙祖武徳元年置常平監五年廢太宗貞觀十三年於洛陽相幽徐齊並秦蒲州置髙宗永徽六年京東西市置宗開元七年敕關內隴右河南河北五道及荊揚襄益州並置徳宗建中元年趙贊請於兩都江陵城成都揚汴蘇洪置納其防宋朝淳化三年置景徳三年秋京西河北河東陜西淮南兩浙置天僖四年詔益梓利防州荊湖南北廣東西南路並置】唐天寶八載天下常平置四百六十萬二千二百二

十石廣惠倉嘉祐三年詔置天下廣惠倉初樞密院使韓琦請罷鬻諸路戶絕田募人承佃以夏秋所輸之課給在城老幼疾病之不能自存者旣建倉仍詔逐路提防刑獄司専領之嵗終其所輸納上三司十萬戶以上畱一萬石七萬戶八千石五萬戶六千石三萬戶四千石二萬戶三千石萬戶二千石不滿萬戶一千石有餘則許鬻之【熙寜二年廣惠倉轉易散靑苗四年詔賣廣惠倉田】靑苗熙寧二年制置三司條例司言乞令河北京東淮西轉運司施行常平廣惠倉出納及預散之法廣惠倉斛斗除依條合支老疾乞丐人據數量畱其餘並令常平倉監官通管一般轉易其兩倉見錢依陜西出俵靑苗錢例每於夏秋未熟以前召人戶請領令隨稅送納斛斗內有願請本色斛斗或納時價貴願納見錢皆聴仍於京東淮南河西三路先行此法措置【熙寧三年詔極邊罷散支靑苗錢】義倉北齊制每人出懇租二石義租五斗懇租送臺義租納郡以備水旱河淸中令諸州郡皆別置富人倉初立之日準所領中下戶口數得一年之糧逐當州谷價賤時斟量割當年義租充入谷貴下價糶之賤則還用所糶之物依價糴貯【隋開皇五年詔州縣置唐髙祖武徳元年置社倉太宗貞觀二年立宗開元二十五年定立畆稅二升以爲義倉徳宗時韋倫請爲義倉宋朝建隆四年詔州縣置幹徳四年罷慶曆元年立五年罷熙寧二年並廢】唐天寶八載天下義倉六千三百一十七萬七千六百六十石惠民倉淳化二年令諸州惠民倉遇糴稍貴減價以糶貧民每人不過一斛【咸平二年於福建置】蔽匿後漢殤帝延平元年敕郡國水旱覆蔽災害今後將糾其罰【本紀晉張駿境內饑谷貴譚詳請出谷與百姓秋徵三倍陰據諫不可因人之饑以要三倍唐貞元十四年民請蠲租京兆尹韓臯府帑已空奏不取實事聞貶撫州司馬十九年李實言今嵗𨿽旱而禾苗甚美由是租稅皆不免韓愈上疏以京畿百姓窮困應今年稅錢請俟來年麥蠶愈坐貶咸通十年陜民訴旱觀察使崔蕘指庭樹曰此尙有葉何旱之有杖之民怒故作亂逐蕘杜悰鎭淮南時旱民至漉漕渠遺米自給取陂澤茭蒲實皆盡悰更表以爲祥由是罷免】代宗大歷十二年秋霖損稼渭南令劉澡稱縣境苗獨不損上曰霖雨溥博豈特渭南獨無更命禦史朱殷視之損三千餘頃上嘆曰縣令字人之官不損猶應言損乃不仁如是乎貶澡南浦尉【通鑑】徳宗貞元八年河南北江淮等州大水陸贄請遣使賑撫上曰聞所損殊少贄奏曰流俗多徇諂諛揣所悅意則侈其言度所惡聞則小其事制備失所常病於斯又曰所費者財用所收者人心【通鑑】憲宗元和七年上謂宰相曰卿軰屢言淮浙去嵗水旱近有禦史自彼還言不至爲災李絳對曰禦史欲爲姦諛以悅上意耳上曰國以人爲本聞有災當急救之豈可復疑之耶命速蠲其租【通鑑】不賑救唐太宗謂王珪曰隋開皇十四年大旱文帝不許賑給而令百姓就食山東比至末年天下儲積可供五十年煬帝恃其富饒侈心無厭卒亡天下【通鑑】隋煬帝大業二年置洛口倉於鞏東南原上築倉穿三千窖窖八千石置回洛倉於洛陽北穿三百窖大業十二年民饑吏皆畏法莫敢賑救李密襲興洛倉破之開倉恣民所取老弱𦇤負道路相屬總編賑救小行人禮喪凶荒厄貧一書每國辧異之以反命於王【秋官】古者國有凶荒則殺禮而多昏會男女之無夫家者所以育人民也【衛詩有狐】王莽末年民愈貧困常苦枯旱谷價翔貴北邊及靑徐地人相食雒陽以東米石二千莽遣三公將軍開東方諸倉賑貸窮乏分遣大夫謁者教民煮木爲酪酪不可食流民入關者數十萬人置養贍宮以廩之吏盜其廩饑死者十七八光武建武七年詔往嵗水旱人用困乏命郡國有谷者給廩二千石勉加撫循無令失職【本紀】後漢桓帝永興二年詔五穀不登其令所傷郡國種蕪菁以助人窘【本紀】魏文帝黃初三年冀州蝗民饑使杜畿開倉賑之孫權赤烏二年民饑詔開倉廩賑之晉武帝泰始五年靑徐兗州水遣使賑卹晉惠帝永熙八年關中饑洛陽天水等六郡民流移就谷入漢川者數萬家推李特行鎭北大將軍入據廣漢【通鑑】後魏孝文太和十一年大旱牛疫有以馬驢及槖駝供耕詔聴民就丰行者十五六道路給糧至所在三長【古者五家立鄰長五鄰立一里長五里立一黨長】贍養之【後魏志】宋文帝元嘉十二年水以米谷賜五郡北齊文宣帝幹明元年詔河南等九州虫水傷稼遣使賑防後周司倉掌辧九谷之物以量國用足蓄其餘以待凶荒不足則止余用【通典】陳文帝天嘉五年令民送義租納郡以備水旱唐太宗貞觀元年關中饑米斗直絹一匹二年天下蝗三年大水上勤而撫之未嘗嗟怨是嵗天下大稔流散者咸歸鄕裏米鬥不過三四錢【通鑑四年】髙宗儀鳳二年詔以河南北旱遣禦史中丞崔謐等分道存問賑給侍禦史劉思立上疏以爲今麥秀蠶老農事方殷敕賜撫巡人皆竦忭忘其家業冀此大恩聚集參迎妨廢不少旣緣賑給頒立簿書本欲使安存更成煩擾望且委州縣賑給待秋深務閒出使襃貶疏奏謐等遂不行【通鑑】富鄭公自鄆移靑會河朔大水民流京東公以爲從來賑救當聚之州縣人旣猥多倉廩不能供散以粥飯欺百端由此人多餓死死者气薰蒸疾疫隨起居人亦致病斃是時方春野有靑菜公出榜要路令饑民散入村落擇所部丰稔者三州勸民出粟得十五萬斛益以官廩隨所在貯之各因坊村擇寺廟及公私空屋又因山巖爲構屋以處流民富民不得陂澤之利分遣寄居閒官往主其事間有健吏募流民中曾有爲吏胥走者皆給其食令供簿書給納守禦之役借民倉以貯擇地爲掘溝爲限與流民約三日一支出納之詳亦如官府公推其法於境內吏之所至手書酒炙之饋日至人人忻戴爲之盡力比麥熟人給路糧遣歸餓死者無幾爲大冢之謂之業冢其間彊壯堪爲禁卒者募數千人奏乞撥充諸軍自是天下流民處多以靑州爲法

詳說

荒政條目始見於黎民阻饑舜命棄爲后稷播時百谷其詳見於生民之詩到得後來如所謂禹之水湯之旱民無菜色其荒政制度不可考及至成周自大司徒以荒政十有二聚萬民其詳又始錯見於六官之書然古者之所謂荒政以三十年之通制國用則有九年之蓄遇嵗有不登爲人主者則貶損減省喪荒之式見於小行人之官禮喪凶荒厄窮爲一書當時天下各自有廩藏所遇凶荒則賑發濟民而已當時措置與後世不同所謂移民平糴皆後世措置且自周論之太宰以九式均節財用三曰喪荒之式又遺人掌縣都之委積以待凶荒而大司徒又以薄徵散利凡諸侯莫不有委積以待凶荒凶荒之嵗爲符信發粟賑饑而已當時斂散輕重之式未嘗備侯甸男衛皆有饋遺不至於谷價翔踴如弛張斂散之權亦不須講惟到春秋戰國王政旣衰秦饑乞糴於晉魯饑乞糴於齊嵗一不登則乞糴於鄰國所謂九年之制度已自敗壊管子輕重一篇無慮千百言不過君民互相攘奪收其權於君上已非君道所謂荒政一變爲斂散輕重先王之制因壊到後來斂散輕重之權又不能操所以啟姦民幸凶年以謀禍害民轉死於溝壑至此一切急迫之政五代括民粟不出粟者死與斂散輕重之法又殆數等大抵其法愈壊則其術愈粗論荒政古今不同且如移民易粟孟子特指爲茍且之政已非所以爲王道秦漢以下卻謂之善政漢武帝詔令水潦移於江南方下巴蜀之粟致之江陵唐西都至嵗不登關中之粟不足以供萬乘荒年則幸東都自髙祖至於明皇不特移民就粟其在髙宗時且有逐糧天子之語後來宗溺於可安不出長安以此論之時節不同孟子所謂茍且之政乃後世所謂善政且三十年之通制國用須必世百年而可行亦未易及此後之有志之士如李悝之平糴法𨿽非先王之政丰年收之甚賤凶年出之賑饑此又思其次之良規到得平糴之政不講用一切趣辦之政君子不幸遇凶荒之年不得已而講求要之非常行【按此篇自要之非常行句下原本全脫今依文獻通考補正】使常糴之法常行則谷價不貴四民各安其居不至於流散各可以自生養至於移民移粟不過以饑殍之養養之而已若設糜粥其防又其下者大抵荒政統而論之先王有預備之政上也使李悝之政修次也所在蓄積有可均處使之流通移民移粟又次也咸無焉設糜粥最下也𨿽然如此各有差等有志之士隨時理會便其民戰國之時要論三十年之通計此亦虛談則可以行平糴之法如漢唐坐視無策則移民通財𨿽不及先王亦不得不論又不得已而爲糜粥之養隨所寓之時就上面措置得有法亦可大抵論荒政體統如此今則所論可行者甚多試舉六七條且如漢載粟入關中無用傳後來販粟者免稅此亦可行之法此法一行米粟流通如後世勸民出粟散在鄕裏以田裏之民令豪戶各出谷散而與之此一條亦可行又如富鄭公在靑州處流民於城外所謂室廬措置種種有法當時寄居遊士分掌其事不以吏胥與於其間又如趙淸獻公在會稽不減谷價四方商賈輻輳此一條亦是可行之法凡六七條皆近時可舉而行者自此推之不止六七條亦見歷世大綱須要參酌其宜於今者大抵天下事𨿽古今不同可行之法古人皆施用得徧了今但則舉而措之而已今所論荒政如平糴之政條目尢須講求自李悝平糴至漢耿壽昌爲常平倉元帝以後或廢或罷到宋朝遂爲定制仁宗之世漢魏公請罷鬻沒官之田募人承佃爲廣惠倉散與鰥寡孤獨慶曆嘉祐間旣有常平倉又有廣惠廣濟倉賑卹所以仁宗徳澤洽於民三倉蓋有力至王荊公用事常平廣惠量可以支給盡糶轉以爲錢變而爲靑苗取三分之息百姓遂不聊生廣惠之田賣盡𨿽得一時之利要之竟無根柢元祐間𨿽復章惇又繼之三倉又壊論荒政者不得不詳考

歷代制度詳說卷八﹤子部﹐類書類﹐歷代制度詳說﹥

欽定四庫全書

歷代制度詳說卷九

宋呂祖謙撰田制

制度

井田小司徒乃經土地而井牧其田野九夫爲井四井爲邑四邑爲丘四丘爲甸四甸爲縣四縣爲都以任地事而令貢賦凡稅斂之事受田大司徒凡造都鄙制其地域而封溝之以其室數制之不易之地家百畆一易之地家二百畆再易之地家三百畆民受田上田夫百畆中田夫二百畆下田夫三百畆嵗耕種者爲不易上田休一嵗者爲一易中田休二嵗者爲再易下田三嵗更耕之自爰其處農民戶人已受田其家眾男爲余夫亦以口授田如比士工商家受田五口乃當農夫一人此謂平土可以爲法者也若山林藪澤原陵淳鹵之地各以肥磽多少爲差民年二十受田六十歸田七十以上上所養也十嵗以下上所長也十一以上上所彊也任田載師掌任土之法以防裏任國中之地以場圃任園地以宅田士田賈田任近郊之地以官田牛田賞田牧田任逺郊之地以公邑之田任甸地以家邑之田任稍地以小都之田任縣地以大都之田任畺地代田武帝末年悔徵伐之事乃封丞相田千秋爲富

民侯下詔曰方今之務在於力農以趙過爲搜粟都尉過能爲代田一畆三甽嵗代處古法也后稷始甽田以二耜爲耦廣尺深尺曰甽長終畮一畮三甽一夫三百甽而播種於甽中其耕耘下種田器皆有便巧率十二夫爲田一井一屋故畆五頃用耦犂二牛三人一嵗之收常過縵田畮一斛以上善者倍之過使教田太常三輔大農置工巧奴與從事爲作田器二千石遣令長三老力田及裏父老善田者受田器學耕種養苗狀民或苦少牛無以趨澤故平都令光教過以人挽犂過奏光以爲丞教民相與庸挽犂率多人者田日三十畆少者十三畮以故田多墾辟過試以離宮卒田其宮壖地課得谷多其旁田畆一斛以上令命家田三輔公田又教邊郡及居延城是後邊城河東農三輔太常民皆便代田用力少而得谷多名田漢武帝時董仲舒說上曰秦用商鞅之法攺帝王之制除井田民得買賣富者田連阡陌貧者無立錐之地又専川澤之利筦山林之饒荒淫越制逾侈以相髙邑有人君之尊裏有公侯之富小民安得不困漢興循而未攺井田法𨿽難猝行宜少近古限民名田以贍不足塞兼並之路鹽鐵皆歸於民去奴僕除専殺之威薄賦斂省徭役以寛民力然後可善治也仲舒死後功費愈甚天下虛耗人復相食哀帝卽位師丹輔政建言古之聖王莫不設井田然後治乃可平今累世承平豪富吏民貲數鉅萬而貧民愈困蓋君子爲政貴因循而重攺作然所以有攺者將以救急也亦未可詳宜略爲限天子下其議丞相孔光大司空何武奏請諸侯王列侯皆得名田國中列侯在長安公主名田縣道及關內侯吏民名田皆無過三十頃諸侯王奴婢二百人列侯公主百人關內侯吏民三十人期盡三年犯者沒入官時田宅奴婢賈爲減賤丁傅用事董賢隆貴皆不便也詔書且須後遂寢不行公田孝宣地節三年詔曰郡國宮館勿復修治流民還鄕者假公田貸種食孝元初元元年以三輔太常郡國公田及苑可省者振業貧民江海陂湖園池屬少府者以假貧民勿租賦王田王莽更名天下田曰王田奴婢曰私屬皆不得買賣其男口不滿八而田過一井者分余田與九族鄕裏犯令法至死制度不定吏緣以爲姦天下敖敖然陷刑者眾後三嵗莽知民愁下詔諸食王田及私屬皆得買賣勿拘以法均田後魏孝文太和元年三月詔曰去年牛疫死大半今東作旣興人須肄業有牛者加勤於常嵗無牛者倍傭於余年一夫制理四十畆中男二十畆無令人有餘力地有遺利時李安世上疏曰今𨿽桑井難復宜更均量審其經術令分藝有準力業相稱細民獲資生之利豪右靡餘地之盈帝深納之均田之制起於此矣九年下詔均給天下人田諸男十五以上受露田四十畆婦人二十畆後周文帝霸政之初創置六官司均掌田裏之政令分田數以定田畆隋開皇中發使四出均天下田口分永業田北齊武成帝河淸三年詔令男子十八受田輸租調二十充兵六十免力役六十六退田免租調京師四面諸方之外三十里之內爲公田受公田者三縣爲遷戶執事官一品以下逮於羽林武賁各有差其外畿郡華人官第一以下羽林武賁以上各有差執事及百姓請墾田者名爲永業田隋文帝令自諸王以下至於都督皆給永業田各有差多者至百頃少者至三十頃其丁男中男永業露田皆遵後齊之制唐授田之制男年十八以上者田一頃其八十畆爲口分二十畆爲永業老及篤疾廢疾者人四十畆寡妻妾三十畆當戶者增二十畆皆以二十畆爲永業其餘皆口分永業之田樹楡棗桑及所宜之木皆有數田多可以足其人者爲寛鄕少者爲狹鄕受田減寛鄕之半其地有薄厚嵗一易者倍授之寛鄕三易者不倍授工商者寛鄕減半狹不給凡庶人徙鄕及貧無以者許賣世業田自狹鄕而徙寛鄕者得並賣口分田已賣者不復授死者收之以授無田者

詳說

天下之事不知而不行者其害淺知之而不得行者其害深夫天下大利或藏於隠微之中智者不能謀勇者不能斷出於天下思慮之所不及此𨿽有堯舜之君禹稷之臣猶必有所待於其後何者不知而不可彊行也舉天下之事智者能謀之勇者能斷之而儒者又世守之非必堯舜禹稷之君臣而能行之然而有不得焉者是可嘆也永惟歷代之田制上古有井田漢有限田名田教代田建武之際有度田晉有占田後魏有露田齊有給受田而唐有口分世業之田其法制或詳或略其行之或逺或近其利或厚或薄然大要以爲田之制在上而惟其不知而不行之茍其知矣則未有不可行者也今世學者坐而言田制然天下無在官之田而賣易之柄歸之於民則是舉今之世知均田之利而不得爲均田【按此下原缺】

歷代制度詳說卷九

欽定四庫全書薈要

歷代制度詳說卷十

宋呂祖謙撰屯田

制度

北邊屯田漢文帝時晁錯言曰逺方之卒守塞一嵗而更不知敵人之能不如選常居者家室田作且以備之以便爲之髙城深壍中周虎落【虎落者以竹蔑相連遮落者也】先爲室屋具田器乃募罪人及免徒復作令居之不足募民之欲往者賜髙爵復其家予冬夏衣廩食能自給而止上從其言募民實塞下錯復言古之徙逺方也相其陰陽之和嘗其水泉之味審其土地之宜先爲築室家有二堂二內門戶之閉置器物焉爲置醫巫以救疾病所以使民樂其處也【晁錯傳】西域屯田漢武帝徵和二年搜粟都尉桑羊與丞相禦史奏言輪臺東捷枝渠犂有漑田五千頃以上可遣屯田卒置校尉三人分防上乃下詔深陳旣往之悔曰遣卒逺田輪臺欲起亭隧是擾勞天下非所以優民也朕不忍聞【渠犂傳】漢昭帝元鳯四年樓蘭尉屠耆請天子曰國中有伊循城其地肥美願漢遣一將屯田積谷於是漢遣司馬一人吏士四十人田伊循以鎭撫之【通鑑漢書】漢宣帝地節二年漢遣侍郎鄭吉司馬熹將免刑罪人田渠犂積谷欲攻車師至秋收谷吉熹發兵擊車師車師降有詔還田渠犂車師後車師遣騎來擊田者漢公卿議以道逺煩費可且罷車師田者吉乃得歸化三校尉屯田其後置戊己校尉屯田居車師故地【西漢】永平十六年明帝北徵匈奴取伊吾廬地【今在伊州伊吾縣也】置宜和都尉以屯田遂通西域章帝建初二年復罷屯田伊吾【後漢】和帝永元二年擊伊吾破之三年班超定西域復置戊己校尉【後漢】隴右屯田漢昭帝始元二年詔發習戰射士詣朔方調故吏屯田張掖郡【通典漢書】漢宣帝神爵元年先零畔逆他種刼掠背叛趙充國至金城計欲以威信招降罷騎兵屯田以待其敝上奏曰臣所將吏士調度甚廣計度臨羌東至浩亹羌中故田及公田民所未墾可二千頃以上其間郵亭多壊敗者臣前部士入山伐林木六萬餘枚在水次臣願罷騎兵畱步兵萬二百八十一人用谷月二萬七千三百六十三斛鹽三百八斛分屯要害處冰解漕下繕鄕亭浚溝渠治隍陿以西道橋七十所令可至鮮水左右田事出賦人二十畆至四月艸生發郡騎及屬國車騎各千就艸爲田者遊兵以充入金城郡益積蓄省大費今司農所轉谷至者足支萬人一嵗食上報曰卽如將軍之計羌當何時伏誅充國乃條不出兵畱田便宜十二事宜畱屯田得十二便出兵失十二利上復報曰軍熟計充國奏曰臣今畱步士屯田地勢平易多髙山逺望之便部曲相保爲壍壘木樵校聨不絕便兵弩飭鬭其烽火幸通勢及並力以逸待勞兵之利也充國奏每上輒下公卿議臣初是充國計者什三中什五最後什八魏相言臣任其計必可用上於是報充國嘉納之明年五月羌降者三萬一千二百人遺脫不過四千人請罷屯田遂振旅而還【通鑑】後漢和帝永元十四年安定降羌燒何種反曹鳳請廣設屯田隔塞羌人交關之路及省委輸之役上乃擢鳳爲金城西部都尉後增廣屯田列屯夾河合三十四部其功垂立會永初中諸羌叛乃罷【通鑑】南邊屯田漢元帝初元三年詔曰珠崖背叛議者之言狐疑避難則守屯田通於時變則憂萬民夫萬民之饑餓與逺蠻之不討危孰大焉其罷珠崖郡【通典】荊襄屯田後漢光武建武四年劉隆討李憲憲平遣隆屯田武當【漢書】晉武泰始五年帝有滅吳之志以羊祜都督荊州鎭襄陽減戍邏【郎估反遊兵也】之卒以墾田八百餘頃其始至也軍無百日之糧及其季年乃有十年之積【通鑑】關陜屯田光武建武六年王霸屯田新安【後漢】蜀建興十二年諸葛亮屯五丈原以前者數出皆以運糧不繼使巳志不伸乃分兵屯田爲久駐之計耕者雜於渭濵居民之間而百姓安堵軍無私焉【通鑑】唐徳宗建中初楊炎請屯田豊州發關輔民鑿陵陽

渠嚴郢習朔邊利病卽奏舊屯肥饒地今十不墾一水田甚廣力不及而廢若發二京關輔民浚丰渠營田擾而無利請以內苑蒔稻驗之秦地膏腴田上上耕者皆畿人月一代功甚易臣猶恐終嵗獲不酬費況二千里發人出塞而嵗一代乎是虛畿甸事空徭也郢又言五城舊屯地至廣請以鑿渠糧俾諸城夏貸冬輸取渠工布帛給田者令據直轉谷則關輔免調發而諸城辟田炎不許【嚴郢傳】唐憲宗元和中振武軍饑宰相李絳請開營田可省度支漕運及絕和糴欺隠憲宗稱善乃以韓重華爲振武京西營田和糴水運使起代北墾田三百頃出贓罪吏九百餘人給以耒耜耕牛假種糧使償所負粟一嵗大熟因募人爲十五屯每屯百三十人耕百頃就髙爲堡東起振武西逾云州極於中受降城凡六百餘里列柵二十墾田三千八百餘里嵗收粟二十萬石省度支錢二十餘萬緡重華入朝奏請益開田五千頃法用人七千可以盡給五城會李絳已罷後宰相持其議而止【唐食貨志】河南屯田後漢獻帝建安元年中平以來天下亂離民棄農業諸軍並起率乏糧谷無終嵗之計羽林監棗祗及韓浩請建置屯田曹操從之以祗爲屯田都尉以騎都尉任峻爲典農中郎將募民屯田許下【今潁州郡許昌縣也】得谷百萬斛於是州郡例置田官所在積穀倉廩皆滿故操徵伐四方無運糧之勞遂能兼並羣雄軍谷之饒起於祗而成於峻魏武故事載令曰孤定許當興立屯田時議者皆言當計牛輸谷佃科以定施行後棗祗白以爲僦牛輸谷大收不增谷有水旱災除大不便反覆來說孤猶以爲當如故祗猶執之孤不知所從使與荀令君議之時故軍祭酒侯聲云如祗議於官便於客不便以疑令君祗猶自信還白執分田之術孤乃然之使爲屯田都尉其時嵗則大收後遂因此大田丰足軍用【魏志通鑑】淮南屯田漢獻帝建安十四年秋七月曹操引水軍自渦入淮出肥水軍合肥開芍陂屯田【通鑑】魏齊王芳正始四年司馬懿督諸軍伐吳時欲廣田蓄谷爲滅賊資使鄧艾行陳項以東至壽春艾以爲良田水少不足以盡地利宜開河渠引水澆漑又通漕運之道乃著濟河論以諭其指又以爲昔破黃巾因爲屯田積谷於許都以制四方今以三隅旣定事在淮南每大軍徵舉運兵過半功費鉅億陳蔡之間上下田良可省許昌左右諸稻田並水東下令淮北屯二萬人淮南三萬人十二分休常有四萬人且田且守水丰常收三倍於西計除眾費嵗完五百萬斛以爲軍資六七年間可積三千萬斛於淮上此則十萬之眾五年食也以此乘吳無往而不克矣懿如艾計遂北臨淮水自鐘離西南橫石以西盡泚水四百里五里置一營營六十人且佃且守兼修廣淮陽百尺二渠上引河流下通淮潁大理諸陂於潁南北穿渠三百餘里漑田二萬頃淮南淮北皆相連接自壽春到京師農官兵田雞犬之聲阡陌相屬每東南有事大軍興眾泛舟而下達於江淮資食有儲而無水害艾所建也【通典晉志】宋文帝元嘉二十三年魏人冦兗靑冀三州殺掠甚眾帝以咨訪羣臣禦史中丞何承天上安邊論曰今若欲追蹤衛霍自非大田淮泗內實靑徐使民有贏儲野有積谷然後發精卒十萬一舉蕩平則不足爲也【通鑑】江南屯田吳孫權黃武五年陸遜以所在少谷表令諸將增廣農畆權報曰甚善今孤父子親自受田軍中八牛以爲四耦𨿽未及古人亦欲與眾均等其勞也【吳志通鑑】河北屯田晉武帝咸寧元年十二月詔曰出戰入耕𨿽自古常然事力未息未嘗不以戰士爲念也今以鄴奚官奴婢著新城代田兵種稻奴婢各五十人爲一屯屯置司馬使皆如屯田法【晉志】營田隋開皇三年於河西勒百姓立堡營田【隋志】唐開元年復營州以姜師度爲營田度支使使開屯田八十餘所唐開軍府以捍要衝因隙地置營田天下屯總九百九十二司農寺每屯三頃州鎭諸軍每屯五十頃水陸腴瘠播殖地宜與其功庸煩省皆決於尙書省苑內屯以善農者爲屯官屯副禦史巡行蒞輸上地五十畆瘠地二十畆稻田八十畆則給牛一諸屯以地之良薄嵗之丰凶爲三等其民田嵗獲多少取中熟爲率凡屯田收多者襃進之開元二十五年詔屯官敍功以嵗丰凶爲上下鎭戍地可耕者人給十畆以供糧方春屯官巡行謫作不時者天下屯田收谷百九十餘萬斛【食貨志】唐文宗太和末王起奏立營田後黨項大擾河西邠寧節度使畢諴亦募士開營田嵗收三十萬斛省度支錢數百萬緡【食貨志】國朝諸路惟襄定唐三州有營田務知州並兼制置營田使或營田事通判亦同領其事而河北轉運使兼西路招置營田使河東轉運使兼東路招置營田使【會要】端拱二年以陳恕爲河北東路招置營田使欲大興營田宋興當雍熙之間敵人累爲邊害天子念守兵嵗廣於是方田之法自此始是後開易水疏雞距修鮑河之利邊屯以次立矣乃遣議臣東出宿亳壽春西出許潁轉陳蔡之間至襄鄧得田可治者三十二萬頃欲修耕屯之業度其功用天子尢意向之而任事者破壊其計故功不立【曾南丰集】

詳說

入敵境爲國守取敵地爲國圉者古人之所以置屯也斥地與敵守內虛外以常爲變以易爲難今世之不得守兵也善爲國者豈固幸天下之多事必入敵境取敵地而守之因間出奇而後可以爲功哉天下有道守在四裔諸侯有道守在四鄰此善守之諭也當漢唐之盛拓大蠻貊無田之地砂磧蒼莽之中置屯兵以守其間而耐事忍辱志於功名者或歷數十年之逺勵敕吏士以必死守之若此者宜非仁人之所願矣自孫氏東晉相承爲南北之成勢犬牙所入尺寸之地必爭焉故彼得而彊此失而弱國家之輕重視其屯戍之善否而其人亦有隨其當世卓然能以功名自見而號爲善守者彼此之必爭勢之所不能已則惟仁人志士豈容有捨之而不論者乎方天下之無事守於邊境不足守之地因間出奇以爲功者非也有事而欲處之以無事無事而卒不免憂其有事守內虛外以易爲難是尢非也今淮之內守者爲建康襄之內守者爲丹陽漢之內守者爲鄂渚而浙之爲內守者行都是也天下固不當有防內地置重兵而謂之守者也敵人窺視兵革四起疆埸之間朝秦暮楚曰守可也委長淮之扞蔽弱襄漢之鎭撫或自庭而堂自堂而室守之可乎敵之通好久矣聘使往來玉帛交贄而吾重兵於江漢之上流教戰擊柝夜不解甲而寐惴惴然常若敵人之在傍自以爲無難於此矣有驕心士有徳色數日以待賞少不滿其意則怨且怒自以爲功名之盛無以逾於此矣州郡以土兵自守在廂者給廝役在禁者疊徵戍每一當行去妻子離父母握手流涕而不忍訣縱掠奪肆侵侮出驕嫚不遜之詞以恐動州縣而居人列肆晝閉以待過軍自以爲徵役調發無大於此矣夫警備於平居無事之時屯守於閫奧至安之地未嘗有一日之戰而上下交以爲至難此所謂斥地與敵守內虛外以常爲變以易爲難者耶𨿽孫氏東晉南北之常勢固不暇講況敢望其如漢唐之守邊屯兵乎況敢望如藝祖之世郭進李漢超之勲伐乎且夫事不急則力不倍勢不難則功不立天下惟無事也是以豢養驕惰至此將欲振勵警防作天下之气用六軍之死命則屯守之規摹固將有所攺易不如今日而遂已也

歷代制度詳說卷十

欽定四庫全書

歷代制度詳說卷十一

宋呂祖謙撰兵制

制度

歷代之制兵之所來尙矣自黃帝有涿鹿之戰顓頊氏有共工之陳夏有甘扈之誓商周以兵定天下矣天下旣定戢藏干戈教以文徳而猶立司馬之官設六軍之眾因井田而制軍賦地方一里爲井井十爲通通十爲成成方十里成十爲終終十爲同同方百里同十爲封封十爲畿畿方千里有稅有賦稅以足食賦以足兵四井爲邑四邑爲丘丘十六井有戎馬一牛三四丘爲甸甸六十四井有戎馬四兵車一乘牛十二甲士三人卒七十二人干戈備具是謂乘馬之法一同百里提封萬井除山川沈斥城池邑居園囿衢路三千六百井定出賦六千四百井戎馬四百匹兵車百乘此卿大夫采地之大者也是謂百乘之家一封三百一十六里提封十萬井定出賦六萬四千井戎馬四千匹兵車千乘此諸侯之大者也是謂千乘之國天子畿方千里提封百萬井定出賦六十四萬井戎馬四萬匹兵車萬乘故稱萬乘之主戎馬車徒干戈素具春振旅以搜夏拔捨以苗秋治兵以狝冬大閱以狩皆於農隙以講事焉五國爲屬屬有長十國爲連連有帥三十國爲卒卒有正二百一十國爲州州有牧連帥比年簡車卒正三年簡徒羣牧五年大簡車徒此先王爲國立武足兵之大略也齊桓任管仲而國富民安公問行霸行師之道管仲曰公欲定卒伍修甲兵大國亦將修之而小國設備則難以速得志矣於是乃作內政而寓軍令焉故卒伍定乎裏而軍政成乎郊連其什伍居處同樂死生同憂禍福共之緩急足以相助其教已成尊天子以安百姓荀子曰齊之技擊不可以遇魏之武卒魏之武卒不可以直秦之鋭士秦之鋭士不可以當桓文之節制桓文之節制不可以敵湯武之仁義漢髙祖旣定天下踵秦而置材官於郡國京師有南北軍之屯至武帝平百粵內增中壘屯騎步兵越騎長水胡騎射聲虎賁八校尉而外有樓船皆嵗時講肄修武備之事元帝時以貢禹議始罷角抵而未正治兵振旅之事也隋志十二衛曰翊曰驍騎曰武曰屯曰禦曰分爲左右皆有將軍以分統諸府之兵府有郎將副郎坊主團主以相統制又有驃騎車騎二府皆有將軍後更驃騎曰鷹揚郎將車騎曰副郎將別置折衝果毅唐府兵之制起自西魏後周而備於隋唐因之自髙祖初起開大軍府以建成爲左領大都督燉煌公爲右領大都督元吉統中軍發自太原有兵三萬人及諸起義以相屬與降羣盜得兵二十萬析關中爲十二道皆置府凡民年二十爲兵六十而免其能騎而射者爲越騎其餘爲步軍武騎髙宗武后時天下久不用兵府兵之法寖壊畨役更

代多不以時衛士稍稍亡匿至是益耗散宿衛不能給宰相張說乃請募士宿衛十一年取京兆蒲同岐華府兵及白丁益以潞州長從兵共十二萬號稱長從宿衛嵗一畨命尙書左丞與州吏共選之明年更號曰彍騎天寶以後彍騎之法又稍變廢士皆失拊循八載折

衝諸府至無兵可校李林甫遂請停上下魚書其後徒有兵額官吏而戎器駝馬鍋幕糗糧並廢矣初府兵之制居無事時其畨上者宿衛京師而已若四方有事則命將以徵事解輒罷兵散於府將歸於朝故士不失業而將無握兵之重所以防微杜漸絕禍亂之萌也府兵法壊而方鎭盛武夫悍將𨿽無事據要險専方面旣有土地又有人民又有其甲兵有其財賦布列天下然則方鎭不得不彊京師不得不弱故曰措置之勢使然者以此也方鎭節度使之兵也原其始起於邊將之屯防者唐初兵之戍邊者大曰軍小曰守捉曰城曰鎭而總之者曰道自武徳天寶以前邊防之制其戍鎭守捉皆有使而道有大將一人曰大總管已而更名曰大都督至太宗時行軍徵討曰大總管在本道曰大都督髙宗永徽以後都督帶使持節者謂之節度使然猶未以名官景云三年以賀拔延嗣爲涼州都督河西節度使自此而後接乎開元朔方隴右河東河西皆置節度使及範陽節度使安祿山反天子之兵弱不能抗遂陷兩京肅宗起靈武而諸鎭之兵共起誅賊其後祿山子慶緒及史思明父子繼起中國大亂肅宗命李光弼等討之號九節度之師久之大盜旣滅武夫戰卒以功起行陣列爲侯王者皆爲節度使由是方鎭相望於內天下之兵無復勤王者向之所謂三鎭者徒能始禍而已自國門以外皆分裂於方鎭矣宋朝神宗將北伐取三晉之民十萬爲精鋭其後又詔陜右籍民兵比年以來復行什伍之令五家爲保二十五家爲甲有正有長以率其民訓練大司馬仲春教振旅司馬以旗致民平列陳如戰之陳【云云】遂以搜田有司表貉誓民遂圍禁火獻禽以祭社【云云】仲夏教茇捨如振旅之陳羣吏撰車徒讀書契辧號名之用【云云】遂以苗田如搜之法車獻禽以享社【云云】仲秋教治兵如振旅之陳辧旗物之用【云云】遂以狝田如搜田之法羅獻禽以祀祊【云云】仲冬教大閱前期羣吏戒眾庶修戰法【云云】徒乃致禽饁獸於郊入獻禽以享烝齊桓旣沒晉文接之先定其民作被廬之法總帥諸侯疊爲盟主然其禮已僭差又隨時茍合以求欲速之功故不能充王制魯成公作丘甲哀公用田賦搜狩治兵大閱之事皆失其正春秋書而譏之以存王道於是師旅亟動百姓罷敝無仗節死難之誼孔子傷焉曰以不教民戰是謂棄之其後滅弱吞小並爲戰國稍增講武之禮以爲戲樂用相誇視而秦更名角抵先王之禮沒於淫樂中矣漢文帝躬戎服親禦鞍馬從六郡良家材力之士馳射上林講習戰陳聚天下精兵軍於壩上棘門細栁後漢立秋之日郊禮畢始揚威武斬牲於東門以薦陵廟其儀乘輿禦戎路白馬朱鬛躬執弩射牲牲以鹿麛太宰令謁者各一人載獲車馳駟送陵廟還官遣使者賫束帛以賜武官武官肄兵習戰陳之儀斬牲之禮名曰防劉兵官皆肄孫吳兵法六十四陣名曰乘之唐髙祖武徳八年十一月庚子講武於同官宗開元初講武新丰詔薛訥爲左軍節度時諸部頗失序惟訥與解琬軍不動帝令召之至軍門不得入禮成尢見慰勞先天二年宗講武驪山唐紹以典儀失軍容當斬帝怒甚坐紹纛下左右猶冀少貸金吾將軍李邈遽傳詔斬之時深咎邈帝亦悔宗講武驪山旣三令帝親鼓之郭元振遽奏禮止帝怒軍容不整引坐纛下將斬之劉幽求張說叩馬諫曰元振有大功𨿽有罪當宥乃赦死流新州宿衛周官宮正掌王宮之戒令糾禁以時比宮中之官府次捨之眾寡爲之版以待夕擊柝而比之國有故則令宿其比亦如之辧外內而時禁稽其功緒糾其徳行幾其出入均其稍食去其淫怠與其奇衺之民會其什伍而教之道藝月終則會其稍食嵗終則會其行事宮伯掌王宮之士庶子凡在版者掌其政令行其秩敍作其徒役之事授八次八捨之職事若邦有大事作宮眾則令之月終則均秩嵗終則均敍以時頒其衣裘掌其誅賞前漢郎中令秦官掌宮殿掖門戶有丞武帝太初元年更名光祿勲屬官有大夫郎謁者皆秦官又期門羽林皆屬焉衛尉秦官掌宮門衛屯兵有丞景帝初更名中大夫令後元年復爲衛尉屬官有公車司馬衛士旅賁三令丞衛士三丞又諸屯衛司馬二十二官皆屬焉郎掌守門戶出充車騎有議郎侍郎郎中皆無員員多至千人後漢光祿勲掌宿衛宮殿門戶典謁署郎更直執防宿衛門戶考其徳行而進退之五官中郎將五官中郎五官侍郎五官郎中凡郎官皆主更直執防宿衛諸殿門戶出充車騎左右僕射主虎賁郎習射左右陛長主直虎賁朝會在殿中虎賁中郎將中郎郎中羽林中郎將羽林郎無員掌宿衛侍從常選漢陽隴西安定北地上郡西河凡六郡良家子弟補唐左右監門衛掌諸禁衛門籍之法左右千牛衛掌

侍衛及宮殿之儀仗親衛一府勲衛二府翊衛二府凡五府每府中郎將一人左右郎將各一人凡府中郎將掌領校尉旅師親衛之屬宿衛者而總其府事左右郎將貳焉畨上者以名籍上於大將軍而配以職武徳貞觀世重資防二品三品子補親衛二品曾孫三品孫四品子職事官五品子若孫勲官三品以上有封及國公子補勲衛及率府親衛四品孫五品及上柱國子補翊衛及率府勲衛勲官二品及縣男以上子散官五品以上子補諸衛及率府翊衛王府執仗親事執乘親事每月畨上者數千人宿衛內府及城門給廩食執扇三衛三伯人其後入官路難三衛非權勢子弟輒退畨柱國子有白首不得進者流外𨿽鄙不數年給廩祿故三衛益賤人罕趨之左右衛凡五府三衛及折衝府驍衛畨上者受其名簿而配以職左右衛左右驍衛左右武衛左右威衛左右領軍左右金吾左右監門衛左右千牛衛凡十六衛左右千牛衛掌侍衛及供禦兵仗以千牛備身左右執弓箭宿衛以主仗守戎器折衝都尉掌領屬備宿衛師役則總戎具資糧防習以三百人爲團一校尉領之國朝宿衛之法其任遙領於宗室散官其實則常處以武夫兵吏

詳說

古制兵之善無如邱甸後世則無如府衛然此二者異用不可以不知自黃帝堯舜以來所以治天下出於一本故萬民無以生養則授之田而使耕築之室而使居及其可以養生而無以自衛則教之爲兵蓋本以備人之侵暴當是時盡天下之民皆可以爲兵乃是其理當然而後世乃謂三代寓兵於農是未嘗知立國意者也至於聖人不作而力徵爭奪之事起駈其民以爲戰者皆是爲一人之私孟子所謂梁惠王以土地之故糜爛其民及善戰者服上刑言後世之兵非爲民之舉盡徇人君之私欲𨿽桓文之師亦不過如此延及秦漢魏晉南北十二國割據天下無日不用兵旣取其財又奪其耕又殺其身生民之禍最酷𨿽云兵農已分然其所謂調發皆具於民蓋民無不可以爲兵者故府衛之制取其人以爲兵皆蠲其徵徭而使之有定籍於官宿衛徵行旣有常數則天下之民稍得休息然則所謂府兵者蓋始與民爲二矣而論者方以爲與井田一法豈不過哉其後府兵之法壊而安史亂作天下復被爲兵之苦與秦閭左事無異杜甫歌詩可見本末矣欲一遵聖人治國之制則莫如復邱乘之兵旣皆是自衛則無不爲兵之理借不及此而所以立兵者或未免爲一人之私則莫如復唐府兵彼得盡除賦役徭使而吾常得其人爲兵是以利害相博亦足以償矣宋朝制兵之失起於唐室方鎭之兵盛自古未嘗有養兵數十年而不用者孫武云興師十萬日費千金古人止論興師之害耳昆陽之役八十萬淝水之役幾百萬皆是臨時取具於民豈有預養兵數十萬人以待用者耶蓋唐末諸鎭各擅財賦養兵以抗人主唐以是亡而五代之變皆因於兵太祖皇帝懲艾前事所謂出削其權者乃是將權至於兵則未嘗制置太祖方欲以兵定天下故嚴階級之法明撫禦之道其時止十五萬則天下之大亦不知有養兵之用太宗皇帝旣平太原欲遂取幽州而不克自是無嵗不有契丹之患故末年之兵已至三十萬眞宗與北方盟罷兵爲和而兵蓋已五十萬矣及元昊爲難西方益兵遂至八十萬蓋執國政者不考本末但以益兵爲功爲將帥者不知力戰惟以益兵爲請而天下自是遂以百萬爲籍矣嗚呼循目前之而狃於後世兵農之旣分則眞以爲兵者所以衛民而民者所以養兵也天下豈有彌歷百數十嵗具百萬之師未嘗有戰鬭之事而飽食安坐以嬉者哉蓋歷代兵制之失未有過此者今天下當分裂之餘而養兵無異於全盛之世京口秣陵鄂渚之兵至二十萬行都衛兵至十四五萬諸州廂禁兵及其它量置戍守者又且二十餘萬而蜀之兵亦幾二十萬然則今世蓋嘗養八十萬之兵也自紹興與敵約和四十餘年不大戰矣自甲申與敵約和十餘年無小鬭矣夫養八十萬之師四五十年而無一日之用也然則若之何歟今天下所以財用虛竭天子焦勞於上而羣臣執事奔走盡力於其下盡用目前茍且之法以罔天下遺利十分之八盡舉以食其兵也天下果可得而治歟論者莫不曰丰財彊兵當世之急務夫循今日之養兵則兵益弱而不可彊則財益竭而不可丰癰疽之患心腹之憂以制吾國家之命者是兵之爲也是兵之爲者踵末世之而不師古之過也然則執事者何憚而久不爲之慮哉必有所並害必有所集適當其時甚深之憂必非空言之所能濟也天下之患方其未形也則人以爲難知及其旣驗也則人以爲尙淺而可忽及其方盛也則又以爲力之所不能爲至其極甚也則遂熟眠退聴之而已矣此四者使有一智者出而維持經營之猶可以少善其後其最難者遭極甚之時天下耳目之所習熟同知其患而以無如之何而遂已者也且養兵之患芽蘗於唐之中世及其末年橫流四出唐旣已亡而遺毒餘禍五代之民更疊受之四十餘年其變故之數而天下有不可一朝居之患當此之時束而羈之如馬之在閒虎之在圏也自以爲安寧而無事矣而豈知承平百年之後養兵益多費財益廣豢習而不用者益可爲惴惴之憂哉觀今天下天子大臣早夜皇皇於上郡縣小吏栗栗於下盡有前世聚斂之害而莫當割剝之名夫明知其爲天下之大患而不敢措意於其間與茍簡於目前者益滋其患而舉以遺後之人譬如風痺重腿之疾與人命爲終始𨿽磨以嵗月療以藥石恐其猶無益也而甚者以爲旣若此矣而又加酒色焉故漸而爲之者極難甚迂而不可以驟見其功不知爲患反加甚焉若益薪於火者今世皆是也此其患則有二添募一也言民兵二也且非不知兵之爲無用有漢唐百萬之眾而未見應敵一二之功其所以添募而不得已者眞以兒戲待目睫者也又況於民兵乎竭吾力以養是兵而不得辭者彼嘗怖之以冦賊之可畏鋒刃之下性命俄頃之間非我莫能當也今又脫田畆耰鉏之事而助之乎以漸制之者有三精練習一也廢招補二也復府衛三也夫爲天下之浮論者曰兵不可不多爲國家之實計者則兵益少而後能益精益精而後能以十萬之師爲百萬之用敵之所畏畏其精也非畏其多也舊兵之額數名存實亡者盡勿復補遲以十年州郡之廂禁軍其不存而可棄者大半矣於是而爲之可庶幾也然而此二事者人以爲吾之未能耳不待智者而後知也非有奇防何足救患又況驕惰之兵議論所及變且隨起練習未精揀汰先是【按是字疑有訛脫】則精兵未得其利而罷兵先爲患矣況於府衛前世之遺法書傳之軼事以言則可而何以行之其不爲笑者幾希故此三利者皆今世之所不得爲也所不得爲無以救患又加二焉嗟夫天下之事非有異術也行之欲堅持之欲久欲無所沮撓而中廢耳然則天下之大體又將有在府衛之外者而何敢言之此故未易出也

歷代制度詳說卷十一

欽定四庫全書

歷代制度詳說卷十二

宋呂祖謙撰馬政

制度

官名周校人掌王馬之政辧六馬之屬趣馬掌贊正良馬而齊其飲食簡其六節掌駕說之頒辧四時之居治以聴馭夫巫馬掌養疾馬而乘治之牧師掌牧地皆有厲禁而頒之庾人掌十有二閒之政教圉師掌教圉人養馬圉人掌養馬芻牧之事唐其官領以大僕其屬有牧監副監監有丞有主簿直司團官牧尉排馬牧長羣頭有正有副凡羣置長一人十五長置尉一人嵗課功進排馬又有掌閒調馬習上又以尙乘掌天子之禦儀鳳中以大僕少卿李思文檢校隴右諸牧監使監牧有使自是始後又有閒廏使使皆置副有判官又置四使南使十五西使十六北使七東使九廏名周庾人掌十有二閒【見上】唐天子之禦左右六閒一曰飛黃二曰吉良三曰龍媒四曰騊駼五曰駃騠六曰天苑總十有二閒爲二廏曰祥驎曰鳳苑其後又增置飛龍廏自貞觀至麟徳四十年間置八坊岐豳涇寧閒地廣千里八坊曰保樂曰甘露曰南普潤曰北普潤曰岐陽曰太平曰宜祿曰安定凡馬五千爲上監三千爲中監余爲下監監皆有左右因地爲之名其後益置八監於鹽州三監於嵐州牧地秦之先曰非子居犬邱周孝王使主馬於汧渭之間魯僖公牧於駟野衛文公之騋牝三千漢之樓煩唐之沙苑善養人秦之先曰非子居犬丘好馬及善養息之周孝王使主馬於汧渭之間馬大蕃息唐初用太僕少卿張萬嵗領羣牧自貞觀至麟徳四十年間七十萬六千匹其時天下以一縑易一馬萬嵗掌馬久恩信行於隴右唐王毛仲檢校內外閒廏知監牧使官吏憚之無敢犯𨿽官田艸萊樵斂不敢欺於牧事尢力娩息不訾初監馬二十四萬後乃至四十三萬牛羊皆倍數從宗東封取牧馬數萬匹每色一隊相間如錦綉天子才之不稱職漢徵和二年制詔公孫賀重【按重字疑有誤】馬傷耗武備衰減唐自萬嵗失職馬政頗廢永隆中夏州牧馬之死失者十八萬四千九百九十穆宗時岐人叩闕訟閒廏使張茂宗所奪田事下禦史按治悉予民督責唐景云二年詔羣牧嵗出髙品禦史按察之市馬唐開元初國馬益耗太常少卿姜晦乃請以空名告身市馬於邊州率三十匹讐一遊擊將軍其後突厥欵塞宗厚撫之嵗許朔方軍西受降城爲互市以金帛市馬於河東朔方隴右牧之旣雜以異種馬乃益壯天寶後諸軍戰馬動以萬計議者謂秦漢以來唐馬最盛天子又鋭志武事遂弱西北蕃徳宗建中元年市關輔馬三萬以實內廏憲宗元和十一年伐蔡命中使以絹二萬市馬河曲假馬種與民漢武帝令民得畜邊縣官假馬母三嵗而歸及息什一後車騎馬乏縣官錢少買馬難得乃著令令封君以下至三百石吏以上差出牡馬天下亭亭有畜字馬嵗課息言馬利便漢馬援好騎善別名馬於交趾得駱越銅

鼓乃鑄爲馬式還上之因表曰行天莫如龍行地莫如馬馬者甲兵之本國之大用安寧則以別尊卑之序有變則以濟逺近之難有詔置於宣政殿下以爲名馬式唐太和七年度支鹽鐵使言銀州水甘艸丰請詔刺

史劉源市馬三千河西置銀州監以源爲使馬少漢武帝自衛靑圍單於後十四年不復擊匈奴者以漢馬少土產左傳韓之戰晉侯乘小駟鄭入也慶鄭曰古者大事必乘其產生其水土而知其人心安其教訓而服習其道惟所納之無不如志今乘異產以從戎事及懼而變將與人易亂气狡憤陰血周作張脈僨興外彊中干進退不可周旋不能君必悔之不聴晉戎馬還濘而止公號慶鄭曰愎諫違卜固敗是求又何逃焉遂去之

詳說

自黃帝堯舜觀象立制服牛乘馬引重致逺自此馬始爲用考之三代之制自天子萬乘諸侯千乘大夫百乘立國制賦之法莫不以馬爲根本所以成周之法在古今最爲精密然而大而天子次而諸侯下而士大夫固是乘馬之數多寡不同細考當時之數所謂牧養之法有養之於官有藏之於民所謂藏之於民如邱甸嵗取馬一匹之類皆是藏之於民不待國家芻秣如有事田獵徵伐臨時徵用然而在天子之都諸侯之國大夫之家亦未嘗不自畜馬此是養之於官者舉此一件事論之便可見且如周禮說天子十有二閒先儒論馬謂不過三千餘匹衛文公承懿公之後新造之國末年亦至騋牝三千若以制度論之衛以諸侯之國又當殘亂之後其他故未及論如何便及成周全盛馬之數所謂天子十有二閒是養之於官者衛文公所謂騋牝三千舉官民通數言之又以當時春秋戰國言之且如鄭西宮之亂子國爲盜所殺子產以車十七乘出討賊子產當時謂之百乘之家若是徴求馬於郊野之間盜賊猝至如何便得集所謂十七乘之馬乃是育之於家者以此數事論之三代馬政時固有在官者亦有在民者數之多者在民平時無芻秣之費數之少者在官徵伐無不至之憂當時法度最爲詳備到漢所謂三十六苑之馬亦是官司所養之馬若是其他郡國民間養馬𨿽多亦是養之於民如衛靑霍去病之徒伐匈奴有所謂官馬有所謂私馬則其制可見到後周隋唐之間府兵之制天子閒廏監牧馬非不盛然府兵初未嘗給馬不過給之以錢使府兵自買馬若是不足眾人共出錢買馬以此知尙有古之遺法在到後來府兵之法漸壊府兵貧不足以買馬然後方以監牧之馬給之這是制度壊如此且以唐言之當時所謂在官在私之馬多少匹數與三代不相類故唐自張萬嵗領監牧馬至於四十餘萬匹之多當時芻秣之費地牧之廣豈無所妨在官在私卻與三代之馬不相似若是論之馬數最多無如後魏後魏馬數至二百餘萬匹前魏未有如此之盛後魏亦未有如此之多自此以後隋唐間𨿽習熟見聞以馬多爲盛他亦未嘗攷習俗風土之所宜蓋拓跋當時在二者之間起自北方北方芻秣便是內地耕桑內地人人耕桑北方人人芻秣當時有二百餘萬匹馬亦不足怪自是常理自孝文遷都變易舊俗馬政便不得似當時多江淮之馬不過十萬匹如唐養馬多亦是不知當時後魏之意宋朝馬政自太宗講求精微當時委郡牧司自春放至秋歸馬之出入莫不有法到後來熙丰間曾孝寛領縣牧奉行王荊公意於是罷郡牧吏不過欲區區小利自出賣自此京師之馬更不出牧終嵗在槽之間自此馬始衰戎備益損芻秣之費益增矣蓋當時不曾攷本末卻欲舉保馬戶馬之法只爲讀周禮不詳亦要知周禮之井牧然而事有先後未有如漢唐之制卻要用周井牧之馬當時大爲民害百姓自此雕蓋井地不均兼並者眾什一之制未行受田之制未定獨舉養馬之制豈不重困以此知學者當考究本末誦其詩讀其書然後可以爲政

歷代制度詳說卷十二

