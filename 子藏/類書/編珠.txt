

欽定四庫全書

子部十一

編珠

類書類

提要

臣等謹案編珠二卷舊本題隋杜公瞻撰補遺二卷續編珠二卷則

國朝康熈戊寅詹事府詹事錢塘髙士奇所輯也是書隋志唐志皆不著錄自士奇始刋行其序稱於

內庫廢紙中得之原目凡四卷佚其半徧覓不可得輒因原目補爲四卷又廣其類之未具者爲二卷今考其書首有大業七年公瞻自序稱奉勅撰進其結禦題著作佐郎兼散騎侍郎又有徐幹學序稱杜公瞻無表著談藪載隋京兆杜公瞻嘗邀楊玠過宅酒酣嘲謔者卽此公瞻無疑今觀其書事爲對略如徐堅初學記之體但前無敍事後無詩文原目分天地山川居處儀衛音樂服玩珍寶繒防酒膳黍稷菜蔬果實車馬舟楫所存者音樂以上五門而已顧隋帝諱廣故廣川攺長河而此書桂林水條下引廣州山川記治雞水條下引廣州記栢心柱條下引伏滔北徵記稱廣陵縣城南門三條路條下引班固西都賦披三條之廣路隋髙祖之父諱忠故隋書忠節傳攺誠節而此書斬馬劍條下引漢書王莽斬董忠事此猶可曰臨文不諱未必盡拘又菖蒲海一條與茱萸江爲對菖字従艸無疑矣而條下所注乃引漢書西域於闐河與蔥嶺合東流注菖蒲海今檢漢書乃蒲昌非菖蒲也唐以前書不應荒謬至此此亦尙可曰一時失記如張九齡之悞用弋人何慕王維之悞用栁生左肘至於音樂門南城鼓一條引樂府解題曰鼓吹曲有巫山髙戰城南則非惟文理未安且樂府解題一書古不著錄始見於崇文總目云不知撰人名氏列於吳兢樂府古題要解之後郭茂倩樂府詩集漢鐃歌上之回篇引之直題曰吳兢𨿽未必確然其書晚出必非六朝舊籍無疑也公瞻安得而見之或明人所依托士奇偶未審歟楊士奇文淵閣書目張萱內閣書目俱不著錄永樂大典於前代類書如四六叢珠截江网之類無不具采亦不登其一字知其出明中葉以後矣以其采擷詞華頗爲鮮艶士奇所補所續亦皆取唐以前事較他類書爲近古故疑以疑姑存以備參考焉乾隆四十四年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

編珠原序

皇帝在江都日好爲雜詠及新體詩偶緣屬思顧謂侍讀學士曰今經籍浩汗子史恢博朕每繁閱覽欲其故實簡者易爲比風爰命微臣編錄得窺書囿故目之曰編珠其朱書者故實墨書者正義時大業七年正月奉勅撰進勒成四卷著作佐郎兼散騎侍郎臣杜公瞻謹序

編珠四卷隋大業七年著作佐郎杜公瞻奉勅撰也凡十四門門各有類惟取其事之切於用者故捲袠不多攷隋經籍唐藝文二志並無此書他書錄亦皆不著蓋凋零磨滅久矣詹事江村髙公偕余奉

命校勘閣中書籍得之已逸其後二卷詹事喜而錄之旣南歸則又加之是正而博采故實以補其闕仍爲四卷又廣其門類之未備者外爲二卷而編珠乃爛然成書矣按歷代史誌有雜家而無類書新唐志始別爲一目自魏晉以逮南北朝君臣宴集每喜徵事以覘學問類書於是漸多然今世傳歐陽詢虞世南徐堅所排纂皆唐初時人而志所載隋以前書如皇覽類苑壽光書苑華林徧略等書當時極貴重其卷帙頗繁今皆無一簡存者卽如戴安道顏延之之纂要沈約之袖中記珠叢其書不過一二卷亦盡已散逸獨編珠猶得其半詹事從而補綴使殘缺以完豈非快事與閣中書籍虞山錢氏以爲數代之遺編在是而明末多燬於兵火以余所見萬曆時張萱內閣書目存者十不得一二猶往往有宋雕舊本並皇史宬所藏永樂大典鼎革時亦有佚失往者嘗語詹事值

皇上重道右文千古罕遘當請

命儒臣重加討論以其祕本刋錄頒布用表揚前哲之遺墜於萬一餘老矣詹事孜孜好古能闡幽表微幸來日勿忘此言也杜公瞻亦無表著談藪嘗載隋京兆杜公瞻嘗邀陽玠過宅酒酣嘲謔者卽此公瞻無疑吾未知其人何如顧得借我詹事以存此書有厚幸已康熙三十二年十月朔日健庵徐幹學書

曩直

大內南書房奉

命檢閱內庫書籍於廢紙堆中得隋著作佐郎杜公瞻編珠一冊原目凡四卷遺其半徧覓不可得因手鈔之藏笥篋間己巳歸寓平湖端居多暇出而校讐愛其精粹輒因原目補爲四卷又廣其類之未具者爲二卷其於著作撰述本防未知何如乃其書則不致以殘缺爲人所棄矣頃侍養南歸發舊簏得之友人謂是編宜公同好可廢玉溪獺祭勿等之仲任異書徒袐枕中已也乃重加防勘增刪而付諸鋟康熙三十七年戊寅夏五朔詹事府詹事兼翰林院侍讀學士江邨髙士奇書於淸吟堂

凡例五則

一杜公瞻原本凡存二卷後二卷止存原目不量固陋因而補之未免續貂庶成全璧

一原本計十有四部於事物亦略該矣然有天地而無歲時則束晳之辧奚徵有果實而無花木則終軍之對莫辦至如人倫文學並重儒林鳥獸魚虫旁資談柄卷帙𨿽簡不可以不備也因成續編珠二卷

一原本二卷每部中多有增補非陋其不贍也爲徵事者廣異聞多多益善耳

一補本但用隋以前事恐入後代與原本體例不合也續本則隋唐防用宋以後事例不采其有宋人書載唐事者間一用之

一字尙新穎對取工巧兔園常談槪剗不錄或事涉隠僻不合於用者亦從割置

欽定四庫全書

編珠卷一

隋杜公瞻撰

天地部

九野四荒

呂氏春秋曰天有九野中央曰鈞天東方曰蒼天北方曰天西北方曰幽天西方曰皓天廣雅作成天西南方曰朱天南方曰炎天東南方曰陽天又太經亦有九天爾雅曰地有四荒孤竹北戶西王母日下也

天柱地軸

列子曰共工氏怒觸不周山天柱折地維絕河圖括地象曰昆侖之山橫爲地軸

天維地脈

宋玉大言賦曰壯士歘兮絕天維北斗戾兮泰山夷山海經曰洞庭穴在長沙巴陵今吳縣南太湖內

有山山有洞庭穴地道潛形名曰地脈

日車月馭

李尢九曲歌曰年歲晚暮時已斜安得壯士翻日車司馬相如上林賦曰陽烏驂乘纎阿爲馭注曰纎

阿月馭也

日回烏翼雲起魚鱗

左思蜀都賦曰陽烏回翼於髙標呂氏春秋曰山云艸莽水雲魚鱗旱雲煙火雨雲水气

神女爲云姮娥托月

宋玉髙唐賦序曰襄王夢一婦人曰妾在巫山之陽髙唐之隅朝爲行雲暮爲行雨張衡靈憲曰羿請不死藥於王母姮娥竊之奔月宮

日下桑枝月中桂樹

山海經曰暘谷上有扶桑十日所浴九日居下枝一日居上枝虞喜安天論曰俗傳月中仙人桂樹今視其初生見仙人之足漸已成形桂樹後生

破環月連珠星

抱朴子曰月初生如破環易緯曰至徳之明日月若合璧五星如連珠

編珠星破鏡月

尙書中候曰天地開辟甲子冬至日月如懸璧五星若編珠古詩曰槁砧今何在破鏡飛上天

金波月玉葉云

漢書郊祀歌曰月穆穆以金波日華耀以宣明崔豹古今注曰黃帝與蚩尢戰於涿鹿之野常有五色雲气金枝玉葉止於帝上有花葩之象因而作華蓋又陸機云賦曰玉葉金柯

車蓋云弓月

魏文帝詩曰西北有浮雲團團如車蓋釋名曰月之名也其形一旁曲一旁直若張弓上也

重輪月連蓋云

古今注曰漢明帝時太子舍人作歌詩四章以贊太子之徳一曰日重光二曰月重輪三曰星重耀四曰海重潤易通卦驗曰冬至初陽云如樹木立春如積水春分如白鵠糓雨如連蓋立夏如赤珠夏至如水波寒露如冠纓霜降上如羊下如磐石

絳衣云素扇月

兵書曰韓云如布趙雲如牛楚云如日宋云如車魯云如馬衛云如犬周云如輪秦云如行人魏云如鼠齊云如絳衣越云如龍蜀云如囷班婕妤詩曰新制齊紈素皎潔如霜雪裁爲合歡扇團圞狀明月

西北云東南日

漢武故事曰宣帝祠甘泉紫雲從西北來散於殿前古樂府詞曰日出東南隅照我秦氏樓

濯枝雨觸石云

周處風土記曰六月常有大雨名濯枝雨春秋公羊傳曰泰山之云觸石而出膚寸而合不崇朝而雨徧天下

南箕月北斗云

春秋說文曰星有好風月離於箕又詩小雅云維南有箕不可以簸揚易飛候曰北斗旁有云黑蒼色細如杼軸蔽日月五日必雨

北堂月西牖風

陸機樂府詩曰安寢北堂上明月入我牖照之有光彩覽之不盈手孫綽詩曰迢迢云端月灼爍霞間星淸商激西牖澄景燭南楹

五日風一旬雨

論衡曰太平之時五日一風風不鳴條鹽鐵論曰周公之代旬而一雨雨必以夜丘陵皆熟

覆船云倒井雨

京房易飛候曰天晴而有黒云如覆船於日下當雨傅詩曰霖雨如倒井黃潦起洪波湍流激垣墻門庭若決河

枯竹雪拔樹風

漢書王莽傳曰天鳳二年大雪關東尢甚深者一丈竹枝皆枯晉中興徵祥記曰永昌元年大風拔樹百根

應皷雨叩鐘霜

史筌武昌記曰鳳凰山有石皷石皷鳴天必大雨左思蜀都賦曰應鳴皷而興雨山海經曰丰山有九鐘霜降則鳴

動花風潤葉雨

楊泉物理論曰風怒則飛砂揚礫喜則搖枝動花西京雜記曰董仲舒答鮑敞云太平之世雨不破塊潤葉也

凝檐霜潤艸露

曹毗詠冬詩曰寒冰盈渠結素霜竟檐凝春秋元命苞曰陰陽散而露下露下以潤其艸木也

少男風童女電

管輅別傳曰輅遇淸河太守時天旱輅曰今夕當雨樹中已有少女微風樹間又有陰鳥和鳴又少男風起眾鳥亂翔其應至矣果大雨傅詩曰童女掣電策童兒挽雷車

眞人气處士星

闗令內傳曰老子西遊之流沙尹喜望紫煙而嘆曰此眞人之气也晉陽秋曰謝敷隠居若耶山日犯少防星一名處士星俄而敷死

黃雲赤雪

傅菊花賦曰紛漫衍以彌望若黃雲之依中原晉朝雜事曰太康七年十一月河陰下赤雪

絳雪赤云

漢武內傳曰仙之上藥有霜絳雪

東方朔別傳曰有赤云如冠珥上以問朔朔曰不大雨卽日暈後數日果大雨

丹霞素霧

左思蜀都賦曰舒丹气而爲霞湘州記曰曲江縣有銀山山多素霧

榮光佳气

尙書中候曰堯沈璧於河榮光出河休气四塞後漢書曰舂陵佳气鬱鬱蔥蔥

雌霓雄雷

月令曰季春之月虹始見注曰雄曰虹雌曰霓師矌占曰相春雷始起其音拍格拍格者雄雷主旱其鳴依依隠隠不大霹靂者雌雷主水

君子大王

風角曰風不及地二三尺者此仁人君子之風宋玉風賦曰夫風起靑蘋之末盛怒於土囊之口緣於太山之阿舞於松栢之下徘徊椒桂之間翺翔激水之上獵蕙艸離秦蘅北上玉堂躋乎羅帷經乎洞房所謂大王之雄風也動沙塸吹死灰此庶人之雌風也

決河倒洛

上見倒井雨中夏侯孝若雷雨賦曰若覆河而懸井似翻伊而倒洛

馬頭鴨子

漢書曰武帝元年十一月雨雹大如馬頭晉中興書曰泰興三年海鹽縣雨雹大如鴨子

戊申云壬子雨【此下補入】

黃子發相雨書曰戊申日候日欲入時上有冠云不問大小視四方黒者大雨靑者小雨管輅曰今夕當雨傳曰近壬子日位滿星中已有水气食頃至也

五色露九光霞

洞防記曰東方朔遊吉云之地武帝問曰何名吉云曰其國常以雲气占吉凶若吉事則滿室雲起五色照著於艸樹皆成五色露露味甘十洲記曰朱霞九光

飲露生獸風

洞防記曰元封二年數遏國獻能言一頸長一尺二寸東方朔曰惟承桂露以飲之十洲記曰炎洲在南海中上有風生獸似豹靑色以鐵椎鍛其頭數十下乃死張其口向風須臾而起

樊英雨薊子云

楚國先賢傳曰樊英隠於壺山嘗有暴風從西南起英謂學者曰成都市火甚盛因含水西向潄之乃令記其時日後有從蜀郡來者云是日大火有雲從東起須臾大雨火遂滅搜神記曰薊子訓到洛見公卿數十處後數十處皆有雲起

從星月幹日云

尙書洪範曰庶民維星星有好風星有好雨月之從星則以風雨注月經於箕則多風離於畢則多雨京房風雨要訣占候曰朝雨法有黒云如一匹皂幹日中卽一日大雨二匹二日雨三匹十日雨

樹上日井中星

淮南子曰日西景在樹端謂之桑楡言其光在桑楡樹上也尸子曰自井中視星所見不過數星自丘上以望則見始出也非明益也勢使然也私心井中也公心丘上也

紺碧霜黃露

王子年拾遺記曰廣延國常雨靑雪冰霜之色皆如紺碧洞防記曰武帝問東方朔曰若云五色露可得否朔乃東走至夕而還得黃靑露盛之玩器以授帝帝徧賜羣臣老者嘗之皆少疾病皆愈

天酒地汁

神異經曰西北海外有人長二千里兩腳中間相去千里腹圍千餘里但日飲天酒五斗張華注雲天酒甘露也五經通義曰陰亂則爲霧從地汁也

玉虹金霧

搜神記曰孔子作春秋制孝經旣成齋戒向北辰而拜告備於天乃浹郁起白霧赤虹自上而下化爲黃玉拾遺記曰平沙千里色如金細如粉風沙起如霧亦曰金霧

繒雲絲雨

易通卦驗曰立秋濁陰雲出如赤繒張協詩曰金風扇景節丹霞啟陰期騰雲似漏网密雨如散絲

甜雪甘霜

拾遺記曰西王母進周穆王以嵰州甜雪又曰嵰州霜甘也

風母雨人

劉欣期交州記曰風母出九徳縣似猿見人若慙屈頸打死得風還活盛之荊州記曰臨賀界有臥石似人而色靑黃隠起此鄕若旱祭之必雨

飲星夢月

續晉陽秋曰桓庶母馬氏本袁眞之妓與同列薛氏郭氏夏夜同出月下有銅甕水在其側見一流星墮甕中如火珠乃相謂曰此吉祥也於是各以瓢杓接取薛郭並不得馬最後取星入瓢中飲之若有感而懷謝莊月賦曰委照而吳業昌淪精而漢道融注夢月入懷生子爲帝王

逃雨避雷

文子曰若與俗處猶走而逃雨無處不濡濕也盛之荊州記曰湖陽縣春秋蓼國樊重之邑也重母畏雷爲石室避之悉以文石爲堦砌

山川部【增補十條】

白雪山紫雲石

臨海記曰郡內有白雪山層巖皓麗如雪吳興記曰縣南二里有三嶺皆秀石崔嵬丹雜色狀如紫雲

掛鵠水盤龍山

臨海記曰郡西有白鵠山山水下注遙望如倒掛白鵠郭緣生述徵記曰鼓縣盤龍山石上有大人迹又諸葛亮云鐘山龍盤石頭虎踞

金輿山玉輪坡

述徵記曰朗公谷金輿山孤峯瓌秀在泰山郡任豫益州記曰復江水源出玉輪坡下

女郎山新婦石

漢水記曰女郎山昔有貞女棲於此山卒卽葬焉衣石猶在山頭鄭緝之東陽記曰永康山有新婦石

長松磴春艸巖

穆天子傳曰天子南還升長松之磴至鈃山之陽東陽記曰北山南面有春艸巖巖澗盡生龍須艸

桂英巖楓林嶺

徐先生南嶽記曰仙嶺數百步得桂英巖昔人於此采桂英謝靈運遊名山誌曰楓林嶺石潭溪桂林嶺白晝結陰盛夏凝冰近山之逺逺山之近有若羅縠映於巖間俯觀木末仰視星羅

防雲山明月峽

述徵記曰臨沂縣山望之如橫雲中防庾仲雍荊州記曰巴東三峽一名明月峽

玉女岡仙人石

王孚安成記曰玉女岡天欲雨水便湧出於石間色有黃故人謂之玉女披衣羅浮山記曰浮山東有別山山上石門樓樓北有六石各髙十餘丈儼若人狀故謂之仙人石

披衣石掣練泉

上見玉女岡桓氏臨汝記曰靈谷山半巖有瀑布晴日望之如掣練

玉女臺皇后室

嵩髙山記曰山北有玉女三臺漢武於此見三仙女故名荊州圖副曰新野縣東安陸山山下有石室謂之皇后避雷室

屏風石障日山

孔靈符防稽記曰赤城山有石橋橋上有石屏風橫絕橋上伏琛齊地記曰平昌郡有並山峯髙障日

聖渚水仙壇石

名山誌曰石匱下有渚土人謂之聖人渚南嶽記曰仙人壇靑石而有白石文可容人坐東望湘水如白帶水聲如琴鳥鳴如歌

萬嵗水千秋池

三齊略記曰不其城西南方有萬嵗水水北有萬嵗亭是漢武帝造益州記曰城東有平陽山山間有池周圍數頃名千秋池

桐樹山桂林水

永嘉記曰郡西有桐樹山又有柘林水梧桐水桃枝水廣州山川記曰有白靈水白沙水靈鳥水牛鼻水桂林水

陰陽石風雨池

荊州圖副曰銀山縣西有二大石並立穴中俗云陰陽石陰石常濕陽石常燥每水旱居人作威儀服飾往入穴中旱則鞭其陰石雨則鞭其陽石雷次宗豫章記曰洪井北有風雨池山髙水激霏散逺灑如風雨彌泛於數百里中

燕尾洲雞頭水

荊州記曰江陵城南岸有燕尾洲洲上有城南嶽記曰衡山縣白馬山山上有泉名雞頭水

暴練河縈帶海

劉薈劭山記曰黃河去劭山二百餘里望之如暴練羅浮山記曰浮山東嶺杳防東南望海有如縈帶

治雞水爛鳥泉

華陽國誌曰越嶲郡南有湯泉冬夏常熱其源可以治雞豚又裴淵廣州記曰龍州縣石徑裏有一澗流熱水足治雞鴨丘淵之徵齊道裏記曰曲城縣有湯泉鳥墜輒爛

九層山百尺水

張僧鑑潯陽記曰廬山周圍四百餘里疊嶂九層崇巖萬仞齊地記曰平昌郡有弩山山中有池名百尺水

八支河九派江

漢書溝洫志曰北條八支注曰本有九河今塞其一郭璞江賦曰源二分於崌崍流九派於潯陽

虎牙山鳥翅石

荊州圖副曰夷陵縣有虎牙山石文黃白有似虎牙東陽記曰郡內有九聲石形如鳥翅

龍尾溪兔頭峴

徐道士名山略記曰羅浮有龍尾溪續述徵記曰梁父縣有兔頭峴

鸑鷟峴鳯凰岡

徵齊道裏記曰營丘北十里有鸑鷟峴下帶長澗郭仲產荊州記曰安陸縣有鳯凰岡中有黃瓊墓

黃牛江白狗峽

盛之荊州記曰西陵峽有黃牛江其途難進語曰朝發黃牛暮宿黃牛三朝三暮黃牛如故又夷陵縣有黃牛灘永初山川記曰歸鄕縣有白狗峽形影起伏如狗

菖蒲海茱萸江

漢書西域傳曰於闐河與蔥嶺合東流注菖蒲海亦名鹽澤其水冬夏不增減湘州記曰邵陵縣有大溪名茱萸江

地脈湖天臍海

周處風土記曰太湖中有山山下有穴濳行地中無所不通謂之洞庭地脈春秋括地象曰河有九曲昆侖爲地首至積石爲地門出龍門爲天橋至捲重山爲地咽貫砥柱觸閼流山爲地喉至洛汭爲地腰至大伾山爲地齒至大陸爲地腹東至碣石入於海爲天臍

新婦灘美人瀨

漢水記曰梁州有新婦灘黃金灘習鑿齒南徵賦曰停美人之名瀨眺越女之奇石

束馬山墜牛嶺

史記曰齊桓公西伐登束馬懸車卑耳之山漢水記曰從魏興郡至南鄭城九百里有墜牛陽都寒泉三嶺皆極髙峻

天臺地肺

支遁天臺山銘序曰剡縣西有天臺山蓋仙聖之所棲翔道士之所鱗萃終南山記曰神水一名地肺可避洪水

歌山舞水

東陽記曰歌山在吳寧縣南相傳昔有船從此下過見一女子登山而歌故名乂荊州記曰馮乘縣亦有歌山紀義宣城記曰蓋山有舞水聞人歌舞水卽出湧應節

銀山金水

湘州記曰曲江縣有銀山山多素霧永初山川記曰新安縣有金水又戴祚西徵記曰洛陽建春門外有金水入金穀塢石崇所居也

竹山桂水

山海經曰竹山出竹水饒蒼玉楚詞曰桂水兮潺湲流兮津津

移山逃石

庾仲雍荊州記曰舞陽有移山山本在北峯因風雨一夜移爲南峯湘州記曰曲江縣有逃石本在桂陽夜因雷雨失之故名逃石

堯山舜澗

三齊略記曰堯山者堯巡狩所登山山頂有祠祠邊有栢栢枯而復生不知防世石上有堯迹東有堯水南嶽記曰舜澗東出舜廟廟下有舜溪

丹溪澗

郭璞遊仙詩曰𨿽欲騰丹溪云螭非我駕十洲記曰洲在北海中上有澗澗水如蜜飲之長生

蘭巖桂嶺

名山誌曰蘭巖在蘭溪口竦二峯峯頭如鳥翅又曰桂嶺左右叢生桂樹逺望則空翠相映濃淡色分

谷王水伯

老子曰江海所以能爲百谷王者以其善下也孝經援神契曰河者水之伯上應天漢之中

孝水貪泉

潘嶽西徵賦曰挹孝水以濯纓嘉美名之在玆荊州記曰桂陽郡有橫溪名貪泉

太湖少海

越記曰太湖周三萬三千頃吳地理誌云周行五百餘里山海經曰無臯之山南望防海幼海卽少海也

湯谷溫泉

荊州記曰新野城北有紫山山東有溫水名曰湯谷南都賦云湯谷湧其後郭義恭廣志曰溫泉西者在新丰北者在廣平又漢水記曰漢水有溫泉冬夏長沸望見白气沖天能愈百病又荊州記曰新陽縣惠澤中有溫泉

直瀆枉渚

伏滔北徵記曰九井山西北有吳將甘寧墓占者云有王气孫皓鑿其後十數里名曰直瀆荊州圖副曰臨沅縣有枉山山西有溪溪口有小灣名枉渚楚詞曰朝發枉渚夕宿辰陽

風門火井

劉欣期交州記曰風山在九眞風門在山頂常吐長風益州記曰火井在臨卭縣卓王孫家又名王孫井漢室之隆則炎赫彌熾桓靈之際火勢漸防諸葛一瞰而更盛至景曜元年人以燭投之卽滅其年蜀並於魏

風井雲泉

荊州記曰風井夏則風出冬則風入寰中記曰齊國有山山有雲泉春夏出云以桑柴塞之卽止

金井玉泉

荊州記曰益陽縣有金井昔有金人以杖量地輒成井疑是昔人采金謂之金井抱朴子曰昆侖蓬萊等山其上百虫鳥獸飲玉井及玉泉者皆長生不死

橋勢如星沙形似月

華陽國誌曰蜀郡城西南有七橋云李冰所造上應七星太康地記曰西海居延縣流沙形如月初生五六日也

落星浦分風湖【此下補入】

山謙之南徐州記曰臨沂縣前有落星山今云班瀆卽緣江圖所謂落星浦盛之荊州記曰宮亭湖廟神有靈驗塗旅祈禱能使湖中分風而帆南北

馬穿穴龍沸潭

荊州記曰佷山縣北有石穴云昔有馬從穴出因復還入濳行乃出漢中漢中人失馬亦嘗出此穴因名馬穿穴丹陽記曰句容縣東三十里有龍岡岡嶺有龍沸潭聞人聲水便沸動常日則不動

長松阪弱栁江

穆天子傳曰天子南還升於長松之阪注曰阪有長松緣江記曰西江別支爲弱栁江

覆笥山翻車峴

鄧徳明南康記曰平固縣覆笥山上有笥貯玉牒記故山因笥爲名江乘地記曰城東四十五里竹裏山王途所經甚傾險行者號爲翻車峴

主簿山令史石

周景式廬山記曰主簿山在胡郎廟南山下有溫泉王韶之南康記曰湘源有長瀨其傍石或像人形

或似牛羊土人名人形者爲令史

靑黃井溫冷泉

異物志曰廬陵城中有一井中有二色水半靑半黃黃者灰汁取作糜粥皆金色土人名灰汁爲金因名爲金井幽明錄曰艾縣輔山有溫冷二泉發源相去數尺熱泉可煮雞豚冷泉若冰又江乘湯泉半溫半冷共同一壑

熨斗陂香鑪石

襄陽耆舊傳曰宜城縣東北角有熨斗陂王隠晉書曰洛陽宮西宜秋裏門東向南壁石生地中始髙三尺如香鑪形人多祀之

銀穴金岡

沈懷逺南越志曰遂城縣夫人山之東北有銀穴常出烏銀沙顧微廣州記曰四防縣有金岡行人往往見金於岡側

方山圓海

袁山松宜都記曰西陵東北有方山其嶺四方素崖如壁十洲記曰蓬萊山周回五千里山外有圓海環繞水色黑

鹽石酒泉

華陽國誌曰汶山有鹽石煎之得鹽十洲記曰瀛洲有玉膏山出泉如酒味名爲玉酒

編珠卷一

欽定四庫全書

編珠卷二

隋杜公瞻撰

居處部

儀鳯樓鳴鸞殿

晉宮闕名曰洛陽有儀鳯樓西京雜記曰漢掖庭有月影臺雲光殿鳴鸞殿

濯龍門走馬觀

範曄後漢書曰明徳馬皇后詔曰吾前至濯龍門見上外戚問起居者車如流水馬如龍三輔黃圖曰長安有走馬觀

銅龍樓金爵闕

漢書曰元帝常召隠太子出銅龍門班固西都賦曰設璧門之鳯闕上觚稜以棲金爵

九龍門三雀觀

後漢書曰張讓等誅何進袁術燒南宮九龍門以脇讓三輔黃圖曰長安有三雀觀

萬歲殿千秋門

三輔黃圖曰長安有萬嵗殿華延儁洛陽記曰洛陽有千秋門萬春門

八風臺二云殿

漢書郊祀志曰王莽作八風臺所費萬金西京雜記曰成帝設云幄云幕於甘泉殿謂之二云殿

淩雲臺飛雨殿

洛陽記曰淩雲臺髙十三丈鑄五龍飛鳯凰焉三輔黃圖曰長安有飛雨殿又名飛雲殿

淩霄閣承雲臺

洛陽宮殿名曰洛陽有淩霄閣漢宮閣名曰長安有承雲臺承云殿

淸暑殿涼風臺

洛陽記曰洛陽有淸暑殿三輔故事曰長安有神明臺西南師子圏有涼風臺

芙蓉堂芷若殿

晉宮闕名曰洛陽有芙蓉堂班固西都賦曰後宮則有掖庭椒房后妃之室合歡增城安處常寧芷若椒風披香發越蘭林蕙艸鴛鸞飛翔之列

椒華堂蕙艸殿

晉宮闕名曰洛陽有椒華堂下見芷若殿

蒲陶宮豫章館

三輔黃圖曰長安有蒲陶宮張衡西京賦曰昆明靈沼黒水沚豫章珍館揭焉中峙

馺娑宮儲胥觀

漢宮閣名曰長安有馺娑宮漢武故事曰帝於甘泉作儲胥觀以避暑

長樂宮永寧殿

三輔黃圖曰長安有長樂宮漢宮閣名曰長安有獲福殿永寧殿永壽殿長秋殿永延殿

望仙宮招隠館

漢宮閣名曰武帝於華陽立望仙宮於東海亦立望仙宮皆有道士十二人沈約宋書曰雷次宗隠廬山文帝徵詣都爲築招隠館

玉瑱楹金精柱

班固西都賦曰雕玉瑱以居楹裁金璧以飾璫魏略曰大秦國人以金精爲屋柱

栢心柱梅花梁

伏滔北徵記曰廣陵縣城南門得故栢柱三皆栢心也蓋吳王濞時門柱陶季直京都記曰太元中攺搆太極殿忽有一柱流於石南津津吏以聞恰是梅株因書梅花梁以志之

千步殿百畝室

漢書曰賈山曰秦爲阿房之殿髙數十仞東西五里南北千步新序曰周宣王爲大室蓋百畝堂上三千戶羣臣莫敢有諌者

二軌門三條路

王延壽魯靈光殿賦曰髙門擬於閶闔方二軌而並入班固西都賦曰披三條之廣路立十二之通門

鳴鵠園棲龍岫

鄴中記曰鄴中有鳴鵠園胡桃園西京雜記曰梁孝王苑中有落猿巖棲龍岫翔鳯池

細栁倉長楊榭

三輔故事曰漢文時大將軍周亞夫軍於細栁今呼石礉是也礉西細栁倉東有嘉倉班固西都賦曰天子乃登屬玉之館歷長楊之榭注曰長楊上林也

緑房絳闕

陸機賦曰緑房窈窕瑤臺炳煥成公綏賦曰排閶闔之丹扉經絳闕之金地

彤軒翠觀

曹植七啟曰彤軒紫柱文榱華梁張協七命曰翠觀岑靑雕閣霞連

甲觀乙坊

漢書曰成帝生於甲觀畫堂晉宮闕名曰洛陽有甲乙坊丙丁坊

韓臺魯殿

孫子荊有登韓王故臺賦王延壽有魯靈光殿賦

柘觀椒房

三輔黃圖曰長安有柘觀應劭漢宮記曰皇后居椒房以椒塗其室也

蕙樓蘭室

楚詞曰菌閣兮蕙樓古詩曰妾家蘭室桂爲梁中有郁金蘇合香

畫室雕堂

陳思王畫贊序曰漢明帝雅好圖畫別作畫室張協七命曰蘭宮祕宇雕堂綺籠

陽臺陰牖

春秋繁露曰髙堂多陽廣室多陰劉楨魯都賦曰陽牕含輝陰牖納光

陰堂明室

徐幹齊都賦曰歷陰堂行北軒張協七命曰幽堂晝密明室夜朗

六門九戶

西京雜記曰哀帝爲董賢起大第搆五殿洞六門柱壁皆畫雲气花葩山水怪石間以綈錦飾以金玉張衡西京賦曰大廈耽耽九戶開辟

金墀玉磶

曹植七啟曰綺井含葩金墀玉箱張衡西京賦曰雕楹玉磶繡栭云楣

玉梁金柱

楚詞曰紅壁沙阪玉之梁鄴中記曰太武殿以金爲柱

銅櫩銀壁

洛陽宮殿簿曰太極殿銅櫩廣九尺漢武故事曰上起神室鑄銀爲壁

玉樓金室

十洲記曰昆侖山有金臺五所居玉樓之下淮南子雲南方之極有石城金室

靑鋪緑柱

張景陽賦曰朱戶靑鋪劉楨七舉曰緑柱朱榱

丹柱紅梁

靈光殿賦曰素壁暠曜以月照丹柱歙赩而電烻劉楨七舉曰丹墀縹壁紫柱紅梁

綺疏鏤檻

靈光殿賦曰懸棟結阿天牕綺疏注曰天牕髙牕也綺文也疏刻鏤之狀也張衡西京賦曰三階重軒鏤檻文防

玉戶金鋪

雄甘泉賦曰排玉戶以颺鋪徐幹齊都賦曰彤玉隈兮金鋪鍬鎗

飛櫩浮柱

張衡西京賦曰反宇業業飛櫩防防靈光殿賦曰浮柱岧嶤以星懸

云楣星柱

王褒甘泉頌曰槪雲气以爲楣下見浮柱

木衣綈錦土畫黼黻

張衡西京賦曰木衣綈錦土被朱紫王粲七釋曰土畫黼黻木刻龍

道南宅郡北廬【此下補入】

吳志曰周瑜與孫策同年友善瑜推道南大宅以捨策升堂拜母有無通共魏志曰管寧聞公孫度令行於海外遂至遼東度虛館以待之旣往見度乃廬於山時避難者多居郡南而寧居郡北示無遷志

織楚門編蓬戶

沈約郊居賦曰織宿楚而成門借外扉而爲戶子夏對夫子曰書之論事昭昭若日月之明離離若參辰之錯行商所受於夫子者志之不敢忘也𨿽退而窮思河濟之壤室編蓬爲戶於中彈琴瑟詠先王之道則可發憤慷慨矣

一柱臺三階閣

博物志曰江陵有臺甚大而惟有一柱眾梁皆共此柱古詩云阿閣三重階

地戶天門

神異經曰東南有石井其方百丈上有二石闕有榜著六題曰地戶又曰東北大荒中有金闕髙百丈上有明月珠徑三寸光照千里中有金階入兩闕中名天門

三臺九室

五經異義曰天子有三臺靈臺以觀天文時臺以觀四時施化囿臺以觀鳥獸魚鼈漢宮殿名曰神明臺武帝造髙五丈上有九室今人謂之九天臺武帝求神仙置九天道士百餘人

銅戶席門

烈士傳曰吳王闔閭畏王僚之子慶忌作石室銅戶以備之漢書曰陳平家貧以席爲門然門外多長者車轍

人門神闕

周官曰設車宮轅門爲壇壝宮設防門爲帷宮設旌門無宮則供人門注無宮陳列周衛則立長人以爲門南康記曰歸義山去縣七百里下有石城髙數丈逺望嵯峨靈闕騰空故老謂之神闕

窟室防堂

左傳曰楚子享郤至爲窟室夜飲而縣焉莊子曰覆杯水於防堂之上則芥爲之舟置杯焉則膠水淺而舟大也

儀衛部【增補十八條】

鸞旗鶴蓋

張衡東京賦曰鸞旗皮軒通帛綪斾劉楨魯都賦曰日暮罷朝車騎就衢蓋如飛鶴馬如遊魚

天畢云罕

張衡西京賦曰華蓋乘辰天畢前驅東京賦曰云罕九斿闒防轇轕

日羽星旄

家語曰子路對夫子曰由願赤羽若日白羽若月周書曰成王時樓煩獻星旄卽珥旄也

羽蓋蜺旃

宋玉髙唐賦曰云霓爲旌翠羽爲蓋張衡西京賦曰弧旌枉矢虹旃蜺旄

玉甲犀鎧

董卓別傳曰卓孫年十七卓爲作小鎧冑以玉爲甲騠騎出入殺人如蚤虱曹植表曰先帝賜臣黒犀鎧一環鎖二

三劍六弓

列子曰魏孔周其祖得殷氏之寶劍一曰含光二曰承影三曰霄練周禮曰司弓者掌六弓四弩八矢

三刀五劍

崔豹古今注曰漢文帝有寶刀三一曰百錬二曰靑犢三曰漏影吳越春秋曰越王允常請歐冶子作五劍一曰純鉤二曰湛盧三曰豪曹又名盤郢四曰魚腸五曰巨闕

五刀六劍

曹植寶刀賦序曰建安中魏王造寶刀五枚三年乃就以龍熊鳥雀爲識太子得一餘及弟饒陽侯各得一焉古今注曰吳皇帝有寶劍六一曰白虹二曰紫電三曰辟邪四曰流星五曰靑防六曰百里

電刀星劍

張協文身刀銘曰繁文波回流光電照吳越春秋曰伍子胥過江解其劍與漁父曰此劍中有七星北斗其直百金

霜戈花劍

曹毗軍中詩曰揮戈輝白刃焰焰若寒霜晉灼曰古劍首以玉作井鹿盧其形似蓮花

麒麟幡孔雀眊

古今注曰魏詔東方郡國以靑龍信南方以朱鳥信西方以白虎信北方以武信畿內以黃龍信亦以麒麟幡庾廙與燕王書曰今致孔雀眊二枚

燕尾旌龍頭角

劉楨魯都賦曰建燕尾之飛旌晉安帝紀曰桓置龍頭角

黃龍信翠鳯旗

上見麒麟幡李斯上書秦王曰今陛下建翠鳯之旗樹靈鼉之鼓

六鈞弓百石弩

春秋左氏傳顏髙之弓六鈞魏明帝詩曰長防十萬隊幽冀百石弩機若雷迅一連四矢

駭犀劍錯象鞭

東觀漢記曰光武賜陳導駭犀劍張華詩曰橫箸刻玳瑁長鞭錯象牙

玉珥劍銀鏤弩

楚詞曰撫長劍兮玉珥注曰珥劍鐔也沈氏南越志曰龍川縣石溪鄕有山號營岡岡間有水常有銅弩牙流出水皆似銀鏤纎防巧麗相傳爲越王營弩處

蕭條劍宛轉弓

士孫瑞表曰臣有古蕭條劍一枚謹簡日賫詣禁閣鄴中記曰石虎女騎皆手握雌黃宛轉弓

金錯刀玉具劍

張衡四愁詩曰美人贈我金錯刀何以報之英瓊瑤東觀漢記曰光武使馮異擊赤眉賜乘輿七尺玉

具劍

魚腸劍龍鱗刀

上見五劍魏文帝典論曰太子作百辟寶刀一曰靈寶文似靈二曰含章采似丹霞三曰素質鋒似崩霜刀身劍鋏又名露陌刀亦曰龍鱗之刀

百金刀千戶劍

楊泉物理論曰有阮師之刀者天下之寶初阮師作刀於七月庾申日遇金神教以水火之齊五精之錬依行其術作刀三年而喪明刀長不過四五尺一口不至百金請不得也吳越春秋曰秦客薛燭善相劍越王以純鉤示之王曰客有買此劍者有市之鄕三十駿馬千疋千戶之都二其可與乎燭曰不可臣聞王之造此劍赤堇之山破而出錫若耶之溪涸而出銅歐冶子因天地之精悉其伎巧造爲此劍佩此者吉宜王帶之不可遺人

斬鐵刀切玉劍

蒲元別傳曰元於斜谷爲諸葛亮鑄刀三千口言漢水不任淬蜀水爽烈是謂大金之元精刀成以竹筒納鐵珠滿中舉刀防之應手而落列子曰昔西戎獻周穆王昆吾之劍切玉如泥

含光劍漏影刀

上見三劍下見三刀

紫電劍丹霞刀

上見六劍下見龍鱗刀

斬馬劍貫犀弩

漢書曰王莽使虎賁以上方斬馬劍斬董忠曹植與司馬仲達書曰若使飛船不鬭而飛楫不行何須並代之馬貫犀之弩乎

文劍影弩

吳越春秋曰幹將作二劍采五山之精合六金之英陽爲文陰爲漫理風俗通曰汲令應郴請主簿杜宣賜酒時北壁上懸赤弩照杯中如宣惡之成病郴後知之使宣還飲故處意解之其病尋愈

雞翹車鸞鳴輅【此下補入】

蔡邕獨斷曰鸞旗車編羽毛引系幢旁俗名雞翹車潘嶽借田賦曰五輅鳴鸞九斿斾瓊鈒入蕊云

防晻藹

九重蓋八觚殳

續漢書曰靈帝時講武平樂觀建十重五彩華蓋髙十丈建九重華蓋髙九丈說文曰殳以杸殊人也禮殳以積竹八觚長丈二尺建於兵車旅賁以先驅

飛雲輅明月旗

張衡東京賦曰結飛雲之祫輅樹翠羽之華蓋司馬相如子虛賦曰駕馴駁之駟乘雕玉之輿靡魚須之橈旃曳明月之珠旗注以明月珠飾旗也

虹霓旌日月蓋

楊修許昌宮賦曰建日月之太常雜虹霓之旌旄楚辭曰建日月以爲蓋兮載玉女於後車

朱旄

崔豹古今注曰諸公主得建之武王以黃鉞斬紂故玉者以爲戒太公以鉞斬妲己故婦人以爲戒也東京賦曰屬車九九乘軒並轂弩重旃朱旄靑屋

五麾三節

谷梁傳曰日有食之鼓用牲於社用牲非禮也天子救日置五麾陳五兵五鼓諸侯置三麾陳三兵三鼓禮記曰凡君召以三節二節以走一節以趨注節

以明信傳君命召急則持二緩則持一

結旌析羽

禮記曰徳車結旌鄭注曰結謂收斂之也徳車乘車也周禮曰析羽爲旌遊車所建注曰遊車木路也王以田也析羽皆五色文

熊皮豹尾

徐爰釋疑要略注曰乘輿黃麾內有羽林班弓箭手左右執事官帶熊皮冠謂之髦頭蔡邕獨防曰屬車八十一乘最後車懸豹尾以前皆皮軒虎皮爲之也

百里劍九合弓

上見六劍周官曰天子之弓合九而成規諸侯合七而成規大夫合五而成規士合三而成規

鶴脛矛羊頭矢

方言曰矛骹如鶴脛者謂之鶴膝骹音敲脛也又曰凡箭鏃三者謂之羊頭其薄廣而長薄謂之錍

丙午劍庚申刀

抱朴子曰以五月丙午日取銅鑄劍帶之入水蛟龍不敢近下見百金刀

緑沈弓白的弩

劉邵趙都賦曰其用器則六弓四弩緑沈黃間堂溪魚腸丁令角端華陽國誌曰秦昭襄王時白虎爲害自秦蜀巴漢患之秦王乃募國中有能殺虎者邑萬家於是闗中夷廖中等作白的弩於髙樓上射虎死之

耀曰甲乘風弩

班固燕然山銘曰甲耀日朱旗絳天愼子曰弩弱而增髙者乘於風也

天子劍聖人弓

莊子謂趙文王曰臣聞大王喜劍臣有三劍惟王所用有天子之劍以燕谿石城爲鋒齊代爲鍔晉衛爲脊周宋爲鐔韓魏爲鋏此劍一用匡諸侯天下服矣諸侯之劍以智勇士爲鋒以淸防士爲鍔以賢良士爲脊以忠聖士爲鐔以豪傑士爲鋏此劍一用如雷霆之震也庶人之劍蓬頭突髩冠曼胡之纓短後之衣瞑目而語相擊而前無異鬭雞一旦命以絕矣今大王有天子之位而好庶人之劍臣竊爲大王薄之戰國策曰楚人有好以弱弓防繳加歸雁之上者頃襄王聞而召問之對曰見鳥六雙王何不以聖人爲弓以勇士爲繳時張而射之此六雙者可得而囊載也

道徳冑策略旗

鹽鐵論曰以道徳爲冑以仁義爲劍莫之敢當湯武是也陳思王徵蜀論曰今將以謨謀爲劍防策略爲旌旗

唐弓夏箭

周禮司弓掌六弓之法六弓王弓弧弓夾弓庾弓唐弓大弓子虛賦曰右夏服之勁箭左烏號之彤弓注服盛箭器夏后氏之良弓名煩弱其矢亦良卽煩弱箭服也故曰夏服又庾信馬射賦曰夏箭三成

素弓靑鏃

楚辭曰帶長劍兮挾素弓魏志曰挹婁在扶余東北千餘里弓長四尺靑石爲鏃

猊甲金銀鎧

左傳曰棠彛三甲注吳王僚所被猊甲弓箭不入又楚蛟鄭兕皆神甲也述異記曰幹羅者慕容廆十一世祖也忽一夕見一神著金銀襦鎧自天而墜蓋鮮卑神也

音樂部【增補十四條】

神鉦聖鼓

羅浮山記曰浮山東有兩石鼓扣之其音淸越所謂神鉦也左思魏都賦曰神鉦迢遞於髙巒靈響時驚於四表王韶之始興記曰秦鑿陽山桂陽縣閣下鼓便自奔逸息於臨武遂之洛陽因名聖鼓今臨武有聖鼓城

鳯簫鶴鼓

列仙傳曰簫史教弄玉吹簫作鳯鳴居數年鳯凰來止其屋夫婦一旦皆隨鳯去地理誌曰防稽雷門鼓有白鶴飛入於是鼓聲聞於洛陽人或破之鶴遂飛去

短簫長笛

蔡邕禮樂志曰鼓吹短簫鐃歌軍樂傳曰黃帝岐伯作所以徳建武勸士也馬融有長笛賦

東舞南歌

魏文帝銅雀園詩曰齊倡發東舞秦箏奏西音張衡南都賦曰齊童唱兮列趙女坐南歌兮起鄭舞

雅舞安歌

陸機樂府詩曰悲歌麗淸響雅舞播幽蘭楚詞曰緩節兮安歌

才舞妍歌

劉邵趙都賦曰中山名倡襄國妖女狄鞮妙音邯鄲才舞曹植樂府詩有妍歌篇

西域吹南城鼓

古今注曰橫吹胡樂張騫爲博望侯入西域傳其法於西京惟得摩訶兜勒一曲樂府解題曰鼓吹曲有巫山髙戰城南

武溪笛漁陽鼓

古今注曰武溪深者馬援南徵所作援門生袁寄生善吹笛援作歌以和之名曰武溪深語林曰禰衡被武帝謫爲鼓吏正月十五日試鼓擊漁陽之曲淵淵有金石聲

齊童吟盧女彈

陸機樂府詩曰閒夜命淸友置酒迎風觀齊童梁父吟秦蛾張女彈古今注曰魏武聞有盧女者年七嵗善琴能爲新聲帝乃召焉

淮南舞河西謳

張衡舞賦序曰客有觀舞於淮南者美而賦之孟子曰王豹處於淇而河西善謳

七鞶舞九曲歌

張衡舞賦曰歷七鞶而縱躡鮑照詩曰七鞶起長袖李尢有九曲歌

震木歌轉波舞

列子曰秦靑善歌聲震林木響遏行雲劉楨魯都賦曰身如轉波

苦寒行積雪曲

古樂府有苦寒行宋玉諷賦曰蘭房粵室止臣其中中有鳴琴焉臣援而鼓之爲秋竹積雪之曲

北鄭曲西秦歌

宋玉笛賦曰師矌將爲陽春北鄭之曲假途南國焉張華樂府詩曰妙舞起齊趙悲歌出西秦

遊龍飛燕

傅毅舞賦曰體如遊龍袖如素蜺張衡舞賦曰裾似飛燕袖若回雪

走馬飛龍

琴操曰走馬引者樗裏牧恭爲父報寃殺人亡於山林之下有天馬夜降圍其室夜覺而走以爲吏追及明視乃天馬之迹援琴而作走馬引古樂府有飛龍引

西城北裏

陸機詩曰西城多雅舞總章饒淸彈鳴簧丹唇朱弦繞素腕阮籍詠懷詩曰北裏多奇舞濮上有微音

揮電奔星

陸機詩曰輕裾猶電揮雙袖如霧散劉楨魯都賦曰縱縠袖以終曲若奔星之赴河

采菱折栁

楚詞曰陳鐘按鼓造新歌涉江采菱發陽阿注曰陽阿楚人歌曲名古今注曰橫吹有折栁曲

衡山竹笛汶陽篠笙

宋玉笛賦曰嘗觀衡山之陽見奇簳異幹罕節潘嶽笙賦曰河汾之寶有曲沃之懸匏鄒魯之珍有汶陽之孤篠

笛寫龍音簫象鳯翼

馬融長笛賦曰近聞雙笛從羌起羌人伐竹未及已龍鳴水中音相似風俗通曰按作簫其形參差象鳯之翼十管長三尺

歸風送逺操流鄭激楚聲

西京雜記曰趙飛燕有寶琴名曰鳯凰皆金玉隠起爲龍鳯螭鸞古賢列女之象亦善爲歸風送逺之操魏武帝樂府詩曰流鄭激楚度中宮商感心動意

綺麗難忘

短長側大小遊【此下補入】

琴歷曰琴曲有長側短側長淸短淸又有大遊小遊白魚嘆楚妃嘆諸曲

百年歌九秋曲

晉陸機有百年歌羅敷艷歌曰丹唇含九秋妍迹淩七盤九秋曲名

繩上舞水中歌

漢官典職云以絲繩系兩柱相去數丈兩女倡對舞行於繩上異苑曰乘磯山下臨淸川昔有漁父宿於川夜聞水中有弦歌之音宮商和暢淸弄諧密

雞鳴曲蟹行淸

晉志曰武帝受禪罷雞鳴諸曲名存者惟漢世街謠江南采蓮烏生八九子白頭吟之屬琴歷曰琴曲有中揮淸暢志淸蟹行淸看客淸便僻淸婉轉淸

烏生子鳯將雛

上見雞鳴曲應璩百一詩曰爲作陌上桑及言鳯將雛

連臂歌折腰舞

西京雜記曰賈佩蘭歌上臺之曲連臂踏地爲節歌赤鳯凰來又曰戚夫人作翹袖舞折腰舞

云白露

漢武內傳曰西王母命侍女安法嬰歌云曲襄陽耆舊傳曰白露歌曲名

白麟赤鳯

漢書曰武帝元狩元年冬十月幸雍祠五畤獲白麟作白麟之歌下見連臂歌

貪志殺心

韓詩外傳曰孔子鼓琴曽子子貢側門而聴曽子曰夫子琴聲殆有貪狼之志子貢以告子曰參習知音矣向者丘鼓琴有防出遊貍見於屋厭目曲脊求而不得丘以琴淫其聲參以丘爲貪不亦宜乎華嶠漢書曰人有以酒召蔡邕者客彈琴於屏邕濳聴之曰以樂召我而有殺心何也琴者曰我向見螳螂方向鳴蟬一前一卻我心惟恐螳螂之失蟬也此豈爲殺心而形於聲者乎

猿笛鳯笙

酉陽雜俎曰猿臂可爲笛吹之其聲圓於竹曹植樂賦曰烏鳥起舞鳯凰吹笙

反潮浮水

濳居錄曰崔文子能吹反潮之笛吹已積潮橫下險於廣陵之濤洞防記曰漢武帝懸浮金輕玉之磬浮金者自浮於水上也

編珠卷二﹤子部﹐類書類﹐編珠﹥

欽定四庫全書

編珠卷三

補遺

詹事府詹事髙士奇撰服玩部

玉衣珠服

列子云周穆王時西極之國有化人來穆王敬之爲築中天之臺日日獻玉衣旦旦薦玉食左思吳都賦云矜其宴居則珠服玉饌

花鞾翠帽

魏志曰武帝與楊彪書云今遺足下織成花鞾一緉吳志曰陸遜破曹休於石亭還上脫翠帽以賜遜

文舄繡鞾

陸續裳衣經云冬服純靑裘履文舄慕容皝與顧和書云今致繡鞾一緉

鶴袍鳬舄

四王遺事云惠帝與成都王自鄴還洛陽旣至賜中書監盧志云鶴綾袍一領列仙傳曰王喬爲葉令每朝乘二舄乃鳬也

珠袍貝帶

搜神記曰有談生讀書通夕不寐夜有女子求爲生妻經三年生一兒後婦求去將生入華堂曲奧室以珠袍贈生史記曰閎儒婉佞貴幸與上臥起故惠帝時郎中皆貝帶傅脂粉

蟬翅鵲尾

漢書曰秦獄法吏冠柱後惠文冠注惠一作蟪蟬也冠細如蟬翅今禦史冠又曰髙祖爲亭長以竹皮爲冠注以竹始生皮爲冠今鵲尾冠是也

鐵柱金顏

漢官儀曰侍禦史冠法冠一曰柱後以鐵爲柱徐爰釋句曰通天冠金博山蟬爲之謂之金顏

虎皮鶡尾

梁書曰蕭琛著虎皮鞾防桃枝杖直造王儉與語大悅後漢輿服志云羽林左右監皆冠鶡尾之冠

玉玦金環

東觀漢紀曰明帝詔曰馮魴以忠孝典兵出入八年數進忠言直諫其還故爵爲楊邑侯賜以玉玦晉書曰羊祐五歲時於鄰家李氏樹中探取金環云是先時所藏卽其前身也

鱗衣羽裙

楚詞曰魚鱗衣兮白霓裳注魚鱗衣雜五采爲衣如鱗文也白霓裳素練也眞人三君內傳曰南極夫人被錦服靑羽裙

四角帽三英裘

束晳近遊賦曰帽引四角之縫裙有三條之殺毛詩曰羔裘宴兮三英粲兮

鹿皮帽鵠氅裘

宋書曰何尙之在家常著鹿皮帽及拜開府沈慶之於殿前戲之曰尙之何不著鹿皮帽世說曰謝萬與安詣簡文著白綸巾鵠氅裘相見輒淸談移日

芙蓉冠薜荔裳

眞人三君內傳曰太上丈人著流霞羽袍芙蓉之冠楚詞曰采薜荔以爲裳

靑羽丹霞

上見前羽裙注阮籍淸思賦云厭白玉以爲面覆丹霞以爲裳

黑犀簪丹豹履

班固與弟超書曰今遺仲叔瑇瑁黑犀簪王子年拾遺記曰穆王起春霄之宮西王母來焉納丹豹文履

靑鳳裘朱蠙履

拾遺記曰周昭王以靑鳳之毛爲二裘一曰燠質一曰暄肌常以禦寒也劉楨魯都賦曰纎纎絲履燦爛鮮新表以文綦綴以朱蠙

芙蓉裳瑇瑁襪

揚雄反騷曰衿芰荷之綠衣兮被芙蓉之朱裳班固與竇憲牋曰將軍憐固乃賜以玉躬所著瑇瑁襪三具

組帷防帳

庾闡揚都賦曰皇帝乃坐路寢禦組帷成公綏洛神賦曰防帳照野丹絳燭天

碧復帳紫綃帷

瀨鄕記注曰老君碧復帳孔子靑復帳拾遺記曰孫權居昭陽之宮倦暑乃展紫綃帷

紫錦帷黑緹幕

拾遺記曰漢武帝以瑚爲牀紫錦爲帷又曰武帝好微行於池旁遊官以漆爲柱鋪黑緹之幕器服乘輿皆尙黑色

雲母幌火齊屛

語林曰滿奮體羸畏風侍坐晉武帝屢顧看雲母幌武帝笑之拾遺記曰董偃嘗臥延淸之室上設火齊屏風列靈黂之燭

龜甲屏麟角杖

洞防記曰上起神明臺有金牀象席雜玉爲龜甲屏風劉向別傳有麒麟角杖賦

白玉牀赤花簟

梁宣帝詠牀詩曰衡山白玉鏤漢殿瑚支東官舊事曰太子納妃有赤花雙文簟

荃牀椰席

曹植九詠曰蕙幬兮荃牀西京雜記曰趙飛燕爲皇后其女弟上椰葉席

麡角牀龍頭枕

異物志曰白麡狼形似鹿而角觸前向皮可作履襪角正四據南人因以作踞牀東宮舊事曰皇太子納妃有龍頭髻枕銀環鉤副之又拾遺記曰魏帝宮中有虎頭枕

綠沈屏白綺扇

宋元嘉起居注曰十六年禦史中丞劉楨奏風聞前廣州刺史韋朗於廣州所作銀塗漆屏風二十三牀又綠沈屏風一牀請以見事追朗前所居官班孟堅集有白綺扇賦

金鏤鑪銀華鏡

鄴中記曰石季龍冬月爲復帳四角安純金銀鏤鑿香鑪東宮舊事曰皇太子納妃有著衣大鏡尺八寸銀華小鏡尺二寸

四規鏡九層鑪

抱朴子曰明鏡或用一或用二謂之四規鏡西京雜記曰丁諼作九層博山香罏鏤以奇禽怪獸皆自然生動

紫熊褥翠羽簾

拾遺記曰周靈王起昆昭之臺設狐腋素裘紫熊大褥一人以指彈席而暄風入室洞防記曰漢武起招靈閣翠羽麟毫爲簾

靈蛇髻駭雞釵

采蘭雜誌曰甄后旣入魏宮宮庭有一綠蛇口中銜赤珠若梧子大每日後梳妝則盤結一髻形於後前後異之因效而爲髻號靈蛇髻黃香九宮賦曰剝駭雞以爲釵注駭雞犀也

綱衣練帽

拾遺記曰西方析淪國其俗淳和人壽三百歲綴艸毛爲綱衣元狩六年獻綱衣一襲帝懼後世徵求之焚於九逵之道荊州記曰桓司空遊於靈溪劉盛公著練帽以杖荷屐與桓語語畢負荷而去

語鏡饞燈

拾遺記曰周靈王時有韓房者獻火齊鏡廣三尺暗中視物如晝向鏡語則鏡中影應聲而答荊州記曰南方有魚多脂照紡績則暗照宴則明謂之饞燈

鼯裘虎枕

吳書曰陸遜破曹休上大會命遜舞解所著白鼯子裘賜之西京雜記曰李廣與兄遊獵防山北見猛虎一矢斃之斷其頭爲虎枕

囊帳楯冠

獨異志曰漢文帝嘗集諫書囊爲帳輿服雜事楚漢防於鴻門項羽圖危髙祖樊噲聞急乃裂衣包楯戴以爲冠排入羽營

靑緺白艾

史記曰東郭先生拜二千石佩靑緺綬焦貢易林曰二千石官白艾綬注以艾艸染之故曰艾綬

吹綸絮畫石牀

漢書曰齊國有吹綸絮顏師古注綸似絮而細名吹者言可吹噓也梁簡文帝詩枝間通粉色葉底暎吹綸疑是美人衣飾拾遺記曰董偃常臥延淸之室以畫石爲牀蓋石文如畫也石體甚輕出郅支國

四等三條

先賢傳曰戴良嫁女綠裙四等繁欽定情詩曰何以合歡欣紈素三條裙

粹白流黃

呂氏春秋曰天下無粹白之狐而有粹白之裘取諸眾白也江淹賦慙幽閨之琴瑟晦髙堂之流黃注會稽竹簟供禦號爲流黃又詩中婦織流黃謂絹也珍寶部

招涼珠辟寒玉

拾遺記曰燕昭王懷黒蚌之珠當隆暑體自輕涼號曰招涼珠漢武內傳曰西王母降集靈臺佩辟寒之玉

九品珠三棘玉

沈懷遠南越志曰珠有九品大五分以上一寸七八分爲大品有光彩一邊小平似覆釡者名璫珠次爲走珠次爲滑珠次爲磥砢珠次爲官雨珠次爲稅珠次爲蔥符珠墨子曰和氏之璧夜光之珠三棘六異此諸侯所謂良寶

黃枝寶赤水珠

林邑記曰黃枝洲上戶口殷富多明珠雜寶山海經曰三珠樹生赤水上其樹如栢葉皆爲珠

珠照乘玉輝山

史記曰魏王謂齊威王曰若寡人國小尙有徑寸之珠照車前後十二乘陸機文賦曰石蘊玉而山輝水懷珠而川媚

三色珠九華玉

沈約宋書曰文帝詔太史令錢樂之作小渾天安二十八宿中外以白眞珠及靑黃三色珠爲三象星日月五星悉居黃道西京雜記曰髙祖斬白蛇劍上有七采珠九華玉爲飾雜厠五色琉璃爲匣劍在室光景猶照於外也

蚌蛤胎鯨鯢目

文選曰蚌蛤珠胎與月虧全裴氏廣州記曰鯨鯢目卽明月珠故死不見有目精

丹泉珠蒼野貝

任嘏道論曰丹泉之珠沈於黃泥璠璵之寶藏於裔石山海經曰赤水之東蒼梧之野有文貝

三珪八貝

莊子曰楚昭王延屠羊以三珪之位注諸侯上卿皆執珪漢書曰王莽時八貝四寸八分以上二枚爲一朋三寸六分以上一朋二寸四分以上一朋一寸二分以上一朋

荊璆魯寶

劉越石詩曰握中有璧乃是荊山璆逸論語曰璠璵魯之寶玉也

瓊華瑤蘃

詩曰尙之以瓊華乎而劉楨淸慮賦曰錯華玉以茨屋駢雄黃以爲墀紛以瑤蘃糅以玉荑

渭川金禺山玉

述異記曰翁仲孺家貧力作居渭川一旦天雨金於其家由是與王侯爭富管子曰玉起於禺山金起於汝漢珠起於赤野

紫光赤气

晉永和起居注曰廬江太守路永表言於谷城北見水岸邊紫赤光得金一枚狀如印齒地鏡圖曰黃金之气赤千萬斤以上光大若鏡盤

鳴山耀室

拾遺記曰少昊時金鳴於山銀湧於地或如龜之類乍似人鬼之形崔鴻後燕錄曰董統上言於慕容垂曰臣聞陛下之奇有六焉厥初之奇金光耀室

探鳩化鵲

劉義慶幽明錄曰長安有張氏者晝獨處室有鳩自入止於對牀張惡之披懷祝曰鳩爾來爲我禍耶止承塵爲我福耶入我懷鳩翻飛入懷以手探之不知所在而得一金帶鉤焉又曰常山張顥爲梁相有鳥如山鵲飛墮地卽化爲一圓石顥椎破之得一金印文曰忠孝侯印

螢飛牛躍

梁書曰林邑有山赤色其中生金夜則出飛狀如螢火幽明錄曰巴丘山有金岡岡上有黃金潭潭上有黃金瀨古有釣於此潭者獲一金鎖引之遂滿一船而有金牛出聲釣人駭懼牛因奮躍還潭

三品六名

漢書食貨志曰古者金有三品赤金爲下注赤金丹陽銅也又漢書曰新莽始建國之二年作金銀龜貝錢布之品名曰寶貨凡五物六名二十八品

鳳銜鳥吐

拾遺記曰黃帝之子名靑陽是曰少昊一名摰有鳳銜珠致於庭少昊入而懷之照於天下又有瀛洲有鳥身紺丹翼名曰藏珠每鳴翔則吐新珠累斛又燕昭王時有黑鳥白頭集王之所銜洞光之珠圓徑一尺色黑如漆懸之室內百神不能隱其精靈

夫餘如棗館陶如李

廣志曰夫餘地出美珠大如酸棗古今注曰章帝元和元年明珠出館陶大如李有光耀三年明珠出豫章海中大如雞子圍四寸八分

利火淸水

述異記曰南蠻多利火珠大者如雞卵光照數尺日中以艾借珠輒有火出宣室志曰馮翊嚴生遊峴山得一珠大如彈丸黑色有光視之瑩徹如水焉以示西國胡人曰此是淸水珠也卽命注水濁缶以珠投之俄而澹然淸徹胡人以三十萬貨之

瑪瑙榼瑇瑁釵

涼州記曰呂纂咸寧二年盜發張駿陵得瑪瑙鐘榼魏繁欽詩曰何以表別離耳後瑇瑁釵

硨磲椀瑇瑁梳

魏文帝有硨磲椀賦髙文與婦書曰今致瑇瑁梳一枚

金犀玉馬

神異經曰西方日宮之外有山長十餘里廣二三里髙百餘丈皆大黃金不雜土石不生艸木上有金人髙五丈餘皆純金名曰金犀異苑曰晉東瀛王騰字元邁鎭鄴遊常山時天大雪平地數尺營門前方數丈融液不積掘得玉馬髙尺餘

琩珫玉磥砢珠

山海經曰琩珫蠻夷系耳玉也下見九品珠

烏棲玉蛇糞銀

劉楨淸慮賦曰結東阿之扶桑接西雷乎燭龍上靑艧之山蹈琳瑉之塗玉樹翠葉上棲金烏異苑曰農楊子陽聞土中有聲掘得玉防長可尺許屋棟間自漏秫米三年晝夜不息米墜旣止忽有一靑蛇長數尺住在梁上每落糞輒成碎銀子陽由是遂富

酬漿玉入冢珠

搜神記曰楊伯雍汲水作義漿有一人就飲以石遺之雍種石遂生白璧其地一頃名玉田列仙傳曰吳王夫差女名紫玉旣死童子韓重至冢前哭祭之女乃見形將重入冢遺徑寸明珠

金車玉甕

齊書曰王者至孝則出金車王者有厚徳則金人遊於後池瑞應圖曰玉甕者聖人之應也不汲自盈王者飲食有節則出又曰王者宴不及醉刑罰中人不爲非則銀甕出

龍伏鳥藏

史記曰明月之珠藏於蚌中龍伏之音史龍屬也下見鳥吐

玉葉珠花

漢武故事曰上起神屋庭植玉樹以瑚爲枝碧玉爲葉洞防記曰帝起甘泉望風臺臺上得白珠如花一枝帝以飾九華之蓋望之若照月

黃澒紫磨

淮南子曰玞五百歲爲黃澒又五百歲生黃金又千歲爲黃龍注玞美石林邑記曰上金爲紫磨金又曰揚邁金

虹玉鳳珠

搜神記曰孔子制孝經旣成齋戒告天降赤虹化爲黃玉拾遺記曰黃帝之子名靑陽有白雲之瑞號爲白帝有鳳銜明珠致於庭帝乃拾珠懷之以照天下

玉果金膏

穆天子傳曰披圖視典用觀天子寶器玉果璿珠燭銀黃金之膏注玉果石似美玉燭銀銀有精光如燭金膏猶玉膏有精汋也

燭銀膏玉

江總貞女峽賦曰含照耀之燭銀渧潺湲之膏玉

石江歷

白澤圖曰黃金之精名石汲冢周書曰正西昆侖請以江歷龍角爲獻江歷卽江驪珠名

辟兵照魅

廣志曰蕃磧之中有聖鐵焉含之可以辟兵拾遺記曰方丈山有池泥色若金百鏈可爲金色靑照鬼魅若鏡不得藏形

抵鼃彈鵲

燕丹子曰太子自喜得荊軻與俱之東宮臨池而觀軻拾瓦投鼃太子令人奉盤金軻用抵鼃復進軻曰非爲太子愛金也但臂痛耳呂氏春秋曰以隨侯之珠彈千仞之雀世必笑之何也所用重所要輕也

靺鞨琉璃

丹鉛錄曰靺鞨國名古肅愼地其地產寶石大如巨栗中國謂之靺鞨魏略曰大秦國出赤白黒黃靑白紺縹紅紫十種璢璃

繒防部

鸞章錦鶴文綾

拾遺記曰周靈王起昆昭之臺以享羣臣張鸞章錦文如鸞翔謝惠連詩曰客從遠方來遺我鶴文綾

連煙繡列燭錦

洞防記曰元鼎元年起仙靈閣編翠羽麟毫爲簾有連煙之繡拾遺記曰嶿支國人時來貢獻有列錦文似列燈燭

魚口綾蟬翼紗

地理誌曰潤州貢水紋方文魚口繡葉花紋綾海物異名記曰泉女織紗輕如蟬翼名蟬紗

華蠶絲藻龍繡

列仙傳曰園客者濟陰人貌美邑人多欲妻之客終不娶嘗種五色香艸積十數年服食其實忽有五色蛾集香艸上客収而薦之以布生華蠶焉至蠶時有一女自來助客養蠶得繭大如甕每一繭練六七日絲乃盡繅訖此女與園客俱仙去洞防記曰甘泉宮有霞光繡藻龍繡

加五采成六幣

王充論衡曰繡之未刺錦之未織絲帛何以異哉加五采之巧施鍼縷之飾則文章燿學士有文章其猶絲帛布五色之功周禮曰合六幣圭以馬璋以皮璧以帛琮以錦琥以繡璜以黻此六物者以成諸侯之好

薦地從風

漢武內傳曰帝七月七日掃除宮掖之內設座大殿之上以紫羅薦地燔百和香然九微燈以待王母王孫子曰隨珠耀日羅衣從風

絳文金簡

張敞東宮舊事曰太子納妃有綘眞文羅幅被一絳眞文羅袴七太上黃庭經曰黃庭爲不死之道受者齋九日然後受之結盟立誓期以勿泄古者盟以云之錦九十尺金簡鳳文之羅四十匹

垂霧引煙

子虛賦曰鄭女曼姬垂霧縠沈休文詩曰長煙引輕素注言如縠之狀也

霞散冰鮮

文選詩曰餘霞散成綺沈約謝勅賜絹葛啟曰素采冰鮮綺文霜潔

走龍錦緝鶴綾

洞防記曰甘泉宮有走龍錦翻鴻錦梁庾肩吾謝白綺綾啟曰圖云緝鶴鄴市稀逢寫霧傳花叢臺罕遇

紫錦囊靑綾被

漢武內傳曰帝見西王母巾卷中有一卷小書盛以紫錦之囊漢官典職儀曰尙書郎直供白綾靑綾被

蟬翼綃虎文錦

魏文帝詩曰素綃白如雪輕華比蟬翼漢官儀曰虎賁中郎將衣紗縠單衣虎文錦袴

白毳綠藤

廣志曰桐木葉有白毳取其毳淹織緝以爲布裴氏廣州記曰蠻夷不蠶采木棉以爲絮剝古綠藤績以爲布

南炎火浣西蜀橦華

廣志曰火鼠之毛爲布浣之於火振之如雪又魏志曰漢時梁冀以火浣布爲單衣蜀都賦曰布有橦華面有桄榔注橦木出西蜀花可作布

火鼠布冰蠶絲

神異經曰南方有火山生不燼之木中有鼠重二百斤毛長二尺餘細如絲色白取其毛織以作布用之若垢污以火燒之卽潔拾遺記曰東海圓嶠山有冰蠶長七寸有鱗角以雪霜覆之則生繭五色絲織爲文錦入水不濡

從風羅吸花錦

王孫子曰隨珠耀日羅衣從風南史曰武帝嘗以吸花絲錦賜麗娟命作舞衣春暮宴於花下舞時故以袖拂落花滿身都著舞態愈媚謂之百花舞

柹葉綾橦華布

廣志曰柹葉今時綾名下見西蜀橦華

云錦白雪絲

上見金簡晉楊泉蠶賦曰爾乃絲如凝膏其白如雪

大文綾方空縠

苻丕答謝書曰今餉大文綾羅各五十匹漢書肅宗紀曰詔齊相省冰紈方空縠吹綸絮釋名曰縠紗也方空者紗薄如空也或云空孔也卽今之方目紗

園客繭野女絲

上見華蠶絲山海經曰諸天之野有女子跪樹歐絲注蠶類也

鴛文被蟬翼綃

古詩云文彩雙鴛鴦裁爲合歡被下見蟬翼

白越黃絲

明徳馬后傳曰賜諸貴人白越三千端白越布也吳越春秋曰越王允常使民男女入山采葛作黃絲布獻之吳王

桐布泉紗

上見白毳下見蟬翼紗

鼠布鮫綃

神異記曰朔方謂之冰天冰有厚至百尺者冰下有鼠但食冰毛長百尺可以爲布暑天服之涼冷逼人又曰鮫人泉客織輕綃於泉室出以賣之

白縛黃綈

周禮內司服注素紗今之白縛也陸劌鄴中記曰石季龍冬月施熟錦流蘇斗帳四角安純金龍頭銜五色流蘇或用黃綈博山文錦或用紫綈大小明光錦

冰紈金縷

紈素也冰紈色鮮潔如冰也見方空縠魏略曰大秦國有金縷雜色綾

流黃織素

六朝詩中婦織流黃謂絹也古詩云新人工織縑故人工織素

黃潤紺綾

揚雄賦曰筒中黃潤一端數金細布也漢武內傳曰西王母侍女服紺綾之袿

縷繐毾防

爾雅釋名布曰列諸縷繐注繐慧也齊人謂涼爲慧言服之輕細涼慧也通俗文曰細者謂之毾防

阿錫紵縞

漢書曰被阿錫注阿細繒也錫布也又曰曳紵縞注紵織紵也縞鮮支也

馮媛飾車楚王衣馬

漢書曰馮夫人出塞以錦車史記曰楚莊王有愛馬衣以文繡

大登髙小登髙大茱萸小茱萸

陸劌鄴中記曰錦有大登髙小登髙大茱萸小茱萸又有大明光小明光大交龍小交龍

酒膳部

碧縹靑

列仙傳曰安期先生與神女會圓丘酣碧之香酒曹植賦曰蒼梧縹靑

宜春贊夏

吳錄曰安成宜春縣出美酒風土記曰酒則五防贊夏賓顯名

梁市阮廚

列仙傳曰酒客梁市上酒家客也作酒常美日得萬錢有過而逐之酒便酸敗魏氏春秋曰阮籍以世多故祿仕而已聞步兵廚多美酒營人善釀求爲校尉

酃水程鄕

吳錄曰湘東酃縣有酃水土人以水爲酒名荊州記曰桂陽一郡程鄕有酒官

靑田鬯

古今注曰烏孫國有靑田核得水則成酒味甚淳美飲盡更注隨盡隨成名曰靑田酒抱朴子曰鬯傾棄而不羞醨酪專灌於丘園

在鎬過沛

毛詩曰王在在鎬豈樂飲酒史記曰漢髙祖過沛置酒酣乃擊築爲歌

蒼梧皁莢

張華輕薄篇曰蒼梧竹葉宜城九醞神仙傳曰葛仙翁斬皁角樹爲杯用以盛酒酒味益妙

湘東豫北

上見酃水張協七命曰荊南烏程豫北竹葉

醴白醝

潘安仁金穀詩曰醴染朱顏但愬杯行遲孫詵三公山下禊賦曰九醖白醝

百藥長千歲藏

漢書王莽詔曰酒者百藥之長嘉會之好抱朴子曰黃帝酒泉法以麯米和藥成丹一斗酒內一升水藏之千歲其味常好

玉饌珍肴

左思吳都賦曰競其區宇則並疆兼巷矜其宴居則珠服玉饌辛延年羽林郎歌云不意金吾子娉婷至我廬就我求珍肴金盤膾鯉魚

西旅東墻

王粲七釋曰西旅遊粱禦宿素粲瓜州紅麯參糅相半軟滑膏潤入口流散傅防七誨曰孟冬香秔上秋膏粱雕胡菇子舟具東墻濡潤細滑流澤芬芳

南海秬東湖菇

呂氏春秋曰飯之美者元山之禾不周之粟陽山之穄南海之秬徐幹七諭曰南土之秔東湖之菇

熊蹯雞跖

左傳曰晉靈公使宰夫胹熊蹯不熟殺之寘諸畚載以過朝呂氏春秋曰善學者若齊王食雞必食其跖數千而後足也

殷圃夏山

公孫尼子曰殷紂爲肉圃帝王世紀曰夏桀爲肉山脯林

堯萐漢林

論衡曰堯時萐脯生於廚中廚中自生肉脯薄如萐形搖鼓生涼漢書曰武帝爲酒池肉林令外國客徧觀之

象白燕翠

張協七命曰燕髀猩唇髦殘象白呂氏春秋曰肉之美者雋燕之翠迷蕩之腕

百薄鮓五侯鯖

交州記曰百薄瀨有斷溪嘗有砍茨者忽於茨內見魚眼徑尺似魶魚砍以爲鮓得百薄故名百薄瀨語林曰婁護字君卿歷遊五侯之門每旦五侯遣餉之君卿乃合五侯所餉鯖之而美所謂五侯鯖君卿之爲也

烹猴斟雉

淮南子曰楚有烹猴者召其鄰人鄰人以爲犬羮而甘之後聞其爲猴據地而盡吐其所食此未知味者也楚詞曰彭鏗斟雉帝何饗王逸注曰彭鏗彭祖也好和滋味善斟雉羮事帝堯堯得羮而饗之

豺羹鱟醬

楚詞曰內鶬鴿鵠味豺羮只交州記曰蟹鱟形如龜色黑十二蟹足在腹下雌負雄而行南方用以作醬

黿羮雀炙

王粲七釋曰黿羮臛晨鳬宿鷃蕭廣濟孝子傳曰王祥後母病欲黃雀炙乃有黃雀數十飛入幕內因以供母

鳳卵牛心

博物志曰軒轅之國民食鳳卵飲甘露語林曰王右軍年十一周顗異之時絕重牛心炙客來未噉先割噉右軍乃知名

韭萍虀蓂莢飯

世說曰石崇爲客作豆粥咄嗟立辦恆冬天得韭萍虀王愷不能及乃密貨帳下都督問所以都督曰豆至難煮惟預作熟客至但作白粥以待之韭萍虀是搗韭根雜以麥苗耳劉公幹淸慮賦曰虞氏之爨火珠之甑炊嘉禾之米和蓂莢之飯

五云漿十字餅

漢武故事曰西王母次藥有五云之漿王隱晉書曰何曾字穎考位太常性豪侈大官所供蒸餅上不坼作十字不食

胡麻飯露葵羮

列仙傳曰漢明帝永平中剡縣有劉晨阮肇入天臺山采藥迷失道路見二女喚劉阮姓名因邀過家供胡麻飯及山羊脯噉之宋玉諷賦曰主人之女爲臣炊雕胡之飯烹露葵之羮勸臣食

紅麵粉粱

潘尼賦曰紅面之飯糅以茨粱五味道洽餘气芬芳傅毅七激曰鳬鴿之羮粉粱之飯

瓊靡瑤蕋

楚詞曰精瓊靡以爲粻王逸注曰精鑿也靡屑也粻糧也言精鑿玉屑以爲糧也張衡思元賦曰屑瑤蕋以爲糧兮白水以爲漿

文章酒甲子觚

譙周贊曰文章作酒能成其味以金買酒不言其貴注五加皮一名文章艸釀酒主益人道家用以煮石考古圖曰玆女觚象觚父庚觚甲子觚並酒器

鄭伯谷劉伶褌

左傳曰鄭伯有嗜酒爲窟室而夜飲朝至未巳朝者曰公焉在曰吾君在壑谷鄧粲晉紀曰劉伶縱酒放蕩或脫衣裸形在屋中人見譏之伶曰吾以天地爲宅舍以屋宇爲褌衣諸君自不當入吾褌中又何惡乎

蘭英竹葉

枚乘七發曰蘭英之酒酌以滌口張衡七辧曰酒白醴蒲萄竹葉

歡伯聖人

易林曰酒爲歡伯除憂來樂適體頤性魏志曰太祖禁酒而人竊飲之故難言酒以白酒爲賢人淸酒爲聖人

事酒衢尊

周禮曰辧三酒之物一曰事酒二曰昔酒三曰淸酒注事酒如今之醳酒也昔酒久酒今之舊醳也淸酒今之冬釀夏成者也淮南子曰聖人之道猶中衢而致尊耶注道六通謂之衢尊酒器

淫醟狂藥

漢書曰中山淫醟謂湛酒也醟音泳孫季舒嘗詣石崇飲傲慢過度崇欲表免之裴楷聞之謂曰足下飲人狂藥責人正禮不亦乖乎崇乃止

濡首腐腸

易有孚於飲酒濡其首養生論曰膠醴腐人之腸胃

二人飲三鬼酣

異苑曰東陽徐公見二人對飲與徐公一杯醉臥其旁比醒不復見劉義慶幽明錄云漢建武元年東萊人姓也家嘗作酒一日見三奇客共持麯飯至索酒飲飲竟而去頃有人來云見三鬼酣醉於林中

屑蘃飯透花

張衡思元賦曰屑瑤蘃以爲糧兮白水以爲漿品物類聚曰吳興米炊之甑香人以此米搗爲名透花

龍羮蟻醬

述異記曰章帝元和中大雨有一靑龍墮於宮中帝命烹之賜羣臣龍羮各一杯北戶錄曰廣人掘大蟻卵爲醬名蟻子醬

漧飯水餐

漢書曰胡邵爲淮南太守使鈴下閣外炊暴作漧飯閣內不設釡甑北堂書鈔顧和與蔡節度書曰宜食水餐夏侯家漿酪水餐獨勝於羮也

珠柱鮓水精鹽

艸木記云采珠人取珠柱肉作鮓吳時外國傳云天竺國有石鹽白如水精

虎鹽魚醬

周禮籩人職云朝事之籩其實防蕡白黑形鹽注築鹽形似虎晉武帝與山濤書云兼致魚醬一斗

玉屑瓊枝

吳筠餅說細似華山之玉屑白如梁甫之銀泥楚詞云折瓊枝以爲羞注羞脯也

四神守三鳥取

幽明錄雲海中有金臺上有百味之食四大神常守護之山海經云三危之山三靑鳥居之注三靑鳥主爲西王母取食者

編珠卷三﹤子部﹐類書類﹐編珠﹥

欽定四庫全書

編珠卷四

補遺

詹事府詹事髙士奇撰黍稷部

九谷五種

周禮曰廩人掌九谷以待匪頒賙賜稍食月令曰季冬之月令吿民岀五種計耦耕事注五種五穀種也

合穎連莖

魏収後魏書曰許謙字元遜子洛陽爲雁門太守家田三生嘉禾皆異隴合穎春秋說題詞曰嘉禾之滋莖長五尺五七三十五故連莖三十五穗以成盛徳

六穗三苗

虞預會稽典錄曰謝承遷吳郡督郵歲穰嘉禾六穗生於部屬尙書大傳曰成王時有苗異莖而生同爲一穗人有上之者王召周公而問之公曰三苗爲一穗天下其和爲一乎

北裏禾南山豆

史記曰管仲說桓公曰古之封禪者北裏之禾所以爲盛西漢楊惲詩曰田彼南山蕪穢不治種一頃豆落而爲萁人生行樂耳須富貴何時

照九阿齊萬畝

阮籍詩曰穎臨曾城餘光照九阿曹植頌曰秀吐穟萬畝齊平蔭蓋隴百穢不生

九熟再種

抱朴子曰南海晉安有九熟之稻楊孚異物志曰交趾冬又熟農者一歲再種

半夏一旬

蔡邕月令章句曰十月獲稻人君嘗其先熟故在九月熟者謂之半夏王子年拾遺記曰東有融澤五穀多良有浹日之稻言一旬而生也

香穗紫芒

周處風土記曰稴稻之靑穗米皆靑白也郭義恭廣志曰有虎掌稻紫芒稻赤穬稻南方有蟬鳴稻

五里香三月種

魏文帝與朝臣書曰江表惟長沙名有好米何得比新城稉稻耶上風吹之五里聞香崔實四民月令曰三月可種秔稻

龍枝鳳冠

王子年拾遺記曰東極之東有龍枝之粟言其枝屈曲如遊龍也食之善走又曰有鳳冠粟似鳳之冠食之令人多力

徳精仁卉

瑞應圖曰嘉禾五穀之長盛徳之精也晉徵祥說曰王者盛徳則嘉禾生嘉禾者仁卉也

禾二米麥九穗

晉徵祥說曰嘉禾生其大盈箱一稃二米崔鴻前涼錄曰永嘉元年嘉麥一莖九穗生於姑臧

麥兩岐禾九穗

東觀漢紀曰張堪爲漁陽太守勸民耕種以致殷富百姓歌曰桑無附枝麥秀兩岐張君爲政樂不可支齊書曰孝武時固始縣嘉禾一莖六穗新蔡縣又

獲一莖七穗一莖九穗

西山禾東極豆

阮籍詩曰豈若西山艸瑯玕與丹禾拾遺記曰東極之東有傾離之豆見日卽傾葉食之歷歲不饑豆莖皆大若指綠色爛熳數畝

黑穬白稉

廣志曰稉有烏稉黑穬又有靑幽白夏之名袁淮觀殊俗曰河內靑稻新城白稉

黑粟赤黍

崔豹古今注曰武帝建元四年天雨粟宣帝地節四年長安雨黑粟竟寧元年南陽山都縣雨粟色靑黑味苦大者如小豆小者如麻子韓子曰吳起欲攻秦小亭置一石赤黍於東門外令人能徙於西門外者賜之上田宅人爭徙之乃下令曰明日攻秦能先登者與之大夫賜之上田宅於是攻之一朝而拔

瓊膏玉粒

拾遺記曰東極之東有瓊脂粟質白如玉柔滑如膏食之多壽又曰員嶠之山名環丘上有方湖千里多大鵲髙一丈羣飛於湖際銜采不周之粟於環丘之上粟生穗髙五丈其粒皎然如玉也

靑芊稻紅苣麻

廣志曰靑芊稻六月熟累子稻白漢稻七月熟此三種大且長拾遺記曰東極之東有倒葉麻如倒苣紅紫色亦名紅冰麻食之令人顏色潔白鮮好

五梁禾三味麥

續仙傳曰王莽種五梁禾於殿前先以鶴髓玳瑁犀玉二十餘物漬種此黃帝谷仙之術也注五梁禾卽五色禾元晏春秋曰衞倫過元晏取糗糧以進元晏嘗之曰麥也有杏李柰三味三果之熟也不同時子焉得兼之倫笑而不言退謂人曰士安之識過劉子陽吾家多園樹杏發糅以杏汁李柰發又糅以李柰汁故兼此三味耳簡文詩糧持三味麥衣進八蠶綿

搖枝粟倒葉麻

拾遺記曰東極之東有搖枝粟言其枝長而弱無風自搖食之多壽下見紅苣麻

蟬鳴稻蟣子粱

郭義恭廣志曰蟬鳴稻五月熟稻有蓋下白正月種五月獲獲其莖根復生九月復熟又曰鹽鉆粱粒如蟣子魏文帝以爲粥

長生米同穎禾

梁簡文帝謝賚長生米啟曰食乃民天之貴粒有延齡之名借此資身因斯養性尙書曰唐叔得禾異畝同穎獻諸天子王命歸周公於東作歸禾

紅冰赤穬

上見紅苣麻下見紫芒

木禾膏黍

山海經曰昆侖墟上有木禾禾長五尋又曰廣都之野后稷葬焉爰有膏黍膏稷

旅生艸化

東觀漢記曰建武二年天下野谷旅生麻菽尢盛江表傳曰孫亮五鳳元年交趾稗艸化爲稻

祖靈天貺

曹植魏徳論謳曰猗猗嘉禾惟谷之精昔生周朝今植魏庭獻之廟堂以昭祖靈宋武帝嘉禾贊曰維殷粵周有穗表禎非原非澤乃瑞乃靈庶借天貺廣玆化淸

葉薌萁

潘安仁射雉賦曰闚防葉幎歷乍見麥也禮記曰祭宗廟之禮粱曰薌萁

蕫粱穭米

禾秀爲穗而不成者謂之蕫節爾雅謂之蕫粱漢武帝紀曰野谷旅生曰穭米

一囊千斛

漢書東方朔曰侏儒長三尺餘俸一囊粟臣朔長九尺餘亦俸一囊粟侏儒飽欲死臣朔饑欲死語林曰陳壽將爲三國誌謂丁梁州曰若可覓千斛米見借當爲尊公作佳傳丁不與遂以無傳

菜蔬部

嘉樹芳菇

呂氏春秋曰余瞀之南有菜名嘉樹其色若碧曹植七啟曰芳菇精澤霜蓄露葵

都綺蔥碧海瑯菜

漢武內傳曰七月七日西王母降遺帝都綺蔥一本又曰西王母曰仙之上藥有碧海瑯菜

罽賓菜具區菁

西域傳曰罽賓地溫和冬食生菜呂氏春秋曰菜之美者具區之菁

春韭冬葵

齊書曰周顒獨處山捨王儉問曰卿山中何食曰赤米白鹽綠葵紫蓼太子問菜何者勝曰春初早韭秋末晚菘列仙傳曰丁次都不知何許人爲遼東丁氏作奴丁氏常使買葵冬得生葵問何得此葵雲從日南買來

三畝蔥一畦韭

晉令曰居洛陽內園菜欲以當課者聽其引長流灌紫蔥可各三畝漢書曰龔遂勸民令人一口種五十本蔥一畦韭百本薤

七菜三韭

蜀都賦曰五肉七菜勝掩腥臊齊書曰庾杲之食常有韭葅瀹韭任昉戲之曰誰謂庾郎貧食常有二十七種謂三種韭也

食菜三種種蔥百年

杜蘭香別傳曰香降張碩賫瓦榼酒七子樏樏多菜而無他味亦有世間常菜輒有三種色或丹或紫一物與海蛤相象並有非時菜碩云食之亦不甘然一食七八日不饑列仙傳曰阮丘蛆山上種蔥百餘年乃去

菜傭蔥肆

漢書曰周紆爲洛陽令下車先問大姓主名吏數閭裏豪彊以對紆厲聲曰本問貴戚若馬竇等輩豈能知此賣菜傭乎於是貴戚局蹐京師肅淸梁書曰呂僧珍爲冠軍將軍封平國侯其先以販蔥爲業及僧珍貴其兄子棄業求官僧珍不許曰汝等自有常分豈可妄求但當速歸蔥肆耳

秋蓄菜春加蔥

月令曰仲秋之月乃命有司趣民務蓄菜莊子曰春月飲酒加蔥以通五臟

北蕃葵南山蕨

陸機園葵詩曰翩翩晚雕葵孤生寄北蕃被覆露惠微軀後時殘晉書曰齊王冏秉政張翰謂顧榮曰天下紛紛未已吾本山林人無望於時久矣當采南山蕨飲三江水

凝露葵負霜薤

文選曰靑靑園中葵凝露待日晞潘安仁賦曰白薤負霜

倭國菜天門蔥

魏志曰倭國地溫和冬夏食生菜春秋元命苞曰天門山上有蔥所種畦隴悉著行人防取者悉絕若請神而求卽不防自出奇異辛香

葵園蔥嶺

陸機詩曰種葵北園中葵生郁萋萋西河舊事曰蔥嶺在燉煌西八十里其山髙大上生蔥故曰蔥嶺

防葵遺蒜

史記曰公儀休爲魯相食葵而美防其園葵棄之髙士傳曰周黨見閔仲叔食無菜遺之生蒜仲叔曰我欲省煩耳今更作煩耶受而不食

剪韭獻芹

後漢書曰郭林宗見友來夜冒雨剪韭作炊餅嵇康絕交書曰野人有映曝背而美芹子者欲獻之至尊𨿽有區區之意亦已疎矣

挑菜棄蔬

孝子傳曰範宣挑菜傷指大哭人問其故答曰身體發膚不敢毀傷故啼髙士傳曰鮑焦周末人隱居不仕終日采蔬而食子貢曰今子惡其君處其土食其蔬何志行之相違也焦遂棄其蔬而餓死

孝子菜仙奴葵

孝子傳曰孝子洛陽公嘗輦水作漿以給過者不取其直天神化爲書生問公何不種菜曰無種卽遺數升公種之化爲白璧餘皆爲錢下見冬葵

隨風薤傾日葵

荊山圖曰佷山縣山下有石牀傍生野薤人往乞者神或許之則風吹薤葉制其分人隨風偃而剪之不得過越陸機園葵詩曰朝榮東北傾夕穎西南晞

防墟菜壽木華

漢書張竦曰古叛逆之國瀦其宮室以爲污池名曰防墟𨿽生菜蔬而民不食呂氏春秋曰菜之美者昆侖之蘋壽木之華赤木之葉

一宿葵三種菜

博物志曰陳葵子微炒令爆吒散著熱地中徧踏之暮種朝生不過宿下見食菜

丰本傷根

祭宗廟之禮韭曰丰本古詩曰采葵莫傷根傷根葵不生

菄風海月

吳都賦曰艸則菄風扶畱菄風菜名通作東謝靈運詩曰揚帆采石華掛席拾海月石華附石生海月如鏡野菜可食

金鹽玉豉

王屋山人云何以得長年何不食石蓄金鹽何以得長壽何不食石用玉豉金鹽五加也玉防地楡也皆可煮石而餌

鉆冰露

夏侯湛賦曰見芳薺之時生被畦疇而獨繁鉆重冰而挺茂嚴霜以發鮮陸機園葵詩曰翩翩晚雕葵孤生寄北蕃被覆露惠微軀後時殘

象蛤如飴

上見三種菜毛詩堇荼如飴

畱韭防葵

晉書曰庾公就陶侃食韭每畱白陶問何爲云欲種陶嘆曰吾子非惟風流兼有爲政之實下見防葵

釀蓼書葵

傅毅七激云鴽釀之蓼注釀謂雜切也北齊書曰彭城王攸種葵種三畝常被人盜取王密書葵葉明旦入市看之遂得偸者

師曠占苻堅夢

師曠占曰欲知牛馬之貴賤秋葵下小葵生牛馬貴大葵不虫牛馬賤異苑曰苻堅將欲南師夢葵生城內明日以問婦婦曰若徵軍遠出難爲將也

漆室憂監門泣

列女傳曰魯漆室女倚柱而嘯鄰婦曰欲嫁乎曰吾憂魯君老而太子少也婦曰此魯大夫之憂女曰昔晉客捨吾家系馬於園馬佚踐吾園葵使吾終歲不厭葵味韓詩外傳曰魯監門女嬰相從績中夜泣曰衞世子不肖是以泣其偶問其故曰宋司馬得罪於宋奔魯馬食吾園葵是歲亡利一半由是觀之禍福相及也

枯夏禦冬

抱朴子曰薺麥大蒜仲夏而枯毛詩曰我有旨蓄亦以禦冬

果實部

緗桃縹李

西京雜記曰漢武初修上林苑羣臣遠方各獻名果有緗核桃紫文桃霜桃金城桃左傳曰齊都霜露李房陵縹李

馬肝李鴨卵桃

郭義恭廣志曰麥李細小有溝道有黃建李靑皮李馬肝李赤李房陵李漢武內傳曰西王母以七月七日降帝宮命侍女索桃須臾侍女以玉盤盛桃七枚如鴨卵形圓色靑以呈王母王母以五枚與帝自食二枚

勾鼻桃細腰棗

鄴中記曰石虎苑中有勾鼻桃重二斤半廣志曰棗有狗牙雞心牛尾羊角獼猴細腰之名

靑田梨洲柰

永嘉記曰靑田村人多種梨有一株名曰官梨一圍五寸用以供獻又名禦梨列仙傳曰謝元卿遇神仙設洲白柰

張公梨韓眾李

廣志曰洛陽北邙張公夏梨海內惟有一樹廣都梨重六斤數人分食之洞防記曰琳國生玉葉李色如碧玉昔韓眾嘗餌此李因名韓眾李一名韓終李

西平柑南安栗

範寧表曰南昌令廨列西平裏有一柑樹枯死一年今年更生枝葉丰茂王褒僮約曰南安拾栗采橘注曰南安縣名出好栗橘

黃苞柑室柰

潘嶽笙賦曰披黃苞以授柑傾縹瓷以酌醽南嶽夫人傳曰夫人姓魏名華存性好神仙季冬夜半有四眞人降夫人靜室因設室紫柰絳實靈瓜

金杏玉

地理誌曰分流山上多杏大如梨黃如橘土人謂之漢帝杏亦曰金杏抱朴子曰五原蔡誕入山而還欺家人云至昆侖山有玉瓜光明洞徹而堅須以玉井水洗之軟而可食

羊角棗貍頭瓜

鄴中記曰石虎園中有羊角棗三子一尺廣志曰凡瓜之所出以遼東廬江燉煌之種爲美有魚瓜縑瓜貍頭瓜密筩瓜女臂瓜羊骸瓜

哀家梨朱仲李

世說曰桓南郡每見人不快輒嗔曰君得哀家梨當復不蒸食否潘嶽閒居賦注曰房陵朱仲有李園三十六所

三元柰五色瓜

南嶽夫人傳曰南嶽夫人還王屋山王子喬等並降時夫人與四眞人爲賓主設三元紫柰史記曰邵平故秦東陵侯秦亡後爲布衣種瓜長安城東瓜有五色

六出杏八稜柿

西京雜記曰上林苑有蓬萊杏東海都尉於臺獻一株花雜五色六出云是仙人所食者地理誌曰梁侯國有烏椑柿八稜

杏酪桃膠

荊楚歲時記曰孫楚祭介之推云餳一盤醴酪二盂今寒食有杏酪麥粥卽其類也抱朴子曰桃膠以桑木炭漬服之愈百病久服體有光能絕谷又神仙傳曰髙丘公服桃膠而得仙

度索桃房嵣棗

山海經曰東海有山名度索上有大桃屈蟠三千里名曰蟠桃洞防記曰房嵣細棗出房嵣山山臨碧海此棗萬年一實笮之有膏可用然燈漢武帝元鼎元年起招仙閣進房嵣棗

夫人棗王母桃

廣志曰梁國園出大白棗又有夫人棗述異記曰昆侖山有仙人桃其色赤表裏照徹得霜乃熟又名王母桃

鼠李雞菱

述異記曰杜陵有金李大者夏李小者鼠李風土記曰翠水中菱如飛雞故名翻雞菱

四角菱三節蔗

本艸注曰菱防也一名芰一名水栗莖上有刺花黃白色有數種或四角或三角或靑苞或紫苞八九月間熟世說曰扶南蔗一丈三節見日卽消見風卽折

鹿心柿貍首瓜

廣志曰柿有數種有如牛心者有如雞鴨卵者又有名鹿心者陸機瓜賦曰金釵蜜筩小靑大斑元骭素腕貍首虎蟠

鴻頭芡羊髓

周禮注曰芡雞頭一名鴻頭下見貍頭瓜

中山栗大谷梨

何晏九州論曰中山好栗潘嶽閒居賦曰張公大谷之梨

合枝李同蔕瓜

西京雜記曰漢武初修上林苑羣臣各獻遠方果樹有合枝李續漢書曰安帝元初三年平陸有瓜異本同蔕

冰谷瓜玉門棗

郭子橫洞防記曰有龍肝瓜長一尺花紅葉素生於冰谷所謂冰谷素葉瓜漢武內傳曰七月七日西王母當下帝設玉門之棗

黃中李紫輕梨

遊仙記曰王母居龍月城有名李實上皆有黃中二字王母惜之過於蟠桃又曰老子西遊太眞王母供以紫輕梨千年一花冬月乃煎膠食之身輕如太虛

萬歲桃三月棗

拾遺記曰螃螗山去扶桑五萬里日所不及有桃樹千圍其花靑黑色萬歲一實廣志曰西王母棗三月熟在眾果之先

三花棗五色杏

異苑曰太元中南郡江陵縣有棗樹一年忽生桃李棗三種花下見六出杏

賭博鹿盧棗

列仙傳曰谿父者南郡人居山間仙人教之服閭海邊諸洞中仙人賭博瓜數千頭令瞑目乃上方丈山郭璞曰子細腰者今謂之鹿盧棗

再熟橘又生瓜

潘嶽橘賦曰余齋前橘樹冬夏再熟齊書曰韓靈敏兄靈珍早孤並有孝性家貧無以營葬共種半畝瓜朝采暮又生遂辦葬事

瓶梨斗柚

辛氏三秦記曰漢武帝園一名樊川一名禦宿有大梨如五升瓶落地則破取者以布囊承之名含消梨廣志曰成都有柚大如斗

夏橘霜桃

張勃吳錄曰朱光爲建安太守有橘冬月樹上覆裹之至明年春夏色變靑味尢酸絕美上林賦云盧橘夏熟盧黑色也蓋近是乎西京雜記曰漢武初修上林苑羣臣各獻遠方名果有紫文桃金城桃霜桃霜下可食

鬼梨仙杏

幽明錄曰成彪兄喪晝夜哭兄提二升酒一盤梨就之引酌相勸彪問略答良久瀉余酒著瓶中絜甖而去述異記曰杏園洲在南海中多杏云仙人所種漢時常有人舟行遇風泊此洲五六月日食杏得不死

官梨禦橘

永嘉記曰靑田村人多種梨有一株名曰官梨一圍五寸以供獻異物志曰交趾有橘官長一人秩二百石主歲貢禦橘

抱柰乞瓜

孝子傳曰王祥後母庭中有柰樹始著子使祥守視晝驅鳥雀夜驚虫鼠時雨忽至祥抱樹至曙母見之惻然幽明錄曰孫鐘富春人與母居至孝種瓜爲業有三年少來乞瓜爲鐘定墓地出門悉化爲白鶴【孫權祖也】

梅臘梨膠

山海經曰雲山之上其實幹臘郭璞注曰臘幹梅也下見紫輕梨

玉葉金衣

洞防記曰琳國去長安九萬里生玉葉李色如碧玉李尢七嘆曰金衣素裏斑理內充滋味偉異淫樂

無窮金衣謂橘也

車馬部

步輿臥輦

張敞東宮舊事曰太子有步輿一鄴中記曰石虎南郊有金根輦雲母輦武剛輦數百乘虎皇后出乘髙路輦香衣輦或朱漆臥輦

朱轂紫蓋

續漢書輿服志曰小使車者蘭輿皆朱赤轂白蓋赤帷從騶騎四十人皆追捕考索有所敇取者之所乘也魏収後魏書曰安車紫蓋朱裏與公侯同子男皁蓋靑裏

靑牛白鹿

闗令內史曰老君乘靑牛車過京邑葛洪神仙傳曰沈義學道於蜀中與妻共載道逢白鹿車一乘

珠輪銅較

華覈騧馬賦曰鞍緝裘珠輪玉光許愼說文曰較車騎上曲銅鉤也

三蓋七香

漢官儀曰金根車有三蓋一曰芝車魏武帝與楊彪書曰今贈足下畫輪四望通幰七香車二乘牸牛二頭

輪重牙轅兩尾

董巴輿服志曰乘輿金根車五乘輪皆朱斑重牙貳轂張揖埤蒼曰輕車轅兩尾

瑇瑁廂茱萸輞

周遷輿服雜事曰五輅兩廂之後皆用瑇瑁鵾翅注曰鵾大鳥名其羽纎利故車廂象之石崇奴劵曰作車當取大良白槐之輻茱萸之輞

記裏爲營

內傳曰黃帝遊幸天下以車記裏又晉輿服志曰記裏鼓車過江亡失制度謝安率意造焉及獲京師舊輦形制無差漢書曰衞靑伐匈奴以武剛車自環爲營

三望五色

沈約宋書曰沈慶之每朝賀常乘豬鼻無幰車左右從者不過三五人每農桑劇月無人從行過者不知其爲三公也及廢帝賜三望車謂人曰我每遊履田園有人時與馬成三無人時與馬成二今乘此車安所用之乎漢官儀曰天子有五色車皆駕四馬又宋書曰立車五色安車亦如之皆天子之車也

豹尾鹿角

漢官儀曰豹尾車右武衞隊正一人在車執弓箭晉紀曰馬隆討羌依八陣圖作偏廂車地廣爲鹿角車路狹則爲木屋施於車上且戰且前弓矢所及應而倒

靑龍紫燕

呂氏春秋曰伊尹說湯曰天子不得至味故須靑龍之匹遺風之乘西京雜記曰文帝自代還有良馬九匹皆天下駿也一名浮雲一名赤電一名絕羣一名逸驃一名紫燕一名綠離驄一名龍子一名驎駒一名絕塵號爲九逸

歕玉流珠

穆天子傳曰天子東遊於黃澤宿於曲洛曰黃之沲其馬歕沙皇人威儀黃之澤其馬歕玉皇人壽谷傅亮乘輿馬賦曰揮沬成霧流汗如珠

奔霄追電

拾遺記曰周穆王卽位巡行天下馭八龍之駿名曰絕地翻羽奔霄越影逾輝超光騰霧挾翼古今注曰秦始皇有七馬名曰追風白兔躡景追電飛翮銅爵晨鳬

麟形雞目

張駿山海經圖畫贊曰惇山有獸其名爲谷麟形一角尙書大傳曰散宜生之犬戎氏取美馬驄身朱鬛雞目者取八九焉陳於紂之廷

房精震象

瑞應圖曰馬爲房星之精又曰龍馬者神馬河水之精也梁元帝答齊國雙馬書曰河精耀采似伏波之鑄銅震象飛文笑東瀛之刻玉

金埓玉珂

王隱晉書曰王武子好馬買地試馬謂之金埓梁簡文帝西齋行馬詩曰晨風白金絡桃花紫玉珂影斜鞭照耀塵起足蹉跎

紫茸翠飾

魏志曰百官各有紫茸題頭髙橋鞍一具鹽鐵論曰古者繩鞚艸鞮皮薦而已其後代以革鞍鐵鑣爲飾又其後有金銀翠毛之飾又有障泥障汗鞙尾亦從鞍以爲飾

徘徊輿馳逐車

晉書曰桓體大不堪乘馬作徘徊輿施轉闗令回動無滯說苑曰晉平公爲馳逐之車掛之以犀錯之以羽立於殿下羣臣得觀焉田荖三過而不觀公大怒荖曰桀以奢亡紂以侈敗是以不敢觀也平公乃去車

霹靂轀輬

魏志曰太祖還官渡與袁紹合戰紹爲髙櫓起土山射營中眾大懼太祖乃爲發石車擊紹樓皆破紹眾號曰霹靂車孟康曰轀輬車形如衣車有牕牖閉之則溫開之則涼故名

辟惡追鋒

古今注曰辟惡車秦制也桃弓葦矢所以祓不祥太卜令一人在車前執弓箭傅子云追鋒車施通幰遽則乘之

飛車獵輦

括地圖曰奇肱民能爲飛車從風遠行湯時西風久奇肱車至於豫州去玉門四萬里鄴中記曰石虎好遊獵體壯大不堪乘馬作獵輦使二十人舁之坐處施轉闗若射鳥獸宜有所向開身而轉之

葦車楡轂

漢書云袁閎爲沛相乘葦車到官以淸亮稱風俗通云桑車楡轂聲聞數里俗說凡人柔桑作車又以楡爲轂牢彊朗徹聲響乃聞數里

鸞車云輦

仙志太眞丈人登白鸞之車漢武內傳曰西王母乘紫雲之輦

九逸三羸

上見紫燕相馬經伯樂曰凡相馬之法先除三羸五駑乃相其餘

果下水中

魏志曰濊國出果下馬漢時恆獻之髙三尺乘於果樹下行漢書曰武帝時天馬出渥窪水中又元狩二年馬生余吾水中

連錢夾鏡

梁元帝詩曰長安美少年金絡飾連錢顏延之赭白馬賦曰雙瞳夾鏡兩權協月

桃林蘭池

山海經曰誇父山北有林曰桃林廣三百里中有良馬梁元帝後園看騎馬詩曰良馬出蘭池連翩驅桂枝

齒平耳豎

漢書曰衞琯奏馬髙五尺九寸以上齒未平不得出關注馬十歲齒平相馬經曰馬耳欲得相近而前豎小而厚

東臯北野

晉劉恢詩曰東臯有一駿名曰千里駒爾雅騊駼北野之良馬

度繩戀棧

風俗通曰疲馬不能度繩按繩疑作澠齊有澠水裁廣三四步言馬之疲不能度此水也晉紀曰桓範出赴曹爽宣王謂蔣濟曰智囊往矣濟曰駑馬戀棧豆爽必不能用也

舟楫部

梁麗吳

莊子曰梁麗可以衝城司馬彪注曰麗小船也張揖埤蒼曰吳船也音雕

翔鳳飛龍

陶季直京都記曰宋孝武渡六合龍舟翔鳳而下三千四十五艘舟航之盛三代二京無比晉宮閣名曰天泉池中有紫宮舟曜陽舟飛龍舟靈芝池中有鳴鶴舟指南舟舍利池中有雲母舟

鷁首鴨頭

方言曰船首或謂之閣又謂之鷁首注曰今江東貴人船前作靑雀是其象也吳志曰太傅諸葛恪制爲鴨頭船

余皇太白

春秋左傳曰吳伐楚戰於長岸吳獲其乘舟余皇以歸蜀王本紀曰秦爲太白船萬艘欲以攻楚

馳馬逐龍

古今注曰孫權名小船爲馳馬洞防記曰露池西有昆靈池方四百步中有逐龍舟

蒼隼靑雀

晉令曰水戰有飛雲船蒼隼船先登船飛鳥船王隱晉書曰陶侃擊蜀賊王眞眞以鉤得上侃靑雀船

五樓三翼

吳志曰曹公出濡須孫權使董襲督五樓船住濡須口越絕書曰越爲大翼中翼小翼船以資軍戰

鸚鵡鸜鵒

蜀王本記曰蜀王有鸚鵡舟輿服雜事曰遠國朝貢越海則有大船一名鸜鵒合木爲槽

梅筏栢桴

地理誌曰梅湖者昔有梅筏沈於此湖有時浮出至春則開花流滿湖矣越絕書曰木客大冢者勾踐父允常冢也初徙瑯琊使樓船卒伐松栢以爲桴故曰木客

蘆荃橈

吳錄曰孫防欲渡江舫少乃夜伐蘆爲以佐渡船人楚詞曰荃橈兮蘭旌注曰荃一作蓀香艸也

霧柂風帆

張華遊仙詩曰遊仙迫西極弱水隔流沙云榜鼓霧柂飄忽淩飛波風土記曰帆從風之幔也又傅賦曰雲帆齊張

撞雷挾電

洞防記曰昆靈池中有撞雷舟又曰昆靈池中有淩波艦挾電艦

鯨吞龍負

吳都賦曰長鯨吞航修鯢吐浪豫章記曰吳猛坐郭璞事被収載往南令船弗開戶船主聞船下有聲如在木杪試竊觀之有二龍負舫一夕至宮亭湖還豫章

文鷁翠虯

司馬相如子虛賦曰怠而後發遊於淸池浮文鷁揚桂栧張翠帷建羽蓋傅毅洛都賦曰停淸沼以泛舟浮翠虯與武

鴻毛靑翰

洞防記曰影娥池中有鴻毛舟說苑曰鄂君乘靑翰之舟張翠羽之蓋會鐘鼓之音越人擁楫而歌曰今夕何夕兮搴洲中流今日何日兮得與王子同舟山有木兮木有枝心悅君兮君不知於是鄂君揄袂而擁之舉繡被而覆之

若樹葉如蓮花

湘州記曰繞川行舟遙望若一樹葉風土記曰漂泛如散蓮花注曰漂泛者言船之在水如蓮花散落浮於川也

風駭云浮月移日轉

夏侯弼吳都賦曰巖巖船艫泛泛楊舟雍河傑峙風駭云浮楊修出徵賦曰泛順風而回艫徐月移而日轉

飛鳬鳴鶴

抱朴子曰屈原沒汩羅之日人皆命舟楫以迎之至今以爲競渡或以水車謂之飛鳬亦曰水馬下見飛龍

靑桐赤檜

風土記曰靑【司】大船卽諸葛恪所造鴨頭船也樟柟諸木皆多曲理盤節最爲堅勁楊泉五湖賦曰赤檜爲櫂檀槳細堅

金船瑤楫

瑞應圖曰王者徳盛則金人下乘金船遊王后池抱朴子曰瓊艘瑤楫無涉川之用

土船石帆

世本云廩君姓巴氏與樊氏曋氏相氏鄭氏凡五姓皆爭事鬼神以土爲船雕文畫之而沈於水約船浮者當以爲君他姓船不能浮獨廩君船浮因立以爲君長永嘉記曰郡有石如帆相傳有神人以破石爲帆故云

蘭鷁蔥鶖

謝朓賦云列攢笳兮極浦弭蘭鷁兮江潯劉楨魯都賦云綠鷁蔥鶖注皆船名

五會七帆

藝海泂酌曰五會舟名合五板以爲船也吳時外國傳曰從加郍調州乘大舶張七帆順風一月餘乃入大秦國

水龍飛馬

隋文帝詔曰陳國未盡藩節誠須責罪興師若命水龍終當屈戰謂戰船也江表傳曰孫權名舸爲馬言飛馳如馬之走陸地也

雀室牂柯

釋名曰船上屋曰盧其上重室曰飛盧又在其上曰雀室於中候望若鳥雀之驚視也異物志曰有一山在海內小而髙俗人謂之越王牂柯牂柯系船杙也

荷蓋桂牕

曹植擬楚詞曰溯流兮遠邁貝船兮荷蓋梁元帝詩曰靑雀歸松澗臨流影桂牕

瓜皮竹節

王濬集云瓜皮船本圖倉卒用之耳寧可深入敵境耶山海經曰衞丘之田有大竹可爲舟注曰一節竹爲之

載土贈竹

吳書曰洪規罷郡會稽歸無資糧又不欲令人知乃載土而返又曰褚珍字孔璉罷烏傷令單船而返故人羊衡就乞土物惟抽船下一竹贈之曰東南之美惟竹箭貞而節也

戙戨

吳志曰呂襲關羽晝伏其精兵中使白衣人搖櫓以進博雅云戙戨所以系船

藏骨楫裹頭篙

袁宏東徵賦曰櫂弱楫之弗施投洪流之藏骨盛之荊州記曰魚復縣瞿塘灘上有神廟極靈驗刺史二千石經過者皆不得鳴皷角商旅恐觸石有聲以布裹篙頭

繡帆絲筰

倦遊錄曰劉濬白舫百棹皆繡帆靑簾多載妓女漢鼓吹曲云桂樹爲君船靑絲爲君筰注筰作也起也起舟使動行也

編珠卷四﹤子部﹐類書類﹐編珠__續編珠﹥

欽定四庫全書

續編珠卷一

詹事府詹事髙士奇撰

歳時部

花裀葉幄

開元遺事曰學士許愼春日與親友宴花圃中不張幄設坐但使僮僕聚落花鋪坐下曰吾自有花裀謝萬春遊賦曰冪丰葉而爲幄靡翠艸而成裀

荑結翠麥含金

南齊王儉春夕詩曰靑荑結翠藻黃鳥弄春飛梁鴻詩曰維季春兮華色麥含金兮方秀

祝富貴鞭聰明

元微之詩曰富貴祝來何所遂聰明鞭得轉無機自注曰祝富貴鞭聰明皆俗傳正旦童稚語

放生爵卻鬼丸

孔叢子曰邯鄲民以正月旦獻爵於趙王而綴以五采王大悅申叔以告子順子順曰正旦放之示有生也海錄曰梁武帝元旦賜羣臣卻鬼丸庾肩吾詩金簿圖神燕朱泥卻鬼丸

靈辰耗日

唐李嶠人日詩曰七日最靈辰以人爲萬物之靈也正月十六日謂之耗磨日張說耗日飲酒詩曰上

月今朝減流傳耗磨辰但令不事事同醉俗中人此日必飲酒官司不令開庫

薰天酹水

述徵記曰人日作煎餅於中庭謂之薫天玉燭寶典曰元日至晦日人並爲酺食度水士女悉湔裳酹酒於水湄以爲度厄

打毬鬭卵

初學記曰寒食打毬注引劉向別錄曰蹴鞠黃帝所造本兵勢也鞠與毬同玉燭寶典曰寒食城市有鬭雞卵之戲又以卵染藍茜雜色仍加雕鏤遞相餉遺

靧面花生子果

虞世南史略曰北齊盧士深妻崔氏春日以桃花和雪與兒靧面云取紅桃取白雪與兒洗面作光悅取白雪取紅花與兒洗面作妍華事文類聚曰李泌請以二月朔爲中和節因賜民間以靑囊盛李果種相問遺號獻生子

東堂防北海船

晉起居注曰海西泰和六年三月庚午朔詔曰三日臨流杯池依東堂小防夏仲禦別傳曰仲禦詣洛三月三日洛中王公以下並至南浮橋邊褉朱服耀路仲禦時在船中曝藥見此輩穩坐不動賈公見之奇其節走問爲誰不應重問乃徐答曰防稽圵海閒民夏仲禦

黃雀風丹魚水

周處風土記曰仲夏長風扇暑注云此節東南常有風俗名黃雀長風酈道元水經注曰丹水出丹魚先夏至前十夜伺之魚浮水赤色上照如光

百索帶五時花

唐百官志曰中尙署五日進百索綬帶賜學士諸官壽索北朝婦人五日進五時圖五時花施之帳上傅墨卿詩百鏈鑑從江上鑄五時花向帳前施

蓄蘭蹋艸

大戴禮曰五月五日蓄蘭爲沐浴楚辭云浴蘭湯兮沐芳華荊楚嵗時記曰以五月五日並蹋百艸采艾以爲人懸門戶上以禳毒气

鏤冰噓雪

唐書曰楊國忠子弟以姦媚結朝士每至伏日取堅冰鏤爲龍鳯形飾以金環防帶置雕盤中遞送王公大臣惟張九齡不受詞林海錯曰庾肩吾少事陶先生頗多藝術嘗夏防客向室噓气成雪

冰廚風觀

越絕書曰闔閭庖所凡夏日供帳飲食曰冰廚潘嶽關中記曰晉帝作迎風觀寒露臺以避炎暑

錦棚冰帛

開元遺事曰長安富家每至暑伏中各於林亭內植畵柱以錦結爲棚召名姝爲避暑防杜陽編曰唐同昌公主當暑盛時取澄冰帛掛於南軒滿座皆思挾纊

火流木斂

詩七月曰七月流火宋伏系之秋懷曰於是景宇肅澄風髙木斂

感涼掃熱

初學記曰晉傅咸有感涼賦序吳融苦熱行曰何當一夕金風爲我掃除天下熱

空帷樹缺蓋荷

唐太宗秋日詩曰荷疎一蓋缺樹冷半帷空

同心膾連理花

玉燭寶典曰洛陽人家七夕乞巧使蜘蛛結萬字裝同心膾造明星酒致虛閣雜爼曰薛瑤英於七月七日剪防作連理花千餘朶以陽起石染之當午散於庭中隨風而上徧空中如五色雲霞謂之渡河吉慶花

明眼囊防額墨

述徵記曰八月一日作五明囊盛取百艸頭露以洗眼眼明荊楚嵗時記曰八月一日以朱墨防小兒額爲天灸以厭疫

端正月泬寥天

昌黎詩曰三秋端正月今夜出東溟宋玉九辯曰泬寥兮天髙而气淸

羊餅鹿糕

玉燭寶典曰洛陽人家重陽日造迎涼脯羊肝餅荊楚嵗時記曰民間九日作糕上置粉面小鹿數枚號食祿糕

龍吹日魚負冰

淮南子曰燭龍在雁門北蔽於委羽之山不見日以目照之開爲晝暝爲夜吹爲冬噓爲夏易通卦驗曰大雪魚負冰鄭注曰魚負冰上近冰也

良月養日

左傳曰魯公叔出奔衛三年而復之使以十月入曰良月也就盈數焉夏小正曰五月時有養日十月時有養夜養日日浸永也養夜夜浸永也

進退晷送迎云

易通卦驗曰冬至之日樹八尺之表日中視其晷晷進則水晷退則旱進謂長於度也春秋感精符曰冬至有云迎送日者來嵗美宋忠注曰云迎日出云送日沒也

一陽巾七緉襪

玉燭寶典曰洛陽人家冬至煎餳防珠戴一陽巾曹植冬至獻襪表曰亞嵗迎祥履長納慶拜表奉賀並獻紋履七緉襪若干

執鞀藏彄

東漢後紀曰嵗除大儺選中黃門子弟十嵗以上十二嵗以下百二十人爲侲【音正】子皆赤幘皂衣執大鞀鼓風土記曰臘日以後叟嫗各隨其儕爲藏彄分爲二曹以較勝負

人倫部

王主上臣

漢記曰君有六有王主治主存主衰主危主亡主體正性仁心明志固爲人不爲已是爲王主董子曰上臣事君以人中臣事君以身下臣事君以貨

三忠五孝

韓詩外傳曰以道覆君而化之大忠也以徳調君而輔之次忠也以是諫非而怨之下忠也孝經援神契曰天子孝曰就諸侯孝曰度卿大夫孝曰譽士孝曰究庶人孝曰蓄又見舊唐書

八務七業

魏氏春秋曰諸葛亮作八務七識六怒五懼皆有條章誡勵諸子弟晉書曰劉殷字長盛有子七人各受一經一門之內七業俱成

泣像諾書

漢書曰金日防母教誨兩子有法度上聞嘉之病死詔圖畵日防每見像常涕泣吳志曰顧悌字子通每得父書常掃灑幾筵舒書於上拜跪讀之每句應諾畢復再拜

雀入鳩棲

蕭廣濟孝子傳曰王祥後母病思黃雀求之不得祥憂嘆乃有雀數十飛入幕母感憐之廣州先賢傳曰項琦蒼梧人母防獨身成墳有白鳩棲息廬側見人輙去見琦則畱

泣叱牛感鳴鶴

晉書趙至字景眞詣師受業聞父耕叱牛聲投書而泣曰我未能養使老父勞苦晉中興書曰吳隠之執防家貧無人助哭每至哭臥之時常有雙鶴鳴叫

州米蜀郡魚

宗躳孝子傳曰何子平爲州從事月俸得白米輙貨市粟麥人問之答曰尊老在東不辦常得米何容獨食白粲蕭廣濟孝子傳曰杜孝巴郡人少失父與母居至孝役在成都母喜食生魚孝於蜀截大竹筒盛魚二頭塞之以艸祝曰我母必得此因投中流婦出汲乃見筒取視有二魚笑曰必我壻所寄熟而進之

懷瓜進果

蕭廣濟孝子傳曰殷惲生而謹願七嵗防父哀號毀瘁不爲戲弄得果可啖之物懷持進母未嘗先食陸徹廣州先賢傳曰羅威字徳仁年八嵗防父事

母至孝耕耘爲業令召署門下吏不就朝暮供侍異果珍味隨時進前也

湔帬鋪席

圵史竇泰母夣風雷有娠期而不產甚懼巫者曰渡河湔帬產子必異便向水上忽見一人云當生貴子可徙而南母從之生泰爲禦史中尉林邑記曰東邑王陽邁母夣神鋪金席於地兒落地席上金光照耀

生芹執硯

晉書曰劉殷祖母王氏盛冬思芹而不言殷知之時年九嵗乃於澤中慟哭忽有芹生得斛餘又曰範喬字伯繇五嵗時祖馨撫喬首曰恨不見汝成人以所用硯與之後喬每執硯涕泣

孝肥萌健

東觀漢記曰趙孝字長平沛國蘄人兄弟怡怡王莽時天下亂人相食弟禮爲賊所得孝聞卽自防詣賊曰禮久餓羸瘦不如孝肥並放之又曰倪萌字子明齊國臨淄人仁孝惇篤遭嵗倉卒兵革並起人民餒餓相啖與兄俱出城采蔬爲赤眉賊所得欲殺啖之詣賊叩頭言兄老羸瘠不如萌肥健願代兄賊義而不殺

孟元紡績魏覇耕桑

益部耆舊傳曰李孟元質性恭順與叔子就同居就有痼疾孟元推所有田園悉以與就夫婦紡績自給漢記曰魏覇字喬卿濟陰人爲鉅鹿太守念兄嫂

在家勤苦乃服粗糲不食魚肉婦子親耕桑不到官舍與兄弟子同苦樂

分俸同衣

漢記曰孔奮弟奇在雒陽爲諸生奮分祿俸以供其糧用四時送衣下至脂燭每食甘美輙分以遺奇陳畱志曰李銓平丘人有至行兄前母子後母不愛而衣食皆使下於銓銓始五嵗覺已衣服勝兄卽脫不著須兄得已同然後服之

上酒下牀

晉書何曾閨門整肅無聲樂嬖幸之好與妻相見正衣冠相待如賔已南向妻北面再拜上酒酬酢旣畢便出漢記曰樊英有疾妻使婢拜問英下牀答拜陳實怪問之英曰妻者齊也禮無不答

稽含扇徐淑釵

晉稽含伉儷詩曰裁彼雙絲絹著以同功綿夏揺比翼扇冬臥蛩蛩氊漢秦嘉寄妻徐淑書曰間得此鏡旣明且好意甚愛之故以相與並寶釵一雙好香四種素琴一張淑報書曰素琴之作明鏡之鑑當待君還未奉光儀則寶釵不列也未侍帷帳則芳香不也

忍饑對飲

事文類聚曰山濤初爲布衣家貧謂其妻韓曰忍饑寒我後當作三公不知卿堪作夫人否耳及濤榮貴貞愼儉約南史曰齊沈文季飲酒五斗妻王氏亦至三斗爲吳興太守常對飲竟日而事不廢

楚貞姫梁髙行

列女傳曰楚白勝早死其妻不嫁吳王聞其美使大夫操金百鎰白璧一雙以聘焉乃辭曰白公不幸而死妾願守其墳墓以終天年吳王賢其節號曰楚貞姫又曰梁有賢婦早寡不嫁梁王使相聘之乃曰婦人之義一往不攺棄義而從利無以爲人以刀割鼻曰刑余之人殆可釋矣王髙其節號曰髙行

義桓貞姜

漢劉長卿妻桓鸞女長卿卒有一男十五而夭乃刑其耳沛相上奏題其門曰景行義桓楚昭王夫人齊侯女王出遊畱夫人漸臺之上聞江水大至使使者迎夫人忘持符夫人曰王與宮人約召者必以符今使者不持符妾不敢從水至而死乃號曰貞姜俱見列女傳

琴客墨娥

顧況宜城訪琴客詩序云琴客宜城愛妾姑臧記曰太守張憲多妓妾酌酒者號龍津女傳食者號仙盤使代書札者號墨娥換香者號麝姫掌詩稾者號雙淸子

談易帶經

晉書曰王湛字叔仲宗族皆以爲癡兄子濟與談易剖析精妙大奇之武帝嘗問濟曰卿家癡叔死未濟曰臣叔不癡山濤已下魏舒已上又曰皇甫謐字士安少時不好學偶得果與叔母任氏母曰三牲之養無慰我心對之流涕謐感激帶經而農

兄飯姊錢

漢書曰帝問第五倫曰聞卿爲吏不過從兄飯有之乎對曰臣少遭饑亂實不敢妾過人飯帝大笑風俗通曰太原郝子亷一介不取過姊畱飯密畱五十錢而去

外妺內賓

左傳曰聲伯嫁外妹管於奚之女於施孝叔郤犨來聘聲伯奪施氏婦以與之外妹謂同母異父也儀禮曰有司徹曰主人洗獻內賓於房中內賓姑姊妹也

此舅此甥是母是子

晉王悅造其舅範曰卿風流雋望後來之秀悅曰不有此舅焉有此甥範逵謂陶侃母曰非是母不生是子

南郭東陵

列子曰列子旣師壺丘子林友伯昏瞀人反居南郭從之遊者百數宋紀曰詔徴士周勣於東陵立學裹糧受業者百餘人

東面西唐

東觀漢記曰明帝卽位尊桓榮以師禮帝幸太常府令坐東面設幾杖防百官後漢書曰髙鳯南陽人專精誦讀爲名儒教授西唐山中

尹班毛薛

漢記曰尹敏字幼季與班彪相厚每相與談晝則至防夜則徹明史記曰趙有處士毛公藏於博徒薛公藏於賣漿家魏公子無忌從此二人結遊也

如水撫塵

禮記曰君子之交淡如水小人之交甘若醴君子淡以成小人甘以壊東方朔與公孫書曰同類之遊不以逺近爲故是以東門先生居蓬戶空穴之中而魏公子一朝以百騎尊寵之呂望未嘗與文王同席而坐一朝讓以天下半大丈夫相知何必以撫塵而遊垂髮齊年哉

炊臼望廬

酉陽雜爼曰江淮王生善卜有賈客張瞻將歸夣炊臼中問王生生曰君歸不見妻矣臼中炊無釡也瞻歸妻已卒【釡與婦同音】晉潘嶽悼亡詩曰望廬思其人入室想所歷帷屏無髣髴翰墨有餘迹

文學部

綈袠繡囊

後漢書楊厚傳曰厚祖父春卿善圖讖學臨歿謂子統曰吾綈袠中有先祖所傳祕記爲漢家用爾其修之漢書曰馬融勤學夣見林花如錯繡夣中摘此花食之及寤見天下文詞無所不領略時人號爲繡囊

內外記上下經

益部耆舊傳云景鸞字漢伯少隨師學經渉七州之地作易說及詩解文句兼取河洛名爲奧集又撰禮內外記曰禮略列仙傳曰老子入秦過函谷關關令尹喜彊使著書作道徳上下經二卷

舌黑唇香

洞防記曰董謁字仲元武都人常過人家於座以筆題掌還家以竹籜寫之書竟則防掌中字舌爲之黑世謂之仲元掌錄劉治惇學賦曰淸香於唇吻系芳乎胸臆靜潛志於一懷用摛之乎八極

經神易聖

範曅鄭論云括囊大典网羅眾家世謂之經神唐書衞大經防於易人謂之易聖

珍駕玉圃

思元賦曰禦六藝之珍駕兮遊道徳之平林結典籍而爲罟兮驅儒墨而爲禽抱朴子曰陸機之文猶圃積玉

言葉辭條

王充論衡曰學問習熟則能推論興文文由外而滋未必實才與文相副也且淺意於華葉之言無根荄之深不見大體也陸機文賦曰𨿽眾辭之有條必待玆而效績

王賦阮章孔書陸議

魏文典論曰王粲長於詞賦陳琳阮瑀之表章書記今之俊也李充翰林論曰孔文舉之書陸士衡之議斯可謂成文矣

雞碑雀籙

晉中興書曰戴逵總角時以雞卵汁溲白瓦屑作鄭碑自爲文而自鐫之詞麗器妙唐丁用晦序曰學慚防獄智乏雞碑用此北齊書曰百里相秦名存雀籙蕭張附沛姓在河書

飛兔鉤魚

陳琳答東阿王箋曰淸詞妙句炎絕煥景譬猶飛兔流星超山越海龍驥所不追況駑馬可得齊足哉陸機文賦曰於是沈辭怫悅若遊魚銜鉤而出重淵之深

雕玉鏤冰

楊子法言曰或曰良玉不雕美言不文何謂也曰玉不雕璠璵不作器言不文典謨不作經鹽鐵論曰內無其質而外學其文若畵脂鏤冰費日損功

粲匹儔

魏文帝典論曰王粲長於詞賦徐幹時有逸气然粲匹也又曰孔融體气髙妙有過人者然不能持論理不勝詞至於雜以嘲戲及其時有所善班儔也

葄枕圖史嚼茹典墳

唐李揆傳曰葄枕圖史葄音祚借也劉騊駼與竇季瑋書曰君嚼茹墳典履公子行

投斧約繩

廬江七賢傳曰文黨字翁仲未學之時與人俱入叢林謂人曰吾欲逺學先試投我斧髙木上斧當掛乃仰投之斧果上掛因之長安受經晉書曰劉實字子眞少貧苦賣牛衣以自給然好學手約繩口誦書博通古今

翔鳥驅驢

鹽鐵論曰曾子讀禮倚山而吟山鳥下翔漢書曰李固驅驢負書

折撾斫屧

論語讖曰孔子讀易韋編三絕鐵撾三折漆書三滅南史齊江泌少貧晝則斫屧爲業夜則乘月讀書

路蒲孫柳

漢書曰路溫舒字長君父使牧羊溫舒取澤中蒲截以爲牒編用寫書楚國先賢傳曰孫敬編柳以寫經本晨夜誦習

柳篋曹倉

唐書柳璨少孤貧好學光化中登進士遷左拾遺公卿朝野托爲牋奏以其博奧目爲柳篋拾遺記曰曹曾慮先文湮沒乃積石爲倉以藏書故謂曹氏書倉

義府理窟

左傳曰詩書義之府也又漢桓帝時謡天下義府陳仲舉郭子云張憑舉孝亷出詣劉眞長俱謁撫軍旣前撫軍與之言談咨嗟稱善稱爲理窟

翰藪談林

文選云縱詞源於月徑披翰藪於云扄世語云裴僕射善談時人謂之談林

粘蜜粲花

益部耆舊傳曰劉子政談論津津甘如粘密天寶遺事曰李白有天才每與人談論皆成句讀如春葩麗藻粲於齒牙時人號爲粲花之論

含玉吐金撐霆裂月

傅元嶠情賦序曰我太宗文皇帝命臣作西徵賦又命陳齊諸臣作箴皆含玉吐金爛然成章司空圖與王駕書曰吾適自編一鳴集撐霆裂月劼作者之肝脾亦當吾言之無怍也

文肅不虛林宗無愧

防稽典錄云虞歆字文肅歷郡守有髙操曹植爲東阿王東阿先有三十碑銘多非實植皆毀除之以歆碑不虛獨全焉後漢郭泰傳曰泰卒四方防葬者共刻石立碑蔡邕爲碑文曰吾爲碑銘多矣皆有慚徳惟郭有道無媿耳

十字百函

蜀志曰王平字子均巴西人手不能書所識不過十字而占授作書皆有意沈約宋書曰劉穆之朱齡石並便尺牘嘗於髙祖坐與齡石共答書自旦至日中穆之得百函齡石得八十函而穆之應對無度

垂金屈玉萃昴張箕

法書苑竇泉小篆贊曰丞相斯法神慮精深釵頭屈玉鼎足垂金齊王僧虔書賦曰沈若云郁輕若蟬稠必昴萃約實箕張

淩雲垂露

蔡邕篆書體曰波振激龍躍鳥震延頸脇翼體似淩雲王諳文字志曰垂露書如懸鍼而不遒勁婀娜若濃露之垂漢中郎曹喜所作

驅鳩致獺

朝野僉載曰潤州興國寺苦鳩鴿棲梁上穢污尊客張僧繇乃於東壁畵一鷹西壁畵一鷂自是鳩鴿不復來齊諧記曰魏明帝遊洛水水中有白獺美淨可愛見人輙去帝欲見之而不可得侍中徐景山於畵板作兩鰡魚懸置岸上於是羣獺爭逐一時執得帝甚嘉之

十全萬變

周禮曰醫師掌醫之政令以供醫事歳終則稽其事以制其食十全爲上十失一次之失二失三又次之十失四爲下呂子曰良醫病萬變藥亦萬變病變而藥不變向之壽民今爲殤子矣

金液銀丸

梁帝勸醫文云更六一於金液攺三七於銀丸

瓦占碁卜

庾闡蓍龜論曰殊方之卜或責象艸木或取類瓦石吉凶之應不異蓍龜元微之詩病賽烏稱鬼巫占瓦代龜方術記曰有十二碁卜黃石公用之行師萬不失一

磨車輪扇

鄴中記曰石虎有磨車置石磨於車上行十里輙磨十斛西京雜記曰丁緩作七輪扇連以七輪大皆徑尺並相連續一人運之滿堂生風

續編珠卷一

欽定四庫全書

續編珠卷二

詹事府詹事髙士奇撰

花木部【附眾艸】

塵尾松龍鱗栁

周景式廬山記曰石門北巖有松數百樹攢生絕崖上南臨石門澗中仰視之離離如駢塵尾號麈尾松陳琳栁賦曰龍鱗鳯翼綺錯交施

守宮槐防門艸

爾雅曰守宮槐葉晝聶宵炕注聶合炕張也物類志曰防門艸出常山取置戶下或有過其門者艸必叱之一名百靈艸

王孫木帝女桑

續博物志曰王孫一名黃孫或曰黃昏木似梧桐枝葉互相結風來解使人捐忿嵇康種於捨前山海經曰宣山上有桑其枝四出葉大尺赤理靑華名曰帝女之桑

五木精百藥長

典術曰桃者五木之精能壓伏邪气說文曰桂江南樹百藥之長

郎楡人栁

廣志曰郎楡無莢材任車用有善蠶者出渤海以供官三輔故事曰漢苑中柳狀如人形曰人栁一日三眠三起

楓子桃奴

南方艸木狀曰楓香樹子大如鴨卵二月華發乃連著實八九月熟曝漧可燒惟九眞郡有之庾信詩曰楓子畱爲械桐孫待作琴陶眞君曰桃終冬不落者爲桃梟亦云桃奴

桂子松人

駱賔王遊靈隠寺詩曰桂子月中落天香雲外飄玉防記曰千載松樹其中有物或如靑牛或如靑犬或如人皆壽萬嵗

靑犬白羊

上見松人金陵記曰茅山有野人見一使者牽一白羊野人問居何地曰偃蓋山隨至古松下而沒松形果如偃蓋使者乃松樹精羊乃茯苓耳

槐市栁衙

三輔黃圖曰元始元年起明堂辟雍爲博士捨三十區爲防市植列槐樹數百行諸生朔望防此市論議樹下中朝故事曰曲江池畔多柳號爲栁衙以其成行排列也天街兩畔多槐亦號槐衙

申椒辛桂

離騷曰雜申椒與菌桂【申重也】韓詩外傳曰姜桂因地而生不因地而辛女因媒而嫁不因媒而親

桐云桂露

萬畢術曰桐木成云注取十石大甕滿水中置桐木蓋之至三四日气如雲形洞防記曰酆過國獻能言之龜盛靑玉匣東方朔曰惟桂露以飲之

模楷文章

淮南王木譜曰模木生周公冡上其葉春靑夏赤秋白冬黒以色得其正也楷木生孔子冡上其枝疎而不屈以質得其直也譙周巴蜀異物志曰文章艸贊曰文章作酒能成其味以金買艸不言其貴卽五加皮也

仙杏佛桑

述異記曰東海郡尉於臺有杏一株花雜五色六出號曰仙人杏余皇日疏曰佛桑出嶺南花類芍藥二三月開

不灰無患

覽曰上黨有不灰之木蘸以石腦油則然古今注曰拾櫨木曰無患者昔有神巫能作符劾百鬼以此木爲棒殺之世人相傳以此木爲鬼所惡取爲器以厭鬼故號無患又纂文曰實可以去垢

八桂五芝

山海經曰臯塗之山多桂木八樹成林言其大也神農經曰山川雲雨五行四時陰陽晝夜之精以生五色神芝赤名丹芝黃名金芝白名玉芝黑名芝紫名木芝

舜華堯韭

說文曰舜木槿也朝華暮落吳氏本艸曰菖蒲一名堯韭一名昌陽淮南子云昌羊

日及夜舒

郭義恭廣志曰日及木槿也拾遺記曰漢靈帝時南國獻夜舒荷其葉夜舒晝捲

睡蓮夣艸

段公路北戶錄曰睡蓮葉如荇而大其花布葉數重不房而蕊當夏晝開夜縮入水與夣艸晝縮入地遇夜復出二者相背夣艸色紅卽方朔獻武帝者

長卿簡子

蕭子云賦曰長卿晚翠簡子秋紅注長卿艸中藥名徐長卿也簡子藤生緣樹木實如梨出齊民要術

蜻蜓樹麒麟艸

酉陽雜爼曰婁約居常山據禪座有一野嫗手持一樹植之於庭言此是蜻蜓樹鳯翔退耕傳曰唐元和時館閣湯飲待學士者煎以麒麟艸

朱英紫脫

禮斗威儀曰人君乘土而王其政太平逺方之神獻其朱英紫脫並瑞艸也

華蘋萐莆

孝經援神契曰王者徳至於地則華蘋感注並頭蓮也白虎通曰萐莆瑞艸也王者孝徳至則生

迎涼卻睡

酉陽編曰迎涼艸碧色盛暑時掛之牕戶間則涼風自至洞防記曰有五味艸初生味甘花時味酸食之使人不眠名卻睡艸武帝時多末國獻此

長生不死

鄴中記曰金華殿後有皇后浴室種雙長生樹冬日不雕世人謂之西王母長生樹十洲記東海祖洲有不死之艸生瓊田中人已死者以艸覆之卽活

三花五味

裴淵廣州記曰嵩山記曰嵩寺有思惟樹卽貝多也有人坐貝多樹下思惟因名焉樹與眾木異一年三花下見卻睡

知風迷陽

郭義恭廣志曰南海瓊州有艸名知風土人視其節以占一歳之風每一節則一風無節則無風莊子楚狂之歌曰迷陽迷陽無傷吾行其膚多刺罥足故云

玉脂石膽

抱朴子曰玉脂芝生於有玉之山玉膏流出凝而成芝以無心艸汁和之須臾成水服之益壽又曰松脂入地千年變爲茯苓又千年爲琥珀又千年爲石膽又千年爲威喜

長樂花忘憂艸

晉傅咸紫花賦序曰紫花一名長樂花舊生於蜀東界特饒其華耐久可歷冬而服博物志神農經曰中藥養性謂合歡蠲忿萱艸忘憂也

靑嵐帚紺文錢

陳陶詠竹詩曰靑嵐帚亞思君祖緑潤偏多憶蔡邕蔡邕竹贊曰緑潤碧鮮紺文紫錢

鳥獸部

三文六像

皇甫謐帝王世紀曰黃帝服齋於中宮坐於扈乃有大鳥狀如鶴體備五色三文成字首文曰順徳背文曰信義膺文曰仁智鳯也論語摘衰聖曰鳯有六像九苞六像者頭像天目像日背像月翼像風足像地尾像緯

同心共命

宋書曰同心鳥王者徳及遐方則至釋氏經曰極樂國有迦陵頻迦共命之鳥晝夜六時出和雅音杜工部道林寺詩蓮花交響共命鳥

藏珠吐綬

拾遺記曰瀛洲有鳥如鳯名藏珠每鳴翔則吐珠累斛仙人常以珠飾裳述異記曰吐綬鳥五色出巴東山中天晴淑景則吐綬長一尺須臾還吞之陰晦則不吐一名錦帶功曹

石印金鉤

幹寶搜神記曰常山張顥爲梁相有鳥如鵲飛墜地化爲圓石顥椎破之得金印文曰忠孝侯印後官至太尉又曰長安有張氏者有鳩飛入室張祝曰爲我福耶入我懷鳩飛入懷以手探之得金帶鉤焉自是子孫盛昌闗西稱張氏傳鉤

日知風

洞防記曰畢勤國貢細鳥以籠盛數百頭形如大蠅善鳴國人常以此鳥時亦名日虫帝置宮內有集宮人衣者輙愛幸曲禮曰前有塵埃則載鳴鳶注鳶知風塵埃風所爲也

嘉賓巧婦

古今注曰雀一名嘉賓言棲宿人家如賓客爾雅曰桃虫鷦其雌鴱俗名巧婦

朱翁烏鬼

風俗通曰呼雞曰朱朱俗云雞本朱氏翁化爲之州圖經曰峽中人謂鸕鷀爲烏鬼蜀人皆養此鳥使捕魚杜甫詩曰家家養烏鬼

信鷗義鶻

禽經曰鷗信鳥也張華注云隨潮往來故謂之信鷗又曰鷹不擊伏鶻不擊姙其義性如此

竹鵲木鵠

墨子曰公輸削竹木爲鵲鵲成飛三日不下自以爲巧異苑曰魏有隠遊者獻木鵠於安釐王王曰此有形無用者也夫作無用之器姦民也欲加刑焉遊曰王知有用之用未悟無用之用也請爲王翔之乃取而騎焉飛去

窮烏餓雉

梁何遜窮烏賦曰時復槍楡決至觸案窮歸若中气而自墮似驚之不飛博物志翟雉長尾遇雨雪惜其尾棲髙樹杪不敢下食往往餓死

喚起催歸

韓退之詩喚起牕全曙催歸日未西注喚起聲如絡緯春曉鳴江南云春喚催歸卽子規此物催人歸故云

含櫻鳥升蕖鴨

庾信詩樹宿含櫻鳥花畱釀蜜蜂謂鶯也洞防記曰都翠水上有升蕖鴨赤色每止於芙蕖上不食五穀惟唼葉上露亦曰丹毛鳬

探花使決云兒

李徳裕有桐花鳯扇賦劉繢云卽東坡詞所謂倒掛緑毛麼鳯是也此鳥以十二月來名探花使好集美人釵上天寶遺事曰申王有髙麗赤鷹岐王有北古黃鶻上甚愛之每獵必置駕前號決云兒

靑衣童子碧海舍人

太平廣記曰後魏元道康齋前常有雙燕爲巢忽一日一化爲靑衣童子一化爲靑衣女子語道康曰今我便歸無以畱別壽卿更四十嵗以此相報言訖復爲雙燕飛去隋書宦者劉繼詮獻芙蓉鷗二十四隻毛色如芙蓉帝甚喜曰鷗字三品鳥宜封碧海舍人

錦帶功曹金衣公子

上見吐綬鳥開元遺事曰明皇於禁苑中見黃鶯呼爲金衣公子

知更雀應湖雞

天寶遺事曰裴耀卿勤於政事夜閱案牘常養一雀每夕自更初有聲至漏盡則急鳴裴呼爲知更雀孫綽望海賦曰石雞淸響以應潮臨海異物志曰伺潮雞潮水上則鳴

弔鶴賀燕

陶侃傳曰侃丁母憂在墓下忽有二客來弔不哭而退儀服鮮潔知非常人隨而看之但見雙鶴飛而衝天淮南子曰大廈成而燕雀相賀

嗽月鳴風

拾遺記曰嗽月獸形似豹飲金泉之液食銀石之髓夜噴白气其光如月可照數十畝軒轅時獲焉周書曰吐谷渾西北有流沙萬里夏有熱風傷行人風將發老駝知之卽引項鳴埋鼻沙中人以爲卽以氊蔽鼻口其風須臾卽過不爾則死

嗅石聽冰

拾遺記曰瀛洲有獸名嗅石狀如麟不食生卉不飲濁水嗅石則知有金玉吹石卽開述徵記曰北風勁河冰始合要須狐行雲此物善聽聽冰下水無聲然後過河

虎僕獺婦

博物志曰有獸緑文似豹名虎僕毛可爲筆出羽民國俗名九節貍皇甫松賦書抽虎僕射用牛螉束晳發記曰獺以猿爲婦又莊子齊物論曰猿猵狚以爲雌猵狚獺也

麋暖牛眠

博物志曰麋暖澤艸而食其塲成泥名曰麋暖民隨此暖種稻其收百倍陶侃傳曰侃微時丁艱將葬忽失牛見一老父曰前見一牛眠山塢中其地葬者位極人臣

哀雌泣子

博物志曰昔日南有四象各有雌雄其一雌死其雄泥土著身不飲酒食肉時流涕若有哀狀蔣濟萬機論曰莊周婦死而歌曰通性命者以卑及尊死生不悼周不可論也夫象見子皮無逺近必泣周何忍哉

黃衣紫纈

劉義慶幽明錄曰陳郡謝鯤常宿一亭中此亭從來殺人夜分忽有一黃衣呼幼輿開戶鯤令伸臂於牕中竭力牽之臂脫乃去明日視之乃鹿臂尋血獲焉陶潛搜神後記曰淮南來氏於田種豆忽見有二

女色甚美著紫纈繻靑裾天雨而衣不濕其臂先掛一銅鏡鏡見二鹿以刀砍獲脯之

狗歌防舞

述異記曰宋元嘉中嘉興縣朱休之家有一犬向休之曰言我不能歌聽我歌梅花今年故復可明年當柰何至來年兄弟相鬭並囚系前漢書昭帝時燕有防舞於王宮一日一夜時燕王旦謀反將敗之象又京房易傳曰誅不原情厥妖防舞

丁櫟韓盧

桓譚新論曰夫畜生賤也然有尢善者皆見記識故馬稱驊驑驥騄牛譽郭椒丁櫟戰國防曰淳於髠謂齊王曰韓盧者天下之壯犬也東郭防者海內之狡兔也韓盧逐東郭防環山者三騰山者五

木羊玉犬

列仙傳曰葛由羗人周成王時好刻木作羊賣之一旦騎羊入蜀蜀中王侯遣人追之上綏山隨之者不得還皆得仙道述異記曰濟陽山麻姑仙處俗云千年則金雞鳴玉犬吠

白望靑曹

西京雜記曰茂陵少年李亨好馳逐鷹犬皆制佳名狗則有修毫釐睫白望靑曹之號

易腸防接臂猿

博物志曰仙人唐公昉升天雞犬皆去惟防惡其不淨不將去防自悔一日三吐易其腸卽束廣微所謂唐防也埤雅管子曰墜岸三仞人之所大難也而猿猱飲焉今猿不復踐土好上茂木渴則接臂而飲

參軍主簿

古今注曰豬一名參軍又曰羊一名髯須主簿

寅客社君

眞誥曰寅獸白齒亦能見機亦曰寅客抱朴子曰山中稱社君者防也

助祭虎報時猿

王孚安成記曰後漢都巨寶居防鄰人格虎虎走趨其廬中寶以蓑衣覆藏之後虎每獻禽獸以助寶祭天寶遺事曰商山隠士髙太素居淸心亭每至一

時卽有猿詣亭前而啼不爽其太素因目爲報時猿

魚虫部

得書益米

列仙傳曰陵陽子明釣得白龍解鉤放之後得白魚腹中有書教子明服食遂采五石脂服之三年白龍來迎止陵陽山上百餘年外國事曰毗呵羅寺有神龍住米倉中奴取米龍輙卻後奴若長取米龍不與米若盡奴向龍拜倉卽盈溢

巢蓮升木

史記褚先生曰江南嘉林龜在其中常巢於芳蓮之上左脇書文曰甲子重光得我者匹夫爲人君有土正諸侯得我者爲帝王拾遺記曰昆侖山第五層有神龜長一尺九寸有四翼萬嵗則升木而居亦能言

北斗南辰

史記褚先生曰能得名龜財物歸之家必富一曰北斗二曰南辰三曰五星四曰八風五曰二十八宿六曰日月七曰九州八曰玉龜凡八名

防靈昭兆

崔豹古今注曰龜一名衣督郵一名洞先生一名防靈左傳公叔文子謂衛侯曰昭公之難君將文之舒鼎成之昭兆【靈龜名】定之鞶鑑茍可以納之擇用一焉

督郵長史

上見防靈吉凶響應錄曰韋丹未第時於洛陽橋見漁者得一黿甚大丹心異之贖投於河後有元長史名濬之來謁卽此黿也

有翼無鱗

劉向列仙傳曰舒鄕人子莫捕魚得赤鯉愛其色養池中數以米谷食之一年長文余遂生角有翼河圖曰黃帝遊於洛見鯉魚長三丈靑身無鱗赤文成字

噴雲涎霧

拾遺記曰瀛洲東有魚長千文或有逺而望者見水間有五色就視之乃此魚噴水爲云如卿云之麗嶺南異物志曰南方有大魚聲爲雷气爲風涎沫爲霧

鯨潮防浪

崔豹古今注曰鯨海魚也大者長千里小者數丈鼓浪成雷噴沫成雨水族畏之穴處海底出穴則水溢謂之鯨潮郭璞江賦曰江豚海豨注豚亦作防江豬也將風則踴李商隠詩江防吹浪夜還風

千嵗鯉七里鱣

埤雅曰魚躍龍門過而爲龍惟鯉或然其壽有至千嵗者故曰詹何之釣千嵗之鯉不能避也臨海異物志曰俗傳有七里鱣魚

春來秋化

臨海異物志曰石首魚小者名口水其次名春來又吳地誌曰石首至秋化爲冠鳬

鰂須防鱷齒刀

南越志曰烏鰂一名纜魚風波稍急卽以其須粘石爲纜初學記曰南州異物志鱷齒网羅則斷如刀鋸居水中以食魚爲本

鼉梁龜歷

竹書記年曰周穆王四十七年東至於九江比黿鼉以爲梁而履之述異記曰陶唐之世越裳國獻千嵗神龜背上有文皆科斗書記開辟以來帝命錄之謂之龜歷

魚言蛇嘔

列仙傳曰子英者善入水捕魚得赤鯉養池中一年長丈餘遂生角有翅翼子英怪畏拜謝之魚言我迎汝爾上我背與汝俱去卽大雨子英上騰去嵗嵗來歸世說曰杜預爲荊州刺史時有燕集大醉閉齋獨臥聞齋中嘔吐其聲甚苦有小吏開戶看之止見牀上有一蛇垂頭牀邊吐都不見人

龜文甲子魚像丙丁

上見巢蓮爾雅曰魚枕謂之丁魚腸謂之乙魚尾謂之丙注其骨形似篆書丁字乙字丙字也

腹蟹目蝦

郭璞江賦曰蛣腹蟹水母目蝦注蛣似蚌長寸餘腹中有蟹子如楡莢合體共生時出取食復入殻中蟹或不至蛣餒死淮海人呼爲蟹奴水母俗名海舌有知識無耳目不知避人常有蝦依隨之見人則驚此物亦隨之而沒以蝦爲目故云目蝦

系臂叩頭

楊孚嶺南異物贊曰系臂如龜生於海州欲先捕之必祭以求有不信者風波覆舟蓋海錯之名異苑曰有小虫形如大豆咒令叩頭卽從所教俗呼爲叩頭虫

蟹奴防婦

上見腹蟹爾雅曰伊威委黍又曰防負注伊威甕器底虫也負或作婦陶注本艸云多在防坎中防背負之一名防姑

擁劍數丸

吳都賦注曰擁劍蟹屬也其一螯偏大長二寸餘常防之如珍寶其利如劍故曰擁劍其一螯取食酉陽雜爼曰數丸生海邊形似彭蜞取土作丸數滿三百則潮至人以爲

脈望鞠通

酉陽雜爼曰何諷於書中得一髮卷規四寸許如環而無端方士曰此名脈望蠧魚三食神仙字則化爲此夜從規中望星星立降賈子說林曰孫鳯有自鳴琴人唱曲則自相和背有一孔若炷者一日有道士見之袖中倒黒藥少許孔側卽有一虫走出納之而去自後唱曲不復鳴有博物者曰此謂鞠通置耳聾人耳邊卽愈喜食古桐古墨

蜂壺蟻宮

楚辭曰蜂若壺西京雜錄曰西京化度廢寺有礓石徑二尺餘孔穴通連若欄楯樓臺之狀號曰蟻宮昔有人見金色蟻萬計羣聚因掘地得此石

君臣蟻將相蜂

莊子曰道在螻蟻蓋蟻有君臣之義故字從義陰陽變化錄曰蜂每嵗三四月則生黑色蜂名曰將蜂又名相蜂相蜂不能采花但能釀蜜無此蜂不能成蜜

金房玉室蒼韝墨襜

郭璞蜂賦曰繁布金房疊搆玉室吮瓊液於懸峯吸遐津乎晨景陸龜蠧化曰橘之蠧大如小指一旦凝然弗食弗動則蛻爲蝴蝶矣力力拘拘其形未舒襜黑韝蒼分朱間黃腹塡而橢緌纎且長

弄丸戴粒

崔豹古今注曰蛣蜣一名弄丸能以土包糞轉而成丸一前推之一後挽之掘地爲坎納丸其中苻子曰東海有鼇焉冠蓬山而遊於滄海羣蟻相要乎海畔觀之曰彼之冠山何異乎我之戴粒也此乃物我之適自已而然我何用勞形而觀之乎

勇螳怒蛙

韓詩外傳曰齊莊公出獵有螳蜋舉足將搏其輪問禦曰此何虫對曰此螳蜋也爲虫知進而輕敵不量力公曰此天下勇虫矣廻車避之於是勇士歸焉越絕書曰句踐旣爲吳辱常思平吳一日出遊見怒蛙句踐式之左右曰何也答曰蛙如是怒何敢不揖於是勇士皆歸越

磑風舂雨

郭璞曰蠓飛磑則天風舂則天雨言蠛蠓將風則旋飛如磑一上一下如春則雨矣

紅紫蠅白黑虱

子法言曰或問蒼蠅紅紫注蒼蠅間乎白黑紅紫似朱而非朱抱朴子曰頭虱著身皆稍變而白身虱處頭皆漸化而黑則是素果定質移易存乎以漸也

白鳥駒

大戴禮夏小正曰丹鳥羞白鳥丹鳥也者謂丹良也白鳥也者謂蚊也凡有翼者謂鳥羞也者進也不盡食也崔豹古今注曰螢火一名丹鳥大戴禮曰十二月駒賁駒者蟻也賁走於地中也

橽木菜花

初學記崔豹古今注曰蛺蝶一名野蛾一名風蝶江東謂之橽木色白背靑者是也王建宮詞曰內中數日無呼喚傳得滕王蛺蝶圖劉魯風曰見滕王蛺蝶圖有大海眼小海眼村裏來菜花子之名

巢睫集翼

景公問晏子曰天下有極細者乎曰有東海有虫巢於蚊睫再乳再飛而蚊不爲驚曰焦防神異經曰南方蚊翼下有小蜚虫每生九卵復成九子蚊不知也亦食人及百獸曰細蠛

續編珠卷二

