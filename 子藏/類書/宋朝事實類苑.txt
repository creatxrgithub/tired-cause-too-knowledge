宋朝事實類苑

﹝宋﹞江少虞編纂

●目錄

卷一

祖宗聖訓﹝一﹞

卷二

祖宗聖訓﹝二﹞

卷三

祖宗聖訓﹝三﹞

卷四

祖宗聖訓﹝四﹞

卷五

祖宗聖訓﹝五﹞

卷六

君臣知遇﹝一﹞

卷七

君臣知遇﹝二﹞

卷八

名臣事迹﹝一﹞

卷九

名臣事迹﹝二﹞

卷十

名臣事迹﹝三﹞

卷十一

名臣事迹﹝四﹞

卷十二

名臣事迹﹝五﹞

卷十三

徳量智識﹝一﹞

卷十四

徳量智識﹝二﹞

卷十五

顧問奏對﹝一﹞

卷十六

顧問奏對﹝二﹞忠言讜論﹝一﹞

卷十七

忠言讜論﹝二﹞

卷十八

典禮音律﹝一﹞

卷十九

典禮音律﹝二﹞

卷二十

典禮音律﹝三﹞

卷二十一

官政治績﹝一﹞

卷二十二

官政治績﹝二﹞

卷二十三

官政治績﹝三﹞

卷二十四

衣冠盛事

卷二十五

官職儀制﹝一﹞

卷二十六

官職儀制﹝二﹞

卷二十七

官職儀制﹝三﹞

卷二十八

官職儀制﹝四﹞

卷二十九

詞翰書籍﹝一﹞

卷三十

詞翰書籍﹝二﹞

卷三十一

詞翰書籍﹝三﹞

卷三十二

典故沿革﹝一﹞

卷三十三

典故沿革﹝二﹞

卷三十四

詩歌賦詠﹝一﹞

卷三十五

詩歌賦詠﹝二﹞

卷三十六

詩歌賦詠﹝三﹞

卷三十七

詩歌賦詠﹝四﹞

卷三十八

詩歌賦詠﹝五﹞

卷三十九

詩歌賦詠﹝六﹞

卷四十

文章四六

卷四十一

曠達隱逸﹝一﹞

卷四十二

曠達隱逸﹝二﹞

卷四十三

仙釋僧道﹝一﹞

卷四十四

仙釋僧道﹝二﹞

卷四十五

休祥夢兆﹝一﹞

卷四十六

休祥夢兆﹝二﹞

卷四十七

休祥夢兆﹝三﹞

卷四十八

占相醫藥﹝一﹞

卷四十九

占相醫藥﹝二﹞

卷五十

書畫伎藝﹝一﹞

卷五十一

書畫伎藝﹝二﹞

卷五十二

書畫伎藝﹝三﹞

卷五十三

忠孝節義﹝一﹞

卷五十四

忠孝節義﹝二﹞將帥才略﹝一﹞

卷五十五

將帥才略﹝二﹞

卷五十六

將帥才略﹝三﹞

卷五十七

知人薦舉

卷五十八

廣知博識﹝一﹞

卷五十九

廣知博識﹝二﹞

卷六十

風俗雜誌﹝一﹞

卷六十一

風俗雜誌﹝二﹞

卷六十二

風俗雜誌﹝三﹞

卷六十三

談諧戲謔﹝一﹞

卷六十四

談諧戲謔﹝二﹞

卷六十五

談諧戲謔﹝三﹞

卷六十六

談諧戲謔﹝四﹞

卷六十七

談諧戲謔﹝五﹞

卷六十八

神異幽怪﹝一﹞

卷六十九

神異幽怪﹝二﹞

卷七十

詐妄謬誤﹝一﹞

卷七十一

詐妄謬誤﹝二﹞

卷七十二

詐妄謬誤﹝三﹞

卷七十三

詐妄謬誤﹝四﹞

卷七十四

詐妄謬誤﹝五﹞

卷七十五

安邊禦寇﹝一﹞

卷七十六

安邊禦寇﹝二﹞

卷七十七

安邊禦寇﹝三﹞

卷七十八

安邊禦寇﹝四﹞

附錄

●說明

《宋朝事實類苑》﹐日本木活字本稱《皇宋事寶類苑》﹐省稱《皇朝類苑》﹐七十八卷﹔《四庫全書總目提要》稱《事實類苑》﹐六十三卷。宋江少虞編纂。

江少虞﹐字虞仲﹐常山人﹐宋政和進士﹐調天臺學官﹐後歷任建﹑饒﹑吉三州太守﹐據明淩迪知《萬姓統譜》卷三稱﹕『治狀皆第一。』生卒年不詳。他編纂《事實類苑》一書﹐前後歷時凡十四年。這部書成書於宋紹興十五年﹝公元一一四五年﹞﹐當時他正擔任吉州太守。他的著作﹐除了這部書﹐還有雜著經說奏議百餘卷﹐惜已散佚。

『宋代朝野事迹見於諸家記錄者甚多﹐而畔散不屬﹐難於稽考』﹝《四庫全書總目提要》﹞。江少虞將諸家記錄中有關宋代的朝野事迹﹐匯集一起﹐選擇類次﹐編纂成這部《事實類苑》。全書分爲二十四門﹝自序作二十八門﹐恐系筆誤﹞﹐各以四字標題﹐並再分列子目﹐頗便檢閱。書中所記﹐爲宋太祖至宋神宗約一百二十餘年間﹝公元九六０─一０八五年﹞的史事。這是宋代前期﹐亦卽宋朝歷史上最繁盛的時期。

江少虞是北宋末﹑南宋初年人﹐離開宋代前期不遠﹐有關宋代前期的諸家記錄﹐當時搜集較易。因此﹐他在《事實類苑》中引用的諸家記錄﹐卽有五十種左右﹝《四庫全書總目提要》說是『共六十餘家』﹐這个數字不確﹞﹐而其中半數以上現已失傳或殘缺﹐賴此書才保存下來。

例如記載北宋政制﹑掌故等方面事迹的範鎭的《國朝事始》﹑羅畸的《蓬山誌》和錢惟演的《金坡遺事》三種書﹐後世僅《說郛》卷七十七引用了《金坡遺事》中的兩條。而《事實類苑》引用這三種書﹐卻各有數十條之多。如本書卷三十《詞翰書籍》門引用《國朝事始》記學士院故事的二十多條﹐卷三十一引《蓬山誌》記祕閣藏書的二十多條﹔《職官儀制》門﹑《典故沿革》門和《書畫伎藝》門引用《蓬山誌》和《金坡遺事》許多條﹐爲研究北宋的政治﹑文化和藝術提供了不少材料。至於那些《三朝聖政錄》《國朝寶訓》《三朝訓鑑》《元丰聖訓》《元丰寶訓》和《兩朝寶訓》之類著作﹐𨿽然大都是宣揚封建政治思想的﹐可是﹐『正史』中的《本紀》和《列傳》﹐不少內容卻正是根據此類著作寫成的。這些著作也僅見於本書﹐作爲史料看﹐也是有一定的參考價值的。

又如記載楊億平生見聞的《楊文公談苑》十五卷和宋元丰初年人張師正記載其平生見聞的《倦遊雜錄》八卷﹐原書也早已散佚。《楊文公談苑》一書﹐《說郛》卷二十一僅引了十一條﹐曾慥《類說》卷五十三𨿽然引了六十多條﹐但文字都經刪節。《倦遊雜錄》一書﹐《說郛》卷十四﹑卷三十七合起來才引了十八條﹐曾慥《類說》卷十六𨿽然引了五十多條﹐但文字也都經刪節。而《事實類苑》引用這兩種書中有關宋代事實的材料﹝這兩種書中也有一些內容與宋代事實無關﹞﹐《楊文公談苑》約有一百幾十條﹐《倦遊雜錄》也有近百條﹐數量頗爲可觀。從已經引用的各條來看﹐這兩種書涉及範圍很廣﹐上至朝章典故﹐將相名人的遺聞逸事﹐邊政外交﹐下至各地民情風俗﹐里巷瑣事﹐無所不有﹐有助於了解宋代社會﹑政治﹑經濟和文化情況。至於記載當時宋朝與朝鮮﹑日本之間文化交流各條﹐更可補其它記載的不足。

再如這部書中引用的幾種北宋詩話﹐《名賢詩話》和《三山居士詩話》兩種﹐其它各書均未見引用﹔《李希聲詩話》《漢臯詩話》和《西淸詩話》等﹐也都可補《苕溪漁隱叢話》等書引文的脫訛。

《事實類苑》中引用的有些書﹐現在𨿽然還有傳本﹐但江少虞所據者均爲當時版本﹐而且又是照錄原文﹐不加刪節﹐同現在流傳的本子﹐文字常有出入。例如司馬光的《涑水紀聞》﹐在南宋初年秦檜禁止私史時﹐已遭毀損。現在流傳的本子﹐並非全書。但是﹐南宋初年的人還能看到原本。近人夏敬觀於一九一七年校訂此書時﹐曾以宋刻本朱熹的《五朝﹑三朝名人言行錄》所引的數十條參校﹐不僅文字方面勝於通行各本﹐且有八條爲今本所無。這八條卽全見於《事實類苑》﹐兩書文字也幾乎完全相同。《事實類苑》引用《涑水紀聞》共有數百條﹐其中一部分爲今本《涑水紀聞》所無﹐另一部分𨿽已收入今本《涑水紀聞》﹐但文字也較今本爲多﹐可以用來校正脫訛之處甚多。又如王辟之的《澠水燕談錄》﹐現存各本﹐脫文訛字也很嚴重。《事實類苑》引用此書較多﹐同樣可以用來校正脫訛。類似情形﹐還可以舉出不少。

《事實類苑》引用諸家記錄甚多﹐因而書中也出現了一些引書誤注的情況。例如卷一開頭四條﹐注『並《涑水紀聞》』﹐經檢原書﹐僅第二條見今本《涑水紀聞》﹐第一﹑第三條並見魏泰《東軒筆錄》﹐第四條見釋文瑩《玉壺淸話》。卷八末條注『出《廬陵居士集》』﹐而卷五十七又重引此條﹐注『《東坡集》』﹐經檢原書﹐應爲『《東坡志林》』。卷二十六《堂札子》《宣頭》兩條﹐注『並《湘山野錄》』。但其中一條的開頭講到他曾爲『史館檢討』。案﹐《湘山野錄》著者爲釋文瑩﹐不可能做史館檢討。原來這兩條引自沈括《夢溪筆談》。同時﹐《事實類苑》對引書並不逐條注明﹐凡遇引同一種書兩條以上或多至一二十條時﹐只在最末一條注『以上某書』﹑『並某書』﹑『以上出某書』﹐而實際上所引各條並非出自一書。如卷十六《余襄公》以下至《範文正》第一條﹐共十一條﹐注『以上出《筆談》』﹐其實祇有《範文正》一條引自《夢溪筆談》﹐其它十條都見《澠水燕談錄》。另外﹐還有一些引文失注出處。如卷十六《薛簡肅》條﹐卷五十末四條﹐均未注出處。經查考﹐前一條見《湘山野錄》﹐後四條均見《夢溪筆談》。以上情況﹐在全書中﹐幾乎各卷都有﹐這是我們引用時應該注意的。

由於《事實類苑》提供了大量的材料﹐對於研究文學和歷史﹐特別是研究宋史具有較大的參考價值﹐爲此﹐我們將這部書加以整理出版。

《事實類苑》成書後﹐宋紹興二十三年﹝公元一一五三年﹞麻沙書坊曾出版過刻本。此後歷經元﹑明﹑淸三代﹐我國迄未重新刻印出版。因國內久無刻本﹐加之鈔本亦流傳甚少﹐因此﹐這部書一直不大爲人所注意。淸代編修《四庫全書》時﹐搜集到的爲傳鈔本﹐六十三卷。六十三卷本有宋紹興二十八年﹝公元一一五八年﹞江少虞的自序﹐寫此序時間已在麻沙書坊刻印本出版之後。因此﹐七十八卷本和六十三卷本的關系﹐現尙不很淸楚。我國國內𨿽無刻本流傳下來﹐但是日本卻在元和七年﹝公元一六二一年﹐明天啟元年﹞出版過木活字本。日本木活字本目錄首行題爲『麻沙新雕皇朝類苑捲第目錄一』﹐目錄第三卷

末又有『紹興二十三年癸酉歲中元日麻沙書坊印行』十八字﹐可見日本木活字本完全是根據我國宋紹興麻沙本翻印的。公元一九一一年﹐日本木活字本傳至我國﹐同時﹐武進董康亦據以重刻﹐從此﹐我國方才又有七十八卷刻本。

●宋朝事實類苑卷第一

祖宗聖訓﹝一﹞

◆祖宗聖訓﹝一﹞

太祖皇帝

○太祖皇帝

太祖聖性至仁﹐𨿽用兵﹐亦戒殺戮。親徵太原﹐道經潞州麻衣和尙院﹐躬禱於佛前曰﹕『此行止以弔伐爲意﹐誓不殺一人。』開寶中﹐遣將平金陵﹐親召曹彬﹑潘美戒之曰﹕『城陷之日﹐愼無殺戮。設若困鬭﹐則李煜一門﹐不可加害。』故彬於江南﹐得王師弔伐之體﹐由聖訓丁寧也。【此條今見東軒筆錄卷九。】

初﹐梁太祖因宣武府第修之爲建昌宮﹐晉攺名曰『太寧宮』﹐周世宗復加營繕﹐猶未盡如王者之制。太祖始命攺營之﹐一如洛陽宮之制。旣成﹐太祖坐正殿﹐令洞開諸門直望之﹐謂左右曰﹕『此如我心﹐小有邪曲﹐人皆見之。』【此條今見涑水紀聞卷一。】

錢俶入朝﹐太祖眷禮甚厚﹐然自宰相以下﹐皆有章疏乞畱俶﹐而取其地。太祖不從﹐賜還本國﹐復宴餞於便殿﹐屢勸以巨觥。陛辭之日﹐俶感泣再三﹐太祖命於殿內取一黃復﹐封識甚密﹐以賜俶﹐且戒以塗中密觀。洎卽塗﹐啟之﹐凡數十軸﹐皆羣臣所上章疏﹐俶自是益感懼﹐江南平﹐遂乞納土。【此條今見東軒筆錄卷十一。】

秦亭之西北夕陽鎭﹐產巨材﹐森郁綿亙﹐不知其極﹐止利於戎。建隆初﹐國朝方議營造﹐尙書髙防知秦州﹐辟地數百里﹐築堡扼其要﹐募兵千餘人爲采造務﹐與戎約曰﹕『渭之北﹐戎有之。渭之南﹐秦有之。』果獲材數萬本﹐爲桴蔽渭而上。後番部率帳族﹐絕渭奪筏﹐殺防兵。出師與戰﹐剪戮甚眾﹐生擒數拾人﹐縶俘於獄以聞。太祖憫之﹐曰﹕『奪其地之產﹐得無爭乎﹖仍速邊州之擾﹐不若罷之。』下詔厚撫其酋﹐所縶之戎﹐各以袍帶優賜之﹐遣還其部。諸戎泣謝﹐後上表﹐願獻美材五十里【玉壺作『萬』。】於朝。【並涑水紀聞。此條今見玉壺淸話卷二。】

太祖常與趙中令普議事﹐有所不合﹐太祖曰﹕『安得宰相如桑維翰者與之謀乎﹖』普對曰﹕『使維翰在﹐陛下亦不用。』蓋維翰愛錢。太祖曰﹕『苟用其長﹐亦當護其短﹐措大眼孔小﹐賜與十萬貫﹐則塞破屋子矣。』【此條今見東軒筆錄卷十一。】

錢俶進寶犀帶﹐太祖顧謂曰﹕『朕有三條帶﹐與此蓋不同。』俶請宣示一觀﹐太祖笑曰﹕『汴河一條﹐惠民河一條﹐五丈河一條。』俶大愧服﹐其規模豈不宏遠哉﹗【此條今見東齋記事補遺。】

王全斌伐蜀之歲﹐是時大寒﹐太祖著帽絮被裘﹐禦講【『講』字據明抄本增。】武殿氈帳曰﹕『此中寒尙不能禦﹐況伐蜀將士乎﹖』卽脫所服裘帽﹐遣使【明抄本作『將』。】持賜全斌。其伐江南也﹐曹彬﹑李漢瓊﹑田欽祚入辭﹐以匣劍授彬曰﹕『副將而下﹐不用命﹐斬之。』漢瓊等皆股栗畏懾﹐此所以見禦將之恩威﹐皆出於一。

太祖皇帝將展外城﹐幸朱雀門﹐親自規畫﹐獨趙韓王普時從幸。上指門額問普曰﹕『何不祗書朱雀門﹐須著「之」字安用﹖』普對曰﹕『語助。』太祖笑曰﹕『之乎者也助得何事﹗』【此條今見湘山野錄卷中。】

太祖服用儉素﹐退朝常衣絁袴麻鞵﹐寢殿門懸靑布緣簾﹐殿中設靑布縵。【以上出楊文公談苑。】

太祖少親戎事﹐性好藝文﹐卽位未幾﹐召山人郭無爲於崇政殿講書。至今講官所領階銜﹐猶曰『崇政殿說書』云。【出傅簡公佳話。】

錢俶初入朝﹐旣而賜歸國﹐羣臣多請畱俶﹐而使之獻地。太祖曰﹕『吾方徵江南﹐俾俶歸治兵以攻其後﹐則吾之兵力可減半。江南若下﹐俶敢不歸乎﹖』旣而皆如所處。【出東軒筆錄。】

太祖聞國子監集諸生講書﹐喜﹐遣使賜之酒菓﹐曰﹕『今之武臣﹐亦當使其讀經書﹐欲其知爲治之道也。』【出涑水紀聞。】

太祖皇帝以神武定天下﹐儒學之士﹐初未甚進用。及卜郊肆類﹐備法駕﹐乘大輅﹐翰林學士盧多遜攝太僕卿﹐升輅執綏﹐且備顧問。上因嘆儀物之盛﹐詢致理之要﹐多遜占對詳敏﹐動皆稱旨。他日﹐上謂左右曰﹕『作宰相當須用儒者。』盧後果大用﹐蓋肇於此。【出文正公筆錄。此條又見卷十五。】

太祖討平諸國﹐收其府藏﹐貯之別庫﹐曰『封樁庫』﹐每歲國用之餘﹐皆入焉。嘗語近臣曰﹕『石晉割幽燕諸郡以歸契丹。朕憫八州之民久陷夷虜﹐俟所蓄滿五百萬緡﹐遣使遺北虜贖之山後諸郡。如不我從﹐則散府財﹐募戰士﹐以圖攻取。』【澠錄有『會上晏駕乃寢』六字。】後攺曰『左藏庫』﹐今爲『內藏庫』。【出歸田錄。此條今見澠水燕談錄卷一。】

魏咸信言﹐故魏國長公主在太祖朝﹐嘗衣貼繡鋪翠襦入宮中﹐太祖見之﹐謂主曰﹕『汝當以此與我﹐自今勿復爲此飾。』主笑曰﹕『此所用翠羽幾何﹖』太祖曰﹕『不然﹐主家服此﹐宮闈戚裏皆相效﹐京城翠羽價髙﹐小民逐利﹐展轉販易﹐傷生寢廣﹐實汝之由。汝生長富貴﹐當念惜福﹐豈可造此惡業之端﹖』主慚謝。主因侍坐﹐與孝章皇后同言曰﹕『官家作天子日久﹐豈不能用黃金裝肩舁﹐乘以出入﹖』太祖笑曰﹕『我以四海之富﹐宮殿悉以金銀爲飾﹐力亦可辦﹐但念我爲天下守財耳﹐豈可妄用﹖古稱以一人治天下﹐不以天下奉一人﹐苟以自奉養爲意﹐使天下之人何仰哉﹖當勿復言。』

太祖平蜀﹐得孟昶七寶裝溺器﹐擲之於地﹐令杵碎之﹐曰﹕『汝以何器貯食﹖似此﹐不亡何待﹖』【以上見楊文公談苑。】

太祖豁達﹐旣得天下﹐趙普屢以在微時所不足者言之﹐欲潛加害。太祖曰﹕『不可﹐若塵埃中總教識天子宰相﹐則人皆去尋也。』自後普不復敢言。【出丁晉公談錄。】

太祖嘗謂左右曰﹕『朕每因宴會﹐乘歡至醉﹐經宿﹐未嘗不自悔也。』

太祖嘗見小黃門損畫殿壁者﹐怒之曰﹕『豎子可斬也﹐此天【『天』明抄本作『天地』﹐涑水作『天子』。】廨捨耳﹐汝豈得敗之耶﹖』【始平公云。】

太祖初卽位﹐頗好畋獵﹐嘗因獵墜馬﹐怒﹐自挾佩刀刺馬﹐殺之。旣而嘆曰﹕『我耽於逸樂﹐乘危走險﹐自取顚越﹐馬何罪焉﹖』自是遂不復獵。

太祖嘗罷朝﹐坐便殿﹐不樂者久之﹐內侍行首王繼恩請其故﹐上曰﹕『爾謂天子爲容易邪﹖早來﹐吾乘快指揮一事而誤﹐故不樂耳。』孔子稱誠知爲君之難也﹐不幾乎一言而興邦乎﹖太祖有焉。

太祖采聽明遠﹐每遇邊閫之事﹐纖悉必知。有間者自蜀還﹐上問曰﹕『劍外有何事﹖』間者曰﹕『但聞成都滿城誦朱山長【玉壺作『長山』。】苦熱詩曰「煩暑鬱蒸何處避﹖涼風淸泠幾時來﹖」』上曰﹕『此蜀民思吾之來伐也。』時𨿽已下荊楚﹐孟昶有唇亡齒寒之懼﹐而西討無名。昶欲朝貢﹐王昭遠固止之。幹徳三年﹐昶遣諜者孫遇賫蠟丸帛書﹐間道往太原﹐結劉鈞爲援﹐爲朝廷所獲。太祖喜曰﹕『興師有名矣。』執間者﹐命王全斌率禁旅三萬﹐分路討之。俾孫遇指畫山川曲折﹐閣道遠近﹐令工圖之﹐面授神算﹐令王全斌往焉。曰﹕『所克城寨﹐止藉器甲芻斛爾﹐若財帛﹐盡分給戰士。』王師至蜀﹐昶遣王昭遠帥師來拒﹐未幾﹐相繼就擒﹐昶始降﹐執昶赴闕。大將王仁贍自劍南獨先歸闕﹐乞見﹐恐己惡露﹐歷數全斌等數將貪黷貨財﹐弛縱兵律。懼爲所訴﹐反欲自蔽。太祖笑謂仁贍曰﹕『納李廷珪妓﹐擅開丰徳庫取金寶﹐此又誰耶﹖』仁贍惶怖﹐叩伏待罪。上又曰﹕『此行淸介思愼﹐但止有曹彬一人爾。』臺臣請深治徵蜀諸將橫越之惡﹐太祖盡釋之。【以上出涑水紀聞。此條今見玉壺淸話卷六。】

太祖卽位後﹐遣王全斌﹑劉民裕先鋒自大散關入蜀﹐劉自夔峽路﹐而水陸齊攻﹐曹彬爲都監﹐沈義倫爲行營判官﹐收復【明抄本作『徵』。】西蜀。無何﹐全斌殺降兵三千人﹐是時曹不從﹐但收其文案﹐不署字。王﹑曹﹑沈等回﹐太祖傳宣送中書取勘﹐左右曰﹕『方克復西蜀回﹐𨿽殺降兵﹐亦不可便案劾﹐今後陛下如何用人﹖』太祖曰﹕『不然﹐【丁錄有『今』字。】河東﹑江南皆未歸服﹐若不勘劾﹐恐今復【丁錄作『後』。】委任者﹐轉亂殺人﹐但且令勘劾消勘。』案成﹐宣令後殿見責﹐問曰﹕『如何敢亂殺人﹖』又曰﹕『曹彬但退﹐不干你事。』曹不退﹐但叩頭伏罪﹐曰﹕『是臣同商議殺戮降兵﹐朝廷問罪﹐臣首合誅戮。』太祖見曹如此說﹐皆與原之。王受金州節帥﹐【丁錄作『度』。】餘皆【丁錄有『次第』二字。】進擢之。忽一日﹐宣曹並潘美﹐曰﹕『命汝收江南。』又顧曹曰﹕『更不得似往時西川亂殺人。』曹徐奏曰﹕『臣若不奏﹐又恐陛下未知。曩日西川﹐元不是臣【丁錄有『要』字。】殺降卒﹐緣臣商量﹐固執不下﹐臣見收得當日文案﹐元不著字。』太祖令取進呈。太祖覽之﹐又謂曰﹕『卿旣商量不下﹐何爲對朕堅自服罪﹖』曰﹕『臣從初與王全斌等同奉陛下委任﹐若王全斌等獨【丁錄作『獲』。】罪﹐臣獨淸雪﹐不爲穩便﹐臣是以一向服罪。』太祖曰﹕『卿旣自欲當罪﹐如此又安用畱此文字﹖』曰﹕『臣從初謂陛下必行誅戮﹐臣畱此文書令老母進呈﹐乞全老母一身。』太祖尢器遇之﹐又潛謂曰﹕『但只要他歸服﹐愼勿殺﹐是他無罪過﹐自是自家著他不得﹐卿切會取。』曹曰﹕『謹奉詔旨﹐不敢違越。』晉公曰﹕『今國家享無疆之休﹐良由是耳。曹之四子﹐璨﹑瑋﹑琮﹑珣﹐皆享丰祿﹐豈非餘慶乎﹖』【以上出丁晉公談錄。今本丁晉公談錄此條與下面『太祖明聖慈惠』條相連﹐首『太祖』二字作『洎』。】

宋白言﹐開寶九年﹐雩祀西洛﹐陰雨踰月﹐齋宿之旦﹐尙未霽﹐太祖遣中使禱無畏三藏塔﹐與之誓言﹐儻不止﹐卽毀其浮圖。又俾近臣賫三木與嶽神宿﹐齋日雨不止﹐當施桎梏於汝。至太極殿宿齋﹐辰巳間雨霽﹐洛陽令督役夫輩除道上泥﹐布漧土。及郊祀還﹐禦明徳門賜赦﹐觀衛士歸營﹐車駕還宮﹐雨復作。無畏﹐胡僧﹐唐開元中至長安﹐玄宗甚禮重之﹐每祈雨輙應﹐事具李徳裕次柳氏舊聞及李華碑。【見楊文公談苑。】

太祖旣納趙韓王之謀﹐數遣使者分詣諸道﹐擇選精兵﹐凡其材力伎藝有過人者﹐皆收補禁軍﹐聚之京師﹐以備宿衛﹐厚其糧賜。居常躬自案閱訓練﹐皆一以當百。諸鎭皆自知兵力﹐精銳非京師之敵﹐莫敢有異心者﹐由我太祖能彊幹弱支﹐致治於未亂故也。

太祖徵河東﹐圍太原﹐久之不拔。宿衛之士皆自奮﹐告曰﹕『蕞爾小【『小』字據涑水補。】城而久不拔者﹐士不致力故也。臣等請自往力攻﹐必取之。』上【『上』涑水作『固』。】止之曰﹕『吾搜簡訓練汝曹﹐比至於成﹐心盡力竭矣。汝曹天下精兵之髓﹐而吾之股肱爪牙也﹐吾寧不得太原﹐豈可糜滅汝曹於此城之下哉﹖』遂引兵而還。軍士聞之﹐無不感激﹐往往有出涕者。

太祖徵李筠﹐河東遣其宰相衛融將兵助筠﹐融兵【明抄本有『散』字。】敗﹐生獲之。上面責其助亂﹐因謂曰﹕『朕今赦汝﹐汝能爲我用乎﹖』對曰﹕『臣家四十口﹐皆受劉氏溫衣飽食﹐何忍負之﹖陛下𨿽不殺臣﹐臣終不爲陛下用﹐得間則走河東耳。』上怒﹐命以鐵檛檛其首﹐曳出。融曰﹕『人誰不死﹖得【涑水脫『得』字。】死君事﹐臣之福也。』上曰﹕『忠臣也。』召之於禦座前﹐傅以良藥﹐賜襲衣帶及鞍勒﹐拜太府卿。

王師平江南﹐徐鉉從李煜入朝﹐太祖讓之﹐以其不早勸李煜降也。鉉曰﹕『臣在江南﹐備位大臣﹐國亡不能止﹐罪當死﹐尙何所言﹗』上悅﹐撫之曰﹕『卿誠忠臣﹐事我當如事李氏也。』【並見涑水紀聞。】

開寶中﹐趙普猶秉政﹐江南後主以銀五萬兩遺普﹐普白太祖﹐太祖曰﹕『此不可不受﹐但以書答謝﹐少賂其來使可也。』普叩頭辭讓﹐上曰﹕『大國之體﹐不可自爲寢弱﹐當使之勿測。』旣而後主遣其弟從善入貢﹐常賜外﹐密賫白金如遺普之數﹐江南君臣始震駭﹐服上之偉度。【楊文公談苑。】

太祖明聖慈惠﹐歷代創業之主不可比也。初陳橋爲三軍擁迫而回﹐不獲已而徇眾懇﹐乃先與三軍約曰﹕『汝等入城﹐不得驚動府庫﹐【原作『軍』﹐據丁錄攺。】不得殺害人民﹐不得取奪財物﹐能從吾令﹐則【丁錄有『吾』字而無上『能』字。】不違汝推戴。』於是三軍【丁錄有『皆』字。】曰﹕『不敢違命。』【出丁晉公談錄。】

太祖將親徵﹐軍校有獻手檛者﹐上問曰﹕『此何以異於常檛而獻之﹖』軍校密言曰﹕『陛下試引檛首觀之﹐檛首卽劍柄也﹐有刃韜於中。平居可以爲杖﹐緩急以備不虞。』上笑投之於地曰﹕『使我親用此物﹐事將何如﹖當是時﹐此物固足恃乎﹖』

太祖親徵澤潞﹐中書舍人趙逢憚涉山險﹐稱墜馬傷足﹐止於澤州。及師還﹐當艸制﹐復稱疾﹐上怒謂宰相﹕『逢﹐人臣﹐乃敢如此。』遂貶房州司戶。【以上出涑水紀聞。】

太祖皇帝得天下﹐破上黨﹐取李筠﹐徵維揚﹐誅李重進﹐皆一舉蕩滅﹐知兵力可用﹐僭僞可平矣。嘗語太宗曰﹕『中國自五代以來﹐兵連禍結﹐帑廩虛竭﹐必先取西川﹐次及荊﹑廣﹑江南﹐則國用富饒矣。今之勍敵﹐正【東軒作『止』。】在契丹﹐自開運已後﹐益輕中國。河東正扼兩蕃﹐若遽取河東﹐便與兩蕃接境﹐莫若且存繼元﹐爲我屏翰﹐俟我完實﹐取之未晚。』故太祖末年﹐始徵河東﹐太宗【原作『太祖』﹐據東軒攺。】卽位﹐卽一舉平晉也。【此條今見東軒筆錄卷一。】

周廣者﹐開寶中爲內外馬步軍都頭﹐親近﹐好言外事。一日白太祖曰﹕『朝廷遣使吳越﹐錢俶南面坐﹐傍設使者位。俶𨿽貴極人臣﹐況尊無二上﹐而奉命者不能正其名﹐此大辱國。』太祖曰﹕『汝頗能折之否﹖』廣曰﹕『臣請行。』俶生辰﹐卽遣廣爲使﹐俶猶襲故態﹐廣曰﹕『比肩事主﹐不敢就席。』俶遂移牀西向﹐正賓主之禮。復命﹐廣气甚驕﹐將希寵賞﹐太祖曰﹕『汝蓋倚朝廷威勢﹐不然者﹐俶何有於汝哉﹖』廣大慚﹐其禦下之英略如此。

劉鋹性絕巧﹐自結眞珠鞍勒﹐爲戲龍之狀﹐獻太祖﹐太祖以示尙方工﹐皆駭伏﹐償以錢三百索。上謂左右曰﹕『移此心以勤民政﹐不亦善乎﹖』鋹在國中﹐多置酖以毒臣下。太祖幸講武池﹐從官未集﹐鋹先至﹐詔賜巵酒﹐鋹心疑之﹐捧杯泣曰﹕『臣承父祖基業﹐違拒朝廷﹐煩王師致討﹐罪在不赦。陛下旣待臣以不死﹐願爲大梁布衣﹐觀太平之盛﹐未敢飲此酒。』太祖笑謂之曰﹕『朕推赤心於人腹中﹐安有此事﹖』卽取鋹酒自飲﹐別酌以賜鋹﹐鋹慚謝。

太祖善禦豪傑﹐得人之死力。居常多幸講武池﹐臨流觀習水戰﹐因謂左右曰﹕『人皆言忘身爲國﹐然死者人之所難﹐言之易耳。』時禁衛將帥軍廂主皆侍側﹐有天武廂主李進卿前對曰﹕『如臣者﹐令死卽死耳。』遂躍入池中﹐上急令水工數十人救之﹐得免﹐幾於委頓。【明抄本有『上』字。】左右內侍數十人﹐皆善武藝﹐伉健﹐人敵數夫﹐騎上下山如飛﹐其慰撫養育﹐無所不至﹐然未嘗假其威權。泗洲檻生虎來獻﹐上令以全羊臂與之﹐虎得全肉﹐決裂而食﹐气甚猛悍﹐欲觀之也。俄口呿不合﹐視之﹐有骨橫鯁喉中﹐上目左右﹐內侍李承訓卽引手探取﹐無所傷。嘗因禦五鳳樓﹐有風禽罥東南角樓鴟尾上﹐上顧左右曰﹕『有能取之否﹖』一內侍﹐失其姓名﹐攝衣攀屋桷以登緣﹐歷危險﹐取之以獻﹐觀者膽落﹐蓋試其趫捷也。

太祖始自總戎﹐爲士眾【明抄本作『卒』。】畏服﹐及踐祚﹐善訓戎旅﹐隸兵籍者多以配雄武軍。自此或習試武藝﹐或角力鬭毆﹐以較勝負﹐漸增俸緡﹐遷隸上軍。十月後﹐騎兵皆侵晨出城習馬﹐至暮歸飼馬﹐不令飽﹐𨿽苦寒﹐馬常汗洽﹐耐辛苦﹐不甚肥盛。初議取蜀﹐有天武軍主武超曰﹕『西川除在天上不可到﹐若舟車足迹可至﹐必取之耳。』士皆賈勇思奮﹐平蜀止六十日﹐用精兵才七千人。居常衛士直廬中﹐咸給以棊枰﹐令對弈爲樂﹐曰﹕『此徒端居終日﹐無他思慮﹐以此使之適情耳。』

太祖平蜀﹐擇其親兵驍勇者百餘人﹐補內殿直﹐別立班院﹐號川殿直。南郊賞給﹐比本班減五千﹐遂相率擊登聞鼓訴其事﹐上大怒曰﹕『朝廷給賜﹐自我而出﹐安有例哉﹖』盡捕連狀者四十餘人﹐斬於市﹐余悉配隸下軍﹐遂廢其班。一日﹐內酒坊火﹐悉以監官而下數十人棄市﹐詰得遺火卒﹐縛於火中﹐自是內司諸署﹐莫不整肅。【並見楊文公談苑。】

太祖時﹐李漢超鎭關南﹐馬仁瑀守瀛州﹐韓令坤常山﹐賀惟忠易州﹐何繼筠棣州﹐郭進西山﹐武守琪晉陽﹐李謙溥隰州﹐李繼勛昭義﹐趙贊延州﹐姚內斌慶州﹐董遵誨環州﹐王彥升原州﹐馮繼業靈武。筦榷之利﹐悉以與之﹐其貿易則免其徵稅﹐故邊臣皆富於財﹐以養死士﹐以募諜者﹐夷人情狀﹐山川道路﹐罔不備見而周知之﹐故十餘年無西北之憂。【出東齋記事。】

太祖將攺年號﹐謂宰臣等曰﹕『須求古來未嘗有者。』宰臣以干徳爲請。三年正月平蜀﹐宮人有入掖庭者﹐太祖因閱奩具﹐得鑑﹐背字云﹕『幹徳四年鑄。』大驚曰﹕『安得四年鑄字【明抄本作『此』。】鑑﹖』以出示宰相﹐皆不能對。乃召學士陶谷﹑竇儀問之﹐儀曰﹕『蜀主曾有此號﹐鑑必蜀中所得。』太祖大喜曰﹕『作宰相須是【明鈔本作『必用』。】讀書人。』自是大重儒臣矣。

太祖躬履儉約﹐多所減損﹐常服澣濯之衣。乘輿服用﹐皆尙質素﹐寢殿設靑布緣葦簾﹐宮中闈幕﹐無文采之飾。嘗出麻屨布裳賜左右﹐曰﹕『我舊所服者也。』【出聖政錄。】

太祖初臨禦﹐欲知外事﹐有史珪者﹐嘗爲隊長﹐掌衛殿廉事入白﹐頗得實。後有徳州刺史郭貴知邢州﹐貴之親吏在徳爲姦﹐知州國子丞梁夢升以法繩之。貴素與珪善﹐以事告珪﹐圖去夢升。珪記於紙﹐伺便言之。一日﹐探【原作『采』﹐據明抄本攺。】懷中所記進曰﹕『祗如徳州梁夢升欺蔑刺史郭貴幾至死。』上曰﹕『此必貴所爲不法﹐夢升眞淸彊吏。』取記紙﹐召黃門付中書﹐以夢升爲贊善大夫。旣行﹐又曰﹕『與左贊善。』珪慚怏而退﹐俄坐漏禁中語﹐黜官。

太祖時﹐趙普爲相﹐車駕因出﹐忽幸其第。時兩浙錢王俶方遣使致書及海物十瓶於普﹐置在廡下﹐會車駕至﹐倉卒出迎﹐不及屏也。上顧見﹐問何物﹐普以實對﹐上曰﹕『此海物必佳。』卽令啟之﹐皆滿貯瓜子金也。普惶恐﹐頓首謝曰﹕『臣未發書﹐實不知﹐若知之﹐當奏聞而卻之。』上笑曰﹕『但受之無妨。彼謂國家事皆由汝書生耳。』【事實。此條又見卷六引涑水紀聞﹐文全同﹐僅末多二十字。】

開寶中﹐教坊使衛某年老﹐當補外﹐援後唐故事﹐求領小郡。太祖曰﹕『伶人爲刺史﹐豈治朝事﹐尙可法耶﹖第令於本部中遷敍。』乃以爲太常太樂令。【出澠水燕談。】

自唐天寶後﹐歷肅﹑代﹐藩鎭遂不復制﹐以及五代之亂。太祖卽位﹐罷藩權﹐擇文臣使治州郡﹐至今百餘年﹐生民受賜。每一詔下﹐𨿽擁重兵﹐臨大眾﹐莫不實時聽命。

太祖晚年﹐好讀書﹐嘗曰﹕『堯舜四凶之罪﹐止從投竄﹐何近代法网之密哉﹖』蓋有意措刑矣。【出事實。】

宋朝事實類苑卷第一

●宋朝事實類苑卷第二

祖宗聖訓﹝二﹞

◆祖宗聖訓﹝二﹞

太宗皇帝

○太宗皇帝

太宗嘗謂皇屬曰﹕『朕卽位以來﹐十三年矣。朕持儉素﹐外絕遊觀之樂﹐內卻聲色之娛﹐眞實之言﹐固無虛飾。汝等生於富貴﹐長自深宮﹐民庶艱難﹐人之善惡﹐必是未曉﹐略說其本﹐豈盡餘懷。夫帝子親王﹐先須克己厲情﹐聽言納誨﹐每著一衣﹐則憫蠶婦﹐每餐一食﹐則念耕夫﹐至於聽斷之間﹐勿先恣其喜怒。朕每親臨庶政﹐豈敢憚於焦勞。禮接羣臣﹐無非求於啟沃﹐汝等勿鄙人短﹐勿恃己長﹐乃可永久富貴﹐以保終吉。先賢有言曰「逆吾者是吾師﹐順吾者是吾賊。」不可不察也。』

淳化三年﹐太宗謂宰相曰﹕『治國之道﹐在乎寬猛得中﹐寬則政令不成﹐猛則民無所措手足﹐有天下者﹐可不愼之哉﹗』呂蒙正曰﹕『老子稱治大國若烹小鮮﹐夫魚擾之則亂。近日內外皆來上封﹐求更制度者甚眾﹐望陛下漸行淸淨之化。』上曰﹕『朕不欲塞人言路﹐至若愚夫之言﹐賢者擇之﹐亦古典也。』趙昌言曰﹕『今朝廷無事﹐邊境謐寧﹐正當力行好事之時。』上喜曰﹕『朕終日與卿等論此事﹐何愁天下不治﹖苟天下親民之官皆如此畱心﹐則刑淸訟息矣。』

太平興國九年﹐太宗謂宰相曰﹕『朕每日所爲﹐自有常節﹐辰巳間﹐視事旣罷﹐便卽觀書。深夜就寢﹐五鼓而起﹐盛暑晝日﹐亦未嘗寢。乃至飲食﹐亦不過度﹐行之已久﹐甚覺得力。凡人食飽﹐無不昏濁﹐儻四肢無所運用﹐更便就枕﹐血脈凝滯﹐諸疾自生﹐欲求淸爽﹐其可得乎﹖老子云「我命在我﹐不在於天」﹐全系人之調適﹐卿等亦當畱意﹐無自輕於攝養也。』

上嘗禦便坐﹐錄京城系囚﹐至日旰﹐近臣或以勞苦過甚。上曰﹕『不然﹐儻惠及無辜﹐使獄訟平允﹐不致枉撓﹐朕意深以爲適﹐何勞之有﹖』因謂宰相曰﹕『國家設官分職﹐本爲治人﹐如受任外居﹐悉能盡公﹐勤於決斷﹐焉有不治之事﹖古人宰一邑﹐治一郡﹐致飛蝗避境﹐虎渡鳳集﹐臣下爲政﹐尙能致玆感應﹐若帝王用意惠民﹐申理冤滯﹐豈不感召和气﹖朕孜孜求治﹐今得天下安泰﹐亦其效也。』宋琪曰﹕『天下治亂﹐系在一人﹐陛下臨禦十年﹐勤勞致治﹐陰陽和順﹐寰海謐寧。每日前殿所談﹐止在刑政﹐退朝惟觀古史﹐究歷代興亡善惡之事﹐以往古成憲﹐上資聖神﹐中外幸甚。』上謂侍臣曰﹕『法律之書﹐甚資致理﹐人臣若不知法﹐舉動是過﹐苟能讀之﹐益人智識。比來法寺斷案﹐多不識治體。』侍臣曰﹕『今天下所上案牘﹐獄情已定﹐法官止閱案定刑﹐事之虛實﹐不可攺也。當在精擇知州通判﹐庶淸獄訟﹐若州縣得良吏一二﹐其下必無冤人。』上然之。靈州河外寨主李瓊以城降賊﹐有司將坐其家屬﹐上曰﹕『窮邊孤壘﹐又無援兵﹐緣坐之法﹐朕不忍行也。』二年北虜寇邊﹐邊將言文安﹑大成二縣監軍棄城遁走﹐請以軍法論。上遣軍使誅之﹐旣行﹐謂之曰﹕『此奏尙有疑﹐得無所部召之邪﹖當詳而後決。』使至﹐許【明抄本作『計』。】之﹐果漧寧軍令部送民入城﹐非擅離所部﹐遽釋之。上之明察如此。上嘗語謂宰相曰﹕『朕於黎民﹐孜孜訪問﹐務欲令其得所﹐感悅人情﹐亦不難致。且虎狼之性﹐最是難禦﹐然而能畜虎者﹐以時飼之﹐使知養育之意﹐伏牙藏爪﹐而況於人乎﹖因思君臣之間﹐要在上下情通﹐卽事無凝滯﹐若稍間隔﹐豈能盡致理之道﹖古人有言「君視臣如手足﹐則臣視君如腹心。君視臣如艸芥﹐則臣視君如寇讎。」此言甚有理致。』宋琪曰﹕『易卦﹕幹在上﹐坤在下﹐謂之否﹐此天气不下降﹐地气不上騰之謂也。坤在上﹐幹在下﹐謂之泰﹐此天地交泰之象也﹐則知君臣之道﹐必在情通﹐乃能成天下之務。』上悅。

上聞汴水輦運卒有私貿市者﹐謂侍臣曰﹕『幸門如鼠穴﹐何可塞之﹖但去其尢者可矣。篙工楫師﹐苟有少販鬻﹐但無妨公﹐不必究問﹐冀官物之入﹐無至損折可矣。』呂蒙正曰﹕『水至淸則無魚﹐人至察則無徒﹐小人情僞﹐在君子豈不知之﹖若以大度兼容﹐則萬事兼濟。曹參不擾獄市者﹐以其兼受善惡﹐窮之則姦慝無所容﹐故愼勿擾也。聖言所發﹐正合黃老之道。』【並事實。】

至道二年夏﹐大旱﹐遣中使分詣五嶽祈雨﹐學士艸祝﹐上自書名﹐隨其方設香﹐再拜而遣之。王禹偁時在翰林﹐上言﹕『五嶽視三公﹐從前祝版禦署﹐已踰禮典﹐固無君上親書之理。』上署之紙尾云﹕『昔成湯剪爪斷髮﹐禱桑林之社﹐尙無愛﹐矧爲百姓請命﹐豈【原作『起』﹐從明抄本攺。】於筆札﹐而有所惜哉﹖』

內侍王繼恩平李順之亂﹐中書議欲以爲宣徽使﹐太宗曰﹕『宣徽者﹐執政之階也﹐朕覽前籍多矣﹐皆不欲宦者預政﹐止可授以他職。』宰相等懇言﹐繼恩有大功﹐今【明抄本作『合』。】任昭宣使﹑河州團練使﹐非此拜不足以爲賞。上不悅﹐因召翰林學士張洎﹑錢若水﹐議置宣政使之名﹐班在昭宣使之上﹐以授之﹐加領順州防禦使。

登州海岸林中﹐常有鶻﹐自髙麗一夕飛度海岸﹐未明至者絕俊﹐號曰『海東靑』。淳化中﹐夏帥趙保忠得獻上﹐上報曰﹕『朕久罷畋遊﹐盡放鷹犬﹐無所事此﹐今卻以賜卿﹐當領之也。』【並楊文公談苑。】

興國中﹐張觀﹑樂史鏁廳合格﹐不得進士第﹐祗以爲幕職官。太宗之愛惜科名如此。【出澠水燕談。】

史館﹐貞觀三年置﹐以宰相監修﹐復有修國史史館修撰﹐直館之員。集賢院﹐自開元五年置﹐麗正修書院於集仙殿﹐十三年攺爲集賢殿﹐以麗正書院爲集賢書院﹐有學士﹑侍講學士之名﹐後置大學士﹐以宰相領之﹐並有修撰﹑校理﹑直院之職。貞元中﹐增置校書﹑正字。梁氏都汴﹐正明中﹐以今古長慶門東北小屋十數間爲三館﹐湫隘卑痺﹐周廬徼道在旁﹐衛士騶卒喧雜﹐每受詔有所撰述﹐徒它所以就之。太宗卽位﹐因臨幸周覽﹐曰﹕『若此之陋﹐何以待天【『天』字據活字本﹑明抄本增。】下賢俊耶﹖』卽日詔有司﹐度左升龍門東北車府地爲三館﹐棟宇宏大﹐自舉役﹐車駕再臨視﹐勞賜工卒。又令作園囿﹐植卉木﹐引金水河以注焉。西序啟便門通乾元殿﹐以俟行幸。三年春﹐新館成﹐賜名崇文院。悉遷西館書分布西廊﹐爲昭文書庫﹐南廊爲集賢書庫。西廊爲【活字本作『分』。】經史子集﹐南廊爲史館書庫。初平蜀得書一萬三千卷﹐平江左又得二萬卷﹐參以舊書﹐爲八萬卷﹐凡六庫﹐皆周【明抄本作『用』。】雕木架﹐靑綾帕羃之。昭文館﹑集賢殿大學士﹐監修國史﹐常以宰相兼領。此外有史館修撰﹑直史館﹑集賢院直學士﹑校理之名。淳化中﹐復置直昭文館﹑直集賢院﹐亦有修國史﹑崇文院檢討﹑編修﹑祗候﹐皆無定員﹐不常置。

太宗詔諸儒﹐編故事一千卷﹐曰太平總類。文章一千卷﹐曰文苑英華。小說五百卷﹐曰太平廣記。醫方一千卷﹐曰神醫普救。總類成﹐帝日覽三卷﹐一年而讀周﹐賜名曰太平禦覽。

太平興國八年﹐日本國僧然至﹐言其國王傳襲六十四世矣。文武僚吏﹐皆是世官。上顧宰臣等曰﹕『此蠻夷耳﹐而嗣世長久﹐臣下亦世官﹐頗有古道。中國自唐季﹐海內分裂﹐五代世數尢促。又大臣子孫﹐鮮能繼述父祖基業。朕𨿽徳不及往聖﹐然而孜孜求治﹐未嘗敢自暇逸﹐深以畋遊聲色爲戒。所冀上穹降鑑﹐亦爲子孫長久計﹐使皇家運祚永久﹐而臣僚世襲祿位﹐卿等各思盡心輔朕﹐無使遠夷獨享斯美。』太宗尢重內外制之任﹐每命一舍人﹐必咨詢宰輔﹐求才實兼美者﹐先召與語﹐觀其器識﹐然後授之。嘗謂近臣曰﹕『詞臣之選﹐古今所重﹐朕嘗聞人言﹐朝廷命一舍人﹐六姻相賀﹐諺以謂一佛出世﹐豈容易哉﹖郭贄﹐南府門人﹐朕初卽位﹐以其樂在詞筆﹐遂命掌誥﹐頗聞制書一出﹐人或哂之﹐亦其素無時望﹐不稱厥任﹐朕亦爲之靦顏﹐業已進用﹐亦終不令入翰苑。後因覽唐書故事﹐見其多自卑位作學士者﹐遂令杜鎬檢閱錄唐朝學士﹐不拘品秩﹐自校書正字畿尉至尙書﹐皆得爲之。』會光祿丞尹少連上書﹐引馬周遇太宗事﹐其詞多捭闔﹐上異其才﹐召試何以措刑論﹐文理可觀﹐卽欲超擢﹐詢及樞宰﹐無有知少連名者﹐慮不協時望﹐遂止。蘇易簡薦吳人浚儀尉周亨俊拔可任﹐因禦試貢舉人﹐遂令亨考校﹐臨觀與語﹐以察器局﹐俾易簡索其文章﹐得白花鷹賦以比張茂先鷦鷯之作﹐文彩亦可尙。上意其非大器也﹐語易簡曰﹕『且可令序遷京秩﹐更徐觀之。』攺光祿寺丞﹐月餘﹐暴遇疾卒。上之衡鑑精審如此。【楊文公談苑。】

太宗嘗謂侍臣曰﹕『國若無內患﹐必有外憂﹔若無外憂﹐必有內患。外憂不過邊事﹐皆可預爲之防。惟姦邪無狀﹐若爲內患﹐深可懼焉。』帝王當合用心於此。

太宗初卽位﹐幸左藏庫﹐視其儲積﹐語宰相曰﹕『此金帛如山﹐用何能盡﹖先皇居常焦心勞慮﹐以經費爲念﹐何其過也﹗』薛居正等聞上言﹐皆喜。其後徵晉陽﹐討幽薊﹐歲遣戍邊﹐用度寢廣﹐鹽鐵榷酤﹐關市礬茗之禁彌峻﹐太宗嘗語近臣曰﹕『俟天下無事﹐當盡蠲百姓租稅。』終以多故﹐不果。

故錢侯若水言﹐至道中﹐嘗知樞密﹐太宗嘗召至玉華殿議邊事﹐議旣定﹐向敏中取紙筆將批之﹐上曰﹕『卿大臣﹐不當自作文。李揆在外否﹖』卽召入﹐授其意﹐令具艸之。揆﹐副承旨也。

太宗畱心政事﹐淳化五年﹐自署一幅云﹕『勤公潔己﹐奉法除姦﹐惠愛臨民﹐始可稱良吏。本官有俸﹐並給見緡。』凡手札三十餘通﹐命有司擇京朝官之有課最者賜之。殿中丞李虛己以循良淸白預其選﹐得知遂州﹐虛己作敍感詩以獻﹐自陳祖母年八十餘﹐喜聞其孫中循吏之目。上喜甚﹐批紙尾云﹕『吾眞得良二千石矣。』賜錢五十萬【明抄本作『五百緡』。】以遺祖母﹐翌日﹐對宰相言及之﹐云﹕『已與五十緡』﹐宰相曰﹕『前日所賜蓋五百緡』﹐上曰﹕『此誤也﹐不可以追攺。』虛己父寅﹐舉進士﹐年六十餘﹐以母老﹐求致仕﹐得著作佐郎﹐有詞學﹐淸苦。虛己亦純學篤愼﹐家極貧﹐𨿽至尊之誤筆﹐乃天之所賜﹐如郭巨得金﹐黃尋飛錢之比歟﹖然自是詔合門﹐不得受羣臣詩賦雜文之獻﹐欲自薦者﹐授文於中書宰臣﹐第其臧否上之。【並楊文公談苑。】

太宗淳化五年日曆載﹐上謂侍臣曰﹕『聽斷天下事﹐直須耐煩﹐方盡臣下之情。昔莊宗可謂百戰得中原之地﹐然而守文之道﹐可謂懵然矣。終日湛飲﹐聽鄭衛之聲﹐與胡家樂合奏﹐自昏徹旦﹐謂之聒帳。半酣之後﹐置畎【明抄本作『畋』。】酒篦﹐沈醉射弓﹐至夜不已﹐招箭者但以物擊其銀器﹐聲言中的。與俳優輩結十弟兄﹐每略與近臣商議事﹐必傳語伶人﹐敍相見遲晚之由。縱兵出獵﹐涉旬不返﹐於優倡猱雜之中﹐復自矜寫春秋﹐不知當時刑政如何也﹖』蘇易簡書於時政曰﹕『上自潛躍以來﹐多詳延故老﹐問以前代興廢之由﹐銘之於心﹐以爲鑑戒。』上來數事﹐皆史傳不載﹐秉筆之臣﹐以記錄焉。

太宗將討太原﹐選軍中驍勇趫捷者數百人﹐教以舞劍﹐皆能擲劍髙丈餘﹐袒裼跳躍﹐以身左右承之﹐妙絕無比﹐見者莫不震懼。會北戎使至﹐宴便殿﹐因令劍舞者數百人﹐科頭露股﹐揮劍而入﹐跳擲承接﹐霜鋒雪刃﹐飛舞滿空﹐戎使懼形於色﹐淮海國王錢俶等驚懼不敢仰視。俶言於上曰﹕『此尙書所謂﹕「如熊如羆﹐如虎如貔」者也。』上甚悅﹐及親徵﹐每巡城督戰﹐必令前導逞技﹐賊乘城望之﹐破膽。

太宗詔作上淸宮﹐謂左右曰﹕『朕在藩時﹐太祖特鍾友愛﹐賞賫不可勝紀﹐今悉貿易以作一宮﹐爲百姓請福﹐不令費庫物。』王沔曰﹕『土木之作﹐必有勞費﹐不免取百姓脂膏耳。』上嘿然。旣營繕﹐命中人董役﹐役夫常不滿三千人﹐三司率多移撥三五百人給它作。中人言於上﹐上曰﹕『有司所須之人﹐皆要切﹐汝當自與計議圓融﹐勿令有妨。』旣而數年﹐功不就﹐言事者多指之﹐遂令罷役。歲餘﹐內道場與道流言及之﹐上卽令出南宮舊金銀器數萬兩﹐鬻於市以給工錢﹐訖其役。宮成﹐常服一詣﹐焚香而已。

至道初﹐李繼遷遣其大校張浦入貢。上禦便殿﹐召衛士數百輩﹐習射禦前﹐所挽弓皆一石五斗以上。先是﹐賜繼遷一弓﹐皆一石六斗﹐繼遷但以朝廷威示戎虜﹐謂非人力所能挽﹐至是﹐衛士皆引滿平射﹐有餘力。上問浦﹕『戎人敢敵否﹖』浦曰﹕『藩部弓弱矢短﹐但見此長大﹐固已逃遁﹐豈敢拒敵﹖』上悅﹐後以浦爲鄭州防禦使﹐畱京師。

有司歲調竹索以修河橋﹐其數至廣﹐太宗曰﹕『渭川竹千畝﹐與千戶侯等﹐自河渠之役﹐歲調寢廣﹐民間竹園率皆蕪廢﹐爲之柰何﹖』呂端曰﹕『芟葦亦可爲索﹐後唐莊宗自揚畱口渡河﹐爲浮梁﹐用葦索。』上然之﹐分遣使臣詣河上刈葦爲索﹐皆脆不可用﹐遂寢。當莊宗渡河﹐蓋暫時濟師也。【並見楊文公談苑。】

兗王宮翊善姚坦﹐好直諫。王嘗作假山﹐所費甚廣﹐旣成﹐召其屬置酒共觀之﹐眾皆褒嘆其美﹐坦獨俛首不觀。【活字本及明抄本均作『視』。】王彊使視之﹐坦曰﹕『但見血山耳﹐安得假山﹖』王驚問其故。坦曰﹕『在田舍時﹐見州縣督稅﹐上下相驅峻急﹐裏胥臨門捕人父子兄弟﹐送縣鞭笞﹐血流身﹐愁苦不聊生。此假山皆民租稅所爲﹐非血山而何﹖』是時太宗亦爲假山﹐亟命毀之。王每有過失﹐坦未嘗不盡言規正﹐宮中自王以下﹐皆不喜。左右乃教王詐稱疾不朝﹐太宗日使視之﹐逾月不瘳﹐上甚憂之﹐召王乳母入宮問王疾增損狀﹐乳母曰﹕『王本無疾﹐徒以翊善姚坦檢束﹐王居曾不得自便﹐王不樂﹐故成疾耳。』上怒曰﹕『吾選端士爲王僚屬者﹐固爲輔佐王爲善耳。今王不能用規諫﹐而又詐疾﹐欲使朕逐【原作『遂』﹐據明抄本攺。】去正人以自便﹐何可得也﹗且王年少﹐未知出此﹐必爾輩爲之謀耳。』因命捽至後園﹐杖之數十。召坦慰諭之曰﹕『卿居王宮﹐爲羣小所嫉﹐大爲不易。卿但能如此﹐毋患讒言﹐朕必不聽。』田錫好直諫﹐太宗或時不能堪﹐錫從容奏曰﹕『陛下日往月來﹐養成聖性。』上說﹐益重之。【出聖政錄。】

太宗銳意文史﹐太平興國中﹐詔李昉﹑扈蒙﹑徐鉉﹑張洎等門類羣書爲一千卷﹐賜名太平禦覽。又詔昉等撰集野史小說爲太平廣記五百卷﹐類【原誤作『頗』﹐據澠錄攺。】選前代文章爲一千卷﹐曰文苑英華。太宗閱禦覽日三卷﹐因事有闕﹐則暇日追補之﹐嘗曰﹕『開卷有益﹐朕不以爲勞也。』【澠水燕談。】

太宗嘗謂侍臣曰﹕『朕萬機之暇﹐不廢觀書﹐見前代帝王行事多矣﹐苟自不能有所剸裁﹐全倚於人﹐則未知措身之所。』因言宋文帝恭儉﹐而元凶悖逆﹐及隋楊素邪佞﹐唐許敬宗諂諛之事﹐侍臣聳聽。蘇易簡曰﹕『披覽舊史﹐安危治亂﹐盡在聖懷﹐斯社稷無窮之福也。』

上覽兵法陰符經﹐嘆曰﹕『此皆詭詐奇巧﹐不足以訓﹐蓋姦雄之志也。』至論道徳經則曰﹕『朕每讀至「兵者﹐不祥之器﹐聖人不得已而用之」﹐未嘗不三復以爲規戒。王者𨿽以武功克受﹐終須用文徳致治﹐朕每日退朝﹐不廢觀書﹐意欲酌先王成敗而行之﹐以盡損益也。』

太宗徵太原﹐行次澶淵﹐有太僕寺丞宋捷者﹐掌出納行在軍儲﹐迎謁道左﹐太宗見其姓名﹐喜﹐以爲我師有必捷之兆。車駕將至﹐令語攻城諸將曰﹕『我端午日當置酒髙會於太原城中。』至癸未﹐繼元降﹐乃五月五日也。

太宗謂曹彬曰﹕『朕令潘美出鴈門﹐先取靈﹑應﹐卿以大軍聲言取幽州﹐而持重緩行﹐虜聞之﹐必聚勁兵於彼﹐不復出援山後矣。』旣而美果下寰﹑朔﹑靈﹑應﹐重進得山後要害地。

上親錄京師系囚﹐謂近臣曰﹕『爲君勤政﹐卽得感召和气﹐如後唐莊宗不卹國事﹐惟務畋遊﹐動經浹旬﹐每出大傷苗稼﹐及還﹐蠲其租稅﹐此甚不君也。』張宏曰﹕『莊宗兼惑於音律﹐縱酒自恣﹐伶官典郡者數人。』上曰﹕『大凡人君以節儉爲本﹐仁恕爲念﹐朕在南衙時﹐亦嘗畱心聲律﹐今來非朝會﹐未嘗張樂。每旦下藥﹐多以鹽湯代酒。鷹犬之娛﹐素所不好﹐且多殺飛走﹐眞誥所不許﹐朕常以此爲戒。』【明抄本注『以上見事實』。】

帝語宰相曰﹕『史館所修太平總類﹐自今日進三卷﹐朕當親覽。』宋琪曰﹕『陛下好古不倦﹐觀書爲樂﹐然日閱三卷﹐恐至罷倦。』帝曰﹕『朕性喜讀書﹐開卷有益﹐每見前代興廢﹐以爲鑑戒﹐𨿽未能盡記其未聞未見之事﹐固以多矣。此書千卷﹐朕欲一年讀徧﹐因思好學之士﹐讀萬卷書﹐亦不爲難。大凡讀書﹐須性所好﹐若其不好﹐讀亦不入。昨日讀書從巳至申﹐有鸛飛上殿砌﹐至罷方去。』左右曰﹕『昔楊震講學﹐有鸛銜鱣墜堂下﹐亦此類也。』【見帝學。】

上讀老子﹐語近臣曰﹕『伯陽五千言﹐讀之甚有所益﹐治身治國之道﹐並在其內﹐至云「善者吾亦善之﹐不善者吾亦善之」﹐此云善惡無不包容﹐治身治國者其術如是﹐若每事不能容納﹐則何以治天下哉﹖』【以上見事實。】

太平興國八年﹐上顧宋琪﹑李昉等曰﹕『朕因思閭裏間﹐每旦焚香祝天子萬歲﹐次則大臣眉壽﹐朕與卿等焉得不日思善事以副億兆之禱﹖』宋琪曰﹕『臣等蒙陛下非【明抄本作『不』。】次擢用﹐又承戒諭﹐豈敢爲不善之事﹐以負宸恩﹖惟思公懃﹐庶補萬一。』咸再拜謝。【並事實。】

太宗喜弈碁﹐諫臣有乞編竄碁待詔賈玄於南州者﹐且言玄每進新圖妙勢﹐悅惑明主﹐而萬機聽斷﹐大致壅遏﹐復恐坐馳睿襟﹐神气滯郁。上謂言者曰﹕『朕非不知﹐聊避六宮之惑爾﹐卿等不須上言。』【出湘山野錄。】

太宗作九弦琴﹑七弦阮﹐嘗聞其琴﹐蓋以宮弦加二十絲﹐號爲大宮【句】﹐武【湘錄『宮』『武』二字互乙。】弦減二十絲﹐號爲小武【句】﹐其大弦【句】﹐下宮徽之一徽﹐定其聲【句】﹐小弦【句】﹐上宮徽之一徽﹐定其聲【句】。

太宗嘗酷愛宮調中十小調子﹐乃隋賀若弼所撰﹐其聲與意及用【原作『周』﹐據明抄本及湘錄攺。】指取聲之法﹐古今無能加者。十調者﹐一曰『不博金』﹐二曰『不換玉』﹐三曰『弦【湘錄作『夾』。】泛』﹐四曰『越溪吟』﹐五曰『越江吟』﹐六曰『孤猿吟』﹐七曰『淸夜吟』﹐八曰『葉下聞蟬』﹐九曰『三【湘錄作『二』。】淸』﹐外一調最優古﹐亡其名﹐琴家祗命曰『賀若』。太宗嘗謂『不博金』『不換玉』二調之名頗俗﹐禦攺『博金』爲『楚澤涵秋』﹐『換玉』爲『塞門積雪』﹐命近臣十人各探一調﹐撰一辭。蘇翰林易簡探得『越江吟』﹐曰﹕『神仙﹑神仙﹐瑤池宴﹐片片碧桃零落﹐春風晚﹐翠雲開處﹐隱隱金轝挽﹐玉麟背冷淸風遠。』文瑩京師徧詢琴院﹐【湘錄『院』作『阮』﹐下有『待詔皆云七弦阮九弦琴』十字。】藏祕府不得見。【出湘山野錄。】

太宗善飛白﹐其字大者方數尺﹐善書者皆伏其妙。又小艸特工﹐語近臣曰﹕『朕君臨天下﹐亦何事筆硯﹖但心好之﹐不能捨耳。江東人多稱能艸書﹐累召誥之﹐殊未知向背﹐但塡行塞白﹐裝成卷帙而已。小艸字學難究﹐飛白筆勢難工﹐吾亦恐自此廢絕矣。』以數十軸藏於祕府。

上嘗作弈棊三勢﹐使內侍裴愈持以示館閣學士﹐莫能曉者。其一曰『獨飛天鵝勢』﹐其二曰『對面千里勢』﹐其三曰『大海取明珠勢』﹐皆上所制。上親指授愈﹐令語諸學士﹐始能曉之﹐皆嘆服神妙。前後召待詔等對弈﹐多能覆局﹐爲圖藏於祕閣。古棊圖之法﹐以平上去入分四隅爲記﹐交雜難辧。徐鉉攺爲十九字﹐一天﹑二地﹑三才﹑四時﹑五行﹑六官﹑七斗﹑八方﹑九州島﹑十日﹑十一冬﹑十二月﹑十三閏﹑十四雉﹑十五望﹑十六相﹐十七笙﹑十八松﹑十九客。以此易古圖之法﹐甚爲簡便。【並楊文公談苑。】

賈黃中字媧民﹐滄州人﹐耽之四代孫。太宗時﹐以給事中參知政事﹐召見其母王氏﹐命坐與語曰﹕『教子如此﹐今之孟母矣。』因賦詩美之。未幾﹐罷知澶州﹐太宗戒之曰﹕『小心翼翼﹐君臣皆當如此﹐太過則失大臣之禮。』太宗謂其母有賢徳﹐年七十餘未衰﹐與之語甚明敏﹐因謂近臣曰﹕『黃中多憂畏﹐必先其母死。』及其卒﹐母尙無恙。【出範蜀公蒙求。】

太宗曰﹕『古者﹐一夫耕﹐三人食﹐尙有受其餒者﹐今殆二十人矣。東南之俗﹐連村跨邑去爲僧者﹐蓋慵稼穡而避徭役耳。泉州奏﹐未剃僧尼系籍者四千餘人﹐其已剃者數萬人﹐尢可驚駭。』【見事實。】

六月﹐命內供奉官藍敏正賫禦艸書五軸藏祕閣﹐史館修撰張佖直祕閣﹐朱昂率三館之士登閣以觀之﹐信神筆也。敏正仍言﹐上𨿽盛暑之中﹐筆札未嘗釋手﹐服勤樂善﹐前代帝王皆所不及。佖等相謂曰﹕『萬乘之尊﹐尙勤篤若此﹐臣子當如何哉﹖』各瞻翫移時而退。

淳化三年九月﹐太宗幸新修祕閣﹐帝登閣觀羣書整齊﹐喜形於色﹐謂侍臣曰﹕『喪亂以來﹐經籍散失﹐周孔之教﹐將墜於地﹐朕卽位之後﹐多方收拾﹐抄寫購【『購』字原缺﹐注『禦名同音』﹐按文意當系避髙宗趙構名。】募﹐今方及數萬卷﹐千古治亂之道﹐並在其中矣。』卽召侍臣﹐賜坐命酒﹐仍召三館學士預焉。日晚還宮﹐顧昭宣使王繼恩曰﹕『亦可召傅潛﹑戴興﹐令至閣下恣觀書籍﹐給禦酒﹐諸將飲宴。』潛等皆典禁兵﹐帝欲其知文儒之盛故也。

宋朝事實類苑卷第二

●宋朝事實類苑卷第三

祖宗聖訓﹝三﹞

◆祖宗聖訓﹝三﹞

眞宗皇帝

○眞宗皇帝

龍圖閣直學士陳彭年﹐因次對﹐論儒術污隆﹐君臣難易之要。上曰﹕『朕每念太祖﹑太宗丕變衰俗﹐崇尙斯文﹐垂世教人﹐實有深旨。朕謹遵聖訓﹐紹繼前烈﹐庶警學者。人君之所難﹐由乎聽受﹐人臣之不易﹐在於忠直。其或君以寬大接下﹐臣以誠明奉上﹐君臣之心﹐皆歸於正﹐上下之際﹐靡失厥中。直道而行﹐至公相遇﹐此天下之達理﹐先王之成憲﹐猶指諸掌﹐孰曰難哉﹖』因作二論示之。【出事實。】

右正言知制誥朱巽上言﹕『朝廷命令﹐不宜屢攺﹐自今應陳述利害﹐更張法制﹐請委官司議其可否﹐如經久可行者行之﹐不可者止之。』眞宗謂羣臣曰﹕『令命屢攺﹐甚失治體﹐卿等制之。且事有可否﹐執政者所宜盡心﹐無有隱也。』【三朝聖政錄。】

石熙政知寧州﹐上言﹕昨淸遠軍失守﹐蓋朝廷素不畱意﹐因請兵三五萬。眞宗曰﹕『西邊事﹐吾未嘗敢忘之﹐蓋熙政遠不知耳。』周瑩等曰﹕『淸遠失守﹐將帥不才也﹐而熙政敢如此不遜﹐必罪之。』上曰﹕『羣臣敢言者亦甚難得。其言可用﹐用之﹔不可用﹐置之。若必加罪﹐後復誰有敢言者﹖』因賜詔書褒嘉焉。

秦國長公主嘗爲子莊宅使世隆求正刺史﹐眞宗曰﹕『正刺史系朝廷公議﹐不可。』魯國長公主爲翰林醫官使趙自化求尙食使兼醫官院事﹐上謂王繼英曰﹕『雍王元份亦嘗爲自化求遙郡﹐朕以遙郡非醫官所領﹐此固不可也。』駙馬都尉石保吉自求見上﹐言僕夫盜財﹐乞特加重罪。上曰﹕『有司自有常法﹐豈肯以卿故﹐亂天下法也﹖』又請於私第決罰﹐亦不許。

眞宗卽位﹐每旦禦前殿﹐中書﹑樞密院三司﹑開封府﹑審刑院及請對官﹐以次奏事﹐辰後入宮﹐上食。少時﹐出坐後殿﹐閱武事﹐至日中罷。夜則召侍讀﹑侍講學士詢問政事﹐或至夜分還宮﹐其後率以爲常。

眞宗初卽位﹐以工部侍郎郭贄知天雄軍﹐贄自陳戀闕﹐泣下不肯去。眞宗曰﹕『全魏重地﹐委任於卿﹐亦非輕也﹐宜亟去。』贄退﹐召輔臣問之﹐輔臣對以近例亦有已受命而復畱者。曰﹕『朕初嗣位﹐命贄知大藩而不行﹐則何以使人﹖』卒遣之﹐羣臣皆畏服。【見國朝事實。】

五年﹐講春秋畢﹐邢昺曰﹕『春秋一經﹐少有人聽﹐多或中輟。』帝曰﹕『勤學有益﹐最勝它事﹐且深資政理﹐無如經書。朕聽政之暇﹐惟文史是樂﹐講論經藝﹐以日系時﹐寧有倦耶﹖』十月﹐召近臣觀書龍圖閣﹐帝曰﹕『朕自幼至今﹐讀經典其間﹐有聽過數四。在東宮時﹐惟以聚書爲急﹐其間亡逸者多方搜求﹐頗有所得﹐今已類成正本﹐除三館祕閣外﹐又於後苑龍圖閣各存一本。但恨校對未精﹐如靑宮要紀﹑繼體治民論﹐此一書二名﹐並列篇目。蓋收書之初﹐務於數多﹐不嫌重復﹐甚無謂也。』景徳四年三月﹐召近臣觀書玉宸殿﹐卽帝偃息之所﹐茵幃皆黃絹爲之﹐無文采之飾﹐聚書八千餘卷。

天禧四年二月﹐詔太子中允直龍圖閣馮元講易於宜和門之北閣﹐待制預焉。自是聽政之暇﹐遂以爲常。三年九月召宰臣樞密兩制﹐及東宮僚屬於淸景殿觀書﹐帝以靑宮要紀事有未備﹐因博采羣書﹐廣爲承華要略十卷﹐每篇著贊以賜皇太子﹐至是書成﹐故召近臣觀焉。帝𨿽政務繁劇﹐亦中夕披閱﹐條其舛互﹐纖悉窮究﹐諸儒疲於應對。爲文務求溫雅﹐制述尢多﹐中外書奏歌頌﹐無不重復省覽﹐暑月或衣單絺﹐流汗浹體﹐而詳覽不輟。文史政事之外﹐無他玩好。帝讀經史﹐摭其可以爲後世法者﹐著正說五十篇。其後仁宗禦經筵﹐命侍臣日讀一篇。【已上見帝學。】

景徳元年十二月﹐契丹使韓相奉書於行宮﹐請息兵納和﹐與曹利用偕來。初議求關南地﹐眞宗曰﹕『爲民屈己﹐誠所不辭﹐但關南地極無名﹐朕守祖宗基業﹐不敢失墜﹐必若固求﹐當決一戰﹐所念河北重擾。儻歲以金帛濟其不足﹐於體無傷。』利用言﹐國母一車﹐別無供帳﹐親與利用飲食﹐軛上橫板布食器。王乃【明抄本作『主及』。】其臣重行而坐記﹐亦私語左右曰﹕『爾見北塞兵否﹖勁卒利器﹐前聞不同﹐臣熟察之﹐儻求割地﹐必請會師平蕩。』及通好二年﹐十一月癸酉﹐國母﹑國主各遣使來賀承天節﹐致禦衣十二襲﹐皆裘紬綿刻絲透背紗縠﹐貯以金銀飾箱。金玉水晶鞍勒馬八﹐散馬四百﹐弓矢賓鐵刀﹐鷹鶻臘﹐契丹新羅酒﹐靑白鹽果實百品﹐貯以梀檽器。使人以戎禮見﹐賜氈冠窄袍金鞾。初將見﹐李宗諤引令式﹐不許佩刀﹐至上閣門﹐欣然解之。上曰﹕『戎人佩刀﹐是其常禮。』傳詔許其自便。副使劉經曰﹕『聖上推心置人腹中﹐足以示信遐邇也。』

眞宗覽兩浙提點刑獄皇甫選獄空奏﹐因謂近臣曰﹕『聞選務欲所部獄空﹐常戒諸州﹐無得禁人。若詞訟未辧﹐止令知在曲直邪正無以辧明﹐當諭轉運使察之。』因道諸道非法拷訊﹐恐致非辜﹐近覽其獄﹐尙復踰越﹐當申明前詔戒之。【已上見三朝訓鑑。】

眞宗好文﹐𨿽以文辭取士﹐然必視其器識。每禦崇政﹐賜進士及第﹐必召其髙第三四人並列於庭﹐更察其形神磊落者﹐始賜第一人及第﹐或取其所試文辭有理趣者。徐奭鑄鼎象物賦云﹕『足惟下正﹐詎聞公餗之欹傾﹐鉉乃上居﹐實取王臣之威重。』遂以爲第一。蔡齊置器賦云﹕『安天下於覆盂﹐其功可大。』遂以爲第一。【出廬陵歸田錄。】

眞宗喜談經﹐一日命馮元談易﹐非經筵之常講也。謂元曰﹕『朕不欲煩近侍久立﹐欲於齊【『齊』字當從玉壺作『便齋』二字。】亭閣﹐選純學【玉壺作『孝』。】之士三數人﹐止如同人﹐便裘頂帽﹐橫經並坐。暇則薦茗果﹐盡笑論﹐削去進說之儀﹐遇疲則罷。』元薦查道﹑李虛己﹑李行簡三人者預焉。奏曰﹕『道﹐歙州人﹐母病﹐嘗思鱖羹﹐方冬﹐無有市者﹐道泣禱河神﹐鑿冰脫巾﹐取得鱖魚尺餘﹐以饋母。後舉賢良﹐入第四等。虛己﹐母喪明﹐醫者曰「浮翳泊睛﹐但舌舐千日﹐勿藥自痊。」虛己舐睛三年﹐遂明。行簡﹐父患癰﹐極痛楚﹐以口吮其敗膏﹐不唾於地﹐父疾遂平。』眞宗立召之﹐日俾陪侍﹐喜曰﹕『朕得朋矣。』【出玉壺淸話。】

眞宗卽位﹐首下詔求直言。上謂近臣曰﹕『朕樂聞朝政闕失﹐以警朕心﹐然臣寮奏章﹐多是自陳勞績﹐過行鞭撲﹐以取幹辦之名。國家政事﹐自有大體﹐使其不嚴而理﹐不肅而成﹐斯爲善矣。豈可虐慘克下﹐邀爲己功﹖使之臨民﹐徒傷和气。此輩眞酷吏也。』

上嘗謂近臣曰﹕『朕聽政之外﹐未嘗虛度時日﹐探測編簡﹐素所耽玩。古聖奧旨﹐有未曉處﹐不免廢忘﹐昨置侍講﹑侍讀學士﹐自今令祕閣官﹐每夕具名聞奏﹐朕欲召見﹐得以訪問。』其後每當直﹐或召對﹐多至二三鼓方退。上嘗謂王旦等曰﹕『經史之文﹐有國家之龜鑑﹐保邦治民之要﹐盡在是矣。然三代之後﹐典章制度﹐聲明文物﹐參古今而適時用﹐莫若史﹑漢﹐學者不可不盡心焉。』旦【原作『且』﹐據明抄本攺。】曰﹕『孔子於周衰﹐歷聘諸國﹐退而刪詩書﹐定禮樂﹐以五常之道﹐垂萬世法﹐後之王者﹐𨿽上聖﹐必師範之。古人云「生民以來﹐未有如夫子者」﹐蓋以此也。如雲﹕「志在春秋」者﹐誠欲以褒貶極筆爲終古誅賞之法﹐使亂臣賊子觀而知懼。玆立教之深旨﹐爲國家之大要。司馬遷自爲一家之書﹐蓋知春秋凡例不可繼﹐故曰【明抄本有『帝』字。】紀﹐曰書﹐曰世家﹐曰列傳﹐懲勸之微旨在焉。班固而下﹐不出其意﹐但增詞采而已。』上曰﹕『夫子之道不可斯須而捨﹐迂儒或言堯舜之時﹐無夫子亦治﹐此淺識之甚。殊不知夫子之道﹐堯舜之道也﹐故曰「祖述堯舜﹐憲章文武。」又曰「惟天爲大﹐惟堯則之。」其惟尊堯而宗舜﹐至矣﹐非謂夫子之道與堯舜異也。』

上嘗謂近臣曰﹕『古人多言禱神可以延福﹐未必如此﹐能行好事﹐神必福之。如禮記世子篇注云「文王以憂勤損壽﹐武王以快樂延年。」且聖經之旨﹐必不如此﹐蓋注者不思之甚也。文王焦思勞神以憂天下﹐豈得減壽邪﹖夏禹焦勞﹐有錫圭之瑞﹐而享國永年。大約帝王能憂人之憂﹐不自暇逸﹐豈無感應﹖鄭康成注此﹐頗不近理﹐安足爲之鑑戒﹖朕嘗與邢昺論之﹐昺不能對。』【已上出事實。】

咸平初﹐修太宗實錄﹐命錢若水主其事。若水舉給事中柴成務﹑起居舍人李宗諤﹑侍禦史宗度洎予及職方員外郎吳淑。上指宗諤曰﹕『自太平興國八年已後﹐昉皆在中書﹐日事史策﹐本憑直筆﹐儻子爲父隱﹐何以傳信於後代乎﹖』除宗諤不許﹐余悉可之。【楊文公談苑。】

太宗善艸﹑隸﹑行﹑八分﹑篆﹑飛白六體﹐皆極其妙﹐而艸書尢奇絕。今上悉賂求編次﹐凡三十餘卷﹐以於闐玉水晶檀香爲軸﹐靑紫綾摽文綿絳﹐黃綃帕﹐金漆櫃﹐作龍圖閣於含元殿之西南隅以藏之。頻召近臣觀覽稱嘆﹐上自作太宗聖文神筆頌﹐親書刻碑﹐以美其事。碑陰列其部袟名題﹐以墨本賜近臣焉。【楊文公談苑。】

祥符中﹐諸王有以翰林使醫有效﹐乞除遙郡﹐眞宗曰﹕『醫工爲郡﹐非治朝美事﹐厚賜之可也。』仍令宰臣面諭此意。

眞宗一日晚坐承明殿﹐召學士對﹐旣退﹐中人就院宣諭曰﹕『朕適忘禦袍帶﹐卿無訝焉。』學士將降謝﹐中人止之云﹕『上深自愧責﹐有旨放謝。』眞宗禮遇詞臣厚矣。【出澠水燕談。】

眞宗嘗諭宰臣﹐一外補郎官﹐稱其才行甚美﹐俟罷郡來朝﹐與除監司。及還﹐帝又語及之﹐執政擬奏﹐將以次日上之。晚歸裏第﹐其人來謁﹐明日﹐乃以名薦﹐上默然不許。退察所以﹐乃知已爲伺察者密報矣。終【『終』字據明抄本及澠錄增。】眞宗世﹐其人不復進用﹐眞宗之惡人奔競如此。【此條今見澠水燕談錄卷一。】

眞宗詔諸儒編君臣事迹一千卷﹐曰冊府元龜﹐不欲以後妃婦人等廁其間﹐別有纂彤管懿範七十卷。又命陳文僖公裒歷代帝王文章爲宸章集二十五卷。

眞宗時﹐京師民家子有與人鬭者﹐其母追而呼之﹐不從﹐母顚躓而死。會疎決﹐法官處其罪﹐當笞。上曰﹕『母言不從﹐【涑水作『母呼不止』。】犯教令﹐當徒二年﹐何謂笞也﹖』羣臣無不驚服。【涑水紀聞。】

眞宗嘗謂李宗諤曰﹕『聞卿能惇睦宗族﹐不隕家聲﹐朕今保守祖宗基業﹐亦猶卿之治家也。』

咸平二【澠錄作『三』。】年﹐大理寺上言曰﹕『本寺案牘未決者常幾百事﹐近日踰月並無公案。漢文決死刑四百﹐唐太宗決死罪三百﹐史臣書之以刑措。今以四海之廣﹐而刑奏不聞﹐動輙踰月﹐足以知民識禮義﹐而不犯於有司也﹐請載之史筆。』【出澠水燕談。】

景徳初﹐匈奴寇澶﹐車駕議幸事﹐時曹武公瑋及秦翰爲澶駐泊﹐詔許便宜﹐軍馬事不由申覆。二【原作『一』﹐據明抄本及湘錄攺。】將議曰﹕『戎輅不過河則已﹐萬一【明抄本有『虜騎』二字。】度橋﹐柰北澶州素不設備。』遂督士卒深闊渠﹐以遶城﹐旋開旋以枯蒿雜艸覆渠面﹐使虜不測其深淺。駕至澶﹐臣僚乞駐蹕澶南﹐宣靈誅以滅之可也。惟髙殿前瓊力挽鑾駕以進﹐揚其聲曰﹕『儒人之言多二三﹐願陛下莫遲疑﹐不渡河無以安六軍心。』禦駕方渡橋﹐時士卒不山呼﹐左右頗異之﹐瓊曰﹕『乞急張黃屋﹐使遠近認之。』旣張傘﹐果齊聲呼萬歲﹐士气歡振。是夕﹐車駕次北澶﹐匈奴毳帳前一黑星殞若巨石﹐其聲鳴吼﹐移刻始盡﹐此最爲澶淵之先吉也。皇弟雍王元份畱守東京﹐暴中風眩﹐急詔王文正旦代司畱守。【出湘山野錄。】

眞宗西祀回﹐召臣僚赴後苑﹐宣示禦制太淸樓聚書記﹑朝拜諸陵因幸西京記﹑西京內東門彈丸壁記﹐皆禦【湘錄作『新』。】制也。笑謂近臣曰﹕『𨿽不至精優﹐盡是朕親撰﹐不假手於人。』此語蓋指在楊大年也﹐歸田錄述之。【湘山野錄。】

眞宗嘗語宰臣﹐以河東之役﹐兵力十倍﹐當一舉克捷﹐良由上黨發願之時﹐左右有聞之者﹐賊聞此語﹐知神兵自戢﹐故堅守不下﹐至煩再舉也。【東軒筆錄。】

眞宗聽政之暇﹐惟務觀書﹐每觀畢一書﹐卽有篇詠﹐使近臣賡和﹐故有禦制看尙書詩三章﹐看春秋三章﹐看周禮三章﹐看毛詩三章﹐看禮記三章﹐看孝經三章。復有禦制讀宋書二首﹐讀陳書二首﹐讀後魏書三首﹐讀北齊書二首﹐讀後周書三首﹐讀隋書三首﹐讀唐書三首﹐讀五代梁史二首﹐讀五代後唐史二首﹐讀五代晉史二首﹐讀五代漢史二首﹐讀五代周史二首﹐可謂近世好文之主也。【靑箱雜記。】

眞宗幸崇文院﹐閱新編君臣事迹﹐問楊億修纂條例。眞宗曰﹕『著書難事﹐非精敏詳實﹐後無取信。』億曰﹕『史臣記事﹐誠合備書﹐然事有依據﹐可載簡冊者﹐方得紀錄。』賜修書官器幣。

景徳二年二月﹐詔國子監直講孫奭﹑龍圖閣待制杜鎬等﹐同校定莊子﹐鎬等以莊子序非郭象之文﹐因刪去。眞宗嘗出序文﹐謂宰相曰﹕『觀其文理可尙﹐但傳寫訛舛耳。』乃命翰林學士李宗諤﹑楊億﹐龍圖閣直學士陳彭年等﹐別加讎校﹐冠於篇首。

直史館陳靖言﹐吉州陸曄被疾狂躁﹐疊相論訴﹐不可治民﹐望寘詞館﹐使以鉛槧供職。眞宗曰﹕『國家文館﹐以待天下賢俊﹐豈養疾之所邪﹖陳靖妄有陳述﹐當嚴戒之。』【見蓬山誌。】

景徳四年朝陵﹐次鞏縣﹐監軍康繼彬獻洛鯉三十尾﹐上曰﹕『朕見其生﹐不忍食之。』又玉宸殿養魚﹐垂釣得﹐亟令放之﹐顧左右曰﹕『萬類一死﹐無再生者﹐不欲殺也。』

右正言知制誥朱巽轉對言﹕『明廷命令﹐不可屢有攺更﹐自今應陳述利害﹐攺張法制者﹐望先委有司詳議﹐其經久可行者行之﹐不可【明抄本有『行』字。】者止之﹐庶張綱紀以絕紛爭。』上顧宰相曰﹕『此甚識體﹐且事之可否﹐執政之地﹐所宜盡言無隱。惟貴君臣道合﹐若上下同心﹐何憂不治﹖今四方無虞﹐賴卿等愼守經制﹐若一事遽行﹐則攀援者眾﹐詞說競起﹐處置頗難﹐是知令命所施﹐不可不愼。至若言事利病﹐輕爲釐革﹐初則皆以爲當﹐久後則翻成有害﹐及復正其事﹐乃是朝令夕攺﹐此事尢當執守。書云「愼乃出令﹐令出惟行」﹐此之謂也。』上又曰﹕『蒞官之人﹐不可太寬﹐致成弛慢﹐亦不可過求人之罪﹐務於煩擾。』王旦曰﹕『古人有法出而獘作﹐令下而姦生﹐寬則民慢﹐陷法者多﹐猛則民殘﹐無所措手足﹐正謂此也。』上深然之。【已上見事實。】

宋朝事實類苑卷第三

●宋朝事實類苑卷第四

祖宗聖訓﹝四﹞

◆祖宗聖訓﹝四﹞

仁宗皇帝﹝一﹞

○仁宗皇帝﹝一﹞

富鄭公弼﹐慶曆中以知制誥使北虜還﹐仁宗嘉其勞﹐命爲樞密使﹐鄭公力辭不拜﹐乃攺資政殿學士。一日﹐王拱辰言於上曰﹕『富弼亦何功之有﹖但能添【東軒作『捐』。】金帛之數﹐厚夷狄而敝中國耳。』仁宗曰﹕『不然﹐朕所愛者土宇生民爾﹐財物非所惜也。』拱辰曰﹕『財物豈不出於生民耶﹖』仁宗曰﹕『國家經費﹐取之非一日之積﹐歲出以賜夷狄﹐亦未至困民。若兵興調發﹐歲出不貲﹐非若今之緩取也。』拱辰曰﹕『犬戎無厭﹐好窺中國之隙。且陛下只有一女﹐萬一欲請和親﹐則如之何﹖』仁宗憫然動色曰﹕『苟利社稷﹐朕亦豈愛一女耶﹖』拱辰言塞﹐且知譖之不行也﹐遽曰﹕『臣不知陛下能屈己愛民如此﹐眞堯舜之主也。』灑泣再拜而出。

仁宗聖性仁恕﹐尢惡深文﹐獄官有失入人罪者﹐終身不復進用。至於仁民愛物﹐孜孜惟恐不及。一日晨興﹐語近臣曰﹕『昨夕因不寐而甚饑﹐思食燒羊。』侍臣曰﹕『何不降旨取索﹖』仁宗曰﹕『此聞禁中每有取索外面﹐遂以爲例。誠恐自此逐夜宰殺﹐以備非時供應﹐則歲月之久﹐害物多矣。豈可不忍一夕之餒﹐而啟無窮之殺也﹖』時左右皆呼萬歲﹐至有感泣者。【以上見東軒筆錄。】

仁宗嘗春日步苑中﹐屢回顧﹐皆莫測聖意。及還宮中﹐顧嬪禦曰﹕『渴甚﹐可速進熟水。』嬪禦進水﹐且曰﹕『大家何不外面取水﹐而致久渴耶﹖』仁宗曰﹕『吾屢顧﹐不見鐐【原作『余』﹐據明抄本及東軒攺。】子﹐苟問之﹐卽有抵罪者﹐故忍渴而歸。』左右皆稽顙動容﹐呼萬歲者久之﹐聖性仁恕如此。【東軒筆錄。】

仁宗讀五代史﹐至周髙祖幸南莊臨水亭﹐見雙鳧戲於池﹐出沒可愛﹐帝引弓射之﹐一發疊貫﹐從臣稱賀。仁宗掩卷謂左右曰﹕『逞藝傷生﹐非朕所喜也。』內臣王【玉壺作『鄭』。】昭信掌內饔十五年﹐嘗面戒曰﹕『動活之物﹐不得擅烹。』深惡於殺也。【此條今見玉壺淸話卷五。】

慶曆二【涑水作『三』。】年五月﹐旱﹐丁亥夜雨。戊子﹐宰相章得象等入賀。上曰﹕『昨夜朕忽聞微雷﹐因起露立於庭﹐仰天百拜以禱。須臾雨至﹐朕及嬪禦衣皆沾濕﹐不敢避去﹐移刻雨霽﹐再拜而謝﹐方敢升階。』得象對曰﹕『非陛下至誠﹐何以感動天也﹖』【涑水作『地』。】上曰﹕『比欲下詔罪己﹐避寢徹膳﹐又恐近於崇飾虛名﹐不若夙夜精心密禱爲佳耳。』

慶曆三年九月﹐知諫院王素﹑余靖﹑歐陽修﹑蔡襄﹐以言事不避﹐並攺章服。十月﹐王素除淮南轉運使﹐將之官﹐入辭﹐上謂曰﹕『卿今便去﹐諫院事有未善者﹐可盡言之。』右正言余靖奉使契丹﹐入辭﹐書所奏事於笏﹐各用一字爲目。上顧見之﹐問其所書者何﹐靖以實對﹐上指其字一一問之﹐盡而後已。上之聽納不倦如此。【涑水紀聞。】

慶曆中﹐滕子京守慶州﹐屬羌數千人內附﹐滕厚加勞遺﹐以結其心。禦史梁堅言滕費【澠錄有『妄』字。】公庫錢﹐仁宗曰﹕『邊帥以財利啖蕃部﹐此李牧故事﹐安可加罪﹖』【出澠水燕談。】

劉沆爲集賢相﹐欲以刁約爲三司判官﹐與首臺陳恭公議不合﹐劉【東軒有『再三』二字。】言之﹐恭公始允。一日﹐劉作奏札子﹐懷之與恭公上殿﹐未及有言﹐而仁宗曰﹕『益州重地﹐誰可守者﹖』二相未對﹐仁宗曰﹕『知定州宋祁﹐其人也。』陳恭公曰﹕『益俗奢侈﹐宋喜遊宴﹐恐非所宜。』仁宗曰﹕『至如刁約﹐荒飲無度﹐猶在館閣﹐宋祁有何不可知益州也﹖』劉公惘然驚懼﹐於是宋知成都﹐而不敢以約薦焉。【見東軒筆錄。】

仁宗聖性恭儉﹐至和二年春﹐不豫﹐兩府大臣日至寢合問聖體﹐見上器服簡質﹐用素漆唾壺盂子﹐素盞進藥﹐禦榻上衾褥皆黃絁﹐色已故暗﹐宮人遽取新衾覆其上﹐亦黃絁也。然外人無知者﹐惟兩府侍疾﹐因見之爾。【出廬陵歸田錄。】

慶曆中﹐郎官呂覺者﹐勘公事回﹐自陳衣緋已久﹐乞攺章服。仁宗曰﹕『待別因差遣﹐與卿換金紫﹐朕不因鞠獄與人恩澤﹐慮刻薄之徒﹐望風希意﹐加人深罪耳。』上忠厚欽卹之徳如此﹐廟號曰仁﹐不亦宜乎﹖

仁宗朝﹐南劍州上言﹐石碑等銀礦發﹐上謂三司使曰﹕『但不害民﹐則爲利國﹐或於民有害﹐豈可行也﹖』上之愛卹元元﹐至矣。【出澠水燕談。】

仁宗朝﹐流內銓引攺京官人李師錫。上覽其薦者三十餘人﹐問其族系﹐乃知使相【澠錄作『丞』。】王徳用甥婿。上曰﹕『保任之法﹐欲以盡天下之才﹐今但薦勢要﹐使孤寒何以進止﹖』與師錫循資。後翰林學士胡宿子宗堯磨勘﹐以保官多﹐亦令循資。帝之照見物情﹐抑權勢﹐進孤寒﹐聖矣夫。【出澠水燕談。】

溫成皇后乳母賈氏﹐宮中謂之賈婆婆﹐賈昌朝連結之﹐謂之姑姑。臺諫論其姦﹐吳春卿欲得其實而不可﹐近侍有進對者曰﹕『近日臺諫官事﹐虛實相半﹐如賈姑姑事﹐豈有是哉﹖』上默然久之﹐曰﹕『賈氏實曾薦昌朝。』非吾仁祖盛徳﹐豈肯以實語臣下耶﹖【出東坡集。『集』字據明抄本增。】

祕書監侍講傅堯兪﹐始召赴資善堂對邇英閣﹐堯兪致謝﹐上遣人宣召答曰﹕『卿以博學﹐參預講筵﹐宜尊所聞﹐以輔不逮。』堯兪講畢﹐曲謝﹐上復遣人宣諭﹕『卿講義淵博﹐多所發揮﹐良深嘉嘆。』是日﹐上朝讀三朝寶訓﹐至天禧中﹐有二人犯罪﹐法當死﹐眞宗皇帝惻然憐之﹐曰﹕『此等安知法﹖殺之則不忍﹐捨之則無以勵眾。』乃使人持去﹐笞而遣之﹐以斬訖奏。又祀汾陰日﹐見一羊自擲道左﹐怪問之﹐曰﹕『今日尙食﹐殺其羔。』眞宗慘然不樂﹐自是不殺羊羔。資政殿學士韓維讀畢﹐因奏言﹕『此特眞宗皇帝小善爾﹐推其心以及天下﹐則仁不可勝用也。眞宗自澶淵之役﹐卻狄之後﹐十九年不言兵﹐天下富庶﹐其源蓋出於此。昔孟子論齊王不忍觳觫之牛﹐以爲是心足以王﹐今恩足以及禽獸﹐而不及於百姓﹐豈不能哉﹖蓋不爲耳。外人皆云「皇帝陛下﹐仁孝發於天性﹐每行見昆虫螻蟻﹐違而過之﹐且勑左右勿踐履。」此亦仁術也。臣願陛下推此心以及百姓﹐則天下幸甚。』某時爲右史﹐奏曰﹕『臣今月十五日侍邇英閣﹐切見資政殿學士韓維因讀三朝寶訓﹐至眞宗皇帝好生惡殺﹐因論皇帝陛下在宮中﹐不忍踐履虫蟻﹐其言深切﹐可以推明聖徳﹐益增福壽。臣忝備位右史﹐謹書其事於冊﹐又錄一本上進﹐意望陛下采覽﹐無忘此心﹐以廣好生之徳﹐臣不任大願。』【以上見東坡集。『集』字據明抄本增。】

明道二年二月十一日﹐仁宗行籍田禮﹐上就耕位﹐侍中奉耒進﹐上搢圭【澠錄有『秉耒』二字。】三推﹐禮儀使奏禮成。上曰﹕『朕旣躬耕﹐不必泥古﹐願終畝以勸天下。』禮儀使復奏﹐上遂耕十有二畦。翌日﹐作籍田禮畢詩﹐賜宰臣已下和進﹐尋詔呂文靖公等編爲籍田記﹐時許開封國學舉人陪位﹐因得免解。【出澠水燕談。】

寶元﹑康定間﹐西方用兵﹐急於邊用﹐言利者多捃拾微細﹐頗傷大體﹐仁宗厭之。乃詔曰﹕『議者並須究知本末﹐審可施用﹐若事已上﹐而驗白無狀﹐事效不著者﹐當施重罰。』於是輕肆者知畏﹐而不敢妄述利害。【出澠水燕談。】

宋鄭公庠﹐初爲翰林學士﹐仁宗嘗對執政稱其文學才望﹐可大任者。云﹕『候兩府有闕﹐進名。』是時曾魯公公亮爲館職﹐在京師﹐傳聞上有此言﹐遽過鄭公而賀之。鄭公蹙頞曰﹕『審有是言﹐免禍幸矣。』魯公惘然不惻而退。明年﹐樞副闕﹐執政進名﹐仁宗熟視久之﹐徐曰﹕『召張觀。』執政曰﹕『去歲得旨﹐欲用宋庠。』仁宗曰﹕『觀是先朝狀元﹐合先用也。』又嘗對執政﹕【東軒有『稱』字。】三司使楊察﹑判開封府王拱辰﹐才望履歷﹐將來兩府有闕﹐進此二人。旣而梁莊肅公適罷相﹐兩府次遷﹐執政以二人名聞﹐仁宗曰﹕『可召程戡。』執政復以異時上語奏陳﹐仁宗曰﹕『若遂用察等﹐是二人之策得行也。』執政遂不敢復言。蓋梁公之出﹐或云察等所擠﹐上之英鑑﹐皆類此也。【見東軒筆錄。】

帝於邇英閣出危竿論一篇﹐述居髙愼危之意。又出禦書十有三軸﹐凡三十五事﹐一曰遵祖宗訓﹐二曰奉眞考業﹐三曰祖宗艱難﹑不敢有墜﹐四曰眞宗愛民﹑孝思感噎﹐五曰守信義﹐六曰不巧詐﹐七曰好碩學﹐八曰精六藝﹐九曰愼言語﹐十曰待耆老﹐十一曰靜進【活字本﹑明抄本並作『進靜』。】退﹐十二曰求忠正﹐十三曰懼貴極﹐十四曰保勇將﹐十五曰尙儒籍﹐十六曰議釋老﹐十七曰重良臣﹐十八曰廣視聽﹐十九曰功無迹﹐二十曰戒喜怒﹐二十一曰明巧媚﹐二十二曰分希旨﹐二十三曰從民欲﹐二十四曰愼滿盈﹐二十五曰傷暴露兵﹐二十六曰哀鰥寡民﹐二十七曰訪屠釣臣﹐二十八曰講遠圖術﹐二十九曰辧朋比﹐三十曰斥諂佞﹐三十一曰察小忠﹐三十二曰監迎合﹐三十三曰罪己爲民﹐三十四曰損引撫軍﹐三十五曰一善可求﹑小瑕不廢。顧丁度等曰﹕『朕觀書之暇﹐取臣僚上言﹐及進對事目﹐可施於政治者﹐書以分賜卿等。』度及曾公亮﹑楊安國﹑王洙等拜賜﹐因請注釋其義﹐帝許之。丙戌﹐丁度等上答邇英聖問一卷﹐帝覽之終篇﹐指其中體大者六事﹐付中書樞密院﹐令奉行之。答聖問者﹐卽所釋前所賜三十五事也。其序曰﹕『伏奉宣示禦書文字十三軸﹐仰窺聖旨﹐皆陛下上念祖宗﹐下思政治﹐述安危成敗忠邪善惡之事﹐詢謀下臣﹐使進裨補﹐敢不竭愚﹖竊思自古求治之主﹐靡不欲興理道﹐安邦國﹐納忠正﹐退姦邪﹐廣聰明﹐致功業。然行此數事﹐在明與威斷爾。明則不惑﹐威則善柄﹐斷則能行﹐總是三者﹐守而勿失﹐非聖人﹐孰能爲之﹖臣等嘗讀唐書﹐見憲宗英悟﹐畱心庶政﹐宰臣陳說政要﹐必往復詰問。旣盡其理﹐則曰「凡好事﹐口說則易﹐躬行則難﹐卿等旣爲朕言之﹐常須行之﹐勿空陳而已。」李絳對曰「非知之艱﹐【活字本﹑明抄本並作『難』。】行之惟艱﹐陛下今日處分﹐可謂至言。然臣絳亦以天下之人﹐從陛下所行﹐不從陛下所言﹐惟願每言之﹐則必行之。」憲宗深所嘉納。今臣等親承聖諭﹐敷明治要﹐亦願陛下日與輔臣舉此事目﹐推而行之﹐無使唐之君臣﹐專美前代也。』

帝謂趙師民曰﹕『以水諭政﹐其有指哉﹖』對曰﹕『水性﹐順故通﹐通則淸。逆故壅﹐壅則敗。諭用賢﹐則王政通而世淸﹐用邪﹐則王澤壅而世濁。幽王失道﹐絀正用邪﹐正不勝邪﹐𨿽有善人﹐不能爲治﹐亦將相牽﹐淪於污敗也。』丁未講詩﹐至巷伯篇曰﹕『哆兮侈兮﹐成是南箕』﹐注有『魯男子獨處之事』。帝曰﹕『嫌疑之際﹐古人之所愼也。此不著魯人姓氏﹐豈聖人特以設教邪﹖』

乙未講詩都人士篇﹐帝曰﹕『古人冠服﹐必稱其行﹐今冠服﹐或過之﹐未必如古人也。』讀三朝經武聖略至眞宗朝﹐李繼和上言﹕『國初﹐李漢超在關南﹐以私錢貿易﹐以佐公用﹐人或繩奏之﹐太祖反令盡除所過稅。』帝曰﹕『任人如此﹐孰不盡力哉﹗』

四月己巳﹐讀賈誼傳﹐論三公三少﹐皆天下之端士﹐與太子居處出入﹐故少成若天性﹐習慣如自然。帝曰﹕『朕昔在東宮﹐崔遵度﹑張士遜﹑馮元爲師友﹐此三人者﹐皆老成人﹐至於遵度﹐尢良師傅也。』

辛未﹐讀貞觀政要﹐唐太宗曰﹕『今所任人﹐必以徳行學識爲本。』王珪曰﹕『人臣若無學業﹐豈堪大任﹖漢有詐稱衛太子者﹐雋不疑斷以春秋蒯聵之事﹐宣帝與霍光嘉之﹐曰「公卿大臣當用經術。」』帝曰﹕『人臣須是知書﹐宰相尢須有學也。』楊安國對曰﹕『漢儒多引經決大事﹐宰相必通一經。』帝謂宋祁曰﹕『近代士人﹐多不務通經﹐但用一時之藝﹐苟取富貴。蓋進用髙科者﹐不十年﹐便居顯位﹐所以不勸也。』

七月壬子﹐帝朝拜眞宗神禦回﹐幸資善堂作詩﹕『先皇教善敞東闈﹐菲徳承宗賴慶暉。爲感儲筵驚歲月﹐因瞻臺像駐驂騑。楹書乍啟欽遺澤﹐【堂中藏先朝賜書。】庭樹重攀記舊圍。疇日學文親政地﹐仰懷慈訓倍依依。』

戊辰﹐禦邇英合﹐內出欹器一﹐陳於禦坐前。諭丁度等曰﹕『朕思古欹器之法﹐試令工人制之﹐以示卿等。』帝命以水注之﹐中則正﹐滿則覆﹐虛則欹﹐率如家語﹑荀卿﹑淮南之說﹐其法度精妙﹐度等列侍觀之。帝曰﹕『日中則昃﹐月盈則虧﹐聖人有持滿戒愼之守﹐朕欲以中正臨天下﹐當與列辟共守此道。』度等拜曰﹕『臣等亦願以中正事陛下。』因言太宗時﹐嘗作此器﹐眞宗制欹器論﹐演先儒之義以垂戒。帝曰﹕『然。』

四月戊寅﹐禦邇英合﹐帝作欹器論後述一篇﹐以申存亡虧成之鑑。侍講讀官丁度等請宣布中外﹐使知聖心所存。帝曰﹕『但欲使卿等見之﹐不須宣布。』度曰﹕『臣等欲各傳一【『一』據明抄本增。】本﹐以彰【原作『章』﹐據明抄本攺。】榮遇。』帝曰﹕『可便以此本賜卿等。』皆拜而受之。

六月壬寅﹐禦延和殿﹐侍講學士上五經精義周易節解二十卷﹐因言﹕『尙書顧命﹐禮記喪禮﹐春秋家陪亂政﹐舊所不講﹐今纂集精義﹐所當去畱﹐上系宸旨。』帝曰﹕『先王吉凶之制﹐百代所遵﹐不可以俗忌而簡去。至於春秋喪亂之事﹐皆有善惡鑑戒﹐人主宜聞之﹐亦須存錄。先儒於經籍﹐有一字之誤者﹐朕常不敢攺易﹐但注以辧之﹐況正經之義﹐可輒芟去邪﹖』

己巳講尙書洪範五事﹐帝曰﹕『王者之用五事﹐皆本於五行乎﹖』王洙對曰﹕『王者治五行﹐得其性﹐則五事皆善﹐故五事得﹐則有休證。五事失﹐則有咎證。是以聖人克謹天戒﹐以修其身。』帝曰﹕『人君奉天﹐在於修徳﹐夙夜兢兢﹐戒愼於未形﹐尙恐不至。必俟天有譴告﹐然後修徳﹐此豈畏天之道也﹖』

十月戊寅﹐詔俟講尙書畢﹐講周禮﹐令侍講以下與賈昌朝先修節解﹐以備講說。

十一月甲辰﹐講尙書無逸﹐帝曰﹕『朕深知享國之君﹐宜戒逸豫。』楊安國曰﹕『舊有無逸圖﹐疏於屏間。』帝曰﹕『朕不欲坐席背聖人之言﹐當書置之左方。』又命丁度取孝經之天子孝﹑治聖﹑治廣﹑要道四章﹐對爲右圖。因令王洙書無逸﹐蔡襄書孝經﹐又命翰林學士承旨王拱辰爲二圖序﹐而襄書之。

五年四月丁酉﹐禦邇英閣﹐講冏命﹕『侍禦僕從﹐罔匪正人』﹐帝曰﹕『君臣之際﹐必誠意相通﹐而後治道成。』楊安國對曰﹕『陛下聰明文思﹐從諫弗咈﹐如水之走下。視羣臣若僚友﹐自古盛王﹐未之有也。』帝曰﹕『臣下能進忠言﹐朕何惜夏禹之拜﹗』

仁宗十月乙酉﹐監國史王曾言﹕『唐史官吳兢於正史實錄外﹐錄太宗與羣臣對問之語﹐爲貞觀政要。今欲采太祖﹑太宗﹑眞宗實錄﹐日曆時政記﹐起居注﹐其間事迹不入正史者﹐別爲一書。』從之。帝每遇經筵﹐以象庪書策外向﹐以便侍臣講讀。天聖末﹐孫奭年髙視昏﹐或陰晦﹐卽爲徙禦坐於合外。奭每講論﹐至前世亂君亡國﹐必反復規諷﹐帝意或不在書﹐奭則拱默以俟﹐帝爲竦然攺聽。嘗書『無逸圖』﹐上之﹐帝施於講讀合。明道元年二月癸卯﹐監修國史呂夷簡上三朝寶訓三十卷﹐卽王曾所請也。十月甲戌﹐讀正說愼罰篇﹐述後漢光武罷梁統從重之奏﹐帝曰﹕『深文峻法﹐誠非善政。』宋綬對曰﹕『王者峻法則易﹐寬刑則【『則』字據明抄本增。】難。夫以人主得專生殺﹐一言之怒﹐則如雷如霆﹐是峻易而寬難也。』【已上見帝學。】

治平二年八月三日﹐大雨﹐一夕都城水深數尺﹐上降詔責躬﹐求直言。學士艸詔﹐有『大臣惕思天變』之語﹐上夜批出云﹕『淫雨爲災﹐專戒不徳』﹐遽令除去『大臣思變』之言。上之恭己畏天﹐自勵如此。【見廬陵歸田錄。】

太宗好文﹐每進士及第﹐賜聞喜宴﹐常作詩賜之﹐累朝因以爲故事。仁宗在位四十二年﹐賜詩尢多﹐然不必盡上所作。景佑元年﹐賜詩末句云﹕『寒儒逢景運﹐報國合如何﹖』論者以謂質厚宏壯﹐眞詔旨也。

仁宗皇帝時﹐學士書詔﹐未嘗有所增損。慶曆七年春﹐旱﹐楊億再當制﹐降詔中書門下﹐旣進艸﹐上以爲罪己之辭未至也﹐令更撰之。其辭有『乃自去冬﹐時雪不降﹐今春大旱﹐赤地千里﹐天威震動﹐以戒朕躬。玆用屈己﹐以謝愆歸﹐誠而上叩﹐冀髙穹之降監﹐閔下民之無辜﹐與其降疾於人﹐不若移災於朕。』自三月十九日避殿減膳﹐許中外實封言事。後三日﹐賈魏相。吳【原作『矣』﹐據明抄本攺。】春卿罷樞密副使。又詔罷出獵﹐明日又詔南郊﹐毋得上尊號。二十七日幸西太一宮祈雨﹐日色方熾﹐上命撤蓋。旣還﹐乃雨。又明日﹐宰相參知政事降官﹐是日遂大雨﹐上作喜雨詩﹐賜二府。

至和初﹐京師疫﹐太醫進方﹐有用犀者﹐內出二株解之﹐其一株乃通天犀。內侍李舜舉謂以爲禦所服帶﹐上謂曰﹕『豈重於服禦﹐而不以療民乎﹖』命工碎之。【已上見東齋筆錄。『東齋筆錄』疑爲『東軒筆錄』或『東齋記事』之訛。兩書均無以上三條。】

仁宗初逐林瑀﹐一日執政奏事罷﹐因談時政﹐而共美上以聰明叡智﹐洞察小人情【東軒有『狀』字。】者。仁宗曰﹕『卿等謂林瑀去﹐而朝廷遂無小人耶﹖』執政曰﹕『未諭聖旨﹐不識小人爲誰﹖』仁宗從容曰﹕『蘇紳【原誤作『伸』﹐據明抄本及東軒攺。】可侍讀學士﹐知河陽。』【出東軒筆錄。】

仁宗退朝﹐嘗命侍臣講讀於邇英合﹐賈侍中昌朝時爲侍講﹐講春秋左氏傳﹐每至諸侯淫亂事﹐則略而不說。上問其故﹐賈以實對。上曰﹕『六經載此﹐所以爲後王鑑戒﹐何必諱。』【出廬陵歸田錄。】

宋朝事實類苑卷第四

●宋朝事實類苑卷第五

祖宗聖訓﹝五﹞

◆祖宗聖訓﹝五﹞

仁宗皇帝﹝二﹞

英宗皇帝

神宗皇帝

○仁宗皇帝﹝二﹞

天聖七年﹐曹侍中利用因侄汭聚無賴不軌﹐獄旣具﹐有司欲盡劾交結利用者。憸人幸其便﹐陰以文武四十餘人諷之﹐俾深治。仁宗察之﹐急出手詔﹕其文武臣僚內有先曾與曹利用交涉往還﹐曾被薦舉﹐及嘗親暱之人﹐並不得節外根問﹔其中𨿽有涉汭之事者﹐恐詿誤﹐亦不得深行鍛煉。其仁卹至此。是年聖壽【湘錄『壽』作『算方』二字。】二十。

皇佑中﹐楊待制安國邇英閣講周易﹐至節卦﹐有『愼言語﹑節飲食』之句﹐楊以語朴﹐仁宗反問賈魏公曰﹕『愼何言語﹖節何飲食﹖』魏公從容進其說曰﹕『在君子言之﹐則出口之言皆愼﹐入口之食皆節。在王者言之﹐則命令爲言語﹐燕樂爲飲食﹔君天下者﹐當愼命令﹐節燕樂。』上大喜。後講論語﹐當經者乃東北一明經臣﹐講至『自行束脩』以上之文﹐忽進數談﹐殆近乎鐝進﹐曰﹕『至於聖師誨人﹐尙得少物﹐況餘人乎﹖』侍筵羣公驚愧汗駭。明日傳宣經筵臣僚﹐各賜十縑。諸公皆恥之﹐方議共納﹐時宋莒公庠畱身奏﹕『臣聞某人﹐經筵進鄙猥之說﹐自當深譴﹐返以錫賜﹐誠謂非宜。然余臣皆已行之﹐命拜賜可也。若臣弟祁﹐以臣在政府﹐於議不便﹐今謹獨納。』上笑曰﹕『若卿弟獨納﹐不特妨諸臣﹐亦貽某人之羞﹐但傳朕意受之。』【並湘山野錄。此條原本誤與前條相連。湘山野錄﹐前條在卷上﹐此條在卷中﹐事不相關﹐故從湘錄另爲一條。】

魯人李廷臣頃官瓊管﹐一日過市﹐有寮子持錦臂韝鬻於市者﹐織成詩一聯﹐取視之﹐乃仁廟景佑五年賜新進士詩也。云﹕『恩袍艸色動﹐仙籍桂香浮。』嗚呼﹗仁祖天章掞麗﹐固足以流播荒服﹐蓋亦仁徳醇厚﹐有以深浹夷寮之心﹐故使愛服如此也。廷臣以千錢易得之﹐貼之小屏致幾席間﹐以爲朝夕之玩。【出澠水燕談。】

十一月癸巳﹐以皇子生﹐燕宗室於太淸樓﹐讀三朝寶訓﹐賜禦書。又出寶元夫人祥異書示輔臣﹐其書﹐帝所集天地辰緯雲气雜占凡七百五十六﹐分三十門﹐爲十卷。慶曆元年七月戊申朔﹐出禦制觀文鑑古圖記以示輔臣。

天章閣侍講林瑀上周易天人會元紀﹐禦史中丞賈昌朝言﹕『瑀以陰陽小說﹐上惑天聽﹐不宜在勸講之地。』帝諭輔臣曰﹕『人臣𨿽有才學﹐若過爲巧僞﹐終有形迹。』乃落瑀職﹐通判饒州。

寶元二年三月壬寅﹐編修院與【原誤作『興』﹐據明抄本攺。】三司上歷代天下戶數﹐前漢千二百二十三萬三千六十二﹐後漢千六百七萬七千九百六十﹐魏九十四萬三千四百二十三﹐晉二百四十五萬九千八百﹐宋九十萬六千八百七十﹐後魏三百三十七萬五千三百六十八﹐北齊三百三萬二千五百二十八﹐後周三百五十萬﹐隋八百九十萬七千五百三十六﹐唐九百六萬九千一百五十四﹐國朝太祖朝二百五十萬八千九百六十五﹐太宗朝三百五十七萬四千二百五十七﹐眞宗朝八百六十六萬九千七百七十九﹐寶元元年千一十一萬四千二百九十。先是﹐邇英閣讀眞宗正說養民篇﹐見歷代戶口登耗之數﹐帝顧侍讀臣曰﹕『今天下民籍幾何﹖』侍讀學士梅詢對曰﹕『先帝所作﹐蓋述前代【『代』字據明抄本補。】帝王恭儉有節﹐則戶口充羨﹔賦斂無藝﹐則版圖衰減。自五代之季﹐生齒凋耗﹐太祖受命﹐而太宗眞宗繼聖承祧﹐休養百姓﹐天下戶口之數﹐蓋倍於前矣。』因詔三司及編修院檢閱以聞﹐至是上之。【見帝學。】

仁宗時﹐宦官𨿽有蒙寵信甚者﹐臺諫言其罪﹐輙斥之不吝也﹐由是不能弄權。

仁宗萬機之暇﹐無所翫好﹐惟親翰墨﹐而飛白尢爲神妙。凡飛白﹐以點畫像物形﹐而點最難工。【『工』原作『又』﹐據歸田攺。】至和中﹐有書待詔李唐卿撰飛白三百點以進﹐自謂窮盡物象﹐上亦頗佳之﹐乃特爲『淸淨』二字以賜之﹐其六點尢爲奇絕﹐又出三百點外。【出廬陵歸田錄。】

仁宗皇帝暑月不揮扇﹐鎭侍邇英閣﹐常見左右以拂子驅蚊蠅而已。冬月不禦鑪﹐禦殿則於朵殿設鑪以禦寒气﹐甚則於殿之兩隅設之。醫者云﹕體備中和之气則然。【東軒筆錄。】

慶曆四年八月乙卯﹐上曰﹕『近觀諸路提轉所按舉官吏﹐務爲苛刻﹐不存遠大﹐可降詔約束。』

嘉佑中﹐蘇轍舉賢良對策﹐極言闕失﹐其略曰﹕『聞之道路﹐陛下宮中貴姬﹐【明抄本作『妃』。】至以十數﹐歌舞飲酒﹐歡樂失節。坐朝﹐咨謨便殿﹐無所顧問。』考官以下初無此事﹐轍妄言﹐欲黜之。仁宗曰﹕『朕設制科﹐本求敢言之事﹐轍小官﹐敢如此極言﹐特與科名﹐仍令史官編錄。』【文正公筆錄。】

孔公道輔以剛毅直諒名聞天下﹐知諫院日﹐請明肅太后歸政天子。爲中丞日﹐諫廢郭后。其後知兗州日﹐近臣有獻詩百篇者﹐執政請除龍圖閣直學士﹐仁宗曰﹕『是詩𨿽多﹐不如孔道輔一言。』乃以公爲龍圖閣直學士。【見倦遊雜錄。】

玉淸昭應宮使王曾請命館閣校道藏經﹐仁宗因言其書多載飛煉金石服餌之事﹐不如老氏五千言﹐淸淨而簡要也。宰相張知白曰﹕『老氏五千言﹐道徳之本﹐非同方士一曲之說也。』

慶曆二年正月﹐光祿寺丞盛中甫﹑馬直方在館讀書﹐自陳歲久﹐請以貼職﹐仁宗曰﹕『儒館之職﹐豈可求邪﹖』止令太官給食﹐候三年與試﹐因詔罷館閣讀書。

武寧軍節度使兼侍中夏竦﹑武勝軍節度使同平章事程琳﹐薦尙書屯田員外郎張碩﹑祕書丞蔡抗﹑太子中捨李仲昌﹑節度掌書記李師錫等試館職。仁宗曰﹕『館職當用文學之士﹐名實相稱者居之。近時所舉﹐多浮【明抄本作『學』。】薄之人﹐朕甚不取也。』於是碩等送審官院與記姓名而已。【見蓬山誌。】

○英宗皇帝

治平三年﹐英宗攺淸居殿曰欽明殿﹐命直龍圖閣王廣淵書洪範於屏。謂廣淵曰﹕『先帝臨禦四十二年﹐天下承平﹐得以無【活字本﹑明抄本均作『無以』。】爲。朕方屬多事﹐其敢自逸﹖故攺此殿名。』因訪廣淵先儒論洪範得失﹐廣淵對以張景所得最深﹐以景論七篇進。翌日﹐上復召對延和﹐曰﹕『景所說過先儒遠矣。以三徳爲馭臣之柄﹐尢爲善論。朕遇臣下﹐嘗務謙柔﹐聽納之間﹐則自以剛斷。此屏置之坐右﹐豈特無逸之戒也﹗』

英宗謂輔臣曰﹕『諫官禦史﹐貴通達大體﹐如任己愛憎以中傷善良﹐或繩治細故﹐規圖塞言責﹐此何足以補職﹖卿等亦當察之。』

英宗謂輔臣曰﹕『館閣所以育俊才﹐比欲選人出使無可者﹐豈乏才邪﹖』參知政事歐陽修曰﹕『今取才路狹﹐館閣止用編校書籍選人進用﹐稍遲﹐當廣任才之路﹐漸入此職﹐庶幾可以得人。』趙槪曰﹕『養育人才﹐當試其所長而用之。』上曰﹕『卿等爲朕各舉才行兼善者數人﹐𨿽親戚世家勿嫌﹐朕當親閱可否。』宰相曾公亮等曰﹕『使臣等自薦而自用之﹐未免於嫌也。』韓琦曰﹕『臣等所患﹐人才難於中選﹐果得其人﹐議論能否﹐固何嫌也。』上因使薦之﹐於是琦﹑公亮﹑修﹑槪所舉者凡三十人﹐皆令召試。琦等又以人多難之﹐上曰﹕『旣委公等舉﹐苟賢﹐豈患多也﹖』乃先召尙書度支員外郎蔡延慶﹐尙書屯田員外郎葉均﹐太常博士劉汾﹑王攽﹑夏倚﹐太子中允張公裕﹐大理寺丞李常﹐光祿寺丞胡宗愈﹐雄武軍節度推官章惇﹐前密州觀察推官王存等十人﹐余復試之。

治平三年﹐龍圖閣直學士司馬光集戰國下訖五代君臣事迹﹐可以爲監戒者﹐爲編年書﹐名曰通誌八卷上之。英宗覽而善之﹐又詔光置局祕閣﹐辟官二人﹐續其後事﹐俟書成取旨﹐乃賜名。

英宗初卽位﹐輔臣請如幹興故事﹐雙日召侍臣講讀﹐上曰﹕『當俟祔廟畢﹐擇日開經筵﹐見講讀官。』

上旣禦經筵﹐諭任守中曰﹕『方日求講官久待對﹐未食﹐必勞倦﹐自今視事畢﹐不俟進食﹐卽禦經筵。』故事﹐講讀畢﹐拜而退﹐上命毋拜﹐遂以爲常。

治平元年﹐詔葬皇后乳母永嘉郡夫人賈氏﹐而開封府言﹐徙堀民墓﹐不便。上曰﹕『豈宜以此擾民邪﹖』命勿徙。是歲﹐京東西路水災﹐而陳﹑蔡﹑宿﹑亳州尢甚。

上旣遣三司副使李肅之等分視被水州軍﹐又命三司以上供米三萬石賑濟之。【已上兩朝寶訓。】

諫官陳升之言﹕『比來館閣遷任益輕﹐非所以聚天下賢才﹐長育成就之意。請約今在職者之數﹐著爲定員。有論薦者﹐中書籍其名﹐若有闕﹐卽取其文學行義傑然爲眾所推者﹐取旨召試。』詔從之。【國朝寶訓。】

○神宗皇帝

熙寧五年六月﹐上曰﹕『人有才﹐不可置之閒處。』因言漢武亦能用人才。王安石曰﹕『武帝所見下﹐故所用將帥止衛﹑霍輩﹐至天下戶口減半﹐然亦不能滅匈奴。』上曰﹕『漢武帝至不仁﹐以一馬之故﹐勞師萬里﹐侯者七十餘人﹐視人命如艸芥然﹐此天下戶口所以減半也。人命至重﹐天地之大徳曰生﹐豈可如此﹖』安石曰﹕『不仁如此﹐非特人禍﹐陰陽之報﹐亦豈可逃也﹗』上又曰﹕『有政事﹐則豈特人得其所﹐鳥獸魚鱉﹐無不咸若。』上曰﹕『堯舜之時﹐鳳凰來儀﹐自不足怪。』

熙寧六年十一月﹐吏有不附新法﹐介甫欲深罪之﹐上不可。介甫固爭之﹐曰﹕『不然﹐法不行。』上曰﹕『聞民間亦頗苦新法。』介甫曰﹕『祁寒暑雨﹐民猶有怨咨者﹐豈足顧也﹗』上曰﹕『豈若並祁寒暑雨之怨亦無邪﹗』

熙寧二年﹐上曰﹕『朕每思祖宗百戰得天下﹐今以一州生靈﹐付一庸人﹐嘗痛心疾首。』

上事慈聖至誠極孝﹐所以娛悅後無不至﹐在宮中﹐從後行﹐必自扶掖﹐視膳定省惟謹。後嘗幸金明池﹐豫爲百寶船﹐其日﹐馳以上壽。上謙沖退托﹐去華務實﹐終身不受尊號﹐帝王之盛徳也。熙寧二年﹐上謂執政曰﹕『尊號於朕﹐一無加損﹐𨿽加百字﹐奚益﹖』

元丰三年﹐詔曰﹕『朕惟皇以道﹐帝以徳﹐王以業﹐各因時制名﹐用配其實。朕承祖宗之休﹐宅士民之上﹐凡虛文繁禮﹐悉已革去。而近司羣辟﹐猶或時以稱號見請﹐𨿽出於歸美報上之忠﹐然非朕所以若稽先王之意。自今每遇大禮﹐罷上尊號。』

元丰元年十一月﹐宰臣吳珪等云﹕『功臣非古﹐陛下卽位﹐上徽號至數十而不許。臣等何功﹐乃例蒙恩數﹐乞於銜位中減罷。』詔如其請。

元丰四年五月﹐有上書乞愼擇守令者﹐上謂輔臣曰﹕『天下守令﹐眾至千餘人﹐其才難以徧知。立法於此﹐使象之於彼﹐從之則爲是﹐倍之則爲非﹐以此進退﹐方有準的﹐所謂朝廷有政也。如漢黃霸﹐妄爲條教﹐以干名譽﹐在所當治﹐而反增秩賜金。夫家自爲政﹐人自爲俗﹐先王之所必誅﹐變風變雅﹐詩人所刺。朝廷爲一好惡﹐定國是﹐守令𨿽眾﹐沙汰數年﹐自當得人也。』

五年二月﹐上曰﹕『刺史縣令﹐治民爲最近﹐漢自刺史有入三公者﹐蓋重其任耳。今之藩郡﹐不過數十﹐往往多不得人﹐則縣令可知也。自今更宜愼擇。』

元丰五年五月﹐上謂輔臣曰﹕『𨿽周之盛時﹐亦以爲才難﹐惟能以道泛觀﹐不拘流品﹐隨材任使﹐則取人之路廣。苟不稱職﹐便可黜退﹐不可謂已與之官祿﹐反以系吝﹐而難於用法。如臣下有勞﹐朝廷見知﹐𨿽有過失﹐亦當寬貸﹐如吳居厚使京東﹐治財數百萬﹐設有失陷官錢二三千緡﹐其功自可除過。故律有議勞議賢之法﹐亦周之八柄詔王之遺意也。然有司議罪﹐自當官守﹐誅宥則系主斷﹐如此則用人之道無難矣。』韓絳嘗言﹕『陛下臨禦以來﹐內則講求典禮﹐總一制度﹐流斡財幣﹐總核庶獄。外則團結兵將﹐討伐違傲﹐開拓疆境﹐經制邊用。凡所措置﹐悉該聖慮﹐一有奏稟﹐皆出宸斷。』上曰﹕『朕觀三代以至唐﹐未有百年之間無患難者。國家承祖宗之業﹐升平如此﹐朕嗣守大器﹐日夜恐懼﹐以思爲治之道﹐無如擇人。』又曰﹕『將帥最難得人﹐唐三百年中﹐惟一郭子儀耳。朕觀其人本應武舉。』因誦杜牧詩云﹕『未如終始郭汾陽』﹐嗟嘆久之。

元丰中﹐輔臣論及人材﹐上曰﹕『人材固有小大﹐若古之立功名者﹐管仲之於齊﹐商鞅之於秦﹐吳起之於楚﹐皆使政令必行﹐若於道﹐則未也。傅說之於商﹐周公之於周﹐可謂尙道徳﹐而兼功名者也。人臣但能言道徳﹐而不以功名之實﹐亦無補於【明抄本有『世』字。】事。』

諫官楊繪言﹕『向傳範﹐後族﹐不當守鄆領安撫使。』彥博曰﹕『傳範累典郡﹐非緣外戚。』上曰﹕『得諫官如此敢言﹐甚好﹐可以止他妄求者。』九月﹐輔臣有言將帥宜置副貳者﹐上曰﹕『人之忌能者眾﹐今舉所知﹐不過取其出己下者﹐非有至誠惻怛之心﹐爲朝廷立事也。』

神宗英文烈武聖孝皇帝﹐嘉佑八年五月﹐始聽講於東宮﹐天資好學﹐尋繹訪問﹐至日昃。內侍言﹐恐饑﹐當食。上曰﹕『聽讀方樂﹐豈覺饑耶﹖』英宗以上讀書太多﹐嘗遣內侍止之。當講讀﹐正衣冠﹐拱手﹐𨿽大暑﹐未嘗使人揮扇﹐待宮僚有禮。伴讀王陶入侍﹐上率弟顥拜之。陶讀舜本紀﹐言舜孝友事﹐大愛慕之。又讀商本紀仲虺作誥﹐因取尙書讀之﹐至『志自滿﹐九族乃離』﹐上曰﹕『微子去之﹐是也。』【已上見元丰寶訓。】

一日﹐宰執對畢﹐樞密退﹐富彥國召畱之。因奏﹕『臣前蒙宣諭﹐當君臣相體﹐悉心盡節﹐無嫌疑形迹隱避。臣以謂此誠堯舜盛徳﹐然獨臣蒙此宣諭﹐臣以謂中書樞密臣僚﹐皆宜知陛下聖意如此。』上曰﹕『每如此宣諭諸人。』弼又奏﹕『大臣須和﹐乃能成事﹐若懷私意﹐各執己見﹐不務盡理﹐互相疑間﹐則無由成事﹐須眾人一心﹐則能副陛下委任。臣比見大臣各懷私意﹐則相舁而廢事。』上曰﹕『朕夙夜焦勞﹐正期大臣肩一心﹐共成國家之務﹐執政須是不執己見﹐務求當而已。朝廷事﹐若捨卻義理﹐何所考據﹖』弼曰﹕『今大臣各【原作『名』﹐據明抄本攺。】有蘊蓄﹐豈不願盡心以俟【明抄本作『事』。】陛下﹖但其間或恐上忤聖意﹐恐或爲小人所攻﹐或以事大難行﹐須是彼此一心﹐則事無不濟。臣衰老不才﹐然蒙陛下恩遇殊異﹐有所見﹐不敢避忤旨﹐理須極言。』上曰﹕『相公言及此﹐能用心如此﹐則天下不勝幸甚。朕無適莫﹐惟義理所在﹐與大臣議事﹐苟見其有理﹐何所不從﹖但恐或有微伺風指﹐不肯盡言。』寬夫曰﹕『臣等奏事﹐一言不從﹐或至再三﹐陛下未嘗有不從者。』上曰﹕『惟先格王﹐正厥事。天地之變﹐惟有正厥事﹐乃所以應之也。』弼又言﹕『今所進用﹐或是刻薄小材之人﹐恐須多進用醇厚惇實之人。小材𨿽似可喜﹐然害事壞風俗﹐不可長仲。』因言盧犯姦邪﹐而徳宗不知﹐此乃所以爲姦。盧犯非無才﹐然以其姦邪﹐故害事。上曰﹕『大臣正要與天下圖治﹐三相旣如此﹐則參樞皆宜如此用心﹐務相協和﹐每事求義理所在﹐朕與卿等終身共守此。』於是皆拜。【以上熙寧奏對。】

熙寧四年﹐王荊公當國﹐欲以朱柬之監左藏庫﹐柬之辭曰﹕『左帑有火禁﹐而年髙﹐宿直非便。聞欲除某人幹當進奏院﹐忘其人名﹐實願易之。』荊公許諾。翌日﹐於上前進某人監左藏庫﹐上曰﹕『不用朱柬之監左藏庫﹐何也﹖』荊公震駭﹐莫測其由。上之機神臨下﹐多知外事﹐𨿽纖微﹐莫可隱也。

熙寧十年﹐王荊公初罷相﹐以吏部尙書觀文殿學士知金陵﹐薦呂惠卿爲參政而去。旣而呂得君怙權﹐慮荊公復進﹐因郊禮﹐薦荊公爲節度使平章事。方進熟﹐【東軒有『勑』字。】上察見其情﹐遽問曰﹕『王安石去不以罪﹐何故用赦復官﹖』呂無以對。明年﹐復召荊公秉政﹐而王﹑呂益相失矣。

神宗皇帝在春宮時﹐極衝幼﹐孫思恭爲侍讀。一日﹐講孟子﹐至『多助之至﹐天下順之。寡助之至﹐親戚畔之。』思恭泛引古今助順之事﹐而不及親戚畔之者。上顧曰﹕『微子﹐紂之諸父也﹐抱祭器而入周﹐非親戚畔之耶﹖』思恭釋然駭伏。上之叡明﹐可謂聞一知十矣。【東軒筆錄。】

宋朝事實類苑卷第五

●宋朝事實類苑卷第六

君臣知遇﹝一﹞

◆君臣知遇﹝一﹞

文太師

王冀公

杜祁公

李文靖公

李漢超

蘇內翰

陳執中

劉昌言

郭進

梁丞相

石元懿

戴恩

邢尙書

竇偁諫議

李文正

唐質肅

趙韓王

王光祿

寇員外

李尙書

馮元孫奭

○文太師

元丰七年春﹐文太師告老﹐奏乞赴闕親辭天陛﹐庶盡臣子之誠。旣見神宗﹐卽日對禦錫宴﹐顧問溫密﹐上酌禦琖親勸。數日﹐將朝辭﹐上遣中使以手札諭公﹐畱過淸明﹐敕有司爲公備二舟﹐溯汴還洛。淸明日﹐錫宴玉津園﹐公作詩示同席。【澠錄下有『翌日﹐上用公韻屬和﹐親灑宸翰﹐就第賜公。』十六字﹐無『將行』二字。】將行﹐特命三省已上赴瓊林苑宴餞﹐復賜禦詩送行。公畱京師一月﹐凡對上者五﹐錫宴者三﹐賜詩者再﹐顧問不名﹐稱曰太師﹐寵數優異﹐近世無比。【見澠水燕談。】

○王冀公

王冀公罷參政﹐眞宗朝夕欲見﹐擇便殿淸近﹐惟資政爲優﹐因以公爲本殿大學士。公奏曰﹕『臣𨿽出於寒賤﹐不能獨宿﹐欲乞除一臣僚兼之。』遂以陳文僖彭年並直。一夕﹐公攜一巨榼入宿﹐方與陳寒夜閒飲﹐遽中人持鑰開宮扉﹐獨召公﹐怱怱而入﹐謂陳曰﹕『請同院不須相候﹐獨酌數杯﹐先寢。』至行在﹐眞宗與公對飲﹐飲罷﹐持禁燭送歸﹐繁若列星。陳危坐伺之﹐已四鼓﹐笑曰﹕『同院尙未寢乎﹖』陳曰﹕『恭候司長﹐豈敢先寢﹖』公喜笑﹐倒載解襪褫帶﹐幾不能支﹐坦腹自矜曰﹕『某江南一寒生﹐遭際眞主﹐適主上以巨觥敵飲﹐僅至無算﹐抵掌語笑如僚友之無間。』已而遂寢﹐殆曉﹐盥櫛罷﹐與陳相揖。覺夜歸數談﹐頗疎漏﹐自言﹕『夜來沈湎﹐殊不記歸時之早晚﹐無乃失容於君子乎﹖』陳曰﹕『無之。』但殷勤愧謝﹐旣辧色﹐將赴班﹐同趍出殿門﹐執其手以語文禧曰﹕『夜來數事﹐止是同院一人聞之。』文僖歸﹐謂子弟曰﹕『大臣愼密﹐體當如此。』【見湘山野錄。】

○杜祁公

皇佑中﹐明堂大享﹐時世室亞獻無官僚﹐惟杜祁公衍以太子太師致仕南京。仁宗詔公歸以侍祠﹐公已老﹐手染一疏以求免﹐但直致數句﹐更無箋章鋪敍之飾﹐止以奇箋妙墨﹐臨帖行書﹐親寫陳奏﹕『臣衍﹐向者甫及年期﹐上還印紱﹐天慈極深﹐曲徇私欲。今犬馬之齒七十有三﹐外𨿽支持﹐中寔衰獘。且明堂大享﹐千載難逢﹐臣子豈不以捧璋侍祭爲榮遇﹖臣但恐顚倒失容﹐取戾非淺。伏望陛下察臣非矯﹐免預大禮﹐無任懇切之至。臣某謹奏竊聞。』仁宗置玉機﹐常取玩閱。【以上出湘山野錄。】

○李文靖公

李文靖公沆初知制誥﹐太宗知其貧﹐多負人息錢﹐曰﹕『沆爲一制誥﹐俸入幾何﹐家食不給﹐豈暇償息耶﹖』特賜錢一百三十萬令償之。後爲學士﹐因宴﹐上目送愛之﹐曰﹕『沆風度端粹﹐眞佳士也。』後登右揆﹐居輔弼﹐當太平無一事﹐凡封章建議﹐務更張喜激昂輩﹐搖鼓捭闔﹐悉屏之。謂所親曰﹕『無以報國﹐聊用此以安黎庶爾。』景徳二年薨﹐上臨哭之慟﹐大呼曰﹕『天乎﹗忠良純臣﹐合享遐壽﹗』【玉壺淸話。】

○李漢超

太祖時﹐以李漢超爲關南巡檢使﹐捍北虜﹐與兵三千而已。然其齊州賦稅最多﹐乃以爲齊州防禦使﹐悉與一州之賦﹐俾之養士。而漢超武人﹐所爲多不法﹐久之﹐關南百姓詣闕訟漢超貸民錢不還﹐及掠其女以爲妾。太祖召百姓入見便殿﹐賜以酒食﹐慰勞之﹐徐問曰﹕『自漢超在關南﹐契丹入寇者幾﹖』百姓曰﹕『無也。』太祖曰﹕『往時契丹入寇﹐邊將不能禦﹐河北之民﹐歲遭劫虜﹐汝於此時﹐能保【歸田有『全』字。】其貲財婦女乎﹖今漢超所取﹐孰與契丹之多﹖』又問訟女者曰﹕『汝家幾女﹖所嫁何人﹖』百姓具以對﹐太祖曰﹕『然則所嫁﹐皆村夫也。若漢超者﹐吾之貴臣也﹐以愛汝女﹐則取之﹐得之必不使失所﹐與其嫁村夫﹐孰若處漢超【歸田有『家』字。】富貴﹖』於是百姓皆感悅而去。太祖使人語漢超曰﹕『汝須錢﹐何不告我﹐而取於民乎﹖』乃賜以銀數百兩﹐曰﹕『汝自還之﹐使其感汝也。』漢超感泣﹐誓以死報。【見廬陵居士集。此條今見歸田錄卷一。】

○蘇內翰

蘇內翰易簡在禁林八年﹐寵待之深﹐敻出彜等。李相沆入玉堂後於公﹐一旦先除參政﹐以公爲承旨﹐賚賜與參政等﹐蘇不甚悅。上謂公曰﹕『朕欲正舊典﹐先合用卿﹐卽正臺宰﹐然庶欲令卿延壽厚【明抄本及玉壺均作『厚壽』。】基﹐稔欲問望﹐乃先用沆﹐卿宜無慊。』蓋知其齡促也。公以母老﹐急於進用﹐因幹明聖節﹐進內道場醮步虛十首﹐中有『玉堂臣老非仙骨﹐猶在丹臺望泰階。』上悉其意﹐俾參大政﹐未幾遂卒﹐年三十九。嗟悼爲之灑涕﹐賜挽詞﹐斷句云﹕『時向玉堂尋舊迹﹐八花磚上日空長。』【見玉壺淸話。】

二

蘇翰林易簡一日直禁林﹐得江南徐邈所造欹器﹐遂以水試於玉堂。小璫傳宣於公﹐見之不識其名﹐因密奏。旣晚﹐太宗召對﹐問曰﹕『卿所玩者得非欹器乎﹖』公奏曰﹕『然。』亟取進之於便坐﹐上親試之﹐其於水或增損一絲許﹐器則隨欹﹐合其中﹐則凝然不搖。上嘆曰﹕『眞聖人切誡之器也。』公奏曰﹕『願陛下執大寶神器﹐持盈守成﹐皆如此器﹐則王者之業﹐可以與天地同久。』上徐笑謂公曰﹕『若腹之容酒﹐得此器以節﹐安有沈湎之過耶﹖』蓋公嗜飲過中﹐故托此規之。易簡泣謝慚佩﹐上親撰欹器銘及艸書誡酒詩以賜焉。【此條今見玉壺淸話卷一。】

三

蘇易簡爲學士﹐最被恩遇。初與賈黃中﹑李沆同時上擢﹐黃中﹑沆參知政事﹐以易簡爲中書舍人﹐充承旨﹐並賜白金三千兩﹐諭旨曰﹕『朕之待卿﹐非必執政而爲重矣。』上作五七言詩各一首賜之﹐爲眞艸行三體﹐刻於石。又飛白書『玉堂之署』四字以賜本院﹐今龕於堂南門之上。易簡以禦三體書石本﹐分遺祕書監李至及從祖修撰江陵公洎梁周翰﹐知制誥柴成務﹑呂佑之﹑錢若水﹑王旦﹐直祕閣潘愼修﹐翰林侍書王著﹐侍讀呂文仲等凡十五人。及召至等宴於翰林﹐以觀神筆之迹﹐上遣內司供擬坐客﹐各賦詩。宰相李昉等亦以詩貽易簡﹐易簡悉以奏禦。上謂昉等曰﹕『易簡以卿等詩來上﹐有以見儒墨之盛﹐而學士之光也﹐可別錄一本進入。』以其本賜易簡。【楊文公談苑。】

○陳執中

世傳陳執中作相﹐有壻求差遣﹐執中曰﹕『官職是國家底﹐非臥房籠篋中物﹐壻安得有之﹖』竟不與。故仁宗朝﹐諫官累言執中不學無術﹐非宰相器﹐而仁宗注意愈堅。其後﹐諫官面論其非﹐曰﹕『陛下所以眷執中不替者﹐得非以執中嘗於先朝乞立陛下爲太子耶﹖且先帝止二子﹐而周王已薨﹐立嗣非陛下而誰﹖執中何足眷﹖』仁宗曰﹕『非爲是﹐但執中不欺朕耳。』然則人臣事主﹐宜以不欺爲先也。

○劉昌言

劉昌言﹐泉州人﹐先仕陳洪進爲幕客﹐歸朝﹐願不授官。舉進士﹐三上始中第﹐後判審官院﹐未百日﹐爲樞密副使。時有言太驟者﹐太宗不聽﹐言者不已﹐乃謂昌言閩人﹐語頗獠﹐恐奏對間陛下難會﹐太宗怒曰﹕『我自會得。』其篤眷如此。【並見靑箱雜記。】

○郭進

太祖時﹐郭進爲西山巡檢﹐有告其陰通河東劉繼元﹐將有異志者。太祖怒以誣害忠臣﹐命縛其人予進﹐使自處置。進得而不殺﹐謂曰﹕『爾能爲我取【歸田有『繼元』二字。】一城一寨﹐不止贖爾死﹐當請賞爾一官。』歲餘﹐其人誘其一城來降﹐進具其事﹐送之於朝﹐請賞以官。太祖曰﹕『爾誣害我忠良﹐此才可贖死爾﹐賞不可得也。』命以其人還進﹐進復請曰﹕『使臣失信﹐則不能用人矣。』太祖於是賞以一官﹐君臣之間﹐蓋如此。【見廬陵居士集。此條今見歸田錄卷一。】

二

郭進少以壯勇﹐依漢祖於太原﹐開國﹐歷刺史﹑團練使。國初﹐遷洛水防禦使﹐爲西山巡檢﹐以扞太原。進禦軍嚴而好殺﹐部下整肅﹐每帥師入晉境﹐無不克捷﹐太祖因遣戍西山﹐必語之曰﹕『汝輩當謹奉法﹐我猶赦汝﹐郭進殺汝矣。』嘗擇禦龍官三十人隸麾下押陣﹐適與晉人戰﹐多退卻﹐進斬十餘人。奏至﹐上方禦便殿閱武﹐厲聲曰﹕『禦龍官千百人中始選擇得一二﹐而郭進小違節度﹐遽殺之﹐試如此龍【原作『壠』﹐據明抄本攺。】種健兒﹐亦不足供矣。』潛遣中使諭進曰﹕『恃其宿衛親近﹐驕倨不稟令﹐戮之甚得宜矣。』進感泣﹐由是一軍精勇無敵。上爲治第﹐令廳堂悉用■﹝甬瓦﹞瓦﹐有司言﹐親王公主始得用此﹐上曰﹕『進事國盡忠﹐我待之豈不比吾子﹐有何不可哉﹖』太宗徵太原﹐北戎自石嶺關入援﹐進大破之﹐獻俘行在﹐暴於城下﹐並人喪气﹐遂約降。進功髙負气﹐監軍田欽祚所爲不法﹐進屢以語侵之﹐欽祚心銜﹐因誣以佗事﹐進不能甘﹐自縊死。太宗微知之﹐黜欽祚﹐終其身不復用。【已上楊文公談苑。】

○梁丞相

梁丞相適始任詳刑﹐一旦隨判院盧南金上殿﹐進札子﹐奏案中偶有臣僚名次公者。仁宗忽問曰﹕『因何名次公﹖』判院以明法登仕﹐不能卽對﹐時梁代對曰﹕『臣聞漢黃霸字次公﹐必以霸之字而名也。』上遂問曰﹕『卿是何人﹖』對曰﹕『臣祕書丞審刑詳議官梁適。』又問﹕『卿是那个梁家﹖』適對曰﹕『先臣祖顥﹐先臣父固﹐俱中甲科﹐獨臣不肖﹐於張唐卿牓行間及第。』上曰﹕『怪卿面貌酷肖梁固。』又他日﹐上殿對罷﹐適抱笏俯躬奏曰﹕『向蒙陛下金口親諭﹐臣面貌類先臣﹐伏念先臣祖父頃事太宗眞宗﹐皆祥符之前﹐不知陛下以何知之﹖』上曰﹕『天章閣有名臣頭子﹐朕觀之甚熟。』適因下殿謝﹐音儀堂堂﹐上頗愛之﹐有用之之意。一旦中書進擬除一臣僚爲益漕﹐凡進﹐孰例更無攺批﹐但紙尾書可而已﹐忽持批之『差梁適』。未幾﹐又除修記注﹐以合格臣僚進之﹐復批梁適。自後知制誥﹐至翰林學士﹐除目凡上﹐皆批於公﹐由祕丞至臺輔﹐不十年。【此條今見玉壺淸話卷三。】

○石元懿

石元懿熙載﹐西洛人﹐家貧遊學﹐事母以孝聞。嵩陽道中遇一叟﹐熟視之﹐稽顙曰﹕『眞太平良弼也。吾幼爲唐相房玄齡檢書蒼頭﹐公酷似房公。』囑之曰﹕『見子事契相投者﹐卽眞主也﹐善事之。』語旣訖卽滅。後國初﹐太宗建太寧軍節﹐公謁之﹐傾意投﹐爲掌書記﹐【玉壺有『遊從觴詠』四字。】情禮深厚。公長於太宗﹐間侍樽俎﹐常以兄呼之﹐然亦得事上之體﹐不諂不瀆﹐故免數【入聲】斯之辱。迨踐祚﹐七年爲右僕射平章事﹐卒﹐太宗幸其第﹐臨喪哭之哀。謂近侍曰﹕『石某以純正事朕﹐自府幕至臺席﹐朕窺之無纖瑕颣﹐方此委用﹐朕不幸也。』【此條今見玉壺淸話卷三。】

○戴恩

戴恩爲禦龍弓箭直都虞候﹐一日﹐西蜀進靑龍城道觀長壽仙人圖﹐其本吳道玄之迹。太宗閱之﹐酷肖戴恩﹐又恐所見有殊﹐亟召數班軍校近侍內臣徧示之﹐曰﹕『汝輩且道此圖似何人。』羣【玉壺有『口』字。】合奏曰﹕『似戴恩。』上笑而異之﹐因是擢用﹐後至建寧遠軍節﹐舉朝止呼『戴長壽』。【此條今見玉壺淸話卷四。】

○邢尙書

邢尙書昺﹐曹州田家子﹐深曉播殖。眞宗每雨雪不時﹐憂形於色﹐責曰﹕『官所定雨澤丰凶之兆﹐多或不中。』昺因進耒耜歲占三卷﹐大有稽驗﹐皆牧童村老﹐歲月於畎畝間揣占得。咸平二【玉壺作『三』。】年﹐置經筵侍讀﹐首命公爲之。昺初應五經﹐庭試日﹐升殿講『師』﹑『比』二卦﹐取羣經發題。太宗嘉其精博﹐擢九經第一。眞宗晚年﹐多召於禁寢﹐從容延對。忽一日﹐見公衰甚﹐禦袖掩目泫然曰﹕『宮邸舊僚﹐淪謝殆盡﹐存者惟卿爾。』遽密賚銀千兩﹑繒千疋。昺康裕無恙﹐果非久感疾﹐將易簀﹐車駕臨問﹐公拖紳整巾﹐歷敍遭際﹐上爲之流涕。旣終﹐又爲之臨喪﹐惟將相喪疾﹐方有此幸。【此條今見玉壺淸話卷五。】

○竇偁諫議

竇偁爲晉府賓佐﹐後至左諫議大夫參知政事。僖起居郎﹐儼文甚髙﹐皆有集在祕閣。偁亦有文﹐爲晉府記室。賈琰爲判官﹐每諸王宗室宴集﹐琰必怡聲下气﹐動息褒贊﹐誚辭捷給﹐偁叱之曰﹕『賈氏子﹐何巧言令色之甚﹖獨不懼於心邪﹗』太宗甚怒﹐白太祖﹐斥出爲經州節判。後卽位﹐思之﹐召爲樞密直學士﹐數月參政﹐中謝語之曰﹕『汝知何以及此﹖』偁曰﹕『陛下以臣往年霸府遭逢所至耳。』上曰﹕『不然﹐以卿嘗面折賈琰﹐故任卿左右﹐思聞直言耳。』【見楊文公談苑。】

○李文正

至道元年燈夕﹐太宗禦樓﹐時李文正昉以司空致仕於家﹐上亟以安輿就其宅召至﹐賜坐於禦樓【玉壺作『榻』。】之側﹐敷對明爽﹐精力康勁。上親酌禦樽飲之﹐選肴核之精者賜焉。謂近侍曰﹕『昉可謂善人君子也﹐事朕兩入中書﹐未嘗有傷人害物之事﹐宜其今日所享也。』又從容語及平日藩邸唱和之事。公遽離席﹐歷歷口誦禦詩七十餘篇﹐一句不遺。上謂曰﹕『何記之精耶﹖』公奏曰﹕『言不敢妄。臣自得謝﹐每晨起盥櫛﹐坐於道室﹐焚香誦詩﹐每一詩日誦一徧﹐間或卻誦道佛書。』上喜曰﹕『朕亦以卿詩別笥貯之﹐每愛卿翰墨也。楷字﹐老來筆力在否﹖』公對曰﹕『臣素不善書﹐皆豚犬宗訥所寫爾。』上卽令以六品正官與之﹐遂除國子監丞。【見玉壺淸話。】

○唐質肅

潭州一巨賈﹐私藏蚌胎﹐爲關吏所搜﹐盡籍之﹐皆南海明珠蚌胎也。在仕無不垂涎而愛之﹐太守而下﹐輕其估﹐悉自售焉。唐質肅公介時以言事謫潭倅﹐分珠獄發﹐奏方入﹐仁宗預料﹐謂近侍曰﹕『唐介必不肯買。』案具﹐奏覆﹐上覽之﹐果然。眞所謂知臣莫若君也。

○趙韓王

太祖時﹐趙韓王普爲相﹐車駕因出﹐忽幸其第。時兩浙錢俶方遣使致書﹐及海物十瓶於韓王﹐在左廡下﹐會車駕至﹐倉卒出迎﹐不及屏也。上顧見﹐問何物﹐韓王以實對。上曰﹕『此海物必佳。』卽命啟之﹐皆滿貯瓜子金也。韓王皇恐﹐頓首謝曰﹕『臣未發書﹐實不知﹔若知之﹐當奏聞而卻之。』上笑曰﹕『但取之無慮。彼謂國家事皆由汝書生耳。』因命韓王謝而受之﹐韓王東京宅﹐皆用此金所修也。【此條今見涑水紀聞卷三。又卷一已引此條﹐注『出事實』﹐文全同﹐僅無『因命韓王』以下二十字。】

又

太祖初登極時﹐杜太后尙康寧﹐常與上議軍國事﹐猶呼趙普爲書記。嘗撫勞之﹐曰﹕『趙書記且爲盡心﹐吾兒未更事也。』太祖寵待趙韓王如左右手﹐禦史中丞雷徳驤劾奏普彊市人第宅﹐聚斂財賄﹐上怒叱之﹐曰﹕『鼎鐺尙有耳﹐汝不聞趙普吾之社稷臣乎﹖』命左右曳於庭數匝﹐徐使復冠﹐召升殿﹐曰﹕『今後不宜爾﹐且赦汝﹐勿令外人知也。』

○王光祿

光祿卿王濟﹐刑部詳覆官﹐屢上封章。是時﹐道置提舉茶鹽酒稅一官﹐朝廷因令訪察民間事﹐吏之能否﹐甚重其選。會京西道闕官﹐太宗問左右﹐刑部有好言者﹐爲誰﹖左右以濟對﹐上卽以授之。

○寇員外

太宗時﹐寇準爲員外郎﹐忤上旨﹐拂衣起﹐欲入禁中﹐準手引上衣﹐令復坐﹐決其事﹐然後退﹐上由是嘉之。太宗器重準﹐嘗曰﹕『朕得寇準﹐猶唐文皇之得魏鄭公也。』準爲虞部員外郎﹐言事召對稱旨。太宗謂宰相曰﹕『朕欲擢用寇準﹐當授以何官﹖』宰相請用爲開封府推官﹐上怒曰﹕『此官豈所以待準者邪﹖』宰相請用爲樞密直學士﹐上沈思良久﹐曰﹕『且使爲此官可也。』【此條今見涑水紀聞卷二。】

○李尙書

李穆﹐字孟雍﹐陽武人﹐幼沈謹﹐恩【明抄本作『忠』。涑水作『溫』。】厚好學﹐聞酸棗王昭素先生善易﹐往師之。昭素喜其開敏﹐謂人曰﹕『觀李生材能器度﹐佗日必爲卿相。』昭素先時著易論三十三篇﹐祕不傳人﹐至是盡以授穆﹐穆由是知名﹐舉進士﹐翰林學士徐臺符知貢舉﹐擢之上第﹐除郢州軍事判官﹐遷汝州防禦判官。周世宗卽位﹐求文學之士﹐或薦穆﹐擢拜右拾遺。太祖登極﹐遷殿中侍禦史﹐屢奉使僞國。平蜀之初﹐通判洋州﹐又通判陜州﹐坐有罪﹐復免一官。久之﹐召爲中允﹐尋以左拾遺知制誥。太宗卽位﹐累遷至中書舍人﹐宰相盧多遜得罪﹐穆與坐以同年登進士第﹐降授司封員外郎。上惜其材﹐尋命之考校貢院。及禦試進士﹐上見其顏色憔悴﹐憐之﹐復以爲中書舍人﹐職任皆如故。尋命知開封府事﹐有能名﹐遂擢參知政事。穆性至孝﹐母病累年﹐惡暑而畏風﹐穆身扶侍起居﹐能適其志﹐或通夕不寐﹐未嘗有倦惰之色。母卒﹐哀毀過人﹐朝命起復﹐固辭﹐不得已視事﹐然終不飲酒食肉﹐未終喪而卒﹐年五十七。上甚惜之﹐謂宰相曰﹕『李穆﹐國之良臣﹐奄爾淪沒﹐非穆之不幸﹐乃國之不幸也。』贈工部尙書。【此條今見涑水紀聞卷二。】

○馮元孫奭

馮【涑水上有『伯京曰』三字。】元﹑孫奭﹐【涑水有『俱』字。】以儒素稱﹐【涑水有『馮進士奭』四字。】諸科及第﹐數上【涑水作『奭數上疏』。】直諫。眞宗末﹐侍東宮。天聖初﹐皆爲侍講勸學。十年﹐奭固請去不已﹐【涑水作『奭因請老﹐詔不許﹐奭請不已』。】乃遷【原作『選』﹐據明抄本及涑水攺。】禮部尙書﹐知兗州。上宴太淸樓下以餞之﹐已詔兩制三館餞於祕閣﹐奭辭以亟行﹐詔遷追餞席【『追餞』二字明抄本作『遷』。『席』原誤作『庶』﹐據明抄本及涑水攺。】於瑞聖園。先是﹐言【明抄本作『宴』。】兩制者﹐中丞不預。王隨時爲中丞﹐恥之﹐曰﹕『朝廷盛事也﹐吾不可以不預。』上疏請行﹐詔許之。上又賜禦書以寵之﹐卒於兗州。元性微吝﹐判國子監公燕﹐自以其家所賜酒充事﹐而取其直以歸﹐以【涑水『以』上有『人』字。】此少之。無子﹐死之日﹐家貲巨萬。【此條今見涑水紀聞卷四。】

宋朝事實類苑卷第六

●宋朝事實類苑卷第七

君臣知遇﹝二﹞

◆君臣知遇﹝二﹞

王元之

杜文正

楊礪

董遵誨

種放

張乖崖

張文定

柳仲塗

袁廓

錢俶

呂文惠

趙稹

晏元獻

晁迥

王文正

禮遇詞臣

禦書碑額

○王元之

王元之嘗艸李繼遷制﹐繼遷送馬五十匹潤筆﹐公卻之。後守永陽﹐閩人鄭褒有文行﹐徒步謁公﹐及還﹐公買一馬遺之。或謗其虧價者﹐太宗曰﹕『彼能卻繼遷五十匹﹐顧肯虧一匹馬價耶﹖』【見澠水燕談。】

二

王禹偁﹐濮州【涑水及宋史並作『濟州』。】人﹐生十餘歲﹐能屬文。太平興國八年﹐進士及第﹐補成武主簿﹐攺大理評事﹐知長州縣。太宗方獎拔文士﹐聞其名﹐召拜右拾遺﹐直史館﹐賜緋。故事﹕賜緋者﹐給銀帶﹐上特命以文犀帶賜之。禹偁獻端拱箴以爲戒﹐尋以左司諫知制誥﹐上嘗稱之﹐曰﹕『王禹偁文章﹐當今天下獨步。』判大理寺﹐散騎常侍徐鉉爲妖巫道安所誣﹐謫官﹐禹偁上疏訟之﹐請反坐尼罪﹐由是貶商州團練副使﹐無祿﹐種蔬自給﹐徙解州團練副使。上思其才﹐復召爲左正言﹐仍命宰相以剛直不容物戒之。眞宗初卽位﹐召王禹偁於揚州﹐復知制誥﹐修太宗實錄。執政疑禹偁輕重其間﹐落職﹐出知黃州。州境有二虎鬭﹐食其一。冬雷﹐羣雞夜鳴﹐禹偁上疏引洪範陳戒﹐且自劾。上以問司天官﹐對以守臣任其咎﹐上乃命移知蘄州。尋召還朝﹐禹偁已卒。

三

太宗時﹐禹偁爲翰林學士﹐嘗艸繼遷制﹐送馬五十疋以備濡潤﹐禹偁以書不如式﹐卻之。及出守滁州﹐閩人鄭褒徒步謁﹐禹偁愛其儒雅﹐及別﹐爲買一馬。或言買馬虧價者﹐太宗曰﹕『彼能卻繼遷五十馬﹐顧肯虧此價哉﹖』禹偁之卒﹐諫議大夫戚綸誄曰﹕『事上不曲邪﹐居下不諂佞﹐見善若己有﹐嫉惡過仇讎。』世以爲知言。祥符中﹐眞宗觀書龍圖閣﹐得禹偁章奏﹐嘆美切直﹐因訪其後﹐宰相稱其子嘉言以進士第爲江都尉﹐卽召對﹐擢大理評事。【並涑水紀聞。】

四

王元之在翰林﹐太宗恩遇極厚﹐嘗侍宴瓊林﹐獨召至禦榻顧問。帝語宰臣曰﹕『王某文章﹐獨步當代﹐異日垂名不朽。』故元之有詩云﹕『瓊林侍遊宴﹐金口獨褒揚。』【見澠水燕談。】

○杜文正

眞宗重禮杜鎬。鎬直龍圖閣﹐上嘗因沐浴罷﹐飲上尊酒﹐封其餘﹐遣使賜鎬於閣下。鎬素不飲﹐得賜﹐喜﹐飲之至盡﹐因動舊疾﹐忽僵不知人。上聞之﹐驚﹐步行出至閣下﹐自調藥飲之﹐仍詔其子津入侍疾。少頃﹐鎬稍蘇﹐見至尊在﹐欲起﹐上撫令臥﹐鎬疾平﹐然後入宮。方鎬疾亟時﹐上深自咎責﹐爲由己賜酒致鎬疾也。

○楊礪

眞宗判開封府﹐楊礪爲府寮﹐及登儲貳﹐因爲東宮官。卽位﹐爲樞密副使。病甚﹐眞宗幸其第問疾﹐所居在隘巷中﹐輦不能進。左右請還﹐上不許﹐因降輦步至其第﹐存勞甚至。

二

楊礪﹐太祖建隆初狀元及第。在開封府﹐眞宗問礪何年及第﹐礪唯唯不對﹐眞宗退問左右﹐然後知之﹐自悔失問。礪不以科名自伐﹐由是重之。【並涑水紀聞。】

○董遵誨

董遵誨父宗本﹐嘗爲隨州將﹐太祖微時﹐往依宗本﹐令與遵誨遊。常共臂鷹逐兔﹐小不如意﹐爲遵誨所辱﹐太祖遂辭去﹐宗本固畱﹐厚給遣之。卽位之初﹐訪求遵誨﹐遵誨欲自殺﹐其妻止之﹐曰﹕『等死﹐亦未晚耳。萬乘之主﹐豈念舊惡﹖將因禍致福﹐豈可測哉﹖』遵誨感其言﹐幅巾見於便殿﹐叩頭請死。上笑曰﹕『汝昔日豪蕩太過﹐我方將任汝事。』卽命左右掖起﹐賜冠帶﹐設食案﹐賜食上前。語及舊故歡笑﹐以爲通遠軍使﹐專委一面之事﹐市租悉以給軍用﹐不藉於有司。每歲賜予無數﹐幕府許自辟署﹐選精甲數千人﹐隸麾下﹐不復更代。隔歲以春夏令歸﹐營省妻子。遵誨至﹐申嚴邊候﹐鎭撫蕃部﹐號令如一﹐戎族之彊盛者﹐倚爲腹心﹐有謀爲寇者﹐必立以告﹐發所部襲之﹐剪滅無譙類。凡再出師﹐大克捷﹐黨項諸羌﹐畏威惕息。養馬數千匹﹐擇其良以入貢﹐親僕數百人﹐皆厚給衣食﹐日夕馳射畋獵﹐擊鞠呼盧﹐飲食作鼓吹爲樂。羌中動靜﹐實時知之﹐朝廷不復西顧。歲時﹐其親表押馬來獻﹐上必召問遵誨晨夕所爲﹐擊節大喜曰﹕『是能快活也。』多解服禦衣物珠貝珍異以爲賜﹐遵誨捧之﹐未嘗不泣下。三數歲一來朝﹐賜食禦前﹐笑語移晷﹐賜禦膳羊﹐上樽酒﹐皆五百數﹐金帛累萬﹐復遣去﹐終太祖朝﹐不易其任。末年﹐稍遷羅州刺史﹐有判官者﹐因朝廷訪利害﹐上言通遠軍養兵﹐每歲轉運使調發內地錢粟﹐勞費民力﹐本軍關榷之入﹐自可市糴給用。上遣錄判官所奏﹐下本軍﹐及申約外﹐計凡歲調如故﹐不得竊議市租﹐徙判官於佗郡。遵誨感激流涕﹐左右皆泣。【楊文公談苑。】

○種放

眞宗優禮種放﹐近世無比。一日﹐登龍圖閣﹐放從行﹐眞宗垂手援放臂上﹐以顧近臣曰﹕『昔明皇優待李白﹐禦手調羹﹐今朕以手援放登閣﹐厚賢之禮﹐無愧前代矣。』故蔣穎叔薦放侄孫誼云﹕『放早以逸民﹐被遇章聖﹐有握手登樓之眷。』眞宗屢欲大用﹐放固辭﹐乃止﹐惜哉﹗【澠水燕談。】

○張乖崖

乖崖公曰﹕『吾河曲一書生爾﹐猥自出身﹐遭逢聖主。』太平興國中﹐進士及第﹐屢親民政﹐自太常博士﹐罷荊湖北路轉運使。入覲時﹐太宗皇帝禦長春殿﹐召對數刻﹐上曰﹕『卿奏事精審可信。』特賜金紫﹐除虞部郎中﹐旋授樞密直學士﹐知益州。面奉聖旨﹕『西川經賊後﹐民頗傷殘﹐不聊生﹐卿去到後﹐可便宜行事﹐欽哉﹗』君不疑臣﹐委任至重﹐乃感恩泣下。到川後﹐奉詔條之外﹐事有大可革者﹐奏後始行。其有從權而合義者﹐先行後奏﹐上悉允之﹐故得展微效﹐立功名﹐誠由上信不疑﹐下讒不入。【見忠定公語錄。】

二

忠定公爲禦史中丞﹐一日﹐於行香所﹐宰相張齊賢呼參知政事溫仲舒爲鄕弟﹐及他語﹐鄙甚。【錢希白所撰公墓志云﹕彈執政之失錯辭者是。】公以非所宜言﹐失大臣體﹐遂彈奏之。齊賢深以爲恨﹐後於上前短公曰﹕『張詠本無文﹐凡有申奏﹐皆婚家王禹偁代爲之。』禹偁前在翰林﹐作齊賢罷相麻詞﹐其辭醜詆。及再入中書﹐禹偁亦再知制誥﹐故兩欲中傷之。公聞﹐自辧曰﹕『臣苦心文學﹐搢紳莫不知。齊賢以臣假手於人﹐是掩上之明﹐誣臣以非罪也。』上曰﹕『卿平生著述幾多﹐可進來。』公遂以所著進﹐上閱於龍圖閣﹐未竟﹐賜坐。上曰﹕『今日暑甚。』顧黃門於禦幾取常所執紅綃金龍扇賜公﹐且稱文善。公起再拜﹐乃納扇於幾﹐上曰﹕『便以賜卿﹐美今日獻文事。』

【澠水燕談。】

○張文定

太祖幸西都肆赦。張文定公齊賢時以布衣獻策﹐太祖召至便坐﹐令面陳其事。文定以手畫地﹐條陳十策﹐內四說稱旨﹐文定堅執其六說皆善﹐太祖怒﹐令武士拽出。及車駕還京﹐語太宗曰﹕『我幸西都﹐惟得一張齊賢耳。我不欲爵之以官﹐異時汝可收之﹐使輔汝爲相也。』至太宗初卽位﹐放進士榜﹐必欲置於髙等﹐而有司偶失﹐掄選【明抄本有『在』字。】第三甲之末﹐太宗不悅。及注官﹐有旨一榜盡與京官通判。文定釋褐將作監丞﹐通判衡州﹐不【東軒脫『不』字。】十年﹐果作相。【東軒筆錄。】

○柳仲塗

柳開知潤州﹐有監兵錢供奉者﹐亦忠懿之近屬也。乃父方奉朝請﹐在京師﹐開乘間來謁﹐造其書閣﹐見壁有繪婦人像甚美﹐詰以誰氏﹐監兵對曰﹕『某之女弟也﹐旣笄矣。』柳喜曰﹕『開喪偶已踰期﹐願取爲繼室。』錢曰﹕『俟白家君﹐敢議姻事。』柳曰﹕『以開之材學﹐不辱於錢氏之門。』遂彊委禽焉﹐不旬日而遂成禮。錢不之敢拒﹐走介白其父﹐乞上殿面訴柳開﹐劫取臣女。仁宗問曰﹕『卿識柳開否﹖』曰﹕『不識。』上曰﹕『眞奇傑之士也。卿家可謂得嘉婿矣。吾爲卿媒﹐可乎﹖』錢父不敢再言﹐但拜謝而退。【見倦遊雜錄。】

○袁廓

袁廓﹐梓潼人﹐敢大言﹐太祖奇之。太祖卽位﹐遷殿中丞﹐掌市徵﹐歲中增緡錢數萬﹐特賜錢百萬。會錢俶納土﹐詔廓按行府庫倉廩﹐所至公宴﹐令別席而坐以寵之。

○錢俶

錢俶﹐太宗卽位來朝﹐宴後苑﹐泛舟池中。太宗親酌酒以賜俶﹐俶跪而飲。每貢乘輿服物器玩﹐制作精妙。遣使修貢﹐必羅於庭﹐焚香再拜。【並見範蜀公蒙求。】

○呂文惠

呂文惠公端使髙麗﹐遇風濤﹐恍懼間﹐檣折﹐舟人大恐﹐公恬然﹐讀書若在齋合時。首臺呂文穆相蒙正告老甚切﹐上宴後苑﹐作釣魚詩﹐獨賜公斷章云﹕『欲餌金鉤深未到﹐磻溪須問釣魚人。』以首宰屬公﹐公和進云﹕『愚臣鉤直難堪用﹐宜問濠梁結网人。』文穆得謝﹐果冠臺席。【見玉壺淸話。】

○趙稹

趙稹﹐字仲微﹐單父人。登進士第﹐累爲兵部員外郎﹐益州路轉運使。眞宗謂曰﹕『遠方之事﹐朕皆欲聞﹐一一奏來﹐朕當爲卿行之。』故稹至蜀﹐奏利害最詳。及後﹐益州闕守﹐乃自三司鹽鐵副使﹐授諫議大夫﹑集賢院學士﹑知益州。天聖中﹐以工部侍郎知並州﹐回﹐上殿奏事﹐上曰﹕『先帝時﹐嘗詔益州市錦六千匹﹐時有姓趙者知州﹐止市千匹﹐還是卿否﹖』稹曰﹕『是。』上曰﹕『卿如此卹民﹐誠是至公。嘗聞先帝言﹐卿朴厚可任。』未幾﹐爲刑部侍郎﹑樞密副使﹐以先帝所委臣故也。【見本朝名臣傳。】

○晏元獻

晏元獻公爲童子時﹐張文節薦之於朝廷﹐召至闕下﹐適值禦試進士﹐便令公就試題﹐曰﹕『臣十日前﹐已作此賦﹐有賦艸尙在﹐乞別命題。』上極愛其不隱。及爲館職﹐時天下無事﹐許臣寮擇勝燕飲﹐當時侍從文館士大夫﹐各爲燕集﹐以至市樓酒肆﹐往往皆供帳爲遊息之地。公是時貧甚﹐不能出﹐獨家居﹐與昆弟講習。一日選東宮官﹐忽自中批除晏殊﹐執政莫諭所因。次日進覆﹐上諭之曰﹕『近聞館閣臣寮﹐無不嬉遊燕賞﹐彌日繼夕。惟殊杜門與兄弟讀書﹐如此謹厚﹐正可爲東宮官。』公旣受命得對﹐上面諭除授之意﹐公語言質野﹐則曰﹕『臣非不樂燕遊者﹐直以貧﹐無可爲之具。臣若有錢﹐亦須往﹐但無錢﹐不能出耳。』上益嘉其誠實﹐知事君體﹐眷注日深﹐仁宗卒至大用。【見筆談。】

○晁迥

大中祥符元年冬﹐行升中之禮﹐駐蹕岱宗。晁迥當艸赦書之詞﹐例先進呈裁定。準舊儀﹐學士當直日﹐或遇宣召﹐卽系鞋以赴﹐上戴帽子見之。迥自忖度﹐今皇上以封祀大禮﹐方在致齋之中﹐必加嚴肅﹐不同常時﹐乃盛服秉笏造行宮門。有中使入奏﹐俄出報云﹕『上適問之﹐聞學士穿執﹐遽起入內矣﹐可止此祗伺。』曁中使復入﹐迥佇立移晷﹐中使來召﹐引至幄次﹐而上已攺禦巾幘而坐。起居訖﹐升詣帝所﹐望之儼然﹐卽之也溫﹐進呈詞稿﹐省覽稱善﹐怡顏撫問﹐有加常等。旣而賜坐﹐令飲茶而退。【『茶』字注解云﹕春藏葉﹐可以爲飲。古人詩云﹕『或吟詩一章﹐或飲茶一甌。』】因思古之帝王﹐優禮節行之臣﹐不冠不見﹐則有之矣。內愧孱瑣﹐何以當聖君體貌之重乎﹖玆惟先皇帝恭己待士之徳﹐發自於淸衷而然也。

二

大中祥符﹑天禧之間【忘其年月】﹐暮春之月﹐合門傳宣布告﹐令赴池苑遊宴之會。法從旣集﹐俄而陰雲興﹐密雨降﹐有詔罷後苑之遊。上賜宴飲﹐上禦承明殿﹐面北而坐﹐預侍坐者翼列如儀。旣而執事之臣﹐捧金盤進名花﹐有牡丹重沓千房者﹐並諸奇花﹐首置禦坐前﹐餘皆散布諸臣雕俎之上。內臣先供奉至尊﹐戴禦花﹐以及親賢宰執亦如之﹐以次諸臣﹐皆自戴焉。上忽乃眷西顧﹐宣言曰﹕『與學士戴花。』【內庭侍從﹐惟學士多不名呼。】俄有中使數人遽至﹐與迥及一二同僚戴之﹐觀者無不竦動也。前代加寵詞臣﹐有以寶裝方丈賜食於前﹐則嘗聞之矣。豈謂親承日月之照﹐待以王公之禮﹐何幸會之深歟﹗

三

大中祥符﹑天禧之間【忘其年月日】﹐迥當宿直﹐方甲夜﹐奉召赴內東門﹐上禦面東合子坐。起居訖﹐升進次﹐宣索坐物﹐執事者疊靑墩於禦坐之東北隅﹐方命坐﹐而上語及﹐遽起側立以聽焉。示諭令艸詔﹐【今忘其所詔之事。】恭受宸旨畢﹐命復坐﹐飲茶而退。卻行才踰閾﹐上宣言曰﹕『將蠟燭與學士照路。』俄有中使就禦前拔取列置密炬之一﹐其圍徑甚大﹐中使執之前引﹐出內東門﹐付於本院引接人吏。古之賜金蓮燭﹐其若是乎﹖上周知故事﹐善視邇臣﹐多此類也。【並金坡遺事。】

○王文正

上宣諭曰﹕『朕尹京日﹐卿弟旭宰屬邑﹐有廉幹之稱﹐可委以繁使。』公對曰﹕『臣待罪宰府﹐恐公議非便。』上曰﹕『前代父子兄弟﹐並處貴位者多﹐不可以卿故﹐滯其才。』公曰﹕『今省府乃士人要職﹐若於平進遷擢﹐又得孤寒者一人。臣弟陛下知名﹐望它日出於宸衷﹐且乞一閒局。』遂判吏部南曹。公歸﹐喜語弟曰﹕『上知爾之才﹐必有任使。』而終不言所得之旨﹐翌日被命乃知。銓管人引對﹐上見公弟﹐賜與緋魚﹐公因對敍感﹐上曰﹕『不知尙著綠﹐朕失照管。』

二

王沂公曾﹑張文節知白﹑陳彭年﹐參預政事﹐因白公﹐曾等拔擢至此﹐亦公之力﹐然願有裨補。公曰﹕『願聞其說。』沂公等曰﹕『每奏事﹐其間亦有不經上覽﹐公但批旨奉行﹐恐人言之﹐以爲不可。』公遜謝而已。一日奏對﹐公退﹐諸公畱身﹐上已驚曰﹕『有何事﹐不與王某同來﹖』諸公以前說聞於上﹐上曰﹕『誰所行﹖』諸公曰﹕『皆公。』上曰﹕『王某在朕左右多年﹐朕察之無毫髮之私。自東封後﹐朕諭王某﹐令小事可一面奉行﹐卿等當謹奉之。』退而謝於公曰﹕『上之委遇﹐非曾等所知也。』公曰﹕『向蒙諭及﹐不可自言曾得上旨﹐今後更賴諸公規益。』文正公每休暇﹐多與二府往還﹐萊公出鎭﹐會宿私第﹐翌朝﹐上顧公曰﹕『昨日知有客甚歡﹐朝廷無事﹐大臣和睦﹐誠可喜也。』

三

上宣示公曰﹕『聞卿居第甚陋﹐朕密令計之﹐官爲修營﹐其間更系卿意增損之。』公頓首曰﹕『臣所居﹐乃先父舊廬﹐當日止庇風雨﹐臣今葺過已甚矣﹐每思先父﹐常有愧色﹐豈更煩朝廷﹖』上再三諭之﹐公力辭﹐乃止。【並見名臣遺事。】

○禮遇詞臣

眞宗好文﹐待遇學士尢重﹐王欽若召見最頻﹐其後晁迥﹑李宗諤﹑陳彭年﹑王曾﹑利瓦伊數人﹐皆被恩遇。惟演再入院﹐天禧四年間﹐屢蒙召對﹐或龍圖閣﹑滋福殿﹑承明殿﹐洎宣和門之北合子﹐皆從容賜坐﹐移刻而出﹐其言議及奏對﹐此略而不書。又常令中使密至院門﹐詢吏云﹕『今日誰直﹖』然後召之。【見金坡遺事。】

○禦書碑額

仁宗天縱多能﹐尢精書學﹐凡宮殿門觀﹐多帝飛白題榜﹐勛賢神道﹐率賜篆螭首。王曾之碑曰『旌賢』﹐寇準曰『旌忠』﹐李迪曰『遺直』﹐晏殊曰『舊學』﹐丁度曰『崇儒』﹐王旦曰『全徳元老』﹐文彥博父均曰『教忠積慶』﹐李用和曰『親賢』﹐範仲淹曰『褒賢』﹐曹利用曰『旌功』﹐呂夷簡曰『懷忠』﹐張士遜曰『舊徳』﹐狄靑曰『旌忠元勛』﹐其餘不可悉紀。或云﹕初﹐王子融守河中﹐模唐明皇題裴耀卿碑額獻之﹐仁宗乃賜文正碑曰『旌賢』。大臣碑額賜篆﹐蓋始於此。其後英廟﹑神考﹐亦屢有賜者。【澠水燕談。】

宋朝事實類苑卷第七

●宋朝事實類苑卷第八

名臣事迹﹝一﹞

◆名臣事迹﹝一﹞

韓魏公

司馬文正

孫威敏

陳文惠公

王沔

陶尙書

王荊公

富文忠

向文簡

梅聖兪

呂文穆

燕王元儼

陳堯叟

李文靖

○韓魏公

韓魏公以元勛舊徳﹐夷夏具瞻。熙寧中﹐畱守北都﹐遼使每過境﹐必先戒其下曰﹕『韓丞相在此﹐無得過有須索。』遼使與京尹書﹐故事﹐紙尾止押字﹐至是﹐悉書名﹐其爲遼人尊畏如此。每使至其國﹐必問侍中安否。其後﹐公子忠彥奉使遼﹐遼主問嘗使中國者曰﹕『國使類丞相否﹖』或曰﹕『類。』卽命工圖之。

二

韓魏公在相府時﹐家有女樂二十餘輩﹐及崔夫人亡﹐一日盡厚遣之。同列多勸且畱﹐以爲暮年歡﹐公曰﹕『所樂能幾何﹖而常令人心勞﹐孰若吾簡靜而樂也﹖』識者以謂過人遠矣。公舊有徳於關中﹐秦人愛之。後子華自丞相出宣撫﹐秦之父老有遠來觀於道傍﹐乃愕然相謂曰﹕『吾以謂韓公﹐乃非也。』於是相引以去。虜人每見漢使﹐必起立致恭以問曰﹕『韓公安否﹖今在何處﹖』次問文﹑富二老﹐亦以公﹐或以名而已。公鎭大名四年﹐虜使每涉林淸縣﹐卽戒其下曰﹕『此韓侍中境內﹐愼勿亂需索﹐以辱我也。』又嘗有使曰﹕『我在國中﹐想望韓公名﹐今幸至此﹐如何得見﹖』故事﹐惟通攝少尹與之相見而已﹐畱守不出也。又嘗有諭其下者曰﹕『獻侍中馬﹐須擇好者來。』旣而不如旨﹐怒曰﹕『此豈比它處﹐敢爾不加意﹖』遂笞其人﹐易其馬。

三

治平中﹐夏國泛使至﹐將以十事聞﹐【『聞』﹐澠錄作『聞於天子』。】朝廷未知其何事也。時太常少卿祝諮主館伴﹐旣受命﹐先見樞府﹐已而見丞相﹐韓魏公曰﹕『樞密何語﹖』曰﹕『樞府云「若使人議及十事﹐第云﹕『受命﹐館伴不敢輒及邊事。』」』公笑曰﹕『豈有止主飲食﹐而不及他語耶﹖』公乃徐料十事以授祝曰﹕『彼及某事﹐則以某辭對。辧其事﹐則以某辭折。』祝唯唯而退﹐及宴﹐使者果及十事﹐凡八事正中公所科﹐祝如所教答之﹐夏人聳伏。祝常以謂﹐魏公眞賢相﹐非他人可及也。【澠水燕談。】

四

韓忠獻公神道碑﹐神宗禦制也。中云﹕『薨前一夕﹐有大星殞於園中﹐櫪馬皆鳴。』又曰﹕『公奉詔立皇子句。被顧命立英宗爲皇帝句。立朕以承祖宗之序。可謂定冊元勛之臣。』後銘其碑曰﹕『公行不歸﹐中夕是悼﹐尙想公儀﹐淚落苑艸。』復禦篆十字﹐塡金以冠其額曰﹕『兩朝顧命定策元勛之碑。』【歸田錄。】

五

皇佑五年﹐韓魏公拜武康軍節度使﹐經略河東﹐時公在定五年矣。將行﹐定人爭欲遮畱公﹐使不得出﹐公聞之﹐一日僞遊眾春園﹐陰欲由他道去。民初不知﹐至日晡﹐始悟﹐奔走宿於北門﹐門不得闔。寮屬相與設祖於道﹐鈐轄郝質﹐壯勇士也﹐首感泣大慟﹐聲徹於外﹐官吏皆泣下﹐旣而道路士庶﹐哭聲動原野。

六

北嶽祠在州之曲陽縣﹐歲久不葺﹐守臣奉祠﹐與執事者升降於頹檐壞廡間﹐公以爲慢神﹐莫斯爲甚﹐乃完廟宇﹐煥然一新。每雨雪不時降﹐公卽走僚屬禱於祠下﹐而神必應之。時北道薦饑﹐定獨屢丰﹐故嘗有詩曰﹕『靈嶽祠官尙未回﹐六花隨禱下瓊瑰。』其後公攺帥並門﹐又嘗題於廟云﹕『每時有水旱﹐必致禱祠下﹐無不響答﹐故枉道﹐卽靈居以謝。』【並見魏王別錄。】

七

韓侍中薨﹐差內臣張都知督葬事﹐玄堂甃以石﹐一切用度﹐皆出於宮。上自撰墓碑﹐題其額曰﹕『兩朝顧命定冊元勛之碑。』明年﹐曾侍中薨﹐上題其墓碑額曰﹕『兩朝顧命贊冊亞勛之碑。』【倦遊錄。】

八

熙寧初﹐公在咸秦﹐平涼經略使蔡挺建議﹐欲城白塔﹐公許之。及本路兵馬夫丁旣興﹐而虜騎亦至塞下﹐挺恐兵敗而事不濟﹐且己任其罪﹐乃走使京師﹐具事勢如此﹐及其可憂之狀﹐請命於朝廷。朝廷惟責公以不當增修保障﹐致一路溝城懼於奔衝﹐而不知始建謀者﹐挺也。公亦不自辧明﹐洎城成﹐無事﹐公復奏挺之功﹐而乞加獎諭焉。公鎭大名﹐魏之牒訴甚劇﹐而事無大小﹐公親視之﹐𨿽在疾病不出﹐亦許通問請命﹐而就決於臥內。人或以公任勞事過多﹐勉其略於總劾﹐委於佐屬﹐而少自便安。公曰﹕『兩詞在官﹐人之大事或生或死﹐或予或奪﹐至此一言而決﹐吾何敢略也﹖吾恐有所不盡﹐而未嘗輙敢有以略也。況其可以委之人乎﹖』公當政府十有餘年﹐贊輔三朝﹐黜陟羣材﹐其入踐臺省﹐外總方鎭﹐出於門下者過半矣。然其知恩感義於公者幾稀﹐人或以此爲說﹐公曰﹕『吾以至公之道薦人﹐而不求人知。以至公之道責人﹐而不避人怨。但無愧於天地﹐豈復要於人心也﹖』

九

慶曆八年﹐大水﹐歲饑﹐流民滿道﹐公大發倉廩﹐募人入粟﹐分命官吏設飰粥以食民﹐公日往案視﹐遠近歸之者不可勝數。明年﹐皆給路糧遣歸。優詔褒美﹐其略曰﹕『河北都轉運司奏﹐去年河北艱食﹐人戶流亡﹐卿多方擘畫﹐全活人命及七百萬﹐並歸本業﹐蓋是卿用心拯救﹐朕甚嘉之。』【並見魏王別錄。】

○司馬文正

司馬文正公以髙才全徳﹐大得中外之望﹐士大夫識與不識﹐稱之曰﹕『君實。』下至閭閻畎畝﹐匹夫匹婦﹐莫不能道。司馬公之退十有餘年﹐而天下之人﹐日冀其復用於朝。熙寧末﹐余夜宿靑州北淄河馬鋪﹐晨起北行﹐見村民百餘﹐讙呼踴躍﹐自北而南﹐余驚問之﹐皆曰﹕『人傳司馬爲宰相矣。』余以𨿽出於野人妄傳﹐亦其情之所素欲也。故蘇子瞻爲公獨樂園詩曰﹕『先生獨何事﹖四海望陶冶。童兒誦君實﹐走卒知司馬。』蓋紀實也。【出澠水燕談。】

○孫威敏

皇佑末﹐契丹使請觀太廟樂﹐仁宗以問宰相﹐對曰﹕『恐非祠享﹐不可習也。』樞密副使孫威敏公沔曰﹕『當以禮折之﹐請謂使者曰「廟樂之作﹐皆本朝所以歌詠祖宗功徳也﹐豈他國可用耶﹖使人如能畱助吾祭﹐乃可以觀之。」』仁宗從其議﹐使者不敢復請。

○陳文惠公

陳文惠公將終前一日﹐自爲墓志曰﹕『宋有【明抄本作『有宋』。】潁川先生堯佐﹐字希元﹐道號知餘子。壽八十二﹐不爲夭。官一品﹐不爲賤。使相納祿﹐不爲辱。三者粗備﹐歸息於先秦國公﹑燕國太夫人﹑仲兄丞相棲神之域﹐吾何恨焉。』【並涑水紀聞。上兩條今見澠水燕談錄卷二。】

○王沔

王沔﹐字楚望﹐端拱初參大政﹐敏於裁斷。時趙韓王罷政出洛﹐呂文穆公蒙正寬厚﹐自任中書﹐多決於沔。舊例﹐丞相待漏於廬﹐燃巨燭尺盡始【原作『殆』﹐據活字本及玉壺攺。】曉﹐將入朝﹐尙有畱按遣決未盡。沔當漏捨﹐止燃數寸﹐事都訖﹐猶徘徊笑談方曉。上每試舉人﹐多令公讀試卷﹐素善讀書﹐縱文格下者﹐能抑揚髙下﹐迎其辭而讀之﹐聽者無厭。經讀者髙選﹐舉子嘗【玉壺作『當』。】納捲﹐祝之曰﹕『得王楚望讀之﹐幸也。』【此條今見玉壺淸話卷八。】

○陶尙書

陶尙書谷爲學士﹐嘗晚召對﹐太祖禦便殿﹐陶至﹐望見上﹐將前而復卻者數四﹐左右催宣甚急﹐谷終彷徨不進。太祖笑曰﹕『此措大索事分。』顧左右取袍帶來﹐上已束帶﹐谷遽趨入。【並歸田錄。】

○王荊公

王丞相嘗云﹕『自議新法﹐【謂靑苗﹑免役﹑更攺法令等。】始終言可行者﹐曾布也。言不可行者﹐司馬光也。餘皆前叛後附﹐或出或入。』【澠水燕談。】

二

王荊公再爲相﹐承黨人之後﹐平日肘腋盡去﹐而在者已不可信﹐可信者又才不足以任事。平日惟與子雱謀議﹐而雱又死﹐知道之難行也﹐於是慨然復求罷去﹐遂以使相再鎭金陵。未幾﹐納節求閒地﹐久之﹐得會靈觀使﹐居於金陵。一日﹐豫國夫人之弟吳生者﹐謁荊公﹐寓止於佛寺行香廳。會同天節建道場﹐府僚當會於所謂行香廳﹐太守葉均使人白遣吳生﹐吳生不肯遷。洎行香畢﹐大會於其廳﹐而吳生於屏後慢罵不止。葉均俛首不聽﹐而轉運毛抗﹑判官李琮大不平之﹐牒州令取問。州遣二皁持牒逮吳生﹐吳生奔荊公家以自匿﹐荊公初未知其事也。頃之﹐二皁至門下﹐云﹕『捕人』﹐而諠忿於庭﹐荊公偶出見之﹐猶紛紜不已﹐公叱二皁去。葉均聞之﹐遂杖二皁﹐而與毛抗﹑李琮皆詣荊公謝﹐以公皁生疏﹐失於戒束。荊公唯唯不答﹐而豫國夫人於屏後叱均﹑抗等曰﹕『相公罷政﹐門下之人解體者十七八﹐然亦無敢捕吾親屬於庭者。汝等乃敢爾耶﹖』均等趍出﹐會中使撫問適至﹐而聞爭廳事。中使回日﹐首以此奏聞。於是葉均﹑毛抗﹑李琮皆罷﹐而以呂嘉問【原作『聞』﹐據明抄本及東軒並宋史攺。】爲守。又除王安上提點江東刑獄﹐俾遷治所於金陵。

三

熙寧庚戌冬﹐荊公自參知政事拜同中書門下平章事﹑史館大學士。是日﹐百官造門奔賀者無慮數百人﹐荊公以未謝﹐皆不見之﹐獨與余坐西廡之小閣。荊公語次﹐忽顰蹙久之﹐取筆書窗曰﹕『霜筠雪竹鐘山寺﹐投老歸歟寄此生。』放筆揖余入。後三年﹐公罷相知金陵。明年﹐復拜昭文館大學士。又明年﹐再出判金陵﹐遂納節辭平章事。又乞宮觀﹐久之﹐得會靈觀使﹐遂築一第於白門外。元丰癸丑春﹐余謁公於第﹐公遽邀餘同遊鐘山﹐憩法云寺﹐偶坐於僧房﹐余因爲公道平昔之事﹐及誦書窗之詩﹐公憮然曰﹕『有是乎﹖』微笑而已。【並筆錄。】

○富文忠

慶曆末﹐富文忠公鎭靑州﹐會河決商胡﹐北方大水﹐流民坌入京東。公所勸撫八州之民﹐出粟以助賑給﹐各因坊村﹐擇寺廟及公私空捨﹐又因山崖爲窟室﹐以處流離。擇寄居官無職事者﹐各給以俸﹐卽民所贅聚﹐藉而授券﹐以時給之﹐器物薪芻﹐無不完具。不幸死者﹐爲叢冢收瘞﹐自爲文﹐遣使祭之。明年夏﹐大稔﹐計其道裏﹐資遣還業。八州之間﹐所全活者﹐無慮五十餘萬人﹐其募爲兵者﹐又萬餘人。仁宗嘉之﹐拜公禮部侍郎﹐公曰﹕『卹災賑乏﹐官職也。』卒辭不受。【見澠水燕談。】

二

富公弼忠厚正直﹐出於天性﹐始終一節。故富公之使北也﹐朝廷以三書與之﹐其一增物二十萬﹐其一增十萬﹐其一以公主妻梁王。使與虜約曰﹕『能爲我令元昊稱臣納款﹐我歲增二十萬物。不能者﹐歲增十萬。』虜曰﹕『元昊稱臣納款﹐我頤指之勞耳。汝當以二十萬與我﹐然須是謂之獻﹐或謂之納﹐然後可。至於公主﹐則不必爾也。』富公固爭獻納之名﹐歸白朝廷。【見涑水紀聞。】

三

富公爲人﹐溫良寬厚﹐泛與人語﹐若無所異同者。及其臨大節﹐正色慷慨﹐莫之能屈。智識深遠﹐過人遠甚﹐而事無巨細﹐皆反復熟慮﹐必萬全無失﹐然後行之。宰相自唐以來﹐謂之禮絕百僚﹐見者無長幼皆拜﹐宰相平立﹐少垂手扶之。送客﹐未嘗下階。客坐稍久﹐則吏後傍唱﹕『相公尊重』﹐客踧踖起退。及公爲相﹐𨿽微官及布衣謁見﹐皆與之抗禮﹐引坐語﹐從容送之及門﹐視其上馬乃還。自是羣公稍效之﹐自公始也。自致仕歸西都﹐十餘年﹐常深居不出。晚年﹐賓客請見者﹐亦多謝以疾﹐所親問其故﹐曰﹕『凡待人﹐無貴賤賢愚﹐禮貌當如一。吾累世居洛﹐親舊蓋以千百數﹐若見有不見﹐是非均一之道。若人人見之﹐吾衰疾不能堪也。』士大夫亦知其心﹐無怨也。嘗欲之老子祠﹐乘小轎過天津橋﹐會府中徙市於橋側﹐市人喜公之出﹐隨而觀之﹐至於安門﹐市爲之空﹐其得人心也如此。及違世﹐士大夫無遠近﹐識不識﹐相見則以言﹐不相見則以書﹐更相弔唁﹐往往垂泣﹐其得士大夫心﹐又如此。嗚呼﹗苟非事君盡忠﹐愛民盡仁﹐推惻怛至誠之心﹐充於內﹐而見於外﹐能如是乎﹖【按此條今見涑水紀聞卷十五。】

四

治平中﹐公自定州歸朝﹐旣入見﹐退詣中書﹐白執政以求致仕。執政曰﹕『康寧如是﹐又主上意方厚﹐而求去如此之堅﹐何也﹖』公曰﹕『若待筋力不支﹐人主厭棄後去﹐乃不得已也﹐豈得爲止足哉﹖』因退歸私第﹐堅臥不起﹐自靑州至是﹐三年凡七上表﹐其札子不可勝數﹐朝廷乃許之﹐以太保致仕。是時論者﹐皆謂公精力克壯﹐必未肯決去﹐至是乃服。【並廬陵居士集。】

五

富韓公熙寧中罷相﹐鎭亳﹐常居養疾﹐罕出視事。幕府諸君﹐事須稟命者﹐常以狀白公﹐公批數字於紙尾﹐莫不盡其理。或事有難決﹐諸君憂疑不能措手者﹐相與求見公﹐公以一二言裁處。徐語他事﹐諸君曉然﹐率常失其所疑者﹐退而嘆伏﹐莫可及也。公早使彊虜﹐以片言折之﹐謀尊中國。及摠大政﹐視天下事若不足爲者﹐矧退處一郡乎﹖

○向文簡

太宗飛帛書張詠﹑向敏中二臣名付中書﹕【玉壺及夏校補遺並有『曰』字。】『二人者﹐名臣﹐爲朕記之。』向公自員外郎爲諫議﹐知樞密院﹐止百餘日﹐咸平四年﹐除平章事。後坐事﹐出永興軍。駕幸澶淵﹐手賜密詔﹐盡付西鄙事﹐許便宜從事。公得詔藏之﹐視政如常。會邦人因【『因』玉壺作『命國』﹐夏校補遺作『大』。】儺﹐有告禁卒欲倚儺爲亂者。密使麾兵被甲衣袍﹐伏於廡幕中。明日﹐盡召賓僚兵官﹐置酒縱閱﹐無一人預其知者。命儺入﹐先令馳逞於中門外﹐後召至階﹐公振袂一揮﹐伏卒齊出﹐盡擒之﹐果各懷短刃﹐卽席誅之。剿訖﹐屏屍﹐亟命灰沙掃庭﹐張樂宴飲﹐賓從股栗。【此條今見玉壺淸話卷五及夏校本歸田錄補遺。】

○梅聖兪

王副樞疇之夫人﹐梅鼎臣之女也。景彜初除樞密副使﹐梅夫人入謝慈壽宮﹐太后問夫人誰家子﹐對曰﹕『梅鼎臣女也。』太后笑曰﹕『是聖兪家乎﹖』由是始知聖兪名聞於宮禁也。聖兪在時﹐家甚貧﹐余或至其家﹐飲酒甚醇﹐非常人家所有。問其所得﹐云﹕『皇親有好學者﹐宛轉致之。』余又聞皇親有以錢數千求梅詩一篇者﹐其名重於時如此。【廬陵歸田錄。】

○呂文穆

呂文穆公蒙正以寬厚爲宰相﹐太宗尢所眷遇。有一朝士家藏古鑑﹐自言能照二百里﹐欲因公弟﹐獻以求知。其弟因間從容言之﹐公笑曰﹕『吾面不過鏡子大﹐安用照二百里﹖』其弟遂不復敢言﹐聞者嘆服﹐以謂賢於李衛公遠矣。蓋寡好而不爲物累者﹐昔賢之所難也。

二

呂中令蒙正國朝三入中書﹐惟公與趙韓王爾。未嘗以姻戚徼寵澤﹐子從簡當奏補時﹐公爲門下相。舊制﹕宰相奏子起家﹐卽授水部員外郎﹐加朝階。公奏曰﹕『臣昔忝甲科及第﹐釋褐﹐止授六品京官。況天下才能﹐老於巖穴﹐不能沾寸祿者無限。今臣男從簡﹐始離𦇤褓﹐一物不知﹐膺此寵命﹐恐罹陰譴﹐止乞以臣釋褐所授官補之。』固讓﹐方允止授六品京官﹐自爾爲制。公生於洛中祖第正寢﹐至易簀亦在其寢。其子集賢貳卿居簡﹐平日親與文瑩語此事云。【並廬陵居士集。此條今見玉壺淸話卷三。】

○燕王元儼

燕王元儼﹐太宗幼子也。太宗子八人﹐眞宗朝﹐六已亡歿。至仁宗卽位﹐獨燕王在﹐以皇叔之親﹐特見尊禮﹐契丹亦畏其名。其疾亟時﹐仁宗幸其宮﹐親爲調藥。平生未嘗語朝政﹐遺言一二事﹐皆切於理。余時知制誥﹐所作贈官制﹐所載皆實事。【廬陵歸田錄。】

○陳堯叟

陳堯叟﹐字唐夫﹐爲廣西轉運使﹐上言﹕薴布所種﹐與桑柘不殊﹐旣成宿根﹐旋拔新榦﹐枝葉繁茂﹐則刈之﹐周歲之間﹐三收其薴。一固其本﹐十年不衰﹐每織布一端﹐止售百錢﹐蓋織者多﹐而市者少﹐故地有遺利﹐人無資金。自克復交廣﹐布帛之數歲萬匹﹐自勸民廣殖麻薴﹐以鹽錢折變收市﹐未及二年﹐已得三十七萬餘匹。請以薴麻充折桑棗之數﹐令佐書歷爲課。【範蜀公蒙求。】

○李文靖

李文靖公沆爲相﹐王魏公旦方參預政事﹐時西北隅尙用兵﹐或至旰食。魏公嘆曰﹕『我輩安能坐致太平﹐得優遊無事耶﹗』文靖曰﹕『少有憂勤﹐足爲警戒。他日四方寧謐﹐朝廷未必無事。』其後北狄講和﹐西戎納款﹐而封禪【歸田作『岱』。】祠汾﹐搜講墜典﹐靡有暇日﹐魏公始嘆文靖之先識﹐過人遠矣。【廬陵集。此條今見夏校本歸田錄補遺。】

二

李相簡穆公沆嘗被同年馬亮責之﹐曰﹕『外議以兄爲無口匏。』公笑曰﹕『吾居政府﹐然無長才﹐但外【湘山上有『中』字。】所陳利害﹐一切報罷﹐聊以此報國爾。今國家防制纖悉﹐密若凝脂﹐苟畢徇所陳﹐一一行之﹐則所傷實多。陸象先曰「庸人擾之」﹐正所謂也。憸人苟一時之進﹐豈念於民耶﹖』公薨﹐沐浴右脇﹐而逝七日﹐盛暑中方斂﹐不聞腐气﹐信履踐之明效也。

【談苑。此條今見續湘山野錄。】

三

李丞相沆有長者譽。一旦﹐僕逋宅金數十千﹐忽一夕﹐遁去。有女將十歲﹐美姿格﹐自爲一券系於帶﹐願賣於宅以償焉。丞相大惻之﹐祝夫人曰﹕『願如己子﹐育於室﹐訓教婦徳﹐俟長成﹐求夫嫁之。止請夫人親結縭﹐以主其婚﹐然而務在明潔。』夫人如所誨﹐及笄﹐擇一婿﹐亦頗良﹐具奩幣歸之。女範果堅白﹐其二親後歸舊京﹐聞之﹐淪感公刻心骨。丞相病﹐夫婦刲股爲羹饋之﹐至薨﹐衰絰三年。【並湘山野錄。】

四

公嘗言﹐李丞相沆重厚淳質﹐言無枝葉﹐善屬文﹐識治體﹐好賢樂善﹐爲丞相﹐有長者之譽。頗通釋典﹐尢厭榮利﹐世務罕以嬰心。其自奉甚薄﹐所居陋巷﹐廳事無重門﹐其偪下已甚﹐頹垣壞壁﹐沆不以屑慮。堂前藥欄壞﹐妻戒守舍者勿令葺﹐以試沆。沆朝夕見之﹐經月﹐終不言。妻以語沆﹐沆笑謂其弟維曰﹕『豈可以此動吾一念哉﹖』家人勸治居第﹐未嘗答。維與言﹐因語次及之﹐沆曰﹕『身食厚祿﹐時有橫賜﹐計囊裝亦可以治第。但念內典﹐以此世界爲缺陷﹐安得圓滿如意﹐自求稱足﹖今市新宅﹐須一年繕完﹐人生朝暮不可保﹐又豈能久居﹖巢林一枝﹐聊自足耳。安事丰屋哉﹖』後遇疾﹐沐浴右脇而逝﹐時盛暑﹐停屍七日﹐室中無穢气﹐亦履行之報也。沆在相位﹐接賓客﹐常寡言。馬亮與沆同年生﹐又與維善﹐語維曰﹕『外議以大兄爲無口匏。』維乘間嘗達亮語﹐沆曰﹕『吾非不知也﹐然今之朝士﹐得升殿言事﹐上封論奏﹐了無壅蔽﹐多下有司﹐皆見之矣。若邦國大事﹐北有彊虜﹐西有戎遷﹐日旰條議﹐所以備禦之策﹐非不詳究。薦紳中﹐如李宗諤﹑趙安仁皆時之英秀﹐與之談﹐猶不能啟發吾意﹐自余通藉之子﹐坐起拜揖﹐尙周章失措。卽席﹐必自論功﹐最以希寵獎﹐此有何策而與之接語哉﹖苟屈意妄言﹐卽世所謂籠罩﹐籠罩之事﹐僕病未能也。爲我謝馬君。』沆常言﹐居重位﹐實無補萬分﹐惟中外所陳利害﹐一切報罷之﹐惟此少以報國爾。朝廷防制﹐纖悉備具﹐或徇所陳請施行一事﹐卽所傷多矣。此蓋陸象先『庸人擾之』之論也。【楊文公談苑。】

五

眞宗時﹐或薦梅詢可用者。上曰﹕『李沆嘗言其非君子。』時沆之沒﹐蓋二十餘年矣。歐陽文忠公嘗問蘇子容云﹕『宰相沒二十年﹐能使人主追信其言﹐以何道﹖』子容言﹐獨以無心故耳。某因贊其語﹐且言陳執中俗吏耳﹐特以至公﹐猶能取信主上﹐況如李公之才識﹐而濟之無心耶﹖時元佑三年興龍節﹐賜宴尙書省﹐論此。【出廬陵居士集﹐此條又見卷三十七﹐注『東坡集』。今見東坡志林卷四。】

宋朝事實類苑卷第八

●宋朝事實類苑卷第九

名臣事迹﹝二﹞

◆名臣事迹﹝二﹞

王沂公

範魯公

範文正

曹武毅

王參政

狄武襄

魏咸熙

薛簡肅

呂文靖

李公擇

張乖崖

丁文簡

歐陽文忠公

太宗知人

不信異端

○王沂公

王文正公曾爲人方正持重﹐在中書最爲賢相﹐嘗謂大臣執政﹐不當收恩避怨。公嘗與尹師魯曰﹕『恩欲歸己﹐怨使誰當﹖』聞者嘆服﹐以爲名言。【廬陵居士集。此條今見歸田錄卷一。】

二

景徳中﹐朝廷始與北虜通好﹐詔遣使﹐將以北朝呼之。王沂公以爲太重﹐請止稱契丹本號可也﹐眞宗激賞再三﹐朝論韙之。

三

祥符中﹐王沂公奉使契丹﹐館伴邢祥頗肆談辯﹐深自衒鬻﹐且矜賜新鐵券。公曰﹕『鐵券蓋勛臣有功髙不賞之懼﹐賜之以安反側耳。何爲輙及親賢﹖』祥大沮失。【以上見涑水紀聞。上二條今見夏校本涑水紀聞。逸文引宋刻五朝三朝名臣言行錄。】

四

王沂公曾﹐靑州發解﹐及南省程試﹐皆爲首冠。中山劉子儀爲翰林學士﹐戲語之曰﹕『狀元試三場﹐一生喫著不盡。』沂公正色答曰﹕『曾平生之志﹐不在溫飽。』

○範魯公

範質初作相﹐與馮道同堂﹐道最舊宿﹐意輕其新進﹐潛視所爲。質初知印﹐當判事﹐語堂吏曰﹕『堂判之事﹐並施簽表﹐得以視而書之﹐慮臨文失誤﹐貽天下笑。』道聞嘆曰﹕『眞識大體﹐吾不如也。』質後果爲名相。【談苑。】

二

範魯公質早輔周室﹐及太祖受禪﹐不攺其任。兩朝翊戴﹐嘉謀偉量﹐時稱名相。然自以執政之地﹐生殺舒慘所系﹐苟不能蚤夜兢畏﹐悉心精慮﹐敗事覆餗﹐憂患畢至。加之道有枉直﹐時有夷險﹐居其位者﹐今古爲難。嘗謂同列曰﹕『人能鼻吸三斗醇醋﹐卽可爲宰相矣。』【涑水紀聞。】

○範文正

範文正公仲淹少貧悴﹐依睢陽朱氏家﹐常與一術者遊。會術者病篤﹐使人呼文正而告曰﹕『吾善煉水銀爲白金﹐吾兒幼﹐不足以付﹐今以授子。』卽以其方與所成白金一斤封志﹐納文正懷中。文正方辭避﹐而術者已絕。後十餘年﹐文正爲諫官﹐術者之子長﹐呼而告曰﹕『爾父有神術﹐昔之死也﹐以汝尙幼﹐故俾我收之。今汝成立﹐當以還汝。』出其方並白金授之﹐封識宛然。【筆錄。】

二

景佑中﹐範文正公知開封府﹐忠亮讜直﹐言無回避﹐左右不便。因言公離間大臣﹐自結朋黨﹐乃落天章閣待制﹐出知饒州。余靖安道上疏論救﹐以朋黨坐貶。尹洙師魯上言﹐靖與仲淹交淺﹐臣於仲淹義兼師友﹐當從坐。貶監郢州稅。歐陽修永叔貽書責司諫髙若訥不能辧其非辜﹐若訥大怒﹐繳奏其書﹐降授夷陵縣令。永叔復與師魯書云﹕『五六十年來﹐此輩沈默畏愼﹐布在世間﹐忽見吾輩作此事﹐下至竈間老婢﹐亦相驚怪。』時蔡襄君謨爲四賢一不肖詩﹐【夏校本涑水逸文﹐以下五十九字作『以歌之』三字。】播於都下﹐人爭傳寫﹐鬻書者市之﹐頗獲厚利。虜使至﹐密市以還。張中庸奉使過幽州﹐館中有書永叔詩在壁者。四賢﹕希文﹑安道﹑師魯﹑永叔也。一不肖﹐若訥也。【涑水紀聞。此條今見夏校本涑水逸文。】

三

晏丞相殊畱守南京﹐仲淹遭母憂﹐寓居城下。晏公請掌府學﹐仲淹常宿學中﹐訓督學者﹐皆有法度﹐勤勞恭謹﹐以身先之。夜課諸生﹐讀書寢食﹐皆立時刻。往往潛至齋捨詗之﹐見有先寢者詰之﹐其人紿云﹕『適疲倦﹐暫就枕耳。』仲淹問﹕『未就寢之時﹐觀何書﹖』其人亦妄對﹐仲淹卽取書問之﹐其人不能對﹐乃罰之。出題使諸生作賦﹐必先自爲之﹐欲知其難易及所當用意﹐亦使學者準以爲法。由是四方從學者輻湊﹐其後宋人以文學有聲名於場屋朝廷者﹐多其所教也。服除﹐至京師﹐上宰相書﹐言朝廷【涑水作『政』。】得失及民間利病﹐凡萬餘言﹐王曾見而偉之。時晏殊亦在京﹐薦一人爲館職﹐曾謂殊曰﹕『公知範仲淹﹐捨而薦斯人乎﹖已爲置不行﹐宜更薦仲淹也。』殊從之﹐遂除館職。頃之﹐冬至立仗﹐禮官定議﹐欲媚章獻太后﹐請天子帥百官獻壽於庭。仲淹奏以爲不可﹐晏殊大懼﹐召仲淹責怒之﹐以爲狂。仲淹正色抗言曰﹕『仲淹受明公誤知﹐常懼不稱﹐爲知己羞﹐不意今日﹐更以正論得罪於門下也。』殊慚無以應。【湘山野錄。此條今見涑水紀聞卷十。】

四

初﹐範文正公貶饒州﹐朝廷方治朋黨﹐士大夫無敢往別。王待制質獨扶病餞於國門﹐大臣責之曰﹕『君長者﹐何自陷朋黨﹖』王曰﹕『範公天下賢者﹐顧質何敢望之﹗若得爲某黨人﹐公之賜質厚矣。』聞者爲之縮頸。

五

範文正公守邠州﹐暇日帥僚屬登樓置酒﹐未舉觴﹐見衰絰數人﹐營理喪具者。公亟令詢之﹐乃寄居士【原作『仕』﹐據明抄本及涑水攺。】人卒於邠﹐將出殯近郊﹐賵斂棺槨皆所未具。公憮然﹐卽徹宴席﹐厚賙給之﹐使畢其事﹐坐客感嘆有泣下者。【並涑水紀聞。此條今見夏校本涑水逸文。】

六

慶曆中﹐範希文以資政殿學士判邠州﹐予中途上謁﹐翌日召食。時李郎中丁同席﹐範與丁同年進士也。因道舊日某修學時﹐最爲貧窶﹐與劉某同上長白山僧捨﹐惟煮粟米二合作粥一器﹐經宿遂凝﹐以刀爲四塊﹐早晚取二塊﹐斷虀十數莖﹐酢汁半盂﹐入少鹽﹐暖而啖之﹐如此者三年。【湘山野錄。】

○曹武毅

曹翰以罪謫爲汝州副使﹐凡數年。一日﹐有內侍使京西﹐朝辭日﹐太宗密諭之曰﹕『卿至汝州﹐當一訪曹翰﹐問其良苦﹐然愼勿泄我意也。』內侍如旨往見﹐因弔其遷謫之久﹐翰泣曰﹕『罪犯深重﹐感聖恩不殺﹐死無以報﹐敢愬苦耶﹖但以口眾食貧﹐不能度日﹐幸內侍哀憐﹐欲以故衣質十千以繼飯粥﹐可乎﹖』內侍曰﹕『大尉有所須﹐敢不應命﹐何煩質也。』翰固不可﹐於是封裹一復以授﹐內侍收復﹐以十千答之。洎回奏翰語及言質衣事﹐太宗命取其復﹐開視之﹐乃一六幅畫幛﹐題曰『下江南圖』。太宗惻然念其功﹐卽日有旨召赴闕﹐稍復金吾將軍。蓋江南之役﹐翰爲先鋒也。【此條今見東軒筆錄卷十。】

○王參政

王參政化基興國二年及第於呂蒙正牓﹐釋褐﹐授贊善﹐知嵐州。趙韓王學術平淺﹐議以驟進少年﹐無益於治﹐抽詔攺淮幙。公嘆曰﹕『不幸丞相以舊勛自恃﹐特忌晚進。男兒旣逢明時﹐豈能事幕府﹐承迎於婉畫之末乎﹖』抗疏自薦﹐表稱眞定男子。公嘗慕範滂有攬轡澄淸天下之志﹐遂撰澄淸五【『五』玉壺作『疏』。】略﹐皆切於時要。太宗壯之﹐曰﹕『化基自結人主﹐慷慨之士【『士』玉壺作『俊傑』二字。】也。』亟用之﹐由著作郎﹑三司判官﹑左拾遺﹐召試中丞補闕﹐知制誥。【此條今見玉壺淸話卷八。】

○狄武襄

天聖五年﹐王文安公堯臣狀元及第﹐釋褐﹐將作監丞﹐通判湖州。是年﹐狄武襄公靑始投拱【『拱』字據明抄本及東軒補。】聖營爲卒﹐晚年同入樞密院﹐武襄爲使﹐文安副焉。【並見東軒筆錄。】

○魏咸熙

魏咸熙﹐仁浦之子﹐性寬厚﹐任太僕少卿﹐累典藩郡。知杭州日﹐晨朝視事﹐掌捨卒掛油釭中間簾鉤上﹐正中其額﹐翻污冠綬﹐咸熙戒左右勿得輙言﹐使老卒亟還臥內﹐易衣巾而出。歸朝大治酒具﹐賓友集饌﹐陳越中銀扣陶器﹐僮僕數人﹐共舉食案而前﹐相嘲誚﹐足跌﹐盡碎之。坐客皆失色﹐咸熙殊不變容﹐但令易它器﹐別具蔬果﹐亦不加笞責。人皆服其量﹐以爲劉寬之比。

二

王文康公﹑薛簡肅公俱嘗鎭蜀﹐而皆有名。章獻時﹐同爲執政。一日﹐奏事已﹐因語蜀事﹐文康曰﹕『臣在蜀時﹐有告戍卒反﹐乃執而斬之於營門﹐遂無事。』簡肅曰﹕『臣在蜀時﹐亦有告戍卒反者﹐叱出之﹐亦無事。』【並湘山野錄。】

○薛簡肅

薛簡肅公﹐天禧初﹐爲江淮發運使﹐辭王文正公。王無他語﹐但云﹕『東南民力竭矣。』薛退而謂人曰﹕『眞宰相之言也。』

○呂文靖

景佑末﹐西鄙用兵﹐大將劉平死之。議者以朝廷委宦者監軍﹐主帥節制有不得專者﹐故平失利。詔誅監軍黃徳和﹐或請罷諸帥監軍﹐仁宗以問宰臣呂文靖公﹐公曰﹕『不必罷﹐但擇謹厚者爲之。』仁宗委公擇之﹐對曰﹕『臣待罪宰相﹐不當與中貴私交﹐何由知其賢否﹖願詔都知押班保舉﹐有不稱職者﹐與同罪。』仁宗從之。翌日﹐都知叩頭乞罷諸軍監宦﹐士大夫嘉公之有謀。

二

慶曆初﹐仁宗服藥﹐久不視朝。一日﹐聖體康復﹐思見執政﹐坐便殿﹐促召二府。宰相呂許公聞命﹐移刻方赴召﹐比至﹐中使數輩促公。同列亦贊公速行﹐公愈緩步。旣見﹐上曰﹕『久疾方平﹐喜與卿等相見﹐而遲遲之來﹐何也﹖』公曰﹕『陛下不豫﹐中外頗憂﹐一旦聞急召近臣﹐臣等若奔馳以進﹐慮人心驚動耳。』上以爲深得輔臣之體。【以上出涑水紀聞。上二條今見夏校本逸文。】

三

呂許公夷簡爲郡守﹐上言乞不稅農器。眞宗知其可爲宰相﹐記名殿壁﹐後果正臺席。燕肅爲郡守﹐上言應天下疑獄﹐並具事節奏取勑裁。仁宗知其有仁心﹐後至龍圖閣直學士。王安石爲翰林學士﹐因萊州阿蕓謀殺夫﹐以爲案問﹐欲舉免所因之罪﹐主上決意用爲輔相。自燕肅之說進﹐歷仁宗﹑英宗﹑神宗﹐三朝之中﹐凡有奏疑﹐未始不免死。案問之律行﹐凡臨劾而自陳者﹐皆得原減。所謂仁人之言﹐其利溥也。【東軒筆錄。】

○李公擇

李常【澠錄作『李尙書』。】公擇﹐少讀書於廬山五老峯白石庵之僧捨﹐書幾萬卷。公擇旣貴﹐【澠錄作『去』。】思以遺後之學者﹐不欲獨有其書﹐乃藏於僧捨。其後﹐山中之人思之﹐目其居曰﹕『李氏藏書山房』﹐而蘇子瞻爲之記。【涑水紀聞。此條今見澠水燕談錄卷九。】

○張乖崖

王均﹑李順之亂後﹐凡官於蜀者﹐多不挈家以行﹐至今成都知府猶有此禁。張詠知益州﹐單騎赴任﹐是時一府官屬﹐憚張之嚴峻﹐莫敢蓄婢使者。張不欲絕人情﹐遂自置侍婢以侍巾幘﹐自此官屬稍稍置姬侍矣。張在蜀四年﹐被召還闕﹐呼婢父母﹐出貲以嫁之﹐仍處女也。張在蜀﹐一日﹐有術士上謁﹐自言能煆汞爲白金﹐張曰﹕『若能一火煆百兩乎﹖』術士曰﹕『能之。』張卽市汞百兩俾煆﹐一火而成﹐不耗銖兩。張嘆曰﹕『若之術至矣﹐然此物不可用於私家。』立命工煆爲一大香鑪﹐鑿其腹曰﹕『充大慈寺殿上公用』﹐尋送寺中。以酒榼遺術者而謝絕之﹐人伏其不欺也。【東軒筆錄。】

二

張乖崖性剛多躁﹐蜀中盛暑﹐食餛飩﹐頂巾之帶屢垂於盌﹐手約之﹐頗煩﹐急取巾投器中﹐曰﹕『但請喫。』因捨【玉壺下有『匕』字。】而起。少年慷慨﹐學擊劍﹐喜立奇節﹐謂友人曰﹕『張詠賴生明時﹐讀典墳以自律﹐不爾則爲何人耶﹐則爲何人耶﹗』李順之亂﹐益州大將王繼恩﹑上官正輩﹐頓師逗𨖻不進﹐激【玉壺上有『公』字。】使行﹐盛陳供帳郊燕以餞之﹐【玉壺下有『酒酣』二字。】舉爵謂軍校曰﹕『爾曹蒙國厚恩﹐無以塞責﹐行當勉力平蕩寇壘。』以手指其地曰﹕『若師老日曠﹐卽爾輩死所也。』徐謂繼恩曰﹕『朝廷始若許僕參後騎﹐豈至今日﹖醢賊以噉師久矣。』自是士气果振﹐獲捷而還。【見玉壺淸話。】

三

初蜀新亂﹐張尙書至﹐公宇襲舊制﹐周列更鋪凡數百所﹐公卽日命罷之﹐人心大安。及代去﹐畱一卷實封文字與僧正希白﹐且云﹕『候十年觀此。』後十年﹐公薨於陳州﹐訃至﹐希白爲公設大會齋﹐請知府淩諫議策發開所畱文字﹐乃公畫像﹐衣兔褐﹐系絳艸裹﹐自爲贊曰﹕『乖則違俗﹐崖不利物。乖崖之名﹐聊以表徳﹐因號乖崖。』公遂畫於天慶觀仙遊閣。又九曜院皆畫公像﹐府衙之東南隅﹐又有祠堂﹐皆後人思公而爲之也。初﹐蜀人𨿽知向學﹐而不樂仕宦。公察其有聞於鄕者﹐得張及﹑李畋﹑張遠﹐間召與語民間事﹐往往延入臥內﹐從容款曲。故公於民情﹐無不察者﹐三人佐之也。其後﹐三人者皆薦於朝﹐皆爲員外郎﹐而蜀人寢多仕宦矣。每斷事﹐有情輕法重﹐情重法輕者﹐必爲判語﹐讀以示之。蜀人鏤版謂之戒民集﹐大底以惇風俗﹑篤孝義爲本也。【湘山野錄。】

四

張乖崖未第時﹐嘗遊湯陰﹐縣令賜束帛萬錢﹐張實時負之於驢﹐與小僮驅而歸。或謂曰﹕『此去遇夜道店﹐陂澤深奧﹐人煙疎闊﹐可俟徒伴偕行。』張曰﹕『秋夜矣﹐親老未授衣﹐安敢少畱邪﹖』但淬一短劍而去。行三十餘里﹐日已晏﹐止一孤店﹐惟一翁洎二子。見詠來甚喜﹐密相謂曰﹕『今夜好个經紀。』張亦心動﹐竊聞之﹐因斷柳枝若合拱者爲一棓﹐置室中。店翁問曰﹕『持此何用﹖』張曰﹕『明日早行﹐聊爲之備耳。』夜始分﹐翁命其子呼曰﹕『雞已鳴﹐秀才可去矣。』張不答﹐卽來推戶。張先以坐牀拒左扉﹐以手拒右扉。店夫旣呼不應﹐卽再三排闥﹐張忽退立﹐其人閃身踉蹡而入﹐張擿其首﹐斃之﹐曳入閫。少時﹐其次子又至﹐如前復殺之。及持劍視翁﹐方燎火爬癢﹐卽斷其首﹐老幼數人﹐並命於室。呼僮牽驢出門﹐乃縱火﹐行二十餘里﹐始曉。後來者曰﹕『前店人失火﹐舉家被焚。』【出倦遊錄。】

五

故尙書張詠嘗謂人曰﹕『吾牓中得人最愼重﹐有雅望﹐無如李文靖。深沈有徳﹐鎭服天下﹐無如王公。面折廷爭﹐素有風采﹐無如寇公。當方面寄﹐則詠不敢辭。』【名臣遺事。】

○丁文簡

丁文簡公嘗言﹐舉進士時﹐以制誥爲贄捲。旣而復自笑曰﹕『是不揆也。』然其後爲知制誥翰林學士﹐參知政事﹐亦見其所存有素矣。初舉人居鄕﹐必以文卷投贄先進﹐自糊名﹐後寖衰。賈許公爲禦史中丞﹐又奏罷公捲﹐而士子之禮都亡矣。【湘山野錄。】

二

丁度﹐字公雅﹐開封府祥符人。祖顗﹐盡其家資聚書至八千卷﹐爲大室以貯之。曰﹕『吾聚書多﹐𨿽不能讀﹐必有好學者爲吾子孫矣。』父逢吉﹐以醫事眞宗於藩邸﹐官至將作監丞﹐致仕。度以祀汾陰歲舉服勤辭學第二人登科﹐解褐大理評事通判【涑水下有『通州』二字。】事﹐遷太子中允﹐直集賢院。今上卽位﹐度上書請博延儒臣﹐勸講道誼﹐增置諫官﹐切劘治體﹐墾辟荒萊﹐安集流庸﹐【涑水作『竄』。】以爲州縣殿最。章獻皇后善之﹐遷太常博士﹐賜緋。俄出知湖州事﹐徙京西轉運使﹐以祠部員外郎知制誥﹐遷翰林學士﹐久之﹐兼侍讀學士﹐又加承旨﹐又兼端明殿學士。國朝故事﹕中書制民政﹐樞密專兵謀。及趙元昊逆命﹐朝廷事多﹐度建言﹕『古之號令﹐皆出於一。今二府分兵民之政﹐若錯置異同﹐則下無適從﹐非爲國體。』於是始詔﹕軍旅重務﹐二府通議。度在兩禁十五年﹐性寬厚﹐儻蕩不修威儀﹐流輩多易之。上嘗從容問度﹐用人資序與才器孰先﹖度對曰﹕『天下無事﹐則循守資敍。有事﹐則簡拔才器。』上甚善之。會諫官有言度承閒求進者﹐上以度言諭執政﹐且曰﹕『度侍從十五年﹐而應對如是﹐不自爲地﹐眞淳厚長者也。』尋以度爲工部侍郎﹑樞密副使﹐逾年﹐參知政事。頃之﹐衛士爲變﹐事連宦官楊懷敏。樞密使夏竦言【涑水下有『於』字。】上﹐請使禦史與宦官同於禁中鞠其獄﹐不可滋蔓﹐使反側者不自安。度曰﹕『宿衛有變﹐事關社稷﹐此可忍﹐孰不可忍﹖』固請付外臺窮治黨與﹐自旦爭至食時﹐上卒從竦議。未幾﹐度求解政事。時初置紫宸殿學士﹐以度爲之﹐起兼侍讀學士。尋以紫宸稱呼非宜﹐攺爲觀文殿學士。後數年薨﹐贈吏部尙書﹐謚文簡。度早喪妻﹐晚年學修養之術﹐常獨居靜室﹐左右給使﹐惟老卒一二人而已。【見涑水紀聞。】

○歐陽文忠公

歐陽文忠公使遼﹐其主每擇貴臣有學者押宴﹐非常例也。且【澠錄有『曰以』二字。】公名重今代故耳。其爲外夷敬伏如此也。【涑水紀聞。此條今見澠水燕談錄卷二。】

二

歐陽文忠公自歷官至爲兩府﹐凡有建明於上前﹐其詞意堅確﹐持守不變﹐且勇於敢爲﹐王荊公嘗嘆其可任大事。及荊公輔政﹐多所更張﹐而同列少與合者。是時﹐歐陽公罷參知政事﹐以觀文殿學士知蔡州。荊公乃進之爲宣徽使﹐判太原府﹐許朝覲﹐意在引之執政﹐以同新天下之政。而歐陽公懲濮邸之事﹐深畏多言﹐遂力辭恩命﹐繼以請老而去。荊公深嘆惜之。【東軒筆錄。】

○太宗知人

太宗時﹐賈黃中﹑宋白﹑李至﹑呂蒙正﹑蘇易簡五人﹐同時拜翰林學士承旨﹐扈蒙贈之以詩云﹕『五鳳齊飛入翰林。』其後﹐呂蒙正爲宰相﹐黃中﹑李至﹑蘇易簡皆至參知政事﹐宋白官至尙書﹐老於承旨﹐皆爲名臣。【廬陵集。今見歸田錄卷一。】

○不信異端

李司空家﹐累世不置佛堂﹐不畜內典經文。王似宗家﹐不然楮鏹﹐祀其先人酒炙而已。【楊文公談苑。】

宋朝事實類苑卷第九

●宋朝事實類苑卷第十

名臣事迹﹝三﹞

◆名臣事迹﹝三﹞

大官髙壽者

將相世家

大臣奢儉不同

貴門子弟

陳恭公

文潞公

廁上讀書

張文定

李文定

宋鄭公

錢文僖

鄭毅夫

唐質肅

張文節

楊文公

劉溫叟

張鄧公

杜祁公

○大官髙壽者

本朝大官﹐最享髙年者凡三人﹐曰﹕退傅張公士遜﹑樞相張公升﹑少保趙公槪﹐皆壽至八十六。又二人次之﹐曰﹕陳文惠公堯佐﹐至八十二﹔杜祁公衍﹐至八十一。又一人次之﹐曰﹕富文忠公弼﹐壽至八十。餘皆不及焉。故文惠致政﹐以詩寄退傅曰﹕『靑雲岐路遊將徧﹐白髮光陰得最多。』蓋謂是也。仁宗篤師傅﹐恩遇公特厚﹐致政後﹐每大朝會﹐常令綴兩府班。公時已八十餘﹐而拜跪輕利﹐仁宗悅﹐乃飛白『千歲』二字賜之。公遽進歌以謝﹐優詔褒答﹐此𨿽漢顯宗之遇桓榮﹐不過是也。【出靑箱雜記。】

○將相世家

李密學浚與李昌武宗諤同宗同歲月﹐後一日而生。二人者﹐平生休戚慘舒﹐一與之同。及昌武死﹐浚亦後一日卒。昌武卽司空昉第三子﹐在玉堂﹐眞宗召公同丁晉公侍宴玉宸殿﹐上曰﹕『朕嘗思國朝將相之家﹐世緒不墜﹐相惟李昉﹐將惟曹彬爾。聞卿家尢更雍睦有法。朕繼二聖基業﹐亦如卿家保守門閥。』【明鈔本作『閥閱』。出東軒筆錄。此條今見玉壺淸話卷四。】

○大臣奢儉不同

鄧州花蠟燭﹐名著天下﹐𨿽京師不能造。相傳云是寇萊公燭法。公嘗知鄧州﹐而自少年富貴﹐不點油燈﹐尢好夜宴劇飲﹐𨿽寢室亦燃燭達旦。每罷官去﹐後人至官舍﹐見廁混間燭淚在地﹐往往成堆。杜祁公爲人淸儉﹐在官未嘗燃官燭﹐油燈一炷﹐熒然欲滅﹐與客相對﹐淸談而已。二公皆爲名臣﹐而奢儉不同如此。然祁公壽考終吉﹐萊公晚有南遷之禍﹐遂歿不反﹐𨿽其不幸﹐亦可以爲戒也。【廬陵歸田錄。】

○貴門子弟

初﹐翰林學士彭乘不訓子弟文學﹐參軍範宗翰上啟責之曰﹕『王氏之琪珪瓘﹐器盡璠玙﹔韓氏之綜絳縝維﹐才皆經緯。非蔭而得﹐由學而然。』謂王氏皆以玉爲名﹐韓氏皆以系爲名﹐故云﹕『璠玙經緯。』今之天下衣冠子弟﹐取髙科者﹐惟王﹑韓二【原作『一』﹐據明鈔本攺。】族爲盛﹐故世之人多舉之以訓子弟焉。【名臣傳。】

○陳恭公

陳恭公再罷政﹐判亳州﹐年六十九﹐遇生日﹐族子【東軒作『親族』。】往往獻老人星圖以爲壽。獨其侄世修獻範蠡遊五湖圖﹐且贊曰﹕『賢哉陶朱﹐霸越平吳﹐名遂身退﹐扁舟五湖。』恭公甚喜﹐卽日上表納節。明年﹐累表求退﹐遂以司徒致仕矣。

二

陳恭公事仁宗﹐兩爲相﹐悉心盡瘁﹐百度振舉。然性嚴重﹐語言簡直﹐與人少周旋﹐接賓客以至親戚骨肉﹐未嘗從容談笑﹐尢靳恩澤﹐士大夫多怨之。惟仁宗嘗曰﹕『不昧我者﹐惟陳執中耳。』及其終也﹐韓維﹑張洞謚之曰『榮靈』﹐仁宗特賜謚曰『恭』。薨後月餘﹐夫人謝氏繼卒﹐一子才七歲。官葬日﹐門下之人﹐惟解賓王至墓所﹐世人嗟悼之。梅堯臣作挽詞兩首﹐具載其事﹐曰﹕『位至三公有﹐恩加錫謚無。再調金鉉鼎﹐屢刻玉麟符。已嘆鸞同穴﹐還悲鳳少雛。擁塗看鹵簿﹐誰爲畢三虞﹖』『公在中書日﹐朝廷百事崇。【東軒作『叢』。】王官多不喜﹐天子以爲忠。富貴人間有﹐恩榮沒後【活字本作『更』。】隆﹐若非笳鼓咽﹐寂寞柰秋風。』【並見東軒筆錄。】

○文潞公

至和初﹐陳恭公罷﹐【歸田錄有『相而』二字。】並用文﹑富二公彥博﹑富弼正衙。宣麻之際﹐上遣小黃門﹐密於百官班中聽其論議﹐而二公久有人望﹐一旦復用﹐朝士往往相賀。黃門具【原誤作『且』﹐據明鈔本及歸田錄攺。】奏﹐上大悅。余時爲學士﹐後數日﹐奏事垂拱﹐上問新除彥博等﹐外議如何﹖余以朝士相賀爲對。上曰﹕『古之人君﹐用人或以夢卜﹐苟不知人﹐當從人望﹐夢卜豈足憑耶﹖』故余作文公批答云﹕『永惟商周之所記﹐至以夢卜而求賢﹐孰若用搢紳之公言﹐從中外之人望』者﹐具述上語也。【廬陵居士集。今見歸田錄卷一。】

二

文彥博知永興軍﹐起居舍人毋湜﹐鄠人也。至和中﹐湜上言﹐陜西鐵錢不便於民﹐乞一切廢之。朝廷𨿽不從﹐其鄕人多知之﹐爭以鐵錢買者﹐不肯受﹐長安爲之亂﹐民多閉肆。僚屬請禁之﹐彥博曰﹕『如此﹐是愈使惑擾也。』召絲絹行人﹐出其家縑帛數百疋﹐使賣之﹐曰﹕『納其直﹐盡以鐵錢﹐勿以銅錢也。』於是眾曉然知鐵錢不廢﹐市肆復安。【見涑水紀聞。】

○廁上讀書

錢思公𨿽生長富貴﹐而少所嗜好。在西洛時﹐嘗語寮屬﹐言平生惟好讀書﹐坐則誦經史﹐臥則讀小說﹐上廁則閱小詞﹐蓋未嘗頃刻釋卷也。謝希深亦言﹐宋公垂同在史院﹐每登廁﹐必挾書以往﹐諷誦之聲﹐瑯然聞於遠近﹐其篤學如此。余因謂希深曰﹕『余平生所作文章﹐多在三上﹕乃馬上﹑枕上﹑廁上也。蓋惟此尢可以屬思爾。』【已上見廬陵居士集。】

○張文定

張僕射齊賢﹐體質丰大﹐飲食過人﹐尢嗜肥豬肉﹐每食數斤。天壽院風藥黑神圓﹐常人所服﹐不過一彈丸﹐公常以五七兩爲一大劑﹐夾以胡餅而頓食之。淳化中﹐罷相知安州。安陸﹐山郡﹐未嘗識達官﹐見公飲啖不類常人﹐舉郡驚駭。嘗與賓客會食﹐廚吏置一金漆大桶於廳側﹐窺公所食﹐如其物投桶中﹐至暮﹐酒漿浸漬﹐漲溢滿桶﹐郡人嗟愕﹐以謂享富貴者﹐必有異於人也。然而晏元獻公﹐淸瘦如削﹐其飲食甚微﹐每折半餅﹐以筯捲之﹐抽去其筯﹐內撚頭一莖而食﹐此亦異於常人也。【見廬陵歸田錄。】

○李文定

李文定公爲參知政事﹐時仁宗爲皇太子﹐文定兼賓客。一日﹐召對滋福殿﹐欲相之﹐固辭。俄而太子出謝曰﹕『蒙恩﹐以賓客爲宰相。』眞宗顧謂曰﹕『尙可辭耶﹖』乃拜吏部侍郎﹑兼太子少傅﹑同中書門下平章事。久之﹐與丁謂爭事﹐罷。天下之人﹐皆以亮直許之。【東齋記事。】

二

李文定公迪﹐罷陜西都轉運使還朝。是時﹐眞宗方議東封西祀﹐修太平事業。知秦州曹瑋奏羌人潛謀入寇﹐請大益兵爲備。上大怒﹐以爲瑋虛張虜勢﹐恐愒朝廷﹐以求益兵。以迪新自陜西還﹐召見﹐示以瑋奏﹐問其虛實﹐欲斬瑋以戒妄言者。文定從容奏曰﹕『瑋武人﹐遠在邊鄙﹐不知朝廷事體﹐輙有奏陳﹐不足深罪。臣前任陜西﹐觀邊將才略﹐無能出瑋之右者﹐他日必能爲國家建功立事。若以此加罪﹐臣爲陛下惜之。』上意稍解﹐迪因奏曰﹕『瑋良將﹐必不妄言﹐所請之兵﹐亦不可不少副其請。臣觀陛下意﹐但不欲從鄭州門出兵耳。秦之旁郡兵數﹐爲小冊﹐常置鞶囊中以自隨﹐今未敢以進。』上曰﹕『趣取之。』迪取於鞶囊以進﹐上指曰﹕『以某州某州兵若干戍秦州﹐卿卽傳詔於樞密院﹐發之。』旣而虜果大入寇﹐瑋迎擊﹐大破之﹐遂開山外之地。奏到﹐上喜謂迪曰﹕『山外之捷﹐卿之功也。』及上將立章獻後﹐迪爲翰林學士﹐屢上疏諫﹐以章獻起於寒微﹐不可母天下﹐由是章獻深銜之。周懷政之誅﹐上怒甚﹐欲責及太子﹐羣臣莫敢言。迪爲參知政事﹐候上怒稍息﹐從容奏曰﹕『陛下有幾子﹐乃欲爲此計﹖』上大寤﹐由是獨誅懷政等﹐而東宮不動搖﹐迪之力也。及爲相時﹐眞宗已不豫﹐丁謂與迪同奏事退。旣下殿﹐謂矯書聖語﹐欲爲林特遷官﹐迪不勝忿﹐與謂爭辧﹐引手板欲擊謂﹐謂走獲免。因更相論奏﹐詔二人俱罷相﹐迪知鄆州。明日﹐謂復畱爲相﹐迪至鄆﹐且半歲﹐眞宗晏駕。迪貶衡州團練副使﹐謂使侍禁王仲宣押迪如衡州。仲宣至鄆州﹐見通判以下﹐而不見迪﹐迪皇恐﹐以刃自刎﹐人救得免。仲宣淩侮迫脇﹐無不至﹐人往見迪者﹐輙籍其名﹐或饋之食﹐畱至臭腐﹐棄捐不與。迪客鄧余怒曰﹕『豎子欲殺我公﹐以媚丁謂邪﹖鄧余不畏死﹐汝殺我公﹐我必殺汝。』從迪至衡州﹐不離左右﹐仲宣頗憚之﹐迪由是得全。至衡州﹐歲餘﹐除祕書監﹐知舒州。章獻太后上僊﹐迪時以尙書左右【明抄本無『右』字。】丞﹐知河陽。上卽位﹐召詣京師﹐加資政殿大學士﹐數日﹐復爲相。迪自以受不世之遇﹐盡心輔佐﹐知無不爲。呂夷簡忌之﹐潛短之於上﹐歲餘﹐罷相﹐出知某州。迪謂人曰﹕『迪不自量﹐恃聖主之知﹐自以爲宋璟﹐而以呂爲姚崇﹐而不知其待我乃如是也。』

○宋鄭公

宋鄭公庠初名郊﹐字伯庠﹐與其弟祁﹐自布衣時﹐名動天下﹐號爲二宋。其爲知制誥﹐仁宗驟加獎眷﹐便欲大用。有忌其先進者﹐譖之﹐謂其姓符國號﹐名應郊天。又曰﹕『郊音【歸田作『者』。】交也﹐交者替代之名也﹐宋交﹐其言不祥。』仁宗遽命攺之﹐公怏怏﹐不獲已﹐乃攺爲庠﹐字公序。公後更踐二府二十餘年﹐以司空致仕﹐兼享福壽而終。而譖者竟不見用以卒﹐可以爲小人之戒也。

二

宋丞相庠﹐早以文行﹐負重名於時﹐晚年尢精字學。嘗手校郭忠恕佩觿三篇﹐寶翫之。其在中書﹐堂吏書牒尾﹐以俗體書宋字﹐公見之﹐不肯下筆﹐責堂吏曰﹕『吾𨿽不才﹐尙能見姓書名﹐此不是我姓。』堂吏惶懼﹐攺之﹐乃肯書名。【歸田錄。】

○錢文僖

錢文僖若水嘗率眾過河﹐號令軍伍﹐分布行列﹐悉有規節﹐深爲戍將所伏。上知之﹐謂左右﹕【明抄本及玉壺均有『曰』字。】『朕嘗見儒人談兵﹐不過講之於尊俎硯席之間﹐於文字則引孫吳﹐述形勢皆閒暇﹐淸論可也。責之於用﹐則【玉壺有『臨事』二字。】罕見有成效者。今若水亦儒人﹐曉武﹐深可嘉也。』時北戎猶擾﹐上密以手札訪之﹐公奏曰﹕『制邊滅戎之策無他。臣聞唐室三百年﹐而魏博一鎭﹐屯戍甚少﹐不及今日之盛。犬戎未嘗侵境者﹐蓋幽薊爲唐北門﹐命帥屯兵以鎭之﹐稍有侵軼﹐則呼吸應敵。』時言者請城綏州﹐積兵禦黨項﹐詔公自魏乘疾傳徑按﹐至則乞罷﹐時論韙之。上嘗語左右曰﹕『朕觀若水﹐風骨秀邁﹐神仙姿格﹐苟用之﹐則材力有餘。朕止疑其算部蹙隘﹐果至大用﹐恐愈迫之。』其後果夭。【出玉壺淸話。】

○鄭毅夫

鄭毅夫入翰林﹐爲學士數月﹐今左揆王相國繼入玉堂。故事﹕以先入者班列居上﹐鄭公奏曰﹕『臣徳業學術﹐及天下士論﹐皆在王某之下﹐今班列番居其上﹐實不遑安﹐欲乞在下。』主上面諭之﹐揆相固辭曰﹕『豈可循鄭某謙挹﹐而變祖宗典故耶﹖』又數日﹐鄭公乞罷禁林以避之。主上特傳聖語﹐王某班列鄭某之上﹐不得爲永例。後揆相爲鄭父紓志其墓﹐語筆優重﹐至挽辭有﹕『欲知陰徳事﹐看取玉堂人』之句﹐佳其謙也。

○唐質肅

唐質肅公介一日自政府歸﹐語諸子曰﹕『吾備位政府﹐知無不言﹐桃李固未嘗爲汝等栽培﹐而荊棘則甚多矣。然汝等窮達﹐莫不有命﹐惟自勉而已。』【並湘山野錄。】

○張文節

天聖中﹐張文節在政府﹐國封歲時入見﹐章獻母儀天下﹐見其二侍婢老且陋﹐怪其過自貶約。對以丞相不許市妙年者﹐因勑國封密市二少婢﹐或丞相問﹐但言吾意。國封遂買二女奴﹐首飾服用﹐不啻三十餘萬。一日﹐文節歸第﹐二婢拜於庭﹐文節詢其所自﹐國封具以告。從容指旁侍二姬﹐謂夫人曰﹕『此二姬﹐乃夫人昔之媵也。今出之﹐亦無所歸﹐固當終身於此耳。若二姝齒未踰笄﹐將嫁少年子﹐向去之事﹐固不可知﹐若令守一老翁﹐甚無謂也。𨿽然﹐太后聖慈垂念﹐然某之志﹐豈可渝也﹖他日入見﹐宜以此懇敷奏。』遽召宅老﹐呼二婢之父兄﹐對之折券﹐並衣著首飾與之﹐俾爲嫁資。謂曰﹕『若更雇於人﹐必當送府勘罪。』【澠水燕談。】

二

桑贊以旄節鎭彭城﹐張文節在幕下﹐桑月給幕職廚料﹐人十五千以下。文節家貧﹐食甚眾﹐命倍給之。文節亦止取其半﹐或不得已過有所用﹐卽具所用之因﹐聞於桑﹐歸其餘於帑藏。贊𨿽武人﹐嘗謂文節曰﹕『公異日必大用﹐恨吾老﹐不得見也。』祥符中﹐文節爲京東轉運使﹐奏稱﹕『昔在桑贊幕下﹐知臣良厚。今贊死﹐葬濟州﹐子弟悉官於外﹐臣乞每遇寒食﹐暫至贊墓拜掃。』詔可之。自是歲一往﹐祭奉之禮如在。洎在相府﹐凡桑氏子孫來見者﹐待之有如骨肉。【廬陵歸田錄。】

○楊文公

楊文公億以文章擅天下﹐然【歸田有『性』字。】特剛勁寡合﹐有惡之者以事譖之。大年在學士院﹐忽夜召見於一小合﹐深在禁中。旣見﹐賜茶﹐從容顧問久之﹐出文槁數篋以示大年﹐云﹕『卿識朕書迹乎﹖皆朕自起艸﹐未嘗命臣下代作也。』大年惶恐不知所對﹐頓首再拜而出。乃知必爲人所譖矣。由是佯狂奔於陽翟。眞宗好文﹐初待大年﹐眷顧無比。晚年恩禮漸衰﹐亦由此也。【出廬陵歸田錄。】

○劉溫叟

祕書監【以上三字玉壺作『太宗居晉邸﹐問賓僚﹐今朝父子一徳者何人。有以劉溫叟父子爲對者。』】劉溫叟父嶽﹐退居河陰﹐溫叟方七歲。嘗謂客曰﹕『吾老矣﹐他無所覬﹐但得世難【玉壺作『稍』。】消息﹐與此兒偕爲溫洛之叟﹐耕釣煙月﹐爲太平之漁樵﹐平生足矣。』後記父語﹐因名焉。嶽﹐後唐爲學士。溫叟﹐晉少帝時﹐又爲學士﹐當世【玉壺作『人盡』。】榮之。受命之日﹐抱勑立堂下﹐其母未與之見﹐隔簾聞魚鑰聲﹐俄而開篋﹐二靑衣舉一箱至庭﹐則紫袍慕【明抄本作『兼』。】衣也。母始捲簾見之﹐曰﹕『此則汝父在禁林內庫所賜者。』溫叟號【玉壺作『跪』。】泣捧受﹐開影寢列祀﹐【玉壺作『袍』。】以文告其先﹐方拜母慶。以父名嶽﹐終身不聽樂。大朝會有樂﹐亦以事辭之﹐客有犯其諱﹐則慟哭急起﹐與客遂絕。太宗聞之﹐嘉嘆益久。溫叟時爲中丞﹐家貧﹐太宗致五百緡以贈之﹐拜貺訖﹐以一樻貯於禦史府西楹﹐令來使緘鐍而去。至明年端午﹐以紈扇角黍贈之﹐視其向時封宛然。所親諷之曰﹕『晉邸贈緡﹐卹公之貧﹐盍開扃以濟其乏。』溫叟曰﹕『晉王身爲京尹﹐兄爲天子﹐吾爲禦史﹐長拒之﹐則似鮮敬。受之﹐則何以激流品乎﹖』後太宗聞之﹐益加嘆重。【見東軒筆錄。此條今見玉壺淸話卷二。】

○張鄧公

退傅張公光化軍﹐生百日﹐始能啼。𦇤褓中﹐喪其父母。少孤貧﹐讀書武當山﹐有道士見而異之﹐曰﹕『子有道气﹐可隨我學仙。』公不欲﹐道士亦弗彊﹐曰﹕『不然﹐亦位極人臣。』公以淳化三年﹐孫何榜下及第﹐久困選調﹐年幾五十﹐始轉著作佐郎﹐知邵武縣。還朝﹐以文贄楊公大年﹐比二日至門下﹐連值楊公與同輩打葉子﹐門吏不敢通﹐公亦弗去。楊公忽自窗隙目之﹐知非常人﹐延入款語﹐又觀所爲文﹐以爲有宰相器。未幾﹐薦爲禦史﹐尋充壽春王友﹐由此際會﹐遂登臺輔。然公寬厚長者﹐記存故舊﹐嘗與邵武姓魚一僧相善﹐及貴﹐猶不忘爲魚奏紫方袍﹐弟子守仙﹐亦沾錫服。晚年致政﹐猶時時遺守仙物不絕﹐答書皆親筆﹐而書語皆稠疊勤虔﹐其惇篤如此。【見靑箱雜記。】

二

淳化中﹐張鄧公爲射洪令﹐會歲旱﹐禱於白崖山陸史君祠﹐遂雨。立廷下﹐若聽命然﹐須雨足乃退。蜀人刻石記其事祠中。眞宗時﹐爲廣東轉運使﹐會詔天下置天慶觀﹐公因請卽舊觀爲之﹐以紓天下土木之勞。【湘山野錄。】

○杜祁公

杜祁公衍﹐越州人﹐父早卒﹐遺腹生公﹐其祖愛之。幼時﹐祖父脫帽﹐使公執之﹐會山水暴至﹐家人散走。其姑投一竿與之﹐使挾以自泛﹐公一手挾竿﹐一手執帽﹐漂流久之﹐救得免﹐而帽竟不濡。前母有二子﹐不孝悌﹐其母攺適河陽錢氏。祖父卒﹐公十五六﹐其二兄以爲其母匿私財以適人﹐就公案之﹐不得﹐引劍斫之﹐傷腦﹐走投其姑﹐姑匿之重橑上﹐出血數升﹐僅而得免。乃詣河陽﹐歸其母﹐繼父不之容﹐往來孟﹑洛間﹐貧甚﹐傭書以自資。嘗至濟源﹐富民相裏氏奇之﹐妻以女﹐由是資用稍給。舉進士﹐殿試第四。及貴﹐其長兄猶存﹐待遇甚有恩禮﹐二兄及錢氏姑氏子孫受公蔭補官者數人﹐仍皆爲之婚嫁。【東軒筆錄。】

二

杜祁公以宮師致仕於南都﹐時新牓一巍峨者出倅巨藩﹐道由應天﹐大帥王資政舉正以其少年髙科﹐方得意於時﹐盡假以牙兵﹐當【湘錄作『寶』。】轡旌鉞﹐導從呵擁特盛。祁公遇於通衢﹐無他路可避﹐乘款段﹐衣帽暗獘﹐二老卒斂馬側立於旁﹐舉袖障面。新貴人頗恚其立馬而避﹐問從者曰﹕『誰﹖』卒對曰﹕『大師相公。』【湘山野錄。】

三

杜正獻公爲相﹐蔡君謨﹑孫之翰爲諫官﹐屢乞出。仁宗云﹕『卿等審欲得郡﹐當具所欲乞奏來。』於是蔡除福州﹐孫除安州。正獻云﹕『諫官無故出﹐終非美事﹐乞且如舊。』上可之﹐退書聖語。時陳恭公爲參政﹐不肯書﹐曰﹕『某初不聞。』正獻懼﹐遂焚之﹐由此遂罷相。議者謂正獻當俟明日審奏﹐不當遽焚其書也。正獻言﹐始在西府時﹐上每訪以中書事。及爲相﹐𨿽中書事﹐不以訪。公因言﹐君臣之間﹐能全終始者﹐蓋難也。蘇子瞻云。【東軒筆錄。】

宋朝事實類苑卷第十

●宋朝事實類苑卷第十一

名臣事迹﹝四﹞

◆名臣事迹﹝四﹞

元大參

馮文懿

趙參政

孫宣公

寇萊公

丁晉公

陳康肅

張洎

崔遵度

竇尙書

錢思公

王文穆

孫資政

○元大參

大參元厚之公﹐成童時﹐侍錢塘府君於荊南﹐每從學於龍安僧捨。後三十年﹐公以龍圖二卿帥於府﹐昔老僧猶有存者。引旌鉞訪舊齋﹐而門徑窗扉及泉池釣遊之迹﹐歷歷如昨。公感之﹐因建一巨堂﹐榜曰『碧落』﹐手寫詩於堂。詩有﹕『九重侍從三明主﹐四紀乾坤一老臣』﹐及『過廬都失眼前人』之句﹐𨿽向老﹐而男子雄贍之气﹐殊未衰歇。未幾﹐果以翰林詔歸爲學士﹐俄而又參熙寧天子大政﹐眞所謂乾坤老臣也。其堂遂爲後進之大勸。【見湘山野錄。】

○馮文懿

仁廟初纂臨﹐升衮冕﹐才十二歲﹐未能待旦﹐起已日髙。時明肅太后垂箔擁佑﹐一日﹐遣中人傳旨中書﹐爲官家年小起晚﹐恐稽畱百官班次﹐每日祇來這里休。【明抄本作『取』。語斷。】會首臺丁晉公適在藥告﹐惟馮相拯在中書﹐覆奏曰﹕『乞候丁謂出廳商議。』殆丁參告﹐果傳前語﹐晉公口奏曰﹕『臣等止聞今上皇帝傳寶受遺﹐若移大政於佗處﹐則社稷之理不順﹐難敢遵稟。』晉公由此忤明肅之旨﹐復面責同列曰﹕『此一事諸君實時自當中【明抄本作『申』。】覆﹐何必須候某出廳﹐足見顧藉自厚也。』晉公更衣﹐馮謂魯參曰﹕『渠必獨作周公﹐令吾輩爲莽﹑卓﹐乃眞宰存心也。』初﹐寇忠湣南貶日﹐丁當秉筆﹐謂馮相曰﹕『欲與竄崖﹐又異涉鯨波﹐如何﹖』馮但唯唯﹐丁乃除擬雷州。及丁之貶也﹐適當馮相秉筆﹐謂魯參曰﹕『鶴相始欲貶寇於崖﹐嘗有鯨波之嘆﹐令暫屈周公涉鯨波一巡。』竟鑿崖。【『竟』原作『音』﹐據明抄本攺。湘錄此句作『競竄崖州』。湘山野錄。】

二

馮拯之父爲中令趙普家內知﹐內知蓋幹當本宅事者也。一日﹐中令下簾獨坐﹐拯方十餘歲﹐彈雀於簾前﹐中令熟視之﹐召坐與語。其父遽至﹐惶恐謝過﹐中令曰﹕『吾視汝之子﹐乃至貴人也。』因指其所坐榻曰﹕『此子他日﹐當至吾位。』馮後相眞宗﹑仁宗﹐位至侍中。

○趙參政

趙參政昌言汾人﹐太宗廷試﹐愛其辭气明俊﹐擢寘甲科。未幾﹐拜中丞。上幸金明池﹐舊例﹕臺臣無從遊之制﹐太宗喜之﹐特召預宴﹐自公始也。擢爲樞密副使﹐時陳象與【玉壺作『輿』。】董儼俱爲鹽鐵副使﹐胡旦知制誥﹐盡同年生﹐俱少年﹐爲一時名俊。梁顥嘗又與公同幙﹐五人者﹐是【玉壺作『旦』。】夕會飲於樞第﹐碁觴弧矢﹐未嘗虛日。無何【玉壺作『每每』。】乘醉﹐夜分方歸﹐金吾吏遂夜候馬首聲喏﹐象【玉壺有『輿』字。】醉﹐鞭揖其吏曰﹕『金吾不惜夜﹐玉漏莫相催。』都人喭曰﹕『陳三更﹐董半夜。』趙公因是坐貶崇信軍司馬。淳化中﹐以諫議起知天雄﹐大河貫府﹐蓋豪猾輩畜芻茭者﹐利厚價﹐欲售之﹐誘奸人穴其堤使潰。公知之﹐仗劍露刃﹐盡取豪芻廩積給用﹐其蠹遂絕。又忽澶河漲﹐流入禦河﹐陵府城。公藉禁卒殺羊【玉壺作『牛』。】爲酒﹐募豪右出資﹐散卒負土護之﹐皆樂從。不數日﹐水退﹐城宇【玉壺作『完』。】就﹐加給事參政﹐召還。上【玉壺有『渴佇』二字。】詔乘疾置【明抄本作『至』。】赴中書﹐太宗笑謂公曰﹕『半夜之會﹐不復有之。』公叩陛泣謝。【以上出東軒筆錄。此條今見玉壺淸話卷五。】

○孫宣公

孫奭﹐字宗古﹐博平人。幼好學﹐博通書﹐善講說。太宗端拱中﹐九經及第﹐再調大理評事﹐充國子監直講。太宗幸國子監﹐詔奭說尙書說命三篇﹐奭年少位下﹐然音讀詳潤﹐帝稱善﹐因嘆曰﹕『天以良弼賚商﹐朕獨不得邪﹖』因以切勵輔臣﹐賜奭緋章服﹐累遷都官員外郎﹐侍諸王講﹐賜紫章服。眞宗卽位﹐令中書門下諭奭﹐欲任以他官﹐奭對不敢辭﹐乃罷諸王侍講。頃之﹐自職方員外郎﹐除工部郎中﹐充龍圖閣待制。會眞宗幸亳州﹐謁太淸宮﹐奭上言切諫﹐眞宗不納﹐遂爲解疑論以示羣臣。俄知密州﹐轉左諫議大夫﹐知河陽﹐爲給事中。奭以父年九十﹐乞解官侍養﹐詔知兗州。上卽位﹐召還﹐以工部侍郎爲翰林侍讀學士﹐預修先朝實錄。丁父憂﹐起復舊官﹐久之﹐攺兵部侍郎兼龍圖閣學士。奭每上前說經﹐及亂君亡國事﹐反復申繹﹐未嘗避諱﹐因以規諷。又掇五經切治道者﹐爲五十篇﹐號經典徽言上之。畫無逸爲圖﹐乞施便坐﹐爲觀鑑之助。時章獻明肅皇后每五日一禦殿﹐與上同聽政﹐奭因言古帝王﹐朝朝暮夕﹐未有曠日不朝﹐陛下宜每日禦殿﹐以覽萬機。奏畱中不報﹐上與太后雅愛重之﹐每進見﹐常加禮。久之﹐上表致仕﹐上與太后禦承明殿﹐委曲惇諭﹐不聽所請﹐因詔與龍圖閣學士馮元講老子三章﹐禮部尙書晏殊進讀唐史﹐各賜帛二百匹﹐攺工部尙書﹐知兗州﹐宴太淸樓﹐近臣皆預。俄出禦飛白書賜羣臣﹐中書﹑門下﹑樞密院﹐大字一軸﹐諸學士以下﹐小字各二軸﹐惟奭與太子少傅致仕晁迥﹐大小兼賜焉。並詔羣臣賦詩。翌日﹐奭入謝承明殿﹐上令講老子三章﹐賜襲金帶銀鞍勒馬。及行﹐賜宴於瑞聖園﹐上賦詩餞行﹐詔近臣賦詩﹐士大夫以爲榮恩。攺禮部侍郎﹐是歲﹐累表聽致仕。病甚﹐戒其子不內婢妾﹐曰﹕『無令我死婦人之手。』年七十。有司謚曰『宣』。奭舉動方重﹐論議有根底﹐不肯詭隨雷同。眞宗已封禪﹐符瑞屢降﹐羣臣皆歌誦盛徳﹐獨奭正言諫爭﹐毅然有古風采。精力孚同﹐定論語﹑爾雅﹑孝經正義。請以孟軻書鏤板﹐復鄭氏所注月令。初五日郊﹐從祀神不設席﹐尊不施羃。七祠時享﹐獻神齊福﹐止用一尊﹐不設三登。登歌不雍徹。冬至﹐攝祀昊天上帝﹐外級上七十位。饗先農﹐在祈谷之前。上丁釋奠﹐旡三獻。宗廟不備貳舞。奭皆言其謬闕﹐並從增攺云。又建言﹐禮家六天帝﹐止是天之六名﹐實則一帝﹐今位號重復﹐不合典禮。冬至宜罷五帝﹐雩祀設五帝昊天帝位﹐乞與羣臣議定。時習禮者少﹐又憚攺作﹐其議不行。撰崇祀錄﹑樂記圖﹑五經節解﹑五服年月傳於時。三子﹕瑤﹐虞部員外郎﹔琪﹐衛尉寺丞﹐早卒﹔瑜﹐殿中丞。【金坡遺事。】

○寇萊公

眞宗次澶淵﹐一日﹐語萊公曰﹕『今虜騎未退﹐而天雄軍截在賊後﹐萬一陷沒﹐則河朔皆虜境也。何人可爲朕守魏﹖』萊公曰﹕『當此之際﹐無方略可施﹐古人有言﹐智將不如福將。臣觀參知政事王欽若﹐福祿未艾﹐宜可爲守。』於是實時進熟勑﹐退召王公於行府﹐諭以上意﹐授勑俾行。王公茫然自失﹐未及有言﹐萊公遽曰﹕『主上親徵﹐非臣子辭難之日。參政爲國柄臣﹐當體此意。驛騎已集﹐仍放朝辭﹐便宜卽塗﹐身乃安也。』遽酌大白飲之﹐命曰『上馬杯』﹐王公驚懼﹐不敢辭。飲訖﹐拜別萊公﹐公答拜曰﹕『參政勉之﹐回日引爲同列也。』王公馳騎入魏﹐【東軒作『入天雄』。】方戎虜滿野﹐無以爲計﹐但屯塞四門﹐終日危坐。越七日﹐虜騎退﹐召爲同中書門下平章事﹐集賢殿大學士﹐如萊公之言也。或云﹕王公數進疑辭於上前﹐故萊公因事出之﹐以成勝敵之績耳。【東軒筆錄。】

二

袁抗大監嘗言﹐曾守官營道﹐聞吏官言﹐寇萊公始謫爲州司馬﹐素無公宇﹐百姓聞之﹐竟荷瓦木﹐不督而會﹐公宇立成﹐頗亦宏壯。守土者聞於朝﹐遂再有海康之行。始戒途﹐吏民遮道﹐馬復踖■﹝戚﹞不進﹐寇以策叩馬曰﹕『吾尙敢畱滯邪﹖汝何不行﹖』馬卽前去﹐寇泣且曰﹕『語丁謂﹐我負若何事﹖致我於極地邪﹗』其後丁自朱崖移道州﹐袁嘗接其語論﹐遂以所聞質之。丁曰﹕『寇自粗疎。先朝因節日﹐賜宴於寇相第﹐寇好以大白飲人﹐時曹利用爲樞密副使﹐不領其意﹐寇曰「某勸太傅酒﹐何故不飲﹖」曹竟不濡唇﹐寇怒曰「若一夫耳﹐敢爾邪﹖」曹厲聲曰「上擢某在樞府﹐而相公謂之一夫﹐明日當於上前辧之。」自此二公不協﹐厥後發萊公之事者﹐曹貂也。預謂何事﹖』然中外皆知萊公之禍﹐丁有力焉。二公之在政府也﹐當太平之盛﹐至於贊燮王度﹐亦無善惡之大者。至今天下識與不識﹐知與不知﹐聞萊公之名﹐則許以忠藎。言晉公之爲﹐則目以姦諛。豈非丁以才過其實﹐寇以誠過其才歟﹖【倦遊錄。】

三

寇萊公卒於海康﹐詔許歸葬﹐道出荊南之公安縣﹐邑人迎祭於道﹐斷竹插地﹐以掛紙錢﹐竹遂不根而生﹐滋茂殆一畝。邑人神之﹐立廟於側﹐祠宇嚴潔﹐祀奉甚謹。侍讀王公樂道文其事於石。【本朝名臣傳。】

四

寇準拜中書侍郎平章事﹐丁謂參知政事﹐嘗會食於中書﹐有羹污準須﹐謂與拂之﹐準曰﹕『君爲參預大臣﹐而與官長拂須耶﹖』謂顧左右﹐大愧恨之。章聖旣倦政﹐而丁謂曲意迎合太后之意﹐有臨朝之謀。準便殿請對﹐言﹕『太子叡徳天縱﹐足以任天下之事﹐陛下胡不協天人系望﹐講社稷之丕謀﹐引望大明﹐敷照重霄﹖若丁謂恃才而挾姦﹐曹利用恃權而使气﹐皆不可輔幼主﹐恐亂陛下家事。』因俯伏嗚咽流涕﹐眞宗命中人扶起﹐慰諭之。明日﹐謂之黨以急變聞﹐飛不軌之語以中準﹐坐是罷相。幹興元年二月﹐貶雷州司戶參軍﹐皆謂所爲也。赴雷州時﹐道出公安﹐剪竹插於神祠之前﹐而祝曰﹕『準之心若有負朝廷﹐此竹必不生。若不負國家﹐此枯竹當再生。』其竹果生。後範仲淹作藥石詩﹐言準無辜被誣。天聖元年閏九月﹐移授銀靑光祿大夫﹐檢校祭酒﹐衡州司馬。蓋上知其無辜﹐將復其位。其月死於貶所﹐年六十三。尋復官爵﹐謚忠湣。及上卽位﹐北使至﹐賜宴﹐惟兩府預焉。北使歷視坐中﹐問譯者曰﹕『誰是無宅起樓臺相公﹖』坐中無答﹐丁謂令譯者謂曰﹕『朝廷初卽位﹐南方須大臣鎭撫﹐寇公撫南夏﹐非久卽還。』【東軒筆錄。】

五

天禧末﹐眞宗寢疾﹐章獻明肅劉太后漸預朝政﹐眞宗意不能平。寇萊公探此意﹐遂欲廢章獻﹐立仁宗﹐策眞廟爲太上皇﹐而誅丁謂﹑曹利用等。於是引李迪﹑楊億﹑曹偉﹑盛度﹑李遵勉等葉力﹐處畫已定﹐凡誥命﹐盡使楊億爲之﹐且將舉事。會萊公因醉漏言﹐有人馳報晉公﹐晉公夜乘犢車往利用家謀之。明日﹐利用入﹐盡以萊公所謀白太后﹐遂矯眞宗上仙﹐乃指萊公爲反﹐而投海上﹐其事有類上官儀者﹐天下寃之。楊億臨死﹐取當時所爲詔誥﹐及始末事迹﹐付遵勉收之。至章獻上仙﹐遵勉乃抱億所畱書進呈仁宗﹐及敍陳本末﹐仁宗盡見當日曲直﹐感嘆再三﹐遂下詔湔滌其冤﹐贈中書令﹐謚曰『忠湣』。又贈楊億禮部尙書﹐謚曰『文』。凡預萊公黨而被逐者﹐皆詔雪之。故億贈官制曰﹕『天禧之末﹐政漸中微﹐【東軒作『闈』。】能葉元臣﹐乃屏儲極』﹐蓋謂是也。

○丁晉公

丁晉公至朱崖﹐作詩曰﹕『且作白衣菩薩觀﹐海邊孤絕寶陀山。』在朱崖作矜集【東軒作『靑矜集』。當從。】百餘篇﹐皆爲一字題﹐寄歸西洛。又作天香傳﹐敍江【東軒作『海』。】南諸香。又作州郡名配古人姓名詩﹐又集近人詞賦而爲之序﹐及佗記述題詠﹐各不下【東軒脫以上二十字。】百餘篇﹐蓋未嘗廢筆硯也。後移道州﹐旋以祕書監致仕﹐許於光州居住。流落貶竄十五年﹐髭須無斑白者﹐人亦伏其量也。在光州﹐四方親知皆會﹐至食不足﹐轉運【原誤作『軍』﹐據明抄本及東軒攺。】使以聞。有旨給東京房錢一萬貫﹐爲其子珙數月呼博而盡。臨終前半月﹐已不食﹐但焚香危坐﹐默誦佛書﹐以沈香煎湯﹐時時呷少許。啟手足之際﹐付囑後事﹐神識不亂﹐正衣冠奄然化去。其能榮辱兩忘﹐而不變不怛﹐眞異人也。【並東軒筆錄。】

○陳康肅

眞宗欲擇臣僚善弓矢﹐美儀彩﹐伴虜使射弓。時雙備者﹐惟陳康肅堯咨可焉。陳方以詞職進用﹐時晏元獻爲翰林學士﹑太子左庶子﹐無巨細﹐皆咨訪之。上謂晏曰﹕『陳某若肯換武﹐當授與節鉞﹐卿可諭之。』時康肅【湘錄有『母』字。下『馮』字作『馬』。】燕國馮太夫人尙在﹐閫範嚴毅﹐陳曰﹕『當白老兒【明抄本作『母』。】不敢自輙。』旣白之﹐燕國命杖撻之﹐曰﹕『汝策名第一﹐父子以文章立朝﹐爲名臣﹐汝欲叨竊厚祿﹐貽羞於閥閱﹐忍乎﹖』因而無報。眞宗遣小璫﹐以方寸小紙細書問晏﹐曰﹕『主皮之議﹐如何﹖』小璫誤送中書﹐大臣慌然不諭。次日稟奏﹐眞宗不免笑而問之曰﹕『朕爲不曉此一句經義﹐因問卿等。』止黜其璫於前省﹐亦不加罪。【出湘山野錄。】

○張洎

張洎在圍城中﹐作蠟丸帛書﹐間道求北戎之援﹐爲邊候所得。洎歸朝﹐太祖召洎詰責﹐以書示之。洎神色自若﹐徐曰﹕『此臣在國所作。』太祖厲聲曰﹕『汝國稱蕃事大﹐何乃反復如此﹖汝實爲之﹐誰之過也﹖』洎曰﹕『當危難之際﹐望延歲月之命﹐亦何計之不爲﹖臣所作帛書甚多﹐此特其一耳。』上喜之曰﹕『忠臣也。』召坐﹐慰勞之。【魏王別錄。】

○崔遵度

眞宗爲壽春郡王開府﹐太宗詔宰執﹐爲朕選端方純明﹑有徳學無過闕臣僚二人爲王友。僉擇累日﹐惟得崔遵度﹑張士遜爾。遵度與物無競﹐口未嘗言是非﹐淸潔宇靖﹐【玉壺作『完如』。】不喜名勢。掌右史十年﹐每立殿墀﹐匿身楹檻之外﹐以避顧眄。善琴﹐得古人深趣﹐著琴箋十篇﹐鳴琴於室﹐妻子殆不得見﹐通夕只聞琴聲。【東軒筆錄。此條今見玉壺淸話卷一。】

○竇尙書

竇儀﹐開寶中爲翰林學士﹐時趙普專政﹐帝患之﹐欲聞其過。一日﹐召儀語及普所爲多不法﹐且譽儀早負才望之意。儀盛言普開國勛臣﹐公忠亮直﹐社稷之鎭。帝不悅﹐儀歸﹐言於諸弟﹐張酒引滿﹐語其故曰﹕『我必不能作宰相﹐然亦不詣朱崖﹐吾門可保矣。』旣而召學士盧多遜﹐嘗有憾於普﹐又喜於進用﹐遂攻普之短﹐果罷相﹐出鎭河陽。普之罷甚危﹐賴以勛舊脫禍。多遜遂參知政事﹐作相。太平興國七年﹐普復入相﹐多遜有崖州之行﹐是其言之驗也。儀弟儼﹑侃﹑偁﹑僖﹐並舉進士﹐父禹鈞﹐範陽人﹐爲左諫議大夫﹐致仕﹐諸子皆成名﹐士風家法﹐爲一時之表。馮道贈禹鈞詩云﹕『燕山竇十郎﹐教子有義方。靈椿一株老﹐仙桂五枝芳。』人多傳誦。儀至禮部尙書﹐儼至禮部侍郎﹐皆爲翰林學士。侃左補闕。偁爲晉府賓佐﹐後至左諫議大夫﹐參知政事。僖起居郎。儼文甚髙﹐皆有集﹐在祕合。偁亦有文﹐爲晉府記室。【出楊文公談苑。】

二

王著旣貶官﹐內署闕人﹐太祖謂範質等曰﹕『王著昨以酒失﹐深嚴之地﹐當選愼重之士以處之。』質等對以前朝學士﹐惟竇儀淸介謹厚﹐然須自翰林遷端明令【明抄本作『今』。】又官爲尙書﹐難於復召。太祖曰﹕『禁中非此人不可﹐卿當諭朕意﹐令勉赴所職。』卽日再入翰林﹐爲學士。【出金坡遺事。】

○錢思公

錢思公生長富貴﹐而性儉約﹐閨門用度﹐爲法甚謹﹐子弟輩非時不能輙取一錢。公有珊瑚筆格﹐平生尢所珍惜﹐常置之几案﹐子弟有欲錢者﹐輙竊而藏之。公卽悵然自失﹐乃牓於家庭﹐以錢十千贖之。居一二日﹐子弟佯爲求得以獻﹐公欣然以十千賜之。他日有欲錢者﹐又竊去﹐一歲中﹐率五七如此﹐公不悟也。余官西都﹐在公幕﹐親見之﹐每與同僚嘆公之純徳。【廬陵居士集。今見歸田錄卷一。】

二

錢思公官兼將相﹐階勛品皆【歸田有『第』字。】一。【歸田有『自云』二字。】平生不足者﹐不得於黃紙書名﹐每爲恨也。【各出歸田錄。】

○王文穆

王文穆公欽若﹐臨江軍人﹐母李氏﹐父仲華﹐嘗侍祖郁任官鄂渚。李氏有娠﹐就蓐之夕﹐江水暴溢﹐將壞廨捨﹐亟遷黃鶴樓﹐始免身﹐生男﹐卽公也。時隔岸漢陽居人﹐遙望樓際﹐若有光景气象云。文穆【明抄本作『又公』。】昔歲行圃田道中﹐宿於村捨﹐夜起視天中﹐有赤文成『紫微』二大字﹐光耀奪目。使蜀還褒城﹐路中有人展謁﹐孰視刺字﹐乃唐相裴度﹐告公以默定之語﹐及言公他日當貴。玆亦異矣。後公每設壇禮神﹐必朱篆『紫微』二字﹐陳公【明抄本作『於』。】醮所。又輟俸修晉公祠於圃田﹐作記以述其肹蠁云。

眞宗封岱祠汾﹐𨿽則繼述先志﹐昭答靈貺﹐中外臣民﹐協謀同欲﹐然實由文穆之力贊焉。故章聖禮畢﹐登太山﹐順偕近臣周覽前代碑刻﹐內一碑首云﹕『朕欽若昊天。』眞宗顧文穆笑曰﹕『元來此事前定﹐只是朕與欽若。』與隋史萬歲討蠻入峒﹐遇碑云﹕『萬歲後遇此』﹐頗相類。文穆王公不惟被章聖顧遇﹐至於明肅太后﹐亦深眷焉。先是知邵武軍吳植餉金於文穆而誤投﹐沂公以聞﹐植坐追停。文穆以不知﹐特寢不問﹐故植之貶詞曰﹕『如何匪人﹐瀆我元老』﹐此可見矣。【靑箱雜記。】

○孫資政

孫資政沔出帥環慶﹐宿管城﹐值夏州進奉使至﹐或白當選驛者。公曰﹕『使夏國主自入朝﹐亦外臣也﹐猶當在某下﹐況陪臣乎﹖』羌使遂宿白沙﹐仁廟聞而嘉之。【倦遊錄。】

宋朝事實類苑卷第十一

●宋朝事實類苑卷第十二

名臣事迹﹝五﹞

◆名臣事迹﹝五﹞

石守道

韓丕

曹侍中

李詢

韓忠獻

王文正

○石守道

石守道學士爲舉子時﹐寓學於南都﹐其固窮苦學﹐世無比者。王侍郎瀆聞其勤約﹐因會客﹐以盤餐遺之﹐石謝曰﹕『甘脆者﹐亦某之願也。但日享之則可﹐若止修一餐則明日何以繼乎﹖朝享膏粱﹐暮厭粗糲﹐人之常情也。某所以不敢當賜。』便以食還﹐王咨重之。【倦遊雜錄。】

○韓丕

驪山白鹿觀﹐向有道士王某﹐通五經。結茅廬數十區﹐講授生徒幾百人﹐韓丕亦嘗從之學。王間遣生徒往近村市酒﹐一日﹐命韓挈榼以往。王謂諸生曰﹕『韓秀才風骨粹重﹐向去進士不可量也。然到山歲餘﹐未嘗見其所業。』命破扃﹐索其寢室中﹐於席下得槲葉厚四五寸﹐或二三葉﹐或十數葉﹐以細梗貫之﹐乃韓之著述也。王見之驚駭﹐自此厚加禮待。其後官至貳卿翰林學士。【出倦遊雜錄。】

○曹侍中

曹利用以蔭補殿前承旨﹐嘗述備邊之策。契丹南侵﹐六師薄伐﹐至於澶淵﹐契丹遣使求和。眞宗曰﹕『須忠義識略之人﹐可以入敵境觀其誠僞﹐不必限以位秩髙下。』二府薦利用可使﹐眞宗曰﹕『是常陳邊事者。』召見﹐首陳和戎息民爲便。上問家所在﹐利用曰﹕『臣盡節﹐得死爲幸﹐豈顧家爲﹖』乃假崇儀副使將命﹐至大名﹐路梗不通﹐縋城而下。晝夜兼行﹐抵虜帳﹐戎主請割關南地﹐利用慷慨宣國威靈﹐稱朝廷歲以繒帛爲遺﹐可也。遂與韓祀同還﹐以書詞未遜﹐復與祀往。虜遣王繼忠與利用言﹐兩朝歡好﹐實爲美事﹐虜王【明抄本作『主』。】年少﹐願兄事南朝。又遣姚東之俱來講解﹐虜遂北歸。

○李詢

李詢授龍圖閣學士﹐知開封府。詢嗜酒﹐常早朝上奏﹐奏事﹐宿酲未解﹐酒气醺然衝於禦座。上謂曰﹕『開封府煩卿﹐宜節酒。』詢再拜謝罪﹐然不飲酒不樂﹐竟以過度而卒。

○韓忠獻

臣唐英嘗聞縉紳先生言﹐故太師許國公在中書日﹐嘗見天下諸路有職司﹐捃拾官吏小過﹐輒顏色不懌。曰﹕『今天下太平﹐主上之心﹐𨿽虫魚艸木﹐皆欲得所。夫仕者﹐大則望爲公卿﹐次亦望爲侍從﹐職司二千石﹐其下亦望京朝幕職﹐柰何錮之﹖』於聖世持心如此﹐昔袁安不以贓罪鞫人﹐其韓公之謂乎﹖上嘗思之﹐命張方平譔神道碑。【以上出本朝名臣傳。】

○王文正

祥符初﹐【澠錄作『中』。】趙徳明上言﹐本國饑﹐求粟百萬斛。大臣皆請以違誓責之﹐王魏公旦獨請具粟如其數於京師﹐詔徳明【澠錄有『入京』二字。】來取。眞宗喜。徳明大慚﹐且嘆朝廷有人。【燕談。】

二

王魏公與楊文公大年友善﹐疾篤﹐延大年於臥內﹐托艸遺奏。言忝爲宰相﹐不可以將盡之言﹐爲宗親求官﹐止敍平生遭遇之意。表上﹐眞宗嘆惜之﹐遽遣就第﹐取子【涑水有『弟』字。】名數錄進。【明抄本有注『涑水紀聞』四字。】

三

王旦﹐字子明﹐大名人。祖徹﹐進士及第﹐官至左拾遺。父佑﹐以文學【涑水有『介直』二字。】知名﹐知制誥二十餘年﹐至兵部侍郎﹐風鑑精審。旦少時﹐佑常明以語人﹐謂旦必至公輔﹐手植三槐於庭以識之。旦幼聰悟﹐寬裕淸粹。太平興國中﹐一舉登進士第﹐除大理評事﹐知嶽州平江縣事﹐徙監潭州酒稅。知州事何承矩薦其才行﹐太宗召除著作佐郎。是時﹐方興文學﹐修三館﹐建祕閣﹐求文籍。旦以選與校正。遭父喪﹐追【涑水作『趣』。】出供職。端拱中﹐通判鄭州事﹐月餘﹐徙濠州﹐遭母喪去﹐詔復故任。淳化初﹐充【原誤作『中』﹐據明抄本攺。涑水作『以』。】殿中【原誤作『占』﹐據明抄本及涑水攺。】丞直史館。【原誤作『舒』﹐據明抄本及涑水攺。】明年﹐除左正言﹐知制誥。四年﹐同判吏部流內銓﹐知考課院。會妻父趙昌言參知政事﹐旦上奏﹐以知制誥中書屬官﹐引唐獨孤郁避權徳輿故事﹐因求解職﹐上嘉而許之。以禮部郎中充集賢殿修撰﹐掌銓課如故。踰年﹐昌言罷政事﹐旦卽日復知制誥﹐依前修撰﹐仍賜金紫。逮眞宗卽位﹐除中書舍人﹐數月﹐召入翰林﹐爲學士﹐尋知審官院﹐兼通進銀臺司。咸平三年﹐權知貢舉﹐鎖宿旬日﹐就拜給事中﹐同知樞密院事。明年﹐遷工部侍郎﹐參知政事。景徳初﹐契丹入寇﹐從車駕幸澶淵。時鄆王畱守京師﹐暴得心疾﹐詔旦權東京畱守司事﹐乘傳而歸﹐聽以便宜從事。三年﹐以工部尙書同中書門下平章事﹐集賢殿大學士。明年﹐車駕幸永安﹐以旦爲朝拜諸陵大禮使。及還﹐監修國史。大中祥符元年﹐天書降﹐以旦爲封禪大禮使。又爲天書儀衛使﹐從登封泰山﹐遷中書侍郎﹐兼刑部尙書同平章事。受詔作封祀【涑水作『禪』。】壇頌﹐遷兵部尙書同平章事。及祀汾陰﹐以旦爲汾陰大禮使﹐還﹐遷右僕射同平章事﹐受詔作汾陰祠壇頌。上更欲遷旦官﹐旦瀝懇固辭乃止。加昭文館大學士﹐及增功臣而已。及聖祖降﹐又加門下侍郎。玉淸昭應宮成﹐以旦爲玉淸昭應宮使。鑄天尊銅像成﹐旦爲迎奉聖像大禮使。寶符閣成﹐又爲天書刻玉使。車駕幸亳﹐以旦爲奉祀大禮使。上以兗州壽丘爲聖祖【涑水作『母』。】降生之地﹐於是處建景靈宮﹐以旦爲朝修使。宮成﹐拜司空。國史成﹐進拜司徒。天禧元年﹐進拜太保﹐並同平章事。聖祖上尊號﹐以旦爲太極觀奉上寶冊使。旦在政府﹐十有八年﹐以疾辭﹐累章不許。及自兗州還﹐懇請備至﹐乃詔冊拜太尉兼侍中﹐五日一起居﹐因入中書﹐遇軍國有重事﹐不以時日並入參決。旦聞之﹐惶恐﹐拜章乞寢恩數﹐【涑水作『至』。】合門俟命乃止。增封邑﹐而優假之數率【涑水作『卒』。】如前詔﹐旣而疾甚﹐求對便坐﹐扶以升殿。上見其臒瘠﹐惻然許之。旦退﹐復上奏。明日冊拜太尉﹐依前玉淸昭應宮使﹐罷知政事﹐特給宰臣月俸之半。仍令禮官艸具尙書省都堂署事之儀﹐未及行﹐其年九月己酉薨﹐冊贈太師尙書令﹐謚文正。上出次發哀﹐羣臣奉慰﹐擢其弟度支員外郎﹐旭爲司封員外郎﹐子大理評事睦爲衛尉寺丞﹐兄子大理寺丞﹑弟子衛尉寺丞質爲大理寺丞﹐【自『擢其弟……』以下至此一段﹐聚珍本案云『……有脫文。旦兄懿﹐弟旭﹐子雍﹑衝﹑素﹐兄子睦﹐弟子質也。』今類苑所引﹐似亦有脫文﹐然文義尙可尋索。】外孫韓綱﹑蘇舜元﹑範禧並同學究出身﹐子素﹑弟子徽俱未官﹐素補太常寺太祝﹐徽祕書省校書郎。初﹐旦與錢若水同直史館知制誥﹐有僧善相﹐謂若水曰﹕『王舍人他日位極人臣﹐富貴無與爲比。』若水曰﹕『王舍人面偏而喉骨髙﹐如何其貴也﹖』僧曰﹕『作相之後﹐面當自正。喉骨髙者﹐主自奉養薄耳。』後果如其言。旦以寬厚淸約﹐爲相幾二十年﹐遭時承平﹐人主寵遇至厚﹐公廉自守﹐中外至今稱之。事寡嫂謹﹐撫弟妹有恩﹐祿賜所得﹐與宗族共之。家事悉委弟旭﹐一無所問﹐遇恩蔭補﹐徧於羣從。身歿之日﹐諸子猶有褐衣者。性好釋氏﹐臨終遺命﹐剃髮著僧服﹐棺中勿藏金玉﹐用荼毗火葬法﹐作卵塔而【涑水有『不』。】爲墳。其子弟不忍﹐但置僧衣於棺中﹐不藏金玉而已。旦久疾不愈﹐上命肩輿入禁中﹐使其子雍侍輿﹐直省吏扶之﹐見於延和殿﹐勞勉數四。命曰﹕『卿今疾亟﹐萬一有不諱﹐使朕以天下事付之誰乎﹖』旦謝曰﹕『知臣莫若君﹐惟明主擇之。』再三問﹐不對。是時﹐張詠﹑馬亮皆爲尙書﹐上曰﹕『張詠如何﹖』不對。又曰﹕『馬亮如何﹖』不對。上曰﹕『試以卿意言之。』旦彊起舉笏﹐曰﹕『以臣之愚﹐莫若寇準。』上憮然﹐又曰﹕『寇準性剛褊﹐卿更思其次。』旦曰﹕『他人﹐臣所不知也。臣病困﹐不任久侍。』遂辭退。旦薨歲餘﹐上卒用準爲相。【涑水紀聞。以上四字據明抄本增。】

四

眞皇時﹐以任中正知成都﹐代張尙書﹐言者以爲不可。是時﹐王文正公爲相﹐上責問之﹐對曰﹕『非中正不能守詠之規﹐它人往﹐妄有變更矣。』上是之﹐言者亦伏王之能用人也。【湘山野錄。】

五

王文正公旦相眞宗僅二十年﹐時值四夷納款﹐海內無事﹐天書薦降﹐祥瑞沓臻﹐而大駕封岱祠汾﹐皆爲儀衛使扈蹕。處士魏野獻詩曰﹕『太平宰相年年出﹐君在中書十四秋。西祀東封俱已畢﹐可能來伴赤松遊。』世傳王公嘗記前世爲僧﹐與唐房太尉事頗相類。及將捐館﹐遺命剔發﹐以僧服斂﹐家人不欲﹐止以緇褐一襲﹐納諸棺。然公風骨淸峭﹐項微結喉﹐有僧相﹐人皆謂其寒薄﹐獨一善相者目之曰﹕『公名位俱極﹐但祿气不丰耳。』故旦𨿽位極一品﹐而飲啖全少﹐家亦不畜聲伎。晚年移疾在告﹐眞宗嘗密賚白金五十兩﹐旦表謝曰﹕『已恨多藏﹐況無用處﹖』竟不之受﹐其淸苦如此。【東齋記事。】

六

本朝眷待耆徳﹐於儀物之盛﹐惟王文正公也。病深﹐屢乞骸﹐不允。扶掖求對於便坐﹐面懇之﹐眞宗遣皇太子出幕拜畱﹐曰﹕『吾方以卿翼吾兒﹐卿瘦瘠殆此﹐朕安敢彊﹖』翌日﹐冊拜太尉﹐詔禮官艸儀﹐就都堂赴上﹐五日一起居﹐起居日﹐入中書預參決。遇軍國重事﹐不限時日並入。至病革﹐公召楊大年於臥﹐【湘錄有『內』字。】囑以後事﹐曰﹕『吾深厭煩惱﹐歸慕釋典﹐願未來世得爲苾芻林間﹐燕坐觀心爲樂。將易簀之時﹐君爲我剃除須髮﹐服壞色衣。勿以金銀之物置棺內﹐用荼毗火葬之法﹐藏骨先塋之側﹐起一茆【原作『卵』﹐據湘錄攺。】塔﹐用酬夙願。吾𨿽深戒子弟﹐恐其拘俗說﹐可叮嚀告之。』又曰﹕『仗子撰遺奏﹐但罄敍感戀而已﹐愼無及姻戚。』大年對曰﹕『餘事敢不一一拜教﹐若剃髮三衣之事﹐此必難遵。公﹐三公也﹐萬一薨奄﹐鑾輅必有祓桃之臨﹐自當斂贈公﹐衮衣可加僧體乎﹖』至薨﹐大年與諸孤協議﹐但以三衣置柩中﹐不藏寶貨而已。壽六十一﹐配享眞宗廟庭。【見湘山野錄。】

七

王文正公一日諭諸公曰﹕『上官泌差知河陽』﹐乃批署之。諸公後白公﹐泌欲一轉運使﹐會京東有闕﹐諸公曰﹕『可差上官泌也』﹐公不答。因奏對﹐言上官泌向日議差河陽﹐然亦合入一職司。會京東轉運使闕﹐更稟上旨﹐上閱泌歷任﹐曰﹕『與轉運使。』諸公歸以相語曰﹕『王公無私如此。』

八

王文正公爲兗州景靈宮朝修使﹐特被手詔﹐采察河北﹑京東兩路公言﹐當官有才者十餘人﹐皆降詔獎諭。有以問公曰﹕『爲元宰﹐將命出使﹐而所舉不一﹐恩止得詔獎﹐無乃輕耶﹖』公曰﹕『旣薦之﹐又力行之﹐是上恩皆出於己矣﹐此人臣之大嫌也。』

九

王文正公或歸私第﹐不去冠帶﹐入靜室中默坐。家人惶恐﹐不敢復前面﹐而不知其意。後公弟問趙公安仁曰﹕『家兄歸時一如此﹐何也﹖』趙公曰﹕『見議事﹐公不欲行﹐而未決﹐此必憂朝廷矣。』

十

王文正公晚年﹐官重﹐每家人出賀﹐立令止之。因語弟曰﹕『遭遇如此﹐愈增憂懼﹐何可賀也﹖』公每有賜予﹐見家人置於庭下﹐乃瞑目而嘆曰﹕『生民膏血﹐安用許多﹖』

十一

王文正公門庭﹐未嘗接客。公薨﹐上諭近臣曰﹕『王某家卻不覺靜﹐緣當國日﹐亦門庭淸肅。』呂文靜夷簡﹑魯肅簡宗道初參預政事﹐二【明抄本有『人』字。】妻入謝﹐章憲太后語之曰﹕『爾各歸語其夫﹐王某在政府多年﹐終始一節﹐先帝以此重之﹐宜爲師範也。』

十二

東封﹐二府議增飾車服﹐以盛法從。諸公令人於公第日伺之﹐而無所爲。王冀公欽若乃作繡韉以送公﹐曰﹕『前議恐忘﹐已令爲之。』公使還其直﹐而置之。冀公見其不乘而訝之﹐公曰﹕『常所跨者﹐君上所賜﹐非不華也。豈可更奢僭﹐以隳制度﹖』

十三

王冀公欽若自江寧歸﹐再執魁柄﹐魯公時參知大政﹐凡聚議﹐冀公不堪﹐語諸公曰﹕『掌武相公在政府﹐參政豈敢如此﹖』魯公笑曰﹕『王文正﹐先朝重徳﹐豈他人可企﹖苟相公執政平允﹐宗道安敢不伏﹖』馮文懿拯爲侍中﹐有問之曰﹕『向與掌武相公同在政府﹐盡見國體﹐公今異於昔﹐何也﹖』馮曰﹕『王公徳業﹐孰可同及﹖彼一時﹐此一時也。』【並見名臣遺事。】

宋朝事實類苑卷第十二

●宋朝事實類苑卷第十三

徳量智識﹝一﹞

◆徳量智識﹝一﹞

向文簡

呂文仲

李及

桑湜

呂端

盧億

潘承裕

馮起

呂許公

薛化光

薛長孺

孔宗翰

呂蒙正

曹侍中

趙槪

李文靖

王徳用

張齊賢

王文正﹝一﹞

○向文簡

眞宗皇帝時﹐向文簡除右僕射﹐麻下日﹐李昌武爲翰林學士﹐當對。上謂之曰﹕『朕自卽位以來﹐未嘗除僕射﹐今日以命敏中﹐此殊命也﹐敏中應甚喜。』對曰﹕『臣今日早候對﹐亦未知宣麻﹐不知敏中何如。』上曰﹕『敏中門下﹐今日賀客必多﹐卿往觀之。明日卻對來﹐勿言朕意也。』昌武候丞相歸﹐乃往見。丞相方謝客﹐門闌悄然無一人。昌武與向親﹐徑入見之﹐徐賀曰﹕『今日聞降麻﹐士大夫莫不歡慰﹐朝野相慶。』公但唯唯。又曰﹕『自上卽位﹐未嘗除端揆﹐此非常之命﹐自非勛徳隆重﹐眷倚殊越﹐何以至此﹖』公復唯唯﹐終不測其意。又歷陳前世爲僕射者﹐勛勞徳業之盛﹐禮命之重。公亦唯唯﹐卒無一言。旣退﹐復使人至庖廚中﹐問今日有無親戚賓客飲宴會﹐亦寂無一人。明日再對﹐上問﹕『昨日見敏中之意﹐何如﹖』乃具以所見對﹐上笑曰﹕『向敏中大耐官職。』向文簡拜僕射年月﹐未曾考於國史﹐熙寧中﹐因見中書記天僖元年八月敏中加右僕射。樞密院題名記天僖元年二月王欽若加僕射。【見筆談。】

○呂文仲

呂文仲﹐歙人﹐爲中丞﹐有陰徳。咸平中﹐鞠曹南滑民趙諫獄﹐諫豪於財﹐結士大夫﹐根蒂特固。忽禦寶封軒裳姓名七十餘輩﹐自中降出﹐皆昔委諫營產買妾者﹐悉令窮治。文仲從容奏曰﹕『更請察其爲人﹐密籍姓名﹐候舉選對揚之日﹐斥之未晚。』眞宗從之。

○李及

章獻太后臨朝﹐內侍省都知江徳元權傾天下﹐其弟徳明奉使過杭州﹐時李及知杭州﹐待之一如常時中人奉使者﹐無所加益。僚佐皆曰﹕『江使者之兄﹐居中用事﹐當今無比﹐榮枯大臣﹐如反掌耳。而使者精銳﹐復不在人下﹐明公待之﹐禮無加者。意者﹐明公𨿽不求福﹐獨不畏其爲禍乎﹖』及曰﹕『及待江使者﹐不敢慢﹐亦不敢過﹐如是足矣。又何加焉﹖』旣而徳明謂及僚佐曰﹕『李公髙年﹐何不求一小郡以自處﹐而久居余杭繁劇之地﹐豈能辦邪﹖』僚佐走告及曰﹕『果然﹐使者之言甚可懼也。』及笑曰﹕『及老矣﹐誠得小郡以自逸﹐庸何傷﹖』待之如前﹐一無所加。旣而徳明亦不能傷也﹐時人服其操守。

○桑湜

熙寧中﹐王韶開熙州﹐【涑水作『河』。】諸將以功遷官。皇城使知原州桑湜獨辭不受﹐曰﹕『羌虜畏國威靈﹐不戰而降﹐臣何功而遷官﹖』執政曰﹕『眾人皆受﹐獨君不受﹐何也﹖』對曰﹕『眾人皆受﹐必有功也。湜自知無功﹐故不受。』竟辭之﹐時人重其知恥。【上涑水紀聞。以上五字據明抄本補。】

○呂端

晉公言﹐凡士大夫而恐。【明抄本無『恐』字。】居大位者﹐先觀其器度寬厚﹐則無不中矣。昔趙普在中書﹐呂端爲參政﹐趙嘗覘其爲事而多之﹐曰﹕『吾嘗觀呂公奏事﹐得聖上嘉賞﹐未嘗喜。遇聖上抑挫﹐未嘗懼﹐亦不形言﹐眞臺輔之器也。』【見晉公談錄。此條今本晉公談錄無。】

○盧億

盧億﹐字子元﹐範陽人。簡儉純素﹐有古人風。在洛陽﹐聞其子多遜參知政事﹐家有賜金﹐服玩漸侈。億愀然不樂﹐謂親友曰﹕『家世儒素﹐一旦富貴﹐吾未知稅駕之所矣。』【範蜀公蒙求。】

○潘承裕

潘承裕﹐建安人﹐有才識﹐名重於州裏。王延政建國﹐欲以爲相﹐承裕力諫其僭號﹐不受僞署﹐延政將殺之﹐慮失人心﹐囚於私第。江南平建州﹐甚禮重之﹐以爲禮部侍郎﹐判福建道。凡一道之徵租﹑獄刑﹑選舉人物﹐皆取決焉。告老﹐以尙書致仕﹐歸洪州西山。子愼修﹐亦爲要官﹐臺城危蹙﹐入都爲置宴使﹐館懷信驛﹐時後主弟從鎰先入貢﹐亦畱驛中。每王師克捷﹐外庭入賀﹐邸使督金帛之獻﹐愼修獨建議﹐以國將亡﹐而旅賀非禮﹐但奉方物﹐以待罪爲名﹐斯可也。太祖大喜﹐謂使者有禮﹐立遣易供帳物﹐加賜牢醴﹐深嘆重之。

○馮起

馮起﹐父炳﹐有淸節﹐任知雜卒起官﹐僦捨圃田。時侍禦史趙承嗣掌市徵﹐炳歷任憲府﹐承嗣以官聯﹐素重之。屢往見起﹐知其賃廡﹐爲出己俸百千市之﹐起固辭不受。未幾﹐承嗣以姦贓敗﹐棄市﹐由是名聞。於是蘇易簡在翰林﹐夜召語及此事﹐太宗因此知起名﹐後擢知制誥。【已上見楊文公談苑。】

○呂許公

明肅太后臨朝﹐一日問宰相曰﹕『福州陳絳﹐髒污狼藉﹐卿等聞否﹖』王沂公對曰﹕『亦頗聞之。』太后曰﹕『旣聞而不劾﹐何也﹖』沂公曰﹕『外方之事﹐須本路監司發摘。不然﹐臺諫有言﹐中書方可施行。今事自中出﹐萬一傳聞不實﹐卽所損又大也。』太后曰﹕『速選有風力更事﹐任一人爲福建路轉運使。』二相稟旨而退﹐至中書﹐沂公曰﹕『陳絳﹐猾吏也﹐非王耿不足以擒之。』立命進耿﹐呂許公俛首曰﹕『王耿亦可惜也。』沂公不諭﹐時耿爲侍禦史﹐遂以爲轉運使。耿拜命之次日﹐有福建路衙校拜於馬首云﹕『押進奉荔枝到京。』耿偶問其道路山川風候﹐而其校應對詳明﹐動合意旨。耿遂密訪絳所爲﹐校輒泣曰﹕『福州之人﹐以爲終世不見天日也。豈料端公【原誤作『分』﹐據明抄本及夏校本澠水補遺引五朝名臣言行錄攺。】賜問﹐然某尢爲絳所苦者也。』遂條陳數十事﹐皆不法之極。耿大喜﹐遂畱校於行臺﹐俾之幹事。旣置詔獄﹐事皆不實﹐而校遂首常納禁器於耿。事聞﹐太后大怒﹐下耿吏﹐獄具﹐謫耿淮南副使﹐皆如許公之料也。【澠水燕談。】

二

範文正公仲淹爲參知政事﹐建言先立學校﹐勸農桑﹐責吏課以年任子等事﹐頗與執政不合。會有言邊鄙未寧者﹐文正乞自往經撫﹐於是以參知政事爲河東陜西安撫使。時呂許公夷簡得謝居圃田﹐文正往候之﹐許公問曰﹕『何事遽出也﹖』範答以暫往經撫兩路﹐事畢卽還矣。許公曰﹕『參政此行﹐正蹈危機﹐豈復再入﹖』文正未諭其旨﹐果使事未還﹐而以資正殿學士知邠州。【見東軒筆錄。】

○薛化光

太祖徵河東﹐絳州薛化光上言﹕『凡伐木先去枝葉﹐後取根柢。今河東外有契丹之助﹐內有人戶供輸﹐切恐歲月間未能下矣。宜於太原北石嶺山﹐及河北界西山東靜陽林﹑【東齋作『村』。】樂平鎭﹑黃澤關﹑百井社﹐各建城寨﹐扼契丹援兵。起其部內人戶於西京﹑襄﹑鄧﹑唐﹑汝﹐給閒田﹐使自耕種﹐絕其供饋。如此﹐不數年﹐可平定矣。』其後卒用其策﹐而下河東。化光﹐簡肅之父﹐後贈中書令。

○薛長孺

薛長孺爲漢州通判﹐戍卒閉營門﹐放火殺人﹐謀殺知州﹑兵馬監押。有來告者﹐知州﹑監押皆不敢出。長孺挺身叩營﹐諭之曰﹕『汝輩皆有父母妻子﹐何故作此事﹖然【東齋作『元』。】不與謀者﹐各在一邊。』於是不敢動﹐惟本謀者八人突門而出﹐散於諸縣村野﹐捕獲。是時﹐非長孺﹐則一城之人盡遭塗炭矣。鈐轄司不敢以聞﹐遂不及賞。長孺﹐簡肅公之侄﹐質厚人也﹐臨事敢決如此。【並東齋記事。】

○孔宗翰

元佑中﹐上元﹐駕幸凝祥池﹐宴從臣﹐教坊伶人以先聖爲戲。刑部侍郎孔宗翰奏﹕『唐文宗時﹐嘗有爲此戲者﹐詔斥去之。今聖君宴犒羣臣﹐豈宜尙容有此﹖』詔付伶官【澠水有『置』字。】於理﹐或曰﹕『此細事﹐何足言者﹖』孔曰﹕『非爾所知﹐天子春秋鼎盛﹐方且尊徳樂道﹐而賤工乃爾褻慢﹐縱而不治﹐豈不累聖徳乎﹖』聞者慚而嘆伏。【澠水燕談。】

○呂蒙正

呂蒙正相公不喜記人過。初參知政事﹐入朝堂﹐有朝士於簾內指之曰﹕『是小子亦參政邪﹖』蒙正佯爲不聞而過之﹐其同列怒之﹐令詰其官位姓名﹐蒙正遽止之。罷朝﹐同列猶不能平﹐悔不窮問﹐蒙正曰﹕『若一知其姓名﹐則終身不能復忘﹐固不如毋知也。不問之﹐何損﹖』時皆服其量。

○曹侍中

曹侍中彬﹐爲人仁愛多恕﹐平數國﹐未嘗妄斬人。嘗知徐州﹐有吏犯罪﹐旣立案逾年﹐然後杖之﹐人皆不曉其旨。彬曰﹕『吾聞此人新娶婦﹐若杖之﹐彼其舅姑必以婦爲不利而惡之﹐朝夕笞罵﹐使不能自存。吾故緩其事﹐而法亦不赦也。』其用志如此。【涑水注『張錫云』三字。】

○趙槪

王原叔曰﹕『趙槪與歐陽修同在館﹐【明抄本作『史館』。】及同修起居注。槪性重厚寡言﹐修意輕之。及修同知制誥﹐是時﹐韓﹑範在中書﹐以槪爲不文﹐乃除天章閣待制﹐槪澹然不以屑意。及韓﹑範出﹐乃復除知制誥。會修甥嫁爲修從子晟妻﹐與人淫亂﹐事覺﹐語連及修。修時爲龍圖閣直學士﹑河北都轉運使﹐疾韓﹑範者皆欲文致修罪﹐云與甥亂。上怒﹐獄急﹐羣臣無敢言者。槪乃上書﹐言「修以文學爲近臣﹐不可以閨房曖昧之事﹐輕加污蔑。臣與修蹤迹素疎﹐修之待臣亦薄﹐所惜者﹐朝廷大體耳。」書奏﹐上不悅﹐人皆爲之懼﹐槪亦澹然如平日。久之﹐修終坐降爲知制誥﹑知滁州﹐執政私曉譬槪﹐令求出﹐乃出知蘇州。遭喪去官﹐服闋﹐除翰林學士。槪復表讓﹐以歐陽修先進﹐不可超越爲學士﹐奏𨿽不報﹐時論美之。』【並涑水紀聞。以上五字據明抄本補。】

○李文靖

寇萊公始與丁晉公善﹐嘗以丁之才薦於李文靖公沆屢矣﹐而終未用。一日﹐萊公語文靖曰﹕『比【東齋作『準』。】屢言丁謂之才﹐而相公終不用﹐豈不【東齋作『其』。】才不足用耶﹖抑鄙言不足聽耶﹖』文靖曰﹕『如斯人者﹐才則才矣﹐顧其爲人﹐可使之在人上乎﹖』萊公曰﹕『如謂者﹐相公終能抑之使在人下乎﹖』文靖笑曰﹕『它日後悔﹐當思吾言也。』晚年與寇權寵相軋﹐交互傾奪﹐至有海康之禍﹐始伏文靖之識。【見東軒筆錄。】

○王徳用

叔禮爲餘言﹐昔通判定州﹐佐王徳用。是時﹐契丹主有燕京﹐朝廷發兵屯定州者幾六萬人﹐皆寓居逆旅及民家﹐闐塞城市﹐未嘗有一人敢諠呼暴橫者。將校相戒曰﹕『吾輩各當務斂士卒﹐勿令擾我菩薩。』一旦﹐倉中給軍糧﹐軍士以所給米黑﹐諠嘩紛擾﹐監官懼﹐逃匿。有四卒﹐以黑米見徳用﹐徳用曰﹕『汝從我﹐當自入倉視之。』乃往﹐召專副問曰﹕『昨日我不令汝給貳分黑米﹑八分白米乎﹖』曰﹕『然。』『然則汝何不先給白米﹐後給黑米﹖此輩見所得米腐黑﹐以爲所給盡如是﹐故諠【明抄本及涑水均有『嘩』字。】耳。』專副對曰﹕『然﹐某之罪也。』徳用叱從者杖專副﹐人二十。又呼四卒謂曰﹕『黑米亦公家物﹐不給與汝曹﹐當棄之乎﹖汝何敢乃爾讙嘩﹖』四卒相顧曰﹕『向者不知有八分白米故耳。某等死罪。』徳用又叱﹕『如此﹐欲求決配乎﹖』指揮使百拜流汗﹐乃捨之。倉中肅然﹐僚佐皆服其能處事。

○張齊賢

張齊賢爲布衣時﹐倜儻有大度﹐孤貧落魄﹐常捨道上逆旅。有羣盜十餘人﹐飲食於逆旅之間﹐居人皆惶恐竄匿﹐齊賢徑前揖之﹐曰﹕『賤子貧困﹐欲就諸大夫求一醉飽﹐可乎﹖』盜喜曰﹕『秀才乃肯自屈﹐何不可者﹖顧吾輩粗疎﹐恐爲秀才笑耳。』卽延之坐﹐齊賢曰﹕『盜者﹐非齷齪兒所能爲也。皆世之英雄耳。僕亦慷慨士﹐諸君又何間焉﹖』乃取大盌滿酌飲之﹐一舉而盡﹐如是者三。又取豚肩﹐以指分爲數段而啖之﹐勢若狼虎﹐羣盜視之愕﹐皆咨嗟曰﹕『眞宰相器也。不然﹐可能不拘小節如此也﹖他日宰制天下﹐當念吾曹皆不得已而爲盜耳。願早自結納。』競以金帛遺之﹐齊賢皆受不讓﹐重負而返。

○王文正﹝一﹞

王文正太尉﹐局量寬厚﹐未嘗見其怒。飲食有不精潔者﹐但不食而已。家人欲試其量﹐以少埃墨投羹中﹐公惟啖飯【原作『飲』﹐據明抄本攺。】而已。家人問其何以不食羹﹖曰﹕『我偶不喜肉。』一日﹐又墨其飯﹐公視之﹐曰﹕『吾今日不喜飯﹐可具粥。』其子弟愬於公曰﹕『庖肉爲饔人所私﹐食肉不飽﹐乞治之。』公曰﹕『汝輩人料肉幾何﹖』曰﹕『一斤﹐今但得半斤食﹐其半爲饔人所廋。』公曰﹕『盡一斤﹐可得飽乎﹖』曰﹕『盡一斤﹐固當飽。』曰﹕『此後人料一斤半﹐可也。』其不發人過﹐皆類此。嘗宅門壞﹐主者徹屋新之﹐暫於廊廡下啟一門以出入。公至側門﹐低據鞍﹐俯伏而過﹐都不問。門畢﹐復行正門﹐亦不問。有控馬卒﹐歲滿辭公﹐公問﹕『汝控馬幾時﹖』曰﹕『五年矣。』公曰﹕『吾不省有汝。』旣去﹐復呼回曰﹕『汝乃某人乎﹖』於是厚贈之。乃是逐日控馬﹐但見背﹐未嘗視其面。因去﹐見其背﹐方省。

二

王【涑水作『王旦』。】太尉薦寇萊公爲相﹐萊公數短太尉於上前﹐而太尉專稱其長。上一日謂太尉曰﹕『卿𨿽稱其美﹐彼專談卿惡。』太尉曰﹕『理固當然。臣在相位久﹐政事闕失必多﹐準對陛下無所隱﹐益見其忠直﹐此臣所以重準也。』上由是益賢太尉。萊公在藩鎭﹐嘗因生日﹐造山棚﹐大宴。又復服用僭侈﹐爲人所奏﹐上怒甚﹐謂太尉曰﹕『寇準每事欲效朕﹐可乎﹖』太尉徐對曰﹕『準誠【夏校本有『賢』字。】能﹐無如騃何﹖』上意遽解﹐曰﹕『然﹐此止是騃耳。』遂不問。及太尉疾亟﹐上問以後事﹐惟對以宜早召寇準爲相云。【以上出涑水紀聞。以上七字原脫﹐據明抄本補。】

三

韓魏公言﹕王文正母弟﹐傲不可訓。一日﹐逼冬至﹐祠家廟﹐列百壺於堂前﹐弟皆擊破之﹐家人惶駭。文正忽自外入﹐見酒流滿路﹐不可行﹐俱無一言﹐但攝衣步入堂。其後﹐弟忽感悟﹐復爲善﹐終亦不言。

四

契丹飛奏﹐於歲給外﹐別假金帛。上以示王文公﹐公曰﹕『東封甚近﹐車駕將出﹐以此探朝廷之意耳﹗何其小哉﹗』上曰﹕『何以答之﹖』公曰﹕『止當以微物輕之也。』乃於歲給三十萬外﹐各借二萬﹐仍諭次年額內除之。契丹得之大慚。次年﹐復示有司﹐契丹所借金帛二萬﹐事屬小可﹐仰依常數與之﹐今後永不爲例。

五

寇公準在樞府﹐上欲罷之﹐萊公已知﹐乃使人告公曰﹕『遭逢最久﹐今出欲一使相﹐望同年主之。』公大驚曰﹕『將相之任﹐極人臣之貴﹐苟朝廷有所授﹐亦當辭﹐豈得以此私有幹於人﹖』仍亟往白之﹐萊公不樂。後上議﹕『寇準令出﹐與一甚官﹖』公曰﹕『寇準未三十歲﹐已登樞府﹐太宗甚器之。準有才望﹐與之使相﹐令當方面﹐其風采足以爲朝廷之光。』上然之﹐翌日降制﹐萊公捧使相告謝於上前﹐感激流涕曰﹕『苟非陛下主張﹐臣安得有此命﹖』上曰﹕『王某知卿。』具道公之言。萊公出謂人曰﹕『王同年器識﹐非準可測。』公薨之時﹐萊公不在都下﹐後入朝廷﹐白於上前﹐求奠﹐哀慟久之。公在相府﹐抑私遠嫌﹐類如此。

六

王冀公欽若﹑陳公堯叟﹑馬公知節﹐同在樞府。一日﹐上前因事相忿﹐上召公﹐公至﹐則見冀公諠嘩不已﹐馬流涕曰﹕『願與王欽若同下禦史府。』公乃叱冀公曰﹕『王欽若﹗對上豈得如此﹖下去﹗』上大怒﹐乃命下獄。公從容曰﹕『欽若等恃陛下顧厚﹐上煩陛下。臣居宰府﹐當行朝典。然觀陛下天顏不怡﹐願且還內﹐來日取旨。』上許之。公退﹐召冀公等切責之。上怒未解﹐冀公等皇懼﹐手疏待罪者相繼以聞。翌日﹐上召公曰﹕『王欽若等事﹐如何處分﹖』曰﹕『臣曉夕思之﹐欽若等當黜﹐然未知使伏何罪﹖』上曰﹕『朕前忿爭無禮。』公曰﹕『陛下奄有天下﹐而使大臣坐忿爭無禮之罪﹐恐夷狄聞之﹐無以威遠。』上曰﹕『卿意如何﹖』公曰﹕『願至中書﹐召欽若等宣示陛下含容之意﹐且戒約之。俟少間﹐罷之未晚。』上曰﹕『非卿之言﹐朕固難忍。』後月﹐冀公等皆罷。

七

寇萊公準在長安﹐因生日爲會﹐有所過當﹐轉運使以聞。上以狀示公﹐曰﹕『寇準爲大臣﹐豈得如此僭越﹖』公覽奏而笑曰﹕『寇準許大年幾﹐尙騃耳。』因奏曰﹕『陛下撫服臣庶﹐不欲令大臣聞被奢侈之名﹐此奏願錄付準﹐必自知過。』萊公被命﹐連削待罪而止。

八

上出喜雨詩示二府﹐聚看於上前﹐公袖歸﹐因諭同列曰﹕『上詩有一字誤﹐宜進入攺卻。』王冀公欽若曰﹕『此亦無害。』欽若沮而陰有奏陳。翌日﹐上怒謂公曰﹕『昨日朕詩有誤寫字﹐卿等皆見﹐何不奏來﹖』公再拜謝曰﹕『昨日得詩﹐未暇再閱﹐有失奏陳﹐不勝惶懼。』諸公皆再拜﹐獨樞密馬公知節不拜﹐且言曰﹕『公欲奏白﹐而欽若沮之。』又曰﹕『王某略不自辧﹐眞宰相器也。』上顧笑而撫諭之。

九

張徐公耆任馬軍都帥﹐被旨選兵﹐下令太峻﹐兵懼而欲爲變。有密以聞﹐上召二府議之。曰﹕『若罪張耆﹐今後帥臣何以禦眾﹖捕之則都邑之下﹐或至驚擾﹐尢爲不可。』上曰﹕『朕亦此思之。』公曰﹕『累奉徳音﹐欲任張耆在樞密府﹐臣以苦未歷事。今若擢用﹐使解兵柄﹐謀者自安矣。』乃進耆爲樞密副使﹐諸帥遞遷﹐謀者果定。上語輔臣曰﹕『王某善鎭大事﹐眞宰相也。』

十

有卜者上封事﹐語乾宮禁。上怒﹐令捕之﹐系獄﹐坐以法﹐因藉其家﹐有朝士往還書尺。上曰﹕『此人狂妄﹐果臣僚與之遊從﹐盡可付禦史獄案。』公得之以歸。翌日﹐獨對曰﹕『臣看卜者家藏文字﹐皆與之算命選日艸本﹐卽無言及朝廷事。臣記往年亦曾令此人推步生日星辰﹐其狀尙存。』因出以奏曰﹕『果行﹐乞以臣此狀同問。』上曰﹕『卿意如何﹖』曰﹕『臣不欲因以卜祝賤流﹐累及朝臣。』上乃解。公至政府﹐實時焚去﹐繼有大臣力乞行﹐欲因而擠之。上令中使再取其狀﹐公曰﹕『得旨﹐已焚去矣。』

十一

王沂公曾﹑李觀察維﹑薛尙書映﹐一日謁公﹐公托病﹐薛有不平之色﹐公壻韓億時在門下﹐見之。一日﹐以此啟白公﹐公曰﹕『韓郎未之思耳﹗王﹑薛皆李之壻﹐相率而來﹐恐有所幹於朝廷事。果不可﹐沮之無害。若可行﹐答以何辭﹖執政之大忌也。』韓乃謝曰﹕『非億所知。』後果李文靖有所請。【並見名臣遺事。】宋朝事實類苑卷第十三

●宋朝事實類苑卷第十四

徳量智識﹝二﹞

◆徳量智識﹝二﹞

王文正﹝二﹞

王冀公

李允則

燕龍圖

張師正

魏丕

寇萊公

王化基

王濟張稷

張乖崖

文潞公

韓魏公

王沂公

狄武襄

範文正

○王文正﹝二﹞

諫議大夫張師徳謁向文簡敏中曰﹕『師徳兩詣王相公門﹐皆不得見﹐恐爲人輕毀﹐望公從容明之。』一日﹐方議知制誥﹐公曰﹕『可惜張師徳。』向公曰﹕『何謂﹖』公曰﹕『累於上前說張師徳名家子﹐有士行﹐不意兩及吾門。狀元及第﹐榮進素定﹐但當靜以待之耳。若奔競﹐使無階而進者﹐當如何也﹖』向公方以師徳之意啟之﹐公曰﹕『某處安得有人敢輕毀人﹖但師徳後進﹐待我淺也。』向公自稱﹐師徳適有闕﹐望公弗遺。公曰﹕『弟緩之﹐使師徳知﹐聊以戒貪進﹐激薄俗也。』

二

東封﹐車駕在道﹐夜有堂吏﹐被酒忿爭﹐皆愴惶入白﹐公臥不答。夜入對﹐上曰﹕『臣寮奏狀﹐千乘萬騎在外﹐可斬首以令眾。』公曰﹕『此正小人一時醉毆﹐若斬之﹐是禁人飲酒﹐令飲酒者皆懼。車駕在外﹐人情焉得安﹐已捕歸京府系治。』後府申覆﹐公曰﹕『若初【明抄本作『從』。】輕斷﹐亦恐縱人﹐今霈大赦﹐可赦之矣。』

三

公爲朝修使﹐自禁中乘車輅出都門﹐百官餞於道﹐乃憩於傳捨。兩禁請見﹐叩頭稱贊公榮遇之盛﹐公曰﹕『但覺愧仄不自安矣。』

四

臣寮上言﹐諸司人吏多公送名入仕﹐上令徧訪之﹐了無一人。其言者自有數輩﹐上以示曰﹕『是明人謗卿也。』公曰﹕『臣爲宰相﹐或令百司補署吏人﹐不爲過也。臣親舊亦多﹐恐假以臣名送去﹐亦不可知。言者必不妄。』終不自辧。

五

中書有事關送密院﹐事礙詔格﹐寇萊公準在樞府﹐特以聞。上曰﹕『中書行事如此﹐施之四方﹐得非不便﹖』公見之﹐拜於上前曰﹕『此實中書之失。』堂吏皆遭罰責﹐密吏惶恐﹐白寇公曰﹕『中書﹑密院﹐日有相干﹐自來止逐房攺易﹐不期奏白而使宰相謝罪。』不踰月﹐密院有事送中書﹐亦違舊詔﹐堂吏得之﹐欣然而呈公﹐公曰﹕『卻送與密院。』吏出白寇公﹐寇公大慚。翌日見公﹐曰﹕『同年甚得許大度量。』公不答。銓司申舉﹐乞罷選人過堂﹐公曰﹕『此唐朝典故﹐但宰相不舉職﹐廢爲冗事﹐且當存之。仲尼所謂我愛其禮也。』

六

有貨玉帶者﹐持以及門﹐弟因呈公﹐公曰﹕『如何﹖』弟曰﹕『甚佳。』公命系之﹐『還見佳否﹖』弟曰﹕『系之﹐安得自見﹖』公曰﹕『玉名石也﹐得不重乎﹖自負重﹐而使觀者稱好﹐無乃勞也。我腰間不稱此物。』亟還之﹐故平生所服﹐止於賜帶。太宗皇帝一日命蘇公易簡曰﹕『卿看兩制中﹐誰當大用﹖』蘇公云﹕『臣見同年王某﹐有器識﹐遠大不可量也。』太宗曰﹕『朕志亦先定矣。』公知之﹐以女適蘇公之子耆﹐時蘇公已薨﹐其母太夫人薛氏在堂﹐每至﹐則公出拜﹐敍同年之契。嘗語薛氏曰﹕『使女子在夫人之左右﹐乃報同年之知也。』【已上見名臣遺事。】

○王冀公

王欽若爲亳州判官﹐監會亭倉。天久【明抄本作『大』。】雨﹐倉司以谷濕﹐不爲受納﹐民自遠方來輸租者﹐食穀且盡﹐不能得輸。欽若悉命輸之倉﹐奏請不拘年次﹐先支濕谷﹐不至朽敗。奏至﹐太宗大喜﹐手詔答許之﹐因識其名﹐滿入見﹐擢爲朝官。

○李允則

李允則知雄州十八年。初﹐朝廷與契丹和親﹐約不修河北城隍﹐允則欲展雄州城﹐乃置銀器五百兩於城北神祠中。或曰﹕『城北孤迥﹐請多以人守之。』允則不許﹐數日﹐【涑水作『月』。】契丹數十騎盜取之。允則大怒﹐移牒涿州捕賊﹐因且急築其城﹐契丹內慚﹐不敢止也。【並涑水紀聞。】

○燕龍圖

燕龍圖肅有巧思。初爲永興推官﹐知府寇萊公好舞柘枝﹐有一鼓﹐甚惜之﹐其鐶忽脫。公悵然以問諸匠﹐皆莫知所爲﹐燕請以鐶腳爲鏁簧﹐內之則不脫矣。萊公大喜。燕爲人寬厚長者﹐博學多聞﹐其漏刻法最精﹐今州郡往往有之。【見廬陵居士集。此條今見歸田錄卷二。】

○張師正

英宗卽位﹐赦天下﹐凡內外將校廂軍﹐皆加恩。是時荊南所給縑帛﹐皆故惡不堪﹐旣陳於庭中﹐軍士睨之失色﹐揚言曰﹕『朝廷大恩﹐而乃以此給我。』自旦至午﹐不肯受賜﹐而偶語紛紛不已。轉運使劉述大懼﹐不知所爲﹐居民往往奔出城外﹐且言變起矣。是時張師正爲州鈐轄﹐馳入軍資庫﹐呼將卒前曰﹕『朝廷非次之恩﹐州郡固無預備﹐今帑中所有﹐止如此﹐汝輩不肯拜賜﹐將何爲也﹖必欲反﹐則非殺我不可。』遂擲劍於庭下﹐披胸示之﹐羣校茫然自失﹐遽聲喏﹐受賜而去。【東軒筆錄。】

○魏丕

魏丕作坊使﹐舊制﹐牀子弩止七百步﹐上令丕增造至千步﹐求規於信。信令懸弩於架﹐以重墜其兩端﹐弩勢圓﹐取所墜之物較之﹐但於二分中增一分﹐以墜新弩﹐則自可千步矣。如其制造﹐果不差。【韓魏王別錄。】

○寇萊公

寇萊公之貶雷州也﹐丁晉公遣中使賫勑往授之﹐以錦囊貯劍﹐揭於馬前。旣至﹐萊公方與羣官宴飲﹐驛吏言狀﹐萊公遣羣官出逆之。中使避不見﹐入傳捨中﹐久不之出﹐問其所以來之故﹐不答。上下皆皇恐﹐不知所爲﹐萊公神色自若﹐使人謂之曰﹕『朝廷若賜準死﹐願見勑書。』中使不得已﹐乃以勑授之。萊公乃從錄事參軍借綠衫著之﹐短才至膝﹐拜受勑於庭。升階復宴飲﹐至暮而罷。

二

寇準從車駕在澶淵﹐每夕與楊億痛飲謳歌﹐諧謔諠嘩﹐常達旦。上使人覘知之﹐喜曰﹕『得渠如此﹐吾何憂矣。』虜兵旣退﹐來求和親﹐詔劉仁範往議之。仁範以疾辭﹐乃命曹利用代之﹐利用與之約﹐歲給金繒二十萬﹐虜嫌其少。利用復還﹐奏之﹐上曰﹕『百萬以下﹐皆許也。』利用辭去﹐準召利用至幄次﹐語之曰﹕『𨿽有勑旨﹐汝往﹐所許毋得過三十萬。過三十萬﹐勿來見﹐準將斬汝。』利用至虜帳﹐果以三十萬成約而還。車駕還自澶淵﹐畢士安迎於半道﹐旣而至京師﹐士安罷相﹐寇準代爲首相。

○王化基

王化基爲人寬厚。嘗知某州﹐與僚屬同坐﹐有卒過庭下﹐爲化基■﹝如上言下﹞﹐而不及幕職﹐幕職怒﹐退召其卒笞之。化基聞之﹐笑曰﹕『我不知其欲得一■﹝如上言下﹞﹐如此之重也﹗向或知之﹐化基無用此■﹝如上言下﹞﹐當以與之。』人皆服其雅量。官至參知政事﹑禮部尙書﹐謚曰『惠獻』。子舉正有父風﹐官亦至參知政事﹑禮部尙書﹐謚曰『安簡』。

○王濟張稷

景徳初﹐契丹寇澶淵﹐樞密使陳堯叟奏請江【夏校攺作『沿』。】河皆撤去浮橋舟船﹐皆又泊南岸。勑下河陽﹑陜府﹑河中府﹐如其奏。百姓大驚擾﹐監察禦史王濟知河中府﹐獨不肯撤﹐封還勑書﹐且奏以爲不可。陜州通判張稷時以公事在外州﹐中已撤浮橋﹐稷還﹐聞河中不撤﹐乃復修之。寇相時在中書﹐由是知此二人。明年﹐召濟爲員外郎兼侍禦史﹐知雜事﹐方且進用。濟性鯁直﹐眾多嫌之﹐及寇相出﹐濟遂以郎中知杭州﹐徙知洪州而卒。張稷亦以此爲三司判官轉運使。【並見涑水紀聞。】

○張乖崖

乖崖公鎭蜀時﹐主帥平賊﹐如風悸艸亂﹐久不寧息。公謂主帥曰﹕『有平民無告者﹐在黨中﹐亦宜治之。』翌日﹐帥送賊二十餘人﹐請公治之。公悉給公憑遣之﹐曰﹕『各著業去。』帥怒曰﹕『何擅縱賊人﹖』公曰﹕『昨日李順脇民爲賊﹐今日僕與足下化賊爲民﹐用固邦本。』

二

主帥帳下寵一虞候卒﹐頗恃勢嚇民﹐暴取財物﹐皆吞聲與之。因民有訴其彊奪者﹐彼知公怒﹐乃縋東城夜遁﹐公差衙校往捕之﹐約曰﹕『爾於擒得處﹐則渾衣撲入井﹐作逃走投井申來。』是時羣黨恟恟﹐知彼已投井﹐故浮議杜絕﹐又免與主帥有不協名。

三

川界旣安﹐兵未凱旋﹐頗有驕色﹐食必肥鮮﹐衣必華煥﹐而妻子是戀。公慮其抽回【明抄本作『回兵』。】日﹐有顧望心﹐遂密奏乞差上前心腹近臣﹐可以彈壓得主帥者﹐分其權勢﹐然後抽兵﹐卽無虞矣。尋詔崇儀副使入內﹐內侍押班衛紹欽充同西川捉賊招安使。衛風儀峻整﹐詞气讜直﹐折衝行事﹐帥不能違﹐幕下軍吏﹐悉皆畏憚﹐遂旋抽兵赴闕﹐一無顧戀者。攺元至道春二月﹐衛入覲﹐奏劍門部署上官正守關有功﹐遂詔授峯州團練使﹐充西川招安使﹐替主帥歸京。公與上官气義相得﹐謀無不臧﹐由是川界路無拾遺矣。公乃作悼蜀詩四十韻﹐見本集。

四

平李順賊明年﹐有廣武指揮劉旰者﹐自懷安軍劫巡檢使率眾叛﹐全帶衣甲﹐衝破漢州﹐西往彭州路去。公曰﹕『可也。』日與上官正及僚屬往大慈寺弈棊偶射﹐民間憂喜相半﹐不知其由。公料賊經永康軍﹐將至蜀州﹐謂上官曰﹕『可出兵擊之。公如不行﹐吾則親往。』上官請行﹐公約曰﹕『此去新津﹐抵方井﹐必遇賊。彼疲我銳﹐擊之必克。』翌日至方井﹐果與賊相遇﹐掩殺殆盡。上官凱旋﹐公迎之﹐歡燕盡日。或謂公曰﹕『賊襲破數郡﹐不逐之﹐何也﹖』公曰﹕『彼賊勢方盛﹐三日而四郡不守﹐五日而兩川震驚﹐若襲之與鬭﹐必彼勇而我怯。曷若俟其气衰擊之﹐則勢如破竹。』

五

討劉旰兵士回﹐有以帶賊首級而來﹐欲謀爲戰功者。公曰﹕『當奔突交戰之際﹐豈暇獲其首邪﹖此必戰後翦來﹐知復是誰﹖』殿直段倫曰﹕『如學士之言﹐果神明矣。當時隨倫爲先鋒﹐入賊用命者﹐皆中傷被體﹐主帥令付營切要將理。』公曰﹕『豈若是邪﹖』遂遣令悉擡舁來﹐旣至﹐公先錄中傷兵士功﹐以其帶首級來者次之。是時軍情仰公賞罰至當﹐相顧歡躍﹐公先於廳前分垛錢絹﹐充卸甲例物。公遂出迎上官﹐燕於衙署﹐引甲士坐於東西廂﹐勞之曰﹕『喜汝等殺賊勝回﹐各各卸下衣甲﹐領取例物歸營去。』眾皆肩抱錢絹﹐歡躍盈衢﹐百姓不限親疎﹐迎之相賀。

六

景徳中﹐虜寇犯邊﹐河朔州郡多罹其毒﹐董兵之將﹐深溝髙壘以自固﹐未有議其出者。時有一班行李居貞【原作『正』﹐下注『避廟諱』。】者﹐搉徵賦於一鎭﹐疾其凶獷若是﹐哀其老幼無辜﹐鳩集市人﹐召募丁壯﹐出其不意﹐邀以擊之﹐奪其老幼婦人﹐援送其家。有位者𨿽壯其勇﹐無與議其功者﹐公時判三班院﹐聞其名而不識其面﹐乃嗟稱曰﹕『下位中有如此者﹐而不預旌賞﹐何以勸士大夫邪﹖』於是錄其狀迹﹐條奏以聞﹐特與遷官﹐仍充合門祗候﹐旣而不使知之。李承恩之後﹐夙夜念之﹐莫知其由。有人謂之曰﹕『所舉者乃張尙書也。』因詣謝之﹐不得見﹐閽者通牓子﹐得字數行雲﹕『公臨陣勇﹐臨財廉﹐臨事勤﹐臨民仁﹐加之畏愼﹐此報國之大效也。所謝近私﹐不及相見﹐感佩﹐感佩。』李旣得之﹐愈勝一見﹐捧玩佩服﹐弗離於懷。李一旦搉利有剩﹐摠計李侍郎士衡詢其履歷﹐李以前事對﹐侍郎嗟嘆久之﹐曰﹕『古人弗及也。』因命立石於三司廡下﹐以備史之闕文。

七

李畋苦痁﹐旣瘳﹐請謁﹐公曰﹕『子於病中﹐曾得移心法否﹖』對曰﹕『未也。』公曰﹕『人能於病中移其心﹐如對君父﹐畏之愼之﹐靜久自愈。』

八

公視事退﹐屏後有一廳子熟睡﹐公詰之﹕『汝家有甚事﹖』對曰﹕『母久病﹐兄爲客未歸。』訪之果然。公翌日差場務一名給之﹐且曰﹕『吾廳上有敢睡者邪﹖必心極幽懣使之然爾﹐故憫之。』

九

張乖崖守成都﹐兵火之餘﹐人懷反側。一日﹐合軍旅大閱﹐始出﹐眾遂嵩呼者三﹐乖崖亦下馬東北望而三呼﹐復攬轡行﹐眾不敢讙。趙濟畏之。龍圖﹐乖崖孫壻也﹐嘗以此事告於韓魏公﹐公曰﹕『當是時﹐某亦不敢措置。』【以上並見忠定公語錄。】

○文潞公

文潞公知益州﹐喜遊宴﹐嘗宴鈐轄廨捨﹐夜久不罷。從卒輒拆馬庌爲薪﹐不可禁遏﹐軍校白之﹐座客股栗。公曰﹕『天實寒﹐可拆與之。』神色自若﹐宴飲如故﹐卒气沮﹐無以爲變。【出涑水紀聞。以上五字據明抄本補。】

二

文公爲相﹐龐公爲樞密使﹐以國用不足﹐同議省兵。於是揀放爲民者六萬餘人﹐減其衣糧之半者二萬餘人﹐眾議紛然﹐以爲不可。施昌言﹑李昭亮尢甚﹐皆言衣食於官久﹐不願爲農﹐又皆習弓刀﹐一旦散之閭閻﹐必皆爲盜賊。上亦疑之﹐以問二公﹐二公曰﹕『今公私困竭﹐上下遑遑﹐其故非他﹐正由畜養冗兵太多故也。今不省去﹐無由蘇息﹐萬一果有聚爲盜賊者﹐二臣請以死當之。』旣而昭亮又奏﹕『兵人揀放﹐所以如是多者﹐大抵皆縮頸曲腘﹐詐爲短小﹐以欺官司耳。』公乃言﹕『兵人苟不樂歸農﹐何爲詐欺如此﹖』上意乃決﹐邊儲由是稍蘇。後數年﹐王徳用爲樞密使﹐許懷徳爲殿前都指揮使﹐復奏選廂軍以補禁軍﹐增數萬人。【東軒筆錄。】

○韓魏公

韓魏公在大名日﹐有人獻玉盞二隻云﹕『耕者入壞冢而得﹐表裏無纖瑕可指﹐亦絕寶也。』公以百金答之﹐尢爲寶玩﹐每開宴召客﹐特設一卓﹐覆以錦衣﹐置玉盞其上。一日﹐召漕使﹐且將用之酌酒勸坐客。俄爲一吏誤觸倒﹐玉盞俱碎﹐坐客皆愕然﹐吏且伏地待罪﹐公神色不動﹐笑謂坐客曰﹕『凡物之成毀﹐亦自有時數。』俄顧吏曰﹕『汝誤也﹐非故也﹐何罪之有﹖』坐客皆嘆服公寬厚不已。公帥定武時﹐夜作書﹐令一侍兵持燭於旁﹐侍兵他顧﹐燭燃公須﹐公遽以袖摩之﹐而作書如故。少頃回視﹐則已易其人矣。公恐主吏鞭之﹐亟呼視之﹐曰﹕『勿易﹐渠已解持燭矣。』軍中感服。

二

孫和甫﹐嘉佑治平間﹐在中書編排文字﹐嘗言﹐公嘗論昭陵未復土﹐哲廟未親政﹐朝廷多故。中書文字日盈於前﹐一一從頭看﹐看了卽處置了。接人更入﹐處事更多﹐精神意思﹐定而不亂﹐靜而不煩﹐如終日未嘗觸事者。殊不似議了一件事﹐讀了一紙文字﹐精神意思半日不來。

三

歐陽永叔在政府時﹐每有人不中理者﹐輒峻折之﹐故人多怨。公則不然﹐從容諭之以不可之理而已﹐未嘗峻折之也。

四

公言﹕司馬君實初除樞密副使﹐竟辭不受。時公在魏﹐聞之﹐亟遣人賫書與潞公﹐勉之云﹕『主上倚重之厚﹐庶幾行道。道或不行﹐然後去之可也﹐似不須堅讓。』潞公以書呈君實﹐君實云﹕『自古被這般官爵引得壞了名節﹐爲不少矣。』後得寬夫書云﹕『君實作事﹐今人所不可及﹐須求之古人。』【已上見魏王語錄。】

五

凡人語及其所不平﹐則气必動﹐色必變﹐辭必厲﹐惟韓魏公不然。更說到小人忘恩背義﹐欲傾己處﹐辭和气平﹐如道尋常事。公曰﹕『某平生仗孤忠以進﹐每遇大事﹐則以死自處。幸而不死﹐事皆偶成﹐實天扶持﹐非某能也。』仁宗朝﹐李都尉喜延士大夫﹐盡聲色之樂﹐一時館閣淸流﹐無不往者。公於其間最年少﹐獨未嘗造焉。李數召﹐而公數以事辭﹐人有彊之者﹐公曰﹕『固欲往﹐但未有名耳。』公處之不失和﹐李莫能致怨﹐同時諸公亦不以爲介也。

六

吳長文子璟﹐素以頸挺有器節稱﹐公亦稱之。及幕府有闕﹐門下有以璟爲言者﹐公曰﹕『此人气𨿽壯﹐然包畜不深﹐發必暴﹐且不中節﹐當以此敗。』置而不言。不踰年﹐璟罪敗﹐皆如其言。

七

定州西北近邊山林﹐舊禁斬伐﹐其後楊懷敏建言﹐並以近裏淺山耕藝之地﹐槪行禁止﹐督州縣自括河北﹐巡邏日益嚴﹐犯者輒致於法﹐邊人或徙居失業。公乃遣官行視﹐去北境尙五六十里﹐足爲防蔽﹐別定禁地﹐揭牓諭之。非今【明抄本作『令』。】所禁者﹐縱民采伐﹐由是得地六百餘里﹐莫不感悅。

八

禁卒有私逃﹐數日而負其母以至者﹐軍中執之以見公﹐按法當死。卒曰﹕『母老且病﹐近在數捨間﹐常恐不復見。誠知擅去當誅﹐得一見﹐死無恨。』公惻然﹐考按得實﹐卽以便宜釋之。軍中感悅﹐有垂涕者。【並見韓魏王別錄。】

○王沂公

王沂公當軸﹐以重厚鎭天下﹐尢抑奔競。張師徳久次館閣﹐博學有時望﹐而不事造請﹐最爲魯肅簡公深知。一日﹐中書議除知制誥一人﹐魯盛稱張才徳﹐沂公以未識爲解。魯密諷張見沂公﹐張辭不往﹐魯屢諷之﹐張重違魯意。始緣職事一往﹐沂公辭不見﹐張大悔恨。他日﹐中書復議﹐魯曰﹕『無以易張﹐向已爲公言之矣。』沂公曰﹕『張君器識徳行﹐足以爲此﹐但尙有請謁耳。』逾年﹐方命掌誥。沂公之取人如此﹐故當時士大夫﹐務以衝晦自養。【見澠水燕談。】

二

韓魏公言﹕王沂公徳器深厚而寡言﹐當時有得其品題一兩句者﹐人皆以爲榮。某爲諫官時﹐因納札子﹐忽云﹕『近日頻見章疏﹐甚好﹐只如此可矣。向來如髙若訥輩﹐多是擇利。範希文﹐亦未免近名。要須純意於國家事爾。』公聞此言﹐益自信也。

○狄武襄

韓魏公言﹕狄靑作定副帥﹐一日宴公﹐惟劉易先生與焉。易性素疎紆﹐時優人以儒爲戲﹐易勃然﹐謂﹕『黥卒敢如此﹗』詬詈武襄不絕口﹐至擲樽俎以起。公是時觀武襄﹐气殊自若﹐不少動﹐笑語益溫。次日﹐武襄首造劉易謝。公於是時﹐已知其有量。【並韓魏王別錄。】

○範文正

慶曆中﹐余靖﹑歐陽修﹑蔡襄﹑王素爲諫官﹐時謂之四諫。四人力引石介﹐執政欲從之。時範仲淹爲參知政事﹐獨謂曰﹕『石介剛正﹐天下所聞﹐然性亦好奇異﹐使爲諫官﹐必以難行之事責人君以必行。少拂其意﹐則引裾折檻﹐叩頭流血﹐無所不爲。主上𨿽富有春秋﹐然無失徳﹐朝廷政事﹐亦自修舉﹐安用如此諫官也﹖』諸公伏【東軒作『服』。】其言而罷。【東軒筆錄。】

宋朝事實類苑卷第十四

●宋朝事實類苑卷第十五

顧問奏對﹝一﹞

◆顧問奏對﹝一﹞

雷徳驤

王貽孫

種司諫

王彥超

趙韓王

盧多遜

僧贊寧

沈文通

竇儀

範文正

王文康

魏諫議

李南陽

唐質肅

始平公

張昭

文潞公

李侍讀

劉綜

蘇易簡

丁晉公

寇萊公

呂許公

司馬溫公

○雷徳驤

雷徳驤判大理寺﹐因便殿奏事﹐太祖方燕服見之﹐因問曰﹕『古者以官奴婢賜臣下﹐遂與本家姓﹐其意安在﹖』徳驤曰﹕『古人制貴賤之分﹐使不可瀆﹐恐後世譜諜不明﹐有以奴主爲婚者。』太祖大喜曰﹕『卿深得古人立法意。』由是嘆重久之。自後﹐每徳驤奏事﹐𨿽在燕處﹐爲禦袍帶以見。【東軒筆錄。】

○王貽孫

太祖嘗問趙韓王曰﹕『男尊女卑﹐何以男跪而女不跪﹖』歷問學臣﹐無有知者﹐惟貽孫曰﹕『古者男女皆跪﹐至天后世﹐始拜而不跪。』韓王曰﹕『何以爲質﹖』貽孫曰﹕『古詩云「長跪問故夫。」』遂得振學譽。【玉壺淸話。】

○種司諫

眞宗西祀回蹕﹐次河中﹐時長安父老三千人具表詣行在﹐乞臨幸。且稱漢﹑唐舊都﹐關河雄固﹐神祇人民﹐無不望天光之下臨也。上意未果﹐召種司諫放以決之。時種持兄喪於家﹐旣至行在﹐眞廟攜之登鸛鵲樓﹐與決雍都之幸。種懇奏曰﹕『大駕此幸﹐有不便者三。陛下方以孝治天下﹐翻事秦漢﹐侈心封禪羣嶽﹐而更臨遊別都﹐久拋宗廟﹐於孝爲闕﹐此其不便一也。百司供擬頓仗事繁﹐晚春蠶麥已登﹐深費農務﹐此不便二也。精兵重臣扈從車蹕﹐京國一空﹐民心無依﹐況九廟乎﹖此陛下深宜念之﹐乃其三也。』上玉色悚然﹐曰﹕『臣僚無一語及此者。』放曰﹕『近臣但願扈淸蹕﹐行曠典﹐文頌聲﹐以邀己名﹐此陛下當自寤於淸衷也。』翌日傳詔﹐鸞輿還闕。臨遣雍人﹐請幸宜不允。眞宗便欲邀放從駕至京﹐放乞還家林﹐上曰﹕『非久當召卿。』【出湘山野錄。】

○王彥超

太祖微時﹐嘗遊鳳翔﹐從王彥超﹐遺十千遣之。後卽位﹐悉徵藩侯入覲﹐宴苑中﹐縱酒爲樂。諸帥竟論疇昔功勛﹐惟彥超獨言久忝藩寄﹐無功能可紀﹐願納符節﹐入備宿衛。上喜曰﹕『前朝異世事安足論﹖彥超之言是也。』後從容謂彥超曰﹕『卿當日不畱我﹐何也﹖』對曰﹕『蹄涔之水﹐安足容神龍﹖萬一畱止﹐又豈有今日之事﹖帝之受命﹐非細事也。』【楊文公談苑。】

○趙韓王

太祖初卽位﹐趙韓王爲相﹐顧趙曰﹕『汝𨿽爲相﹐見舊相班立﹐坐起也須讓他。』趙奏曰﹕『陛下初創業﹐以臣爲相﹐正欲彈壓四方﹐臣見舊相﹐須在上﹐不可更讓也。』太祖嘉之。洎因奏事忤旨﹐上怒﹐就趙手掣奏札子﹐挼而擲之。趙拾起﹐以手展開﹐近前復奏﹐上愈怒﹐拂袖起。趙猶奏曰﹕『此事合如此﹐容臣進入取旨。』其膽量如此。一日因大宴﹐雨驟至﹐太祖不悅。少頃不止﹐形於言色﹐以至叱怒左右。趙近前奏曰﹕『外面百姓已望雨﹐官家大宴何妨﹐只是損得陳設﹐濕得些樂官衣裳﹐但令樂官雨中做雜劇。此時雨難得﹐當百姓得雨快活之際﹐正好喫酒娛樂。』太祖於是大喜﹐宣樂人就雨中做雜劇奏樂﹐於是屢勸近臣百官軍員喫酒﹐盡醉而散。趙之爲相﹐臨時機變﹐能回上心也如此。【晉公談錄。】

二

彌徳超起自冗列﹐爲諸司使。雍熙中﹐因奏事稱旨﹐驟加委遇。時侍中曹公彬勛望特隆﹐徳超陰以計中傷﹐誣其不軌﹐太宗【『宗』原誤作『祖』﹐據筆錄攺。】疑之﹐拜徳超樞密副使。不數月﹐屬趙公普再秉鈞軸﹐因爲辯雪保證﹐事狀明白﹐上乃大悟﹐實時竄逐徳超而待彬如初。自是數日﹐上頗不懌﹐從容謂普等曰﹕『朕以聽斷不明﹐幾誤大事。夙夜循省﹐內愧於心。』普對曰﹕『陛下知徳超才幹而任用之﹐知曹彬無罪而昭雪之。有勞者進﹐有罪者誅﹐物無循情﹐事必立斷﹐此所以彰陛下之聖美。』【王文正筆錄『美』作『明也』二字。下有『𨿽堯舜何以過是哉上於是釋然曰善』十五字。以下『太平興國中……』爲另一條。】太平興國中﹐朝士祖吉歷典方郡﹐姦贓事覺下獄﹐案劾款占未具。時郊禮將近﹐太宗怒其貪墨﹐遣中使諭旨於執政曰﹕『祖吉特俾﹐郊赦不貸。』翌日﹐宰相趙公普奏曰﹕『敗官抵罪﹐宜正刑辟。然而國家卜郊肆類﹐所以對越天地﹐告於神明。而吉本何人﹖亦安足以隳陛下赦令哉﹗』上善其對而止。【沂國文正公筆錄。】

三

太祖一日召趙中令﹐出取幽州圖以示之﹐趙中令詳觀﹐稱嘆曰﹕『是必曹翰所爲也﹗』帝曰﹕『何以言之﹖』普對曰﹕『方今將帥材謀﹐無出於翰﹐此圖非翰﹐他人不可爲也。翰往﹐必得幽州。然旣取幽州﹐陛下遣何人代翰﹖』帝默然﹐持圖歸內。【春明退朝錄。】

○盧多遜

太祖皇帝以神武定天下﹐儒學之士﹐初未甚進用。及卜郊肆類﹐備法駕﹐乘大輅﹐翰林學士盧多遜攝太僕卿﹐升輅執綏﹐且備顧問。上因嘆儀物之盛﹐詢政【卷一引此條作『致』。】理之要﹐多遜占對詳敏﹐動皆稱旨。他日﹐上謂左右曰﹕『作宰相當須用儒者。』盧後果大用﹐蓋肇於此。【沂國公筆錄。此條已見卷一。】

○僧贊寧

太祖皇帝初幸相國寺﹐至佛像前燒香﹐問當拜與不拜。僧錄贊寧奏曰﹕『不拜。』問其何故﹐對曰﹕『見在佛不拜過去佛。』贊寧者﹐頗知書﹐有口辯﹐其語𨿽類俳優﹐然適會上意﹐故微笑而頷之﹐遂以爲定制﹐至今行幸焚香﹐皆不拜也。議者以爲得禮。【廬陵歸田錄。】

○沈文通

英宗素憤戚裏之奢僭﹐初卽位﹐殿前馬步軍都指揮使李璋家犯銷金﹐卽日下有司﹐必欲窮治。知開封府沈遇【東軒作『遘』。】從容奏曰﹕『陛下出繼仁宗﹐李璋乃仁宗舅家也。』英宗惕然曰﹕『初不思也﹐學【原誤作『理』﹐據東軒攺。】士爲我平之。』沈退坐府﹐召眾匠出衣示曰﹕『此銷金乎﹖銷銅乎﹖』匠曰﹕『銅也。』沈卽命火焚衣而罷。【東軒筆錄。】

○竇儀

陶谷﹑竇儀在翰林﹐幹徳二年正月﹐範質﹑王溥﹑魏仁溥俱罷相﹐趙韓王登庸﹐制旣下﹐而韓王綸誥無宰相署勑。詔問學士﹐陶谷建議云﹕『自古輔臣﹐未嘗有虛位者。惟唐大中甘露事後﹐數日絕班﹐當時是僕射令狐楚﹑鄭覃奉行制書。今南省官亦可署勑。』儀曰﹕『谷之所陳﹐非承平之時﹐不足援據。今皇弟開封尹同平章事﹐卽宰相之任也﹐可以署勑。』太祖聞之﹐喜曰﹕『儀之言是也。』卽命太宗署勑以賜之。【金坡遺事。】

○範文正

慶曆四年四月戊戌﹐上與執政論及朋黨事﹐參知政事範仲淹對曰﹕『方以類聚﹐物以羣分﹐自古以來﹐邪正在朝﹐未嘗不各爲一黨﹐不可禁也﹐在聖鑑辧之耳。誠使君子相朋爲善﹐其於國家何害﹖』【涑水紀聞。】

○王文康【明抄本作『劉燁』】

王文康治蜀﹐頗以法禦下﹐有謗其太苛。會劉燁召還﹐爲右正言﹐眞宗召問﹕『淩策﹑王某治蜀﹐孰優﹖』曰﹕『淩策在蜀﹐值歲丰﹐故得以平易治之。王某值歲小歉﹐慮民爲盜﹐故以法治之。使之易治﹐則皆然。』眞宗善其言。【本朝名臣傳。】

○魏諫議

魏諫議常出守利州﹐兼轄一路巡檢使﹐尋加戶部員外郎。未幾﹐會邛蜀順賊作孽﹐就差陜西至益州轉運使﹐鈐轄一路兵甲公事。委寄之重﹐時議榮之。凡百運籌﹐洞明利害。於是公徑馳單騎﹐入詣雙闕﹐旣而合門宣旨曰﹕『若有事﹐卽與中書評議。』公覆奏曰﹕『臣遠持國家機事﹐取斷於宸衷。至於獲罪﹐而乃甘心﹐匪爲宰相而來。』日方午﹐太宗召對曰﹕『臣寮上言﹐艸寇些小﹐兼將寧靜。』公對曰﹕『臣之所見﹐誠恐上昧天聽。今賊徒控振【明抄本作『扼』。】藩方﹐劫掠郡縣﹐然上憑聖算﹐克日剪除。其如朝廷爲之貽憂﹐軍民爲之騷動。且西蜀阻險﹐地遠王化﹐更慮向去﹐凶豎遺類﹐接迹艸莽﹐未可詳焉。』太宗英悟﹐從容采納﹐賜錢五十萬﹐假甲第一區以安其家。仍給公人警喝前後﹐乘傳復往﹐餘孽悉平。咸平中﹐王鈞盜發﹐果符公先見之明也。【見異錄。】

○李南陽

李至爲參知政事﹐今上初卽位﹐朝士韓見素﹑彭繪﹑淳於雍等數人﹐連乞致仕﹐上頗訝之﹐謂宰相曰﹕『搢紳中多求退迹﹐何也﹖』至對曰﹕『退迹者幾何人﹖躁進者蓋甚眾矣。』上默然。後或引疾者﹐皆遂其請﹐亦仁者之言也。

二

禮記月令篇﹐舊第四﹐鄭玄注﹐孔﹛達作疏﹐皆依此篇。自開元中﹐李林甫受詔﹐與學者重加增損﹐多所攺易舊文﹐升其篇居第一﹐至今用之。李至任祕書監日﹐因召對﹐言其事。至道末﹐遂下館閣議﹐胡旦艸議狀﹐取鄭﹑李二家對駁之﹐凡數百言﹐攻林甫之失。兼云﹕『貢舉三禮﹐所試用孔疏﹐而文注乃用林甫﹐甚相矛盾﹐請復用鄭注爲是。』宰相呂端不能決﹐報罷之。後至參政﹐亦不能釐正其事。【並楊文公談苑。】

○唐質肅

熙寧而來﹐大臣盡學術該貫﹐人主明博。議政罷﹐每畱之﹐詢講道義彌日﹐論及近代名臣﹐始終大

節。時宰相有舉馮道者﹐蓋言歷事四朝﹐不渝其守。參政唐公介曰﹕『兢愼自全﹐道則有之。然歷君𨿽多﹐不聞以大忠致君﹐亦未可謂之完人。』宰相曰﹕『借如伊尹﹐三就桀而三就湯﹐非歷君之多乎﹖』唐公曰﹕『有伊尹之志則可﹐況擬人必於其倫﹐以馮道竊比伊尹﹐則臣所未諭也。』率然進說﹐吐詞爲經﹐美哉﹗【見異錄。】

○始平公

始平公自鄆徙並﹐過京師﹐謁上。是時﹐上新用文﹑富爲相﹐自以爲得人。謂公曰﹕『朕新用二相﹐如何﹖』公對云﹕『二臣皆朝廷髙選﹐陛下拔而用之﹐甚副天下之望。』上曰﹕『誠如卿言﹐文彥博猶多私﹐至於富弼﹐萬口同詞﹐皆云賢相也。』始平公曰﹕『文彥博﹐臣頃與之同在中書﹐詳知其所爲﹐實無所私﹐但惡之者毀之耳。況前者被謗而出﹐今當愈畏愼矣。富弼頃爲樞密副使﹐未執大政﹐朝士大夫未有與之爲怨者﹐故交口譽之﹐冀其進用而己有所利焉。若富弼以陛下之爵祿樹私恩﹐則非忠臣﹐何足賢也﹖若一以公議槪之﹐則向之譽者﹐將轉而爲謗矣。此陛下所宜深察也。且陛下旣知二臣之賢而用之﹐則當信之堅﹐任之久﹐然後可以責成功。若以一人之言進之﹐未幾又以一人之言疑之﹐臣恐太平之功﹐未易可致也。』上曰﹕『卿言是也。』【見涑水紀聞。】

○張昭

劉【玉壺上有『擒』字。】鋹至闕下﹐欲獻俘太廟﹐莫知其儀。時張昭以戶部尙書致仕於家﹐深識典故﹐國初規制﹐皆張昭與竇儀所定。太祖遣學士李澣就問俘廟之儀﹐庶同參酌﹐張昭臥病﹐口占其式以授澣﹐不遺一字。澣遂心伏昭之該明。【玉壺淸話。】

○文潞公

元丰中﹐文潞公自北都召對﹐上問以至和繼嗣事﹐公對曰﹕『臣等備位兩府﹐當此之際﹐議繼嗣﹐乃職分耳。然亦幸值時無李輔國﹑王守澄之徒用事於中﹐故臣等得效其忠懇耳。』上憮然有間而善之。

○李侍讀

李侍讀仲容魁梧善飲﹐兩禁號爲李萬回。眞宗飲量﹐近臣無擬者﹐欲敵飲﹐則詔公。公居嘗寡談﹐頗無記誦﹐酒至酣﹐則應答如流。一夕﹐眞宗命巨觥﹐俾滿引﹐欲劇觀其量﹐自變量入﹐大醉﹐起固辭曰﹕『告官家﹐徹臣【湘錄作『巨』。】器。』上乘醉問之﹐何故謂天子爲官家﹖遽對曰﹕『臣嘗記蔣濟萬機論言「三皇官天下﹐五帝家天下」﹐兼三五之徳也﹐故曰官家。』上甚喜﹐從容數杯。上又曰﹕『眞所謂君臣千載遇也。』李亟曰﹕『【湘錄有『臣』字。】惟有忠孝一生心也﹐縱冥搜不及於此。』【並見湘山野錄。】

○劉綜

劉綜﹐名臣也。少孤﹐依外兄通遠軍使董遵誨以從學﹐遵誨遣綜貢馬於朝。還日﹐太祖解眞珠盤龍帶遣賫賜遵誨﹐綜時年十六歲﹐奏曰﹕『臣外兄止以方物修貢﹐人臣之常節﹐陛下解寶勒賜之﹐臣切恐勛臣別立殊績﹐陛下當何以爲賜﹖』敷奏淸雅﹐辭容秀徹﹐太祖愛之﹐謂左右曰﹕『兒非常材。』從容謂之曰﹕『吾委遵誨以方面﹐不得以此爲較。』後雍熙二年﹐擢第於梁顥牓中﹐同年錢若水深器之﹐推挽於朝。

○蘇易簡

太宗命蘇易簡詳【玉壺作『評』。】講文中子﹐中有楊素遺子食經羹藜含糗之說。上因問曰﹕『食品稱珍﹐何物爲最﹖』易簡對曰﹕『臣聞物無定味﹐適口者珍﹐臣止知虀汁爲美。』太宗笑問其故﹐曰﹕『臣憶一夕寒甚﹐擁燒火﹐乘興痛飲﹐大醉﹐就寢﹐四鼓始醒。以重衾所擁﹐咽吻燥渴﹐時中庭月明﹐殘雪中覆一虀盎﹐不暇呼僮﹐披衣掬雪﹐以兩手滿自變量缶﹐連沃渴肺﹐咀虀數莖﹐燦若金脆。臣此時自謂上界仙廚﹐鸞脯鳳臘﹐殆恐不及。屢欲作冰壺先生傳﹐紀其事﹐因循未暇也。』太宗【『宗』原作『祖』﹐據玉壺攺。】笑然之。

○丁晉公

眞宗嘗曲宴羣臣於太淸樓﹐君臣歡悅﹐談笑無間﹐忽問鄽沽尢佳者何處﹖中貴人奏有南仁和者﹐亟令進之﹐徧賜宴席。上亦頗愛﹐問其直﹐中【玉壺有『貴』字。】人以實價對之﹐上遽問近臣曰﹕『唐酒價幾何﹖』無能對者﹐惟丁晉公奏曰﹕『唐酒每升三十。』上曰﹕『安知﹖』丁曰﹕『臣嘗記杜甫詩曰「速須相聚飲一斗﹐【玉壺作『蚤來就飲一斗酒』。】恰有三百靑銅錢」﹐是知一升三十。【玉壺有『錢』字。】』上大喜曰﹕『甫之詩﹐自爲一時之史。』【並玉壺淸話。】

○寇萊公

澶淵之役﹐王超﹑傅潛兵力弗加﹐【東軒作『支』。】遂致中外之議不一﹐至有以北戎狃開運之勝﹐聞於上者。惟寇萊公準首乞親徵﹐李沆﹑宋湜贊之﹐然而羣下終以未必勝爲言。時陳堯叟請幸蜀﹐王欽若乞幸江南﹐眞宗一夕召萊公語曰﹕『有人勸朕幸江南與西川者﹐卿以爲如何﹖』萊公答曰﹕『不知何人發此二謀﹖』眞宗曰﹕『卿姑斷其可否﹐勿問其人也。』萊公曰﹕『臣欲得獻策之人﹐斬以釁鼓﹐然後北伐耳。』眞宗默然而悟﹐遂決澶淵之行。

○呂許公

寶元中﹐禦史府久闕中丞。一日﹐李淑對仁宗偶問以憲長久虛之故﹐李奏曰﹕『此乃呂夷簡欲用蘇紳﹐臣聞夷簡已許紳矣。』仁宗疑之。異時﹐因問許公曰﹕『何故久不除中丞﹖』許公奏曰﹕『中丞者﹐風憲之長﹐自宰相而下﹐皆得彈擊﹐其選用當出聖意﹐臣等豈敢銓量之﹖』仁宗頷之﹐自是知其直矣。【見東軒筆錄。】

○司馬溫公

熙寧二年十一月庚辰﹐司馬光讀資治通鑑漢紀﹐至曹參代蕭何爲相國﹐一遵何故規。因言參以無事鎭撫海內﹐得守成之道﹐故孝惠﹑髙後時﹐天下晏然﹐衣食滋殖。上曰﹕『使漢常守蕭何之法﹐久而不變﹐可乎﹖』光曰﹕『何獨漢也﹗夫道者﹐萬世無獘﹐夏﹑商﹑周之子孫﹐苟能常守禹﹑湯﹑文﹑武之法﹐𨿽至今存可也。武王克商曰「乃反商政﹐政由舊」﹐𨿽周﹐亦用商政也。書曰「毋作聰明﹐亂舊章」﹐然則祖宗舊法﹐何可變也﹖漢武帝用張湯之言﹐取髙帝法紛更之﹐盜賊半天下。宣帝用髙帝舊法﹐但擇良二千石使治民﹐而天下大治。元帝初立﹐頗攺宣帝之政﹐丞相衡上疏言「臣竊恨國家釋樂成之業﹐虛爲此紛紛也。」陛下視宣帝﹑元帝之爲政﹐誰則爲優﹖荀卿曰「有治人﹐無治法」﹐故爲治在得人﹐不在變法也。』上曰﹕『人與法﹐亦相表裏耳。』光曰﹕『苟得其人﹐則無患法之不善。不得其人﹐𨿽有善法﹐失先後之施矣。故當急於求人﹐而緩於立法也。』

二

壬午﹐呂惠卿講咸有一徳﹐因言﹕『法不可不變﹐先王之法﹐有一歲一變者﹐正月始和﹐置於象魏是也。有五歲一變者﹐五載一巡守﹐考制度於諸侯是也。有一世一變者﹐刑罰世輕世重是也。有百世不變者﹐父慈子孝﹐兄友弟恭是也。前日﹐司馬光言漢守蕭何之法則治﹐變之則亂﹐臣竊以爲不然。惠帝除三族罪﹑妖言令﹑挾書律﹐文帝除收孥令﹐安得謂之不變哉﹖武帝以窮兵黷武﹐奢淫厚斂﹐而盜賊起。宣帝以總核名實﹐而天下治。元帝以任用恭顯﹐殺蕭望之﹐而漢道衰。皆非由變法與不變法也。夫以獘則必變﹐安得坐視其獘而不變邪﹖書所謂「無作聰明﹐亂舊章」者﹐謂實非聰明﹐而彊作之﹐非謂舊章不可變也。光之措意﹐蓋不徒然﹐必以國家近日多更張舊政﹐因此規諷。又以臣制置三司條例﹐及看詳中書條例﹐故發此論也。臣願陛下深察光言﹐苟光言爲是﹐則當從之﹔若光言爲非﹐陛下亦當播告之﹐修不匿厥旨﹐召光詰問﹐使議論歸一。』上召光前﹐謂曰﹕『卿聞呂惠卿之言乎﹖惠卿之言如何﹖』光對曰﹕『惠卿之言﹐有是有非。惠卿言漢惠﹑文﹑武﹑宣﹑元﹐治亂之體﹐是也。其言先王之法﹐有一歲一變﹐五歲一變﹐一世一變﹐則非也。正月始和﹐置於象魏者﹐乃舊章也﹐非一歲一變也。亦猶州長﹑黨正﹑族師於四孟月朔屬民而讀邦法也﹐豈得爲時變邪﹖天子恐諸侯變禮易樂﹐故五載一巡守﹐有變亂舊章者﹐則削黜之﹐非五歲一變法也。刑罰世輕世重﹐【明抄本有『者』字。】蓋新國﹑亂國﹑平國﹐隨時而用﹐非一世一變也。且治天下﹐譬如居室﹐獘則修之﹐非大壞﹐不更造也。大壞而更造﹐必得良匠﹐又得美材﹐今二者皆無有﹐臣恐風雨之不庇也。講筵之官﹐皆在此﹐乞陛下問之。三司使掌天下財﹐不才而黜可也﹐不可使兩府侵其事﹐今爲制置三司條例司﹐何也﹖宰相以道佐人主﹐安用例﹖苟用例而已﹐則胥史足矣。今爲看詳中書條例司﹐何也﹖』惠卿曰﹕『司馬光備位侍從﹐見朝廷事有未便﹐卽當論列。有官守者﹐不得其守則去﹐有言責者﹐不得其言則去﹐豈可但已﹖』光曰﹕『前者﹐詔書責侍從之臣言事﹐臣嘗上疏﹐指陳得失﹐如制置條例司之類﹐盡在其中﹐未審得進達聖聽否﹖』上曰﹕『見之。』光曰﹕『然則臣不爲不言也﹐至於言不用而不去﹐此則臣之罪也。惠卿責臣﹐實當其罪﹐臣不敢逃。』上曰﹕『相與共講是非耳﹐何至乃爾。』王珪進曰﹕『司馬光所言﹐蓋以朝廷所更之事﹐或爲利甚少﹐爲害甚多者﹐亦不必更耳。』因目光令退﹐王珪進讀史記﹐光進讀資治通鑑畢﹐降階﹐將退﹐上命遷坐惇於門內禦榻之前﹐皆命就坐。王珪禮辭﹐不許﹐乃皆再拜而坐。左右皆避去﹐上曰﹕『朝廷每更一事﹐舉朝士大夫皆以爲不可﹐又不能指名其不便者﹐果何事也﹖』珪對曰﹕『臣疏賤﹐在闕門之外﹐朝廷之事不能盡知﹐借使聞之道路﹐又不能知其虛實也。』上曰﹕『據所聞言之。』光曰﹕『朝廷散靑苗錢﹐玆事非便。今閭裏富民乘貧者乏無之際﹐出息錢以貸之﹐俟其收獲﹐責以穀麥。貧者寒耕熟耘﹐僅得斗斛之收﹐未離場圃﹐已盡爲富室奪去。彼皆編戶齊民﹐非有上下之勢﹐刑罰之威﹐徒以富有之故﹐尙能蠶食細民﹐使之困瘁﹐況縣官督責之嚴乎﹖臣恐細民將不聊生矣。』呂惠卿曰﹕『司馬光不知此事﹐彼富室爲之﹐則害民﹐今縣官爲之﹐乃所以利民也。昨者﹐靑苗錢令民願取者則與之﹐不願者不彊也。』光曰﹕『愚民知取債之利﹐不知還債之害﹐非獨縣官不彊﹐富民亦不彊也。臣聞作法於貪﹐獘將若何﹖昔太宗平河東﹐立和糴法﹐時米斗十餘﹐艸束八錢﹐民樂與官爲市。其後物貴﹐而和糴不解﹐遂爲河東世世患。臣恐異日之靑苗﹐亦如河東之和糴也。』上曰﹕『陜西行之久矣﹐民不以爲病也。』光曰﹕『臣陜西人也﹐見其病﹐不見其利。朝廷初不許也﹐而有司尙能以病民﹐況今立法許之乎﹖』上曰﹕『坐倉糴米﹐何如﹖』王珪等皆起對曰﹕『坐倉甚不便﹐朝廷近罷之﹐甚善。』上曰﹕『未嘗罷也。』光曰﹕『今京師有七年之儲﹐而錢常乏。若坐倉錢益乏﹐米益陳﹐柰何﹖』惠卿曰﹕『坐倉得米百萬石﹐則歲減東南百萬之漕﹐以其錢供京師﹐何患無錢﹖』光曰﹕『東南錢荒而米狼戾﹐今不糴米而漕錢﹐棄其有餘﹐取其所無﹐農末皆病矣。』侍講吳申起曰﹕『光言至論也。』光曰﹕『此皆細事﹐不足煩聖慮﹐陛下但當擇人而任之﹐有功則賞﹐有罪則罰﹐此則陛下職也。』上曰﹕『然﹐「文王罔攸﹐兼於庶言﹐庶獄庶愼﹐惟有司之牧夫。」正謂此也。』上復與眾人講論治道﹐至晡後﹐王珪等請起﹐上命賜湯。復謂光曰﹕『卿勿以向者呂惠卿之言﹐遂不慰意。』光對曰﹕『不敢。』遂退。七年十二月戊辰﹐端明殿學士司馬光上資治通鑑五代紀三十卷﹐資治通鑑自治平三年置局﹐每修一代史畢﹐上之。至是書成﹐總二百九十四卷﹐目錄考異各三十卷。上諭輔臣曰﹕『前代未嘗有此書﹐過荀悅漢紀遠矣。』輔臣請觀之﹐遂命付三省﹐仍令速進入。以光爲資政殿學士﹐降詔獎諭。【明抄本注『出涑水紀聞』五字。查今本涑水紀聞並無以上二條。】

宋朝事實類苑卷第十五

●宋朝事實類苑卷第十六

顧問奏對﹝二﹞

忠言讜論﹝一﹞

◆顧問奏對﹝二﹞

盛文肅

楊蟫

趙元考

畢士安

○盛文肅

景佑中﹐王沂公曾﹑呂許公夷簡爲相﹐宋綬﹑盛度﹑蔡齊爲參知政事。沂公素喜蔡文忠﹐呂公喜宋公垂﹐惟盛文肅不得志於二公。晚年王﹑呂相失﹐交章乞退。一日﹐盛文肅致齋於中書﹐仁宗召問曰﹕『王曾﹑呂夷簡乞出甚堅﹐其意安在﹖』文肅對曰﹕『二人腹心之事﹐臣亦不能知。但陛下各詢以誰可爲代者﹐卽其情可察矣。』仁宗果以此問沂公﹐公以文忠薦。一日又問許公﹐公以公垂薦。仁宗察其朋黨﹐於是四人者俱罷政事﹐而文肅獨畱焉。【廬陵歸田錄。】

○楊蟫【原作『覃』﹐據明抄本攺】

時辟楊蟫爲益倅﹐奏名上﹐太宗不識蟫字【音尋】﹐亟召問立名之因﹐奏曰﹕『先臣命之﹐不知其由﹐兄蚡弟蛻﹐盡從虫。臣家漢太尉震之後﹐今已孤﹐不敢輙更。』上曰﹕『蟫有何義﹖』奏曰﹕『臣聞出羽陵蠹書﹐曰「白魚虫」也。』上嘆曰﹕『古人名子﹐不以日月山川隱疾﹐尙恐稱呼有妨﹐今以細碎微類例名其子﹐未知其謂也。』以禦筆特去虫﹐止賜名覃。覃弟蛻之女﹐妻夏英公﹐閫範嚴酷﹐聞於掖廷。因率命婦朝後宮﹐莊獻後苛責之﹐方少戢。

【玉壺淸話。】

○趙元考

元丰中﹐髙麗使朴寅亮至﹐明年﹐象山尉張中以詩送之﹐寅亮答詩﹐序有『花面艷吹﹐媿鄰婦靑唇之動。【原作『效』﹐據明抄本攺。澠錄作『斂』。下同。】桑間陋曲﹐續郢人白雪之音』之語。有司劾中小官不當外交夷使。【澠錄作『狄』。】奏上﹐神宗顧問左右﹐『靑唇』何事﹐皆不能對。乃以問趙元考﹐元考奏﹕『不經之語﹐不敢以聞。』神宗再三諭之﹐元考誦太平廣記云﹕『有【澠錄有『覩』字。】鄰夫見婦吹火﹐贈詩曰「吹火朱唇動﹐添薪玉腕斜﹐遙看煙裏面﹐大【澠錄作『恰』。】似霧中花。」其妻告其夫曰「君豈不能學也﹖」夫曰「君當吹火。」妻【澠錄作『吾』。】亦效之﹐夫乃爲詩曰「吹火靑唇動﹐添薪黑腕斜﹐遙看煙裏面﹐恰似鳩盤茶。【明抄本作『荼』。】」』元考之雜博【澠錄作『彊記』。】如此﹐𨿽怪僻小說﹐無不該覽。【澠水燕談。】

○畢士安

咸平二年十月﹐詔選官校勘三國誌﹑晉書﹑唐書。或有言兩晉事多鄙惡﹐不可流行者。眞宗以語宰相畢士安﹐曰﹕『惡以誡世﹐善以勸後﹐善惡之事﹐春秋備載。』帝然之﹐故命刊刻。【蓬山誌。】

◆忠言讜論﹝一﹞

李懷忠

王元之

竇偁

孫籍

趙韓王

範蜀公

陳晉公

王昭明

余襄公

夏文莊

趙禹

孫冕

司馬溫公

賈先生

龐莊敏

呂文靖

範文正

李宗諤

王沂公

張乖崖

薛簡肅

○李懷忠

太祖幸西京﹐將徙都﹐羣臣多不欲畱。時有節度使李懷忠承間諫曰﹕『東京有汴渠之漕﹐坐致江淮之粟四五千萬以贍百萬之軍。陛下居此﹐將安取之﹖且府庫重兵﹐皆在東京﹐陛下誰與處此乎﹖』上乃還。【三朝聖政錄。】

○王元之

太祖末﹐王禹偁上言﹐請明數繼遷罪狀﹐募諸胡殺之。眞宗卽位﹐詔羣臣論事﹐禹偁上疏陳五事﹕『一曰﹐謹邊防﹐通盟好﹐因嗣統之慶﹐赦繼遷﹐復與夏臺﹐彼必感恩內附﹐且使天下知屈己而爲人也。二曰﹐減冗兵﹐並冗使﹐使山澤之饒﹐稍流於下。開寶前﹐諸國未平﹐而賦足兵威彊﹐由所畜之兵銳而不眾﹐所用之將專而不疑﹐設官至簡﹐而事皆舉。興國後﹐增損太冗﹐皆經制之。三曰﹐難選舉﹐使入官不濫。先朝登第僅萬人﹐乃紀以舊制﹐還舉場於有司﹐吏部銓擇官﹐亦非帝王躬親之事﹐宜依格敕注擬。四曰﹐澄汰僧尼﹐疲民無耗﹐罷度人修寺一二十載﹐容自銷鑠﹐亦救獘之一端。五曰﹐親大臣﹐遠小人﹐使忠良謇諤之士﹐知進而不疑﹔姦憸傾巧之徒﹐知退而有懼。』其後潘羅支射死繼遷﹐平夏款附﹐卒如禹偁策。而歲限度僧尼之數﹐及病囚系輕﹐得養治於家﹐至今行之。

二

王禹偁爲諫官﹐上禦戎十策。大旨以謂﹕『外任人﹐內修徳﹐則可以弭之。外則合兵勢以重將權﹐罷小臣詗邏邊事﹐行間諜以離其心﹐遣保忠禦卿率所部以張掎角﹐下詔感勵邊人取燕薊舊疆﹐蓋弔晉遺民﹐非貪其土地。內則省官以寬經費﹐抑文士以激武夫﹐信用大臣以資其謀﹐不貴虛名以戒無益﹐禁遊惰以厚民力。』端拱冬旱﹐禹偁上疏﹐請節用省役﹐薄賦緩刑。【此條今見涑水紀聞卷三。】

○竇偁

竇偁﹐字日彰﹐與賈琰同事太宗府中。琰性便佞﹐太宗嘗與諸王府射﹐琰侍側﹐稱贊徳美而多矯誕﹐偁叱之曰﹕『賈氏子巧言令色﹐豈不愧於心哉﹗』坐中失色﹐太宗亦爲之不樂﹐因罷會﹐白太祖﹐出偁涇州。後爲參知政事﹐太宗謂曰﹕『卿何以至此﹖』曰﹕『陛下以藩邸舊恩至此。』太宗曰﹕『非也﹐卿嘗面折賈琰﹐賞卿之直耳。』【範蜀公蒙求。明抄本作澠水燕談。】

○孫籍

眞宗東封還﹐羣臣獻歌頌﹐稱贊功徳者相繼﹐惟進士孫籍獻書﹐言封禪帝王之盛事﹐然願陛下愼於盈成﹐不可遂自滿假。上善其言﹐卽召試中書﹐賜同進士出身。

○趙韓王

趙普嘗奏太祖﹐舉某人爲官﹐太祖不用。普明日復奏其人﹐太祖亦不用。明日﹐普又以其人奏﹐太祖怒﹐卽碎裂其奏紙﹐擲於地。普顏色不動﹐乃跪地拾之﹐收歸。他日﹐取所裂奏札﹐用糊黏綴﹐復以奏﹐太祖乃悟﹐卒用其人。

二

太祖時﹐嘗有羣臣立功﹐當遷官﹐上素嫌其人﹐不與。趙普堅以爲請﹐上怒曰﹕『朕固不爲遷官﹐將若何﹖』普曰﹕『刑以懲惡﹐賞以酬功﹐古今之通道也。且刑賞者﹐天下之刑賞﹐非陛下之刑賞也﹐豈得以喜怒專之﹖』上怒甚﹐起﹐普亦隨之。上入宮﹐普立於宮門﹐久之不去﹐上寤﹐乃可其奏。

○範蜀公

範內翰景仁以宏才碩學﹐時所推仰。始立朝﹐或不以鯁直許之。仁廟春秋髙﹐少陽虛位﹐首拜疏乞擇宗室親賢爲皇嗣。熙寧初﹐將推行新法﹐獨不肯阿諛附議﹐知不可爭﹐卽告老歸第。天下士大夫始知仁者必有勇也。【倦遊雜錄。】

○陳晉公

尙書左丞陳公恕峭直﹐【筆錄有『自公』二字。】性靡阿順﹐總領計司﹐多歷年所。每便坐奏事﹐太宗皇帝或未深察﹐必形誚讓﹐公斂板踧縮﹐【筆錄作『公斂裾踧踖』。】退至殿壁﹐負墻而立﹐若無所容。俟上意稍解﹐復進﹐愨執前奏﹐終不攺易﹐或至三四。上察其忠亮﹐多從其議﹐故當時言稱職者﹐公爲之首。【沂公筆錄。】

○王昭明

韓魏公嘗稱﹐內侍王昭明﹐絕不類內官。往年﹐執政賈昌朝﹑陳執中惡歐陽公﹐欲因張氏事深治之﹐令蘇安世鞫獄﹐不成﹐蘇云﹕『不如鍛煉就﹐仍乞不錄問。』昭明時爲監勘官﹐正色曰﹕『上令某監勘﹐正欲盡公道﹐鍛煉何等語也﹖』歐陽公遂淸脫。【魏王別錄。】

○余襄公

慶曆中﹐開寶寺塔災﹐國家遣人鑿塔基﹐得舊瘞舍利。迎入內庭﹐送還本寺﹐令士庶瞻禮。傳言在內庭時﹐頗有光怪﹐將復建塔。余襄公靖言﹕『彼一塔不能自衛﹐何福可及於民﹖凡腐艸皆有光﹐水精及珠之圓者﹐夜亦有光﹐烏用異也﹖梁武造數千【澠錄作『長幹』。】塔﹐舍利嘗有光﹐臺城之敗﹐何能致福﹖其塔乞更不營造。』仁宗從之。

○夏文莊

夏竦薨﹐仁宗賜謚曰『文正』﹐劉原父判考功﹐上疏曰﹕『謚者﹐有司之事。且竦行不應法﹐今百司各得守其職﹐而陛下侵臣官。』【『侵臣官』澠錄作『柰何侵之乎』。】疏三上。是時﹐司馬溫公知禮院﹐上書曰﹕『謚之美者﹐極於文正。竦何人﹖可以當此﹖』書再上﹐遂攺賜謚『文獻』。知制誥王原叔曰﹕『此僖祖皇帝謚也。』封還其目﹐不爲艸辭。於是太常更謚竦『文莊』。

○趙禹

景佑中﹐趙元昊尙修職貢﹐萊【澠錄作『蔡』。下同。】州進士趙禹庶明上書﹐言元昊必反﹐請治兵爲邊備。宰相以爲狂言﹐流禹建州。明年﹐元昊果反﹐禹逃歸京師﹐上言【澠錄作『書』。】自理﹐宰相益怒﹐下禹開封獄。是時﹐陳希亮爲司錄﹐言禹可賞不可罪。宰相不從﹐希亮爭不已﹐卒從希亮言﹐以禹爲徐州推官。䢐徠先生石守道有詩曰﹕『萊牧男兒忽議兵』﹐謂禹也。

○孫冕

咸平中﹐孫冕言﹐乞放江淮荊湖通商賈鹽﹐許商人於邊入中糧艸﹐或京師納錢帛﹐一年之內﹐國家預得江淮﹑荊﹑湖三路賣鹽課額﹐而又公私之利有十倍焉。爲陳恕等沮之﹐其議遂寢。

○司馬溫公

嘉佑中﹐內臣淩【澠錄作『麥』。】允言死﹐以其嘗有軍功﹐特給鹵簿。司馬溫公言﹕『古不以名器假人﹐允言近習之人﹐非有大勛大功﹐而贈以一品﹐給以鹵簿﹐不可以爲後法。』仁宗嘉納之。

二

仁宗朝﹐司天奏月朔日當食﹐而陰雲不見﹐事同不食﹐故事當賀。司馬溫公曰﹕『日食﹐四方皆見﹐而京師獨不見﹐天意若曰人君爲陰邪所蔽﹐天下皆知﹐而朝廷獨不知﹐其爲災尢甚﹐不當賀。』詔嘉其言﹐後以爲例。

○賈先生

臨淄賈岡公竦【澠錄無『岡』字﹐『竦』作『疎』。】先生﹐以著書扶道爲己任﹐著山東野錄七篇﹐頗類孟子。嘗奏諫書四篇﹐謂丁謂造作符瑞﹐以誣皇天﹐欺先聖﹐今幸謂姦發﹐請明告天下﹐正其事﹐使後世無譏焉。其文【以上八字澠錄作『無幾又』。】謂﹕『謂旣竄逐﹐寇萊公猶在雷﹐請還萊公﹐以明忠邪。』先生終以孤直不偶﹐旣晚得進士出身﹐亦不樂爲吏。久之﹐李文定公竊其告勑送吏部﹐先生勉就之﹐官至殿中丞。卒後﹐門人李冠元伯﹑劉顏子望相與謚曰『存道先生』。初﹐先生得出身也﹐眞宗賜先生名﹐故字希徳云。【上二句澠錄作『眞宗賜名同﹐攺字希得』。】

○龐莊敏

狄武襄公旣平嶺南﹐仁宗欲以爲樞密使平章事﹐龐莊敏公曰﹕『太祖遣曹彬平江南﹐止賜錢三【澠錄作『二』。】十萬﹐其重愼名器如此。今靑功不迨彬遠矣﹐若用爲平章事﹐富貴已極﹐後【澠錄有『安』字。】肯爲陛下用耶﹖萬一復有寇盜﹐靑更立功﹐陛下以何官賞之﹖』乃以靑爲護國軍節度﹐諸子皆遷官﹐厚賜金帛。

○呂文靖【原誤作『靜』﹐據明抄本及本文攺正】

初﹐眞宗上僊﹐章獻攀慕深【澠錄作『號』。】切﹐凡喪祭之禮﹐務極崇厚。呂文靖奏曰﹕『太后爲先帝喪紀之數﹐宗廟之儀﹐不忍裁減﹐曲盡尊奉。此𨿽至孝之道﹐以臣所見﹐尙未足報先帝恩遇之厚。惟是遠姦邪﹐獎忠直﹐愛惜民財﹐拔擢時彥﹐使邊鄙【澠錄作『徼』。】寧靜﹐人物富安﹐皇帝徳業日茂﹐太后壽樂無憂﹐此報先帝之大節也。』

二

祥符中﹐玉淸﹑昭應等宮成﹐大臣率兼使領。天聖中﹐玉淸災﹐章獻泣曰﹕『先帝遵道奉天﹐【澠錄作『尊奉先祧』。】故大建珍館﹐【澠錄作『館禦』。】以盡祇肅之道。今忽焚毀﹐何以稱先帝遺意﹖』呂文靖公恐後復議繕完﹐因推洪範災異之端﹐請罷營建﹐遂懇讓使名。玉淸遂不復葺。【以上十條今見澠水燕談錄卷一。】

○範文正

慶曆中﹐議弛茶鹽之禁﹐及減商稅﹐範文正以爲不可﹕『茶鹽商稅之入﹐但分減商賈之利耳﹐行於商賈﹐未甚有害也。今國用未減﹐歲入不可闕﹐旣不取之於山澤及商賈﹐須取之於農。以其害農﹐孰若取之於商賈﹖今爲計﹐莫若先省國用。國用有餘﹐當先寬賦役﹐然後及商賈。弛禁﹐非所當先也。』其議遂寢。【已上出筆談。】

二

範文正仲淹爲右司諫﹐章獻劉太后聽政﹐忽遣一巨璫諭之曰﹕『今後凡有大號令﹐不須彊。上幼﹐三五年爲一宰相﹐不難致。』公覺其言甘﹐必有所謂。果誕告冬至日﹐大會前殿﹐仁宗率羣臣爲壽﹐有司將具。公上疏曰﹕『臣聞王者尊極﹐儀法配天﹐故所以齒輅馬﹐踐廐芻﹐尙皆有誅。況屈萬乘之重﹐垂冕旒﹐行北面之禮乎﹖此乃開後世弱人主以彊母后之漸也。陛下果欲爲太后履長之賀﹐於闈掖﹐以家人承顏之禮行之可也。抑又慈慶之容﹐禦軒陛﹐使百官瞻奉﹐於禮不順。』事遂已。又獨禦乞皇太后還政疏曰﹕『陛下擁扶聖躬﹐聽斷大政﹐日月持久。今上皇帝春秋已盛﹐叡哲明發﹐握乾綱而歸坤紐﹐非黃裳之吉象也。豈若保慶壽於長樂﹐捲收大權﹐還上眞主﹐以享天下之養云。』疏入﹐不報。【湘山野錄。】

三

明道中﹐天下蝗旱﹐範文正公安撫江淮回﹐以太平州貧民所食烏昧艸進呈﹐乞宣示六宮戚裏﹐用抑奢侈。【澠水燕談。此條今見夏校本澠水燕談錄補遺引五朝名臣言行錄七之二﹐起首作『是歲大旱蝗﹐詔公奉使安撫江淮還』。】

○李宗諤

咸平初﹐修太宗實錄﹐命錢若水主其事。若水舉給事中柴成務﹑起居舍人李宗諤﹑侍禦史宗度﹑洎予及職方員外郎吳淑。上指宗諤曰﹕『自太平興國八年已後﹐皆昉在中書﹐日事史策﹐本憑直筆﹐儻子爲父隱﹐何以談信於後代乎﹖』除宗諤不許﹐余悉可之。【楊文公談苑。】

○王沂公

眞宗初上仙﹐丁晉公﹑王沂公同在中書﹐沂公獨入札子﹐乞於山陵已前﹐一切內降文字﹐中外並不得施行。又乞今後凡兩府行下文字﹐中書候宰相參政﹐密院樞密使副簽書員﹐方許中外承受。兩宮可其奏。晉公聞之﹐愕然自失﹐由是深憚沂公矣。【此條今見東軒筆錄卷三。】

二

眞宗晏駕﹐二府同受遺詔﹐輔立仁宗及皇太后權聽斷軍國事。宰相丁謂欲去『權』字﹐王沂公時參大政﹐獨執之曰﹕『皇帝衝年﹐太后臨朝﹐斯非國家常典﹐稱「權」猶足示後。況言猶在耳﹐何可攺也﹖』謂𨿽深憾其言﹐然『權』字遂不敢去。【魏王別錄。】

○張乖崖

忠定公後自金陵入﹐苦腦疽﹐未陛見。禦史合門累奏﹐上寬其告﹐俾養疾。公恨不得面陳所懷﹐乃抗論﹕『近年【澠錄有『以來』二字。】虛國家帑藏﹐竭生民膏血﹐以奉無用之土木者﹐皆丁謂﹑王欽若啟上侈心之所爲也。不誅死﹐無以謝天下。』章三上﹐不報﹐出知陳州。【澠水燕談。】

○薛簡肅

明肅太后從謁太祖﹐【以上四字湘錄『欲謁太廟』。】詔禮官艸儀﹐時學臣寘【『寘』湘錄作『皆以』二字。】周官後服進議。佞者密請曰﹕『陛下垂簾聽大政﹐號兩宮尊稱﹐山呼及輿禦皆王者制度。入太室﹐豈當以后服見祖宗耶﹖』遂下詔﹐服衮冕。諫疏交上﹐後宰臣執議﹐俱不之聽。不得已﹐將誕告﹐賴薛簡肅公以關右人﹐語气明直﹐不文其談﹐簾外口奏曰﹕『陛下大謁之日﹐還作漢兒拜耶﹖女兒拜耶﹖』明肅無答﹐是夕報罷。【此條今見續湘山野錄。】

宋朝事實類苑卷第十六

●宋朝事實類苑卷第十七

忠言讜論﹝二﹞

◆忠言讜論﹝二﹞

薛師正

錢若水

王文正

賈黃中

趙閱道

呂晦叔

王平甫

張杲卿

王著

王嗣宗

田諫議

王安簡公

程文簡

韓魏公

李南陽

唐質肅

○薛師正

呂晦叔與薛師正並命入樞府﹐師正事晦叔甚恭﹐久之﹐晦叔亦稍親之﹐議事頗相佐佑。【涑水『佐佑』作『左』。】合門副使韓存寶將陜西兵討戎瀘【涑水作『瀘戎』。下同。】蠻﹐拔數柵﹐斬首數百級。上欲優進官秩﹐以勸立功者﹐師正曰﹕『戎瀘本無事﹐今優賞存寶﹐後有立功大於此者﹐何以加之﹖』晦叔曰﹕『薛向言是也。』乃除四方館使。【澠水燕談。此條今見涑水紀聞卷十四。末注『伯淳云』三字。當屬涑水文。】

○錢若水

李繼隆與轉運使盧之翰有隙﹐欲陷之罪﹐乃檄轉運司﹐期八月出塞﹐令辦芻粟。轉運司調發方集﹐繼隆復爲檄﹐言據陰陽人狀﹐國家八月不利出師﹐當更取十月。轉運司遂散芻粟﹐旣而復爲檄云﹕『得保塞胡偵候狀﹐言賊已【涑水作『且』。】入塞﹐當以時進軍﹐芻粟卽日取辦。』是時﹐民輸挽者適散﹐倉卒不可復集﹐繼隆遂奏轉運司乏軍食。太祖【涑水作『宗』。】大怒﹐立召中使一人﹐付三函﹐令乘騎驛取轉運使盧之翰﹑竇玼【涑水作『玭』。】及某人首。丞相呂端﹑樞密使柴禹錫皆不敢言﹐惟樞密副使錢若水爭之﹐請先推驗有狀﹐然後行法。上大怒﹐拂衣起入禁中﹐二府皆罷﹐若水獨畱廷中不去。上旣食久之﹐使人偵視廷中有何人﹐報云﹕『有細瘦而長者﹐尙立焉。』上出﹐詰之曰﹕『爾以同州推官﹐再期爲樞密副使﹐朕所以擢任爾者﹐爲賢爾﹐乃不才如是邪﹗尙畱此安俟﹖』對曰﹕『陛下不知臣無狀﹐使得待罪二府﹐臣當竭其愚慮﹐不避死亡﹐補益陛下﹐以報厚恩。李繼隆外戚﹐貴重莫比﹐今陛下據其一幅奏書﹐誅三轉運使﹐𨿽有罪﹐天下何由知之﹖鞫驗事狀明白﹐加誅亦何晚焉﹖獻可替否﹐死以守之﹐臣之常分。臣未獲死﹐固不敢退。』上意解﹐乃召呂端等﹐奏請如若水議﹐先令責狀。許之﹐三人皆黜爲行軍副使。旣而﹐虜欲入塞事皆虛﹐繼隆坐罷招討﹐知秦州。【涑水紀聞。】

○王文正

祥符中﹐天下大蝗﹐近臣得死蝗於野以獻﹐宰相將【澠錄『相將』二字作『臣』。】率百官稱賀﹐王魏公獨言不可。數日﹐方【澠錄有『罷』字。】朝﹐飛蝗蔽天﹐眞宗嘆曰﹕『使百官方【澠錄作『將』。】賀﹐而蝗遽至﹐豈不爲大【『大』澠錄作『天下』二字。】笑耶﹖』

二

眞宗朝﹐宦者劉承珪以忠謹事上﹐病且死﹐求爲節度使。上促授之﹐王魏公旦執不從﹐曰﹕『後有求樞使者﹐何以拒【澠錄作『絕』。】之﹖』至今宦者官不過畱後。【並澠水燕談。】

○賈黃中

賈黃中﹐乃唐造華夷圖丞相耽四世孫﹐七歲舉童子關頭及第。李文質【玉壺作『正』。】昉以詩贈之云﹕『七歲成【玉壺作『神』。】童古所難﹐賈家門戶有衣冠。七人科第排頭上﹐五卷【玉壺作『部』。】經書誦舌端。見牓不知名字貴﹐登筵未識管弦歡。從玆穩上靑霄【明抄本作『云』。】去﹐萬里誰能測羽翰﹖』後興國中﹐參太宗大政﹐性極淸畏。嘗知金陵﹐一日﹐案行府寺﹐覩一隙捨扃鐍甚嚴﹐公怪之﹐因發鑰﹐得寶【玉壺有『貨』字。】數十巨櫃﹐乃故國宮闈所遺之物﹐不隸於籍﹐數不可計。公亟集僚吏﹐啟其封﹐悉籍之以表上。上嘆曰﹕『貪黷者籍庫之物﹐尙冒禁盜﹐況亡國之遺物乎﹖』賜錢三百萬以旌其潔。事母孝﹐不幸年五十六﹐先母而逝。太宗卹其家﹐旣葬﹐其母入謝﹐上面撫之﹕『勿以諸孫及私門之窘自撓﹐朕當【玉壺作『常』。】記之。』【玉壺淸話。】

○趙閱道

趙閱道爲人淸潔﹐【涑水作『素』。】好養生﹐知成都﹐獨與一道人及大龜偕行。後知成都﹐並二侍者無矣。至和中﹐範景仁爲諫官﹐趙閱道爲禦史﹐以論陳恭公事有隙。熙寧中﹐介甫執政﹐恨景仁﹐數訐之於上﹐且曰﹕『陛下問趙抃﹐卽知其爲人。』他日﹐上以問閱道﹐對曰﹕『忠臣。』上曰﹕『卿何以知【涑水作『稱』。】其忠﹖』對曰﹕『嘉佑初﹐仁宗違豫﹐鎭首請立皇嗣以安社稷﹐豈非忠乎﹖』旣退﹐介甫謂閱道曰﹕『公不與景仁有隙乎﹖』閱道曰﹕『不敢以私害公。』【涑水紀聞。涑水『並二侍者無矣』以上爲一條﹐注『蜀人云』。『至和中』以下另爲一條﹐注『範景仁云』。】

○呂晦叔

馮當世﹑孫和甫﹑呂晦叔﹑薛師正同在樞府﹐三人屢於上前爭論﹐晦叔獨默不言。旣而上顧問之﹐晦叔方爲開析可否﹐語簡而當﹐上常納之﹐三人亦莫能違也。出則未嘗語人﹐皆譏晦叔循默﹐不副眾望﹐晦叔亦不辯也﹐而同僚或【涑水有『爲』字。】辯之。

○王平甫

王安國﹐字平甫﹐介甫之弟也。常非其兄所爲﹐爲西京國子監教授﹐溺於聲色。介甫在相位﹐以書戒之曰﹕『宜放鄭聲。』安國復書曰﹕『安國亦願兄遠佞人也。』官滿至京師﹐上以介甫故﹐召上殿﹐時人以爲必除侍講。上問以其兄秉政﹐物論如何﹖對曰﹕『但恨聚斂太急﹐知人不明耳。』上默然【『然』字據明抄本增。】不悅﹐由是別無恩命。久之﹐乃得館職。安國嘗力諫其兄﹐以天下恟恟﹐不樂新法﹐皆歸咎於公﹐【明抄本作『兄』。】恐爲家禍。介甫不聽﹐安國哭於影堂曰﹕『吾家滅門矣。』又嘗責曾布以誤惑丞相﹐更變法令。布曰﹕『足下【涑水有『誰』。】人之子弟﹐朝廷變法﹐何預足下事﹖』安國勃然怒曰﹕『丞相吾兄也﹐丞相之父﹐卽吾父也。丞相由汝之故﹐殺身破家﹐僇及先人﹐發堀丘壠﹐豈得不預我事邪﹖』【並涑水紀聞。】

○張杲卿

張杲卿爲禦史中丞日﹐因登對言及家世及履歷本末。仁廟曰﹕『卿亦出自孤寒。』杲卿曰﹕『臣本書生﹐陛下擢任至禦史中丞﹐三子皆服官裳﹐亦有先臣之田廬﹐家事有托﹐自謂非孤寒。陛下可謂孤寒矣。』仁廟徐曰﹕『亦有說乎﹖』曰﹕『陛下春秋髙﹐奉宗廟社稷之重﹐主鬯尙虛位﹐天下之心未有所系﹐是陛下孤寒也。』仁廟攺容﹐頗嘉其意﹐後遂參柄用。【倦遊雜錄。】

○王著

太宗朝﹐有王著者﹐學右軍書﹐深得其法﹐侍書翰林。帝聽政之餘﹐畱心筆札﹐數遣內侍持書示著﹐著每以爲未善。太宗益刻意臨學﹐又以問著﹐對如初。或詢其意﹐著曰﹕『書固佳矣﹐若遽稱善﹐恐帝不復用意。』其後﹐帝筆法精絕﹐超越前古﹐以爲由著之規益也。【澠水燕談。】

○王嗣宗

太宗時﹐王嗣宗以祕書丞知橫州﹐上遣武徳辛之嶺南﹐詗察民間事。嗣宗執而杖之﹐械送闕下﹐因奏曰﹕『陛下不委任天下賢俊﹐而猥信此輩﹐以爲耳目﹐切爲陛下不取。』上大怒﹐命械送嗣宗詣京師。旣至﹐上怒解﹐喜嗣宗直節﹐遷太常博士﹐通判澶州﹐後知邠州事。有狐王廟﹐巫祝假之以惑百姓﹐歷年甚久﹐舉州信重﹐前後長史﹐皆先謁奠﹐乃敢視事。嗣宗毀其廟﹐燻其穴﹐得狐數十頭﹐盡殺之。【東齋記事。】

○田諫議

太宗嘗謂侍臣曰﹕『朕欲以皇王之道禦圖﹐愧無稽古深學﹐舊有禦覽﹐但記分門事類﹐繁碎難檢。今【玉壺作『令』。】諫臣以治亂興亡急要﹐寫置一屏﹐欲常在目。』時知雜田錫奏曰﹕『皇王之道﹐微妙曠闊﹐今【玉壺有『且』字。】取軍國要機二事以行之。師平太原﹐遠玆二載﹐未賞軍功﹐願因郊籍﹐議功酬之。乞罷交州戍兵﹐免驅生民爲瘴嶺之鬼。此二者﹐𨿽不系皇王之法﹐【明抄本作『治』。】陛下宜念之。』上嘉納錫眞得鯁直之體﹐而此事尢難爲奏。【玉壺無『事』字﹐『奏』作『答』。】趙普當國﹐錫謁於中書曰﹕『公以元勛當國﹐宜事損儉。有司羣臣書奏﹐盡必先經中書﹐非尊主之體也。諫官章疏﹐令合門塡狀﹐大弱臺憲之風﹐尢爲不可也。』普引咎﹐正容厚謝皆罷之。錫將卒﹐自艸遺表﹐猶勸上以慈儉納諫爲意﹐絕無私請。上厚卹之。【玉壺淸話。】

二

田錫﹐字表聖﹐嘉州人。太宗時﹐上言軍國要機者一﹐朝廷大體者四。太宗嘗言﹐錫有文行﹐敢言。眞宗卽位﹐屢召對言事﹐嘗請抄略禦覽三百六十卷﹐日覽一卷。又采經史要言﹐爲禦屏風十卷﹐以便觀覽。及卒﹐眞宗謂劉沆曰﹕『田錫直臣也﹐何天奪之速﹖朝廷每有小缺失﹐方在思慮﹐錫之章奏已至矣。』特贈工部侍郎﹐以其子將作監主簿慶遠﹑慶余並爲大理評事﹐給俸終喪﹐仍布告天下﹐以示激勸。故事﹕諫議大夫卒﹐無贈典。【範蜀公蒙求。】

○王安簡公

王安簡公奏﹕『河北﹐朝廷根本﹐而雄州﹐河北咽喉。先朝用才如何承矩﹐護邊累年﹐官止諸司使。領刺史李允則幾二十年﹐亦不過引進使。今用人太輕﹐而賞典過厚﹐非制虜之術。』公爲禦史中丞﹐嘗畱百官班以廷爭張堯佐事﹐仁皇急遣使爲止之﹐罷堯佐宣徽﹑景靈二使。【東齋作『罷堯佐官﹐充景靈宮使』。東齋記事。】

○程文簡

程琳知開封府﹐決事如神。是年冬﹐司天上明年正旦日蝕﹐此所謂三陽之始﹐人君所忌﹐請移閏月以避之。上亦以爲然。琳曰﹕『日者﹐眾陽之長﹐君上之象。今有所蝕﹐蓋由乾剛之道﹐忽有所虧而致﹐惟修徳政可以免之。』上曰﹕『卿言極是﹐朕亦思之﹐不如自責﹐可以答天變。』上畏天之威﹐不爲日者所惑如此。【本朝名臣傳。】

○韓魏公

蔡挺在密院日﹐有廢馬監之議﹐朝廷遂遣蔡確出相度利害﹐確以可廢聞。上以謂所得子利﹐給官吏與兵卒猶不足﹐則國家所費亦大﹐不如廢之便。公聞之﹐曰﹕『馬監之於國﹐爲利豈少哉﹗不惟馬之蕃息﹐足以備緩急之用﹐又足以爲四夷之聲勢。』【魏王別錄。】

○李南陽

太宗將親攻範陽﹐李南陽至參大政﹐以二策抗疏爲奏﹕『願陛下選將帥中威勇有謀﹐惇龐多福﹐克荷功名者﹐授宸算﹐付銳兵﹐俾往徵之。大駕不出京轂﹐恭守宗祧﹐慰撫黔庶﹐示敵人以閒暇﹐策之上也。大名﹐河朔之咽喉﹐或蹔駐【玉壺有『淸』字。】蹕﹐揚天威以壯軍聲﹐策之中也。若其邊霜朔雨﹐朝塵日【玉壺作『夕』。】埃﹐翻龍鳳於旗常﹐擁貔貅於鑾輅﹐勞侵黼扆﹐士失耕農﹐非愚臣所知也。』疏旣入﹐繼以目疾求退﹐士論嘉之。【玉壺淸話。】

二

至道二年重陽﹐皇太子諸王宴瓊林苑﹐教坊以夫子爲戲者。賓客李至言於東朝﹐曰﹕『唐大和中﹐樂府以此爲戲﹐文宗遽令止之﹐笞伶人以懲其無禮。魯哀公以儒爲戲﹐尙不可﹐況敢及先聖乎﹖』東朝驚嘆﹐白於上而禁止之﹐此戲遂絕。【楊文公談苑。】

○唐質肅

嘉佑中﹐仁宗自內合降密勑﹐近以女謁縱橫﹐無由禁止。今後應內降批出﹐事主司未得擅行﹐次日執奏定可否。始數日﹐左承天門一寬衣老兵﹐持竹獘器﹐上以敗荷覆之。門吏搜之﹐乃金巨弁一枚﹐上綴巨蚌﹐燦然不知其數。禁門舊律﹐盡依外門例﹐凡有搜攔﹐更不申【原作『中』﹐據湘錄攺。】覆﹐卽送所司。時開封方鞠劾次﹐一小璫馳騎急傳旨令放其物﹐仰進呈。府尹魏公瓘不用執奏法﹐遂放之。唐質肅公介方在諫垣﹐疏曰﹕『陛下臨禦已來﹐所降勑旨﹐未有若執奏內批之勑﹐爲【湘錄有『今』字。】治世之大公也。臣風聞禁門近日有搜攔之獄﹐傳旨令放﹐主司殊不顧執奏之法。乞再收犯者劾之﹐使正其典。』疏入不報。公又疏曰﹕『臣聞王者一語朝出﹐四海夕聞。今執奏之勑旣爲無用﹐乞下詔收之﹐免惑天下。』旣而又不報﹐公不免又疏曰﹕『臣聞開封乃天下百執事之首司也。魏某【明抄本作『瓘』。】爲尹﹐承【湘錄作『臣』。】君父詔旨﹐輙不遵守。望端門無咫尺之地﹐尙敢輙爾﹐況九州島之遠乎﹖欲乞重貶魏某﹐以咎不遵君命之惡。臣以言職﹐不能早寤淸衷﹐亦乞罷黜。』魏由此降越州。時有感事詩﹐有『鐵冠持白簡﹐藩棘聚靑蠅』。【湘錄有『之句』二字。】上謝表略云﹕『狂風動地﹐孤蓬所以易飄。眾斧登山﹐直木終須先伐。』才者愛之。【湘山野錄。】

二

張堯佐以進士擢第﹐累官至屯田員外郎﹐知開州。會其侄女有寵於仁宗﹐冊爲修媛﹐堯佐遂驟遷擢﹐一日中除宣徽﹑節度﹑景靈﹑羣牧四使。是時﹐禦史唐介上疏﹐引天寶楊國忠爲戒﹐不報。又與諫官包拯﹑吳奎等七人論列殿上﹐旣而禦史中丞畱百官班﹐欲以廷爭。卒奪堯佐宣徽﹑景靈兩使﹐特加介六【東軒作『一』。】品服﹐以旌敢言。未幾﹐堯佐復除宣徽使﹐知河陽。唐謂同列曰﹕『是欲與宣徽﹐而假河陽爲名耳。我曹豈可中已耶﹖』同列依違不前﹐唐遂獨爭之﹐不能奪。仁宗諭曰﹕『差除自是中書。』介遂極言宰相文彥博﹐以燈籠錦媚貴妃而致位宰相﹐今又以宣徽使結堯佐﹐請逐彥博而相富弼。又言諫官觀望挾姦﹐而言涉宮掖。語甚切直﹐仁宗怒﹐趍召兩府﹐以疏示之。介猶諍不已﹐樞密副使梁適叱介使下殿﹐介諍愈切。仁宗大怒﹐玉音甚厲﹐眾恐禍出不測。是時﹐蔡襄修起居注﹐立殿陛﹐卽進曰﹕『介誠狂直﹐然納諫容言﹐人主之美徳﹐必望全貸。』遂貶春州別駕。翌日﹐禦史中丞王舉正救解之﹐攺爲英州別駕。始﹐上怒未已﹐兩府竊議曰﹕『必重貶介﹐則彥博不安。彥博去﹐則吾屬遞遷矣。』旣而果如其料。當是時﹐梅堯臣作【東軒有『書』字。】竄詩曰﹕『皇佑辛卯冬﹐十月十九日﹐禦史唐子方﹐危言初造膝。曰朝有巨姦﹐臣介所憤疾。願條一二事﹐臣職敢妄率。巨姦宰相博﹐邪行世莫匹。是【東軒作『曩』。】時守成都﹐委曲媚貴暱。銀璫插左貂﹐窮臘使馳驛。邦媛將誇侈﹐中金賫千鎰。爲我寄使君﹐奇紋織纖密。遂傾西蜀巧﹐日夜急鞭抶。經【東軒作『紅』。】經緯金縷﹐排科鬭八七。比比雙蓮花﹐篝燈戴心出。幾日成一端﹐持行如鬼疾。明日【東軒作『年』。】觀上元﹐被服穩稱質。璨默驚上目﹐遽爾有薄詰。旣聞所從來﹐佞對以【東軒作『似』。】未失。且云奉至尊﹐於妾豈能必。遂回天子顏﹐百事容丐乞。臣今得粗【東軒作『初』。】陳﹐狡猾彼非一。偸威與賣利﹐次第推甲乙。是惟陰猾雄﹐仁斷宜勇黜。必欲致太平﹐在列無如弼。弼亦昧平生﹐況臣不阿屈﹗臣言天下公﹐奚以身自卹﹖君傍有側目﹐喑啞橫詆叱。指言爲罔上﹐廢汝還蓬蓽。是時白此心﹐尙不避斧鑕。𨿽令禦【東軒作『禁』。】魑魅﹐甘且同飴蜜。旣知弗可懼﹐復以彊詞窒。帝聲亦大厲﹐論奏不容畢。介也容甚閒﹐猛士膽爲栗。立貶嶺外春﹐速欲爲異物。內外官恟恟﹐陛下何未悉﹖卽敢救者誰﹖襄執左史筆。謂此儻不容﹐盛美有所咈。平明中執法﹐懷疏又堅述。介言或似狂﹐百豈無一實。恐傷四海和﹐幸勿苦倉卒。亟許遷英山﹐衢路猶嗟咄。翌日宣白麻﹐稱快口盈溢。阿附連諫官﹐去若懷絮虱。其間因獲利﹐竊笑等蚌鷸。英州五千里﹐瘦馬行■﹝馬失﹞■﹝馬失﹞。毒蛇噴曉霧﹐晝與嵐气沒。妻孥不同塗﹐風浪過蛟窟。存亡未可知﹐雨【東軒作『旅』。】館愁傷骨。饑僕時後先﹐隨猿拾橡栗。越林多蔽天﹐黃柑雜丹橘。萬室通釀酤﹐撫遠無禁律。歸去不須錢﹐醒來弄鳴瑟。山水仍奇怪﹐已可消憂鬱。莫作楚大夫﹐懷沙自沈汨。西漢梅子眞﹐出爲吳市卒。市卒且不慚﹐況玆別乘【東軒作『秉』。】秩﹖』始堯臣作此詩﹐不敢示人。及歐陽文忠公爲編其集﹐時有嫌避﹐又削去此詩﹐是以人少知者﹐故今盡錄焉。【出東軒筆錄。】

宋朝事實類苑卷第十七

●宋朝事實類苑卷第十八

典禮音律﹝一﹞

◆典禮音律﹝一﹞

皇后合食太廟

僖祖廟爲始祖

籍田

祀明堂

郊祭

封程嬰公孫杵臼立廟

嫡孫傳重服

武臣持服

金龍玉簡

婚禮坐鞍

蠟臘

正冬朝賀上壽

宣祖配天

彗星見罷祀南郊

祭太社

兩制攝事

祠太一

九宮貴神

郊廟讀冊回班

醮祠禦寶

朝獻朝饗

云韶部

鈞容直

河市樂

拱辰管

○皇后合食太廟

仁宗皇帝將祫享﹐韓持國爲禮官﹐建言﹕皇后廟孝章﹑淑徳﹑章懷神主﹐不當合食於太廟。下待制以上議﹐議者凡十七【東齋作『十餘』。】人﹐自夢得﹑武平仲﹑�祖﹑楊侍講﹑向龍圖﹑原甫﹑景彜﹑聖從八人﹐以爲當合食太廟。永叔﹑陽叔﹑子華﹑長文﹑子方﹑包希仁﹑錢資元﹑盧公彥﹑並鎭九人﹐以爲當從持國論。卒爲二議以上﹐朝廷以爲日迫﹐且依舊合食﹐須後別議。而武平仲當艸詔﹐其辭太王【『太王』東齋作『竟主』。】其所議﹐自後亦不復議。皇后別廟者﹐以其不可入太廟也。合食而入太廟﹐又何必爲別廟哉﹖然其論議之難合也若是。【東齋記事。】

○僖祖廟爲始祖

熙寧五年十月﹐太常禮院言﹕『奉聖旨﹐詳定僖祖神主祧遷者﹐切以聖王用禮﹐固有因循﹐至於逆順之大倫﹐非敢違天而廢古。請僖祖爲太廟始祖﹐遷順祖神主藏之夾室﹐依禮不諱。孟夏祀感生帝﹐以僖祖配﹐詔恭依。先是中書言﹐萬物本乎天﹐人本乎祖﹐故先王廟祀之制﹐有疏而無絕﹐有遠而無遺。商周之王﹐斷自后稷以下者﹐非絕嚳以上而遺之﹐以其自有本絕承之故也。若尊卑之位﹐先後之序﹐則子孫𨿽齊聖有功﹐不得以加其祖考﹐天下萬世之通道也。本朝自僖祖以上﹐世次不可得而知﹐則僖祖有廟﹐與稷契宜無以異。今毀其廟﹐而藏其主於夾室﹐替祖宗之尊﹐而下祔於子孫﹐非所以順祖宗孝心﹐事亡如事存之義。求之前載﹐𨿽或有然﹐考合於經﹐乃無成憲。因時制禮﹐寔在聖時。乞以所奏﹐付之兩制詳議﹐而擇取其當。』詔答曰﹕『廟祧之序﹐蓋有典彜﹐所以上承先王﹐下法後世。朕嗣守大統﹐獲奉宗祀﹐而世次遷毀﹐禮或未安。討論經常﹐屬我哲輔﹐於以佐朕不逮﹐而仰稱祖宗追孝之心。朕覽之矍然﹐敢不祗服﹐宜依所請。』於是元絳等議云﹕『詩序生民曰﹕尊祖也﹐文武之功﹐起於后稷﹐故推以配天焉。蓋言尊祖﹐不言尊有功﹐言文武之功﹐而不言后稷之功﹐則知推后稷配天者﹐以尊祖﹐而非以尊有功也。』從之。

熙寧八年五月﹐禮院言﹕『今年四月﹐太廟禘祭﹐排列神位﹐已依勑命。尊始祖居東向之位﹐自順祖而下﹐昭穆各各以南北爲序。自今如遇禘祫﹐著爲定禮。』詔恭依。

○籍田

元丰二年七月﹐詳定禮文所言﹕『國語云「王耕一畝﹐庶人終於千畝。廩於籍﹐東南鍾而藏之。」自漢迄唐﹐皆有帝籍神倉﹐今久廢不設。凡祭祀之所用﹐皆索諸市﹐非所以致潔誠也。乞於京城東南﹐度田千畝﹐置籍田﹐仍徙先農壇於其中。立神倉於東南﹐五穀之外﹐並植菜蔬。冬則藏冰﹐一歲祠祭之用取具焉。』並從之。

○祀明堂

元丰三年七月﹐詔曰﹕『遠而尊者祖﹐則祀於郊之圓丘而配天。邇而親者禰﹐則祀於國之明堂而配上帝。天足以及上帝﹐上帝未足以盡天﹐故圓丘祀天﹐則對越諸神﹐明堂則上帝而已。歷代以來﹐合宮所配﹐旣紊於經﹐乃至雜以先儒六天之說。此皆固陋昧古﹐以失情文之宜﹐朕甚不取。其將來祀英宗於明堂﹐推以配上帝﹐余從祀羣臣﹐悉罷。』

○郊祭

四月詔﹐親祠北郊﹐依南郊儀。如不親祠﹐則上公攝事。先是奉祀禮文所言﹕『天地合祭﹐自漢元始間﹐以禮樂旣若有合﹐而禮夫婦共牢。於是合祭天地﹐以隆一體之誼。後漢光武﹑魏文帝﹑晉元帝﹑唐武徳以來﹐皆因之﹐殆非求神以類之意。本朝﹐上帝卽設天皇地祗位﹐稽之典禮﹐有所未合。』於是翰林學士張璪言﹕『陽生於十一月﹐陰生於五月﹐則陰陽之生﹐天地致用之始。先王於是順陰陽之義﹐以冬至日祀天於地上之圓丘﹐夏至日祭地於澤中之方丘﹐以至牲幣器服﹐詩歌樂舞﹐形色度數﹐莫不放其象類﹐故天神地祗可得而禮。由此觀之﹐夏至日祭地於方丘﹐而天子親祗之﹐此萬世不易之理也。議者以謂﹐當今萬乘儀衛﹐加倍於古﹐方盛夏時﹐不可以躬行﹐乃欲攺用他月﹐不惟無所據依﹐又失所以事地順陰之義。必不得已﹐臣以謂宜卽郊祀之歲﹐於夏至之日﹐盛禮容﹐具樂舞﹐遣冢宰攝事﹐𨿽未能皆當於禮﹐庶幾先王之遺意﹐猶有存焉。』禮官請如璪議。上批﹕『張璪之議﹐在今所宜﹐固無所易。』

元丰六年冬至﹐祭昊天上帝於圓丘﹐以太祖配﹐始罷合祭天地也。制曰﹕『永惟五聖之列﹐必躬三歲之祠【明抄本作『祀』。】祭﹐以禮意寢而不明﹐樂文雜而未正﹐故刺六經之說﹐考諸儒之言。緝熙曠議﹐是正巨典﹐陟配烈祖﹐對侑昊穹。於時維太常之旒﹐備金玉之駕。乃搢大圭﹐以爲國之綴﹐乃服大裘﹐以考古之文。』故事﹕衮冕行事﹐至是始加服大裘﹐而被以衮冕。【元丰聖訓。】

○封程嬰公孫杵臼立廟

神宗朝﹐皇嗣屢闕﹐余嘗詣合門上書﹐乞立程嬰﹑公孫杵臼廟﹐優加封爵﹐以旌忠義﹐庶幾不爲厲﹐使國統有繼。是時適值鄆王服藥﹐上覽之矍然﹐卽批付中書﹐授臣將作監丞勑河東路﹐尋二人遺迹﹐乃得其冢於絳州太平縣。詔封嬰爲成信侯﹐杵臼爲忠智侯﹐因命絳州立廟﹐歲時致祭。余所上書﹐略曰﹕『臣嘗讀史記世家﹐考趙氏廢興之本末﹐惟程嬰﹑公孫杵臼二人各盡死﹐不顧難﹐以保全趙氏孤兒﹐最爲忠義。乃知國家傳祚至今﹐皆二人之力也。蓋下宮之難﹐屠岸賈殺趙朔﹑趙括﹐趙嬰齊已赤族無譙類﹐惟朔妻有遺腹﹐匿於公宮。旣而免身生男﹐屠岸賈聞之﹐索於官中甚急﹐於是朔妻置兒袴中﹐祝曰「趙宗滅乎﹐若號。卽不滅﹐若無聲。」及索﹐兒竟無聲﹐乃得脫。然則兒之無聲﹐蓋天有所祚。且天方啟趙氏生聖人以革五代之亂﹐拯天下於湯火之中而奄有焉。使聖子神孫﹐繼繼承承而不已﹐則兒又安敢有聲﹖蓋有聲則不免﹐不免則趙氏無復今日矣。然𨿽天祚﹐亦必賴公孫杵臼繆負他嬰﹐匿於山中﹐卒與俱死﹐以絕其後患。又必賴程嬰保持眞孤﹐遂至成人而立之﹐以續趙祀﹐卽趙文子也。於是趙宗復盛﹐傳十世至武靈王﹐而遂以胡服與秦俱霸。其後爲秦所並﹐則子孫蕩析﹐散居民間﹐今常山﹑眞定﹑中山﹐則古之趙地也。故趙氏世爲保州人﹐而禧祖﹑順祖﹑翼祖﹑宣祖﹐皆生於河朔﹐以至太祖啟運﹐太宗承祧﹐眞宗紹休﹐仁宗守成﹐英宗繼統﹐陛下纘業。向使趙氏無此二人﹐以力衛𦇤褓孑然之孤﹐使得以全﹐則承祀無遺育矣﹐又安能熾昌以至於此﹖故臣深以爲國家傳祚至今﹐皆二人之力也。二人死皆以義﹐甚可悼痛。𨿽當時趙武爲嬰服喪三年﹐爲之祭邑﹐春秋祠之﹐世世勿絕。然今不知其祠之所在﹐竊慮其祠或廢而弗舉﹐或舉而弗葺﹐或葺而弗封﹐三者皆闕典也。左氏曰「鬼有所歸﹐乃不爲厲。」自宋有天下﹐凡兩周甲子﹐百二十二年於玆矣。而二人忠義﹐未見褒表﹐廟食弗顯﹐故仁宗在位﹐歷年至多﹐而前星不耀﹐儲嗣屢闕。𨿽天命將啟先帝以授陛下﹐然或慮二人精魄﹐久無所歸﹐而亦因是爲厲也。何哉﹖蓋二人能保趙孤﹐使趙宗復續﹐其徳甚厚﹐則趙宗之有繼﹐皆自二人爲之也。何況二人者﹐忠誠精剛﹐洞貫天地﹐則其魂常遊於太空﹐而百世不滅﹐故乞朝廷指揮下河東北晉趙分域之內﹐訪求二人墓廟﹐特加封爵旌表。如或自來未立廟貌﹐卽速令如法崇建﹐著於甲令﹐永爲典祀。如此則忠義有勸﹐亦可見聖朝不負於二人者矣。』【靑箱雜記。】

○嫡孫傳重服

自唐開元時﹐父卒眾子在﹐嫡孫不傳重﹐以其不襲封也。然不知至於服紀﹐則有所不齊﹐國朝亦著於禮令。景佑中﹐石資政中立卒﹐眾子在﹐嫡孫不傳重。未幾而眾子卒﹐其家奏﹕嫡孫合與不合傳重。下禮院議。於是宋景文公判太常﹐不疑﹑次道與予爲禮官﹐景文遂令三人各爲議狀。不疑曰﹕『初常傳重﹐【東齋有『不傳重』三字。】誤也。宜攺正之﹐使追爲服。』次道則用江都集禮﹐以爲當接服。若曰父死眾子在﹐嫡孫不傳重﹐眾子【東齋有『死』字。】嫡孫接服。嫡孫死﹐眾孫接服﹐是一尊親爲兩等服也。予謂﹕『石氏之孫﹐宜依禮令﹐不傳重﹐且爲本服。自今而後﹐別著令﹐父死眾子在﹐嫡孫傳重﹐然後得禮之正。』又爲不疑難曰﹕『石氏子當傳重。就令石氏子於服中犯刑﹐如何處之﹖必以見行法﹑見行禮令處之也。豈可旋更禮法﹐使變期服而傳重﹐加以重刑也。』又爲次道難曰﹕『眾子死﹐嫡孫接服﹐嫡孫死﹐眾孫接服﹐是何異家人共犯﹐止坐尊長。方決而死﹐乃令次【原作『以』﹐據活字本﹑明抄本及東齋攺。】家長接續足其杖數邪﹖是無此理也。』然景文從次道議﹐仍請著爲令。其後眾子在﹐嫡孫請傳重者聽傳重﹐其不請者﹐則不傳重﹐豈禮之意哉﹖

○武臣持服

故事﹐武臣不持喪。韓汝玉奏請持喪﹐下兩制臺諫官議。唐子方爲諫官﹐與諸禦史【以上十字東齋作『唐子方介爲禦史中丞﹐其屬』。】皆不欲令持喪。是時﹐會議於玉堂後署﹐【東齋作『廊』。】唐子方曰﹕『今日不可髙論也。』永叔勃然曰﹕『父母死而令持服﹐安得爲髙﹖』夢得坐子方旁﹐【東齋作『孫夢得抃生予旁』。】不覺嘆曰﹕『俊人也。率然一言﹐亦中於理。』兩制與臺諫官竟爲兩議以上﹐遂詔合門祗候﹑內殿崇班以上持服。供奉官以下不持服。是則官髙者得爲父母服﹐官卑者則不爲﹐無官者將何以處之乎﹖

○金龍玉簡

道家有金龍玉簡﹐學士院撰文﹐具一歲中齋醮﹐故【東齋作『數』。】投於名山洞府。天聖中﹐仁宗皇帝以其險遠窮僻﹐難賫送醮祭之具﹐頗爲州郡之擾﹐乃下道錄院裁度。才畱二十處﹐余悉罷之。河南府平陽洞﹑臺州赤城山玉京洞﹑江寧府華陽洞﹑舒州潛山司眞洞﹑杭州大滌洞﹑鼎州桃源洞﹑常州張公洞﹑南康軍廬山詠眞洞﹑建州武夷山升眞洞﹑【東齋有『潭州』二字。】南嶽朱陵洞﹑江州馬當山上水府﹑太平州中水府﹑潤州金山下水府﹑杭州錢塘江水府﹑河陽濟瀆北海水府﹑鳳翔府聖湫仙遊潭﹑河中府百丈泓龍潭﹑杭州天目山龍潭﹑華州車湘潭﹐所罷處﹐不可悉記。予嘗於學士院取金龍玉簡視之﹐金龍以銅制﹐玉簡以階石制。【東齋記事。】

○婚禮坐鞍

劉嶽書儀婚禮﹐有女坐婿之馬鞍﹐父母爲之合髻之禮﹐不知用何經義。據嶽自序云﹕『以時之所尙者益之』﹐則是當時流俗之所爲爾。【歸田有『嶽』字。】當五代干戈之際﹐禮樂廢壞之時﹐不暇講求三王之制度﹐苟取一時世俗所用吉凶儀式﹐略整齊之﹐固不足爲後世法矣。然而後世猶不能行之。今嶽書儀十已廢其七八﹐其一二僅行於世者﹐皆苟簡粗略﹐不如本書。就中轉失乖謬﹐可爲大笑者﹐坐鞍一事爾。今之士族﹐當婚之夕﹐以兩椅相背﹐置一馬鞍﹐反令婿坐其上﹐飲以三爵。女家遣人﹐三請而後下﹐乃成婚禮﹐謂之上髙坐。凡婚家舉族內外姻親﹐與其男女賓客﹐堂上堂下﹐竦立而視者﹐惟壻上髙坐爲盛禮爾。或有偶不及設者﹐則相與悵然咨嗟﹐以爲闕禮。其轉失乖謬﹐至於如此。今𨿽名儒巨公﹐衣冠舊族﹐莫不皆然。嗚呼﹐士大夫不知禮義﹐而與閭閻鄙俚同其習見﹐而不知爲非者﹐多矣﹗【廬陵歸田錄。】

○蠟臘

建隆四年﹐太常博士和峴奏﹕『唐以前﹐寅日蠟百神﹐卯日祭社宮﹐辰日臘享宗廟。開元定禮﹐三祭皆於臘辰﹐以應土徳。聖朝火徳﹐合以戌日爲臘﹐而以前七日辛卯便行蠟禮﹐恐未爲宜。』下太常議﹐而請蠟百神﹑祀社稷﹑享宗廟﹐同用戌臘日。

○正冬朝賀上壽

淳化三年正月朔﹐太宗禦朝元殿受賀。禮畢﹐攺服通天冠﹑絳紗袍升殿﹐羣臣上壽。國朝以來﹐正冬朝賀﹐禦正殿﹐卽以退禦大明殿﹐羣臣常服上壽﹐奏教坊樂。至是始約開元禮﹐皆以法服﹐設宮架萬舞﹐酒三行而罷。

○宣祖配天

淳化四年正月辛卯﹐合祭天地圓丘﹐以宣祖皇帝配。有司因請孟春祈谷﹐孟冬神州﹐季秋大饗明堂﹐請以宣祖配。冬至祀昊天﹐夏至祀皇地祇﹐孟夏雩祀。【明抄本有『宗』字。】從之。

○彗星見罷祀南郊

太宗將南郊﹐彗星見﹐宰相趙普召檢討杜鎬問之﹐鎬曰﹕『當祭日食﹐猶廢祭。謫見如此﹐罷祀不疑。』遂從其說。至熙寧五年﹐將郊而河決﹐神宗問輔臣曰﹕『議者以河決地震﹐不當郊。』王安石曰﹕『古者﹐年不順安﹐八蠟不通﹐八蠟小祀【明抄本作『祭』。】也﹐或可以變異廢。上帝之祭﹐乃祭之大者﹐恐不宜如此。』上以爲然。【明抄本注『出事實』。】

○祭太社

太祖初有事於太社﹐時國初墜典多或未修﹐太【玉壺有『社』字。】祝文亦亡舊式﹐詔辭臣各撰一文謄錄﹐糊名以進。上覽之﹐謂左右曰﹕『皆輕重失中。』猶禦筆親點一文曰﹕『惟此庶乎得體。』開視之﹐乃竇儀撰者。文曰﹕『維某年太歲月朔日﹐宋天子某﹐敢昭告於太社﹐謹因仲秋﹑仲春﹐祇率常禮﹐敬以玉帛一元大武﹑柔毛剛鬣﹑明粢香萁﹑嘉薦醴殽﹐備玆禋瘞﹐用伸報本﹐敢以後土勾龍氏配神作主。惟神品物賴之﹐載生庶類﹐資以含弘﹐方直所以著其首﹐【玉壺作『道』。】博厚所以兼其徳。有社者敢亡報乎﹖尙享。』遂詔議定其儀注﹐公以開元禮祭﹐【玉壺作『參』。】酌於三代之典﹐繼以進熟之際﹐作雍和樂。太社之饌自正門入﹐配坐之饌自左闥入﹐皇帝詣罍洗之儀﹐並如圓丘﹐事具本式。詣太社樽所﹐執樽者舉幕﹐贊酌醴殽。太常卿引皇帝於太社神座前﹐捧爵跪奠﹐太祝持版進於神座之右﹐西向跪讀祝文。【玉壺淸話。】

○兩制攝事

京師春秋社祭﹐多差兩制攝事。王僕射珪爲內外制十五年﹐祭社者屢矣。熙寧四年﹐復以翰林承旨攝太尉﹐因作詩曰﹕『雞聲初動曉驂催﹐又向靈壇飲福杯。自笑治聾【東軒作『怡聲』。】不辭醉﹐明年彊健更須來。』是冬﹐遂參知政事。【東軒筆錄。】

○祠太一

太宗時﹐建東太一宮於蘇村﹐遂列十殿﹐而五福君棊二太一處﹐前冠通天冠﹐服絳紗袍﹐餘皆道冠霓衣。天聖中﹐建西太一宮﹐前殿處五福君棊太遊三太一﹐亦用通天絳紗之制﹐余亦道冠霓衣。熙寧五年﹐建中太一宮﹐內侍主塑像﹐乃請下禮院議十太一冠服﹐禮院乃具狀﹐請如東西二宮之制﹐太一盡服通天絳紗。有言亳州太淸宮有唐太一塑像﹐上遣中使視之﹐乃畫王者衣冠﹐遂詔如亳州之制。

○九宮貴神

九宮貴神﹐始天寶初﹐術士蘇嘉慶上言﹐請置壇﹐明皇親祠。及王玙爲相﹐又勸肅宗親祠。太和中﹐監察禦史舒元輿論列﹐遂降爲中祀。會昌中﹐李徳裕爲相﹐復爲大祀。宣宗時﹐又降爲中祀。乾符中﹐宰相崔彥昭因歲旱禱雨獲應﹐遂升爲大祀。【春明退朝錄。】

○郊廟讀冊回班

故事﹕郊廟讀祀冊官﹐至禦名﹐必起。上至郊宮更衣﹐詣壇下﹐百官皆回班迎向。英宗皇帝初告廟﹐詔讀冊官毋起﹐及詣壇下﹐又詔百官勿回班﹐所以見事郊廟之精意也。【澠水燕談。】

○醮祠禦寶

眞宗皇帝嚴於醮祠之事﹐其奏章則用昭受乾符之寶。其後大內火﹐寶亡﹐止用禦前之寶。慶曆中﹐下學士院別制﹐【『別制』東齋作『定』。】其文曰﹕『皇帝欽崇國祀之寶』﹐醮祠則用之。【東齋記事。】

○朝獻朝饗

上親郊﹐郊廟冊文﹐皆曰﹕『恭薦歲事。』先景靈宮﹐謂之『朝獻』﹔次太廟﹐謂之『朝饗』﹐末乃『有事於南郊』。予集郊室時﹐曾預討論﹐常疑其次序。若先爲尊﹐則郊不應在廟後﹔若後爲尊﹐則景靈宮不應在太廟之先。求其所從來﹐蓋有所因。按唐故事﹐凡有事於上帝﹐則百神皆預遣使祭告﹐惟太淸宮﹑太廟則皇帝親行。其冊祝皆曰﹕『取某月某日﹐有事於某所﹐不敢不告』﹐宮廟謂之『奏告』﹐餘皆謂之『祭告』﹐惟有事於南郊﹐方爲正祠。至天寶九載﹐乃下詔曰﹕『告者﹐上告下之詞﹐今後太淸宮宜稱朝獻﹐太廟稱朝饗』﹐自此遂失奏告之名﹐冊文皆爲正祠。【筆談。】

○云韶部

開寶中﹐平嶺表﹐擇廣州內臣聽聰慧者數十人﹐令於教坊習樂﹐名簫韶部﹐後攺曰云韶部﹐內宴則用之。

○鈞容直

太平興國中﹐擇軍中之善樂者名曰引龍直﹐遊幸則騎而導駕。後攺曰鈞容直﹐取鈞天之義焉。

○河市樂

駙馬都尉髙懷徳﹐以節制領睢陽﹐歲久﹐性頗奢靡﹐而洞曉音律﹐故聲伎之妙﹐冠於當時﹐法部中精絕者﹐殆不過之。宋城南抵汴渠五里﹐有東西二橋﹐舟車交會﹐居民繁夥﹐倡優雜戶類亦眾﹐然率多鄙俚﹐爲髙之伶人所輕誚。每宴飲樂作﹐必效其朴野之態以爲戲玩﹐謂之河市樂﹐迄今俳優常有此戲。【並沂國公筆談。】

○拱辰管

鼓吹部有拱辰管﹐卽古之叉手管也。太宗皇帝賜今名。【此條今見夢溪筆談卷五。】

宋朝事實類苑卷第十八

●宋朝事實類苑卷第十九

典禮音律﹝二﹞

◆典禮音律﹝二﹞

協律

鼓

琴

鍾

磬

律呂

凱歌

霓裳羽衣曲

拋球曲

歌曲

歌舞

○協律

燕龍圖肅判太常寺﹐建言今之樂太髙﹐始下詔天下﹐求知音者。李照言樂比古髙五律﹐而胡瑗﹑阮逸相繼出矣。李照之樂﹐以縱黍累尺﹐黍細而尺長﹐律之容乃千七百三十黍。胡瑗以橫黍累尺﹐黍大而尺短﹐律之容千二百黍﹐而空徑乃三分四釐六毫。空徑三分四釐六毫與容千七百三十黍﹐皆失於以天【東齋作『尺』。】而生律也。阮逸又欲以量而求音﹐皆非也。最後有【東齋有『成都』二字。】房庶者﹐亦言今之樂髙五律﹐蓋用唐樂而知之。自收方響一﹑笛一﹐皆唐樂也。其法﹐以律生尺﹐而黍用二【東齋作『一』。】桴二米者﹐是時無二米黍。據見黍爲律﹐𨿽無千七【東齋作『八』。】百三十黍之謬與三分四釐六毫之差﹐然其聲才下三律﹐蓋黍細爾﹐其法則是矣。王原叔﹑【東齋有『洙』字。】胡瑗大不喜其說﹐朝廷但授庶試祕書省校書郎﹐不究其說。而【東齋有『止』字。】庶﹐玄齡之後﹐其爲人簡脫﹐嘗與鄕薦﹐然好音﹐宋子京﹑【東齋有『祁』字。】田元均【東齋有『況皆』二字。】薦而召之。是時﹐丁正臣亦收牙笛二﹐與庶笛同。予嘗於雄州王臨處得北界笛一﹐比太常樂下四律﹐教坊樂下二律﹐猶髙於唐樂一律。又嘗於才元處得並州銅尺一﹐比大府尺長三分﹐以之定律﹐與唐樂聲同。大府之尺定律﹐與北界笛同﹐二者必有一得也。若得眞黍﹐用房庶法爲律以考之﹐其爲至當不疑矣。眞黍﹐一桴二米者。

二

世言王朴爲知樂﹐而不知樂之壞﹐自朴始也。初太常鍾磬皆無款識﹐朴用橫黍尺制律﹐命其鍾磬而志刻之。太祖患樂太髙﹐和峴用影表尺才能下一律﹐【『才能下一律』五字東齋作『八寸尺也故』。】樂比唐爲髙五律矣。今太常鎛鍾最大者﹐聲中唐之黃鍾﹐志刻乃雲林鍾﹐余鍾率皆如此。李照則多鑱鑿舊鍾以合其律﹐而鍾磬又不如朴時﹐𨿽非本聲﹐而其器尙完也。惜哉﹗

三

君實【東齋作『司馬君實內翰光』。】與予莫逆之交也﹐惟議樂爲不合。君實以胡瑗一黍之廣爲尺﹐而後制律。予用房庶一黍之起積一千二百黍之廣爲律﹐而後生尺。律之法曰凡律圍九分﹐以尺而生律者﹐律圍十分三釐八毫矣。以其不合﹐又變而爲方分﹐其差謬處﹐不可一二數也。以律生尺者九十分﹐黃鍾之長加十分﹐以爲尺。凡律皆徑三分﹐圍九分﹐長九十分﹐積實八百一十分﹐自九十分【東齋有『三分』二字。】損益之﹐而十二律長短相形矣。自八百一十分三分損益之﹐而十二律積實相通之。【東齋作『矣』。】往在館閣時﹐決於同捨﹐同捨莫能決﹐遂變【東齋作『弈』。】碁以決之﹐君實不勝﹐乃定。其後二十年﹐君實西京爲畱臺﹐予往候之﹐不持他書﹐惟持所撰樂論八篇示之。爭論者數夕﹐莫能決﹐又投壺以決之﹐予不勝。君實讙曰﹕『大樂還魂矣。』凡半月﹐卒不得要領而歸。豈所見然邪﹖將戲謔邪﹖抑遂其所執﹐不欲攺之邪﹖俱不可得而知也﹐是必戲謔矣。【並東齋記事。】

○鼓

周禮﹕『雷鼓鼓神祀﹐靈鼓鼓社祭﹐路鼓鼓鬼享。』康成云﹕『雷鼓﹐八面鼓也。靈鼓﹐六面鼓也。路鼓﹐四面鼓也。』鼓之數不見於經﹐然神有尊卑﹐則其數有多寡隆殺﹐理或然也﹐必漢時尙然﹐所以康成云也。幾面鼓﹐猶言幾兩車﹑幾區宅﹑幾壥田也。而唐開元中﹐蜀人有繪圖以獻者﹐一鼓而爲八面六面四面﹐旣不可考擊﹐乃於縣內別置散鼓。國朝仍之﹐郊社宗廟﹐設而不作。景佑中﹐馮章靖公言﹕『雷鼓靈鼓路鼓﹐並當考擊﹐而散鼓請準幹徳四年詔﹐廢不用。』然不言鼓之制非是﹐甚可怪也。【東齋記事。】

二

吾聞羯鼓錄序羯鼓之聲云﹕透空碎遠﹐極異眾樂。唐羯鼓曲﹐今惟有邠州一父老能之﹐有大合蟬﹑滴滴泉之曲﹐予在鄜延時﹐尙聞其聲。涇原承受公事王元孫因奏事回﹐有旨令召此人赴闕﹐元孫至邠﹐而其人已死﹐羯鼓遺音遂絕。今樂部中所有﹐但名存而已﹐透空碎遠﹐了無餘迹。唐明帝與李龜年論羯鼓云﹕『杖之獘者四櫃』﹐用力如此﹐其爲藝可知也。

三

唐之杖鼓﹐本謂之兩杖鼓﹐兩頭皆用杖。今之杖鼓﹐一頭以手拊之﹐則唐之漢震第二鼓也。明帝﹑宋開府皆善此鼓﹐其曲多獨奏﹐如鼓笛曲是也。今時杖鼓﹐常時只是打拍﹐鮮有專門獨奏之妙。古曲悉皆散亡﹐頃年王師南徵﹐得黃帝炎一曲於交趾﹐乃是杖鼓曲也。【並筆談。】

○琴

秀州祥符院僧智和﹐蓄一古琴﹐琴徽碧鈿文石軫﹐【以上四字明抄本作『石細文軫』。】制作精巧﹐音韻淸越﹐中刻李陽冰篆三十九字﹐其略云﹕『南溟夷島﹐產木名伽羅﹐文【澠錄有『橫』字。】如銀屑﹐其堅如石﹐遂用作此。』臨嶽沈括筆談﹑朱長文琴譜﹐皆著此琴﹐卽唐相汧公李勉所制『響泉』也﹐響泉之名﹐見勉本傳。元佑末﹐智和死﹐州狀其事﹐【以上四字澠錄作『州將以其琴』五字。】匣送尙書禮部﹐禮部符太常收管﹐好事者時時取鼓之﹐非他琴之比也。

二

錢塘沈振蓄一琴﹐名『冰淸』﹐腹有晉陵子銘云﹕『卓哉斯器﹐樂惟至公。音淸韻髙﹐月苦風勁。璅余神爽﹐泛絕機靜。雪夜敲冰﹐霜天擊磬。陰陽潛感﹐否臧前鏡。人其審之﹐豈獨知政﹖』書『大歷三年三月三日﹐上底蜀郡雷氏斵』﹐鳳沼內書『貞元十一年七月八日再修﹐士雄記』。聲極淸實﹐山荏陳聖與名知琴﹐少在錢塘﹐從振借彈﹐酷愛之。後三十年﹐聖與官太常﹐會振侄述訪【澠錄作『鬻』。】『冰淸』﹐索百千﹐不售。未幾述卒﹐其妻得二十千鬻於僧淸道﹐轉洛中【澠錄作『落於』。】太一道士楊道英﹐久之﹐聖與以五十千求得﹐極祕之。或以爲晉陵子﹐杜牧之道號﹐篆法類李義山筆﹐亦莫可辧﹐又不知士雄何人也。【並澠水燕談。】

三

盧氏雜說﹕韓臯謂嵇康琴曲有廣陵散者﹐以王陵﹑毌丘儉輩皆自廣陵敗散﹐言魏散亡﹐自廣陵始﹐故名其曲曰廣陵散。以予考之﹐散自是曲名﹐如操﹑弄﹑摻﹑淡﹑序﹑引之類﹐故潘嶽笙賦﹕『輟張女之哀彈﹐流廣陵之名散。』又應璩與劉孔才書云﹕『聽廣陵之淸散』﹐知散爲曲名﹐明矣。或者康借此名﹐以諫諷時事﹐散取曲名﹐廣陵乃其所命﹐附爲義耳。

四

琴𨿽用桐﹐然須多年﹐木性都盡﹐聲始發越。予曾見唐初路氏琴﹐木皆枯朽﹐殆不勝指﹐而其聲愈淸。又嘗見越人陶道眞畜一張越琴﹐傳云﹕古冢中敗棺杉【明抄本作『材』。】木也﹐聲極勁挺。吳僧智和有一琴﹐瑟瑟徽碧﹐紋石爲軫﹐制度音韻皆臻妙﹐腹有李陽冰篆數十字﹐其略云﹕『南溟島上﹐得一木名伽羅﹐紋如銀屑﹐其堅如石﹐命工斵爲此琴。』篆文甚古勁。琴材欲輕松脆滑﹐謂之四善。木堅如石﹐可以制琴﹐亦所未諭也。投荒錄云﹕『瓊管多烏樠呿陀﹐皆奇木』﹐疑伽羅卽呿陀也。【並筆談。】

○鍾

國朝雅樂﹐卽用王朴所制周樂﹐太祖時﹐和峴以爲聲髙﹐遂下其一律﹐然至今言樂者﹐猶以爲髙﹐云今黃鍾乃古夾鍾也。景佑中﹐李照作新樂﹐又下其聲﹐太常歌工以其太濁﹐歌不成聲。當鑄鍾時﹐乃私賂鑄匠﹐使減其銅齊﹐而聲稍淸﹐歌乃葉而成聲﹐而照竟不知﹐以此知審音作樂之難也。照每謂人曰﹕『聲髙則急促﹐下則舒緩﹐吾樂之作﹐久而可使人心感之皆舒和﹐而人物之生﹐亦當丰大。』王侍讀洙身尢短小﹐常戲之曰﹕『君樂之成﹐能使我長乎﹖』聞者以爲笑﹐而樂成竟不用。

二

太常所用王朴樂﹐編鍾皆不圓而側垂﹐自李照﹑胡瑗之徒﹐皆以爲非。及照作新樂﹐將鑄編鍾﹐給銅鑄瀉﹐務得古編鍾一枚﹐工人不敢銷毀﹐遂藏於太常。鍾不知何代所作﹐其銘曰﹕『粵朕皇祖寶龢鍾﹐粵斯萬年﹐子子孫孫永寶用。』叩其聲﹐與王朴夷則淸聲合﹐而其形不圓側垂﹐正與朴鍾同﹐然後知朴博古好學﹐不爲無據也。其後胡瑗攺鑄編鍾﹐遂圓其形而下垂﹐叩之揜郁而不揚﹐其鑄【歸田作『鎛』。】鍾又長甬而震掉﹐其聲不和。著【原作『者』﹐據歸田攺。】作佐郎劉羲叟竊謂人曰﹕『此與周景王無射鍾無異﹐必有眩惑之疾。』未幾﹐仁宗得疾﹐人以羲叟之言驗矣。其樂亦尋廢不用。【並歸田錄。】

三

今太常鍾鎛﹐皆於甬本爲紐﹐謂之旋虫﹐側垂之。皇佑中﹐杭州西湖側﹐發地得一古鍾﹐匾而短﹐其枚長幾半寸﹐大略制度如鳧氏所載。惟甬乃中空﹐甬半以上差小﹐所謂衡者。予細考其制﹐亦似有義。甬所以中空者﹐疑鍾縻自其中垂下﹐當衡甬之間﹐以橫栝掛之。橫栝疑所謂旋虫也。今考其名﹐竹筩之筩﹐文【原作『又』﹐據明抄本攺。】從竹從甬﹐則甬僅乎空﹐甬半以上微小者﹐所以礙橫栝。以其橫栝所在也﹐則有衡之義也。其橫栝之形似虫﹐而可旋﹐疑所謂旋虫。以今之鍾鎛校之﹐此衡甬中空﹐則猶小於甬者﹐乃欲礙橫栝﹐似有所因。彼衡甬俱實﹐則衡小於甬﹐似無所因。又以其栝之橫於其中也﹐則宜有衡義。實甬直上植之而謂之衡者﹐何義﹖又橫栝以其可旋﹐而有虫形﹐或可謂之旋虫。今鍾則實其紐﹐紐不動﹐何緣得旋名﹖若以側垂之﹐其鍾可以掉蕩旋轉﹐則鍾常不定﹐擊者安能常當其燧﹐此皆可疑﹐未知孰是。其鍾今尙在錢唐﹐予羣從家藏之。

○磬

獨異志云﹕『唐承隋亂﹐樂簴散失﹐獨無徵音﹐李嗣眞密求得之。聞弩營中砧聲﹐求得喪車一鐸﹐人振之﹐於東南隅果有應者。掘之得石一段﹐裁爲四具﹐以補樂簴之闕。』此妄也﹐聲在短長厚薄之間﹐故考工記﹕磬氏爲磬﹐已上則磨其旁﹐已下則磨其端。磨其毫末則聲隨而變﹐豈有帛砧裁琢爲磬﹐而尙存故聲哉﹖兼古樂宮商無定聲﹐隨律命之﹐疊爲宮徵。嗣眞必嘗爲新磬﹐好事者遂附益爲之說﹐旣云裁爲四具﹐則是不獨補徵聲也。

二

國史纂異云﹕『潤州曾得玉磬十二以獻﹐張率更叩其一﹐曰「晉某歲所造也。是歲閏月﹐造磬者法月數﹐當有十三﹐宜於黃鍾東九尺掘﹐必得焉。」求之﹐果如其言』﹐此妄也。法月律爲磬﹐當依節气﹐閏月自在其間。閏月無中气﹐豈當月律﹖此懵然者爲之也。扣其一﹐安知其是晉某年所造﹖旣淪陷在地中﹐豈暇復按方隅尺寸埋之﹐此欺誕之甚也。

○律呂

漢志﹕『陰陽相生﹐自黃鍾始﹐而左旋八八爲五。』八八爲五者﹐謂一上生與一下生相間。如此則自大呂以後﹐律數皆差﹐須自蕤賓再上生﹐方得本數﹐此八八爲五之誤也。或曰﹕『律無上生呂之理﹐但當下生而用濁倍。』二說皆通﹐然至蕤賓淸宮生大呂淸宮﹐又當再上生﹐如此時上時下﹐卽非自然之數﹐不免牽合矣。自子至巳爲陽律陽呂﹐自午至亥爲陰律陰呂。凡陽律陽呂皆下生﹐陰律陰呂皆上生﹐故巳方之律﹐謂之中呂﹐言陰陽至此而中也。至午則謂之蕤賓﹐陽常爲主﹐陰常爲賓﹐蕤賓者﹐陽至此而爲賓也。納音之法﹐自黃鍾相生﹐至於中呂而終﹐謂之陽紀。自蕤賓相生﹐至於應鍾而終﹐謂之陰紀。蓋中呂爲陰陽之中﹐子午爲陰陽之分也。

二

漢志言數曰﹕『太極元气﹐函三爲一﹐極﹐中也。元﹐始也。行於十二辰﹐始動於子﹐參之於醜得三﹐又參之於寅得九﹐又參之於卯得二十七。歷十二辰﹐得十七萬七千一百四十七。此陰陽合徳﹐气鍾於子﹐化生萬物者也。』殊不知此乃求律呂長短體算立成法耳﹐別有何義﹖爲史者但見其數浩博﹐莫測所用﹐【明抄本作『由』。】乃曰﹕『此陰陽合徳﹐化生萬物者也。』嘗有人於土中得一朽獘搗帛杵﹐不識﹐持歸以示鄰里﹐大小聚觀﹐莫不怪愕﹐不知何物。後有一書生過﹐見之﹐曰﹕『此靈物也。吾聞防風氏身長三丈﹐骨節專車﹐此防風氏脛骨也。』鄕人皆喜﹐築廟祭之﹐謂之脛廟。班固此論﹐亦近乎脛廟也。

○凱歌

邊兵每得勝回﹐則連隊抗聲凱歌﹐乃古之遺音也。凱歌詞甚多﹐皆市井鄙俚之語。予在鄜延時﹐制數十曲﹐令士卒歌之﹐今粗記得數篇。其一﹕『先取山西十二州﹐別分子將打衙頭。回看秦塞低如馬﹐漸見黃河直北流。』其二﹕『天威捲地過黃河﹐萬里羌人盡漢歌。莫堰橫山倒流水﹐從交西去作恩波。』其三﹕『馬尾胡琴隨漢車﹐曲聲猶自怨單於。彎弓莫射雲中鴈﹐歸鴈如今不寄書。』其四﹕『旗隊渾如錦繡堆﹐銀裝背嵬打回回。先教淨掃安西路﹐待向河源飲馬來。』其五﹕『靈武西涼不用圍﹐蕃家總待納王師。城中半是關西種﹐猶有當時軋喫兒。』

○霓裳羽衣曲

霓裳羽衣曲﹐劉禹錫詩云﹕『三鄕陌上望仙山﹐歸作霓裳羽衣曲。』又王建詩云﹕『聽風聽水作霓裳』﹐白樂天詩注云﹕『開元中﹐西涼府節度使楊敬述造。』鄭愚津陽門詩注云﹕『葉法善嘗引上入月宮﹐聞仙樂。及上歸﹐但記其半﹐遂於笛中寫之。會西涼府都督楊敬述進婆羅門曲﹐與其聲調相符﹐遂以月中所聞爲散序﹐用敬述所進爲其腔﹐而名霓裳羽衣曲。』諸說各不同﹐今蒲中逍遙樓楣上﹐有唐人橫書﹐類梵字﹐相傳是霓裳譜﹐字訓不通﹐莫知是非。或謂今燕部有獻仙音曲﹐乃其遺聲。然霓裳本謂之道調法曲﹐今獻仙音乃小石調耳。未知孰是。【並筆談。】

二

歐陽公歸田錄論王建霓裳詞﹕『弟子部中畱一色﹐聽風聽水作霓裳』﹐以不曉聽風聽水爲恨。余嘗觀唐人西域記云﹕『龜玆國王與臣庶知樂者﹐於大山間聽風水之聲﹐均節成音﹐後番入中國﹐如伊州﹑涼州﹑甘州﹐皆自龜玆至也。』此說近之﹐但不及霓裳耳。鄭隅【明抄本作『嵎』。前條引筆談作『愚』。】津陽門詩注﹕『葉法善引明皇入月宮﹐聞樂歸﹐以笛寫其半。會西涼府楊敬遠進婆羅門曲﹐聲調同。按之便韻﹐乃合二者制霓裳羽衣。』則知霓裳亦來自西域云。【出西淸詩話。】

○拋球曲

海州士人李愼言﹐嘗夢至一處水殿中﹐觀宮女戲球﹐山陽蔡繩爲之傳﹐敍其事甚詳。有拋球曲十餘闋﹐詞皆淸麗﹐今獨記兩闋﹕『待【明抄本作『侍』。】燕黃昏晚未休﹐玉階夜色月如流。朝來自覺承恩醉﹐笑倩傍人認繡球。』『堪恨隋家幾帝王﹐舞裀揉盡繡鴛鴦。如今重到拋球處﹐不是金鑪舊日香。』

○歌曲

世稱善歌者﹐皆曰郢人。郢州至今有白雪樓﹐此乃因宋玉問曰﹕『客有歌於郢中者﹐其始曰下裏巴人﹐次爲陽阿薤露﹐又爲陽春白雪﹐引商刻羽﹐雜以流徵。』遂謂郢人善歌﹐殊不考其義。其曰﹕客有歌於郢中者﹐則歌者非郢人也﹔其曰﹕下裏巴人﹐國中屬而和者數千人﹔陽阿薤露﹐和者數百人﹔陽春白雪﹐和者不過數十人﹔引商刻羽﹐雜以流徵﹐則和者不過數人而已。以楚之故都﹐人物猥盛﹐而和者止於數人﹐則爲不知歌甚矣。故玉以此自況﹐陽春白雪﹐皆郢人所不能也。以其所不能者﹐明其俗﹐豈非大誤也﹖襄陽耆舊傳𨿽云﹕『楚有善歌者﹐歌陽菱白露﹑朝日莫麗﹐和之者不過數人』﹐復無陽春白雪之名。又今郢州﹐本謂之北郢﹐亦非古之楚都。或曰楚都在今宜城界中﹐有故墟尙在﹐亦不然也。此鄢也﹐非郢也。據左傳﹐楚成王使鬭宜申爲商公﹐沿漢溯江﹐將入郢﹐王在渚宮下見之。沿漢至於夏口﹐然後溯江﹐則郢當在江上﹐不在漢上也。又王在渚宮下見之﹐則渚宮蓋在郢也。楚始都丹陽﹐在今枝江﹐文王遷郢﹐昭王遷鄀﹐皆在今江陵境中。杜預注左傳云﹕『楚國﹐今南郡江陵縣北﹐紀南城也。』謝靈運鄴中集詩云﹕『南登紀郢城』﹐今江陵北十二里有紀南﹐卽古之郢都也﹐又謂之南郢。【以上二條今見夢溪筆談卷五。】

○歌舞

古人飲酒﹐皆以【明抄本有『歌』字。】舞相屬﹐獻壽尊者﹐亦往往歌舞﹐長沙王小舉袖云﹕『國小不足回旋。』至唐太宗﹐亦自起舞屬羣臣。古人淳質﹐舞以達歡欣﹐不必合度臻好﹐故人人可爲之﹐不羞不及也。張燕公詩云﹕『醉後歡更好﹐全勝未醉時。動容皆是舞﹐出語總成詩。』又云﹕『要須回舞袖﹐拂盡五松山。醉後涼風起﹐吹人舞袖回。』今時舞者﹐曲折益盡奇妙﹐非有師授﹐皆不可觀﹐故士大夫不復起舞矣。或有善舞者﹐又以其似樂工﹐輙並爲之。古人之歌﹐亦復如此﹐節奏簡淡﹐故三百篇可以吟詠﹐緣時未有新繁聲﹐自是可喜。自新變聲作﹐日益繁靡﹐欲令人彊置繁聲﹐以三百篇爲歡﹐何可得也﹖隋以前南北朝舊曲猶頗似古﹐如公莫舞﹑丁督護之類﹐豈不簡淡﹖自唐以來﹐此等曲解﹐又復不入聽矣。人但知思聞古韶夏之類﹐直恐見之﹐未能忘味也。胡瑗善琴﹐教人作采蘋﹑鹿鳴等曲﹐稍曼延其聲﹐傍近鄭衛﹐𨿽可聽﹐非古法也。近世樂府﹐爲繁聲不已﹐又加重疊﹐謂之纏聲﹐促數尢甚﹐固不從容一唱三嘆矣。太學諸生承胡先生之教﹐許鼓琴吹簫﹐及以方響代編磬﹐然所奏惟鹿鳴﹑采蘋數章而已。諸生因緣爲鄭衛聲﹐聞者疑之﹐或以相問﹐有戲之者曰﹕『此無他﹐直纏聲鹿鳴采蘋。』【劉貢父詩話。】

宋朝事實類苑卷第十九

●宋朝事實類苑卷第二十

典禮音律﹝三﹞

◆典禮音律﹝三﹞

笛

審聲

幹徳樂

馮吉善琵琶

律中生六事

嘉量

九鼎

○笛

馬融笛賦云﹕『裁以當簻﹐便易持』﹐李善注謂﹕『簻﹐馬策也。裁笛以當馬簻﹐故使易持。』此謬說也﹐笛安可爲馬簻﹖簻﹐管也﹐古人謂樂之管爲簻。故潘嶽笙賦云﹕『修簻內辟﹐余簫外逶。』裁以當簻者﹐余器多裁眾簻以成音﹐此笛但裁一簻﹐五音皆具。當簻之上﹐不假繁猥﹐所以便而易持也。

二

笛有雅笛﹐有羌笛﹐其形制所始﹐舊說皆不同。周禮﹕『笙師掌教箎篴。』或云﹕『漢武帝時﹐丘仲始作笛』﹐又云﹕『起於羌人。』後漢馬融所賦長笛﹐空洞無底﹐剡其上孔五﹐孔一出其背﹐正似今之尺八。李善爲之注云﹕『七孔﹐長一尺四寸』﹐此乃今之橫笛耳。太常鼓吹部中謂之橫吹﹐非融之所賦者。融賦云﹕『易京君明識音律﹐故本四孔﹐加以一。君明所加孔後出﹐是謂商聲﹐五音畢。』沈約宋書亦云﹕『京房備其五音。』周禮笙師注﹕『杜子春云﹕篴乃今時所吹五空竹篴。』以融﹑約所記論之﹐則古篴不應有五孔。則子春之說亦未爲然。今三禮圖畫篴亦橫設﹐而有五孔﹐又不知出何典據。

○審聲

五音﹕宮﹑商﹑角爲從聲﹐徵﹑羽爲變聲。從謂律從律﹐呂從呂。變謂以律從呂﹐以呂從律。故從聲以配君臣民﹐尊卑有定﹐不可相踰。變聲以爲事物﹐則或遇於君聲無嫌。六律爲君聲﹐則商角皆以律應﹐徵羽以呂應。六呂爲君聲﹐則商角皆以呂應﹐徵羽以律應。加變徵﹐則從變之聲已瀆矣。隋柱國鄭譯始條具七均﹐展轉相生﹐爲八十四調﹐淸濁混淆﹐紛亂無統﹐竟爲新聲。自後﹐又有犯聲﹑側聲﹑正殺﹑寄殺﹑偏字﹑傍字﹑雙字﹑半字之法﹐從變之聲﹐無復條理矣。外國之聲﹐前世自別爲四夷樂﹐自唐天寶十三載﹐始詔法曲與胡部合奏﹐自此樂奏全失古法。以先王之樂爲雅樂﹐前世新聲爲淸樂﹐合胡部者爲宴樂。古詩皆詠之﹐然後以聲依詠之成曲﹐謂之協律。其志安和﹐則以安和之聲詠之﹔其志怨思﹐則以怨思之聲詠之。故治世之音安以樂﹐則詩與志﹐聲與曲﹐莫不安且樂。亂世之音怨以怒﹐則詩與志﹐聲與曲﹐莫不怨且怒。此所以審音而知政也。詩之外﹐又有和聲﹐則所謂曲也。古樂府皆有聲有詞﹐連屬書之﹐如曰『賀賀賀』﹑『何何何』之類﹐皆和聲也。今管弦之中纏聲亦其遺法也。唐人乃以詞塡入曲中﹐不復用和聲﹐此格𨿽云自王涯始﹐然貞元﹑元和之間﹐爲之者已多﹐亦有在涯之前者。又小曲有『咸陽沽酒寶釵空』之句﹐云是李白所制﹐然李白集中有淸平樂詞四首﹐獨無是詩﹐而花間集所載『咸陽沽酒寶釵空』﹐乃云是張泌所爲﹐莫知孰是也。今聲詞相從﹐惟里巷間歌謠﹐及陽關﹑搗練之類﹐稍類舊俗。然唐人塡曲﹐多詠其曲名﹐所以哀樂與聲尙相諧會。今人則不復知有聲矣﹐哀聲而歌樂詞﹐樂聲而歌怨詞﹐故語𨿽切而不能感動人情﹐由聲與意不相諧故也。

二

古樂有三調聲﹐謂淸濁﹑平調﹑側調也。王建詩云﹕『側商調裏唱伊州』﹐是也。今樂部中有三調樂﹐品皆短小﹐其聲焦殺﹐惟道調﹑小石﹑法曲用之﹐𨿽謂之三調樂﹐皆不復辧淸平側聲﹐但比他樂特爲煩數耳。

三

虞書曰﹕『戛擊鳴球﹐搏拊琴瑟以詠﹐祖考來格。』鳴球非可以戛﹐和之至﹐詠之不足﹐有時而至於戛且擊。琴瑟非可以搏拊﹐和之至﹐詠之不足﹐有時而至於搏且拊。所謂手之舞之﹐足之蹈之﹐而不自知其然﹐和之至﹐則宜祖考之來格也。和之生於心﹐其可見者如此﹐後之爲樂者﹐文備而實不足﹐樂師之志﹐主於中節奏﹐諧聲律而已。古之樂師﹐皆能通天下之志﹐故其哀樂成於心﹐然後宣於聲﹐則必有形容以表之。故樂有志﹐聲有容﹐其所以感人深者﹐不獨出於器而已。

四

髙郵人桑景舒﹐性知音﹐聽百物之聲﹐悉能占其災福﹐尢善樂律。舊得【明抄本作『傳』。】有虞美人艸﹐聞人作虞美人曲﹐則枝葉皆動﹐他曲不然。景舒試之﹐誠如所傳﹐乃詳其曲聲﹐曰皆吳音也。他日取琴﹐試用吳音制一曲﹐對艸鼓之﹐枝葉亦動﹐乃謂之虞美人操。其聲調與虞美人曲全不相近﹐始末無一聲相似者﹐而艸輙應之﹐與虞美人曲無異者﹐律法同管也。其知音臻妙如此。景舒進士及第﹐終於州縣官。今虞美人操盛行於江湖間﹐人亦莫知其如何者爲吳音。

五

前世遺事﹐時有於古人文章中見之。元稹詩有『琵琶宮調八十一﹐三調弦中彈不出。』琵琶共有八十四調﹐蓋十二律各七均﹐乃成八十四調。稹詩言八十一調﹐人多不諭所謂。予於金陵丞相家﹐得唐賀懷智琵琶譜一冊﹐其序云﹕『琵琶八十四調﹐內黃鍾﹑太簇﹑林鍾宮聲﹐弦中彈不出﹐須管色定弦﹐其餘八十一調﹐皆以此三調爲準﹐更不用管色定弦。』始諭稹詩言﹐如今之調琴﹐須先用管色合字﹐定宮弦﹐乃以宮弦下生徵﹐徵弦上生商﹐上下相生﹐終於少商。凡下生者隔二弦﹐上生者隔一弦取之﹐凡弦聲皆當如此。古人仍須以金石爲準﹐商頌﹕『依我磬聲』是也。今人苟簡﹐不復以弦管定聲﹐故其髙下無準﹐出於臨時。懷智琵琶譜﹐調格與今樂全不同。唐人樂學精深﹐尙有雅律遺法﹐今之燕樂﹐古聲多亡﹐而新聲大率皆無法度﹐樂工自不能言其義﹐如何得其聲和﹖

六

今教坊燕樂﹐比律髙二均弱﹐合字比太簇微下﹐卻以凡字當宮聲﹐比宮之淸宮微髙。外方樂尢無法﹐大體又髙教坊一均以來﹐惟北狄樂聲﹐比教坊樂下二均﹐大凡北人衣冠文物﹐多用唐俗﹐此樂疑亦唐之遺聲也。

七

今之燕樂二十八調﹐布在十二【原作『一』﹐據明抄本攺。】律﹐惟黃鍾﹑中呂﹑林鍾三律﹐各具宮商角羽四商。【明抄本作『音』。】其餘或有一調至二三調﹐獨蕤賓一律都無﹐內中管仙呂調乃是蕤賓聲﹐亦不正當本律。其間聲音出入﹐亦不全應古法﹐略可配合而已。如今之中呂﹐都是古夾鍾宮﹐南呂宮乃古林鍾宮﹐今林鍾商乃古無射宮﹐今大呂調乃古林鍾羽﹐𨿽國工亦莫能知其所因。十二律並淸宮當有十六聲﹐今之燕樂﹐止有十五聲﹐蓋今樂髙於古樂二律以下﹐故無正黃鍾聲﹐只以合字當大呂﹐猶差髙﹐當在大呂太簇之間。下四字近太簇﹐髙四字近黃鍾﹐下一字近姑洗﹐髙一字近中呂﹐上字近蕤賓﹐勾字近林鍾﹐尺字近夷則﹐工字近南呂﹐髙工字近無射﹐六字近應鍾﹐下凡字爲黃鍾淸﹐髙凡字爲大呂淸﹐下無字爲太簇淸﹐髙五字爲夾鍾淸。法𨿽如此﹐然諸調殺聲不能盡歸本律﹐故有偏殺﹑側殺﹑寄殺﹑兀殺之類﹐𨿽與古法不同﹐推之亦皆有理﹐知聲者皆能言之﹐此不備載也。

八

古法﹐鍾磬每簴十六﹐乃十六律也。然一簴又自應一律﹐有黃鍾之簴﹐有大呂之簴﹐其它樂皆然。且以琴言之﹐𨿽皆淸實﹐其間有聲重者﹐有聲輕者﹐材中自有五音﹐故古人名琴﹐或謂之淸徵﹐或謂之淸角﹐不獨五音也。又應諸調﹐予友人家有一琵琶﹐置之虛室﹐以管色奏雙調﹐琵琶弦輙有聲應之﹐奏它調則不應﹐寶之﹐以爲異物﹐殊不知此乃常理。二十八調但有聲同者卽應﹐若編二十八調而不應﹐則是逸調聲也。古法一律有七音十二律﹐共八十四調﹐更細分之﹐尙不止八十四﹐逸調至多﹐偶在二十八調中﹐人見其應則以爲怪﹐此常理耳。此聲學至要妙處也﹐今人不知此理﹐故不能極天地至和之聲﹐世之樂工﹐弦上音調尙不能知﹐何暇及此﹖【已上出筆談。】

九

元丰三年七月﹐命劉幾﹑範鎭定樂﹐八月幾言太常鍾聲三等﹕王朴一﹔李照二﹔胡瑗﹑阮逸三。王朴樂聲太髙﹐太祖皇帝所嘗言﹐不待論而後明。仁宗皇帝景佑中﹐命李照定樂﹐乃下律法以取黃鍾聲﹐見時人習舊﹐疑其太重﹐照樂由是不用。皇佑中﹐瑗﹑逸定樂﹐比王朴微下﹐而聲律相近﹐及鑄大鍾﹐或議其郁弇﹐因亦不用。於是郊廟依舊用王朴樂﹐然王朴鍾磬太髙﹐聖人作樂﹐以紀中和之聲﹐所以道中和之气﹐淸不可太髙﹐重不可太下﹐使八音協諧﹐歌者從容﹐而能永其言﹐乃中和之謂也。乃請下朴樂二律以定中和之聲。又禮官楊傑言﹐金聲舂容﹐失之則重。石聲溫潤﹐失之則輕。土聲函胡﹐失之則下。竹聲淸越﹐失之則髙。絲聲纖微﹐失之則細。革聲隆大﹐失之則洪。匏聲叢聚﹐失之則長。木聲無餘﹐失之則短。惟人稟中和之气﹐而有中和之聲﹐足以權量八音﹐使律呂皆以人聲爲度﹐以一聲歌一言﹐言𨿽永﹐不可以過其聲。故先儒云﹕『依人音而制樂﹐托樂器以寫音』﹐樂本效人﹐非人效樂﹐請詳大樂﹐以歌爲本﹐聲必依永﹐律必和聲。【元丰聖訓。】

○幹徳樂

幹徳四年初﹐【玉壺作『郊』。】禮容樂節刊正漸備﹐有司奏其闕典﹐但少宗廟殿庭宮懸三十六架﹐加鼓吹熊羆十二桉。樂禮﹐朝會登歌用五瑞﹐郊廟奠【玉壺有『獻』字。】用�【玉壺作『四』。】瑞﹐回仗【原作『伏』﹐據明抄本及玉壺攺。】至樓前﹐奏采茨之曲﹐禦樓奏隆安之曲﹐各用樂章。又八佾之舞﹐以象文徳武功﹐請用玄徳升聞﹑天下大定之舞。率從其請。【玉壺淸話。】

二

幹徳四年﹐詔太常寺﹐大朝會復用二舞。先是﹐晉天福末﹐戎虜亂華﹐中朝多事﹐遂廢之﹐至是始復。是歲冬至﹐禦乾元殿﹐始用雅樂登歌。【國朝事始。】

○馮吉善琵琶

馮瀛王道﹐徳度凝厚﹐事累朝﹐體貌山立。其子吉﹐特浮俊無檢﹐爲少卿﹐善琵琶﹐妙出樂府﹐世無及者。父酷戒之﹐略不少悛。一日家宴﹐固【玉壺作『因』。】欲辱之﹐處賤伶之眾﹐執器立於庭﹐奏數曲罷﹐則【玉壺作『例』。】以纏頭縑鏹隨眾伶給之。吉置縑鏹於左肩﹐抱琵琶﹐按膝長跪﹐厲聲呼謝而退。家人大笑於箔﹐回首謂父曰﹕『能爲吉進此技於天子否﹖』凡賓僚飲聚﹐長爲不速﹐酒酣卽彈﹐彈罷卽舞﹐舞罷作詩﹐昂然而去﹐自謂曰馮三絕。及撰昭憲太后謚議﹐舉朝嘆服。【玉壺淸話。】

○律中生六事

律管﹐候气之管﹐以銅爲之﹐古則以玉焉。銅玉者﹐防人增減﹐令法有失爾。用十二管﹐始以黃鍾之律﹐是十一月子律﹐長九寸十分之一﹐圍九分﹐蓋帝使伶倫斷嶰谷之竹而吹之﹐爲黃鍾之宮﹐制十二筩以聽鳳鳴﹐雌雄各六﹐故十二律呂也。一於律中生歷數﹐二律中生聲樂﹐三律中生禮﹐四度其長短﹐生於分寸尺丈引也。其法本取律管中秬黍中者﹐一黍之廣﹐度之九十分。黃鍾之長﹐一爲一分﹐十分爲寸﹐十寸爲尺﹐十尺爲丈﹐十丈爲引也。五量多少﹐生其量者龠合升斗斛也。先黃鍾之龠﹐實黍中者一千二百粒。盛龠中以井水平﹐其槪十龠爲合﹐十合爲升﹐十升爲斗﹐十斗爲斛﹐五量嘉矣。其器用銅﹐方尺而圓﹐其外有庣【音祧】﹐其上爲斛﹐其下爲斗﹐左耳爲升﹐右耳爲合。龠狀似爵﹐以麋爵祿﹐上三下二﹐參天兩地﹐圓而函方﹐左一右二﹐陰陽之象也。六秤法生乎律中﹐取黃鍾之重﹐一龠容一千二百粒黍﹐重一十二銖。兩之爲兩﹐二十四銖爲一兩﹐十六兩爲斤﹐三十斤爲鈞﹐四鈞爲石也。古之爲錘之法﹐形如環﹐體爲肉﹐孔爲好﹐肉厚而好小也。錘者秤之權也﹐都謂之權衡﹐衡卽秤衡。凡律度量衡用銅者﹐名同名也﹐取銅之名以合於同也﹐所以同天下齊風俗也。銅爲物至精﹐不爲寒暑燥濕變其節﹐不爲風雨暴露攺其形﹐是以用銅焉。是故帝王和於聲律﹐謹於三量﹐愼於法度﹐惟今聖朝能行焉。諸國之異制﹐則天下混同也。陰陽旣和﹐時序大順﹐不外於物﹐必納於歸﹐故曰以利兆民﹐正天下於一﹐同海內之歸也。【贊寧要言。】

○嘉量

周之用﹐深尺﹐內方尺﹐而圓其外﹐不實六斗四升﹐積百三萬六千八百分﹐千二百八十龠之實也。深尺者﹐十寸之尺也。內方尺者﹐八寸之尺也。圓其外者﹐圓方相往之數也。其庣一寸者﹐深也。其耳三寸者﹐深也。由是而規圓之﹐以圓函方之法也。必以圓而函方者﹐欲其聲之圓也。必爲耳於左右者﹐欲其聲之不韻也﹐亦猶鍾之有乳也。漢斛之法﹐方尺而圓其外﹐庣旁九釐五毫﹐其實十斗﹐積百六十二萬分﹐二千龠之實也。不言深而言方者﹐無八【東齋作『分』。】寸之別也。圓其外者﹐亦相生之數也。其上爲斛﹐其下爲斗﹐左耳爲升﹐右耳爲合﹐六【東齋作『云』。】耳者﹐謂升合如耳形附於斛之左右也。今【東齋有『胡瑗』二字。】之升合皆方制之﹐而斛方尺﹐深一尺六寸二分﹐是以方分置算而然也。龠其狀似爵者﹐謂【東齋有『圓』字。】如爵也。今之龠方一寸﹐深八分一釐﹐亦以方分置算也。上三下二者﹐謂斛在上並升合爲三也﹐斗在下並龠爲二也。圓而函方﹐斛之形也﹐上下皆然也。今上以圓函方﹐下爲方斗而已。左一右二者﹐升在上而左﹐合在上﹐龠在下﹐而俱右也。今合龠俱在上﹐而龠俯﹐自聶崇義失之於前﹐而胡瑗﹑阮逸踵之於後也。夫斗斛非是﹐而欲考正黃鍾﹐安可得也﹖【東齋記事。】

○九鼎

九鼎﹐國之厚寶也。古之帝王必鑄鼎﹐然有多例。一鑄鼎煉丹﹐以求仙去如黃帝是也。一以爲飪熟品餗﹐如陪鼎以食是也。一鑄鼎象物﹐以作圜圖而知天下之美惡﹐如禹鑄九鼎是也。一奉供宗廟﹐如祭器是也。然其不出五金﹐如東漢漅湖獲黃金鼎﹐黃帝煉首山之銅以鑄鼎﹐則靑金也。其次鐵鼎﹐尊卑共享。惟白金無聞焉。爾雅曰﹕鼎絕大謂之鼐﹐圜弇上謂之鼒﹐注﹕鼎斂上而小口。附耳外謂之釴﹐注﹕鼎耳在表也。款足者謂之鬲﹐注﹕鼎曲腳也。夏亡則成湯卽天子位﹐還﹐遷九鼎於亳都﹐至大﹖而有惡徳﹐蓋以臣代君也。殷亡﹐鼎遷於洛也。夏都平陽及安邑﹐如夏桀亡﹐鼎遷來亳﹐乃隔河也。此未論夏殷凡幾遷都。鼎遷來﹐其地多不明白﹐惟周遷商鼎分曉焉。禹鼎制度﹐則左傳所謂夏方有徳﹐遠方圖物﹐貢金九牧﹐鑄鼎象物﹐百物而爲之備。使民知神姦者﹐圖鬼神百物之形﹐使民逆備之﹐故民人入川澤山林﹐不逢不若﹐魑魅魍魎﹐莫能逢之。則如揚州鼎﹐豫章江怪物﹐牛渚磯水府﹐貙虎貀鱷﹐蛇蠱工蜮﹐皆鑄形書處﹐令揚州之民懸防也。故王子年拾遺云﹕上古鑄鼎器﹐皆圖鸐形﹐出幽州羽山之北﹐人面鳥喙﹐八翼一足﹐毛色如雉﹐行不踐地﹐其聲似鍾磬笙竽也。然鸐不聞災害﹐圖之奚利乎﹖通曰﹕此不害物﹐出入必兆災福﹐俾民預知。苟鑄幽鼎﹐必圖斥山之暴獸也。詳其禹鼎﹐不止圖山川鬼神﹐猛鷙之物﹐抑又每州民戶地裏寬狹﹐皆可知也。故後語云九鼎寶器必出﹐據九鼎﹐按圖籍。注云﹕秦據執得周九鼎﹐自然業次知九州島戶籍圖書也。或問鼎之大小耶﹐通曰﹕昔周微弱﹐秦武王興兵臨周以求九鼎﹐王患之﹐顏率說齊求救。及秦兵退﹐顏率謂齊曰﹕夏桀亡﹐鼎歸商﹐商滅﹐歸周﹐其數九。一鼎九萬人挽之﹐九九八十一萬人也。鼎來齊﹐必經魏﹐魏豈不愛鼎耶﹖由是觀之﹐鼎大可知也。周威烈王二十二年﹐九鼎震。又秦武王有力﹐好力士﹐及平韓取宜陽﹐遂窺周室﹐與孟說舉龍文之鼎﹐武王絕髕而卒。可以對舉之者﹐知其小也。或問曰﹕周武王遷商鼎﹐鼎在今汲郡﹐如何渡河耶﹖通曰﹕如顏率言﹐一鼎用九萬人﹐士卒師徒器械備具焉﹐詳於時造舟爲梁﹐越盟津而至洛﹐必矣。𨿽遷徙至河南而安置﹐未得所﹐故成王定鼎於郟﹐鄏城也。或問爲在朝廟耶﹖通曰﹕𨿽云左宗廟﹐右社稷﹐凡宮室有東西廂曰廟﹐置在宮兼廟也。是以後語謂之發器﹐後世謂爲大寶﹐大寶之器﹐言龜與鼎也。或問曰﹕二周鼎何所﹖通曰﹕帝王世紀中﹐秦昭襄王自稱西帝﹐攻周﹐廢赧王﹐取九鼎﹐事頗蒙昧。或問曰﹕漢桓平何言鼎沒泗水耶﹖通曰﹕秦本紀亦云﹕二十八年﹐使千人沒泗水﹐求周鼎﹐不獲而已。漢武汾陰獲鼎﹐東漢漅湖獲黃金鼎焉﹐累朝所得﹐皆制度輕小鼎也。梁書﹕何子季隱逸﹐武帝徵之﹐請更鑄九鼎﹐曰﹕鼎者神器﹐有國之先也。唐貞觀二十一年六月﹐遂州涪水中獲古鼎﹐受五石三斗。至天后朝﹐梓桐縣江中獲鼎﹐受十六斛﹐篆文曰『王李五百代』。至萬歲通天二年四月﹐勑鑄九鼎成﹐計用靑金五十六萬七百一十二斤焉。豫州鼎名永昌﹐髙一丈八尺﹐受一千八百斛。冀州名武興﹐雍州名長安﹐兗州名日觀﹐靑州名少陽﹐徐州名車原﹐揚州名江都﹐荊州名金陵﹐梁州名成都。惟豫州鼎大﹐八州各髙一丈四尺﹐受一千二百斛﹐鼎上各圖﹐寫本土產物之象。鍾紹京等題﹐曹廓畫﹐用十萬人牛象等﹐自玄武門外曳入﹐置於明堂之庭﹐各依方面安著焉。玄宗開元中﹐薛謙光獻九鼎銘﹐宰臣以豫州鼎銘﹐武后曾制﹐有玄宗禦名﹐便爲符瑞﹐請付史館﹐帝甚悅焉。乾元中﹐三殿上安銅鼎﹐上津汗流﹐占曰﹕『必雨之候』﹐果信矣。此又小鼎也。【贊寧要言。】

宋朝事實類苑卷第二十

●宋朝事實類苑卷第二十一

官政治績﹝一﹞

◆官政治績﹝一﹞

諸監鑪鑄錢

和買絹

上供軍糧

納牛皮錢

內門買物支錢

預買紬絹

河北市糧艸用三說四說見錢之法

蠲田畝

歲鑄錢數

茶利

劉晏知物價之術

稅額

發運司米

漕河

谷粟均配人戶納見錢

詔藩鎭支郡直屬京師

枷三等

榜刻儀制令四條

諸州斷死罪奏案

法官親節案

○諸監鑪鑄錢

江南因唐舊制﹐饒州置永平監鑄錢﹐歲六萬貫﹐江南平﹐增爲七萬貫﹐常患銅少。張齊賢任轉運使﹐求得江南舊承旨丁釗﹐盡知信﹑建等州谷銅鉛處﹐齊賢卽調發丁夫采之。初年增十數倍﹐明年得銅鉛八十五萬斤﹐錫六十萬斤﹐因雜爲鉛錫錢鑄三十六萬貫﹐以釗爲殿前承旨﹐領三州銅山。先是永平監所鑄錢﹐用開通元寶錢法﹐肉好﹐周郭精好。至是雜用鉛錫﹐兼失古制﹐數𨿽增而錢惡。其後信州鉛山縣出銅無算﹐常十餘萬人采鑿﹐無賴不逞之徒﹐萃於淵藪。官所市銅錢數千餘萬斤﹐大有餘羨﹐而銅山所出益多﹐有司議減銅價﹐鑿山者稍稍引去。饒州官市薪炭不能給﹐鼓鑄分於池州﹐置永寧監﹐建州永丰監﹐並歲鑄錢二十萬貫﹐以鉛山銅給之。旣有所泄﹐價乃復舊﹐而工徒並集。杭州置保興監﹐凡四監﹐歲鑄百餘萬貫﹐爲極盛矣。唐天寶之制﹐絳﹑揚﹑潤﹑宣﹑鄂﹑蔚﹑益﹑柳十州﹐共置九十九鑪鑄錢﹐一鑪役丁匠三十人。每年六七月停﹐餘十月作十番。一鑪約用銅二萬一千二百三十斤﹑白鑞三千七百九十斤﹑黑錫五百四十斤﹐每鑪鑄錢三千三百貫﹐計一工日可鑄錢三百餘。國家之制﹐一工日千餘﹐用銅鉛鑞之法亦異於古﹐其數𨿽倍﹐而錢稍惡﹐每系擲亦多缺。予在史局﹐因錄唐制與今王丞相﹐後數月﹐有詔暑月諸監減半工﹐蓋主上勤卹之至也。【談苑。】

○和買絹

祥符初﹐王旭知潁州﹐因歲饑﹐出庫錢貸民﹐約蠶熟﹐千輸一縑。其後李士衡行之陜西﹐民以爲便。今行天下﹐於歲首給之﹐謂之和買絹﹐或曰預買﹐始於旭也。

○上供軍糧

國初﹐江淮湖浙【澠錄作『湘』。】上供軍糧﹐歲無定數。景徳中﹐發運使李溥奏﹐乞立年額﹐乃詔歲以六百萬斛【澠錄作『石』。】爲定﹐有災卽【澠錄有『申』字。】乞減數﹐至今以爲常。

○納牛皮錢

國初﹐令民田七頃﹐納牛皮一張﹐角一對﹐筋四兩。建隆中﹐令其【明抄本作『共』。】納價錢一貫五百文﹐今稅額中牛皮錢是也。【並澠水燕談。】

○內門買物支錢

京師置雜物務﹐買內所須之物﹐而內東門復有字號﹐徑下諸行市物﹐以供禁中。凡行鋪供物之後﹐往往經歲不給其直﹐至於積錢至千萬者。或云其直尋給﹐而幹當﹑內門﹑內臣﹐【東軒作『頭目』。】故爲稽滯﹐京師甚苦之。蔡襄尹京﹐詢知其獘﹐建言乞取內東門買物字號付雜買務﹐今後乞不令內東門買物﹐遇逐月宮中請俸錢時﹐許雜買務具供過物價﹐徑牒內藏庫截支﹐以給行人。仁宗大以爲然﹐其事至今行矣。【東軒筆錄。】

○預買紬絹

太宗時﹐馬元方爲三司判司﹐建言方春民乏絕時﹐豫給庫錢貸之﹐至夏秋令輸絹於官。預買紬絹﹐蓋始於此。

○河北市糧艸用三說四說見錢之法

河北入中糧艸﹐舊用見錢。慶曆八年後﹐以茶鹽香藥見錢爲四說﹐緣邊用之。茶鹽香藥爲三說﹐近裏州軍用之。商旅不時得錢﹐賤市交鈔﹐而貴糶糧斛﹐由是物價翔貴﹐米斗七百﹐甚者至千錢。緣邊所入至少﹐而京師償價倍多﹐其利盡歸於富商矣。皇佑二年﹐茶交引舊賣百千者﹐得錢六十五千﹐至是止二十千。香一斤賣三千八百者﹐止得六百。鹽賣百千者﹐止得六十千。至三年﹐復更用見錢﹐而令商旅自便買鹽茶香藥。議者謂四說三說與見錢之法﹐皆不可常守﹐必視邊計之薄厚﹐與物價之髙下﹐以時而變通之﹐乃可也。【東齋記事。】

○蠲田畝

江南有國時﹐民田率十畝蠲一畝﹐以充瘠薄。【退朝錄。】

○歲鑄錢數

國朝初﹐平江南﹐歲鑄錢七萬貫。自後稍增廣﹐至天聖中﹐歲鑄一百餘萬貫。慶曆至三百萬貫﹐熙寧六年已後﹐歲鑄銅錢六百餘萬貫。

○茶利

國朝茶利﹐除官本及雜費外﹐淨入錢﹐禁榷時取一年最中數計一百九萬四千九十三貫八百八十五﹐內六十四萬九千六十九貫茶淨利。﹝賣茶﹐嘉佑二年收十六萬四百三十一貫五百二十七﹐除元本及雜費外﹐得淨利十萬六千九百五十七貫六百八十五。客茶交引錢﹐嘉佑三年除元本及雜費外﹐得淨利五十四萬二千一百一十一貫五百二十四。﹞四十四萬五千二十四貫六百七十茶稅錢。﹝最中嘉佑元年所收數﹐除川茶錢在外。﹞通商後來取一年最中數計一百一十七萬五千一百四貫九百一十九錢﹐內三十六萬九千七十二貫四百七十一錢茶租﹐﹝嘉佑四年通商立定茶租錢六十八萬四千三百二十一貫三百八十緡﹐累經【原作『經累絰』﹐據明抄本攺。】減放﹐至治平二年最中分收上數。﹞八十萬六千三十二貫六百四十八錢茶稅。﹝最中治平三年除川茶稅錢外﹐會此數。﹞

二

本朝茶法﹐幹徳二年始詔在京﹑建州﹑漢﹑蘄口各置榷貨務。五年始禁私賣茶﹐從不應爲情理重。太平興國二年﹐刪定禁法條貫﹐始立等科罪。淳化二年﹐令商賈就園戶買茶﹐公於官場貼射﹐始行貼射法。淳化四年﹐初行交引﹐罷貼射法。西北入粟給交引﹐自通利軍始。是歲罷諸處榷貨務﹐尋依舊。至咸平元年﹐茶利錢以一百三十九萬二千一百一十九貫三百一十九爲額。至嘉佑三年﹐凡六十一年﹐用此額﹐官本雜費皆在內。中間時有增虧﹐歲入不常。咸平五年﹐三司使王嗣宗始立三分法﹐以十分茶價﹐四分給香藥﹐三分犀象﹐二【似應作『三』。】分茶引。六年又攺支六分香藥犀象﹐四分茶引。景徳二年許人入中錢帛金銀﹐謂之三說。至祥符九年﹐茶引益輕﹐用知秦州曹瑋議﹐就永興﹑鳳翔以官錢收買客引﹐以捄引價。前此累增加饒錢。至天禧二年﹐鎭戎軍納大麥一斗﹐本價通加饒共支錢一貫二百五十四。幹興元年﹐攺三分法﹐支茶引三分﹐東南見錢二分半﹐香藥四分半。天聖元年﹐復行貼射法﹐行之三年﹐茶利盡歸大商﹐官場但得黃晚惡茶﹐乃詔孫奭重議罷貼射法。明年﹐推治元議省吏勾覆官句獻等﹐皆決配沙門島。元詳定樞密副使張鄧公﹑參知政事呂許公﹑魯肅簡各罰俸一月。禦史中丞劉筠﹑入內內侍省副都知周文質﹑西上合門使薛昭廓﹑三部副使各罰銅二十斤。前三司使李諮落樞密直學士﹐依舊知洪州。皇佑三年﹐算茶依舊﹐只用見錢。至嘉佑四年二月五日﹐降勑罷茶禁。國朝六榷貨務﹐十三山場都賣茶歲一千五十三萬三千七百四十七斤半﹐租額錢二百二十五萬四千四十七貫一十﹐其六榷貨務取最中。嘉佑六年﹐拋占茶五百七十三萬六千七百八十六斤半﹐租額錢一百九十六萬四千六百四十七貫二百七十八。荊南府租額錢三十一萬五千一百四十八貫三百七十五﹐受納潭﹑鼎﹑澧﹑嶽﹑歸﹑峽州﹑荊南府片散茶共八十七萬五千三百五十七斤。漢陽軍租額錢二十一萬八千三百一十一貫五十一﹐受納鄂州片茶二十三萬八千三百斤半。蘄州蘄口租額錢三十五萬九千八百三十九貫八百一十四﹐受納潭﹑建州﹐興國軍片茶五十萬斤。無爲軍租額錢三十四萬八千六百二十貫四百三十﹐受納潭﹑筠﹑袁﹑池﹑饒﹑建﹑歙﹑江﹑洪州﹐南康﹑興國軍片散茶共八十四萬二千三百三十三斤。眞州租額錢五十一萬四千二十二貫九百三十二﹐受納潭﹑袁﹑池﹑饒﹑歙﹑建﹑撫﹑筠﹑宣﹑江﹑吉﹑洪州﹐興國﹑臨江﹑南康軍片散茶共二百八十五萬六千二百六斤。海州租額錢三十萬八千七百三貫六百七十六﹐受納睦﹑湖﹑杭﹑越﹑衢﹑溫﹑婺﹑臺﹑常﹑明﹑饒﹑歙州片散茶共四十二萬四千五百九十斤。十三山場租額錢共二十八萬九千三百九十九貫七百三十二﹐共買茶四百七十九萬六千九百六十一斤。光州光山場買茶三十萬七千二百十六斤﹐賣錢一萬二千四百五十六貫。子安場買茶二十二萬八千三十斤﹐賣錢一萬三千六百八十九貫三百四十八。商城場買茶四十萬五百五十三斤﹐賣錢二萬七千七十九貫四百四十六。壽州麻步場買茶三十三萬一千八百三十三斤﹐賣錢三萬四千八百一十一貫三百五十。霍山場買茶五十三萬二千三百九斤﹐賣錢三萬五千五百九十五貫四百八十九。開順場買茶二十六萬九千七十七斤﹐賣錢一萬七千一百三十貫。廬州王同場買茶二十九萬七千三百二十八斤﹐賣錢一萬四千三百五十七貫六百四十二。黃州麻城場買茶二十八萬四千二百七十四斤﹐賣錢一萬二千五百四十貫。舒州羅源場買茶一十八萬五千八十二斤﹐賣錢一萬四百六十九貫七百八十五。太湖場買茶八十二萬九千三十二斤﹐賣錢三萬六千九十六貫六百八十。蘄州洗馬場買茶四十萬斤﹐賣錢二萬六千三百六十貫。王祺場買茶一十八萬二千二百二十七斤﹐賣錢一萬一千九百五十三貫九百九十二。石橋場買茶五十五萬斤﹐賣錢三萬二千八十貫。

三

世傳算茶有三說法最便。三說者﹐皆謂見錢爲一說﹐犀牙﹑香藥爲一說﹐茶爲一說﹐深不然也﹐此乃三分法耳。謂緣邊入納糧艸﹐其價折爲三分﹐一分支見錢﹐一分折犀象雜貨﹐一分折茶。爾後又有並折鹽爲四分法﹐更攺不一﹐皆非三說也。予在三司﹐求得三說舊案。三說者﹐乃是三事﹐博糴爲一說﹐便糴爲一說﹐直便爲一說。往謂之博糴者﹐極邊糧艸歲入﹐必欲足常額﹐每歲自三司拋數下庫務﹐先封樁見錢﹑緊便錢﹑緊茶鈔。【明抄本有『商旅錢』三字。】緊便錢謂水路緊便所便處。緊茶鈔謂上三山場榷務﹐然後召人入中。便糴者﹐次邊糧艸。商人先入中糧艸﹐乃詣京師算請慢便錢﹑慢茶鈔及雜貨。慢便錢謂道路貨易非便處﹐慢茶鈔謂下三山場榷務。直便者﹐商人取便於緣邊入納見錢﹐於京師請領。三說先博糴數足﹐然後聽便糴及直便。以此商人競趨爭先赴極邊博糴﹐故邊粟常先足﹐不爲諸郡分裂﹐糧艸之價不能翔湧﹐諸路稅課亦皆盈衍﹐此良法也。予在三司﹐方欲講求﹐會左遷﹐不果建議。【筆談。】

四

世稱陳恕爲三司使﹐攺茶法﹐歲計幾增十倍。予爲三司使時﹐考其籍﹐蓋自景徳中﹐北戎入寇之後﹐河北糴便之法蕩盡﹐此後茶利十喪其九。恕在任﹐值北虜講解﹐商人頓復﹐歲課遂增。𨿽云十倍之多﹐考之尙未盈舊額﹐至今稱道﹐蓋不虞之譽也。【楊文公談苑。】

○劉晏知物價之術

劉晏掌國計﹐數百里外物價髙下﹐卽日知之。人有得晏一事﹐予在三司時﹐掌行之於東南。每歲發運司和糴米於郡縣﹐未知價之髙下﹐須先具價申稟﹐然後視其貴賤﹐貴則寡取﹐賤則取盈﹐盡得郡縣之價﹐方能契數行下﹐比至﹐則粟價已增﹐所以常得貴售。晏法則令多粟通途郡縣以數十歲糴價與所糴粟數﹐髙下各爲五等﹐具籍於主者﹐【今屬發運司。】粟價才定﹐更不申稟﹐實時廩收。但第一價則發第五數﹐第五價則糴第一數﹐第二價則糴第四數﹐第四價則糴第二數﹐乃卽馳遞報發運司﹐如此粟賤之地自糴盡極數﹐其餘節級各得其宜﹐已無枉售。發運司仍會諸郡所糴之數計之﹐若過於多﹐則損貴與遠者。若尙少﹐則增賤與近者。自此粟價未嘗失時﹐各當本處丰儉﹐卽日知價﹐信皆有術。【出筆談。】

○稅額

五代方鎭割據﹐多於舊賦之外﹐重取於民。國初﹐悉皆蠲正﹐稅額一定﹐其間有或重輕未均處﹐隨事均之。福﹑歙州稅額太重﹐福州則令以錢二貫五百折納絹一匹﹐歙州輸官之絹﹐止重數兩。太原府輸賦全除﹐乃以減價糴米補之。後人往往疑福﹑歙折絹太貴﹐太原折米太賤﹐蓋不見當時均賦之意也。

○發運司米

發運司歲供京師米﹐以六百萬石爲額。淮南一百三十萬石﹐江南東路九十九萬一千一百石﹐江南西路一百二十萬八千九百石﹐荊湖南路六十五萬石﹐荊湖北路三十五萬石﹐兩浙路一百五十萬石﹐通余羨歲入六百二十萬石。熙寧中﹐廢並天下州縣﹐迄八年﹐凡廢州軍監三十一﹕儀﹑滑﹑慈﹑鄭﹑集﹑萬﹑幹﹑儋﹑南﹑儀﹑復﹑蒙﹑春﹑陵﹑憲﹑遼﹑竇﹑壁﹑梅﹑漢陽﹑通利﹑寧化﹑淸平﹑永康﹑荊門﹑廣濟﹑髙郵﹑江陰﹑富順﹑漣水﹑宣化。廢縣一百二十七﹕晉州﹑趙城。杭州﹑南新。普州﹑普康。磁州﹑昭徳。華州﹑渭南。徳州﹑徳平。陵州﹑貴平﹑新縣。忠州﹑桂溪。兗州﹑鄒縣。廣州﹑信安﹑四會。陜州﹑【原作『陜府』﹐據明抄本攺】。胡威﹑陜石。河中﹑河西﹑永樂。巴州﹑七盤﹑其章。坊州﹑升平。春州﹑銅陵。北京﹑大名﹑洹水﹑經城﹑永濟。莫州﹑鄭長﹑丰縣。梧州﹑戎城。邛州﹑臨溪。梓州﹑永泰。河陽﹑泛水。滄州﹑轅安﹑臨津。融州﹑武陽﹑羅城。象州﹑義化。歸州﹑興山。汝州﹑龍興。懷州﹑修武﹑武陽。道州﹑永明。慶州﹑樂蟠﹑華池。瀛州﹑東城﹑景城。順安﹑髙陽。澶州﹑頓丘。洛州﹑武成﹑曲周﹑臨洛。丹州﹑雲巖﹑汾川。潞州﹑黎城。瓊州﹑捨城。火山﹑火山。橫州﹑永定。宜州﹑古陽﹑漕州﹑金城﹑述昆。汾州﹑孝義。延州﹑金明﹑丰林﹑延水。太原﹑平晉﹐【原作『平普』﹐據活字本﹑明抄本攺。】隨州﹑光化。邢州﹑襄山﹑任縣﹑平鄕。秦州﹑長道。達州﹑三崗﹑石鼓。揚州﹑廣陵。趙州﹑隆平﹑柏鄕﹑贊皇。雅州﹑百丈﹑榮經。同州﹑夏陽。嘉州﹑平羌。河南﹑洛陽﹑福昌﹑潁陽﹑緱氏﹑伊闕。濱州﹑招安。慈州﹑文城﹑吉鄕。成都﹑犀浦。戎州﹑宜賓。綿州﹑髙昌。榮州﹑公井。寧化﹑寧化。幹寧﹑幹寧。眞定﹑靈壽﹑井陘。荊南﹑建寧﹑支江。辰州﹑麻陽﹑招諭。陳州﹑南頓。桂州﹑修仁﹑永寧。安州﹑云夢。忻州﹑定襄。劍門關﹑劍門。漢陽﹑漢川。恩州﹑淸陽。熙州﹑狄道。河州﹑枹罕。衛州﹑新鄕﹑衛。渝州﹑南川。虢州﹑玉城。果州﹑流溪。利州﹑平蜀。許州﹑許田。岢嵐﹑嵐石。蓬州﹑蓬山﹑良山。冀州﹑新河。涪州﹑溫山。閬州﹑晉安﹑岐平。復州﹑玉涉。潤州延陵。【並筆談。】

○漕河

國初﹐方隅未一﹐京師儲廩仰給﹐惟京東京西數路而已。河渠轉漕﹐最爲急務﹐京東自濰密以西州郡租賦﹐悉輸沿河諸倉﹐以備上供。淸河起淸淄﹐合黃河﹐歷齊﹑鄆﹐涉梁山濼﹑濟州﹐入五丈河﹐達汴都﹐歲漕百餘萬石。所謂淸河﹐卽濟水也。而五丈河﹐常苦淤淺﹐每春初農隙﹐調發夫眾﹐大興力役﹐以是開浚﹐始得舟楫通利﹐無所壅遏。太祖皇帝素知其事﹐尢所屬意。至歲中興役之際﹐必輿駕親臨督課﹐率以爲常。先是﹐春夫不給口食﹐古之制也。上惻其勞苦﹐特令一夫日給米二升﹐天下諸處役夫亦如之﹐迄今遂爲永式。【金坡遺事。】

○谷粟均配人戶納見錢

皇佑初﹐三司出絹數十萬﹐收市谷粟﹐轉運司均配人戶﹐變納見錢﹐期限甚促。韓魏公以軍儲不乏﹐請滿歲方輸官﹐仍免配坊郭第四第五等戶﹐鄕村亦聽以斛斗折納。於是人力舒緩﹐無逼迫之憂。【魏王別錄。】

○詔藩鎭支郡直屬京師

太平興國初﹐右拾遺李幹上言﹐諸道藩鎭所管支郡﹐多遣親吏掌其市徵﹐畱滯商賈不便。詔邠﹑寧﹑涇﹑原﹑渭﹑鄜﹑坊﹑延﹑丹﹑陜﹑虢﹑襄﹑均﹑房﹑復﹑鄧﹑唐﹑澶﹑濮﹑宋﹑亳﹑鄆﹑濟﹑曹﹑單﹑靑﹑淄﹑兗﹑沂﹑具﹑冀﹑滑﹑衛﹑鎭﹑深﹑趙﹑定﹑祁等支郡﹐並直屬京師﹐不隸節鎭。【楊文公談苑。】

○枷三等

舊制﹐枷惟二等﹐以二十五斤﹑二十斤爲限。景徳初﹐陳綱提點河北路刑獄﹐上言﹐請置杖罪枷十五斤﹐爲三等。詔可其奏﹐遂爲常法。【澠水燕談。】

○榜刻儀制令四條

孔承恭爲大理正﹐太平興國中上言﹐儀制令云﹕『賤避貴﹐少避長﹐輕避重﹐去避來。』望令兩京諸州於要害處刻榜以揭之﹐所以興禮讓而厚風俗。詔從之﹐處處衢肆刻榜﹐訖今多有焉。【楊文公談苑。】

二

孔承恭上言﹐儀制令四條件﹐【此句玉壺作『舉令文賤避貴之類四條』。】乞置木牌立於郵堠。【玉壺有『以爲民告訴行之』七字。】一日﹐太宗問承恭曰﹕『令文中﹐貴賤長少輕重各自相避並訖﹐【明抄本作『記』。】何必又云「去避來」﹐此義安在﹖』承恭曰﹕『此必試【玉壺作『戒』。】於去來者互相回避爾。』上曰﹕『不然﹐借使去來相避﹐止是【玉壺作『相』。】憧憧於通衢之人﹐密如交蟻﹐烏能一一相避哉﹖但恐設律者別有他意。』其精悉若是。【玉壺淸話。】

○諸州斷死罪奏案

建隆二年﹐太祖謂宰相曰﹕『五代以來﹐諸侯跋扈﹐有枉法殺人者﹐朝廷置而不問﹐刑部之職僅廢。且人命至重﹐姑息藩鎭﹐當若是耶﹖自今諸州﹐凡有審訖﹐錄案聞奏﹐委刑部覆視之。』奏案自此始。【明抄本注『國朝事實』。】

○法官親節案

大理法官皆親節案﹐不得使吏人。中書檢正官不置吏人﹐每房給楷書一人﹐錄淨而已。蓋欲士人躬親職事﹐格吏姦﹐兼歷試人才也。【筆談。】

宋朝事實類苑卷第二十一

●宋朝事實類苑卷第二十二

官政治績﹝二﹞

◆官政治績﹝二﹞

斷獄

陳晉公

張乖崖

王明

劉渙

陶鑑

許元

侯叔獻

張丞相

章惇

邵曄

戚密學

許仲宣

陳從信

承昭

魏侍郎

錢若水

周諫議

薛簡肅

範文正

文潞公﹝一﹞

○斷獄

近歲邢﹑壽兩郡﹐各斷一獄﹐用法皆誤﹐爲刑曹所駁。壽州有人殺妻之父母昆弟數口﹐州司以不道緣坐妻子﹐刑曹駁曰﹕『毆妻之父母﹐卽是義絕﹐況其謀殺﹐不當復坐其妻。』邢州有盜殺一家﹐其夫婦實時死﹐惟一子明日乃死﹐其家財產戶絕﹐法給出嫁親女。刑曹駁曰﹕『其家父母死﹐時其子尙生時﹐產乃子物﹐出嫁親女乃出嫁娣妹﹐不合有分。』此二事略同﹐一失於生者﹐一失於死者。【筆談。】

○陳晉公

陳晉公爲三司使﹐將立茶法﹐召茶商數十人﹐俾各條利害﹐晉公閱之第【東軒有『爲』字。】三等﹐語副使宋太師【東軒作『初』。】曰﹕『吾觀上等之稅﹐【東軒作『說』。】取利太深﹐此可行於商賈﹐而不可行於朝廷。下等固滅裂無取。惟中等之說﹐公私皆濟﹐吾裁損之﹐可以經久。』於是爲三說法﹐行之數年﹐貨財流通﹐公用足而民富實。世言三司使之才﹐以陳公爲稱首。後李侍郎諮爲使﹐攺其法而茶利浸失。後𨿽屢變﹐然非復晉公之舊法也。

陳晉公恕自升朝入三司爲判官。旣而爲鹽鐵使﹐又爲總置使。洎罷參政﹐復爲三司使。首尾十八年﹐精於吏事﹐朝廷藉其才。晚年多病﹐乞解利權﹐眞宗諭曰﹕『卿求一人可代者﹐聽卿去。』是時寇萊公罷樞密使歸班﹐晉公卽薦以自代﹐眞宗用萊公爲三司使﹐而晉公集賢學士判院事。萊公入省﹐撿尋晉公前後攺革興立事件﹐類爲方冊﹐及以所出牓示﹐別用新板題徧。躬至其第﹐請晉公判押﹐晉公亦不讓﹐一一與之押字旣﹐而萊公拜於庭下而去。自是計使無不循其舊貫。至李諮爲三司使﹐始攺茶法﹐而晉公之規模漸革﹐向之牓示亦稍稍除削﹐今則無復有存矣。【東軒筆錄。】

○張乖崖

張尙書詠再知益州﹐轉運黃觀以治狀條奏﹐下詔褒美。時賊鋒方斂﹐紀綱過肅﹐蜀民尙懷擊柝之惴。而嘉﹑邛二州新鑄景徳大鐵錢﹐利害未定﹐橫議風起。朝廷慮之﹐遣謝賓客濤爲西川巡撫﹐上臨軒諭之﹐曰﹕『詠之性剛決彊勁﹐卿之性仁明和恕﹐卿往濟之﹐必無遺策。宜以朕意諭詠﹐賴卿在彼﹐朕無西顧之憂﹐每事宜與濤協心精議﹐副朕倚矚。』謝公至蜀﹐明宣寬詔﹐尙書公抃蹈泣拜﹐舉率從稟﹐並轡抗【明抄本作『撫』。】勞﹐西蜀遂安。【筆談。】

二

有範延貴者﹐爲殿直﹐押兵過金陵﹐張忠定公詠爲守﹐因問曰﹕『天使沿路來﹐還曾見好官員否﹖』延貴曰﹕『昨過袁州萍鄕縣﹐邑宰張希顏著作者﹐𨿽不識之﹐知其好官員也。』忠定曰﹕『何以言之﹖』延貴曰﹕『自入萍鄕縣境﹐驛傳橋道皆完葺﹐田萊墾辟﹐野無惰農。及至邑﹐則鄽肆無賭博﹐市易不敢諠爭﹐夜宿邸中﹐聞更鼓分明﹐以是知其必善政也。』忠定大笑曰﹕『希顏固善矣﹐天使亦好官員也。』卽日同薦於朝。希顏後爲發運使﹐延貴亦合門祗候﹐皆號能吏也。【東軒雜錄。此條今見東軒筆錄卷十。『雜』當系『筆』之誤。】

三

乖崖張公詠尹益都日﹐值李順兵火之後﹐郡政未舉。因決一吏﹐枝詞不伏﹐公曰﹕『這漢要劍喫。』彼云﹕『決不得﹐喫劍則得。』公命斬之以徇。軍吏愕眙相顧﹐自是始服公之威信。李順黨中有殺耕牛﹐避罪亡逃者﹐公許其首身。拘母十日﹐不出﹐釋之。復拘其妻﹐一宿而來。公斷雲﹕『禁母十夜﹐畱妻一宵﹐倚門之望何疎﹖結髮之情何厚﹖舊爲惡黨﹐因之逃亡。許令首身﹐猶尙顧望。就市斬之。』於是首身者繼至﹐並遣歸業﹐蜀民由此安居。【靑箱雜記。】

四

張忠定公詠知通﹐進銀臺司。並州有軍校笞他部卒致死﹐獄具﹐奏上﹐法官謂非所部﹐當如凡人。公執奏曰﹕『並接羌胡﹐州兵數十萬﹐一旦因一卒法﹐死一校﹐使卒有輕所部之心﹐且生事﹐不若杖遣﹐於權宜爲便。』上如法官議。不數月﹐並果有卒怨本校﹐白晝五六輩提刀趨喧爭前﹐刺校心胸﹐狼籍戶下﹐遂竄去。朝廷方以公言向所執爲是。【澠水燕談。】

五

樞密直學士張詠知益州﹐有巡檢所領龍猛軍人潰爲羣【明抄本作『郡』。】盜。龍猛軍者﹐本皆募羣盜不可制者充之﹐慓悍善鬭﹐連入數州﹐俘掠而去﹐蜀人大恐。詠一日召鈐轄﹐以州牌印付之﹐【涑水作『以州事委之』。】鈐轄愕然﹐請其故﹐詠曰﹕『今盜勢如此﹐而鈐轄晏然安坐﹐無討賊心﹐是欲令詠自行也。鈐轄宜攝州事﹐詠將出討之。』鈐轄驚曰﹕『某今行矣。』詠曰﹕『何時﹖』曰﹕『卽今。』詠顧左右張酒具於城西門上曰﹕『鈐轄將出﹐吾今餞之。』鈐轄不得已﹐勒兵出城﹐與飲於樓上。酒數行﹐鈐轄曰﹕『某願有謁於公。』詠曰﹕『何也﹖』曰﹕『某所求兵糧﹐願皆應副之。』【『應副之』涑水作『應付』。】詠曰﹕『諾﹐老夫亦有謁【涑水有『於』字。】鈐轄。』曰﹕『何也﹖』詠曰﹕『鈐轄今往﹐必滅賊。若無功而返﹐【涑水作『退』。】必斷頭於此樓之下矣。』鈐轄震栗而去。旣而與賊遇﹐果敗﹐士眾皆還走幾十里。鈐轄召其將校﹐告之曰﹕『觀此翁所爲﹐眞斬我不爲異也。』遂復進力戰﹐大破之﹐賊遂大敗。【『遂大敗』涑水作『遂平』。】

六

張詠時﹐有僧行止不明﹐有司執之以白詠。詠【涑水有『熟』字。】視﹐判其牒曰﹕『勘殺人賊。』旣而案問﹐果一民也。與僧同行於道中﹐殺僧﹐取其祠部戒牒三衣﹐因自披剃爲僧。寮屬問詠何以知之﹐詠曰﹕『吾見其額上猶有系巾痕也。』【並涑水紀聞。以上五字據明抄本補。】

○王明

王明﹐字如晦﹐魏郡成安人。王師徵嶺南﹐爲隨軍轉運使﹐山路險絕﹐仰給者數萬人﹐𨿽丁夫負擔﹐無有闕者。每下一郡一城﹐必先保其簿書﹐固守倉庫。【範蜀公蒙求。】

○劉渙

治平間﹐河北鹵【東軒作『凶』。】荒﹐繼以地震﹐民無糧食﹐往往賤賣耕牛﹐以苟歲月。是時﹐劉渙知澶州﹐盡發公帑之錢以買牛。明年震搖息﹐逋民歸﹐無牛可以耕鑿﹐而其價騰踴十倍。後復以所買牛﹐依元直賣與。是故河北一路﹐惟澶州民不失所﹐由渙權宜之術也。【東軒筆錄。】

○陶鑑

淮南漕渠﹐築埭以蓄水﹐不知始於何時。舊傳召伯埭謝公所爲。按李翺來南錄﹐唐時猶由流水﹐不應謝公時已作此埭。天聖中﹐監眞州排岸司右侍禁陶鑑始議爲復閘節水﹐以省舟船過埭之勞。是時工部郎中方仲荀﹑文思使張綸爲發運使﹐副表行之﹐始爲眞州閘。歲省冗卒五百人﹐雜費百二十五萬。運舟舊法﹐舟載米不過三百石﹐閘成﹐始爲四百石﹐其後所載浸多﹐官船至七百石﹐私船受米八百餘囊﹐囊三石。自後北神﹑召伯﹑龍舟﹑茱萸諸埭相次廢革﹐至今爲利。予元丰中過眞州﹐江亭後糞壤中﹐見一臥石﹐乃胡武平爲水閘記﹐略敍其事﹐而不甚詳具。【筆談。】

○許元

許元初爲發運判官﹐每患官舟多虛破釘鞠之數﹐蓋陷於木中﹐不可稱盤﹐故得以爲姦。一日﹐元至船場﹐命拽新造之舟﹐縱火焚之﹐火過﹐取其釘鞠稱之﹐比所破才十分之一﹐自是立爲定額。

○侯叔獻

侯叔獻爲汜縣﹐有逃田及戶絕沒官田最多﹐𨿽累經檢估﹐或云定價不均。內有一李誠莊﹐方圓十里﹐河貫其中﹐尢爲膏腴﹐有佃戶百家﹐歲納租課﹐亦皆興【東軒作『奧』。】族矣。前已估及一萬五千貫﹐未有人承買者。賈魏公當國﹐欲添爲二萬貫賣之﹐遂命陳道古銜命計會本縣令佐﹐視田美惡而增損其價。道古至汜﹐閱視諸田﹐而議增李田之直。叔獻曰﹕『李田本以價髙﹐故無人承買﹐今又增五千貫﹐何也﹖』堅持不可。道古雅知叔獻不可欺﹐因以其事告之。叔獻嘆曰﹕『郎中知此田本末乎﹖李誠者﹐太祖時爲邑酒務專知官﹐以汴水溢﹐不能救護官物﹐遂估所損物直價計五千貫﹐勒誠償之。是時朝廷出度支使錢﹐俵民間預買箭桿鵰翎弓弩之材。未幾﹐李重進叛﹐王師徵淮南﹐而預買翎桿未集﹐太祖大怒﹐應欠負官錢者﹐田產並令籍沒﹐誠非預買之人﹐而當時官吏﹐畏懼不敢開析﹐故此田亦在籍沒。今誠有子孫﹐見居邑中﹐相國縱未能卹其無辜而以田給之﹐莫若損五千貫﹐俾誠孫買之爲便。』道古大驚曰﹕『始實不知﹐但受命而來﹐審如是﹐君言爲當﹐而吾亦有以報相國矣。』卽損五千貫而去。叔獻乃召誠孫俾買其田﹐孫曰﹕『實荷公惠﹐柰甚貧何﹖』叔獻曰﹕『吾有策矣。』卽召見佃百戶﹐諭之曰﹕『汝輩本皆下戶﹐因佃李莊之利﹐今皆建大第髙廩﹐更爲豪民。今李孫欲買田而患無力﹐若使他人得之﹐必遣汝輩矣。汝輩比【東軒作『必』。】毀宅徹廩﹐離業而去﹐不免流離失職。何若醵錢借與誠孫﹐俾得此田﹐而汝輩常爲佃戶﹐不失居業﹐而兩獲所利耶﹖』皆拜曰﹕『願如公言。』由是誠孫卒得此田矣。叔獻之爲尉﹐與管界巡檢者相善﹐縣多盜賊﹐巡檢每與叔獻約﹐聞盜起﹐當急相報﹐一旦有彊盜十六人經其邑﹐叔獻盡擒之。旣而嘆曰﹕『巡檢豈以我爲負約耶﹖機會之速不及報﹐然不可專其功也。』於是盡推捕盜之勞於其下﹐而竟不受賞。當其獲盜時﹐叔獻躬押至開封府﹐府尹李詢謂曰﹕『子之才能﹐吾深知之。子可一見本府推官判官﹐吾當率以同狀薦子也。』叔獻辭曰﹕『本以公事至府﹐事畢歸邑。若投謁以求薦﹐非我志也。』竟不面推官判官而去。【並東軒筆錄。】

○張丞相

張杲卿丞相知潤州日﹐有婦人夫出外﹐數日不歸﹐忽有人報菜園井中有死人﹐婦人驚往視之﹐號哭曰﹕『吾夫也。』遂以聞官。公令屬官集鄰里﹐就井驗是其夫與非。眾皆以井深不可辧﹐請出屍驗之﹐公曰﹕『眾皆不能辧﹐婦人獨何以知其爲夫﹖』收付所司鞠問﹐果姦人殺其夫﹐婦人與聞其謀。【筆談。】

○章惇

熙寧七年﹐元絳爲三司使﹐宋迪爲判官。迪一日遣使煮藥﹐而遺火延燒記府﹐日午至申﹐焚傷殆盡。方火熾﹐神宗禦西角樓以觀﹐是時章惇以知制誥判軍器監﹐遽部本監役兵往救火﹐經由角樓以過。上顧問左右﹐以惇爲對。翊日﹐迪奪官勒停﹐絳罷使﹐以章惇代之。【東軒筆錄。】

○邵曄

邵曄知廣州﹐鑿內濠以泊舟楫﹐不爲颶風所害。相次陳世卿代之﹐奏乞免本州島計口買鹽之害﹐五羊之【以上三字玉壺作『五年之後』。】民始有完衣飽食。廣人歌曰﹕『邵父陳母﹐除我二苦。』

○戚密學

戚密學倫初筮仕知太和縣﹐裏俗險悍﹐喜撰虛訟。公至﹐以術漸摩﹐先設巨械﹐嚴固狴牢﹐其箠梃索﹐比他邑數倍﹐民已悚駭。次作諭民詩五十絕﹐不事風雅﹐皆風【玉壺作『流』。】俗易曉之語﹐俾之諷誦﹐以申規警。立限曰﹕『諷誦半年﹐頑心不悛﹐一以苛法治之。』果因此詩﹐獄訟大減。其詩有云﹕『文契多欺歲月深﹐便將疆界漸相侵。官中驗出虛兼實﹐枷鎖鞭笞痛不禁。』大率類此﹐江南往往有本。每當歲時﹐與囚約曰﹕『放汝暫歸﹐祀其先。櫛沐蟣虱。』民感其惠﹐皆及期而還﹐無敢逭者。

○許仲宣

許仲宣﹐靑社人﹐三爲隨軍轉運使﹐心計精敏﹐無絲髮遺曠。徵江南軍中之需﹐【原作『頃』﹐據明抄本攺。玉壺作『須』。】當不備之際﹐曹武惠公固欲試之﹐凡所索則隨應。【玉壺有『給』字。】王師將夜攻城﹐仲宣陰計之曰﹕『永夕運鍤﹐寧不食耶﹖旣膳﹐無器可乎﹖』預科陶器數十萬﹐夜半﹐爨成食﹐兵將就食﹐果索其器﹐如數給之。他率類此。徵交州﹐爲廣西漕﹐士死於瘴者十七八﹐大將孫全興失律﹐仲宣奏乞罷兵。不待報﹐以兵屯湖南諸州﹐開帑賞給﹐縱其醫餌。謂人曰﹕『吾奪瘴嶺客魂數萬﹐生還中國﹐已恨後時﹐若更俟報﹐將積屍於廣野矣。誅一族﹐活萬夫﹐吾何恨哉﹖』又飛檄諭交人以禍福﹐交人果送款乞內附﹐遣使修貢。仲宣上表待罪﹐太宗褒詔大嘉之。【並玉壺淸話。】

○陳從信

太宗居晉邸﹐知客押衙陳從信者﹐心計精敏﹐掌宮帑﹐輪指節以代運籌﹐絲忽無差。開寶初﹐有司秋奏倉儲止盡明年二月﹐太宗因語【玉壺作『詰』。】之﹐從信曰﹕『但令起程﹐卽計往復日數﹐以糧券並支﹐可以責其必歸之限。運至陳畱﹐卽預關主司﹐戒運徒先候於倉﹐無淹畱之獘﹐每運可減二十日。楚泗至京﹐舊限八十日﹐一歲止三運。每運出﹐淹畱虛程二十日﹐歲自可漕【玉壺作『增』。】一運。』太宗以白太祖﹐遂立爲永制。一歲﹐晉邸歲終籌攢年費﹐何啻數百萬計﹐惟失五百金﹐屢籌不出。一蒼頭偶記之﹐晉王一日登府樓﹐遙觀尋種者﹐賞嘆精捷﹐令某府庫取金五百【『庫取金』玉壺作『取庫金』﹐無『五百』二字。】與之。時從信不在﹐後失告之。【此條今見玉壺淸話卷八。】

○承昭

太祖欲開惠民﹑五丈二河﹐以便運載。吏督治﹐有承昭【『承昭』玉壺作『陳丞昭』。下文『承』均作『丞』。】者﹐江南人﹐諳水利﹐使董其役。承昭宣【玉壺作『先』。】以都量河勢長短﹐計其廣深﹐次量鍤之闊狹﹐以鍤累尺﹐以尺累丈﹐定一夫自早達暮﹐合運若干鍤﹐計鑿若干土﹐總其都數﹐合用若干夫。以目奏上﹐太祖嘆曰﹕『不如所料﹐當斬於河。』至訖役﹐止衍九夫﹐上嘉之。又令督諸軍子弟浚池於朱明門外﹐以習水戰。後以防禦使從徵太原﹐晉人嬰城堅拒﹐遂議攻討﹐【明抄本作『計』。】以革內壯士蒙之﹐爲洞而入﹐𨿽力攻不陷。師已老﹐上深憫之﹐且將視【『視』玉壺作『親幸』二字。】其洞﹐攜藥劑果餌慰撫士卒。時李漢瓊爲攻城總管﹐挽禦衣以諫曰﹕『孤壘之危﹐何啻累卵﹖矢石如雨﹐陛下宜以社稷自重。』遂罷其幸﹐止行頒賚而已。旣不克﹐又欲增兵﹐承昭奏曰﹕『陛下有不語兵千餘【玉壺有『萬』字。】在左右﹐胡不用之﹖』上不寤﹐承昭以馬策指汾﹐太祖遂曉﹐大笑曰﹕『從何取土﹖』承昭乞【玉壺作『云』。】紉布囊括土﹐【『土』玉壺作『其口』二字。】投上流以塞之﹐不設板築﹐可成巨防。用其策﹐投土將半﹐水起一尋﹐城中危蹙。會大暑﹐復晉人間道求契丹﹐援兵適至﹐遂議班師。【此條今見玉壺淸話卷三。】

○魏侍郎

魏侍郎瓘【原作『權』﹐據湘錄攺。】初知廣州﹐忽子城一角頹﹐執【湘錄作『墊』。】得一古磚﹐磚面範四大字云﹕『委於鬼工』﹐蓋合而成魏也。感其事﹐大築子城﹐才罷﹐詔還﹐除仲待制簡代之。未幾儂智髙寇廣﹐其【湘錄有『外』字。】城一擊而摧﹐獨子城堅完﹐民逃於中﹐獲生者甚眾。賊退﹐帥謫筠州﹐朝廷以公有前知之備﹐加諫議﹐再知廣。二年召還。公築城之效自論﹐久不報﹐有感懷詩曰﹕『羸羸霜發一衰翁﹐蹤迹年來類斷蓬。萬里遠歸雙闕下﹐一身閒在眾人中。螭頭賜對恩𨿽厚﹐雉堞論功事已空。淮上有山歸未得﹐獨揮淸涕向【湘錄作『灑』。】春風。』文潞公采詩進呈﹐加龍圖閣尹京。魏詩甚精處﹐五羊書事曰﹕『誰言嶺外無霜雪﹖何事秋來亦滿頭。』【此條今見湘山野錄卷中。】

○錢若水

錢若水爲同州推官﹐知州性褊急﹐數以胸臆決事不當﹐若水固爭不能得﹐輙曰﹕『當陪奉【明抄本作『奉陪』。】贖銅耳。』已而果【涑水有『爲』字。】朝廷及上司所駁﹐州官皆【涑水有『以』字。】贖論﹐知州愧謝﹐已而復然﹐前後如此數矣。有富民家小女奴逃亡﹐不知所之。奴父母訟於州﹐命錄事參軍鞠之﹐錄事嘗貸錢於富民不獲﹐乃劾富民父子數人共殺女奴﹐棄屍水中﹐遂失其屍。或爲元謀﹐或從而加罪﹐皆應死。富民不勝榜楚﹐自誣服﹐具上州官﹐審覆無反異﹐皆以爲得實。【涑水作『矣』。】若水獨疑之﹐畱其獄﹐數日不決。錄事詣若水聽事﹐詬之曰﹕『若受富民錢﹐欲出其死罪邪﹖』若水笑謝曰﹕『今數人當死﹐豈可不少熟觀其獄詞邪﹖』畱之且旬日﹐知州屢趣之﹐不能得﹐上下皆怪之。若水一旦詣州﹐屏人言曰﹕『若水所以畱其獄者﹐密使人訪求女奴﹐今得之矣。』知州驚曰﹕『安在﹖』若水因密使人送女奴於知州所﹐知州乃垂簾﹐引女奴父母問曰﹕『汝今見汝女﹐識之乎﹖』對曰﹕『安有不識也﹖』因從簾中推出示之﹐父母泣曰﹕『是也。』乃引富民父子﹐悉破械縱之。其人號泣不肯去﹐曰﹕『微使君之賜﹐則某滅族矣。』知州曰﹕『推官之賜也﹐非我也。』其人趣詣若水聽事﹐若水閉門拒之﹐曰﹕『知州自求得之﹐我何與焉﹖』其人不得入﹐繞垣而哭﹐傾家貲以飯僧﹐爲若水祈福。知州以若水雪冤死者數人﹐欲爲之奏論其功﹐若水固辭曰﹕『若水但求獄事正人不冤死耳﹐論功非其本心也。且朝廷若以此爲若水功﹐當置錄事於何地邪﹖』知州嘆服曰﹕『如此尢不可及矣。』錄事詣若水【涑水有『廳』字。】叩頭愧謝﹐若水曰﹕『獄情難知﹐偶有過誤﹐何謝也﹖』於是遠近翕然稱之。未幾﹐太宗聞之﹐驟加進擢﹐自幕職半歲中爲知制誥﹐二年中爲樞密副使。【此條今見涑水紀聞卷二。】

○周諫議

周諫議湛善射弩﹐十發十中的﹐隔屋射亦然。嘗謂予曰﹕『其法𨿽由審固﹐然亦自有神用。今以架縛弩﹐施箭其上﹐往往不中。至於用神之專﹐無不中的﹐非神用而何﹖』湛爲鹽鐵判官﹐三司文帳煩夥﹐吏胥蔽欺若不究者﹐爲之立勘同法﹐歲減天下計帳七千道。又括天下隱戶三十三萬﹐發其詭號﹐凡十二種。湖南之民﹐掠良人踰嶺賣爲奴婢﹐湛爲廣東提點刑獄﹐下令提【東齋作『捉』。】溺﹐及【明抄本作『又』。】令自陳﹐得男女一【東齋作『二』。】千六百餘人﹐還其家﹐而世少知之﹐蓋古良吏也。【此條東齋記事分爲三條﹐在卷二卷三。】

○薛簡肅

蜀人正月二日三日上冢﹐知府亦爲之出城置會。是時﹐薛簡肅公以二日會於大東門外﹐有戍卒叩鄭龍腦家求富貴﹐鄭卽以銀匙﹑筯一把與之。旣出﹐隨以告人。至第二巷尾﹐【東齋有『客店』二字。】卒升屋放火﹐殺傷人。相次都監至﹐捕者益多﹐卒自知不免﹐卽下就擒。都監往白簡肅公﹐公指揮只於擒獲處令人喫【東齋作『斬』。】卻。民間以爲神斷。不然妄相攀引﹐旬月閒未能了得﹐又安其徒黨反側之心也。【此條今見東齋記事卷四。】

○範文正

範文正公鎭靑社﹐會河朔艱食﹐靑之輿賦﹐【湘錄有『移』字。】博州置場納﹐靑民大患輦置之苦﹐而河朔斛價不甚翔踴。公止戒民本州島納價﹐每斗三鍰﹐給鈔與之﹐俾簽幙者挽金往幹。曰﹕『博守席君夷亮﹐余嘗薦論﹐又足下之婦翁也。攜書就彼坐倉﹐以倍價招之﹐事必可集。賫巨牓數十道﹐介其境則張之﹐設郡中不肯假廩﹐寄僧捨可也。』簽稟教行焉。至則皆如公料﹐村斛時爲厚價所誘﹐貿者山積﹐不五日遂足﹐而博斛亦衍。斛金尙餘數千緡﹐桉等差給還﹐靑民因立像祠焉。【此條今見湘山野錄卷中。】

○文潞公﹝一﹞

文潞公謂予【『詔予』二字東齋作『嘗』。】言﹐初及第﹐授大理評事﹐知絳州翼城縣﹐未赴任。有客李本者﹐三見訪而後得見之﹐且言某有壻爲縣中巡檢﹐幸公庇之。又言曰﹕『某非獨【東齋有『敢』字。】奉幹﹐亦有以奉助。某嘗知其邑戶口眾﹐人猾難治。』因出一策﹐文字皆景迹人姓名﹐其首姓張。比潞公至﹐姓張人事已敗﹐縣未能結正﹐簿尉皆云﹕『某等在此各歲餘﹐豈無過失爲此人所持﹖幸君之來﹐必辧之矣。』於是公盡得其姦狀﹐上於州﹐決配之。邑人皆悚畏。【以上今見東齋記事補遺。下文自『王章惠公隨舉進士時』至末﹐另爲一條﹐在卷三。無『其次卽石務均也初』八字。】其次卽石務均也。初﹐王章惠公隨舉進士時﹐甚貧﹐遊於翼城﹐逋人飯鏹﹐執而入縣。務均之父爲縣吏﹐爲償錢﹐又飯之﹐館之於其家﹐而母尢所加禮。一日﹐務均醉﹐令王起舞﹐不中節﹐毆之﹐王遂去。明年登第﹐久之﹐爲河東轉運使﹐務均恐懼逃竄﹐然王豈有意害之乎﹖小人自隱如此也。至是事敗﹐潞公捕之急﹐往投王﹐王已爲禦史中丞矣。未幾﹐封一鋌銀至縣﹐葬務均之母﹐事少解。【明抄本作『懈』。】尋而王爲參知政事﹐奏務均教練使﹐而務均亦攺行自修。終公之任﹐邑中無敢肆橫者﹐以此見潞公之才﹐新及第已能嫉惡而屏除之矣。又見王公長厚﹐而不忘一飯之恩也。【東齋記事。】

宋朝事實類苑卷第二十二

●宋朝事實類苑卷第二十三

官政治績﹝三﹞

◆官政治績﹝三﹞

文潞公﹝二﹞

王文康

程文簡

田況

張客省

趙閱道

王拱辰

韓稚圭

韓忠獻

楊譚林特

胡順之

張齊賢

陳堯咨

向文簡

包希仁

孔中丞

王立

王居卿

李南公

王罕

顧方

江翺

範諷

劉彜

劉偁

韓魏公

○文潞公﹝二﹞

文潞公在成都﹐【東齋『在成都』作『任成都府日』。】米價騰貴﹐因就諸城門相近【東齋有『寺』字。】院凡十八處﹐減價糶賣﹐仍不限其數﹐張牓通衢。翌日﹐米價遂減﹐前此或限勝【東齋作『升』。】斗以糶﹐或抑方【東齋作『市』。】井價直﹐適足以增其气焰﹐而終不能平其價。大抵臨事﹐當須有術也。【記事。】

二

傅求【原作『永』﹐據涑水攺。下同。】曰﹕『皇佑二年﹐詔陜西揀閱諸軍及新保捷﹐年五十以上﹐若短【涑水有『小』字。】不及格四指者﹐皆免爲民。【涑水有『議者』二字。】紛然以爲邊事未可知﹐不宜減兵。又云﹐停卒一旦失衣糧﹐歸鄕閭間﹐必相聚爲盜賊。緣邊諸將爭之尢甚。』是時文公執政﹐龐公爲樞密使﹐固執行之不疑。是歲陜西所免新保捷凡三萬五千餘人﹐皆歡呼返其家。其未免者尙五萬餘人﹐皆悲恨己不得去。傅求曰﹕『陜西緣邊﹐計一歲費七百萬貫【涑水作『七十貫』。】錢﹐養一保捷。』是歲邊費凡減二百四十五萬﹐【涑水有『貫』字。】陜西之民由是稍蘇。【涑水紀聞。】

○王文康

王文康治蜀﹐頗以法禦下﹐有謗其太苛。會劉曄召還爲右正言﹐眞宗召問﹕『淩策﹑王某治蜀孰優﹖』曰﹕『淩策在蜀﹐值歲丰﹐故得以平易治之。王某值歲小歉﹐慮民爲盜﹐故以法治之。使之易治則皆然。』眞宗善其言。

○程文簡

程琳知益州﹐治大體﹐略細務﹐嚴肅簡重﹐蜀民畏而愛之。蜀州有不逞者﹐聚惡少百餘人﹐作灌口二郎神像﹐私立官號﹐作士卒衣裝﹐饒鼓簫吹﹐日椎牛爲會。民有駿馬者﹐遂遣人取之﹐曰﹕『神欲此馬。』民拒之﹐其馬遂死。又率良民從其羣﹐有不願往者﹐尋得疾病﹐蓋亦有妖術爾。有白其事﹐琳皆捕而戮之﹐曰﹕『李順由此而起﹐今鋤其根本﹐且使蜀中數十年無恙。』【並本朝名臣傳。】

二

夏秋公納之物﹐如鹽曲錢之類﹐名件頗碎。慶曆中﹐有司建議並合歸一名﹐以省帙鈔。程文簡爲三司使﹐獨以謂仍舊爲便﹐若沒其舊名﹐異日不知﹐或再敷言【『敷言』二字東齋作『取』。】鹽曲﹐則致重復。此亦善慮事也。【東齋記事。】

○田況

田況移守成都﹐其在蜀﹐治尙和易﹐法去苛細﹐獎進儒素﹐禁戢姦暴﹐以徳化人﹐人不忍欺。時謂張乖崖之明﹐王文康之平﹐程文簡之肅﹐韓忠獻之愛﹐公皆兼而有之。入爲三司使﹐金穀利害﹐纖悉罔不備舉。時有副使不甚曉事﹐京師號爲皮燈球。以況處事通明﹐號爲照天蠟燭。議者謂三司使自陳恕﹑李士衡之後﹐惟況爲稱職也。【本朝名臣傳。】

○張客省

瀛州城本隘狹﹐景徳中﹐幾爲北虜所破。自講和之後﹐居民軍營﹐悉在南關。張客省元守郡日﹐召郡中髙貲戶謂之曰﹕『聞若等產業多在南關﹐吾欲城入之﹐然而計工匠樓櫓之費﹐非十餘萬緡不可。』咸曰﹕『苟得圍入大城﹐願備所用工。』公令富民自均其數﹐未經旬日﹐不督而集。乃命官籍其數﹐募廂庫禁卒以充役﹐旣成﹐始奏取旨。或曰﹕『不俟朝命﹐罪必及焉。』公曰﹕『苟俟中覆而爲城﹐必不立矣。今興工而後奏﹐俟朝旨允與不允﹐吾城已築過半矣。儻或得罪﹐不過斥張元耳﹐民獲百世之利﹐又何疑焉﹖』其後城垂就﹐而公坐不先上聞﹐果被左遷漕司。或疑有幹沒﹐俾官窮究﹐無毫釐之欺。治平中﹐河朔地震﹐瀛之中城地【明抄本作『圮』。】因而斸去之。今爲大郡﹐寇戎苟至﹐亦不可攻圍矣。公昔守鄜州﹐鄜州有兩城﹐守居北城﹐上佐廨宇﹐器甲軍財之帑﹐皆在南城﹐渡一小澗﹐幾百步﹐方入北城。北城可容南城三四﹐公亦先定謀而後聞﹐遂並南入北﹐省守陴者十之三﹐朝廷亦不之罪。近時聞邊建水利﹐繕城壘﹐必先計己之恩賞厚薄﹐然後爲之﹐校乎張公之心﹐一何異哉﹖【倦遊雜錄。】

○趙閱道

趙閱道抃﹐熙寧中﹐以大資政知越州﹐兩浙旱蝗﹐米價踴貴﹐饑死者十五六。州牓衢路﹐立賞禁人增米價。閱道獨牓衢路﹐令有米者任增價糶之﹐於是諸州米商輻湊詣越﹐米價更賤﹐民無餓死者。閱道治民﹐所至有聲﹐在成都﹑杭﹑越尢著。【楊文公談苑。】

○王拱辰

王拱辰以宣徽使尹南都﹐外郛之外築一道﹐通中出入﹐朝廷聞而俾毀之。奏曰﹕『臣所治﹐當水陸衝要﹐往來賓客﹐旁午或開筵﹐遇夜﹐城門已闔﹐不敢輙啟﹐恐冒於法。臣開此道﹐亦設關鍵﹐以備賓客夜出。然踰城﹐甚於啟關矣。』

○韓稚圭

河東人眾而地狹﹐民家有喪事﹐𨿽至親﹐悉燔爇﹐取骨燼寄僧捨中。以至積久﹐棄捐乃已﹐習以爲俗。韓稚珪鎭並州﹐以官鏹市田數頃﹐俾州民骨肉之亡者﹐有安葬之地。古者﹐反逆之人﹐乃有焚如之刑。其士民﹐則有斂殯祔葬之禮﹐惟胡夷洎僧尼﹐許從夷禮而焚柩﹐齊民則一皆禁之。今韓公待俗以禮法﹐眞古循吏之事也。【倦遊雜錄。】

○韓忠獻

韓忠獻公億知洋州日﹐有大校李申以財豪於鄕裏﹐誣其兄之子爲它姓﹐賂裏嫗之貌類者使認之爲己子﹐又醉其嫂而嫁之﹐盡奪其奩橐之畜﹐嫂侄皆訴於州。又【東軒作『及』。】提刑轉運司每勘劾﹐多爲申行賂於胥吏﹐其嫂侄被笞掠﹐反自誣伏﹐受杖而去﹐積十餘年矣。洎韓至﹐又出訴﹐韓察其寃﹐因取前後案牘視之﹐皆未嘗引乳醫爲證。一日﹐盡召其黨立庭下﹐出乳醫示之﹐眾皆伏罪﹐子母復歸如初。【東軒筆錄。】

○楊譚林特

至道中﹐國家徵夏虜﹐調發陜西芻粟﹐隨軍至靈武。陜西騷動﹐民皆逃匿﹐賦役不肯供給。有詔﹐督運者皆聽便宜從事﹐不牽常法﹐吏治率皆峻急﹐而京兆府通判水部員外郎楊譚﹑大理寺丞林特尢甚﹐長安人歌之曰﹕『楊譚見﹐手先教鎖。林特逢﹐頭便索枷。』長安多大豪﹐及有蔭戶﹐尢不可號令。有見任知某州妻淸河縣君者不肯運糧﹐譚錄【涑水作『鏁』。】而杖之﹐於是民莫敢不趍令。譚特令民每驢負若干﹐每人擔若干﹐仍賫糧若干﹐官爲封之﹐須出塞乃聽食﹐怨嗟之聲滿道。旣而京兆最爲先辦﹐民無逃棄者﹐諸州皆稽畱不能辦。比事訖﹐人畜皆死者十八九﹐由是人始復稱之﹐二人以是得顯官﹐譚終諫議大夫﹐特至尙書﹑三司使。

○胡順之

胡順之爲浮梁縣令﹐民臧有金者﹐素豪橫﹐不肯出租。畜犬數十頭﹐里正近其門﹐輙噬之。繞垣密植橘柚﹐人不可入。每歲里正常代之輸租﹐前縣令不肯禁。順之至官﹐里正白其事﹐順之怒曰﹕『汝輩嫉其富欲使之與爲仇耳。安有王民不肯輸租者邪﹖第往督之。』及期﹐里正白不能督﹐順之使平力【涑水作『快手』。】繼之﹐又曰不能入。使押司錄事繼之﹐又白不能。順之悵然曰﹕『然則此租必使令自督邪﹖』乃命里正聚槁﹐自抵其居﹐以槁塞門而焚之。臧氏人皆逃逸﹐順之悉令掩捕﹐驅至縣。其家男子年十六以上﹐盡痛杖之。乃召謂曰﹕『胡順之無道﹐旣焚爾宅﹐又杖爾父子兄弟﹐可速詣府自訟矣。』臧氏皆懾服﹐無敢詣府者。自是臧氏租﹐常爲一縣先。府嘗遣教練使詣縣﹐順之聞之曰﹕『是故欲來煩擾我也。』乃微使人隨之﹐陰記其入驛舍及受驛吏供給之物。旣至﹐入謁﹐色甚倨﹐順之延與坐﹐徐謂曰﹕『教練何官邪﹖』曰﹕『本州島職員耳。』曰﹕『應入驛乎﹖』教練踧踖曰﹕『道中無邸店﹐暫止驛中耳。』又曰﹕『應受驛吏供給乎﹖』曰﹕『道中無芻糧﹐故受之。』又曰﹕『應與命官坐乎﹖』教練使趨下謝罪﹐順之乃收械系獄﹐置闇室中﹐以糞十甕【涑水無『十甕』二字。】環其側。教練使不勝其苦﹐因順之過獄﹐呼曰﹕『令何不問我罪﹖』順之笑謝曰﹕『教練幸勿訝也﹐令【『也』明抄本作『其苦』二字。『令』涑水作『今』。】方多事﹐未暇問也。』系十日﹐然後杖之二十﹐教練使不伏曰﹕『我職員也﹐有罪﹐當受杖於州。』順之笑曰﹕『教練使久爲職員﹐殊不知法﹐杖罪不送州邪﹖』卒杖之。自是府吏無敢擾縣者﹐州𨿽惡之﹐然不能罪也。後爲【涑水作『有』。】靑州幕僚﹐發麻氏罪﹐破其家﹐皆順之力也。眞宗聞其名﹐召至京師﹐除著作佐郎。

○張齊賢

張齊賢﹐眞宗時爲相﹐戚裏有爭分財不均者﹐更相訴訟。又因入宮自理於上前更十餘斷﹐不服。齊賢曰﹕『是非臺府所能決也﹐臣請自治之。』上許之﹐齊賢坐相府﹐召訟者曰﹕『汝非以彼所分財少乎﹖』皆曰『然』。卽命各供狀結實﹐乃召兩吏趣從其家﹐令甲家入乙捨﹐乙家入甲捨﹐貨財皆按堵如故﹐分書則交易之﹐訟者乃止。明日奏狀﹐上大悅曰﹕『朕固知非君莫能定者。』

○陳堯咨

長安多仕族子弟﹐恃蔭縱橫﹐二千石者鮮能治之。陳堯咨知府有李大監者﹐堯咨舊交﹐其子尢爲彊暴。一旦﹐以事自致公府﹐堯咨問其父兄宦遊何方﹖得安信否﹖語言勤至﹐旣而讓曰﹕『汝不肖亡賴如是﹐汝家【『汝家』涑水作『我』。】不能與汝言﹐官法又不能及汝﹐恃贖刑﹐無復恥耳。我與爾父母【涑水作『兄』。】善﹐義猶骨肉﹐當代汝父兄訓之。』乃引於便坐﹐手自杖之數十下﹐由是子弟亡賴者皆惕息。然其用刑過酷﹐有博戲者﹐杖訖﹐桎梏列於市﹐置死馬其旁﹐腐臭气中瘡皆死﹐後來者系於先死者之足。其殘忍如此。

○向文簡

向相在西京﹐有僧暮過村民家求寄止﹐主以【涑水作『人』。】不許﹐僧求寢於門外車箱中﹐許之。夜中有盜入其家﹐自墻上扶一婦人﹐並囊衣而出。僧適不寐﹐見之﹐自念不爲主人所納﹐而彊求宿﹐而主人亡其婦及財﹐明日必執我詣【明抄本作『入』。】縣矣。因夜亡去﹐不敢循故道﹐走荒艸中﹐忽墮睕井﹐則婦人已爲人所殺﹐先在其中矣。明日﹐主人搜訪亡僧並子婦屍﹐得之井中﹐執以詣縣掠治。僧自誣云﹕『與子婦姦誘﹐與俱亡﹐恐爲人所得﹐因殺之投井中。暮夜不覺失足﹐亦墜井中﹐贓在井傍亡失﹐不知何人所取。』獄成﹐言府﹐府皆不以爲疑﹐獨敏中以贓不獲﹐疑之。引僧詰問數四﹐僧服罪﹐但言某前生當負此人死﹐無可言者。敏中故問之﹐僧乃以實對。敏中因密使吏訪其賊﹐吏食於村店﹐店嫗聞其自府中來﹐不知其吏也﹐問之曰﹕『僧某者﹐其獄何如﹖』吏紿之曰﹕『昨日已笞死於市矣。』嫗嘆息曰﹕『今若獲賊﹐則何如﹖』吏曰﹕『府已誤決此獄矣﹐𨿽獲賊﹐亦不敢問也。』嫗曰﹕『然則言之無傷矣﹐婦人者﹐乃此村少年某甲所殺也。』吏曰﹕『某人安在﹖』嫗指示其捨﹐吏就捨中掩捕﹐獲之。案問﹐具服﹐並得其贓﹐一府咸以爲神。【並涑水紀聞。以上五字據明抄本補。】

○包希仁

嘉佑七年五月辛未﹐樞密副使包拯薨﹐車駕臨幸其第。拯字希仁﹐廬州人﹐進士及第﹐以親老侍養﹐不仕宦且十年﹐人稱其孝。後歷監察禦史﹐爲天章閣待制﹐知諫院﹐遷龍圖閣直學士﹐知瀛州﹐又遷樞密直學士﹐知開封府。爲人剛嚴﹐不可幹以私﹐京師爲之語曰﹕『關節不到﹐有閻羅包老。』吏民畏服﹐遠近稱之。歷禦史中丞﹑三司使﹑樞密副使﹐薨。拯爲長吏﹐僚佐有所關白﹐喜面折辱人﹐然其所言﹐若中於理﹐亦幡然從之。剛而不愎﹐此人所難也。

二

王禹玉曰﹕『包希仁知廬州﹐廬州卽鄕裏也。親舊多乘勢擾官府﹐有從舅犯法﹐希仁撻之﹐自是親舊皆屏息。』

○孔中丞

李明公曰﹕『孔中丞道輔知仙源縣﹐諸孔犯法﹐無所容貸。』

○王立

王立﹐字成之﹐維州北海人。咸平三年進士及第﹐補寧軍判官。天聖四年﹐爲夔州路轉運使。施州徼外蠻夷﹐利得賜物﹐每歲求入貢者甚眾﹐所過煩擾﹐爲公私患。立奏令以貢物輸施州﹐遣還溪洞。又城施州﹐通云安軍道以運鹽﹐朝廷嘉之。歷江南東﹑陜西﹑河北﹑河東路轉運使。並州有羣盜﹐攻劫行旅﹐州縣不能制﹐立行部至並州﹐選巡檢軍士十五人自隨﹐陽云『以護行裝』。徵【明抄本作『微』。】詗知盜處﹐掩捕盡獲之﹐五日中獲十八人﹐盜賊遂息。自河東徙知揚州。明道二年﹐以太常少卿爲戶部副使﹐尋以足疾出知廬州﹐遷右諫議大夫﹐徙知密州。秩滿歸﹐卒。

○王居卿

市易司法﹐聽人賒貸縣官貨財﹐以田宅或金帛爲抵當﹐三人相保﹐則給之。皆出息十分之三﹐過期不輸息﹐外每月更加罰錢百分之二。貪人及無賴子弟﹐多取官貸﹐【原作『貨』﹐據明抄本攺。】不能償積息﹐罰愈滋﹐囚系督責﹐徒存虛數﹐實不可得。刑部郎中王居卿初提舉市易司﹐奏以田宅金帛抵當者﹐減其息﹐抵當徒相保者﹐不復給。自元丰二年正月七日以前﹐本息之外﹐所負罰錢﹐悉蠲之﹐凡數十萬緡。負本息者﹐延期半年。眾議頗以爲愜。

○李南公

李南公知長沙縣﹐有鬭者﹐甲彊乙弱﹐各有靑赤。南公召使前﹐自以指揑之﹐曰﹕『乙眞甲僞也。』詰之﹐果服。蓋南方有櫸柳﹐以葉塗膚﹐則靑赤如毆傷者﹐剝其皮﹐橫置膚上﹐以火熨之﹐則如掊傷者﹐水洗不落。南公曰﹕『毆傷者﹐血聚內硬。僞者不然﹐故知之。』有一村多豪戶﹐稅不可督﹐所差戶長輙逃去。南公曰﹕『然則此村無用戶長﹐知縣自督之。』書其村名﹐帖於柱﹐豪右皆懼﹐是歲初限未滿﹐此村稅最先集。又諸村多詭名﹐村存戶亡﹐每歲戶長代納﹐亦不可差。南公悉召其村豪右﹐謂之曰﹕『此田不過汝曹所典買耳﹐與汝期一月﹐爲我推究﹐不則汝曹均分趣之。』及期﹐盡得冒佃之人﹐使各承其稅。河北提點刑獄﹐有班行犯罪下獄﹐按之不服﹐閉口不食百餘日﹐獄吏不敢考訊﹐甚患之。南公曰﹕『吾立能使之食。』引出﹐問曰﹕『吾欲以一物塞君鼻﹐君能終不食乎﹖』其人懼﹐卽食﹐且服罪。人問其故﹐南公曰﹕『彼必善服气者﹐以物塞鼻﹐則气結﹐故懼。』【並楊文公談苑。】

○王罕

王罕知潭州﹐州素號多事﹐知州多以威嚴取辦﹐罕獨以仁恕爲之﹐州事亦治。有老嫗病狂﹐數邀知州訴事﹐言無倫理﹐知州卻之﹐則悖詈。先後知州以其狂﹐但命徼者屏逐之。罕至﹐嫗復出﹐左右欲逐之。嫗訴【『嫗訴』二字涑水作『罕命引歸廳事召使前徐向嫗𨿽言雜亂無次亦有可曉者乃』二十四字。】本爲人嫡妻﹐無子﹐其妾有子﹐夫死﹐爲妾所逐﹐家貲妾盡據之。嫗屢訴於官﹐不得直﹐因憤恚發狂。罕爲直其事﹐盡以家貲還之﹐吏民服其能察冤。【涑水紀聞。以上四字﹐據明抄本增。】

○顧方

丹陽顧方﹐篤行君子也。皇佑末﹐登進士第﹐再調明州象山令。視事之日﹐召邑中父老﹐詢究民間利害﹐及境內士民之善惡。善者召而勸之﹐使勿怠。惡者諭而戒之﹐使自修。又爲建學捨﹐率其子弟之秀者教之﹐暇日﹐親爲講解﹐誘掖使進於善。逾年﹐民大化服﹐俄而方病﹐邑民相率出錢﹐詣塔廟祈禱者千人﹐【『千人』澠錄作『數千百人』。】爲臠股者十三人﹐方竟不起。百里之內﹐號泣思慕﹐如失父母﹐相與立祠﹐以歲時祀方。余觀近世爲縣者﹐類以簿書期會爲急務﹐鮮有能及教化者﹐而方獨以仁義禮教治其民﹐使民之愛慕如此。丹陽錢君倚﹑毘陵胡完夫皆爲方記其事﹐刻石祠中﹐而士大夫以詩頌方之遺美者﹐不可勝紀。余賤﹐不得列其事於史官﹐傳爲循吏﹐每以爲恨。【此條今見澠水燕談錄卷三。】

○江翺

江翺﹐建安人﹐文蔚之兄子也。爲汝州魯山令﹐邑多曠土﹐連歲枯旱﹐艱食。翺自建安取旱稻一種﹐此稻耐旱﹐繁實可久蓄﹐宜髙原﹐至今邑人多種之﹐歲歲足食。【楊文公談苑。】

○範諷

禦史有閽吏﹐隸臺中四十餘年﹐事二十餘中丞矣﹐頗能道其事﹐尢善評其優劣。每聲喏之時﹐以所執之梃視中丞之賢否﹐中丞賢則橫其梃﹐中丞不賢則直其梃。此語諠於縉紳﹐凡爲中丞者﹐惟恐其梃之直也。範諷爲中丞﹐聞望甚峻﹐閽吏每聲喏﹐必橫其梃。一日﹐範視事次﹐閽吏報事﹐範視之﹐其梃直矣。範大驚﹐立召問曰﹕『爾梃忽直﹐豈我之失耶﹖』吏初諱之﹐苦問﹐乃言曰﹕『昨日見中丞召客﹐親諭庖人以造食﹐中丞指揮者數四。庖人去﹐又呼之﹐復丁寧教誡者﹐又數四。大凡役人者﹐授以法而觀其成﹐苟不如法﹐有常刑矣﹐何事喋喋之繁﹖若使中丞宰天下之事﹐不止一庖人之任﹐皆欲如此喋喋﹐不亦勞而可厭乎﹖某心鄙之﹐不知其梃之直也。』範大笑﹐慚謝﹐明日視之﹐梃復橫矣。

○劉彜

劉彜所至多善政﹐其知虔州也﹐會江西饑歉﹐民多棄子於道上﹐彜揭榜通衢﹐召人收養﹐日給廣惠倉米二升﹐每月一次抱至官中看視。又推行於縣鎭﹐細民利二升之給﹐皆爲字【東軒作『子』。】養﹐故一境生子無夭閼者。一日﹐謁曾魯公公亮﹐魯公曰﹕『久知都官治狀﹐屢欲進擢﹐然議論有所未合﹐姑少遲之﹐吾終不忘也。』彜曰﹕『士之淹速詘伸﹐亦皆有命﹐今姓名已蒙記錄﹐而尙屈於不合之論﹐亦某之命也。』魯公嘆曰﹕『比來士大夫見執政﹐未始不有求﹐求而不得﹐卽多歸怨﹐而君乃引命自安。吾待罪政府行十年﹐未見如君之言者。』【並東軒筆錄。】

○劉偁

祥符中﹐有劉偁者﹐久困銓調﹐爲陜州司法參軍﹐廉愼至貧。及罷官﹐無以爲歸計﹐賣所乘馬﹐辦裝跨驢以歸。魏野以詩贈行曰﹕『誰似甘棠劉法掾﹖來時騎馬去騎驢。』未幾﹐眞宗祀汾陰﹐過陜﹐徵野赴行在﹐野避不奉詔。上遣中使就野家索其所著﹐得贈偁詩﹐上嘆賞久之。語宰臣曰﹕『小官有廉貧如此者。』使召之﹐偁方爲江南幕吏﹐至﹐以爲京官﹐知靑州博陵縣。後每有差除﹐上曰﹕『得如劉偁者﹐可矣。』未數年﹐亟遷主客郎中﹑三司戶部判官。眞宗之獎拔廉吏如此﹐然由野一詩發之也。

○韓魏公

皇佑三年﹐本路八州之民﹐合數千人﹐檛登聞鼓﹐願不以三年代韓魏公。上自以中山地重﹐輟公未可﹐乃遷觀文殿學士﹐再任。其制略曰﹕『顧定武之雄塞﹐控燕垂之巨防。克宣壯猷﹐有嚴武服。戎落畏附﹐師屯肅和。思代爾庸﹐良難其付。且推進律之寵﹐宜懋增職之畱。』中山之民﹐又嘗相率走闕下﹐願得生祀公以廟﹐天子嘉嘆焉。故龍圖李公詢序閱古堂﹐嘗紀其事。後公薨﹐士民追思不已﹐相與立祠以成其志。【魏王別錄。】

宋朝事實類苑卷第二十三

●宋朝事實類苑卷第二十四

衣冠盛事

◆衣冠盛事

呂文靖

竇尙書

王相國

陳諫議

張文孝

宋太師

王文正

國朝歷三公三師者

國朝宰樞爲僕射者

竇氏父子

李相四美

同甲會

三學士兩閒人

未五十登庸

未四十入兩府

少年掌詞翰

父子掌誥

宰相三入

學士三入

學士四入

學士五入

侍中不珥貂

爲相而冠貂

爲相具慶

宰相丁憂

宰相侍立

同時學士相繼登二府

世代尙主

不墜門閥

子弟五人同日登科

父子狀元及第

洛陽耆英會

登第踐歷相繼

入參父在

科第爵位皆同

美事三者並集

禮闈之盛

榜首三人皆登兩府

一榜之盛

閥閱之盛

賜錢贖第

玉堂之盛

弟拜相兄艸麻

賜宴觀禦書

禦書扇賜館閣學士

○呂文靖

慶曆二年十二月﹐詔拜呂文靖公司空平章軍國重事。元佑三年四月﹐正獻公又以司空平章軍國事﹐父子繼以三公平章軍國﹐古所未有也。【澠水燕談。】

○竇尙書

晉公言﹕竇儀尙書﹐本燕人﹐爲性嚴重﹐家法整肅。尙書每對客坐﹐卽二侍郎﹑三起居﹑四參政﹑五補闕皆侍立焉。【晉公談錄。】

○王相國

先公嘗言﹐同年相國王溥﹐二十六歲狀元及第。後六年拜相﹐時年三十二。又四年加守司空﹐時年三十六﹐一品。罷相﹐守太子太傅﹐時年四十二﹐歸班﹐在具慶下。每先太傅見客﹐公以前宰相兢兢侍側﹐略無惰容﹐客以不安席﹐引去者甚眾。當時搢紳之士﹐無不以爲美談云。在相府時﹐恩門少保猶在﹐公以機務少暇﹐每遇沐浴﹐方得候謁﹐申門人之敬乎【明抄本作『於』。】少保。嘗有詩寄相國云﹕『一戰文場拔趙旗﹐便調金鼎佐無爲。白麻驟降恩何極﹐黃髮初聞喜可知。跋勑案前人到少﹐築沙堤上馬歸遲﹐立班始得遙相見﹐親洽爭如未遇時。』【春明退朝錄。】

○陳諫議

諫議大夫陳省華﹐三子皆登進士第﹐而伯仲爲天下第一。晚年與燕國夫人馮氏俱康寧﹐長子堯叟知樞密院事﹐次子堯佐直史館﹐少子堯咨知制誥。每對客﹐三子列侍﹐客不自安﹐求去。省華曰﹕『學生輩立侍﹐常也。』士大夫以陳氏爲榮。

○張文孝

張文孝公觀﹐以眞宗幸亳歲狀元及第﹐仕至樞密副使﹐而其父尙無恙。父名居業﹐周易學究及第﹐滯選調三十餘年﹐年六十餘﹐始轉京秩﹐以主客員外郎致仕。見其子入踐樞府﹐受大府卿﹐壽九十餘卒。未逾年﹐張公亦捐館﹐故謚文孝﹐乃知張公貴達﹐皆其父慶福所致。【並澠水燕談。】

○宋太師

宋渥﹐後唐明宗之外孫﹐漢太祖之駙馬。歷累鎭節度檢校太師同中書門下平章事。有女十五人﹐開寶皇后最居長﹐韓樞密崇訓﹑寇萊公﹑王武恭公﹐皆其婿也﹐多享國封。【春明退朝錄。】

○王文正

王文貞公旦釋褐﹐知臨江縣時﹐獄有合死囚﹐公一夜不寐﹐思以計活之。方五鼓﹐空中人唱直更速起﹐相公將出廳﹐果斯須開堂門﹐升廳﹐急呼死囚出問。公之父中令晉公佑嘗曰﹕『此兒異日必爲三公。』因手植三槐於庭以待之﹐有作詩紀其事者甚多。晉國知制誥二十餘年﹐最號淹遲。文貞知制誥﹐與父相去不十年﹐入西掖﹐墻壁間其父翰墨手澤猶在﹐坐臥不易處。長城錢公若水﹐風鑑最髙﹐與公同直史館﹐謂人曰﹕『王子明旣貴且壽﹐吾進用𨿽在其先﹐皆所不及也。』果長城公裁四十卒。【湘山野錄。】

○國朝歷三公三師者

國朝歷三公三師者﹐太祖卽位﹐天雄節度﹑符魏王彥卿﹐自守太尉爲太師。定難節度﹑西平王李中令彜興自【明抄本作『與相』。】守太傅爲太尉。荊南節度﹑南平王髙中令保融自守太保爲太傅。

○國朝宰樞爲僕射者

國朝宰相爲僕射﹐魏公仁浦﹑趙令﹑薛文惠﹑沈恭惠﹑宋惠安﹑李文正﹑呂文穆﹑呂文惠﹑【原作『慧』﹐據明抄本攺。】李文靖﹑張司空﹑王文正﹑向文簡﹑王冀公﹑寇萊公﹑呂許公﹑王沂公﹑賈魏公﹑陳恭公﹑韓魏公﹑文潞公﹑富鄭公﹑曾魯公二十二人。樞相爲僕射﹐陳文忠﹑曹襄悼﹑張榮僖﹑王康靖四人。樞密使爲僕射﹐石元懿一人。

○竇氏父子

先公嘗言﹐故右諫議大夫致仕竇禹鈞﹐薊人﹐累佐使府﹐頗著名府﹐有子五人﹐儀﹑儼﹑侃﹑偁﹑僖﹐俱以進士及第。洎禹鈞懸車﹐儀﹑儼已居華顯。瀛王馮中令嘗有詩贈禹鈞云﹕『燕山竇十郎﹐教子有義方。靈椿一株老﹐丹桂五枝芳。』儀終爲翰林禮部尙書﹐儼終翰林學士禮部侍郎﹐侃終起居郎﹐卽吾同年第十二也。偁左諫議大夫參知政事﹐僖終左補闕。儀﹑儼以文學擅大名﹐自侃已下﹐亦有淸望﹐俱不享壽考﹐惜哉﹗時人謂之竇氏五龍焉。

○李相四美

先公嘗言﹐致政之明年正月十五夜﹐上禦乾元門樓觀燈﹐召公預焉。初夕樂作﹐酒三行﹐上起憑欄四顧﹐見燈燭士庶之盛﹐詔移先公近禦座﹐別賜一榻﹐在丞相上。上自取禦樽斟酒﹐並親賜果餌。因顧問先公晉漢朝舊事﹐久之﹐聖意甚歡。謂左右曰﹕『帝都人物﹐駢闐裏閭﹐道途非復昔時之溢陋也。方之晉漢﹐則繁富百倍矣。此惟李卿宿舊尙可記耳。』上又目視先公﹐語侍臣曰﹕『李卿可謂善人君子矣﹐侍朕十年﹐兩在相位﹐未嘗有傷人害物之事﹐餘可知也。』先公但俯伏拜謝﹐至中夜方退。先公歸舍﹐謂諸子曰﹕『吾策名仕版﹐僅五十年﹐內省生平所爲﹐𨿽不能建奇功異勛﹐以耀簡冊﹐然不蔽人之善﹐不忌人之進﹐度徳守分﹐不媿屋漏。今聖君獎拔﹐兩至相位﹐又保全老朽﹐令退其身﹐顧眄恩意﹐甚厚於往昔。又對羣臣﹐目之爲善人君子。惟四者有一﹐亦足爲幸﹐吾何人哉﹖而享是四美。昔仲尼有言曰「善人吾不得【『得』字據明抄本增。案論語述而作『善人吾不得而見之矣』。】見之矣。」又謂子夏曰「汝爲君子儒。」又稱季札曰﹐有吳延陵君子。是知善人君子﹐乃男子之極善美之稱耳。而金口崇【『崇』字據明抄本增。】獎訓諭﹐曲加於老臣﹐吾何以稱之﹖知己尙思殺身以報﹐況辱斯言哉﹖爾曹勉勵忠孝之節﹐思聖君之所言﹐念吾身之所行﹐則無忝爾祖矣。』【並春明退朝錄。『退』字據活字本補。】

○同甲會

文潞公保洛日﹐年七十八﹐同時有中散大夫程﹑朝議大夫司馬旦﹑司封郎中致仕席汝言﹐皆年七十八﹐嘗爲同甲會﹐各賦詩一首。潞公詩曰﹕『四人三百十二歲﹐況是同生丙午年。招得梁園爲賦客﹐合成商嶺采芝仙。淸談亹亹風盈席﹐素髮飄飄雪滿肩。此會從來誠未有﹐洛中應作畫圖傳。』【筆談。】

○三學士兩閒人

少師趙公槪﹐字叔平﹐天聖初﹐王堯臣下第三人及第。爲人寬厚長者﹐畱滯內相十餘年﹐晚始大用。參貳大政﹐治平中﹐退老睢陽。素與歐陽文忠公友善﹐時文忠退居東潁﹐卽自睢陽乘興拏舟訪之﹐文忠公喜公之來﹐特爲展宴﹐而潁守翰林呂公亦預會。文忠乃自爲口號一聯云﹕『金馬玉堂三學士﹐淸風明月兩閒人。』兩閒人﹐謂公與文忠也。【靑箱雜紀。】

○未五十登庸

國朝宰相趙令﹑盧相﹑文潞公四十三登庸﹐寇萊公四十四﹐王沂公四十五﹐賈魏公四十八。

○未四十入兩府

樞密副使﹐趙令三十九﹐寇萊公三十一﹐晏元獻公三十五﹐韓魏公三十六。參知政事﹐蘇侍郎易簡三十六﹐王沂公三十九。

○少年掌詞翰

知制誥蘇侍郎二十六﹐王沂公二十七﹐盧相﹑楊文公﹑晏元獻公﹑宣獻公﹑今宣徽使王公拱辰﹐皆二十八﹐夏文莊三十。學士蘇侍郎三十八﹐晏元獻公﹑宣徽王公﹐皆三十﹐宣獻公三十五﹐王沂公﹑李邯鄲﹐皆三十六﹐楊文公﹑錢子飛皆三十三﹐盧相﹑今參政王禹玉﹐皆三十八。

○父子掌誥

父子掌誥﹐自國初至熙寧元年﹐凡九家﹐李文正昌武﹑王兵部文正﹑王惠獻安簡﹑晁文元文莊﹑錢希白修懿﹑梁翰林莊肅﹑呂文靖仲裕﹑宣獻公敏求﹑蘇儀甫子容。

○宰相三入

宰相三入者﹐趙中令﹐太祖朝初相﹐太宗朝兩入。呂文穆﹐太宗朝再相﹐眞宗朝一入。呂許公﹑張鄧公﹐在仁宗朝皆三入。

○學士三入

學士三入﹐李文正﹑劉中山﹑子儀。中山三入﹐玉堂集云﹕『三入朝【『朝』字各本均同。案文義似當作『翰』。】林皆待詔。』楊昭度宣召入院﹐其舉自代﹐皆宣獻公。

○學士四入

宋景文﹑範景仁四入。

○學士五入

李邯鄲五入﹐而一不拜。

○侍中不珥貂

丁晉公﹑馮魏公位三公侍中﹐而未嘗冠貂蟬。

○爲相而冠貂

杜祁公相甫百日﹐當慶曆四年郊祠﹐貂冠公衮﹐又升輅﹐奉冊攺謚諸後。【並春明退朝錄。】

○爲相具慶

國朝宰相最少【歸田有『年』字。】者﹐惟王溥。罷相時父母皆在﹐人以爲榮。

○宰相丁憂

富丞相弼入中書時﹐年五十二﹐太夫人在堂康彊。後三年﹐太夫人薨﹐有司議贈卹之典云﹕『無見任宰相丁憂例。』是歲三月十七日春宴百司﹐已具﹐前一夕﹐有旨﹕富某母喪在殯﹐特罷宴。此事亦前世未有。

○宰相侍立

宰相王溥父祚﹐少爲太原掾屬﹐累遷宿州防禦使。旣老﹐溥勸其退居洛陽﹐居常怏怏。及溥爲相﹐客或候祚﹐溥常朝服侍立﹐客不安席﹐求去。祚曰﹕『學生勞賢者起避耶﹖』【此條今見澠水燕談錄卷二。】

○同時學士相【『相』字據明抄本增】繼登二府

嘉佑八年上元夜﹐賜中書樞密院禦筵於相國寺羅漢院。國朝之制﹐歲時賜宴多矣﹐自兩制已上皆與﹐惟上元一夕﹐祗賜中書樞密院﹐𨿽前兩府見任使相﹐皆不得與也。是歲昭文韓相﹑集賢曾公﹑樞密張太尉﹐皆在假不赴﹐惟餘與西廳趙侍郎槪﹑樞密胡諫議宿﹑吳諫議奎

○世代尙主

王丞衍尙秦國賢肅大長公主﹐至曾孫師約﹐又尙惠和大主﹐【『大主』明抄本作『大長公主』﹐澠錄作『公主』。】子殖又選尙惠�【缺字澠錄作『國』。】公主。昔東漢竇氏﹐一門三公主﹐於時親戚功臣﹐莫與爲比。唐薛儆與其子銹﹐相繼尙睿宗﹑明皇女﹐獨稱盛於唐代。氏而尙三主﹐【『獨稱盛於唐代氏而尙三主』﹐澠錄作『獨稱唐薛氏而尙三公主』。】又父子相繼者﹐惟王氏一門。【澠水燕談。】

○不墜門閥

李宗諤昉之子卒年四十九﹐眞宗甚悼之﹐謂宰相曰﹕『國朝將相家﹐能以身自立﹐不墜門閥者﹐惟昉與曹彬家耳。』又嘗謂曰﹕『聞卿至孝﹐家族頗多﹐長幼雍睦﹐朕嗣守二聖基業﹐亦如卿輩之保守門戶也。』【範蜀公蒙求。】

○子弟五人同日登科

慶曆五年﹐仁宗臨軒賜進士第﹐【澠錄有『審』字。】刑詳議官祝諫侍廷中﹐男唐中甲科﹐次男虞﹑弟諮﹑一婿【忘其姓名】皆擢第﹐季弟許得同出身。每唱一名﹐卽稱謝。是日諫五拜殿下﹐仁宗以問近臣﹐對以皆子弟也﹐仁宗嘉賞之。【澠水燕談。】

○父子狀元及第

祥符二年﹐眞宗東封岱山﹐六月放梁固已下進士三十一人及第。四年祀后土於汾陰﹐十一月放張師徳已下三十一人及第。固﹐雍熙二年狀元顥之子。師徳﹐建隆二年狀元去華之子。兩家父子狀元﹐當時士大夫榮之。甘棠魏處士野聞而以詩賀之曰﹕『封禪汾陰連歲牓﹐狀元俱是狀元兒。』

○洛陽耆英會

富韓公﹐熙寧四年以司徒【澠錄作『空』。】歸洛陽﹐時年六十八。是時﹐【澠錄作『年』。】司馬端明不拜樞密副使﹐求判西臺﹐時年五十三。二公安閒衝默﹐不交世務。後十一年﹐當元丰五年﹐文潞公畱守西都﹐慕唐白樂天九老會﹐於是悉聚洛中士大夫賢而以老自逸者於韓公第﹐置酒相樂﹐凡十二人。旣又命鄭奐圖形妙覺僧捨﹐各賦一詩﹐時人目之曰﹕『洛陽耆英會』﹐而司馬公爲之序。其相聚也﹐用洛中舊俗﹐尙齒不尙官。時韓公年七十九﹐潞公與司封郎中席汝言皆七十七﹐朝議大夫王尙恭七十六﹐太常卿趙丙﹑祕書監劉幾﹑衛州防禦使馮行己﹐皆七十五﹐天章閣待制楚建中七十三﹐朝議大夫王愼言七十二﹐太中大夫張問﹑龍圖閣直學士張燾皆七十﹐司馬公七【澠錄作『六』。】十四。故潞公詩云﹕『當筵尙齒尢多幸﹐十二人中第二人。』韓公贈潞公詩云﹕『顧我年齡𨿽第一﹐在公勛徳自無雙。』潞公再答曰﹕『惟公福壽並勛徳﹐合是人間第一流。』是時宣徽使王拱辰公﹐年七十一﹐畱守大名﹐貽書二公﹐願預其數﹐凡十三人也。

○登第踐歷相繼

王文正公曾﹑李文定公迪﹐咸平﹑景徳間﹐相繼狀元及第。其後更踐政府﹐及罷相鎭靑﹐又爲交承﹐故文正送文定移鎭兗海詩﹐有『錦標得俊曾相繼﹐金鼎調元亦踐更』之句。又云﹕『並土兒童君再見﹐會稽章紱我偏榮』﹐蓋文定再鎭兗﹐而靑社﹐文正鄕裏也。【並澠水燕談。】

○入參父在

參知政事﹐父見其進拜者﹐盧朱崖﹑吳正肅與尙書張公安道。樞府﹐陳堯叟﹑張文孝﹑吳文肅。由登用﹐而朝廷多峻加其父恩命。【春明退朝錄。】

○科第爵位皆同

範質初舉進士﹐時和凝知貢舉﹐凝常以宰輔自期。登第之日﹐名第十三人﹐及覽質文﹐尢加賞嘆﹐卽以第十三名處之。場屋間謂傳衣缽﹐若禪宗之相付授也。其後質果繼凝登相位﹐亦以太子太傅封魯國公﹐縉紳以爲美談。自從事未嘗釋卷﹐人或勉之﹐質曰﹕『昔嘗有異人與吾言﹐他日必當大任。苟如其言﹐無學術﹐何以處之﹖』【澠水燕談。】

○美事三者並集

和現﹐字晦仁﹐父凝﹐晉宰相﹑太子太傅﹑魯國公。現生之年﹐會凝入翰林﹐加金紫﹐知貢舉。凝喜曰﹕『我平生美事﹐三者並集﹐此子宜於我矣。』且名之曰『三美』。【範蜀公蒙求。】

○禮闈之盛

嘉佑二年﹐余與端明韓子華﹑翰長王禹玉﹑侍讀範景仁﹑龍圖梅公儀﹐同知禮部貢舉﹐辟梅聖兪爲小試官﹐凡鎖院五十日。六人者﹐相與唱和﹐爲古律歌詩一百七十餘篇﹐集爲三卷。禹玉爲余校理時﹐武成王廟【歸田作『日』。】所解進士也﹐至此新入翰林﹐與餘同院﹐又同知貢舉。故禹玉贈余云﹕『十五年前出門下﹐最榮今日預東堂。』余答云﹕『昔時叨入武成宮﹐曾看揮毫气吐虹。夢寐閒思十年事﹐笑談今日一樽同。喜君新賜黃金帶﹐顧我宜爲白髮翁』也。天聖中﹐余舉進士﹐國學南省皆忝第一人薦名。其後景仁相繼亦然﹐故景仁贈余云﹕『澹墨題名第一人﹐孤生何幸繼前塵』也。聖兪自天聖中﹐與【歸田有『余』字。】爲詩友﹐余嘗贈【歸田有『以蟠桃詩有韓孟之戲故至此贈余』十四字。】云﹕『猶喜共量天下士﹐亦勝東野亦勝韓。』而子華筆力豪贍﹐公儀文思溫雅而敏捷﹐皆勍敵也。前此有南省�【缺字明抄本作『聖』﹐歸田作『試』。】官者﹐多窘束條制﹐不少放懷。餘六人者﹐歡然相得﹐羣居終日﹐長篇險韻﹐眾制交作﹐筆吏疲於寫錄﹐僮史【明抄本作『使』。】奔走往來。間以滑稽嘲謔﹐加於風刺﹐更相酬酢﹐往往哄堂絕倒。目謂一時盛事﹐前此未之有也。

○榜首三人皆登兩府

自太宗崇獎儒學﹐驟擢髙科﹐至輔弼者﹐多矣。蓋太平興國二年至天聖八年﹐二十三牓﹐由呂文穆公蒙正而下﹐大用者二十七人。而三人並登兩府﹐惟天聖五年一榜而已。是歲王文安公堯臣第一﹐今昭文相公韓僕射琦﹐西廳參政趙侍郎槪﹐第二第三人也。余忝與【歸田有『二』字。】公同府﹐每見﹐語此以【歸田有『爲』字。】科場盛事。自景佑元年已後﹐至今治平三年﹐三十餘年﹐十二牓﹐五人已上﹐未有一人登兩府者﹐亦可怪也。

○一榜之盛

咸平五年﹐陳恕知貢舉﹐選士最精﹐所解二【明抄本作『七』。】十二人﹐王沂公曾爲第一。禦試又落其半﹐而及第者三十八人﹐沂公又爲第一。故京師爲語曰﹕『南省解一百﹐依除殿前放五十。』省﹐陌也。是歲取人𨿽少﹐得士最多﹐宰相三人﹐乃沂公與王公隨﹑章公得象。參知政事一人﹐韓公億。侍讀學士一人﹐李仲容。禦史中丞一人﹐王臻。【明抄本作『曾』。】知制誥一人﹐陳仲微。而注白靑陽楷二人﹐𨿽不達﹐而皆以文學知名當世。【並廬陵歸田錄。】

○閥閱之盛

慶曆中﹐一日﹐丞相將出﹐中書候午漏未上﹐因從容聚廳﹐屈指【湘錄作『閒話』。】評及本朝文武之家﹐箕裘嗣續﹐閥閱之盛。諸公閒話﹐【湘錄作『屈指』。】若文臣﹐惟韓大參億之家﹐武臣惟夏宣徽守贇之家。堂吏馳白韓﹑夏二宅﹐以爲美報。【湘山野錄。】

○賜錢贖第

李謙溥﹐太祖朝名將也。在汾晉二十餘年﹐大小百餘戰﹐未嘗小衂。每巡邊﹐老小望拜﹐呼以爲父。晚治第於道徳坊中﹐爲小圃﹐植花木竹石﹐頗與朝士遊。久之﹐以從弟謙升女適皇子陳王平﹐【澠錄作『貧無以資用』。】無資用﹐遂以所居之第質於宋延偓。後子允正爲通事舍人﹐侍太宗﹐問曰﹕『爾父邊陲三十年﹐止餘一第﹐忍屬它姓耶﹖』允正具所以對﹐太宗卽遣中使出內府錢付延偓還之。【『還之』澠錄作『贖還』。】王禹偁作記﹐美其事﹐名二亭曰﹕『克家』﹑『肯堂』﹐【『堂』澠錄作『構』。】宰相畢士安而下及諸名公﹐賦詩紀述﹐自成一編。【澠水燕談。】

○玉堂之盛

國朝自建隆初至天聖四年﹐入院凡四十七人。大拜者十人﹕李昉﹑盧多遜﹑呂蒙正﹑李沆﹑畢士安﹑王旦﹑王欽若﹑李迪﹑王曾﹑錢惟演。樞密使二人﹕王欽若﹑錢惟演。參政十五人﹕李昉﹑盧多遜﹑李穆﹑賈黃中﹑呂蒙正﹑李至﹑蘇易簡﹑李沆﹑張洎﹑王旦﹑王欽若﹑趙安仁﹑陳彭年﹑王曾﹑李迪。樞密副使六人﹕錢若水﹑宋湜﹑楊礪﹑錢惟演﹑王旦﹑晏殊。承旨六人﹕陶谷﹑李昉﹑宋白﹑晁迥﹑蘇易簡﹑利瓦伊。三入院一人﹕李昉。再入院七人﹕竇儀﹑李穆﹑宋白﹑錢惟演﹑楊億﹑劉筠﹑利瓦伊。父子入院一家﹕呂武父子。兄弟入院三家﹕二竇﹑二李﹑二錢。

○弟拜相兄艸麻

錢希白於予爲從父兄也﹐天聖三年十二月﹐予忝鈞衡之命。時希白當制﹐世稱弟拜相﹐兄艸麻﹐自古未有。惟座主拜相﹐門生艸麻﹐前代記之矣。【並金坡遺事。】

○賜宴觀禦書

淳化元年八月一日﹐李至召右僕射李昉﹑吏部尙書宋琪﹑左散騎常侍徐鉉﹑及翰林學士﹑諸曹侍郎﹑給事﹑諫議﹑舍人等﹐詣閣觀禦書圖畫。帝知之﹐卽召內品裴愈就賜禦筵﹐出書籍令縱觀﹐盡醉而罷。二日﹐又詔權禦史﹑中丞王化基﹐及三館學士縱觀﹐賜宴如前。

○禦書扇賜館閣學士

太宗每當暑月﹐禦書團扇﹐賜館閣學士。【並蓬山誌。】

宋朝事實類苑卷第二十四

●宋朝事實類苑卷第二十五

官職儀制﹝一﹞

◆官職儀制﹝一﹞

樞密使

三司使

司理參軍

選朝官知縣

參知政事

進奏院

發運使

提點刑獄

糾察在京刑獄

宣徽使

中書五房

察院一司四房

三司子司

刑部主判詳覆法直官

審刑院

禦史臺

大理寺官

三班院

騏驥院

中貴帶將仕郎

禮部郎官

南郊置五使

資政殿學士大學士

端明殿學士

禦史言事不白長官

龍圖閣官

天章閣官

三館

三衛官

同三品同二品

觀文殿

知州判州

通判

東西頭供奉官

蛾眉班

賜夾公服

賜狀元金吾衛士

特詔佩魚

兄弟封贈

賜衣服

賜帶

賜鞍轡

重戴

憲銜

勑書樓

賜飲宰相第

賜金帶

眞宗幸呂文穆宅

○樞密使

唐以中官爲樞密使﹐與中尉謂之內貴。梁爲崇政殿院使﹐後唐舊有帶相印者﹐分東西二院。晉廢﹐國初復置﹐與中書爲二府﹐亦曰二院﹐但行東院印耳。其後除授不常﹐以檢校官不帶余使【以上四字澠錄作『充使不帶』。】正官﹐自趙普始﹔帶節鉞自曹彬始﹔簽書院事自石熙載始﹔以文資官充使亦自熙載始﹔知院自張士遜始﹔以文臣知院兼使相自王欽若始﹔簽書兼藩鎭自曹瑋始。今官制復古﹐而樞密之職復【澠錄作『如』。】舊﹐與三省長官【明抄本有『同』字。】通謂之執政官矣。

○三司使

唐末﹐始分鹽鐵﹑度支﹑戶部﹐專領財賦。後唐明宗始號三司﹐總以一使。國朝或曰判三司﹐或曰權判﹐或曰點檢三司。開寶中﹐以參知政事二人提點三司﹐旣而更用宰相爲都提舉。興國中﹐分二司同判三司﹐逾年復析爲三使。淳化中﹐又合爲三司﹐旣而又以天下爲十道﹐二京爲左右計。【明抄本有『事』字。】置二計使﹐分判十道﹐別命三司總計使﹐判左右計事。旋置【澠錄『計事』作『司事』﹐無『旋置』二字。】三使如故。咸平末﹐三司各置副使﹐其官輕﹐則曰發遣。迄元丰初不廢﹐今悉歸尙書省矣。

○司理參軍

五代已來﹐諸州馬步軍院都虞候以牙【澠錄無『都』字。『牙』作『衙』。】校爲之。太祖慮其任私﹐髙下其手﹐乃置司寇參軍﹐以進士九經及第人充。【澠錄有『之』字。】河東柳開先生﹐初及第﹐爲宋州司寇參軍﹐後又攺曰司理參軍。至今俚俗猶以司理院爲馬步院。

○選朝官知縣

建隆中﹐擇才能之士出宰大邑﹐大理正奚嶼【澠錄作『祁奚』。】知大名府館陶縣﹐監察禦史王佑知魏縣。選朝官知縣﹐自嶼等【上二字澠錄作『此』。】始﹐太祖重縣令之任至矣。

○參知政事

國初﹐趙普爲相﹐朝廷欲用薛居正﹑呂餘慶同政﹐【澠錄有『事』字。】而不欲令與普齊﹐難其名號。詔問陶谷﹐曰﹕『唐有參知政事知機【澠錄作『樞』。】務﹐下宰相一等。』故以命居正等參知政事﹐然不押班﹐不知印。按唐裴寂以僕射參知政事﹐郭待舉以資政任淺於中書門下﹐同受承進止平章事。然則平章事亞於參政矣。谷乃以爲參政下宰相一等﹐失之遠矣。其後因而不攺﹐迨官制更革始罷。

○進奏院

國初﹐州郡各自置邸吏﹐【原作『史』﹐據明抄本及澠錄攺。】散在都下﹐外州將吏不樂久居京師﹐又移符行下﹐率多稽滯或漏泄密事。太平興國中﹐起居郎何保樞以爲非便﹐【澠錄無以上四字。】奏置鈐轄諸道都進奏院﹐以革其獘﹐人給銅朱記【澠水作『印』。】一鈕﹐院卽石熙載舊第也。起居﹐王沂公外祖﹐而余妻之曾祖父也。

○發運使

至道初﹐【澠錄作『中』。】朝廷始遣洛苑【澠錄有『副』字。】使楊允恭﹑作坊副使李延遂﹑太子中捨王子輿﹐爲江淮兩浙發運使﹐兼制置茶鹽﹐就江【澠錄作『淮』。】南創爲局。後兼領荊湖南【澠錄無『南』字。】路﹐旋又加都大字。後廢﹐景徳中復置﹐迨今事權尢重。

○提點刑獄

景徳中﹐眞宗禦筆六事以示近輔﹐三曰﹕提點刑獄支收﹐一人判之。開拆衙司﹐一人判之。憑由理欠﹐一人判之。【澠錄無以上二十二字。下『可』字作『乃』。】可於朝臣及武臣使副中﹐選淸幹者﹐使提點一路刑獄﹐按舉官吏賢否。後又加勸農使﹐迨今不廢﹐而武臣廢置不常。

○糾察在京刑獄

祥符二年﹐朝廷以京師獄訟之繁﹐懼有寃滯﹐始置糾察在京刑獄司﹐以省寃濫﹐命知制誥周起﹑侍禦史趙緗爲之。凡在京師刑獄﹐禦史﹑開封府皆得糾之。起慮屈抑者不能盡知﹐許令【『許令』澠錄作『乞許令詣』。】糾察陳狀﹐從之﹐但不鞠獄耳。

○宣徽使

宣徽使位在樞密使之下﹐副使之上。咸平初﹐周瑩爲宣徽使﹐有所避﹐乞居其下﹐亦從之﹐遂以爲例。【已上見澠水燕談。】

○中書五房

中書有制勑院﹐院內有五房﹐第一曰孔目房﹐次吏房﹑戶房﹑刑房﹑禮房。舊每房堂後官三人﹐一人主生事﹐第二人主熟事﹐第三人發勑向下。逐房有主事﹐守當官名目﹐行遣文書﹐至道中﹐逐房只置堂後官一人﹐卻置主事﹑錄事各一人﹐仍別置提點五房一員﹐迄今行之。

○察院一司四房

察院凡管一司四房﹐一司曰院雜司﹐第一房曰兵房﹐次吏房﹑戶房﹑禮房。逐房有副承旨一人﹐次有主事令史﹑書令史﹑貼房之人﹐並行遣公事。有都承旨﹑副都承旨﹑承旨﹑副承旨﹑諸房副承旨諸名﹐並都管一院之事﹐所置名目不定。

○三司子司

三司子司三部﹐各有計院﹑都磨勘司﹑支收司﹑拘收司﹑開拆司﹑憑由司﹑理欠司。三計院各一人判之﹐都磨勘﹑支收一人判之﹐開拆衙司一人判之﹐憑由﹑理欠一人判之。

○刑部主判詳覆法直官

刑部主判官或一員兩員不定。詳覆官六員﹐主詳覆天下斷訖大辟奏案。法直官一員﹐以流內人任之﹐年滿得京官。

○審刑院

審刑﹐本中書刑房宰臣所領之職。淳化年中析出﹐置審刑院﹐每大理奏案﹐須經審刑詳覆﹐判院官同詳議官一人進呈﹐得旨後﹐批送中書降勑。始以樞密直學士李昌齡知院事﹐置詳議官六員﹐以京朝官充﹐並賜緋。

○禦史臺

禦史自大夫至主簿﹐並存六典舊式﹐今只置中丞﹑雜端各一員﹐共判臺事。外有推直官﹐或以他官充。左右巡史各一﹐以禦史充。主簿一員﹐與推直同管刑獄公事﹐舊更有推勘官﹐主外勘公事﹐今並存。

○大理寺官

大理寺判官或【『或』原作『各』﹐據明抄本﹑活字本攺。】一員兩員不定。少卿一員﹐以它官權。詳斷官十二員﹐法直官一員以流內人任之﹐年滿得京官。

○三班院

國初﹐承舊制﹐有東頭供奉官﹑左右班殿直﹑殿前承旨﹐凡三班﹐隸宣徽院﹐第其任使。雍熙四年﹐始別置三班院﹐以崇儀副使蔚進掌之﹐較其勞績﹐授以內外之任﹐其名籍仍隸宣徽。後又增置左右班侍禁﹐攺殿前承旨爲三班奉職﹐舊有借職承旨﹐攺爲三班借職﹐復有殿侍﹐亦隸焉。自供奉官至殿侍﹐凡六等﹐此亦比古之三署郎﹐漢百官表屬光祿勛﹐有議郎﹑中郎﹑侍郎﹑郎中之類﹐無員數﹐所謂總領從官﹐預聞朝政事者也。

○騏驥院

在京有騏驥院﹐舊名天坊﹐左右天駟各二監。此外又有毛駞崗﹑退馬務。駞坊養駞﹐致遠務養牛驢。【以上九條均不見於今本湘山野錄。】

○中貴帶將仕郎

祥符以前﹐中貴人盡帶將仕郎階。若太尉秦翰者﹐左璫之名將﹐累立戰功﹐始以將仕郎內侍省內府丞局﹐今則不聞。翰後建彰國軍節度。【並見湘山野錄。】

○禮部郎官

予治平初﹐同判尙書禮部﹐本部掌諸處納到廢印極多﹐率皆無用。按唐舊說﹐禮部郎中掌省中文翰﹐謂之南宮舍人﹐百日內須知制誥。故王元之與宋給事詩云﹕『須知百日掌絲綸。』又謂員外爲瑞錦窠。員外郎廳前有大石﹐諸州府送到廢印﹐皆於石上碎之。又圖寫祥瑞﹐亦員外廳所掌。令狐楚﹐元和初任禮部員外郎﹐有詩曰﹕『移石幾回敲廢印﹐開箱何處送新圖﹖』是也。今之廢印﹐宜準故事碎之。【見春明退朝錄。】

○南郊置五使

每南郊大禮﹐循唐制命五使﹐宰相爲大禮使﹐學士爲禮儀仗使﹐知開封府爲橋道頓遞使﹐而禮儀使本太常卿事﹐主事圖鹵簿使是其職也。儀仗使排列之﹐而鹵簿使督攝之﹐其職頗相通。

○資政殿學士大學士

景徳中﹐上欲優寵王欽若﹐乃特置資政殿學士以處之。旣而有司定議﹐班在翰林學士下。尋又置資政殿大學士﹐亦以欽若爲之﹐而班在翰林承旨之上。則資政殿學士與大學士﹐皆自王欽若始也。

○端明殿學士

後唐明宗不知書﹐每四方章奏﹐止令樞密使安重誨讀之﹐而重誨亦不曉文義。宰相孔循請置端明殿學士二員﹐班在翰林學士上﹐以馮道﹑趙鳳爲之﹐則端明殿學士自馮道﹑趙鳳始也。國初﹐亦嘗置此職﹐而班在翰林學士之下﹐尋攺爲文明殿學士﹐以侍郎程羽爲之﹐序立乃在樞密副使下。逮明道初﹐復攺承明殿爲端明﹐再置端明殿學士﹐而班在資政殿學士下﹐以宋綬爲之﹐則本朝端明殿學士﹐自宋綬始也。

又

端明殿學士﹐五代後唐時置﹐國朝尢以爲貴﹐多以翰林學士兼之。其不以翰苑兼職及換職者﹐百年間﹐才兩人﹐特拜程戡﹑王素是也。【此條今見歸田錄卷二。】

○禦史言事不白長官

禦史臺故事﹐三院禦史言事﹐必先白中丞。自劉子儀爲中丞﹐始牓臺中﹐今後禦史有所言﹐不須先白中丞雜端﹐至今如此。【此條今見歸田錄卷一。】

○龍圖閣官

本朝太宗禦書及典籍圖書寶瑞之物﹐並載於龍圖閣﹐而閣有學士﹑直學士﹑待制﹑直閣。故景徳初﹐杜鎬﹑戚綸爲龍圖閣待制﹐不數年﹐鎬遷龍圖閣直學士﹐班在樞密直學士下。至祥符中﹐鎬又遷龍圖閣學士﹐而班在樞密直學士上﹐則本朝龍圖閣待制﹑龍圖閣直學士﹑龍圖閣學士﹐皆自杜鎬始也。又祥符末年﹐以崇文院檢討馮元爲太子中允﹐直龍圖閣﹐則本朝直龍圖閣﹐自馮元始也。

○天章閣官

本朝眞宗禦集﹑禦書﹐並藏於天章閣。天聖末﹐始置待制﹐以範諷爲之。景佑中﹐又置侍講﹐以賈昌朝﹑趙希言﹑王宗道爲之。則本朝天章閣待制﹑天章閣侍講﹐自範諷﹑賈昌朝始也。【並靑箱雜紀。】

○三館

唐兩京皆有三館﹐而各爲之所﹐所以逐館命修撰文字。而本朝三館合爲一﹐並在崇文院中。景佑中﹐命修總目﹐則在崇文院﹐餘各置局他所﹐蓋避眾人所見。太宗實錄在諸王賜食廳﹐眞宗實錄在元符觀。祥符中﹐修冊府元龜﹐王文穆爲樞密使﹐領其事﹐乃就宣徽南院使廳﹐以便其事。自後遂修國史會要﹐名曰編修院。又修仁宗實錄﹐而英宗實錄同時並修﹐遂在慶寧宮﹐史館領歷日局﹐置修撰二員﹐宰相爲監修。自置編修院﹐以修撰一人主之﹐而日曆等書﹐皆析歸編修院。

○三衛【明抄本作『衙』】官

舊制﹐侍衛親軍與殿前分爲兩司﹐自侍衛司不置馬步軍都指揮使﹐止置馬步軍指揮使以來﹐侍衛一司﹐自分爲二﹐故與殿前司列爲三衙也。五代軍制﹐已無典法﹐而今又非其舊制者﹐多矣。【此條歸田錄連接於卷二十六『三衙官不敢謁舍人逢之則立馬』條後。】

○同三品同二品

唐時﹐始有同中書門下三品﹐時中書令﹑侍中皆正三品。大歷中﹐並升爲二品。昔天福五年升中書門下平章事爲正二品。國初﹐樞密使吳延祚以父諱璋﹐加同中書門下二品﹐用升品也。

○觀文殿

丁文簡公度罷參知政事﹐爲紫宸殿學士﹐卽文明殿學士也。文明本有大學士﹐爲宰相兼職﹐又有學士﹐爲諸學士之首。後以文明者﹐眞宗謚號也﹐遂更曰紫宸。近世學士皆以殿名爲官稱﹐如端明﹑資政是也。丁旣受命﹐遂稱曰丁紫宸﹐議者又謂紫宸之號﹐非人臣之所宜稱﹐遽更曰觀文。觀文是隋煬帝殿名﹐理宜避之﹐蓋當時不知﹐然則朝廷之事﹐不可以不學也。

○知州判州

凡節度州爲三品﹐刺史州爲五品﹐唐內臣爲中尉﹐惟贈大都督。國初﹐曹翰觀察使判潁州﹐是以四品臨五品州也。品同爲知﹐隔品爲判﹐自後惟輔臣﹑宣徽使﹑太子太保﹑僕射爲判﹐余並爲知州。

○通判

國朝自下湖南﹐始置諸州通判﹐旣非副貳﹐又非屬官﹐故常與知州爭權。每云我是監郡﹐朝廷使我來監汝舉動﹐爲其所制。太祖聞而患之﹐下詔書戒勵﹐使與長吏同押﹐凡文書非與長吏同簽書者﹐所在不得承受施行﹐自此遂稍稍【歸田有『戢』字。】然﹐至今州郡往往與通判不和。往時有錢昆少卿者﹐家世余杭人也﹐杭人嗜蟹﹐昆嘗求補外郡﹐人問其所欲何州﹐昆曰﹕『但得有螃蟹﹐無通判處﹐則可矣。』至今士人以爲口實。【並廬陵居士歸田錄。以上六條中﹐『三館』﹑『同三品同二品』﹑『知州判州』三條﹐均不見於今本歸田錄。】

○東西頭供奉官

東西頭供奉官﹐本唐從官之名。自永徽以後﹐人主多居大明宮﹐別置從官﹐謂之東頭供奉官。西內具員不廢﹐則謂之西頭供奉官。

○蛾眉班

唐制﹐兩省供奉官﹐東西對立﹐謂之蛾眉班。國初﹐供奉班於百官前橫列。王溥罷相爲東宮一品﹐班在供奉班之後﹐遂令供奉班依舊分立。慶曆中﹐賈安公爲中丞﹐以東西班對拜爲非禮﹐復令橫行。至今﹐初敍班分立﹐百官班定﹐乃轉班橫行。參罷﹐復分立﹐百官班退﹐乃出﹐參用舊制也。【筆談。】

○賜夾公服

文武升朝官﹐遇郊廟展禮﹐諸大朝會﹐並朝服﹐常朝起居﹐並公服。今百執事由常趨而上﹐每歲誕節﹑端午﹑初冬﹐各賜時服有差﹐內公服﹐舊制𨿽冬賜﹐亦止單制。至太祖皇帝在位﹐訝其方冬而單衣﹐詰諸有司﹐對以遵用古法﹐蓋前代之闕典。上於是特命攺制﹐今公卿大夫之有夾公服﹐自此始也。【案今本澠水燕談錄載此條﹐脫漏頗多﹐僅有四十三字。】

○賜狀元金吾衛士

蔡文忠公自爲布衣時﹐固已恢廓有大志﹐而姿表秀異﹐見者聳動。祥符中﹐擢進士﹐爲天下第一。眞宗臨軒﹐見其堂堂英偉﹐進退有法﹐大悅之﹐顧寇萊公曰﹕『得人矣。』特詔給金吾衛士七人請道﹐【澠錄有『時』字。】以爲榮。尋詔﹐自今第一人及第﹐金吾給【澠錄作『給金吾』。】七人當直﹐許出兩對引喝。上聞公單貧﹐傭僦僕隸﹐故有此詔。【澠錄作『是命』。】

○特詔佩魚

陳堯咨以龍圖閣學士換觀察使﹐自陳﹕『臣本儒生﹐少習俎豆﹐今荷聖恩﹐易以武弁﹐【『弁』字原缺﹐據明抄本及澠錄補。】願佩金魚﹐以示優異。』特詔從之。【並見澠水燕談。】

○兄弟封贈

天聖中詔﹐每遇恩【澠錄作『覃』。】霈﹐朝臣中兄弟俱該封贈者﹐許列狀陳﹐乞特比常制例優加封敍﹐從王子融請也。【燕談。】

○賜衣服

國朝之制﹐文武官諸軍校在京者﹐端午﹑十月旦﹑誕聖節﹐皆賜衣服。其在外者﹐賜中冬衣襖﹐遣使將之。舊制﹐在內者﹐中書﹑樞密﹑察院﹑節度使至刺史﹐諸軍列校以上﹐學士﹑金吾﹑駙馬﹐冬給袍有差。而學士給黃師子錦﹐品極下﹐淳化中﹐攺給盤鵰法錦﹐在暈錦之亞。凡袍錦之品四﹐曰天下樂暈錦﹐以給樞宰﹑親王﹑皇族﹑觀察使以上﹐侍衛步軍都虞候以上﹐節度使。盤鵰法錦﹐以給學士﹑中丞﹑三司使﹑觀察使﹑廂主以上﹐軍頭團練使以上﹐皇族﹑將軍以上﹐駙馬都尉﹐舊宰相。翠毛細錦﹐以給防團刺史﹑軍主軍頭領刺史者。黃師子﹐以給三司副使﹑知開封府﹑審刑﹑登聞﹑龍圖直學士。旋欄錦之品十﹐曰天下樂暈﹐以賜節度﹑觀察使﹑領部署者。次暈錦﹐以賜尙書以上﹐及學士管軍者。盤鵰﹐以賜觀察使﹑丞郎。翠毛﹐以賜合門使以上﹑防團刺史管禁軍者。倒仙牡丹﹐以賜刺史以上。方勝宜男﹐賜諸司使領郡以上。盤球云鴈﹐賜諸司使。方勝練鵲﹐賜河北﹑河東﹑陜西轉運使副。餘軍校﹐復有黃師子﹑寶照之品焉。

○賜帶

腰帶﹐凡金玉犀銀之品﹐自樞宰節度使賜二十五兩金帶﹐舊用荔枝﹑松花﹑倒仙三品。端拱中﹐詔作瑞艸﹑地球﹑文路方圓胯帶﹐副以金魚﹐賜中書密院。其武臣有宣徽樞密使者﹐仍舊制。學士三司使﹑中丞觀察使﹑管軍四廂主而下﹐賜二十兩金帶。知制誥賜犀帶塗金魚﹐亦嘗賜金飾牯犀﹐副以金魚﹐非常例。凡面賜紫者﹐給犀帶。賜緋者﹐塗銀寶瓶帶。其賜伎術官﹐𨿽紫綠﹐皆給銀帶。出使賜金束帶﹐兩數如其官秩﹐刺史而上受邊寄者﹐辭日亦賜二十兩金束帶。其赴任者﹐出賜塗金銀帶。諸司使至崇班﹐出爲邊城鈐轄者﹑都監者﹐亦賜金束帶﹐十五兩﹑十二兩凡二等。惟駙馬都尉初選﹐尙賜白玉帶。自親王皇族皆許通服工夫金帶﹐雕玉﹑白玉﹑通犀﹑牯犀等帶。

○賜鞍轡

鞍轡﹐除乘輿服﹐黃金﹑白玉﹑雕玉﹑玳瑁﹑眞珠等鞍﹐垂六鞘轡﹐有三頷﹐諸王或賜金鞍者得乘之。宰相﹑使相賜繡寶百花韉﹐八十兩鬧裝銀裹銜鐙。參政﹑副樞﹑宣徽﹑節度使﹑駙馬﹐繡盤鳳雜花韉﹐七十兩陷銀銜鐙。學士﹑中丞﹑三司使﹑觀察使﹐麻皮錦韉﹐五十兩撒皇素銜鐙。復有三十兩決束鞍﹐以賜東宮官屬。

○重戴

重戴者﹐大裁帽也﹐本野夫巖叟之服﹐以皂爲之。後魏孝文帝自雲中徙代﹐以賜百寮。五代以來﹐惟禦史服之。淳化初﹐宰相﹑學士﹑禦史臺﹑北省官﹑尙書省五品以上﹐皆令服之。

○憲銜

唐徳宗幸奉天還京﹐應諸州郡衙吏並假憲銜﹐後至有郡王者﹐訖今用之。

○勑書樓

太祖朝令天下置勑書樓。【並見楊文公談苑。】

○賜飲宰相第

眞宗朝﹐歲時始賜飲於宰相第﹐大兩省待制以上赴。林尙書以諫議大夫爲三司副使﹐亦預。旣而並諸副使﹐遂以爲常。王太尉主會﹐惟用太官之膳﹐少加堂餐。自丁晉公助以家饌﹐今皆踵之。

○賜金帶

國朝﹐翰林學士得服金帶﹐朱衣吏一人前導。兩府則朱衣吏兩人﹐金笏頭帶佩金魚﹐謂之重金。居兩制久者﹐則曰﹕『眼前何日赤﹖腰下甚時黃﹖』處內廷久者﹐又曰﹕『眼赤何時兩﹖腰金甚日重﹖』

○眞宗幸呂文穆宅

文穆有大第在洛中﹐眞宗祠汾時﹐嘗駕幸止其廳﹐後人不敢復坐。閒以欄楯﹐設禦榻焉。卽今張文孝公宅是也。【並見倦遊雜錄。】

宋朝事實類苑卷第二十五

●宋朝事實類苑卷第二十六

官職儀制﹝二﹞

◆官職儀制﹝二﹞

賜球露金帶

職田

賜常參官冬衣

宰樞聚廳見客

學士預曲宴承旨預肆赦

前兩府白事宰相掇案

兩制下獄

前任班趁辦

節度使罷降麻不降麻

樞密使除罷降麻不降麻

三衙官不敢謁舍人逢之則立馬

有偶出一時而爲故事者

三班喫香羣牧喫糞

官稱訛謬

樞密使侍宴賜衣循唐舊

禮遇講讀官

堂札子

宣頭

宣敕

百官見宰相

籠門謝

都堂及寺觀百官會集坐次

請修時政記

宰相許才午歸第

丁晉公自節度使以制除參政

納節不降麻

請立家廟者子孫襲三品階勛及爵

文武官朝參

參假橫行之禮

執宰押知印

賜笏頭帶

○賜球露金帶

球露金帶﹐俗謂之笏頭帶﹐非二府文臣不得賜。武臣而得賜者﹐惟張耆爲樞密使﹑李用和以元舅﹑王貽永爲駙馬都尉﹑李昭亮亦以戚裏。四人者皆兼侍中﹐出於特恩。【東軒記事。此條今見東齋記事補遺。『軒』當作『齋』。】

○職田

天聖七年﹐晏元獻公奏朝廷置職田﹐蓋欲稍資俸給。其官吏不務至公﹐以差遣徇私僥幸者極眾﹐屢致訟言﹐上煩聽覽﹐欲乞陳罷。時可其奏﹐但令佃戶逐年收課利﹐類聚天下都數紐價﹐均散見任官員。至九年二月﹐忽降勑﹕國家均敷職土﹐以厲淸白﹐向因僥幸﹐遂行停罷。風聞搢紳之間﹐持廉守道者甚眾﹐苦節難守﹐宜布明恩﹐悉仍舊貫。審官三班流內銓﹐今後將有無職田處﹐均濟公平定奪﹐差遣不得私徇。【見湘山野錄。】

○賜常參官冬衣

建隆二年十月賜近臣冬服﹐有司言﹐累代故事﹐止賜將相學士諸軍大校。太祖曰﹕『不賜百官﹐甚無謂也。宜亦賜之。』自是文武常參官﹐悉賜春衣﹐自此始。【玉壺淸話。】

○宰樞聚廳見客

王元之嘗謂宰相於政事堂﹐樞密於都堂﹐同時見客﹐不許本廳私接。議者以爲是疑大臣以私也﹐遂寢。或以元之所請爲當﹐但難其率宰相於政事堂共見耳。其後二府乞以朝退時聚廳見客﹐以杜請謁﹐從之。卒如元之【澠錄重『之』字。】言。【澠水燕談。】

又

天禧中﹐宰臣奉中書樞密院接見賓客﹐然兩府愼密之地﹐亦欲咨訪天下之良苦﹐早暮接待﹐復滯畱機務。又分廳言事﹐各有異同﹐欲乞今後中書樞密院﹐每有在外得替到闕﹐及在京主執臣僚﹐如有公事﹐並逐日於巳時以前﹐聚廳見客。已分廳﹐卽俟次日﹐急速者﹐不在此限。非公事﹐不得到中書樞密院。【玉壺淸話。】

○學士預曲宴承旨預肆赦

故事﹐便殿宴勞將帥﹐翰林學士預坐。開寶中﹐閣門使梁迥輕鄙儒士﹐啟太祖以曲宴將相﹐安用此書生輩﹖遂罷之。淳化中﹐蘇易簡知政事﹐始引故事爲請。詔自今後﹐當直學士與文明樞密直學士並預長春殿曲宴。又引元稹承旨廳記﹕『禦樓肆赦﹐惟承旨得升丹鳳樓之西南隅。』【楊文公談苑。】

○前兩府白事宰相掇案

熙寧中﹐曾孝寬以端明殿學士簽書樞密院公事﹐未幾﹐以父魯公憂解去。服除﹐判司農寺。舊例﹐百官以事至中書﹐卽宰相據案﹐百官北向而坐。前兩府白事﹐卽宰相去案﹐敍賓主東西行坐﹐時謂之掇案。及孝寬之至司農也﹐吳正憲公當國﹐不以前兩府之禮待之﹐每至中書﹐不爲掇案。自後每有建白﹐止令同判寺太常博士周直孺詣中書﹐孝寬不至矣﹐正憲頗疑之。未幾﹐除直孺爲兩浙提刑﹐以張璪判寺﹐璪爲翰林學士﹐班在端明之上﹐乃本寺官長也。異時白事﹐皆璪詣中書﹐而孝寬亦竟不至﹐於是正憲知其果以掇案爲嫌﹐而世亦譏其隘矣。

○兩制下獄

仁宗朝﹐兩制近臣得罪﹐𨿽有髒污﹐亦止降爲散官﹐無下獄者﹐旋亦收敍。熙寧初﹐龍圖閣學士祖無擇始以臺官下秀州獄﹐是時﹐鄭公知杭州﹐上章救解﹐言甚切直。爾後﹐許將﹑沈季長﹑劉奉世﹑舒亶相繼下臺獄﹐而天下習熟見聞﹐莫有【東軒有『爲』字。】救解之者。【已上見東軒筆錄。】

○前任班趁辦

唐朝﹐官有定員﹐闕則補之。後唐長興二年﹐詔諸州得替節度﹑防禦﹑團練﹑刺史﹐並令隨常朝官逐日立班。二年﹐放免常朝﹐令五日赴起居。國初﹐尙多前資官﹐今合門儀制﹐尙有見任前任防禦團練使。【倦遊雜錄。】

○節度使罷降麻不降麻

眞宗時﹐丁晉公謂自平江【歸田有『軍』字。】節度使除兵部尙書參知政事﹐節度使當降麻﹐而朝議惜之﹐遂止以制除。近者﹐陳相執中罷使相除僕射﹐乃降麻。龐籍罷節度使除觀文殿學士﹐又不降麻﹐蓋無定制也。【今本歸田錄此條連在下條之後。】

○樞密使除罷降麻不降麻

嘉佑二年﹐樞密使田公況罷爲尙書右丞﹑觀文殿學士﹑兼翰林【明抄本有『院』字。】侍讀學士。罷樞密使當降麻﹐而止以制除﹐蓋往時髙若訥罷樞密使﹐所除官職正與田公同﹐亦不降麻﹐遂以爲故事。

又

漢幹興中﹐除樞密使﹐始降麻﹐如將相之制。本朝循之﹐石元懿罷爲僕射﹐亦降麻﹐髙文莊﹑田宣簡﹑呂寶臣罷﹐止舍人院出誥。

○三衙官不敢謁舍人逢之則立馬

寶元﹑康定之間﹐余自貶所還﹐過京﹐【歸田有『師』字。】見王景貺初作舍人﹐自契丹使歸舍﹐【『捨』歸田作『余時』二字。】在坐見都知押班殿前馬步軍聯騎立門外﹐呈牓子﹐稱不敢求見舍人﹐遣人謝之而去。至慶曆三年﹐余作舍人﹐此禮已廢﹐然三衙管軍臣僚於道路相逢﹐望見舍人【學津本歸田無以上二十字。】呵引者﹐卽斂馬駐立﹐前呵者傳聲太尉立馬﹐急遣人謝之。比舍人馬過﹐然後敢行。後予官於外﹐十年而還﹐遂入翰林爲學士﹐見三衙呵引甚雄﹐不復如當時與學士相逢﹐分道而過﹐更無斂避之禮﹐蓋兩制漸輕﹐而三衙漸重。

○有偶出一時而爲故事者

朝廷之制﹐有因偶出一時﹐而遂爲故事者。契丹人使見辭﹐賜宴﹐雜學士員𨿽多﹐皆赴坐﹐惟翰林學士祇召當直一員﹐餘皆不赴。諸王宮教授入謝祖宗時﹐偶因便殿不禦袍帶見之﹐至今教授入謝﹐必俟上入內解袍帶﹐復出見之﹐有司皆以爲定制也。

○三班喫香羣牧喫糞

三班院所領使臣八千【歸田作『十』。】餘人﹐蒞事於外﹐其罷而在院者常數百人。每歲乾元節﹐醵錢飯僧﹐進香合以祝聖壽﹐謂之香錢。判院官常利其餘以爲餐錢﹐羣牧司領內【原作『白』﹐據明抄本及歸田攺。】外坊監使判官﹐比佗司俸入最優﹐又歲收糞墼錢頗多﹐以充公用。故京師爲之語曰﹕『三班喫香﹐羣牧喫糞』是也。

○官稱訛謬

官制廢久矣﹐今其名稱訛謬者多﹐𨿽士大夫皆從俗﹐不以爲怪。皇女爲公主﹐其夫必拜駙馬都尉﹐故謂之駙馬。宗室女封郡主者﹐謂其夫爲郡馬﹐縣主者爲縣馬﹐不知何義﹖唐制﹐三衛者【歸田作『官』。】有司階﹑司戈﹑執幹﹑執戟﹐謂之四色官。今三衛廢﹐無官屬﹐惟金吾有一人﹐每日爲正衙﹐放朝唱﹐不坐直﹐謂之四色官﹐尢可笑也。

○樞密使侍宴賜衣循唐舊

國朝之制﹐大宴﹐樞密使副不坐﹐侍立殿上﹐旣而退就禦廚賜食﹐與合門引進四方館使列坐廡下﹐親王一人伴食。每春秋賜衣門謝﹐則與內諸司使副班於垂拱殿外廷中﹐而中書則別班謝於門上﹐故朝中爲之語曰﹕『廚中賜食﹐階下謝衣。』蓋樞密使﹐唐制以內臣爲之﹐故常與內諸司使副爲伍。自後唐莊宗用郭崇韜與宰相分秉【歸田有『朝』字。】政﹐文事出中書﹐武事出樞密﹐自此之後﹐其權漸盛。至今朝﹐遂號爲兩府﹐事權進用﹐祿賜禮遇與宰相均。惟日趨內朝﹑侍宴﹑賜衣等事﹐尙循唐舊。其任隆輔弼之崇﹐而雜用內諸司故事﹐使朝廷制度﹐輕重失序﹐蓋沿革異時﹐因循不能釐正也。【出歸田錄。】

○禮遇講讀官

崇政殿之西﹐有延義閣南向﹐迎陽門之北﹐有邇英閣東向﹐皆講讀之所也。仁宗皇帝新卽位﹐多禦延義﹐每初講讀終篇﹐則宣二府大臣同聽﹐賜飛白書﹐或遂賜宴。其後不復禦延義﹐專禦邇英﹐春以二月中至端午罷﹐秋以八月中至冬至罷。講讀官移門上賜食﹐俟後殿公事退﹐系鞵以入﹐宣坐賜茶﹐就南壁下以次坐﹐復以次起講讀。又宣坐賜湯﹐其禮數恩渥﹐𨿽執政大臣﹐亦莫得與也。【出澠水燕談。】

○堂札子

唐中書指揮﹐謂之堂帖子﹐曾見唐人堂帖﹐宰相簽押﹐略如今之堂札子也。

○宣頭

予爲史館檢討時﹐樞密院札子問宣頭所起。予按唐故事﹐中書舍人職掌誥詔﹐皆寫四本﹐一本爲底﹐一本爲宣﹐此宣謂行出耳﹐未以名書也。晚唐﹐樞密使自禁中受旨﹐出付中書﹐卽【原誤作『郎』﹐據明抄本及筆談攺。】謂之宣。中書承受﹐錄之於籍﹐謂之宣底。今史館中﹐尙有梁宣底二卷﹐如今之聖語簿也。梁朝初置崇政院﹐專行密命。至後唐莊宗﹐復樞密使﹐使郭崇韜﹑安重誨爲之﹐始分領政事﹐不關由中書直行下者謂之宣﹐如中書之勑。小事則發頭子﹐擬堂帖也。至今樞密院用宣及頭子﹐本朝樞密院亦用札子。但中書札子﹐宰相押字在上﹐次相及參政以次向下。樞密院札子﹐樞長押字在下﹐副式以次向上﹐以此爲別。頭子惟給驛馬之類用之。【並湘山野錄。以上二條今見沈括夢溪筆談卷一。湘山野錄撰人爲僧人文瑩﹐自無『爲史館檢討』之理﹐當出沈書無疑。】

○宣敕

樞密院問降宣故事﹐具典故申院。按今有梁朝宣底二卷﹐朱梁正明三年四年事﹐每事下有月日﹐云臣李振宣﹐或除官﹑差官﹐或宣事於方鎭等處﹐其間有云﹐宣徳宣命旨者。梁朝以樞密爲崇政院﹐始置使﹐以大臣領﹐任以政事。正明年是李振爲使﹐當是以宣傳上旨﹐故名之曰宣﹐而樞密院所出文字之名也﹐似欲與中書敕並行﹐𨿽無所明見﹐疑降宣始自朱梁之時。晉天福五年﹐攺樞密院承旨爲承宣﹐亦似相合。其底乃底本也﹐系日月姓名者﹐乃所以爲底﹐聞今仍舊名。【熙寧七年六月十三日。】或問今之敕起何時﹐按蔡邕獨斷曰﹕『天子下書﹐有四﹐一曰策目﹐二曰制書﹐三曰詔書﹐四曰戒敕。』自隋唐以來﹐除攺百官﹐必有告敕﹐而從敕字。予家有景龍二年敕﹐其制蓋須由中書門下﹐故劉禕之云﹕『不經鳳閣鸞臺﹐何謂之敕﹖』唐時政事堂在門下省﹐而除擬百官﹐必中書侍郎宣奉﹐舍人行進入書敕字﹐此所以爲敕也。然後政事堂出牒﹐布於外﹐所云﹕『牒奉敕云云』也。慶曆中﹐予與蘇子美同在館﹐嘗攜其遠祖唐時敕數本來觀﹐與予家者一同﹐字書不載敕字﹐而近世所用也。【春明退朝錄。】

○百官見宰相

百官於中書見宰相﹐九卿而下﹐卽省吏髙聲唱一聲『屈』﹐則趨而入﹐宰相揖。及進茶﹐皆抗聲贊唱﹐謂之屈揖。待制以上見﹐則言請某官﹐更不屈揖﹐臨退﹐仍進湯。皆於席南橫設百官之位﹐升朝則坐﹐京官已下皆立。後殿引臣僚﹐則待制已上宣名拜舞﹐庶官但贊拜﹐不宣名﹐不舞蹈。中書略貴者﹐示與之抗也﹐上前則略微者﹐殺禮也。

○籠門謝

唐制﹐丞郎拜官﹐卽籠門謝。今三司副使已上拜官﹐則拜舞於子門上﹐百官拜於門下﹐而不舞蹈﹐此亦籠門故事也。【並湘山野錄。】

○都堂及寺觀百官會集坐次

都堂及寺觀百官會集﹐坐次多出臨時。唐以前故事﹐皆不可考﹐惟顏眞卿與左僕射定襄郡王郭英乂書云﹕『宰相﹑禦史大夫﹑兩省五品供奉官﹐自爲一行。十二衛大將軍次之﹐三師﹑三公﹑令僕﹑少師保傅﹑尙書﹑左右丞侍郎﹐自爲一行。九卿三監對之﹐從古以來﹐未嘗參錯。』此亦略見當時故事﹐今錄於此﹐以備闕文。【湘山野錄。】

○請修時政記

梁修撰周翰一歲後苑燕﹐凡從臣各探韻賦詩﹐梁得春字﹐曰﹕『百花將盡牡丹坼﹐十雨初晴太液春。』上特稱之。爲史館修撰﹐上疏﹕『自今崇徳﹑長春二殿皇帝之言﹐侍臣論列之事﹐望令中書修爲時政記。其樞密院事涉機密﹐亦令本院編纂﹐至月終送史館。自餘百司﹐凡幹對拜除授沿革之事﹐悉條報本院﹐仍令舍人分直。』皆從之。【見玉壺淸話。】

○宰相許才午歸第

太祖受禪﹐以趙韓王普有佐命巨勛﹐除右諫議大夫﹑樞密直學士。未幾﹐範質罷相﹐以公爲門下侍郎平章事。旣冠臺符﹐參總朝權﹐參政呂餘慶﹑薛居正𨿽副之﹐但奉行制書﹐備位而已﹐不宣制﹐不預奏事﹐不押班。每【玉壺有『府』字。】候對長春殿﹐【玉壺有『廬』字。】啟沃小大之務﹐盡【玉壺有『決』字。】於公﹐兼權之議﹐諠於時論。會李繼遷擾邊﹐用公計﹐封趙保忠守夏臺故地﹐令滅之。保忠反與繼遷合謀﹐大爲邊患﹐河西搔擾﹐咎歸於公﹐因不得專政。詔令參政更掌印押班奏事﹐分其權也。舊制﹐宰相報到﹐未刻方出﹐中【玉壺有『書』字。】會歲大熱時﹐許公才午歸第﹐遂爲永制。【見玉壺淸話。】

○丁晉公自節度使以制除參政

丁晉公自保信軍節度使知江寧府﹐召爲參知政事﹐中書以丁節度使﹐召學士艸麻。時盛文肅爲學士﹐以爲參知政事合用舍人艸制﹐遂以制除﹐丁甚恨之。【出倦遊錄。此條今見歸田錄卷一。】

○納節不降麻

唐制﹐節度使除僕射﹑尙書侍郎﹐謂之納節﹐皆不降麻﹐止舍人院出制。天禧中﹐丁晉公自保信軍節度使除吏部尙書﹑參知政事﹐先公在西閣當制。至和中﹐韓魏公自武康軍節度使除工部尙書﹑三司使﹐降麻﹐非故事也。

○請立家廟者子孫襲三品階勛及爵

皇佑中﹐宗衮請置家廟﹐下兩制禮官議﹐以爲廟室若當靈長身歿﹐而子孫官微﹐卽廟隨毀。請以其子孫襲三品階勛及爵﹐庶常得奉祀。不報。

○文武官朝參

唐在京文【明抄本有『武』字。】官職事﹐九品以上﹐朔望日朝。其文官五品以上﹐及監察禦史﹑員外郎﹑太常博士﹐每日參。武官五品以上﹐仍每月五日﹑十一日﹑二十一日﹑二十五日參。三品以上﹐九日﹑十九日﹑二十九日又參。其長上折衝果毅﹐若文武散官五品以上直諸司及長上者﹐各準職事參。其洪文館及國子監博士﹐每季參。若雨露沾服失容﹐及泥潦﹐並停。【以上唐儀制令。】凡在京百司﹐有常參官﹐謂五品以上職事﹐八品以上供奉官。【以上唐六典。】正元二年﹐敕文官充翰林學士﹑皇太子諸王侍讀﹐武官充禁軍職事﹐並不常朝參。其在三館等諸職掌者﹐並朝參訖﹐各歸所務。是年禦史中丞竇參奏﹕『常參文官﹐準令每日參。自艱難以來﹐遂許分日﹐得待戎事稍平﹐卽依例程。其武官準令五品以上﹐每月六參﹐三品以上﹐每月六參。二品以上﹐更加三參。頃並停廢﹐今請準令卻復舊儀。』十三年﹐禦史臺奏﹕『諸司常參﹐文官隔假三日﹐並以橫行參假。其武班每日先配九參﹑六參。【九參謂一月九次﹐六參謂一月六次。】今後每經三節假滿﹐縱不是配入日﹐並令文官例橫行參假。』【以上唐會要。】後唐同光三年﹐四方館奏﹕『今後除隨駕將校及外方進奉專使﹐文武兩班三品以上官﹐可於內殿對見﹐其餘並詣正衙。』從之。天成元年﹐禦札文武百僚﹐每日正衙常朝外﹐五日一赴內殿起居﹐每月朔望日﹐賜廊下食。唐室承平時﹐常參官每日朝食﹐謂之廊餐。自乾符離亂﹐罷之﹐惟月旦入合日賜食。明宗卽位﹐請文武百僚﹐五日一起居﹐見帝於便殿。李琪以爲非故事﹐以五日爲繁﹐請每月朔望日入合﹐賜廊下食﹐罷五日起居之儀。至是﹐宣旨﹐朔望入合外﹐五日一起居﹐遂以爲常。天成元年﹐敕今後若遇不坐正殿﹐未禦內殿前﹐便令合門使傳宣不坐朝﹐班退。是年﹐禦史臺奏﹕『凡新除官及差使者﹐合於正衙謝辭。若遇內殿起居日﹐百官不於正衙敍班﹐其差使及新除官辭謝﹐不得令參謝。每內殿起居日﹐百僚先敍於文明殿庭﹐候辭謝官退﹐則班入內殿。』從之。晉天福二年﹐中書門下奏﹕『在庭諸司使等﹐每除正官﹐請令赴正衙謝後﹐不赴常朝。其京官未升朝官﹐祗赴朔望朝參。』從之。國朝諸在京升朝官﹐每日朝﹐其制免常朝者﹐五日一參起居。【國朝令文。】按唐制﹐文武職事官並赴常參﹐武班五日一參﹐又有三日一參。【五日參並朔望爲六參﹐三日參乃九參。】所謂常參官﹐未有無職者﹐由後唐同光中﹐乃分常朝﹑內殿。凡隨駕官將校及外方進奉使﹑文武三品以上官﹐卽於內殿對見。其餘並詣正衙。至天成初﹐詔文武百官每日常朝外﹐五日一赴內殿起居。其趨朝官﹐遇宣不坐﹐放朝﹐各退歸司。本朝之制﹐文徳殿曰外朝﹐凡不釐務朝臣日赴﹐是謂常朝。垂拱殿曰內殿﹐宰相樞密以下要近職事者並武班日赴﹐是謂常起居。每五日﹐文武朝官釐務﹑不釐務﹐並赴內朝﹐謂之百官大起居。是則奉朝之制﹐自爲三等﹐蓋天子坐朝﹐莫先於正衙殿。於禮﹐羣臣無一日不朝者﹐故正衙𨿽不坐﹐常參官猶立班﹐俟放朝乃退。【唐有職事﹐謂之常參。今隸外朝不釐務者﹐謂之常參。】

○參假橫行之禮

舊制﹐凡連假三日而著於令者﹐宰相至﹐升朝官盡赴文徳殿參假﹐謂之橫行。次日﹐百官乃赴內殿起居。近年連假後﹐多便起居﹐而廢橫行之禮。

○執宰押知印

開寶六年六月﹐敕參知政事薛居正﹑呂餘慶於都堂與宰臣趙普同議公事。是月﹐又敕中書門下押班﹑知印及祠祭行香﹐今後宜令宰臣趙普與參知政事薛居正﹑呂餘慶輪知。七月﹐旣而復有釐革。

又

雍熙四年﹐文徳殿前始置參政磚位﹐在宰相之後。至道中﹐寇萊公爲參知政事﹐復與宰臣輪日知印﹑正衙押班﹐其磚位遂與中書門下一班﹐書敕齊列銜﹐街衢並馬。宰相﹑使相上事﹐並有公事﹐並升都堂。及萊公罷﹐遂詔只令宰臣押班﹑知印﹐參政止得輪祠祭行香。正衙磚位次宰臣之下立。凡有公事﹐並與宰臣同升都堂﹐如宰臣﹑使相上事﹐卽不得升。景徳四年六月﹐敕臣僚自外到闕及在京主執﹐如有公事﹐並逐日於巳時以前﹐中書﹑樞密院聚廳相見。其後復分廳見客﹐慶曆八年﹐禁止之﹐如景徳之制。

○賜笏頭帶

太宗制笏頭帶以賜輔臣﹐其罷免﹐尙亦服之。至祥符中﹐趙文公罷參知政事﹐爲兵部侍郎﹐後數載﹐除景靈宮副使﹐眞宗命廷賜禦仙花帶與繡韉﹐遂服禦仙帶。自後二府罷者﹐學士與散官通服此帶﹐遂以爲故事。予親見蔡文忠罷參知政事﹐爲戶部侍郎﹐服此帶。蓋曾爲學士﹐用詔文金帶﹐曾經賜者﹐許系之。先公爲翰林及侍讀學士﹐玉淸災﹐落職爲中書舍人﹐仍舊服金帶﹐舊例皆如此。景佑三年八月﹐方著詔。其宰相罷免﹐𨿽散官﹐並依舊服笏帶。李文定公﹐天聖中自祕書監來朝﹐除刑部侍郎﹐並服笏帶。近者﹐罷參政者﹐黑帶佩魚而入﹐非故事也。入兩府﹐自黑帶賜笏者﹐太宗朝﹐例甚多。祥符中﹐張文節自待制爲中丞﹐而參政事。天聖中﹐姜侍郎自三司副使爲諫議大夫﹐而樞密﹐並賜如上。【已上各見春明退朝錄。】

宋朝事實類苑卷第二十六

●宋朝事實類苑卷第二十七

官職儀制﹝三﹞

◆官職儀制﹝三﹞

對揚判銓

罰俸例

除節度使例

尙書以下不得靸鞋過都堂門

諫議班

五司廳

銀臺司

步行學士

衛士

三司使班

三告官打杖子持藤杖

功臣號

按察之職

帶侍讀學士出外

三司屬官兼直館

罷二府大禮進官

加食邑

封贈

掌選官限內不朝

使相節使不領京師官局

罷相得職

帶禁職出外任

二府相壓

未有磨勘轉官

不隔磨勘遷官

太常卿祕書監

建隆班簿

吏祿

食邑滿萬戶封國公

宰相自艸奏擬狀

宰相奏擬狀

宰相上殿命坐賜茶

提舉宮觀

樞密使副知院同知不並置

文臣爲樞密皆帶檢校官

相員

三司權使權使公事爲兩等

因例賜帶加服色

○對揚判銓

吏部流內銓﹐每除官﹐皆去【『去』﹐春明退朝錄作『云』。】權判﹐正衙謝﹐復正衙前殿引選人謝辭﹐由唐以來﹐謂之對揚。判銓與選人同入﹐起居畢﹐判銓於殿前近北﹐西向立。選人謝辭訖﹐出﹐判銓官亦謝而出。近止令選人門謝辭﹐判銓不復入。

○罰俸例

罰俸例﹐一品八貫﹐二品六貫﹐三品五貫﹐四品三貫五百﹐五品三貫﹐六品二貫﹐七品一貫七百五十﹐八品一貫三百﹐九品一貫五十。

○除節度使例

外臣除節度使﹐景徳以前﹐止舍人院作制。楊文公外制集載潘羅支﹑廝鐸督朔方軍節度使數制﹐是也。其後遂學士院降麻﹐如大禮加恩﹐在將相後數日方下﹐然不鎖院﹐不宣麻。近年遂同將相例﹐鎖院告庭矣。

○尙書以下不得靸鞋過都堂門

尙書省舊制﹐尙書侍郎郎官﹐不得著靸鞋過都堂門。

○諫議班

諫議班在知制誥上﹐若帶待制﹐則在知制誥下﹐從職也。戲語謂之帶墜。【並見春明退朝錄。】

○五司廳

予爲鄜延經略使日﹐新一廳﹐謂之五司廳。延州正廳﹐乃都督廳﹐治延州事。五司廳治鄜延路軍事﹐如唐之使院也。五司者﹐經略﹑安撫﹑總管﹑節度﹑觀察也。唐制﹐方鎭皆帶節度﹑觀察﹑處置三使﹐今節度之職多歸總管司﹐觀察歸安撫司﹐處置歸經略司。其節度﹑觀察兩案﹐並支掌推判官﹐今皆治州事而已。經略﹑安撫司﹐不置佐官﹐以帥權不可不專也。都總管﹑副總管﹑鈐轄﹑都監﹐同簽書﹐而皆受經略使節制。

○銀臺司

銀臺司兼門下封駁﹐乃給事中之職﹐當隸門下省。故事﹐乃隸樞密院﹐下寺監皆用札子﹐寺監具申﹐𨿽三司亦言上銀臺主判﹐不以官品。初冬﹐獨賜翠毛錦袍﹐學士以上自從本品﹐行案用樞密院雜司人吏﹐主判食樞密廚﹐蓋樞密院子司也。

○步行學士

天聖中﹐選人爲館職﹐始歐陽永叔﹑黃鑑輩﹐皆自左掖門下馬入館﹐當時謂之步行學士。嘉佑中﹐於崇文院置總校局﹐校官皆許乘馬至院門﹐其後中書五房置習學公事官﹐亦緣例乘馬赴局。

○衛士

車駕行幸﹐前驅謂之隊﹐則古之淸道也。其次衛仗﹐衛仗者視闌入宮門法﹐則古之外仗也。其中謂之禁圍﹐如殿中仗。天官掌捨﹐無宮則供人門﹐今謂之殿門天武官﹐極天下長人之選八人﹐上禦前殿﹐則執鉞立於紫宸門下﹐行幸則爲禁圍門﹐行於仗馬之前。又有衡門十人﹐隊長一人﹐選諸武【明抄本有『士』字。】力絕倫者爲之﹐上禦後殿﹐則執檛﹐東西對立於殿前﹐亦古之虎賁人門之類也。

○三司使班

三司使班在翰林學士之上。舊制﹐權使卽與正同﹐故三司使結銜﹐皆在官職之上。慶曆中葉﹐道卿爲權三司使﹐執政有欲抑道卿者﹐降勑時﹐移權三司使在職下結銜﹐遂立翰林學士之下﹐至今爲例。後嘗有人論列結銜𨿽依舊﹐而權三司使初除合門取旨﹐間有敍學士上者﹐然不爲定制。

○三告官打杖子持藤杖

三司﹑開封府﹑外州長官升廳事﹐則有衙吏前道告喝。國朝之制﹐在禁中惟三官得告﹐宰相告於中書﹐翰林學士告於本院﹐禦史告於朝堂﹐皆用朱衣吏﹐謂之三告官。所經過處﹐閽吏以梃扣地警眾﹐謂之打杖子。兩府﹑親王自殿門打至本司及上馬處﹐宣徽使打於本院﹐三司使﹑知開封府打於本司。近歲﹐寺監長官亦打﹐非故事。前宰相赴朝﹐亦有特旨許張蓋﹑打杖子者。系臨時指揮﹐執絲梢鞭入﹐自三司副使以上。副使惟乘紫絲暖座﹐從人隊長持破木梃。自待制以上﹐近歲寺監長官持藤杖﹐非故事也。百官儀範著令之外﹐諸家所記﹐尙有遺者﹐𨿽至猥細﹐亦一時儀物也。

○功臣號

賜功臣號﹐始於唐徳宗奉天之役﹐自後藩鎭﹐下至從軍資深者﹐例賜功臣﹐本朝惟以賜將相。熙寧中﹐因上皇帝尊號﹐宰相率同列面請三四﹐上終不允﹐曰﹕『徽號正如卿等功臣﹐何補名實﹖』是時吳正憲爲首相﹐乃請上功臣號﹐從之。自是羣臣相繼請罷﹐遂不復賜。【並筆談。】

○按察之職

舊制﹐轉運使官銜帶按察二字。慶曆中﹐沈邈﹑薛伸爲京東轉運按察使﹐欲盡究吏民之情﹐乃取部吏之憸猾者四人﹐尙同﹑李孝先﹑徐九思﹑孔宗旦﹐俾偵伺一路。而四人者怙權睢盱﹐【東軒無『睢盱』二字。】頗致搔擾﹐時謂之山東四狼。王逵﹑楊紘﹑王鼎皆爲轉運按察使﹐尢苛暴﹐多任耳目以害官吏﹐【以上八字東軒作『虐』。】時謂之江東三虎。仁宗知其事﹐下詔戒勑﹐而削去按察二字。其後澆風漸革﹐而士大夫務崇寬厚﹐惡得【東軒作『無復』。】暴察之名矣。至熙寧中﹐執政建言﹐天下官吏皆持祿養交﹐政事頹靡﹐務相容貸﹐蓋由在上無督責之實。於是出臺閣新進﹐分按諸路﹐謂之察訪。旣而又分三院禦史爲六察官﹐領六察按以督舉中外事﹐自是按察之政復行矣。【見東軒筆錄。】

○帶侍讀學士出外

故事﹐【東齋有『翰林』二字。】侍讀學士無帶出外者。張知白罷參知政事﹐授此職知大名府﹐然非歷二府而出者﹐不得焉。寶元中﹐梅詢始帶知鄭州﹐【東齋有『攺許州』三字。】自後兩制遂爲例。【見東齋記事。】

○三司屬官兼直館

韓國華﹐字光弼﹐相州人﹐爲右司諫鹽鐵判官。每歲後苑賞花﹐三館學士皆預﹐國華與潘太初封對﹐自言任兩省淸官﹐兼計司職﹐不得侍曲宴。卽日命直昭文館﹐後三日苑宴﹐卽命陪預。三司屬官兼直館﹐自國華等始。【見範蜀公蒙求。】

○罷二府大禮進官

建隆至天禧﹐每朝廷大禮﹐二府必進官。天聖二年南郊﹐呂許公懇言之﹐乃止。自是加恩而已。

○加食邑

每大禮﹐兩府加恩﹐功臣﹑階勛﹑食邑﹑實封內得三種﹐學士至待制﹑大兩府﹐得階勛而下二種。大卿監至少卿監一種﹐得加食邑。郎中而下﹐京朝官一種﹐階勛而已。凡加食邑﹐宰相千戶﹐實封四百戶。余降麻官食邑七百戶﹐實封三百戶。直學士以上﹐食邑五百戶﹐實封二百戶。舍人﹑待制﹑散尙書至少卿監以上﹐食邑三百戶﹐實封二百戶。凡食邑三百戶﹐封縣開國男。五百戶﹐封子。七百戶﹐封伯。千戶﹐封郡侯。二千戶﹐封公。千五百戶以上﹐始加食邑。

○封贈

凡朝士父在﹐經大禮推恩﹐得致仕官﹐不給俸。父任升朝官以上致仕﹐自得俸。舊制﹐若因其子更加秩﹐卽不給俸。凡宰相﹑使相﹐母封國太夫人﹐妻封國夫人。樞密使﹑副使﹑參知政事﹑尙書﹑節度使﹐母封郡太夫人﹐妻封郡夫人。樞密使﹑參政母經南郊﹐封國太夫人。直學士以上﹐給諫﹑太卿監﹑觀察使﹐母封郡太君﹐妻封郡君。【舊制﹐學士官至諫議大夫以上﹐方得郡封。天禧中詔攺之。】少卿﹑防團以下﹐至升朝官﹐母封縣太君﹐妻封縣君。凡輔臣﹑宣徽初入﹐封三代東宮三少。【曾祖爲少保﹐祖爲少傅﹐父爲少師。】因進官﹐或遇大禮﹐進加至太師。兩令﹑國公﹑使相﹑節度﹐亦封三代。尙書﹑資政殿大學士﹑三司使﹐封二代﹐至太尉。【大學士自如兩府例。】學士至待制﹐封一代﹐至太尉。余升朝官以上﹐至吏部尙書。【父歷兩府﹐贈至太師﹑令﹑國公。歷兩制﹑大兩省﹐贈至太尉。】

○掌選官限內不朝

唐兵部﹑吏部侍郎﹑郎官選限內﹐不朝。今審官東西院﹑三班院﹐皆預內朝﹐而流內銓止趍五日起居﹐疑循舊制。

○使相節【明抄本有『度』字】使不領京師官局

祖宗朝﹐使相﹑節度使未嘗有領京師官局者﹐其奉朝請﹐必攺他官﹐多爲東宮三少﹑上將軍﹑統軍。趙中令以使相自河陽還﹐除太子少保。至明道中﹐錢相始爲景靈宮使。治平中﹐武康節度【明抄本有『使』字。】李公端願始爲醴泉觀使。眞宗時﹐東封西祀﹐奉祀皆輔臣爲五使﹐南郊則用學士。仁宗籍田恭謝﹑大饗明堂﹑祫饗上大饗﹐並循眞廟之制。

○罷相得職

祖宗時﹐宰相罷免﹐惟趙中令得使相﹐餘多本官歸班﹐參樞亦然。天禧中﹐張文節始以侍讀學士知南京。天聖中﹐文康以資政學士知陜州。自慶曆後﹐解免罷﹐率皆得職焉。

○帶禁職出外任

祖宗時﹐惟樞密直學士帶出外任﹐往李尙書維罷翰林﹐爲集賢院學士﹐知許州。劉中山子儀自翰林爲臺丞﹐李憲成以翰林權使三司﹐皆蘄出﹐並以樞密直學士﹐劉知潁州﹐李知洪州。蔡文忠以翰林兼侍讀兩學士﹐攺龍圖閣學士﹐知密州。自翰林攺龍閣而出藩﹐繇文忠始也。近歲﹐率帶侍讀及端明學士。刑公昺以侍讀學士知曹州﹐孫宣公亦以侍講知兗州﹐二公皆久奉勸講﹐遂聽以其職補外。自張文節始﹐舊輔臣帶侍讀出守。至寶元中﹐梅公詢始以侍讀學士知許州﹐侍讀帶外任﹐自梅公始也。其後翰林出者﹐率皆換此職。晁文元公﹐天禧中﹐自翰林承旨換集賢院學士﹐判西京畱臺。吳正肅公﹐皇佑中以資政殿學士。李少師公明﹐嘉佑中以龍圖閣直學士並換集賢﹐判西臺。近歲皆以禁職分臺。

○二府相壓

二府﹐舊以官相壓﹐李文正公自文明殿學士﹑工部侍郎爲參知政事﹐而宋慧安公自左諫議大夫﹑參知政事﹐遷刑部尙書﹐居其上。至祥符末﹐王沂公與張文節公同參知政事﹐王轉給事中﹐張轉工部侍郎﹐而班沂公下﹐意頗不悅﹐乃復還貳卿之命﹐止以舊官優加階邑。自後﹐第以先後入爲次第。

○未有磨勘轉官

祖宗時﹐未有磨勘﹐每遇郊祀等恩﹐皆轉官﹐未滿二載者﹐不轉官﹐例加五階。王黃州自知制誥﹐未有勛﹐便加柱國﹐在滁州爲散郎﹐自承奉加朝散大夫階。

○不隔磨勘遷官

太宗時﹐始置磨勘差遣院﹐後攺爲審官。眞宗時﹐京朝官﹐四年乃得遷﹐天聖中﹐方有三年之制。而在外任者﹐不得遷﹐須至京引對﹐乃得攺秩。明道中﹐始許外任歲滿亦遷﹐時恭謝天地覃恩﹐不隔磨勘﹐有並遷者﹐於是朝士始多。皇佑覃恩磨勘﹐人情苦其不均﹐英宗與神宗卽位﹐故復用恭謝之例。

○太常卿祕書監

先公嘗言﹐舊傳太常卿不是卿﹐祕書監不是監﹐以其品列淸重﹐不與諸卿監侔耳。唐室士大夫多尙臺省官﹐不樂九列﹐故目祕書監爲宰相病坊﹐少監爲給捨病坊。然中祕書典綜籍﹐有麒麟﹑天祿二閣爲藏書之所﹐歷代名居禁中﹐亦曰中書。西漢劉向﹑揚雄典校於其內﹐東漢班固爲蘭臺令史﹐尙爲美談﹐況監令乎﹖故其秩甚重﹐迄今班在太常宗正之下﹐七寺卿之上﹐是以名儒宿老﹐不務趨兢者﹐多樂就此任。唐白樂天﹑劉夢得﹑薛逢﹐皆揚歷焉﹐不可一一悉記。吾爲翰林學士承旨日﹐屬以多病﹐嘗語同列云﹕『禁中視艸﹐非養病之地﹐他日解職﹐得遂大蓬之拜﹐歸息十數畝之園﹐入就三品之列﹐爲國家典掌圖籍於九流百氏之中﹐優遊以終老﹐則爲幸也。寧期際會明聖﹐忝塵輔相﹐此固非平昔之覬望也。』諸子因上問曰﹕『太常卿班列如何﹖』公曰﹕『太僕卿在六街尙書之下﹐其資望與吏部尙書同。每入朝﹐隨尙書立班﹐與尙書丞郎同幕次﹐故太常卿捨爲尙書裏行者﹐蓋謂此也。』大卿卽寄郎中幕次﹐博士卽寄員外幕次。卿與少卿每入幕次﹐皆於橫行獨據一榻﹐向門而坐﹐他卿不得並也。

○建隆班簿

建隆三年十二月﹐班簿計二百二十四員。文班一百五十人﹐內南班一百一十人﹐兩省二十七人﹐學士三人﹐畱司十人。武班七十四人﹐內畱司一十二人。【已上春明退朝錄。】

○吏祿

天下吏人﹐素無常祿﹐惟以受賕爲生﹐往往致富者。熙寧三年﹐始制天下吏祿﹐而設重法以絕請托之獘。是歲﹐京師諸司﹐歲支吏祿錢三千八百三十四貫二百五十四﹐歲歲增廣。至熙寧八年﹐歲支三十七萬一千五百三十三貫一百七十八。自後增損不常﹐皆不過此數。京師舊有祿者﹐及天下吏祿﹐皆不預焉。【春明退朝錄。】

○食邑滿萬戶封國公

舊制﹐將相食邑萬戶﹐卽封國公。王太尉爲相﹐過萬戶﹐而謙抑不坐。慶曆七年南郊﹐中外將相惟夏鄭公滿萬戶﹐上書請封英國公。因詔使相未滿萬戶﹐皆得封﹐於是王康靖封遂國公﹐章文簡封郇國公﹐王武恭封冀國公云。其後遂以邑封合萬戶者徹國。

又

國朝以來﹐封國公者﹕範侍中﹑魯。王文獻﹑祁。向侍中拱﹑譙﹑秦。靜難節度劉公重進﹑燕。保大節度趙公贊﹑衛。定國節度馮公繼業﹑梁。張侍中永徳﹑鄧﹑衛。張尙書昭﹑舒﹑鄭﹑陳。孟中令昶﹑秦。王中令彥超﹑邠。趙中令﹑梁﹑許﹑魏。呂文穆﹑蔡﹑徐﹑許。寇忠湣﹑萊。丁祕監﹑晉。馮文懿﹑魏。曹襄悼﹑韓﹑魯﹑鄆。王文穆﹑冀。張榮僖﹑岐﹑鄧﹑徐。呂文靖﹑申﹑許。王文正﹑沂。張文懿﹑郢﹑鄧。章文簡﹑郇。夏文莊﹑英﹑鄭。王康靖﹑遂﹑鄧。王武恭﹑祁﹑冀﹑魯。賈文元﹑安﹑許﹑魏。陳恭公﹑英﹑岐。文侍中﹑潞。杜正獻﹑祁。宋元憲﹑莒﹑鄭。龐莊敏﹑穎。韓侍中﹑儀﹑衛﹑魏。曾侍中﹑英﹑兗﹑魯。富相。祁﹑鄭﹑韓。太子謚昭成﹑【許王元僖﹐初謚恭孝。】悼獻【周王玄佑。已上見春明退朝錄。】

○宰相自艸奏擬狀

予嘗求得後唐閔帝應順元年案檢一道﹐乃除宰相劉昫兼判三司堂﹐檢前有擬狀云﹕『具官劉昫右﹐伏以劉昫經國才髙﹐正君志切。方屬體元之運﹐實資謀始之規﹐宜注宸衷﹐委司判計﹐漸期富庶﹐永贊聖明。臣等商量﹐望授依前中書侍郎兼吏部尙書同中書門下平章事﹐充集賢殿大學士兼判三司散官﹐勛封如故﹐未審可否﹖如蒙允許﹐望付翰林降制處分﹐謹錄奏聞。』其後有制畫曰﹕『宰臣劉昫右﹐可兼判三司公事﹐令中書門下準此。四月十日﹐用禦前新鑄之印。』與今政府行遣稍異﹐本朝要事對稟﹐常事擬進入﹐畫可﹐然後施行﹐謂之熟狀。事速不及待報﹐則先行下﹐具制艸奏知﹐謂之進艸。熟狀白紙書﹐宰相押字﹐他執政具姓名。進艸卽黃紙書﹐宰臣執政皆於狀背押字﹐堂檢宰執皆不押﹐惟宰屬於檢背書押﹐堂吏書名用印。此擬狀有詞﹐宰相押檢不印﹐此其爲異也。大率唐人風俗﹐自朝廷下至郡縣決事﹐皆有詞﹐謂之判﹐則書判科是也。押檢二人﹐乃馮道﹑李愚也。狀檢瀛王親筆﹐甚有攺竄勾抹處。按舊五代史﹐應順元年四月九日己卯﹐鄂王薨﹐庚辰以宰相劉昫判三司﹐正是十日﹐與此檢無差。宋次道記開元宰相奏請﹐鄭畋鳳池槁艸擬狀注制集﹐悉多用四六﹐皆宰相自艸﹐今此擬狀﹐馮道親筆﹐蓋故事也。

○宰相奏擬狀

唐宰相奉朝請﹐卽退延英﹐止論政事大體﹐其進擬差除﹐但執熟狀畫可。今所存有開元宰相奏請狀二卷﹐鄭畋鳳池槁艸﹐內載兩爲相奏擬狀數卷﹐祕府有擬狀注制十卷﹐多用四六﹐紀其人履歷性行論請﹐皆宰相自艸﹐五代亦然。寇萊公謂楊文公曰﹕『予不能爲唐時宰相』﹐蓋嫻【明抄本作『懶』。】於命詞也。今中書日進呈差除﹐退卽批聖旨﹐而同列押字。國初範魯公始爲之。

○宰相上殿命坐賜茶

舊制﹐宰相早朝﹐上殿命坐﹐有軍國大事則議之﹐常從容賜茶而退。自余號令﹐除拜刑賞廢置﹐事無巨細﹐並熟狀擬進﹐入於禁中﹐親覽批紙尾﹐用禦寶﹐可其奏﹐謂之印畫﹐降出奉行而已。由唐室歷五代﹐不攺其制﹐抑古所謂坐而論道者歟﹖國初﹐範魯公質﹑王宮師溥﹑魏相仁溥在相位﹐上𨿽傾心眷倚﹐而質等自以前朝舊相﹐憚太祖英睿﹐具札子面取進止﹐朝退﹐各疏某事所得聖旨﹐臣等同署字以志之。如此則盡稟承之方﹐【胡抄本有『可』字。】免妄誤之失﹐帝從之。自是奏禦寢多﹐或至旰昃﹐啜茶之禮尋廢﹐固弗暇於坐論矣。於今遂爲定式﹐自魯公始也。【各出金坡遺事。】

○提舉宮觀

天聖七年﹐玉淸宮災﹐遂罷輔臣爲宮觀使﹐而景靈﹑會靈﹑祥源三宮觀以學士舍人管幹。康定元年﹐李康靖公罷參知政事﹐爲資政殿大學士﹐提舉會靈觀﹐自後學士皆爲提舉。至和初﹐晏元獻公以舊相爲觀文殿大學士﹐提舉萬齡【避家諱也。】觀。而武臣今致政李少師端願爲觀察使﹐止得管幹祥源觀﹐自陳於樞密府宗衮﹐【宋元憲也﹐謝朓謂謝安爲宗衮。】乃加以都管。當今朝官亦云提舉﹐非故事也。

○樞密使副知院同知不並置

本朝置樞密使副﹐或置知樞密院同知院﹐然使與知院不並置也。熙寧元年﹐文潞公﹑呂宣徽爲使﹐而潤州陳丞相﹐自越州召爲知院﹐前一歲﹐陳丞相爲副使﹐位在呂公之上故也。

○文臣爲樞密皆帶檢校官

太平興國四年﹐石元懿始以樞密直學士簽書院事。八年﹐張司空齊賢﹑王公沔並以諫議大夫同簽書樞密院事。景徳三年﹐馬正慧以檢校太傅﹑韓公崇訓檢校太保﹐並簽書樞密院事。治平二年﹐令郭宣徽爲同簽書院事。文臣爲樞密使﹐皆帶檢校太尉太傅兼本官。幹興元年﹐錢文僖以兵部尙書爲樞密使﹐不帶檢校官﹐有司之失也。

○相員

國初﹐範魯公﹑王祁公﹑魏僕射三相罷﹐趙令獨相﹐始置參知政事。自是一相或二相﹐至咸平中﹐始有呂文穆﹑李文靖﹑向文簡三相﹐又至至和中﹐文潞公﹑劉丞相﹑富鄭公三相。

○三司權使權使公事爲兩等

咸平六年﹐並三部爲三司使﹐官輕則爲權使公事。慶曆中﹐葉翰林再總計﹐止云權使﹐蓋中書誤也。其後遂分權使與權使公事爲兩等。

○因例賜帶加服色

李西樞憲成爲知制誥﹐尙衣緋﹐出守荊南﹐召爲學士合門﹐舉例賜金帶﹐而不可加於緋衣﹐乃並賜三品服。

宋朝事實類苑卷第二十七

●宋朝事實類苑卷第二十八

官職儀制﹝四﹞

◆官職儀制﹝四﹞

武臣賜笏頭帶

對賜

郊禮召耆徳侍祠

二府拜恩詣景靈宮謝

都省議事儀式

南郊執仗兵士

中書密院執政官非假日不得私第見客

太祖令文武臣入見謝畢乃得詣正衙

樞密院別撰時政記

譯經潤文使

太常寺官

宰相帶館職

文臣自使相除樞相罷節還舊官

文臣爲使相節度使

文臣換武

武臣換文

王冀公爲大資政請鑄印不許

太尉在三師之下

不歷郎官爲大諫

遷郎曹

侍制更直

宣徽使位樞密使下

駕親臨問臣僚

兩府親戚回避

具員

軍巡馬步院用文吏

定合班儀

賜百官冬服

一品致仕官綴班

罷代判官

臺省寺官以三周轉官

常參官朝官

登聞檢院

選人赴調求職官

詔勑藏勑書樓

羣臣入合

○武臣賜笏頭帶

太宗命創方團球路帶﹐亦名笏頭帶﹐以賜二府文臣。明道初﹐張徐公爲樞密使兼待中﹐獨得賜之。皇佑初﹐李侍中用和以叔舅蘄賜﹐時王侍中貽永爲樞密院﹐遂並賜之。其後曹侍中亦以叔舅而賜焉。

○對賜

凡拜職入謝﹐多有對賜﹐拜官加勛封謝恩﹐𨿽二府亦無有。景徳初﹐王冀公以參知政事判大名府﹐召還﹐加邑封﹐時契丹方講好﹐眞宗欲重其事﹐冀公入謝﹐特命以衣帶鞍馬賜之。自後二府轉官﹐加階勛封邑入謝﹐並有對賜。

○郊禮召耆徳侍祠

皇佑二年﹐仁宗始祀明堂﹐範文正公時守杭州﹐而杜正獻致政居南都﹐蔣侍郎希魯致仕居蘇州﹐皆年老體康。範公建言﹐朝廷闊禮﹐宜召元老舊徳陪祀﹐供帳都亭驛以待焉。二公卒不至。加賜衣帶器幣﹐賜一子出身。自後前兩府執政者﹐大禮前率有詔召之﹐然亦無至者。禮畢﹐皆賜衣帶器幣焉。

○二府拜恩詣景靈宮謝

文穆王冀公﹐天聖初再爲相﹐旣拜命謝恩﹐卽請詣景靈宮奉眞殿朝謝眞宗皇帝。冀公仍以五百千建置道場﹐托先公爲齋文﹐其略曰﹕『奉諱之初﹐謝病於外﹐臨西宮而莫及﹐企南狩以方遙。』失其本﹐余不盡記。自後二府初拜恩入謝﹐卽詣景靈﹐踵冀公故事也。

○都省議事儀式

先公嘗言﹐自太祖臨禦以來﹐百司人吏﹐艱於選補﹐繇是臺省舊規﹐漸成廢墜。吾前忝罷右僕射﹐省中並非舊吏﹐惟私名散官三數人主掌按籍而已。其舉措祗應山野﹐逮其詢省中故事﹐則懵然莫知也。適會勑下﹐集三省官議事﹐省吏以狀白﹐吾詰之曰﹕『三省官議事﹐僕射入省乎﹖』曰﹕『不知也。』『臺省官與丞郎尙書雜坐乎﹖』曰﹕『不知也。』『掌名表郎官與監議禦史何向而坐﹖』曰﹕『不知也。』『左右丞與尙書坐孰爲主﹖』曰﹕『不知也。』吾爲主客郎中掌誥日﹐時吏部尙書張公昭﹑兵部尙書李公儔﹑左丞趙公上交﹑中丞劉公溫叟﹑致仕楊尙書昭﹐以耆儒碩徳﹐俱在班列﹐屢陪諸公於都省議事。大凡在內庭﹐論職不論官﹐入都省﹐論官不論職。如翰林學士【文明學士﹑樞密﹑直學士﹑三司副使並同上。】帶兩省官及都省官﹐遇議事之日﹐入都省﹐並綴本班坐。【此論官不論職也﹐如郎中則向郎中坐﹐諫議則向諫議坐也。】每議事﹐所司於都堂陳帟幕﹐具酒饌﹐設左右丞坐於堂之東北﹐面南向。設禦史中丞坐於堂之西北﹐面南向。設六尙書侍郎坐於堂之東廂﹐面西向。設兩省尙侍給事諫議坐於堂之西廂﹐面東向。【如兩省有侍郎﹐則攺左右尙侍坐。】設知名表郎官坐於堂之東南﹐面北向。設監議禦史坐於堂之西南﹐面北向。又設左右司郎中【『中』字據明抄本增。】員外坐於左右丞後﹐設三院禦史坐於中丞之後﹐設諸行郎中員外坐於尙書侍郎之後﹐設左右司諫正言坐於給捨諫議之後﹐並重行異位。故事﹐左右僕射與侍中中書令是爲四相。自唐開元之後﹐僕射參知政事﹐然非軍國大事﹐本省會議事之日﹐三省官早赴省就次﹐所司先以議事徧呈諸官﹐略知大意﹐然後所司引知名表郎官執黃卷【黃卷卽所議事。】升廳﹐就本位。次引小兩省官就本位﹐次引郎中員外就本位﹐次引三院禦史就本位﹐次引兩省官﹐次引尙書侍郎﹐次引禦史中丞﹐各就本位﹐然後左右丞升廳。所司抗聲曰﹕『揖』﹐羣官對揖訖﹐各就坐。知名表郎官以黃卷授所司﹐所司捧詣左右丞﹐【如左右丞闕﹐卽次判都省官一人事。】左右丞執捲展讀訖﹐然後授於中丞﹐於尙書侍郎﹐迆邐展讀訖﹐復授於名表郎官。始命茶酒進食﹐【再行酒進食﹐所司抗聲曰﹕『揖』﹐揖訖﹐羣官方飲酒﹐爵止於三行﹐後或以喧嘩不設。】食飲【『飲』原作『欲』﹐據明抄本攺。】畢﹐所司捧筆硯立於左右丞之前﹐一吏抗聲曰﹕『請定訖』﹐左右丞捧筆叩頭。所司曰﹕『揖』﹐左右丞與羣官揖訖﹐然後以一幅紙寫所議事節﹐署名於其下﹐迆邐授於回坐監議禦史﹐命一吏抗聲曰﹕『有所見不同者﹐請不押押字。』【在坐如有異議﹐不問官位髙卑﹐並於進狀論﹐別侯進止。】後食訖﹐所司復抗聲曰﹕『食畢﹐揖』﹐羣官對揖﹐各降階出﹐就本次以所議事可否﹐共列狀進入﹐以髙者爲表首。如諸司三品以上﹐並入省議事﹐卽諸司三品坐於尙書侍郎之南﹐東官一品坐尙書侍郎之前﹐武班二品﹐坐於給捨之南﹐並同席異位。如議大事﹐僕射禦史大夫入省﹐惟僕射鞍轡至廳下馬﹐余官並門外下馬﹐設僕射大夫位於左右丞之前﹐並行異位﹐揖畢﹐押字﹐皆僕射專之矣。故徐騎省鉉博古之士﹐多知典故﹐亦言在江南見舊儒所說議事次第﹐與吾略同﹐命寫一圖子【明抄本作『字』。】授與省吏﹐卽不知此輩能遵守否﹖【已上並見春明退朝錄。】

○南郊執仗兵士

梁開平二年南郊﹐執儀仗兵士計二千九百七十人。建隆四年南郊﹐執儀仗兵士一萬三千六百人﹐太常寺鼓吹等二千六百四人﹐太僕寺推駕兵士六百八十二人﹐六軍執擎人員兵士五百五十二人﹐左右金吾衛【『衛』原作『街』﹐據明抄本攺。】仗各一百二十五人﹐左金吾仗三百五十八人﹑右金吾仗三百五十九人﹐殿中省押番人員並執擎兵士共五百三十一人﹐司天臺一百六十二人﹐八司都司四千三百七十三人﹐合兵部一萬七千四百三十三人。【出金坡遺事。】

○中書密院執政官非假日不得私第見客

慶曆三年九月丁丑﹐知諫院蔡襄上言﹐自今中書樞密院執政官﹐非休假日﹐私第不得見客﹐欲詢訪外事者﹐聽呼召。從之。【見涑水紀聞。以上五字據明抄本增。】

○太祖令文武臣入見謝畢乃得詣正衙

舊制﹐文武羣臣由一命而上﹐自外至京﹐必先詣正衙﹐見訖﹐乃得入見。辭謝﹐亦如之。太祖皇帝禦極之初﹐親總庶務﹐嘗驛召一邊臣入對﹐將授以方略﹐訝其到闕已數日而未見。左右或奏以未過正衙﹐太祖意不平之﹐乃令自今皆入見謝畢﹐乃得詣正衙﹐遂爲定制。【出涑水紀聞。以上五字據明抄本增。】

○樞密院別撰時政記

左右史所以記言動也﹐然則王者之密畫切問﹐弼臣之僉諧獻納﹐外廷分職﹐莫克與聞﹐則中書有時政記﹐得以詳述焉。近制﹐參知政事二員﹐共掌其任﹐復有羣司上殿奏事﹐及親奉徳音﹐或特出宸斷﹐可以訓俗示後者﹐月終錄送中書同編纂﹐編訖奏禦﹐宣付史館。景徳﹑祥符中﹐知樞密院王公欽若﹑陳公堯叟請自今樞密院所覩嘉言美徳﹐更不錄送中書﹐願別爲時政記。從之。【金坡遺事。】

○譯經潤文使

太平興國中﹐始置譯經院於太平興國寺﹐延梵學僧翻譯新經。始以光祿卿湯悅﹑兵部員外郎張公洎潤色之。後趙文定﹑楊文公﹑晁文莊﹑李尙書維﹐皆爲譯經潤文官。天禧中﹐宰相丁晉公始爲使。天聖三年﹐又以宰相王冀公爲使﹐自後宰相繼領之﹐然降麻不入銜。慶曆三年﹐呂許公罷相﹐以司徒爲譯經潤文使﹐明年致仕﹐章郇公代之﹐自後乃降麻入銜。又以參政﹑樞密爲潤文﹐其事浸重﹐每歲誕節﹐必進新經。前兩月﹐二府皆集以觀翻譯﹐謂之開堂﹐亦唐之淸流盡在也。前一月﹐譯經使﹑潤文官集以進新經﹐謂之閒堂。【春明退朝錄作『閉堂』。】

○太常寺官

太常寺﹐國初以來﹐皆禁林之長主判﹐而禮院自有判院﹑同判院。大中祥符中﹐符瑞繁縟﹐別建禮儀院﹐輔臣主判﹐而兩制爲知院。天禧末﹐罷知院。天聖中﹐省禮儀院﹐而寺與院事﹐舊不相兼。康定元年﹐置判寺﹑同判寺﹐並兼禮儀事﹐近有至六七人者。按太常置卿一員﹐少卿二員﹐博士四員。祥符中﹐博士二員﹐後加至四員﹐今若置判寺一員﹐同判寺二員﹐合唐之卿數矣。【天聖元年攺同判院爲同知院﹐卽博士也。】

○宰相帶館職

唐制﹐宰相四人﹐首相帶太淸宮使﹐次三相皆帶館職﹐洪文館大學士﹑監修國史﹑集賢殿大學士﹐以此爲次序。本朝置二相﹐昭文﹑修史﹐首相領焉﹔集賢﹐次相領焉。三館職﹐惟修史有職事﹐而頗以昭文爲重。自次相遷首相﹐乃得之。趙令初拜﹐止獨相﹐領集賢殿大學士﹐續兼監修國史﹐久之﹐遷昭文館。薛文惠與沈恭惠並相﹐薛自參政領監修﹐相仍舊﹐而沈領集賢。畢文簡與寇忠湣並相﹐而畢領監修﹐寇領集賢。王太尉相﹐止領集賢。近時王文惠﹑龐莊敏初拜及獨相﹐悉兼昭文﹑修史二職﹐非舊制也。

○文臣自使相除樞相罷節還舊官

文臣自使相除樞相﹐罷節而還舊官。景佑元年﹐王沂公自使相帶檢校官﹐復爲吏部尙書同平章事﹐充樞密使。慶曆七年﹐夏鄭公自使相入樞﹐仍帶節度使﹐亦非舊制也。

○文臣爲使相節度使

太祖﹑太宗時﹐文臣爲使相﹐惟趙令一人。眞宗時﹐寇萊公﹑王冀公二人﹐節度使李南陽一人。幹興後﹐難遽數矣。

○文臣換武

唐文武參用﹐袁滋自尙書右丞出華州刺史﹐召爲左金吾衛大將軍﹐如是者數人。本朝頗循其制﹐工部侍郎王公明兼黃州刺史﹐給事中喬公維嶽換海州刺史﹐三司使﹑尙書左丞李公士衡換同州觀察使﹐翰林學士﹑工部侍郎陳公堯咨換宿州觀察使。如錢鄧州及慶曆初﹐韓﹑範﹑龐﹑王四公﹐皆換觀察使﹐以用兵擢之也。龍圖閣直學士馬公季良換秦州防禦使﹐非美譽也。

○武臣換文

武臣換文資者﹐太宗時﹐白州刺史錢昱換祕書監﹐遷工部侍郎﹐復換觀察使。

○王冀公爲大資政請鑄印不許

眞宗優待王冀公﹐景徳中﹐罷參知政事﹐始置資政殿學士以命之。宰相寇萊公頗抑之﹐班翰林之下﹐乃命爲大學士。冀公請鑄印﹐不許﹐遂領尙書省﹐自有印也。○太尉在三師之下

太尉舊在三師之下﹐繇唐以來﹐以上公爲重。李光弼自司空爲太尉﹐薨﹐贈太保。郭子儀自司徒爲太尉﹐薨﹐贈太師。李徳裕自司徒爲太尉﹐皆以超拜。李載義自司徒爲太保﹐王智興自司徒爲太傅﹐二人卒﹐俱贈太尉。是以上公寵待宗臣﹐余𨿽有功﹐可遷保﹑傅﹐而掌武之尊﹐不可得也。五代至國初﹐節度皆自檢校太傅遷太尉﹐太尉遷太師﹐然無升秩明文。

○不歷郎官爲大諫

唐姚南仲不歷尙書﹑侍郎﹐而入府便爲僕射。近世鄭文肅﹑劉丞相﹑張尙書方平﹑王宣徽拱辰﹑滕侍讀甫﹑呂給事惠卿﹑鄧中丞潤父﹐皆不歷郎中﹑員外而便爲諫議大夫。

○遷郎曹

尙書省二十四司﹐唐世以事簡者兼學士﹑舍人﹐本朝惟重左曹﹐名曹館職﹐提點刑獄例得名曹﹐而開封府判官轉運使得名曹﹐又遷左曹。學士﹑舍人待詔遷二資﹐帶史撰更得優遷﹐如王原叔自工部郎中遷吏部郎中是也。朝官帶史館﹐亦得優遷﹐李邯鄲自博士爲禮部員外郎﹐賈魏公自司封員外郎爲禮部郎中是也。【已上並出春明退朝錄。】

○侍制更直

皇佑初﹐三司出絹數十萬收布谷粟﹐轉運司均配人戶﹐變納見錢﹐期限甚促。韓魏公以軍儲不乏﹐請滿歲方輸官﹐仍免配坊郭第四第五等戶﹐鄕村亦聽以斛斗折納。於是人力舒緩﹐無逼迫之憂。【見忠獻魏王別錄。】

○宣徽使位樞密使下

宣徽使舊亞樞密使﹐【筆錄有『位』字。】在樞密副使同知樞密院【筆錄有『事』字。】之上。咸平中﹐周瑩拜宣徽使﹐有所畏避﹐因【筆錄有『自』字。】陳願居其下﹐先帝從之﹐遂爲常制﹐自瑩始也。【出沂國文正公筆錄。】

○駕親臨問臣僚

邢昺嘗被疾﹐請告﹐眞宗親臨問﹐賜藥一奩﹐銀器千兩﹐彩千匹。國朝故事﹐非宗戚將相﹐問疾臨奠﹐帝不親行﹐惟昺與郭贄以恩舊﹐特用此禮﹐儒者榮之。邢止問疾﹐郭止【『止』字疑衍。】復臨喪。【楊文公談苑。】

○兩府親戚回避

國朝舊制﹐父子兄弟及親近之在兩府者﹐與侍從執政之官﹐必相回避。熙寧初﹐呂公弼爲樞密使﹐其弟公著除禦史中丞﹐制曰﹕『久欲登於近用﹐尙有避於當塗。』公弼聞之﹐義不能安﹐遂乞罷樞府。久之﹐以觀文學士知並州。

又

韓魏公掌誥﹐妻父入參大政﹐引唐獨孤郁﹑權徳輿故事﹐懇求解職﹐太宗覽奏稱嘆﹐除集賢殿修撰。趙公罷﹐公復職﹐詔冠西掖﹐親擇牯犀帶以賜之。今丞相陳公堯叟作相﹐壻王舉正﹔晏殊作相﹐婿楊察﹔忠獻韓公執政﹐婿李淑﹐皆引公之請爲法﹐攺以他職。【見忠獻魏王別錄。】

○具員

具員用小方冊子﹐可五六寸﹐【蓋置於懷袖也。】每官位以黃紙褾隔之﹐一親王﹐二中書﹐三樞密院﹐四使相節度使﹐五僕射尙書﹐六三司使﹐七翰林侍講﹑侍讀﹑密直龍圖閣學士﹐八中丞﹑丞郎﹑給捨﹑諫議﹑待制﹐九畱後﹑觀察﹑防禦使。【出蓬山誌。】

○軍巡馬步院用文吏

先是軍巡及馬步院判官﹐皆用郡府吏。建隆元年﹐始詔兩京軍巡﹑諸州馬步院判官﹐令吏部流內銓擇選人無遺闕者﹐聽減兩選補之﹐始用文吏也。

○定合班儀

建隆三年﹐復位合班儀﹐升六曹侍郎在給事舍人之上﹐郎中在補闕之上﹐員外郎在拾遺之上﹐節使在六曹侍郎之上﹐中書侍郎之下。故事﹐北省官爲侍從班﹐五品押南省四品﹐四【『四』原作『五』﹐據活字本明抄本攺。】品押南省五品﹐節使在諸司三品之下﹐至是攺焉。

○賜百官冬服

建隆三年十月﹐賜文武常參官冬服﹐累朝止賜將相翰林學士諸軍大校﹐至是太祖曰﹕『冬服不及百官﹐甚無謂也。』故賜之。

○一品致仕官綴班

建隆四年﹐詔一品致仕官﹐曾帶同平章事者﹐每遇朝會﹐宜綴中書門下班。是時﹐太子太師致仕侯益等來陪祀﹐故下是詔。

○罷代判官

幹徳二年﹐詔諸州長吏或有須籍人代判者﹐卽於賓佐中擇公幹者充﹐不得更任元從人。先是﹐承五代以來﹐領節旄爲郡守者﹐多武夫﹐皆不知書﹐所至必自置吏﹐謂之代判。政事一以委之﹐用權不法﹐太祖知其獘﹐至是罷之。

○臺省寺官以三周轉官

幹徳四年﹐詔禦史臺﹑吏部流內銓南曹﹑刑部大理寺﹐自少卿郎中員外郎知雜侍禦史以下﹐及丞簿司直評事等﹐並以三周年爲滿。須常在本司蒞事者﹐至月限滿﹐卽與轉官。

○常參官朝官

詔京朝官將命出入﹐及受代歸闕者﹐宜令中書舍人郭贄﹑膳部知雜事滕中正﹑戶部郎中雷徳驤﹐同考校勞績及銓量材器﹐候有闕中書﹐類能以授之。先是常參官﹐自一品以下﹐皆謂之京官。未常參官﹐謂之未常參官。近代以常參官爲朝官﹐未常參官爲京官﹐故有朝官之目。

○登聞檢院

雍熙元年﹐攺匭院爲登聞【明抄本有『檢』字。】院﹐東延恩匭爲崇仁檢﹐南招諫匭爲思諫檢﹐西申寃匭爲申明檢﹐北通玄匭爲招賢檢。

○選人赴調求職官

淳化五年十一月﹐詔吏部選人赴調﹐並須於京朝內求一人爲職官﹐用府縣諸司監印。

○詔勑藏勑書樓

六月﹐詔天下﹐前後詔勑﹐並藏於勑書樓﹐著以籍。受代日﹐交相付﹐仍於印紙歷及南曹歷內批書。

○羣臣入合

十二月朔﹐太宗禦文徳殿﹐羣臣入合﹐禮畢﹐百官廊下飱。唐制﹐朔望﹐天子禦宣徳【『徳』活字本﹑明抄本並作『政』。】殿﹐授百官起居﹐諸司奏事﹐仗衛如式。敬宗始於紫宸爲入合之儀﹐五代以來﹐禮容多闕﹐至是始復舊。【已上見國朝事實。】

宋朝事實類苑卷第二十八

●宋朝事實類苑卷第二十九

詞翰書籍﹝一﹞

◆詞翰書籍﹝一﹞

制詞異名

白麻

西掖植紫薇

答北戎書

知制誥上事閣長壓角

學士系鞋

學士俸薄

進退宰相議論皆出學士

知制誥先試後命

索潤筆

學士朱衣雙引

學士入札不著姓

三館

學士賜帶不佩魚

得學士體

咨報

學士日益自卑

翰林院故事

學士躡履見丞相

槐廳

學士上日用樂

罷潤筆

直院

制書不可稱徳音

學士職任事體與外司不同

學士班次

學士罷晚朝

直學士院

韓丕不長應用出院

學士之職淸切貴重

太祖命李昉

忁直例

試館閣知制誥等

冊皇太子

學士新入院

降聖齋

○制詞異名

學士之職﹐所艸文辭﹐名目浸廣。拜免公王將相妃主曰制﹐賜恩宥曰赦﹐書曰徳音﹐處分事曰勑﹐牓文【『文』原作『大』﹐據明抄本攺。】號令曰禦札﹐賜五品官已上曰詔﹐六品以下曰勑書﹐批勑羣臣表奏曰批答﹐賜外國曰蕃書﹐道醮曰靑詞﹐釋門曰齋文﹐教坊宴會曰白語﹐土木興建曰上梁文﹐宣勞錫賜曰口宣。此外更有祝文祭文諸王布政牓號簿隊名贊佛文疏語﹐復有別受詔旨作銘碑墓志樂章奏議之屬。此外章表歌頌應制之作。舊說﹐唐朝宮中﹐常於學士取眠兒歌﹐僞蜀學士作桃符文﹐孟昶學士辛寅遜題桃符云﹕『新季納餘慶﹐佳節號長春』﹐是也。

○白麻

翰林規制﹐自妃後皇太子親王公主宰相樞密節度使並降制﹐用白麻紙書﹐每行四字﹐不用印。進入後﹐降付正衙宣讀﹐其麻卽付中書門下。當日本院官告院取索綾紙﹐待詔寫官告﹐只用麻詞。官告所署﹐中書三司官宣奉行﹐並依告身體式﹐常用閣長一人銜位。【談苑。】

○西掖植紫薇

咸平中﹐翰林李昌武宗諤初知制誥﹐至西掖﹐追故事﹐獨無紫薇﹐自別墅移植。聞今庭中者﹐院老吏相傳﹐猶是昌武手植。晏元獻寫賦於壁曰﹕『得自羊墅﹐【湘錄作『莘野』。】來從召園。有昔日之絳老﹐無當時之仲文。觀茂悅以懷舊﹐指蔽芾以思人。』【湘山野錄。】

○答北戎書

景徳初﹐北戎請盟﹐欲撰答書﹐久亡體制。時趙文定安仁爲學士﹐獨記太祖朝書禮規式﹐詔撰之。及修講盟好之制﹐深體輕重﹐朝論美之。【玉壺淸話。】

○知制誥上事閣長壓角

舍人院﹐每知制誥上事﹐必設紫褥於庭﹐面北拜廳﹐閣長立褥之東北隅﹐謂之壓角。宗衮作掖垣叢志﹐而不解其事。按唐書亦無聞焉﹐惟裴廷裕正陵遺事云﹕『舍人上事﹐知印宰相當壓角。』則其禮相傳自唐也。予爲舍人日﹐邵興中入院﹐不疑爲閣長﹐壓角﹐時議美之。【出春明退朝錄。此六字原在前標題下。】

○學士系鞋

翰林故事﹐學士每退【『退』東軒作『白事』二字。】於中書﹐皆公服靸鞋坐玉堂﹐使院吏入白學士至﹐丞相出迎﹐然此禮不行久矣。章惇爲知制誥﹐直學士院﹐力欲行之。會一日﹐兩制俱白事於中書﹐其它學士皆鞹足秉笏﹐而惇獨散手系鞋。翰林故事﹐十廢七八﹐忽行此禮﹐大喧物議﹐而中丞鄧綰尢肆詆毀。旣而罷惇直院﹐而系鞋之禮﹐後亦無肯行之者。京師春秋社祭﹐多差兩制攝事﹐王僕射珪爲內外制十五年﹐祭社者屢矣。【今本東軒筆錄無以上二十八字。】

○學士俸薄

先朝翰林學士﹐不領它局﹐故俸納最薄。楊億久爲學士﹐有乞郡表﹐其略曰﹕『虛忝甘泉之從官﹐終作莫敖之餒鬼。』又有『方朔饑欲死』之句﹐自後乃得判他局。至元丰攺官制﹐而學士無主判如先朝矣。

○進退宰相議論皆出學士

進退宰相﹐其帖例艸議﹐皆出翰林學士。舊制﹐學士有闕﹐則第一廳舍人爲之。嘉佑末﹐王荊公爲合老﹐會學士有闕﹐韓魏公素忌介甫﹐不欲使之入禁林﹐遂以端明殿學士張方平爲承旨﹐蓋用舊學士也。旣而魏公罷政﹐凡議論皆出安道之手。【已上出東軒筆錄。】

○知制誥先試後命

國朝之制﹐知制誥必先試而後命﹐有國以來百年﹐不試而命者才三人﹐陳堯佐﹑楊億及修忝與其一爾。

○索潤筆

王元之在翰林﹐嘗艸夏州李繼遷制﹐繼遷送潤筆物數倍於常﹐然用啟頭書送﹐拒而不納﹐蓋惜事體也。近時舍人院艸制﹐有送潤筆物稍後時者﹐必遣院子詣門催索﹐而當送者往往不送﹐相承旣久﹐今索者送者皆恬然不以爲怪也。

○學士朱衣雙引

故事﹐學士在內中﹐院吏朱衣雙引。太祖朝﹐李昉爲學士﹐太宗在南衙﹐朱衣一人前引而已﹐昉亦去其一人﹐至今如此。

○學士入札不著姓

往時﹐學士入札﹐【歸田有『子』字。】不著姓﹐但云學士臣某。先朝盛度﹑丁度並爲學士﹐遂著姓以別之﹐其後遂皆著姓。

○三館

梁祖都汴﹐庶事艸創﹐正明中﹐始於今右長慶門東北創小屋數十間﹐爲三館﹐湫隘尢甚。又周廬徼道﹐咸出其旁﹐衛士騶卒﹐朝夕喧雜﹐每授詔撰述﹐皆移他所。至太平興國中﹐車駕臨幸﹐顧左右曰﹕『若此卑陋﹐何以待天下賢俊﹖』卽日詔有司規度左升龍門東北居府地爲三館﹐命內臣督役﹐晨夜兼作﹐不日而成。尋下詔﹐賜名崇文院﹐以東廊爲昭文館書庫﹐南廊爲集賢院書庫﹐西廊八經史子集四部爲史館書庫﹐凡六庫書籍正副本﹐僅八萬卷﹐斯爲盛也。昭文館本前世弘文館﹐建隆中﹐以其犯宣祖廟諱攺焉。淳化初﹐以呂佑之﹑趙昂﹑安徳裕﹑勾中正並直昭文館﹐則本朝直昭文館﹐自呂佑之等始也。

集賢有直院﹐有校理。端拱初﹐以李宗諤爲集賢校理﹐淳化初以和■﹝山蒙﹞爲直集賢院﹐則本朝直集賢校理﹐自和■﹝山蒙﹞﹑李宗諤始也。

史館有直館﹐有修撰﹐有編修﹐有校勘﹐有檢討。太平興國中﹐趙鄰幾﹑呂蒙正皆爲直史館﹐掌修撰﹐而楊文舉爲史館編修。是時﹐修撰未列於職﹐至至道中﹐始以李若拙爲史館修撰。雍熙中﹐宋炎爲史館校勘。淳化中﹐以郭延澤﹑董元亨爲史館檢討﹐則本朝直史館﹑史館編修﹑史館修撰﹑史館校勘﹑史館檢討﹐自趙鄰幾﹑呂蒙正﹑李若拙﹑楊文舉﹑宋炎﹑郭延澤﹑董元亨等始也。

本朝三館之外﹐復有祕閣圖書﹐故祕閣置直閣﹐又置校理。咸平初﹐以杜鎬爲祕閣校理﹐後充直祕閣﹐則本朝直祕閣﹑祕閣校理皆自杜鎬始也。

三館謂宏【『宏』原作注文曰﹕『字同宣祖廟諱上一字。』】文館﹑史館﹑集賢院﹐建隆元年二月﹐避諱字﹐詔易名昭文館。端拱元年五月﹐詔置祕閣於崇文院之中堂。

○學士賜帶不佩魚

國朝之制﹐自學士已上賜金【歸田作『命』。】帶者﹐例不佩魚。若奉使契丹及館伴北使則佩﹐事已﹐復去之。惟兩府之臣﹐則賜佩﹐謂之重金。

○得學士體

仁宗初立今上爲皇子﹐令中書召學士艸詔﹐學士王珪當直﹐召至﹐中書諭之﹐王曰﹕『此大事也﹐必須面奉聖旨。』於是求對﹐明日面稟得旨﹐乃艸詔。羣公皆以王爲眞得學士體也。

○咨報

唐人奏事﹐非表非狀者﹐謂之牓子﹐亦謂之錄子﹐今謂之札子。凡羣臣百司上殿奏事﹐兩制以上非時有所奏陳﹐皆用札子。中書樞密院事﹐有不降宣勑者﹐亦用札子﹐與兩府自相往來亦然。若百司申中書﹐皆用狀﹐惟學士院用咨報﹐其實如札子﹐亦不出名﹐但當直學士一人押字而已﹐謂之咨報﹐【今俗謂艸書書名爲押字也。】此唐學士舊規也。唐世學士院故事﹐近時隳廢殆盡﹐惟此一事在爾。

○學士日益自卑

往時﹐學士循唐故事﹐見宰相不具鞋笏﹐系鞋坐玉堂上﹐遣院吏計會堂頭直省官﹐學士將至﹐宰相出迎。近時﹐學士始具靴笏﹐至中書與常參官雜坐於客位﹐有移時不得見者﹐學士日益自卑﹐丞相禮亦漸薄﹐並習見已久﹐恬然不復爲怪也。

○翰林院故事

唐翰林院在禁中﹐乃人主燕居之所﹐玉堂﹑承明﹑金鑾殿皆在其間﹐應供奉之人﹐自學士已下﹐工伎羣官司隸籍其間者﹐皆稱翰林﹐如今之翰林醫官﹑翰林待詔之類是也。惟翰林茶酒司止稱翰林司﹐蓋相承闕文。唐制﹐自宰相而下﹐初命皆無宣召之禮﹐惟學士宣召﹐蓋學士院在禁中﹐非內臣宣召﹐無因得入﹐故院門別設復門﹐亦以其通禁庭也。又學士院北扉者﹐爲其在浴堂之南﹐便於應召。今學士初拜﹐自東華門入﹐至左承天門下馬待詔﹐院吏自左承天門雙引至合門﹐此亦用唐故事也。唐宣召學士﹐自東門入者﹐彼時學士院在西掖﹐故自翰林院東門赴召﹐非若今之東華門也。至如挽鈴故事﹐亦緣其在禁中﹐𨿽學士院吏﹐亦止於玉堂門外﹐則其嚴密可知。如今學士院在外﹐與諸司無異﹐亦設鈴索﹐悉皆文具故事而已。【各出歸田錄。】

又

學士院玉堂﹐太宗皇帝曾親幸﹐至今惟學士上日許正坐﹐他日皆不敢獨坐。故事﹐堂中設視艸臺﹐每艸制﹐則具衣冠﹐據臺而坐。今不復如此﹐但存空臺而已。玉堂東承旨合子窗格上﹐有火燃處﹐太宗嘗夜幸玉堂﹐蘇易簡爲學士﹐已寢﹐遽起﹐無燭具衣冠﹐宮嬪自窗格引燭入照之。至今不欲更易﹐以爲玉堂一盛事。

○學士躡履見丞相

衣冠故事﹐多無著令﹐但相承爲例。如學士舍人躡履見丞相﹐往還用平狀﹐扣階乘馬之類﹐皆用故事也。近歲多用靴簡﹐章子厚爲學士日﹐因事論列﹐今則遂爲著令矣。

○槐廳

學士院第三廳學士合子﹐當前有一巨槐﹐素號槐廳﹐舊傳居此合者﹐多至入相。學士爭槐廳﹐至有抵徹前人行李而彊據之者﹐予爲學士時﹐目觀此事。

○學士上日用樂

舊翰林學士﹐地勢淸切﹐皆不兼他務﹐文館職任﹐自校理以上﹐皆有職田﹐惟內外制不給。楊大年久爲學士﹐家貧﹐請外﹐表辭千餘言﹐其間兩聯曰﹕『虛忝甘泉之從臣﹐終作莫敖之餒鬼』﹔『從者之病莫興﹐方朔之饑欲死』。京師百官上日﹐惟翰林學士勑設用樂﹐他𨿽宰相﹐亦無此禮。優伶並開封府點集﹐陳和叔除學士時﹐和叔知開封府﹐遂不用女優﹐學士院勑設不用女優﹐自和叔始。

○罷潤筆

內外制﹐凡艸制除官﹐自給諫待制以上﹐皆有潤筆物。太宗時﹐立潤筆錢數﹐降詔刻石於舍人院。每除官﹐則移文督之﹐在院官下至吏人院騶﹐皆分沾。元丰中﹐攺立官制﹐內外制皆有添給﹐罷潤筆之物。

○直院

唐制﹐官序未至﹐而以他官權攝者﹐爲直官﹐如許敬宗爲直記室是也。國朝學士舍人﹐皆置直院﹐熙寧中﹐復置直舍人﹐學士院但以資淺者爲之﹐其實正官也。熙寧六年﹐舍人皆遷罷﹐合下無人﹐乃以章子平權知制誥﹐而不除直院者﹐以其暫攝也。古人兼官﹐多是暫時攝領﹐有長兼者﹐卽同正官。予家藏海陵王墓志﹐謝朓文﹐稱兼中書侍郎。【各出筆談。】

○制書不可稱徳音

本朝之制﹐凡霈宥大赦﹑曲赦﹑徳音三種﹐自分等差。宗衮言﹐徳音非可名制書﹐乃臣下奉行制書之名。天子自謂徳音﹐非也。余按唐常衮集﹐赦令一門﹐總謂之徳音﹐蓋得之矣。【退朝錄。】

○學士職任事體與外司不同

先公嘗言﹐翰林學士居深嚴之地﹐職任事體﹐與外司不同﹐至於謁見相府﹐自非朔望慶弔﹐止公服系鞋而已。學士於內庭出入﹐或曲詔﹐亦不具靴簡。若同列齊行﹐前此命朱衣吏雙引﹐抗聲言學士來﹐直至宮門方止。歸院﹐則朱衣吏遞聲呼學士來者數四。故事﹐學士敍班﹐只在宰相後﹐今之參知政事班位﹐卽舊日學士立班處也。近朝以來﹐會赴內殿起居﹐敍班在樞密宣徽使後﹐惟大朝會入閣聖節上壽﹐始得綴臺司步武焉。吾自延州歸闕﹐再忝內職﹐時與朱崖盧相同列﹐依舊命吏前後雙引。旣而盧謂吾曰﹕『今府尹令尹【時皇上開封府尹兼中書令。】親賢英仁﹐復兼右相﹐尙以一朱衣前導﹐吾儕爲學士﹐而命吏雙引﹐得無招物議乎﹖』因令罷去雙引﹐自是抗聲傳呼之儀﹐後亦稍罷矣。【出朝退錄。】

○學士班次

學士班﹐舊例𨿽遺補府參軍﹐亦在丞郎之上。建隆中﹐陶谷任學士﹐自以官至尙書﹐因上言學士官未至丞郎者﹐並序於丞郎之下。至丞郎者﹐在左右常侍之上。至尙書者﹐從本品序﹐從之。淳化五年六月﹐詔曰﹕『翰林樞密直學士﹐職參內署﹐禮絕外司﹐況品秩以旣殊﹐在等威而宜峻。頃有所易﹐深未便安﹐宜申明於舊章﹐用遵行於故事。自今序立班位﹐宜依舊在丞郎之上。』舊規云﹕學士大慶賀大朝會﹐並立於宰相之後﹐今分行右立﹐在親王使相之後。坐卽居左﹐重行於參知政事之後。國朝侍讀侍講皆帶翰林之名﹐在密旨【似應作『直』。】學士之上﹐又置龍圖閣學士﹐亦在密直學士之上﹐龍圖閣直學士卽在密直【『直』據明抄本增。】學之下﹐立班坐位並少退。

又

舊制﹐端明殿學士﹐必於翰林中久次者遷授﹐後攺爲文明殿學士﹐皇朝惟李昉爲之。資政殿學士﹐眞宗特置此官﹐以王欽若罷參知政事﹐優禮之也。時執政奏班﹐次學士之下﹐上不悅。月餘﹐授欽若兵部侍郎﹐充資政殿大學士﹐班在翰林之上。天禧初﹐張知白自參知政事罷爲侍讀學士﹐以兩府舊臣﹐詔特升在學士之上。

又

學士入院﹐舊例不以官之髙下﹐惟以先後爲班。以干徳元年十一月﹐以工部尙書竇儀爲學士﹐詔儀班次承旨陶谷。天禧四年四月﹐楊億再入翰林﹐詔億班在錢惟演之下﹐盛度之上﹐惟演奏讓云﹕『竊見太祖朝﹐竇儀自工部尙書再入翰林﹐班在舊學士之上。太宗朝﹐王旦以禮部郎中再知制誥﹐在呂佑之之上。況楊億在景徳中﹐已爲學士﹐今來官位與臣並是丞郎﹐伏乞聖慈特升楊億班在臣之上。』遂降詔從之。故億謝表云﹕『更篤相先之義﹐俄頒得請之文。』

○學士罷晚朝

舊規﹐學士當直﹐則趁晚朝﹐不當直﹐卽無逐日起居。國朝之制﹐並早赴內朝﹐而罷晚朝矣。或知審官三班及判流內銓者﹐三五日一詣承明﹐稟奏公事﹐卽俟上再坐也。舊制謂之諸司散﹐今謂之諸司公事退也。【已上出金坡遺事。】

○直學士院

開寶二年﹐李文正以中書舍人﹐盧相以知制誥﹐並命直學士院。六年﹐知制誥張公澹權直學士院。太平興國元年﹐湯率更悅﹑徐騎省鉉直學士院﹐王梓州克正﹑張侍郎洎直舍人院﹐四人皆江南文士也。熙寧二年﹐復置舊官。【退朝錄。】

○韓丕不長應用出院

韓丕有淸操﹐頗能爲詩﹐及入禁中﹐不甚長於應用。一夕須詔書甚急﹐韓停筆旣久﹐問吏索舊艸﹐吏以本典扃戶出宿﹐不可搜檢。丕乃破鎖取之﹐攺易而進﹐不一月﹐逐出院。【明抄本作『丕越月遂出院』。】

○學士之職淸切貴重

淳化四年五月﹐命張洎﹑錢若水爲學士﹐赴之日﹐太宗謂近臣曰﹕『學士之職﹐淸切貴重﹐非它官可比﹐朕嘗重此官。』故事﹐學士赴上﹐有勑設入弄獼猴之戲﹐久罷其事﹐然亦非宜。今教坊有雜伎跳丸舞之類﹐當令設之﹐仍詔樞密直學士呂端﹑劉昌言及知制誥柴成務預會。【自此學士兩制密學赴會﹐丞郎給諫不得預也。】

○太祖命李昉

李文公昉﹐開寶中爲中書舍人﹐時盧多遜爲兵部員外郎知制誥。會學士闕人﹐太祖並命更直禁林﹐未幾﹐昉請疾假﹐多遜先爲學士。及九月九日宴大明殿﹐太祖見昉坐於多遜之下﹐怪而問之﹐執政言﹐多遜已爲學士﹐昉是更直。太祖坐間命爲學士﹐又以昉是舊徳﹐坐於多遜之上﹐時開寶五年也。【出金坡遺事。】

○忁直例

學士初入忁直例﹐【淳化三年刻石龕於玉堂後東北壁。】諸行尙書【三十五直】﹑左右丞郎【四十直】﹑常侍諫議給事【四十五直】﹑諸官知制誥【五十直﹑如諫議知印四十五直】﹑太常少卿諸行郎中【五十五直】﹑諸行員外起居侍禦史【六十直】﹑殿中司諫【六十五直】﹑未升朝【一百二十直】﹑白身【一百四十直】﹐前資各加五直﹐初入轉官三直﹐已後每轉一直﹐攺服色一直﹐如知制誥三直已上﹐值本直﹐便忁一日。每新人入﹐先五直﹐舊學士一點次三直﹐一後兩直﹐一點亦須酌量都大忁直日數﹐以定三等多少。如兩人齊入﹐則不點。如舊官再入﹐約計前直減半。

又

楊巨舊規交宿例云﹕『新人常早入﹐舊人卽輪一巡﹐早入伴已後﹐卽晚入。晚入人待交早入人﹐常先出。早入卯時﹐晚入趁早堂。』國朝學士每日趁朝﹐故皆早入﹐學士惟單直﹐故無伴入之事。

○試館閣知制誥等

試京官及艸澤等﹐每試人前一日﹐學士聚廳共撰詩賦論各五題﹐封進。明日降出﹐有禦筆點定者用之。自朝臣直館閣京官州縣官艸澤皆院中試之﹐惟試知制誥卽在中書。禁門將開門﹐三五刻下﹐直學士卽出﹐如試未了﹐卽爲拖白矣。或詔兩同試﹐卽舍人並過院﹐其日必盛饌置酒﹐歡飲至暮也。天禧四年六月﹐詔每遇試人﹐令翰林禦廚供酒食。

○冊皇太子

舊規云﹕唐世冊皇太子﹐學士出就班﹐賀禮畢﹐又上表賀﹐並上皇太子箋。學士出就班賀禮畢又上表賀並上皇太子箋。【以上十八字重出﹐當系衍文。】天禧四年九月﹐今上爲皇太子﹐學士晁公等並用此禮。

○學士新入院

舊規云﹕學士新入院﹐飛龍賜馬一匹﹐並鞍轡及芻粟﹐謂之長借。今則賜馬並鞍轡。續翰志云﹕『舊賜白成釘口鞍﹐太宗攺賜銀鬧裝。』又攺犀腰帶爲金荔支帶。舊規云﹕上後三兩日內﹐就院置宴﹐今率以上日便賜宴。舊規云﹕十月初別賜錦長襖子。國初以來﹐賜翠毛錦。淳化中﹐蘇易簡入院﹐攺賜黃盤鵰﹐與觀察使同。其諸賜賚﹐今古小異者﹐卽具在李昌武翰林雜記矣。

○降聖齋

﹝有目無文﹞

宋朝事實類苑卷第二十九

●宋朝事實類苑卷第三十

詞翰書籍﹝二﹞

◆詞翰書籍﹝二﹞

學士院

學士從行幸

學士預丹鳳樓放赦

小宴學士預坐

學士艸麻

學士艸制次第

舍人賜書預宴

詞臣神仙之職

禁中墨妙

賜學士加等

玉堂擬瀛洲之象

學士和詩艸制

學士拜命

玉堂坐次

進制書小字本

學士中謝

進艸

太宗賜趙昌國及第

開封解以孫曁爲第一

太宗親試進士以孫何爲第一

舉子重戴

禦焚試卷於眞宗影殿前

收李迪黜賈邊

貢院設位供帳

禦試許詳定官別立等

狀元給騶從

試進士沿革

舉人謁先師

春秋發榜

降聖節齋宴

江南書籍

○學士院

學士院在滋【明抄本作『資』。】福殿橫街之南﹐宣徽院北﹐玉堂上東合﹐承旨學士居之﹐西合第二廳居之。玉堂後東西各二合﹐第三廳而下分處之。淳化中﹐蘇易簡爲學士時﹐建小樓於北軒﹐甚低窄。天禧三年﹐惟演奏重葺治﹐因去其下窗牖﹐施以曲檻﹐始明敞矣。待詔房六間﹐在玉堂西南﹐孔目院在西【謂之西頭】﹐驅使院在東【謂之東頭】﹐玉堂後東北一室二間﹐不甚髙敞。大中祥符中﹐今王相居之。二年入參大政﹐次李相迪又自此合拜命﹐其後入者﹐多求居之。此室常不空﹐前檐有大槐樹﹐意以爲祥﹐亦有不令剪削者。

○學士從行幸

太祖﹑太宗出徵時﹐學士並於行宮之外安下。自上東封泰山﹐西祀汾陰﹐幸亳﹐學士始設次於行宮內﹐彩殿之東﹐當直者居之﹐以俟詔命。其頒賜飲食茗果﹐則日有四五﹐皆與親王丞相等焉。

○學士預丹鳳樓放赦

唐制﹐皇帝禦樓肆赦﹐學士得升丹鳳樓之西南隅侍立。五代已後﹐因循廢之。淳化四年﹐蘇易簡自院入參大政﹐乃奏自今上禦樓﹐覃恩望令與樞密使侍立禦榻之側。從之。

○小宴學士預坐

淳化四年十月﹐武寧軍節度使曹彬來朝﹐上宴於長春殿﹐乃命翰林學士錢若水﹑樞密直學士張詠皆赴坐。舊制﹐每便殿小宴﹐當直學士與文明樞密直學士皆預坐。故相李昉及扈蒙在翰林日﹐常預斯宴﹐後爲合門使梁迥奏罷之。至是﹐給事中參知政事蘇易簡奏復之。

○學士艸麻

學士每非時召對﹐卽公服系鞋袖﹐具員而入﹐每恩例除攺﹐卽宰相得旨後﹐入熟狀﹐至晚或召對﹐或降出熟狀﹐便艸麻。惟進退宰相﹐及非時特旨除攺﹐皆夜後宣入﹐面受處分﹐宰臣不得知也。

又

天禧三年七月十六日夜降熟狀﹐以殿前都指揮使忠武軍節度使曹璨移領河陽同中書門下平章事。五更三點麻捲入﹐本家奏璨卒牓子亦至﹐其麻遂不宣﹐明日卻付院架閣。

○學士艸制次第

舊規﹐當制者艸第一第三﹐並以命官髙卑爲次﹐不系學士官位。今單直不以多少﹐皆獨艸﹐惟大禮後加恩﹐卽學士齋宿翰長艸第一﹐學士以次分之。如四廳學士卽翰長﹐卻艸第五﹐它皆類此。

○舍人賜書預宴

皇朝太祖英武聖文神徳皇帝﹐因置酒於紫雲樓下﹐命兩制侍宴﹐歡甚﹐因命中書舍人來辰宜綴內制起居﹐令爲通式﹐仍各賜書千餘卷﹐以備檢閱。舊體﹐每遊宴﹐止學士得赴召。曁皇上畱心儒墨﹐旌賞文翰﹐時綸合之臣﹐始召赴曲宴﹐或令和禦詩﹐舍人從遊宴﹐自此始也。厥後﹐立春鏤銀飾彩幡勝之物亦及之。太平興國八年﹐召合下舍人李公穆�﹑宋公白﹑賈公黃中﹑呂公蒙正﹑李公至入院承旨。扈公蒙贈詩賀之﹐有『五鳳齊飛入禁林』之句﹐爲一時之盛事。其或觀稼於南燻門﹐賞花於含芳園﹐春晝嚴蹕﹐百司景從。幸國西之金明池﹐下雕輦﹐登龍舟﹐都人駕肩﹐百樂具舉。憩瓊林苑﹐由復道禦層樓﹐臨軒置酒﹐以閱繁盛﹐兩制必侍從焉。至上林春融﹐千花萬卉﹐妍麗冠絕﹐上必曲宴宰衡勛舊﹐召兩制詞臣﹐俯龍池﹐垂金鉤﹐舉觴賦詩﹐終日而罷。

○詞臣神仙之職

上嘗謂宰執近臣曰﹕『詞臣﹐實神仙之職也。』翌日﹐凡所進詩﹐悉撝禦毫屬和以賜焉。雍熙三年十月勑曰﹕『兩制詞臣﹐公朝精選﹐典司綸誥﹐親近冕旒。宜於俸祿之間﹐特示優禮【明抄本作『丰』。】之寵﹐起自今後﹐兩制俸料﹐並以見緡充。』

○禁中墨妙

上聽政之暇﹐搜訪鍾王之迹﹐以資閱翫焉。禦毫飛動﹐神機妙思﹐出其軌制。乃召書學之有格性者﹐置於便殿﹐躬自省閱﹐仍授以筆法﹐旣覩其有成﹐各錫其銀章象笏﹐令入院充待詔者僅十人。自是書詔四出﹐寰海之內﹐咸識禁中之墨妙焉。

○賜學士【『士』字據明抄本增】加等

舊體﹐學士凡召入院﹐止賜白成釕【都了切】口銀鞍勒馬。曁今上卽位﹐優待特異﹐賜金塗銀鬧裝鞍勒﹐對衣荔枝花金帶。郊禋禮畢﹐賜對衣金帶﹐或牯犀金魚副之。【朝士自唐末久缺佩魚者﹐今方復之。】十月朔﹐舊賜對衣紅錦袍﹐上時以細花熟錦袍【明抄本『時』作『特』。無『袍』字。】代之。【淳化二年冬﹐代以細花盤雕錦﹐下丞相一等。】自是遠方之珍果﹐天府之法釀﹐龍鳳之茗荈﹐伏臘之餅餌﹐以時而賜﹐悉加等焉。

○玉堂擬瀛洲之象

玉堂東西壁﹐延袤數丈﹐畫水以布之﹐風濤浩渺﹐蓋擬瀛洲之象也。【待詔董羽之筆。】修篁皓鶴﹐悉圖廊廡﹐奇花異木﹐羅植軒砌。每外喧已寂﹐風傳禁漏﹐月色滿庭﹐眞人世之仙境也。

○學士和詩艸制

或禁直垂簾人靜之際﹐則有中使忽降﹐持禦詩宣令屬和﹐則必尋拜謝狀後﹐信宿方和進。如聲韻奇險﹐難以賡載者﹐必拜章瀝懇﹐陳述寡和之意﹐優詔多免焉。每錫賜﹐謝恩奏狀﹐必當直學士艸。或郊禋行慶﹐制命塡委﹐必聚廳以分艸之。其餘書詔辭祝﹐頃刻之間﹐𨿽繽紛而至﹐必獨當。或數直有不艸一詞者﹐自可探賾往誥﹐研窮理體﹐以備顧問焉。

○學士拜命

學士凡拜命﹐先合門受制書﹐於常朝殿門之階上【舊體﹐召入院後﹐差中使賜。】拜伏跪受訖﹐求於便殿對揚﹐陳述寵用遭值之由﹐謂之告謝﹐上必從容賜坐﹐獎飾戒諭而退。選日謝恩﹐前一日﹐待詔一人就宅宣召﹐預於庭設茵褥﹐堂設酒醴。待詔稱有勑﹐望皇居拜伏聽命﹐其詞皆褒獎嚴召之意﹐【於本院舊學士處請本。】又舞蹈訖﹐升堂飲饌﹐以謝恩奏狀﹐拜伏跪授之。來日待詔迎於待漏院﹐與新學士偕行﹐引至合門而退。合門舍人始引入中謝﹐賜對衣金帶金塗鞍勒馬。【近例﹐就院轉官﹐惟承旨別賜分物﹐勑設如初拜之例﹐余不得比矣。】入本院上事﹐宣徽院告報勑制儀﹐鸞宿陳帟幕。大官備珍饌﹐設尊酒﹐茗果畢至﹐赴是設者﹐止鳳合舍人﹐余不得預坐。【舊體﹐禁中上事﹐元無樂﹐前代或有令伎藝人弄狝猴及藏珠之戲。】

○玉堂坐次

玉堂之上﹐惟上事受吏人賀禮﹐始得正坐﹐余𨿽承旨﹐亦須坐於東廂﹐其副翰坐西廂﹐余依雙只對坐。居是職者﹐人物之選﹐亦已極矣﹐儒墨之榮﹐亦已至矣。苟能節用以安貧﹐杜門以省事﹐采眞如之旨﹐養浩然之气﹐來者瞻望其出處﹐時君優假其顏色﹐逍遙卒歲﹐非神仙而何﹖每上直﹐一依舊制﹐入者先之﹐出者後之。或食已日旰之後﹐同列出院﹐當直學士苟已褫巾笏﹐則可紗帽靸履送至於玉堂之簾下﹐蓋同列相恕其坦率也。

○進制書小字本

舊規云﹐大順二年十月宣旨﹐每進麻制書詔﹐錄小字畱內﹐永爲定式。自後令系機密公事﹐卽用小字本﹐常詔不進。國朝自大中祥符九年後﹐詔麻制進小字本﹐蓋便於看覽也。書詔亦進之。

○學士中謝

舊規云﹕學士中謝﹐先於殿西北隅立﹐候客省奏『某乞到』﹐殿上云『喚』﹐客省使遞聲云『喚』﹐卽趨至中庭。此禮今謂之通喚﹐惟將相卽通喚﹐學士卽不。

○進艸

舊制﹐學士晚得熟狀﹐其密旨多夜降出﹐艸麻五更三點進。惟演大中祥符八年十二月十四日入院禮上﹐是夕召入﹐面令艸今上封壽春郡王制。惟演面奏﹐此制一出﹐天下傳寫﹐臣欲先進入艸本﹐乞神筆刊削﹐然後寫麻。上再三不允﹐堅請方從之。是夕一更二點進艸入﹐三點降出﹐禦筆書『依奏書寫』四字﹐方付待詔寫。及天禧二年正月十七日再入院﹐二月二日又召對﹐令艸今上封升王麻﹐亦一更初進艸﹐便降出﹐禦批『依奏』。其後南郊加恩﹐及冊皇太子﹐皆晁公當之﹐亦進艸。親王宰臣等卽不進。【明抄本注有『國朝事始』四字。】

○太宗賜趙昌國及第

太宗朝﹐趙昌國者﹐自陳乞應百篇﹐舉帝親出五言四句詩爲題云﹕『秋風雪月天﹐花竹鶴雲煙。詩酒春池雨﹐山僧道柳泉。』凡二十字﹐一字爲五篇﹐篇四韻。至晚僅能成數篇﹐辭意不足取﹐亦賜及第﹐用勸舉學者。

○開封解以孫曁爲第一

咸平元年﹐開封發解﹐以髙輔堯爲首﹐錢易次之。易有時名﹐不得魁薦﹐頗不平之﹐上書言試題﹐語涉譏諷﹐輔堯亦請【澠錄有『以』字。】解頭讓易。上命錢若水覆考﹐旣而上以爲士人爭進﹐幾不可長﹐止令擢文行兼著者一人爲首。乃以孫曁爲第一﹐輔堯次之﹐易第三﹐餘如舊。【並澠水燕談。】

○太宗親試進士以孫何爲第一

太宗時﹐親試進士﹐每以先進卷子者賜第一人及第。孫何與李庶幾同在科場﹐皆有時名﹐庶幾文思敏速﹐何尢苦思遲。會言事者上言﹐舉子輕薄爲文﹐不求義理﹐惟以敏速相誘。【歸田作『誇』。】因言庶幾與舉子於餅肆中作賦﹐以一餅熟成一韻者爲勝。太宗聞之﹐大怒﹐是歲殿試﹐庶幾最先進卷子﹐遽叱出之﹐由是何爲第一。【出歸田錄。】

○舉子重戴

李巽﹐字仲權﹐邵武人﹐以蜃樓﹑土鼓﹑周處斬蛟三賦馳名﹐累舉不第﹐爲鄕人所侮﹐曰﹕『李秀才應舉﹐空去空回﹐知席帽甚時得離身。』巽亦不校。至是﹐乃遺鄕人詩曰﹕『當年蹤迹困埃塵﹐不意乘時亦化鱗。爲報鄕閭親戚道﹐如今席帽已離身。』蓋國初猶襲唐風﹐士子皆曳袍重戴﹐出則以席帽自隨。巽後仕至度支郎中﹑兩浙轉運使﹐卒。與王禹偁相友善﹐今小畜集有送李仲權赴官序﹐卽巽也。

二

世傳潘閬安鴻漸八才子圖﹐皆策蹇重戴。又王禹偁贈崔遵度及第未脫白詩云『且畱重戴士風多』﹐則國初舉子猶重戴矣。【並靑箱雜記。】

○禦焚試卷於眞宗影殿前

眞宗尢重儒學﹐今科場條制﹐皆當時所定。至今每親試進士﹐已放及第﹐自十人已上﹐禦試卷子﹐並錄本於眞宗影殿前焚燒﹐制舉登科者亦然。【歸田錄。】

○收李迪黜賈邊

景徳中﹐李迪﹑賈邊皆舉進士﹐有名當時。及就省試﹐主文咸欲取之﹐旣而二人皆不與。取其捲視之﹐迪以賦落韻﹐邊以當仁不讓於師論﹐以師爲眾﹐與注疏異說。乃爲奏﹐具道所以﹐乞特收試。時王文正公爲相﹐議曰﹕『迪𨿽犯不考﹐然出於不意﹐其過可恕。如邊特立異說﹐此漸不可啟﹐將令後生務爲穿鑿﹐破壞科場舊格。』遂收迪而黜邊。【東齋記事。】

○貢院設位供帳

禮部貢院試進士日﹐設香案於階前﹐主司與舉人對拜﹐此唐故事也﹐所坐設位﹐供帳甚盛﹐有司具茶湯飲漿。至試學究﹐則悉徹帳幕氈席之類﹐亦無茶湯﹐渴則飲硯水﹐人人皆黔其吻﹐非故欲困之﹐乃防氈幕及供應人私傳所試經義。蓋嘗有敗者﹐故事爲之防﹐歐文忠有詩﹕『焚香禮進士﹐徹幕待經生』﹐以爲禮數重輕如此﹐其實自有爲之。

○禦試許詳定官別立等

嘉佑中﹐進士奏名訖﹐未禦試﹐京師妄傳王俊民爲狀元﹐莫知言之所起﹐人亦莫知俊民爲何人。及禦試﹐王荊公時爲知制誥﹐與天章閣待制楊樂道二人爲詳定官。舊制﹐禦試舉人﹐設初考官﹐先定等第。復封彌之﹐以送覆考官﹐再定等第。乃付詳定官﹐發初考官所定等﹐以對覆考之等﹐如同卽已﹐不同則詳其程文﹐當從初考﹐或從覆考爲定﹐卽不得別立等。是時﹐王荊公以初覆考所定第一人﹐皆未允當﹐於行間別取一人爲狀首﹐楊樂道守法﹐以爲不可﹐議論未決。太常少卿朱從道時爲封彌官﹐聞之﹐謂同捨曰﹕『二公何用力爭﹖從道十日前已聞王俊民爲狀元﹐事必前定﹐二公恨自苦耳。』旣而二人各以己意進稟﹐而詔從荊公之請。及發封﹐乃王俊民也。詳定官得別立等﹐自此始﹐遂爲定制。【並沈存中筆談。】

○狀元給騶從

故事﹐侍讀學士無帶出外者﹐張知白罷參知政事﹐授此職知大名府﹐然非歷二府而出者﹐不得焉。寶元中﹐梅詢始帶知鄭州﹐【東齋有『攺許州』三字。】自後兩制遂爲例。【東齋記事。】

○試進士沿革

進士之舉﹐至本朝尢盛﹐而沿革不一。開寶六年﹐因徐士廉伐鼓訴訟﹐帝禦講武殿覆試﹐禦試自此始。賜詩自興國二年呂蒙正牓始﹐分甲次自興國八年王世則牓始﹐賜袍笏自【明抄本有『呂』字。蒙正】牓始﹐及第日賜袍笏自祥符中姚曄牓始﹐賜宴自呂蒙正牓始﹐賜同出身自王世則牓始﹐賜別科出身﹐自咸平三年陳咨牓始﹐唱名自雍熙二年梁顥牓始。封彌謄錄覆考編排﹐皆始於景徳﹑祥符之間。唐制﹐禮部試舉人﹐夜試以三鼓爲限﹐無名子嘲之曰﹕『三條燭盡﹐燒焦學士之心﹐八韻賦成﹐笑破侍郎之口。』後唐長興令晝【原作『書』﹐據明抄本攺。】試﹐竇貞固以短晷難成文字﹐不盡意﹐非取士之道﹐奏復夜試。本朝引校多士﹐率用白晝﹐不復繼燭。雍熙中﹐著作佐郎樂史特賜進士及第﹐詔附於興國五年第一等之下﹐賜第附牓始於此。

○舉人謁先師

國初﹐詔諸人貢舉人羣見訖﹐就國子監謁先師﹐迄今行之﹐循唐制也。【並春明退朝錄。】

○春秋發榜

太平興國三年九月﹐賜進士胡旦等七十四人及第。先是﹐去年秋﹐諸州已薦士﹐卽詔罷之。上恐有畱滯者﹐詔除三禮三傳學究外﹐以八月至闕下。故事﹐惟春秋發榜﹐至是秋試﹐非常例也。【明抄本注『國朝事始』。】

○降聖節齋宴

舊規云﹕皇帝降聖之日﹐學士六員﹐共率一百二十緡﹐寺中齋。今送五十千﹐與樞密使同開道場﹐節前一日赴宴。唐時﹐惟六學士及二使赴﹐待詔𨿽發書屈﹐亦不預坐。【明抄本注『國朝事始』。】

○江南書籍

雍熙中﹐太宗以板本九經尙多訛謬﹐俾學官重加刊校。史館先有宋藏榮緒﹑梁岑之敬所校左傳﹐諸儒引以爲證。祭酒孔維上言﹐其書來自南朝﹐不可案據。章下有司檢討﹐杜鎬引貞觀四年勑﹕『以經籍訛舛﹐蓋由五胡之亂天下﹐學士率多南遷﹐中國經術浸微之致也。今後並以六朝舊本爲正。』持以詰維﹐維不能對。王師平金陵﹐得書十餘萬卷﹐分配三館及學士舍人院﹐其書多讎校精當﹐編帙全具﹐與諸國書不類。【明抄本注『談苑』。】

宋朝事實類苑卷第三十

●宋朝事實類苑卷第三十一

詞翰書籍﹝三﹞

◆詞翰書籍﹝三﹞

藏書之府

館職稱學士

置編修局

雌黃塗字

○藏書之府

淳化元年二月二十一日﹐李至等言曰﹕『王者藏書之府﹐自漢置未央宮﹐卽騏驎天祿閣在其中﹐命劉向﹑揚雄典校﹐皆在禁中﹐謂之中書﹐卽內庫書也。後漢藏之東觀﹐亦在禁中﹐至桓【『桓』字原缺﹐注『犯淵聖名』。案『淵聖』卽欽宗﹐名桓。】帝時﹐始置祕書監﹐掌禁中圖書祕記﹐謂之祕書。及魏分祕書爲中書﹐而祕書監掌藝文圖籍之事。後以祕書屬少府﹐故王肅爲祕書監﹐表論祕書不應屬少府﹐曰「魏之祕書﹐卽漢之東觀﹐因是不屬少府﹐而蘭臺亦藏書。」故薛夏云「蘭臺爲外臺﹐祕書爲內閣。」然則祕閣之書﹐藏之於內閣矣。晉宋以還﹐皆有祕閣之號﹐故晉武好覽文藝﹐勑祕書徐廣料祕閣四部三萬餘卷。宋謝靈運爲祕書﹐監祕閣之遺逸。齊末兵火延燒祕閣﹐經籍遺散。梁江子一亦請歸祕閣觀書。隋煬帝卽位﹐寫祕閣之書﹐分爲三品﹐於觀文殿東西廊貯之。然則祕閣之設﹐其來久矣。及唐開元五年﹐亦於乾元殿東廊寫四庫書﹐以充內庫﹐命散騎常侍褚無量﹑祕書監馬懷素總其事。至十三年﹐乃以集仙殿爲集賢殿﹐因置集賢書院。𨿽沿革不常﹐然祕閣之書﹐皆置之於內也。自唐天寶陵夷﹐文籍蕩然﹐近及百年﹐斯道幾廢。國家承衰獘之末﹐開故理之源﹐三館之書﹐搜求漸備﹐陛下復建祕閣以藏奇書。況叡藻宸翰﹐盈編積簡﹐則其奧祕﹐非復與羣司爲比﹐乞降明詔﹐令與三館並列。至於髙下之次﹐先後之稱﹐亦乞著爲定式。其祕書省旣無書籍﹐元隸京百司﹐請一如舊制。』八月詔曰﹕『朕肇興祕府﹐典掌羣官﹐仍選名儒﹐入直於內。文籍大備﹐粲然可觀﹐處中禁以宏開﹐非外司之爲比。自今祕閣﹐宜次三館﹐其祕書省﹐依舊屬京百司。』

二

淳化三年五月﹐詔增修祕閣﹐【先是﹐度崇文院之中堂爲祕閣地﹐而層未立﹐書籍止扃偏廡廳內﹐至是始修之。】八月閣成。

三

景徳四年五月﹐以其地迫隘﹐詔分內藏西庫地廣之。大中祥符八年四月﹐榮王元儼宮火延燒﹐而閣後所廣地﹐復爲內庫所有﹐建大墻以限之。其後以直捨狹隘﹐數請侵地﹐爲內庫主者所吝。乃詔以大慶殿東廊二十間給崇文院﹐復以地不方正﹐而格其詔。案其地卽殿前都點檢廨捨﹐太祖龍興於此。國初爲車輅庫﹐今西京其所謂和鑾門內有車輅庫是也。故前詔稱車府焉。

四

景徳四年五月﹐詔分內藏西庫地廣祕閣。大中祥符八年﹐榮王宮火延燔。詔置三館於左右掖門外﹐以爲崇文外院﹐乃以舊地歸內帑。天聖九年十一月﹐復三館於崇文院﹐其直捨未暇增廣。至嘉佑四年﹐差官編校館閣書﹐朝廷復以內帑屋十三間還崇文﹐自後書庫直捨方具。

五

元丰五年﹐攺崇文院爲祕書省﹐內帑復請其地。六年十二月﹐詔以前所得屋十三間歸之。哲宗朝﹐又詔內帑復還祕省﹐仍以朝服法物庫給與之﹐以充所取之數。本省尙慮他時復有侵紊﹐則有司復失其所守﹐奏乞定爲永久之制﹐有詔可之。

六

淳化三年八月壬戌﹐祕閣成﹐太宗作贊賜之﹐宰臣李昉等請刻石閣下。李至上表﹐引唐祕書省有薛稷畫鶴﹐郎余令畫鳳﹐賀知章艸書﹐當時目爲三絕。又引顏眞卿請肅宗題放生碑額﹐近翰林學士承旨蘇易簡乞禦飛白書玉堂爲比﹐願賜新額﹐以光祕府。戊辰詔中書樞密院近臣觀新閣﹐又賜上樽酒﹐大官供膳。是日遣中使賫禦飛白書『祕閣』二字以賜。李至﹑李昉等相率詣正殿稱謝﹐退就飲宴﹐三館學士預焉。又賜禦詩以美其事。李至上表﹐請以禦制贊刊石祕閣。帝以宰臣前已陳請﹐又重違至意﹐詔曰﹕『近以延閣載新﹐萬機多暇﹐聊書贊詠﹐以美成功。所紀徽猷﹐深虞漏略﹐出於乘興﹐豈足多稱﹖遽覽封章﹐願刊穹石﹐垂於不朽﹐良積厚顏。其贊序朕兼爲親書﹐並篆額以旌祕省。』九月五日奉詔模【原作『橫』﹐據活字本攺。】勒立石。十月遣中使李懷節以禦艸書千字文一卷付祕閣﹐李至請於禦制祕閣贊碑陰勒石。帝謂近臣曰﹕『千字文蓋梁武得鍾繇書破碑千餘字﹐俾周興嗣以韻次之﹐詞理固無可取﹐乘間偶書﹐且非垂世立教之文。孝經一卷﹐乃百行之本﹐朕嘗親爲書之﹐勒諸碑陰可也。』因賜李至詔書諭旨。

七

太平興國三年﹐三館新成﹐盡遷舊館之書﹐分爲兩廡﹐置庫藏之。裒合僞國文籍﹐參以舊書正副本﹐凡八萬卷﹐皆以類相從﹐用雕木爲架﹐以靑綾帕羃之。簡冊之府﹐翕然一變矣。

八

幹徳元年﹐平荊南﹐詔有司盡收髙氏圖籍﹐以實三館。【國初﹐三館裁數櫃﹐計萬三千餘卷。】三年九月﹐命右拾遺孫逢吉往西川取僞蜀法物圖籍印篆赴闕﹐得書萬三千卷送三館。開寶九年﹐平江南﹐命太子洗馬呂龜祥就金陵籍其圖書﹐得二萬餘卷﹐悉送史館。【僞國皆聚典籍﹐惟吳蜀爲多﹐而江左頗爲精眞﹐亦多修述。】

九

兩浙錢俶歸朝﹐遣使收其書籍﹐悉送館閣。端拱元年五月﹐詔置祕閣﹐至是乃以史館書萬餘卷以實其中。

十

又詔史館﹐盡取天文﹑占候﹑讖緯﹑方術等言五千一十二卷﹐悉藏閣上。

十一

景佑初元﹐詔羣儒卽書府盡啟先帝所藏校定條目﹐翰林學士王堯臣﹑史館檢討王洙﹑館閣校勘歐陽修等﹐咸被其選。詩論譔次﹐其僞濫者刪去之﹐遺缺者補緝之。摘其重復﹐刊其訛舛﹐集其書之總數﹐凡三萬六百六十九卷。以類分門﹐爲目成六十七卷。初﹐書府之制﹐廢於五代。太平興國之初﹐始建崇文院﹐合聚昭文﹑史館﹑集賢之書。又起祕閣﹐則貯禁中之籍。逮玆著錄﹐故賜名曰﹕『崇文總目。』【崇文總目﹐系以三館祕閣書籍並合著錄。】京師藏書之家﹐惟故相王溥爲多﹐官嘗借本傳寫。丁謂家書亦多﹐收入祕府。三館祕閣所藏之書﹐皆分經史子集四類﹐昭文館三萬八千二百九十一卷﹐史館四萬一千五百五十三千餘字﹐錄爲六卷以進﹐賜刁衎【原誤作『術』﹐據明抄本並宋史攺。下條同。】器幣等有差。然今所行者﹐止是淳化中所校﹐後𨿽覆校﹐旣已刻版﹐刊攺殊少。

十二

淳化五年七月﹐詔選官分校史記﹑前漢﹑後漢書﹐旣畢﹐遣內侍賫本就杭州鏤板。咸平中﹐眞宗謂宰相曰﹕『太宗崇尙文史﹐而三史版本如聞當時校勘官未能精詳﹐尙有謬誤﹐當再加刊正。』乃命直使館陳堯佐等覆校史記﹐景徳元年正月校畢﹐並錄差誤文字五卷同進。詔賜帛有差。又命直祕閣刁衎等覆校前後漢書﹐凡修攺三百四十九簽正卷。集賢院四萬二千五百五十四卷﹐其間雜僞國及籍沒之書卷袟不等﹐仍多復本﹐歲久多蠹。祕閣一萬五千七百八十五卷﹐皆黃本書﹐編袟嚴整﹐以備進禦。

十三

大中祥符八年十二月﹐詔樞密使王欽若都大提舉﹐抄寫校勘三館祕閣書籍﹐翰林學士陳彭年副之。又令吏部銓選幕職州縣官有文學者﹐先試判﹐擇可者﹐又送學士院﹐試詩賦論﹐命赴三館祕閣校勘。又令翰林學士晁迥﹑利瓦伊﹑王曾﹑錢惟演﹐知制誥盛度﹑陳知微於館閣京朝官中﹐各舉服勤文學者一人﹐爲覆校勘官。迥等遂以集賢校理宋綬﹑晏殊﹐直集賢院徐奭﹑麻溫﹐直崇文院檢討馮元充選。凡校勘官校畢﹐送覆校勘官覆校。旣畢﹐送主判館閣官點檢校﹐復於兩制擇官一二人覆加點檢。皆有程課﹐以考勤惰焉。

十四

天聖二年六月﹐詔校勘南北史﹑隋書﹐以直史館張觀﹑集賢校理王質﹑晁宗愨﹑李淑﹐祕閣校理陳詁﹐館閣校勘彭乘﹐國子監直講公孫覺校正。命知制誥宋綬﹑龍圖待制劉曄提舉。

十五

景佑元年四月﹐命直史館宋祁﹑祕閣校理張環﹑館閣校勘胡宿﹑張宗古覆校南北史。康定元年冬十月上之。閏六月﹐命翰林學士張觀﹑知制誥李淑﹑宋郊編校三館書﹐判館閣盛度﹑章得象﹑石中立﹑李仲容覆校。

十六

景佑三年十一月﹐命太子中允集賢校理嵇﹛﹑大理寺丞館閣校勘胡宿重校地理書。

十七

嘉佑二年﹐命崇文院檢討掌禹錫﹐祕閣校理林億﹑張洞﹐館閣校勘蘇頌﹐太子中捨陳檢校正醫書﹐樞密使韓琦提舉。

十八

嘉佑四年﹐仁宗謂輔臣曰﹕『宋﹑齊﹑梁﹑陳﹑後魏﹑後周﹑北齊書﹐世罕有善本﹐未行之學官﹐可委編校官精加校勘。』八月﹐命編校書籍孟恂﹑丁寶臣﹑鄭穆﹑趙彥若﹑錢藻﹑孫覺﹑曾鞏校宋﹑齊﹑梁﹑陳﹑後魏﹑北齊﹑後周七史。恂等言﹕『梁陳等書缺﹐獨館閣所藏﹐恐不足以定著﹐願詔京師及州縣藏書之家﹐使悉上之。』仁宗皇帝爲下其事﹐至七年冬﹐稍稍始集﹐然後校正訛謬﹐遂爲完書﹐模本行之。

十九

嘉佑六年四月﹐以大理寺丞郭固編校祕閣所藏兵書。先是﹐三館祕閣置官編校書籍﹐而兵書與天文爲祕書﹐獨不預。大臣有言固曉知兵法﹐仍命就祕閣編校﹐抄成黃本一百七十二冊。固初以選換六宅副使﹐治平四年六月﹐以編書畢﹐遷內藏庫副使﹑路分都監。

二十

哲宗時﹐臣寮言﹕『竊見髙麗獻到書﹐內有黃帝鍼經九卷。據素問序稱﹐漢書藝文志黃帝內經十八篇。素問與此書各九卷﹐乃合本數。此書久經兵火﹐亡失幾盡﹐偶存於東夷。今此來獻﹐篇袟具存﹐不可不宣布海內﹐使學者誦習。伏望朝廷詳酌﹐下尙書工部﹐雕刻印板﹐送國子監依例摹印施行。所貴濟眾之功﹐溥及天下。』有旨﹐令祕書省選奏通曉醫書官三兩員校對﹐及令本省詳定訖﹐依所申施行。

二十一

舊制﹐每日校對書籍功冊葉背面二十一紙﹐三館都監於每月終﹐具逐員功課聞奏。自嘉佑中置編校﹐此制遂廢。元佑六年﹐復著爲令。又案六典﹐考工之職二十七最﹐十曰讎校精審。明於刊定﹐爲校正之最﹐乞以月終所奏﹐降付考功。詔依紹聖三年四月尙書省勘會館職﹐每日校對書籍﹐已有條制﹐立定功課﹐卽不須逐旋聞奏。其考功自來別無行遣﹐顯屬繁冗﹐奉聖旨﹐元佑六年指揮更不施行。

二十二

淳化元年二月﹐詔自今遊宴﹐宣召直館﹐其集賢祕閣校理並令預會。初﹐李宗諤舉進士﹐獻文自薦﹐詔相府試詩頌各一篇﹐遷祕書郎集賢校理之職。自興國後﹐罕有任者。會帝宴近臣於後苑﹐三館學士悉預﹐宗諤以任校理﹐合門吏拒之﹐不得入。翌日獻詩述其事﹐故有是詔。又請令京官乘馬入禁門﹐並爲故事。【集賢有修撰﹑校理之職﹐名數𨿽異﹐而職務略同。合門拒校理不得預宴﹐蓋吏失之也。】祖宗時﹐每時序遊幸﹐或雨雪休應﹐皆賜宴於崇文院。祥符﹑天禧之際﹐宸章叡藻﹐宣示臣下﹐自宰執至貼職﹐皆得賡載。仁宗善飛白書﹐每賜臣下﹐館閣預焉。上巳﹐重陽﹐館閣賜宴於瑞聖園。

二十三

天聖中﹐仁宗幸後苑賞花﹐宴輔臣宗室﹐從官及三館京官以上﹐並預。先是﹐得唐明皇山水字石於長安﹐寘於淸輝殿。是日﹐命從臣觀畢﹐應制賦詩﹐仁宗親第其能否。

二十四

慶曆七年十二月二十六日﹐羣玉殿曲宴﹐三館預焉﹐其禮數悉如召近臣觀書之會。

二十五

皇佑二年﹐賜太宗九弦琴譜﹑禦制明堂樂曲﹑三朝訓鑑圖﹑三聖寶字﹑禦篆明堂字﹑禦飛白書明堂之門字﹐編逮館職。賞花釣魚﹐館閣學士悉預宴賦詩。寶元後﹐西方用師﹐遂罷。

二十六

嘉佑七年三月﹐復講之後﹐𨿽罷宴﹐歲命中使﹐賜牡丹法酒於閣下。祕省所藏書畫﹐歲一暴之﹐自五月一日始﹐至八月罷。是月﹐召尙書﹑侍郎﹑學士﹑待制﹑禦史中丞﹑開封尹﹑殿中監﹑大司成兩省官曁館職﹐宴於閣下﹐陳圖書古器縱閱之﹐題名於榜而去。凡酒醴膳羞之事﹐有司共之﹐仍賜錢百緡﹐以佐其費。大觀元年八月﹐請於朝﹐又增賜四百緡。宴日﹐仍遣中使以禦酒﹑化成殿果子賜在省官﹐最爲盛集﹐前此未有。

二十七

咸平二年﹐以楊徽之﹑夏侯嶠﹑呂文仲爲侍讀學士﹐邢昺爲侍講學士。按故事﹐唐開元中置侍講﹐其後有翰林侍講學士。五代已來﹐四方多事﹐時君右武﹐不暇向學﹐故此職久廢。太宗崇尙儒術﹐聽政之暇﹐觀書爲樂﹐殆至宵分﹐手不釋卷。由是命文仲爲翰林侍讀﹐寓直禁中﹐以備顧問﹐然名秩未崇。帝聰明稽古﹐奉承先志﹐首置此職﹐擇耆儒舊徳﹐以充其選﹐班秩次翰林學士﹐祿賜如之。設直廬於祕閣﹐侍讀更直侍講﹐【『講』原作『言』﹐據明抄本攺。】長�日給尙食珍膳﹐夜則疊宿。令監館閣書籍中使劉崇超日具當宿官名﹐於內東門進入﹐自是多召對詢訪﹐或至中夕焉。

二十八

康定元年四月﹐宋綬任禮部尙書﹑知樞密院同提舉﹐編修會要﹐辟置官屬﹐寓局於崇文院﹐迄今因之。【已上並蓬山誌。】

二十九

前世藏書﹐分隸數處﹐蓋防水火散亡也。今三館祕閣﹐凡四處藏書﹐然同在崇文院﹐其間官書﹐多爲人盜竊﹐士大夫家往往得之。嘉佑中﹐乃置編校官八員﹐校讎四館書﹐給吏百人﹐悉以黃紙爲大冊寫之。自此私家不敢輙藏﹐校讎累年﹐僅能終昭文一館之書而罷。【沈存中筆談。】

○館職稱學士

集賢院記開元故事﹐校書官許稱學士﹐今三館職事﹐皆稱學士﹐用開元故事也。

○置編修局

舊校書官多不卹職事﹐但取舊書﹐以墨漫一字﹐復注舊字於其間﹐以爲日課。自置編校局﹐只得以朱圍之﹐仍於卷末書校官姓名。

○雌黃塗字

館閣新書淨本﹐有誤書處﹐以雌黃塗之。嘗校攺字之法﹐刮洗則傷紙﹐紙貼之又易脫。粉塗則字不沒﹐塗數徧方能漫滅。惟雌黃則一漫滅﹐仍久而不脫。古人謂之鉛黃﹐蓋用之有素矣。【並筆談。】

宋朝事實類苑卷第三十一

●宋朝事實類苑卷第三十二

典故沿革﹝一﹞

◆典故沿革﹝一﹞

封孔子後

孔子太公周公加謚立廟

非宗室女封郡縣主

皇子兼師傅

異姓兼中書令

烏帽

賣香印鳴鑼

錢文

攺年號

家祭用臺棹

官告綾紙

後唐案檢

中國衣冠用胡服

三省樞密院印用塗金

京城用靑涼傘

皇后太后印

官誥之制

上元燃燈

賜新火

金明池

公家文書槁異名

幹徳鑄印

品官喪許擊鍾

賜謚

凱旋奏樂不避忌晨

禁焚屍

贈官請謚

○封孔子後

國朝﹐孔子之後﹐率襲封文宣公。【澠錄作『王』。】至和中﹐祖擇之言﹐文宣乃先聖謚號﹐後嗣不當以爲封爵。下學士院【『院』字據明抄本及澠錄增。】更定美稱﹐乃攺封其四十九代孫宗願爲衍聖公。元佑初﹐孔宗翰上言﹐先聖之後﹐世襲封爵﹐爲縣尉庭參州守者。下至廟戶減耗﹐祠宇隳頹﹐不堪其陋。蓋襲公爵以奉祠事﹐本競【『本競』二字澠錄作『末』。】流不競﹐或領官他州﹐公悉條具以聞。願下所司﹐講完【澠錄作『究』。】廢墜﹐增【澠錄有『賜』字。】土田﹐別異世襲【澠錄作『俗』。】之人﹐使天下知朝廷尊孔子之意。詔以【澠錄作『攺』。】衍聖公曰奉聖公﹐承襲者卽除寄祿官﹐不領它職。其勞考遷攺所給俸廩﹐並視在官。給田萬畝﹐賜監書﹐置學官以誨其子弟。【楊文公談苑。此條今見澠水燕談錄卷五。自『先聖之後世襲封爵』以下至『公悉條具以聞』之上﹐似有錯簡。此段澠錄作『以奉祠事。末流不競﹐或領官他州﹐至有公爵爲縣尉廷參州守者﹐下至廟戶減耗﹐祠宇隳隤﹐公悉條具以聞……』。】

二

至和二年﹐封孔子四十七代孫宗願爲文宣公﹐祖擇之言﹕『前代封孔子之後者﹐在漢魏曰「褒成宗聖」﹐在晉宋曰「奉聖」﹐後魏曰「崇聖」﹐北齊曰「恭聖」﹐後周及隋封「鄒國」﹐唐初曰「褒聖」。開元中﹐謚孔子爲文宣王﹐遂封其後爲文宣公﹐是以祖謚而加後嗣也。』乃下學士院更定美號﹐而攺封宗願爲衍聖公。【東齋記事。案今本東齋記事卷一載此條僅有首尾三十一字﹐無『祖擇之言……更定美號』一段。】

○孔子太公周公加謚立廟

祥符元年十一月﹐加謚文宣王曰『玄聖文宣王』﹐祝文進署。追謚齊太公曰『昭烈武成王』﹐令靑州立廟。周文公曰『文憲王』﹐曲阜縣立廟。

○非宗室女封郡縣主

故事﹐親王女皆封【澠水有『縣』字。】郡主。趙普以元勛﹐諸女封郡主。髙懷徳以駙馬之貴﹐二女特封縣主。當時禮官不正其失﹐而諫官不言其非﹐此典禮之誤也。【澠水燕談。】

○皇子兼師傅

皇子【歸田有『顥』字。】封東陽郡王﹐除務【歸田作『婺』。】州節度使﹑檢校太傅。翰林賈學士黯上言﹕『太傅﹐天子師臣也。子爲父師﹐於體不順。』中書檢勘﹐自唐【歸田有『以』字。】來﹐親王無兼師傅官者。蓋自國朝命官﹐祇以差遣爲職事﹐自三師三公已降﹐皆是虛名﹐故失於因循爾。議者皆以賈言爲當也。【歸田錄。】

○異姓兼中書令

國朝未攺官制以前﹐異姓未有兼中書令者﹐惟贈官方有之。元丰中﹐曹郡王以元舅持服兼中書令﹐下度支給俸。有司言﹐自來未有活中書令請受則例。【筆談。】

○烏帽

天聖以前﹐烏帽惟用光紗﹐自後﹐始用南紗。迨今幾十年﹐復稍稍用光紗矣。

○賣香印鳴鑼

太祖廟諱﹐語訛近香印﹐故今世賣香印者﹐不敢斥呼﹐鳴鑼而已。仁宗廟諱﹐語近蒸﹐今內庭上下皆呼蒸餅爲炊餅﹐亦此類。【並靑箱雜記。】

○錢文

國家開寶中所鑄錢﹐文曰『宋通元寶』。至寶元中﹐則曰『皇宋通寶』。近世錢文﹐皆著年號﹐惟此二錢不然者﹐以年號有寶字﹐文不可重故也。

○攺年號

仁宗卽位﹐攺元天聖﹐時章獻明肅太后臨朝稱制﹐議者謂撰號者取天字﹐於文爲二人﹐以爲二聖人者﹐悅太后爾。至九年﹐攺元明道﹐又以爲明字於文日月並也﹐與二人旨同。無何﹐以犯契丹諱﹐明年遽攺曰景佑。是時﹐連歲天下大旱﹐攺元詔意﹐冀以迎和气也。五年﹐因郊﹐又攺元曰寶元。自景佑初﹐羣臣慕唐朝玄宗以開元加尊號﹐遂請加景佑於尊號之上﹐至寶元亦然。是歲﹐趙元昊以河西叛﹐攺姓元氏﹐朝廷惡之﹐遽攺元曰康定﹐而不復加於尊號。而好事者又曰﹐康定乃謚耳。明年又攺曰慶曆﹐至九年大旱﹐河北尢甚﹐民死者十八九﹐於是又攺元曰皇佑﹐猶景佑也。六年日蝕﹐四月朔﹐以謂正陽之月﹐自古所忌﹐又攺元曰至和。三年﹐仁宗不豫﹐久之康復﹐又攺元曰嘉佑。自天聖至此﹐凡年號九易﹐皆有謂也。

二

國朝百有餘年﹐年號無過九年者。開寶九年﹐攺爲太平興國。太平興國九年﹐攺爲雍熙。大中祥符九年﹐攺爲天禧。慶曆九年攺爲【『爲』字據明抄本增。】皇佑﹐嘉佑九年攺爲治平。惟天聖盡九年﹐而十年攺爲明道。

○家祭用臺棹

祕府有唐孟詵家祭儀﹑孫氏仲饗儀數種﹐大抵以士人家用臺棹享祀類﹐幾筵乃是凶祭﹐其四仲吉祭﹐當用平面氈條屏風而已。

○官告綾紙

凡封贈父母祖﹐惟降麻﹐官用白背五色綾紙法錦褾大牙軸﹐余𨿽極品﹐止給白大綾紙法錦褾大牙軸。【已上並廬陵歸田錄。】

○後唐案檢

予嘗求得後唐閔帝應順元年案檢一道﹐乃除宰相劉昫兼判三司堂檢﹐前有擬狀云﹕『具官劉昫右﹐伏以劉昫﹐經國才髙﹐正君志功。【明抄本作『切』。】方屬體元之運﹐實資謀始之規。宜注宸衷﹐委司判計。漸期富庶﹐永贊聖明。臣等商量﹐望授依前﹐中書侍郎兼吏部尙書﹐同中書門下平章事﹐充集賢殿大學士﹐兼判三司﹐散官勛封如故﹐未審可否﹖如蒙允許﹐望付翰林院【『院』字據明抄本增。】降制處詔錄奏聞。』其後有制書曰﹕『宰臣劉昫右﹐可兼判三司公事﹐宜令中書門下﹐依此施行。付中書門下﹐準此。四月十日。用禦前新鑄之印。』與今政府行遣稍異﹐本朝要事對稟﹐常事擬進入﹐畫可﹐然後施行﹐謂之熟狀。事速不及待報﹐則先行下﹐具制艸奏知﹐謂之進艸。熟狀白紙書﹐宰相押字﹐他執政具姓名。進艸卽黃紙書﹐宰臣執政皆於狀背押字。堂檢宰執皆不押﹐惟宰屬於檢背書日﹐堂吏書名用印。此擬狀有詞﹐宰相押檢﹐不印﹐此其爲異也。大率唐人風俗﹐自朝廷下至郡縣﹐決事【『決事』二字原缺﹐據明抄本補。】皆有詞﹐謂之判﹐則書判科是也。押檢二人﹐乃馮道﹑李愚﹐狀檢瀛王親筆﹐甚有攺竄勾抹處。按舊五代史﹐應順元年四月九日己卯﹐鄂王薨。庚辰﹐以宰相劉昫判三司﹐正是十日﹐與此檢無差。宋次道記開元宰相奏請鄭畋鳳池藳艸擬狀注制集﹐悉多用四六﹐皆宰相自艸。今此擬狀﹐馮道親筆﹐蓋故事也。

○中國衣冠用胡服

中國衣冠﹐自北齊以來﹐乃全用胡服﹐窄袖緋綠短衣﹐長靿t﹐蹀躞帶﹐皆胡服也。窄袖利於馳射﹐短衣長t便於涉艸﹐胡人樂茂艸﹐常寢處其間。予使北時﹐皆見之﹐𨿽王庭亦在深艸中。予至胡庭日﹐新雨過﹐涉艸衣袴皆濡﹐惟胡人都無所沾﹐帶之所垂蹀躞﹐蓋欲佩帶弓劍﹑帉帨﹑算囊﹑刀礪之類。自後𨿽去蹀躞﹐而猶存其環﹐環所以銜蹀躞﹐如馬之秋根﹐卽今之帶銙也。天子以十三環爲節。唐武徳﹑貞觀時猶爾﹐開元之後﹐𨿽仍舊俗﹐而稍褒博矣。然帶鉤尙穿帶本爲孔﹐本朝加順折﹐蓋彌文也。襆頭一謂四腳﹐乃四帶也﹐二帶系腦後垂之﹐二帶反系頭上﹐令曲折附頂﹐故亦謂之折上巾。唐制﹐惟人主得用硬腳﹐晚唐方鎭擅命﹐始僭用硬腳。本朝襆頭有直腳﹑局腳﹑交腳﹑朝天﹑順風凡五等﹐惟直腳貴賤通服之。又庶人所戴頭巾﹐唐人亦謂之四腳﹐蓋兩腳系腦後﹐兩腳系頷下﹐取其服勞不脫也。無事則反系於頂上﹐不復系頷下﹐兩帶遂爲虛設。

○三省樞密院印用塗金

舊制﹐中書﹑樞密院﹑三司使印﹐並塗金。近制﹐三省樞密院印用銀爲之﹐塗金﹐餘皆鑄銅而已。

○京城用靑涼傘

京城士人﹐舊通用靑涼傘。大中祥符五年九月﹐惟許親王用之﹐余並禁之。六年六月始許中書﹑樞密院依舊用傘出入。

○皇后太后印

近朝﹐皇后﹑太后皆有印﹐篆文曰『皇太后之印』﹐『皇后之印』。故事﹐二宮立﹐各有宮立﹐長秋﹑長樂﹑長信之類是也﹐宜以宮爲文。至尊之位﹐亦不合言印﹐當云某宮之寶。

○官誥之制

予嘗判官誥院﹐知制誥時﹐又提舉兵﹑吏﹑司封﹐官誥院而不曰司勛﹐恐遺之也。凡文臣及節度觀察防團刺史﹑諸司使副﹑內殿承制崇班﹐皆用吏部印﹔管軍至軍校環衛官﹐用兵部印﹔封爵命婦用司封印﹔加勛用司勛印。凡官誥之制﹕后妃銷金雲龍羅紙十七張﹐銷金褾袋寶裝軸紅絲网金■﹝分上巾下﹞■﹝木沓﹞。公主銷金大鳳羅紙十七張﹐銷金褾袋玳瑁軸紅絲网塗金銀■﹝分上巾下﹞■﹝木沓﹞。【按皇后當降制誕告﹐不裝告身而用冊。本朝諸後皆止用告。景佑元年立後用冊﹐治平﹑熙寧皆循之。】親王﹑宰相﹑使相色背五色金花綾紙十七張﹐暈綠錦褾袋犀軸色帶紫絲网銀■﹝分上巾下﹞■﹝木沓﹞。樞密使﹑三師﹑三公﹑前宰相官至僕射﹑東宮三師﹑嗣王﹑郡王﹑節度使﹐白背五色金花綾紙十七張﹐暈錦褾袋犀軸色帶。參知政事﹑樞密副使﹑知院﹑同知院﹑簽書院事﹑宣徽使﹑僕射﹑東宮三少﹑禦史大夫﹐至率府﹑副率以上﹐白背五色綾紙十七張﹐暈錦褾大牙軸色帶。尙書﹑觀文殿大學士﹑資政殿大學士﹑東宮三少﹑六統軍﹑上將軍﹑畱後﹑觀察使同上﹐惟用法錦褾。【近用翠毛師子錦以代暈錦﹐非舊制也。】三司使﹑翰林學士承旨至直學士﹑待制﹑丞郎﹑禦史中丞﹑大兩省賓客﹑大卿監﹑祭酒﹑詹事﹑庶子﹑大將軍﹑防團刺史﹑橫行使﹑諸司使﹑軍職遙郡﹑樞密都承旨﹑初除駙馬都尉﹐白綾大紙七張﹐法錦褾大牙軸色帶。三司副使﹑少卿監﹑司業﹑起居郎至正言﹑知雜至監察禦史﹑郎中﹑員外郎﹐四赤令﹑諭徳﹑少詹事﹑家令﹑率更令﹑太子僕﹑太常博士﹑節度行軍司馬﹑副使﹑橫行副使﹑諸司副使﹑樞密副承旨﹐軍職都指揮使並不遙郡者﹐白綾大紙七張﹐大錦褾大牙軸靑帶。國子博士至洗馬﹑通事舍人﹑諸王友﹑六尙奉禦﹑諸衛將軍承旨﹑崇班﹑合門祗候﹑五官正﹑諸州別駕﹑樞密院諸房副承旨官至五品以上﹐用大綾紙大錦褾牙軸。兩使判官﹑防團副使﹑率府率副率﹑京官館職﹑堂後官﹐中書密院主事﹑諸軍職都虞候﹑忠悴馬軍步軍副都軍頭﹑指揮使﹑藩方馬步軍副都指揮使﹑都虞候﹑內供奉官至內品﹐白綾中紙五張﹐中錦褾中牙軸靑帶。祕書郎至將作監主簿﹐白綾小紙五張﹐錦褾角軸靑帶。幕職州縣官﹑靈臺郎﹑保章正﹑諸州長史司馬﹑中書錄事﹑主書守當﹑樞密院令史﹑中書令史﹑諸軍指揮使﹑內品待詔書藝﹐白綾小紙五張﹐小錦褾木軸靑帶。諸蕃蠻子大將軍﹑司階﹑司戈﹑司候﹑郎將以上﹐並白綾大紙法錦褾大牙軸色帶。凡修儀﹑婉容﹑才人﹑貴人﹑美人﹐銷金小鳳羅紙七張﹐銷金褾玳瑁軸紅絲网塗金銀■﹝分上巾下﹞■﹝木沓﹞。司言﹑司正﹑尙食﹑尙衣﹑典寶常使﹐金花羅紙七張﹐法錦褾袋。內降夫人﹑郡君﹐團窠羅紙七張﹐暈錦褾袋。宗室婦常使﹐金花羅紙七張﹐法錦褾袋。宗室女﹐素羅紙七張﹐法錦褾袋。國夫人﹐銷金團窠五色羅紙七張﹐暈錦褾袋。郡夫人﹑常使﹐金花羅紙七張。見任兩府母妻使團窠﹐法錦褾袋。【以上至司言﹑司正等皆用玳瑁軸紫絲网銀■﹝分上巾下﹞■﹝木沓﹞。】郡君﹑縣太君﹑遙郡刺史﹑正刺史以上妻﹐並銷金常使羅紙七張﹐余命婦並素羅紙七張。

○上元燃燈

上元燃燈﹐或云沿漢祠太一﹐自昏至晝故事。梁簡文帝有列燈﹐陳後主有光壁殿遙詠山燈詩。唐明皇先天中﹐東都設燈。文宗開成中﹐建燈迎三宮。是則唐以前﹐歲不常設。本朝太宗時﹐三元不禁夜﹐上元禦乾元門﹐中元﹑下元禦東華門。後罷中元﹑下元﹐而初元遊觀﹐冠於前代。

○賜新火

周禮﹐四時變國火﹐謂春取楡柳之火﹐夏取棗杏之火﹐季夏取桑柘之火﹐秋取柞楢之火﹐冬取槐檀之火。而唐時惟淸明取楡柳之火以賜近臣戚裏。本朝因之﹐惟賜輔臣﹑戚裏﹑帥臣﹑節察三司使﹑知開封府﹑樞密直學士﹑中使﹐皆得厚賜﹐非常賜例也。

○金明池

唐曲江﹐開元﹑天寶中﹐旁有殿宇﹐安史亂後﹐盡圮廢。文宗覽杜甫詩云﹕『江頭宮殿鎖千門﹐細柳新蒲爲誰綠﹖』因建紫雲樓﹑落霞亭﹐歲時賜宴﹐又詔百司於兩岸建亭館。太宗於西郊鑿金明池﹐中有臺榭﹐以閱水戲﹐而士人遊觀﹐無存泊之所。若兩岸如唐制設亭館﹐卽踰曲江之盛也。

○公家文書槁異名

凡公家文書之藳﹐中書謂之艸﹐樞密院謂之底﹐三司謂之檢。今祕府有梁朝宣底二卷﹐卽正明中崇政院書也。檢卽州縣通稱焉。【已上並筆談。】

○幹徳鑄印

幹徳三年﹐重鑄中書﹑門下﹑樞密院三司使印。先是﹐舊印緣五代舊文非工﹐至是得蜀鑄印官祝溫集﹐自言其祖思﹐唐禮部鑄【原作『注』﹐據明抄本攺。】印官﹐世習繆篆﹐卽漢志所謂屈曲纏繞以摹章者也。臺省寺監及開封興元尹印﹐悉令溫集攺鑄。【楊文公談苑。】

○品官喪許擊鍾

京師品官之喪﹐用浮屠法擊鍾﹐初無定制。景徳中﹐令文臣卿監﹐武臣大將軍﹐令婦郡夫人已上﹐許於天淸﹑開寶二寺擊鍾﹐至今以爲定制。

○賜謚

周禮﹐卿大夫卒﹐太史於葬前賜謚﹐祖奠之日讀誄。後世有司﹐失於申明典禮﹐故須門生故吏錄行狀﹐子孫請謚﹐近歲遂有旣葬而謚號終不及者。天聖中﹐孫奭﹑王子融言﹕『乞臣寮薨謝﹐不待本家請謚﹐在官品合加謚者﹐並令有司舉行。』詔從之。【並澠水燕談。】

○凱旋奏樂不避忌晨

楊【玉壺作『杜』。】文正鎬﹐江南人﹐集賢校理﹐澄心堂歸朝﹐直祕閣。上幸祕閣詢經義﹐敷對稱旨﹐賜金紫。景徳中﹐爲近侍扈從。澶淵之幸﹐洎凱旋﹐鑾駕還闕日﹐有司言行宮適當懿徳皇后忌晨﹐上疑回鑾鼓吹鼙筦非便。時公爲儀仗使﹐已先馳還闕﹐備迎駕之儀﹐遂馳騎遣問公。公卽奏於義無害﹐武王載木主伐紂時﹐居喪﹐尙前歌後舞﹐況忌者乃追遠存思耳。【玉壺淸話。】

○禁焚屍

河東人眾而地狹﹐民家有喪事﹐𨿽至親﹐悉燔爇取骨燼﹐寄僧捨﹐以至積久棄捐乃已﹐習以爲俗。韓稚珪鎭並州﹐以官鏹市田數頃﹐俾州民骨肉之亡者﹐有安葬之地。古者﹐反逆之人﹐乃有焚如之刑﹐其士民則有殮殯祔葬之禮。惟胡夷禮洎僧尼﹐許從夷禮而焚柩。齊民則一皆禁之。今韓公待俗以禮法﹐眞古循吏之事也。【倦遊錄。】

○贈官請謚

唐制﹐兼官三品﹐得贈官﹐如韓文公曾爲京兆尹﹐兼禦史大夫﹐終吏部侍郎﹐而贈禮部尙書是也。而觀察使多贈兩省侍郎﹐以就三品得謚。國初以來﹐惟正三品方得謚﹐兼官贈三品不得之。眞宗命陳彭年詳定﹐遂詔文武官至尙書節度使卒﹐許輟朝﹐贈至正三品﹐許請謚﹐而史失其傳。寶元中﹐光祿卿知河陽鄭立卒而輟朝﹐非故事也。

宋朝事實類苑卷第三十二

●宋朝事實類苑卷第三十三

典故沿革﹝二﹞

◆典故沿革﹝二﹞

皇后謚

臣僚卒輟朝

國忌行香

投金龍玉簡

給金寶牌

應天院建聖像殿

罷睦親神禦殿

降靑詞

勘箭勘契

街鼓

禁衛五重

駕頭扇筤

喚仗入合

洞案

接伴虜使

交州進奉授官

北朝官

外國書

仙源積慶圖

置宗正及教授等官

宗子授南班官

諸王公主制中稱呼

燕王贈天策上將軍

親王公主封國

歷代用歷

並省州縣

○皇后謚

皇后有謚﹐起於東漢。自是至於隋﹐皆單謚﹐光烈陰皇后﹑明徳馬皇后﹑和熹鄧皇后﹑文獻獨孤【原誤作『狐』﹐據明抄本攺。】皇后是也。史家取帝謚冠其上﹐以別之﹐如雲﹕光之烈皇后陰氏﹐明之徳皇后馬氏也﹐非謂欲連帝謚而名之也。然則質家尙單﹐文家尙復﹐後世或用復謚﹐如唐貞觀中﹐長孫皇后謚文徳﹐後太宗謚文皇帝﹐文徳自是復謚﹐自用二名﹐偶同太宗之謚耳。中宗謚孝和﹐趙皇后謚和思﹐言取帝謚配之。其後昭成﹑肅明﹑元獻﹑章敬﹑叡眞﹑昭徳﹑莊憲諸後﹐皆不得連帝謚。國初追尊四祖三宗之後﹐冠以帝謚。及杜太后崩﹐始謚明憲﹐未幾﹐欲同三祖之後﹐遂攺昭憲。及太祖諸後﹐自連孝字。太宗後連徳字。眞宗後連莊字﹐皆用復謚﹐非連帝謚爲義。慶曆中﹐乃言孝字連太祖謚﹐徳字連太宗謚﹐遂攺爲章﹐以連眞宗謚。且祖宗謚號皆十餘字﹐豈上配一字爲義﹖又太祖功烈﹐豈專以孝稱﹖太宗後連徳字﹐及在下文﹐與祖宗後謚文不對﹐何如東漢諸後﹐單舉之乎﹖皇佑中﹐余爲禮官﹐龍圖閣直學士趙周翰奏議甚詳﹐下禮院。時新以章易莊﹐朝廷以宗廟事重﹐不欲數更張﹐遂寢其所奏。

○臣僚卒輟朝

太祖時﹐大卿監卒﹐皆輟朝一日。景徳以前﹐文武官賜三品﹐皆不得謚﹐曾任三品官乃得謚。

二

眞宗大中祥符中﹐命陳文僖公彭年復位﹐以正三品尙書節度使卒﹐始輟朝﹐贈尙書節度使許定謚。自後遵用其制﹐而日曆﹑實錄﹑國史﹐皆遺其事。【並筆談。】

○國忌行香

舊制﹐國忌疊命宰相﹑參知政事一員率文武常參官赴佛寺行香﹐內職不與焉。景徳中﹐同知樞密院事王公欽若﹑陳公堯叟請率內職學士諸司使軍職下洎列校同爲一班﹐先詣西上合門進名奉慰。宰相參知政事文武百官爲一班﹐次詣合門進名奉慰訖﹐退赴佛寺行香。小忌則否。【金坡遺事。】

○投金龍玉簡

道家有金龍玉簡﹐學士院撰文﹐具一歲中齋醮﹐故【東齋作『數』。】投於名山洞府。天聖中﹐仁宗皇帝以其險遠窮僻﹐難賫送醮祭之具﹐頗爲州郡之擾﹐乃下道錄院裁度﹐才畱二十處﹐余悉罷之。河南府平陽洞﹑臺州赤城山玉京洞﹑江寧府華陽洞﹑舒州潛山司眞洞﹑杭州大滌洞﹑鼎州桃源洞﹑常州張公洞﹑南康軍廬山詠眞洞﹑建州武夷山升眞洞﹑【東齋有『潭州』二字。】南嶽朱陵洞﹑江州馬當山上水府﹑太平州中水府﹑潤州金山下水府﹑杭州錢塘江水府﹑河陽濟瀆北海水府﹑鳳翔府聖湫仙遊潭﹑河中府百丈泓龍潭﹑杭州天目山龍潭﹑華州車湘【東齋作『箱』。】潭。所罷處不可悉記。予嘗於學士院取金龍玉簡視之﹐金龍以銅制﹐玉簡以階石制。【出東齋記事。】

○給金寶牌

祥符中﹐詔以聖祖神化金寶牌分給京城寺觀及外州名山福地。牌長二寸﹐闊一寸﹐文曰﹕『玉淸昭應宮成﹐天尊萬壽金寶。』其背文曰﹕『永鎭福地勑』﹐四周皆隱起虯龍花卉之狀﹐盛以絳紗囊﹐髹塗函﹐禦題其上。

○應天院建聖像殿

西都北市【澠錄作『寺』。】應天禪院﹐乃太祖誕聖之地。國初﹐爲傳捨。眞宗幸洛陽﹐顧瞻遺迹﹐徘徊感愴﹐乃命建爲僧捨。功成﹐賜院額﹐奉安禦容﹐命知制誥劉筠記之。仁宗初﹐又建別殿﹐分二位﹐塑太宗﹑眞宗聖像﹐丞相王欽若爲之記。後園植牡丹萬本﹐皆洛中尢品。慶曆末﹐仁宗禦篆神禦三殿牌﹐藝祖曰『興先』﹐太宗【原作『祖』﹐據明抄本及澠錄攺。】曰『棠【『棠』﹐明抄本作『常』﹐澠錄作『帝』。】華』﹐眞宗曰『昭孝』。今爲忌日行香之地﹐去畱府甚遠﹐故詩有『正夢寐中行千里』﹐謂此【『謂此』﹐澠錄作『此之謂』。】也。【並澠水燕談。】

○罷睦親神禦殿

嘉佑中﹐修睦親宅神禦殿﹐歐永叔言﹐祖宗廟貌﹐非人臣私家所宜有者。劉貢父亦謂爲然。詔下兩制﹑臺諫官﹑禮官議﹐而引漢韋元成議春秋之義﹕『父不祭於支庶之室﹐君不祭於臣僕之家﹐王不祭於下土諸侯。』遂罷郡國廟。於是罷修神禦殿。【東齋記事。】

○降靑詞

降靑詞﹐每進天慶﹑天祺﹑先天﹑降聖﹑三元節﹐及皇帝本命﹐各預先一月降入﹐馬遞兗州會眞宮﹑太極觀﹑景靈宮﹐亳州明道宮﹑太淸宮﹐慶成軍太寧宮﹐西京上淸宮﹐嵩山崇福宮﹐升州茅山﹐鳳翔府太平宮﹐中嶽天封宮﹐泗州延祺觀﹐杭州天柱山大滌洞霄宮﹑五嶽眞君觀內中延眞殿﹑天符觀會慶殿﹑天安殿﹑滋福殿﹑玉淸昭應宮﹑景靈會靈觀﹑祥源觀﹑上淸宮﹑金明池水殿等。非時建道場﹐卽當直日艸詞﹐或急速者﹐學士未入﹐亦就宅艸。自大中祥符﹐每立春﹑立秋醮眞君觀﹐惟有東西北中四嶽﹐而南嶽眞君獨闕其禮。惟演天禧二年再入翰林﹐當艸七月詞﹐見闕此嶽﹐乃入札子奏乞檢會﹐事下禮儀院。所司以從初漏闕﹐懼罪﹐久而不奏。及立春將近﹐惟演再上言﹐以南嶽闕醮﹐蓋有司之誤﹐然屢經大宥﹐乞免有司之罪﹐但依例添入。禦筆批依奏﹐遂諮報中書門下行下﹐自此五嶽皆備矣。【蓬山誌。】

○勘箭勘契

太祖初郊﹐凡闕典大儀修講或未全備。至於勘契之式﹐次郊方舉大禮﹐禮畢﹐鑾輅還至闕門﹐則行勘箭之儀。【玉壺有『內中過殿門則行勘契之儀』十一字。】勘箭者﹐其箭以銅爲鏃﹐長三寸﹐形若鑿枘﹐其笴香檀木爲之﹐長三尺﹐金綫飾之﹐【玉壺作『金鏤飾其端』。】絳羅泥金囊韜之﹐金吾仗掌焉。其鏃以紫羅泥金囊貯之﹐駕前司掌焉。每大駕還﹐闔中扉駐蹕少俟﹐有司聲云﹕『南來者何之﹖』【玉壺作『之』。】駕前司告云﹕『大宋皇帝行大禮畢。』禮儀使跪奏曰﹕『請行勘箭。』金吾司取其笴﹐駕前司取其鏃﹐兩勘之﹐罷。卽奏曰﹕『勘箭訖。』有司齊聲曰﹕『是不是﹖』贊唱者齊聲曰﹕『是。』如是者三﹐方開扉﹐列班起居迎駕﹐大輅方進。勘契者﹐以【玉壺有『香』字。】檀刻魚形﹐金飾鱗鬣﹐別以香檀板象魚形﹐坎【原作『次』﹐據活字本﹑明抄本及玉壺攺。】而爲範﹐其魚則駕前【玉壺有『司』字。】掌焉﹐其範則宮殿門司掌焉。鑾輿過宮殿門﹐以魚合範﹐然後開扉迎駕﹐其贊唱喝迎拜﹐一如勘箭之式。【玉壺淸話。】

二

大駕鹵簿中有勘箭﹐如古之勘契也。其牡謂之雄牡箭﹐牝謂之辟仗箭﹐本胡法也﹐熙寧中罷之。【筆談。】

○街鼓

京師街衢﹐置鼓於小樓之上﹐以警昏曉。太宗時﹐張公洎制坊名﹐列牌於樓上。按唐馬周始建議置鼛鼓﹐惟兩京有之﹐後北都亦有鼛鼛鼓﹐是則京師之制也。二紀以來﹐不聞街鼓之聲﹐金吾職廢矣。【倦遊錄。】

○禁衛五重

禁衛凡五重﹐【東齋有『以』字。】親從官爲一重﹐【東齋有『寬衣』二字。】天武官爲一重﹐禦龍弓箭直﹑弩直爲一重﹐禦龍骨朵子直爲一重﹐禦龍直爲一重。凡入禁圍﹐自一重徒一年至三年止﹐誤者減二等。傅卞嘗誤入禁圍﹐定私罪﹐永叔再爲論奏爲公罪﹐得應制舉。【東齋記事。】

○駕頭扇筤

正衙法座﹐香木爲之﹐加金飾﹐四足墮角﹐其前小偃織藤冒之。每車駕出幸﹐則使老內臣馬上抱之﹐曰駕頭。輦後曲蓋之筤﹐兩扇夾之﹐通謂之扇筤﹐皆繡﹐亦有銷金者﹐卽古之華蓋也。【筆談。】

○喚仗入合

唐日禦宣政殿中﹐細仗兵部旗旛等立於廷﹐朝官退皆賜食。自開元後﹐朔望宗廟上牙盤食﹐明皇意欲避正殿﹐遂禦紫宸殿﹐喚仗入合門﹐遂有入合之名。在唐時﹐殊不知爲盛禮。唐末常禦殿﹐更無仗禦﹐朔望特設之﹐趍朝者仍給廊下食﹐所以鄭谷輩多形於詩詠嘆美﹐而五代行之不絕﹐故祖宗數禦文徳殿﹐行入合之禮。熙寧二年﹐予被詔修合門儀制﹐以爲文徳入合非是﹐當喚仗禦紫宸殿﹐請下兩制與太常議之。學士承旨王公珪等以謂入合是唐日坐朝之儀﹐不足行﹐削去其禮。予與合門諸君﹐因請如唐禦宣政禮﹐量設仗衛之儀﹐詔乃可。今朔望禦文徳殿﹐始於此也。合門有舊入合圖﹐頗約其禮而簡便之﹐凡文武官百人﹐執仗四百人﹐其五龍五鳳五嶽五星旗禦馬﹐皆立殿門之外。【筆談。今見春明退朝錄。】

○洞案

予昔領門下省﹐會天子排正仗﹐吏供洞案。洞案者﹐設於前殿兩螭首間﹐案上設燎香鑪﹐修注官夾案立。予詰吏何名洞﹐吏辭不知。予思之﹐通朱漆爲案﹐故名曰洞耳﹐丞相公序謂然。唐人鄭谷嘗用之。【景文公筆記。】

○接伴虜使

虜使韓杞者﹐始修聘好﹐獷悍無檢﹐令趙文忠公接伴﹐公旋教覲見之儀﹐方漸馴擾。及將辭﹐嫌朝服太長﹐步武縈足﹐復欲左衽﹐公戒之曰﹕『君將陛【玉壺作『升』。】殿﹐受還書去﹐天顏咫尺﹐可乎﹖』剛折之﹐才不敢。明年﹐虜選姚東之﹐翹翹者也。至闕﹐復接伴﹐東之者輕縱逞【原作『呈』﹐據明抄本及玉壺攺。】辧﹐坐則談兵﹐公徐謂之曰﹕『君號多聞者﹐豈不聞兵者不祥之器﹐聖人不得已而用之﹖今得已之時也﹐二國始以禮義修好﹐非君所談之事。』方此少戢﹐酬對得體。【玉壺淸話。】

○交州進奉授官

交州進奉使﹐多遣兵馬使﹐或攝管內刺史﹐或靜海節度賓幕之職﹐及其歸﹐多加檢校官﹐或遷其職﹐如行軍司馬﹑副使之類。近皆自稱王官﹐又亦以王官命之。【春明退朝錄。】

○北朝官

北朝書詔﹐白紙寫﹐用禦寶印﹐渾金鍍匣子盛﹐錦托裹﹐渾金鍍鎖鑰﹐請禦寶印封﹐並紅絲絳﹑錦重黃襆白面簽云﹕『書致於弟大契丹皇帝闕下﹐兄大宋皇帝封。』國母卽云﹕『嬸大契丹皇太后。』簽云﹕『謹致書』﹐下云『謹封』。再用紅羅襆封畢﹐用詔紙封帶﹐復用禦寶印。大中祥符正月﹐契丹太后喪﹐予慰書﹐用黃羅襆。幹興元年二月﹐告哀﹐亦用黃羅襆。當年十月﹐與契丹皇后生辰書﹐卻用紅羅襆。

○外國書

外國書白詔紙寫﹐亦用禦寶印﹐間金鍍匣子盛﹐錦托裹﹐間金鎖鑰封。一同前錦裹﹐用黃絹襆封﹐面簽云﹕『勑某國王或某王。』【並蓬山誌。】

○仙源積慶圖

趙文定拜宗正﹐掌玉牒屬籍。國初﹐梁周翰創宗籍之制﹐不辧【玉壺作『便』。】宮邸﹐公裁酌得宜。又造仙源積慶圖﹐盡列長幼親疏之目以進﹐於便坐張之﹐爲盛事也。【玉壺淸話。今本玉壺淸話此條連接於前『接伴虜使』條之後﹐『趙文定拜宗正』作『遂參祥符二政拜宗正卿』。】

○置宗正及教授等官

予嘗修玉牒﹐知國家慶緒之繁衍。治平中﹐宗室四千餘人﹐男女相半﹐存亡亦相半。親王置翊善﹑侍講﹑記室﹐余則逐官【東齋作『宮』。】院置都講教授。歲時有喜慶﹐則燕崇政殿或太淸樓。命之射﹐課其書札﹐或賦【東齋作『試』。】以歌詩﹐擇其能者而推賜器幣以旌勸之。景佑三年﹐始置大宗正司﹐以濮王及彰化軍【東齋有『節度觀察』四字。】畱後守節領其事﹐有所奏請﹐不得專達﹐必【東齋有『經』字。】宗正司詳酌而後以聞﹐所以勉進其惇睦﹐而糾【東齋有『正』字。】其愆違也。其後增置講書官四員﹐別置小學教授十二員﹐又增同知大宗正一員﹐而置官益多﹐其疏屬又聽其出外官﹐則自厲而向學者彌眾矣。【澠水燕談。此條今見東齋記事卷一。】

○宗子授南班官

宗子授南班官﹐世傳王文正太尉爲宰相日﹐始開此議﹐不然也。故事﹐宗子無遷官法﹐惟遇稀曠大慶﹐則普遷一官。景佑中﹐初定祖宗並配南郊﹐宗室欲緣大禮﹐乞推恩。使諸王宮教授刁約艸表上之﹐後約見丞相王沂公﹐公問前日宗室乞遷官表何人所爲﹐約未測其意﹐答以不知。歸而思之﹐恐事窮且得罪﹐乃再詣相府﹐沂公問之如前﹐約愈恐﹐不復敢隱﹐遂以實對。公曰﹕『無他﹐但愛其文詞耳。』再三嘉獎﹐徐曰﹕『已得旨﹐別有措置﹐更數日﹐當有指揮。』自此遂有南班之授﹐近屬自初除小將軍﹐凡七遷﹐則爲節度使﹐遂爲定制。諸宗子以千縑謝約﹐約辭不敢受﹐予刁親舊﹐刁嘗出表藳以示予。【筆談。】

○諸王公主制中稱呼

近世諸王公主制中稱皇子皇弟皇女﹐疑皇字相承爲例﹐上合云第幾子﹑第幾弟﹑第幾女云。【退朝錄。】

○燕王贈天策上將軍

慶曆中﹐皇叔燕王元儼薨﹐仁宗追悼尢深﹐詔有司擇位號之尢美尊者﹐以追榮之。乃特贈天策上將軍﹐非常典也。王性嚴毅﹐威望著於天下﹐士民識與不識﹐呼之曰八大王﹐犬戎尢憚之。【澠水燕談。】

○親王公主封國

淳化五年九月﹐眞皇封壽王詔﹐壽國升爲大國﹐在晉國之下﹐諸國之上。景徳三年二月二十二日奉聖旨﹐壽﹑梁﹑趙﹑宋四國﹐今後更不得封。大中祥符六年正月十九日降制﹐衛國長公主特進封徐國長公主﹐楚國長公主報慈正覺大師特進封邠國長公主﹐越國長公主特進封宿國長公主﹐所有徐﹑邠﹑宿三國﹐特升爲大國﹐在衛﹑楚﹑越國之上。【蓬山誌。】

○歷代用歷

上古以來﹐逐朝歷名﹐黃帝起元辛卯歷﹐顓帝用乙卯歷﹐虞用戊午歷﹐夏用丙寅歷﹐湯用甲寅歷﹐周用丁巳歷﹐魯用庚子歷﹐秦用乙卯歷﹐漢用大初歷﹑四分曆﹑三統歷﹐魏用黃初歷﹑景初曆﹐晉用玄始歷﹑合元歷﹑萬分歷﹐宋用大明歷﹑元嘉歷﹐齊用天保歷﹑同章歷﹑正象歷﹐後魏用興和歷﹑正元歷﹑正象歷﹐梁用大同歷﹑乾象歷﹑永昌歷﹐後周用天和歷﹑丙寅歷﹑明玄歷﹐隋用甲子歷﹑開皇歷﹑皇極歷﹑大業歷﹐唐用戊寅曆﹑麟徳歷﹑神龍歷﹑大衍歷﹑元和觀象歷﹑長慶宣明歷﹑寶應歷﹑正元歷﹑景福崇賢歷﹐晉天福用調元歷﹐周顯徳用欽天歷﹐本朝太祖用應天歷﹐太宗用乾元歷﹐眞宗用宜天歷﹐仁宗用崇天曆﹐英宗用明天歷﹐已而復用崇天曆。【退朝錄。】

○並省州縣

熙寧中﹐廢並天下州縣﹐迄八年﹐凡廢州軍監三十一﹕儀﹑滑﹑慈﹑鄭﹑集﹑萬﹑幹﹑儋﹑南﹑儀﹑復﹑蒙﹑春﹑陵﹑憲﹑遼﹑竇﹑壁﹑梅﹑漢陽﹑通利﹑寧化﹑淸平﹑永康﹑荊門﹑廣濟﹑髙郵﹑江陰﹑富順﹑漣水﹑宣化。廢縣一百二十七﹕晉州﹑趙城。杭州﹑南新。普州﹑普康。磁州﹑昭徳。華州﹑渭南。徳州﹑徳平。陵州﹑貴平﹑新縣。忠州﹑桂溪。兗州﹑鄒縣。廣州﹑信安﹑四會。陜州﹑胡威﹑陜石。河中﹑河西﹑永樂。巴州﹑七盤﹑其章。坊州﹑升平。春州﹑銅陵。北京﹑大名﹑洹水﹑經城﹑永濟。莫州﹑鄭長﹑丰縣。梧州﹑戎城。邛州﹑臨溪。梓州﹑永泰。河陽﹑泛水。滄州﹑轅安﹑臨津。融州﹑武陽﹑羅城。象州﹑義化。歸州﹑興山。汝州﹑龍興。懷州﹑修武﹑武陽。道州﹑永明。慶州﹑樂蟠﹑華池。瀛州﹑東城﹑景城。順安﹑髙陽。澶州﹑頓丘。洛州﹑武成﹑曲周﹑臨洛。丹州﹑雲巖﹑汾川。潞州﹑黎城。瓊州﹑捨城。火山﹑火山。橫州﹑永定。宜州﹑占陽﹑漕州﹑金城﹑述昆。汾州﹑孝義。延州﹑金明﹑丰林﹑延水。大原﹑平晉。隨州﹑光化。邢州﹑襄山﹑任縣﹑平鄕。秦州﹑長道。達州﹑三崗﹑石鼓。揚州﹑廣陵。趙州﹑隆平﹑栢鄕﹑贊皇。雅州﹑百丈﹑榮經。同州﹑夏陽。嘉州﹑平羌。河南﹑洛陽﹑福昌﹑潁陽﹑緱氏﹑伊闕。濱州﹑招安。慈州﹑文城﹑吉鄕。成都﹑犀浦。戎州﹑宜賓。綿州﹑髙昌。榮州﹑公井。寧化﹑寧化。幹寧﹑幹寧。眞定﹑靈壽﹑井陘。荊南﹑建寧﹑支江。辰州﹑麻陽﹑招諭。陳州﹑南頓。桂州﹑修仁﹑永寧。安州﹑云夢。忻州﹑定襄。劍門關﹑劍門。漢陽﹑漢川。恩州﹑淸陽。熙州﹑狄道。河州﹑枹罕。衛州﹑新鄕﹑衛。渝州﹑南川。虢州﹑玉城。果州﹑流溪。利州﹑平蜀。許州﹑許田。岢嵐﹑嵐石。蓬州﹑蓬山﹑良山。冀州﹑新河。涪水﹑溫山。閬州﹑晉安﹑岐平。復州﹑玉涉。潤州。延陵。【出筆談】。

宋朝事實類苑卷第三十三

●宋朝事實類苑卷第三十四

詩歌賦詠﹝一﹞

◆詩歌賦詠﹝一﹞

範杲

楊侍講

王元之

楊文公

夏文莊公

陳文惠

蘇東坡

李文肅

玉溪生

範文正

張在

僧惠崇

石昌言

石曼卿

趙師民

○範杲

藝祖收河東﹐凱旋﹐範杲叩馬進詩曰﹕『千里版圖來浙右﹐一聲金鼓下河東。』上愛慕【澠錄作『嘆』。】不已﹐增秩賜章服。杲﹐魯公質之侄﹐好學有文﹐時稱髙﹑梁﹑柳﹑範﹐謂髙弁﹑梁周翰﹑柳開與杲也。

○楊侍講

楊侍講【澠錄作『讀』。】徽之以能詩聞於祖宗朝﹐太宗知其名﹐索其所著﹐以百篇奏禦﹐仍獻詩謝上﹐卒章曰﹕『少年牢落今何幸﹐叨遇君王問姓名。』太宗賜和﹐且語近臣曰﹕『徽之文雅可尙﹐操履端正』﹐拜禮部侍郎﹐選十聯寫於禦屏。梁周翰貽之詩曰﹕『誰似金華楊學士﹖十聯詩在禦屏中。』江行雲﹕『犬吠竹籬沽酒客﹐鶴隨苔岸洗衣僧。』寒食云﹕『天寒酒薄難成醉﹐地迥臺【澠錄作『樓』。】髙易斷魂。』塞上云﹕『戍樓煙自直﹐戰地雨長腥。』嘉陽川云﹕『靑帝已教春不老﹐素娥何惜月長圓﹖』又云﹕『浮花水入瞿塘峽﹐帶雨雲歸越嶲州。』哭江爲云﹕『廢宅寒塘水﹐荒墳宿艸煙。』元夜云﹕『春歸萬年樹﹐月滿九重城。』僧捨云﹕『偶題巖石云生筆﹐閒遶庭松露濕衣。』湘江舟行雲﹕『新霜染楓葉﹐皓月借蘆花。』宿東林云﹕『開盡菊花秋色老﹐落遲桐葉雨聲寒。』

○王元之

王元之謫黃州也﹐實由宰相不說﹐交親無敢私見﹐惟竇元賓握手泣喭於合門﹐曰﹕『天乎﹗使公屢黜﹐豈非命耶﹗』士大夫髙之﹐元之以詩謝之曰﹕『惟有南宮竇員外﹐爲余垂淚合門前。』

二

雷徳驤﹑有終父子二人﹐嘗並命爲江南﹑淮南兩路轉運使﹐當世榮之。王禹偁贈詩二首﹐其一曰﹕『江南江北接王畿﹐漕運帆檣去似飛。父子有才同富國﹐君王無事免宵衣。屏除姦吏魂應喪﹐養活疲民肉漸肥。還有文場受恩客﹐望塵情抱倍依依。』其二曰﹕『當時詞气壓朱云﹐老作皇家諫諍臣。章疏罷封無事日﹐朝廷猶指直言人。題詩野館光泉石﹐講易秋堂動鬼神。棘寺下僚叨末路﹐齋心惟祝秉鴻鈞。』蓋禹偁嘗出徳驤門下﹐而徳驤深於易﹐而酷嗜吟詠故也。

三

王禹偁詩多紀實中的﹐作趙普挽詞云﹕『玄象中臺坼﹐皇家上相薨。大功銘玉鉉﹐密事在金縢。』宋湜挽詞云﹕『先帝飛遐日﹐詞臣遇直時。柩前書顧命﹐筆下定洪基。』蓋普嘗密贊太祖傳位太宗﹐而湜爲內相宿直﹐遇太祖升遐﹐是夜艸遺制立太宗故也。云此事湜家亦不知﹐惟以公挽詞爲傳信。

四

王黃州始居濟陽﹐父本磨家。時畢文簡公士安爲州從事﹐元之七歲﹐一日代其父輸面至公宇﹐立庭下﹐應對不懾﹐文簡方命諸子屬句﹕『鸚鵡能言寧比鳳﹖』文簡曰﹕『童子口舌喧呶﹐顧能對此乎﹖』意惡犯分而譏之。元之抗首應聲曰﹕『蜘蛛𨿽巧不如蠶。』復涵諷意報文簡﹐文簡嘆曰﹕『子精神滿腹﹐將且名世矣。』其後與公接武朝廷焉。

五

王元之謫黃州﹐有詩云﹕『又爲太守黃州去﹐依舊郎官白髮生。』論詩者尙其質直。元之先謫滁州﹐謝上表云﹕『諸縣丰登﹐若【活字本明抄本均作『苦』。】無公事。一家飽暖﹐全荷君恩。』元之有畫像在滁﹐及歐陽尙書謫官至郡﹐謁畫像﹐取表中語爲詩曰﹕『諸縣丰登少公事﹐一家飽暖荷君恩。』元之在朝﹐與宰相不相能﹐作江豚詩刺之﹐譏其肥大云﹕『食啖魚蝦頗肥腯。』又云﹕『江云漠漠江雨來﹐天意爲霖不幹汝。』俗云江豚出﹐能致風雨也。

○楊文公

楊文公初爲光祿丞﹐太宗頗愛其才。一日﹐後苑賞花宴詞臣﹐公不得預﹐以詩貽諸館職【澠錄作『閣』。】曰﹕『聞帶宮花滿鬢紅﹐上林絲筦侍重瞳。蓬萊咫尺無因到﹐始信仙凡迥不同。』諸公不敢匿﹐以詩進呈。上詰有司所以不召﹐左右曰﹕『以未帖職﹐例不得預。』卽命直集賢院﹐免謝﹐令預晚宴﹐時以爲榮。唐韓吏部序侯喜劉師服﹐與道士軒轅彌明三【活字本及澠錄並作『石』。】鼎聯句﹐其事頗怪﹐而彌明之詞﹐警絕【澠錄作『相繼』。】遠甚﹐【澠錄有『世』字。】以謂非神卽仙﹐殆非人思所能到﹐孫漢公以爲皆退之之語也。蓋以其詞多刺譏﹐慮爲人所訾﹐其傳不久﹐故假以神其事也。【原有案語云﹕『唐韓吏部另爲一事﹐誤連於一。』】

二

楊大年與錢劉數公唱和﹐自西昆集出﹐時人爭效之﹐詩體一變﹐而先生老輩患其多用故事﹐至於語僻難曉﹐殊不知自是學者之獘。如大年新蟬云﹕『風來玉宇烏先覺﹐露下金莖鶴未知』﹐𨿽用故事﹐何害爲佳句也。又如﹕『峭帆橫渡官橋柳﹐疊鼓驚飛海岸鷗』﹐其不用故事﹐又豈不佳乎﹖蓋其雄文﹑博學﹐筆力有餘﹐故無施而不可﹐非【六一詩話有『如』字。】前世號詩人者﹐區區於風雪艸木之類﹐爲許洞所困者也。

三

寇萊公在中書﹐與同列戲云﹕『水底日爲天上日』﹐未有對﹐而楊大年適來白事﹐因請其對﹐大年應聲曰﹕『眼中人是面前人』﹐一坐稱爲的對。【此條今見歸田錄卷二。】

四

楊大年年十一﹐建州送入闕下﹐眞宗親試一賦二【湘錄作『一』。】詩﹐傾刻而成﹐上喜﹐令中人送中書﹐俾宰臣再試。時參政李至狀云﹕『臣等今月某日入內﹐都知王知眷傳聖旨﹐押送建州十一歲習進士楊億到中書。其人來自江湖﹐對揚軒陛﹐殊無震懾﹐便有老成﹐蓋聖祚承平﹐神童間出也。臣亦令賦喜朝京闕詩﹐五言六韻﹐亦頃刻而就﹐其詩謹封進。』詩內有『七閩波渺邈﹐雙闕勢岧峣。曉登云外嶺﹐夜渡月中潮。』斷句云『願秉淸忠節﹐終身立聖朝』之句。【此條今見湘山野錄卷上。】

五

楊文公億﹐數歲未能言﹐一日家人抱登樓﹐誤觸其首﹐忽便言。家人驚謂曰﹕『汝旣能言﹐能吟詩乎﹖』曰﹕『能。』遂令吟樓詩﹐應聲吟曰﹕『危樓髙百尺﹐手可摘星辰。不敢髙聲語﹐恐驚天上人。』後爲天下文章宗工。【明抄本作『主』。】

○夏文莊公

夏文莊公﹐景徳初﹐【上三字澠錄作『竦』。『侍』下有『其』字。】侍父監通州狼山鹽場﹐嘗登狼山﹐賦渡口詩曰﹕『渡口人稀黯翠煙﹐登臨猶喜夕陽天。殘云右倚維陽樹﹐遠水南回建鄴舡。山引亂猿啼古寺﹐電驅甘雨過閒田。季鷹死後無歸客﹐江上鱸魚不直錢。』時方年十七﹐後之題詩﹐無出其右。識者以謂甘雨過閒田﹐𨿽有爲霖之志﹐終無澤物之功。【此條今見澠水燕談錄卷七。末句作『而終無濟物之澤』。】

二

夏文莊公舉制科﹐對策罷﹐方出殿門﹐遇楊徽之﹐見其年少﹐遽邀與語曰﹕『老夫他則不知﹐惟喜吟詠﹐願丐賢良一篇﹐以卜他日之志﹐不識可否﹖』公援筆欣然曰﹕『殿上衮衣明日月﹐硯中旗影動龍蛇。縱橫禮樂三千字﹐獨對丹墀日未斜。』楊公嘆服數四﹐曰﹕『眞將相器也。』

三

景徳中﹐夏公初授館職﹐時方早秋﹐上多宴後庭﹐酒酣﹐遽命中使詣公索新詞。公問上在甚處﹐中使曰﹕『在拱宸按舞。』公卽抒思﹐立進喜遷鶯詞曰﹕『霞散綺﹐月沈鉤﹐簾捲未央樓。夜涼河漢截天流﹐宮闕鎖新秋。瑤階曙﹐【『曙』﹐原作注文『犯英宗諱』。】金莖露﹐鳳髓香和雲霧。三千珠翠擁宸遊﹐水殿按梁州。』中使入奏﹐上大悅。

四

夏鄭公以父歿王事﹐得三班差使﹐然自【東軒有『少』字。】好讀書﹐攻爲詩。一日﹐攜所業﹐伺宰相李文靖公沆退朝﹐拜於馬首而獻之。文靖讀其句﹐有『山勢蜂腰斷﹐溪流燕尾分』之句﹐深愛之﹐終捲皆佳句。翌日﹐袖詩呈眞宗﹐及敍其死事之後﹐家貧﹐乞與換一文資﹐遂攺潤州金壇主簿。後數年﹐舉制科對策庭下﹐有老官者前揖曰﹕『吾閱人多矣﹐視賢良他日必貴﹐求一詩以志今日之事。』因以吳綾手巾展於前﹐鄭公乘興題曰﹕『簾內衮衣明黼黻﹐殿前旌斾雜龍蛇。縱橫落筆三千字﹐獨對丹墀日未斜。』是年制策髙等。平生好爲詩﹐皆有所屬﹐初罷樞府爲南京畱守時﹐有忌疾之者﹐到郡作詩曰﹕『造化平分荷大鈞﹐腰間新佩玉麒麟。南湖日夜栽桃李﹐準擬濉陽過十春。』又曰﹕『海雁橋邊春水深﹐略無塵土到花陰。忘機不管人知否﹐自有沙鷗信此心。』晚年流落﹐仇敵益眾﹐而抨彈之疏不輟上聞。因作詩送一臺官曰﹕『弱羽驚弦勢未安﹐孤飛殊不礙鴛鸞。黃金自有雙南貴﹐莫與遊人作彈丸。』始王沂公曾當國﹐鄭公爲翰林學士﹐欲撼之﹐因作靑州詩曰﹕『日上西山舞鸞鶴﹐波翻碧海對【東軒作『鬭』。】蛟龍。直鉤到了成何事﹖消得君王賜履封。』以沂公靑人故也。【此條今見東軒筆錄卷二。】

五

景休曰﹕夏竦﹐字子喬﹐父故錢氏臣﹐歸朝爲侍禁。竦幼學於姚鉉﹐使爲水賦﹐限以萬字﹐竦作三千字以示﹐鉉【涑水疊『鉉』字。】怒不視﹐曰﹕『汝何不於水之前後左右廣言之﹐則多矣。』竦又益之﹐凡得六千字﹐以示鉉﹐鉉喜曰﹕『可教矣。』年十七﹐善屬文﹐爲時人所稱。舉進士﹐開封府解者百數﹐竦爲第六﹐【涑水作『五』。】貢院時奏名第四﹐會其父死於邊﹐竦以死事者子補奉職。貢院奏竦所試賦詩﹐優於省元陳堯佐﹐以其幼﹐故抑之來舉﹐請免省試。詔許之。竦以奉職行父喪﹐服終﹐換丹陽主簿﹐舉賢良方正及第﹐拜大理【明抄本有『寺』字。】評事﹐通判臺州。秩滿﹐遷光祿寺丞﹐直史館。頃之﹐奉詔修史﹐俄知制誥﹐時年二十七。【此條今見涑水紀聞卷三。】

○陳文惠

陳文惠堯佐﹐端拱元年程宿下及第﹐止【『止』澠錄作『同年』二字。】二十八人。時公兄弟先登第﹐舉族貧﹐時俱【『俱』原作『但』﹐據明抄本及澠錄攺。】未仕﹐父省垂【澠錄作『華』。】尙爲小官。家極貧﹐魏野以詩賀之曰﹕『放人少處先登第﹐舉族貧時已受官。』

○蘇東坡

慶曆中﹐歐陽文忠公謫守滁州﹐州有瑯琊幽谷﹐山川奇麗﹐鳴泉飛瀑﹐聲若環佩﹐公臨聽忘歸。僧智仙作亭其上﹐公刻石爲記﹐以遺州人。旣去十年﹐太常博士沈遵﹐好奇之士﹐聞而往遊﹐愛其山水秀絕﹐以琴寫其聲﹐爲醉翁吟﹐蓋官聲三疊。後會公河朔﹐遵援琴作之﹐公歌以遺遵﹐並爲醉翁引以敍其事﹐然詞【澠錄作『調』。】不主聲﹐爲知琴者所惜。後三十餘年﹐公薨﹐遵亦歿。其【澠錄有『後』字。】廬山道人崔閒﹐遵【原作『逋』﹐據澠錄攺。】客也﹐妙於琴理﹐常恨此曲無詞﹐乃譜其聲﹐請於東坡居士蘇子瞻以補其闕﹐然後聲詞皆備﹐遂爲琴中絕妙﹐好事者爭傳之。其詞曰﹕『瑯然淸圓﹐誰彈響﹖空山無言﹐惟公醉中【澠錄作『惟有醉翁』。】知其天。月明風露涓涓﹐人未眠﹐荷簣過山前﹐曰有心也哉此賢﹗』【澠錄作『弦』。】第二疊泛聲同此。『醉翁嘯詠﹐聲和流泉。醉翁去後﹐空有朝吟夜怨。山有時而童【澠錄作『同』。】巓﹐水有時而回川。【澠錄作『淵』。】思翁無歲年﹐翁今爲飛仙﹐此意在人間﹐試聽徽外三兩弦。』方其補詞﹐閒爲弦其聲﹐居士倚聲爲詞﹐頃刻而就﹐無所點竄。遵之子爲比丘﹐號本覺法眞禪師﹐居士書以與之﹐謂曰﹕『二水同器﹐有不相入。二琴同手﹐有不相應。沈君信手彈琴而與泉合﹐居士縱筆作詞而與琴會﹐此必有眞同者矣。』

二

張蕓叟奉使大遼﹐宿幽州館中﹐有題蘇子瞻老人行於壁間者。聞範陽書肆亦刻子瞻詩數十篇﹐謂之大蘇【澠錄有『小』字。】集。子瞻【澠錄有『才』字。】名重當代﹐外至夷虜﹐亦愛服如此。蕓叟題其後曰﹕『誰傳佳句到幽都﹖逢著胡兒問大蘇。』【已上見澠水燕談。】

○李文肅

李昉再入相﹐以司空致仕。爲詩慕白居易之淺切﹐所居有園林﹐畜五禽﹐皆以客爲名。白鷴曰閒客﹐鷺曰雪客﹐鶴曰仙客﹐孔雀曰南客﹐鸚鵡曰隴客。昉各爲詩一章﹐盡爲客圖﹐傳於好事者。又慕居易西京九老之會﹐得宋琪等八人﹐皆年七十餘﹐時爲九老會﹐未果而卒。

○玉溪生

公嘗言﹐至道中﹐偶得玉溪生詩百餘篇﹐意甚愛之﹐而未得其深趣。咸平﹑景徳間﹐因演綸之暇﹐徧尋前代名公詩集﹐觀富於才調﹐兼極雅麗﹐包蘊密致﹐演繹平暢﹐味無窮而久愈出﹐鉆彌堅而酌不竭﹐曲盡萬態之變﹐精索推言之要﹐使學者少窺其一斑﹐略得其餘光﹐若滌腸而換骨矣。繇是孜孜求訪﹐凡得五七言長短韻歌行雜言共五百八十二首。唐末﹐浙右多得其本﹐故錢鄧師若水未嘗畱意捃拾﹐才得四百餘首。錢君舉賈誼兩句云﹕『可憐半夜虛前席﹐不問蒼生問鬼神。』錢云﹕『其措意如此﹐後人何以企及﹖』余聞其所云﹐遂愛其詩彌篤﹐乃專緝綴。鹿門先生唐彥謙慕玉溪﹐得其淸峭感愴﹐蓋聖人之一體也。然警之之句亦多﹐予數年類集﹐後求得薛廷珪所作序﹐凡得百八十二首。世俗見予愛慕二君詩什﹐誇傳於書林文苑﹐淺拙之徒﹐相非者甚眾。噫﹗大聲不入於俚耳﹐豈足論哉﹖

○範文正

海陵西溪鹽場﹐初召呂文靖公嘗官於此﹐手植牡丹﹐【澠錄有『一本』二字。】有詩刻其【澠錄作『石』。】後。範文正公亦嘗臨蒞﹐復題一絕云﹕『陽和不擇地﹐海角亦逢春。憶得上林邑﹐相看如故人。』後人以二公詩筆故﹐題詠極多﹐而花亦爲人貴重﹐護以朱欄﹐不忍折。歲久盛茂﹐枝復數丈﹐每春花開數百朵﹐爲海濱之奇觀。

二

範文正公未免乳﹐喪其父﹐隨母嫁淄州長【澠錄有『白』字。】山朱氏。旣冠﹐文行【澠錄作『章』。】過人﹐一試爲南宮第一人﹐遂擢第。仕宦四十年﹐晚鎭靑州﹐西望故居才百餘里﹐以詩寄其鄕人曰﹕『長自一寒儒﹐登榮三紀余。百花春滿路﹐二麥雨隨車。鼓吹迎前道﹐煙霞指舊廬﹐鄕人莫相羨﹐教子讀詩書。』【以上二條今見澠水燕談錄卷七。】

三

範文正公謫睦州﹐過嚴陵祠下﹐會吳俗歲祀﹐裏巫迎神﹐但歌滿江紅﹐有﹕『桐江好﹐煙漠漠﹐浪【湘錄作『波』。】似染﹐山如削﹐遶嚴陵灘畔﹐鷺飛魚躍』之句。公曰﹕『吾不善音律﹐撰一絕送神曰「漢包六合网英豪﹐一个冥鴻惜羽毛。世祖功臣三十六﹐雲臺爭似釣臺髙。」』吳俗至今歌之。【此條今見湘山野錄卷中。】

四

範希文爲詩﹐不徒然而作也﹐有贈釣者詩云﹕『江上往來人﹐盡愛鱸魚美。君看一葉舟﹐出沒風濤裏。』又觀渡詩﹕『一棹輕如葉﹐旁觀亦損神。他時在平地﹐無忽險中人。』率以教化爲主﹐非獨風騷之將﹐抑又文之豪傑歟﹗

五

範文正公气節忠勁﹐知無不言。仁廟朝﹐屢獻章疏﹐數見斥逐。故梅聖兪作啄木鳥詩以見意﹐曰﹕『啄盡林中蠹﹐未肯出林飛。不識黃金彈﹐雙翎墮落暉。』

○張在

靑州布衣張在﹐少能文﹐尢精於詩﹐奇蹇不偶﹐【澠錄作『遇』。】老死場屋。【澠錄有『嘗』字。】題龍興寺老栢院詩曰﹕『南鄰北捨牡丹開﹐年少尋芳去又【澠錄作『日幾』。】回。惟有君家老栢樹﹐春風恰似不曾來。』大爲人所傳誦﹐故禦史中丞範諷補之喜論詩﹐尢愛此篇﹐誦於文潞公。公皇佑中鎭靑﹐詣老栢院訪在所題字﹐已漫滅﹐公惜其不傳﹐爲大字書於西廡之壁。後三十餘年﹐當元丰癸亥﹐東平畢仲甫將叔見公於洛下﹐公誦在詩﹐囑畢往觀。畢至靑訪其故處﹐壁已圮毀﹐不復可得﹐爲刻於天宮石柱﹐又刊其故所題處。【此條今見澠水燕談錄卷七。】

○僧惠崇

寇萊公一日延詩僧惠崇於池邊探鬮分題﹐丞相得池上柳靑字韻﹐崇得池上鷺明字韻。崇默遶池邊﹐馳心於杳冥以搜之﹐自午及晡﹐忽以二指點空﹐微笑曰﹕『已得之﹐【湘錄疊『已得之』三字。】此篇功在明字﹐凡五押之﹐俱不倒﹐今方得之。』丞相試請口舉﹐崇曰﹕『照水千尋迥﹐棲煙一點明。』寇公笑曰﹕『吾之柳功在靑字﹐已四押之﹐終未愜﹐不若且罷。』崇詩全篇曰﹕『雨絕方塘溢﹐遲徊不復驚。曝翎沙日暖﹐引步島風淸。』及斷句云﹕『主人池上鳳﹐見爾憶蓬瀛。』

二

宋九釋詩﹐惟惠崇師絕出﹐嘗有『河分崗勢斷﹐春入燒痕靑』之句﹐傳誦都下﹐藉藉喧著﹐余緇遂寂寥無聞﹐因忌之﹐乃厚誣其盜。閩僧文兆以詩嘲之曰﹕『河分崗勢司空曙﹐春入燒痕劉長卿。不是師兄偸古句﹐古人詩句犯師兄。』

○石昌言

皇佑間﹐館中詩筆﹐石昌言楊休最得唐人風格。余嘗攜琴訪之﹐一詩見謝尢佳﹐曰﹕『鄭衛湮俗耳﹐正聲追不回。誰傳廣陵操﹖老盡嶧陽材。古意爲師復﹐淸風尋我來。幽陰竹軒下﹐重約月明開。』恐遺泯﹐故錄焉。【已上湘山野錄。】

○石曼卿

石曼卿﹐天聖﹑寶元間﹐以歌詩豪於一時﹐嘗於平陽會中﹐作代意寄尹師魯一篇﹐詞意深美﹐曰﹕『十年一夢空花【澠錄作『花空』。】委﹐依舊山河損桃李。雁聲北去燕西飛﹐髙樓日日春風裏。眉聳石州山對起﹐嬌波淚落妝如洗。汾河不斷水南流﹐天色無情淡如水。』曼卿死後數年﹐故人關詠夢曼卿曰﹕『延年平生作詩多矣﹐獨嘗自以爲平陽代意一篇最爲得意﹐而世人罕稱之﹐能令余此詩盛傳於世﹐在永言耳。』詠覺後﹐增演其詞﹐隱度以入迷神引聲韻﹐【以上九字澠錄作『爲曲度以迷仙引』。】於是天下爭歌之。他日﹐復夢曼卿致謝。詠字永言。【此條今見澠水燕談錄卷七。】

二

石曼卿自少以詩酒豪放自得﹐其气貌偉然﹐詩格奇峭。又工於書﹐筆畫【六一詩話作『力』。】遒勁﹐體兼顏柳﹐爲世所好。余家嘗得南唐後主澄心堂紙﹐曼卿爲余以艸書其籌筆驛詩﹐曼卿平生所自愛者﹐至今藏之﹐號爲三絕﹐眞余家寶也。曼卿卒後﹐其故人有見之者﹐云恍忽如夢中﹐言我今爲仙也﹐所主【原作『生』﹐據明抄本並六一詩話攺。】芙蓉城。欲呼故人往遊﹐不得﹐忿然騎一素驢去如飛。後又云﹕降於亳州一舉子家﹐又呼舉子去﹐不得﹐因畱詩一篇與之。余亦記舉子【『舉子』二字六一詩話作『其』。】一聯云﹕『鶯聲不逐春光老﹐花影長隨日腳流。』鬼神仙事怪不可知﹐其詩頗【原作『頻』﹐據明抄本並六一詩話攺。】類曼卿平生語﹐舉子不能道也。

○趙師民

龍圖趙學士師民﹐以醇儒碩學﹐名重當世。爲人沈厚端默﹐羣居終日﹐似不能言﹐而於文章之外﹐詩思尢精。如『麥天晨气潤﹐槐夏午陰淸』﹐前世名流﹐皆所未到也。又如『曉鶯林外千聲轉﹐芳艸階前一尺【明抄本作『寸』。】長』﹐殆不類其爲人矣。

宋朝事實類苑卷第三十四

●宋朝事實類苑卷第三十五

詩歌賦詠﹝二﹞

◆詩歌賦詠﹝二﹞

林和靖

歐陽文忠公

梅聖兪

蘇子美

晏元獻

丁晉公

範補之

鍾離權

張宗永

馮太傅

呂文穆

王荊公

王平甫

蔡子正

張鄧公

○林和靖

處士林逋﹐居於杭州西湖之孤山。逋工筆畫﹐善爲詩﹐如『艸泥行郭索﹐云木叫鉤輈』﹐頗爲士大夫所稱。又梅花詩云﹕『疎影橫斜水淸淺﹐暗香浮動月黃昏。』評詩者謂前世詠梅者多矣﹐未有此句也。又其臨終爲句云﹕『茂陵他日求遺稿﹐猶喜初【歸田作『曾』。】無封禪書』﹐尢爲人稱誦。自逋之卒﹐湖山寂寥﹐未有繼者。【見廬陵居士歸田錄。】

二

林和靖梅詩云﹕『疎影橫斜水淸淺﹐暗香浮動月黃昏』﹐大爲歐陽文忠公稱賞。大凡和靖集中﹐梅詩最好﹔梅花詩中﹐此兩句尢奇麗。東坡和少遊梅詩云﹕『西湖處士骨應槁﹐只有此詩君壓倒』﹐僕意東坡亦有微意也。然和靖詩﹐對屬親切﹐如贈煆藥秀才詩云﹕『鯤鵬懶擊三千水﹐龍虎閒封六一泥。』

○歐陽文忠公

歐陽公頃謫滁州﹐一同年【忘其名】將赴閬倅﹐因訪之﹐卽席爲一曲﹐歌以爲送﹐曰﹕『記得金鑾同唱第﹐春風上國繁華。而今薄宦老天涯﹐十年歧路﹐辜負曲江花。聞說閬山通閬苑﹐樓髙不見君家。孤城寒日等閒斜。離愁無盡﹐紅樹遠連霞。』其飄逸淸遠﹐皆曲之品流也。公不幸﹐晚爲憸人撰淫艷數曲附之﹐以成其毀。予皇佑中﹐都下已聞此闋﹐歌於人口者二十年矣。嗟哉﹗不能爲之力辧。公尢不喜浮圖﹐文瑩頃【原作『須』﹐據明抄本及湘錄攺。】持蘇子美書薦謁之﹐殆還﹐亦蒙詩見送。有『孤閒竺幹格﹐平淡少陵才』﹐及聯句有『林間著書就﹐應寄日邊來』之句﹐人皆怪之。【此條今見湘山野錄卷上。】

二

趙叔平罷參政﹐致政居濉陽﹔歐永叔罷參政﹐致政居汝陰。叔平一日乘安輿來訪永叔﹐時呂晦叔以金華學士知潁州﹐啟宴以召二公。於是歐公自爲優人致語及口號﹐髙誼淸才﹐搢紳以爲美談。口號曰﹕『欲知盛集繼荀陳﹐請看當筵主與賓。金馬玉堂三學士﹐淸風明月兩閒人。紅芳已過鶯猶囀﹐靑杏初嘗酒正醇。好景難逢良會少﹐乘歡舉白莫辭頻。』

三

慶曆中﹐西師未解﹐晏元獻公殊爲樞密使。會大雪﹐歐陽文忠公與陸學士經同往候之﹐遂致酒於西園﹐歐陽公卽席賦晏太尉西園賀雪歌﹐其斷章句曰﹕『主人與國共休戚﹐不惟喜悅將丰登。須憐鐵甲冷徹骨﹐四十餘萬屯邊兵。』晏深不平之﹐嘗語人曰﹕『昔日韓愈亦能作言語﹐每赴裴度會﹐但云「園林窮勝事﹐鍾鼓樂淸時」﹐卻不曾如此作鬧。』【此條今見東軒筆錄卷十一。】

○梅聖兪

景佑末﹐元昊叛﹐夏鄭公出鎭長安﹐梅送詩云﹕『亞夫金鼓從天落﹐韓信旌旗背水陳。』是時詩甚多﹐獨刻此於石。文瑩頃遊郢中﹐二邑僧壁﹐尙有公之詩。郢城新亭曰﹕『每到新亭卽厭歸﹐野香經雨長松圍。四檐山色消繁暑﹐一局棊聲下翠微。冰片角巾簪澗月﹐錦文拳石砌苔磯。近來學得籠中鶴﹐回避流鶯笑不飛。』寒食訪僧云﹕『客捨愁經百五春﹐雨餘溪竹【玉壺作『寺』。】綠無塵。金花觸處送秋鼓﹐【玉壺作『金花開處秋千鼓』。】粉頰誰家鬭艸人﹖水上碧桃流片段﹐梁間新燕語逡巡。髙僧不飲容【明抄本及玉壺並作『客』。】攜酒﹐來勸先朝放逐臣。』篇篇精絕﹐不能盡錄。公聞靈【玉壺作『云』。】州陷﹐衣胡服﹐引單騎冒雪間道走淸遠故城﹐得其實﹐奏請班師。【見玉壺淸話。】

二

梅聖兪嘗於範希文席上賦河豚魚詩云﹕『春洲生荻牙﹐春岸飛楊花。河豚於此時﹐貴不數魚鰕。』河豚嘗出於春暮﹐羣游水上﹐食柳絮而肥﹐南人多與荻牙爲羹﹐【六一詩話有『云』字。】最美。【六一詩話有『故』字。】知詩者謂祗破題兩句﹐已道盡河豚好處。聖兪平生苦於吟詠﹐以閒遠古淡爲意﹐故其締思極艱。此詩作【六一詩話有『於』字。】樽俎之間﹐筆力雄贍﹐頃刻而成﹐遂爲絕唱。

三

蘇子瞻學士﹐蜀人也﹐嘗於淯井監得西南夷人所賣蠻布弓衣﹐其文織成梅聖兪春雪詩。【六一詩話有『此詩』二字。】在聖兪集中﹐未【原作『末』﹐據明抄本並六一詩話攺。】爲絕句﹐【六一詩話作『唱』。】蓋其名重﹐【六一詩話有『天下一篇一詠』六字。】傳落夷狄。【六一詩話有『而異域之人貴重之如此耳』十一字。】子瞻以余尢知聖兪﹐因以見遺。余家舊畜琴一張﹐乃雷會所斵。【六一詩話有『距今二百五十年矣』八字。】其聲淸越﹐如擊金石﹐遂以此布更爲琴囊﹐二物眞余家之寶玩也。

四

晏元獻公文章擅天下﹐尢喜爲詩﹐而多稱引【原作『張』﹐據明抄本並六一詩話攺。】後進﹐一時名士往往出其門。聖兪平生所作詩多矣﹐然【六一詩話有『公』字。】獨愛其兩聯﹐云﹕『寒魚猶著底﹐白鷺已飛前。』又『絮暖鮆魚繁﹐豉添蒓菜紫。』余嘗於聖兪【六一詩話有『家』字。】見公自書手簡﹐再三稱賞此二聯﹐余疑而問之﹐聖兪曰﹕『此非我之極致﹐豈公偶自得意於其間乎﹖』乃知自古文士﹐不獨知己難得﹐知人亦難也。

五

宋元獻公庠初罷參知政事﹐知揚州﹐嘗以雙鵝贈梅堯臣﹐堯臣作詩曰﹕『昔居鳳池上﹐曾食鳳池萍。乞與江湖走﹐從教養素翎。不同王逸少﹐辛苦寫黃庭。』宋公得詩﹐殊不悅。【此條今見東軒筆錄卷十一。】

六

梅聖兪與謝氏中外親﹐謝師直小名錦衣奴﹐聖兪作詩戲之曰﹕『古錦裁詩句﹐班衣戲坐隅。木奴今正熟﹐肯效陸郎無﹖』師直時十餘歲﹐讀詩而悟。【見劉貢父詩話。】

○蘇子美

松江新作長橋﹐制度宏麗﹐前世所未有。蘇子美新橋對月詩所謂『雲頭艷艷開金餅﹐水面沈沈臥彩虹』者是也。時謂此橋非此句雄偉不能稱。蘇子美兄舜元﹐字才翁﹐詩亦遒勁﹐多佳句﹐世獨罕傳。其與子美紫閣寺聯句﹐無愧韓孟也﹐恨不【六一詩話有『得』字。】盡見之耳。【此條今見六一詩話。】

二

尙書郎周越以書名﹐盛行於天聖﹑景佑間﹐然筆法軟俗﹐殊無古气。梅堯臣作詩﹐務爲淸切閒淡﹐近代詩人鮮及也。皇佑已後﹐時人作詩尙豪放﹐甚者粗俗彊惡﹐遂以成風。蘇舜欽喜爲健句﹐艸書尢俊﹐【東軒有『快』。】嘗曰﹕『吾不幸寫字爲人比周越﹐作詩爲人比梅堯臣﹐良可嘆也。』【見東軒筆錄。】

三

蘇子美謫居吳中﹐欲遊丹陽﹐潘師旦深不欲其來﹐宣言於人欲拒之。子美作水調歌頭﹐有『擬借寒潭垂釣﹐又恐鷗鳥相猜﹐不肯傍靑綸』之句﹐蓋謂是也。【此條今見東軒筆錄卷十五。】

○晏元獻

晏元獻公喜評詩﹐嘗曰﹕『「老覺腰金重﹐慵便枕玉涼」﹐未是富貴語﹔不如「笙歌歸院落﹐燈火下樓臺」﹐此善言富貴者也。』人皆以爲知言。【此條今見歸田錄卷二。】

二

晏元獻公𨿽起田裏﹐而文章富貴﹐出於天然。嘗覽李慶孫富貴曲云﹕『軸裝曲譜金書字﹐樹記花名玉篆牌。』公曰﹕【原作『白』﹐據明抄本攺。】『此乃乞兒相﹐未嘗諳富貴者。』故公每吟詠富貴﹐不言金玉錦繡﹐而惟說其气象﹐若曰﹕『樓臺側畔楊花過﹐簾幕中間燕子飛。』『梨花院落溶溶月﹐柳絮池塘淡淡風』之類是也。故公自以此句語人曰﹕『窮兒家有這景致也無﹖』

三

晏相國﹐今世之工爲詩者也。末年見編集者﹐乃過萬篇﹐唐人已來所未有。然相國不自貴重其文﹐凡門下客及官屬解聲韻者﹐悉與之酬和。

○丁晉公

眞宗朝﹐歲歲賞花釣魚﹐羣臣應制。嘗一歲﹐垂【明抄本及歸田並作『臨』。】池久之﹐而禦釣不食﹐丁晉公謂應制詩云﹕『鶯驚鳳輦穿花去﹐魚畏龍顏上釣遲』﹐眞宗稱賞﹐羣臣皆自以爲不及也。【此條今見歸田錄卷二。】

○範補之

範諷自給事中謫官﹐數年方歸濟南﹐城有張氏園亭﹐數泉上出﹐有金綫﹑眞珠之目﹐水木環合﹐乃歷下之勝景。園亭主人乃張寺丞聰也﹐嘗邀範宴飲於亭﹐範題二韻詩於壁云﹕『園林再到身猶健﹐官職全拋夢乍醒。惟有南山與君眼﹐相逢不攺舊時靑。』

二

鼎州甘泉寺﹐介官道之側﹐嘉泉也。便於漱酌﹐行客未有不捨車而畱者。始寇萊公南遷日﹐題於東楹【湘錄作『檻』。下同。】曰﹕『平仲酌泉經此﹐回望北闕﹐黯然而去。』未幾﹐丁晉公又過之﹐題於西楹曰﹕『謂之酌泉禮佛而去。』後範補之爲湖南安撫﹐畱詩於寺曰﹕『平仲酌泉回北望﹐謂之禮佛向南行。煙嵐翠鎖門前路﹐轉使髙僧厭寵榮。』詩牌至今【湘錄無『至今』二字。】猶存。【已上見湘山野錄。】

○鍾離權

邢州開元寺一僧院壁﹐有五代時隱士鍾離權艸書詩二絕﹐筆勢遒逸﹐詩句亦佳。詩曰﹕『得道眞僧不易逢﹐幾時歸去願相從。自言住處連滄海﹐別是蓬萊第一峯。』其二曰﹕『莫厭追歡語笑頻﹐尋思離亂可傷神。閒來屈指從頭數﹐得見升平有幾人﹖』後劉從廣知邢州﹐訪此寺﹐遂命刊勒此詩於石。

○張宗永

張宗永﹐華州人﹐倜儻不羈﹐善爲詩。寶元中﹐以職官知長安縣﹐時鄭州陳相尹京兆﹐宗永嘗以事失公【原作『父』﹐據明抄本攺。】意。公有別業在鄠杜縣間﹐宗永知公好絕句詩﹐乘間詣之﹐於廳大書二韻云﹕『喬松翠竹絕纖埃﹐門對南山盡日開。應是主人貪報國﹐功成名遂不歸來。』莊督錄以聞﹐公覽而善之﹐待之如初。宗永嘗有詩云﹕『大書文字堤防老﹐剩買【明抄本作『賣』。】峯巒準備閒。』佳句甚多﹐往往膾炙人口。

○馮太傅

馮太傅端﹐嘗書一絕句云﹕『鳴鶻直上一千尺﹐天靜無風聲更幹。碧眼胡兒三百騎﹐盡提金勒向云看。』顧坐客曰﹕『此可畫於屏障﹐乃柳如京塞上之作。』【見倦遊雜錄。】

○呂文穆

洛陽龍門﹐有呂文穆公讀書龕。云文穆昔嘗棲偃於此﹐初有友二人﹐一人則溫尙書仲舒﹐一人忘其姓名﹐而三人誓不得狀元不仕。及唱第﹐文穆狀元﹐溫已失意﹐然猶中甲科﹐遂釋褐﹐其一人徑拂袖歸隱。後文穆作相﹐太宗問昔誰爲友﹐文穆卽以歸隱者對﹐遽以著作佐郎召之﹐不起。故文穆罷相尹洛﹐作詩曰﹕『昔作儒生謁貢闈﹐今提相印出黃扉。九重鴛鷺醉中別﹐萬里煙霄達了歸。鄰叟盡垂新鶴髮﹐故人猶著舊麻衣。洛陽謾道多才子﹐自嘆遭逢似我稀。』所謂故人﹐蓋斥其友歸隱者也。

○王荊公

王丞相初得請於金陵﹐出東府寓定力院。【原作『陽』﹐據明抄本攺。】自題於僧壁云﹕『溪北溪南水暗通﹐隔溪開【明抄本作『聞』。】得夕陽東。當時諸葛成何事﹖只合終身作臥龍。』

二

王荊公初罷相﹐知金陵﹐作詩曰﹕『投老歸來一幅巾﹐君恩猶許備藩臣。芙蓉堂下疏【東軒作『觀』。】秋水﹐聊與龜魚作主人。』再【東軒作『及』。】罷相﹐遂乞宮觀﹐以會靈觀使居鐘山﹐又作詩曰﹕『乞得膠膠擾擾身﹐鐘山松竹替埃塵。只將鳧雁同爲客﹐不與龜魚作主人。』【此條今見東軒筆錄卷六。】

三

熙寧中﹐詔王荊公及子雱同修經義﹐經成﹐加荊公左僕射兼門下侍郎﹐雱龍圖閣直學士﹐同日授命。故元參政絳賀詩曰﹕『陳前輿服同桓傅﹐拜後金珠有魯公。』【此條今見東軒筆錄卷十。】

四

熙寧初﹐張侍郎掞以二府成﹐詩賀王文公﹐公和曰﹕『功謝蕭規慚漢第﹐恩從隗始愧燕臺。』示陸農師曰﹕『蕭規曹隨﹐髙帝論功﹐蕭何第一﹐皆摭故實。而請從隗始﹐初無恩字。』笑曰﹕『子善問也。韓退之鬭雞聯句﹕「感恩慚隗始」﹐若無據﹐豈當對功字耶﹖』乃知前人以用事一字偏枯﹐爲倒置眉目﹐返易巾裳﹐其愼之如此。

五

舒王題王昂霄水亭云﹕『蕭蕭摶黍聲中日﹐漠漠舂鋤影外天』﹐事實人多不知。摶黍蓋黃鸝也。黍方熟時﹐鳴於桑間﹐或謂之黃袍﹐見詩疏。舂鋤﹐鷺也。爾雅曰﹕『鷺﹑舂鋤』﹐亦取其鷺之行步云。皮日休詩﹕『數點舂鋤煙雨微』﹐蓋言此爾。

六

荊公愛看水中影﹐此亦性所好﹐如『秋水寫明河﹐迢迢藕花底』﹐又桃花詩云﹕『晴溝漲水綠周遭﹐俯視紅影移魚舠』﹐皆觀其影也。其後云﹕『攀條弄芳畏晼晚﹐已見黍雪盤中毛』﹐事見儀禮。

○王平甫

王平甫學士﹐以髙才碩學﹐勁正不附麗。熙寧中﹐判官告院﹐忽於秋日作宮辭點絳唇一闋﹐其旨蓋有所刺﹐以示其遊。魏泰嘆曰﹕『公之辭美矣﹐然斷章乃流離之思﹐何也﹖』明年﹐平甫竟以讒得罪﹐廢歸金陵。其詞曰﹕『秋气微涼﹐夢回明月穿簾幕﹐井梧蕭索﹐正遶南枝鵲。寶瑟塵生﹐金雁空零落。情無托﹐云重掠﹐不似君恩薄。』

二

熙寧中﹐髙麗遣使人入貢﹐且求王平甫學士京師題詠﹐有旨令權知開封府元厚之內翰抄錄以賜。時厚之自詣平甫求新著﹐平甫以詩戲厚之曰﹕『誰使詩仙來鳳沼﹐欲傳賈客過雞林。』

三

王安國俊邁﹐而貌陋黑肥。熙寧中﹐余與同官於洛下﹐嘗謂余曰﹕『子可作詩贈我。』余因援筆戲之曰﹕『飛卿昔號溫鍾夔﹐思道通悅還魁肥。江淹善談筆五色﹐庾信能文腰十圍。只知外貌乏粉澤﹐誰料滿腹塡珠璣﹖相逢把酒洛陽社﹐不管淋漓身上衣。』安國由此不悅。

○蔡子正

蔡子正久在邊任﹐晚年以龍圖閣直學士再守平涼﹐作喜遷鶯詞一闋以自廣﹐曰﹕『霜天淸曉﹐望紫塞古壘﹐寒云衰艸。漢馬嘶風﹐邊鴻翻月﹐隴上鐵衣寒早﹐劍歌騎曲悲壯﹐盡道君恩須報。塞垣樂盡橐鞬。錦領山西年少﹐談笑刁鬥靜﹐烽火一把﹐長報平安耗。聖主深仁﹐威稜遐布﹐驕虜尙寬天討。歲華向晚﹐愁恩誰念﹖玉關人老。太平也﹐且歡娛﹐莫惜金樽頻倒。』此曲成﹐大傳都下。【見倦遊雜錄。】

二

蔡挺﹐自寶元已後﹐歷邊任﹐至於熙寧初﹐猶帥平涼。會邊無事﹐因作樂歌以教邊人﹐有『誰念玉關人老』之句﹐此曲盛傳都下﹐未幾召爲樞密副使。

三

熙寧六年﹐有司言日當食。四月朔﹐上爲徹膳﹐避正殿。一夕微雨﹐明日不見日食﹐百官入賀。是日有皇子之慶﹐蔡子正爲樞副﹐獻詩前四句曰﹕『昨夜燻風入舜韶﹐君王未禦正衙朝。陽輝已得前星助﹐陰沴潛隨夜雨消。』其敍四月一日避正殿﹐皇子慶誕﹐陰雲不見日蝕﹐四句盡之﹐當時無能過之。

○張鄧公

退傅張鄧公士遜﹐晚春乘安轝出南燻﹐遶都城﹐遊金明﹐抵暮指宜秋而入。閽兵捧牌請官位﹐退傅止書一絕於牌﹐云﹕『閒遊靈沼送春回﹐關吏何須苦見猜。八十衰翁無品秩﹐昔曾三到鳳池來。』

二

退傅張公﹐性喜山水﹐宰邵武時﹐多遊僧捨﹐至則吟哦忘歸。嘗至西庵﹐題詩曰﹕『西庵深入西山裏﹐算得當年少客遊。密密石叢盤小徑﹐涓涓云竇瀉寒流。松皆有節垂靑蓋﹐僧盡無心也白頭。欲刷粉牌書姓字﹐調宮官冗不堪畱。』又公嘗至寶蓋巖寺﹐亦畱題曰﹕『身爲冠冕流﹐心是雲泉客。每到雲泉中﹐便擬忘歸迹。況玆寶蓋巖﹐天造淸涼宅。稅車官道傍﹐誰知願言適。』又公嘗沿牒至建寧縣﹐過洛陽﹐而山路險峭窮絕﹐不可名狀。亦題二韻於村寺曰﹕『金穀花時醉幾場﹐舊遊無日不思量。誰知萬水千山裏﹐枉被人言過洛陽。』楊文公談苑稱﹐楚僧惠崇詩﹐於近代釋子中爲傑出﹐而歐陽少師歸田錄亦紀其佳句﹐則不甚多。余嘗見惠宗自撰句圖﹐凡一百聯﹐皆平生所得於心而可喜﹐今試錄之。書楊云卿別墅云﹕『河分崗勢斷﹐春入燒痕靑。』長信詞云﹕『陰井生秋早﹐明河轉曙遲。』送達上人西遊雲﹕『地形容蜀盡﹐江勢抱巒回。』江行晚泊云﹕『嶺暮淸猿急﹐江寒白鳥稀。』上相公池上作云﹕『歸禽動疎竹﹐落果響寒塘。』贈陳少府云﹕『野人傳相鶴﹐山吏學彈琴。』夜坐云﹕『春淺冰生井﹐宵分月上軒。』贈凝上人云﹕『掩門靑檜老﹐出定白髭長。』送遷客云﹕『浪經蛟浦闊﹐山入鬼門寒。』經緣公舊寺云﹕『遺偈傳諸國﹐畱眞在一峯。』塞上云﹕『河冰堅度馬﹐塞雪苦藏鵰。』喜長公至云﹕『久別年顏攺﹐相逢夜話長。』隱者云﹕『多年不道姓﹐近日旋移家。』宿東林寺云﹕『鳥歸松墮雪﹐僧定石沈云。』上翰林王學士云﹕『露寒金掌重﹐天近玉繩低。』柳氏書齋云﹕『著書驚日短﹐彈劍惜春深。』上王太尉云﹕『探騎通蕃壘﹐降兵逐漢旗。』田家秋夕云﹕『露下牛羊靜﹐河明桑柘空。』舟行雲﹕『林斷城隍出﹐江分島嶼回。』寄梅蘇州云﹕『鎖城山月上﹐吹角海鷗驚。』宿楊侍郎東亭云﹕『捲幔來風遠﹐移牀得月多。』送程至云﹕『白浪分吳國﹐靑山隔楚天。』遊隱靜寺云﹕『空潭聞鹿飲﹐疎樹見僧行。』送錢供奉巡警云﹕『劍佩明山雪﹐旌旗濕海云。』梅鼎臣河亭云﹕『曠野行人小﹐長河去鳥平。』宿肇公山齋云﹕『月髙山捨迥﹐霜落石門深。』送盧經西歸云﹕『霜多秦木迥﹐云蓋漢山孤。』濠梁夜泊云﹕『夜闌潮動舸﹐秋迥月臨城。』崔仰秋居云﹕『葉影風中盡﹐虫聲月下多。』贈裴史君云﹕『行縣山迎舸﹐論兵雪繞旗。』早行雲﹕『繁霜衣上積﹐殘月馬前低。』秋夕云﹕『磬斷虫聲出﹐燈回鶴影沈。』書韓退之屋壁云﹕『移家臨醜石﹐租地得靈泉。』秋夕懷長公云﹕『秋近艸虫亂﹐夜遙霜月低。』觀宴鄕老云﹕『海鷗聽舜樂﹐山老醉堯觴。』贈素上人云﹕『中食下林狖﹐夜禪移冢狐。』晚夏夜云﹕『扇聲猶泛暑﹐井气忽生秋。』江行早發云﹕『殘月楚山曉﹐孤煙江廟春。』宿翻經館靖少卿房云﹕『梵容分古像﹐唐語入新經。』題王太保道院云﹕『鶴傳滄海信﹐僧和白雲詩。』秋夕懷汪白雲﹕『寒禽棲古柳﹐破月入微云。』贈白上人云﹕『花漏沈山月﹐云衣起海風。』喜陳助至云﹕『樓中天姥月﹐坐上杜陵人。』冬日野望云﹕『人歸岡捨迥﹐雁過渚山遙。』送人牧榮州云﹕『山色臨巴迥﹐江流入漢淸。』春申【明抄本作『早』。】道中云﹕『湘云隨雁斷﹐楚路背人遙。』贈李道士云﹕『松風吹雪亂﹐巖澑濺碁寒。』棲霞寺云﹕『境閒僧度水﹐云盡鶴盤空。』林逋河亭云﹕『古路隨崗起﹐秋帆轉浦斜。』楊祕監池上云﹕『禽寒時動竹﹐露重忽翻荷。』魏野山亭云﹕『嵐重琴碁濕﹐風長枕簟寒。』塞下云﹕『夜梵通云竇﹐秋香滿石叢。』陜西道中云﹕『關河雙白﹐風雪一燈靑。』送防秋楊將軍云﹕『殺气生龍劍﹐威風動虎旗。』瓜州亭子云﹕『落潮鳴下岸﹐飛雨暗中峯。』賀劉舍人云﹕『日躔黃道迥﹐春入紫微深。』除夜云﹕『寒燈催臘盡﹐曉角喚春歸。』幽並道中云﹕『雁行沈古戍﹐鵰影轉寒沙。』送僧歸天臺云﹕『景霽云回合﹐秋生樹動搖。』過陳摶舊居云﹕『亂水僧頻過﹐荒松鶴不還。』宿橫江館云﹕『露館濤驚枕﹐空庭月伴琴。』維邢道中云﹕『馬渡冰河闊﹐鵰盤磧日髙。』國寺秋居云﹕『驚蟬移古柳﹐鬭雀墮寒庭。』書平上人山房云﹕『松風傳夕磬﹐溪霧擁春燈。』觀南郊天仗云﹕『霓旌搖曙景﹐鳳吹繞春云。』贈義省上人云﹕『坐石云生衲﹐添泉月入瓶。』升平詞云﹕『萬國無刑治﹐三邊不戰平。』國淸寺云﹕『暝鶴棲金剎﹐秋僧過石橋。』呂氏西齋云﹕『云殘僧掃石﹐風動鶴歸松。』劉參幽居云﹕『風暖鳥巢木﹐日髙人灌園。』楊都官池上云﹕『竹風驚宿鶴﹐潭月戲春魚。』書矯方屋壁云﹕『圭竇先知曉﹐盆池別見天。』送陳舍人巡撫云﹕『月露疏寒粹﹐雲濤閃畫旗。』宿齊上人禪齋云﹕『鶴驚金剎露﹐龍蟄玉瓶泉。』春日寇宮贊池上云﹕『暄風生木末﹐遲景入泉心。』七夕云﹕『河來天上闊﹐【原作『鬭』﹐據明抄本攺。】云度月邊輕。』贈王道士云﹕『海人來相鶴﹐山狖下聽琴。』送孫荊州云﹕『畫鷁浮秋浪﹐金鐃響夕云。』江城晚望云﹕『丹楓映郭迥﹐綠嶼背江深。』題王太保山亭云﹕『危澑含淸瑟﹐飛花點玉觴。』送李秦州云﹕『朱旗淩雪捲﹐畫角入云吹。』書上人西齋云﹕『孤云還靜境﹐遠籟發秋空。』李太傅山莊云﹕『圍碁分雪石﹐汲井動金沙。』宮中詞云﹕『井含春气碧﹐樓轉夕陰淸。』送吳袁州云﹕『鳥暝風沈角﹐天淸月上旗。』寄肇公云﹕『斜吹鳴金鍚﹐歸云擁石牀。』塞上云﹕『古戍生煙直﹐平沙落日遲。』贈嗣上人云﹕『拂石云離箒﹐嘗茶月入鐺。』舟行雲﹕『遠嶼迎橋出﹐寒林帶岸回。』送延上人云﹕『來時云擁衲﹐別夜月隨笻。』馬蠙淮亭云﹕『路橫崗燒斷﹐風轉浦帆斜。』上戴殿前太保云﹕『劍靜龍歸匣﹐旗閒虎繞竿。』髙諲書齋云﹕『品畫逢名嶽﹐橫琴憶古賢。』太一山云﹕『云陰移漢塞﹐石色入秦天。』塞上送人云﹕『地遙羣鳥小﹐天闊一鵰平。』範溶園池云﹕『江花淩霰發﹐山澑入池深。』獵騎云﹕『長風躍馬路﹐小雪射鵰天。』髙略書院云﹕『古木風煙盡﹐寒潭星斗明。』送段工部河北轉運云﹕『渡河風動旆﹐巡部雨沾車。』【原有案語云﹕『自楊文公談苑以下﹐疑前僧惠崇之第三則﹐誤連於此。』】

三

張退傅相公與陳文惠公同秉政﹐張旣以帝傅致政﹐有詩寄文惠曰﹕『赭按當年並命時﹐蒹葭衰颯倚瓊枝。皇恩乞與桑楡老﹐鴻入髙冥鳳在池。』張公旣退居﹐年七十八歲﹐有除夜詩﹕『八十光陰有二年﹐煙蘿門戶喜開關。近來無柰山中相﹐頻寄書來許綴班。』退傅以八十二歲薨﹐正八十有二之讖。【見倦遊雜錄。】

宋朝事實類苑卷第三十五

●宋朝事實類苑卷第三十六

詩歌賦詠﹝三﹞

◆詩歌賦詠﹝三﹞

韓魏公

李師中

龔穎

馮瀛王

杜祁公

邵樞密

劉昌言

潘逍遙

王章惠

曹武毅

蘇爲

劉沆

張師錫

寇萊公

陳恭公

宋子京

胡恢

魏野

朱臺符

錢熙

汪處士

徐鉉

黃孝先

賈公餗

王君玉

李邯鄲

張文定

王化基

王嗣宗

張乖崖

聱隅子

王沂公

僧有朋

花蕊夫人

楊玢

孫僅

王禹玉

陳烈先生

○韓魏公

韓魏公在北門﹐重陽燕諸曹於後園﹐有詩一聯云﹕『不羞老圃秋容淡﹐且看閒花晚節香。』公居嘗謂﹕『保初節易﹐保晚節難。』故晚節事尢著效﹐所立特完。又作喜雪詩一聯云﹕『危石蓋深鹽虎陷﹐老枝擎重玉龍寒。』人謂公身𨿽在此﹐自任以天下之重如此。公爲詩用意深﹐非詳味之﹐莫見其指﹐皆此類也。【見魏王別錄。】

○李師中

唐介爲臺官﹐廷疏宰相之失﹐仁廟怒﹐謫英州別駕﹐仍命中官乘驛押赴任。時朝中士大夫以詩送行者頗眾﹐獨李師中待制一篇﹐爲人傳誦﹐曰﹕『孤忠自許眾不與﹐獨立敢言人所難。去國一身輕似葉﹐髙名千古重於山。並遊英俊顏何厚﹖已死姦雄骨尙寒。天爲吾皇扶社稷﹐肯教夫子不生還。』

二

唐子方始彈張堯佐﹐與諫官皆上疏。及彈文公﹐則吳奎畏縮不前﹐當時謂拽動陣腳。及唐爭論於上前﹐遂並及奎之背約﹐執政又黜奎﹐而文公益不安﹐遂罷政事。時李師中作詩送唐﹐略曰﹕『並遊英俊顏何厚﹐已死姦諛骨尙寒。』厚顏之句﹐爲奎發也。【此條今見東軒筆錄卷七。】

○龔穎

龔穎自負文學﹐少許可﹐又談論多所折難。太宗朝﹐知郎州﹐士罕造其門﹐獨丁謂摯文求見﹐穎倒屣延迓﹐酬對終日﹐以至忘食。曰﹕『自唐韓﹑柳後﹐今得子矣。』翼日﹐丁獻詩於穎﹐穎次韻和酬曰﹕『膽怯何由帶鐵冠﹖祗緣昭代獎孤寒。曲肱未遂違前志﹐直指無聞是曠官。三署每傳朝客說﹐五溪閒憑郡樓看。祝君早得文場雋﹐況值天階正舞幹。』

○馮瀛王

馮瀛王詩𨿽淺近﹐而多義理﹐若『但知行好事﹐莫要問前程』﹐『須知海嶽歸明主﹐未省乾坤陷吉人』之類﹐世𨿽盛傳﹐而罕見其全篇﹐今並錄之。詩曰﹕『窮達皆由命﹐何勞發嘆聲﹖但知行好事﹐莫要問前程。冬去冰須泮﹐春來艸自生。請君觀此理﹐天道甚分明。』又偶作云﹕『莫爲危時便愴神﹐前程往往有期因。須知海嶽歸明主﹐未省乾坤陷吉人。道徳幾時曾去世﹐舟車何處不通津。但教方寸無諸惡﹐狼虎叢中也立身。』

○杜祁公

杜祁公酷嗜吟詠﹐致政後﹐作林下書懷詩﹐曰﹕『從政區區到白頭﹐一生寧肯顧恩讎﹖雙鳧乘鴈常深媿﹐野馬黃羊亦過憂。豈是林泉堪佚老﹖只緣蒲柳不禁秋。始終幸會承平日﹐樂聖惟能擊壤謳。』然余不見野馬黃羊事﹐後讀唐張說傳乃見之﹐則所謂『吾肉非黃羊﹐必不畏喫﹔血非野馬﹐必不畏刺』﹐是也。

○邵樞密

樞密邵公﹐亦蒙見知﹐屢加論薦﹐嘗謂餘詩淺切﹐有似白樂天。一日閱相國寺書肆﹐得馮瀛王詩一帙而歸﹐以語之﹐公曰﹕『子詩格似白樂天﹐今又愛馮瀛王﹐將來撚取个豁達李老。』慶曆中﹐京師有民自號豁達李老﹐每好吟嘯﹐而詞多鄙俚﹐故以戲之﹐遂皆大笑。然余賦才鄙拙﹐不能彊爲豪英﹐今齒已老﹐而詩格定﹐時時遣興﹐實有李老之風﹐足見公之知言也。熙寧中﹐余辟定武﹐主管機宜文字﹐公時收鄆州﹐附所作詩一大軸﹐並寄餘詩曰﹕『流年眞似隙中駒﹐別後情懷懶似疎。天上又頒新歲歷﹐牀頭未答故人書。殷勤羔雁功曹檄﹐狼籍杯盤上客魚。好在仲宣家萬里﹐從軍苦樂定何如。』未幾﹐公卽捐館﹐迄今追念知己﹐每增感愴。

○劉昌言

劉昌言極有才思﹐嘗下第作詩﹐落句云﹕『惟有夜來蝴蝶夢﹐翩翻飛入刺桐花。』後爲商丘記室﹐王禹偁贈詩曰﹕『年來復落事堪嗟﹐載筆商丘鬢欲華。酒好未陪紅杏宴﹐詩狂多憶刺桐花。』蓋謂是也。刺桐花深紅﹐每一枝數十蓓蕾﹐而葉頗大﹐類桐﹐故謂之刺桐﹐惟閩中有之。

○潘逍遙

昔王維愛孟浩然吟哦風度﹐則繪爲圖以翫之。李洞慕賈島詩名﹐則鑄爲像以師之。近世有好事者﹐以潘閬遨遊浙江﹐詠潮著名﹐則亦以輕綃寫其形容﹐謂之潘閬詠潮圖。閬酷嗜吟詠﹐自號逍遙子﹐嘗自詠苦吟詩曰﹕『發任莖莖白﹐詩須字字淸。』又貧居詩曰﹕『長喜詩無病﹐不憂家更貧。』又峽中聞猿云﹕『何須三叫絕﹐已恨一聲多。』哭髙舍人云﹕『生前是客曾投卷﹐死後何人與撰碑。』寄張詠云﹕『莫嗟黑髮從頭白﹐終見黃河到底淸。』皆佳句也﹐故宋尙書白贈詩曰﹕『宋朝歸聖主﹐潘閬是詩人。』又王禹偁亦贈詩云﹕『江城賣藥常將鶴﹐古寺看碑不下驢。』其爲名公賞激如此。

○王章惠

王公隨惟嗜吟詠﹐有宮詞云﹕『一聲啼鳥禁門靜﹐滿地落花春日長。』又野步云﹕『桑斧利春色﹐漁歌唱夕陽。』皆公應舉時行捲所作也。

○曹武毅

曹翰嘗平江南有功﹐後歸環衛﹐數年不調。一日內宴﹐太宗侍臣皆賦詩﹐翰以武人不預。乃自陳曰﹕『臣少亦學詩﹐亦乞應詔。』太宗笑而許之﹐曰﹕『卿武人﹐宜以刀字爲韻。』翰援筆立進﹐因以寄意﹐曰﹕『三十年前學六韜﹐英名嘗得預時髦。曾因國難披金甲﹐不爲家貧賣寶刀。臂健尙嫌弓力軟﹐眼明猶識陣云髙。庭前昨夜秋風起﹐羞見盤花舊戰袍。』太宗覽之惻然﹐卽自環衛驟遷數級。

○蘇爲

蘇爲酷嗜吟詠﹐知湖州日﹐有詩數十首﹐惟一篇最爲絕唱﹐曰﹕『野艇閒撐處﹐湘天景亦微。春波無限綠﹐白鳥自由飛。柳色濃垂岸﹐山光冷照衣。時攜一壺酒﹐戀到晚涼歸。』在宣城亦有詩十首﹐皆以宣城爲目﹐內宣城花一首﹐尢爲淸麗﹐曰﹕『宣城花疊嶂﹐樓前簇綺霞。若非翠露陶潛柳﹐卽是紅藏小謝家。』又嘗知邵武軍﹐亦有小詩十首﹐惟一篇最善﹐曰﹕『愛重八九月﹐登臨髙下樓。紅雲白處起﹐寒瀨泊漁舟。』

○劉沆

劉沆與鄕人尹鑑少同場屋﹐劉已登第大拜。皇佑中﹐尹以恩榜始登第﹐劉以詩送之﹐曰﹕『少年相款老相逢﹐鄕舉𨿽同遇不同。我亦位塵三事後﹐君方名列五科中。榮登莫計名髙下﹐官達須由善始終。若到鄕關人見問﹐爲言歸思滿秋風。』

○張師錫

張師錫年八十餘卒﹐又有喜子及第詩﹐曰﹕『禦榜今朝至﹐見名心始安。爾能俱中第﹐吾遂可休官。賀客畱連飲﹐家書反復看﹐世科𨿽不繼﹐得慰二親難。』蓋張氏嘗有中魁甲者﹐故詩有世科之語。

○寇萊公

向敏中﹑寇準同以太平興國五年登科﹐後向秉鈞﹐寇以使相知永興軍。向作絕句贈寇﹐寇酬之﹐曰﹕『玉殿登科四十年﹐當時僚友盡英賢。歲寒惟有君兼我﹐白首猶持將相權。』【見靑箱雜記。】

○陳恭公

陳恭公執中﹐以衛尉寺丞知梧州﹐驛遞上疏﹐乞立儲貳﹐眞宗喜其敢言。翌日臨朝﹐袖其疏以示執政﹐嘆想【東軒作『獎』。】久之﹐召爲右正言﹐然爲王冀公所忌。一日﹐眞宗賦禦溝柳詩﹐宣自【東軒作『示』。】宰相兩省皆和進﹐恭公因進詩曰﹕『一度春來一度新﹐翠光【東軒作『花』。】長得照龍津。君王自愛天然態﹐恨殺昭陽學舞人。』【此條今見東軒筆錄卷三。】

○宋子京

韓魏公知定州日﹐作閱古堂﹐自爲記﹐書於石。後又畫魏公像於堂上。宋子京知定州﹐作樂歌十闋﹐其一曰﹕『聽說中山好﹐韓家閱古堂。畫圖眞宰相﹐刻石好文章。』魏公聞之不喜。【此條今見東軒筆錄卷十一。】

○胡恢

金陵人胡恢﹐博物彊記﹐善篆隸﹐臧否人物﹐坐法失官十餘年。潦倒貧困﹐赴選﹐集於京師。是時﹐韓魏公當國﹐恢獻小詩自達﹐其一聯云﹕『建鄴關山千里遠﹐長安風雪一家寒。』魏公深憐之﹐令篆太【原作『大』﹐據明抄本攺。】學石經﹐因此得復官﹐任華州推官而卒。

○魏野

蜀人魏野﹐隱居不仕宦﹐【原作『官』﹐據明抄本攺。】善爲詩﹐以詩著名。卜居陜州東門之外﹐有陜州平陸縣詩云﹕『寒食花藏院﹐重陽菊遶灣。一聲離岸櫓﹐數點別州山。』最爲警句。所居頗瀟灑﹐當世顯人多與之遊﹐寇忠湣尢愛之﹐嘗有贈忠湣詩云﹕『好向上天辭富貴﹐卻來平地作神仙。』後忠湣鎭北都﹐召野置門下。北都有妓女﹐美色而舉止生梗﹐士人謂之生張八。因府會﹐忠湣令乞詩於野﹐野贈之詩﹐曰﹕『君爲北道生張八﹐我是西州熟魏三。莫惜樽前無笑語﹐半生半熟未相諳。』吳正憲懷陜郊詩云﹕『南郭迎天使﹐東郊詔隱人。』隱人﹐謂野也。野死﹐有子閒﹐亦有淸名﹐今尙居陜中。【以上二條今見夢溪筆談。】

○朱臺符

朱臺符﹐眉州人﹐俊邁敏博﹐少有賦名。同輩課試﹐以尺度其晷﹐臺符八寸而一賦已就﹐凡有所作文字﹐其雕篆皆類於賦﹐章疏歌曲亦然。河西作梗﹐因上封章﹐其略曰﹕『且夫結之以恩者﹐彼必懷之。示之以威者﹐彼必畏之。若爾﹐則所謂繼遷者﹐自當革心而束手﹐款塞而旋庭矣。』又嘗爲數闋﹐其略曰﹕『歌遏云兮慘容﹐【玉壺有『色』字。】舞回雪【玉壺作『風』。】兮腰一搦。』又曰﹕『顰多而翠黛難成﹐望極而烏雲易散。當本深心兮牡丹期﹐到如今兮賜冰頒扇。』鄕人田錫嘗曰﹕『朱拱三【玉壺作『正』。】一闋﹐乃閨怨賦一首﹐只少「原夫」。』【此條今見玉壺淸話卷四。】

○錢熙

錢熙泉南﹐才雅之士。進四夷來王賦萬餘言﹐太宗愛其才﹐擢館【玉壺作『官』。】職。有司請試﹐上笑曰﹕『試官前進士趙某﹐親自撰【玉壺作『選』。】中。』嘗撰三釣酸文﹐舉世稱精絕﹐略曰﹕『渭川凝碧﹐早拋釣月之流。商嶺排靑﹐不遂【玉壺作『逐』。】眠云之侶。』又曰﹕『年年落第﹐春風徒泣於遷鶯。處處羈遊﹐夜雨空傷於斷雁。』其文數千言﹐率類於此。卒﹐鄕人李慶孫爲詩哭之﹐曰﹕『四夷妙賦無人誦﹐三釣酸文舉世傳。』【此條今見玉壺淸話卷七。】

○汪處士

文瑩至長沙﹐首訪故國馬氏天策府諸學生【玉壺作『士』。】所著文章﹐擅其名者﹐惟徐東野﹑李弘髙爾。遂得東野詩﹐浮脆輕艷﹐皆鈆華歌舞﹐媚一時樽俎爾。其句不過『牡丹宿醉』﹐『蘭蕙春悲』﹐『霞宮日城』﹐『翦紅刻翠』而已。獨汪處士【玉壺作『獨貽汪居士』。】一篇﹐庶乎可采﹐曰﹕『門在松陰裏﹐山僧幾度過。藥靈丸不大﹐【原作『太』﹐據明抄本及玉壺攺。】棊妙子無多。薄霧蒙寒徑﹐殘風戀綠蘿。金烏兼玉兔﹐年幾柰君何。』又得弘髙雜文十卷﹐皆絺章繪句﹐【以上四字玉壺作『胼枝章句』。明抄本『絺』作『摛』。】𨿽齪齪者亦能道﹐信乎文之難也。【見玉壺淸話。】

○徐鉉

太祖﹑太宗下諸國﹐其僞命臣僚﹐忠於所事者﹐無不面加獎激﹐以至棄瑕錄用。故徐鉉﹑潘修輩﹐皆承眷禮。至如衛融﹑張洎﹐應答不遜﹐猶優假之。故𨿽疎遠寇讎﹐無不盡其忠力。太平興國中﹐吳王李煜薨﹐太宗詔侍臣撰吳王神道碑。時有與徐鉉爭名而欲中傷之者﹐面奏曰﹕『知吳王事迹﹐莫若徐鉉爲詳。』太宗未悟﹐詔徐鉉撰碑﹐鉉遽請對而泣曰﹕『臣舊事李煜﹐陛下容臣存故主之義﹐乃敢奉詔。』太宗始悟讓者之意﹐許之。故鉉之爲碑﹐但推言歷數有盡﹐天命有歸而已。其警句云﹕『東鄰結禍﹐南箕扇疑。投杼致慈親之惑﹐乞火無裏婦之談。始勞因壘之師﹐終後【東軒作『復』。】塗山之會。』又有偃王仁義之比﹐太宗覽讀稱嘆。異日復得鉉所撰吳王挽詞三首﹐尢加嘆賞﹐每對宰臣﹐稱鉉之忠義。吳王挽詞﹐今記者二首﹐曰﹕『倏忽千齡盡﹐冥茫萬事空。靑松洛陽陌﹐荒【東軒作『芳』。】艸建康宮。道徳遺文在﹐興衰自古同。受恩無補報﹐反袂泣塗窮。』『土徳承餘烈﹐江南廣舊恩。一朝人事變﹐千古信書存。哀挽周原道﹐銘旌鄭國門。此生𨿽未死﹐寂寞已消魂。』李王葬北邙﹐江南錄乃鉉與湯說奉詔撰﹐故有鄰國信書之句。東鄰謂錢俶也。【此條今見東軒筆錄卷一。】

○黃孝先

宗衮嘗賞黃子溫詩。子溫名孝恭﹐天聖八年登進士第﹐爲大理寺丞﹐失官。其從兄子思﹐亦善詩﹐詠懷曰﹕『日者未知裴令貴﹐世人爭笑禰生狂。』重午句曰﹕『風簾燕引五六子﹐露井橊開三四花。』子思名孝先﹐天聖二年登進士第﹐終太常博士。

○賈公餗

蔡文忠公擢進士第一﹐以將作丞倅兗﹐將母之官。年少气銳﹐日沈酣以酒色廢務。賢良賈公餗居郡中﹐屢謁不得見﹐因書一絕屏間﹕『聖君寵厚龍頭選﹐慈母恩深鶴髮垂。君寵母恩俱未報﹐酒如爲患悔何追﹖』文忠見之﹐亟往泣謝﹐自是終身不飲酒。

○王君玉

王君玉琪﹐詩務刻琢﹐而深淳獨至﹐髙視古今。每云﹕『初學詩﹐易於形狀寫物﹐而難於題贈。至成一家言﹐則反此。』君玉秋後蓮實詩﹕『蠶寒冰繭瘦﹐蜂老露窠欹』﹐比興曲盡其妙也。他詩數百十首﹐字字淸奇﹐讀之如咀冰嚼雪。若『魚寒不食淸池釣﹐鷺靜頻驚小閣碁。』聞角詩﹕『隴雁半驚天在水﹐徵人相顧月如霜』之類是也。

○李邯鄲

李邯鄲公作詩﹐格句自三字至九字﹐有五句成篇者﹐盡古今詩之格律﹐足以資詳博﹐不可不知也。伯父娶邯鄲孫女﹐嘗聞邯鄲公與小宋飲酒﹐舉一物﹐隸僻事﹐以多者爲勝。飲不勝者﹐他人莫敢造席。

○張文定

張司空齊賢致仕歸洛﹐康寧富壽。先得裴晉公午橋莊﹐鑿渠周堂﹐花竹照【玉壺有『映』字。】日﹐與故舊乘小車﹐攜觴遊釣。牓於門曰﹕『老夫已毀裂軒冕﹐或公綬垂【原作『乘』﹐據明抄本及玉壺攺。】訪﹐不敢拜見。』造一臥榻轝﹐以視田稼。醉則憩於木陰﹐酒醒則起。嘗作詩戲示故人﹕『午橋今得晉公廬﹐花竹煙雲興有餘。師亮白頭心已足﹐四登兩府九尙書。』公慕唐李文亮爲人﹐對上前申明律意﹐惟務裁減。又奏﹐乞罷三班吏杖罰﹐請從贖論﹐皆可之。【見玉壺淸話。】

○王化基

王化基言﹐任中丞日﹐鞫祖吉獄。吉知晉州﹐受賕事敗。詢其土豪王某者云﹕『吾小民﹐見州將貧乏﹐相醵率爲一日之壽﹐豈知其犯法哉﹖』悵嘆不已。化基詰其前後郡守﹐王某言﹐三十年已來﹐惟梁都官不受一錢﹐余無免者﹐乃梁勗也。勗﹐漢幹佑中司徒詡下進士及第﹐有文詞﹐太祖欲令知制誥﹐爲時宰所忌﹐遂止。化基言於太宗﹐時勗以老病不任吏事﹐特授華州行軍司馬﹐給郎中俸料。其子昭璉﹐亦舉進士﹐得杭州從事。化基送以詩曰﹕『文章換柱雙枝秀﹐淸白傳家兩地貧。』人多傳誦。【見楊文公談苑。】

○王嗣宗

種放以處士召見﹐拜官﹐眞宗待以殊禮﹐名動海內。後謁歸終南山﹐恃恩驕倨甚。王嗣宗時知長安﹐放至﹐通判以下羣拜謁﹐放小俛垂手接之而已﹐嗣宗內不平。放召其諸侄出拜嗣宗﹐嗣宗坐受之﹐放怒﹐嗣宗曰﹕『向者﹐通判以下拜君﹐【涑水重『君』字。】扶之而已。此白丁耳﹐嗣宗狀元及第﹐名位不輕﹐胡爲不得坐受其拜﹖』放曰﹕『以手搏得狀元耳﹐何足道也﹗』嗣宗怒﹐遂上疏言『放實空疎﹐才識無以踰人﹐專飾詐巧﹐盜虛名。陛下尊禮放﹐擢爲顯官﹐臣恐天下竊笑﹐益長澆僞之風。且陛下召魏野﹐【涑水重『野』字。】閉門避匿﹐而放陰結權貴以自薦達。』因抉擿言放陰事數條。上𨿽兩不之問﹐而待放之意寢衰。齊州進士李冠【原作『寇』﹐據明抄本及涑水攺。】嘗獻嗣宗詩曰﹕『終南處士聲名滅﹐邠土妖狐窟穴空。』【此條今見涑水紀聞卷六。】

○張乖崖

張忠定公詠﹐布衣﹐【澠錄有『時』字。】希夷先生一見奇之。公曰﹕『願分華山一半居﹐可【澠錄作『可居』。】乎﹖』先生曰﹕『於公固可。』【以上四字澠錄作『公可』。】及別﹐贈以毫楮﹐公曰﹕『是將嬰我以世務也。』後公貴顯﹐果以名徳重天下。將赴劍南﹐以詩寄先生曰﹕『性愚不肯林泉住﹐剛要淸流擬致君。今日星馳劍南去﹐回頭慚愧華山云。』及還﹐又有詩曰﹕『世人大抵重官榮﹐見我東歸夾道迎。應被華山髙士笑﹐天眞喪盡得虛名。』【見澠水燕談。】

○聱隅子

黃晞﹐閩人﹐好讀書。客遊京師﹐數十年不歸﹐家貧﹐謁索以爲生﹐衣不蔽體﹐得錢輙買書﹐所費殆數百緡﹐自號聱隅子。石守道爲直講﹐聞其名﹐使諸生如古禮﹐執羔鴈束帛﹐就裏中聘之﹐以補學職。晞固辭不就﹐故歐陽永叔哭䢐徠先生詩云﹕『羔雁聘黃晞﹐晞驚走鄰家』﹐是也。著書甚多﹐至和中﹐或薦於朝﹐除試大醫【涑水作『太學』。】助教﹐月餘﹐未及具綠袍﹐遇疾暴卒。有子甚愚魯﹐所聚及自著書皆散失﹐無存者。【見涑水紀聞。】

○王沂公

王沂公爲布衣時﹐以所業贄呂文穆蒙正﹐中有早梅詩﹐其警句云﹕『雪中未論和羹事﹐且向百花頭上開。』文穆云﹕『此生次第﹐已安排作狀元宰相矣。』已而果然。【見魏王語錄。】

○僧有朋

浮圖能詩者不少﹐士大夫莫爲汲引﹐多汩沒不顯。予嘗在福州﹐見山僧有朋有詩百餘首﹐其中佳句如﹕『虹收千嶂雨﹐潮展半江天』﹐『詩因試客分題僻﹐棋爲饒人下著低』﹐不減唐人。

○花蕊夫人

孟蜀時﹐花蕊夫人能爲詩﹐而世不傳﹐傳其歌詞﹐淸婉可聽。它日﹐王平甫治館中廢書﹐得其七言詩一卷﹐題云八十九首﹐而存者才三十餘篇﹐大約似王建宮詞。一篇云﹕『廚舡進食簇時新﹐列坐無非侍從臣。日午殿頭宣索鱠﹐隔花催喚打魚人。』又云﹕『月頭支給買花錢﹐滿殿宮娥近數千。遇著唱名多不語﹐含羞急過禦牀前。』它篇類此。

○楊玢

楊玢靖恭﹐虞卿之曾孫也。仕前僞蜀王建﹐至顯官﹐隨王衍歸後唐﹐以老﹐得工部尙書﹐致仕﹐歸長安。舊居多爲鄰里侵占﹐子弟欲詣府訴其事﹐以狀白玢﹐玢批紙尾云﹕『四鄰侵我我從伊﹐畢竟須思未有時。試上含元殿基望﹐秋風秋艸正離離。』子弟不敢復言。

○孫僅

孫何﹑孫僅﹐俱以能文馳名一時。僅爲陜西轉運使﹐作驪山詩二篇﹐其後篇有云﹕『秦帝墓成陳勝起﹐明皇宮就祿山來。』時方建玉淸昭應宮﹐有惡僅者﹐欲中傷之﹐因錄其詩以進。眞宗讀前篇云﹕『朱衣吏引上驪山』﹐遽曰﹕『僅小器也﹐此何足誇﹖』遂棄不讀﹐而陳勝祿山之語﹐卒不得聞﹐人以爲幸也。【見廬陵居士集。此條今見歸田錄卷一。】

○王禹玉

京師祭二社﹐多差近臣。王禹玉在兩禁二十年﹐熙寧三年﹐爲翰林丞旨﹐又膺是任﹐題詩齋宮曰﹕『鄰雞未動曉驂催﹐又向靈壇飲福杯。自笑治聾不知足﹐明年彊健更重來。』執政聞而憐之。【見倦遊雜錄。】

○陳烈先生

陳烈先生﹐幼嘗與蔡君謨同硯席。時君謨出鎭福唐﹐束吏治民﹐毫髮不容。一日烈往見之﹐維舟庭下﹐聞其嚴察﹐不往謁之﹐但畱詩於亭﹐曰﹕『溪山龍虎蟠﹐溪水鼓角喧。中宵鄕夢破﹐六月夜衾寒。風雨生殘樹﹐蛟螭喜怒瀾。殷勤祝舟子﹐移棹過前灘。』亭吏不敢隱﹐錄詩呈公﹐自是公爲之少霽威稜。

宋朝事實類苑卷第三十六

●宋朝事實類苑卷第三十七

詩歌賦詠﹝四﹞

◆詩歌賦詠﹝四﹞

眞宗親選兩制館閣送劉綜詩

幹越亭詩

雍熙以來文士詩

錢惟演劉筠警句

近世釋子詩

唱和聯句

李白詞

祖山石壁詩

杜工部詩

九僧詩

周朴詩

評梅蘇二家詩

○眞宗親選兩制館閣送劉綜詩

樞密直學士劉綜出鎭並門﹐兩制館閣皆以詩寵其行﹐因進呈。眞宗深究詩雅﹐時方競務西昆體﹐磔裂雕篆﹐親以禦筆選其平淡者﹐止得八聯。晁迥云﹕『夙駕都門曉﹐微涼苑樹秋。』楊億止選斷句云﹕『關楡漸落邊鴻度﹐誰勸劉郎酒十分﹖』朱巽云﹕『塞垣古木含秋色﹐祖帳行塵起夕陽。』利瓦伊云﹕『秋聲和暮角﹐膏雨逐行軒。』孫僅云﹕『汾水冷光搖畫戟﹐蒙山秋色鎖層樓。』錢惟演云﹕『置酒軍中樂﹐聞笳塞上淸。』都尉王貽永云﹕『河朔雪深思愛日﹐並門春暖詠甘棠。』劉筠云﹕『極目關山髙倚漢﹐順風鵰鶚遠淩秋。』上謂綜曰﹕『並門在唐世﹐【玉壺有『皆』字。】將相出鎭﹐凡抵治﹐遣從事者以題詠述【玉壺有『懷』字。】寵行之句﹐多寫於佛宮道宇﹐纂集成編目﹐曰太原事績﹐後不聞其作也。』綜後寫禦選句圖﹐立於晉祠。【此條今見玉壺淸話卷一。】

○幹越亭詩

公言﹐咸平初罷處州赴闕﹐道經饒州余幹縣﹐登幹越亭﹐前瞰琵琶洲﹐後枕思禪寺﹐林麓森郁﹐千峯競秀﹐眞天下之絕境。古今畱題者百餘篇。張佑云﹕『扁舟亭下駐煙波﹐十五年遊重此過。洲觜露沙人渡淺﹐風梢藏竹鳥啼多。層欄漲水痕猶在﹐古板題詩字已訛。況是髙秋正圓月﹐可堪聞聽異鄕歌。』劉長卿云﹕『天南愁望絕﹐亭下柳條新。落日獨歸鳥﹐孤舟何處人﹖生涯投越嶠﹐世業陷胡塵。艸色迷徵路﹐鶯聲傍逐臣。秦臺悲白首﹐楚渚怨靑蘋。杳杳鍾陵暮﹐悠悠鄱水春。獨醒翻取笑﹐直道不容身。得罪風霜苦﹐全生天地仁。靑山數行淚﹐滄海一窮鱗。流落機心盡﹐空憐鷗鳥親。』二篇絕唱也。

○雍熙以來文士詩

公言﹐自雍熙初歸朝﹐迄今三十年﹐所聞文士多矣﹐其能詩者甚鮮。如侍讀兵部﹐夙擅其名﹐而徐鉉﹑梁周翰﹑黃夷簡﹑範杲皆前輩。鄭文寶﹑薛映﹑王禹偁﹑吳淑﹑劉師道﹑李宗諤﹑李建中﹑利瓦伊﹑姚鉉﹑陳堯佐﹐悉當時儕流。後來之著聲者﹐如路振﹑錢熙﹑丁謂﹑錢易﹑梅詢﹑李挺﹑蘇爲﹑朱嚴﹑陳越﹑王曾﹑李堪﹑陳詁﹑呂夷簡﹑宋綬﹑邵煥﹑晏殊﹑江任﹑焦宗古。布衣有錢塘林逋﹑縉雲周啟明。錢氏諸子有封守惟濟﹑供奉官昭度。鄕曲有今南鄭殿丞兄故黎州家君﹐及髙安簿覺宗人字牧之子。並有佳句﹐可以摘舉﹐而錢惟演﹑劉筠特工於詩﹐其警策殆不可遽數。自兵部而下﹐公之所嘗舉﹐今略記之。兵部春望云﹕『杳杳煙蕪何處盡﹐搖搖風柳不勝垂。』徐鉉遊木蘭亭云﹕『蘭煙破浪城陰直﹐玉勒穿花苑樹深。』觀習水戰云﹕『千帆日助陰山勢﹐萬里風馳下瀨聲。』病中題云﹕『向空咄咄頻書字﹐舉【原作『與』﹐據明抄本攺。】世滔滔莫問津。』謫居云﹕『野日蒼茫悲鵩捨﹐水風陰濕獘貂裘。』陳祕監歸泉州云﹕『三朝恩澤馮唐老﹐萬里江關賀監歸。』宿山寺云﹕『落宿依樓角﹐歸云擁殿廊。』梁周翰應制云﹕『百花將盡牡丹拆﹐十雨初晴太液春。』黃夷簡題人山居云﹕『宿雨一番蔬甲拆﹐春山幾焙茗旗香。』範杲講聖云﹕『千里版圖來浙右﹐一聲金鼓下河東。』鄭文寶春郊云﹕『百艸千花路﹐華風細雨天。』重經貶所云﹕『過關已躍樗蒲馬﹐誤喘猶驚顧兔屏。』洛城云﹕『星沈會節歌鍾早﹐天半上陽煙樹微。』張靈州云﹕『越絕曉殘蝴蝶夢﹐單於秋引畫龍聲。』長安送別云﹕『杜曲花光濃似酒﹐灞陵春色老於人。』送人歸湘中云﹕『滿帆西日催行客﹐一夜東風落楚梅。』南行雲﹕『失意慣中遷客酒﹐多年不見侍臣花。』淒靈云﹕『舊井霜封仙界橘﹐雙溪晴落海邊鷗。』送人知韶州云﹕『人辭碧落春風晚﹐花老朱陵古渡頭。』永熙陵云﹕『承露气淸駒送日﹐觚稜人靜鳥呼風。』邊上云﹕『鬢須相似雪﹐峯外寂寒煙。』薛映送人鄂州云﹕『黃鵠晨霞傍樓起﹐頭陀秋艸繞碑荒。』吳淑送朱致政云﹕『浴殿夜涼初閣筆﹐渚宮歲晚得懸車。』劉師道寄別云﹕『南浦未傷春艸碧﹐北山仍愧曉猿驚。』與張泌云﹕『久師金馬客﹐勍敵玉溪生。』荷花云﹕『有路期奔月﹐無媒與嫁春。』殘花云﹕『金穀路塵埋國艷﹐武陵溪水泛天馨。』寄陳龍圖云﹕『城瞻北斗天何遠﹐夢斷南柯日未沈。』嘆世云﹕『野馬飛日﹐酰雞舞甕天。』春雪云﹕『靑帝翠華沈物外﹐素娥孀影弔云端。』又雪云﹕『三千世界銀成色﹐十二樓臺玉作層。』湘中云﹕『逝波帝子魂何在﹖芳艸王孫怨未歸。』李宗諤春郊云﹕『一溪晚綠浮鸂鶒﹐萬樹春紅叫杜鵑。』蘇承旨云﹕『金鸞後記人爭寫﹐玉署新牌帝自書。』李建中送人云﹕『山程授館聞鴻夜﹐水國還家欲雪天。』利瓦伊渚宮亭云﹕『故宮芳艸在﹐往事暮江流。』朱致政云﹕『淸朝納祿猶彊健﹐白首還鄕正太平。』和人贈馬太保云﹕『轉眄回巖電﹐分須磔蝟毛。』寄洪湛云﹕『謫去賈生身健否﹖秋來潘嶽斑無﹖』姚鉉錢塘郡云﹕『疏鐘天竺曉﹐一鴈海門秋。』陳堯佐潮州徵還云﹕『君恩來萬里﹐客路出千山。』送種放云﹕『風樵若邪路﹐霜橘洞庭秋。』送朱荊南云﹕『部吏百亟通爵裏﹐從兵千騎屬鞬櫜。』錢熙送人金陵拜掃云﹕『鶴歸已攺新城郭﹐牛臥重尋舊墓田。』丁謂和錢易云﹕『珊瑚新筆架﹐雲母舊屏風。』送章南安云﹕『梅花過嶺路﹐桃葉渡江舡。』章明州云﹕『泣珠泉客通關市﹐種玉仙翁寄版圖。』陳荊南云﹕『楚呼夢云鈴閣密﹐郢人歌雪射堂開。』錢易畫景云﹕『雙蜂上簾額﹐獨鵲裊庭柯。』芭蕉云﹕『綠章封奏緘初啟﹐靑鳳求皇尾乍開。』梅詢陰陵云﹕『千重漢圍合﹐一夜楚歌聲。』李拱春題村捨云﹕『犬眠花影地﹐牛牧雨聲坡。』蘇爲湖亭云﹕『春波無限綠﹐白鳥自由飛。』劉端州云﹕『夜浪珠還浦﹐春泥象印蹤。』朱嚴贈徐常侍云﹕『寓直有誰同騎省﹖立班獨自戴貂冠。』陳越侍宴云﹕『十鍾人旣醉﹐九奏鳳來儀。』與劉從云﹕『誰哀城下酌﹖不廢洛中吟。』李秦州云﹕『擁路東方騎﹐懸腰左顧龜。』王曾李駙馬拜陵云﹕『人畏軒臺久﹐春歸雨澤多。』李堪哭黎州家君云﹕『桐鄕畱語葬﹐絲路在生悲。』周建州云﹕『海月隨帆落﹐溪花繞驛流。』送人云﹕『雷風有約春虯振﹐霜雪無情紫蕙枯。』退居云﹕『雨密絲桐潤﹐潮平釣石沈。』陳詁閒居云﹕『籠雞對語﹐三雀遶門飛。』呂夷簡早春云﹕『梅無驛使飄零盡﹐艸怨王孫取次生。』九日呈梅集仙云﹕『人歸北闕知何日﹖菊映東籬似去年。』寒食云﹕『人爲子推初禁火﹐花愁靑女再飛霜。』宋綬送人知江陵云﹕『奇才劍客當前隊﹐麗賦騷人托後車。』送人洪州云﹕『江涵帝子翚飛閣﹐山際眞君鶴馭天。』周賢良云﹕『楚澤傷春悲鶡鵊﹐長安索米愧侏儒。』邵煥送晏集賢南歸云﹕『舡官風破浪﹐關吏鼓通晨。』晏殊與張臨川云﹕『籬邊菊秀先生醉﹐桑下鶵嬌稚子仁。』又云﹕『東陽詩骨瘦﹐南浦別魂消。』章明州云﹕『騷客江山知有助﹐秦源雞犬更相聞。』送人洪州云﹕『衝鬥气沈龍已化﹐置芻人去榻猶懸。』江任送人云﹕『珠盤臨路泣﹐斗印入鄕提。』焦宗古送人遊蜀云﹕『芳樹髙低啼蜀魄﹐朝云濃淡極巴天。』贈周賢良云﹕『南陽客自稱龍臥﹐東魯人應嘆鳳衰。』林逋湖山云﹕『片月通蘿徑﹐幽云在石牀。』周啟明近臣疾愈云﹕『一丸童子藥﹐五返使人車。』皇甫提刑云﹕『鴟夷江上畬田稔﹐牛斗星邊貫索空。』錢惟濟太一宮【原作『官』﹐據明抄本攺。】醮云﹕『庭下焚香連宿霧﹐林間鳴佩起棲鸞。』從駕西巡云﹕『曉陌壺漿滿﹐春風騎吹長。』故王第云﹕『鳳簫通碧落﹐星石辧靈源。』錢昭度村居云﹕『黃蜂衙退海潮上﹐白蟻戰酣山雨來。』大寒云﹕『雨被北風須作雪﹐水愁東海亦成冰。』金陵云﹕『西北髙樓在﹐東南王气銷。』梅花云﹕『東北風吹大庾嶺﹐西南日映小寒天。』雁云﹕『三年別館風吹入﹐萬里長沙月照來。』秋日華山云﹕『人間路到三峯盡﹐天下秋隨一葉來。』又鄭殿丞云﹕『靑鳥幾傳王母信﹐白鵝曾換右軍書。』將至京云﹕『近闕已瞻龍虎气﹐思鄕猶望鬥牛星。』家君黎州赦至云﹕『山川百蠻國﹐雨露九天書。』寄遠云﹕『胡越自爲迢遞國﹐參商元是別離星。』自遣云﹕『天上羲輪都易失﹐人間堯歷自難逢。』哭儲屯田云﹕『部中車雨春無潤﹐天上郎星夜殞光。』感悟云﹕『頓纓狂走鹿﹐煦沫倦遊鱗。』心知云﹕『遠別苦驚云聚散﹐相逢多倍月虧盈。』自詠云﹕『剛腸欺竹葉﹐衰怯菱花。』淚云﹕『一斑早寄湘川竹﹐萬點空遺峴首碑。』春晝云﹕『人歸漢後黃金屋﹐燕在盧家白玉堂。』寄人云﹕『世味嫌爲枳﹐時光怨落蓂。』閒居云﹕『歌懷飯牛起﹐書憤抱麟成。』蟬云﹕『二子自不食﹐三閭何獨淸﹖』登樓云﹕『遠水淨林色﹐微云生夕陽。』詠塵云﹕『已傷花榻滿﹐休妒畫梁飛。』凡公之所舉者甚多﹐值公病心煩﹐不喜人申問﹐今聊托其十之一二耳。

○錢惟演劉筠警句

近年錢惟演﹑劉筠首變詩格﹐學者爭慕之﹐得其標格者﹐蔚爲嘉詠。二君麗句絕多﹐如惟演奉使塗中云﹕『雪意未成云著地﹐秋聲不斷鴈連天。』又云﹕『客亭厭見名長短﹐村酒那能辧聖賢。』送僧遊楚云﹕『宿舍孤煙起﹐行衣夢雨涼。』張並州云﹕『戈矛巡霧夕﹐鍾鼓宴簫晨。』章衢州云﹕『平檻曉波吳舫渡﹐遶城春樹越禽飛。』章南安云﹕『離人南浦多春艸﹐越鳥棲枝有早梅。』劉潭州云﹕『坐激鮮湘竹晚﹐樹含涼雨越禽歸。』李太僕北使云﹕『漢幟隨移帳﹐燕鴻伴解鞍。』何袁州云﹕『疎鐘靜起軍城晚﹐華表雙髙水國秋。』陳江陵云﹕『深沈珠网通歸夢﹐紫翠春山接去舟。』太一宮云﹕『神庭古栢啼烏起﹐齋室虛簾宿霧通。』送人云﹕『思滿離堂酒﹐魂驚客捨烏。』髙泉州云﹕『東南一尉宵烽息﹐西北髙樓晚望迷。』章分寧云﹕『小雨郊原連苦霧﹐夕陽樓閣照丹楓。』東封應制云﹕『羽毛襄野駕﹐宴喜魯郊民。』送予知處州云﹕『輕颷使車遠﹐明月直廬空。』張僕射判河陽云﹕『繡【明抄本作『綠』。】野桑麻連四水﹐黃堂歌吹擁千兵。』孫永興雲﹕『魚尾故宮迷艸樹﹐龍鱗平隰自風煙。』漢武云﹕『立候東溟邀鶴駕﹐窮兵西極待龍媒。』公子云﹕『歌翻南國桃根曲﹐馬過章臺杏葉韉。』槿花云﹕『欲作飛煙散﹐猶憐反照遲。』荷花云﹕『淚【原作『渡』﹐據明抄本攺。】有鮫人見﹐魂須宋玉招。』禁中鶴云﹕『天淵風雨多秋思﹐遼海煙波失舊期。』無題云﹕『有時盤馬看猶懶﹐盡日投壺笑未回。』又云﹕『春瘦已寬連理帶﹐夜長誰有辟寒金﹖』元夜云﹕『千枝火樹連金狄﹐萬里霜輪上璧璫。』馬延州云﹕『沃野桑麻涵細雨﹐嚴城鼓角送殘陽。』劉筠禁直云﹕『雨勢宮城闊﹐秋聲禁樹多。』陜州從事云﹕『角迥含商气﹐橋長斷洛塵。』周賢云﹕『崎嶇一乘傳﹐憔悴五羊皮。』章南鄭云﹕『渝舞气豪傳漢俗﹐丙魚味美敵吳鄕。』李太僕北使云﹕『惟月卿曹重﹐占星使者賢。』送僧云﹕『捲衲城鐘斷﹐榰筇嶽雨餘。』僧崇惠云﹕『醉令難同社﹐仙鵝有換書。』葉金華云﹕『柔桑蔽野鳴雛雉﹐髙柳含風變早蟬。』劉潭州云﹕『膝席久虛溫樹老﹐心旌無柰楚風長。』又云﹕『沙禽兩兩穿鈴閣﹐江艸依依接射堂。』章九隴云﹕『溪箋未破冰生硯﹐鑪酒新燒雪滿天。』又周賢良云﹕『春風亂鶯囀﹐夕霧一鴻冥。』張嶺南云﹕『山月愁■﹝犭軍﹞子﹐風濤怒鱷魚。』西巡云﹕『龍駕昌明禦﹐天旗太一神。』張婺州云﹕『大野幾星分婺女﹐淸風萬古感顏烏。』章南安云﹕『嶺雲夏變梅蒸早﹐越賈秋藏桂蠹多。』西京首坐云﹕『榮河帶遶中天闊﹐空樂星懸大士居。』題雪云﹕『劉伶醉席梅花地﹐海客仙槎枌樹天。』利州轉運云﹕『鴟蹲野芋難爲尹﹐雪積眾鹽久置宮。』章分寧云﹕『鶴伴鳴琴聽事晚﹐鳥驚調角武城秋。』楊處州云﹕『朱飾兩轓巡屬邑﹐月畱雙筆在中臺。』閣宿云﹕『三讓月臨承露掌﹐九雛鳥遶守宮槐。』又云﹕『酒供硯滴濡毫冷﹐火守更籌沃漏長。』雪月云﹕『已回鄰面三年粉﹐又結寒絲幾繭冰。』汾陽道中云﹕『鼓音記裏繩阡遠﹐舞節鳴鑾玉步徐。』楊洪州云﹕『桃葉橫波人共醉﹐劍光牛斗獄常空。』李秦州云﹕『右墄獨登溫樹密﹐前旌雙抗嶺雲髙。』劉潭州云﹕『洛田荒二頃﹐楚浪漲三篙。』槿花云﹕『吳宮何薄命﹖楚夢不終朝。』宮詞云﹕『難銷守宮血﹐易斷舞鸞腸。』又云﹕『虹跨層臺晚﹐螢飛下苑涼。』夏日云﹕『云容倏變千峯險﹐艸色相沿百帶長。』新蟬云﹕『翼薄乍舒宮女鬢﹐蛻輕全解羽人屍。』公子云﹕『行庖爨蠟雕胡熟﹐求埒鋪金汗血驕。』明皇云﹕『梨園法部兼胡部﹐玉輦長亭更短亭。』荷花云﹕『湔裙無限水﹐鄣袂幾多風。』別墅云﹕『雲際尋橦伎﹐花間笑躄樓。』無題云﹕『荷心出水終無定﹐蘿蔓從風莫自持。』又云﹕『藻井風髙蛛壞网﹐杏梁春暖燕爭泥。』詠梨云﹕『先時櫻熟煩羊酪﹐遠信梅酸捐瓠犀。』洞戶云﹕『密鏁香雲深處戶﹐亂飄梨雪晚來天。』贈希晝云﹕『吟余雲散葉﹐話久塵遺毛。』夕陽云﹕『塞迥橫煙紫﹐江淸照葉丹。』閨中云﹕『籠禽思隴樹﹐洞犬識秦人。』柳絮云﹕『平沙萬里經春雪﹐廣陌三條盡日風。』屬疾云﹕『風簾鴟嘯廚煙絕﹐月樹烏驚藥杵喧。』燈夕云﹕『金吾抱箭催壺水﹐玉宇來風滿砌蓂。』禁中云﹕『萬年宮省樹﹐五色帝家禽。』其警句絕多﹐此但所記者耳。

○近世釋子詩

公常言﹐近世釋子多任務詩﹐而楚僧惠崇﹑蜀僧希晝爲傑出。其江南僧元淨﹑夢眞﹐浙右僧寶通﹑守恭﹑行肇﹑鑑徵﹑【明抄本作『微』。】簡長﹑尙能﹑智仁﹑休復﹐蜀僧惟鳳﹐皆有佳句。惠崇贈裴太守云﹕『行縣山迎舸﹐論兵雪遶旗。』髙生山閣云﹕『勸酒淮潮起﹐題詩楚月新。』周建州云﹕『鏁城山月上﹐吹角海鷗驚。』東林寺云﹕『鳥歸杉墮雪﹐僧定石沈云。』光梵師云﹕『梵容存古像﹐唐語入新經。』明大師云﹕『門掩前朝樹﹐心懸別郡峯。』送李堪云﹕『秋聲動羣木﹐暮色起千山。』希晝鴈蕩山云﹕『長天來月正﹐危木度猿稀。』答黃桂州云﹕『來書逢歲闕﹐去夢歷峯危。』廣南陳轉運云﹕『春生桂嶺外﹐人在海門西。』僧東歸云﹕『帆影先寒雁﹐經聲隱暮潮。』宋承旨林亭云﹕『雪澑懸危石﹐棊燈射遠林。』贈僧云﹕『漱齒冰溪遠﹐開禪雪屋深。』送人云﹕『玉繩天闕遠﹐金柝海城秋。』句學士云﹕『曉天金馬路﹐晚歲石霜心。』寄人云﹕『山日秋光短﹐江虹晚影低。』新津尉云﹕『劍月啼猿苦﹐江沙濯錦寒。』北宮書亭云﹕『花露盈虫穴﹐梁塵墮燕泥。』登上人云﹕『寄禪關樹老﹐乞食塞城荒。』僧歸新安云﹕『風泉舊聽僧窗攺﹐云穴曾行鳥徑殘。』春山云﹕『芳樹尋云老﹐孤泉落石危。』送人南歸海云﹕『落日橫秋島﹐寒濤兀夜舡。』寶通題相國寺云﹕『下朝人帶天香入﹐出定僧迎禦仗來。』守恭佛迹峯云﹕『布發人來絕﹐銜花鹿去多。』朝海峯云﹕『影落揚侯宅﹐根連覺帝居。』行肇送僧云﹕『聽鍚樵停斧﹐窺蟬鳥立槎。』送人之鄞江云﹕『江聲鰲背出﹐帆影斗邊飛。』簡長送人歸寧云﹕『煙壘沈寒角﹐霜空擊怒鵰。』尙能送僧歸浙右曰﹕『霜洲楓落盡﹐水館月生寒。』送僧歸四明云﹕『古寺山光滿﹐重城海气圍。』送人云﹕『西風隨雁急﹐寒柳向人疎。』孫大諫知永興雲﹕『關河虎符重﹐殿閣獸鐶閒。』智仁溪居云﹕『寒聲病葉落﹐曉色凍雲開。』僧歸天臺云﹕『路遙無去伴﹐山疊有啼猿。』冬夕云﹕『風窓燈易滅﹐雪屋夜偏寒。』休復送道士西遊雲﹕『日暮長安道﹐秋深太白峯。』惟鳳秋日送人云﹕『去路正黃葉﹐別君堪白頭。』哭度禪師云﹕『海客傳遺偈﹐林僧寫病容。』皆公之所舉﹐略記十之二三。公又言﹐因集當代名公詩爲筆苑﹐輦下江吳僧聞之﹐竟以詩爲贄﹐擇其善者﹐多寫入筆苑中。

○唱和聯句

唱和聯句之起﹐其源遠矣。自舜作歌﹐臯繇揚言賡載﹐及栢梁聯句﹐顏延年有和謝監玄暉﹐謝監有和伏武昌登孫權故城等篇。梁何遜集中多聯句﹐至唐朝文士唱和聯句固多。元稹作春深題二十篇﹐並用家花車斜四字爲韻﹐白居易﹑劉禹錫和之﹐亦同此四字。令狐楚所和詩﹐多次韻﹐起於此。凡聯句﹐或兩句﹑四句﹐亦有對一句﹐出一句者﹐謂之轆轤體。【見楊文公談苑。】

○李白詞

『平林漠漠煙如織﹐寒山一帶傷心碧。暝色入髙樓﹐有人樓上愁。玉梯空佇立﹐宿鳥歸飛急。何處是歸程﹖長亭連短亭。』此詞不知何人寫在鼎州滄水驛樓﹐復不知何人所撰。魏道輔泰見而愛之。後至長沙﹐得古集於子宣內翰家﹐乃知李白所撰。【此條今見湘山野錄卷上。】

○祖山石壁詩

舒州祖山﹐因芟蘿蔓﹐得一詩刻在峭壁﹐乃杜牧金陵懷古也。曰﹕『玉樹歌沈王气終﹐景陽兵合曙樓空。梧楸遠近千家冢﹐禾黍髙低六代宮。石燕拂云晴亦雨﹐江豚翻浪夜還風。英雄一去豪華盡﹐惟有江山似洛中。』徧閱集中無之﹐必牧之之作也。又薛許昌集中見之。【此條今見湘山野錄卷中。】

○杜工部詩

陳舍人從易﹐當時文方盛之際﹐獨以醇儒古學見稱﹐其詩多類白樂天。蓋自楊劉唱和西昆集行﹐後進學者爭效之﹐風雅之變﹐謂之『昆體』﹐繇是唐賢諸詩集幾廢而不行。陳公時偶得杜集舊本﹐文多脫誤﹐至送蔡都尉詩云﹕『身輕一鳥』﹐其下脫一字﹐陳公因與數客各一字補之﹐或云『疾』﹐或云『落』﹐或云『起』﹐或云『下』﹐莫能定。其後得一善本﹐乃是『身輕一鳥過』﹐陳公嘆服﹐以爲𨿽一字﹐諸君亦不能到也。

○九僧詩

國朝浮圖以詩名於世者九人﹐故詩有集號九僧詩﹐今不復傳矣。余少時﹐聞人多稱其一曰惠崇﹐餘八人者﹐忘其名字也。余亦略記其詩﹐有云﹕『馬放降來地﹐鵰盤戰後云。』又云﹕『春生桂嶺外﹐人在海門西。』其佳句多類此。其集已亡﹐今人多不知所謂九僧者矣﹐是可嘆也。

○周朴詩

唐之晚年﹐詩人無復李杜豪放之格﹐然亦務以精意相髙。如周朴者﹐措思尢艱﹐每有所得﹐必極雕琢﹐故詩人稱朴詩『月鍛季煉﹐未及成篇﹐已播人口』﹐其名重當時如此﹐而今不復傳矣。余少時猶見其集﹐其句有云﹕『風暖鳥聲碎﹐日髙花影重。』又云﹕『晚來山鳥鬧﹐雨過杏花稀。』誠佳句也。

○評梅蘇二家詩

聖兪﹑子美﹐齊名於一時﹐而二家詩體特異。子美筆力豪俊﹐以超邁橫絕爲奇。聖兪覃思精微﹐以深遠閒淡爲意。各極其長﹐𨿽善論者不能優劣也。余嘗於水谷夜行詩略道其一二云﹕『子美气方雄﹐萬竅號一噫。有時肆顚狂﹐醉墨灑滂霈。譬如千里馬﹐已發不可殺。盈箋盡珠璣﹐一一難柬汰。梅翁事淸切﹐石齒漱寒瀨。作詩三十年﹐視我猶後輩。文辭愈精新﹐心意𨿽老大。有如妖韶女﹐老自有餘態。近詩尢苦硬﹐咀嚼且難嘬。又如食橄欖﹐眞味久愈在。蘇豪以气轢﹐舉世徒驚駭。梅窮獨我知﹐古貨今難賣。』語𨿽非工﹐謂粗得其髣髴﹐然不能優劣之也。

宋朝事實類苑卷第三十七

●宋朝事實類苑卷第三十八

詩歌賦詠﹝五﹞

◆詩歌賦詠﹝五﹞

王建宮詞

錢文僖鄭工部題詠

韓吏部

白雲樓

華淸宮

酒簾

相思河

賡張文定詩

題淮陰廟

題歌風臺

題朝元閣

歌曲艷麗

詩人使酒樓語

贈孫可久詩

肯堂集

程文

蔡挺

文城縣君

傳詩訛謬

吏人詩

老兒詩

呂公贈李公詩

艸陳恭公麻

評詩

鸛雀樓詩

攺王公詩

○王建宮詞

王建宮詞一百首﹐多言唐禁中事﹐皆史傳小說所不載者﹐往往見於其詩。如『內中數日無呼喚﹐傳得滕王蛺蝶圖。』滕王元嬰﹐髙祖子﹐新舊唐書皆不著其所能﹐惟名畫錄略言其善畫﹐亦不云其工蛺蝶也。惟見於建詩爾。或聞今人家亦有得其圖者。唐世一藝之善如公孫大娘舞劍器﹐若曹剛琵琶﹐米嘉榮歌﹐皆見於唐賢詩句﹐遂知名於後世。當時山林田畝﹐潛徳隱行君子﹐不聞於世者多矣﹐而賤工末藝得所附托﹐乃垂於不朽﹐蓋其各有幸不幸也。

○錢文僖鄭工部題詠

西洛故都﹐荒臺廢沼﹐遺迹依然﹐見於詩者多矣。惟錢文僖公一聯最爲警絕﹐云﹕『日上故陵煙漠漠﹐春歸空苑水潺潺。』裴晉公綠野堂在午橋南﹐時屬張僕射齊賢家。僕射罷相歸﹐終日與賓客吟宴於其間﹐惟鄭工部文寶一聯最爲警絕﹐云﹕『水暖鳧鷖行哺子﹐溪深桃李臥開花。』人謂不減王維﹑杜甫也。錢詩好句尢多﹐而鄭句不惟當時人莫及﹐而其集中自及者亦少。

○韓吏部

退之筆力﹐無施不可﹐而嘗以詩爲文章末事﹐故其詩曰﹕『多情怯【六一詩話作『懷』。】酒伴﹐餘事作詩人。』然其資談笑﹐助諧謔﹐敍人情﹐狀物態﹐一寓於詩﹐而曲盡其妙﹐此在雄文大手﹐故不足論﹐而予獨愛其工於用韻也。蓋其得韻寬﹐則波瀾橫溢﹐泛入傍韻﹐乍還乍離﹐出入回合﹐殆不可拘以常格﹐如此日足可惜之類是也。得韻窄則不復傍出﹐而因難見巧﹐愈崄愈奇﹐如病中贈張十八之類是也。余嘗與聖兪論此﹐以爲譬夫善馭良馬者﹐通衢廣陌﹐縱橫馳逐﹐惟意所之。至於水曲蟻封﹐疾徐中節﹐而不蹉跌﹐乃天下之至工也。聖兪戲曰﹕『前史言退之爲人木彊﹐若寬韻可自足﹐而輙傍出﹐窄韻難獨用﹐而反不出﹐豈非其拗彊而然歟﹖』坐客皆笑之也。

○白雲樓

郢州白雲樓﹐素多題詠。一日﹐郡守倅燕集是樓﹐方命坐客賦詩﹐時劉太傅賓以心恙羇置是郡﹐不得預會﹐遂使人持詩以獻。才致蕭散﹐盡江山之勝﹐一座爲之閣筆。詩曰﹕『江工【似爲『上』字之訛。】樓髙十二梯﹐梯梯登徧與云齊。人從別浦經年去﹐天向平蕪盡眼低。寒色不堪長黯黯﹐秋光無柰更淒淒。欄幹曲盡愁無盡﹐水正東流日正西。』

○華淸宮

臨潼縣靈泉觀﹐卽唐之華淸宮也﹐自唐迄今﹐題詠者不可勝紀﹐自小杜五言長韻並三絕﹐洎鄭愚津陽門詩外﹐少得佳者。本朝張文定﹑陳【『陳』字據明抄本增。】文惠﹐洎前進士楊正倫三篇﹐𨿽詞非綺靡﹐而義理可取。文定詩曰﹕『當時不是不窮奢﹐民樂升平少嘆嗟。姚宋未亡妃子在﹐塵埃那得到中華﹖』文惠詩曰﹕『百首新詩百意精﹐不尢妃子卽尢兵。爭如一句傷前事﹐都爲明皇恃太平。』正倫詩曰﹕『休罪明皇與貴妃﹐大都衰盛兩隨時。惟憐一派溫泉水﹐不逐人心冷暖移。』又鄭文寶詩﹕『只見開元無事久﹐不知貞觀用工深。』皆爲知音所賞。

○酒簾

王逵以祠部員外郎知福州﹐尙气自矜。福唐有當壚老媼﹐常釀美酒﹐士人多飲其家﹐有舉子謂曰﹕『吾能與媼致十數千﹐媼信乎﹖』媼曰﹕『儻能之﹐敢不奉教。』因俾媼市布爲一酒簾﹐題其上曰﹕『下臨廣陌三條闊﹐斜倚危樓百尺髙。』又曰﹕『太守若出﹐呵道者必令媼卸酒簾﹐但徉若不聞。俟太守行馬至簾下﹐卽出卸之﹐如見責稽緩﹐卽推以事故﹐謝罪而已。必問酒簾上詩句何人題寫﹐但云「某嘗聞飲酒者好誦此二句﹐言是酒望子詩。」』媼遂托善書者題於酒旗上﹐自此酒售數倍。王果大喜﹐呼媼至府﹐與錢五千﹐酒一斛﹐曰﹕『賜汝作酒本。』詩乃王詠酒旗詩也﹐平生最爲得意者。

○相思河

鄜州東百里﹐有水名相思河﹐岸有郵置﹐亦曰相思鋪。令狐挺題壁以詩﹐曰﹕『誰把相思號此河﹖塞垣車馬往來多。只應自古徵人淚﹐灑向空川作浪波。』

○賡張文定詩

張齊賢嘗作詩自警﹐兼遺子孫﹐𨿽辭語質朴﹐而事理切當﹐足爲規戒。其詩曰﹕『愼言渾不畏﹐忍事又何妨。國法須遵守﹐人非莫舉揚。無私仍克己﹐直道更和光。此个如端的﹐天應降吉祥。』余嘗廣其意﹐就每句爲一篇﹐命曰八詠警戒詩﹐其一云﹕『愼言渾不畏﹐言出患常隨。須信樞機發﹐寧容駟馬追﹖三緘事可見﹐兩舌業當知。口是起羞本﹐憑君且再思。』其二云﹕『忍事又何妨﹐勿令心火揚。火揚猶可滅﹐心忿固多傷。堪嘆波羅密﹐【釋氏有忍欲波羅密。】可憐歌利王。【歌利王爲忍欲仙人。】從心更從刃﹐字意好消詳。』其三云﹕『國法須遵守﹐金科盡詔條。一毫如有犯﹐三尺不相饒。豈用誇姦黠﹐何須恃貴驕。自然逢吉慶﹐神理亦昭昭。』其四云﹕『人非莫舉揚﹐萬事且包荒。殿上便猶掩﹐車中吐不妨。在他誠所短﹐於己有何長﹖須是嘗規檢﹐回頭自忖量。』其五云﹕『無私仍克己﹐克己以無私。二事兼修飾﹐終身在省思。公淸多斂怨﹐髙亢易招危。更切循卑退﹐方應履坦夷。』其六云﹕『直道更和光﹐雙修譽乃彰。直須和輔助﹐和賴直交相。恃直終多訐﹐偏和又少剛。能和又能直﹐行己自芬芳。』其七云﹕『此个如端的﹐除非六句修。永爲幾杖誡﹐更遺子孫謀。本立方生道﹐農勤乃有秋。玆詩𨿽淺近﹐至理可推求。』其八云﹕『天應降吉祥﹐天理本茫茫。舒慘𨿽無定﹐榮枯卻有常。益謙尢效驗﹐福善更貽彰。籠絡無疎漏﹐恢恢网四張。』

○題淮陰廟

淮陰侯廟﹐題者甚多﹐惟諫議錢公最爲絕唱﹐曰﹕『築壇拜處恩𨿽厚﹐躡足封時慮已深。隆準若知同鳥喙﹐將軍應有五湖心。』

○題歌風臺

徐州歌風臺﹐題者甚多﹐惟尙書張公方平最爲絕唱﹐曰﹕『落魄劉郎作帝歸﹐樽前一曲大風辭。才如信越猶葅醢﹐安用思他猛士爲﹖』

○題朝元閣

臨潼縣華淸宮朝元閣﹐題者亦多﹐惟陳文惠公二韻最爲絕唱﹐曰﹕『朝元髙閣迥﹐秋毫無隱情。浮雲忽已蔽﹐不見漁陽城。』

○歌曲艷麗

文章純古﹐不害其爲邪﹔文章艷麗﹐亦不害其爲正。然世或見人文章鋪陳仁義道徳﹐便謂之正人﹔若言及花艸月露﹐便謂之邪人﹐玆亦不盡也。皮日休曰﹕『余嘗慕宋璟之爲相﹐疑其鐵腸與石心﹐不解吐婉媚辭。及覩其文﹐而有梅花賦﹐淸便富艷﹐得南朝徐庾體。』然余觀近世所謂正人端士者﹐亦皆有艷麗之辭﹐如前世宋璟之比﹐今並錄之。如乖崖公張詠席上贈官妓小英歌曰﹕『天教摶百花﹐摶作小英明如花﹐住近桃花坊北面﹐門庭掩映如仙家。美人宜稱言不得﹐龍腦燻衣香入骨。維陽軟縠如雲英﹐亳郡輕紗若蟬翼。我疑天上婺女星之精﹐偸入筵中名小英。又疑王母侍兒初失意﹐謫向人間爲飲妓。不然何得膚如紅玉初碾成﹐眼似秋波雙瞼橫。舞態因風欲飛去﹐歌聲遏雲長日【明抄本作『自』。】淸。有時歌罷下香砌﹐幾人魂魄遙相驚。人看小英心已足﹐我看小英心未足。爲我髙歌送一杯﹐我今贈爾新翻曲。』韓魏公晚年鎭北都﹐一日病起﹐作點絳唇小詞曰﹕『病起厭厭﹐宴堂花謝添憔悴。亂紅飄砌﹐滴盡胭脂淚。惆悵前春﹐誰向花前醉﹖愁無際﹐武陵回睇﹐人遠波空翠。』司馬溫公亦嘗作阮郎歸小詞﹕『漁舟容易入春山﹐仙家日月閒。綺窓紗幌映朱顏﹐相逢醉夢間。松露冷﹐海霞殷﹐匆匆整棹還。落花寂寂水潺潺﹐重尋此路難。』又曹修古立朝﹐最號剛方蹇諤﹐嘗見池上有所似者﹐亦作小詩寓意曰﹕『荷葉卓芙蓉﹐圓淸映嫩紅。佳人南陌上﹐翠蓋立春風。』

○詩人使酒樓語

王安國作詩﹐多使酒樓﹐嘗語余曰﹕『楊文公詩有一酒樓﹐「江南堤柳拂人頭﹐李白題詩徧酒樓。」錢昭度詩亦有一酒樓﹐「長憶錢塘江上望﹐【明抄本作『路』。】酒樓人散雨千絲。」今子詩有幾酒樓﹖』余答曰﹕『吾詩有二酒樓。』安國曰﹕『足矣。』蓋余有題九江琵琶亭小詩云﹕『夜泊潯陽宿酒樓﹐琵琶亭畔荻花秋。云沈鳥沒事已往﹐月白風淸江自流。』又余昔年嘗送客西陵﹐亦作小詩曰﹕『若耶溪畔醉秋風﹐獵獵舡旗照水紅。後夜錢塘酒樓上﹐夢魂應遶浙江東。』

○贈孫可久詩

仁宗朝﹐內臣孫可久﹐賦性恬澹﹐年踰五十﹐乞致仕。都下有居第﹐堂北有小園﹐城南有別墅﹐每良辰美景﹐以小車載酒﹐優遊自適。石曼卿嘗過其居﹐題詩曰﹕『南北占河潤﹐幽深在禁城。疊山資遠意﹐讓俸買閒名。閉戶斷蛛网﹐折花移鳥聲。誰人識髙趣﹖朝隱石渠生。』屯田員外郎柳永亦贈詩曰﹕『故侯幽隱百城東﹐艸樹扶疏一畝宮。曾珥貂璫爲近侍﹐卻紆絳褐作閒翁。髙吟擁鼻詩懷壯﹐雅論持衡道气充。厭盡繁華天上樂﹐始將蹤迹學冥鴻。』可久好吟詠﹐效白樂天格﹐嘗爲陜西駐泊﹐爲樂天造祠堂於郡城大阜之頂﹐中安繪像﹐乃繕寫生平歌詩警策之句﹐徧於四墉。晚年著歸休集﹐行於世﹐年七十餘卒。

○肯堂集

內臣裴愈﹐字益之﹐亦好吟詠。眞宗朝﹐銜命江南﹐搜訪遺書名畫﹐歸奏稱旨﹐用是累居三館﹐以閣職自任。有詩送魯秀才南遊雲﹕『東吳山色家家月﹐南楚江聲浦浦風。』又聞蟬詩云﹕『楊柳影疎秋霽雨﹐梧桐葉墜夕陽天。』皆其佳句。有子曰湘﹐字楚老﹐亦有詩名。明道中﹐仁宗禦便殿試進士﹐房心爲明堂賦和气致祥詩﹐亦命湘賦之。湘舞蹈再拜﹐數刻而成﹐仁宗嗟賞﹐左右中人爲之動色。其和气致祥詩曰﹕『君徳承天道﹐沖融協太和。輕雲呈瑞早﹐膏澤應時多。煦集連枝木﹐嘉扶異類禾。五星還聚井﹐丹鳳更巢阿。藪澤無遺士﹐邊防久息戈。黔黎逢至化﹐稽首再賡歌。』他詩亦類此。有肯堂集行於世﹐翰林李公淑爲之作序曰﹕『予嘗嘉河東父子﹐起銀璫右貂﹐能以屬辭拔其倫。益之三朝侍內﹐老不廢學﹐又課勵二子﹐使皆有立﹐約己愼履﹐如周仁﹑石慶。而楚老孳孳嗜書﹐克自淬琢云。』湘又善爲小詞﹐嘗任河東路走馬承受﹐有詠並門浪淘沙小詞云﹕『雁塞說並門﹐郡枕西汾﹐山形髙下遠相吞。十寺樓臺依碧嶂﹐煙景遙分。晉廟鎖溪云﹐簫鼓仍存﹐牛羊斜日自歸村。惟有故人禾黍地﹐前事消魂。』後有詠汴州浪淘沙小詞﹐仁宗命錄進﹐亦嘉之。其詞曰﹕『萬國仰神京﹐禮樂興行﹐匆匆佳气鎖龍城。日禦明堂天子聖﹐朝會簪纓。九陌六街平﹐萬物充盈﹐靑樓弦管酒如澠。別有隋堤煙柳暮﹐千古含情。』

○程文

五代之際﹐天下剖裂﹐我太祖啟運﹐𨿽則下西川﹐平嶺表﹐收江南﹐而吳越荊閩納籍歸覲﹐然猶有河東未殄。其後太宗再駕﹐乃始克之﹐海內自此一統﹐故因禦試進士﹐乃以六合爲家爲賦題。時進士王世則遽進賦曰﹕『構【原注『犯禦名』。下『禦』字衍。】禦盡乾坤﹐作我之龍樓鳳闕。開窮日月﹐爲君之玉戶金關。』帝覽之大悅﹐遂擢爲第一人。

二

王沂公有物混成賦云﹕『不縮不盈﹐賦象寧窮於廣狹。匪雕匪琢﹐流形罔滯於虛盈。』則宰相陶鈞運用之意﹐已見於此賦矣。又云﹕『得我之小者﹐散而爲艸木。得我之大者﹐聚而爲山川。』則宰相擇任羣材﹐使小大各得其所﹐又見於此賦矣。

三

宋莒公兄弟﹐平時分題課試﹐莒公多屈於子京﹐及作鷙鳥不雙賦﹐則子京取況遠甚﹐莒公遂擅場。賦曰﹕『天地始肅﹐我則振羽而獨來。燕雀焉知﹐我則淩雲而自致。』又曰﹕『將翺將翔﹐詎比海鶼【明抄本作『鵾』。】之翼﹖自南自北﹐若專霜隼之誅。』則公之特立獨行﹐魁多士﹐登眞宰﹐亦見於此賦矣。

四

李度﹐顯徳中舉進士﹐工詩﹐有『醉輕浮世事﹐老重故鄕人』之句﹐人多誦之。王朴爲樞密﹐止以此一聯於申文炳﹐知舉遂擢爲第三人。人嘲云﹕『主司只選一聯詩。』【見玉壺淸話。】

五

歐陽文忠公年十七﹐隨州取解﹐以落官韻不收。天聖已後﹐文章多尙四六﹐是時隨州試左氏失之誣論﹐文忠論之﹐條列左氏之誣甚悉﹐內有『石言於宋﹐神降於莘。外蛇鬭而內蛇傷﹐新鬼大而故鬼小。』𨿽被黜落﹐而奇傑【東軒作『警』。】之句﹐大傳於時。今集中無此論﹐頃見連庠誦之耳。【見東軒筆錄。】

六

龐醇之相爲舉人時﹐趙文定作試官﹐見其惟幾成天下務賦云﹕『當羣形未兆﹐已爲造物之權。洎大象賦形﹐遂握生民之柄。』曰﹕『此必爲宰相。』及爲黃州司理﹐夏英公見之﹐亦以【『以』字據明抄本增。】公輔稱焉。後果爲首相數年。【趙康靖公見聞錄。】

七

自唐以來﹐試進士詩號省題。近年能詩者﹐亦時有佳句﹐蜀人楊諤宣室受釐落句云﹕『願前明主席﹐一問洛陽人。』滕甫西旅來王云﹕『寒日邊聲斷﹐春風塞艸長。傳聞漢都護﹐歸奉萬年觴。』諤有詩名﹐題驪山云﹕『行人問宮殿﹐耕者得珠璣。』最爲警策。

○蔡挺

﹝有目無文﹞

○文城縣君

江西洪郎中亶妻文城縣君﹐李尙書公擇娣也﹐治春秋﹐博學能文﹐所作詩甚多。公擇挽詩云﹕『久歷金門貴﹐未酬黃屋知。如聞天祿客﹐抱恨作銘時。』不減前人。

○傳詩訛謬

唐人詩流傳訛謬﹐有一詩傳爲兩人者﹐如『漠漠水田飛白鷺﹐陰陰夏木囀黃鸝』﹐旣曰王維﹐又曰李嘉佑﹐以全篇考之﹐摩詰詩也。又『楚鄕寒食梅花時﹐野渡臨風駐彩旗。艸色連云人去住﹐水紋如縠燕差池。』旣見杜牧集中﹐又劉夢得外集作八句﹐其後云﹕『朱幡尙憶羣飛雉﹐靑綬初聯左顧龜。非是湓城白司馬﹐水曹何事與新詩﹖』考其全篇﹐夢得詩也。然前四句絕類牧之。

○吏人詩

衛縣舊市場務壁間﹐題字數行﹐乃舊吏人詩也。云﹕『罷樹猿辭檻﹐歸耕馬脫銜。庸錢貧易捨﹐官事老難檐。』亦意之可取。【見李希聲詩話。】

○老兒詩

唐路徳延有孩兒詩五十韻﹐盛傳於世。近代洛中致政侍郎張公師錫追次其韻﹐和成老兒詩﹐亦五十韻。今錄之﹐曰﹕『鬢髮盡皤然﹐眉分白雪鮮。周遮延客話﹐傴僂抱孫憐。無病常供粥﹐非寒亦衣綿。假溫衾擁背﹐借力杖搘肩。貌比三峯客﹐年過四皓仙。喚方離枕上﹐扶始到門前。每愛烹山茗﹐常嫌飣石蓮。耳聾如塞纊﹐眼暗似籠煙。宴坐嬴慿幾﹐乘騎困嚲鞭。頭搖如轉旋﹐唇動若抽牽。骨冷愁離火﹐牙疼怯漱泉。形骸將就木﹐囊橐尙貪錢。膠睫幹瞇綴﹐拈髭冷涕懸。披裘腰懶系﹐濯手袖慵掀。擡舉衣頻換﹐扶持藥屢煎。坐多茵易破﹐行少履難穿。喜婢裁裙布﹐嗔妻買粉鈿。房教深下幕﹐牀遣厚鋪氈。琴聽憐三樂﹐圖張笑七賢。看嫌經字小﹐敲喜磬聲圓。食罷羹畱袂﹐杯余酒帶涎。樂來須遣罷﹐醫到久相延。裹帽縱橫掠﹐梳頭取次纏。長吁思往事﹐多感聽哀弦。气注腰還重﹐風牽口更偏。墓松先遣種﹐志石預教鐫。客到惟求藥﹐僧來忽問禪。養茶懸竈壁﹐曝艾曬檐椽。怒僕空掙眼﹐嗔僮謾握拳。心驚嫌蹴踘﹐腳軟怕秋千。局縮同寒狖﹐【明抄本作『蝟』。】堆豗似飽鳶。觀瞻多目眩﹐舉動卽頭旋。女嫁求紅燭﹐男婚乞彩箋。已聞頒幾杖﹐寧更佩韋弦。賓客身非與﹐兒孫事已傳。養和屏作伴﹐如意拂相連。久棄登山屐﹐惟存負郭田。呻吟朝不樂﹐展轉夜無眠。呼稚臨牀畔﹐看書就枕邊。冷疑懷貯水﹐虛訝耳聞蟬。束帛非無分﹐安車信有緣。伏生甘坐末﹐絳老讓行先。拘急將風夜﹐昏沈欲雨天。雞皮塵旋漬﹐齯齒食頻塡。每憶居郎署﹐常思釣渭川。喜逢迎佛會﹐羞赴賞花筵。徑狹容移檻﹐階危索減磚。好生焚鳥网﹐惡殺拆漁舡。旣感桑楡日﹐常嗟蒲柳年。長思當弱冠﹐悔不剩狂顚。』

○呂公贈李公詩

李昉﹑呂端同踐文館﹐後各登臺輔﹐呂公贈李公詩曰﹕『憶昔僦居明徳坊﹐官資俱是校書郎。靑衫共直昭文館﹐白首同登政事堂。佐國廟謨君已展﹐避賢榮路我猶妨。主恩至重何時報﹖老眼相看淚兩行。』

○艸陳恭公麻

陳恭公拜集賢殿大學士﹐賈文元公昌朝當國﹐張方平艸麻﹐有『萬事不理﹐繄胡廣之能言。四夷未平﹐籍陳平之達識。』賈公深惡之。【此條今見東軒筆錄卷十一。】

○評詩

沈括存中﹑呂惠卿吉甫﹑王存正仲﹑李常公擇﹐治平中﹐同在館下談詩。存中曰﹕『韓退之詩﹐乃押韻之文耳。𨿽健羨【東軒作『美』。】富贍﹐而終不近古。』吉甫曰﹕『詩正當如是﹐我謂詩人以來﹐未有如退之也。』正仲是存中﹐公擇是吉甫﹐四人者交相詰難﹐久而不決。公擇忽正色而謂正仲曰﹕『君子羣而不黨﹐君何黨存中也﹖』正仲勃然曰﹕『我所見如是爾﹐顧豈黨耶﹖以我偶同存中﹐遂謂之黨﹐然則君非吉甫之黨乎﹖』一坐更大笑。余每評詩﹐亦多與存中合。頃年嘗與王荊公評詩﹐余謂凡爲詩﹐當使挹之而源不窮﹐咀之而味愈長。至如歐陽永叔之詩﹐才力敏邁﹐句亦健美﹐但恨其少餘味耳。荊公曰﹕『不然﹐如「行人仰頭飛鳥驚」之句﹐亦可謂有味矣。』然余至今思之﹐不見此句之佳﹐亦竟不曉【東軒作『莫原』。】荊公之意。信乎﹐所言之殊﹐不可彊同也。【此條今見東軒筆錄卷十二。】

○鸛雀樓詩

河中府鸛雀樓三層﹐前瞻中條﹐下瞰大河﹐唐人畱詩者甚多﹐惟李益﹑王之渙﹑暢諸三篇﹐能狀其景。李益曰﹕『鸛雀樓西百尺墻﹐汀洲雲樹共茫茫。漢家簫鼓隨流水﹐魏國山河半夕陽。事去千年猶恨速﹐愁來一日卽知長。風煙並在思歸處﹐遠目非春亦自傷。』王之渙詩﹕『白日依山盡﹐黃河入海流。欲窮千里目﹐更上一層樓。』暢諸詩曰﹕『迥臨飛鳥上﹐髙出世塵間。天勢圍平野﹐河流入斷山。』

○攺王公詩

工部侍郎王公召試學士院﹐王荊公爲考官﹐於簾下見其試畢﹐就壁間題字﹐荊公使人錄之﹐乃一詩也。詩云﹕『古木陰森白玉堂﹐長年來此試文章。日斜奏罷長楊賦﹐閒拂塵埃看畫墻。』荊公攺『奏罷長楊賦』﹐作『奏賦長楊罷』。元丰末﹐荊公在金陵﹐好事者求書﹐猶多寫此詩。

宋朝事實類苑卷第三十八

●宋朝事實類苑卷第三十九

詩歌賦詠﹝六﹞

◆詩歌賦詠﹝六﹞

沈存中論文

香奩集

大言賦

漁家傲

因詩起獄

鳳棲梧詞

大小孤山

登吹臺詩

王彥威詩

禪理

淵明詩

詩有變態

王蘇更相是非

王蘇更相稱譽

目前之景吟不到

前輩務求博約

太白傳神

集句

乞食歌姬院

韓文公華山女詩

堆垛死屍

文章傳襲

用字音

用字意

西都詩

制科無登第三等者

三諫官詩

詩句作圖

西山詩

使虜

奏獻浼瀆

章樞密喜養生

○沈存中論文

韓退之集中羅池神碑銘﹐有『春與猿吟兮秋與鶴飛』﹐今驗石刻﹐乃『春與猿吟兮秋鶴與飛』。古人多用此格﹐如楚詞『吉日兮辰良』﹐又『蕙肴蒸兮蘭籍﹐奠桂酒兮椒漿』﹐蓋欲相錯成文﹐則語勢矯健耳。如杜子美詩﹕『紅飯啄余鸚鵡粒﹐碧梧棲老鳳凰枝』﹐此亦語反而意完。韓退之雪詩﹕『舞鏡鸞窺沼﹐行天馬渡橋』﹐亦效此體﹐然稍牽彊矣﹐不若前人之語渾成也。

二

詩人以詩主人物﹐故𨿽小詩﹐莫不挺蹂極工而後已﹐所謂旬鍛月煉者﹐信非虛言。小說崔護題城南詩﹐其始曰﹕『去年今日此門中﹐人面桃花相映紅。人面不知何處去﹐桃花依舊笑春風。』後以其意未完﹐語未工﹐攺第三句曰﹕『人面祗今何處在。』至今所傳此兩本﹐惟本事詩作『祇今何處在』。唐人工詩﹐大率多如此﹐𨿽有兩今字﹐不卹也﹐取語意爲主耳。後人以其有兩今字﹐只多行前篇。

三

小律詩𨿽末技﹐工之不造微﹐不足以名家﹐故唐人皆盡一生之業爲之。至於字字皆煉﹐得之甚難﹐但患觀者滅裂﹐則不見其工﹐故不惟爲之難﹐知音亦鮮。設有苦心得之者﹐未必爲人所知。若字字是皆無瑕可指﹐語意亦掞麗﹐但細論無切景﹐意縱完﹐一讀便盡﹐更無可諷味。此類最易爲人激賞﹐乃詩之析楊﹑黃華也。譬若三館楷書作字﹐不可謂不精不麗﹐求其佳處﹐到死無一筆﹐此病最難爲醫也。

四

晚唐士人﹐專以小詩著名﹐而讀書滅裂﹐如白樂天座隅詩云﹕『俱化爲餓殍』﹐作孚字押韻。杜牧秋娘詩云﹕『厭飲不能飴』﹐飴乃餳耳﹐若作飲食﹐當音飲。又陸龜蒙作藥名詩云﹕『烏啄蠹根回』﹐乃是烏喙﹐非烏啄也。又『斷續玉琴哀』﹐藥名止有續斷﹐無斷續。此類極多﹐如杜牧阿房宮賦﹐誤用龍見而雩事﹐宇文時斛斯椿已有此謬﹐蓋牧未嘗讀周﹑隋書也。

五

古人文章﹐自應律度﹐未以音韻爲主。自沈約增崇韻學﹐其論文則曰﹕『欲使宮羽相變﹐低昂殊節﹐若前有浮聲﹐則後須切響。一簡之內﹐音韻盡殊﹐兩句之中﹐輕重悉異。妙達此旨﹐始可言文。』自後浮巧之語﹐體制漸多﹐如傍犯﹑蹉對﹑假對﹑雙聲﹑疊韻之類。詩又有正格﹑偏格﹐類例極多﹐故有三十四格﹑十九圖﹑四聲﹑八病之類。今略舉數事﹐如徐陵云﹕『陪遊馺娑﹐騁纖腰於結風。長樂鴛鴦﹐奏新聲於度曲。』又云﹕『厭長樂之疎鍾﹐勞中宮之緩箭。』𨿽兩長樂﹐意義不同﹐不爲重復﹐此類爲傍犯。如九歌﹕『蕙肴蒸兮蘭籍﹐奠桂酒兮椒漿』﹐當曰『蒸蕙肴』對『奠桂酒』﹐今倒用之﹐謂之蹉對。如『自朱耶之狼狽﹐致赤子之流離』﹐不惟赤對朱﹑耶對子﹐兼狼狽流離乃獸名對鳥名。又如『廚人具雞黍﹐稚子摘楊梅』﹐以雞對楊﹐如此之類﹐皆爲假對。如『幾家村艸裏﹐吹唱隔江聞』﹐幾家村艸對吹唱隔江﹐皆雙聲。如『月影侵簪冷﹐江聲逼履淸』﹐侵簪逼履皆疊韻。詩第二字側入﹐謂之正格﹐如『鳳歷軒轅紀﹐龍飛四十春』之類。第二字平入﹐謂之偏格﹐如『四更山吐月﹐殘夜水明樓』之類。唐名賢輩詩多用正格﹐如杜甫律詩﹐用偏格者﹐十無一二。

○香奩集

和魯公有艷詩一編﹐名香奩集。凝後貴﹐乃嫁其名爲韓偓﹐今世傳韓偓香奩集﹐乃凝所爲也。凝生平著述﹐分爲演綸﹑遊藝﹑孝悌﹑無疑﹑香奩﹑金六集。自爲遊藝集序云﹕『予有香奩﹑金二集﹐不行於世。』凝在政府﹐避議論﹐諱其名﹐又欲後人知﹐故於遊藝集序實之﹐此凝之意也。予在秀州﹐其曾孫和惇家藏諸書﹐皆魯公舊物﹐印記甚完。【見筆談。】

○大言賦

蘇易簡爲學士承旨日﹐太宗親書宋玉大言賦賜之。易簡因效玉﹐亦作大言賦以獻﹐曰﹕『皇帝書白龍箋﹐作大言賦﹐賜玉堂易簡。禦筆煌煌﹐雄辭洋洋﹐瑋博達﹐不可備詳。詔易簡升殿﹐躬指其理﹐嘆宋玉之奇怪也﹐因伏而奏言﹐恨宋玉不與陛下同時。帝曰「噫﹐何代無人焉﹐卿爲朕言之。」易簡曰「聖人興兮告成功﹐登昆侖兮展升中﹐地爲席兮饗祖宗﹐天起籟兮調笙鏞。日烏月兔﹐曜文明也。參旗井鉞﹐嚴武衛也。執北鬥兮﹐奠玄酒也。削西華兮﹐爲石■﹝石感﹞也。迅雷三發﹐山神呼也。流電三激﹐爟火舉也。禮冊獻兮﹐淳風還君。百拜兮天神歡﹐四時一周兮萬八千年。泰山夷兮溟海漧﹐圓蓋空兮方輿穿﹐君王之壽兮無窮焉。」』殿上皆呼萬歲﹐上覽之大喜﹐又作大言賦銘四句以褒之﹐易簡刻石於院內之北壁。【見楊文公談苑。】

○漁家傲

範文正公守邊日﹐作漁家傲【東軒有『樂』字。】歌數闋﹐皆以『塞下秋來』爲首句﹐頗述邊瑣【東軒作『鎭』。】之勞苦﹐歐陽公嘗呼爲窮塞主之詞。及王尙書素出守平涼﹐文忠亦作漁家傲一詞以送之﹐其斷章曰﹕『戰勝歸來飛捷奏﹐傾賀酒﹐玉階遙獻南山壽。』顧謂王曰﹕『此眞元帥之事也。』【此條今見東軒筆錄卷十一。】

○因詩起獄

苗振以列卿知明州﹐熙寧中致仕歸鄆州﹐多置田產。又自明州創【東軒作『市』。】材爲堂﹐舟載歸鄆。時王逵亦致仕﹐作詩嘲振曰﹕『田從汶上天生出﹐堂自明州地架來。』此句傳至京師﹐王荊公大怒﹐卽出禦史王子韶使兩浙廉其事。子韶又言﹐知杭州祖無擇亦有姦利【東軒作『科』。】之迹﹐於是明州﹑秀州各起獄鞫治﹐振與無擇貶斥。熙寧已後﹐數以謠言起獄﹐然自逵詩爲始也。【此條今見東軒筆錄卷十二。】

○鳳棲梧詞

蜀路泥溪驛﹐天聖中﹐有女郎盧氏者﹐隨父往漢州作縣令﹐替歸﹐題於驛舍之壁。其序略云﹕『登山臨水﹐不廢於謳吟﹐易羽移商﹐聊紓於羈思﹐因成鳳棲梧曲子一闋﹐聊書於壁﹐後之君子覽之者﹐無以婦人切弄翰墨爲罪。』詞曰﹕『蜀道靑天煙靄翳﹐帝裏繁華﹐迢遞何時至﹖回望錦川揮粉淚﹐鳳釵斜嚲烏雲膩。鈿【原作『細』﹐據明抄本攺。】帶雙垂金縷細﹐玉佩珠璫﹐露滴寒如水﹐從此鸞妝添遠意﹐畫眉學得遙山翠。』【見倦遊雜錄。】

○大小孤山

宋景文言﹕大小孤山﹐以孤獨爲字﹐有廟江壖﹐乃爲婦人狀。龍圖閣直學士陳公簡夫畱詩曰﹕『山稱孤獨字﹐廟塑女郎形。過客𨿽知誤﹐行人但乞靈。』時稱佳句。

○登吹臺詩

先公嘗言﹐恩門王公﹐終於太子少保。七十後﹐精力猶不衰﹐每天气和暖﹐必乘小駟﹐從三四老蒼頭﹐攜照袋﹐【照袋以皮爲之﹐四方有蓋﹐其中可容一斗以來。】中貯筆硯﹑韻略﹑刀子﹑礪石﹑箋紙數十幅﹐並小樂器之類。後別置遊春盛隨事﹐備酒炙三五人之具﹐門生在京者多侍行。每出郊野﹐遇有園亭及竹樹之處﹐必賞燕終日。賦詩﹐品小管色﹐盡歡醉而歸。吾忝左拾遺日﹐適暮春﹐與同門生五六人﹐從公登繁臺佛捨。繁臺﹐卽梁孝王吹臺也。公是日飲酒賦詩﹐甚歡﹐抵夜方散。嘗記得公詩曰﹕『柳陰如霧絮成堆﹐又引門生上吹臺。淑景卽隨風雨去﹐芳尊宜命管弦催。謾誇列鼎鳴鐘【活字本﹑明抄本並作『鍾』。】貴﹐寧免朝烏夜兔摧。爛醉也須詩一首﹐不能空放馬頭回。』其天才縱逸﹐風韻閒適﹐皆此類也。

○王彥威詩

先公嘗言﹐唐朝長安士大夫﹐重內官而輕外任﹐及兩制﹐尢爲華貴。故自丞郎或從翰苑出領節制者﹐皆以爲失意﹐當時方面者﹐目爲粗材。是以張燕公有言﹐愧無通材﹐供國麄使。又薛許昌謝茶詩云﹕『麄官乞與眞拋卻﹐賴有詩情合得嘗。』東京明徳門【今爲乾元門】卽唐時汴州宣武軍鼓角樓﹐至朱梁建都﹐不遑攺作﹐因而號曰建國樓。其上有節度使王彥威詩石尙在。彥威明於典禮﹐仕貞元﹑元和間﹐爲太常博士﹐累官至大僚。其詩曰﹕『貔貅十萬擁雄師﹐正是酬恩報國時。汴水波濤喧鼓角﹐隋堤楊柳拂旌旗。前驅紅斾關西將﹐列坐靑娥趙國姬。爲報長安冠蓋道﹐麄官到底是男兒。』卽彥威麄官男兒之言﹐亦有憾爾。其石至太祖重修官職﹐不復存矣。

○禪理

楊文公深達性理﹐精【原作『情』﹐據明抄本攺。】悟禪觀﹐捐館時﹐作偈曰﹕『漚生復漚滅﹐二法本來齊。要識眞機處﹐趙州東院西。』丞相王公隨亦悟性理﹐捐館時﹐知河陽﹐作偈曰﹕『畫堂燈欲滅﹐彈指向誰說﹖去住本尋常﹐春風掃殘雪。』是夕薨﹐淩晨大雪﹐實正月六日。

二

曹司封修睦﹐深達性理﹐知邵武軍時﹐常以竹簟贈禪僧仁因﹐作偈與之曰﹕『翠筠纖簟寄禪齋﹐半夜秋從枕底來。若也此時人問道﹐涼天捲卻暑天開。』

三

張尙書方平﹐尢達性理﹐有人問祖師西來意﹐張以偈答之﹐曰﹕『自從無始千千刼﹐萬法本來無一法。祖師來意我不知﹐一夜西風掃黃葉。』

四

陳文惠公亦悟性理﹐嘗至一古寺﹐作偈曰﹕『殿古寒鑪空﹐流塵暗金碧。獨坐了無人﹐又得眞消息。』

五

富文忠公﹐尢達性理。熙寧中﹐余守官洛下﹐公時爲亳守﹐遺余書﹐托爲訪菏澤諸禪師。余因以偈戲之曰﹕『是身如幻泡﹐盡非眞實相。況玆紙上影﹐妄外更生妄。到岸不須舡﹐無風休起浪。惟當淸靜觀﹐妙法了亡象。』公答偈曰﹕『執相誠非﹐破相亦妄。不執不破﹐是名實相。』旣又以手筆貺余曰﹕『承以偈見警﹐美則美矣﹐理則未然。所謂無可無不可者﹐畫亦得﹐不畫亦得。就其中觀象者﹐爲不得﹔不觀象者﹐所得如何﹖禪在什麼處﹖似不以有無爲礙者﹐近乎通也﹐思之﹑思之。』【見靑箱雜記。】

○淵明詩

陶淵明意趣眞苦﹐淸淡之宗﹐詩家視淵明﹐猶孔門視伯夷也。其集屢經諸儒手校﹐然有問來使篇﹐世蓋未見﹐獨南唐與晁文元家二本有之。詩云﹕『君從山中來﹐【一作南山來。】早晚發天目。我屋【一作家。】南窗下﹐今生幾叢菊﹖薔薇葉已抽﹐【一作秋祭。】秋蘭【一作春。】气當馥。歸去來山中﹐山中酒應熟。』李太白潯陽感秋詩﹕『陶令歸去來﹐田家酒應熟。』其取諸此云。

○詩有變態

薛許昌答書生贈詩﹐『百首如一首﹐捲初如卷終』﹐譏其不能變態也。大抵屑屑較量屬句平勻﹐不免气骨寒扃。殊不知詩家要當有情致抑揚髙下﹐使气宏拔﹐快字淩紙。又用事能破觚爲圓﹐剉剛成柔﹐始爲有功者﹐昔人所謂縛虎手也。如蘇子美窮居和長安帥葉淸臣見寄﹕『玉帳夜發兵似水﹐茅齋春靜艸如煙。』東坡嘗作詩﹕『天邊鴻鵠不易得﹐便令作對隨家雞。』又有驅猛虎如羣羊句﹐眞佳語也。

○王蘇更相是非

王文公見東坡醉白堂記﹐徐云﹕『此定是韓白優劣論』﹐東坡聞之﹐曰﹕『不若介甫虔州學記﹐乃學校策耳。』二公相誚或如此﹐然勝處未嘗不相傾慕。元佑間﹐東坡奉祠西太一﹐見公舊題﹕『楊柳鳴蜩綠暗﹐荷花落日紅酣。三十六陂春水﹐白頭想見江南。』注目久之﹐曰﹕『此老野狐精也。』【見西淸詩話。】

○王蘇更相稱譽

元丰中﹐王文公在金陵﹐東坡自黃北遷﹐日與公遊﹐盡論古昔文字﹐閒則俱味禪悅。公嘆息謂人曰﹕『不知更幾百年﹐方有如此人物。』東坡渡江至儀眞﹐和遊蔣山詩﹐寄金陵守王勝之益柔。公亟取讀﹐至『峯多巧障日﹐江遠欲浮天』﹐乃撫幾曰﹕『老夫平生作詩﹐無此二句。』又在蔣山時﹐以近制示﹐東坡云﹕『若「積李兮縞夜﹐崇桃兮炫晝」﹐自屈宋沒世﹐曠千餘年﹐無復離騷句法﹐乃今見之。』荊公曰﹕『非子瞻見諛﹐自負亦如此﹐然未嘗爲俗子道也。』當是時﹐想見俗子掃軌矣。

○目前之景吟不到

張天覺云﹕『遊魚幾隊子隨母﹐啄木數聲雌喚雄。』方子通云﹕『楊花入竹靜﹐鳥影渡塘稀。』而歸來詩云﹕『馬憶曾行處﹐連嘶渡晚河。忽驚鄕樹出﹐漸識路人多。』皆目前之景﹐吟者多不到也。

○前輩務求博約

二宋俱爲晏元獻門下士﹐兄弟𨿽甚貴顯﹐爲文必手抄寄公﹐懇求雕潤。嘗見景文寄公書﹐曰﹕『莒公兄赴鎭圃田﹐同遊西池﹐作詩「長楊獵罷寒熊吼﹐太一波閒瑞鵠飛」﹐語意警絕。因作一聯云「白雪久殘梁復道﹐黃頭閒守漢樓船」』﹐仍注空字於閒之傍﹐批云﹕『二字未定﹐更望指示。』晏公書其尾曰﹕『空優於閒﹐且見𨿽有舡不禦之意。』又『字好語健』﹐蓋前輩務求博約﹐情實純至如此。

○太白傳神

李太白歷見司馬子微﹑謝自然﹑賀知章﹐或以爲可與神遊八極之表﹐或以謫仙人﹐其風神超邁﹐英爽可知。後世詞人﹐狀者多矣﹐亦間於丹靑見之﹐俱不若少陵云﹕『落月滿屋梁﹐猶疑照顏色。』熟味之﹐百世之下﹐想見風采﹐此與李太白傳神詩也。

○集句

集句自國初有﹐未盛也。至石曼卿﹐人物開敏﹐以文爲戲﹐然後大著。嘗見手書下第偶成﹕『一生不得文章力﹐欲上靑雲未有因。聖主不勞千里召﹐姮娥何惜一枝春。鳳凰詔下𨿽沾命﹐豺虎叢中也立身。啼得血流無用處﹐著朱騎馬是何人。』【見西淸詩話。】

○乞食歌姬院

韓熙載仕江南﹐每得俸給﹐散後房歌姬。熙載披衲持缽﹐就諸姬乞食﹐率以爲常。東坡以玉帶贈寶覺﹐寶覺酬以磨衲﹐專作詩謝之﹐曰﹕『病骨難堪玉帶圍﹐鈍根仍落箭鋒機。欲教乞食歌姬院﹐故與雲山舊衲衣。』江南野史亦載韓事﹐與此小異。

○韓文公華山女詩

退之見神仙亦不伏﹐云﹕『我能屈曲自世間﹐安能從汝巢神仙﹖』賦謝自然詩﹐則曰﹕『童騃無所識。』作誰氏子詩﹐則曰﹕『不從而誅未晚耳。』推【似爲『惟』字。】華山女詩頗假借﹐不知何以得此。

○堆垛死屍

魯直善用事﹐若正爾塡塞故實﹐舊謂之點鬼簿﹐今謂之堆垛死屍。如詠猩猩毛筆詩云﹕『平生幾量屐﹐身後五車書。』又云﹕『管城子無食肉相﹐孔方兄有絕交書。』精妙隱密﹐不可加矣﹐當以此語反三隅也。

○文章傳襲

司馬池﹐文正公之父﹐仁廟時待制。作詩云﹕『泠泠陂水淡於秋﹐遠陌初窮見渡頭。賴得丹靑無畫處﹐畫成應遣一生愁。』又黃魯直之父作大孤山詩云﹕『長江巨浪獨夫險﹐比干一片崔嵬心。』文公淸夷剛正﹐而作小詞云﹕『相見爭如不見﹐有情還似無情。笙歌散後酒初醒﹐深院月明人靜。』魯直作詩﹐用事押韻﹐皆超妙出人意表﹐蓋其傳襲文章種性如此。【見三山居士詩話。】

○用字音

詩人不以事害意﹐古者用事簡而當。亦不以字害句﹐故音韻淸濁﹐隨宜攺易。『流在束薪中』【入張音】﹐『畱宴汾陰西』【入先韻。『先』原作『光』﹐據明抄本攺。】直取意順而已。唐人以律格自拘﹐不復敢用﹐惟白居易作詩﹐敢易其音於語中﹐如『照地麒【用佶音】麟﹐抱雪擺胡【用鶻音】﹐謄衫紅欄幹三百六十【用諶音】橋』﹐往往有之。晏丞相殊嘗評之曰﹕『詩人乘語俊﹐當如此用字。』

○用字意

晏丞相嘗問曾明仲云﹕『劉禹錫詩有「瀼西春水縠文生」﹐此生字作何意﹖』明仲曰﹕『作生育之生。』丞相曰﹕『非也﹐作生熟之生﹐語乃健。』

○西都詩

宋次道嘗爲西都詩﹐以野狐落對五鳳樓﹐言野狐落﹐唐時名宮人所聚也。【見劉貢父詩話。】

○制科無登第三等者

宋興以來﹐禦試制科﹐人無登第三等者﹐惟吳育第三等﹐自餘皆四等﹐上並爲及第﹐降此則落之。

○三諫官詩

慶曆初﹐永叔﹑安道﹑王素﹐俱除諫官﹐君謨以制詩賀曰﹕『禦筆新除三諫官﹐喧然朝野竟【明抄本作『喧騰朝野競』。】相歡。當時流落丹心在﹐自古忠良得路難。必有謨猷裨帝力﹐直須風采動朝端。世間萬事俱塵土﹐畱取功名久遠看。』三人以其詩薦於上﹐尋亦除諫官。

○詩句作圖

古今人掇取好詩句作圖﹐此特小巧美麗可喜﹐一曲之智則能之﹐故句圖多指詠風景﹐形似百物。將以觀雄材遠思﹐不可得也。然雄才遠思之人﹐亦自多好句﹐可入句圖。梅聖兪愛嚴維詩﹕『柳塘春水漫﹐花塢夕陽遲』﹐則善矣﹐細細較之﹐夕陽遲則系花﹐春水漫不須柳也。如杜工部云﹕『深山催短景﹐喬木易髙風。』此了無瑕颣。又杜詩云﹕『蕭條九州島內﹐人少豺虎多。少人愼莫投﹐多虎信所過。饑有易子食﹐獸猶畏虞羅。』如此等句﹐其含蓄深遠﹐殆不可模仿。

○西山詩

洪州西山﹐與滕王閣相對﹐到客多畱詩掛【明抄本作『柱』。】壁。嘗有僧來讀之﹐已而告郡守曰﹕『詩盡不佳﹐何不除去﹖』守愕然詰之曰﹕『僧詩能佳乎﹖』僧因朗吟曰﹕『洪州太白方﹐積翠倚穹蒼。萬古遮新月﹐半江無夕陽。』守異之﹐遣去。

○使虜

余尙書靖使契丹﹐能爲胡語﹐契丹愛之。及再往﹐虜情亦親﹐余作胡語詩云﹕『夜筵沒邏【侈盛也。】臣拜洗﹐【受賜也。】兩朝厥荷【通好也。】情斡勒。【厚重也。】微臣雅魯【拜魯也。】祝若統﹐【福佑也。】聖壽鐵擺【嵩髙也。】俱可【口勿反。】忒。【無極也。】』虜主舉大杯﹐謂余﹕『卿能道此﹐我爲卿飲。』余復言之﹐虜主大笑﹐遂爲釂觴。漢史記盤木白狼詩﹐漢語則協韻﹐夷語不諧﹐其實時人先作詩﹐乃反用夷語譯出﹐不知余眞夷語也。劉丞相沆使虜﹐使气淩壓之。契丹館客嘗言﹐舊人有語云﹕『有酒如澠﹐系行人而不住。』未有能對者。劉卽應曰﹕『在北曰狄﹐吹出塞以何妨。』仁宗時﹐待北虜有禮﹐不使纖微迕之﹐兩公俱坐謫官也。

○奏獻浼瀆

太宗親徵北虜﹐師還﹐途中禦制詩﹐有『鑾輿臨紫塞﹐朔野凍雲飛。』遂令何蒙進鑾輿臨塞賦朔野雲飛詩﹐召對嘉賞﹐授贊善。詩有『塞日穿痕斷﹐邊云背影飛。縹緲隨黃屋﹐陰沈護禦衣。』俄一縣尉宋捷﹐督護輦道﹐倚其姓名之讖﹐旋覬一官﹐因而章疏歌頌﹐【玉壺有『雜』字。】進不已﹐諸科亦扣行在﹐乞免文解。其表面簽題云﹕進上官家趙﹐浼瀆旒扆。有司亟請至銀臺應奏禦文字﹐先經本臺封駁﹐方進﹐因而少戢。【此條今見玉壺淸話卷八。】

○章樞密喜養生

章樞密惇少喜養生﹐性尢眞率﹐嘗云﹕『若遇饑﹐則𨿽不相識處﹐亦須索飯。若食飽時﹐見爺亦不拜。』在門下省及樞府﹐益喜丹竈﹐餌茯苓以卻粒﹐骨气淸粹﹐眞神仙中人。蘇子瞻贈之詩曰﹕『鼎中龍虎黃金賤﹐松下龜蛇綠骨輕』﹐蓋謂是也。【見東軒筆錄。】

宋朝事實類苑卷第三十九●宋朝事實類苑卷第四十

文章四六

◆文章四六

盧多遜

吳處厚

範文正公

楊文公

胡武平

王元之

林逋

終愼思

宋湜

夏英公

丁晉公

淩叔華

陶谷

潘佑

趙鄰幾

徐鍇

錢昭序

湯悅

王狀元

劉貢父

錢若水

錢熙

阮思道

貶錢惟演詞

郡燕樂詞

章懿太后神道碑

文老不衰

獎詞臣

賜恩澤出身章服誥

髙麗使先狀

音韻

歐陽文忠公

○盧多遜

盧多遜爲學士時﹐太祖至西洛郊祀﹐手詔乃多遜所艸﹐曰﹕『定鼎洛邑﹐我之西都。燔柴泰壇﹐國之大事。』錢若水爲學士﹐一日﹐太宗自作祝辭﹐久而不成﹐令左右持詣翰林中﹐命卽艸之﹐若水對使者撰成。其首句云﹕『上帝之休﹐𨿽眇躬是荷。下民之命﹐乃明神所司。』上喜曰﹕『朕閣筆思之﹐不能措辭。』尢激賞其才美。

○吳處厚

余﹐皇佑壬辰歲取國學解﹐試律設大法賦﹐得第一名。時樞密邵公亢﹑翰林賈公黯﹑密直蔡公抗﹑修注江公林﹐並爲考試官﹐內江公尢見知﹐語余曰﹕『滿場程試﹐皆使蕭何﹐惟足下使蕭規對漢約﹐足見其追琢細膩。又所問春秋策﹐對答詳備。及賦押秋荼之密﹐用唐宗赦受縑事。諸君皆不見﹐云只有秦法繁於秋荼﹐密於凝脂﹐然則各何出﹖』余避席斂衽﹐自陳遠方寒士﹐一旦程文誤中甄采。因對曰﹕『文選﹕策秀才文﹐有解秋荼之密网。唐宗赦受縑事﹐出杜佑通典﹐唐書卽不載。』公大喜。又曰﹕『滿場使次骨﹐皆作刺骨對凝脂。惟足下用杜周傳作次骨﹐又對吹毛﹐只這亦堪作解元。』余再三遜謝。是舉登第﹐名在行間﹐授臨汀獄掾。公作詩送余曰﹕『大學魯諸生﹐南州漢掾卿。故鄕千里外﹐丹桂一枝榮。莫嘆科名屈﹐難將力命爭。他年重射策﹐詞筆況縱橫。』蓋公欲激余應大科故也。

二

小說載盧攜貌陋﹐嘗以文章謁韋宙﹐韋氏子弟多肆輕侮。宙語之曰﹕『盧𨿽人物不揚﹐然觀其文章﹐有首尾﹐異日必貴。』後竟如其言。本朝夏英公亦嘗以文章謁盛文肅﹐文肅曰﹕『子文章有館閣气﹐異日必顯。』後亦如其言。然余嘗究之﹐文章𨿽皆出於心術﹐而實有兩等﹕有山林艸野之文﹔有朝廷臺閣之文。山林艸野之文﹐則其气枯槁憔悴﹐乃道不得行﹐著書立言者之所尙也。朝廷臺閣之文﹐則其气溫潤丰褥﹐乃得位於時﹐演綸視艸者之所尙也。故本朝楊大年﹑宋宣獻﹑宋莒公﹑胡武平所撰制詔﹐皆婉美淳厚﹐過於前世燕﹑許﹑常﹑楊遠甚﹐而其爲人﹐亦各類其文章。王安國常語余曰﹕『文章格調﹐須是官樣。』豈安國言官樣﹐亦謂有館閣气耶﹖又今世樂藝﹐亦有兩般格調﹕若教坊格調﹐則婉媚風流﹔外道格調﹐則粗野嘲哳。至於村歌社舞﹐則又甚焉。玆亦與文章相類。

○範文正公

範文正公幼孤﹐隨母適朱氏﹐因冒朱姓名說。後復本姓﹐以啟謝時宰曰﹕『志在投秦﹐入境遂稱於張祿。名非霸越﹐乘舟乃效於陶朱。』以範睢﹑範蠡﹐亦嘗攺姓名故也。又僞蜀翰林學士範禹偁﹐亦嘗冒張姓﹐後復姓﹐有啟謝郡守云﹕『昔年上第﹐誤標張祿之名。今日故園﹐復作範睢之裔。』然不若文正公之精巧。

○楊文公

楊文公爲執政所忌﹐母病﹐謁告不俟朝旨﹐徭【明抄本作『徑』。】歸韓城﹐與弟倚【明抄本作『同』。】居﹐踰年不調。公有啟謝朝中親友曰﹕『介推母子﹐願歸綿上之田。伯夷弟兄﹐甘受首陽之餓。』後除知汝州﹐而希旨言事者攻擊不已﹐公又有啟與親友曰﹕『已擠溝壑﹐猶下石而未休。方困蒺藜﹐尙關弓而相射。』

二

眞宗嘗以禦制釋典文字法音集三十卷﹐天禧中﹐詔學僧二十一人於傳法院箋注﹐楊大年充提舉注釋院事。制中有『六種震動』之語﹐一僧探而箋之﹐暗碎繁駁﹐將三百字。大年都抹去﹐自下二句﹐止八字﹐曰﹕『地體本靜﹐動必有變。』其簡當若此。【此條今見湘山野錄卷中。】

三

楊大年每欲作文﹐則與門人賓客飲博投壺弈碁﹐語笑喧嘩﹐而不妨締【歸田作『構』。】思。以小方紙細書﹐揮翰如飛﹐文不加點。每盈一幅﹐則命門人傳錄﹐門人疲於應命。頃刻之際﹐成一【歸田作『數』。】千言﹐眞一代之文豪也。

四

楊大年爲學士時﹐艸答契丹書云『鄰壤交歡』﹐進艸旣入﹐眞宗自注其側云﹕『朽壤﹑鼠壤﹑糞壤』﹐大年遽攺爲鄰境。明旦﹐引唐故事﹐學士作文書﹐有所攺﹐爲不稱職﹐當罷﹐因亟求解職。眞宗語宰相曰﹕『楊億不通商量﹐眞有气性。』【見廬陵居士歸田錄。】

○胡武平

胡武平嘗奉勑撰溫成皇后哀冊文﹐受旨﹐以溫成嘗因禁卒竊發﹐捍衛有功﹐而秉筆者不能文其實。公乃用西漢莽何羅觸瑟﹑馮媛當熊二事以狀其意﹐曰﹕『在昔禁闈﹐誰何弛衛﹐觸瑟方驚﹐當熊已厲。』覽者無不嘆服。

○王元之

王禹偁尢精四六﹐有同時與之在翰林而大拜者﹐王以啟賀之曰﹕『三神山上﹐曾陪鶴駕之遊。六學士中﹐獨有漁翁之嘆。』以白樂天嘗有詩云﹕『元和六學士﹐五相一漁翁』故也。

○林逋

錢塘林逋﹐亦著髙節﹐以詩名當世﹐名公多與之遊。天聖中﹐丞相王公隨以給事中知杭州﹐日與唱和﹐親訪其廬﹐見其頹陋﹐卽爲出俸錢新之。逋乃以啟謝王公﹐其略曰﹕『伏蒙府主給事﹐差人送到畱題唱和詩石一片﹐並刱軒榮﹐以庇風日。衡茅攺色﹐猿鳥交驚﹐夫何極陋之窮居﹐獲此不朽之奇事。竊念頃昔淸賢巨公﹐出鎭藩服﹐亦嘗顧丘樊之微側﹐軫土木之衰病﹐不過一駐駕﹐一式廬而已﹐未有迂回玉趾﹐歷覽環堵。當纓蕤之盛集﹐攄風雅之祕思﹐率以賡載﹐殆成編軸﹐且復韞它山之堅潤﹐刊羣言之鴻麗﹐珠聯綺錯﹐雕縟相照﹐輦置植立﹐賁於空林﹐信可以奪山水之淸暉﹐發斗牛之寶气者矣。』迨景佑初﹐逋尙無恙﹐範文正公亦過其廬﹐贈逋詩曰﹕『巢由不願仕﹐堯舜豈遺人﹖』又曰﹕『風俗因君厚﹐文章到老醇。』其激賞如此。【見靑箱雜記。】

○終愼思

終愼思﹐大名人﹐家貧苦學﹐衣冠故獘﹐風貌寢陋。始來應舉﹐魏之舉人﹐視之蔑如也。旣就試﹐遂爲解首﹐其謝解啟曰﹕『三年於此﹐眾人悉指於毛生。一軍皆驚﹐大將果歸於韓信。』又董儲郎中湣其窮﹐嘗以書薦於士人之富者﹐庶濡涸轍﹐而士人殊無哀王孫之意。終復取書歸﹐而具啟納於董﹐曰﹕『魯箭髙飛﹐謂聊城之必下。秦都不割﹐懷趙璧以空歸。』人多嘉其切當。【見倦遊雜錄。】

○宋湜

眞宗卽位之次年﹐賜李繼遷姓名﹐而復進封西平王。時宋湜﹑宋白﹑蘇易簡﹑張洎﹐在翰林﹐俾艸詔冊﹐皆不稱旨。惟宋公湜深賾上意﹐必欲推先帝欲封之意﹐因進辭曰﹕『先皇帝早深西顧﹐欲議眞封﹐屬軒鼎之俄遷﹐建漢壇之未逮。故玆遺命﹐特待眇躬﹐爾宜望弓劍以拜恩﹐守疆垣而效節。』上大喜﹐不數月﹐參大政。【此條今見湘山野錄卷上。】

○夏英公

夏英公竦𨿽舉進士﹐本無科名。以父沒王事﹐授潤州丹陽簿﹐卽上書乞應制舉﹐其略曰﹕『邊障多故﹐羽書旁午﹐而先臣供傳遞之職﹐立矢石之地﹐忘家徇國﹐失身行陣。陛下哀臣孤幼﹐任之州縣﹐惟陛下辧而明之。若陛下以枕石漱流爲達﹐則臣世居市井。若陛下以金牓丹桂爲材﹐則臣未忝科第。若陛下以鳩杖鮐背爲徳﹐則臣始踰弱冠。若陛下以荷戈控弦爲勇﹐則臣生不綿歷。若陛下令臣待詔公交車﹐條問急政﹐對揚紫宸﹐指陳時事﹐猶可與漢唐諸儒﹐方轡並驅﹐而較其先後矣。』眞廟再三賞激﹐召赴中書﹐試論六首。一曰『定四時別九州島聖功孰大論』﹐二曰『考定明堂制度論』﹐三曰『光武二十八將功業先後論』﹐四曰『九功九法爲國何先論』﹐五曰『舜無爲禹勤事功業孰優論』﹐六曰『曾參何以不列四科論』。是歲遂應中制科。

二

夏英公竦父官於河北﹐景徳中﹐契丹犯河北﹐遂沒於陣。後公爲舍人﹐丁母憂﹐起復﹐奉使契丹﹐公辭不行。其表云﹕『父沒王事﹐身丁母憂﹐義不戴天﹐難下穹廬之拜。禮當枕塊﹐忍聞禁韎之音﹖』【歸田作『夷樂之聲』。】當時以爲四六偶對﹐最爲精絕。【此條今見歸田錄卷一。】

○丁晉公

丁晉公貶崖時﹐權臣實有力焉。後十二年﹐丁以祕監召還兗州﹐致仕時﹐權臣出鎭許田。丁以啟謝之﹐其略曰﹕『三十年門館遊從﹐不無事契。一萬里風波往復﹐盡出生成。』其婉約皆此。又自夔漕召還知制誥﹐謝兩府啟﹕『二星入蜀﹐𨿽【湘錄作『難』。】分按察之權。五月渡瀘﹐皆是提封之地。』後云﹕『謹當揣摩往行﹐軌躅前修﹐效愼密於孔光﹐不言溫樹。體風流於謝傅﹐且詠蒼苔。』【此條今見湘山野錄卷上。】

二

丁晉公之南遷也﹐行過潭州﹐自作齋僧疏﹐云﹕『補仲山之衮﹐𨿽曲盡於巧心。和傅說之羹﹐實難調於眾口。』其少以文稱﹐晚年詩筆尢精﹐在南海【歸田作『海南』。】篇詠尢多﹐如『艸解忘憂憂底事﹖花名含笑笑何人﹖』尢爲人所傳詠。【見歸田錄。】

○淩叔華

余頃與淩叔華郎中景陽登襄陽東津寺閣﹐淩博雅君子也﹐蔡君謨﹑吳春卿皆昔師之﹐素稱翰墨之妙。時寺閣有舊題二十九字在壁者﹐字可三寸【原作『十』﹐據明抄本及湘錄攺。】余﹐其體類顏而逸﹐勢格淸美﹐無一點俗气﹐其語數句又簡而有法云。【此條今見湘山野錄卷中。】

○陶谷

陶谷﹐晉開運中爲詞臣﹐時北戎來侵﹐而楊光遠以靑州叛﹐而大將馬節卒。少帝召谷艸文以祭之﹐谷立具【原作『旦』﹐據明抄本攺。】艸以奏﹐曰﹕『漠北有不賓之虜﹐山東屯伐叛之師﹐云陣未收﹐將星先落。』少帝甚激賞。

○潘佑

太祖嘗諭旨江南﹐令遣使說嶺南【原作『內』﹐據明抄本攺。】歸順。後主令近臣數人作書﹐惟潘佑所作千餘言﹐詞理精當﹐雄富典麗﹐遂用之。江南莫不傳寫諷誦﹐中朝士人﹐多藏其本﹐甚重之﹐眞一時之名筆也。

○趙鄰幾

趙鄰幾善屬文﹐有名於時﹐太宗用知制誥﹐未數旬卒﹐中使護葬。淳化末﹐蘇易簡上言﹐鄰幾有子柬之﹐亦好學﹐善屬文﹐任北地邑﹐佐部送芻粟﹐死塞下﹐家睢陽。鄰幾平生多著文﹐家有遺稿﹐上遣直史館錢熙往訪之﹐得補會昌以來歷二十六卷﹐文集三十四卷﹐所著鯫子一卷﹐六年帝略一卷﹐史氏懋官志五卷﹐及佗書五十餘卷來上。皆鄰幾點竄之迹﹐令宋州賜其家錢十萬。

○徐鍇

徐鍇仕江左﹐至中書舍人﹐尢嗜學該博﹐領集賢學士。校祕書時﹐吳淑爲校理﹐古樂府中有摻字者﹐淑多攺爲操﹐蓋章艸之變。鍇曰﹕『非可以一例﹐若漁陽摻者﹐音七鑑反﹐三檛鼓也。禰衡作漁陽三檛鼓歌詞云「邊城晏開漁陽摻﹐黃塵蕭蕭白日暗。」』淑嘆服之。又嘗召對於淸暑閣﹐閣前地悉布磚﹐經雨﹐艸生縫中﹐後主曰﹕『累遣薙去﹐雨潤復生。』鍇曰﹕『呂氏春秋云「桂枝之下無雜木」﹐蓋桂味辛螫故也。』後主令於醫院取桂屑數斗﹐勻布縫中﹐經宿艸盡死﹐其博物多識如此。嘗欲注李商隱樊南集﹐悉知其用事所出﹐有代王茂元檄劉稹書云﹕『喪見躋陵﹐飛走之期旣絕﹔投戈散地﹐灰釘之望斯窮。』獨恨不知灰釘事﹐乃後漢杜篤論都賦云﹕『焚康居﹐灰珍奇﹐椎鳴鏑﹐釘鹿蠡。』商隱之雕篆如此。

○錢昭序

錢昭序﹐鄧王俶之族子也。爲如京副使﹐知通利軍。至道初﹐獲赤烏白兔﹐昭序表獻曰﹕『烏乃陽精﹐兔惟陰類﹐告火徳蕃昌之盛﹐示金方馴服之徵﹐懿玆希世之珍﹐罕有同時而見。』當時多傳誦。昭序有文詞﹐作數賦﹐自一至十﹐凡十篇﹐甚爲蘇易簡及江陵從祖所傳誦。

○湯悅

湯悅父殷舉﹐唐末有才名。悅本名崇義﹐仕江南爲宰相。建隆初﹐宣祖諱﹐攺姓湯。初在吳爲舍人﹐受詔撰揚州孝先寺碑﹐世宗親往﹐駐蹕此寺﹐讀其文賞嘆。畫江後﹐中主遣悅入貢﹐世宗爲之加禮。自淮上用兵﹐凡書詔多悅之作﹐特爲典贍﹐切於事情。世宗每覽江南文字﹐形於嗟重﹐當時朝臣沈遇﹑馬士元皆以不稱職﹐攺授他官。復用陶谷﹑李昉爲舍人﹐其後擢用扈載﹐率由此也。【楊文公談苑。】

○王狀元

王狀元君貺﹐天聖庚午甲科及第﹐元丰戊午﹐垂五十年﹐方有重金之賜。謝表特優﹐略云﹕『橫金三紀﹐未佩隨身之魚。賜帶萬釘﹐攺觀在庭【玉壺作『廷』。】之目。豈伊散任﹐得拜恩章﹐車服以庸﹐品儀辧等。國朝故事﹐惟二府刻球路之花﹐文武近班﹐通一例號羣【玉壺作『遇』。】仙之樣。特承面命﹐越度朝規。此蓋陛下寵厚老臣﹐禮加常例﹐【玉壺作『制』。】憫事三朝之舊﹐俾偕【玉壺作『階』。】四輔之榮。奉以垂腰﹐旣表重鏐之麗﹐寶之在體﹐更增上笏之華。』【此條今見玉壺淸話卷六。】

○劉貢父

劉攽﹑王介同爲開封府試官﹐舉人有用畜字者﹐介謂音律犯主上嫌名﹐攽謂禮院先未嘗定此爲諱﹐不可用以黜落。因紛爭不已﹐而介以惡語侵攽﹐攽不校。旣而禦史張戩﹑程灝並彈之﹐遂皆贖金。禦史中丞呂公著又以爲議罪太輕﹐遂奪其主判﹐其實中丞不樂攽也。謝表略曰﹕『彍弩射市﹐薄命難逃。飄瓦在前﹐忮心不校。』又曰﹕『在矢人之術﹐惟恐不傷﹐而田主之牛﹐奪之已甚。』蓋謂是也。【東軒筆錄。】

○錢若水

錢若水爲學士﹐太宗禮遇殊厚﹐嘗艸賜趙保忠詔云﹕『不斬繼遷﹐存狡兔之三穴﹐潛疑光嗣﹐持首鼠之兩端。』太宗覽之甚悅﹐謂若水曰﹕『此四句正道著我意。』又與趙保忠詔有『旣除手足之親﹐已失輔車之勢』﹐其辭甚美﹐太宗禦筆批其後云﹕『依此詔本﹐極好。』至今其子延年寶藏之。【金坡遺事。】

○錢熙【原作『二』﹐據明抄本攺】

錢熙泉南﹐才雅之士﹐進四夷來王賦萬餘言﹐太宗愛其才﹐擢館職。【玉壺有『有司請試上笑曰趙某親自選中』十三字。】嘗撰三釣酸文﹐【玉壺有『舉』字。】世稱精絕﹐略曰﹕『渭川凝碧﹐早拖【明抄本及玉壺並作『拋』。】釣月之流。商嶺排靑﹐不逐眠云之客。』又『年年落第﹐春風徒泣於遷鶯。處處覊遊﹐夜雨空悲於斷雁。』【玉壺有『其文千言率類於此卒』九字。】鄕人李慶孫【玉壺有『爲詩』二字。】哭之曰﹕『四夷妙賦無人誦﹐三釣酸文舉世傳。』【此條今見玉壺淸話卷七。】

○阮思道

阮思道子昌齡﹐醜陋喫訥﹐聰敏絕人。年十七八﹐海州試海不揚波賦﹐卽席一筆而成﹐文不加點﹐其警句云﹕『收碣石之宿霧﹐斂蒼梧之夕云。八月靈槎﹐泛寒光而靜去﹔三山神闕﹐湛淸影以遙連。』【見名賢詩話。】

○貶錢惟演詞

時大臣爲樞相﹐以非辜降節度使﹐謫漢東。會禁林主誥者素爲深仇﹐貶語云﹕『公侯之家﹐鮮克稟訓﹐茅土之後﹐多或墜宗。具官某﹐亡國之衰緒﹐孽臣之累姻。』孽臣蓋晉公也﹐時家宰謂典誥曰﹕『萬選公其貶語太酷。』禁林曰﹕『當畱數句﹐以俟後命。』太宰笑曰﹕『尙未逞憾乎﹖』

○郡燕樂詞

範文正公鎭余杭﹐今侍讀王樂道公在幙。楊內翰隱甫公察謫信州﹐未幾召還赴闕﹐過杭﹐公厚遇之。特排日遣樂吏往察判廳請樂詞﹐樂道叱之不與。來日﹐酒數行﹐遣吏投書於席﹐大槪言陶之學﹐先王之道﹐未始遊心於優笑之藝。始某從事於幕﹐天下之士識與不識﹐皆以陶爲賀﹐蓋今巖穴蟠潛修立之士﹐無不由明公之門﹐湔濯以至於華顯者。獨某不幸﹐吏於左右﹐公未嘗調【湘錄作『訓』。】之以道徳﹐摩之以仁義﹐反以伎戲之事委之﹐非某素望也。且金華楊公﹐以吾儒髙第之一人爾﹐苟某始者﹐躐巍等﹐歷淸秩﹐過執事之境﹐必不肯以優伶之辭爲托也。【湘錄有『云云』二字。】公以書示隱甫﹐隱甫笑曰﹕『波及當司﹐尢無謂也。』公頗動﹐旣而非久﹐移鎭靑社﹐樂道少安。又王尙書拱辰長安上事﹐理掾撰樂辭﹐有『人間合作大丞相﹐天下猶呼小狀元』之句。又梅龍圖摯余杭上事曰﹕『一曹僚撰頭盞曲﹐有「黃閣方開金【湘錄無『金』字。】鼎﹐和羹正待梅」之句﹐二吏因受知﹐蒙二公薦擢﹐不數年﹐並升於臺閣。』皆系乎幸不幸爾。【此條今見湘山野錄卷上。】

○章懿太后神道碑

晏元獻公撰章懿李太后神道碑﹐破題云﹕『五嶽崢嶸﹐昆山出玉。四溟浩渺﹐麗水生金。』蓋言誕育聖躬﹐寔系懿後﹐柰仁宗夙以母儀事明肅劉太后﹐膺先帝擁佑之托﹐難爲直致﹐然才者則愛其善比也。獨仁宗不悅﹐謂晏曰﹕『何不直言誕育朕躬﹐使天下知之﹖』晏公具以前意奏之﹐上曰﹕『此等事﹐卿宜置之。區區不足較﹐當更別攺。』晏曰﹕『已焚艸於神寢』﹐上終不悅。逮升祔二後赦文﹐孫丞旨抃當筆﹐協聖意﹐直敍曰﹕『章懿太后﹐丕擁慶羨﹐寔生渺衝。顧復之恩深﹐保綏之念重﹐神禦旣往﹐仙遊斯邈。嗟乎﹗爲天下之母﹐育天下之君﹐不逮乎九重之承顏﹐不及乎四海之致養﹐念言一至﹐追慕增結。』上覽之﹐感泣彌月﹐明賜之外﹐悉以東宮舊玩密賚之﹐歲餘參大政。【此條今見湘山野錄卷上。】

○文老不衰

嘗謂文老不衰者﹐止見今大參元厚之絳﹐頃在禁林﹐懷荊南舊遊雲﹕『去年曾醉海棠叢﹐聞說新枝發舊紅。昨夜夢回花下飲﹐不知身在玉堂中。』詞气【玉壺有『略』字。】不少衰。又曾魯公垂八十﹐筆力尙完﹐時曾子宣內翰謫守鄱陽﹐手寫一簡慰之﹐略曰﹕『扶搖方遠﹐六月不得【玉壺作『去而』。】不息。消長以道﹐七日自當來復。』吾友中祕書楊經臣﹐博贍才雅﹐而嘗誦之﹐經臣謂余曰﹕『此非知其然﹐而爲神驅气使之然爾。』

○獎詞臣

幹徳九年正月﹐乾元殿受降王朝﹐扈蒙參定其儀﹐有禮外【玉壺作『李朴』。】請誅之制甚繁﹐具本文﹐蒙繼上聖功頌。次年﹐將東封﹐又進禦札艸﹐上受【玉壺作『愛』。】之﹐批於紙尾獎之﹐云﹕『聖功頌【玉壺有『及此辭』三字。】無一字可議。』後範【『後範』﹐玉壺作『後應制後苑』。】詩有『微臣自愧頭如雪﹐也向鈞天侍玉皇。』上和之以賜曰﹕『珍重老臣純不已﹐我慚寡昧繼三皇。』爲之美傳。【玉壺淸話。】

○賜恩澤出身章服誥

景佑初元﹐張唐卿榜賜恩澤出身章服等【玉壺有『制』字。】誥詞﹐略云﹕『靑衿就學﹐白首空歸﹐屢陳鄕老之書﹐不預賢能之選。靡務激昂而自勵﹐止期華皓以見收。』仁宗怒曰﹕『後世得不貽其子孫之羞乎﹖』禦筆抹去。宋鄭公庠別進云﹕『久淪巖穴﹐夙蘊經綸﹐鶯遷未出於喬林﹐鶚薦屢先於鄕板﹐【玉壺『先』作『光』﹐『板』作『校』。】縱轡誠希【玉壺作『虧』。】於遠到﹐摶風勉屈於卑飛。』上頗悅。【玉壺淸話。】

○髙麗使先狀

髙麗﹐海外諸夷中最好儒學﹐祖宗已來﹐數有賓貢進士【澠錄作『賓客貢士』。】登第者。自天聖後﹐數十年不通中國。熙寧四年﹐始復遣使修貢。因泉州黃愼者爲向導﹐將由四明登岸﹐比至﹐爲海風飄至通州海門縣新港﹐先以狀致通州【澠錄有『謝』字。】太守云﹕『望斗極以乘槎﹐【原作『查』﹐據澠錄攺。】初離下國﹐指桃源而迷路﹐誤到仙鄕。』詞甚切當。使臣禦事民官侍郎金悌﹐與同行朴寅亮﹐詩尢精﹐如泗州龜山寺詩云﹕『門前客棹洪濤急﹐竹下僧棊白日閒。』等句﹐中土士人亦稱之。寅亮嘗爲其國詞臣﹐以罪廢﹐久之﹐從悌使中國。【澠水燕談。】

○音韻

切韻之學﹐本出於西域。漢人訓字﹐止曰讀如某字﹐未用反切。然古語已有二聲合爲一字者﹐如不可爲叵﹑何不爲盍﹑如是爲爾﹑而已爲耳﹑之乎爲諸之類﹐以西域二合之音﹐蓋切字之原也。如軟字﹐文從而大﹐亦切音也﹐殆與聲俱生﹐莫知從來。今切韻之法﹐先類其字﹐各歸其母﹐唇音齒音各八﹐牙音喉音各四﹐舌音十﹐半齒半舌音二﹐凡三十六﹐分爲五音﹐天下之聲﹐總於是矣。每聲復有四等﹐謂淸﹑次淸﹑濁﹑平也﹐如顚天田年﹑邦■﹝月夅﹞龐厖之類是也。皆得之自然﹐非人爲之﹐如幫字橫調之爲五音﹐幫當剛臧央是也。縱調之爲四等﹐幫滂傍茫是也。就本音本等調之爲四聲﹐幫膀牓博是也。四等之聲﹐多有聲無字者﹐如封峯逢止有三字﹐邕胸止有兩字﹐竦火欲以皆止有一字。五音亦然﹐滂湯康蒼止有四字。四聲則有無聲﹐亦有無字者﹐如蕭字肴字﹐全韻皆無入聲﹐此皆聲之類也。所謂切韻者﹐上字爲切﹐下字爲韻。切須歸本母﹐韻須歸本等﹐切歸本母謂之音和﹐如徳紅爲東之類﹐徳與東同一母也。字有重﹑中重﹑輕﹑中輕﹑本等聲﹐盡泛入別等﹐謂之類隔。𨿽隔等須以其類﹐謂唇與唇類﹐齒與齒類﹐如武延爲綿﹑符兵爲平之類是也。韻歸本等﹐如冬與東﹐字母皆屬端字﹐冬乃端字中第一等聲﹐故都宗切﹐宗字第一等韻也。以其歸精字﹐故精徵音第一等聲。東字乃端字中第三等聲﹐故徳紅切﹐紅字第三等韻也。以其歸匣字﹐故匣羽音第三等聲。又有於用借聲﹐類例頗多﹐大都自沈約爲四聲﹐音韻愈密。然梵學則有華竺之異。南渡之後﹐又雜以吳音﹐故音韻厖駁﹐師法多門。至於所分五音﹐法亦不一﹐如樂家所用﹐則隨律命之﹐本無定音﹐常以濁者爲宮﹐稍淸爲商﹐最淸爲角﹐淸濁不常爲徵羽。切韻家則定以爲唇齒牙舌喉爲宮商角徵羽﹐其間又有半徵半商者﹐如來日二字是也﹐皆不論淸濁。五行家則以韻類淸濁參配﹐今五姓是也。梵學則喉牙齒舌唇之外﹐又有折攝二聲﹐折聲自臍輪起﹐至唇上發﹐如扲字【浮金反】之類是也。攝字鼻音﹐如歆字﹐鼻中發之是也。字母則有四十二﹐曰阿多波者那囉拖婆茶沙囀哆也瑟吒【二合】迦娑麼伽他社鎖呼拖【前一拖輕呼﹐此一拖重呼。】奢佉叉【二合】娑多【二合】瓖曷欏多【三合】婆【上聲】車娑麼【三合】縒伽【上聲】吒挐娑頗【二合】娑迦【二合】也娑【二合】室者【二合】佗陀﹐爲法不同﹐各有理致﹐𨿽先王所不言﹐然不害有此理。歷世浸久﹐學者日深﹐自當造微耳。

二

幽州僧行均﹐集佛書中字爲切韻訓詁﹐凡十六萬字﹐分四卷﹐號龍龕手鏡。燕僧智光爲之序﹐甚有詞辯﹐契丹重熙二年集。契丹書禁甚嚴﹐傳入中國者﹐法皆死。熙寧中﹐有人自虜中得之﹐入傅欽之家﹐蒲傳正帥浙西﹐取以鏤板。其序末舊云﹕『重熙二年五月序』﹐蒲公削去之。觀其字音韻次序﹐皆有理法﹐後世殆不以其爲燕人也。【已上見筆談。】

○歐陽文忠公

歐陽公撰石曼卿墓表﹐蘇子美書﹐邵餗篆額﹐山東詩僧祕演力幹屢篤歐俾速撰﹐文成﹐演以庚二兩置石於相藍南食殿﹐訖﹐白歐公。寫石之日﹐爲具﹐召館閣諸公觀子美書﹐書畢﹐演大喜曰﹕『吾死足矣。』飲散﹐歐蘇囑演曰﹕『鐫訖﹐且未得打。』竟以辭翰之妙﹐演不能卻﹐歐公忽過定力院見之﹐問寺僧曰﹕『何得﹖』僧曰﹕『半千買得。』歐怒﹐回詬演曰﹕『吾之文反與庸人半千鬻之﹐何無識之甚﹖』演滑稽特精﹐徐語歐曰﹕『學士已多他三百八十三矣。』歐愈怒曰﹕『是何言﹖』演曰﹕『豈不記作省元時﹐庸人競摹新賦﹐叫於通衢﹐復更者時【湘錄作『召呼』。】云兩文來買歐陽某省元賦﹐今一碑五百﹐價已多矣。』歐因解頤﹐徐又語歐曰﹕『吾友曼卿﹐不幸早世﹐固欲得公之文﹐張其名目﹐與日星相磨﹐而又窮民﹐吾因【湘錄作『售之』。】頗濟其乏﹐又非利乎﹖』公但笑而無語。【見湘山野錄。】

宋朝事實類苑卷第四十

●宋朝事實類苑卷第四十一

曠達隱逸﹝一﹞

◆曠達隱逸﹝一﹞

眞宗召隱士

陳希夷

江直木

劉孝叔

王昭素

魏野

田徵君

麻先生

李昭君

史延壽

聱隅子

五老會

江鄰幾

司馬溫公

劉孟節

王樵

李瀆處士

孫集賢

孫宣公

麻希夢

張乖崖

○眞宗召隱士

眞宗祀汾陰﹐召河中府處士李瀆﹑劉巽﹐巽拜大理評事﹐致仕﹐仍賜緋。瀆以疾辭。又召華山鄭隱﹑敷水李寧對於行宮﹐隱賜號正晦先生。又召陜州魏野﹐亦辭疾﹐不應命。【出聖政錄。】

○陳希夷

陳摶﹐譙郡眞源人﹐與老聃同鄕裏﹐生嘗舉進士不第﹐去隱武當山九室巖辟穀練气。作詩八十一章﹐號指玄篇﹐言修養之事。後居華山雲臺觀﹐多閉門獨臥﹐經累月至百餘日不起。周世宗召至闕下﹐令於禁中扃戶以試之﹐月餘始開﹐摶熟寢如故﹐甚異之。因問以神仙黃白修養之事﹐飛升之道﹐摶曰﹕『陛下爲天下君﹐當以蒼生爲念﹐豈宜畱意於爲金乎﹖』世宗弗之責﹐放還山﹐令長吏歲時存問。訖太祖朝﹐未嘗召﹐太宗卽位﹐再召之。雍熙初﹐賜號希夷先生﹐爲修所居觀﹐畱闕下數月﹐多延入宮中書合內與語﹐頗與之聯和詩什。謂宰相宋琪等曰﹕『陳摶獨善其身﹐不幹勢利﹐眞方外之士。入華山已四十年﹐計其年近百歲﹐且言天下治安﹐故來朝覲﹐此意亦可念也。』遣中使送至中書﹐琪等問曰﹕『先生得玄默修養之道﹐可以授人乎﹖』曰﹕『摶遁迹山野﹐無用於世﹐神養之事﹐皆所不知﹐亦未嘗習練吐納化形之術﹐無可傳授。擬如白日升天﹐何益於治﹖聖上龍顏秀異﹐有天人之表﹐洞達古今治亂之旨﹐眞有道仁聖之主﹐正是君臣合徳以治天下之時﹐勤行修練﹐無以加此。』琪等表上其言﹐上覽之甚喜。未幾﹐放還山。端拱二年夏﹐令其徒賈徳於張超谷鑿石室﹐室成﹐手書遺表曰﹕『臣摶大數有終﹐聖朝難戀﹐於七月二十九日化形於蓮花峯下張超谷中。』緘封﹐如法至期卒於石室中﹐啟封視之﹑乃預知也。死七日﹐支體猶溫﹐有五色云閉塞洞口﹐終月不散。【見楊文公談苑。】

二

陳摶﹐周世宗嘗召見﹐賜號白雲先生。太平興國初﹐召赴闕﹐太宗賜禦詩云﹕『曾向前朝出白雲﹐後來消息杳無聞。如今若肯隨徵詔﹐摠把三峯乞與君。』先生服華陽巾艸屨垂絳﹐以賓禮見﹐賜坐。上方欲徵河東﹐先生諫止。會軍已興﹐令寢於禦園﹐兵還﹐果無功。百餘日方起﹐恩禮特異﹐賜號希夷﹐屢與之屬和。久之﹐辭歸﹐進詩以見志云﹕『艸澤吾皇詔﹐圖南摶姓陳。三峯千載客﹐四海一閒人。世態從來薄﹐詩情自得眞﹐乞全麋鹿性﹐何處不稱臣﹖』上知不可畱﹐賜宴便殿﹐宰臣兩禁赴坐﹐爲詩以寵其行。【見澠水燕談。】

三

眞宗時﹐陳摶被詔赴闕下﹐間有士大夫詣其所止﹐願聞善言﹐以自規誨。陳曰﹕『優好之處勿久戀﹐得志之處勿再往。』聞者以謂至言。【見倦遊雜錄。】

四

華陽隱士李奇﹐自言開元中郎官﹐年數百歲﹐人罕見者。關中呂洞賓者﹐有劍術﹐年百餘歲﹐貌如嬰兒﹐行步輕疾﹐皆嘗至摶齋中。奇以朱書靑紙詩﹐令小童賫寄摶﹐摶與酬唱﹐如交友。

五

興國中﹐太宗召陳摶赴闕﹐摶隱華山雲臺觀百餘歲。世宗拜諫議﹐不受。始四五歲﹐【玉壺有『時』字。】戲渦水側﹐一靑衣媼抱置懷中﹐乳之曰﹕『令汝更無嗜欲之性﹐聰悟過人。』先生有髙識﹐嘗戒門人種放曰﹕『子他日遭逢明主﹐不假進取﹐迹動天闕﹐名馳寰海。名者﹐古今之美器﹐造物者深忌之。天地間無完名﹐子名將起﹐必有物敗﹐可戒之。』放至晚節﹐侈飾過度﹐營產滿酆【玉壺作『雍』。】鎬間﹐門人戚屬﹐亦怙勢彊並﹐歲入益厚﹐遂喪淸節﹐時議淩忽。王嗣宗【玉壺有『守』字。】京兆﹐乘醉慢罵﹐條奏於朝﹐會赦方止。祥符八年﹐一【玉壺作『歲』。】旦山齋晚【玉壺作『曉』。】起﹐服道衣﹐聚諸生列飲﹐取平生文稿悉焚之﹐酒數行而逝﹐奇男子也。【見玉壺淸話。】

○江直木

江直木﹐隱居廬山﹐有至行。一夕﹐有盜入齋中﹐直木假寐不動﹐淸貧無它物﹐惟持藥鼎而去﹐遺其蓋。直木俟其出戶﹐隨後擲蓋與之﹐來日謂人曰﹕『器不全成﹐得之安用﹖』報曉雞爲貍所食﹐直木悵然﹐將有以報雞之寃者。來日﹐持百錢坐路隅以俟﹐有持死兔過者﹐卽市之﹐割以祭雞。人或謂直木﹐此非貍﹐直木曰﹕『亦是其類也。』【見楊文公談苑。】

○劉孝叔

劉孝叔吏部公述﹐深味道腴﹐東吳端淸之士也。方彊仕之際﹐已恬於進﹐【湘錄作『退』。】撰一闋以見志﹐曰﹕『掛冠歸去舊煙蘿﹐聞【湘錄作『閒』。】身健﹐養天和﹐功名富貴非由我﹐莫貪他。這岐路﹐足風波﹐水精宮裏家山好﹐物外勝遊多。晴溪短棹﹐時時醉唱裏稜羅﹐天公柰我何。』後將引年﹐方得請爲三茆宮僚﹐始有養天和之漸﹐夫何以先朝露歌此闋幾三十年﹐信乎一林泉與軒冕﹐難爲必期。【湘山野錄。】

○王昭素

王昭素先生﹐酸棗人﹐博學通九【澠錄作『五』。】經﹐尢長於易﹐作易論二十三篇﹐學者稱之。李穆薦之太祖﹐召見﹐年已八十﹐貌不衰。太祖問何不求仕﹐致相見之晚耶﹖對曰﹕『艸野陋儒﹐無補聖化。』賜坐講易﹐帝嘉之﹐以爲國子博士﹐逾月﹐賜茶藥遣還。先生善攝養﹐年九十餘方卒。【見澠水燕談。】

○魏野

魏野居於陜郊﹐其地頗有水竹之勝﹐客至﹐必畱飲酒。眞宗時﹐聘召不起。天禧中卒﹐贈祕書省著作郎。野子閒﹐有父風﹐皇佑中﹐天章閣待制李昭言於朝﹐號淸逸處士。【春明退朝錄。】

二

魏野字仲先﹐陜府人﹐不喜巾幘﹐無貴賤﹐皆紗帽白衣以見之﹐跨白驢。眞宗祠汾陰﹐召不起。能詩﹐有唐人風格﹐卒贈著作郎﹐蠲其家役。李瀆﹐野之中表兄也﹐瀆卒﹐野哭之慟﹐謂其子曰﹕『吾不可往﹐爾宜去奠之。』才六日﹐而野亦卒﹐人以爲異。

○田徵君【『徵』原作『聘』﹐據明抄本攺】

田徵君告﹐字象宜﹐篤學好文﹐理致髙古。嘗學詩於希夷先生﹐先生以詩評授之﹐故詩尢淸麗。平居寡薄﹐志在經世。太祖建國﹐思得異人﹐詔詣公交車﹐會奔父喪。久之﹐東遊過濮﹐止王元之舍﹐元之貽書勉進其道。會大河決溢﹐君推鯀禹之所治﹐著禹元經三篇﹐將上之﹐不果。已而得水樹於濟南明水﹐將隱居焉﹐因致書徐常侍鉉﹐質其去就。鉉答曰﹕『負鼎扣角﹐顧廬築巖﹐各因其時。不失其道﹐在我而已﹐何常之有﹖』遂決髙蹈之計﹐發易筮之﹐遇睽﹐因自號睽叟。從之學者常數百人﹐宋維翰﹑許衮最其髙弟。二子登朝﹐盛稱其師。淳化中﹐韓丕言於天子﹐召君赴闕﹐詔書入門而卒。其後文多散墜﹐皇佑中﹐濟南崔書耽伯裒其遺逸﹐得四十八篇﹐析爲二【澠錄作『三』。】捲﹐又次其出處﹐爲睽叟別傳云。

○麻先生

麻先生仲英﹐幼有俊才﹐七歲能詩﹐隨侍【澠錄有『父』字。】官鄜州。時宋翰林白方謫官鄜畤﹐聞而召之﹐坐中賦詩十篇﹐宋大稱賞。翌日﹐宋以浣溪箋﹑李廷珪墨﹑諸葛氏筆遺之﹐仍贈以詩曰﹕『宣毫歙墨並【澠錄作『川』。】箋紙﹐寄與麻家小秀才。七歲能吟天骨異﹐前生已折桂枝來。』十七一試禮部﹐歸以二親喪﹐祿不及養﹐無復仕宦意。退居臨淄辧士【澠錄作『七』。】裏別墅﹐久而記覽該洽﹐行義髙潔﹐鄕黨化服。鄰里有爭訟者﹐不決於有司﹐而聽先生辧之。𨿽凶歲﹐盜不入其家。富韓公﹑文潞公守靑州﹐皆嘗致書幣﹐龐莊敏公出鎭﹐遣其子奉書召至府中﹐禮之極厚﹐累以詩貽之。薦其行義於朝﹐詔以爲國子四門助教﹐州學教授。東方學者爭師之﹐卒年九十。先生﹐余祖母長安【澠錄有『縣』字。】君兄也。或以爲宋詩云『前生已折桂枝來』﹐今世不復折桂也。先生一試不第﹐終身罷舉﹐宋詩已讖之矣。

○李昭君

陜郊【澠錄作『右』。】魏處士野﹑蒲中李昭【澠錄作『徵』。】君瀆﹐乃中表也﹐俱有髙節﹐以吟詠相善。野於東郊鑿【澠錄有『土』字。】室方丈﹐蔭以修竹﹐泉流其前﹐曰樂天洞。瀆結茅中條之陰﹐曰浮雲堂﹐皆有瀟灑之趣。每乘興相過﹐賦詩飲酒﹐累日乃去。一日瀆過野曰﹕『前夕恍惚如夢中﹐牀【澠錄作『林』。】下有人曰「行到水窮處﹐未知天盡時。」卽正【澠錄有『其』字。】誤曰「盍云坐看雲起時﹖」對曰「此浮雲﹐安能【『安能』﹐澠錄作『安得興』。】起耶﹖」瀆水命﹐此必死期﹐故來訪。』別還家﹐未幾卒。

○史延壽

史延壽﹐嘉州人﹐以善相遊京師﹐貴人爭延之。視貴賤如一﹐坐輙箕踞﹐稱我。人號曰史不拘﹐又曰史我。呂文靖公嘗邀之﹐延壽至﹐怒閽者不開門﹐叱之﹐閽者曰﹕『此相公宅﹐𨿽侍臣亦就客次。』延壽曰﹕『彼來者﹐皆有求於相公﹐我無求於相公﹐相公自欲見我耳。爾不開門﹐我徑還矣。』閽者走白公﹐公開門延之。延壽挾術以遊於世﹐無心於用捨﹐故能自重如此。

○聱隅子

建安黃晞﹐慶曆中遊京師﹐髙文古學爲世稱重﹐著書數萬言﹐自號聱隅子。晞貧有守﹐不幹科舉﹐而貌寢气寒﹐不自修飾。石守道在太學﹐率學官生員厚禮聘晞爲學正﹐晞踰垣而避之。故歐陽文忠公詩曰﹕『羔雁聘黃晞﹐晞驚走鄰家。』近臣連章薦其道義﹐詔授京秩﹐將以爲國子司業﹐拜命數日﹐一夕暴卒於景徳僧捨﹐士大夫惜之。

○五老會【原作『捨』﹐據明抄本並本文攺】

慶曆末﹐杜祁公告老﹐退居南都﹐與太子賓客致仕王渙﹑光祿卿致仕畢世長﹑兵部郎中分司朱貫﹑【澠錄作『實』。】尙書郎致仕馮平﹐爲五老會﹐吟醉相歡﹐士大夫髙之。祁公以故相耆徳﹐尢爲天下傾慕﹐故兵部詩云﹕『九老且無元老貴﹐莫將西洛一般看。』五人年皆八十餘﹐康寧爽健﹐相得甚歡﹐故祁公詩云﹕『五人四百有餘歲﹐深稱分曹與掛冠。』而畢卿年最髙﹐時已九十餘﹐故其詩云﹕『非才最忝預髙年』也。是時歐陽文忠公畱守睢陽﹐聞而嘆慕﹐借其詩觀之﹐因次韻以謝﹐卒章云﹕『聞說優遊多唱和﹐新篇何惜盡傳看﹗』【見澠水燕談。】

○江鄰幾

江鄰幾善爲詩﹐淸淡古風。蘇子美坐進奏院事謫官﹐後死吳中。江作詩云﹕『郡邸獄寃誰與辧﹖臯橋客死世同悲』﹐用事甚精當。嘗有古詩云﹕『五十踐衰境﹐加我在明年。』論者謂莫不用事﹐能令事如己出﹐天然渾厚﹐乃可言詩﹐江得之矣。江天質淳雅﹐喜飲酒鼓琴圍碁﹐人以酒召之﹐未嘗不往﹐飲未嘗不醉﹐已醉眠﹐人彊起飲之﹐亦不辭也。或不能歸﹐卽畱宿人家﹐髙度風韻﹐陶靖節之比。江嘗通判廬州﹐有酒官善琴﹐以坐局不得出﹐江旦旦就之。郡中沙門羽士及裏氓能碁者數人﹐呼與同往。郡人見之習熟﹐因畫爲圖﹐前列騶導﹐有一人騎馬靑蓋﹐其後沙門羽士褐衣數人﹐葛巾芒屩﹐累累相尋﹐意思蕭散。惜時無名手﹐此畫不足傳後﹐何必減嵇﹑阮也。【劉貢父詩話。】

○司馬溫公

司馬溫公優遊洛中﹐不屑世務﹐齊【澠錄作『棄』。】物我﹐一窮通﹐自稱曰齊物子。元丰中秋﹐與樂全子訪親洛汭﹐並轡過韓城﹐抵登封﹐憩峻極下院。趍嵩陽﹐造崇福宮﹑紫極觀﹐至紫虛谷﹐尋會善寺﹐過環轅道﹐遽達西洛。少畱廣度寺﹐歷龍門﹐至伊川﹐訪奉先寺。登華嚴閣﹐觀千佛巖。躡山徑﹐瞻髙公眞堂。步潛溪﹐還寶應﹐觀文富二公庵。之廣化寺﹐拜汾陽祠﹐下涉伊水﹐登香山﹐到白公影堂。詣黃龕院﹐倚石樓﹐臨八節灘﹐還伊口。凡所經遊﹐發爲詠歌﹐歸序之以爲洛遊錄﹐士大夫爭傳之。

○劉孟節

劉孟節先生槪﹐靑州壽光人﹐少師種放﹐篤古好學﹐酷嗜山水。而天姿絕俗﹐與世相齟齬﹐故久不仕﹐晚乃得一名﹐亦【澠錄有『不』字。】去爲吏。慶曆中﹐朝廷以海上岠嵎山【澠錄有『地』字。】震﹐逾年不止﹐遣使訪遺逸﹐安撫使以先生名聞。詔命之官﹐亦不就。靑之南有冶源﹐昔歐冶子鑄劍之地﹐山奇水淸﹐傍無人煙﹐叢筠古木﹐气象幽絕。富韓公之鎭靑也﹐知先生久欲居其間﹐爲築室泉上﹐爲詩並序以餞之﹐曰﹕『先生已歸隱﹐山東人物空。』且言先生有志於民﹐【澠錄作『名』。】不幸無位﹐不克施於時﹐將著書以見志。謂先生身𨿽隱﹐其道當與日月雷霆相震耀。其後範文正公﹑文潞公皆優禮之﹐欲薦之朝廷﹐先生懇辭﹐二公亦不敢彊﹐以成其髙尙。先生少時﹐多寓居龍興僧捨之西軒﹐往往憑欄靜立﹐慨想世事﹐歔吁獨語﹐或以手拍欄幹。嘗有詩曰﹕『讀書誤人【澠錄作『我』。】四十年﹐幾回醉把欄幹拍。』司馬溫公詩話所載者是也。

○王樵

王樵﹐字肩望﹐淄川人﹐性超逸﹐深於易﹐善擊劍﹐有槪世志。廬梓桐山下﹐稱淄右書生﹐不交塵務。山東賈同﹑李冠皆尊仰之。咸平中﹐契丹內寇﹐舉族北俘﹐潛入虜中訪其親﹐累年不獲﹐乃歸。持諸喪﹐刻木爲親﹐葬【澠錄有『奐』字。】山東﹐立祠﹐奉侍終身。太守劉通詣樵居﹐樵踰垣遁去。其後髙弁爲知州事﹐範諷爲通判﹐相與就見之。李冠以詩寄之﹐曰﹕『霜臺禦史新爲郡﹐棘寺廷評繼下車。首謁梓桐王處士﹐教風從此重詩書。』晚自號贅世翁﹐爲贊【澠錄有『書』字。】其門曰﹕『書生王樵﹐薄命寡志。無益於人﹐道號贅世。』預卜地爲窌﹐【澠錄作『累卵』。】名繭室﹐中置石塌﹐刻石【澠錄作『銘』。】其上曰﹕『生前投軀﹐以虞不備。歿後寄魄﹐以備不虞。』後感疾﹐卽入臥室中﹐自掩戶﹐乃卒。命以古劍從葬。著遊邊集三卷﹐安邊三策﹐說史十篇﹐皆散亡。濟南李芝爲贅世先生傳﹐載其事。治平中﹐淄川僧文幼募資﹐卽其地復爲繭堂﹐並起堂祠樵。文幼薄能爲詩﹐精陰陽地理。

○李瀆處士

蒲中李瀆處士﹐父瑩﹐國初爲侍禦史﹐有直聲。瀆少好學﹐有髙志﹐長廬中條山下﹐以泉石琴詠自樂﹐未嘗造州縣。眞宗祀汾陰﹐詔赴行在﹐瀆不起﹐有表稱謝云﹕『十行溫詔﹐初聞丹鳳銜來﹔一片閒心﹐已被白雲畱住。』眞宗制詩以賜之。時有同郡劉巽治三傳﹐年老博學﹐躬耕不仕﹐以講授爲業﹐眞宗亦以一絕句賜之。【見澠水燕談。】

○孫集賢

孫集賢冕﹐天禧中﹐直館幾三十年﹐江南端方之士也。節槪淸直﹐晚守姑蘇﹐甫及引年﹐大寫一詩於廳壁﹐詩云﹕『人生七十鬼爲鄰﹐已覺風光屬別人。莫待朝廷差致仕﹐早謀泉石養閒身。去年河北曾逢李【見素﹐】今日淮西又見陳。【或云陳﹑莊二公被差者也。】寄語姑蘇孫刺史﹐也須抖擻老精神。』題畢﹐拂衣歸九華﹐以淸節髙操羞百執事之顏。朝廷髙其風﹐【『髙其風』﹐湘錄作『嘉之』。】許再任﹐詔下﹐已歸﹐竟召不起。王冀公欽若﹐裏閈交素也。冀公天禧中罷相﹐以宮保出鎭余杭﹐艤舟蘇臺﹐歡好款密。醉謂孫曰﹕『老兄淹遲日夕﹐【湘錄作『久』。】且寬衷﹐當別致拜聞。』公正色答曰﹕『二十年出處﹐中書一素交﹐潦倒江湖﹐不預一點化筆﹐殆事權屬他。出【明抄本作『去』。】廟堂數千里﹐爲方面﹐始以此語見悅﹐得爲信乎﹖』冀公愧謝﹐解舟遂行。【見湘山野錄。】

○孫宣公

孫宣公奭以太子少傅致仕﹐居於鄆。一日﹐置宴禦詩廳﹐【仁宗嘗賜詩﹐刻石所居之廳壁。】語客曰﹕『白傅有言「多少朱門鎖空宅﹐主人到老不曾歸」﹐今老夫歸矣。』喜動於色﹐復顧石守道﹐諷易離卦九三爻辭﹐且曰﹕『樂以忘憂﹐自得小人之志。歌而鼓缶﹐不興大耋之嗟。』公以醇徳奧學﹐勸講禁中二十餘年﹐晚節勇退﹐優遊裏中﹐始終全徳﹐近世少比。

○麻希夢

端拱初﹐太宗詔訪【澠錄有『天下』二字。】髙年﹐前靑州錄事參軍麻希夢年九十餘﹐居臨淄﹐召至闕下﹐延見便殿﹐賜坐﹐語極從容。詢及人間利害﹐對之甚詳﹐多蒙聽納。他日﹐訪以養生之理﹐對曰﹕『臣無他術﹐惟淸心寡欲﹐節聲音﹐薄滋味﹐故得至此。』詔以爲尙書工部郎中﹐致仕﹐賜金紫。工部好學﹐善訓子孫﹐子景宗﹐【澠錄作『孫』。】興國中登進士甲科﹐孫溫基﹑溫舒﹐祥符中相繼舉進士第﹐爲天下第三人﹐【澠錄有『衣冠以爲盛事』六字。】而天下稱麻氏教子有法。【此條今見澠水燕談錄卷三。】

○張乖崖

楊文公由禁林爲汝守﹐張尙書詠移書云﹕『張老子今年七十矣﹐气血衰劣﹐湎然沈昏﹐入靜自守﹐以眞排邪。忽覩來緘﹐不審大年官若是﹐而守若是。又思大年气薄多病﹐應遂移疾之請。盛年辭榮﹐是名髙格﹐若智不及气﹐屑屑罹禍者﹐自古何限﹗大年素養道气﹐宜終窶掃地﹐莫致潤屋。得君得時﹐無害生民。大年知張老子乎﹖老子心無蘊畜﹐絕情絕思﹐顧身世若脫屣﹐豈能念它人乎﹖大年自持﹐不宣。詠白。』其語眞【湘錄作『直』。】气勁﹐如乖崖之在目。幹寶晉書稱王獻之﹐嘗云﹕『吾於文章書札﹐識人之形貌情性。』眞所謂也。【此條今見湘山野錄卷中。】

宋朝事實類苑卷第四十一

●宋朝事實類苑卷第四十二

曠達隱逸﹝二﹞

◆曠達隱逸﹝二﹞

孫明復

蘇澄隱

李集賢

朱侍郎

王昭素

王元澤

郭延卿

馮樞密

王荊公

韓丕薦三處士

楊文公

張宗晦

杜五郎

種放

石曼卿

張乖崖

邢惇

張兪

○孫明復

孫明復先生退居太山之陽﹐枯槁憔悴﹐發鬢皓白。著春秋尊王發微十五卷﹐爲春秋學者﹐未有過之者也。故相李文定公守兗﹐就見之﹐嘆曰﹕『先生年五十﹐一室獨居﹐誰事左右﹖不幸風雨飲食生疾﹐柰何﹖吾弟之女甚賢﹐可以奉先生箕箒。』先生固辭﹐文定曰﹕『吾女不妻先生﹐不過【澠錄有『爲』字。】一官人妻﹔先生徳髙天下﹐幸婿李氏﹐榮貴莫大於此。』先生曰﹕『宰相女不以妻公侯貴戚﹐而固以嫁山谷衰老﹐藜藿不充之人﹐相國之賢﹐古無有也。予不可不成相國之賢。』遂娶之。其女亦甘淡薄﹐事先生盡妻道﹐當時士大夫莫不賢之。【見澠水燕談。】

○蘇澄隱

太祖徵太原還﹐至眞定﹐幸龍興觀﹐道士蘇澄隱迎鑾駕﹐霜發星冠﹐年九十許﹐气貌翹竦。上因延問甚久﹐自言頃與亳州道士丁少微﹑華山陳摶﹐結遊於關洛﹐嘗過從【『過從』﹐玉壺作『遇孫君房』。】麞皮處士。上問曰﹕『得何術﹖』對曰﹕『臣得長嘯引和之法。』遂令長嘯﹐【玉壺有『其聲』二字。】淸入杳冥﹐移時不絕﹐上嘿久﹐低迷【玉壺有『假』字。】寢﹐殆食頃﹐方欠伸﹐其聲略不中斷。上大奇之﹐因問養生之要﹐隱對曰﹕『帝王養生異於是﹐老子曰「我無爲而民自化﹐我無欲而民自正。無爲無欲﹐凝神太和。」唐堯所以享國永圖﹐得此道也。』遂賜號頤素先生。【此條今見玉壺淸話卷一。】

○李集賢

李集賢達中﹐恬退喜道﹐處搢紳有逍遙之風。善翰札﹐行筆有工﹐至於艸隸分篆﹐俱絕其妙﹐人得之則寶焉。爲詩淸淡閒暇﹐如其人也。有杭州望湖樓詩﹕『小艇閒撐處﹐湘天景亦微。春波無限綠﹐白鳥自由飛。落日孤汀遠﹐輕煙古寺稀。時攜一壺酒﹐戀到晚涼歸。』西湖詩有『漲煙春气重﹐貯月夜痕深』之句﹐皆類於此。晚喜洛中景物﹐求畱司園池亭樹﹐瀟灑自如。每喜誦楞嚴中四句云﹕『將聞持佛﹐佛何不自聞﹖聞聞復翳﹐根除塵消覺圓淨。』凡起居皆詠之﹐後被詔﹐與張君房集賢校勘道藏﹐時號稱職。

○朱侍郎

朱昂﹐晚以工部侍郎懇求歸江陵﹐逾年方允﹐止令謝於殿門外。後詔賜坐﹐時方劇暑﹐恩旨寵畱﹐詔秋涼進程。時吳淑贈行詩有『漢殿夜涼初閣筆﹐渚宮秋晚得懸車』之句﹐尢爲中的。錫燕玉津園﹐中人傳詔﹐令各賦詩爲送﹐若李承旨維有『淸朝納祿猶彊健﹐白首還家正太平』。陳文惠公堯佐『部吏百函通爵裏﹐送兵千騎過荊門』之句﹐四十八篇﹐皆警絕一體﹐朝論榮之。弟協亦同隱﹐皆享眉壽﹐家林相接﹐謂之渚宮二疎。荊帥陳康肅堯咨表其居爲東西致仕坊﹐八十二薨﹐門人請謚正裕先生。

○王昭素

王昭素﹐酸棗縣人﹐學古純直﹐行髙於世。市物隨所索償其直﹐賣者反曰﹕『適所索﹐實非本價。』昭素謂之曰﹕『汝但受之﹐免陷汝於妄語咎。』自爾﹐人無敢紿者。相告【玉壺作『戒』。】曰﹕『王先生市物﹐不可虛索。』一夕﹐盜者穿窬將入﹐以橫木滿室﹐不通其穴。昭素覺之﹐盡室之物﹐潛擲於外﹐謂偸兒曰﹕『速去﹐【玉壺重『速去』二字。】恐有捕者。』盜慚﹐委物而遁﹐幾盜卽息。【玉壺作『鄕盜幾息』。】李穆昔師之﹐逮爲學士﹐薦於太宗﹐召至便殿﹐年七十﹐顏如渥丹﹐目若蕩漆﹐鰥居絕欲﹐四十歲家無女侍。上賜坐﹐講幹卦﹐至『九五﹐飛龍在天』﹐【玉壺有『利見大人』四字。】起整【玉壺有『巾』字。】稽顙﹐攺容而說。上問曰﹕『何故﹖』昭素奏曰﹕『此文【玉壺作『爻』。】正當陛下今日之事。』引諭該證﹐微含箴補﹐上側聽喜【玉壺作『啟』。】沃。講罷﹐畱茗果燕語﹐賜國子博士﹐致仕。畱禁中月餘﹐詢治世養生之術﹐昭素曰﹕『治世莫若安民﹐養身無非寡欲﹐此外無它。』上愛之﹐【『之』﹐玉壺作『其語』。】書於屏幾。享壽八十九。【此條今見玉壺淸話卷三。】

○王元澤

壬子歲﹐王雱元澤記會稽﹐關杞刻之﹐以廣其傳﹐庶乎世之聞見者﹐有所警焉。戊午歲﹐元澤病中﹐友人魏道輔泰謁於寢。對榻一片屏﹐大書曰﹕『宋故王先生墓志﹐名雱﹐字符澤。登第於治平四年﹐釋褐授星子尉。起身事熙寧天子﹐才六年﹐拜天章閣待制﹐以病廢於家。』後尙有數十言﹐掛衣於屏角覆之﹐不能盡見﹐此亦得謂之達歟﹖

○郭延卿

錢文僖公惟演生貴家﹐而文雅樂善﹐出天性。晚年以使相畱守西京﹐時通判謝絳﹑掌書記尹洙﹑畱府推官歐陽修﹐皆一時文士﹐遊宴吟詠﹐未嘗不同。洛下多水竹奇花﹐凡園囿之勝﹐無不到者。有郭延卿者﹐居水南﹐少與張文定公﹑呂文穆公遊﹐累舉不第﹐以文行稱於鄕閭。張呂相繼作相﹐更薦之﹐得職官﹐然延卿亦未嘗出仕﹐葺園亭藝花﹐足迹不及城市﹐至是年八十餘矣。一日﹐文僖率僚屬往遊﹐去其居一里外﹐卽屏騎從﹐腰輿張蓋而訪之﹐不告以名氏。洛下士族多﹐過客眾﹐延卿未始出﹐蓋莫知其何人也。但欣然相接﹐道服對談而已。數公疎爽闓明﹐天下之選﹐延卿笑曰﹕『陋居罕有過從﹐而平日所接之人﹐亦無若數君者。老夫甚愜﹐願少畱﹐對花小酌也。』於是以陶樽果蔌而進﹐文僖愛其野逸﹐爲引滿不辭。旣而吏報申牌﹐府史牙兵列庭中﹐延卿徐曰﹕『公等何官﹖而從吏之多也。』尹洙指而告曰﹐『畱守相公也。』延卿笑曰﹕『不圖相國肯顧野人。』遂相與大笑﹐又曰﹕『尙能飲否﹖』文僖欣然從之﹐又數杯。延客之禮數杯盤﹐無少加於前﹐而談笑自若。日入辭去﹐延卿送之門﹐顧曰﹕『老病不能造謝﹐希勿訝也。』文僖登車﹐茫然自失。翌日語僚屬曰﹕『此眞隱者也﹐彼視富貴爲何等物耶﹖』嘆息累日不止。

○馮樞密

馮樞密京﹐熙寧初﹐以端明殿學士帥太原。時王左丞安禮以池州司戶參軍掌機宜文字﹐馮雅相好﹐因書托於王平甫﹐曰﹕『並門歌舞妙麗﹐吾閉目不窺﹐但日與和甫談禪耳。』平甫答曰﹕『所謂禪者﹐直恐明公未達也。蓋閉目不窺﹐已是一重公案。』馮深伏其言。【見東軒筆錄。】

○王荊公

王荊公再罷政﹐以使相判金陵﹐到任卽納節讓同平章事﹐懇請賜允﹐攺左僕射。未幾﹐又求宮觀﹐累表得會靈觀使。築第於白【東軒作『南』。】門外七里﹐去蔣山亦七里﹐平日乘一驢﹐從數僮﹐遊諸山寺。欲入城﹐則乘小舫﹐泛潮溝以行﹐蓋未嘗乘馬與肩輿也。所居之地﹐四無人家﹐其宅但庇風雨﹐又不設垣墻﹐望之若逆旅之舍。有勸築垣﹐輙不答。元丰末﹐荊公被疾﹐奏捨此宅爲寺﹐有旨賜名『報寧』。旣而荊公疾愈﹐稅城中屋以居﹐竟不復造宅。【見東軒筆錄。】

○韓丕薦三處士

韓丕少遊學嵩山間﹐性質朴刻勵﹐著名於時﹐作感秋詩三十篇﹐人多傳誦。後爲翰林學士﹐太宗召問當時輩流﹐頗有遺逸否﹖以萬適﹑楊朴﹑田誥爲對﹐上悉令召之。而誥詔下乃卒。朴至﹐召對﹐自言不願仕進﹐賜束帛遣還﹐與一子出身。適最後至﹐合門拒之﹐不得見﹐居京城半年﹐僅至寒餓。丕又出翰林﹐因表言其事﹐詔以爲廬州愼縣主簿﹐命下數日卒。朴善歌詩﹐每乘牛往來郭店﹐自稱東裏遺民。嘗杖策入嵩山窮絕處﹐苦思爲歌詩﹐數年得百餘篇而出。誥﹐歷城人﹐好著述﹐聚徒數百人﹐頗有進士舉顯達稱其師﹐名聞於朝中。宋維翰﹑許衮皆其弟子﹐誥所著書百餘篇﹐世亦傳之﹐大率迂闊。每注思﹐必匿深艸中﹐絕不聞人聲﹐俄自艸中躍而出﹐則一篇成矣。

○楊文公

公與楊文公億爲空門友﹐楊公謫汝州﹐公適當軸﹐每音問不及他事﹐惟談論眞諦而已。余嘗見楊公親筆與公云﹕『山栗一秤﹐聊表寸信。』蓋汝惟產栗﹐而億與王公忘形﹐以一秤栗遺之﹐斯亦昔人雞黍縞紵之意也。

○張宗晦

慶曆中﹐張宗晦以祕【澠錄有『書』字。】監致仕﹐居洛陽。一日﹐謁畱守﹐其子唐【澠錄作『庚』。】言﹕『賀知章【澠錄作『唐賀監知章』。】以道士服歸會稽﹐明皇賜以鑑湖。今洛中嵩少佳景﹐𨿽非朝廷所賜﹐大人可衣羽服﹐優遊其間﹐何必學造請。』宗晦曰﹕『吾作白頭老監﹐枕書而眠﹐何必學賀老作道士服耶﹖』時以爲名言。宗晦﹐英公齊賢子。【見澠水燕談。】

○杜五郎

潁昌陽翟縣﹐有一杜生者﹐不知其名﹐邑人但謂之杜五郎。所居去縣三十餘里﹐惟有屋兩間﹐其一間自居﹐一間子居之。室之前有空地丈餘﹐卽是籬門﹐杜生不出籬門﹐凡三十年矣。黎陽縣尉孫軫曾往訪之﹐見其人頗瀟灑﹐自陳村民無所能﹐何爲見訪﹖孫問其不出門之因﹐其人笑曰﹐以告者之過也。指門外一桑曰﹕『十五年前﹐亦曾到此桑下納涼﹐何謂不出門也﹖但無用於時﹐無求於人﹐偶自不出爾。何足尙哉﹗』問其所以爲生﹐曰﹕『昔時居邑之南﹐有田五十畝﹐與兄同耕。後兄之子娶婦﹐度所耕不足贍﹐乃以田與兄﹐攜妻子至此。偶有鄕人借此屋﹐遂居之﹐惟與人擇日﹐又賣一藥﹐以具饘粥﹐亦有時不繼。後子能耕﹐鄕人見憐﹐與田三十畝﹐令子耕之﹐尙有餘力﹐又爲人傭耕﹐自此食足。鄕人貧以醫卜自給者甚多﹐自食旣足﹐不當更兼鄕人之利﹐自爾擇日賣藥﹐一切不爲。』又問﹐常日何所爲﹐曰﹕『端坐耳﹐無可爲也。』問頗觀書否﹐曰﹕『二十年前﹐亦曾觀書。』問觀何書﹐曰﹕『曾有人惠一書冊﹐無題號﹐其間多說淨名經﹐亦不知淨名經何書也。當時極愛其議論﹐今亦忘之﹐並書亦不知所在久矣。』气韻閒曠﹐言詞精簡﹐有道之士也。盛寒﹐但布袍艸履﹐室中枵然一榻而已。問其子之爲人﹐曰﹕『村童也﹐然質性甚淳﹐未嘗妄言﹐未嘗嬉遊。惟買鹽酪則一至邑中﹐可數其行迹以待其歸﹐徑往徑還﹐未嘗傍遊一步也。』予時方有軍事﹐至夜半未臥﹐疲甚﹐與官屬閒話﹐軫遂及此﹐不覺蕭【筆談作『肅』。】然﹐頓忘煩勞。【見筆談。】

○種放

景徳中﹐種放賜告【『賜告』﹐澠錄作『賜號先生』。】蹔還嵩山﹐眞宗致酒資政殿餞放﹐侍臣當直者四人預焉。時所司不宿具﹐皆相顧不敢坐﹐上乃親定位次。翰林學士晁迥西向﹐資政殿學士王欽若東向﹐知制誥朱巽南【以上三字澠錄作『朱選西向』四字。】次迥﹐待制戚綸【澠錄有『東向』二字。】次欽若﹐放北面對上﹐特示客禮。酒半﹐上賦七言詩一章賜放﹐放和﹐侍臣皆賦。士大夫榮之。

二

種放明逸﹐少舉進士不第﹐希夷先生謂之曰﹕『此去逢豹則止﹐他日當自出於眾人。』初莫諭其意﹐後放隱終南山豹林谷。眞宗召見﹐寵遇非常﹐拜工部侍郎﹐皆符其言。【澠錄與下條相連爲一。】

三

種放別業在終南山﹐放學行髙古﹐後生從之學者甚眾。性頗嗜酒﹐躬耕種秫以自釀﹐所居有林泉之勝﹐殊爲幽絕。眞宗聞之﹐遣中使攜畫工圖之﹐開龍圖閣召輔臣觀焉﹐上嘆賞之。其後甘棠魏野﹐【澠錄有『郊』字。】居有幽致﹐帝亦遣人圖之﹐故野詩云﹕『幽居帝畫看。』【以上三條今見澠水燕談錄卷四。】

四

初種隱君少時﹐與弟汶往拜陳希夷摶﹐陳宿戒廚僕﹐來日有二客﹐一客膳於廊。才旦﹐果至﹐惟邀放升堂﹐殷懃睥睨﹐以一絕贈之﹐曰﹕『鑑中有客白髭多﹐鑑外先生識也麼﹖只少六年年六十﹐此生陰徳莫蹉跎。』種都不之曉﹐但屈指以三語授之﹐曰﹕『子貴帝友﹐而無科名﹐晚爲權貴所陷。』種又乞素履之術﹐陳曰﹕『子若寡欲﹐可滿其數。』種因而不娶不媵﹐壽六十一。

五

種放字明逸﹐河南洛陽人﹐父故吏部令史﹐滿﹐調補長安簿﹐卒官。放七歲能屬文﹐旣長﹐父勗令赴舉﹐放辭以業未成﹐不可妄動。父卒﹐兄數人皆從賦﹐放與母隱終南山豹林谷﹐結艸茅爲廬﹐以講習爲業﹐後生多從之學問﹐得其束脩以自給。著書十卷﹐人多傳寫之﹐工爲歌詩﹐亦播人口。宋維翰爲陜西轉運使﹐表薦之﹐太宗令本州島給裝錢三萬﹐遣赴闕﹐量其才收用。放詣府受金﹐治行。素與張賀善﹐賀適自秦州從事公累免官﹐居京兆。放詣賀謀其事﹐賀曰﹕『君今赴召﹐不過得一簿尉耳。不如稱疾﹐俟再召而往﹐當得好官。』放然之﹐卽托賀爲奏艸﹐稱疾。太宗曰﹕『此山野之人﹐亦安用之﹖』令本府歲時存問﹐不復召。其母甚賢﹐聞有朝命﹐恚曰﹕『常勸汝勿聚徒講學。身旣隱矣﹐何用文爲﹖果爲人知﹐而不得安處﹐我將棄汝深入窮山矣。』放旣辭疾﹐母悉取其筆硯焚之﹐與放轉詣窮僻﹐人迹罕至。後母卒﹐無以葬﹐遣僮奴持書於錢若水﹑宋湜。若水﹑湜同上言﹐以爲先朝嘗加召命﹐今貧不能葬其母﹐欲以私覿﹐是掠朝廷之美。詔京兆府賜錢三萬﹑帛三十疋﹑粟三十石。咸平末﹐張齊賢知京兆府﹐表薦﹐召爲左司諫﹐直昭文館﹐賜五品服。【楊文公談苑。】

六

眞宗初﹐詔種隱君放至闕﹐以敷對稱旨。日旣髙﹐中人送中書膳﹐諸相皆盛服俟其來﹐種隱君幅巾韋布長揖而已。楊大年聞之頗不平﹐以詩嘲曰﹕『不把一言裨萬乘﹐秪叉雙手揖三公。』上聞之﹐獨詔楊曰﹕『知卿有詩戲種某。』楊汗浹股栗﹐不敢匿避。上曰﹕『卿安知無一言裨朕乎﹖』出一皂囊﹐內有十軸﹐乃放所奏之書。其書曰十議﹐所謂議道﹑議徳﹑議仁﹑議義﹑議兵﹑議刑﹑議政﹑議賦﹑議安﹑議危。【石守道聖政錄有之。】俾大年觀之。從容奏曰﹕『臣當別日負荊謝之。』【見湘山野錄。】

○石曼卿

石曼卿﹐磊落奇才﹐知名當世﹐气貌雄偉﹐飲酒過人。有劉潛者﹐亦志【明抄本作『忠』。】義之士也。常與曼卿爲酒敵﹐聞京師沙行王氏新開酒樓﹐遂往造焉。對飲終日﹐不交一言。王氏怪其所飲過多﹐非常人之量﹐以爲異人﹐稍獻肴果﹐益取好酒奉之甚謹。二人飲啖自若﹐傲然不顧﹐至夕殊無酒色﹐相揖而去。明日﹐【歸田有『都下』二字。】喧傳王氏酒樓有二酒仙來飲。久之﹐乃知劉﹑石也。【見廬陵歸田錄。】

二

石曼卿一日謂祕演曰﹕『館俸淸薄﹐不得痛飲﹐且僚友攫之殆徧﹐柰何﹖』演曰﹕『非久﹐引一酒主人奉謁﹐不可不見。』不數日﹐引一納粟牛監簿者﹐髙貲好義﹐宅在朱家曲﹐爲薪炭市評﹐別第在繁臺寺西﹐房緡日數十千。長謂演曰﹕『某𨿽薄有貲產﹐而身迹塵賤﹐難近淸貴。慕師交遊盡館殿名士﹐或遊奉有闕﹐無恡示及。』演因是攜之謁曼卿﹐便令致宮醪十擔爲贄﹐列醞於庭﹐演爲傳刺。曼卿愕然問曰﹕『何人﹖』演曰﹕『前所謂酒主人者。』不得已﹐因延之﹐乃問甲第何許﹖生曰﹕『一別捨介繁臺之側。』其生粗﹐亦詳雅。曼卿閒語演曰﹕『繁臺寺閣﹐虛爽可愛﹐久不一登。』其生離席曰﹕『學士與大師果欲登閣﹐乞預寵諭﹐下處正與閣對﹐容具家蔬﹐在閣迎候。』石因諾之。一日休沐﹐約演同登﹐演預戒生﹐生如期果陳具於閣﹐器皿肴核冠於都下。石﹑演髙歌褫帶﹐飲至落景。曼卿醉喜曰﹕『此遊可紀。』以盆淸墨﹐濡巨筆以題云﹕『石延年曼卿同空門詩友老演登。』其【湘錄作『此』。】生拜叩曰﹕『塵賤之人﹐幸獲陪侍﹐乞掛一名﹐以光賤迹。』石𨿽大醉﹐猶握筆沈慮﹐無其策以拒之﹐遂目演。演醉舞﹐佯聲諷之﹐曰﹕『大武生【湘錄有『牛也』二字。】捧硯﹐用事可也。』竟不免題云﹕『牛某捧硯。』永叔後以詩戲曰﹕『捧硯得全牛。』【見湘山野錄。】

三

石曼卿居蔡河下曲﹐鄰有一豪家﹐日聞歌樂之聲。其家僮僕數十人﹐常往來曼卿之門﹐曼卿呼一僕﹐問豪爲何人﹐對曰﹕『姓李氏﹐主人方二十歲﹐並無昆弟﹐家妾曳羅綺者數十人。』曼卿求欲見之﹐其人曰﹕『郎君素未嘗接士大夫也﹐他人必不可見。然喜飲酒﹐屢言聞學士能飲酒﹐意亦似欲相見﹐待試問之。』一日﹐果使人延曼卿﹐曼卿卽衫帽往見之﹐坐於堂上﹐久之方出。主人者﹐頭巾系勒帛﹐都不具衣冠﹐見曼卿﹐全不知拱揖之禮。引曼卿入一別館﹐供帳赫然。坐良久﹐有二鬟妾各持一小盤至曼卿前﹐盤中紅牙牌十餘﹐其一盤是酒﹐凡十餘品﹐令曼卿擇一牌﹐其一盤肴饌﹐各令擇五品。旣而二鬟去﹐有羣妓十餘人﹐各執肴果樂器﹐妝服人品﹐皆艷麗粲然。一妓酌酒以進﹐酒罷樂作﹐羣妓執果肴者﹐萃立其前。食罷﹐則分列其左右﹐京師人謂之軟盤。酒五行﹐羣妓皆退﹐主人者亦翩然而入﹐略不揖客。曼卿獨步而出。曼卿言豪者之狀﹐懵然愚騃﹐殆不分菽粟﹐而奉養如此﹐此極可怪也。他日試使人通鄭重﹐則閉門不納﹐亦無應門者。問其近鄰云﹕『其人未嘗與人往還﹐𨿽鄰家亦不識面。』古人謂之錢癡﹐信有之。

○張乖崖

張乖崖少時﹐任俠擊劍﹐心隘六合﹐將遺世仙去。始與逸人傅霖者同學﹐霖隱不仕。公中第日光顯﹐散遣親密四方求霖同學者﹐三十年不可得。嘗作憶霖詩﹕『寄語巢由莫相笑﹐此生終不羨輕肥。』晚歲罷成都﹐轉寄守宛丘﹐詬訟簡稀。一日臥鈴閣﹐有被褐騎蹇驢﹐气貌髙勝者﹐叩門大呼曰﹕『尙書﹗靑州傅霖來。』閽吏異之﹐走白﹐公聞驚且喜﹐倒屣出迎。召吏責曰﹕『傅先生﹐天下賢士﹐乃守尙不得友﹐汝何人﹖敢姓名乎﹖』霖卽從容笑曰﹕『別子一世﹐尙爾童心﹐是豈知世間有我耶﹖』公道舊﹐且問何昔隱今出。霖曰﹕『子將去矣﹐來報子爾。』曰﹕『詠亦自知之。』霖曰﹕『知﹐復何言。』翌日而去﹐後一月﹐公薨於鎭云。乖崖事迹滿世﹐咸謂公弄九霞﹐酌天醴﹐出入淸都者久矣。及得傅霖事﹐然後知其爲眞仙無疑。余謂若子房於黃石公﹐武侯於龐徳公﹐李藥師於須客﹐顏魯公於張志和﹐李太白於賀知章﹐少陵於司馬子微。文章跨古今﹐功業蓋後世者﹐未嘗不遇寰宇外士﹐摩發激厲﹐而後光華烜赫﹐名動千古者﹐又豈特乖崖而已﹖世不尙師友﹐而聞道者鮮矣。【西淸詩話。】

○邢惇

邢惇﹐雍丘人﹐以學術稱於鄕曲﹐家居不仕。眞宗末﹐以布衣召對﹐問以治道﹐惇不對。上問其故﹐惇曰﹕『陛下東封西祀﹐皆已畢矣﹐臣復何言﹖』上悅﹐除試四門助教﹐遣歸。惇衣服居處﹐一如平日﹐鄕人不覺其有官也。旣卒﹐人乃見其勑﹐與廢紙同束置屋梁間。【涑水紀聞。】

○張兪

康定間﹐益州書生張兪嘗獻書天子﹐由是朝廷知其名。然不喜仕宦﹐常隱於靑城山白雲溪。時樞密使田況守成都﹐日與詩曰﹕『深慚蜀太守﹐不及采芝人。』又謂僚佐言曰﹕『斯人﹐用之便作正言司諫﹐不用之則巖谷之病叟耳。』有文三十卷行於世。【見云齋新說。】

宋朝事實類苑卷第四十二

●宋朝事實類苑卷第四十三

仙釋僧道﹝一﹞

◆仙釋僧道﹝一﹞

申國長公主入道

呂先生

養素先生

劉遁

華陰隱人

峨眉山佛現

曇穎機辯

契嵩師

無名髙僧

羅眞人

胡僧法調

佛經

諭浩造塔

吳長文

死後出家

建寺

西域僧覺稱

云豁入定

王中正

方士謁鍾弱翁

王參政

日本僧

郭忠恕

許旌陽家田夫

朱池寺僧

○申國長公主入道

太宗第七女申國大長公主﹐【湘錄有『平』字。】生不茹葷。端拱初﹐幸延聖寺﹐對佛願捨爲尼。眞宗卽位﹐遂乞削髮﹐上曰﹕『朕之諸妹﹐皆厚賜【湘錄有『湯』字。】邑﹐築外館以尙天姻﹐酬先帝之愛也。汝獨願出家﹐可乎﹖』申國曰﹕『此先帝之願也。』堅乞之﹐遂允之﹐進封吳國﹐賜名淸裕﹐號報慈正覺大師。建寺都城之西﹐額曰『崇眞』﹐藩國近戚及掖庭嬪禦﹐願出家者﹐若密恭懿王女萬年縣主﹑曹恭惠王女惠安縣主﹐凡三十餘人﹐皆隨出家。詔普度天下僧尼。申國俗壽止三十八﹐尼夏十有六入滅。【見湘山野錄。】

又

初申國長公主爲尼﹐掖庭嬪禦隨出家者二【湘錄作『三』。】十餘人﹐詔兩禁送於寺﹐賜齋饌﹐傳宣各令作詩送﹐惟文僖公彭年詩﹐尙有記者。云﹕『盡出花鈿散寶津﹐雲鬟初剪向殘春。因驚風燭難畱世﹐遂作池蓮不染身。貝葉乍翻疑軸錦﹐梵聲才舉誤梁塵。從玆艷質歸空後﹐湘浦應無解佩人。』或云作詩之說恐非﹐都下好事者﹐能於鷓鴣天曲聲歌之。【此條今見湘山野錄卷下。】

○呂先生

宿州天慶觀﹐有神仙題詩二絕於五星門扉之上﹐俗傳云呂先生神篆。其詩曰﹕『秋景蕭條葉亂飛﹐庭松影裏坐移時。云迷鶴駕何方去﹖仙洞朝元失我期。』又曰﹕『肘傳丹篆千年術﹐口誦黃庭內捲經。鶴觀古壇槐影裏﹐悄無人迹戶長扃。』後爲人刮去﹐墨迹猶存﹐乃知非常人書也。

又

潭州士人夏鈞﹐罷官過永州﹐謁何仙姑而問曰﹕『世人多言呂先生﹐今安在﹖』何笑曰﹕『今日在潭州興化寺設齋。』鈞專記之﹐到潭州﹐乃於興化寺取齋歷視之﹐果其日有華州回客設供。頃年﹐滕宗亮謫守巴陵郡﹐有華州回道士上謁﹐風骨聳秀﹐神气淸邁。滕知其異人﹐口占一詩贈之曰﹕『華州回道士﹐來到嶽陽城。別我遊何處﹖秋空一劍橫。』回聞之﹐撫然大笑﹐而莫知所之。

又

呂洞賓者﹐多遊人間﹐頗有見之者。丁謂通判饒州日﹐洞賓往見之﹐語謂曰﹕『君狀貌頗似李徳裕﹐它日富貴﹐皆如之。』謂咸平初﹐與予言其事﹐謂今已執政。張洎家居﹐忽外有一隱士通謁﹐乃洞賓名姓﹐洎倒屣見之。洞賓自言呂渭之後﹐渭四子﹐溫﹑恭﹑儉﹑讓。讓終海州刺史﹐洞賓系出海州房﹐讓所任官﹐唐書不載。索紙筆﹐八分書七言四韻詞一章﹐畱與洎﹐頗言將佐鼎席之意。其末句云﹕『功成當在破瓜年』﹐俗以破瓜字爲二八﹐洎年六十四卒﹐乃其讖也。洞賓詩什﹐人間多傳寫﹐有自詠云﹕『朝辭百越暮三吳﹐袖有靑蛇膽气粗。三入嶽陽人不識﹐朗吟飛過洞庭湖。』又有『飲海龜兒人不識﹐燒山符子鬼難看。一粒粟中藏世界﹐二升鐺內煮山川。』之句﹐大率詞意多奇怪類此﹐世所傳者百餘篇﹐人多誦之。【見楊文公談苑。】

○養素先生

尙書郎李觀自言﹐爲進士時﹐往遊南嶽﹐道過潭州聖【東軒有『旗』字。】亭買酒﹐忽有一人荷竹奩﹐持釘校之具徑至﹐問觀曰﹕『聞君將之南嶽﹐頗識養素先生藍方否﹖』觀曰﹕『固將往見之。』其人曰﹕『奉煩寄聲曰「劉處士奉問﹐先生十月懷胎﹐如何出得﹖」』言訖徑出不顧。觀至南嶽訪方﹐具道其語﹐方惄然驚異﹐因問曰﹕『其人眉間得無有白志乎﹖』觀曰﹕『然。』方大驚嘆曰﹕『吾不遇此【『此』﹐東軒作『是人』。】命也。所謂劉海蟾者也。吾養聖胎已成﹐患無術以出之﹐念非斯人不足以成吾道。今聲聞相通﹐而不得接﹐吾之道不成矣。』觀急回﹐訪於潭州﹐已亡所在﹐是年方卒。【見東軒筆錄。】

○劉遁

晉公舊有園在保康門外﹐園內有仙遊亭﹑仙遊洞﹐景趣瀟灑。有道士劉遁相往來﹐遁作仙遊亭詩贈公云﹕『屢上遊仙亭上醉﹐遊仙洞裏杳無人。他時鶴駕遊滄海﹐同看蓬萊島上春。』公莫曉其詩。公南遷﹐遁往見公於崖﹐公方思其詩﹐乃知遁異人也。與之泛舟海上而飲﹐公曰﹕『今日之遊﹐成子之詩意也。』【見名賢詩話。】

○華陰隱人

華山南有川﹐廣袤數百里﹐連山洞﹐不知其極。人有登蓮華峯絕頂俯瞰﹐人煙捨屋相望﹐四時常有花木﹐疑靈仙之窟宅。又云秦人避難者居此﹐其後裔也。開寶中﹐有數人衣服異制﹐出華陰市中﹐人詰之﹐曰﹕『我居華陰川﹐因采藥迷路至此﹐何所也﹖』後不知所詣﹐或疑其地仙。【見楊文公談苑。】

○峨眉山佛現

太平興國七年﹐嘉州通判王衮奏﹐往峨眉山提點白水寺﹐忽見光相寺西面【湘錄作『南』。】瓦屋山上皆變金色﹐有丈六金身。次日午間﹐有羅漢二尊﹐空中行坐﹐入紫色雲中。【見玉壺淸話。此條今見湘山野錄卷上。】

○曇穎機辯

錢子髙明遠始中大科﹐知潤州。值上元﹐於因勝寺法堂設戲幄﹐庭下方以花磚徧甃﹐嚴雅始新﹐子髙飭役徒掘磚埋柱。時長老達觀師曇穎者﹐法辯迅敏﹐度其气驕難諷﹐但佯其語曰﹕『可惜打破八花磚。』錢厭之﹐謹不敢動。

○契嵩師

吾友契嵩師﹐熙寧四年沒於余杭靈隱山翠微堂﹐火葬訖﹐不壞【湘錄有『者』字。】五物﹕睛﹑舌﹑鼻﹑耳﹑毫。數珠時﹐恐厚誣﹐以烈火重煆﹐煆之愈堅。嵩之文僅參韓柳間﹐治平中﹐以所著書曰輔教編﹐攜詣闕下。大學者若今首揆王相﹑歐陽諸巨公﹐皆低簪以禮焉。王仲儀公素爲京尹﹐特上殿以其編進呈﹐許附教藏﹐賜號明教大師。嵩童體完潔﹐至死無犯﹐火訖﹐張【湘錄作『根』。】器不壞﹐此節可髙天下之士。余昔怪其累夕講談﹐音若淸磬﹐未嘗少嗄﹐及終﹐方得其驗。嵩字仲靈﹐藤州人﹐詩類老杜﹐楊公濟蟠收全集。公濟深伏其才﹐答嵩詩有『千年猶可照吳邦』之句在集。

○無名髙僧

成都無名髙僧者﹐誦法華經有功﹐𨿽王均﹑李順兩亂於蜀﹐亦不敢害。一旦﹐忽一山僕至寺﹐言先生來晨請誦經﹐在藥市奉候。至則已在﹐引入溪嶺數重﹐煙嵐中﹐有【湘錄作『構』。】一跨溪山閣﹐所【『所』﹐湘錄作『乃其』。】居也。僕傳其語曰﹕『先生請師誦經﹐老病起晚﹐誦至寶塔品﹐願見報﹐欲一聽。』至此品﹐報之﹐果出﹐野服藜杖﹐兩眉垂肩﹐但嘿揖﹐焚香側聽﹐聽罷遂入﹐不復出。將齋﹐以藤盤竹箸﹐秫飯一盂﹐杞菊數甌﹐不調鹽酪﹐若美甘露。食訖﹐僕持襯一鍰敬施之﹐曰﹕『先生寄語上人﹐遠到山捨﹐不及攀送﹐遣僕送出路口。』因中途問僕曰﹕『先生何姓﹖』曰﹕『姓孫。』曰﹕『何名﹖』僕於僧掌中書『思邈』二字﹐僧因大駭﹐欲再往﹐僕遽失之。凡山中尋三日﹐竟迷舊路﹐歸視襯資﹐【湘錄有『乃金錢一百』五字。】皆良金也。中五六金﹐一半尙鐵。由玆一膳﹐身輕無疾﹐天禧中﹐已一百五十歲﹐長遊都市﹐後隱不見。

○羅眞人

太平興國四年﹐綿州羅江縣羅公山眞人羅公遠舊廬﹐有人乘車往來山中﹐石上有新轍迹﹐深三尺餘﹐【湘錄有『石』字。】盡五色。知州種士衡緣轍迹至洞口﹐聞雞犬聲。【見湘山野錄。】

○胡僧法調

西晉時﹐有胡僧法調至洛陽﹐見晉家宮闕﹐嘆曰﹕『此正似兜率天宮﹐但生死之力營建﹐非道力所成耳。』將終﹐與徒眾別﹐謂之曰﹕『山河天下皆變滅﹐而況人身而得久長﹖但能專心淸淨﹐屏除三毒﹐形數𨿽乖﹐其會必同。』言訖而卒。

○佛經

佛經之入中國﹐自竺法蘭﹑摩騰二師。以後漢明帝時﹐曁至白馬寺﹐首譯四十二章經。歷晉及十六國南北朝曁唐﹐皆有梵僧自五天竺來﹐及華人之善竺音者﹐疊相翻譯﹐訖開元﹐錄凡大小乘經律論聖賢集共五千四十八卷。至貞元﹐又別錄新經二百餘卷。元和之後﹐譯經遂廢。太宗太平興國初﹐有梵僧法賢﹑法天﹑施護三人﹐自西域來﹐雅善華音﹐太宗宿受佛記﹐遂建譯經院於太平興國寺。訪得鳳翔釋淸照﹐深識西竺文字﹐因盡取國庫新貯西來梵夾﹐首令三梵僧詮擇未經翻者﹐各譯一卷﹐集兩街義學僧評議。論難鋒起﹐三梵僧以梵經華言對席讀﹐眾僧無以屈﹐譯事遂興。後募童子五十人﹐令習梵學﹐獨得惟淨者﹐乃江南李王之子﹐惠悟絕異﹐盡能通天竺文字。今上卽位初﹐陳恕達議﹐以爲費國家供億﹐願罷之。上以先朝所畱意﹐不許。訖今所譯新經論學﹐凡五百餘卷﹐自至道以後﹐多惟淨所翻也。大中祥符四年﹐譯眾上言﹐請如元正造錄﹐詔令潤文官參知政事趙安仁與翰林學士楊億同編修﹐凡爲二十卷。乃降賜太宗所作釋門文字﹐令編其名題入錄。安仁等及釋眾再上表﹐請禦制釋門文章﹐許之。六年三月﹐賜禦制法音前集七卷﹐共論次其文理﹐以附於先皇之次﹐而冠於東土聖賢集之首。譯經院置潤文官﹐嘗以南北省官學士充﹐中使一人監院事。譯經常以梵僧﹐後令惟淨同譯﹐經梵學筆受二人﹐譯綴文二人﹐評議二人﹐皆選名徳有義學僧爲之。

○諭浩造塔

錢鏐曰﹕『釋迦眞身舍利塔﹐見於明州鄞縣﹐卽阿育王所造八萬四千﹐而此震旦得十九之一也。』鏐造南塔以奉安﹐俶在國﹐天火屢作﹐延燒此塔﹐一僧奮身穿烈焰﹐登第三級﹐持之而下﹐衣裳膚體多被燒灼。太平興國初﹐俶獻其地﹐太宗命取塔禁中﹐度開寶寺西北闕地﹐造浮圖十一級﹐下作天宮﹐以葬舍利。葬日﹐上肩舁微行﹐自安置之﹐有白光由塔一角而出。上雨涕﹐其外都人萬眾皆灑泣﹐燃指焚香於臂掌者無數。內侍數十人﹐願出家掃灑塔下﹐悉度爲僧。上謂近臣曰﹕『我曩世嘗親佛座﹐但未通宿命﹐不能了了見之耳。』初造塔﹐得浙東匠人諭浩﹐浩不食葷茹﹐性絕巧﹐先作塔式以獻。每建一級﹐外設帷帟﹐但聞椎鑿之聲﹐凡一月而一級成。其有梁柱齪齬未安者﹐浩周旋視之﹐持搥橦擊數十﹐卽皆牢整。自云此可七百年無傾動。人或問其北面稍髙﹐浩曰﹕『京城多北風﹐而此數十步﹐乃五丈河﹐潤气津浹﹐經一百年﹐則北隅微墊﹐而塔正矣。』塔成﹐而浩求度爲僧﹐數月死﹐世頗疑其異。【見楊文公談苑。】

○吳長文

吳長文﹐博學通古今﹐尢不喜釋氏﹐其父卒﹐不召僧﹐不作佛事。居常閭巷。細民與其父相往來者﹐人贈二縑。子華爲長文作墓銘﹐都不及之﹐蓋子華信奉釋氏。韓魏公亦曰﹕『此事親之際﹐尢爲難也。』

○死後出家

熙寧中年﹐王禹玉丞相奏亡妻慶國夫人鄭氏﹐臨終遺言﹐乞度爲女眞。勑特許披戴﹐賜名希眞﹐仍賜紫衣﹐號衝靜大師。【見倦遊雜錄。】

○建寺

太平興國寺﹐舊龍興寺也﹐世宗廢爲龍興倉。國初﹐寺主僧屢擊登聞鼓﹐求復爲寺﹐上遣中使持劍以詰之﹐曰﹕『此寺前朝所廢﹐爲倉敖以貯軍糧﹐汝何故煩瀆帝庭﹖朝命令斷取汝首。』仍戒之曰﹕『儻偃蹇怖畏﹐卽斬之。或臨刑無懼﹐卽未可行刑。』旣訊﹐其僧神色自若﹐引頸就戮。中使以聞﹐上大感嘆﹐復以爲寺。官爲營葺﹐極於宏壯。又修舊封禪寺爲開寶寺﹐前臨官街﹐北鎭五丈河﹐屋數千間﹐連數坊之地﹐極於巨麗。

○西域僧覺稱

大中祥符初﹐有西域僧覺稱來﹐館於傳法院﹐其僧通四十餘本經論﹐年始四十餘歲。丁謂延見之﹐嘉其敏惠﹐遣人送至予處﹐與譯同來﹐設茶果。問之﹐譯云﹕『入此國﹐見屠殺豬羊﹐縣肉市肆﹐甚不忍觀﹐見此方人心頗惡。彼西土﹐或一國人全不食肉。』予問能畱此土否﹖覺稱云﹕『願至五臺﹐謁文殊卽還。』乃心思戀本國﹐不樂居此。因索紙以竹筆作梵書﹐橫行數十字﹐請淨公譯云﹕『稽首摧伏諸魔力﹐我智者【本名】覺稱﹐出家至今﹐十九臘﹐渠胝偈句義能說﹐後復作聖徳頌』﹐以上文理甚富。上問其所欲﹐但求全襕袈裟﹐歸置金剛坐而已。詔尙方造以給之。覺稱自言酤蘭左國人﹐剎帝利性善﹐盡於譯堂北壁畫釋迦面﹐與此方絕異。

○云豁入定

吉州西峯寶龍院僧云豁﹐常入定﹐歲餘一出。大中祥符三年﹐上遣中使趙履信取至闕下﹐宣於北禦園捨中﹐扃鐍之﹐月餘始出定。苦告求歸﹐厚賜以遣之。【見楊文公談苑。】

○王中正

汀州王捷﹐少商江淮間。咸平初﹐遇一人於南康逆旅﹐衣道士服﹐儀狀甚偉。後屢見之﹐授其黃金術﹐仍付以神劍﹐且戒之曰﹕『非遇人君﹐不可妄泄。』後徉狂叫呼上饒市中﹐配流嶺南﹐逃歸京師﹐撾登聞鼓自陳。上召與語﹐悅之﹐命之官﹐更名中正﹐寓居中官劉承珪家。承珪上言﹐數聞中正與人語﹐聲如童子﹐云﹕『我司命眞君也。』中正丞【澠錄作『亟』。】遷神武大將軍﹑康州團練使﹐常以藥金銀獻上﹐以助國費。卒贈嶺南節度使﹐【澠錄有『世』字。】謂之燒金王先生﹐建祠元【澠錄作『永』。】寧院西。至今禦府猶有中正所獻金及鑪鉗殘藥。【見澠水燕談。】

○方士謁鍾弱翁

鍾弱翁傅帥平涼﹐戎事有間﹐延賓客。一日﹐有方士偕眾道通謁﹐幅巾衣白紵﹐短不掩骭﹐气局廣深﹐進退從容中度。從牧童﹐牽黃犢﹐立庭下。弱翁異之﹐指牧童曰﹕『道人頗能賦此乎﹖』笑曰﹕『不煩我語﹐是兒能之。』牧童乃擘箋放筆﹐大書曰﹕『艸鋪橫野六七里﹐笛弄晚風三四聲。歸來飽飯黃昏後﹐不脫蓑衣臥月明。』旣去﹐郡人皆見方士擔兩大甕﹐長歌出郭﹐迹之不見。章質夫聞曰﹕『甕乃二口﹐豈呂洞賓耶﹖』【見西淸詩話。】

○王參政

王參政伯庸得疾﹐旣委頓﹐是夕有靈鶴十餘只﹐空中嘹唳。八月二十日﹐夜三更﹐月甚明﹐時其弟純臣差知亳州﹐公人來迎候者﹐皆以爲怪訝。須臾聞宅中慟哭﹐羣鶴遂散﹐時人以謂伯庸當作仙官爾。

○日本僧

景徳三年﹐予知銀臺通進【明抄本作『政』。】司﹐有日本僧入貢﹐遂召問之。僧不通華言﹐善書札﹐命以牘對﹐云﹕『住天臺山延歷寺﹐寺僧三千人﹐身名寂照﹐號圓通大師。國王年二十五﹐大臣十六七人﹐郡僚百許人。每歲春秋二時﹐集貢士﹐所試或賦或詩﹐凡及第者﹐常三四十人。國中專奉神道﹐多祠廟﹐伊州有大神﹐或托三五歲童子降言禍福事。山州有賀茂﹐明神亦然。書有史記﹑漢書﹑文選﹑五經﹑論語﹑孝經﹑爾雅﹑醉鄕日月﹑禦覽﹑玉篇﹑蔣魴歌﹑老列子﹑神仙傳﹑朝野僉載﹑白集六帖﹑初學記。本國有國史祕府略﹐日本記﹐文館詞林﹐混元錄等書。釋氏論及疏抄傳集之類多有﹐不可悉數。』寂照領徒七人﹐皆不通華言。國中多習王右軍書﹐寂照頗得其筆法。上召見﹐賜紫衣束帛﹐其徒皆賜以紫衣﹐復館於上寺。寂照願遊天臺山﹐詔令縣道續食。三司使丁謂見寂照﹐甚悅之。謂﹐姑蘇人﹐爲言其山水奇﹐見寂照心愛﹐因畱止吳門寺。其徒不願住者﹐遣數人歸本國﹐以黑金水瓶寄謂﹐並詩曰﹕『提攜三五載﹐日用不曾離。曉井斟殘月﹐春鑪釋夜凘。鄱銀難免侈﹐萊石易成虧。此器堅還實﹐寄君應可知。』謂分月俸給之﹐寂照漸通此方言﹐持戒律精至﹐通內外學﹐三吳道俗以歸向。寂照東遊﹐予遺以印本圓覺經﹐並詩送之。後寄書﹐舉予詩中兩句云﹕『身隨客槎遠﹐心與海鷗親』﹐不可忘也。圓覺固目不暫捨云。後南海商人船自其國還﹐得國王弟與寂照書﹐稱野人若愚﹐書末云﹕『嗟乎﹗絕域殊方﹐雲濤萬里。昔日芝蘭之志﹐如今胡越之身。非歸云不報﹐心懷非便﹐風不傳音問﹐人生之限﹐何以過之﹖』後題寬弘四年九月。又老大臣藤原道長書﹐略云﹕『商客至﹐通書﹐誰謂宋遠﹖用慰馳結。先巡禮天臺﹐更可攀五臺之遊﹐旣果本願﹐甚悅﹑甚悅。懷土之心﹐如何再會。胡馬猶向北風﹐上人莫忘東日。』後題寬弘五年七月。又治部卿源從英書﹐略云﹕『所諮唐歷以後史籍﹐及他內外經書﹐未來本國者﹐因寄便風爲望。商人重利﹐惟載輕貨而來﹐上國之風絕而無聞﹐學者之恨在此一事。』末云﹕『分手之後﹐相見無期﹐生爲兩鄕之身﹐死會一佛之土。』書中報寂照俗家﹐及墳墓事甚詳悉。後題寬弘五年九月。凡三書﹐皆二王之迹﹐而野人若愚章艸特妙﹐中土能書者亦鮮及。紙墨尢精﹐左大臣乃國之上相﹐治部九卿之列。【見楊文公談苑。】

○郭忠恕

郭忠恕﹐字恕先﹐以字行。能屬文﹐善史書。周廣順中﹐累爲周易博士﹐貶幹州司戶﹐秩滿﹐遂不復仕。多遊岐雍宋洛間﹐縱酒﹐逢人無貴賤﹐常口稱貓。遇山水佳處﹐絕糧數日不食。盛夏暴於日中﹐體不沾汗﹔窮冬大寒﹐鑿河冰而浴﹐溶傍冰凘皆釋。太宗召授國子監主簿﹐縱酒自肆﹐謗讟時政﹐太宗怒﹐決杖配登州。行至齊州臨邑﹐謂部送吏曰﹕『我逝矣。』因掊地﹐窟才容面而卒。遂槁葬於道左﹐後數日﹐有取其屍攺葬﹐視之空空﹐若蟬蛻然。

○許旌陽家田夫

洪州西山﹐有異人於大夫婦﹐出入山中﹐相傳許旌陽家田夫也。旌陽使出取米﹐及歸﹐拔宅升仙矣﹐遂止爲地仙。於大有詩云﹕『自從明府升仙後﹐出入塵寰直至今。不是藏名渾時俗﹐賣柴沽酒貴安心。』妻寄於大詩曰﹕『昨日因行過翠微﹐醮壇風冷杏花稀。碧桃爲我傳消息﹐何事人間去不歸﹖』至今有見之者。

○朱池寺僧

余往歲侍親睦州壽昌縣﹐朱池寺寺僧卒方數日﹐其弟子出卒前一日手寫一頌云﹕『孤燈寂寂夜堂深﹐寒雨瀟瀟響竹林。大底浮生只如此﹐不須哀怨動悲音。』字甚端謹﹐斯亦異矣。【見李希聲詩話。】

宋朝事實類苑卷第四十三

●宋朝事實類苑卷第四十四

仙釋僧道﹝二﹞

◆仙釋僧道﹝二﹞

趙自然

神仙二事

佛牙

吳僧文捷

金剛題志

雁蕩山老人

廬山錢文

趙抱一

賀蘭捷眞

禮法師

光梵大師

趙山人

謝仙火

行火眞君

黃覺

許昌齡

僧無夢

黑殺將軍

正覺禪師

張乖崖

風和尙

僧惠圓

○趙自然

趙自然﹐太平州人﹐夢一人綸巾素袍﹐須髮斑白﹐自雲姓陰﹐引之登山。曰﹕『汝有道气﹐教汝辟穀之法。』乃出靑栢枝﹐令啖﹐夢中食之﹐及覺﹐遂不食。又夢老人教以篆書數百字﹐寤記之﹐寫以示人﹐皆不能識﹐或雲天篆也﹐乃道家符籙耳。太宗召賜道服﹐後因病﹐食穀如故。

○神仙二事

神仙之說﹐傳聞固多﹐予之目覩者二事。供奉官陳允﹐任衢州監酒稅日﹐允已老﹐發禿齒脫。有客候之﹐稱孫希齡﹐衣服甚襤縷﹐贈允藥一刀圭﹐令揩齒﹐允不甚信之。暇日﹐因取揩上齒﹐數揩而良久歸家﹐家人見之﹐皆笑曰﹕『何爲以墨染須﹖』允驚﹐以鑑照之﹐上髯墨如漆矣。急去巾﹐視童首之發﹐已長數寸﹐脫齒已隱然有生者。予見允時﹐年七十餘﹐上髯及髮盡黑﹐而下髯如雪。又正郎蕭渤罷白波輦運﹐至京師﹐有黥卒姓石﹐能以瓦石沙土手按之﹐悉成銀。渤厚禮之﹐問其法﹐石曰﹕『此眞气所化﹐未可遽傳。若服丹藥﹐可呵而變也。』遂授渤丹數粒﹐渤餌之﹐取瓦石呵之﹐皆成銀。渤乃丞相荊公姻家﹐是時丞相當國﹐予爲宰士﹐目覩此事。都下士人求見石者如市﹐遂逃去﹐不知所在。石才去﹐渤之術遂無驗。石﹐齊人也﹐時曾子固守齊﹐聞之﹐亦使人訪其家﹐了不知石所在。渤旣服其丹﹐亦宜有補年壽﹐然不數年間﹐渤乃病卒﹐疑其所化特幻耳。

○佛牙

熙寧中﹐余察訪過咸平。是時劉定子先知縣事﹐同過一佛寺。子先謂余曰﹕『此有一佛牙﹐甚異。』予乃齋潔取視之﹐其牙忽生舍利﹐如人身之汗﹐颯然湧出﹐莫知其數。或飛空中﹐或墮地﹐人以手承之﹐卽透過﹐著牀榻﹐摘然有聲﹐復透下﹐光明瑩徹﹐爛然滿目。予到京師﹐盛傳於公卿間﹐後有人迎至京師﹐執政官取入東府﹐以次流布士大夫之家﹐神異之迹﹐不可悉數。有詔畱大相國寺﹐創造木浮圖以藏之﹐今相國寺西塔是也。

○吳僧文捷

吳僧文捷﹐戒律精苦﹐奇迹甚多﹐能知宿命﹐然罕與人言。予羣從爲知制誥知杭州﹐禮爲上客﹐遇嘗學誦揭帝咒﹐都未有人知。捷一日相見﹐曰﹕『舍人誦咒﹐何故闕一句﹖』旣而思其所誦﹐果少一句。浙人多言文通不壽﹐一日﹐齋心往問捷﹐捷曰﹕『公更三年爲翰林學士﹐壽四十歲。後當爲地下職任﹐事權不減生時。與楊樂道待制聯曹﹐然公此時﹐當衣衰絰視事。』文通聞之大駭﹐曰﹕『數十日前﹐曾夢楊樂道相過云「受命與公同職事﹐所居甚樂﹐愼勿辭也。」』後數年﹐果爲學士﹐而丁母喪﹐年三十九矣。明年秋﹐文捷忽使人與予言此﹐時文通在姑蘇﹐急往錢塘見之。文捷驚曰﹕『公大期此日﹐何用更來﹖宜卽速還。』屈指計之﹐曰﹕『急行﹐尙可到家。』文通如其言﹐馳還徧別骨肉﹐是夜無疾而終。文捷與人言多如此﹐不能悉記﹐此吾家事耳。捷常持如意輪咒﹐靈變尢多﹐瓶中水咒之則湧立。畜一舍利﹐晝夜常轉於琉璃瓶中。捷行道遶之﹐捷行速﹐則舍利亦速﹐行緩﹐則舍利亦緩。士人郎忠厚事之至謹﹐就捷乞以舍利﹐捷遂與之﹐護甚嚴。一日﹐忽失所在﹐但空瓶耳。忠厚齋戒﹐延文捷加持﹐少頃﹐見觀音像衣上一物蠢蠢而動﹐疑其虫也﹐試取﹐乃所亡舍利。如此者非一。忠厚以予愛之﹐持以見歸﹐予家至今嚴奉﹐蓋神物也。

○金剛題志

郢州漁人擲网於漢水﹐至一潭底﹐舉之覺重﹐得一石﹐長尺餘﹐圓直如斷豚﹐細視之﹐乃羣小蛤﹐鱗次相比﹐綢繆鞏固。以物試抉其一端﹐得一書卷﹐乃唐天寶年所造金剛﹐題志甚詳﹐字法奇古。其末云﹕『醫博士聶比陽縣令朱均施』﹐比陽乃唐州屬邑。不知何年墜水中﹐首尾略無沾漬﹐爲土豪李孝源所得。孝源素奉佛﹐寶藏其書﹐蛤筒復養之水中﹐客至欲見﹐則出以視之。孝源因感經像之聖異﹐施家財萬餘緡﹐寫佛經一藏於郢州興陽寺﹐特爲嚴麗。

○雁蕩山老人

熙寧七年﹐嘉興僧道親﹐號通照大師﹐爲秀州副僧正。因遊溫州雁蕩山﹐自大龍湫回﹐欲至瑞鹿院﹐見一人衣布襦﹐行澗邊﹐身輕若飛﹐履木葉而過﹐葉皆不動﹐心疑其異人﹐乃下澗中揖之﹐遂相與坐於石上﹐問其氏族閭裏年齒﹐皆不答。須髮皓白﹐面色如少﹐謂道親曰﹕『今宋朝第六帝也﹐更後九年﹐當有疾﹐汝可持吾藥獻天子。此藥﹐人臣不可服﹐服之有大責﹐宜善保守。』乃探囊出一丸﹐指端大﹐紫色﹐重如金錫。以授道親﹐曰﹕『龍壽丹也。』欲去﹐又謂道親曰﹕『明年歲當大疫﹐吳越尢甚﹐汝名已在死籍﹐今食吾藥﹐勉修善業﹐當免此患。』探囊中﹐取一栢葉與之﹐道親實時食之。老人曰﹕『定免矣。愼守吾藥﹐至癸亥歲﹐自詣闕獻之。』言訖遂去。南方大疫﹐兩浙無貧富皆病﹐死者十有五六﹐道親殊無恙。至元丰六年夏﹐夢老人趣之﹐曰﹕『時至矣﹐何不速詣闕獻藥﹖』夢中爲雷霆驅逐。惶懼而起﹐徑詣秀州﹐具述本末﹐謁假入京﹐詣尙書省獻之。執政親問﹐以爲狂人﹐不受其獻。明日﹐因對奏知﹐上急使人追尋﹐付內侍省問狀﹐以所遇對。未數日﹐先帝果不豫﹐乃使幹當禦藥院梁從政﹐持禦香﹐賜裝錢百千﹐同道親乘驛詣雁蕩山﹐求訪老人﹐不復見﹐乃於所遇處﹐焚香而還。先帝尋康復﹐謂輔臣曰﹕『此但預示服藥兆耳。』聞其藥至今在彰善合﹐當時不曾進禦。

○廬山錢文

廬山太平觀﹐乃九天采訪使者祠﹐自唐開元中創建。元丰二年﹐道士陶智仙建一捨﹐令門人陳若拙董作﹐發地忽得一瓶﹐封鐍甚固﹐破之﹐其中皆五色土﹐惟有一銅錢﹐文有『應元保運』四字﹐若拙得之﹐以歸其師﹐不甚爲異。至元丰四年﹐忽有詔﹐進號九天采訪使者爲應元保運眞君﹐遣內侍廖維持禦書殿額賜之﹐乃與錢文符同。時知制誥熊本提舉太平觀﹐具聞其事﹐召本觀主首推詰其詳﹐審其無僞﹐乃以其錢付廖維﹐表獻之。【見筆談。】

○趙抱一

秦州趙抱一者﹐初嘗牧牛田間﹐一夕﹐有人叩門召之﹐以杖引行﹐杖端有气如煙﹐其香可悅。俄至山崖絕頂﹐見數人會飲﹐音樂交奏﹐抱一駭莫能測。會巡檢過其下﹐聞樂聲﹐以爲羣盜歡集﹐令呼民梯山而上﹐至則無所覩﹐惟抱一獨在﹐援以下之﹐自是不食。大中祥符四年至京師﹐猶丱角﹐詔賜名爲道士。【見談苑。】

○賀蘭捷眞

賀蘭捷眞﹐不知何許人﹐爲道士﹐自言百餘歲﹐善服气﹐不憚寒暑。往往不食﹐或時縱酒﹐遊市廛﹐啖腐肉數斤。後召至闕下﹐眞宗賜之以詩。【出範蜀公蒙求。】

○禮法師

明州天臺教主禮法師﹐髙僧也﹐聚徒四百眾﹐以往生淨土訣勸眾修行。晚結十僧﹐修三年懺﹐燒身爲約。楊大年慕其道﹐三以書畱之云﹕『億聞我師比修千日之懺﹐特【湘錄作『將』。】捨四大之軀﹐結淨社【湘錄作『士』。】之十僧﹐生樂邦之九品。竊曾具懇﹐冀徇羣情﹐乞住世以爲期﹐廣傳道以興利﹐願希垂諾﹐冀獲瞻風。』後禮師終不諾。又詒書杭州天竺式懺主﹐托渡江畱之。【湘錄有『云』字。】『億再拜﹐昨爲明州禮教主宏發願心﹐精修懺法﹐結十人之淨侶﹐約千日【湘錄作『三載』。】之近期﹐決取樂國之往生﹐並付火光之正受。再懷景重﹐切欲勸畱。誠以天臺大教【湘錄有『之』字。】宗師﹐海國羣倫之歸向。傳演祕詮之學﹐增延慧命之期。冀期住世之悠長﹐廣作有情之饒益。遂形懇請﹐罄敍誠言﹐得其報音﹐確乎不奪。慮喪人天之眼目﹐孰爲象季之津梁﹖懺主大師﹐同稟哲師﹐並化本國﹐可願涉錢塘之巨浪﹐造鄞水之淨居﹖善說無窮﹐宜伸於理﹐奪眞機相契﹐須仗於神交。』是年誕節﹐懇永興寇相國薦紫服畱之。馬副樞知節請大年撰其父全乂神道碑﹐潤筆一物不受﹐止求薦一師號。馬樞奏﹕『臣以楊某爲先臣撰碑﹐況辭臣潤筆﹐國之常規﹐乞降聖旨﹐俾受臣所贈。』眞宗召大年問之﹐因得以其事言﹐【『言』﹐湘錄作『爲奏』。】眞宗深加嘆重﹐謂大年曰﹕『但傳朕意﹐畱之住世﹐若師號﹐朕與之。潤筆﹐卿宜無讓。』遂賜號法智大師﹐住世七年﹐方入滅。錢希白碑其異於塔。

○光梵大師

譯經鴻臚少卿光梵大師惟淨﹐江南李王從謙子也。通敏有先識﹐解五竺國梵語。慶曆中﹐朝廷百度例務減省﹐惟淨知言者必廢譯館﹐【湘錄作『經』。】不若預奏乞罷之。『臣聞在國之初﹐大建譯園﹐逐年聖節﹐西域進經﹐合今新舊﹐何啻萬軸﹐盈函溢屋﹐佛語多矣。又況鴻臚之設﹐虛費祿廩﹐恩錫用給﹐率養屍素﹐欲乞罷廢。』仁宗曰﹕『三聖崇奉﹐朕焉敢罷﹖且又賝貢所籍名件﹐皆異域文字﹐非鴻臚安辧﹖』因不允。未幾﹐孔中丞道輔果乞廢罷﹐上因出惟淨疏示之﹐方已。景佑中﹐景靈宮鋸傭解木﹐木旣分﹐中有虫鏤紋數十字﹐如梵字傍行之狀﹐因進呈。仁宗遣都知羅崇勛﹑譯經潤文使夏英公竦詣傳法院﹐特詔開堂導譯﹐【凡聖節譯經﹐卽謂之開堂。】冀得祥異之語以讖國。獨淨焚天香導譯﹐踰刻方曰﹕『五竺無此字﹐不通辯譯。』左璫恚曰﹕『諸【湘錄作『請』。】大師且領聖意﹐若稍成文﹐譯館恩例不淺。』而英公亦以此意諷之﹐淨曰﹕『某等幸若蠹紋稍可箋辧﹐誠教門之殊光﹐恐異日彰謬妄之迹﹐𨿽萬死何補﹖』二官竟不能屈﹐遂寫奏稱非字。惟淨皇佑三年入滅﹐碑其塔者﹐此二節特不書﹐惜哉﹗【見湘山野錄。】

○趙山人

趙山人景﹐趙昂學士親弟﹐愚熟識之。善導引煉藥﹐向爲東陽簿﹐棄官歸﹐似有所遇。年八十餘﹐落魄在塵中﹐未嘗騎馬﹐遠近攜一拄杖而去。皇佑初﹐至虞城旅邸﹐翹一足坐於牀﹐倚杖而終﹐其屍不壞﹐於今在虞城尼寺中安厝。

○謝仙火

歐陽永叔侍郎說﹐永州有一亭﹐爲火所燒﹐獨存一柱﹐柱根下倒刻三字云﹕『謝仙火。』好事者問何仙姑﹐【何姑永州之異人也。】仙姑曰﹕『此雷部中有姓名﹐夫婦二人﹐所長才三尺﹐潔白如玉﹐其名謝仙﹐主行火者。』【見趙康靖公見聞錄。】

○行火眞君

內中舊有玉石三淸眞像﹐初在眞遊殿﹐旣而大內火﹐遂遷於玉淸昭應宮﹐已而玉淸又火﹐【歸田有『又』字。】遷於洞眞﹐洞眞又火﹐遷於上淸﹐上淸又火﹐皆焚蕩無孑遺﹐遂又遷於景靈。而宮司道官相與惶恐上言﹐眞像所至輙火﹐景靈必不免﹐願遷他所。遂遷於集禧宮迎祥池水心殿﹐而都人謂之行火眞君也。【此條今見歸田錄卷一。】

○黃覺

黃覺善詩﹐梅昌言出鎭並州﹐覺贈詩曰﹕『五馬雍容出鎭時﹐都人爭看好風儀。文章一代喧髙價﹐忠直三朝受聖知。帳下軍容森劍戟﹐門前行色擁旌旗。云籠古戍黃楡暗﹐雪滿長郊白艸衰。出去暫閒貔虎幕﹐歸來須占鳳凰池。須間未有一莖白﹐陶鑄蒼生固不遲。』梅雅自修飾﹐容狀偉如﹐得詩大喜之。覺仕宦不遂﹐嘗送客都門外﹐至則客已遠。不及﹐旅捨中見一羽士在側﹐因取所攜酒炙呼道士共飲食之。旣罷﹐道士舉杯摭水寫呂字﹐覺始悟其爲呂洞賓也。道士又曰﹕『明年江南見君。』覺果得江南官﹐及期﹐見道士出懷中大錢七﹐其次十﹐又三小錢﹐曰『數不可益也』。予藥可數寸許﹐告曰﹕『歲旦以酒且磨服之﹐可保一歲無疾。』覺如其言﹐至七十餘﹐藥亦垂盡﹐作詩曰﹕『牀頭歷日無多子﹐屈指明年七十三。』果以是歲終。【見劉貢父詩話。】

○許昌齡

潁陽石唐山﹐一峯特峙﹐勢雄秀﹐獨岐遙通﹐絕頂有石室﹐邢和璞算心處也。治平中﹐許昌齡者﹐安世諸父﹐蚤得神仙術﹐杖策來居﹐天下傾焉。後遊太淸宮﹐時歐陽文忠公守亳社﹐公生平不肯信老佛﹐聞之﹐邀致州捨與語﹐豁然有悟﹐贈之詩曰﹕『綠發靑瞳瘦骨輕﹐飄然乘鶴去吹笙。郡齋坐覺風生竹﹐疑是孫登長嘯聲。』公集中許道人石唐山隱者﹐皆昌齡也。一日﹐公問道﹐許告以公屋宅已壞﹐難復語此﹐但明了前境﹐猶庶幾焉。且道公昔遊嵩山﹐見神淸洞事。公默有所契﹐語祕不傳。後公歸汝陰﹐臨薨﹐以詩寄之。『石唐仙室紫雲深﹐潁陽眞人此算心。眞人已去升寥廓﹐歲歲巖花自開落。昔公曾爲洛陽客﹐偶向巖前坐盤石。四字丹書萬仞崖﹐神淸之洞鎖樓臺。云深路絕無人到﹐鸞鶴今應待我來。』公又嘗手書昌齡詩﹕『南莊相對北莊居﹐更入深山十里餘。幽路每尋樵徑上﹐眞心還與世情疎。雲中犬吠流星過﹐天外雞鳴曉日初﹐昨日有人相問訊﹐旋將落葉寫回書。』讀此﹐想見其人矣。神淸洞﹐世固詳其事﹐而昌齡尢瑰異﹐信公眞神仙中人也。【西淸詩話。】

○僧無夢

有僧法名無夢﹐自云鄯州人﹐多教化村落間。手持一木牌﹐上書詩二首﹐一云﹕『身爲車兮心爲軾﹐車動軾隨何計息。交梨火棗是誰無﹖自是不除荊與棘。』二云﹕『身爲客兮心爲主﹐主人平和客安堵。若還主客不康寧﹐精神管定隨君去。』後至封丘縣富固村﹐曰﹕『此一片地﹐可以寄吾身。』乃坐化去。【名賢詩話。】

○黑殺將軍

開寶中﹐有神降於終南道士張守眞﹐自言我天之尊神﹐號黑殺將軍﹐與玄武﹑天蓬等列爲天之三大將。言禍福多驗﹐每守眞齋戒請之﹐神必降室中﹐風肅肅然﹐聲如嬰兒﹐獨守眞能曉之。太祖不豫﹐驛召守眞至闕下﹐館於建隆觀﹐令下神。神言﹕『天上宮闕已成﹐玉鎖開﹐晉王有仁心。』言訖﹐不復降。太祖以其妖﹐將加誅﹐會晏駕。太宗卽位﹐築宮於山陰﹐將塑像﹐請於神。神曰﹕『我人形﹐怒目被髮﹐騎龍按劍﹐前指一星。』如其言造之。六年﹐宮成﹐封神爲翊聖將軍﹐每歲春秋﹐遣中使祈醮﹐立碑記其事。守眞時來京師﹐得召見。至道三年春﹐太宗弗豫﹐召守眞至﹐令爲下神﹐守眞屢請﹐神不降。歸﹐才至而卒。後數日﹐宮車晏駕﹐此事異也。【楊文公談苑。】

○正覺禪師

僧本逸﹐俗姓彭氏﹐福州閩人也。幼不茹葷﹐九歲出家﹐年十五辭普度恩不受﹐後四年﹐以試經中。遊方至廬山﹐依開元寺暹禪師﹐一日入室﹐舉達摩傳法偈﹐於此頓悟。住饒州薦福院﹐凡十五年﹐學徒寢盛。至元丰六年﹐詔住大相國寺智海禪院﹐賜以紫衣﹐號正覺禪師。自王公至士庶﹐皆敬慕之﹐於紹聖三年六月中升堂﹐舉手示眾曰﹕『撒手那邊千聖【明抄本作『裏』。】外﹐回頭堪作火中牛。』眾莫之測﹐翌日﹐沐浴更衣﹐升坐集眾而逝。眾乃號呼曰﹕『師慈爲人﹐今日何不畱一言而去﹖』須臾師復開目﹐伸手索筆﹐作頌曰﹕『七十四年如掣電﹐臨行爲君通一綫。鐵牛勃跳過新羅﹐撞破虛空七八片。』遂擲筆於地﹐復儼然而逝。方暑﹐經三日﹐體色不變﹐都人敬禮者雲集﹐眾乃葬師於東郊之塔。

○張乖崖

乖崖公在蜀﹐設廚刲羊及百﹐口具毛角﹐召行人估賣﹐納錢送一僧院﹐令與羊子轉經。有一學禪僧得錢來謝﹐公與之坐﹐且曰﹕『微僧自來不轉經﹐昨日亦爲羊子轉經兩卷。』公厲聲曰﹕『和尙轉則便轉﹐和尙如了得﹐便莫轉﹐爲甚恰爲羊子轉﹖』呵起之﹐公動不容佞﹐皆若此類。

二

乖崖公言﹐未及第時﹐至鄭州﹐有一山人﹐气貌甚古﹐同宿旅中﹐與之語﹐皆塵外之事。問﹐不言姓氏﹐自稱神和子而已。質明爲別﹐語吾云﹕『異日相會於西川。』吾稍異之。昨因患頭瘡未損﹐蒙聖恩差入內﹐內侍省髙班羅自賓到川﹐奉傳聖旨撫問﹕『卿治郡不易﹐頭上瘡子痊否﹖』某感君父至恩﹐遂於龍興觀設醮﹐乞保殘軀﹐畢期報國。是夕﹐吾坐寐中﹐夢疇昔神和子謂吾曰﹕『頭上瘡﹐公勿疑﹐不是死病。』及覺﹐語與道士王文正﹐文正云﹕『曾收得鄭韶州處士贈神和子歌』﹐索而閱之﹐益異其事。乃建大閣﹐上下十四間﹐號曰仙遊閣。吾故曰﹕『神仙旣便於西遊﹐士庶不妨於登覽。』其歌先在觀內五靈院﹐刻石存焉。

三

乖崖公在成都府﹐嘗夜夢謁紫府眞君﹐接語未久﹐吏忽報請到西門黃兼濟承事。兼濟以幅巾道服而趍﹐眞君降階接之﹐禮頗隆盡﹐且揖張公坐承事之下。詢顧詳款﹐似有欽嘆之意。公翌旦﹐卽遣典客詣西門﹐請黃承事者﹐戒令具常所衣服來。比至﹐果如夢中所見﹐公卽以所夢告之。問平日有何陰徳﹐蒙眞君厚遇如此﹐且居某之上座邪﹖兼濟云﹕『無它長﹐惟每歲遇禾麥熟時﹐以錢三萬緡收糴﹐至明年禾麥未熟﹐小民艱食之際﹐糶之﹐價直不增﹐升斗亦無髙下。在我者初無所損﹐而小民得濟所急。』公曰﹕『此承事所以坐某之上也。』卽索公裳﹐令二吏掖之﹐使端受四拜。嗚呼﹐古先聖賢聞一善言﹐見一善行﹐若決江河﹐霈然莫之能禦。而公以夢中所得﹐屈己於一封部中人﹐夫豈詐善以要譽哉﹖欲使人知神明有以勸察﹐而不敢私耳。然則公之所積﹐又當如何﹖二公名字﹐固在仙籍﹐而黃君後裔繁衍﹐至今在仕路者﹐比比靑紫。建炎四年十一月一日﹐開封劉靖子直書於妙嚴院﹐有樂道積善者爲我刻板以廣其傳﹐冀其聞黃氏之風而悅之者﹐推賞善救物之心﹐膺天道好還之徳﹐神明共喜﹐福壽無量﹐豈曰小補之哉﹗【見忠定公語錄。】

○風和尙

邢州開元寺僧法明﹐落魄不檢﹐嗜酒好博﹐每飲至大醉﹐惟唱柳永詞。【明抄本有『曲』字。】由是鄕人莫不侮之﹐或有召齋者﹐則不赴﹐有召飲者則欣然而從。酒酣﹐乃謳柳詞數闋而後已。日以爲常﹐如是者十餘年﹐里巷小兒﹐皆目爲風和尙。一日忽謂寺眾曰﹕『吾明日當逝﹐汝等無出觀吾往焉。』眾僧笑曰﹕『豈有是哉﹖』翌日晨起﹐法明乃攝衣就坐﹐遽呼眾曰﹕『吾往矣﹐當畱一頌而去。』眾僧驚愕﹐急起以聽﹐法明曰﹕『平生醉裏顚蹶﹐醉裏卻有分別。今宵酒醒何處﹖楊柳岸﹐曉風殘月。』言訖﹐跏趺而逝﹐眾嘆異之﹐因以厚葬焉。

○僧惠圓

僧惠圓﹐俗姓幹氏﹐開封酸棗人也。本田家子﹐幼出家於本邑建福寺﹐禮徳光爲師﹐性椎魯﹐寡語言﹐眾以奴隸畜之。然執勤不懈﹐久之﹐主僧乃爲出鏹鬻度牒﹐俾爲僧。居數歲﹐乃辭師出遊﹐師初不許﹐已而諾之。惠圓幼依佛教﹐未嘗知有禪宗﹐故聞南方禪剎甚盛﹐乃詣江州東林﹐欲學其道。旣至而惠圓舉止山野﹐辭語鄙俚﹐貌極不揚﹐眾莫不指以爲笑。一日﹐乘間問其眾曰﹕『如何是禪﹖』眾見其愚戇﹐戲謂之曰﹕『樹間鳴者﹐乃禪也。』惠圓不悟其旨已遂﹐面壁深思﹐至於骨立。後數月﹐出行殿庭間﹐忽足顚而僕﹐起乃釋然有悟。乃謂一行者曰﹕『吾不習筆硯﹐欲以一頌﹐汝能書乎﹖爲我題之壁間。』行者笑而許之﹐其辭曰﹕『這一交﹐這一交﹐萬兩黃金也合消。頭上笠﹐腰下包﹐一輪明月杖頭挑。』翌日﹐徑離東林。後長老法總因過惠圓畱題之所﹐驚謂左右曰﹕『誰作此頌﹖』一人前白曰﹕『向一村僧題之於此。』法總曰﹕『又被這漢打了一竅。』乃迹其所往﹐莫能知之。後紹聖間﹐有鄕人見之於余杭﹐視其容貌﹐無驚人處﹐眞得道之士也。【見云齋新說。】

宋朝事實類苑卷第四十四

●宋朝事實類苑卷第四十五

休祥夢兆﹝一﹞

◆休祥夢兆﹝一﹞

苗訓

周克明

畢文簡

鞏彥輔

朱正基

張乖崖

王慶之

張密學

錢惟治

王處訥

陳洪進

危序

韓魏公

夏文莊公

趙世長

張客省

賈直孺

馮侍禁

蔡子直

丁晉公

王元規

任玠

張茂直

楊文公

王堯臣

呂文靖

陸經

曾魯公

李景初

○苗訓

苗訓仕周爲殿前散員﹐學星術於王處訥。訓從太祖北徵﹐處訥預語訓曰﹕『庚申歲初﹐太陽躔亢﹐在亢﹐於徳剛﹐【以上五字玉壺作『宿亢怪性剛』。】其獸乃龍﹐恐與太陽並駕。若果然﹐則聖人利見之期也。』至庚申歲旦﹐太陽之上復有一日﹐眾皆謂目眩﹐以油盆俯窺﹐果有兩日相磨蕩﹐卽太祖陳橋起聖之時也。初夢持鏡照天﹐列宿滿中﹐割腹納之﹐遂通星緯之學。太祖卽位﹐樞密使王朴﹐建隆二年辛酉歲﹐撰金雞歷以獻﹐上嘉納之﹐攺名曰應天歷﹐禦制歷序。處訥謂所知曰﹕『此歷更二十年﹐方見其差﹐亦【玉壺作『必』。】有知之者﹐吾不得預焉。』【玉壺有『太平』二字。】興國六年辛巳﹐吳昭素直司天監﹐果上言應天歷大差﹐太宗詔修之。太宗善望气﹐一歲春晚﹐幸金明﹐回蹕至州北合歡拱聖營﹐雨大下。時有司供擬﹐無雨仗﹐因駐蹕轅門以避之。謂左右曰﹕『此營他日當出節度使兩人。』蓋二夏昆仲守恩﹑守贇在營﹐方丱。後侍眞廟於藩邸﹐當龍飛。二公俱崇髙﹐後守恩爲節度使﹐守贇知樞密院事﹐終於宣徽南北院使。【『太宗詔修之』以上爲一條﹐今見玉壺淸話卷一。自『太宗善望气』以下爲另事﹐今見湘山野錄卷中。】

○周克明

景徳三年﹐有巨星見於天氐之西﹐光芒如金丸﹐無有識者。春官正周克明言﹕『按天文錄荊州占﹐其星名周伯。語曰「其色金黃﹐其光煌煌﹐所見之國﹐太平而昌。」又按元命包﹐此星一曰徳星﹐不時而出。』時方朝野多歡﹐六合平定﹐鑾輿澶淵凱旋﹐萬域富足﹐賦斂無橫﹐宜此星之見也。克明本進士﹐獻文於朝﹐召試中書﹐賜及第。

○畢文簡

眞宗尹京﹐畢【玉壺有『相』字。】士安爲府判﹐沈毅忠厚。中書將有簽除﹐【玉壺作『諧』。】太宗令輔臣歷選﹐不稱旨﹐而李沆必欲用寇公。上曰﹕『準少年進用﹐才銳气浮﹐爲朕選河朔有重徳稀姓者處其中而鎭之。』近臣少諭上意﹐方以畢公進之﹐上果喜﹐遂用參大政。時【玉壺有『曹』字。】利用爲樞相﹐寇﹑曹二人者﹐一時酒後﹐【玉壺作『恃酒』。】往往淩詬於席﹐公處其間﹐嘗溫容以平之。不踰月﹐與寇俱平章事﹐歲餘﹐果負重望。太宗謂李沆曰﹕『朕固欲相士安者﹐頃夢數神人擁一紫綬者﹐令拜朕曰「非久當相陛下。」夢中熟視之﹐乃士安也。』【見玉壺淸話。】

○鞏彥輔

長沙北禪經室中﹐懸觀音印像一軸﹐下有文﹐乃故待制王元澤撰﹐鏤板者乃郡【原作『邵』﹐據玉壺攺。】倅關蔚宗。其文曰﹕『都官鞏彥輔郎中嘗魘云「初夢兩緋衣召入一大府﹐嚴甚﹐有紫衣當桉者曰﹕『此王也。』置廡下﹐授以沙盆﹐剔囚目使研之﹐余斷腕截耳﹐不可【玉壺有『勝』字。】數。或恐懼失便溺。少頃﹐一官至﹐呵鞏解衣﹐鞏以有官無罪。官怒曰﹕『此治殺生獄﹐豈問官耶﹖』鞏窘呼觀音﹐囚者皆和﹐而殘者完﹐系者釋﹐俱出﹐鞏亦出﹐乃蘇。」余友吳居易與鞏同官開封府﹐言鞏性朴直﹐不局【玉壺作『苟』。】於獄﹐以故或忤在勢者云。』

○朱正基

寶元元年﹐朱正基駕部知峽州﹐卽江陵內翰昂之子。一夕﹐夢一吏自云﹕『城隍神遣某督修夷陵縣廨宇﹐願速葺﹐不宜後時。』朱不甚爲意﹐連三夕夢之﹐方少異焉。因語同僚﹐亦盡異之﹐然亦未加修葺。明日報至﹐歐陽永叔謫授夷陵﹐報吏云﹕『已及荊門。』朱感其夢﹐待之特異﹐將入境﹐率僚屬遠郊迓之。歐公臨邑﹐亦以遷謫自處﹐益事謙謹﹐稟白﹐皆斂板於庭﹐州將長伺之﹐俟入門﹐先抱笏降於階﹐至滿任﹐【原作『仕』﹐據明抄本及玉壺攺。】不攺前容。歐公親語其事於其孫集賢朱初平學士焉。【見玉壺淸話。】

○張乖崖

乖崖公﹐太平興國三年科場﹐試筆【湘錄作『不』。】陣成功賦﹐蓋太宗明年將有河東之幸。公賦有『包成【湘錄作『戈』。】臥鼓﹐豈煩師旅之威﹖雷動風行﹐舉順乾坤之徳。』自謂擅場﹐欲奪大魁﹐夫何﹐有司以對偶顯失﹐因黜之﹐選胡旦爲狀元。公憤然毀裂儒服﹐欲學道於陳希夷摶﹐趍豹林谷﹐以弟子事之﹐決無仕志。希夷有風鑑﹐一見之﹐謂曰﹕『子當爲貴公卿﹐一生辛苦﹐譬猶人家張筵﹐方笙歌鼎沸﹐忽中庖火起﹐坐客無柰﹐惟賴子滅之。然祿在後年﹐此地非棲憩之所。』乖崖堅乞入道﹐陳曰﹕『子性度明躁﹐安可學道﹖』果後二年﹐及第於蘇易簡榜中。希夷以詩遺之曰﹕『徵吳入蜀是尋常﹐鼎沸笙歌救火忙。乞得江南佳麗地﹐卻應多謝腦邊瘡。』初不甚曉﹐後果兩入蜀﹐定王均﹑李順之亂﹐又急移余杭﹐剪左道僧紹倫妖蠱之叛﹐至則平定﹐此徵吳入蜀之驗也。累乞閒地﹐朝廷終不允﹐因腦邊瘡﹐乞金陵養疾﹐方許之。

二

張乖崖成都召還﹐【湘錄作『還日』。】臨行﹐封一紙【湘錄有『軸』字。】付僧文鑑大師者﹐上題云﹕『請於乙卯歲五月二十一日開。』後至祥符八年﹐當是歲也﹐時淩侍郎【湘錄有『策』字。】知成都﹐文鑑至是日﹐特見淩公﹐曰﹕『先尙書向此以囑某﹐已若干年﹐不知何物也﹐乞公開之。』洎開﹐乃所畫野服攜笻黃短褐一小眞也。淩公奇之﹐於大慈寺閣龕以祠焉。蓋公祥符七年甲寅五月二十一日薨﹐開眞之日﹐當小祥也。公以劍外鐵緡輜重﹐設質劑之法﹐一交一緡﹐以三年一界換之。始祥符辛亥﹐今熙寧丙辰﹐六十六【原作『六十一』﹐據湘錄攺。】載﹐計已二十二界矣﹐𨿽極智者﹐不可攺。

○王慶之

僕射相國王公﹐至道丙申歲爲譙幕﹐因按逃困饑而流亡者數千戶﹐力謀安集﹐疏奏乞貸種粒牛糧﹐懇訴甚苦﹐朝廷悉可之。一夕﹐次蒙城驛舍﹐夢中有人召公出拜空中紫綬象簡者﹐貌度凝重﹐如牧守赴上之儀﹐遣一綠衣丱童﹐謂公曰﹕『以汝有憂民【湘錄有『深』字。】心﹐上帝嘉之﹐賜此童爲宰相子。』受訖卽寤。殆曉﹐憩食於楚靈王廟﹐作詩志於壁。是夕﹐夫人亦有祥兆﹐而娠焉。後果生一子﹐卽慶之是也。器格淸粹﹐天與文性﹐未十歲﹐公已貴蔭爲奉禮郎。恥門調﹐止稱進士﹐或號棲神子﹐惟談紫府丹臺間事。有古木詩﹕『不逢星漢使﹐誰識是靈槎﹖』祥符壬子歲﹐謂所親曰﹕『上元夫人命我爲玉童﹐只爲吾父未受相印﹐受則吾去矣。』不數日﹐公正拜﹐慶之已疾﹐公憶丙申之夢﹐默不敢言﹐不踰月﹐慶之卒﹐年十七。眞宗聞其才﹐矜卹特甚﹐命尙官【湘錄作『宮』。】就宅加贈【湘錄作『賵』。】襚﹐詔賜進士及第﹐焚誥於室。

○張密學

張密學秉知冀州日﹐一巨盜劫民之財﹐復亂其女﹐賊敗得贓﹐將就戮。其被盜父母﹐以不幸之甚﹐【湘錄作『事』。】泣訴於公﹐公忿極﹐俾設架釘【湘錄有『於』字。】其門﹐凡三日﹐醢之﹐議者頗快焉。後旬年﹐忽感痁疾﹐一日方午﹐劇發﹐夢中使至宅﹐急宣公﹐力疾促轡至禁門。中人引至便殿﹐垂箔﹐立軒陛久之﹐隔箔【湘錄作『忽箔中』。】厲聲曰﹕『爭得非法殺人﹖』公認其聲﹐乃眞宗也﹐不知其端﹐不敢奏辧。斯須又曰﹕『張秉爭得非法殺人﹖』公方奏曰﹕『臣束髮入仕﹐遵謹憲章﹐豈止丹筆書極典﹐𨿽一笞撲﹐亦覆核精審。』上曰﹕『卿自與本人對辧。』引於殿西南隅﹐啟一獄扉﹐囚系萬狀﹐始悟非人世也。引一鐵鈸罪人﹐血肉淋漓﹐肢節星散﹐泣訴於公曰﹕『汝用非法殺我﹐支體零散﹐柰何永無受托之所。』公方認冀賊也﹐詬之曰﹕『汝所犯﹐豈止一死耶﹖糜萬軀﹐亦不足塞其父母之恥﹐敢將更有訴乎﹖』旁有一胥﹐容服謹嚴﹐視之﹐乃秉從事河陽日一幕典﹐遇公甚勤。低容曰﹕『五刑自有常典﹐亦不得憾其訴。』公曰﹕『其將柰何﹖』吏曰﹕『幸公之算未盡﹐暫經誤至此爾﹐但遣俾之【湘錄作『之俾』。】托生﹐可卻還。』公怖且窘﹐叩其遣之之術於吏曰﹕『吾念【湘錄作『念吾』。】與子有河陽之舊。』吏曰﹕『功力之大﹐無如法華經焉。但志【湘錄作『至』。】誠許之。』公遂許歸日召僧誦百部﹐以至添及千部﹐囚亦不捨﹐公愈怖。吏又曰﹕『不必多爲其持誦之﹐法但貴長久﹐日請一僧誦一部﹐許終其身﹐乃可遣。』公如其說許之﹐果沒不見。殆三日﹐神方還觀。始覺﹐【湘錄有『在榻後』三字。】乃日召一僧誦一部﹐至薨﹐未常一日廢闕。

○錢惟治【『治』原作『冶』﹐據宋史攺】

錢惟治字和世﹐初鎭四明﹐嘗夢神人披金甲﹐自稱西嶽神﹐謂曰﹕『公面有政文。』卽擁土培之﹐後領華州節鉞二十年。

○王處訥

太宗欲知古髙僧事﹐贊寧撰僧史略十卷進呈。充史館編修壽八十四天監王處訥推其命﹐孤薄不佳﹐如三命星禽略祿壬遁﹐俱無壽貴之處﹐謂寧曰﹕『師生時所異者﹐止得天貴星臨門﹐必有列土侯王在戶否﹖』寧曰﹕『母氏長謂某曰「汝生時﹐方臥艸﹐錢文穆王元瓘往臨安縣拜塋﹐至門雨作﹐避於茅檐甚久﹐始浣浴𦇤籍﹐徘徊方去。」』【見湘山野錄。】

二

王處訥﹐洛陽人﹐少時有老叟至其家﹐煮洛河石爲面以食之。又嘗夢人持巨鑑﹐眾星燦然滿中﹐剖其腹納之﹐後遂通星歷之學﹐特臻其妙。依漢祖於太原﹐開國爲尙書博士﹐判司天監事。周祖素與處訥厚善﹐舉兵向闕﹐以物色求之﹐得之甚喜。因言及劉氏祚短事﹐處訥曰﹕『漢氏歷數悠遠﹐蓋卽位之後﹐專以復讎殺人及夷人之族﹐結怨天下﹐所以社稷不得長久。』周祖蹶然嘆息。適以兵圍蘇逢吉﹑劉銖第﹐待旦加戮﹐遽命置之。逢吉已自縊死﹐但誅銖﹐余悉全活。國初歷司農少卿﹐直拜司天監。有子熙元﹐今爲司天少監。【見楊文公談苑。】

○陳洪進

陳洪進與張漢恩爲劉從效左右將﹐有沙門行雲者﹐若狂人﹐自福州來。洪進供僧有禮﹐行雲語洪進曰﹕『汝當爲此山河主﹐不出此歲。我且歸長樂﹐秋後至此。』時建隆二年也。是春﹐從效卒﹐子紹錤典畱務﹐至秋﹐洪進經紹錤將召越人執送金陵﹐漢恩爲畱後﹐自爲副使。漢恩老且懦﹐洪進實專郡政﹐行雲果來﹐謂洪進曰﹕『凡世報前定﹐但人有千錢之祿﹐不可以圖之﹐況將相之位﹐豈能力取﹖今畱公多疑人﹐前後誅殺甚眾﹐王者不死﹐豈能害君哉﹖當須坦然任運﹐他日善終牖下﹐子孫蕃盛。苟懷疑殺人﹐蒙不善之報﹐鮮克令終矣。』洪進後廢漢恩﹐幽於別墅﹐諸子屢勸除之﹐終不許﹐漢恩竟以壽終。行雲禿首而不衣僧服﹐嘗服紫皂揆衫﹐束帶懸銀魚爲飾﹐館於州廨十餘年。忽謂人曰﹕『陳氏當有五侯之象﹐去此五年後﹐有戎馬千萬眾﹐前歌後舞﹐入此城﹐喜而不怒﹐未知何故也。』懇求出捨外宅。洪進次子文顥﹐牧漳州﹐將歸寧﹐行雲曰﹕『吾不及見矣。』遂沐浴右脇而逝。語館人曰﹕『過三日﹐乃得棺斂。』明日﹐文顥至﹐亟哭之﹐行雲遽起坐﹐執手談至暮﹐乃入滅。泉人疑所管二州﹐何以容五侯﹐當克取汀建以自益耳。後洪進來朝﹐獻其地﹐攺鎭徐州﹐文顯通州團練使﹐文顥﹑文顗﹑文頊三人並授諸州刺史﹐是爲五侯。王師入城﹐垂櫜作笳鼓爲樂﹐悉如其言。洪進感行雲之言﹐帥泉十六年﹐未嘗妄殺人﹐有犯極刑而情可恕者﹐多貸其死。

○危序

鄕人危序﹐應舉探省榜﹐出門數步﹐卽逢泥濘﹐躊躇未前﹐有老媼指示曰﹕『秀才可低處過。』危卽從之。比看牓﹐最末有名﹐是歲果及第。此與摭言所載﹐後來者必銜得事﹐頗相類。

○韓魏公

韓稚圭侍中知泰州日﹐臥病數日﹐冥冥無所知﹐倏然而蘇。語左右曰﹕『適夢以手捧天者再﹐不覺驚寤。』其後援英宗於藩邸﹐翼神宗於春宮﹐捧天之祥已兆於慶曆中﹐固知賢臣勛業﹐非偶然而致也。

○夏文莊公

夏文莊公謫守黃州時﹐龐﹛公爲郡掾﹐文莊識之﹐異禮優待。而龐嘗有疾﹐以爲不起﹐遂屬文莊後事。文莊親臨之﹐曰﹕『異日當爲貧宰相﹐亦有年壽﹐疾非所憂。』龐詰之曰﹕『已爲宰相﹐豈得貧耶﹖』文莊曰﹕『但於一等人中爲貧耳。』故龐公晚年退老﹐作詩述其事曰﹕『田園貧宰相﹐圖史富書生』﹐爲是故也。

二

文莊守安州﹐宋莒公兄弟尙皆布衣﹐文莊亦異待。命作落花詩﹐莒公一聯曰﹕『漢臯佩冷臨江失﹐金穀樓危到地香。』子京一聯曰﹕『將飛更作回風舞﹐已落猶成半面妝。』是歲詔下﹐兄弟將應舉﹐文莊曰﹕『詠落花而不言落﹐大宋君須作狀元及第。又風骨秀重﹐異日作宰相。小宋君非所及﹐然亦須登嚴近。』後皆如其言。故文莊在河陽﹐聞莒公登庸﹐以別紙賀曰﹕『所喜者﹐昔年安陸已識台光。』蓋爲是也。【見靑箱雜記。】

○趙世長

俚諺云﹕『趙老送燈臺﹐一去更不來。』不知是何等語﹐𨿽士大夫往往道之。天聖中﹐有尙書郎趙世長者﹐常以滑稽自負。其老也﹐求爲西京畱臺禦史﹐有輕薄子送以詩﹐云﹕『此回眞是送燈臺』﹐世長深惡之﹐亦以不能酬酢爲恨﹐其後竟卒於畱臺也。【見廬陵居士歸田錄。】

○張客省

張客省退夫自言﹐應舉時﹐因醉﹐乘驢過市﹐誤觸倒雜賣擔子﹐其人喧爭不已﹐視擔中﹐只有樂記疏一冊﹐遂五十錢市之﹐其人乃去。張初不攜文籍而行﹐遇醉醒﹐止閱所買樂記疏。無何﹐省試黃鍾爲樂之末節論﹐獨樂記爲詳﹐論擅場南省﹐遂髙選﹐明年擢甲第。

○賈直孺

賈直孺嘗言﹐襄州居喪時﹐家中若有人呼侍中云。一日﹐爲其父尋葬地﹐有人前引云﹕『侍中村。』其後居京城之西﹐鄰婦心恙﹐踰墻言爲其夫所苦﹐我來告賈侍中。直孺益自信﹐未幾﹐爲侍讀學士﹐給事中﹐卒於城西第。其偶然乎﹖將鬼告之乎﹖果告之﹐鬼亦善戲謔。

○馮侍禁

馮當世之父式﹐爲左侍禁以終。當世幼時﹐取其所讀書﹐題其後曰﹕『將仕郎﹑守將作監丞﹑通判荊南軍府事﹑借緋馮京。』式旣沒十一年﹐當世狀元及第﹐爲荊南通判﹐視其父所題﹐無一字差者﹐是所謂知子者矣。【此條今見東齋記事卷五。】

○蔡子直

蔡子直識英宗皇帝於藩邸﹐爲最舊。旣卽位﹐久之﹐以樞密直學士知秦州。英宗上僊﹐不及見。一日﹐夢宣召賜對﹐又賜茶﹐旣而辭出﹐固畱之曰﹕『只住此﹐更毋得去。』寤而記憶﹐乃靈駕發引日﹐因大慟哭﹐遂得疾﹐日中而卒。其幽冥之感﹐有如此者。

○丁晉公

丁朱崖當政日﹐置宴私第﹐忽語於眾曰﹕『嘗聞江南國主鐘愛一女﹐一日﹐諭其大臣曰「吾止一女﹐姿儀性識特異於人﹐卿等爲擇佳婿﹐須得少年美風儀﹐有才學而門地髙者。」或曰「洪州劉生﹐爲郡參謀﹐年方【澠錄有『弱』字。】冠﹐風骨秀美﹐大門第﹐嘗任貳卿﹐博學有文﹐足以充選。」國主亟令召至﹐見之大喜﹐尋尙主﹐拜駙馬都尉。鳴珂鏘玉﹐出入禁闥﹐良田甲第﹐珍寶奇玩﹐豪華富貴﹐冠於一時。未周星歲﹐【澠錄作『未幾』。】主告殂﹐國主悲悼不勝﹐曰「吾不欲復見劉生。」削其官﹐一物不與﹐遣還洪州。生恍疑夢覺﹐觸目如舊。』丁笑曰﹕『某它日﹐不失作劉參謀也。』席中莫不失色﹐未幾﹐有海上之行﹐籍其家﹐孑然南去﹐何先兆之著也。

○王元規

王元規景仁﹐慶曆末﹐將赴吏部選。一夕﹐夢一人衣冠髙古﹐若術士者﹐因訪以當授何地官﹐期早晚。書八字與之云﹕『時生一陽﹐體合三水。』旣覺﹐莫曉其意﹐及注官﹐果授河南府河淸主簿﹐凡三字從水﹐到官日﹐正冬至。

○任玠

蜀人任玠溫如﹐晚寓寧州府宅﹐一夕﹐夢一山叟貽詩曰﹕『故園路遙【明抄本作『故國路通』。】歸去來。』玠和之曰﹕『春風天遠望不盡。』旣覺﹐自笑曰﹕『吾其死乎﹖』數日﹐不疾而逝。【以上三條今見澠水燕談錄卷六。】

○張茂直

張茂直﹐兗人﹐家貧﹐喜讀書。少遊汶上﹐嘗買瓜於圃﹐翁倚鋤睥睨曰﹕『子非久﹐當斷頭﹐下刃之際﹐稍速則死﹐稍緩則生。果獲免﹐必享富貴。』無何﹐慕容彥超據兗﹐例驅守埤﹐周師破敵﹐擁城者例坐斬之。斬殆盡﹐至茂直﹐挾刃者語之曰﹕『汝發甚修鬒﹐惜爲頸血所污﹐可先斷之。』茂直許焉﹐將理髮﹐得釋免。後知制誥祕書監卒。

○楊文公

楊大年﹐歲二十一﹐爲光祿丞﹐賜及第。太宗極稱愛。三月後苑曲【原作『典』﹐據玉壺攺。】宴﹐未帖職﹐不得預。公以詩貽館中諸公曰﹕『聞戴宮花滿鬢紅﹐上林絲筦侍重瞳。蓬萊咫尺無因到﹐始信仙凡迥不同。』諸公不敢匿﹐實時進呈﹐上訝有司不卽召﹐左右以未帖職爲奏。卽日直集賢院﹐免謝﹐令預晚宴。後修冊府元龜﹐王欽若總其事﹐詞臣二十人分撰篇序﹐下詔須經楊億刪定﹐方許用之。大年祖文逸﹐僞唐玉山令。大年將生﹐一道士袖刺來謁﹐自稱懷玉山人﹐冠褐秀爽﹐斯須遽失﹐公遂生。後至三十七﹐爲學士﹐晝寢於玉堂﹐忽自夢一道士來謁﹐亦稱懷玉山故人。坐定﹐袖中出一誥牒曰﹕『內翰加官。』取閱之﹐其牓上艸寫三十七字﹐大年夢中頗驚﹐曰﹕『得非數乎﹖』道士微笑﹐又曰﹕『許添乎﹖』道士點頭﹐夢中命筆﹐止添一點﹐爲四十七。至其數﹐果卒也。【見玉壺淸話。】

○王堯臣

天聖四年夏﹐海州書表司雋宗遠嘗夢有神告云﹕『來年狀元﹐是王堯臣。』乃題司房之北壁。是年秋試﹐開封府解榜到﹐雋見王之姓名﹐謂同列曰﹕『此是明年狀元也。』洎南省榜出﹐又見王預奏名﹐雋愈喜﹐應再題於壁﹐未幾果魁多士。愚時授海州通判﹐路逢前知郡事王遵度館使﹐首話此事﹐後到又呼雋詢之﹐果不謬。此神欲使人知魁多士者﹐必前定矣。

○呂文靖

梅侍讀知濠州﹐嘗夢有人通刺云﹕『相公來謁。』睡起﹐通判呂殿丞至﹐文靖公也。梅見其語話奇特﹐遂厚待之。梅後坎軻﹐當呂作相﹐引爲待制﹐後至金華之拜。【見康靖公聞見錄。】

○陸經

陸經﹐慶曆中爲館職。一日﹐飲於相國寺僧祕演房﹐語笑方洽﹐有一人箕踞於旁﹐睥睨經曰﹕『禍作矣﹐僅在頃刻﹐能復飲乎﹖』陸大怒﹐欲捕之﹐爲祕演勸勉而止。薄暮﹐飲罷上馬﹐而追牒已俟於門﹐陸惶懼不知所爲。復見箕踞者行且笑曰﹕『無苦﹐終復故物。』旣而陸得罪﹐斥廢累年。嘉佑初﹐乃復館職。【見東軒筆錄。】

○曾魯公

曾魯公放生﹐以蜆蛤之類﹐以爲人所不放﹐而活物之命多也。一日﹐夢被甲者數百人前訴﹐旣寤﹐而問其家﹐乃有惠蛤蜊數■﹝奄﹞者。卽遣人放之﹐夜復夢被甲者來謝。【見東軒筆錄。此條今見東齋記事卷五。】

○李景初

李景初自蜀浮江而下﹐至荊湖間﹐家人市一巨鱉﹐而景初未知也。夜中﹐夢皂衣姥告乞命﹐怪問家人﹐家人曰﹕『此必所買鱉也。』卽遣放之﹐亦復夢皂衣姥來謝。然則太史記宋元事﹐若有之矣。古者﹐君子遠庖廚﹐聞其聲﹐不忍食其肉。𨿽然﹐天地間生此所以養人﹐但不暴天物可也。【見東齋記事。】

宋朝事實類苑卷第四十五

●宋朝事實類苑卷第四十六

休祥夢兆﹝二﹞

◆休祥夢兆﹝二﹞

原國公

王文穆公

歐陽文忠公

李文定公

劉相國

元厚之

辛文悅

淩侍郎

謝濤

懿徳皇后

楊礪

盧秉

趙閱道

邊鎬

艾侍郎

胡旦

富鄭公

呂端公

鍾輻

王素

石曼卿

韓魏公

後山居士

江子之

夢中賦詩

詩讖

○原國公

仁皇朝﹐原國公承炳之侄﹐侍宴於崇政殿﹐仁皇數以酒屬之﹐不敢辭﹐遂醉﹐卽廷中賜轝﹐親視其升﹐勑衛士送還邸。明日﹐遣內人問起居﹐以輩行呼而不名。公好老氏之學﹐一夕﹐夢靑衣執雉扇前導﹐寤而告家人曰﹕『數盡矣。』具冠帶﹐將朝而卒。

○王文穆公

王文穆公作舉人時﹐謁南頓喬給事﹐喬晝寢﹐夢有人告云﹕『相公來奉謁。』喬戒閽者云﹕『有賓客來﹐悉通報。』相次﹐有一舉人投刺﹐乃文穆也。喬引入臥內﹐見其容貌磊落﹐以家人禮待之。洎公作相﹐喬之子孫皆蒙拔擢。【見康靖公聞見錄。】

○歐陽文忠公

歐揚永叔侍郎說﹐頃年知南譙日﹐忽夢授潁州。又夢公僕輩具帳﹐明日與幕中會計什物於廳下﹐夢中問主者何用﹐對曰﹕『此晏相公物﹐令交割與新知州。』明日與幕中會﹐因說此夢﹐必當移潁州。未幾﹐移揚州﹐又數年﹐果差知潁州。人云食祿有地﹐信前定之不可移也。

○李文定公

李文定公迪﹐美髭髯﹐未禦試前一夕﹐夢被人剃削俱盡﹐迪亦惡之。有解者曰﹕『秀才須作狀元﹐緣今歲省元是劉滋﹐已替滋矣。非狀元而何﹖』是歲﹐果第一人。

○劉相國

相國劉公沆﹐累舉不第﹐天聖中﹐將辦裝赴省試﹐一夕﹐夢被人斫落頭﹐心甚惡之。有鄕人爲解釋曰﹕『狀元不到十二郎做﹐【劉公第十二﹐】只得第二。』劉公因詰之﹐曰﹕『𨿽斫卻頭﹐畱沆在裏。』蓋南音謂項爲沆﹐畱劉同音﹐後果第二名及第。【見靑箱雜記。】

○元厚之

元厚之少時﹐曾夢人告之﹐異日當爲翰林學士﹐須兄弟數人同在禁林。厚之自思﹐素無兄弟﹐疑此夢爲不然。熙寧中﹐厚之除學士﹐同時相先後入學士院﹐一人韓持國維﹐一陳和叔繹﹐一鄧文約綰﹐一楊元素繪﹐並厚之名絳﹐五人名皆從糸﹐始悟弟兄之說。

○辛文悅

辛文悅﹐嘗以五經教授﹐太祖幼時﹐從其肄業。周顯徳中﹐太祖爲殿前都點檢﹐久不獲見。一日﹐夢邀車駕﹐請見﹐旣拜﹐乃太祖也。太祖亦夢其來謁﹐因令左右尋訪﹐文悅果自至﹐後累至員外郎。

○淩侍郎

張乖崖鎭益﹐屢乞代﹐當蜀難已平﹐願均勞逸。王文正旦舉淩侍郎策﹐且言性稟純懿﹐臨蒞彊濟﹐所治無曠。上喜﹐遂除之。淩公少年﹐嘗夢人以六印懸劍【玉壺有『鋒』字。】以授之﹐後在劍外凡六任。【見範蜀公蒙求。此條今見玉壺淸話卷三。】

○謝濤

太子賓客謝濤﹐生平淸愼﹐恬於榮利。晚節﹐乞知西臺﹐尋分務洛中。不接賓客﹐【澠錄無『不』字﹐有『屏去外事』四字。】日覽舊史一編﹐以代賓話。將終前一日﹐夢中得【澠錄作『見』。】詩一章﹐覺﹐呼其子【澠錄作『孫』。】景初錄之﹐曰﹕『百年奇特幾張紙﹐千古英雄一窖塵。惟有炳然周孔教﹐至今仁義浸生民。』足以見篤於仁義﹐著於神明﹐【澠錄有『故』字﹐上句無『篤於』二字。】至死而不亂也。

○懿徳皇后

懿徳皇后符氏﹐陳州宛丘人﹐彥卿之女﹐太宗之後。後生之夕﹐有大星出光﹐掩眾宿﹐識者以爲貴兆。

○楊礪

楊礪﹐字汝礪﹐京兆人。嘗寓僧捨﹐夢一人衣冠甚古﹐謂曰﹕『君能從我遊乎﹖』隨之至一宮﹐大殿眞人﹐服王者服﹐秉珪南向﹐凡三十餘。礪卽禮謁之。最上者前有案﹐置籍記人姓名﹐礪見己名冠首﹐因請休咎。指一人示曰﹕『此來和天尊﹐異日爲汝主。』礪問曰﹕『此去四十年﹐汝成功名示顯。』悟而志之。初名礪﹐後攺名﹐從夢中見者。至是爲襄王記室﹐歸謂諸子曰﹕『卽夢中所見來和天尊。』

○盧秉

盧秉﹐元丰間﹐有能詩名。嘗臥疾﹐夢入古祠﹐祠有大池﹐島嶼森列﹐錦衣繡幘者維馬繽紛﹐數十百人﹐問之﹐曰﹕『未央宮也。』頃一綠衣中使亟召盧過池﹐至大殿﹐坐土木偶數十﹐率丈餘。丹綠陳暗﹐而笑語髙徹﹐旁一人引盧就席﹐給筆札﹐命賦宮詞。旣寤﹐記其半。是日向午﹐復昏絕﹐又續其夢﹐中夜而興﹐乃盡得其詩。『絮撲芙蓉苑﹐華開大液波。黃頭吹月笛﹐棹影落天河。艸染天邊碧﹐花勻日腳紅。顯知親帝澤﹐不必藉春工。花萼蜂光影﹐簾旌燕子風。遊絲避金葆﹐吹過紫垣東。翠環雙鳳帶﹐小隊五馬蹄。十二龍鉤捲﹐棃花爛熳時。花帶流金水﹐知從祕苑來。春風如解意﹐不敢起纖埃。粉蝶非【明抄本作『飛』。】仙骨﹐隨風過苑墻。穿花不敢采﹐應怯內家香。沈沈雨過宮槐綠﹐寂寂春殘輦路香。細想人間無此景﹐夜來魂夢到昭陽。迎春新燕尾纖纖﹐拂柳穿花掠翠檐。聞道蕚宮三十六﹐美人爭爲捲朱簾。蓬萊風蹙水紋斑﹐月甃風廊四百間。云外蹕聲穿嶺去﹐行宮簇馬望驪山。落絮蒙蒙立夏天﹐樓前槐葉影初圓。傳聞紫殿深深處﹐便有燻風入舜弦。』明年病夢如昨﹐聽霓裳三獻﹐覺而語家人曰﹕『霓裳聲絕人世矣。』又云﹕『三獻吾能久乎﹖』已而果卒。余觀前人辭章不正者﹐類記之夢兆﹐此時明白﹐怪奇如是﹐殆不可理推也。【見西淸詩話。】

○趙閱道

治平中﹐龍圖閣直學士趙公抃鎭成都﹐有張山人者﹐不知所居。數至李道士捨﹐一日語李曰﹕『爲我白龍圖公﹐促治裝﹐行當入覲﹐且參知大政矣。』趙聞而異之﹐諭李令與俱來﹐及再至﹐李邀欲同見公﹐張固辭曰﹕『與公相見自有期﹐今未可也。』李具以告公﹐公曰﹕『俟其再至﹐密令人來白。』公【澠錄無『公』字。】當屏去導從﹐默【澠錄作『潛』。】往見之。它日又至﹐李方遣人白公﹐而張遽求還﹐畱之不可。曰﹕『龍圖且來矣。』公方命駕﹐聞其去﹐乃止。益奇之﹐未幾﹐果膺召命﹐乃貳【澠錄作『參』。】政柄。及出鎭靑社﹐熙寧五年﹐特遺公書【澠錄作『張遺書』。】云﹕『當來相見。』公大喜﹐語賓寮曰﹕『張山人且來矣。』久之無耗﹐至秋﹐公奉詔再鎭成都﹐方悟曰﹕『山人言來﹐乃吾當往也。』故將行﹐先寄張詩﹐有『不同參政初時入﹐【謂呂餘慶也﹐】也學尙書兩度來。【謂張乖崖公也。】到日先生應笑我﹐白頭猶自走塵埃』之句。【此條今見澠水燕談錄卷四。】

○邊鎬

江南邊鎬初生﹐其父忽夢謝靈運持刺來謁﹐自稱前永嘉守﹐修髯秀彩﹐骨淸神竦﹐所披衣巾﹐輕若煙霧。曰﹕『欲托君爲父子﹐頃寄浙西飛來峯﹐番譯金剛經﹐然其經流分中有未合佛旨處﹐願寄君家刊正﹐無他祝。愼勿以葷膻噉我﹐及七歲﹐放我出家爲眞僧﹐以畢前經。』夢訖﹐鎬生﹐眉貌髙古﹐類夢中者。父愛之﹐小字康樂。成童﹐聰敏好文字﹐盡若夙誦﹐堅求出家。其親不肯﹐以葷迫之﹐初不能食﹐後亦稍稍。及冠﹐翹秀﹐孌姻者眾﹐雙親彊而娶焉。後嗣主璟愛其博雅﹐累用之﹐然而柔懦寡斷﹐惟好釋氏。初從軍平建州﹐凡所克捷﹐惟務全活﹐建人徳之﹐號爲邊羅漢。及克湘潭﹐鎬爲統軍﹐諸將欲縱掠﹐獨鎬不允﹐軍入其城﹐巷不攺市﹐潭人益嘉之﹐謂之邊菩薩。及帥於潭﹐政出多門﹐絕無威斷﹐惟事僧佛﹐楚人失望﹐謂之邊和尙。

○艾侍郎

艾侍郎穎少年赴鄕舉﹐逆旅中遇一村儒﹐狀極茸闒。顧謂艾曰﹕『君此【玉壺有『行』字。】登第必矣。』艾曰﹕『賤子家於鄆﹐無師友。加之汶上少典籍﹐今學疎寡﹐聊觀場屋爾﹐安敢俯拾邪﹖』儒者曰﹕『吾有書一卷以授君﹐宜少候於此﹐詰旦奉納。』翌旦果持至﹐乃左傳第十【玉壺有『捲』字。】也。謂艾曰﹕『此卷書宜讀﹐【玉壺作『不獨』。】取富貴。後四十年﹐亦有人因此書登甲科﹐然齡祿俱不及君﹐記之。』艾頗爲異﹐時亦諷誦。果會李愚知舉﹐試鑄鼎象物賦﹐事在卷中﹐一揮而就。愚愛之﹐擢甲科。後四十年﹐當祥符五年﹐禦前放進士﹐亦試此題﹐徐奭爲狀元。後艾果以戶部侍郎致仕﹐七十八薨於汶。徐歲四十四﹐翰林學士卒。【見玉壺淸話。】

○胡旦

胡旦爲兵部郎中﹑知制誥﹐將獲罪﹐前數日禁中忽報云﹕『召對﹐賜鞍馬。』偵者悉白有位邸吏﹐傳報四方﹐旣而詰之﹐虛也﹐並不知所得之自。後數日﹐貶安州行軍司馬﹐此事目所覩焉。

○富鄭公

富鄭公﹐早年嘗夢靑州王相公以後事相托。鄭公曰﹕『相公徳被生民﹐當得遐壽﹐何遽及此﹖』後二年﹐罷相知鄆州﹐辟鄭公爲倅。到任歲餘﹐有大星墜於宅園東北角﹐家人怪之﹐相公曰﹕『後月當見。』至後月薨﹐鄭公爲主喪事﹐故鄭挽詞云﹕『遺徳被生民』﹐正與當年夢中符契。

○呂端公

呂誨端公﹐先朝爲禦史﹐直言正色﹐傾動朝野﹐以言事出安州。一日獨坐瞑目﹐忽見一碧衣童云﹕『非久﹐玉帝南遊炎洲﹐命子隨行﹐糾正羣仙。炎洲苦熱﹐上帝賜公淸涼丹一粒。』公拜賜而吞之﹐若冰雪下咽﹐乃覺。公頗異其事﹐亦謂所親者言之﹐不久﹐公捐館。進士朱明復登第﹐自湖北渡湘江﹐道見吏兵數百人前導﹐次見公跨玉角靑鹿﹐左右皆靑衣童。明復雅與公善﹐乃降騎拜曰﹕『公何之也﹖公其已仙乎﹖』公笑而不答﹐公曰﹕『吾侍上帝南遊﹐不得敍款曲。』口占一篇爲別﹐詩曰﹕『功行偶然書玉闕﹐衣冠無限葬塵埃。我今從帝爲司糾﹐更有何人直栢臺﹖』乃南去﹐後數日﹐方聞公已謝世云。

○鍾輻

金陵才士鍾輻﹐少年气豪﹐一老僧相之﹐曰﹕『君及第﹐則家亡。』時樊若水愛輻之才﹐以女妻之﹐及燕【原作『宴』﹐據明抄本攺。】爾﹐應詔洛中﹐果中甲科。由是狂放﹐攜一女僕靑箱過華州蒲城﹐其宰乃故人﹐延畱累日。一夕盛暑﹐追涼縣樓﹐痛飲而寢。是夕﹐夢樊氏出一詩示生﹐怨責頗深﹐詩云﹕『楚水平如練﹐雙雙白鷺飛。金陵幾多地﹐一去不言歸。』生夢中愧謝﹐戲答一篇曰﹕『還吳東下過蒲城﹐樓上淸風酒半醒。想得到家春已暮﹐海棠千樹必凋零。』旣寤﹐因趣裝歸﹐至采石渡﹐靑箱心疼﹐數刻暴卒。生忽忽槁葬於一新墳之傍﹐洎至家﹐門巷空闃﹐妻妾亡已數月。詢之親鄰﹐樊亡之日﹐乃夢於縣樓之夕也。靑箱葬處﹐乃樊之塋地也。不植他樹﹐惟海棠數株﹐葉萼雕謝﹐正符詩意。鍾嘆曰﹕『浮圖老僧之說﹐信哉﹗』竟不仕﹐隱於鐘山﹐著書養气﹐壽八十餘。

○王素

王素待制﹐大丞相旦之子﹐自筮仕﹐所至稱爲能吏。旣升臺憲﹐風力愈勁﹐嘗與同列奏事上前﹐事有不合﹐眾皆引去﹐公方論列是非﹐俟得旨乃退。帝曰﹕『眞禦史也。』議者目公爲獨擊鶻。一日﹐欲作奏論事﹐方據幾秉筆﹐則瞑目思睡﹐乃就枕。夢至一處﹐若瓊瑤世界﹐殿上有紺服翠冠﹐與公對揖﹐紺服者謂公曰﹕『公棄去仙局﹐下謫塵世﹐未久也。吾卽玉京黃闕東門侍郎﹐公卽西門侍郎也。公向以奏牘玉帝﹐語傷鯁訐﹐暫謫下世。今公欲作奏論事﹐事有大利害﹐更審之而後諍也。』公曰﹕『諾。』立顧左右送公歸﹐乃悟。夜已三鼓﹐乃索筆﹐書一絕於窗雲﹕『似至華胥國裏來﹐雲霞深處見樓臺。月光冷射雞鳴急﹐驚覺遊仙一夢回。』後出鎭定武﹐亦以惠政稱。晚歲思玉京之夢﹐乃爲詩曰﹕『虛碧中藏白玉京﹐夢魂飛入黃金城。何時再步煙霞外﹖皓齒靑童已掃廳。』○石曼卿

石曼卿﹐天聖﹑寶元間﹐以詩歌豪於一時。嘗於平陽會中﹐代作寄尹師魯【以上六字澠錄作『作代意寄師魯』。】一篇﹐詞意深美﹐曰﹕『十年一夢花空委﹐依舊山河捐桃李。雁聲北去燕西飛﹐髙樓日日春風裏。眉背石州山對起﹐嬌波淚落妝如洗。汾河不斷天【澠錄作『水』。】南流﹐天色無情淡如水。』曼卿死後數年﹐故人關詠字永言﹐【以上四字澠錄在篇末。】忽夢曼卿曰﹕『延年平生﹐作詩多矣﹐獨常以爲平陽代意一篇最爲得意﹐而世人罕稱之﹐能令余此詩盛傳於世﹐在永言爾﹗』詠覺後﹐增演其詞﹐隱度以入迷仙引聲韻﹐於是天下爭歌之。他日﹐復夢曼卿致謝。【見名賢詩話。此條今見澠水燕談錄卷七。前卷已引。】

○韓魏公

魏公治維揚日﹐有一異人相訪﹐云『公之名位﹐當如州東相官﹐至公師而憂責過之。候某年某月日可見﹐但一生爲丘八所攖耳。』旣而潛去﹐不復見。嘉佑中﹐自樞密使拜集賢相﹐有來賀者﹐乃當時維揚所見之人也。語公曰﹕『記當時所道月日否﹖乃今日也。公此去﹐方任重責﹐山野之人﹐今將永托門下。』公喜﹐畱之﹐會客至﹐先起﹐尋失所在。

二

元絳與堂叔來赴省試﹐旣至都下﹐叔因疾委頓﹐厚之已爲營幹凶具矣。經久復蘇﹐乃云﹕『冥中曾到一官府﹐殿閣甚多﹐金碧相照。俄過一堂﹐上有榜云「侍中堂」﹐俯而窺﹐則字皆黃金。又以靑紗覆之﹐其人姓名有四﹐曰「趙普」﹐曰「丁謂」﹐曰「馮拯」﹐曰「韓某。」』厚之卽書其事於紙。公時未第﹐人亦莫知有公姓名﹐後省榜出﹐忽見之﹐人猶戲相謂曰﹕『元氏之夢﹐非此人乎﹖』旣而唱名﹐公亞榜首﹐聞是事者﹐固已異之。旣授監丞通判﹐詣朝堂﹐過正衙時﹐朝堂中數朝士﹐見一衣朱少年同坐﹐未甚爲禮。及相問姓名﹐乃云﹕『近有人夢君爲侍中﹐知否﹖』公遜謝不敢當﹐後推考本朝爲眞侍中者﹐惟此四人而已。【魏王別錄。】

○後山居士

夢中賦詩﹐往往有之。宣和己亥歲﹐僕在拱州﹐宿城北鄭和叔家。夜夢行一大路中﹐寒沙沒足﹐其旁皆田苗丘隴﹐一婦人皂衣素裳﹐行田間﹐曰﹕『此中無沙易行』﹐僕從之﹐不能登﹐婦人援僕手登焉。月明無樹木﹐彌望皆野田麥苗。婦人求詩﹐引僕藉艸坐﹐有矮磚臺一﹐上有紙筆﹐僕題詩四句云﹕『閒花亂艸春春有﹐邊鴻社燕年年歸。靑天露下麥苗濕﹐古道月寒人迹稀。』拍筆磚上有聲﹐驚覺﹐宛然記憶。是歲大病幾死﹐後亦無他。

○江子之

余友江子之夢與餘同登樓飲酒送客﹐子之夢中作詩云﹕『晚風殘日下危樓﹐斜倚欄幹滿眼愁。休唱陽關催別酒﹐春情離恨總悠悠。』【見李希聲詩話。】

○夢中賦詩

昔士人﹐忘其姓名﹐夢到一處﹐與客泛舟﹐環水皆奇峯可愛﹐賦詩云﹕『山色濃如滴﹐湖光平如席。風月不相識﹐相逢便相得。』旣寤而言之﹐後數日卒。

○詩讖

範魯公之孫﹐令孫也﹐【澠錄無『也』字。】有學行﹐登甲科﹐常【『常』澠錄作『人以』二字。】公輔器之﹐王魏公旦妻以息女。令孫嘗以登覽﹐有詩曰﹕『孤云不爲雨﹐盡日卻歸山。』識者謂不極【澠錄作『及』。】進用之兆﹐令孫官止右正言﹐年未五十卒﹐士大夫哀而惜之。

二

濮州人李植成伯﹐與張續禹功師事䢐徠石守道﹐爲門人髙弟。歐陽文忠讀䢐徠集詩曰﹕『常續最髙弟﹐騫遊各名科【成伯少名常】。』嘉佑中﹐詔舉天下行義之士﹐惇【澠錄作『發』。】遣詣闕﹐成伯首被此舉﹐詔書方下而卒﹐士大夫痛惜之。時禹功居南曹﹐【澠錄作『曹南』。】成伯前卒數日﹐以詩寄禹功﹐其【澠錄有『末』字。】句曰﹕『野堂吹落讀殘書』﹐禹功怪其語不祥﹐徑往訪之﹐未至濮﹐成伯已卒矣。【澠錄『矣』作『野堂成伯讀書堂也』。見澠水燕談。】

三

詩以言志﹐言以知物﹐信不誣矣。江南李遇﹐通經術﹐又有文章﹐應大科﹐召試第一。嘗作詩曰﹕『人言日落是天涯﹐望極天涯不見家。已恨碧山相掩映﹐碧山還被暮煙遮。』識者曰﹕『觀此詩意﹐有重重障礙﹐李君恐時命不偶。』後竟如其言。陳文惠公未達時﹐嘗作詩曰﹕『千里好山云乍斂﹐一樓明月雨初晴。』觀此詩意﹐與李君異矣。然則文惠致位宰相﹐壽餘八十﹐不亦宜乎﹖

四

宋莒公庠知許州﹐開西湖﹐作詩曰﹕『鑿開魚鳥忘情地﹐展盡江湖極目天。』識者觀詩意﹐則知公位極一品矣。孟郊下第詩曰﹕『棄置復棄置﹐情如刀劍傷。』又再下第詩曰﹕『兩度長安陌﹐空將淚見花。』其後及第詩曰﹕『昔日齷齪不足嗟﹐今朝放蕩思無涯。靑春得意馬蹄滑﹐一日看盡長安花。』大凡進取得失﹐蓋亦常事﹐而郊器宇不宏﹐偶一下第﹐則其情隕獲﹐如傷刀劍﹐以至下淚。曁後登科﹐則其志充溢﹐若無所容﹐一日之間﹐花卽看盡﹐何其速也﹖後郊授溧陽尉﹐竟死焉。

五

丞相劉公沆﹐廬陵人﹐少以气義自許﹐嘗詠牡丹詩云﹕『三月內方有﹐百花中更無。』又述懷詩云﹕『虎生三日便窺牛﹐獵食寧能掉尾求﹖若不去登黃合貴﹐便須來伴赤松遊。奴顏婢舌誠堪恥﹐羊狠狼貪自合羞。三尺太阿星斗煥﹐何時去取魏齊頭﹖』皇佑中﹐公初出﹐領豫章轉運使。潘夙素有詩名﹐乃以小孤山四十字示公﹐公卽席和呈﹐文不加點﹐詩曰﹕『擎天有八柱﹐一柱此焉存。石聳千尋勢﹐波畱四面痕。江湖中作鎭﹐風浪裏蟠根。平地安然者﹐饒他五嶽尊。』覽者皆知公有宰相器矣﹐未幾參大政﹐遂正鼎席。

六

寇萊公少時﹐作詩曰﹕『去海止十里﹐過山應萬重。』及貶至雷州﹐吏至﹐呈州圖﹐問州去海幾里﹐對云十里﹐則南遷之禍﹐前詩已預讖矣。

七

乖崖張公詠﹐晚年典淮陽郡﹐遊趙氏西園﹐作詩曰﹕『方信承平無一事﹐淮陽閒殺老尙書。』後一年捐館﹐亦詩讖也。

八

蘇緘字章甫﹐性忠義﹐喜功名。皇佑中﹐以祕書丞知英州﹐值儂賊作亂﹐他州皆不能守﹐獨緘捍禦有功﹐恩授【原作『換』﹐據明抄本攺。】閣職﹐尋坐事﹐貶房州司馬。嘉佑中復官﹐權知越州諸曁縣﹐余與之同僚。嘗贈緘詩曰﹕『燕頷將軍欲白頭﹐昔年忠勇動南州。心如鐵石老不挫﹐功在桑楡晚可收。』後十有八年﹐緘知邕管﹐交趾叛﹐攻城力戰陷沒。朝廷憫之﹐贈奉國軍節度使﹐賜謚忠勇。則所謂忠勇之謚﹐已先於餘詩讖之矣。

九

蘇子美﹐慶曆末謫居姑蘇﹐以詩酒自放。一日﹐觀魚滄浪亭﹐有詩曰﹕『我嗟不及遊魚樂﹐虛作人間半世人。』識者以爲不祥﹐未幾﹐果卒。年才四十一﹐天下士大夫咸嗟惜之。【澠錄無『才』﹑『天下』﹑『咸』四字。】

十

鄭毅夫詩格飄放﹐晚年爲遇雨詩曰﹕『老火燒空未肯收﹐忽驚快雨破新秋。晚云濃淡落【澠錄作『白』。】日下﹐只在楚江南岸頭。』未幾﹐自杭移靑﹐道病﹐艤舟髙郵岸下﹐乃卒。何自讖之明也﹗【以上兩條今見澠水燕談錄卷七。】

十一

丁晉公在中書﹐總領眞宗山陵事﹐利瓦伊在翰林﹐援其親識爲挽郎者﹐懇請於謂曰﹕『更在陶鑄。』丁應聲曰﹕『陶鑄復陶鑄﹐齋郎又挽郎。』李繼曰﹕『自然堪下淚﹐何必更斜陽﹖』未幾丁敗。【見名賢詩話。】

十二

晉公從駕東封﹐與顯官聚話﹐因話及東獄有柰河﹑黑水﹐乃人間陰獄也。晉公感其事﹐而成詩焉。『黑水溪傍聊駐馬﹐柰河岸上試回頭。髙崖昏處是陰獄﹐須信人生到此休。』公後得崖州﹐亦前定也。

宋朝事實類苑卷第四十六

●宋朝事實類苑卷第四十七

休祥夢兆﹝三﹞

◆休祥夢兆﹝三﹞

夢遊亢宮

銅牌記

升元寺石記

秦淮石志

天水碧

金陵石記

冰稼山頹

名亭

駕幸東府

東嶽奉冊之異

邃淸殿學士

軌革

夢名

角聲

占星

千葉牡丹

收恩州

蛇精

彭蠡湖神

木中有文

雹作人面形

五來子

崇文院詩

馬相踶

酒病

蜀中桃符

唱第日五色

駕幸汾陰

○夢遊亢宮

李至陽【玉壺作『李南陽至』。】嘗作亢宮賦﹐其序略曰﹕『予少多疾﹐羸不勝衣。庚寅歲冬﹐夕﹐忽夢遊一道宮﹐金碧明煥﹐一巨殿﹐一寶牀巋然於中。一金龍蟠踞於牀之上﹐碧髯金鬣﹐光體【玉壺作『射』。】天地。傍有【玉壺有『綠衣』二字。】道士﹐轉眄若電﹐謂余曰「此亢宿之宮也。大象無停輪﹐宜速拜之。汝將事此龍﹐積疾亦消。」予將拜﹐龍輙先拜。』至【玉壺重『至』字。】道初﹐太宗立眞宗爲皇太子﹐命公與李沆相並爲賓客。太宗戒眞皇曰﹕『二臣皆宿儒重徳﹐不可輕待。吾選正人輔導汝﹐宗基國本﹐吾無慮矣。』眞宗恭稟皇訓﹐見必先拜﹐符亢宮之兆也。【此條今見玉壺淸話卷一。】

○銅牌記

梁沙門寶志銅牌記﹐多讖未來事﹐云『有一眞人在冀川﹐開口張弓在左邊。子子孫孫萬萬年。』江南中主﹐名其子曰弘冀﹐吳越錢鏐諸子皆連弘字﹐明以應之﹐而宣祖諱正當之也。

○升元寺石記

江南將亡數年前﹐修升元寺殿﹐掘得石記﹐視之﹐詩也。其辭云﹕『莫問江南事﹐江南事可憑。抱雞升寶位﹐趁犬出金陵。子建居南極﹐安仁秉夜燈。東鄰嬌小女﹐騎虎踏河冰。』王師以甲戌渡江﹐後主寔以丁酉年生。曹彬爲大將﹐列柵城南﹐爲子建也。潘美爲副將﹐城陷﹐恐有伏兵﹐命卒縱火﹐卽安仁也。錢俶以戊寅年入朝﹐盡獻浙右之地。

○秦淮石志【明抄本作『記』】

江南保大中﹐浚秦淮﹐得石志。案其刻﹐有『大宋幹徳四年』凡六字﹐他皆磨滅不可識。令諸儒參驗﹐乃輔公祏反江東時年號。後太祖受命﹐國號宋﹐攺元幹徳﹐江左始衰弱﹐豈非威靈將及﹐而符讖先著也。

○天水碧

金陵將亡前數年﹐宮中人挼薔薇水染生帛。一夕忘收﹐爲濃露所漬﹐色倍鮮翠﹐因令染坊染碧﹐必經宿露之﹐號爲天水碧。宮中競服之﹐識者以爲天水﹐趙之望也。

○金陵石記

開寶中﹐新修營得一石記﹐凡數百字﹐隸書﹐從頭云﹕『從他痛﹐從他痛』﹐如此連寫﹐至末云﹕『不爲石子盡﹐更書千萬个從他痛。』從他痛﹐不知其讖也。未幾﹐王師渡江云。

○冰稼山頹

熙寧三年﹐京輔猛風大雪﹐艸木皆稼﹐厚者冰及數寸。旣而華山震﹐阜頭谷圮折數十百丈﹐蕩搖十餘里﹐覆壓甚眾。唐天寶中﹐冰稼而寧王死﹐故當時諺曰﹕『冬淩樹稼達官怕。』又詩有『泰山其頹﹐哲人其萎』之說。眾謂大臣當之﹐未數年而司徒侍中魏國韓公琦薨。王荊公作挽詞﹐略曰﹕『冰稼嘗聞達官怕﹐山頹今見哲人萎。』蓋謂是也。

○名亭

檢正官張諤家﹐起亭名曰允中﹐蓋取易允升義。後諤遷太子中允﹐停官。或者解曰﹕『允中亭者﹐官至中允而停也。』太子中捨陳有方知蘄水縣﹐臨水創亭﹐名必觀﹐蓋取荀況『君子必觀於水』之義﹐或者解曰﹕『必觀亭者﹐必停官也。』後有方竟以罪﹐免官而去。【見靑箱雜記。】

○駕幸東府

初作東府﹐望气者曰﹕『異哉﹗乃有天子气。』及府成﹐車駕果臨幸﹐時龍圖張掞以詩慶兩府諸公﹐而王丞相和曰﹕『曾畱主上經過迹﹐更費髙人賦詠才。』

○東嶽奉冊之異

向大資敏中﹐祥符四年十月爲東嶽奉冊使﹐奏奉冊前十日﹐雨雪日甚﹐至十一月五日詣本廟奉冊﹐忽然景气晴和﹐宛若春煦。又得兗州狀稱﹐據黃現鋪人員夏興狀﹐今月四日將兵巡至馬嶺﹐見五人各服黃紫衣﹐執幡蓋。興等恐是冊使﹐向前迎接﹐忽然气霧漸起﹐卽不見。又得天貺殿【湘錄作『觀』。】道士孫守一狀﹐冊使詣本殿燒香畢﹐有皂鶴兩隻﹐至殿盤旋飛翥甚久。詞臣各進頌。【見湘山野錄。】

○邃淸殿學士

治平三年﹐予爲知制誥﹐夏六月﹐夢丞相遣朱衣吏召命艸某人爲邃淸殿學士制。旣寤﹐不能記其姓名及其文詞也。明年五月甲辰﹐丞相遣朱衣吏召當制學士呂縉叔艸制﹐除邵不疑爲寶文閣學士。後數日﹐得承旨張公所作詔云﹕『乃規層築﹐邃在西淸。』然記去歲之夢﹐與詔文離合﹐其名若符契焉。【出退朝錄。】

○軌革

李璋太尉罷郢州入朝﹐至襄陽﹐疾病﹐止驛舍兩月餘。璋嘗命蜀人費孝先作軌革卦影﹐先畫一鳳止於林﹐下有關焉﹐又畫一鳳立於臺﹐又畫衣紫而哭者五人。蓋襄州南數里﹐有鳳林關﹐傳捨名鳳臺驛。始璋止二子侍行﹐三子守官於外﹐聞璋病甚﹐悉來奔視。至之翌日﹐璋乃卒﹐果臨其喪者五人。【見倦遊雜錄。】

二

術士李某【忘其名】者﹐亦傳管輅軌革【澠錄作『格』。】法﹐畫卦影頗有驗。今丞相頃嘗問之﹐卦影畫水邊一月﹐中有古字。【『古字』﹐澠錄作『口』。】未幾除知湖州。又盧龍圖秉使占卦影亦同﹐乃除知渭州﹐【澠錄有『字』字。】𨿽不同而其影皆符。【見澠水燕談。】

○夢名

孫夢得【東齋有『參政』二字。】初名貫﹐字道卿﹐嘗語予曰﹕『某舉進士過長安﹐夢登塔﹐見持一大文卷者﹐問之﹐云「來年春榜」﹐索而視之﹐不可。問其間有孫貫否﹐曰「無﹐惟第三人有孫抃。」旣寤﹐遂攺名抃﹐因字夢得。又數日﹐至華陰﹐與數同人詣金天帝廟乞靈﹐且求夢。夜中夢明下艸制誥﹐諸同人相慶曰「他日爲知制誥翰林學士矣。」𨿽未以爲信﹐然乃陰自喜。明年第三人及第﹐其後爲直集賢院知制誥﹐如其夢云。』又言某初得此夢甚喜﹐及才作翰林學士﹐頗嫌之矣﹐人心是無足【東齋作『厭』。】也。是時﹐夢得已爲參知政事﹐月俸祿差厚耳﹐【東齋無『月』『耳』二字。】與學士亦不甚相遠﹐但淸優不如學士﹐而勞責過之。又有堂吏﹐嘗夢火山軍姓劉人作狀元。閱火山軍解文﹐無姓劉人。明年﹐劉輝作狀元﹐輝能作賦﹐有聲場屋﹐人不以行許之。歷江寧﹑河中簽判卒。【見東齋記事。今本東齋記事『又有堂吏』以下另爲一條﹐同在卷五。】

二

元丰中﹐汶上梁逖﹐一夕夢奏事殿中﹐見禦座前揭一牌﹐箔金大書『黃裳』二字﹐意必貴兆也。因攺名黃裳﹐明年禦前賜進士第﹐建安【澠錄作『南劍』。】黃裳爲天下第一。

三【『三』字據明抄本增】

王彥祖初名元【明抄本﹑活字本並作『亢』。】宗﹐慶曆二年﹐方勝冠﹐廷試應天以寔不以文賦罷。寢旅捨﹐夢一人告之曰﹕『君今年未當中第。』彥祖甚不平﹐責之曰﹕『子未嘗見予程文﹐又未始知餘生年月日時﹐【澠錄無『年日時』三字。】何從而知未中第﹖』其人笑曰﹕『君中選賦題﹐天字在下﹐君當三中選皆然。今題天字在上第二字﹐是以知其未也。』及唱名﹐果不預選。次舉春試不利﹐於禮部八年【澠錄作『月』。】再預廷試﹐蓋軫象天地賦又復見黜。至皇佑五年﹐免解赴禮部﹐前此感疾﹐因【澠錄作『困』。】眠﹐夢至一大府﹐見二人﹐因懇求生平命祿﹐二人笑不答。再叩來年得失﹐其人指面前池水曰﹕『待此水分流﹐君卽登第。』覺﹐以水無分流﹐而池不能流﹐決無中第望矣。久之乃寤﹐卽更名汾﹐以符水分之兆。及試禮部嚴父莫大於配天﹐廷試員丘象天﹐皆中髙選。其後召試學士院﹐又賦明王謹於事天﹐得帖館職﹐皆符夢中之言。

○角聲

元佑四年夏﹐余初至河東﹐一日﹐與郡僚旅見提刑孫亞夫﹐【澠錄有『孫』字。】曰﹕『近日府中角聲不和﹐咎【澠錄作『應』。】在太守。』時蒲資政方到府未逾月﹐【『方到未逾月』﹐澠錄作『方到未幾』。】落職知虢州。數日﹐余獨見孫曰﹕『角聲愈不和矣。』未幾﹐王震待制自同復鎭蒲﹐七日丁母夫人憂去。至九月中﹐孫復語近官曰﹕『角聲不和﹐尢甚前日。』尋報蒲中行龍圖自襄移蒲﹐十月到官﹐明年春病卒。其驗如此﹐不知何術也。【以上三條今見澠水燕談錄卷六。】

○占星

景徳四年﹐司天判監史序奏﹐今年太歲丁未六月二十五日﹐五星當聚周分。旣而重奏﹐臣尋推得五星﹐自閏五月二十五日近太陽行度﹐按甘氏星經曰﹕『五星近太陽而輒見者﹐如君臣齊明﹐下侵上之道也。若伏而不見﹐卽臣讓明於君﹐此百千載未有也。但恐今夜五星皆伏。』眞宗親禦禁臺以候之﹐果達旦不見﹐大赦天下﹐加序一官﹐羣臣表賀。【見湘山野錄。】

○千葉牡丹

李司空昉﹐淳化中﹐家園牡丹﹐一歲中有千葉者五苞﹐特爲繁艷﹐李公致酒張樂﹐召賓客以賞之。自是﹐再歲內﹐長幼凡五喪﹐蓋地反物之驗。【見楊文公談苑。】

○收恩州

慶曆七【澠錄作『四』。】年﹐貝州卒王則據城叛﹐詔明鎬加討﹐久無功。參知政事文彥博請行﹐於是仁宗欣然遣之﹐且曰﹕『貝字加文爲「敗」﹐卿擒賊必矣。』未逾月﹐以捷報聞﹐詔拜平章事﹐曲赦河北﹐攺貝爲恩。【澠錄作『攺貝州爲恩州』。見澠水燕談。】

○蛇精

魚諫議周詢知安州﹐一日﹐園中園吏見【東齋作『有諫議周恂者知安州時﹐一日之園﹐管園吏見一』】大蛇垂欄楯上﹐就視之﹐乃周詢醉而假寐也。子壽亦嘗言﹐周詢於相法爲蛇形。【『形』﹐東齋作『精也』二字。】蔡君謨知福州﹐以疾不視事者累日﹐每夜中卽夢登鼓角樓﹐憑鼓而睡。通判有怪鼓角將累日不打三更者﹐因對﹐數夜有大蛇盤據鼓上﹐不敢近。君謨旣愈﹐與通判言所夢﹐正與鼓角將所說同﹐人遂以君謨爲蛇精。【見東齋記事。今本東齋記事諫議周詢條在補遺﹐蔡君謨知福州另爲一條﹐在卷五。】

○彭蠡湖神

張洎嘗涉彭蠡湖﹐一夕﹐夢古衣冠候之﹐禮甚恭﹐且言居止在側﹐他日願爲整葺。洎旣寤﹐訪於舟人﹐云『湖畔有左蠡裏祠。』至則神像如夢中所視。洎歸中朝﹐參大政。至道中﹐裏民將葺廟﹐廟側有人夢神云﹕『自有人治之﹐汝不當治。』因遣人崇飾﹐吳淑【明抄本作『俶』。】爲記。

○木中有文

木中有文﹐多是柿木。治平初﹐杭州南新縣民家析柿木﹐中有『上天大國』四字﹐予親見之。書法類顏眞卿﹐極有筆力﹐國字中間或字﹐仍挑起作尖口﹐全是顏筆﹐知其非僞者。其橫畫卽是橫理﹐斜畫卽是斜理﹐其木直剖﹐偶當天字中分﹐而天字不破上下兩畫﹐並一腳皆橫挺出半指許﹐如木中之節。以兩木合之﹐如合契焉。

○雹作人面形

熙寧中﹐河州雨雹﹐大者如雞卵﹐小者如蓮實﹐悉如人頭﹐耳目口鼻皆具﹐無異鐫刻。次年王師平河州﹐蕃戎授首者甚眾﹐豈克勝之符預告耶﹖【見沈存中筆談。】

○五來子

建隆初﹐京城唱五來子新番之曲。其後下荊州﹐克湖南﹐平西蜀﹐收嶺表﹐復江左﹐凡五國來朝﹐乃其讖也。

○崇文院詩

淳化中﹐崇文院西序直廬絕髙處﹐有人題兩句詩云﹕『秋風送炎去﹐庭樹葉齊落。』是年立秋日﹐史館檢討宋炎罷職。來年立秋日﹐葉齊黜。

○馬相踶

至道二年四月﹐內丞相暮歸﹐將至西掖門﹐參政張洎﹑李昌齡馬相踶斷轡﹐二人皆墜地。寇準馬驚躍﹐幾墜。六月大雨泥濘﹐洎晚歸﹐馬渡橋墜前足﹐洎墜沒泥中﹐折巾一角﹐塗潦被體。是秋﹐洎被病﹐明年罷政事卒。其年之七月﹐準罷。來年夏﹐昌齡坐交通內侍王繼恩下獄﹐貶許州行軍司馬。

○酒病

殿中丞王全﹐吳人﹐嗜酒﹐常沈醉。爲嶺南知州﹐日縱酒。忽一日﹐臍裂有聲﹐以蓋承之﹐得淸酒斗餘﹐後數日乃卒。【見澠水燕談。】

○蜀中桃符

辛寅遜仕僞蜀孟昶爲學士﹐王師將致討之前﹐歲除﹐昶令學士作詩兩句﹐寫桃符上。寅遜題曰﹕『新年納餘慶﹐佳節契長春。』明年蜀亡。呂餘慶以參知政事知益州。長春乃太祖誕節聖節名﹐寅遜歸朝﹐爲太子中允﹐上疏諫獵﹐詔褒之。【見楊文公談苑。】

○唱第日五色

天聖五年三月二十四日﹐唱進士第於崇政殿﹐甲科未絕﹐而日五色於上﹐羣臣皆賀。後議者以爲韓魏公固升﹐諸公𨿽多至二府﹐而終福社稷﹐則獨公焉。【見魏王別錄。】

○駕幸汾陰

祥符四年﹐車駕幸汾陰﹐起偃師﹐駐蹕永安。天文院測驗渾儀杜貽範奏﹕『卯時一【湘錄作『二』。】刻﹐日有赤黃輝气﹐變爲黃珥﹐凡變戴【湘錄作『又變紫』。】气﹐巳時後﹐輝气復生。』【見湘山野錄。】

宋朝事實類苑卷第四十七

●宋朝事實類苑卷第四十八

占相醫藥﹝一﹞

◆占相醫藥﹝一﹞

陳希夷

異僧

王冀公

夏侯嘉正

僧化成

費孝先

章郇公

陳恭公

馬尙書

吳處厚

楊文公

張堯封

李文靖

張永徳

丁晉公

僧奉眞

閩主延政

陳昭遇

吳越王錢鏐

太宗校醫人

王繼忠

史照母張氏

寇忠湣

許希

竇仁惠

○陳希夷

祖宗居潛日﹐與趙韓王遊長安﹐【湘錄有『市』字。】時陳摶乘一衛﹐遇之﹐下驢大笑﹐巾簪幾墜﹐左手握太祖﹐右手挽太宗﹕『可相從市飲乎﹖』祖宗曰﹕『與趙學究三人並遊﹐可當同之。』陳睥睨韓王甚久﹐徐曰﹕『也得也得﹐非渠不可預此席。』旣入酒捨﹐韓王足跛﹐偶坐席左﹐陳怒曰﹕『紫微帝垣一小星﹐輙據上次﹐可乎﹖』斥之使居席右。【見湘山野錄。】

二

錢文僖公若水少時﹐謁陳摶求相骨法。陳戒曰﹕『過半月﹐請子卻來。』錢如期而往﹐至則邀入山齋﹐地鑪中一老僧﹐擁【湘錄有『壞』字。】衲瞑目﹐附火於鑪旁。錢揖之﹐其僧開目﹐【湘錄有『微應』二字。】稍失遇待之體﹐錢頗嫌之。三人者﹐嘿坐持久﹐陳發語問曰﹕『如何﹖』僧搖頭曰﹕『無此等骨。』旣而錢公先起﹐陳戒之曰﹕『子三兩日卻來。』錢曰﹕『惟。』後如期謁之﹐摶曰﹕『吾始見子﹐神觀淸粹﹐謂子可學神仙﹐有升舉之分。然見之未精﹐不敢奉許﹐將【湘錄作『特』。】召此僧決之﹐渠言子無仙骨﹐但可作貴公卿爾。』問曰﹕『其僧者何人﹖』曰﹕『麻衣道者。』【見湘山野錄。】

三

王克正仕江南﹐歷貴官﹐歸本朝﹐直舍人院。及死無子﹐其家修佛事爲道場﹐惟一女十餘歲﹐縗絰跪鑪於像前。會陳摶入弔﹐出語人曰﹕『王氏女﹐吾𨿽不見其面﹐但觀其捧鑪手相甚貴﹐若是男子﹐當白衣入翰林。女子嫁卽爲國夫人矣。』後數年﹐陳晉公恕爲參知政事﹐一日﹐便坐奏事﹐太宗從容問曰﹕『卿娶誰氏﹖有幾子﹖』晉公對曰﹕『臣無妻﹐今有二子。』太宗曰﹕『王克正﹐江南舊族﹐身後惟一女﹐頗聞令淑﹐朕甚念之﹐卿可作配。』晉公辭以年髙﹐不願娶。太宗惇諭再三﹐晉公不敢辭﹐遂納爲室。不數日﹐封郡夫人﹐如陳之相也。【此條今見東軒筆錄卷二。】

○異僧

太宗八子﹐眞宗爲第三﹐已封壽王。詔一異僧【忘其名】入禁中﹐徧相諸王﹐已見七王矣。惟眞廟時方寢息﹐未得見之﹐僧奏曰﹕『徧觀諸邸﹐皆不及壽王者。』上曰﹕『卿未見﹐安得知﹖』僧曰﹕『見三僕立其門﹐皆將相材器﹐其僕旣爾﹐主可知矣。』三僕者﹐乃張相耆﹑楊相崇勛﹑郭太尉承佑。

○王冀公

王冀公欽若鄕薦赴闕﹐張僕射齊賢時爲江南漕﹐以書薦謁錢希白公易。時以才名﹐方獨步館閣﹐適會延一術士以考休咎﹐不容通謁。冀公喝【湘錄作『局』。】促門下﹐厲聲詬閽人﹐術者遙聞之﹐謂錢曰﹕『不知何人耶﹖若聲形相稱﹐世無此貴者﹐但恐形不副聲爾。願邀之﹐使某獲見。』希白召之﹐冀公單微遠人﹐神貌疎瘦﹐復贅於頸﹐而舉止山野﹐希白蔑視之。術者悚然﹐側目瞻視。冀公起﹐術人稽顙稱嘆曰﹕『人中之貴﹐有此十全者﹗』錢戲曰﹕『中堂內﹐便是【湘錄作『有』。】此等宰相乎﹖』術人正色曰﹕『公何言歟﹖且宰相何時而無﹖此君不作則已﹐若作之﹐則天下康富﹐而君臣相得﹐至死有慶而無弔。不完者﹐但無子而已。』錢戲曰﹕『他日將陶鑄吾輩乎﹖』術者曰﹕『恐不在他日﹐卽日可待。願公無忽。』後希白方爲翰林學士﹐冀公已眞拜。【此條今見湘山野錄卷中。】

○夏侯嘉正

夏侯嘉正﹐荊南人。劉童子者﹐幼瞽﹐善聲骨及命術。謂公曰﹕『將來須及第﹐亦有淸職﹐惟得聲貴﹐自余俱弱。己俸外﹐【玉壺有『別』字。】有百金橫入﹐不病則死。』後至正言直館﹐充益王生辰使。得金幣﹐方輦歸私第﹐欲畱之爲潤屋﹐忽一緡自地起立﹐久而方僕﹐遂感疾﹐月餘而卒。【此條今見玉壺淸話卷七。】

○僧化成

熙寧八年﹐呂惠卿爲參知政事﹐權傾天下。時元參政絳爲翰林學士﹐判羣牧﹐常問三命僧化成曰﹕『呂參政早晚爲相﹖』化成曰﹕『呂給事爲參政﹐譬如艸屋上置鴟吻耳。』元曰﹕『然則其不安乎﹖』成曰﹕『其黜免﹐可立而待也。』是時春方半﹐元曰﹕『事應在何時﹖』成又消息曰﹕【以上五字東軒作『有消息成曰』。】『在今年五月十七日。』【東軒有『元』字。】憮然不惻﹐亦潛記之。旣而呂權日盛﹐臺諫噤口﹐無敢指議之者。會五月十七日﹐元退朝﹐因語府界提舉蔡確曰﹕『化成言呂參政禍在今日﹐眞漫浪之語也。』二公相視而笑﹐遂同還羣牧﹐促召成而謂【東軒作『誚』。】之﹐成曰﹕『言必無失﹐姑且俟之。』二公愈笑其術非﹐旣而化成告去﹐蔡亦上馬。是時﹐曾待制孝寬同判羣牧﹐薄晚來過廳﹐方卽坐﹐元因訪今日有何事﹐曾曰﹕『但聞禦史蔡承禧入札子﹐不知言何等事也。』語未已﹐內探報﹐今日蔡察院言呂參政兄弟。元聞之大駭﹐乃以化成之言告曾公﹐旣而呂罷政事﹐實始此日也。【此條今見東軒筆錄卷七。】

○費孝先

唐坰知諫院﹐成都人費孝先爲作卦影﹐畫一人﹐衣金紫﹐持弓箭﹐射落一雞。坰語人曰﹕『持弓者我也﹐王丞相生於辛酉﹐卽雞也。必因我射而去位﹐則我亦從而貴矣。』翌日﹐抗疏以彈荊公﹐又乞畱班﹐頗諠於殿陛。上怒﹐降坰爲太常寺太祝﹐監廣州軍資庫﹐以是年八月被責。坰嘆曰﹕『射落之雞﹐乃我也。』

二

自至和﹑嘉佑已來﹐費孝先以術名天下﹐士大夫無不作卦影﹐而應者甚多。獨王平甫不喜之﹐嘗語人曰﹕『占卜本欲前知﹐而卦影驗於事後﹐何足問耶﹖』【以上二條今見東軒筆錄卷十一。】

○章郇公

章郇公慶曆中罷相﹐知陳州。艤舟蔡河上﹐張方平﹑宋子京俱爲學士﹐同謁公。公曰﹕『人生貴賤﹐莫不有命﹐但生年月日時若有三處合者﹐不爲宰相﹐亦爲樞密副使。』張﹑宋退﹐召術者﹐泛以朝士命推之﹐惟得梁適﹑呂公弼二命各有三處合﹐張﹑宋嘆息而已。是時﹐梁﹑呂皆爲小朝官﹐旣而皇佑中﹐梁爲相﹔熙寧中﹐呂爲樞密使﹐皆如郇公之言。【此條今見東軒筆錄卷十四。】

○陳恭公

陳執中好閱人﹐而解賓王最受知。初爲登州黃縣令﹐素不相識﹐執中一見﹐卽用大勑舉京官。及後作相﹐又薦館職﹐賓王仕至工部侍郎﹐致政。家雄於財﹐諸子皆京秩﹐年七十餘卒。賓王爲人﹐方頤大口﹐惇厖重厚﹐左足下有黑子甚明大﹐實亦福人也。

○馬尙書

馬尙書亮知廬州﹐見翰林王公洙爲小官﹐馬公曰﹕『子全似宋白﹐【『宋白』﹐明抄本作『宋尙書』。】異日官至八座。』由此異待﹐通判嫉之﹐後羅織王公﹐遂以罪免。乃曰﹕『你這回更作宋尙書。』其後﹐王公竟登近侍﹐及卒﹐贈尙書。

○吳處厚

余嘗謂風鑑一事﹐乃昔賢甄識人物﹐拔擢賢才之所急﹐非市井卜相之流﹐用以賈鬻取貲者。故春秋單襄公﹑成肅公之徒﹐每遇會同﹐則先觀威儀﹐以省禍福。而前世郭林宗﹑裴行儉又考器識﹐以言臧否。然余亦粗知大槪﹐嘗與富文忠公論之。文忠曰﹕『觀子之論﹐多取丰厚﹐若是則屠兒■﹝飠不﹞飥師皆貴矣。』余復思之﹐大凡相之所先﹐全在神气與心術﹐更或丰厚﹐其福十全。因語曰﹕『今王遠角犀丰盈﹐而此頑童窮固﹐則丰盈固賢哲相也。』

○楊文公

楊公大年﹐尢負藻鑑﹐在翰林日﹐與章郇公共事﹐常言郇公異日必作相﹐己所不及。又見著作佐郎張士遜﹐知其有宰相器﹐卽薦之﹐由此大拜。又鄕人吳待問﹐嘗從公學﹐公語其徒曰﹕『汝輩勿輕小吳﹐小吳異日須登八座﹐亦有年壽。』後皆如其言。待問﹐卽春卿﹑衝卿父也。

二

錢副樞若水嘗遇異人傳相法﹐其事甚怪。錢公後傳楊大年﹐故世稱此二人有知人之鑑。仲簡﹐揚州人也﹐少習明經﹐以貧傭書大年門下﹐大年一見奇之﹐曰﹕『子當進士及第﹐官至淸顯。』乃教以詩賦。簡﹐天禧中舉進士第一甲及第﹐官至正郎﹐天章閣待制以卒。謝希深爲奉禮郎﹐大年尢喜其文﹐每見﹐則欣然延接﹐旣去﹐則嘆息不已。鄭天休在公門下﹐見其如此﹐怪而問之﹐大年曰﹕『此子官亦淸要﹐但年不及中壽爾。』希深官至兵部員外郎﹑知制誥﹐卒年四十六﹐皆如其言。謝希深初以奉禮郎鎖廳應進士舉﹐以啟事謁見大年﹐有云﹕『曳鈴其空﹐上念無君子者﹔解組不顧﹐公其如蒼生何﹖』大年自書此四句於扇﹐曰﹕『此文中虎也』﹐由是知名。

○張堯封

張堯封者﹐南京進士也﹐累舉不第﹐家甚貧。有善相者謂曰﹕『視子之相﹐不過一幕職﹐然君骨貴﹐必享王封。』人初莫曉其旨﹐其後﹐堯封舉進士及第﹐終於幕職。堯封﹐溫成皇后父也﹐【歸田有『後』字。】旣貴﹐堯封累贈太師中書令﹐兼尙書令﹐封淸河郡王。由是始悟相者之言。【見歸田錄。】

○李文靖

文靖李公沆﹐布衣時﹐先正端公炳知舒州屬﹐因事涉江﹐公實侍行﹐俄而風濤暴作﹐舟幾覆沒。有大校王其姓﹐善人倫﹐曰﹕『此有眞相﹐孰敢爲害﹖何懼之有﹖』是日果利涉無虞﹐眾皆神其事。及公之貴﹐王校尙存焉。【魏王語錄。】

○張永徳

周朝駙馬都尉張永徳﹐輕財好施﹐喜延接方士。嘗遇一異人﹐言及時事﹐且曰﹕『天下將太平﹐眞主已出。』永徳曰﹕『其誰乎﹖』曰﹕『天意所兆﹐安能識諸﹖然而有一事﹐庶幾可驗﹐公或覩紫黑色﹐屬豬人﹐善戰﹐果於殺伐者﹐善待之。』永徳常陰自求訪﹐及太祖皇帝勛位漸盛﹐永徳因潛識帝之英表﹐問其生歲在亥﹐永徳駭嘆其事。乃傾身親附﹐相得甚歡﹐凡己之所有玩好資用子女玉帛﹐必先恣帝擇取﹐有餘乃以自奉。至國初﹐以舊恩﹐禮貌富貴與佐命勛戚同等﹐終太祖世無替焉。

○丁晉公

晉公言﹐趙普初罷隴州判官﹐到京﹐至日者王勛卜肆問命。次簾下﹐看範魯公質騶殿稍盛﹐嘆曰﹕『似此大官﹐修个甚福來得到此。』勛曰﹕『員外卽日富貴﹐更彊如此﹐何足嘆羨﹖往往便爲交代﹐亦未可知。』後果如其言。【晉公談錄。】

○僧奉眞

四明僧奉眞﹐良醫也。天章閣待制許元爲江淮發運使﹐奏課於京師﹐方欲入對﹐而其子疾亟﹐瞑而不食﹐惙惙欲逾宿矣。使奉眞視之﹐曰﹕『脾已絕﹐不可治﹐死在明日。』元曰﹕『觀其疾勢﹐固知其不可救。今方有事﹐須陛對﹐能延數日之期否﹖』奉眞曰﹕『如此似可。諸髒皆已衰﹐惟肝臟獨過﹐脾爲肝所勝﹐其气先絕﹐一臟絕則死。若急瀉肝气﹐令肝气衰﹐則脾少緩﹐可延三日﹐過此無術也。』乃投藥﹐至晚乃能張目﹐漸蘇而能食﹐元甚喜。奉眞笑曰﹕『此不足喜﹐肝气暫舒耳﹐無能爲也。』後三日果卒。【見筆談。】

○閩主延政

閩中王氏兄弟﹐尋干戈之釁。延政以建﹑汀二州稱帝﹐國號大殷﹐郊壇於郎山﹐以延平縣爲鐔州﹐以將樂縣爲鏞州﹐凡四州焉﹐立三年﹐爲江南所滅。延政歸金陵﹐至鄱陽﹐有異僧求見﹐且言大王此去﹐當有三大厄﹐過是無咎矣。因饋之藥﹐凡大赤丸二﹐小綠丸十﹐云﹕『每晨起﹐卽服大赤丸一﹐至暮以五小丸下之。復滌洗﹐以寘鞶囊﹐以備疊餌。』時中主多置酖﹐一日內宴﹐獨賜巵酒﹐延政旣飲﹐便若昏醉﹐坐不安席而起﹐趍出。使人視之﹐至宮門外﹐大嘔吐﹐通夕無恙。又月餘﹐復宴苑中﹐如前賜酒﹐彼已昏醉﹐如是者三﹐實時而吐﹐無所苦。中主謂其有天助﹐不敢復圖之。建饒州爲永平軍﹐以延政爲節度使﹐封光山王。延政祖潮﹐光州人故也。延政至鄱陽﹐泊船故處﹐復見其僧云﹕『當以藥見還﹐三厄無憂矣。』在鎭數年﹐以壽終。

○陳昭遇

陳昭遇者﹐嶺南人﹐善醫﹐隨劉鋹歸朝。後爲翰林醫官﹐所治疾多愈﹐世以爲神醫。絕不讀書﹐詰其所習﹐不能答﹐嘗語所親曰﹕『我初來都下﹐持藥囊﹐抵軍壘中﹐日閱數百人。其風勞冷气之候﹐皆默識之﹐然後視其老幼虛實﹐按古方用湯劑﹐鮮不愈者﹐實未嘗尋脈訣也。』莊周所謂懸解﹐董遇以爲讀書百徧義自見﹐豈是之謂歟﹖

○吳越王錢鏐

公言錢鏐年老﹐一目失明﹐聞中朝國醫胡某者善醫﹐上言求之。晉祖遣醫泛海而往﹐醫視其目曰﹕『尙父可無療此﹐當延六七歲壽。若決瘼去內瘴﹐眼卽復舊﹐但慮損福爾。』鏐曰﹕『吾得不爲一目鬼於地下足矣。願醫盡其術以療之﹐當厚報。』醫爲治之﹐復故。鏐大喜﹐凡賂醫金帛寶帶計五萬緡﹐具舟送醫歸京師。醫至﹐鏐卒﹐年八十一矣。醫之孫收得鏐與其祖書數幅﹐鏐曾孫惟演贖得之﹐親見焉。

○太宗校醫人

賈黃中爲禮部侍郎兼起居監察﹐中風眩卒。太宗悼惜之﹐切責諸醫﹐大搜京城醫工﹐凡通神農本艸﹑黃帝難經素問及善鍼灸藥餌者﹐校其能否﹐以補翰林醫學及醫官院祗候。

○王繼忠

眞宗爲開封尹﹐呼道衢中鐵盤市卜一瞽者﹐令張耆﹑夏守贇﹑楊崇勛左右數輩揣聽聲骨﹐因以爲娛﹐或中或否。獨相王繼忠﹐瞽者駭之曰﹕『此人可訝﹐半生食漢祿﹐半生食胡祿。』眞宗笑而遣去。繼忠後爲觀察使﹑髙陽總管﹐咸平六年﹐虜寇望都﹐與虜酣戰至乙夜﹐戎騎合圍數十重﹐徐戰徐行﹐欲傍西山而遁﹐至城陷被虜﹐上聞之甚嗟悼。【玉壺有『皆謂卽沒』四字。】景徳初﹐戎人乞和﹐繼忠與撰奏章﹐而勸諷誘掖﹐大有力焉﹐朝廷方知其存。後每歲遣使﹐眞宗手封禦帶藥茗以賜焉。繼忠服漢章﹐南望天闕﹐稱未死臣﹐哭拜不起﹐問聖體起居﹐不避虜嫌。以其姿儀雄美﹐虜以女妻之﹐僞封吳王﹐攺姓耶律﹐卒於虜﹐人謂陷番王氏也。【見玉壺淸話。】

○史照母張氏

史中暉之母張氏﹐能知人﹐觀其所爲﹐而知其貴賤貧富。文潞公﹑張杲卿﹑髙敏之﹑呂公初舉進士時﹐皆館其家﹐極禮待之。言潞公﹑杲卿﹑敏之大貴﹐公初有名而不達﹐後皆如其言。中暉名照﹐爲光祿卿。公初終於大理寺丞﹑國子監直講。【見東齋記事。】

○寇忠湣

寇忠湣初登第﹐授大理評事﹐知歸州巴東縣。時唐郎中謂方爲郡﹐夕夢有人告云﹕『宰相至。』唐思之﹐不聞朝廷有宰相出鎭者。晨興視事﹐而疆吏報寇廷評入界﹐唐公驚喜﹐出郊迓勞。見其風神秀偉﹐便以公輔待之﹐且出諸子羅拜。唐新飾勒韉﹐置廳之左﹐寇旣歸船﹐其子拯白其父曰﹕『適者寇屢目此﹐宜卽送之。』寇果詢牙校﹕『何人知吾欲此﹖』對以十四秀才。旣而力爲延譽﹐拯於孫漢公牓等甲成名。【見倦遊雜錄。】

○許希

天聖中﹐仁宗不豫﹐國醫進藥﹐久未效。或有薦許希善用鍼者﹐召使治之﹐三鍼而疾愈﹐所謂興龍穴者是也。仁宗大喜﹐遽命官之﹐賜予甚厚。希旣謝上﹐復西北再拜﹐仁宗怪問之﹐希曰﹕『臣師扁鵲廟所在也。』仁宗嘉之。是時﹐孔子之後久失封爵﹐故顏太初作許希詩以諷之﹐於是詔訪孔子四十七代孫襲文宣王。

○竇仁惠

竇儼﹐字望之﹐薊門人﹐善推步﹐逆知吉凶。盧多遜﹑楊徽之俱爲拾遺﹐儼謂曰﹕『丁卯歲﹐五星聚奎﹐自此天下太平矣。恨儼不得與也﹐二拾遺則見之。』【範蜀公蒙求。】

二

晉公嘗言﹐竇家二侍郎﹐儼爲文宏贍﹐不可企及。有集一百卷﹐得常楊之體﹐又撰釋門數事五十件﹐從一至百數皆節其要妙典故。又善術數﹐聽聲音﹐而興廢之世﹐撰大周樂正一百卷。周世宗時﹐用兄儀在翰林爲學士﹐常鄙其詭怪。世宗常令陶人應二十四气﹐燒二十四片瓦﹐各題識其節气﹐遂隔簾敲響﹐令下云無差謬。嘗指明徳門謂盧﹑楊二校書曰﹕『此門相次變爲大宮闕﹐兵漸消偃﹐天下太平﹐幾乎似開元天寶耳。然京師人卻甚逼迫﹐二校書將來富貴﹐皆見之也。』盧𨿽書軌混同﹐多遜爲相﹐貶朱崖而亡。徽之爲尙書年﹐皆如其言。又儀於堂前雕造倚子二隻﹐以祗右丞洎夫人同坐﹐儼忽見之﹐謂兄曰﹕『好工夫﹐柰其間一隻﹐至甚月日先破。』儀於是以幕覆於屏風後﹐愛護不用。果至是日﹐有大人至儀第﹐其從人不知﹐急於屏風後取此倚子﹐就門外下馬﹐遂爲馬所傷而碎之。此晉公聞楊徽之尙書說也。又儼謂其弟偁參政曰﹕『儼兄弟五人﹐皆不爲相﹐兼摠無壽﹐其間惟四哥稍得﹐然結果得自家兄弟姊妹了亦住不得。』後偁果爲參政﹐只有王家大夫人﹐卽王沔參政之母﹐儀儼之妹也。無何﹐亦得疾而逝。偁尋以抱疾而嘆曰﹕『二哥嘗言﹐結果得自家兄弟姊妹了亦住不得﹐必不可矣。』果數日而薨。晉公嘗謂﹐竇侍郎乃今之師曠也﹐晉公卽偁之婿。

宋朝事實類苑卷第四十八

●宋朝事實類苑卷第四十九

占相醫藥﹝二﹞

◆占相醫藥﹝二﹞

貴人識貴人

狀元多同歲

擇婿

擇妻

年命同

寇萊公骨似盧多遜

卜者一日閱四宰相

官不可妄得

栢繼邕

艾謂之一壯

分曹圍碁

須髮眉所主藏

雞卜

羊卜

服石

服芎藭暴死

苦參損腰

長松治大風

丹砂

治面瘍

療齒

進火杴艸方表

○貴人識貴人

馬尙書亮以尙書員外郎直史館﹐使淮南時﹐呂許公夷簡尙書爲布衣﹐方侍其父﹐罷江外縣令﹐亦至淮甸﹐上書求見。馬公一閱﹐知其必貴﹐遂以女妻之﹐後公果爲宰相。馬公知江寧府時﹐陳恭公執中以光祿寺丞經過﹐馬接之極厚﹐直謂曰﹕『寺丞他日必至眞宰。』令其數子出拜曰﹕『願以老夫之故﹐它日得在陶鑄之末。』曾諫議致堯性剛介﹐少許可﹐一日在李侍郎虛己坐上﹐見晏元獻公﹐晏﹐李之婿也。時方爲奉禮郎﹐諫議熟視之曰﹕『晏奉禮它日貴甚﹐但老夫耄矣﹐不及見子爲相也。』呂許公夷簡爲相日﹐文士【明抄本作『文潞公來』。】謁許公﹐攺容禮接﹐因語之曰﹕『太博此去十年﹐當踐某位。』夏英公竦謫守黃州時﹐龐﹛公司理參軍﹐英公曰﹕『龐司理它日富貴﹐遠過於我。』旣而四公皆至元宰。古云﹕『貴人多識貴人』﹐信有之也。

○狀元多同歲

本朝狀元多同歲﹐比【明抄本作『此』。】於星歷﹐必有可推者﹐但數問術士﹐無從而曉之爾。前徐奭﹑梁固皆生於乙酉。王曾﹑張師徳皆生於戊寅。呂溱﹑楊寘皆生於甲寅。賈黯﹑鄭■﹝豸解﹞皆生於壬戌。彭汝礪﹑許安世皆生於辛巳。陳堯咨﹑王整皆生於庚午。

○擇婿

龍圖劉公燁未第前﹐娶趙尙書晃之長女早亡﹐而趙氏猶有二妹﹐皆未適人。旣而劉公登科﹐晃已捐館﹐夫人復欲妻之﹐使媒妁通意。劉公曰﹕『若是武有之徳﹐則不敢爲姻。如言禹別之州﹐則庶可從命。』蓋劉公不欲七姨爲匹﹐意欲九姨議姻故也。夫人詰之曰﹕『諺云「薄餅從上揭」﹐劉郎才及第﹐豈得便簡點人家女﹖』劉公曰﹕『非敢有擇﹐但七姨骨相寒薄﹐非某之匹。九姨乃眞匹。』遂娶九姨﹐後生七子﹐凡忱皆至大官。七姨後適關生﹐竟不第﹐落泊寒餒﹐暮年劉氏養之終身。【見靑箱雜記。】

○擇妻

龍圖劉公燁未第前﹐娶趙尙書晃之長女早亡﹐而趙氏猶有二妹﹐皆未適人。旣而劉公登科﹐晃已捐館﹐夫人復欲妻之﹐使媒妁通意。劉公曰﹕『若是武有之徳﹐則不敢爲姻。如言禹別之州﹐則庶可從命。』蓋劉公不欲七姨爲匹﹐意欲九姨議姻故也。夫人詰之曰﹕『諺云「薄餅從上揭」﹐劉郎才及第﹐豈得便簡點人家女﹖』劉公曰﹕『非敢有擇﹐但七姨骨相寒薄﹐非某之匹。九姨乃眞匹。』遂娶九姨﹐後生七子﹐凡忱皆至大官。七姨後適關生﹐竟不第﹐落泊寒餒﹐暮年劉氏養之終身。【見靑箱雜記。】

○年命同

太尉程公戡﹑侍郎柴【明抄本作『掌』。】公禹錫﹐俱以庚寅三月十日生﹐程子時﹐柴午時﹐二公同年及第。程作樞密副使﹐晚年帥延安﹐建節。而柴以工部侍郎致仕﹐位不迨於程。而二公享壽﹐修短不差﹐程以治平三年二月薨﹐柴以其年三月捐館。

二

翰林王公洙﹑修撰錢公延年﹐俱以丁酉八月丑時生﹐王十九日﹐錢二十日。錢以嘉佑二年六月卒﹐卒時王公已病。或謂王公起於寒素﹐早歲蹇剝﹐庶可以免災。侍郎柴【明抄本作『掌』。】公曰﹕『錢𨿽少年榮進﹐晚節滯畱。王𨿽早歲奇蹇﹐晚節遷擢﹐長短比折﹐禍福均。』王公竟不起。

三

梁少卿吉甫﹑宋郎中咸俱以乙未八月二日生﹐梁申時﹐宋巳時。梁年二十八﹐已爲太子中捨﹐通判饒州﹐而宋猶未第﹐客遊鄱陽。有日者﹐妙於星術﹐宋往叩之﹐日者曰﹕『秀才命似本州島通判﹐他日官職亦相類﹐壽則過之。』後皆如其言。

四

王端明素﹑盧太尉政﹐俱以丁未八月二十四日辰時生﹐而王出於貴冑﹐盧起於軍伍。王卒於邊藩﹐盧薨於殿帥﹐事皆略同﹐亦可怪也。但盧之壽考有過於王﹐得非以少年微賤耶﹖

五

張尙書方平﹑李給事徽之﹑王祕監端﹐俱以丁未九月二十三日生。張酉時﹑李卯時﹑王戌時﹐迄今皆致政﹐康彊。

六

劉忱過鳴犢嶺﹐見所由張秀﹐問其年甲﹐與忱同辛酉八月二十四日生﹐劉午時﹐秀巳時。後秀陜西效用有功﹐累官至團練使卒﹐卒之年﹐忱任利路運使﹐因出巡乘轎撲落崖﹐亦幾於死。

○寇萊公骨似盧多遜

初﹐寇萊公年十九﹐擢進士第。有善相者曰﹕『君相甚貴﹐但及第太早﹐恐不善終。若功成早退﹐庶免深禍。君骨類盧多遜耳。』後果如其言。

○卜者一日閱四宰相

張鄧公嘗謂予曰﹕『某舉進士時﹐與寇萊公遊相國寺﹐詣一卜肆。卜者曰「二人皆宰相也。」旣出﹐逢張相公齊賢﹐王相公隨復往詣之﹐卜者大驚曰「一日之內﹐而有四人宰相。」四人相顧而笑﹐以退。因是卜者日消聲﹐【以上三字東齋作『聲望日消』。】亦不復有人問之﹐卒窮餓以死。』而四人者其後皆爲宰相﹐公【東齋作『共』。】欲爲之作傳﹐未能也。是時鄧公已致仕﹐猶能道其姓名﹐今予則又忘其姓名矣。其人亦可哀也哉﹗【此條今見東齋記事卷三。】

○官不可妄得

予姻家朝散郎王九齡嘗言﹐其祖貽永侍中﹐有女子嫁諸司使夏偕﹐因病危甚﹐服醫朱嚴藥﹐遂差。貂蟬喜甚﹐致酒慶之﹐女子於坐間求爲朱嚴奏官﹐貂蟬難之﹐曰﹕『今歲恩例﹐已許門醫劉公才﹐當候明年。』女子乃哭而起﹐徑歸﹐不可畱﹐貂蟬追謝之。遂召公才﹐諭以女子之意﹐輟是歲恩命﹐以授朱嚴。制下之日﹐而嚴死﹐公才乃囑王公曰﹕『朱嚴未授命而死﹐法容再奏。』公然之﹐再爲公才請。及制下﹐公才之尉氏縣﹐使人召之。公才方飲酒﹐聞得官﹐大喜﹐遂暴卒。一四門助教而死二醫﹐官不可妄得﹐況其大者乎﹖

○栢繼邕

栢繼邕者﹐善爲小兒醫學﹐月餘﹐皇女疾﹐呼繼邕切脈﹐皇女遙見衣綠﹐宮人以緋袍蒙之而入﹐以白上﹐卽賜緋。

○艾謂之一壯

醫用艾一灼﹐謂之一壯﹐以壯人爲法也。其言若干壯﹐人當依此數﹐老幼羸弱量力減之。

○分曹圍碁

四人分曹共圍碁者﹐有術可令必勝。以我曹不能者﹐立於彼曹能者之上﹐令但求急先攻其必應﹐則彼曹能者爲其所制﹐不暇卹局﹐則可以我曹能者當彼不能者。此虞卿鬭馬術也。

○須髮眉所主藏

醫者所論﹐人須髮眉𨿽皆毛類﹐而所主五藏各異。故有老而須白眉髮不白者﹐或發白而須眉不白者﹐藏气有所偏故也。大率發屬於心﹐稟火气﹐故上生。須屬腎﹐稟水气﹐故下生。眉屬肝﹐故側生。男子腎气外行﹐上爲須﹐下爲勢﹐故女子﹑宦人無勢﹐則亦無須。而眉髮無異於男子﹐則知屬腎也。

○雞卜

史記稱四夷各異卜﹐漢書稱粵人以雞卜﹐信有之矣。元丰中﹐予爲大理丞﹐斷嶺南奏案﹐韋庶爲人所殺﹐屍在潭中﹐求之弗獲。庶妻何以鐺就岸爨煮雞子卜之﹐咒曰﹕『儂來在个潭裏﹐他來在別處。』少頃﹐雞子熟﹐剖視得儂。韋全曰﹕『雞卵得儂﹐屍在潭裏。』果得之﹐然不知所謂得儂者﹐其兆如何也。【見東軒筆錄。】

○羊卜

西戎用羊卜﹐謂之跋焦﹐卜師謂之廝幹【必定反】。以火【明抄本作『艾』。】灼羊髀骨﹐視其兆﹐謂之死跋焦。其法﹐兆之上爲神明﹐近脊處爲坐位。坐位者﹐主位也﹐近傍處爲客位。蓋西戎之俗﹐所居正寢﹐常畱中一間以奉鬼神﹐不敢居之﹐謂之神明。主人乃坐其傍﹐以此占主客勝負。又有先咒粟以食羊﹐羊食其粟﹐則自搖其首﹐乃殺羊視其五藏﹐謂之生跋焦。其言極有驗﹐委細之事﹐皆能言之﹐生跋焦土人尢神之。

○服石

醫之爲術﹐苟非得於心﹐而恃書以爲用者﹐未見能臻其妙。如術能動鍾乳﹐按乳石論曰﹕『服鍾乳﹐當終身忌術。』五石諸散﹐用鍾乳爲主﹐復用術﹐理極相反﹐不知何謂。予以問老醫﹐皆不能言其義。按乳石論云﹕『石性𨿽溫﹐而體本冷重﹐必待其相蒸薄然後發。』如此則服石多者勢自能相蒸﹐若更以藥觸之﹐其發必甚。五石散雜以眾藥﹐用石殊少﹐勢不能蒸﹐須藉外物激之令發爾。如太少﹐必因風气所鼓而後發。火盛則鼓之反爲害﹐此自然之理也。故孫思邈云﹕『五石散大猛毒﹐寧食野葛﹐不服五石。遇此方﹐卽須焚之﹐勿爲含生之害。』又曰﹕『人不服石﹐庶事不佳﹐石在身中﹐萬事休泰。惟不可服五石散﹐蓋以五石散聚其所惡﹐激而用之﹐其發暴故也。』古人處方﹐大體如此﹐非此書所能盡也。況方書仍多僞雜﹐如神農本艸最爲舊書﹐其間差殊尢多﹐醫不可以不知也。

○服芎藭暴死

予一族子﹐舊服芎藭﹐鄭夢熊見之﹐云『芎藭不可久服﹐多令人暴死。』後族子果無疾而卒。又予姻家朝士張子通妻﹐因病腦風﹐服芎藭甚久﹐亦一旦暴亡﹐皆予目見者。

○苦參損腰

予嘗苦腰重﹐久坐則旅拒﹐十餘步然後能行。有一將佐見予﹐曰﹕『得無用苦參潔齒否﹖』予時以病齒﹐用苦參數年矣。曰﹕『此病由也﹐苦參入齒﹐其气傷腎﹐能使人腰重。』後有太常少卿舒昭亮用苦參揩齒﹐歲久亦病腰﹐自後悉不用苦參﹐腰疾皆愈﹐此皆方書舊不載者。

○長松治大風

釋普明﹐齊州人﹐久止靈巖﹐晚進【澠錄作『遊』。】五臺﹐得風疾﹐眉髮俱墮﹐百骸腐潰﹐哀號苦楚﹐人不忍聞。忽有異人教服長松﹐明不知識﹐復告之云﹕『長松生古松下﹐取根餌之。皮色如薺苨﹐長三五寸﹐味微苦﹐類人參﹐淸香可愛。無毒﹐服之益人﹐兼解諸虫毒。』明采服﹐不旬日﹐毛髮俱生﹐顏貌如故。今並代間士人﹐多以長松雜甘艸﹑幹山藥爲湯煎服甚佳。然本艸及諸方書皆不載﹐獨釋慧祥作淸涼傳﹐始序之﹐然失於怪誕。【見澠水燕談。】

○丹砂

予中表兄李善勝﹐曾與數年輩煉朱砂爲丹﹐經歲餘﹐因沐沙再入鼎﹐誤遺下一塊﹐其徒丸服之﹐遂發懵冒﹐一夕而斃。朱砂至良藥﹐初生嬰子可服﹐因火力所變﹐遂能殺人。以變化相對言之﹐旣能變而爲大毒﹐豈不能變而爲大善﹖旣能變而殺人﹐則宜有能生人之理﹐但未得其術耳。以此知神仙羽化之方﹐不可謂之無﹐然亦不可不戒也。【筆談。】

○治面瘍

楊嵎爲光祿寺丞直史館﹐瘍生於頰﹐連齒﹐輔車外腫若覆甌﹐內潰出濃血﹐不輟吐之﹐甚痛楚﹐醫爲療之百方﹐彌年不差。人有語之曰﹕『天官瘍醫中有名方﹐何不試用﹖』嵎乃案瘍人療瘍﹐必攻以五毒﹐合黃堥﹑買石膽﹑丹砂﹑雄黃﹑礬石﹑磁石其中燒之三日三夜﹐煙上著﹐以雞羽掃取﹐以注創﹐惡肉破骨盡出。嵎卽依方﹐注藥創中﹐少頃﹐朽骨連兩牙潰出﹐疾遂愈﹐至今十五年。嵎見任主客員外郎。【見談苑。】

○療齒

文瑩丙午歲訪辰帥張不疑師正﹐時不疑方五十﹐齒已疎搖﹐咀嚼頗艱。後熙寧丁巳﹐不疑帥鼎﹐復見招﹐爲武陵之遊。凡巨臠大胾﹐利若刀截﹐時已六十二矣。余怪而詰焉﹐曰﹕『得藥固之。』時予滿口搖落﹐危若懸蔕﹐謾以此藥試之﹐輙爾再固。【玉壺有『因』字。】求此方以療病齒者﹐凡用之皆效。題曰西嶽蓮花峯神傳齒藥方﹐序曰﹕『元亨在天聖中﹐結道友﹐登嶽頂﹐齋宿祈祠方已﹐徧遊三峯﹐酌太上泉﹐至明星館﹐於故基下得斷碑數片﹐髣髴有古文﹐洗滌而後可辧﹐讀之﹐乃治口牙烏髭藥歌一首。慮歲月浸久﹐剝裂不完﹐遽錄以歸。而後朝之名卿巨公﹐訪山中故事語及者﹐皆傳之。修制以用﹐其效響應。歌曰「豬牙﹑皂角及生薑﹐西國升麻蜀地黃。木律旱蓮槐角子﹐細辛荷葉【剪荷葉心子也。】要相當。靑鹽等分同燒煆﹐研煞將來使最良。揩齒牢牙髭鬢黑﹐誰知世上有仙方﹖」』不疑晚學益深﹐經史沿革﹐講摩縱橫﹐文章歌詩﹐舉筆則就。著括異志數萬言﹐倦遊錄八卷﹐觀其餘蘊﹐尙盤錯於胸中。與余武陵之別﹐慨然口占二詩云﹕『憶昔荊州屢過從﹐當時心已慕冥鴻。渚宮禪伯唐齊己﹐淮甸詩豪宋惠崇。老格疎閒松倚潤﹐【玉壺作『澗』。】淸談蕭灑坐生風。史官若覓髙僧事﹐莫把名參技術中。』又一首﹕『碧嶂孤云苒苒歸﹐相攜情緒異常時。餘生歲月能多少﹖此別應難約後期。』風義見於詩焉。【玉壺淸話。】

○進火杴艸方表

臣聞食石飲冰﹐可作充腸之饌﹐餌松食栢﹐亦成救病之方。是以療饑者不假於珍羞﹐愈病者何煩於異術﹖旣獲濟時之藥﹐敢陳彼物之形﹐不恥管窺﹐輙乾天聽。臣誠惶誠恐﹐頓首頓首﹐臣謂四時推運﹐負陰陽者必有可觀。萬匯發生﹐吐風土者寧無所益﹖俱承帝力﹐咸荷天休﹐或叨摘采之知﹐願試苦辛之效。伏惟崇文廣武﹑儀天尊道﹑應眞佑徳﹑上聖欽明仁孝皇帝陛下﹐慈深憫物﹐道切憂民﹐行百王久墜之文﹐納羣後可言之事。以至恩沾兆庶﹐信及豚魚﹐風雨順而災沴不生﹐天地和而黎元盡泰﹐宸衷不倦﹐聖意難窮。臣因聽政之餘﹐備閱古方之祕﹐盡醫民瘼﹐徧討物情。唐太宗輕剪龍須﹐惟思一將﹔宋髙祖碎舂琥珀﹐止慰三軍﹐又焉能並吾皇﹐廣添歷代之寶書﹐甄別三王之所澤﹐咸蘇萬有﹐溥活羣生。日月久照之方﹐明幽罔間﹐華夏升平之俗﹐造次奚論﹖臣遭逢盛時﹐歌謠景運﹐知皇風之下逮﹐極聖慮之猶勞﹐不忍緘言﹐常思報國。旣服唐虞之教﹐尙乖葵藿之能﹐渺渺羣流﹐已遂朝宗之望﹔茫茫列曜﹐旣諧拱極之誠。是以不度僭踰﹐輙形簡翰﹐事稍同於葑菲﹐理切近於芻蕘。臣所聞奏者﹐因換當州龍興觀元始天尊玉皇大帝殿基﹐掘得一小石碑子﹐內說修養气術並艸藥方二件﹐臣依方差人訪問﹐采覓其艸﹐頗有其異﹐金稜銀綫﹐素根紫葉﹐對節而生﹐蜀號爲火杴艸﹐莖葉頗同蒼耳﹐不費登髙歷險﹐每常求少獲多﹐急采非難﹐廣收甚易﹐儻勤久服﹐旋見神功。誰知至賤之中﹐乃有殊常之效﹐微臣自喫至百服﹐眼目輕明﹐卽至千朝﹐髭鬢烏黑﹐筋力頗健﹐效驗多端。臣本州島右都押衙羅守一﹐曾因中風墜馬﹐失音不語﹐臣與十服﹐其病立愈。又大慈寺中和院僧司副正明教大師智嚴﹐年垂七十﹐忽患偏風﹐行履妨廢﹐臣與十服﹐旬日並瘳。又有玉局化主道士皇甫﹐因上元日與合城奏醮﹐中風口眼喎斜﹐時時吐瀑﹐臣與十服﹐立便得差。今輙修合一百劑﹐謹差本番職員史元龜﹐奉表奏進﹐臣無任瞻望聖恩激切之至。謹奏。【見忠定公語錄。】

宋朝事實類苑卷第四十九

●宋朝事實類苑卷第五十

書畫伎藝﹝一﹞

◆書畫伎藝﹝一﹞

太祖賜翰林院書畫

祕閣藏書

置禦書院

祕閣畫

太宗棊品第一

撥鐙法

墨

艸書

僧善書

張維

縉雲醞匠

王捨城寺壁

祕府書畫

畫三朝聖迹

張僧繇畫壁

近時名畫

玉堂壁畫

君謨潤筆

王捷煉金

雪中芭蕉

黃梅出山圖

按樂圖

沈括論畫

○太祖賜翰林院書畫

太祖平江南﹐賜本院書三千卷﹐皆紙札精妙﹐多先唐舊書﹐亦有是徐鍇手校者。其後散失過半﹐惟演再入院﹐編排得千餘卷而不成部袟﹐其九經﹑三史﹑三國誌﹑晉書﹐卽是晁迥﹑李宗諤在院時奏請其書印署部袟。

二

太祖平江南﹐所得圖畫﹐賜本院﹐初有五十餘軸﹐及景徳﹑咸平中﹐只有兩村牧牛圖三軸﹐無名寒蘆野鴨三軸﹐徐熙筆﹔五王飲酪圖二軸﹐周文舉筆﹐亦令重裝背焉。【見金坡遺事。】

○祕閣藏書

端拱元年﹐以崇文院之中﹐常置祕閣﹐命吏部侍郎李至兼祕書﹐提點供禦圖書﹐選三館正本書萬卷實之。置直祕閣及校理之職﹐命至擇其人奏署﹐吏以內侍監之。其外省自隸百司﹐祕閣列於集賢之下﹐寫禦書及百餘卷﹐卽祕監以奉進禦﹐退藏於祕閣﹐內居從中降圖畫及前賢墨迹數千軸以藏之。淳化中﹐始造閣成﹐上飛白書額﹐親幸﹐召近臣縱視圖籍﹐賜宴。又以供奉僧元藹所寫禦容二軸藏於閣。【見楊文公談苑。】

○置禦書院

翰林學士院﹐自五代已來﹐兵難相繼﹐待詔罕習王書﹐以院體相傳﹐字勢輕弱﹐筆體無法﹐凡詔令刻碑﹐皆不足觀。太宗畱心筆札﹐卽位之後﹐募求善書﹐許自言於公交車。置禦書院﹐首得蜀人王著﹐以士人任簿尉﹐卽召爲禦書院祗候﹐遷翰林侍書。著善艸隸﹐獨步一時﹐永禪師眞艸千字文﹐缺數百字﹐著補之﹐刻石﹐但得形範﹐而無神妙﹐世亦寶重之。修東嶽廟﹐立碑﹐命著書。著時任著作佐郎﹐辭以官卑不稱題刻﹐卽日遷著作郎。時呂文仲爲翰林侍讀﹐與著更宿禁中。太宗每歲九月後﹐至暮夜﹐卽召宿直侍書﹐及待詔書藝於內東門北偏小殿內﹐張燭令對禦書字﹐或問以外事﹐常以至乙夜而罷。著善大書﹐其筆甚大﹐全用勁毫﹐號散卓筆﹐市中鬻者一管百錢。初以紙一番令書八字﹐又一番令書六字﹐又一番四字﹐又一番兩字﹐又一番一字﹐皆極於遒勁﹐上稱善﹐厚賞之。著後官至殿中侍禦史﹐賜金紫。太平興國中﹐選善書者七人﹐補翰林待詔﹐各賜緋銀魚袋﹐錢十萬﹐並兼禦書院祗候﹐更配兩院。餘者以次補外官﹐自是內署書詔﹐筆體一變﹐燦然可觀﹐人用傳寶﹐遠追唐室矣。【見楊文公談苑。】

○祕閣畫

太宗皇帝淳化元年八月﹐內出古畫墨迹百一十四軸﹐藏之閣上。有唐太宗﹑明皇﹐晉王羲之﹑獻之﹑庾亮﹐梁蕭子云﹐唐歐陽詢﹑顏眞卿﹑柳公權﹑懷素﹑懷仁墨迹。顧愷之畫維摩詰像﹐韓幹馬﹐薛稷鶴﹐戴嵩牛﹐及近代東丹王李贊華千角鹿﹐西蜀黃筌白兔﹐亦一時之妙也。今懷仁墨迹﹑維摩詰像﹑韓馬﹑薛鶴﹐皆不存﹐考之積年舊籍﹐亦不復載。大中祥符八年﹐榮王宮火﹐延燔祕閣﹐然則書畫﹐豈亦有亡逸耶﹖祕書省請以祕閣所藏墨迹﹐未經太宗朝摹刻者﹐刊於中﹐有旨從之。至建中靖國元年四月二十三日﹐內出緡錢十五萬﹐趣其工﹐以八月旦日畢﹐釐爲十卷﹐上之。東丹王名突欲﹐阿保機之長子也。唐同光中﹐從其父攻渤海扶余城﹐下之﹐攺爲東丹國﹐以突欲爲東丹王。保機死﹐其母立其次子﹐突欲自以失位﹐且畏迫逐﹐歸中國。唐明宗賜姓李氏﹐名贊華﹐出鎭滑州。贊華尢工畫﹐歸朝載書數千卷自隨﹐亦能爲五言詩。其子兀欲亦善丹靑。千角鹿出虜中﹐觀其所畫﹐誠妙筆也。五星二十八宿眞形圖﹐卷首題梁令瓚姓名﹐而以箕宿爲風星﹐蓋避明皇諱也。此𨿽不知畫者爲誰﹐要是唐人妙筆耳。然經星惟有十二宿﹐初疑亡去其餘﹐徐觀其用筆次第﹐所畫蓋至是而止耳。昔吳道子畫壁﹐下筆未盡處﹐後之人終莫能繼﹐豈妙於藝者﹐常嗇其巧﹐而不欲盡耶﹖傳古龍用筆簡勁﹐𨿽朽縑敗裂﹐而神气動活﹐曾不少虧。牧羊圖品格灑落﹐皆妙作也。比於下庫故畫中得之﹐因加整治﹐藏之閣上。牧羊圖乃曾氏子以罪籍沒﹐然驗其印記﹐蓋太平興國初禁中所蓄畫也﹐不知外人何自得之。【千角鹿﹑五星二十八宿眞形圖﹑傳古龍牧羊圖﹐崇寧四年八月有旨取入內﹐畱之。見蓬山誌。】

○太宗棊品第一

太宗棊品至第一﹐待詔有賈玄者﹐臻於絕格﹐時人以爲王積薪之比也。楊希紫﹑蔣元吉﹑李應昌﹑朱懷璧亦皆國手﹐然非玄之敵。玄嗜酒﹐病死﹐上痛惜之。末年得洪州人李仲玄﹐年甚小﹐而棊格絕勝﹐可侔於玄﹐歲餘亦卒。朝臣有潘愼修﹑蔣居才﹐亦善棊﹐至三品。內侍陳好玄至第四品﹐多得侍棊。自玄而下﹐皆受三道﹐愼修受四道﹐好玄受五道。愼修嘗獻詩云﹕『如今樂得仙翁術﹐也怯君王四路饒。』又作棊說千餘言以獻﹐上喜嘆之﹐皆涉治道。【見楊文公談苑。】

○撥鐙法

錢鄧州若水嘗言﹐古之善書﹐鮮有得筆法者。唐陸希聲得之﹐凡五字﹕擫﹑押﹑鉤﹑格﹑抵﹐用筆雙鉤﹐則點畫遒勁﹐而盡妙矣﹐謂之撥鐙法。希聲自言﹐昔二王皆傳此法﹐自斯公以至陽冰亦傳之。希聲以授沙門■﹝巬﹐言代夫﹞光﹐■﹝巬﹐言代夫﹞光入長安爲翰林供奉。希聲猶未達﹐以詩寄■﹝巬﹐言代夫﹞光曰﹕『筆下龍蛇似有神﹐天池雷雨變逡巡。寄言昔日不龜手﹐應念江頭洴澼人。』■﹝巬﹐言代夫﹞光感其言﹐因引薦希聲於貴幸﹐後至宰相。刁衎言﹐江南後主得此法﹐書絕勁﹐復增二字﹐曰導﹑送。今待詔尹熙古亦得之﹐而所書爲一時之絕。李無惑工篆﹐亦得其法﹐查道始習篆﹐患其體勢柔弱﹐熙古教以此法﹐仍雙鉤用筆﹐經半年始習熟﹐而篆體勁直﹐甚佳。

○墨

仁宗嘉佑中﹐宴大臣於羣玉殿﹐嘗以其墨賜之﹐曰『新安香墨』。其後翰林諸君承賜者﹐皆庭珪雙脊龍﹐尢爲佳品。【出澠水燕談。】

○艸書

凡章艸小艸﹐點畫皆有法﹐不可率意輙書。近年李居簡善艸書﹐太宗甚愛之﹐以贊書大夫直禦書院。王嗣宗亦習而不能精﹐諺云﹕『信速不及艸書﹐家貧不辦素食』﹐言其難﹐卒置也﹐然小艸尢難。

○僧善書

近年釋子中多善書者﹐廬山僧顥彬茂蔣善王書﹐關右僧夢英善柳書﹐浙東僧元基善顏書﹐多寫碑石印板﹐皆不下前輩。壽春惠崇善王書﹐又其次。

○張維

公言張維者﹐蜀人也﹐爲沙門﹐後反初。尢善王書﹐絕得懷素之骨﹐世鮮能及之。王嗣宗曾薦於今上﹐召試禦書院。維自負其能﹐少肯降屈﹐入院內﹐環視諸人所書﹐不覺微哂﹐眾怒﹐非排之﹐止得隸祕閣﹐爲楷書﹐不就。景徳末﹐扈駕謁陵﹐還經鄭州﹐從幸開元寺﹐觀新塔﹐僧前揖言﹐聞公深信內典﹐願爲之碑﹐因諾之。後爲撰碑﹐維爲書﹐眞一時之絕也。維貧薄甚﹐後寄死人家。

○縉雲醞匠

縉雲榷署一匠﹐善醞﹐經手者罔不醇美。嘗令寫其方﹐俾建安姻家造之﹐味不絕佳。因召匠詰傳方之謬﹐匠曰﹕『方盡於是矣。然其酘漿﹐隨天气溫炎寒涼﹐量多少之數﹐均冷暖之節﹐攬勻洽﹐嘗味體測﹐此不可口授﹐但心能曉耳。家有二子﹐亦不能傳其要。』此亦莊子斵輪之義也。【見楊文公談苑。】

○王捨城寺壁

北都臨淸縣北王捨城僧寺東一古殿﹐皆吳生畫佛像﹐傍有題記﹐類褚河南筆法。國朝已來﹐奉使大遼者﹐道出寺下﹐例往觀之﹐題名粉【澠錄作『府』。】板﹐或則【澠錄作『剔』。】取一二像﹐今且盡矣。【此條今見澠水燕談錄卷七。】

○祕府書畫

祕府書畫﹐予盡得觀之﹐二王眞迹內三兩卷﹐有陶谷尙書跋尾者尢奇。其畫﹐梁令瓚二十八宿眞形圖﹐李思訓著色山水﹐韓光水牛﹐東丹王千角鹿。其江南徐熙稚﹑蜀黃筌父子畫筆甚多。

○畫三朝聖迹

皇佑中﹐仁宗命待詔髙克明輩畫出【澠錄無『出』字。】三朝聖迹一百事﹐人物才寸餘﹐宮殿山川車馬【澠錄作『駕』。】儀衛咸具。詔學士李淑等譔次序贊﹐爲十卷﹐曰三朝訓鑑圖﹐鏤板印賜大臣宗室。

○張僧繇畫壁

保定【澠錄作『塞』。】軍東北數里﹐曰路﹐一小寺殿後照壁﹐舊有畫水﹐世傳張僧繇筆﹐勢若搖動﹐眞名手也。熙寧初﹐【澠錄作『中』。】地震壁壞﹐好事者或取一二【澠錄作『二三』。】段藏去﹐今無復可見矣。【以上二條今見澠水燕談錄卷七。】

○近時名畫

近時名畫﹐李成﹑巨然山水﹐包鼎虎﹐趙昌花果。成官至尙書郎﹐其山水寒林﹐往往人家有之。巨然之筆﹐惟學士院玉堂北壁獨存﹐人間不復見也。包氏﹐宣州人﹐世以畫虎名家﹐而鼎最爲妙﹐今子孫猶以畫虎爲業﹐而曾不得其髣髴也。昌花寫生逼眞﹐而筆法軟俗﹐殊無古人格致﹐然時亦未有其比。【此條今見歸田錄卷二。】

○玉堂壁畫

玉堂北壁﹐舊有董羽畫水二堵﹐筆力遒勁﹐勢若動搖﹐其下三尺﹐頗有雨壞處。蘇易簡爲學士﹐尢愛重之﹐蘇適受詔知舉﹐將入南宮﹐屬於同院韓丕﹐使召完葺之。蘇旣去﹐韓乃呼工之赤白者圬墁其半﹐而用朱畫欄檻以承之。蘇出見之﹐悵恨累日﹐命水洗滌﹐而痕迹至今尙在。時人以蘇之鑑尙﹐韓之純朴﹐兩重焉。【見金坡遺事。】

○君謨潤筆

蔡君謨旣爲余書集古目錄序﹐刻石﹐其字尢精勁﹐爲世所珍﹐余以鼠須栗尾筆﹑銅綠筆格﹑大小龍茶﹑惠山泉等物爲潤筆﹐君謨大笑﹐以爲太淸而不俗。後月餘﹐有人遺予以淸泉香餅一篋者﹐君謨聞之﹐嘆曰﹕『香餅來遲﹐使我潤筆猶無此一種物。』玆又可笑也。淸泉地名﹐香餅石炭也﹐用以焚香﹐一餅之火而可終日不滅。【見廬陵居士歸田錄。】

○王捷煉金

眞宗朝﹐有王捷者﹐汀州長汀人。少時薄遊江介﹐至星子縣﹐夜宿逆旅﹐遇道士授黃白術﹐未盡其要。後再遇其人於茆山﹐相攜至歷陽﹐指示靈艸﹐並傳以合和密訣﹐試皆有驗。仍別付靈方環劍緘縢之書﹐戒曰﹕『非遇人君﹐愼勿輕述。』捷後以佯狂抵禁﹐配流嶺南﹐時供奉官合門祗候謝徳權適總巡兵﹐頗聞其異。捷後竄歸闕下﹐徳權乃館於私第﹐煉成藥銀﹐上進。眞宗異之﹐命解軍籍﹐使劉承珪詰其事。捷以師戒甚嚴﹐終不敢泄﹐惟願見至尊面陳。於是承珪乃爲捷攺名中正﹐俾詣登聞﹐始得召見﹐卽授捷許州散掾﹐畱止京師。尋授神武將軍﹐致仕﹐仍給全俸﹐遷髙州刺史康州團練使。前後貢藥金銀累巨萬數﹐輝彩絕異﹐不類世寶﹐常將賜臣下。【明抄本作『常時賜天下』。】天慶觀金寶牌﹐卽其所鑄金也。然中正亦不敢妄費﹐惟周濟貧乏﹐崇奉仙釋而已。今汀州開元寺﹐乃其施財所建也。卒贈鎭南軍節度使﹐此近古所未聞也。【見靑箱雜記。】

○雪中芭蕉

書畫之妙﹐當以神會﹐難可以形器求也。世之觀畫者﹐多能指摘其間形象位置彩色瑕疵而已﹐至於奧理冥造者﹐罕見其人。如彥遠畫評﹐言王維畫物﹐多不問四時﹐如畫花﹐往往以桃杏芙蓉蓮花同畫一景。予家所藏摩詰畫袁安臥雪圖﹐有雪中芭蕉﹐此乃得心應手﹐意到便成﹐故其理入神﹐迥得天意﹐此難可與俗論也。謝赫云﹕『衛協之畫﹐𨿽不該備形妙﹐而有气韻﹐淩跨羣雄﹐曠代絕筆。』又歐陽文忠盤車圖詩云﹕『古畫畫意不畫形﹐梅詩詠物無隱情。忘形得意知者寡﹐不若見詩如見畫。』此眞爲識畫也。

○黃梅出山圖

王仲至閱吾家畫﹐最愛王維畫黃梅出山圖﹐蓋其所圖黃梅﹑曹溪二人﹐气韻神檢﹐皆如其爲人。讀二人事迹﹐還觀所畫﹐可以想見其人。

○按樂圖

國史譜言﹐客有以按樂圖示王維﹐維曰﹕『此霓裳第三疊第一拍也。』客未然﹐引工按曲﹐乃信。此好奇者爲之﹐凡畫奏樂﹐止能畫一聲﹐不過金石管弦同用一字﹐何曲無此聲﹐豈獨霓裳第三疊第一拍也﹖或疑舞節及它舉動指法中﹐則有奇聲可驗﹐此亦不然。霓裳曲凡十三疊﹐前六疊無拍﹐至第七疊徧﹐自此始有拍﹐而舞作。故白樂天詩云﹕『中序擘騞初入拍』﹐中序卽第七疊也。第三疊安得有拍﹖但言第三疊第一拍﹐卽知其妄也。或說嘗有人觀畫彈琴圖﹐曰﹕『此彈廣陵散也。』此或可信﹐廣陵散中有數聲異佗曲﹐如潑攦聲之類是也。

○沈括論畫

畫牛虎皆畫毛﹐惟馬不畫。予嘗以問畫工﹐工言馬毛細不可畫。予難之曰﹕『鼠毛更細﹐何故卻畫﹖』工不能對。大凡畫馬﹐其大不過盈尺﹐此乃以大爲小﹐所以毛細而不可畫。鼠乃如其大﹐自當畫毛。然牛虎亦是以大爲小﹐理亦不應見毛﹐但牛虎深毛﹐馬淺毛﹐理須有別﹐故名輩爲小牛小虎﹐𨿽毛﹐但略拂拭而已。若務詳密﹐翻成冗長﹐約略拂拭﹐自有神觀﹐迥然生動﹐難可與俗人論也。若畫馬如牛虎之大者﹐理當畫毛﹐蓋見小馬無毛﹐遂亦不摹﹐此庸人襲迹﹐非可與論理也。又李成畫山上亭館及塔樓之類﹐皆仰畫飛檐﹐其說以謂自下望上﹐如人平地望塔檐間﹐見其榱桷。此謬論也﹐大都山水之法﹐蓋以大觀小﹐如人觀假山耳。若同眞山之法﹐以下望上﹐只合見一重山﹐豈可重重悉見﹖兼不應見其溪谷間事。又如屋舍﹐亦不應見中庭及後巷中事。若人在東立﹐則山西便合是遠境。人在西立﹐則山東卻合是遠境。似此﹐如何成畫﹖李君蓋不知以大觀小之法﹐其間折髙折遠﹐自有妙理﹐豈在掀屋角也。畫工畫佛身光﹐有匾圓如扇者﹐身側則光亦側﹐此大謬也。渠但見雕木佛耳﹐不知此光常圓也。又有畫行佛光﹐尾向後﹐謂之順風光﹐此亦謬也。佛光乃定果之光﹐𨿽刼風不可動﹐豈常風能搖哉。【以上四條今見夢溪筆談。】

宋朝事實類苑卷第五十

●宋朝事實類苑卷第五十一

書畫伎藝﹝二﹞

◆書畫伎藝﹝二﹞

字訛

韓偓墨迹

畫佛圓光

晉宋人墨迹

沈括論書

樂毅論

壽聖寺畫壁

散艸隸

畫廳

辧畫絹

書字肥瘦

蜀人善畫者

葉子格

投壺格

霜花紙

王祁公家書畫

陸希聲

李無惑

張維

僧擇仁

董羽

朱文濟

李成

翟院深

歐陽文忠公

孔仁謙

○字訛

古文自變隸﹐其法已錯亂﹐後轉爲楷字﹐愈益訛舛﹐殆不可考。如言有口爲吳﹐無口爲天﹐按字書吳字本從口從矢【音捩。】非天字也﹐此固近世謬從楷法言之。至如兩漢﹐篆文尙未廢﹐亦有可疑者﹐如漢武帝以隱語召東方朔云﹕『先生來來』﹐解云﹕『來來﹐棗也。』按棗字從朿【音刺。】不從來﹐此或是後人所傳﹐非當時語。如卯金刀爲劉﹐貨泉爲白水眞人﹐此則出於緯書﹐乃漢人之語。按劉字從丣【音酉。】從金﹐如桺駵畱﹐皆從丣﹐非卯字也。貨從貝﹐眞乃從具﹐亦非一體﹐不知緣何如此﹖字書與本史所記﹐必有一誤也。

○韓偓墨迹

唐韓偓爲詩極淸麗﹐有手寫詩百餘篇﹐在其四世孫弈處。偓天福中﹐避地泉州之南安縣﹐子孫遂家焉。慶曆中﹐予過南安﹐見弈﹐出其手集﹐字極淳勁可愛。後數年﹐弈詣闕獻之﹐以忠臣之後﹐得司士參軍﹐終於殿中丞。又予在京師﹐見偓送■﹝巬﹐言代夫﹞光上人詩﹐亦墨迹也﹐與此無異。

○畫佛圓光

名畫錄﹕吳道子嘗畫佛﹐畱其圓光﹐當大會中﹐對萬眾舉手一揮﹐圓中運規﹐觀者莫不驚呼。畫家爲之﹐自有法﹐但以肩倚壁﹐盡臂揮之﹐自然中規。其筆畫之麄細﹐則以一指拒壁以爲準﹐自然均勻﹐此無足奇。道子妙處不在於此﹐徒驚俗眼耳。

○晉宋人墨迹

晉宋人墨迹﹐多是弔喪問疾書簡。唐貞觀中﹐搜求前世墨迹甚嚴﹐非弔喪問疾書迹﹐皆入內府﹐士大夫家所存﹐皆當日朝廷所不取者﹐所以流傳至今。鯉魚當脇一行三十六鱗﹐鱗有黑文如十字﹐故謂之鯉﹐文從魚裏者﹐三百六十也。然井田法﹐卽以三百步爲一里﹐恐四代之法﹐容有不相襲者。【自『鯉魚當脇一行……』以下另爲一條﹐且事不相關﹐當系誤入。】

○沈括論書

予從子遼喜學書﹐嘗論曰﹕『書之神韻﹐𨿽得之於心﹐然法度必資講學。嘗患世之作字﹐分制無法。凡字有兩字﹑三四字合爲一字者﹐須字字可析﹐若筆畫多寡相近者﹐須令大小均停。所謂筆畫相近﹐如殺字﹐四字合爲一﹐當使乂木幾又四者﹐大小皆均。如步字﹐乃二字合﹐當使上與小二者大小長短皆均。若筆畫多寡相遠﹐卽不可彊牽使停﹐寡在左﹐則取上齊﹐寡在右﹐則取下齊。如從口從金﹐此多寡不同也。唫卽取上齊﹐扣則取下齊。如從尗從又﹐及從口從胃三字合者﹐多寡不同﹐則叔當取下齊﹐喟當取上齊﹐如此之類﹐不可不知。』又曰﹕『運筆之時﹐常使意在筆前﹐此古人良法也。』

○樂毅論

王羲之書﹐舊傳惟樂毅論乃羲之親書於石﹐其它皆紙素所傳。唐太宗裒聚二王墨迹﹐惟樂毅論石本在﹐其後隨太宗入昭陵。朱梁時﹐耀州節度使溫韜發昭陵﹐得之﹐復傳人間。或曰﹕公主以僞本易之﹐元不曾入壙。本朝入髙紳學士家﹐皇佑中﹐紳之子髙安世爲錢塘主簿﹐樂毅論在其家﹐予嘗見之﹐時石已破缺﹐末後獨有一海字者是也。其家後十餘年﹐安世在蘇州﹐石已破爲數片﹐以鐵束之。後安世死﹐石不知所在﹐或云蘇州一富家得之﹐亦不復見。今傳樂毅論﹐皆摹本也﹐筆畫無復昔之淸勁﹐羲之小楷字﹐於此殆絕﹐遺教經之類﹐皆非其比也。

○壽聖寺畫壁

王鉷據陜州﹐集天下良工畫壽聖寺壁﹐爲一時妙絕。畫工凡十八人﹐皆殺之﹐同爲一坎﹐瘞於寺西廂﹐使天下不復有此筆﹐其不道如此。至今尙有十餘堵﹐其間西廊迎佛舍利﹐東院佛母壁﹐最奇妙﹐神彩皆欲飛動。又有鬼母﹑瘦佛二壁﹐差次﹐其餘亦不甚過人。世之摹字者多爲筆勢牽制﹐失其舊迹﹐須當橫摹之﹐茫然不問其點畫﹐惟舊迹是循﹐然後盡其妙也。

○散艸隸

古人以散筆作隸書﹐謂之散隸。近歲蔡君謨又以散筆作艸書﹐謂之散艸﹐或曰飛艸﹐其法皆生於飛白﹐亦自成一家。【見筆談。】

○畫廳

淳化甲午﹐李順亂蜀﹐張乖崖鎭之。僞蜀僭侈﹐其宮室規模﹐皆王建﹑孟知祥乘其獘而爲之﹐公至則盡損之﹐如列郡之式。郡有西樓﹐樓前有堂﹐堂之屏乃黃筌畫雙鶴花竹﹐怪石甚眾﹐名曰雙鶴廳。南壁有黃氏畫湖灘山水雙鷺﹐二般【湘錄無『般』字。】畫﹐妙格冠於兩川。賊鋒旣平﹐公自壞屋﹐盡置畫爲一堂﹐【湘錄有『因』字。】名曰畫廳。【見湘山野錄。】

○辧畫絹

唐彥猷侍讀詢﹐弟彥範詔﹐俱擅一時才雅之譽。彥猷知書好古﹐彥範文章气格﹐髙簡不屈﹐疎秀比六朝人物。尢精翰墨﹐遣一小札﹐亦必華箋妙管。【玉壺有『詳雅有意』四字。】忽一客攜黃佺梨花臥鵲﹐【玉壺有『圖求貨其花畫全株臥二鵲』十一字。】於花中斂羽合目﹐其態逼眞。【玉壺有『合用價數百緡』六字。】彥猷畜畫最多﹐開篋﹐【玉壺有『以』字。】蜀之趙昌﹑唐之崔彜數名花較之﹐俱所不及﹐題曰錦江釣叟黃佺筆。彥猷償其半﹐因暫畱齋中少玩。其絹色晦淡﹐酷類古縑﹐彥猷訝其圖角有巨印﹐徐【玉壺有『少』字。】潤揭而窺之﹐乃和買絹印。彥範博知世故﹐大笑曰﹕『和買【玉壺有『絹』字。】始於祥符初﹐因王勉知潁州﹐歲大饑﹐出府錢十萬緡與民﹐約曰「來年蠶熟﹐每貫輸一縑﹐謂之和買。」自爾爲例。黃佺唐末人﹐此後人矯爲也。』遂還之﹐不受其誣也。【見玉壺淸話。】

○書字肥瘦

唐初書字得晉宋之風﹐故以勁健相尙﹐至褚薛則尢極瘦硬矣。開元﹑天寶已後﹐變爲肥厚﹐至蘇靈芝輩﹐幾於重濁。故老杜云﹕『書貴瘦硬方有神』﹐𨿽其言爲篆字而發﹐亦似有激於當時也。貞元﹑元和已後﹐柳沈之徒﹐復尙淸勁。唐末五代﹐字學大壞﹐無可觀者。其間楊凝式﹑國初李建中﹐妙絕一時﹐而行筆結字﹐亦主於肥厚。至李昌武以書著名﹐而不免於重濁。故歐陽永叔評書曰﹕『書之肥者﹐譬如厚皮饅頭﹐食之未必不佳﹐而世命之爲俗物矣。』亦有激而云耳。江南李后主善書﹐嘗謂近臣語書﹐有言顏魯公端勁有法者﹐後主鄙之曰﹕『眞卿之書﹐有楷法而無佳處﹐正如叉手並腳田舍漢耳。』【見東軒筆錄。】

○蜀人善畫者

蜀有孫太古知微﹐善畫山水﹑仙官﹑星辰﹑人物﹐其性髙介﹐不娶﹐隱於大面山﹐時時往來道江﹑靑城﹐故二邑人家﹐至今多藏孫畫。亦嘗畫於成都。今壽寧院十一【明抄本作『二』。】曜﹐絕精妙﹐有先君題記在焉。又有李懷衮者﹐成都人﹐亦善山水﹐又能爲水石毛翎﹐【東齋作『木石翎毛』。】其常所居及寢處﹐皆置筆﹐𨿽夜中酒醒睡覺得意時﹐急起畫於地或被上﹐遲明模寫之﹐則優於平居所爲也。又有趙昌者﹐漢州人﹐善畫花﹐每晨朝露下時﹐遶欄檻諦玩﹐手中調彩色寫之﹐自號寫生趙昌。人謂趙昌畫染成﹐不布采色﹐驗之者以手捫摸﹐不爲采色所隱﹐乃眞趙昌畫也。其爲生菜折枝果【東齋有『實』字。】尢妙。三人者﹐平生至意精思﹐一發於畫﹐故其畫爲工而能名於世。又有王有者﹐漢州卒也﹐州將每令趙昌畫﹐則遣有服事供應﹐久之﹐其畫遂亞於昌。其爲人﹐亦淸潔有巧思﹐非卒之流輩也。【見東齋記事。】

○葉子格

葉子格者﹐自唐中世以後有之﹐說者云﹕『因人有姓葉﹐號葉子靑者﹐撰此格﹐因以爲名。』此說非也。唐人藏書﹐皆作卷軸﹐其後有葉子﹐其制似今策子﹐凡文字有備檢用者﹐卷軸難數卷舒﹐故以葉子寫之﹐如吳彩鸞唐韻﹐李合彩選之類是也。骰子格本備檢用﹐故亦以葉子寫之﹐因以爲名爾。唐世士人宴聚﹐盛行葉子格。五代國初猶然﹐後【歸田有『漸』字。】廢不傳﹐今其格﹐世或有之﹐而人無知者﹐惟昔楊大年好之。仲待制簡﹐大年門下客也﹐故亦能之。大年又取葉子歌名紅鶴皂鶴者﹐別演爲鶴格。鄭宣徽戩﹑章郇公得象﹐皆大年門下客也﹐故皆能之。予少時亦有此二格﹐後失其本﹐今絕無知者。【見歸田錄。】

○投壺格

司馬溫公旣居洛﹐每對客賦詩談文﹐或投壺以娛賓。公以舊格不合禮意﹐更定新格。以爲傾邪險詖﹐不足爲法﹐【澠錄作『善』。】而舊圖【澠錄有『反』字。】爲奇箭﹐多與之算﹐如倚幹帶劍之類。今皆廢其算以罰之﹐顚倒反復﹐惡之大者﹐柰何以爲上【澠錄有『如』字。】倒中之類﹖今當盡廢壺中之算﹐以明逆順。大抵以精密者爲上﹐偶中者爲下﹐使夫用機徼幸者﹐無所措手。此足以見公之志﹐𨿽閒燕嬉戲之中間﹐亦不忘於正也。【此條今見澠水燕談錄卷八。】

○霜花紙

致政王侍郎子融言﹐天聖中﹐歸其鄕裏靑州。時滕給事涉爲守﹐盛冬濃霜﹐屋瓦皆成百花之狀﹐以紙摹之﹐其家尙餘數幅。

○王祁公家書畫

王祁公家有晉諸賢墨迹﹐唐相王廣津所寶永存珍祕圖刻﹐閻立本畫老子西升經﹐唐人畫鎖院圖。王冀公家褚遂良書唐太宗帝京篇﹐太宗見祿東贊步輦圖。錢文僖書畫最多﹐有大令黃庭經﹑李邕雜迹。錢宣靖家王維艸堂圖﹐周安惠家王獻之洛神賦﹐蘇侍郎家魏鄭公諫太宗圖﹐楚樞密有江都王馬﹐王尙書仲儀有回文織錦圖。【以上皆錄見者。】近人有收漢祖過沛圖者﹐畫迹頗佳﹐而有僧爲觀者所指﹐翌日並加僧以幅巾。【見退朝錄。】

○陸希聲

﹝有目無文﹞

○李無惑

李無惑﹐同安人﹐善小篆﹐爲翰林待詔﹐蓋斯公陽冰之後﹐未見其比。徐鉉﹑鄭文寶﹑查道﹑髙紳﹑申革﹑葛湍皆江東人﹐善篆﹐弗能及也。其勁健端妙﹐又過於陽冰﹐士大夫家藏之以爲寶。錢塘人吳皓供奉﹐造筆尢妙﹐世莫能偕。無惑常蓄藏數十百管﹐語人曰﹕『皓死﹐當絕筆。』無惑後爲常參官﹐宰邑歲常寄萬錢﹐市大筆於皓。無惑今已死﹐其小篆固無能嗣之者。

○張維

﹝有目無文﹞

○僧擇仁

永嘉僧擇仁﹐善畫松﹐其初徧求諸家畫松﹐采其所長而學之﹐有善畫松身者﹑朽皮者﹑布枝柯者﹐畫釵者﹑根石者﹐擇仁盡得其意。一夕﹐夢吞數百條龍﹐自是遂臻於神妙。絕嗜酒﹐每醉﹐揮墨於粉堵綃之上﹐醒乃添補之﹐千形萬狀﹐極於奇怪。曾飲酒永嘉市肆﹐醉甚﹐顧新泥壁﹐取拭盤布濡墨灑其上﹐來日少增修爲狂根枯枿﹐善畫者皆伏其神。

○董羽

董羽﹐江左人﹐善畫水。太宗作端拱樓﹐命羽四壁畫龍水﹐羽極其精思﹐凡半年而畢。羽時爲翰林藝學﹐衣綠﹐意望恩賞。太宗與宮中嬪禦登樓﹐皇子尙幼﹐遙見畫壁﹐驚畏呼哭﹐不敢視﹐丞令圬墁之﹐羽卒不獲賞。

○朱文濟

朱文濟者﹐金陵人﹐善鼓琴﹐爲待詔。性衝澹﹐不好榮利﹐專以絲桐自娛。太宗令待詔蔡裔增琴爲九弦﹐阮爲七弦﹐文濟執以爲不可復增﹐裔以爲增之善。太宗曰﹕『古琴五弦﹐而文武增之﹐今有何不可﹖』文濟曰﹕『五弦尙有遺音﹐而益以二弦﹐實無所闕。』上怒斥出﹐後遂增琴阮弦﹐令文濟撫之﹐辭以不能。上愈怒﹐面賜蔡裔緋衣。文濟班裔上﹐獨衣綠﹐欲以此激之。又遣裔使劍南兩川﹐獲數千緡﹐裔甚富【明抄本有『足』字。】而文濟藍縷貧困﹐殊不以爲念。上又嘗置新琴阮於前﹐令撫之﹐旁設緋衣金帛賞賚物以動其意﹐文濟終守前說。上令文濟及裔賫琴阮﹐遣中使押送相府﹐召近臣同聽﹐文濟不得已﹐取琴中七弦撫之。丞相問曰﹕『此新曲何名﹖』文濟曰﹕『古曲風入松也。』上嘉其有終﹐亦賜緋。文濟風骨淸秀﹐若神仙中人﹐上令供奉僧元藹寫其眞﹐畱禁中。

○李成

營丘李成﹐字咸熙﹐磊落不羈﹐喜酒善琴﹐好爲歌詩﹐而尢妙畫山水。周樞密使王朴與之友善﹐召至京師﹐將以處士薦之﹐會朴卒。幹徳中﹐陳守大司農衛融以鄕裏之舊﹐延之郡齋﹐日恣飲﹐竟死於酒。子覺﹐仕至國子博士﹐直史館﹐贈成光祿丞﹐【『光祿丞』﹐澠錄作『爲光祿寺丞』。】葬於浚儀之魏陵鄕﹐宋【澠錄作『朱』。】翰長白爲之志。成畫平遠寒林﹐前【澠錄有『人』字。】所未嘗有﹐气韻瀟灑﹐煙林淸曠﹐筆勢脫穎﹐墨法精絕﹐髙妙入神﹐古今一人﹐眞畫家百世師也。𨿽昔稱王維﹑李思訓之徒﹐亦不可同日而語。其後燕貴﹑翟院深﹑許道寧輩﹐或僅得一體﹐語全則遠矣。考白所作成志﹐則成未嘗仕也﹐而歐陽文忠公以爲成仕至尙書郎。按白與成同時人﹐又與成子覺同列於朝﹐【澠錄作『並列史館』。】其所紀﹐宜不妄﹐不知文忠公以何爲據也﹖正當以志爲定。

○翟院深

翟院深﹐營丘伶人﹐師李成山水﹐頗得其體。一日府宴張樂﹐院深【澠錄有『將』字。】擊鼓爲節﹐忽停檛仰望﹐鼓聲不續﹐左右驚愕。太守召問之﹐對曰﹕『適樂作次﹐有孤雲橫飛﹐淡佇可愛﹐意欲圖寫﹐凝思久之﹐不知鼓聲之失節也。』太守笑而釋之。

○歐陽文忠公

歐陽文忠公﹐文章道義﹐天下宗師﹐凡世俗所嗜﹐一無畱意。獨好古石刻﹐自岐陽之鼓﹐岱山鄒繹之篆﹐下及漢魏已來碑刻﹐山崖川谷﹐荒林破冢﹐莫不皆取﹐以爲集古錄。因其石本﹐軸而藏之﹐撮其大要﹐別【澠錄作『列』。】爲目錄﹐並載可以正史學之闕謬者﹐以傳後學。跋尾多公自題﹐復爲之序﹐請蔡君謨書之﹐眞一代絕筆也。公之守亳﹐余主蒙城簿﹐嘗得閱之。【以上三條今見澠水燕談錄卷七。】

○孔仁謙

杭州有雕木匠孔仁謙﹐一時之絕手。嘗於杭州菩提寺造千手千眼大悲觀音像﹐旣畢﹐度置千手不能盡。凡數日﹐沈思如醉﹐一夕夢沙門語之曰﹕『何不分形於寶焰之上﹖』仁謙豁然大悟﹐如其置列焉﹐特爲奇妙。後又於明州開元寺造一軀﹐如其法﹐千手之制﹐取於襄州畫像﹐凡五百手﹐各持物器﹐五百手結印﹐本神迹也。

宋朝事實類苑卷第五十一

●宋朝事實類苑卷第五十二

書畫伎藝﹝三﹞

◆書畫伎藝﹝三﹞

陳文惠

預浩

吳正肅

髙益之

宋迪

徐鉉

徐熙黃筌

鄭工部

陳康肅

覆射

蹙融

造弓

板印書籍

造捨之法

綴術

算術

曆術

蹴鞠

圍碁

彈碁

○陳文惠

陳文惠公善八分書﹐變古之法﹐自成一家﹐𨿽點畫肥重﹐而筆力勁健﹐能爲方丈﹐【澠錄有『字』字。】謂之堆墨【澠錄有『目爲』二字。】八分。凡天下名山勝處﹐碑刻題牓﹐多公親迹﹐世或效之﹐而莫能及也。【此條今見澠水燕談錄卷七。】

○預【明抄本作『諭』。文內兩『預』字同】浩

開寶寺塔﹐在京師諸塔中最髙﹐而制度甚精﹐都料匠預浩所造也。塔初成﹐望之不正﹐而勢傾西北﹐人怪而問之。浩曰﹕『京師地平無山﹐而多西北風﹐吹之不百年﹐當正也。』其用心之精蓋如此。國朝以來﹐木工一人而已。至今木工皆以預都料爲法﹐有木經三卷行於世。世傳浩惟一女﹐年十【歸田有『余』字。】歲﹐每臥則交手於胸﹐爲結締【歸田作『構』。】狀﹐如此踰年﹐撰成木經三卷﹐今行於世者是也。【此條今見歸田錄卷一。】

○吳正肅

藏書畫者﹐多取空名﹐偶傳爲鍾王顧陸之筆﹐見者爭售﹐此所謂耳鑑。又有觀畫而以手摸之﹐相傳以謂色不隱指者爲佳畫﹐此又在耳鑑之下﹐謂之揣骨聽聲。歐陽公嘗得一古畫牡丹叢﹐其下有一貓﹐未知其精粗﹐丞相正肅吳公與歐公姻家﹐一見曰﹕『此正午牡丹也。何以明之﹖其花披哆而色燥﹐此日中時花也。貓眼黑睛如綫﹐此正午貓眼也。有帶露花﹐則房斂而色澤。貓眼早暮則睛圓﹐日髙漸狹長﹐正午則如一綫耳。』此亦善求古人之意也。

○髙益之

相國寺舊畫壁﹐乃髙益之筆﹐有畫眾工奏樂一堵﹐最有意。人多病擁琵琶者誤撥下弦﹐眾管皆發四字﹐琵琶四字在上弦﹐此撥乃掩下弦﹐誤也。予以謂非誤也﹐蓋管以發指爲聲﹐琵琶以撥過爲聲﹐此撥掩下弦﹐則聲在上弦也。益之布置尙能如此﹐其心匠可知也。

○宋迪

度支員外郎宋迪工畫﹐尢善爲平遠山水﹐其得意者有平沙雁落﹑遠浦帆歸﹑山市晴嵐﹑江天暮雪﹑洞庭秋月﹑瀟湘夜雨﹑煙寺晚鐘﹑漁村落照﹐謂之八景﹐好事者多傳之。往歲小窯村陳用之善畫﹐迪見其畫山水﹐謂用之曰﹕『汝畫信工﹐但小失趣。』用之深伏其言﹐曰﹕『常患其不及古人者﹐正在於此。』迪曰﹕『此不難耳﹐汝先當求一敗墻﹐張絹素訖﹐倚之敗墻之上﹐朝夕觀之﹐觀之旣久﹐隔素見敗墻之土﹐髙平曲折﹐皆成山水之像。心存目想﹐髙者爲山﹐下者爲水﹐坎者爲谷﹐缺者爲澗﹐顯者爲近﹐晦者爲遠﹐神領意造﹐怳然見其有人禽艸木飛動往來之像﹐了然在目﹐則隨意命筆﹐默以神會﹐自然境皆天就﹐不類人爲﹐是謂活筆。』用之自此畫格日進。

○徐鉉

江南徐鉉﹐善小篆﹐映日視之﹐畫之中心有一縷濃墨﹐正當其中。至於屈折處﹐亦當中﹐無有偏側處﹐乃筆鋒直下不倒側﹐故鋒常在畫中﹐此用筆之法也。鉉嘗自謂﹐吾晚年始得竵【古火切】匾之法﹐凡小篆喜瘦而長﹐竵匾之法﹐非老筆不能也。

○徐熙黃筌

國初﹐江南布衣徐熙﹑僞蜀翰林待詔黃筌﹐皆以善畫著名﹐尢長於畫花竹。蜀黃筌並二子居寶﹑居寀﹐弟惟亮﹐皆隸翰林圖畫院﹐擅名一時。其後江南平﹐徐熙至京師﹐送圖畫院﹐品其畫格﹐諸黃畫花﹐妙在賦色﹐用筆極新細﹐殆不見墨迹﹐但以輕色染成﹐謂之寫生。徐熙以墨筆畫之﹐殊艸艸﹐略施丹粉而已﹐神气迥出﹐別有生動之意。筌惡其勝己﹐言其畫粗惡﹐不入格﹐罷之。熙之子乃效諸黃之格﹐更不用墨筆﹐直以彩色圖之﹐謂之沒骨圖﹐工與諸黃不相下﹐筌等不能復瑕疵﹐遂得齒院品。然其气韻﹐皆不及熙遠甚。

○鄭工部

鄭工部文寶在江南﹐師徐騎省鉉小篆﹐嘗篆千字文以示鉉﹐其字字【湘錄作『學』。】不出一中指之甲。騎省嘗曰﹕『篆難於小﹐而易於大。鄭子小篆﹐李陽冰不及﹐若大篆﹐可兼爾。』【見湘山野錄。今本湘山野錄此條接連於卷五十六所引『鄭工部文寶爲陜運時』條之後。】

○陳康肅

陳康肅公堯咨善射﹐當世無雙﹐公亦以此自矜。嘗射於家圃﹐有賣油翁釋擔而睨之﹐久而不去﹐見其發矢﹐十中八九﹐但微頷之。康肅公問曰﹕『汝亦知射乎﹖吾射不亦精乎﹖』翁曰﹕『無他﹐但手熟爾。』康肅忿然曰﹕『爾安敢輕吾射﹖』翁曰﹕『以我酌油知之。』乃取一葫蘆置於地﹐以錢覆其口﹐徐以杓酌之【歸田作『油』。】瀝之﹐自錢孔而入﹐錢不濕。因曰﹕『我亦無他﹐惟手熟爾。』康肅笑而遣之。此與莊生所謂解牛斵輪者何異﹖【此條今見歸田錄卷一。】

二

陳堯咨善射﹐百發百中﹐世以爲神﹐常自號小由基。及守荊南回﹐其母馮氏夫人問﹕『汝典郡﹐有何異政﹖』堯咨云﹕『荊南當要衝﹐日有宴集﹐堯咨每以弓矢爲樂﹐坐客罔不嘆伏。』母曰﹕『汝父教汝以忠孝輔國家﹐今汝不務行仁化﹐而專一夫之伎﹐豈汝先人之志耶。』杖之﹐碎其金魚。【見澠水燕談。】

○覆射

丁文杲【玉壺作『果』。下同。】司天監丞﹐無他學﹐惟善覆射。太宗時以爲娛。一日置一物器中﹐令射之﹐杲乃課其經曰﹕『蘤蘤華華﹐山中采花。𨿽無官職﹐一日兩衙。』啟之﹐乃數蜂也。又令壽王邸取一物﹐令射之﹐杲曰﹕『有頭有足﹐不石不【玉壺作『卽』。】玉。欲要縮頭﹐不能入腹。』啟之﹐乃壓書石龜也。卽日賜緋﹐並錢五萬。【見玉壺淸話。】

○蹙融

蹙融或謂之蹙戎﹐漢書謂之格五﹐𨿽止用數棊﹐共行一道﹐亦有能否。徐徳占善移﹐遂至無敵。其法以己常欲有餘裕﹐而致敵人於險。𨿽知其術止如是﹐然卒莫能勝之。

○造弓

予伯兄善射﹐自能爲弓。其弓有六善﹕一者性體少而勁﹐二者和而有力﹐三者久射力不屈﹐四者寒暑力一﹐五者弦聲淸實﹐六者一張便正。凡弓性體少則易張而壽﹐但患其不勁﹐欲其勁者﹐妙在治筋。凡筋生長一尺﹐幹則減半﹐以膠湯濡而梳之﹐復長一尺﹐然後用﹐則筋力已盡﹐無復伸弛。又揉其材令仰﹐然後傅角與筋﹐此兩法所以爲筋也。凡弓節短則和而虛﹐【虛謂挽過吻則無力。】節長則健而柱﹐【柱謂挽過吻﹐則木彊而不來。節謂把梢﹐裨木長則柱﹐短則虛。】節若得中﹐則和而有力﹐仍弦聲淸實。凡弓初射﹐當天寒﹐則勁彊而難挽。射久﹐天暑﹐則弱而不勝矢﹐此膠之爲病也。凡膠欲薄而筋力盡﹐彊弱任筋而不任膠﹐此所以射久乃不屈﹐寒暑力一也。弓所以爲正者﹐材也。相材之法﹐視其理﹐其理不因矯揉而直中繩﹐則張而不跛﹐此弓人之所當知也。

○板印書籍

板印書籍﹐唐人尙未盛爲之﹐自馮瀛王始印五經。已後典籍﹐皆爲板本。【原作『木』﹐據明抄本及筆談攺。】慶曆中﹐有布衣畢升﹐又爲活板﹐其法用膠泥刻字﹐薄如錢唇﹐每字爲一印﹐火燒令堅。先設一鐵板﹐其上以松柏臘和紙灰之類冒之。欲印則以一鐵範置鐵板上﹐乃密布字印﹐滿鐵範﹐爲一板﹐持就火煬之。藥稍鎔﹐則以一平板按其面﹐則字平如砥﹐若止印三二本﹐未爲簡易﹐若印數十百千本﹐則極爲神速。常作二鐵板﹐一板印刷﹐一板已自布字﹐此印者才畢﹐則第二板已具﹐更互用之﹐瞬息可就。每一字皆有數印﹐如之也等字﹐每字有二十餘印﹐以備一板內有重複者。不用﹐則以紙貼之﹐每韻爲一貼﹐木格貯之﹐有奇字素無備者﹐旋刻之﹐以艸火燒﹐瞬息可成。不以木爲之者﹐木理有疎密﹐沾水則髙下不平﹐兼與藥相粘不可取。不若燔土﹐用訖再火﹐令藥鎔﹐以手拂之﹐其印自落﹐殊不沾污。升死﹐其印爲予羣從所得﹐至今保藏。

○造捨之法

造捨之法﹐謂之木經﹐或云諭皓所撰。凡屋有三分﹕【去聲。】自梁以上爲上分﹐地以上爲中分﹐階爲下分。凡梁長幾何﹐則配極幾何﹐以爲榱等﹐如梁長八尺﹐配極三尺五寸﹐則廳法堂也﹐此謂之上分。楹若干尺﹐則配堂基若干尺﹐以爲榱等。若楹一丈一尺﹐則階基四尺五寸之類。以至承拱榱桷﹐皆有定法﹐謂之中分。階級有峻平慢三等﹐宮中則以禦輦爲法﹐凡自下而登﹐前竿垂盡臂﹑後竿展盡臂﹐爲峻道。【荷輦十二人﹐前二人曰前竿﹐次二人曰前絳﹐又次曰前脇﹐後一人曰後脇﹐又後曰後絳﹐末後曰後竿。輦並隊長一人﹐曰傳唱。後一人曰報賽。】前竿平肘﹐後竿平肩﹐爲慢道。前竿垂手﹐後竿平肩﹐爲平道。此之謂下分。其書三卷。近歲土木之工﹐益爲嚴善﹐舊木經多不用﹐未有人重爲之﹐亦良工之一業也。

○綴術

審方面勢﹐覆量髙深遠近﹐算家謂之■術﹐■術文象形﹐如繩木所用墨■﹝豆斗﹞也。求星辰之行﹐步气朔消長﹐謂之綴術﹐謂不可以形察﹐但以算數綴之而已。北齊祖亙有綴術二卷。

○算術

算術求積尺之法﹐如芻萌﹑芻童﹑方池﹑冥谷﹑塹堵﹑鱉臑﹑圓錐﹑陽馬之類﹐物形備矣﹐獨未有隙積一術。古法﹐凡算方積之物﹐有立方﹐謂六冪皆方者﹐其法再自乘則得之。有塹堵﹐謂如土墻者﹐兩邊殺﹐兩頭齊﹐其法並上下廣折半以爲之廣﹐以直髙乘之﹐又以直髙爲句﹐以上廣減下廣﹐餘者爲股﹐句股乘弦﹐以爲斜髙。有芻童﹐謂如覆■﹝豆斗﹞者﹐四面皆殺﹐其法倍上長﹐加入下長﹐以上廣乘之﹐倍下長﹐加入上長﹐以下廣乘之﹔並二位法以髙乘之﹐六而二。隙積者﹐謂積之有隙者﹐如累棊層壇及酒家積罌之類。𨿽似覆■﹝豆斗﹞﹐四面皆殺﹐緣有刻缺﹐及虛隙之處﹐用芻童法求之﹐常失於數少。予思而得之﹐用芻童法爲上行﹑下行﹐別列下廣﹐以上廣減之﹐餘者以髙乘之﹐六而一﹐並入上行。【假令積罌﹐最上行縱廣各二罌﹐最下行各十二罌﹐行行相次﹐先以上二行相次﹐率至十二﹐當十一行也﹐以芻童法求之。倍上行長﹐得四﹐並入下長﹐得十六﹐以上廣乘之﹐得之二十二﹐又倍下長得十六﹐並入上長﹐得四十六﹐以下廣乘之﹐得三百一十二﹐並二倍﹐得三百四十四﹐以髙乘之﹐得二千七百八十四﹐重列下廣十二﹐已上廣減之﹐餘十﹐以髙乘之﹐得一百一十﹐並入上行﹐得三千八百九十四﹐六而一得六百四十九﹐此爲罌數也。芻童求見實方之積﹐隙積求見合角不盡﹐益出羨積也。】履畝之法﹐方員曲直盡矣。末有會圓之術﹐凡圓田旣能析之﹐須使會之復圓﹐古法惟以中破圓法折之﹐其失有及三倍者。予別爲析會之術﹐置圓田﹐徑半之以爲弦﹐又以半徑減去所割數﹐餘者爲股﹐各自乘。以股除弦﹐餘者開方﹐除爲勾﹐倍之爲割田之直徑﹐以所割之數自乘﹐退一位倍之﹐又以圓徑除所得﹐加入直徑﹐爲割田之弧﹐再割亦如之﹐減去已割之數﹐則再割之數也。【假令有圓田﹐徑十步﹐欲割二步﹐以半徑爲弦﹐五步自乘得二十五﹐又以半徑減去所割二步﹐餘三步爲股﹐自乘得九﹐用減弦外﹐有十六﹐開平方除得四步﹐爲勾倍之﹐爲所割直徑。以所割之數二步﹐自乘爲四﹐倍之得爲八﹐退上一倍爲四尺。以員徑除﹐今員徑十﹐已是盈數﹐無可除﹐只用四尺﹐加入直徑爲所割之弧﹐凡得直徑八步四尺也。再割亦依此法﹐如員徑二十步﹐求弧數則當折半﹐乃所謂以員徑除之也。】此二類皆造微之術﹐古書所不到者﹐漫志於此。

二

算術多門﹐如求一﹑上驅﹑搭因﹑重因之類﹐皆不離乘除﹐惟增減一法稍異其術。都不用乘除﹐但補虧就盈而已。假如欲九除者﹐增一便是﹐八除者增二便是﹐但一位一因之﹐若位數少則頗簡捷﹐位數多則愈繁﹐不若乘除之有常。然算術不患多學﹐見簡卽用﹐見繁卽變﹐不膠一法﹐乃爲通術也。

○曆術

淮南人衛朴﹐精於曆術﹐一行之流也。春秋日蝕三十六﹐諸歷通驗﹐密者不過得二十六七﹐惟一行得二十七﹐朴乃得三十五。惟莊公十八年一蝕﹐今古算皆不入蝕法﹐疑前史誤耳。自夏仲康五年癸巳歲﹐至熙寧六年癸丑﹐凡三千二百一年﹐書傳所載﹐日食凡四百七十五。羣歷考驗﹐𨿽各有得失﹐而朴所得爲多。朴能不用算推古今日月蝕﹐但口誦乘除﹐不差一算。凡大歷﹐悉是算數﹐令人就耳一讀﹐卽能暗誦。傍通歷則縱橫誦之﹐嘗令人寫曆書﹐寫訖﹐令附耳讀之。有差一算者﹐讀至其處﹐則曰此誤某字。其精如此。大乘除皆不下﹐照位運籌如飛﹐人眼不能逐。人有故移其一算者﹐朴自上至下手循一徧﹐至移算處﹐則撥正而去。熙寧中﹐撰奉元歷﹐以無候簿﹐未能盡其術﹐自言得六七而已﹐然已密於他歷。【並見沈括筆談。】

○蹴鞠

蹴鞠以皮爲之﹐中實以物﹐蹴蹋爲戲樂也﹐亦謂爲球焉。今所作牛彘胞﹐納气而張之﹐則喜跳躍﹐然或俚俗數少年簇圍而蹴之﹐終無墮地﹐以失蹴爲恥﹐久不墮爲樂﹐亦謂爲築球鞠也。蹴﹐陳力之事﹐故習蹴鞠﹐乃習射之道。後變鞠爲木角者﹐見其圓轉自若﹐似辯其間不無法度形勢﹐故有著蹴鞠二十五篇書也﹐枚臯著賦詠焉。又霍去病穿域蹋【音踏】鞠﹐穿地作鞠室也。士之言﹐謂之論﹐今有步打﹑徒打﹐不徒則馬打﹐大有規制禮格﹐用意奇巧﹐取其精練者爲上。今聖精敏此藝﹐置供禦打球供奉﹐亦猶唐有後園小打球官也。然時習之﹐不爲常好也矣。

二

顏師古注霍去病傳去病穿域蹋鞠云﹕『鞠以皮爲之﹐實以毛﹐蹴蹋而戲也。』顏謂鞠乃如此﹐至晚唐已不同矣。歸氏子弟嘲皮日休云﹕『八片尖斜砌作球﹐火中燂了水中揉。一包閒气如常在﹐惹踢招拳卒未休。』國朝士人柳三復最能之。丁晉公亦好焉﹐作詩敍述曰﹕『背裝花屈【口易反】膝﹐白打大廉斯。』又曰﹕『進前行兩步﹐蹺腳立多時。』初柳爲進士﹐欲見晉公無由﹐會晉公蹴後園﹐柳往伺之﹐球果並出﹐柳卽挾取。左右以告﹐晉公亦素聞柳名﹐卽召之。柳白襕懷所素業﹐首戴球以入﹐見晉公再拜者三﹐出懷中書又再拜﹐每拜輙轉至背膂間﹐旣起復在襆頭上﹐晉公大奇之﹐畱爲門下客。世傳球最賤藝﹐天下萬事皆弟子拜師﹐獨球﹐弟子學球﹐或富貴子弟而善球者﹐率多賤人﹐每勞賜以酒﹐必拜謝而去﹐是師拜弟子也。術不可不愼﹐此亦可諭大云。【見劉貢父詩話。】

○圍碁

圍碁﹐博物志曰﹕堯造圍碁以教子丹朱。或云﹕舜以子商均愚﹐故作圍碁以教之也。其法非智不能﹐能有髙下﹐臨局下子﹐則見其愚智也。孟子曰﹕弈秋﹐通國之善弈者﹐使弈秋誨二人弈﹐其一人專心致志﹐惟弈【明抄本有『秋』字。】之爲聽﹐一人𨿽聽之﹐一心以爲有鴻鵠將至﹐思援弓繳而射之﹐則弗若之矣。惟是其智弗若與﹖曰非也。注﹕弈人名秋﹐是謂其智不如也﹐曰非也﹐以其不致志也。揚雄方言﹐中關之東西異耳﹐弈卽碁也。今碁品以國手爲極。何謂國手耶﹖孟子云﹕弈秋﹐通國之善弈者也。此言一國之內﹐更無敵者也。如南朝以羊玄保爲逸品﹐梁武帝同之﹐然南北國局狹﹐故言通國也。若孟子時﹐六國也﹐若天下一統﹐殊無抗敵可稱﹐爲天下絕格也。齊髙帝子曰華隨﹐在淮陰﹐破荻爲片﹐縱橫以爲棊局﹐指點行勢﹐遂至名品。東漢馬融著賦焉。今皇帝善弈﹐可稱絕格也﹐何耶﹖凡諸道進棊者﹐皆秋【明抄本作『稱』。】國格﹐及賜侍禦也﹐盡校二道三道焉。禦制局角圖勢數卷﹐班行。

二

小說﹐唐僧一行曾算碁局都數﹐凡若干局盡之。予嘗思之﹐此固易耳。但數多﹐非世間名數可能言之。今略舉大數﹐凡方二路﹐用四子﹐可變八千十一局。方三路﹐用九子﹐可變一萬九千六百八十三局。方四路﹐用十六子﹐可變四千三百四萬六千七百二十一局。方五路﹐用二十五子﹐可變八千四百七十二億八千八百六十萬九千四百四十三局。【古法十萬爲億﹐十億爲兆﹐萬兆爲稊。算家以萬萬爲億﹐萬萬億爲兆﹐萬萬兆爲垓﹐今但以算家數計之。】方六路用三十六子﹐可變十五兆九十四萬六千三百五十二億八千二百三萬一千九百二十六局。方七路以上﹐數多無名可紀。盡三百六十一路﹐大約連書萬字五十二﹐卽是局之大數。【萬字五十二﹐最下萬字是萬局﹐第二是萬萬局﹐第三是萬億局﹐第四是一兆局﹐第五是萬兆局﹐第六是萬萬兆﹐謂之一垓﹐第七是垓局﹐第八是萬萬垓﹐第九是萬倍萬萬垓﹐此外無名可紀。但五十二次﹐萬倍乘之卽是﹐都大數﹐零中數不與。】其法初一路可變三局﹐【一黑一白一空。】自後不以橫直﹐但增一子﹐卽三因之﹐凡三百六十一增。皆三因之﹐卽是都局數。又法﹐先計循邊一行爲法﹐【凡十九路﹐得一十億六千二百二十六萬一千四百六十七局。】凡加一行﹐卽以法累乘之﹐乘終十九行﹐亦得上數。又法﹐以自法相乘﹐【得一百三十五兆八百五十一萬七千一百七十四億四千八百二十八萬七千三百三十四局﹐此是兩行﹐凡三十八路﹐變得此數也。】下位副置之﹐以下乘上﹐又以上乘下﹐置爲上位﹐又副置之﹐以下乘上﹐以下乘下﹐加一法﹐亦得上數。有數法可求﹐惟此法最徑捷﹐【只五次乘﹐便盡三百六十一路。】千變萬化﹐不出此數﹐棊之局盡矣。【見筆談。】

○彈碁

彈碁﹐葛洪西京雜記云﹕漢成帝好爲蹴鞠﹐羣臣以此勞體﹐非至尊所宜。帝曰﹕『朕好之﹐擇似此而不勞者奏之。』時劉向乃作彈碁以獻﹐帝甚悅﹐賜靑羔球紫絲屐服以朝覲焉。梁冀善彈碁也。魏文帝好擊劍彈碁﹐彈碁最精﹐以巾拂之﹐他無敵者﹐自矜奇絕。有客稱能﹐賜之偶局﹐而所戴葛巾﹐拂擊勢奇敏焉。藝經云﹕彈碁二人對局﹐白黑各六枚﹐列棊相當﹐更先彈也。局以石作焉。或云﹕『宮中妝奩戲﹐不知造者﹐故有■背局﹐似香奩蓋故也。用紅綠牙作碁﹐上下字號之﹐手指碁局﹐取勢相擊﹐墮多者爲負。排之上狹下寬﹐名八勢也。』宋帝嘗謂杜道鞠彈碁爲一絕﹐南朝盛行。太平興國中﹐宣問能者進局並碁子﹐上習未久﹐而極其妙焉。【見贊寧要言。】

二

西京雜記云﹕『漢元帝好蹴踘﹐以蹴踘爲勞﹐求相類而不勞者﹐遂爲彈碁之戲。』予觀彈碁﹐絕不類蹴踘﹐頗與擊踘相近﹐疑是傳寫誤耳。唐薛嵩好蹴踘﹐劉鋼勸止之﹐曰﹕『爲樂甚眾﹐何必乘危﹐邀頃刻之歡﹖』此亦擊踘﹐唐書誤述爲蹴踘彈碁﹐今人罕爲之。有譜一卷﹐盡唐人所爲﹐其局方二尺﹐中心髙如覆盂﹐其巓爲小壺﹐四角微隆起。今大名開元寺佛殿上有一石局﹐亦唐時物。李商隱詩曰﹕『玉作彈棊局﹐中心最不平。』謂其中髙也。白樂天詩曰﹕『彈棊局上事﹐最妙是長斜。』長斜謂抹角斜彈﹐一發過半局﹐今譜中具有此法。柳子厚敍棊用二十四棊者﹐卽此戲也。漢書注云﹕『兩人對局﹐白黑子各六枚。』與子厚所記小異﹐如弈棊﹐古局用十七道﹐合二百八十九道﹐黑白碁各百五十﹐亦與後世法不同。【見筆談。】

宋朝事實類苑卷第五十二

●宋朝事實類苑卷第五十三

忠孝節義﹝一﹞

◆忠孝節義﹝一﹞

範文正

歐陽文忠公

陳喬

劉溫叟

馬遂

趙師旦曹覲

劉潛

徐積

支漸

朱壽昌

鍾離君

魯簡肅

趙延嗣

於令儀

姚棲雲

莫節婦

張誠

曹修古女

衛融

崔翰

史吉

任福

○範文正

景佑中﹐範文正公以言事觸宰相﹐黜守饒州﹐到任謝表云﹕『此而爲郡﹐陳優優布政之方。必也立朝﹐增蹇蹇匪躬之節。』天下嘆公至誠許國﹐始終不渝﹐不以進退易其守也。

二

範文正公輕財好施﹐尢厚於族人﹐旣貴﹐於姑蘇近郭買良田數千畝爲義莊﹐以養羣從之貧者。擇族人長而賢者一人主其出納﹐人日食米一升﹐歲衣縑一疋﹐嫁娶喪葬﹐皆有贍給。聚族人僅百口﹐公歿逾四十年﹐子孫賢令﹐至今奉公之法﹐不敢廢弛。【並澠水燕談。】

○歐陽文忠公

歐陽文忠公在蔡州﹐屢乞致仕。門下生蔡承禧因間言曰﹕『公徳望爲朝廷倚重﹐且未及引年﹐豈容遽去也﹖』歐陽答曰﹕『某平生名節﹐爲後生描畫盡﹐惟有進退以全節﹐豈可更俟驅逐乎﹖』承禧嘆息﹐無以答。旣而以太子少保致仕。【倦遊雜錄。】

○陳喬

陳喬仕江南﹐爲門下侍郎﹐掌機密。後主之稱疾不朝﹐喬預其謀。及王師問罪﹐誓以固守﹐時張洎爲喬之副﹐常言於後主﹐苟社稷失守﹐二臣死之。城陷﹐喬將死﹐後主執其手曰﹕『當與我同北歸。』喬曰﹕『臣死之﹐卽陛下保無恙。但歸咎於臣﹐爲陛下建不朝之謀﹐斯計之上也。』掣其手去﹐入視事廳內﹐語二親僕曰﹕『共縊殺我。』二僕不忍﹐解所服金帶與之﹐遂雉【明抄本作『自』。】經。後主求喬不得﹐或謂張洎﹐曰﹕『此詣北軍矣。』喬旣死﹐從吏撤扉而瘞之。明年﹐朝廷嘉其忠﹐詔攺葬。後見其屍如生而不僵﹐髭發郁然。初求屍不得﹐人或見一大夫衣黃半臂﹐舉手影﹐自南廊而過。掘得屍﹐以右手加額上﹐如所覩者。【楊文公談苑。】

○劉溫叟

國初﹐禦史中丞劉溫叟﹐博學惇厚﹐動必由禮。父諱嶽﹐溫叟終身不聽絲竹。嘗令子和藥﹐有天靈蓋﹐溫叟見之愀然﹐亟令致奠﹐瘞於郊外。五代士人﹐鮮蹈禮義﹐獨溫叟篤行﹐爲世所推。

○馬遂

慶曆末﹐妖賊王則盜據甘陵﹐【澠錄作『貝州』。】賈魏公鎭北門﹐倉卒遣將引兵還城﹐未有破賊之計。公日夜憂思﹐有指使馬遂者白公曰﹕『堅城深池﹐不可力取﹐願得公一言﹐手【『手』﹐澠錄作『入城』。】殺元凶﹐餘黨可說而下也。』公壯其言﹐遣行﹐丁寧祝之曰﹕『壯士立功名﹐在此行也。』遂至城下﹐浮渡渡濠水﹐【『渡濠水』﹐澠錄作『濠叫』。】呼守城者﹐乘【澠錄作『垂』。】匹練縋身以上。見賊偶【澠錄作『隅』。】坐﹐爲陳朝廷恩信﹐爾能束身出城﹐公爲爾請於朝﹐亦不失富貴。若守迷自固﹐天子遣一將﹐提兵數千﹐不日城陷﹐血膏劍戟﹐肉飽犬彘﹐悔無及矣。辭甚激切﹐賊不答。遂度終不能聽﹐乃復白曰﹕『公有密旨﹐願屏左右以語。』賊令左右引避﹐【澠錄無以上二十字。】遂急擊賊僕地﹐扼其喉幾死﹐左右兵至﹐遂被殺。聞者莫不義之﹐是時翰林鄭毅夫方客魏﹐特爲之作傳。【並澠水燕談。】

○趙師旦曹覲

儂賊破邕州﹐偶江漲﹐遂乘桴沿流入番禺。時贊善大夫趙師旦知康州﹐到任始一日﹐賊旣迫境﹐諭官屬吏民使避賊﹐謂曰﹕『吾固知斯城不可守﹐守城而死﹐乃監兵洎吾之職也。若曹無預禍。』賊旣至﹐率弱卒不滿百﹐禦之﹐半日﹐城陷﹐趙與監兵者皆死之﹐士卒得免者無一二。先是﹐一日﹐趙方出其妻﹐藏於山谷﹐道上生一子﹐棄艸中。賊去凡三日﹐復歸視之﹐尙生﹐人謂忠義之感。有曹覲者﹐以太子中捨知封州﹐賊旣至﹐乃易服遁去﹐未十餘里﹐爲賊所擒。賊首謂曰﹕『汝乃好罵我南人作蠻者也﹐今日猶不拜邪﹖』曹竟不屈﹐至晚﹐積薪燔死於江壖。時本路主漕運者﹐與曹有舊﹐仍移師旦事﹐勒詩於石。朝廷贈覲太常少卿﹐子孫弟侄洎女子受官賞命服者數人。趙贈衛尉少卿﹐一子得殿直。趙史君之事﹐嶺外率知之﹐康人爲之立祠堂﹐至今祭祀不絕。

○劉潛

劉潛以淄川【明抄本作『州』。】職官權知鄆州平陰縣事﹐一日﹐與客飲驛亭﹐左右忽報太夫人暴疾。潛馳歸﹐已不救矣﹐潛抱母一慟而絕。其妻見潛死﹐復撫潛屍﹐大號而卒。時人傷之﹐曰﹕『子死於孝﹐妻死於義﹐孝義之事﹐並集於家。』【並倦遊雜錄。】

○徐積

山陽徐積仲車﹐博學志行。父石﹐少亡。積終身不登山﹐行遇石﹐必避。日嘗冒暑﹐道遇奔喪者﹐輟馬以遺之﹐徒行還家。【澠錄有『憩戶外風乘之得聾疾』九字。】年僅四十﹐勉從母命作詩賦﹐一舉登【澠錄有『進士』二字。】第。久之﹐喪母﹐哀毀過人﹐鄕裏化之﹐葬其母﹐助葬者數十人。

○支漸

資州資陽縣支漸﹐熙寧中喪母﹐旣葬﹐廬墓﹐日三時號慕﹐躬【澠錄作『泣肘』。】行膝步﹐負土成墳﹐有雙白鶴徘徊松上。明年﹐貍馴側觀【以上四字澠錄作『有馴鹿助』。】漸上土。又有異烏﹐一目如丹﹐每漸哭﹐烏亦一悲鳴。夜有一狐貍﹐【『一狐貍』﹐澠錄作『二貍』。】環呼墳側﹐如巡警狀﹐久之。有羣烏翔集﹐中一白烏獨日至。又有五色雀萬餘﹐隨漸行哭﹐七日【澠錄作『月』。】而去。【澠錄有『漸』字。】年七十﹐每號慟﹐涕淚流如雨﹐日食脫粟﹐不盥手洗足﹐所衣苴麻﹐碎爛不易﹐須髮蓬亂﹐久皆斷落﹐見者爲之淒惻。鄰捨子勾氏自娶﹐棄其父母﹐觀漸至行﹐感愧﹐【『感愧』﹐澠錄作『因大愧感』。】迎其親﹐侍奉不懈。後年八十餘﹐與其妻王氏皆康寧﹐漸白髮再黑﹐四齒脫復生﹐步履輕健﹐飲食如少年﹐人以爲至孝之感。神宗詔賜漸粟帛﹐付之史官。元佑八年﹐範祖禹奏乞優與旌獎﹐以助孝治﹐【澠錄作『以勸孝悌』。】詔以爲資州助教。【並澠水燕談。】

○朱壽昌

司農少卿朱壽昌﹐方在𦇤褓﹐而所生母被出。及長﹐仕於四方﹐孜孜尋訪不逮。治平中﹐官至正郎矣﹐或傳其母嫁爲關中民妻﹐壽昌卽棄官入關中﹐得母於陜州。士大夫嘉其孝節﹐多以歌詩美之。蘇子瞻爲作詩序﹐且譏激世人之不養者。李定見其序﹐大惋恨﹐會定爲中丞﹐劾軾嘗作詩謗訕朝廷。事下禦史府鞠劾﹐將致不測﹐賴上保持之﹐止黜軾黃州團練副使。軾素喜作詩﹐自是咋舌不敢爲一字。

○鍾離君

余爲兒童時﹐嘗聞祖母集慶郡【東軒有『太守陳』三字。】夫人言﹕江南有國日﹐有縣令鍾離君﹐與鄰縣令許君結姻。鍾離女將出﹐適買一婢以從嫁。一日﹐其婢執箕箒治地﹐至堂前﹐熟視地之窊處﹐惻然泣下。鍾離君適見﹐怪問之﹐婢泣曰﹕『幼時我家父於此穴地爲球窩﹐道我戲劇﹐歲久矣﹐而窊處未攺也。』鍾離君驚曰﹕『而父何人﹖』婢曰﹕『我父乃兩政【東軒作『孝』。】前縣令也。身死家破﹐我遂落民間﹐而更賣爲婢。』鍾離君遽呼牙會【東軒作『儈』。】問之﹐復質於老吏﹐具得其實。是時﹐許令子納采有日﹐鍾離君遽以書抵許令﹐而止其子﹐且曰﹕『吾買婢得前令之女﹐吾特憐而悲之。義不可久辱﹐當輟吾女之奩篚﹐先求婿以嫁前令之女也。更俟一年﹐別爲吾女營辦嫁資﹐以歸君子﹐可乎﹖』許君答書曰﹕『蘧伯玉恥獨爲君子﹐君何自專仁義﹖願以前人【東軒作『令』。】之女配吾子﹐然後君別求良奧以嫁君女。』於是前令之女卒歸許氏。祖母語畢﹐嘆曰﹕『此等事﹐前輩之所常行﹐今則不復見矣。』余時尙幼﹐恨不記二令之名﹐姑書其事﹐亦足以激天下之義夫。【並東軒筆錄。】

○魯簡肅

仁宗在東宮﹐魯簡肅公宗道爲諭徳﹐其居在宋門外﹐俗謂之浴堂巷。有酒肆在其側﹐號仁和﹐酒有名於京師﹐公往往易服微行﹐飲於其中。一日﹐眞宗急召公﹐將有所問﹐使者及門﹐而公不在。移時﹐乃自仁和肆中飲歸﹐中使遽先入白﹐乃與公約曰﹕『上若怪公來遲﹐當托何事以對﹖幸先見教﹐冀不異同。』公曰﹕『但以實告。』中使曰﹕『然則當得罪。』公曰﹕『飲酒﹐人之常情﹐欺君﹐臣子之罪大也。』中使嗟嘆而去。眞宗果問﹐使者具如公對。眞宗問公何故私入酒家﹖公謝曰﹕『臣家貧﹐無器皿﹐酒肆百物具備﹐賓至如歸。適有鄕裏親客自遠來﹐遂與之飲。然臣旣易服﹐市人亦無識臣者。』眞宗笑曰﹕『卿爲宮臣﹐恐爲禦史所彈。』然自此奇公﹐以爲忠實﹐可大用。晚年﹐每爲章獻明肅太后言羣臣可大用者數人﹐公其一也。後章獻皆用之。【廬陵歸田錄。】

○趙延嗣

趙鄰幾好學﹐善著述﹐太宗朝﹐權【澠錄作『擢』。】知制誥﹐逾年卒。子東之亦有文﹐前以職事死塞上﹐家極貧﹐三女皆幼﹐無田以養﹐無宅以居。僕趙延嗣者﹐久事舍人﹐義不轉【澠錄作『忍』。】去﹐竭力營衣食以給之﹐𨿽【澠錄有『勞』字。】苦不避﹐如是者十餘年﹐三女皆長﹐延嗣未嘗見其面。一日﹐至京師訪舍人之舊﹐謀嫁三女。見宋翰林白﹑楊侍郎徽之﹐發聲大哭﹐具道所以。二公驚謝曰﹕『吾徒被儒【原作『襦』﹐據明抄本攺。】衣冠﹐且與舍人友﹐而不能卹舍人之孤﹐不迨汝遠矣。』卽迎三女【澠錄有『歸』字。】京師﹐求良士嫁之﹐三女皆有歸。延嗣乃去。䢐徠先生石守道爲之作傳﹐以勵天下云。

○於令儀

曹州於令儀者﹐市井人也﹐長厚不忤物﹐晚年家頗丰富。一夕﹐盜入其家﹐諸子擒之﹐乃鄰捨子也。令儀曰﹕『爾素寡過﹐何苦而盜耶﹖』曰﹕『迫於貧耳。』問其所欲﹐曰﹕『得十千﹐足以資衣食。』如其欲予之﹐旣去﹐復呼之﹐盜大懼。語之曰﹕『爾貧甚﹐夜負十千以歸﹐恐爲邏者所詰。』畱之至明使去﹐盜大感愧﹐卒爲良民。鄕裏稱君爲善士。君擇子侄之秀者﹐起學堂﹐延名儒以教【活字本作『掖』。】之﹐子及【澠錄作『伋』。】侄傑【澠錄作『仿』。】繼登進士第﹐今爲曹南令族。

○姚棲雲

唐貞元【澠錄作『貞觀』。】中﹐調卒戍邊﹐河中府永樂縣民姚棲雲之父﹐語其兄﹐【澠錄有『曰兄』二字。】嗣未立﹐無往﹐某幸已有子﹐請代兄行﹐遂戰歿塞上。時棲雲方三歲﹐後其母再嫁﹐棲雲鞠於伯母﹐如事其母。伯【澠錄無『伯』字。】母亡﹐棲雲葬之﹐又招魂葬其父。廬於墓次﹐終身哀慕不衰。縣令蘇轍以俸錢買地開阡﹐刻石表之。河中尹渾瑊上其事﹐詔加優賜﹐旌表門閭﹐名【澠錄無以上三字。】其鄕曰孝悌﹐社曰節義﹐裏曰敬愛。棲雲生嶽﹐嶽生君儒﹐君儒生師正﹐自嶽至師正﹐四世廬墓。五世孫厚﹑六世孫雅﹑七世孫文﹑八世孫敬眞﹑九世孫直﹑十世孫宗明。慶曆初﹐本府奏自棲雲十世同居﹐顯有孝行。仁宗詔賜旌表﹐復其徭役。十一世孫用和﹑十二世孫士明﹑十三世孫【澠錄無以上六字。】徳。自宗明至徳﹐又三世﹐自慶曆至今又五十餘年﹐而其家孝友如故。姚氏世爲農﹐無爲學者﹐家不甚富﹐田數十頃﹐聚族百餘口﹐子孫躬耕農【澠錄無『農』字。】桑﹐僅給衣食。歷三百餘年﹐無人異辭者﹐經唐末五代﹐兵戈亂離﹐而子孫保守墳墓﹐骨肉不相離散﹐求之天下﹐未或有也。永樂﹐熙寧初並隸河東。余元佑中知河東﹐以狀列於府﹐乞特【澠錄有『賜』字。】敷奏﹐下其事史官﹐重加旌表﹐特免戶下役錢﹐以旌孝義﹐以厲風俗。狀下【澠錄作『上』。】尙書﹐不報。【並澠水燕談。】

○莫節婦

翰林朱昂嘗撰莫節婦傳﹐大爲人倫之勸。節婦莫﹐【玉壺作『荃』。下同。】少歸周謂。謂昭州人﹐布衣﹐謁太祖﹐召便殿試時務﹐大稱上旨﹐擢贊善大夫。當天造之初﹐凡所任人﹐處置從便。符彥卿暴恣不法﹐除謂爲屬邑永濟縣令﹐俾繩之。彥卿聞其來﹐魂膽俱喪﹐鞬櫜郊迓﹐謂但揖於馬上。果【玉壺作『爾』。】境上數彊盜劫財傷人﹐彥卿受賂﹐縱之使逸。謂出令﹐敢有藏盜者斬﹐不數日﹐獲之﹐不解府﹐實時斬決﹐以按具奏﹐太祖大壯之。興國二年﹐詔遣副廣南羅延吉爲轉運副使﹐以定嶺寇。時奔命赴道﹐不與莫別﹐後委寄繁劇﹐嶺塞馳走﹐不還於家二十六年。父欲奪莫嫁之﹐莫泣謂曰﹕『吾夫豈碌碌久困者邪﹖食貧守死以伺之。』父不敢彊﹐莫執禮事舅姑益謹﹐閨壺有法。家素貧﹐莫歲事蠶績﹐得絲則機而爲杼軸﹐勤儉自營﹐生計漸盛。【玉壺有『𨿽裏之淑婦靜女罕識其容者聞其風則幃箔竦敬』二十字。】子長﹐築捨於外﹐置書﹐命師教之。後產業益丰﹐舅姑將老﹐【玉壺有『附塋』二字。】選美丘大爲壽坎﹐松檟茂密﹐盡得其制。又爲其夫創上腴田數百頃﹐水竹別墅﹐髙【玉壺作『亭』。】閣相望。然謂在路﹐亦修髙節﹐以莫二十六年間﹐畢一婚二嫁﹐皆淸望之族。殆謂歸﹐俱已皓首﹐勸夫偕老於家林焉。【此條今見玉壺淸話卷五。】

○張誠

鄆州須城縣楊村民張誠者﹐其家自綰至誠六代同居﹐凡百一十七口﹐內外無間言﹐衣裳無常主。旦日﹐家長坐堂上﹐率子弟而分職事﹐罔不祗勤。張氏世無冠冕者﹐【澠錄作『張氏世爲農者』。】不讀書﹐耕田捕魚爲業﹐無蓄積﹐歲給一歲﹐【澠錄無以上四字。】而能人人孝悌友順。六世﹐幾二百年﹐百餘口﹐無一日少異﹐亦可尙也。

○曹修古女

曹修古﹐明道初爲禦史知雜﹐上書乞莊獻太后還政﹐謫【澠錄作『責』。】守興化軍﹐暴疾終於室。【澠錄作『官』。】家至貧﹐死之日﹐無衣以殮。郡之寮屬﹐若吏民之賢者﹐莫不號慕嘆惜﹐相與出錢帛數十萬賻其家。曹女年始笄﹐泣語其母曰﹕『先人忠節名【澠錄有『聞』字。】天下﹐不幸以直言謫死。且君子不家於喪﹐安可受此以浼我先人之全徳哉﹖』哭不已﹐謝而遣之﹐吏民固請﹐卒不受一錢。其純孝髙識如此。曹﹐建安人﹐四禦史之一也。【並澠水燕談。】

○衛融

衛融﹐字明遠﹐太原劉崇相國。劉均助李筠﹐融爲王師所擒﹐太祖責謂何故贊成劉均助李筠﹐對曰﹕『犬各吠非其主﹐臣四十口受劉氏溫衣美食﹐不忍負之。陛下縱不殺臣﹐豈爲陛下用﹖臣今得路﹐必走河東。』太祖怒﹐以鐵檛擊其首﹐遣曳出戮之。融厲聲曰﹕『大丈夫死或重於泰山﹐或輕於鴻毛。』太祖謂左右曰﹕『此忠臣也。』命釋之﹐召於禦坐前﹐以萬金良藥親傅其瘡﹐賜襲衣金帶鞍馬。旣而太祖欲放融歸﹐乃先遣融爲書以諭鈞候周光遜等﹐卽遣融去﹐不報。乃復授融太府卿﹐賜第京師。

○崔翰

崔翰﹐【原作『融』﹐據本文並參照宋史攺。】京兆人﹐以鎭安軍節使充髙陽關都部署﹐召還﹐以疾畱京師。疾間﹐請見上曰﹕『臣以身許國﹐不願死於家。』太宗壯之﹐復令之任。翰驍勇有方略﹐所至立功。萊公少時﹐不修小節﹐頗愛飛鷹走狗﹐太夫人性嚴﹐嘗不勝怒﹐舉秤錘投之﹐中足流血。由是折節從學﹐及貴﹐母已亡﹐捫其痕﹐輙哭。【從『萊公』以下﹐另是一條﹐今見涑水紀聞卷七。敍寇萊公事﹐與崔翰無關。】

○史吉

康定初﹐夏虜寇延州永平﹐寨主監押欲引兵匿深山﹐俟虜去復歸。指揮使史吉帥所部數百人﹐遮戟【涑水作『城』。】門﹐立於馬前曰﹕『寨主監押欲何之﹖』二人以其謀告﹐吉曰﹕『如此﹐兵則完矣。如城中百姓芻糧何﹖此往還之迹何可掩﹖異日爲有司所劾﹐吉爲指揮使﹐不免於斬﹐【涑水有『頭』字。】願先斬【涑水有『吉』。】於馬前。不然﹐不敢以此兵從行也。』寨主監押慚懼﹐引轡而返。虜至圍城﹐吉帥眾拒守數日而虜去。朝廷以寨主監押完城功﹐各【原作『名』﹐據明抄本及涑水攺。】遷一官。吉曰﹕『幸不喪城寨﹐吾【涑水有『豈』字。】論功乎﹖』後官至團練使﹐女爲郭逵夫人﹐亦有明識。逵善治生﹐家甚富﹐夫人嘗規之曰﹕『我與公俱老﹐所衣食能幾何﹖子孫皆有官﹐【涑水有『公』字。】位望不輕﹐胡爲多藏以敗名也﹖』【並範蜀公蒙求。此條今見涑水紀聞卷九。】

○任福

任福字佑之﹐開封人﹐少時頗涉書史。咸平中﹐應募補殿前諸班﹐以材力選爲列校﹐凡六遷﹐至遙領刺史。寶元初﹐夏州趙元昊始絕朝貢﹐朝廷選班直諸校有勇幹者﹐除前班官﹐任以邊事。除福莫州刺史﹐充嵐石濕州都巡檢使﹐尋攺鳳翔秦鳳階成等路駐泊馬步軍副都部署﹐兼知隴州。康定元年﹐遷沂公【涑水作『忻州』。】團練使﹐充鄜延路駐泊兵馬部署﹐尋徙知慶州﹐兼邠寧環慶路兵馬部署安撫使。是歲九月﹐福與諸將攻元昊白豹城﹐拔之﹐破其四十餘帳﹐獲僞【涑水作『其』。】防禦團練使等七人。朝廷賞其功﹐遷賀州防禦使﹐兼神龍衛四廂都指揮使﹐月餘﹐又遷侍衛【涑水作『禦』。】親軍都虞候。明年春﹐受詔乘傳至涇原﹐與陜西都部署經制邊事。二月﹐元昊寇渭州﹐福與諸將出兵合數萬人禦之﹐先戰小利﹐乘勝直進至三川口﹐忽遇虜兵﹐且二十萬﹐官軍大敗。矢中福子懷亮之嗌﹐懷亮墜馬﹐援福馬鞅告之﹐福猶趣以疾戰﹐虜擊懷亮墜崖死。福策馬運四刃鐵簡與虜鬭﹐身被十矢﹐頰中二刃﹐乃爲虜所殺﹐時年六十一。上聞而惜之﹐贈武勝軍節度使﹐檢校太尉兼侍中﹐進封其母董氏爲隴西郡太夫人﹐妻王氏封瑯琊郡夫人﹐子懷徳除供備庫副使。懷亮贈率府副率﹐懷譽除供奉官﹐懷謹侍禁。孫惟恭﹑惟讓皆除殿直﹐侄懷玉除借職﹐賜田宅﹐賻贈甚多。【此條今見涑水紀聞卷十二。】

宋朝事實類苑卷第五十三

●宋朝事實類苑卷第五十四

忠孝節義﹝二﹞

將帥才略﹝一﹞

◆忠孝節義﹝二﹞

柳仲塗

死婦阿毛

馮守信

田元均

相州部民張某

龔穎

劉溫叟

張蘊

劉輝

富大監王郎中

劉煥

王逵

潘盎謝福

○柳仲塗

河東先生柳仲塗﹐少時﹐縱飲酒肆﹐坐側有書生﹐接語﹐乃以貧未能葬其父母﹐將謁魏守王公裕【澠錄作『祜』。】求資以辦事。先生問【澠錄有『所』字。】費幾何﹐曰﹕『得錢二十萬可矣。』先生曰﹕『子姑就捨﹐吾且爲子謀之。』罄其貲﹐得白金百兩﹐錢數萬以遺之。議者以郭代公之義﹐不能遠過。【澠水燕談。】

○死婦阿毛

湣說者﹐不知何人所撰﹐偶一獘冊中錄之﹐云熙寧丙辰四月二十六日﹐襄州通衢一死婦【玉壺有『理官驗之帶二公符云潭州婦人』十三字。】阿毛﹐其夫楊金﹐配隸房陵。旣死﹐本州島請陳願負夫骨歸葬故鄕﹐遭時大疫﹐遂斃於道。嗚呼﹗轅門之匹婦﹐豈不知攺從於人﹐免凍餒以苟餘生乎﹖翻能以義藏中﹐惸然不憚數千里之遠﹐負夫骨以歸﹐此節婦義女之爲﹐及【玉壺作『反』。】斃於道。天乎﹐福善助順之理﹐信所以難忱也。膏粱士俗之家﹐夫始屬纊﹐已欲括奩結橐求他耦而適者多矣﹐宜將何理以殛之﹖【玉壺淸話。】

○馮守信

馮【澠錄作『湯』。】守信事眞宗﹐爲步軍指揮使。會郊禮﹐其弟欲以其子冒爲守信子取髙蔭﹐守信曰﹕『吾自行伍﹐主上拔擢至此﹐每愧無以報稱﹐柰何欺之邪﹖』是歲﹐並【澠錄脫『並』字。】己子無所蔭﹐以明於弟無所愛。

○田元均

慶曆中﹐田元均帥秦鳳﹐喪其父﹐乞解官奔喪。【以上八字澠錄作『奏乞解官終喪』。】仁宗累降手詔﹐又遣中使勉諭。元均旣葬﹐托邊事求見上曰﹕『陛下以孝治天下﹐方邊隅無事﹐而區區犬馬之心﹐不得自從。』因泣下﹐上視其貌﹐【澠錄有『瘠』字。】乃許終喪。其後富韓公以宰相丁母憂﹐仁宗詔諭數十﹐竟終喪乃起﹐蓋大臣終喪﹐自二公始。【澠水燕談。】

○相州部民張某

張洎言﹐典相州日﹐有部民張某殺一家六人﹐詣縣自陳。縣上州﹐洎詰之﹐曰﹕『某家之姻貧困﹐常取息少有所負﹐被其詬辱﹐我熟見而心不平﹐思爲姻家報仇﹐幸畢其志。然所恨七口而遺其一﹐使有噍類。私讎已報﹐願就公法。』洎曰﹕『殺人一家﹐寧無黨乎﹖』對曰﹕『某旣出身就死﹐肯復連及同謀﹖』又曰﹕『汝何不亡命﹖』對曰﹕『姻家卽其鄰﹐苟不獲盜﹐豈得安堵﹖』又曰﹕『汝不卽死﹐何就縲紲﹖』曰﹕『我若滅口﹐誰當辧吾姻之不與謀﹖又孰與暴其事於天下﹖等死﹐死義可乎﹖』洎曰﹕『吾將聞上﹐免汝之死。』曰﹕『殺人一家﹐而苟活﹐且先王以殺止殺﹐若殺人不誅﹐是殺人終無已﹐豈願以一身亂天下法哉﹖速死爲幸。』洎嗟嘆數四﹐卒案誅﹐河朔間無不傳其事者。【楊文公談苑。】

○龔穎

龔穎﹐邵武人﹐先仕江南﹐歸朝爲侍禦史。嘗憤叛臣盧絳殺其叔愼儀﹐又害其家。後絳來陛見﹐舞蹈次﹐穎遽前以笏擊而踣之。太祖驚問其故﹐穎曰﹕『臣爲叔父復讎﹐非有他也。』因俯伏頓首請罪﹐極言絳狼子野心﹐不可畜。太祖卽下令誅絳﹐義穎而赦之。

○劉溫叟

劉溫叟﹐父名嶽﹐終身不聽樂﹐不遊嵩華﹐每赴內宴﹐聞鈞奏回﹐則號泣移時﹐以謂若非君命﹐則不至於是。此與唐李賀父名晉肅﹐賀不敢舉進士﹐事頗相類。【並靑箱雜記。】

○張蘊

咸平中﹐契丹舉國入寇﹐南至淄靑。淄川小郡﹐城壘不完﹐刺史吏民咸欲棄城﹐奔於南山﹐兵馬監押張蘊按劍厲聲曰﹕『柰何去城隍﹐委府庫﹖大眾一潰﹐更相剽【澠錄作『剿』。】奪﹐狄未至而吾民已殘矣。刺史若出﹐吾當斬以徇。』由是無敢動者。後爲環州馬嶺鎭監押﹐𨿽處窮塞﹐猶建孔子祠﹐刻石爲記。慶曆中﹐範文正公過其地﹐書其碑陰以美之。蘊二子揆﹑掞﹐以文學才行﹐有名於世﹐皆登侍從。

○劉輝

鉛山劉輝﹐俊敏有詞學。嘉佑初﹐連冠國庠﹐及天府進士。四年﹐崇政殿試﹐又爲天下第一﹐得大理評事﹐簽書建康【澠錄有『軍』字。】判官。喪其祖母﹐乞解官﹐以嫡孫承重服。國朝有諸叔而適孫承重服者﹐自輝始。輝哀族人之不能爲生者﹐買田數百畝以養之。四方士人﹐從輝學者甚眾﹐乃擇山谷【澠錄作『溪』。】勝處以處之。縣大夫易其裏曰義榮社﹐名其館曰義榮齋。未終喪而卒﹐士大夫惜之。初範文正公﹑吳文肅公皆有志置義田﹐及後登二府﹐祿賜丰厚﹐方能成其志。而輝於初仕﹐家無餘貲﹐能力爲之﹐士君子尢以爲難。【以上二條今見澠水燕談錄卷四。】

○富大監王郎中

扈郎中褒嘗言﹐昔知蘇州吳縣﹐蘇州士大夫寓居者多﹐然無不請托州縣﹐獨致仕富大監嚴三年無事相委。又丘太博舜元言﹐嘗知洪州新建縣﹐洪之右族多撓官政﹐惟致仕王郎中述安貧杜門﹐衣食不足而未始告人。斯二人者﹐天下固未嘗知其廉節也。【倦遊錄。】

○劉煥

康定中﹐趙元昊旣虜劉平﹐遂納【澠錄作『約』。】吐蕃﹐毋【原作『母』﹐據明抄本攺。】與中國通﹐陰相爲援﹐朝廷患之﹐擇能使絕域者﹐將以恩信諭【『諭』﹐澠錄作『譙讓』。】唃氏。尙書屯田員外郎劉渙上書請行﹐間道馳至靑唐城﹐譙讓唃氏皆頓首悔謝﹐請以死捍邊。因盡圖其地形並誓書還奏﹐仁宗嘉嘆﹐進直昭文館。俄而元昊臣伏﹐再加刑部郎中﹐賜金紫。【澠錄有『初』字。】渙之奉使也﹐或數日不得食﹐於佩囊中得風藥數粒﹐咀潤咽喉﹐唃嘶囉【吐蕃呼佛曰唃﹐加嘶囉﹐譯爲兒子二字﹐稱爲佛之兒子也。】更鼓自昏達旦﹐三檛而已。每有公事﹐量大小﹐以綿帛錦綺裹其訟牒﹐物多者爲有理。【澠水燕談。】

○王逵

王逵者﹐屯田郎中李曇僕夫也。事曇久﹐親信之﹐旣而去曇應募兵﹐以選入捧日軍﹐凡十餘年。會曇以子學妖術妄言事﹐父子械系禦史臺獄﹐上怒甚﹐治獄方急。曇平生親友﹐無一人敢餉問之者﹐逵旦夕守臺門不離﹐給飲食﹐候信問者四十餘日。曇坐貶南恩州別駕﹐仍實時監防出城﹐諸子皆流嶺外﹐逵追哭送之。防者遏之﹐逵曰﹕『我主人也﹐豈得不送之乎﹖』曇河朔人﹐不習嶺南水土﹐其從者皆辭去﹐曰﹕『某不能從君之死鄕也。』數日﹐曇感恚【明抄本作『患』。】自死﹐旁無家人﹐逵使母守其屍﹐出爲之治喪事﹐朝夕哭如親父子﹐見者皆爲流涕。殯曇於城南佛捨﹐然後去。嗚呼﹐逵賤隸也﹗非知有古忠臣烈士之行﹐又非矯迹求令名以取祿仕也﹗猶能發於天性至誠﹐不顧罪戾﹐以救其故主之急﹐於終始無倦﹐如此豈不賢哉﹗嗟乎﹗彼所得於曇﹐不過一飯一衣而已。今世之士大夫﹐因人之力﹐或致位公卿﹐已而故人臨不測之患﹐屏手側足﹐戾目窺之﹐猶懼其禍之延及己也﹐若畏猛犬﹐遠避去之﹐或從而擠之以自脫﹐敢望其憂卹振救邪﹖彼𨿽巍然衣冠﹐類君子哉﹗稽其行事﹐則此僕夫必羞之。【涑水紀聞。】

○潘盎謝福

皇佑四年五月﹐廣原蠻儂智髙率眾陷邕﹐又將襲廣至梧州。有潘盎者﹐棄妻子﹐儒衣﹐常持一大翣﹐行坐獨語﹐南粵謂愚爲盎。儂賊聞其異﹐召而問曰﹕『吾形貌如何﹖』盎曰﹕『汝一賊爾﹐他無所類。』又問曰﹕『梧州幾日可陷﹖』曰﹕『百年亦不可陷。』又曰﹕『吾欲據此城﹐以有南粵﹐如何﹖』曰﹕『汝將斬首﹐豈能有粵邪﹖』賊遂害之。一日﹐城西有人疾呼曰﹕『城中將士﹐宜無懈﹐賊計窮矣﹐明日當燒西門﹐急備水以滅之。』問曰﹕『汝何人﹖』曰﹕『虎翼兵謝福也。先爲賊虜﹐今不忍負國﹐故以死告。』語罷﹐賊殺之。明日﹐果以硫黃聚艸燒西門﹐賴水撲滅﹐賊方解去。【湘山野錄。】

◆將帥才略﹝一﹞

曹武惠

辛仲甫

折禦卿

馬太尉

李士衡

雷宣徽

王顯

楊信

○曹武惠

曹武惠彬始生﹐周歲【玉壺作『晬』。】日﹐父母以百玩之具羅於席﹐觀其所取。武惠左手持干戈﹐右手取俎豆﹐斯須取一印﹐余無所視。後果爲樞密使相﹐卒贈濟陽王﹐配享帝食。公𨿽兼領將相﹐不以爵祿自大﹐造門者皆降廡而揖﹐不名呼下吏﹐吏之稟白者﹐𨿽劇暑﹐不冠不與見。伐江南﹑西蜀二國﹐諸將皆捆載而歸﹐惟公但圖史衾簟而已。爲藩帥﹐中塗遇朝紳﹐必引車爲避。過市﹐戢其傳呵﹐戒導吏去馬﹐不得越十輪﹐恐壅遏市井。性仁恕﹐淸愼無撓﹐彊記﹐善談論﹐淸白如寒儒﹐宅帑無十日之蓄。至坐武帳﹐正衣冠﹐【玉壺作『止衣弋』。】綈紵素【玉壺作『綈紵袍素胡牀』。】而已。徵幽州﹐偶失律於涿鹿﹐素服待罪。趙參政昌言請按﹐【玉壺有『誅』字。】朝廷察之﹐止責右騎衛上將軍﹐未幾遂起。趙參政自延安還﹐因事被劾於尙書省﹐久不許見﹐時公已復樞密使﹐三抗疏力雪之﹐方許朝謁﹐士論嘆伏。【玉壺有『子璨』二字。】天禧三年﹐授使相﹐拜制未久而卒。【玉壺淸話。】

二

曹彬事太祖﹐時將討金陵﹐責後主稱疾不朝之罪。以彬長者﹐令爲統帥﹐將終全其城﹐彬累遣言城中﹐大軍決取十一月二十七日破賊﹐宜早爲之圖。後主將遣其愛子淸源郡公仲寓入覲﹐至仲冬下旬﹐日日克期仲寓將出﹐彬屢遣督之﹐言郎君到寨﹐卽四面罷攻。終惑左右之言﹐以爲堅壘如此﹐天象無變﹐豈可計日而取﹖蓋敵人之言﹐豈足爲信﹖但報言行李之物未備﹐宮中之宴餞未畢﹐將以二十七日出。彬又令懇﹐言至二十六日亦無及矣﹐果以是日城陷。整軍成列﹐至其宮城門﹐後主方開門奉表納降﹐彬答拜﹐爲之盡禮。先是﹐宮中預積薪﹐後主誓言﹐若社稷失守﹐當攜血屬以赴火。旣見彬﹐彬諭以歸朝﹐俸賜有限﹐費用至廣﹐當厚自賫裝﹐旣歸有司之籍﹐則無及矣。遣後主入治裝﹐裨將梁迥﹑田欽祚皆力爭﹐以爲苟有不虞﹐咎將誰執﹖彬但笑而不答。迥等切諫﹐彬遣五百人爲伴﹐致輜重登舟﹐有一卒負籠下道旋﹐彬立命斬之﹐負擔者罔敢蹉跎。後主旣失國﹐殊無心問家計﹐旣升舟﹐隨軍官吏入觀宮屏幃幾硯什器﹐皆設不動﹐所賫持鮮矣。後賈黃中知州﹐因領賓客歷覽宮內﹐見一斜門封鎖甚固﹐卽召官吏同啟鎖視之﹐得金寶受用物計直三百萬緡。城之陷也﹐有淨徳尼院近四十餘眾﹐皆宮中人出家者也﹐城危﹐亦積薪於院庭﹐後主悔之﹐約如有不虞﹐宮中舉火爲應﹐當皆焚死。是日浙兵縱火﹐淨徳遙觀其焰起﹐一院四十人皆赴火死﹐無一人肯脫者。【楊文公談苑。】

三

曹冀王彬前後受命﹐帥師徵討諸國﹐凡降四國主﹐江南﹑西川﹑廣南﹑湖南也﹐未嘗殺一無辜。功臣【澠錄作『名』。】顯著﹐爲諸將之首﹐諸子皆賢令﹐瑋﹑琮﹑璨繼領旄鉞。陶弼觀王畫像﹐有詩曰﹕『搜兵四把降王縛﹐教子三登上將壇。』其後少子玘﹐追封王爵﹐實生光獻慈聖太后﹐輔佐仁祖﹐母儀累朝﹐聖功仁徳﹐天下懷慕。以至濟陰生享王爵﹐子孫昌盛﹐近世無比﹐非元功陰徳﹐享報深厚﹐何以至此﹖𨿽漢馬﹑唐郭﹐殆無以過﹐嗚呼盛哉﹗【澠水燕談。】

四

曹武惠王彬﹐國朝名將﹐勛業之盛﹐無與爲比。嘗曰﹕『自吾爲將﹐殺人多矣。然未嘗以私喜怒輙戮一人。』其所居堂室獘壞﹐子弟請加修葺﹐公曰﹕『時方大冬﹐墻壁瓦石之間﹐百虫所蟄﹐不可傷其生。』其仁心愛物蓋如此。旣平江南回﹐詣合門入見牓子稱﹕『奉勑江南幹當公事回。』其謙恭不伐又如此。【涑水紀聞。此條今見歸田錄卷一。】

○辛仲甫

太祖問趙韓王﹕『儒臣中有材勇兼濟人﹐【玉壺作『武勇兼濟者』。】何人﹖』趙以辛仲甫爲對﹐曰﹕『仲甫材勇有文﹐須【玉壺作『頃』。】從事於郭崇﹐教其射法。後崇反師之。瞻辯宏博﹐縱橫可用。』遂召見。時太祖方以武臣戡定寰宇﹐更不暇它試﹐便令武庫以烏漆新勁弓令射﹐仲甫輕挽卽圓﹐破的而中。又取堅鎧﹐令擐之﹐若被單衣。太祖大稱愛。仲甫奏曰﹕『臣不幸﹐本學先王之道﹐願致陛下於堯舜之上。臣𨿽遇昌時﹐陛下止以武夫之藝試臣﹐一弧一矢﹐其誰不能﹖』上慰之曰﹕『果有奇節﹐用卿非晚。』後揚歷險易﹐雍熙三年參大政。公常爲起居舍人﹐使契丹﹐虜主曰﹕『中朝黨進者﹐眞驍將也﹐如進輩有幾﹖』虜所以固矜者﹐意謂進本虜族﹐中國無也。公亟對﹕『若進輩﹐鷹犬駑材爾﹐行伍中﹐若進者﹐不可勝數。』虜主少沮﹐以意致【以上三字玉壺作『意欲』。】執之。辛【原作『卒』﹐據玉壺攺。】曰﹕『兩【玉壺有『朝』字。】以誠講好﹐今偸約見逼﹐【玉壺作『今渝約見畱』。】臣有死而已。嘗笑李陵輩苟生﹐甘恥於羊酪之域﹐無足取也。』契丹厚賂遣之﹐【以上四字玉壺作『因厚修遣禮送之』。】度其志必不可奪也。

○折禦卿

折禦卿﹐淳化中﹐拜永安節度使【玉壺作『麟』。】府總管。契丹萬餘騎忽入寇﹐禦卿一擊遂敗﹐斬五千級﹐獲馬千匹﹐擒司徒舍利數十人﹐虜中號爲突厥太尉﹐太宗大賞之。自後﹐世襲其爵﹐子孫繼爲府州總管﹐治其郡。夏倚中立常言﹐嘉佑中﹐爲麟倅﹐沿【明抄本作『公』。】牒至府﹐其州將乃禦卿四世孫﹐不類胡種﹐𨿽爲雲中北州大族﹐風貌龐厚﹐揖讓和雅﹐其子弟亦粗知書。畱州中凡數日﹐出圖史器玩琴樽弧矢之具﹐𨿽皇州搢紳家﹐止於是爾。信乎﹐文徳之遐被﹗秣數【玉壺無『數』字。】馬於庭﹐𨿽上閒殆少。每歲仲春﹐縱遊牝於燕山﹐孕婦【玉壺作『歸』。】於櫪﹐任其自產﹐其種必渥窪也﹐然其牝罕有歸者。

○馬太尉

眞宗車駕在澶淵﹐大將王超擁兵十萬屯眞定﹐逗畱不進。馬太尉知節移書詬讓﹐復辭以中渡無橋﹐徒涉爲患。公命工度【玉壺作『庀』。】才﹐一夕而就﹐始肯出兵。知節﹐全義之子﹐七歲父卒﹐太祖軫念曰﹕『眞羽林孤兒也。』召入內﹐送國子學﹐列靑衿【原作『矜』﹐據玉壺攺。】冑子之間﹐禦賜今名﹐後果有立。才三十餘﹐爲樞密使。咸平初﹐帥秦﹐號爲善政。秦賈羌酋友【玉壺『賈』作『質』﹐『友』作『支』。】屬二三十輩﹐殆二紀﹐公悉遣歸﹐諸蕃懷感﹐終其任﹐不敢犯邊。水泉銀緋﹐【玉壺作『■﹝金丱﹞』。】累歲不發﹐歲課不除﹐主吏破產﹐【玉壺有『償之不足』四字。】鞭撲累世﹐公三奏悉已之。知延州﹐戎人將謀入鈔﹐值上元﹐令大張燈累夕﹐大開諸門﹐虜不測﹐卽皆引去。

○李士衡

李士衡少時﹐一俠者遺一劍﹐囑之曰﹕『君他日發迹﹐在於劍﹐記之。』後爲祕書丞﹐知劍州。王均亂成都﹐陷漢州﹐進攻綿不下﹐因趍劍門。士衡預度﹐寇至﹐城必不能守﹐縱金帛居民保劍閣﹐焚其倉庫﹐厚募軍卒之流逆者﹐得數千人。賊果至﹐公與監兵裴臻據關擊之。倉廩旣焚﹐數夕大冰雪﹐均眾食敗糟木皮。臻與再戰﹐斬凍餒者三千級﹐墮崖壑者無算﹐賊宵遁﹐保益州。馳奏旣上﹐除士衡度支員外郎﹐臻崇儀使﹐公果因劍發迹﹐以至貴顯。逮卒﹐劍亦失之。

○雷宣徽

雷宣徽有終﹐李順亂﹐爲峽漕﹐調發兵食﹐規畫戎事﹐大有紀律。至廣安軍﹐賊勢充斥﹐公瀕江之南【玉壺作『三面』。】樹柵。一夕陰晦﹐賊眾掩至﹐鼓噪舉火﹐公安坐揖【玉壺作『櫛』。】發﹐气貌自若。賊旣合﹐公引奇兵出其後擊之﹐賊驚亂﹐赴水火死者無數。遷右諫議﹐【玉壺作『就拜右諫議大夫』。】知益州﹐寓佛捨。度賊必至﹐命左右重關﹐召士【玉壺作『土』。】人嚴更警備。初夕﹐間道而出﹐賊圍寺數重﹐及寺壞﹐惟得擊柝者。公喜施與﹐丰於宴犒﹐費不足﹐則傾私帑給之。奉身止銅鞍勒而已。頗陟道﹐【玉壺有『書』字。】因讀史﹐廢書流【原作『畱』﹐據玉壺攺。】涕曰﹕『功名者﹐貪夫之釣餌。橫戈開邊﹐拔劍討叛﹐死生食息之不顧。及其死也﹐一棺戢﹐【玉壺有『身』字。】萬事都已﹐悲夫﹗』景徳初卒。

○王顯

王顯﹐太宗在藩﹐與周瑩爲給侍。赤腳道者相顯曰﹕『此兒須爲將相﹐但無陰徳爾。』及長﹐太宗愛之﹐曰﹕『爾非儒家﹐柰寡學問﹐他日富貴﹐不免面墻。』取軍誡三篇﹐令誦之。咸平三年﹐以使相出帥定州﹐便宜從事。忽一日﹐一【『日』『一』二字原作『旦』﹐據玉壺攺。】道士通刺爲謁﹐破冠【玉壺有『敝』字。】褐﹐自稱酆都觀主﹐笑則口角至耳﹐亂鬢若剛鬣。謂顯曰﹕『昨日上帝牒﹐蕃魂二萬至本觀﹐未敢收於冥籍。死於公之手者﹐公果殺之﹐則功冠於世﹐然減公算十年。二端請裁之。』顯謂風狂﹐叱起。後日﹐契丹自變量萬騎獵於威虜軍境﹐卽梁門也。會兩【『兩』﹐玉壺作『積雨』。】虜弓皆皮弦﹐緩弱不可用﹐顯引兵勁【玉壺作『剿』。】襲﹐大破之﹐梟名王貴將十五輩﹐獲僞羽林印二紐﹐斬二萬級。築京觀於境上﹐露布至闕﹐朝廷以樞相詔歸﹐赴道數程而卒。

○楊信

楊信﹐髙陽人﹐忠朴善禦士卒。開寶三【玉壺作『二』。】年﹐爲散指揮﹐廨捨直大內之北。一夕中夜﹐忽夢巨龜銜敕叩其寢﹐信驚起﹐披衣曰﹕『大庭必有警。』果太祖開玄武門﹐急召信入禁中﹐擒叛黨杜庭【『庭』﹐玉壺作『廷進』。】等十九人﹐陰以姓名授之。黎明﹐盡爲信所捕﹐上【玉壺無『上』字。】擒至便殿﹐不用吏鞠﹐面詰得實﹐悉戮於市。信忽患瘖﹐太祖惜其善撫轄﹐以重兵之柄委之﹐𨿽不能語﹐而申明紀律﹐嚴肅有度。有女童曰玉奴者﹐天賦其慧﹐善揣信意﹐凡奏事及指揮軍律﹐賓客語論﹐但回顧女奴﹐畫字其掌﹐悉能代信語。輕重緩急﹐便否避就﹐盡協其意。病將革﹐忽能語﹐太宗【玉壺有『異駭』二字。】親幸其第﹐信力疾扶於榻﹐感步【玉壺作『泣』。】敍謝﹐音詞明徹﹐至死﹐猶叩頭乞嚴邊備﹐無忽亭障。信泣﹐太宗亦泣之。翌日卒﹐賜瑞玉小玦爲含。【並玉壺淸話。】

宋朝事實類苑卷第五十四

●宋朝事實類苑卷第五十五

將帥才略﹝二﹞

◆將帥才略﹝二﹞

田重進

李繼隆

曹武毅

範文正

曹煒

尹繼倫

許驤

張鑑

武行徳

呼延贊

郭進

曹太尉

楊無敵

崔翰

張文定

侍其淵

劉吉

王隱

張繼能

王徳用

龐莊敏

王武恭

狄武襄

○田重進

田重進﹐範陽人﹐不識字﹐忠朴有守。太宗在藩邸﹐以酒餌賜之﹐拒而不受﹐使者曰﹕『晉王賜汝。』重進曰﹕『我只知有官家﹐誰能喫他人酒食乎﹖』太宗極許之。後鄭文寶出漕陜右﹐上囑付曰﹕『田某先帝宿將﹐勇毅宣力﹐卿善待之。』

○李繼隆

李繼隆善馳驛﹐日走四五百里。徵江南﹐嘗往來覘兵勢﹐中塗遇虎﹐射殺之。與吳人戰﹐流矢中額﹐冑堅不傷。太祖欲仗【玉壺作『拔』。】用﹐謂曰﹕『升州平﹐特【玉壺作『時』。】獻書來﹐當厚賞汝。』時軍中內侍數輩﹐皆伺城陷事﹐【玉壺作『爭』。】求獻捷。會有機時當入奏﹐皆不願行。【玉壺有『繼隆獨請赴闕太祖訝其來早』十二字。】繼隆奏曰﹕『金陵破在旦夕。』上問安知﹖對曰﹕『臣在途中﹐遇大風﹐天地晦冥﹐城破之兆也。』翌日﹐捷至﹐太祖召謂曰﹕『果如汝所料。』是夜城陷﹐均其實﹐在獻捷之上﹐除莊宅使。

○曹武毅

曹武毅翰﹐魏人也﹐曹武惠彬﹐眞定人也。二曹皆著名﹐【玉壺有『人多』二字。】謂之同宗。翰有宏傑偉特之度﹐能詩﹐有玉關集。領金吾日﹐當直﹐太宗詔與語曰﹕『朕曾覽卿詩﹕「曾因國用頒【明抄本及玉壺並作『難披』。】金甲﹐恥爲家貧賣寶刀。他日燕山磨峭壁﹐定應先勒大名曹。」頗佳﹐朕每愛之。』翰因叩謝。徵幽州﹐爲東路【玉壺有『濠寨』二字。】總管﹐善風角。一夕﹐角聲逆風至帳﹐翰促令擐帶﹐曰﹕『寇至之兆也。』未幾果然﹐大敗其寇於城下。從徵幽州﹐率以部分攻城﹐忽得一蟹﹐翰曰﹕『水物自陸棲﹐失依據也。而足多﹐有救。又蟹者﹐解也﹐其將班師乎﹖』果然﹐其精敏率如此。【並玉壺淸話。】

○範文正

仁宗時﹐西戎方熾﹐韓魏公琦爲經略招討副使﹐欲五路進兵﹐以襲平夏。時範文正公仲淹守慶州﹐堅持不可。是時尹洙爲秦州通判兼經略判官﹐一日﹐將魏公命至慶州﹐約範公以進兵。範公曰﹕『我師新敗﹐士卒气沮﹐當自謹守﹐以觀其變。豈可輕兵深入耶﹖以今觀之﹐但見敗形﹐未見勝勢也。』洙嘆曰﹕『公於此﹐乃不及韓公也。韓公嘗云「大凡用兵﹐當先置勝敗於度外。」今公乃區區過愼﹐此所以不及韓公也。』範公曰﹕『大軍一動﹐萬命所懸﹐而乃置於度外﹐仲淹未見其可。』洙議不合﹐遽還。魏公遂舉兵入界﹐而師次好水川﹐元昊設覆﹐全師陷沒﹐大將任福死之。魏公遽還﹐至半塗﹐而亡者【東軒作『卒』。】父兄妻子號於馬首幾千﹐【『幾千』﹐東軒作『者幾千人』。】皆持故衣紙【東軒有『錢』字。】招魂而哭曰﹕『汝皆從招討出徵﹐今招討歸而汝死矣。汝之魂識﹐亦能從招討以歸乎﹖』旣而哀慟﹐聲震天地﹐魏公不勝悲憤掩泣﹐駐馬不能前者數刻。範公聞而嘆曰﹕『當是時﹐難置勝敗於度外也。』【東軒筆錄。】

○曹煒

曹侍中將薨﹐眞【原作『神』﹐據涑水及宋史曹彬傳攺。】宗親臨視之﹐問以後事﹐對曰﹕『臣無事可言。』固問之﹐對曰﹕『臣二子燁與煒﹐【涑水作『璨與瑋』。宋史同。】材器可取﹐臣若內舉﹐皆堪爲將。』上問其優劣﹐對曰﹕『燁不如煒。』已而果然。煒知秦州﹐嘗出【涑水有『巡』字。】城﹐以城上遮箭板太髙﹐召主者令下之。主者對曰﹕『舊如此久矣。』煒怒曰﹕『舊固不可攺邪﹖』命牽【原作『率』﹐據明抄本及涑水攺。】出斬之。僚佐以主者老將﹐諳兵事﹐罪小﹐宜可赦﹐皆諫煒﹐煒不聽﹐卒誅之﹐軍中懾伏。西蕃犯塞﹐候騎報虜將至﹐煒方飲啖自若﹐頃之﹐報虜去城數里﹐乃起貫戴﹐以帛纏身﹐令數人引之﹐身停不動。上馬出城﹐望見虜陣有僧﹐奔馬往來於陣前檢校﹐煒問左右曰﹕『彼布陣乃用僧邪﹖』對曰﹕『不然﹐此虜之貴人也。』煒問軍中誰善射者﹐眾言李超。煒卽呼超指示之﹐曰﹕『汝能取彼否﹖』對曰﹕『憑太保威靈﹐願得五十【原作『十五』﹐據涑水攺。】騎﹐裹送至虜陣前﹐可以取之。』煒以百騎與之﹐勑曰﹕『不獲而返﹐當死。』遂至虜陣前﹐騎左右開﹐超射之﹐一發而斃。於是虜鳴笳嘯而遁﹐煒以大軍乘之﹐虜眾大敗﹐出塞窮追﹐俘斬萬計。攺邊鑿壕﹐西蕃由是懾服﹐至今不敢犯塞。每言及煒﹐則加手於額﹐呼之爲父云。煒在秦州﹐有士卒十餘人叛赴虜中﹐軍吏來告﹐煒方與客弈棋﹐不應﹐軍吏亟言之﹐煒怒﹐叱之曰﹕『吾固遣之去﹐汝再三顯言邪﹖』虜聞之﹐亟歸告其將﹐盡殺之。【涑水紀聞。自『煒在秦州』以下﹐涑水另爲一條。】

○尹繼倫

端拱中﹐或言威虜軍糧運而【玉壺無『而』字。】不續﹐虜乘其虛﹐將欲窺取。朝廷亟遣大將【原作『府』﹐據玉壺攺。】李繼隆﹐發鎭定卒萬餘﹐護送芻粟數千輜重﹐得【玉壺作『車將』。】實其廩。虜諜報之﹐率精銳萬餘騎﹐邀於中道。時尹繼倫爲沿邊都巡檢﹐領步騎千【玉壺作『領所部數千』。】巡徼邊野﹐忽當虜鋒﹐虜蔑視而不顧﹐競欲前掠。繼倫謂麾下曰﹕『虜气銳於進﹐吾當捲甲銜枚掩其後以擊之。貪蛇勇行﹐必忘其尾﹐豈虞我之至耶﹖』遂飽秣飫膳﹐飼【玉壺作『伺』。】其夕﹐懷短兵嘿逐其後﹐至唐河﹐天未明﹐虜騎去我軍將近﹐遂釋鞅﹐會食罷將戰﹐【玉壺有『倫字』。】舉兵一鏖﹐如拉枯折朽﹐胡爲【玉壺作『雛』。】越旦舉匕方食﹐短兵擊折一臂﹐乘馬先遁﹐一皮室擊死。皮室者﹐虜相也。分飛潰亂﹐自相蹂踐﹐北窺之意遂已。繼倫面色黧黑﹐胡人相戒曰﹕『黑大王不可當。』後淳化中﹐著作孫崇諫陷虜北歸﹐太宗召見﹐面詰虜廷事﹐崇諫備奏唐河之役﹐上始盡知之。嘆曰﹕『奏邊者忌其功﹐不狀其實以昧朕﹐非卿安知﹖』遽加防禦使。

○許驤

許驤知益州歸﹐首奏【玉壺有『曰』字。】乞預爲劍外之備﹐上怪問之﹐驤曰﹕『臣解秩時寔無烽警﹐富民浮窳﹐易擾難安﹐以物情料之﹐但恐狂嘯不測。』旣而非久﹐李順果叛﹐時皆服其先見。

○張鑑

李順叛朝廷﹐王繼恩討之﹐旣平﹐除張尙書詠知益州。繼恩等素失督禦之略﹐師旅驕狠﹐詠密奏﹐乞命近臣﹐分屯師旅﹐以殺其勢。朝廷命張鑑任之﹐上召對後苑門﹐鑑𨿽進士﹐本出將家﹐奏曰﹕『成都新復﹐軍旅未和﹐聞使命遽至﹐質【玉壺作『貿』。】易戎伍﹐慮有猜懼﹐變生不測。乞假臣一安撫之命﹐臣至彼﹐自措置。』上喜【玉壺作『嘉』。】納﹐果以川峽分爲益﹑梓﹑利﹑夔四路。代還﹐拜諫議。【並玉壺淸話。】

○武行徳

武行徳﹐太原楡次人﹐身長八尺餘﹐絕有膂力﹐以負薪自給﹐里人號爲一谷柴。晉祖在鎭州日﹐因出獵﹐行徳方入城鬻薪﹐避道左。晉祖見其魁岸﹐駐馬問之﹐怪所負薪異於常﹐令左右數人不能舉﹐奇其材﹐因畱帳下﹐後至節帥中書令。國初﹐終太子太傅。

○呼延贊

呼延贊以武勇爲衛士直長﹐自言受國恩深﹐誓不與契丹同生﹐徧刺其體﹐作赤心殺契丹字﹐刺以黑文﹐反其唇內﹐亦刺之。鞍韉兵仗﹐戎具什器﹐皆作其字﹐或刺繡雕刻朱重爲之。召善黥之卒﹐橫劍於膝﹐呼其妻﹐責以受重祿﹐無補報﹐當黥面爲字﹐以表感恩之意﹐苟不然者﹐立斷其首。舉家皆號泣﹐以謂婦人黥面非宜﹐願刺臂﹐許之。諸子及僕妾亦然。嘗延一舉子﹐亟走不敢還顧﹐贊曰﹕『是家心與我異﹐卒不畱之矣。』贊作破陣刀﹑降魔杵﹑鐵鞭﹐襆頭兩旁有刃﹐皆重數十斤﹐乘烏騅馬﹐緋抹額﹐慕尉遲鄂公之爲人﹐自稱小尉遲。母姓李﹐拜鄭州靈顯王像爲舅﹐自稱甥以祭。子病﹐割股肉以爲羹食之。數子亦有勇力﹐日夕課其擊劍﹑馳射﹑槍鬭﹑蹶張﹑挽彊﹐持箠梃相擊撻﹐殆無完膚。幼子才百晬﹐服𦇤褓﹐持登城樓﹐擲於地不死。人問其故﹐曰﹕『聊試其命耳。』爲忠佐都軍頭﹐每至直捨中﹐內侍近臣多環繞之。贊取佩刀刺胸出血﹐召從吏濡墨爲書﹐奏言乞捍邊殺虜。內侍或戲曰﹕『何不割心以明忠﹖』贊笑曰﹕『我非愛死﹐但契丹未滅﹐徒虛擲其軀耳。』出刺保州﹐奏太宗曰﹕『臣服飾奇異﹐所過必觀者壅遏﹐願勑郡縣發卒遮迾淸道。』上笑而不許。至團練使領軍頭。

○郭進

郭進少以壯勇依漢祖於太原﹐開國﹐歷刺史團練使﹐國初﹐遷洛州防禦使﹐爲西州巡檢﹐以鎭太原。進禦軍嚴而好殺﹐部下整肅﹐每帥師入晉境﹐無不克捷。太祖因遣戍西山﹐必語之曰﹕『汝輩當謹奉法﹐我猶赦汝﹐郭進殺汝矣。』嘗擇禦龍官三十人隸麾下﹐押陣頭﹐與晉人戰﹐多退卻﹐進斬十餘人。奏至﹐上方禦便殿閱武﹐厲聲曰﹕『禦龍官﹐千百人中始選擇得一二﹐而郭進小違節度﹐遽殺之﹐誠如此﹐壠種健兒亦不足供矣。』潛遣中使諭進曰﹕『恃其宿衛親近﹐驕倨不稟令﹐戮之甚得宜矣。』進感泣﹐由是一軍精勇無敵。上爲治第﹐令廳堂悉用■﹝甬瓦﹞瓦﹐有司言親王公主始得用此﹐上曰﹕『進事國盡忠﹐我待之豈不以吾子﹖有何不可哉﹗』太宗徵太原﹐北戎自石嶺關入援﹐進大破之﹐獻俘行在﹐暴於城下﹐並人喪气﹐遂約降。以功髙負气﹐監軍田欽祚所爲不法﹐進屢以語侵之﹐欽祚心銜﹐因誣以佗事。進不能甘﹐自縊死﹐太宗微知之﹐黜欽祚﹐終其身不復用。【楊文公談苑。】

○曹太尉

曹太尉瑋知秦州﹐立遵【東齋作『西番』。】內寇﹐是時公方灼灸﹐才數壯﹐猝起應敵﹐指揮號令﹐及事定久之﹐瘡愈﹐瘢大數寸﹐蓋用力气使然也。曹公在邊﹐蕃部有過惡者﹐皆平定之。每以餞將官爲名出郊﹐而兵馬次序以食品爲節﹐若曰下某食﹐卽某隊發﹐比至水飯﹐則捷報至矣。大師【東齋作『帥』。】料敵當如此。【東齋記事。】

二

唃廝囉﹐唐吐蕃贊普之後﹐據邈川之宗哥城﹐盡有河隍之地。祥符中﹐用蕃僧立遵之策﹐將眾十萬﹐穿古渭州入寇﹐時曹瑋以引進使知秦州﹐領騎卒六千﹐守伏羌城。聞賊已過畢利城﹐瑋率諸將渡渭逆之﹐遂合戰於下都谷﹐賊軍𨿽眾﹐然器甲殊少﹐在後有【東軒作『者』。】所持皆白棓毛連以備劫虜而已。瑋知其勢弱不足畏﹐欲以气陵之﹐自引百騎穿賊陣﹐出其後﹐升髙指揮﹐軍中鼓噪夾擊﹐賊大潰﹐斬首三千級。明日視林薄間﹐中傷及投崖死者萬計。瑋之威名﹐由是大震﹐唃氏自此衰弱矣。【東軒筆錄。】

○楊無敵

楊業﹐麟州人﹐少倜儻任俠﹐以射獵爲事﹐所獲比同輩嘗倍。謂人曰﹕『我他日爲將用兵﹐亦如用鷹犬逐雉兔耳。』仕太原劉氏﹐至建雄軍節度﹐頻立戰功﹐國人號爲無敵。太原平﹐太宗得之甚喜﹐釋縛授大將軍﹐數月擢爲鄭州防禦使。以其知邊事﹐俾爲三交部署知代州﹐虜寇雁門北﹐日南向﹐業從後擊之﹐虜大敗﹐以功遷云州觀察使。雍熙中﹐副潘美進討﹐自云應路﹐以王侁﹑劉文裕監其軍﹐連接云﹑應﹑寰﹑朔四州﹐次築干羽。會歧溝大軍不利﹐班師﹐美部遷四州民於內。三虜齊妃及耶律漢寧北皮室五押惕隱眾十餘萬﹐後陷寰州﹐業謂美等曰﹕『賊盛﹐未可戰。朝廷指令取四州民﹐今但領兵出大石路﹐先遣告云朔守將﹐俟大軍離代州﹐卽云州之眾先出。我師次應州﹐虜必悉眾來拒﹐卽令朔州吏民悉入石碣谷﹐分彊弩千人覘谷口﹐騎士援於中路﹐三州之眾萬全矣。』侁沮之曰﹕『今精兵數萬﹐何畏懦如此﹖趍雁門北川中﹐鼓行而往可也。』文裕亦贊成之﹐業曰﹕『不可﹐必敗之勢也。』侁曰﹕『君侯素號無敵﹐逗撓不戰﹐豈有他志乎﹖』業泣下曰﹕『業非愛死耳﹐但時有未利﹐殺傷士眾﹐而功不立。今君責業以不死﹐當爲諸君先死耳。』卽部帳下騎兵數百人﹐自石碣路趍朔州﹐將行﹐泣謂美曰﹕『業本太原降將﹐當死﹐上不殺﹐寵以爵位﹐委我以兵柄﹐固願立尺寸功爲報﹐豈肯縱虜不擊﹐而懷他志哉﹖今諸君責以避敵﹐當先死於虜。』因指陳家谷口曰﹕『公於此張步兵﹐分彊弩﹐爲左右翼爲援﹐業轉戰至此﹐以步兵擊之﹐不然無遺類矣。』美如其言﹐與侁等陳谷口﹐自寅至巳﹐侁使人登托邏臺望﹐以爲虜寇遁走﹐欲爭其功﹐領兵離谷口﹐美不能制。乃沿灰河而西南行二十里﹐聞業麾兵卻走。業至暮達谷口﹐望見無人﹐撫膺大哭﹐再率帳下決戰﹐身被十數鎗。業撫下有恩﹐時從卒尙百餘人﹐業謂曰﹕『汝等各有父母妻子﹐儻鳥獸散﹐尙有還報天子者﹐無與我俱死。』軍士皆泣不肯去﹐其子延昭死之﹐業獨手刃數百人﹐後就擒﹐太息曰﹕『上遇我厚﹐爲姦臣所逼致敗﹐何面目虜中求活哉﹖』遂不食三日﹐死。天下冤之﹐聞者爲流涕。上聞之﹐侁﹑文裕並除名﹐配隸諸州。厚贖業家﹐錄其五子﹐詔褒贈業太尉﹑大同軍節度使。業子延朗﹐驍【原作『明騎』﹐據明抄本攺。】勇爲邊將﹐有威名﹐戎人畏之。【楊文公談苑。】

○崔翰

太原旣平﹐劉繼元降﹐隨鑾輿將凱旋﹐而三軍希賞﹐諸將遽有平燕之請﹐未敢聞之。崔翰者﹐晉朝之名將也﹐奏曰﹕『當峻阪走丸之勢﹐所至必順﹐此若不取﹐後恐噬臍。』上然之﹐攺鑾北伐﹐功將集而班師﹐因整旅徐還。無何至金臺驛﹐王師失利﹐間或南潰者數千騎﹐上遣翰以兵追之﹐翰奏曰﹕『但乞陛下不問奔潰之罪﹐臣願請單騎獨往﹐可攜之而歸。』上許之﹐翰箠馬獨往追之﹐將及﹐揚鞭大呼﹕『諸君不須苦【玉壺作『若』。】耳﹐何傷匆遽﹖主上天鑑﹐處置精明﹐君等久負堅執銳﹐衛駕遠徵﹐一旦小忿﹐豈不念父母妻子憶戀之意耶﹖上特遣吾邀爾輩同還﹐宜知幾速反。』眾稍稍遂聽﹐收身而還﹐夜半至營﹐各分部直﹐雞犬亦不鳴。上喜﹐密解金帶賜翰曰﹕『此朕藩邸時所系者。』【玉壺淸話。】

二

崔翰風儀偉秀﹐有勇幹﹐爲天武左廂主。太宗親徵太原﹐講武於西京﹐時殿前都將楊義失瘖﹐不能言﹐指揮非便﹐命翰代之。翰執金鼓﹐周旋進退﹐軍容甚整。上悅﹐遣中使密以金帶賜之﹐曰﹕『此我藩邸時所服者。』因謂左右曰﹕『若崔翰者﹐必不事晉朝矣。』蓋言晉政多門﹐武經廢紊也。後爲殿前都虞候﹐從平晉陽﹐時軍士立功未行賞賚﹐遽有平燕之議﹐諸將莫敢言。翰曰﹕『此一事不可再舉﹐乘破竹之勢﹐取之甚易。』上信然之。旣而範陽班師﹐至金臺驛﹐中黃門閻承翰馳奏﹐大軍不整﹐南面而潰。上令翰率衛士十餘人止之﹐翰請單騎徑往﹐告諭眾﹐稍稍乃定﹐不戮一人﹐上甚嘉之。後遷領節鎭。

○張文定

皇佑末﹐渭州熟戶反﹐增秦州戍兵甚多。事平﹐張文公悉分屯於永興﹑涇原﹑環慶三路﹐期以有警﹐急則召之﹐以省芻糧﹐謂之下蕃兵。關西震聳﹐方平仍驛書言﹐伏乞發京畿禁軍十指揮赴本路﹐樞密使張升言於上曰﹕『臣昔在秦鳳﹐邊人言虜欲入寇者﹐前後甚眾﹐皆無事實。今事未可知﹐而發京畿兵以赴之﹐驚動遠近﹐非計也。請少須之。』上從之﹐數日﹐方平復奏﹐諒祚已引兵西去﹐擊董氈矣。諒祚尋復爲董氈所敗﹐築堡於古渭州之側砌【明抄本作『而』。】還。

○侍其淵

儂智髙圍廣州﹐轉運使王罕嬰城拒守﹐都監侍其淵晝夜未嘗眠﹐久之﹐將士疲極。有裨將誘士卒下城﹐欲與之降賊﹐淵適遇之﹐諭士卒曰﹕『汝曹降賊﹐必驅汝爲奴僕﹐負擔歸其巢穴﹐朝廷又誅汝父母妻子﹐不若並力完城﹐豈惟保汝家﹐亦將有功受賞矣。』士卒乃復還登城。罕夜寢於城上﹐淵忽來徐撼而覺之曰﹕『公勿驚﹐公隨身有弓弩乎﹖』罕曰﹕『有。』乃與罕帥弩手二十餘人﹐銜枚至一處﹐俯見賊已踰壕﹐蟻附登城﹐將及堞矣。城上人皆不覺﹐淵指示弩手﹐使射之﹐賊乃走出壕外。及賊退﹐淵終不言裨將謀叛之事。熙寧中﹐致仕﹐介甫知其爲人﹐特除一子官﹐給全俸。淵年八十餘﹐气志安彊﹐範堯夫以爲陰徳之報云。

○劉吉

劉吉﹐江左人﹐有膂力﹐尙气﹐事後主爲傳詔承旨﹐忠於所奉。歸補供奉官﹐以習知河渠利害﹐委以八作之務。太平興國中﹐河大決﹐吉護之﹐與丁夫同甘苦。使者至﹐訪吉不獲﹐甚怒﹐乃著皂帩頭短布褐﹐獨負二囊土爲先道﹐戒從吏勿敢言﹐使者密訪得之﹐白太宗﹐太宗厚賜之。內侍石全振者﹐領護河堤尢苛急﹐自謂石爆裂﹐言其性多暴怒也。居常侵侮吉﹐吉默然不校。一日﹐與吉乘小艇督役﹐至中流﹐吉語之曰﹕『君恃貴近﹐見淩已甚﹐我不畏死﹐當與君同見河伯耳。』遂蕩舟覆之﹐全振號哭﹐搏頰求哀乞命﹐乃止﹐自是不復敢侵吉。其父本燕薊人﹐自受李氏恩﹐常分祿以濟其子孫﹐朔望必詣其第﹐求拜後主﹐自李氏子姓﹐𨿽童幼必拜之﹐執臣僕之禮。後遷崇儀使﹐其刺字謁吳中故舊﹐題僧壁驛亭﹐但稱江南人劉吉﹐示不忘本也。有詩三百首﹐目爲釣鰲集﹐徐鉉爲之序。其首篇贈隱者﹐有『一箭不中鵠﹐五湖歸釣魚』之句﹐人多誦之。以其塞決河有方略﹐人目爲劉跋江﹐名震河上。

○王隱

王隱﹐本期門健步﹐隸皇城司。太平興國中﹐河大決﹐調發緣河丁夫數十萬塞之﹐將下大楗合堤口﹐日遣健步數輩來往偵報。將合龍門﹐凡健步兩輩至﹐上召問﹐云﹕『河決已塞﹐水復故道。』隱續至﹐其言亦然﹐且云﹕『初來時﹐頗見津流未斷﹐恐尙煩聖念。』上怒﹐令拘之。少頃﹐報至﹐果水勢猛暴﹐衝大楗﹐復潰注數郡。上召隱慰諭﹐立遷小校﹐自是或補擬親從列校﹐必首記其名﹐多蒙超擢。至道初﹐東宮建擇親衛指揮使二人﹐已得劉謙﹐尙闕一名﹐上曰﹕『王隱忠直不妄語﹐可以補之。』後至侍衛步軍都指揮使﹑保順軍節度使。隱無它能﹐由一言之不誑人主﹐而克享世福﹐況積徳者乎﹖

○張繼能

內侍張繼能﹐嘗爲鎭戎軍鈐轄。初古原州自唐已來﹐陷於黨項﹐徙治平涼縣。繼遷之叛﹐李繼隆﹑繼和建議城古原州﹐以保障內屬藩部﹐並力禦賊﹐是爲鎭戎軍。以隆﹑和知軍事﹐幾七八年﹐繼能爲鈐轄﹐題詩於廳事曰﹕『夜聞磧外鈴聲苦﹐曉聽城頭角調哀。不是感恩心似鐵﹐誰人肯向此中來﹖』繼能讀書有識略﹐忠直好談論﹐知治體﹐今爲入【明抄本作『大』。】都內領郡。【並楊文公談苑。】

○王徳用

眞宗上僊時﹐𨿽仲春而大雪苦寒﹐章獻太后詔賜坐甲衛士酒﹐獨王徳用所轄禁旅不得飲。後以問徳用﹐徳用曰﹕『衛士荷先帝恩徳厚矣﹐今率土崩﹐心安忍縱飲﹖矧嗣君尙少﹐未親萬機﹐不幸一夫酗酒﹐奮臂狂呼﹐得不動人心耶﹖』後大嘆賞﹐自是有意大用。

○龐莊敏

皇佑五年﹐儂智髙陷二廣﹐詔樞密副使狄靑督諸將討之。言事者以靑武人﹐不可專用﹐請以文臣副之者。仁宗以問龐莊敏公﹐公曰﹕『向者王師所以屢敗﹐由大將不足以統一偏裨﹐人人自用﹐故遇敵輙北。劉平以來﹐敗軍覆將﹐莫不由此。靑勇果有智略﹐善用兵﹐必能辦賊﹐願勿憂。』仁宗乃詔行營諸軍﹐皆受靑節制。賊平﹐處置民事﹐則與孫冕﹑余靖共議。及捷報至﹐上喜謂莊敏曰﹕『嶺表平殄﹐皆卿之功也。』

○王武恭

王武恭公徳用﹐寬厚善撫禦﹐其狀貌魁偉﹐而面色正黑﹐𨿽匹夫下卒﹑閭巷小兒﹐外至遠夷君長﹐皆知其名﹐識與不識﹐稱之曰黑王相。北虜常呼其名以驚小兒﹐其爲戎狄畏服如此。皇佑末﹐仁宗以爲樞密使﹐而以富韓公爲宰相。是冬﹐契丹使至﹐公與之射﹐使者曰﹕『天子以公爲樞密使﹐富公爲相﹐得人矣。』上聞甚喜。

○狄武襄

狄武襄公靑﹐初以散直爲延州指使﹐是時西邊用兵﹐公【澠錄有『以』字。】材勇智略﹐頻立戰功。常被髮面銅具﹐馳突賊圍﹐敵人畏懾﹐無敢當者。公識度閎遠﹐士大夫翕然稱之﹐而尢爲韓魏公﹑範文正公所深知﹐稱爲國器。文正授以春秋﹑漢書﹐曰﹕『將不知古今﹐匹夫之勇﹐不足尙也。』公於是博覽書史﹐通究古人﹐【澠錄作『今』。】已而立大功﹐登輔弼﹐書勛史策﹐配享宗廟﹐爲宋名將﹐天下稱其賢。公初爲延州指使﹐後顯貴﹐天下猶呼公爲狄天使。【並澠水燕談。】

二

狄靑初延州指使﹐【東齋作『狄武襄公靑初爲延州指揮使』。】與西賊大小二十五戰﹐每戰帶銅面具﹐被發出入行陣間﹐凡八中箭。累【東齋有『官』字。】至涇原路招討副使﹐上未識其面﹐欲召見之。會戎寇邊急﹐上令圖其形以進。其後爲樞密使。是時予爲諫官﹐人有相侵﹐夜吟『漢似胡兒胡似漢﹐攺頭換面總一般﹐只在汾河川子畔。』以爲靑汾河人﹐面有刺字﹐不肯滅去。又姓狄﹐爲漢人﹐此歌爲是人作也﹐爲不疑矣﹐欲予言。予應之曰﹕『此唐太宗殺李君羨事﹐上安忍爲﹖適以啟君臣疑心耳。』【東齋記事。】

三

狄靑之徵儂智髙也﹐自過桂邑﹐【明抄本及東軒並作『林』。】卽以辧色時先鋒行﹐先鋒旣行﹐靑乃出帳﹐受衙罷﹐命諸將坐﹐飲酒一巵﹐小餐﹐然後中軍行﹐率以爲常。及頓軍昆侖關下﹐翌日將度關﹐辰起﹐諸將張立甚久﹐而靑尙未坐。殆至日髙﹐親吏疑之﹐遽入帳周視﹐則不知靑所在﹐諸將方相顧驚怛﹐俄有軍候至曰﹕『宣徽傳語諸官﹐請過關喫食。』方知靑以微服﹐同先鋒度關矣。【東軒筆錄。】

宋朝事實類苑卷第五十五

●宋朝事實類苑卷第五十六

將帥才略﹝三﹞

◆將帥才略﹝三﹞

秦再雄

魏能楊延朗

王觀文

翟守素

李重貴

王漢忠

郭遵

文潞公

種世衡

王罕

任福

範雍

王吉

趙延進

鄭工部

唃廝囉

○秦再雄

武陵﹑辰陽﹑澧陽﹑淸湘﹑邵陽五州﹐各有蠻徭保聚﹐依山阻江﹐迨十餘萬。在馬希範﹑周行逢時﹐數出寇邊﹐以至圍逼辰永二州﹐殺掠民畜﹐歲歲不寧。太祖旣下荊湖﹐思得通蠻情﹑習險扼而勇智可任者﹐以鎭撫之。有辰州徭【原作『徑』﹐據明抄本及東軒攺。】人秦再雄者﹐長七尺﹐武健多謀﹐在周行逢時﹐屢以戰鬭立功﹐蠻黨伏之。太祖召至闕下﹐察知可用﹐面以一路之事付之。起蠻酋﹐除辰州刺史﹐官其一子爲殿直﹐賜予甚厚﹐仍使自辟吏屬﹐盡予一州租賦。再雄感槪異恩﹐誓死報效﹐至州日﹐訓練土兵﹐得三千人﹐皆能被甲渡水﹐歷山飛塹﹐捷如猿猱。又選親校二十人﹐分使諸蠻﹐以傳朝廷懷徠之意﹐莫不從風而靡﹐各得降表以聞。太祖大喜﹐再召至闕﹐面加獎激﹐再雄伏地流涕﹐嗚咽不勝。攺辰州團練使﹐又以其門客王允成爲本州島推官。再雄盡瘁邊圉﹐故終太祖世﹐無蠻貊之患﹐五州連袤數【原作『類』﹐據東軒攺。】千里﹐不增一兵﹐不費帑庾﹐而邊境妥安﹐由神機駕馭﹐用一再雄而已。

○魏能楊延朗

虜犯澶淵﹐傅潛堅壁不戰﹐河北支【東軒作『諸』。】郡城守者﹐多爲蕃兵所陷﹐或守城﹐或棄城出奔。當是時﹐魏能守安肅軍﹐楊延朗守廣信軍﹐乃世所謂梁門遂城者也。二軍最切虜境﹐而攻圍百戰不能下﹐以至賊退出甲﹐【東軒作『界』。】而延朗追躡轉戰﹐未嘗衂敗。故時人目二軍爲銅梁門﹑鐵遂城﹐蓋由二將善守。

○王觀文

王觀文韶始爲建昌軍司理參軍﹐時蔡樞密挺提點江西刑獄﹐一見知其必貴﹐顧待甚厚。數年﹐蔡知慶州﹐王調官關中﹐遂謁蔡於慶陽﹐且言將應制科﹐欲知西事本末。蔡遂以前後士大夫之言﹐及邊事者皆示之﹐其間有向寶議洮河一說﹐王悅之﹐以爲可行。後掌秦州機宜﹐遂乞復洮河故地﹐朝廷命韶兼管幹蕃部﹐自是其謀寖廣﹐欲盡取蘭州鄯廓﹐知秦州李師中以爲不可﹐而言事者亦多非沮﹐朝廷令王克臣乘驛驗其事﹐克臣亦依違兩可。旣而郭逵等又劾韶侵盜官物﹐興起大獄﹐俾蔡確推劾﹐蔡明其無罪﹐自是君相之意﹐斷然不疑。不數年﹐克靑唐武勝﹐城熙河﹐取洮岷疊巖而【東軒作『取洮河疊宕西團』。】爲熙河一路﹐由上意不疑所致也。

○翟守素

翟守素﹐北海人﹐太宗時以客省使憲州刺史﹐往徵梅山洞夷人﹐值霖雨﹐弓弩筋角解弛﹐守素令削木爲弩。平旦﹐賊奄至﹐眾弩盡發﹐賊走﹐平其巢穴。

○李重貴

李重貴﹐孟州人﹐五路討繼遷﹐爲麟府州濁輪寨路都部署﹐得對。因言賊居砂磧﹐逐水艸﹐便於戰鬭﹐利則進﹐不利則退﹐今五路齊入﹐彼聞兵勢﹐不來接戰﹐欲追則人馬乏﹐將守則地無堅壘﹐賊若未平﹐重貴等何顏復見陛下﹖太宗喜﹐出禦劍賜之。後果無功﹐追念其言﹐命爲並代副都部署。【並東軒筆錄。】

○王漢忠

王漢忠﹐字希傑﹐徐州人。眞宗嘗曰﹕『漢忠知書好學﹐帥臣不易得也。』累爲保靜軍節度使﹐每行師﹐詰旦﹐必焚香祝曰﹕『願軍民無犯吾令﹐違者一毫無貸。』故所部無盜賊。性剛果﹐不務小節﹐好爲詩﹐慕賈島﹑李洞之體。以故羣帥不悅﹐後爲邠寧環慶部署﹐坐違詔無功﹐責爲左屯衛上將軍﹐知襄州。

○郭遵

康定元年三【涑水作『二』。】月癸酉﹐韓琦奏﹐昨者夏虜寇延州﹐有西路都巡檢使侍禁合門祗候郭遵從劉平與賊戰。有跨馬舞二劍以出﹐大呼云﹕『欲鬭將者。』平問諸將﹐無敢敵者﹐遵獨請行。自上馬舞二鐵簡﹐與賊格鬭﹐賊應手腦碎﹐餘眾遂卻。頃之﹐遵又橫大■﹝金屈﹞【涑水作『鋼』。】刀﹐率百餘人進陷虜陣﹐至其帳前而還。凡三出三入﹐所殺者幾百人。遵馬倒﹐爲賊所害﹐聞賊中皆嘆服其勇也。乞優賜褒贈﹐及錄其子孫。詔贈遵果州團練使﹐母妻皆封郡君﹐諸子悉除供奉官﹐侍禁殿直﹐兄弟亦以差拜官。【此條今見涑水紀聞卷十二。】

○文潞公

樞密直學士明鎬討貝州﹐久未下﹐上深以爲憂﹐問於兩府。參知政事文彥博請【涑水有『自』字。】往督戰。八年正月丁丑﹐以彥博爲河北宣撫使﹐監諸將討貝州。時樞密使夏竦惡鎬﹐凡鎬所奏請﹐多從中沮﹐惟恐其成功。彥博奏﹐今在軍中﹐請得便宜從事﹐不申覆﹐上許之。閏月庚子朔克貝州﹐擒王則。初彥博至貝州﹐與明鎬督將築距闉以攻城﹐旬餘不下﹐有牢城卒董秀﹑劉炳請穴地以攻城﹐彥博許之。貝州城南臨禦河﹐秀等夜於岸下潛穿穴﹐棄土於水﹐晝匿穴中﹐城上不之見也。久之﹐穴成﹐自教場中出﹐秀等以裼袍塞之﹐走白彥博。選敢死【涑水有『士』字。】二百﹐命指使將之﹐銜枚自穴入﹐有帳前虞候楊遂請行﹐許之。遂白軍士中有病欬者數人﹐此不可﹐請易之﹐從之。旣出穴﹐登城﹐殺守者﹐垂以引城下之人。城中驚擾﹐賊以火牛突登城者﹐不能拒﹐頗引卻。楊遂力戰﹐身被十餘創﹐援槍刺牛﹐牛卻走﹐【涑水有『踐賊賊遂潰王則張巒卜吉與其黨突圍走』十七字。】至村捨﹐官軍追圍之。則猶著花襆頭﹐軍士爭趣之﹐部署王信恐則【涑水作『賊』。】死﹐無以辧﹐以身覆其上﹐遂【涑水有『生』字。】擒之。巒﹑吉死於亂兵﹐不知所在。彥博請斬則於北京﹐夏竦奏言所獲賊魁恐非眞﹐遂檻車送京師﹐梟於馬市。董秀﹑劉炳並除內殿崇班。

○種世衡

初﹐趙元昊旣陷安遠塞門寨﹐朝廷以【涑水有『延』字。】州堡寨多﹐徒分兵力﹐其遠不足守者﹐悉棄之﹐而虜益內侵﹐爲邊患。大理寺丞簽書﹑保大軍節度判官事種世衡建言﹐州東北二百里﹐有故寬州城﹐修之﹐東可通河吏【涑水作『東』。】運路﹐北可以扼虜要衝﹐詔從之。命世衡帥兵董其役﹐且城之。城中無井﹐鑿地百五十尺始遇石﹐而不及泉﹐工人告不可鑿﹐眾以爲城無井﹐則不可守。世衡曰﹕『安有地中無水者邪﹖』命工鑿石而出之﹐得石屑一器﹐酬百錢﹐【原作『分』﹐據明抄本及涑水攺。】凡過石數重﹐水乃大發﹐旣有【涑水作『淸』。】且甘。城中牛馬皆足。自是邊城之無井者效之﹐皆得水﹐詔名其城曰『靑澗』。以世衡爲內殿承制﹐知城事。

二

世衡字仲平﹐放之兄子。世衡【『衡』字據涑水增。】少尙气節﹐以蔭補將作監主簿﹐累選太子中捨。嘗知武功縣﹐用刑嚴峻﹐杖人不使拘縶之﹐使自憑欄立﹐膊上受杖﹐杖垂畢足﹐或落膊﹐則更從一數之﹐人亦服其威信。或有追呼﹐不使人執帖入鄕村﹐但以片紙榜縣門云﹕『追某人﹐期某日詣縣廷。【涑水作『庭』。】』其親識見之﹐驚懼走告之﹐皆如期而至。

三

後通判鳳州知州王蒙﹐【涑水有『正』字。】章獻太后姻家也。嘗以私幹世衡﹐不從﹐乃誘王和【涑水作『知』。】謙使詣闕訟冤﹐而陰爲之內助﹐世衡坐流竇州。章獻崩﹐龍圖閣直學士李紘【涑水作『弦』。】奏雪其罪﹐復衛尉寺丞。後知澠池縣﹐葺館捨﹐計什器﹐乃至砧臼匕筯﹐無不畢備﹐客至如歸﹐由是聲譽大振。自見縣旁山上有廟﹐世衡葺之﹐其梁重大﹐眾不能舉。世衡乃令縣幹剪髮如手搏者﹐驅數對於馬前﹐云﹕『欲詣廟中教手搏。』傾城人隨往觀之﹐旣至而不教﹐謂觀者曰﹕『汝曹先爲我致廟梁﹐然後觀手搏。』眾欣然趍下山﹐共舉之﹐須臾而上﹐其權數皆【涑水有『如』字。】此類。

四

初至靑澗城﹐逼近虜境﹐守備單闕﹐芻糧俱乏﹐世衡以官錢貸商旅﹐使致之﹐不問所出入﹐未幾倉廩皆實。又教吏民習射﹐𨿽僧道婦人亦習之﹐以銀爲射的﹐中者輙與之。旣人【涑水作『而』。】中者益多﹐其銀重輕如故﹐而的漸厚且小矣。或爭徭役優重﹐亦使之射﹐射中者得優處。或有過失﹐亦使之射﹐射中則釋之﹐由是人人皆能射。士卒有疾者﹐常使一子視之﹐戒以不愈﹐必笞之。撫養羌屬﹐親入得其歡心﹐【涑水作『親入其帳得人歡心』。】爭爲之用。寇至﹐屢破之﹐部落待遇如家人﹐有功者﹐或解所服金帶﹐或撤席上銀器遺之。比數年﹐靑澗城遂成富彊﹐於延州諸寨中﹐獨不求益兵﹐運芻糧。

五

洛苑副使知靑澗城種世衡﹐爲屬吏所訟不法事﹐按驗皆有狀。鄜延路經略使龐公奏﹐世衡披荊棘﹐立靑澗城﹐若一一拘以文法﹐則邊將無所措手足。詔勿問。頃之﹐世衡徙知環州﹐將行﹐別龐公﹐拜且泣曰﹕『世衡心腸﹐鐵石也。今日爲公下淚矣。』

六

慶曆三年春﹐範文正公巡邊﹐至爲環慶經略使。環州以屬羌﹐多懷貳心﹐密與元昊通。以種世衡素得羌屬心﹐而淸澗城已定﹐因奏徙世衡知環州﹐以鎭撫之。有牛奴訛﹐素屈彊﹐未嘗出見州官﹐聞世衡與約﹐明日當至其帳﹐慰勞部落。是夕雪深三尺﹐左右曰﹕『奴訛凶詐難信﹐且道險﹐不可。』世衡曰﹕『吾方以信結諸胡﹐可失期邪﹖』遂冒雪而往﹐旣至﹐奴訛尙寢﹐世衡蹴起之。奴訛大驚曰﹕『吾世居此山﹐漢官無敢至者﹐公了不疑我耶﹖』帥部落羅拜﹐皆感激心服。

七

胡酋慕恩﹐部落最彊﹐世衡皆撫而用之。嘗夜與恩飲﹐出侍姬以佐之﹐【涑水作『酒』。】旣而世衡起入內﹐潛於壁隙窺之﹐慕恩切【涑水作『竊』。】與侍姬戲﹐世衡遽出掩之﹐慕恩慚懼請罪。世衡笑曰﹕『君欲之邪﹖』卽以遺之﹐由是得其死力﹐諸部有貳者﹐使慕恩討之﹐無不克。【涑水有『生羌歸附者百餘帳﹐納所得元昊文券袍帶﹐無復貳心。世衡令諸族各置烽火﹐元昊掠之﹐更相救﹐常敗去﹐遂不敢犯。』四十四字。】

八

世衡嘗以罪怒一番落將﹐杖其背﹐僚屬爲之請﹐莫能得。其人被杖﹐以奔趙元昊﹐甚親信之﹐得出入樞密院。歲餘﹐盡詗得其機事以歸﹐眾乃知世衡用【涑水有『以』字。】爲間也。

九

環原之間﹐屬羌有明珠﹑滅藏﹑康奴三種最大﹐素號橫猾﹐撫之則驕不可制﹐攻之則險不可入﹐常爲原州患。其北有二川﹐通於夏虜﹐二川之間﹐有古細腰城。慶曆四年﹐參知政事範文正公宣撫陜西﹐命世衡與知原州蔣偕共城之﹐世衡先遣人說誘夏虜﹐以故未及﹐出兵爭之。世衡以錢募戰士﹐晝夜板築﹐旬月而成。乃召三種酋長﹐諭以官築此城﹐爲汝禦寇﹐三種旣出其不意﹐又援路已絕﹐因而服從。世衡在役所得疾﹐明年正月甲子卒﹐屬羌朝夕聚哭其柩者數日﹐淸澗環州吏及屬羌皆畫像事之。八子﹕古﹑診﹑詠﹑諮﹑諤﹑所﹑記﹑誼。

十

初﹐洛苑副使種世衡在靑澗城﹐欲遣僧王嵩入趙元昊境爲間﹐召與之飲﹐謂曰﹕『虜若得汝﹐考掠求實﹐汝不勝痛﹐當以實告邪﹖』嵩曰﹕『誓死不言。』世衡曰﹕『先試之。』乃縛嵩於庭﹐而掠之數百﹐嵩不屈。世衡曰﹕『汝眞可也。』時元昊使其妻之兄弟寧令之舅野利旺榮及剛浪淩分將左右廂兵﹐最用事﹐世衡使嵩爲民服﹐賫書詣旺榮﹐且遺之棗及畫龜。旺榮鎖嵩囚地牢中﹐且半歲﹐所會元昊欲復歸中國﹐而先恥自言﹐乃釋嵩囚﹐使旺榮遺邊將書﹐遣教練使李文貴送嵩還。曰﹕『向者種洛苑書﹐意欲更求通和邪﹖』邊將送文貴及嵩詣延州﹐時龐公爲經略使﹐已奉朝旨﹐招納元昊﹐始遣文貴往來議其事﹐奏嵩除三班借職。【以上十一條今見涑水紀聞卷九。】

○王罕

王罕﹐【涑水有『云』字。】儂智髙犯廣州﹐罕爲轉運使﹐出巡至梅州﹐聞之而還。仲簡使人間道以蠟丸告急﹐且召罕﹐罕從者才十數人﹐問曰﹕『圍城何由得入﹖』曰﹕『城東有賊所不到處﹐可以夜縋而入。』罕曰﹕『不可。』進至惠州﹐廣民躍馬求救曰﹕『賊圍城﹐十縣民皆反相殺掠﹐死傷蔽野。』罕曰﹕『吾聞之先父曰「凡有大事﹐必先詢識者﹐而後行之。無人則詢老者也。」』乃召其【涑水作『耆』。】老問之﹐對曰﹕『某家客戶十餘人﹐今皆亡爲賊矣。請各集以【涑水作『兵』。】衛其家。』罕曰﹕『賊者多於莊客﹐何以禦之﹖』乃召每村三大戶﹐與之帖﹐使人募壯丁二百人。又帖每縣尉﹐募弓手二【涑水作『三』。】千人以自衛。捕得暴掠者十餘人﹐皆腰斬之。又牒知州﹑知縣﹑縣令皆得擅斬人。一夕﹐鄕村肅然。罕爲募民驍勇者以自隨﹐得二千人﹐船百餘艘﹐制旌旗鉦鼓﹐長驅而趣廣州﹐蠻兵數十【涑水作『千』。】人來逆戰﹐擊卻之。蠻皆斂兵﹐聚於城西﹐乃開南門作樂而入。罕不視死【涑水作『家』。】登城﹐子死於賊人之家【涑水作『手』。】而不哭。樹鹿角於南門之西以拒蠻﹐自是南門不復閉矣﹐凡糧用皆自南門而入。東關主簿黃固﹑知州【涑水『黃固』下有『取拋村』三字。『知州』作『知新州』。】侍其淵在廣州﹐罕以其忠勇﹐與之共守。蠻眾數萬﹐皆所掠二廣之民也﹐使之晝夜攻城﹐爲火車順風以焚西門。【涑水有『時』字。】六月﹐城上人不能立﹐軍校請罕下城少休息﹐罕欲從之﹐淵奮劍責軍校曰﹕『汝曹竭力拒敵﹐則猶可以生﹐若欲潰去﹐縱不爲賊所殺﹐朝廷亦當族汝全部﹐欲何之﹖』罕乃止﹐士气亦自【涑水作『百』。】倍﹐蠻軍不能克而退。提刑鮑軻率其孥欲過嶺北﹐至雄州﹐蕭勃畱之﹐乃日遞一奏。又召罕至雄州計事﹐罕不來﹐又奏之。諫官李兌奏罕只在廣州端坐及奏罕退走﹐圍解。罕降一官﹐信州監稅。軻受賞﹐罕不自言。黃固當圍【涑水作『解』。】城時﹐最輸力﹐曰﹕【涑水作『已』。】而磨勘有不足﹐【『有不足』﹐涑水作『若有不足者』。】有亦得罪﹐城【涑水作『淵』。】功亦不錄。【此條今見涑水紀聞卷十一。】

○任福

康定元年秋﹐夏虜寇保安軍﹑鎭戎軍。九月二十日﹐環慶路部署知慶州任福謀襲夏虜白豹城及骨咩等族﹐以牽制虜勢﹐使東路都巡檢任政﹑華沙寨主胡永錫擊骨咩族﹐使鳳川寨監押殿直劉世卿將廣勇【『勇』字據涑水增。】神虎二指揮﹐會華沙。又使淮安鎭都監劉政﹑監押張立將兵趣西谷寨﹐與寨主等共擊近塞諸族﹐期以二十日丑時俱發。福以十六日夜閉門後﹐授諸軍甲﹐十七日未明出兵﹐【涑水有『令』字。】城門非從行兵﹐無得輙出一人。聲言巡邊﹐是夜宿業樂鎭﹐十八日晚入柔遠寨﹐十九日犒設【涑水作『諭』。】柔遠諸蕃部﹐禁止毋得小【涑水作『出』。】城。密部分諸將﹐使駐泊都監王懷政攻白豹城西﹐斷神樹移來路。北都巡檢範全攻其東﹐斷金湯之路。柔遠寨主譚嘉震攻其北﹐斷葉市之路。供奉官王慶﹑走馬丞受石全正攻其南﹐擊賞渥等族。駐泊都監武美【涑水作『英』。】主入城【涑水有『門』字。】鬭敵﹐福以大軍駐於城南﹐照管策應。是日﹐引兵柔遠寨﹐置蕃官等於福馬前而行﹐凡七十里。二十日丑時至白豹城﹐各分癸【『癸』﹐涑水作『部令卽』三字。】時攻城﹐卯時克之﹐悉焚其僞署﹐李太尉衙署﹑酒稅務【涑水有『糧』字。】倉﹑艸場及民居室﹐四十里內禾稼積聚。諸將分彼【涑水作『破』。】族帳四十一﹐擒僞署張團練﹐殺首七人﹐斬獲二百五十餘級﹐虜牛馬羊橐駞七千餘頭﹐器械三百餘事﹐印記六面﹐僞宣勑告身及蕃書五十通。軍士死者一百六十四人﹐以範全及蕃官巡檢趙明爲殿而還。

○範雍

知延州範雍奏﹕『前月趙元昊悉眾入寇﹐陷金明寨﹐執都監李彬【涑水作『李士彬』。】父子﹐遂攻安遠寨門永平寨。【涑水作『遂攻安遠塞門永平三寨』。】安遠最居極邊﹐賊斫壞兩重門﹐攻第三重門﹐監押侍禁邵元吉縋下軍士﹐斫退賊兵﹐復奪得城門。拒守數日﹐【涑水有『賊乃去』三字。】賊遂合眾屯於州城之【涑水有『北』字。】三川口﹐列十餘寨。二十三日﹐賊分兵出東西城之後﹐及兩城之間﹐呼噪射城上人。城上諸軍發矢石擊賊﹐死者頗眾﹐遂不敢攻。明日﹐賊引兵退。其守城將佐鈐轄盧守勤等﹐謹條次其功﹐乞超資酬賞﹐以勵後來。』又奏﹕『栲栳寨主殿直髙益﹑監押殿直韓遂﹑安遠寨主供奉官蔡詠﹑奉職曹度﹑借職王懿﹐皆死於賊。邵元吉及塞門寨主供奉官髙延徳﹑權監押右侍禁王繼元﹑永平寨主右【涑水作『左』。】侍禁郭延珍﹑權監押左侍禁王懿﹐皆有拒守之功。』詔死事者優與贈官﹐仍賻錢絹﹐錄其子孫。元吉遷西頭供奉官合門祗候﹐充安遠寨主。

○王吉

慶曆初﹐趙元昊圍麟州二十七日﹐城中無井﹐掘地以貯雨水。至是水竭﹐知州苗繼宣拍泥以塗槁積﹐備火箭。【涑水有『射』字。】賊有諜者﹐潛入城中﹐出告元昊﹐城中水已竭﹐不過二日﹐當破。元昊望見塗積﹐曰﹕『城中無水﹐何暇塗積﹖』斬諜者﹐解圍去。麟州之圍﹐苗繼宣募吏民有能通信求援於外者﹐通引官王吉應募﹐繼宣問須幾人從行﹐吉曰﹕『今虜騎百重﹐無所用眾。』請髠發﹐衣衵【涑水作『胡』。】服﹐挾弓矢﹐賫糗糧﹐詐爲胡人﹐夜縋而出。遇虜問﹐則爲胡語答之﹐兩晝夜﹐然後出虜寨之外。走詣府州告急﹐府州遣將兵救之﹐吉復間道入城﹐城中皆呼萬歲。及圍解﹐詔除吉奉職本州島指使。

二

吉嘗從都監王凱及中貴人將兵數千人﹐卒遇虜數萬騎﹐中貴人惶恐﹐以手帛自經﹐吉曰﹕『官何患不得死﹖何不且令王吉與虜戰﹖若吉不勝﹐死未晚也。』因使其左右數人守中貴人﹐曰﹕『貴人有不虞﹐當盡斬若屬。』因將所部先登﹐射殺虜大將﹐虜眾大奔﹐眾軍乘之﹐虜墜崖死者萬餘人。奏上﹐凱自侍禁除禮賓使﹑本路鈐轄﹐吉自奉職除禮賓副使。王吉嘗與夏虜戰﹐其子文宣年十八﹐從行。戰罷﹐不見文宣﹐其麾下請入虜中求之﹐吉止之曰﹕『此兒爲王吉之子﹐而爲虜所獲﹐尙何以求爲﹖』頃之﹐文宣挈二首以至﹐吉乃喜曰﹕『如此﹐眞我子也﹗吉每與虜戰﹐所發不過一矢﹐卽捨弓肉袒而入﹐手殺數人﹐然後返白。及其張弓挾矢之時﹐直往抱之﹐使彼倉卒無以拒我﹐則成擒矣。吾前後數十戰﹐【『數十戰』﹐涑水作『數入其陣』。】未嘗發兩矢也。』時又有張節﹐與吉齊名﹐皆不至顯官而卒。【以上四條今見涑水紀聞卷十二。】

○趙延進

趙延進屯定州﹐契丹入寇﹐與崔翰﹑李繼隆將兵八萬﹐太宗賜八陣圖﹐使按圖從事。歸次蒲城﹐虜大至﹐翰等按圖布陣﹐相去各百步﹐眾懼﹐無鬭志。延進曰﹕『不如合而擊之﹐違令而獲利﹐不猶愈於辱國乎﹖』遂攺爲二陣﹐三戰﹐大破之﹐獲人馬牛羊鎧甲數十萬﹐遷右監門衛將軍。【並涑水紀聞。】

○鄭工部

朝廷議城古威州﹐遣訪鄭文寶公﹐奏曰﹕『欲城威州﹐不若先建伯魚﹑靑罔﹑淸遠三城﹐爲頓師之地。【玉壺作『爲頓歸師之重地』。】俟秦民稍蘇﹐開營田﹐積邊粟﹐修五原故塞之地。黨項之首豪﹐爲我鷹犬。若爾﹐則不獨措安西﹐亦可綏服河湟﹐此定邊之勝策也。』朝廷從之﹐建興三城之役﹐費緡粟數千萬計﹐西民苦之﹐一夕盡爲山水蕩去。又奏減解池鹽價﹐損課二十萬緡﹐貶藍山﹑枝江﹑長壽三縣令﹐累年方遷復工部員外郎。【玉壺淸話。】

二

鄭工部文寶爲陜運時﹐賊遷欲侵靈武﹐朝廷患之﹐詔鄭便宜經度西事。鄭前後自環慶親部赴芻粟﹑越瀚海七百里﹐入靈武者十二次﹐諸羌之語皆通曉。鄭必【湘錄作『心』。】知靈武不可守﹐故參校史傳﹐作河西隴右圖進呈﹐極言乞棄靈武﹐朝廷方遣大將王超援之。又力諫太宗﹐太平之時﹐愼無開邊﹐疲獘百姓。太宗閱奏極怒﹐摭以他事﹐坐擅議鹽禁﹐及建營田﹐以積石廢壘築爲淸遠軍三過﹐貶彬【湘錄作『郴』。】州藍山令。王超援兵方至環州﹐靈武果沒﹐遂班師。李順梗蜀﹐隴賊趙包聚徒數千附之﹐鄭必知【湘錄作『知必』。】趍棧以進﹐分兵夜【湘錄有『襲』字。】斬其魁﹐殲餘黨。嘗又輕車使蜀﹐至渝涪﹐聞廣武【原作『式』﹐據湘錄攺。】卒謀亂﹐自云安飛小楫下峽數百里﹐一夕擒之﹐所舉如神。然太宗終怒﹐藍山任滿﹐更移枝江﹑宗【湘錄作『京』。】山二縣﹐牢滿【湘錄作『落』。】六年方復。【湘山野錄。】

○唃廝囉

寶元二年二月甲寅﹐保順軍節度使邈川大首領唃廝囉遣使李波末裏瓦等入貢方物。四月辛酉朔癸亥﹐樞密院奏唃廝囉前妻今爲尼﹐已有二子﹐曰瞎氈﹑磨氈。唃廝囉再娶喬氏女﹐今爲妻。詔唃廝囉前妻賜紫衣師號及法名﹐今妻賜邑號﹐瞎氈﹑磨氈並除團練使。康定元年四月癸巳﹐秦鳳路部署司奏磨氈自請奮擊夏虜﹐乞朝廷遣使監護﹐乃降詔命從之。八月辛丑﹐詔屯田員外郎劉渙往秦州﹐至邈川﹐以來朝【明抄本作『幹』。】當公事。渙知晉州﹐自言請使外國故也。【楊文公談苑。】

宋朝事實類苑卷第五十六

●宋朝事實類苑卷第五十七

知人薦舉

◆知人薦舉

呂申公

章郇公

陳恭公

姜遵素

髙保寅

胥內翰

南宮誠

孫參政

盧士倫

和凝

孫宣公

張乖崖

王沂公

呂許公

王化基

李文靖

朱翰林

王章惠

謝諫議

王文正

○呂申公

呂申公累乞致仕﹐仁宗倚眷之重﹐久之不允。他日﹐復叩於便殿坐﹐上度其志不可奪﹐因詢之曰﹕『卿果退﹐當何人可代﹖』申國【明抄本及湘錄並作『公』。】曰﹕『知臣莫若君﹐陛下當自擇。』仁宗再三問之﹐申國公遂引陳文惠堯佐﹐曰﹕『陛下欲用英俊經綸之材﹐臣所不知。必欲圖任老成鎭【湘錄有『靜』字。】百度﹐周知天下之良苦﹐無如陳某者。』仁宗深然之﹐遂大拜。後文惠公極懷薦引之徳﹐無以形其意﹐因撰燕辭一闋﹐攜觴相館﹐使人歌之﹐曰﹕『二社良晨﹐千家庭院﹐翩翩又見新歸燕。鳳凰巢穩許爲鄰﹐瀟湘煙暝來何晚﹖亂入紅樓﹐低飛綠岸﹐畫梁時拂歌塵散。爲誰歸去爲誰來﹖主人恩重珠簾捲。』申公聽歌﹐醉笑曰﹕『自恨捲簾人已老。』文惠應曰﹕『莫嫌【湘錄作『愁』。】調鼎事無功﹐老於巖廊﹐韞籍不減。』【湘山野錄。】

○章郇公

寶元中﹐河東闕漕使﹐堂上議﹐難得可任者。章郇公言﹕『聞縉紳間說﹐文彥博者﹐磊落有稱時。』呂許公曰﹕『恨不識也﹐可召來﹐試面詢之。』明日﹐召至堂上﹐許公都不交一談﹐但睥睨不已。郇公彊問其鄕曲任使次第﹐因問河東事。曰﹕『某鄕裏無所不知。』郇公喜之﹐文退﹐許公嘆曰﹕『此大有福人﹐何所任用不可﹖』遂自殿中侍禦史差委﹐明年﹐就遷待制﹐不出十年﹐出將入相。【趙康靖公錄。】

○陳恭公

眞宗時﹐或薦梅詢可用者﹐上曰﹕『李沆嘗言其非君子。』時沆之沒﹐蓋二十餘年矣。歐陽文忠公嘗問蘇子容曰﹕『宰相沒二十年﹐能使人主追信其言﹐以何道﹖』子容言﹕『獨以無心故爾。』某因贊其語﹐且言陳執中俗吏爾﹐特【卷八引此條有『以』字。】至公﹐猶能取信主上﹐況如李公之才識﹐而濟之以無心耶﹖時元佑三年﹐與龍陽【『陽』﹐前引作『節賜』二字。】宴尙書省論。【前引有『此』字。】是日﹐又見王鞏云﹕『其父仲儀言﹐陳執中罷相﹐仁宗問誰可代卿者﹐執中舉吳育。上卽召赴闕﹐會乾元侍宴﹐偶醉﹐坐睡﹐忽驚顧拊牀﹐呼其從者。上愕然﹐卽除西京畱臺。』以此觀之﹐執中𨿽俗吏﹐亦可賢也。育之不相﹐命矣夫。然晚節有心疾﹐亦難大用﹐仁宗非棄材之主也。【東坡集。】

○姜遵素【『素』字衍。姜遵字從式﹐宋史二八八有傳】

範仲淹字希文﹐早孤﹐從其母適朱氏﹐因冒其姓﹐【涑水有『名』字。】與朱氏兄弟俱舉學究。少尫瘠﹐嘗同眾客見諫議大夫姜遵﹐遵【下『遵』字從涑水增。】素以剛嚴著名﹐與人不款曲。眾客退﹐獨畱仲淹﹐引入中堂﹐謂其夫人曰﹕『朱學究年𨿽少﹐奇士也。他日不惟爲顯官﹐當立盛名於世。』參坐置酒﹐待之如骨肉﹐人莫測其何以知之也。年二十餘﹐始攺科舉進士。【涑水紀聞。】

○髙保寅

髙保寅﹐字齊巽﹐歸朝知懷州。時蘇易簡﹑王欽若並妙年﹐在同州﹐錢若水爲從事﹐在光化軍﹐張士遜其邑人也。保寅一見﹐皆許以遠大﹐議者多其知人。【範蜀公蒙求。】

○胥內翰

宋鄭公庠省試良玉不琢賦﹐號爲擅場。時太宗胥內翰偃考之酷愛﹐必謂非二宋不能作之﹐柰何重疊押韻﹐一韻內有『環奇擅名』及『曾無刻畫之名』之句﹐深惜之﹐密與自攺『擅名』爲『擅聲』﹐後列之於第一。迨發試卷﹐果鄭公也。胥公孳孳於後進﹐故天聖﹑明道間﹐得譽於時。若歐陽公等﹐皆是後進﹐𨿽貴顯而眷眄亦衰。故學士王平甫撰胥公神道碑﹐略云﹕『諸孤幼甚﹐歸於潤州。公平日湔擢相踵﹐而材勢大顯者無一人相助﹐獨宋鄭公卹其家甚厚。』蓋玆事也。

○南宮誠

馮大參﹐當世公始求薦於武昌﹐會小宗者庸謬寡鑑﹐堅欲黜落﹐又欲置於末綴。時鄂倅南宮誠監試﹐當拆封定捲﹐大不平﹐奮臂力主之﹐須俾魁選。小宗者理沮﹐不免以公冠於鄕飯﹐【湘錄作『版』。】果取大魁﹐釋褐﹐除荊南倅。南宮遷潭倅﹐【湘錄有『公』字。】以詩寄謝曰﹕『嘗思鵬海隔飛翻﹐曾得天風送【原作『逸』﹐據明抄本及湘錄攺。】羽翰。恩比丘山何以戴﹖心同金石欲移難。幾年空嘆音題絕﹐千里長思道義歡。每向江陵訪遺治﹐邑人猶指縣題看。』箋云﹕『江陵縣額﹐卽君臨治時親墨也。』【並湘山野錄。】

○孫參政

孫參政抃爲禦史中丞﹐薦唐介﹑吳中復爲禦史﹐人或問曰﹕『聞君未嘗與二人相識﹐而遽薦之﹐何也﹖』孫答曰﹕『昔人恥呈身禦史﹐今豈求識面臺官也﹖』後二人皆以風力稱於天下。孫晚年執政﹐嘗嘆曰﹕『吾何功以輔政﹐惟薦二臺官爲無媿耳﹗』

○盧士倫

張待問爲淄州長山縣主簿﹐縣有盧伯達者﹐與曹侍中利用通姻﹐復憑世蔭﹐大爲一邑之患。累政【東軒作『縣令』。】憚其勢﹐莫敢與之校。張一日承令乏﹐適會伯達以訟至庭﹐卽數其累犯﹐杖之。未幾﹐伯達之侄士倫來爲本路轉運使﹐眾皆爲張危之﹐或勸以自免而去﹐張曰﹕『盧公果賢者﹐安肯銜隙以害公正之吏乎﹖』了不攖意。一日﹐士倫巡案至邑﹐召張語之曰﹕『君健吏也﹐吾叔父賴君懲之﹐今變節爲善士矣。』爲發薦而去。【並東軒筆錄。】

○和凝

和魯公凝﹐梁貞明三年薛廷珪下第十三人及第。後唐長興四年﹐知貢舉﹐獨愛範魯公質程文﹐語範曰﹕『君文合在第一﹐暫屈居十三人﹐用傳老夫衣缽。』時以爲榮﹐其後相繼爲相。當時有贈詩者曰﹕『從此廟堂添故事﹐登庸衣缽盡相傳。』【澠水燕談。】

○孫宣公

宋尙書祁爲布衣時﹐未爲人知﹐孫宣公奭一見奇之﹐遂爲知己。後宋舉進士﹐驟【原作『聚』﹐據明抄本及歸田攺。】有時名﹐故世稱宣公知人。公嘗語其門下客曰﹕『近謚用兩字﹐而文臣必謚爲文﹐皆非古也。吾死得謚曰宣﹐若戴足矣。』及公之卒﹐宋方爲禮官﹐遂謚曰宣﹐成其志也。【廬陵歸田錄。】

○張乖崖

轉運黃虞部﹐好舉時才之士﹐乖崖公勸曰﹕『大凡舉人﹐須舉好退者。好退者廉愼知恥﹐若舉之﹐則志節愈堅﹐少有敗事。莫舉奔競者﹐奔競者能曲事諂媚﹐求人知己﹐若舉之﹐必能矜才好利﹐累及舉官故不少矣。其人旣解奔競﹐又何須舉他﹖』【忠定公語錄。】

二

張尙書鎭蜀時﹐承旨彭公乘始冠﹐欲持所業爲贄﹐求文鑑大師者爲之容。鑑曰﹕『請君遇旌麾遊寺日﹐具襕鞹﹐懷文候之。老僧先爲持文奉呈﹐果稱愛﹐始可出拜﹐蓋八座之性靡測。』一日果來﹐鑑以彭文呈之﹐公默覽殆徧﹐無一語褒貶﹐都擲於地。彭公大沮﹐後將赴闕﹐臨歧托鑑召彭至﹐語之曰﹕『向示盛編﹐心極愛嘆﹐不欲形言者﹐子方少年﹐若老夫以一語獎借﹐必淩忽自墮﹐故擲地以奉激。他日﹐子之官亦不減老夫﹐而益淸近﹐畱鐵緡鈔二百道爲縑緗之助﹐勉之。』後果盡然。【湘山野錄。】

三

蜀中士子﹐舊好古文﹐不事舉業﹐迨十五年﹐無一預解名者。景徳元年﹐李畋與同門生張及﹑張逵詣州請解﹐先於承引司通百姓名﹐下桑梓狀﹐公判云﹕『入試一日前﹐陳桑梓二拜。』旁小注云﹕『不得喝。』畋與同人卻就客次﹐具襕鞹﹐各贄事業十卷﹐啟狀一通。公坐廳﹐衣朝服軟履﹐客將著衫鞾﹐遣接事業。公徧閱啟狀﹐回報云﹕『承見示至業﹐未公試謝來。』尋差節度推官韋宿充試官﹐試官申乞差監試官﹐公判云﹕『知州親監。』一日前﹐承引司復申桑梓狀﹐公判云﹕『免桑梓客將引上廳客禮。』及試日﹐公送牌印付通判廳曰﹕『今爲國家試舉人﹐如有生事﹐則報來。』臨試時﹐始問韋宿曰﹕『今日試何題目﹖』對曰﹕『試上善若水賦﹐秋風生桂枝詩。』公曰﹕『詩題陳熟﹐攺試朝日蓮詩。』次日又問曰﹕『今日試何論﹖』對曰﹕『試禹稷之功王者事業﹐州郡豈合問他﹖吾曾見州郡中策舉人﹐問國家時務事﹐此亦非宜﹐乃攺試文行孰先論。』公曰﹕『秪此亦可以見二三子於文行中所存之心也。』三人俱獲解﹐送鹿鳴筵。前三日﹐公率郡僚各賦送三秀才應舉詩﹐公首唱五言古調詩﹐並序曰﹕『益部去帝鄕四千里﹐平昔英俊﹐怠於進趍﹐況更賊亂之餘﹐例乏資生之計﹐鄕老之薦﹐聲響久絕。今年華陽邑大夫以三進士爲請﹐試官誦其文﹐閭裏稱其行﹐又嘉其迹忘遐闊﹐心戀明聖﹐有以彰遠人。旣又吾君徳澤流被於無窮也。近世取鹿鳴之什﹐以饗貢士﹐斯筵之啟﹐殆若是乎﹖舉送官老不勝酒﹐亦醉且喜﹐因歌詩以將之﹐眾君子辭學先鳴﹐請爲賡歌之詩云。』公詩見本集。是歲仍奏給三人驛券赴京﹐兩川士子﹐目爲盛事﹐方奮起家榮鄕之志。【忠定公語錄。】

○王沂公

王沂公曾當國﹐屢薦呂許公夷簡﹐是時明肅太后聽政﹐沂公奏曰﹕『臣屢言夷簡才望可當政柄﹐而兩宮終未用﹐以臣度太后之意﹐不欲其班在樞密使張旻之上耳。且旻一赤腳健兒﹐豈容妨賢如此﹖』太后曰﹕『固無此意﹐行且用夷簡矣。』沂公曰﹕『兩宮旣已許臣﹐臣請卽令宣召學士艸麻。』太后從之﹐及許公大拜﹐漸與沂公不葉。【東軒有『晚年暌異勢同水火當時士大夫各有附麗故慶曆中朝庭有黨人論矣』二十八字。】

○呂許公

仁宗以西戎方熾﹐嘆人才之乏﹐凡有一介之善﹐必取錄之。杜丞相衍經撫關中﹐薦長安布衣雷簡夫才器可任﹐遽命賜對於便殿。簡夫辯給﹐善敷奏﹐條列西事甚詳﹐仁宗嘉之﹐卽降旨中書令﹐檢【東軒作『照』。】眞宗召種放事。是時呂許公當國﹐爲上言曰﹕『臣觀士大夫有口才者﹐未必有實效﹐今遽爵之以美官﹐異時用有不周﹐卽難於進退﹐莫若且除一官﹐徐觀其能﹐果可用﹐遷擢未晚。』仁宗以爲然﹐遂除耀州幕官。簡夫後累官至員外郎﹑三司判官﹐而才實無大過人者。

○王化基

鞠詠爲進士﹐以文受知於王公化基﹐及王公知杭州﹐詠擢第﹐釋褐爲大理評事﹐知杭州仁和縣。將之官﹐先以書及所作詩寄王公﹐以謝平昔獎進﹐今復爲吏﹐得以文字相樂之意。王公不答﹐及至任﹐略不加禮﹐課其職事甚急。鞠大失望﹐於是不復冀其相知﹐而專修吏幹矣。其後王公入爲參知政事﹐首以詠薦﹐人或問其故﹐答曰﹕『鞠詠之才﹐不患不達﹐所憂者气俊而驕﹐我故抑之﹐以成其徳耳。』鞠聞之﹐始以王公爲眞相知也。【並東軒筆錄。】

○李文靖

寇萊公與丁晉公始甚相善﹐李文靖公爲相﹐丁公尙爲兩制﹐萊公曰﹕『屢以丁薦﹐而公不用﹐何也﹖』文靖答曰﹕『今已爲兩禁矣﹐稍進﹐則當國。如斯人者﹐果可當國乎﹖』寇曰﹕『如丁之才﹐相公自度終能抑之否﹖』文靖曰﹕『惟﹐行且用之﹐然他日勿悔也。』旣而二公秉政﹐果傾軋﹐竟如文靖之言。【倦遊雜錄。】

○朱翰林

太宗詔卿士舉賢良﹐翰林朱公昂舉陳彭年﹐陳彭年家貧﹐無贄編可投之﹐備入削奏﹐乞終任﹐不願上道。杜龍圖鎬﹑刁祕閣衎列章奏曰﹕『朱昂端介厚重﹐不妄舉人﹐況彭年寔有才譽﹐幼在江左﹐已爲名流所重﹐乞不須召試﹐【玉壺有『止用昂之舉詔』六字。】備淸問可也。』乃以本官直史館。【玉壺淸話。】

○王章惠

王章惠公隨知揚州﹐許元以舉子上謁﹐自陳世家﹐乃唐許遠之後。章惠率同僚上表﹐薦其忠烈之家﹐乞朝廷推恩﹐而道判已下﹐皆不從。章惠遂獨狀薦之﹐朝廷以爲郊社齋郎。元有材謀﹐曉錢谷﹐爲江淮制置發運判官﹐以至爲使﹐凡十餘年﹐號爲能臣。終天章閣待制。【涑水紀聞。以上四字據明抄本增。】

○謝諫議

謝泌諫議﹐居官不妄薦士﹐或薦一人﹐則焚香捧表﹐望闕再拜而遣之。所薦𨿽少﹐而無不顯者。泌知襄州日﹐張密學逸爲鄧城縣令﹐有善政。鄧城去襄城﹐渡漢水才十餘里﹐以暇日多乘小車﹐從數吏﹐渡漢水入鄧城界﹐以觀風謠。或載酒邀張野酌﹐吟嘯終日而去﹐其髙逸樂善如此﹐張亦其【東軒有『所』字。】薦也。【東軒筆錄。】

二

謝泌名知人﹐少許可﹐平生薦士﹐不過數人﹐而後皆至卿相。每發薦牘﹐必焚香望闕再拜曰﹕『老臣又爲陛下得一人。』王文正公﹐卽其所薦士也。【倦遊雜錄。】

三

謝史館泌解國學舉子﹐黜落甚眾﹐羣言沸搖﹐懷甓以伺其出。泌知﹐潛由他途投史館﹐避宿數日﹐太宗聞之﹐笑謂左右曰﹕『泌職在考校﹐豈敢濫收﹐小人不自揣分﹐反怨主司﹐然固須避防。』又問曰﹕『何官職騶導雄偉﹐都人斂避﹖』左右奏曰﹕『惟臺省知雜﹐呵擁難近。』遂授知雜﹐以避擲甓之患。公深慕玄虛﹐朴素恬簡﹐病革﹐盥沐衣羽服﹐焚香端坐而逝﹐首不少欹。【此條今見玉壺淸話卷四。】

○王文正

上宣諭曰﹕『聞趙安仁在中書﹐絕不親事﹐每奏對﹐亦未嘗有一言﹐可罷之。』王文正公對曰﹕『趙安仁居常有體﹐凡有進擬﹐皆同列議定﹐方敢取旨。臣每見臨時變易於上前者﹐皆迎合陛下之意。安仁無異議﹐是有執守。』上曰﹕『能如此﹐朕不知也。卿可諭以委任之意﹐更令宣力。』公乃語趙﹐趙曰﹕『上誤有拔擢﹐以不才罷去﹐宜矣。使與眾人騁辧以合上意﹐安仁不敢爲也。』公喜曰﹕『吾適保安仁於上前﹐不誤知人矣。』

二

王文正公旦病﹐謁告不入﹐政府議知制誥盛度攺諫議大夫知開封府﹐上曰﹕『更問王某﹐如允當﹐入文書來。』中書座【活字本﹑明抄本並作『坐』。】聖語問公﹐公曰﹕『度必不樂此任。』政府召問之﹐度曰﹕『幸以文進﹐不願親吏事。』中書以度意聞上﹐上曰﹕『王某銓量才品﹐直是精當﹐必使人各得其所﹐向道須問王某。』度此命遂罷。

三

參知政事李公穆之子行簡﹐爲將作監丞﹐不復仕進﹐杜門燕居﹐有儒雅之舉。一日上召對賜坐﹐撫諭之﹐攺太子中允﹐賜錢三百萬。初令中使出召﹐不知居處﹐上曰﹕『去中書問王某。』時人方知公言之。【並名臣遺事。】

四

眞宗時﹐王文正旦爲相﹐賓客𨿽滿坐﹐無敢以私幹之者。旣退﹐且【涑水作『旦』。】察其可與言者﹐及素知名者﹐使吏問其居處。數月之後﹐召與語﹐從容久之﹐詢訪四方利病﹐或使疏其所言而獻之﹐觀其才之所長﹐密籍記其名。他日﹐其人復來﹐則謝絕不復見也。每有差除﹐旦先密疏三四人姓名請於上﹐上所用者﹐輙以筆點其首﹐同列皆莫之知。明日﹐於堂中議其事﹐同列爭欲有所引用﹐旦曰﹕『當用某人。』同列爭之﹐莫能得﹐及奏入﹐未嘗不獲可﹐同列𨿽疾之﹐莫能間也。丁謂數毀旦於上﹐上益親厚之。曹瑋久在秦州﹐累章求代﹐上問旦﹐【涑水有『誰可代瑋者旦』六字。】薦樞密直學士李及﹐上卽以及知秦州。眾議皆謂及𨿽謹厚﹐有行檢﹐非守邊之才﹐不足以繼瑋。楊億以眾言告旦﹐旦不答。及至秦州﹐將吏心亦輕之﹐會有屯駐禁軍白晝掣婦人銀釵於市﹐吏執以聞﹐及方坐觀書﹐召之使前﹐略加詰問﹐其人服罪﹐及不復下吏﹐亟命斬之﹐復觀書如故。將吏皆驚服﹐不日﹐聲譽達於京師﹐億聞之﹐復見旦﹐具道其事﹐謂旦曰﹕『向者﹐相公初用及﹐外廷之議﹐皆恐及不勝其任。今及材器乃如此﹐信乎相公知人之明也。』旦笑曰﹕『外廷之議﹐何其【涑水有『易』字。】得也﹗夫以禁軍戍邊﹐白晝爲盜於市﹐主將斬之﹐事之常也﹐烏足以爲異政乎﹖旦之用及者﹐其意非爲此也。夫以曹瑋知秦州七年﹐羌人詟服﹐邊境之事﹐瑋處之已盡其宜矣﹐使他人往﹐必矜其聰明﹐多所變置﹐變壞瑋之成績。旦所以用及者﹐但以及重厚﹐必能謹守瑋之規模而已矣。』億由是益服旦之識度。【涑水紀聞。】

宋朝事實類苑卷第五十七

●宋朝事實類苑卷第五十八

廣知博識﹝一﹞

◆廣知博識﹝一﹞

論地動儀

論取火

論正朔

論太平

蛇雉遺卵千年而爲蛟龍

見龍

氏族

記裏鼓

銅渾儀

魚尾鴟吻

磁石指南柏指西

金雞放赦

延州五城

石油墨

鹽南風

跳兔

螓

白雁謂之霜信

淤田

大陸

淮泗不入江

雁蕩山

乇羅島

朱輦國入貢撒殿

歲首畫鐘馗於門

雀舌茶牙

焦核荔枝

子方虫

養鷹鸇法謂之■﹝口木﹞漱

芋梗治蜂螫

油煎蛤蜊

烏腳溪

○論地動儀

地動儀﹐候地震之器也。續漢書﹕張衡﹐字平子﹐作此儀也。以精銅鑄之。其器員徑八尺﹐形似酒罇﹐中有都柱﹐傍行八道﹐施開發機。外有八龍﹐首銜銅丸﹐每龍作一蟾蜍﹐仰首張口而承之﹐機關巧制﹐皆在樽中。龍首以置九州島地分﹐如遇某分州地動﹐則龍銜之丸而墜蟾蜍口中﹐乃鏗然有聲﹐司候者占視之﹐知某州分地震也。嘗有丸落﹐久無奏報﹐未幾﹐隴右地震也。此法久亡﹐更無補續矣。又按張衡靈憲云﹕『元气剖判﹐淸濁異位﹐地定於內﹐而體於陰﹐地有九域山川﹐聖人始紀綱而後經緯也。春秋元命苞曰「天左旋﹐地右動也。」河圖云「地恆動不止﹐譬如人在大舟上﹐閉牖而坐﹐舟行﹐人之覺矣。」詳其地右動﹐非震也﹐旋行而動爾。人所不知者﹐若舟中不窺岸﹐閉牖而坐定﹐不知舟行矣。』張衡窮物理之極致焉﹐伺其右旋﹐地道壅塞之時﹐乃气淩此州之分﹐機關素輕﹐則爲之動焉。如人身中息气﹐晝夜從頭至足﹐周身一萬三千五百息﹐且會寸口。其或營行壅滯不通﹐行處便成癰癤瘡皰時﹐譬丸之落處也。故漢翼奉云﹕『人气尙逆﹐則感動天地。』天變見星气日蝕﹐地變見奇物震動﹐所以然者﹐陽用其精。陰陽之形﹐猶人之有五藏六體。五藏象天﹐六體象地﹐故藏病則气色發於面﹐體病則欠伸動於貌也。又易云﹕『天地之數五十有五﹐所以成變化﹐而行鬼神也。』或曰﹕『爲張衡﹐得以匠思﹐而作爲傳習乎﹖』通曰﹕『厥疑有三﹐必難盡驗也。一﹑如嶺表兼海中洲渚頻動﹐居人以爲常也。此儀可驗﹐則揚州之分﹐日日時時落丸也。二﹑張衡不教子孫﹐後無述焉。三﹑於國家無大利也﹐故不行於代矣。』

○論取火

古法用火﹐隨時不同﹐人免疫气矣。或曰﹕『火是壹气﹐豈同水有山井雨川不同耶﹖』通曰﹕『火以木爲母﹐母木有異故也。』周書月令﹐有攺火之文﹐終而復始也。鄒子曰﹕『春取楡柳之火﹐蓋食楡柳之火也。孟夏取棗杏之火﹐季夏取桑柘﹐秋取柞楢﹐冬取槐檀也。此乃四時五取也。』以季夏取桑柘﹐則益脾也。或曰﹕『古之取火﹐必以所利者何﹖』通曰﹕『火亦气也﹐久食此气﹐五藏疊休囚王相。是以春宜楡柳之气﹐至冬宜槐檀之气﹐則百疫【明抄本作『疾』。】不生。苟此道不行﹐人攖逆气﹐犯乎厲惡也。此攺火之法﹐豈可輕易﹖漢武置別火官令丞﹐專掌司四取火之事也。此五帝之世﹐設五行之官﹐火官之職﹐司四時五變之術﹐是以共工祝融爲火正焉。』或曰﹕『火之爲气﹐可堪食乎﹖』通曰﹕『火以熱爲气﹐人之食熱﹐豈非食乎﹖故易有水火旣濟﹐則水本寒﹐爲火之奪彌久﹐成熱矣。人利於熱﹐則或濟用焉。豈不見爇勞薪爲味﹐味必不正﹖若正﹐則荀公不別矣。』又有誤以巴豆木入爨﹐令人泄痢不止。其如幹糞臭艸炊爨﹐令物味惡是也。火官不得不重愼歟﹖昔並州之俗﹐爲介之推禁火﹐此疑古人托以鬼神爲名﹐得以盡禁﹐然後用鉆燧出之﹐得變新气也。並州之俗﹐又成太過﹐冷食斯久﹐民有餒死者。故魏明帝出罰令甚嚴﹐故止用舉爲並州刺史﹐移書介推止禁。三日後﹐國家鉆燧﹐賜羣臣火﹐沿之爲禮式焉。今大宋應乎火徳﹐若按法取之﹐則宜於淸明日賜百官﹐餘四時惟取食爾﹐供其太官禦膳用之﹐其利深博哉﹗

○論正朔

昔者﹐皇王受命﹐必攺正朔﹐示不相沿﹐而革人視聽之故。一曰天統﹐謂周以十一月建子爲正﹐天所【明抄本作『始』。】施之端也。二曰地統﹐謂商以十二月建丑爲正﹐地始化之端也。三曰人統﹐謂夏以十三月建寅爲正﹐人始成之端也。蓋王者法天地人﹐故曰三統也。觀古之三統﹐循環終始﹐文質不同﹐用捨有異﹐其如秦變周制﹐以十月建亥爲正﹐此三統之外﹐際三才外爲法﹐何耶﹖所以後代史家﹐謂爲閏秦者﹐猶十二月外加一月﹐歸余於終爾。漢髙祖得天下﹐以滅學坑儒之後﹐尙行秦制。至孝武帝﹐方用夏正﹐所以必用夏后氏之正者﹐故孔子曰﹕『行夏之時。』左傳﹕『夏數得天也。』至唐武后永昌元年﹐以十一月建子爲歲首﹐後復用夏正。肅宗上元元年﹐用建子爲正﹐三年還以今正月爲歲首矣。【並湘山野錄。以上三條﹐今本湘山野錄無﹐案其內容﹐與湘山體例不類﹐疑原本誤注。】

○論太平

帝王受命化成﹐乃登封岱﹐勒成頌﹐以紀太平之功焉。太平者﹐天下之人﹐家給民足﹐路無欲■﹝襄攵﹞﹐時康谷稔﹐物無疵厲﹐刑罰措置之謂也。故太階六符﹐相對而平正﹐乃曰太平也。唐太宗卽位﹐與羣臣議﹐爲行王道﹑霸道耶﹖有言宜行帝王道﹐封徳彜沮其議﹐帝王之道﹐行之遲效﹐請以霸道。魏﹑杜堅請行王道﹐數年之間﹐天下治。太宗曰﹕『恨封徳彜不見今日之太平也。』今聖上初卽位﹐以此紀年號﹐俾致其太平也。【贊寧要言。】

○蛇雉遺卵千年而爲蛟龍

唐陸■﹝亻垔﹞續水經嘗言﹐蛇雉遺卵於地﹐千年生而爲蛟龍屬。漢武帝元封中﹐潯陽浮江﹐親射蛟於江中﹐獲之﹐乃是也。其蛟出殼之日﹐害於一方﹐洪水飄蕩﹐吳人謂之發洪。余少時﹐嘗遊杭州西城之伊山﹐目擊此事。又晚春﹐忽茂艸中一雌雉飛起丈餘﹐翅翼零亂﹐又復入艸中﹐數四不絕﹐久而不出﹐余切怪之。薙艸往觀﹐果一巨蛇﹐雌雉蟠結糾纏﹐津沫狼藉﹐斯須雉驚而飛﹐蛇入艸﹐始驗■﹝亻垔﹞之說。【玉壺有『不誣』二字。玉壺淸話。】

○見龍

張洎使髙麗﹐方泛舟海中﹐因問舟人﹐龍可識乎﹖對曰﹕『常因雲起﹐多見垂尾於波瀾間﹐動搖舒縮﹐良久﹐雨大作﹐未嘗見其全體及頭角也。』洎因冠帶焚香﹐祝以見眞龍。時天淸霽﹐忽有龍見於水際﹐少頃漸多﹐以至彌望﹐矗然無數﹐洎甚震駭﹐良久而沒。【楊文公談苑。】

○氏族

士人以氏族相髙﹐𨿽從古有之﹐然未嘗著盛。自魏氏銓總人物﹐以氏族相髙﹐亦未專任門地。惟四夷則全以氏族爲貴賤﹐如天竺﹐以剎利﹑婆羅門二姓爲貴種﹐自餘皆爲庶姓﹐如毗捨﹑首陀是也。其下又有貧四﹐【『四』﹐明抄本作『四姓』。】如工巧純陀是也。其它諸國亦如是﹐國主大臣﹐各有種姓﹐苟非貴種﹐國人莫肯歸之。庶姓𨿽有勞能﹐亦自甘居大姓之下﹐至今如此。自後魏據中原﹐此俗遂盛行於中國﹐故有八氏十姓三十六族九十二姓。凡三世公者曰膏粱﹐有令僕者曰華腴﹐尙書領護而上者爲甲姓﹐九卿方伯者爲乙姓﹐散太常侍太中大夫者爲丙姓﹐吏部正員郎爲丁姓﹐得入者謂之四姓。其後遷易紛爭﹐莫能堅定﹐遂取前世仕籍﹐定以博陵崔﹑範陽盧﹑隴西李﹑滎陽鄭﹐爲甲族。唐髙宗時﹐又增太原王﹑淸河崔﹑趙郡李﹐通謂七姓。然地勢相傾﹐互相排詆﹐各自著書﹐盈編連簡﹐殆數十家﹐至於朝廷爲之置官譔定﹐而流習所徇﹐扇以成俗。𨿽國勢不能排奪﹐大率髙下五等﹐通有百家﹐皆謂之士族﹐此外悉爲庶姓﹐婚官皆不敢與百家齒。隴西李氏﹐乃皇族﹐亦自列在第三﹐其重族望如此。一等之內﹐又如崗頭盧﹑澤底李﹑土門崔﹑靖恭王之類﹐自爲鼎族。其俗至唐末﹐方漸衰息。

○記裏鼓

西京記云﹕『記裏鼓者﹐車上有二層﹐皆有木人﹐行一里﹐則下層擊鼓﹐行十里﹐上層擊鍾。其機法皆妙絕焉。』隋開皇九年平陳﹐得此車﹐唐得而用焉。金公亮重修此車。古制或云﹕『數﹐【明抄本作『記』。】里數也』﹐今皇朝蘇弼重修焉。

○銅渾儀

司天監銅渾儀﹐景徳中歷官韓顯符所造﹐依仿劉曜時孔挺﹑晁崇﹑斛蘭之法﹐始於簡略。天文院渾儀﹐皇佑中﹐冬官正舒易簡所造﹐乃用唐梁令瓚﹑僧一行之法﹐頗爲詳備﹐而失於難用。熙寧中﹐予更造渾【原誤作『澤』﹐據明抄本攺。】儀﹐並創爲玉壺浮漏銅表﹐皆置天文院﹐別設官領之。天文院舊銅儀﹐送朝服法物庫收藏﹐以備講求。

○魚尾鴟吻

漢以宮殿多災﹐術者言﹐天上有魚尾星﹐宜爲其象﹐冠於屋以禳之。今亦有。唐以來﹐寺觀舊殿宇﹐尙有爲飛魚形﹐尾指上者﹐不知何時易名爲鴟吻﹐狀亦不類魚尾。

○磁石指南柏指西

方家以磁石磨鍼鋒﹐則能指南﹐然常微偏東﹐不全南也。水浮多蕩搖﹐指爪及盌唇上﹐皆可爲之﹐運轉尢速﹐但堅滑易墜﹐不若縷懸爲最善。其法取新纊中獨繭縷﹐以芥子許蠟綴於鍼腰﹐無風處懸之﹐則鍼常指南。其中有磨而指北者﹐予家指南北者皆有之﹐磁石之指南﹐猶柏之指西﹐莫可原其理。

○金雞放赦

杜鎬言﹐肆赦樹金雞﹐不知起於何代。關東風俗傳云﹕『宋存【明抄本作『孝』。】王問司馬膺之後魏北齊赦日樹金雞事﹐膺之曰「按海中星占云﹕天雞星動﹐爲有赦。蓋王者以天雞爲度。」』隋書刑法志﹕『北齊赦日﹐令武庫設金雞及鼓於闕門右﹐撾鼓千聲﹐宣鼓建金雞。』或雲起於西涼呂光﹐未知孰是。究其旨﹐蓋西方主兌﹐兌爲澤。金【原作『今』﹐據明抄本攺。】者﹐巽之神﹐巽爲號令﹐故合是二物﹐制其形﹐揭於長竿﹐使眾人覩之也。【楊文公談苑。】

○延州五城

延州今有五城﹐說者以謂舊有東西二城﹐夾河對立。髙萬興典郡﹐始展南北東三關城。予因讀杜甫詩云﹕『五城何迢迢﹖迢迢隔河水。延州秦北戶﹐關防猶可倚。』乃知天寶中﹐已有五城矣。

○石油墨

鄜延境內有石油﹐舊說髙奴縣出脂水﹐卽此也。生於水際﹐沙石與泉水相雜﹐惘惘而出﹐士人以雉尾裛之﹐乃采入缶中﹐頗似淳漆﹐漆之如麻﹐但煙甚濃﹐所沾幄幕皆黑。予疑其煙可用﹐試掃其煤以爲墨﹐黑光如漆﹐松墨不及也﹐遂大爲之﹐其識文爲『延川石液』者是也。此物後必盛行於世﹐自予始爲之﹐蓋石油至多﹐生於地中無窮﹐不若松木有時而竭。今齊魯間﹐松林盡矣﹐漸至太行﹑京西﹑江南﹐松山太半皆童矣。造煤人蓋未知石煙之利也。石炭煙亦大墨人衣﹐予戲爲延州詩云﹕『二郎山下雪紛紛﹐旋艸窮廬學塞人。化盡素衣冬未老﹐石煙多似洛陽塵。』

○鹽南風

解州鹽澤之南﹐秋夏間多大風﹐謂之鹽南風。其勢發屋拔木﹐幾欲動地﹐然東與南皆不過中條﹐西不過席張鋪﹐北不過鳴條﹐縱廣止於數十里之間﹐解鹽不得此風不冰﹐蓋大鹵之气相感﹐莫知其然也。又汝南亦多大風﹐𨿽不及鹽南之厲﹐然亦甚於他處﹐不知緣何如此。或云自城北風穴山中出﹐今所謂風穴者﹐已夷矣﹐而汝南自若﹐了知非有穴也。方諺云﹕『汝州風﹐許州蔥』﹐其來素矣。

○跳兔

契丹北境有跳兔﹐形皆兔也﹐但前足才寸許﹐後足幾一尺﹐行則用後足跳﹐一躍數尺﹐止則蹶然僕地﹐生於契丹慶州之地大漠中。予使虜日﹐捕得數兔持歸﹐蓋爾雅所謂蟨也﹐亦曰蛩蛩巨驉也。

○螓

蟭蟟之小而綠色者﹐北人謂之螓﹐卽詩所謂螓首蛾眉者也。取其頂【原作『預』﹐據筆談攺。】深且方也。又閩人謂大蠅爲胡螓﹐亦螓之類也。

○白雁謂之霜信

北方有白雁﹐似雁而小﹐色白﹐秋深則來。白雁至﹐則霜降﹐河北人謂之霜信。杜甫詩云﹕『故國霜前白雁來』﹐卽此也。

○淤田

熙寧中﹐初行淤田法﹐論者以謂史記所載﹐涇水一斛﹐其泥數斗﹐且糞且漑﹐長我禾黍。所謂糞﹐卽淤也。予出使至宿州﹐得一石碑﹐乃唐人鑿六門﹐發汴水以淤下澤﹐民獲其利﹐刻石以頌刺史之功。則淤田之法﹐其來蓋久矣。

○大陸

予奉使河北﹐邊太行西北﹐山崖之間﹐往往銜【明抄本作『遇』。】螺蚌殼及石子如鳥卵者﹐橫亙石壁如帶﹐此乃昔之海濱。今東距海已近千里﹐所謂大陸者﹐皆濁泥所湮耳。堯殛鯀於羽山﹐舊說在東海中﹐今乃在平陸。凡大海﹐漳水﹑滹沱﹑涿水﹑桑幹之類﹐悉是濁流﹐今關陜以西﹐水行地中﹐不減百餘尺﹐其泥歲東流﹐皆爲大陸之土﹐此理必然。

○淮泗不入江

唐李翺爲來南錄云﹕『自淮沿流至於髙郵﹐乃溯至於江。』孟子所謂『決汝漢﹐排淮泗﹐而注之江』﹐則淮泗固嘗入江矣。此乃禹之舊迹也。熙寧中﹐曾遣使按圖求之﹐故道宛然﹐但江淮已深﹐其流無復能至髙郵耳。

○雁蕩山

溫州雁蕩山﹐天下奇秀﹐然自古圖牒﹐未嘗有言者。祥符中﹐因造玉淸宮﹐伐山取材﹐方有人見之﹐此時尙未有名。按西域書﹐阿羅漢諾矩羅居震旦東南大海際﹐雁蕩山芙蓉峯龍湫。唐僧貫休爲諾矩羅贊﹐有『雁蕩經行雲漠漠﹐龍湫宴坐雨蒙蒙』之句。此山南有芙蓉峯﹐下有芙蓉驛﹐前瞰大海﹐然未知雁蕩龍湫所在。後因伐木﹐始見此山。山頂有大池﹐相傳以爲雁蕩﹐下有二潭水﹐以爲龍湫。又有經行峽﹑宴坐峯﹐皆後人以貫休詩名之也。謝靈運永嘉守﹐凡永嘉山水﹐遊歷殆徧﹐獨不言此山﹐蓋當時未有雁蕩之名。予觀雁蕩諸峯﹐皆峭拔崄怪﹐上聳千尺﹐穹崖巨谷﹐不類他山﹐皆包在諸谷中。自嶺外望之﹐都無所見﹐至谷中﹐則森然幹霄﹐原其理﹐當是爲谷中大水沖激﹐沙土盡去﹐惟巨石巋然挺立耳。如大小龍湫﹑水簾﹑初月谷之類﹐皆是水鑿【音漕】之穴﹐自下望之﹐則髙巖峭壁﹔從上觀之﹐適與地平﹐以至諸峯之頂﹐亦低於山頂之地面。世間溝壑中﹐水鑿之處﹐皆有植土龕巖﹐亦此類耳。今成臯﹑陜西大天澗中﹐立土動及百尺﹐迥然【原作『燃』﹐據明抄本攺。】聳立﹐亦雁蕩具體而微者﹐但此土彼石耳。旣非挺出地上﹐則爲深谷林莽所蔽﹐故古人未見﹐靈運所不至﹐理不足怪也。

○乇羅島

嘉佑中﹐蘇州昆山縣海上有一船桅折﹐風飄抵岸。船中有三十餘人﹐皆衣冠如唐人﹐系紅鞓角帶﹐短皂布衫﹐見人皆慟哭﹐語言不可曉。試令書字﹐字亦不可讀﹐行則相綴如雁行﹐久之﹐自出一書示人﹐乃唐天佑中告授乇羅島首領陪戎副尉制。又有一書﹐乃是上髙麗狀﹐亦稱乇羅島﹐蓋用漢字﹐蓋東夷之臣屬髙麗者。舡中有諸谷﹐惟麻子大如蓮的﹐蘇人種之﹐初歲亦如蓮的﹐次年漸小﹐數年後﹐只如中國麻子。時贊善大夫韓正彥知昆山縣事﹐召其人﹐犒以酒食﹐食罷﹐以手捧首而■﹝馬展﹞﹐意若歡感。正彥使人爲其治桅﹐桅舊植舡木上﹐不可動﹐工人爲之造轉軸﹐教其起倒之法﹐其人又喜﹐復捧首而■﹝馬展﹞。

○朱輦國入貢撒殿

熙寧中﹐朱輦國使人入貢﹐乞依本國俗撒殿﹐詔從之。使人以金盤貯珠﹐跪捧於殿檻之間﹐以金蓮花酌珠﹐向禦座撒之﹐謂之撒殿﹐乃其國至敬之禮也。朝退﹐有司掃徹得珠十餘兩﹐分賜是日侍殿合門授副內臣。

○歲首畫鐘馗於門

歲首畫鐘馗於門﹐不知起自何時。皇佑中﹐金陵發一冢﹐有石志﹐乃宋宗愨母鄭夫人﹐宗愨有妹名鐘馗﹐則知鐘馗之設亦遠。

○雀舌茶牙

茶牙﹐古人謂之雀舌麥顆﹐言其至嫩也。今茶之美者﹐其質素良﹐而所植之木又美﹐則新牙一發﹐便長寸餘﹐其細如鍼。惟牙長爲上品﹐以其質漧土力﹐皆有餘故也。如雀舌麥顆者﹐極下材耳﹐乃北人不諳﹐誤爲品題。予山居﹐有茶侖﹐嘗茶詩云﹕『誰把嫩香名雀舌﹖定來北客未曾嘗﹐不知靈艸天然異﹐一夜風吹一寸長。』

○焦核荔枝

閩中荔枝﹐核有小如丁香者﹐多肉而甘﹐土人亦能爲之。取荔枝木﹐去其宗根﹐仍火燔令焦﹐復種之﹐以大石抵其根﹐但令傍根不得生﹐其核乃小﹐種之不復牙。正如六畜去勢﹐則多肉而不復有子耳。

○子方虫

元丰中﹐慶州界生子方虫﹐方爲秋田之害。忽有一虫生﹐如土中狗蠍﹐其喙有鉗﹐千萬蔽地﹐遇子方虫則以鉗搏之﹐悉爲兩段。旬日﹐子方皆盡﹐歲以大穰﹐其虫舊曾有之﹐土人謂之旁不肯。

○養鷹鸇【『鸇』字原脫﹐據明抄本﹑活字本補。】法謂之■﹝口木﹞漱

養鷹鸇者﹐其類相語謂之■﹝口木﹞漱﹐【■﹝口木﹞音以反。】三館書有■﹝口木﹞漱三卷﹐皆養鷹鸇法度及醫療之術。

○芋梗治蜂螫

處士劉易﹐隱居王屋山﹐嘗於齋中見一大蜂﹐罥於蛛网﹐蛛搏之﹐爲蜂所螫﹐墜地。俄頃﹐蛛鼓腹欲裂﹐徐徐行入艸﹐蛛嚙芋梗微破﹐以瘡就嚙處磨之﹐良久﹐腹漸消﹐輕躁如故。自後﹐人有爲蜂螫者﹐按芋梗傅之則愈。

○油煎蛤蜊

宋明帝好食蜜漬鱁鮧﹐一食數升﹐鱁鮧乃今之烏鱡腹也﹐如何以蜜漬食之﹖大業中﹐吳郡貢蜜蟹二千頭﹐蜜擁劍四甕。又何嗣嗜糖蟹。大底南人嗜咸﹐北人嗜甘﹐魚蟹加糖蜜﹐蓋便於北俗也。如今之北方人﹐喜用麻油煎物﹐不問何物﹐皆用油煎。慶曆中﹐羣學士會於玉堂﹐使人置得生蛤蜊一簣﹐令饔人烹之。久且不至﹐客訝之﹐使人檢視﹐則曰煎之已焦黑﹐而尙未爛﹐坐客莫不大笑。予嘗過親家﹐設饌﹐有油煎法魚﹐鱗鬣虯然﹐無下筯處﹐主人則捧而橫嚙﹐終不能咀嚼而罷。

○烏腳溪

漳州界有一水﹐號烏腳溪﹐涉者足皆如墨﹐數十里間﹐水皆不可飲﹐飲則病瘴﹐行人皆載水自隨。梅龍圖公儀官州縣時﹐公牒至漳州﹐素多病﹐預憂瘴癘爲害。至烏腳溪﹐使數人肩荷之﹐以物蒙身﹐恐爲毒水所沾﹐兢惕過甚﹐睢盱矍鑠﹐忽墜水中﹐至於沒頂。乃出之﹐黑體黑如昆侖﹐自謂必死﹐然自此宿病盡除﹐頓覺康健﹐無復昔之羸瘵﹐又不知何也﹖【並筆談。】

宋朝事實類苑卷第五十八●宋朝事實類苑卷第五十九

廣知博識﹝二﹞

◆廣知博識﹝二﹞

北嶽

海子園

雨盤治鹽井

■﹝矛暴﹞槊

字學

百藥枕

濕紙化爲菌

疥有五徳

皂莢壞鐵

葉縣石刻

熊館

愼火木

末厥

何樓

瓚

音韻之學

杜子美

邵謁詩

僧贊寧

能萬卷

錢昱

杜文正

楊文舉

陶尙書

竇仁惠

胡祕監

韓溥

王貽孫

劉吉

○北嶽

北嶽常山﹐今謂之大茂山者是也﹐半屬契丹﹐以大茂山分脊爲界。嶽祠舊在山下﹐石晉之後﹐稍遷近裏﹐今其地謂之神棚﹐今祠乃在曲陽。祠北有望嶽亭﹐新晴气淸﹐則望見大茂。祠中多唐人故碑﹐殿前一亭﹐中有李克用題名云﹕『太原河東節度使李克用﹐親領步騎五十萬﹐問罪幽陵﹐回師自飛狐路﹐卻歸雁門。』今飛狐路在茂之西﹐自銀冶寨北出倒馬關﹐度虜界﹐卻自石門子﹑冷水鋪﹐入缾形﹑梅回兩寨之間﹐至代州。今此路已不通﹐惟北寨西出承天關路﹐可至河東﹐然路極峭狹。太平興國中﹐車駕自太原移幸常山﹐乃由土門路﹐至今有行宮在。

○海子園

鎭陽池苑之盛﹐冠於諸鎭﹐乃王鎔時海子園也。鎔嘗館李正威於此﹐亭館尙是舊物﹐皆甚壯麗。鎭人喜大言﹐矜大其池﹐謂之潭園﹐蓋不知昔嘗謂之海子矣。中山人常好與鎭人相雌雄﹐中山城北園中亦有大池﹐遂謂之海子﹐以壓鎭之潭園。予熙寧中﹐奉使鎭定﹐時薛師正爲定帥﹐乃與之同議﹐展海子直抵西城中山王冢﹐悉爲稻田。引新河水注之﹐淸波彌漫數里﹐頗類江鄕矣。【並筆談。】

○雨盤治鹽井

陵州鹽井﹐深五百餘尺﹐皆石也。上下甚寬廣﹐獨中間稍狹﹐謂之杖鼓腰。舊自井底用柏木爲幹﹐上出井口﹐自木幹垂綆而下﹐方能至水。井側設大車絞之﹐歲久﹐井幹摧敗﹐屢欲新之﹐而井中陰气襲人﹐入者輙死﹐無緣措手﹐惟候有雨入井﹐則陰气隨雨而下﹐稍可施功﹐雨晴復止。後有人以一木盤滿中貯水﹐盤底爲小竅﹐釃水一如雨點﹐設於井上﹐謂之雨盤。令水下終日不絕﹐如此數月﹐井幹爲之一新﹐而陵井之利復舊。

○■﹝矛暴﹞槊

宣獻宋公著鹵簿記﹐至■﹝矛暴﹞槊﹐不能得其始﹐徧問諸儒﹐無知者。予後十餘年方始得其義﹐故顏之推說云﹕『江左有瓝槊﹐以首大如瓝﹐故云。』

○字學

唐末﹐文籍亡散﹐諸儒不知字學﹐江南惟徐鉉﹑徐鍇﹐中朝郭恕先﹐此三人﹐信其博也。鍇爲說文系傳﹐恕先作汗簡﹑佩觿。時蜀有林氏作小說﹐然狹於徐﹑郭。太宗朝﹐句中正亦頗畱意。予頃請刻篆楷二體九經於國學﹐予友髙敏之笑之。

二

李陽冰深於篆隸﹐而名作冰【音凝。】故參政王公堯臣但讀冰字曰陽凝。元義惟陽冰有不冶之語。

三

周大臣王朴﹐名朴【平豆反。】而自謂朴。案說文﹐朴無朴音﹐俗以朴爲朴耳。

四

唐玄宗攺尙書古文作今字﹐學者始不識古文。予見祕閣學士校書﹐有乩【音稽。】古字以墨點其處﹐曰疑。【已上見景文公筆記。】

○百藥枕

益州有藥市期﹐以七月七日﹐四遠皆集﹐其藥物多﹐品甚眾﹐凡三日而罷﹐好事者多市取之。淳化中﹐【原作『之』﹐據明抄本攺。】有右正言崔邁﹐任峽路轉運﹐邁苦多病﹐素有柏枕﹐方令賫萬錢﹐徧市藥百餘品﹐各少取置柏枕中﹐周環鉆穴以徹其气。臥數月﹐得癩病﹐眉須盡落﹐投江水死。說者以爲藥力燻發骨節間疾气。

○濕紙化爲菌

錢若水言﹐壬午年洛中大水﹐室廬多污瀦。太師之第﹐屋木有存者﹐視書屋牀榻尙在﹐無復捲冊﹐悉化爲菌﹐熟視尙有墨痕文字﹐若可識﹐蓋楮之變也。【並楊公談苑。】

○疥有五徳

世言疥有五徳﹐不上面﹐仁也﹔喜傳於人﹐義也﹔令人叉手揩擦﹐禮也﹔生指鏬骨節間﹐智也﹔癢必以時﹐信也。予嘗患此﹐自十一歲至十九歲方愈。今六十有六復患﹐知五徳爲最詳﹐故錄之。

○皂莢壞鐵

鐵碪以鍛金銀﹐𨿽百十年不壞﹐以椎皂莢﹐則一夕破碎。鞭以箠馬﹐則愈久而愈潤澤堅韌﹐以擊貓﹐則隨節折裂矣。【並東齋記事。】

○葉縣石刻

汝州葉縣大井涸﹐忽有一石﹐上刻四句云﹕『葉邑之陰﹐汝海之東﹐玆有國寶﹐永藏其中。』葉人大惑﹐謂之神石﹐寘於縣祠中﹐享禱日盛。貪夫至有浚井掘田﹐願求國寶者﹐累歲未已。忽一客因遊仙鳧觀北極殿﹐有一礎爲柱所壓﹐柱稜外鐫四句﹐猶可見﹐曰﹕『賦世永算﹐享國巨庸。子賢而嗣﹐命考而終。』其客徐以廟中神石之句合之﹐其韻頗協﹐量之復長短無差。白邑宰﹐取其礎觀﹐乃唐開成中一中郎將墓志銘爾。安礎時﹐欲取其方﹐因裁去餘石﹐棄井中﹐後得之﹐遂惑焉。【湘山野錄。】

○熊館

山民云﹕熊於山中﹐行數千里﹐悉有跧伏之所﹐必在石巗枯木中﹐山民謂之熊館。惟虎出百里外﹐則迷失道路。

○愼火木

酉陽雜俎云﹕『廣州有愼火木﹐大三四圍。愼火﹐本艸一名景天﹐俗亦名護火﹐多以盆缶植之﹐置屋上﹐其花紅白細錯如錦。』予嘗兩至番禺﹐段成式所謂愼火﹐乃烽火木耳﹐又名龍骨。其榦葉若愼火﹐斷之有白汁﹐著人肌膚﹐遂成瘡痏。亦無花﹐蓋不識者誤傳也。【並倦遊雜錄。】

○末厥

歐陽尙書記陶尙書詩語『末厥兵』﹐不曉其義。予謂今人呼禿尾狗爲厥尾﹐衣之短後者亦呼曰厥﹐然則此兵正謂其末賤爾。但今人不以末厥相連言之﹐其義則是也。不然﹐亦不可以對卑凡字。

○何樓

世人語虛僞者爲何樓﹐似是污濫之稱﹐其實不然。國初﹐京師有何家樓﹐其下賣物皆污濫者﹐故人以此目之。今樓已廢﹐語猶相傳。俳優人言河市樂﹐說者謂起石駙馬在南都﹐其家樂甚盛﹐詆誚南河市中樂人﹐故得此名。其實不然﹐唐元和燕吳行記﹐其中已有河市字﹐大都是不隸名軍中﹐在河市者﹐散樂名也。

○瓚

又人謂事之陳久爲瓚。本緣五代時﹐有馬瓚者﹐爲便幕官﹐其人魯戇﹐有所聞見﹐它人已厭熟﹐而已甫以爲新奇而道之。故時人見有似者﹐輙號馬瓚云。【劉貢父詩話。】

○音韻之學

音韻之學﹐自沈約爲四聲﹐及天竺梵學入中國﹐其術漸密。觀古人諧聲﹐有不可解者﹐如玖字﹑有字多與李字協用﹐慶字﹑正字多與章字﹑平字協用。詩﹕『或羣或友﹐以燕天子』﹐『彼畱之子﹐貽我佩玖』﹐『投我以木李﹐報之以瓊玖』﹐『終三十里﹐十千維耦』﹐『自今而後﹐歲其我有﹐君子有谷﹐貽爾孫子』﹐『陟降左右﹐令聞不已』﹐『膳夫左右﹐無不能止』﹐『魚麗於罶﹐鰋鯉﹐君子有酒﹐旨且有』﹐如此極多。又如『孝孫有慶﹐萬壽無疆』﹐『黍稷稻粱﹐農夫之慶』﹐『維有其章矣﹐是以有慶矣』﹐『則篤其慶﹐載錫之光』﹐『我田旣臧﹐農夫之慶』﹐『萬舞洋洋﹐孝孫有慶。』易云﹕『西南得朋﹐乃與類行。東北喪朋﹐乃終有慶。』『積善之家﹐必有餘慶。積不善之家﹐必有餘殃。』班固東都賦﹕『彰皇徳兮侔成周﹐永延長兮膺天慶。』如此亦多﹐今廣韻中慶一音卿﹐然如詩之『未見君子﹐憂心怲怲﹐旣見君子﹐庶幾式臧。』『誰秉國成﹐卒勞百姓﹐我王不寧﹐覆怨其正。』亦是柄正與寧平協用﹐不止慶而已﹐恐別有理。【筆談。】

二

豩字呼關切﹐頑也﹐當在山字韻。劉夢得有『杯前膽不豩』﹐趙勰有『吞船酒膽豩』之句﹐而禮部韻不收﹐唐韻亦無﹐何也﹖【漢臯詩話。】

今之姓胥姓雍者﹐皆平聲﹐春秋胥臣﹐漢雍齒﹐唐雍陶﹐皆是也。蜀中作上聲去聲呼之﹐蓋蜀人率以平爲去。【出筆談。】

○杜子美

杜子美和裴迪早梅詩﹐有『還如何遜在揚州』之句﹐注云﹕『梁史何遜傳﹐不見揚州事。』蓋遜早梅詩云﹕『兔園摽物序﹐驚時最是梅。衝霜當路發﹐映雪擬寒開。枝橫卻月觀﹐花遶淩風臺。知應早人落﹐故逐上春來。』【漢臯詩話。】

二

老杜云﹕『長鑱長鑱白木柄﹐我生托子以爲命。黃獨無苗山雪盛﹐短衣數挽不揜脛。』往時儒者不解黃獨是何﹐本艸赭魁注﹕『黃獨﹐肉白皮黃﹐巴漢人蒸食之﹐江東謂之土芋。』余求之江西﹐謂之土卵﹐煮食之﹐類芋魁云。【後山居士詩話。】

三

往年﹐有人於洞庭湖中得一石﹐刻一詩云﹕『蛟室圍靑艸﹐龍堆隱白沙。護江蟠古木﹐迎棹舞神雅。破浪南風正﹐收帆畏日斜。雲山千萬疊﹐底處上仙槎﹖』或持問諸作者﹐云﹕『此老杜詩也。』近有管城士大夫家藏唐本題杜東美一卷﹐皆子美詩。其中一首云﹕『惠二還東溪﹐因置一送﹕「惠子曰魚瘦﹐歸溪惟病身。黃天無老眼﹐空谷滯斯人。崖蜜松花熟﹐山杯竹葉春。柴門了無事﹐黃綺未稱臣。」』今子美集中所無。而用字亦多不同﹐如『故園楊柳今搖落﹐何得愁中曲盡生﹖』作『卻盡生』﹐意味遠矣。

○邵謁詩

余亡友李秉彜徳叟嘗爲余曰﹕『家藏唐邵謁詩八十篇﹐甚工。謁選於吏部﹐部中牓此詩曰「有能過此者﹐當先注官。」眾無間言。如李太白雲﹕「今人不見古時月﹐今月曾經照古人」﹐世以爲工矣。謁詩云「不知天上月﹐曾照幾多人﹖」造語尢更省力﹐余欲借傳﹐因循不果。』此事不載於唐書﹐野史小說中皆未嘗見之。唐文藝傳中有邵悅﹐無邵謁也。【李希聲詩話。】

○僧贊寧

僧【湘錄作『僧錄』。】贊寧有文學﹐洞古博物﹐著書數百卷﹐王元之禹偁﹑徐騎省鉉疑則就質焉﹐二公皆拜之。柳仲塗開因曰﹕『余頃守維揚郡﹐堂後菜圃﹐才雨陰則靑焰夕起﹐觸近則散﹐何耶﹖』寧曰﹕『此燐【力振切】火也﹐兵戰血或牛羊馬血﹐著地則凝結﹐遂爲此气﹐𨿽千載不散。』柳遽拜之曰﹕『掘之﹐皆斷鏘折鏃﹐乃古戰地也。』因贈以詩﹐中有『空門今日見張華』之句。

二

江南徐諤知【『徐諤知』﹐湘錄作『徐知諤爲』四字。】潤州﹐節度使溫之少子也。美姿度﹐喜蓄奇玩。蠻商得一鳳頭﹐乃飛禽之枯首也。彩翠奪目﹐朱冠紺毛﹐金嘴如生﹐正類大雄鷄。廣五寸﹐其腦平正﹐可爲枕。諤償錢五十萬。又得畫牛一軸﹐晝嚙艸欄外﹐夜則歸臥欄中。諤獻後主煜﹐煜持貢闕下﹐太宗張后苑﹐以示羣臣﹐俱無知者。惟僧錄贊寧曰﹕『南倭【烏和切】海水或減﹐則灘磧微露﹐倭人拾方諸蚌﹐臘【湘錄作『胎』。】中有餘淚數滴者﹐得之和色﹐著物則晝隱而夜顯。淚兼【『淚兼』﹐湘錄作『沃焦』。】山時﹐或風燒飄擊﹐忽有石落海岸﹐得之﹐滴水磨色染物﹐則晝顯而夜晦。』諸學士皆以爲無稽﹐寧白見張騫海外異記﹐後杜鎬檢三館書目﹐果見於六朝舊本書中載之。【並湘山野錄。】

三

徐常侍鉉仕江南日﹐嘗直澄心堂﹐每襆被入直﹐至飛虹橋﹐馬輙【玉壺作『畱』。】不進﹐裂鞍斷轡﹐箠之流血﹐掣韁卻立。鉉貽【玉壺作『寓』。】書於余杭【玉壺作『杭州』。】沙門贊寧﹐答云﹕『下必有海馬骨﹐水火俱不能毀﹐惟漚以腐糟﹐隨毀者乃是。』鉉斸之﹐去土丈餘﹐果得巨獸骨﹐上脛可長五尺﹐膝而下長三尺﹐腦骨若段柱﹐積薪焚﹐三日不動﹐以腐糟才漚之﹐遂爛焉。【楊文公談苑。此條今見玉壺淸話卷十。】

○能萬卷

余杭能萬卷者﹐浮圖之眞儒﹐介然持古人風節﹐有奧學﹐著典類一百二十卷。天禧中﹐祕館求書﹐王冀公欽若時請附焉。冀公尢【原作『左』﹐據明抄本及湘錄攺。】所禮重﹐其居延慶寺﹐在大慈塢﹐時儒皆抱經授業。師居嘗喜閱唐韻﹐諸生常竊笑﹐一日出題於法堂曰﹕楓爲虎魄賦﹐其韻曰﹕『脂入於地﹐千載成虎魄。』諸生皆不諭﹐固請之﹐不悅。凡月餘﹐檢經史殆百家﹐會聚小說﹐俱無見者﹐閣筆以聽教。師曰﹕『聞諸君笑老僧酷嗜唐韻﹐玆事止在東字韻第二板﹐請詳閱。』諸生檢之﹐果載楓字﹐注中云﹕『黃帝殺蚩尢﹐棄其桎梏﹐變爲楓木﹐脂入地﹐千年化爲虎珀。』後諸生始敬此書。又有云﹕『松液入地爲虎魄者﹐唐李嶠詩詠魄詩有﹕「曾爲老茯苓﹐本是寒松液。蚊蚋滿其中﹐千年猶可覿」之句。』未知孰是﹖余頃見虎魄中蚊蚋數枚﹐凝結在內﹐信嶠詩不誣。【湘山野錄。】

○錢昱

錢昱﹐忠獻王佐長子也﹐讀書彊記﹐在故國﹐與贊寧僧錄疊舉竹數束﹐得一事抽一條﹐昱得百餘條﹐寧倍之。昱著竹譜三卷﹐寧著筍譜十卷。昱輕便美秀﹐太祖受禪﹐伯父俶遣持貢入閣﹐賜後苑宴射。時江南使者已先中的﹐令昱解之﹐應弦而中﹐賜玉帶旌賞之。歸朝﹐願以刺史求試﹐乞換臺閣﹐送學士院試制誥三篇﹐格在優等﹐攺祕書監。尢善書牘﹐太宗取閱﹐深愛之﹐謂左右曰﹕『諸錢筆札﹐多學浙僧亞棲書﹐體格浮軟﹐其失仍俗﹐獨此兒不類。』以禦書金花扇及行艸寫急就章賜之。後南郊﹐當增秩﹐上曰﹕『丞卽徳星象﹐昱王孫也﹐操檢無守﹐不宜應之。』授郢團﹐蓋愼惜名器也。

○杜文正

長安一巨冢壞﹐得古銅鼎﹐狀方而四足﹐古文十六字﹐人莫之曉。命句中正辧其篆﹐曰﹕『此鳥迹文也。其詞曰「太王遷洛﹐岐酆錫公﹐秦之幽宮﹐鼎藏於中。」』命杜鎬考其事﹐曰﹕『武王克殷﹐都於酆鎬﹐以雍州爲王畿。及平王東遷洛邑﹐以岐酆之地﹐賜秦哀【玉壺作『襄』。下同。】公﹐篆曰「岐酆錫公」﹐必秦哀之墓也。』後耕人果得折丰碑刻云﹕『秦哀公墓。』中正有字學﹐篆隸行艸盡精﹐與徐鉉校定說文又同。

○楊文舉

吳楊文舉撰雍熙廣韻﹐遂直館篆﹐太宗神主藏太室西壁﹐及篆謚寶﹐遂賜金紫。益州華陽人也。

○陶尙書

幹徳三年再郊﹐範魯公質爲大禮使﹐以鹵簿靑油隊舊有甲騎﹐盡取於武庫﹐磨鏗堅厚﹐精明可畏﹐於禮容有所不順。陶谷尙書爲禮儀使﹐出意蕝之﹐以靑緣盡【『緣盡』﹐明抄本及玉壺並作『綠畫』。】黃絕爲甲紋﹐靑布裹之。綠【明抄本作『緣』。】靑絕爲下裙﹐絳皮爲絡﹐長短至膝﹐如【玉壺作『加』。】珂紋﹐銅鈴遶前膺及後秋﹐至今用焉。谷本姓唐﹐避晉祖諱﹐易之。明博該敏﹐尢工歷象﹐時僞晉虜勢方熾﹐謂所親曰﹕『五星數夜連珠於西南﹐已累累大明﹐吾輩無左衽之憂﹐有眞主已在漢地。觀虜帳騰蛇气纏之﹐虜主必不歸國。』未幾﹐徳光薨於漢。又孛東起﹐芒侵於北﹐谷【原作『谷』﹐據玉壺攺。】曰﹕『胡雛非久﹐自相吞噬﹐安能亂華﹖』後皆盡然。

○竇仁惠

竇禹鈞生五子﹐儀﹑儼﹑偁﹑偘【玉壺作『儀儼侃偁僖』】等相繼登科﹐馮瀛王贈禹鈞詩﹐有『靈椿一樹老﹐丹桂五枝芳』﹐時號【玉壺有『竇氏』二字。】五龍。昆仲材業﹐儀﹑儼尢著﹐儀爲禮部侍郎﹐太祖欲相之﹐趙韓王自寡學﹐忌儀該博﹐亟引薛居正參大政﹐以塞之。弟儼﹐素蘊大【玉壺作『文』。】學﹐爲周世宗所重。判太常寺﹐校管鑰鍾磬﹐辧淸濁上下之數﹐分律呂還相之法﹐去京房淸宮一筦調之﹐二年方合天【玉壺作『大』。】律。又善樂章﹐凡三【明抄本及活字本均作『二』。】弦之阮﹐【『阮』玉壺作『通』。】七弦之琴﹐十三弦之箏﹐二十五弦之瑟﹐三漏之鑰﹐七漏之笛﹐八漏之篪﹐十七管之笙﹐二十三筦之簫﹐皆立譜調﹐按通而合之﹐器𨿽異而均和不差﹐編於歷代樂章之後﹐目曰『大周正樂譜』﹐樂寺掌之﹐依文教習。尢善推步星歷﹐與盧多遜﹑楊徽之同在諫垣﹐預謂二公曰﹕『丁卯歲﹐五星當連珠於奎﹐奎主文﹐又在魯分﹐自此天下始太平﹐二拾遺必見之﹐老夫不與也。』果至幹徳丁卯歲﹐五星連珠於奎。太宗時﹐鎭兗海。【以下十二字玉壺作『其明博如此』五字。】致仕於家﹐八十三終﹐謚仁惠公。【玉壺淸話。】

二

太祖欲攺元﹐謂宰相等曰﹕『今攺年號﹐須古來未有者。』時宰相以干徳爲請﹐且言前代所無。三年正月平蜀﹐蜀宮人有入掖庭者﹐太祖因閱其奩具﹐得鑑背字云﹕『幹徳四年鑄。』大驚曰﹕『安得四年所鑄乎﹖』出鑑以示宰相﹐皆不能對﹐乃召學士陶谷﹑竇儀﹐奏曰﹕『蜀少主曾有此號﹐鑑必蜀中所鑄。』太祖大喜﹐因嘆曰﹕『作宰相須是讀書人。』自是大重儒臣矣。【劉貢父詩話。】

○胡祕監

夏英公鎭襄陽﹐遇大赦﹐賜酺宴﹐【原作『寔』﹐據明抄本及湘錄攺。】致仕髙年﹐各賜束帛。時胡大監旦瞽廢在襄﹐英公依詔旨﹐選精縑十疋贈之。胡得縑﹐以手捫之﹐笑曰﹕『寄語舍人﹐何寡聞至此﹖奉還五疋﹐請檢韓詩外傳及服虔賈誼諸儒所解「束帛戔戔﹐賁於丘園」之義﹐自可見證。』英公檢之﹐果見三代束帛束脩之制﹐若束脩則十挺之脯﹐其寔一束也。若束帛則捲其帛【湘錄有『屈』字。】爲二端﹐五疋遂見十端﹐表王者屈折於隱淪之道也。夏亦少沮。【湘山野錄。】

二

楊庶幾孜言﹐胡祕監旦退居襄陽﹐鑱大硯以著漢春秋﹐書成﹐瘞其硯。每聞大臣名士薨卒﹐必作傳以紀其善惡﹐然世不傳。【明抄本有『揚』字。】庶幾亦有所述。【春明退朝錄。】

○韓溥

韓溥﹐長安人﹐唐相休之裔孫。博學﹐善持論﹐詳練臺閣故事﹐多知唐朝氏族﹐與人談﹐亹亹可聽﹐號爲近世肉【明抄本作『內』。】譜。

○王貽孫

王貽孫﹐字象賢﹐溥之子。太祖嘗問趙普﹐拜禮何以男子跪﹐婦人不跪。徧問禮官﹐無有知者﹐貽孫曰﹕『古詩云「長跪問故夫」﹐卽婦人古亦跪也。唐天后朝始拜而不跪。』普問其所出﹐對大和中﹐幽州從事張建章渤海國記。以溥藏書萬卷﹐貽孫徧覽之。【範蜀公蒙求。】

○劉吉

劉吉護治京東河決﹐時張去華任轉運使﹐巡視河上﹐方會食﹐坐客數十人﹐鱠鯉爲饌。去華顧謂四坐曰﹕『南人住水鄕﹐多以魚爲食﹐殊不厭其腥也。』意若輕鄙南土﹐吉奮然對曰﹕『運使舉進士狀元﹐曾不讀書﹐何自彰其寡學﹖尙書﹕「禹決九川﹐有魚鱉﹐使民鮮食﹐淮夷蠙珠曁魚。」易﹐姤之九二﹕「庖有魚」﹐又下系「庖犧氏以畋以漁﹐蓋取諸離。」周官﹐人﹕「掌以時獻﹐爲梁辧魚物﹐供王膳羞。」詩載嘉魚﹑魚藻﹑九罭之篇﹐小雅云「炰鱉膾鯉」﹐張仲孝友國風雲﹕「豈其食魚﹐必河之魴﹖」又曰「誰能烹魚﹖漑之釜鬵。」戴記云「小潦降﹐不獻魚鱉。不中殺﹐不鬻於市。居山者﹐不以魚鱉爲禮。」「三月﹐天子乘舟﹐薦鮪於寢廟。孟秋﹐天子食稻與魚。又食魚者﹐去乙。」孔子﹐魯人﹐云「魚餒不食。」趙盾﹐晉人﹐魚飱。田文﹐齊人﹐其上客皆食有魚。子產﹐鄭人﹐而人獻生魚。子公﹐亦鄭人﹐解黿染指於鼎。公父文伯﹐魯人﹐羞鱉致客﹐怒而出。大舜漁於雷澤﹐呂望釣於渭濱﹐又何必皆南州之人﹖況今太官之盛饌﹐宗祊之備物﹐皆薦是品﹐而商旅販鬻﹐閭閻啖食﹐其濟民食廣矣。何談之容易﹖』去華色沮﹐不能酬其言。【楊文公談苑。】

宋朝事實類苑卷第五十九

●宋朝事實類苑卷第六十

風俗雜誌﹝一﹞

◆風俗雜誌﹝一﹞

辰砂

膋羹

華淸宮

白石碑

虎畏橐駞

石魚

沸沙

石燕

陽朔石峯

南海啖檳榔

蟻鮓

杭人好飾門窗什器

木饅頭

嶺南人相呼

閩人稱呼

西域山水

洛陽貢花

海仙花

硯

墨

鱷魚

法相院矮檜

慈航院

瓊花

茶

取碑碣爲塔材

威州

西溪寺石

烏魚骨毒牡丹

陳太丘碑

古銅魚符

日本扇

齊南陵古鑑

羽陽古瓦

椰子木

○辰砂

辰州朱砂﹐嘉者出蠻峒錦州界狤獠峒老鴉井﹐其井深廣十丈﹐髙亦如之。欲取砂﹐必聚薪於井﹐俟滿﹐火燎之﹐石壁迸裂﹐入火者旣化爲煙气矣﹐其偶存在壁者﹐方得之﹐乃靑色頑石。有砂處﹐卽有小龕﹐龕中生白石牀如玉﹐牀上乃生丹砂﹐小者如箭鏃﹐大者如芙蓉﹐光如磬玉可鑑﹐研之如猩血。砂洎牀大者重七八斤﹐價十萬﹐小者五六萬。晃州亦有赤色﹐如箭鏃﹐帶石者得自土中﹐非此之比也。

○膋羹

眞宗時﹐有人奉使交趾﹐以膋羹配籠餅而食﹐羹中血皆如皂莢子﹐𨿽味不甚佳﹐莫知其何以致然。洎回﹐苦求其法﹐乃取牛蜱瀹而去其皮耳。

○華淸宮

故華淸宮在繡嶺之下﹐山半有玉蘂峯﹐天聖末﹐予爲學於山之嶺﹐所謂朝元閣者。峯側有夾柱﹐作王母之像﹐𨿽小有損腐之處﹐而丹靑未甚暗昧。其禦階﹐甃以蓮花磚千餘步﹐則栽一石柱﹐端有孔﹐相傳云﹕開元﹑天寶中﹐貫以紅綿﹐宮女攀援而上。慶曆中﹐再遊﹐論【明抄本作『詢』。】王母之像﹐失之已久﹐石柱孔已爲庸道士燒爲灰而塗壁矣。嶺之陰﹐溫泉湧流﹐嶺之南﹐有丹霞泉者﹐極寒冽﹐予嘗夏盥於彼。

二

唐華淸宮﹐今靈泉觀也。七聖殿之西隅﹐十數步間﹐有皂莢一株﹐合數人抱﹐枝榦頗瘁。相傳云﹕明皇洎貴妃﹐共植於此﹐每歲結實﹐必有十數莢合歡者。京兆尹命老卒數人守視之﹐移接於他枝﹐則不復合歡也。杜大監植嘗言﹕南方無好羊洎酪﹐惟魚稻爲嘉﹐故南人嗜之。北方魚稻不多﹐而肉面嘉﹐故北人嗜之。易地則皆然﹐不必相非笑也。【董刻本有案語云﹕杜大監以下﹐疑系他條羼入。】

○白石碑

江陵北四十里﹐有白石碑驛﹐其西有疎陂﹐東有鴨陂﹐白碑亦當作陂澤之陂也。蓋驛側數里﹐有後梁宣﹑明二帝墓。唐相蕭嵩爲其祖立碑於驛之北﹐因此人以陂爲碑﹐誤也。

○虎畏橐駞

天禧中﹐有武臣赴官靑社齊州北境﹐時河水漸退﹐葭菼阻深。武臣以橐駞十數頭負囊篋﹐冒暑宵徵。有虎蹲於道右﹐駞旣見﹐鳴且逐之﹐虎大怖駭﹐棄三子而走。役卒獲其子而鬻之。

○石魚

隴西地名魚龍﹐出石魚﹐掘地取石﹐破而得之﹐多鯽洎鰍﹐亦有數尾相隨者﹐如以漆描畫﹐鱗鬣肖眞﹐燒之尙作魚鮏。魚龍﹐古之陂澤也﹐豈非魚生其中﹐山【原誤作『出』﹐據明抄本攺。】頹塞漸久﹐而土凝爲石﹐故破之有魚形。今衡州有石魚﹐無異隴州者。杜甫詩有『水落魚龍夜﹐山空鳥鼠秋』﹐正謂隴州也。

○沸沙

荊江自湖口而上﹐有沸沙。舡行或屹然而止﹐其下卽沙﹐水湧沸﹐舟子無以施其力﹐俄頃卽至湮溺。爲蘆簟五七番﹐置油米於其上﹐挑之舡下﹐乃得行。

○石燕

零陵出石燕﹐舊傳遇雨則飛。嘗見同年謝郎中鴻云﹕『向在鄕中山寺爲學﹐髙巗石上有如燕狀者﹐因以筆識之。石爲烈日所暴﹐忽有驟雨過﹐所識者往往墜地﹐蓋寒熱相激而迸落﹐非能飛也。』予向過永州﹐有人贈一石板﹐上亦有燕形者在焉﹐土人呼爲燕窠。

○陽朔石峯

桂州左右﹐山皆平地拔起數百丈﹐竹木蓊郁﹐石如黛染。陽朔縣尢佳﹐四面峯巒駢立﹐故沈水部彬嘗題詩曰﹕『陶潛彭澤五株柳﹐潘嶽河陽一縣花。兩處爭如陽朔好﹐碧蓮峯裏住人家。』

○南海啖檳榔

南海地气暑濕﹐人多患胸中痞滯﹐故常啖檳榔﹐日數十口。以勃樓藤洎蜆灰同咀之﹐液如朱色。程師孟知番禺﹐凡左右侍吏啖檳榔者﹐悉杖之﹐或問其故﹐曰﹕『我惡其口唇如嗽血耳。』

○蟻鮓

嶺南暑月欲雨﹐則朽壤中白蟻蔽空而飛﹐入水翅脫﹐卽爲蝦。土人遇夜於水次秉炬﹐蟻見火光﹐悉投水中﹐則以竹簁漉取﹐摶之如合捧﹐每摶一兩錢﹐以豚臠參之爲鮓﹐號天蝦鮓。又有大赤蟻﹐作窠於木杪﹐有數升器者取其卵並蟻﹐以糝洎姜鹽釀爲鮓﹐云味極辛辣。

○杭人好飾門窗什器

熙寧八年﹐淮浙大旱﹐米價翔踴﹐人多殍餓。杭人素輕誇﹐好美潔﹐家有百千﹐必以太半飾門窗﹐具什器。荒歉旣甚﹐鬻之亦不能售﹐多斧之爲薪﹐列賣於市﹐往往是金漆薪。

○木饅頭

木饅頭﹐京師亦有之﹐謂之無花果﹐狀類小梨﹐中空﹐旣熟﹐色微紅﹐味頗甘酸﹐食之大發瘴。嶺南尢多﹐州郡待客﹐多取爲茶牀髙飣﹐故云﹕『公筵多飣木饅頭。』或謂嶺南諸州﹐刻木作饅頭狀﹐底刻字云﹕『大中祥符年﹐一樣造五十隻』﹐談者之過也。【並倦遊雜錄。】

○嶺南人相呼

嶺南風俗﹐相呼不以行第﹐惟以各人所生男女小名呼其父母。元丰中﹐余任大理丞﹐斷賓州奏案﹐有民韋超﹐男名首﹐卽呼韋超作父首﹐韋遨男名滿﹐卽呼韋遨作父滿﹐韋全女名插娘﹐卽呼韋全作父插﹐韋庶女名睡娘﹐卽呼韋庶作父睡﹐妻作嬸睡。

○閩人稱呼

閩人謂子爲囝﹐謂父爲郎罷﹐故顧況有囝哀閩一篇曰﹕『囝生閩方﹐閩吏得之﹐乃絕其陽﹐爲臧爲獲﹐致金滿屋﹐爲髠爲鉗﹐如視艸木。天道無知﹐我罹其毒。神道無知﹐彼受其福。郎罷別囝﹐吾悔生汝﹐及汝旣生﹐人勸不舉﹐不從人言﹐果獲是苦。囝別郎罷﹐心摧血下﹐隔地絕天﹐及至黃泉﹐不得在郎罷前。』蓋唐世多取閩童爲閹奴以進之﹐故況陳其苦以諷焉。【並靑箱雜記。】

○西域山水

昔人文章用北狄事﹐多言黑山。黑山在大漠之北﹐今謂之姚家族﹐有城在其西南﹐謂之慶州。予奉使﹐嘗帳宿其下﹐山長數十里﹐土石皆紫黑﹐似今之磁石﹐有水出其下﹐所謂黑水也。胡人言﹐黑水原下委髙﹐水曾逆流﹐予臨視之﹐無此理﹐亦常流耳。山在水之東﹐大底北方水多黑色﹐故有盧龍郡﹐北人謂水爲龍﹐盧龍卽黑水也。黑水之西﹐有連山﹐謂之夜來山﹐其山極髙峻。契丹墳墓在山之東南麓﹐近西有遠祖射龍廟﹐在山之上﹐有龍舌藏於廟中﹐其形如劍。山西別是一族﹐尢爲勁悍﹐惟啖生肉血﹐不火食﹐胡人謂之山西族。北與黑水胡﹐南與韃靼接境。【見筆談。】

○洛陽貢花

洛陽至京六驛﹐舊未嘗進花﹐李文定公畱守﹐始以花進。歲差府校一人﹐乘驛馬﹐晝夜馳至京師﹐所進止姚黃﹑魏紫三四朵﹐用菜葉實籠中﹐籍覆上下﹐使馬上不動搖﹐亦所以禦日气。又以蠟封花蔕﹐可數日不落﹐迄今歲貢不絕。

○海仙花

胊山有花類海棠﹐而枝尢長﹐花尢密﹐惜其不香﹐無子。旣開﹐繁麗裊娜如曳錦帶﹐故淮南人以錦帶目之。王元之以其名俚﹐命之曰海仙﹐而爲詩曰﹕『春憎窈窕教無子﹐天爲妖嬈不與香。』又曰﹕『錦帶爲名太卑俗﹐爲君呼作海仙花。』

○硯

南唐後主﹐畱心筆札﹐所用澄心堂紙﹐李廷珪墨﹐龍尾石硯﹐三物爲天下之冠。自李氏亡﹐龍尾石不復出。景【澠錄作『嘉』。】佑中﹐校理錢仙芝知歙州﹐訪得其所﹐乃大溪也。李氏嘗患溪深不可入﹐斷其流﹐使由它道。李氏亡﹐居民苦溪之回遠﹐導之如初﹐而石乃絕。仙芝移溪還故道﹐石乃復出﹐遂與端溪並行。

二

淄州淄川縣梓桐山石門澗﹐有石若【澠錄作『曰』。】靑金色【澠錄有『靑』字。】黑相雜﹐其文如銅屑﹐或曰卽自然銅也。理極細密﹐範文正公早居長白山﹐往來於此﹐常見其石。皇佑末﹐鎭靑﹐【『鎭靑』﹐澠錄作『公知靑』。】遣石工取以爲硯﹐極發墨﹐頗類歙石。今東方人多用之﹐或曰範公石﹐然不耐久﹐久則石乃【『石乃』﹐澠錄作『不免』。】斷裂。【並澠水燕談。】

三

余爲兒童時﹐見端溪硯有三種﹐曰巖石﹐曰西坑﹐曰後歷。石色深紫﹐襯手而潤﹐幾於有水﹐叩之聲淸遠。石上有黯靑綠間暈﹐員小而緊者﹐謂之鸜鵒眼﹐此乃巖石也﹐采於水底﹐最爲土人貴重。又其次則石色亦赤﹐呵之乃潤﹐叩之有聲﹐但不甚淸遠﹐亦有鸜鵒眼﹐色紫綠﹐漫而大﹐此乃西坑石﹐土人不甚重。又其下者﹐靑紫色﹐向明側視﹐有碎星光點﹐如沙中雲母﹐石理極慢﹐幹而少潤﹐扣之聲重濁﹐亦有鸜鵒眼﹐極大而偏斜不緊﹐謂之後歷石﹐土人賤之。西坑硯三當巗石之一﹐後歷硯三當西坑之一﹐則其品價相縣可知矣。自三十年前﹐見士大夫亦得端巗石硯者﹐予觀之﹐皆西坑石也。邇來士大夫所收者﹐又皆後歷石也。豈惟世無巗石﹐𨿽西坑者亦不可得而見矣。【東軒筆錄。】

四

唐彥猷﹐淸簡寡欲﹐不以世務爲意。公退﹐【澠錄有『居』字。】一室蕭然﹐終日默坐﹐惟吟詩臨書﹐烹茶試墨﹐以此度日。嘉佑中﹐守靑社﹐得紅絲石於黑山﹐琢以爲硯﹐其理紅黃相參﹐又【明抄本及澠錄並作『文』。】如林木﹐或如月暈﹐或如山峯﹐或如雲霞花卉。石自有膏潤﹐浮泛墨色﹐覆之以匣﹐至數日不幹。彥猷作硯錄﹐品爲第一﹐以謂自得此石﹐端溪﹑龍尾﹐皆置不復視矣。

○墨

莆陽蔡君謨嘗評【澠錄有『李廷珪墨能削木墜溝中經月不壞』十四字。夏校云﹕『庫本黃校無。』】李超﹐易水人﹐唐末與子庭珪度江﹐【『度江』二字澠錄作『亡』。】至歙州﹐以其地多美松﹐因畱居﹐以墨名家。本姓奚﹐江南賜姓李﹐珪或爲邽﹐弟庭寬﹑庭實﹐男承晏﹐【澠錄有『承安』二字。無上『庭實』二字。】男文【澠錄作『乂』。】用﹐皆有聞易水。江南又有朱君徳﹑柴珣﹑柴成務﹑李文遠﹐皆【澠錄作『張』。】遇陳贇﹐著名當時。其制有劍脊圓餅握【澠錄作『拙』。】墨﹑進貢墨﹑供堂墨﹐面多爲龍紋﹐其幙【音漫】有宣府字﹐或止云宣城﹐著姓氏﹐或別州府。今人間亦有【上二字澠錄作『已少』。】傳者。仁宗嘉佑中﹐宴近臣於羣玉【澠錄無『羣玉』二字。】殿﹐嘗以其墨賜之﹐【澠錄有『其文』二字。】曰新安香墨。其後翰林諸君承賜者﹐皆庭珪【澠錄無『庭珪』二字。】雙脊龍樣﹐尢爲佳品。

○鱷魚

咸平中﹐陳文惠公謫官潮州﹐時潮人張氏子濯於江邊﹐爲鱷魚食之。公曰﹕『昔韓吏部以文投惡溪﹐鱷魚爲吏部遠徙。今鱷魚賊【『賊』﹐澠錄作『旣含』二字。】人﹐則不赦矣。』乃命吏督漁者﹐网而得之﹐鳴鼓告其罪﹐戮之於市。圖其形﹐爲之贊﹐至今人多傳之。鱷大者數丈﹐或玄黃﹐或蒼白﹐似龍而無角﹐類蛇而有足﹐睅目利齒﹐見之駭人。卵化山谷間﹐大率爲鱷者十二三焉﹐【澠錄作『其』。】余或爲黿﹐或爲龜也。喜食人畜﹐其食必以尾捲去﹐如象之任鼻也。

○法相院矮檜

亳州法相禪院矮檜﹐髙才數尺﹐偃亞蟠屈﹐枝葉繁茂﹐不可圖狀。唐大中年﹐李待價石記云﹕『圓蔭三丈餘』﹐距今又三百餘年﹐廣袤五六丈﹐爲一郡之珍翫。士人目其寺曰『矮栝』。眞宗祀老子﹐嘗駐驆其下﹐今禦榻尙在﹐故【澠錄有『陸』字。】子履詩曰﹕『先皇玉座親臨地﹐故老於今涕泫然。』

○慈航院

通州狼山廣教寺﹐在唐爲慈航院﹐院在江中山上。昔人有詩曰﹕『飛來靈鷲嶺﹐化在寶陀山。』山前後乃江海相接處﹐舟出二山間﹐水湍礙石﹐率多覆溺。昔有僧率其徒﹐操楫以護之﹐舟免觸石之患﹐故有慈航之名。近年江水南徙﹐山之前後皆陸田﹐後人又有詩曰﹕『昔年船底浪﹐今日馬蹄沙』﹐【澠錄作『痕』。】皆紀實也。

○瓊花

揚州后土廟有瓊【澠錄無『瓊』字。】花一株﹐潔白可愛﹐歲久﹐木大而花繁﹐俗目爲瓊花﹐不知實何木也。世以爲天下無之﹐惟此一株。孫冕鎭維揚﹐使訪之﹐山中甚多﹐但歲苦樵斧野燒﹐故木不得大﹐而花不能盛﹐遂不爲人貴。孫傷之以詩曰﹕『可憐遐僻地﹐【『僻地』﹐澠錄作『地產』。】常化燎原灰。』近【澠錄有『年』字。】京師亦有之﹐或云﹕乃李文饒所賦玉蘂花也。【並澠水燕談。】

二

揚州后土廟有瓊花一株﹐或云自唐所植﹐卽李衛公所謂玉蘂花也。舊不可移徙﹐今京師亦有之。【李學士家談。『家』字據活字本增。明抄本作『談藪』。】

○茶

建茶盛於江南﹐近歲制作尢精﹐龍鳳團茶最爲上品﹐一斤八餅。慶曆中﹐蔡君謨爲福建轉運使﹐始造小團﹐以充歲貢﹐一斤二十餅﹐所謂上品龍茶者也。仁宗皇帝尢珍惜﹐𨿽輔相未嘗輒賜﹐惟郊禮致齋之夕﹐兩府各四人﹐共賜一餅。宮人剪金爲龍鳳花﹐貼其上﹐八人分畜之﹐以爲至寶﹐【澠錄作『奇玩』。】不敢輒試。時有佳客出而傳玩﹐歐陽文忠公云﹕『茶爲物之至精﹐而小團又其精也。』【澠水燕談。】

二

建州﹐陸羽茶經尙未知之﹐但言福建等十二州未詳﹐往往得之﹐其味極佳。江左日近方有蠟面之號﹐李氏別令取其乳作片﹐或號曰京挺的乳﹐及骨子等﹐每歲不過五六萬斤﹐訖今歲出三十餘萬斤。凡十品﹐曰龍鳳茶﹑京挺的乳﹑石乳﹑白乳頭﹑金蠟面﹑頭骨﹑次骨﹐龍茶以供乘輿及賜執政親王長主﹐余皇族學士將帥皆得鳳茶﹐舍人近臣賜京挺的乳﹐館閣白乳。龍鳳﹑石乳茶皆太宗令坐江左﹐乃有研膏茶供禦﹐卽龍茶之品也。丁謂爲北苑茶錄三卷﹐備載造茶之法﹐今行於世。【楊文公談苑。】

三

臘茶出於福建﹐艸茶盛於兩浙﹐兩浙之品﹐日注爲第一。自景佑已後﹐洪州雙井白芽漸盛﹐近歲制作尢精﹐囊以紅紗﹐不過一二兩﹐以常茶十數斤養之﹐用辟暑濕之气。其品遠出日注上﹐遂爲艸茶第一。【靑箱雜記。】

○取碑碣爲塔材

長安故都多古碑石﹐景佑初﹐章獻太后遣中使建塔城中﹐時姜遵知永興﹐盡力於塔﹐悉取碑碣以爲【以上六字澠錄脫。】塔材﹐漢唐公卿墓石十亡七八。【澠錄作『八九』。】楊大年談苑敍武【澠錄作『五』。】行徳金石厄事﹐宋有天下百餘年﹐長安碑刻再厄矣﹐惜哉﹗【澠錄重『惜哉』二字。】

○威州

唐李衛公【澠錄有『云』字。】維州﹐吐蕃得之﹐【澠錄作『得之土蕃』。】號曰無憂城。景佑中﹐或以其與濰州名相亂﹐郵置文字率多往來住滯﹐乞攺其名﹐仁宗曰﹕『此足以威西戎』﹐乃攺曰威州。

○西溪寺石

華陰楊褒﹐好古博物﹐家𨿽貧甚﹐而書畫奇玩﹐充實巾【澠錄作『中』。】橐﹐家姬數人﹐布裙糲食﹐而歌舞妙絕。故歐陽公贈之詩曰﹕『三腳木牀坐調曲』﹐蓋言褒之貧也。褒﹐皇佑中﹐宿華州西溪寺﹐夜闌燈滅﹐於閽中有光燁然﹐旦起視之﹐石也。詢寺僧﹐云﹕『西溪華下【澠錄有『最』字。】勝處﹐郡僚宴集之地﹐每【澠錄作『故』。】以此石鎭內耳。』至夜﹐褒移至它處﹐光復在焉。意其蘊玉﹐因求得之﹐輦至都下﹐使玉工視之﹐以爲然﹐剖之﹐得玉徑數寸﹐溫潤純粹﹐光彩燦然。工人驚曰『至寶』﹐曰『金玉』﹐【以上三字澠錄作『也今王』。】府中未有其比。會朝廷求良玉琢鎭國寶﹐褒因獻之﹐遂以爲璽。鎭國﹐華州軍額﹐朝廷以名與璽同﹐乃攺曰鎭潼軍﹐此亦異也。余叔【澠錄有『父』字。】博士﹐早爲華州幕官﹐故知其詳﹐或以爲褒所獻﹐琢爲蒼璧﹐未審孰是。

○烏魚骨毒牡丹

洛陽牡丹﹐歲【澠錄有『久』字。】虫蠹則開稍小﹐園戶以硫黃簪其穴﹐虫死﹐花復盛大。其園戶相妬﹐則以烏【澠錄有『賊』字。】魚骨刺花樹皮中﹐花必死﹐蓋牡丹忌烏魚骨。

○陳太丘碑

熙寧中﹐余爲亳之蒙城主簿﹐聞酇縣北﹐睢水之陽﹐漢太丘長陳寔廟前﹐有蔡中郎太丘碑﹐詢土人云﹕『無有也。』一日﹐沿牒過其地﹐與邑令丹陽姚存訪得之﹐已爲村人鑱爲橋腳矣。惟方趺在水涘﹐因舁至祠下﹐石五段﹐字正隸﹐皆訛缺不可讀﹐僅有一二存者。獨碑陰故吏姓名差完﹐其東數里﹐復得漢富春丞張君墓碑二﹐因教吏磨墨模本﹐將以獻歐陽公﹐以助集古﹐未果而公薨﹐至今以爲恨。

○古銅魚符

李文邵推官﹐於壽光縣東境稻田中﹐得古銅魚左符以遺余﹐銅正赤﹐【明抄本有『長』字。】二寸許﹐背刻爲魚頭尾﹐鱗鬐具﹐面刻一同字﹐深二分許﹐所以合信也。環字刻刺史官氏云﹕『左云麾將軍行磨﹐美州刺史持節磨米﹐州諸軍事髙從政。』鐫刻極工﹐字小訛﹐筆法精妙﹐類歐陽率更書。按唐貞觀中﹐平髙麗﹐裂其地爲十二州﹐各因其酋長以爲刺史﹐磨米其一也。左符乃所頒者﹐當在其國﹐不知緣何遺於此也。壽光﹐靑屬邑﹐其東瀕海矣。

○日本扇

熙寧末﹐余遊相國寺﹐見賣日本國扇者﹐琴漆柄﹐以鴉靑紙厚【『厚』字原作空格﹐據明抄本增。】如餅﹐揲爲旋風扇﹐淡粉畫平遠山水﹐薄傅以五彩﹐近岸爲寒蘆衰蓼﹐鷗鷺佇立﹐景物如八九月間﹐艤小舟﹐漁人披蓑釣其上。天末隱隱有微雲飛鳥之狀﹐意思深遠﹐筆勢精妙﹐中國之善畫者﹐或不能也。索價絕髙﹐余時苦貧﹐無以置之﹐每以爲恨。其後再訪都市﹐不復有矣。

○齊南陵古鑑

熙寧末﹐齊南陵耕者破冢得古圓鑑﹐大小二﹐徑六七寸﹐明徹驚人﹐非它鑑比。其背郭皆有詞可讀﹐大爲小篆﹐小爲正隸﹐附篆爲流水芙蕖﹐茂林叢竹﹐又爲孤云野鶴﹐下有老人倚杖岸幘﹐逍遙其間﹐似非世間人﹐有飄逸不可攀之髙致。蓋昔之髙人逋客﹐能自放於寂寞之鄕﹐有足以寓意寫懷者﹐未嘗遺物鑑﹐所以寄一時之適耳。豈良工巧冶所能知耶﹖附麗亦爲雜花﹐皆古簡不可識。元丰初﹐終南仵盤艮翁得其一﹐而小者尙藏民家﹐南陽賈黯大年﹐求得之。一日﹐相遇於臨淄阿育寺﹐出二鑑示客﹐客請命而爲一﹐使二鑑不相去﹐遂並以歸大年。鳳凰雙鎖南金裝﹐陰陽合爲配﹐【活字本作『配爲』。】日月兩相會﹐白玉芙蓉匣﹐翠羽瓊瑤帶﹐同心人﹐心相親﹐照心照膽保千春。煉形巧冶﹐營質良工﹐如珠出匣﹐似月停空。當戶寫翠﹐對臉傅紅﹐綺窗繡幌﹐俱含影中。

○羽陽古瓦

秦武公作羽陽宮﹐在鳳翔寶雞縣界﹐歲久﹐不可究知其處。元佑六年正月﹐直縣門之東百步﹐居民權氏浚池得古筒【活字本﹑明抄本並作『銅』。】瓦五﹐皆破﹐獨一首完而【澠錄『首』作『瓦』﹐『而』作『面』。】徑四寸四分﹐瓦面隱起四字﹐曰『羽陽千歲』﹐篆字隨勢爲之﹐不取方正﹐始知卽羽陽舊地也。其地北負髙原﹐南臨渭水﹐前對羣峯﹐形勢雄壯﹐眞勝地也。武公之初年﹐距今千有七百八十八年矣。武功遊景叔﹐方總秦鳳刑獄﹐摹刊於石﹐置之岐陽憲臺之瑞丰亭﹐以貽好事者。

○椰子木

椰子生安南及海外諸國﹐木如椶櫚﹐大者髙百餘尺﹐花白如千葉芙蓉﹐一本花不過數十﹐房實不過三五顆﹐其大如斗﹐至熟幹差小﹐外有黃毛軟皮﹐中有殼﹐正類檳榔。故有人戲爲詩曰﹕『百果之中爾最尊﹐【澠錄作『珍』。】檳榔應是爾云【澠錄作『玄』。】孫。』沈佺期亦有題椰子詩曰﹕『叢生雕胡【『胡』字據澠錄增。】首﹐園實檳榔身。』殼上有二穴﹐芽出穴中﹐殼肉類蘿菔﹐皮味苦﹐而肉極甘脆﹐蠻人甚珍之。中有汁﹐大者一二升﹐蠻人謂之椰子酒﹐飲之得醉。交州記【澠錄有『以爲』二字。】漿者是也。治消濁﹐塗髭發立黑。皮煮汁﹐止血療吐逆。肉益气去【澠錄作『生』。】風。【並澠水燕談。】

宋朝事實類苑卷第六十

●宋朝事實類苑卷第六十一

風俗雜誌﹝二﹞

◆風俗雜誌﹝二﹞

犀

酒令

采珠

鴿寄書

俗謂州郡事簡者爲道院

仕宦嶺南

舉子投贄

泉水

芋蘿卜

小窯李

蓬莪荗

魚

菩薩石

鳳凰

鴆鳥

物性相感

沈香木

麝裂臍狨犛牛斷尾

鼃變爲鶉

猩猩

鸕鶿捕魚

病癭

土厚水深無病

白鹿洞藏書

建州多佛剎

○犀

犀之類不一﹐生邕管之西【澠錄作『內』。】及交趾者﹐角文如麻實﹐理燥少溫潤。來自舶上﹐生大食者﹐文如茱萸﹐理潤而綴﹐光彩瑩徹﹐甚類犬鼻﹐若傅以膏。其有花文而尢異者﹐曰通天犀﹐或如日星﹐或如雲月﹐或如葩花﹐或如山水﹐或成飛走﹐或成魚龍﹐或成神仙﹐或成宮殿﹐至有衣冠眉目杖屨﹐【明抄本及澠錄並作『履』。】羽毛鱗角完具﹐若繪畫然﹐爲世所貴﹐其價不貲﹐莫知其所以然也。或以爲犀愛一物﹐玩之久﹐則【澠錄有『物』字。】形潛入角中﹐是又不可以理推之者。其文有正插者﹐有倒插者﹐有腰鼓插者﹐其類不一。方其在角未解也﹐𨿽海人亦未知其爲異也﹐故波斯以象牙爲白暗﹐犀角爲黑暗﹐以其難別識也。犀之有通天花文者﹐自顧其影則怖﹐常飲濁水﹐不欲照見其角也。海人之取犀也﹐多於山麓﹐植木如列羊棧﹐久則木朽﹐犀前足短﹐止則依木而立﹐朽折﹐犀倒﹐不能自立﹐因格殺之。犀歲【澠錄有『久』字。】亦退角﹐掊土埋僻處﹐海人偵知﹐爲木角易取之。西域謂犀爲朅伽﹐角爲毗【原誤作『略』﹐據澠錄攺。】沙孥﹐言一角也。【澠水燕談。】

○酒令

唐人飲酒﹐喜以令爲罰﹐韓吏部詩云﹕『令徵前事爲』﹐白傅詩云﹕『醉翻襕衫拋小令。』今人以絲管歌謳爲令者﹐卽白傅所謂大都欲以酒勸﹐故始言送﹐而繼承者辭之﹐搖首挼舞之屬﹐皆卻之也。至八徧而窮﹐斯可受矣。其舉故事物色﹐則韓詩所謂耳。近歲有以進士爲舉首者﹐其黨人意侮之﹐會其人出令﹐以字偏旁爲率﹐曰金銀釵釧鋪﹐次一人曰絲綿綢絹綱﹐【明抄本作『网』。】至其黨人﹐曰鬼魅魍魎魁。俗有謎語﹐曰﹕『急打急圓﹐慢打慢圓﹐分爲四段﹐送在搖前。』初以陶瓦乃爲令耳。【劉貢父詩話。】

二

酒令謂飲酒有舞手者﹐遠起於堯民也。旣醉以酒﹐浩然陶情﹐不覺鼓腹手舞﹐蓋無事醉飽﹐樂極則然也。常聞風俗間言﹐飲酒欲歡﹐無由自醉﹐得勸則沈湎矣。乃有設舞手﹐卽解之時﹐欲以酒屬前人﹐則舞手招之﹐前人辭之﹐則舞手拂焉。又以手作期刻之勢﹐以慍其不飲﹐前人不受﹐作叩頭之狀。如是則有招也﹑拂也﹑期也﹑頭也﹐而後機巧生焉。以四字合爲章段﹐伺其手舞不及樂拍﹐不合律者﹐皆謂爲犯酒家令也﹐主者以分數罰之。然詩中稱『取彼兕觥』﹐又云﹕『不醉無歸』﹐不醉而出﹐是不親也。其來不近矣。東漢賈景伯著酒令九篇﹐始形載籍﹐然終尋未見。唐髙宗朝﹐鄧弘慶飲酒﹐以平索看精爲令始也。及天寶已來﹐海內無事﹐京師人家多聚飲﹐樂歌令新奇﹐故穆宗好聲妓﹐觀教坊樂﹐問丁公著曰﹕『比間【明抄本作『聞』。】公卿士庶﹐屬爲酣燕﹐皆極歡娛﹐亦可爲慰。』公著曰﹕『此事誠不可嘉﹐且言賓燕之禮﹐不繼以淫。前代名士﹐或淸譚雅論﹐詠歌獻酬﹐不至於亂。天寶之末﹐風俗奢靡﹐沈湎諠嘩﹐由是官務多廢﹐聖心求理﹐安得不勞神慮﹖』帝深嘉其言。後皇甫松撰醉鄕日月一卷﹐言醉樂如入壺中天也﹐亦無舞手飲禮之法爾。次有崔端己著庭萱譜﹐今之所出﹐象有旅系也。言萱艸一名忘憂也﹐謂折俎解體﹐恕其縱放﹐則忘憂也。然則賈逵濫觴於其前﹐皇崔波瀾於其後。梁元帝宴集屬﹐不二爲酒令﹐規曰﹕『江左已來﹐未有此舉。』蕭琛﹑傅詔謂爲知言也。吳都賦曰﹕『裏燕巷飲﹐飛觴舉白。』白﹐犯令者罰之﹐故詩曰﹕『振振鷺鷺於下鼓﹐咽咽醉言﹐舞於胥樂兮。』【贊寧要言。】

○采珠

嶺南雜錄云﹕『海灘之上﹐有珠池﹐居人采而市之。』予嘗知容州﹐與合浦密邇﹐頗知其事。珠池凡有十餘處﹐皆海也﹐非在灘上。自某縣岸至某處﹐是某池﹐若靈淥﹑囊村﹑舊場﹑條樓﹑斷望﹐皆池名也﹐悉相連接﹐在海中﹐但因地名而殊矣。斷望池接交趾界﹐產大珠﹐而蜑往采之﹐多爲交人所掠。海水深數百尺已上﹐方有珠﹐往往有大魚護之﹐蜑亦不敢近。【倦遊雜錄。】

二

劉鋹據嶺南﹐置兵數【澠錄作『八』。】千人﹐專以采珠爲事﹐目曰媚川都。每以石磉其足﹐入海至五七百尺﹐溺而死者相屬也。久之﹐珠璣充積內府﹐【澠錄作『庫』。】所居殿宇梁棟簾箔﹐率以珠爲飾﹐窮極華侈。及王師入城﹐一火而盡。藝祖詔廢媚川都﹐黥其壯者爲軍﹐老者放歸田裏﹐仍詔百姓不得以采珠爲業﹐於是俗知務農矣。【澠水燕談。】

○鴿寄書

古詩云﹕『袖中有短書﹐欲寄雙飛燕。』詩意以燕春來秋去﹐似可寄書﹐故偶然耳。今人馴養家鴿通信﹐皆非虛言也。攜至外數千里﹐縱之﹐輒能還家。蜀人以事至京師者﹐以鴿寄書﹐不旬日皆得達﹐及賈人舶舡浮海﹐亦以鴿通信。陸機使黃耳寄書﹐此殆不然﹐自洛至吳﹐更歷江淮﹐犬何能浮水﹖必從舟楫渡﹐犬豈能諭意涉人也﹖若此犬通神﹐不可測度﹐則不從言說耳。或者陸氏有奴名黃耳﹐因此以爲眞狗也。【劉貢父詩話。】

○俗謂州郡事簡者爲道院

江陰軍﹐北距大江﹐地僻﹐鮮過客﹐【澠錄有『無』字。】將迎之煩﹐所隸一縣﹐公事絕少。通州南阻江﹐東北瀕海﹐士大夫罕至﹐居民以魚鹽自給﹐不爲盜賊﹐訟稀事簡。仕宦二州者﹐最爲【澠錄有『優』字。】逸﹐故士大夫謂江陰爲兩浙道院﹐通州爲淮南道院。【澠水燕談。】

○仕宦嶺南

嶺南諸州多瘴毒﹐歲閏尢甚。近年多選京朝官知州﹐及吏部選授三班使臣﹐生還者十無二三﹐𨿽幸而免死﹐亦多中嵐气﹐容色變黑﹐數歲發作﹐頗難治療。舊日小郡及州縣官﹐率用土人﹐攝官蒞之﹐習其水土。後言事者以爲輕遠任﹐朝廷重違其言﹐稍益俸入﹐加以賜賚﹐貪冒之徒﹐多亦願往﹐𨿽喪軀不悔也。【楊文公談苑。】

○舉子投贄

國初﹐襲唐末士風﹐舉子見先達﹐先通箋啟刺字﹐謂之請見。旣與之見﹐它日再投啟事﹐【澠錄有『謂之謝見﹐又數日﹐再投啟事』十三字。】謂之溫捲。或先達以書謝﹐或有稱譽﹐卽別裁啟事﹐委曲敍謝﹐更求一見。當時舉子之於先達者﹐其禮如此之恭﹐近歲舉子﹐不復行此禮﹐而上官亦鮮有延譽後進者。【澠水燕談。】

二

先公嘗言﹐近日舉子﹐多衣紫皂衫﹐乘馬以虎豹皮裝飾鞍﹐謁見士大夫﹐並不以箋啟爲先容﹐往往仍不具襕鞹﹐甚無謂也。吾不敢以遠事言之﹐只記後唐明宗朝﹐公卿大僚皆唐室舊儒﹐務以禮法相尙。其時進士明經﹐皆衣紵布襕衫﹐藍鐵帶﹐著靴乘驢。【■﹝馬登﹞角木﹐不施■﹝革誇﹞■﹝革盍﹞。】重帶書筒照袋﹐【書筒乘啟狀﹐照袋貯筆硯紙墨﹐照袋制已具先說。『先』﹐明抄本作『前』。】每見公卿門﹐並數步外下驢整衣冠﹐斂僕馭﹐然後躬趍門下﹐求執事者通箋啟刺字請見。旣得見﹐它日復投啟事﹐謂之謝見。又數日﹐始袖文卷﹐以授執事閽者﹐不更求見。又數日後﹐投啟事﹐謂之溫捲。大都見不可數﹐數則黷﹐黷則見待之禮懈矣。或大僚有書題謝捲﹐他處聞有稱譽之言﹐則別裁啟事﹐委曲敍感﹐方可更求一見。當時進士﹐各以所業﹐止投一卷至兩卷﹐但於詩賦歌篇古調之中﹐取其最精者投擲﹐行兩卷﹐號曰雙行﹐謂之多矣。故桑魏公維翰只行五首賦﹐白少李相愚只行五首﹐但取大名﹐以至大位﹐豈必以多爲貴哉﹗裴說補闕只行五言十九首﹐至來秋復行舊捲﹐人有譏之者﹐裴曰﹕『只此十九首苦吟﹐尙未有人見知﹐何假別行捲哉﹖』識者以爲知言。故兵部侍郎佑﹐狀元徹之子﹐其父與桑魏公同年。佑旣幼孤﹐文章有天才﹐才弱冠﹐以啟投桑公﹐其文約數千字﹐桑公一見大驚賞﹐繇是聲價溢於輦下。以此言之﹐益知愜心者貴當﹐又愈以見不在多行之驗也。明宗晚年﹐重榮爲羣小所誤﹐稱兵向闕﹐洛下甚驚擾﹐【活字本﹑明抄本並作『憂』。】旬餘日﹐方寧靜﹐猶市肆未開﹐居人閉門不敢出。時有舉子數人﹐乘驢著開大袴白衫﹐戴皂紗帽﹐往來於通衢間﹐居人見無不笑之。是知惇尙儒雅﹐乃升平之美事耳﹐間關之際﹐猶以此卜治亂﹐況他事哉﹖【李學士家談。】

○泉水

河中府舜泉坊﹐二井相通﹐所謂匿空旁出者也。祥符中﹐眞宗祀汾陰﹐駐蹕蒲中﹐車駕臨觀﹐賜名廣孝泉井﹐【澠錄作『並』。】以名其坊﹐禦制贊紀之。蒲瀕河﹐地鹵泉咸﹐獨此井甘美﹐世以爲異。

二

皇佑中﹐範文正公鎭靑﹐龍興【澠錄作『興龍』。】僧捨西南洋溪中有醴泉湧出﹐公創【『創』﹐澠錄作『構一』二字。】亭泉上﹐刻石記之。其後靑人思公之徳﹐目之曰範公泉。環泉古木蒙密﹐塵迹不到﹐去市鄽才數百步﹐而若在深山中。自是幽人逋客﹐往往賦詩鳴琴﹐烹茶其上﹐日光玲瓏﹐珍禽上下﹐眞物外之遊﹐似非人間世也。歐陽文忠公﹑劉翰林貢父及諸名公﹐多賦詩刻石﹐而文忠公乃囑武公蘇唐卿篆石榜之亭中﹐最爲營丘佳處。元佑中﹐靑守以其地與王氏爲水磑﹐稍復完葺。

三

靑州城西南皆山﹐中貫洋水﹐限爲二城。先時跨水植柱爲橋﹐每歲六七月間﹐山水暴漲﹐水與柱鬭﹐率常壞橋﹐州以爲患。明道中﹐夏英公守靑﹐思有以捍之﹐會得牢城廢卒﹐有智思﹐疊巨石固其岸﹐取大木數十相貫﹐架爲飛橋﹐無柱﹐至今五十餘年﹐橋不復壞。慶曆中﹐陳希亮守宿州﹐以汴橋屢壞﹐率常損官舟﹐害人命﹐乃法靑州所作飛橋﹐至今沿汴皆飛橋﹐爲往來之利﹐俗曰虹橋。

四

齊州城西﹐張意諫議園亭﹐有金綫泉﹐石甃方池﹐廣袤丈餘﹐泉亂髮其下﹐東注城壕中﹐澄徹見底。池心南北有金綫一道﹐隱起水面﹐以油滴一隅﹐則綫紋遠去﹐或以杖亂之﹐則綫輒不見﹐水止如故﹐天陰亦不見。齊爲東方名郡﹐而張氏濟南盛族﹐園池乃郡之勝遊。泉之出百年矣﹐士大夫過濟南﹐至泉上者﹐不可勝數﹐而無能究其所以然﹐亦無一人題詠者。獨蘇子瞻有詩曰﹕『槍旗攜到齊西境﹐更試城南金綫奇。』然亦不辧泉之所以有金綫也。【並澠水燕談。】

五

雍熙二年﹐鳳翔奏岐山縣周公廟有泉湧﹐舊老相傳﹐時平則流﹐時亂則竭。【湘錄有『唐』字。】安史之亂﹐其泉竭﹐至大中年﹐復流﹐賜號潤徳泉。後又涸﹐今其泉復湧﹐澄甘瑩潔﹐太宗嘉之。【湘山野錄。】

○芋蘿卜

江東居民﹐歲課種藝﹐初年種芋三十畝﹐計省米三十斛﹐次年種蘿卜二十畝﹐計益米三十斛﹐可知蘿卜消食也。爾雅﹕葖蘆萉﹐郭璞注﹕『萉爲菔﹐蘆菔蕪芋屬﹐紫花大根﹐俗呼雷葖。』更始敗﹐掖庭中宮女數百人﹐幽閉殿門內﹐掘庭中蘆菔根食之﹐今蘿卜也。

○小窯李

許州小窯出好李﹐太常少卿劉蒙正有園在焉﹐多植之。每遣人負擔歸京師﹐以遺貴要﹐竊得嘗之﹐絕大而味佳﹐所未曾知也。【並楊文公談苑。】

○蓬莪荗

嶺南靑姜﹐根下如合捧﹐其旁附而生者狀如姜﹐往往大於手﹐南人取其中者幹之﹐名蓬莪朮﹐北人乃呼爲蓬莪荗。字書亦無荗字。名之爲朮﹐乃是土人病泄痢者﹐取靑姜磨酒煮服之﹐多愈﹐蓋蓬莪朮和气耳。

○魚

河豚魚有大毒﹐肝與卵﹐人食之必死。每至暮春﹐柳花墜﹐此魚大肥﹐江淮人以爲時珍﹐更相贈遺。臠其肉﹐雜■﹝艸閭﹞蒿荻牙﹐瀹而爲羹。或不甚熟﹐亦能害人﹐歲有被毒而死者。南人嗜之不已。嶺南有五臠魚﹐百五斜紋﹐色如虹﹐或云與蛇爲牝牡﹐春時食其卵﹐亦能殺人﹐啖其肉﹐必致嘔泄。又有抱石魚﹐狀類科斗﹐生急灘石上﹐自廬陵﹑南康﹑雄韶人﹐皆取之釀酢瀹羹﹐以爲奇味。今之通遠軍﹐乃古渭州之地﹐渭源出焉。中有水虫﹐類魚﹐鳴作覓覓聲﹐見者卽以梃刃擊之﹐多化爲石﹐可以爲礪﹐名曰覓石。長尺餘﹐直一二千﹐兵刃經其磨者﹐靑光而不銹﹐亦奇物也。【並倦遊雜錄。】

○菩薩石

嘉州蛾眉山有菩薩石﹐人多采得之﹐色瑩白﹐若太山狼牙石﹐上饒水晶之類。日光射之﹐有五色﹐如佛頂圓光。【楊文公談苑。】

○鳳凰

南恩州北甘山﹐壁立千仞﹐有瀑水飛下﹐猿狖不能至﹐鳳凰巢其上﹐彼人呼爲鳳凰山。所食亦虫魚。遇大風雨﹐或飄墮其雛﹐小者猶如鶴﹐而足差短﹐南人截取其嘴﹐謂之鳳凰杯。古書謂鳳凰生於丹穴。丹穴﹐卽南方也﹐蓋此禽獨出塵寰之外﹐能遠羅弋﹐所以爲羽族之長者﹐以其智能遠害﹐逢時而出也。本朝嘗集淸遠合歡樹。

○鴆鳥

至和中﹐予赴任邕﹐至金城驛一郵置早膳﹐聞如以手答腰鼓者﹐問郵卒曰﹕『何處作樂﹖』曰﹕『非也﹐乃鴆鳥禁蛇耳。』【並倦遊雜錄。】

○物性相感

金橘產於江西﹐以遠難致﹐都人初不識。明道﹑景佑初﹐始與竹子俱至京師﹐竹子味酸﹐人不甚喜﹐後遂不至﹐而今金橘香淸味美﹐置之尊俎間﹐光彩灼爍﹐如金彈丸﹐誠珍果也。都人初不甚貴﹐其後因溫成皇后尢好食之﹐由是價重京師。余世家江西﹐見吉州人甚惜此果﹐其欲久畱者﹐則於菉豆中藏之﹐可經時不變云。橘性熱﹐而豆性涼﹐故能久也。【歸田以下另爲一條。】凡物有相感者﹐出於自然﹐非人智慮所及﹐皆因其舊俗而習知之。今唐鄧間﹐多大柿﹐其初生澀﹐堅實如石﹐凡百十柿以一榠樝置其中﹐榲桲亦可﹐則紅熟爛如泥而可食﹐土人謂之烘柿者﹐非用火﹐乃用此爾。淮南人藏鹽酒蟹﹐凡一器數十蟹﹐以皂筴半挺置其中﹐則可藏經歲不沙。至於薄荷醉貓﹐死貓引竹之類﹐皆世俗常知﹐而翡翠屑金﹐人气粉犀﹐此二物則世人未知者。余家有一玉罌﹐形制甚古而精巧﹐始得之梅聖兪﹐以爲碧玉。在潁州時﹐嘗以示僚屬﹐坐有兵馬鈐轄鄧傑【歸田作『保』。】吉者﹐眞宗朝老內臣也﹐識之﹐曰﹕『此寶器也﹐謂之翡翠云。』禁中寶物﹐皆藏宜聖庫﹐庫中有翡翠盞一隻﹐所以識也。其後予偶以金鐶於罌腹信手磨之﹐金屑紛紛而落﹐如硯中磨墨﹐始得翡翠之能屑金也。諸藥中﹐犀最難搗﹐必先鎊屑﹐乃入眾藥中搗之﹐眾藥篩羅已盡﹐而犀屑獨存。余偶見一醫僧元達者﹐解犀爲小塊子﹐方一寸半許﹐以極薄紙裹置於懷中﹐近肉【原作『內』﹐據明抄本及歸田攺。】以人气蒸之﹐候气燻蒸浹洽﹐乘熱投臼中﹐急搗﹐應手如粉﹐因知人气之能粉犀也。然今醫工皆莫有知者。【歸田錄。】

○沈香木

沈香木﹐嶺南諸郡悉有之﹐瀕海諸州尢多。交榦連枝﹐崗嶺相接﹐數千里不絕。葉如冬靑﹐大者合數人抱﹐木性虛柔﹐山民或以創茅廬﹐或爲橋梁﹐爲飯甑尢佳。有香者百無一二﹐蓋木得水方結香﹐多在折枝枯漧中。或爲沈﹐或爲煎﹐爲黃熟。自枯死者謂之水盤。今南恩髙竇等州﹐惟產生結香﹐蓋山民入山見香木之曲榦斜枝﹐必以刀斫之成坎﹐經年得雨水所潰﹐遂結香﹐復以鋸取之﹐刮去白木﹐其香結爲斑點﹐亦名鷓鴣斑﹐燔之極淸烈。沈之良者﹐惟在瓊崖等州﹐俗謂角沈﹐乃生木中﹐取者宜用燻裛。黃沈乃枯木中得者﹐宜入藥用。依木皮而結﹐謂之靑桂﹐气尢淸。在土中歲久﹐不待刓剔而精者﹐謂之龍鱗。亦有削之自捲﹐咀之柔韌者﹐謂之黃蠟沈﹐尢難得。【倦遊雜錄。】

二

嶺南雷州及海外瓊崖﹐山中多香樹﹐山中夷民斫來賣與人﹐其一樹出香三等﹐曰沈香﹐曰箋香﹐曰黃熟香。沈箋皆二品﹐曰熟結﹐曰生結。熟結者﹐樹自枯爛而得之﹐生結﹐伐僕之﹐久爛脫而剔取。黃熟有三品﹐曰夾箋﹐其破者爲黃散香。夷民率以香樹爲槽﹐以飼雞犬。鄭文寶詩曰﹕『沈檀香植在天涯﹐賤等荊衡水面槎。未必爲槽飼雞犬﹐不如煨燼向豪家。』

○麝裂臍狨犛牛斷尾

公嘗言﹐商汝山多羣麝﹐所遺糞﹐嘗就一處﹐𨿽遠逐食﹐必還走之﹐不敢遺迹他所﹐慮爲人獲﹐人反以是求得﹐必掩羣而取之。麝絕愛其臍﹐每爲人所逐﹐勢且急﹐卽自投髙巗﹐舉爪裂出其香。就縶而死﹐猶拱四足保其臍。李商隱詩云﹕『投巗麝退香』﹐許渾云﹕『尋麝采生香』是也。狨類鼠而大﹐尾長而金色﹐生川峽深山中﹐人以藥矢射殺之﹐取其尾﹐爲臥褥鞍被坐毯之用。狨甚愛其尾﹐旣中毒﹐卽齒斷其尾以擲之﹐惡其爲身患。杜甫詩云﹕『狨擲寒條馬見驚』﹐蓋輕揵善緣木﹐猿狖之類也。犛牛出西域﹐尾長而勁﹐中國以爲纓﹐人或射之﹐亦自斷其尾。蓋左氏所謂雄鷄自斷其尾﹐而莊周以牛之白顙﹐豬之亢鼻與自痔病者﹐巫祝不以適河﹐乃無用之爲大祥也。

○鼃變爲鶉

至道二年夏秋間﹐京師鬻鶉者積於市﹐諸門皆以大車載而入﹐鶉才直二錢。是時雨水絕﹐無鼃聲﹐人有得於水次者﹐半爲鶉半爲鼃【明抄本有『乃鼃』二字。】之變也。列子天瑞篇曰﹕『鼃變爲鶉』﹐張湛注云﹕『事見墨子』﹐斯不謬矣。又曰﹕『鼠亦變爲鶉』﹐蓋物之變﹐非一揆也。

○猩猩

猩猩﹐南中獸。山海經云﹕『如豕而人面。』汲冢周書云﹕『狀如黃狗﹐人面﹐頭如雄鷄。』酈元水經云﹕『形如黃狗﹐而面目端正﹐善與人言﹐聲音妙麗﹐如婦人對語﹐聞之無不酸楚。其血可以染紈素﹐尢爲絕好。』太祖平嶺南﹐求得猩猩﹐如雄鴨而大﹐取其血以染﹐色如渥丹﹐與傳記所載不類。【並楊文公談苑。】

○鸕鶿捕魚

士人劉克﹐博觀異書﹐杜甫詩有『家家養烏鬼﹐頓頓食黃魚』﹐世之說者﹐皆謂夔峽門﹐【明抄本作『間』。】至今有鬼戶﹐乃夷人也﹐其主謂之鬼主﹐然不聞有烏鬼之說。又鬼戶者﹐夷人所稱﹐又非人家所養。克乃按夔州圖經﹐稱峽中人謂鸕鶿爲烏鬼。蜀人臨水居者﹐皆養鸕鶿﹐繩系其頸﹐使之捕魚﹐得魚則倒提出之﹐至今如此。予在蜀中﹐見人家養鸕鶿﹐使捕魚﹐信然。但不知謂之烏鬼耳。【筆談。】

○病癭

夫頸處險而癭﹐今汝洛間多﹐而浙右閩廣山嶺重阻﹐人鮮病之者。按本艸﹕『海藻昆布﹐主癭癅。』注云﹕『凡海菜﹐皆療癅結气。靑苔紫菜亦然。』蓋被海之邦﹐食其惟錯之味﹐能療之也。

○土厚水深無病

公嘗言﹐春秋傳曰﹕『土厚水深﹐居之不疾。』言其髙燥。予往年守郡江表﹐地气卑濕﹐得痔漏下血之疾﹐垂二十年不愈﹐未嘗有經日不發。景徳中﹐從駕幸洛﹐前年從祀汾陰﹐往還皆無恙。今年﹐退臥潁陰濱﹐嵩少之麓﹐井水深數丈﹐而絕甘﹐此疾遂已。都城土薄水淺﹐城南穿土尺餘已沙濕﹐蓋自武牢已西﹐接秦晉之地﹐皆水土深厚﹐罕發痼疾。

○白鹿洞藏書

江州廬山白鹿洞﹐李氏日常聚書籍﹐以招徠四方之學者﹐有善【明抄本作『膳』。】田數十頃給之。選太學中通經者﹐授以他官﹐領洞事﹐以職教授﹐自江南北﹐爲學者爭湊焉﹐常不下數百人﹐廚廩丰給。太平興國初﹐洞主明起建議﹐以田入官﹐而齒仕籍﹐得蔡州褒信簿。旣乏供饋﹐學徒日散﹐室廬隳壞﹐因而廢焉。

○建州多佛剎

公言﹐吾鄕建州﹐山水奇秀。梁江淹爲建安令﹐以爲碧水丹山﹐靈木珍艸﹐皆平生所至愛﹐不覺行路之遠﹐卽吾邑也。而巖谷幽勝﹐土人多創佛剎﹐落落相望。僞唐日州所領十一場縣﹐後分置邵武軍﹐割隸劍州。今所管六縣﹐而建安佛寺三百五十一﹐建陽二百五十七﹐浦城一百七十八﹐崇安八十五﹐松溪四十一﹐關隸五十二﹐僅千區﹐而杜牧江南絕句云﹕『南朝四百八十寺。』六朝帝州之地﹐何足爲多也﹗【並楊文公談苑。】

宋朝事實類苑卷第六十一

●宋朝事實類苑卷第六十二

風俗雜誌﹝三﹞

◆風俗雜誌﹝三﹞

汜水關有唐髙祖太宗像

象祠

五丈河

太常寺

赫連城

田

開冰

仙

燕王好坐木馬子

鬼神

劉溫叟不聽樂

孔■﹝日爲﹞射虎

老杜墳

列子廟

綠髹器

錢忠懿貢奉之物

諸郡樓

長沙三絕

唐白文公集

李太師手抄書

李邯鄲虛宅待夏公

孔目官王仁魯知三館故事

大夫字

磬虀

霓裳曲

喪禮

名諱

唐故事

皂羅屏風

罨畫流蘇鍚銷

嶺南嗜好

俚俗之語

李虞部說

嬉遊

○汜水關有唐髙祖太宗像

汜水關東北十餘里﹐卽等慈寺﹐乃唐太宗擒竇建徳時下營之地也。關之西峯曰昭武廟﹐有唐髙祖﹑太宗塑像﹐共處一殿。髙祖狀貌如五十許人﹐儀狀博碩﹐而不甚長﹐幅巾縷金﹐赭袍玉帶﹐躡t合瓜﹐西南向立蓮花上。太宗狀如十七八少年﹐風骨淸瘦﹐衣淺黃縷金袍﹐玉帶﹐手捧冠﹐制度類遠遊﹐露首東北向﹐跣立蓮花上。詢諸士大夫﹐竟不知其儀制之由。廟乃會昌中所毀佛寺之殿也﹐至今不傾圮。【倦遊雜錄。】

二

孟州汜水縣有武牢關﹐城內有山數峯﹐一峯下有唐昭武廟。按李徳佑【當作『裕』。】會昌一品集載﹐昭武廟乃神堯太宗塑像﹐今殿內有二人立而以冠傳付之貌。或云失二帝塑像﹐而但存侍者故也。【李學士家談。】

○象祠

道州永州之間﹐有地名鼻亭﹐窮崖絕徼﹐非人迹可歷。其下乃瀟水﹐無湍險﹐俗謂之麻灘﹐去兩州各二百餘里﹐岸有廟﹐卽象祠也。孟子曰﹕『舜封象於有庳﹐所以富貴之也。』噫﹗旣遠不可考知﹐其以今揆之﹐此地非遷﹐孰有肯居也﹖【倦遊雜錄。】

○五丈河

京水自滎陽來至於汴。有陳承昭者﹐本江南節度使﹐將兵淮上﹐爲世宗所擒﹐以爲上將軍﹐習知水利。國初上言﹐可導京水入﹐踰汴東北注爲河﹐通山東之漕﹐遂遣按行京東地。任下﹐遂調民穿渠﹐貫曹鄆入於黃河﹐以大木架汴流上﹐道京水以過﹐將引流﹐車駕臨觀。兩淮未合﹐聯木施芻艸氈絮﹐塗茭泥﹐水卽隨過﹐北流爲河﹐其廣五丈﹐號五丈河。歲運京東諸州芻粟五十萬斛﹐商旅交湊﹐至今賴其利。【楊文公談苑。】

○太常寺

太常寺﹐舊在興國坊﹐今三班院是也。景佑初﹐燕侍郎肅判寺廳事﹐畫寒林屏風﹐時稱絕筆。其後爲判寺好事者竊取之。嘉佑八年﹐徙寺於福善坊﹐其地本開封府納稅所。英宗在藩邸﹐判宗正寺﹐築爲廨捨﹐旣成﹐而已立爲皇子﹐遂爲太常所請焉。【李學士家談。】

○赫連城

延州故丰林縣城﹐赫連勃勃所築﹐至今謂之赫連城。緊密如石﹐斸之皆火出﹐其城不甚厚﹐但馬面極長且密。予親使人步之﹐馬面皆長四丈﹐相去六七丈﹐以其馬面密﹐則城不須太厚﹐人力亦難兼也。予曾親見攻城﹐若馬面長﹐則可反射城下攻者﹐兼密﹐則矢石相及﹐敵人至城下﹐則四面矢石臨之﹐須使敵人不能到城﹐乃爲良法。今邊城𨿽厚﹐而馬面極短且疎﹐若敵人可到城下﹐則城𨿽厚﹐終爲危道。其間更多到其角﹐謂之團敵﹐此尢無益﹐全藉倚樓角以發矢石﹐以覆護城腳﹐但使敵人備處多﹐則自不可存立﹐赫連之城﹐深可爲法也。【湘山野錄。】

○田

兩浙有葑田﹐蓋湖上茭葑相樛結﹐積久﹐厚至尺餘﹐潤沃可殖蔬種稻﹐或割而賣與人。有任浙中官﹐方視事﹐民訴失蔬團﹐【疑『園』之誤。】讀其狀甚駭﹐乃葑園爲人所竊﹐以小舟撐引而去。【楊文公談苑。】

○開冰

國朝﹐開冰祭司寒﹐常以四月﹐蓋取豳詩『四之日﹐獻羔祭韭』﹐殊不知四之日﹐乃今之二月。祕書監李至上言﹐引典故請攺正。太宗曰﹕『今四月﹐韭可以苫屋矣。何謂薦新﹖』詔從之。【筆談。】

○仙

華嶽張超谷﹐巖石下有僵屍﹐齒髮皆完。春時﹐遊人多以酒瀝口中﹐呼爲臥仙﹐好事者作木榻以薦之。嘉佑中﹐有石方十餘丈﹐自上而下﹐正塞巖口﹐豈非仙者所蛻﹐山靈不欲人之褻慢﹖

二

平涼西有崆峒山﹐乃廣成子修道之所。山之絕壁有石穴﹐謂之皂鶴洞﹐鶴頂如丹﹐毛羽皆黑﹐日照之﹐金色粲然﹐故其下有金衣亭﹐歲不過一二出。今其地乃爲僧徒所據﹐鶴或見﹐則僧必死亡﹐反初者。【並倦遊雜錄。】

○燕王好坐木馬子

故觀察使劉從廣﹐燕王壻也。嘗語余﹐燕王好坐木馬子﹐坐則不下﹐或饑則便就其上飲食﹐往往乘興奏樂於前﹐酣飲終日﹐亦其性之異也。【歸田錄。】

○鬼神

歐陽少師爲河北都轉運﹐冬月﹐按部滄景間﹐宿於野亭。夜半﹐聞車旆兵馬之聲﹐幾旦不絕﹐問彼處人﹐云﹕『此海神移徙﹐五七年間一有之。』

○劉溫叟不聽樂

先公嘗言﹐故禦史中丞劉公溫叟敢﹐尙名節﹐遵守禮法﹐乃士林之龜鑑也。父名嶽﹐平生不聽絲竹之音。然亦好歡﹐遇賓朋款狎﹐輒舉板小謳。時有譏之者﹐劉答曰﹕『絲竹金石﹐陳之於懸﹐﹖歸於一字﹐吾所不忍聞也。至於謳者﹐乃詠歌之聲﹐予何避哉﹖』然則禮不諱嫌名﹐二名不偏諱﹐劉不登嵩華之嶽則可矣﹐而諱嶽不聽樂﹐無乃過當乎﹖【李學士家談。】

○孔■﹝日爲﹞射虎

孔■﹝日爲﹞﹐魯山處士■﹝日攵﹞之弟也﹐爲順陽令﹐有虎來至城南﹐■﹝日爲﹞帥吏卒往逐之﹐■﹝日爲﹞最居其前。虎據地【涑水作『山』。】大吼﹐吏卒皆失弓槍偃僕﹐虎來搏﹐■﹝日爲﹞有小吏執研趍當其前﹐虎銜以去。■﹝日爲﹞取獵戶毒矢挺身逐之﹐左右諫不可﹐■﹝日爲﹞曰﹕『彼代我死﹐何忍不殺【涑水作『救』。】之﹖』逐虎入山十餘里﹐竟射中虎﹐奪小吏而還﹐小吏亦不死。【涑水紀聞。】

○老杜墳

杜甫終耒陽﹐藳葬之﹐至元和中﹐其孫始攺葬於鞏縣﹐元微之爲志。而鄭刑部文寶謫官衡州﹐有經耒陽子美墓詩﹐豈但爲志而不克遷﹐或已遷而故冢尙存耶﹖

○列子廟

列子廟在鄭州圃田﹐其地有小城﹐廟貌甚古﹐相傳有唐李徳裕﹑王起題名﹐而前輩畱紀甚多。景佑中﹐王文惠公爲章惠太后園陵使﹐還請葺之﹐於是舊迹都盡﹐今其牓陳文惠之筆。

○綠髹器

綠髹器始於王冀公家﹐祥符天禧中﹐每爲會﹐卽盛陳之。然制自江南﹐頗質朴﹐慶曆後﹐浙中始造﹐盛行於時。

○錢忠懿貢奉之物

忠懿錢尙父﹐自國初歸朝﹐其貢奉之物﹐著錄行於時。今大宴所施塗金銀花鳳狻猊壓舞茵﹑蠻人﹐及銀裝龍鳳鼓﹐皆其所進也。凡獻銀絹﹑綾錦﹑乳香﹑金器﹑玳瑁﹑寶器﹑通天帶之外﹐其銀香﹑龍香﹑象﹑師子﹑鶴﹑鹿﹑孔雀﹐每只千餘兩。又有香囊﹑酒甕諸什器﹐莫能悉數。祥符天聖﹐經火﹐多爇去。今太常有銀飾鼓十枚﹐尙存。

○諸郡樓

唐成都府有散花樓﹐河中府有燻風樓﹑綠莎廳﹐揚州有賞心亭﹐鄭州有夕陽樓﹑有千巖樓﹐今皆易其名﹐或不復見。【並李學士家談。】

○長沙三絕

長沙人常自﹖吾州有三絕﹐天下不可及。貓兒頭﹖﹐一枝重秤﹔﹖黑潭取魚﹐一网踰千斤﹔巨艦漕米﹐一載萬石。【倦遊雜錄。】

○唐白文公集

唐白文公自勒文集﹐成五十卷﹐後集二十卷﹐皆寫本﹐寄藏廬山東林寺﹐又藏龍門香山寺。髙駢鎭淮南﹐寄語江南西廉使﹐取東林集而有之﹐香山寺經亂﹐亦不復存。其後履道宅爲普明僧院﹐後唐明宗子秦王從榮又寫本寘院之經藏﹐今本是也。後人亦補東林所藏﹐皆篇目次第非眞﹐與今吳蜀摹板無異。

○李太師手抄書

先公嘗言﹐先伯太師仕後唐明宗朝﹐爲著作佐郎﹑集賢殿直學士﹐精於史學。嘗手抄三史書﹐自撰三史要義一千首。其手抄三史書﹐屬兵火亂離﹐多亡失矣﹐今尙存十數卷。

二

吾顯徳初任左拾遺﹐充集賢殿修撰﹐本院孔目官李延遇﹐年六十餘﹐卽伯父太師直學士院時書吏也。亦衣朱紱來參謁﹐展賀旣畢﹐又敍致奕世趨事之幸。吾聞其言﹐不覺感愴﹐且喜其知禮也。今集賢院有伯父太師親校後漢書一部尙在﹐靑褾白卷者是也。

○李邯鄲虛宅待夏公

夏鄭公爲宣徽使﹑忠武軍節度使﹐自河中府徙判蔡州﹐道經許昌﹐時李邯鄲爲守﹐乃徙居他所﹐虛宅以待之﹐夏公以爲知體。

○孔目官王仁魯知三館故事

先公嘗言﹐吾周廣順初﹐丁先大師憂﹐服滿﹐再授校書郎。故相馮瀛王道爲昭文館大學士﹐引爲直館。本館孔目官王仁魯﹐唐昭宗朝﹐長安故吏也。年七十餘﹐衣朱紱執笏﹐率其屬來參﹐吾以新進﹐下位﹐不敢當其庭趨之禮﹐使人卻之﹐將以賓禮見。仁魯援引典故﹐且言中書令與兩畿簿尉𨿽名位不等﹐皆三館學士也。某等人吏﹐豈有不拜本館學士﹖吾聞其言﹐遽出見之。仁魯等立於庭﹐俟吾座﹐然後旅拜﹐重疊敍致﹐頗有風采。自是朔望﹐必詰旦至第館中。故事﹐吾就仁魯而質焉。吾顯徳初任左拾遺﹐充集賢殿修撰﹐本院孔目官李延遇﹐年六十餘﹐卽伯父太師直學士院時書吏也。亦衣朱紱來參謁﹐展賀旣畢﹐又敍致奕世趨事之幸。吾聞其言﹐不覺感愴﹐且喜其知禮也。【並李學士家談。】

○大夫字

古者﹐大夫字便用疊畫寫之﹐以夫有大音故也。莊子及李斯嶧山碑如此。

○磬虀

樂石有磬﹐今浮屠持銅缽﹐亦名磬。世人不識樂石﹐而儒者往往不曉磬折義﹐故不識磬﹐不能知缽。臼搗辛物作虀﹐南方善之﹐所謂金虀玉鱠者。古說虀臼曰受辛﹐是臼中受辛物搗之。今北土謂寒葅爲虀﹐故不曉受辛義﹐恨所不見也。【景文公雜記。】

○霓裳曲

王建霓裳詞云﹕『弟子歌中畱一色﹐聽風聽水作霓裳。』霓裳曲﹐今教坊尙能作其聲﹐其舞則廢不傳矣。人間又有瀛府﹑獻仙音二曲﹐云此其遺聲也。霓裳曲﹐前世傳記論說頗詳﹐不知聽風聽水爲何事也。白樂天有霓裳頗亦無風水之說﹐第記之﹐或有遺亡者爾。【廬陵歸田錄。】

○喪禮

居喪之禮﹐近世滅裂。予嘗知辰州﹐居與蠻獠雜居﹐其俗﹐父母喪﹐不啖粱鹽酪飛走之肉﹐惟食藜實蕎豆魚菜而已﹐𨿽未合於古禮﹐而諸夏閭裏之民不逮也。失禮則求諸野﹐信哉﹗

○名諱

山藥﹐按本艸本名署預﹐唐代宗名豫﹐故攺下一字爲藥﹐今英廟諱犯上一字﹐若卻取下一字呼蕷藥﹐於理無害。

二

錢武肅王諱鏐﹐至今吳越間謂石橊爲金櫻﹐劉家﹑畱家爲金家﹑田家﹐畱住爲駐住。又楊行密據江淮﹐至今民間猶謂蜜爲蜂糖。滁人猶謂荇溪爲菱溪﹐則俗語承諱久﹐未能頓易故也。【並靑箱雜記。】

○唐故事

京師風物繁富﹐而士大夫牽於事役﹐良辰美景﹐罕或宴遊之樂。其詩至有『賣花擔上看桃李﹐拍酒樓頭聽管弦』之句。西京應天禪院有神禦殿﹐蓋在水北﹐去河南府十餘里。歲時﹐朝拜官吏常若晨興﹐而畱守達官簡貴每朝罷﹐酒三行﹐不交一言而退。故其詩曰﹕『正夢寐中行十里﹐不交言處喫三杯。』其語𨿽淺近﹐皆兩京之實事也。【澠水燕談。】

○皂羅屏風

凡視五色﹐皆損目﹐惟黑色﹐於目無損。李氏有江南日﹐中書皆用皂羅糊屏風﹐所以養目也。王丞相在政府﹐亦以皂羅糊屏風。

○罨畫流蘇鍚銷

昔之﹕詩小說﹐多言罨畫流蘇者﹐詢之朋遊﹐莫知其狀。予嘗知廣南恩州﹐恩有匠人求見﹐問其所能﹐曰﹕『某善鍚銷』﹐亦不曉其事﹐再詰之﹐則曰﹕『今京師所謂銀泥者是也。』又問更有何藝﹐曰﹕『亦能罨畫』﹐遽以小兒衣試之﹐乃今之生色也。又向在京師﹐常到州西﹐過一委巷﹐憩茶肆中﹐對街乃賃凶具之家﹐命其徒拆卸卻流蘇﹐乃是四角所系盤綫繪繡之球﹐五色﹐昔謂之同心﹐而下垂者。流蘇帳者﹐古人系帳之四隅以爲飾耳。

○嶺南嗜好

嶺南人好啖蛇﹐其名曰茅鱔﹐艸虫曰茅蝦﹐鼠曰家鹿﹐蝦蟇曰蛤蚧﹐皆常所食者。【並倦遊雜記。】

○俚俗之語

司馬君實論九旗之名﹐與旗相近﹐緩急何以區別﹖小雅﹕『庭燎向晨﹐言觀其旗。』左傳﹕『龍尾伏辰﹐取虢之旗。』然則此旗﹐當爲芹音耳。關中人言淸濁之淸﹐則不攺淸字﹐丹靑之靑﹐則爲萋音。又以中爲烝﹑虫爲塵﹐不知旗本是芹音﹐亦周人語轉﹐如靑之言萋也。五方語言若是者多﹐閩人以髙爲歌音﹐荊楚人以南爲難﹐荊爲斤。文士作歌詩亦多不悟者﹐眞宗時﹐試淸明象天賦﹐有閩人破題云﹕『天道如何﹖仰之深髙』﹐考官亦閩人﹐遂以中選。又荊南舉人爲雪詩﹐始用先字﹐其後又云『十二峯巒旋旋添』﹐以添爲天也。向丞相敏中鎭長安﹐士人不敢賣蒸餅﹐云觸諱。

二

古詩云﹕『袖中有短書﹐欲寄雙飛燕』﹐詩意以燕春來秋去﹐似可寄書﹐故偶然耳。今人馴養家鴿通信﹐皆非虛言也。攜至外數千里﹐縱之輒能還家。蜀人以事至京師者﹐以鴿寄書﹐不旬日皆得達。及賈人舶舡浮海﹐亦以鴿通信。陸機使黃耳寄書﹐此殆不然﹐自洛至吳﹐更歷江淮﹐犬何能浮水﹐必從舟楫渡﹐犬豈能諭意涉人也﹖若此犬通神﹐不可測度﹐則不從言說耳。或者陸氏有奴﹐名黃耳﹐因此以爲眞狗也。【此條已見卷六十一『鴿寄書』條引劉貢父詩話。】

三

南方之人﹐謂水皆曰江﹐北方之人﹐謂水皆曰河﹐隨方言之便﹐而淮濟之名不顯。司馬遷作河渠書﹐並四瀆言之。子虛賦曰﹕『下屬江河』﹐事已相亂﹐後人宜不能分別言之也。

四

汾晉之間﹐尊者呼左右曰咄﹐左右必諾。而司空圖作休休【景文筆記有『亭』字。】記文用之。修唐書﹐學士劉義叟爲予言﹐晉書『咄嗟而辦』﹐非是﹐宜言『咄諾而辦』。然『咄嗟』﹐前世文章多用﹐或自有義。

五

古今語無雅俗﹐惟世之罕道者似雅﹐如古以大爲大【音如舟拖之拖。】則言大雅﹑大夫﹑大閱﹑大舉類﹐不及今人言大之爲雅。古以車【音居。】爲車【昌遮反。】漢已來乃言車【居】。俗間曰車【昌遮反。】今縉紳大夫語必曰車【居】。與俗人語則曰車【昌遮反】。則今語爲雅。【並景文公筆記。】

六

京師食店賣酸餡【歸田作『■﹝酉兼﹞』。】者﹐皆大出牌﹐牓於通衢﹐俚俗昧於字法﹐轉酸從食﹐餡從酉。【歸田作『■﹝酉兼﹞從臽』﹐並有『有』字。】滑稽子謂人曰﹕『彼家所賣餕餡【音俊﹐歸田有『陷』字。】不知爲何物也。』飲食四方異宜﹐而名號亦隨時俗言語不同。至或傳者傳失其本。湯餅﹐唐人謂之不托﹐今俗謂之餺飥矣。【歸田有『晉』字。】束皙餅賦有『饅頭簿持﹐起溲牢九』【歸田作『丸』。下同。】之號﹐惟饅頭至今名存﹐而『起溲牢九』皆莫曉爲何物。『簿持』﹐荀氏又謂之『簿夜』﹐亦莫知何物也。【此條今見歸田錄卷二。】

○李虞部說

天聖中﹐李虞部略出知榮州﹐予自京師從行以歸﹐至望喜驛﹐綱角滿前﹐才能通人過往。公顧而嘆曰﹕『民之於財利﹐如魚之於水﹐水深則魚蕃滋遊嬉﹐各得其性﹐竭則相濡以濕﹐豈暇於遊嬉﹖財利饒裕﹐則民樂於爲生﹐苟不足﹐則盜賊爭訟不可禁止﹐尙何責其孝弟爲哉﹖蜀平﹐距今六七年﹐輦輸不絕﹐民間可見矣。』予嘗誦服斯言。自公之嘆﹐又四十餘年﹐有預買紬絹﹑橫科絹帛筒鹽之類﹐不可具紀﹐則民間又可知也。初﹐蜀人無出身者﹐不得任鄕裏官﹐公獻呂文靖公生辰詩﹐其卒章曰﹕『此身若得西歸去﹐猶勝開籠放雀兒。』公笑而甚憐之﹐未幾得榮州。【並湘山野錄。】

○嬉遊

風俗﹐舊以二月二日爲踏靑節﹐都人士女絡繹遊賞﹐緹幕歌酒﹐散在四郊。歷政郡守﹐慮有彊暴之虞﹐乃分遣戍兵於岡阜坡冢之上﹐立馬張旗卓望之。公曰﹕『慮有他虞﹐不若聚之爲樂。』乃於是日﹐自萬里橋﹐以錦繡器皿結彩舫十數隻﹐與郡僚屬官分乘之﹐妓樂數船﹐歌吹前導﹐命曰遊江。於是郡人士女駢集於八萬里間﹐縱觀如堵﹐抵寶歷寺橋﹐出燕於寺內。寺前階一蠶市﹐縱民交易﹐嬉遊樂飲﹐復倍於往年。薄暮方回﹐公於馬上作歌﹐其略曰﹕『我身豈比狂遊輩﹖蜀地重來治凋瘵。見人非理則傷嗟﹐見人歡樂生慈愛。』

宋朝事實類苑卷第六十二

●宋朝事實類苑卷第六十三

談諧戲謔﹝一﹞

◆談諧戲謔﹝一﹞

詩嘲

蘇協

石資政

○詩嘲

寇萊公與張洎同爲給事中﹐公年少气銳﹐嘗爲庭雀詩玩張洎﹐曰﹕『少年挾彈何狂逸﹖不用金丸用蠟丸。』譏洎在金陵圍城中﹐嘗爲其主作詔﹐內蠟丸中﹐追上江救兵也。

二

潁上常夷甫處士﹐以行義爲士大夫所推。近臣屢薦之﹐朝廷命之官﹐不起。歐陽公晚年治第於潁﹐久參政柄﹐將乞身以去﹐顧未得謝﹐而思潁之心日切﹐嘗自爲詩云﹕『笑殺汝陰常處士﹐十年騎馬聽朝雞。』後公旣還政﹐而處士被詔赴闕﹐爲天章閣待制﹐日奉朝請﹐有輕薄子攺公詩以戲之﹐曰﹕『卻笑汝陰常處士﹐【以上三字澠錄作『歐少保』。】幾年騎馬【以上四字澠錄作『新來處士』。】聽朝雞。』

三

余元丰元年調博州髙唐縣令﹐時黃夷仲廉爲監察禦史﹐余往別焉。夷仲口占一絕句見謔﹐曰﹕『髙唐不是那髙唐﹐風物由來各異鄕。若向此中求夢雨﹐只應愁殺楚襄王。』蓋譏河朔風土人物之質朴也。

四

荊國王文公﹐以多聞博學爲世宗師。當時學者﹐得出其門下者﹐自以爲榮﹐一被稱與﹐則往往名重天下。公之治經﹐尢尙解字﹐末流務爲新奇﹐浸成穿鑿﹐朝廷患之﹐詔學者兼用舊傳注﹐不專治新經﹐禁援引字解。於是學者皆變所學﹐至有著書以抵公之學者﹐又諱稱公門人。故張蕓叟爲挽詞曰﹕『今日江湖從學者﹐人人諱道是門生。』盛傳士林。及後詔公配享神廟﹐贈官賜謚﹐俾學者復治新經﹐用字解﹐昔之從學士﹐稍稍復稱公門人。有無名子攺蕓叟詩卒句曰﹕『人人卻道是門生。』【並澠水燕談。】

五

楊叔賢郎中異﹐眉州人﹐言頃有眉守初視事﹐三日大排﹐樂人獻口號﹐其斷句云﹕『爲報吏民須慶賀﹐災星移去福星來。』新守頗喜﹐後數日﹐召優者問前日大排﹐樂詞口號誰撰﹐甚【湘錄作『其』。】工。對曰﹕『本州島自來舊例﹐祇用此一首。』【湘山野錄。】

六

朱貞白﹐江南人﹐不仕﹐號處士。子銑﹐舉進士﹐至知制誥。貞白善嘲詠﹐曲盡其妙﹐人多傳誦。詠刺蝟云﹕『行似鍼氈動﹐臥似栗裘圓。莫欺如此大﹐誰敢便行拳。』嘗謁一貴公﹐不甚加禮﹐廳事有一格子屏風﹐貞白題詩其上云﹕『道格何曾格﹐言糊又不糊﹐渾身總是眼﹐還解識人無﹖』又題棺木云﹕『久久終須要﹐而今未要君。有時閒憶著﹐大是要知聞。』題狗蚤云﹕『與虱都來不較多﹐■﹝扌暴﹞挑筋鬭大婁羅。忽然管著一藍子﹐有甚心情那你何﹖』詠月云﹕『當塗當塗見﹐蕪湖蕪湖見﹐八月十五夜﹐一似沒柄扇。』建師陳晦之子得誠罷管沿江水軍﹐掌禁衛﹐頗患拘束﹐方宴客﹐貞白在坐﹐食螃蟹﹐得誠顧貞白曰﹕『請處士詠之。』貞白題曰﹕『蟬眼龜形腳似蛛﹐未嘗正面向人趨。如今飣在盤筵上﹐得似江湖亂走無﹖』眾客皆笑絕。又詠鶯粟子﹐其警句云﹕『倒排雙陸子﹐稀插碧牙籌。旣似柿牛你﹐又如鈴馬兜。鼓搥並瀑箭﹐直是有來由。』

七

李濤相國﹐性滑稽﹐爲布衣時﹐往來京洛間。汜水關有一僧捨﹐曰不動尊院﹐院中有不出院僧﹐十餘載﹐濤每過嘗憩其院﹐必省其僧。未幾﹐寺爲火所焚﹐僧眾皆徙他所﹐濤後過﹐但門扉猶在﹐題詩其上云﹕『走卻坐禪客﹐移將不動尊。世間顚倒事﹐八萬四千門。』

八

韓浦﹑韓洎﹐晉公滉之後﹐咸有辭學。浦善聲律﹐洎爲古文﹐意常輕浦﹐語人曰﹕『吾兄爲文﹐譬如繩樞艸舍﹐聊庇風雨。予之爲文﹐是造五鳳樓手。』浦性滑稽﹐竊聞其言﹐因有親知遺蜀箋﹐浦題作一篇﹐以其箋貽洎曰﹕『十樣蠻箋出益州﹐寄來新自浣溪頭。老兄得此全無用﹐助爾添修五鳳樓。』【並楊文公談苑。】

九

張鑄﹐河北轉運使﹐緣貝州事降通判太平州。是時葛源初得江東西提點銀銅坑冶﹐欲薦鑄﹐而移文取其腳色。鑄不與﹐但以詩答之曰﹕『銀銅坑冶是新差﹐職比催綱勝一階。更使下官供腳色﹐下官蹤迹轉沈埋。』

十

嘉佑中﹐禁林諸公皆入兩府﹐是時包孝肅公拯爲三司使﹐宋景文公守益州﹐二公風力久次﹐最著人望﹐而不見用。京師諺語曰﹕『撥隊爲參政﹐成羣作副樞。虧他包省主﹐悶殺宋尙書。』明年﹐包亦爲樞密副使﹐而徐【東軒作『宋』﹐下不重『景文』二字。】以翰林學士承旨召景文。景文道長安﹐以詩寄梁丞相﹐略曰﹕『梁園賦罷相如至﹐宣室釐殘賈誼歸。』蓋謂差除兩府﹐足方被召也。爲承旨﹐又作詩曰﹕『粉署重來憶舊遊﹐蟠桃開盡海山秋。寧知不是神仙骨﹐上到鰲峯更上頭。』【並東軒筆錄。】

十一

彭齊﹐吉州人﹐才辧滑稽﹐無與爲對。未第時﹐常謁南丰宰﹐而宰不喜士﹐平居未嘗展禮。一夕﹐虎入縣廨﹐咥所畜羊﹐棄殘而去。宰卽以會客﹐彭以預召﹐翌日﹐彭獻詩謝之曰﹕『昨夜黃斑入縣來﹐分明蹤迹印蒼苔。幾多道徳驅難去﹐些子豬羊便引來。令尹聲聲言有過﹐錄公口口道無災。思量皆解開東合﹐畱得頭蹄設秀才。』南方謂押司錄事爲錄公﹐覽者無不絕倒。齊以大中祥符元年姚曄下及第﹐仕至太常博士卒。【靑箱雜記。】

十二

景佑元年九月二日﹐詔先朝免解者﹐候將來省試﹐與特奏名。時有無名子﹐攺王元之升平詞以嘲曰﹕『舊人相見問行年﹐名說眞宗更已前。但看綠衫包裹了﹐這回含笑入重泉。』

十三

參政趙侍郎宅﹐在東京麗景門內﹐後致政﹐歸睢陽舊第。宋門之宅﹐更以爲客邸﹐而材植雄壯﹐非邸可比﹐時謂之無比店。李給事師中保釐西京﹐時駝馬市有人新造酒樓﹐李乘馬過其下﹐悅其壯麗﹐忽大言曰﹕『有巴【京師諺語以美好爲有巴】。』時人對曰﹕『梁苑叔平無比店﹐洛陽君賜有巴樓。』

十四

吳善長郎中﹐儀狀恢偉﹐頗肖富丞相﹐文學之譽﹐則未聞焉。有輕薄子贈之詩曰﹕『文章卻似呼延贊﹐風貌全同富相公。』國初﹐有武臣呼延贊者【原誤作『老』﹐據活字本攺。】好吟惡詩﹐故云。

十五

洗馬歐陽景﹐素有輕薄名﹐一旦金鑾長老來上謁﹐告曰﹕『院門闕齋供﹐今將索米於玉泉長老﹐敢乞一書﹐以爲先容。』景笑曰﹕『諾。』翌日﹐授一緘﹐旣至﹐玉泉啟封﹐乃詩一首曰﹕『金鑾來覓玉泉書﹐金玉相逢價倍殊。到了不幹藤蔓事﹐葫蘆自去纏葫蘆。』二僧相視﹐發笑而已。【並倦遊雜錄。】

十六

聶崇義﹐建隆初拜學官﹐河洛之師儒也。郭忠恕嘗玩之曰﹕『近貴全爲聵﹐攀龍卽是聾。𨿽然三个耳﹐其柰不成聰。』崇義應聲反以忠恕二字解其嘲曰﹕『勿笑有三耳﹐全勝畜二心。』忠恕大慚。終以此敗﹐坐謗時政﹐擅貨官物﹐流登州﹐中途卒﹐藳葬於官道之傍。他日﹐親友與斂葬﹐發土視之﹐輕若蟬蛻﹐殆非區中物也。【玉壺淸話。】

十七

張唐卿﹐進士第一人及第﹐期集於興國寺﹐題壁云﹕『一舉首登龍虎牓﹐十年身到鳳皇池。』有人續其下云﹕『君看姚曄並梁固﹐不得朝官未可知。』後果終於京師。

十八

舊制﹐三班奉職曰俸錢﹐月七百﹐驛券肉半斤。祥符中﹐有人爲詩題所在驛舍間曰﹕『三班奉職實堪悲﹐卑賤孤寒卽可知。七百料錢何日富﹖半斤羊肉幾時肥﹖』朝廷聞之﹐曰﹕『如此﹐何以責廉隅﹖』遂增今俸。

十九

嘗有一名公﹐初任縣尉﹐有舉人投書索米﹐戲作一詩答之曰﹕『五貫九百五十俸﹐省錢請作足錢用。妻兒尙未厭糟糠﹐僮僕豈免遭饑凍﹖贖典贖解不曾休﹐喫酒喫肉何曾夢﹖爲報江南癡秀才﹐更來謁索覓甚甕。』熙寧中﹐例增選人俸錢﹐不復有五貫九百俸者﹐此實養廉隅之本也。

二十

石曼卿初登科﹐有人訟科場﹐覆考落數人﹐曼卿是其數。時方期集於興國寺﹐符至﹐追所賜勑牒靴服﹐數人皆啜泣而起﹐曼卿獨解靴袍還使人﹐露體戴襆頭復坐﹐談笑終席而去。次日﹐被黜者皆授三班借職﹐曼卿爲一絕句曰﹕『無才且作三班借﹐請俸爭如錄事參。從此罷稱鄕貢進﹐直須走馬東西南。』【並筆談。】

二十一

石資政中立好談諧﹐樂易人也。楊文公一日置酒﹐作絕句招之﹐末云﹕『好把長鞭便一揮。』石畱其僕﹐卽和曰﹕『尋常不召猶相造﹐況是今朝得指揮。』其談諧敏捷【東齋有『類皆』二字。】如此也。又嘗於文公家會葬﹐主客乃執政及諸【東齋無『及諸』二字。】貴遊子弟﹐皆服白襕衫﹐或羅或絹﹐有差等。中坐﹐石【上三字東齋作『中立坐而』四字。】大慟﹐人問其故﹐曰﹕『憶吾父。』又問之﹐曰﹕『父在時﹐當得羅襕衫也。』蓋見在執政子弟服羅﹐而石止服絹。坐中人皆大笑。石之父熙載﹐太宗時嘗爲樞密副使。【以下東齋另爲一條。】景佑中﹐有輕薄子以古人二十字詩益成二十八字﹐嘲謔云﹕『仲昌故國三千里﹐宗道深宮二十年。殿院一聲河滿子﹐龍圖雙淚落君前。』龍圖者﹐王傅【東軒作『博』。】文也﹐嘗更大藩鎭﹐開封知府﹐三司使﹐一日對上前﹐因敍揚【東軒作『揚』。】歷之久﹐不覺淚下。殿院者蕭定基也﹐爲殿中侍禦史﹐與韓魏公﹑吳春卿﹑王君貺同發解。開封府舉人﹐�【東軒不缺。】作河滿子曲嘲之﹐因奏事﹐上問之﹐合誦一徧。【東軒作『令誦一過』。】宗道者﹐王宗道也﹐爲諸王宮校及講書﹐凡二十餘年﹐輒於上前自訴存【東軒作『在』。】宗藩二十餘年﹐求進用。仲昌者﹐郇公之從子﹐論科場不公﹐郇公奏聞﹐牒歸建州。當時人以爲𨿽用古人詩句﹐而切中一時之事﹐盛傳以爲笑樂。【東齋記事。】

二十二

景徳中﹐河朔舉人皆以防城得官﹐而範昭作狀元﹐張存﹑任並﹐𨿽事業荒疎﹐亦皆被澤。時有無名子嘲曰﹕『張存解放旋風炮﹐任並能燒猛火油。』存後仕至尙書﹐並亦仕至屯田員外郎﹐知安州卒。【靑箱雜記。】

二十三

天聖中修國史﹐王安簡﹑謝陽夏﹑李邯鄲﹑黃唐卿爲編修官。安簡神情衝澹﹐唐卿刻意篇什﹐謝﹑李嘗戲爲句曰﹕『王貌閒如鶴﹐黃吟苦似猿。』

二十四

天聖中﹐錢文僖畱守西都﹐而應天院有三聖禦像﹐去府僅十里﹐朔望集眾官朝拜﹐未曉而往﹐朝拜訖﹐三杯而退。文僖戲爲句曰﹕『正好睡時行十里﹐不交談處飲三杯。』又有人送驢肉﹐復曰﹕『廳前捉到須依法﹐合內盛來定付廚。』【並春明退朝錄。】

二十五

至和中﹐陳恭公秉政﹐會嬖妾張氏笞女奴迎兒殺之。時蔡襄權知開封【東軒有『府』字。】事﹐下開封窮治﹐而仁宗於恭公寵眷未衰﹐止差正郎齊廊【東軒作『廓』。下同。】看詳公案。時王素爲待制﹐以詩戲廊曰﹕『李膺破柱擒張朔﹐董令回車擊玉奴。前世淸芬宛如在﹐未知君【東軒作『吾』。】可及肩無﹖』廊知事不可直﹐以簡報王曰﹕『不用臨坑推人。』【東軒筆錄。】

二十六

進士許洞者﹐善爲辭章﹐俊逸之士也。因會諸詩僧分題﹐出一紙﹐約曰﹕『不得犯此一字。』其字乃山﹑水﹑風﹑云﹑竹﹑石﹑花﹑艸﹑雪﹑霜﹑星﹑日﹑禽﹑鳥之類﹐於是諸僧皆閣筆。洞﹐咸平三年進士及第﹐時無名子嘲曰﹕『張康渾裹馬﹐許洞鬧裝妻』者是也。

二十七

陶尙書谷嘗曰﹕『尖檐帽子卑凡廝﹐短靿靴兒末厥兵。』『末厥』﹐亦當時語。余景佑間﹐已聞此句﹐時去陶公未遠﹐人皆莫曉其義。王原叔博學多聞﹐見稱於世﹐最爲多識前言者﹐亦云不知謂何說也。第記之﹐必有知者耳。【並廬陵歸田錄。】

二十八

刁景純愷悌惇厚﹐周人之急﹐甚於己私﹐至誠有過人者。在京師﹐賓客造請﹐𨿽至貧下﹐必往報復﹐晝日未嘗在家﹐夜歸常至三更。不知者以爲干謁自爲己﹐其實不然。宋尙書判館事﹐督諸館職畢集﹐而景純或數日不至﹐宋使人邀而譙讓之。王原叔戲攺杜工部鄭廣文詩云﹕『景純過官舍﹐走馬不曾下。驀地趁朝歸﹐便遭官長罵。』李獻臣曰﹕『我能足之。』是時﹐西戎唃氏有子名摩氈﹐而景純常爲宣政使王某作墓銘﹐卽續其後曰﹕『多羅四十年﹐偶未識摩氈。近有王宣政﹐時時與紙錢。』於是以古文篆﹖寫之﹐加褾軸﹐密使掛景純廳事。景純旦出夕還﹐初不覺知﹐賓客至者見之﹐往往誦念而去。景純自外頗聞之﹐亦不能曉。會一日大雨﹐不可出﹐始周行廳事間﹐乃見此圖﹐問其從者﹐曰﹕『掛此已十餘日矣。』【劉貢父詩話。】

二十九

祥符中﹐日本國忽梯航稱貢﹐非常貢也。蓋因本國之東﹐有祥光現﹐其國素傳中原天子聖明﹐則此光現。眞宗大喜﹐勑本國建一佛祠以鎭之﹐賜額曰『神光』。朝辭日﹐上親臨遣﹐夷使面【湘錄作『回』。】乞令辭臣撰一寺記﹐當時【湘錄作『時當』。】直者𨿽偶中魁選﹐詞學不甚優﹐居常止以張學士君房代之﹐蓋【原作『盡』﹐據明抄本及湘錄攺。】假其稽古才雅也。旣傳宣﹐令急撰寺記。時張尙爲小官﹐醉飲於樊樓﹐遣人徧京城尋之不得﹐而夷人在合門翹足而待。又中人三促之﹐紫微大窘。後錢楊二公玉堂暇日﹐攺閒忙令﹐大年曰﹕『世上何人最得閒﹖司諫拂衣歸華山。』蓋種放得告還山養藥之時也。錢希白曰﹕『世上何人最號忙﹖紫微失卻張君房。』時傳此事爲雅笑。【湘山野錄。】

三十

近世集句﹐始於王荊公﹐然石曼卿已好爲此體。京師有舉子﹐夜觀人家娶婦﹐徘徊不去﹐至排墜門扉。其家大怒﹐喧爭﹐邏者領赴廂主﹐廂主以其舉子﹐慰諭遣之。曼卿適過其傍﹐駐馬集句贈之曰﹕『司空愛爾爾須知﹐月下推門更有誰﹖尀耐一雙窮相眼﹐得便宜是落便宜。』【李希聲詩話。】

○蘇協

蘇易簡父協﹐蜀中舉進士﹐性滑稽。易簡任翰林學士﹐協爲京府掾﹐時親王爲尹。每朔旦﹐父子冠帶晨起﹐協詣府﹐易簡入禁中。協笑謂人曰﹕『父參其子﹐子朝其父﹐斯事亦倒置矣。』初協爲汝州司戶﹐易簡通判蘇州﹐書與易簡曰﹕『吾在汝﹐汝在吳﹐吾思汝﹐汝知之乎﹖』其好談諧如此。【楊文公談苑。】

○石資政

石資政中立好談謔﹐士大夫能道其語者甚多。嘗因入朝﹐遇荊王迎授東華門﹐不得入﹐遂自左掖門入。有一朝士﹐好事語言﹐問石云﹕『何爲自左【去聲】掖門入﹖』石方趁班﹐且走且答曰﹕『祇爲大

宋朝事實類苑卷第六十三

●宋朝事實類苑卷第六十四

談諧戲謔﹝二﹞

◆談諧戲謔﹝二﹞

陳亞

王告

杜祁公

馮吉

劉鋹

陳貫

李退夫

僧祕演

孟郊賈島

梅聖兪

陳文惠

黨太尉

梅侍讀

孫何

丁度

語嘲﹝一﹞

○陳亞

陳亞﹐揚州人﹐仕至太常少卿﹐年餘七十卒﹐蓋近世滑稽之雄也。嘗著藥名詩百餘首﹐行於世。若『風月前湖近﹐軒窗半夏涼』﹐『棊怕臘寒呵子下﹐衣嫌春瘦縮紗裁。』祈雨僧雲﹕『無雨若還過半夏﹐和師曬作葫蘆羓』之類﹐極爲膾炙。又嘗知祥符縣﹐親故多幹借車牛﹐亞亦作藥名詩曰﹕『地居京界足親知﹐措借尋常無歇時﹔但看車前牛領上﹐十家皮沒五家皮。』覽者無不絕倒。亞常言﹐藥名用於世﹐無所不可﹐而斡運曲折﹐使各中理﹐在人之智思耳。或曰﹕『延胡索可用乎﹖』亞曰﹕『可。』沈思久之﹐因朗吟曰﹕『布袍袖裹懷漫刺﹐到處遷延胡索人』﹐此可贈遊謁窮措大﹐聞者莫不大笑。亞與章郇公同年友善﹐郇公當軸﹐將用之﹐而爲言者所抑。亞作藥名生查子陳情獻之﹐曰﹕『朝廷數擢賢﹐旋占淩霄路﹐自是郁陶人﹐險難無移處。也知沒藥療﹐孤寒食薄何相誤﹐大幅紙連粘﹐甘艸歸田賦。』亞又別成藥名生查子閨情三首﹐其一曰﹕『相思意已深﹐白紙書難足。字字苦參商﹐故要檳郎讀。分明記得約﹐當歸遠至櫻桃熟﹐何事菊花時﹖猶未回鄕曲。』其二曰﹕『小院雨餘涼﹐石竹風生砌。罷扇盡從容﹐半夏紗廚睡。起來閒坐北亭中﹐滴盡眞珠淚。爲念壻辛懃﹐去折蟾宮桂。』其三曰﹕『浪蕩去來來﹐躑躅花頻換﹐可惜石橊裙﹐蘭麝香銷半。琵琶閒坐理相思﹐必撥朱弦斷。擬續斷來弦﹐待這寃家看。』亞又自爲亞字謎曰﹕『若教有口便啞﹐但要無心爲惡﹐中間全沒肚腸﹐外面瓊森稜角。』此𨿽一時俳諧之詞﹐然所托興亦有深意。亞又別有詩百餘首﹐號澄源集。有歲旦示知己云﹕『收寒歸地底﹐衰老向人間。』及與友人郊遊雲﹕『馬嘶曾到寺﹐犬吠乍行村。』送歸化宰王祕丞赴闕云﹕『吏辭如賀日﹐民送似迎時。』懷舊隱云﹕『排聯花品曾非僭﹐愛惜苔錢不是慳。』亦自成一家體格。亞性寬和﹐累典名藩﹐皆有遺愛﹐然頗眞率﹐無威儀﹐吏不甚懼。行坐常弄瓢子﹐不離懷袖﹐尢喜唱淸和樂。知越州時﹐每擁騎自衙庭出﹐或由鑑湖緩轡而歸﹐必敲鐙代拍﹐潛徹三十六徧然後已﹐亦其性也。【靑箱雜記。】

○王告

廬山簡寂觀道士王告﹐好學有文﹐與星子令相善。有邑豪修醮﹐告當爲都工﹐都工薄有施利。一客道士自言衣紫﹐當爲都工﹐訟於星子云﹕『職位顚倒﹐稱號不便。』星子令封牒與告﹐告乃判牒曰﹕『客僧做寺主﹐俗諺有云﹔散眾奪都工﹐教門無例。𨿽紫衣與黃衣稍異﹐柰本觀與別觀不同。非爲稱呼﹐蓋利乎其中有物﹔妄自尊顯﹐豈所謂大道無名﹖宜自退藏﹐無抵刑憲。』告後歸本貫﹐登科爲健吏﹐至祠部員外郎﹐江南西路提點刑獄而卒。【筆談。】

○杜祁公

杜祁公罷相﹐知兗州﹐寓北郊佛寺﹐以待兗州迓吏。踰再浹日﹐會宗衮自汶陽召還﹐過其寺造謁﹐而杜公曰﹕『處此幾與在中書日同矣。且莫北去﹐欲識云「郭汾陽曾畱此」。』蓋自戲其居位不久也。

○馮吉

先公嘗言﹐故太常少卿馮瀛王之子﹐性聰敏﹐美文翰﹐善談笑﹐精音律﹐尢工胡琴﹐𨿽教坊供奉﹐號名手者﹐亦所不及。然並性滑稽﹐無操檢﹐以宰相子﹐少歷郎官﹐終不能以文學器業進取顯位﹐士大夫以此惜之。每朝士燕聚﹐馮不召﹐往往自至﹐蓋坐無車﹐公不樂也。其或酒酣樂作﹐必自命琴彈三數曲﹐曲罷﹐賦詩﹐詩成起舞﹐其天賦俊逸﹐又非常人所及也﹐時人以爲三絕。常於龍門僧院內﹐故楊凝式少師題壁處﹐書詩一絕云﹕『少師眞迹滿僧居﹐直恐鍾王亦不如。爲報遠公須愛惜﹐此書書後更無書。』其筆札遒麗﹐自成一家書。【並退朝錄。】

○劉鋹

太平興國初﹐陳洪進與漳泉歸錢俶﹐由吳越來朝。江南後主與劉鋹同列﹐因侍宴﹐鋹自言朝廷威靈﹐僭竊之主﹐皆不能保其社稷﹐今日盡在坐中。陛下明年平太原﹐劉繼元又至﹐臣於數人中﹐率先歸朝﹐願得持挺﹐爲諸國降王之長。太祖大笑﹐賞賜甚厚﹐其談多此類。【楊文公談苑。】

○陳貫

陳貫自鹽鐵使除直昭文館﹐知相州。先是﹐三司副使例爲待制﹐而貫獨得直館。或唁貫者﹐貫曰﹕『與其居天章﹐作不才待制﹐何如在昭文﹐爲有道學士﹖』唁者愧服。貫子安石﹐今爲吏部侍郎﹐女嫁文潞公。【澠水燕談。】

○李退夫

衝晦處士李退夫者﹐事矯怪﹐攜一子遊京師﹐居北郊別墅﹐帶經灌園﹐持古風以飾外。一日﹐老圃請撒園荽﹐卽博物志張騫西域所得胡荽是也。俗傳撒此物﹐須主口誦猥語播之﹐則茂。退夫者﹐固矜純節﹐執菜子於手撒之﹐但低聲密誦曰﹕『夫婦之道﹐人倫之性。』【湘錄有『云云』二字。】不絕於口。夫何客至﹐不能訖事﹐戒其子使畢之﹐其子尢矯於父﹐執餘子咒之曰﹕『大人已曾上聞。』皇佑中﹐館閣中遂爲雅戲﹐凡欲談【湘錄作『淡』。】話淸談﹐則曰﹕『宜撒園荽一巡。』【湘山野錄。】

○僧祕演

蘇子美有贈祕演詩﹐中有『垂頤孤坐若癡虎﹐眼吻開合猶光精』之句﹐人謂與演寫眞。演頷額方厚﹐顧視徐緩﹐喉中含其聲﹐常若鼾睡然。其始云﹕『眼吻開合無光精』﹐演以濃筆塗去無字﹐自攺爲猶﹐子美詬之﹐演曰﹕『吾尙活﹐豈當曰無光精耶﹖』又有一聯云﹕『賣藥得錢祇沽酒﹐一飲數斗猶惺惺。』又都抹去﹐蘇曰﹕『吾之作﹐誰敢點竄耶﹖』演曰﹕『君之詩出﹐則傳四海﹐吾不能斷葷酒爲浮圖罪人﹐何堪更爲君詩所暴﹖』子美亦笑而從之。【筆錄。今見湘山野錄。】

○孟郊賈島

孟郊﹑賈島﹐皆以詩窮至死﹐而平生尢自喜爲窮苦之句。孟有移居詩云﹕『借車載家具﹐家具少於車。』乃是都無一物耳。又謝人惠炭云﹕『暖得曲身成直身』﹐人謂非其身備嘗之﹐不能道此句也。賈云﹕『鬢邊𨿽有絲﹐不堪織寒衣。』就令織得﹐能幾何﹖又其朝饑詩云﹕『坐聞西牀琴﹐凍折兩三弦』﹐人謂其不止忍饑而已﹐其寒亦何可忍也﹗

○梅聖兪

聖兪嘗云﹕『詩句義理𨿽通﹐語涉淺俗而可笑者﹐亦其病也。如有贈漁父一聯云「眼前不見市朝事﹐耳畔惟聞風水聲。」說者云「患肝腎風。」「盡日覓不得﹐有時還自來」﹐本謂詩之好句難得爾﹐而說者云「此是人家失卻貓兒」﹐人皆以爲笑。』【並歸田錄。】

○陳文惠

陳文惠善爲四句詩﹐在江湖﹐有詩云﹕『平波渺渺煙蒼蒼﹐菇蒲才熟楊柳黃。扁舟系岸不忍去﹐秋風斜日鱸魚香。』文惠年六十餘﹐才爲知制誥﹐其後遂至眞宰使相﹐致仕時﹐年近八十。有詩云﹕『靑雲跂路遊將徧﹐白髮光陰得最多。』園圃作亭榭﹐號佚老亭﹐亦有詩。自後﹐士大夫歸老者﹐往往名亭佚老云。文惠喜堆墨書﹐深自矜負﹐號前無古人﹐後無來者。與石少傅同在政府﹐石欲戲之。政事堂有黑漆大飯牀﹐長五六尺許﹐石取白堊橫畫其中﹐可尺餘﹐而謂陳曰﹕『吾頗學公堆墨字。』陳聞之歡甚﹐石顧小史二人﹐舁飯牀出曰﹕『吾已能寫田字。』陳爲悵然。文惠性急﹐在長安與賓客遊佛寺﹐自以堆墨題名﹐從者捧硯注視﹐不覺墨汁著鞋﹐文惠大怒﹐捉大筆就窒塞從者鼻竅﹐他客忍笑失聲﹐不能已。唐書載皇甫湜怒其子﹐不暇取杖﹐齕臂血流﹐亦其比也。【劉貢父詩話。】

○黨太尉

黨進﹐北戎人﹐幼爲杜重威家奴﹐後隸軍籍﹐以魁岸壯勇﹐周祖擢爲軍校。國初至騎帥﹐領節鎭。太祖徵太原﹐我師未成列﹐賊驍將楊業帥精銳二百餘騎突我師﹐進挺身與麾下逐業﹐敗走入城濠﹐會援兵至﹐業緣縋得入城﹐獲免。軍中服進之勇﹐太祖屢對眾稱之。進不識文字﹐不知所董禁兵之數﹐上忽問及軍中人數﹐先其軍校皆以所管兵騎器甲之數細書﹐著所持之挺﹐謂之杖記﹐如笏記焉。進不舉﹐但引挺以對曰﹕『盡在是矣。』上笑﹐謂其忠實﹐益厚之。徼巡京師市井間﹐有畜鷹鷂音禽者﹐進必令左右解縱之﹐罵曰﹕『不能買肉供父母﹐反以飼禽乎﹖』太宗在藩邸﹐有名鷹鷂﹐令圉人調養﹐進忽見﹐詰責欲解放﹐圉人曰﹕『晉王令養此。』且欲走白晉王﹐進據【似應作『遽』。】止之﹐與錢令市肉﹐謂之曰﹕『汝當謹視此﹐無使爲貓狗所傷。』小民傳之爲笑。鎭許日﹐幕中賓佐有忤意﹐必命批其頰。嘗病瘡﹐賓佐入視疾﹐進方擁錦衾﹐一從事竊語曰﹕『爛兮。』進聞之﹐命左右急捉從事﹐批其頰﹐殆於委頓﹐大罵曰﹕『吾正契丹﹐何奚之有﹖腳患小瘡﹐那至於爛﹖』蓋謂奚之種賤也。過市﹐見縛欄爲戲者﹐駐馬問﹕『汝所誦何言﹖』優者曰﹕『說韓信。』進大怒﹐曰﹕『汝對我說韓信﹐見韓卽當說我﹐此三面兩頭之人。』卽命杖之。進名進﹐居常但稱暉﹐或以爲言﹐曰﹕『自從其便耳。』啖肉至數斤﹐飲酒斗餘﹐宴會對賓客甚溫雅嬉笑。忽擐甲冑﹐卽髭髯皆磔﹖﹐目光如電﹐視之若神人。故爲杜氏奴﹐後見其子孫﹐必下拜﹐常分俸以給之﹐其所長也。【楊文公談苑。】

○梅侍讀

張開封云﹕『梅侍讀詢﹐晚年尢躁於祿位﹐嘗朝退過合門﹐見箱中有錦軸云「胡則侍郎致仕告身。」同列取視之﹐詢遠避之而過﹐曰「幣重而言甘﹐誘我也。何以視爲﹖」時人多笑之。』孫器之云﹕『詢年七十餘﹐又病足﹐常撫其足而詈之曰「是中有鬼﹐令我不至兩府者汝也。」』有所愛馬﹐每夜令五人相代牽馬﹐將之不系於柱﹐恐其縈絆傷之故也。又夜中數自出視之﹐嘗牽馬將乘﹐撫其鞍曰﹕『賤畜﹐我已薄命矣﹐汝豈無分被繡韉邪﹖』

○孫何

渝州曰﹕『孫何性落拓﹐而酷好古文。爲轉運使﹐頗尙苛峻﹐州縣吏患之﹐乃求古碑字磨滅者紙本數廳﹐【涑水作『聯』。】釘於館中。何至﹐則讀其碑﹐辧識文字﹐以爪搔發垢而嗅之﹐遂往往至暮﹐不復省錄文案云。』器之曰﹕『何爲轉運使﹐令人負礓礫自隨﹐所至散之地。吏應對﹐小失誤﹐則於地倒曳之。故從者憑依其威﹐妄爲寒暑﹐所至騷擾﹐人不稱賢。』

○丁度

丁度𨿽肥﹐拜起輕健﹐爲翰林學士時﹐嘗自前殿將赴後殿﹐【以上四字涑水作一『出』字。】宰相在其後﹐度初不知﹐忽見﹐趍而避之﹐行百餘步﹐乃得直捨﹐隱於其中。翰林學士石中立見其喘甚﹐問之﹐度告其故﹐中立曰﹕『相公不問否﹖』度曰﹕『不問。』別去十餘步﹐乃悟﹐罵曰﹕『奴乃以我爲牛也。』丁謂貌睢盱若當【涑水作『常』。】寒餓者﹐而貴震天下﹐相者以爲眞猴形云。【並涑水紀聞。】

○語嘲﹝一﹞

丞相王公之夫人鄭氏﹐奉佛至謹﹐【澠錄有『臨』字。】終﹐囑其夫曰﹕『卽死﹐願得落髮爲尼。』及死﹐公奏乞賜法名師號﹐斂以紫方袍。王荊公之子雱﹐少得心疾﹐逐其妻﹐荊公爲備禮嫁之。好事者戲之曰﹕『王太祝生前嫁婦﹐鄭夫人死後出家。』人以爲異。又工部郎中侯叔獻妻悍戾﹐叔獻旣死﹐兒女不勝其酷﹐詔離之。故好事者又曰﹕『侯工部死後休妻。』

二

劉貢父攽﹐文學過人﹐而又滑稽善謔。知曹州日﹐於伋書記自京還﹐貢父問﹕『嘗見王學士﹐渠有老態否﹖』於曰﹕『顏𨿽未老﹐而鬢已斑矣。』貢父曰﹕『豈非急進致然耶﹖』貢父之警辧多類此。

三

胡祕監旦文學冠一時﹐而輕躁喜玩人。其在西掖也﹐嘗艸江仲甫升使額告詞云﹕『歸馬華山之陽﹐朕𨿽無媿﹐放牛桃林之野﹐爾實有功。』蓋江小字忙【澠錄作『芒』。】兒﹐俚語謂牧童爲忙兒也。胡又嘗行一巨璫告詞云﹕『以爾久淹禁署﹐克愼行藏。』由是諸宦豎切齒。範應辰爲大理評事﹐旦畫一布袋﹐中盛一丐者﹐以遺範﹐題曰﹕『袋裏貧士。』

四

劉貢父晚苦風疾﹐鬢眉墮【澠錄作『皆』。】落﹐鼻梁且斷。一日﹐與蘇子瞻數人【澠錄有『小酌』二字。當從補。】各引古人語以相戲﹐子瞻戲貢父曰﹕『大風起兮眉飛揚﹐安得壯士兮守鼻梁﹖』坐中大噱﹐而貢父感愴而已。【以上四字澠錄作『恨悵不已』。】

五

劉貢父晚年﹐鼻旣斷爛﹐日憂死亡。客或戲之曰﹕『顏淵﹑子路﹐微服同出市中﹐遇孔子﹐惶怖求避﹐忽見一塔﹐相與匿其塔後。孔子過顏淵曰「此何塔耶﹖」子路曰「所謂避孔塔也。」【澠錄自『劉貢父晚年……』至此﹐接連於上條。以下『有張獻圖者……﹐爾莫怨鸞孤』另爲一條。又下自『張文寶永州人……』至末﹐又另爲一條。】有張獻圖者﹐應舉久不第﹐好嘲戲﹐晚以五舉【以上四字澠錄作『以王年』。】推恩﹐得三班奉職﹐以詩寄其妻曰﹕『吾今爲奉職﹐爾莫怨鸞孤。』張文寶﹐永州人﹐博學有文。從子仲達以詩一軸示文寶﹐自衒鷺鶿詩最爲得意﹐云﹕『滄海最深處﹐鱸魚銜【澠錄作『初』。】得時。』文寶曰﹕『更宜雕琢。』仲達問如何雕琢﹐文寶曰﹕『詩固佳﹐但鷺鶿足太長耳。』仲達赧服。

六

蘇子瞻通判錢塘﹐嘗權領郡事﹐新太守將至﹐營妓陳狀﹐【澠錄有『詞』字。】以年老乞出籍從良。公卽判曰﹕『五日京兆﹐判狀不難。九尾野狐﹐從良任便。』有周生者﹐色藝爲一郡之最﹐聞之﹐亦陳狀乞嫁﹐公惜其去﹐判云﹕『慕周南之化﹐此意誠可嘉。空冀北之羣﹐所請宜不允。』其敏捷善謔如此。【並澠水燕談。】

七

石參政中立在中書時﹐盛文肅度禁林當直﹐撰張文節公知白神道碑﹐進禦罷﹐呈中書﹐石急問之﹐是誰撰﹖盛卒對曰﹕『度撰。』對訖﹐方悟﹐滿堂大笑。又劉中師因上殿賜對﹐衣腰帶榮君之賜﹐衒而不換﹐遂服之﹐謝於其第﹐乃寶瓶良【湘錄作『銀』。】帶也。會方霽﹐庭中尙泥﹐足踣﹐坐於泥中﹐袍帶沾漬。石問曰﹕『郎中貴甲幾多﹖』曰﹕『若干歲。』石輪其指﹐【湘錄無上四字。】曰﹕『果信﹑果信。土入寶瓶﹐遂有此撲。』

八

尹師魯爲渭帥﹐與劉滬﹑董士廉輩議水邏城事﹐旣矛楯﹐朝旨召尹至闕﹐送中書給紙札供。昭文呂申公因聚廳啜茶﹐令堂吏置【湘錄有『一』字。】甌於尹曰﹕『傳語龍圖﹐不及【湘錄作『欲』。】攀請﹐只令送茶去。』時集賢相幸師魯之議將屈﹐笑謂諸公曰﹕『尹龍圖莫道建茶磨【去】磨【平﹐湘錄有『來』字。】漿水亦咽不下。』師魯之幄﹐去政堂切近﹐聞之﹐擲筆於案﹐厲聲曰﹕『是何委巷猥語﹐輒入廟堂﹖眞治世之不幸也﹗』集賢愧而銜之﹐後致身於禍辱﹐根於此也。【並湘山野錄。】

九

後唐盧文度﹑文紀﹐俱在翰林﹐文度喜屬文﹐文紀思遲澀﹐每書詔事塡委﹐多文度代艸之。一日休暇﹐文紀當直﹐文度以禁中無事﹐送客郊外。會有密詔數道﹐亟遣僮騎追其兄還﹐不及餞飲。縉紳聞而笑之﹐咸曰﹕『文度自外來﹐躍馬赴其弟之急難。逮至翰苑中﹐文紀以書冊圍合矣。』蓋言文紀檢閱舊本倉卒也。【楊文公談苑。】

十

晏元獻公以文章名譽﹐少年【歸田有『居』字。】富貴﹐性豪俊﹐所【歸田有『至』字。】延賓客﹐一時名士﹐多出其門。罷樞密副使﹐爲南京畱守時﹐年

十一

章郇公得象與石資政中立素相友善﹐而不【歸田作『石』。】喜談諧﹐嘗戲章云﹕『昔時名畫﹐有戴松牛﹑韓幹馬﹐而今有章得【歸田作『徳』。】象也

十二

王文康公苦淋﹐百療不差﹐洎爲樞密副使﹐疾頓除﹐及罷﹐疾復作。或戲之曰﹕『欲治淋疾﹐惟用一味樞密副使﹐仍須常服﹐始得不發。』梅金華詢﹐久爲侍從﹐急於進用﹐晚年多疾﹐石參政中立戲之曰﹕『公欲安乎﹖惟服一淸涼散卽差也。』蓋兩府在京﹐許張靑蓋耳。

十三

汴渠舊例﹐十月閉口﹐則舟楫不行。王荊公當國﹐欲通冬運﹐遂不令閉口﹐水旣淺澀﹐舟不可行﹐而流冰頗損舟腳。於是以腳舡數十﹐前設巨碓﹐以搗流冰﹐而役夫苦寒﹐死者甚眾。京師有諺語曰﹕『昔有磨【去】磨【平】漿水﹐今見碓搗冬冰。』

十四

劉攽博學有俊才﹐然滑稽﹐喜謔玩﹐亦屢以犯人。熙寧中﹐爲開封府試官﹐出題【東軒作『臨』。】以教思無窮論﹐舉人上請曰﹕『此題【東軒作『卦』。】大象如何﹖』對曰﹕『要見大象﹐當詣南禦苑也。』又有請曰﹕『至於八月有凶﹐何也﹖』答曰﹕『九月固有凶矣。』蓋南苑豢馴象﹐而牓帖之出﹐常在八九月之間也。馬嘿爲臺官﹐彈奏攽輕薄﹐不當置在文館。攽聞而嘆曰﹕『旣爲馬嘿﹐豈合驢鳴﹖』呂嘉問提舉市場【東軒作『易』。】務﹐三司使曾布劾其違法﹐王荊公惑黨人之說﹐反以罪三司。曾旣隔下朝請﹐而嘉問治事如故﹐攽聞而嘆曰﹕『豈意曾子避席﹐望之儼然乎﹖』望之﹐嘉問字也。【並東軒筆錄。】

宋朝事實類苑卷第六十四

●宋朝事實類苑卷第六十五

談諧戲謔﹝三﹞

◆談諧戲謔﹝三﹞

語嘲﹝二﹞

語病

誣罔

○語嘲﹝二﹞

有朝士陸東﹐通判蘇州﹐而權州事﹐因斷流罪﹐命黥其面﹐曰﹕『特刺配其【東軒作『某』。】州牢城』﹐黥畢﹐幕中相與白曰﹕『凡言特者﹐罪不至是﹐而出於朝廷一時之旨。今此人應配矣﹐又特者﹐非有司所得行。』東大恐﹐卽攺『特刺』字爲『準條』字﹐再黥之﹐頗爲人所笑。後有薦東之才於兩府者﹐石參政聞之﹐曰﹕『吾知其人矣﹐非權蘇州日﹐於人面上起艸者乎﹖』

二

王汾口喫﹐劉攽嘗嘲之曰﹕『恐是昌家﹐又疑非類﹐不見雄名﹐惟聞艾气。』蓋以周昌﹑韓非﹑揚雄﹑鄧艾皆喫也。又嘗同趨朝﹐聞叫班聲﹐汾謂曰﹕『紫宸殿下頻呼汝』﹐攽應聲答曰﹕『寒食原頭屢見君。』各以其名爲戲也。

三

滕甫之父名髙﹐官止州縣。甫之弟申﹐狠暴無禮﹐其母尢篤愛﹐用是每陵侮其兄﹐而閫政多紊﹐世人譏議不一。章門下惇與甫遊舊﹐多戲玩﹐一日語之曰﹕『公多類虞舜﹐然亦有不似者。』滕究其說﹐章曰﹕『類者父頑﹑母嚚﹑象傲﹐不似者﹐克諧以孝耳。』

四

張密學奎﹑張客省亢﹐兄弟也﹐奎淸素畏愼﹐亢奢縱跅■﹝也﹞﹐世言張奎作事﹐笑殺張亢﹐張亢作事﹐謔【東軒作『嚇』。】殺張奎。楊景宗本以車【東軒作『軍』。】營卒由椒房故爲觀察使﹐暴橫無賴﹐世謂之楊滑【東軒作『骨』。下同。】槌。一日﹐語奎曰﹕『公弟客省﹐俊特可愛﹐卽【東軒作『只』。】是性粗疎。』奎怏然不悅﹐歸語亢曰﹕『汝本士人﹐【東軒作『世家』。】伏膺名教﹐不知作何等事﹐致令楊滑槌言【東軒作『惡』。】汝粗疎也﹖』【並東軒筆錄。】

五

常秩舊好治春秋﹐凡著書講解﹐僅數十卷﹐自謂聖人之意﹐皆在是矣。及詔起﹐而王丞相介甫不好春秋﹐遂盡諱所學。熙寧六年﹐兩河荒歉﹐有旨令所在散靑苗本錢﹐權行倚閣。王平甫戲秩曰﹕『公之春秋﹐亦權倚閣乎﹖』秩色頗赭。

六

鄭尙知杭州﹐王耿爲兩浙轉運使。二人者﹐屢以公事相失﹐以至互有論列﹐朝廷未推鞠﹐而耿死﹐鄭往哭之﹐盡哀。杭州僚屬相駭曰﹕『龍圖素惡端公﹐今何哭慟也﹖』範拯在傍戲曰﹕『諸君不會﹐龍圖待哭斯人久矣。』

七

熙寧九年﹐太皇生辰﹐教坊例有獻香雜劇。時判都水監侯叔獻新卒。伶人丁仙見假爲一道士﹐善出神﹐一僧善入定。或詰其出神何所見﹖道士云﹕『近曾至大羅﹐見玉皇殿上有一人﹐披金紫﹐熟視之﹐乃本朝韓侍中也。手捧一物﹐竊問傍立者云「韓侍中獻國家金枝玉葉萬世不絕圖。」』僧曰﹕『近入定到地獄﹐見閻羅殿側有一人﹐衣緋垂魚﹐細視之﹐乃判都監侯工部也。手中亦擎一物﹐竊問左右﹐云「爲柰何水淺﹐獻圖﹐欲別開河道耳。」』時叔獻興水利﹐以圖恩賞﹐百姓苦之﹐故伶人乃有此語。

八

景佑末﹐詔以鄭州爲奉寧軍﹐蔡州爲淮康軍。範雍自侍郎領淮康節鉞﹐鎭延安。時羌人旅拒戍邊之卒﹐延安爲盛。有內臣盧押班者鈐轄﹐心嘗輕範﹐一日軍府開宴﹐有軍伶人雜劇﹐稱參軍夢得一黃瓜﹐長丈餘﹐是何祥也﹖一伶賀曰﹕『黃瓜上有刺﹐必作黃州刺史。』一伶批其頰曰﹕『若夢見鎭府蘿卜﹐須作蔡州節度使。』範疑盧所教﹐卽取二伶杖背﹐黥爲城旦。

九

有進士曹奎﹐屢掇上庠南宮髙選﹐居常自負﹐作大袖袍衣之﹐袖廣數尺。時有進士楊衛怪之﹐謂曰﹕『袖何廣耶﹖』奎曰﹕『要盛天下蒼生。』衛答曰﹕『此但能盛一个耳。』裴度形貌短小﹐而位至將相﹐嘗自替其寫眞曰﹕『爾形不長﹐爾貌不揚﹐胡爲將﹖胡爲相﹖一片靈臺﹐丹靑莫狀。』蓋謂由心吉而致富貴也。張學士丰貌甚美﹐嘗繪其容﹐以寄兄環﹐環攺裴贊寄之﹐曰﹕『爾形甚長﹐爾貌甚揚﹐不爲將﹐不爲相﹐一片靈臺﹐丹靑莫狀。』

十

曾鞏知襄州日﹐朝廷遣使按水利﹐振流民者﹐各辧辟三兩選人﹐充幹當公事。鞏一日宴諸使者﹐座客有言﹐昨夕三鼓﹐大星墜於西南﹐有聲甚厲﹐次又有一小星隨之。鞏曰﹕『小星必天狗﹐下幹當公事也。』

十一

陳恭公以待制知揚﹐性嚴重﹐少遊宴。時陳少常亞罷官居鄕裏﹐一日上謁﹐公謂曰﹕『近何著述﹖』亞曰﹕『止作得一謎。』因謂之曰﹕『四个腳子直上﹐四个腳子直下﹐經年度歲不曾下﹐若下﹐不是風起便雨下。』公思之良久﹐曰﹕『殊不曉﹐請言其旨。』亞曰﹕『兩个茶牀相合也。』『方欲以此爲對﹐然不曉風雨之說。』亞笑曰﹕『乃待制廳上茶牀也。苟或宴會﹐卽慳值風﹐澀值雨也。』公爲之啟齒﹐復爲之開樽。曹琰郎中﹐滑稽之雄者﹐一日﹐因食落一牙﹐戲作詩曰﹕『昨朝飯裏有粗砂﹐隱落翁翁一个牙。爲報妻兒莫惆悵﹐見存足以養渾家。』

十二

韓龍圖贄﹐山東人﹐鄕裏食味好以醬漬瓜啖之﹐謂之瓜虀。韓爲河北都漕﹐廨宇在大名府﹐府中諸軍營多鬻此物﹐韓嘗曰﹕『某營者最佳﹐某營者次之。』趙閱道笑曰﹕『歐永叔嘗撰花譜﹐蔡君謨亦著荔枝譜﹐今須請韓龍圖撰瓜虀譜。』【並倦遊錄。】

十三

仁宗朝﹐有數達官以詩知名﹐常慕白樂天體﹐故其語多得於容易。嘗有一聯云﹕『有祿肥妻子﹐無恩及吏民。』有戲之者云﹕『通日通衢遇一輕軿車﹐載極重﹐而羸牛甚苦﹐豈非足下妻子乎﹖』聞者傳以爲笑。

十四

吳僧贊寧﹐國初爲僧錄﹐辭辯縱橫﹐人莫能屈。時有安鴻漸者﹐文詞雋敏﹐尢好嘲詠。嘗街行遇贊寧與數僧相隨﹐鴻漸指而嘲曰﹕『鄭都官不愛之徒﹐時時作隊。』贊寧應聲曰﹕『秦始皇未坑之輩﹐往往成羣。』皆善捷對。

十五

安鴻漸滑稽輕薄﹐或傳淩侍郎策世緒本微﹐其義父曾爲鎭所由﹐公方成童﹐父攜拜鴻漸﹐爲立一名﹐鴻漸因命名曰﹕『教之』﹐言所由生也。後長立﹐頗銜之。【玉壺無以上六字。】鴻漸老爲教坊判官﹐淩公判宣徽院﹐樂籍隸焉﹐亦微憾之。一日﹐謂之曰﹕『汝今世之一禰衡爾﹗才𨿽不逮﹐偶免一烹焉。』【並玉壺淸話。】

十六

有一故相﹐遠派在姑蘇。有嬉遊﹐書其壁上曰﹕『大丞相再從侄某嘗遊。』有士人李璋﹐素好訕謔﹐題其牓曰﹕『混元黃帝三十七代孫李璋繼至。』【筆談。】

十七

熙寧新法行﹐督責監司尢切﹐兩浙路張靚﹑王廷老﹑潘良器等因閱兵﹐赴妓樂筵席侵夜﹐皆黜責。又有因借同寮般家人而坐計傭者﹐有作絲鞋而坐剩利者﹐降斥紛紛。是時孔嗣宗爲河北路提點刑獄﹐求分司而去。嗣宗性滑稽﹐作啟事敍其意﹐略曰﹕『敝屋數椽﹐聊避風雨。先疇二頃﹐粗足衣糧。這回自在赴筵﹐到處不妨聽樂﹐倩得王郎伴舅﹐且免計傭。賣了黑黍新絲﹐不憂剩利。』蓋謂是也。【東軒筆錄。】

十八

熙寧中﹐京師久旱﹐按古法﹐令坊巷各以大甕貯水﹐【原作『木』﹐據活字本攺。】插柳枝﹐泛蜴蜥﹐使靑衣小兒環遶呼曰﹕『蜴蜥蜴蜥﹐興雲吐霧﹐降雨滂沱﹐放汝歸去。』開封府準堂札責坊巷寺觀祈雨甚急﹐而不能盡得蜴蜥﹐往往以蠍虎代之﹐蠍虎入水卽死﹐無能神變者也。小兒更其語曰﹕『寃苦寃苦﹐我是蠍虎﹐似恁昏沈﹐怎得甘雨﹖』

十九

熙寧中﹐初富丞相苦足疾﹐多不入﹐曾丞相將及引年。時王介甫﹑趙閱道﹑唐子方爲參政﹐介甫日進說以更庶政﹐閱道頗難之﹐而不能奪﹐但退坐合中﹐彈指言苦。唐子方屢爭於上前﹐旣而唐發疽而死。京師人言﹐中書有生老疾死苦之說﹐謂介甫生﹐曾公老﹐富公病﹐閱道苦﹐子方死也。【並倦遊錄。】

二十

呂文穆公未第時﹐薄遊一縣﹐【忘其縣名。】胡大監旦方隨其父宰是邑﹐遇呂甚薄。客有譽呂曰﹕『呂君工於詩﹐宜少加禮。』胡問詩之警句﹐客舉一篇﹐其卒章云﹕『挑盡寒燈夢不成。』胡笑曰﹕『乃是一渴【音溘】睡漢狀元及第矣。』胡答曰﹕『待我明年第二人及第﹐輸君一籌。』旣而次牓亦中首選。【歸田錄。】

二十一

髙英秀者﹐吳越人﹐與贊寧爲詩友﹐口給﹐妄罵滑稽。每見眉目有異﹐必噂短於其後﹐人號惡喙薄徒。嘗譏名人詩病云﹕『李山甫覽漢史﹐「王莽弄來曾半破﹐曹公將去便平沈」﹐定是破船詩。李羣玉詠鷓鴣﹐「方穿詰曲崎嶇路﹐又聽鉤輈格磔聲」﹐定是梵語詩。羅隱曰「雲中雞犬劉安過﹐月裏笙歌煬帝歸」﹐定是見鬼詩。杜荀鶴曰「今日偶題題似著﹐不知題後更誰題﹖」此衛子詩也﹐不然﹐安有四蹄﹖』贊寧笑謝而已。【贊寧錄。】

二十二

李絢公素嘗有詩贈其同姓人曰﹕『吾宗天下著﹐勝之取其著而傳之。居甘泉者以謳著﹐賣藥者以木牛著﹐圍棊以憨著﹐裁襆頭者以靿著﹐作詩者以豁達著。此數人者﹐皆京師人。名倡李氏﹐住甘泉坊﹐善歌。李木牛賣藥﹐以木牛自表﹐人呼李木牛。李憨子圍棊﹐國手無敵﹐而神情昏濁﹐故號憨子。靿李善裁襆頭﹐而必與人乖剌﹐人故目之﹐歲久﹐遂自以靿爲稱云。豁達老人喜爲詩﹐所至輙自題寫﹐詞句鄙下﹐而自稱豁達李老。嘗書人新潔墻壁﹐主人憾怒訴官﹐官爲收之拘縶﹐使市石灰﹐更圬墁訖﹐乃得縱捨。此數人﹐因勝之有云﹐亦遂自托不朽矣。』

二十三

祥符天僖中﹐楊大年﹑錢文禧﹑晏元獻﹑劉子儀以文章立朝﹐爲詩皆宗尙義山﹐號西昆體。後進仿效﹐不能自得﹐切取義山語句。嘗賜百官宴﹐優人有爲義山者﹐衣服敗敝﹐告人曰﹕『吾爲諸館職撏撦至此。』聞者歡笑。【並劉貢父詩話。】

二十四

河南尹兼主管鑰﹐僚屬多才名之士﹐洎公卿子弟。慶曆中﹐有二幕官﹐本專經椎鈍人也﹐談宴之間﹐默無一辭﹐折旋舉措﹐殊乏風味。邵職方良佐時寓洛下﹐嘗謂人﹕『河南幕府最爲雄盛﹐古所謂綠水泛紅蓮也。今日可謂﹖泥溝中浸兩莖豹芝耳。』【湘山野錄。】

二十五

昔之黠者﹐滑稽以玩世﹐曰﹕『彭祖八百歲而死﹐其婦哭之慟。其鄰里共解之曰「人生八十不可得﹐而翁八百矣。尙何尢﹖」婦謝曰「汝輩自不諭爾﹐八百死矣﹐九百猶在也。」世以癡爲九百﹐謂其精神不足也。』又曰﹕『令新視事﹐而不習吏道﹐召胥魁問之﹐魁具道笞十至五十及折杖數﹐令遽止之﹐曰「我解矣﹐笞六十﹐爲杖十四邪﹖」魁笑曰「五十尙可﹐六十猶癡邪﹖」』蘇長公取爲偶對曰﹕『九百不死﹐六十猶癡。』【後山居士詩話。】

○語病

詩人貪求好句﹐而理有不通﹐亦語病也。如『袖中諫艸朝天去﹐頭上宮花侍燕歸』﹐誠爲佳句矣﹐但進諫必以章疏﹐無直用稾艸之理。唐人有云﹕『姑蘇臺下寒山寺﹐夜半鐘聲到客船。』說者亦云﹐句則佳矣﹐其如三更不是打鐘時。如賈島哭僧云﹕『寫畱行道影﹐焚卻坐禪身。』時謂燒殺活和尙﹐此尢可笑也。若『步隨靑山影﹐坐學白塔骨』﹐又『獨行潭底影﹐數息樹邊身』﹐皆島詩﹐何精粗異也﹖【歸田錄。】

二

劉子儀嘗賦詩贈人云﹕『惠和官尙小﹐師達祿須幹』﹐是全用故事﹐取孟子所謂柳下惠聖人之和﹐不羞小官。仲尼曰師也達﹐而子張常學幹祿也。或有寫此兩句﹐減去官字﹐示人曰﹕『是蕃僧也﹐其名「達祿須幹」云』﹐見者大笑。詩有語病﹐俗忌當避之﹐此偶自諧合﹐無若輕薄子何﹖非筆力過也。【劉貢父詩話。】

三

諫議大夫鮮於公子駿守揚州﹐嘗至隋煬帝九曲池等處﹐徘徊賦詩﹐俾郡中屬和﹐用陰字韻。郡人秦少遊和云﹕『司花人遠樹陰陰』﹐蓋用煬帝司花女故事也。有教官頗通經術﹐而詩非所長﹐和詩有『蒼鼠臥花陰』之句﹐鮮於公讀之﹐笑曰﹕『老杜玉華宮詩云「蒼鼠臥古瓦」﹐蓋宮久廢﹐故蒼鼠竄於瓦間﹐今乃臥於花陰﹐此無限殺大四體也。』【李希聲詩話。】

○誣罔

劉攽貢父﹑王汾彥祖﹐同在館閣﹐皆喜談謔。一日﹐劉謁王曰﹕『君攺賜章服﹐故致賀耳。』王曰﹕『未嘗受命。』曰﹕『早來聞合門傳報﹐君但詢之。』王密使人詢合門﹐乃是有旨﹕『諸王墳得用紅泥塗之。』【澠水燕談。】

二

徐鉉不信佛﹐而酷好鬼神之說﹐江南中主常語鉉以『佛經有深義﹐卿頗閱之否﹖』鉉曰﹕『臣性所不及﹐不能畱意。』中主以楞嚴經一帙授之﹐令看讀﹐可見其精理。經旬餘﹐鉉表納所借經求見﹐言曰﹕『臣讀之數過﹐見其談空之說﹐似一器中傾出﹐復入一器中﹐此絕難曉﹐臣都不能省其義。』因再拜﹐中主哂之。後嘗與近臣通佛理者說以爲笑﹐專搜求神怪之事﹐記於簡牘﹐以爲稽神錄。嘗典選﹐選人無以自通﹐詭言有神怪之事﹐鉉初令錄之﹐選人言不閒筆綴﹐願得口述。亟呼見﹐問之﹐因以私禱﹐罔不遂其請。歸朝﹐有江東布衣蒯亮﹐年九十餘﹐好爲大言誇誕﹐鉉館於門下﹐心喜之。稽神錄中事﹐多亮所言。亮嘗忤鉉﹐鉉甚怒﹐不與話累日。忽一日﹐鉉將入朝﹐亮迎呼爲中闑﹐云﹕『適有異人﹐肉翅自廳飛出﹐升堂而去﹐亮目送久之﹐方滅。』鉉卽喜笑﹐命紙筆記之﹐待亮如故。江陵從祖重內典﹐嘗謂鉉曰﹕『公鄙斥浮屠之教﹐而重神變之事﹐瞿曇豈不得作黃面神人乎﹖』鉉笑而不答。【楊文公談苑。】

三

景佑中﹐有郎官皮仲容者﹐偶出街衢﹐爲一輕薄子所戲。遽前賀云﹕『聞君有臺憲之命』﹐仲容立馬媿謝久之﹐徐問其何以知之。對曰﹕『今新制﹐臺官必用稀姓者﹐故以君姓知之耳。』蓋是時三院禦史乃仲簡論程掌禹錫也﹐聞者傳以爲笑。

四

京師諸司庫務﹐皆由三司舉官監當﹐而權貴之家子弟親戚﹐因緣請托﹐不可勝數。【歸田有『爲』字。】三司使者﹐常以爲患。田元均爲人寬厚長者﹐其在三司﹐深厭干請者﹐𨿽不能從﹐然不欲峻拒之﹐每溫顏彊笑以遣之。嘗謂人曰﹕『作三司使數年﹐彊笑多矣﹐直笑得面似靴皮。』【歸田有『士大夫』三字。】聞者傳以爲笑﹐然皆服其徳量也。【並歸田錄。】

五

吳中一士人﹐曾爲轉運司別試解頭﹐以此自負﹐好附托顯位。是時﹐侍禦史李制知常州﹐丞相莊敏龐公知湖州。士人遊毘陵﹐與其徒飲於倡家﹐顧謂一騶卒曰﹕『汝往白李二﹐我在此飲﹐速遣有司持酒殽來。』李二﹐謂李禦史也。俄頃﹐郡廚以飲食至﹐甚爲丰腆﹐有一馬醫適在其家﹐見其事﹐後至禦史之家﹐因語及之。李君極怪﹐使人捕得騶卒﹐乃兵馬都監所假受事兵卒﹐就使庖買飲食﹐以紿坐客耳。李乃杖騶卒﹐使街司押士人出城﹐郡僚有相善者﹐出與之別﹐唁之曰﹕『倉卒遽行﹐當何所詣﹖』士人應之曰﹕『且往湖州依龐九耳。』聞者莫不大笑。【筆談。】

六

明肅太后臨朝﹐襲眞宗故事﹐畱心庶獄﹐日遣中使至軍巡院﹑禦史臺﹐體問鞠囚情節。又好問外事﹐每中使出入﹐必委曲詢究﹐故有司【東軒作『百官』。】細微﹐無不知者。有孫良孺爲軍巡判官﹐喜詐僞﹐能爲朴野之狀。一日﹐市布數十端﹐雜染百【東軒作『五』。】色﹐陳於庭下。中使怪而問之﹐良孺曰﹕『家有一女﹐出適在近﹐與之作少衣物也。』中使大駭﹐回爲太后言之﹐太后嘆其淸苦﹐卽命厚賜金帛。京師人多賃馬出入﹐馭者先評其直﹐必問一去耶﹖卻來耶﹖苟乘以往來﹐則其價倍於一去也。良孺以貧﹐不養馬﹐每出﹐必賃之。一日將押大辟囚棄市﹐而賃馬以往﹐其馭者問曰﹕『官人將何之﹖』良孺曰﹕『至法場頭。』馭者曰﹕『一去耶﹖卻來耶﹖』聞者駭笑。【東軒筆錄。】

七

公在政府﹐蜀人蘇軾往見公﹐公因問軾云﹕『近有人來薦王迥﹐其爲人如何﹖學士相識否﹖』軾云﹕『爲人奇俊。』公不諭軾意。後數日﹐公宴﹐出家妓﹐有歌新曲六麼者﹐公方悟軾之言﹐蓋歌有『奇俊王家郎』也。旣而公語諸子云﹕『蘇軾學士﹐文學過人﹐然豈享大福徳人也﹖』【魏王語錄。】

宋朝事實類苑卷第六十五

●宋朝事實類苑卷第六十六

談諧戲謔﹝四﹞

◆談諧戲謔﹝四﹞

無恥

不識字

堆墨書田字

禦史抨呂狀元

嚼舌而死

以長官爲笑

語誤

標目﹝一﹞

○無恥

馮吉﹐瀛王道之子﹐少好學能文﹐而輕佻善謔﹐尢精胡琴。嘗因家會﹐道命彈胡琴﹐曲終﹐賜之束帛以辱之。吉致帛於頂﹐以左手抱琴﹐右手按膝﹐如伶人拜起﹐舉家大笑。終以浮薄﹐不登淸仕。【以上四字澠錄作『不登淸近仕皇朝終少列』。澠水燕談。】

○不識字

梅詢爲翰林學士﹐一日﹐書詔頗多﹐致思甚苦﹐操觚循階而行﹐忽見一老卒臥於日中﹐欠伸甚適。梅忽嘆曰﹕『暢哉﹗』徐問之曰﹕『汝識字乎﹖』曰﹕『不識字。』梅曰﹕『更快活也。』【筆談。】

○堆墨書田字

陳文惠公善八分書﹐點畫肥重﹐自是一體﹐世謂之堆墨書﹐尢宜施之題牓。鎭鄭州日﹐府宴﹐伶人戲以一幅大紙﹐濃墨塗之﹐當中以粉筆細書【『細書』﹐澠錄作『點』字。】四點﹐問曰﹕『何字也﹖』曰﹕『堆墨書田字。』文惠大笑。【澠水燕談。】

○禦史抨呂狀元

治平中﹐禦史有抨呂狀元溱杭州日事者﹐其語有『歡遊疊嶂之間﹐家家失業﹐樂飲西湖之上﹐夜夜忘歸。』執政笑謂言者曰﹕『軍巡所由﹐不收犯夜﹐亦宜一抨。』【野錄。】

○嚼舌而死

金陵道士章齊一﹐善爲詩﹐好嘲詠﹐一被題目﹐卽日傳誦﹐人皆畏之。凡四百餘篇﹐曲盡其妙﹐後得疾﹐嚼舌而死。【楊文公談苑。】

○以長官爲笑

五代任官﹐不權輕重﹐凡曹掾簿尉﹐有齷齪無能﹐以至昏老不任驅策者﹐始注爲縣令。故天下之邑﹐率皆不治﹐甚者誅求刻剝﹐猥迹萬狀﹐至今優諢之言﹐多以長官爲笑。及範文正公仲淹乞令天下選人﹐用三員保任﹐方得爲縣令﹐當時推行其言﹐自是縣令得人﹐民政稍稍舉矣。【東軒筆錄。】

○語誤

寇萊公與張洎同爲給事中﹐公年少气銳﹐嘗爲庭雀詩玩張洎﹐曰﹕『少年挾彈何狂逸﹖不用金丸用蠟丸。』譏洎在金陵圍城中﹐嘗爲其主作詔﹐內蠟丸中﹐追上江救兵也。【澠水燕談。此條已見卷六十三『詩嘲』。】

二

往年士大夫好講水利﹐有言欲涸梁山泊以爲農田者。或詰之曰﹕『梁山泊古巨野澤﹐廣袤數百里﹐今若涸之﹐不幸秋夏之交﹐行潦四集﹐諸水並入﹐何以受之﹖』貢父適在坐﹐徐曰﹕『卻於泊之傍鑿一池﹐大小正同﹐則可以受其水矣。』坐中皆絕倒﹐言者大慚。【澠錄有『沮』字。澠水燕談。】

三

楊叔賢﹐自彊人也。古今未嘗許人。頃爲荊門幕﹐時虎傷人﹐楊就虎穴﹐磨巨崖﹐大刻誡虎文﹐如鱷魚之類。其略曰﹕『咄乎爾彪﹐出境潛遊。』後攺官知郁林﹐以書托知軍趙定基打誡虎文數本﹐書言嶺俗庸獷﹐欲以此化之。仍有詩曰﹕『日【湘錄作『且』。】將先聖詩書教﹐暫作文翁守郁林。』趙遣人打碑﹐次日本耆申﹐某月日磨崖碑下﹐大虫咬殺打碑匠二人。荊門止以耆狀附遞寄答。

四

一歲﹐潭州試僧童經﹐一試官舉經頭一句曰﹕『三千大千』﹐時谷山一閩童接之誦﹐輙不通﹐因操南音上謂曰﹕『上覆試官﹐不知下頭有世界耶﹖』郡官大笑。【湘山野錄。】

五

孟蜀後主﹐凡命宰相﹐必徵感皇恩二章爲謝。有張格者拜相﹐其所獻之曲﹐有『最好是﹐長街裏﹐聽喝相公來』之句﹐人傳爲笑。

六

徐鉉工篆隸﹐好筆硯。歸朝﹐聞鄴中耕人﹐時有得銅雀臺古瓦﹐琢爲硯﹐甚佳。會所親調補鄴令﹐囑之﹐凡經年﹐尋得古瓦二﹐絕厚大﹐命工爲二硯持歸﹐面以授鉉。鉉得之﹐喜﹐卽注水﹐將試墨﹐瓦瘞土中﹐枯燥甚﹐得水卽滲盡。又注之﹐隨竭﹐湆湆有聲嘖嘖焉。鉉笑曰﹕『豈銅雀之渴乎﹖』終不可用﹐與常瓦礫無異。【並楊文公談苑。】

七

楊文公常戒其門人﹐爲文宜避俗語。旣而公因作表云﹕『伏惟陛下﹐徳邁九皇。』門人鄭戩遽請於公曰﹕『未審何時得賣生菜﹖』於是公爲之大笑而易之。【歸田錄。】

八

予舉進士時﹐故老猶能道蜀時事﹐且言天兵伐蜀﹐蜀主大懼﹐合廷臣【東軒有『謀』字。】所以拒天兵者。費鐵嘴越班而對﹐眾謂鐵嘴不獨有口材﹐兼有膽勇﹐諦聽之﹐乃云﹕『是臣則斷定不敢。』於是眾笑而退。

九

楊文公知舉﹐於都堂簾下大笑﹐眞宗知之﹐旣開院上殿﹐怪問﹕『貢舉中何得多笑﹖』對曰﹕『舉人有上請堯舜是幾時事﹐臣對以有疑時﹐不要使﹐以故同官俱笑。』眞宗亦爲笑之。【並東齋記事。】

十

太宗欲周知天下之事﹐𨿽疎遠小臣﹐苟欲詢訪﹐皆得登對。王禹偁大以爲不可﹐上疏﹐略曰﹕『至如三班奉職﹐其卑賤可知﹐比因使還﹐亦得上殿。』當時盛傳此語﹐未幾﹐王坐論妖尼道安救徐鉉事﹐責爲商州團練副使。一日﹐從太守赴國忌行香﹐天未明﹐彷佛見一人紫袍秉笏﹐立於佛殿之側﹐王意恐官髙﹐欲與之敍位﹐其人斂板曰﹕『某卽可知也。』王不曉其言﹐而問之﹐其人曰﹕『公嘗上疏云「三班奉職﹐卑賤可知」﹐某今官爲借職﹐是卽可知也。』王憮然自失﹐聞者莫不笑。

十一

楚執中性滑稽﹐謔玩無【原作誤作『元』﹐據東軒攺。】禮。慶曆中﹐韓魏公琦帥陜西﹐將四路進兵﹐入平夏﹐以取元昊﹐師行有日矣。尹洙與執中有舊﹐薦於韓公﹐執中曰﹕『虜之族帳無定﹐萬一遷徙深遠﹐以致我師﹐無乃曠日持久乎﹖』韓公曰﹕『今大兵入界﹐則倍道兼程矣。』執中曰﹕『糧道豈能兼程耶﹖』韓公曰﹕『吾已盡括關中之驢運糧﹐驢行速﹐可與兵相繼也。萬一深入而糧食盡﹐自可殺驢而食矣。』執中曰﹕『驢子大好酬獎。』韓公怒其無禮﹐遂不使之入幕。然四路進兵﹐亦竟無功也。

十二

王介性輕率﹐語言無倫﹐時人以爲心風。與王荊公舊交﹐公作詩曰﹕『吳興太守美如何﹖柳惲詩才未足多。遙想郡人迎【東軒作『臨』。】下擔﹐白蘋洲上起滄波。』其意以【東軒有『水』字。】值風卽起波也。介諭其意﹐遂和十篇﹐盛气而誦於荊公﹐其一曰﹕『吳興太守美如何﹖太守從來惡祝鮀。【原作『鮑』﹐據活字本及東軒攺。】正直聰明神鬼畏﹐死時應合作閻羅。』荊公笑曰﹕『閻羅見闕﹐可速赴任。』【東軒有『也』字。『黃振』作『苗振』。】黃振以第四人及第﹐旣而召試館職。一日﹐謁晏丞相﹐晏語之曰﹕『君久從吏事﹐必疎筆硯﹐今將就試﹐且稍溫習也。』振率然答曰﹕『豈有三十年爲老娘﹐而倒■﹝衤朋﹞孩兒者乎﹖』晏公俛而哂之。旣而試澤宮選士賦﹐韻押有王字﹐振押之曰﹕『率土之濱莫非王。』由是不中選。晏公聞而笑曰﹕『黃君竟倒■﹝衤朋﹞孩兒矣。』【自『黃振以第四人及第……』以下﹐東軒另爲一條。所記兩事﹐毫不相關﹐應從東軒分列。】

十三

段少連性夷曠﹐亦甚滑稽﹐陳州人。晚年﹐因官還裏中﹐【東軒有『與』字。】鄕老會飲。段通音律﹐酒酣﹐自吹笛﹐座中有知音者﹐亦皆以樂器和之。有以【東軒作『一』。】老儒獨嘆曰﹕『某命中無金星之助﹐是以不能樂藝。』段笑曰﹕『豈惟金星﹐水星亦不甚得力也。』【以下東軒另爲一條。當從。】錢公輔與王荊公座﹐忽語荊公曰﹕『周武王眞聖人也。』荊公曰﹕『何以言之﹖』公輔曰﹕『武王年八十﹐猶爲太子﹐非聖人詎能如是﹖』荊公曰﹕『時是文王尙在﹐安得不爲太子也﹖』【並東軒筆錄。】

十四

科場中﹐進士程文多可笑者。治平中﹐國學試策﹐問體貌大臣﹐進士對策曰﹕『若文相公﹑富相公皆大臣之有體者。馮當世﹑沈文通皆大臣之有貌者。』意謂文﹑富丰碩﹐馮﹑沈美少也。劉原父遂目沈﹑馮爲有貌大臣。又歐陽永叔主文試貴老爲其近於親賦﹐有進士散句云﹕『覩玆黃耇之狀﹐類我嚴君之容』﹐時哄堂大笑。【倦遊錄。】

十五

黨進者﹐朔州人﹐本出奚【玉壺作『溪』。】戎﹐不識一字﹐【玉壺有『一歲』二字。】朝廷遣進防秋於髙陽﹐朝辭【玉壺有『日』字。】須欲致詞敍別天陛。合門吏謂進曰﹕『太尉邊臣﹐不須如此。』進性彊狠﹐堅欲之。知班不免寫其詞於笏﹐侑贊於庭﹐教令熟誦。進抱笏前跪﹐移時不能道一字﹐忽佩回【玉壺作『仰面』。】瞻聖容﹐厲聲曰﹕『朕【玉壺作『臣』。】聞上古﹐其風朴略﹐願官家好將息。』仗衛掩口﹐幾至失容。後左右問之曰﹕『太尉何故忽念此兩句﹖』進曰﹕『我嘗見措大門愛掉書袋﹐我亦掉一兩句也。要官家知道我讀書來。』【玉壺淸話。】

十六

石曼卿爲集賢校理﹐微行倡館﹐爲不逞者所窘﹐曼卿醉﹐與之校﹐爲街司所錄。曼卿詭怪不0﹐謂主者曰﹕『只乞就本廂科決。欲詰旦歸館供職。』廂帥不諭其謔﹐曰﹕『此必三館吏人也。』杖而遣之。

十七

司馬相如敍上林諸水曰﹕『丹水﹑紫淵﹐灞﹑滻﹑涇﹑渭﹐八川分流﹐相背而異態。灝溔潢漾﹐東注太湖。』李善注﹕『太湖﹐所謂震澤。』按八水皆入大河﹐如何得東注震澤﹖又白樂天長恨歌云﹕『峨嵋山下少人行﹐旌旗無光日色薄。』峨嵋在嘉州﹐與幸蜀路全無交涉。杜甫武侯廟柏詩云﹕『霜皮澑雨四十圍﹐黛色參天二千尺。』四十圍乃是徑七尺﹐無乃太細長也。防風氏身廣九畝﹐長三丈﹐姬室畝廣六尺﹐九畝乃五丈四尺﹐如此﹐防風之身﹐乃一餅餤耳。此亦文章之病也。

十八

吳人多謂梅子爲曹公﹐以其嘗望梅止渴也。又謂鵝爲右軍。有一士人﹐遺人醋梅與燖鵝﹐作書云﹕『醋浸曹公一甏﹐湯燖右軍兩隻﹐聊備一饌。』【並筆談。】

十九

康定中﹐西賊寇邊﹐王師失律於好水川﹐【湘錄有『沒』字。】巨將旌旗者四五﹐朝廷方擾。時當國一相﹐以老得謝﹐拂衣晏然而歸﹐兩府就宅爲賀。因而陳觴﹐退相飲酣﹐自矜於席曰﹕『某一山民爾﹐遭時得君﹐今還衮紱﹐告老於家﹐當天下平定無一事之辰﹐自謂太平幸民。』石參政中立應聲曰﹕『只有陜西一火【湘錄作『大』。】竊盜未獲。』坐客吞笑﹐簪珥幾墜。【湘山野錄。】

二十

山東經學多不省文章﹐嘗一縣有兩經生﹐同官忽舉鄭谷詩句﹐稱贊其美云﹕『任是深山更深處﹐也應無計避王傜。』其一人難曰﹕『此詩句誤矣。野鷹何嘗有王傜乎﹖』一人解之曰﹕『古人寧有失也﹖是年必當科取毛翎耳。』

二十一

楊安國爲翰林侍讀學士﹐以老﹐欲求外官﹐告人曰﹕『赤松子贈張良詩云「不如聞早歸山去﹐免事君王不到頭」﹐吾猶是矣。』王充書論儒生文吏﹐皆有所長﹐而有告短篇﹐言儒生但能滑習章句﹐漢代秦﹐猶不能知儒生之陋﹐何獨今人也﹖二十二

楊安國判國子監事﹐每會集學官飲酒﹐必誦詩﹐知首句以勸侑﹐舉杯屬坐客曰﹕『詩之興也﹐諒不於上皇之世﹐且飲酒。』裴如晦時爲學官﹐亦舉杯曰﹕『古者﹐伏羲氏之王天下也﹐不能飲矣。』坐客皆笑﹐而楊不悟。

二十三

梁周翰在太宗朝爲館職﹐眞宗卽位﹐乃除知制誥。柳開贈詩曰﹕『九重城闕新天子﹐萬卷詩書老舍人。』梁與朱昂﹑楊大年同在禁掖﹐大年未滿三十﹐而兩公皆老﹐數見靳侮﹐梁不能堪﹐卽好謂大年曰﹕『公毋侮我老﹐此老亦畱與公爾。』朱聞之﹐背面搖手腋下﹐謂梁﹕『莫與﹐莫與。』大年之歿﹐不及五十也。

二十四

詞人歌詩用也字﹐本皆作夜音﹐杜云﹕『靑袍也自公』﹐白傅云『也向慈恩寺裏遊』﹐今人讀爲如字﹐非也。俗諺猶云﹕『俚人不識月暈﹐名曰夜環』﹐以言也還爾。張湍爲河南府司錄﹐府當祭社﹐買豬以呈尹﹐豬突走入湍家﹐湍卽捉取殺之。吏以白尹﹐尹召問﹐湍對﹕『按律﹐夜無故也入人家﹐主人登時殺者﹐勿論。』尹大笑﹐別市豬。【並劉貢父詩話。】

○標目﹝一﹞

王琪﹑張元同在南京晏元獻公幕下﹐張肥大﹐王以太牢目之﹔王瘦小﹐張以獼猴目之。一日﹐有米綱至八柏【澠錄無『有』字﹐『米』作『水』﹐『柏』作『百』。下又脫『載』字。】裏村﹐水淺﹐當剝載。府檄張往督之﹐王曰﹕『所謂八百里剝也。』張曰﹕『未若三千年精矣。』元獻爲之啟齒。

二

歐陽文忠公不喜釋氏﹐士有談及佛書者﹐必正身折【『身折』﹐澠錄作『色視』。】之。而公之幼子小字和尙﹐或問公曰﹕『公旣喜【『喜』﹐澠錄作『不喜佛』三字。】排浮屠﹐而以和尙名子﹐何也﹖』公曰﹕『所以賤之也。如今人家以牛驢名小兒耳。』聞者大笑﹐且伏公之辯也。

三

顧臨學士﹐魁偉﹐好談兵﹐館中戲謂之『顧將軍』。一日﹐同館諸公遊景徳寺﹐旣至寺前柏林﹐【澠錄無『旣』字﹐『林』作『木下』二字。】雨暴作﹐顧戲同館林希曰﹕『雨中林學士』﹐遽答曰﹕『柏下顧將軍。』諸公大噱﹐以爲捷【澠錄作『精』。】對。【並澠水燕談。】

四

錢俶獻地﹐弟儀以越州安撫使﹐授愼瑞師等州觀察使﹐信以湖州安撫使﹐授新嬀儒等州觀察使。儀好晝寢﹐多以夜﹖府事及遊宴。信爲沙門返初﹐執政戲之也。

五

徐鉉所居﹐逼五龍堂﹐宣徽角抵士將內宴﹐必先肄習於其中﹐觀者雲集。鉉方蔬食﹐坐道齋中誦黃庭﹐聞外喧甚﹐立遣小童視之。還白雲﹕『許趙二常侍與諸常侍習角抵。』鉉笑曰﹕『此諸同寮﹐難可接其歡也。』京城呼宣徽角抵士皆爲常侍故。【並楊文公談苑。】

六

盛文肅公丰肌大腹﹐而眉目淸秀﹐丁晉公疎瘦如削。二公皆兩浙人也﹐並以文辭知名於時。梅學士詢﹐在眞宗時以爲名臣﹐至慶曆中爲翰林侍讀以卒。性喜【歸田有『焚』字。】香﹐其在官所﹐每晨起將視事﹐必焚香兩鑪﹐以公服罩之﹐撮其袖以出。坐定﹐撒開兩袖﹐郁然滿室濃香。有竇元賓者﹐五代漢宰相正固之孫也﹐以名家子﹐有文行﹐爲館職而不喜修飾﹐經時未嘗沐浴﹐故時人爲之語曰﹕『盛肥﹑丁瘦﹐梅香﹑竇臭也。』【歸田錄。】

七

陳繹晚爲惇朴之狀﹐時謂之熱熟顏回。熙寧中﹐臺州推官孔文仲舉制科﹐庭試對策﹐言時事有可痛哭太息者﹐執政惡而黜之。繹時爲翰林學士﹐語於眾曰﹕『文仲狂躁﹐眞杜園賈誼也。』王平甫笑曰﹕『杜園賈誼﹐可對熱熟顏回。』合坐大噱﹐繹有慚色。杜園熱熟﹐皆當時鄙語。

八

王平甫學士軀幹魁碩﹐而眉宇秀朗﹐嘗盛夏入館中﹐方下馬﹐流汗浹衣。劉攽見而笑曰﹕『君眞所謂汗淋學士也。』【並東軒筆錄。】

宋朝事實類苑卷第六十六

●宋朝事實類苑卷第六十七

談諧戲謔﹝五﹞

◆談諧戲謔﹝五﹞

標目﹝二﹞

機辧

園荽其如予何

三拗

語訛

知府具一隻眼

淩牀

坡拜

鬼取枉法贓

○標目﹝二﹞

邊人傳誦一詩云﹕『昨夜陰山吼賊風﹐帳中驚起紫髯翁。平明不待全師出﹐連把金鞭打鐵驄。』有張師雄者﹐西京人﹐好以甘言悅人﹐晚年尢甚﹐洛中號曰蜜翁翁。出官在邊郡﹐一夕賊馬至界上﹐忽城中失師雄所在﹐至曉方見師雄重衣披裘﹐伏於土窟中﹐袖已著【『袖已著』﹐東軒作『已癡』。】矣。西人呼土窟爲土空﹐尋爲人攺舊詩以嘲曰﹕『昨夜陰山吼賊風﹐帳中驚起蜜翁翁。平明不待全師出﹐連著皮裘入土空。』張亢嘗謂蜜翁翁無可爲對者﹐一日﹐亢有侄不率教令﹐將杖之﹐其侄方醉﹐大呼曰﹕『安能撻我﹖但堂伯伯耳。』亢笑曰﹕『可對蜜翁翁』﹐釋而不問。

二

孫覺﹑孫洙﹐同在三館﹐覺肥而長﹐洙短而小﹐然二人皆髯﹐劉攽呼爲大胡孫﹑小胡孫。顧臨字子惇﹐亦同爲館職﹐爲人偉儀幹而好談兵﹐攽目爲顧將軍﹐而又好以反語呼之爲頓子姑。攽嘗與王介甫

【『甫』﹐東軒作『同』。】爲開封府試官﹐試節以制度不傷財﹐

三

王荊公爲館職﹐與滕甫同爲開封試官﹐甫屢稱一試卷﹐荊公重違【似當作『韙』。】其言﹐寘在髙等。及拆封﹐乃王觀也。觀平日與甫親善﹐其爲人薄於行﹐荊公素惡之﹐至是疑爲滕所賣﹐公【東軒作『忿』。】見於色辭。滕遽操俚言以自辧﹐且曰﹕『苟有意賣公者﹐令甫老母不吉。』荊公怏然答曰﹕『公何不愷悌﹖凡事須權輕重﹐豈可以太夫人爲咒也﹖』荊公又不喜鄭獬﹐至是目爲滕屠鄭沽。【並東軒筆錄。】

四

庫藏中物物數足而名差互者﹐帳籍中謂之色繳【音叫】。嘗有一從官知審官西院﹐引見一武人﹐於格合遷官﹐其人自陳年六十﹐無材力﹐乞致仕﹐敍致謙厚﹐甚有可觀。主判攘手曰﹕『某年七十一﹐尙能拳毆數人。此轅門也﹐方六十歲﹐豈得遽自引退﹖』京師人謂之色繳。

五

舊日官爲中允者極少﹐惟老於幕官者﹐累資方至﹐故爲之者多潦倒之人。近歲州縣官進用者多除中允﹐遂有冷中允﹑熱中允。又集賢殿修撰﹐舊多以館閣久次者爲之﹐近歲有自常官超授要任﹐未至從官者多除修撰﹐亦有冷撰﹑熱撰﹐時人謂『熱中允不博冷修撰』。

六

館閣每夜輪校官一人直宿﹐如有故不宿﹐則虛其夜﹐謂之豁宿。故事﹐豁宿不得過四﹐至第五日﹐卽須入宿。過豁宿﹐例於宿歷名位下書『腹肚不安﹐免。』故館閣宿歷﹐相傳謂之害肚歷。【並筆談。】

七

邇英閣﹐講諷之所也。閣後有隆儒殿﹐在叢竹中﹐制度特小。王遵叔久在講筵﹐而身品短小﹐同列戲之曰﹕『宜爲隆儒殿學士。』【退朝錄。】

八

丁晉公爲玉淸昭應宮使﹐每遇醮祭﹐卽奏有仙鶴盤舞於殿廡之上。及記眞宗東封事﹐亦言宿奉髙宮之夕﹐有仙鶴飛於宮上。及升中展事﹐而仙鶴迎舞前導者﹐塞望不知其數。又天書每降﹐必奏有仙鶴前導。是時寇萊公判陜府﹐一日坐山亭中﹐有烏鴉幾千飛鳴而過﹐萊公笑顧屬僚曰﹕『使丁謂見之﹐當目爲玄鶴矣。』又以其令威之裔﹐而好言仙鶴﹐故但呼爲鶴相﹐猶李逢吉呼牛僧孺爲醜座也。【靑箱雜記。】

九

仁廟朝初﹐【東齋作『仁皇初』。】薛簡肅公知開封﹐上新卽位﹐時章獻臨朝﹐一切以嚴治﹐人謂之薛出油。其後【東齋有『移』字。】知成都﹐歲丰人樂﹐隨其俗與之【東齋有『語』字。】遊嬉﹐作何處春遊好詩十首﹐自號薛春遊﹐欲換前所稱謂也。姜樞密遵﹑魯簡肅公亦皆以嚴稱﹐時目姜爲姜攃子﹐目魯爲魚頭公。【東齋錄。此條今見東齋記事卷三。】

○機辧

熙寧中﹐學者以字解相尙﹐或問劉貢父曰﹕『曾得字學新說否﹖』貢父曰﹕『字書有三牛爲字﹐三鹿爲麤字。竊以謂牛麤大而行緩﹐非善奔者。鹿善奔而體瘦﹐非麤大者。欲以二字相易﹐庶各會其意。』聞者大笑。【澠水燕談。】

二

陳郎中亞有滑稽雄聲﹐知潤州﹐治迹無狀﹐浙憲馬卿尋因按之。至則陳已先覺﹐廉按訖﹐憲車將起﹐因觴於甘露寺閣。至卒爵﹐憲曰﹕『將注子來﹐郎中處滿著。』陳驚起遽拜﹐憲訝曰﹕『何謂﹖何謂﹖』陳曰﹕『不敢望滿﹐但得成資保全而去﹐舉族大幸也。』馬笑曰﹕『豈有此事﹖』旣而竟不敢發。有陋儒者﹐買【湘錄作『貢』。】所業﹐舉止凡下﹐陳玩之曰﹕『試請口占盛業。』生曰﹕『某卷中有方地爲輿賦』﹐誦破題曰﹕『粵有大徳﹐其名曰坤。』陳應聲曰﹕『吾聞此賦久矣﹐得非下句云「非講經之座主﹐乃傳法之沙門」乎﹖』滿座大笑。陳尢工藥名詩﹐有『碁爲臘寒呵子下﹐衫因春瘦縮紗【湘錄作『砂』。】裁』﹐『風月前湖近﹐軒窗半夏涼』之句﹐皆不失風雅。

三

安鴻漸有滑稽淸才﹐而復內懼婦。婦翁死﹐哭於柩﹐其婦【湘錄作『孺』。】人性素嚴﹐呼入繐幕中詬之曰﹕『汝哭何因無淚﹖』鴻漸曰﹕『以帕拭漧。』妻嚴戒曰﹕『來日早臨﹐去【湘錄作注文『去聲』二字。】管須見淚。』漸曰﹕『惟。』計窘﹐來日以寬巾濕紙置於額﹐大叩其顙而慟﹐慟罷﹐其妻又呼入窺之﹐妻驚曰﹕『淚出於眼﹐何故額流﹖』鴻漸對曰﹕『但聞自古雲「水出髙源。」』鴻漸秋賦警句﹕『陳王閣上﹐生幾點之靑苔﹐謝客門前﹐染一溪之寒水。』有才雅﹐以涼徳盡掩之﹐然不聞有遺行。【並湘山野錄。】

四

文紀性滑稽﹐孟知祥之僭號﹐嘗奉使於蜀﹐適會攺元。方春社﹐知祥張宴﹐設彘肉﹐語文紀曰﹕『上戊之辰﹐時俗所重﹐不可廢也﹐願嘗一臠。』文紀笑曰﹕『家居長安﹐門族豪盛﹐彘肩不登於俎。時從叔伯祖頗欲大嚼﹐終不可致。一家奴慧黠﹐眾以情語之。宅後園有古冢空曠﹐奴掃除其中﹐設肉數盤﹐私命諸從祖食之﹐珍甚﹐五房不覺言珍。五房曰「匪止珍哉﹐今日乃大美元年也。」良久﹐冢中二鬼驟至﹐呼曰「諸君竊食糟彘﹐敗亂家法﹐其過已大﹐乃敢擅攺年號乎﹖」』知祥有愧色。淸泰卽位﹐將命相﹐取達官名十人致瓶中探取之﹐首得文紀﹐遂爲宰相。【楊文公談苑。】

五

梅聖兪以詩知名三十年﹐終不得一館職。晚年與修唐書﹐書成未奏而卒﹐士大夫莫不嘆惜。其初受勑修唐書﹐語其妻刁氏曰﹕『吾之修書﹐可謂猢猻入布袋矣。』刁氏對曰﹕『君於仕宦﹐亦何異鮎魚上竹竿耶﹖』聞者皆以爲善對。

六

故參知政事丁公度﹑晁公宗愨﹐往時同在館中﹐喜相諧謔。晁因遷職﹐以啟謝丁﹐時丁方爲羣牧判官﹐乃戲晁曰﹕『啟事更不奉答﹐以糞墼一車爲報。』晁答曰﹕『得墼勝於得啟。』聞者以爲善對。【歸田錄。】

七

嘉佑初﹐李仲昌議開六漯河﹐王荊公時爲館職﹐頗右之。旣而功不成﹐仲昌贓敗。劉敞侍讀以書戲荊公曰﹕『要當如宗人夷甫﹐不與世事可也。』荊公答曰﹕『天下之事﹐所以易壞而難合者﹐正以諸賢無意如鄙宗夷甫也。但仁聖在上﹐故公家元海﹐未敢跋扈耳。』【東軒筆錄。】

八

龍圖劉燁﹐亦滑稽辧捷﹐嘗與內相劉筠聚會飲茗﹐問左右湯衮也未﹖左右皆應曰﹕『已衮。』筠曰﹕『僉曰鯀哉。』燁應聲曰﹕『吾與點也。』燁又嘗與筠連騎趨朝﹐筠馬病足行遲﹐燁謂曰﹕『馬何故遲﹖筠其只爲五更三。』言點蹄也。燁應聲曰﹕『何不與他七上八﹖』意欲其下馬徒行也。【靑箱雜記。】

九

石參政中立﹐性滑稽。天禧中﹐爲員外郎時﹐西域獻師子﹐畜於禦苑﹐日給羊肉十五斤。嘗率同列往觀﹐或嘆曰﹕『彼獸也﹐給羊肉乃爾。吾輩參預郎曹﹐日不過數斤﹐人翻不及獸乎﹖』石曰﹕『君何不知分也。彼乃苑中師子﹐吾曹員外郎耳﹐安可並邪﹖』

十

張逸密學知成都﹐善待僧。文鑑大師﹐蜀中民素所禮重。一日﹐文鑑謁張公﹐未及見。時華陽主簿張唐輔同候於客次﹐唐輔欲搔發﹐方脫烏巾﹐睥睨文鑑﹐罩於其首﹐文鑑大怒﹐諠呶。張公遽召﹐才就坐﹐卽白曰﹕『某與此官人素不相熟﹐適來輒將襆頭罩某面上。』張公問其故﹐唐輔對曰﹕『某方頭癢﹐取下襆頭無處頓放﹐見大師頭閒﹐遂且權頓少時﹐不意其怒也。』張公大笑而已。

十一

陳少常亞以滑稽著稱﹐蔡君謨嘗以其名戲之曰﹕『陳亞有心終是惡。』陳卽復曰﹕『蔡襄無口便成衰。』時以爲名對。爲殿中丞日﹐知嶺南恩州﹐到任作書與親舊曰﹕『使君之五馬雙旌﹐名目而已。螃蟹之一文兩个﹐眞實不虛。』又嘗曰﹕『平生之一對最親切者﹐是紅生對白熟者也。』

十二

曹琰郎中滑稽之雄者﹐一日因食落一牙﹐戲爲詩曰﹕『昨朝飯裏有粗砂﹐隱落翁翁一个牙。爲報妻兒莫惆悵﹐見存足以養渾家。』

十三

杜祁公向以太常博士﹑陜西提點刑獄丁太夫人憂﹐寓華下郡﹐有進士鞏漢卿者﹐俊敏有才﹐公常與之談燕。關中養蠶﹐率是黃絲﹐故居民夏服多以黃縑爲之。因問﹕『何故關右人﹐好著黃絹生衣﹖』鞏對曰﹕『似浙中人﹐好喫紫蘇熟水。』及見鴨沒池中﹐公云﹕『鴨入池中董。』鞏卽曰﹕『蟬鳴樹上。』公嘗撰國初一節將墓碑﹐其中一句云﹕『某官以生運推移』﹐鞏卽下﹖磬折曰﹕『日南長至』﹐公笑爲攺之。

十四

文潞公始登第﹐以大理評事知並州楡次縣﹐吏新鞔衙鼓﹐面新潔﹐公戲題詩於上曰﹕『置向譙樓一任檛﹐檛多檛少不知它。如今幸有黃紬被﹐努出頭來道放衙。』【並倦遊錄。】

十五

李澣及第於和相凝牓下﹐後與座主同任學士﹐會凝作相﹐幹爲承旨﹐適當批詔。次日﹐於玉堂輙開和相舊合﹐悉取圖書器玩﹐畱一詩於榻﹐攜之而去。云﹕『座主登庸歸鳳閣﹐門生批詔立鰲頭。玉堂舊合多珍玩﹐可作西齋潤筆否﹖』【玉壺淸話。】

十六

士大夫筵饌﹐率以不托【澠錄作『■﹝飠不﹞飥』。】或以粉在水飯之前。余近預河中蒲左丞會﹐初坐﹐卽食罨生不托﹐余驚問之﹐蒲笑曰﹕『世謂不托爲頭食﹐宜爲羣品之先﹐可知矣。意其唐末五代亂離之際﹐失其次第﹐折而下陳﹐【以上四字澠錄作『久抑下列』。】頗郁余【澠錄作『輿』。】論﹐今與牽復。』坐客皆大笑。【澠水燕談。】

十七

劉貢父學士攽辧博才敏﹐嘗出諸人上。一日﹐在館中﹐與諸寮友語及時政事﹐王學士觀遽止之使勿言。陸經乃戲王學士云﹕『王三到了﹐是惜命時。』貢父應聲對曰﹕『不惟王三惜命﹐更兼陸四括囊。』人皆服其機警。王三﹑陸四皆排行也。【魏王語錄。】

十八

文潞公說﹐頃年進士郭震﹑任介皆西蜀豪逸之士。一日﹐郭致簡於任曰﹕『來日請﹖皛飯』﹐任不曉厥旨﹐但如約以往。將日中﹐方具糲飯一盂﹐蘆菔﹑鹽各一盤﹐余更別無物。任曰﹕『何者爲皛飯﹖』郭曰﹕『飯白﹐蘆菔白﹐鹽白﹐豈不是皛飯﹖』任更不復校﹐彊勉食之而退。任一日復致簡於郭曰﹕『來日請﹖毳飯。』郭亦不曉厥旨﹐亦如約以往。迨過日中﹐迄無一物﹐郭問之﹐任答云﹕『昨日已曾上聞。』郭曰﹕『何也﹖』任曰﹕『﹖也毛﹐【音謨。】蘆菔也毛﹐鹽也毛﹐只此便是毳飯。』郭大噱而退。蜀人至今爲口談。【並魏王語錄。】

十九

前判都水監李立之云﹕『介甫前作相﹐嘗召立之問曰「有建議欲決白馬河堤﹐以漑【涑水作『淤』。】東方之田者﹐何如﹖』立之不敢直言其不可﹐對曰﹕『此策𨿽善﹐但恐河決所傷至多。昔天聖初﹐河決白馬﹐東南泛濫十餘州﹐與淮水相通﹐徐州城上垂手可掬水﹐且橫貫韋城﹐斷北使往還之路﹐無乃不可﹖』介甫沈吟良久曰﹕『聽使一淤﹐亦何傷﹖但恐妨北使路耳。』乃止。【以下涑水另爲一條。】集賢校理劉攽貢甫好滑稽﹐嘗造介甫﹐值一客在坐﹐獻策曰﹕『梁山濼【涑水作『泊』。下同。】決而涸之﹐可得良田萬餘頃﹐但未擇得利便之地瀦其水耳。』介甫傾首沈思曰﹕『然﹐安得處所貯許多水乎﹖』貢父抗聲曰﹕『此甚不難。』介甫欣然﹐以謂有策﹐遽問之。貢父曰﹕『別穿一梁山濼﹐則足以貯【涑水有『此』字。】之矣。』介甫大笑﹐遂止。

二十

王嗣宗﹐汾州人﹐初爲秦【涑水作『泰』。】州司理參軍﹐路衝知州事﹐常以公事忤衝意﹐怒械系之。會有獻新果一合者﹐衝召嗣宗謂曰﹕『汝爲我對一句詩﹐當脫汝械。』嗣宗請詩﹐衝曰﹕『嘉果更將新合合。』嗣宗應聲曰﹕『惡人須用大枷枷。』衝悅﹐卽捨之。【並涑水紀聞。此條系節錄。】

二十一

胡祕監旦自知制誥落職﹐通判襄州時﹐謝學士泌知州事﹐嘗因過廳飲酒﹐胡面色發赤﹐謝戲曰﹕『舍人面色如衫色。』胡應聲答曰﹕『學士心頭似襆頭。』胡時衣緋。【倦遊錄。】

二十二

舒王居前有橫墟﹐嘗放魚於其間﹐而夜多爲盜以手网得之。王與門人閒步﹐因曰﹕『可以揭牒。』時葉致遠戲云﹕『不須爾也﹐宜以一集句示之。』乃書橋柱曰﹕『門前秋水碧鱗鱗﹐赤鯉躍出如有神。君欲釣魚須遠去﹐愼勿近前丞相嗔。』王爲之啟齒。【漢臯詩話。】

二十三

蘇州李璋舉進士有聲﹐才气過絕於人﹐放誕浮薄﹐竟止於小官。王荊公常拜之﹐爲舉子日﹐因與人踢球﹐誤墜良家婦頭上﹐碎其冠梳﹐其家訟於官﹐因至庭下﹐太守曰﹕『若眞舉子乎﹖吾將試之。』璋乞賦題﹐太守曰﹕『可賦汝踢球誤碎良家婦冠梳事。』璋應聲曰﹕『偶與朋遊﹐閒築气球﹐起自卑人之足﹐忽升娘子之頭。方一丈八尺之時﹐【球別無故事﹐其髙止於一丈八尺。】不妨好看﹔喫八棒十三之後﹐﹖甚來由。』太守大笑﹐遣之。【李希聲詩話。】

○園荽其如予何

呂惠卿嘗語王荊公曰﹕『面有■﹝黑幹﹞﹐用園荽洗之當去。』荊公曰﹕『吾面黑耳﹐非■﹝黑幹﹞也。』呂曰﹕『園荽亦能去黑。』荊公笑曰﹕『天生黑於予﹐園荽其如予何﹖』【東軒筆錄。】

○三拗

皇佑中﹐長沙有三拗﹐開福寺長老有璉﹐每季一剃頭﹐而致仕�著作﹐一日一開頂﹐一拗也。蘇推官居父喪﹐蹴踘飲樂﹐而林察推喪妻﹐廬墓﹐二拗也。時有邊城爲郡守﹐非賂不行﹐孔目官陸靜﹐平生不受賕遺﹐三拗也。

○語訛

關右人或有作京師語音﹐俗謂之獠語﹐𨿽士大夫亦然。有太常博士楊獻民﹐河東人﹐是時鄜州修城﹐差望靑斫木﹐作詩寄郡中寮友。破題曰﹕『縣官伐木入煙蘿﹐匠石須材盡日忙。』蓋以鄕音呼忙爲磨﹐方能﹖韻﹐士人而徇俗不典﹐亦可笑也。【倦遊錄。】

○知府具一隻眼

有一南方禪僧到京師﹐衣間緋袈裟﹐主事僧素不識南宗體式﹐以爲妖服﹐執付有司。尹正見之﹐亦遲疑未能斷﹐良久﹐喝出禪僧﹐以袈裟送報慈寺尼迦葉披之。人以謂此僧未有見處﹐卻是知府具一隻眼。

○淩牀

信安﹑滄﹑景之間多蚊虻﹐夏月﹐牛馬皆以泥塗之﹐不爾多爲蚊虻所斃。郊行不敢乘馬﹐馬爲蚊虻所毒﹐則狂逸不可制。行人以雙輪小車﹐馬鞍蒙之以乘﹐謂之木馬﹐挽車者皆衣韋袴。冬月作小坐牀﹐冰上拽之﹐謂之淩牀。予嘗按察河朔﹐見挽牀者相屬﹐問其所用﹐曰﹕『此運使淩牀﹐此提刑淩牀也。』聞者莫不掩口。【並筆談。】

○坡拜

先文正公言﹐今呼諫議爲坡拜﹐蓋唐朝舊語。自外入爲諫議﹐班在給捨之上﹐歲滿遷給事中﹐又歲滿遷舍人。故兩省同列謔諫議云﹕『君今上坡後﹐當復下坡矣。』劉公嘉話錄載﹕初拜諫議者﹐給捨戲之曰﹕『何人驟居我上﹖』彼曰﹕『以我不才。』『何不拽下著﹖』乃遷也。【楊文公談苑。】

○鬼取枉法贓

王嗣宗不信鬼神﹐疾病﹐家人爲之焚紙錢祈禱﹐嗣宗聞之﹐笑曰﹕『何鬼物﹐【以上三字涑水作『何等鬼神』。】敢問王嗣宗取枉法贓邪﹖』【涑水紀聞。】

宋朝事實類苑卷第六十七

●宋朝事實類苑卷第六十八

神異幽怪﹝一﹞

◆神異幽怪﹝一﹞

萬年寶

山陽女巫

菜花成佛像

龍卵

雷

隕星石

彭蠡龍君

虹頭如衛子

爊雞

貓作人語

野禽入室

蛟攫馬

葛根毒

食蟹而卒

見人皆有兩頭

行有影當前如人狀

山魈

夜聞鬼聲

不毀古冢

土地神來謁

開墓

鬼敷人皮

畫僧語

陰聲冢

王元澤托生

昭信縣尉廳

虹

屍毗王墓

古鏡

物夜有光

咒肉復生

紫姑神

神珠

巨嵎山

海市

竹化爲石

石龍

息石

○萬年寶

王貴﹐澶州卒﹐太平興國中﹐晝忽見使者至營﹐急召貴偕行﹐至河橋﹐驛馬已具﹐乘之﹐俄覺騰空而去。少頃﹐至一處﹐如王者之居﹐其王謂貴曰﹕『俟汝年五十八﹐當往於闐國北通聖山取一異寶﹐以奉皇帝。』遂還﹐軍中失貴已數日矣﹐所乘馬卽營卒馬。知州宋煦以聞﹐太宗釋之。後貴自陳﹐年五十八﹐願依前戒﹐西至於闐﹐許之。至秦州﹐心悔﹐俄於市中逢一道人﹐問之﹐具以實對。卽令閉目﹐少頃﹐令開視﹐見山川頓異﹐道士曰﹕『此通聖山。』復引至一池﹐中有仙童出一物示之﹐謂曰﹕『持此上皇帝。』發之﹐乃玉印也。文曰﹕『王趙萬年永寶』﹐秦州以聞。

○山陽女巫

山陽有一女巫﹐其神極靈。予伯氏嘗召問之﹐凡人間物﹐𨿽在千里之外﹐問之﹐皆能言。乃至人中心萌一意﹐已能知之。坐客方弈棊﹐試數白黑棊握手中﹐問其數﹐莫不符合。更漫取一把棊﹐不數而問之﹐則亦不能知數﹐蓋人心所知者﹐彼則知之﹐心所無﹐則莫能知。如季咸之見壺子﹐大耳三藏觀忠國師也。又問以巾篋中物﹐皆能悉數。時伯氏有金剛經百冊﹐盛一大篋中﹐指以問之﹐曰﹕『其中何物﹖』則曰﹕『空篋也。』伯氏發以示之﹐曰﹕『此有百冊佛經﹐安得曰空篋﹖』鬼良久又曰﹕『空篋耳﹐安得欺我﹖』此所謂文字相空﹐因眞心以顯非相﹐宜其鬼神所不能窺也。

○菜花成佛像

菜品中﹐蕪菁﹑菘芥之類﹐遇旱﹐其標多結成花﹐如蓮花﹐作龍蛇之形﹐此常性﹐無足怪者。熙寧中﹐李賓知潤州﹐園中菜花悉成荷花﹐仍各有一佛坐於花中﹐形如雕刻﹐莫知其數﹐暴漧之﹐其相依然。或云﹐李君之家﹐奉佛甚篤﹐因此有異。

○龍卵

天聖中﹐近輔獻龍卵﹐云得自大河中。詔遣中人送潤州金山寺﹐是歲大水﹐金山廬舍爲水所飄者數十間﹐人皆以爲龍卵所致。至今匱藏﹐予屢見之﹐形類色理﹐都是雞卵﹐大若五升囊﹐舉之至輕﹐惟空殼耳。

○雷

內侍李舜舉家曾爲暴雷所震﹐其堂之兩室﹐雷火自窗間出﹐赫然出檐﹐人以爲堂屋已焚﹐皆出避之。及雷止﹐其捨宛然﹐墻壁窗紙皆黔。有一木格﹐其中雜貯諸器﹐其漆器銀扣者﹐銀悉鎔流在地﹐漆器曾不焦灼。有一寶刀極堅鋼﹐就刀室中鎔爲汁﹐而室亦儼然。人必謂火當先焚艸木﹐然後流金石﹐今乃金石皆鑠﹐而艸木無一毀者﹐非人情所測也。佛書言﹕『龍火得水而熾﹐人火得水而滅。』此理信然﹐人但知人境中事耳﹐人境之外﹐事有何限﹗欲以區區世智情識﹐窮測至理﹐不其難哉﹗【並筆談。】

二

明道元年﹐王初知陳畱縣﹐下鄕檢視﹐忽有暴雷從地中起於初之馬足﹐二執轡者一驚倒﹐一不覺。初於馬上辟易﹐至家數日而卒。時愚爲府推﹐聞從者言此﹐蓋雷出地之驗﹐當其衝者必死。【趙康靖公聞見錄。】

○隕星石

治平元年﹐常州日禺時﹐天有大聲如雷﹐乃一大星﹐幾如月﹐見於東南﹐少時而又震一聲﹐移著西南﹐一震而墜在宜興縣民許氏園中﹐遠近皆見火光赫然照天﹐許氏藩籬皆爲所焚。是時火息﹐視地中有一竅如杯大﹐極深﹐下視之﹐星在其中﹐熒熒然﹐良久漸暗﹐尙熱不可近。又久之﹐發其竅﹐深三尺餘﹐乃得一圓石﹐猶熱﹐其大如拳﹐一頭微銳﹐色如鐵﹐重亦如之。州守鄭伸得之﹐送潤州金山寺﹐至今匣藏﹐遊人到則發視﹐王無咎爲之傳﹐甚詳。【筆談。】

二

建隆中﹐南都一夕星隕如雨點﹐或大或小﹐光彩燁然﹐未至地而滅。景佑﹐【澠錄有『初』字。】沂州夜中星隕極多﹐明日視之﹐皆石也﹐聞今沂【兩『沂』字澠錄作『忻』。】民猶有畜之者。乃知公羊傳以雨星不及地而復﹐其說得之。左氏以如雨爲言﹐皆非也。【燕談。】

○彭蠡龍君

彭蠡小龍﹐顯異至多﹐人人能道之﹐一事最著。熙寧中﹐王師南徵﹐有軍仗數十船﹐泛江而南﹐自離眞州﹐卽有一小蛇登船﹐船師識之﹐曰﹕『此彭蠡小龍也﹐當是來護軍仗耳。』主典者以潔器薦之﹐蛇伏其中﹐船乘便風﹐日棹數百里﹐絕無波濤之恐。不日至洞庭﹐蛇乃附一商人船﹐回南康﹐世傳其封域止於洞庭﹐未嘗踰洞庭而南也。有司以狀聞﹐詔封神爲順濟王﹐遣禮官林希致詔書﹐至其祠下﹐焚香畢﹐空中忽有一蛇墜祝肩上﹐祝曰﹕『龍君至矣。』其重﹐一肩不能勝﹐徐下至几案間﹐首如龜﹐不類蛇首也。使者致語意曰﹕『使人至此﹐齋三日然後致祭﹐王受天子命﹐不可以不齋戒。』蛇受命﹐徑入銀香奩中﹐蟠三日不動。祭之日﹐旣酌酒﹐蛇乃自奩中引首吸之。俄出循案行﹐色如濕胭脂﹐爛然有光﹐穿一剪彩花過﹐其尾尙赤﹐其前已變爲黃矣﹐正如雌黃色。又過一花﹐復變爲綠﹐如嫩艸之色。少頃﹐行上屋梁﹐乘紙旛腳以行﹐輕若鴻毛﹐倏忽入帳中﹐遂不見。明日﹐使者還﹐蛇在船後送之﹐踰彭蠡而回。此龍常遊舟楫間﹐與常蛇無辧﹐但蛇行必蜿蜒﹐而此直行﹐江人常以此辧之。【筆談。】

二

馮校尉浩赴江西漕﹐過松門口﹐眾傳有小龍王者甚靈﹐馮不之信。俄頃﹐有小蛇出於船下﹐亦不爲怪﹐續又漸有大蛇﹐亦未信。頃之﹐有蛇矯首見形﹐如水桶大﹐馮乃焚香禱之﹐蛇作去勢﹐一引身﹐長數十丈﹐湖水爲之兩分﹐馮方懼焉。亦不爲他害而去。

○虹頭如衛子

賈侍中宅﹐乙巳歲六月三日﹐有虹下飲於井﹐家人見其頭如衛子﹐光彩靑紅﹐連亙於天﹐是時賈公已病逾月﹐未幾而薨。

○爊雞

曾太尉言﹐有親識送爊﹖數隻﹐因擘開﹐見小兒手一隻﹐指掌腕皆宛然﹐再啟左翅下﹐亦有一手如擘碎嬰兒手大﹐自此不食爊雞。

○貓作人語

幹明寺尼道堅說﹕『王伯庸參政忽病﹐家人說﹕「貓兒作人語」﹐云此亦不祥之驗也。未幾﹐伯庸卒。』

○野禽入室

範師道居都水監﹐忽一日﹐有野禽飛來室中﹐如野雉狀﹐而文彩過之﹐捕得﹐甚馴熟。範疑鄰家所養﹐或南人攜來﹐將出門外﹐令人識認﹐久之﹐無來認者。忽有閩中客至﹐見之曰﹕『此山禽也﹐福唐有之﹐能學種種聲。』範令人教之﹐無不解。未幾﹐謫官福唐﹐人云﹕『鄕人來迎﹐弗可免其去也。』

○蛟攫馬

合門祇候郭士遷﹐因出郊﹐借人馬騎去。時夏熱﹐因解於河上﹐令人浴馬。忽有物在水底﹐如蛟蜃狀﹐拏攫其馬並人﹐須臾不見。人實時出﹐蘇息﹐說其狀如蛇﹐卽不見其穴處。

○葛根毒

揚州賣葛根﹐其狀甚﹖大﹐買食者多吐血死。原其下有毒蛇蟠屈﹐後毒人如此。

○食蟹而卒

王僅殿丞說﹕有一官人﹐在河橋時﹐因祭濟源廟﹐廟中有池﹐養魚於中。令釣之﹐獲一蟹﹐煮食之﹐遂得病而卒。

○見人皆有兩頭

愚爲學士時﹐致齋宗正寺﹐忽苦河魚﹐夜至十起。來早中元﹐有張獲秀才見謁﹐遂延之﹐忽睹張生有兩頭﹐心惡之﹐遂低頭傍視虞候李吉者﹐亦見二首﹐因爲書遺囑與妻李氏﹐謂其死在朝夕。洎歸舍﹐女子患痢疾﹐誤服藥﹐因患口齒卒。遂求出知鄆州﹐明年七月﹐妻子又卒。不知兩頭者﹐何祥也﹖

○行有影當前如人狀

愚乞出﹐罷翰林學士﹐爲龍圖閣﹐知鄆州。七月﹐妻病﹐舉足卽有黑影當前﹐如人形狀﹐未幾﹐妻卒。向見蘇公每行﹐卽前有黑影當面如人狀﹐見之不以爲怪﹐月餘﹐母氏周國太夫人亡。此亦神物有所朕兆﹐以爲先應。

○山魈

歐陽永叔任龍圖閣直學士﹐知南京日﹐有山魈神爲怪﹐未嘗信之。忽一日﹐聞燒帛气﹐無處尋求。他日﹐家人啟箱篋﹐見一復內裙﹐一腰在眾衣之中﹐已爲煨燼﹐卽余衣略無損者。因設酒於地﹐曰﹕『爾爲靈﹐非尊重者﹐當現形飲此酒。』祝之數四﹐自是遂絕。永叔自說。

○夜聞鬼聲

永叔又言﹐曾泊漢江﹐夜聞人語甚鬧﹐有歌者哭者﹐至五鼓遂微。相次天曉﹐問村人﹕『此有冢墓否﹖』云﹕『無。』遂行一里餘﹐見一古壘﹐云是沔城﹐乃戰國時所築。

二

永叔又言﹐作河北漕使﹐夜宿滄洲驛﹐聞人甚鬧﹐從者云﹕『此中無人敢鬧。』又似在空中﹐至明方止﹐問彼人﹐云﹕『恐是海神過。』

○不毀古冢

道士王淸化說﹕修西太一宮﹐有古冢在其北﹐欲毀之。道士某者﹐再三乞不毀﹐言不宜毀此﹐淸化遂止。是夕﹐道士夢感一大官召謝之﹐後數日﹐遂賜紫。

○土地神來謁

僧文旦乞修慈孝寺文字﹐再奏後﹐有吳駙馬宅神土地﹐著紫衣﹐稱官人﹐謁文旦﹐語話至昏﹐送至門外﹐忽不見。

○開墓

張十五者﹐鄕中衣冠之後﹐窮窘﹐遂於自己園中開一墓﹐取其物。夜聞語云﹕『有少物﹐幾乎被劫去。』來日﹐又白同伴﹐取得銅照等。𨿽不敗擒﹐因玆日號叫云﹕『殺人』﹐遂患腫毒而死。

二

南京民劫一新墓﹐爲屍掌其面﹐摸之﹐有血﹐遂發毒害意﹐剝其衣物﹐殘其屍。未幾果敗﹐抵法。

○鬼敷人皮

歐陽永叔言﹐祥符辛亥﹑壬子間﹐護其先君靈憩於維揚﹐有人來言﹐此中非可久居也。向人曾於市中間呵殿甚嚴﹐視之無人。又夜向深﹐再聞騶呼者﹐潛於屏處伺之﹐見一官人來過市中橋﹐下馬坐定﹐令人於后土廟傳語某官請來。須臾﹐有一官人來﹐下馬﹐對坐﹐議云﹕『官府須要一方張人皮用』﹐其後至者云﹕『今歲人皮恐不堪﹐當俟來年供之。』是歲﹐人多患疥。明年﹐疾疫死者甚眾﹐未知此生殺之柄﹐小神所主何事﹐而驗如此。又說在光化﹑幹徳﹐有術僧來言﹐今年山谷間多火印﹐恐有寇盜。後有張海賊之驗。

○畫僧語

頃年﹐京師顯聖寺﹐俗呼爲菩提寺者﹐有壁上畫者神僧﹐一夜語軍巡人曰﹕『勿放轝子過橋﹐所許錢愼勿要﹐皆楮鏹爾。』乃果有人舁轝子來﹐許百緡﹐辭之不要。相次觀之﹐乃破蘆席三兩領爾。

○陰聲冢

又有陰聲冢者﹐陰雨﹐則冢中有歌樂之聲。呂文穆因過﹐其冢中云﹕『相公來﹐且住歌樂。』【並趙康靖公聞見錄。】

○王元澤托生

興化尉胡滋﹐其妻宗室女也。自言夢人衣金紫雲﹕『王待制來爲夫人兒』﹐妻尋產子。介甫聞之﹐自京師至金陵﹐與夫人嘗坐於船門簾下﹐見船過﹐輙問得非胡尉船乎﹖旣而得之﹐舉家悲喜﹐亟撫視涕泣﹐遺之金帛不可勝數﹐邀與俱還金陵。滋言有捕盜功﹐應詣銓【涑水有『曹』字。】求賞﹐介甫使人爲營致﹐除京官﹐畱金陵且半年。欲匄其兒﹐其母不可﹐乃遣之。蘇兗云。【『蘇兗云』三字當從涑水作注文。涑水紀聞。】

○昭信縣尉廳

寶元己卯歲﹐予遊泗州昭信縣﹐時大龍吳中復初筮仕﹐尉此邑﹐因獲謁之。百姓【湘錄作『一日』。】復訪﹐其廳已摧﹐延別齋會話﹐具述棟橈之由。云﹕『此廳不知幾十【湘錄作『千』。】百年﹐凡直更無一夜不在其下﹐今日五鼓忽摧﹐僕大驚﹐已謂更人必齏粉矣。急開堂扉呼之﹐五更俱聲喏﹐僕怪問曰「汝輩夜來何處打更﹖」更夫對曰「某等皆見甲士數人﹐仗戈叱起﹐令速移東廊﹐稍緩則死。」時驚怖顚僕﹐疾走而去﹐未及廊﹐其廳已摧。』公因謂予曰﹕『僕隸愚賤人也﹐動靜尙有物衛之﹐況崇髙聰明乎﹖』予後還餘杭﹐猶憶公【湘錄有『以』字。】詩送行﹐中有『談經飛辧伏簪紳﹐【湘錄作『紱』。】杯渡西來訪故人』之句。【湘山野錄。】

○虹

世傳虹能入溪澗飲水﹐信然。熙寧中﹐予使契丹﹐至其極北黑水境﹐永安山下﹐卓帳。是時﹐新雨霽﹐見虹下帳前澗中﹐予與同職扣澗觀之﹐虹兩頭皆垂澗中。使人過澗隔虹對立﹐相去數丈﹐中間如隔綃縠﹐自西望東則見﹐【蓋夕虹也。】立澗之東西望﹐則爲日所鑠﹐都無所覩。久之﹐稍稍正東﹐踰山而去。次日﹐行一程﹐又復見之。【孫彥先云﹕『虹雨中日影也﹐日照雨卽有之。』】

○屍毗王墓

延州天山之顚﹐有奉國佛寺﹐寺庭中有一墓﹐世傳屍毗王之墓也。屍毗王出於佛書大智論﹐言嘗割身肉以飼餓鷹﹐至割肉盡。今天山之下有濯筋河﹐其縣爲膚施縣﹐詳膚施之義﹐亦與屍毗王說相符。按漢書﹐膚施縣乃秦縣名﹐此時尙未有佛書﹐疑後人傅會縣名爲說﹐𨿽有唐人一碑﹐已漫滅斷折不可讀。慶曆中﹐施昌言鎭鄜延﹐乃壞奉國寺爲倉﹐發屍毗墓﹐得千餘秤炭﹐其棺槨皆朽﹐有枯骸尙完﹐脛骨長二尺餘﹐顱骨大如斗。並得玉環玦七十餘件﹐玉衝牙長僅盈尺﹐皆爲在位者所取。金銀之物﹐卽入於役夫﹐爭取珍寶﹐遺骸多爲拉碎﹐但貯一小函中埋之。東上合門使夏元象時爲兵馬都監﹐親董是役﹐爲予言之甚詳。至今天山倉側﹐昏後﹐獨行者往往與鬼神遇﹐郡人甚畏之。

○古鏡

予於譙亳得一古鏡﹐以手循之﹐當其中心﹐則摘然如灼龜之聲。人或曰﹕『此夾鏡也。』然夾不可鑄﹐須兩重合之。此鏡甚薄﹐略無焊迹﹐恐非可合也。就使合之﹐則其聲當銑塞﹐今扣之﹐其聲泠然纖遠。旣因抑按而響﹐剛銅當破﹐柔銅不能如此澄瑩洞徹。歷訪鏡工﹐皆罔然不測。

○物夜有光

盧中甫家吳中﹐嘗未明而起﹐墻柱之下有光熠然﹐就視之﹐似水而動﹐急以油紙扇挹之﹐其物在扇中滉漾﹐正如水銀﹐而光艷爛然﹐以火燭之﹐則了無一物。又魏國大主家亦嘗見此物。李團練評嘗與予言﹐與中甫所見無少異﹐不知何異也。予昔年在海州﹐曾夜炙鹽鴨卵﹐其間一卵爛然通明如玉﹐熒熒然﹐屋中盡明。置之器中﹐十餘日﹐臭腐幾盡﹐愈明不已。蘇州錢僧孺家炙一鴨卵﹐亦如是。物有相似者﹐必自是一類。

○咒肉復生

予在中書檢正時﹐閱雷州奏牘﹐有人爲鄕民咀死。問其狀﹐鄕民能以熟食咒之﹐俄頃膾炙之類﹐悉復爲完肉。又咒之﹐則熟肉復爲生肉﹐又咒之﹐則生肉能動﹐復使之能活﹐牛者復爲牛﹐羊者復爲羊﹐但小耳。更咒之﹐則漸大﹐旣而復咒之﹐則還爲熟食。人有食其肉﹐覺腹中淫淫而動﹐必以金帛求解。金帛不至﹐則腹裂而死﹐所食牛羊自裂中出。獄具案上﹐觀其咒語﹐但曰﹕『東方王母桃﹐西方王母桃』兩句而已﹐其它但道其所欲﹐更無他術。

○紫姑神

舊俗﹐正月望夜﹐迎廁神﹐謂之紫姑。亦不必正月﹐常時皆可召。予少時﹐見小兒輩等閒則召之﹐以爲嬉笑﹐親戚間曾有召之而不肯去者﹐兩見有此﹐自後遂不敢召。景佑中﹐太常博士王綸家因迎紫姑﹐有神降其閨女﹐自稱上帝後宮諸女﹐能文章﹐頗淸麗﹐今謂之女仙集﹐行於世。其書有數體﹐甚有筆力﹐然皆非世間篆隸﹐其名有藻箋篆﹑茁金篆十餘名。綸與先君有舊﹐予與其子弟遊﹐親見其筆迹。其家亦時見其形﹐但自腰以上見之﹐乃好女子﹐其下常爲雲气所擁。善鼓箏﹐音調淒婉﹐聽者忘倦。嘗謂其女曰﹕『能乘雲與我遊乎﹖』女子許之﹐乃自其庭中湧白雲如蒸﹐女子踐之﹐云不能載﹐神曰﹕『汝履下有穢土﹐可去履而登。』女子乃w而登﹐如履繒絮﹐冉冉至屋﹐復下﹐曰﹕『汝未可往﹐更期異日。』後女子嫁﹐其神乃不至﹐其家了無禍福。爲之記傳者甚詳﹐此予目見者﹐粗志於此。近歲迎紫姑者極多﹐大率多能文章歌詩﹐有極工者﹐予屢見之。多自稱蓬萊謫仙﹐醫卜無所不能﹐棊與國手爲敵﹐然其靈異顯著﹐無如王綸家者。

○神珠

嘉佑中﹐揚州有一珠甚大﹐天晦多見﹐初出於天長縣陂澤中﹐後轉入甓社湖﹐又後乃在新開湖中﹐凡十餘年﹐居民行人常常見之。予友人書齋在湖上﹐一夜﹐忽見其珠甚近﹐劉微開其房﹐光自吻中出﹐如橫一金綫。俄頃﹐忽張殼﹐其大如半席﹐殼中白光如銀﹐珠大如拳﹐爛然不可正視﹐十餘里間﹐林木皆有影﹐如初日所照。遠處但見天赤如野火﹐倏然遠去﹐其行如飛﹐浮於波中﹐杳杳如日。古有明月之珠﹐此珠色不類月﹐熒熒有芒焰﹐殆類日光。崔伯易嘗爲明珠賦。伯易﹐髙郵人﹐蓋嘗見之。近歲不復出﹐不知所往。樊良鎭正當珠往來處﹐行人至此﹐往往維舡數宵以待﹐現名其亭爲玩珠。

二

士人宋述家﹐有一珠大如雞卵﹐微紺色﹐瑩徹如水。手持之﹐映堂而觀﹐則末底一點凝翠﹐其上色漸淺﹐若回轉﹐則翠處常在下﹐不知何物﹐或謂之滴翠珠。佛書﹐西域有琉璃珠﹐投之水中﹐𨿽深皆可見﹐如人仰望虛空月形﹐疑此近之。

○巨嵎山

登州巨嵎山﹐下臨大海﹐其山有時震動﹐山之大石皆頹入海中﹐如此已五十餘年﹐土人皆以爲常﹐莫知何謂。

○海市

登州海中﹐時有雲气﹐如宮室﹑臺觀﹑城堞﹑人物﹑車馬﹑冠蓋﹐歷歷可見﹐謂之海市。或曰蛟蜃之气所爲﹐疑不然也。歐陽文忠曾出使河朔﹐過髙唐縣﹐驛舍中夜有鬼神自空中過﹐車馬人畜之聲﹐一一可辧﹐其說甚詳﹐此不具紀。問本處父老云﹕『二十年前嘗晝過縣﹐亦髣髴見人物﹐土人亦謂之海市﹐與登州所見大略相類也。』

○竹化爲石

近歲﹐延州永寧關大河岸崩﹐入地數十尺﹐土下得竹筍一林﹐凡數百莖﹐根幹相連﹐悉化爲石。適有中人過﹐亦取數莖去﹐云欲進呈。延郡素無竹﹐此入在數十尺土下﹐不知其何代物。無乃曠古以前﹐地卑气濕而宜竹耶﹖婺州金華山有松石﹐又如桃核﹑蘆根﹑蛇蟹之類﹐皆有成石者。然皆其地本有之物﹐不足深怪。此深地中所無﹐又非本土所有之物﹐特可異耳。

○石龍

治平中﹐澤州人家穿井﹐土中見一物﹐蜿蜒如龍蛇﹐大畏之﹐不敢觸。久之﹐見其不動﹐試摸之﹐乃石也。村民無知﹐遂碎之﹐時程伯純爲晉城令﹐求得一段﹐鱗甲皆如生物﹐蓋蛇蜃所化﹐如石蟹之類。

○息石

隨州醫蔡士寧﹐常寶息石﹐云數十年前得於一道人。其色紫光如辰州丹砂﹐極光瑩﹐如人搜和藥劑﹐有纏紐之紋﹐重如金錫。其上有兩三竅﹐以細篾剔之﹐出赤屑如丹沙﹐病心狂熱者﹐服麻子許卽定。其斤兩歲息﹐士寧不能名﹐乃以歸予。或云﹐昔人所煉丹藥也。形色旣異﹐又能滋息﹐必非凡物﹐當求識者辧之。【並筆談。】

宋朝事實類苑卷第六十八

●宋朝事實類苑卷第六十九

神異幽怪﹝二﹞

◆神異幽怪﹝二﹞

鱷魚

海蠻師

泥佛自動

風捲武成縣

異犬

野菌石麫救饑

鸚鵡

雁

黿

湫神

擔夫頂有圓光

慢神速咎

仰山神

雙峯洞主

滕子京

王監簿

楊龜年

魏大諫

張鄧公

趙韓王

梅公儀

聱隅子

崔公誼

張文孝

韓魏公

寇萊公

○鱷魚

嶺表異物志記鱷魚甚詳。予少時到閩中﹐時王舉直知潮州﹐釣得一鱷﹐其大如舡﹐畫以爲圖﹐而自序其下。大體其形如鼉﹐但喙長半其身﹐牙如鋸齒。有黃蒼二色﹐或時有白者。尾有三鉤﹐極鋸利﹐遇鹿豕﹐卽以尾戟【活字本作『戰』。】之以食。生卵甚多﹐或爲魚﹐或爲鼉黿﹐其爲鱷者不過一二。土人設鉤於大豕之身﹐筏而流之水中﹐鱷尾而食之﹐則爲所斃。

○海蠻師

嘉佑中﹐海州漁人獲一物﹐魚身而首如虎﹐亦有虎文﹐有兩短足在肩﹐指爪皆虎也。長八九尺﹐視人輙淚下﹐舁至郡中﹐數日方死。有父老云﹕『昔年曾見之﹐謂之海蠻師。』然書傳小說未嘗載。

○泥佛自動

邕州交寇之後﹐城壘方完﹐有定水精舍﹐泥佛輙自動搖﹐晝夜不息﹐如此踰月。時新經兵亂﹐人情甚懼﹐有司不敢隱﹐具以上聞﹐遂有詔令﹐置道場禳謝﹐亦不已。時劉初知邕州﹐惡其惑眾﹐乃舁像投江中﹐至今亦無他異。

○風捲武成縣

熙寧九年﹐恩州武成縣﹐有旋風自東南來﹐望之插天如羊角﹐大木盡拔﹐俄頃旋風捲入雲霄中。旣而漸近﹐乃經縣城﹐官舍民居略盡﹐悉捲入雲中。縣令兒女奴婢﹐捲去復墜地﹐死傷者數人。民間死傷亡失者﹐不可勝計。縣城悉爲丘墟﹐遂移今縣。【並筆談。】

○異犬

平原劉永錫﹐天聖末﹐以虞曹員外郎知千乘縣。一日﹐與門生對食﹐永錫以饅頭飼畜犬﹐門【澠錄脫『門』字。】生曰﹕『犬彘食人食﹐古人所譏﹐況珍味耶﹖』犬不食﹐瞪視而去。數日﹐不知所在。一夕﹐犬至﹐跑門閾下將入﹐生起潛視之﹐知其將害己﹐捲衾詐爲人臥牀上﹐升棟以避之。犬入﹐登牀噬之﹐覺非人也﹐吼怒徑出戶外﹐擲尾作气﹐【澠錄作『聲』。】移時遂死。今夫衣士夫衣冠﹐首鼠貴遊門下﹐以獵餔啜﹐𨿽嗟來不媿﹐曾斯犬之不若也。

二

楊光遠之叛靑州也﹐有孫中捨者﹐居圍城中。族人在州西別墅﹐城閉旣久﹐內外隔絕﹐食且盡﹐舉族愁嘆。有畜犬﹐傍偟其側﹐若【澠錄脫『若』字。】有憂思。中捨因囑曰﹕『爾能爲我至莊取米耶﹖』犬搖耳應之。至夜﹐置一布囊﹐並簡﹐系犬背上﹐犬卽由水竇出。至莊鳴吠﹐居者開門﹐識其犬﹐取簡視之﹐令負米還﹐投曉入城。如此數月﹐比城開﹐孫氏闔門數十口獨得不餒﹐孫氏愈愛畜之。後數年斃﹐葬於別墅之南﹐至其孫彭年﹐語龍圖趙公師民﹐刻石表其墓曰『靈犬志』。

○野菌石麫救饑

熙寧中﹐淮浙【澠錄作『西』。】連歲蝗旱﹐居民艱食。通泰農田中﹐生菌被野﹐饑民多采食。元丰初﹐靑淄薦饑﹐山中及平地皆生石【澠錄作『白』。】麫﹐白如石灰而膩﹐民有數十斛者﹐以少麫同和爲湯餅﹐可食﹐大濟乏絕。二事頗異﹐皆所目見。【並燕談。】

○鸚鵡

一巨商姓段者﹐蓄一鸚鵡﹐甚慧﹐能誦隴客詩及李白宮詞﹑心經。每客至﹐則呼茶﹐問客人安否寒暄﹐主人惜之﹐加意籠豢。一旦﹐段坐事系獄﹐半年方釋﹐到家﹐就籠與語曰﹕『鸚哥﹐我自獄中﹐半年不能出﹐日久惟只憶汝﹐汝還安否﹖家人餵飼無失時否﹖』鸚哥語曰﹕『汝在禁數月不堪﹐不異鸚哥籠閉歲久。』其商大感泣﹐遂許之曰﹕『吾當親送爾歸。』乃持【玉壺作『特』。】具車馬﹐攜至秦隴﹐揭籠泣放﹐祝之曰﹕『汝卻還舊巢﹐好自隨意。』其鸚哥整羽徘徊﹐似不忍去。後聞止巢於官道隴樹之末﹐凡吳商驅車入秦者﹐鳴於巢外﹐問曰﹕『客還見我段二郎安否﹖』悲鳴祝曰﹕『若見時﹐爲道鸚哥甚憶二郎。』余得其事於髙虞晉叔﹐止【玉壺作『事』。】在熙寧六七年間。【玉壺淸話。】

○雁

華淸宮溫泉碑﹐唐太宗撰並書﹐又飛白貞觀二字於額。天聖初﹐自糞壤中發出之﹐再加刊刻﹐而立於小亭前。進士劉稹未第﹐居徳州孔子廟中﹐嘗市一雁﹐翅𨿽折而尙生﹐不忍烹。聞自然銅治折傷﹐乃市數兩﹐燔而淬之末以飼焉。至春晚﹐遂飛去。是年秋深﹐忽有羣雁集稹所居之後圃﹐家僮執梃往擊﹐諸雁悉驚飛﹐一雁不去﹐因箠殺之。燖剝毳羽﹐見翅骨肉壞﹐剖之﹐中皆若銀絲﹐乃向所養者。稹咨嗟累日。【倦遊錄。】

○黿

熙寧十年四月初﹐澶州監堤岸物料場孫勉侍禁。一日晚﹐見一黿﹐自黃河順流而下﹐因取弓箭射之﹐連中而斃﹐尋拽上岸﹐分而食之。不數日﹐孫生一夕暴卒﹐後兩日﹐復蘇﹐說云﹕其始也﹐見四人持牒來追生﹐意其官府之攝也。曰﹕『某未嘗敢爲顯過﹐何遽致追攝﹖』彼云﹕『所追者太山牒也。』生乃悟其死﹐遂不覺與之俱行。其所經由﹐皆荊刺叢密﹐行步頗艱﹐約五六十里﹐忽至一城門﹐微開。守閽者數人﹐皆氈冠大袖﹐追者曰﹕『取公事來』﹐守者遂開門放入。其中屋宇廊廡﹐皆如官府﹐行五十餘步﹐至一公府﹐門亦微開。守衛者頗嚴肅﹐追者報取公事至如前﹐守者遂放入。復有一人云﹕『未坐﹐少伺之。』茶頃間﹐忽云﹕『捲簾也﹐坐矣。』相次追入﹐見一人衣金紫正坐﹐追者持牒上﹐金紫者視之﹐曰﹕『殺黿邪﹖』仰視之曰﹕『乃韓魏公也。』生昔爲公指使﹐遂再拜懇告曰﹕『黿亦魚鱉類也﹐殺而食之者甚多﹐何某獨當死﹖』公笑曰﹕『此中不得比陽間﹐無可告之理﹐黿旣有詞﹐須當償命。』生因歷敍昔日趨事之勤﹐及老幼無托﹐涕泣再拜不已。公徐令前﹐低語曰﹕『如今到彼﹐更再三告之﹐若不肯放汝還﹐但云「命卽須償﹐他固不敢辭﹐只乞更檢房簿看過。」』生得旨﹐遂退。出門﹐又行百餘步﹐兩面皆矮槐﹐靑密可愛。又至一官府﹐其門亦閉﹐守衛者愈嚴密﹐追者云﹕『公事至。』閽者曰﹕『當先詣彼處。』曰﹕『已出頭矣。』閽者遂開門﹐遂入。亦有人云﹕『未坐。』又伺候﹐少頃﹐傳呼云﹕『捲簾也﹐捲簾也』﹐追者領入。見三人盡衣金紫﹐追者持牒上﹐皆簽押之。生惶駭﹐顧視間﹐向所殺者黿已在其左。其一人西向者云﹕『汝無故殺黿﹐彼有詞﹐須還他命。』生再三懇告﹐竟不允﹐不得已﹐遂以公言白之。三人皆驚駭相視﹐曰﹕『誰泄此﹖彼人何得知之。』其處中者一人尢怒﹐大呼曰﹕『且令﹖照﹐汝因何知有房簿﹖』遂加淩窘﹐生不禁其苦﹐乃具言曰﹕『某昔嘗趨事韓魏公﹐適見懇告﹐遂放還﹐公教言乞檢房簿。』三人皆肯首嗟嘆﹐其東向者一人曰﹕『韓侍中昔在陽間﹐一生存心救濟天下﹐今到此尙猶不已。』遂令請房簿﹐須臾﹐數人﹖一黑木■﹝木匣﹞﹐有三吏由廳階而下檢之﹐不數十葉﹐見將上呈。其西向者讀畢﹐方喚黿﹐諭曰﹕『此人已伏還命﹐尙有十五年壽在﹐至時當令受罪。』言訖﹐其黿滅而不見﹐遂命追者曰﹕『速放還。』出門而悟。【魏王別錄。】

○湫神

寧州眞寧縣要冊湫﹐自唐天后﹑中宗朝﹐多祈雨有驗﹐歲旱﹐遣中使持錦織﹐及鎭宣徽樂工三五十人作樂於祠庭。僖宗乾符中﹐封神爲應聖侯﹐昭宗光化中﹐進封普濟王。開寶九年﹐太宗在南府﹐遣親吏市馬秦州﹐過宿於湫房﹐夢人告云﹕『晉王登帝位。』至長安﹐赦至﹐果符其言﹐遂以聞。明年五月十三日﹐白龍見池中﹐長數丈﹐東鄕吐云﹐云白色﹐自辰至午而沒﹐見者數千人﹐郡以聞﹐遂下詔封顯聖王﹐增修祠宇。先是﹐涇州界有湫﹐方四十里﹐水停不流﹐冬夏不增減﹐水淸澈﹐不容穢濁﹐或有喧污﹐輙興雲雨。歲旱﹐土人多祈雨於此﹐傳雲龍之所居。漢書郊祀志云﹕『春祠官所領湫淵﹐安定朝那者是也。』其後屢稱湫有靈應﹐朝那無聞焉。而天下山川限曲﹐亦往往有之﹐皆神龍之所蟠蟄。建州浦城縣福羅山有龍潭﹐歲旱﹐土人祀之﹐或投鐵﹐龍立致雨。

○擔夫頂有圓光

祕書丞程希道﹐慶曆中﹐爲果州判官。遇提刑按部﹐率之同行﹐至南山中﹐日初出﹐薄霧未散﹐見一荷擔夫﹐頂有紫光﹐圓徑二尺許。召問之﹐云﹕『向於石罅中得一物﹐方數寸﹐色如紫玉﹐置頭巾帶中﹐不知其它。』取令他夫戴之﹐亦然﹐疑是昔人所煉之大丹。憲使以百錢易之。【並楊文公談苑。】

○慢神速咎

虞部員外郎張著﹐通判潭州。春時﹐祀於南嶽﹐舊制設位於壇﹐敷席於地﹐列籩簋牲醴之品。當設席之際﹐著往往以一足指畫﹐祀罷還府﹐墜馬折足而卒。三司副使李壽朋﹐奉壇祭西太一宮﹐李平生不能食素﹐是日五鼓奉祀﹐遂茹葷而往。方升殿﹐暴得疾﹐口鼻流血﹐左右扶下殿﹐已卒矣。噫﹗然也﹐慢神而速咎邪﹖何誅責之遽也﹖可畏哉﹗

○仰山神

袁州仰山神祠﹐自唐以來﹐威靈頗著﹐幅員千里之內﹐事之甚謹﹐柔毛之獻﹐歲時相繼﹐故動以數百羊爲羣。祖擇之向以太常博士知宜春﹐公帑不甚丰﹐遇廚餼將匱﹐致奠於神﹐啟其故﹐命衙校持杯校執羣羊卜之﹐得吉告。卽已一禱﹐必驅數十頭歸﹐垂盡復禱﹐竟亦無他。【並東齋記事。】

○雙峯洞主

兪括朝奉﹐往年爲漳州通判﹐有神仙降其家﹐號雙峯洞主﹐如所謂蓬萊仙者。自言與韓退之等儔﹐晉爲恆乃其弟子﹐恍忽不可考。余曾見畫像﹐乃一纖麗女子也。於括家碧箋上作詩﹐用篆字﹐字如指面極謹敕﹐非稍箕上插筆點畫﹐傾敧僅可辧者也。詩云﹕『大笑莫如今日醉﹐一聲鶯語送��。』

○滕子京

滕子京待制知蘇州日﹐感疾在牀﹐其二子見其從堂前行過﹐疑之﹐往省其父﹐依然在牀上﹐後數日卒。愚時在蘇丁憂﹐親聞之。

○王監簿

愚初爲學士﹐歲館伴番使﹐正月五日五更初﹐院子來報﹐王監簿在河亭上﹐因令呼來。院子去未幾﹐報番使上馬﹐旋令往家中。因問何來﹐彼家人怪訝﹐言在某處﹐並不曾出﹐甚怪之。未幾臥疾﹐遂不起。此與滕子京事甚相類﹐疑其魂魄已去。

○楊龜年

杭州楊龜年新及第﹐年於二月十二日絕早見王景彜並行李數十擔﹐出崇明門。未幾景彜卒。【並趙康靖公聞見錄。】

○魏大諫

平生頗嘗見怪異﹐在家居時﹐因中夏乘涼﹐夜將半﹐捨南三十許步忽有人聚語﹐且悲且嘯﹐燈火閃閃﹐其光焰絕碧色﹐火邊有四五人環坐﹐或敧或舞。公孰視之﹐知必鬼物﹐因引弓援矢射之﹐一發中右坐一人﹐其餘且走而哭曰﹕『射殺於媼也。』旣而察之﹐見箭正穿一破缽盂。又嘗在趙州寓﹐護兵魏咸美﹐公署內有西堂﹐平常時﹐人皆不敢居焉。其堂內尢有怪﹐咸美素知公有膽气﹐因請公曰﹕『敢宿西堂乎﹖』公曰﹕『何爲不敢﹖』卽泊於西堂﹐獨枕一劍﹐其夜二鼓初﹐聞門戶忽自開﹐公在牀偃臥﹐見美婦女二十餘人﹐笑語直入於堂內。公問﹕『爾等何人﹐輙敢來此﹐有姓氏乎﹖』皆不答。公又曰﹕『何不近來﹖』婦女一齊逼於牀﹐公戲之曰﹕『爾等有變耶﹖胡不徙吾牀於堂下。』一人曰﹕『公擲去劍﹐吾曹徙牀﹐豈難也哉﹖』公卽取劍擲於地﹐於是羣女遂負牀置於門堂外﹐公猶在牀﹐獨撫股仰視﹐婦人皆羅列於牀。公乃曰﹕『得矣﹐復吾牀故處。』婦人卻負牀於堂內﹐有一人把火炬燒牀帳﹐俄而火四起﹐公亦不動﹐但訝火微熱而不甚炎烈﹐須臾火盡﹐婦人笑曰﹕『此何人哉﹖』言訖不見。及曉﹐具此白主人﹐主人大駭﹐是堂爾後因不復有怪也。是時﹐冀趙間大旱﹐公與鄕人徐載﹑王禮﹐徒步閈閎﹐忽逢一丈夫﹐貌古朴野﹐服飾獘裂﹐揖公曰﹕『啜茶一甌﹐可乎﹖』傲然而坐﹐徐頗不悅﹐以爲何如人耳。啜訖﹐獘衣者曰﹕『今夜三更當雨。』徐不然之﹐彼丈夫有慍色﹐回顧徐間﹐面上出火焰﹐髙二尺許﹐光溢四坐﹐客惶駭不已﹐火滅﹐彼丈夫亦失所坐處。於是白於魏侯﹐是夜﹐風淸月皎﹐云忽瞑合﹐大雨如注﹐一夕告足。咸美自此畫神﹐公以爲信有﹐而且不誣也。公卽歸大名﹐在路爲大旋風所繞﹐莫能前進﹐公怒曰﹕『安有是哉﹗』遂引弓射之﹐正中一物﹐風乃止﹐視之﹐一白驢首﹐旋逼而滅之﹐行者盡懼異之。公至家﹐鄰捨有巨石磨﹐以久不爲用﹐公以手之末指擬而祝曰﹕『儻富貴有命﹐隨指而旋。』有若神助﹐勢如轉丸者數四﹐傍觀輿人﹐躍力推舉﹐輪植不可動﹐咸伏其異焉。又嘗寢﹐覺手中有金一錠﹐巨細形體﹐首尾如蠶﹐不知自何而至﹐其季弟收之﹐於今存焉。後於縣郭內買宅居﹐日夜以讀書爲業﹐縣城內有威雄將軍廟﹐居人敬憚﹐遠近必禱祀以求靈報。廟有主廟李紹斌者﹐常與民導神之酒饌而達其意。忽一夕﹐公夢一健步入門﹐呼曰﹕『將軍至矣﹗』公惶駭﹐具襕靴﹐竦立於庭中﹐斯須聞數呵殿趨導至。有頃﹐見一少年衣錦袍﹐戴金花帽﹐跨紅驄馬﹐至則索胡牀﹐據廳事坐﹐左右僕從﹐衣服鮮明﹐將鷹犬﹐操竿挾彈﹐蹴踘角抵﹐羅列於庭戶。將軍揖公坐﹐公辭讓至於再﹐至於三﹐方坐於席次。將軍曰﹕『吾來﹐事有欲便君爾。』公避席曰﹕『諾。』將軍使小豎持上排十二錢﹐命公曰﹕『惟所意取之。』公依旨於第二第四行間各探一錢﹐將軍笑曰﹕『來年未及第﹐須後年也。前去甚嘉。』將軍指第一行間下一錢云﹕『如此得錢﹐𨿽來年及第﹐然終身敍不進﹐請善保吾二錢﹐有疑可決。』言訖而不見。公夢覺﹐夜方半﹐遂伸紙揮管以記其事﹐竟不復寐。五鼓﹐俄有叩門者﹐問之﹐乃主廟李紹斌也。公曰﹕『來何早﹖』紹斌曰﹕『夜來知將軍奉謁﹐令紹斌送卦錢來。』公視之﹐乃夢中所探得二錢﹐圓模巨細﹐略無異焉。公甚駭異﹐因躬備酒饌而往奠謝之﹐所得二錢﹐藏於篋笥﹐保惜尢謹﹐遇事有疑慮﹐則以錢占之﹐吉凶無不應兆。太平興國四年赴舉﹐果下第﹐因遊相國寺之石殿﹐頗動歸歟之思﹐復有投筆之謀﹐忽不決﹐見一梵僧﹐疎眉大目﹐謂曰﹕『子前程極遠﹐何妄想耶﹖』公眙拱立﹐命於泗州院烹茗一啜。復曰﹕『他日當相見』﹐言訖﹐倏之柱中。公徐思曰﹕『吾聞西來有神異髙僧﹐祕靈骨於泗濱者﹐斯之謂乎﹖』乃繪其像而禮奉之。至太平興國五年閏三月﹐及第﹐又至道元年八月﹐移知潭州﹐賜白金五百兩﹐仍降璽書﹖諭。沿汴舟行﹐旣達洞庭湖﹐方其中流﹐俄而風濤暴作﹐雷雨雲霧昏迷如夜﹐舟人戒曰﹕『愼無鼓樂及薪松煎油﹐不如是﹐當有蛟龍出於患害也。』整衣冠禱之﹐曰﹕『廷式束髮仕宦已來﹐常盡廉恪﹐所治州郡﹐夙夜在公﹐今奉朝命﹐俾典湘潭﹐命也已矣﹐則速沈於波中﹐如其不然﹐則無爲恐怖耳。』言訖﹐使庖夫爨松薪﹐熬油﹐作樂﹐俄頃風止浪息﹐而前去至潭州﹐泊於驛門外岸隈。舊有大舟﹐命曰水驛﹐皆往來星使﹐多居於此舟也。公將家就休﹐方亭午﹐假寐﹐如聞人呼曰﹕『起』﹐公未熟寢﹐如此已數四﹐因起視舟﹐水已侵入﹐將其半也。公驚遽移家﹐其舟旋爲中斷而沒矣。交政後﹐與僚屬遊會春園擊丸﹐會坐牀上﹐有圓竅甚小﹐公移牀二十步﹐謂僚佐曰﹕『吾以丸射之﹐如中﹐則吾前途未易量也。』卽射之﹐正中竅中﹐飛越﹐快然不礙﹐復收丸校竅﹐竅小不容焉。次日﹐有勑書褒勞公之能績﹐拜右諫議大夫﹐知審刑院。﹖中有烏馬﹐常乘騎﹐一日晚歸第﹐至曹門外橋南望﹐有婦人立水面上﹐向而呼曰﹕『相公﹗放我兒來。』所乘馬驚逸﹐幾不可制﹐卽不見矣。次日﹐水中濯馬足回﹐馬病﹐醫藥至備﹐而無差矣。公對馬曰﹕『吾萊爾力亦多也﹐今爾病﹐吾醫療亦極矣﹐如必不可﹐爾出吾門外﹐愼勿於吾面前斃。』蓋所不忍。馬卽跪前階﹐目有淚下﹐如辭狀﹐起而歔欷﹐出門外﹐卽气絕矣。左右互相嘆訝。【魏大諫見異錄。】

○張鄧公

張士遜鄧公﹐生均州鄖鄕深山間﹐始冠﹐已有純徳﹐稱於鄕裏。京西舊有神祀﹐【『神祀』﹐玉壺作『淫祀』﹐下有『曰大戒』三字。】其設頗雄﹐立二十四司三十六門﹐公幼往觀之﹐其巫傳神語曰﹕『張秀才﹐請於中書門下坐。』後果以師儒之重相仁廟﹐出處皆可稱﹐【『可稱』﹐玉壺作『太平』。】壽八十六。

○趙韓王

趙韓王普﹐年七十一﹐病久﹐無生意﹐解所寶雙魚犀帶﹐遣親吏甄潛者﹐詣上淸太平宮醮星﹐露懇以謝往咎。上淸道錄姜道玄爲公叩幽都﹐乞神語﹐神曰﹕『趙某﹐開國忠臣也﹐柰何寃累不可逃﹖』道玄又叩乞寃者﹐神以淡墨一巨牌示之﹐濃煙罩其上﹐但牌底火字爾。潛歸﹐公力疾冠帶出寢﹐涕泣受神語﹐聞牌底火字﹐公曰﹕『我知之矣﹐此必秦王庭美也。然當時事﹐曲不在吾﹐渠自與盧多遜遣堂吏趙白交通﹐其事暴露﹐自速其害﹐咎豈在予﹖但願早逝﹐血面辧於幽獄﹐曲直自正。』是夕普卒﹐上感悼涕泗﹐自撰神道碑﹐八分禦書賜之。【並玉壺淸話。】

○梅公儀

梅公儀知滑州﹐夜中河決﹐卽部官吏兵卒走河上﹐疊掃﹐掃不足﹐拆官私屋楗塞。俄有一白須翁載一船稭稈﹐中流而下﹐助塡疊﹐遂定。平曉﹐不知白須翁所在﹐以爲神也。州民請爲公儀立頌功徳碑﹐朝廷止降詔以褒獎。【東齋記事。】

○聱隅子

黃晞﹐閩人﹐皇佑初﹐遊京師﹐不踐場屋﹐居以古學遊於搢紳之門﹐凡著書﹐自號聱隅子。走京塵幾十年﹐公卿大【玉壺作『詞』。】臣﹐無不前席。晞履裂帽破﹐馳走無倦。後詞臣重晞之道者﹐列章爲薦﹐極力提挽﹐朝恩甚優﹐授京官【玉壺有『知』字。】巨邑﹐有旨畱國子監﹐將有司業之命。始拜勅﹐徧謝知己﹐才三日﹐晞館於景徳如意輪院﹐一日晚歸﹐解鞍少憩﹐謂院僧曰﹕『僕遠人也﹐懃苦貧寒﹐客路漂泊﹐寒暑未嘗溫飽﹐今日方幸【『幸』﹐玉壺作『平生』二字。】事畢﹐且放懷酣寢一夕﹐請戒僧童﹐愼無見喧。』僧諾之﹐扃扉遂寢﹐翌日大曉﹐寂無所聞﹐寺僧擊牖大呼﹐已卒於榻矣。【玉壺淸話。】

○崔公誼

崔公誼者﹐鄧州學生也﹐累舉不第﹐後竟用舅氏賈魏公蔭﹐補莫州任丘簿。熙寧初﹐河北地震﹐震未已﹐而公誼秩滿﹐挈家以南。行數程﹐一夕宿孤村馬鋪中﹐風雷陰黑﹐夜半﹐急叩門呼曰﹕『崔主簿在否﹖送還。』僕曰﹕『在。』又呼曰﹕『莫州有書。』崔聞之﹐方披衣遽起﹐未開門﹐先問何人書﹐曰﹕『無書﹐只教傳語崔主簿﹐君合系地動壓殺人數﹐輙敢擅逃過河﹐已收魂岱獄﹐到家速來。』迨開門﹐寂無所覩。其妻乃陳少卿宗儒之女﹐陳卿時知壽州﹐崔度其必死﹐遂兼程送妻【湘錄有『孥』字。】至壽陽﹐次日遂卒。【湘山野錄。】

○張文孝

洛中地內多宿藏﹐凡置第宅﹐未經掘者﹐例出掘錢。張文孝左丞始以數千緡置洛大第﹐價已定﹐又求掘錢甚多﹐文孝必欲得之﹐累增至千餘緡方售﹐人皆以妄費。及營建廬舍﹐土中得一石匣﹐不甚大﹐而刻鏤精妙﹐皆爲花鳥異形﹐頂有篆字二十餘﹐書法古怪﹐無人能讀。發匣﹐得黃金數百兩﹐鬻之﹐金價正如買第之直﹐斸掘錢亦在其數﹐不差一錢。觀其款識文畫﹐皆非近古所有﹐數已前定﹐則𨿽欲無妄費﹐安可得也。【筆談。】

○韓魏公

韓魏公自成徳移師中山﹐前驅至沙河﹐而馳報曰﹕『河勢將漲﹐慮水暴至﹐願回轅。』少頃﹐公曰﹕『第具舟。』旣而徐濟﹐人望其上流﹐若有神龍偃止之狀﹐行李方絕﹐波濤果如山而下﹐後騎猶有未得渡者。觀者莫不驚嘆﹐以謂盛徳所至﹐神明常輔相之也。【魏王別錄。】

○寇萊公

寇萊公貶死雷州﹐喪還﹐過荊南公安縣﹐民懷公徳﹐以竹插地掛物﹐爲祭焚之。後生筍成林﹐民以爲神﹐因爲公立祠﹐目其竹曰相公竹。王樂道爲記﹐刊石﹐李承之有詩曰﹕『已枯斷竹鈞私被﹐旣歿賢公帝念深。僕木偃禾如不起﹐至今誰識大忠心﹖』萊公初登第歸州巴東縣﹐手植雙柏於庭﹐至今民愛之﹐以比甘棠﹐謂之萊公柏焉。【筆談。】

二

寇萊公嘗知鄧州﹐鄧人至今廟祀之。熙寧中﹐侍讀學士陳和叔知州﹐下令閉廟﹐不得修祀。一日﹐陳方食﹐夾子忽就楪失之﹐已而乃見在萊公祠外土偶手中﹐陳大怖駭﹐立牓示百姓﹐依舊祭享。【東齋記事。】

宋朝事實類苑卷第六十九

●宋朝事實類苑卷第七十

詐妄謬誤﹝一﹞

◆詐妄謬誤﹝一﹞

林瑀

甄履

宋子京

李定

劉元瑜

吳奎

常秩

鄧潤甫

鄧綰

楊繪

許將

侯仁寶

張杲卿

楊孜

史沆

王平

蘇曉

胡旦

石守道﹝一﹞

○林瑀

仁宗聖性好學﹐博通古今﹐自卽位﹐常開邇英講筵﹐使侍講﹑侍讀日進經史﹐孜孜聽覽﹐中昃忘倦。有林瑀者﹐自言於周易得聖人祕義﹐每當人君卽位之始﹐則以日辰支幹配成二卦﹐以其象繇爲人君所行之事﹐其說支離詭駁﹐不近人情。及爲侍讀﹐遽奏仁宗曰﹕『陛下卽位﹐於卦得需﹐象曰「云上於天」﹐是陛下體天而變化也。其下曰「君子以飲食宴樂」﹐故臣願陛下頻宴遊﹐務娛樂﹐窮水陸之奉﹐極玩好之美﹐則合卦體﹐當天心﹐而天下治矣。』仁宗駭其言。翌日﹐問賈魏公昌朝﹐魏公對曰﹕『此乃誣經籍以文姦言﹐眞小人也。』仁宗大以爲然﹐於是逐瑀﹐終身不齒矣。

○甄履

英宗卽位之初﹐有著作佐郎甄履進繼聖圖﹐其序大略曰﹕『昔景徳戊申歲﹐天書降後二十四年﹐陛下生之日﹐復是天慶節﹐是天書於二紀已前﹐爲陛下降聖之兆也。又邇來市民染帛以油漬紫色﹐謂之油紫﹐油紫者﹐猶子也﹐陛下濮安懿王之子﹐視仁宗爲諸父﹐此猶子之義也。』又云﹕『京師自二年來﹐里巷間多雲﹕「看个羊」﹐陛下生於辛未﹐羊爲未神﹐此又語瑞也。』又以禦名拆其點畫﹐使兩日相並﹐爲離明繼照之義﹐其言詭誕不經。英宗聖性髙明﹐尢惡諛諂﹐書奏﹐怒其妖妄﹐禦批送中書令﹐削官停任﹐天下伏其神靈。

○宋子京

歐陽文忠公修自言﹐初移滑州﹐到任﹐會宋子京曰﹕『有某大官﹐頗愛子文﹐俾我求之。』文忠遂授以近著十篇。又月餘﹐子京告曰﹕『某大官得子文讀而不甚愛﹐曰「何爲文格之退也﹖」』文忠笑而不答。旣而文忠爲知制誥﹐人或傳有某大官極稱一丘良孫之文章﹐文忠使人訪之﹐乃前日所投十篇﹐良孫盜爲己文以贄。而稱美之者﹐卽昔日子京所示之某大官也。文忠不欲斥其名﹐但大笑而已。未幾﹐文忠出爲河北都轉運使﹐見邸報﹐丘良孫以獻文字﹐召試拜官﹐心頗疑之﹐及得所獻﹐乃令狐挺平日所著之兵論也﹐文忠益嘆駭。異時爲侍從﹐因爲仁宗道其事﹐仁宗駭怒﹐欲奪良孫官﹐文忠曰﹕『此乃朝廷已行之命﹐當日失於審詳﹐若追奪之﹐則所失又多也。』仁宗以爲然﹐但發笑者久之。

○李定

京師百司庫務﹐每年春秋賽神﹐各以本司餘物貨易﹐以具酒饌﹐至時﹐吏史列坐﹐合樂終日。慶曆中﹐蘇舜欽提舉進奏院﹐至秋賽神﹐例賣拆封紙以充﹐舜欽欲因其舉樂而召館閣同捨﹐遂自以十千助席﹐預會之客﹐亦醵金有差。酒酣﹐命去優伶﹐卻吏史﹐而更召兩軍女伎。先是﹐洪州人太子中捨李定﹐願預醵廁會﹐而舜欽不納﹐定銜之﹐遂騰謗於都下。旣而禦史劉元瑜有所希合﹐彈奏其事﹐事下右軍窮治﹐舜欽以監主自盜論﹐削籍爲民﹐坐客皆斥逐。梅堯臣亦被逐者也﹐堯臣作客至詩曰﹕『客有十人至﹐共食一鼎珍。一客不得食﹐覆鼎傷眾賓。』蓋爲定發也。

○劉元瑜

劉待制元瑜旣彈蘇舜欽﹐而連坐者甚眾﹐同時俊彥爲之一空。劉見宰相曰﹕『聊爲相公一网打盡。』是時南郊大禮﹐而舜欽之獄斷於赦前數日﹐舜欽有詩曰﹕『不及雞竿下坐人』﹐蓋謂不得預赦免之囚也。舜欽死﹐歐陽文忠公序其文集﹐敍及賽神之事﹐略曰﹕『一時俊彥﹐舉网而盡矣』﹐蓋述禦史之言也。舜欽以大理評事﹑集賢校理廢爲民﹐後二年﹐得湖州長史﹐四十餘卒。【並倦遊錄。】

○吳奎

吳奎爲參知政事﹐會禦史中丞王陶以韓魏公不肯押班事﹐其言兼及兩府﹐奎乃上章﹐言邇來天文譴見﹐皆爲王陶召之。又嘗於上前薦滕甫可爲【東軒有『邊』字。】帥﹐上問其故﹐奎曰﹕『滕甫不惟將略可取﹐至於軀幹膂力﹐自可被兩重鐵甲。』異時﹐上語其事於侍臣曰﹕『吳奎論事﹐大槪皆此類也。』

○常秩

常秩以處士起爲左正言﹐直集賢院﹐判國子監。不踰年﹐待制寶文閣﹐兼判太常寺。中間謁告歸汝陰﹐主上特降詔﹐自秩始也。會放進士徐鐸榜﹐秩密以太學生之薄於行者﹐籍名於方冊﹐貯懷袖間﹐每唱名有之﹐則揭策指名進呈﹐乞賜黜落﹐如是者三四。上方披閱試卷﹐或與執政語﹐往往不省秩言﹐秩大以爲沮﹐遂謁告不朝。一日﹐翰林學士楊繪方坐禁中﹐俄有報太常寺吏人到院者﹐繪昔嘗判寺﹐立命至前﹐乃故吏也。詢其來之故﹐卽云﹕『常待制以謁告月餘﹐未有詔起﹐令探刺消息。』楊曰﹕『此禁中﹐汝得妄入乎﹖我若致汝於法﹐則連及待制﹐汝速出﹐無取禍也。』先是﹐秩未謁告時﹐差護向經葬事﹐至是經葬有日﹐上親奠祭﹐護葬官例合迎駕﹐秩不候朝參﹐而出迎駕於經門﹐上祭畢登輦而去﹐亦不顧秩﹐秩愈不得意。或告以不朝參而出就職﹐又嘗私覘禁中﹐臺官欲有言者﹐秩大恐﹐遂以病還汝陰﹐旣而卒。或云﹐方卒時﹐狂亂若心疾﹐將自殺者﹐然未得其詳。

○鄧潤甫

熙寧六七年﹐河東﹑河北﹑陜西大饑﹐百姓流移於京西就食者﹐無慮數萬﹐朝廷遣使賑卹。或云﹐使者隱落其數﹐十不奏一﹐然而流連𦇤負﹐取道於京師者﹐日有千數﹐選人鄭俠監安上門﹐遂畫流民圖及疏言時失﹐其詞激訐譏訕﹐往往不實。書奏﹐俠坐流竄﹐而中丞鄧綰﹑知諫院鄧潤甫上言﹐王安國嘗借俠奏槁觀之﹐而有奬成之言﹐意在非毀其兄。是時平甫以著作佐郎祕閣校理判官誥院﹐坐此放歸田裏﹐逾年﹐起爲大理寺丞﹐監眞州糧料院﹐不赴而卒。平甫天下之奇才﹐黜非其罪﹐而又不壽﹐世共嘆惜。臺官希執政之旨﹐且將因此以浼荊公也。余嘗爲挽詞二首﹐頗道其事﹐云﹕『海內文章傑﹐朝廷亮直聞。黃瓊起處士﹐子夏遽修文。貝錦生遷怒﹐江湖久離羣﹐傷心王佐略﹐不得致華勛。』又曰﹕『今日臨風淚﹐蕭蕭似綆縻﹐空懷徐稚絮﹐誰立鄭玄碑﹖無力酬推轂﹐平時憤抵巇﹐何人全枉狀﹖路粹豈能爲﹖』蓋爲是也。

○鄧綰

馮京與呂惠卿同爲參知政事﹐呂每有所爲﹐馮𨿽不抑﹐而心不以爲善﹐至於機事﹐亦多矛盾。會鄭俠獄起﹐言事者以俠嘗遊京之門﹐推劾百端﹐馮竟以本官知亳州。歲餘﹐加資政殿學士﹐知渭州。舍人錢藻當制﹐有『大臣進退﹐系時安危』﹐及『持正莫回﹐【東軒作『爲』。】一節不撓』之語﹐中丞鄧綰懼馮再入﹐又將希合呂公﹐遽言﹕『馮京預政日久﹐殊無補益﹐而曰「系時安危」。京朋邪徇俗﹐懷利而已﹐而曰「持正不撓」﹐乞罷錢藻﹐以諭中外。』而藻竟罷直院。

二

熙寧八年﹐王荊公再秉政﹐旣逐呂惠卿﹐而門下之人﹐復爲諛媚以自安。而荊公求退告去尢切﹐有練亨甫者﹐詣中丞鄧綰曰﹕『公何不言於上﹐以殊禮待宰相﹐則庶幾可畱也。所謂殊禮﹐以丞相之子雱爲樞密使﹐諸弟皆爲兩制﹐婿侄皆館職﹐京師賜第【東軒作『地』。】宅田邸﹐則爲禮備矣。』綰一一如所戒之【東軒作『而』。】言﹐上察知其阿黨﹐亦頷之而已。一日﹐荊公復於上前求去﹐曰﹕『卿勉爲朕畱﹐當一一如卿所欲﹐但未有一穩便第宅耳。』荊公駭曰﹕『臣有何欲﹐而何爲賜第﹖』上笑而不答。翌日荊公懇請其由﹐上出綰所上章﹐荊公卽乞推劾。先是﹐綰欲用其黨﹐力傷【『力傷』﹐東軒作『方揚爲』。】臺官﹐懼不厭人望﹐乃並彭汝礪而薦之﹐其實意在【東軒作『揚』。】傷也。無何﹐上黜彭汝礪﹐綰遽表言﹕『臣素不知汝礪之爲人﹐昨所舉鹵莽﹐乞不行前狀。』卽此二事﹐上察見其姦﹐遂落綰中丞﹐以本官知虢州。亨甫奪校書﹐爲漳州推官。綰制曰﹕『操心頗僻﹐賦性姦回﹐論士薦人﹐不循分守。』又曰﹕『朕之待汝者﹐義形於色﹐汝之事朕者﹐志在於邪。』蓋謂是也。

○楊繪

楊繪﹐性少愼﹐無檢操﹐居荊南﹐日事遊宴﹐往往與小人接。一日﹐出家妓延客夜飲﹐有選人胡師文預會﹐師文本鄂州豪民子﹐及第爲荊南府學教授﹐尢少士檢。半醉﹐狎侮繪之家妓﹐無所不至﹐繪妻自屏後窺之﹐大以爲恥﹐叱妓入﹐撻於屏後。師文離席排繪﹐使呼妓出﹐繪媿於其妻﹐遽欲徹席。師文狂怒﹐奮拳驅繪﹐【東軒有『賴』字。】眾客救之﹐幾至委頓。近臣不自重﹐至爲小人淩暴﹐士論尢鄙之。【東軒筆錄此條接連於『有王永年者娶宗室女』條﹝見卷第七十三﹞之後。】

○許將

曾布以翰林學士權三司使﹐坐言市易事落職﹐知饒州。舍人許將當制﹐頗多斥詞﹐制下﹐將往見曾而告曰﹕『始得詞頭﹐深欲繳納﹐又思之﹐釁隙如此﹐不過同貶耳﹐於公無所益也﹐遂黽勉爲之。然其中語言﹐頗經攺易﹐公它日當自知也。』曾曰﹕『君不聞宋子京之事乎﹖昔晏元獻當【東軒有『國』字。】子京爲翰林學士﹐晏愛宋之才﹐雅欲旦夕相見﹐遂稅一第於旁近﹐延居之﹐其親密如此。遇中秋﹐晏公啟宴﹐召宋﹐出妓﹐飲酒賦詩﹐達旦方罷。翌日罷相﹐宋當艸詞﹐頗極詆斥﹐至有「廣營產以殖私﹐多役兵而規利」之語。方子京揮毫之際﹐昨夕餘酲尙在﹐左右觀者亦駭嘆。蓋此事由來久矣﹐何足校耶﹖』許亦憮然而去。【並東軒筆錄。】

○侯仁寶

侯仁寶﹐卽趙【湘錄有『韓』字。】王普之甥也﹐世爲洛陽大族。知邕州﹐久在嶺外﹐求歸西洛而無其計﹐詐【湘錄有『以』字。】取交趾矯其奏﹐乞詣闕而【湘錄作『面』。】陳其策﹐太宗納之。其舅韓王﹐時已爲盧多遜所譖﹐罷相﹐出河陽。多遜當國﹐必知是役之艱﹐固欲致仁寶於敗績﹐以沮趙普﹐而太宗復不寤仁寶求歸之矯。盧因奏曰﹕『今果許仁寶自邕至闕﹐復還嶺表﹐率師往取﹐反復路遠﹐恐爲交人先警。豈若就湖南兵數萬﹐乘不備而襲之﹖』太宗深然之﹐詔團練使孫全與【湘錄作『興』。下同。】將湖南兵三萬﹐與仁寶南取交州。兵至白藤江﹐爲賊可盡滅﹐仁寶爲交趾所擒﹐梟首於朱鳶縣﹐宜然也。全與奔北﹐斬於闕下。【湘山野錄。】

○張杲卿

張杲卿丞相致政居陽翟﹐於少室山下造庵﹐爲養性存神之地。間或乘肩輿而往﹐從者不過五六人﹐處庵中﹐往往踰月方歸。一日﹐有道人形神瀟灑﹐野冠山服來謁﹐公與之語﹐頗達道﹐要亦究佛理﹐待之甚喜。旣夕﹐道人曰﹕『某新自浙中回﹐得茗芽少許﹐欲請相公一啜。』公欣然可之﹐道人乃躬自滌器﹐進火烹茶以進。公頗稱善﹐良久﹐又取茶飲從者各一甌﹐少時﹐從者皆昏瞑顚僕且睡﹐道人卽白公曰﹕『某欲往羅浮﹐煉丹之藥劑鼎﹖之資﹐行從多金器﹐願賜數事。』公遽呼從者﹐皆不應﹐亦無可柰何﹐任其所取﹐幾十餘斤﹐悉持去。迨曉﹐從者始醒。

○楊孜

楊學士孜﹐襄陽人﹐始來京師應舉﹐與一倡婦往還﹐情甚密﹐倡盡所有以資之﹐共處踰歲。旣登第﹐貧無以爲謝﹐遂紿以爲妻﹐同歸襄陽。去郡一驛﹐忽謂倡﹕『我有室家久矣﹐明日抵吾廬﹐若處其下﹐渠性悍戾﹐計當相困。我視若﹐亦何聊賴﹖數夕思之﹐欲相與咀椒而死﹐如何﹖』倡曰﹕『君能爲我死﹐我亦何惜﹖』卽共痛飲。楊素具毒藥於囊﹐遂取而和酒﹐倡一舉而盡。楊執爵謂倡曰﹕『今儻偕死﹐家人須來藏我之屍﹐若之遺骸﹐必投諸溝壑以飼鴟鴉﹐曷若我葬若而後死﹐亦未晚。』倡卽呼曰﹕『爾誑誘我至此﹐而詭謀殺我。』乃大慟﹐頃之遂死﹐卽燔瘞而歸。楊后終於祠曹員外郎﹑集賢校理。

○史沆

史沆以進士第﹐爲著作佐郎﹐累坐事羈房州﹐移襄以卒。沆仕不得志﹐好持人短長﹐世亦凶人目之﹐然亦竟以此敗。常過江州琵琶亭﹐作詩牓於棟﹐其略曰﹕『坐上騷人𨿽有詠﹐江邊寡婦不難欺。若使王涯聞此曲﹐織羅應過賞花詩。』

○王平

禦史臺儀﹐凡禦史上事﹐一百日不言﹐罷爲外官。有侍禦史王平拜命垂滿百日﹐而未言事﹐同寮皆訝之。或曰﹕『端公有待而發﹐苟言之﹐必大事也。』一日﹐聞入札子﹐眾共偵之﹐乃彈禦膳中有發﹐其彈詞曰﹕『是何穆若之容﹐忽覩鬈如之狀。』【並倦遊錄。】

○蘇曉

幹徳初﹐國用未丰﹐蘇曉爲淮漕﹐議盡榷舒﹑廬﹑蘄﹑黃﹑壽五州茶貨﹐置四十四場﹐一萌一蘗﹐盡搜其利﹐歲衍百餘萬緡﹐淮洛苦之。曉舟敗溺﹐淮民比屋相賀。

○胡旦

胡大監旦知明州﹐道出維揚﹐時同年董給事儼知揚州﹐遇之特歡﹐截篙投櫓以畱之。一日﹐延入後館﹐出姬侍﹐列肴餗﹐其宴豆皆上方貴器。飲酣﹐胡謂董曰﹕『吾輩出於諸生﹐所享若此﹐粗亦忝矣。獘舟亦有二三衰鬟﹐容止玩飾﹐不侔同年之家﹐人生會合難得﹐或不棄﹐來日能枉駕獘舟﹐數杯可乎﹖』董感其意﹐大喜﹐徐又曰﹕『三品珍器﹐貧家平生未識﹐可略假舟中﹐聊以誇示荊釵﹐得否﹖』董笑曰﹕『狀元兄見外之甚也。』亟命滌濯﹐以巨奩盡貯之﹐對面封訖﹐令送舟中。明日五鼓張帆﹐淮【玉壺作『乘』。】風瞥然﹐不告而行﹐不旬至杭州。薛大諫映﹐亦牓下生也﹐首問胡曰﹕『過維揚﹐見董同年否﹖』胡曰﹕『甚安。』又曰﹕『董望之材器英邁﹐奇男子也。然止是性貪。』一日樽前﹐胡謂薛曰﹕『聊假二千緡﹐創鑑湖別墅﹐節麾才罷﹐便當謝病。一扁舟釣於越溪﹐豈能隨蝸蠅競吻角乎﹖』薛公不得已﹐贈白金三百星﹐聊以爲釣溪一醉。旦撼頭頷之﹐不爲少謝。後知制誥﹐王繼恩平蜀有功﹐恃勛邀寵﹐僭溢怨濫﹐將加恩﹐以銀數千兩賂旦﹐爲褒詔。事敗﹐旦削籍爲典午﹐竄潯州安置焉。【並玉壺淸話。】

○石守道﹝一﹞

石介性純古﹐學行優敏﹐以誘掖後進﹐惇獎風教爲己任。慶曆中﹐在太學﹐生徒咨問經義﹐日數十人﹐皆怡顏和气﹐一一爲講解﹐殊無倦色。嘗請仁廟駕幸太學﹐欲爲儒者榮觀﹐因作慶曆聖徳頌﹐詆忤當途大臣。旣而謗介請駕幸太學﹐將有他志﹐介因罷學官﹐得太子中允﹐直集賢院﹐通判濮州﹐待闕於䢐徠故棲﹐歲餘病死。當途者誣奏云﹕『介投契丹﹐死非其實』﹐遂詔京東提刑司發墳剖棺﹐驗其事。繼而有孔直溫者﹐狂悖抵罪﹐直溫昔嘗在介書院爲學﹐以爲黨﹐遂編置介之子弟於諸郡。嗚呼﹗讒人之口﹐眞可懼哉﹗【倦遊錄。】

二

石守道介﹐康定中﹐主盟上庠﹐酷憤時文之獘﹐力振古道。時庠序號爲全盛之際﹐仁宗孟夏鑾輿有玉津鏺麥之幸﹐道由上庠。守道前數日於善守【湘錄作『首』。】堂出題曰﹕諸生請皇帝幸國學賦﹐糊名定優劣﹐中有一賦云﹕『今國家始建十親之宅﹐【湘錄有『新』字。】封八大之王』﹐蓋是年造十王宮﹐封八大王元儼爲荊王之事也。守道晨興﹐鳴鼓於堂﹐集諸生﹐誚之曰﹕『此輩鼓篋遊上庠﹐提筆場屋﹐稍或黜落﹐尙騰謗有司者﹐悲哉﹐吾道之衰也﹗如是此物宜遽去﹐不爾則鼓其姓名﹐撻以懲其謬。』時引退者數十人。【湘山野錄。】

宋朝事實類苑卷第七十

●宋朝事實類苑卷第七十一

詐妄謬誤﹝二﹞

◆詐妄謬誤﹝二﹞

石守道﹝二﹞

僧願成

曹侍中

李士寧

李師中

黃宗旦

丁晉公

李溥

饒餗

陳孝廉

韓熙載

楊安國

彭乘

潘逍遙

○石守道﹝二﹞

章郇公得象爲相﹐又以諫官歐陽修﹑余靖上疏罷夏竦樞密使﹐其它升拜不一。是時﹐石介爲國子監直講﹐獻慶曆聖徳頌﹐褒貶甚峻﹐而於夏竦﹐尢極詆斥﹐至目之爲不肖﹐及有『手鋤姦枿』之句。頌出﹐泰山孫復謂介曰﹕『子之禍﹐自此始矣。』未幾﹐黨議起﹐介在指名﹐遂罷監事﹐通判濮州﹐歸䢐徠山而疾卒。會山東舉子孔直溫謀反﹐或言直溫嘗從介學﹐於是夏英公言於仁宗曰﹕『介實不死﹐北走胡矣。』尋有旨編管介之子於江淮﹐又出中使與京東部刺史發介棺以驗虛實。是時﹐呂居簡爲京東轉運使﹐謂中使曰﹕『若發棺空﹐而介果北走﹐則𨿽孥戮不足以爲酷。萬一介屍在﹐未嘗叛去﹐卽是朝廷無故發冢墓﹐何以示後世耶﹖』中使曰﹕『誠如金部言﹐然則若之何以應中旨﹖』居簡曰﹕『介之死﹐必有棺斂之人﹐又內外親族﹐及會葬門生﹐無慮數百。至於舉柩窆棺﹐必用凶肆之人﹐今皆檄召至此﹐劾問之。苟無異說﹐卽皆令具軍令狀以保任之﹐亦足以應詔也。』中使大以爲然﹐遂自介親屬及門人姜潛已下﹐並凶肆棺殮舁柩之人﹐合數百﹐狀皆結罪保證﹐中使持以入奏﹐仁宗亦悟竦之譖。尋有旨﹐放介妻子還鄕﹐而世以居簡爲長者。

○僧願成

越州僧願成客京師﹐能爲符籙禁咒﹐時王雱幼子夜啼﹐用神咒而止﹐雱𨿽徳之﹐然性靳嗇。會章惇察訪荊湖南北二路﹐朝廷有意經略溪洞﹐或曰蠻人多行南法﹐畏符籙﹐雱卽薦願成於章。至辰州﹐先遣張裕﹑【原誤作『佑』﹐據東軒及下文攺。】李資明夷中及願成等﹐入江南受降。裕等至洞﹐而穢亂蠻婦﹐酋醜【東軒作『田』。】元猛者﹐不勝其憤﹐盡縛來使﹐刳斮於柱﹐次至成﹐成摶頰求哀﹐元猛素事佛﹐乃不殺而遣之。願成不以爲恥﹐乃更乘大馬﹐擁檛斧以自從﹐稱廉訪大師﹐猶以入洞之勞﹐得紫衣師號。時又有隨州僧智緣﹐嘗以醫術供奉仁宗﹑英宗。熙寧中﹐朝廷取靑唐武勝﹐緣遂因執政上言﹐乞往鄯廓見董氈﹐說令納地。上召見後苑﹐賜白金以遣行﹐遂自稱經略大師﹐深爲上【『上』﹐東軒作『王韶』二字。】所惡﹐罷歸。朝廷憐其意﹐猶得左街首座卒。【並筆錄。】

○曹侍中

樞密曹侍中利用﹐澶淵之役﹐以殿直使於契丹﹐議定盟好﹐由是進用。當章獻明肅太后時﹐以勛舊自處﹐權傾中外﹐𨿽太后亦嚴憚之﹐但呼侍中而不名。凡降恩澤﹐皆執不行﹐然以其所執旣多﹐故有三執而又降出者﹐則不得已而行之者。久之﹐爲小人所測﹐凡有求而三降不行者﹐必又請之。太后曰﹕『侍中已不行矣』﹐請者徐啟曰﹕『臣已告得侍中宅你婆﹐或其親信爲言之﹐許矣。』於是又降出﹐曹莫知其然也。但以三執不能已﹐僶俛行之﹐於是太后大怒﹐自此切齒﹐遂及曹芮之禍。乃知大臣功髙而權盛﹐禍患之來﹐非智慮所【歸田有『能』字。】防也。

二

曹侍中在樞府﹐務革嬈幸﹐而中官尢被裁抑。羅崇勛時爲供奉官﹐監後苑作﹐歲滿敍勞﹐過求恩賞﹐入內唐突不已。章獻太后怒之﹐簾前諭曹﹐使召而戒勵。曹歸院﹐坐廳事﹐召崇勛立庭中﹐去其巾帶﹐困辱久之﹐乃取狀以聞。崇勛不勝其恥﹐其後曹芮事作﹐鎭州【歸田有『急』字。】奏言芮反狀﹐仁宗﹑太后大驚﹐崇勛適在側﹐因自請行。旣受命﹐喜見顏色﹐晝夜疾馳﹐鍛成其獄。芮旣被誅﹐曹初貶隨州﹐再貶房州﹐至襄陽渡北津﹐監送【『送』﹐歸田作『造』。】內臣楊懷敏指江水謂曹曰﹕『侍中﹐好一江水﹗』蓋欲其自投也。再三言之﹐曹不諭﹐至襄陽驛﹐遂逼其自縊。【並歸田錄。】

○李士寧

李士寧者﹐蜀人﹐得導气養生之術﹐又能言人休咎。王荊公與之有舊﹐每延於東府﹐迹甚熟。荊公鎭金陵﹐呂惠卿參大政﹐會山東告李逢﹑劉育之變﹐事連宗子世居﹐禦史府沂州各【原作『谷』﹐據活字本攺。】起獄推治之。勘者言士寧嘗預此謀﹐敕天下捕之﹐獄具﹐世居賜死﹐李逢﹑劉育磔於市﹐士寧決杖﹐流永州﹐連坐者甚眾。始興此獄﹐引士寧者﹐意欲有所誣蔑﹐會荊公再入秉政﹐謀遂不行。

○李師中

李師中平日議論多與荊公違戾﹐及荊公權盛﹐李欲合之﹐乃於舒州作傅巖亭﹐蓋以公嘗倅舒﹐而始封又在舒也。吳孝宗對策﹐力詆熙寧新法。旣而復爲巷議十篇﹐言閭巷之間﹐皆議新法之善﹐寫以投荊公﹐公薄其翻覆﹐尢不禮之。【並東軒筆錄。】

○黃宗旦

黃宗旦晚年病目﹐每奏事﹐先具奏目﹐成誦於口﹐至上前展奏﹐目誦之﹐其實不見也。同列害之﹐密以他書易其奏目﹐宗旦不知也。至上前﹐所誦與奏目不同﹐歸乃覺之﹐遂乞致仕。【沈存中筆談。】

○丁晉公

丁晉公旣投朱崖﹐幾十年﹐天聖末﹐明肅太后上仙﹐仁宗獨覽萬機。當時仇敵多不在要地﹐晉公乃艸一表﹐極言策立之功﹐辧皇堂誣罔之事﹐言甚哀切。自以無緣上達﹐乃外封題云﹕『啟上昭文相公』﹐是時王冀公欽若執政﹐丁自海外遣家奴持此啟入京﹐戒公【『公』字似爲『奴』之誤。】須俟王公見客日﹐方得當面投納。其奴如戒﹐冀公得之﹐驚不敢啟封﹐遽以上聞。仁宗拆表﹐讀而憐之﹐乃命移道州司馬。溫公有詩數首﹐略曰﹕﹕『君心應念前朝老﹐十載漂流若斷篷。』又曰﹕『九萬里鵬容出海﹐一千年鶴許歸遼。且作瀟湘江上客﹐敢言瞻望紫宸朝。』天下之人﹐疑其復用矣。穆修聞道州之徙﹐作詩曰﹕『卻訝有虞刑政失﹐四凶何事不量移﹖』謂失人心如此。【倦遊錄。】

二

丁晉公之逐﹐士大夫遠嫌﹐莫敢與之通聲問。一日﹐忽有一書與執政﹐得之不敢發﹐立具上聞。洎發之﹐乃表也﹐深自敍致﹐詞頗哀切﹐其間兩句曰﹕『𨿽遷陵之罪大﹐念立主之功多』﹐遂有北還之命。謂多智變﹐以流人無因達章奏﹐遂托爲執政書﹐度以上聞﹐因蒙寬宥。

三

丁晉公從車駕巡幸﹐禮成﹐有詔賜輔臣玉帶。時輔臣八人﹐行在祗候庫止有七帶﹐尙衣有帶謂之比玉﹐價直數百萬﹐上欲以賜輔臣﹐以足其數。晉公心欲之﹐而位在七人之下﹐度必不及己﹐乃諭有司﹐不須髮尙衣帶﹐自有小私帶﹐某可服之以謝﹐候還京別賜可也。有司具以此聞﹐旣各受賜﹐而晉公一帶﹐僅如指闊﹐上顧謂近臣曰﹕『丁謂帶子與同列大殊﹐速求一帶易之。』有司奏﹐惟有尙衣禦帶﹐遂以賜之。其帶﹐熙寧中復歸內府。【並筆談。】

四

丁謂有小智﹐然多希合﹐天下以爲姦邪。及稍進﹐【東軒有『用』字。】卽啟迪眞宗以神仙之事﹐又作玉淸昭應宮﹐耗費國帑﹐不可勝紀。謂旣爲宮使﹐夏竦以知制誥爲判官﹐一日宴宮僚於齋廳﹐有雜手伎﹐俗謂弄盌注者﹐獻藝於庭﹐丁顧語夏曰﹕『古無詠盌珠詩﹐舍人可作一篇。』夏卽席賦詩曰﹕『舞拂挑珠復吐丸﹐遮藏巧便百千般。主公端坐無由見﹐卻被傍人冷眼看。』丁覽讀變色。【湘山野錄。此條今見東軒筆錄卷二。】

○李溥

李溥爲江淮發運使﹐每歲奏計﹐則以大船載東南夷貨﹐結納當途﹐莫知紀極。章獻太后垂簾時﹐溥因奏事﹐盛稱浙茶之美﹐云﹕『自來進禦﹐惟建州餅茶﹐浙茶未嘗修貢﹐本司以羨餘錢﹐買到數千斤﹐乞進入內。』自國門挽船而入﹐稱進奉茶綱﹐有司不敢問﹐所貢餘者﹐悉入私室。溥晚年﹐以賄敗﹐竄謫海州。然自此遂爲發運司歲例﹐每發運使入奏﹐舳艫蔽川﹐自泗州七日至京。予出使淮南時﹐見有重載入汴者﹐求得其籍﹐言兩浙箋紙三暖船﹐他物稱是。【筆談。】

○饒餗

撫人饒餗者﹐馳辧逞才﹐素捭闔於都下。熙寧初﹐免解到闕﹐因又失意。當朝廷始立靑苗﹐方沮議交上﹐大丞相閉合不視事之際﹐生將出關﹐以詩投相閣﹐曰﹕『又還垂翅下煙霄﹐歸指臨川去路遙。二畝荒田須賣卻﹐要錢準備納靑苗。』相亦以十千贐之。生【湘錄有『少』字。】與劉史館相公衝之有素﹐時劉相館職知衡州﹐生假道封下﹐因謁之。公覩名紙﹐已蹙頞不悅﹐生趨前亟【『亟』原作『丞』﹐據湘錄攺。】曰﹕『某此行有少急﹐【湘錄有『幹』字。】不可暫緩﹐行李已出南關﹐又不敢望旌麾潛過﹐須一拜見﹐但乞一飯而去。』公旣聞不肯少畱﹐遂開懷待之﹐問曰﹕『途中無闕否﹖』生曰﹕『並無﹐惟乏好酒耳。』遂贈家【湘錄作『佳』。】釀一擔﹐拜別﹐鞭馬遂行。公頗密幸其去。至耒陽﹐密覘其令﹐譽不甚謹﹐遽【湘錄有『謁之』二字。】曰﹕『知郡學士甚托致意﹐有雙壺﹐乃兵廚精醞﹐仗某攜至奉贈﹐具書謝之。』其令聞之﹐以書爲謝﹐必非誑詐人﹐幸以其酒令故人送至﹐其勢可恃﹐大喜之。急戒刻木﹐數刻間﹐醵金半鍰贐之﹐瞥然遂去。後【湘錄有『數』字。】日﹐劉公得謝【湘錄有『醞』字。】書﹐方寤﹐寤已噬臍矣。又下【湘錄作『一』。】歲下第出京﹐庇巨商厚貨以免徵算﹐自撰除目一紙﹐盡宰府兩禁【湘錄有『及』字。】三路巨鎭除拜遷移﹐皆近擬議。凡過關﹐首謁局吏﹐坐定﹐遽曰﹕『還聞近日差除事否﹖』仕人無不願聞者﹐曰﹕『某前數日聞鎖院﹐臨出京﹐在某官宅恰見內探錄至﹐得之遂行﹐其間寧不少關親舊者。』聞之﹐無不願見﹐讀訖﹐卽曰﹕『下第窮生獘舟﹐然無一物敢煩公吏﹐略賜一檢。』其官皆曰﹕『豈敢﹖』如是言訖拜辭﹐飄然遂行。凡藉此術﹐下汴淮﹐歷江海﹐其關賦僅免二三千緡﹐苟移其用以謀大謀﹐遂爲妙策。【湘錄有『歟』字。此條今見湘山野錄卷下。】

○陳孝廉

陳烈﹐福州人﹐博學﹐不徇時態﹐動遵古禮。蔡君謨居喪於莆田﹐烈往弔之﹐將至近境﹐語門人曰﹕『詩不云乎﹖凡民有喪﹐匍匐救之﹐今將與二三子行此禮。』於是烏巾襕鞹﹐與二十餘生﹐望門以手據地膝行﹐號慟而入孝堂﹐婦女望之皆走﹐君謨匿笑受弔。實時﹐李遇畫匍匐圖。【倦遊錄。】

二

君謨蔡公出守福唐﹐時李泰伯【湘錄有『遘』字。】自建昌攜文訪之。一日﹐命李及陳孝廉烈早膳於後圃望海亭﹐不設樽酒。膳罷欲起﹐時方暮春﹐鬻酒於園﹐郡人嬉遊﹐籍姬數子﹐時亦尋芳於此﹐旣太守在亭﹐因斂袖聲喏而過。蔡公遂畱之﹐旋命觥具﹐就以爲侑酒﹐方行歌一拍﹐陳烈者驚懼怖駭﹐越墻攀木而遁。泰伯卽席賦詩云﹕『七閩山水掌中窺﹐乘興登臨到落暉。誰在畫簾沽酒處﹖幾多鳴櫓趁潮歸。晴來海色依稀見﹐醉後鄕心卽漸希。【『卽漸希』﹐湘錄作『積漸微』。】山鳥不知紅粉樂﹐一聲檀板便驚飛。』蓋譏其矯之過也。【湘山野錄。】

○韓熙載

李丞相谷與韓熙載頃【玉壺作『少』。】同硯席﹐分攜結約於河梁﹐曰﹕『各以才命逢【玉壺作『選』。】其主。』谷廣順中仕周﹐爲中書侍郎平章事。熙載事江南李先主爲光政殿學士承旨﹐二公書問不絕。熙載戲貽谷書曰﹕『江南果相我﹐長驅以定中原。』谷答熙載曰﹕『中原苟相我﹐下江南如探囊中物爾。』後果作相﹐親徵江南﹐賴熙載卒已數歲。先是﹐朝廷遣陶谷使江南﹐以假書爲名﹐寔相覘之。李相密貽熙載書曰﹕『吾之名從五柳公﹐驕忽喜奉﹐宜善待之。』至﹐果爾容色凜然﹐崖岸髙峻﹐燕席談笑﹐未嘗啟齒。熙載謂所親曰﹕『吾輩綿歷久矣﹐豈煩至是耶﹖觀秀實公【字也。】非端介正人﹐其守可隳﹐諸君請觀。』因令宿畱﹐俟寫六朝書畢。館泊半年﹐熙載遣歌人秦弱蘭者﹐詐爲驛卒之女以中之﹐獘衣竹釵﹐旦暮擁帚灑【玉壺有『掃』字。】驛庭﹐蘭之容止﹐宮掖殆無﹐五柳乘隙﹐因詢其迹﹐蘭曰﹕『妾不幸﹐夫亡無歸﹐托父母﹐卽守驛翁媼是也。』情旣潰﹐【玉壺作『﹖』。】失愼獨之戒﹐又以【玉壺有『一』字。】闋贈之。後數日﹐燕於淸心堂﹐李【玉壺有『中』字。】主命玻璃巨鍾滿酌之﹐谷毅然不顧﹐威不少霽。出蘭於席﹐歌前闋以侑之﹐谷慚笑﹐捧杯珥【以上三字玉壺作『捧腹簪珥』四字。】幾委﹐不敢不釂﹐釂罷復灌﹐幾類漏巵﹐倒載吐茵﹐尙未許罷。後大爲主禮所薄﹐還朝日﹐遣數小吏攜壺漿﹐薄餞於郊亭。逮歸京﹐鸞膠之曲已喧﹐陶因是卒不大用。【玉壺淸話。】

○楊安國

楊安國﹐膠東經生也﹐累官至天章閣侍講。其爲人﹐沽激矯僞﹐言行鄙朴﹐動有可笑。每進講﹐則雜以俚下鄽市之語﹐自扆坐至侍臣中官﹐見其舉止﹐已先發笑。一日﹐侍仁宗﹐講至『一簞食﹑一瓢飲』﹐安國操東音曰﹕『顏回甚窮﹐但有一羅粟米飯﹐一葫蘆漿水。』又講『自行束脩以上﹐吾未嘗無誨焉』﹐安國遽啟曰﹕『官家﹐昔孔子教人也須要錢。』仁宗哂之﹐翌日﹐徧賜講官﹐皆懇辭不拜﹐惟安國受之而已。【東軒有『時又有』三字與下條相連。】

○彭乘

彭乘爲翰林學士﹐文章誥命﹐尢爲可笑﹐有邊帥乞朝覲﹐仁宗許其候秋涼卽途﹐乘爲批答之﹐詔曰﹕『當俟蕭蕭之候﹐爰堪靡靡之行。』田況知成都府﹐會兩【東軒作『西』。】蜀荒歉﹐饑民流離﹐況始入劍門﹐卽發倉賑濟﹐旣而上表待罪。乘又當批﹐答曰﹕『才度巖巖之險﹐便興惻惻之情。』王琪性滑稽﹐多所侮誚﹐及乘死也﹐琪爲挽詞﹐有『最是蕭蕭句﹐無人繼後風』﹐蓋謂是耳。【並東軒筆錄。】

○潘逍遙

潘閬﹐字逍遙﹐疎蕩有淸才﹐最善詩。王繼恩都知待之甚厚﹐往往直造臥內﹐飲笑於婦女間﹐未嘗信宿不見也。忽去半歲﹐不知所詣﹐俄而王生辰﹐閬攜香合來謁﹐王大喜﹐延之中堂共宴。席罷﹐王畱之﹐詢其所適﹐潘曰﹕『𨿽然遊歷山水﹐訪尋親舊﹐亦爲太尉謀一長守之策耳。』問其策謂何﹐潘曰﹕『上顧君侯恩禮之厚﹐天下莫不知君侯恃上之遇﹐於人亦有不足者矣。況復綰時權﹐席天寵﹐媢而嫉者﹐不止南北之朝臣與諸王﹐戚裏亦有不善者。一旦宮車晏駕﹐君侯之富貴﹐安得如舊邪﹖』王瞿【似當作『矍』。】然曰﹕『吾亦憂之﹐先生何以教我﹖』潘曰﹕『上春秋髙﹐諸子皆賢。何不乘間建白﹐乞立儲嗣﹖異日有天下﹐知策自君侯出﹐何懼富貴之替乎﹖』王曰﹕『我欲乞立南衙大王﹐如何﹖』【時章聖以襄陽判開封府。】潘曰﹕『南衙自謂當立﹐豈有徳於君侯邪﹖立其不當者﹐善也。』王繇是屢以白神功﹐乞別擇諸王嗣位﹐神功竟不聽。其後繼恩得罪﹐章聖嗣位﹐卽遂出閬﹐閬遂亡命﹐詔天下捕之。其後會赦方出﹐以信州助教召﹐羈置信州久之﹐移泗州散參軍而死。【倦遊雜錄。】

二

潘逍遙閬有詩名﹐所交遊皆一時豪傑﹐盧相多遜欲立秦邸﹐潘預其謀﹐混迹於講堂﹐若【湘錄作『巷』。】開藥肆。劉少逸﹑鮑少孤二人者﹐爲藥童﹐唐巾韋帶﹐气貌爽秀。後太宗登極﹐秦邸之謀不集﹐潘有詩曰﹕『不信先生語﹐剛來帝裏遊。淸霄無好夢﹐白日有閒愁』之句。事敗﹐已還【湘錄作『環』。】多遜之宅﹐斯須將捕於閬﹐閬覺之﹐止奔其鄰曰﹕『吾謀逆事彰﹐吾若就誅﹐止一身。柰汝並鄰皆知吾謀﹐編竄屠戮者﹐不下數十人﹐今若匿得吾一身﹐則脫汝輩數家之禍。然萬無搜近之理﹐所謂弩下逃箭也。吾出門則擒之﹐汝輩自度宜如何﹖』其鄰無可柰何﹐遂藏於壁。少頃﹐捕者四集﹐至則失之矣。朝廷下諸路﹐畫影以搜﹐獄旣具﹐投多遜於崖。已而沸議漸息﹐閬服僧衣﹐髠須﹐五更持磬出宜秋門。至秦亭﹐擎擔爲篐【音孤】桶匠﹐投故人阮思道﹐爲秦掾理﹐陰認之﹐遂呼至庭﹐俾葺故桶。阮提錢三鍰﹐明示於閬﹐大擲於案﹐乘馬遂出。閬諭其意﹐提金直入於室﹐因匿焉。阮歸﹐責閽者案上三鍰﹐及桶匠安在﹖皆曰﹕『不知。』遂杖閽者﹐令捕之﹐閽恨之﹐徧尋於市﹐數日不得其蹤。阮後徐諷秦帥曹武惠彬曰﹕『朝廷捕潘閬甚急﹐聞閬亦豪邁之士﹐竄伏旣久﹐欲逭死地﹐稍裂网他逸﹐則何所不至﹖公大臣也﹐可奏朝廷﹐少寬捕典﹐或聊以小官召出﹐亦羈縻之一端。』帥然之﹐遂削奏﹐太宗以四門助教招之﹐因遂出。閬有淸才﹐嘗作憶余杭一闋曰﹕『長憶西湖﹐盡日憑欄樓上望。三三兩兩釣魚舟﹐島嶼正淸秋。笛聲依約蘆花裏﹐白鳥成行忽驚起﹐別來閒想整釣竿﹐思入水雲寒。』錢希白愛之﹐自寫於玉堂後。【湘山野錄。】

宋朝事實類苑卷第七十一

●宋朝事實類苑卷第七十二

詐妄謬誤﹝三﹞

◆詐妄謬誤﹝三﹞

徐登

王素楊忱

劉平

汪輔之

髙遵裕

蔣之奇

胡枚

程師孟

張商英

包孝肅

三捨之獘

○徐登

徐登者﹐山東人﹐世傳近二百歲﹐得異術﹐以固齡體﹐搢紳所以特禮焉。鄭毅夫【玉壺作『鄭翰林公』。】鎭荊南﹐唐詔彥範漕湖北﹐二公以廣成浮丘禮之﹐館於楚。【玉壺有『望』字。】登無他奇﹐朴直不矯﹐不以屑事干公執。毅夫嘗言﹐登𨿽不以實言【玉壺作『年』。】告人﹐每說周末國初事﹐則皎如目擊﹐校之﹐已百五六十歲爾。文瑩與登遊【玉壺有『鄭館歲餘﹐惟喜飲醇酎﹐經月不一粒食﹐殊不知書。一夕﹐不告』二十三字﹐當從補。】鄭公﹐夜奔景陵﹐投【玉壺有『道』字。】復守陳少卿宗儒﹐以托死﹐死之日﹐親【玉壺有『寫』字。】書至荊厚謝公﹐公甚嗟嘆。囑陳曰﹕『吾死後﹐當竅棺前後﹐以竹木二枚【玉壺『木』作『板』﹐無『枚』字。】等吾身斂之﹐後三十年﹐當剖棺﹐則實知也。』遂殯北塔僧園。後二年﹐陳【玉壺有『少』字。】卿知壽州﹐因事詣闕補官﹐遣枉道至景陵﹐恐其尸解﹐剖棺視之﹐則已腐敗﹐世之溺【玉壺作『暱』。】方士者﹐登可鑑焉。【此條今見玉壺淸話卷六。】

○王素楊忱

初【『初』﹐涑水作『壬申』。】以翰林學士戶部郎中吳奎爲左司員外郎【『員外郎』﹐涑水作『郎中』。】權知開封府﹐翰林侍讀學士權知開封府﹐王素充羣牧使。素初與歐陽修稱譽富弼於上前﹐弼入相﹐素頗有力焉。弼旣在相位﹐素知開封府﹐冀引己以登兩府﹐旣不如志﹐因詆毀弼。又求外官﹐遂出知定州﹐徙知益州﹐復還知開封府。愈鬱鬱不得志﹐厭倦煩劇﹐府事多莽鹵不治﹐數出遊宴。素性驕侈﹐在定州﹑益州﹐皆以賄聞。爲人無志操﹐士大夫多鄙之。開封府先有散從官馬千﹑馬淸﹐善督察盜賊﹐累功至班行﹐府中賴之。或謂素﹐二馬在外﹐威福自恣﹐大爲姦利。素奏﹐悉逐之遠方。於是京師盜賊屢發﹐求捕不獲﹐臺官言素不才﹐亦自乞外補﹐朝廷因而罷之。【以下涑水另爲一條。】大理寺丞楊忱監蘄州酒稅﹐仍令禦史臺卽日押出城。忱故翰林侍讀學士偕之子﹐少與弟慥俱有俊聲。【以上十九字據日本活字本及涑水增。】忱治春秋﹐慥治易﹐棄先儒舊說﹐務爲髙怪﹐以欺駭流俗。其父甚奇之﹐與人書曰﹕『天使忱﹑慥力扶周孔。』忱爲文尢怪僻﹐人少有能讀其句者。忱常言﹐春秋無褒貶。與人談﹐流蕩無涯岸﹐要取不可勝而已。性輕易﹐喜傲忽人﹐好色嗜利﹐不修操檢﹐商販【涑水作『謫貶』。】江淮間﹐以口舌動搖監司及州縣﹐得其權力﹐以侵刻細民﹐江淮間甚苦之。至是﹐除通判河南府事﹐待闕京師。弟慥掌永興安撫司機宜﹐卒於長安﹐忱不往視﹐日遊處於倡家。會有告其販紗漏稅者﹐忱自言與權三司使蔡襄有宿隙﹐乞下禦史臺推鞠﹐朝廷許之。獄成﹐以贖論﹐仍衝替。忱尙畱京師﹐禦史中丞王疇劾奏忱曰﹕『忱口談道義﹐而身爲沽販﹔气陵公卿﹐【涑水無以下十八字。】而利交市井﹔畜養﹖賤﹐而棄遠妻孥。』故有是命。

○劉平

靜江軍畱後劉平爲鄜延﹑邠寧﹑環慶路副都部署﹐屯慶州。康定元年正月﹐鄜延路都部署範雍聞夏虜將自保定【涑水作『安』。】軍土門路入寇﹐移牒使平將兵拒土門救應﹐十五日平將所部三千人發慶州﹐十八日至保安軍﹐遇鄜延路副都部署石元孫﹐十九日與元孫合軍趣土門。有蕃官言﹐賊兵數萬已入塞﹐直指金明。會得範雍牒﹐令平﹑元孫還軍救延州﹐平﹑元孫引兵還。明日﹐復至保安軍﹐因晝夜兼行﹐二十二日至萬安鎭﹐平﹑元孫將騎兵先發﹐令步兵飯訖繼進。夜至三川口西十里所﹐止營﹐令騎兵先趨延州奪門。是時﹐東染院副使鄜延路駐泊都監黃徳和將兵二千餘人屯保安軍北碎金穀﹐巡檢萬俟政﹑郭遵﹐各將所部分屯佗所﹐範雍皆以牒召之﹐使救延州﹐平又使人趣之。明日平旦﹐平所部步兵尙未至﹐平子宜孫【『平子宜孫』涑水作『平與元孫』。】還逆之﹐至二十里馬鋪﹐乃遇兵。兵及徳和﹑政﹑遵各部兵皆會﹐凡五將﹐騎合近萬人。乃引兵東行﹐且五里﹐平下令諸軍﹐唱殺齊進﹐又行五里﹐【涑水有『至』字。】三川口遇賊﹐是時平地有雪五寸許﹐賊於水東爲偃月陣﹐官軍亦於水西爲偃月陣相向。賊稍遣兵涉水﹐爲橫陣﹐郭遵及忠佐﹑王信先往薄之﹐不能入﹐旣而官軍並進﹐擊卻之﹐奪其傍牌﹐殺獲及溺水者八九百人﹐平左耳後及右脛皆中箭。會日暮﹐軍人爭挈人頭及所獲馬詣平論功﹐平曰﹕『戰方急﹐且自記之﹐悉當賞汝也。』語未竟﹐賊引生兵大至﹐直前蕩官軍﹐官軍卻二三十步。是時黃徳和在陣後﹐先率麾下二三百人走上西南山﹐眾軍顧之皆潰﹐平子侍禁宜孫追及徳和﹐執其馬鞚﹐拜之數十﹐曰﹕『太保且當勒兵還﹐與大人並力卻賊。今先去﹐欲何之﹖』徳和不從﹐【涑水有『宜孫又請遣兵一二人還訪其父﹐徳和不與』十七字。】宜孫遂與徳和俱走。平使軍校以劍遮截士卒﹐近在左右者得數十人﹐【『數十人』﹐涑水作『千餘人』。】力戰拒賊﹐賊退水東。平率餘眾保西南山下﹐立寨自固﹐距賊一里所。賊夜使人至寨旁﹐問曰﹕『寨內有主將否﹖』平戒軍士勿應﹐賊又使人詐爲漢卒﹐傳言送文牒﹐軍士知其詐﹐斫殺之。至四更﹐賊使人繞寨訴【涑水作『詬』。】曰﹕『幾許殘卒﹐不降何待﹖』平使指【涑水有『揮』字。】使李康應之曰﹕『狗賊﹐汝不降﹐我何降也﹖』且曰﹕『救兵大至﹐汝狗賊庸足破乎﹖』及明﹐平命軍士整促甲馬﹐再與賊戰﹐賊又使騎臨陣呼曰﹕『汝肯降乎﹖我當捨爾。不則盡殺之。』平又使李康應曰﹕『我來巡邊﹐何者爲降﹖汝欲和者﹐當爲汝奏朝廷耳。』賊乃舉鞭【涑水有『麾』字。】騎自四山下﹐不可勝計﹐合擊官軍﹐死者甚眾。至巳時﹐平與元孫巡陣東偏﹐賊騎直前充陣中央﹐陣分爲二﹐平與元孫皆爲賊所虜。平僕夫王信以頡惇負畱後印及宣勑從平在陣﹐與平相失﹐賊盡奪其衣服並頡惇等﹐信逃竄得免。是時﹐黃徳和自山中南走﹐出甘泉縣北﹐稍收散卒﹐得五六百人﹐緣道縱兵士剽竊民家避寇者貨財﹐及飲酒殺其牛畜食之。二十五日至鄜州﹐二十六日虞候張政自戰所脫歸﹐徳和問曰﹕『汝見劉太尉﹐石太尉乎﹖後來如何﹖』政當時實與劉石相失﹐不能知其處﹐道中聞散卒言﹐劉太尉以亡失多﹐不敢歸也﹐已降賊矣。因言於徳和曰﹕『劉太尉二十四再與賊戰﹐士卒死傷且盡﹐太尉令軍士曰「汝曹勿復發箭﹐今日敗矣﹐吾不能庇汝曹﹐當解甲降之耳。」賊遂執其馬鞚而去。』徳和曰﹕『果然﹐吾與汝曹當詭言二十四日不肯降賊﹐力戰得出﹐作奏上之﹐不惟解罪﹐亦可收功﹐汝曹皆有賞矣。』政出﹐因播其言於市裏﹐云平降。散卒旣至者﹐皆言平降﹐以順徳和意。有蕃落將呂密實見平與元孫爲賊所虜﹐並所得官軍旗幟收卷以去。徳和問之﹐以順指意﹐言平與元孫降賊﹐賊以紅旗前道而去。徳和喜﹐命所親吏戚【『戚』﹐涑水作『辛』。】睿作呂密等狀﹐仍增損其語﹐使與己意相傅﹐會睿意謂狀中有名者﹐應得賞﹐乃更私益兵士曲榮等數人名於其中。徳和以密等狀爲奏﹐云﹕『二十三日﹐賊生兵充破大陣﹐臣與劉平等阻西山爲寨﹐二十四日再與賊戰﹐平以其卒降賊﹐臣等義不受屈﹐與數百人力戰得出。』會平僕夫王信自延州來﹐徳和與知鄜州張館使雜問之。信私念其主爲大將﹐而爲賊所擒﹐可醜﹐因紿言賊使李金明來約和親﹐平令李康往答之﹐旣而康還言元昊欲與太尉面相約結﹐平卽乘馬入賊軍中﹐從者不得入﹐皆見剽剝﹐信獨脫歸。徳和起詣東廂﹐召信詰曰﹕『軍士來者﹐皆言平降﹐而汝獨言平往約和﹐何也﹖』信曰﹕『此非信之所知也。』數日﹐徳和召信詣其館﹐謂曰﹕『汝太尉降賊﹐人人皆知之﹐我乃取軍士等狀奏之矣﹐汝今言乃異同﹐朝廷將有制獄﹐汝何能受其榜楚乎﹖我丐汝銀釵一枚﹐汝鬻之﹐速去﹐勿畱矣。』信拜受之。是時﹐鄜州使人監守信﹐信欲亡不得﹐身無衣﹐寒甚﹐乃爲書遺平子曰﹕『信從太尉與賊戰不利﹐太尉入賊中約和親﹐今乃言太尉叛降賊﹐朝廷將有制獄﹐信當以死明太尉忠赤﹐保太尉一家。今信衣裝爲賊所掠﹐饑寒不可忍﹐願具衣及錢糧速寄以來。』有庖人將如慶州﹐信與書寄之﹐鄜延走馬承受薛文仲遇之﹐得其書以聞。二月一日﹐徳和將其眾歸延州﹐及州城南﹐範雍使人代領其眾﹐遣徳和歸鄜州聽朝旨。尋又徙之同州﹐徳和始懼﹐奏言臣盡忠於國﹐範雍誣言臣挾軍走。又以書抵鈐轄盧守勤及薛文仲求救﹐云﹕『有中貴人至者﹐當爲力營護之﹐死生不敢忘。』守勤等悉上其書。十一日﹐朝廷遣殿中侍禦史文彥博﹑又【涑水作『入』。】內供奉官梁知誠﹐卽河中府置獄案之。先是有詔﹐平僕人王信乘傳詣闕﹐旣而復械送河中府彥博案治。徳和及信等不能隱﹐皆服其實。時河東都轉運使王沿又奏言﹐訪知延州有金明敗卒二人﹐自虜中逃還﹐云﹕『劉平﹑石元孫﹑李士彬皆爲賊系縛而去﹐平在道不食﹐罵賊云「狗賊﹐我頸長三尺餘﹐何不速斬我﹖縛我去何也﹖」』彥博牒延州求二卒﹐皆不知處。四月十五日﹐具獄以聞﹐中書樞密院共召大理寺約法準律﹐主將以下先退者斬之﹐又部曲告主者絞。二十三【涑水作『二』。】日﹐兩府進呈﹐奉旨﹕黃徳和於河中府腰斬﹐梟其首於延州城下﹐王信杖殺。

○汪輔之

汪【涑水作『王』。】輔之爲河北﹐以輕躁得罪﹐勒令分司﹐久之﹐除知虔州。到官日﹐上表云﹕『淸時有味﹐白首無成。』又云﹕『插筆有風﹐空囹無日。』或解之曰﹕『杜牧詩云「淸時有味是無能﹐閒愛孤云靜愛僧。欲把一麾江海去﹐樂遊原上望昭陵。」』屬意怨望。有旨﹐令復【涑水作『復令』。】分司。

○髙遵裕

元丰四年冬﹐朝廷大舉討夏國﹐十一月﹐環慶都總管髙遵裕出旱海﹐皇城使涇原副都總管劉昌祚出胡盧河﹐共趣靈州。詔昌祚受遵裕節制﹐昌祚上言軍事不稱旨﹐上賜遵裕書云﹕『昌祚所言迂闊﹐必若不任事者﹐宜擇人代之。』遵裕由是輕昌祚﹐旣而昌祚先至靈武城下﹐或傳昌祚已克靈武城﹐遵裕在道中聞之﹐卽上表賀曰﹕『臣聞【涑水作『遣』。】昌祚進攻﹐以復得其城。』旣而所傳皆虛。遵裕至靈武城﹐以爲城朝夕可下﹐徙昌祚軍於閒地﹐自以環慶兵攻之。時軍中皆無攻具﹐亦無知其法者﹐遵裕旋令采木造之﹐皆細小朴拙不可用。又造土囊﹐欲以塡塹﹐又欲以軍法斬昌祚﹐眾共救解之。昌祚憂恚成疾﹐涇原軍士皆憤怒﹐轉運判官範純粹謂遵裕﹐兩軍不協﹐恐生他變﹐力勸遵裕詣昌祚營問疾﹐以和解之。遵裕又使呼城上人曰﹕『何不亟降﹖』其人曰﹕『我未嘗戰﹐【涑水作『敗』。】何謂降也﹖』

○蔣之奇

士大夫以濮議不正﹐咸疾歐陽修﹐有謗其私於外【『於外』﹐涑水作『從』。】子婦者。禦史中丞彭思永﹑殿中侍禦史蔣之奇承流言﹐劾奏之。【涑水有『之』字。】奇仍伏於上前不肯起﹐詔二人具詞組所從來﹐皆無以對。治平四年三月五日﹐俱坐謫官﹐仍敕牓朝堂﹐略曰﹕『�【缺字涑水作『偶』。】因燕申之言﹐遂騰空造之語﹐醜詆近列﹐中外駭然。以其乞正典刑﹐故須閱實其事﹐有一於此﹐朕亦不敢以法私人。及辯章之屢聞﹐皆懣讕【涑水作『狂瀾』。】而無考﹐反云其事闇昧﹐不切審實。』又曰﹕『苟無根之毀是聽﹐則謾欺之路大開﹐上自邇僚﹐下逮庶尹﹐【活字本作『君』。】閨門之內﹐咸不自安。』先是﹐之奇盛稱濮議之是以媚修﹐由是薦爲禦史﹐旣而反攻修﹐修尋亦外遷。其謝上表曰﹕『未幹薦禰之墨﹐已關射羿之弓。』【並涑水紀聞。】

○胡枚

職方郎中胡枚判吏部南曹﹐歲滿﹐除知興元府。先是﹐由判曹得監司者甚眾﹐枚素有此望﹐洎得郡﹐殊自失﹐歷幹執政﹐皆不允。時陳升之知樞密院﹐枚往謁求薦﹐陳公辭以備位執政﹐不當私薦一士。枚愀然嘆息曰﹕『興元道遠﹐枚本浙人﹐家貧無力之任﹐惟有兩女﹐當與富貴人爲婢﹐庶得貲以行耳。』陳公鄙其言﹐遽索湯使起﹐枚得湯﹐三奠於地而辭去﹐陳大駭。是時﹐枚以將還浙右待闕﹐已登舟﹐其日作詩書於船窗曰﹕『西梁萬里何時到﹖爭似懷沙入九泉。』是夕﹐溺死汴水。初﹐執政以枚無正室﹐疑姦吏而謀殺者﹐方將窮治﹐會陳公言賣女奠湯事﹐及得牖間自題之句﹐方信其失心而赴水雲。【筆錄。】

○程師孟

程師孟能奉權貴﹐尢好身後名。嘗啟王介甫丞相曰﹕『某所恨﹐微軀日益安健﹐惟願早就木﹐冀丞相一埋銘﹐庶幾名附雄文﹐不磨滅於後世也。』【倦遊錄。】

二

諫議大夫程師孟﹐嘗請於介甫曰﹕『公文章命世﹐師孟多幸﹐生與公同時﹐願得公爲墓志﹐庶傳不朽﹐惟公矜許。』介甫問先正何官﹖師孟曰﹕『非也﹐師孟恐不得常侍左右﹐自【涑水無『自』字。】欲豫求墓志﹐俟死而刻之耳。』介甫𨿽笑不【涑水無『不』字。】許﹐而心憐之。及王雱死﹐有習學檢正張安國者﹐被髮藉艸哭於柩前曰﹕『公不幸﹐未有子﹐郡君妊娠﹐【『郡君妊娠』﹐涑水作『今聞方有娠』。】安國願死托生爲公嗣。』京師爲之語曰﹕『程師孟生求速死﹐張安國死願托生。』【涑水紀聞。】

○張商英

熙寧中﹐周師厚爲湖北提舉常平﹐張商英監荊南鹽院﹐師厚移官﹐有供給酒數十瓶﹐陰俾張賣之。張言於察訪蒲宗孟﹐宗孟劾其事﹐師厚坐是降官。後數年﹐商英爲館職﹐囑舉子於判監【東軒作『判監於』。】舒亶﹐亶繳奏其簡﹐商英坐是奪官。始舒亶爲縣尉﹐斬弓手節級﹐廢斥累年矣。熙寧中﹐張商英爲禦史﹐力薦引之﹐遂復進用甚峻﹐至是反攻商英﹐然亦世所謂報應者也。【筆錄。】

○包孝肅

包孝肅尹京﹐號爲明察。有編民犯法﹐當杖脊﹐吏受賕﹐與之約曰﹕『今見尹﹐必付我責狀﹐汝第呼號自辧﹐我與汝分此罪。汝決杖﹐我亦決杖。』旣而包引囚問畢﹐果付吏責狀﹐囚如吏言分辧不已﹐吏大聲呵之曰﹕『但受脊杖出去﹐何用多言。』包謂其市權﹐捽吏於庭﹐杖之十七﹐特寬囚罪﹐止從杖坐﹐以沮吏勢﹐不知乃爲所賣﹐卒如素約。小人爲姦﹐固難防也。孝肅天性峭嚴﹐未嘗有笑容﹐人謂包希仁笑比黃河淸。【筆談。】

○三捨之獘

王荊公在中書﹐作新經義以授學者﹐故太學諸生﹐幾及三千人﹐以至包展錫慶院﹑朝集院﹐尙不能容。又令判監直講程第諸生之業﹐處以上中下三捨﹐而人間傳以爲凡試而中上捨者﹐朝廷將以不次升擢。於是輕薄書生﹐矯飾言行﹐坐作虛譽﹐奔走公卿之門者如市矣。會秋試有期﹐而禦史黃庶【東軒作『廉』。】上言﹐乞不令直講判監爲開封國學試官。又有饒州進士虞蕃伐登聞鼓﹐言凡試而中上捨者﹐非以勢得﹐卽以利進﹐孤寒才實者﹐例被黜落。上卽此二說﹐疑程考有私﹐遂下蕃於開封府﹐而蕃言參知政事元絳之子耆寧嘗私薦其親知﹐而京師富室鄭居中﹑饒州進士章公弼等﹐用賂結直講余中﹑王沇之﹐判監沈季長﹐而皆補中上捨。是時許將權知開封府﹐惡蕃之告訐﹐抵之罪。上疑其不直﹐移劾於禦史府﹐追逮甚眾。而蕃言許將亦嘗薦親知於直講﹐於是攝許將﹑元耆寧及判監沈季長﹑黃履﹐直講余中﹑葉唐懿﹑葉濤﹑龔原﹑王沇之﹑沈銖等﹐皆下獄。其間亦有受請求及納賂者。獄具﹐許將落翰林學士﹐知蘄州。沈季長落直舍人院﹐追官勒停。元耆寧落館職﹐元絳罷參政﹐以本官知亳州。王沇之﹑余中皆除名﹐其餘停任。諸生坐決杖編管者數十﹐而士子奔競之風少挫矣。【筆錄。】

宋朝事實類苑卷第七十二

●宋朝事實類苑卷第七十三

詐妄謬誤﹝四﹞

◆詐妄謬誤﹝四﹞

白玉蓮華杯

毀沮求進

大卿與丞相放生

疑似易乘

黠胥

秋霖賦

矯僞

伺察

踏犁

勸諭

三虎四聖

賑濟乖方

引用乖方

詐佛

詐修廟

斤車禦史

竹箭

卜者

誤行黃道

餐

六快活詩

心疑生怪

中書有生老病死苦

交趾入寇

○白玉蓮華杯

有王永年者﹐娶宗室女﹐得右班殿直﹐監汝州稅務。時竇卞通判汝州﹐與之接熟﹐爾後﹐卞知深州﹐永年復爲州監押﹐益相親暱﹐遂至通家。旣而卞在京師﹐永年求監金曜門書庫﹐卞爲幹提舉監司楊繪﹐繪遂薦【東軒脫『薦』字。】之。永年嘗置酒延卞﹑繪於私室﹐出其妻閒坐﹐妻以左右手掬酒以飲卞﹑繪﹐謂之白玉蓮花杯﹐其褻狎如是。後永年盜賣庫書﹐事發下獄﹐永年引卞﹑繪嘗受其饋送﹐及嘗納璣貝於兩家﹐方窮治未竟﹐而永年死獄中。朝議以兩制交通匪人﹐至爲姦利﹐落繪翰林學士制誥﹐降爲荊南副使﹔落卞待制﹐降監舒州靈仙觀。明日﹐【東軒作『年』。】卞卒於貶所。

○毀沮求進

熙寧以來﹐凡近臣有夙望者﹐同列忌其進用﹐多求瑕累以沮之﹐百方挑抉﹐以撼上聽。曾子宣罷司農也﹐呂吉甫代之﹐遽乞令天下言司農未盡未便之事。張粹明罷司農也﹐舒亶代之﹐盡納丞簿﹐言不了事件甚眾。又河北﹑陜西﹑河東爲帥者﹐各矜功徼進﹐往往暴擿【東軒作『漏』。】邊事﹐污蔑鄰帥﹐得罪則邊功在己也。此風久矣﹐而熙寧﹑元丰爲甚也。

○大卿與丞相放生

光祿卿鞏申﹐佞而好進﹐老爲省判﹐趨附不已。王荊公爲相﹐每生日﹐朝士獻詩頌﹐僧道獻功徳疏﹐以爲壽。輿皂走卒﹐皆籠雀鴿就宅放之﹐謂之放生。申旣不閒詩什﹐又不能誦經﹐於是以大籠貯雀﹐詣客次﹐搢笏開籠﹐且祝曰﹕『願相公一百二十歲。』【東軒有『時』字。】有邊寨之主妻病而虞候割股以獻者﹐天下駭笑。或曰﹕『虞候爲縣君割股﹐大卿與丞相放生。』

○疑似易乘

永州有何氏女﹐幼遇異人與桃食之﹐遂不饑無漏。自是﹐能逆知人禍福﹐鄕人神之﹐爲創樓以居﹐世謂之何仙姑。士大夫之好奇者﹐多謁之以問休咎。王達爲湖北運使﹐至永州﹐召於舟中﹐畱數日。是時魏綰知潭州﹐與達【原作『逵』﹐據東軒並上文攺。】不葉﹐因奏達在永州﹐取無夫婦人阿何於舟中止宿。又有周師厚者﹐爲湖北路提舉常平﹐人或呼爲夢見公﹐蓋以其姓周也。蒲宗孟爲湖北察訪﹐因奏師厚昏不曉事﹐致吏民呼爲夢公。二人者﹐皆以此罷去。蓋疑似易乘﹐使朝廷致惑也。【並東軒筆錄。】

○黠胥

陳學士貫爲省副時﹐三司有一胥魁﹐桀黠狡獪﹐潛通權幸﹐省中之事﹐率以咨之。胥每聲喏使造前﹐往往陽爲欠伸﹐不敢當其禮。陳聞而不平﹐決入省斥逐之。旣來參見﹐嚴顏以待﹐胥知其意﹐奉事彌謹﹐稟承明敏﹐舉無畱事。歲餘﹐陳亦善待之。一日﹐陳謂胥曰﹕『宅中欲會一二女客﹐何人可使幹辦﹖』胥曰﹕『某公事之隙﹐暫往督視亦可。』陳不知其心有包藏﹐乃曰﹕『爾若自行甚善﹐宴席所須﹐十未具一。』胥乃攜十餘歲女子﹐於東華門街插紙標於首﹐曰﹕『爲陳省副請女客﹐令監廚無錢陪備﹐今嫁此女子﹐要若干錢遂結。』皇城司密邏者﹐俾潛以聞﹐朝廷將以黜降﹐賴宰臣辧解﹐終歲竟罷去﹐止得集賢學士。【舊例﹐省副罷﹐皆得集賢學士。】

○秋霖賦

徐仲謀在皇佑中﹐罷廣東提刑﹐到闕時﹐京師多雨﹐遂獻秋霖賦。其略曰﹕『連綿乎七月八月﹐渰浸乎大田小田﹐望晴霽而終朝禮佛﹐放朝參而隔夜傳宣。泥塗半沒於街心﹐不通車馬﹔波浪將平於橋面﹐難度舟舡。』時賈文元﹑陳恭公秉政﹐共引過於上前﹐且云﹕『陰陽失序﹐自當策免﹐然臣等已屢乞罷﹐而聖恩未允﹐致有疎遠小臣﹐以猥語侵侮﹐臣等實無面目師長百辟。』仁宗怒﹐降仲謀監邵武軍酒稅。

○矯僞

夏英公知安陸日﹐受大勑舉幕職﹐令錄詣京師。有節度推官王某者﹐糲食敝衣﹐過爲廉愼﹐一馬瘦瘠﹐僅能移步﹐席韉繩轡不勝騎﹐自二車而下﹐列狀乞以斯人應詔。夏亦自知之﹐遂攺官宰邑﹐去安陸數百里。洎至任﹐素履一變﹐侈衣靡食﹐恣行貪墨。夏俾親舊諭之﹐答曰﹕『某乃妙攫也﹐必無敗露﹐請舍人無慮。』夏常謂僚屬曰﹕『世之矯僞有如此者。』斯人今爲正郎﹐不欲道其名也。

○伺察

李公素學士爲京西漕運時﹐李君兪以大理評事知河南府福昌縣。一日﹐得漕牒﹐令體量簿尉﹐洎邑界巡檢者﹐旣而召三人者﹐從容飲食﹐謂曰﹕『監司牒﹐令某奉詗同僚之失﹐某固知諸君無事﹐竊恐復遣他人來﹐幸各防愼也。』三人相顧而笑﹐乃懷中各出一牒﹐乃是令簿尉察知縣﹑巡檢廉縣官也。俱笑而退。後朝廷亦聞其事﹐乃下詔申戒﹐其略曰﹕『守倅則互責刺廉﹐令尉則更容伺察﹐乃至怨滿行路﹐章交公交車。』少時﹐竟罷伺察之名。

○踏犁

太子中允武允成﹐獻踏犂具﹐不用牛﹐以人力運之。太宗以宋亳牛多死﹐得此制﹐召之造數千具﹐先遣堯叟於宋州大起冶鑄﹐以給貧民﹐以時雨沾足﹐令趁時耕種。參知政事蘇易簡曰﹕『此長沮桀溺耦耕之遺象也。』按耦耕以雙耜並耕﹐了非踏犂之制﹐易簡之淺陋﹐甚矣。

○勸諭

慶曆中﹐有張待制爲河北路都轉運使﹐檄諸郡邑﹐俾勸諭村鄕上等人戶﹐多釀豆醬米醋﹐及修造食气風藥﹐準備貧民求之。且一村之民﹐餐具酰醢者﹐十無一二﹐況品劑藥餌﹐固所不曉。斯言殆爲識者口實。

○三虎四聖

考功郎中齊化基﹐資性貪墨﹐裒斂不知極﹐竟以贓抵罷﹐黥配海外﹐會赦﹐得歸。家於平原﹐嘗取南郡陽起石﹐亦貯數十石﹐他物稱是。其後生涯離散﹐無以自存。慶曆中﹐詔諸郡轉運使﹐各帶按察使﹐於是江東有三虎﹐山東有四聖。三虎者﹐監司有王誥﹑楊閎輩﹐事務苛察。聖者﹐探偵之義也﹐謂俾部下小官﹐姦憸好進者﹐廉察屬郡官吏之過失。自是吹毛求疵﹐刑獄滋彰矣。【並倦遊雜錄。】

○賑濟乖方

熙寧八年﹐淮浙【澠錄作『淮西』。】大饑﹐人相食﹐朝廷遣近臣安撫同監司賑濟﹐而措置乖戾﹐不能副朝廷愛養元元之意。安撫先檄郡縣以厚朴炒豆爲屑﹐【『炒豆爲屑』﹐澠錄作『燒荳腐』。】開饑民胃口。提刑司督諸郡多造紙襖﹐以衣貧民。提舉司印牓招諭富民﹐布施錢以種福田﹐大取識者嗤笑。安撫至通州﹐勸富民出米麥以食饑者﹐或對曰﹕『安撫勿卹東南饑民﹐胃口以開﹐有紙襖爲衣﹐而又得福【澠錄作『稻』。】田居之﹐安撫可無慮矣。』聞者大慚﹐朝廷知之﹐重行降黜。【澠水燕談。】

○引用乖方

蘇舜欽奏邸之會﹐預坐者多館閣同捨﹐一時被責十餘人﹐仁宗臨朝﹐嘆以輕薄少年﹐不足爲臺閣之重。宰相探其旨﹐自是務引用老成﹐往往不愜人望﹐甚者﹐語言文章﹐爲世所笑。彭乘之在翰林﹐楊安國之在經筵﹐是也。【東軒筆錄。】

○詐佛

程師孟能奉權貴﹐尢好身後名﹐嘗啟王介甫丞相曰﹕『某所恨﹐微軀日益安健﹐惟願早就木﹐冀丞相一埋銘﹐庶幾名附雄文﹐不磨滅於後世也。』【倦遊錄。此條已見卷七十二。】

二

江南一縣郊外古寺﹐地僻山險﹐邑人稀至﹐僧徒久苦不足。一日﹐有僧遊方至其寺﹐告於主僧﹐且將與之謀所以警人耳目者。【澠錄有『寺』字。】有五百羅漢像﹐僧擇一貌類己者﹐衣其衣﹐頂其笠﹐策其杖﹐入縣削髮﹐誤爲刀傷其頂﹐解衣帶白藥傅之﹐畱杖爲質﹐約至寺﹐將遺千錢。削者如期而往﹐方入寺﹐閽者驅之﹐曰﹕『羅漢亡杖已半年﹐乃爾盜耶﹖』削者述所以得杖狀﹐相與見主僧﹐更異之。共開羅漢堂﹐門鎖生澀﹐凝塵滿榻﹐如久不開者。視亡杖羅漢﹐衣笠皆所見者﹐頂有傷處﹐血漬藥【澠錄有『傅』字。】如舊﹐錢【澠錄作『前』。】有一千﹐皆古錢﹐貫且朽。因共嘆異之﹐傳聞遠近﹐施者日至﹐寺因大盛。數年﹐其徒有爭財者﹐其謀稍泄﹐得之外民。【澠錄作『氏』。澠水燕談。】

○詐修廟

天聖﹑景佑間﹐京師建龍觀﹐有道士仇某者﹐教化修眞武閣﹐冬夏跣足﹐推一小車。近世士人﹐洎閭巷小民﹐軍營卒伍﹐事眞武者十有七八﹐無不傾信﹐所得錢無算﹐閣竟未畢功﹐後以姦監敗。因知世間矯僞欺俗之人﹐固不爲少﹐書之亦可爲輕信者之戒也。【倦遊錄。】

二

蕭瑯﹐字大珍﹐後梁宗室﹐爲靑州刺史﹐有惠愛﹐篤信於民。及死﹐民爲立祠千乘縣西﹐相與謚曰『信公』。嘉佑中﹐祠宇頹獘﹐主廟者賈天恩﹐老伶也。有王乂者﹐主家蒼頭也﹐幼苦傷寒﹐汗不浹﹐病腰不能行﹐餧而丐﹐且十年。一旦﹐人爲灸之﹐遂愈。天恩教之曰﹕『第云信公召語﹐能爲吾修廟﹐則使爾腰伸﹐諾之﹐腰卽伸。』於是遠近聞者輻奔﹐爭施錢帛﹐以新廟貌。踰年﹐得錢數千緡﹐功未卒﹐而二人爭錢相毆﹐事稍喧﹐施者因不復來。世托神佛以誑人﹐邀福者信之不疑﹐不復究虛實﹐可以爲鑑矣。【澠水燕談。】

○斤車禦史

熙寧初﹐有朝士忘其氏﹐知河中府龍門縣。有薛少卿﹐占籍是邑﹐一旦爲盜斫墳塋之松檟﹐薛君投牒﹐訴【原作『詐』﹐據活字本攺。】其事。朝士﹐迂儒也﹐喜爲異論﹐乃判其狀曰﹕『周文王之苑囿﹐猶得芻蕘﹐薛少卿之墳塋﹐乃禁樵采。』時又有周師厚者﹐爲荊湖北路提舉常平水利。是時﹐初定募役之法﹐師厚書成﹐上於司農﹐其間曰﹕『散從官逐月傭錢三貫文﹐如遇差作市買﹐卽每月添錢一貫文。』【以上見東軒卷八。以下另爲一條見卷十二。】慶曆中﹐衛士有變﹐震驚宮掖﹐尋捕殺之。時臺官宋禧上言﹕『此蓋平日防閒不至﹐所以致患。至【『至』﹐東軒作『臣』。】聞蜀有羅江狗﹐赤而尾小者﹐其警如神﹐願養此狗【東軒有『於』字。】掖庭﹐以儆倉卒。』時謂之宋羅江。又有禦史席平﹐因鞠詔獄畢﹐上殿﹐仁宗問其事﹐平曰﹕『已從車邊斤矣。』時謂之斤車禦史。治平中﹐英宗再起呂湊【東軒作『呂溱』。下同。】知杭州﹐時張﹖【東軒作『張紀』。】爲禦史﹐因彈呂湊昔知杭州時﹐以宴遊廢政﹐乞不令再往。其彈詞有﹕『朝朝只在湖上﹐家家盡發淫風』﹐尢爲人所笑。【此條今本東軒僅止於此。以下乃另爲一事﹐當系他書羼入。】有近臣知潭州﹐會儂智髙犯邕筦﹐以至乘舡至廣東﹐廣州被圍﹐凡官軍戰者皆敗。近臣因會客次﹐客有嘆曰﹕『此皆士卒素不練習行陣﹐一旦用以應敵﹐宜有折北。』近臣曰﹕『此何異歐市人以戰也。』蓋漢書作歐字﹐音驅﹐而近臣不識﹐誤讀爲歐打字。坐客皆忍笑不禁﹐因知伏獵侍郎﹐杖杜宰相﹐信有之也。【東軒筆錄。】

○竹箭

東南之美﹐有會稽之竹箭﹐竹爲竹﹐箭爲箭﹐蓋二物也。今采箭以爲矢﹐而通謂矢爲箭者﹐因其箭名之也。至於用木爲笴﹐而謂之箭﹐則謬矣。

○卜者

京師賣卜者﹐惟利舉場時。舉人占得失﹐取之各有術﹐有求目下之利者﹐凡有人問﹐皆曰必得﹐士人樂得所聞﹐競往問之。有邀以後之利者﹐凡有人問﹐悉曰不得﹐下第者常過十分之七。皆以謂術精而言直﹐後舉倍獲﹐有因此著名﹐終身享利者。

○誤行黃道

江南陳彭年﹐博學書史﹐於禮文尢所詳練﹐歸朝﹐列於侍從。朝廷郊廟禮儀﹐多委彭年裁定﹐援引故事﹐頗爲詳洽。嘗攝太常卿﹐導駕誤行黃道上﹐有司止之﹐彭年正色回顧曰﹕『自有典故。』禮曹素畏其該洽﹐不復敢詰問。

○餐

李獻臣好爲雅言﹐曾知鄭州﹐時孫次公爲陜漕﹐罷赴闕﹐先遣一使臣入京。所遣乃獻臣故吏﹐到鄭庭參﹐獻臣甚喜﹐欲令左右延飯﹐乃問之曰﹕『飧來未﹖』使臣誤意飧者謂次公也﹐遽對曰﹕『離長安日﹐都運待制已治裝。』獻臣曰﹕『不問孫待制﹐官人餐來未﹖』其人慚沮而言曰﹕『不敢仰昧﹐爲三司軍將日﹐曾喫卻十三。』蓋鄙語謂遭杖爲餐。獻臣掩口曰﹕『官人誤也﹐問曾與未曾餐飲﹐欲奉畱一食耳。』【並筆談。】

○六快活詩

六快活詩﹐長沙致仕王屯田揆譏六君子而作也。六人者﹐卽帥周公沆﹑漕趙公良規﹑憲李公碩﹑劉公舜臣﹑倅朱景陽﹑許【湘錄有『立』字。】是也。其詩略曰﹕『湖外風物奇﹐長沙信難續。衡峯排古靑﹐湘水湛寒綠。舟楫通大江﹐車輪會平陸。昔賢官是邦﹐仁澤流丰沃。今賢官是邦﹐刳啖人脂肉。懷昔甘棠化﹐傷今猛虎毒。然此一郡內﹐所樂人才六。漕與二憲僚﹐守連兩通屬。髙堂日成會﹐深夜繼以燭。幃幙皆綺紈﹐器皿盡金玉。歌喉若珠累﹐舞腰如素束﹐千態與萬狀﹐六公歡不足。因成快活詩﹐薦之堯舜目。』云云。餘幾聯﹐皆咄咄猥駁﹐固不足紀。愚後至長沙﹐訪故老﹐皆云﹕『豈有玆事﹖』蓋公暇以登臨爲適﹐在所皆爾。一酒食遂類猛虎刳脂啖肉之害﹐果苛政者﹐復不知如何比耶﹖所以觸憲綱﹐皆自速也。【湘山野錄。】

○心疑生怪

慶曆中﹐廣西歐【東齋作『廣南西路區』。】希範以白崖山蠻蒙趕內寇﹐破瓊【東齋作『環』。】州及諸寨。時天章閣待制杜杞﹐自京西轉運使徙廣西﹐旣至﹐得宜州人吳香等爲鄕道﹐攻破白崖等寨﹐復瓊州﹐因說降之。犒以牛酒﹐旣醉﹐伏兵發﹐擒誅六百餘人﹐後三日﹐始得希範﹐醢之以賜溪洞諸蠻。又取其心肝﹐繪爲五臟圖﹐傳於世。其間有眇目﹐則肝缺漏。是時﹐梅公儀【東齋有『摯』字。】爲禦史﹐言杞殺降﹐失朝廷大信﹐請加罪。朝廷錄其功﹐止戒諭之而已。其後杞知慶州﹐一日﹐方據廁﹐見希範等【東齋有『前』字。】訴﹐叱謂曰﹕『若反人﹐於法當誅﹐尙何訴耶﹖』未幾卒。殺降﹐古人所忌﹐杞知之﹐心常自疑﹐及其衰﹐乃見祟﹐無足怪也。石普常以過譴僕﹐命家人殺之﹐家人不敢﹐陰解其縛﹐令逸去。後普病﹐卽見僕爲怪﹐家人白﹕當時實不殺﹐而陰縱之﹐使去。普不信﹐然時時見之﹐其家諸處尋訪得僕﹐示之﹐遂不復見。蓋心有所念﹐則目有所見﹐凡事物之變﹐人情之違戾﹐皆出於疑也。【東齋記事。】

○中書有生老病死苦

熙寧初﹐富鄭公弼﹑曾魯公公亮爲相﹐唐質肅公介﹑趙少師抃﹑王荊公安石爲參知政事。是時﹐荊公方得君﹐銳意新美天下之政﹐自宰執同列﹐無一人議論稍合﹐而臺諫章疏攻擊者無虛日。呂誨﹑範純仁﹑錢顗﹑錢顥之論﹐尢極詆訾﹐天下之人皆目爲生事。是時﹐鄭公以病足﹐魯公以年老﹐皆引去。唐質肅屢爭於上前﹐不能勝﹐未幾疽發於背而死。趙少師力不勝﹐但終日嘆息﹐遇一事更攺﹐卽聲苦者數十。故當時謂中書有生老病死苦﹐言介甫生﹑明仲老﹑彥國病﹑子方死﹑悅道苦也。【東軒筆錄。】

○交趾入寇

熙寧中﹐朝廷遣沈起﹑劉彜相繼知桂州﹐以圖交趾。起﹑彜作戰船﹐團結洞丁﹐以爲保甲﹐給陳圖﹐使依此教戰﹐諸洞騷然。士人執交趾圖言攻取之策者﹐不可勝數。嶺南進士徐百祥﹐屢舉不中第﹐陰遺交趾書曰﹕『大王先世本閩人﹐聞今交趾公卿貴人﹐多閩人也。百祥才略不在人後﹐而不用於中國﹐願得佐大王下風。今中國欲大舉以滅交趾﹐兵法先人有【『先人有』﹐涑水作『有先聲』。】奪人之心﹐不若先舉兵入寇﹐百祥請爲內應。』於是交趾大發兵入寇﹐陷欽﹑廉﹑邕三州﹐百祥未得間往歸人。【涑水作『之』。】會石鑑與百祥有親﹐奏稱百祥有戰功﹐除侍禁﹐充欽廉巡檢。朝廷命宣徽使郭逵討交趾﹐交趾請降﹐曰﹕『我本不入寇﹐中國人呼我耳。』因以百祥書與逵﹐逵檄廣西轉運司按鞠﹐百祥逃去﹐自經【『經』﹐涑水作『縊而』。】死。【涑水紀聞。】

宋朝事實類苑卷第七十三

●宋朝事實類苑卷第七十四

詐妄謬誤﹝五﹞

◆詐妄謬誤﹝五﹞

募役

提舉常平

用事錯誤不害爲美

薦士

知人之難

賣廟

人才有長短

贈縣令詩

趙昌言

陶谷

姜識

曹翰

梁迥

劉承勛

李符

張洎

穆修

柳仲塗

○募役

熙寧初﹐余罷中丞﹐復歸翰林﹐有成都進士李戒投書見訪云﹕『戒少學仁義【『仁義』﹐涑水作『聖人』。】之道﹐自謂不在顏回﹑孟軻之後。』其辭孟浪﹐髙自稱譽﹐大率如此。又獻役法﹐大要以爲﹕『民苦重稅﹐但聞有因役破產者﹐不聞因稅破產也。請增天下田稅錢谷各十分之一﹐募人充役﹐仍命役重輕爲三等﹐上等月給錢千五百﹐谷二斛﹐中下等以是爲差﹐計雇役猶有羨余﹐可助經費。明公儻爲言之於朝﹐幸而施行﹐公私不日皆富實矣。』余試舉一事難之曰﹕『衙前爲何等﹖』戒曰﹕『上等。』余曰﹕『今夫衙前掌官物﹐敗失者或破萬金之產﹐彼肯顧千五百錢﹑兩斛谷﹐來應募邪﹖』戒不能對﹐余因謝遣之﹐曰﹕『僕已去言職﹐君宜詣當官者獻之。』居無何﹐復來投書曰﹕『三皇不聖﹐【涑水有『五帝不聖』四字。】自生民以來﹐惟孔子爲聖人耳。孔沒﹐孟軻以降﹐蓋不足言。今日復有明公﹐可繼孔子者也。』余駭懼﹐遽還其書曰﹕『足下何得爲此語﹖』因【涑水作『固』。】請畱書﹐余曰﹕『若畱君書﹐是當而有之也﹐死必不敢。』又欲授余左右﹐余叱左右使勿接﹐乃退。余以其狂妄﹐常語於同列以資戲笑。時韓子華知成都﹐戒不【涑水作『亦』。】嘗以此策幹【涑水作『獻』。】之﹐子華大以爲然﹐及入爲三司使﹐欲奏行之﹐余與同列共笑且難之﹐子華意沮乃止。及介甫同制置三司條例﹐爲介甫言之﹐介甫亦以爲喜﹐雇役之議﹐自此起。時李戒已得心疾﹐罷舉歸成都矣。

○提舉常平

何浹以錄事參軍﹐提舉梓州路常平倉等﹐【『等』﹐涑水作『浹』。】所至暴橫﹐捶撻吏民以立威﹐皆竄匿無地。气陵提轉﹐直出其上﹐公牒州縣云﹕『未得當司指揮﹐其提轉牒﹐皆不得施行。』轉運使李竦﹑判官陳充與之議事﹐不合﹐輙叱罵之。知州詣之白事﹐下馬於門外﹐循廊而進﹐至其坐榻之側﹐亦不爲起。浹欲廢廣安軍﹐眾議以爲旁去他州遠﹐不可廢。有章辟方得其父集賢校理何涉所撰鼓角樓記﹐以呈之﹐曰﹕『先君子亦具言置軍要害之意。』浹曰﹕『凡事當從公論﹐【涑水有『此妄語』三字。】何足憑也﹖』李竦等具奏其狀﹐詔罷歸。浹緣道上﹐奏訟竦等﹐無所不道。至京師﹐下開封府鞠問﹐浹索紙萬幅以答款﹐府司以數百幅給之﹐乃一紙書一字。坐上書詐不實﹐凡一百四十事﹐由是停官。時所遣提舉官﹐大抵狂妄作威﹐而浹最爲甚。【並涑水紀聞。】

○用事錯誤不害爲美

文士用事誤錯﹐𨿽爲缺失﹐然不害其美。杜甫云﹕『功曹無復漢蕭何。』按光武帝謂鄧禹何以不掾功曹﹔又曹參嘗爲功曹﹐云酇侯非也。陳子昂云﹕『吾聞中山相﹐乃屬放麑翁。』放麑本秦西巴孟孫氏之臣也﹐謂之中山﹐誤矣。唐人記韓﹖善琴知音﹐聞止息﹐推說以謂毋丘儉﹑諸葛誕皆以揚州刺史舉兵討晉﹐事敗無成﹐故名廣陵散﹐言敗於廣陵也。劉道原云﹕『漢魏時﹐揚州刺史治壽春﹐毋丘﹑諸葛誕皆死壽春。』此時廣陵自屬徐州﹐至隋唐乃爲揚州耳。事有似而非者﹐不可不察也。【劉貢父詩話。】

○薦士

吳衝卿初作相﹐亦以收拾人物爲先﹐首薦齊諶並【原作『井』﹐據東軒攺。】亮釆。洎二人登對﹐咸不稱旨﹐又薦李師徳爲臺官﹐而師徳不才。自是﹐秉政數年﹐以至薨背﹐【東軒作『日』。】更不復薦士﹐而三人者﹐亦竟無聞於時也。【東軒筆錄。】

○知人之難

姚嗣宗﹐關中詩豪﹐忽繩檢﹐坦然自任。杜祁公帥長安﹐多裁品人物﹐謂尹師魯曰﹕『姚生如何人﹖』尹曰﹕『嗣宗者﹐使白衣入翰林﹐亦不忝。減死一等﹐黥流海島﹐亦不屈。』姚聞大喜﹐曰﹕『所謂善評我者也。』時天下久撤邊警﹐一旦忽元昊以河西叛﹐朝廷方羈籠關豪之際﹐嗣宗止因寫二詩於驛壁﹐詩有『踏破賀蘭石﹐掃開西海塵﹐布衣能效死﹐可惜作窮人。【『人』﹐湘錄作『麟』。】』又一絕﹕『百越干戈未息肩﹐九原金鼓又轟天。崆峒山叟笑不語﹐靜聽松風春晝眠』之句﹐韓忠獻公奇之﹐奏補職官。繼而一庸生張【忘其名。】亦堂堂人﹐蝟髯黑面﹐頂靑巾緇裘﹐持一詩代刺﹐搖袖以謁杜公曰﹕『昨夜雲中兩【湘錄作『羽』。】檄來﹐案兵誰解掃氛埃﹖長安有客面如鐵﹐爲報君王早築臺。』祁公亦異之﹐奏補幹佑一尉﹐而胸無一物。未幾﹐以贓去任。【湘山野錄。】

○賣廟

張諤檢正中書五房公事﹐判司農寺﹐上言﹐天下祠廟﹐歲時有燒香施利﹐乞依河渡坊場﹐召人買撲。王荊公秉政﹐多主諤言﹐故凡司農起請﹐往往中書卽自施行﹐不由中覆。賣廟勑旣下﹐而天下祠廟各以緊慢﹐價直有差。南京有髙辛廟﹐平日絕無祈祭﹐縣吏抑勒﹐祝史僅能酬十千。是時張方平畱守南京﹐因抗疏言朝廷生財﹐當自有理﹐豈可以古先帝王祠廟賣與百姓﹐以規十千之利乎﹖上覽疏大駭﹐遂窮問其由﹐乃知張諤建言﹐而中書未嘗覆奏。自是有旨﹐臣僚起請﹐必須奏稟﹐方得施行。賣廟事尋罷。【倦遊錄。】

○人才有長短

仲簡知處州﹐治爲東南第一﹐朝廷【東軒有『累』字。】擢爲天章閣待制﹐知廣州。會儂智髙破邕管﹐沿江而下﹐屠數郡﹐遂圍廣﹐而仲簡應敵之備﹐可笑者甚多。沈起知海門縣﹐有治績﹐朝廷擢爲禦史﹐後拜待制﹐知桂州﹐會宜州蠻傜侵王口寨﹐起備禦甚乖。又欲誅【東軒作『徵』。】交趾﹐愈益疏繆﹐是致交趾入寇﹐三州被害。孫永俊明文雅稱於時﹐中間以龍圖學士知秦州﹐會邊有警﹐永以怯懦﹐爲邊人所輕。三人者﹐皆才臣﹐一當邊急﹐而敗事被斥﹐豈將帥自有體用﹖【東軒作『固』。】非可以常才彊也。【東軒筆錄。】

○贈縣令詩

元丰中﹐有人爲建州建陽縣令﹐一舉子以貧謁之﹐待之甚薄。舉子大怒﹐作贈縣令詩﹐云﹕『寒儒登第十三年﹐衝替歸來賣盡田。除卻職田淸俸外﹐不知何處遇神仙﹖』詩旣盛傳﹐郡守刺史皆疑其人﹐終任﹐無薦之者。【李希聲詩話。】

○趙昌言

李順作亂於蜀﹐詔以參知政事趙昌言監護諸將討之。鳳翔﹐是時寇準知州﹐密上言﹐趙昌言素有重名﹐又無子息﹐不可徵蜀﹐授以利柄。太宗得疏﹐大驚曰﹕『朝廷皆無忠臣﹐言莫及此﹐賴有寇準憂國家耳。』及詔昌言行所至卽止﹐專以軍事付王韶﹐且【涑水作『宣』。】罷知政事﹐以工部侍郎知鳳翔府﹐召寇準參知政事。昌言自鳳翔歷秦﹑陜﹑永興三州﹐入爲禦史中丞。眞宗卽位﹐咸平五年﹐翰林學士王欽若直館﹐洪【涑水有『湛』字。】知貢舉﹐京師豪族﹐有【涑水有『奏名至及第者﹐旣而其家分居爭財﹐去其錢簿﹐有若干貫』二十二字﹐當從補。】遺知舉洪學士。上怒﹐下禦史臺窮治﹐事連及王欽若﹐亦有所受。是時欽若被眷遇﹐上大怒﹐以爲昌言操意巇險﹐誣陷大臣。昌言自戶部尙書兼禦史中丞﹐貶安州司馬﹐自是不復省錄十餘年﹐更累赦﹐量移放還。至祥符中﹐乃復敍爲戶部侍郎﹐西祀﹐恩遷吏部侍郎﹐卒。【涑水紀聞。】

○陶谷

陶谷﹐自五代至國初﹐文翰爲一時之冠。然其爲人﹐傾險狠媚﹐自漢初始得用﹐卽致李崧赤族之禍﹐由是縉紳莫不畏而忌之。太祖𨿽不喜﹐然藉其詞筆【東軒作『華』。】足用﹐故尙置於翰苑。谷自以久次舊人﹐意希大用﹐建隆已後﹐爲宰相者﹐往往不由文翰﹐而聞望皆出谷下。谷不能平﹐乃俾其黨與﹐因事薦谷﹐以爲久在詞禁﹐宣力實多﹐亦以微伺上旨。太祖笑曰﹕『頗聞翰林艸制﹐皆撿前人舊本﹐攺換詞語﹐此乃俗所謂依樣畫葫蘆耳﹐何宣力之有﹖』谷聞之﹐乃作詩書於玉堂之壁﹐曰﹕『官職須由生處有﹐才能不管用時無。堪笑翰林陶學士﹐年年依樣畫葫蘆。』太祖益薄其怨望﹐遂決意不用矣。

○姜識

慈聖光獻皇后薨﹐上悲慕甚。有姜識者﹐自言神術﹐可使死者復生。上命以【東軒作『試』。】其術﹐置壇於外庭﹐【東軒作『苑』。】凡數旬﹐無效。乃曰﹕『臣見太皇太后方與仁宗宴﹐臨白玉欄干賞牡丹﹐無意復來人間也。』上知誕妄﹐亦不深罪﹐止斥於郴州。蔡承禧進挽詞曰﹕『天上玉欄花已拆﹐人間方士術何施﹖』蓋謂是也。【並東軒筆錄。】

○曹翰

曹翰﹐本隸世宗帳下﹐多計劃。世宗鎭澶州﹐因坐便廳視事﹐忽棟折﹐有大聲﹐左右皆走避﹐翰急抱世宗投階下﹐屋𨿽不陷﹐而世宗嘉其忠藎。會世宗入爲開封尹﹐翰在鎭不從﹐聞周祖寢疾﹐翰不俟召而來﹐世宗責之﹐因屏左右曰﹕『主上寢疾﹐王爲冢嗣﹐何乃於外司決事﹐失天下之望哉﹖』世宗寤﹐卽日入止禁中。後爲樞密承旨﹐世宗親徵淮南﹐翰常往來京師﹐兵甲多畱正陽。翰過正陽二十餘里﹐適見部送淮南降卒八百人北歸﹐翰慮其劫正陽庫兵爲亂﹐矯詔盡斬之﹐見世宗﹐具言其事﹐世宗不之罪。江南李氏稱藩﹐首遣翰奉使﹐翰驕傲自恣﹐飲酒無算﹐多出嫚言﹐江東君臣不任其恥﹐中主日日餉以食物珍果﹐並其器皿合匱﹐悉畱之﹐旣而純銀果合都盡﹐用稜合鉤物﹐皆卻而不受。中主令近臣督課工人﹐晨夜煆金造器合。嘗召翰飲便殿﹐有水晶盤盞二副﹐絕奇妙﹐翰屢目之﹐酒罷﹐卽以遺翰﹐翰辭曰﹕『此珍異之物﹐歸當以獻天子﹐而老父母見必取之﹐有所非便。』中主又加賜二副﹐卽受。其所獲資貨直數十萬緡。國初﹐爲筠州刺史﹐徵蜀﹐而翰爲襄州荊門至石門關以來兵馬部署﹐翰鑿石通道﹐萬旅以濟﹐遂兼水陸轉運使﹐供饋無闕。徵江南﹐以潁州團練使爲先鋒﹐先登﹐陷池陽﹐金陵平。吳將胡則以江州拒命﹐翰率兵攻圍數月﹐下之﹐悉屠其城中三千餘口﹐得免死者才二十人。崔憲時匿倉內﹐獲免﹐後舉進士﹐至侍禦。至翰南徵﹐掠奪金寶以巨萬﹐上言潁州造佛捨﹐江州廬山東林寺五百鐵羅漢﹐願載歸﹐許之。遂調發官船十餘艘﹐悉載其所獲資貨﹐置像於其上﹐時目爲押綱羅漢。以功遷桂州觀察使﹐仍判潁州。太平興國初﹐就加威遠軍節度使﹐充幽州東都部署。開南河﹐自雄州至莫州﹐役兵數萬人﹐入賊境伐木以給用﹐翰命五駿騎爲斥候﹐持五色旗﹐人執其一﹐前有林木舉靑旗﹐煙火舉赤旗﹐兵寇舉白旗﹐水潦舉黑旗﹐丘陵舉黃旗。虜入寇﹐必狼煙以爲候﹐翰亦命舉煙境上﹐虜疑有伏﹐引去﹐得巨木數萬﹐以濟用度。復歸潁州﹐部內築烽臺﹐彊取民間絲帛菽粟兵器﹐爲汝陰令孫崇望所告﹐遣知雜滕中正鞠得實﹐免死﹐流登州。後復起爲大將軍﹐遷右千牛上將軍。翰之遷海上﹐籍沒其家貲巨萬計﹐悉分散其妓妾﹐多爲民妻。翰在貶所﹐作詩千餘首﹐亦可觀。性彊記﹐凡奏事三五十條﹐皆默識﹐不用文記。飲酒至數斗不亂雲。

○梁迥

梁迥以合門使使江南﹐冒於貨賄﹐誅求無度﹐凡所貢時果食物﹐貯以金銀雜寶器者悉畱﹐陶漆者還之。初甚毅然﹐不禦酒食﹐鮮語屈彊﹐𨿽承迎曲至﹐無以得其歡心﹐後主與羣臣甚憂之。旣而厚贐貲直數十萬緡﹐迥大喜﹐過江登舟宴樂﹐爲酒令﹐呼伶人奏戀情歡曲﹐戀戀數日不發﹐南中士人多笑之。

○劉承勛

劉承勛者﹐江南人﹐爲徳昌宮使。李氏承吳王基緒﹐保有江左﹐籠山澤之利﹐國帑甚富﹐徳昌宮﹐其外府也﹐金帛多在焉。簿籍淆亂﹐鉤考不明﹐承勛專掌宮事﹐盜用之無算﹐家畜妓樂數十百人﹐朱門甲第﹐窮極富貴。嘗指妓樂中一靑衣云﹕『此女妓教其優劇﹐止學師巫持刀勑水一藝﹐凡費二千緡﹐他可知也。』後主母喪﹐衛士嘗給服無布﹐賦以錢。後徳昌宮中屋壞﹐得布四十間﹐皆義祖時所貯也﹐殆數千萬端。太祖平荊湖﹐畫計以困江左﹐詔假舟運湖中米百萬石﹐承勛求董其事﹐亦有姦心﹐便自結納﹐旣而運米二百萬石至迎鑾。金陵平﹐承勛見太祖﹐首述其事﹐太祖曰﹕『此李煜平昔契分﹐非汝之功也。』止以爲鎭將﹐後貧困﹐街中求乞﹐帷薄不整﹐凍餓死。

○李符

盧多遜貶朱崖﹐諫議大夫李符適知開封府﹐求見趙普﹐言朱崖𨿽在海外﹐而水土無他惡﹐流竄者多獲全。春州在內地而近﹐至者必死。望追攺前命﹐亦以外彰寬宥﹐乃置於必死之地。普頷之。後月餘﹐符坐事貶宣州行軍司馬﹐上怒未已﹐令再貶嶺外﹐普具述其事﹐卽以符知春州﹐到郡月餘卒。【並湘山野錄。今本湘山野錄無以上四條。】

○張洎

張洎文章淸贍﹐博學多聞﹐在江南已要近曾將命入貢。及還﹐作詩十篇﹐多訾詆京師風物有一灰堆之句﹐以悅其主﹐蘇易簡得其親書本。後洎入爲學士﹐與蘇易簡爭寵﹐頗成不協﹐上前談議﹐往往異同。蘇忿之﹐謂同列云﹕『淸河公若更相矛盾﹐卽將灰堆之詩進呈矣。』張聞之甚懼﹐稍爲之屈伏焉。【金坡遺事。】

○穆修

文章隨時風美惡﹐咸通已後﹐文力衰弱﹐無復气格。本朝穆修﹐首倡古道﹐學者稍稍向之。修性褊忤少合﹐初任海州參軍﹐以气陵通判﹐遂爲捃摭﹐貶籍系池州﹐其集中有秋浦會遇詩﹐自敍甚詳。後遇赦釋放﹐流落江外。賦命窮薄﹐稍得錢帛﹐卽遇盜﹐或臥病﹐費竭然後已﹐是故衣食不能給。晚年得柳宗元集﹐募工鏤板﹐印數百帙﹐攜入京相國寺﹐設肆鬻之。有儒生數輩﹐至其肆﹐未評價直﹐先展揭披閱﹐修就手奪取﹐瞋目謂曰﹕『汝輩能讀一篇﹐不失句讀﹐吾當以一部贈汝。』其忤物如此﹐自是經年不售一部。【楊文公談苑。】

○柳仲塗

柳仲塗開知潤州﹐胡旦祕監爲淮漕﹐二人者但【玉壺作『俱』。】喜以文驚【『文驚』﹐玉壺作『名騖』。】於時。旦造漢春秋編年﹐立五始﹑先經﹑後經﹑發凡﹑明例【玉壺作『發明凡例』。】之類﹐切侔聖作﹐書甫畢﹐邀開於金山觀之﹐頗以作書【玉壺作『述作』。】自矜。開從其招而赴焉﹐方拂桉開編﹐未暇展閱﹐開杖劍叱之曰﹕『小子亂常﹐名教之罪人也。生民以來﹐未有如夫子者﹐至若丘明而下﹐公﹑谷﹑鄒﹑郟數子﹐止敢傳述而已。爾何輩﹖輒敢竊聖經之名﹐冠於編首﹗今日聊贈一劍﹐以爲後世狂斐之誡。』語訖﹐勇逐旦﹐旦闊步攝衣急投舊艦﹐鋒幾及﹐【玉壺有『身』字。】賴舟人擁入﹐參差不免﹐猶斫數劍於舷﹐聊以快忿。【玉壺有『後』字。】朝廷授開崇儀使﹐知寧邊軍﹐聲壓沙漠。其子涔及第於咸平二【玉壺作『三』。】年﹐陳堯咨牓唱名日﹐眞宗詔至軒陛﹐親語涔曰﹕『夜來報至﹐汝父已卒。今賜汝及第﹐給錢三萬﹐俾戴星而奔﹐給護旅櫬﹐時【玉壺作『特』。】加軫悼。』【玉壺淸話。】

二

柳開﹐魏郡人﹐性凶惡﹐舉進士﹐至殿中侍禦史。後授崇儀使﹐知全州道﹐膾人肝﹐每擒獲溪洞蠻人﹐必召宴官僚﹐設鹽酨﹐遣從卒自背割取肝﹐抽佩刀割啖之﹐坐客悚栗。知荊州﹐常令伺鄰郡﹐凡有誅殺戮﹐遣健步求取肝﹐以充食。【湘山野錄。】

宋朝事實類苑卷第七十四

●宋朝事實類苑卷第七十五

安邊禦寇﹝一﹞

◆安邊禦寇﹝一﹞

西夏

占城

○西夏

趙元昊娶於野利氏﹐立以爲後﹐生子寧令﹐當爲嗣。以野利氏兄弟旺榮爲謨寧令﹐號拽利王﹔剛浪淩爲寧令﹐號天都王﹐分典左右廂兵馬﹐貴寵用事。靑澗城使種世衡欲離間其君臣﹐遣僧王嵩賫【涑水有『銀』字。】龜及書遺之﹐曰﹕『汝向欲歸附﹐何不速決﹖』旺榮見之﹐笑曰﹕『種使【涑水有『君』字。】年亦長矣﹐乃爲此兒戲乎﹖』囚嵩於窖中﹐凡歲餘。元昊𨿽屢入寇﹐常以勝歸﹐然人畜死傷亦眾﹐部落甚苦之。【涑水有『又』字。】歲失賜遺﹐及緣邊交市﹐頗貧乏﹐思歸朝廷﹐而恥先發。慶曆二年﹐使旺榮出嵩而問之﹐曰﹕『我不曉種使之意﹐欲復與我通和邪﹖』卽贈之衣服﹐遣教練使李文貴與之偕﹐詣世衡。時龍圖閣直學士龐籍爲鄜延經略招討使﹐以元昊新寇涇原﹐止之於邊﹐不使前。朝廷亦厭兵﹐欲赦元昊之罪﹐密詔籍懷之。籍上言﹐虜驟勝方驕﹐若中國自遣人說之﹐彼益偃蹇不可與言。乃召文貴詣延州問狀﹐文貴求請和﹐籍謂之曰﹕『汝先王及今王向事朝廷甚謹﹐由汝輩羣下妄加之名號﹐遂使得罪於朝廷﹐致彼此之民﹐血塗原野。汝民習戰鬭﹐吾民習於太平﹐故王師數不利﹐然汝豈能保其常勝邪﹖吾敗不害﹐汝敗社稷可憂。今若能悔過從善﹐出於款誠﹐名體俱正﹐當相爲奏之﹐庶幾朝廷或開允耳。』因厚贈遣歸。文貴尋以旺榮曹偶四人書來﹐用敵國修好之禮﹐籍以其不遜﹐未敢復書﹐請於朝廷。朝廷急於息民﹐命籍復書納而勿拒﹐稱旺榮等爲太尉﹐且曰﹕『元昊肯稱臣﹐𨿽仍其僭名可也。』籍上言﹕『僭名理不可容﹐臣不敢奉詔。太尉﹑天子上公﹐非陪臣所得稱﹐今方抑止其僭﹐而稱其臣爲上公﹐恐虜滋驕﹐不可得臣。旺榮等書自稱寧令謨。寧令此虜中之官﹐中國不能知其義﹐可以無嫌﹐臣輒從而稱之。』旺榮等又請【涑水有『欲』字。】用小國事大之禮﹐籍曰﹕『此非邊帥所敢知也。汝主若遣使者奉表以來﹐當爲遵【涑水作『導』。】致於朝廷耳。』三年正月﹐元昊遣其伊州刺史賀從勗上書﹐稱『男邦面令國兀卒【以上八字涑水作『稱男南面邦國令』七字。】曩霄﹐或云﹕郎霄【涑水無以上四字。夏校云鈔本有。似爲注文誤入正文。】上書父大宋皇帝』﹐籍使謂之曰﹕『天子至尊﹐荊王叔父也﹐猶奉表稱臣。今名體未正﹐不敢以聞。』從勗曰﹕『子事父﹐猶臣事君也。使得至京師﹐而天子不許﹐請更歸議之。』籍上言﹕『請聽從勗詣闕﹐更選使者往至其國﹐以詔旨抑之﹐彼必稱臣。凡名稱禮數及求﹖【『﹖』﹐涑水作『自得』二字。】之物﹐當力加裁損﹐必不得已﹐乃少許之。若所求不違﹐恐豺狼之心﹐未易盈厭也。』朝廷乃遣著作佐郎邵良佐與從勗俱至其國﹐更議之。四年五月﹐元昊自號夏國主﹐始遣使稱臣。八月﹐朝廷聽元昊稱夏國主﹐歲賜絹茶銀彩合二十五萬五千﹐元昊乃獻誓表。十月﹐賜詔答之。十二月﹐冊命元昊爲夏國主﹐更名曩霄。【以下八十一字﹐僅見夏校本涑水卷十一注引舊抄二卷本﹐作九十字。】趙元昊晚年嬖一尼﹐拽利氏寵浸衰﹐以【『以』﹐涑水作『剛浪唆嵬名皆怨之。寧令納』十一字。】剛浪唆女爲婦﹐剛浪唆兄弟謀因成婚﹐邀元昊宴【涑水無『宴』字。】於帳中﹐伏兵弒之。事泄﹐剛浪淩兄弟皆族誅﹐寧令懼不自安。慶曆八年正月辛未﹐寧令弒元昊﹐國人討誅之﹐立其少子諒祚。

二

拓跋諒祚﹐【涑水無以上四字。擬標題誤爲正文。】嘉佑七年﹐諒祚始請稱漢官﹐以伶人薛老峯爲副使﹐稱左司郎中﹐兼侍禦史知雜事。又請尙主﹐及乞國子監所印諸書﹐釋氏經一藏﹐並譯經僧襆頭﹐工人﹑伶官等。詔給國子監書及釋氏經﹑並襆頭﹔尙主﹐辭以昔嘗賜姓﹐其餘皆托辭以拒之。夏當遣使者賜諒祚生辰禮物﹐命內殿承制余亢。【涑水作『允』。下同。】臺官上言﹐亢本庖人﹐更乞擇使者﹐乃命供備庫副使張宗道。初入境﹐虜館宗道於西室﹐逆者至﹐欲先宗道行馬﹐及就坐﹐又欲居東﹐宗道固爭之。逆者曰﹕『主人居左﹐【『左』﹐涑水作『先』。】禮之常也﹐天使何疑焉。』宗道曰﹕『僕與夏主比肩以事天子﹐若夏主自來﹐當相爲賓主。爾陪臣也﹐安得爲主人﹖當循故事﹐僕居主位。』爭久不決。虜曰﹕『君有幾首﹖乃敢如是。』宗道大笑曰﹕『有一首耳。來日已別家人而來﹐今日欲取宗道首﹐則取之。宗道之死﹐得其所矣。但恐夏國必不敢耳。』逆者曰﹕『譯者失辭﹐某自謂有兩首耳。』宗道曰﹕『譯者失辭﹐何不斬譯者﹐乃先宗道﹖』自云﹕『虜【涑水作『兩』。】國之歡如魚水。』宗道曰﹕『然天朝水也﹐水可無魚﹐魚不可無水。』

三

邢佐臣云﹕拓跋亮之母本拽利之妻﹐曩霄通焉﹐有娠矣﹐拽利謀殺曩霄不克﹐曩霄殺之﹐滅其族﹐妻削髮爲尼而生諒祚。及寧令殺曩霄﹐國人誅寧令﹐而立諒祚。始數歲﹐其母專制國事﹐兄子沒藏猧尨爲相﹐母私幸。胡人部細皆移恣橫﹐大臣屢請誅之﹐母不聽。嘉佑元年九月﹐部細皆移謀亂﹐殺國母﹐沒藏猧尨引兵入宮誅之。其父與左廂軍馬副使遣使就殺之。【自『邢佐臣云……』至此﹐今見夏校本涑水卷十注引舊抄二卷本。以下『夏國酋長嵬名山部落……』則另爲一條﹐在卷十一。】夏國酋長嵬名山部落在故綏州﹐有眾萬餘人﹐其弟夷山先降爲熟戶﹐靑澗城使種諤使人因夷山以誘名山﹐賂以金盂。名山小吏李文喜受其賂﹐許以來降﹐名山不知也。旣而諤大發兵奄至﹐圍其帳﹐名山驚﹐援槍欲鬭﹐夷山呼之曰﹕『兄【涑水有『已』字。】約降﹐何爲如是﹖』其姊識其聲﹐曰﹕『汝爲誰﹖』曰﹕『夷山也。』姊曰﹕『何以爲驗﹖』夷山示之手﹐無一指﹐姊曰﹕『是也。』名山曰﹕『我何嘗約降﹖』夷山曰﹕『兄已受種使金盂。』名山曰﹕『金盂何在﹖』文喜方出以示之﹐名山投槍而出﹐【『出』﹐涑水作『哭』。】諤遂以兵驅其部落牛羊南還﹐眾多遁亡﹐比至入塞﹐才四千餘人。朝廷卽除名山諸司使。

四

先是﹐趙元昊每遣使奉表入貢﹐不過稱教練使﹐衣服禮容﹐皆如牙吏。寶元元年十二月丙寅﹐鄜延路奏元昊遣使戴金冠衣緋佩蹀躞﹐奉表納旌節敕告﹐其表曰﹕『臣本自祖宗出於【以上六字涑水作『祖宗本出』四字。】帝冑﹐當東晉之末﹐運創後魏之初基。曩者﹐臣祖【涑水有『繼』字。】遷心知兵要﹐手握乾符﹐大舉義旌﹐悉降諸部﹐臨河五郡﹐不旋踵而歸﹐沿境【涑水作『邊』。】七州﹐並差肩而克。』又曰﹕『臣父徳明﹐幸副先局﹐【以上四字涑水作『嗣奉世基』。】勉從朝命。眞王之號﹐夙感於頒苴。尺土之封﹐顯蒙於剖裂。』又云﹕『稱王則不喜﹐朝帝乃是從。輻輳屢期﹐山呼齊。【涑水有『舉』字。】伏願以一垓之土地﹐建爲萬乘之邦家。於時再讓靡遑﹐羣情又迫﹐事不得已﹐順而行之﹐遂於十月十一日郊壇﹐備禮爲祖世【『祖世』﹐涑水作『世祖謚』。】始文本武興法建禮仁孝皇帝﹐國稱大夏﹐年號天授﹐禮法延祚。伏望皇帝陛下﹐睿哲成人﹐寬慈及物﹐許以西郊之地﹐冊爲南面之君。敢竭愚庸﹐常惇歡好。魚來雁往﹐任傳鄰國之音﹐地久天長﹐永鎭西邊之患。至誠歷懇﹐仰俟帝兪。』

五

寶元元年九月十六日﹐鄜延路都鈐轄司奏﹕『今月五日六宅使副﹑金明縣都監﹑新寨解家河盧關路巡檢李士彬申﹐四日戌【原作『月戌』﹐據涑水攺。】時﹐男殿直懷寶及七羅寨指揮使淩妹引到宥州末藏屈已團練侍者末藏福羅﹐以趙元昊所給宥州山遇令公及侄屈訛相公﹑從弟喫也相公告身三通來﹐云「山遇【『山遇』﹐涑水作『山禺令公』。】先在元昊處爲樞密﹐兄弟室家﹐皆居細項﹐與屈已爲昏姻。屈已居宸州南沒姑川﹐元昊數誅諸部大人且盡﹐又欲誅山遇。八月二十五日﹐山遇妹大【『大』﹐夏校引抄本作『夫』。】易裏遇乞令公以告山遇﹐【夏校引抄本重『山遇』二字。】自河外與侍者二人逃歸﹐旣濟河﹐集緣河兵﹐斷河津三處。二十八日﹐山遇還至細項﹐使其弟三太尉者﹐將宥州兵監河津諸屯。二十九日﹐山遇使侍者喫召屋【『喫召屋』﹐夏校引抄本作『乞召屈』。】已至細項﹐九月一日﹐山遇與屈已坐帳中﹐召福羅告以事狀﹐山遇哭且言曰﹕『去年大王弟侍中謀反﹐欲殺大王﹐賴我聞之﹐以告﹐大王存至今﹐我之力也。今乃欲殺我﹐汝爲我賫此告身三通﹐赴金明﹐導引告【涑水有『延』字。】州大人﹐我當悉以黃河以南戶口歸命朝廷。今以發兵在細項﹐朝廷欲得質者﹐以我子若我弟皆可也。大王來追我﹐自以所部兵拒之。汝至南得何語﹐當丞【涑水作『亟』。】來﹐我別以馬七八百匹獻朝廷﹐更令保使者自保安軍驛路告延州﹐我此月三日集宥州﹐監州兵之河上﹐悉發戶口歸朝廷。』【涑水有『也密臧』三字﹐而無以下十七字。夏校引抄本﹐『次』字作『此』。】次福羅旣得告身﹐屈已送至長城嶺南而還。」福羅至金明﹐以狀言本司契勘前此元昊所部有叛者﹐爲元昊所誅也﹐已具聞奏。今山遇云欲歸﹐【涑水有『朝廷』二字。】本司商量﹐以錄白下告身﹐今李士彬復以告身付福羅﹐自從其所告﹐諭福羅以元昊職貢無虧﹐難議受其降款﹐已遣還。臣等仍恐虜爲姦詐﹐已戒緣邊刺候嚴備﹐去訖。』又奏﹕『六日﹐保安軍北蕃官巡檢【涑水有『殿』字。】直劉懷忠狀申﹐洞知山遇相公﹑屈已王相公﹑二太尉﹑三太尉﹑喫也相公等於二日起兵﹐有眾二千餘人﹐劫掠村社族帳﹐只在宥州境內。尋得保安軍狀云「五日寅時﹐山遇及弟防禦﹑三防禦﹑侄屈訛相公﹑從父弟喫也相公﹐將麾下一十五騎﹐皆被甲執﹐【涑水有『兵』字。】抵歸娘族指揮使嚷羅家﹐云欲歸命朝廷﹐臣等已令保安軍詰問山遇等﹐所以來事故﹐勒令北歸。」仍令緣邊部族首領嚴兵巡邏﹐或更有北來戶口﹐皆約遣令還﹐毋得承受﹐別致引惹者。』詔鄜延路都鈐轄司嚴敕緣邊諸寨及蕃官等﹐晨夜設備﹐遣人詗候﹐如虜人自在其境﹐互相攻戰﹐卽於界首密行托備﹐毋得張皇。或更有山遇所部來投告者﹐令李士彬等只爲彼意婉順約回﹐務令安靜﹐所詗知事宜﹐節次驛置以聞。仍令環慶涇原都【『都』﹐涑水作『路』。】部署司﹑麟府路軍馬司準此。是時知延州【涑水有『管勾鄜延』四字。】路軍馬公事刑部郎中天章閣待制郭勸﹑都鈐【涑水有『轄』字。】四方館使惠州刺史李渭﹑知保安軍供備庫副使朱吉﹑髙繼隆等破後橋寨。【涑水與下文與前『康定元年五月十八日』條相連。】

六

康定元年五月十八日﹐鄜延﹑環慶路經略使範雍奏﹕『體量到洛苑使環慶路鈐轄髙繼隆﹑禮賓使環慶路駐泊鈐轄知慶州張崇俊﹐部領兵馬入西賊界﹐打破賊後橋寨。先令蕃官奉職巡檢李明領蕃部圍寨﹐繼隆﹑崇俊領大軍繼進﹐與賊鬭敵相殺。又分擘兵甲﹐令柔遠寨主侍禁合門祗候武英﹑監押左侍禁王慶﹑東谷寨監押奉職【涑水有『張立』二字。】左侍禁合門祗候北路都巡檢郝仁禹﹐攻打寨城﹐其武英先打破寨北門入城。又今淮安鎭都監西頭供奉官合門祗候劉政﹑東谷寨主左侍禁賈慶各部﹐領兵馬入城界駐泊﹐牽拽策應﹐破蕩卻吳家外藏土金舍利遇家等族帳。又令入內西頭供奉官走馬承受公事石全正把截十二盤路口﹐其殿侍軍員兵士及蕃官使喚得力﹐或斫到人頭﹐或傷中重﹐系第一等功勞者﹐凡一百一十五人。伏乞體念今來北賊不【涑水無『不』字。】住來沿邊作過﹐【涑水作『禍』。】正當用人之際﹐特與各轉補名目﹐所貴激賞邊臣及軍各更效命。』奉聖旨﹐髙繼隆﹑張俊於見今使額上各轉七資﹐劉政﹑郝仁禹以下各轉官有差。【並涑水紀聞。】

七

祖宗朝﹐兩府各臣﹐𨿽在外鎭﹐亦以位勢自髙﹐𨿽省府判官出按事﹐至其所部﹐亦絕燕飲之禮﹐蓋時風如是。武穆曹公瑋﹐以宣徽南院判定州﹐王鬷自三司判官計置河北軍糧﹐至定﹐武穆一見﹐接之加禮﹐往往親自伴食﹐然酒止五行﹐蓋已爲殊待矣。一日語鬷曰﹕『玁狁自保歡好﹐可百年無事。吾聞李徳明有子元昊者﹐桀黠多謀﹐能得士心﹐吾密令畫史圖其狀觀之﹐信英物也。異日徳明死﹐此子嗣事﹐必爲兩邊之患﹐料此事不出十年﹐君必當此變﹐勉之﹐勉之﹗』鬷莫測其言。後十餘年﹐元昊叛﹐西陲大擾﹐王鬷果當此時爲樞密使﹐處置失宜﹐罷知西京。鬷嘗爲親僚言之﹐深嘆武穆之明識也。

八

西邊城寨皆在平地﹐綏﹑銀﹑靈﹑夏﹑寬﹑宥等州﹐皆然也。太宗時﹐錢若水言綏州不可城﹐以其下有無定河﹐歲被水害。今綏城建於山上﹐不惟水不能害﹐而控制便利﹐直得勝勢。元丰中﹐收葭蘆﹑米脂等寨﹐亦據山而城。及城永樂﹐徐給事禧堅欲於平地建築﹐未就﹐爲西戎所陷。【並東軒筆錄。】

九

河東忠烈宣勇鄕兵﹐結社買馬﹐以塡廣銳禁軍﹐陜西振武亦然。其後宣毅義勇﹐官助其價﹐使買馬髙大﹐亦以外塡廣銳。大中祥符七年﹐以歸義軍畱後曹賢順爲節度﹐又以其弟賢惠檢校刑部尙書知瓜州。至天聖元年閏九月﹐始遣人貢方物來謝﹐遠人去來疎數﹐於中國無所輕重﹐有道亦任之而已。【東齋記事。】

十

趙元昊二子﹐長曰佞令受﹐次曰諒祚﹐其母尼也﹐有色而寵。佞令受母子怨望﹐而諒祚母之兄曰沒藏訛哤者﹐黠虜也﹐因教佞令受以弒逆之謀。元昊已見殺﹐訛哤遂以弒逆之罪誅佞令受子母﹐而諒祚乃得立﹐而年甚幼﹐訛哤遂專夏國之政。其後諒祚稍長﹐卒殺訛哤﹐滅其族。元昊爲西鄙患者十餘年﹐國家因天下之力﹐有事於一方﹐而敗軍殺將﹐不可勝數﹐然未嘗少挫其鋒。及其困於女色﹐禍生父子之間﹐以亡其身﹐此自古智賢之君﹐或不能免﹐況夷狄乎﹖訛哤教人之子殺其父﹐以爲己利﹐而卒亦滅族﹐此理之然也。【歸田錄。】

十一

康定中﹐羌人盜邊﹐陷金明縣﹐又追延州﹐取北關﹐王師敗於五龍川﹐都總管劉平石元孫被擒。後數日﹐賊乃出塞﹐時許懷徳爲鄜延總管﹐聞賊深入﹐自東路歸﹐所統兵才數千。至延州東有百餘山下﹐見賊馬幾萬騎﹐許皇遽妄呼曰﹕『令河東廣銳若干指揮往某處﹐令折家藩兵幾萬騎往某處。』旣而﹐羌亦退。明日入城﹐見通判計用章﹐握手竊語曰﹕『不意賊馬遂至塞外﹐其儻早來﹐亦爲擒矣。昨日忽逢賊兵﹐不覺皇駭﹐遂詐爲河東救兵﹐妄語分布。今日幸得相見﹐初勿與他人說也。』相次諸州擒蕃俘﹐問元昊遁歸之因﹐咸云﹕『聞河東救兵至﹐遂走出塞。』其鈐轄盧押班訟通判計用章之失﹐自稱賊圍城時﹐守捍有功。用章屢進狀﹐言賊之遁去﹐由許懷徳假言河東救兵使然﹐完延州者懷徳也。旣而盧計皆得罪﹐朝廷嘉懷徳之功﹐擢爲殿前侍衛馬步軍都指揮使。後以年踰七十﹐特減歲數﹐仍總宿衛之職﹐凡領節鉞者二十餘年。

十二

景佑末﹐夏羌叛﹐僭號於其境﹐攺易正朔冕服制度﹐遣使來上旌節。舊制﹐羌人來朝﹐悉服胡衣冠﹐旣至﹐有司命易之﹐使者曰﹕『奉本國命來見大國﹐頭可斷﹐冠服不易。』竟不能奪﹐遣歸。慶曆初﹐羌人輸款﹐保安軍倅邵良佐已與戎人議定﹐歲予金帛之數﹐朝廷遣著作佐郎張子奭假祠曹外郎﹑殿直王正倫假供奉官合門祗候至朔方﹐責戎酋盟書。夏人以金飾頭冠胡蹀躞之類﹐子奭正倫皆受之﹐旣歸﹐但云﹕『羌人新附﹐不敢逆其意﹐止以胡服納保安軍官帑。』朝廷亦不罪﹐盡與所假官。【並倦遊錄。】

○占城

慶曆三年正月﹐廣南東路轉運司奏﹕『前此溫臺【涑水有『府』字。】巡檢【涑水有『軍士鄂陵殺巡檢使﹐寇掠數十州境﹐亡入占城。泉州商人』二十二字。】邵保以私財募人之占城﹐取鄰【『鄰』﹐涑水作『鄂陵』二字。下同。】等七人而歸﹐梟首廣州市﹐乞旌賞。』詔補殿侍﹐監南劍州酒稅。初內臣溫臺巡檢張懷信性苛虐﹐號張列潔﹐康定元年﹐鄰等不勝怨忿﹐殺之﹐至是始獲【涑水作『平』。】焉。【涑水紀聞。】

宋朝事實類苑卷第七十五

●宋朝事實類苑卷第七十六

安邊禦寇﹝二﹞

◆安邊禦寇﹝二﹞

茂州蠻

瀘州蠻

辰州蠻

儂智髙﹝一﹞

○茂州蠻

茂州舊領羈縻九州島﹐皆蠻族也。蠻自推一人爲州將﹐治其眾﹐州將常在茂州﹐受處分。茂州居羣蠻之中﹐地不過數十里﹐舊無城﹐惟植鹿角﹐蠻人屢以昏夜入茂州﹐剽掠民家六畜﹐及入﹐【原作『人』﹐據涑水攺。】茂州輒取貨於民家﹐遣州將往贖之﹐與之講和而誓﹐習以爲常﹐茂州民甚苦之。熙寧八年﹐屯田員外郎李琪知茂州﹐民投牒請築城﹐琪爲奏之﹐乞如民所請築城﹐繞民居凡八百餘步。朝廷下成都路都鈐轄司度其利害﹐時龍圖閣直學士蔡延慶領都鈐轄﹐李琪已罷去﹐大理寺丞範百常知茂州﹐延慶下百常檢度﹐百常言其利﹐朝廷遂令築之。旣而蠻酋羣訴於百常﹐稱城基侵我地﹐乞罷築﹐百常不許﹐訴者不已﹐百常以梃驅出。九年三月二十四日﹐始興築城﹐裁【涑水作『才』。下同。】丈餘﹐靜州等羣蠻數百奄至其處﹐茂州兵裁二百人﹐百常帥之拒擊﹐殺數人﹐蠻乃退。百常帥遷民入牙城﹐明日﹐蠻數千人四面大至﹐悉焚鹿角及民廬舍﹐引梯衝攻牙城﹐矢石雨下﹐百常率眾乘城拒守﹐至二十九日﹐其酋長二人爲櫑木所殺﹐蠻兵乃退。旣而四月初﹐屢來攻城﹐皆不克而退﹐然遊騎猶【以上四字涑水作『然其眾猶遊』五字。】繞四山﹐城中人不敢出。茂州南有箕宗關﹐路通永康軍﹐北有隴【『隴』字據涑水增。】東路﹐通綿州﹐皆爲蠻所據。百常募人間道詣成都﹐及書木牌數百投江中﹐告急求援﹐於是蜀州駐泊都監孫靑將數千人自箕宗關入﹐蠻伏兵擊之﹐靑死而士卒死傷不多。又有王供備等【涑水有『將』字。】數千人﹐自隴東道入﹐時州蠻請降﹐從者殺其二子﹐蠻怒﹐密告靜州等蠻﹐使遮其前﹐而自後驅之﹐壅溪上流﹐官軍旣涉而決之﹐殺溺殆盡。旣而鈐轄司命百常與之和誓﹐蠻人稍定。蔡延慶奏乞朝廷遣乞【涑水無此『乞』字。】近上內臣共經制蠻事﹐朝廷命押班王中正專制蠻事﹐中書密院札子皆云﹕『奉聖旨講和』﹐而中正自云﹕『受禦前札子﹐掩襲叛蠻。』其年五月﹐中正將兵數千﹐自箕宗關入﹐經恭州﹑蕩州境﹐乘其無備﹐掩擊之﹐斬首數百級﹐鹵掠孳畜﹐【涑水作『擄掠畜產』。】焚其廬舍皆盡。旣而復與之和誓﹐至七月﹐又襲擊之﹐又隨而與之和誓。及還﹐奏云﹕『事畢。』始蔡帥恐監司不肯應給軍需﹐故奏乞近上內臣共事﹐中正受宣命﹐凡軍事皆與都鈐轄司商議﹐中正將行﹐奏云﹕『茂州去成都府遠﹐若事一一大小與鈐轄司【原作『臣』﹐據涑水攺。】商議﹐恐失事機﹐乞委臣專決﹐關鈐轄司知。』有旨依奏。中正旣至﹐軍事進止皆由己出﹐蔡不更復得預聞﹐事旣施行﹐但關知而已﹐監司皆附之。遂奏『蔡延慶區處失宜﹐致生邊患。』又『延慶旣與之和誓﹐而臣引兵入箕宗關﹐蠻渝約出兵拒戰。』蔡由是徙知渭州﹐以資政學士馮京代之。又奏範百常築城侵蠻地﹐生邊患﹐坐奪一官﹐勒停。隴西田肥美﹐靜州等蠻時【以上五字原作『靜時六州』﹐據涑水攺。】引生羌據其地﹐中正不能討﹐北路遂絕。故事﹐與蠻爲和誓者﹐蠻先輸貸﹐【涑水作『貨』。】謂之抵兵﹐又輸求和物﹐官司乃藉所掠人畜財物﹐使歸之﹐不在者增其價。然【涑水有『後』字。】輸誓牛羊豕棘耒耜各一﹐乃縛劍門於誓場﹐酋豪【涑水作『家』。】皆集﹐人人引於劍門下過﹐刺牛羊【『牛羊』二字據涑水增。】豕血歃【涑水作『瘞』。】之﹐掘地爲坎﹐反縛羌婢坎中﹐加耒耜及棘於上﹐人投一石擊婢﹐以土埋之。巫師詛云﹕『有違誓者﹐當如此婢。』及中正和誓﹐初不令輸抵兵求和等物﹐亦不索其所掠﹐自備誓直【涑水作『具』。】買羌婢﹐以氈蒙之﹐經宿而失。中正先自劍門過﹐蠻皆怨而輕之﹐自是剽掠不絕。

○瀘州蠻

元丰三年﹐瀘州蠻乞弟犯邊﹐詔四方館使韓存寶將兵討之。乞弟所居曰歸來州﹐距瀘州東南七百里。十月﹐存寶出兵﹐值久雨﹐【涑水有『四』字。】十餘日出寨﹐才六十餘里﹐畱屯不進。遣人詔諭乞弟﹐有文書服罪請降﹐軍中食盡﹐存寶引還。自發瀘州至還﹐凡六十餘日。朝廷責其不待詔﹐擅引兵還﹐命知雜禦史何正臣就按斬之。更命林廣將存寶部兵﹐及環慶兵﹑黔南兵合四萬人﹐以四年十二月再出擊之。離瀘州四百餘里﹐卽深篟﹐【七薦切﹐竹茂也﹐俗讀若女﹖音。】皆髙阪險絕﹐竹木【『木』字據涑水增。】茂密﹐華人不能入﹐蠻所恃以自存者也。蠻逆戰於篟外﹐廣擊敗之﹐蠻走﹐廣伐木開道﹐引兵踵之﹐又二百餘里﹐至歸來州﹐乞弟逆戰﹐又敗﹐乃帥其眾竄匿。五年正月己丑﹐廣入歸來州﹐惟茅屋數十間。分兵搜捕山篟﹐皆無所獲﹐所賫食盡﹐得蠻所儲粟千餘斛﹐數日已盡﹐饋運不繼。先是﹐有實封詔書在走馬承受所﹐題云﹕『至歸來州乃開。』至是開之﹐詔云﹕『若至歸來州﹐討捕乞弟﹐必不可獲﹐聽引兵還。』是役也﹐頗得黔南兵【『兵』字據涑水增。】皆土丁﹐遇出徵日﹐給米二升﹐余無廩給。諸州民夫負糧者﹐旣輸糧﹐官不復給食﹐以是多餒死不還﹐有名籍可知者﹐四萬人。其家人輔行﹐及送【『送』字據涑水增。】資裝者不預焉。軍士屯瀘州歲餘﹐罹瘴疫物故者六七千人﹐所費約緡錢百餘萬。【並涑水紀聞。】

○辰州蠻

熙寧五年﹐辰州人張翹與流人李資詣闕獻書﹐言辰州之南江﹐乃古銀州也﹐【以上三字東軒作『錦州地』。】接施黔牂牁﹐世爲蠻人向氏﹑舒氏﹑田氏所據﹐地產朱砂﹑水銀﹑金布﹑黃臘﹐良田數千萬頃﹐入路無山川之阨﹐若朝【東軒有『庭』字。】出偏師壓境上﹐臣二人說之﹐可使納土爲郡縣。書奏﹐卽以章惇察訪荊湖南北路﹐經制南江事。章次辰州﹐遂令李資﹑張竑﹑明夷中﹑僧願成等十餘人入境﹐以宣朝廷之意。資等褊宕無謀﹐褻慢夷境﹐遂爲蠻酋田元猛所殺。章知不可以說下也﹐卽進兵誅斬﹐而建沆懿等州。又以潭之梅山﹐邵之飛山﹐爲蘇方﹑楊光僭所據﹐遂乘兵勢進克梅山﹐建安化縣。又令李誥將兵取光僭﹐師至飛山﹐扼險不能度而還。當是時﹐張頡居憂於鼎州﹐目覩其事﹐遂以書抵朝貴﹐言南江殺戮過甚﹐無辜者十有八九﹐以至浮屍塞江﹐下流之人﹐不敢食魚者數月。惇病其說﹐且欲分功以啖之﹐乃上言昔張頡知潭州益陽縣﹐嘗建取梅山之議﹐今臣成功﹐乃用頡之議也。朝廷賜頡絹三百匹﹐而執政猶患其異議。會頡伏闕﹐乃就除爲江淮發運使﹐便道之官﹐而不敢食魚之說息矣。【東軒筆錄。】

○儂智髙﹝一﹞

皇佑四年﹐儂智髙世爲廣源州酋長﹐役【涑水作『後』。】屬交趾﹐稱廣源州節度使。有金坑交趾﹐賦斂無厭﹐州人苦之。智髙桀黠難制﹐交趾惡之﹐以兵掩獲其父﹐畱交趾以爲質。智髙不得已﹐歲輸金貨甚多。久之﹐父死﹐智髙怨交趾﹐且恐終爲所滅﹐乃叛交趾﹐過江﹐徙居安徳州﹐遣使詣邕州﹐求朝命﹐補爲刺史。朝廷以智髙怨【涑水作『叛』。】交趾而來﹐恐疆埸生事﹐卻而不受。智髙由是怨﹐數入爲盜。先是﹐禮賓使邢贇坐事出爲洪州都指揮使﹐會赦﹐有薦其材勇﹐前所坐薄可收﹐使詔除禦前忠佐﹐將兵戍邕州。贇欲邀奇功﹐深入其境﹐兵敗﹐爲智髙所擒。贇恐智髙殺之﹐乃紿言﹕『我來非戰也﹐朝廷遣我招安汝耳。不幸部下人不相知﹐誤相與鬭﹐遂至於此。』因諭以禍福﹐智髙喜﹐以爲然﹐遣其黨數十人隨贇至邕州﹐不敢復求刺史﹐但乞通貢朝廷。邕州言狀﹐朝廷以贇妄入其境﹐取敗﹐爲賊所擒﹐又欲脫死﹐妄許其朝貢﹐爲國生事﹐罪【涑水作『罷』。】之﹐黜爲全州都指揮使。智髙之人﹐皆約還﹐智髙大恨﹐且以朝廷【涑水有『及』字。】交趾皆不納﹐窮無所歸﹐遂謀作亂。有黃師宓者﹐廣州人﹐以販金常往來智髙所﹐因爲之畫取廣州之計﹐智髙悅之﹐以爲謀主。是時﹐武臣陳珙知邕州﹐智髙陰結珙左右﹐珙不之知。皇佑四年四月﹐智髙悉發所部之人﹐及老弱﹐盡空【涑水作『室』。】沿江而下﹐凡戰兵七千餘人。五月乙巳朔﹐奄至邕﹐珙閉城拒之﹐城中之人爲內應﹐賊遂陷邕州﹐執珙等官吏﹐皆殺之。司戶參軍孔宗旦詈賊而死。智髙自稱仁惠皇帝﹐攺元啟歷﹐沿江東下﹐橫﹑貴﹑潯﹑龔﹑藤﹑梧﹑康﹑封﹑端諸州無城柵﹐皆望風奔潰﹐不二旬至廣州。【涑水有『知廣州』三字。】仲簡性愚且狠﹐賊未至間﹐【涑水作『時』。】僚佐請爲之備﹐皆不聽。至﹐遣兵出戰﹐賊使勇士數十人﹐以靑黛塗面﹐跳躍上岸﹐廣州兵皆奔潰。先是﹐廣州地皆蜆殼﹐不可築城﹐前知州魏瓘以甓爲之﹐其中隘甚小﹐僅容府署倉庫而已。百姓驚走﹐輦金寶入城﹐簡閉門拒之﹐曰﹕『我城中無物﹐猶恐賊來﹐況聚金寶於中邪﹖』城外人皆號哭﹐金寶悉爲賊所掠﹐簡遂閉門拒守。轉運王罕時巡按至梅州﹐聞之﹐亟還番禺。鄕村亡賴少年﹐乘賊勢互相剽掠﹐州縣不能制﹐民遮馬自訴者甚眾﹐罕乃下馬﹐召諸老人坐而問之曰﹕『汝曹嘗經此變乎﹖』對曰﹕『昔陳進之亂﹐民間亦如是。時有縣令籍民間彊壯者﹐悉令自衛鄕裏﹐無得他適。於是鄕村下【以上三字涑水作『鄰村亦』。】不能侵暴﹐亦不能侵暴鄰村﹐一境獨安。』罕卽徧移【涑水有『牒』字。】州縣﹐用其策﹐且斬爲暴者數人﹐民間始安。罕旣入城﹐鈐轄侍其淵等共修守備﹐賊掠得海船昆侖奴﹐使登樓車以瞰城中。又琢石令圓﹐以爲礟﹐每發輒殺數人﹐晝夜攻城﹐五十餘日不克而去。時提刑鮑軻欲遷其家置嶺北﹐至南雄州﹐知州責而畱之﹐軻乃詗廣聲聞﹐日有所奏。罕在圍城中﹐無奏章﹐賊退﹐朝廷賞軻而責罕﹐罕坐左遷。【涑水以下另爲一條。】五月乙巳朔﹐丙寅﹐儂智髙攻廣州﹐壬申﹐【涑水作『辰』。】詔知桂州陳曙將兵救之。初﹐直史館楊畋﹐繼業之族人也﹐嘗爲湖南提點刑獄﹐討叛蠻﹐與士卒同甘苦﹐士卒愛之。時居父喪﹐六月乙亥﹐詔起畋爲廣南西路體量安撫使﹐畋儒者﹐迂闊無威﹐諸將不服﹐尋罷之。七月丙午﹐以余靖經制廣南【涑水有『東』字。】西路賊盜。壬戌﹐智髙解廣州圍﹐西還攻賀州不克﹐廣南東路鈐轄張忠初到官﹐所將皆烏合之兵﹐智髙遇戰於白田﹐忠敗死。西路鈐轄蔣偕性輕率﹐措置如狂人﹐軍於太平場﹐初不設備。九月戊申﹐智髙襲擊殺之。丙寅﹐【涑水作『丙辰』。】又敗官軍於龍岫洞。丁巳﹐以余靖提舉廣南東【涑水有『西』字。】路兵甲﹐尋爲經略使﹐又命樞密直學士孫沔﹑入內押班石全彬與靖同討智髙。西路鈐轄王正倫敗於館門驛﹐遂陷昭州。樞密副使狄靑請自出戰擊賊﹐庚午﹐以靑爲宣徽使﹑荊湖南北路宣撫使﹐都大提舉經制廣南東西路賊盜事。諫官韓絳上言﹐狄靑武人﹐不足專任﹐固請以侍從文臣爲之副。上以訪執政﹐時龐籍獨爲相﹐對﹕【涑水有『云』字。】『屬者﹐王師所以屢敗﹐皆由大將權輕﹐偏裨人人自用﹐遇賊或進或退﹐力不制【涑水有『勝』字。】故也。今靑起於行伍﹐若以侍從之臣副之﹐彼視靑如無﹐靑之號令復不得行﹐是循覆車之軌也。靑素名善戰﹐今以二府將大兵討賊﹐若又不勝﹐不惟嶺南非陛下之有﹐荊湖江南皆可憂矣。禍難之興﹐未見其涯﹐不可不愼。靑昔在鄜延﹐居臣麾下﹐沈勇有智略﹐若專以智髙【涑水有『之』字。】事委之﹐使靑先以威齊眾﹐然後用之﹐必能辦賊﹐幸陛下勿以爲憂也。』上曰﹕『善。』於是詔嶺南用兵﹐皆受靑節度﹐並處置民事﹐則與沔等議之。時余靖軍於賓州﹐聞智髙將至﹐棄其城及芻糧走保邕。丁丑﹐智髙陷賓州﹐靖引兵出﹐揚言邀賊﹐畱監押守邕州﹐監押亦走。甲申﹐智髙復入邕州。十一月﹐狄靑至湖南﹐諸道兵皆會﹐諸將聞宣撫使將至﹐爭先立功。余靖遣廣南西路鈐轄陳曙將萬人擊智髙﹐爲七寨﹐逗𨖻不進。十二月壬申朔﹐智髙與曙戰於金城驛﹐曙敗﹐遁歸﹐死者二千餘人﹐棄捐器械輜重甚眾。交趾王徳政請出兵二萬助收智髙﹐狄靑奏官軍自足辦賊﹐無用交趾兵。丁未﹐詔交趾毋出兵。靑又請西邊蕃落廣銳近二千騎與俱。五年正月﹐靑至賓州﹐余靖﹑陳曙皆來迎謁﹐時饋運未至﹐靑初令備五日糧﹐旣又備十日糧﹐智髙聞之﹐由是懈惰不爲備﹐上元張燈髙會。先是﹐諸將視其帥如僚宷﹐無所嚴憚﹐每議事﹐各執所見﹐喧爭不用其命。己酉﹐狄靑悉集將佐於幕府﹐立陳曙於庭下﹐數其敗軍之罪﹐並軍校數十人皆斬之﹐諸將股栗﹐莫敢仰視。余靖起拜曰﹕『曙之失律﹐亦靖節制之罪。』靑曰﹕『舍人文臣﹐軍旅之責﹐非所任也。』於是勒兵而進﹐步騎二萬。或說儂智髙曰﹕『騎兵利平地﹐宜遣兵守昆侖關﹐勿使度險﹐俟其兵疲食盡﹐擊之﹐無不勝者。』智髙驟勝﹐輕官軍﹐不用其言。靑倍道兼行﹐出昆侖關﹐直趣其城﹐智髙聞之﹐狼狽發兵出戰﹐戊午﹐相遇於歸仁鋪﹐靑使步卒居前﹐匿騎兵於後。蠻使驍勇者執長槍居前﹐羸弱悉在其後。其前鋒孫節戰不利而死﹐將卒畏靑令嚴﹐力戰莫敢退者。靑登髙丘﹐執五色旗﹐麾騎兵爲左右翼﹐出槍之後﹐斷蠻軍爲三﹐【涑水作『二』。】旋而擊之﹐槍立如束﹐蠻軍大敗﹐殺獲三千餘人﹐獲其侍郎黃師宓等。智髙走還城﹐官軍追之﹐營其城下。夜﹐營中驚呼﹐蠻聞之﹐以爲官軍且進攻﹐棄城走。明日﹐靑入城﹐遣裨將於振追之﹐過田【原作『由』﹐據涑水攺。】州﹐不及而還。智髙奔大理。捷書至﹐上喜謂龐籍曰﹕『嶺南非卿執議之堅﹐不能平。今日皆卿功也。』狄靑還﹐上欲以爲樞密使同平章事﹐籍曰﹕『昔曹彬平江南﹐太祖謂之曰「朕欲以卿爲使相﹐然今【涑水有『外』字。】敵尙多﹐卿爲使相﹐安肯復爲朕盡死力耶﹖」賜錢二十萬緡而已。今靑𨿽有功﹐未若彬之大﹐若賞以此官﹐則富貴極矣﹐異日復有寇盜﹐靑更立功﹐將以何官賞之﹖且靑起軍中﹐致位二府﹐眾論紛然﹐謂國朝未有此比。今幸而立功﹐論者方息﹐若又賞之太過﹐是復使靑得罪於眾人也。臣所言﹐非徒便於國體﹐亦爲靑謀也。昔衛靑已爲大將軍﹐封侯立功﹐漢武帝更封其子爲侯。陛下若謂賞功未盡﹐宜更官其諸子。』爭之累日﹐上乃許之。二月癸未﹐加靑護國軍節度使﹐樞密院副使如故﹐仍遷諸子官。旣而議者多謂靑賞薄﹐石全彬復爲靑訟功於中書﹐五月乙巳﹐竟以靑爲樞密使﹐先朝時所司奏置云。【涑水無『朝』﹑『置云』三字。】余安道募人能獲儂智髙者﹐有孔目官楊元卿﹑進士石鎭【涑水作『鑑』。下同。】等十人皆獻策請行﹐安道一一問之﹐以元卿策爲善。元卿曰﹕『西山諸蠻﹐凡六十族﹐皆附智髙。其中元卿知其一族﹐請往以逆順諭之﹐一族【涑水無『一族』二字。】順從﹐使之轉諭他族﹐無不聽矣。若皆聽命﹐則智髙將誰與處﹖此必成擒矣。』安道悅﹐使賫黃魚【涑水無『魚』字。似衍。】牛鹽等往【涑水有『說』字。『等』作『等物』。】之﹐二族隨元卿出見安道﹐安道皆補教練使﹐【以上四字涑水作『鋪紋彩』三字。】裝飾譜【『譜』﹐原作『補』﹐據涑水攺。】牒如告身狀﹐慰勞犒燕﹐厚賜遣之。於是轉相說諭﹐稍稍請降。先是智髙築宮於特磨寨﹐及敗﹐攜其母弟妻子往居之。聞諸族俱叛﹐惶懼﹐畱其母及弟智光【涑水有『子』字。】繼封於特磨寨﹐使押衙一人將兵衛之。智髙自將兵五百及其六妻六子奔大理國﹐欲借兵以攻諸族﹐走告石鎭兄鑑。安道使元卿等十人發諸族揀完【涑水作『陳充』。】等六州兵襲特磨寨﹐殺押衙﹐獲其母弟子以歸。安道欲烹之﹐廣南西路轉運司奏所獲非智髙母子﹐蠻人妄執之以干賞耳。於是安道奏送京師﹐請囚之﹐以俟得智髙辧其虛實﹐詔許之。緣道不縻縶﹐供待甚嚴﹐至京師﹐館於故府司﹐朝廷【『廷』﹐涑水作『夕』。】給飲膳﹐惟所須﹐如奉驕子﹐月費錢三百餘貫﹐病則國醫臨視。後數月﹐智光狂發﹐毆防衛者﹐欲突走。伯庸上言﹐智髙母數病﹐不幸死﹐【涑水此句作『智髙母致病﹐不誅』。】無以懲蠻夷﹐又徒費國財﹐養之無用﹐請戮之。上怒曰﹕『余靖欲存以此【涑水作『此以』。】招智髙﹐而卿專欲敗【涑水作『殺』。】之邪﹖』自是羣臣不敢言。智髙母年六十餘﹐隆準方口。智光年二十八﹐神識不慧﹐智髙使知所部州﹐不能治﹐黜之。其妻美色﹐智髙奪之。繼封【涑水有『年』字。】十四﹐智髙長子﹐智髙之僭立爲太子﹔繼明八歲。安道已獲智髙母﹐召其所親黃汾於韶【原作『詔』﹐據涑水攺。】州﹐使部送至京師。汾自幕職遷大理寺丞﹐元卿除三班奉職﹐鎭除齋郎﹐其餘皆除齋郎殿侍﹐以元卿﹑鎭曉蠻語﹐使畱侍儂母。元卿等皆憤嘆曰﹕『我初獲【涑水有『智髙』二字。】母﹐余侍郎謂我等勿入京師﹐畱此待官賞耳。我等皆曰智髙殺我親戚近數十口﹐我願至京師﹐分此嫗一臠食之。豈知今日朝夕事之﹐若孝子之養母。執政者仍戒我云﹕汝毋得以私憤逼殺此嫗﹐設有不幸﹐我等當償其死邪﹖』數見執政﹐涕泣求歸﹐不許。【涑水紀聞。】

宋朝事實類苑卷第七十六

●宋朝事實類苑卷第七十七

安邊禦寇﹝三﹞

◆安邊禦寇﹝三﹞

儂智髙﹝二﹞

交址

南蕃呼中國爲唐

髙麗

契丹﹝一﹞

○儂智髙﹝二﹞

石鑑﹐邕州人﹐常舉進士不中第﹐儂智髙陷邕州﹐鑑親屬多爲賊所殺﹐鑑逃奔桂州。智髙攻廣州不下﹐還據邕州﹐祕書監余靖受朝命討賊﹐鑑以書幹靖﹐言邕州三十六洞蠻﹐素受朝廷官爵恩澤﹐必不附智髙。向者﹐從智髙東下﹐皆廣源州蠻及中國亡命者﹐不過數千人﹐其餘皆驅掠二廣之民也。今智髙據【『據』字據涑水增。】邕州﹐財力富彊﹐必誘脇諸蠻﹐再圖進取﹐若使智髙盡得三十六洞之兵﹐其爲中國患﹐未可量也。鑑素知諸洞山川人情﹐請以朝廷威徳說諭諸蠻酋長﹐使之不附﹐智髙孤立﹐不足破矣。靖乃假鑑昭州軍事推官﹐間道說諸洞【涑水有『酋』字。】長﹐皆聽命﹐惟結洞酋長黃守陵最彊﹐智髙深與相結。洞中有良田甚廣﹐饒粳糯及魚﹐四面阻絕﹐惟一道可入。智髙遺守陵書曰﹕『吾向者長驅至廣州﹐所向皆捷﹐所以還復邕州者﹐欲撫存汝諸洞耳。中國名將如張忠﹑蔣偕輩﹐皆望風授首﹐步兵易與﹐不足憂﹐所未知者﹐騎兵耳。今聞狄靑以騎兵來﹐吾當試與之戰﹐若其克捷﹐吾則長驅以取荊湖江南﹐以邕州授汝。不捷﹐則吾寓汝洞中﹐休息士卒﹐從特磨洞借馬﹐教習騎戰﹐俟其可用﹐更圖後舉﹐必無敵矣。』並厚以金珠遺守陵﹐守陵喜﹐運糯米以餉智髙。鑑使人說守陵曰﹕『智髙乘州縣無備﹐橫行嶺南﹐今力盡勢窮﹐復還邕州。朝廷興大兵以討之﹐敗在朝夕﹐汝世受國恩﹐何爲無事隨之﹐以取族滅﹖且智髙父存勗﹐本居【涑水有『廣源』二字。】州﹐弟存祿爲武勒州刺史﹐存勗襲殺存祿【『存祿』二字原作『有』﹐據涑水攺。】而奪其地。又以女嫁廣源州刺史﹐因省其女﹐遂引兵襲殺刺史及其婿﹐而奪其地﹐此皆汝耳目親見也。智髙父子貪詐無恩﹐譬如虎狼﹐不可親也。今汝乃欲延之洞中﹐吾見汝且爲虜矣。不可不爲之備。』守陵由是狐疑﹐稍疎智髙﹐智髙怒﹐遣兵襲之﹐守陵先爲之備﹐逆戰﹐大破之。會智髙亦爲狄靑所敗﹐遂不敢入結洞而逃奔特磨﹐西接大理﹐地多善馬﹐智髙悉以所得二廣金帛子女﹐遺特磨布燮【『布燮』﹐涑水作『蠻酋』。】儂夏誠﹐又以其母妻夏誠弟夏卿相結納﹐夏誠許以兵馬借之。智髙畱其母及一弟一子﹐並其將於夏誠所居之東十五里絲葦寨﹐而身詣大理﹐欲借兵寇西川﹐使其母以特磨兵自邕州寇廣南。鑑請詣特磨寨說夏誠使圖智髙﹐智髙以兵守三弦水﹐鑑幾爲所獲﹐不得進而還。鑑言於靖曰﹕『特磨距邕州四十日程﹐智髙恃其險遠﹐必不設備﹐鑑請不用中國尺兵斗糧﹐募諸洞丁壯往襲之﹐仍以重賂說特磨﹐使爲內應﹐取之必矣。』靖許之﹐仍許蕭繼將大兵爲鑑後﹐【涑水有『繼』字。】常與鑑相距。【涑水有『十程』二字。】鑑募洞丁﹐得五六千人﹐率之以進。前【涑水作『前進』﹐下文另爲一條。】知邕州蕭注曰﹕『廣源州本屬田州﹐儂智髙父本山獠﹐襲殺廣源州酋豪而據之。田州酋長請往擊之﹐知邕州者恐其生事﹐禁不許。』廣源州地產金﹐一兩直一縑﹐智髙父由是富彊﹐招誘中國及諸洞民﹐其徒甚盛﹐交趾惡之﹐遣兵襲虜之。智髙時年十四﹐與其母逃竄得免﹐收其餘眾﹐臣事交趾。旣長﹐因朝於交趾﹐陰結李徳正左右﹐欲奪其國﹐事覺﹐逃歸﹐因求內附。朝廷恐失交趾之心﹐不納﹐智髙謂其徒曰﹕『今吾旣得罪於交趾﹐中國又不我納﹐無所自容﹐止有反耳。』乃自左江轉掠諸洞﹐徙居江右文村﹐陰察官軍形勢﹐與邕州姦人相結﹐便【涑水作『使』。】爲內應。在文村五年﹐遂襲邕州陷之。【涑水紀聞。】

○交址

景徳中﹐交州黎桓獻馴象四﹐皆能拜舞﹐山呼中節﹐養於玉津園。每陳鹵簿﹐必加蓮盆嚴飾﹐令昆侖奴乘以前導。晉輿服志有象車以試橋梁﹐亦古制也。

二

淳化中﹐占城國﹐景徳中﹐交州黎桓﹐並以馴犀爲獻。性絕躁﹐畱養苑中﹐數日死。大中祥符中﹐交州復獻馴犀﹐至海岸﹐詔放還本國﹐令遂其性。【並談苑。】

○南蕃呼中國爲唐

太宗洎明皇擒中天竺王﹐取龜玆爲四鎭﹐以至城郭諸國皆列爲郡縣。至今廣州胡人﹐呼中國爲唐家﹐華言爲唐言。【倦遊錄。】

○髙麗

髙麗自五代以來﹐朝貢不絕﹐朝廷每加爵命﹐必遣使以獎之。故呂相國端﹑呂侍郎文仲佑之﹐皆相繼爲使。三人者﹐皆寬厚文雅﹐有賢者之風。如孔維輩﹐或朴魯﹐舉措爲其所哂﹐或貪猥﹐不能無求索﹐甚辱朝命。後劉式﹑陳靖至其國﹐國王王治者﹐因語及中國族望﹐必有髙下﹐如唐之崔﹑盧﹑李﹑鄭。式等言﹐但以賢才進用﹐亦不論族姓。治曰﹕『何姓呂者多君子也﹖』蓋斥言三呂﹐亦因以警使者。

髙麗國王王治上言﹐願賜板本九經書以誇示外國﹐詔給之。【並談苑。】

○契丹﹝一﹞

路振奉使契丹﹐至幽州城南亭﹐是日大風﹐裏民言﹐朝廷使來﹐率多大風。時燕京畱守兵馬太原帥秦王隆慶﹐遣副畱守祕書大監張肅迎國信﹐置宴於亭中﹐供帳甚備﹐大閹具饌﹐醆斝皆頗璃黃金扣器。隆慶者﹐隆緒之弟﹐契丹國母蕭氏之愛子也﹐故王以全燕之地而開府焉。其調度之物﹐悉侈於隆緒﹐嘗歲籍民子女﹐躬自揀擇﹐其尢者爲王妃﹐次者爲妾媵。炭山北有涼殿﹐夏常隨其母往居之﹐妓妾皆從﹐穹廬帟幕﹐道路相屬。虜相韓徳讓尢忌之﹐故與徳讓不相協也。蕭后幼時﹐常許嫁韓氏﹐卽韓徳讓也﹐行有日矣﹐而耶律氏求婦於蕭氏﹐蕭氏奪韓氏婦以納之﹐生隆緒﹐卽今虜主也。耶律死﹐隆緒尙幼﹐襲虜位。蕭后少寡﹐韓氏世典軍政﹐權在其手﹐恐不利於孺子﹐乃私謂徳讓曰﹕『吾常許嫁子﹐願諧舊好﹐則幼主當國﹐亦汝子也。』自是徳讓出入幃幕﹐無間然矣。旣而酖殺徳讓之妻李氏﹐每出弋獵﹐必與徳讓同穹廬而處﹐未幾而生楚王﹐爲韓氏子也。蕭氏與徳讓尢所鐘愛﹐乃賜姓耶律氏。是夕﹐宿於永和館﹐館在城南。九日﹐虜遣使置宴於副畱守之第﹐第在城南門內﹐以駙馬都尉蘭陵郡王蕭寧侑宴﹐文木器盛虜食﹐先薦駱糜﹐用杓而啖焉。熊肪羊豚雉兔之肉爲濡肉﹐牛鹿鴈鶩熊貉之肉爲臘肉﹐割之令方正﹐雜置大盤中。二胡雛衣鮮潔衣﹐持帨巾﹐執刀匕﹐﹖割諸肉﹐以啖漢使。幽州幅員二十五里﹐東南曰水窗門﹐南曰開陽門﹐西曰靑音門﹐北曰北安門。內城幅員五里﹐東曰宣和門﹐南曰丹鳳門﹐西曰顯西門﹐北曰衙北門。內城三門﹐不開﹐止從宣和門出入。城中凡二十六坊﹐坊有門樓﹐大署其額﹐有罽賓﹑肅愼﹑盧龍等坊﹐並唐時舊坊名也。居民棊布﹐巷端直﹐列肆者百室﹐俗皆漢服﹐中有胡服者﹐蓋雜契丹渤海婦女耳。府曰幽都府﹐光祿少卿郎利用爲少尹﹐有判官掾曹之屬。民有小罪﹐皆得關決﹐至殺人非理者﹐則決之於隆慶﹐喜釋而怒誅﹐無繩準矣。城中漢兵凡八營﹐有南北兩衙兵﹑兩羽林兵﹑控鶴神武兵﹑雄捷兵﹑驍武兵﹐皆黥面給糧﹐如漢制。渤海兵﹐別有營﹐卽遼東之卒也。屯幽州者數千人﹐並隸元帥府。隆慶驕侈﹐不親戎事﹐兵柄咸在蘭陵郡王駙馬都尉蕭寧之手。國家且議封禪﹐有諜者至涿州﹐言皇帝將親徵﹐往幽薊以復故地﹐然後東封泰嶽。虜大駭﹐遽以寧爲統軍﹐列柵於幽州城南﹐以虞我師之至。旣而聞車駕臨岱﹐遂止。虜舊有韓統軍者﹐徳讓從弟也﹐取蕭后姊﹐封齊妃。韓勇悍﹐多變詐﹐虜之寇我澶淵也﹐韓爲先鋒﹐指麾於城外﹐我師以巨弩射之﹐中腦而斃﹐虜喪之如失手足。自是虜無將帥﹐遂以寧統之﹐年五十﹐勇略不及韓﹐虜咸憂焉。虜政苛刻﹐幽薊苦之﹐圍桑稅畝﹐數倍於中國﹐水旱虫蝗之災﹐無蠲減焉。以是服田之家﹐十夫並耨﹐而老者之食﹐不得精鑿。力蠶之婦﹐十手並織﹐而老者之衣﹐不得繒絮。徵斂調發﹐急於剽掠。加以耶律﹑蕭﹑韓三姓恣橫﹐歲求良家子以爲妻妾﹐幽薊之女﹐有姿質者﹐父母不令施粉白﹐獘衣而藏之﹐比嫁﹐不與親族相往來。太宗皇帝平晉陽﹐知燕民之徯後也﹐親禦六軍﹐傅於城下﹐燕民驚喜﹐謀欲劫守將﹐出城而降。太宗皇帝以燕城大而不堅﹐易克難守﹐炎暑方熾﹐士卒暴露且久﹐遂班師焉。城中父老﹐聞車駕之還也﹐撫其子嘆息曰﹕『爾不得爲漢民﹐命也。』【自虜政苛刻已下事﹐並幽州客司劉斌言。斌大父名迎﹐年七十五﹐嘗爲幽州軍政校﹐備見其事﹐每與子孫言之﹐其蕭后隆慶事﹐亦迎所說。】近有邊民﹐舊爲虜所掠者﹐逃歸至燕﹐民爲斂資給導以入漢界﹐因謂曰﹕『汝歸矣﹐他年南朝官家來收幽州﹐愼無殺吾漢兒也。』其燕薊民心向化如此。十日﹐自幽州北行至孫侯館﹐五十里地無陵﹐出北安門﹐道西有華嚴寺﹐卽太宗皇帝駐蹕之地也。民言僧堂東壁有禦札十五字﹐虜不令人見﹐覆以漆板。虜主每至﹐必開觀之。自通天館東北行﹐至契丹國三十里﹐山遠路平﹐奚漢民雜居益眾。裏民言﹐漢使歲至﹐虜必盡驅山中奚民就道而居﹐欲其人煙相接也。又曰虜所止之處﹐官屬皆從﹐城中無館捨﹐但於城外就車帳而居焉。契丹國外城髙丈餘﹐步東西有廊﹐幅員三十里﹐南門曰朱夏門﹐凡三門﹐門有樓閣。自朱夏門入﹐街道闊百餘步﹐東西有廊捨﹐約三百間﹐居民列廛肆廡下。街東西各三坊﹐坊門相對﹐虜以卒守坊門﹐持梃擊民﹐不令出觀。徐視坊門﹐坊中闃地﹐民之觀者無多。又於坊聚車橐駞﹐蓋欲誇漢使以浩穰。三里﹐第二重城﹐城南門曰陽徳門﹐凡三間﹐有樓閣﹐城髙三丈﹐有睥睨﹐幅員約七里。自陽徳門入一里而至內門﹑內閶闔門﹐凡三門。街道東西﹐並無居民﹐但有短墻﹐以障空地耳。閶闔門樓有五鳳﹐狀如京師大約﹐制度卑陋。東西掖門﹐去閶闔門各三百餘步﹐東西角樓相去約二里。是夕﹐宿大同驛﹐驛在陽徳門外﹐驛東西各三廳﹐蓋仿京師上元驛也。虜遣龍虎大將軍耶律照裏爲館伴使﹐起居郎邢耶佑副之。二十六日﹐持國信自東掖門入﹐至第三門﹐名曰武功門﹐見虜主於武功殿﹐設山棚﹐張樂﹐引漢使升。虜主年三十餘﹐衣漢服﹐黃紗袍﹐玉帶﹐革﹖各互靴﹐方牀累茵而坐。左右侍立凡數人﹐皆胡豎。黃金飾﹖丕案﹐四面懸金紡絳絲結网而爲案帳。漢官凡八人﹐分東西偏而坐﹐坐皆繡墩。東偏漢服官三人﹐首大丞相晉王韓徳讓﹐年約六十﹐次曰前都統相公耶律氏【不得名。】次曰參政僕射姓邢氏【不得名】。胡服官一人﹐駙馬相公姓蕭氏【不得名】。西偏漢服官二人﹐一曰秦王隆慶﹐次曰楚王【不得名】。胡服二人﹐一曰惕隱相公耶律英﹐次曰常溫相公【不得名】。惕隱﹑常溫﹐皆虜官。呼漢使坐西南隅﹐將進虜主酒﹐坐者皆拜﹐惟漢丞相不起。俄而隆慶先進酒﹐酌以玉瓘玉醆﹐雙置﹐玉臺廣五寸﹐長尺餘﹐有四足﹐瓘醆皆有屈指。虜主座前﹐先置銀盤﹐有三足﹐如幾狀﹐中有金罍。進酒者升﹐以瓘醆授二胡豎執之﹐以置罍側﹐進酒者以虛臺退﹐拜於階下﹐訖﹐二胡豎復執瓘醆以退﹐傾余酒於罍中﹐拜者復自階下執玉臺以上﹐取瓘醆而下﹐拜訖﹐復位。次則楚王進酒﹐如前儀。次則耶律英進酒﹐如前儀。其漢服官進酒﹐贊拜以漢人﹐胡服官則以胡人﹐坐者皆飲﹐凡三爵而退。二十七日﹐自西掖入﹐至第三門﹐名曰文化門﹐見國母於文化殿﹐設山棚﹐張樂﹐引漢使升﹐蕃漢官坐者如故。國母約五十餘﹐冠翠花玉充耳﹐衣黃錦小褧袍﹐束以白錦帶﹐方牀累茵而坐﹐以錦裙環覆其足。侍立者十餘人﹐皆胡婢﹐黃金爲耳璫﹐五色彩纏發﹐盤以爲髻﹐純練彩衣﹐束以繡帶。有童子一人﹐年十餘歲﹐胡帽錦衣﹐嬉戲國母前﹐其狀類韓丞相﹐蓋國母所生韓氏子也。隆慶已下﹐遞相瓘醆進酒﹐如進虜主儀。二胡豎執之至國母前﹐以授二胡婢﹐婢以進﹐伶官致辭於前﹐文約敍兩朝通讙之意。虜主坐西偏﹐其舊用器皿皆降殺﹐以余官進酒﹐但用小玉盌﹐蓋尊其國母故也。二十八日﹐復宴武功殿﹐卽虜主生辰也。設山棚﹐張樂﹐列漢服官於西廡﹐胡服於東廡﹐引漢使升坐西南廡隅。國母當陽冠翠鳳大冠﹐冠有綏纓﹐垂覆於領﹐鳳皆浮﹐衣黃錦靑鳳袍﹐貂裘覆足。俄而殿上施紅罽毯﹐虜主先起﹐具玉臺酌瓘醆以進其國母﹐拜訖﹐復位。次以余官進虜主酒﹐降殺如前儀。次則諸王及蕃官皆進酒﹐中置其虜食﹐如幽州宴儀。酒十數行﹐國母三勸漢使酒﹐酌以大玉斝﹐卒﹐食盤中余肉﹐悉以遺漢使。正月一日復宴文化殿﹐如前儀﹐胡服官一人﹐先以光小玉杯酌酒以獻國母﹐名曰上壽。其次則諸王遞進酒﹐如前儀﹐國母亦三勸漢使酒﹐仍遣贊酒者勞徠之。四日﹐又宴於文化殿﹐階下列百戲﹐有舞女八佾。六日﹐又宴於武功殿﹐國母不坐﹐百戲舞女如前儀﹐隆慶先進虜主酒﹐眾官皆拜﹐韓丞相避席。虜主遣一童子﹐是前日所見狀貌類韓丞相者﹐就請之﹐丞相乃坐。七日﹐又宴射於南園﹐園在朱夏門外﹐虜遣大內惕隱知政事令耶律英侑宴﹐贈漢巾的者馬五疋﹐彩二十段﹐弓一矢十﹐英又贈馬二疋。園中有臺樹﹐皆新植﹐射畢﹐就坐。英舉大觴以屬漢使曰﹕『兩朝通讙千萬年﹐今日也﹐願飲此酒記英姓名耳。』八日﹐辭國母於文化殿﹐漢使升酒三行而出。九日﹐辭虜主於武功殿﹐遺漢使及從人鞍馬衣物彩段弓矢有差。虜名其國曰中京﹐府曰大定府﹐無屬縣﹐有畱守府尹之官﹐官府寺丞皆艸創未就﹐蓋與朝廷通使以來﹐方議建立都邑。內城中﹐止有文化﹑武功二殿﹐後有宮室﹐但穹廬毳幕。常欲遷幽薊八軍及沿靈河之民以實中京﹐民不堪命﹐虜知其不可﹐遽止。中京南至幽州九百里﹐至雄州白溝河界一千一百四十五里﹐東至靈河五百里。靈河有靈﹑錦﹑顯﹑﹖四州地﹐生桑麻貝錦﹐州民無田租﹐但供蠶織﹐名曰太后絲蠶戶。東至黃龍府一千五百里﹐虜謂黃龍府爲東府﹐有府尹畱守之屬。又東至髙麗女眞四十【似應作『千』】裏﹐【自靈河已下事﹐皆接伴副使李詢言﹐詢嘗使髙麗﹐經女貞沙靈河凡五十程。】東北至遼海二千里﹐遼海卽東海﹐樂浪玄菟之地皆隸焉。遼海民勇勁樂戰﹐歲簡閱以爲渤海都。【遼海已下事﹐館伴使劉經言。】北至上國一千里﹐卽林胡舊地﹐本名林荒﹐虜更其名曰臨潢府﹐國之南有潢水故也﹐皮室相公爲畱守。西至炭山七百里﹐炭山卽黑山也﹐地寒涼﹐𨿽盛夏必重裘﹐宿艸之下﹐掘深尺餘﹐有層冰﹐瑩潔如玉﹐至秋分則消釋。山北有涼殿﹐虜每夏往居之﹐西北至刑頭五百里﹐地苦寒﹐井泉經夏常凍﹐虜小暑則往涼殿﹐大熱則往刑頭﹐官屬部落咸輦妻子以從。【自臨潢已下事﹐亦劉經言。】東北百餘里有鴨池﹐鶩之所聚也﹐虜春種稗以飼鶩﹐肥則往捕之。【接伴副使邢佑言之。】西南至山後八軍八百餘里﹐南大王﹑北大王統之﹐皆耶律氏也。控弦之士各萬人﹐二王陸梁難制。虜每有徵發﹐多不從命﹐虜亦姑息。【此二王事﹐得之於﹖州知州馬壽。】上國西百餘里有大池﹐幅員三百里﹐鹽生著岸﹐如冰淩﹐朝聚暮合﹐年深者堅如巨石﹐虜鑿之爲枕﹐其碎者類顆鹽﹐民得采鬻之。上國之地﹐北有秣笪國﹐有鐵驪國﹐二國產貂鼠﹐尢爲溫潤﹐歲輸皮數千枚。【鹽池貂鼠事皆邢佑言之。】虜之兵有四﹐一曰漢兵﹐二曰奚兵﹐三曰契丹﹐四曰渤海兵﹐駙馬都尉蘭陵郡王蕭寧統之。契丹諸族曰橫帳兵﹐惕隱相公統之﹐卽虜相耶律英也。奚兵常溫相公統之﹐歲籍其兵﹐辧其耗﹐登以授於虜。給衣糧者﹐惟漢兵﹐餘皆散處帳族﹐營種如居民。每欲南牧﹐皆集於幽州﹐有四路﹐一曰楡關路﹐二曰崧亭路﹐三曰虎北口路﹐四曰石門關路。楡關在薊州北百餘里﹐崧亭關在幽州東二百六十里﹐虎北三百里。石門關在幽州西一百八十里﹐其險絕悉類虎北口﹐皆古控扼奚虜要害之地也。虎北口東三十餘里又有奚關﹐奚兵多由此關而南入﹐山路險隘﹐止通單騎。【楡關事涿州刺史李質言﹐崧亭關﹑石門關等路﹐幽州客司牛榮言之。】虜有翰林學士一人﹐曰劉晟﹐知制誥五人﹐其一曰劉經。歲開貢舉以登漢民之俊秀者﹐牓帖授官﹐一效中國之制。其在廷之官﹐則有俸祿﹐【李詢爲工部郎中﹐月得俸錢萬﹐米麥各七石。】典州縣則有利潤莊。藩漢官子孫﹐有秀茂者﹐必令學中國書篆﹐習讀經史。自與朝廷通好已來﹐歲選人材﹐尢異聰敏知文史者﹐以備南使﹐故中朝聲教﹐皆略知梗槪。至若營井邑以易部落﹐造館捨以變穹廬﹐服冠帶以卻氈毳﹐享廚爨以屏毛血﹐皆慕中國之義也。夫惟義者可以漸化﹐則豺虎之性﹐庶幾乎變矣。去年車駕東巡﹐虜受諜者之訴﹐遂徵兵幽薊﹐以備王師之至。朝廷推誓大信﹐邊郡徹警﹐虜聞之﹐大慚﹐自以爲誤於小民﹐失信於大國﹐於是械送諜者﹐以歸於我。洎臣等持國信以至境上﹐虜乃下令曰﹕『昨者﹐徵兵燕薊﹐以備南﹐敢有言於漢使者﹐誅及其族。』【虜下令事殿侍魯進聞之於契丹語。】自是迎待國信﹐彌勤至矣。自白溝至契丹國凡二十驛﹐近歲已來﹐中路又添頓館﹐供帳鮮潔﹐器用完備﹐燭臺炭鑪﹐悉鑄以銅鐵。奚民守館者﹐皆給土田﹐以營養焉。國信所至﹐則蕃官具芻秣﹐漢官排頓置﹐大閹執﹖丕案舍利勸酒食﹐與漢使言﹐率以子孫爲契﹐觀其畏威懷徳﹐必能久守歡約矣。【乘軺錄。】

宋朝事實類苑卷第七十七

●宋朝事實類苑卷第七十八

安邊禦寇﹝四﹞

◆安邊禦寇﹝四﹞

契丹﹝二﹞

唃廝羅

髙昌國

日本

新羅

潞州李筠

侯舍人

室種

○契丹﹝二﹞

北虜中﹐多有圖籍﹐亦有文雅相尙。王矩爲工部郎中﹐本燕人﹐爲虜將邪律【忘其名。】掌其書記﹐常從其出入。邪律兄及兄之子﹐太平興國中﹐戰沒於代郡。後邪律經舊戰處﹐覽其迹﹐悲涕作詩﹐記其兩句云﹕『父子並隨龍陣沒﹐弟兄空望鴈門悲。』

二

開寶中﹐虜涿州刺史邪律琮遺書於我雄州刺史孫全興﹐求通好﹐曰﹕『兵無交於境外﹐言卽非宜。事有利於國家﹐專之亦可。』其文采甚足觀。【並談苑。】

三

契丹阿保機﹐當唐末五代時最盛。開平中﹐屢遣使聘梁﹐梁亦遣人報聘。今世傳李琪金門集﹐有賜契丹詔﹐乃爲阿布機。當時書詔不應有誤﹐而自五代以來﹐見於他書者﹐皆爲阿保機﹐𨿽今契丹之人自謂之阿保機﹐亦不應有失。又有趙志忠者﹐本華人也﹐自幼陷虜﹐爲人明敏﹐在虜中舉進士﹐至顯官。旣而脫身歸國﹐能述虜中君臣世次﹑山川風物甚詳。又云﹕『阿保機﹐虜人實謂之阿保謹』﹐未知孰是﹖此聖人【歸田有『所以』二字。】愼於傳疑也。【廬陵居士集。】

四

北蕃每宴使人﹐勸酒器不一﹐其間最大者﹐剖大瓠之半﹐托以金﹐受三升﹐前後使人無能飲者﹐惟方偕一舉而盡﹐戎主大喜﹐至今目其器爲方家瓠﹐每宴南使﹐卽出之。【東軒以下爲另一條。】眞宗與北蕃謀和﹐約以逐年除正旦生辰外﹐彼此不遣泛使。而東封太山﹐遣祕書監孫奭特報﹐亦只到雄州而止﹐奭牒報北界﹐請差人至白溝交授書函。是時北朝遣合門使丁振至白溝﹐以受孫書。厥後﹐北蕃欲討髙麗﹐遣耶律寧持書來告﹐是時知雄州李允則不能如約止絕﹐乃遣人引道耶律寧至京。泛使至京﹐自此始矣。至康定中﹐西戎擾邊﹐仁宗泛使郭稹【東軒作『郭積金』。】奉使入北朝﹐北朝亦遣蕭英﹑劉六符等至京﹐自是泛使紛紛矣。【東軒筆錄。】

五

契丹之先﹐有一男子乘白馬﹐一女駕灰牛﹐相遇於遼上﹐遂爲夫婦﹐生八男子﹐則前史所謂疊爲君長者也。此事得於趙志忠。志忠嘗爲契丹史官﹐必其眞也。前史𨿽載八男子﹐而不及灰牛白馬事。契丹祀天﹐至今用灰牛白馬。予嘗書其事於實錄契丹傳﹐禹玉恐其非實﹐刪去之。予在陳州時﹐志忠知扶溝縣﹐嘗以書問其八男子疊相君長時﹐爲中原何代﹐志忠亦不能答﹐而云﹕『約是秦漢時。』恐非也。

六

予嘗使契丹﹐接伴使蕭慶者謂予言﹐達怛人不粒食﹐家養牝牛一二﹐飲其乳﹐亦不食肉。煮【原誤作『糞』﹐據活字本攺。】汁而飲之﹐腸如筋﹐𨿽中箭不死。

七

予嘗接伴﹐勸契丹酒﹐有馮見善者﹐謂予曰﹕『勸酒當以其量﹐若不以量﹐譬如徭役而不用戶等髙下也。』以此知契丹徭役﹐亦以戶等﹐何以中國而不量戶等役人邪﹖

八

蕭慶嘗言﹕『契丹牛馬有熟時﹐【東齋有『有不熟時』四字。】一如南朝養蠶也。』予問其故﹐曰﹕『有雪而少露出艸一寸許﹐如此時﹐【東齋作『有雪而才露出艸一寸許時﹐如此則。』】牛馬大熟﹐若無雪﹐或有雪而沒卻艸﹐則不熟。』蓋虜中視此以爲丰凶也。【並東齋記事。】

九

幽薊八州陷北虜幾二百年﹐其間英主賢臣﹐欲圖收復﹐功垂成而輙廢者﹐三矣。此豪傑之士﹐每深嗟而深惜也。初﹐周世宗旣下關南﹐欲乘勝進攻幽州﹐將行﹐夜中疾作﹐乃止。藝祖貯財別庫﹐欲事攻取﹐會上仙乃寢。柳仲塗守寧邊﹐今博野也﹐結客白萬徳﹐使說其酋豪﹐將納質定誓以爲內應。掩其不備﹐疾趨直取幽州﹐會仲塗易地﹐【澠錄有『而罷』二字。】河朔之人﹐至今以爲恨。【以下澠錄爲另一條。】國初有王彥升者﹐本市井販繒人﹐及壯從軍﹐累立戰功﹐遷防禦使。性極殘忍﹐每俘獲戎人﹐則置酒宴﹐引戎人以手捽其耳﹐對客咀嚼﹐徐引巵酒。戎人血流被面﹐彥升笑語自若﹐前後噉千百人﹐亦可怪也。【澠水燕談。】

十

太祖攻晉﹐水浸河東之年﹐晉危﹐使僞命殿直程再榮間道入契丹求救兵﹐至西樓﹐叩於契丹宣徽使王白曰﹕『南朝今攻獘國﹐危戚不保﹐乞師以救。』白深於術數﹐謂再榮曰﹕『晉必無患﹐南兵五月十七日當回﹐晉次日必大濟。』再榮因問他後安危之數﹐白曰﹕『後十年﹐晉破﹐卽掃地矣。非惟晉破﹐而契丹亦衰﹐然而扶困卻犯中原﹐飲馬黃河而返。』又曰﹕『晉破二十年後﹐契丹微弱﹐滅【湘錄有『絕』字。】幾無遺種矣。子但記之。』是時﹐王師果不克晉﹐殆後十年﹐當太平興國四年﹐方平晉壘。又白嘗謂契丹扶困再犯之事者﹐【湘錄有『卽』字。】太宗徵漁陽旋兵﹐雍熙丙戌歲﹐命曹武惠彬伐燕﹐不利。是年終﹐虜報役﹐王師失勢於河間﹐虜乘勝抵黃河而退。皆如王白之言。白﹐冀州人﹐年七十﹐語气方直。𨿽在契丹﹐嘗諫曰﹕『南朝天地山河﹐與虜不同﹐𨿽暫得少勝﹐不足永恃。彼若雪恥﹐興兵復燕薊﹐破楡關﹐而直趨灤河﹐恐穹廬毳幙﹐不勞一踐而盡。』契丹厭其語﹐欲誅之﹐蓋賴其學術以免﹐【湘錄脫『以免』二字。】年八十卒。【湘山野錄。】

○唃廝羅

唐末﹐西北蕃在者有回鶻﹑吐蕃﹐而吐蕃又分爲唃廝羅﹐始甚彊盛﹐自祥符間﹐衂於三都谷﹐勢遂衰弱﹐視中國爲神明﹐惕息不敢動﹐異時﹐與回鶻皆遣使自蘭州入鎭戎軍﹐以修朝貢。及元昊將叛﹐慮唃氏制其後﹐舉兵攻破萊州諸羌﹐南侵至於馬銜山﹐築瓦山﹐會斷蘭州舊路﹐畱兵鎭守。自此唃氏不能入貢﹐而回鶻亦退保西州﹐元昊遂叛命﹐久爲邊害﹐朝廷患之。議者以爲唃氏尙在河湟間﹐又與元昊世仇﹐儻遣使通諭朝廷之意﹐使西戎有後顧之憂﹐則邊備解矣。仁宗然之﹐寶元二年﹐遣屯田員外郎劉渙奉使﹐自古渭州抵靑堂城。始【東軒有『與』字。】唃氏遇﹐渙爲述朝廷之意﹐因以邈川都統爵命授之﹐俾掎角以攻元昊。廝羅謝恩大喜﹐請舉兵助中國討賊﹐自此元昊始病於牽制﹐而唃氏復與中國通矣。【以上東軒爲一條﹐在卷三。以下爲另一條﹐在卷五。】延州當西戎三路之衝﹐西北金明寨﹑正北黑水寨﹑東北懷寧寨﹐而懷寧直橫山﹐最爲控要。頃薛向﹑種諤取綏州﹐建爲綏徳城﹐據無定河﹐連野雞谷﹐將謀復橫山﹐而朝廷責其擅興﹐【東軒作『兵』。】二人者皆黜罷。熙寧五年﹐韓丞相絳以宰相宣撫陜西﹐復取前議﹐遂自綏州以北﹐築賓艸堡﹐東築吳堡﹐將城銀州﹐會抽沙﹐不可築而罷﹐遂建羅兀城﹐欲通河東之路。旣而日月淹久﹐糧運不繼﹐言事者屢沮止之。旋屬慶州﹐【東軒有『卒叛』二字。】遽班師﹐韓以本官知鄧州﹐副使呂大防奪職﹐知臨江軍﹐棄羅兀等城﹐而河東路不能通矣。

二

咸平中﹐張文定公齊賢建議﹐蕃部中族盛兵眾﹐可以牽制繼遷【東軒作『千』。】者﹐惟西涼而已。眞宗皇帝用其議﹐拜潘羅與【東軒作『丐』。】爲西涼節度使﹐旁泥埋爲鄯州防禦使﹐俾掎角攻討﹐卒致繼遷之死。唃氏遂保宗歌城﹐用僧立遵【東軒有『奉』字。】爲謀主﹐部落寑盛﹐勁兵數萬。祥符末﹐遣使貢名馬﹐請爲朝廷討夏州﹐眞宗以戎人多詐﹐命曹瑋知秦州以備之﹐果得其詐僞之情。及瑋破魚角陣﹐戮貴樣丹﹐又於三都谷大破西涼入寇之兵﹐復以奇計斬立遵﹐於是西涼破膽矣。【並東軒筆錄。】

○髙昌國

髙昌國﹐唐以車師前王庭地所置西州也。自安史之亂﹐復陷西戎。太平興國中﹐遣使來貢﹐命供奉官王延徳報聘﹐往復數載。其國無雨﹐人皆以白堊塗屋以居﹐嘗雨數寸﹐室廬皆壞。有勑書樓﹐藏唐朝格律勑詔。開元九年三月九日寒食﹐至今用之。延徳後爲度支使﹑舒州團練使。

○日本

公言﹐雍熙初﹐日本僧【音雕】然來朝﹐獻其國職員令年代紀。然衣綠﹐自雲姓藤原氏﹐爲眞連國五品官也。然善筆札﹐而不通華言﹐有所問﹐書以對之。國有五經及釋氏經教﹐並得於中國﹐有白居易集七十卷。地管州六十八﹐土曠而人少﹐率長壽﹐多百餘歲。國王一姓相傳六十四世﹐文武僚吏皆世官。予在史局﹐閱所降禁書﹐有日本年代紀一卷﹐及然表啟一卷﹐因得修其國史傳甚詳。然後歸﹐附商人舡奉所貢方物爲謝。案日本﹐倭之別種也﹐以國在日邊﹐故以日本爲名﹐不惟攺之﹐蓋通中國文字故。唐長安中﹐遣其大臣眞人來貢﹐皆讀經史﹐善屬文﹐後亦累有使至﹐多求文籍釋典以歸。開元中﹐有朝衡者﹐隸太學﹐應舉﹐仕至補闕﹐求歸國﹐授檢校祕書監﹐放還。王維及當時名輩﹐皆有詩序送別﹐後不果云。歷官左右常侍﹑安南郡督。吳越錢氏﹐多因海舶通信。天臺智者教五百餘卷﹐有錄而多闕﹐賈人言日本有之﹐錢俶致書於其國主﹐奉黃金五百兩求寫其本﹐盡得之﹐訖今天臺教大布江左。【並楊文公談苑。】

○新羅

天聖中﹐新羅人來朝貢﹐因往國子監市書。是時﹐直講李畋監書庫﹐遺畋松子發之類數種﹐曰﹕『生芻一束﹐其人如玉。』畋答以﹕『某有官守﹐不敢當』﹐復還之﹐曰﹕『中心藏之﹐何日忘之。』於是使者起而折旋﹐道不敢者三。新羅箕子之國﹐至今惇禮義﹐有古風焉。【東齋記事。】

○潞州李筠

潞州節度使李筠謀反﹐其長子涕泣切諫﹐不聽﹐使其長子入朝﹐且詗朝廷動靜。太祖迎謂曰﹕『太子﹗汝何故來﹖』其子以頭擊地﹐曰﹕『此何言﹖必有讒人謗臣父耳。』上曰﹕『吾亦聞汝數諫爭﹐老賊不聽汝耳。汝父使汝來者﹐不復顧惜﹐欲殺之耳。吾今殺汝何爲﹖歸語汝父﹐我未爲天子時﹐任自爲之。我旣爲天子﹐汝獨不能少讓之耶﹖』其子歸﹐具以白筠。筠反﹐有僧素爲人所信向﹐筠乃召見﹐密謂之曰﹕『吾軍府用不足﹐欲借師之名以足之﹐吾爲師作維那教化錢糧各三十萬﹐且寄我倉庫﹐事畢之日﹐中分之。』僧許諾﹐乃令僧積薪﹐坐其上﹐克日自焚。筠穿地道於其下﹐令通府中﹐曰﹕『至日﹐走歸府中耳。』筠乃與夫人先往﹐傾家財盡施之﹐於是遠邇爭以錢糧饋之﹐四方輻輳﹐倉庫不能容﹐旬日﹐六十萬俱足。筠乃塞其地道﹐焚僧殺之﹐盡取其錢糧﹐遂反。引軍出澤州﹐車駕自往徵之﹐山路隘狹﹐多石﹐不可行。上自於馬上抱數石﹐羣臣六軍皆負石﹐卽日開成大道。筠戰敗於境﹐上走入澤州﹐圍而克之﹐斬筠﹐遂屠澤州。進至潞州﹐其子開城降﹐赦之。

○侯舍人

太宗末年﹐關中羣盜有馬四十匹﹐常有怨於富平人﹐至必屠之﹐驅略農人﹐使荷畚鍤隨之。曰﹕『吾克富平﹐必夷其城郭。』富平人恐﹐羣詣荊姚﹐見同州巡檢侯舍人告急。舍人素有威名﹐率眾伏於邑北﹐羣盜聞之﹐捨富平不攻而去﹐舍人引兵於邑西邀之﹐令士皆傳弩﹐戒勿得妄發﹐曰﹕『賊皆有甲﹐不可射﹐射其馬﹐馬無具裝。又劫略所得﹐非素習戰也﹐射之必將驚潰。』旣而合戰﹐眾弩俱發﹐賊馬果驚躍散走﹐縱兵擊之﹐俘斬略盡。餘黨散入他州﹐巡檢獲之﹐自以爲功﹐送詣州邑﹐盜固稱我非此巡檢所獲﹐乃侯舍人所獲也。巡檢怒﹐自詣獄責之﹐曰﹕『爾非我獲而何﹖』盜曰﹕『我昔與君遇於某地﹐君是時﹐何不擒我邪﹖我又與君遇某地﹐君是時棄兵而走﹐何不擒我邪﹖我爲侯舍人所破﹐狼狽失據﹐爲君所得﹐此所謂敗軍之卒﹐舉帚可撲﹐豈君智力所能獨辧邪﹖』巡檢慚而退。

○室種

室種者﹐虜相昉之子﹐來奔於我。以爲諸衛將軍﹑領刺史﹑西京巡檢。種好馳逐射獵﹐洛中水竹尢勝﹐種常語人曰﹕『洛陽大好﹐但苦於園林水竹交絡翳塞﹐使盡去之﹐斯可以擊兔伐狐﹐差足樂耳。』【並楊文公談苑】

宋朝事實類苑卷第七十八

●附錄

皇宋事寶類苑原序

皇宋事寶類苑後序

皇朝類苑跋

皇宋事實類苑自序

四庫全書總目提要

宋朝事實類苑引用書目

○皇宋事寶類苑原序

宋左朝請大夫權發遣吉州軍州事江少虞撰古之史者﹐載籍極博﹐其所表見﹐皆不虛書。其軼乃【明抄本作『多』。】時時見於他說﹐不可不知也。太史公网羅天下放失舊聞﹐至於分散數家之事﹐則甚多疎略﹐後世猶或非之。然則自漢已來﹐千有餘歲﹐君臣善惡治亂之外﹐紛紛籍籍﹐日有日繁﹐使論著之人﹐隨世裒掇﹐有所未盡﹐況軼於他說者﹖歷年浸久﹐疎舛殘餘﹐不少槪見﹐則史失其傳矣。史冊所無有﹐學者不道也﹔錯亂磨滅﹐不可復知者﹐豈勝計耶﹗我宋肇興﹐聖神克繼﹐垂二百年﹐太平憲物容典﹐踵治古而增華﹐未有緝熙炳煥可考如今者也。不刊信史﹐誠足以表核萬代﹐【『足』字上疑脫一『不』字。】然而祕省邃嚴﹐非外學所得見。若其遺文逸說﹐事美一時﹐語流千載者﹐縉紳先生尙能言之﹐往往皆前日【活字本明抄本並作『世』。】命世巨公名卿﹐老師宿儒﹐以其所接於耳目﹐可以警憲於世者﹐筆之載錄傳紀﹐無慮數十家﹐常惜其畔散不屬﹐難以稽考。曩因餘暇﹐備極討論﹐自一話一言﹐皆比附倫類而整齊之﹐去其文不雅馴﹐或有抵牾者。自余據實條次﹐不敢以一字增損﹐總凡會目﹐合爲一書﹐名曰﹕皇宋事寶類苑。聖謨神訓﹐朝事典物﹐與夫勛名賢達前言往行﹐藝術仙釋神怪之事﹐夷狄風俗之殊﹐纖悉備有﹐釐爲二十八門﹐選義按部﹐考詞就班﹐如出一家語。不待旁搜遠覽﹐而太平逸遺之美﹐整麗【明抄本作『嚴』。】具在﹐足以觀見當時風政﹐庶幾乎尙有典刑哉﹗此學士大夫之所欲聞﹐亦喜傳而樂道也。深媿識見淺陋﹐擇焉不精﹐取焉【『焉』字據明抄本增。】不詳﹐故於每門之末﹐不敢斷意訖詞﹐篇篇存之﹐將有望於後之君子云。紹興十五年五月十七日謹序。

○皇宋事寶類苑後序

君子之述歷古今﹐不極其盡不止﹐非固爲是旁搜曲抉而以爲能也。蓋懼一有軼遺﹐則前哲言行﹐或不得垂聲邁烈於天下後世耳。左丘明旣傳春秋﹐而猶作國語﹔劉子政出史記後﹐而猶作說苑﹐抑亦史氏之所未列與﹖或列而未盡者﹐悉極意而裒掇之。今其書存﹐其事傳﹐亦足以知其爲博洽君子矣。太守江公﹐自幼以文學擅名於時﹐郡政之暇﹐訖無異好﹐惟以書史爲勛績。一日語遼吏曰﹕『古之述世說者多矣﹐與其有述於古﹐孰若有述於今﹖非今之言勝﹐今之時勝也。曩嘗集名卿巨公論著皇朝之遺事者﹐且數十家﹐揆敍整次﹐累至數十萬言﹐是宜刊而廣之。』﹖﹖吳辱以爲可教而教焉﹐竊觀其味腴擷芳﹐收拾散逸﹐摠而一之﹐渾乎其可名﹐釐而別之﹐秩乎其有倫﹐挹而翫之﹐森乎其若開羣玉之府﹐而聯累璀璨﹐疊相輝映﹐光於今﹐大於後﹐必矣。左氏﹑劉氏二外傳﹐皆上下千百載﹐差次十餘國﹐然後僅足其篇﹐其與粹然一出於聖代聲明文物者孰愈﹖門生左迪功郎充吉州州學教授汪﹖﹖吳謹序。

○皇朝類苑跋

皇宋事寶類苑﹐吉州太守江少虞所撰也。蓋此書之趣﹐恐遺文逸說﹐可事美一時﹐語流千載者之泯絕也﹔其顚末詳於序文﹐今不復贅矣。伏惟皇帝陛下﹐叡智夙成之天性﹐柔仁博愛之至道﹐悉叢於聖躬。紀綱整肅於朝中﹐車書混一於海內﹐加之萬機餘暇﹐孳孳學術﹐惜白駒忙於晝窗﹐跋紅燭轉於夜幾﹐不啻校訂本朝國史﹐特設經史子集之庫。其經營也﹐塗以黝堊﹐堆以金碧﹐甍棟雄麗﹐而結霞闌楯﹐衡直而煥日﹐意匠出巧﹐輪焉﹐奐焉。其前有池﹐水漣漪﹐湛凝碧﹐浮鳥戲乎其上﹐遊鱗躍乎其中﹐佳木秀而布繁陰﹐奇石疊而幻小峯﹐風致瑋其庭除﹐如此大觀﹐豈可以口舌贊揚而盡哉﹖然而令如薛稷﹑馬懷素﹑沈佺期﹑武平一之俊才知之。於是下勑命曰﹕『令皇宋類苑鏤梓。』其叡旨要﹐前人之言﹐往古之行﹐取之左右逢其原﹐且又欲令天下國家之人誦斯文者﹐視其美以爲勸﹐視其惡以爲戒。嗚乎﹗大哉體﹗手業已了畢﹐則先賢之言之美也﹐以之爲寶而玩之﹐則昆山粹精之玉﹐不足比擬焉。髙文之才之俊也﹐以之爲苑而遊之﹐則鄧林之材﹐楩楠﹖梓不足譬諭焉。況又樂花開而禮葉茂﹐气焰生而麗藻光﹐以盡美善矣。間者﹐辱宣麻命於臣僧某甲曰﹕『跋此書尾。』如臣某淺術末智﹐酰甕之雞﹐坎井之蛙﹐如不知甕外之天﹐井外之海。今又老懶﹐眼生昏花﹐憑烏皮﹖睡工夫之外﹐別無一所爲﹐何以與毛刺史楮先生從事哉﹖𨿽然固辭固請﹐普天率土﹐無處回避﹐故綴荒蕪詞﹐塵黷宸眷﹐惟深慚縮。臣某﹐不勝蒙恩遇故﹐奉謝其萬一﹐跋非臣敢所書。元和七年重光作噩六月晦日﹐前南禪臣僧瑞保謹書。

○皇宋事實類苑自序

少虞自幼喜雜覽﹐家居摘諸史雜記關於風化者﹐纂成此篇﹐題曰皇宋事實類苑。始於本朝祖宗聖訓﹐終於風土雜誌﹐總六十三卷。少虞不敏﹐何敢爲著述﹐但傳舊而已。考之歲月﹐越十四寒暑﹐更俟博洽君子訂焉。紹興戊寅九月日江少虞志。

○四庫全書總目提要

【事實類苑六十三卷】宋江少虞撰。少虞始末未詳﹐據序首自題﹐稱左朝請大夫權發遣吉州軍州事﹐而江西通誌亦未載其履貫﹐蓋已不可考矣。其書成於紹興十五年﹐以宋代朝野事迹見於諸家記錄者甚多﹐而畔散不屬﹐難於稽考﹐因爲選擇類次之﹐分二十四【原誤作二。】門﹐各以四字標題﹐曰﹕祖宗聖訓﹑君臣知遇﹑名臣事迹﹑徳量智識﹑顧問奏對﹑忠言讜論﹑典禮音律﹑官政治績﹑衣冠盛事﹑官職儀制﹑詞翰書籍﹑典故沿革﹑詩賦歌詠﹑文章四六﹑曠達隱逸﹑仙釋僧道﹑休祥夢兆﹑占相醫藥﹑書畫技藝﹑忠孝節義﹑將相才略﹑知人薦舉﹑廣智博識﹑風俗雜記。自序作二十八門﹐蓋傳錄之訛也。所引之書﹐悉以類相從﹐全錄原文﹐不加增損﹐各以書名注條下﹐共六十餘家﹐凡十四年而後成﹐故徵采極爲浩博。其中雜摭成編﹐有一事爲兩書所載﹐而先後並存者﹐又如邊鎬稱邊和尙等事﹐及諸家詩話所摘唐人詩句﹐與宋朝事實無所關者﹐亦槪錄之﹐未免疎於簡汰。然北宋一代遺文逸事﹐略具於斯﹐王士禎居易錄稱爲宋人說部之宏構﹐而有裨於史者﹐良非誣也。其間若國朝事始﹑三朝聖政錄﹑三朝訓鑑﹑蓬山誌﹑忠言讜論﹑元丰聖訓﹑傅簡公佳話﹑兩朝寶訓﹑熙寧奏對﹑劉眞之詩話﹑李學士叢談等書﹐今皆久佚﹐藉此尙考見一二﹐是尢說家之總匯矣。王士禎載此書作四十卷﹐今本實六十三卷﹐檢勘諸本皆同﹐疑爲士禎筆誤﹐或一時所見﹐偶非完帙歟﹖

○宋朝事實類苑引用書目

涑水紀聞

楊文公談苑

傅簡公佳話

東軒筆錄

沂國文正公筆錄

丁晉公談錄

歸田錄﹝廬陵歸田錄﹑廬陵居士集﹞

東齋記事

三朝聖政錄

國朝事實

澠水燕談錄

帝學

湘山野錄

範蜀公蒙求

蓬山誌

三朝訓鑑

玉壺淸話

靑箱雜記

東坡集

倦遊雜錄﹝倦遊錄﹞

兩朝寶訓

國朝寶訓

元丰聖訓

元丰寶訓

熙寧奏對

忠定公語錄

本朝名臣傳

沈括筆談﹝沈存中筆談﹞金坡遺事

名臣遺事

魏王別錄﹝韓魏王別錄﹞李學士家談

贊寧要言

乘軺錄

國朝事始

景文公筆記

春明退朝錄

云齋新說

魏大諫見異錄

趙康靖公聞見錄

魏王語錄

劉貢父詩話

李希聲詩話

後山詩話

三山居士詩話

名賢詩話

西淸詩話

漢臯詩話

