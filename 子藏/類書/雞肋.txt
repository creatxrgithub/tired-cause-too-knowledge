

欽定四庫全書

子部十一

雞肋

類書類

提要

【臣】等謹案雞肋一卷宋趙崇絢撰崇絢字元素據宋史宗室世系表蓋簡王元份之八世孫作諸畨志之趙汝適卽其父也書首自稱汴人不忘本耳其書雜采古事有名同而實異者如玉環一爲唐睿宗琵琶名一爲楊貴妃之類有相似而相反者如周亞夫縱理入口餓死禇蘿縱理入口壽終之類有一事而數見者如欒巴郭憲佛圖澄皆噀酒救火之類有事相類者如口喫有韓非等十三人酒量有於定國等十一人之類有姓名同者如兩張禹兩李光進之類然如蕭詧惡婦人劉邕嗜瘡痂之類又各自爲條不相比附則未詳其體例何取也其曰雞肋殆偶然記錄成此一冊而又未能博采諸書勒成完帙故有取於食之無味棄之可惜之意歟明陳禹之駢雅其體例實源於此類事家之有此猶史家之有紀事本末皆於古式之外別剙一格而後來竟不能廢者也故錄存之著其所自始焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

雞肋

宋趙崇絢撰

余嗜書如簡中之蠧魚讀書如瀛莫之謾畫性根弗靈無彊記能寘一編於幾硯間隨筆錄之久而成捲以類抄聚其可去者十一亦有可觀者焉別爲一卷名曰雞肋古汴趙崇絢元素云

縱理入口目有重瞳之異

漢周亞夫縱理入口竟以餓死南史有水軍都督禇蘿面甚尖危縱理入口竟保衣食而終舜目重瞳項羽亦重瞳子而死垓下隋魚俱羅目有重瞳爲煬帝所忌斬東都市

羊侃勇力

南史羊侃膐力絕人所用弓至二十石馬上用六石弓嘗於兗州堯廟蹋壁直上至五尋橫行得七迹泗橋有數石人長八尺大十圍侃執以相擊悉皆破碎少時仕魏爲郎以力聞魏帝嘗謂曰郎官謂卿爲虎豈羊質虎皮乎試作虎狀侃因伏以手抉殿沒指後歸梁髙祖幸樂遊苑侃預宴時少府奏新造兩刃矟成長二丈四尺圍一尺三寸帝令賜侃試之執矟上馬左右擊刺特盡其妙觀者登樹帝曰此樹必爲侍中折矣俄而果折因號此矟爲折樹矟侃性豪侈姬妾列侍儛人張淨琬腰圍一尺六寸能掌上舞又有孫荊玉能反腰帖地銜得席上玉簪

肉飛僊

北史沈光仕隋太子勇引署學士驍捷跅弛禪定寺中幡竿髙十餘丈適值繩絕非人力所能及光因取索口銜拍竿而上直至龍頭系繩畢手足皆放透空而下以掌拓地倒行十餘步觀者嗟異時人號爲肉飛僊

蕭詧惡見婦人

南史梁王蕭詧尢惡見婦人相去數步遙聞其臭經禦婦人之衣不復更著

劉邕嗜瘡痂

南史劉邕嗣南康郡公性嗜瘡痂以爲味似鰒魚嘗詣孟靈休灸瘡痂落牀上邕取食之靈休大驚邕答云性之所嗜靈休瘡痂未落者悉禠取以飴邕邕旣去靈休與何朂書曰劉邕向見噉遂舉體流血南康國吏二百許人不問有罪無罪遞互與鞭瘡痂常以給饍

到彥之初擔糞

南史到彥之初以擔糞自給後以功至南豫州刺史封建昌縣公

婦人有須

唐李光弼母有須數十長五寸許封韓國太夫人二子光弼封臨淮郡王光進封武威郡王皆爲名將死葬長安南原將相祭奠凡四十四幄

男子乳生湩

後漢李善本南陽李元蒼頭元家疾疫相繼死惟有孤兒續始生數旬諸奴婢欲殺續分財善潛負續逃親自哺養乳爲生湩唐元徳秀兄子𦇤褓喪親無資得乳媼乃自乳之數日湩流能食乃止

累世有列傳

晉呂防有佩刀工相之以爲必登三公可服此刀以與王祥祥臨薨以刀授弟覽曰汝後必興足稱此刀覽後奕世多賢才覽孫導至十一世孫褒歷兩晉宋齊梁陳后周凡七十餘人皆有列傳如羲之獻之徽之僧達曇首僧綽僧防儉皆有孫裔此史傳所無也若河東裴十代有傳非一祖流傳又晉謝氏及南史江氏亦數代有傳皆不及也

千里駒

漢劉徳魏曹休晉傅咸劉曜苻朗宋張敷梁蕭暎王規劉杳王茂任昉齊丘仲孚袁昻北魏李孝伯袁躍北齊馮翊王潤崔昻元文遙後周杜杲隋張幹威唐李暠成王千里

知囊

史記秦樗裏子號知囊漢鼂錯以辯號知囊東漢魯恭祖父匡王莽時爲羲和有權數號知囊晉宣帝舉兵廢曹爽桓範出赴爽宣帝曰知囊往矣杜預號知囊

八達

魏曹爽傳李勝明帝時人曰勝堂有四防八達各有主名諸葛誕八人號八達晉光逸與胡母輔之謝鯤畢卓等八人祼袒酣飲謂八達晉宣帝兄弟八人俱以達爲字時號八達

萬石君

漢石奮號萬石君馮宣帝時爲農太守八子皆二千石號萬石君東漢秦彭與羣從同時爲二千石者五人三輔號萬石秦氏唐張文瓘髙宗時爲侍中四子皆至三品人謂之萬石張家又西漢嚴延年兄弟五人皆至大官東海號其母曰萬石嚴嫗

佩六印

蘇秦佩六國相印漢五利將軍佩六印謂五利天士地士大通天道五將軍樂通侯凡六印戰國犀首亦佩五國相印唐王忠嗣爲河西隴右節度使權朔方河東節度使佩四將印

噀酒救火

後漢欒巴噀酒救成都火郭憲噀酒救齊國火晉佛圖澄噀酒救幽州火

水鏡

蜀龎徳公以司馬徳操爲水鏡晉衛瓘奇樂廣曰此人之水鏡北史蔡大寶見栁莊嘆曰襄陽水鏡復在於玆

撲鏡

魏夏侯惇爲流矢傷左目每照鏡恚怒輒撲鏡於地蜀張裕曉相術每舉鏡自知刑死未嘗不撲鏡於地吳孫防殺於吉後被創方差引鏡自照見吉在鏡中因撲鏡大叫創裂而死

倒用印

唐朱泚僞迎天子段秀實倒用司農印以追其兵五代劉皇后遣人殺郭崇韜李崧倒用都統印以定人心

大人迹

史記始皇時有大人見臨洮腳迹六尺漢武帝求神僊公孫卿至東萊言見大人長數丈迹甚大魏咸熙二年大人見襄武縣迹長三尺二寸唐則天長安元年司刑寺囚僞作大人迹五尺攺元大足

猨臂善射

漢李廣吳太史慈前趙劉淵後唐李存孝

垂手下膝

蜀先主晉武帝後周太祖陳武帝宣帝前趙劉曜秦苻堅後秦姚萇南燕慕容垂五代南漢劉防蜀王衍南史陳桞皇后皆垂手下膝又北魏李祖升南史宋王元初隋劉元進手垂過膝皆以誅死

口喫人

韓非司馬相如揚雄周昌魯恭主魏明帝鄧艾宋孔顗後周盧柔鄭偉隋盧楚唐李固言南唐孫盛

古人嗜好

文王嗜菖蒲武王嗜鮑魚吳王僚嗜魚炙屈到嗜芰曾晢嗜羊棗公儀休嗜魚王莽嗜鰒魚王右軍嗜牛心宋明帝嗜蜜漬鱁鮧齊宣帝嗜起麪餅鴨髙帝嗜肉膾陳後主嗜鱸肉齊蕭穎冑噉白肉膾至三斗後魏辛紹先嗜羊肝唐陸鴻漸嗜茶魏明帝好槌鑿聲

夢筆

江淹夢五色筆王珣夢人與大筆如椽紀少瑜嘗夢陸倕以一束靑鏤管筆授之唐李嶠夢人遺之雙筆李白夢筆生花

軍中有女子

梁湘東王嘗出軍有人將婦從者王曰才愧李陵未能先誅女子將非孫武遂欲驅戰婦人徐君蒨爲諮議參軍幼聰朗應聲曰項籍壯士猶有虞兮之愛紀信成功亦資姬人之力北魏太武令古弼徵馮髙麗救軍至令婦人披甲居中其精卒及髙麗兵陳於外遂東奔髙麗唐韓惡李光顏忠力思有以抗蔑之乃飾名姝遺光顏光顏大合將校置酒使者引侍姝至秀曼都雅一軍驚視光顏徐曰我去室家久以爲公憂誠無以報徳然將士皆棄妻子蹈白刃柰何獨以女色爲樂厚賂使者遣之將卒感激王智興破姚海獲美妾三人智興曰軍中有女子安得不敗卽斬以徇隋文帝以韋孝寛爲元帥擊尉遲迥孝寛有疾每臥帳中遣婦人傳教命唐柴紹吐谷渾黨項冦邊勅紹討之虜據髙射紹軍紹安坐令人彈琵琶使二女舞虜疑之休射觀紹伺其懈以精騎衝擊虜大潰敗

古人酒量

漢於定國爲廷尉食酒至數石不亂冬月治請讞飲酒益精明鄭康成飲酒一斛盧植能飲一石晉周顗飲一石劉伶一石五斗解酲前燕皇甫眞飲石餘不亂後魏劉藻一石不亂南齊沈文季飲酒至五斗妻王錫女飲酒亦至三斗對飲竟日而視事不廢鄧元起飲至一斛不亂北史桞謇之飲一石不亂

陳後主與子弟日飲一石孔珪飲酒七八斗

漢兩張禹

前漢張禹字子文成帝時爲丞相封安昌侯後漢張禹字伯達和帝時爲太傅安帝時以定防功封安鄕侯

晉兩劉毅

一字仲雄公正峭直武帝時爲尙書左僕射一字希樂與劉裕起義兵討桓爲豫州刺史

唐兩李光進

其先皆蕃部人皆爲名將建節鉞一乃光弼之弟一乃光顏之兄

玉環

明皇雜錄唐睿宗所禦琵琶曰玉環楊貴妃小名曰玉環

玉樓

李賀爲白玉樓記集僊傳王母所居臺有玉樓十二又道家以兩肩爲玉樓故坡詩凍合玉樓寒起粟光揺銀海生花

銀河

道家以目爲銀河幹子裴鈞大宴有銀河受一斗飲器也

白鳥

陸璣詩防鷺謂之白鳥夏小正閩蚋謂之白鳥

駒

爾雅云駒小馬也夏小正謂蟻曰駒古今注謂黑鯉爲駒

夜光

鄒陽傳夜光之璧古今注螢火一名夜光淮南子月名夜光

司花女

南部煙花記煬帝令袁寶兒持花號司花女續僊傳鶴林寺杜鵑花開有紅裳女子遊花下謂殷七七曰妾久司此花今爲道者開之

繞梁

列子韓娥歌音繞梁樂書繞梁樂器也與箜篌相似宋武帝大明中沈懷逺爲之懷逺亡其器亦絕矣又楚莊王琴名繞梁

莫難

古今注莫難珠色黃出東夷鄴中記扇之奇巧者名莫難

小蠻

白樂天詩楊栁小蠻腰卽白公侍兒也若晚春酒熟尋夢得云還攜小蠻去試覓老劉看卽酒榼也

忽雷

洽聞記鱷魚一名忽雷樂府雜錄文宗朝內庫琵琶號大忽雷小忽雷

雞肋

