

縣尉部匯考

漢漢承秦制縣置尉佐按漢書百官表縣令長皆秦官掌治其縣萬戶以上爲令減萬戶爲長令長皆有丞尉秩四百石至二百石是爲長吏

後漢後漢定縣大小置尉員數按後漢書百官志尉大縣二人小縣一人本注曰尉主盜賊凡有賊發主名不立則推索行尋案察姦宄以起端緒注

應劭漢官曰大縣丞左右尉所謂命卿三人小縣一尉一丞命卿二人雒陽孝廉左尉秩四百石孝廉右尉秩四百石邊縣有障塞尉本注曰掌禁備羌夷犯塞

晉晉制縣置六部尉按晉書職官志洛陽縣置六部尉江左以後建康亦置六部尉余大縣置二人次縣小縣各一人

宋文帝元嘉十五年置尉如晉制惟縣小者省之按宋書文帝本紀不載按百官志晉江右洛陽縣置六部都尉余大縣置二人次縣小縣各一人宋太祖元嘉十五年縣小者省之

北齊北齊制縣置右部南部西部三尉按隋書百官志云云

隋隋制攺尉爲縣正按隋書百官志攺尉爲縣正尋攺正爲戶曹法曹分司

唐唐制縣尉品秩以上中下爲差按唐書百官志京縣尉六人從八品下畿縣尉二人正九品下上縣尉二人從九品上中縣尉一人從九品下中下縣尉一人從九品下下縣尉一人從九品下縣尉分判眾曹收率眾調髙祖武徳元年攺書佐曰縣尉尋攺曰正按唐書髙祖本紀不載按百官志注云云武徳七年攺縣正復曰尉按唐書髙祖本紀不載按百官志注云云元宗開元

年增置縣尉按唐書元宗本紀不載按百官志注開元中上縣萬戶中縣四千戶以上增尉一人其後畿縣戶不及四千亦置尉二人萬戶增一人

宋太祖建隆三年每縣置尉一員按宋史太祖本紀建隆三年十二月丙戌詔縣置尉一員理盜訟置弓手視縣戶爲差按職官志建隆三年每縣置尉一員在主簿之下奉賜並同幹徳二年春正月丁未令錄尉有耄耋篤疾者舉劾之按宋史太祖本紀云雲開寶元年三月庚寅班縣尉捕盜令按宋史太祖本紀云云仁宗至和二年開封祥符兩縣各增置尉一員凡縣不置簿則尉兼之按宋史仁宗本紀不載按職官志至和二年開封祥符兩縣各增置尉一員掌閱習弓手戢姦禁暴凡縣不置簿則尉兼之孝宗隆興年詔尉不許差癃老疾病年六十以上之人邑大事煩則置二尉按宋史孝宗本紀不載按職官志云雲光宗紹熙年詔尉恩科人年及六十不差按宋史光宗本紀不載按職官志云云寧宗嘉定十三年詔極邊縣尉獲盜酬賞班攺歲以二員爲額按宋史寧宗本紀不載按職官志云云

金金縣有赤次赤劇次劇又有上中下之分設尉以佐之按金史百官志赤縣尉四員正八品專巡捕盜賊余縣置四尉者同此次赤縣尉一員正九品諸縣尉一員正九品

元世祖至元二十年縣定上中下三等各設尉一員按元史世祖本紀不載按百官志至元二十年定江淮以南三萬戶之上者爲上縣一萬戶之上者爲中縣一萬戶之下者爲下縣上縣尉一員中縣如上縣之制下縣如中縣民少事簡之地則以簿兼尉後又別置尉尉主捕盜之事順帝至正元年十一月戊寅彰徳屬縣各添設縣尉一員按元史順帝本紀云云至正六年春二月戊申京畿盜起範陽縣請增設縣尉從之按元史順帝本紀云云

明明制不置尉置典史一員爲令屬按續文獻通考云云皇淸

順治十四年大淸會典順治十四年置盛京奉天府所屬衙門承

徳縣典史一員

康熙七年大淸會典康熙七年定各縣首領官典史一員

康熙九年大淸會典國初各官滿漢間有不同康熙九年攺歸

畫一未入流京縣典史各縣典史

縣尉部總論文獻通考

縣尉漢大縣兩尉小縣一人長安有四尉分爲左右部城東南置廣部尉是爲左部城西北置明部尉是爲右部並四百石黃綬大冠主追捕盜賊伺察姦非魏因之晉洛陽建康皆置左部尉宋齊梁陳並因之餘縣如漢制諸縣道尉銅印黃綬朝服武冠北齊郡縣置三尉隋攺爲正後置尉又分爲戶曹法曹唐初因隋制武徳元年萬年縣法曹孫伏伽論事是也武徳中復攺爲正七年復爲尉赤縣置六員他縣各有差分判諸司事髙宗時爲品官吏部選授五代久廢而盜賊斗競則屬鎭將宋朝建隆三年始每縣復置尉一員在主簿之下俸賜與主簿同其鎭將只許勾當鎭下煙火爭競公事至和二年開封祥符兩縣增置一員元丰五年詔重立法地縣尉並差使臣元佑元年蘇轍言舊法縣尉皆用選人近歲並用武臣自攺法以來未聞盜賊爲之衰息請復舊法詔除沿邊縣尉依舊外余並差選人崇寧元年詔重法地縣尉差舊武臣處並依元丰法

縣尉部藝文一

春夜桑泉別少府序

唐王勃下官以窮途萬里動脂轄以長驅王公以傾餞百壺別芳筵而促興是以靑陽半序明月中宵離亭擁花艸之芳別館積琴歌之思去畱歡盡動息悲來惜投分之幾何恨知音之忽間他鄕握手自傷關塞之春異縣分襟意切淒惶之路旣而星河漸落煙霧仍開髙林靜而霜鳥飛長路曉而徵驂動含情不拜空佇聽於南昌揮涕無言請投文於西候因探一字四韻成篇

與夏縣崔少府書

李嶠安成足下伏聞髙義之日久矣緬惟徽範虔想徳音山川契闊風月勞心何嘗不煎九回苦百慮向淸風而披襟仰髙門而企躅然執事庸詎知哉蓋理或宜符𨿽違必契物有匯感𨿽遠必臻龍虎郁風雲魚龍歸林壑同聲相應孔父精微之書同翼共飛馬生通博之史僕竊不遜仰希古人以爲天下襟期四海兄弟款平生於千載感气義於一言道或乖膠漆不能同其異志苟合楚越無以異其同萬里比鄰寧須羣聚而會百年�契何必偃伏而遊昔者鍾君西入邀蔣生爲臭味延陵北遊款國僑爲舊識斯並未言而信不介而親芬若椒蘭婉同琴瑟何哉誠相期之有素也若下官者落拓無系支離少合向嘗效一藝於友朋關一奇於卿相形淪散冗名棄艸澤通人未曾接賞談士不以掛言行爲誚累動成嗤鄙然敢獻區區之心者徒以螢燭之光不逮日月而�照之理同涓滴之水無覬江河而體潤之原一也故輒布之於左右以爲魏蜀兩俊可復生於今吳鄭兩賢不獨美於古此褊心所度足下豈有意耶且僕智不效於一官謀不周於千慮徳慚季路訴甚伯寮畏此簡書就玆文墨首路之日馳情下風不爲燕雀聯翩鴻鵠已遠形畱神往室邇人遐孤此宿心延佇何極然喜遇賢季得抒幽襟直置心許居然目擊竊以通家自任更將睹奧爲歡聊下拂塵之榻便登勒銘之座芝蘭在室久久逾芳花萼連枝韡韡交映徒觀其室居閒曠庭艸蕪沒髙窗納景密樹棲煙筵有丘中之琴案多濠上之帙懷情落落無事艸元虛館陰陰自然純白此傲吏之遺賞髙人之遠致也加復披玩華藻終朝忘倦珠明玉潤云蔚霞舒符彩相燭希聲間起雕逾繪素采奪華虫之飾韻動旋宮響入飛龍之奏三月忘味疇足爲多一朝投筆於是乎在想望光景若睹淸顏下官才不逮人學非通敏徒以聞長者之餘論忝好事之末流有時感激斐然牽課但短綆之才嗟於不及挈瓶之智患在屢空頃者關塞羈遊風塵旅泊抒情歌事略有短篇未足追踵詞人亦以言其所志竊不自外思簡知音所冀南郢之聲時參委巷東裏之潤或被庸章則駑駘獲薦於九方腹背可儔於六翮矣仍恐豚肩禱薄未足享盈車之報犗餌非香不能致吞舟之獲耳僕事已淸白尋就西轅仰承背夏涉秋方期戾止契闊不會我勞如何勉敬風猷時惇景行李某諮

報三原李少府書

崔融僕去夏遄徵䢐秋戾止於捨弟圓處辱吾子贈書撤函敷紙恬神靜諷龍文暢發居然異气射人鳳律雄鳴自有奇音震物是何詞裁淸雅興旨奧深黃縑白鍛吐其文玉篆銀鉤艷其彩超超美論上陵於八十五篇婉婉成章下該於五十六字心靈密會許予以煙霄鸞鳳之交景气潛通博我以風雨魚龍之感𨿽曰不敏竊所庶幾下走材不逮於中人名謬參於下士頗亦希達者之陳迹慕君子之遺風何不勤勤於接賢汲汲於結善見一才庶褰裳千里聞一徳期負笈七州而心迹相妨竟未之致也且僕之於君早欽風素子未知僕載勞翰墨同聲相應可謂知言庸詎知哉是何言也善乎東方生有言曰士大夫相知何必垂發齊年拊手塵遊僕每覽此嘉其旨气重其達識斯可謂之知言矣足下博聞彊學丰才贍思以爲魏蜀名遊吳鄭奇節不獨於古可生於今若髙明之禮樂大器足並吞於八九若下走之瓶筲小才豈與言於萬一也然才器𨿽不足揆風尙或可思齊區區之誠有望於此耳夫黃金之爲寶也重矣而眾或礫之白玉之爲璞也眞矣而眾或非之木秀於林堆出於岸者卒爲風波所擊材出於眾行髙於人者必爲時俗所譏以孔宣之徳也而招毀於武叔以周公之徳也而見疑於管叔此古而有之子何爲怪者若吾子之蘭燻雪白冰淸玉潤變通古今識貫終始而不免於讒口者斯亦可以痛心哉然則霜雪增加然後知松柏之勁也陰陽薄蝕然後知日月之明也涅而不淄磨而不燐者此非其效歟嗟乎王事不遑行役無定及君降止伊余載馳庶將自過黃叔度不意求尋陳仲舉參差不展踧踖爲勞而吾子泛交直造余室弱季愚者因此得聞夕飽儒珍朝充道味南指有資於先覺北面頓廓於初蒙成人之美君子之務也遂令齊聲五對嗣美一枝名登甲乙之科身預賢良之末此非師資之效歟僕志尙幽閒體業疏放自拘文墨屢學棲遲院艸侵�而不薙惜其十步有芳也庭樹當軒而不徙重其一枝可巢也素琴委篋弦上之聲勿取也道書盈架物外之情足徵也此僕之不能忘懷聊復爾耳而子矜余以傲吏誇我以髙人多見其玩人長徳者也僕少乏文章長徵學藝緣情體物誠所不工雕朽礪鉛時有牽拙直將歌其勞事豈欲冒彼知音而吾子廣肆褒揚深加提飾上揆飛龍之奏旁援儀鳳之音語人必於其倫在僕何可至此足下徳擅宗師名推雄伯文髙積玉升學日以照天光韻警鏘金激思風而吹地籟至若山柱河官之作珠胎鼎气之篇並登作者之心每諷詞人之口竊沾餘論久已懷音重勞賜簡殊深荷戴謹當藏之於篋書之於紳奉以周旋期諸永久僕自恭承彩札握玩瓊章筆硯俱焚神气都盡所以遲回曠日俯仰窮年者抑由於此矣亦將性不好書往賢之通論言非盡意前哲之美談苟意得而言忘冀神交而道合耳而競不能以已者恐爽無言不酬之美云耳相知心期要以會面景山足下勿我棄遺敬愼徳音邀君歲暮耳當今六月頗暑三時隆赫敬想出忠入孝自公及私養親以祿效官以智邕邕然致足樂也僕拙於札翰行復推遣未卜淸言良深太息不具崔某白

同州韓城縣西尉廳壁記

歐陽詹說文曰尉之爲言畏也亦慰也主也故字從屍示寸寸者寸量禮度以敬上示者示陳教令以諭下尸者典職司以居位敬上所謂畏諭下所謂慰居位所謂主全玆三者以蒞王爵則仕義周是以古之人嘉用尉字爲官號陶唐有太尉周有軍尉秦亦有太尉輿尉東南尉洎漢則復命縣掾曰尉自是以名至於我唐無或易所命善也我唐極天啟宇窮地辟土列縣出於五千分爲七等第一曰赤次赤曰畿曰望曰緊次緊曰上次上曰中次中曰下赤縣僅二十萬年爲之最畿縣僅於百渭南爲之最望縣出於百鄭縣爲之最緊縣出於百夏陽爲之最上縣僅三百韓城爲之最上之最次於緊之最非最之緊無與焉緊之最次於望之最非最之望無與焉望之最次於畿之最非最之畿無與焉畿之最次於赤之最非最之赤無與焉最之縣長於余縣如麟鳳五靈之長於羣靈也數長不數類則韓城之稱與萬年渭南鄭縣夏陽並自緊而上簿尉皆再命三命已往而受資歷至之而至也上縣而下則自解褐授韓城旣上縣之最簿尉解褐之貴者惟三員伺其闕非年年之有或一員之闕天下皆知之授之日亦皆知之曰某人授韓城尉是其人則頌非其人則誹𨿽一命之官其人尙也如此則主司愼擇才地精美縣亦有六曹尉二人一判功戶倉其署曰東廳一判兵法事其署曰西廳玆廳兵法事之廳也根之州則司兵司法司事盡在形之國則兵部刑部工部盡在兵主武法主刑工主土今武未大成務尙繁刑未大措獄尙生工與人興無時休州縣司或雙曹六人分其職國則部屬寮八九十人分其職一人理六人八九十人之理𨿽小大有異而揆緒不殊其緒不殊其官不易能至於易者則人無敢易之人無敢易之則國必重之國重之則踐洪鈞大柄所由乎此也貞元十五年春餘友人滎陽鄭伯義授焉鄭自上累葉聲名爲天下聞鄭以明經登科又三舉進士屈於命詞學亦流輩推內行第一其受命之年五月餘詣焉十月又詣焉見東廳有記西廳無記因請書示本廳姓氏序於左其或先於鄭芳馨猶存者亦得之至於鄭皆系之若譜土壤廣狹物產有無尉非得主不敢僭序十月十五日記

授侯丕壽州霍丘縣尉制

白居易敕試太常寺奉禮郎翰林待詔上護軍侯丕夫執藝以事上奉詔而處中其於出入謹身夙夜祗命比他局署實倍恭勤旣寵之以職名又優之以祿俸蓋先勞後食之義也汝其承之可守壽州霍丘縣尉依前翰林待詔勛賜如故

魏兗二州所薦田夷吾曹璠二人準敕試詩日

終百首授以所貢郡縣尉制

前人敕乃者魏兗二帥以田夷吾曹璠並善屬文貢置闕下有司奉報明試以詩五言百篇終日而畢藻思甚敏文理多通賢侯薦延宜有升獎因其所貢郡縣各命以官而倚馬員來衣錦歸去以文得祿亦足爲榮可依前件

同州澄城縣功倉戶尉廳壁記

杜牧縣之所重其舉秀貢賢也今日自外諸侯之儒者曠不能升一人況尉乎次乃戶稅而已史記河渠書曰自徵引洛水至商顏下鑿井深者四十餘丈卽此地也徵者俗訛爲澄耳其地西北山環之縣境籠其趾沙石相礡歲雨如注他皆淫灩不測徵之土適潤苗則大獲天或旬而不雨民則蒿然四望失矣是以年多薄稔復絕絲麻藍果之多饒固無豪族富室大抵民戶髙下相差埒然歲入官賦未嘗期表鞭一人因徵其來由耆老咸曰西四十里卽畿郊也至如禁司東西軍禽坊龍�彩工梓匠善聲巧手之徒第番上下戶互來進取挾公爲首緣以一括十民之晨炊夜舂歲時不敢嘗悉以仰奉父伏子走尙不能當其意往往系辱而去長吏固不敢援復況其養秩安祿者耶加以禦女官多盤�其間遞相占附比急熱如手足自丞相禦史咸不能與之角逐縣令固無有爲也非豪吏眞工聯紐相姻戚者率解去是以縣賦益逋徵民幸脫此苦者蓋以西有通澗巨壑叉牙交吞小山峭徑馳鞍馬張機罝者不便於此是以絕迹不到兼之土田枯鹵樹植不茂無秀潤气象鹹惡之而不家焉民所以安活輸賦者殆由此儻使徵亦中其苦則墟矣尙安敢比之於他邑乎嗟乎國家設法禁百官持而行之有尺寸害民者率有尺寸之刑今此咸墮地不起反使民以山之澗壑自爲防限可不悲哉使民恃崄而不恃法則劃土者宜乎墻山�河而自守矣燕趙之盜復何可多怪乎書其西壁俟傳言者覽焉

鄭縣尉廳壁記

梁肅自華而東東距洛師抗雄多臨大道其縣有七若壤接天府號因舊國分鄭爲之首又斜鄰其陸焉天官每銓士補吏常屬意於此三科之選其人尢精比畿服之偏者難易相隔不啻數等其地望可知也元年春正月之後賢侯才子曰蘭陵蕭倕以貞敏恪愼再命爲尉掌倉曹出納與工程修飾之事事舉職修而令名隨之暇日謂予曰玆邑之作非舊也初在於州東北隅廣徳中以賊臣周智先以河潼叛放暴兵官寺且脇誘將吏生立己祠而棟宇斯崇及王孫致誅牧民者從便宜而重攺作乃刷滅凶慝之遺塵徙二治焉是廳蓋祠之餘也嘻曩者憑而爲妖今乃卽而爲政合於大順用鑑將來是宜書之以告昧者予於是著之屋壁且以紀夫人之美若風俗疆土與置邑之年代分於尉今監察禦史黎逢嘗編爲鄭志藏在州府中可覆視也故不書時禦史中丞董公爲邦之三載秋九月定安梁肅記

送東海孫尉詩序

楊盈川東川孫尉文章動俗符彩射人官裁下士宣大夫之三徳運偶上皇作東南之一尉庸才擾擾流俗喧喧談遠近爲等差敍中外爲優劣殊不知三元合朔九州同軌蓬瀛可訪還疑上苑之中日月不占更似靈臺之下彼其之子未爲後時凡我友朋無勞疑別徒以士之相見人之相知必欲軒蓋逢迎朝遊夕處亦常煙波阻絕風流雨散去矣孫侯遠離隔矣但當晨看旅雁君逢系帛之書夕望牽牛余候乘槎之客未能免俗何莫賦詩綴集眾篇列之如左

範仲溫可臺州黃巖縣尉

宋歐陽修爾弟仲淹參吾大政方欲輔朕平賞罰推至公以修紀綱而正庶位爾今所任有土與民惟過與功別有賞罰爾勤厥職可不戒哉

臨淄尉考詞

黃庶尉能捕盜使盜知不可免而不敢爲盜亦去盜之一端也山東大約號多盜今臨淄獻一歲之狀視他縣者才幾人而已前件官爲尉蓋有助云

縣尉李執中可察推制

王安石�某先王之政荒則緩刑至於彊不忌死而傷吾良民則去之亦不可以不急此朕所以嚴追胥之令信購賞之科不以歲凶多暴之時而爲之廢格爾能除盜實舉其官遷以懋功往祗乃服可

尙書都省額外正名年滿令史邊士寧靑州益

都縣尉制

前人敕某爾以書贊治積歲有勞請命於朝序官一尉往共厥職無敢弗祗可

汜水縣尉第一考詞

傅堯兪夫尉職捕盜而賞罰最著惟用得失多少爲差汜水縣前山溪而大河橫其後舊多椎埋爲姦今周歲無盜非畏尉而不爲乎顧不賢於得盜多者哉𨿽賞不及尙宜優其課等可考中上

答趙尉

朱熹九月八日熹叩首復書剡尉趙君奉議熹未得識面而遠辱貽書副以手札已荷厚意而示以先正中丞行實使之論述以附其後則意又甚厚而非熹區區所得當也顧於先徳慕用之深又不敢辭輒具數語如別紙若當代諸賢以有跋語幸以附其後而奏議之書尙欲夤緣請得一觀倘辱開許只托石滁州附上虞潘漧處或寄臨安趙節推彼應時有便來也適此俗冗畱來使數日乃得布此病倦艸艸仍不復作札並幾情亮向寒千萬以時爲門戶自愛講學之意尙俟他日得以面論不宣熹再拜

答吳尉

前人聞以職事見知憲臺甚慰然聲聞過情君子恥之初官僻縣遽爲上官獎拔如此可以爲懼而未可遽以爲喜且當痛自檢飭黽勉王事謹終如始不可便爲恣肆及萌躁進之心也

又嶽倉書曲折全書已報矣只此便是學問底道理平日所與講論者不過此耳幸思之仕官只是廉勤自守進退遲速自有時節切不可起妄念也官期不遠不審何日定行到官凡百以廉勤愛民爲心乃佳

又大抵守官只要律己公廉執事勤謹晝夜孜孜如臨淵谷便自無他患害才是有所依倚便使人怠惰放縱不知不覺錯做了事也官所不比鄕居幾百動有利害諸事切宜畏謹也

河南縣尉廳壁記

張景縣尉能禦盜而不能使民不爲盜盜賊息非尉之能盜賊繁過不在乎尉矣上失其平下苦其情弱者困死彊者偸生盜之常也豈樂盜哉無竭民力民心安逸無盡民物民利丰實居鄕聚族有良有睦履詐迹僞有責有愧民之常也孰肯爲盜哉故曰能與過不在乎尉在時政之得失爾若夫平鬥訟懾凶狡惟盜是禦者尉之職也苟失其人則貪殘誣枉民不勝獘反甚於盜焉今郡縣至廣庸不知所得者幾何人哉太原王昭度字世範登進士第爲河南尉尉之職無所不舉𨿽然誠不足展世範之才顧其所得亦斯民幸矣世範與景有舊因求記刻於廳壁庶有信於後於是乎書

縣尉部藝文二詩

送李十一尉臨溪

唐常建泠泠花下琴君唱渡江吟天際一帆影預懸離別心以言神仙尉因致瑤華音回軫撫商調越溪澄碧林

贈秋浦柳少府

李白秋浦舊蕭索公庭人吏稀因君樹桃李此地忽芳菲搖筆望白雲開簾當翠微時來引山月縱酒酣淸暉而我愛夫子淹畱未忍歸

贈瑕丘王少府

前人皎皎鸞鳳姿飄飄神仙气梅生亦何事來作南昌尉淸風佐鳴琴寂寞道爲貴一見過所聞操持難與羣毫揮魯邑訟目送瀛洲云我隱屠釣下爾當玉石分無由接髙論空此仰淸芬

憶襄陽舊遊贈馬少府巨

前人昔爲大堤客曾上山公樓開碧嶂滿拂鏡滄江流髙冠佩雄劍長揖韓荊州此地別夫子今來思舊遊朱顏君未老白髮我先秋壯志恐蹉跎功名若云浮歸心結遠夢落日懸春愁空思羊叔子墮淚峴山頭

贈溧陽宋少府陟

前人李斯未相秦且逐東門兔宋玉事襄王能爲髙唐賦常聞綠水曲忽此相逢遇掃灑靑天開豁然披雲霧葳蕤紫鸞鳥巢在昆山樹驚風西北吹飛落南溟去早懷經濟策特受龍顏顧白玉棲靑蠅君臣忽行路人生感分義貴欲呈丹素何日淸中原相期廓天步

送當塗趙少府赴長蘆

前人我來揚都市送客回輕舠因誇楚太子便睹廣陵濤仙尉趙家玉英風淩四豪維舟至長蘆目送煙雲髙搖扇對酒樓持袂把蟹螯前塗儻相思登嶽一長謠

送楊少府赴選

前人大國置衡鏡準平天地心羣賢無邪人朗鑑窮情深吾君詠南風衮冕彈鳴琴時泰多美士京國會纓簪山苗落澗底幽松出髙岑夫子有盛才主司得球琳流水非鄭曲前行遇知音衣工剪綺繡一�傷千金何惜刀尺餘不裁寒女衾我非彈冠者感別但開襟空谷無白駒賢人豈悲吟大道安棄物時來或招尋爾見山吏部當應無陸沈

酬談少府

前人一尉居倏忽梅生有仙骨三事或可羞匈奴哂千秋壯心屈黃綬浪迹寄滄洲昨觀荊峴作如從云漢遊老夫當暮矣蹀足懼驊驑

送黎六郎赴陽翟少府

韋應物試吏向嵩陽春山躑躅芳腰垂新綬色衣滿舊蕓香喬樹別時綠客程關外長祇應傳善政日夕慰髙堂

送五經趙隨登科授廣徳尉

前人明經有淸秩當在石渠中獨往宣城郡髙齋謁謝公寒原正蕪漫夕鳥自西東秋日不堪別淒淒多朔風

送李郎尉武康

岑參潘郎腰綬新霅上縣花春山色低官舍湖光映吏人不須嫌邑小莫卽恥家貧更作東徵賦知君有老親

送張子尉南海

前人不擇南州尉髙堂有老親樓臺重蜃气邑裏雜鮫人海暗三山雨花明五嶺春此鄕多寶玉愼勿厭淸貧

送鄭少府赴滏陽

前人子眞河朔尉邑裏帶淸漳春艸迎袍色晴花拂綬香靑山入官舍黃鳥度宮墻若到銅臺上應憐魏寢荒

送楚丘曲少府赴官

前人靑袍美少年黃綬一神仙微子城東面梁王苑北邊桃花色似馬楡莢小於錢單父聞相近家書早爲傳

送裴少府

張萬頃夕膳望東周晨裝不少畱酒中同樂事關外越離憂座濕秦山雨庭寒渭水秋何當鷹隼擊來拂故林遊

春日長安送從弟尉吳縣

李嘉佑春愁能浩蕩送別又如何人向吳臺遠鶯飛漢苑多見花羞白髮因爾憶滄波好是神仙尉前賢亦未過

巨鹿贈李少府

髙適李侯𨿽薄宦時譽何籍籍駿馬常借人黃金每畱客投壺華館靜縱酒涼風夕卽此遇神仙吾欣知損益

酬司空璲少府

前人飄颻未得意感激與誰論昨日遇夫子仍欣吾道存江山滿詞賦札翰起涼溫吾見風雅作人知徳業尊驚�蕩萬木秋气屯髙原燕趙何蒼茫鴻雁來翩翻此時與君別握手欲無言

酬李少府

前人出塞魂屢驚懷賢意難說誰知吾道間乃在客中別日夕捧瓊瑤相思無休歇伊人𨿽薄宦舉代推髙節述作淩江山聲華滿冰雪一登薊丘上四顧何慘烈來雁無盡時邊風正騷屑將從崖谷遁且與沈浮絕君若登靑雲余當投魏闕

淇上別劉少府子英

前人近來住淇上蕭條惟空林又非耕種時閒散多自任伊君獨知我驅馬欲招尋千里忽攜手十年同苦心求仁見交態於道喜甘臨逸思乃天縱微才應陸沈飄然歸故鄕不復問離襟南登黎陽渡莽蒼寒云陰桑葉原上起河淩山下深途窮更遠別相對益悲吟

送裴二�作尉永嘉

杜甫孤嶼亭何處天涯水气中故人官就此絕境與誰同隱吏逢梅福遊山憶謝公扁舟吾已就把釣待秋風

送修武元少府

錢起寸祿榮色養此行寧嘆惜自今黃綬采蘭時不厭丹墀芳艸色百戰荒城復井田幾家春樹帶人煙黎甿久厭蓬飄苦遲爾西南惠月傳

送昆山孫少府

前人徇祿近滄海乘流看碧霄誰知仙吏去宛與世塵遙遠帆背歸鳥孤舟抵上潮懸知訟庭靜窗竹日蕭蕭

李四勸爲尉氏尉李七勉爲開封尉

前人美政惟兄弟時人數俊賢皇枝雙玉樹吏道二梅仙自理堯唐俗惟將禮讓傳采蘭花萼聚就日雁行聯黃綬俄三載靑雲未九遷廟堂爲宰制幾日試龍泉

送孫十尉溫縣

前人飛花落絮滿河橋千里傷心送客遙不惜蕓香染黃綬惟憐鴻羽下靑霄雲衢有志終驤首吏道無媒且折腰急管繁弦催一醉頹陽不駐引徵鑣

寄武陵李少府

韓翃小縣春山口公孫吏隱時楚歌催晚醉蠻語入新詩桂水遙相憶花源暗有期郢門千里外莫怪尺書遲

送營城李少府

前人懷祿兼就養更懷趨府心晴山東裏近春水北門深新綬映芳艸舊家依遠林還乘鄭小駟躞蹀縣城陰

蓋少府新除江南尉問風俗

郎士元聞君作尉向江潭吳越風煙到自諳客路尋常隨竹影人家大抵傍山嵐緣溪花木偏宜遠避地衣冠盡向南惟有夜猿啼海樹思鄕望國意難堪

送黎燧尉陽翟

盧綸玉貌承嚴訓金聲稱上才列筵靑艸偃驟馬綠楊開潘縣花添發梅家鶴暫來誰知望恩者空逐路人回

送元昱尉義興

前人欲成雲海別一夜夢天涯白浪緣江雨靑山繞縣花風標當劇部冠帶稱儒家去矣謝親愛知予發已華

送趙給事侄尉丹陽

李端太傅憐羣從門人亦賤回入官先愛子賜酒許同杯淮海春多雨蒹葭夜有雷遙知拜慶後梅尉稱仙才

同從叔簡酬盧殷少府

孟郊梅尉吟楚聲竹風爲淒淸深虛冰在性髙潔云入情借水洗閒貌寄蕉書逸名羞將片石文鬥此雙瓊英

送信安劉少府自常州參軍選授權徳輿相看結離念盡此林中淥夷代輕遠遊上才隨薄祿參卿滯孫楚隱市同梅福吏散時泛弦賓來閒覆局襟情無俗慮談笑成逸躅此路足灘聲羨君多水宿

送韋整尉長沙

張祜遠遠長沙去憐君利一官風帆彭蠡疾雲水洞庭寬木客提蔬束江烏接飯丸莫言卑濕地未必乏新歡

送南陵李少府

許渾髙人亦未閒來往楚雲間劍在心應壯書窮鬢已斑落帆秋水寺驅馬夕陽山明日南昌尉空齋又掩關

送沈卓少府任江都

前人煬帝都城春水邊笙歌夜上木蘭船三千宮女自塗地十萬人家如洞天艷艷花枝官舍晚重重云影寺墻連少年作尉須兢愼莫向樓前墜馬鞭

早春送湘潭李少府之任

劉得仁柳新春水湄春岸艸離離祖席觴云盡離人淚各垂業文傳不朽作尉豈多時公退琴堂上風吹斑竹枝

送顧少府

項斯作尉年猶少無辭去路賒漁舟縣前泊山吏日髙衙幽景臨溪寺秋蟬織杼家行程須過越先醉鏡湖花

送顧少府之永康

馬戴婺女星邊去春生卽有花寒關云復雪古渡艸連沙宿次吳江晚行侵日僥斜官傳梅福政縣顧赤松家燒起明山翠潮回動海霞淸髙宜閱此莫嘆近天涯

送薛能少府任盩厔

李頻不才甘下第君子蹇何重相送昆明岸同看太白峯數瓢畱頃刻殘照迫從容好去煙霞縣仙人有舊蹤

送陸肱尉江夏

前人如何執簡去便作掛帆期澤國三春早江天落日遲縣人齊候處洲鳥欲飛時免褐方三十靑雲豈白髭

送許棠歸涇縣作尉

前人靑桂復靑袍一歸榮一髙縣人齊下拜邑宰共分曹繞郭看秧插尋街聽繭繅封侯萬里者燕頷乃徒勞

送從弟籌任告成尉

許棠海上從戎罷嵩陽佐縣初故人皆羨去吾祖舊曾居地古多生藥溪靈不聚魚惟應尋隱者閒寺講仙書

送人尉黔中

周繇盤山行幾驛水路復通巴峽漲三川雪園開四季花公庭飛白鳥官俸請丹砂知尉黔中後髙吟采物華

送百篇之任靑陽縣尉

張喬都堂公試日詞翰獨超羣品秩臺庭與篇章聖主聞鄕連三楚樹縣對九華云多少靑門客臨岐共羨君

送南陵尉李頻

前人重作東南尉生涯尙似僧客程淮館月鄕思海船燈晚霧看春轂晴天見朗陵不應三考足先授詔書徵

送三傳赴長城尉

前人登科精魯史爲尉及良時髙論窮諸國長才並幾司地傾流水疾山疊過云遲暇日琴書畔何人對手�

送舒州宿松縣傅少府

羅隱江蘺漠漠樹重重東過淸淮到宿松縣好也知臨浣水官閒應得看灊峯春生綠野吳歌怨雪霽平郊楚酒濃畱取餘杯待張翰明年歸棹一從容

贈溧水崔少府

杜荀鶴庭戶蕭條燕雀喧日髙窗下枕書眠祇聞畱客教沽酒未省逢人說料錢洞口禮星披鶴氅溪頭吟月上漁船九華山叟心相許不計官卑贈一篇

送縉雲尉

張蠙釋褐從仙尉之官興若何去程惟水石公署在云蘿野飯樓中迥晴峯案上多三年罷趨府應更戰髙科

送友尉蜀中

前人故友漢中尉請爲西蜀吟人家多種橘風土愛彈琴水向昆明闊山通大夏深理閒無別事時寄一登臨

寄華陰姚少府

諭坦之泰華當公署爲官興可知硯和靑靄凍簾對白雲垂峻掌光浮日危蓮影入池料於三考內應惜徳音移

送盧少府之任鞏洛

李洞從知東甸尉銓注似恩除帶土移嵩木和泉送尹魚印�寒鷺宿壁記醉僧書堂下諸昆在無妨候起居

贈永眞杜翺少府

李中藍袍竹簡佐琴堂縣僻人稀覺日長愛靜不嫌官況冷苦吟從聽鬢毛蒼閒尋野寺聽秋水寄睡僧窗到夕陽騫翥會應霄漢去漁竿休更戀滄浪

吉水作尉酬髙援秀才見贈

前人佐邑慚無術敢言貧與淸風騷誰是主煙月自關情捲箔當山色開窗就竹聲憐君惠嘉句資我欲垂名

任適尉烏程

宋梅堯臣俯作烏程尉折腰還自甘卞峯晴照黛霅水曉澄藍葑上春田辟蘆中走吏參到時蘋葉長柳惲在江南

河南王尉西齋

前人官舍古城隅西齋何寂寂種竹幽趣深開屏翠光滴靑山露南墻落日明東壁危臺起其旁平隰坐可覿歲暮野田空天髙霜隼擊更憐風月時幾弄林間笛

答江安尉鮮於頃野翁

馮山寶峯首相聚錦屏袂一判音容阻良覿歲月嗟易換我官潼江曲君尉瀘水岸到處逢酒徒無人作詩伴南風灑襟袖佳句適我願汶蜀幾萬里信息偶中斷三軒風雅會蕭條各分散孤吟少儔侶眾喙易嘲囋念君同所嗜路近聲可喚唱酬實相眷牽率豈辭憚亹亹郊籍心無爲簿書亂

簡劉尉

方嶽秋風昨夜起碧宙已澄穆肯乘雞棲車遠過蝸殼屋縱無二頃秫亦有兩窗竹喜逢諫議面未負將軍腹燈寒一夜話夢破十年讀貧味故自佳柔蔬雨中綠

賦得姑蘇臺送周仕宣南臺典史

元瞿智髙臺嵬嵬插天起勢壓雄城三百里雲窗霧合迷絳煙日日吳王醉西子桂膏蘭燼燒春云錦絲瑤管空中聞甲兵重來破歌舞粲齒修眉散如雨雙鉤帶血不敢飛城荒艸碧春風吹祇今惟有臺前月曾照吳宮花發時慷慨悲歌嘆陳迹霜烏怨啼霜葉赤明朝送客過鍾陵西望茫茫正湖白

送徐典史歸四明

李存細雨堂前酒初梅雪後吟誰云新識面已是舊知心冉冉蓮花幕靑靑桂子林簞瓢千古意臨別一何深

送萬典史之黃岡

明羅�詩腳更無地門開直到江縣樓對魚市驛舍接船窗鳥立藏蛇竹蟻緣系馬樁聽琴還聽笛不是故園腔

送人尉蜀

林宗大百仞髙峯入縣門官閒何地不君恩莫將萬里思家淚落盡巴江一夜猿

別徐尉之任廣昌

楊道賓遺愛苕溪上新綸楚水邊人疑徐孺子尉卽漢神仙柳色憐分袂春風動別筵當官三事在愼勿負先賢縣尉部紀事漢書李廣傳廣居藍田南山中射獵嘗夜從一騎出從人田間飲還至亭霸陵尉醉呵止廣廣騎曰故李將軍尉曰今將軍尙不得夜行何故也宿廣亭下述異記漢雍仲進南海香拜洛陽尉號曰香尉後漢書橋元傳元舉孝廉補洛陽左尉時梁不疑爲河南尹元以公事當詣府受對爲所辱棄官還鄕裏魏志武帝本紀太祖年二十舉孝廉爲郎除洛陽北部尉遷頓丘令注曹瞞傳曰太祖初入尉廨繕治四門造五色棒縣門左右各十餘枚有犯禁者不避豪彊皆棒殺之後數月靈帝愛幸小黃門蹇碩叔父夜行卽殺之京師斂迹莫敢犯者近習寵臣咸疾之然不能傷於是共稱薦之故遷爲頓丘令蜀志劉備傳先主靈帝末從校尉鄒靖討黃巾賊有功除安喜尉督郵以公事到縣先主求謁不通直入縛督郵杖二百解綬系其頸著馬棄官亡命太平禦覽先賢行狀程堅爲北陽尉貧無車馬常步行郡間給事唐書顏師古傳師古授安養尉尙書左僕射楊素見其年弱謂曰安養劇縣子何以治之師古曰割雞未用牛刀素驚其言大後果以干治聞張行成傳行成補谷熟尉家貧代計吏集京師擢制舉乙科攺陳倉尉髙祖謂吏部侍郎張銳曰今選吏豈無才用特達者朕將用之銳言行成調富平主簿劉延佑傳延佑補渭南尉有吏能治第一李績戒之曰子春秋少而有美名宜稍自抑無爲出人上延佑欽納劉仁軌傳仁軌轉陳倉尉部人折衝都尉魯寧者豪縱犯法縣莫敢屈仁軌約不再犯而寧暴橫自如仁軌榜殺之州以聞太宗曰尉而殺吾折衝可乎召詰讓仁軌對曰寧辱臣臣故殺之帝以爲剛正更擢咸陽丞太平禦覽唐盧莊道爲長安尉太宗將錄囚京宰以莊道年幼懼不克舉欲以他尉代之莊道不從翌日太宗召囚莊道徐以狀進引諸囚入評其輕重及畱系日月應對如神太宗驚嘆唐書員半千傳半千調武陟尉歲旱勸令殷子良發粟賑民不從及子良謁州半千悉發之下賴以濟刺史大怒囚半千於獄會薛元超持節度河讓太守曰君有民不能卹使惠出一尉尙可罪耶釋之裴守眞傳守眞調幹封尉養寡姊謹甚士推其禮法永淳初關中旱悉稟祿奉姊及諸甥與妻息惡食不贍也授太常博士許景先傳景先釋褐夏陽尉神龍初東都造服慈閣景先獻賦李迥秀見其文畏嘆曰是宜付太史竇懷貞傳懷貞進左禦史大夫時政令多門赤尉由墨制授禦史者眾或戲曰尉入臺多而縣辦否對曰辦於異日問其故答曰佳吏在僥幸去故辦聞者皆笑裴守眞傳守眞子子余補鄠縣尉時同捨李朝隱程行諶以文法稱而子余以儒顯或問優劣於長史陳崇業答曰蘭菊異芬胡有廢者鄭惟忠傳惟忠補井陘尉天授中以制舉召見廷中武后問舉者何所事爲忠對皆不合旨惟忠曰外揚君之美內正君之惡後曰善擢左司禦冑曹參軍崔日用傳日用爲芮城尉大足元年武后幸長安陜州刺史宗楚客委以頓峙饋獻丰甘稱過賓使者楚客嘆其能亟薦之擢爲新丰尉張嘉貞傳嘉貞補平鄕尉坐事免長安中禦史張循憲使河東事有未決病之問吏曰若頗知有佳客乎吏以嘉貞對循憲召見咨以事嘉貞條析理分莫不洗然循憲大驚試命艸奏皆意所未及它日武后以爲能循憲對皆嘉貞所爲因請以官郭震傳震爲通泉尉任俠使气常盜鑄及掠賣部中口千餘以餉遺賓客百姓厭苦武后知所爲召欲詰旣與語奇之索所爲文章上寶劍篇後覽嘉嘆蘇�傳�調鄠尉時李義琰爲雍州長史鄠多訟日至長史府�裁決明辧自是無訴者義琰異之顧聽事曰此公座也恨吾齒晚不及見席豫傳豫補襄邑尉奏事闕下會節湣太子難安樂公主請爲皇太女豫曰昔梅福上書譏後族彼何人哉乃上疏請立皇太子語深切人爲寒懼太平公主聞其名將表爲諫官豫恥污詖謁遁去俄舉賢良方正異等嚴挺之傳挺之調義興尉號材吏姚崇爲州刺史異之崇執政引爲右拾遺李白傳張旭初仕爲常熟尉有老人陳牒求判宿昔又來旭怒其煩責之老人曰觀公筆奇妙欲以藏家爾穆寧傳寧剛正气節自任以明經調鹽山尉安祿山反署劉道元爲景城守寧募兵斬之檄州縣並力捍賊婁師徳傳師徳調江都尉揚州刺史盧承業異之曰子臺輔器也當以子孫相諉詎論僚吏哉李勉傳勉調開封尉汴州水陸一都會俗厖錯號難治勉摧姦決隱爲有名李程傳程調藍田尉縣有滯獄十年程單言輒判京兆狀最遷監察禦史裴均傳均以明經爲諸曁尉數從使府辟硜硜以才顯裴耀卿傳耀卿子綜綜子佶授藍田尉徳宗詔發畿縣民城奉天嚴郢爲京兆政刻急本曹尉韋重規妻乳且疾不敢免佶請代役要如程當時稱其義姚合傳合元和中進士及第調武功尉善詩世號姚武功楊憑傳憑貶臨賀尉所善客徐晦者字大章第進士擢櫟陽尉憑得罪姻友憚累無往候者獨晦至藍田慰餞宰相權徳輿謂曰君送臨賀誠厚無乃爲累乎晦曰方布衣時臨賀知我今遽忍棄耶有如公異時爲姦邪譖斥又可爾乎徳輿嘆其直稱之朝李夷簡遽表爲監察禦史晦過謝問所以舉之之由夷簡曰君不負楊臨賀肯負國乎柳公綽傳公綽授渭南尉歲歉饉其家𨿽給而每飯不過一器歲丰乃復或問之答曰四方病饑獨能飽乎孟郊傳郊年五十得進士第調溧陽尉縣有投金�平陵城林薄蒙翳下有積水郊間往坐水旁裴回賦詩而曹務多廢令白府以假尉代之分其半俸玉泉子段文昌又嘗佐太尉南康王韋臯爲城都館驛巡官忽失意臯逐之使作靈池尉羸童劣馬奔迫就限去靈池六七里已昏黑路絕行人忽有兩炬前引更呼曰太尉來就及郭門兩炬皆滅先時韋臯奏使入長安素與劉禹錫深交禹錫時爲禮部員外郎與日者從容文昌入謁日者匿於簾下旣去日者謂禹錫曰員外若圖省轉事勢殊遠須待十年後此客入相方轉本曹正郎爾自是禹錫失意連授外官十餘年文昌入相方除禹錫吏部郎中大唐新語魏奉古制舉擢第授雍丘尉嘗日公燕有客艸序五百言奉古覽之曰皆舊文援筆倒疏之艸序者默然自失列座撫掌奉古徐笑曰適覽記之非舊習也由是知名時姚珽蒞汴州羣僚畢謁珽召奉古前曰此聰明尉耶他日持�目令爾奉古奉古一覽便諷千餘言珽驚起曰仕宦四十年未嘗見此終兵部侍郎裴景升爲尉氏尉以無異效不居最課考滿刺史皇甫亮曰裴尉苦節若是豈可使無上考選司何以甄錄也俗號考終爲送路考省校無一成者然敢竭愚思仰申淸徳當冀中也爲之詞曰考秩已終言歸有日千里無代步之馬三月乏聚糧之資食惟半菽室如懸磬苦心淸節從此可知不旌此人無以激勸時人咸稱亮之推賢景升之考省知左最官至靑刺劇談錄河南伊閭縣前有大溪僚佐有入臺省者先有灘出石礫金沙澄澈可愛牛僧孺爲尉一日報灘出邑僚列筵觀之老吏曰此必分司禦史若是西臺當有雙鸂立僧孺祝曰旣能有灘何惜鸂宴未竟一雙飛下不旬日召拜西臺禦史唐書李商隱傳商隱調弘農尉以活獄忤觀察使孫簡將罷去會姚合代簡諭使還官又試拔萃中選王茂元鎭河陽愛其才表掌書記以子妻之朝野僉載滑州靈昌尉梁士會官科鳥翎里正不送舉牒判曰官喚鳥翎何物里正不送鳥翎佐使曰公大好判鳥翎太多會索筆曰官喚鳥翎何物里正不送鳥翎有識之士聞而笑之宋史張洎傳洎解褐上元尉李景長子弘冀卒有司謚武宣洎議以爲世子之禮但當問安視膳不宜以武爲稱旋命攺謚山堂肆考五代之季武臣擅州縣之權遂罷縣尉宋太祖欲復舊制禦講武殿召三銓選人有樂爲尉者東面立選人多不欲皆西面立帝曰迂儒如此令驅之出是後樂爲者眾矣燕翼貽謀錄舊制縣尉捕盜無攺官者幹徳六年三月庚寅詔尉逐賊被傷全火賜緋三分之二者減三選加三階五分之二者減二選加二階三分之一者減一選加一階宋史李惟淸傳惟淸解褐涪陵尉民尙淫祀病不療治聽於巫覡惟淸擒大巫笞之民以爲及禍他日又加箠焉民知不神然後教以醫藥稍變風俗時遣宦官督輸造船木縱恣不法惟淸奏殺之由是知名馮元傳元授江陰尉時詔流內銓取明經者補學官元自薦通五經謝泌笑曰古治一經或至皓首子尙少能盡通耶對曰達者一以貫之更問疑義辧析無滯補國子監講書翰苑新書宋王博文爲建昌南丰尉有能聲里人饒光輔著盱江報政錄宋史楊告傳告調廬江尉時張景笞吏死而吏捕急逃歸告懼告不見納告曰君勿憂也吾死生以之景卒免陳堯佐傳堯佐從子漸始仕爲天水縣尉時學者罕通揚雄太元經漸獨好之著書十五篇號演元奏之召試學士院兪獻卿傳獻卿補安丰縣尉有僧貴寧積財甚厚其徒殺之詣縣治言師出遊矣獻卿曰吾與寧善不告而去豈有異乎其徒色動因執之得其所瘞屍一縣大驚揮麈後錄大中祥符間章聖祀汾陰至泰山下聚觀者幾數萬人闐擁道路警蹕不能進上以詢左右或雲村民所畏者尉曹也俾彈壓之卽命亟召之少焉一綠衣少年躍馬馳疾而前羣氓大呼官人來矣奔走辟易而散上笑云我不是官人邪宋史司馬池傳池歷建徳鄆縣尉蜀人妄言戍兵叛蠻將入寇富人爭瘞金銀逃山谷間令閭丘夢松假他事上府主簿稱疾不出池攝縣事會上元張燈乃縱民遊觀凡三夕民心遂安張旨傳旨進保定軍司法參軍上書轉運使鍾離瑾願補一縣尉捕劇賊以自效瑾壯其請爲奏徙安平尉前後捕盜三百餘人嘗與賊鬥流矢中臂不顧猶手殺數十人擢試祕書省校書郎余靖傳靖爲贛縣尉試書判拔萃攺將作監丞江休復傳休復進士起家爲藍山尉騎驢之官每據鞍讀書至迷失道家人求得之匯苑詳注寶元初有明州慈溪縣尉裴明允倜儻不羣𨿽處下位有憂天下之心屢上書言事晰獄龜鑑蔡髙調福州長溪尉縣媼二子漁於海俱亡媼與某氏爲讎告縣捕賊吏皆難之曰海有風波安知不水死乎𨿽果爲讎所殺若不得屍則於法不可理髙獨謂邑媼有冤不可不爲理也乃陰察讎家得其迹與約曰十日不得屍則爲媼受捕賊之責凡宿海上七日潮浮二屍至驗之皆殺也乃捕讎家伏法髙乃端明殿學士襄之弟也合璧事類宋仁宗至和間山陽尉李宗怒百姓訴蝗抑令食之提刑孫錫劾之上怒曰縣尉亦親民之官謂其能慰安於民而不與民除害反傷民命斥之宋史胡宿傳宿爲揚子尉縣大水民被溺令不能救宿率公私船活數千人以薦爲館閣校勘吳及傳及爲候官尉閩俗多自毒死以誣仇家官司莫能辧及悉爲讞正前後活五十三人提點刑獄移其法於一路陳薦傳薦爲華陽尉盜殺人棄屍民田薦出驗有以移屍告者田主又殺其母縣欲聞致殺二人以逭薦失盜之責薦不可曰焉有誣人以自貰者耶已而獲盜燕肅傳肅孫瑛以蔭爲瑕丘尉縣人習爲盜瑛榜諭曰今平民或呼以盜必怒見詞色顧乃捨耕稼本業爲人所不肯爲者及陷於罪則終身不齒於鄕閭尉不忍以是待汝盜感悟爲稍弭舒亶傳亶試禮部第一調臨海尉民使酒詈逐後母至亶前命斬之不服卽自起斬之投劾去王安石當國聞而異之孔文仲傳文仲調余杭尉恬介自守不事請謁轉運使在杭召與議事事已馳歸不詣府人問之曰吾於府無事也李周傳周登進士第調長安尉歲饑官爲粥以食餓者民坌集不可禁縣以屬周周設梐枑間老少男女無一亂者都巡檢趙諭詰盜南山諸尉皆屬焉諭悍急多行無禮獨於周不敢肆宗澤傳澤調大名館陶尉呂惠卿帥鄜延檄澤與邑令視河埽檄至澤適喪長子奉檄遽行惠卿聞之曰可謂國爾忘家者適朝廷大開禦河時方隆冬役夫僵僕於道中使督之急澤曰浚河細事乃上書其帥曰時方凝寒徒苦民而功未易集少需之至初春可不擾而辦卒用其言上聞從之泊宅編宗澤婺州農家子登進士科任館陶尉凡獲逃軍卽殺之邑境爲之無盜時呂大資惠卿帥大名聞其舉因召與語仍薦之且戒云此𨿽警盜賊之一策恨子未閱佛書人命難得安可輕殺況國有常刑乎紫薇詩話範正平子夷丞相忠宣公長子少有髙節專務靜退紹興中欽聖向後爲其家作功徳寺爲屋數百間百姓訴其地民間地也朝廷下其事開封府府尹王震戶部尙書蔡京皆定以爲官地民訴不已再委開封尉核實時子夷適爲開封尉驗治實民間地哲宗問正平何人家執政對曰純仁子也上曰名家有手詔攺寺城外王震蔡京各贖金用事者怒之開封縣有二尉一尉治內一尉治外子夷治外尉也治內尉失囚被譴遂並子夷衝替子夷不卹也常以爲好事到手難得豈可不做做而被罪其庸多矣後益連蹇不進恬如也常乘一馬卑小謝公定贈詩云一官如馬小眾眼似衫靑過庭錄崔豫忠宣長外孫也爲長安縣尉爲人自負厚於責物忠宣守洛崔以書求教忠宣答之其略曰我平生所學惟忠恕二字一生用不盡至立朝事君接待僚友未嘗頃刻離此又云人𨿽至愚責人則明𨿽有聰明恕己則昏爾曹但以責人之心責己恕己之心恕人不患不到聖賢地位也宋史孫鼛傳鼛調武平尉捕獲名盜數十謝賞不受再調越州司法參軍洪彥升傳彥升調常熟尉奉母之官旣至前尉欲申期三月以規薦而中分奉入彥升處僧捨卻奉不納如約始交印唐恪傳恪調郴尉縣民有被害而屍不獲吏執其鄰人抑使自誣令以爲信恪爭之令曰否將爲君累恪曰吾爲尉而盜不能捕更俾亡事死乎躬出訪求夕若有告者旦而得屍遂獲盜郭僎傳僎調海州東海縣尉權祥符縣尉時童貫子師閔死敕葬邑境僎任道途之役貫命徹民屋之當道者僎先籍童氏屋數十間欲毀之貫遽令勿毀由是民屋得免張運傳運遷潭州攸縣尉髙宗南渡劇賊王在據岐山潭帥徵兵戍嶽運將二千人先至嶽賊平攺臨江新淦丞李迨傳迨初調渤海縣尉時州縣團結民兵民起田畝中不閒坐作進退之節或嘩不受令迨立賞罰以整齊之累月皆精練部伍如法部刺史按閱無一人亂行伍者遂薦之朝揮麈前錄建炎己酉歲二月金人舉國南寇時太上駐蹕維揚寇旣次臨淮郡相距甚邇有招信尉以所部弓手百餘人拒敵是日也塵氛蔽日鹵初不測其多寡遂相拒逾半日尉與眾竟死不退於是探騎得疾走上聞乘輿百寮僅得南渡倘非尉悉力以扼其鋒俾探騎得上聞則殆矣尉之姓名不傳於世可恨友人王彥國獻臣能道其詳他日當問之爲求大手筆作傳近見程可久云尉姓孫亦嘗以白國史汪聖錫矣宋史詹體仁傳體仁父慥調贛州信丰尉金人渝盟慥見張浚論滅金祕計浚辟爲屬葉顒傳顒登紹興元年進士第爲廣州南海縣主簿攝尉盜發州檄巡尉同捕巡檢獲盜十餘人歸其勞於顒顒曰掠美欺君幸賞三者皆罪不忍爲也帥曾開大喜之王淮傳淮爲臺州臨海尉郡守蕭振一見奇之許以公輔器葉衡傳衡紹興十八年進士第調福州寧徳主簿攝尉以獲鹽寇攺秩知臨安府於潛縣謝諤傳諤調峽州夷陵主簿未上撫之樂安多盜監司檄諤攝尉條二十策大要使其徒相糾而以信賞隨之羣盜果解散劉宰傳宰旣冠入鄕校卓然不苟於去就取捨紹熙元年舉進士調江陵尉江陵巫風爲盛宰下令保伍互相糾察往往攺業爲農歲旱帥守命振荒邑境多所全活有持妖術號眞武法穿雲子寶華主者皆禁絕之書其坐右曰毋輕出文引毋輕事箠楚緣事出郊與吏卒同蔬食水飲去官惟篋藏主簿趙師秀酬倡詩而已調眞州司法詔仕者非僞學不讀周惇頤程頤等書才得考試宰喟然曰平生所學者何首可斷此狀不可得卒弗與授泰興令袁燮傳燮調江陰尉浙西大饑常平使羅點屬任振卹燮命每保畫一圖田疇山水道路悉載之而以居民分布其間凡名數治業悉書之合保爲都合都爲鄕合鄕爲縣徵發爭訟追胥披圖可立決以此爲荒政首謝深甫傳深甫調嵊縣尉歲饑有死道旁者一嫗哭訴曰吾兒也傭於某家遭掠而斃深甫疑焉徐廉得嫗子他所召嫗出示之嫗驚服曰某與某有隙賂我使誣告耳越帥方滋錢端禮皆薦深甫有廊廟才調昆山丞詹體仁傳體仁調饒州浮梁尉郡上體仁獲盜功狀當賞體仁曰以是受賞非其願也謝不受黃裳傳裳字文叔調巴州通江尉益務進學文詞迥出流輩人見之曰非復前日文叔矣時蜀中餉師名爲和糴實則取民裳賦漢中行諷總領李繁繁爲罷糴民便之趙方傳方調蒲圻尉疑獄多所委決金華府誌諭�調宣城尉有境外盜入尉界內�登執歸於府府帥臣丘異之開禧丙寅金人犯淮府檄令尉二人餉軍由歷陽達鍾離鍾離乃敵衝要法當以重兵護糧護不滿千人令畏不敢前�奮不顧難遂行卒致饋於濠羨余弗私遷慶元觀察推官宋史範應鈴傳應鈴開禧元年舉進士調永新尉縣當龍泉茶陵溪峒之衝寇甫平喜亂者詐爲驚擾應鈴廉得主名捽而治之縣十三鄕寇擾者不時安撫使移司兼郡初奏弛八鄕民租二年詔下如章旣而復催以檢核之數應鈴力爭不從卽詣郡自言反復數四帥聲色俱厲應鈴從容曰某非徒爲八鄕貧民乃深爲州家耳民貧迫之急將以不肖之心應之租不可得而禍未易弭也帥色動令免下戶旣出令復徵之應鈴嘆曰是使我重失信於民也又力爭之訖得請民大感悅有大姓與轉運使有連家僮恣橫厲民應鈴笞而系之獄郡吏庭辱令應鈴執吏囚之以狀聞調衡州錄事總領聞應鈴名辟爲屬唐璘傳璘調吳縣尉有殺人於貨挾其舟亡者有司求賊急屠者自告吾兒實殺之兒亦自誣伏璘問舟安在錢何用其辭差爲緩之果得賊太湖與舟俱至舉縣感服縣有勢家治圃將鑿渠通舟謬言古有渠常平使者主之璘視乾道故籍則誠民田也力爭迕使者意移監縣稅璘遂以直聞杜杲傳杲攝閩尉民有甲之子死誣乙殺之驗發中得沙而甲捨旁有池沙類發中者鞫問子果溺死陳咸傳咸調內江縣尉縣吏受賄賦民不均咸以聞於部使者爲下令聽民自陳利病而委咸均其賦方信孺傳信孺補番禺縣尉盜劫海賈信孺捕之盜方沙聚分擄獲惶駭欲趨舟信孺已使人負盜舟去矣乃悉縛盜不失一人王楠傳楠調通州海門尉乘輕舟入海濤捕劇賊小吳郎並其徒十七人獲之獄成不受賞常楙傳楙調常熟尉公廉自持不畏彊禦部使者交薦之蒲圻縣誌陳慶勉淳佑八年調蒲圻尉湖北漕使蕭逢辰舉之曰性資純恪學問老成擢第二十年一寒自若邑民嘆服有淸淨無欲之化寓蒲圻四載後轉漕使通判武岡軍南昌郡乘胡文舉寶佑進士主寧國軍簿調贛縣尉先是有訴殺人匿屍並殺者主名不得文舉至一日獲屍於池無首又廉得其妻嘗與某男子通急錄捕男子至而別鞫其妻妻疑事泄遂伏與男子淫共殺夫而埋其首掘得之與屍相合咸以爲神自是臺省疑獄多以屬文舉所平反居多辟州錄事參軍授浮梁縣丞宋史黃震傳震寶佑四年登進士第調吳縣尉吳多豪勢家告私債則以屬尉民多饑凍窘苦死尉卒手震至不受責家告府檄攝其縣及攝長洲華亭皆有聲陳仲微傳仲微調莆田尉會守令闕通判又罷�不任臺閫委以縣事時歲凶部卒並饑民作亂仲微立召首亂者戮之籍閉糶抑彊糴一境以肅囊山浮屠與郡學爭水利久不決仲微按法曰曲在浮屠它日沿檄過寺其徒久揭其事鐘上以爲冤旦暮祝詛然莫省爲仲微也仲微見之曰吾何心哉吾何心哉質明首僧無疾而死寓公有誦仲微於當路而密授以薦牘者仲微受而藏之逾年其家負縣租竟逮其奴寓公有怨言仲微還其牘緘封如故其人慚謝終其任不敢撓以私遷海鹽丞元史牟應龍傳應龍咸淳中進士第時賈似道當國應龍對策直言考官不敢置上第調光州定城尉應龍曰昔吾祖對策以直言忤史彌遠得洪雅尉今固當爾無愧也金史劉煥傳煥登天徳元年進士調任丘縣尉縣令貪污煥每規正之秩滿令持杯酒謝曰尉廉愼使我獲考斡勒合打傳合打以蔭補官充親軍調陰山尉縣當兵沖合打率土豪官兵身先行陣貞佑初以功遷本縣令蘇州府誌袁政永樂七年授湘陰典史民故窳惰不能力作每徵調則多逋逸政爲勸課振勵自是民墾田力穡治生業遂因以饒後以夏原吉薦遷遂安知縣後渠雜識曹文忠鼐爲人疏通俊爽初爲校官不樂願得繁劇一職攺泰和典史時中使旁午置郵無虛日公處之裕如延禮名儒益進學不倦復修舉子業遂登進士及第西楊先生嘉其志薦入經筵士林榮之

縣尉部雜錄春秋元命苞天尉主甲卒設武備西京雜記拾遺立緊評事出緊赤尉坐緊吏部銓注皆以才望淸髙標格孤秀者爲之俗號爲三緊官荊州圖記澧陽縣西裏澧水之南岸白石雙立狀類人形髙各三十丈周回等四十丈古相傳有充縣全尉與零陵尉論疆因相傷害化爲此石卽以爲二縣界首東標零陵西碣充縣充縣廢省今臨澧縣則其地也墨客揮犀嘗有一名公初任縣尉有舉人投書索米戲爲詩答之曰五貫五百九十俸虛錢請作足錢用妻兒尙未厭糟糠僮僕豈免遭饑凍贖典贖解不曾休喫酒喫肉何曾夢爲報江南癡秀才更來謁索�甚甕熙寧中例增選人俸錢不復有五貫九百俸者此實養廉隅之本也杜甫贈髙適詩云脫身簿尉中始與捶楚辭韓愈贈張工曹詩云判司卑官不堪說未免捶楚塵埃間杜牧寄小侄阿宜詩云參軍與簿尉塵土驚劻勷一語不中治鞭捶身滿瘡以此明唐之參軍簿尉有過則受笞杖之刑猶今之胥吏也懶眞子縣尉呼爲少府者古官名也漢百官表云大司農供軍國之用少府則奉養天子名曰禁錢府是別藏少者小也故稱少府以亞大司農也蓋國朝之初縣多惟令尉令旣呼明府故尉呼少府以亞於縣令燕翼貽謀錄尉職警盜村鄕爭鬥憚經州縣者多投尉司尉司因此置獄拷掠之苦往往非法咸平元年十月己丑有詔申警悉毀撤之詞訴悉歸之縣蓋後生初任未歷民事輕於用刑縣令權輕不能制服民受其殃此令一行至今無敢犯者淸波雜誌古治百里之邑令拊其俗尉督其姦故令曰明府尉曰少府唐之名臣繇尉超遷馴至公卿者不可數計𨿽陸贄牛僧孺裴度顏眞卿李絳皆此塗出今銓法以處試吏者腰弓撚箭從事鞍馬巡警阡陌餞迎貴臣斂板揖於路左類以粗官目之判司簿尉不可說未免箠楚塵埃間不特興嘆於昌黎公豹隱紀談自來縣尉下鄕擾人𨿽監司郡守亦不能禁止邇來尢甚京口旅邸中有戲效古風雅之體作雞鳴詩曰雞鳴刺縣尉下鄕也雞鳴喈喈鴨鳴呷呷縣尉下鄕有獻則納雞鳴於塒鴨鳴於池縣尉下鄕靡有孑遺雞旣鳴矣鴨旣羹矣鑼鼓鳴矣縣尉行矣雞鳴三章章四句山堂肆考判司卽縣尉也唐武徳中赤縣置尉六員他縣各有差別判諸司事故曰判司野客叢談杜詩脫身簿尉中始免捶楚辭鮑注曰非謂簿尉受杖杖有罪者爾退之謂棲棲法曹掾敲榜發姦偸此豈受杖者耶余謂不然子美之意正謂屬吏受官長之杖非謂杖有罪者官屬受杖其來久矣且前漢王嘉爲宰相裸躬受笞其他可知司馬遷謂陵夷至於捶楚之間觀此則知古人當官有過亦必受杖此猶有說謂臣下有過受人君之杖耳非上官之杖也後漢戴宏爲郡督郵曾以職事見詰府君欲撻之云云三國誌黃蓋爲守長署兩掾教曰若有姦欺終不加以鞭杖宜各盡心此正明驗古人吏屬受杖之說也自晉至唐此類尢多注詩者自不深考耳姑摭數端世說載太守劉淮杖主簿向雄後同在政府不交言武帝敕雄復修君臣之好北史庫狄連爲鄭州刺史開府參軍皆加捶撻魏收爲中外府主簿頻被箠楚唐書邕州經略使陳曇怒判官劉緩杖之二十五而卒浙西觀察使韓臯封杖決安吉令孫解臀杖十下而死劉晏考所部官六品以上杖訖而奏杜牧之謂尹坐堂上階下拜兩赤縣令屬官將百人悉可笞辱其詩又曰參軍與縣尉塵土驚劻勷一語不申治笞箠身滿瘡韓退之詩曰判司卑官不堪說未免捶楚塵埃間舉此以驗杜詩之意可見矣豈謂杖有罪者邪古之官屬動必加杖加杖猶可或致之死如張敞棄絮掾市之類是也上官之權甚重而屬吏益卑凜然度日不啻君臣之相臨唐猶庶幾漢時尢甚自入國朝官守上下之分𨿽嚴然此例削矣上自宰相下至監當均謂比肩事主非惟無箠笞之辱且省廷拜之禮正所以示一統尊王之意云晉世官府印章不用故者每到任則重鑄非若今之官府專用一印也觀孔琳之於義熙末建言今世惟尉一職獨用一印至於內外羣官每遷悉攺終年刻鑄喪功消實金銀銅炭之費不可勝言愚請眾官卽用一印無煩攺作仰裨天府非惟無益觀此知晉世惟尉用一印他官不然

縣尉部外編山堂肆考東漢桓帝時王方平降蔡經家有陳尉詣門乞見方平使前行向日而立從後觀之曰君心邪不正未可教以仙道乃以一符與之曰此不能度世止可以禳災治病存君本壽出百歲上陳尉果至一百十歲搜神記蔣子文廣陵人嗜酒好色佻達無度常自言己骨靑當爲神漢末爲秣陵尉遂死及孫吳初其故吏見子文於道乘白馬執白羽扇侍從如平空吏見驚走子文進馬追之謂曰我當爲此土之神以福汝民汝宣告百姓爲我立祠

縣尉部名臣列傳

漢

梅福按瑞州府誌福字子眞壽春人成帝時爲南昌尉漢政不綱王氏擅權福上書曰方今君命犯而主威奪外戚之權日以益盛陛下不察其形願察其景建始以來日蝕地震三倍春秋水災無與比數陰盛陽微金鐵爲飛此何景也書上不報乃棄官隱於洪崖山後攜妻子隱寓新昌天徳鄕山中今因號其山曰尉山田曰尉田墩曰梅墩有橋曰迎仙橋舊有子眞宅後卽其地立觀奉之曰宅仙觀立祠祀之曰子眞祠蓋子眞之風特立塵表所至人相敬慕以爲神仙中人故目曰梅仙而子眞所在無一不寓其官名姓號云有苗裔存

唐

趙元按唐書陳子昂傳趙元者字貞固河間人少負誌略好論辧來遊洛陽士爭慕向所以造謝皆縉紳選武后方稱制懼不容其髙調宜祿尉到職非公事不言彈琴蒔藥如隱者之操自傷位不配才卒年四十九其友魏元忠孟詵宋之問崔璩等共謚昭夷先生

沈盈按唐書顏杲卿傳沈盈者杲卿甥有行義明黃老學解褐博野尉與杲卿同死難贈大理正官其二子遙達

宋

朱輅按長沙府誌輅字國器郴州人中太平興國第調湘陰尉中書梁子美至輅以詩投之子美喜而論薦時邑令魏洙以曠職獲罪輅曰令罪而尉薦人必以尉賣令矣願寢之梁卒薦輅而令亦不加罪遷桂陽監使以母老卽掛冠有二千石祿今皆有九十萱親古亦稀之句

劉誼按涇縣誌誼字宜翁湖州長興人熙寧三年爲涇尉剛果疾惡凡豪彊大姓痛繩以法旣去而民思之後以論新法被謫隱居三茅山辟�至於無漏或疑其得仙云

王端禮按吉安府誌端禮字懋甫吉水人登元佑三年進士時黃庭堅爲參詳官亟稱其試論初授連州桂陽尉進富川今皆行其所學端禮平雅謹厚不妄言笑進退動止皆有法度向慕濂洛之學慨然以斯道自任探索究極思以身體之不徒爲言語文字之工年四十表求致仕築別墅於南山延四方來學之士所著有彊仕集論語解易解疑欲集茶譜字譜

朱良按宋史朱蹕傳朱良者字良伯吳郡人世儒科建炎中爲海鹽縣尉金兵入境良謂僚友曰今日乃忠臣義士死國之時也披甲執戈集所部百餘人奮而前擊金兵數人死眾爲披靡然力不敵竟死事聞官其子思後守漢陽

孫暉按宋史本傳暉爲泗州招信縣尉建炎三年正月金人陷泗州州守呂元閻瑾焚淮橋遁金人由招信將渡淮暉將射士民兵禦之沈其數舟會大霧蔽日金人莫測其多寡相持逾半日以疑兵縻暉自上流渡兵暉又戰且卻城破竟死於敕書樓

楊大異按宋史本傳大異字同伯從胡宏受春秋大義登嘉定十三年進士第授衡陽主簿有惠政調龍泉尉攝邑令適歲饑提刑司遣吏和糴米二萬石於邑米價頓增民乏食大異卽以提刑司所糴如價發糶民甚徳之提刑趙與大怒捃其罪弗得坐以方命移安遠尉邑有峒寇擾民官兵致討積年弗獲檄大異往治之大異以一僕負告身自隨肩輿入賊峒傳呼尉至賊露刃成列以待徐諭以禍福皆伏地叩頭願攺過自新畱告身爲質偕其渠魁數輩出降以賞遷吉州戶曹歷提點廣西刑獄除祕閣修撰大中大夫

陳霖按宋史王師道傳陳霖者字傅容泉州人嘉定十三年進士爲瑞金尉盜起江閩霖迎敵力戰盜系之以去不屈遇害

諭南彊按金華府誌南彊字百彊義烏人自少負奇節累貢於鄕不得第用右科調富陽尉禮部侍郎眞徳秀舟過富春江南彊亟見且賦詩爲餞人皆壯之其爲文善馳騁下筆數千言不煩繩削而自合大篇短章恣人取去不甚愛惜惟梅隱筆談四卷藏於家

元

蘇澤按瑞州府誌澤字濟民東源人至元中尉新昌時長貳缺員澤振飭縣綱衛民抑吏百廢具舉嘗修儒學講堂建桂峯第一樓及尉廳士民至今稱之

曲惠按延平府誌惠字順卿眞定人至正間任尢溪尉郡守鄭文瑞重其才檄攝縣事旬日問決滯訟六十餘件黃巾寇壓境惠謂子師善曰臣死忠子死孝大節也萬一不幸吾父子當闔門殉節乃行保甲編伍法發常平賑民勸巨室出粟贍兵倡首拒賊邑賴以全後承閫檄率兵抵晉安兵敗死賊聞者痛之

趙元齡按紹興府誌元齡字子年宛丘人爲上虞尉先是縣官收職米率三倍元齡獨無升勺過取土兵之隸於司者每子視之秋毫無所擾邑人爲之語曰縣尉不要錢只有趙子年

明

馮堅按明外史本傳馮堅不知何許人洪武中授南丰典史縣民悅之爲作徳政謠一章二十四年上書言九事一曰養聖躬以福民社王者綜理萬幾固當宵衣旰食勵精圖治然而兆民之安宗社之固咸系於一人陛下春秋髙矣未見日而朝百官日晏而猶未罷此非順時調護之道也臣願淸心省事不與細務以爲民社之福二曰擇老成以福諸王諸王方當英妙壯盛其左右輔導不可不愼也臣願擇取老成之臣出爲王官使得正色直言以時匡救庶幾謹守藩屏以爲諸王之福三曰攘要荒以福中國先王立綱陳紀制禮作樂以成至治者由其懾服遠人然後中國奠安得以施其政教也今天下一家四海一人而邊鄙無備可乎臣願務農講武屯戍邊圉以爲中國之福四曰勵有司以福生民方面諸臣所以表率守令者也臣願得廉正有守之士旌別所屬賢不肖具實以聞於朝而黜陟之則爲有司者率皆遷善攺過而勇於自治上下守法刑淸訟簡家給人足足爲生民之福矣五曰褒崇祀典夫生而功業顯於當時則其逝也聲華著於後世往往載在祀典崇徳報功使民慕思不忘者也臣願備敕有司采訪歷代忠烈事迹量加封謚俾末俗有所興勸六曰減省宦侍夫寺人之役不過備使令給灑掃而已在昔人君多爲所制由其晨夕密邇故其言易入遂養成禍患而不自知也以陛下鑑察之明萬萬無此臣願上覽史籍裁去冗員不惟嚴重朝廷實可杜異日威福淩替之漸七曰調易邊將命將禦邊國之大事在昔人君假以兵權久在邊圉卒致放縱淫泆不可駕馭陛下聖謨廟算業已舉無遺策凡諸將帥必察其言行可托腹心者然後置諸閫外又必時遷歲調不使久居其任不惟保全勛臣實可防將驕卒惰內輕外重之漸八曰采訪吏治先王以知人安民爲急夫知人所以安民也今有司未盡得人廉幹之才或爲上官所忌寮吏所嫉其能自立不屈鮮矣故爲善於下而上不加察非激勸之善術也臣願廣布耳目訪廉斥貪以明黜陟九曰增置關防夫立法防姦有國所必務也陛下旣置勘合凡有徵發必驗之使同然後得行可謂得革獘之本矣近聞諸司惟以帖委胥吏俾督所部少不如意輒加箠楚其害乃及於民臣願增置勘合以付諸司聽其塡寫差遣旣訖繳報如此則所司必不輕發以病民而庶務亦不至屢曠也書奏帝覽而嘉之稱其知時務達事變又謂侍臣曰堅言惟調易邊將則未然邊將數易則兵力勇怯敵情出沒山川形勝無以備知倘得若趙充國班超者又何取數易爲哉乃命吏部擢堅左僉都禦史在院頗持大體明年卒於任

靑文勝按明外史本傳文勝字質夫夔州人仕爲龍陽典史龍陽瀕洞庭歲罹水患積逋賦數十萬敲撲死者相踵文勝慨然詣闕上疏爲民請命再上皆不報嘆曰何面目歸見父老復具疏擊登聞鼓以進遂自經於鼓下太祖憐其爲民殺身詔寬龍陽租二萬四千餘石定爲額邑人建祠祀之妻子貧不能歸養以公田百畝萬曆十四年詔有司春秋致祭名其祠曰惠烈

隋吉按江寧府誌吉不知何郡人洪武中上元縣典史上言農民之中有一夫一婦受田百畝或四五十畝者當春夏耕種方殷或不幸夫病而婦給湯藥農務旣廢田亦隨荒及病愈則時已過矣上無以供國賦下無以養室家�困流離職此之由請命鄕裏小民或二十家或四五十家團爲一社每遇農急之時有疾病則一社協力助其耕耘庶田不荒蕪民無饑窘百姓親睦而風俗厚矣上善其言命戶部通行曉諭

陽春按紹興府誌春洪武中爲山陰尉淸勤有幹局晨起視事日晏未罷惟啜粥而已隆冬無衣長官以衣衣之受而不服其介如此

何聰按明外史循吏傳聰淮安海州人宣徳中爲四川長壽典史有能聲以父憂去服闋攺除山東長淸正統八年長壽缺知縣民五十餘人走數千里至京師言聰前爲典史勤敏公廉民皆悅服乞卽以爲縣正帝曰聰小吏去長壽已十年民猶思之不置此非循良選耶其卽命之聰再赴長壽卹孤貧興學校息訟弭盜端務惠民民益愛戴

楊貢按明外史何聰傳聰同時楊貢爲交河典史得民心會知縣林俊遷去父老奏貢淸正勤能乞代其職章下吏部尙書王直以貢發身掾史格之帝曰民旣奏保宜順其情若拘以資格用人之途狹矣卿等其體朕意遂之任果以稱職聞

安郁按明外史何聰傳聰同時又有安郁者字從周臨潼人爲四川蒲江典史歲大旱郁齋沐吁天積薪紫極觀下誓不雨卽自焚至朝果大雨民爲之歌曰安從周政何優感天雨歲有秋昔無衣今有裘正統十年部民羣赴闕下稱郁廉能堪任縣令帝卽從之其後政聲益著

杜濩按明外史何聰傳聰同時又有杜濩官沾化典史爲民所愛嘗坐事當徒沾化人詣闕言濩廉幹得民心帝嘆曰典史小吏耳得民心如此良吏也其卽還之

顧昂按嘉興府誌昂字文顒成化中嘗仕爲新泰典史家澉鎭數上疏請鎭城事皆報可一請浚城東南地爲河載土築黃家塘捍海一請豁澉所公占城池軍營田地稅糧一請以城濠空地海上新漲沙地爲牧馬場毋令鎭軍縱牧民田一請免所軍運艘減馬軍舊額百匹爲六十匹免遠漕及孳牧等苦至今人利賴之

李鳳按金溪縣誌鳳昆山人由吏員任金溪縣典史正徳間宸濠反東鄕遺孽煽動流劫入縣境鳳到任甫月餘聞賊已逼卽奮勇倡義部領民兵出禦之與賊戰死於陳鳳之抵任也未挾妻孥惟一僕隨及其死�懸衣垢無以爲殮長吏諱不以實聞未沾卹典溪人哀之

丁益髙按宣城縣誌益髙號襄明少�敏能文任余杭縣少尹維時武林兵寇交集邑無正令益髙獨攜一病躄老胥晝夜綏輯民情因之而大定又復忘死生冒白刃奔走會城請兵解餉往來供頓不敢言疲杭郡屬邑惟餘杭城郭獨存不遭焚掠之慘益髙之力也他善政尢多

張澄按四川總志澄安嶽人任平江典史流賊寇平江澄與知縣宋鑑率民兵出境對敵賊气稍沮鑑曰宜退保城東澄曰保城東則西南虛矣吾當以死格之已而賊前鋒突赴城西民兵潰澄力戰而死事聞旌表其門錄其子

蕭景腆按蘇州府誌景腆晉江人以掾授定遠尉丁憂服除補長洲尉時織造太監張志聰恣睢橫索縣令郭波持法挫之志聰誣波撓禦造龍衣執而倒曳之車後景腆率所部弓兵直前手批志聰落其帽市民盡爲景腆張气梯屋飛瓦擲志聰竟奪波歸志聰還都訴於上械詔下獄時波已升工部主事與景腆並下鎭撫司拷訊廷臣壯其義會疏救之波落五級景腆調尉永徙巡撫吳廷舉爲景腆立仗義英風之碑今斷碑猶在長洲縣堂側

胡天錫

