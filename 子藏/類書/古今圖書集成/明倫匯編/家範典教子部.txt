

教子部總論書經

舜典帝曰夔命汝典樂教冑子

蔡注

冑長也自天子至卿大夫之適子也教之之具在於樂如周禮大司樂掌成均之法以教國子弟而孔子亦曰興於詩成於樂蓋所以蕩滌邪穢斟酌飽滿動蕩血脈流通精神養其中和之徳而救其气質之偏者也大全

陳氏雅言曰天子之元子眾

子與公卿大夫之適子皆將有天下國家之責故不可不素教而預養之教之之道莫大於成其徳卽大學之教而此命夔掌之也

酒誥惟曰我民迪小子惟土物愛厥心臧聰聽祖考之彜訓越小大徳小子惟一蔡

注文王言我民亦常訓導其子孫惟土物之愛勤稼穡服田畝無外慕則心之所守者正而善日生爲子孫者亦當聰聽其祖父之常訓不可以謹酒爲小徳小徳大徳小子惟一視之可也大全

西山眞

氏曰民蒙文王之化亦各訓迪子弟惟土地所生之物是愛故其心臧蓋一溺於酒則必旁求珍異以自奉其欲廣則其心�矣是時爲子弟者亦各聰聽祖考之常訓訓之常則入於耳者熟聽之聰則志於心也恪禮記

曲禮幼子常視毋誑

陳注

視與示同常示之以不可欺誑所以習其誠童子不衣裘裳立必正方不傾聽

陳注

呂氏曰裳之溫非童子所宜裘之飾非童子所便立必正所向之方或東或西或南或北不偏有所向

內則子婦有勤勞之事𨿽甚愛之姑縱之而寧數休之陳注

謂𨿽甚愛此子婦而不忍其勞然必且縱使爲之而寧數數休息之必使終竟其事而後已不可以姑息爲愛而使之不事事也子婦未孝未敬勿庸疾怨姑教之若不可教而後怒之不可怒子放婦出而不表禮焉陳

注庸用也怒之譴責之也不可怒謂𨿽譴責之而不攺也𨿽放逐其子出棄其婦而不表明其失禮之罪示不終絕之也大全

嚴陵方氏曰子婦有勤勞

之事甚愛之姑縱之而寧數休之則彼共爲子婦之職而吾不可以愛故奪之也子婦未孝未敬勿庸疾怨則爲傷恩故也慶源輔氏曰子曰愛之能勿勞乎勤勞之事若遽止之是姑息之愛也子婦未孝未敬勿庸疾怨是存父母之心也子婦放逐不得已也不表禮焉是猶有不忍之心也東

萊呂氏曰明言其惡而出之之謂表父母愛子之心舅姑待婦之禮𨿽彼有過猶欲遮護故放出而不明言其所以過

又異爲孺子室於宮中擇於諸母與可者必求其寬裕慈惠溫良恭敬愼而寡言者使爲子師其次爲慈母其次爲保母皆居子室他人無事不往陳

注諸母眾妾也可者謂𨿽非眾妾之列或傅禦之屬可爲子師者也師教以善道者慈母審其欲惡者保母安其寢處者他人無事不往恐兒驚動也

又由命士以上及大夫之子旬而見

陳注

注讀旬爲均謂適子妾子有同時生者𨿽是先生者先見後生者後見然皆在夫未與婦禮食之前故曰均而見也應氏曰子固以禮見於父父則欲時時見之又不可瀆故每旬而一見之若庶人則簡略易通故不必以旬而見冢子未食而見必執其右手適子庶子已食而見必循其首陳

注疏曰此天子諸侯之禮未與後夫人禮食而先見冢子急於正也禮食之後乃見適子庶子緩於庶耳子能食食教以右手能言男惟女兪男鞶革女鞶絲陳注

食飯也惟兪皆應辭鞶小囊盛帨巾者男用韋女用繒帛六年教之數與方名七年男女不同席不共食八年出入門戶及卽席飲食必後長者始教之讓九年教之數日十年出就外傅居宿於外學書計陳

注數日知朔望與六甲也外傅教學之師也書謂六書計謂九數衣不帛襦�禮帥初朝夕學幼儀請肄簡諒

陳注

不以帛爲襦�亦爲太溫也禮帥初謂行禮動作皆循習初教之方也肄習也簡書篇數也諒言語信實也皆請於長者而習學之也一說簡者簡要謂使之習事務從其要不爲迂曲煩擾也十有三年學樂誦詩舞勺成童舞象學射禦陳

注樂八音之器也詩樂歌之篇章也成童十五以上象說見文王世子射謂五射禦謂五禦也朱子曰酌卽勺也內則曰十三舞勺卽以此詩爲節而舞也大全

方氏曰勺𨿽告武王之樂然以勺其道而

道成於文故也象𨿽奏文王之樂然以象其事而事成於武故也必以告武王之樂爲文者以示文之道必有武爲之備也必以奏文王之樂爲武者以示武之事必以文爲之經也勺固成王之樂以告成大武故取義如此二十而冠始學禮可以衣裘帛舞大夏惇行孝弟博學不教內而不出陳

注始學禮以成人之道當兼習吉凶軍賓嘉之五禮也大夏禹樂樂之文武兼備者也孝弟百行之本故先務惇行於孝弟而後博學也不教恐所學未精故不可爲師以教人也內而不出言蘊蓄其徳美於中而不自表見其能也一說謂不出言以爲人謀畫三十而有室始理男事博學無方孫友視志

陳注

室猶妻也男事受田給政役也方猶常也學無常在志所慕則學之孫友順交朋友也視志視其志意所向也四十始仕方物出謀發慮道合則服從不可則去五十命爲大夫服官政七十致事凡男拜尙左手陳注

朱子曰物猶事也方物出謀則謀不過物方物發慮則慮不過物問何謂不過物曰方猶對也比方以窮理女子十年不出姆教婉娩聽從執麻枲治絲繭織紝組紃學女事以共衣服觀於祭祀納酒漿籩豆菹醢禮相助奠陳

注十年不出謂十歲則恆處於內也姆女師也婉謂言語娩謂容貌司馬公云柔順貌紝繒帛之屬組亦織也紃之制似絳古人以置諸冠服縫中者十有五年而笄二十而嫁有故二十三年而嫁聘則爲妻奔則爲妾凡女拜尙右手陳

注十五許嫁則笄未許嫁者二十而笄故謂父母喪妻齊也妾之言接言得接見於君子不得伉儷也尙左尙右陰陽之別

文王世子凡三王教世子必以禮樂樂所以修內也禮所以修外也禮樂交錯於中發形於外是故其成也懌恭敬而溫文陳

注修內者消融其邪慝之蘊修外者陶成其恭肅之儀禮之修達於中樂之修達於外所謂交錯於中也有諸中必形諸外故其成也懌此懌字與論語不亦說乎之說相似旣有恭敬之實徳又有溫潤文雅之气象禮樂之教大矣周禮

地官師氏以三徳教國子一曰至徳以爲道本二曰敏徳以爲行本三曰孝徳以知逆惡教三行一曰孝行以親父母二曰友行以尊賢良三曰順行以事師長注徳行內外之稱在心爲徳施之爲行至徳中和之徳覆燾持載含容者也敏徳仁義順時者也孝徳尊祖愛親守其所以生者也孝在三徳之下三行之上徳廣於孝而行莫尊焉國子公卿大夫之子弟師氏教之而世子亦齒焉學君臣父子長幼之道疏釋曰以此三徳教國子王大子已下至元士之適子也云一曰至徳以爲道本者謂至極之徳以爲行道之本也二曰敏徳以爲行本者謂敏達之徳以爲行行之本也三曰孝徳以知逆惡者以孝徳之孝以事父母則知逆惡不行也此上三徳皆在心而行不見也云一曰孝行以親父母者行善事父母之行則能親父母也云二曰友行以尊賢良者此行施於外人故尊事賢人良人有徳行之士也云三曰順行以事師長者此亦施於外人行遜順之行事受業之師及朋友之長也

又養國子以道乃教之六藝一曰五禮二曰六樂三曰五射四曰五馭五曰六書六曰九數乃教之六儀一曰祭祀之容二曰賓客之容三曰朝廷之容四曰喪紀之容五曰軍旅之容六曰車馬之容注

養國子以道者以師氏之徳行審諭之而後教之以藝儀也五禮吉凶賓軍嘉也六樂雲門大咸大韶大夏大濩大武也鄭司農云五射白矢參連剡注襄尺井儀也五馭鳴和鸞逐水曲過君表舞交衢逐禽左六書象形會意轉注處事假借諧聲也九數方田粟米差分少廣商功均輸方程贏不足旁要今有重差夕桀句股也祭祀之容穆穆皇皇賓客之容嚴恪矜莊朝廷之容濟濟蹌蹌喪紀之容涕涕翔翔軍旅之容闞闞仰仰車馬之容顚顚堂堂元謂祭祀之容齊齊皇皇賓客之容穆穆皇皇朝廷之容濟濟翔翔喪紀之容累累顚顚軍旅之容曁曁詻詻車馬之容匪匪翼翼

春官大司樂教國子中和祗庸孝友

注中猶忠也和剛柔適也祗敬庸有常也善父母曰孝善兄弟曰友以樂語教國子興道諷誦言語

注興者以善物諭善事道讀曰導導者言古以剴今也倍文曰諷以聲節之曰誦發端曰言答述曰語以樂舞教國子舞雲門大捲大咸大磬大夏大濩大武注

此周所存六代之樂黃帝曰雲門大捲黃帝能成名萬物以明民共財言其徳如雲之所出民得以有族類大咸咸池堯樂也堯能殫均刑以儀民言其徳無所不施大舜樂也言其徳能紹堯之道也大夏禹樂也禹治水敷土言其徳能大中國也大濩湯樂也湯以寬治民而除其邪言其徳能使天下得其所也大武武王樂也武王伐紂以除其害言其徳能成武功也樂師掌國學之政以教國子小舞

注謂以年幼少時教之舞內則曰十三舞勺成童舞象二十舞大夏春秋四傳

衛石碏諫寵州吁春秋隱公四年春王二月戊申衛州吁弒其君完左傳衛莊公娶於齊東宮得臣之妹曰莊姜美而無子衛人所爲賦碩人也又娶於陳曰厲嬀生孝伯早死其娣戴嬀生桓公莊姜以爲己子公子州吁嬖人之子也有寵而好兵公弗禁莊姜惡之石碏諫曰臣聞愛子教之以義方弗納於邪驕奢淫泆所自邪也四者之來寵祿過也將立州吁乃定之矣若猶未也階之爲禍夫寵而不驕驕而能降降而不憾憾而能眕者鮮矣且夫賤妨貴少陵長遠間親新間舊小加大淫破義所謂六逆也君義臣行父慈子孝兄愛弟敬所謂六順也去順效逆所以速禍也君人者將禍是務去而速之無乃不可乎弗聽其子厚與州吁遊禁之不可桓公立乃老四年春衛州吁弒桓公而立公羊傳曷爲以國氏當國也谷梁傳大夫弒其君以國氏者嫌也弒而代之也胡傳此衛公子州吁也而削其屬籍特以國氏者罪莊公不待之以公子之道使預聞政事主兵權而當國也以公子之道待州吁教以義方弗納於邪不以賤妨貴少陵長則桓公之位定矣亂何由作州吁有寵好兵而公弗禁石碏盡言極諫而公弗從是不待以公子之道使預聞政事主兵權而當國也春秋之旨在乎端本淸源以衛詩綠衣諸篇考之所謂前有讒而不見後有賊而不知者莊公是也其不稱公子而以國氏著後世爲人君父者之戒爾故傳有之曰爲人君父而不通春秋之義者必蒙首惡之名管子

弟子職

困學紀聞曰弟子職漢志附於孝經朱子謂疑是作內政時士之子常爲士因作此以教之先生施教弟子是則溫恭自虛所受是極見善從之聞義則服溫柔孝弟毋驕恃力志毋虛邪行必正直遊居有常必就有徳顏色整齊中心必式夙興夜寐衣帶必飭朝益莫習小心翼翼一此不懈是謂學則少者之事夜寐蚤作旣拚盥漱執事有恪攝衣共盥先生乃作沃盥徹盥泛拚正席先生乃坐出入恭敬如見賓客危坐鄕師顏色毋怍受業之紀必由長始一周則然其餘則否始誦必作其次則已凡言與行思中以爲紀古之將興者必由此始後至就席狹坐則起若有賓客弟子駿作對客無讓應且遂行趨進受命所求𨿽不得必以反命反坐復業若有所疑捧手問之師出皆起至於食時先生將食弟子饌饋攝�盥漱跪坐而饋置醬錯食陳膳毋悖凡置彼食鳥獸魚�必先菜羹羹胾中別胾在醬前其設要方飯是爲卒左酒右醬告具而退捧手而立三飯三斗左執虛豆右執挾匕周旋而貳惟嗛之視同嗛以齒周則有始柄尺不跪是謂貳紀先生已食弟子乃徹趨走進漱拚前斂祭先生有命弟子乃食以齒相要坐必盡席飯必捧羹不以手亦有據膝無有隱肘旣食乃飽循咡覆手振�掃席已食者作摳衣而降旋而鄕席各徹其饋如於賓客旣徹並器乃還而立凡拚之道實水於盤攘臂袂及肘堂上則播灑室中握手執箕膺揲厥中有帚入戶而立其儀不忒執帚下箕倚於戶側凡拚之紀必由奧始俯仰磬折拚毋有徹前而退聚於戶內坐板排之以葉適己實帚於箕先生若作乃興而辭坐執而立遂出棄之旣反立是協是稽莫食復禮昏將舉火執燭隅坐錯總之法橫於坐所櫛之遠近乃承厥火居句如矩蒸閒容蒸然者處下捧�以爲緒右手執燭左手正櫛有墮代燭交坐無倍尊者乃取厥櫛遂出是去譚苑云此弟子執燭之禮也古者無燭臺以人執燭檀弓曾子疾革童子執燭是也蒸薪也�楚辭所謂懸火今之提燈櫛舊本作卽�音燼櫛卽皆假借字正作�火�收與�同音音燼朕媵送字皆以說文字解云聲音料與燎同

先生將息弟子皆起敬奉枕席問何所趾俶�則請有常有否先生旣息各就其友相切相磋各長其儀周而復始是謂弟子之紀

形勢解父母者子婦之所受教也能慈仁教訓而不失理則子婦孝

又和子孫屬親戚父母之常也治之以義終而復始愛親善養思敬奉教子婦之常也以事其親終而復始父母不失其常則子孫和順親戚相歡子孫不失其常則長幼理而親�和教護家事父母之則也盡力共養子婦之則也父母不易其則故家事辦焉子婦不易其則故親養備具

又爲人父而不明父子之義以教其子而整齊之則子不知爲人子之道以事其父矣故曰父不父則子不子

小匡士農工商四民者國之石民也不可使雜處雜處則其言哤其事亂是故聖王之處士必於閒燕處農必就田�處工必就官府處商必就市井今夫士羣萃而州處閒燕則父與父言義子與子言孝其事君者言敬長者言愛幼者言弟旦昔從事於此以教其子弟少而習焉其心安焉不見異物而遷焉是故其父兄之教不肅而成其子弟之學不勞而能夫是故士之子常爲士今夫農羣萃而州處審其四時權節具備其械器用比耒耜谷芨及寒擊�除田以待時乃耕深耕均種疾耰先雨蕓耨以待時雨時雨旣至挾其槍刈耨鎛以旦暮從事於田�稅衣就功別苗莠列疏遫首戴薴蒲身服襏襫沾體塗足暴其發膚盡其四支之力以疾從事於田野少而習焉其心安焉不見異物而遷焉是故其父兄之教不肅而成其子弟之學不勞而能是故農之子常爲農朴野而不慝其秀才之能爲士者則足賴也故以耕則多粟以仕則多賢是以聖王敬畏戚農今夫工羣萃而州處相良材審其四時辧其功苦權節其用論比計制斷器尙完利相語以事相示以功相陳以巧相髙以知事旦昔從事於此以教其子弟少而習焉其心安焉不見異物而遷焉是故其父兄之教不肅而成其子弟之學不勞而能夫是故工之子常爲工今夫商羣萃而州處觀凶饑審國變察其四時而監其鄕之貨以知其市之賈負任擔荷服牛輅馬以周四方料多少計貴賤以其所有易其所無買賤鬻貴是以羽旄不求而至竹箭有餘於國奇怪時來珍異物聚旦昔從事於此以教其子弟相語以利相示以時相陳以知賈少而習焉其心安焉不見異物而遷焉是故其父兄之教不肅而成其子弟之學不勞而能夫是故商之子常爲商漢劉向說苑

建本天之所生地之所養莫貴乎人人之道莫大乎父子之親君臣之義父道聖子道仁君道義臣道忠賢父之於子也慈惠以生之教訓以成之養其誼藏其僞時其節愼其施子年七歲以上爲之擇明師選良友勿使見惡少漸之以善使之早化故賢子之事親發言陳辭應對不悖乎耳趨走進退容貌不悖乎目卑體賤身不悖乎心君子之事親以積徳子者親之本也無所推而不從命推而不從命者惟害親者也故親之所安子皆供之賢臣之事君也受官之日以主爲父以國爲家以士人爲兄弟故苟有可以安國家利民人者不避其難不憚其勞以成其義故其君亦有助之以遂其徳夫君臣之與百姓相爲本如循環無端夫子亦云人之行莫大於孝孝行成於內而嘉號布於外是謂建之於本而榮華自茂矣君以臣爲本臣以君爲本父以子爲本子以父爲本棄其本榮華稿矣大戴禮記

曾子疾病曾子疾病曾元抑首曾華抱足曾子曰微乎吾無夫顏氏之言吾何以語汝哉然而君子之務蓋有之矣夫華煩而實寡者天也言多而行寡者人也鷹�以山爲卑而增巢其上魚�黿鼉以淵爲淺�穴其中卒其所以得之者餌也是故君子苟無以利害義則辱何由至哉親戚不悅不敢外交近者不悅不敢求遠小者不審不敢言大故人之生也百歲之中有疾病焉有老幼焉故君子思其不復者而先施焉親戚旣歿𨿽欲孝誰爲孝年旣耆艾𨿽欲弟誰爲弟故孝有不及弟有不時其此之謂與言不遠身言之主也行不遠身行之本也言有主行有本謂之有聞矣知身是言行之基可謂聞矣君子尊其所聞則髙明矣行其所聞則廣大矣髙明廣大不在於他在加之志而已矣與君子遊苾乎如入蘭芷之室久而不聞則與之化矣與小人遊貸乎如入鮑魚之次久而不聞則與之化矣是故君子愼其所去就與君子遊如長日加益而不自知也與小人遊如履薄冰每履而下幾何而不陷乎哉吾不見好學盛而不衰者矣吾不見好教如食疾子者矣吾不見日省而月考之其友者矣吾不見孜孜而與來而攺者矣

武王踐阼武王踐阼三日召士大夫而問焉曰惡有藏之約行之行萬世可以爲子孫常者乎諸大夫對曰未得聞也然後召師尙父而問焉曰黃帝顓頊之道存乎意亦忽不可得見與師尙父曰在丹書王欲聞之則齊矣三日王端冕師尙父亦端冕奉書而入負屏而立王下堂南面而立師尙父曰先王之道不北面王行西折而南東面而立師尙父西面道書之言曰敬勝怠者吉怠勝敬者滅義勝欲者從欲勝義者凶凡事不彊則枉弗敬則不正枉者滅廢敬者萬世藏之約行之行可以爲子孫常者此言之謂也且臣聞之以仁得之以仁守之其量百世以不仁得之以仁守之其量十世以不仁得之以不仁守之必及其世王聞書之言惕然恐懼退而爲戒書於席之四端爲銘焉於機爲銘焉於鑑爲銘焉於盥盤爲銘焉於楹爲銘焉於杖爲銘焉於帶爲銘焉於履屨爲銘焉於觴豆爲銘焉於戶爲銘焉於牖爲銘焉於劍爲銘焉於弓爲銘焉於矛爲銘焉席前左端之銘曰安樂必敬前右端之銘曰無行可悔後左端之銘曰一反一側亦不可以忘後右端之銘曰所監不遠視邇所代機之銘曰皇皇惟敬口生口戕口鑑之銘曰見爾前慮爾後盥盤之銘曰與其溺於人也寧溺於淵溺於淵猶可遊也溺於人不可救也楹之銘曰毋曰胡殘其禍將然毋曰胡害其禍將大毋曰胡傷其禍將長杖之銘曰惡乎危於忿疐惡乎失道於嗜欲惡乎相忘於富貴帶之銘曰火滅修容愼戒必恭恭則壽履屨之銘曰愼之勞勞則富觴豆之銘曰食自杖食自杖戒之則逃戶之銘曰夫名難得而易失無勤弗志而曰我知之乎無勤弗及而曰我杖之乎擾阻以泥之若風將至必先搖搖𨿽有聖人不能爲謀也牖之銘曰隨天時地之財敬祀皇天敬以先時劍之銘曰帶之以爲服動必行徳行徳則興倍徳則崩弓之銘曰屈伸之義廢興之行無忘自過矛之銘曰造矛造矛少間弗忍終身之羞予一人所聞以戒後世子孫列女傳

胎教古者婦人�子寢不側坐不邊立不蹕不食邪味割不正不食席不正不坐目不視邪色耳不聽淫聲夜則令瞽誦詩道正事如此則生子形容端正才過人矣北齊顏氏家訓

教子篇上智不教而成下愚𨿽教無益中庸之人不教不知也古者聖王有胎教之法懷子三月出居別宮目不邪視耳不妄聽音聲滋味以禮節之書之玉版藏諸金櫃子生咳師保固明仁智禮義導習之矣凡庶縱不能爾當撫嬰稚識人顏色知人喜怒便加教誨使爲則爲使止則止比及數歲可省笞罰父母威嚴而有慈則子女畏愼而生孝矣吾見世間無教而有愛每不能然飲食運爲恣其所欲宜誡翻獎應訶反笑至有識知謂法當爾驕慢己習方復制之捶撻至死而無威忿怒日隆而增怨逮於成長終爲敗徳孔子云少成若天性習慣如自然是也俗諺曰教婦初來教兒嬰孩誠哉斯語凡人不能教子女者亦非欲陷其罪惡但重於訶怒傷其顏色不忍楚撻慘其肌膚耳當以疾病爲諭安得不用湯藥鍼艾救之哉又宜思勤督訓者可願苛虐於骨肉乎誠不得已也王大司馬母魏夫人性甚嚴正王在湓城時爲三千人將年逾四十少不如意猶捶撻之故能成其勛業梁元帝時有一學士聰敏有才爲父所寵失於教義一言之是徧於行路終年譽之一行之非揜藏文飾冀其自攺年登婚宦暴慢日滋竟以言語不擇爲周逖抽腸釁鼓云父子之嚴不可以狎骨肉之愛不可以簡簡則慈孝不接狎則怠慢生焉由命士以上父子異宮此不狎之道也抑搔癢痛懸衾篋枕此不簡之教也或問曰陳亢喜聞君子之遠其子何謂也對曰有是也蓋君子之不親教其子也詩有諷刺之詞禮有嫌疑之誡書有悖亂之事春秋有褒僻之譏易有備物之象皆非父子之可通言故不親授耳齊武成帝子瑯琊王太子母弟也生而聰慧帝及後並篤愛之衣服飲食與東宮相準帝每面稱之曰此黠兒也當有所成及太子卽位王居別宮禮數優僭不與諸王等太后猶謂不足常以爲言年十許歲驕恣無節器服玩好必擬乘輿嘗朝南殿見典禦進新冰鉤盾獻早李還索不得遂大怒�曰至尊已有我何意無不知分齊率皆如此識者多有叔段州吁之譏後嫌宰相遂矯詔斬之又懼有救乃勒麾下軍士防守殿門旣無反心受勞而罷後竟坐此幽薨人之愛子罕亦能均自古及今此獘多矣賢俊者自可賞愛頑魯者亦當矜憐有偏寵者𨿽欲以厚之更所以禍之共叔之死母實爲之趙王之戮父實使之劉表之傾宗覆族袁紹之地裂兵亡可爲靈龜明鑑也齊朝有一士大夫嘗謂吾曰我有一兒年已十七頗曉書疏教其鮮卑語及彈琵琶稍欲通解以此伏事公卿無不寵愛亦要事也吾時俯而不答異哉此人之教子也若由此業自致卿相亦不願汝曹爲之

勉學篇自古明王聖帝猶須勤學況凡庶乎聊舉切要以終寤汝士大夫子弟數歲已上莫不被教多者或至禮傳少者不失詩論及至冠婚體性稍定因此天機倍須訓誘有志尙者遂能磨礪以就素業無履立者自玆惰慢便爲凡人人生在世會當有業農民則計量耕稼商賈則計論貨賄工巧則致精器用伎藝則深思法術武夫則慣習弓馬文士則講議經書多見士大夫恥涉農商羞務工伎射旣不能穿札筆則才記姓名飽食醉酒忽忽無事以此銷日以此終年或因家世余緒得一階半級便謂爲足安能自苦及有吉凶大事議論得失蒙然張口如坐雲霧公私宴集談古賦詩塞默低頭欠伸而已有識旁觀代其入地何惜數年勤學長受一生愧辱哉宋司馬光居家雜儀

教男女凡子始生若爲之求乳母必擇良家婦人稍溫謹者子能食飼之教以右手子能言教之自名及唱喏萬福安置稍有知則教之以恭敬尊長有不識尊卑長幼者則嚴訶禁之六歲教之數與方名男子始習書字女子始習女工之小者七歲男女不同席不共食始誦孝經論語𨿽女子亦宜誦之自七歲以下謂之孺子早寢晏起食無時八歲出入門戶及卽席飲食必後長者始教之以謙讓男子誦尙書女子不出中門九歲男子誦春秋及諸史始爲之講解使曉義理女子亦爲之講解論語孝經及列女傳女戒之類略曉大意十歲男子出就外傅居宿於外讀詩禮傳爲之講解使知仁義禮智信自是以往可以讀孟荀揚子博觀羣書凡所讀書必擇其精要者而讀之其異端非聖賢之書傳宜禁之勿使妄觀以惑亂其志觀書皆通始可學文辭女子則教以婉娩聽從及女工之大者未冠笄者雞鳴而起總角�面以見尊長佐長者供養祭祀則佐執酒食若旣冠笄則皆責以成人之禮不得復言童幼矣注

乳母不良非惟敗亂家法兼令所飼之子性行亦類之數謂一十百千萬方名謂東西南北婉娩柔順貌女工謂蠶桑織績裁縫及爲飲膳不惟止是婦人之職兼欲使之知衣食所來艱難不敢恣爲奢麗至於纂組華巧之物亦不必習也�洗面也朱子全書

語類陸子壽言古者教小子弟自能食能言卽有教以至灑掃應對之類皆有所習故長大則易語今人自小卽教做對稍大卽教作虛誕之文皆壞其性質某嘗思欲做一小學規使人自小教之便有法如此亦須有益先生曰只仿禪苑淸規樣做亦自好天命非所以教小兒教小兒只說个義理大槪只眼前事或以灑掃應對之類作段子亦可每嘗疑曲禮衣毋撥足毋�將上堂聲必揚將入戶視必下等�韻處皆是古人初教小兒語列女傳孟母又添兩句曰將入門問孰存

又弟子職一篇若不在管子中亦亡矣此或是他存得古人底亦未可知或是自作亦未可知竊疑是他作內政時士之子常爲士因作此以教之想他平日這樣處都理會來弟子職所受是極云受業去後須窮究道理到盡處也毋驕恃力如恃气力欲胡亂打人之類蓋自小便教之以徳教之以尙徳不尙力之事

又問女子亦當有教自孝經之外如論語只取其面前明白者教之何如曰亦可如曹大家女戒溫公家範亦好

讀余隱之尊孟辧疑曰經云當不義則子不可不爭於父傳云愛子教之以義方孟子云父子之間不責善不責善是不諫不教也可乎辧曰孟子曰古者易子而教之非謂其不教也又曰父子之閒不責善父爲不義則爭之非責善之謂也傳云愛子教之以義方豈自教也哉胡不以吾夫子觀之鯉趨而過庭孔子告之不學詩無以言不學禮無以立鯉退而學詩與禮非孔子自以詩禮訓之也陳亢喜曰問一得三聞詩聞禮又聞君子之遠其子孟子之言正與孔子不約而同其亦有所受而言之乎曰子𨿽不可不爭於父觀內則論語之言則其諫也以微隱之說已盡更發此意尢佳小學

嘉言橫渠張先生曰教小兒先要安詳恭敬今世學不講男女從幼便驕惰壞了到長益凶很只爲未嘗爲子弟之事則於其親已有物我不肯屈下病根常在又隨所居而長至死只依舊爲子弟則不能安灑埽應對接朋友則不能下朋友有官長則不能下官長爲宰相則不能下天下之賢甚則至於徇私意義理都喪也只爲病根不去隨所居所接而長楊文公家訓曰童稚之學不止記誦養其良知良能當以先入之言爲主日記故事不拘今古必先以孝悌忠信禮義廉恥等事如黃香扇枕陸績懷橘叔敖陰徳子路負米之類只如俗說便曉此道理久久成熟徳性若自然矣明道程先生曰憂子弟之輕俊者只教以經學念書不得令作文字子弟凡百玩好皆奪志至於書札於儒者事最近然一向好著亦自喪志伊川程先生曰教人未見意趣必不樂學欲且教之歌舞如古詩三百篇皆古人作之如關雎之類正家之始故用之鄕人用之邦國日使人聞之此等詩其言簡奧今人未易曉別欲作詩略言教童子灑掃應對事長之節令朝夕歌之似當有助陳忠肅公曰幼學之士先要分別人品之上下何者是聖賢所爲之事何者是下愚所爲之事向善背惡去彼取此此幼學所當先也顏子孟子亞聖也學之𨿽未至亦可爲賢人今學者若能知此則顏孟之事我亦可學言溫而气和則顏子之不遷漸可學矣過而能悔又不憚攺則顏子之不貳漸可學矣知埋鬻之戲不如俎豆念慈母之愛至於三遷自幼至老不厭不攺終始一意則我之不動心亦可以如孟子矣若夫立志不髙則其學皆常人之事語及顏孟則不敢當也其心必曰我爲孩童豈敢學顏孟哉此人不可以語上矣先生長者見其卑下豈肯與之語哉先生長者不肯與之語則其所與語皆下等人也言不忠信下等人也行不篤敬下等人也過而不知悔下等人也悔而不知攺下等人也聞下等之語爲下等之事譬如坐於房舍之中四面皆墻壁也𨿽欲開明不可得矣司馬溫公曰冠者成人之道也成人者將責爲人子爲人弟爲人臣爲人少者之行也將責四者之行於人其禮可不重與冠禮之廢久矣近世以來人情尢爲輕薄生子猶飲乳已加巾帽有官者或爲之制公服而弄之過十歲猶總角者蓋鮮矣彼責以四者之行豈能知之故往往自幼至長愚騃如一由不知成人之道故也古禮𨿽稱二十而冠然世俗之獘不可猝變若惇厚好古之君子俟其子年十五以上能通孝經論語粗知禮義之方然後冠之斯其美矣童蒙須知

序

夫童蒙之學始於衣服冠履次及言語步趨次及灑掃涓潔次及讀書寫文字及有雜細事宜皆所當知今逐目條列名曰童蒙須知若其修身治心事親接物與夫窮理盡性之要自有聖賢典訓昭然可考當次第曉達玆不復詳著云

衣服冠履第一大抵爲人先要身體端正自冠巾衣服鞋襪皆須收拾愛護常令潔淨整齊我先人常訓子弟云男子有三緊謂頭緊腰緊腳緊頭謂頭巾未冠者總髻腰謂以絳或帶束腰腳謂鞋襪此三者要緊束不可寬慢寬慢則身體放肆不端嚴爲人所輕賤矣凡著衣服必先提整襟領結兩紐帶不可或有闕落飲食照管勿令污壞行路看顧勿令泥漬凡脫衣服必齊整折疊箱笥中勿散亂頓放則不爲塵埃雜穢所污仍易於尋取不致散失著衣旣久則不免垢膩須要勤勤洗澣破綻則補綴之盡補綴何害只用完潔凡盥面必以巾帨遮護衣領捲束兩袖勿令有所濕凡就勞役必去上籠衣服只著短便愛護勿使損污凡日中所著衣服夜臥必更則不藏蚤虱不卽敝壞苟能如此則不但威儀可法又可不費衣服晏子一狐裘三十年𨿽意在以儉化俗亦其愛惜有道也此最飭身之要毋忽

語言步趨第二凡爲人子弟須要常低聲下气語言詳緩不可髙言喧哄浮言戲笑父兄長上有所教督但當低首聽受不可妄自議論長上檢責或有過�不可便自分解姑且隱嘿久卻徐徐細意條陳雲此事恐是如此向者當是偶爾遺忘或曰當是偶爾思省未至若爾則無傷忤事理自明至於朋友分上亦當如此凡聞人所爲不善下至婢僕違過宜且包藏不應便爾聲言當相告語使其知攺凡行步趨蹌須是端正不可疾走跳躑若父母長上有所喚名卻當疾走而前不可舒緩

灑掃涓潔第三凡爲人子弟當灑掃居處之地拂拭几案常令潔淨文字筆硯凡百器用皆當嚴肅整齊頓放有常處取用旣畢復置原所父兄長上坐起處文字紙札之屬或有散亂當加意整齊不可輒自取用凡借人文字皆置簿抄錄諸名及時取還�壁几案文字間不可書字前輩云壞筆污墨子弟職書幾書研自黥其面此爲最不雅潔切宜深戒

讀書寫文字第四凡讀書須整頓几案令潔淨端正將書冊整齊頓放正身體對書冊詳緩看字子細分明讀之須要讀得字字響亮不可誤一字不可少一字不可多一字不可倒一字不可牽彊暗記只是要多誦徧數自然上口久遠不忘古人云讀書千徧其義自見謂讀得熟則不待解說自曉其義也余嘗謂讀書有三到謂心到眼到口到心不在此則眼不看子細心眼旣不專一卻只漫浪誦讀決不能記記不能久也三到之中心到最急心旣到矣眼口豈不到乎凡書冊須要愛護不可損污縐折濟陽江祿書讀未竟𨿽有急速必待掩束整齊然後起此最爲可法凡寫文字須髙執墨錠端正研磨勿使墨汁污手髙執筆雙鉤端楷書字不得令手揩著毫凡寫字未問寫得工拙如何且要一筆一畫嚴正分明不可潦艸凡寫文字須要子細看本不可差誤

雜細事宜第五凡子弟須要早起晏眠凡喧哄鬥爭之處不可近無益之事不可爲謂如賭博籠養打球踢球放風禽等事凡飲食有則食之無則不可思索但粥飯充饑不可缺凡向火勿迫近火傍不惟舉止不佳且防焚爇衣服凡相揖必折腰凡對父母長上朋友必稱名凡稱呼長上不可以字必云某丈如弟行者則云某姓某丈凡出外及歸必於長上前作揖𨿽暫出亦然凡飲食於長上之前必輕嚼緩咽不可聞飲食之聲凡飲食之物勿爭較多少美惡凡侍長者之側必正言拱手有所問則當誠實對言不可妄凡開門揭簾須徐徐輕手不可令震驚響凡眾坐必斂身勿廣占坐席幾侍長上出行必居路之右住必居左凡飲酒不可令至醉凡如廁必去上衣下必浣手凡夜行必以燈燭無燭則止凡待奴僕必端嚴勿得與之嬉笑執器皿必端嚴惟恐有失凡危險不可近凡道路遇長者必正立拱手疾趨而揖凡夜臥必用枕勿以寢衣覆首凡飲食舉匙必置筋舉筋必置匙食已則置匙筋於案雜細事宜品目甚多姑舉其略然大槪具矣凡此五篇若能遵守不違自不失爲謹願之士必又能讀聖賢之書恢大此心進徳修業入於大賢君子之域無不可者汝曹宜勉之近思錄

教子伊川先生曰古人生子能食能言而教之大學之法以豫爲先人之幼也知思未有所主便當以格言至論日陳於前𨿽未曉知且當燻聒使盈耳充腹久自安習若固有之𨿽以他言惑之不能入也若爲之不豫及乎稍長私意偏好生於內眾口辯言鑠於外欲其純完不可得也橫渠先生曰古之小兒便能敬事長者與之提則兩手奉長者之手問之掩口而對蓋稍不敬事便不忠信故教小兒且先安詳恭敬東萊博議

教子世有愛其子者坐之髙堂食之芻豢足迹未嘗及門自以爲愛之至矣彼鄰人之父則不然使其子躡履擔簦犯風雨冒霜雪以從師取友於千里之外伶仃顚頓道路之人莫不竊議其父之不慈也及觀其終則有一人焉不辧菽麥頑嚚無知問之何人也乃向之足迹未嘗及門者也有一人焉知類通達爲世名儒問之何人也乃向之顚頓數千里者也彼爲人父者將使其子無知爲愛耶將使其子有成爲愛耶𨿽甚愚者亦知所擇矣性理會通

諸儒論小學教子弟之法程子曰古人𨿽胎教與保傅之教猶勝今日庠序鄕黨之教古人自幼學耳目遊處所見皆善至長而不見異物故易以成就今人自少所見皆不善才能言便習穢惡日日銷鑠更有甚天理古之人自能食能言而教之是故大學之法以豫爲先蓋人之幼也智愚未有所主則當以格言至論日陳於前盈耳充腹久自安習若固有之者日復一日𨿽有讒說搖惑不能入也若爲之不豫及乎稍長意慮偏好生於內眾口辯言鑠於外欲其純全不可得已人多以子弟輕俊爲可喜而不知其可憂也有輕俊之質者必教以通經學使近本而不以文辭之末習則所以矯其偏質而復其徳性也勿謂小兒無記性所歷事皆能不忘故善養子者當其嬰孩鞠之使得所養全其和气乃至長而性美教之示以好惡有常至如養犬者不欲其升堂則時其升堂而撲之若旣撲其升堂又復食之於堂則使孰從𨿽日撻而求其不升不可得也養異類且爾況人乎故養正者聖人也朱子曰古者初年入小學只是教之以事如禮樂射禦書數及孝弟忠信之事自十六七入大學然後教之以理如致知格物及所以爲忠信孝弟者古人自入小學時已自知許多事了至入大學時只要做此工夫今人全未曾知此古人只去心上理會至去治天下皆自心中流出今人只去事上理會古人小學養得小兒子誠敬善端發見了然而大學等事小兒子不會推將去所以又入大學教之古人便都從小學中學了所以大來都不費力如禮樂射禦書數大綱都學了及至其長也更不大段學便只理會窮理致知工夫而今自小失了要補塡實難但須莊敬誠實立其基本逐事逐物理會道理待此通透意誠心正了就切身處理會旋旋去理會禮樂射禦書數今則無所用乎禦如禮樂射書數也是合當理會底皆是切用但不先就切身處理會得道理便教考究得些禮文制度又幹自家身己甚事古人小學教之以事便自養得他心不知不覺自好了到得漸長漸更歷通達事物將無所不能今人旣無本領只去理會許多閒汨董百方措置思索反以害心問大學與小學不是截然爲二小學是學其事大學是窮其理以盡其事否曰只是一个事小學是學事親學事長且直理會那事大學是就上面委曲詳究那理其所以事親是如何所以事長是如何古人於小學存養已熟根基已深厚到大學只就上面點化出些精彩古人自能食能言便已教了一歲有一歲工夫到二十時聖人資質已自有二三分大學只出治光彩又曰如今全失了小學工夫只得教人且把敬爲主收斂身心卻方可下工夫或云敬當不得小學某看來小學卻未當得敬敬已是包得小學敬是徹上徹下工夫𨿽做得聖人田地也只放下這敬不得如堯舜也終始是一个敬如說欽明文思頌堯之徳四个字獨將這个敬做擗初頭如說恭己正南面而已如說篤恭而天下平皆是教小兒讀詩不可破章又曰授書莫限長短但文理斷處便住若文勢未斷者𨿽多授數行亦不妨蓋兒時讀書終身攺口不得常見人教兒讀書限長短後來長大後都念不轉如訓詁則當依古注問向謂小兒子讀書未須把近代解說底音訓教之卻不知解時如何若依古注恐他不甚曉曰解時卻須正說始得若大段小底又卻只是粗義自與古注不相背了嘗訓其子曰起居坐立務要端莊不可傾倚恐至昏怠出入步趨務要凝重不可票輕以害徳性以謙遜自牧以和敬待人凡事切須謹飭無故不須出入少說閒話恐廢光陰勿觀雜書恐費精力早晚頻自點檢所習之業每旬休日將一旬內書溫習數過勿令心少有放佚則自然漸近道理講習易明矣問小學載樂一段不知今人能用得否曰姑使知之古人自小卽以樂教之乃是人執手提誨到得大來養已成稍能自立便可今人旣無此非志大有所立因何得成立因論小學曰古者教必以樂後世不復然問此是作樂使之聽或其自作曰自作若自理會不得自作何益古者國君備樂士無故不去琴瑟日用之物無時不列於前後生初學且看小學之書那是做人底樣子小學多說那恭敬處少說那防禁處又曰前賢之言須是眞个躬行佩服方始有功不可只如此說過不濟事問小學父慈而教子孝而箴曰人旣自有个良知良能了聖賢又恁地說只要人尋教親切父慈而教子孝而箴看我是能恁地不恁地小學所說教人逐一去上面尋許多道理到著大學亦只是這道理又教人看得親切實如此不是只恁地說去問某今看大學如小學中有未曉處亦要理會曰相兼看亦不妨學者於文爲度數不可存終理會不得之心須立个大規模都要理會得至於其明其暗則系乎人之才如何耳東萊呂氏曰教小兒當以正不可便使之情竇日開問教小兒以何爲先曰先教以恭謹不輕忽不躐等讀書乃餘事今日之有資質者父兄便教以科舉之文不容不躐等皆因父兄無識見至有以得一第便爲成材者後生學問且須理會曲禮少儀儀禮等學灑掃應對進退之事及先理會爾雅訓詁等文字然後可以語上下學而上達自此脫然有得自然度越諸子也不如此則是躐等犯分陵節終不能成孰先傳焉孰後倦焉不可不察也西山眞氏曰小學之書先載胎教之法而後以內則之文繼之言妊子之時必愼所感感於善則善感幹惡則惡也合列女傳與內則二篇觀之則小學之教略備矣魯齋許氏曰小學內明父子之親言凡爲人子爲人婦幼男與未嫁女子皆當盡愛盡敬不敢自專事親之道也臨川吳氏曰古之教者子能食而教之食子能言而教之言欲其有別也而教之以異處欲其有讓也而教之以後長因其良知良能而導之而未及乎讀誦也教之數教之方教之日與夫學書記學幼儀則旣辧名物矣而亦非事夫讀誦也弟子之職曰孝曰弟曰謹曰信曰愛曰親行之有餘力而後學文今世童子甫能言不過教以讀誦而已其視古人之教何如也然古人豈廢讀誦哉戴氏記拾曲禮遺經句三言或四言管子書載弟子職一篇句四言或五言六言皆韻語句短而音諧蓋取其讀誦之易而便於童習也古書闕而教法泯俗間教子率以周興嗣千字文李瀚蒙求開其先讀誦𨿽易而竟何所用士大夫之家頗欲知其無用而捨旃童習之初遽授小學孝經等書字語長短參差不齊往往不能以句教者彊揠而學者苦其難又胡能使之樂學哉程子常欲作詩略言教童子灑掃應對事長之節而不果作陳氏五言禮詩近之而有未備君子病焉李昌齡樂善錄

戒子弟今子弟之大失者有三自少卽思衣服之鮮華飲食之丰美惟利己之驕惰安逸而不卹人之規正一也不知誦讀經史惟事嬉遊度日稠人廣坐論古今之道則懵無所知聞世俗之言則欣然而喜旣不知恥習以爲常二也身旣無學且復忌人之學故於勝己者則遠而不近於佞己者則悅而相親所言莫非庸下所思莫非頗僻三也有此三失父母兄弟所不喜君子長者所不與上官巨人所不肯薦揚欲立身成名起家以光其祖宗可乎苟能甘淡泊而務學問近有徳而遠下流則所知者聖賢之道所聞者正大之言所交者正大之士所行者向上之事如此豈不足以成名乎哉爲子弟者幸毋以予言爲耋陸遊緒訓

戒子弟風俗日壞可憂者非一事吾幸老且死矣若使未遽死亦決不復出仕惟顧念子孫不能無老態吾家本農也服農策之上也杜門終窮不求仕進策之中也安於小官不慕榮達策之下也捨此三者則無策也汝輩今日聞吾此言心當不以爲是他日乃思之耳暇日時與兄弟一觀以自警不必爲人道也古者植木冢上以識其處耳吾家自先太傅以上冢松多不過十株初葬寶章比上世差爲茂蔚亦止數畝耳左丞歸葬之後積以歲月林樾漸盛遂至連山彌谷紛然爭訟重爲門戶之羞不幸孫曾遂有剪伐貿易金幣坐視則不可禁止則紛然爭訟重爲門戶之辱其害又甚於厚葬吾死後墓木毋過數十株不可陷後人於不孝戒之戒之子孫才分有限無如之何然不可不使讀書貧則教訓童稚以給衣食但書種不絕足矣能布衣艸履以事農圃足迹不至城市大是佳事關中村落有魏鄭公莊諸孫皆爲農張浮休過之畱傳云兒曹不識字耕鑿魏公莊仕宦不可常不仕則農可無憾也但切不可迫於衣食爲市井小人事戒之葉夢得石林家訓

旦必讀書旦起須先讀書三五卷正其用心處然後可及他事暮夜見燭亦復然若遇無事終日不離几案苟能如此一生永不會向下作下等人如見他事自然不妄吾二年來目力極昏看小字甚難然盛夏帳中亦須讀書至極困乃就枕不爾胸次歉然若有未了事往往睡亦不美況晝日乎若淩晨便治俗事或冗或默閒坐日復一日於書卷漸遠豈復更思學問如此不流入流俗人則著衣喫飯一騃子弟耳況復博奕飲酒追逐玩好尋求交友惟意所欲有一如此近二三年遠五六年未有不喪身破家者此不待吾言知之則庶乎其免矣

孝友司馬溫公作迂說其一章云迂叟之事君無他長能勿欺而已矣事親亦然此天下名言也事君之道汝曹未易言也且言事親吾見世人未嘗能免於欺愛子教訓子面從而不行欺也己有過失隱寂使不聞欺也有懷於中避就不敢盡言欺也佯爲美觀之事未必出於情欺也曾子喪親水漿不入口者七日而子吾親無所用之情也曾子之孝則至矣至於難能不可繼之行欲以孝聞則未嘗盡其情也然且自以爲過夫死而過於難猶且不敢況生而欺之乎今但能聞教訓而一一遵行而不敢失墜有過失攺悔不復爲不求不聞但有所懷必盡告之秋毫不敢隱爲人子所當爲不爲人子所不當爲文飾以掠美如是亦可以言孝則勿欺而已推是心以施之君安有二道哉今汝兄弟五人能如吾所以處二姑氏則吾門戶猶未艾也

愼言易言亂之所由生也言語以爲階君不密則夫臣臣不密則失身莊子曰兩喜多溢美之言兩怒多溢惡之言文注人言多不能盡實非喜卽怒喜而溢美猶不失近厚怒而溢惡則爲人之害多矣孟子曰言人之不善當如後患何夫己輕以惡加人則人亦將必以惡加己是自相加也吾見人言類不過有四習於誕妄者每信口劇談不問其人之利害惟意所欲言樂於多知者並緣形似因以稱譽𨿽不過其實自不能覺溺於愛惡者所愛𨿽惡彊爲之掩覆所惡𨿽善巧爲之破毀軋於利害者修造端謀傾之惟恐不力中之惟恐不深而人之聽言其類不過二純實者不辧是非一皆信之�快者不計利害一皆傳之此言所以不可不愼也今汝曹前四獘吾知其或可免若後二失吾不見無憂蓋汝曹涉世津梁未嘗經患難於人情交詐非能盡察則安知不有墮陷溺者乎故將欲愼言必須省事擇交每務簡靜無不求與事會則自然不入是非毀譽之言亦不到汝耳汝不得已而有聞純實者每致其思無輕信�快者每謹其戒無輕傳則庶乎其免矣林逋省心錄

教子近世士大夫多爲子弟所累是溺於愛而甘受其謗殊不知父當不義聖人猶許爭子子弟不肖而不能正是納於邪而不知義方之訓也父兄之罪大矣

又求師問友急於教子弟者始於章句中於文采終於科第所謂入孝出弟泛愛親仁則懵如冥行豈不違吾聖人之言乎李之彥東谷所見

養子知子莫若父當年少時觀其讀書之利鈍行事之醇疵卽可覘其終身之賢不肖也使其賢也他日自然成立何必勞心勞力積財以遺之而損賢者之志也使其不肖耶他日必致敗壞又何必勞心勞力積財以遺之而益不肖之過也縱不免儲蓄以爲憑借之計亦豈可妄求而自取損徳之殃世乃有明見其子之不肖猶挾兔狡而規利逞鼠技以貽謀殊不知一傳而傾覆有不待其父之瞑目而家貲已散而之他矣吁有此豚犬枉作馬牛

招師招師教子弟正望其成人克紹實非細事不可忽也中產之家師席固不當需索富貴之家何待師席之需索書院中凡百自當如儀每見富貴者寧丰財多粟納好寵姬何嘗肯隆禮厚幣延好師席寵姬辦首飾則甚易子弟買書冊則甚難蘭房用度必是周致書院缺典置之不問气象如此宜乎碩師去而庸師來碩師有抱負有見識合則畱不合則去庸師無學問以自持惟佞諛而媚主庸師固棲身之謀一年復畱一年子弟乏開明之益一日昏鈍一日及其長大塊然一物而已耳袁氏世範

睦親篇人之有子多於嬰孺之時愛忘其丑恣其所求恣其所爲無故叫號不知禁止而以罪保母陵轢同輩不知約戒而以咎他人或言其不然則曰小未可責日漸月漬養成其惡此父母曲愛之過也及其年齒漸長愛心漸疏微有疵失遂成憎怒摭其小疵以爲大惡如遇親故飾巧辭歷歷陳數斷然以不孝之名加之而其子實無他罪此父母妄憎之過也愛憎之私多先於母氏其父若不知此理則徇其母氏之說牢不可解爲父者須詳察此子幼必待以嚴子壯無薄其愛

又人之有子須使有業貧賤而有業則不至於饑寒富貴而有業則不至於爲非凡富貴之子弟耽酒色好博奕異衣服飾輿馬與羣小爲伍以至破家者非其本心之不肖由無業以度日遂起爲非之心小人贊其爲非則有餔啜錢財之利常乘間而翼成之子弟痛宜省悟

又大抵富貴之家教子弟讀書固欲其取科第及深究聖賢言行之精微然命有窮達性有昏明不可責其必到尢不可因其不到而使之廢學蓋子弟知書自有所謂無用之用者存焉史傳載故事文集妙詞章與夫陰陽卜筮方技小說亦有可喜之談篇卷浩博非歲月可竟子弟朝夕幹其間自有資益不暇他務又必有朋舊業儒者相與往還談論何至飽食終日無所用心而與小人爲非也

又人有數子飲食衣服之愛不可不均一長幼尊卑之分不可不嚴謹賢否是非之迹不可不分別幼而示之以均一則長無爭財之患幼而責之以嚴謹則長無悖慢之患幼而教之以是非分別則長無爲惡之患今人之於子喜者其愛厚而惡者其愛薄初不均平何以保其他日無爭少或犯長而長或陵少初不訓責何以保其他日之不悖賢者或見惡而不肖者或見愛初不允當何以保其他日不爲惡

處己篇世人有慮子弟血气未定而酒色博奕之事得以昏亂其心尋至於失徳破家則拘之於家嚴其出入絕其交遊致其無所聞見朴野蠢鄙不近人情殊不知此非良策禁防一弛情實頓開如火燎原不可撲滅況拘之於家無所用心卻密爲不肖之事與出外何異不若時其出入謹其交遊𨿽不肖之事習聞旣熟自能識破必知愧而不爲縱試爲之亦不至於朴野蠢鄙全爲小人之所搖蕩也

治家篇人有小兒須常戒約莫令與鄰里損折果木之屬明方孝孺侯城雜誡

教子孫爲子孫者欲其�不欲其浮欲其循循然不欲其��然循循者善之徒��者惡之符

又國之本臣是也家之本子孫是也忠信禮讓根於性化於習欲其子孫之善而不知教自棄其家也

又愛其子而不教猶爲不愛也教而不以善猶爲不教也有善言而不能行𨿽善無益也故語人以善者非難聞善而不懈者爲難王文祿求志篇

教子王道以教爲先後世養而已矣或養亦未足也有一人焉善治生致富子孫不知禮義則日入驕侈而至破家有一人焉隆師親友而一惟謙光則能保其富周祚之永可徵矣曹端夜行燭

教子孫成家之計莫先於教子孫爲善此我家嚴之常言也端請略述古人訓誡子孫之格言以告之不惟少裨家嚴之教又將使後之子孫有繼志述事之孝者知所先焉子孫毋習吏胥毋爲僧道毋狎屠豎以壞亂心術當以仁義二字銘心鏤骨庶幾有成呂維祺語錄

諭子讀書要存心養性明道理爲眞儒出爲名世非爲取科第之階梯而已汝宜知此意今人讀書便只道做好官多得錢是富貴之士決不可存此念時時用敬常如父兄師保在前必愼其獨凡遇財物飲食不可存一貪心異日必爲淸修之士言語飲食一毫不可苟謙光有厚器者必有大成親賢取友自得其益古之聖賢未有不須友而成者崇禎己巳書勉兆琳並勗璜瑜徐三重明善全編

家則一子弟智愚賢不肖𨿽有天命然父兄須教以讀書皆不可令廢棄縱癡蠢頑悍若少知理義亦不敢肆然爲非至不可理論也家貧力難延師父自教之弟若幼小則兄教之夫使子弟知書循理則父兄亦可免不良之累彼此俱有益矣世俗善經營者往往業駔儈子弟狡慧則習刀筆二項皆可營生第恐相安於姦利則詩書種子遂絕將來有不肖者禮義廉恥蕩然更無所不至矣豈若讀書耕田以淸貧勤苦立家業布袍蔬食世爲士人令父子兄弟人人禮樂文章所謂匹夫而縉紳畎畝而朝列顧不光隆與王陽明先生客座私祝曰但願溫恭直諒之友來此講學論道示以孝友謙和之行徳業相勸過失相規以教我子弟使毋陷於非僻不願狂躁惰慢之徒來此博奕飲酒長傲飾非導以驕奢淫蕩之事誘以貪財黷貨之謀冥頑無恥煽惑鼓動以益我子弟之不肖嗚呼由前之說是謂良士由後之說是謂凶人我子弟苟遠良士而近凶人是謂逆子戒之戒之嘉靖丁亥八月將有兩廣之行書此以戒我子弟並以告夫士友之辱臨於斯者請一覽教之嗚呼公教戒亦嚴矣吾輩何敢言此爲子弟者烏可不知

又一子弟性行最宜檢防其淫博酗狂勢必破蕩者固應痛加繩飭至於結徒任俠走馬擊劍馳逐鷹狗演學拳捷交接詖邪放浪酒食出入坊肆流連歌舞及小時畜養鳥鵲彈射飛走一切無益有損之事皆應禁絕不得視爲幼稚漫同嬉戲恐習以性成便乖端�門戶所系烏得不嚴一世故多端人情變態𨿽聖賢正道自足立身然不諳事機則觸處有礙子弟讀書之外宜令練達庶可以應眾酬物主張門戶但不可習於姦譎同趨世風如刁猾如彊梁如貪詐如欺公罔私如巧文玩法則入於狹邪小人之儔矣

又一唐河東柳氏家法子弟學業未成不聽食肉非惟習於貧苦且欲其識虀鹽之味夫菜根滋味往昔名公巨卿猶然甘之至鄙肉食爲膏粱騃子又何論學業成與未成耶

又一子弟未冠者不以字行不以第稱古法也今於子侄以名諸弟以行子弟自稱以名其稱父叔諸兄則各以本等名分加行第以別之若字與號則識友相呼不當在門內也一子弟少而名及冠而字所以責成人之道行禮似不宜簡其儀式且在文公家禮若女子名與字今人類多忽之至於俗節多爲煩瑣而禮經正款乃不復行大可笑也凡生女則名及笄而字皆爲備禮使知尊名重身之義以成婦徳顧不美歟司馬溫公曰冠者成人之道也成人者將責爲人子爲人弟爲人臣爲人少者之行也將責四者之行於人其禮可不重與竊謂人生成立事從冠始今禮廢壞縱峨冠華弁自視不異童孺豈復顧重身名志圖弘遠信知古者禮從義設所成人多矣

又一子孫世讀書爲士人當守國家臥碑之訓及督學科條與提調師長示諭蓋當代之典章卽聖賢之名教二者必無相背人自不思耳朔望入學瞻拜廟庭凜凜若生存在上得親受業則退而諷誦詩書便可身體力行一言一動自不肯苟縱出處難必生平必有可觀矣敬事師長如奉尊親同儕交與必先徳業不得妄入公門不得浪遊非地不得負气玩法不得屈身俯利夫士君子身心條目載列經傳昭如日星若口誦心持便是準繩規矩固不能一一更爲訓戒也世人所望於子弟者富貴耳吾意不然夫富貴之權乃在彼蒼吾安能彊之奪之若衣食之計所不可已者恐一旦饑寒不能自存將入於市井奴隸故須少立薄業量其才力以貽之然使其命賦乃市井奴隸也卽所貽薄業亦豈能必其不終覆敗入於饑寒哉第自盡其父母之心則爾他則由天矣至於饒田大廈盈箱滿篋計取人財不卹禍釁以爲子孫富貴地吾不可知也但所願子孫讀書後便要立志以孔孟行誼學力自成人品淸白方正凡心術趨向一毫一事恐落世間機軸思爲前人賢子孫爲千萬世子孫賢祖父豈不愈於王公卿相貪昧苟且爲人鄙笑者哉

本教篇子弟以髙朗明徳爲上才端良守禮爲令器若於智健應辧品材習於狡譎目爲警敏誇於言語目爲气槪巧於騖利目爲克家濫於交遊目爲適俗以云篤祜恐均未然李敬業雄武智計伯勝中材而英公後慮不如椎魯大都夙慧健幹苟乏詩書之力禮樂之維其幸者爲世小材不幸者亦同覆蹶要於樹立必非遠猷昔呂廷評敝衣蹇驢人不識爲宰相子而王元澤對客袒跣大言殺韓富終以逞怨作姦並敗乃父金陵癖溺乃以世才屈指可嗤也睹二人气象則兩家門戶事復何難知故所貴子弟平居恂恂見人恭謹言若不出口遇事非禮人非類介然不苟合或遠引若浼此必溫良佳品他若炫才見能已足占其所止何況挑達狂誕謬言垢行爲凶戾浮薄之徒如王金陵兒耶賢不肖事不能悉言但以詩書禮樂自爲準繩何患不爲賢子弟屠隆鴻苞

教子富貴紈�之子少而薛仍巧筆立賦矢口成文髙步闊視睥睨千古輘轢一世厥心內滿厥气外盈已不勝其骯髒之習而食客遊士又爲之�曲導諛於其父兄之前一文出奴僕班揚一詩成伯仲李杜井中之蛙無復天地夜郎之王何知漢大以富貴陵人而以才俊濟之角蛇翼虎何所不至釀成淫毒而莫知禁忌大則爲夏桀商辛隋煬叔寶小則爲智伯慶忌敬業王雱覆國傾家喪身絕祀顧反不如椎魯無能保家之主也余嘗與貴介豪俊言見其縱衡飄忽目無所不空而口無所不擊上下千古自三教聖人而下�不能免其椎詈而又岸然自謂手金剛杵所當亡不碎者而方盛有時名志盈气銳雙睫如炬電光其舌傍人𨿽欲與復一語捍不得入嗟乎富貴之爲害一至於此余願士大夫之教子必先坊以禮義教以謙抑折其驕亢蕩其粗鄙而後課以藝文責以古今一事之能愼無輕獎一語之俊愼無妄誇是乃眞能愛其子弟者也徐禎稷恥言

戒子弟余齋曰才子弟制其愛毋弛其誨故不以驕敗不肖子弟嚴其誨毋薄其愛故不以怨離

又余齋曰世家子弟戒四恃絕六惡四恃者財足以豪勢足以逞門第足以矜伐小才足以先人緣玆四恃遂生六惡曰奢曰淫曰懶曰傲曰剛很曰浮薄

又富貴得子而愛諮於醫曰若爲使嬰勿病乎醫曰子曷不云若爲使勿病嬰乎夫父愛者子多過母愛者子多病餘飽余燠是生疾疢而能以義制愛嬰病去半矣余齋聞而嘆曰善夫吾聞之上醫原病下醫攻病

教子部藝文一

�太子

漢髙帝吾遭亂世當秦禁學自喜謂讀書無益洎踐祚以來時方省書乃使人知作者之意追思昔所行多不是

又

同前堯舜不以天下與子而與他人此非爲不惜天下但子不中立耳人有好牛馬尙惜況天下耶吾以爾是元子早有立意羣臣咸稱汝友四皓吾所不能致而爲汝來爲可任大事也今定汝爲嗣

又

同前吾生不學書但讀書問字而遂知耳以此故不大工然亦足自辭解今視汝書猶不如吾汝可勤學習每上疏宜自書勿使人也

又

同前汝見蕭曹張陳諸公侯吾同時人倍年於汝者皆拜並語於汝諸弟

又

同前吾得疾遂困以如意母子相累其餘諸兒皆自足立哀此兒猶小也

誡子歆書

劉向告歆思之無忽若未有異徳蒙恩甚厚將何以報董生有云弔者在門賀者在閭言有憂則恐懼敬事敬事則必有善功而福至也又云賀者在門弔者在閭言受福則驕奢驕奢則禍至故弔隨而來齊頃公之始藉霸者之餘威輕侮諸侯虧蹇跛之容故被之禍遁服而亡所謂賀者在門弔者在閭也兵敗師破人皆弔之恐懼自新百姓愛之諸侯皆歸其所奪邑所謂弔者在門賀者在閭也

又

前人今若年少黃門侍郎顯處也謹戰戰栗栗乃可必免

誡子書

司馬徽聞汝充役室如懸磬何以自辦論徳則吾薄說居則吾貧勿以薄而志不壯貧而行不髙也

誡子書

諸葛亮夫君子之行靜以修身儉以養徳非淡泊無以明志非寧靜無以致遠夫學欲靜也才欲學也非學無以廣才非靜無以成學慆慢則不能研精險躁則不能理性年與時馳意與日去遂成枯落多不接世悲守窮廬將復何及

又

前人夫酒之設合禮致情適體歸性禮終而退此和之至也主意未殫賓有餘倦可以至醉無致於亂

戒子遺言

向朗傳稱師克在和不在眾此言天地和則萬物生君臣和則國家平九族和則動得所求靜得所安是以聖人守和以存以亡也吾楚國之小子耳而早喪所天爲二兄所誘養使其性行不隨祿利以墮今但貧耳貧非人患惟和爲貴汝其勉之

誡子儉葬

沐並告云儀等夫禮者生民之始教而百世之中庸也故力行者則爲君子不務者終爲小人然非聖人莫能履其從容也是以富貴者有驕奢之過而貧賤者譏於固陋於是養生送死苟竊非禮由斯觀之陽虎玙璠甚於暴骨桓魋石�不如速朽此言儒學撥亂反正鳴鼓矯俗之大義也未是夫窮理盡性冶變化之實論也若能原始要終以天地爲一區萬物爲芻狗該覽元通求形景之宗同禍福之素一死生之命吾有慕於道矣夫道之爲物惟恍惟忽壽爲欺魄夭爲鳧沒身淪有無與神消息含悅陰陽甘夢太極奚以棺槨爲牢衣裳爲纏屍系地下長幽桎梏豈不哀哉昔莊周闊達無所適莫又楊王孫裸體貴不久容耳至夫末世緣生怨死之徒乃有含珠鱗柙玉牀象�殺人以殉壙穴之內錮以紵絮藉以蜃炭千載僵燥托類神仙於是大教陵遲競於厚葬謂莊子爲放蕩以王孫爲戮屍豈復識古有衣薪之鬼而野有狐貍之胔乎哉吾以才質滓濁污於淸流昔忝國恩歷試宰守所在無效代匠傷指狼跋首尾無以雪恥如不可求從吾所好今年過耳順奄然無常苟得獲沒卽以吾身襲於王孫矣上冀以贖市朝之逋罪下以親道化之靈祖顧爾幼昏未知臧否若將逐俗抑廢吾志私稱從令未必爲孝而犯魏顆聽治之賢爾爲棄父之命誰或矜之使死而有知吾將屍視

諸兒令

魏武帝今壽春漢中長安先欲使一兒各往督領之欲擇慈孝不違吾令兒亦未知用誰也𨿽兒小時見愛而長大能善必用之吾非有二言也不但不私臣吏兒子亦不欲有所私

誡子書

王修人之居世忽去便過日月可愛也故禹不愛尺璧而愛寸陰時過不可還若年大不可少也欲汝早之未必讀書並學作人欲令見舉動之宜觀髙人遠節志在善人左右不可不愼善否之要在此際也行止與人務在饒之言思乃出行詳乃動皆用情實道理違斯敗矣父欲令子善惟不能殺身其餘無惜也

誡子書

吳姚信古人行善者非名之務非人之爲心自甘之以爲己度崄易不虧始終如一進合神契退同人道故神明佑之眾人尊之而聲名自顯榮祿自至其勢然也又有內折外同吐實懷詐見賢則暫自新退居則�所欲聞舉則驚自飾見尢則棄善端凡失名位恆多怨人而害善怨一人則眾人疾之害一善則眾人怨之𨿽欲陷人而進己不可得也祇所以自毀耳顧眞僞不可掩褒貶不可妄捨僞從實遺己察人可以通矣捨己就人去否適泰可以弘矣貴賤無常惟人所達苟善則匹夫之子可至王公苟不善則王公之子反爲凡庶可不勉哉

誡子書

晉羊祜吾少受先君之教能言之年便召以典文年九歲便誨以詩書然尙猶無鄕人之稱無淸異之名今之職位謬恩之加耳非吾力所能致也吾不如先君遠矣汝等復不如吾諮度弘偉恐汝兄弟未之能奇異獨達察汝等將無分也恭爲徳首愼爲行基願汝等言則忠信行則篤敬無口許人以財無傳不經之語無聽毀譽之語聞人之過耳可得受口不得宣思而後動若言行無信身受大謗自入刑論豈復惜汝恥及祖考思乃父言纂乃父教各諷誦之

誡子書

殷褒大道也者易尋而難窮易知而難行也故京房之徒考步吉凶之變而不能自見其禍更爲姚平所誡此道之難知也省爾之才不及於房而吾之言過於平矣昔正考父三命滋恭晏平仲久而敬之曾顏之徒有若無實若虛也況爾析薪之智欲彈射世俗身爲謗先恐禍並集使吾懷朝夕之憂爲範武子所嘆亦非汝之美也若朝益暮習先人後己恂恂如也則吾聞音而識其曲食旨而知其甘永終吾餘年矣復何恨哉古人有言思不出其位爾其念之

誡當陽公大心書

梁簡文帝汝年時尙幼所闕者學可久可大其惟學歟所以孔丘言吾嘗終日不食終夜不寢以思無益不如學也若使面墻而立沐猴而冠吾所不取立身之道與文章異立身先須謹重文章且須放蕩

上髙祖封事

北魏李彪易稱主器者莫若長子傳曰太子奉冢嫡之粢盛然則祭亡主則宗廟無所饗冢嫡廢則神器無所傳聖賢知其如此故垂誥以爲長世之法昔姬王得斯道也故恢崇儒術以訓世嫡世嫡於是乎習成懿徳用大協於黎蒸是以世統生人載祀八百逮嬴氏之君於秦也殆棄徳政坑焚儒典弗以義方教厥冢子於是習成凶徳肆虐以臨黔首是以饗年不永二世而亡亡之與興其道在於師傅師傅之損益可得而言益者周公傅成王教以孝仁禮義逐去邪人不使見惡人選天下之端士孝悌博聞有道術者以爲衛翼衛翼良成王正周道之所以長久也損者趙髙傅胡亥教以刑戮斬劓及夷人族逐去正人不得見善士諂佞讒賊者爲其左右左右邪胡亥僻秦祚之所以短促也夫皇天輔徳者也豈私周而�秦哉由所行之道殊故禍福之途異耳昔光武議爲太子置傅以問其羣臣羣臣望意皆言太子舅執金吾新陽侯陰就可博士張佚正色曰今立太子爲陰氏乎爲天下乎卽爲陰氏則陰侯可爲天下則固宜用天下之賢才光武稱善曰置傅以正太子也今博士不難正朕況太子乎卽拜佚爲太子太傅漢明卒爲賢主然則佚之傅漢明非乃生之漸也尙或有稱而況乃生訓之以正道其爲益也固以大矣故禮曰太子生因舉以禮使士負之有司齊肅端冕見於南郊明冢嫡之重見乎天也過闕則下過廟則趨明孝敬之道也然古之太子自爲赤子而教固以行矣此則遠世之鏡也髙祖文成皇帝慨少時師不勤教嘗謂羣臣曰朕始學之日年尙幼沖情未能專旣臨萬機不遑溫習今而思之豈惟予咎抑亦師傅之不勤尙書李欣免冠而謝此則近日之可也伏惟太皇太后翼贊髙宗訓成顯祖使巍巍之功邈乎前王陛下幼蒙鞠誨聖敬之躋及儲宮誕育復親撫誥日省月課實勞神慮今誠宜準古立師傅以訓導太子訓導正則太子正太子正則皇家慶皇家慶則人幸甚矣

終制書

北齊顏之推死者人之常分不可免也吾年十九值梁家喪亂其間與白刃爲伍者亦常數輩幸承餘福得至於今古人云五十不爲夭吾已六十餘故心坦然不以殘年爲念先有風气之疾常疑奄然聊書素懷以爲女誡先君先夫人皆未還建鄴舊山旅葬江陵東郭承聖末啟求揚都欲營遷厝蒙詔賜銀百兩已於揚州小郊北地燒磚使值本朝淪沒流離如此數十年間絕於還望今𨿽混一家道罄窮何由辦此奉營資費且揚都污沒無復孑遺還被下濕未爲得計自咎自責貫心刻髓計吾兄弟不當仕進但以門衰骨肉單弱五服之內傍無一人播越他鄕無復資蔭使汝等沈淪廝役以爲先世之恥故靦冒人間不敢墜失兼以北方政教嚴切全無隱退者故也今年老疾侵儻然奄忽豈求備禮乎一日放臂沐浴而已不勞復魄殮以常衣先夫人棄背之時屬世荒饉家塗空迫兄弟幼弱棺器率薄藏內無磚吾當松棺二寸衣帽已外一不得自隨牀上惟施七星板至如蠟弩牙玉豚錫人之屬並須停省糧罌明器故不得營碑志旒旐彌在言外載以�甲車襯土而下平地無墳若懼拜掃不知兆域當築一堵低墻於左右前後隨爲私記靈筵勿設枕幾朔望祥禫惟下白粥淸水漧棗不得有酒肉餅果之祭親友來餟酹者一皆拒之汝曹若違吾心有加先妣則陷父不孝在汝安乎其內典功徳隨力所至勿刳竭生資使凍餒也四時祭祀周孔所教欲人勿死其親不忘孝道也求諸內典則無益焉殺生爲之翻增罪累若報罔極之徳霜露之悲有時齋供及盡忠信不辱其親所望於汝也孔子之葬親也云古者墓而不墳丘東西南北人也不可以弗識也於是封之崇四尺然則君子應世行道亦有不守墳墓之時況爲事際所逼也吾今羈旅身若浮雲竟未知何鄕是吾葬地惟當气絕便埋之耳汝曹宜以傳業揚名爲務不可顧戀朽壤以取湮沒也

戒子弟文

唐柳玭比見家門子孫其先正直當官耿介特立不畏彊禦及其衰也惟好犯上更無他能如其先遜順處己和柔保身以遠悔尢及其衰也但有暗劣莫知所宗此際幾微非賢不達夫壞名災己辱先喪家其失尢大者五宜深志之其一自求安逸靡甘淡泊苟利於己不卹人言其二不知儒術不說古道懵前經而不恥論當世而解頤身旣寡知惡人有學其三勝己者厭之佞己者悅之惟樂戲談莫思古道聞人之善嫉之聞人之惡揚之浸漬頗僻銷刻徳義簪裾徒在�養何殊其四崇好優遊耽嗜曲�以銜杯爲髙致以勤事爲俗流習之易荒覺已難悔其五急於名宦匿近權要一資半級𨿽或得之眾怒羣猜鮮有存者玆五不韙甚於痤疽痤疽則砭石可瘳五失則巫醫莫及前賢明誡方冊具存近代覆車聞見相接夫中人以下修辭力學者躁進患失思展其用審命知退者則業荒文蕪一不足采惟上智則研其慮博其聞堅其習精其業用之則行舍之則藏苟異於斯孰爲君子焉

戒子孫文

宋邵雍上品之人不教而善中品之人教而後善下品之人教亦不善不教而善非聖而何教而後善非賢而何教亦不善非愚而何是知善也者吉之謂也不善也者凶之謂也吉也者目不觀非禮之色耳不聽非禮之聲口不道非禮之言足不踐非禮之地人非善不交物非義不取親賢如就芝蘭避惡如畏蛇蠍或曰不謂之吉人則吾不信也凶也者語言詭譎動止陰險好利習非貪淫樂禍疾良善如讎隙犯刑憲如飲食小則殞身滅性大則覆宗絕嗣或曰不謂之凶人則吾不信也傳有之曰吉人爲善惟日不足凶人爲不善亦惟日不足汝等欲爲吉人乎欲爲凶人乎

與子書

胡安國立志以明道希文自期待立心以忠信不欺爲主本行己以端莊淸愼見操執臨事以明敏果斷辯是非又謹三尺考求立法之意而操縱之斯可爲政不在人後矣汝勉之哉治心修身以飲食男女爲切要從古聖賢自這里做工夫其可忽乎

向元伯遺戒跋

朱熹自佛教入中國上自朝廷下達閭巷治喪禮一用其法老子之徒厭苦岑寂輒亦效其所爲鄙陋不經可怪可笑而習俗靡然恬不覺悟近故朝議大夫向公元伯啟手足時親書數紙戒其子孫勿爲世俗所謂道�者某竊以此書之可爲世法觀者誠能因而推之盡祛末俗之陋以求先王之禮而審行之則斯言也不但爲向氏一門之訓而已因識其後以發之

小學書題

前人古者小學教人以灑埽應對進退之節愛親敬長隆師親友之道皆所以爲修身齊家治國平天下之本而必使其講而習之於幼稚之時欲其習與智長化與心成而無扞格不勝之患也今其全書𨿽不可見而雜出於傳記者亦多讀者往往直以古今異宜而莫之行殊不知其無古今之異者固未始不可行也今頗搜輯以爲此書授之童蒙資其講習庶幾有補於風化之萬一云爾淳熙丁未三月朔旦晦庵題

與長子受之

前人早晚授業請益隨眾例不得怠慢日間思索有疑用冊子隨手札記候見質問不得放過所聞誨語歸安下處思省要切之言逐日札記歸日要看見好文字錄取歸來不得自擅出入與人往還初到問先生有合見者見之不合見則不必往人來相見亦啟稟然後往報之此外不得出入一步居處須是居敬不得倨肆惰慢言語須要諦當不得戲笑喧嘩凡事謙恭不得尙气陵人自取恥辱不得飲酒荒思廢業亦恐言語差錯失己忤人尢當深戒不可言人過惡及說人家長短是非有來告者亦勿酬答於先生之前尢不可說同學之短交遊之間尢當審擇𨿽是同學亦不可無親�之辧此皆當請於先生聽其所教大凡惇厚忠信能文無過者益友也其諂諛輕薄傲慢狎導人爲惡者損友也推此求之亦自合見得五七分更問以審之百無所失矣但恐志趣卑凡不能克以從善則益者不期疏而日遠損者不期近而日親此須痛加檢點而矯革之不可荏苒漸習自趨小人之域如此則𨿽有賢師長亦無救拔自家處見人嘉言善行則敬慕而錄紀之見人好文字勝己者則借來熟看或傳錄之而咨問之思與之齊而後已不拘長少惟善是取

以上數條切宜謹守其所未及亦可據此推廣大抵只是勤謹二字循之而上有無限好事吾𨿽未敢言而竊爲汝願之反之而下有無限不好事吾𨿽不欲言而未免爲汝憂之也蓋汝若好學在家足可讀書作文講明義理不待遠離膝下千里從師汝旣不能如此卽是自不好學已無可望之理然今遣汝者恐汝在家汨於俗務不得專意又父子之間不欲晝夜督責及無朋友聞見故令汝一行汝若到彼能奮然勇爲力攺故習一味勤謹則吾猶有望不然則徒勞費只與在家一般他日歸來又只是舊時伎倆人物不知汝將何面目歸見父母親戚鄕黨故舊耶念之念之夙興夜寐無忝爾所生在此一行千萬弩力到婺州先討店權歇泊定卽盥櫛具刺去見呂正字初見便稟某以大人之命遠來親依先生講席之下禮合展拜倘蒙收畱伏乞端受便拜兩拜如未受卽再致懇云未蒙納拜不勝惶恐更望先生尊慈特賜容納況某於門下自先祖父以來事契深重切望垂允又再拜起問寒暄畢又進言某晚學小生久聞先生徳義道學之盛今日幸得瞻拜不勝慰幸坐定茶畢再起敍晚學無知大人遣來從學之意竊聞先生至誠樂育願賜開允使某得早晚親炙不勝幸甚又云來時大人拜意有書投納卽出書投之又進說大人再令拜稟限以地遠不得瞻拜郎中公幾筵今有香一炷令某拜獻今參拜之初未敢遽請容來日再請門下令弟宣教大人亦有書並俟來日請見面納揖退略就坐又揖起如問他事卽隨事應答如問將來宿食卽云大人書中已具稟更聽尊旨至次日將香再去仍具刺並以刺謁其弟問看同居有幾子弟皆見之只問門下人可知也見其兄弟皆拜茶罷便起並稟昨日稟知乞詣靈筵瞻拜更俟尊命如引入卽詣靈前再拜焚香又再拜訖拜其兄弟兩拜進說大人致問昨聞郎中大夫奄棄明時限以地遠不獲奔慰不勝慘愴之私令某拜稟切望以時節哀爲道自愛又再拜趨出如問就學宿食去處卽說昨蒙諭潘丈教授許借安泊大人之意不敢以某久累其家恐兩不穩便已自有書與之只欲就其家借一空闊房舍或近宅屋宇安下不知尊意如何看說如何如令相見卽借人同去並問其兄弟幾人並見之如不問卽且去俟午間再去見問此事見潘丈亦如此說大抵禮數務要恭謹詳緩不要張皇顚錯何丈托問婺州寄居前輩有姜子方者是李中書之甥在婺州住建炎間曾從馬殿院伸辟爲撫諭司屬官今其家有何子弟間見先生說吾問宗畱守家子弟聞多有在婺州者其家記錄畱守公事頗詳不知可托借得一本否墓志亦是曾侍中作呂家必有本也

訓子序

冊府元龜傳曰父慈而教蓋父子之道篤乎天性愛之所鍾咸欲其善誘掖勗導必以義方兼資以恭獎勵其志故士之克荷世徳有立於世者未始不先乎嚴君之誨也是以子之能仕則曰父教之忠不就師傅則曰父之罪也然則於其幼也嘗視無誑及其長也弗納於邪至於女子之有行亦結褵以申戒故能宜於夫族正其家道至於天倫致美義篤於昆弟猶子均愛情厚於諸父率有嘉話申乎勸率並而述之咸可尙矣周公相成王而使其子伯禽代就封於魯周公戒伯禽曰我文王之子武王之弟成王之叔父我於天下亦不賤矣然我一沐三捉發一飯三吐哺起以待士猶恐失天下之賢今子之魯愼無以國驕人又曰君子不施其親不使大臣怨乎不以故舊無大故則不棄也無求備於一人又曰善則得之不善則失之矣君子於其身也且猶善則得之不善則失之況教其子孫乎

戒子書

明薛瑄人之所以異於禽獸者倫理而已何謂倫父子君臣夫婦長幼朋友五者之倫序是也何謂理卽父子有親君臣有義夫婦有別長幼有序朋友有信五者之天理是也於倫理明而且盡始得稱爲人之名苟倫理一失𨿽具人之形其實與禽獸何異哉蓋禽獸所知者不過渴飲饑食雌雄牝牡之欲而已其於倫理則蠢然無知也故其於飲食雌雄牝牡之欲旣足則飛鳴躑躅羣遊旅宿一無所爲若人但知飲食男女之欲而不能盡父子君臣夫婦長幼朋友之倫理卽暖衣飽食終日嬉戲遊蕩與禽獸無別矣聖賢憂人之陷於禽獸也如此其得位者則修道立教使天下後世之人皆盡此倫理其不得位者則著書垂訓亦欲天下後世之人皆盡此倫理是則聖賢窮達𨿽異而君師萬世之心則一而已汝曹旣得天地之理气凝合父祖之一气流傳生而爲人矣其可不思所以盡其人道乎欲盡人道必當於聖賢修道之教垂世之典若小學若四書若六經之類誦讀之講貫之思索之體認之反求諸日用人倫之間聖賢所謂父子當親吾則於父子求所以盡其親聖賢所謂君臣當義吾則於君臣求所以盡其義聖賢所謂夫婦有別吾則於夫婦思所以有其別聖賢所謂長幼有序吾則於長幼思所以有其序聖賢所謂朋友有信吾則於朋友思所以有其信於此五者無一而不致其精微曲折之詳則日用身心自不外乎倫理庶幾稱其人之名得免流於禽獸之域矣其或飽暖終日無所用心縱其耳目口鼻之欲肆其四體百骸之安耽嗜於非禮之聲色臭味淪溺於非禮之私欲宴安身𨿽有人之形行實禽獸之行仰貽天地凝形賦理之羞俯爲父母流傳一气之玷將何以自立於世哉汝曹其勉之敬之竭其心力以全倫理乃吾之志望也

誡子弟

陳獻章人家成立則難傾覆則易孟子曰君子創業垂統爲可繼也若夫成功則天也人家子弟才不才父兄教之可固必耶𨿽然有不可委之命在人宜自盡裏中有以彈絲爲業者琴瑟雅樂也彼以之教人而獲利旣可鄙矣傳及其子托琴而衣食由是琴益微而家益困輾轉歲月幾不能生里人賤之恥與爲伍遂亡士夫之名此豈嘗爲元惡大憝而喪其家乎才不足也旣無髙爵厚業以取重於時其所挾者率時所不售者也而又自賤焉柰之何其能立也大抵能立於一世必有取重於一世之術彼之所取者在我咸無之及不能立諉曰命也果不在我乎人家子弟不才者多才者少此昔人所以嘆成立之難也汝曹勉之

家書

楊爵偲仕二人都不要來京舜卿在此我心甚安與家下大小說叔祖母處有一點不盡孝心使不自安還到三姑家去天必殺我與我一樣噎食病死獄中尸首不得還家叔祖母年九十歲就是日夜用心服事再有幾年汝將此帖一句句讀與家中大小聽我流淚寫的話不是假文飾說話汝決不要給假來此昨日不可另考此大差了汝不要與無賴輩飲酒當各齋戒修省收心才知我言是

又

前人士君子立身天地間要存好心行好事骨肉恩愛終不可薄大學言其所厚者薄而其所薄者厚未之有也爾當深味斯言以盡立身之本爾張師昨告我如舜之處象此言最是汝伯父早逝以二子托我撫養我若待之或薄不如待汝等他日死見汝伯父若問休爲人何如我將何辭以對況汝祖父母在天之靈視休與汝兄弟皆孫也固無一厚一薄我若厚汝薄彼汝祖父母必以我爲不孝之子言及於此便至淚涕汝宜深體我心

又

前人爾祖母今年八十九歲過今冬九十歲矣我日夜屈指數恐我不得一見蒼天蒼天使我如此爾二人前程要保守偲月食廩米一石汝思天祿不可苟享受前日人出無若宋人然題恐是箴剌汝不知是否我心爲汝憂慮他人守一增廣至白首不得糧者甚多食糧豈是容易事可畏可畏汝若與鄰里無知識的飲酒不讀書不知惕然警省李師傅便是樣子若藉我險難給假往來推病不與眾人同考汝丈人便是樣子一失𨿽有苑洛大賢顯官亦救不得大抵人心迷惑深者至死不悟父守不得爾到老在爾自審

又

前人汝先年將我續處困記輕易與人近日一南士將此文分作五十五節每節以詩一首詠之細書一本自萬里外與我稍進我且感且愧但南向拜謝畢卽引火焚之詩話之類切宜謹密我今亦不復作詩文矣

自訟長語示兒輩

王畿隆慶庚午歲晚十有二日之昏候長兒婦廳檐積薪起火前廳後樓盡毀僅餘庖湢數椽沿毀祖居及仲兒側�季兒廳事之半賴有司救禳風回焰息幸存後樓傍榭及舊居堂寢所藏誥軸神廚典籍圖畫及先師遺墨多入煨燼中所蓄奩具器物服禦儲偫或攘或毀一望蕭然古徳云王老師修行無力被鬼神破以致於此更復何言夫災非妄作變不虛生洊雷震恐懼以致福震不於其躬於其鄰畏鄰戒也今震於其躬矣豈苟然而已哉不肖妄意聖修之學聞教以來四五十年出處閒忙未嘗不以聚友講學爲事寖幽寖昌寖微寖著岌岌乎僕而復興海內同志不我遐棄亦未嘗不以是相期勉自今思之果能徹骨徹髓表裏昭明如咸池之浴日無復世情陰靄間雜障翳否乎廣庭大眾之中輯柔寡愆似矣果能嚴於屋漏無愧於鬼神否乎愛人若周或涉於泛憂世若亟或病於迂或恣情徇欲認以爲同好惡或黨同伐異謬以爲公是非有徳於人而不能忘是爲施勞受人之徳而不知報是爲悖義務計算爲經綸則純白不守任逆億爲覺照則圓明受傷甚至包藏禍心欺天妄人之念潛萌而間作但畏惜名義偶未之發耳凡此皆行業所招鬼神之由也

又

前人平生心熱牽於多情少避形迹致來多口之憎自信以爲天下非之而不顧若無所動於中自今思之君子獨立不懼與小人之無忌憚所爭只毫髮間察諸一念其機甚微凡橫逆拂亂之來莫非自反以求增益之地未可槪以人言爲盡非也

書示貴兒

周怡做人要立決烈志奮剛大气存中正心養靈明性調和平情出典則言行光明事積博厚徳成悠遠業方做得个大人

衡山寄示可貴兒

前人人家盛衰只看後來人如何後來人賢不肖未必是天生定亦在人學不學爾學則檢束身心存養徳性處事接人自循道理不肯忽略一起心動念便恐不合於天便恐不合於人便恐得罪於鬼神寧過於厚不肯流於薄如此等人心地光明行事平易處富貴可長保富祿處貧賤可免恥辱卽此便是盛也若不學之人但知利己不顧損人人我相忒分明卽父子兄弟夫婦間也隔藩籬分爾我廣大心胸自割狹小更何地方容人更何地方受福如此等人處富貴多斂怨處貧賤不免苦惱卽此便是衰也人皆謂盛衰天數若如此看盛衰卻是人自取也故曰禍福無不自己求之者古之智者有言曰知微君子必不肯蹈禍患之域將見益之盛不待天損而自損之榮之極不待天辱而自辱之何謂自損檢察己過自責自克不敢貳過不敢文過不敢憚攺是也何謂自辱割己之所愛與人共之舍己之所欲與眾同之食甘自菲衣甘自惡處甘自下是也能自損則日益能自辱則日榮盛衰豈不由人自取哉吾嘗自思前人勤儉辛苦淡薄積福與我後人享受忠厚謙謹積徳與我後人受報若我後人享盡福受盡報則我之後人無所受我報矣可懼可省一身喫著有限喫些粗的著些粗的將就用些卻何不可若分些與人且不論人感徳只此心亦何等快樂又何可刻薄取人以自肥饒也自心凡事不惱怒享和平之福自然人悅神佑百祿來同我平日少此一著自亦覺得無福但一念心好鬼神憫之汝不可不以爲戒讀書莫懶惰莫與不學好的人同處與君子交坐談莫說閒話莫說人家長短莫發人隱事家中內外謹嚴我在此賴有劉師泉先生劉三五先生同處朝夕切磋甚有益山間綿衣服多有新單衣甚便此間甚暖餘事不悉寓南嶽南臺父訥溪主人書

勉諭兒輩

前人由儉入奢易由奢入儉難飲食衣服若思得之艱難不敢輕易費用酒肉一餐可辦粗飯幾日紗絹一匹可辦粗衣幾件不饑不寒足矣何必圖好喫好著常將有日思無日莫待無時思有時則子子孫孫常享溫飽矣

示渟兒帖

顧憲成凡爲父兄的莫不愛其子弟凡愛其子弟的莫不願其讀書進取目今府縣考童生汝弟方病瘍度未能赴且年尙幼何須著急汝則長矣往年又曾經考過來而今豈能不重以得失爲念然吾終始不欲以汝姓名一聞於主者非恝然於汝也汝質盡可望進步吾又非棄汝而不屑也吾自有說耳何以言之就義理上看男兒七尺之軀頂天立地如何向人開口道个求字孟夫子齊人一章便是這个字的行狀至今讀之尙爲汗顏不可作等閒認也就命上看人生窮通利鈍卽墮地一刻都已定下如何增損得些子眼前熙熙攘攘赴童生試的那个不要做秀才赴秀才試的那个不要做舉人赴舉人試的那个不要做進士到底有个數在若是貴的可以勢求富的可以力求那不會求的便沒有分造化亦炎涼矣就我分上看我本薄劣無尺寸之長賴天之佑祖父之庇幸博一第再仕再不效有丘山之罪然猶飽食暖衣安享太平在昔大聖大賢往往窮厄以老甚而有囚有竄流離顚沛不能自存者我何人斯不啻過分矣更爲汝干進耶是無厭也就汝分上看但在汝自家志向何如若肯刻苦讀書到得功夫透徹連舉人進士也自不難何有於一秀才若又肯尋向上去要做个人卽如吳康齋胡敬齋兩先生只是个布衣都成了大儒至今說起兩先生誰不敬慕連舉人進士也無用處何有於一秀才汝試於此繹而思之餘其恝然於汝也耶抑愛汝以徳也耶余其棄汝而不屑也耶抑玉汝而進汝以遠且大也耶此意本欲待汝自悟恐汝究竟不察謬生疑沮不得不分明道破汝若能識得省卻了多少閒心腸省卻了多少閒气力省卻了多少閒悲喜便是一生眞受用也記之記之無令吾言爲伯魯之簡

爲善說示諸兒

呂坤問吉凶於卜筮者惑也善則吉不善則凶登泰山造浮圖衣冠土木諂事鬼神者也善則福不善則禍求人之譽怨人之毀者勞也善則譽不善則毀𨿽然此理也此古聖教人不得已之說也至其自爲則不然善者皆凶而君子不敢避善以趨吉善者皆禍而君子不敢忘善以僥福善者百毀而君子不敢違善以要譽父慈子孝兄愛弟敬夫義婦順家人和姻族睦不傷人不害物安常處順以求無負於民彜如斯而已矣其吉也福也譽也君子之爲善自若也反是君子之爲善亦自若也吾爲所當爲如饑之食渴之飲耳吾不爲所不當爲如饑不食菫渴不食鴆耳吉凶禍福毀譽聽其自來也於我何與焉𨿽然善難言也不擇善者每失之或曰忘其貴賤同其尊卑忍恥包羞納侮受欺善乎曰非也此老莊也不然是以寬爲阱也君子臨下以莊體統以辧爾汝不受使人無犯是故有寬爲惡而嚴爲善者此類是也或曰勿擇是非莫問賢愚慈悲憐愛樂施好予善乎曰非也此釋氏也不然是以恩爲市也君子推恩有序由親及�不惜有罪不忍無辜是故有殺不爲暴而赦不爲仁者此類是也或曰正色直言切責愚悖盡我實心忘人怨懟善乎曰非也此親師之道也不然是以直賈禍也君子較其厚薄觀人審己和平獎勸以遠辱恥是故有薄責於人爲是而攻人之惡爲非者此類是也兒輩亦有爲善之心矣余懼其昧於是非過不及之間也作此以示之

告諸子

孫奇逢自渾朴散而象數之繁異同之見理气之分種種互起爭長然皆不謬於聖人所謂小徳之川流也有統宗會元之至人出焉一以貫之所謂大徳之惇化我輩不能有此大見識切不可專執一偏之見正宜於古人議論不同處著眼理會如夷尹惠不同微箕比干不同朱陸不同豈可相非正借有此異以證其同合知廉勇藝而文之以禮樂方見冶鑄之手

又

前人鄒子東廓嘗語同志曰除卻自欺便無病除卻愼獨便無學此語原道得盡千聖萬賢眞切做功夫只要愼獨愼獨者正愼其無自欺者也古來自欺者莫過鄕願故聖門痛斥之眾皆悅之欺人也自以爲是欺己也欺愈工而斫吾眞也益甚自非獨勘獨證戒懼提醒終無自慊之路爾輩誘染未深天機用事宜蚤致審於欺慊之介尙其勉之夙夜勿忘

題王少卿家範

葉適王公彥洪官有淸節訓兒赴官一紙細碎周悉子孫遵行之皆爲廉能吏蓋根本正則推於枝葉不差也如言不可記者卽是不可爲以責人之道責己恕己之心恕人考罪須判單子酒後不可嗔責人之類固前輩所嘗知其見聞有自來矣

教子部藝文二詩

詞

戒子詩

漢東方朔明者處世莫尙於中優哉遊哉於道相從首陽爲拙柳惠爲工飽食安步以仕代農依隱玩世詭時不逢才盡身危好名得華有羣累生孤貴失和遺余不匱自盡無多聖人之道一龍一蛇形見神藏與物變化隨時之宜無有常家

責子詩

晉陶潛白髮被兩鬢肌膚不復實𨿽有五男兒總不好紙筆阿舒已二八懶惰故無匹阿宣行志學而不愛文術雍端年十三不識六與七通子垂九齡但覓�與栗天運苟如此且進杯中物

示宗武

唐杜甫覓句新知律攤書解滿�試吟靑玉案莫羨紫羅囊暇日從時飲明年共我長應須飽經術已似愛文章十五男兒志三千弟子行曾參與遊夏達者得升堂

示兒

韓愈始我來京師止攜一束書辛勤三十年以有此屋廬此屋豈爲華於我自有餘中堂髙且新四時登牢蔬前榮饌賓親冠婚之所於庭內無所有髙樹八九株有藤婁絡之春華夏陰敷東堂坐見山云風相吹噓松果連南亭外有瓜芋區西偏屋不多槐楡翳空虛山鳥旦夕鳴有類澗谷居主婦治北堂膳服適戚疏恩封髙平君子孫從朝裾開門問誰來無非卿大夫不知官髙卑玉帶懸金魚問客之所爲峨冠講唐虞酒食罷無爲棋槊以相娛凡此座中人十九持鈞樞又問誰與頻莫與張樊如來過亦無事考評道精粗躚躚媚學子墻屏日有徒以能問不能其蔽豈可祛嗟我不修飾事與庸人俱安能坐如此比肩於朝儒詩以示兒曹其無迷厥初

符讀書城南

前人城南公別墅符公之子昶之小字木之就規矩在梓匠輪輿人之能爲人由腹有詩書詩書勤乃有不勤腹空虛欲知學之力賢愚同一初由其不能學所入遂異閭兩家各生子孩提巧相如少長聚嬉戲不殊同隊魚年至十二三頭角稍相疏二十漸乖張淸溝映污渠三十骨胳成乃一龍一豬飛黃騰踏去不能顧蟾蜍一爲馬前卒鞭背生虫蛆一爲公與相潭潭府中居問之何因爾學與不學歟金璧𨿽重寶費用難貯儲學問藏之身身在則有餘君子與小人不系父母且不見公與相起身自犁鉏不見三公後寒饑出無驢文章豈不貴經訓乃災畬潢潦無根源朝滿夕已除人不通古今馬牛而襟裾行身陷不義況望多名譽時秋積雨霽新涼入郊墟燈火稍可親簡編可捲舒豈不旦夕念爲爾惜居諸恩義有相奪作詩勸躊躇

遇物感興因示子弟

白居易聖擇狂夫言俗信老人語我有老狂詞聽之吾語汝吾觀器用中劍銳鋒多傷吾觀形骸內骨勁齒先亡寄言處世者不可苦剛彊龜性愚且善鳩心鈍無惡人賤拾支�鶻欺擒暖腳寄言立身者不得全柔弱彼固罹禍難此未免憂患於何保終吉彊弱剛柔間上遵周孔訓旁老莊言不惟鞭其後亦要軛其先

飲後戲示弟子

前人吾爲爾先生爾爲吾弟子孔門有遺訓復坐吾告爾先生饌酒食弟子服勞止孝敬不在他在玆而已矣欲我少憂愁欲我多歡喜無如醞好酒酒須多且旨旨卽賓可畱多卽罍不恥吾更有一言爾宜聽入耳人老多憂貧人病多憂死我今𨿽老病所憂不在此憂在半酣時尊空座客起

戒子侄詩

宋範質戒爾學立身莫若先孝悌怡怡奉親長不敢生驕易戰戰復兢兢造次必於是戒爾學幹祿莫若勤道藝嘗聞諸格言學而優則仕不患人不知惟患學不至戒爾遠恥辱恭則近乎禮自卑而尊人先彼而後己相鼠與茅鴟宜詩人刺戒爾勿曠放曠放非端士周孔垂名教齊梁尙淸議南朝稱八達千載穢靑史戒爾勿嗜酒狂藥非佳味能移謹厚性化爲凶險類古今傾敗者歷歷皆可記戒爾勿多言多言眾所忌苟不愼樞機災�從此始是非毀譽問適足爲身累舉世重交遊擬結金蘭契忿怨從此生風波當時起所以君子性汪汪淡如水舉世好奉承昂昂增意气不知奉承者以爾爲玩戲所以古人疾籧篨與戚施舉世重任俠俗呼爲气義爲人赴急難往往陷刑制所以馬援書勤勤告諸子舉世賤淸素奉身好華侈肥馬衣輕裘揚揚過閭裏𨿽得市童憐還爲識者鄙

生男詩

邵雍我今行年四十五生男方始爲人父鞠育教誨誠在吾壽夭賢愚系於汝我若壽命七十歲眼前見汝二十五我心欲汝成大賢未知天意肯從否

教子吟

前人爲人能了自家身千萬人中有一人𨿽用知如未知說在乎行與不行分該通始謂才中秀傑出方名席上珍善惡一何相去遠也由資性也由勤

誡子吟

前人雞能警旦馬能代行犬能守禦牛能力耕人稟天地萬物之靈妒賢嫉能不如不生有過不能攺知賢不能親𨿽生人世上不得謂之人

長子伯溫失解以詩示之

前人儒家所尙者行善與文章用捨何常定枯榮未易量身心𨿽黽勉得失是尋常外物不可必其言味甚長

誡子吟

前人善惡無他在所存小人君子此中分攺圖不害爲君子迷復終歸作小人良藥有功方利病白珪無玷始稱珍欲成令器須追琢過失如何不就新至寶明珠非有颣全珍良玉自無瑕爲珠爲玉尙如此何況爲人多過差周孔不足法軻雄不足師還同棄常�除是適蠻彜小學題辭

朱熹元亨利貞天道之常仁義禮智人性之綱凡此厥初無有不善藹然四端隨感而見愛親敬兄忠君弟長是曰秉彜有順無彊惟聖性者浩浩其天不加毫末萬善足焉眾人蚩蚩物欲交蔽乃頹其綱安此暴棄惟聖斯惻建學立師以培其根以達其枝小學之方灑埽應對入孝出恭動罔或悖行有餘力誦詩讀書詠歌舞蹈思罔或逾窮理修身斯學之大明命赫然罔有內外徳崇業廣乃復其初昔非不足今豈有餘世遠人亡經殘教弛蒙養弗端長益浮靡鄕無善俗世乏良材利欲紛拿異言喧豗幸玆秉彜極天罔墜爰輯舊聞庶覺來裔嗟嗟小子敬受此書匪我言耄惟聖之謨

味經堂詩並

序

元虞集

國子祭酒魯公伯子翚父作味經堂自爲記以勗其子遠公嘗命遠從予遊故賦此詩維昔元聖有子過庭學禮學詩詔之丁寧面墻之窒繇不知味親能使學不能使嗜觀於徳容聽於徳音詠歌周旋實悅我心邈乎千載聖往言在捨而不求匪罔斯殆畏友翚父窮經篤行旣有諸躬思貽厥成旣災旣畬俾稼之食旣畋旣漁俾鼎之實作堂髙明曰子遠來吾經在玆遠其味之始予虛羸匍匐來食茹艸飲水以禦朝夕窮人得歸自我父師俯焉斯文老至不知煌煌靈芝如彼嘉玉薄言采之在彼中谷南陽之人來詹來言君子豈弟宜其後昆

訓子

許衡干戈恣爛熳無人救時屯中原竟失鹿滄海變飛塵我自揣何能能存亂後身遺芳藉遠祖陰理出先人俯仰意油然此樂難擬倫家無儋石儲心有天地春況對汝二子豈復知吾貧大兒願如古人淳小兒願如古人眞平生乃親多苦辛願汝苦辛過乃親身居畎畝思致君身在朝廷思濟民但期磊落忠信存莫圖苟且功名新斯言殆可書諸紳

勉學詩

明方孝孺殘燈結成花枯木化爲菌雕零如此物秀气終未盡人心最靈智自棄獨何忍聖門本弘大梯磴多接引曾髙愚魯資直解配顏閔流年急如箭發白難再鬒及時不努力老大成蠢蠢

又

前人樹木生有枝子弟教及時七年異男女八歲分尊卑二五學書計逢人多禮儀三五學射禦四五加冠緌今來謾不省古道當如玆欲作髙髙臺爲爾寬作基欲求深深井爲爾遠爲期不聞鄒孟學還自俎豆嬉人材日衰少善保膝下兒

又

前人兒童聚嬉戲不離父母傍父母顧盼之百憂爲爾忘惟此慈愛心比同春日光陽和透地脈艸木俱芬芳兒身已長大能不念往常愉色與婉容傾心奉髙堂嗟哉力何短父母恩甚長

又

前人上堂拜父母甘旨手自供入廟羅豆祀我祖與宗死者魂魄安生者恩義隆一門無二志謦咳生春風豈惟燻閭裏上聞天九重祥雲及膏雨滋我庭下松孰云唐虞遠不得身遭逢由來豪傑士世世皆時雍

又

前人藹藹桑梓樹遲遲杖履音未瞻父母顏已起恭敬心樹木手所植杖履身所任此物猶足重況彼鐘愛深父愛我亦愛不間獸與禽六親同骨肉何以能相親

又

前人莫驅屋上烏烏有反哺誠莫烹池中雁雁行如弟兄流觀飛走倫轉見天地情人生處骨肉胡不心自平田家一聚散艸木爲枯榮我願三春日垂光照紫荊同根而並蒂藹藹共生成

又

前人妻賢少夫禍子孝寬父心不知何人語相傳猶至今室家兩相好如鼓瑟與琴二親豈不歡花木羅春陰𨿽云一樽酒共酌還共斟物情動相失安用儲千金家睽在婦徳彖系有遺音

又

前人內則記孝養檀弓著哀思寥寥三代音於此猶見之我欲繪作圖豈乏丹靑師丹靑狀形體性情那可爲冬夏適溫凊芳鮮在盤匜二親未飲食如子渴與饑柰何報本心限以百歲期飛鳥失其巢尙且鳴聲悲創巨痛亦深衰麻交涕洟聖王爲制禮進退隨天時千人萬人心一人心可知

又

前人譙人夏侯氏有女志獨髙夫家盡蕩滅節義終持操榮華昔共享禍患今同遭妾身偶生存志已埋黃蒿親戚勿訝我人類異羽毛引刀斷耳鼻見義不見刀至厚莫如地桑田變波濤眞金不畏火見此女兒曹

又

前人結交須結心取士須取徳古交金百煉古士麟五色如何當世人作事多傾側甘言轉相媚內險不可測

又

前人靑靑好禾稼生此螟與螣堂堂美少年化爲狐與蜮人心天機在利欲日夜昏好苗莫助長惡木先除根斧斤一時緩惡木何由斷莫謂根株深所憂筋力短

又

前人吉人語何少凶人語何多多言亦反復簡默終無他可磨白圭玷言玷不可磨有口好談天有辧誇懸河心原一已放觸物生偏頗悠悠百年內榮辱當如何

又

前人人生四海內同作兄弟看一夫向隅泣滿座爲無歡豈我無衣裳念爾饑且寒豈我無粱肉爲爾不能飧羣生本一原有此惻隱端胡爲自汨沒功利日相殘辟如同母兒給之豆與簞奪彼以與此終非心所安

誡子孫

曹端越姦越狡越貧窮姦狡原來天不容富貴若從姦狡得世間癡漢吸西風

示兒

呂坤門戶髙一丈气焰低一丈華嶽只讓天不怕沒人上

示憲兒

王守仁幼兒曹聽教誨勤讀書要孝弟學謙恭循禮義節飲食戒遊戲毋說謊毋貪利毋任情毋鬥气毋責人但自治能下人是有志能容人是大器凡做人在心地心地好是良士心地惡是凶類譬樹果心是蒂蒂若壞果必墜吾教汝全在是汝諦聽勿輕棄

示正憲

前人時值炎夏書扇以示汝自冬春來頗解學文義吾心豈不喜顧此枝葉事如樹不植根暫榮終必瘁植根可如何願汝且立志

示子孫

孫奇逢家學淵源二百年不談老氏不談禪爲貧何似爲農好富貴苟求終禍緣堪笑庸人慮目前自驅陷阱冀安然道人拈此作家誡淡薄由來是祖傳

示兒

陳獻章張公九世尙同居忍字專書一百餘受唾由來稱長者而今市輩卻嗤余姑也須烹婦也炊采薪負水是男兒吾親日夜傷離別爭得肝腸冷落時百畝荒田力不支如何千畝更營私相尋利害無窮日愼勿逢人乞面皮門前賓客偶相投忽忽浮生五十優君貴我貧俱是分敢將丘壑傲王侯俯仰天人不敢言直持素履到黃泉兒曹無問前程事若个人心卽是天聖心太極一明蟾影落千江个个圓五十年來如夢覺臨岐更出示兒篇

示戒

曹於汴我愛孟子書論孝萬年鵠斗很父母危縱欲父母僇所以處鄕黨勉效恂恂躅出入气常下惟恐與人觸博奕歌舞地不以入我矚獨有士人行難成而易蹙我願諸子孫尊生如執玉吾能秉謙恭誰不愛敬篤罵人人亦罵辱人取人辱娼門譬火炕陷人逾鴆毒妖態厲殺鋒癡蠅逐臭肉保身須養心珍惜淩霄足百行孝爲原芳名千古矗

示兒

薛瑄我祖自奚仲奕代河東居家本尙儒素業豈羞寒虛先君紹前烈奮迹由詩書勤勤教諸子爲善樂有餘藐孤欽誨言而敢忘斯須憶從向學日爰自丱角初吟哦竟朝昏誦習忘饑劬收斂心自得放佚已不趨周旋恐失墜日奉庭闈娛立年忝科名嚴訓尢渠渠進學固無怠卽仕其愼諸承歡曾幾何風木俄悲吁追慕復何及首疾心更愈中間趨明詔皇渥彌寰區祿有不家食官有臺閣居循才覺孱弱素報知蔑如以玆寵若驚自治如災畬更念汝四子賦質各有殊當思祖澤長勿貽汝父虞汝父豈可師不有賢聖歟孝友亟惇勵心性勿塡淤匪善人莫交匪義財莫需止酒戒狂誕窒欲謹湛濡從欲劇墜石放言甚奔車言多必招戾惡積終殞軀人生有定分造化司柄樞窮達由天然富貴非人且斂迹甚勿競閉戶宜自慮但使徳學充不愧金璧儲達卽思致澤樂卽思賢儒小子敬所植永久期無逾

示勝子

前人勝子行將至立年光陰莫使暫虛延收心切要存天理開戶常須閱簡編玉不磨礱難作器人非學問豈成賢汝親願汝爲君子朝夕應須念此言

示京子

前人京子今年十七時靑春正好力書詩兒童气象都無異問學燻陶始見奇道大必先行孝弟業荒須切戒遊嬉老來善惡由今日汝父之言汝細思

示昌子

前人昌子今年十歲餘聖功元自養蒙初莫求俗輩梨兼栗須讀前人詩與書抄手出門毋浪戲正襟掩戶要端居汝親願汝身長日頭角崢嶸與眾殊

訓子詩三十韻

吳節婦黃氏嫠生亦良苦百事百不如十九離自黃執筐歸於吳拋心托�砧低眉奉公姑未幾家多難言之重欷歔終身仰望者語合心事殊捐家竭私財負擔走長途一去不復還竟葬江之魚風雲陡地暗聞訃雙淚枯事變柰若何哭覆土一區人皆侮新寡我獨柰孀居勞碌如此始官災無歲無產業𨿽僅存家儲悉空虛隱忍饑與寒人或笑我迂閱歷艱與辛眾亦誚我愚矢心豈異常素志不負初哀怨難具陳事勢罔盡敷困我固有由示汝信不誣思之日繼夜從玆創規模汝曹各勉旃努力勤詩書詩書勤乃有懶惰終疲駑毋友莫己若勿交非吾徒動靜守法度視聽著工夫涓流務深長大材積錙銖天付汝等閒猛省休踟躕光陰競分寸宴安無須臾古來賢達人起身自勤劬蛟龍大海物寧自辱污渠書中萬事足莫被外物拘磨穿寸鐵心成就千金軀庶足厭所望汝曹其勉諸

西江月示兒曹

宋辛棄疾萬事煙雲忽過百年蒲柳先衰而今何事最相宜宜醉宜遊宜睡早趁催科了納更量出入收支乃翁依舊管些兒管竹管山管水

百字令戒

子

明吳節婦黃氏叮嚀二子把平生心事從頭說與辛苦持家緣汝輩惟恐苞桑易墜一架詩書十年燈火莫枉生今世才髙名重金珠何足爲瑞此去提起心腸惺惺到底成就儒家事大槪文章怕迂闊須要驚人佳句願汝公卿致君堯舜自有風雲際吾今老矣汝曹各自爭气

教子部紀事一路史禹娶於塗山生啟塗山於是獨明教訓而致其化乃立庶子之官小學稽古篇太任文王之母摰任氏之中女也王季娶以爲妃太任之性端一誠莊惟徳之行及其娠文王目不視惡色耳不聽淫聲口不出敖言生文王而明聖太任教之以一而識百卒爲周宗君子謂太任爲能胎教汲冢周書文傳解文王受命九年時維暮春在鄗召太子發曰吾語汝所保所守厚徳廣惠忠信愛人君子之行夏箴曰中不容利民乃外次注夏禹之箴戒書也利福業次捨於田大紀武王之事文王率文王事王季之道而行之不敢有加焉文王寢疾謂武王曰見善勿怠時至勿疑去非勿處此三者道之所以止也武王再拜受教列女傳周太姒生有十男長曰伯邑考次則武王發次則周公旦次則管叔鮮次則蔡叔度次則曹叔振鐸次則霍叔武次則成叔處次則康叔封次則冉季載太姒教誨十子自少及長未嘗見邪僻之事及其長文王繼而教之卒成武王周公之徳家語武王崩成王年十三而嗣立周公攝政以治天下冠成王而朝於祖以見諸侯周公命祝雍作頌曰令月吉日王始加元服去王幼志服衮職欽若昊天六合是式率爾祖考永永無極禮記文王世子成王幼不能�阼周公相踐阼而治抗世子法於伯禽欲令成王之知父子君臣長幼之道也成王有過則撻伯禽所以示成王世子之道也說苑伯禽與康叔封朝於成王見周公三見而三笞康叔有駭色謂伯禽曰有商子者賢人也與子見之康叔封與伯禽見商子曰某某也日吾二子者朝乎成王見周公三見而三笞其說何也商子曰二子盍相與觀乎南山之陽有木焉名曰橋二子者往觀乎南山之陽有橋竦焉實而仰反以告乎商子商子曰橋者父道也二子盍相與觀乎南山之陰有木焉名曰梓二子者往觀乎南山之陰見梓勃焉實而俯反以告商子商子曰梓者子道也二子者明日見乎周公入門而趨登堂而跪周公拂其首勞而食之曰安見君子二子對曰見商子周公曰君子哉商子也昔成王封周公周公辭不受乃封周公子伯禽於魯將辭去周公戒之曰去矣子其無以魯國驕士矣我文王之子也武王之弟也今王之叔父也又相天子吾於天下亦不輕矣然嘗一沐而三握發一食而三吐哺猶恐失天下之士吾聞之曰徳行廣大而守以恭者榮土地博裕而守以儉者安祿位尊盛而守以卑者貴人眾兵彊而守以畏者勝聰明睿智而守以愚者益博聞多記而守以淺者廣此六守者皆謙徳也夫貴爲天子富有四海不謙者先天下亡其身桀紂是也可不愼乎故易曰有一徳大足以守天下中足以守國家小足以守其身謙之謂也夫天道毀滿而益謙地道變滿而流謙鬼神害滿而福謙人道惡滿而好謙是以衣成則缺衽宮成則缺隅屋成則加錯示不成者天道然也易曰謙亨君子有終吉詩曰湯降不遲聖敬日躋其戒之哉子其無以魯國驕士矣左傳叔向欲娶於巫臣氏其母欲娶其黨叔向曰吾母多而庶鮮吾懲舅氏矣其母曰子靈之妻殺三夫一君一子而亡一國兩卿矣可無懲乎吾聞之甚美必有甚惡是鄭穆少妃姚子之子子貉之妹也子貉早死無後而天鍾美於是將必以是大有敗也昔有仍生女黰黑而甚美光可以鑑名曰元妻樂正後夔取之生伯封實有豕心貪婪無饜忿颣無期謂之封豕有窮后羿滅之夔以是不祀且三代之亡共子之廢皆是物也女何以爲哉夫有尢物足以移人苟非徳義則必有禍叔向懼不敢取狐突之子毛及偃從重耳在秦弗召冬懷公執狐突曰子來則免對曰子之能仕父教之忠古之制也策名委質貳乃辟也今臣之子名在重耳有數年矣若又召之教之貳也父教子貳何以事君刑之不濫君之明也臣之願也淫刑以逞誰則無罪臣聞命矣乃殺之卜偃稱疾不出曰周書有之乃大明服己則不明而殺人以逞不亦難乎民不見徳而惟戮是聞其何后之有範武子將老召文子曰燮乎吾聞之喜怒以類者鮮易者實多詩曰君子如怒亂庶遄沮君子如祉亂庶遄已君子之喜怒以已亂也弗已者必益之郤子其或者欲已亂於齊乎不然余懼其益之也余將老使郤子逞其志庶有豸乎爾從二三子惟敬乃請老郤獻子爲政襄公二十二年秋九月鄭公孫黑肱有疾歸邑於公召室老宗人立段而使黜官薄祭祭以特羊殷以少牢足以共祀盡歸其餘邑曰吾聞之生於亂世貴而能貧民無求焉可以後亡敬共事君與二三子生在敬戒不在富也己巳伯張卒君子曰善哉詩曰愼爾侯度用戒不虞鄭子張其有焉國語公父文伯退朝朝其母其母方績文伯曰以歜之家而主猶績懼幹季孫之怒也其以歜爲不能事主乎其母嘆曰魯其亡乎使僮子備官而未之聞邪居吾語女昔聖王之處民也擇瘠土而處之勞其民而用之故長王天下夫民勞則思思則善心生逸則淫淫則忘善忘善則惡心生沃土之民不材淫也瘠土之民莫不向義勞也是故天子大采朝日與三公九卿祖識地徳日中考政與百官之政事師尹惟旅牧相宣序民事少采夕月與太史司載糾虔天刑日入監九禦使潔奉禘郊之粢盛而後卽安諸侯朝修天子之業命晝考其國職夕省其典刑夜儆百工使無慆淫而後卽安卿大夫朝考其職晝講其庶政夕序其業夜庀其家事而後卽安士朝而受業晝而講貫夕而習復夜而計過無憾而後卽安自庶人以下明而動晦而休無日以怠王后親織元紞公侯之夫人加之以紘綖卿之內子爲大帶命婦成祭服列士之妻加之朝服自庶士以下皆衣其夫社而賦事烝而獻功男女效績愆則有辟古之制也君子勞心小人勞力先王之訓也自上以下誰敢淫心捨力今我寡也爾又在下位朝夕處事猶恐忘先人之業況有怠惰其何以避辟吾冀爾朝夕修我曰必無廢先人爾今曰胡不自安以是承君之官余懼穆伯之絕祀也仲尼聞之曰弟子志之季氏之婦不淫矣﹝紞音耽紘音宏綖音延﹞

楚莊王使士亹傅太子葴辭曰臣不材無能益焉王曰賴子之善善之也對曰夫善在太子太子欲善善人將至若不欲善善則不用故堯有丹朱舜有商均啟有五觀湯有太甲文王有管蔡是五王者皆元徳也而有姦子夫豈不欲其善不能故也若民煩可教訓蠻夷戎翟其不賓也久矣中國所不能用也王卒使傅之問於申叔時叔時日教之春秋而爲之聳善而抑惡焉以戒勸其心教之世而爲之昭明徳而廢幽昏焉以休懼其動教之詩而爲之道廣顯徳以耀明其志教之禮使知上下之則教之樂以疏其穢而鎭其浮教之令使訪物官教之語使明其徳而知先王之務用明徳於民也教之故志使知廢興者而戒懼焉教之訓典使知族類行比義焉若是而不從動而不悛則文詠物以行之求賢良以翼之悛而不攝則身勤之多訓典刑以納之務愼惇篤以固之攝而不徹則明施捨以道之忠明長久以道之信明度量以道之義明等級以道之禮明恭儉以道之孝明敬戒以道之事明慈愛以道之仁明昭利以道之文明除害以道之武明精意以道之罰明正徳以道之賞明齊肅以耀之臨若是而不濟不可爲也且夫誦詩以輔相之威儀以先後之體貌以左右之明行以宣翼之制節義以動行之恭敬以臨監之勤勉以勸之孝順以納之忠信以發之徳音以揚之教備而不從者非人也其可興乎夫子踐位則退自退則敬不則赧夫子太子退謙退也自退則見敬也赧懼也不自退則恆憂懼

文公問於胥臣曰吾欲使陽處父傅歡也而教誨之其能善之乎對曰是在歡也籧篨不可使俯戚施不可使仰僬僥不可使舉侏儒不可使援不可使視嚚喑不可使言聾聵不可使聽僮昏不可使謀質將善而賢良贊之則濟可�也若有違質教將不入其何善之爲臣聞昔者太任娠文王不變少於豕牢而得文王不加病焉文王在母不憂在傅弗勤處師勿煩事王不怒敬友二虢而惠慈二蔡刑於太姒比於諸弟詩云刑於寡妻至於兄弟以禦於家邦於是乎用四方之賢良及其卽位也詢於八虞而咨於二虢度於閎夭而謀於南宮諏於蔡原而訪於辛尹重之以周召畢榮億寧百神而柔和萬民故詩曰惠於宗公神罔時恫是則文王非專教誨之力也公曰然則教無益乎對曰胡爲文益其質故人生而學非學不入公曰柰夫八疾何對曰官師之所材也戚施直鎛籧篨蒙璆侏儒扶盧修聲聾聵司火僮昏嚚喑僬僥官師所不材也以實裔土夫教者因體能質而利之者也若川然有原以�浦而後大範文子莫退於朝武子曰何莫也對曰有秦客庾辭於朝大夫莫之能對也吾知三焉武子怒曰大夫非不能也讓父兄也爾童子何知而三掩人於朝吾不在晉國亡無日矣擊之以杖折委笄靡笄之役郤獻子師勝而反範文子後入武子曰燮乎女亦知吾望爾也乎對曰夫師郤子之師也其事臧若先則恐國人之屬耳目於我也故不敢武子曰吾知免矣訾祏死範宣子謂獻子曰鞅乎昔者吾有訾祏也吾朝夕顧焉以相晉國且爲吾家今吾觀女也專則不能謀則無與將若之何對曰鞅也居處恭不敢安易敬學而好仁和於政而好其道謀於眾不以賈好私志𨿽衷不敢謂是也必長者之由宣子曰可以免身鄢陵之役荊厭晉軍軍吏患之將謀範�自公族趨過之曰夷堙井非逃而何範文子執戈逐之曰國之存亡天命也童子何知焉且不及而言姦也必爲戮苗棼皇曰善逃難哉季文子相宣成無衣帛之妾無食粟之馬仲孫它諫曰子爲魯上卿相君二矣妾不衣帛馬不食粟人其以子爲愛且不華國乎文子曰吾亦願之然吾觀國人其父兄之食粗而衣惡者猶多矣吾是以不敢人之父兄食粗衣惡而我美妾與馬無乃非相人者乎且吾聞以徳榮爲國華不聞以妾與馬文子以告孟獻子獻子囚之七日自是子服之妾衣不過七升之布馬餼不過稂莠文子聞之曰過而能攺者民之上也使爲上大夫說苑晏子病將死斷楹內書焉謂其妻曰楹也語子壯而視之及壯發書書之言曰布帛不窮窮不可飾牛馬不窮窮不可服士不可窮窮不可任窮乎窮乎窮也曾子有疾曾元抱首曾華抱足曾子曰吾無顏氏之才何以告汝𨿽無能君子務益夫華多實少者天也言多行少者人也夫飛鳥以山爲卑而層巢其巓魚�以淵爲淺而穿穴其中然所以得者餌也君子苟能無以利害身則辱安從至乎官怠於宦成病加於少愈禍生於懈惰孝衰於妻子察此四者愼終如始詩曰靡不有初鮮克有終韓子曾子之妻之市其子隨之而泣其母曰女還顧反爲汝殺彘適市來曾子欲捕彘殺之妻止之曰特與嬰兒戲耳曾子曰嬰兒非與戲也嬰兒非有知也待父母而學者也聽父母之教令子欺之是教子欺也父欺子而不信其母非以成教也遂烹彘列子說符篇孫叔敖疾將死戒其子曰王亟封我矣吾不受也我死王則封汝汝必無受利地楚越之間有寢丘者此地不利而名甚惡楚人鬼而越人禨可長有者惟此也孫叔敖死王果以美地封其子子辭而不受請寢丘與之至今不失孔子家語南容說仲孫何忌旣除喪而昭公在外未之命也定公卽位乃命之辭曰先臣有遺命焉曰夫禮人之幹也非禮則無以立屬家老命二子學於孔子孔子曰能補過者君子也詩云君子是則是效孟僖子可謂則效矣懲己所病以誨其嗣大雅所謂詒厥孫謀以燕翼子是類也夫孔子謂伯魚曰鯉乎吾聞可以與人終日不倦者其惟學焉其容體不足觀也其勇力不足憚也其先祖不足稱也其族姓不足道也終而有大名以顯聞四方聲後裔者豈非學者之效也故君子不可不學其容不可以不飭不飭無類無類失親失親不忠不忠失禮失禮不立夫遠而有光者飭也近而愈明者學也譬之污池水潦注焉萑葦生焉𨿽或以觀之孰知其源乎戰國策王孫賈年十五事閔王王出走失王之處其母曰女朝出而晚來則吾倚門而望女暮出而不還則吾倚閭而望女今事王王出走女不知其處女尙何歸王孫賈乃入市中曰淖齒亂齊國殺閔王欲與我誅者袒右市人從者四百人與誅淖齒刺而殺之列女傳孟子三歲喪父母有賢徳挾其子以居始捨近墓孟子之少也嬉戲爲基間事踴躍築埋孟母曰此非所以居子也乃去捨市其嬉戲爲賈衒孟母曰此非所以居子也遂徙捨學宮之傍其嬉戲乃設俎豆揖讓進退孟母曰此眞可以居子矣遂居之稍長就學而歸母方織問曰學何所至矣軻曰自若也母以刀斷織軻懼問其故母曰子之廢學若我斷斯織矣夫君子學以立名問以廣知是以居則安寧動則遠害今而廢之是不免於�役而無以離於禍患也何以異於織績而食中道廢而不爲寧能衣其夫子而長不乏食哉軻懼旦夕勤學不息孟子道旣通適齊齊王以爲上卿孟子處齊有憂色擁楹而嘆孟母見曰擁楹而嘆若有憂色何也對曰軻聞之君子稱身而正位不爲苟得而受賞不貪榮祿今道不用於齊願行而母老是以憂也孟母曰婦人之禮精五飯羃酒漿養舅姑縫衣裳而已故有閫內之修而無境外之志易曰在中饋無攸遂詩曰無非無儀惟酒食是議以言婦人無專制之義而有三從之道也故年少則從乎父母出嫁則從乎丈夫丈夫死則從乎子禮也今子成人也而我老矣子行乎子義我行乎我禮子何憂乎韓詩外傳孟子少時誦其母方織孟子輟然中止乃復進其母知其喧也呼而問之曰何爲中止對曰有所失復得其母引刀裂其織以此誡之自是之後孟子不復喧矣孟子少時東家殺豚孟子問其母曰東家殺豚何爲母曰欲啖汝其母自悔而言曰吾懷�是子席不正不坐割不正不食胎教之也今適有知而欺之是教之不信也乃買東家豚肉以食之明不欺也詩曰宜爾子孫繩繩兮言賢母使子賢也大戴禮孟子妻獨居踞孟子入戶視之白其母曰婦無禮請去之母曰何也曰踞其母曰何知之孟子曰我親見之母曰乃汝無禮也非婦無禮禮不云乎將入門問孰存將上堂聲必揚將入戶視必下不掩人之備也今汝往燕私之處入戶不有聲令人踞而視之是汝之無禮也非婦無禮也於是孟子自責不敢去婦列女傳楚子發攻秦絕糧使人請於王因歸問其母母問使者對曰士卒並分菽豆而食之將軍朝夕芻豢黍粱子發破秦而歸其母閉門不納使人數之曰汝不聞勾踐之伐吳乎夫使人於死地而自康樂於其土𨿽有以得勝非其術也子非吾子也毋入吾門子發於是謝其母然後納之韓詩外傳田子爲相三年歸休得金百鎰奉其母母曰子安得此金對曰所受俸祿也母曰爲相三年不食乎治官如此非吾所欲也孝子之事親也盡力致誠不義之物不入於館爲人子不可不孝也子其去之田子愧慚走出造朝還金退請就獄王賢其母說其義卽捨田子罪令復爲相以金賜其母說苑齊莊公伐莒爲五乘之賓杞梁華周不與歸不食其母曰汝生無義死無名𨿽非五乘孰不汝笑汝生有義死有名則五乘之賓盡汝下也趣食乃行子華子神气篇子華子自齊而歸召子元而訓之曰來爾會而小人其謹志之昔吾之宗君爲周日正周公作成周修和周郊於是吾之宗君薦其所以爲祥者其族有三曰井裏之璞也曰太山之器車也曰唐叔異畝之禾也唐叔得禾異畝同穎吾之宗君請以爲獻王命分寶玉於魯公時庸展親歸禾於周公作歸禾周公旅天子之命作嘉禾是以吾之宗君始有蒲璧以朝作程典令其顯庸書在故府逮宣王之時吾之宗君入董六師爲王虎臣是曰司馬司馬之後凡九世而其子孫或播居於汾河之間十有一世而國並於溫先大夫宣王之棄世也背違其羣而吾之宗君厥有大造於趙宗如瓜苗之有衍我是以庇其榮而食其實及吾之身𨿽不釋於簡主而趙則眞吾姓之所宗氏也今主君之爲人挺挺而不回且受人之規言其將光啟於趙氏之業而大其前人吾老矣不得以相其成來爾會而小人其謹志之其勿有二心以事主君惟是窀穸之事吾之所以後其先人者弗見弗侈允釐其中其勿以世俗之垢昏而浼我之所修乃若爾會之所以自勗者則惟無宗君之忝其於我亦預有無窮之聞來爾會而小人其謹志之史記項羽本紀陳嬰者故東陽令史居縣中素信謹稱爲長者東陽少年殺其令相聚數千人欲置長無適用乃請陳嬰嬰謝不能遂彊立陳嬰爲長縣中從者得二萬人少年欲立嬰便爲王異軍蒼頭特起陳嬰母謂嬰曰自我爲汝家婦未嘗聞汝先古之有貴者今暴得大名不祥不如有所屬事成猶得封侯事敗易以亡非世所指名也嬰乃不敢爲王謂其軍吏曰項氏世世將家有名於楚今欲舉大事將非其人不可我倚名族亡秦必矣於是眾從其言以兵屬項梁陳丞相世家孝惠帝六年相國曹參卒以安國侯王陵爲右丞相陵故沛人始爲縣豪髙祖微時兄事陵陵少文任气好直言及髙祖起沛入至咸陽陵亦自聚黨數千人居南陽不肯從沛公及漢王之還攻項籍陵乃以兵屬漢項羽取陵母置軍中陵使至則東鄕坐陵母欲以招陵陵母旣私送使者泣曰爲老妾語陵謹事漢王漢王長者也無以老妾故持二心妾以死送使者遂伏劍而死項王怒烹陵母陵卒從漢王定天下太史公自序天子建漢家之封而太史公畱滯周南不得與從事故發憤且卒而子遷適使反見父於河洛之間太史公執遷手而泣曰余先周室之太史也自上世常顯功名於虞夏典天官事後世中衰絕於余乎汝復爲太史則續吾祖矣今天子接千歲之統封泰山而余不得從行是命也夫命也夫余死汝必爲太史爲太史無忘吾所欲論著矣且夫孝始於事親中於事君終於立身揚名於後世以顯父母此孝之大者夫天下稱誦周公言其能論歌文武之徳宣周召之風達太王王季之思慮爰及公劉以尊后稷也幽厲之後王道缺禮樂衰孔子修舊起廢論詩書作春秋則學者至今則之自獲麟以來四百有餘歲而諸侯相兼史記放絕今漢興海內一統明主賢君忠臣死義之士余爲太史而弗論載廢天下之文史余甚懼焉汝其念哉遷俯首流涕曰小子不敏請悉論先人所次舊聞弗敢闕卒三歲而遷爲太史令綢史記石室金匱之書述陶唐以來至於麟止自黃帝始漢書萬石君石奮傳石奮歸老於家過宮門闕必下車趨見路馬必軾焉子孫爲小吏來歸謁萬石君必朝服見之不名子孫有過失不誚讓爲便坐對案不食然後諸子相責因長老肉袒固謝罪攺之乃許子孫勝冠者在側𨿽燕必冠申申如也僮僕欣欣如也惟謹上時賜食於家必稽首俯伏而食如在上前其執喪哀戚甚子孫遵教亦如之萬石君家以孝謹聞乎郡國𨿽齊魯諸儒質行皆自以爲不及也少子慶爲內史醉歸入外門不下車萬石君聞之不食慶恐肉袒請罪不許舉宗及兄建肉袒萬石君讓曰內史貴人入閭裏裏中長老皆走匿而內史坐車中自如固當乃謝罷慶慶及諸子入裏門趨至家韋賢傳賢爲丞相封扶陽侯致仕少子元成復以明經歷位至丞相故鄒魯諺曰遺子黃金滿籯不如一經元成後以列侯侍祀孝惠廟當晨入廟天雨淖不駕駟馬車而騎至廟下有司劾奏削爵爲關內侯元成自傷貶黜父爵嘆曰吾何面目以奉祭祀永光中代於定國爲丞相貶黜十年之間遂繼父相位封侯故國榮當世焉元成作詩自著復玷缺之艱難因以戒示子孫曰於肅君子旣令厥徳儀服此恭棣棣其則咨予小子旣徳靡逮曾是車服荒嫚以隊明明天子俊徳烈烈不遂我遺卹我九列我旣玆卹惟夙惟夜畏忌是申供事靡惰天子我監登我三事顧我傷隊爵復我舊我旣此登望我舊階先後玆度漣漣孔懷司直禦事我熙我盛羣公百僚我嘉我慶於異卿士非同我心三事惟艱莫我肯矜赫赫三事力𨿽此畢非我所度退其罔日昔我之隊畏不此居今我度玆戚戚其懼嗟我後人命其靡常靖享爾位瞻仰靡荒愼爾會同戒爾車服無�爾儀以保爾域爾無我視不愼不整我之此復惟祿之幸於戲後人惟肅惟栗無忝顯位以蕃漢室薛宣傳宣子惠爲彭城令宣過其縣橋梁郵亭不修宣心知惠不能畱彭城數日終不問惠以吏事惠自知不稱宣意使掾送宣令掾進見自從其所問宣以不教戒惠吏職之意宣笑曰吏道以法令爲師可問而知若能與不能自有資材何可學也眾人傳稱以宣言爲然雋不疑傳不疑字曼倩勃海人也擢爲京兆尹賜錢百萬京師吏民敬其威信每行縣省錄囚徒還其母輒問不疑有所平反活幾何人卽不疑多有所平反母喜笑爲飲食語言異於他時或無所出母怒爲之不食故不疑爲吏嚴而不殘嚴延年傳延年字次卿東海下邳人也冬月傳屬縣囚會論府上流血數里河南號曰屠伯初延年母從東海來欲從延年臘到洛陽適見報囚母大驚便止都亭不肯入府延年出至都亭謁母母閉合不見延年免冠頓首合下良久母乃見之因數責延年幸得備郡守專治千里不聞仁愛教化有以全安愚民顧乘刑罰多刑殺人欲以立威豈爲民父母意哉延年服罪重頓首謝因自爲母禦歸府捨母畢正臘謂延年天道神明人不可獨殺我不意當老見壯子被刑戮也行矣去汝東歸埽除墓地耳遂去歸郡見昆弟宗人復爲言之後歲餘果敗東海莫不賢知其母金日磾傳日磾以父不降見殺與母閼氏弟倫俱沒入官日磾母教誨兩子甚有法度上聞而嘉之病死詔圖畫於甘泉宮署曰休屠王閼氏日磾每見畫常拜向之涕泣然後乃去歐陽生傳生字和伯千乘人也曾孫髙爲博士髙孫地余元帝卽位地余侍中貴幸至少府戒其子曰我死官屬卽送汝財物愼毋受汝九卿儒者子孫以廉潔著可以自成及地余死少府官屬共送數百萬其子不受天子聞而嘉之賜錢百萬韓延壽傳延壽爲左馮翊以上僭不道坐棄市百姓莫不流涕延壽三子皆爲郎吏且死屬其子勿爲吏以己爲戒子皆以父言去官不仕王吉傳吉爲昌邑中尉昌邑王卽位行淫亂廢吉以忠直數諫正得減死髡爲城旦吉被刑後戒子孫毋爲王國吏尹賞傳賞疾病且死戒其諸子曰丈夫爲吏正坐殘賊免追思其功效則復進用矣一坐�弱不勝任免終身廢棄無有赦時其羞辱甚於食污坐臧愼毋然賞四子皆至郡守長子立爲京兆尹皆尙威嚴有治辦名後漢書陳寵傳寵曾祖父咸成哀間以律令爲尙書性仁恕常戒其子孫曰爲人議法當依於輕𨿽有百金之利愼無與人重比馬援傳援兄子嚴惇並喜譏議而通輕俠客援在交址還書誡之曰吾欲汝曹聞人過失如聞父母之名耳可得聞口不可得言也好論議人長短妄是非正法此吾所大惡也寧死不願聞子孫有此行也汝曹知吾惡之甚矣所以復言者施衿結褵申父母之戒欲使汝曹不忘之耳龍伯髙惇厚周愼口無擇言謙約節儉廉公有威吾愛之重之願汝曹效之杜季良豪俠好義憂人之憂樂人之樂淸濁無所失父喪致客數郡畢至吾愛之重之不願汝曹效也效伯髙不得猶爲謹�之士所謂刻鵠不成尙類鶩者也效季良不得陷爲天下輕薄子所謂畫虎不成反類狗者也訖今季良尙未可知郡將下車輒切齒州郡以爲言吾嘗爲寒心是以不願子孫效也鄧禹傳禹字仲華內文明篤行淳備事母至孝天下旣定常欲遠名勢有子十三人各使守一藝修整閨門教養子孫皆可以爲後世法資用國邑不修產利帝益重之陳文矩妻傳漢中陳文矩妻者同郡李法之姊也字穆姜有二男而前妻四子文矩爲安眾令喪於官四子以母非所生憎毀日積而穆姜慈愛溫仁撫字益隆衣食資供皆兼倍所生或謂母曰四子不孝甚矣何不別居以遠之對曰吾方以義相導使其自遷善也及前妻長子興遇疾困篤母惻隱自然親調藥膳恩情篤密興疾久乃瘳於是呼三弟謂曰繼母慈仁出自天愛吾兄弟不識恩養禽獸其心𨿽母道益隆我曹過惡亦已深矣遂將三弟詣南鄭獄陳母之徳狀己之過乞就刑辟縣言之於郡郡守表異其母蠲除家徭遣散四子許以修革自後訓導愈明並爲良士穆姜年八十餘卒臨終敕諸子曰吾弟伯度智達士也所論薄葬其義至矣又臨亡遺令賢聖法也今汝曹遵承勿與俗同增吾之累諸子奉行焉譙元傳時兵戈累年莫能修尙學業元獨訓諸子勤習經書鄭康成傳康成疾篤自慮以書戒子益思曰吾家舊貧不爲父母昆弟所容去�役之吏遊學周秦之都往來幽並兗豫之域獲覲乎在位通人處逸大儒得意者咸從捧手有所授焉遂博稽六藝粗覽傳記時睹祕書緯術之奧年過四十乃歸供養假田播殖以娛朝夕遇閹尹擅勢坐黨禁錮十有四年而蒙赦令舉賢良方正有道辟大將軍三司府公車再召比牒並名早爲宰相惟彼數公懿徳大雅克堪王臣故宜式序吾自忖度無任於此但念述先聖之元意思整百家之不齊亦庶幾以竭吾才故聞命罔從而黃巾爲害萍浮南北復歸邦鄕入此歲來已七十矣宿素衰落仍有失誤案之禮典便合傳家今我告爾以老歸爾以事將閒居以安性覃思以終業自非拜國君之命問族親之憂展敬墳墓觀省野物胡嘗扶杖出門乎家事大小汝一承之咨爾煢煢一夫曾無同生相依其勗求君子之道研鉆勿替敬愼威儀以近有徳顯譽成於僚友徳行立於己志若致聲稱亦有榮於所生可不深念耶可不深念耶吾𨿽無紱冕之緒頗有讓爵之髙自樂以論贊之功庶不遺後人之羞末所憤憤者徒以亡親墳壠未成所好羣書率皆腐敝不得於禮堂寫定傳與其人日西方暮其可圖乎家今差多於昔勤力務時無卹饑寒菲飲食薄衣服節夫二者尙令吾寡恨若忽忘不識亦已焉哉樊宏傳宏爲人謙柔畏愼不求苟進常戒其子曰富貴盈溢未有能終者吾非不喜榮勢也天道惡滿而好謙前世貴戚皆明戒也保身全己豈不樂哉楊終傳時太后兄衛尉馬廖謹篤自守不訓諸子終與廖交善以書戒之曰終聞堯舜之民可比屋而封桀紂之民可比屋而誅何者堯舜爲之堤防桀紂示之驕奢故也詩曰皎皎練絲在所染之上智下愚謂之不移中庸之流要在教化春秋殺太子母弟直稱君甚惡之者坐失教也禮制人君之子年八歲爲置少傅教之書計以開其明十五置太傅教之經典以道其志漢興諸侯王不力教誨多觸禁忌故有亡國之禍而乏嘉善之稱今君位地尊重海內所望豈可不臨深履薄以爲至戒黃門郎年幼气血方盛旣無長君退讓之風而要結輕狡無行之客縱而莫誨視成任性念前世可爲寒心君侯誠宜以臨深履薄爲戒廖不納子豫後坐縣書誹謗廖以就國陳實傳時歲荒民儉有盜夜入其室止於梁上實陰見乃起自整拂呼命子孫正色訓之曰夫人不可不自勉不善之人未必本惡習以成性遂至於此梁上君子者是矣盜大驚自投於地稽顙歸罪實徐譬之曰視君狀貌不似惡人宜深克己反善然此當由貧困令遺絹二匹自是一縣無復盜竊崔實傳實母劉氏有母儀淑徳博覽書傳實在五原常訓以臨民之政實之善績母有其助焉王丹傳丹字仲回京兆下邽人也丹資性方潔子昱有同門生喪親家在中山白丹欲往奔慰結侶將行丹怒而撻之令奇縑以祠焉或問其故丹曰交道之難未易言也世稱管鮑次則王貢竇武傳武拜城門校尉時兄子紹爲虎賁中郎將性疏簡奢侈武每數切厲相戒猶不覺悟乃上書求退紹位又自責不能訓導當先受罪由是紹更遵節大小莫敢違犯三國誌先主傳注先主遺詔敕後主曰朕初疾但下痢耳後轉雜他病殆不自濟人五十不稱夭年已六十有餘何所復憾不復自傷但以卿兄弟爲念射君到說丞相嘆卿智量甚大增修過於所望審能如此吾復何憂勉之勉之勿以惡小而爲之勿以善小而不爲惟賢惟徳能服於人汝父徳薄勿效之可讀漢書禮記閒暇歷觀諸子及六韜商君書益人意智聞丞相爲寫申韓管子六韜一通已畢未送道亡可自更求聞達臨終時呼魯王與語吾亡之後汝兄弟父事丞相令卿與丞相共事而已

教子部紀事二三國誌顧雍傳注江表傳曰權嫁從女女顧氏甥故請雍父子及孫譚譚時爲選曹尙書見任貴重是日權極歡譚醉酒三起舞舞不知止雍內怒之明日召譚訶責之曰君王以含垢爲徳臣下以恭謹爲節昔蕭何吳漢�有大功何每見髙帝似不能言漢奉光武亦信恪勤汝之於國寧有汗馬之勞可書之事邪但階門戶之資遂見寵任耳何有舞不復知止𨿽爲酒後亦由恃恩忘敬謙虛不足損吾家者必爾也因背向壁臥譚立過一時乃見遣潘浚傳注吳書曰歸義隱蕃以口辯爲豪傑所善浚子翥亦與周旋饋餉之浚聞大怒疏責翥曰吾受國厚恩志報以命爾輩在都當念恭順親賢慕善何故與降虜交以糧餉之在遠聞此心震面熱惆悵累旬疏到急就往使受杖一百促責所餉當時人咸怪浚而蕃果圖叛誅夷眾乃歸服中山恭王衮傳衮少好學能屬文尙約儉教敕妃妾紡績織習爲家人之事疾困令世子曰汝幼少未聞義方早爲人君但知樂不知苦不知苦必將以驕奢爲失也接大臣務以禮𨿽非大臣老者猶宜答拜事兄以敬卹弟以慈兄弟有不良之行當造膝諫之諫之不從流涕諭之諭之不攺乃白其母若猶不攺當以奏聞並辭國土與其守寵罹禍不若貧賤全身也此亦謂大罪惡耳其微過細故當掩覆之嗟爾小子愼修乃身奉聖朝以忠貞事太妃以孝敬閨闈之內奉令於太妃閫閾之外受教於沛王無怠乃心以慰予靈王昶傳昶爲兄子及子作名字皆依謙實以見其意故兄子默字處靜沈字處道其子渾字元衝深字道衝遂書戒之曰夫人爲子之道莫大於寶身全行以顯父母此三者人知其善而或危身破家陷於滅亡之禍者何也由所祖習非其道也夫孝敬仁義百行之首行之而立身之本也孝敬則宗族安之仁義則鄕黨重之此行成於內名著於外者也人若不篤於至行而背本逐末以陷浮華焉以成朋黨焉浮華則有虛僞之累朋黨則有彼此之患此二者之戒昭然著明而循覆車滋眾逐末彌甚皆由惑當時之譽昧目前之利故也夫富貴聲名人情所樂而君子或得而不處何也惡不由其道耳患人知進而不知退知欲而不知足故有困辱之累悔吝之咎語曰如不知足則失所欲故知足之足常足矣覽往事之成敗察將來之吉凶未有千名要利欲而不厭而能保世持家永全福祿者也欲使汝曹立身行己遵儒者之教履道家之言故以元默沖虛爲名欲使汝曹顧名思義不敢違越也古者盤杅有銘幾杖有誡俯仰察焉用無過行況在己名可不戒之哉夫物速成則疾亡晚就則善終朝華之艸夕而零落松柏之茂隆寒不衰是以大雅君子惡速成戒闕黨也若範�對秦客至武子擊之折其委笄惡其掩人也夫人有善鮮不自伐有能者寡不自矜伐則掩人矜則陵人掩人者人亦掩之陵人者人亦陵之故三郤爲戮於晉王叔負罪於周不惟矜善自伐好爭之咎乎故君子不自稱非以讓人惡其蓋人也夫能屈以爲伸讓以爲得弱以爲彊鮮不遂矣夫毀譽愛惡之原而禍福之機也是以聖人愼之孔子曰吾之於人誰毀誰譽如有所譽必有所試又曰子貢方人賜也賢乎哉我則不暇以聖人之徳猶尙如此況庸庸之徒而輕毀譽哉昔伏波將軍馬援戒其兄子言聞人之惡當如聞父母之名耳可得而聞口不可得而言也斯戒至矣人或毀已當退而求之於身若己有可毀之行則彼言當矣若己無可毀之行則彼言妄矣當則無怨於彼妄則無害於身又何反報焉且聞人毀己而忿者惡醜聲之加人也人報者滋甚不如默而自修己也諺曰救寒莫如重裘止謗莫如自修斯言信矣若與是非之士凶險之人近猶不可況與對校乎其害深矣夫虛僞之人言不根道行不顧言其爲浮淺較可識別而世人惑焉猶不檢之以言行也近濟陰魏諷山陽曹偉皆以傾邪敗沒熒惑當世挾持姦慝驅動後生𨿽刑於鈇鉞大爲�戒然所污染固已眾矣可不愼與若夫山林之士夷叔之倫甘長饑於首陽安赴火於綿山𨿽可以激貪勵俗然聖人不可爲吾亦不願也今汝先人世有冠冕惟仁義爲名守愼爲稱孝悌於閨門務學於師友吾與時人從事𨿽出處不同然各有所取潁川郭伯益好尙通達敏而有知其爲人弘曠不足輕貴有餘得其人重之如山不得其人忽之如艸吾所以知親之暱之不願兒子爲之北海徐偉長不治名髙不求苟得淡然自守惟道是務其有所是非則托古人以見其意當時無所褒貶吾敬之重之願兒子師之東平劉公幹博學有髙才誠節有大義然性行不均少所拘忌得失足以相補吾愛之重之不願兒子慕之樂安任昭先淳粹履道內敏外恕推遜恭讓處不避洿怯而義勇在朝忘身吾友之善之願兒子遵之若伸而引之觸類而長之汝其庶幾舉一隅耳及其用財先九族其施捨務周急其出入存故老其論議貴無貶其進仕尙忠節其取人務道實其處世戒驕淫其貧賤愼無戚其進退念合宜其行事加九思如此而已吾復何憂哉夏侯尙傳王經坐誅始經母謂經曰汝田家子今仕至二千石物太過不祥可以止矣經不從終以致敗甘寧傳寧字興霸巴郡臨江人也寧廚下兒曾有過走投呂蒙蒙恐寧殺之故不卽還後寧賫禮禮蒙母臨當與升堂乃出廚下兒還寧寧許蒙不殺斯須還船縛置桑樹自挽弓射殺之畢敕船人更增舸纜解衣臥船中蒙大怒擊鼓合兵欲就船攻寧寧聞之故臥不起蒙母徒跣出諫蒙曰至尊待汝如骨肉屬汝以大事何有以私怒而欲攻殺甘寧寧死之日縱至尊不問汝是爲臣下非法蒙素至孝聞母言卽豁然意釋自至寧船笑呼之曰興霸老母待卿食急上寧涕泣歔欷曰負卿與蒙俱還見母歡宴竟日楊阜傳注列女傳姜敍母者天水姜伯奕之母也建安中馬超攻冀害涼州刺史韋康州人淒然莫不感憤敍爲撫夷將軍擁兵屯歷敍姑子楊阜故爲康從事同等十餘人皆略屬超陰相結爲康報仇未有間會阜妻死辭超寧歸西因過至歷候敍母說康被害及冀中之難相對泣良久姜敍舉室感悲敍母曰咄伯奕韋使君遇難豈一州之恥亦汝之負豈獨義山哉汝無顧我事淹變生人誰不死死國忠義之大者但當速發我自爲汝當之不以餘年累汝也因敕敍與阜參議許諾分人傳語鄕裏尹奉趙昂及安定梁寬等令敍先舉兵叛超超怒必自來擊敍寬等因從後閉門約誓已定敍遂進兵入鹵昂奉守祁山超聞果自出擊敍寬等從後閉冀門超失據過鹵敍守鹵超因進至歷歷中見超往以爲敍軍還又傳聞超已走奔漢中故歷無備及超入歷執敍母母怒罵超超被罵大怒卽殺敍母及其子燒城而去阜等以狀聞太祖甚嘉之手令褒揚武宣卞皇后傳卞后文帝母也文帝爲太子左右長禦賀後曰將軍拜太子天下莫不歡喜後當傾府藏賞賜後曰王自以丕年大故用爲嗣我但當以免無教導之過爲幸耳亦何爲當重賜遺乎長禦還具以語太祖太祖悅曰怒不變容喜不失節是最爲難魏書東阿王曹植太后少子最愛之後植犯法爲有司所奏文帝令太后弟子奉車都尉蘭持公卿議白太后太后曰不意此兒所作如是汝還語帝不可以我故壞國法及自見帝不以爲言世語王經爲江夏太守大將軍曹爽附絹二十匹令交市於吳經不發書棄官歸母問歸狀經以實對母以經典兵馬而擅去對送吏杖經五十爽聞不復罪漢晉春秋經被收辭母母顏色不變笑而應曰人誰不死往所以不止汝者恐不得其所也以此並命何恨之有哉會稽典錄孫策功曹魏騰以迕意見譴將殺之士大夫憂恐計無所出夫人乃倚大井而謂策曰汝新造江南其事未集方當優賢禮士捨過錄功魏功曹在公盡規汝今日殺之則明日人皆叛汝吾不忍見禍之及當先投此井中耳策大驚遽釋騰夫人智略權譎類皆如此魏氏春秋諸葛亮作八務七識六怒五懼皆有條章誡勵諸子晉書王祥傳祥字休徵武帝踐阼拜太保進爵爲公及疾篤著遺令訓子孫曰夫生之有死自然之理吾年八十有五啟手何恨不有遺言使爾無述吾生值季末登庸歷試無毗佐之勛沒無以報气絕但洗手足不須沐浴勿纏屍皆澣故衣隨時所服所賜山元玉佩衛氏玉玦綬笥皆勿以斂西芒上土自堅貞勿用甓石勿起墳隴穿深二丈槨取容棺勿作前堂布幾筵置書箱鏡奩之具棺前但可施�榻而已精脯各一盤元酒一杯爲朝夕奠家人大小不須送喪大小祥乃設特性無違余命髙柴泣血三年夫子謂之愚閔子除喪出見援琴切切而哀仲尼謂之孝故哭泣之哀日月降殺飲食之宜自有制度夫言行可復信之至也推美引過徳之至也揚名顯親孝之至也兄弟怡怡宗族欣欣悌之至也臨財莫過乎讓此五者立身之本顏子所以爲命未之思也夫何遠之有其子皆奉而行之荀勗傳勗性愼密每有詔令大事𨿽已宣布然終不言不欲使人知己豫聞也族弟良曾勸勗曰公大失物情有所進益者自可語之則恩懷多矣其婿武統亦說勗宜有所營置令有歸戴者勗並默然不應退而謂諸子曰人臣不密則失身樹私則背公是大戒也汝等亦當宦達人間宜識吾此意劉殷傳殷字長盛永嘉之亂沒於劉聰聰奇其才而擢任之累至侍中太守錄尙書事殷恆戒子孫曰事君之法當務幾諫凡人尙不可面斥其過而況萬乘乎夫犯顏之禍將彰君過宜上思召公咨商之義下念鮑勛觸鱗之誅也在聰之朝與公卿恂恂然常有後己之色士不修操行者無得入其門然滯理不申藉殷而濟者亦已百數有七子五子各授一經一子授太史公一子授漢書一門之內七業俱興北州之學殷門爲盛皇甫謐傳皇甫謐字士安幼名靜安定朝那人漢太尉嵩之曾孫也出後叔父徙居新安年二十不好學遊蕩無度或以爲癡嘗得瓜果輒進所後叔母任氏任氏曰孝經云三牲之養猶不爲孝汝今年餘二十目不存教心不入道無以慰我因嘆曰昔孟母三徙以成仁曾父烹豕以存教豈我居不卜鄰教有所闕何爾魯鈍之甚也修身篤學自汝得之於我何有因對之流涕謐乃感激就鄕人席坦受書勤力不怠居貧躬自稼穡帶經而農遂博綜典籍百家之言劉實傳初實妻盧氏生子躋而卒華氏將以女妻之實弟智諫曰華家類貪必破門戶辭之不得竟婚華氏而生子夏實竟坐夏受賂免官頃之爲大司農又以夏罪免實每還州裏鄕人載酒肉以候之實難逆其意輒共啖而返其餘或謂實曰君行髙一世而諸子不能遵何不旦夕切磋使知過而自攺邪宴曰吾之所行是所聞見不相祖習豈復教誨之所得乎世以實言爲當華廙傳廙免爲庶人棲遲家巷垂十載教誨子孫講誦經典集經書要事名曰善文行於世姚弋仲載記弋仲有子四十二人常戒諸子曰吾本以晉室大亂石氏待吾厚故欲討其賊臣以報其徳今石氏已滅中原無主我死汝便歸晉當竭盡臣節無爲不義之事姚萇載記萇疾篤謂興曰汝撫骨肉以仁接大臣以禮待物以信遇黔首以恩四者旣備吾無憂矣阮籍傳籍子渾字長成有父風少慕通達不飾小節籍謂曰仲容已豫吾此流汝不得復爾孫盛傳盛篤學不倦自少至老手不釋卷著魏氏春秋晉陽秋晉陽秋詞直而理正咸稱良史焉旣而桓溫見之怒謂盛子曰枋頭誠爲失利何至乃如尊君所說若此史遂行自是關君門戶事其子遽拜謝謂請刪攺之時盛年老還家性方嚴有軌憲𨿽子孫斑白而庭訓愈峻至此諸子乃共號泣稽顙請爲百口切計盛大怒諸子遂竊攺之盛寫兩定本寄於慕容太元中孝武帝博求異聞始於遼東得之以相考校多有不同書遂兩存趙至傳至代郡人寓居洛陽緱氏令初到官至年十三與母同觀母曰汝先世本非貧賤世亂流離遂爲士伍耳爾後能如此不至感母言詣師受業劉惔傳惔少淸遠有標奇與母任氏寓居京口家貧織芒屩以爲養𨿽蓽門陋巷晏如也人未知識惟王導深器之後稍知名論者比之袁羊惔喜還告其母其母聰明婦人也謂之曰此非汝比勿受之又有方之範汪者惔復喜母又不聽及惔年徳轉升論者遂比之荀粲何無忌母劉氏傳劉氏徵虜將軍建之女也少有志節弟牢之爲桓元所害劉氏每銜之常思報復及無忌與劉裕謀而劉氏察其舉厝有異喜而不言會無忌夜於屏風裏制檄文劉氏潛以器覆燭徐登梯於屏風上窺之旣知泣而撫之曰我不如東海呂母明矣旣孤其誠常恐壽促汝能如此吾讎恥雪矣因問其同謀知事在裕彌喜乃說桓元必敗義師必成之理以勸勉之後果如其言陶侃母湛氏傳湛氏豫章新淦人也初侃父丹娉爲妾生侃而陶氏貧賤湛氏每紡績資給之使交結勝己侃少爲尋陽縣吏嘗監魚梁以一坩鮓遺母湛氏封鮓及書責侃曰爾爲吏以官物遺我非惟不能益吾乃以增吾憂矣羊耽妻辛氏傳辛氏字憲英魏侍中毗之女也鍾會爲鎭西將軍將行請其子琇爲參軍憲英憂曰他日吾爲國憂今日難至吾家矣琇固請於文帝帝不聽憲英謂琇曰行矣戒之古之君子入則致孝於親出則致節於國在職思其所司在義思其所立不遺父母憂患而已軍旅之間可以濟者其惟仁恕乎會至蜀果反琇竟以全歸杜有道妻嚴氏傳嚴氏字憲京兆人也貞淑有識量年十三適於杜氏十八而嫠居子植女韡並孤藐憲𨿽少誓不攺節撫育二子教以禮度植遂顯名於時韡亦有淑徳虞潭母孫氏傳孫氏吳郡富春人孫權族孫女也初適潭父忠恭順貞和甚有婦徳及忠亡遺孤藐爾孫氏𨿽少誓不攺節躬自撫養劬勞備至性聰敏識過人潭始自幼童便訓以忠義故得聲望允洽爲朝廷所稱永嘉末潭爲南康太守值杜弢構逆率眾討之孫氏勉潭以必死之義俱傾其資產以饋戰士潭遂克捷及蘇峻作亂潭時守吳興又假節徵峻孫氏戒之曰吾聞忠臣出孝子之門汝當捨生取義勿以吾老爲累也仍盡發其家僮令隨潭助戰貿其所服環佩以爲軍資於是會稽內史王舒遣子允之爲督護孫氏又謂潭曰王府君遣兒徵汝何爲獨不潭卽以子楚爲督護與允之合勢其憂國之誠如此涼武昭王李皓傳皓字元盛遷居酒泉誡其諸子曰吾自立身不營世利經涉累朝通否任時初不役智有所要求今日之舉非本願也然事會相驅遂荷州土憂責不輕門戶事重𨿽詳人事未知天心登車理轡百慮塡胸後事付汝等粗舉旦夕近事數條遭意便言不能次比至於杜漸防萌深識情變此當任汝所見深淺非吾敕誡所益也汝等𨿽年未至大若能克己纂修比之古人亦可以當事業矣苟其不然𨿽至白首亦復何成汝等其戒之愼之節酒愼言喜怒必思愛而知惡憎而知善動念寬恕審而後舉眾之所惡勿輕承信詳審人核眞僞遠佞諛近忠正蠲刑獄忍煩擾存髙年卹喪病勤省按聽訟訴刑法所應和顏任理愼勿以情輕加聲色賞勿漏疏罰勿容親耳目人間知外患苦禁禦左右無作威福勿伐善施勞逆詐億必以示己明廣加諮詢無自專用從善如順流去惡如探湯富貴而不驕者至難也念此貫心勿忘須臾寮佐邑宿盡禮承敬燕饗饌食事事畱懷古今成敗不可不知退朝之暇念觀典籍面墻而立不成人也此郡世篤忠厚人物惇雅天下全盛時海內猶稱之況復今日實是名邦正爲五百年鄕黨婚親相連至於公理時有小小頗回爲當隨宜斟酌吾臨蒞五年兵難騷動未得休眾息役惠康士庶至於掩瑕藏疾滌除疵垢朝爲寇讎夕爲心膂𨿽未足希準古人粗亦無負於新舊事任公平坦然無類初不容懷有所損益計近便爲少經遠如有餘亦無愧於前志也元盛上已日燕於曲水命羣寮賦詩而親爲之序於是寫諸葛亮訓誡以勗諸子曰吾負荷艱難寧濟之勛未建𨿽外總良能憑股肱之力而戎務孔殷坐而待旦以維城之固宜兼親賢故使汝等未及師保之訓皆弱年受任常懼弗克以貽咎悔古今之事不可以不知苟近而可師何必遠也覽諸葛亮訓勵應璩奏諫尋其終始周孔之教盡在中矣爲國足以致安立身足以成名質略易通寓目則了𨿽言發往人道師於此且經史道徳如采菽中原勤之者則功多汝等可不勉哉王湛傳湛子承字安期東海王越鎭許以爲記室參軍雅相知重敕其子毗曰夫學之所益者淺體之所安者深閒習禮度不如式瞻儀形諷味遺言不若親承音旨王參軍人倫之表汝其師之潘嶽傳嶽性輕躁趨勢利其母數誚之曰爾當知足而幹沒不已乎而嶽終不能攺孫秀誣嶽爲亂誅之夷三旅嶽將詣市與母別曰負阿母殷仲堪傳仲堪在荊州連年水旱百姓饑饉仲堪食常五�盤無餘肴飯粘落席間輒拾以啖之𨿽欲率物亦緣其性眞素也每語子弟云人物見我受任方州謂我豁平昔時意今吾處之不易貧者士之常焉得登枝而捐其本爾其存之庾衮傳衮字叔褒明穆皇后伯父也初衮父誡衮以酒每醉輒自責曰余廢先父之誡其何以訓人乃於父墓前自杖三十兄孤女曰芳將嫁美服旣具衮乃芳乎汝少孤汝逸汝豫不汝疵瑕今汝適人將事舅姑灑埽庭內婦之道也故賜汝此匪器之爲美欲溫恭朝夕𨿽休勿休也漢中士女志泰瑛南鄭楊相妻大鴻臚劉巨公女也有四男二女相亡教訓六子動有法矩長子元珍出行醉母十日不見之曰我在汝尙如此我亡何以帥羣弟子元珍叩頭謝過次子仲珍白母請客旣至無賢者母怒責之仲珍乃革行交友賢人兄弟爲名士泰瑛之教流於三世四子才官隆於先人故時人爲語曰三苗方止四珍復起杜泰姬南鄭人趙宣妻也生七男七女若元珪稚珪有望五人皆令徳其教男曰中人情性可上下也在其檢耳若放而不檢則入惡也昔西門豹佩韋以自寬宓子賤帶弦以自急故能攺身之恆爲天下名士戒諸女及婦曰吾之委身在乎正順及其生也恩自於撫愛及其長之也威儀以先後之體貌以左右之恭敬以監臨之勤恪以勸之孝順以內之忠信以發之是以皆成而無不善汝曹庶幾勿忘吾法也後七子皆辟命察舉牧州守郡而漢中太守南鄭令多與七子同歲季考上計無不修敬泰姬執子孫禮世說謝安夫人問太傅那得初不見君教兒答曰我常自教兒吳錄孟仁字恭武江夏人也本名宗避�字易焉少從南陽李肅學其母爲作厚褥大被或問其故母曰小兒無徳致客學者多貧故爲廣被庶可得與气類接也其讀書夙夜不懈肅奇之曰卿宰相器也初爲驃騎將軍朱據軍吏將母在營旣不得志又夜雨屋漏因起涕泣以謝其母母曰但當勉之何足泣也據亦稍知之除爲鹽池司馬自能結网手以捕魚作鮓寄母母因以還之曰汝爲魚官而以鮓寄我非避嫌也宋書陶潛傳潛字淵明或云淵明字元亮尋陽柴桑人曾祖�晉大司馬潛弱年薄官不潔去就之迹自以曾祖晉世宰輔恥復屈身後代自髙祖王業漸隆不復肯仕所著文章皆題其年月義熙以前則書晉氏年號自永初以來惟云甲子而已與子書以言其志並爲訓誡曰天地賦命有往必終自古聖賢誰能獨免子夏言曰死生有命富貴在天四友之人親受音旨發斯談者豈非窮達不可妄求壽夭永無外請故耶吾年過五十而窮苦荼毒家貧獘東西遊走性剛才拙與物多忤自量爲己必貽俗患僶俯辭世使汝幼而饑寒耳嘗感孺仲賢妻之言敗絮自擁何�兒子此旣一事矣但恨鄰靡二仲室無萊婦抱玆苦心良獨罔罔少年來好書偶愛閒靜開卷有得便欣然忘食見樹木交蔭時鳥變聲亦復歡爾有喜常言五六月北窗下臥遇涼風暫至自謂是羲皇上人意淺識陋日月遂往緬求在昔眇然如何疾患以來漸就衰損親舊不遺每以藥石見救自恐大分將有限也恨汝輩稚小家貧無役柴水之勞何時可免念之在心若何可言然汝等𨿽不同生當思四海皆兄弟之義鮑叔敬仲分財無猜歸生伍舉班荊道舊遂能以敗爲成因喪立功他人尙爾況共父之人哉潁川韓元長漢末名士身處卿佐八十而終兄弟同居至於沒齒濟北泛稚春晉時操行人也七世同財家人無怨色詩曰髙山仰止景行行止汝其愼哉吾復何言又爲命子詩以貽之曰悠悠我祖爰自陶唐邈爲虞賓歷世垂光禦龍勤夏豕韋翼商穆穆司徒厥族以昌紛紜戰國漠漠衰周鳳隱於林幽人在丘逸蚪繞云奔鯨駭流天集有漢眷予湣侯於赫湣侯運當攀龍撫劍夙邁顯玆武功書誓山河啟土開封亹亹丞相允迪前蹤渾渾長源蔚蔚洪柯羣川載導眾條載羅時有默語運因隆污我在中晉業融長沙桓桓長沙伊勛伊徳天子疇我專徵南國功遂辭歸臨寵不惑孰謂斯心而可近得肅矣我祖愼終如始直方二臺惠和千里於皇仁考淡焉虛止寄迹風雲置玆慍喜嗟余寡陋瞻望弗及顧慚華鬢負景只立三千之罪無後其急我誠念哉呱聞爾泣卜云嘉日占爾良時名爾曰儼字爾永思溫恭朝夕念玆在玆尙想孔伋庶其企而厲夜生子遽而求火凡百有心奚特於我旣見其生實欲其可人亦有言斯情無假日居月諸漸免於孩福不虛至禍亦易來夙興夜寐願爾斯才爾之不才亦已焉哉雷次宗傳次宗字仲倫豫章南昌人也少入廬山事沙門釋慧遠篤志好學隱退不交世務辟徵並不就與子侄書以言所守曰夫生之修短咸有定分定分之外不可以智力求但當於所稟之中順而勿率耳吾少嬰羸患事鍾養疾爲性好閒志棲物表故𨿽在童稚之年已懷遠迹之意曁於弱冠遂托業廬山逮事釋和尙於時師友淵源務訓弘道外慕等夷內懷悱發於是洗气神明玩心墳典勉志勤躬夜以繼日爰有山水之好悟言之歡實足以通理輔性成夫亹亹之業樂以忘憂不知朝日之晏矣自遊道餐風二十餘載淵匠旣傾良朋雕索續以釁逆違天備嘗荼蓼疇昔誠願頓盡一朝心慮荒散情意衰損故遂與汝曹歸耕壠畔山居谷飲人理久絕日月不處忽復十年犬馬之齒己逾知命崦嵫將迫前塗幾何實遠想尙子五嶽之舉近謝居室瑣瑣之勤及今耄未至惛衰不及頓尙可厲志於所期縱心於所托棲誠來生之津梁專气莫年之攝養玩歲日於良辰偸余樂於將除在心所期盡於此矣汝等年各長成冠娶已畢修惜衡泌吾復何憂但願守全所志以保令終耳自今以往家事大小一勿見關子平之言可以爲法子肅之頗傳其業江夏文獻王義恭傳義恭髙祖特所鐘愛六年攺授散騎常侍都督荊湘雍益梁寧南北秦八州諸軍事荊州刺史持節將軍如故義恭涉獵文義而驕奢不節旣出鎭太祖與書誡之曰汝以弱冠便親方任天下艱難家國事重𨿽曰守成實亦未易隆替安危在吾曹耳豈可不感尋王業大懼負荷今旣分張言集未日無由復得動相規誨宜深自砥礪思而後行開布誠心厝懷平當親禮國士友接佳流識別賢愚察邪正然後能盡君子之心收小人之力汝神意爽悟有日新之美而進徳修業未有可稱吾所以恨之而不能已已者也汝性褊急袁太妃亦說如此性之所滯其欲必行意所不在從物回攺此最獘事宜應慨然立志念自裁抑何至丈夫方欲贊世成名而無斷者哉今粗疏十數事汝別時可省也遠大者豈可具言細碎復非筆可盡禮賢下士聖人垂訓驕侈矜尙先哲所去豁達大度漢祖之徳猜忌褊急魏武之累漢書稱衛靑雲大將軍遇士大夫以禮與小人有恩西門安於矯性齊美關羽張飛任偏同獘行己舉事深宜此若事異今日嗣子幼蒙司徒便當周公之事汝不可不盡祗順之理苟有所懷密自書陳若形迹之間深宜愼護至於爾時安危天下決汝二人耳勿忘吾言今旣進袁太妃供給計足充諸用此外一不須復有求取近亦具白此意惟脫應大餉致而當時遇有所乏汝自可少多供奉耳汝一月日自用不可過三十萬若能省此益美西楚殷曠常宜早起接對賓侶勿使畱滯判急務訖然後可入問訊旣睹顏色審起居便應卽出不須久停以廢庶事也下日及夜自有餘閒府捨住止園池堂觀略所諳究計當無須攺作司徒亦云爾若脫於左右之宜須小小回易當以始至一治爲限不煩紛紜日求新異凡訊獄多決當時難可逆慮此實爲難汝復不習殊當未有次第訊前一二日取訊簿密與劉湛輩共詳大不同也至訊日虛懷博盡愼無以喜怒加人能擇善者而從之美自歸己不可專意自決以矜獨斷之明也萬一如此必有大吝非惟訊獄君子用心自不應爾刑獄不可擁滯一月可再訊凡事皆應愼密亦宜豫敕左右人有至誠所陳不可漏泄以負忠信之款也古人言君不密則失臣臣不密則失身或相讒構勿輕信受每有此事當善察之名器深宜愼惜不可妄以假人暱近爵賜尢應裁量吾於左右𨿽爲少恩如聞外論不以爲非也以貴陵物物不服以威加人人不厭此易達事耳聲樂嬉遊不宜令過捕魚射獵一切勿爲供用奉身皆有節度奇服異器不宜興長汝嬪侍左右已有數人旣始至西未可��復有所納又誡之曰宜數引見佐史非惟臣主自應相見不數則彼我不親不親則無因得盡人人不盡復何由知其眾事廣引視聽旣益開博於言事者又差有地也向靖傳靖小字彌以佐命功封曲江縣侯卒子植嗣不受母訓奪爵顧覬之傳覬之五子約緝綽縝緄綽私財甚丰鄕裏士庶多負其責覬之每禁之不能止及後爲吳郡誘綽曰吾常不許汝出責定思貧薄亦不可居民間與汝交關有幾許不盡及我在郡爲汝督之將來豈可得凡諸券書皆何在綽大喜悉出諸文券一大廚與覬之覬之悉焚燒宣言遠近負三郎責皆不須還凡券書悉燒之矣綽懊嘆彌日何承天傳承天東海郯人也五歲失父母徐氏廣之姊也聰明博學故承天幼漸訓義儒史百家莫不該覽蕭惠開傳惠開徵西將軍思話子也惠開與汝南周朗同官友善以偏奇相尙孝建元年侍中何偃任遇甚隆惠開不爲之屈偃怒使門下推彈之惠開乃上表解職思話素恭謹操行與惠開不同常以其峻異每加嫌責及見惠開自解表自嘆曰兒子不幸與周朗周旋理應如此杖之二百宗炳傳炳字少文南陽涅陽人也母同郡師氏聰辧有學義教授諸子何尙之傳尙之字彥徳廬江灊人也曾祖準髙尙不應徵辟祖恢南康太守父叔度恭謹有行業姨適沛郡劉璩與叔度母情愛甚篤叔度母早卒奉姨有若所生姨亡朔望必往致哀並設祭奠食並珍新躬自臨視若朔望應有公事則先遣送祭皆手自料簡流涕對之公事畢卽往致哀以此爲常王敬弘傳敬弘爲左光祿大夫子恢之被召爲祕書郎敬弘爲求奉朝請與恢之書曰祕書有限故有競朝請無限故無競吾欲使汝處於不競之地太祖嘉而許之南齊書陳顯達傳顯達謙厚有智計自以人微位重每遷官常有愧懼之色有子十餘人誡之曰我本志不及此汝等勿以富貴陵人家旣豪富諸子與王敬則諸兒並精車牛麗服飾當世快牛稱陳世子靑王三郎烏呂文顯折角江瞿曇白鼻顯達謂其子曰麈尾扇是王謝家物汝不須捉此自逐武陵昭王傳字宣照太祖第五子也母羅氏從太祖在淮陰以罪誅年四歲思慕不異成人故每見愛初除冠軍將軍轉徵虜將軍剛穎出工弈�與諸王共作短句詩學靈運體以呈上報曰見汝二十字諸兒作中最爲優者但康樂放蕩作體不辧有首尾安仁士衡深可宗尙顏延之抑其次也劉善明傳善明父懷民宋世爲齊北海二郡太守善明年四十刺史劉道隆辟爲治中從事懷民謂善明曰我已知汝立身復欲見汝立官也呂安國傳安國爲湘州刺史有疾徵爲光祿大夫加散騎常侍安國欣有文授謂其子曰汝後勿作�褶驅使單衣猶恨不稱當爲朱衣官也張融傳融遇疾爲問律自序曰吾文章之體多爲世人所驚汝可師耳以心不可使耳爲心師也夫文豈有常體但以有體爲常政當使常有其體丈夫當刪詩書制禮樂何至因循寄人籬下且中代之文道體闕變尺寸相資彌縫舊物吾之文章體亦何異何嘗顚溫涼而錯寒暑綜哀樂而橫歌哭哉政以屬辭多出比事不羈不阡不陌非途非路耳然其傳音振逸鳴節竦韻或當未極亦已極其所矣汝若復別得體吾不拘也吾義亦如文造次乘我顚沛非物吾無師友不文不句頗有孤神獨逸耳義之爲用將使性入淸波塵洗猶沐無得釣聲同利舉價如髙俾是道場險成軍路吾昔嗜僧言多肆法辯此盡遊乎言笑而汝等無辜又云人生之口正可論道說義惟飲與食此外如樹綱焉吾每以不爾爲恨爾曹當振綱也臨卒又戒其子曰手澤存焉父書不讀況父音情宛在其韻吾意不然別遺爾音吾文體英絕變而屢奇旣不能遠至漢魏故無取嗟晉宋豈吾天挺蓋不隤家聲汝若不看父祖之意欲汝見也可號哭而看之王僧虔傳僧虔兄子儉爲朝宰起長梁齋制度小過僧虔視之不悅竟不入戶儉卽毀之僧虔宋世嘗有書誡子曰知汝恨吾不許汝學欲自悔厲或以闔棺自欺或更擇美業且得有慨亦慰窮生但亟聞斯唱未睹其實請從先師聽言觀行冀此不復虛身吾未信汝非徒然也往年有意於史取三國誌聚置�頭百日許復徙業就元自當小差於史猶未近仿佛曼倩有云談何容易見諸元志爲之逸腸爲之抽專一書轉誦數十家注自少至老手不釋卷尙未敢輕言汝開老子捲頭五尺許未知輔嗣何所道平叔何所說馬鄭何所異指例何所明而便盛於麈尾自呼談士此最險事設令袁令命汝言易謝中書挑汝言莊張吳興叩汝言老端可復言未嘗看邪談故如射前人得破後人應解不解卽輸賭矣且論注百氏荊州八�又才性四本聲無哀樂皆言家口實如客至之有設也汝皆未經拂耳瞥目豈有庖廚不修而欲延大賓者哉就如張衡思侔造化郭象言類懸河不自勞苦何由至此汝曾未窺其題目未辧其指歸六十四卦未知何名莊子眾篇何者內外八�所載凡有幾家四本之稱以何爲長而終日欺人人亦不受汝欺也由吾不學無以爲訓然重華無嚴父放勛無令子亦各由己耳汝輩竊議亦當云阿越不學在天地間可嬉戲何忽自課�幸及盛時逐歲暮何必有所減汝見其一耳不全爾也設令吾學如馬鄭亦必甚勝復倍不如今亦必大減致之有由從身上來也今壯年自勤數倍許勝劣及吾耳世中比例舉眼是汝足知此不復具言吾在世𨿽乏徳素要復推排人間數十許年故是一舊物人或以比數汝等耳卽化之後若自無調度誰復知汝事者捨中亦有少負令譽弱冠越超淸級者於時王家門中優者則龍鳳劣者猶虎豹失蔭之後豈龍虎之議況吾不能爲汝蔭政應各自努力耳或有身經三公蔑爾無聞布衣寒素卿相屈體或父子貴賤殊兄弟聲名異何也體盡讀數百卷書耳吾今悔無所及欲以前車誡爾後乘也汝年入立境方應從官兼有室累牽役情性何處復得下帷如王郎時耶爲可作世中學取過一生耳試復三思勿諱吾言猶捶撻志輩冀脫萬一未死之間望有成就者不知當有益否各在爾身已切身豈復關吾邪鬼惟知愛深松茂柏寧知子弟毀譽事因汝有感故略敍胸懷

教子部紀事三梁書韋睿傳睿爲護軍居家無事課諸兒以學第三子稜尢明經史世稱其洽聞睿每坐使稜說書其所發擿睿猶弗之逮也謝幾卿傳幾卿兄才卿子藻幼孤幾卿撫養甚至及藻成立歷淸官皆幾卿獎訓之力也世以此稱之徐勉傳勉字修仁勵淸節𨿽居顯位不營產業家無蓄積俸祿分贍親族之窮乏者門人故舊或從容致言勉乃答曰人遺子孫以財我遺之以淸白子孫才也則自致輜軿如其不才終爲他有嘗爲書誡其子崧曰吾家世淸廉故常居貧素至於產業之事所未嘗言非直不經營而已薄躬遭逢遂至今日尊官厚祿可謂備之每念叨竊若斯豈由才致仰藉先代風範及以福慶故臻此耳古人所謂以淸白遺子孫不亦厚乎又云遺子黃金滿籯不如一經詳求此言信非徒語吾𨿽不敏實有本志庶得遵奉斯義不敢墜失所以顯貴以來將三十載門人故舊亟薦便宜或使創辟田園或勸興立邸店又欲舳艫運致亦令貨殖聚斂若此眾事皆距而不納非謂拔葵去織且欲省息紛紜中年聊於東田間營小園者非在播藝以要利入正欲穿池種樹少寄情賞又以郊際閒曠終可爲宅儻獲懸車致事實欲歌哭於斯慧日十住等旣應營婚又須住止吾淸明門宅無相容處所以爾者亦復有以前割西邊施宣武寺旣失西廂不復方幅意亦謂此逆旅捨耳何事須華常恨時人謂是我宅古往今來豪富繼踵髙門甲第連闥洞房宛其死矣定是誰室但不能不爲培塿之山聚石移果雜以花卉以娛休沐用托性靈隨便架立不在廣大惟功徳處小以爲好所以內中逼促無復房宇近營東邊兒孫二宅乃藉十住南還之資其中所須尢爲不少旣牽挽不至又不可中塗而輟郊間之園遂不辦保貨與韋黯乃獲百金成就兩宅已消其半尋園價所得何以至此由吾經始歷年粗已成立桃李茂密桐竹成陰塍陌交通渠畎相屬華樓迥榭頗有臨眺之美孤峯叢薄不無糾紛之興瀆中並饒菇蔣湖裏殊富芰蓮𨿽云人外城闕密邇韋生欲之亦雅有情趣追述此事非有吝心蓋是筆勢所至耳憶謝靈運山家詩雲中爲天地物今成鄙夫有吾此園有之二十載矣今爲天地物物之與我相校幾何哉此吾所餘今以分汝營小田舍親累旣多理亦須此且釋氏之教以財物謂之外命儒典亦稱何以聚人曰財況汝曹常情安得忘此聞汝所買姑孰田地甚爲舄鹵彌復何安所以如此非物競故也𨿽事異寢丘聊可髣�孔子曰居家理治可移於官旣已營之宜使成立進退兩亡更貽恥笑若有所收獲汝可自分贍內外大小宜令得所非吾所知又復應沾之諸女耳汝旣居長故有此及凡爲人長殊復不易當使中外諧輯人無間言先物後己然後可貴老生云後其身而身先若能爾者更招巨利汝當自勗見賢思齊不宜忽略以棄日也棄日乃是棄身身名美惡豈不大哉可不愼歟今之所敕略言此意正謂爲家已來不事資產旣立墅捨以乖舊業陳其始末無愧懷抱兼吾年時朽暮心力稍殫牽課奉公略不克舉其中餘暇裁可自休或復冬日之陽夏日之陰良辰美景文案閒隙負杖躡屩逍遙陋館臨池觀魚披林聽鳥濁酒一杯彈琴一曲求數刻之暫樂庶居常以待終不宜復勞家間細務汝交關旣定此書又行凡所資須付給如別自玆以後吾不復言及田事汝亦勿復與吾言之假使堯水湯旱吾豈知如何若其滿庾盈箱爾之幸遇如斯之事並無俟令吾知也記云夫孝者善繼人之志善述人之事今且望汝全吾此志則無所恨矣周捨傳捨字升逸父顒齊中書侍郎有名於時捨幼聰穎顒異之臨卒謂曰汝不患不富貴但當持之以道徳王規傳規子褒字子漢大寶二年遷左僕射三年江陵陷入於周褒著幼訓以誡諸子其一章云陶士行曰昔大禹不吝尺璧而重寸陰文士何不誦書武士何不馬射若乃元冬修夜朱明永日肅其居處崇其墻仞門無糅雜坐闕號呶以之求學則仲尼之門人也以之爲文則賈生之升堂也古者盤盂有銘幾杖有誡進退循焉俯仰觀焉文王之詩曰靡不有初鮮克有終立身行道終始若一造次必於是君子之言歟儒家則尊卑等差吉凶降殺君南面而臣北面天地之義也鼎俎奇而豆偶陰陽之義也道家則墮支體黜聰明棄義絕仁離形去智釋氏之義見苦斷習證滅循道明因辧果偶凡成聖𨿽爲教等差而義歸汲引吾始乎幼學及於知命旣崇周孔之教兼循老釋之談江左以來斯業不墜汝能修之吾之志也羊侃傳侃祖規宋辟祭酒從事大中正會薛安都舉彭城降規由是陷魏魏授衛將軍營州刺史父祉魏侍中金紫光祿大夫侃少而瑰偉魏正光中以功領太山太守進爵巨平侯初其父每有南歸之志常謂諸子曰人生安可久淹異域汝等可歸奉東朝侃至是將舉河濟以成先志兗州刺史羊惇侃從兄也密知之據州拒侃侃乃率精兵三萬襲之弗克魏人圍侃十餘重侃乃夜潰圍而出且戰且行一日一夜乃出魏境侃以大通三年至京師詔授徐州刺史並其兄默及三弟忱給元皆拜爲刺史阮孝緒傳孝緒字士宗年十五冠而見其父彥之誡曰三加彌尊人倫之始宜思自勗以庇爾躬陳書姚察傳察所撰梁陳史未畢臨亡之時仍以體例誡約子思廉博訪撰續思廉泣涕奉行魏書淸河王紹傳紹凶很險悖不遵教訓好輕遊里巷劫剝行人斫射犬豕以爲戲樂太祖嘗怒之倒懸井中垂死乃出太祖嘗以義方責之遂與不協刁雍傳雍性寬柔又泛施愛士恬靜寡欲篤信佛道著教誡二十餘篇以訓導子孫房法壽傳法壽族子景伯次弟景先字光冑幼孤貧無資從師其母自授毛詩曲禮年十二晝則樵蘇夜誦經史自是精勤遂大通贍長孫道生傳道生廉約身爲三司而衣不華飾食不兼味一熊皮鄣泥數十年不易時人比之晏嬰第宅卑陋出鎭後其子弟頗更修繕起堂廡道生還嘆曰昔霍去病以匈奴未滅無用家爲今彊寇尙遊魂漠北吾豈可安坐華美也乃切責子弟令毀宅其恭愼如此李皓傳皓死子歆統任號年嘉興歆聞蒙遜南伐乞伏乃起兵攻張掖其母尹氏謂歆曰汝新造之國地狹民希蒙遜驍武汝非其敵吾觀其數年以來經謀規略有兼並之志且天時人事似欲歸之度徳量力春秋之義先王遺令深愼兵戰保境臨民俟時而動言猶在耳柰何忘之汝必行也非惟敗師國亦亡矣歆不從遂率步騎三萬東伐次於都瀆澗蒙遜自浩舋拒歆戰於懷城爲蒙遜所敗左右勸歆還酒泉歆曰吾違太后明敕遠取敗辱不殺此寇復何面目見吾母也勒眾復戰敗於蓼泉爲蒙遜所殺裴叔業傳植字文遠叔業兄叔寶子也植母夏侯道遷之姊也性甚剛峻於諸子皆如嚴君長成之後非衣幍不見小有罪過必束帶伏閣經五三日乃引見之督以嚴訓惟少子衍得以常服見之巨鹿魏溥妻傳溥妻常山房氏女也年十六溥卒子緝生未十旬鞠育於後房之內訓導有母儀法度緝所交遊有名勝者則身具酒飯有不及己者輒屏臥不餐須其悔謝乃食善誘嚴訓類皆如是宋隱傳隱字處默介休人也臨終謂其子侄等曰苟能入順父兄出悌鄕黨仕郡幸而至功曹史以忠淸奉之則足矣不勞遠詣臺閣恐汝不能富貴而徒延門戶之累耳若忘吾言是爲無若父也使鬼而有知吾不歸食矣髙崇傳崇子謙之字道讓妻中山張氏明識婦人也教勸諸子從師受業常誡之曰自我爲汝家婦未見汝父一日不讀書汝等各宜修勤勿替先業安同傳同長子屈太宗時典太倉事盜官粳米數石欲以養親同大怒奏求戮屈自劾不能訓子請罪太宗嘉而恕之遂詔長給同粳米其公淸奉法皆此類也同在官明察長於校練家法修整爲世所稱崔亮傳亮從父弟光韶以世道屯邅朝廷屢變閉門卻埽吉凶斷絕誡子孫曰吾自謂立身無�古烈但以祿命有限無容希世取進在官以來不冒一級官𨿽不達經爲九卿且吾平生素業足以遺汝官閥亦何足言也吾旣運薄便經三娶而汝之兄弟各不同生合葬非古吾百年之後不須合也然贈謚之及出自君恩豈容子孫自求之也勿須求贈若違吾志如有神靈不享汝祀吾兄弟自幼及老衣服飲食未嘗一片不同至於兒女官婚榮利之事未嘗不先以推弟弟頃橫禍權作松櫬亦可爲吾作松棺使吾見之範紹傳紹字始孫惇煌龍勒人少而聰敏年十二父命就學師事崔光以父憂廢業母又誡之曰汝父卒日令汝遠就崔生希有成立今已過期宜遵成命紹還赴學楊播傳播弟椿歷司徒進位太保乞歸臨行誡子孫曰我家入魏之始卽爲上客給田宅賜奴婢馬牛羊遂成富室自爾至今二十年二千石方伯不絕祿卹甚多至於親姻知故吉凶之際必厚加贈襚來往賓寮必以酒肉飲食是故親姻朋友無憾焉國家初丈夫好服彩色吾𨿽不記上谷翁時事然記淸河翁時服飾恆見翁著布衣韋帶常約敕諸父曰汝等後世脫若富貴於今日者愼勿積金一斤彩帛百匹已上用爲富也又不聽治生求利又不聽與勢家作婚姻至吾兄弟不能遵奉今汝等服乘以漸華好吾是以知恭儉之徳漸不如上世也又吾兄弟若在家必同盤而食若有近行不至必待其還亦有過中不食忍饑相待吾兄弟八人今存者有三是故不忍別食也又願畢吾兄弟世不異居異財汝等眼見非爲虛假如聞汝等兄弟時有別齋獨食者此又不如吾等一世也吾今日不爲貧賤然居住舍宅不作壯麗華飾者正慮汝等後世不賢不能保守之方爲勢家所奪北都時朝法嚴急太和初吾兄弟三人並居內職兄在髙祖左右吾與津在文明太后左右於時口敕責諸內官十日仰密得一事不列便大瞋嫌諸人多有依敕密列者亦有太后髙祖中間傳言構間者吾兄弟自相誡曰今忝二聖近臣母子間甚難宜深愼之又列人事亦何容易縱被瞋責愼勿輕言十餘年中不嘗言一人罪過當時大被嫌責答曰臣等非不聞人言正恐不審仰誤聖聽是以不敢言於後終以不言蒙賞及二聖閒言語終不敢輒爾傳通太和二十一年吾從濟州來朝在淸徽堂豫燕髙祖謂諸王諸貴曰北京之日太后嚴明吾每得杖左右因此有是非言語和朕母子者惟楊椿兄弟遂舉賜四兄及我酒汝等脫若萬一蒙時主知遇宜深愼言語不可輕論人惡也吾自惟文武才藝門望姻援不勝他人一旦位登侍中尙書四歷九卿十爲刺史光祿大夫儀同開府司徒太保津今復爲司空者正由忠貞小心謹愼口不嘗論人過無貴無賤待之以禮以是故至此耳聞汝等學時俗人乃有坐而待客者有驅馳勢門者有輕論人惡者及見貴勝則敬重之見貧賤則慢易之此人行之大失立身之大病也汝家仕皇魏以來髙祖以下乃有七郡太守三十二州刺史內外顯職時流少比汝等若能存禮節不爲奢淫驕慢假不勝人足免尢誚足成名家吾今年始七十五自惟气力尙堪朝覲天子所以孜孜求退者正欲使汝等知天下滿足之義爲一門法耳非是苟求千載之名也汝等能記吾言百年之後終無恨矣陸俟傳俟子彰字明遠教訓六子雅有法度源賀傳賀自署河西王禿發�檀之子也太和元年二月疾篤遺令敕諸子曰吾頃以老患辭事不悟天慈降恩爵逮於汝汝其毋傲吝毋荒怠毋奢越毋嫉妒疑思問言思審行思恭服思度遏惡揚善親賢遠佞目觀必眞耳屬必正誠勤以事君淸約以行己吾終之後所葬時服單櫝足申孝心芻靈明器一無用也北齊書魏收傳收字伯起行齊州刺史以子侄少年申以戒厲著枕中篇其詞曰吾曾覽管子之書其言曰任之重者莫如身途之畏者莫如口期之遠者莫如年以重任行畏途至遠期惟君子爲能及矣追而味之喟然長息若夫嶽立爲重有潛戴而不傾山藏稱固亦趨負而弗停呂梁獨浚能行歌而匪惕焦原作險或削踵而不驚九陔方集故眇然而迅舉五紀當定想窅乎而上徵苟任重也有度則任之而愈固乘危也有術蓋乘之而靡卹彼其遠而能通果應之而可必豈神理之獨爾亦人事其如一嗚呼處天壤之間勞死生之地攻之以嗜欲牽之以名利粱肉不期而共臻珠玉無足而俱致於是乎驕奢仍作危亡旋至然則上智大賢惟幾惟哲或出或處不常其節其舒也濟世成務其捲也聲銷迹滅玉帛子女椒蘭律呂諂諛無所先稱肉度骨膏唇挑舌惡怨莫之前勛名共山河同久志業與金石比堅斯蓋厚棟不撓遊刃砉然逮於厥徳不常喪其金璞馳騖人世鼓動流俗挾湯日而謂寒包�壑而未足源不淸而流濁表不端而影曲嗟乎膠漆謂堅寒暑甚促反利而成害化榮而就辱欣戚更來得喪仍續至有身禦魑魅魂沈狴獄詎非足力不彊迷在當局孰可謂車戒前傾人師先覺聞諸君子雅道之士遊遨經術厭飫文史筆有奇鋒談有勝理孝悌之至神明通矣審道而行量路而止自我及物先人後己情無系於榮悴心靡滯於慍喜不養望於丘壑不待價於城市言行相顧愼終猶始有一於斯郁爲羽儀恪居展事知無不爲或左或右則髦士攸宜無悔無吝故髙而不危異乎勇進忘退苟得患失射千金之產邀萬鍾之秩投烈風之門趨炎火之室載蹶而墜其貽燕或蹲乃喪其貞吉可不畏歟可不戒歟門有倚禍事不可不密墻有伏寇言不可以失宜諦其言宜端其行言之不善行之不正鬼執彊梁人囚徑廷幽奪其魄明夭其命不服非法不行非道公鼎爲己信私玉非身寶過緇爲紺逾藍作靑持繩視直置水觀平時然後取未若無欲知止知足庶免於辱是以爲必察其幾舉必愼於微知幾慮微斯亡則稀旣察且愼福祿攸歸昔蘧瑗識四十九年非顏子幾三月不違跬步無已至於千里覆一簣進及於萬仞故云行遠自邇登髙自卑可大可久與世推移月滿如規後夜則虧槿榮於枝望暮而萎夫奚益而非損孰有損而不害益不欲多利不欲大惟居徳者畏其甚體眞者懼其大道尊則羣謗集任重而眾怨會其達也則尼父棲遑其忠也而周公狼狽無曰人之我狹在我不可而覆無曰人之我厚在我不可而咎如山之大無不有也如穀之虛無不受也能剛能柔重可負也能信能順險可走也能知能愚期可久也周廟之人三緘其口漏�在前攲器畱後俾諸來裔傳之坐右張宴之傳宴之字熙徳幼孤有至性爲母鄭氏教誨動依禮典陸卬傳卬字云駒母魏上庸公主初封藍田髙明婦人也甚有志操卬昆季六人並主所生故邢邵嘗謂人云藍田生玉固不虛矣主教諸子皆稟義方𨿽創巨痛深出於天性然動依禮度亦母氏之訓焉裴讓之傳讓之字士禮年十六喪父殆不勝哀其母辛氏泣撫之曰棄我滅性得爲孝子乎由是自勉辛氏髙明婦則又閒禮度夫喪諸子多幼弱廣延師友或親自教授內外親屬有吉凶禮制多取則焉皇甫和傳和十一而孤母夏侯氏才明有禮則親授以經書及長深沈有雅量尢明禮儀宗親吉凶多相諮訪顏氏家訓王大司馬母魏夫人性甚嚴王在湓城時爲三千人將年逾四十少不如意猶箠撻之故能成其勛名周書泉企傳企加開府儀同三司兼尙書右僕射進爵上洛郡公增邑通前千戶企志尙廉愼每除一官憂見顏色至是頻讓魏帝手詔不許三年髙敖曹率眾圍逼州城杜窋爲其鄕導企拒守旬餘矢盡援絕城乃陷焉企謂敖曹曰泉企力屈志不服也及竇泰被擒敖曹退走遂執企而東以窋爲刺史企臨發密誡子元禮仲遵曰吾生平志願不過令長耳幸逢聖運位亞臺司今爵祿旣隆年齒又暮前途夷險抑亦可知汝等志業方彊堪立功效且忠孝之道不可兩全宜各爲身計勿相隨寇手但得汝等致力本朝吾無餘恨不得以我在東遂虧臣節也爾其勉之乃揮涕而訣余無所言聞者莫不憤嘆尋卒於鄴於謹傳謹字思敬有志謀善於事上名位𨿽重愈存謙抑每教訓諸子務存靜退隋書牛弘傳弘爲右光祿大夫帝嘗引入內帳對皇后賜以同席飲食其禮遇親重如此弘謂其諸子曰吾受非常之遇荷恩深重汝等子孫宜以誠敬自立以答恩遇之隆也賀若�傳�父惇以武烈知名仕周爲金州總管宇文護忌而害之臨刑呼�謂之曰吾必欲平江南然此心不果汝當成吾志且吾以舌死汝不可不思因引錐刺�舌出血誡以愼口房彥謙傳彥謙早孤居家每子侄定省常爲講說督勉之亹亹不倦家有舊業資產素殷又前後居官所得俸祿皆以周卹親友家無餘財車服器用務存素儉自少及長一言一行未嘗涉私𨿽致屢空怡然自得嘗從容獨笑顧謂其子元齡曰人皆因祿富我獨以官貧所遺子孫在於淸白耳趙軌傳軌河南雒陽人也轉齊州別駕其東鄰有桑葚落其家軌遣人悉拾還其主誡其諸子曰吾非以此求名意者非機杼之物不願侵人汝等宜以爲誡庫狄士文傳士文拜貝州刺史性淸苦不受公料家無餘財其子常啖官廚餅士文枷之於獄累日杖之一百步送還京張文詡傳文詡河東人也父琚教訓子侄皆以明經自達許智藏傳智藏髙陽人也祖道幼嘗以母疾遂覽醫方因而究極世號名醫誡其諸子曰爲人子者嘗膳視藥不知方術豈謂孝乎由是世相傳授蔡王智積傳智積髙帝弟整子也有五男止教讀論語孝經不令通賓客或問其故智積曰卿非知我者其意恐諸子才能以取禍也髙熲傳熲字昭元以公就第熲國令上熲陰事於是除名爲民初爲僕射其母誡之曰汝富貴已極但有一斫頭耳爾宜愼之熲由是常恐禍變及此熲歡然無恨色以爲得免於禍鍾士雄母傳母臨賀蔣氏女也士雄仕陳爲伏波將軍陳主以士雄嶺南酋帥慮其反復每質蔣氏於都下及晉王廣平江南以士雄在嶺表欲以恩義致之遣蔣氏歸臨賀旣而同郡虞子茂鍾文華等作亂舉兵攻城遣人召士雄士雄將應之蔣氏謂士雄曰我前在揚都備嘗辛苦今逢聖化母子聚集沒身不能上報焉得爲逆哉汝若禽獸其心背徳忘義者我當自殺於汝前士雄於是遂止上聞蔣氏甚異之封爲安樂縣君元務光母傳母範陽盧氏女也少好讀書造次以禮盛年寡居諸子幼弱家貧不能就學盧氏每親教授勗以義方世以此稱之鄭善果母傳母淸河崔氏女也年十三出適鄭誠生善果而誠討尉迥力戰死於陣母年二十而寡父彥穆欲奪其志母抱善果謂彥穆曰婦人無再見男子之義且鄭君𨿽死幸有此兒棄兒爲不慈背死爲無禮寧當割耳截髮以明素心違禮滅慈非敢聞命善果以父死王事年數歲拜使持節大將軍襲爵開封縣公邑一千戶開皇初進封武徳郡公年十四授沂州刺史轉景州刺史尋爲魯郡太守母性賢明有節操博涉書史通曉治方每善果出聽事母恆坐胡�於障後察之聞其剖斷合理歸則大悅卽賜之坐相對談笑若行事不允或妄瞋怒母乃還堂蒙被而泣終日不食善果伏於�前亦不敢起母方起謂之曰吾非怒汝乃愧汝家耳吾爲汝家婦獲奉灑掃如汝先君忠勤之士也在官淸恪未嘗問私以身徇國繼之以死吾亦望汝副其此心汝旣年少而孤吾寡婦耳有慈無威使汝不知禮訓何可負荷忠臣之業乎汝自童子承襲茅土位至方伯豈汝身致之耶安可不思此事而妄加瞋怒心緣驕樂墮於公政內則墜爾家風或亡失官爵外則虧天子之法以取罪戾吾死之日亦何面目見汝先人於地下乎母恆自紡織夜分而寐善果曰兒封侯開國位居三品秩俸幸足母何自勤如是耶答曰嗚呼汝年已長吾謂汝知天下之理今聞此言汝猶未也至於公事何由濟乎今此秩俸乃是天子報爾先人之徇命也當須散贍六姻爲先君之惠妻子柰何獨擅其利以爲富貴哉又絲枲紡織婦人之務上自王后下至大夫士妻各有所制若墮業者是爲驕逸吾𨿽不知禮其可自敗名乎自初寡便不禦脂粉常服大練性又節儉非祭祀賓客之事酒肉不妄陳於前靜室端居未嘗輒出門合內外姻戚有吉凶事但厚加贈遺皆不詣其家非自手作及莊園祿賜所得𨿽親族禮遺悉不許入門善果歷任州郡惟內自出饌於衙中食之公廨所供皆不許受悉用修治廨宇及分給寮佐善果亦由此克己號爲淸吏煬帝遣禦史大夫張衡勞之考爲天下最徵授光祿卿其母卒後善果爲大理卿漸驕恣淸公平允遂不如疇昔焉唐書太宗皇后長孫氏傳太子承幹乳媼請增東宮什器後曰太子患無徳與名器何請爲薛播傳播早孤伯母林通經史善屬文躬授經諸子及播兄弟故開元天寶間播兄弟七人皆擢進士第爲衣冠光韙李寶臣傳寶臣子惟嶽叛弟惟簡以家僮票士百餘奉母鄭奔京師帝拘於客省及出奉天惟簡將赴難謀於鄭鄭曰爾父立功河朔位宰相身未嘗至京師爾入朝未識天子不能效忠吾不子汝矣督其行曰而能死王事吾不朽矣乃斬關出道更七戰得及行在帝見之流涕執其手曰爾有母乃能從朕耶對曰臣誓以死孔若思傳若思山陰人早孤其母躬訓教長以博學聞楊收傳收字藏之七歲而孤處喪若成人母長孫親授經十三善屬文所賦輒就貧甚以母奉浮屠法自幼不食肉母約曰爾得進士第乃可食柳仲郢傳仲郢字諭蒙母韓卽�女也善訓子故仲郢幼嗜學嘗和熊膽丸使夜咀咽以助勤桓彥範傳彥範字士則將誅易之等告其母母曰忠孝不兩全義先國家可也崔元暐傳元暐母盧有賢操嘗戒元暐曰吾聞姨兄辛元馭雲子姓仕官有言其貧窶不自存此善也若貲貨盈衍惡也吾嘗以爲確論比見親表仕者務多財以奉親而親不究所從來必出於祿廩則善如其不然何異盜乎若今爲吏不能忠淸無以戴天履地宜識吾意故元暐所守以淸白名王琚傳琚自以立勛至天寶時爲舊臣性豪侈李林甫恨琚恃功使气使羅希奭縊之始琚爲中書侍郎母居洛陽來京師讓琚曰爾家上世皆州縣職今汝無攻城野戰勞以諂佞取容海內切齒吾恐汝家墳墓無人復掃除也琚卒不免趙彥昭傳彥昭父武孟少遊獵以所獲饋其母母泣曰汝不好書而敖蕩吾安望哉不爲食武孟感激遂力學淹該書記張鎰傳鎰字季權累遷殿中侍禦史乾元初華原令盧樅以公事譙責邑人齊令詵令詵宦人也銜之構樅罪鎰按驗當免官有司承風以死論鎰不直之乃白其母曰今理樅樅免死而鎰坐貶嘿則負官貶則爲太夫人憂敢問所安母曰兒無累於道吾所安也遂執正其罪樅得流鎰貶撫州司戶參軍顏眞卿傳眞卿少孤母殷躬加訓導旣長博學工辭章潘孟陽傳孟陽爲侍郎年未四十其母謂曰以爾之材而爲丞郎使吾憂之李叔明傳叔明子�以少卿從徳宗梁州叔明敕以死報故�有功擢禁軍將軍劉子元傳子元名知幾年十二父藏器爲授古文尙書業不進父怒楚督之及聞爲諸兄講春秋左氏冒往聽退輒辧析所疑嘆曰書如是兒何怠父奇其意許授左氏逾年遂通覽羣史與兄知柔俱以文名劉元佐傳元佐入朝兼涇原四鎭北庭兵馬副元帥檢校司徒元佐母尙在賢婦人也常月織絁一端示不忘本常教敕元佐盡臣節見縣令走庭中白事退戒曰長吏恐懼卑甚吾思而父吏於縣亦當爾而據案當之可安乎元佐感悟故待下益加禮元稹傳稹字微之幼孤母鄭賢而文親授書傳九歲工屬文元和元年舉制科對策第一李畬母傳畬母者失其氏有淵識畬爲監察禦史得廩粟量之三斛而贏問於吏曰禦史米不槪也又問車庸有幾曰禦史不償也母怒敕歸余米償其庸因切責畬畬乃劾倉官自言狀諸禦史聞之有�色金節婦傳金安南賊帥陶齊亮之母也常以忠義誨齊亮頑不受遂絕之自田而食紡而衣州裏矜法焉大歷初詔使兩丁侍養本道使四時存問終身董昌齡母楊氏傳楊世居蔡昌齡更事吳少陽至元濟時爲吳房令母常密戒曰逆順成敗兒可圖之昌齡未決徙郾城楊復曰逆賊欺天神所不福當速降無以我累兒爲忠臣吾死不慊會王師逼郾城昌齡乃降憲宗喜卽拜郾城令兼監察禦史昌齡謝曰母之訓也臣何能帝嗟嘆元濟囚楊欲殺者屢矣蔡平而母在陳許節度李遜表之封北平郡太君穆寧傳寧居家嚴嘗撰家令訓諸子人一通又戒曰君子之事親養志爲大吾志直道而已苟枉而道三牲五鼎非吾養也先是韓休家訓子侄至嚴貞元間言家法者尙韓穆二門云柳玭傳玭拜禦史大夫直淸有父風昭宗欲倚以相中官譖玭煩碎非廊廟器乃止玭嘗述家訓以戒子孫曰夫門地髙者一事墜先訓則異它人𨿽生可以苟爵位死不可見祖先地下門髙則自驕族盛則人窺嫉實蓺懿行人未必信纖瑕微累十手爭指矣所以修己不得不至爲學不得不堅夫士君子生於世己無能而望它人用己無善而望它人愛猶農夫鹵莽種之而怨天澤不潤𨿽欲無餒可乎余幼聞先公僕射言立己以孝弟爲基恭默爲本畏怯爲務儉勤爲法肥家以忍順保交以簡恭廣記如不及求名如儻來�官則潔己省事而後可以言家法家法備然後可以言養人直不近禍廉不沽名憂與禍不偕潔與富不並董生有云弔者在門賀者在閭言憂則恐懼恐懼則福至又曰賀者在門弔者在閭言受福則驕奢驕奢則禍至故世族遠長與命位丰約不假問龜蓍星數在處心行事而已昭國裏崔山南管子孫之盛仕族罕比山南曾祖母長孫夫人年髙無齒祖母唐夫人事姑孝每旦櫛縰笄拜階下升堂乳姑長孫不粒食者數年一日病言無以報吾婦冀子孫皆得如婦孝然則崔之門安得不大乎東都仁和裏裴尙書寬子孫眾盛實爲名閥天后時宰相魏元同選尙書之先爲婿未成婚而魏陷羅織獄家徙嶺表及北還女已逾笄其家議無以爲衣食資願下發爲尼有一尼自外至曰女福厚丰必有令匹子孫將徧天下宜北歸家人遂不敢議及荊門則裴賫裝以迎矣今勢利之徒捨信誓如反掌則裴之蕃衍乃天之報施也余舊府髙公先君兄弟三人俱居淸列非速客不二羹胾夕食齕卜瓠而已皆保重名於世永寧王相國涯居位竇氏女歸請曰玉工貨釵直七十萬錢王曰七十萬錢豈於女惜但釵直若此乃妖物也禍必隨之女不敢復言後釵爲馮球外郎妻首飾涯曰爲郎吏妻首飾有七十萬錢其可久乎馮爲賈相國餗門人賈有奴頗橫馮愛賈召奴責之奴泣謝未幾馮晨謁賈賈未出有二靑衣賫銀罌出曰公恐君寒奉地黃酒三杯馮悅盡舉之俄病渴且咽因暴卒賈爲嘆息出涕卒不知其由明年王賈皆遘禍噫王以珍玩爲物之妖信知言矣而不知恩權隆赫之妖甚於物邪馮以卑位貪貨不能正其家忠於所事不能保其身不足言矣賈之奴害客於墻廡間而不知欲始終富貴其得乎舒相國元輿與李繁有隙爲禦史鞫譙獄窮致繁罪後舒亦及禍今世人盛言宿業報應曾不思視履考祥事歟夫名門右族莫不由祖考忠孝勤儉以成立之莫不由子孫頑率奢傲以覆墜之成立之難如升天覆墜之易如燎毛余家本以學識禮法稱於士林比見諸家於吉凶禮制有疑者多取正焉喪亂以來門祚衰落基構之重屬於後生夫行道之人徳行文學爲根株正直剛毅爲柯葉有根無葉或可俟時有葉無根膏雨所不能活也至於孝慈友悌忠信篤行乃食之酰醬可一日無哉其大槪如此房元齡傳元齡嘗恐諸子驕侈席勢陵人乃集古今家誡書爲屏風令各取一具曰畱意於此足以保躬矣漢袁氏累葉忠節吾心所尙爾宜師之姚崇傳崇析貲產令諸子各有定分治令曰比見達官之裔多貧困至銖尺是競無論曲直均受嗤詆田宅水磑旣共有之至相推倚以頓廢陸賈石苞古達者也亦先有定分以絕後爭昔楊震趙明盧植張奐咸以薄葬知眞識去身貴速朽耳夫厚葬之家流於俗以奢靡爲孝令死者戮屍暴骸可不痛哉死者無知自同糞土豈煩奢葬使其有知神不在柩何用破貲徇侈乎吾亡斂以常服四時衣各一稱性不喜冠衣毋以入墓紫衣玉帶足便於體今之佛經羅什所譯姚興與之對�而興命不延國亦隨滅梁武帝身爲寺奴齊胡太后以六宮入道皆亡國殄家近孝和皇帝發使贖生太平公主武三思等度人造寺身嬰夷戮爲天下笑五帝之時父不喪子兄不哭弟致仁壽無凶短也下逮三王國祚延久其臣則彭祖老聃皆得長齡此時無佛豈抄經鑄像力邪緣死喪造經像以爲追福夫死者生之常古所不免彼經與像何所施爲兒曹愼不得爲此李晟傳晟治家以嚴子侄非晨昏不輒見所與言未嘗及公事正歲崔氏女歸寧讓曰爾有家而姑在堂婦當治酒食且以待賓客卽卻之不得進達禮惇教類若此楊恭仁傳恭仁隋觀王雄子也仁壽中累遷甘州刺史臨事不苛細僥人安之文帝謂雄曰匪特朕得人乃卿善教子矣韋表微傳表微字子明羈丱能屬文母訓諭稍厲輒不敢食以是未嘗讓責鍾傳傳傳少射獵醉遇虎與鬥虎搏其肩傳亦持虎不置會人斬虎然後免旣貴悔之戒諸子曰士處世尙智與謀勿效吾暴虎也乃畫搏虎狀以示子孫元結傳結父延祖不仕安祿山反召結戒曰而曹逢世多故不得自安山林勉樹名節毋近羞辱云楊憑傳憑字虛受少孤其母訓導有方長善文辭與弟凝淩皆有名大歷中踵擢進士第時號三楊符令奇傳令奇沂州臨沂人初爲盧龍軍裨將會幽州亂挈子璘奔昭義節度使薛嵩署爲軍副嵩卒田承嗣盜其地引令奇爲右職田悅拒命馬燧敗之洹水令奇密語璘曰吾閱世事多矣自安史干紀無�類吾觀田氏覆亡無時安用苟旦夕系縲京師宗族屠地汝能委質朝廷爲唐忠臣吾亦名揚後世矣璘泣曰悅忍人也近禍可畏答曰今王師四合吾屬俎中醢兒今行吾死不朽不行吾亦死屍疊逆地云何璘俯泣不能對初悅與李納會濮陽因乞師納分麾下隨之至是納兵歸齊使璘以三百騎護送璘與父嚙臂別乃以眾降燧璘之出與三子同降悅怒引令奇切讓令奇罵曰爾忘義背主旦夕死吾教子以順殺身庸何悔鈞死愈爾遠矣悅怒奮而起令奇臨刑色不變年七十九夷其家燧署璘爲軍副詔拜特進封義陽郡王旣聞父見害號絕泣血燧表其冤加檢校左散騎常侍賜晉陽第一區祁田五十頃贈令奇戶部尙書璘字元亮璘之降母匿裏中獨免及悅死詔迎於魏賜宴別殿朱敬則傳敬則兄仁軌字徳容隱居養親嘗誨子弟曰終身讓路不枉百步終身讓畔不失一段有赤烏白鵲棲所居樹歐陽詢傳詢初仿王羲之書後險勁過之因自名其體尺牘所傳人以爲法髙麗常遣使求之子通早孤母徐教以父書懼其墮常遺錢使市父遺迹通乃刻意臨仿以求售數年書亞於詢父子齊名號大小歐陽體潘好禮傳好禮爲豫州刺史子請舉明經好禮曰經不明不可妄進乃自試之不能通怒笞之械而徇於門舒王元名傳元名子豫章王亶治江州有美政髙宗以元名善訓子手詔褒善諸公主傳順宗女漢陽公主名暢下嫁郭鏦嘗誨諸女曰先姑有言吾與若皆帝子驕盈貴侈可戒不可恃王友貞傳友貞素好學訓誨子弟如嚴君王廷湊傳鎔年十歲軍中推爲畱後鎔母何有婦徳訓鎔嚴至母亡鎔始黷貨財姬侍千人儀服僭上僕固懷恩傳懷恩鐵勒部人叛遣子瑒攻楡次未拔追兵於祁責其緩鞭之眾怒是夕偏將焦暉白玉等斬其首獻闕下懷恩聞以告母母曰我戒汝勿反國家訓汝不淺今眾變禍且及我柰何懷恩再拜出母提刀逐之曰吾爲國殺此賊取其心以謝軍中懷恩走乃與步曲三百北渡河走靈武稍稍引亡命軍復振帝念舊勛不加罪詔輦其母歸京師厚卹之以壽終李景讓傳景讓字後己母鄭治家嚴身訓敕諸子始貧乏時治墻得積錢僮婢奔告母曰士不勤而祿猶災其身況無妄而得我何取亟使閉坎景讓自右散騎常侍出爲浙西觀察使母問行日景讓率然對有日鄭曰如是吾方有事未及行蓋怒其不嘗告也且曰己貴何庸母行景讓重請罪乃赦故𨿽老猶加箠敕已起欣欣如初嘗怒牙將杖殺之軍且謀變母欲息眾歡召景讓廷責曰爾鎭撫方面而輕用刑一夫不寧豈特上負天子亦使百歲母銜羞泉下何面目見先大人乎將鞭其背吏大將再拜請不許皆泣謝乃罷一軍遂定景讓家行修治閨門惟謹張知謇傳知謇敏且亮每敕子孫經不明不得舉郁林王恪傳恪子琨琨子禕少有志尙教子有法度故峘嶧峴皆顯張弘靖傳弘靖戒子弟曰今天下無事汝輩徒挽兩石弓不如識一丁字閻立本傳太宗與侍臣泛舟春苑池見異鳥容與波上悅之詔坐者賦詩而召立本侔狀閣外傳呼畫師閻立本是時已爲主爵郎中俯伏池左研吮丹粉望坐者羞悵流汗歸戒其子曰吾少讀書文辭不減儕輩今獨以畫見召與�役等若曹愼無習也傅奕傳奕相州鄴人遺言戒子六經名教言若可習也妖胡之法愼勿爲幽閒鼓吹潘炎字孟陽初爲戶部侍郎夫人憂惕謂曰以爾人材而在丞郎之位吾懼禍之必至也戶部解諭再三乃曰不然試會爾同列吾觀之因徧招深熟者客至夫人垂簾視之旣罷會喜曰皆爾之儔也不足憂矣末坐慘綠少年何人也答曰補闕杜黃裳夫人曰此人全別必是有名卿相淸波雜誌唐李景遜爲浙西觀察使母鄭早寡家貧子幼居東都因古墻壞得錢盈船鄭乃炷香祝之曰吾聞無勞而獲者身之災也天必以先君餘慶矜其貧而賜之則願諸孤他日學問有成乃其志也此不敢取命掩而築之按此條與唐書李景讓傳互有詳略異同因並載焉

酉陽雜俎韋陟家法整肅其子允課習經史日加誨勵夜分猶使人視之若允習讀不輟旦夕問安顏色必悅若稍怠惰卽遽使人止之令立於堂下或彌旬不與語陟𨿽家僮數千人應門賓客必遣允爲之寒暑未嘗輟也頗爲當時稱之大唐新語江淮俗尙商賈不事農桑及李襲譽爲揚州引決雷陂水又築句城塘以灌漑田八百餘頃襲譽性嚴整在職莊肅素好讀書手不釋卷居家以儉約稱捐所得俸祿散給宗親余貲寫書數萬卷每謂子孫曰吾不好財貨以至貧乏京城有賜田一十頃耕之可以充食河南有桑千樹事之可以充衣所寫得書可以求官吾歿之後爾曹勤此三事可以無求於人時論尢善之小學善行篇唐河東節度使柳公綽在公卿間最名有家法中門東有小齋自非朝謁之日每平旦輒出至小齋諸子仲郢皆束帶晨省於中門之北公綽決私事接賓客與弟公權及羣弟再會食自旦至暮不離小齋燭至則命一人子弟執經史躬讀一過訖乃講議居官治家之法或論文或聽琴至人定鐘然後歸寢因話錄崔吏部樞夫人太尉西平王女也西平生日中堂大宴方食有小婢附崔氏婦耳語久之崔氏婦頷之而去有頃復至王問曰何事女對曰大家昨夜不安適使人往候王擲筋怒曰我不幸有此女大奇事汝爲人婦豈有阿家體候不安不檢校湯藥而與父作生日吾有此女何用作生日爲遽遣檐子歸身亦續至崔氏家問疾且拜謝教訓子女不至姻族聞之無不愧嘆故李夫人婦徳克備治家整肅貴賤皆不許時世妝梳勛臣之家特數西平禮法柳元公善張尙書正甫元公之子仲郢嘗遇張於途去蓋下馬而拜張止之不獲他日張言於元公曰壽郎相逢其謙太過元公作色不應久之張起去元公謂客曰張正甫與公綽往還欲使兒於街中騎馬衝公綽耶此人亦不足與語張聞之拜謝冊府元龜韓叔丰華州節度使建之父榦寧末建逼昭宗殺李筠教近衛諸軍害其八王冊徳王爲皇太子及李塘奔入鳳翔兼領同州乃修南莊起樓觀欲爲南內行廢立之事叔丰見其跋扈謂建曰汝陳許一白丁乘時危亂位至方牧不能感君父之恩欲以同華兩州百里之地行其廢立覆族在旦暮矣吾不如先自裁免爲爾所累由是建稍稍而沮其志五代史牛存節傳存節字贊正爲人木彊忠憤病革語其子知業曰忠孝吾子也不及其他石昂傳監軍楊彥朗知畱後昂上謁贊者以彥朗諱石更其姓曰右昂昂卽趨出解官還家語其子曰吾本不欲仕亂世果爲刑人所辱子孫其以我爲戒李周傳周字通理父矩遭世亂不仕嘗謂周曰邯鄲用武之地今世道未平汝當從軍旅以興吾門周年十六爲內丘捕賊將以勇聞符存審傳存審字徳詳臨終戒其子曰吾少提一劍去鄕裏四十年間取將相然履鋒冒刃出死入生而得至此也因出其平生身所中矢鏃百餘而示之曰爾其勉哉劉贊傳贊魏州人也父玭爲縣令贊始就學衣以靑布衫襦每食則玭自肉食而別以蔬食食贊於�下謂之曰肉食君之祿也爾欲之則勤學問以干祿吾肉非爾之食也由是贊益力學南唐書姚景傳景拜淸淮軍節度使諸子爲牙將景登城見其長子導從甚盛過市市人皆廢業避路景召其子而杖之顏詡傳詡子侄二十餘人皆服儒業聞有與賓客戲者未嘗面責手寫韋昭博奕論署於屋壁使之自愧嚴續傳續字興宗自以少貴倦學命羣從子弟皆礪以儒業諸子及孫舉進士者十餘人冊府元龜錢寬爲杭越節度使鏐之父鏐常於臨安故里興造第捨窮極壯麗歲時遊於裏中車從雄盛萬夫羅列寬每聞鏐至竄避之鏐卽徒訪寬請言其故寬曰吾家世田漁爲事未嘗有貴達如此爾爲十三州上將三面受敵與人爭利吾所以不忍見汝矣鏐卽泣謝之晉漢髙筠在常山嘗戒其子曰吾遊歷多矣觀風俗淳厚以經術相尙罕得如此地者教子訓孫可爲終焉之計因負郭鑿荒爲田種樹成圃凡議婚嫁必接士人竟葬於常山從其欲也漢筠官至左驍衛大將軍內客省使漢張瓘同州車渡村人故太原監軍使承業之猶子也承業佐後唐武皇莊宗有功甚見委遇瓘聞之與昆弟五人自故里奔於太原莊宗皆任用之瓘天佑十三年補麟州刺史承業治家嚴毅小過無所容恕一侄爲磁州副使以其殺河西賣羊客承業立捕斬之嘗誡瓘等曰如車渡村百姓劉開道下賊慣作非爲今須攺行若故態不除死無日矣故瓘所至不敢誅求

教子部紀事四遼史耶律鐸魯斡傳鐸魯斡拜南府宰相及退居鄕裏子普古爲烏古部節度使遣人來迎旣至見積委甚富謂普古曰辭親入仕當以裕國安民爲事枉道欺君以苟貨利非吾志也命駕而歸普古後爲盜所殺景宗皇后蕭氏傳後生聖宗景宗崩尊爲皇太后攝國政後泣曰母寡子弱族屬雄彊邊防未靖柰何耶律斜軫韓徳讓進曰信任臣等何慮之有於是後與斜軫徳讓參決大政委於越休哥以南邊事聖宗稱遼盛主後教訓爲多耶律蒲魯傳蒲魯字乃展幼聰悟好學父庶箴嘗寄戒諭詩蒲魯答以賦眾稱其典雅邢簡妻陳氏傳陳氏營州人年二十歸於簡有六子陳氏親教以經後二子抱朴抱質皆以賢位宰相宋史太祖本紀帝性節儉魏國長公主襦飾翠羽戒勿復用又教之曰汝生長富貴當念惜福賈黃中傳黃中滄州南皮人父玭字仲寶嚴毅善教子士大夫子弟來謁必諄諄誨誘之初通判鎭州葬鄕黨羣從之未葬者十五喪孤貧不自給者咸教育而婚嫁之黃中幼聰悟方五歲玭每旦令正立展書卷比之謂之等身書課其誦讀六歲舉童子科七歲能屬文觸類賦詠父常令蔬食曰俟業成乃得食肉十五舉進士授校書郎集賢校理遷著作佐郎直史館淳化二年秋與李沆並拜給事中太宗召見其母王氏命坐謂曰教子如是眞孟母矣作詩以賜之頒賜甚厚劉摯傳摯兒時父居正課以書朝夕不少間或謂君止一子獨不可少寬邪居正曰正以一子不可縱也摯教子孫先行實後文藝每曰士當以器識爲先一號爲文人無足觀矣趙葵傳葵字南仲京湖制置使方之子初生時或夢南嶽神降其家方在襄陽命葵專督飲食共養之事與兄範俱有志事功方器之聘鄭淸之全子才爲之師又遣從南康李燔爲有用之學洪咨夔傳咨夔爲金部員外郎會詔求直言慨然曰吾可以盡言悟主矣其父見其疏曰吾能喫茄子飯汝無憂宋綬傳綬字公垂趙州平棘人父�尙書度支員外郎直集賢院綬幼聰警額有奇骨爲外祖楊徽之所器愛徽之無子家藏書悉與綬綬母亦知書每躬自訓教以故博通經史百家文章爲一時所尙許驤傳驤字允升世家薊州祖信父唐世以財雄邊郡後唐之季唐知契丹將擾邊白其父曰今國家廢弛狄人必乘釁而動則朔易之地民罹其災苟不卽去且爲所虜矣信以貲產富殖不樂他徙唐遂潛賫百金而南未幾晉祖革命果以燕薊賂契丹唐歸路遂絕嘗擁商貲於汴洛間見進士綴行而出竊嘆曰生子當令如此因不復行商卜居睢陽娶李氏女生驤風骨秀異唐曰成吾志矣郡人戚同文以經術聚徒唐攜驤詣之且曰唐頃者不辭父母死有餘恨今拜先生卽吾父矣又自念不學思教子以興宗緒此子𨿽幼願先生成之驤十三能屬文善詞賦唐不識字而罄家產爲驤交當時秀彥驤太平興國初詣貢部與呂蒙正齊名太宗尹京頗知之及廷試擢甲科趙鼎傳鼎字元鎭生四歲而孤母樊教之通經史百家之書登崇寧五年進士第劉一止傳一止字行簡歷敷文閣待制一止沖淡寡欲嘗誨其子曰吾平生通塞聽於自然惟機械不生故方寸自有樂地王旦傳旦字子明嘗戒子弟我家盛名淸徳當務儉素保守門風不得事於泰侈勿爲厚葬以金寶置柩中婚姻不求門閥被服質素旦不置田宅曰子孫當各念自立何必田宅徒使爭財爲不義爾董槐傳槐字庭植濠州定遠人少喜言兵陰讀孫武曹操之書而曰使吾得用將汛掃中土以還天子槐貌甚偉廣顙而丰頤又美�論事慷慨自方諸葛亮周瑜父永遇槐嚴聞其自方怒而嘻曰不力學又自喜大言此狂生吾弗願也槐心愧乃益自摧折學於永嘉葉師雍聞輔廣者朱熹之門人復往從廣廣嘆其善學李邦彥傳邦彥字士美懷州人父浦銀工也邦彥喜從進士遊河東舉人入京者必道懷訪邦彥有所營置浦亦罷工與爲之且復資給其行由是邦彥聲譽奕奕向敏中傳敏中字常之父瑀仕漢符離令性嚴毅惟敏中一子躬自教督不假顏色嘗謂其母曰大吾門者此兒也蔡元定傳元定字季通建州建陽人生而穎悟八歲能詩日記數千言父發博覽羣書號牧堂老人以程氏語錄邵氏經世張氏正蒙授元定曰此孔孟正脈也元定深涵其義旣長辧析益精元定聞朱熹名往師之韓冑設僞學之禁捕元定甚急元定聞之不辭家卽就道元定杖屨同其子沈行三千里�爲流血無幾微見言面貽書訓諸子曰獨行不愧影獨寢不愧衾勿以吾得罪故遂懈一日謂沈曰可謝客吾欲安靜以還造化舊物閱三日卒沈從元定謫道州跋涉數千里道楚粵窮僻處父子相對常以理義自怡悅元定沒徒步護喪以還有遺之金而義不可受者輒謝卻之曰吾不忍累先人也度宗本紀帝諱�資識內慧七歲始言言必合度理宗奇之及在位歲久無子乃屬意托神器焉理宗家教甚嚴雞初鳴問安再鳴回宮三鳴往會議所參決庶事退入講堂講官講經次講史終日手不釋卷將晡復至榻前起居率爲常理宗問今日講何經答之是賜坐賜茶否則爲之反復剖析又不通則繼以怒明日須更復講姚坦傳坦字明白爲皇子翊善國子博士邢昺爲諸王府侍講坦仍賜緋魚太宗召王適等謂曰諸子生長深宮未知世務必資良士贊導使日聞忠孝之道汝等皆朕所愼簡各宜勉之坦歷殿中丞倉部員外郎賜金紫遷本曹郎中轉考功仍爲益王府翊善坦性木彊固滯王嘗於邸中爲假山費數百萬旣成召賓僚樂飲置酒共觀之坦獨俯首王彊使視之曰但見血山耳安得假山王驚問故坦曰在田舍時見州縣催科捕人父子兄弟送縣鞭笞流血被體此假山皆民租稅所爲非血山而何是時太宗亦爲假山聞而毀之王少佚豫坦卽醜詆王頗鄙其爲人自是坦每暴揚其事上嘗戒之曰元傑知書好學亦足爲賢王矣少不中節亦須婉辭規諷況無大故而詆訐之豈裨贊之道邪頃之左右乃教王詐稱疾不朝太宗日使視疾逾月不瘳甚憂之召王乳母問狀乳母曰王本無疾徒以姚坦檢束居常不得自便王不樂故成疾上怒曰吾選端士輔王爲善王不能用其諫而又詐疾欲使朕去正人以自便何可得也且王年少必爾輩爲之謀耳因命捽至後苑杖之數十召坦慰諭曰卿居王宮能以正爲羣小所疾大爲不易卿但如是勿慮讒間朕必不聽李孟傅傳孟傅字文授常誡其子孫曰安身莫如無競修己莫若自保守道則福至求祿則辱來田況傳況父延昭性沈鷙教子甚嚴延昭生八男子多知名況長子也王曾傳曾弟子融本名�字子融元昊反請以字爲名教飭子孫嚴勵有家法範仲淹傳仲淹子純仁嘗曰吾平生所學得之於忠恕二字一生用不盡以至立朝事君接待僚友親睦宗族未嘗須臾離此也每戒子弟曰人𨿽至愚責人則明𨿽有聰明恕己則昏苟能以責人之心責己恕己之心恕人不患不至聖賢地位也又戒曰六經聖人之事也知一字則行一字要須造次顚沛必於是則所謂有爲者亦若是爾豈不在人邪弟純粹在關陜純仁慮其於西夏有立功意與之書曰大輅與柴車爭逐明珠與瓦礫相觸君子與小人鬥力中國與外邦校勝負非惟不可勝兼亦不足勝𨿽勝亦非也親族有請教者純仁曰惟儉可以助廉惟恕可以成徳其人書於坐隅歐陽修傳修四歲而孤母鄭守節自誓親誨之學家貧至以荻畫地學書幼敏悟過人讀書輒成誦及冠嶷然有聲謝深甫傳深甫字子肅少穎悟刻志爲學積數十年不寐夕則置瓶水加足於上以警困怠父景之識爲遠器臨終語其妻曰是兒當大吾門善訓迪之母攻苦守志督深甫力學中乾道二年進士第蘇易簡傳蜀人何光逢易簡之執友也嘗任縣令坐賂削籍流寓京師會易簡典貢部光逢代人充試以取貲易簡於稠人中屏出之光逢遂造謗書斥言朝廷事且譏易簡易簡得其書以聞逮捕光逢獄且坐棄市易簡以殺光逢非其意居常怏怏母薛氏以殺父執切責之易簡泣曰不謂及此易簡罪也及易簡參知政事召薛氏入禁中賜冠帔命坐問曰何以教子成此令器對曰幼則束以禮讓長則教以詩書上顧左右曰眞孟母也易簡性嗜酒初入翰林謝日飲已微醉餘日多沈湎上嘗戒約深切且艸書勸酒二章以賜令對其母讀之自是每入直不敢飲及卒上曰易簡果以酒死可惜也楊察傳察幼孤七歲始能言母頗知書嘗自教之弟置舉進士第一柳開傳開字仲塗作家戒千餘言刻石以訓諸子楊文仲傳文仲字時發七歲而孤母胡年二十有八守節自誓教養諸子文仲旣冠以春秋貢其母喜曰汝家至汝三世以是經收效矣韓肖冑傳肖冑字似夫充通問使將行母語之曰汝家世受國恩當受命卽行勿以我老爲念帝稱爲賢母封榮國夫人肖冑事母以孝鄒浩傳浩字志完除諫官恐貽親憂欲固辭母張氏曰汝能報國無愧於公論吾顧何憂及浩兩謫嶺表母不易初意蘇軾傳軾生十年父洵遊學四方母程氏親授以書聞古今成敗輒能語其要程氏讀東漢範滂傳慨然太息軾請曰軾若爲滂母許之否乎程氏曰汝能爲滂吾顧不能爲滂母耶王楠傳楠字汝良祖倫使北死孝宗訪求其孫之未祿者三人官之楠其一也假右司郎中使持書北行楠歸白其母母曰而祖以忠死國故恩及子孫汝其勉旃毋以吾老爲念胡穎傳穎父娶趙方弟雍之女二子長曰顯有拳勇以材武入官穎自幼風神秀異機警不常成童卽能倍誦諸經中童子科復從兄學弓馬母不許曰汝家世儒業不可復爾也遂感勵苦學尢長於春秋路振傳振父洵美振幼穎悟五歲誦孝經論語十歲聽講陰符裁百言而止洵美責之俾終其業振曰百言演道足矣余何必學洵美大奇之十二丁外艱母氏慮其廢業日加誨激𨿽隆冬盛暑未始有懈王化基傳化基字永圖在中書不以蔭補諸子官然善教訓故其子舉正舉直舉善舉元皆有所立趙昌言傳昌言父睿太宗尹開封日選爲雍丘太康二縣令昌言廷試日太宗見其辭气俊辯又睹其父名謂左右曰是常爲東畿宰朕之生辰必獻詩百韻爲壽善訓其子亦爲可嘉也擢置甲科婁機傳機初登第其父壽戒之曰得官誠可喜然爲官正自未易爾楊克讓傳克讓子希閔字無間自教三子日華日嚴日休皆登進士第王嗣宗傳嗣宗尢睦宗族撫諸侄如己子著遺戒以訓子孫勿得析居趙安仁傳安仁寬恕謙退善訓諸子各授一經張耆傳耆禦諸子嚴日一見之卽出就外舍眞徳秀傳徳秀四歲受書過目成誦十五而孤母吳氏力貧教之王氏傳王氏利州路提舉常平司幹辦公事劉當可之母也紹定三年就養興元大元兵破蜀提刑授檄當可詣行司議事當可捧檄白母王氏毅然勉之曰汝食君祿豈可辭難當可行大元軍屠興元王氏義不辱大罵投江而死其婦杜氏及婢僕五人咸及於難當可聞變奔赴江滸得母喪以歸詔贈和義郡太夫人澠水燕談錄宋陳堯咨善射號小由基及守荊南回母馮夫人問曰汝爲郡有何異政堯咨曰每以弓矢爲樂母曰汝父教汝以忠孝輔國家今汝不務行仁化而專務一夫之勇豈汝父志耶杖之碎其金魚小學善行篇呂榮公名希哲字原明申國正獻公之長子正獻公居家簡重寡默不以事物經心而申國夫人性嚴有法𨿽甚愛公然教公事事循蹈規矩甫十歲祁寒暑雨侍立終日不命之坐不敢坐也日必冠帶以見長者平居𨿽甚熱在父母長者之側不得去巾襪縳�衣服惟謹行步出入無得入茶肆酒肆市井里巷之語鄭衛之音未嘗一經於耳不正之書非禮之色未嘗一接於目正獻公通判潁州歐陽公適知州事焦先生千之伯彊客文忠公所嚴毅方正正獻公招延之使教諸子諸生小有過差先生端坐召與相對終日竟夕不與之語諸生恐懼畏伏先生方略降辭色時公方十餘歲內則正獻公與申國夫人教訓如此之嚴外則焦先生化導如此之篤故公徳器成就大異眾人公嘗言人生內無賢父兄外無嚴師友而能有成者少矣呂榮公張夫人待制諱�之之幼女也最鐘愛然居常至微細事教之必有法度如飲食之類飯羹許更益魚肉不更進也時張公已爲待制河北都轉運使矣及夫人嫁呂氏夫人之母申國夫人姊也一日來視女見捨後有鍋釜之類大不樂謂申國夫人曰豈可使小兒輩私作飲食壞家法耶其嚴如此聞見前錄康節先公遺訓曰汝固當爲善亦須量力以爲之若不量力𨿽善亦不當爲也故有詩曰量力動時無悔吝隨宜樂處省營爲若求騏驥方乘馬只恐終身無馬騎又嘗曰善人固可親未能知不可急合惡人固可疏未能遠不可急去必招悔吝也故無吝君亭曰見善人未嘗急合見不善人未嘗急去伯溫佩之終身不敢忘聞見後錄司馬光曰光五六歲時弄核桃女兄欲爲脫其皮不得女兄去一婢以湯脫之女兄復來問脫核桃者光曰自脫也先公適見之呵曰小子何得謾語光自是不敢謾語王氏談錄公謂諸子曰人之文章美者固譽之不至者未嘗輕視吾心意和平得自治之要險巇貪媢固自不生怨尢僥幸逾絕思慮以其染污吾心戕賊天理皆屏之於未萌然事有曲直必當中理今朝廷之士與吾論事有不直謗毀甚多然吾皆不責固無報復蓋吾自信者篤耳此乃汝輩粗識善惡人亦不能欺吾其能以無爲有紿汝輩耶吾旣已自力如此更欲汝輩效而爲之不可不勉也公誨諸子曰忠非必殺身自盡其誠也可令人蒞一官苟能竭力於大小之務不自愧於祿食推而廣之至於大事皆忠也至於以身死事蓋古人不幸而遇之耳閨門之內承順父母顏色爲先吾先公中令奉戚氏太夫人極爲子之道太夫人每有小不如意未嘗與先公一言先公必朝服再拜候其色悅而退先公在金陵余杭淸夜多作詩必召吾起艸或屬數句未成且假寐吾持筆侍側往往至中夜不敢退時吾十五六歲未始知倦今吾愛汝曹不欲以嚴限慈庶事當自勉也蘇氏家訓韓億教子嚴肅知亳州第二子舍人自西京倅謁告省覲康公與右相及侄柱史宗彥皆中甲科歸公喜置酒召僚屬之親厚者俾諸子坐於席隅坐中忽云二郎吾聞西京有疑獄奏讞者其詳云何再問未能對遂推案索杖大詬曰汝食朝廷祿倅貳一府事無巨細皆當究心大辟奏案尙不能記則細務不舉可知叨冒廩祿何顏報國必欲撻之眾賓力解乃已家法之嚴如此記聞錄寇萊公少時不修小節頗愛鷹犬太夫人性嚴每不勝怒舉秤錘投之中足流血由是折節從學及貴母已亡每捫其瘡痕輒哭云淸波雜誌唐柳氏自公綽以來世以孝弟禮法爲士大夫所宗玭常戒其子弟曰凡門第髙可畏不可恃也立身行己一事有失則得罪重於他人無以見先人於地下此其所以可畏也門髙則驕心易生族盛則爲人所嫉懿行實才人未之信小有疪颣眾皆指之此其所以不可恃也故膏粱子弟學宜加勤行宜加撿僅得比眾人耳古今家誡深切著明孰逾於此蓋有鏤板以曉於世者所謂子弟千百中曷有一二顧省者聽之藐藐則皆是也姑識此以示兒輩厚徳錄陳秦國公省華三子已貴秦公尙無恙每賓客至其家堯佐及仲季子侍立左右坐客踧踖不安求去秦公笑曰此兒子輩爾後天下皆以秦公教子爲法而以陳氏世家爲榮欒城遺言籀年十有四侍先祖潁昌首尾九年未嘗暫去侍側見公終日燕坐之餘或看書籍而已世俗藥餌玩好公漠然忘懷一日因謂籀講莊子二三段訖公曰顏子簞瓢陋巷我是謂矣所聞可追記者若干語傳諸筆墨以示子孫公令籀作詩文五六年後忽謂籀曰汝學來學去透漏矣嘗與文氏家姑言之亦如此公謂籀曰蘇訓頲常令衣靑布襦伏於�下出其頸受夏楚汝今懶惰可乎靑箱雜記張齊賢常作詩自警兼遺子孫𨿽詞語質朴而事理切當足爲規戒其曰愼言渾不畏忍事又何妨國法須遵守人非莫舉揚無私仍克己直道更和光此个如端的天應降吉祥余嘗廣其意就每句一篇命曰八詠警戒詩其一云愼言渾不畏言出患常隨須信機樞發難容駟馬追三緘事可見兩舌業當知口是起羞本願君且再思其二云忍事有何妨勿令心火揚火揚猶可滅心忿固多傷堪嘆波羅密可憐歌利王從心更從刃字意好消詳其三云國法須遵守金科盡詔條一毫如有犯三尺不相饒豈肯容姦黠何須恃貴驕自然逢吉慶神理亦昭昭其四云人非莫舉揚萬事且包荒殿上便猶掩車中吐不妨在他誠所短於己有何長須是常規檢回頭自忖量其五云無私仍克己克己又無私一事兼修飾終身在有思公淸多斂怨髙亢易招危更切循卑退方應履坦夷其六云直道更和光雙修譽乃彰直須和輔助和賴直交相恃直終多訐偏和又少剛能和又能直行己自芬芳其七云此个如端的除非六句修永爲幾杖誡更遺子孫謀本立方生道農勤乃有秋玆詩𨿽淺近至理可推求其八雲天應降吉祥天理本茫茫舒慘𨿽無定榮枯卻有常益謙尢效驗福善更昭彰籠絡無疏漏恢恢网四張山堂肆考宋張奎字密學弟元字密省其母朱氏親教督二子讀書客至母輒於前聽之客與其子論文學政事則爲之設殽饌或閒話諧謔則不設也後二子皆登第奎嘗有酒失母怒欲笞之遂不復飲終身外史鄭奕嘗以文選教其子其兄曰何不教之孝經論語避暑錄話元次山父延祖爲舂陵丞輒棄官去曰人生衣食可適饑飽不宜復有所須每灌園掇薪以爲有生之役外此吾不思也余少觀此未嘗不三復其言今叨冒已過多乃得復行延祖之志自安一壑其愧之深矣然安祿山反延祖召次山等戒之曰爾曹逢世多故不得自安山林勉勵名節無近羞辱則知古之君臣父子相期亦不必皆出一道但問義所安否如何故次山出舉進士制科慨然以當世爲念隨其所爲皆有以表見豈延祖亦固知次山可語是耶余老矣自度無補於世但恨汝等材不逮次山不敢爲延祖之言今從吾於此固善苟自激昂𨿽州縣簿書米鹽之役粗有一事可施於民亦不廢汝曹仕也若非其義𨿽一日九遷不特爲士者恥之正恐不免羞辱亦延祖之所畏也揮麈後錄蔡元長晚年語其猶子耕道曰吾欲得一好士人以教諸孫汝爲我訪之耕道云有新進士張觷者其人遊太學有聲學問正當有立作可備其選元長頷之涓辰延致入館數日之後忽語蔡諸孫云可且學走其它不必諸生請其故云君家父祖姦憍以敗天下指日喪亂惟有奔竄或可脫死它何必解耶諸孫泣以訴於元長元長愀然不樂命置酒以謝之且詢以救獘之策觷曰事勢到此無可言者目下姑且收拾人心攺往修來以補萬一然無及矣元長爲之垂涕所以敍劉元城之官召張才叔楊中立之徒用之蓋繇此也耕道名佃君謨之孫觷字柔直南劍人後亦顯名於時桐陰舊話舍人諱綜字仲文景佑元年登進士第後以呂文靖公薦入館忠憲公書戒之曰惟上感君恩次答知己外但服勤職業一心公忠何慮前程不達切須照管人情周防忌善之言爲切繼遷開封府推又戒之曰乍贊浩穰庶事皆須熟思無致小有失錯至幹斷一笞杖或不當明則懼於朝章幽則畏於陰騭二書眞迹具在族人家自余尙數紙亦與獻肅兄弟者無一筆艸書尾但云吾押付汝而不名王夫人初未有子夢一僧貌甚異手持蓮花曰汝欲生男子摘五葉餌之後生舍人及獻肅公職方宮師莊敏公五子皆貴顯嘗誨之曰汝父有法度爲世所知汝曹或不及則人必以爲類我也其善教如此湘山野錄唐介自政府歸語諸子曰吾備位政府知無不言桃李固未嘗栽培而荊棘則甚多矣然汝等窮達各有命惟自勉而已金史世宗本紀帝性仁孝沈靜明達大定十一年十一月戊寅幸東宮謂皇太子曰吾兒有儲貳之位朕爲汝措天下當無復有經營之事汝惟無忘祖宗仁厚之風以勤修道徳爲孝明信賞罰爲治而已昔唐太宗謂其子髙宗曰吾伐髙麗不克終汝可繼之如此之事朕不以遺汝十四年四月乙亥上禦垂拱殿顧謂皇太子及親王曰人之行莫大於孝弟孝弟無不蒙天日之佑汝等宜盡孝於父母友於兄弟自古兄弟之際多因妻妾離間以至相違且妻者乃外屬耳可比兄弟之親乎若妻言是聽而兄弟相違甚非理也汝等當以朕言常銘於心按答海傳按答海臨終戒諸子曰汝輩勿以生富貴中而爲暴戾宜自謙退海陵以猜忌剪滅宗室我以純謹得免死耳汝輩惟日爲善勿墜吾家賈少衝傳少衝性夷簡不喜言利嘗教諸子曰蔭所以庇身管庫不可爲也聞者尙之牛徳昌傳徳昌字彥欽父鐸遼將作大監徳昌少孤其母教之學有勸以就蔭者其母曰大監遺命不使作承奉也中皇統二年進士第宣宗明惠皇后傳後生哀宗性端嚴頗達古今哀宗已立爲皇太子有過尙切責之及卽位始免夏楚一日宮中就食尙器有玉楪三一奉太后二奉帝及宮中荊王母眞妃龐氏以瑪瑙器進食後見之怒召主者責曰誰令汝妄生分別荊王母豈卑我兒婦耶非飲食細故已令有司杖殺汝矣是後宮中奉眞妃有加或告荊王謀不軌者下獄議已決帝言於後後曰汝止一兄柰何以讒言欲害之章宗殺伯與叔享年不永皇嗣又絕何爲欲效之耶趣赦出使來見我移時不至吾不見汝矣帝起後立待王至涕泣慰撫之哀宗甚寵一宮人欲立爲後後惡其微賤固命出之上不得已命放之出宮語使者曰爾出東華門不計何人首遇者卽賜之於是遇一販繒者遂賜爲妻點檢撒合輦教上騎踘後傳旨戒之云汝爲人臣當輔之以正顧乃教之戲耶再有聞必大杖汝矣比年小捷國勢頗振文士有奏賦頌以聖徳中興爲言者後聞不悅曰帝年少气銳無懼心則驕怠生今幸一勝何等中興而若輩之如是蕭仲恭傳遼帝西奔天徳仲恭爲護衛太保兼領軍事至霍裏底汨大軍奄至倉卒走仲恭母馬乏不能進謂仲恭兄弟曰汝等盡節國家無以我爲也仲恭母遼道宗季女也遼主傷之命弟仲宣畱侍其母仲恭從而西顯宗皇后徒單氏傳後生章宗章宗卽位尊爲皇太后上月或五朝六朝慈訓無間上時問安見事有未當者必加之嚴誡云阿魯眞傳阿魯眞宗室承充之女興定元年承充爲上京元帥上京行省太平報承充應蒲鮮萬奴承充被執乘間謂其二子女胡蒲速乃曰吾起身宿衛致位一品死無恨矣若輩亦皆通顯未嘗一日報國家當思自處以爲後圖二子乃冒險自拔南走是年四月至南京元史董俊傳俊歷左副元帥俊早喪父事母以孝聞歲時廟祭非疾病跪拜必盡禮子𨿽孩乳亦使之序拜曰祀以孝先也禮宜如是待族親故人皆有恩意裏夫家僮亦接之有道克汴時以侍其軸爲賢延歸教諸子嘗曰射百日事耳詩書非積學不通屢誡諸子曰吾一農夫耳遭天下多故徒以忠義事人僅立門戶深願汝曹力田讀書勿求非望爲吾累也徐世隆傳世隆字威卿陳州西華人弱冠登金正大四年進士第辟爲縣令其父戒世隆曰汝年少學未至毋急仕進更當讀書多識往事以益智識俟三十入官未晚也世隆遂辭官益篤於學烏古孫良楨傳良楨家居輒訓諸子曰吾無過人者惟待人以誠人亦以誠遇我汝宜志之木華黎傳木華黎子速渾察薨子乃燕襲爵乃燕𨿽居顯要而小心謹畏每誨羣從子弟曰先世從太祖皇帝出入矢石間披堅執銳斬將搴旗勤勞四十餘年遂成功名以故一家蒙恩深厚可謂極矣愼勿驕惰以墮先王之名爾曹戒之抄思傳抄思子別的因在𦇤褓時抄思方領兵平金與其祖母康裏氏在三皇后宮庭戊申父抄思卒母張氏迎別的因以歸祖母康裏氏卒張嘗從容訓之曰人有三成人知憂懼成人知羞恥成人知艱難成人否則禽獸而已別的因受教惟謹塔塔統阿傳塔塔統阿畏兀人也太宗卽位命司內府玉璽金帛命其妻吾和利氏爲皇子哈剌察兒乳母時加賜予塔塔統阿召諸子諭之曰上以汝母鞠育太子賜予甚厚汝等豈宜有之當先供太子用有餘則可分受帝聞之顧侍臣曰塔塔統阿以朕所賜先供太子其廉介可知矣由是數加禮遇耶律忒末傳國兵至忒末及子天佑率眾三萬內附授帥府監軍天佑招討使從元帥史天倪攻取益都諸城時金降將武仙據眞定以叛殺守將史天倪忒末父子夜逾城而出將以聞會天倪弟天澤還自北京遇諸滿城合蒙古諸軍南與賊戰走武仙復眞定朝廷以天澤襲兄爵而以天佑鎭趙州明年仙復犯眞定天澤潛師出�城忒末與其妻石抹氏及家孥在眞定者皆陷焉仙遣其僕劉攪兒持書誘天佑曰汝能誅趙州官吏以降當活汝父母仍授汝元帥不爾盡烹之忒末密令攬兒語天佑曰仙賊狡猾汝所知也毋以我故墮其機�以虧忠節且忠孝難兩全汝能固守不失國家大計我親刀鋸甘如蜜矣天佑慟哭承命馳至�城以賊書示天澤天澤曰王陵之事照耀史冊汝能遵父命忠誠許國功不在王陵下天佑乃趨還趙壁率眾殊死戰仙怒盡殺忒未家一十八人戰於欒城元氏髙邑柏鄕仙兵屢挫秦起宗傳起宗字元卿生長兵間學書無從得紙父順削柳爲簡寫以授之成誦削去更書孛蘭奚傳孛蘭奚父律實狀貌魁偉善騎射從睿宗伐金有功詔還宿衛以疾卒孛蘭奚英邁有父風幼孤能自刻勵如成人暇日習弓馬夜則讀書其母嘗訓之曰汝父忠勇絕人天不假年汝能自立則汝父歿無憾矣孛蘭奚由是感激期以成父之志歐陽元傳元字原功幼岐嶷母李氏親授孝經論語小學諸書八歲能成誦始從鄕先生張貫之學幹文傳傳文傳字壽道平江人祖宗顯宋承信郎父雷龍鄕貢進士宗顯之先世以武弁入官而力教其子以文易武故雷龍兩舉進士宋亡不及仕及生文傳乃名今名以期之葉李傳李字太白一字舜玉杭州人爲平章政事李前後被賜之物甚多而自奉甚儉嘗戒其子曰吾世業儒甘貧約惟以忠義結主知汝曹其淸愼自持勿增吾過指所賜物曰此終當還官也比卒悉表送官一毫不以自私董文炳傳文炳字彥明俊之長子也父歿時年始十六率諸幼弟事母李夫人夫人有賢行治家嚴篤於教子文炳師侍如先生王恂傳恂字敬甫性最穎悟生三歲家人示以書帙輒識風丁二字母劉氏授以千字文再過目卽成誦雷膺傳膺字彥正渾源人父淵金監察禦史膺生七歲而孤金末母侯氏挈膺北歸渾源艱險備嘗織以爲業課膺讀書膺篤志於學事母以孝聞奧惇世英傳世英倜儻有武略由萬戶遷徳興府尹時金經略使苗道潤率眾欲復山西世英與戰克之將盡殺所俘其母責之曰汝華族也畏死而降此卒伍爾驅之死戰何忍殺之耶遂止姚天福傳天福拜禦史時其母戒之曰古稱公爾忘私委質爲臣當罄所衷以塞其職勿以未亡人爲卹俾吾追蹤陵母死之日猶生之年也天福亦請於憲府曰監察責當言路有犯無隱苟獲譴乞不爲親累或以聞帝嘆曰巴兒思母子𨿽生今世其義烈之言當於古人中求之虞集傳集父汲娶楊氏國子祭酒文仲女集三歲卽知讀書歲乙亥汲挈家趨嶺外干戈中無書冊可攜楊氏口授論語孟子左氏傳歐蘇文聞輒成誦比還長沙就外傅始得刻本則已盡讀諸經通其大義矣文仲世以春秋名家而族弟參知政事棟明於性理之學楊氏在室卽盡通其說故集與弟盤皆受業家庭出則以契家子從吳澄遊授受具有源委陳佑傳佑一名天佑字慶甫少好學家貧母張氏嘗剪髮易書使讀之長遂博通經史忙哥撒兒傳忙哥撒兒子伯答沙薨子八郎�而孤其母乞咬契氏二十而寡守節不他適八郎後爲大宗正府札魯忽赤能繼其先有成立者母氏之教也拜住傳拜住安童孫也五歲而孤太夫人教養之稍長宏遠端亮有祖風母怯烈氏年二十二寡居守節初拜住爲太常禮儀院使年方二十吏就第請署字適在後圃閱羣戲出稍後母厲聲呵之曰官事不治若爾所爲豈大人事耶拜住深自克責一日入侍宴英宗素知其不飲是以彊以數�旣歸母戒之曰天子試汝量故彊汝飲汝當益日戒懼無酣於酒又常代祀睿宗原廟歸侍左右母問之曰眞定官府待汝若何對曰所待甚重母曰彼以天子威靈汝先世勛徳故耳汝何有焉拜住之賢母之教也後封東平王夫人拜降傳拜降父忽都卒時拜降生甫數月母徐氏鞠養教誨甚至每曰吾惟一子已童丱矣不可使不知學顧縣僻左無良師友遂遣從師大名城中徐氏盛年守節教子甚嚴比拜降貴事上於朝特旌其門明外史晉恭王棡傳簡王新母太妃尙氏嚴教子以禮太妃疾新叩頭露禱丘浚傳浚字仲深幼孤母李氏教之讀書過目輒成誦張棟傳棟字伯任昆山人早孤家貧與弟文柱勤苦自奮事母皆以孝聞及母卒棟年已六十毀瘠骨立旣廬墓已而疾作醫者勸進酒食暫歸居室棟不可竟卒於墓次鄕人立忠孝祠祀之天啟中贈太常少卿文柱舉人母性嚴稍拂意輒面壁竟日文柱侍立不去已而色解乃已何士晉傳士晉宜興人父其孝得士晉晚族子利其貲結黨致之死繼母吳氏匿士晉外家士晉讀書每懈母輒示以父血衣士晉感厲與人言未嘗有笑容萬曆二十六年旣舉進士持血衣訴之官罪人皆抵法王章傳章字漢臣武進人授諸曁知縣章少孤母訓之素嚴及是祖帳歸少暮母訶跪予杖曰朝廷以百里授酒人乎章伏地不敢仰視親友力解乃已劉定之傳定之字主靜幼有異稟父耄舉於鄕不樂仕日授定之書數千言不令作文一旦偶見所爲祝文大異之謂其婦曰此子才一第不足多也舉正統元年會試第一鄺野傳野字孟質爲陜西按察副使性至孝父子輔爲句容教官教野甚嚴野在陜西久思一見父謀聘父爲鄕試考官子輔怒曰子居憲司而父爲考官何以防閒馳書責之野又嘗寄父一褐子子輔復貽書責曰汝掌一方刑名當洗冤釋滯以無忝任使何從得此褐乃以污我封還之野奉書跪誦泣受教陸震傳震字汝亨進武選員外郎已偕黃鞏諫南巡遂下詔獄同系者率處分後事震獨無一言旣杖創甚作書與諸子曰吾𨿽死汝等當勉爲忠孝吾筆亂神不亂也遂卒方震等系獄江彬必欲致之死絕其飲食震季子體仁年十五變服爲他囚親屬饋父後有詔錄一子官諸子以母意讓體仁爲漳州通判李渭傳渭字湜之貴州思南人年十五養�小樓父富見其箕踞誨以毋不敬渭悚然少間請曰若妄念何父曰思無邪而已自是服膺弗替彭澤傳澤字濟物蘭州人爲徽州知府澤將遣女治漆器數十使吏送其家澤父怒曰吾以澤居官爲天子愛民節財乃今數月未聞善政而以官物來家卽貧不可荊布遣嫁耶趣焚之襆被徒步竟詣徽州澤大驚出迓目吏負其囊怒曰吾負此數千里不爲疲今此數武汝不能耶旣入杖澤堂下杖已持裝竟去彭琉傳琉同時陳隧家貧而急於行義嘗誡子弟隨力周急曰若施惠必待富而後爲吾儒終無濟人之期矣樊瑩傳瑩字廷璧性果介課子孫以素業農月嘗坐籃輿戴笠命舁行田間曰非徒視稼欲子孫習勞也故其後人率教無不願朴力學者楊守陳傳守陳字維新鄞人祖範有學行鄕人稱棲蕓先生嘗誨守陳曰聖賢之學以精思實踐爲要博文彊記輔此而已守陳受教作致知力行持敬三銘臧惟一傳惟一字守中諸城人病革戒子弟曰勿以捷徑附權要勿以貪黷損家聲勿以貴倨淩鄕曲人爭傳誦之何垕傳垕同時李宗栻字敬甫安福人七歲時好與羣兒嬉父怒跽之先祠下嚴責之將遣就農宗栻悔遂奮志於學尢篤於孝服勤效力不以假人曾魯傳魯字得之新淦人年七歲能暗誦五經或欲以神童舉之其父不聽稍長日取三史記之尋及其餘凡數千年國體人才制度沿革無不能言者遂以文學聞於時楊維楨傳維楨字廉夫山陰人少時日記書數千言父築樓鐵崖山中積數萬卷去其梯俾讀書樓上逾五年貫穿經史百氏𨿽老師弗及也因自號鐵崖李希顏傳希顏字愚庵郟人爲諸王師規範嚴峻諸王有不率教者或擊其額痕隱起帝撫而怒髙皇后問故曰烏有以堯舜訓吾子顧怒之邪乃解授左春坊右贊善梁策傳策就外傅手孝經不釋嘗曰政本在此居官者宜置一卷於座右何國家設科不用此也舉嘉靖四十四年進士歷成都知府嘆曰我必不能叱馭如王陽矣抵家蒲伏父前號泣以請父大怒曰盡力王事非孝耶爾好孝經不憶始於事親終於事君耶猶伏地不起舉杖欲擊之方起而戒行�官數月大計畢卽請終養歸吳桂森傳桂森字叔美無錫人訓其子曰人何可不學但口不說欺心語身不爲欺心事出無慚友朋入無慚妻子方可名學人耳裏黨咸誦其言吳孺子傳孺子字少君蘭溪人兒時父不用經史課習獨授杜詩一編遂好爲詩何遵傳江彬怙權倡亂受杖死者刑部主事郾城劉校性至孝母胡教子嚴偶不悅校卽長跪請罪俟母悅乃起正徳年帝將南巡刑曹諫疏校所艸也被杖將死大呼曰校無恨恨不見老母耳子元婁年十一哭於旁校曰爾讀書不多獨不識事君致身義乎善事祖母及母毋愧爾父遂絕仰山脞錄吉水東川羅公僑歷官有聲嘗爲臺州知府至今臺人稱徳政以公爲首平生潛心理學所養甚正嘗著潛心錄以貽其子所論性理之懿極有旨義眞學者所當潛心也有云每見靑天白日便看吾心光明何如每見云影蔽日便看吾心昏蔽何如每見艸木生意便看吾心生意何如每見禽獸自適便看吾心自適何如又云人於一日自朝至夕由興至寢不可有一毫惡念惡念一萌卽斬絕之使根株悉拔不可一息無善念善念一萌卽充廣之若使泉達火然予謂只此二條人能體驗於心身則心無不存而身無不修矣徳學如公眞一代巨望駒陰冗記有張總戎者善吟詩嘗作戒子一章人頗傳誦詩云銀燈剔盡自咨嗟富貴榮華有幾家紅日難消頭上雪黃金都是眼前花時來言語風行艸運去田園水搏沙寄語兒曹須勉力各人尋个活生涯徐三重家則附志余官刑曹三年未及考而病病久不可起遂以此老人有目余隱逸自好者非余意也生旣暗劣卽在仕路未必有當於世而身實負病竊榮名自安飽是罪也若更目爲遺世自潔罪之罪也次子稷亦非世路才復偶一第便應爲時服手足之勤以逭餘罪而盡彼事故朝仕一考優閒淸簡靡效短長已擢守夔守乃重任年少恐未諳夔又遐鄕不習其風俗深懼僨厥事然不敢不令一行者將以重任兢乃心以遠地見劬力彼蒙被恩數願得效萬一而余夙所負未稱者亦或有賴焉曾非有意榮身世利祿入也聞其在官不雄於气勵以勤不敏於資佐以愼盟於中不違於行自許於家能守於臨事之日余亦信其志而願有成焉顧妻孥不得從薪爨父母音書累月不能達無由朝夕詢闕失而告示之不知於一方利獘損益果得如初念否也孺子擢守夔瀕行余錄當官事數條付之不能詳行事之迹第粗具大綱略爲指點其款二十四曰端身範以示表儀勵廉隅以保名檢重倫常以彰教化篤恩誼以厚風俗精聽理以通冤抑詢利獘以救疾苦愼刑獄以卹元元輕賦斂以寬民力重農桑以阜民生訓文行以興士學矜孤獨以惠困窮簡詞訟以安生理禁浮蕩以援薄俗尙儉素以節財用謹簿書以核吏姦愼文移以通上下致誠敬以通祀典豫蓄積以備災荒訪耆徳以示意向懲姦橫以伸善良守法度以維風紀習武備以防事變明出納以遠嫌疑體人情以布慈恕以上余所思及僅止此故所錄亦止此然豈敢望盡可行行亦盡有績若爾則古史策賢能不讓矣第仕路人不可不盡知已知之必有隨遇會心應手者不至全無準繩也惟宜民情合土俗又在任事者斟酌善用之顧當官大要當如此中間𨿽有少張弛亦無別圖弦轍之理矣廣信府誌相國費鵝湖公在館局時與關中某公同事又其同年兩人對奕爭勝戲擊其頰某公不悅然絕不見於言第自疏薄耳公悔日至門長跪請罪某公終不出不知誰以其事聞於其家尊人尊人大怒封號一竹板令公自撲於京邸公又持父書及竹板登某公之堂自撲者三次某公始出抱首而哭公曰罪誠在我公何爲哭曰公尙有父督責公我求督責我者不可得也是以哭耳自是相歡如平生不惟費公至孝而某公之孝亦至且今世求此父子亦莫可得也可以嘆世矣松江府誌洪武中數遣使者廉察諸仕宦家任勉之令鄱陽時使者至其第止茅舍三間父灌園母紡績使者問子何在門庭何蕭索如是父養素先生曰吾令兒子作淸官不欲以脂膏自潤耳使者紿以客遊至鄱有札寄否因貽書戒之略曰天道福善禍淫甚可畏也勿謂已安已治而懈怠勿謂已能已足而驕矜使者以書直達並陳所居狀太祖嘉嘆旌異之教子部雜錄詩經小雅小宛篇螟蛉有子蜾蠃負之教誨爾子式谷似之注螟蛉有子則蜾蠃負之以興不似者可教而似也教誨爾子則用善而似之可也戒之以不惟獨善其身又當教其子使爲善也慶源輔氏曰善道人皆可行不似者可教而似同一秉彜故也禮記文王世子世子齒於學國人觀之曰將君我而與我齒讓何也曰有父在則禮然然而眾知父子之道矣庶子之正於公族者教之以孝弟睦友子愛明父子之義長幼之序注言教世子而繼之以庶子正公族行法自貴者始故也教之事乎上則以孝弟教之交乎旁則以睦友教之卹乎下則以子愛左傳晏子曰父慈而教子孝而箴荀子父能生之不能養之母能養之不能教誨之君子之於子愛之而勿面使之而勿貌導之以道而勿彊關尹子七釜篇人之少也當佩乎父兄之教

