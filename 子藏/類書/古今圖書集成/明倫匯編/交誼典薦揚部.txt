

薦揚部總論禮記

表記子曰君子不以口譽人則民作忠故君子問人之寒則衣之問人之饑則食之稱人之美則爵之國風曰心之憂矣於我歸說子曰口惠而實不至怨災及其身是故君子與其有諾責也寧有己怨國風曰言笑宴宴信誓旦旦不思其反反是不思亦已焉哉子曰君子不以色親人情疏而貌親在小人穿窬之盜也與子曰情欲信辭欲巧集

說嚴陵方氏曰不以口譽人則言之所與必發於心不止於外貌故民化之而作忠若問人之寒則衣之之類皆非口譽之事也口譽者內外之不相應也口惠者始終之不相副也君子之親人也以徳故曰不以色親人貌𨿽親而情實�則恐人之見其情也又何異穿窬之盜也穿窬者穿垣墉而爲之盜也君子情非苟動也將以有所示辭非苟出也將以有所治內有情之信而外有辭之巧又何害其爲仁乎此所以先言情欲信而後乃言辭欲巧也馬氏曰君子之譽人不以口而身必致之也不以身致之則是顯譽於人陰棄其身而民亦趨於僞矣君子不以色親人者以其有相愛之情出於中愉色婉容見於外蓋眞積於內然後誠動於外故君子不以色親人而慮情之不信也匿怨而友其人者君子所恥也劉子

因顯夫火以吹爇生焰鏡以瑩拂成鑑火不吹則無外耀之光鏡不瑩必闕內影之照故吹爲火之光瑩爲鏡之華人之寓代亦須聲譽以發光華猶比火鏡假吹瑩也今𨿽智如樗裏才若賈生居環堵之室無知己之談望迹流於地聲聞於天不可得也柳下惠不遇仲尼則貞潔之行不顯未免於三黜之臣無恥之人也季布不遇曹丘則百金之諾不揚未離於凡虜無羞之人也二子所以徳洽於當時而聲流於萬代者聖賢吹瑩也昔有賣良馬於市者已三旦矣而市人不顧乃謂伯樂曰吾賣良馬而市人莫賞願子一顧請獻半馬之價於是伯樂造市來而迎睇之去而目送之一朝之價遂至千金此馬非昨爲駑駘今成駃騠也由人莫之賞未有爲之顧盼者也夫樟木盤根鉤枝癭節�皮輪囷擁腫則眾眼不顧匠者采焉制爲殿堂塗以丹漆畫爲黼藻則百辟卿士莫不顧盼仰視木性猶是也而昔賤今貴者良工之爲容也荊溪之珠夜光之璧薦之侯王必藏之以玉匣緘之以金縢若暗以投人則莫不相盼以愕按劍而怒何者爲無因而至故也若物無所因則良馬勞於駔闠美材朽於幽谷寶珠觸於按劍若有所因而至則良馬一顧千金樟木光於紫殿珠璧擎之玉匣今人之居代𨿽抱才智幽郁窮閨而無所因未有爲之聲譽先之以吹瑩欲望身之光名之顯猶捫虛縛風煎湯�雪豈可得乎冊府元龜

論薦春秋傳曰心志旣通名譽不聞友之菲也曹植有言自衒自媒士女之醜行然則藏器俟時君子無自進之理推賢讓祿交友有相規之義若夫處貧賤晦光塵專毓徳以待用俟知己之延譽蓋有稱善而舉類讓能而引重布於朝聽遂躋仕籍乃至得時行道建功揚名未有不繇拔茅之義因鍼而達自古迄今可悉數矣

薦揚部藝文一

奏記東平王蒼

後漢班固將軍以周召之徳立乎本朝承休明之策建威靈之號昔在周公今也將軍詩書所載未有三此者也傳曰必有非常之人然後有非常之事有非常之事然後有非常之功固幸得生於淸明之世豫在視聽之末私以螻蟻竊觀國政誠美將軍擁千載之任躡先聖之蹤體弘懿之姿據髙明之埶博貫庶事服膺六藝白黑簡心求善無厭采擇狂夫之言不逆負薪之議竊見幕府新開廣延羣俊四方之士顚倒衣裳將軍宜詳唐殷之舉察伊臯之薦令遠近無偏幽隱必達期於總攬賢才收集明智爲國得人以寧本朝則將軍養志和神優遊廟堂光名宣於當世遺烈著於無窮竊見故司空掾桓梁宿儒盛名冠徳州裏七十從心行不逾矩蓋淸廟之光輝當世之俊彥也京兆祭酒晉馮結髮修身白首無違好古樂道元默自守古人之美行時俗所莫及扶風掾李育經明行著教授百人客居杜陵茅室土階京兆扶風二郡更請徒以家貧數辭病去溫故知新論議通明廉淸修潔行能純備𨿽前世名儒國家所器韋平孔翟無以加焉宜令考績以參萬事京兆督郵郭基孝行著於州裏經學稱於師門政務之績有絕異之效如得及明時秉事下僚進有羽翮奮翔之用退有杞梁一介之死涼州從事王雍窮卞嚴之節文之以術藝涼州冠蓋未有宜先雍者也古周公一舉則三方怨曰奚而爲後己宜及府開以慰遠方弘農功曹史殷肅達學洽聞才能絕倫誦詩三百奉使專對此六子者皆有殊行絕才徳隆當世如蒙徵納以輔髙明此山梁之雉夫子所爲嘆也昔卞和獻寶以離斷趾靈均納忠終於沈身而和氏之璧千載垂光屈子之篇萬世歸善願將軍隆照微之明信日昃之聽少屈威神咨嗟下問令塵埃之中永無荊山汨羅之恨

與何進薦邊讓書

蔡邕明將軍以申甫之徳當中興之隆建上將之任膺秉國之權妖寇作孽震驚京師運籌帷幄定策廟勝先擒馬元歸近之變天兵致誅兗豫以淸冀荊用次云消席捲克厭眾心王室已寧萬國兆民莫不賴祉伏惟幕府初開博選淸英華發舊徳並爲元龜成功立事莫不畢舉𨿽振鷺之集西廱濟濟之在周庭無以或加伏見陳畱邊讓字文禮天授逸才聰明賢知纂成伐柯不遠之則齠�夙孤不墜家訓始任學問便就大業閒不遊嬉初覽諸經見本知義尋端極緒受者不能答其問章句不能遂其意詩書易禮先通大義業以次舉眾傳篇章無術不綜心通性達剖纖入冥口辯辭長而節之以禮度安詳審固守持內定非禮勿動非法不言據狐疑之論定嫌審之分經典交至檢括並合眾夫嘉焉莫之能奪使讓生於先代在唐虞則元凱之比當仲尼則顏冉之亞豈徒世俗之凡偶兼混是非講論而已哉才藝言行卓逸不羣階級名位亦宜超然不以常制爲限長幼爲拘若復輩從此郡選舉非所以彰瑋之髙價昭大知之絕明也傳曰函牛之鼎一旦立之以烹雞多汁則淡而不可食少汁則焦而不可熟大器之與小用固有所不宜也邕誠竊悁悒怪此寶鼎未受犧牛太羹之和久佐煎熬臠胾之間願明將軍回謀守慮思垂采納就讓疾病所親察之更以屬缺招延表貢行狀列於正府躋之宗伯納之機密展其力用副其器量夫若以年齒爲嫌則顏淵不得冠徳行之首子奇不得紀治阿之功苟能其事古今一也密疏特表及期而行邦國其昌邕寢羸匍匐拜寄不敢須通

辭郡辟讓申屠蟠書

前人蟠家貧傭爲漆工邕深重蟠及被州辟乃辭讓之申屠蟠稟气元妙性敏心通喪親盡禮幾於毀滅至行美誼人所鮮能安貧樂潛味道守眞不爲燥濕輕重不爲窮達易節方之於邕以齒則長以徳則賢

與曹操論盛孝章書

孔融憲字孝章會稽人初爲臺郎路逢融時十餘歲載歸與言知其奇尋舉孝廉補尙書郎稍遷吳郡太守以疾去官歸鄕裏孫策平吳忌憲名囚之融與操書由是徵爲騎都尉徵命未至爲孫權所害歲月不居時節如流五十之年忽焉已至公爲始滿融又過二海內知識零落殆盡惟會稽盛孝章尙存其人困於孫氏妻孥湮沒單孑獨立孤危愁苦若使憂能傷人此子不得復永年矣春秋傳曰諸侯有相滅亡者桓公不能救則桓公恥之今孝章實丈夫之雄也天下談士依以揚聲而身不免於幽執命不期於旦夕是吾祖不當復論損益之友而朱穆所以絕交也公誠能馳一介之使加咫尺之書則孝章可致友道可弘矣今之少年喜謗前輩或能譏平孝章孝章要爲有天下大名九牧之人所共稱嘆燕君市駿馬之骨非欲以騁道裏乃當以招絕足也維公匡復漢室宗社將絕又能正之正之之術實須得賢珠玉無�而自至者以人好之也況賢者之有足乎昭王築臺以尊郭隗隗𨿽小才而逢大遇竟能發明主之至心故樂毅自魏往劇辛自趙往鄒衍自齊往向使郭隗倒懸而王不解臨溺而王不拯則士亦將髙翔遠引莫有北首燕路者矣凡所稱引自公所知而復有云者欲公崇篤斯義也因表不悉

薦儒士任定祖書

秦宓宓少有才學州郡辟命輒稱疾不往奏記州牧劉焉薦儒士任定祖曰昔百里蹇叔以耆艾而定策甘羅子奇以童冠而立功故書美黃髮而易稱顏淵固知選士用能不拘長幼明矣乃者以來海內察舉率多英雋而遺舊齒眾論不齊異同相半此乃承平之翔步非亂世之急務也夫欲救危撫亂修己以安人則宜卓犖超倫與時殊趣震驚鄰國駭動四方上當天心下合人意天人旣和內省不疚𨿽遭凶亂何憂何懼昔楚葉公好龍神龍下之好僞徹天何況於眞今處士任安仁義直道流名四遠如今見察則一州斯服昔湯舉伊尹不仁者遠何武貢二龔雙名竹帛故貪尋常之髙而忽萬仞之嵩樂面前之飾而忘天下之譽斯誠往古之所重愼也甫欲鑿石索玉剖蚌求珠今乃隨和炳然有如皎日復何疑哉誠知晝不操燭日有餘光但餘情區區貪陳所見

與張裔蔣琬書

諸葛亮亮辟姜維爲倉曹掾加奉義將軍與畱府長史張裔參軍蔣琬書姜伯約忠勤時事思慮精密考其所有永南季常諸人不如也其人涼州上士也

又須先教中虎步兵五六千人姜伯約甚敏於軍事旣有膽義深解兵意此人心存漢室而才兼於人畢教軍事當遣詣宮覲見主上

與武帝薦賁琳箋

魏應璩璩聞景云浮則應龍翔治道明則�義臻是故良哉之歌興於唐堯之世多士之頌形於周文之朝竊見太子舍人賁琳字瑋伯稟性純和體素淸正宜授以千里之塗任以列曹之職

薦和模箋

前人璩聞唐堯因羣士以興治齊桓假眾能以定業是故八元進則太平之化成六賢用則九合之功立竊見同郡和模字慮則質性純粹體度貞正履仁蹈義動循軌禮方今海內企踵欣慕捉發之徳山林投褐思望旌弓之招實英奇敍用之時賢達進致之良秋也今夜光之璧顯價於和氏之肆千里之足定功於伯樂之庭庶有以宣明大道光益時化

與晉王薦盧播書

阮籍蓋聞興化濟治在於得人收奇拔異聖賢髙致是以八士歸周周道以隆虞舜登庸元凱咸事伏惟明公公侯皇靈誕秀九徳光被應期作輔論道敷化開辟四門延納羽翼賢士以贊雍熙是以英俊之士願排皇闥策名委質徵薦之徒輻輳大府誠以鄧林昆吾翔鳳所棲懸黎和肆垂棘所集伏見鄙州別駕同郡盧播年三十二字景宣少有才秀之異長懷淑茂之量耽道悅禮仗義依仁研精墳典升堂睹奧聰鑑物理思通元妙貞固足以干事忠敬足以肅朝明斷足以質疑機密足以應權臨煩不惑在急彌明若得佐時理物則政事之器銜命聘享則專對之才潛心圖籍文學之宗敷藻載述良史之表然而學不爲人行不求達故久沈淪未階太淸誠後門之秀偉當時之利器宜蒙旌命和味鼎鉉孔子曰如有所譽必有所試播之所能著在已�不敢虛飾取謗大府

與趙王倫薦戴淵箋

晉陸機蓋聞繁弱登禦然後髙墉之功顯孤竹在肆然後降神之曲成是以髙世之主必假遠邇之器蘊匱之才思托大音之和伏見處士廣陵戴若思年三十淸衝履道徳量允塞思理足以研幽才鑑足以辧物安窮樂志無風塵之慕砥節立行有井渫之潔誠東南之遺竇宰朝之奇璞也若得托迹康衢則能結軌驥騄曜質廊廟必能垂光玙璠矣惟明公垂神采察不使忠允之言以人而廢

移太常府薦張贍書

陸云蓋聞在昔聖王承天禦世殷薦明徳思和人神莫不崇典謨以教思興禮樂以陶遠是以帝堯昭煥而道協人天西伯質文而周隆二代大晉建皇業配天地區夏旣混禮樂將庸君侯應歷運之會贊天人之期博延俊茂熙隆載典伏見衛將軍舍人同郡張贍茂徳淸粹器慮深通初慕聖門棲心重仞啟塗及階遂升樞奧抽靈匱於祕宮披金縢於元夏思樂百氏博采其珍辭邁翰林言敷其藻探微集逸思心洞神論道屬書篇章光覿含奇宰府婆娑公門棲靜隱寶淪虛藏器褧裳襲錦褐衣被玉曾泉攺路懸車將邁考盤下位歲聿屢遷縉紳之士具懷恨方今太淸辟宇四門啟鑰元綱括地天网廣羅慶雲興以招龍和風起而儀鳳誠巖穴耀穎之秋河津托乘之日也而贍沈淪下位羣望悼心若得端委太學錯綜先典垂纓玉階論道紫宮誠帝室之瑰寶淸廟之偉器廣樂九奏必登昊天之庭韶夏六變必饗上帝之祀矣

與戴季甫書

前人郭敬言蒸陽良才遠負爲之邑嘆以其姿望足以致髙想不久爾耳石行文在無錫大有淸績一州之髙功長吏此家行素道實州閭所稱疇昔接事旣盡其才願重榮益以成其實凡在羽族思附鳳翼風塵所集無不拭目

與張光祿書

前人顧令文彥先每宣隆眷彌泰之惠懷徳惟�守以反側旣晞仁風委心自暱加與沛君分同骨肉憑借之懷凝心如結

又

前人加蒙顧遇重以傾倒惟亮歸誠石行文惇素篤邃道實茂淑器敏旣美思學又快南州良徳今者東行望風自托其意繾綣願厚接納副其乃心

與楊彥明書

前人戴會稽如是便發分別恨然一時名士惟當有此君耳失分重勞令人嘆息善得日夕眞家人若思望之淸才俊類一時之彥善並得接九月中可得達東禮衡陽長沙甚快東人近未復有見敍者公進屈久恆爲邑罔黨方有淸塗薄國讓在內中大有好稱此家一時美徳也在事又佳甚快甚快

薦傅長虞箋

孫楚楚聞騏驥不遺能於伯樂良寶不藏輝於卞和是以輝光夜射價連秦趙飛駟絕影終朝千里物尙有之士亦宜然

諸葛帖

王羲之諸葛者君識之不才幹好佳往爲錢塘著績又入僕府有以盡悉宰民之至也甚欲自托於明徳云臨安春當缺爾者君能請不僕必欲言得佳長史亦當是君所須旣得里人共事異常故乃爾須還告之

薦唐箋

庾闡蓋桂林生於五嶺杞梓出於南荊夫以卉木之盛猶載在方誌況千里之朝懷其良彥而使人滯於常流莫登於龍津者乎郡功曹史泉陵唐字永延履道敏素和而有正立身持操行著一邦若驂軌鸞衡服襄駿足則機石之良選可以對揚萬里者也

稱族子吁歊書

梁劉峻劉吁字彥度兄歊字士光並履髙操共卜築鐘山宋熙寺東澗有終焉之志族祖孝標與書稱之吁超超越俗如半天朱霞歊矯矯出塵如雲中白鶴皆儉歲之梁稷寒年之纖纊

與徐陵薦方圓書

周弘讓吾荷朝恩得安丘壑身名兩泰夫復奚言但願沐浴堯風遨遊舜日安服飽食以送余齒然性靈未能灰弭其間復須友生言語後來英俊並出方爲時生林谷之中鮮逢退逸惟趙郡方圓棲遲天目年過彊仕不慕時滎文史足用學藝優敏中歲暫遊宛洛蒙弟識異其人方儲之嗣衣冠未絕雅奉閒逸得性丘林與吾朋遊積有年歲今復同在巖壑畢志風雲琴按淸商詩題空谷比幽貞道缺考盤絕詠賁五履二兩爻無間方今公旦作輔億兆攸賴激貪懲競儻自圓起弟以搜揚佐世水鏡求賢脫能登此仄陋論言是屬翹弓遠賁則山谷咸勸足令廉風復振懦夫能立豈不弘哉圓若蒙此旌招未必不鑿坯而達於廊廟之用脫不能賁然來思而於退讓之道於斯爲貴恐弟未究東川人士聊復起予今言吾家上宰之貴無以微裨萬一此舉脫復入聽少得不負夙心周弘讓白

薦樊衡書

唐崔顥夫相州者先王之舊都西山雄崇足是秀異竊見縣人樊衡年三十神爽淸悟才能絕倫𨿽白面書生有雄膽大略深識可以軌時俗長策可以安塞裔藏用守道實有歲年今國家封山勒崇希代罕遇含育之類莫不踴躍況詔徵隱逸州貢茂異衡之際會千載一時君侯復躬自執玉陪鑾日觀此州名藩必有所舉當是舉者非衡而誰伏願不棄賢才賜以甄獎得奔大禮升聞天朝衡因此時策名樹績報國榮家令當代之士知出君侯之門矣顥不勝區區敢聞左右俯伏階墀用增戰汗

薦齊孝若書

令狐楚某官至辱垂下問令公舉一人可管記之任者愚以爲軍中之書記節度之喉舌指事立言而上達思中天心發號出令以下行期悅人意諒非容易而可專據竊見前進士髙陽齊孝若字考叔年二十四學必專授文皆雅正詞賦甚精艸表殊健�眉目美風姿外若坦蕩中甚畏愼執事儻引在幕下列於賓佐使其馳一檄飛一書必能應馬上之急求言腹中之所欲夫掇芳刈楚不棄幽遠況孝若相門子弟射策甲科家居君侯之化下且數年矣不勞重幣而獲至寶甚善甚善雄都大府多士如林最所知者實斯人也請爲閣下記其若此惟用與捨髙明裁之

與汝州盧郎中論薦侯喜狀

韓愈進士侯喜其人爲文甚古立意甚堅行止取捨有士君子之操家貧親老無援於朝在舉場十餘年竟無知遇愈常慕其才而恨其屈與之還往歲月已多嘗欲薦之於主司言之於上位名卑官賤其路無由觀其所爲文未嘗不掩卷而嘆去年愈從調選本欲攜持同行適遇其人自有家事邅迍坎軻又廢一年及春末自京還怪其久絕消息五月初至此自言爲閣下所知辭气激揚面有矜色曰侯喜死不恨矣喜辭親入關羇旅道路見王公大人數百未嘗有如盧公之知我也比者分將委棄泥塗老死艸野今�中之气勃勃然復有仕進之路矣愈感其言賀之以酒謂之曰盧公天下之賢刺史也未嘗有所推引蓋難其人而重其事今子郁爲選首其言死不恨固宜也古所謂知己者正如此耳身在貧賤爲天下所不知獨見遇於大賢乃可貴耳若自有名聲又托形勢此乃市道之事又何足貴乎子之遇知於盧公眞所謂知己者也士之修身立節而竟不遇知己前古以來不可勝數或日接膝而不相知或異世而相慕以其遭逢之難故曰士爲知己者死不其然乎不其然乎閣下旣已知侯生而愈復以侯生言於閣下者非爲侯生謀也感知己之難遇大閣下之徳而憐侯生之心故因其行而獻於左右焉謹狀

上桂州李中丞薦盧遵啟

柳宗元某啟凡士之當顯寵貴劇則其受賜於人也無徳心焉何也彼將曰吾勢能得之是以所出者大而其報也必細居窮厄困辱則感慨捧戴萬萬有加焉是以所出者小而其報也必巨審矣故凡明智之君子務其巨以遺其細則功業光乎當時聲名流乎無窮其所以激之於中者異也若宗元者可謂窮厄困辱者矣世皆背去��曠野獨賴大君子以明智垂仁問訊如平生光耀囚錮若被文繡嗚呼世之知止足者鮮矣旣受厚遇則又有不已之求以黷閣下之嚴威然而亦欲出其感慨捧戴而效其巨者伏惟閣下畱意裁擇幸甚幸甚伏以外族積徳儒厚以爲家風周齊之間兄弟三人咸爲帝者師孝仁之譽髙於他門伯舅叔仲咸以孝徳通於鬼神爲文士所紀述相國彭城公嘗號於天下名其孝以求其類則其後咸宜碩大光寵以充神明之心今乃雕喪淪落莫有達者豈與善之道無可取耶獨內弟盧遵其行類諸父靜專溫雅好禮而信飾以文墨達於政事今所以聞於閣下者無怍於心無愧於色焉以宗元棄逐枯槁故不求達仕不務顯名而又難乎其進也竊髙閣下之舉賢容眾故願委心焉則施澤於遵過於厚賜小人也遠矣以今日之形勢而不廢其言使遵也有籍名於天官獲祿食以奉養用成其志一舉而有知恩之二焉可不謂務其巨者乎伏惟試詳擇焉言而無實罪也其敢逃人譴進退恐懼不知所裁不宣謹啟

賀趙江陵宗儒辟符載啟

前人某啟伏聞以武都符載爲記室天下立志之士雜然相顧繼以嘆息知爲善者得其歸向流言者有所閒執直道之所行義風之所揚堂堂焉實在荊川之南矣幸甚幸甚夫以符君之藝術志气爲時聞人才位未會盤桓固久中間因緣陷在危邦與時偃仰不廢其道而爲見忌嫉者橫致唇吻房給事以髙節特立明之於朝王吏部以淸議自任辧之於外然猶小人浮議困在交戟凡諸侯之欲得符君者城聯壤接而惑於騰沸環視相讓莫敢先舉及受署之日則皆開口垂臂悵望悼悔譬之求珠於海而徑寸先得則眾皆快然罷去知奇寶之有所歸也嗚呼巧言難明下流多謗自非大君子出世之气則何望焉瞻望淸風若在天外無任感激欣躍之至輕黷陳賀不勝戰越不宣謹啟

感知己賦有

序

李翺

貞元九年翺始就州府之貢舉人事其九月執文章一通謁於右補闕安定梁君是時梁君之譽塞天下屬詞求進之士奉文章造梁君門下者蓋無虛日梁君知人之故也亦旣相見遂於翺有相知之道焉謂翺得古人之遺風期翺之名不朽於無窮許翺以拂拭吹噓翺初謂面相進也亦未幸甚十一月梁君遘疾而歿翺漸遊朋友公卿間往往皆曰吾久籍子姓名於補闕梁君也翺乃知非面相進也當時意謂先進者遇人特達皆合有是心亦未謂知己之難得也梁君歿於玆五年翺學聖人經籍教訓文句之旨而爲文將數萬言愈昔年見於梁君之文弗啻數倍𨿽不敢同徳於古人然亦當無怍於中心每歲試於禮部連以文章罷黜聲光晦昧於時俗人皆謂之固宜矣然後知先進者遇人特達亦不皆有是心方知知己之難得也夫見善而不能知𨿽善何爲知而不能譽則如勿知譽而不能深則如勿譽深而不能久則如勿深久而不能終則如勿久翺𨿽不肖幸辱於梁君所知君爲之言於人豈非譽歟謂其有古人之遺風豈非深歟而逮夫終身豈非久歟不幸梁君短命遽歿是以翺未能有成也其誰能相繼梁君之志而成之歟已焉哉天之遽喪梁君也是使翺之命久迍邅厄窮也遂賦感知己以自傷其言怨而不亂蓋小雅騷人之餘風也其辭曰戚戚之愁苦兮思釋去之無端彼眾人之容易兮乃志士之所難伊自古皆嗟兮又何怨乎玆之世獨厄窮而不達兮悼知音之永逝紛餘生之多故兮愧特於世之誰知撫聖人教化之旨兮詢合古而乖時誠自負其中心兮嗟與俗而相違趨一名之五稔兮尙無成而淹此路岐昔聖賢之遑遑兮極屈辱之驅馳擇中庸之蹈難兮𨿽困頓而終不攺其所爲苟天地之無私兮曷不鑑照於神祇心勁直於松柏兮淪霜雪而不衰知我者忽然逝兮豈吾道之已而

薦所知於徐州張僕射書

前人翺再拜齊桓公不疑於其臣管夷吾信而霸天下攘戎狄匡周室亡國存荊楚服諸侯無不至焉豎刁易牙信而齊國亂身亡不葬五公子爭立兄弟相及者數世桓公之信於其臣一道也所信者得其人則徳格於天地功及於後代不得其人則不能免其身知人不易也豈惟霸者爲然𨿽聖人亦不能免焉帝堯之時賢不肖皆立於朝堯能知舜於是乎歡兜放共工流殛鯀竄三苗舉禹稷臯陶二十有二人加諸上位故堯崩三載四海遏密八音後代之人皆謂之帝堯焉向使堯不能知舜而遂尊歡兜共工之黨於朝禹稷臯陶之下二十有二人不能用則堯將不得爲齊桓公爾豈復得曰大哉堯之爲君也惟天爲大惟堯則之蕩蕩乎民無能名焉者哉春秋曰夏滅項孰滅之蓋齊滅之曷爲不言齊滅之爲桓公諱也春秋爲賢者諱此滅人之國何賢之爾君子之惡惡也疾始善善也樂終桓公嘗有繼絕存亡之功故君子爲之諱也繼絕存亡賢者之事也管夷吾用所以能繼絕世存亡國焉耳豎刁易牙用則不能也向使桓公始不用管夷吾末有豎刁易牙爭權不葬而亂齊國則幽厲之諸侯也始用賢而終身諱其惡君子之樂用賢也如此始不用賢以及其終而幸後世之掩其過也則微矣然則居上位流徳澤於百姓者何所勞乎勞於擇賢得其人加諸上使天下皆化之焉而已矣玆天子之大臣有土地千里者孰有如執事之好賢不倦者乎蓋得其人亦多矣其可求而不可取者則有人焉隴西李觀奇士也伏聞執事知其賢將用之未及而觀病死昌黎韓愈得古文之遺風明於理亂根本之所由伏聞執事又知其賢將用之未及而愈爲宣武軍節度使之所畱觀愈者豪傑之士也如此人不時出觀自古天下亦有數十年無如其人者焉執事皆得而知之皆不得而用之翺實爲執事惜焉豈惟翺一人而已後之讀前載者亦必多爲執事惜之矣玆有孟郊貞士也伏聞執事舊知之郊爲五言詩自前漢李都尉蘇屬國及建安諸子南朝二謝郊能兼其體而有之李觀薦郊於梁肅補闕書曰郊之五言詩其有髙處在古無上其有平處下顧兩謝韓愈送郊詩曰作詩三百首窅默咸池音彼二子皆知言者也豈欺天下之人哉郊窮餓不得安養其親周天下無所遇作詩曰食薺腸亦苦彊歌聲無歡出門卽有礙誰謂天地寬其窮也甚矣復有張籍李景儉者皆奇士也未聞執事知之凡賢人奇士自以所負不苟合於世是以𨿽見之難得而知也見而不能知其賢如弗見而已矣知其賢而不能用如弗知其賢而已矣用不能盡其材如弗用而已矣能盡其材而容讒人之所間者如弗盡其材而已矣故見賢而能知知而能用用而能盡其材而不容讒人之所間者天下一人而已矣玆有二人焉皆來其一人賢士也其一人常人也待之禮貌不加崇焉則賢者行而常常人日來矣況其待常常之人禮貌加厚則善人何求而來哉孔子曰吾未見好徳如好色者聖人不好色而好徳者也𨿽好色而不如好徳者次也徳與色均好之又其次也𨿽好徳而不如好色者下也最甚不好徳而好色者窮矣有人告曰某所有女國色者也天下之人必將極其力而求之而無所愛矣有人告曰某所有人國士也天下之人則不能一往而先焉是豈非不好徳而好色者乎賢者則宜有以別於天下之人矣孔子述易定禮樂刪詩書作春秋聖人也奮乎百世之上其所化之者非其道則蠻貊人也而孔子之廟存焉𨿽賢者亦不能日往拜之以其益於人者寡矣故無益於人𨿽孔子之廟且不能朝夕而事焉況天下之人乎有待於人而不能得善人良士則不如無待也嗚呼人之降年不可與期郊將爲他人之所得而大有立功於世與其短命而死皆不可知也二者卒有一於郊之身他日爲執事惜之不可旣矣執事終不得而用之矣𨿽恨之亦無可柰何矣翺窮賤人也直詞無讓非所宜至於此者也爲道之存焉耳不直則不足以伸道也非好多言者也翺再拜

代書書

白居易廬山自陶謝洎十八賢已還儒風綿綿相續不絕貞元初有符載楊衡輩隱焉亦出爲文人今其讀書屬文結艸廬於巖谷間者猶一二十人卽其中秀出者有彭城人劉軻軻開卷慕孟軻爲人秉筆慕揚雄司馬遷爲文故著翼孟三卷豢龍子十卷雜文百餘篇而聖人之旨作者之風𨿽未臻極往往而得予佐潯陽三年軻每著文輒來示予予知軻志不息異日必能跨符楊而攀陶謝軻一旦盡賫所著書及所爲文訪予告行欲舉進士予方淪落江海不足以發軻事業又羸病無心力不能�致書於臺省故人因援紙引筆寫�中事授軻且曰子到長安持此札爲予謁集賢庾三十二補闕翰林杜十四拾遺金部元八員外監察牛二侍禦祕書省蕭正字藍田楊主簿兄弟彼七八君子皆予文友以予愚直常信其言苟於今不我欺則子之道庶光明矣又欲使平生故人知我形骸已悴志气已憊獨好善喜才之心未死去矣去矣持此代書三月三日樂天白

上宰相薦皇甫湜書

韋處厚相公閣下伏以燕國張公說登翊聖明底寧泰階推心旁求虛已下納房太尉由布衣振起於門下張曲江自蓬戶發揮於嶺底而繼播休名襲佩相印克懋勛徳不忝揄揚後之朝望因以興勸不多二公而推燕國者以雜居羣倫齊齒下輩崇構棟幹則杪忽方輕琢飾珪璋則蒙昧未耀器用旣光持之於耳目之前垂後而無配名節兼大用之於身世之後希古而絕倫夫豈推策考步之爲乎藏往知來之兆乎蓋合以尺牘片言申以考迹定貌靈異五行之鍾粹也文章心靈之造形也著誠居業本隱以之顯觀心擇術自粗以之微以是而求則坐決萬方之內立斷百代之下其術旣定其道甚明竊見前進士皇甫湜年三十二學窮古訓詞秀人文脫落章句簡斥枝葉遊百氏而旁覽折之以歸正囊六義以疾馳諷之以合雅苟堅其操持不恐於囂囂之訕修其踐立不誘於藉藉之譽孟軻黜楊墨之心揚雄尊孔顏之志形乎旣立果於將然至於用心合論操毫注簡排百氏之雜說判九流之紛蕩摘其舛駁趨於夷途徵會理軸遣訓詞波無不蹈正超常曲暢精旨置之石渠必有劉向之刊正羣言列之東觀必有孟堅之勒成漢史施之奏議必有賈誼之兼對諸生天旣委明於斯人苟回險其道未得按輪而驅則必混翼於天池餐精於沆瀣秉矰繳者從而道之固無及矣儻得遊門下信其才能相公得徇公之名有摭奇之實後進幸甚舍人驂禦賤役也猶能達掃門之事禰衡雕虫薄技也猶能遇非常之薦今某辱奉恩顧實百於舍人之儔皇甫湜蘊積才志固百於正平之量處厚百舍人之勢不能達百正平之心方切恃私於門館明者觀之其恥非一也懼愚瞽不盡謹繕其書論賦合八首用卜可否輕瀆嚴威下情不任戰懼之至

薦韓乂啟

杜牧某啟昨日所啟言韓拾遺事非與韓求衣食救饑寒也禦史亦豈爲救饑寒之官乎中丞必曰大梁奏取韓以救饑寒何不去夫幕吏乃古之陪臣以人爲北面𨿽布衣無恥之士亦宜訪其樂與不樂況有恥之君子乎韓以旅寓洛中非不樂汴也不甘不告之請耳韓及第後歸越中佐沈公江西宣城府罷唐扶中丞辟於閩中罷府歸路由建州妻爲元晦同髙祖妹惡晦爲人不省之及晦得越乃棄產避之居常州殷儼者仰韓之道自閩寄百縑遺之及門不開書緘而斥去之牧比兩府同院但見其廉愼髙潔亦未知其道太和八年自淮南有事至越見韓居於境上三畝宅兩頃田樹蔬釣魚惟召名僧爲侶嬉嬉然無日不自得也未嘗及身名出處之語未嘗入公府造請與幕吏宴遊因此不爲縉紳所相見禮蕭髙二連帥至卽日造其廬詢以政事稱先人梓材有文學髙名沒於越之府幕故不願復爲越賓及髙至許下厚禮辟之其爲人也貞潔芳茂非其人不與遊非其食不敢食蕭舍人考功崔員外是趨於韓交者牧復趨於蕭崔二君子者卽韓之去牧其間不啻容數十人矣亦安得知其賢而言之復不僭乎伏恐中丞謂韓求官以衣食幹交朋者中丞初在憲府固宜愼選禦史禦史固非救饑寒之官某久承恩知但欲薦賢於盛時𨿽至淺陋亦知不可以交友饑寒求淸秩以干大君子者伏恐未審誠懇故此具陳本末伏惟照察謹啟

答王子飛

宋黃庭堅陳履常正字天下士也公有意於學者不可不往斯人之門古人云讀書十年不如一詣習主簿端有此理

與楊學錄懋卿

文天祥某比僕僕來京師幸甚得下膺龍之拜辱賜之不鄙軫顧稠厚關外之別江臯之饋所以致繾綣者尢甚感激不自勝第恨匆匆聚會不及爲頃刻之情以慰滿連年契闊之雅回首天上瞻企拳拳玆有稟事朋友蕭文名來新新參之客也此丈可人且身事端正無復頂冒異同之獘揭揭而來欲赴春參鄕同捨往往望白雲而歸其巍然爲遊學瞻仰惟執事耳其所參務本適在徳星躔次之側特來居先達之敬不揆遒瀆導其至前得蒙與進稍與之溫存使不致落莫區區之望也

與黃主簿景登

前人某輒有所請鄕州有俊傑士曰胡君名天牖端逸其字也十年前予校定交意其旦夕獵獵乘靑雲而上尙遲決科蓋其命然心甚敬且念之來山中聚首半月且畱度重陽問其館谷則未有所向也此君有能賦聲於應用更髙好自修飾不爲流俗足下若與處日從三益豈曰小補之哉其家事自好而嚴君主之端逸歲得百千上下則從人泰然矣萬一賓廡無虛席則明年君創員以料理之多費以取友美徳也端逸畱山中若蒙雅報見及相其受幣而歸是所至願

上耶律中書書

金元好問易有之天造艸昧君子以經綸伏惟閣下輔佐王室奄有四方當天造艸昧之時極君子經綸之道凡所以經造功業考定制度者本末次第宜有成策非門下賤士所敢與聞獨有一事系斯文爲甚重故不得不爲閣下言之自漢唐以來言良相者在漢則有蕭曹丙魏在唐則有房杜姚宋數公者固有致太平之功而當時百執事之人毗助贊益者亦不爲不多傳記具在蓋可考也夫天下大器非一人之力可舉而國家所以成就人才者亦非一日之事也從古以來士有立於世必藉學校教育父兄淵源師友講習三者備而後可諭如修明堂總章必得楩楠豫章節目磥砢萬牛挽致之材預爲儲畜數十年之間乃能備一旦之用非若起尋丈之屋欂櫨椳楔楹杙甍桷雜出於楡柳槐柏可以朝求而暮足也竊見南中大夫士歸河朔者在所有之聖者之後如衍聖孔公耆舊如馮內翰叔獻梁都運斗南髙戶部唐卿王延州從之時輩如平陽王狀元綱東明王狀元鶚濱人王賁臨淄李浩秦人張徽楊奐李庭訓河中李獻卿武安樂夔固安李天翼沛縣劉汝翼齊人謝良弼鄭人呂大鵬山西魏璠澤人李恆簡李禹翼燕人張聖兪太原張緯李謙冀致君張徳輝髙鳴孟津李蔚眞定李冶相人胡徳珪易州敬鋐雲中李微中山楊果東平李昶西華徐世隆濟陽張輔之燕人曹居一王鑄渾源劉祁及其弟郁李同平定賈庭揚揚恕濟南杜仁傑洛水張仲經虞卿麻革東明商挺漁陽趙著平陽趙維道汝南楊鴻河中張肅河朔勾龍瀛東勝程思溫及其從弟思忠凡此諸人𨿽其學業操行參差不齊要之皆天民之秀有用於世者也百年以來教育講習非不至而其所成就者無幾喪亂以來三四十人而止矣夫生之難成之又難乃今不死於兵不死於饑寒造物者挈而授之維新之朝其亦有意乎無意乎誠以閣下之力使脫指使之辱息奔走之役聚養之分處之學館之奉不必盡具饘粥足以糊口布絮足以蔽體無甚大費然施之於諸家固已骨而肉之矣他日閣下求百執事之人隨左右而取之衣冠禮樂紀綱文章盡在於是將不能少助閣下蕭曹丙魏房杜姚宋之功乎假而不爲世用此諸人者可以立言可以立節不能泯泯默默以與艸木同腐其所以報閣下終始生成之賜者宜何如哉閣下主盟吾道且樂得賢才而教育之一言之利一引手之勞宜不爲諸生惜也

寄楊學士維新

明何喬新僕賦性駑鈍無所肖似閣下不鄙其愚且陋爲之延譽且嘗欲引置諸纂修之列事𨿽無成然閣下獎進之徳厚矣銘刻於心何日忘之自外轉以來於玆十有二年每痛自砥礪恐玷大君子知人之明近於吳都憲處獲睹華翰云方面爲時論所推者三人謂都憲與廷珍及不肖也僕內顧歉然且慚且愕意者閣下好賢之篤𨿽一長片善有所不遺邪抑蔽於素愛而不自知其言之過情邪不然不宜若是云云也昔薛簡肅公識範景仁於童稚之年歐陽文忠公識曾子固於困悴之際卒之景仁以風節著子固以文章名天下後世咸服簡肅文忠之知人閣下好賢之篤遠邁薛歐顧僕之不肖豈範曾比邪惟當策駑礪鈍以成閣下知人之明而已矢心則然未敢謂能也謹布區區伏惟垂察不宣

薦揚部藝文二詩

送進士陳峣往睦州謁馮郎中

唐章孝標孤帆幾日程投刺水邊城倚棹逢春老登筵見月生飲酣杯有浪�散漏無聲太守憐才者從容禮不輕

送僧往太原謁李司空

朱慶余已共鄰房別應無更住心中時過野店後夜宿寒林寺去人煙遠城連塞雪深禪余得新句堪對上公吟

寄周禦史二十韻

元楊載同遊河北後共抵浙西初獨倚知心舊翻成會面�三年仍契闊萬里更吹噓小子無奇气先生有過譽見稱司馬賦求授夏侯書倉卒排歸計淹畱著寓居已非興俊逸猶是主癰疽名士多親我諸公或請予駕言將采卽是欲連茹顧爾傷流矢居然恨倚閭驚心聞杜宇過眼易蟾蜍忽召抽金匱俄徵論石渠文章殊賈馬謀略匪嚴徐薄技終難效窮愁只自如尙矜存獘履不肯曳長裾與作棲梁燕寧爲涸轍魚儀形長日想懷抱幾時攄奏疏聞當寧抽毫待直廬烏臺弦旣攺鰲禁席仍虛馬首何由見分光興有餘

昔者行贈別姜祭酒先生

明王登昔者薄遊燕王都燕人買駿皆買圖汝南袁公喜相骨稱我一匹桃花駒是時先帝論封禪焚香日坐蓬萊殿二三元老書不停記室豎儒供筆硯袁公手內金花箋口召王生生不前安知徐福三山事但憶蘇秦二頃田我欲東歸勸我畱滿�詩艸盡見投見時醉操銀不律雌黃爛漫珊瑚鉤以玆感激國士知新舊存亡不可移季札匣中鏌劍脫掛徐君墳樹枝浮雲世態那堪說眾人聞之皆不悅謝傅西州春艸深羊曇涕淚空成雪贈刀人結襪子可憐貧時交一生與一死召公已死周公嗔道旁之言未必眞馮歡不去反見忌天下盡諱爲門人宗伯中丞本愛才乍聞此語亦徘徊惟君知我有心者肝腸傾倒無所猜校書舊物許薦我君縱殷勤我不來子虛欲奏𨿽未成知己難忘楊意情長安國門同日出我歸金閶君石城璧水曾經黃屋坐祭酒胡�尙虛左苜蓿先生三數公桃李門人千百个紛紛入貲同捨生春秋俱服左丘明君行未可輕此輩萬一中間有馬卿

薦揚部雜錄荀子大略篇劫迫於暴國而無所辟之則崇其善揚其美言其所長而不稱其所短也容齋四筆唐世科舉之柄顓付之主司仍不糊名又有交朋之厚者爲之助謂之通榜故其取人也畏於譏議多公而審亦有脇於權勢或撓於親故或累於子弟皆常情所不能免者若賢者臨之不然未引試之前其去取髙下固已定於胸中矣韓文公與祠部陸員外書云執事與司貢士者相知識彼之所望於執事者執事之所以待乎彼者可謂至而無閒疑矣彼之職在乎得人執事之志在乎進賢如得其人而授之所謂兩得矣愈之知者有侯喜侯雲長劉述古韋羣玉此四子者可以當首薦而極論期於成而後止可也沈杞張苰尉遲汾李紳張后余李翊皆出羣之才舉之足以收人望而得才實主司廣求焉則以告之可也往者陸相公司貢士愈時幸在得中所與及第者皆赫然有聲原其所以亦由梁補闕肅王郎中礎佐之梁舉八人無有失者其餘則王皆與謀焉陸相與梁如此不疑也至今以爲美談此書在集中不注歲月案摭言云正元十八年權徳輿主文陸�員外通榜韓文公薦十人於�權公凡三榜共放六人余不出五年內皆捷以登科記考之正元十八年徳輿以中書舍人知舉放進士二十三人尉遲汾侯雲長韋紓沈杞李翊登第十九年以禮部侍郎放二十人侯喜登第永貞元年放二十九人劉述古登第通三榜共七十二人而韓所薦者預其七元和元年崔邠下放李紳二年又放張后余張苰皆與摭言合陸�在正元間時名最著韓公敬重之其行難一篇爲�作也曰陸先生之賢聞於天下是是而非非自越州召拜祠部京師之人造焉先生曰今之用人也不詳位於朝者吾取某與某而已在下者多於朝凡吾與者若干人又送其刺歙州序曰君出刺歙州朝廷耆舊之賢都邑遊居之良賫咨涕洟咸以爲不當去則�之以人物爲己任久矣其刺歙以十八年二月權公放榜時旣以去國而用其言不替其不負公議而采人望蓋與陸宣公同韓公與書時方爲四門博士居百寮底殊不以其薦爲犯分故公作權公碑云典貢士薦士於公者其言可信不以其人布衣不用卽不可信𨿽大官勢人交言一不以綴意又云前後考第進士及廷所策試士踴相躡爲宰相達官其餘布處臺閣外府凡百餘人梁肅及�皆爲後進領袖一時龍門惜其位不通顯也豈非汲引善士爲當國者所忌乎韓公又有答劉正夫書云舉進士者於先進之門何所不往先進之於後輩苟見其至寧可以不答其意邪來者則接之舉城士大夫莫不皆然而愈不幸獨有接後進名以是觀之韓之畱意人士可見也世範人有善誦我之美使我喜聞而不覺其諛者小人之最姦黠者也彼其面諛我而我喜及其退與他人語未必不竊笑我爲他所愚也讀書鏡龐士元性好人倫勤於長養每所稱述多過其才時人或問之士元曰當今雅道陵遲善人常少方欲興風俗長道業不美其譚卽聲名不足企慕不足企慕而爲善者少矣今拔十失五猶得其半而可以崇邁世教使有志者自勵不亦可乎時人服其言富丞相一日於寺剃度一僧劉貢父攽聞知笑曰彥國壞了幾个人才度得一人問之曰彥國每與人對語往往獎予太過其人恃此傲慢反以致禍者攽目擊數人矣豈非壞了乎余以爲譽人者不可不聞龐士元此言見譽於人者不可不聞劉貢父此言白樂天一帖云廬山自陶謝洎十八賢已還儒風綿綿相續不絕貞元初有符載楊衡輩隱焉亦出爲文人今其讀書屬文結艸廬於巖谷間者猶一二十人卽其中秀出者有彭城人劉軻軻開卷慕孟軻爲人秉筆慕揚雄司馬遷爲文故著翼孟三卷豢龍子十卷雜文百餘篇而聖人之旨作者之風𨿽未臻極往往而得予佐潯陽三年軻每著文輒來示予知軻志不息異日必能跨符揚而攀陶謝軻一旦盡賫所著書及所爲文訪予告行欲舉進士予方淪落江海不足以發軻事業又羸病無心力不能致書於臺省故人因援紙引筆寫胸中事授軻且曰子到長安持此札爲予謁集賢庾三十二補闕翰林杜十四拾遺金部元八員外監察牛二侍禦祕省蕭正字藍田楊主簿兄弟彼七八君子皆予文友以予愚直嘗信其言苟於今不我欺則子之道庶幾光明矣又欲使平生故人知我形體已悴志气已憊獨好善喜才之心未死去矣去矣特此代書三月三日樂天白蔣侍郎家有楊文公與王魏公一帖用半副紙有折痕其略云昨夜有進士蔣堂所作文來極可喜不敢不布聞謹封拜呈蘇子瞻曰夜得一士旦而告人察其情若喜而不寐者世言文公爲魏公客公經國大謀人所不知者獨文公得與觀此帖不特見文公好賢樂士之意且得一士必亟告之其補於公者亦多矣吁王公不下士久矣有耳不聞有睛不轉有口不噓有手不援此豈可令香山眉山兩長者見也

薦揚部紀事左傳哀公五年範氏之臣王生惡張柳朔言諸昭子使爲柏人昭子曰夫非而讎乎對曰私讎不及公好不廢過惡不去善義之經也臣敢違之十四年初陳豹欲爲子我臣使公孫言己已有喪而止旣而言之曰有陳豹者長而上僂望視事君子必得志欲爲子臣吾憚其爲人也故緩以告子我曰何害是其在我也使爲臣他日與之言政說遂有寵說苑善說篇蘧伯玉使至楚逢公子晰濮水之上子晰接艸而待曰敢問上客將何之蘧伯玉爲之軾車公子晰曰吾聞上士可以托色中士可以托辭下士可以托財三者固可得而托耶蘧伯玉曰謹受命蘧伯玉見楚王使事畢坐談語從容至於士楚王曰何國最多士蘧伯玉曰楚最多士楚王大說蘧伯玉曰楚最多士而楚不能用王造然曰是何言也蘧伯玉曰伍子胥生於楚逃之吳吳受而相今發兵攻楚墮平王之墓伍子胥生於楚而吳善用之�黃生於楚走之晉治七十二縣道不拾遺民不妄得城郭不閉國無盜賊�黃生於楚而晉善用之今者臣之來逢公子晰濮水之上辭言上士可以托色中士可以托辭下士可以托財三言者固可得而托身耶又不知公子晰將何治也於是楚王發使一駟副使二乘追公子晰濮水之上晰還重於楚蘧伯玉之力也故詩曰誰能烹魚漑之釜鬵孰將西歸懷之好音此之謂也物之相得固甚微矣孔叢子抗志篇齊王謂子思曰先生名髙於海內吐言則天下之士莫不屬耳目今寡人欲相梁起起也名少願先談說之也子思曰天下之士所以屬耳目者欲伋之言是非當也今君使伋虛談於起則天下之士必攺耳目矣耳目旣攺又無益於起是兩有喪也故不敢承命齊君曰起之不賢何也子思曰君豈未之知乎厚於財物必薄於徳自然之道也今起以貪成富聞於諸侯而無救施之惠焉以好色聞於齊國而無男女之別焉有一於此猶受其咎而起二之能無累乎王曰寡人之言實過願先生赦焉說苑善說篇張祿掌門見孟嘗君曰衣新而不舊倉庾盈而不虛爲之有道君亦知之乎孟嘗君曰衣新而不舊則是修也倉庾盈而不虛則是富也爲之柰何其說可得聞乎張祿曰願君貴則舉賢富則振貧若是則衣新而不舊倉庾盈而不虛矣孟嘗君以其言爲然說其意辯其辭明日使人奉黃金百斤文織百純進之張先生先生辭而不受後先生復見孟嘗君孟嘗君曰前先生幸教文曰衣新而不舊倉庾盈而不虛爲之有說汝亦知之乎文竊說教故使人奉黃金百斤文織百純進之先生以補門內之不贍者先生曷爲辭而不受乎張祿曰君將掘君之偶錢發君之庾粟以補士則衣獘履穿而不贍耳何暇衣新而不舊倉庾盈而不虛乎孟嘗君曰然則爲之柰何張祿曰夫秦者四塞國也遊宦者不得入焉願君爲吾爲丈尺之書寄我與秦王我往而遇乎固君之入也往而不遇乎𨿽人求間謀固不遇臣矣孟嘗君曰敬聞命矣因爲之書寄之秦王往而大遇謂秦王曰自祿之來入大王之境田疇益辟吏民益治然而大王有一不得者大王知之乎王曰不知曰夫山東有相所謂孟嘗君者其人賢人天下無急則已有急則能收天下英乂雄俊之士與之合交連友者疑獨此耳然則大王胡不爲我友之乎秦王曰敬受命奉千金以遺孟嘗君孟嘗君輟食察之而寤曰此張生之所謂衣新而不舊倉庾盈而不虛者也漢書張耳傳耳雅遊多爲人所稱注

師古曰言其久故倦遊交結英傑是以多爲人稱譽也季布傳布爲河東守曹丘生與竇長君善欲得書請布竇長君曰季將軍不說足下足下無往固請書遂行使人先發書布果大怒待曹丘曹丘至則揖布曰楚人諺曰得黃金百不如得季布諾足下何以得此聲梁楚之間哉且僕與足下俱楚人使僕遊揚足下名於天下顧不美乎何足下距僕之深也布乃大說引入畱數月爲上客厚送之布名所以益聞者曹丘揚之也翟方進傳方進舉明經遷議郎是時宿儒有淸河胡常與方進同經常爲先進名譽出方進下心害其能論議不右方進方進知之候伺常大都授時遣門下諸生至常所問大義疑難因記其說如是者久之常知方進之宗讓己內不自得其後居士大夫之間未嘗不稱述方進遂相親友後漢書岑晊傳晊有髙才李膺王暢稱其有干國器𨿽在閭裏慨然有董正天下之志太守弘農成�下車欲振威嚴聞晊髙名請爲功曹世說補鍾季明爲郡功曹時陳太丘爲西門亭長鍾深獨敬異太丘少鍾十七歲常禮待與同分義會辟公府臨辭太守問鍾誰可代君鍾曰明府必欲得其人西門亭長可用太丘曰鍾君似不察人爲意不知何獨識我魏志王粲傳粲字仲宣山陽髙平人也曾祖父龔祖父暢皆爲漢三公父謙爲大將軍何進長史進以謙名公之冑欲與爲婚見其二子使擇焉謙弗許以疾免卒於家獻帝西遷粲徙長安左中郎將蔡邕見而奇之時邕才學顯著貴重朝廷常車騎塡巷賓客盈坐聞粲在門倒屣迎之粲至年旣幼弱容狀短小一坐盡驚邕曰此王公孫也有異才吾不如也吾家書籍文章盡當與之吳志顧卲傳卲爲豫章太守風化大行初錢唐丁諝出於役伍陽羨張秉生於庶民烏程吾粲云陽殷禮起乎微賤卲皆拔而友之爲立聲譽秉遭大喪親爲制服結絰卲當之豫章發在近路值秉疾病時送者百數卲辭賓客曰張仲節有疾苦不能來別恨不見之暫還與訣諸君少時相待其畱心下士惟善所在皆此類也蜀志馬良傳先主辟良爲左將軍掾後遣使吳良謂亮曰今銜國命協穆二家幸爲良介於孫將軍亮曰君試自爲文良卽爲艸曰寡君遣掾馬良通聘繼好以紹昆吾豕韋之勛其人吉士荊楚之令鮮於造次之華而有克終之美願降心存納以慰將命權敬待之彭傳字永年廣漢人身長八尺容貌甚偉姿性驕傲多所輕忽惟敬同郡秦子敕薦之於太守許靖曰昔髙宗夢傅說周文求呂尙爰及漢祖納食其於布衣此乃諸王之所以創業垂統緝熙厥功也今明府稽古皇極允執神靈體公劉之徳行勿剪之惠淸廟之作於是乎始褒貶之義於是乎興然而六翮未之備也伏見處士綿竹秦宓膺山甫之徳履雋生之直枕石漱流吟詠縕袍偃息於仁義之途恬惔於浩然之域髙槪節行守貞不虧𨿽古人潛遁蔑以加旃若明府能招致此人必有忠讜落落之譽丰功厚利建迹之勛然後紀功於王府飛聲於來世不亦美哉襄陽耆舊傳統字士元少未有識者惟徳公重之年十八使詣司馬徳操徳操與語自晝達夜乃嘆息曰徳公誠知人此實盛徳也必南州士之冠冕由是顯名後劉備訪世事於徳操曰後生俗士豈識時務識時務者在乎俊傑此間有臥龍鳳雛問誰曰諸葛孔明龐士元也蜀志龐統傳統郡命爲功曹性好人倫勤於長養每所稱述多過其才時人怪而問之統答曰當今天下大亂雅道陵遲善人少而惡人多方欲興風俗長道業不美其譚卽聲名不足慕企不足慕企而爲善者少矣今拔十失五猶得其半而可以崇邁世教使有志者自勵不亦可乎晉書楊方傳方字公回少好學有異才初爲郡鈴下威儀公事之暇輒讀五經鄕邑未之知內史諸葛恢見而奇之待以門人之禮由是始得周旋貴人間時虞喜兄弟以儒學立名雅愛方爲之延譽恢嘗遣方爲文薦郡功曹主簿虞預稱美之送以示循循報書曰此子開拔有志意只言異於凡猥耳不圖偉才如此其文甚有奇分若出其胸臆乃是一國所推豈但牧豎中逸羣邪聞處舊黨之中好衝謙中之行此亦立身之一隅然世衰道喪人物雕獘每聞一介之徒有向道之志冀之願之如方者乃荒菜之特苗鹵田之善秀姿質已良但沾染未足耳移植丰壤必成嘉谷足下才爲世英位爲朝右道隆化立然後爲貴昔許子將拔樊仲昭於賈豎郭林宗成龐徳公於畎畝足下志隆此業二賢之功不爲難及也循遂稱方於京師司徒王導辟爲掾轉東安太守遷司徒參軍事方在都邑縉紳之士咸厚遇之裴秀傳度遼將軍毋丘儉嘗薦秀於大將軍曹爽曰生而岐嶷長蹈自然元靜守眞性入道奧博學彊記無文不該孝友著於鄕黨髙聲聞於遠近誠宜弼佐謨明助和鼎味毗贊大府光昭盛化非徒子奇甘羅之儔兼包顏冉遊夏之美爽乃辟爲掾世說新語王大將軍與丞相書稱楊朗曰世彥識器理致才隱明斷旣爲國器且是楊侯淮之子位望殊爲陵遲卿亦足與之處世目楊朗沈審經斷蔡司徒云若使中朝不亂楊氏作公方未已謝公云朗是大才庾公爲護軍屬桓廷尉�一佳吏乃經年桓後遇見徐寧而知之遂致於庾公曰人所應有其不必有人所應無己不必無眞海岱淸士顧和始爲揚州從事月旦當朝未入頃停車州門外周侯詣丞相歷和車邊和�虱夷然不動周旣過反還指顧心曰此中何所有顧搏虱如故徐應曰此中最是難測地周侯旣入語丞相曰卿州吏中有一令僕才張憑舉孝廉出都負其才气謂必參時彥欲詣劉尹鄕裏及同舉者共笑之張遂詣劉劉洗濯料事處之下坐惟通寒暑神意不接張欲自發無端頃之長史諸賢來淸言客主有不通處張乃遙於末坐判之言約旨遠足彼我之懷一坐皆驚眞長延之上坐淸言彌日因畱宿至曉張退劉曰卿且去正當取卿共詣撫軍張還船同侶問何處宿張笑而不答須臾眞長遣傳教�張孝廉船同侶惋愕卽同載詣撫軍至門劉前進謂撫軍曰下官今日爲公得一太常博士妙選旣前撫軍與之話言咨嗟稱善曰張憑勃窣爲理窟卽用爲太常博士南史何尙之傳尙之子偃偃弟子點雅有人倫鑑多所甄拔知吳興丘遲於幼童稱濟陽江淹於寒素悉如其言張裕傳裕子永永子瑰瑰子率除太子舍人與同郡陸倕陸厥幼相友狎嘗同載詣左衛將軍沈約遇任昉在焉約謂昉曰此二子後進才秀皆南金也卿可識之由此與昉友謝裕傳裕從孫朓好獎人才會稽孔顗粗有才筆未爲時知孔珪嘗令艸讓表以示朓朓嗟吟良久手自折簡寫之謂珪曰此子聲名未立應共獎成無惜齒牙餘論梁書何遜傳遜舉秀才南鄕範云見其對策大相稱賞一文一詠云輒嗟賞謂所親曰頃觀文人質則過儒麗則傷俗其能含淸濁中今古見之何生矣南史沈峻傳峻吳興武康人博通五經尢長三禮爲國子助教時吏部郎陸倕與僕射徐勉書薦峻曰凡聖賢所講之書必以周官立義則周官一書實爲羣經源本此學不傳久歷年世北人孫詳蔣顯亦經聽習而音隔楚夏故學徒不至惟助教沈峻特精此書比日時開講肆羣儒劉嵒沈宏沈熊之徒並執經下坐北面受業莫不嘆服人無間言第謂宜卽用此人令其專此一學周而復始使聖人正典廢而更興勉從之奏峻兼五經博士於館講授聽者常數百人劉虯傳虯子之遴八歲能屬文年十五舉茂才明經對策沈約任昉見而異之吏部尙書王瞻嘗候任昉遇之遴在坐昉謂瞻曰此南陽劉之遴學優未仕水鏡所宜甄擢卽調爲太學博士孔靖傳靖曾孫奐爲吏部尙書加侍中應接引進門無停賓加識鑑人物詳練百氏凡所甄拔衣冠縉紳莫不悅服北史薛辯傳辯父彊字威明與北海王猛同志友善及桓溫入關中猛以巾褐謁之溫曰江東無卿比也秦國定多奇士如生輩尙有幾人吾欲與之俱南猛曰公求可與撥亂濟時者友人薛威明其人也溫曰聞之久矣方致朝命彊聞之自商山來謁與猛皆署軍謀祭酒張湛傳湛知名涼土好學能屬文司徒崔浩識而禮之浩注易敍曰燉煌張湛金城宗欽武威段承根三人皆儒者�有才見稱西州每與餘論易余以左氏傳卦解之遂相勸爲解注故爲之解其見稱如此王慧龍傳崔浩弟恬聞慧龍王氏子以女妻之浩旣昏姻及見慧龍曰信王家兒也王氏世齇鼻江東謂之齇王慧龍鼻漸大浩曰眞貴種矣數向諸公稱其美李彪傳彪初受業於長樂監伯陽伯陽稱美之平原王陸睿雅有志業相聞彪名而詣之稱之州郡遂舉孝廉髙閭稱之朝貴李衝禮之甚厚魏收傳司馬子如薦收召赴晉陽以爲中外府主簿子如因宴戲言於神武曰魏收天子中書郎一國大才願大王借與顏色由此轉府屬鄭羲傳羲孫述祖字恭文少聰敏好屬文有風檢爲先達所稱譽世說補魏佛助盛譽盧思道以詢祖爲不及詢祖曰見未能髙飛者借其羽毛知逸勢衝天者剪其翅翮隋書李徳林傳徳林居貧轗軻母氏多疾方畱心典籍無復宦情其後母病稍愈逼令仕進任城王湝爲定州刺史重其才召入州館朝夕同遊殆均師友不爲君民禮數嘗語徳林云竊聞蔽賢蒙顯戮久令君沈滯吾獨得潤身朝廷縱不見尢亦懼明靈所譴於是舉秀才入鄴於時天保八年也王因遺尙書令楊遵彥書云燕趙固多奇士此言誠不爲謬今歲所貢秀才李徳林者文章學識固不待言觀其風神器宇終爲棟梁之用至如經國大體是賈生晁錯之儔雕虫小技殆相如子云之輩今𨿽唐虞君世俊乂盈朝然修大廈者豈厭良材之積也吾嘗見孔文舉薦禰衡表雲洪水橫流帝思俾乂以正平比夫大禹常謂擬諭非倫今以徳林言之便覺前言非大遵彥卽命徳林制讓尙書令表援筆立成不加治點因大相賞異以示吏部郎中陸卬卬云已大見其文筆浩浩如長河東注比來所見後生制作乃涓澮之流耳卬仍命其子乂與徳林周旋戒之曰汝每事宜師此人以爲模楷文中子事君篇或問人善子曰知其善則稱之不善則曰未嘗與久也冊府元龜房元齡爲秦王府記室時秦府兵曹杜如晦攺陜州長史元齡白秦王曰餘人不及惜杜如晦聰明敏達王佐之才也若使守藩無所用之必欲經營四方非此人莫可秦王乃請爲秦府掾杜淹時不得調將委質於隱太子時封徳彜典選以告元齡恐隱太子得之長其姦計於是遽啟秦王引爲天策府兵曹參軍文學館學士唐書沈旣濟傳旣濟子傳師少爲杜佑所器貞元末舉進士時給事中許孟容禮部侍郎權徳輿樂挽轂士號權許徳輿稱之於孟容孟容曰我故人子盍不過我傳師往見謝曰聞之丈人脫中第則累公舉矣故不敢進孟容曰如子可使我急賢詣子不可使子因舊見我遂擢第楊敬之傳敬之檢校工部尙書兼祭酒卒敬之嘗爲華山賦示韓愈愈稱之士林一時傳布李徳裕尢咨賞敬之愛士類得其文章孜孜玩諷人以爲癖雅愛項斯爲詩所至稱之由是擢上第斯字子遷江東人敬之祖客灞上見閩人濮陽願閱其文大推挹徧語公卿間會願死敬之爲斂葬讓皇帝憲傳憲子瑀瑀孫景儉字寬中及進士第彊記多聞善言古成敗王霸大略髙自負於士大夫無所屈王叔文等更譽之以爲管仲諸葛亮吳武陵傳武陵爲太學博士太和初禮部侍郎崔郾試進士東都公卿咸祖道長樂武陵最後至謂郾曰君方爲天子求奇材敢獻所益因出袖中書搢笏郾郾讀之乃杜牧所賦阿房宮辭旣警拔而武陵音吐鴻暢坐客大驚武陵請曰牧方試有司請以第一人處之郾謝已得其人至第五郾未對武陵勃然曰不爾宜以賦見還郾曰如教牧果異等李甘傳甘擢侍禦史河南人楊牢字松年有至行甘方未顯以書薦於尹曰執事之部孝童楊牢父茂卿從田氏府趙軍反殺田氏茂卿死牢之兄蜀三往索父喪慮死不果至牢自洛陽走常山二千里號伏叛壘委發羸骸有可憐狀讎意感解以屍還之單縗冬月往來太行間凍膚皸瘃銜哀雨血行路稠人爲牢泣歸責其子以牢勉之牢爲兒踐操如此未聞執事門唁而書顯之豈樹風扶教意耶且鄕人能嚙疽刳急親之病皆一時決耳猶蒙表其閭脫之傜上有大禮則差問以粟帛今河北驕叛萬師不能攘而牢徒步請屍讎手與夫含腐忍瘡者孰多牢絕乳卽能詩洛陽兒曹壯於牢者皆出其下聞牢之贖喪潞帥償其費其葬也滑帥賻之財斯執事之事他人旣篡之矣卽有稱牢於上者執事能無恨其後乎其激卬自任類此雲溪友議朱慶余校書旣遇水部郎中張籍知音徧索慶余新制篇什數通吟攺後只畱二十六章水部置於懷抱而推贊之淸列以張公重名無不繕錄諷詠遂登科第朱君尙爲謙退作閨意一篇以獻張公公明其進退尋亦和焉詩曰洞房昨夜停紅燭待曉堂前拜舅姑罷低聲問夫婿畫眉深淺入時無張籍郎中酬曰越女新出鏡心自知明艷更沈吟齊紈未足人間貴一曲菱歌抵萬金朱公才學因張公一詩名流於海內矣全唐詩話項斯字子遷江東人始未爲聞人因以捲謁楊敬之楊甚愛之贈詩云幾度見詩詩盡好及觀標格過於詩平生不解藏人善到處逢人說項斯未幾詩達長安明年擢上第劇談錄元和中進士李賀善爲歌篇韓文公深所知重於縉紳之間每加延譽由此聲華籍甚白中書方居郎署未有知者惟朱崖李相國器之許於縉紳間多所延譽冊府元龜張礪初爲舉子在梁依翰林學士李愚貞明中礪自河陽北歸莊宗叛授太原府掾揄揚愚之節槪及愚所爲文仲尼遇顏回壽夷齊非餓等篇人望風稱之馬令南唐書孟賓於傳天佑末工部侍郎李若虛廉察沅湘賓於以詩數百篇自命爲金鰲集獻之若虛稱善采警冊數聯譽諸朝廷由是詩名益振明年春擢進士第韓熙載傳熙載喜提獎後進每見一文可采者輒自繕寫仍爲播之聲名康仁傑傳仁傑泉州人也少祝發爲僧喜儒學頗自勵因遊江淮會陳徳誠出次池陽仁傑以詩投之有紅�渡江霞醮水靑�出篋雪侵衣之句徳誠勉令就仕乃薦仁傑於執政者仁傑易儒服至金陵會羣公旬沐宴升元閣仁傑造席和登閣詩有雲散便凝千里望日斜長占半城陰之句座皆大驚遼史耶律賢適傳賢適字阿古眞於越魯不古之子嗜學有大志滑稽玩世人莫之知惟於越屋質器之嘗謂人曰是人當國天下幸甚宋史張去華傳去華父誼長興中和凝掌貢舉誼舉進士晉天福初凝拜端明殿學士署門不接賓客誼卽日致書於凝以爲四方利害所宜詢訪凝大奇之他日薦於宰相桑維翰曰凝門生中有張誼者性介直頗涉詞藝可備諫職未幾超拜左拾遺田錫傳錫字表聖嘉州洪雅人幼聰悟好讀書屬文楊徽之宰峨眉宋白宰玉津皆厚遇之爲之延譽繇是聲稱翕然陶谷傳谷爲人雋辧宏博然奔競務進見後學有文采者必極言以譽之聞達官有聞望者則巧詆以排之其多忌好名類此王溥傳溥性寬厚美風度好汲引後進其所薦至顯位者甚眾李穆傳穆質厚忠恪謹言愼行所爲純至無有矯飾深信釋典善談名理接引後進多所薦達範質傳質兄子杲少孤質視如己子刻志於學與姑臧李均汾陽郭昱齊名常攜文謁陶谷竇儀咸大稱賞謂杲曰若舉進士當待汝以甲科郭贄傳贄性溫和頗能延譽時雋宋白以文學沈下位贄薦引之遂同掌誥命張齊賢傳齊賢資儀丰碩議論慷慨喜擢獎寒雋李昉傳昉子宗諤勤接士類無賢不肖恂恂盡禮獎拔後進惟恐不及以是士人皆歸仰之石熙載傳熙載性忠實遇事盡言是非好惡無所顧避人有善卽推薦之時論稱其長者孫何傳何判太常禮院與晁迥陳堯咨並命知制誥被疾賜告卒年四十四何樂名教勤接士類後進之有詞藝者必爲稱揚丁謂傳謂字謂之後更字公言蘇州長洲人少與孫何友善同袖文謁王禹偁禹偁大驚重之以爲自唐韓愈柳宗元後二百年始有此作世謂之孫丁李沆傳沆弟維性寬易喜慍不見於色獎借後進王禹偁傳禹偁所與遊必儒雅後進有詞藝者極意稱揚之如孫何丁謂輩多遊其門續詩話魏野處士陜人字仲先少時未知名嘗題河上寺柱云數聲離岸櫓幾點別州山時有幕僚本江南文士也見之大驚邀與相見贈詩曰怪得名稱野元來性不羣借冠來謁我倒屣起迎君仍爲延譽由是人始重之宋史李及傳及舉進士歷官禦史中丞資質淸介所治簡嚴喜慰薦下吏而樂道人之善狄靑傳尹洙爲經略判官靑以指使見洙與談兵善薦之於經略使韓琦範仲淹曰此良將材也二人一見奇之待遇甚厚仲淹以左氏春秋授之曰將不知古今匹夫勇爾靑折節讀書悉通秦漢以來將帥兵法由是益知名趙師民傳師民字周翰靑州臨淄人九歲能屬文舉進士第孫奭辟兗州說書領諸城主簿師民學問精博奭自以爲不及夏竦尢所奇重稱爲盛徳君子論其文行願回兩子恩授以京秩滕宗諒傳宗諒字子京河南人與範仲淹同年舉進士其後仲淹稱其才乃以秦州軍事推官召試學士院攺大理寺丞曲洧舊聞李肅之公明文定公子也在三司論事切直仁宗嘉納歐公以簡賀之甚有稱賞之語公明喜曰歐公平日書疏往來未嘗呼我字也此簡遂以字呼我人之作好事可不勉哉宋史李之才傳之才靑社人也爲孟州司法參軍友人尹洙以書薦於中書舍人葉道卿因石延年致之曰孟州司法參軍李之才年三十九能爲古文章語直意邃不肆不窘固足以蹈及前輩非洙所敢品目而安於卑位無仕進意人罕知之其才又達世務使少用於世必過人遠甚恨其貧不能決其歸心知之者當共成之延年復書曰今業文好古之士至鮮苟遺若人其學益衰矣延年素不喜謁貴仕凡四五至道卿門通其書乃已道卿薦之攺大理寺丞王安石傳安石少好讀書一過目終身不忘其屬文動筆如飛初若不經意旣成見者皆服其精妙友生曾鞏攜以示歐陽修修爲之延譽擢進士上第安石本楚士未知名於中朝以韓呂二族爲巨室欲藉以取重故深與韓絳絳弟維及呂公著交三人更遊揚之名始盛神宗在藩邸維爲記室每講說見稱維曰此非維之說維之友王安石之說也及爲太子庶子又薦自代帝由是想見其人彥周詩話先伯父治平四年舉進士第一少從丁寶臣以文字爲歐陽文忠公王岐公所稱宋史張商英傳商英字天覺蜀州新津人長身偉然姿采如峙玉負气俶儻豪視一世調通州主簿渝州蠻叛說降其酋辟知南川縣章惇經制夔夷狎侮郡縣吏無敢與共語部使者念獨商英足抗之檄至夔惇詢人才使者以商英告卽呼入同食商英著道士服長揖就坐惇肆意大言商英隨機折之落落出其上惇大喜延爲上客歸薦諸王安石因召對以檢正中書禮房擢監察禦史常秩傳秩平居爲學求自得王回裏中名士也每見秩與語輒欿然自以爲不及歐陽修胡宿呂公著王陶沈遘王安石皆稱薦之翕然名重一時歐陽修傳修獎引後進如恐不及賞識之下率爲聞人曾鞏王安石蘇洵子軾輒布衣屏處未爲人知修卽遊其聲譽謂必顯於世聞見前錄明道橫渠伊川三先生俱從康節遊康節尢喜明道其譽之與富韓公司馬溫公呂申公相等故康節四賢詩云彥國之言鋪陳晦叔之言簡當君實之言優遊伯淳之言調暢四賢洛之觀望是以在人之上有宋熙寧之間大爲一時之壯則康節之所以處明道者盛矣王介甫用事張郇李承之薦張惇可用介甫曰聞惇大無行承之曰某所薦者才也顧惇才可用於今日耳素行何累焉公試與語自當愛之惇素辯又善迎合介甫大喜恨得之晚侯鯖錄歐陽文忠公嘗以詩薦一士人與王渭州仲儀仲儀待之甚厚未幾贓敗仲儀歸朝見文忠公論及此士人文忠公笑曰詩不可信也如此聞見後錄眉山老蘇先生裏居未爲世所知時雷簡夫太簡爲雅州獨知之以書薦之韓忠獻張文定歐陽文忠三公皆有味其言也三公自太簡始知先生後東坡潁濱但言忠獻文定文忠而不言太簡何也予官雅州得太簡薦先生書嘗以問先生曾孫子符仲虎亦不能言也簡夫長安人以遺才命官其文亦奇國史有傳上韓忠獻書簡夫啟昨年在長安累獲奏記及入蜀來路遠頗如疏怠恭惟恩照恕其如此不審均逸名都寢食何似簡夫向年自與尹師魯別不幸其至死不復相見故居常恨以謂天下後生無復可與議論當世事者不意得郡荒陋極在西南而東距眉州尙數百里一日眉人蘇洵文數篇不遠相訪讀其洪範論知有王佐才史論得遷史筆權書十篇譏時之獘審勢審敵審備三篇皇皇有憂天下心嗚呼師魯不再生孰與洵抗邪簡夫自念道不著位甚卑言不爲時所信重無以發洵之迹遽告之曰如子之文異日當求知於韓公然後決不埋沒矣重念簡夫阻遠門藩職有所守不獲搢版約袂疾指快讀泃文幹幾格間以豁公之視聽也但邑邑而已洵年逾四十寡言笑淳謹好禮不妄交遊亦嘗舉茂才不中第今已無意近張益州安道薦爲成都學官未報會今春將二子入都謀就秋試幸其東去簡夫因約其暇日令自袖所業求見節下願加獎進則斯人斯文不爲不遇也上張文定書簡夫啟簡夫近見眉州蘇洵著述文字其間如洪範論眞王佐才也史論眞良史才也豈惟西南之秀乃天下之奇才爾令人欲麋珠虀芝躬執匕箸飫其腹中恐他饋傷且不稱其愛護如此但�其不以所業投於明公問之然後云洵已出張公門下矣又辱張公薦欲使代黃柬爲郡學官洵思遂出張公之門亦不辭矣簡夫喜其說竊計明公引洵之意不祇一學官洵望明公之意亦不祇一學官第各有所待也又聞明公之薦累月不下朝廷重以例檢執政者靳之不特達𨿽明公重言之亦恐一上未報豈可使若人年將五十遲遲於塗路間邪昔蕭昕薦張鎬云用之則爲帝王師不用則幽谷一叟耳願明公薦洵之狀至再至於三俟得其請而後已庶爲洵進用之權也上歐陽內翰書簡夫啟簡夫頃年待詔公車府因故人蘇子美始拜符采不間不遺許接議論未兩三歲而執事被聖上不次之知遂得以筆舌進退天下士大夫士大夫不知刑之可懼賞之可樂生之可卽死之可避而知執事之筆舌可畏簡夫不於此時畢其平生之力以謹自附於下風而方從事戎馬間或告疾於舊隱故足迹不至於門藩書問不通於左右者且十餘年矣豈偶然哉蓋有故耳執事之官日隆於一日昔之所以議進退天下士大夫者今又重之以權位故其一言之出則九鼎不足爲重簡夫見棄於時使與俗吏齒碌碌外官多謗少譽方世之視其言不若鴻毛之輕故姓名不見記於執事矣夫人重之不爲簡肯爲輕哉方俟退於隴畝之中絕於公卿之間而後敢以尺書問閽吏道故舊之情今未能畢其志而事已有以奪之矣伏見眉州人蘇洵年逾四十寡言笑淳謹好禮不妄交遊嘗著六經洪範等論十篇爲後世計張益州一見其文嘆曰司馬遷死矣非子吾誰與簡夫亦謂之曰生王佐才也嗚呼起洵於貧賤之中簡夫不能也然其責亦不在簡夫也若知洵不以告於人則簡夫爲有罪矣用是不敢固其初心敢以洵聞左右恭惟執事職在翰林以文章忠義爲天下師洵之窮達宜在執事向者洵與執事不相聞則天下不以是責執事今也讀簡夫之書旣達於前而洵又將東見執事於京師今而後天下將以洵累執事矣名臣言行錄外集呂申公知蔡州將行言曰伏見南省進士程頤年三十四有特立之操出羣之姿嘉佑四年已與殿試自後絕意進取往來太學諸生願得以爲師臣方領國子監親往惇請卒不能屈臣嘗與之語洞明經術通古今治亂之要實有經世濟物之才非同拘士曲儒徒有偏長使在朝廷必爲國器伏望特以不次旌用漫笑錄三蘇自蜀來張安道歐陽永叔爲延譽於朝自是名譽大振野老記聞陳瑩中云元丰乙丑爲禮闈檢點官時範淳夫同在院與淳夫同捨因語及顏子不遷怒不貳過範公言惟伯淳先生能之餘問曰伯淳謂誰範公默然久之曰君乃不知有程伯淳乎余謝曰生長東南實未知之餘時年二十九自是常以寡陋自愧甲申雜記天下之公論𨿽讎怨不能奪也李承之奉世知南京嘗謂余曰昨在侍從班時李定資深鞫蘇子瞻獄𨿽同列不敢輒啟問一日資深於崇政殿門忽謂諸人曰蘇軾誠奇才也眾莫敢對已而曰𨿽二三十年所作文字詩句引證經傳隨問卽答無一字差舛誠天下之奇才也嘆息不已宋史梁燾傳燾元佑七年拜尙書右丞轉左丞燾自立朝一以引援人物爲意在鄂作薦士錄且載姓名客或見其書曰公所植桃李乘時而發但不向人開耳燾笑曰燾出入侍從至位執政八年之間所薦用之不盡負愧多矣其好賢樂善如此晁補之傳補之從弟詠之少有異才以蔭入官調揚州司法參軍未上時蘇軾守揚州補之倅州事以其詩文獻軾軾曰有才如此獨不令我一識面邪乃具參軍禮入謁軾下堂挽而上顧坐客曰奇才也張耒傳耒字文潛楚州淮陰人幼穎異十三歲能爲文十七時作函關賦已傳人口遊學於陳學官蘇轍愛之因得從軾遊軾亦深知之稱其文汪洋沖淡有一唱三嘆之聲弱冠第進士歷臨淮主簿壽安尉咸平縣丞入爲太學錄範純仁以館閣薦試祕書省正字著作佐郎祕書丞著作郎史館檢討居三館八年顧義自守泊如也髙閌傳閌少宗程頤學宣和末楊時爲祭酒閌爲諸生胡安國至京師訪士於時以閌爲首稱由是知名隨手雜錄曾旼過泗州謂余曰某罷揚州教授時子瞻守揚某往見呂吉甫眞州吉甫問曰軾何如人也旼曰聰明人也吉甫怒厲聲曰堯聰明耶舜聰明耶大禹之聰明耶旼曰非三者之聰明亦是聰明也曰所學如何旼曰學孟子愈怒愕然而立曰是何言歟旼曰孟子以民爲重社稷次之此其所以知學孟子也吉甫默然久之揮麈三錄先大父大觀初從郎曹得守九江自鄕裏汝陰之官有同年生宋景瞻者姑溪人其子惠直爲徳化縣主簿迎侍其父以來先祖愛其淸修好學甚前席之教以習宏詞科日與出題以其所作來呈不復責以吏事會王彥昭渙之出帥長沙令作樂語以燕犒之時有王積中者知名士也以特起爲僉書節度判官且俾預席其�不存但記憶三聯云少年射策有賈太傅之文章落筆驚人繼沈中丞之翰墨從來汝潁之間固多奇士此去瀟湘之地定逢故人況有錦帳之郎官來爲東道且邀紅蓮之幕客共醉西園先祖讀之大喜以謂句句著題薦之於時相何淸源卽除書局已而中詞科自此聲名籍甚朱子語類蔡京晚歲漸覺事勢狼狽亦有隱憂其從子應之自興化來因訪問近日有甚人才應之愕然曰今天下人才盡在太師陶鑄中某何人敢當此問京曰不然覺得目前盡是面諛脫取官職去底人恐山林間有人材欲得知應之曰太師之問及此則某不敢不對福州有張觷字柔直者抱負不苟觷平日與應之相好時適赴吏部應之因舉其人以告遂賓致之爲塾客然亦未暇與之相接柔直以師道自尊待諸生嚴厲異於他客諸生已不能堪一日呼之來前曰汝曹曾學走乎諸生曰某尋常聞先生長者之教但令緩行柔直曰天下被汝翁作壞了早晚賊發火起首先到汝家若學得走緩急可以逃死諸子大驚走告其父曰先生忽心恙云云京聞之瞿然曰此非汝所知也卽入書院與柔直傾倒因訪策焉柔直曰今日救時已是遲了只有收拾人才是第一義京因叩其所知遂以龜山爲對龜山自是始有召命名臣言行錄秦檜嘗爲密教翟公興知密州薦試宏詞遊定夫過密與之同飯於翟奇之後胡康侯問人才於定夫首以秦爲對云其人類文若又云無事不會後京城破金欲立張邦昌執政而下無敢有異議惟秦抗論以爲不可康侯益義其所爲力言於張徳遠諸公之前後秦自金歸與聞國政康侯屬望尢切嘗有書疏往還講論國政康侯有詞掖尺筵之召則秦之薦也然其雅意堅不欲就是時已窺見其隱微一二有難處故以老病辭後來秦做出大疏脫則康侯謝世矣賢奕編胡淡庵謫嶺南士大夫多陵蔑之否則畏避之方滋本亦檜黨待之獨有加禮淡庵深徳之檜死其黨皆逐滋入京謀一差遣不可得棲棲旅館淡庵偶與王梅溪語及其事梅溪曰此君子也率館中諸公訪之且揄揚其美由此遂晉用宋史張守傳守嘗薦秦檜於時宰張浚及檜爲樞密使同朝一日守在省閣執浚手曰守前者誤公矣今同班列與之朝夕相處觀其趨向有患失之心公宜力陳於上吳玠傳玠爲忠州刺史宣撫處置使張浚巡關陜參議軍事劉子羽誦玠兄弟才勇浚與玠語大悅卽授統制弟璘掌帳前親兵遊仲鴻傳仲鴻字子正淳熙二年進士第初調犍爲簿李昌圖總蜀賦辟糴買官奇其才曰吾董餉積年惟得一士昌圖召入首薦之擢四川制置司幹辦公事趙汝談傳汝談字履常生而�悟年十五以大父恩補將仕郎登淳熙十一年進士第丞相周必大得其文異之語參知政事施師點曰是子他日有大名於世宗室希懌傳希懌字伯和燕王八世孫登淳熙十四年進士第趙汝愚帥福建希懌爲屬吏嘗言治人如修身治政如理家愛民如處昆弟取古今官著惠愛者緝爲一編曰是吾師矣汝愚嘉之薦於辛棄疾棄疾尙气僚吏不敢與可否希懌獨盡言無所避屬邑候官苦稅重每不登額希懌稽核公帑羨錢以足之棄疾亦薦其能汝愚當國調江東運司斡辦同寅有坐冑黨者諸司莫敢薦希懌賢其人請以薦己者薦之攺太平州通判危傳字逢吉撫州臨川人舊名科淳熙十四年舉進士孝宗更名時洪邁得文爲之賞激調南康軍教授轉運使楊萬里按部驟見嘆獎偕遊廬山相與酬倡調廣東帳司未上服父喪免調臨安府教授倪思薦之且語人曰吾得此一士可以報國矣程元鳳傳元鳳之在政府也一契家子求貳令累請不許其後見其可用更薦拔之每曰前日之彈劾成其才也今日之擢用盡其才也歐陽守道傳湖南轉運使吳子良聘守道爲嶽麓書院副山長守道初升講發明孟氏正人心承三聖之說學者悅服宗人新及子必泰先寓居長沙聞守道至往訪之初猶未識也晤語相契守道卽請於子良禮新爲嶽麓書院講書新講禮記天降時雨山川出云一章守道起曰長沙自有仲齊吾何爲至此仲齊新之字也逾年新卒守道哭之慟自銘其墓又薦其子必泰於當道姚希得傳希得以崇政殿學士金紫光祿大夫潼川郡公致仕忠亮平直淸儉自將好引善類不要虛譽蓋有誦薦於上而其人莫之知者元史楊奐傳奐不治生產人有片善則委曲稱獎惟恐其名不聞或小過失必盡言勸止不計其怨怒也孫轍傳轍善爲文章吳澄嘗敍其集日所爲仁義之人其言藹如也其見稱如此懸笥瑣探況鍾在蘇州興學禮士儒生貧寒者多有所給於是爭獻詩鄒亮獻二十首鍾獨稱賞欲薦其材於朝會有以匿名書數亮過失潛揭於府治大門外鍾得書嘆曰彼欲沮吾薦正欲速成亮名耳遂奏亮才學可用召試授吏刑二部司務轉監察禦史其勇於爲義如此陜西通誌呂楠弘治辛酉舉於鄕遊太學與同志講學時邑人髙朝用爲地官卽謂檢討王敬夫曰予邑有顏子子知之乎敬夫曰豈呂仲木耶廣東通誌李孔修字子長順徳人自稱抱眞子僑居省之髙第街混迹闤闠人不識也張詡薦於陳獻章獻章稱之名由此著列朝詩集王登字百谷嘉靖甲子北遊太學汝南公方執政閣試瓶中紫牡丹詩百谷有色借相君袍上紫香分太極殿中煙之句汝南賞嘆擊節呼詞館諸公數之曰公等以詩文爲職業能道得王秀才十四字耶引入爲記室胡應麟字元瑞築室山中購書四萬餘卷手自編次亦多所漁獵撰著攜詩謁王元美盛相推挹元美喜而激賞之登其名於五子之末陳第字季立連江人爲學官弟子教授淸漳生徒雲集兪都督大猷召致幕下教以古今兵法南北戰守方略盡得其指要勸以武功自見曰子當爲名將非一書生也爲言於譚襄毅綸譚一見亦奇之曰兪戚之流亞也起家京營出守古北歷遊擊將軍居薊鎭者十年

