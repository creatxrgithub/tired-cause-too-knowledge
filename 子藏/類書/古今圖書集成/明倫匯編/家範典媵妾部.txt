

媵妾部匯考易經

說卦兌爲妾

大全

節齋蔡氏曰少女從姊爲娣故爲妾禮記

內則奔則爲妾

陳注

妾之言接言得接見於君子不得伉儷也大

全嚴

陵方氏曰奔言自此而趨彼爾雅

釋親女子同出謂先生爲姒後生爲娣

注同出謂俱嫁事一夫公羊傳曰諸侯娶一國二國往媵之以侄娣從娣者何此卽其義也

釋言媵將送也

注左傳曰以媵秦穆姬詩曰遠於將之疏

皆謂送

行也孫炎曰將行之送也漢劉熙釋名

釋親屬妾謂夫之嫡妻曰女君夫爲男君故名其妻曰女君也

又天子妾有嬪嬪賓也諸妾之中見賓敬也妾接也以賤見接幸也侄娣曰媵媵承事嫡也孔鮒小爾雅

廣義妾婦之賤者謂之屬婦屬逮也逮婦之名言其微也媵妾部總論易經

剝卦六五貫魚以宮人寵�不利

程傳

五羣陰之主也魚陰物故以爲象五能使羣陰順序如貫魚然反獲寵愛於在上之陽如宮人則�所不利也宮人宮中之人妻妾侍使也以陰言且取獲寵愛之義以一陽在上眾陰有順從之道故發此義本義

魚陰物宮人陰之美而受制於陽者

也五爲眾陰之長當率其類受制於陽故有此象而占者如是則�不利也象曰以宮人寵終�尢也

程傳

羣陰消剝於陽以至於極六五若能長率羣陰駢首順序反獲寵愛於陽則終�過尢也於剝之將終復發此義聖人勸遷善之意深切之至也

遁卦九三系遁有疾厲畜臣妾吉

程傳

陽志說陰三與二切此系乎二者也遁貴速而遠有所系累則安能速且遠也害於遁矣故爲有疾也遁而不速是以危也臣妾小人女子懷恩而不知義親愛之則忠其上系戀之思懷恩小人女子之道也故以畜養臣妾則得其心爲吉也然君子之待小人亦不如是也三與二非正應以暱比相親非待君子之道若以正則𨿽系不得爲有疾蜀先主之不忍棄士民是也𨿽危爲�咎矣本義下

比二陰當遁而有所系之象有疾而危之道也然以畜臣妾則吉蓋君子之於小人惟臣妾則不必其賢而可畜耳故其占如此象曰系遁之厲有疾憊也畜臣妾吉不可大事也程傳

遁而有系累必以困憊致危其有疾乃憊也蓋力亦不足矣以此暱愛之心畜養臣妾則吉豈可以當大事乎

鼎卦初六鼎顚趾利出否得妾以其子�咎

程傳

得妾以其子�咎六陰而卑故爲妾得妾謂得其人也若得良妾則能輔助其主使�過咎也子主也以其子致其主於�咎也六陰居下而卑巽從陽妾之象也以六上應四爲顚趾而發此義初六本無才徳可取故云得妾言得其人則如是也本義

居鼎之下鼎趾之象也上應九四則顚矣然當其初鼎未有實而舊有否惡之積也因其顚而出之則爲利矣得妾而因得其子亦由是也此爻之象如此而其占�咎蓋因敗以爲功因賤以致貴也

歸妹卦初九歸妹以娣跛能履徵吉

程傳

女之歸居下而�正應娣之象也剛陽在婦人爲賢貞之徳而處卑順娣之賢正者也處說居下爲順義娣之卑下𨿽賢何以能爲不過自善其身以承助其君而已如跛之能履言不能及遠也然在其分爲善故以是而行則吉也本義

初九居下而

�正應故爲娣象然陽剛在女子爲賢正之徳但爲娣之賤僅能承助其君而已故又爲跛能履之象而其占則徵吉也象曰歸妹以娣以恆也跛能履吉相承也

程傳

歸妹之義以說而動非夫婦能常之道九乃剛陽有賢貞之徳𨿽娣之微乃能以常者也𨿽在下不能有所爲如跛者之能履然徵而吉者以其能相承助也能助其君娣之吉也本義

恆謂有常久之

徳

又六三歸妹以須反歸以娣

程傳

三居下之上本非賤者以失徳而�正應故爲欲有歸而未得其歸須待也待者未有所適也六居三不當位徳不正也柔而尙剛行不順也爲說之主以說求歸動非禮也上�應�受之者也�所適故須也女子之處如是人誰取之不可以爲人配矣當反歸而求爲娣媵則可也以不正而失其所也本義

六三陰柔而不中正又爲說之主女之

不正人莫之取者也故爲未得所適而反歸爲娣之象或曰須女之賤者

又六五帝乙歸妹其君之袂不如其娣之袂良月幾望吉程

傳六五居尊位妹之貴髙者也下應於二爲下嫁之象王姬下嫁自古而然至帝乙而後正婚姻之禮明男女之分𨿽至貴之女不得失柔巽之道有貴驕之志故易中陰尊而謙降者則曰帝乙歸妹泰六五是也貴女之歸惟謙降以從禮乃尊髙之徳也不事容飾以說於人也娣媵者以容飾爲事者也衣袂所以爲容飾也六五尊貴之女尙禮而不尙飾故其袂不及其娣之袂良也良美好也月望陰之盈也盈則敵陽矣幾望未至於盈也五之貴髙常不至於盈極則不亢其夫乃爲吉也女之處尊貴之道也本義

六五柔中居尊下應九二尙徳

而不貴飾故爲帝女下嫁而服不盛之象然女徳之盛�以加此故又爲月幾望之象而占者如之則吉也象曰帝乙歸妹不如其娣之袂良也其位正中以貴行也程

傳以帝乙歸妹之道言其袂不如其娣之袂良尙禮而不尙飾也五以柔中在尊髙之位以尊貴而行中道也柔順降屈尙禮而不尙飾乃中道也本義

以其有中徳之貴而行故不尙飾禮記

曲禮取妻不取同姓故買妾不知其姓則卜之

陳注

爲其近禽獸卜其吉凶

又世婦大夫不名世臣侄娣士不名家相長妾

陳注

不名不以名呼之也疏曰世婦兩媵也次於夫人而貴於諸妾也世臣父在時老臣也侄是妻之兄女娣是妻之妹從妻來爲妾也大夫不世爵此有世臣者子賢襲父爵也家相助知家事者長妾妾之有子者大全

金華應氏曰夫內助之賢而舊者

如世婦如侄娣如長妾𨿽其分不敵於女君其貴實隆於諸禦敬之而不名所以示夫內之有所統也內外皆有所敬而不名則受其所敬者莫不竭其忠而盡心睹其可敬者莫不知所畏而稟命然後國政家事有所統一而緩急有所憑借而倚重矣

又天子有後有夫人有世婦有嬪有妻有妾

陳注

三夫人九嬪二十七世婦八十一禦妻自後而下皆三因而增其數妾之數未聞大全

馬氏曰昏義

曰古者天子後立六宮三夫人九嬪二十七世婦八十一禦妻以聽天下之內治此曰天子有後有夫人有世婦有嬪有妻有妾蓋昏義言後宮之治故兼天子後言之而備六宮之數而妾不與焉曲禮言後宮之位故只言天子而備六宮之名則𨿽後之尊亦曰有後而妾之賤亦與焉

內則子有二妾父母愛一人焉子愛一人焉由衣服飲食由執事毋敢視父母所愛𨿽父母沒不衰

又妾𨿽老年未滿五十必與五日之禦將禦者齊漱澣愼衣服櫛縰笄總角拂髦衿纓綦屨𨿽婢妾衣服飲食必後長者妻不在妾禦莫敢當夕陳

注天子之禦妻八十一人當九夕世婦二十七人當三夕九嬪九人當一夕三夫人當一夕後當一夕凡十五日而徧五日之禦諸侯制也諸侯一娶九女夫人及二媵各有侄娣此六人當三夕次二媵當一夕次夫人專一夕凡五日而徧也當夕當妻之夕也

又妾將生子及月辰夫使人日一問之子生三月之末漱澣夙齊見於內寢禮之如始入室君已食徹焉使之特餕遂入禦陳

注此言大夫士之妾生子之禮宮室之制前有路寢次則君之燕寢次夫人正寢卿大夫以下前有適室次則燕寢次則適妻之寢此言內寢正謂適妻寢耳如始入室者如初來嫁時也特餕使此生子者獨餕不如常時眾妾同餕也

喪服妾從女君而出則不爲女君之子服

陳注

妾謂女君之侄娣也其來也與女君同入故服女君之子與女君同若女君犯七出而出則此侄娣亦從之出子死則母自服其子侄娣不服義絕故也

又士妾有子而爲之緦無子則已

陳注

喪服云大夫爲貴妾緦士卑故妾之有子者爲之緦無子則不服也

又妾爲君之長子與女君同

陳注

女君爲長子三年妾亦同服三年以正統故重也

又妾祔於妾祖姑

陳注

妾祔於妾祖姑言妾死則祔於祖之妾也

又慈母與妾母不世祭也

陳注

不世祭者謂子祭之而孫不祭也上章言妾祔於妾祖姑者疏云妾無廟今乃云祔及髙祖當是爲壇以祔之耳

又妾無妾祖姑者易牲而祔於女君可也

陳注

妾當祔於妾祖姑上章言亡則中一以上而祔是祔髙祖之妾今又無髙祖妾則當易妾之牲而祔於適祖姑女君謂適祖姑也大全

嚴陵方氏曰女

君適祖姑也妾祔之嫌於隆故易牲而祭以示其殺焉

雜記女君死則妾爲女君之黨服攝女君則不爲先女君之黨服陳

注女君死則妾猶服其黨是徒從之禮也妾攝女君則不服以攝位稍尊也大全

嚴陵方氏曰女君死

則妾爲女君之黨服者親親之仁也攝女君則不爲先女君之黨服者尊尊之義也儀禮

士昏禮婦至主人揖婦以入及寢門揖入升自西階媵布席於奧夫入於室卽席婦尊西南面媵禦沃盥交注升自西階道婦入也媵送也謂女從者也禦當爲訝訝迎也謂婿從者也媵沃婿盥於南洗禦沃婦盥於北洗夫婦始接情有廉恥媵禦交道其志

又主人說服於房媵受婦說服於室禦受姆授巾禦�於奧媵�良席注

�臥席也婦人稱夫曰良疏

�於奧主於婦席

使禦布婦席使媵布夫席此亦示交接有漸之義

又燭出媵餕主人之餘禦餕婦余贊酌外尊酳之媵侍於戶外呼則聞疏

酌外尊者賤不敢與主人同酌內尊也

喪服妾謂君傳曰君至尊也

注妾謂夫爲君者不得體之加尊之也𨿽士亦然疏釋曰妾賤於妻故次妻後案內則云聘則爲妻奔則爲妾鄭注云妾之言接聞彼有禮走而往焉以得接見於君子是名妾之義但其並後匹適則國亡家絕之本故深抑之別名爲妾也旣名爲妾故不得名婿爲夫故加其尊名名之爲君也亦得接於夫又有尊事之稱故亦服斬衰也云君至尊也者旣名夫爲君故同於人君之至尊也釋曰云不得體之加尊之也者以妻得體之得名爲夫妾𨿽接見於夫不得體敵故加尊之而名夫爲君是以服斬也云𨿽士亦然者案孝經士言爭友則屬隸不得爲臣則士身不合名君至於妾之尊夫與臣無異是以𨿽士妾得稱夫爲君故云𨿽士亦然也妾爲女君

疏釋曰妾事女君使與臣事君同故次之也以其妻旣與夫體敵妾不得體夫故名妾妾接也接事適妻故妾稱適妻爲女君也傳曰何以期也妾之事女君與婦之事舅姑等注女君君適妻也女君於妾無服報之則重降之則嫌疏釋曰傳意謂妾或是妻之侄娣同事一人

忽爲之重服故發問也答曰妾之事女君與婦之事舅姑等者婦之事舅姑亦期故云等但並後匹適傾覆之階故抑之𨿽或侄娣使如子之妻與婦事舅姑同也釋曰云女君於妾無服者諸經傳無女君服妾之文故云無服者鄭解其不服之意是以云報之則重還報以期無尊卑降殺大重也云降之則嫌者若降之大功小功則似舅姑爲適婦庶婦之嫌故使女君爲妾無服也春秋四傳

王使歸仲子賵春秋隱公元年秋七月天王使宰咺來歸惠公仲子之賵左傳緩且子氏未薨故名天子七月而葬同軌畢至諸侯五月同盟至大夫三月同位至士逾月外姻至贈死不及屍弔生不及哀豫凶事非禮也公羊傳宰者何官也咺者何名也曷爲以官氏宰士也惠公者何隱之考也仲子者何桓之母也何以不稱夫人桓未君也賵者何喪事有賵賵者蓋以馬以乘馬束帛乘馬曰賵貨財曰賻衣被曰襚桓未君則諸侯曷爲來賵之隱爲桓立故以桓母之喪告於諸侯然則何言爾成公意也其言來何不及事也其言惠公仲子何兼之兼之非禮也何以不言及仲子仲子微也谷梁傳母以子氏仲子者何惠公之母孝公之妾也禮賵人之母則可賵人之妾則不可君子以其可辭受之其志不及事也賵者何也乘馬曰賵衣衾曰襚貝玉曰含錢財曰賻胡傳上古應時稱號故其名三變春秋以天自處創制立名系王於天爲萬世法其義備矣冢宰稱宰咺者名也王朝公卿書官大夫書字上士中士書名下士書人咺位六卿之長而名之何也仲子惠公之妾爾以天王之尊下賵諸侯之妾是加冠於屨人道之大經拂矣天王紀法之宗也六卿紀法之守也議紀法而修諸朝廷之上則與聞其謀頒紀法而行諸邦國之間則專掌其事而承命以賵諸侯之妾是壞法亂紀自王朝始也春秋重嫡妾之分故特貶而書名以見宰之非宰也或曰僖公之母成風亦莊公妾也其卒也王使榮叔歸含且賵其葬也王使召伯來會葬下賵諸侯之妾而名其宰榮召何以書字而不名也於前賵仲子則名冢宰於後葬成風王不稱天其法嚴矣大

全程子曰王者奉若天道故稱天王其命曰天命其討曰天討盡此道者王道也後世以智力把持天下者霸道也春秋因王命以正王法稱天王以奉天命夫婦人倫之本最當先正春秋之時嫡庶僭亂聖人猶謹其名分男女之配終身不變者也故無再娶之禮大夫而下內無主則家道不立故不得已有再娶之禮天子諸侯內職具備後夫人已可以攝治無再娶之禮春秋之始尙有疑焉故仲子羽數特異僖公而後無復辧矣春秋因其竊號而書之以志僭亂仲子系惠公而言故正其名不曰夫人曰惠公仲子謂惠公之仲子妾稱也以夫人禮賵人之妾不天亂倫之甚也然春秋之始天王之義未見故不可去天而名咺以見其不王王臣𨿽微不名況於宰乎趙氏曰天子而賵妾母是起僭也汪氏曰在禮君不撫僕妾以其賤也外臣之妾而天王賵之何以宗法則於天下乎張氏曰惠公以去年薨仲子卒之年月不可知或亦去年也天子於諸侯有賵禮所以褒有功徳而厚其終也諸侯無再娶之禮惠公牽於私愛寵庶妾而立爲夫人正犯以妾爲妻之戒瀆亂夫婦之綱乃天討之所當加九伐之法所謂犯令陵政蓋此類也平王不能正惠公之罪反厚其送終之禮遣冢宰而來賵冢宰不能以紀法詔王乃奉命以賵上僭之妾仲尼以春秋之初方書天王以立法於是貶冢宰於上士中士之例深罪其以百揆之尊瘝官失職一至於此貶其臣則君可知矣凡春秋之書以尊者而貶從卑者之例必有大罪極惡而後加焉不可以常事觀也

叔姬歸紀春秋隱公七年春王三月叔姬歸於紀谷梁傳其不言逆何也逆之道微無足道焉爾胡傳叔姬伯姬之娣非夫人也則何以書古者諸侯一娶九女必格之同時者所以正名分窒亂源也今叔姬待年於宗國不與嫡俱行則非禮之常所以書也眉山蘇轍以謂書叔姬賢之也若賢不得書必貴而後書則是以位而蔑徳也小國無大夫至於接我則書是位不可以廢事也位不可以廢事而獨可以廢賢乎如叔姬不歸宗國而歸於酅以全婦道賢可知矣賢而得書亦春秋之法也大

全汪氏曰同時而行則妃妾之名不紊其生子也嫡妾之分已定亂何由作何氏曰婦人八歲備數十五從嫡二十承事君子媵賤書者終有賢行能處隱約合竟婦道故重錄之髙氏曰娣亦書歸猶堯之二女降於嬀汭皆曰嬪張氏曰媵不書此特書者以其終不忘紀之五廟𨿽紀侯卒而歸於酅以奉宗祀歿其身而後已聖人以其賢可以勵婦行將有其末必錄其本是以變例而特書之

汪氏曰賈逵謂隱公厚於先君之女故盛禮而歸之如歸嫡之禮又云紀貴叔姬故書以刺之聖人豈逆計其他日之賢而書之哉今考春秋諸侯寵嬖妾媵蓋多不足煩聖筆之錄苟隱公厚先君之女必不以爲媵矣夫子作經以垂勸戒則以爲嘉其賢者義或近之安可以史官一時之例而議春秋萬世之法乎子朱子作通鑑綱目書唐太宗以武氏爲才人所以起僞周之亂書元宗冊壽王妃楊氏所以起馬嵬之奔納才人冊諸王妃法不當書而朱子書之亦春秋之意也

紀叔姬歸酅春秋莊公十有二年春王三月紀叔姬歸於酅公羊傳其言歸於酅何隱之也何隱爾其國亡矣徒歸於叔爾也谷梁傳國而曰歸此邑也其曰歸何也吾女也失國喜得其所故言歸焉爾胡傳莊公四年紀侯去國叔姬至此始歸於酅者紀侯方卒故叔姬至此然後歸爾歸者順詞以宗廟在酅歸奉其祀也魯爲宗國婦人有來歸之義紀旣亡矣不歸於魯所謂全節守義不以亡故而虧婦道者也魯人髙其節義恩禮有加焉是故其歸於酅其卒其葬史冊悉書夫子修經存而弗削使與衛之共姜同垂不朽爲後世勸若夏侯令女曹爽之弟婦也寡居守志父母欲奪而嫁之誓而弗許而曰曹氏全盛之時尙欲保終況今衰亡何忍棄之聞者爲之感動其聞叔姬之風而興起者乎大

全汪氏曰叔姬𨿽伯姬之娣然諸侯夫人旣卒則次妃攝治內事故叔姬𨿽媵妾當奉紀之祭祀家氏曰夫死無子而終於父母家者非正也終於夫家正也杜氏曰叔姬全守節義以終婦道故系之紀賢之也劉氏曰紀侯之歿不書叔姬何以得書春秋因叔姬之行以明紀季之以酅入齊非利之也凡欲存國耳試使紀季見宗國之危析地以求利此與邪庶其莒牟夷何異春秋當絕之矣

張氏曰叔姬伯姬之娣隱七年歸於紀者伯姬旣死叔姬實攝內事而能不以國之存亡貳其事君子之心不以身之榮悴變其奉宗廟之志故必歸於酅以終其身易曰眇能視利幽人之貞於叔姬見之矣春秋可不錄其本末以示婦道之正乎

劉氏曰邑何故不得言歸乎酅者紀之別也紀者叔姬之家也人歸其家可不曰歸乎以謂喜得其所乃言歸何哉谷梁之說非也家氏曰公羊謂歸於酅者歸於其叔叔其可歸乎蓋紀之宗廟在焉義當歸也汪氏曰或謂叔姬歸於叔非其所歸亂也夫叔姬歸於酅酅乃紀五廟之所在叔姬之歸以奉祭祀而非歸於紀季也夏侯令女之依爽與叔姬正同豈可亦責之依其伯乎春秋書內女惟紀叔姬宋伯姬錄本末甚詳非賢而得若是乎

結媵陳春秋莊公十有九年秋公子結媵陳人之婦於鄄遂及齊侯宋公盟公羊傳媵者何諸侯娶一國則二國往媵之以侄娣從侄者何兄之子也娣者何弟也諸侯壹聘九女諸侯不再娶媵不書此何以書爲其有遂事書大夫無遂事此其言遂何聘禮大夫受命不受辭出境有可以安社稷利國家者則專之可也谷梁傳媵淺事也不志此其志何也辟要盟也何以見其辟要盟也媵禮之輕者也盟國之重也以輕事遂乎國重無說其曰陳人之婦略之也其不日數逾惡之也胡傳媵淺事陳人微者公子往焉是以所重臨乎禮之輕者也齊侯伯主宋公王者之後盟國之大事也大夫輒與焉是以所輕當乎禮之重者也禮者不失己亦不失人失己與人寇之招也是故結書公子而曰媵陳人之婦譏其重以失己也齊宋書爵而曰遂譏其輕以失人也遂者專事之詞聘禮大夫受命不受辭出境有可以安社稷利國家則專之可也謂本有此命得以便宜從事特不受專對之辭爾若違命行私𨿽有利國家安社稷之功使者當以矯制請罪有司當以擅命論刑何者終不可以一時之利亂萬世之法是春秋之旨也大

全程子曰鄄之巨室嫁女於陳人結以其庶女媵之因與齊宋盟挈之以往結好大國所以安國息民乃以私事之小取怒大國故深罪之書其爲媵而往盟爲遂事薛氏曰正卿送媵禮之過也遂盟非其事也家氏曰媵女事之常而盟者國之重事況於盟伯主可以遂事往乎杜氏曰結魯大夫出境有可以安社稷利國家者則專之可也結在鄄聞齊宋有會事之宜去其本職遂與二君爲盟故備書之本非魯公意而又失媵陳之好故冬各來伐劉氏曰公羊以爲陳人者陳侯也非也云公子結以妾媵歸陳侯之婦則文理不成又無故貶損陳侯使從人稱非正名之義谷梁傳辟要盟也亦非也魯誠欲自托於大國豈敢以婦媵之名而遣使以取戾於伯主哉使者銜媵婦之命而遂要大國之盟是乃要盟矣何謂辟要盟乎

紀叔姬卒春秋莊公二十有九年冬十有二月紀叔姬卒胡傳紀已滅矣其卒之何見紀侯去國終不能自立異於古公亶父之去故特書叔姬卒而不卒紀侯以明其不爭而去則可能使其民從而不釋則微矣大全

臨川吳氏曰叔姬娣也魯紀之待叔姬與叔姬之自待其身皆與伯姬同春秋備書之此蓋莊公以爲姑而爲服大功之服也與叔姬莊十二年歸酅此卒於酅也紀滅而猶系之紀蓋國亡無有依托𨿽寄寓於酅以待死其爲紀國夫人之娣則如初也

葬紀叔姬春秋莊公三十年秋八月癸亥葬紀叔姬公羊傳外夫人不書葬此何以書隱之也何隱爾紀國亡矣徒葬乎叔爾谷梁傳不曰卒而曰葬閔紀之亡也胡傳滅國不葬此何以葬賢叔姬也紀侯旣卒不歸宗國而歸於酅所謂秉節守義不以亡故而睽婦道者也故系之於紀而錄其卒葬先儒謂賢而得書是也賢而得書所以爲後世勸也大

全家氏曰娣媵不葬此以賢叔姬故與伯姬俱得葬

張氏曰紀叔姬從一而終不以存亡貳其心故詳錄其生死又紀魯之往葬皆以夫人之禮書之所以明婦行以示後法也

風氏薨春秋文公四年冬十有一月壬寅夫人風氏薨胡傳風氏僖公之母莊公妾也而稱夫人自是嫡妾亂矣語曰邦君之妻邦人稱之曰君夫人稱諸異邦曰寡小君蓋敵體之稱也若夫妾媵則非敵矣其生亦以夫人之名稱號之其沒亦以夫人之禮卒葬之非所以正其分也以妾媵爲夫人徒欲尊寵其所愛而不虞卑其身以妾母爲夫人徒欲崇貴其所生而不虞賤其父卑其身則失位賤其父則無本越禮至是不亦悖乎夫禮庶子爲君爲其母無服不敢貳尊者也春秋於成風記其卒葬各以實書不爲異辭者謹禮之所由變也大

全程子曰自成風以後妾母稱夫人嫡妾亂矣仲子始僭尙未敢同嫡也馬氏曰是時嫡妾不正稱號不審夫子嘗言古禮如此故記之正其名所以責其實也陳氏曰夫人某氏嫡稱也喪之以夫人之禮也隱公之喪桓公猶有疑焉是故別廟也祔姑稱謚伉然如夫人則自文公之喪成風始薛氏曰妾母爲夫人僭也僭則何以取乎春秋不沒其實也朱子曰僖公成風與晉簡文帝鄭太后一也皆所以著妾母之義汪氏曰嫡妾之分乃人君所當謹以妾母爲夫人必致以妾爲嫡以妾爲嫡必至庶孽奪正之禍敬嬴之殺惡及視乃視習僖文之尊成風而動於爲惡也後世妾母皆稱太后或妾死而加以皇后之號又其甚則唐髙宗立武昭儀爲後而致移其宗社矣朱子於綱目書尊帝母貴人爲太后又或書立貴嬪某氏爲皇后或曰立婕妤某氏爲皇后或曰立婢某氏爲後蓋取法春秋譏成風之例然春秋隱其辭而綱目直斥本稱者春秋乃本國之史而綱目則筆削前代之史故不同也

王歸成風含賵春秋文公五年春王正月王使榮叔歸含且賵公羊傳含者何口實也其言歸含且賵何兼之兼之非禮也谷梁傳含一事也賵一事也兼歸之非正也其曰且志兼也其不言來不周事之用也賵已早而含已晚胡傳珠玉曰含車馬曰賵歸含且賵者厚禮妾母也不稱天王者弗克若天也春秋系王於天以定其名號者所履則天位也所治則天職也所敕而惇之者則天之所敍也所敍而庸之者則天之所秩也所賞所刑者則天之所命而天之所討也夫婦人倫之本王法所尢謹者今成風以妾僭嫡王不能正又使大夫歸含賵焉而成之爲夫人則王法廢人倫亂矣是謂弗克若天而悖其道非小失耳故特不稱天以謹之也大

全程子曰天子成妾母爲夫人亂倫之甚失天理矣不稱天義已明稱叔存禮也杜氏曰成風莊公之妾天子以夫人賵之劉氏曰不知者乃謂天子賵人之妾小過耳而譏之深求車殺母弟大惡也而譏之略是不及知春秋正人倫之意也君臣也父子也夫婦也治之三綱也道莫先焉桓以臣弒君而王命之成風以妾僭嫡而王成之於是三綱廢矣是失人之所以爲人也玉之無天下不亦明乎汪氏曰禮經天子諸侯於妾無服而周官職喪掌諸侯之喪及卿大夫士凡有爵者之喪亦不及邦國夫人之妾也今王歸含賵則是魯以成風之喪赴於京師矣夫人之喪猶不當赴於王況妾母乎王之賜以含賵其責已深而魯之往赴其罪亦不可揜矣春秋王禮之施於魯者惟桓文二公爲數且盛而紊瀆三綱有如此者亦可悲矣

葬成風春秋文公五年三月辛亥葬我小君成風公羊傳成風者何僖公之母也胡傳仲子𨿽聘非惠公之嫡也春秋之初尙以爲疑故別爲立宮而羽數特異此𨿽非禮之正然不祔於姑猶有辧焉至是成風書葬乃有二夫人祔廟而亂倫易紀無復辧矣故禮之失自成風始也大

全蘇子曰仲子非惠公之嫡故特爲之立宮而不祔不書其葬蓋禮之正也自成風以來妾母皆葬蓋祔也魯禮之變自此始矣髙氏曰旣以夫人之禮薨之又復以小君之禮葬之又別爲之謚焉書實以示譏也汪氏曰後世以妾母爲正嫡至於喪事乃黜正嫡而嬖妾合葬焉如中宗之葬幹陵嚴善思諫而弗止循襲而莫知其失矣孰有如漢之孝文自謂側室之子而不以爲嫌者乎

召伯來會葬春秋文公五年三月王使召伯來會葬左傳王使榮叔來含且賵召昭公來會葬禮也谷梁傳會葬之禮於鄙上胡傳王臣下聘桓公冢宰書名示貶而大夫再聘則無譏焉或以爲從同同也或以爲同則書重也成風薨王使榮叔歸含且賵旣不稱天矣及使召伯來會葬又與貶焉何也歸含且賵施於妾母已稠疊矣又使卿來會葬恩數有加焉是將祔之於廟也而致禮於成風盡矣聘一也含賵而又葬則其事益隆亂人倫廢王法甚矣再不稱天者聖人於此尢謹其戒而不敢略也大

全程子曰天子以妾母同嫡亂天理也故不稱天聖人於此尢謹其戒家氏曰天子之於諸侯有會葬之禮非所以施之妾母也元年書叔服此年書召伯五年之間後先兩會葬或稱天王或王不稱天比事而觀其義豈不甚明乎

敬嬴薨春秋宣公八年戊子夫人嬴氏薨胡傳敬嬴文公妾也何以稱夫人自成風聞季友之繇事友而屬其子及僖公得國立以爲夫人於是乎嫡妾亂矣春秋於風氏凡始卒四貶之則禘於太廟秦人歸襚榮叔含賵召伯會葬去其姓氏不稱夫人王再書而無天是也敬嬴又嬖私事襄仲而屬宣公不待致於太廟援例以立則從同同而無貶矣其意若曰以義起禮爲可繼苟出於私情而非義後𨿽欲正可若何大

全啖氏曰成風之後妾母皆僭用夫人禮故亦書薨以著其罪家氏曰哀姜淫亂與慶父同弒二君齊桓討而弒之僖於是尊其母成風爲夫人以配其父此僭也然非哀姜不終則僖亦未敢遽如此今敬嬴之事則異於是嬴以嬖妾私事襄仲弒子赤立宣公逐嫡母歸齊而己僭夫人之位出姜無罪爲賊臣悖妾所逐不得與哀姜同例嬴與其子弒君逐母僭號夫人亦不得與成風偶使遇齊桓則敬嬴襄仲皆當比而誅戮王室不競中國無伯得以肆行無忌孰知天道禍盈至是八年遂使齊死於路後八日嬴隕於魯與哀姜慶父先後卽誅其事相類但有天討人刑之異耳汪氏曰春秋旣書夫人姜氏薨於夷又書夫人風氏薨則知哀姜爲莊公夫人而成風乃妾也旣書夫人姜氏歸於齊又書夫人風氏薨則知出姜爲文公夫人而敬嬴乃妾也直書於策讀者比事以考之𨿽微傳而嫡妾之分明矣

葬敬嬴春秋宣公八年冬十月己丑葬我小君敬嬴左傳葬敬嬴旱無麻始用葛茀胡傳成風薨以夫人葬以小君將祔於廟而始有二夫人也則四貶之以正其事今敬嬴亦薨以夫人葬以小君使祔於廟無貶以正之從同同可也而於宣公元年卽以所逆穆姜婦之何也曰婦有姑之辭見敬嬴遂以子貴援例而亟立爲夫人也僖公享國八年然後致成風而敬嬴之亟也𨿽云援例魯君臣之責亦可知矣無貶而書法若此者猶桓宣弒君而書卽位爾大

全臨川吳氏曰僖宣襄昭四妾母羣臣皆逢君之意而尊爲夫人也象山陸氏曰襄仲殺太子惡敬嬴爲之也敬嬴非嫡而薨以夫人葬以小君魯君臣之責深矣春秋作而亂臣賊子懼蓋爲此也

衛人來媵春秋成公八年冬衛人來媵左傳衛人來媵共姬禮也凡諸侯嫁女同姓媵之異姓則否公羊傳媵不書此何以書錄伯姬也谷梁傳媵淺事也不志此其志何也以伯姬之不得其所故盡其事也胡傳媵者何諸侯有三歸嫡夫人行則侄娣從二國來媵亦以侄娣從凡一娶九女所以廣繼嗣三國來媵非禮也夫以禮制欲則治以欲敗禮則亂而諸侯一娶十有二女則是以欲敗禮矣備書三國以明逾制爲後戒也大

全程子曰媵小事不書伯姬之嫁諸侯皆來媵之故書以見其一女子之賢尙聞於諸侯況君子乎白虎通天子娶十二女法天有十二月茅堂胡氏曰左傳諸侯嫁女同姓媵之異姓則否啖子非之云直譏三國來媵非禮豈爲異姓乎蓋諸侯一娶九女而三國來媵則是十二女也媵同時故經備書之以著其失禮不爲異姓與同姓

晉人來媵春秋成公九年夏晉人來媵左傳禮也胡傳致女者何女旣嫁三月而廟見則成婦矣而後父母使人安之故謂之致也常事爾何以書致女使卿非禮也經有因褒以見貶者初獻六羽之類是也亦有因貶以見褒者致女來媵之類是也伯姬賢行著於家故致女使卿特厚其嫁遣之禮賢名聞於遠故諸國爭媵信其無妒忌之行程氏以爲一女子之賢尙聞於諸侯況君子哉或曰魯女𨿽賢豈能聞於遠乎曰古者庶女與非嫡者則求爲媵固爲之擇賢小君則諸侯之賢女自當聞矣大

全因納幣致女使卿三國來媵之過禮而見伯姬之賢臨川吳氏曰伯姬已嫁而晉人來媵蓋譏其不及事且爲齊媵起也

齊人來媵春秋成公十年夏齊人來媵公羊傳媵不書此何以書錄伯姬也三國來媵非禮也曷爲皆以錄伯姬之辭言之婦人以眾多爲侈也大全

髙氏曰伯姬嫁已久諸侯以其賢猶來媵之然晉衛已備其數豈可復加乎

姒氏卒春秋定公十有五年秋七月壬申姒氏卒左傳不稱夫人不赴且不祔也公羊傳姒氏者何哀公之母也何以不稱夫人哀未君也谷梁傳姒氏卒妾辭也哀公之母也

大全

啖氏曰自成風之後妾母皆僭用夫人禮故亦書薨書夫人著其非禮也哀公母定姒卒時子未逾年𨿽行喪禮不可加於母故書卒子旣未成君故不稱夫人也茅堂胡氏曰姒氏不稱夫人爲正名孟子不稱夫人爲隱惡姒氏定公妾也公羊據魯失禮言之爾論春秋之法哀𨿽已君豈得稱夫人乎來賵仲子會葬成風深貶天王而名冢宰則知哀𨿽已君亦不得稱夫人矣陳氏曰自成風訖於宣襄子苟爲君則其母爲夫人書葬定姒則是哀公以夫人葬其母猶宣襄也則何以卒不稱夫人葬不稱小君徒以喪在殯不及尊其母焉耳

汪氏曰成風敬嬴齊歸尙以妾母稱夫人小君豈以定公正夫人而反不稱夫人小君乎蓋僖宣昭卽位久遂尊妾母爲夫人哀初立未逾年故仍其本號也劉氏曰左氏不稱夫人之說非也安有夫人薨而不書夫人者乎凡夫人始卒則史書之書之固云夫人矣不待赴祔而書其夫人也姒氏要爲妾母哀未成君故亦未敢謂其母夫人爾漢蔡邕獨斷

妻妾天子後立六宮之別名三夫人帝嚳有四妃以象后妃四星其一明者爲正妃三者爲次妃也九嬪夏后氏增以三三而九合十二人春秋天子一取十二夏制也二十七世婦殷人又增三九二十七合三十九人八十一禦女周人上法帝嚳正妃又九九爲八十一增之合百二十人也天子一取十二女象十二月三夫人九殯諸侯一取九女象九州一妻八妾卿大夫一妻二妾士一妻一妾宋袁氏世範

治家篇人有以正室妒忌而於別宅置婢妾者有供給娼女而絕其與人往來者其關防非不密監守非不謹然所委監守之人得其犒遺反與外人爲耳目以通往來而主翁不知至養其所生子爲嗣者又有婦人臨蓐主翁不在則棄其所生之女而取他人之子爲己子者主翁從而收養不知非其己子庸俗愚暗大抵類此婦女多妒有正室者少蓄婢妾蓄婢妾者多無正室夫蓄婢妾者內有子弟外有僕隸皆當關防制以主母猶有他事況無所統轄以一人之耳目臨之豈難欺蔽哉暮年尢非所宜使有意外之事當如之何鄭氏家範

妾子孫有妻子者不得更置側室以亂上下之分違者責之若年四十無子者許置一人不得與公堂坐主母之尊欲使家眾悅服不可使側室爲之以亂尊卑明徐三重家則

娶妾一古者無子置妾定以年齒蓋甚不得已也若孕育已繁更營姝麗此則明示淫汰已耳夫妾婢旣濫子女雜出各私其類便生異同若無禮義之維難免乖離之釁中人或衰孝敬不肖者遂滋忿爭恐薄世澆俗所必至此也竊謂嫡室或鮮生育乃緣繼續大事不得不有蓄置縱於年齒不免通俗亦須明正大體務使相安禮序樂和以成家範此在吾儒以躬修古學裁之然又當知有子而無妾亦最家門善事也江浦義門鄭氏家約無子娶妾不得預公堂會坐嫡妻死不得代爲主母以亂尊卑其所生子婦則跪拜餘子弟不過長揖所以正上下之分成和順之風信乎其爲守禮法之家也

媵妾部藝文一

寵幸

漢黃憲韓王有玉壺紫英二姬寵冠於宮二姬聞徵君之賢也求韓王聘之徵君見韓王於黃翼之樓二姬隱於雕屏窺而巧笑徵君謂韓王曰隱屏者誰與韓王曰此寡人寵姬也慕徵君之令名故隱屏而窺耳徵君曰笑臣者誰與韓王曰卽隱屏之姬也徵君作色而對曰臣𨿽猥士不能笑諸侯而乃爲二姬笑臣何以賓於王乎韓王曰徵君何固之甚也寡人之愚妾不以一笑而辱徵君夫笑妾婦之庸態也徵君以妾婦之庸態而罪寡人之姬何弗裕也徵君默韓王乃命二姬出見徵君二姬又隱袖而笑徵君曰夫以王之二姬猶能辱憲況諸侯乎臣敢辭矣二姬寤其意乃向屏而泣徵君曰二姬尙弱是笑也不以臣累臣於其泣而見也韓王解容置醴酒以宴之命二姬奏樂於屏五舉罍而樂不奏韓王又命之二姬對曰妾恐辱徵君也樂之音重於笑徵君之辱亦重於笑是妾有笑罪君不命妾之贖而又重之妾以爲徵君無所報於韓矣徵君曰嗟乎二姬之用智臣不若也王能馭之則韓國必彊不然王其荒乎何以能國韓王曰寡人命二妾奏樂以徵君無命故懼而弗樂也焉用智哉徵君對曰昔者周幽王之姬曰褒姒美而不笑然國之危也卒由於笑故諸侯之不可笑尢士也今二姬之笑有褒姒之所不爲者而反無周之危故笑而知其侮泣而知其弱辭樂而知其智韓王曰寡人命之樂而罰之以達旦何智之敢用也於是玉壺況瑟紫英彈箜篌以觴奉徵君酒激於地徵君曰臣不敢飲韓王曰何以不敢曰以賢王之尊不能使二姬觴反代二姬以觴臣何王之自卑而崇寵也臣故不飲韓王曰寡人命二姬觴徵君疑而不飲寡人是以觴之意者寡人取二姬之觴徵君又疑耶取觴而飲寡人亦惟是解疑於徵君耳豈崇寵而自卑乎寡人得二姬實美而貞淑又飾之以音寡人是密非以偕樂也而徵君疑之且以難使二姬懟寡人是徵君之過矣徵君避席而對曰噫王之二姬臣實不知其美也臣之所美與王不類有名曰仁狀若慶雲容若幽蘭藹若陽春使之輔諸侯則百姓懷之而頌音作九夷八蠻皆來朝有名曰義狀若凜霜容若靑松厲若秋宇使之輔諸侯則禁淫慝誅暴亂使盜跖可化爲伯夷此二姬者臣之所美也若王之姬朝不過絲竹之奉夜不過枕席之安弛庶政棄百姓禍足以亡國故珠玉爲塵錦練爲灰綺幕鏤�棲於浮雲寶箜篌寂於煙露�貴之樂於王何有哉王不寵仁義而暱冶容臣竊以爲賢王之蠱也韓王有慚色徵君辭酒下階而出韓王送於宮門顧左右曰寡人今日得聞仁義之美也二姬怨而讒之

智論

前人徵君憂二姬之讒復說韓王曰夫尺蠖蜉蝤同出於陽而不爲尺蠖之鳴黃雀蜻蜓同翔於空而不爲黃雀之舉鯤魚蝮蛇同潛於水而不爲鯤魚之化若此者豈限於物力哉气使然也故蜉蝤之安於默蜻蜓之限於飛蝮蛇之困於遊者彼亦烏知尺蠖之鳴黃雀之舉而鯤魚之化也惟不知故以類羣而不毒是萬物之淑慝皆以無所知而能相安也使其有所知則必慕慕則必傾焉惟人靈覺於物故無大愚亦無大智無大智故有知而不慕有慕而不傾有傾而不殆有殆而不窮窮則必復若元王素主之於凡庶惟無所大知是以賤而莫知其所以貴貧而莫知其所以�陋而莫知其所以揚勞而莫知其所以逸困而莫知其所以亨變化若神動靜若運凡庶惟羣處囂囂然以顒之爾矣昔傲象之於重華也無大智故得以靖而不夷魋虎之於仲尼也無大智故得以康而不隕項籍之於髙祖也無大智故得以興而不復𨿽徳與智合以光耀於天下而銘偉功亦命使之然也豈惟元王素主之異於凡庶哉今有愚夫老於田野與子孫守十金之產而盜賊不攘其室者亦盜賊無大智也況於受命之主乎今賢王居必伯之國受世昌之封膏腴之沃壤七百餘里𨿽周之申伯鄧侯未有若賢王之隆也夫南陽𨿽封於先王而實天之所賜賢王欲乘而興之甚易也以賢王之明而失可伯之時是使齊桓晉文笑於前秦孝公齊威王議於後無乃棄天之賜而削先王之封乎願王恭禮天下之士以結其心遠內嬖之讒以淸其志則天下士必奮然樂爲之用而賢王之名尊矣此鄙臣之所以惋戀而長嘆也王其熟慮焉韓王曰善

讒說

前人二姬以計去徵君讒於韓王曰妾聞諸侯皆寧則不可畜士以養釁百姓皆贍則不可逞志以求危今王室無東遷之弱藩籬無犬吠之儆君何慮之過也以君之賢而安享大國天皇之寵賜日盈於君身𨿽河間東平之寵不能加於君也君之倉廩畜以百萬宮室之麗積以蜀靑玩好之器來自絕國鐘鼓簫瑟之聲畢陳於前妾得侍於君之掌下以供娛樂是諸侯之安富尊榮亦莫有加於君者也君享千歲之祿而爲終身之樂以昌後嗣不亦善乎今遊說之士不顧君之後嗣而取耀於目前非忠也不憂王室之亂而勤王以圖伯謀不測之功非義也而且不智是以磨舌於諸侯以要顯譽釣空業而爲賢進而若悃退而若憂得齊之情而泄於楚得楚之計而通於秦左路則禦者爭之而不恥在國則順者揖之而不額吐談縱橫乍喜乍怒似蘇秦蔡澤之詭行也以妾料之不過假諸侯之顏色而求餌於四方豈能益人之國家哉君速布令於國中以屏遊士之迹且無潛於鄰壤是絕釁也逐說而絕釁則君與妾均是福也幸無忽焉韓王曰予素不暱故說士不遊於國向者徵君謁予而諷以汝二姬故汝不忘疇昔之泣而加惡耶夫徵君非口舌之士也其徳足以馨於天子其才足以賓於諸侯其志足以潤於百姓其謀足以安於社稷不可惡也予其亮於是汝二姬毋佞明年韓王遊雲夢之山與徵君同車二姬怨王作別鸞之歌歌曰雙鸞遊兮紫庭朝噰噰兮春陽鳳舉兮云夢悵寂寞兮哀鳴歌竟遂縊於宮樹而死

愛憎

前人韓王與徵君遊雲夢之山將遊鹿臺韓王聞二姬死謂徵君曰咨乃命左右旋駕徵君因問韓王曰王之歸爲二姬乎不然何返駕而罷鹿臺之遊也王若歸則二姬生矣臣不能從王以歸而待王於鹿臺可乎韓王流涕而道曰寡人不敢匿所愛也寡人處宮二姬不�於側宴則忘酣臥則忘夢是二姬之事寡人若影之附於形也今寡人之出不謀二姬以寡人是懟遂哀歌而死是寡人若行陰雪中而不覺形影之離也徵君對曰王爲云夢之遊也何不捨臣而攜二姬乎臣以爲王之忍也韓王曰寡人辟暑乎丰山二姬進淸冷之泉寡人遊丹水之上二姬進丹魚寡人泛於伊洛二姬進魴鯉寡人田於狼臯二姬進雉羹是寡人與二姬亦嘗爲此樂也今云夢之遊寡人以徵君在故二姬不得侍二姬死寡人𨿽有畫眉之妾五七卷髻之女二八亦無以爲也徵君對曰王以二姬之死猶郁而戚而繼之以涕今有賢者爲飯牛之歌而不得君死於國門之內王聞其士之死亦戚然而垂涕乎韓王曰然徵君曰使王之遊旣無從士又無寵姬王荒而弗返士與姬怨姬死於宮士死於境王聞之將憂士乎抑憂姬乎王曰士與姬皆寡人之腹心也其生也偕樂其死也偕戚寡人奚擇焉徵君曰夫從事於王者內則姬焉外則士焉士必懼其讒姬必憎其狷由此觀之王之左右士與姬不能並也王命駕而還姬在爲士者憤而死之苟達於王王亦能以寵士之情訴於姬而垂涕乎王𨿽憂士之死必不向素憎之姬而涕也夫涕哀之迹也小哀則戚大哀則涕不可僞也王之於姬臣以哀而知王之戚以涕而知王之信何王之寵士不如姬乎臣今從遊於云夢之山王以臣之故而捨姬姬亦以臣之故而怨王是二姬爲臣而死也不然何王向臣而涕有悔用臣之心臣其危乎韓王默然良久而言曰寡人豈以二姬之死而遂謝天下士乎徵君其無疑寡人也遂遊鹿臺而還

難進

前人徵君七日不見韓王王謂左右曰徵君以二姬之故七日不臨何捐棄也左右告徵君徵君答曰甫欲見王竊恐王之心未解也夫人之所交其易合者必易絕故孔子去衛其難合者必不易絕故�戚曲幹乎齊而後相難易在君士因之而潔名以保身焉爾矣𨿽然夫賢士行一志也亦視其所向而爲之舉憂樂者吾道之門也故愛其士則不輕用其道樂其士則不驟違其志不輕用其道則士益尊不驟違其志則士益忠士益尊故寵有所不能移也士益忠故讒有所不能間也甫見王之蠱於前而哀於後是耗气徇志之端也耗气而未絕者必乍明而乍�徇志而未匱者必乍彊而乍弱此之謂失經失經則政事不平刑罰不當天下士豈復有樂爲之用哉所以鼓琴七日而杜迹於王之庭也夫君子虛以照物弘以納機倜以出滯公以應化故能保其國家今王之心度實有柅焉召而後見時或舉二姬於心況不召而往見胡可暢也得無惡乎左右以其言復於韓王王以牢享之侍而問政�月而韓國無冤民有司廉道不拾遺楚人進羅氏之女倚風於王王立爲姬而寵之

世子

前人韓王世子卒徵君哀其賢而哭之左權周岑曰子哭世子也爲其賢乎徵君曰然曰子之賓於韓世子未有重焉又弱而好音色日與左右鬥鷄走犬以爲遊狎之樂此薄徳也子奚賢之曰韓王暑而求凍饌世子以私財作冰室取羹饌而藏之旣凍乃進於王韓王說爲之賦懷冰美世子也及世子卒倚風去冰室而命築鏡之臺甫是以悲爾周岑曰子何不諫曰元也其在乎元也其在乎

賢妃

前人韓王夢二姬與遊王驚倚風侍寢而撫曰君寐弗寧何謂也王曰吾方與玉壺紫英遊於香圃臨翠華之池二姬乘舟采荷而墮吾是以驚嗟乎二姬死矣猶與夢寐何婉孌也倚風出幃秉燭而諫曰妾以爲君之夢商巖也而君云云是二姬旣死猶不愛君況其生乎妾亦臣僕也不敢以色誤君生不願爲二姬佞死不願爲二姬遊君之明徳胡可障也妾今得幸於君苟不自善則天下亦必以妾之故而笑君猶二姬也妾聞二姬有固寵之過有毀善之愆而又有怨君之戾以怨而死何徳焉今又蠱君於夢寐妾以爲君之思必深也以是心而思士其髙宗乎妾昧死瀆君君其念之王笑曰吾有汝以佐內徵君以佐外夫奚憂乎倚風曰妾聞關雎之詩何義也王異之曰汝聞殆及此乎吾聞徵君云夫風始於關雎基風化也哀窈窕而不淫其色思賢才而不傷乎善以之風諸民而民化以之和諸樂而樂隆周之王業原始要終罔非善也是故關雎者禮樂之原也文王以懿睿之徳猶不自聖惟后妃是求以佐陽政故正王宮而風天下則文王之爲也吾誦關雎而思文王乎事殷之心不渝於夫婦而化洽中國此所以爲文王也夫是之謂關雎倚風曰君奚不哀窈窕而思賢才乎王怒曰汝烏知吾之不哀而思也倚風頓足而言曰二姬怨於君而君哀之其死也負於君而君思之妾是以測君未能也王乃嘆曰吾不谷天賜以諍姬是吾福也遂置酒作樂命左右歌關雎之章噰噰堂下韓王與倚風撫瑟而和之王謂左右曰寡人無句踐之恥而竊有志焉乃酹酒於楹左右皆觴之謝曰臣不敢盡命也是歲韓國大稔諸侯聞韓王得懿姬咸以千金購於四方如韓之倚風者於是國人薦於市農舉於野布令累月饋美女者乘載於路韓王聞之笑謂左右曰寡人得羅氏之女方諸二姬何如左右皆曰二姬美而未仁若倚風則仁美兼之豈惟傾韓之宮哉𨿽吳越燕趙之產不能匹也故諸侯咸以千金索其姬必欲如君之倚風而後爲美是以國鄙之女有一目一眉之麗者悉進於宮𨿽然如倚風者臣未之聞焉夫倚風天下之寶也而君得之諸侯流聞皆慕君之�關睢也君亦惟是儀刑於宮閫毋荒其色毋耽其宴毋淹其鄭聲以勤樹公室不亦顯乎且徵君有顏回墨翟之賢賓於玆國諸侯若失重負由此觀之雌雄之形決矣況諸侯之富皆埒王室求如倚風者易而求如徵君者難君勿忽焉何以明其然也昔者文王拘羑之時凡迎紂之欲以釋文王者豈皆后妃之力耶賢佐之謀不可誣也君得倚風而委以宮若國之大議必賢者佐於外然後可今君之得徵君也不能虛腹以下之垂政以隆之坐謀以詢之使諸侯倚藩籬而觀笑此臣等所以不忘君之誓而隳肝膽於前也君有其國而無其土壤不可謂完有諸侯之爵而無其人民不可謂貴是勢不在君君安得而守之王室將有累卵之危苟一日謝於天下又何所恃乎周公之攝非篡也成王弱也桓文之興非逆也周室替也故聖人權時而體運豈能與繩墨之士同哉君不可不熟計也王不聽是歲楚人求睦於韓韓王問於徵君將以辭使以楚書有盟意也徵君對韓王曰諸侯相睦禮也禮不可失於諸侯失則鄰國之使不入於韓之疆矣不入則韓必孤柰諸侯何韓王乃享其使而報之

嫡庶

前人韓王欲以倚風爲夫人莊白諫曰不可夫先王因名以定分使尊卑貴賤無相瀆也是故內有後妃嬪禦以佐內政宣陰鬱也外有公卿大夫郎官之屬以贊外務暢陽蔚也故天子以諸侯爲級有級而後有序有序而後有則和斯交焉故天子之於後猶諸侯之於夫人也聘以示禮宴以示好居正以示位告廟以示宗親蠶以示勤故能爲天下母諸侯亦然禮有之曰諸侯耕助以供粢盛夫人蠶繅以爲衣服惟齊體於君是以光佐於內而致享於神祗也由此觀之嫡庶者禮之經也不可亂也故嫡有庶而無降庶有寵而無隆寵之以色則不可逾於恩寵之以賢則不可瀆於禮夫禮名之防也天子以禮防兆民諸侯以禮防國卿大夫以禮防家士庶人以禮防身皆所以防乎名也瀆禮則名潰名潰則不尊不尊則悖悖則淫淫則狎侮刑罰而爲天下辱此國家危亡之形色也昔桓公葵丘之會曰以妾爲妻則伐之非私典也所以尊王禁也今倚風處君之宮執庶之職賢聞諸侯君之明亦孚矣倚風美而有娠君之寵亦孚矣夫美而賢端也執庶恭也君欲一朝而隆之無乃不可乎執是名也不足以爲君重而隆是名也亦不足以爲姬重且以玷姬之名累姬之美而返譽於諸侯卽臣見韓國之日卑也君其愼之王不聽乃訪於徵君對曰臣何必言韓王曰何謂也曰臣聞莊子諫王是也臣故不言韓王曰然則寡人爲何如也曰以王之所爲子其晉文乎王悟而悔之

奪嫡

前人徵君見韓王坐而論政乃設五諭以動王王喜而飲酒倚風鼓琴於宮學關雎之音徵君聞之叱曰是琴也始作有仁鶂之聲繼而有鷮捕物之聲誰其鼓之誰其鼓之韓王笑曰此寡人之寵姬倚風也徵君曰然則何爲而琴關雎之詩乎曰此其所嗜也徵君曰不可夫關雎之詩詠后妃也亦惟后妃得而琴之若倚風𨿽賢妾也妾何得而述關雎乎下陵上卑越尊不可謂順臣聞倚風之好爲關雎久矣王以爲賢臣竊以爲憂也夫瑟以發音音以昭志志伏於內則瑟之音平以和志戰於外則瑟之音激以乖今姬也有戰志王之夫人其將殆乎以姬之淑而播釁於琴非祥之徵也夫釁不可長以寵而長釁是玩百姓而瀆諸侯且以倍盟誓王何利焉王若從其所誓則四鄙之諸侯皆欲無禮於王而天下之謀士去矣昔周之東遷也猶依晉鄙以爲固今王室微弱所望而依者諸侯也以韓之彊王將修政之不暇而驟以一寵墮其紀綱則千歲後王室卒不能向韓而依矣何韓之大國而不晉鄙也臣不佞寄食於諸侯亦視王之此舉以爲去就弗敢阿也倚風聞之嘆曰事不立矣徵君出有嬖人讒於倚風曰以夫人之賢而處卑位𨿽有懿徳婉行不能範於國竊爲夫人惜之今乘君之寵幸而弗自圖恐華落不再榮而婕妤之怨踵矣徵君固賤士也聞夫人之鼓琴而驟諫彼將以二姬待夫人恥孰孔焉夫人欲得志於宮必去徵君而後可倚風曰君今聽其計爲之柰何嬖人曰夫人尙可爲也君嘗與夫人宴碧華之池夫人是時宜窺君之酣而泣於前曰妾處幽獨被日月之末光得奉箕之役舉宮無間言妾何幸有此譽也君亦不以妾之賤而殘其寵欲舉妾有不次之恩以爲君重妾實菲薄不敢仰手而承也側聞徵君短妾於前而結君之左右君信以爲讜是妾罪也然以君之明不能照妾而使爲士者謗於道路以傷君之明君何以一妾而自累也願君賜妾一死無使賢士曠於巿朝以爲君辱昔二姬之死愛君也不可謂怨妾欲與二姬遊於泉下以觀多士之集韓國也夫人以此說君君必啟前之心而去之此堅寵隆愛之計也倚風曰然計其中矣明日王果與倚風宴遊碧華池倚風如嬖人之言以訴倚風泣王亦泣遂議立倚風爲夫人是歲徵君入齊

齊姬

前人齊有閽者通於齊王之姬姬譽其閽者於王乃使人代其閽職以閽者能歌舞而美故得暱於左右在王之宮歲餘閽者畏誅而避於巿姬以婢索之謀泄於宮齊王方與姬飲酒命姬鼓瑟姬以目窺於庭瑟音不和齊王撫觥而�曰汝有瑟技而寵於前今鼓瑟而音不和汝何爲者姬跪而進曰妾之幸於君王猶魚之狎於江海也江海不爲一魚而深其流君王不爲一妾而深其恩妾之寵寄於瑟妾之戾亦以瑟諭也君以瑟之故而戾妾妾自以爲必誅而無悔𨿽然吾君負伯王之器操英雄之柄何明於鼓瑟而暗於謀國耶今全齊之民其不爲瑟者亦寡矣苟鼓瑟可以和民是罪戾在妾也不和於民而和於瑟瑟何利於國哉和瑟之音在妾和民之性在君君誠以妾之寵寵於眾以瑟之和和於民則妾𨿽就鼎鑊之戮而諸侯皆以明歸君也王曰汝欲吾以和民亦猶汝之和瑟與吾𨿽爲東藩主民無責焉治撫全齊之民皆天子有司也吾是以朝則耽宴夜則甘寢無憂於心無勞於力故飲酒而鼓瑟無事於民吾欲汝相諧而被於音樂其寵祿以終吾天年而況天下一統海內一王禮樂𨿽未暢洽而典刑尙存焉故諸侯藉天皇以行樂𨿽空其國中而外無敵國之釁內無大臣之爭此吾所以樂也若齊民弗和固有司責也今之諸侯朝覲則不得述其職交鄰則不得尋其盟𨿽夷狄作難而諸侯之兵不徵亦以靖諸侯也吾何爲哉姬因泣於王曰妾聞諸侯接壤光輔王室千秋之後安知不爲戰國乎今亦季世也權降於下國無綱紀災異紛拿苛网橫騖鄰國之諸侯豈無勞心焦思而謀其國者哉是以周室削而桓文伯二世暴而髙祖興故智者不失時而守默伯者不逆民而從欲願君熟計而勿與俗羣也徵君聞之曰吾聞智婦多淫淫婦多藻其齊姬之謂乎

畱賢

前人齊王蠱色不能恭禮賢士徵君將行關吏聞於王王使五臣畱行姬侍於王之前以紈掩面而問曰君命五臣畱行者誰耶豈非徵君爲乎齊王曰然姬乃叩頭而諫曰君能愛士而不能與之謀若以妾故是妾得戾於齊之社稷妾𨿽非薄不敢以色蔽士夫徵君志士也何君之愛士不如愛色耶請賜妾以死無使爲諸侯笑齊王曰汝且休矣吾將禮而用之明日謂左右曰寡人將築臺以拜士可乎左右曰吾聞築臺以積民怨何士之爲昔髙祖拜韓信而興漢未聞築臺也君今傾心以愛士而驟爲築臺之役吾恐天下之豪傑解襟而怠也若不得已或燕之以醴酒而賓之未爲簡士也君其燕焉齊王哂曰然已寡人其醴乎左右曰今齊民已聞築臺之命而不聞醴酒士聞此言亦展心而疑君也昔楚威王有寵姬通於閽人楚王不知也而庭有鸚鵡寤於王此事𨿽鄙可以諭理故王言之出不可不密也徵君聞之遺齊王曰夫士爲天下靖紛排難而立功於國家者豈徒受人之爵謀人之祿而利其子孫乎哉忠不可隱道不可沒故去一壑之樂而羇於斯也以士之初心得天下之賢王而建明之何功之不成然士之所以必俟賢王之禮貌而定去就者豈飾戒於世哉士之委身於君猶女之結髮於夫也禮不具而求媾則女恥之恭不崇而求遇則士恥之孟子曰君子豈不欲仕哉又惡不由其道夫士國之幹也木無干則根柢朽壞而葉無所依國無士則綱紀陵夷政教蕩然而民無所附故賢王之待士不可苟也臣聞之聖哲之處巖穴也諷以詩書陶以禮樂被裋褐而不戚甘藜藿而不悔故四皓有采芝之歌楚狂有鳳兮之詠彼豈樂於遺世也亦其所處之然也賢王知其然隆之以禮貌養之以厚祿聲色不蠱於其志讒佞不姦於其心則天下士亦傾肝膽以報於上效牛馬之勞履難死節而不辭也臣𨿽不才數奉謁於王之左右矣今左右無椒蘭之讒而臣蒙不禮之辱𨿽結髮於賢王而朝夕以心事之恐四方之諸侯皆以妾婦畜臣也畜臣以妾婦其如賢王何此臣所以必行而不可畱也漢室告季王知之乎權姦弄柄王聞之乎臣行之後願王其畱意焉無以臣言忘也臣將遊秦楚魏晉以告諸侯陳王室之故請諸侯戮力而輔王室臣之願也王其圖之是歲徵君入衛

色荒

前人楚王田於云夢俘野女爲姬徵君追而諫曰臣聞國有六愼者興六荒者亡今王日載其荒國焉不亡楚王曰咨何言之厲也徵君曰臣不能佞是以厲於王乎楚王曰何謂六荒曰獸而無度則荒色而無度則荒味而無度則荒役而無度則荒音而無度則荒棄賢而事鬼則荒愼此六者國其不亡楚王曰寡人兼乎曰兼夫王輕身遊於云夢之藪春不振旅而搜秋不治兵而狝九月不返國荒於獸也王之宮粲姬盆幕融如陽春今又得野女而狎之荒於色也酣以香茅之醴飽以湘波之魚文羞珍饌郁乎穰穰日夜沈湎而不知疲荒於味也歌姬倚瑟舞姝臨纛鐘鼓鍠鍠管鑰嚶嚶長夜不輟荒於音也築倒景之臺而眺衡嶽望祝融臺髙九壘猶以爲望而茫也又襲其土木標其棟宇渥其丹靑雕其錦石懸十年之廩一朝而虛之荒於役也景臺之下繪以浮圖列仙師事遊方乞食之徒采藥以煉之巫覡以淫之而無變楚之俗荒於鬼也此六者皆諸侯之敗徳也而王兼之其何以存國昔后羿荒於田而有窮亡太康荒於酒而不返國孔甲荒於鬼而諸侯畔紂荒於靡靡之樂而殷亡幽王荒於褒姒而周亡始皇荒於土木兵革之役而秦亡夫帝有天下者以荒而亡國況諸侯哉有一其荒亦不免於亂亡之禍況其兼哉臣不敢謗王也俘女於云夢楚國之民皆以王爲色荒而又見襄王之故事矣臣今日諫而王不聽則王之追遊於田罪也臣欲解佩而行諸侯方以臣爲得志於楚故至不命臣而王追之使無以云夢之遊爲諸侯笑是亦臣之勞於楚也王毋惡焉楚王悔而言曰此不谷之戾也乃命左右刖其女徵君諫曰不可夫云夢之女不求於王而王寵之不愆於王而王刖之是以臣之諫而寄戮於色也王欲刖一女以示遠則王之宮有歌舞之姬百人王亦豈能盡刖乎王不能刖則云夢之女刖之何爲楚王乃逐云夢之女而作田誓

夫人答拜羣妾議

晉摯虞漢魏故事王公羣妾見於夫人夫人不答拜新禮以爲禮無不答更制妃公侯夫人答妾拜虞議詔可其議禮妾事女君如婦之事姑妾服女君�女君不報則敬與婦同而又加賤也名位不同本無酬報禮無不答義不謂此先聖殊嫡庶之別以絕陵替之漸峻明其防猶有僭違宜定新禮自如其舊詔可其議

爲妾夏玉安丰謝東宮錦啟梁元帝舒將並石堪來暮雨榮持結纜剩可蕩舟秦川書字妙能八體鄴縣登髙眞堪九日宋姬贈馬未足爲榮馮媛乘車方玆非寵

爲妾弘夜姝謝東宮合心花釵啟

同前未得投壺先應含笑不因鸞鳳自能歌舞夜姝昔往陽臺𨿽逢四照曾遊澧浦慣識九衢未有仍伐爵釵還勝翠羽飾以南金裝玆麗玉修靡夫人本分章華之裏中山孺子獨荷春宮之恩有志當熊無期投閣

傷往賦

蕭子範彼蘭菊之芳茂及蕖槿之榮色終於邑乎繁霜俱飄颻於路側引輕華之微珍猶見嗟於有識況獨立之妍媛信盈盈而挺植去倡家而來儀承君子之宴息摧麗容而思進豈蛾眉之肯抑�美媵而自箴歌忠妾而爲式痛妖姿之不畱惜華年之中夭冀熊祥之永慶忽從�而先摽魂一逝而莫追夕有長而無曉惟君侯之惆悵覽遺物而沾巾帷半垂而將下尙仿像而疑眞懷方士之良術顯有憑而致神

奏請王公以下悉令置妾表

北魏元孝友古者諸侯娶九女士一妻一妾晉令諸王置妾八人郡君侯妾六人官品令第一第二品有四妾第三第四有三妾第五第六有二妾第七第八有一妾所以陰教聿修繼嗣有廣廣繼嗣孝也修陰教禮也而聖朝忽棄此數由來漸久將相多尙公王王侯娶後族故無妾媵習以爲常婦人不幸生逢今世舉朝旣是無妾天下殆皆一妻設令人彊志廣娶則家道離索身事迍邅內外親知共相嗤怪凡今之人通無準節父母嫁女則教以妒姑姊逢迎必相勸以忌以制夫爲婦徳以能妒爲女工自云不受人欺畏他笑我王公猶自一心已下何敢二意夫妒之心生則妻妾之禮廢妻妾之禮廢則奸淫之兆興斯臣之所以毒恨者也請以王公第一品娶八通妻以備九女稱事二品備七三品四品備五五品六品則一妻二妾限以一周悉令充數若不充數及待妾非禮使妻妒加捶撻免所居官其妻無子而不娶妾斯則自絕無以血食祖父請科不孝之罪離遣其妻臣之赤心義惟家國欲使吉凶無不合禮貴賤各有其宜又冒申妻妾之數正欲使王侯將相功臣子弟苗裔滿朝傳祚無窮此臣之志也

朝云墓志銘

宋蘇軾東坡先生侍妾曰朝云字子霞姓王氏錢塘人敏而好義事先生二十有三年忠敬若一紹聖三年七月壬辰卒於惠州年三十四八月庚申葬之丰湖之上棲禪山寺之東南生子遜未�而夭蓋常從比丘尼義衝學佛法亦粗識大意且死誦金剛經四句偈以絕銘曰浮屠是瞻伽藍是依知汝宿心惟佛之歸

后妃傳序

金史古者天子娶後三國來媵皆有娣侄凡十二女諸侯一娶九女所以正嫡妾廣繼嗣息妒忌防淫慝塞禍亂也後亡則媵爲繼室各以其敍無三媵則娣侄繼室亦各以其敍繼室者治其內政不敢正其位號禮廟無兩祔不並尊也魯成風始兩祔宋國三媵齊管氏三歸春秋皆譏之周禮內宰其屬則內小臣閽人寺人次之九嬪世婦女禦女祝女史典婦功典絲典枲內司服又次之昏義稱後立六宮三夫人九嬪二十七世婦八十一禦妻不與春秋周禮合後世因仍其說後宮遂至數千金代後不娶庶族甥舅之家有周姬齊姜之義國初諸妃皆無位號熙宗始有貴妃賢妃徳妃之號海陵淫嬖後宮寖多元妃姝妃惠妃貴妃賢妃宸妃麗妃淑妃徳妃昭妃溫妃柔妃凡十二位大定後宮簡少明昌以後大備內官制度諸妃視正一品比三夫人昭儀昭容昭媛修儀修容修媛充儀充容充媛視正二品比九嬪婕妤九人視正三品美人九人視正四品才人九人視正五品比二十七世婦寶林二十七人視正六品禦女二十七人視正七品采女二十七人視正八品比八十一禦妻又有尙宮尙儀尙服尙食尙寢尙功皆內官也

新安王菊香傳

明周怡嘉靖癸丑王氏菊香死死何書死節也菊香姓王氏莫詳何處人幼失怙恃養於其嬸嬸以貧鬻菊香於新安管子竽菊香溫愼婉淑端靜自愛竽重而納之事竽及主母益恭順無不當心者內事竽一以委之咸稱分𨿽微人咸以淑徳重之歲辛亥竽寢疾朝夕侍湯藥不解衣就席者凡七月未嘗有少懈竿疾篤謂菊香曰餘疾殆不起旦夕死矣汝少年將若何菊香泣對曰是何言妾𨿽微義無他心公善自調理無以妾爲念竽以菊香未有子子女皆嫡出慮後無資助以百金私付之囑曰此物汝自收吾子汝撫女汝嫁主母汝事善圖之菊香泣以謝竽死菊香哭幾絕絕復蘇生數四欲卽死以殉竽家人日閒之臥病三閱月後彊起戒家人無慮我受竽公托義不可死以辱竽公命乃日懸竽小像於寢所朝暮哭進食如平生所嗜歲時伏臘咸備禮正月二十七日時將大祥忽造竽長兄揮使今某官春谷所謝曰妾受竽公恩義當卽死以從竽公於地下久不死者以竽公有托也今兒長矣無復慮出竽所囑金封識如故又出其售侍女爲衾棺之費紀於楮者以進春谷春谷信其必死曲諭之又曰妾尙六月服未滿欲俟滿服死患二事將逼不可死家人問二事曰主人將築室室新成不可死主人將他出主人出不可死死無所白今日事畢矣願公善事竽後有頃就寢命收竽像侑以楮幣焚之中庭哭曰余病不能拜天地謝竽公以徵我不二涕泣俱血下四體脹栗嘔吐不能言家人疑其服毒亟問醫視之果服毒因以祛毒藥進菊張目叱家人曰進此欲何爲死吾所安也眾以春谷家長言或從請春谷諭之菊曰逼飲藥是亂我也吾以醇酒服砒繼以�水必不可解矣無苦我也須臾偃仰瞑目死死後三日聞者咸烈其事爲之立小傳余後過新安新安之賢者咸以王氏之貞烈語予遂爲之論曰天地之正气恆於貞女烈婦見之非有師友之教詩書之啟天性然也又往往於妾媵類見之尢切無所顧藉掩飾也此之謂爲己彼亦安知爲己而爲之也夫人室家之情私蓄之利陰性爲甚管氏之妾王菊香以夫主所授之百金逾二年不啟視而封識宛然少年能以義自裁有死無二處繁華侈汰中卓立不染難矣哉且死也潔志以白而不苟從容以正而不亂若有養者然眞所謂蟬蛻濁穢以浮游塵埃皭然泥而不滓者也有國者安得有貞介之士不二心之臣以托孤寄命乎吾於王氏深有感焉或曰有欲奪王氏之節而嫁之王乃死要之爲臨大節而不可奪者歟

媵妾部藝文二詩

詞

周南樛木三章

后妃能逮下而無嫉妒之心故眾妾樂其徳而稱願之南有樛木葛藟累之樂只君子福履綏之南有樛木葛藟荒之樂只君子福履將之南有樛木葛藟縈之樂只君子福履成之

螽斯三章

后妃不妒忌而子孫眾多故眾妾以螽斯之羣處和集而子孫眾多比之言其有是徳而宜有是福也螽斯羽詵詵兮宜爾子孫振振兮螽斯羽薨薨兮宜爾子孫繩繩兮螽斯羽揖揖兮宜爾子孫蟄蟄兮

召南小星二章

南國夫人承后妃之化能不妒忌以惠其下故其眾妾美之如此蓋眾妾進禦於君不敢當夕見星而往見星而還故因所見以起興嘒彼小星三五在東肅肅宵徵夙夜在公實命不同嘒彼小星維參與昴肅肅宵徵抱衾與稠實命不猶

江有汜三章是時汜水之旁媵有待年於國而嫡不與之偕行者其後嫡被后妃夫人之化乃能自悔而迎之故媵見江水之有汜而因以起興江有汜之子歸不我以不我以其後也悔江有渚之子歸不我與不我與其後也處江有沱之子歸不我過不我過其嘯也歌

邶風綠衣四章

莊公惑於嬖妾夫人莊姜賢而失位故作此詩言綠衣黃裏以比賤妾尊顯而正嫡幽微使我憂之不能自已也綠兮衣兮綠衣黃裏心之憂矣曷維其已綠兮衣兮綠衣黃裳心之憂矣曷維其亡綠兮絲兮女所治兮我思古人俾無訧兮絺兮綌兮淒其以風我思古人實獲我心

燕燕四章

莊姜無子以陳女戴嬀之子完爲己子莊公卒完卽位嬖人之子州吁弒之故戴嬀大歸於陳而莊姜送之作此詩也燕燕於飛差池其羽之子於歸遠送於野瞻望弗及泣涕如雨燕燕於飛頡之頏之之子於歸遠於將之瞻望弗及佇立以泣燕燕於飛下上其音之子於歸遠送於南瞻望弗及實勞我心仲氏任只其心塞淵終溫且惠淑愼其身先君之思以勗寡人

桃葉歌二首

晉王獻之古今樂錄曰桃葉歌者晉王子敬之所作也桃葉子敬妾名緣於篤愛所以歌之桃葉復桃葉渡江不用�但渡無所苦我自來迎接桃葉復桃葉桃樹連桃根相憐兩樂事獨使我殷勤

淸商曲二首

桃葉四首中二首同前此二首古今樂錄謂王子敬作彤管新編謂桃葉作桃葉映紅花無風自婀娜春花映何限感郎獨采我桃葉復桃葉渡江不待櫓風波了無常沒命江南渡

同謝諮議詠銅雀臺

南齊謝脁繐帷飄井幹樽酒若平生鬱鬱西陵樹詎聞歌吹聲芳襟染淚迹嬋娟空復情玉座猶寂寞況乃妾身輕

銅雀悲

前人落日髙城上餘光入繐帷寂寂深松晚寧知琴瑟悲

中山王孺子妾歌二首

陸厥未央才人中山孺子一笑傾城一顧傾市傾城不自美傾市復爲容願把陵陽袖披云望九重如姬寢臥內班婕坐同車洪波陪飲帳林光宴秦餘歲暮還�及秋風落芙蕖子瑕矯後駕安陵泣前魚賤妾終已矣君子定焉如

愛妾換馬

梁簡文帝功名幸多種何事苦生離誰言似白玉定是愧靑驪必取匣中釧回作飾金羈眞成恨不已願得路傍兒

詠人棄妾

同前昔時嬌玉步含羞花燭邊豈言心愛斷銜啼私自憐但見歡成怨非關醜易妍獨鵠罷中路孤鸞死鏡前

代舊姬有怨

梁元帝寧爲萬里隔無作死生離那堪眼前見故愛逐新移未展春花落遽被涼風吹怨黛舒還斂啼紅拭復垂誰能巧爲賦黃金妾不貲

采蓮曲

同前碧玉小家女來嫁汝南王蓮花亂臉色荷葉雜衣香因持薦君子願襲芙蓉裳

何生姬人有怨

王僧孺寒樹棲羈雌月映復風吹逐臣與棄妾零落心可知寶琴徒七弦蘭燈空百枝顰容不足效啼拭復垂同衾成楚越異國非仳離

月夜詠陳南康新有所納

前人二八人如花三五月如鏡開簾一種色當戶兩相映重價出秦韓髙名入燕鄭十城屢請易千金幾爭聘君意自能專妾心本無競

詠寵姬

前人及君髙堂還值妾妍罷曲房褰錦帳回廊步珠屣玉釵時可掛羅襦詎難解再顧連城易一笑千金買

爲人寵姬有怨

前人可憐獨立樹枝輕根易搖已爲露所浥復爲風所飄錦衾襞不開端坐夜及朝是妾愁成瘦非君重細腰

爲何遜舊姬擬上山采蘼蕪詩

前人出戶望蘭燻褰簾正逢君斂容裁一訪新人詎可聞新人含笑近故人含淚隱妾意在寒松君心逐朝槿

詠姬人

前人窈窕守容華但歌有情曲轉盼非無以斜�幸相矚不減許飛瓊多勝劉碧玉何因送款款半飲杯中醁

爲姬人自傷

前人自知心裏恨還向影中羞回持昔慊慊變作今悠悠還君與妾扇歸妾奉君裘斷弦猶可續心去最難畱

見貴者初迎盛姬聊爲之詠

前人久想專房麗未見傾城者千金訪繁華一朝遇容冶家本薊門外來戲叢臺下長卿幸未匹文君復新寡

詠主人少姬應教

庾肩吾故年齊總角今春半上頭那知夫婿好能降使君畱

爲人妾思二首

何遜魂銷形已去釵落猶依枕欲去淚無眥不看悲復甚機中刺繡所�下朝處未憶神已傷欲忘悲不去

爲人妾怨

前人燕戲還檐際花飛落枕前寸心君不見拭淚坐調弦

去妾贈前夫

吳均去妾在河橋相思復相遼鳳凰簪落髮蓮花帶緩腰腸從別處斷貌在淚中消願君憶疇昔片言時見饒

愛姬贈主人

劉孝綽臥久疑脫鏡中私自看薄黛銷將盡凝朱半有殘垂釵繞落鬢微汗染輕紈同羞不相難對笑更成歡妾心君自解掛玉且畱冠

詠姬人未肯出

前人帷開見釵影簾動聞釧聲徘徊定不出常羞華燭明

和王竟陵愛妾換馬

劉孝威驄馬出樓蘭一出九盤桓小史贖金絡良工送玉鞍龍驂來甚易烏孫去實難麟膠妾猶有請爲急弦彈

和樊晉陵傷妾

陳陰鏗畫梁朝日盡芳樹落花辭忽以千金笑長作九泉悲鏡前塵劇粉機上网多絲戶余雙入燕�有一空帷名香不可得何見返魂時

爲徐陵傷妾

何曼才遲遲衫掩淚憫憫恨縈胸無復專房日猶望下山逢

詠人妾仍逐琴心

賀力牧春色轉相摧佳人心自回長卿琴已弄秦嘉書未來掛冠易分綬薦枕缺因媒染香風卽度豋垣花正開貞樓若髙下如何上陽臺

姬人怨

江總天寒海水慣相知空�明月不相宜庭中芳桂憔悴葉井上疏桐零落枝寒燈作花羞夜短霜雁多情恆結伴非爲隴水望秦川直置思君腸自斷

姬人怨服散篇

前人薄命夫婿好神仙逆愁髙飛向紫煙金丹欲成猶百煉玉酒新熟幾千年妾家邯鄲好輕薄特忿仙童一丸藥自悲行處綠苔生何悟啼多紅粉落莫輕小婦狎春風羅襪也得步河宮云車欲駕應相待羽衣未去幸須同不學簫史還樓上會逐姮娥戲月中

新樂府

唐白居易李夫人鑑嬖惑也漢武帝初喪李夫人夫人病時不肯別死後畱得生前恩君恩不盡念未已甘泉殿裏令寫眞丹靑畫出竟何益不言不笑愁殺人又令方士合靈藥玉釜煎煉金鑪焚九華帳深夜悄悄反魂香降夫人魂夫人之魂在何許香煙引到焚香處旣來何苦不須臾縹緲悠揚還滅去去何速兮來何遲是耶非耶兩不知翠蛾髣�平生貌不似昭陽寢疾時魂之不來君心苦魂之來兮君亦悲背燈隔帳不得語安用暫來還見違傷心不獨漢武帝自古及今皆若斯君不見穆王三日哭重璧臺前傷盛姬又不見泰陵一掬淚馬嵬坡下念楊妃縱令妍姿艷質化爲土此恨長在無銷期生亦惑死亦惑尢物惑人忘不得人非木石皆有情不如不遇傾城色

悼亡姬

韋莊鳳去鸞歸不可尋十洲仙路彩雲深若無少女花應老爲有姮娥月易沈竹葉豈能銷積恨丁香空解結同心湘江水闊蒼梧遠何處相思弄舜琴

悼亡

杜審言代張侍禦傷美人二八泉扉掩帷屏寵愛空淚痕銷夜燭愁思亂春風巧笑人疑在新曲未終尙憐脂粉气畱著舞衣中

戲贈趙使君美人

前人紅粉靑娥映楚云桃花馬上石橊裙羅敷獨向東方去漫學他家作使君

贈薛瑤英詩

楊炎雪面淡蛾天上女鳳簫鸞翅欲飛去玉釵碧翠步無塵楚腰如柳不勝春

關盼盼詩

前人樓上殘燈伴曉霜獨眠人起合歡�相思一夜情多少地角天涯不是長

前題

前人北邙松柏鎖愁煙燕子樓中思悄然自埋劍履歌塵散紅歇香銷已十年

感杜秋娘詩

杜牧椒壁懸錦幕鏡�蟠玉螭月上白璧門桂影浮參差金階玉露重聞把紫簫吹燕媒得皇子夫人親捧持虎睛珠絡褓金盤犀鎭帷

妾薄命

李白漢帝寵阿嬌貯之黃金屋咳唾落九天隨風生珠玉寵極愛還歇妒深情卻�長門一步地不肯暫回車雨落不上天水覆難再收君情與妾意各自東西流昔日芙蓉花今成斷腸艸以色事他人能得幾時好

中山孺子妾歌

前人中山孺子妾特以色見珍𨿽然不如延年妹亦是當時絕世人桃李出深井花艷驚上春一貴復一賤關天豈由身芙蓉老秋霜團扇羞网塵戚姬髡剪入舂市萬古共悲辛

宜城放琴客歌並

序

顧況

琴客宜城愛妾也宜城請老愛妾出嫁不禁人之欲而私耳目之娛達者也況承命作歌佳人玉立生此方家住邯鄲不是倡頭髻鬌手爪長善撫琴瑟有文章新妍籠裙雲母光朱弦綠水喧洞房忽聞鬥酒初決絕日暮浮雲古離別巴猿啾啾峽泉咽淚落羅衣顏色暍不知誰家更張設絲履墻偏釵股折南山闌干千丈雪七十非人不暖熱人情厭薄古共然相公心在持事堅上善若水任方圓憶昨好之今棄捐服藥不如獨自眠從他更嫁一少年

寄詩

李主簿姬去時盟約與心違秋日離家春不歸應是維揚風景好恣情歡笑到芳菲

別韋洵美詩

崔素娥妾閉閒房君路岐妾心君恨兩依依神魂倘遇巫娥伴猶逐朝雲暮雨歸

和楊師臯給事傷小姬英英

劉禹錫見學胡琴見藝成今朝追想幾傷情撚弦花下呈新曲放撥燈前謝攺名但是好花皆易落從來尢物不長生鸞臺夜直衣衾冷雲雨無因入禁城

謝秀才有妾縞練攺從於人秀才引畱之不得

從生感憶座人制詩嘲謝賀復繼四首

李賀誰知泥憶云望斷梨花春荷絲制機練竹葉剪花裙月明啼阿姊燈暗會良人也識君夫婿金魚掛在身銅鏡立靑鸞燕脂拂紫綿腮花弄暗粉眼尾淚侵寒碧玉破不復瑤琴重撥弦今日非昔日何人敢正看洞房思不禁蜂子作花心灰暖殘香炷發冷靑虫簪夜遙燈焰短睡熟小屏深好作鴛鴦夢南城罷搗砧尋常輕宋玉今日嫁文鴦戟幹橫龍刀環倚桂�邀人裁半袖端坐據胡�淚濕紅輪重棲烏上井梁

妾換馬

盧殷伴鳳棲中妾如龍櫪上宛同年辭舊寵異地受新恩香閣更衣處塵蒙噴艸痕連嘶將忍淚俱戀主人門

寄故姬

江陵士子盧氏雜記曰江陵寓居士子忘其姓名有美姬甚貧去遊交廣間戒其姬曰我若五年不歸任爾攺適去後五年未歸姬遂爲前刺史所納在髙麗坡底及明年歸已失姬所在尋訪知處遂爲詩寄之刺史見詩給一百千及資裝遣還士子陰雲羃羃下陽臺惹著襄王更不回五度看花空有淚一心如結不曾開纖蘿自合依芳樹覆水寧思返舊杯惆悵髙麗坡底宅春光無復下山來

代友人悼姬

劉滄羅帳香微冷錦裀歌聲永絕想梁塵蕭郎獨宿落花夜謝女不歸明月春靑鳥罷傳相寄字碧江無復采蓮人滿庭芳艸坐成恨迢遰蓬萊入夢頻

醉後贈馮姬

李羣玉黃昏歌舞促瓊筵銀燭臺西見小蓮二寸橫波回慢水一雙纖手語香弦桂形淺拂梁家黛瓜字初分碧玉年願托襄王雲雨夢陽臺今夜降神仙

喜盧郎及第

盧東表侍兒竇梁賓曉初罷眼初�小玉驚人踏破�手把紅箋書一紙上頭名字有郎君

張子野年八十五尙聞買妾述古令作詩

宋蘇軾錦裏先生自笑狂莫欺九尺鬢毛蒼詩人老去鶯鶯在公子歸來燕燕忙柱下相君猶有齒江東刺史已無腸平生謬作安昌客略遣彭宣到後堂

羣珠碎傷吳帥潘元紹眾妾作

陳基潘七妾皆靑年絕色善纂組歌詞因潘出軍恐致疑皆自經繡紋刺綺春纖長蘭膏鬌鬢瓊肌香芳年艷質媚花月三三兩兩紅鴛鴦翠靴踏雲云帖妥海棠露濕胭脂朵冶情紛作蝶戀春新曲從翻玉連瑣畫堂銀燭天沈沈揚眉一笑輕千金明珠買得綠珠心欲揮魚腸掃妖彗主君勿疑心似醉一宵痛擊羣珠碎門前鐵騎嘶寒風奇勛解使歸元戎

買妾言

元楊維楨買妾千黃金許身不許心使君聞有婦夜夜白頭吟

和王百谷懷出妾

明王世貞離懷黯未分明祗憶郎君一句淸妾與書生俱薄命花隨春帝不長情愁回樊素行時首枉卻紅兒死後名誰道兩坊三百步陽關分作斷腸聲

悼妾

張和桃葉歌殘思不勝西風吹淚落紅冰樂天老去風情減子野歸來感慨增花逐水流春不管雨隨雲散夢難憑宵來書館寒威重誰送燻香半臂綾

錢受之學士新納河東君作志喜詩四律索和

本韻

前人入望明河淸且悠問津端合唱無愁重閨是艸堪蠲忿曲沼何花不並頭京兆臺曾傳駙馬驪山殿亦誓牽牛劉綱婦更呈新技弱水洋中蕩蔡舟漫擬雙鴛與匹鴦親承十里逆風香郎迎古渡仍王楫女瞰東鄰卽宋墻蔽芾賜名端正樹郁金新署合歡堂韋蟾後乘能同載無待飛花續武昌何來鳥爪蔡經家狡獪人間歲未賒唾受紺來頻展袖淚凝紅處恰登車回文詩就重題錦無縫衣成自剪霞贈內偶拈相謔句始憐芍藥異凡花濯濯新姿帶月深便移輕舸就濃陰蕃釐花徙瓊無種蜀國琴挑曲有心展罷縹緗存粉指拈來絲竹廢淸音子皮自挈夷光去爲謝君王與鑄金

荷葉杯念

寵姬

唐韋莊

古今詞話云韋莊以才名寓蜀王建割據遂羇畱之莊有寵人姿質艷麗兼善詞翰建聞之托以教內人爲詞彊莊奪去莊追念悒怏作小重山及此詞情意淒怨人相傳播盛行於時姬后傳聞之遂不食而卒絕代佳人難得傾國花下見無期一雙愁黛遠山眉不忍更思惟閒掩翠屏金鳳殘夢羅幕畫堂空碧天無路信難通惆悵舊房櫳

又

前人記得那年花下深夜初識謝娘時水堂西面畫簾垂攜手暗相期惆悵曉鶯殘月相別從此隔音塵如今俱是異鄕人相見更無因

碧牡丹爲晏文獻侍兒歌

宋張先

道山淸話云晏文獻爲京兆辟張先爲通判新納侍兒公甚屬意先能爲詩詞公雅重之每張來令侍兒出侑觴往往歌子野所爲之詞其後王夫人寖不容公卽出之一日子野至公與之飲子野作此詞令營妓歌之至末句公聞之憮然曰人生行樂耳何自苦如此亟命於宅庫支錢若干復取前所出侍兒旣來夫人亦不復誰何也步障搖紅綺曉月墮沈煙砌緩板香檀唱徹伊家新制怨入�頭斂黛峯橫翠芭蕉寒雨聲碎鏡華翳閒照孤鸞戲思量去時容易鈿合瑤釵至今冷落輕棄望極藍橋但暮云千里幾重山幾重水

減字木蘭花晁無咎出小鬟佐飲陳師道裊裊芍藥枝頭紅玉小舞袖低回心到郎邊客已知金尊玉酒勸我花前千萬壽莫莫休休白髮簪花我自羞

天仙子別

妾

劉攺之別酒醺醺渾易醉回過頭來三十里馬兒只管去如飛牽一憩坐一憩斷送殺人山共水是則靑衫終可喜不道恩情拚得未雪迷前路小橋橫住底是去底是煩惱自家煩惱你

殢人嬌贈

侍人

蘇軾滿院桃花盡是劉郎未見於中更一枝纖�仙家日月笑人間春晚濃睡起驚飛碎紅千片密意難窺羞容易見平白地爲伊腸斷問君終日怎安排心眼須信道司空自來見慣

定風波贈

柔奴

前人常羨人間琢玉郎天教分付點酥娘自作淸歌傳皓齒風起雲飛炎海變淸涼萬里歸來年逾少微笑笑時猶帶嶺梅香試問嶺南應不好卻道此心安處是家鄕

風入松戲人去妾

蔣勝欲東風方到舊桃枝仙夢已云迷畫闌紅子樗蒱處依然是春晝簾垂恨殺河東獅子驚回海底鷗兒尋芳少步莫嫌遲此去卻慵移斷腸不在分襟後元來在襟未分時柳岸猶攜素手蘭房早掩朱扉

瑞鶴仙買妾名雪香

蔣捷素肌元是雪向雪裏帶香更添奇絕梅花太孤潔問梨花何似風標難說長洲漾楫料鴛邊嬌客乍折對珠籠自剪涼衣愛把淡羅輕疊淸澈螺心翠靨龍吻瓊涎總成虛設微微醉纈�燈暈弄明滅算銀臺髙處芳菲仙佩步徧纖雲萬葉覺來時人在紅幬半廊界月

媵妾部紀事一呂氏春秋本味篇有侁氏女子采桑得嬰兒於空桑之中命之曰伊尹長而賢湯聞伊尹使人請之有侁氏有侁氏不可伊尹亦欲歸湯湯於是請取婦爲婚有侁氏喜以伊尹爲媵送女史記周本紀武王至商國以黃鉞斬紂頭懸太白之旗已而至紂之嬖妾二女二女皆經自殺武王又擊以劍斬以元鉞懸其頭小白之旗拾遺記周昭王二十四年東甌獻二女一曰延娟一曰延嬋此二人辧口麗辭巧善歌笑步塵無迹行日無影及昭王遊於漢水二女與王舟乘擁夾王身同溺於水故江漢之人到今思之立祠於江湄數十年間人於江漢之上猶見王與二女乘舟戲於水際史記周本紀幽王嬖愛褒姒褒姒生子伯服幽王欲廢太子太子母申侯女而爲後後幽王得褒姒愛之欲廢申後並去太子宜臼以褒氏爲後以伯服爲太子周太史伯陽讀史記曰周亡矣昔自夏后氏之衰也有二神龍止於夏帝庭而言曰余褒之二君夏帝卜殺之與去之與止之莫吉卜請其漦而藏之乃吉於是布幣而策告之龍亡而漦在櫝而去之夏亡傳此器殷殷亡又傳此器周比三代莫敢發之至厲王之末發而觀之漦流於庭不可除厲王使婦人裸而噪之漦化爲元黿以入王后宮後宮之童妾旣齔而遭之旣笄而孕無夫而生子懼而棄之宣王之時童女謠曰弧箕服實亡周國於是宣王聞之有夫婦賣是器者宣王使執而戮之逃於道而見鄕者後宮童妾所棄妖子出於路者聞其夜啼哀而收之夫婦遂亡奔於褒褒人有罪請入童妾所棄女子者於王以贖罪棄女子出於褒是爲褒姒當幽王三年王之後宮見而愛之生子伯服竟廢申後及太子以褒姒爲後伯服爲太子太史伯陽曰禍成矣無可柰何褒姒不好笑幽王欲其笑萬方故不笑幽王爲�燧大鼓有寇至則舉�火諸侯悉至至而無寇褒姒乃大笑幽王說之爲數舉�火其後不信諸侯益亦不至幽王以虢石父爲卿用事國人皆怨石父爲人佞巧善諛好利王用之又廢申後去太子也申侯怒與繒西夷犬戎攻幽王幽王舉�火徵兵兵莫至遂殺王驪山下虜褒姒盡取周賂而去晏子景公之嬖妾嬰子死公守之三日不食膚著於席不去左右以復而君無聽焉晏子入復曰有術客與醫俱言曰聞嬰子病死願請治之公喜遽起曰病猶可爲乎晏子曰客之道也以爲良醫也請�試之君請屏潔沐浴飲食間病者之宮彼亦將有鬼神之事焉公曰諾屏而沐浴晏子令棺人入斂已斂而復曰醫不能治病已斂矣不敢不以聞公作色不說曰夫子以醫命寡人而不使視將斂而不以聞吾之爲君名而已矣宴子曰君獨不知死者之不可以生耶嬰聞之君正臣從謂之順君僻臣從謂之逆今君不道順而行僻從邪者邇導害者遠讒諛萌通而賢良廢滅是以讒諛繁於間邪行交於國也昔吾先君桓公用管仲而霸嬖乎豎刁而滅今君薄於賢人之禮而厚嬖妾之哀且古聖王蓄私不傷行殮死不失愛送死不失哀行傷則溺己愛失則傷生哀失則害性是故聖王節之也卽畢殮不畱生事棺槨衣衾不以害生養哭泣處哀不以害生道今朽屍以畱生廣愛以傷行修哀以害性君之失矣故諸侯之賓客慚入吾國本朝之臣慚守其職崇君之行不可以導民從君之欲不可以持國且嬰聞之朽而不殮謂之僇屍臭而不收謂之陳胔反明王之性行百姓之誹而內嬖妾於僇胔此之爲不可公曰寡人不識請因夫子而爲之晏子復曰國之士大夫諸侯四鄰賓客皆在外君其哭而節之仲尼聞之曰星之昭昭不若月之曀曀小事之成不若大事之廢君子之非賢於小人之是也其晏子之謂歟列女傳�戚每之見管仲也亟稱曰浩浩乎倏倏乎管子不解歸而不怡有少妾問焉仲曰非爾與知也妾曰毋少少毋賤賤仲以語之妾曰�子殆欲室也古有白水之詩云浩浩白水倏倏之魚君來召我我將安居國家未立從我焉如浩浩者水育育者魚未有室家而召我安居注水浩浩然盛大魚育育然相與而遊其中諭時人皆得配偶以居其室�戚有伉儷之思故陳此詩以見意左傳晉獻公娶於賈無子烝於齊姜生秦穆夫人及太子申生又取二女於戎大戎狐姬生重耳小戎子生夷吾晉伐驪戎驪戎男女以驪姬歸生奚齊其娣生卓子驪姬嬖欲立其子賂外嬖梁五與東關嬖五使言於公曰曲沃君之宗也蒲與二屈君之疆也不可以無主宗邑無主則民不威疆埸無主則啟戎心戎之生心民慢其政國之患也若使太子主曲沃而重耳夷吾主蒲與屈則可以威民而懼戎且旌君伐使俱曰狄之廣莫於晉爲都晉之啟土不亦宜乎晉侯說之夏使太子居曲沃重耳居蒲城夷吾居屈羣公子皆鄙惟二姬之子在絳二五卒與驪姬譖羣公子而立奚齊晉人謂之二五耦齊侯之夫人三王姬徐嬴蔡姬皆無子齊侯好內多內寵內嬖如夫人者六人長衛姬生武孟少衛姬生惠公鄭姬生孝公葛嬴生昭公密姬生懿公宋華子生公子雍公與管仲屬孝公於宋襄公以爲太子雍巫有寵於衛共姬因寺人貂以薦羞於公亦有寵公許之立武孟管仲卒五公子皆求立冬十月乙亥齊桓公卒易牙入與寺人貂因內寵以殺羣吏而立公子無虧孝公奔宋十二月乙亥赴辛巳夜殯齊侯與蔡姬乘舟於囿蕩公公懼變色禁之不可公怒歸之未絕之也蔡人嫁之四年春齊侯以諸侯之師侵蔡初叔向之母妒叔虎之母美而不使其子皆諫其母其母曰深山大澤實生龍蛇彼美余懼其生龍蛇以禍女女敝族也國多大寵不仁人間之不亦難乎使往視寢生叔虎美而有勇力欒懷子嬖之故羊舌氏之族及於難僖公五年冬十二月丙子朔晉滅虢虢公醜奔京師師還館於虞遂襲虞滅之執虞公及其大夫井伯以媵秦穆姬而修虞祀且歸其職貢於王魏顆敗秦師於輔氏獲杜回秦之力人也初魏武子有嬖妾無子武子疾命顆曰必嫁是疾病則曰必以爲殉及卒顆嫁之曰疾病則亂吾從其治也及輔氏之役顆見老人結艸以亢杜回杜回躓而顚故獲之夜夢之曰余而所嫁婦人之父也爾用先人之治命余是以報冬鄭穆公卒初鄭文公有賤妾燕姞夢天使與己蘭曰余爲伯鯈余而祖也以是爲而子以蘭有國香人服媚之如是旣而文公見之與之蘭而禦之辭曰妾不才幸而有子將不信敢徵蘭乎公曰諾生穆公名之曰蘭孟僖子會邾莊公盟於祲祥修好禮也泉丘人有女夢以其帷幕孟氏之廟遂奔僖子其僚從之盟於淸丘之社曰有子無相棄也僖子使助薳氏之簉反自祲祥宿於薳氏生懿子及南宮敬叔於泉丘人其僚無子使字敬叔注簉副倅也薳氏之女爲僖子副妾別居在外故僖子納泉丘人女令副坐之公子荊之母嬖將以爲夫人使宗人釁夏獻其禮對曰無之公怒曰女爲宗司立夫人國之大禮也何故無之對曰周公及武公娶於薛孝惠娶於商自桓以下娶於齊此禮也則有若以妾爲夫人則固無其禮也公卒立之而以荊爲太子國人始惡之衛獻公有嬖妾使師曹誨之琴師曹鞭之公怒鞭師曹三百史記秦本紀繆公四年迎婦於晉晉太子申生姊也五年晉獻公滅虞虢虜虞君與其大夫百里傒以百里傒爲秦繆公夫人媵於秦百里傒亡秦走宛楚鄙人執之繆公聞百里傒賢欲重贖之恐楚人不與乃使人謂楚曰吾媵臣百里傒在焉請以五羖羊皮贖之楚人遂許與之繆公釋其囚授之國政號曰五羖大夫搜神記齊惠公妾蕭同叔子生子棄之有貍乳而鸇覆之取而養之字曰無野是爲頃公代有齊國國語司馬子期欲以其妾爲內子訪之左史倚相曰吾有妾而願欲笄之其可乎對曰昔先大夫子囊違王之命謚子夕嗜芰子木有羊饋而無芰薦君子曰違而道谷陽豎愛子反之勞也而獻飲焉以獘於鄢尹申亥從靈王之欲以隕於幹溪君子曰從而逆君子之行欲其道也故進退周旋惟道之從夫子木能違若敖之欲以之道而去芰薦吾子經楚國而欲薦芰以干之其可乎子期乃止季文子相宣成無衣帛之妾無食粟之馬仲孫它諫曰子爲魯上卿相二君矣妾不衣帛馬不食粟人其以子爲愛且不華國乎文子曰吾亦願之然吾觀國人其父兄之食粗而衣惡者猶多矣吾是以不敢人之父兄食粗衣惡而我美妾與馬無乃非相人者乎且吾聞以徳榮爲國華不聞以妾與馬文子以告孟獻子獻子囚之七日自是子服之妾衣不過七升之布馬餼不過稂莠文子聞之曰過而能攺者民之上也使爲上大夫公父文伯卒其母戒其妾曰吾聞之好內女死之好外士死之今吾子夭死吾惡其以好內聞也二三婦之辱其先祀者請無瘠色無洵涕無掐膺無憂容有降服無加服從禮而靜是昭吾子也仲尼聞之曰女知莫如婦男知莫如夫公父氏之婦知也夫欲明其子之令徳也禮記檀弓悼公之母死哀公爲之齊衰有若曰爲妾齊衰禮與公曰吾得已乎哉魯人以妻我列子鄭公孫穆後庭比房數十皆擇稚齒婑�者以居之楊朱過宋東之於逆旅逆旅人有妾二人其一人美其一人惡惡者貴而美者賤楊子問其故逆旅小子對曰其美者自美吾不知其美也其惡者自惡吾不知其惡也楊子曰弟子記之行賢而去自賢之行安往而不愛哉韓子楚莊王之弟春申君有愛妾曰餘春申君之正妻子曰甲余欲君之棄其妻也因自傷其身以視君而泣曰得爲君之妾甚幸𨿽然適夫人非所以事君也適君非所以事夫人也身固不肖力不足以適二主其勢不俱適與其死夫人所者不若賜死君前妾以賜死若復幸於左右願君必察之無爲人笑君因信妾余之詐爲棄正妻余又欲殺甲而以其子爲後因自裂其親身衣之裏以示君而泣曰余之得幸君之日久矣甲非弗知也今乃欲彊戲余余與爭之至裂余之衣而此子之不孝莫大於此矣君怒而殺甲也墨子禽滑釐問於子墨子曰魯氏有叔侄同處者叔曰無恆侄曰數奇無恆有妾曰善佞蓄私夫以生子曰不類數奇愛不類如其子無恆久乃告數奇曰不類非吾子他人之子也汝勿以爲弟戰國策齊王夫人死有七孺子者皆近薛公欲知王所欲立乃獻七珥美其一明日視美珥所在勸王立爲夫人孟嘗君舍人有與君之夫人相愛者或以問孟嘗君曰爲君舍人而內與夫人相愛者亦甚不義矣君其殺之君曰睹貌而相說者人之情也其錯之勿言也居�年君召愛夫人者而謂之曰子與文遊久矣大官未可得小官公又弗欲衛君與文布衣交請具車馬皮幣願君以此從衛君遊舍人遊於衛甚重齊衛之交惡衛君甚欲約天下之兵以攻齊是人謂君曰孟嘗君不知臣不肖以臣欺君且臣聞齊衛先君刑馬壓羊盟曰齊衛后世無相攻伐有相攻伐者令其命如此今君約天下之兵以攻齊是足下背先君盟約而欺孟嘗君也願君勿以齊爲心君聽臣則可不聽臣若臣不肖也輒以頸血湔足下衿衛君乃止齊人聞之曰孟嘗君可語善爲事矣轉禍爲功周之上地有丈夫宦三年不歸其妻愛人其所愛者曰子之丈夫來則且柰何乎其妻曰勿憂也吾已爲藥酒而待其來矣已而其丈夫果來於是因令其妾酌藥酒而進之其妾知之半道而立慮曰吾以此飲吾主父則殺吾主父以此事告吾主母則逐吾主母與殺吾主父逐吾主母者寧佯躓而覆之於是僕佯僵而僕之其妻曰爲子之遠行來之故爲美酒今妾奉而僕之其丈夫不知縛其妾而笞之陰姬與江姬爭爲後司馬喜謂陰姬公曰事成則有土得民不成則恐無身欲成之何不見臣乎陰姬公稽首曰誠如君言事何可豫道者司馬喜卽奏書中山王曰臣能弱趙彊中山中山王說而見之曰願聞弱趙彊中山之說司馬喜曰臣願之趙觀其地形險阻人民貧富君臣賢不肖商敵爲資未可豫陳也中山王遣之見趙王曰臣聞趙天下爲善音佳麗人之所出也今者臣來至境入都邑觀人民謠俗容貌顏色殊無佳麗好美者以臣所行多矣周流無所不至未嘗見人如中山陰姬者也不知者特以爲神人言不能及也其容貌顏色固以過絕人矣若其�目準頞權衡犀角偃月彼乃帝王之後非諸侯之姬也趙王意移大說曰吾願請之何如司馬喜曰臣竊見其佳麗口不能無道爾卽欲請之是非臣所敢議願王無泄也司馬喜辭去歸報中山王曰趙王非賢王也不好道徳而好聲色不好仁義而好勇力臣聞其乃欲請所謂陰姬者中山王作色不說司馬喜曰趙彊國也其請之必矣王如不與卽社稷危矣與之卽爲諸侯笑中山王曰爲將柰何司馬喜曰王立爲後以絕趙王之意世無請後者𨿽欲得請之鄰國不與也中山王遂立以爲後趙王亦無請言也楚懷王拘張儀將欲殺之靳尙爲儀謂楚王曰拘張儀秦王必怒天下見楚之無秦也楚必輕矣又謂王之幸夫人鄭�曰子亦自知且賤於王乎鄭�曰何也尙曰張儀者秦王之忠信有功臣也今楚拘之秦王欲出之秦王有愛女而美又簡擇宮中佳麗好玩習音者以歡從之資之金玉寶器奉以上庸六縣爲湯沐邑欲因張儀內之楚王楚王必愛秦女資彊秦以爲重挾寶地以爲資勢必爲王妻以臨於楚王惑於虞樂必厚尊敬親愛之而忘子子益賤而日疏矣鄭�曰願委之於公爲之柰何曰子何不急言王出張子張子得出徳子無已時秦女必不來而秦必重子子內擅楚之貴外結秦之交畜張子以爲用子之子孫必爲楚太子矣此非布衣之利也鄭�遽說楚王出張子魏王遺楚王美人楚王說之夫人鄭�知王之說新人也甚愛新人衣服玩好擇其所喜而爲之宮室臥具擇其所善而爲之愛之甚於王王曰婦人所以事夫者色也而妒者其情也今鄭�知寡人之說新人也其愛之甚於寡人此孝子之所以事親忠臣之所以事君也鄭�知王以己爲不妒也因謂新人曰王愛子美矣𨿽然惡子之鼻子爲見王則必揜子之鼻新人見王因揜其鼻王謂鄭�曰夫新人見寡人則揜其鼻何也鄭�曰妾知也王曰𨿽惡必言之鄭�曰其以惡聞王之臭也王曰悍哉令劓之無使逆命吳越春秋越王勾踐陰謀吳乃得國中薴蘿鬻薪之女曰西施飾以羅縠教以容步三年使範蠡進於吳夫差大悅史記孫武傳孫子武者齊人也以兵法見於吳王闔廬闔廬曰子之十三篇吾盡觀之矣可以小試勒兵乎對曰可闔廬曰可試於婦人乎曰可於是許之出宮中美人得百八十人孫子分爲二隊以王之寵姬二人各爲隊長皆令持戟令之曰汝知而心與左右手背乎婦人曰知之孫子曰前則視心左視左手右視右手後卽視背婦人曰諾約束旣布乃設鈇鉞卽三令五申之於是鼓之右婦人大笑孫子曰約束不明申令不熟將之罪也復三令五申而鼓之左婦人復大笑孫子曰約束不明申令不熟將之罪也旣已明而不如法者吏士之罪也乃欲斬左右隊長吳王從臺上觀見且斬愛姬大駭趣使使下令曰寡人已知將軍能用兵矣寡人非此二姬食不甘味願勿斬也孫子曰臣旣已受命爲將將在軍君命有所不受遂斬隊長二人以殉用其次爲隊長於是復鼓之婦人左右前後跪起皆中規矩繩墨無敢出聲於是孫子使使報王曰兵旣整齊王可試下觀之惟王所欲用之𨿽赴水火猶可也吳王曰將軍罷休就捨寡人不願下觀孫子曰王徒好其言不能用其實於是闔廬知孫子能用兵卒以爲將西破彊楚入郢北威齊晉顯名諸侯孫子與有力焉田齊世家田常選齊國中女子長七尺以上爲後宮後宮以百數而使賓客舍人出入後宮者不禁及田常卒有七十餘男平原君傳平原君趙勝者趙之諸公子也諸子中勝最賢喜賓客賓客蓋至者數千人平原君相趙惠文王及孝成王三去相三復位封於東武城平原君家樓臨民家民家有躄者盤散行汲平原君美人居樓上臨見大笑之明日躄者至平原君門請曰臣聞君之喜士士不遠千里而至者以君能貴士而賤妾也臣不幸有罷癃之病而君之後宮臨而笑臣臣願得笑臣者頭平原君笑應曰諾躄者去平原君笑曰觀此豎子乃欲以一笑之故而殺吾美人不亦甚乎終不殺居歲餘賓客門下舍人稍稍引去者過半平原君怪之曰媵所以待諸君者未嘗敢失禮而去者何多也門下一人前對曰以君之不殺笑躄者以君爲愛色而賤士士卽去耳於是平原君乃斬笑躄者美人頭自造門進躄者因謝焉其後門下乃復稍稍來呂不韋傳不韋取邯鄲諸姬絕好善舞者與居知有身子楚從不韋飲見而說之因請之不韋怒念業已破家爲子楚欲以釣奇乃遂獻其姬姬自匿有身至大期時生子政子楚遂立姬爲夫人項籍本紀項王軍壁垓下兵少食盡有美人名虞常幸從駿馬名騅常騎之於是項王乃悲歌慨自爲詩曰力拔山兮气蓋世時不利兮騅不逝騅不逝兮可柰何虞兮虞兮柰若何歌數闋美人和之項王泣數行下左右皆泣莫能仰視畱侯世家上欲廢太子立戚夫人子趙王如意呂后恐不知所爲畱侯致四人從太子曰東園公甪裏先生綺裏季夏黃公上乃大驚召戚夫人指示四人者曰我欲易之彼四人輔之羽翼已成難動矣呂后眞而主矣戚夫人泣上曰爲我楚舞吾爲若楚歌歌曰鴻雁髙飛一舉千里羽翮已就橫絕四海橫絕四海當可柰何𨿽有繒繳尙安所施歌數闋戚夫人噓唏流涕上起去罷酒竟不易太子呂后本紀髙祖崩呂后最怨戚夫人及其子趙王乃令永巷囚戚夫人而召趙王鴆之遂斷戚夫人手足去眼輝耳飲喑藥使居廁中命曰人彘張蒼傳蒼之免相後老口中無齒食乳女子爲乳母妻妾以百數嘗孕者不復幸蒼年百有餘歲而卒外戚世家武帝時幸夫人尹婕妤邢夫人號娙娥眾人謂之娙何娙何秩比中二千石容華秩比二千石婕妤秩比列侯常從婕妤遷爲皇后尹夫人與邢夫人同時並幸有詔不得相見尹夫人自請武帝願望見邢夫人帝許之卽令他夫人飾從禦者數十人爲邢夫人來前尹夫人見之曰此非邢夫人身也帝曰何以言之對曰視其身貌形狀不足以當人主矣於是帝乃詔使邢夫人衣故衣獨身來前尹夫人望見之曰此眞是也於是乃低頭俯而泣自痛其不如也諺曰美女入室惡女之仇袁盎傳文帝幸上林皇后愼夫人從其在禁中常同席坐及坐郎署長布席袁盎引卻愼夫人坐愼夫人怒不肯坐上亦怒起入禁中盎因前說曰臣聞尊卑有序則上下和今陛下旣已立後愼夫人乃妾妾主豈可與同坐哉且陛下幸之卽厚賜之陛下所以爲愼夫人適所以禍之陛下獨不見人彘乎於是上乃說召語愼夫人愼夫人賜盎金五十斤西京雜記髙帝戚夫人善鼓瑟擊築帝常擁夫人倚瑟而弦歌畢每泣下流漣夫人善爲翹袖折腰之舞歌出塞入塞望歸之曲侍婢數百皆習之後宮齊首髙唱聲入雲霄漢書長沙定王發傳發母唐姬故程姬侍者景帝召程姬程姬有所避不願進而飾侍者唐兒使夜進上醉不知以爲程姬而幸之遂有身已乃覺非程也枚乘傳乘孽子�字少孺乘在梁時取�母爲小妻乘之東歸也�母不肯隨乘怒分�數千錢畱與母歸廣川玉越傳越孫去有幸姬王昭平王地余許以爲後去嘗疾姬陽成昭信侍視甚謹更愛之去與地余戲得�中刀笞問狀服欲與昭平共殺昭信笞問昭平不服以鐵鍼鍼之彊服乃會諸姬去以劍自擊地余令昭信擊昭平皆死昭信曰兩姬婢且泄口復絞殺從婢三人後昭信病夢見昭平等以狀告去去曰虜乃復見畏我獨可燔燒耳掘出屍皆燒爲灰後去立昭信爲後幸姬陶望卿爲修靡夫人主繒帛崔修成爲明貞夫人主永巷昭信復譖望卿曰與我無禮衣服常鮮於我盡取善繒�諸宮人去曰若數惡望卿不能減我愛設聞其淫我亨之矣後昭信謂去曰前畫工畫望卿捨望卿袒裼傅粉其傍又數出入南戶窺郎吏疑有姦去曰善司之以故益不愛望卿後與昭信等飲諸姬皆侍去爲望卿作歌曰背尊章嫖以忽謀屈奇起自絕行周流自生患諒非望今誰怨使美人相和歌之去曰是中當有自知者昭信知去已怒卽誣言望卿歷指郎吏臥處具知其主名又言郎中令錦被疑有姦去卽與昭信從諸姬至望卿所裸其身更擊之令諸姬各持燒鐵共灼望卿望卿走自投井死昭信出之椓杙其陰中割其鼻唇斷其舌謂去曰前殺昭平反來畏我今欲靡爛望卿使不能神與去共支解置大鑊中取桃灰毒藥並煮之召諸姬皆臨觀連日夜靡盡復共殺其女弟都後去數召姬榮愛與飲昭信復譖之曰榮姬視瞻意態不善疑有私時愛爲去刺方領繡去取燒之愛恐自投井出之未死笞問愛自誣與醫姦去縛系柱燒刀灼潰兩目生割兩股銷鉛灌其口中愛死支解以棘埋之諸幸於去者昭信輒譖殺之凡十四人皆埋太后所居長壽宮中宮人畏之莫敢復迕昭信欲擅愛乃曰王使明貞夫人主諸姬淫亂難禁請閉諸姬捨門無令出敖使其大婢爲僕射主永巷盡閉諸捨上鑰於後非大置酒召不得見去憐之爲作歌曰愁莫愁居無聊心重結意不舒內茀郁憂哀積上不見天生何益日崔隤時不再願棄軀死無悔令昭信聲鼓爲節以教諸姬歌之歌罷輒歸永巷封門獨昭信兄子初爲乘華夫人得朝夕見昭信與去從十餘奴博飲遊敖內史奏狀去自殺昭信棄巿趙飛燕外傳伶元之妾樊通徳趙飛燕女使也能道飛燕姊妹事元曰其人俱灰滅矣盛時疲精神逞嗜欲寧知終歸荒田野艸乎通徳掩袖視燭影以手擁髻淒然泣下元因作飛燕外傳成帝謂合徳爲溫柔鄕曰吾老是鄕矣不能效武帝求白雲鄕也樊嫕賀曰陛下眞得仙者合徳號爲婕妤樓記飛燕驕逸體微病輒不自飲食須帝持匕箸洞冥記漢武帝所幸宮人麗娟年十四玉膚柔�吹气如蘭娟身輕弱不欲衣纓拂之恐傷爲痕每歌李延年和之於芝生殿旁唱回風之曲庭中樹爲之翻落常致娟於琉璃帳恐垢污體也常以衣帶系娟袂閉於重幕中恐隨風起娟以琥珀佩置衣中不使人知乃言娟骨節自鳴相與爲神怪也懶眞子亳州士人祁家多收本朝前輩書帖內有李西臺所書小詞中羅敷作羅紂初亦疑之後讀漢書昌邑王賀妻十六人生十一人男十一人女其妻中一人嚴羅紂紂音敷乃執金吾嚴延年長孫之女羅紂生女曰持轡乃十一中一人也蓋采桑女之名偶同耳漢時送葬之禮極厚武帝之葬昭帝幼弱霍光不學取金錢財物鳥獸魚�牛馬虎豹生禽凡百九十物盡瘞藏之又以後宮守園陵於是園妾自此始矣後世因之遂不復變白樂天有園陵妾詩讀者傷之後漢書劉元傳更始寵姬韓夫人尢嗜酒每侍宴見常侍奏事輒怒曰帝方對我飲正用此時持事來乎起扺破書案趙孝王良傳惠王乾居父喪私娉小妻坐削中丘縣馬融傳融字季長才髙博洽爲世通儒教養諸生千數盧植鄭元皆其徒也常在髙堂施絳紗帳前授生徒後列女樂弟子以次相傳鮮有入其室者典論袁譚長而惠尙少而美紹妻劉氏愛尙數稱其才紹亦奇其貌欲以爲後未顯而紹死劉氏性酷妒紹死僵屍未殯寵妾五人劉盡殺之以爲死者有知當復見紹於地下乃髡頭墨面以毀其形尙又爲盡殺死者之家三國誌劉琰傳琰爲車騎將軍然不預國政但領兵千餘隨丞相亮諷議而已車服飲食號爲侈靡侍婢數十皆能爲聲樂又悉教誦讀魯靈光殿賦夏侯尙傳尙封昌陵鄕侯尙有愛妾嬖幸寵奪適室適室曹氏女也故文帝遣人絞殺之尙悲感發病恍惚旣葬埋妾不勝思見復出視之文帝聞而恚之曰杜襲之輕薄尙良有以也然以舊臣恩寵不衰太祖本紀太祖有幸姬嘗從晝寢枕之臥告之曰須臾覺我姬見太祖臥安未卽寤及自覺棒殺之孫�傳�愛妾使人至市劫奪百姓財物司市中郎將陳聲素�幸臣也恃�寵遇繩之以法妾以訴��大怒假他事燒鋸斷聲頭投其身於四望之下魏書甄后寵愈隆而彌自挹損後宮有寵者勸勉之其無寵者慰誨之每因閒宴常勸帝言昔黃帝子孫蕃育蓋由妾媵眾多乃獲斯祚耳所願廣求淑媛以丰繼嗣帝心嘉焉其後帝欲遣任氏後請於帝曰任旣鄕黨名族徳色妾等不及也如何遣之帝曰任性狷急不婉順前後忿吾非一是以遣之耳後流涕固請曰妾受敬遇之恩眾人所知必謂任之出是妾之由上懼有見私之譏下受專寵之罪願重畱意帝不聽遂出之江表傳陳武戰死權命以其愛妾殉葬孫�以張布女爲美人有寵�問曰汝父所在答曰賊以殺之�大怒棒殺之後思其顏色使巧工刻木作美人形象恆置座側問左右布復有女否答曰布大女適故衛尉馮朝子純卽奪純妻入宮大有寵拜爲左夫人晝夜與夫人房宴不聽朝政使尙方以金作華燧步搖假髻以千數令宮人著以相撲朝成夕敗輒出更作工匠因緣偸盜府藏爲空會夫人死�哀湣思念葬於苑中作大冢使工匠刻柏作木人內冢中以爲兵衛以金銀珍玩之物送葬不可稱計已葬之後�治喪於內半年不出國人見葬大奢麗皆謂�已死所葬者是也�舅子何都顏狀似�云都代立臨海太守奚熙信言舉兵欲還誅都都叔父信時爲備海督擊殺熙夷三族言乃息而人心猶疑魏氏春秋鍾會母寵於父繇繇出其夫人太后爲言文帝詔復之繇憤恚餐椒致噤乃止鍾會母傳夫人張氏字昌蒲太原玆氏人太傅定陵成侯之命婦也世長吏二千石夫人少喪父母克成侯家修身正行非禮不動爲上下所稱述貴妾孫氏攝嫡專家心害其賢數讒毀無所不至孫氏辯博有智巧言足以飾非文過然竟不能傷也及�娠愈更嫉妒乃置藥食中夫人中食覺而吐之瞑眩者數日或曰何不向公言之答曰嫡庶相害破家危國古今以爲鑑誡假如公信我眾自能明其事彼以心度我謂我必言固將先我事由彼發顧不快邪遂稱疾不見孫氏果謂成侯曰妾欲其得男故飲以得男之藥反謂毒之成侯曰得男藥佳事暗於食中與人非人情也遂訊侍者具服孫氏由是得罪出成侯問夫人何能不言夫人言其故成侯大驚益以此賢之黃初六年生會恩寵愈隆成侯旣出孫氏更納正嫡賈氏按二說互異未知孰是

崔豹古今注魏文帝宮中侍女所絕寵者有莫瓊樹薛夜來陳尙衣段巧笑四人樓記夜來初入魏宮一夕文帝在燈下詠以水晶七尺屏風障之夜來至不覺面觸屏上傷處如曉霞將散自是宮人俱用胭脂仿畫名曉霞釵小志諸葛亮答李嚴書云吾受賜八千斛今畜財無餘妾無副服麗居孫亮愛姬也鬒發香淨一生不用洛成疑其有辟塵犀釵子也注洛成卽今篦梳後魏曹彰性倜儻偶逢駿馬愛之其主所惜也彰曰彰有美妾可換惟君所擇馬主因指一妓彰遂換之馬名白鵲故後人作愛妾換馬詩奏之弦歌焉拾遺記孫亮作綠琉璃屏風甚薄而瑩澈每於月下淸夜舒之常寵四姬皆振古絕色一名朝姝二名麗居三名洛珍四名潔華使四人坐屏風內而外望之了如無隔惟香气不通於外爲四人合四气香殊方異國所出凡經踐躡宴息之處香气沾衣歷年彌盛百浣不歇因名曰百濯香或以人名香故有朝姝香麗居香洛珍香潔華香亮每遊此四人皆同輿席來侍皆以香名前後爲次不得亂之所居室名爲思香媚寢孫和悅鄧夫人嘗置膝上和於月下舞水精如意�傷夫人頰血流污�嬌�彌苦自其瘡命太醫合藥醫曰得白獺髓雜玉與琥珀屑當滅此痕卽購致百金能得白獺髓者厚賞之有富春漁人云此物知人欲取則�入石穴伺其祭魚之時獺有鬥死者穴中應有枯骨𨿽無髓其骨可合玉舂爲粉歕於瘡上其痕則滅和乃命合此膏琥珀太多及差而有赤點如朱逼而視之更益其妍諸嬖人欲要寵皆以丹脂點頰而後進幸妖惑相動遂成淫俗晉書武帝本紀泰始十年閏月丁亥詔曰嫡庶之別所以辧上下明貴賤而近世以來多皆內寵登妃後之職亂尊卑之序自今以後皆不得登用妾媵以爲嫡正石崇傳趙王倫專權崇甥歐陽建與倫有隙崇有妓曰綠珠美而艷善吹笛孫秀使人求之崇時在金穀別館方登涼臺臨淸流婦人侍側使者以告崇盡出其婢妾數十人以示之皆蘊蘭麝被羅縠曰在所擇使者曰君侯服禦麗則麗矣然本受命指索綠珠不識孰是崇勃然曰綠珠吾所愛不可得也使者曰君侯博古通今察遠照邇願加三思崇曰不然使者出而又反崇竟不許秀怒乃勸倫誅崇建崇建亦潛知其計乃與黃門郎潘嶽陰勸淮南王允齊王冏以圖倫秀秀覺之遂矯詔收崇及潘嶽歐陽建等崇正宴於樓上介士到門崇謂綠珠曰我今爲爾得罪綠珠泣曰當效死於官前因自投於樓下而死崇曰吾不過流徙交廣耳及車載詣東市崇乃嘆曰奴輩利吾家財收者答曰知財致害何不早散之崇不能答崇母兄妻子無少長皆被害死者十五人髙嵩傳嵩父悝以納妾致訟被黜及終嵩乃自系廷尉訟冤遂停喪五年不葬表疏數十上帝哀之乃下詔曰悝備位大臣違憲被黜事已久判其子嵩求直無已今特聽轉侯爵由是見稱王導傳導妻曹氏性妒導甚憚之乃密營別館以處眾妾曹氏知將往焉導恐妾被辱遽令命駕猶恐遲之以所執麈尾柄驅牛而進司徒蔡謨聞之戲導曰朝廷欲加公九錫導弗之覺但謙退而已謨曰不聞餘物惟有短轅犢車長柄麈尾導大怒謂人曰吾往與羣賢共遊洛中何曾聞有蔡克兒也王惇傳王愷石崇以豪侈相尙愷常置酒惇與導俱在坐有女伎吹笛小失聲韻愷便毆殺之一坐攺容惇神色自若他日又造愷愷使美人行酒以客飲不盡輒殺之酒至惇導所惇故不肯持美人悲懼失色而惇�然不視導素不能飲恐行酒者得罪遂勉彊盡觴導還嘆曰處仲若當世心懷剛忍非令終也惇嘗荒恣於色體爲之獘左右諫之惇曰此甚易耳乃開後合驅諸婢妾數十人並放之時人嘆異焉平原王幹傳幹前後愛妾死旣斂輒不釘棺置後空室中數日一發視或行淫穢須其屍壞乃葬之謝邈傳邈爲吳興太守孫恩之亂爲賊胡桀郜驃等所執害之賊逼令北面邈厲聲曰我不得罪天子何北面之有遂害之邈妻郗氏甚妒邈先娶妾郗氏怨懟與邈書告絕邈以其書非婦人詞疑其門下生仇元達爲之作遂斥元達元達怒遂投孫恩害邈兄弟竟至滅門張天錫妾傳天錫妾閻氏薛氏咸有寵於天錫天錫寢疾謂之曰汝二人將何以報我吾死後豈可爲人妻乎皆曰尊若不諱妾請效死供灑掃地下誓無他志及其疾篤二姬皆自刎天錫疾瘳追悼之以夫人禮葬焉苻堅妾張氏傳張氏明辧有才識堅將入寇江左羣臣切諫不從張氏進曰妾聞天地之生萬物聖王之馭天下莫不順其性而暢之故黃帝服牛乘馬因其性也禹鑿龍門決洪河因水之勢也后稷之播殖百�因地之气也湯武之滅夏商因人之欲也是以有因成無因敗今朝臣上下皆言不可陛下復何所因也書曰天聰明自我民聰明天猶若此況於人主乎妾聞人君有伐國之志者必上觀乾象下采眾祥天道崇遠非妾所知以人事言之未見其可諺言雞夜鳴者不利行師犬羣�者宮室必空兵動馬驚車敗不歸秋冬以來每夜羣犬大�眾雞夜鳴伏聞�馬驚逸武庫兵器有聲吉凶之理誠非微妾所論願陛下詳而思之堅曰軍旅之事非婦人所豫也遂興兵張氏請從堅果大敗於壽春張氏乃自殺周顗母李氏傳李氏字絡秀汝南人也少時在室顗父浚爲安東將軍時嘗出獵遇雨過止絡秀之家會其父兄不在絡秀聞浚至與一婢於內宰豬羊具數十人之饌甚精辦而不聞人聲浚怪使覘之獨見一女子甚美浚因求爲妾其父兄不許絡秀曰門戶殄瘁何惜一女若連姻貴族將來庶有大益矣父兄許之遂生顗及嵩謨而顗等旣長絡秀謂之曰我屈節爲汝家作妾門戶計耳汝不與我家爲親親者吾亦何惜餘年顗等從命由此李氏遂得爲方雅之族世說新語王導有幸妾姓雷頗預政事納貨蔡公謂之雷尙書桓元詣殷荊州殷在妾房晝眠左右辭不之通桓後言及此事殷云初不眠縱有此豈不以賢賢易色續搜神記袁眞在豫州遣女妓紀陵送薛郭馬三妓與桓宣武馬遂生桓南郡桓司馬以李勢女爲妾南郡主拔刀率婢數十人往李所因欲斫之見李在前梳頭髮垂委地姿貌絕麗乃徐下地結髮斂手向主曰國破家亡無心以至今日若能見殺猶生之年神色閒正辭旨淒惋主乃擲刀抱之曰我見猶憐何況老奴鄧攸始避難於道中棄己子全弟子旣過江娶一妾甚愛寵歷年後訊其所由妾具說是北人遭亂憶父母姓名乃攸之甥也攸素有徳業言行無玷聞之哀恨終身遂不復畜妾妒記謝太傅劉夫人不令公有別房公旣深好聲樂後遂頗欲立妓妾兄子外甥等微達此旨共問訊劉夫人因方便稱關雎螽斯有不忌之徳夫人知以諷己乃問誰撰此詩答云周公夫人曰周公是男子相爲爾若使周姥撰詩當無此也釵小志謝安夫人劉氏幃諸婢使在前作伎太傅暫見便下幃太傅索更開夫人云恐傷盛徳樓記何充妓於後閣以翡翠指環換刺繡筆充知嘆曰此物洞仙與吾欲保長年之好乃命蒼頭急以蜻蜓帽贖之晉起居注泰始二年使使持節兼五官中郎將宗正丞司馬恢拜崇陽園妾李琰爲修華王宣爲修容徐琰爲修儀吳淑爲婕妤趙珽爲充華十年使太常洛陽令司馬啟拜采女胡方爲貴嬪又使禦史中丞太子舍人司馬誕拜采女劉瑗爲淑妃臧曜爲淑媛趙祭爲修容陳秀爲修容咸寧三年拜美人左嬪爲修儀邢蘭爲婕妤朱姜爲容華拾遺記石季倫愛婢名翔風魏末於胡中買得之年始十歲使內房養之至十五無有比其容貌特以姿態見美妙別玉聲巧觀金色石氏之富方比王家驕侈當世珍寶瑰奇視如瓦礫積如糞土皆殊方異國所得莫有辧識其出處者乃使翔風別其聲色悉知其所出之地言西方北方玉聲沈重而性溫潤佩服者益人性靈東方南方玉聲輕潔而性淸涼佩服者利人精神石氏侍人美艷者數千人翔風最以文辭擅愛石崇嘗語之曰吾百年之後當指白石以汝爲殉答曰生愛死離不如無愛妾得爲殉身其何朽於是彌見寵愛崇常擇美容姿相類者十人裝飾衣服大小一等使忽視不相分別常侍於側使翔風調玉以付工人爲倒龍之佩縈金爲鳳冠之釵言刻玉爲倒龍之勢鑄金釵象鳳皇之冠結袖繞楹而舞晝夜相接謂之恆舞欲有所召不呼姓名悉聽佩聲視釵色玉聲輕者居前金色艷者居後以爲行次而進也使數十人各含異香行而笑語則口气從風而揚又屑沈水之香如塵末布象�上使所愛者踐之無迹者賜以眞珠百琲有迹者節其飲食令體輕弱故閨中相戲曰爾非細骨輕軀那得百琲眞珠及翔風年三十妙年者爭嫉之或言胡女不可爲羣競相排毀崇受譖潤之言卽退翔風爲房老使主羣少乃懷怨懟而作五言詩曰春華誰不羨卒傷秋落時突煙還自低鄙退豈所期桂芳徒自�失愛在蛾眉坐見芳時歇憔悴空自嗤石氏房中並歌此爲樂曲至晉末乃止宋書劉懷愼傳懷愼子徳願性粗率爲世祖所狎侮上寵姬殷貴妃薨葬畢數與羣臣至殷墓謂徳願曰卿哭貴妃若悲當加厚賞徳願應聲便號慟撫膺擗踴涕泗交流上甚悅以爲豫州刺史又令醫術人羊志哭殷氏志亦嗚咽他日有問志卿那得此副急淚志時新喪愛姬答曰我爾時自哭亡妾耳志滑稽善爲諧謔上亦愛狎之範傳家樂器服玩並皆珍麗妓妾亦盛飾母住止單陋惟有一廚盛薪弟子冬無被叔父單布衣顏師伯傳師伯居權日久伎妾聲樂盡天下之選尋與太宰江夏王義恭柳元景同誅阮佃夫傳佃夫諸曁人元徽四年佃夫執權妓女數十藝貌冠絕當時金玉錦繡之飾宮掖不逮也索虜傳什翼鞬死子開字涉珪代立開暴虐好殺民不堪命先是有神巫誡開當有暴禍惟誅淸河殺萬民乃可以免開乃滅淸河一郡常手自殺人欲令其數滿萬或乘小輦手自執劍擊檐輦人腦一人死一人代每一行死者數十夜恆變易寢處人莫得知惟愛妾名萬人知其處萬人與開子淸河王私通慮事覺欲殺開令萬人爲內應夜伺開獨處殺之開臨死曰淸河萬人之言乃汝等也晉熙王昶傳前廢帝旣誅羣公彌縱狂暴昶聚眾起兵統內諸郡並不受命斬昶使將佐文武悉懷異心昶知其不捷乃夜與數十騎開門北奔索虜棄母妻惟攜愛妾一人作丈夫服亦騎馬自隨南郡王義宣傳義宣多畜嬪媵後房千餘尼媼數百男女三千人崇飾綺麗費用殷廣南史孝武文穆王皇后傳後父偃偃長子藻尙太祖第六女臨川長公主諱英瑗公主性妒而藻別愛左右人吳崇祖主讒之於廢帝藻坐下獄死主與王氏離婚洪遂侍兒小名錄宋何恢爲廣州刺史有姬曰張耀華美而有寵將之任要權貴阮佃夫飲設樂佃夫見耀華悅之頻求於恢曰恢可得此人不可得也佃夫怒拂衣出戶曰惜指失掌遂諷有司以公事彈恢坐免釵小志宋武帝節儉張妃房惟碧絹蚊幬竟陵王靑綃持拂紫袖吹簫南齊書周盤龍傳建元二年虜寇壽春以盤龍爲軍主假節助豫州刺史垣崇祖決水漂漬盤龍率輔國將軍張倪馬步軍於西澤中奮擊殺傷數萬人獲牛馬輜重上聞之喜詔曰醜虜送死敢寇壽春崇祖盤龍正勤義勇乘機電奮水陸斬擊塡川蔽野師不淹晨西蕃�定斯實將率用命之功文武爭伐之力凡厥勛勤宜時銓序可符列上盤龍愛妾杜氏上送金釵鑷二十枚手敕曰餉周公阿杜張傳以本官假節督廣陵諸軍事行南兗州事虜退乃還居室豪富伎妾盈房有子十餘人常云其中要應有好者建武末屢啟髙宗還吳見許優遊自樂或有譏衰暮畜伎曰我少好音律老而方解平生嗜欲無復一存惟未能遣此處耳蕭景先傳景先遇疾遺言作啟上謝至尊自丁荼毒以來妓妾已多分張所餘醜猥數人皆不似事可以明月佛女桂支佛兒玉女美玉上臺美滿艷華奉東宮桓康傳太祖誅黃回時回被召上車愛妾見赤光冠其頭至足苦捉畱回不肯止到撝傳撝資籍豪富厚自奉養宅宇山池京師第一妓妾姿藝皆窮上品才調流贍善納文遊庖廚丰腆多致賓客愛妓陳玉珠明帝遣求不與逼奪之撝頗怨望帝令有司誣奏撝罪付廷尉將殺之撝入獄數宿須鬢皆白免死系尙方奪封與弟賁撝由是屏斥聲玩更以貶素自立小名錄東昏侯潘淑妃小字玉兒帝爲潘起神仙永壽玉殿又爲蓮花貼地上令潘妃行曰步步生蓮花常市琥珀釵一隻直百七十萬梁書羊侃傳侃性豪侈善音律自造采蓮棹歌兩曲甚有新致姬妾侍列窮極奢靡有彈箏人陸太喜著鹿角爪長七寸�人張淨琬腰圍一尺六寸時人咸推能掌中�又有孫荊玉能反腰帖地銜得席上玉簪敕歌人玉娥兒東宮亦歌者屈偶之並妙盡奇曲一時無對初赴衡州於兩艖起三間通梁水齋飾以珠玉加之錦繢盛設帷屏陳列女樂乘潮解纜臨波置酒緣塘傍水觀者塡咽大同中魏使陽斐與侃在北嘗同學有詔令侃延斐同宴賓客三百餘人器皆金玉雜寶奏三部女樂至夕侍婢百餘人俱執金花燭曹景宗傳景宗好內妓妾至數百窮極錦繡夏侯亶傳亶歷爲六郡三州不修產業祿賜所得隨散親故性儉率居處服用充足而已不事華侈晚年頗好音樂有妓妾十數人並無被服姿容每有客常隔簾奏之時謂簾爲夏侯妓衣也夏侯夔傳夔性奢豪後房妓妾曳羅縠飾金翠者亦有數百夔子譒少粗險薄行刺史蕭淵明引爲府長史淵明在州有四妾章於王阮並有國色淵明沒魏其妾並還京第譒至破第納焉魚弘傳弘襄陽人恣意酣賞侍妾百餘人不勝金翠服玩車馬皆窮一時之絕劉孝綽傳孝綽遷員外散騎常侍兼廷尉卿頃之卽眞初孝綽與到洽友善同遊東宮孝綽自以才優於洽每於宴坐嗤鄙其文洽銜之及孝綽爲廷尉正攜妾入官府其母猶停私宅洽尋爲禦史中丞遣令史案其事遂劾奏之云攜少妹於華省棄老母於下宅髙祖爲隱其惡攺妹爲姝坐免官釵小志梁武平齊盡有其內獲侍兒十餘輩忌於�後左右進言曰以鶬鶊爲膳可以止妒陳書髙宗柳皇后傳後諱敬言美姿容身長七尺二寸手垂過膝初髙宗居鄕裏先娶吳興錢氏女及卽位拜爲貴妃甚有寵後傾心下之每尙方供奉之物其上者皆推於貴妃而己禦其次焉後主沈皇后傳後諱婺華後主遇後旣薄而張貴妃寵傾後宮後宮政並歸之後淡然未嘗有所忌怨程靈洗傳靈洗字元滌新安海寧人也以功進號安西將軍攺封重安縣公增邑並前二千戶性好播植躬勤耕稼至於水陸所宜刈獲早晚𨿽老農不能及也伎妾無遊手並督之紡績至於散用資財亦弗儉吝何敬容傳敬容字國禮大通五年入爲尙書令侍中將軍十一年坐妾弟費慧明爲導倉丞夜盜官米爲禁司所執送領軍府時河東王譽爲領軍將軍敬容以書解慧明譽卽封書以奏髙祖大怒付南司推劾禦史中丞張綰奏敬容挾私罔上合棄市刑詔特免職魏書咸陽王禧傳禧性憍奢貪淫財色姬妾數十意尙不已衣被繡綺車乘鮮麗猶遠有簡娉以恣其情由是昧求貨賂奴婢千數田業鹽鐵徧於遠近臣吏僮隸相繼經營世宗頗惡之後謀反被擒及與諸妹公主等訣言及一二愛妾公主哭且罵之云生多取此婢輩貪逐財物畏罪作反致今日之事何復囑問此等禧愧而無言遂賜死私第髙陽王雍傳雍總攝內外與元叉同決庶政歲祿萬餘粟至四萬妓侍盈房諸子璫冕榮貴之盛昆弟莫及焉元妃盧氏薨後更納博陵崔顯妹甚有色寵欲以爲妃世宗初以崔氏世號東崔地寒望劣難之久乃聽許延昌已後多幸妓侍近百許人而疏崔氏別房幽禁不得關預內政僅給衣食而已至乃左右無復婢使子女欲省其母必啟聞許乃得見未幾崔暴薨多雲雍歐殺之也靈太后許其女妓未及送之雍遣其閹豎丁鵝自至宮內料簡四口冒以還第太后責其專擅追停之髙聰傳聰有妓十餘人有子無子皆注籍爲妾以悅其情及病不欲他人得並令燒指吞炭出家爲尼胡叟傳叟字倫許安定臨涇人也不治產業常苦饑貧然不以爲恥髙閭曾造其家值叟裋褐曳柴從田歸舍爲閭設濁酒蔬食皆手自辦集其館宇卑陋園疇褊局而飯菜精潔醬調美見其二妾並年衰跛眇衣布穿獘閭見其貧約以物值十餘匹贈之亦無辭愧薛安都傳安都從祖弟眞度有女妓數十人每集賓客輒命奏之絲竹歌舞不輟於前盡聲色之適庶長子懷吉居喪過周以父妓十餘人並樂器獻之世宗納焉劉昶傳昶適子承緒先昶卒長子文遠次輝字重昌並皆疏狂昶深慮不能守其爵封然輝猶小未多罪過乃以爲世子襲封正始初尙蘭陵長公主世宗第二姊也拜員外常侍公主頗嚴妒輝嘗私幸主侍婢有身主笞殺之剖其孕子節解以艸裝實婢腹裸以示輝輝遂忿憾疏薄公主公主姊因入聽講言其故於靈太后太后敕淸河王懌窮其事懌與髙陽王雍廣平王懷奏其不和之狀無可爲夫婦之理請離婚削除封位太后從之公主在宮周歲髙陽王及劉騰等皆爲言於太后太后慮其不攺未許之雍等屢請不已聽復舊義太后流涕送公主誡令謹護正光初輝又私淫張陳二氏女公主更不檢惡主姑陳畱公主共相扇獎遂與輝復致忿爭輝推主墮�手腳毆蹈主遂傷胎輝懼罪逃逸靈太后召淸河王懌決其事二家女髡笞付宮兄弟皆坐鞭刑徙配惇煌爲兵公主因傷致薨後執輝於河內之溫縣幽於司州將加死刑會赦得免陸俟傳俟子麗麗長子定國定國子昕之字慶始襲爵尙顯祖女常山公主公主性不妒忌以昕之無子爲納妾媵而皆育女公主有三女無男以昕之從兄希道第四子彰爲後趙逸傳超宗弟令勝惑寵妾潘離棄其妻羊氏夫妻相訟疊發陰私醜穢之事彰於朝野蠕蠕傳蠕蠕者東胡之苗裔也社�死立社�弟斛律神瑞元年與馮跋和親跋聘斛律女爲妻將爲交婚斛律長兄子步鹿眞謂斛律曰女小遠適憂思生疾可遣大臣樹黎勿地延等女爲媵斛律不許步鹿眞出謂樹黎等曰斛律欲令汝女爲媵遠至他國樹黎遂共結謀令勇士夜就斛律穹廬候其出執之與女俱嬪於和龍乃立步鹿眞馮跋傳神二年跋有疾其長子永先死立次子翼爲世子攝國事勒兵以備非常跋妾宋氏規立其子受居深忌翼謂之曰主上疾將瘳柰何代父臨國乎翼遂還宋氏矯絕內外遣閹人傳問翼及跋諸子大臣並不得省疾惟中給事胡福獨得出入專掌禁衛跋疾甚福慮宋氏將成其計乃言於弟文通勒兵而入跋驚怖而死文通襲位翼勒兵出戰不利遂死跋有男百餘人悉爲文通所殺司馬傳昌明立耽於酒色末年殆爲長夜之飲醒治旣少外人罕得接見故多居內殿流連於樽俎之間以嬖姬張氏爲貴人寵冠後宮威行閫內於時年幾三十昌明妙列妓樂陪侍嬪少乃笑而戲之云汝以年當廢吾已屬諸姝少矣張氏潛怒昌明不覺而戲逾甚向夕昌明稍醉張氏乃多潛飲宦者內侍而分遣焉至暮昌明沈醉臥張氏遂令其婢蒙之以被旣絕而懼貨左右云以魔死時道子昏廢子元顯專政遂不窮張氏之罪夏侯道遷傳道遷長子夬妻裴植女也與道遷諸妾不穆訟鬩徹於公庭洛陽伽藍記徐月華本髙陽王雍妓善彈箜篌能爲明妃出塞之曲後嫁爲衛將軍原士康側室近靑陽門徐鼓箜篌而歌哀聲入云行路聽者成市徐嘗語士康云王有二美姬一名修容二名艷姿修容能爲綠水歌艷姿善火鳳舞士康遂常令徐鼓綠水火鳳之曲焉後魏河間王琛侍兒朝云善吹箎能爲隴上聲羌叛王命朝云假爲貧女吹箎而乞羌聞之皆流涕相尋而降秦民語曰快馬健兒不如老嫗吹箎北齊書崔傳字長孺除徐州刺史性豪慢寵妾馮氏假其威刑恣情取受風政不立爲東兗州刺史復攜馮氏之部尋遇偏風而馮氏驕縱受納狼籍爲禦史所劾與俱召詣廷尉尋有別敕斬馮於都市以疾卒於獄中王晞傳晞無子帝將賜之妾使小黃門就宅宣旨皇后相聞晞妻晞令妻答妻終不言晞以手拊胸而退帝聞之笑孫騰傳騰字龍雀天平初除司徒初博陵崔孝芬養貧家子賈氏以爲養女孝芬死其妻元更適鄭伯猷攜賈於鄭氏賈有姿色騰納之始以爲妾其妻袁氏死騰以賈有子正以爲妻詔封丹陽郡君平鑑傳鑑字明遠位開府儀同三司時和士開以佞幸勢傾朝列令人求鑑愛妾劉氏鑑卽送之仍謂人曰老公失阿劉與死何異要自爲身作計不得不然由是除齊州刺史魏收傳收字伯起兼太子詹事取其舅女崔昂之妹產一女無子魏太常劉芳孫女中書郎崔肇師女夫家坐事帝並賜收爲妻時人比之賈充置左右夫人然無子後病甚恐身後嫡媵不平乃殺二姬及疾瘳追憶作懷離賦以申意帝數宴喜收每預侍從皇太子之納鄭良姊也有司備設牢饌帝旣酣飲起而自毀覆之仍詔收曰知我意不收曰臣愚謂良姊旣東宮之妾理不須牢仰惟聖懷緣此毀去帝大笑握收手曰卿知我意釵小志顏延之有愛姬姬憑寵蕩延之墜�致損周書李遷哲傳遷哲字孝彥安康人也累世雄豪爲鄕裏所率服性復華侈能厚自奉養妾媵至有數百男女六十九人緣漢千餘里間第宅相次姬人之有子者分處其中各有僮僕侍婢奄閽守之遷哲每鳴笳導從往來其間縱酒飲燕盡生平之樂隋書文獻獨孤皇后傳髙祖與後相得誓無異生之子後性妒忌後宮莫敢進禦尉遲迥女孫有美色上悅之後伺上聽朝陰殺之後以髙熲是父之家客甚見親禮至是聞熲夫人死其妾生男不善之漸加譖毀上每事惟後言是用後見諸王及朝士有妾孕者必勸上斥之時皇太子多內寵妃元氏暴薨後意太子愛妾雲氏害之由是諷上黜髙熲廢太子髙熲傳熲字昭元太子勇失愛於上潛有廢立之意謂熲曰晉王妃有神憑之言王必有天下若之何熲長跪曰長幼有序其可廢乎上默然而止獨孤皇后知熲不可奪陰欲去之初夫人卒後言於上曰髙僕射老矣而喪夫人陛下何能不爲之娶上以後言謂熲熲流涕謝曰臣今已老退朝之後惟齋居讀佛經而已𨿽陛下垂哀之深至於納室非臣所願上乃止至是熲愛妾產男上聞之極歡後甚不悅上問其故後曰陛下當復信髙熲邪始陛下欲爲熲娶熲心存愛妾面欺陛下今其詐已見陛下安得信之上由是疏熲張衡傳衡字建平衡還鄕裏帝每令人覘衡所爲衡妾言衡怨望謗訕朝政竟賜盡於家趙元淑傳元淑鎭臨渝及元感作亂其弟元縱自帝所逃歸路經臨渝元淑出其小妻魏氏見元縱對宴極歡因與通謀並授元縱賂遺及元感敗人有告其事者帝以屬吏元淑言與元感結姻所得金寶則爲財聘無他故魏氏復言初不受金帝親臨問卒無異辭帝大怒謂侍臣曰此則反狀何勞重問元淑及魏氏俱斬於涿郡籍沒其家李諤傳諤字士恢遷書禦史諤見禮教雕獘公卿薨亡其愛妾侍婢子孫輒嫁賣之遂成風俗諤上書曰臣聞追遠愼終民徳歸厚三年無攺方稱爲孝如聞朝臣之內有父祖亡沒日月子孫無賴便分其妓妾嫁賣取財有一於玆實損風化妾𨿽微賤親承衣履服斬三年古今通式豈容遽褫衰絰彊傅鉛華泣辭靈幾之前送付他人之室凡在見者猶致傷心況乎人子能堪斯忍復有朝廷重臣位望通貴平生交舊情若弟兄及其亡沒杳同行路朝聞其死夕窺其妾方便求娉以得爲限無廉恥之心棄友朋之義且居家理治可移於官旣不正私何能贊務上覽而嘉之五品以上妻妾不得攺醮始於此也隋唐嘉話李徳林爲內史令與楊素共執隋政素功臣豪侈後房婦女錦衣玉食千人徳林子百藥夜入其室則其寵妾所召也素俱執於庭將斬之百藥年未二十儀神雋秀素意惜之曰聞汝善爲文可作詩自敍稱吾意當免汝死後解縛授以紙筆立就素覽之欣然以妾與之並資從數十萬大業拾遺煬帝自到廣陵沈湎失度每睡須搖動或歌吹聲齊方就一夢侍兒韓俊娥尢得意每寢必令振舉支節乃得睡不厭賜名爲來夢兒蕭妃密令訊之帝不舒汝能安之豈有他媚俊娥進言妾從帝自都城來帝在何妥車車行髙下不等妾態自搖帝就搖洽悅妾後得以侍寢私效車中之態成寢非他媚也他日蕭妃譖去之帝暇日登迷樓憶之題柱二篇云黯黯悲侵骨綿綿病欲成須知潘嶽鬢彊半爲多情又不信長思憶絲從鬢裏生閒來倚柱立相望幾多情隋煬帝宮妃吳絳仙善畫長蛾眉帝甚憐之由是嬪禦皆仿此宮吏日供螺子黛五斛名蛾綠而進之帝每倚簾顧之移時不去乃云古人言美色若可餐如絳仙者可以療饑矣遂賜以合歡水果絳仙以謝帝立爲貴妃後與妃同遊汴河彩舟爲龍張帆以錦飾木剪花日縱淫樂遂廢國祚誠齋雜記楊素有美妾姿色絕倫時有千牛桑和有妖蠱異術常一見婦人卽便能致煬帝密使竊之素宅深邃和朝奉詔夜便竊以送帝帝奇其能詔素賜之吁和之術何異昆侖奴乎安知非劍仙也李靖以布衣謁楊司空有一妓殊色執紅拂立於前獨目公公旣去而臨軒指吏曰問處士第幾住何處公具以對公歸逆旅其夜五更初忽聞門聲低者起問焉乃紫衣帶帽人杖一囊公問誰曰妾楊家執拂妓也公遽延入脫衣去帽乃十八九佳麗人也釵小志雪兒者李密愛姬每賓朋文章有奇麗者付雪兒協律歌之

媵妾部紀事二唐書劉文靜傳文靜自以材能過裴寂遠甚又屢有軍功而寂獨用故舊恩居其上意不平每論政多戾駁遂有隙與弟散騎常侍文起飲酣有怨言拔刀擊柱曰當斬寂會家數有怪文起憂召巫被髮銜刀爲禳厭文靜妾失愛告其兄上變遂下吏殺之文起亦死籍其家李大亮傳大亮族孫迥秀字茂之母少賤妻嘗詈媵婢母聞不樂迥秀卽出其妻嚴挺之傳挺之子武字季鷹幼豪爽母裴不爲挺之所答獨厚其妾英武始八歲怪問其母母語之故武奮然以鐵錘就英寢碎其首左右驚白挺之曰郎戲殺英武辭曰安有大臣厚妾而薄妻者兒故殺之非戲也父奇之曰眞嚴挺之子裴漼傳漼絳州聞喜著姓世素儉而晚節稍畜伎妾爲奢侈事議者以爲缺崔衍傳衍儉約畏法室無妾媵祿稍周於親族葬埋嫁娶倚以濟者數十家李齊運傳齊運進至禮部尙書以妾爲妻具冕服行禮士人嗤之楊晟傳晟隸鳳翔軍節度使李昌符畏其勇欲殺之妾周擿使亡去昌符死晟得其妾周母事之周請爲妻晟固辭旦夕問省乃視事劉元佐傳元佐兼涇原四鎭北庭兵馬副元帥所寵假子樂士朝貲巨萬而士朝私元佐嬖妾懼事覺鴆元佐死棣王琰傳琰始王鄫後徙王棣會妃韋以過置別室而二孺人爭寵不平求巫者密置符琰履中以求媚仇人告琰厭魅上帝伺共朝使人取其履視之信帝怒責琰琰頓首謝曰臣罪宜死然臣與婦不相見二年有二孺人爭長臣恐此三人爲之及推果驗然帝猶疑琰怒未置太子以下皆爲請乃囚於鷹狗坊以憂薨太宗皇后長孫氏傳後喜圖傳視古善惡以自鑑矜尙禮法卞嬪生豫章公主而死後視如所生媵侍疾病輟所禦飲藥資之下懷其仁武宗賢妃王氏傳賢妃邯鄲人失其世年十三善歌舞得入宮中穆宗以賜潁王性機悟開成末王嗣帝位妃陰爲助畫故進號才人遂有寵狀�頎頗類帝每畋苑中才人必從袍而騎校服光侈略同至尊相與馳出入觀者莫知孰爲帝也帝欲立爲後宰相李徳裕曰才人無子且家不素顯恐詒天下議乃止帝稍惑方士說欲餌藥長年後不豫才人每謂親近曰陛下日燎丹言我取不死膚澤消槁吾獨憂之俄而疾侵才人侍左右帝熟視曰吾气奄奄情慮耗盡願與汝辭答曰陛下大福未艾安語不祥帝曰脫如我言柰何對曰陛下萬歲後妾得以殉帝不復言及大漸才人悉取所常貯散遺宮中審帝已崩卽自經幄下當時嬪媛𨿽常妒才人專上者反皆義才人爲之感慟宣帝卽位嘉其節贈賢妃葬端陵之柏城杜佑傳佑字君卿治行無缺惟晚年以妾爲夫人有所蔽云王鍔傳鍔子稷長慶二年爲徳州刺史悉金寶媵侍以行節度使李全略利其貨因軍亂殺稷納其女爲媵張巡傳安祿山反巡至睢陽與太守許遠合士多餓死存者皆痍傷气乏巡出愛妾曰諸君經年乏食而忠義不少衰吾恨不割肌以啖眾寧惜一妾而坐視士饑乃殺以大饗坐者皆泣巡彊令食之遠亦殺奴僮以哺李師古傳師古以蔭累靑州節度使貞元末與杜佑李欒皆得封妾媵以國爲夫人劉悟傳悟子從諫嗣畱後從諫妻裴封燕國夫人寬厚有謀每勸從諫入朝爲子孫計從諫有妾韋願封夫人許之詔至裴怒毀詔不與從諫他日會裴黨復出詔裴抵去曰淄靑李師古四世阻命不聞側室封者君承朝廷姑息宜自黜削求洗濯欲以婢爲夫人族不日滅耳從諫赧然止李義府傳義府拜中書侍郎爵爲侯洛州女子淳於以姦系大理義府聞其美屬丞畢正義出之納以爲妾卿段寶元以狀聞詔鞫治義府且窮逼正義縊獄中以絕始謀王義方極陳其惡帝貸不問盧杞傳尙書郭子儀病甚百官造省不屏姬侍及杞至則屏之隱幾而待家人怪問其故子儀曰彼外陋內險左右見必笑使後得權吾族無類矣韋公肅傳公肅爲太常博士兼修撰太子少傅判太常卿事鄭餘慶廟有二祖妣疑於祔祭請諸有司公肅議古諸侯一娶九女故廟無二嫡自秦以來有再娶前娶後繼皆嫡也兩祔無嫌晉驃騎大將軍溫嶠繼室三疑並爲夫人以問太學博士陳舒舒曰妻𨿽先沒榮辱並從夫禮祔於祖姑祖姑有三則各祔舅之所生是皆夫人也生以正禮歿不可貶於是遂用舒議且嫡繼於古有殊制於今無異等祔配之典安得不同卿士之寢祭二妻廟享可異乎古繼以媵妾今以嫡妻不宜援一娶爲比使子孫榮享不逮也或曰春秋魯惠公元妃孟子卒繼室以聲子聲子孟侄娣也不入惠廟宋武公生仲子歸於魯生桓公而惠薨立宮而奉之不合於惠公而別宮者何追父志也然其比柰何曰晉南昌府君廟有荀薛兩氏景帝廟有夏侯羊兩氏唐家睿宗室則昭成肅明二後故太師顏眞卿祖室有殷柳兩氏二夫人並祔故事則然諸儒不能異舊唐書崔寧傳大歷中寧代杜鴻漸爲節度使寧入朝以弟寬守成都楊子琳以精騎數千突入成都據城守之寧妾任氏魁偉果幹出其家財十萬募勇士得千人設隊伍將校手自麾兵以逼子琳子琳懼遁去釵小志唐元宗爲太子時愛妾號鸞兒多從中貴董逍遙微行以輕羅造梨花散�裛以月麟香號袖裏春所至暗遺之上皇令宮妓佩七寶瓔珞舞霓裳羽衣曲曲終珠翠可掃崔樞夫人治家整肅不許羣妾作時世妝郭曖宴客有婢鏡兒善彈箏姿色絕代李端在坐時竊寓目屬意甚深曖覺之曰李生能以彈箏爲題賦詩娛客吾當不惜此女李卽席口號曰鳴箏金粟柱素手玉房前欲得周郎顧時時誤拂弦曖大稱善徹席上金玉酒器並以鏡兒贈李鄭注赴河中姬妾百餘盡燻麝香气數里逆於人鼻是歲自京兆至河中所過瓜盡一不獲穆宗以元綃白書素紗墨書爲衣服賜承幸宮人皆淫鄙之詞時號諢衣張跂欲娶妾其妻曰子誦白頭吟妾當聽之跂慚而止李太尉鎭關西日爲亡姬謝秋姬作望江南曲嘉平二十五日叔良宿酲未解窈窕烹百和解酲湯進之隨飲而醒後遂依法作湯名窈窕湯洪遂侍兒小名錄唐監察禦史淸河張佶侍兒仙鵝能歌舞解書翰常出使以仙鵝充使典有密知者將發之佶鉤巨多數竟得不發寵姐寧王愛姬王宴客妓妾皆在獨寵姐無得見者李太白恃酒彊之乃設七寶簾使寵姐隔簾而歌長安後記長安孫逢年日一醉無虛席妓妾曳綺羅者二百餘人晚年衰憊齒皆�齲空虛如樓閣而舊好不衰野航史話韋陟常以五采彩爲書記使侍妾分主報答惟授意而已書皆有楷法陟惟署名從來受用姬妾風雅此爲第一朝野僉載唐初兵部尙書任�賜宮女二女皆國色妻妒爛二女頭髮禿盡太宗聞之令尙宮賫金胡瓶酒賜之云飲之立死三品合置姬媵爾後不妒不須飲之若妒卽飲柳氏拜�訖曰妾與結髮夫妻俱出微賤更相輔翼遂致榮官今多內嬖誠不如死遂盡飲然非鴆也旣睡醒帝謂曰其性如此朕亦當畏之因詔二女令別宅安置穆員集員嘗稱其麗云善歌聽之使人醉者醒醒者醉悲者樂樂者悲聲音能移人爲工傳奇唐杜秋娘金陵女子也年十五爲浙西觀察使李錡妾嘗爲錡辭云勸君莫惜金縷衣勸君莫惜少年時有花堪折君須折莫待花殘空折枝長慶中裴航遊襄漢與樊夫人同舟樊贈詩云一飲瓊漿百感生元霜搗盡見雲英藍橋便是神仙宅何必區區上玉京航後經藍橋驛遇仙女雲英遂娶之後俱得仙辟寒申王每至冬月有風雪苦寒之際使宮妓密圍於坐側以禦寒气自呼爲妓圍開元天寶遺事五月五日明皇避暑遊興慶池與妃子晝寢於水殿中宮嬪輩�欄倚檻爭看雌雄二鸂戲於水中帝時擁貴妃於綃帳內謂宮嬪曰爾等愛水中鸂爭如我被底鴛鴦楊國忠於冬月常選婢妾肥大者行列於前令遮風蓋藉人之气相暖故謂之肉陣岐王少惑女色每至冬寒手冷不近於火惟於妙妓懷中揣其肌膚稱爲暖手日常如是念奴者有姿色善歌唱未嘗一日離帝左右每執板當席顧盼帝謂妃子曰此女妖麗眼色媚人每囀聲歌喉聲則出於朝霞之上𨿽鼓鐘笙竽嘈雜而莫能遏宮妓中帝之鐘愛也唐國史補貞元中長安客有買妾者居之數年忽爾不知所之一夜提人首而至告其夫曰我有父冤故至於此今報矣請歸泣涕而訣出門如風俄頃卻至斷所生二子喉而去隋唐嘉話補闕喬知之有寵婢爲武承嗣所奪知之爲綠珠篇以寄之末句云百年離別在髙樓一旦紅顏爲君盡寵婢結於衣帶上投井而死承嗣驚惋不知其故旣見詩大恨知之竟坐此見構族誅侯君集旣誅錄其家得二美人容色絕代太宗問其狀曰自爾以來常食人乳而不飯元公鎭南海日疽發於鬢气息奄然忽有一少年道士直來�前謂元曰本師知公病遣某將少膏藥來可傅之元公寵姬號靜君收藥貼之至暮而愈失道士所在舞女圖崔紫雲兵部李尙書樂妓詞華淸峭眉目端麗李公罷鎭北都爲尹東洛時方家妓盛列諸府有宴臺官不赴杜紫微時爲分司禦史過公有宴故畱南行一位待之爲誡諸妓並歸北行三重而坐宴將醉杜公輕騎而來連引三觥顧北行回顧主人曰嘗聞有能篇詠紫雲者今日方知名不虛得儻垂一惠無以加焉諸妓皆回頭掩笑杜作詩曰華堂今日綺筵開誰召分司禦史來忽發狂言驚滿座三重粉面一時回詩罷升車嚲鞚而歸李公尋以紫微送贈之紫微臨行獻詩曰從來學得斐然詞不料霜臺禦史知愁見便教隨命去戀恩腸斷出門時竇梁賓夷門人詞筆容態皆可觀進士盧東表念其才藻緣而錄之嘗爲喜東表及第詩云曉妝初罷眼初�小玉驚人踏破裙手把紅箋書一紙上頭名字有郎君又有雨中看牡丹詩東風未放曉泥幹紅藥花開不柰寒待得天晴花已老不如攜手雨中看程洛賓長水人爲京兆參軍李華所錄自安史亂常分飛南北華後爲江州牧登庾樓見中流沿棹有鼓胡琴者李喪色而言曰振弦者宛如故舊令問之乃嶽陽郡民王氏之舟詢其操弦者是所錄侍人也王氏尋令抱四弦而至李轉加淒楚問其姓對云是隴西李氏父曾爲京掾自祿山之亂父倉皇劍外母程氏乃流落襄陽父母俱有才學所著篇章常記心口因誦數篇乃李公往年親制泫然流涕且問洛賓所在投弦再拜嗚咽而對曰已爲他室矣李嘆曰是知父子之性𨿽間而親骨肉之情不期而會便令歸宅揖王君別求淑姬賫幣詣洛賓使回洛賓寄詩曰魚雁回時寫報音難憑坐蘗數年心𨿽然情斷沙吒後爭柰平生怨恨深杜陽雜編元載寵姬薛瑤英攻詩書善歌舞仙姿玉質肌香體輕𨿽旋波搖光飛燕綠珠不能過也瑤英之母趙娟亦本岐王之愛妾也後出爲薛氏之妻生瑤英而幼以香啖之故肌香也及載納爲姬處金絲之帳卻塵之褥其褥出自句驪國一云是卻塵之獸毛所爲也其色殷鮮光軟無比衣龍綃之衣一襲無一二兩摶之不盈一握載以瑤英體輕不勝重衣故於異國以求是服也惟賈至楊公南與載友善故往往得見歌舞至因贈詩曰舞怯銖衣重笑疑桃臉開方知漢武帝虛築避風臺公南亦作長歌褒美其略曰雪面淡眉天上女鳳簫鸞趐欲飛去玉山翹翠步無塵楚腰如柳不勝春瑤英善爲巧媚載惑之怠於庶務而瑤英之父曰宗本兄曰從義與趙娟遞相出入以構賄賂號爲關節更與中書主吏卓倩等爲腹心而宗本輩以事告者載未嘗不頷之天下寶貨求太官職無不恃載權勢指薛卓爲梯媒及載死瑤英自爲俚妻矣論者以元載喪令徳而崇貪名自一婦人而致也品物類聚記郭代公愛姬薛氏貯食物以散風奩收妝具以染花奩辧音集張均妓多麗彈琵琶曲頂上有髙麗絲結趙詩爭奪致傷二指因話錄李司徒汧公性不喜琴兼箏聲惟二寵妓曰秀奴七七皆聰慧善琴兼箏與歌時令奏之自撰琴譜柳元公爲西川從事嘗納一姬同院知之或徵出其妓者言之數四元公曰士有一妻一妾以主中饋備灑掃公綽買妾非妓也睦州刺史諱齊物嘗因調集至京師有名娼嬌陳者姿藝俱美爲士子所奔走睦州君詣之悅焉嬌陳曰第中有錦帳三十重卽奉事終身蓋將以斯言戲之耳翌日遂如數載席帳以行嬌陳大驚且賞其奇特竟如約入柳氏之家執僕媵之禮爲中表所推元宗在人間常聞嬌陳名訪之及召入宮涕泣稱痼疾且老上知其不可彊也許其歸因語曰我聞柳家多賢子女可以稱內職者可言之嬌陳以睦州君女弟對遂納之立婕妤生延王及一公主焉代宗以郭尙父勛髙連姻帝室常呼爲大臣而不名每中使內人往來必詢其門內休戚尙父二愛姬南陽夫人及李夫人嘗競寵爭長互論佐助之功忿媢不相能尙父不能禁上知之各賜金帛及簪鐶命宮人載酒以和之方飲令選人歌以送酒一姬怒未解歌未發遽引滿置觴於席曰酒盡不須歌長慶集尙書張建封納歌姬關盼盼於燕子樓公歿盼盼念舊愛不嫁居是樓十餘年嘗題詩見志白樂天賡和之復贈一絕盼盼得詩泣曰自公薨背妾非不能死恐百世之後以我公重色有從死之妾是玷我公淸範也所以偸生耳怏怏旬日不食而卒玉泉子李相福妻裴氏性妒忌姬侍甚多福未嘗敢屬意鎭滑臺日有以女奴獻之者福欲私之而未果一日乘間言於妻曰某官已至節度使矣然所指使者不過老僕夫人待某無乃薄乎裴曰然不能知公意所屬何人福卽指所獻之女奴也裴許諾爾後不過執衣侍膳未嘗一得繾綣福又囑妻之左右曰設夫人沐髮必遽來報我旣而果有以夫人沐髮來告者福卽僞言腹痛且召其女奴旣往左右以裴方沐不可遽已卽白以所疾裴以爲信然遽出發盆中跣問福所苦福旣紿以疾爲言卽若不可忍狀裴極憂之由是以藥投兒溺中進之明日監軍使及從事悉來候問福卽具以事告之因笑曰一事無成固當其分所苦者虛咽一甌溺耳聞者莫不大笑之妝樓記徐州張尙書妓女多涉獵人有借其書者往往粉指痕並印於靑編本事詩韓翃少負才名天寶末舉進士孤貞靜默所與遊皆當時名士然而蓽門圭竇室惟四壁鄰有李將失名姬柳氏李每至必邀韓同飲韓以李豁落大丈夫故嘗不逆旣久愈狎柳每以暇日隙壁窺韓所居卽蕭然良久聞客至必名人因乘間語李曰韓秀才窮甚矣然所與遊必聞名人是必不久貧賤宜假借之李深頷之間一日具饌邀韓酒酣謂韓曰秀才當今名士柳氏當今名色以名色配名士不亦可乎遂命柳從坐接韓韓殊不意懇辭不敢當李曰大丈夫相遇杯酒間一言道合尙相許以死況一婦人何足辭也卒授之不可拒又謂韓曰夫子居貧無以自振柳資數百萬可以取濟柳淑人也宜事夫子能盡其操卽長揖而去韓追讓之顧恍然自疑曰此豪達者昨暮備言之矣勿復致訝俄就柳居來歲成名後數幹淄靑節度侯希逸奏爲從事以世方擾不敢以柳自隨置之都下期至而迓之連三歲不果迓因以良金置練囊中寄之題詩曰章臺柳章臺柳往日靑靑今在否縱使長條似舊垂亦應攀折他人手柳復書答詩曰楊柳枝芳菲節可恨年年贈離別一葉隨風忽報秋縱使君來豈堪折柳以色顯獨居恐不自免乃欲落髮爲尼居佛寺後翃隨侯希逸入朝尋訪不得已爲立功蕃將沙吒利所劫寵之專房翃悵然不能割會入中書至子城東南角逢犢車緩隨之車中問曰得非靑州韓員外邪曰是遂披簾曰某柳氏也失身沙吒利無從自脫明日尙此路還願更一來取別韓深感之明日如期而往犢車尋至車中投一紅巾苞小合子實以香膏嗚咽言曰終身永訣車如電逝韓不勝情爲之雪涕是日臨淄大校置酒於都市酒樓邀韓韓赴之悵然不樂座人曰韓員外風流談笑未嘗不適今日何慘然邪韓具話之有虞候將許俊年少被酒起曰某嘗以義烈自許願得員外手筆數字當立致之座人皆激贊韓不得已與之俊乃急裝乘一馬牽一馬而馳徑趨沙吒利之第會吒利已出卽以入曰將軍墜馬且不救遣取柳夫人柳驚出卽以韓札示之挾上馬絕馳而去座未罷卽以柳氏授韓曰幸不辱命一座驚嘆時沙吒利初立功代宗方優借大懼禍作闔座同見希逸白其故希逸扼腕奮髯曰此我往日所爲也而俊復能之立修表上聞深罪沙吒利代宗稱嘆良久禦批曰沙吒利宜賜絹二千匹柳氏卻歸韓翃南部新書武翊皇以三頭冠絕一代後惑婢薜荔苦其�婦盧氏𨿽李紳以同年爲護而眾論不容終至流竄狀頭宏詞頭�頭是謂三頭全唐詩話江陵有士子遊交廣五年未還愛姬爲太守所取納於髙麗坊邸及歸寄詩曰陰雲羃羃下陽臺惹著襄王更不回五度看花空有淚一心如結不曾開�蘿自合依芳樹覆水寧思返舊杯惆悵髙麗坊邸宅春光無復下山來守遂遣還有爲禦史分務洛京者其愛姬爲李逢吉一閱遂不復出明日以詩投之云三山不見海沈沈豈有仙蹤尙可尋靑鳥去時雲路斷嫦娥歸處月宮深紗�暗想春相憶書幌誰憐夜獨吟料得此時天上月只應偏照兩人心李得詩含笑曰大好詩遂絕云仙雜記郭元振落梅妝閣有婢數十人客至則拖鴛鴦擷裙衫一曲終則賞以糖雞卵明其聲也宴罷散九和握香雲溪友議房千里博士初上第遊嶺僥詩序云有進士韋滂者自南海邀趙氏而來十九歲爲余妾余以鬢髮蒼黃倦於遊從將爲天水之別尙有數秋之期縱京洛風塵亦其志也趙屢對餘潸然恨恨者未得偕行卽泛輕舟暫爲南北之夢歌陳所契詩以寄情曰鸞鳳分飛海樹秋忍聽鐘鼓越王樓只應霜月明君意緩撫瑤琴送我愁山遠莫教雙淚盡雁來空寄八行幽相如若返臨邛市畫舸朱軒萬里遊房君至襄州逢許渾侍禦赴弘農公番禺之命千里以情相托許具諾焉才到府邸遣人訪之擬持薪粟之給曰趙氏卻從韋秀才矣許與房韋俱有布衣之分欲陳之慮傷韋義不述之似負房言素款難名爲詩代報房君旣聞幾有歐陽四門詹太原之喪渾寄房秀才詩曰春風白馬紫絲韁正值蠶娘來采桑五夜有心隨暮雨百年無節待秋霜重尋繡帶朱藤會卻認羅裙碧艸長爲報西遊減離恨阮郎才去嫁劉郎西州韋相公�昔遊江夏止於姜使君之館姜氏孺子曰荊寶已習二經𨿽兄呼於韋公而恭事之禮如父叔也荊寶有小靑衣曰玉簫年才十歲常令祗侍於韋兄玉簫亦勤於應奉後二載姜使君入關求官而家累不行韋乃易居頭陀寺荊寶亦時遣玉簫往彼應奉玉簫年稍長大因而有情時廉使陳常侍得韋君季父書云侄�久客貴州切望發遣歸覲廉察啟緘遺以舟楫服用仍恐淹畱請不相見泊舟江渚俾篙工促行昏暝拭淚乃裁書以別荊寶寶頃刻與玉簫俱來旣悲且喜寶命靑衣往從韋以曠覲日久不敢偕行乃固辭之遂爲言約少則五載多則七年取玉簫因畱玉指環一枚並詩一首遺之曁五年旣不至玉簫乃默禱於鸚鵡洲又逾二年洎八年春玉簫嘆曰韋家郎君一別七年是不來矣遂絕食而殞姜氏湣其節操以玉指環著於中指而同殯焉後公鎭蜀到府三日詢鞫獄情滌其冤濫輕重之系僅三百餘人其中一輩五器所拘偸視廳事私語云僕射是當時韋兄也乃厲聲曰僕射僕射憶得姜家荊寶否公曰深憶之姜曰卽某是也公曰犯何罪而重羈縲答曰自辭違之後尋以明經及第再選靑城縣令家人誤爇廨捨牌庫印等韋公曰家人之犯固非己尢便與雪冤仍歸璽綬乃奏授眉州牧�下未令赴任遣人堅守朱紱其榮畱連賓幕時屬大軍之後艸創事繁經蓂莢數雕方問玉簫何在姜牧曰僕射維舟之夕與伊畱約七載是期逾時不至乃絕食而殞因吟畱贈玉環詩曰黃雀銜來已數春別時畱解贈佳人長吟不見魚書至爲遣相思夢入秦韋公聞之益增淒嘆廣修經像以報夙心且想念之懷無由再會時有祖山人者有少翁之術能令逝者相親但令府公齋戒七日淸夜玉簫果至謝曰承僕射寫經供佛之力旬日便當托生卻後十三年再爲侍妾以謝鴻恩臨訣微笑曰丈夫薄情令人死生隔矣後韋以隴右之功終徳宗之代理蜀不替是故年深累遷中書令同平章事天下響附瀘僰歸心因作生日節鎭所賀皆貢珍奇獨東川盧八座送一歌姬未當破瓜之年亦以玉簫爲號觀之眞姜氏之玉簫也其中指有玉環隱出不異畱別之玉環也京兆公曰吾乃知存沒之分一往一來玉簫之言斯可驗矣白樂天有二妾樊素善歌小蠻善舞嘗有詩曰櫻桃樊素口楊柳小蠻腰後樂天年老又病風欲放樊素素慘然泣下不忍去樂天亦湣然不能對遂作不能忘情歌容齋五筆予旣書白公鐘情蠻素於前卷今復見其不能忘情吟一篇尢爲之感嘆輒載其文因以自警其序云樂天旣老又病風乃錄家事會經費去長物妓有樊素者年廿余綽綽有歌舞態善唱楊柳枝人多以曲名名之由是名聞洛下籍在經費中將放之馬有駱者籍在長物中將鬻之馬出門驤首反顧素聞馬嘶慘然泣且拜婉孌有辭辭畢涕下予亦湣然不能對且命反袂飲之酒自飲一杯快吟數十聲聲成文文無定句予非聖達不能忘情又不至於不及情者事來攪情情動不可柅因自哂題其篇曰不能忘情吟吟曰鬻駱馬兮放楊柳枝掩翠黛兮蝢金羈馬不能言兮長鳴而卻顧楊柳枝再拜長跪而致辭辭曰素事主十年凡三千有六百日巾櫛之間無違無失今素貌𨿽陋未至衰摧駱力猶壯又無虺隤卽駱之力尙可以代主一步素之歌亦可以送主一杯一旦雙去有去無回故素將去其辭也苦駱將去其鳴也哀此人之情也馬之情也豈主君獨無情哉予俯而嘆仰而咍且曰駱駱爾勿嘶素素爾勿啼駱反廏素反閨吾疾𨿽作年𨿽頹幸未及項籍之將死亦何必一日之內棄騅而別虞兮乃目素兮素兮爲我歌楊柳枝我姑酌彼金罍我與爾歸醉鄕去來觀公之文因以遣情釋意耳素竟去也此文在一集最後卷故讀之者未必記憶東坡猶以爲柳枝不忍去因劉夢得春絮飛之句方知之於是美朝云之獨畱爲之作詩有不似楊枝別樂天恰如通徳伴伶元之語然不及二年而病亡爲可嘆也默記達奚盈盈傳晏元獻家有之蓋唐人所撰也盈盈者天寶中貴人之妾姿艷冠絕一時會貴人者病同官之子爲千牛者失索之甚急明皇聞之詔大索京師無所不至而莫見其迹因問近往何處其父言貴人病嘗往問之詔且索貴人之室盈盈謂十牛曰今勢不能自隱矣出亦無甚害千牛懼得罪盈盈因教曰第不可言在此恐上問何往但云所見人物如此所見幕幃帳如此所食物如此勢不由己決無患矣旣出明皇大怒問之對如盈盈言上笑而不問後數日虢國夫人入內明皇戲謂曰何久藏少年不出邪夫人亦大笑而已爲人妾者智術固可慮矣又見天寶後掖庭戚屬莫不如此固可以久安邪此傳晏元獻手書藏其甥楊文仲家其間敍婦人姿色及情好曲折甚詳然大意若此也傳信記太眞妃常因妒媢有語侵上上怒甚召髙力士以輜軿送其家妃悔恨號泣抽刀剪髮授力士曰珠玉珍異皆上所賜不足充獻惟發父母所生可達妾意望持此伸妾萬一慕戀之誠上得發揮涕憫然遽命力士召歸吟敍錄李願家一姬名眞珠自謂女寶後爲牛僧孺侍妾有殊色盧肇至僧孺奇其文延於中寢會眞珠沐髮方以手捧其髻插金釵於兩鬢間僧孺曰何妨一詠肇曰知道相公憐玉腕故將纖手整金釵北夢瑣言唐鳳翔李曮令公收蜀充饋運使於蜀城東門外下營魏王與國侍中入居蜀宮玉帛子女他人無復見矣中令寂寞無以遣適潁川陳昭符仕蜀累剖竹符早在岐山微有階緣而得候謁因求一美人以獻之有蕭夫人者乃蜀先主之寵愛也曾賜與鳳翔歸降指揮使王胡賜名丞弇王胡乃岐王賜姓連彥字卒後蕭氏寡而無子其容態明悟國人具聞陳致媒氏誘之而獻抱衾之夕中令於�隙中窺之嘆其妍妙乃詰所來左右方以王胡爲對中令止之曰王胡背恩投蜀誠不可容然其向來吾之子侄矣此事不可遽令約回時有知者皆重中令少年而忍欲復禮誠貴達人難事潁川每爲愚話之唐張偉侍郎朝望甚髙有愛姬早逝悼念不已因入朝未回其猶子右補闕曙才俊風流因增大阮之悲乃制浣溪沙其詞曰枕障燻鑪隔繡幃二年終日兩相思好風明月始應知天上人間何處去舊歡新夢覺來時黃昏微雨畫簾垂置於幾上大阮退朝憑幾無聊忽睹此詩不覺哀慟乃曰必是阿灰所作阿灰中諫小字也然於風教似亦不可以其叔侄年顏相似恕之可耳諺曰小舅小叔相追相逐謔戲固不免也通幽記哥舒翰有愛妾曰裴六郎容範曠代兼善歌舞唐語林韓退之有二侍姬柳枝絳桃初退之奉使王庭湊至壽陽驛有詩云風光欲動別長安春半邊城特地寒不見園花並巷柳馬頭惟有月團圓蓋有所屬也迨奉使歸柳枝逾後園竄去家人追獲詩云別來楊柳街頭樹擺亂春風只欲飛惟有小桃園裏住畱花不發待郎歸自是專屬意絳桃矣五代史梁家人傳昭儀陳氏宋州人也少以色進太祖已貴嬪妾數百而昭儀專寵太祖嘗疾昭儀與尼數十人晝夜爲佛法未嘗少懈太祖以爲愛己尢寵之昭容李氏亦以色進尢謹願未嘗去左右太祖病晝寢方寐忽棟折獨李氏侍側遽牽太祖衣太祖驚走棟折寢上太祖徳之拜昭容末帝徳妃張氏其父歸霸事太祖爲梁功臣帝爲王時以婦聘之帝卽位冊妃爲后妃請待帝郊天而帝卒不得郊貞明五年妃病甚帝遽冊爲徳妃其夕薨年二十四唐家人傳太祖正室劉氏代北人也其次妃曹氏太原人也太祖封晉王劉氏封秦國夫人自太祖起兵代北劉氏常從徵伐爲人明敏多智略頗習兵機嘗教其侍妾騎射以佐太祖夫人無子性賢不妒忌常爲太祖言曹氏相當生貴子宜善待之而曹氏亦自謙退因相得甚歡曹氏封晉國夫人後生子是爲莊宗太祖奇之曹氏由是專寵太祖性暴怒多殺人左右無敢言者惟曹氏從容諫譬往往見聽及莊宗卽位冊尊曹氏爲皇太后而以嫡母劉氏爲皇太妃太妃往謝太后太后有慚色太妃曰願吾兒享國無窮使吾獲沒於地以從先君幸矣復何言哉莊宗滅梁入洛使人迎太后歸洛居長壽宮而太妃獨畱晉陽同光三年五月太妃薨七月太后崩謚曰貞簡葬於坤陵而太妃無謚葬魏縣太妃與太后甚相愛其送太后於洛也涕泣而別歸而相思慕遂至不起太后聞之欲馳至晉陽視疾及其卒也又欲自往葬之莊宗泣諫羣臣交章請畱乃止而太后自太妃卒悲哀不飲食逾月亦崩莊宗皇后劉氏特用事於中莊宗有愛妾甚有色而生子後心患之莊宗燕居宮中元行欽侍側莊宗問曰爾新喪婦其復娶乎吾助爾聘後指愛姬請曰帝憐行欽何不賜之莊宗不得已佯諾之後趣行欽拜謝行欽再拜起顧愛姬肩輿已出宮矣莊宗不樂稱疾不食者累日蜀世家王建傳建子衍降莊宗莊宗誅其族衍妾劉氏鬢髮如雲而有色行刑者將免之劉氏曰家國喪亡義不受辱遂就死劉鄩傳鄩子遂凝遂雍事唐皆爲刺史鄩妾王氏有美色鄩卒後入明宗宮中是爲王淑妃明宗晚年淑妃用事鄩二子皆被恩寵朱宣傳宣與其弟瑾爲梁太祖兵破瑾奔楊行密行密死渥及隆演相繼立皆年少徐溫與其子知訓專政畏瑾欲除之瑾乃謀殺知訓嘗以月夕遣愛妾候知訓家知訓彊通之妾歸自訴瑾益不平屢勸隆演誅徐氏以去國患隆演不能爲旣而知訓以泗州建靜淮軍出瑾爲節度使將行召之夜飲明日知訓過瑾謝延之升堂出其妻陶氏知訓方拜瑾以笏擊踣之伏兵自戶突出殺之初瑾以二惡馬系庭中知訓入而釋馬使相踶鳴故外人莫聞其變瑾攜其首馳示隆演曰今日爲吳除患矣隆演曰此事非吾敢知遽起入內瑾忿然以首系柱提劍而出府門已闔因逾垣拆其足瑾顧路窮大呼曰吾爲萬人去害而以一身死之遂自刎潤州徐知誥聞亂以兵趨廣陵族瑾家瑾妻陶氏臨刑而泣其妾曰何爲泣乎今行見公矣陶氏收淚欣然就戮聞者哀之閩世家王審知傳審知子延翰妻崔氏陋而淫延翰多選良家子爲妾崔氏性妒良家子美者輒幽之別室系以大械刻木爲人手以擊其頰又以鐵錐刺之一歲中死者八十四人崔氏後病見以爲祟而卒南唐書盧文進傳唐莊宗攻範陽文進先降拜蔚州刺史莊宗以屬其弟存矩文進有女少而美存矩求爲側室文進以其大將不敢拒𨿽與心常歉之也因與亂軍殺存矩反不克奔於契丹陳覺傳覺宋齊丘之客也齊丘薦爲楚王景遷教授累遷兵部侍郎宣徽使覺在外姦佞苛酷及居家不能制義於一妻其妻李氏妒悍親執庖爨不置妾媵宋齊丘嘗選三婢予之頗有容質李氏亦無戁色奉事三婢禮如舅姑晨夕承侍未嘗輒離左右人問其故則曰此令公寵幸之人見之若面令公敢倨慢耶三婢不自安求還宋第覺唯唯聽從而已釵小志南唐孫晟官至司空每食不設几案使眾妓各執一器環立而侍號肉臺盤北夢瑣言沈詢在昭義嘗宴府中賓友歌著詞令曰莫打南來雁從他向北飛打時雙打取休使兩分離及歸而夫妻皆爲嬖妾歸秦所殺談錄五代晉朝時襄陽帥髙懷徳下親隨私通其愛姬竊錦襖子與其皂皂轉令人鬻於市髙已知之或有人言於髙曰大王錦襖子有人將在市中賣髙曰錦襖子是人家宣賜得豈只是我家有莫亂執他人其皂都不覺其主已知也後以他事陰去之襄陽後帥安審琦亦有愛妾與外人私接忽因夜初隔幕燭下潛見有人自宅中出去據膝而言曰叵耐審琦是夕遇害莫知其誰子侄輩皆泣告曰大王平生器業如此豈無威靈使其姦人敗露須臾時於是其姦賊自以手擒捉身體撲於靈座前亦一僕�耳晉公言居其上者制禦小人切不可失其機乃賈害之速也髙之與安誠可爲鑑誡矣外史檮杌潘炕與弟峭同爲蜀王建掌機衡號大樞小樞炕嬖美妾解愁遂風恙成疾解愁姓趙氏母夢吞海棠花蕊而生有國色善爲新聲及工小詩建至炕第見之意欲取炕曰臣下賤之人不敢以薦於君其實靳之燈下閒談韋洵美先輩開平歲及第受鄴都從事辟焉乃挈所寵素娥行羅紹威聞其姝麗才達臨河令女使賫二百匹及生餼而露意焉洵美無所容足遂令裝束更衣修緘獻之素娥姓崔氏亦大梁良家子善諧謔筆札和淚作詩曰妾閉閒房君路岐妾心君恨兩依依魂神儻遇巫娥伴猶逐朝雲暮雨歸洵美乃不受辟夜度河宿一寺長吁而寢曰何處人能報不平寺有行者排闥而揖曰先輩蓄何不平事洵美具語之�然出門而去至三更忽擲一皮囊入門乃貯素娥而至侵曉問寺僧言在寺打鐘勤苦三十餘年已不知所之洵美卽遁迹他所南唐近事嚴續相公歌姬唐鎬給事通犀帶皆一代之尢物也唐有慕姬之色嚴有欲帶之心因雨夜相第有呼盧之會唐適預焉嚴命出妓解帶較勝於一擲舉座屏气觀其得失六骰數巡唐彩大勝唐乃酌酒命美人歌一曲以別相君宴罷拉而偕去相君悵然遣之韓熙載放曠不稽所得俸錢卽爲諸姬分去乃著衲衣負筐令門生舒雅執手板於諸姬院乞食以爲笑樂使中國作詩云我本江北人去作江南客舟到江北來舉目無相識不如歸去來江南有人憶韓熙載北人仕江南致位通顯不防閒婢妾有北齊徐之才風侍兒往往私客客賦詩有云最是五更畱不住向人枕畔著衣裳之句熙載亦不介意遼史聖宗仁徳皇后蕭氏傳後小字菩薩哥生皇子二皆早卒開泰五年宮人耨斤生興宗後養爲子帝大漸耨斤詈後曰老物寵亦有旣耶左右扶後出帝崩耨斤自立爲皇太后是爲欽哀皇后護衛馮家奴喜孫等希旨誣告北府宰相蕭浞卜國舅蕭匹敵謀逆詔令鞫治連及後興宗聞之曰皇后侍先帝四十年撫育眇躬當爲太后今不果反罪之可乎欽哀曰此人若在恐爲後患帝曰皇后無子而老𨿽在無能爲也欽哀不從遷後於上京車駕春搜欽哀慮帝懷鞠育恩馳遣人加害使至後曰我實無辜天下共知卿待我浴而後就死可乎使者退比反後已崩年五十是日若有見後於木葉山陰者乘靑蓋車衛從甚嚴天祚文妃蕭氏傳妃小字瑟瑟國舅大父房之女幹統初帝幸耶律撻葛第見而悅之匿宮中數月皇太叔和魯斡勸帝以禮選納三年冬立爲文妃生蜀國公主晉王敖盧斡尢被寵幸以柴冊加號承翼善歌詩女直亂作日見侵迫帝畋遊不卹忠臣多被疏斥妃作歌諷諫其詞曰勿嗟塞上兮暗紅塵勿傷多難兮畏夷人不如塞姦邪之路兮選取賢臣直須臥薪嘗膽兮激壯士之捐身可以朝淸漠北兮夕枕燕云又歌曰丞相來朝兮劍佩鳴千官側目兮寂無聲養成外患兮嗟何及禍盡忠臣兮罰不明親戚並居兮藩屏位私門潛畜兮爪牙兵可憐往代兮秦天子猶向宮中兮望太平天祚見而銜之播遷以來郡縣所失幾半上頗有倦勤之意諸皇子敖盧斡最賢素有人望元後兄蕭奉先深忌之誣南軍都統余睹謀立晉王以妃與聞賜死義宗傳義宗名倍太祖長子讓位於太宗性刻急好殺婢妾微過常加刲灼宋史李漢超傳漢超遷齊州防禦使兼關南兵馬都監漢超仕關南人有訟漢超彊取其女爲妾及貸而不償者太祖召而問之曰汝女可適何人曰農家也又問漢超未至關南契丹如何曰歲苦侵暴曰今復爾耶曰否太祖曰漢超朕之貴臣也爲其妾不猶愈於農婦乎使漢超不守關南尙能保汝家之所有乎責而遣之密諭漢超曰亟還其女並所貸朕姑貰汝勿復爲也不足於用何不以告朕耶漢超感泣誓以死報杜杲傳杲知六安縣民有嬖其妾者治命與二子均分二子謂妾無分法杲書其牘云傳云子從父令律曰違父教令是父之言爲令也父令子違不可以訓然妾守志則可或去或終當歸二子李筠傳筠有愛妾劉氏隨筠至澤時被攻城危劉謂筠曰城中健馬幾何筠曰爾安問此劉曰孤城危蹙破在俄頃今誠得馬數百與腹心潰圍出保昭義求援河東猶愈於坐待死也筠然之召左右計馬尙不減千匹以是夕將出或謂筠曰今帳前計議皆云一心縣門旣發不可保矣儻劫公而降悔其可及筠猶豫不決明日城陷筠將赴火劉欲俱死筠以其有娠麾令去守節旣購得之果生子焉守節無後以劉氏所生之弟爲嗣包拯傳拯有子名繶娶崔氏通判潭州卒崔守死不更嫁拯嘗出其媵在父母家生子崔密撫其母使謹視之繶死後取媵子歸名曰綖劉元瑜傳元瑜知襄州富人子張銳少孤弱同裏車氏規取其財乃取銳父棄妾他姓子養之比長使自訴陰賕吏爲助州斷使歸張氏銳莫敢辧旣同居逾年車卽導令求析居元瑜察知窮治得姦狀黥車竄之人服其明郭從義傳趙思綰之叛也巡檢使喬守溫遁去姬妾悉入思綰思綰敗從義盡取之守溫詣從義求其愛妾𨿽不敢拒而心銜焉遂發守溫逃遁事坐棄市人皆冤之哲宗劉皇后傳後初爲禦侍明艷冠後庭時孟後位中宮後不循列妾禮且陰造奇語以售謗內侍郝隨劉友端爲之用孟後旣廢後竟代焉孟皇后傳劉婕妤有寵紹興三年後朝景靈宮訖事就坐諸嬪禦立侍劉獨背立簾下後合中陳迎兒呵之不顧合中皆忿冬至日會朝欽聖太后於隆佑宮後禦坐朱髹金飾宮中之制惟後得之婕妤在他坐有慍色從者爲易坐制與後等眾弗能平因傳唱曰皇太后出後起立劉亦起尋各復其所或已撤婕妤坐遂僕於地懟不復朝泣訴於帝內侍郝隨謂婕妤曰毋以此戚戚願爲大家早生子此坐正當爲婕好有也沈倫傳倫微時娶閻氏無子妾田氏生繼宗及貴閻以封邑固讓田倫乃爲閻治第太康田遂爲正室縉紳非之光宗李皇后傳後字鳳娘性妒悍帝嘗宮中浣手睹宮人手白悅之他日後遣人送食合於帝啟之則宮人兩手也又黃貴妃有寵因帝親郊宿齋宮後殺之以暴卒聞是夕風雨大作黃壇燭盡滅不能成禮帝疾由是益增劇不視朝政事多決於後矣王晏傳初晏爲軍校與平陸人王興善其妻亦相爲娣姒晏旣貴乃薄興興不能平晏妻病興語人曰吾能治之晏遽訪興興曰我非能醫但以公在陜時止一妻今妓妾甚眾得非待糟糠之薄故夫人怏怏成疾耶若能斥去女侍夫人之疾可立愈晏以爲謗己乃誣以他事悉案誅其夫妻仁宗曹皇后傳後彬之孫也合內妾與卒亂當誅祈哀幸姬姬言之帝貸其死後具衣冠見請論如法曰不如是無以肅淸禁掖帝命坐後不可立請移數刻卒誅之張妃怙寵上僭欲假後蓋出遊帝使自來請後與之無靳色妃喜還以告帝曰國家文物儀章上下有秩汝張之而出外廷不汝置妃不懌而輟韓令坤傳初南唐遣邊鎬破湖南以馬希崇分司揚州及令坤克取之希崇以妓楊氏獻令坤甚嬖之會擒陸孟俊將械送行在所楊氏於簾間窺見之卽拊膺慟哭令坤怪問之楊氏曰孟俊往年入潭州殺我家二百口惟妾爲希崇所匿得免願甘心焉令坤以詰孟俊孟俊具狀令坤乃殺之髙宗劉貴妃傳妃入宮累進賢妃頗恃寵驕侈嘗因盛夏以水晶飾腳踏帝見之命取爲枕妃懼撤去劉婉儀傳婉儀頗恃恩招權嘗遣人諷廣州番商獻明珠香藥許以官爵舶官林孝澤言於朝詔止其獻金人將叛盟劉錡主戰幸醫王繼先從中沮之因謀誅錡帝不懌一日在婉儀位有憂色婉儀陰訪得其言以寬譬帝意帝怪與繼先言合詰之婉儀急具以實對帝大怒托以他過廢之司馬池傳池子旦喜周急嘗有以罪免官貧不能存者月分俸濟之其人無以報願以女爲妾旦驚謝之亟出妻奩中物使嫁之王珪傳珪季父罕字師言知潭州有狂婦訴數事出言無章卻之則勃罵前守每叱逐之罕獨引至前委曲徐問久稍可曉乃本爲人妻無子夫死妾有子遂逐婦而據家資屢訴不得直因憤恚發狂罕爲治妾而反其資婦良愈郡人傳爲神明來之邵傳之邵字祖徳禦史中丞黃履薦爲監察禦史未幾買倡家女爲妾履劾其污行左遷將作丞範純仁傳純仁知河中諸路錄事參軍宋儋年暴死使子弟視喪小殮口鼻血出純仁疑其非命按得其妾與小吏姦因會置毒�肉中純仁問食肉在第幾巡曰豈有旣中毒而尙能終席者乎再訊之則儋年素不食�其曰毒�肉者蓋妾與吏欲爲變獄張本以逃死爾實儋年醉歸毒於酒而殺之遂正其罪趙淮妾傳淮妾長沙人也逸其姓名徳佑中從淮戍銀樹埧淮兵敗俱執至瓜州元帥阿朮使淮招李庭芝淮陽諾至揚城下乃大呼曰李庭芝男子死耳毋降也元帥怒殺之棄其屍江濱妾俘一軍校帳中乃解衣中金遺其左右且告之曰妾夙事趙運使今其死不葬妾誠不能忘情願因公言使掩埋之當終身事相公無憾矣軍校憐其言使數兵輿如江上妾聚薪焚淮骨置瓦缶中自抱持操小舟至急流仰天慟哭躍水而死程松傳韓冑用事吳曦爲殿帥時松知錢塘縣諂事曦以結冑冑以小故出愛姬松聞以百千巿之至則盛供帳捨諸中堂夫婦奉之謹居無何冑意解復召姬姬具言松謹待之意冑大喜除松幹辦行在諸軍審計司守太府寺丞未閱旬遷監察禦史擢右正言諫議大夫呂祖泰上書乞誅冑蘇師旦松與陳黨劾祖泰當誅祖泰坐眞決流嶺南松滿歲未遷意殊怏怏乃獻一妾於冑曰松壽冑訝其名問之答曰欲使卑賤姓名常蒙記憶爾除同知樞密院事鎭王竑傳竑好鼓琴丞相史彌遠買美人善鼓琴者納諸禦而厚廩其家使美人竑動息必以告美人知書慧黠竑嬖之宮壁有輿地圖竑指瓊�曰吾他日得志置史彌遠於此又嘗呼彌遠爲新恩以他日非新州則恩州也彌遠聞之嘗因七月七日進乞巧奇玩以覘之竑乘醉碎於地彌遠大懼日夕思以處竑而竑不知也安守忠傳守忠歷感徳軍節度使父審琦以愛妾故爲隸人所戕守忠終身不畜妓妾而喜佞佛蓋有所懲云江萬里傳萬里字子遠遷侍禦史帝眷注尢厚嘗�祠省母疾不許屬弟萬頃奉母歸南康旋以母病聞萬里不俟報馳歸至祁門得訃而議者謂萬里母死祕不奔喪反挾妾媵自隨於是側目萬里者相與騰謗萬里無以自解坐是閒廢者十有二年陳執中傳執中閨門之內禮分不明夫人正室疏薄自絀庶妾賤人悍逸不制不能秉道率禮正身齊家王韶傳韶在鄂宴客出家姬奏樂客張繢醉挽一姬不前將擁之姬泣以告韶徐曰本出汝曹娛客而令失歡如此命酌大杯罰之談笑如故人亦服其量嶽飛傳飛家無姬侍吳玠素服飛願與交歡飾名姝遺之飛曰主上宵旰豈大將安樂時卻不受玠益敬服宗室子潚傳子潚字淸卿知泉州吏有掠民女爲妾其妻悍妒殺而磔之貯以缶抵其兄興化掾安廨中妾父詣郡訴吏不決子潚訪知狀亟遣人往興化果得缶以歸獄遂決師傳師字從善韓冑有愛妾十四人或獻北珠冠四枚於冑冑以遺四妾其十人亦欲之冑未有以應也師聞之亟出錢十萬緡市北珠制十冠以獻妾爲求遷官得轉工部侍郎叔近傳叔近悼王元孫榮良公克類之子也王淵在汴京狎倡周氏周氏後歸叔近淵銜之乃誣叔近通賊奪職拘於州以朱芾代之芾肆殘虐軍民憤怨小卒徐明率眾囚芾迎叔近領郡事叔近不得辭因撫定之請擇守於朝奏未達朝廷命張俊致討俊淵部曲也辭行淵謂之曰叔近在彼俊諭意領兵至郡叔近出迎俊叱令置對方操筆羣刀遽前斷其右臂叔近呼曰我宗室也俊曰汝旣從賊何云宗室語未竟已折首於地徐明等見叔近死遂反戈嬰城縱火驅掠翌日俊斬關入捕明等誅之取周氏歸於淵紹興九年禦史言叔近之冤贈集英殿修撰鎭恭懿王元偓傳允弼子宗景喪其夫人將以妾繼室先出之於外而托爲良家女且納焉坐奪開府魏國大長公主傳主下嫁王詵主性不妒忌王詵以是自恣至與妾姦主旁妾數抵戾主薨後乳母訴之帝命窮治杖八妾以配兵旣葬謫詵均州徐國長公主傳主下嫁潘意再生子不成而死媵妾得女拊視如己出許仲宣傳仲宣字希粲性寬恕倜儻不檢有心計初爲濟陰主簿時令與簿分掌縣印令畜嬖妾與其室爭寵令弗能禁嬖欲陷其主竊取其印藏之封識如故以授仲宣翌日署事發匣則無其印因逮捕縣吏數輩及令簿家人下獄鞫問果得之於令捨突中令聞之倉皇失措仲宣處之晏然人服其量李昭亮傳昭亮明徳太后兄繼隆子也妻早亡內嬖三妾疊預家政莫能制也賈似道傳時襄陽圍已急似道日坐葛嶺起樓閣亭榭取宮人倡尼有美色者爲妾日淫樂其中惟故博徒日至縱博人無敢窺其第者其妾有兄來立府門若將入者似道見之縛投火中嘗與羣妾踞地鬥蟋蟀所狎客入戲之曰此軍國重事邪後山詩話費氏蜀之靑城人以才色入蜀宮後主嬖之號花�夫人效王建作宮詞百首國亡入備後宮太祖聞之召使陳詩誦其國亡詩云君王城上豎降旗妾在深宮那得知十四萬人齊解甲更無一个是男兒太祖悅蓋蜀兵十四萬而王師數萬爾辟寒陶谷妾本黨進家姬一日雪下谷命取雪水煎茶問曰黨家有此景否曰彼粗人安識此景但能於銷金帳下淺斟低唱飲羊羔美酒耳翰府名談寇萊公有妾曰蒨桃公因會贈歌姬以束綾蒨桃作二詩呈公曰一曲淸歌一束綾美人猶自意嫌輕不知織女螢�下幾度梭織得成風勁衣單手屢呵幽�軋軋度寒梭臘天日短不盈尺何似妖姬一曲歌公和曰將相功名終若何不堪急景似奔梭人間萬事何須問且向樽前聽艷歌蘇子美愛愛集愛愛姓楊氏本錢唐倡家女年十五尙垂鬟性善歌舞幼學胡琴數曲遂能緣其聲以通其調泛舟西湖采荷香爲金陵少年張逞所調遂相攜潛遁於京師逞家雄於財雅亦曉音律歲時嬉遊以犢車同載故鑾輅之幸琳館之辟𨿽遠必先𨿽暄必前京都偉麗之觀無不及也逾二年逞爲父捕去不及與愛別畱於巷中捨與予家相鄰一日人傳逞死或往慰問其所愛愴然泣下曰是必虛語若果然亦不願他從故鄕道遠出非以禮必不能自還當死此捨自爾素服蔬膳日呱呱而泣不復親近樂器裏之他婦欲往見之卽反關不納好事有力者百計圖之終不可及愛姿體纖素艷發不類人間人後三年念逞之勤感疾而死小婢子錦兒今尙在出其手繡香囊纈履數物皆郁然而新過庭錄韓康公子宗武文叔賢而有才康公有愛妾曰蟾奴康公身後家貲巨萬妾盡攜他適文叔恬然不較鄕裏服焉張康節公居江南有詞云一帶江山如畫風物向秋瀟灑水浸碧天何處斷翠色冷光相射蓼岸荻花中隱映竹籬茅舍天際客帆髙掛門外酒旗低迓多少六朝興廢事盡入漁樵閒話悵望倚危欄紅日無言西下公晚年鰥居有侍妾晏康奉公甚謹未嘗少違意公嘗召而謂曰吾死亦當從我爾妾亦恭應曰惟命是從公薨妾相繼果死人以爲異國老談苑馮拯姬媵頗眾在中書密令堂吏市珠絡自持爲遺或未允所售出入懷之有及三四夕者丁諷病發常令兩女奴掖侍見客於堂中諷之病以好色旣廢亡賴益求妙年殊質以厭其心客出不能送又令一婢子送至中門曰謝訪以故賓客之至者加多乃愈於未病時蓋其來不專爲諷也樂善錄鍾輻年少負才傲物樊若水愛其才妻之以女亦才質雙盛輻登第方得意買一妾自侍命曰靑箱所在狂放久不歸一日過縣城邑令延飲於樓上輻醉臥忽夢其妻以一詩怨責曰楚水平如練雙雙白鳥飛金陵幾多地一去不言歸翌日輻歸至采石妾忽暴死及抵家樊已死數月矣物故之夜乃輻夢於縣樓之時劉洪欽家大富相者謂曰更三年子大期至矣劉甚恐後因嫁女求從得一妾極姝麗名蘭孫詰其家世乃洛人父官淮西以衣冠家被俘掠劉太息曰是忍置於使令之列耶先其女嫁之畫墁錄司馬溫公與龐元魯俱爲張存龍圖婿張夫人賢惠龐潁公帥太原溫公從辟是年三十餘未有子龐公與劉夫人欲有所置劉發之張欣然莫逆未幾得之凡歲幾朝溫公未嘗盼睞龐劉知之必以主母在嫌一日召張夫人賞花溫公不出食已具是婢靚就書院供茶溫公怫然曰這下人今日院君不在宅爾出來此作甚麼明日潁公幕府白司馬院丞卻有祖風謂相如卓氏也縣闕孫兆曰司馬院丞可惜不會彈琴卻會��趯聞者大笑墨莊漫錄王將明後房曰田令人者顏貌殊倫眞國色也靖康攺元正月將明死田自都攜一婢竄至亳州居逆旅中郡知之爲拘管數月其家遣人迎歸蔡元長後房曰武恭人亦妙麗不凡元長謫嶺表武在京師爲一使臣姓孫人所蓄乃攜孫竄至南京亦爲郡所拘七月開封差人擒之送入京師時予適在二郡皆見之李資政邦直有與韓魏公書云前書戲問玉梳金篦者侍白髮翁幾欲淡死矣然常山頗多老伶人吹彈甚熟日使教此五六人近者稍便串異時願侍飲期一釂觴也玉梳金篦蓋邦直之侍姬也人或問命名之意邦直笑曰此俗所謂和尙置梳篦也又有與魏公書云舊日梳篦固無恙亦嘗增添三兩人便似和尙撮頭帶子爾秦少遊侍兒朝華姓邊氏京師人也元佑癸酉歲納之嘗爲詩雲天風吹月入欄桿烏鵲無聲子夜閒織女明星來枕上了知身不在人間時朝華年十九也後三年少遊欲修眞斷世緣遂遣朝華歸父母家資以金帛而嫁之朝華臨別泣不已少遊作詩雲月露茫茫曉柝悲玉人揮手斷腸時不須重向燈前泣百歲終當一別離朝華旣去二十餘日使其父來云不願嫁卻乞歸少遊憐而復取歸明年少遊出倅錢唐至淮上因與道友論議嘆光景之遄歸謂華曰汝不去吾不得修眞矣亟使人走京師呼其父來遣朝華隨去復作詩云玉人前去卻重來此度分攜更不回腸斷龜山離別處夕陽孤塔自崔嵬時紹聖元年五月十一日少遊嘗手書記此事未幾遂竄南荒去聞見前錄王荊公知制誥吳夫人爲買一妾荊公見之曰何物女子曰夫人令執事安石曰汝誰氏曰妾之夫爲軍大將部米運失舟家資盡沒猶不足又賣妾以償公愀然曰夫人用錢幾何得汝曰九十萬公呼其夫令爲夫婦如初盡以錢賜之眞宗東封西祀禮成海內晏然一日開太淸樓宴親王宰執用仙韶女樂數百人有司以宮嬪不可視外於樓前起彩山幛樂聲若出於雲霄間者李文定公丁晉公坐席相對文定令行酒黃門密語晉公曰如何得倒了假山晉公微笑上見之問其故晉公以實對上亦笑卽命女樂列樓下臨軒視之宣勸益頻文定至沾醉仁宗好用道引術理髮有宮人能之號曰梳頭夫人一日帝退朝命夫人理髮嬪禦列侍帝袖中有章疏左右爭取之帝不能止有從旁讀者蓋臺臣乞放宮女章也眾聞之默然獨梳頭夫人嘆息曰今京師富人尙求妾媵豈有天子嬪禦外臣敢以爲言官家亟逐言者則淸淨矣帝不語旣禦膳幸後苑命內侍按宮人籍上自出若干人行臺臣之言也梳頭夫人以入宮久首出之帝亦不問或謂參知政事吳奎曰上比漢文帝奎對以此則曰過文帝遠矣四朝聞見錄冑所幸妾同甘苦者爲三夫人號滿頭花新進者四夫人至通宮籍慈明常召入見賜坐以示殊寵四夫人者卽與慈明偶席慈明銜之治韓爲鄭發所刺諸婢皆遣還其父母慈明特旨令京尹杖四夫人而遣之蓼花洲閒錄紹聖中瑤華旣廢儀同王景宗乃乞以妾楊氏爲夫人乞免宣系及不召媒保中批允之時許衝元在中書遂依已得旨揮過門下章子厚大怒而責衝元云小白葵丘之盟諸侯以妾爲妻者天下共誅之惇頭可得此命不可下翊日極陳罷景宗仍奪儀同時論皆以爲得防微杜漸之意後三年乃乞建立元符至托以東朝之命自艸詔惇何本末相戾也侯鯖錄宋宰相蔡確字持正貶新州有侍妾名琵琶嘗養一鸚鵡慧甚公每呼琵琶卽叩一響板鸚鵡傳言呼之及琵琶卒後誤觸響板鸚鵡猶傳呼不已公感傷成疾嘗爲詩云鸚鵡言猶在琵琶事已非傷心瘴江水同渡不同歸悒悒不樂久之亦終江行雜錄徽宗北狩四太子請王婉容爲粘罕子婦上遣之曰好事新主及行大哭曰何忍以一身事兩主就輿中以�刀自刎太子曰南宋大臣未有如此者擇地葬之志碑曰貞婦冢東軒筆錄宋子京博學能文章天資蘊藉好遊宴以矜持自喜曉年知成都府帶唐書於本任刊修每宴罷盥漱畢開寢門垂簾燃二椽燭媵婢夾侍和墨伸紙遠近觀皆知尙書修唐書矣望之如神仙焉多內寵後庭曳羅綺者甚眾嘗宴於錦江偶微寒命取半臂諸婢各送一枚凡十餘枚皆至子京視之茫然恐有厚薄之嫌竟不敢服忍冷而歸王氏記聞王蜀吳宗文以功勛繼領名郡少年富貴其家姬僕樂妓十餘輩皆其精選也其妻妒每怏怏不愜其志忽一日鼓動趨朝已行數坊忽報云放朝遂密戒從者潛入徧幸之至十數輩遂據腹而卒蜀有功臣忘其名其妻妒忌家畜妓樂甚多居常卽隔絕之或宴飲卽使隔簾幕奏樂某未嘗見也其妻左右常令老醜者侍之某嘗獨處更無侍者而居第器服甚盛後妻病甚語其夫曰我死若近婢妾立當取之及屬壙某乃召諸姬日夜酣飲爲樂有掌衣婢尢屬意卽幸之方寢息忽有聲如霹靂帷帳皆裂某因驚成疾而死墨客揮犀有一郎官年六十餘置媵妾數人須己斑白令其妻妾互鑷之妻忌其少恐爲羣妾所悅乃去其黑者妾欲其少乃去其白者不逾月頤頷遂空揮麈餘話徐幹臣伸三衢人政和初以知音律爲太常典樂出知常州嘗自制轉調二郎神之詞云悶來彈鵲又攪碎一簾花影謾試著春衫還思纖手燻徹金�燼冷動是愁端如何向但怪得新來多病嗟舊日沈腰如今潘鬢怎堪臨鏡重省別時淚滴羅襟猶凝料爲我厭厭日髙慵起長托春酲未醒雁足不來馬蹄難駐門掩一庭芳景空佇立盡日欄幹倚徧晝長人靜旣成會開封尹李孝壽來牧吳門李以嚴治京兆號李閻羅道出郡下幹臣大合樂燕勞之諭羣娼令謳此詞必待其問乃止娼如戒歌至三四李果詢之幹臣蹙頞云某頃有一侍婢色藝冠絕前歲以亡室不容逐去今聞在蘇州一兵官處屢遣信欲復來而今之主公靳之感慨賦此詞中所敍多其書中語今焉適有天幸公擁麾於彼不審能爲我之地否李云此甚不難可無慮也旣次無錫賓贊者請受謁次第李云郡官當至楓橋橋距城十里而遠翌日艤舟其所官吏上下望風股栗李一閱刺字忽大怒云都監在法不許出城乃亦至此使郡中萬一有火盜之虞豈不殆哉斥都監下�荷校送獄又數日取其供牘判奏字其家震懼求援宛轉哀鳴致懇李笑云且還徐典樂之妾了來理會兵官者解其指卽日承命然後捨之揮麈後錄徐得之君猷陽翟人韓康公婿也知黃州日東坡先生遷謫於郡君猷周旋之不遺餘力其後君猷死於黃東坡作祭文挽詞甚哀又與其弟書云軾始謫黃州舉眼無親君猷一見相待如骨肉此意豈可忘哉君猷後房甚盛東坡常聞堂上絲竹詞中謂表徳元來字勝之者所最寵也東坡北歸過南都則其人已歸張樂全之子厚之恕矣厚之開燕東坡復見之不覺掩面號慟妾乃顧其徒而大笑東坡每以語人爲蓄婢之戒彥周詩話鄭周卿僕鄕人也公肅右丞之孫能詩一日鄭之他郡而愛妾死作詩云鶴歸空有恨雲散本無心於情念中猶稍自在也王晉卿得罪外謫後房善歌者名轉春鶯乃東坡所見也亦遂爲密縣馬氏所得後俊卿還朝尋訪微知之作詩云佳人已屬沙吒利義士今無古押衙僕在密縣與馬縉輔遊甚久知之最詳縉輔在其兄處猶見之國色也西淸詩話中載此事云過潁昌見之傳誤也林下詩談子瞻在惠州與朝雲閒坐時靑女初至落木蕭蕭淒然有悲秋之意命朝云把大白唱花褪殘紅朝云歌喉將囀淚滿衣襟子瞻詰其故答曰奴所不能歌是枝上柳綿吹又少天涯何處無芳艸也子瞻翻然大笑曰是吾正悲秋而汝又傷春矣遂罷朝云不久抱疾而亡子瞻終身不復聽此詞竹坡詩話黃師是赴浙憲東坡與之姻家置酒餞其行使朝云相待飲坐間賦詩有綠衣有公言之句後人乃謂綠衣小官猶惜其不畱是有翁言也時朝云語師是曰他人皆進用而君數補外何也是謂公言而綠衣則東圾指朝云也調謔編東坡一日退朝食罷捫腹徐行顧謂侍兒曰汝輩且道是中何物一婢遽曰都是文章披不以爲然又一人曰滿腹都是機械坡亦未以爲當至朝云乃曰朝士一肚皮不合時宜坡捧腹大笑冷齋夜話東坡南遷侍兒王朝云者請從行東坡佳之作詩有序曰世謂樂天有鬻駱放楊枝詞佳其至老病不忍去也然夢得詩曰春盡絮飛畱不得隨風好去落誰家樂天亦云病與樂天相共住春同樊素一時歸則是樊素竟去也予家有數妾四五年相繼辭去獨朝云隨予南遷因讀樂天詩戲作此贈之云不學楊枝別樂天且同通徳伴伶元伯仁絡秀不同老天女維摩總解禪經卷藥鑪新活計舞裙歌板舊因緣丹成隨我三山去不作巫陽雲雨仙蓋紹聖元年十一月也三年七月十五日朝云卒葬於棲禪寺松林中直大聖塔又和詩曰苗而不秀豈其天不使童烏與我元駐景恨無千歲藥贈行惟有小乘禪傷心一念償前債彈指三生斷後緣歸臥竹根無遠近夜燈勤禮塔中仙又作梅花詞曰玉骨那愁瘴霧者其寓意爲朝云作也有村校書年已七十方買妾饌客東坡杖藜相過村校喜延坐其東起爲壽且乞詩東坡問所買妾年幾何曰三十乃戲爲詩其略曰侍者方當而立歲先生已是古稀年此老滑稽故文章亦如此石林詩話元丰初虜人來議地界韓丞相玉汝自樞密院都承旨出分畫玉汝有愛妾劉氏將行劇飲通夕且作樂府詞畱別翌日神宗已密知忽中批步軍司遣兵爲搬家追送之玉汝初莫測所因久之方知其自樂府發也蓋上以恩禮待下𨿽閨門之私亦卹之如此故中外士大夫無不樂盡其力劉貢父玉汝姻黨卽作小詩寄之以戲云嫖姚不復顧家爲誰謂東山久不歸捲耳幸容攜婉孌皇華何啻有光輝玉汝之詞由此亦遂盛傳於天下養屙漫筆嘉泰間內臣李大謙干行都九里松玉泉寺側建功徳寺役工數內有漆匠張某者天臺人偶春夜出浴回於道中遇一老嫗挽入小門暗中以手捫壁隨嫗而行但覺是布幕轉經數曲至一室中使就物坐此嫗乃去繼有一尼攜燈至又見四壁皆有靑赤衣帷遮護終不知是何地此尼又引經數曲及至一室燈燭酒殽器皿一一畢備俱非中下人家所有張見之驚異亦不敢問其所以且疑且喜尼往頃時復至後有一婦人隨來容美非常惟不冠飾張殊畏懼尼逼使坐遂召前嫗命酒殽數盤此婦人更不一語尼云巳晚矣張但懇尼云匠者無錢尼終不顧遂令就寢尼執燈扃戶而去張屢詢所來及姓名而婦人竟無一語疑爲喑疾至鐘動尼復至啟鑰喚張起如前令嫗引出亦摸布壁行覺至一門非先來所經此嫗令出街可至役所張如夢寐中行至一街迨曉卽離役所二里許後循路歸其董役者責之及聞此事使人徧訪終不得其原所入門域眾皆謂遇鬼物而有一木匠云固寵借種耳齊東野語會稽有富人馬生以入粟得官號馬殿幹喜賓客有姬美艷能歌時出佐酒客有梁縣丞者頗黠因與之目成一旦馬生殂姬出梁捐金得之他日置酒觴客陳無損益之在坐酒酣舉杯屬梁曰有儷語奉上梁諦聽之卽瑯然髙唱曰昔居殿幹之家爰喪其馬今入縣丞之室毋逝我梁一坐大呼笑而主人憮然不樂無幾梁亦死焉人尢無損之謔戲然聞者亦可以警也陳了翁之父尙書與潘良貴義榮之父情好甚密潘一日謂陳曰吾二人官職年齒種種相似獨有一事不如公甚以爲恨陳問之潘曰公有三子我乃無之陳曰吾有一婢已生子矣當以奉借他日生子卽見還旣而遣至卽了翁之母也未幾生良貴後其母遂往來兩家焉一母生二名儒亦前所未有事見羅春伯聞見錄書史會要田田錢錢辛棄疾二妾也因其姓而名之皆善筆札嘗代棄疾答尺牘東�雜錄翠翹洪內翰侍人失其姓善畫自題雲翠翹戲筆字畫婉媚程大昌題詩曰戲作風枝斜再惱玉堂宿王定國嶺外歸出歌姬勸蘇東坡酒坡作定風波詞並序曰定國歌兒名柔奴姓宇文氏家住京師定國南遷歸予問廣南風土應是不好柔奴對曰此心安處是家鄕遂贈以詞有炎海淸涼之句話腴馬友犯長沙向薌林捍之不敵而潰道遇友別將方舟而來家人輩惶懼知弗脫矣賊指求薌林愛妾妾聞命無懼色自語賊曰必欲我當以車馬來賊許之妾卽盛飾以待家人駭之然猶謂其往可以紓難頃刻肩輿至卽奮而登旣過河望賊舟不甚相遠妾忽語輿卒欲少止羣卒乃弛轎妾一躍入水急援之已絕矣賊相顧不發薌林亦悠然而去春渚紀聞徐黃州之子叔廣十四秀才先生與其舅張仲謨書所謂十三十四者皆俊性者是也嘗出先生醉墨一軸字畫欹傾龍�飛動乃是張無盡過黃州而黃州有四侍人適張夫人攜其一住婿家爲浴兒之會無盡因戲語云厥有美妾良由令妻公卽續之爲小賦云道得徵艸鄭趙姓稱孫姜閻齊浴兒於玉潤之家一夔足矣侍坐於冰淸之仄三英粲兮旣暮而張夫人復還其一還乃閻姬也最爲徐所寵公復書絕句云玉筍�纖揭繡簾一心偸看綠羅尖使君三尺球頭帽須信從來只有檐老學庵筆記王黼在翰苑嘗病疫危甚國醫皆束手二妾曰艷娥素娥侍疾坐於足素娥泣曰若內翰不諱我輩豈忍獨生惟當俱死耳艷娥亦泣徐曰人生死有命固無可柰何姊宜自寬黼𨿽昏臥實具聞之旣愈素娥專房膺封至淑人艷娥遂辭去及黼誅素娥者驚悸不三日亦死曩日俱死之言遂驗別錄韓魏公至相府時家有女樂二十餘輩及崔夫人亡一日盡遣之同列多勸且畱以爲暮年歡公曰所樂能幾何而嘗令人心勞孰若吾靜之樂也山堂肆考宋韓康公上元召從官數人出家姬侍飲其專寵者曰魯生偶中蜂螫少頃持扇就蘇東坡乞詩坡詩中有魚吹細浪歌搖日舞罷花枝蜂入懷之句上句記姓下句記事今是堂手錄杜大中自行伍爲將有愛妾才色俱美大中箋表皆此妾所爲一日大中方寢妾至見幾上有紙頗佳書臨江仙一闋有彩鳳隨鴉之語大中覺而視之云鴉且打鳳於是掌其面至項折而斃龍川別誌眞宗臨禦歲久中外無虞與羣臣燕語或勸以聲妓自娛王文正公性儉約初無姬侍其家以二直省官治錢上使內東門司呼二人者責限爲相公買妾仍賜銀三千兩二人歸以告公不樂然難逆上旨遂聽之蓋公自是始衰數歲而捐館初沈綸家破其子孫鬻銀器皆錢塘錢氏昔以遺中朝將相皆花籃大筒之類非家人所有直省官與沈氏議止以銀易之具言於公公顰蹙曰吾家安用此其后姬妾旣具乃呼二人問昔沈氏什器尙在可求否二人謝曰向私以銀易之今見在也公喜用之如素有聲色之移人如此張公安道守金陵二直省官有一人自南方替還具爲公道此淸尊錄崇寧中有王生者貴家之子也隨計至都下嘗薄暮被酒至延秋坊過一小宅有女子甚美獨立於門徘徊徙倚若有所待者生方注目忽有騶騎呵衛而至下馬於此宅女子亦避去匆匆遂行初不暇問其何姓氏也抵夜歸復過其門則寂然無人聲循墻而東數十步有隙地丈餘蓋其宅後也忽自內擲一瓦出拾視之有字云夜於此相候生以墻上剝粉戲書瓦背云三更後宜出也復擲入焉因稍退十餘步伺之少頃一男子至周視地上無所見微嘆而去旣而三鼓月髙霧合生亦倦睡欲歸矣忽墻門軋然而開一女子先出一老媼負笥從後生遽就之乃適所見立門首者熟視生愕然曰非也回顧媼媼亦曰非也將復入生挽而劫之曰汝爲女子而夜與人期至此我執汝詣官醜聲一出辱汝門戶我邂逅遇汝亦有前緣不若從我去女泣而從之生攜歸逆旅匿小樓中女自言曹氏父早死獨有己一女母鐘愛之爲擇所歸女素悅姑之子某欲嫁之使乳媼達意於母母意以某無官弗從遂私約相奔墻下微嘆而去者當是也生旣南宮不利遷延數月無歸意其父使人詢之頗知有女子偕處大怒促生歸扃之別室女所賫甚厚大半爲生費所餘與媼坐食垂盡使人訪其母則以亡女故抑鬱而死久矣女不得已與媼謀下汴訪生所在時生侍父官閩中女至廣陵資盡不能進遂隸樂籍易姓名爲蘇媛生遊四方亦不知女安否數年自浙中召赴闕過廣陵女以倡侍燕識生生亦訝其似女屢目之酒半女捧觴勸不覺兩淚墮酒中生淒然曰汝何以至此女以本末告淚隨語零生亦愧嘆流涕不終席辭疾起密召女納爲側室癸辛雜識趙孟因誘買王壽妾楚缺二字遂爲曾淵子所論一聯云喬妾之歸承嗣忍著主衣周顗之事缺二字殆非人類髙�寮一代名人或有議其家庭有未能盡善者近得炳如親書與其妾銀花一紙爲之駭然漫書於此云慶元庚申正月餘尙在翰苑初五日得成何氏女爲奉侍湯藥又善小唱嘌唱凡唱得五百餘曲又善雙韻彈得賺五六十套以初九日來余家時元宵將近點燈會客又連日大雪余因記劉夢得詩銀花垂院榜翠羽撼絳鈴王禹玉和賈直孺內翰詩銀花無柰冷瑤艸又還芳蘇味道元宵詩火樹銀花合星橋鐵鎖開羣仙錄姚君上升之日天雨銀花繽紛滿地宋之問雪中應制瓊章定少千人和銀樹先舒六出花遂名之曰銀花餘喪偶二十七年兒女自幼至長大恐�遠他照管不到更不再娶亦不畜妾婢至此始有銀花至今只有一人耳余旣老不喜聲色家務盡付之子身旁一文不蓄𨿽三五文亦就宅庫支余不飲酒待客致饋之類一切不管銀花專心供應湯藥收拾緘護檢視早晚點心二膳亦多自烹飪妙於調胹縫補漿洗烘焙替換衣服時其寒暖之節夜亦如之餘衰老多小小痰嗽或不得睡卽徑起在地扇風鑪趣湯瓶煎點湯藥以進亦頗識字助余看書檢閱能對書札時餘六十七歲矣同往新安供事二年登城亭覽溪山日日陪侍余甚適也旣同歸越入新宅次家親族以元宵壽予七十時銀花年限已滿其母在前告某云我且一意奉侍內翰亦不願加身錢舊約逐月與米一斛亦不願時時來請余甚嘉其廉謹且方盛年肯在七十多病老翁身傍日夕擔負大公徒此世間最難事其淑靜之美𨿽士大夫家賢女有所不及也丙寅春餘告以你服事我又三年矣備極勤勞我以面前洗漱等銀器約百來兩欲悉與你對以不願得也時其母來余遂約以每年與錢百千以代加年之直亦不肯逐年請也積至今年凡八百千餘身旁無分文用取於宅庫常有推托牽掣不應余求自丙寅年欲免令庵莊糶租谷六百石是歲積兩年租米未糶見管五六十石庵僧梵頭執法云知府與恭人商量欲以此谷變錢添置解庫一所繼而知府來面說且要穀子錢作庫本若要錢用但來支用不知要錢幾何余云用得千緡答云無不可者而宅庫常言缺支用拒而不從又二年遂令莊中糶谷五百石得官會一千八十貫除還八年逐年身錢之外餘二百八十貫還房臥錢系知府曾存有批子支三百千系丙寅春所許令塡上項錢余謂服事七十七歲老人凡十一年餘亦從官又是知府之父又家計盡是筆耕有之知府未曾置及此也況十一年間看承謹細不曾有病伏狀姑以千緡爲奩具之資亦未爲過但卽未辦候日後親支給銀花素有盼盼燕子樓之志而勢亦不容畱余勉其親亦遲遲至今今因其歸先書此爲照銀花自到宅卽不曾與宅庫有分文交涉及妄有支用遇寒暑本房買些衣著及染物余判單子付宅庫正行支破銀花卽無分毫干預他日或有忌嫉之輩輒妄有興詞仰將此示之若遇明正官司必鑑其事情察余衷素且憫余叨叨於垂盡之時豈得已哉嘉定庚午八月丙辰押達識如樂天亦有不能忘情之句愛之難割也如此浮圖三宿桑下者有以夫餘年及炳如之歲室中散花之人空也幸無此項罣礙耳嘉熙丁酉朔齋守湖趙母墮爲鼎倅旣得湖守爲朔齋交代劉頗不樂會劉得史督之辟是時其父端友適自蜀來正所由也不容不就劉欲卜居於湖擬郡教�地爲基地乃別相地以遷之得廣化寺後空地後得宅於蘇不復來斯�隨廢蔡達夫節守湖日刱安定書院用其地爲之云朔齋在吳日有小妓善舞撲蝴蝶者朔齋喜而納之矣鄭潤父霖來守蘇蓋舊遊也因燕集扣其人知在劉處亟命逮之隸輩承風徑入堂奧竄取以去劉大不能堪未幾鄭殂劉復取之以歸時淳佑己酉也三朝野史李全擾淮時史彌遠在廟堂束手無策有訛傳全軍馬渡江過行在京師人民惶惶彌遠夜半忽披衣而起有愛寵林夫人者見其起可疑亦推枕而起相隨於後忽見彌遠欲投池中林夫人急扶住泣告曰相公且忍耐區處數日後得趙葵捷書古今詩話趙嘏浙人有美妾洎計偕母不許攜行會上元節妾爲鶴林之遊州帥見之掩爲己有明年嘏歸以詩感之曰寂寞堂前日又曛陽臺去作不歸云當時聞作沙吒利今日靑蛾屬使君帥聞之遣歸媵妾部紀事三金史歡都傳歡都完顏部人祖石魯與昭祖同時同部同名交相得誓曰生則同川居死則同谷葬土人呼昭祖爲勇石魯呼石魯爲賢石魯初烏紮薩部有美女名罷敵悔靑嶺東混同江蜀束水人掠而去生二女長曰達回幼曰滓賽昭祖與石魯謀取之遂偕至嶺右炷火於箭端而射蜀束水人怪之皆走險阻久之無所復見卻還所居昭祖及石魯以眾至攻取其貲產虜二女子以歸昭祖納其一賢石魯納其一皆以爲妾是時諸部不肯用條教昭祖耀武於靑嶺白山入漧蘇濱耶懶之地賢石魯佐之也烏古黑漢傳天興二十年唐州變黑漢權刺史行帥府事旣而鎭防軍叛歸於宋遺書招黑漢黑漢殺其使者不報宗王安撫率兵攻唐鄂司王太尉繼至攻益急城中糧盡人相食黑漢殺其愛妾啖士徒單恭傳恭本名斜也兄定哥尙太祖長女兀魯定哥死無子以季弟之子查剌爲後斜也謀取其兄家財彊納兀魯爲室而不相能兀魯嘗怨詈斜也斜也妾忽撻與兀魯不�乃譖兀魯於海陵後徒單氏曰兀魯怨上殺其兄宗敏有怨望語會韓王亨攺廣寧尹諸公主宗婦往賀其母兀魯以言慰亨母忽撻亦以怨望指斥誣兀魯海陵使蕭裕鞫之忽撻得幸於徒單後左驗皆不敢言遂殺兀魯斜也因而盡奪查剌家財大定間皆追正之海陵以兀魯有怨望語斜也不奏遂杖斜也免所居官哀宗寶符李氏傳李氏國亡從后妃北遷至宣徳州居摩訶院日夕寢處佛殿中作幡�會當赴龍庭將發卽於佛像前自縊死且自書門紙曰寶符禦侍此處身故後人至其處見其遺迹憐而哀之元史張庭瑞傳庭瑞家有愛妾一日見老人與之語乃其父也妾以告庭瑞召視之其貌甚似問欲得汝女歸耶其人以爲幸侍左右非敢求與歸庭瑞曰汝女居吾家不過羣婢歸嫁則良人矣盡取奩裝書券還之時人以爲難譚澄傳澄爲陜西四川道提刑按察使建言不孝有三無後爲大宜令民年四十無子聽取妾以爲宗社計朝廷從之遂著爲令燕鐵木兒傳燕鐵木兒自秉大權以來挾震主之威肆意無忌一宴或宰十三馬取泰定帝後爲夫人前後尙宗室之女四十人或有交禮三日遽遣歸者而後房充斥不能盡識一日宴趙世延家男女列坐名鴛鴦會見坐隅一婦色甚麗問曰此爲誰意欲與俱歸左右曰此太師家人也至是荒淫日甚體羸溺血而薨袁裕傳裕爲順徳路總管郡有鐵冶提舉張鎰無子買妾其妻妒而殺之裕捕其妻訊之服辜張楨傳楨除髙郵縣尹守城千戶狗兒妻崔氏爲其小婦所譖虐死其鬼憑七歲女詣縣訴楨備言死狀屍見瘞捨後楨率吏卒卽其所發土得屍拘狗兒及小婦鞫之皆伏辜人以爲神明焉李徳輝傳徳輝錄囚山西河東行至懷仁民有魏氏發得木偶持告其妻挾左道爲厭勝謀不利於己移數獄詞皆具徳輝察其冤知其有愛妾疑妾所爲將構陷其妻也召妾鞫之不移時而服遂杖其夫而論妾以死也先忽都蒙古欽察氏傳氏大寧路達魯花赤鐵木兒不花之妻以夫恩封雲中郡君夫坐事免官居大寧至正十八年紅巾賊至也先忽都與妾玉蓮走尼寺中爲賊所得令與眾婦縫衣拒不肯爲賊嚇以刃也先忽都罵曰我達魯花赤妻也汝曹賊也我不能爲鍼工以從賊賊怒殺之玉蓮因自縊者凡三賊並殺之於同祖妻曹氏傳曹氏茶陵人父徳夫教授湖湘間同祖在諸生中因以女妻焉至正二十年茶陵陷曹氏聞婦女多被驅逐謂其夫及子曰是尙可全生乎我義不辱身以累汝也顧舅年老汝等善事之遂自剄死妾李氏驚抱持之不得亦引刀自剄絕而復蘇曰得從小君地下足矣是夕死王時妻安氏傳安氏名正同磁州人平章政事佑孫女也至正十九年時以參知政事分省太原安氏從之二十年賊兵寇太原城陷眾皆逃安氏與其妾李氏同赴井死事聞贈梁國夫人謚莊潔元氏掖庭記順帝宮嬪進禦無紀佩夫人貴妃印者不下百數如淑妃龍瑞嬌程一寧戈小娥麗嬪張阿元支祁氏才人英英凝香兒尢見寵愛所好成之所惡除之位在皇后之下而權則重於禁闈宮中稱爲七貴云順帝每遇上巳日令諸嬪妃祓於內園迎祥亭漾碧池池用紋石爲質以寶石鏤成奇花繁葉雜砌其間上構紫雲九龍華蓋四面施幃幃皆蜀錦爲之跨池三橋橋上結錦爲亭中匾集鸞左匾凝霞右匾承霄三亭雁行相望又設一橫橋接乎三亭之上以通往來祓畢則宴飲於中謂之爽心宴池之旁一潭曰香泉潭至此日則積香水以注於池池中又置溫玉狻猊白晶鹿紅石馬等物嬪妃浴澡之餘則騎以爲戲或執蘭蕙或擊球築謂之水上迎祥之樂惟小娥體白而紅著水如桃花含露愈爭妍美帝曰此夭桃女也因呼爲賽桃夫人寵愛有加焉淑妃龍瑞嬌貪而且妒宮人少有不如意笞撻至死有不欲置之死地者則百計千方致其苦楚以醋沃鼻謂之酸刑以穢塞口謂之臭刑夏則火圍謂之蒸骨冬則臥冰謂之煉筋不能酒者彊令之飲多至十�是名醉鬼削木埋地相去二尺髙三尺令女立上又以一木拄其腰兩手各持重物不得失墜名曰懸心之刑凡此類者甚多帝嘗賞賜金帛比他妃有加麒麟鸞鳳白兔靈芝雙角五爪龍萬壽福壽字赬黃等段以巨萬數嬌乃開市於左掖門內發賣諸色錦段如有買者仍給一帖令不相禁宦官牛大輔掌之由是京師官族富民及四方商賈爭相來買其價增倍歲得銀數萬時呼爲繡市又號麗色多春之市程一寧未得幸時嘗於春夜登翠鸞樓倚闌弄玉龍之笛吹一詞云蘭徑香銷玉輦蹤梨花不忍負春風綠�深銷無人見自碾朱砂養守宮帝忽於月下聞之問宮人曰此何人吹也有知者對曰程才人所吹帝𨿽知之未召也及後夜帝復遊此又聞歌一詞曰牙�錦被繡芙蓉金鴨香銷寶帳重竹葉羊車來別院何人空聽景陽鐘又繼一詞曰澹月輕寒透碧紗�屏睡夢聽啼鴉春風不管愁深淺日日開門掃落花又吹惜春詞一曲曰春光欲去疾如梭冷落長門苔蘚多懶上妝臺脂蓋�承恩難比雪兒歌歌中音語咽塞情極悲愴帝因問宮人曰聞之使人能不淒愴深宮中有人愁恨如此誰得而知蓋不遇者亦眾矣遂乘金根車至其所寧見龍炬簇擁遂趨出叩頭俯伏帝親以手扶之曰卿非玉笛中自道其意朕安得至此憂懷中遣況無地是以來接其思耳攜手至柏香堂命寶光天祿廚設開顏宴進兔絲之膳翠濤之酒云仙樂部坊奏鴻韶樂列朱戚之舞鳴雎之曲笑謂寧曰今夕之夕情圓气聚然玉笛卿之三靑也可封爲圓聚侯自是寵愛日隆攺樓爲奉禦樓堂爲天怡堂帝爲英英起采芳館於瓊華島內設唐人滿花之席重樓金綫之衾浮香細鱗之帳六角雕羽之屏唐人髙麗島名產滿花艸性柔折屈不損光澤甚佳土人編之爲席重樓金綫花名也出長白山花心抽絲如金長至四五尺每尺寸縳結如樓形山中人取以織之成幅大徳間尾灑夷於淸源洞得一物如龍皮薄可相照鱗鱗攢簇玉色可愛又間成花卉之形或紅或綠暑月對之涼風自生遣人進貢時無識者有一胡僧言曰此斑花玉�殼也麗嬪張阿元性號機敏帝或視朝而退卽與諸嬪嬉遊後宮常曰百歲光陰等於馳電能幾何哉日夜爲樂猶不滿十萬況其間疾病相侵年壽難必如白雲有期富貴皆非我有矣何爲自苦以虛度一生乎於是長歌大舞自暮達旦號曰遣光諸嬪貴妃百媚其前以求容悅阿元乃私制一昆侖巾上起三層中有樞轉玉質金枝紉彩爲花團綴於四面又制爲蜂蝶雜處其中行則三層磨運百花自搖蜂蝶欲飛皆作鉆�之狀又置爲飛瓊流翠之袍趨步之際飄緲若月宮仙子帝見之指謂眾嬪曰張嬪气宇淸越服帝子云霓之服元爲帝制繡紉絞布之裘雪疊三山之履以進禦帝服其裘穿其履冠春陽一綫巾巾乃方士所進云是東陽長生公所服帝珍重之作寶光樓以藏焉至是始出服之顧謂宮人曰使朕服此不食不饑傲遊臺島間得與金仙羽客爲侶視棄天下如土塊耳內豎梁行進曰陛下冠服不異神仙海池瓊島亦壺島之匹也卽今逍遙百歲猶足爲樂何必遠有所慕哉帝於是自稱玉宸館佩瓊花第一洞煙霞小仙以元爲太素仙妃一寧爲太眞仙妃就於萬歲山築垣狀如天臺赤城亦號紫霓城建玉宸館疊石爲瓊花洞以居焉凝香兒本部下官妓也以才藝選入宮遂充才人善鼓瑟曉音律能爲翻冠飛履之舞舞間冠履皆翻覆飛空尋如故少頃復飛一舞中屢飛屢復𨿽百試不差帝嘗中秋夜泛舟禁池香兒著瑣裏緣蒙之衫瑣裏夷名產撒哈刺蒙茸如氈毼但輕薄耳宜於秋時著之有紅綠二色至元間進貢帝又命工以金籠之妝出鸞鳳之形制爲十大衫香兒得一焉至此服之又服玉河花�之裳於闐國烏玉河生花�艸采其�織之爲錦香兒以小艇蕩漾於波中舞婆娑之隊歌弄月之曲其詞云蒙衫兮�裳瑤環兮瓊璫泛予舟兮芳渚擊予楫兮徜徉明皎皎兮水如鏡弄蟾光兮捉娥影露團團兮气淸風颼颼兮力勁月一輪兮髙且圓華彩發兮鮮復妍願萬古兮每如此予同樂兮終年帝復置酒於天香亭爲賞月飲香兒復易服趨亭前衣絳繒方袖之衣帶云肩迎風之組執幹昂鸞繡鶴而舞乃歌曰天風吹兮桂子香來閶闔兮下廣寒塵不揚兮玉宇淨萬籟泯兮金�涼元漿兮進酒兔霜兮爲侑舞亂兮歌狂君飲兮一鬥鷄鳴沈兮夜未央樂有餘兮過霓裳吾君吾王兮壽萬歲得與秋香月色兮酬酢乎樽觴歌畢帝笑曰昔唐明皇遊月宮見女娥數十著素衣歌舞於樹下朕今酌醁靈酒對才人歌香桂長秋曲可謂絳繒娥唱小搖金調者矣邀香風於屏圍呼華月以入座眾嘩俱寂綠竹交奏人間之樂當不減天上京城北三十里有玉泉山山半爲呂公巖帝於夏月嘗避暑於北山之下曰西湖者其中多荷蒲菱芡帝以文梓爲舟伽南爲楫刻飛鸞翔鷁�於船首隨風輕漾又作采菱小船縛彩爲柵木闌爲槳命宮娥乘之以采菱爲水戲時香兒亦在焉帝命制采菱曲使篙人歌之遂歌水面剪靑之調曰伽南楫兮文梓舟泛波光兮遠夷猶波搖搖兮舟不定揚予袂兮金風競棹歌起兮纖手揮靑角脫兮水瀠洄歸去來兮樂更誰篙人歌之聲滿湖上天色微曛山銜落日帝乃周遊荷間取荷之葉或以爲衣或以爲蓋四顧自得畢竟忘歸又命作采蓮之曲於是調折新荷而歌曰放漁舟兮湖之濱剪荷柄兮折荷英鴛鴦飛兮翡翠驚張蓮葉以爲蓋兮緝藕絲以爲衿雲光淡微煙生對芳華兮樂難極返予棹兮山月明帝在位久怠於政事荒於遊宴以宮女一十六人按舞名爲天魔舞首垂發數辮戴象牙冠身披纓絡大紅綃金長裙襖各執加巴剌般之器又宮女十二人練槌髻勒帕常服或用唐巾穿衫所奏樂用龍笛頭管小鼓秦箏琵琶笙胡琴響板每宮中贊佛則按舞奏樂帝又於內院造龍船首尾長一百二十尺廣十尺上有五殿龍身並殿宇俱五釆金裝日於後宮海子內遊戲船行則龍首尾眼爪皆動又自制宮漏約髙六七尺爲木櫃藏壺其中運水上下櫃上設四方三聖殿櫃腰設玉女捧時刻籌時至輒浮水而上左右列二金甲神人一懸鐘一懸鉦夜則神人自能按更而擊輟耕錄先師錢先生璧字伯全壬申科進士端重淸愼語不傷气嘗內一女鬟風姿秀雅殊可人意室氏勸先生私之正色而答曰我之所以置此者欲以侍巾櫛耳豈有他意哉汝乃反欲敗吾徳耶卽具貲嫁之果處子也先生雲間人吳興趙公碧瀾宋宗室也老而益貧二妾方少艾慮無以安其心因遣之去咸弗肯嫁數獻肴酒致殷勤焉公於卒也覆諸水曰愼勿再見昔吾割情忍愛以去爾爾弗我忘祗攪我心耳旣而各與其父母俱至泣而言曰妾家每歲請給足可養贍願執事終身爲尼以報主恩公遂復畱之他日公死果如所言公有寡女復資育之四明黃伯成先生玠嘗有詩曰感之以誠感必深應之以眞應必捷眞情一合了弗離聽我長歌碧瀾妾碧瀾亦是諸王孫世殊事異老且貧少陵尙愛燕玉暖況是當時眞貴人春衣典盡春寒峭二妾朱顏正姝好忍將羅帶拆同心懊恨浮生頭白早珠鈿翠靨幸僅存此時猶及嫁夫君十二樓頭燕子去揮手不可畱仙裙去妾相悲兩相約旣去猶煩送肴酌主君詎忍覆棄之見此翻令心緒惡一心專天天得知忍著主衣還事誰遂攜衾襆與俱來後君死者當爲尼碧瀾堂下雙溪水使客往來豈知此不願新歡戀舊恩千萬人中兩人耳宋季參政相公鉉翁於杭將求一容貌才藝兼全之妾經旬餘未能愜意忽有以奚奴者至姿色固美問其藝則曰能溫酒左右皆失笑公漫爾畱試之及執事初甚熱次略寒三次微溫公方飲旣而每日並如初之第三次公喜遂納焉終公之身未嘗有過不及時歸附後公攜入京公死囊橐皆爲所有因而巨富人稱曰奚娘子者是也李翠娥維揚名娼也石九山萬戶納置別業石沒李誓不適他姓以辱身終日閉閣誦經而已年及七十餘萬戶之子若孫遇歲時咸往拜之樂籍中相傳以爲盛事王巧兒京師上色也陳雲嶠同知與之狎攜至杭陳卒奉正室鐵氏以淸愼勤儉終其身汪憐憐湖州角妓也涅古伯經歷常屬意焉汪曰君若不棄寒微當以側室處妾鼠竊狗偸妾決不爲此態涅乃遣媒妁備財禮娶之經三載死汪髡發尼寺時公卿士夫有往訪之者汪故毀其身形以絕狂念卒老於尼中書平章闊闊歹之側室髙麗氏有賢行平章死誓弗貳適正室子拜馬朵兒赤說其色欲妻之而不可得乃以其父所有大答納環子獻於太師伯顏此物蓋伯顏所屬意者伯顏喜問所欲遂白前事伯顏特爲奏聞奉旨命拜馬朵兒赤收繼小母髙麗氏髙麗氏夜與親母逾垣而出削髮爲尼伯顏怒以爲故違聖旨拜奏命省臺洎持正府官鞫問諸官奉命惟謹鍛煉備極慘酷時國公闊裏吉思於鞫問官中獨秉權力持正府都事帖木兒不花數致語曰誰無妻子安能相守至死得有如此守節者莫大之幸而反坐以罪恐非我治朝之盛典也國公悟爲言於伯顏之前宛曲解釋其事遂已帖木兒不花漢名劉正卿後至監察禦史而卒沈仲說姑蘇人年四十未有子其妻鄒氏候其他適爲置一少年貌美之妾及歸命出拜將以奉枕席仲說詢其鄕貫祖父來歷始不肯言詢之再泣而曰妾範復初女也父喪家貧老母見鬻於此仲說惻然淚下因囑妻曰此女父吳中名士乃吾故人豈可以爲妾當如己子視之卽尋其母使擇婿仲說備奩具嫁之邦人稱之至今不置汪佛奴歌兒也姿色秀麗嘉興富戶濮樂閒以中統鈔一千錠娶爲妾一日桂花盛開濮置酒佛奴奉觴濮有感於中潸然墮淚佛奴請問其故濮曰吾老矣非久於人世者汝宜善事後人佛奴亦泣下誓無貳志人莫之信旣而濮果死佛奴獨居尼寺深藏簡出操行潔白以終其身通幽記元楊廉夫母夢金鉤入懷而生別號鐵笛道人晚年避亂松江之泖湖謝伯裏家畜四妾名艸枝柳枝桃枝杏枝皆善音樂每乘畫舫恣意所之豪門巨室競相邀致耆舊續聞詹天遊風流才思不減昔人故宋駙馬家有十姬皆絕色名粉兒者尢艷一日招天遊宴盡出諸姬佐觴天遊屬意粉兒口占一詞曰淡淡春山兩點靑嬌羞一點口兒櫻一梭兒玉一窩云白藕香中見西子玉梅花下遇昭君不曾眞个也銷魂楊遂以粉兒贈之曰請天遊眞个銷魂也隨隱謾錄錢唐範十郎二女俱爲雲間富民陸氏妾長曰鶯鶯早世次曰燕燕與羣妾等陸病且貧貨所居棲墓廬羣妾散燕燕獨不忍去十餘年陸死自鬻以葬焉明外史成祖昭獻貴妃王氏傳妃蘇州人永樂七年冊爲貴妃妃有賢徳事仁孝皇后恭謹爲帝所重帝晚年多急怒妃曲爲調護自皇太子親王公主以下皆荷賴焉宣宗孝恭皇后孫氏傳孫氏鄒平人幼有美色宣宗爲太孫時彭城伯張麒妻故永城人也言於成祖曰孫氏有賢女遂得入宮方十餘歲命孝成皇后育之已而成祖爲太孫選濟寧胡氏爲妃而以後爲嬪後與胡繆爲親厚宣宗卽位冊胡氏爲皇后而以後爲貴妃故事皇后金寶金冊皇貴妃而下有冊無寶獨後有寵得請於太后制金寶貴妃有金寶自此始寵幸逼皇后矣未幾胡氏遘疾貴妃佯厚視之而陰行計宮中子宮人子於是妃眷寵日重後遂上表遜位請早定國本妃猶僞辭曰後病痊自有子吾子敢先後子耶宣徳三年三月癸未竟冊爲皇后子爲皇太子是爲英宗十年二月英宗立尊爲皇太后余氏傳余氏黃岡宋蒙妾蒙妻劉舉子女各一人余無所出及蒙卒劉卽他適妾辛勤育之日事紡織非丙夜不休壼政嚴肅親屬莫敢窺其門逾二十年忽謂子女曰吾命將盡不能終視若輩惟望若輩爲上流人爾越數日無疾而逝湯和傳和媵妾百餘病後悉資遣之徐達傳孫鵬舉嬖其妾冒封夫人欲立其子爲嫡坐奪祿憲宗貴妃萬氏傳妃諸城人小字貞兒父貴爲邑掾吏坐事謫居霸州妃生四歲選入掖庭爲孫太后宮女及長侍憲宗於東宮憲宗年十六卽位妃已三十有五矣寵之顓房遂譖廢皇后吳氏妃機警譎變善迎帝意六宮希得進禦帝每遊幸妃戎服前驅成化二年正月生皇第一子帝大喜爲遣中使祈諸山川遂冊封貴妃皇子未期薨貴妃亦自是不復娠矣當是時帝未有子言者每勸溥恩澤然未敢顯言妃妒也惟給事中李森言之四年秋彗星屢見大學士彭時尙書姚夔復以爲言帝曰內事也朕自主之尋給事中魏元禦史康永韶等疏入皆不聽妃益驕中官用事者一忤意立見斥逐掖廷禦幸有身飲藥傷墮者無數孝宗之生頂寸許無發者藥所中也孝宗母紀淑妃之死實妃爲之佞幸錢能單勤汪直梁芳韋興輩皆假貢獻科斂民財傾竭府庫邀結貴妃歡戕害善良弄兵構禍民無寧日奇技淫巧禱祠宮觀靡費無算居久之芳等懼他日太子立將治己罪說貴妃勸帝易太子而立興王貴妃然之因要帝易儲會泰山震羣臣奏應在東宮帝心懼事乃寢二十三年春貴妃薨帝輟朝七日謚曰恭肅端愼榮靖葬天壽山弘治初禦史曹璘請削貴妃謚號魚臺縣丞徐頊請逮治診視紀太后諸醫捕萬氏家屬究問當時暴薨狀孝宗仁厚重違先帝意已之皇貴妃鄭氏傳妃大興人父憲成妃狡媚多智初封貴妃生皇三子進皇貴妃帝寵之顓房然外廷頗疑妃有奪嫡謀矣萬曆二十九年春皇長子移迎禧宮十月立爲皇太子同日封妃子爲福王皇五子爲瑞王皇六子爲惠王皇七子爲桂王當皇太子之未立也大內北上西門之西有大髙元殿妃要帝謁神殿設密誓立其子爲太子因禦書一紙緘玉合中賜妃爲符契後廷臣爭之彊慈聖皇太后復堅持立長而妃又忽失歡於是遂立皇長子爲太子帝遣人取玉合封識宛然發合虫蝕書盡矣帝然異之因助妃廣建祠廟以祈福夏氏傳夏氏黔國公沐天波侍女也沙定洲之亂天波出走母陳妻焦亦避外舍懼賊迫焦謂姑曰吾輩皆命婦可陷賊手乎舉火自焚死夏歸其母家獲免後天波自永昌還夏復歸府則已剃爲尼矣天波感其義俾佐內政及天波從亡緬甸夏遂自經時城中大亂死者載道屍爲烏犬所食血肉狼籍夏屍棄十餘日獨無犯者代簡王桂傳代簡王桂太祖第十三子王妃中山王徐達女仁宗文皇后妹也驕而妒漆桂二侍女爲癩逐之事聞帝以中山王故不罪桂不悅妃移怒世子遜煓出其母子居外舍世宗孝潔皇后陳氏傳後元城人帝性嚴厲一日張方二妃進茗帝循視其手後恚投杯起帝大怒後悸墮�崩孝烈皇后方氏傳後世宗第三後也二十一年曹妃宮婢楊金英等謀弒逆賴後救得免磔金英等並及妃帝久之始知曹妃冤死初曹妃有色帝愛之冊爲端妃當金英等伺帝熟寢以組縊帝項誤爲死結气得不絕同事張金蓮等知事不就走告後後馳至解組帝蘇後命內監張佐等捕宮人雜治言金英等弒逆王寧嬪首謀又曰曹端妃𨿽不與亦知謀時帝病悸不能言後傳帝命收曹妃金英等悉磔於市並收斬其族屬十餘人然妃實不知也以寵故及於難帝遂銜後二十六年十一月乙未宮中火中官請救後帝不應後遂崩夏言傳言始無子有賤妾娠身妻輒嫁之言死始迎妾生子歸未幾病死言後竟絕竇妙善傳妙善京師崇文坊人年十五爲工部主事余姚姜榮妾正徳中榮以瑞州通判攝府事華林賊起寇瑞榮出走賊入城執其妻及婢數人問榮所在時妙善居別室急取府印開後投荷池衣鮮衣前曰太守統援兵數千出東城捕爾等旦夕授首安得執吾婢賊意其夫人也解前所執數人獨輿妙善出城適所驅隸中有盛豹者父子被掠其子叩頭乞縱父賊許之妙善曰是有力當以舁我何得遽縱賊從之行數里妙善視前後無賊低語豹曰我所以畱汝者以太守不知印處欲藉汝告之今當令汝歸幸語太守自此前行遇井卽畢命矣語畢呼賊曰是人不善舁可仍縱之易善舁者賊又從之行至花塢遇井妙善曰吾渴不可忍可汲水置井傍吾將飲賊如其言妙善至井傍跳身以入賊驚救不得而去豹入城告榮取印引至花塢覓井果得妙善屍越七年郡縣上其事詔建特祠賜額貞烈張一桂妻邵氏傳邵氏鄒縣人同妾李遇賊欲迫李行卲罵曰亡夫以妾托我豈令受賊辱賊怒殺之李知不免紿曰我有簪珥埋後園井旁賊隨李發之至則曰主母爲我死我豈獨生卽投井賊下井扶之李披髮破面罵不已扭其衣欲令並死井底叫聲若雷賊知不可彊乃刃之吳復傳復字伯起在普定買妾楊氏年十七復死視殮畢沭浴更衣自經死練子寧傳子寧名安以字行成祖卽位族其家子寧死時侍媵抱一歲兒匿民間得免萬曆間有練綺者卽兒六世孫也或曰妾秦氏有娠生子戍所名善慶雲子寧從子大亨官嘉定知縣聞變同妻沈劉家河死會妾將免身匿縣民家生子易姓侯遂爲嘉定人張寧傳寧字靖之無子有二妾寧沒剪發誓死樓居不下者四十年詔旌爲雙節寧杲傳有京師人張龍者弘治中舉進士爲人邪媚無賴與諸中貴往來嘗與鄰婦私通彊納爲妾其夫憤投中貴爲�養欲修怨龍乃置酒中貴家篚金帛攜妾往拜酒半膝前請曰龍今爲公新兒定勝公故兒何靳此婦不以與兒邪中貴笑許之其夫乃止丘度傳度字志中艱於子家人爲置妾久而還之仍處子也其操行如此

媵妾部雜錄詩經小雅十月之交篇艷妻煽方處注

美色曰��妻卽褒姒也煽熾也方處方居其所未變徙也言所以致變異者嬖妾鼓惑王心於內以爲之主故也大雅韓奕篇諸娣從之祁祁如雲詩傳宋桓姬之媵和其小君之賦賦竹竿詩說葛屨魏之內子儉不中禮媵者怨之一章興也三章賦也漢司馬相如報卓文君書五味𨿽甘寧先稻黍五色有燦而不掩韋布惟此綠衣將執子之釜錦宮有鴛漢宮有木誦子嘉言而回予故步當不令負丹靑感曰頭也全唐詩話白樂天求馬裴贈以馬因戲云君若有心求逸足我還畱意在名姝引妾換馬之事樂天答曰安石風流無柰何欲將赤驥換靑娥不辭便送東山去臨老何人與唱歌韓愈送李願歸盤谷序曲眉丰頰淸聲而便體秀外而惠中�輕裾翳長袖粉白黛綠者列屋而閒居妒寵而負恃爭妍而取憐淸波雜誌嘗得一誥詞云朕眷禮勛臣旣極異姓王之貴疏恩私室並侈如夫人之榮以爾修態橫生芳性和適會膺無卹之貴終隆絡秀之家爰錫命書靡拘常典用肇封於大郡俾正位於小君往復寵光益循柔履紹興間權外制某人行如夫人及修態橫生或者於王言有疑時勛臣嫡室尙在正位小君之語亦有疑士大夫欲永保富貴動有禁忌尢諱言死獨溺於聲色一切無所顧避聞人家姬侍有惠麗者伺其主翁屬纊之際已設計賄牙儈俟其放出以售之𨿽俗有熱孝之嫌不卹也洪駒父集侍兒小名三卷王性之續一卷好事者復益所未備𨿽曰擇之不精采摭未盡亦足爲尊俎諧謔之助士大夫暱裙裾之樂顧侍巾櫛輩得之惟艱或得一焉不問色藝如何𨿽資至凡下必極美稱名浮於實類有可笑者豈故矜衒特償平日妄想不足則誇爾或謂若把西湖比西子淡妝濃總相宜總宜之名爲佳特恐無敢承當者白屋同愁已失鳳鳴之侶朱門自樂難容烏合之人唐鄭光鎭河中宣宗欲封其妾爲郡夫人上表辭焉書記田絢之辭也宣宗大喜曰誰教阿舅作此好文左右以絢對便欲以翰林召之以不由進士遂止今士大夫肆情暱愛恨無自以致其上僭肯辭朝命乎頃年見長上說元符間章子厚作相宗室宗景請再娶乃以嬖妾出之於外而托言仕族女事聞重黜之得不有愧於鄭光乎雞肋編古所謂媵妾者今世俗西北名曰祗候人或云左右人以其親近爲言已極鄙俚而浙人呼爲貼身或曰橫�江南又爲橫門尢可笑談錄周伯堅云相愛者與家人言以某年髙在遠方勸置一女子侍飲食湯藥圖其安逸某乃云自幼年力耕鑿孤貧讀書歷盡艱苦而執志期於粗有所樹立而今幸亦爲人所愛敬苟或如此是棄忘其初心也野客叢談說者謂古之媵猶今之從嫁者也媵送也妾送嫡而行故謂妾爲媵如女英隨娥皇事舜是也案公羊傳曰媵者何諸侯娶一國則二國往媵之以侄娣從侄者兄之子娣者女弟也又考毛詩正義凡送女適人者男女皆謂之媵僖五年晉人襲虞執其大夫井伯以媵秦穆姬史傳稱伊尹有莘氏之媵臣是送女者𨿽男亦名媵也毛詩求爾新特由不以禮嫁故父母之家男子婦女皆無肯媵之獨自而來故謂之新特容齋三筆媵之義爲送春秋所書晉人衛人來媵皆送女也楚辭九章云波滔滔兮來迎魚鱗鱗兮媵予其義亦同周易咸卦象曰咸其輔頰舌滕口說也釋文云滕達也九家皆作乘而鄭康成虞翻作媵而亦訓爲送云詩序不知何人所作或是或非前人論之多矣惟小星一篇顯爲可議大序云惠及下也而繼之曰夫人惠及賤妾進禦於君故毛鄭從而爲之辭而鄭箋爲甚其釋肅肅宵徵抱衾與裯兩句謂諸妾肅肅然而行或早或夜在於君所以次序進禦又云裯者�帳也謂諸妾夜行抱被與�帳待進禦且諸侯有一國其宮中嬪妾𨿽云至下固非閭閻賤微之比何至於抱衾而行況於�帳勢非一己之力所能致者其說可謂陋矣此詩本是詠使者遠適夙夜徵行不敢慢君命之意與殷其�之指同白樂天燕子樓詩序云徐州故張尙書有愛妓曰盼盼善歌舞雅多風態尙書旣歿彭城有舊第第中有小樓名燕子盼盼念舊愛而不嫁居是樓十餘年幽獨塊然白公嘗識之感舊遊作二絕句首章云滿明月滿簾霜被冷燈殘拂臥�燕子樓中霜月苦秋來只爲一人長末章云今春有客洛陽回曾到尙書上來見說白楊堪作柱爭教紅粉不成灰讀者傷測劉夢得泰娘歌云泰娘本韋尙書家主謳者尙書爲吳郡得之誨以琵琶使之歌且舞攜歸京師尙書薨出居民間爲蘄州刺史張愻所得愻謫居武陵而卒泰娘無所歸地荒且遠無有能知其容與藝者故日抱樂器而哭劉公爲歌其事云繁華一旦有消歇題劍無光履聲絕蘄州刺史張公子白馬新到銅駝裏自言買笑擲黃金月墮雲中從此始山城少人江水碧斷雁哀弦風雨夕朱弦已絕爲知音雲鬢未秋私自惜舉目風煙非舊時夢尋歸路多參差如何將此千行淚更灑湘江斑竹枝杜牧之張好好詩云牧佐故吏部沈公在江西幕好好年十三以善歌來樂籍中隨公移置宣城後爲沈著作所納見之於洛陽感舊傷懷題詩以贈曰君爲豫章姝十三才有餘主公再三嘆謂言天下無自此每相見三日已爲疏身外任塵土尊前極歡娛飄然集仙客載以紫雲車爾來未幾歲散盡髙陽徒洛陽重相見綽綽爲當壚朋遊今在否落拓更能無問館慟哭後水雲秋景初酒盡滿襟淚短歌聊一書鼠璞江有汜序有嫡媵之說鄭引公羊諸侯一娶九女二國媵之及引昏禮注古者女嫁侄娣送之晦翁以此詩不見勞而無怨之說以序爲疑予固不敢妄議然考經傳媵特送昏之名猶喪之賵與賻史記載伊尹爲有莘媵臣古史載湯婚有莘乃以伊尹爲媵送女春秋載公子結媵陳婦於鄄與執虞公及井伯以媵秦穆姬晉將嫁女於吳齊侯使析歸父媵之伊尹公子結虞公井伯析歸父皆嘗爲媵初不言某國之女爲某國之媵妾也左氏同姓媵之異姓則否不過謂同姓至親可講饋送嫁女之禮異姓則可略也然春秋書齊人來媵與衛晉無異辭書人不書女其事甚明矧當時魯爲弱國嘗爲齊晉所陵猶恐不屑以女爲媵齊晉大國肯以女爲魯女從妾乎古有一娶九女之事與否皆不可知考之經傳斷不以妾訓媵楚辭九章云波滔滔兮來迎魚鱗鱗兮媵子晦庵注媵送也波來迎魚來送易咸卦象曰咸其輔頰舌滕口說也釋文云滕達也鄭康成虞翻作媵而亦訓爲送以此證媵爲送益明爾雅曰媵將送也注遠於將之釋曰謂從行孫炎曰將行之送也卽不指爲妾公羊禘於太廟用致夫人稱姜氏貶也譏以妾爲妻脇於齊媵之先者漢志謂董仲舒以嫠娶於楚而齊媵之脇公立爲夫人此乃漢儒之論恐因詩序而訛自後記傳所載妾媵紛然矣書蕉天文有織女主貴女須女主賤女貴則嫡也賤則諸侯之副宮九媵大夫之側室三歸也妾之於禮久矣有媵而妾者有卜而妾者卜而妾者聞命而趨不待六禮故謂之奔懶眞子五柳與子儼等疏云汝等𨿽不同生又云況共父之人則知五子非一母或云以五柳之淸髙恐無庶出但前後嫡母耳僕以責子詩考之正自不然詩云白髮被兩鬢肥膚不復實𨿽有五男兒總不好紙筆阿舒已二八懶墮固無匹阿宣行志學而不愛文術雍端年十三不識六與七通子垂九齡但覓�與栗天運苟如此且進杯中物且雍端二子皆年十三則其庶出可知也已噫先生淸徳如此而乃有如夫人亦可一笑醒軒云安知雍端非雙生子輟�錄面花子本婦人面飾用花子起自唐昭容上官氏所制以掩黥迹大歷已前士大夫妻多妒悍婢妾小不如意輟印面故有月黥錢黥妓妾之以色藝取憐妒寵於主家者亦曰我之富與貴有以感動其中耳設遇患難貧病彼必戚戚然求爲脫身之計孰肯守志不貳者哉如金穀園綠珠燕子樓盼盼韓香之於葉氏愛愛之於張逞者眞絕無而僅有也溪山餘話晉共太子曰君安驪姬是我傷公之心也其言如此異世悲之我朝憲廟最寵萬貴妃萬嘗得罪孝廟外傳萬自盡嘗見一中官說萬體丰肥一日以拂子撻一宮人怒甚遂痰厥而死蓋卒疾云內人傳報憲廟玉色憮然云萬使長去我也待要去也不久遂賓天鐘情之傷若此申生之言益信淸心寡欲自是人主壽命之源可不愼哉歸有園麈談娶妾莫謀於妻晚妻更忌

媵妾部外編

