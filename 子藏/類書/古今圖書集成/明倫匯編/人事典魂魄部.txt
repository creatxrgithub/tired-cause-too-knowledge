

魂魄部總論易經

系辭上傳精气爲物遊魂爲變是故知鬼神之情狀

本義

陰精陽气聚而成物神之伸也魂遊魄降散而爲變鬼之歸也大全

程子曰魂謂精魂其死也歸乎

天消散之意朱子曰精魄也耳目之精爲魄气魂也口鼻之噓吸爲魂二者合而成物精虛魄降則气散魂遊而無不之矣魄爲鬼魂爲神或問精气爲物遊魂爲變曰此是兩个合一个的精气合則魂魄合而凝結爲物離則陽已散而陰無所歸故爲變又曰變是魂魄相離𨿽獨說遊魂而不言魄而離魄之意自可見矣又曰精爲陰气爲陽就人身而言𨿽是屬陽然體魄已屬陰蓋生之中已帶了个死的道理變𨿽屬陽然魂气上游體魄下降亦自具陰陽如言殂落殂升也便是魂之遊落卽魄之降古之祭祀求諸陽所以求其魂求諸陰所以求諸魄橫渠說精气自無而有遊魂自有而無其說分曉禮記

禮運及其死也升屋而號告曰臯某復然後飯腥而苴熟故天望而地藏也體魄則降知气在上注

所以升屋者以魂气之在上也臯者引聲之言某死者之名也欲招此魂令其復合體魂如是而不生乃行死事天望地藏謂始死望天而招魂體魄則葬藏於地也所以然者以體魄則降而下知气則升而上也大全

臨川吳氏曰體魄謂形體精魄

降謂降下在地知气謂神識魂气在上謂升上在天其號其告望而求諸天之陽明者蓋爲知气之在上而然此時猶以生道處之冀其知气來復而可以生也始則飯腥終則苴熟藏而歸諸地之陰幽者蓋爲體魄之降而然此時始以死道處之俾其體魄得所而安於死也

郊特牲魂气歸於天形魄歸於地故祭求諸陰陽之義也

祭義气也者神之盛也魄也者鬼之盛也

注口鼻呼吸是气那靈處便屬魂視聽是體那聰明處便屬魄薦黍稷羞肝肺首心見間以俠甒加以郁鬯以報魄也注

加以郁鬯者魄降在地用郁鬯之酒以灌地本在祭初而言於薦羞之下者謂非獨薦羞二者爲報魄初加郁鬯亦是報魄也此言報魄之禮關尹子

四符篇精者水魄者金神者火魂者木精主水魄主金金生水故精者魄藏之神主火魂主木木生火故神者魂藏之惟火之爲物能鎔金而銷之能燔木而燒之所以冥魂魄惟精在天爲寒在地爲水在人爲精神在天爲熱在地爲火在人爲神魄在天爲燥在地爲金在人爲魄魂在天爲風在地爲木在人爲魂惟以我之精合天地萬物之精譬如萬水可合爲一水以我之神合天地萬物之神譬如萬火可合爲一火以我之魄合天地萬物之魄譬如金之爲物可合異金而鎔之爲一金以我之魂合天地萬物之魂譬如木之爲物可接異木而生之爲一木則天地萬物皆吾精吾神吾魄吾魂何者死何者生五行之運因精有魂因魂有神因神有意因意有魄因魄有精五行回環不已所以我之僞心流轉造化幾億萬歲未有窮極然核芽相生不知其幾萬株天地𨿽大不能芽空中之核雌卵相生不知其幾萬禽陰陽𨿽妙不能卵無雄之雌惟其來於我者皆攝之以一息則變物爲我無物非我所謂五行者孰能變之眾人以魄攝魂者金有餘則木不足也聖人以魂運魄者木有餘則金不足也蓋魄之藏魂俱之魂之遊魄因之魂晝寓目魄夜捨肝寓目能見捨肝能夢見者魂無分別析之者分別析之曰天地者魂狃習也夢者魄無分別析之者分別析之曰彼我者魄狃習也火生土故神生意土生金故意生魄神之所動不名神名意意之所動不名意名魄惟聖人知我無我知物無物皆因思慮計之而有是以萬物之來我皆對之以性而不對之以心性者心未萌也無心則無意矣蓋無火則無土無意則無魄矣蓋無土則無金一者不存五者皆廢旣能渾天地萬物以爲魂斯能渾天地萬物以爲魄凡造化所妙皆吾魂凡造化所有皆吾魄則無有一物可役我者鬼云爲魂鬼白爲魄於文則然鬼者人死所變云者風風者木白者气气者金風散故輕淸輕淸者上天金堅故重濁重濁者入地輕淸者魄從魂升重濁者魂從魄降有以仁升者爲木星佐有以義升者爲金星佐有以禮升者爲火星佐有以智升者爲水星佐有以信升者爲土星佐有以不仁沈者木賊之不義沈者金賊之不禮沈者火賊之不智沈者水賊之不信沈者土賊之魂魄半之則在人間升魂爲貴降魄爲賤靈魂爲賢厲魄爲愚輕魂爲明重魄爲暗揚魂爲羽鈍魄爲毛明魂爲神幽魄爲鬼其形其居其識其好皆以五行契之惟五行之數參差不一所以萬物之多盈天地間猶未已也以五事歸五行以五行作五虫可勝言哉譬猶兆龜數蓍至誠自契五行應之誠苟不至兆之數之無一應者聖人假物以遊世五行不得不對魂者木也木根於冬水而華於夏火故人之魂藏於夜精而見於晝神合乎精故所見我獨蓋精未嘗有人合乎神故所見人同蓋神未嘗有我淮南子

說山訓魄問於魂曰道何以爲體曰以無有爲體魄曰無有有形乎魂曰無有魄曰無有可得而聞也魂曰吾直有所遇之耳視之無形聽之無聲謂之幽冥幽冥者所以諭道而非道也魄曰吾聞得之矣乃內視而自反也魂曰凡得道者形不可得而見名不可得而揚今汝已有形名矣何道之所能乎魄曰言者獨何爲者吾將反吾宗矣魄反顧魂忽然不見反而自存亦以淪於無形矣白虎通

情性魂魄者何謂魂猶云云也行不休於外也主於情魄者迫然著人主於性也魂者蕓也情以除穢魄者白也性以治內性理會通

魂魄鬼神不過陰陽消長而已亭毒化育風雨晦冥皆是在人則精是魄魄者鬼之盛也气是魂魂者神之盛也精气聚而爲物何物而無鬼神遊魂爲變魂遊則魄之降可知魂謂精魂其死也魂歸於天消散之意朱子曰二气之分卽一气之運所謂一動一靜互爲其根分陰分陽兩儀立焉者也在人者以分言之則精爲陰而气爲陽故魄爲鬼而魂爲神以運言之則消爲陰而息爲陽故伸爲神而歸爲鬼然魂性動故當其伸時非無魄也而必以魂爲主魄性靜故方其歸時非無魂也而必以魄爲主則亦初無二理矣問生死鬼神之理曰天道流行發育萬物有理而有气𨿽是一時都有畢竟以理爲主人得之以有生气之淸者爲气濁者爲質知覺運動陽之爲也形體陰之爲也气曰魂體曰魄髙誘淮南子注曰魂者陽之神魄者陰之神所謂神者以其主乎形气也人所以生精气聚也人只有許多气須有个盡時盡則魂气歸於天形魄歸於地而死矣人將死時熱气上出所謂魂升也下體漸冷所謂魄降也此所以有生必有死有始必有終也問魂魄曰气質是實底魂魄是半虛半實底鬼神是虛分數多實分數少底魄是一點精气气交時便有這神魂是發揚出來底如气之出入止息魄是如水人之視能明聽能聰心能彊記底有這魄便有這神不是外面入來魄是精魂是气魄主靜魂主動又曰艸木之生自有个神他自不能生在人則心便是所謂形旣生矣神發知矣是也問生魂死魄曰古人只說三五而盈三五而闕近時人方推得他所以圓闕乃是魄受光處魄未嘗無也人有魄先衰底有魂先衰底如某近來覺得重聽多忘是魄先衰先儒言口鼻之噓吸爲魂耳目之聰明爲魄也只說得大槪都更有个母子這便是坎離水火暖气便是魂冷气便是魄魂便是气之神魄便是精之神會思量計度底便是魂會記當去底便是魄又曰見於目而明耳而聰者是魄之用又曰無魂無魄不能以自存今人多思慮役役魂都與魄相離了陰陽之始交天一生水物生始化曰魄旣生魄暖者爲魂先有魄而後有魂故魄常爲主榦又曰先輩說魂魄多不同左傳說魄先魂而有看來也是以賦形之初言必是先有此體象方有陽气來附也動者魂也靜者魄也動靜二字括盡魂魄凡能運用作爲皆魂也魄則不能也今人之所以能運動都是魂使之爾魂若去魄則不能也月之黑暈便是魄其光者乃日加之光耳他本無光也所以說哉生魄旁死魄莊子曰日火外影金水內影此便是魂魄之說問气之出入者爲魂耳目之聰明爲魄然則魄中復有魂魂中復有魄耶曰精气周流充滿於一身之中噓吸聰明乃其發而易見者耳然旣周流充滿於一身之中則鼻之知臭口之知味非魄乎耳目之中皆有暖气非魂乎推之徧體莫不皆然問先生嘗言體魄自是二物然則魂气亦爲兩物耶曰將魂气細推之亦有精粗但其爲精粗也甚微非若體魄之懸殊耳問以目言之目之輪體也睛之明魄也耳則如何曰竅卽體也聰卽魄也又問月魄之魄豈只指其光而言之而其輪則體耶曰月不可以體言只有魂魄耳月魄卽其全體而光處乃其魂之發也魂屬木魄屬金所以說三魂七魄是金木之數也問人有盡記得一生以來履歷事者此是智以藏往否曰此是魄彊所以記得多問魂气升於天莫只是消散其實無物歸於天上否曰也是气散只是才散便無如火將滅也有煙上只是便散蓋緣木之性已盡無以繼之人之將死便气散卽是這里無个主子一散便死大率人之气常上且如說話气都出上去魂散則魄便自沈了今人說虎死則眼光入地便是如此問遊魂爲變間有爲妖孽者是如何得未散曰遊字是漸漸散若是爲妖孽者多是不得其死其气未散故鬱結而成妖孽若是尪羸病死底人這气消耗盡了方死豈復更鬱結成妖孽然不得其死者久之亦散如今打做糊中間自有成小塊核不散底久之漸漸也自會散橫渠云物之初生气日至而滋息物之旣盈气日反而遊散至之謂神以其伸也反之謂鬼以其歸也天下萬物萬事自古及今只是个陰陽消息屈伸萇弘死三年而化爲碧此所謂魄也如虎威之類弘以忠死故其气凝結如此問鬼神魂魄就一身而總言之不外乎陰陽二气而已然旣謂之鬼神又謂之魂魄何耶某竊謂以其屈伸往來而言故謂之鬼神以其靈而有知有覺而言故謂之魂魄或者乃謂屈伸往來不足以言鬼神蓋合而言之則一气之往來屈伸者是也分而言之則神者陽之靈鬼者陰之靈也以其可合而言可分而言故謂之鬼神以其可分而言不可合而言故謂之魂魄或又執南軒陽魂爲神陰魄爲鬼之說乃謂鬼神魂魄不容更有分別某竊謂如中庸或問𨿽曰一气之屈伸往來然屈者爲陰伸者爲陽往者爲陰來者爲陽而所謂陽之靈者陰之靈者亦不過指屈伸往來而爲言也曰鬼神通天地間一气而言魂魄主於人身而言方气之伸精魄固具然神爲主及气之屈魂气𨿽存然鬼爲主气盡則魄降而純於鬼矣勉齋黃氏曰精之神謂之魄气之神謂之魂耳目之所以能視聽者魄爲之也此心之所以能思慮者魂爲之也合魄與魂乃陰陽之神而理實具乎其中惟其魂魄之中有理具焉是以靜則爲仁義禮智之性動則爲惻隱羞惡恭敬是非之情胥此焉出也人須如此分作四節看方體認得著實子產謂人生始化曰魄旣生魄陽曰魂斯言亦眞得聖賢之遺旨所謂始化是胎中略成形時人初間才受得气便結成个胚胎模樣是魄旣成魄便漸漸會動屬陽曰魂及形旣生矣神知發矣故人之知覺屬魂形體屬魄陽爲魂陰爲魄魂者陽之靈而气之英魄者陰之靈而體之精如口鼻呼吸是气那靈處便屬魂視聽是體那聰明處便屬魄就人身上細論大槪陰陽二气會在吾身之中爲鬼神以寤寐言則寤屬陽寐屬陰以語默言則語屬陽默屬陰及動靜進退行止皆有陰陽凡屬陽者皆爲魂爲神凡屬陰者皆爲魄爲鬼人自孩提至於壯是气之伸屬神中年以後漸漸衰老是气之屈屬鬼以生死論則生者气之伸死者气之屈就死上論則魂之升者爲神魄之降者爲鬼魂气本乎天故騰上體魄本乎地故降下書言帝乃殂落正是此意殂是魂之升上落是魄之降下者也西山眞氏曰人之生也精與气合而已精者血之類是滋養一身者故屬陰气是能知覺運動者故屬陽二者合而爲人精卽魄也目之所以明耳之所以聰者卽精之爲也此之謂魄气充乎體凡人心之能思慮有知識身之能舉動與夫勇決敢爲者卽气之所爲也此之謂魄人之少壯也血气彊血气彊故魂魄盛此所謂伸及其老也血气旣耗魂魄亦衰此所謂屈也旣死則魂升於天以從陽魄降於地以從陰所謂各從其類也魂魄合則生離則死故先王制祭享之禮使爲人子孫者盡誠致敬以�蕭之屬求之於陽灌鬯之屬求之於陰求之旣至則魂魄𨿽離而可以復合故禮記曰合鬼與神教之至也神指魂而言鬼指魄而言此所謂屈而伸者也人死𨿽是魂魄各自飛散要之魄又較定須是招魂來復這魄要他相合復不獨是要他活是要聚他魂魄不教散了聖人教人子孫常常祭祀也是要去聚得他

魂魄部藝文

招魂

周宋玉朕幼淸以廉潔兮身服義而未沬主此盛徳兮牽於俗而蕪穢上無所考此盛徳兮長離殃而愁苦帝告巫陽曰有人在下我欲輔之魂魄離散汝筮予之巫陽對曰掌夢上帝其命難從若必筮予之恐後之謝不能復用巫陽焉乃下招曰魂兮歸來去君之恆幹何爲乎四方些捨君之樂處而離彼不祥些魂兮歸來東方不可以托些長人千仞惟魂是索些十日代出流金礫石些彼皆習之魂往必釋些歸來歸來不可以托些魂兮歸來南方不可以止些雕題黑齒得人肉以祀以其骨爲醢些蝮蛇蓁蓁封狐千里些雄虺九首往來倏忽吞人以益其心些歸來歸來不可以久淫些魂兮歸來西方之害流沙千里些旋入雷淵靡散而不可止些幸而得脫其外曠宇些赤蟻若象元�若壺些五穀不生藂菅是食些其土爛人求水無所得些仿徉無所倚廣大無所極些歸來歸來恐自遺賊些魂兮歸來北方不可以止些增冰峨峨飛雪千里些歸來歸來不可以久些魂兮歸來君無上天些虎豹九關啄害下人些一夫九首拔木九千些豺狼從目往來侁侁些懸人以嬉投之深淵些致命於帝然後得瞑些歸來歸來往恐危身些魂兮歸來君無下此幽都些土伯九約其角觺觺些惇�血拇逐人駓駓些參目虎首其身若牛些此皆甘人歸來歸來恐自遺災些魂兮歸來入修門些工祝招君背行先些秦篝齊縷鄭綿絡些招具該備永嘯呼些魂兮歸來反故居些天地四方多賊姦些像設君室靜閒安些髙堂邃宇檻層軒些層臺累榭臨髙山些网戶朱綴刻方連些冬有突廈夏室寒些川谷徑復流潺湲些光風轉蕙汜崇蘭些經堂入奧朱塵筵些砥室翠翹掛曲瓊些翡翠珠被爛齊光些蒻阿拂壁羅幬張些纂組綺縞結琦璜些室中之觀多珍怪些蘭膏明燭華容備些二八侍宿射遞代些九侯淑女多迅眾些盛鬋不用制實滿宮些容態好比順彌代些弱顏固植謇其有意些姱容修態洞房些蛾眉曼睩目騰光些靡顏膩理遺視矊些離榭修幕侍君之間些翡帷翠幬飾髙堂些紅壁沙版元玉之梁些仰觀刻桷畫龍蛇些坐堂伏檻臨曲池些芙蓉始發雜芰荷些紫莖屏風文緣波些文異豹飾侍陂�些軒輬旣低步騎羅些蘭薄戶樹瓊木籬些魂兮歸來何遠爲些室家遂宗食多方些稻粢穱麥拿黃粱些大苦鹹酸辛甘行些肥牛之腱臑若芳些和酸若苦陳吳羹些胹�炮羔有柘漿些鵠酸臇鳧煎鴻鶬些露雞臛蠵厲而不爽些粔籹蜜餌有餭些瑤漿勺實羽觴些挫糟凍飲酎淸涼些華酌旣陳有瓊漿些歸反故室敬而無妨些肴羞未通女樂羅些陳鐘按鼓造新歌些涉江采菱發揚荷些美人旣醉朱顏酡些娭光眇視目曾波些被文服纖麗而不奇些長髮曼鬋艷陸離些二人齊容起鄭舞些衽若交竿撫案下些竽瑟狂會塡鳴鼓些宮庭震驚發激楚些吳歈蔡謳奏大呂些士女雜坐亂而不分些放陳組纓班其相紛些鄭衛妖玩來雜陳些激楚之結獨秀先些�象�有六博些分曹並進遒相迫些成梟而牟呼五白些晉制犀比費白日些鏗鐘搖揳梓瑟些娛酒不廢沈日夜些蘭膏明燭華鐙錯些結撰至思蘭芳假些人有所極同心賦些酎飲盡歡樂先故些魂兮歸來反故居些亂曰獻歲發春兮汨吾南徵菉蘋齊葉分白芷生路貫廬江兮左長薄倚沼畦瀛兮遙望博靑驪結駟兮齊千乘懸火延起兮元顏烝步及驟處兮誘騁先抑騖若通兮引車右還與王趨夢兮課後先君王親發兮憚靑兕朱明承夜兮時不可淹臯蘭被徑兮斯路漸湛湛江水兮上有楓目極千里分傷春心魂兮歸來哀江南

歸魂賦有

引

陳沈炯

古語稱收魂升極周易有歸魂卦屈原著招魂篇故知魂之可歸其日已久余自長安反乃作歸魂賦其辭曰伊吾人之陋宗資元聖而云始肇邵閟之靈源分昌發之世祀實聞之乎家記又孚之於惇史亢宗貴而博古四史成乎一身怪日月之遼遠而承襲之相因豈少賤之能察非末學之知津也若夫風流退讓在秦作相越江以東惟戎及酆出忠出孝且卿且公世歷十五爰逮余躬值天地之幅裂遭日月之氛虹去父母之邦國埋形影於胡戎絕君臣而辭骨肉蹐厚地而局蒼穹抱北思之胡馬望南飛之夕鴻泣沾襟而雜露悲微吟而帶風昔休明之云始余播棄於天地自太學而遊承明出書生而從下吏身豫封禪之官名入南宮之記登玉墀之深眇出金門之崇邃受北狄之奉書禮東夷之獻使實不嘗至屈膝遜言以殊方降意嗟五十之逾年忽流離於凶忒值中軍之失權而大盜之移國何赤疹之四起豈黃霧之云塞祈瘦弟於赤眉乞老親於劇賊免伏質以解衣遂窘身而就勒旣而天道禍淫否終斯泰靈聖奮發風雲響會掃欃槍之星斬蚩尢之�余扳逆而效從遂妻誅而子害𨿽分珪而祚土迄長河之如帶肌膚之痛何泯潛翳之悲無狀我國家之沸騰我天下之匡復我何辜於上元我何負於鄰睦背盟書而我欺圖信神而我戮彼孟冬之云季總官司而就紲托馬首之西暮隨檻車而回轍履峨峨之層冰面飅飅之巖雪去莫敖之所縊過臨江之軌折矧今古之悲涼並攢心而沾袂渡狹石之攲危跨淸津之幽咽鳥虛弓而自隕猿號子而腹裂歷沔漠之逶迆及楚郡之參差望隆中之大宅映峴首之沈碑旣縲然而就鞅非造次之能窺至若髙祖武皇帝之基天下也岐周景亳之地龜圖省書之祕醒醉之歌味絕讓畔之田鱗次余旣長於克民覺何從而掩泗洧水兮深且淸宛水兮澄復明昔南陽之穰縣今百雉之都城我太宗之威武遏宛洧而陳兵百萬之虜俄成魚�千仞之阜倏似滄瀛𨿽徳刑成於赦服故蠻狄震乎雄名乃尋浙而歷商遂經秦而至洛覺髙蹈之淸遠具風雲之倏爍其山也則嵚岑嵬巖峻婆陀或孤峯而秀聚或逸出而橫羅千歲之木坐嶺表百丈之石枕溪阿其水則砰訇瀄汨或寬或疾擊萬�而相奔聚千流而同出何武關之狹隘而漢祖之英雄山萬里而仰雲霧水百仞而寫蜿虹若一夫而守隘豈萬眾之能攻去靑泥而逾白鹿越渥水而到靑門長卿之賦可想邵平之迹不存咄嗟驪山之阜惆悵灞陵之園文恭儉而無�嬴發掘其何言訪軹道之長組拾藍田之玙璠無故老之可訊並膴膴之空原登未央之北闕望長樂之基址伊太后之所居築旗亭而成市槐路郁以三條方塗坦而九軌觀阡陌之遺蹤實不乖乎前史傍直城而北轉臨橫門而左趨南則董卓之塢北則苻堅所居卽二賊之墟壘爲彼主之庭除終南巃嵷太乙嵯峨九�掘起八壘連河汨經泥之混濁盥渭渚之淸波指咸陽而長望向趙李而經過息甘泉而避暑猶爽塏而淸和爾乃背長夏涉素秋臥寒野坐林陬霜微凝而侵骨樹裁動而風遒思我親戚之顏貌寄夢寐而魂求察故鄕之安否但望斗而觀牛稚子夭於鄭谷勉勵愧乎延州聞愛妾之長叫引寒風而入楸何精靈以堪此乃縱酒以陶憂至誠可以感鬼秉信可以祈天何精隕而魄散忽魂歸而气旋解龍驂而見送走郵驛於亭傳出向來之大道反初入之山川受繞朝之贈策報李陵之別篇淚未悲而自墮語未咽而無宣於時和風四起具物初榮艸極野而舒翠花分叢而落英魚則潛波渙躍鳥則應嶺俱鳴隨六合之開朗與風雲而自輕其所涉也州則二雍三荊昌歡江並唐安浙洛巴郢云平其水則淮江漢洧隨浩汗灃潦滻潏河涇渭相亂或浮深而揭淺或淩波而沿岸每日夕而靡依常一步而三嘆蠻蜑之與荊吳元狄之與羌胡言語之所不通嗜欲之所不同莫不疊足斂手低眉曲躬豈論生平與意气止望首丘於南風悲城邑之毀撤意風水之渺揚旣盡地而謁帝乃懷橘而升堂何神仙之足學此卽云衣而虹裳也

招李夫人魂賦

唐謝觀李夫人月墜香焚花沈九原繁華委地零落何言有少翁兮術通神鬼爲漢帝兮夜致精魂於是詔未央之宮備通靈之術五位之壇雜立九奏之音克序珠籠翠幰龍師虎旅銀燭之煌煌次列金管之愔愔慢舉帝乃坐中寢禦纖幃森羽衛儼天師佩符籙以威重拂香花而步遲左止簫韶之奏右啟甲乙之旗搢霜珪而斂色執紅旌而盡思立北斗星文之下當中壇月午之時萬籟寂寥發淸音於漢殿九天空闊寫招魂於楚詞詞曰白玉潔兮紅蘭芳忽玉折兮蘭已傷魂兮勿復遊他方盍歸來兮慰我皇又曰彩雲裾兮流霞袂倏而來兮忽而逝魂兮勿復遊四裔歸來兮膺萬歲已而愴恨沾巾淒涼侍臣窸窣而房櫳變色熒煌而戶牖生春如花如扇開睹恍惚之中韋非煙非霧捲見希夷之外人珠璫瓊佩鬢髮絳唇仿�平生之貌依稀歌舞之身顧步嬋娟回翔綽約似發言而尙默若將前而復卻於時斜漢將傾繁奏爰作琳瑯璀璨綺羅回薄風淒雨切忽消散於杳冥鳳去鸞歸空珠翠之寥落自是妖妄日恣虛無念作侮萬乘爲脫屣陋百載之浮榮幸河海之無事賴干戈之蹔平不然少翁此夕豈宜一拜於文成

魂魄部紀事三金剛經鳩異元和初漢州孔目典陳昭因患見一人著黃衣至�前云趙判官喚爾昭問所因云至自冥間劉辟與竇懸對事要君爲證昭卽畱坐逡巡又有一人手持一物如球胞前吏怪其遲答之曰緣此候屠行開因笑謂昭曰君勿懼取生人气須得豬胞君可面東側臥昭依其言不覺已隨二吏行路甚平可十餘里至一城大如府城甲士守門焉及入見一人怒容可駭卽趙判官也語云劉辟收東川竇懸捕牛四十七頭送梓州稱準辟判殺辟又云先無牒君爲孔目典合知是實未及對隔壁聞竇懸呼陳昭好在及問兄弟妻子存亡昭卽欲參見冥吏云竇使君形容極惡不欲相見昭乃具說殺牛實奉劉尙書委曲非牒也紙是麻面見在漢州某司房架卽令吏領昭至漢州取之門館扃鎖乃於節竅中出入委曲至辟乃無言趙語昭爾自有過知否竇懸所殺牛爾取一牛頭昭未及對趙曰此不同人間不可抵假須臾見一卒挈牛頭而至昭卽恐懼求救趙令檢格合決一百考五十日因謂昭曰爾有何功徳昭卽自陳設若干人齋畫某像趙雲此來生緣爾昭又言曾於表兄家轉金剛經趙曰可合掌請昭依言有頃見黃經箱自天而下住昭前昭取視卽表兄所借本也有燒處尙在又令合掌其經卽滅趙曰此足以免便放回復令昭往一司曰生祿檢其修短吏報云昭本名釗是金傍刀至某年攺爲昭更得十八年昭聞惆悵趙笑曰十八年大得作樂事何不悅乎乃令吏送昭至半道見一馬當路吏云此爾本屬可乘此卽騎乃活死已一日半矣元怪錄元和中饒州刺史齊推女適隴西李某李舉進士妻方娠畱州宅至臨月遷至後東閣中其夕女夢丈夫衣冠甚偉瞋目按劍叱之曰此屋豈是汝腥穢之所乎亟移去不然且及禍明日告推推素剛烈曰吾忝土地主是何妖孽能侵耶數日女誕育忽見所夢者卽其�帳亂毆之有頃耳目鼻皆流血而卒父母傷痛女冤橫追悔不及遣遽告其夫俟至而歸葬於李族遂於郡之西北十數里官道權瘞之李生在京師下第將歸聞喪而往比至饒州妻卒已半年矣李亦粗知其死不得其終悼恨旣深思爲冥雪至近郭日晚忽於曠野見一女形狀服飾似非村婦李卽心動駐馬諦視之乃映艸樹而沒李下馬就之至則眞其妻也相見悲泣妻曰且無涕泣幸可復生俟君之來亦已久矣大人剛正不信鬼神身是婦女不能自訴今日相見事機校遲李曰爲之柰何女曰從此直西五里鄱亭村有一老人姓田方教授村兒此九華洞中仙官也人莫之知君能至心往求或冀諧遂李乃徑訪田先生見之乃膝行而前再拜稱曰下界凡賤敢謁大仙時老人方與村童授經見李驚避曰衰朽窮骨旦暮溘然郎君安有此說李再拜叩頭不已老人益難之自日宴至於夜分終不敢就坐拱立於前老人俯首良久曰足下誠懇如是吾亦何所隱焉李生卽頓首流涕具云妻枉狀老人曰吾知之久矣但不蚤申訴今屋宅已敗理之不及吾向拒公蓋未有計耳然試爲足下作一處置乃起從北出可行百步餘止於桑林長嘯倏忽見一大府署殿宇環合儀衛森然擬於王者田先生衣紫帔據案而坐左右解官等列侍俄傳教�地界須臾十數部各擁百餘騎前後奔馳而至其帥皆長丈餘眉目魁岸羅列於門屏之外整衣冠意緒倉皇相問今有何事須臾謁者通地界廬山神江瀆神彭蠡神等皆趣入田先生問曰比者此州刺史女因產爲暴鬼所殺事甚冤濫爾等知否皆俯伏應曰然又問何故不爲申理又皆對曰獄訟須有其主此不見人訴無以發擿有問知賊姓名否有人對曰是西漢鄱陽王吳芮今刺史宅是芮昔時所居至今猶恃雄豪侵占土地往往肆其暴虐人無柰何田先生曰卽追來俄頃縛吳芮至先生詰之不伏乃命追阿齊良久見李妻與吳芮庭辯食頃吳芮理屈乃曰當是產後虛弱見某驚怖自絕非故殺田先生曰殺人以梃與刃有以異乎遂令執送天曹回謂速檢李氏壽命幾何頃之吏云本算更合壽三十二年生四男三女先生謂羣官曰李氏壽算長若不再生議無厭伏公等所見何如有一老吏前啟曰東晉鄴下有一人橫死正與此事相當前使葛眞君斷以具魂作本身卻歸生路飲食言語嗜欲追遊一切無異但知壽終不見形質耳田先生曰何謂具魂吏曰生人三魂七魄死則散離本無所依今收合爲一體以續弦膠塗之大王當衙發遣放回則與本身同矣田先生曰善顧謂李妻曰作此處置可乎李妻曰幸甚俄見一吏別領七八女人來與李妻一類卽推而合之有一人持一器藥狀似稀餳卽於李妻身塗之李氏妻如空中墜地初甚迷悶天明盡失夜來所見惟田先生及李氏夫妻三人共在桑林中田先生謂李生曰相爲極力且喜事成便可領歸見其親族但言再生愼無他說吾亦從此逝矣李遂同歸至州一家驚疑不爲之信久之乃知實生人也自爾生子數人其親表之中頗有知者云他無所異但舉止輕便異於常人耳金剛經鳩異元和三年賊李同捷阻兵滄景帝命劉佑統齊徳軍討之初圍徳州城城堅不拔翌日又攻之自卯至未十傷八九竟不能拔時有齊州衙內八將官健兒王忠幹博野人常念金剛經積二十餘年日數不闕其日忠幹上飛梯將及堞身中箭如蝟爲櫐木擊落同火卒拽出羊馬城外置之水濠裏岸佑以暮夜命抽軍其時城下矢落如雨同火人忙忘取忠漧屍忠幹旣死夢至荒野遇大河欲渡無因仰天大哭忽聞人語聲忠幹見一人長丈餘疑其神人因求指營路其人云爾莫怕我令爾得渡此河忠幹拜之頭低未舉神人把腰擲之空中久方著地忽如夢覺聞賊城上交二更初不記過水亦不知瘡�手捫面血塗眉睫方知傷損乃舉身彊行百餘步卻倒復見向人持刀叱曰起起忠幹驚懼遂走一里餘坐歇方聞本軍喝號聲遂及本營訪同火卒方知身死在水濠裏卽夢中所過河也忠幹見在齊徳軍芝田錄元和間有崔生者前婚蕭氏育一兒卒後婚鄭氏蕭卒十二年托夢於子曰吾已得卻生於陽間爲吾告汝母能發吾丘乎子𨿽夢不能言後三日又夢如此子終不能言鄭氏有賢徳蕭乃下語於老家人云爲吾報鄭夫人速出我更兩日卽不及矣老家人叫曰娘子卻活也夫人卜之曰無生象卽罷來日家人又曰娘子卻活也鄭夫人再占卜之曰有生象卽開墳果活動矣舁歸鄭夫人以粥飲之气通能言具說幽途知撫育賢徳之恩又說初有一龜環繞某遺骸而去數日又來環繞將去復來嚙某足指則知前卜無生象者龜止環繞而已後云有生象者是龜咬足指也蕭氏與鄭氏爲姊妹共居情若骨肉得十年而終知命錄吳全素蘇州人舉孝廉五上不第元和十二年寓居長安永興裏十二月十三日夜旣臥見二人白衣執簡若貢院引榜來召者全素曰禮闈引試分甲有期何煩夜引使者固邀不得已而下�隨行不覺過子城出開遠門二百步正北行有路闊二尺已來此外盡是深泥見丈夫婦人捽之者拽倒者枷杻者鎖身者連裾者僧者道者囊盛其頭者面縛者散驅行者數百輩皆行泥中獨全素行平路約數里入城郭見官府同列者千餘人軍吏佩刀者分部其人率五十人爲一引引過全素在第三引中其正衙有大殿當中設�兒一人衣緋而坐左右立吏數十人衙吏點名便判付司獄者付磑獄者付礦獄者付湯獄者付火獄者付案者聞其付獄者方悟身死見四十九人皆點付訖獨全素在因問其人曰當衙者何官曰判官也遂訴曰全素忝履儒道年祿未終不合死判官曰冥官案牘一一分明據籍帖追豈合妄訴全素曰審知年命未盡今請對驗命籍乃命取吳郡戶籍到驗得吳全素元和十三年明經出身其後三年衣食亦無官祿判官曰人世三年才同瞬息且無榮祿何必卻回旣去卽來徒煩案牘全素曰辭親五載得歸卽榮何況成名尙餘三載伏乞哀察判官曰任歸仍誡引者曰此人命薄宜令速去稍似遲延卽突明矣引者受命卽與同行出門外羨而泣者不可勝紀旣出其城不復見泥矣復至開遠門二吏謂全素曰君命甚薄突明卽歸不得見判官之命乎我皆貧各惠錢五十萬卽無慮矣全素曰遠客又貧如何可致吏曰從母之夫居宣陽爲戶部吏者甚富一言可致也旣同詣其家二人不肯上�令全素入告其家方食煎餅全素至燈前拱曰阿姨萬福不應又曰姨夫安和又不應乃以手籠燈滿堂皆暗姨夫曰何不拋少物夜食香物鬼神便合惱人全素旣憾其不應又目爲鬼神意頗忿之靑衣有執食者其面正當因以手掌之應手而倒家人競來拔發噴水呼喚良久方寤全素旣言情不得下�問二吏吏曰固然君未還生非鬼而何鬼語而人不聞籠燈行掌誠足以駭之曰然則何以言事曰以吾唾塗人大門一家睡塗人中門門內人睡塗堂門滿堂人睡可以手承吾唾而塗之全素掬手二吏交唾逡巡掬手以塗堂門才畢滿堂欠伸促去食器遂入寢二吏曰君入去�三尺立言之愼勿近�以手搖動則魘不寤矣全素依其言言之其姨驚起泣謂夫曰全素晚來歸宿何忽致死今者見夢求錢言有所遺如何其夫曰憂念外甥偶爲熱夢何足遽信又寢又夢驚起而泣求紙幹櫃適有二百幅乃令遽剪焚之火絕則千緡宛然在地矣二吏曰錢數多某固不能勝而君之力生人之力也可以盡舉請負以致寄之全素初以爲難試以兩手上承自肩挑之巍巍然極髙其實甚輕乃引行寄介公廟主人者紫衣腰金敕吏受之寄畢二吏曰君之還生必矣且思便歸亦欲有所見耶今欲取一人送之受生能略觀否全素曰固所願也乃相引入西市絹行南盡人家燈火熒煌嗚嗚而泣數僧當門讀經香煙滿戶二吏不敢近乃從堂後檐上計當寢�有抽瓦折椽開一大穴穴中下視一老人气息奄然相向而泣者周其�一吏出懷中繩大如指長二丈餘令全素安坐執之一頭垂於穴中誡全素曰吾尋取彼人來人來當掣繩遂出繩下之而以右手捽老人左手掣繩全素遽掣出之拽於堂前以繩縛囚二吏更荷而出相顧曰何處有屠案最大其一曰布政坊十字街南王家案最大相與往焉旣到投老人於案上脫衣纏身更上推撲老人曰苦其聲感人全素曰有罪當刑此亦非法若無罪責何以苦之二吏曰訝君之問何遲也凡人有善功淸徳合生天堂者仙堂彩雲霓旌鶴駕來迎也某何以見之若有重罪及穢惡合墮地獄牛頭奇鬼鐵叉枷杻來取某又何以見之此老人無生天之福又無入地獄之罪𨿽能修身未離塵垢但潔其身靜無瑕穢旣捨此身只合更受男子之身當其上計之時其母已孕此命旣盡彼命合生今若不團撲令彼婦人何以能產又盡力揉撲實覺漸小須臾其形才如拳大百骸九竅莫不依然於是依依提行逾子城大勝業坊西南下東面第二曲北壁入第一家其家復有燈火言語切切沙門三人當讀八陽經因此不敢逼直上�見堂門斜掩一吏執老人投於堂中才似到�新子已啼矣二吏曰事畢矣送君去又偕入永興裏旅捨到寢房房內尙黑略無所見二吏自後乃推全素大呼曰吳全素若失足而墜旣蘇頭眩苦良久方定而街鼓動姨夫者自宣陽走馬來則已蘇矣其僕不知覺也乘肩輿憩於宣陽數日復故再由子城入勝業生男之家歷歷在眼自以明經中第不足爲榮思速侍親卜得行日或頭眩不果去或騾來腳損或雨雪連日或親故往來因循之間遂逼試日入場而過不復以舊日之望爲意俄而成名笑別長安而去乃知命當有成棄之不可時苟未會躁亦何爲舉此一端足可以誡其知進而不知退者定命錄長安里巷說朱泚亂時李太尉軍中有一卒爲亂兵所刃身頸異處凡七日忽不知其然而自起但覺顱骨稍哽咽喉彊於昔時而受刃處癢甚行步無所苦扶杖而歸本家妻兒異之訊其事具說其所以體與頸分之時全不悟其害亦無心記憶家鄕忽爲人驅入城門被引隨兵死數千計至東面有大局署見綠衣長吏�幾點籍姓名而過次呼其人便云不合來乃呵責極切左右逐出令還見冥司一人髡桑木如臂大其狀若浮漚釘牽其人頭身斷處如令勘合則以桑木釘自腦釘入喉俄而便覺再見日月不甚痛楚妻兒因是披頂發而觀則見隆髙處一寸已上都非尋常皮裏桑木黃文存焉人或爲之粉黛元和中溫會有宗人守淸爲邠鎭之權將忽話此事守淸便呼之前出乃云是其麾下甲馬士耿皓今已七十餘膂力猶可支數夫會因是親睹其異金剛經鳩異江陵開元寺般若院僧法正日持金剛經三七徧長慶初得病卒至冥司見若王者問師生平作何功徳答曰常念金剛經乃揖上殿令登繡坐念經七徧侍衛悉合掌階下拷掠論對皆停息而聽念畢後遣一吏引還王下階送云上人更得三十年在人間勿廢讀誦因隨吏行數十里至一大坑吏因臨坑自後推之若隕空焉死已七日惟面不冷法正今尙在年八十餘荊州僧常靖親見其事酉陽雜俎太和五年復州醫人王超善用鍼病無不瘥於午忽無病死經宿而蘇言始夢至一處城壁臺殿如王者居見一人臥召前袒視左膊有腫大如杯令超治之卽爲鍼出膿升餘顧黃衣吏曰可領畢也超隨入一門門署曰畢院庭中有人眼數千聚成山視肉疊瞬明滅黃衣曰此卽畢也俄有二人形甚奇偉分處左右鼓巨箑吹激眼聚扇而起或飛或走或爲人者頃刻而盡超訪其故黃衣吏曰有生之類先死而畢言次忽活金剛經鳩異太和五年漢州什邡縣百姓王翰常在市日逐小利忽暴卒經三日卻活云冥中有十六人同被追十五人散配他處翰獨至一司見一靑衫少年稱是己侄爲冥官廳子遂引見推典又云是己兄貌皆不相類其兄語云有冤牛一頭訴爾燒畬枉燒殺之爾又曾賣竹與殺狗人作箜篌殺狗兩頭狗亦訴爾爾今名未系死籍猶可以免爲作何功徳翰欲爲設齋及寫法華經金光明經皆曰不可乃請曰持金剛經日七徧與之其兄喜曰足矣及活遂捨業出家今在什邡縣太和七年冬給事中李公石爲太原行軍司馬孔目官髙涉因宿使院至冬冬鼓起時詣鄰房忽遇一人長六尺餘呼曰行軍喚爾涉遂行行稍遲其人自後拓之不覺向北約行數十里至野外漸入一谷底後上一山至頂四望邑屋盡眼下至一曹司所追者呼云追髙涉到其中人多衣朱綠當案者似崔行信郎中判云付司對復引出至一處數百人露坐與豬羊雜處領至一人前乃涉妹婿杜則也逆謂涉曰君初得書手時作新人局遣買羊四口記得否今被相責備嘗苦毒涉遽云爾時祇使市肉非羊也則遂無言因見羊人立嚙則逡巡被領他去倏忽又見一處露架方梁梁上釘大鐵環有數百人皆持刀以繩系人頭牽入環中刳剔之涉懼走出但念金剛經倏忽逢舊相識楊演云李尙書時杖殺賊李英道爲劫賊事已於諸處受生三十年今卻訴前事君常記得無涉辭以年幼不省又遇舊典段怡先與涉爲義兄弟逢涉云先念金剛經莫廢忘否向來所見未是極苦處勉樹善業今得還乃經之力因送至家如夢死已經宿向所拓處數日靑腫元怪錄崔紹者博陵王元暐曾孫其大父武嘗從事於桂林其父直元和初亦從事於南海常假郡符於端州直處官淸苦不蓄羨財給家之外悉拯親故在郡歲餘因得風疾退臥客捨伏枕累年居素貧無何寢疾復久身謝之日家徒索然繇是眷屬輩不克北歸紹遂孜孜履善不墮素業南越會府有攝官承乏之利濟淪落羈滯衣冠紹迫於凍餒常屈至於此賈繼宗外表兄夏侯氏之子則紹之子婿因緣還往頗熟其家太和六年賈繼宗自瓊州招討使攺換康州牧因舉請紹爲掾屬康之附郭縣曰端溪端溪假尉隴西李彧則前大理評事景休之猶子紹與彧錫類之情素頗友洽崔李之居復隅落相近彧之家畜一女貓常往來紹家捕鼠南土風俗惡他捨之貓產子其家以爲大不祥彧之貓產二子於紹家紹甚惡之因命家童縶三貓於筐策加之以石復以繩固筐口投之於江是後不累月紹丁所出滎陽鄭氏之喪解職居且苦貧孤孀數輩饘粥之費晨暮不充遂薄遊羊城之郡丐於親故太和八年五月八日發康州官舍歷抵海隅諸郡至其年九月十六日達雷州紹家常事一字天王已兩世矣雷州捨於客館中其月二十四日忽得熱疾一夕遂重二日遂殛將殛之際忽見二人焉一人衣黃一人衣皂手執文帖云奉王命追公紹初拒之云平生履善不省爲惡今有何事被此追呼二使人大怒曰公殺無辜三人冤家上訴奉天符下降令按劾公方當與冤家對命柰何猶敢稱屈違拒王命遂展帖示紹見文字分明但不許細讀耳紹頗畏詟不知所裁頃刻間見一神人來二使者俯伏禮敬神謂紹曰爾識我否紹曰不識神曰我一字天王也常爲爾家供養久矣每思以報之今知爾有難故來相救紹拜伏求救天王曰爾但共我行必無憂患王遂行紹次之二使者押紹之後通衢廣陌杳不可知際行五十里許天王問紹爾莫困否紹對曰亦不甚困猶可支持三二十里天王曰欲到矣逡巡遙見一城門墻髙數十仞門樓甚大有二神守之其神見天王側立敬懼更行五里又見一城門四神守之其神見天王之禮亦如第一門又行三里許復有一城門其門關閉天王謂紹曰爾且立於此待我先入天王遂乘空而過食頃聞搖�之聲城門洞開見十神人天王亦在其間神人色甚憂懼更行一里又見一城門有八街街極廣闊街兩邊有雜樹不識其名目有神人甚多不知數皆羅立於樹下八街之中有一街最大街西而行又有一城門門兩邊各有數十間樓並垂簾街衢人物頗眾車轝合雜朱紫繽紛亦有乘馬者亦有乘驢者一似人間模樣此門無神看守更一門盡是髙樓不記間數珠簾翠幕眩惑人目樓上悉是婦人更無丈夫衣服鮮明裝飾新異窮極奢麗非人寰所睹其門有朱旗銀泥畫旗旗數甚多亦有著紫人數百天王立紹於門外便自入去使者遂領紹到一廳使者先領見王判官旣至廳前見王判官著綠降階相見情禮甚厚而答紹拜兼通寒暄問第行延升階與坐命煮茶良久顧紹曰公尙未生紹初不曉其言心甚疑懼判官云陰司諱死所以換死爲生催茶茶到判官云勿喫此非人間茶逡巡有著黃人提一瓶茶來云此是陽間茶紹可喫矣紹喫三�訖判官則領紹見大王手中把一紙文書亦不通入大王正對一字天王坐天王向大王云祇爲此人來大王曰有冤家上訴手𨿽不殺口中處分令殺於江中天王令喚崔紹冤家有紫衣十餘人齊唱喏走出頃刻間有一人著紫襕衫執牙笏下有一紙狀領一婦人來兼領二子皆人身而貓首婦人著慘裙黃衫子一女子亦然一男子亦然著皂衫三冤家號泣不已稱崔紹非理相害天王向紹言速開口與功徳紹忙懼之中都忘人間經佛名目惟記得佛頂尊勝經遂發願各與寫經一卷言訖便不見婦人等大王及一字天王遂令紹升階與坐紹拜謝大王王答拜紹謙讓曰凡夫小生冤家陳訴罪當不赦敢望生回大王尊重如是答拜紹實所不安大王曰公事已畢卽還生路存歿殊途固不合受拜大王問紹公是誰家子弟紹具以房族答之大王曰此若然者與公是親家總是人間馬僕射紹卽起申敍馬僕射猶子磻夫則紹之妹夫大王問磻夫安在紹曰闊別已久知家寄杭州大王又曰莫怪此來奉天符令勘今則卻還人道便回顧王判官云崔子停止何處判官曰便在某廳中安置天王云甚好紹復咨啟大王大王在生名徳至重官位極崇則合卻歸人天爲貴人身何得在陰司職大王笑曰此官職至不易得先是杜司徒任此職總濫蒙司徒知愛舉以自代所以得處此位豈容易致哉紹復問曰司徒替何人曰替李若初若初性嚴寡恕所以上帝不遣久處此杜公替之紹又曰無因得一至此更欲咨問大王紹聞冥司有世人生籍紹不才兼本抱疾不敢望人間官職然顧有親故願一知之不知可否曰他人則不可得見緣與公是親情特爲致之大王顧謂王判官曰從許一見之切須誡約不得令漏泄漏泄之則終身喑啞又曰不知紹先父在此復以受生大王曰見在此充職紹涕泣曰願一拜覲不知可否王曰亡歿多年不得相見紹起辭大王其一字天王送紹到王判官廳中鋪陳贍給一似人間判官遂引紹到一瓦廊下廊下又有一樓便引紹入門滿壁悉是金榜銀榜備列人間貴人姓名將相二色名列金榜將相以下悉列銀榜更有長鐵榜列州縣府僚屬姓名所見三榜之人悉是在世人若謝世者則隨所落籍王判官謂紹曰見之則可愼勿向世間說榜上人官職已在位者猶可言之未當位者不可漏泄當犯大王向來之誡世人能行好心必受善報其陰司誅責惡心人頗甚紹在王判官廳中停止三日旦暮嚴打警鼓數百回惟不吹角而已紹問判官曰冥司諸事一切盡似人間惟空鼓而無角不知何謂判官曰夫角聲者象龍吟也龍者金精也金精者陽之精也陰府者至陰之司所以至陰之所不欲聞至陽之聲紹又問判官曰聞陰司有地獄不知何在判官曰地獄名目不少去此不遠罪人隨業輕重而入之又問此處城池人物何盛如是判官曰此王城也何得怪盛紹又問王城之人如海豈得俱無罪而不入地獄耶判官曰得處王城者是業輕之人不合入地獄候有生關則隨分髙下各得受生又康州流人宋州院官田洪評事流到州二年與紹鄰居紹洪復累世通舊情愛頗洽紹發康州之日評事猶甚康寧去後半月染疾而卒紹未回都不知之及追到冥司已見田生在彼田崔相見彼此涕泣田謂紹曰洪別公後來未經旬日身已謝世矣不知公何事忽然到此紹曰被大王追勘少事事亦尋了卽得放回洪曰有少情事切敢奉托洪本無子養外孫鄭氏之子爲兒已喚致得身名年六十方自有一子今被冥司責以奪他人之嗣以異姓承家旣自有子又不令外孫歸本族見爲此事被勘劾頗甚令公卻回望爲洪百計致一書與洪兒子速令鄭氏子歸本宗又與洪傳語康州賈使君洪垂盡之年竄逐遠地主人情厚每事相依及身歿之後又發遣小兒北歸使遺體歸葬本土眷屬免滯荒陬𨿽仁者用心固合如是在洪淺劣何以當之但荷恩於重泉恨無力報言訖二人慟哭而別居三日王判官曰歸可矣不可久處於此一字天王與紹欲回大王出送天王行李頗盛道引騎從闐塞街衢天王乘一小山自行大王處分與紹馬騎盡諸城門大王下馬拜別天王坐山不下然從紹相別紹跪拜大王亦還拜訖大王便回紹與天王自歸行至半路見四人皆人身而魚首著慘綠衫把笏衫上微有血污臨一峻坑立泣拜請紹曰性命危急欲墮此坑非公不能相活紹曰僕何力以救公四人曰公但許諾則得紹曰灼然得四人拜謝又云性命已蒙君放訖更欲起難發之口有無厭之求公莫怪否紹曰但力及者盡力而應之曰四人共就公乞一部金光明經則得度脫罪身矣紹復許言畢四人皆不見卻回至雷州客館見本身偃臥於�以被蒙覆手足天王曰此則公身也但徐徐入之莫懼如天王言入本身便活及蘇問家人輩死已七日矣惟心及口鼻微暖蘇後一日許猶依稀見天王在眼前又見階前有一木盆盆中以水養四鯉魚紹問此是何魚家人曰本買充廚膳以郎君疾殛不及修理紹曰得非臨坑四人乎遂命投之於陂池中兼發願與寫金光明經一部酉陽雜俎武宗元年全州軍事典鄧儼先死數年其案下書手蔣古者忽心痛暴卒如有人捉至一曹司見鄧儼喜曰我主張甚重藉爾錄數百幅書也蔣見堆案繞壁皆涅楮朱書乃紿曰近損右臂不能搦管有一人謂鄧旣不能書令可還蔣艸艸被遣還隕一坑中而覺因病右手遂廢宣室志通州有王居士者有道術會昌中刺史鄭君有幼女甚念之而自幼疾若神魂不足者鄭君因請居士居士曰此女非疾乃生魂未歸其身鄭君訊其事居士曰某縣令某者卽此女前身也當死數歲矣以平生爲善以幽冥佑之得過期令年九十餘矣令歿之日此女當愈鄭君急發人馳訪之其令果九十餘矣後月其女忽若醉寤疾愈鄭君又使往驗令果以女疾愈之日無疾卒元怪錄洺州刺史盧頊表姨常畜一猧子名花子每加念焉一旦而失爲人所斃後數月盧氏忽亡冥間見判官姓李乃謂曰夫人天命將盡有人切論當得重生一十二年拜謝而出行長衢中逢大宅有麗人侍婢十餘人將遊門屏使人呼夫人入謂曰夫人相識耶曰不省也麗人曰某卽花子也平生蒙不以獸畜之賤常加育養某今爲李判官別室昨所囑夫人者卽某也冥司不廣其請只加一紀某潛以攺十二年爲二十二以報存育之恩有頃李至伏願白之本名無爲夫人之號懇將力祈李逡巡而至至別坐語笑麗人首以攺年之事白李李將讓之對曰妾平生受恩以此申報萬不獲一料必無難之李欣然謂曰事則匪易感言請之切遂許之臨將別謂夫人曰請收余骸爲瘞埋之骸在履信坊街之北墻委糞之中夫人旣蘇驗而果在遂以子禮葬之後申謝於夢寐之間後二十年夫人乃亡宣室志右常侍楊潛嘗自尙書郎出刺西河郡時屬縣平遙有鄕吏張汶者無疾暴卒數日而寤初汶見亡兄來詣其門汶甚驚因謂曰吾兄非鬼耶何爲而來兄泣曰我自去人間常常屬念親友若瞽者不忘視也思平生歡豈可得乎今冥官使我得歸而省汝汶曰冥官爲誰曰地府之官權位甚尊吾今爲其吏往往奉使至裏中比以幽明異路不可詣汝之門今冥官召汝汝可疾赴汶懼辭之不可牽汶袂而去行數十里路曛黑不可辧但聞車馬馳逐人物喧語亦聞其妻子兄弟呼者哭者皆曰且議喪具汶但與兄俱進莫知道途之幾何因自念我今死矣然常聞人死當盡見親友之歿者今我卽呼之安知其不可哉汶有表弟武季倫者卒且數年與汶善卽呼之果聞季倫應曰諾旣而俱悲泣汶因謂曰今弟之居爲何所也何爲曛黑如是季倫曰冥途幽晦無日月之光故也又曰恨不可盡今將去矣汶曰今何往季倫曰吾平生時積罪萬狀自委身冥途日以戮辱向聞兄之語故來與兄言今不可畱又悲泣久之遂別呼親族中亡歿者數十咸如季倫應呼而至多言身被塗炭詞甚淒咽汶𨿽前去亦不知將止何所但常聞妻子兄弟號哭及語音歷然在左右因徧呼其名則如不聞焉久之有一人厲呼曰平遙縣吏張汶汶旣應曰諾又有一人責怒汶問平生之過有幾汶固拒之於是命案掾出汶之籍頃聞案掾稱曰張汶未死願遣之冥官怒曰汶未當死何召之掾曰張汶兄今爲此吏向者許久處冥途爲役且甚請以弟代𨿽未允其請今自召至此冥官怒其兄曰何爲自召生人不顧吾法卽命囚之而遣汶歸汶謝而出遂獨行以道路曛晦惶惑且甚俄頃忽見一燭在數十里外光影極微汶喜曰此燭將非人居乎馳走望影而去可行百餘里方覺其影稍近迫而就之乃見己身偃臥於榻其室有燭果汶見者自是寤汶卽以冥中所聞妻子兄弟號哭及議喪具訊其家無一異者陳蔡間有民竹季貞卒十餘年矣後里人趙子和亦卒數日忽寤卽起馳出門其妻子驚前訊之子和曰我竹季貞也安識汝今將歸吾家旣而語音非子和矣妻子遂隨之至季貞家見子和來以爲狂疾罵而逐之子和曰我竹季貞卒十一年今乃歸何拒我耶其家聆其語果季貞也驗其事又季貞也妻子俱駭異請之季貞曰我自去人世迨今且一紀居冥途中思還省妻孥不一日忘然冥間每三十年卽一逝者再生使言罪福昨者吾所請案掾得以名聞冥官願爲再生者旣而冥官謂我曰汝宅舍壞久矣如何案掾白曰季貞同裏趙子和者卒數日願假其屍與季貞之魂冥官許之卽遣使送我於趙氏之舍我故得歸因話平昔事歷然可聽妻子方信而納之自是季貞不食酒肉衣短粗衣行乞陳蔡汝鄭間�隨以修佛施貧餓者至今尙存冥報記唐東北右監門兵曹參軍鄭師辯年未弱冠暴死三日而蘇自言初有數人見收將入官府大門有見囚百餘人皆重行北面立凡爲六行其前行者形狀肥白好衣服如貴人復行漸瘦惡或著枷鎖或但去巾帶偕行連袂嚴兵守之師辯至配入第三行東頭第三立亦巾帶連袂辯憂懼專心念佛忽見平生相識僧來入兵團內兵莫之止因至辯所謂曰生平不修福今忽如何辯求請救僧曰吾今救汝得出可持戒耶辯曰諾須臾吏引諸囚至官前以次詰問尋於門外僧爲授五戒用瓶水灌其額謂曰日西當活又以黃帔一枚與辯曰披此至家置淨處也仍示歸路辯披之而歸至家脫帔置�角上旣而目開身動家人驚散謂屍欲起惟母不去問曰汝活耶辯曰日西當活辯時意疑日午問母母曰夜半方知死生魂魄部紀事一左傳宣公八年晉人獲秦諜殺諸絳市六日而蘇十五年晉侯使趙同獻狄俘於周不敬劉康公曰不及十年原叔必有大咎天奪之魄矣禮記檀弓延陵季子適齊於其反也其長子死葬於嬴博之間旣封左袒右還其封且號者三曰骨肉歸復於土命也若魂气則無不之也無不之也而遂行按注魂气則無不之者此遊魂爲變之無方也再言無不之也者湣傷離訣之至情而冀其魂之隨己以歸也左傳昭公二十五年宋公享昭子賦新宮昭子賦車轄明日宴飲酒樂宋公使昭子右坐語相泣也樂祁佐退而告人曰令玆君與叔孫其皆死乎吾聞之哀樂而樂哀皆喪心也心之精爽是謂魂魄魂魄去之何以能久搜神記秦始皇時有王道平長安人也少時與同村人唐叔偕女小名父諭容色俱美誓爲夫婦尋王道平被差徵伐落墮南國九年不歸父母見女長成卽聘與劉祥爲妻女與道平言誓甚重不肯攺事父母逼迫不免出嫁劉祥經三年忽忽不樂常思道平忿怨之色悒悒而死死經三年平還家乃詰鄰人此女安在鄰人曰此女意在於君被父母淩逼嫁與劉祥今已死矣平問墓在何處鄰人引往墓所平悲號哽咽三呼女名繞墓悲哭不能自止平乃祝曰我與汝立誓天地保其終身豈料官有牽纏致令乖隔使汝父母與劉祥旣不契於初心生死永訣然汝有靈聖使我見汝生平之面若無神靈從玆而別言訖又復哀泣逡巡其女魂自墓出問平何處而來良久契闊與君誓爲夫婦以結終身父母彊逼乃出聘劉祥已經三年日夕憶君結恨致死乖隔幽途然念君宿念不忘再求相慰妾身未損可以再生還爲夫婦且速開冢破棺出我卽活平審言乃啟墓門捫看其女果活乃結束隨平還家其夫劉祥聞之驚怪申訴於州縣檢律斷之無條乃錄狀奏王王斷歸道平爲妻壽一百三十歲香案牘秦時疫死者有鳥如烏銜艸覆其面遂活有司上聞始皇遣使賫艸以問鬼谷先生云此瓊田中養神芝其葉似菇而不藂生一葉能起一人史記髙祖本紀髙祖過沛謂沛父兄曰遊子悲故鄕吾𨿽都關中萬歲後吾魂魄猶樂思沛續博物志返魂香月氏國獻香能起夭殘之死疾下生之神藥也疾疫夭死者皆能起之以燻牙及聞气者卽活後元元年長安疫死者大半帝分香燒之死未三日皆活搜神記漢平帝元始元年二月朔方廣牧女子趙春病死旣棺斂積七日出在棺外自言見夫死父曰年二十七汝不當死太守譚以聞說曰至陰爲陽下人爲上厥妖人死復生其後王莽篡位集異志漢獻帝初平中長沙有人姓桓氏旣死棺斂月餘其母聞棺中有聲開棺出之遂生占曰至陰爲陽下人爲上其後曹操由庶士起漢獻帝建安中南陽賈偶字文合得病而亡時有吏將詣太山司命閱簿謂吏曰當召某郡文合何以召此人可速遣之時日暮遂至郭外樹下宿見一年少女獨行文合問曰子類衣冠何乃徒步姓字爲誰女曰某三河人父見爲弋陽令昨被召來今卻得還遇日暮懼獲瓜田李下之譏望君之容必是賢者是以停畱依憑左右文合曰悅子之心願交歡於今夕女曰聞之諸姑女子以貞專爲徳潔白爲稱文合反復與言終無動志天明各去文合卒已再宿停喪將殮視其面有色捫心下少溫少頃卻蘇後文合欲驗其實遂至弋陽修刺謁令因問曰君女寧卒而卻蘇耶具說女子姿質服色言語相反復本末令入問女所言皆同乃大驚嘆竟以此女配文合焉漢建安四年二月武陵充縣婦人李娥年六十歲病卒埋於城外已十四日娥比捨有蔡仲聞娥富謂殯當有金寶乃盜發冢求金以斧剖棺斧數下娥於棺中言曰蔡仲汝護我頭仲驚遽便出走會爲縣吏所見遂收治依法當棄市娥兒聞母活來迎出將回去武陵太守聞娥死復生召見問事狀娥對曰聞繆爲司命所召到時得遣出過西門外適見外兄劉伯文驚相勞問涕泣悲哀娥語曰伯文我一日誤爲所召今得遣歸旣不知道不能獨行爲我得一伴否又我見召在此已十餘日形體又爲家人所葬埋歸當那得自出伯文曰當爲問之卽遣門卒與屍曹相問司命一日誤召武陵女子李娥今得遣還娥在此積日屍喪又當殯殮當作何等得出又女弱獨行豈當有伴耶是我外妹幸爲便安之答曰今武陵西界有男子李黑亦得遣還便可爲伴兼�黑過娥比捨蔡仲發出娥也於是娥遂得出與伯文別伯文曰書一封以與兒佗娥遂與黑俱歸事狀如此太守聞之慨然嘆曰天下事眞不可知也乃表以爲蔡仲𨿽發冢爲鬼神所使𨿽欲無發勢不得已宜加寬宥詔書報可太守欲驗語虛實卽遣馬吏於西界推問李黑得之與黑語協乃致伯文書與佗佗識其紙乃是父亡時送箱中文書也表文字猶在也而書不可曉乃請費長房讀之曰告佗我當從府君出案行部當以八月八日日中時武陵城南溝水畔頓汝是時必往到期悉將大小於城南待之須臾果至但聞人馬隱隱之聲詣溝水便聞有呼聲曰佗來汝得我所寄李娥書不耶曰卽得之故來至此伯文以次呼家中大小久之悲傷斷絕曰死生異路不能數得汝消息吾亡後兒孫乃爾許大良久謂佗曰來春大病與此一丸藥以塗門戶則辟來年妖癘矣言訖忽去竟不得見其形至來春武陵果大病白日皆見鬼惟伯文之家鬼不敢向費長房視藥丸曰此方相腦也漢陳畱考城史姁字威明年少時嘗病臨死謂母曰我死當復生埋我以竹杖柱於瘞上若杖折掘出我及死埋之柱如其言七日往視杖果折卽掘出之已活走至井上浴平復如故後與鄰船至下邳賣鋤不時售云欲歸人不信之曰何有千里暫得歸耶答曰一宿便還作書取報以爲驗實一宿便還果得報考城令江夏鄲賈和姊病在鄰里欲急知消息請往省之路遙三千再宿還報會稽賀瑀字彥琚曾得疾不知人惟心下溫死三日復蘇云吏人將上天見官府入曲房房中有層架其上層有印中層有劍使瑀惟意所取而短不及上層取劍以出門吏問何得云得劍曰恨不得印可策百神劍惟得使社公耳疾愈果有鬼來稱社公漢末關中大亂有發前漢宮人冢者宮人猶活旣出平復如舊魏郭后愛念之錄置宮內常在左右問漢時宮中事說之了了皆有次序郭后崩哭涕過哀遂死博物志漢末發範明友冢奴猶活明友霍光女說光家事廢立之際多與漢書相似此奴常遊走於民間無止住處今不知所在或云尙在余聞之於人可信而目不可見也大司馬曹休所統中郎謝璋部曲義兵奚儂息女年四歲病沒已埋葬五日復生太和三年詔令休使父母同時送女來視其年四月三日病死四日埋葬至八日向墟入采桑聞兒生活今能飲食如常搜神記魏時太原發冢破棺棺中有一生婦人將出與語生人也送之京師問其本事不知也視其冢上樹木可三十歲不知此婦人三十歲常生於地中耶將一朝�生偶與發冢者會也吳臨海松陽人柳榮從吳相張悌至揚州榮病死船中二日軍士已上岸無有埋之者忽然大叫言人縛軍師人縛軍師聲甚激揚遂活人問之榮曰上天北斗門下卒見人縛張悌意中大愕不覺大叫言何以縛軍師門下人怒榮叱逐使去榮便怖懼口餘聲發揚耳其日悌卽戰死榮至晉元帝時猶存吳志孫休傳永安四年吳民陳焦死埋之六日更生穿土中出晉書顏含傳含字弘都瑯邪莘人也祖欽給事中父默汝陰太守含少有操行以孝聞兄畿咸寧中得疾就醫自療遂死於醫家家人迎喪旐每繞樹而不可解引喪者顚僕稱畿言曰我壽命未死但服藥太多傷我五臟耳今當復活愼無葬也其父祝之曰若爾有命復生豈非骨肉所願今但欲還家不爾葬也旐乃解及還其婦夢之曰吾當復生可急開棺婦頗說之其夕母及家人又夢之卽欲開棺而父不聽含時尙少乃慨然曰非常之事古則有之今靈異至此開棺之痛孰與不開相負父母從之乃共發棺果有生驗以手刮棺指爪盡傷然气息甚微存亡不分矣飲哺將護累月猶不能語飲食所須托之以夢闔家營事頓廢生業𨿽在母妻不能無倦矣含乃絕棄人事躬親侍養足不出戶者十有二年石崇重含惇行贈以甘旨含謝而不受或問其故答曰病者綿昧生理未全旣不得進啖又未識人惠若當謬畱豈施者之意也畿竟不起襄陽耆舊傳羊公與鄒潤甫登峴山垂泣曰我百年後魂魄猶當登此山博物志太山曰天孫主召人魂魄東方物始成知人生命之長短搜神記晉武帝世河間郡有男女私悅許相配適尋而男從軍積年不歸女家更欲適之女不願行父母逼之不得已而去尋病死其男戍還問女所在其家具說之乃至冢欲哭之敍哀而不勝其情遂發冢開棺女卽蘇活因負還家將養數日平復如初後夫聞乃往求之其人不還曰卿婦已死天下豈聞死人可復活耶此天賜我非卿婦也於是相訟郡縣不能決以讞廷尉祕書郎王導奏以精誠之至感於天地故死而更生非常事不得以常禮斷之請還開冢者朝廷從其議晉書幹寶傳寶父先有所寵侍婢母甚妒忌及父亡母乃生推婢於墓中寶兄弟年小不之審也後十餘年母喪開墓而婢伏棺如生載還經日乃蘇言其父常取飲食與之恩情如生在家中吉凶輒語之考校悉驗地中亦不覺爲惡旣而嫁之生子又寶兄嘗病气絕積日不冷後遂悟云見天地間鬼神事如夢覺不自知死寶以此遂撰集古今神祇靈異人物變化名爲搜神記凡二十卷以示劉惔惔曰卿可謂鬼之董狐前趙錄麟嘉元年大將軍東平王約卒一指猶暖至甲戌乃蘇言見淵於不周山經五日遂復從至昆侖山三日而復返於不周見諸王公卿將相死者悉在大有人民宮室壯麗號曰蒙珠離國淵謂約曰東北遮須夷國無主久待汝父爲之汝父後三年當來來後國中大亂相殺害吾家死亡略盡但可永明輩數十人在耳汝且還後年當來見汝不久約拜辭而歸道過一國曰猗尼渠余國引約入宮與皮囊一枚曰爲吾遺漢皇帝約辭而歸謂約曰劉郎後年來必見過當以小女相妻約歸置皮囊於枕上俄而蘇活謂左右曰枕上取囊來左右取得開之有一方白玉題文曰猗尼渠余國天王敬信遮須夷國天王歲在攝提當相見也馳使奏呈聰曰若審如此吾不懼死也晉書東海王越傳越討石勒薨於項勒焚越柩裴妃大興中欲招魂葬越元帝不許冥祥記李淸者吳興於潛人也仕桓溫大司馬府參軍督護於府得病還家而死經夕蘇活說云初見傳教持信幡喚之云公欲相見淸謂是溫召卽起束帶而去出門見一竹轝便令入中二人推之甚速如馳至一朱門見阮敬時敬死已三十年矣敬問淸曰卿何時來知我家何似淸云卿家暴惡敬便雨淚言知吾子孫如何答云且可敬云我今令卿得脫汝能料理吾家否淸云若能如此不負大恩敬言僧達道人在官師甚被敬禮當苦告之還內良久遣人出雲門前四層寺官所起也僧達常以平旦入寺禮拜宜就求哀淸往其寺見一沙門語曰汝是我前七生時弟子已經七世受福迷著世樂忘失本業背正就邪當受大罪今可攺悔和尙明出當相助淸還先轝中夜寒噤凍至曉門開僧達果出淸便隨逐稽顙僧達云汝當革過爲善歸命佛法歸命比丘僧受此三歸可得不橫死受持勤者亦不經苦難淸便奉受又見昨所遇沙門長跪請曰此人僧達宿世弟子忘失正法方將受苦先緣所追今得歸命願垂慈湣答曰先是福人當易拔濟耳便還向朱門俄遣人出云李參軍可去敬時亦出與淸一靑竹杖令閉眼騎之淸如其言忽然至家家中啼哭及鄕親塞堂欲入不得會買材還家人及客赴監視之惟屍在地淸入至材前聞其屍臭自念悔還得外人逼突不覺入少時於是而活卽營理敬家分宅以居於是歸心法寶勸信法教遂作緇流弟子幽明錄瑯琊人姓王忘名居錢塘妻朱氏以太元九年病亡有二孤兒王復以其年四月暴死下三日而心猶暖經七日方蘇說初死時有二十餘人皆烏衣見錄去到朱門白壁狀如宮殿吏朱衣紫帶元冠介幘或所被著悉珠玉相連結非世中儀服復前見一人長大所著衣狀如雲气王向叩頭自說婦已亡余孤兒尙小無柰何便流涕此人爲之動容云汝命自應來以汝孤兒特與三年之期王又曰三年不足活兒左右一人語云俗屍何癡此間三年世中是三十年因便送出又活三十年王果卒搜神記戴洋字國流吳興長城人年十二病死五日而蘇說死時天使其酒藏吏授符籙給吏從幡麾將上蓬萊昆侖積石太室廬衡等山旣而遣歸妙解占候知吳將亡托病不仕還鄕裏行至瀨鄕經老子祠皆是洋昔死時所見使處但不復見昔物耳因問守藏應鳳曰去二十餘年嘗有人乘馬東行經老君祠而不下馬未達橋墜馬死者否鳳言有之所問之事多與洋同晉世杜錫字世嘏家葬而婢誤不得出後十餘年開冢祔葬而婢尙生云其始如瞑目有頃漸覺問之自謂當一再宿耳初婢埋時年十五六及開冢後姿質如故更生十五六年嫁之有子幽明錄晉元帝世有甲者衣冠族姓暴病亡見人將上天詣司命司命更推校算歷未盡不應枉召主者發遣令還甲尢腳痛不能行無緣得歸主者數人共愁相謂曰甲若卒以腳痛不能歸我等坐枉人之罪遂相率具白司命司命思之良久曰適新召胡人康乙者在西門外此人當遂死其腳甚健易之彼此無損主者承敕出將易之胡形體甚醜腳殊可惡甲終不肯主者曰君若不易便長決畱此耳不獲已遂聽之主者令二人並閉目倏忽二人腳已各易矣仍卽遣之豁然復生具爲家人說發視果是胡腳叢毛連結且胡醜甲本士人愛玩手足而忽得此了不欲見𨿽獲更活每惆悵殆欲死旁人見識此胡者死猶未殯家近在茄子浦甲親往視胡屍果見其腳著胡體正當殯殮對之泣胡兒並有至性每節朔兒並悲思馳往抱甲腳號咷忽行路相逢便攀援啼哭爲此每出入時恆令人守門以防胡子終身憎穢未嘗�視𨿽三伏盛暑必復重衣無暫露也晉升平末故章縣老公有一女居深山余杭趙廣求爲婦不許公後病死女上縣買棺行半道逢廣女具道情事女因曰窮逼君若能往家守父屍須吾還者便爲君妻廣許之女曰我欄中有豬可爲殺以飴作兒廣至女家但聞屋中有撫掌欣舞之聲廣披籬見眾鬼在堂共捧弄公屍廣把杖大呼入門羣鬼盡走廣守屍取豬殺至夜見屍邊有老鬼伸手乞肉廣因捉其臂鬼不得去持之愈堅但聞戶外有諸鬼共呼云老奴貪食至此甚快廣語老鬼殺公者必是汝可速還精神我當放汝汝若不還將不置也老鬼曰我兒弄殺公耳卽喚鬼子可還之公漸活因放老鬼女載棺至相見驚悲因娶女爲婦北府索盧貞者本中郎荀羨之吏也以晉太元五年六月中病亡經一宿而蘇云見羨之子粹驚喜曰君算未盡然官須得三將故不得便爾相放君若知有幹捷如君者當以相代盧貞卽舉龔穎粹曰穎堪事否盧貞曰穎不復下己粹初令盧貞疏其名緣書非鬼用粹乃索筆自書之盧貞遂得出忽見一曾鄰居者死已七八年矣爲太山門主謂盧貞曰索都督獨得歸耶因囑盧貞曰卿歸爲謝我婦我未死時埋萬五千錢於宅中大�下我乃本欲與女市釧不意奄終不得言於妻女也盧貞許之及蘇遂使人報其妻已賣宅移居武進矣固往語之仍告買宅主令掘之果得錢如其數焉卽遣其妻與女市釧尋而龔穎亦亡時輩共奇其事桓元時牛大疫有一人食死牛肉因得病亡云死時見人執錄將至天上有一貴人問云此人何罪對曰此坐食疫死牛肉貴人云今須牛以轉輪肉以充百姓食何故復殺之推令還旣更生具說其事於是食牛肉者無復有患塔寺記晉太元九年西河離石縣有胡人劉薛者暴疾亡而心下猶暖其家不敢殯斂經七日而蘇言初見兩吏錄去向北行不測遠近至十八重地獄隨報輕重受諸楚毒忽觀世音語云汝緣未盡若得再生可作沙門今洛下齊城丹陽會稽並有阿育王塔可往禮拜若壽終不墮地獄語竟如墜髙巖忽然醒寤因此出家法名惠達遊行禮塔次至丹陽未知塔處乃登越西望見長千里有異气色因就禮拜果是先阿育王塔之所也由是定知必有舍利乃聚眾掘之入地一丈得石牌三下有鐵函函中復有銀函函中又有金函盛三舍利及爪發薛乃於此處造一塔焉搜神後記晉時東平馮孝將爲廣州太守兒名馬子年二十餘獨臥廏中夜夢見一女子年十八九言我是前太守北海徐元方女不幸蚤亡亡來今已四年爲鬼所枉殺按生錄當八十餘聽我更生要當有依馬子乃得生活又應爲君妻能從所委見救活不馬子答曰可爾乃與馬子�期當出至期日�前地頭髮正與地平令人掃去則愈分明始悟是所夢見者遂屏除左右人便漸漸額出次頭面出又次肩項形體頓出馬子便令坐對榻上陳說語言奇妙非常遂與馬子寢息每誡云我尙虛耳卽問何時得出答曰出當得本命生日尙未至遂往廏中言語聲音人皆聞之女計生日至乃具教馬子出己養之方法語畢辭去馬子從其言至日以丹雄鷄一隻黍飯一盤淸酒一升醊其喪前去廏十餘步祭訖掘棺出開視女身體貌全如故徐徐抱出著氈帳中惟心下微暖口有气息令婢四人守養護之常以靑羊乳汁瀝其兩眼漸漸能開口能咽粥旣而能語二百日中持杖起行一期之後顏色肌膚气力悉復如常乃遣報徐氏上下盡來選吉日下禮聘爲夫婦生二男一女長男字元慶永嘉初爲祕書郎中小男字敬度作太傅掾女適濟南劉子彥徵士延世之孫云晉太元中北地人陳良與沛國劉舒友善又與同郡李焉共爲商賈後大得利焉殺良取物死十許日良忽蘇活得歸家說死時見友人劉舒舒久已亡謂良曰去年春社日祠祀家中鬥爭吾實忿之作一兕於庭前卿歸豈能爲我說此耶良故往報舒家其怪亦絕乃詣官疏李焉而伏罪襄陽李除中時气死其婦守屍至於三更崛然起坐搏婦臂上金釧甚遽婦因助脫旣手執之還死婦伺察之至曉心中更暖漸漸得蘇旣活云爲吏將去比伴甚多見有行貨得免者乃許吏金釧吏令還故歸取以與吏吏得釧便放令還見吏取釧去後數日不知猶在婦衣內婦不敢復著依事咒埋鄭茂病亡殯殮訖未得葬忽然婦及家人夢茂云己未應死偶悶絕爾可開棺出我燒車釭以熨頭頂如言乃活晉時武都太守李仲文在郡喪女年十八權假葬郡城北有張世之代爲郡世之男字子長年二十侍從在廏中夜夢一女年可十七八顏色不常自言前府君女不幸早亡會今當更生心相愛樂故來相就如此五六夕忽然晝見衣服燻香殊絕遂爲夫妻寢息衣皆有污如處女焉後仲文遣婢視女墓因過世之婦相聞入廏中見此女一隻履在子長�下取之啼泣呼言發冢持履歸以示仲文仲文驚愕遣問世之君兒何由得亡女履耶世之呼問兒具道本末李張並謂可怪發棺視之女體已生肉姿顏如故右腳有履左腳無也自爾之後遂死廣異記程道惠字文和武昌人也世奉五斗米道不信有佛常云古來正道莫逾李老何乃信惑胡言以爲勝教太元十五年病死心下尙暖家不殯殮數日得蘇說初死時見十許人縛錄將去逢一比丘云此人宿福未可縛也乃解其縛散驅而去道路修平而兩邊棘刺森然略不容足驅諸罪人馳走其中身隨著刺號呻聒耳見道惠行在平路皆嘆羨曰佛弟子行路復勝人也道惠曰我不奉法其人笑曰君忘之耳道惠因自憶先身奉佛已經五生五死忘失本志今生在世幼遇惡人未達邪正乃惑邪道旣至大城徑進廳事見一人年可四五十南面而坐見道惠驚曰君不應來有一人著單衣幘持簿書對曰此人伐社殺人罪應來此向逢比丘亦隨道惠入申理甚至云伐社非罪也此人宿福甚多殺人𨿽重報未至也南面坐者曰可罰所錄人命道惠就坐謝曰小鬼謬濫枉相錄來亦由君忘失宿命不知奉正法故也將遣道惠還乃使蹔兼覆校將軍歷觀地獄道惠欣然辭出導從而行行至諸城皆是地獄人眾巨億悉受罪報見有猘狗嚙人百節肌肉散落流血蔽地又有羣鳥其嘴如鋒飛來甚速入人口中表裏貫洞其人宛轉呼叫筋骨碎落觀歷旣徧乃遣道惠還復見向所逢比丘與道惠一銅物形如小鈴曰君還至家可棄此門外勿以入室某年月日君當有厄誡愼過此壽延九十時道惠家於京師大桁南自還達皂莢橋見親表三人駐車共語悼道惠之亡至門見婢行哭向市彼人及婢咸弗見也道惠將入門置向銅物門外樹上光明舒散流飛屬天良久還小奄爾而滅至戶聞屍臭惆悵惡之時賓親奔弔哭道惠者多不得徘徊因進入屍忽然而蘇說所逢車人及市婢咸皆符同道惠後爲廷尉預西堂聽誦未幾就列�然頓悶不識人半日乃愈計其時日卽道人所戒之期頃之遷爲廣州刺史元嘉六年卒八十九矣湖熟人胡勒以隆安三年冬亡三宿乃蘇云爲人所錄赭土封其鼻以印印之將至天門外有三人從門出曰此人未應到何故來且�身無衣不堪驅使所錄勒者云下土所送已攝來到當受之勒鄰人張千載死已經年見在門上爲亭長勒苦訴之千載入內出語勒已語遣汝便可去於是見人以杖挑其鼻土印封落地恍惚而還見有諸府捨門或向東或向南皆白壁赤柱禁衛嚴峻始到門時遙見千載叔文懷在曹捨料理文書文懷素彊聞勒此言甚不信之後百餘日果亡勒今爲縣吏自說病時悉脫衣在被中及魂爽去實�身也五行記義熙四年瑯琊人陳朗婢死已葬府史夏假歸行冢前聞土中有人聲怪視之婢曰我今更活爲我報家其日已暮旦方開土取之彊健如常異苑義熙中長山唐邦聞扣門聲出視見兩朱衣吏云官欲得汝遂將至縣東岡殷安冢中冢中有人語吏云本取唐福何以濫取唐邦敕鞭之遣將出唐福少時而死獨異志馮稜妻死稜哭之慟乃嘆曰柰何不生一子而死俄而妻復蘇後孕十月產訖而死冥祥記晉趙泰字文和淸河貝丘人也祖父京兆太守泰郡察孝廉公府辟不就精思聖典有譽鄕裏當晚乃仕終中散大夫泰年三十五時嘗卒心痛須臾而死下尸於地心暖不冷屈伸隨意旣死十日忽然喉中有聲如雨俄而蘇活說初死之時夢有一人來近心下復有二人乘黃馬從者二人夾扶泰腋徑將東行不知可幾里至一大城崔崒髙峻城邑靑黑色遂將泰向城門入經兩重門有瓦室可數千間男女大小亦數千人行列而吏著皂衣有五六人條疏姓氏云當以科呈府君泰名在三十須臾將泰與數千人男女一時俱進府君西向坐閱視名簿訖復遣泰南入裏門有人著絳衣坐大屋下以次呼名問生時作何罪孽行何福善諦汝等以實言也此恆遣六部使者在人間疏記善惡具有條狀不可得虛泰答父兄仕官皆二千石我少在家修學而已無所事也亦不犯惡乃遣泰爲水官監作吏將二千餘人運沙塡岸晝夜勤苦後轉泰水官都督知諸獄事給泰兵馬令按行地獄所至諸獄楚毒各殊或鍼貫其舌流血竟體或被頭露發�形徒跣相牽而行有持大杖從後催促鐵�銅柱燒之洞然驅迫此人抱臥其上赴卽燋爛尋復還生或炎鑪巨鑊焚煮罪人身首碎墜隨沸�轉有鬼持叉倚於其側有三四百人立於一面次當入鑊相抱悲泣或劍樹髙廣不知限極根莖枝葉皆劍爲之人眾相擠自登自攀若有欣競而身體割截尺寸離斷泰見祖父母及二弟在此獄中涕泣泰出獄門見有二人賫文書來向獄吏言有三人其家爲千塔寺中懸幡燒香救解其罪可出福捨俄見三人自獄而出已有自然衣服完整在身南詣一門名開光大捨有三重門朱彩照發見此三人卽入舍中泰亦隨入前有大殿珍寶周飾精光耀目金玉爲�見一神人姿容偉異殊好非常坐此座上邊有沙門立侍甚眾見府君來恭敬作禮泰問此是何人府君致敬吏曰號名世尊度人之師有頃令惡道中人皆出聽經時有萬九千人皆出地獄入百里城在此到者奉法眾生也行𨿽虧殆尙當得度故開經法七日之中隨本所作善惡多少差次免脫泰未出之頃已見十人升虛而去出此捨復見一城方二百餘里名爲受變形城地獄拷治已畢者當於此城更受變報泰入其城見有土瓦屋數千區各有房舍正中有瓦屋髙壯欄檻采飾有數百局吏對校文書云殺生者當作蜉蝣朝生暮死劫盜者當作豬羊受人屠割淫逸者作鶴鶩鷹麋兩舌者作鴟梟鵂鶹捍債者爲騾驢牛馬泰按行畢還水官處主者語泰卿是誰者子以何罪過而來在此泰答祖父兄弟皆二千石我舉孝廉公府辟不行修志念善不染眾惡主者曰卿無罪故相使爲水官都督不爾與地獄中人無以異也泰問主者曰人有何行死得樂報主者言惟奉法弟子精進持戒得樂報無有謫罰也泰復問曰人未事法時所行罪過事法之後得以除否答曰皆除也語畢主者開藤篋檢年紀尙有餘算三十年在乃遣泰還臨別主者曰已見地獄罪報如是宜告世人皆令作善善惡隨人其猶影響可不愼乎時親表內外候視泰者五六十人同聞泰說泰自書記以示時人時晉太始五年七月十三日也乃爲祖父母二弟延請僧眾大設福會皆命子孫攺意奉法課業精進士人聞泰死而復生多見罪福互來訪問時有大中大夫武城孫丰關內侯常山郝伯平等十人同集泰會款曲尋問莫不瞿然皆卽奉法太平廣記晉有於慶者無疾而終時有術士吳猛語慶之子曰於侯算未窮我爲試命未可殯殮屍臥靜捨惟心下稍暖居七日猛淩晨至以水激之日中許慶蘇焉旋遂張目開口尙未發聲闔門皆悲喜猛又令以水含灑乃起吐血數升兼能言語三日平復初見十數人來執縛桎梏到獄同輩十餘人以次旋對次慶至俄見吳君北面陳釋王遂敕脫械令歸所經官府皆見迎接吳君而吳君與之抗禮卽不知悉何神也冥祥記晉沙門支法衡得病旬日亡經三日而蘇說死時有人將去見如官曹捨者數處不肯受之俄見有鐵輪輪上有爪從西轉來無持引者而轉如風有一吏呼罪人當輪立輪轉來轢之人卽碎爛吏呼衡道人來當輪立衡恐怖自責悔不精進今乃當此輪乎語畢吏謂衡曰道人可去於是仰首見天有孔不覺倏爾上升以頭穿中兩手摶兩邊四向顧視見七寶官船及諸天人衡甚踴躍不能得上疲而復下所將衡去人笑曰見何物不能上乎乃以衡付船官船官行船使爲舵工衡曰我不能持舵彊之有船數百皆隨衡後衡不曉捉舵蹌沙州上吏司推衡以法應斬引衡上岸擂鼓將斬忽有五色二龍推船還浮吏乃原之衡大恐懼望見西北有講堂上有沙門甚眾聞經唄之聲衡遽走趨之堂有十二階始躡一階見亡師法柱踞胡�坐見衡曰我弟子也何以來因起臨階以手巾打衡面曰莫來衡甚欲上復舉步登階柱復推令下至三乃上見平地有一井深三四丈磚無隙際衡心念言此井自然井邊有人謂曰不自然者何得成井時見法柱謂衡汝可復舊道還去衡還水邊亦不見向來船也衡渴欲飲水乃墮水中因便得蘇於是出家持戒菜食晝夜精思爲至行沙門比丘法橋衡弟子也拾遺記背明國有�魂稻言食者死而更生幽明記巨鹿有龐阿者美容儀同郡石氏有女曾內睹阿心悅之未幾阿見此女來詣阿妻妻極�聞之使婢縛之送還石家中路遂化爲煙气而滅婢乃直詣石家說此事石氏之父大驚曰我女都不出門豈可毀謗如此阿婦自是常加意伺察之居一夜方值女在齋中乃自拘執以詣石氏石氏父見之愕眙曰我適從內來見女與母共作何得在此卽令婢僕於內喚女出向所縛者奄然滅焉父疑有異故遣其母詰之女曰昔年龐阿來廳中曾竊視之自爾仿佛卽夢詣阿及入戶卽爲妻所縛石曰天下遂有如此奇事夫精情所感靈神爲之冥著滅者蓋其魂神也旣而女誓不嫁經年阿妻忽得邪病醫藥無效阿乃授幣石氏女爲妻搜神後記宋時有一人忘其姓氏與婦同寢天曉婦起出後其夫尋亦出外婦還見其夫猶在被中眠須臾奴子自外來云郎求鏡婦以奴詐乃指�上以示奴奴云適從郎間來於是馳白其夫夫大愕便入與婦共視被中人髙枕安寢正是其形了無一異慮是其神魂不敢驚動乃共以手徐徐撫�遂冉冉入席而滅夫婦惋怖不已少時夫忽得疾性理乖錯終身不愈異苑臨海樂安章沈年二十餘死經數日將斂而蘇云被錄到天曹天曹主者是其外兄斷理得免初到時有少年女子同被錄送立住門外女子見沈事散知有力助因泣涕脫金釧一隻及臂上雜寶托沈與主者求見救濟沈卽爲請之並進釧物良久出語沈已論秋英亦同遣去秋英卽此女之名也於是俱去腳痛疲頓殊不堪行會日亦暮止道側小窟狀如客捨而不見主人沈共宿嬿接更相問次女曰我姓徐家在吳縣烏門臨瀆爲居門前倒棗樹卽是也明晨各去遂並活沈先爲護府軍吏因假出都經吳乃到烏門依此尋索得徐氏捨與主人敍闊問秋英何在主人云女初不出入君何知其名沈因說昔日魂相見之由秋英先說之所言正同徐氏試令侍婢數人遞出示沈沈曰非也乃令秋英見之則如舊識徐氏謂爲天意遂以妻沈生子名曰天賜幽明錄景平元年曲阿有一人病死見父於天上父謂曰汝算錄正餘八年若此限竟死便入罪謫中吾比欲安處汝職局無缺者惟有雷公缺當啟以補其職卽奏案入內便得充此任令至遼東行雨乘露牛車以水東西灌灑未至於中路復被符至遼西事畢還見父苦求還云不樂處職父遣去遂得蘇活冥報記宋李旦字世則廣陵人也以孝謹質素著稱鄕裏元嘉三年正月十四日暴病心下冷七日而蘇云有一人將信幡來至�頭稱府君教喚旦便隨去直向北行道甚平淨旣至城闕髙麗似今宮闕遣傳教慰勞呼旦前至大廳上見有三十人單衣靑幘列坐森然一人東坐被袍隱幾左右侍衛可有百餘視旦而語坐人云當示以諸獄令世知也旦聞言已舉頭四視都失向處乃是地獄中見羣罪人受諸苦報呻吟號呼不可忍視尋有傳教稱府君放君還去當更相迎因此而還至六年正月復死七日又活述所見事較略如先或有罪人寄語報家道生時犯罪使爲作福稍說姓字親識鄕伍旦依言尋求皆得之又云甲申年當行疾癘殺諸惡人佛家弟子作八關齋修心善行可得免也旦因常勸化人作八關齋述異記髙平曹宗之元嘉二十五年在彭城夜寢不寤旦亡晡時气息還通自說所見一人單衣幘執手

魂魄部紀事二冥雜記唐吳王文學陳郡謝弘敞妻髙陽許氏武徳初遇患死經四日而蘇說云被二三十人拘至地獄未見官府卽聞喚𨿽不識面似是姑夫沈吉光語音許問云語聲似是沈丈何因無頭南人呼姑姨夫皆爲某姓丈也吉光卽以手提其頭置於膊上而誡許曰汝且在此勿向西院待吾爲汝造請卽應得出許遂住吉光經再宿始來語許云汝今此來王欲令汝作女伎倘引見不須道解弦管如不爲所悉可引吾爲證也少間有吏抱案引入王果問解弦管不許云不解沈吉光具知王問吉光答云不解王曰宜早放還不須畱也於時吉光欲發遣卽共執案人籌度許不解其語執案人云娘子功徳𨿽彊然爲先有少罪隨便受卻身業俱淨豈不快哉更東引入二院其門極小見有人受罪許甚驚懼乃求於主者曰平生修福何罪而至斯耶答曰娘子曾以不淨盛食與親須受此罪方可得去遂以銅汁灌口非常苦毒比蘇時口內皆爛吉光卽云可於此人處受一本經記取將歸受持勿怠自今已去保年八十有餘許生時素未誦經蘇後遂誦得一卷詢訪人間所未曾有今見受持不闕吉光其時尙存後二十年方始遇害凡諸親屬有欲死者三年前並於地下預見許之從父弟仁則說之冥報記唐武徳中遂州總管府記室參軍孔恪暴病死一日而蘇自說被收至官所問何故殺牛兩頭恪云不殺官曰汝弟證汝殺何故不承因呼恪弟死已數年矣旣至枷械甚嚴官問汝所言兄殺牛虛實弟曰兄前奉使招慰獠賊使某殺牛會之實奉兄命非自殺也恪曰使弟殺牛會是實然國事也恪有何罪官曰汝殺牛會獠以招慰爲功用求官賞以爲己利何爲國事也因謂恪弟曰汝以證兄故久畱汝兄旣遣殺汝便無罪放任受生言訖弟忽不見亦竟不得言敍官又問恪因何復殺兩鴨恪曰前任縣令殺鴨供客豈恪罪耶官曰客自有料殺鴨供之將求美譽非罪而何又問何故殺雞卵六枚曰平生不食雞卵惟憶九歲時寒食日母與六枚因煮食之官曰然欲推罪母也恪曰不敢但說其因耳官曰汝殺他命當自受之言訖忽有數十人來執恪將出去恪大呼曰官府亦大枉濫官聞之呼還曰何枉濫恪曰生來有罪皆不遺生來修福皆不見記者豈非濫耶官問主司恪有何福何爲不錄主司對曰福亦皆錄量罪多少若福多罪少先令受福罪多福少先令受罪然恪福少罪多故未論其福官怒曰𨿽先受罪何不唱福示之命鞭主司二日倏忽鞭訖血流濺地旣而唱恪生來所修之福亦無遺者官謂恪曰汝應先受罪我更令汝歸七日可勤造福因遣人送出遂蘇恪大集僧尼行道懺悔精勤苦行自說其事至七日家人辭訣俄而命終也法苑珠林唐括州刺史樂安任義方武徳年中死經數日而蘇自云被引見閻羅王王引人令示地獄之處所說與佛經不殊又云地下晝日昏暗如霧中行時其家以義方心上少有溫气遂卽請僧行道義方乃於地下聞其贊唄之聲王檢其案謂吏曰未合卽死何因錯追遂放令歸義方出度三關關吏皆睡送人云但尋唄聲當卽到捨見一坑當道意欲跳過遂落坑中應時卽起論說地獄畫地成圖其所得俸祿皆造經像曾寫金剛般若千餘部義方自說冥報拾遺咸陽有婦人姓梁貞觀年中死經七日而蘇自云被收至一大院見廳上有官人據案執筆翼侍甚盛令勘問此婦人合死不有吏人賫一案云與合死者同姓名所以追耳官人敕左右卽放還吏白官人云不知梁有何罪請卽受罪而歸官人卽令勘案云梁生平惟有兩舌惡罵之罪更無別罪卽令一人拔舌一人執斧斫之日常數四凡經七日始送令歸初似落深崖少時如睡覺家人視其舌上猶大爛腫從此以後永斷酒肉至今猶存冥祥記雍州醴泉縣人楊師操貞觀中任藍田縣尉滿後以身老還家躬耕爲業然立性毒惡喜見人過每鄕人有事無問大小卽錄告官縣令裴瞿曇用爲煩碎初不與理師操或上表聞天人皆不喜每謂人曰吾性𨿽急暴從武徳已來四度受戒日誦經論然有人侵己則不能忍至永徽元年四月七日夜見著靑衣人騎白馬從東來云東陽大監追汝須臾不見師操身忽倒已到東陽都錄處於時府君大衙未散師操遂私行曹司皆有几案�席見囚人或著枷�露頭散腰或坐立行住如是不可算數師操向東行到一處有孔極小惟見小星流出臭煙蓬勃有兩人手把鐵棒修理門首師操問此是何曹司答云是猛火地獄擬著持戒不全人聞有楊師操一生喜論人過逢人詐言慚愧有片言侵淩實不能忍欲遣入此故修理之今日是四月八日其家爲師操身死布施齋供曹司平章欲放歸未得進止我在此待師操便叩頭禮謝云楊師操者弟子身是願作方便答云爾但志禮十方佛心懺悔攺卻毒心卽往生他處師操依語聲發願遂蒙放還經三日卻活操具述於慧靖禪師攺過懺悔今見年七十五每一食長齋六時禮念後夢前追使者云爾旣止惡更不來追但勤誠修善而已通幽記唐貞觀二年陳畱縣尉劉全素家於宋州父凱曾任衛縣令卒於官葬於郊三十餘年全素丁母憂護喪歸衛將合葬旣至啟發其屍儼然如生稍稍而活其子踴躍舉扶將夕能言曰別久佳否全素泣而敍事乃曰勿言吾盡知之速命東流水爲湯旣至沐浴易衣飲以糜粥神气漸屬乃曰吾在幽途蒙署爲北酆主者三十年考治幽滯以功業得再生恐汝有疑故粗言之仍戒全素不得泄於人全素遂呼爲季父後半年之蜀不還不知所終冥祥記唐殿中侍醫孫回璞濟陰人也貞觀十三年從車駕幸九成宮三善谷與魏徵鄰家嘗夜二更聞外有一人呼孫侍醫者璞謂是魏徵之命旣出見兩人謂璞曰官喚璞曰吾不能步行卽取馬乘之隨二人行乃覺天地如晝日光明淡璞怪而不敢言出谷歷朝堂東又東北行六七里至苜蓿谷遙見有兩人持韓鳳方行語所引璞二人曰汝等錯追所得者是汝宜放彼人卽放璞璞隨路而還了了不異平生行處旣至家系馬見婢當戶眠喚之不應越度入戶見其身與婦並眠欲就之而不得但著南壁立大聲喚婦終不應屋內極光明壁角中有蜘蛛网中二蠅一大一小並見梁上所著藥物無不分明惟不得就�自知是死甚憂悶恨不得共妻別倚立南壁久之微睡忽驚覺身已臥�上而屋中暗黑無所見喚婦令起然火而璞方大汗流起視蜘蛛网歷然不殊見馬亦大汗鳳方是夜暴死法苑珠林魏州武彊人齊士望貞觀二十一年死經七日而蘇自云初死之後被引見王卽付曹司別遣勘當經四五日勘簿云與合死者同姓字然未合卽死判官語士望曰汝生平好燒雞子宜受罪而歸卽命送其出門去曹司一二里卽見一城門城中有鼓吹之聲士望忻然趨走而入之入後城門已閉其中更無屋宇徧地皆熱灰士望周章不知所計燒灼其足殊常痛苦士望四顧城門並開及走向門其扉卽掩凡經一日有人命門者曰開門放昨日罪人出卽命人送歸使者辭以路遙遷延不送之始求以錢絹士望許諾遂經歷川塗踐履荊棘行至一處有如環堵其中有坑深黑士望懼之使者推之遂入坑內不覺漸蘇尋乃造紙錢等待焉使者依期還到士望妻亦同見之冥報拾遺唐曹州離狐人裴則男貞觀末年二十死經三日而蘇自云初死被一人將至王所王遣將牛耕地訴云兄弟幼小無人扶侍二親王卽湣之乃遣使將向南至第三重門入見鑊湯及刀山劍樹數千人頭皆被斬布列地上此頭並口云大饑當村有一老母年向七十時猶未死見在鑊湯前燃火觀望乞還至王前見同村人張成亦未死有一人訴成云毀破某屋王遣使檢之報云是實成曰犁地不覺犁破其冢非故然也王曰汝𨿽非故心終爲不謹且遂令人杖其腰七下有頃王曰汝更無事放汝早還乃使人送去遣北出逾墻及登墻望見已捨遂聞哭聲仍跳下墻忽覺起坐旣蘇之後具爲鄕曲言之邑人視張成腰上有杖迹迹極靑黑問其毀墓答云不虛老母尋病未幾而死法苑珠林唐鄭州武陽縣婦女姓朱其夫先負外縣人絹夫死之後遂無人還貞觀末因病死經再宿而蘇自云被人執至一所見一人云我是司命府史汝夫生時負我家若干匹所以追汝今放汝歸宜急具物至某縣某村送還我母如其不送追捉更切兼爲白我娘努力爲造像修福朱卽告貸鄕閭得絹送還其母具言其男貌狀有同平生其母亦對之流涕欷歔久之冥報記唐尙書刑部郎中宋行質博陵人也性不信佛有慢謗之言永徽二年五月病死至六月九日尙書都官令史王暴死經二日而蘇言初死之時見四人來云官府追汝隨行入一大門見廳事甚壯西間有一人坐形容肥黑東間有一僧坐與官相當皆面向北各有�几案褥侍童二百許人或冠或弁皆美容貌階下有吏文案有一老人著枷被縛立東階下至庭亦已被縛吏執紙筆問曰貞觀十八年在長安佐史之日因何攺李須達籍答曰前任長安佐史貞觀十六年轉選至十七年蒙授司農寺府史十八年攺籍非罪也廳上大官讀其辭辯顧謂東階下老囚曰何因妄訴耶囚曰須達年實未至由攺籍加須達年豈敢妄耶云至十七年攺任告身見在請追驗之官呼領者三人解縛將取告身旣至大官自讀之謂老囚曰他攺任分明汝無理令送老囚出門外門外昏暗有城城上皆有女墻似是惡處大官因書案上謂曰汝無罪放汝去辭拜吏引至東階拜辭僧印臂曰好去吏引出東南行度三重門皆勘視臂印然後出至四門門甚壯大重樓朱粉三戶並開狀如城門守衛嚴切又驗印聽出門東南行數十步聞有人從後喚回顧見郎中宋行質面色慘黑色如濕地露頭散腰著故緋袍頭髮短垂如胡人者立於廳事階下有吏主守之西近城有一大木牌髙十丈二尺許大書牌曰此是勘當過生人其字大方尺餘甚分明廳上有�座案几如官府者而無人坐行質見悲喜云汝何故得來曰官追勘問攺籍無事放還行質捉其兩手謂曰吾被官責問功徳簿吾手中無受此困苦加之饑渴寒苦不可說君可努力至我家急語令作功徳也如是殷勤數四囑之乃辭去行數十步又呼還未及言廳上有官人來坐怒曰我方勘事如何人輒至囚處使卒搭其耳推令去走又至一門門吏曰汝被搭耳耳當聾吾爲汝卻其中物因以手枕其耳耳中鳴乃驗印放出門外黑如漆不知所在以手模西及南皆是墻壁惟東無障礙而暗不可行立待少時見向者追之吏從門來曰君尙能待我甚善可乞我錢一千因愧謝曰依命吏曰吾不用銅錢欲得白紙錢期十五日來取許因問歸路吏曰但東行二百步有墻穿破見明可推倒卽至君家如言已至所居隆政坊南門矣於是歸家見人坐泣入戶而蘇至十五日忘與錢明日復病困絕見吏來怒曰君果無行期與我錢遂不與今復將汝因卽驅行出金光門令入坑拜謝百餘遂卽放歸又蘇告家人買紙百張作錢送之明日又病困復見吏曰君幸能與我錢而錢不好辭謝請更作許之又蘇至二十日令用錢別買白紙作錢並酒食自於隆政坊西渠水上燒之旣而身彊體健遂平復如故報應記竇徳元麟徳中爲卿奉使揚州渡淮船已離岸數十步見岸上有一人形容憔悴擎一小襆坐於地徳元曰日將暮更無船渡卽令載之中流覺其有饑色又與飯乃濟及徳元上馬去其人卽隨行已數里徳元怪之乃問曰今欲何去答曰某非人乃鬼使也今往揚州追竇大使曰大使何名云名徳元徳元驚懼下馬拜曰某卽其人也涕泗請計鬼曰甚愧公容載復又賜食且放公急念金剛經一千徧當來相報至月餘經數足矣鬼果來云經已足保無他慮然亦終須相隨見王徳元於是就枕而絕一宿乃蘇云初隨使者入一宮城使者曰公且住我當先白王使者乃入於屏障後聞王遙語曰你與他作計漏泄吾事遂受杖三十使者卻出袒以示公曰喫杖了也徳元再三愧謝遂引入見一著紫衣人下�相揖云公大有功徳尙未合來請公還出墮坑中於是得活其使者續至云饑未食及乞錢財並與之問其將來官爵曰熟記取從此攺殿中監次大司憲次太子中允次司元太常伯次左相年至六十四言訖辭去曰更不得復來矣後皆如其言宋義倫麟徳中爲虢王府典簽暴卒三日方蘇云被追見王王曰君曾殺狗兔鴿今被論君算合盡然適見君師主云君持金剛經不惟滅罪更合延年我今放君君能不食酒肉持念尊經否義倫拜謝曰能又見殿內�上有一僧年可五六十披衲義倫卽拜禮僧曰吾是汝師故相救可依王語義倫曰諾王令隨使者往看地獄初入一處見大鑊行列其下燃火鑊中煮人痛苦之聲莫不酸惻更入一處鐵�甚闊人臥其上燒炙焦黑形容不辧西顧有三人枯黑佇立頗似婦人向義倫叩頭云不得食喫已數百年倫答曰我亦自無何可與汝更入一獄向使者云時熱恐家人見斂遂去西南行數十步後呼云無文書恐門司不放出遂得朱書三行字並不識門司果問看了放出乃蘇太平廣記天授三年淸河張鎰因官家於衡州性簡靜寡知友無子有女二人其長早亡幼女倩娘端妍絕倫鎰外甥太原王宙幼聰悟美容範鎰常器重每曰他時當以倩娘妻之後各長成宙與倩娘常私感想於寤寐家人莫知其狀後有賓寮之選者求之鎰許焉女聞而郁抑宙亦深恚恨托以當調請赴京止之不可遂厚遣之宙陰恨悲慟訣別上船日暮至山郭數里夜方半宙不寐忽聞岸上有一人行聲甚速須臾至船問之乃倩娘徒行跣足而至宙驚喜發狂執手問其從來泣曰念君厚意夢寢相感今將奪我此志又知君深情不易思將殺身奉報是以亡命來奔宙非意所望欣躍特甚遂匿倩娘於船連夜遁去倍道兼行數月至蜀凡五年生兩子與鎰絕信其妻常思父母涕泣言曰吾曩日不能相負棄大義而來奔君向今五年恩慈間阻覆載之下胡顏獨存也宙哀之曰將歸無苦遂俱歸衡州旣至宙獨身先至鎰家首謝其事鎰曰倩娘病在閨中數年何其詭說也宙曰見在舟中鎰大驚促使人驗之果見倩娘在船中顏色怡暢訊使者曰大人安否家人異之疾走報鎰室中女聞喜而起飾更衣笑而不語出與相迎翕然而合爲一體其衣裳皆重其家以事不正祕之惟親戚間有潛知之者後四十年間夫妻皆喪二男並孝廉擢第至丞尉事出陳元佑離魂記云廣異記魏靖巨鹿人解褐武城尉時曹州刺史李融令靖督捕賊賊有叔爲僧而止盜賊靖按之原其僧刺史讓靖以寬典自按之僧辭引伏融命靖杖殺之載初二年夏六月靖會疾暴卒權殮已畢將冥婚舅女故未果葬經十二月靖活呻吟棺中弟侄懼走其母獨命斧開棺以口候靖口气微暖久之目開身肉俱爛徐以牛乳乳之旣愈言初死經曹司門衛旗戟甚肅引見一官謂靖何打殺僧僧立於前與靖相論引僧辭窮官謂靖曰公無事放還左右曰肉已壞官令取藥以紙裹之曰可還他舊肉旣領還至門聞哭聲驚懼不願入使者彊引之及房門使者以藥散棺中引靖臂推入棺頹然不復覺矣旣活肉�爛都盡月餘日如故朝野僉載唐天后朝地官郎中周子恭忽然暴亡見大帝於殿上坐裴子儀侍立子恭拜問爲誰曰周子恭追到帝曰我喚許子儒何爲錯將子恭來卽放去子恭蘇問家中曰許侍郎好在否時子儒爲天官侍郎已病其夜卒則天聞之馳驛向並州問裴子儀儀時爲判官無恙報應記唐李丘一好鷹狗畋獵萬歲通天元年任揚州髙郵丞忽一旦暴死見兩人來追一人自雲姓段時同被追者百餘人男皆著枷女卽反縛丘一被�前驅行可十餘里見大槐樹數十下有馬槽段云五道大神每巡察人間罪福於此歇馬丘一方知身死至王門段指一胥云此人姓焦名策是公本頭遂被領見王曰汝安忍無親好殺他命以爲己樂須臾卽見所殺禽獸皆爲人語云乞早處分焦策進云丘一未合死王曰曾作何功徳云曾寫造金剛經一卷王卽合掌云冥間號金剛經最上功徳君能書寫其福不小卽令焦策領向經藏令驗至一寶殿眾經充滿丘一試抽一卷果是所造之經旣回見王知造有實乃召所殺主類令懇陳謝許造功徳丘一依王命願寫金剛經一百卷眾歡喜盡散焦策領丘一出城去云盡力如是豈不相報丘一許百千錢不受云與造經二十部至一坑策推之遂活身在棺中惟聞哭聲已三日矣驚呼人至破棺乃起旬日寫經十卷了焦策來謝致辭而去尋百卷亦畢揚州刺史奏其事敕加丘一五品仍充嘉州招討使廣異記吏部侍郎盧從願父素不事佛開元初選人有暴亡者以算未盡爲地下吏放還旣出門逢一老人著枷謂選人曰君已得還我子從願今居吏部若選事未畢當見之可爲相諭己由不事佛今受諸罪備極痛苦可速作經像相救其人旣活向銓司爲說之從願流涕請假寫經像相救畢卻詣選人辭謝云已生人間可爲白兒言訖不見崔明達小字漢子淸河東武城人也祖元獎吏部侍郎杭州刺史父庭玉金吾將軍冀州刺史明達幼於西京太平寺出家師事利涉法師通涅盤經爲桑門之魁柄開元初齋後房中晝寢及寤身在檐外還房又覺出如是數四心甚惡之須臾見二牛頭卒悉持死人於房外炙之臭气沖塞問其所以卒云正欲相召明達曰第無令臭不憚行卒乃於頭中拔出其魂旣而引出城中所歷相識甚眾明達欲對人告訴則不可旣出城西路徑狹小俄而又失二卒有赤索系片骨引明達行行數里骨復不見明達惆悵獨進僅至一城城壁毀壞見數百人烊鐵補城明達默然而過不敢問更行數里又至一城城前見卒吏數十人和墼修方丈室有一緋衫吏呵問明達尋令卒吏推明達入室累墼塞之明達大叫枉吏云聊欲相試無苦也須臾內傳王教召明達師明達隨入大廳見黃衫少年可二十許階上階下朱紫羅列凡數千人明達行入庭竊心念王召我不下階忽見王在階下合掌虔敬謂明達曰冥中深要陽地功徳聞上人通涅盤經故使奉迎開題延壽明達又念欲令開講不致榻坐何以敷演又見榻座在西廊下王指令明達上座開題仍於榻前設席王跪明達說一行王云得矣明達下座王令左右送明達法師還臨別謂明達可爲轉一切經旣出忽於途中見車騎載千人云是崔尙書及至乃是其祖元獎元獎見明達不悅明達大言云己是漢子阿翁寧不識耶元獎見至廳初問藍田莊次問庭玉明達具以實對元獎云吾自沒後有職務未嘗得還家存亡不之知也尋有吏持案至元獎問明達竊見籍至明達名云太平寺僧嵩山五品旣畢元獎謂明達得窺也明達辭不見乃令二吏送明達詣判官令兩人送還家判官見不甚致禮左右數客云此是尙書嫡孫何得以凡客待判官乃處分二吏送明達曰此輩送上人者歲五六輩可以微貺勞之出門吏各求五百千吏云至家宜便於市致鑿之吾等待錢方去及房見二老婢被髮哭門徒等並嘆息明達不識其屍但見大坑吏推明達於坑遂活尙昏沈未能言惟累舉手左右云要紙錢千貫明達頷之及焚錢訖明達見二人各持錢去自爾病愈初明達至王門見數吏持一老姥至明達所居云是鄠縣靈巖人及入王怒云何物老婢持菩薩戒乃爾不潔令放還可淸潔也及出與明達相隨行可百餘步然後各去明達疾愈往詣靈巖見老姥如舊識也記聞隴西李彊名妻淸河崔氏甚美其一子生七年矣開元二十二年彊名爲南海丞方暑月妻因暴疾卒廣州囂熱死後埋棺於土其外以墼圍而封之彊名痛其妻夭年而且遠官哭之甚慟日夜不絕聲數日妻見夢曰吾命未合絕今帝許我活矣然我形已敗帝命天鼠爲吾生肌膚更十日後當有大鼠出入墼棺中卽吾當生也然當封閉門戶待七七日當開吾門出吾身吾卽生矣及旦彊名言之而其家僕妾夢皆協十餘日忽有白鼠數頭出入殯所其大如彊名異之試發其柩見妻骨有肉生焉徧體皆爾彊名復閉之積四十八日其妻又見夢曰吾明晨當活盍出吾身旣曉彊名發之妻則蘇矣扶出浴之妻素美麗人也及乎再生則美倍於舊膚體玉色倩盼多姿袨服靚人間殊絕矣彊名喜形於色時廣州都督唐昭聞之令其夫人觀焉於是別駕已下夫人皆從彊名妻盛服見都督夫人與抗禮頗受諸夫人拜薄而觀之神仙中人也言語飲食如常人而少言眾人訪之久而一對若問冥間事卽杜口𨿽夫子亦不答明日唐都督夫人置饌請至家諸官夫人皆同觀之悅其柔姿艷美皆曰目所未睹旣而別駕長史夫人等次其日列筵請之至宅而都督夫人亦往如是已二十日矣出入如人惟沈靜異於疇日旣彊名使於桂府七旬乃還其妻去後爲諸家所迎往來無恙彊名至數月妻復言病病則甚間一日遂亡計其再生才百日矣或疑有物憑焉驚聽錄開元中李仲通者任鄢陵縣令婢死埋於鄢陵經三年遷蜀郫縣宰家人掃地見發出土中頻掃不去因以手拔之鄢陵婢隨手而出昏昏如醉家人問婢何以至此乃曰適如睡覺仲通以爲鬼乃以桃湯灌洗書符禦之婢殊不懼喜笑如故乃閉於別室以餅哺之餐啖如常經月餘出之驅使如舊便配與奴爲妻生一男二女更十七年而卒廣異記六合縣丞者開元中暴卒數日卽蘇云初死被拘見判官云是六合劉明府相見悲喜問家安否丞雲家中去此甚邇不曾還耶令云冥陽道殊何由得往丞云郎君早擢第家甚無橫但夫人年老微有風疾耳令云君算未盡爲數羊相訟所以被追宜自剖析當爲速返須臾有黑雲從東來雲中有大船轟然墜地見羊頭四枚判官云何以枉殺此輩答云刺史正料非某之罪二頭寂然判官罵云汝自負刺史命何得更訟縣丞船遂飛去羊大言云判官有情會當見帝論之判官謂丞曰帝是天帝也此輩何由得見如地上天子百姓求見不亦難乎然終須爲作功徳爾言畢放丞還旣出見一女子狀貌端麗來前再拜問其故曰身是揚州譚家女頃被召至以無罪蒙放回門吏以色美曲相畱連離家已久恐捨宅頹壞今君得還幸見料理我家素富若得隨行當奉千貫兼永爲姬妾無所�也以此求哀丞入白判官判官謂丞曰千貫我得二百我子得二百餘六百屬君因爲書示之判官云我二百可爲功徳便呼吏問何得勾畱譚家女子決吏二十遣女子隨丞還行十餘里分路各活丞旣痊平便至譚家訪女至門女聞語聲遽出再拜辭曰嘗許爲妾身不由己父母遣適他人今將二百千贖身餘一千貫如前契得錢與劉明府子兼爲設齋功徳等天寶末其人尙在焉安定皇甫恂以開元中初爲相州參軍有疾暴卒數食頃而蘇刺史獨孤思莊好名士也聞其重生親至恂所問其冥中所見云甚了了但苦力微稍待徐說之頃者恂初至官嘗攝司功有開元寺主僧送牛肉二十斤初亦不了其故但受而食之適爾被追乃是爲僧所引旣見判官判官問何故殺牛恂云生來蔬食不曾犯此判官令呼僧俄而僧負枷至謂恂曰己殺與君君實不知所以相引欲求爲追福耳因白判官殺牛己自當之但欲與參軍有言判官曰惟僧乃至恂所謂恂曰君後至同州判司爲我造�羅尼幢恂問相州參軍何由得同州掾官且余甚貧幢不易造如何僧云若不至同州則已必得之幸不忘所托然我辯伏今便受罪及君得同州我罪亦畢當托生爲豬君造幢之後必應設齋慶度其時會有所睹恂乃許之尋見牛頭人以股叉叉其頸去恂得放還思莊素與僧善召而謂之僧甚悲懼因散其私財爲功徳後五日患頭痛尋生三癰如叉之狀數日死恂自相州參軍遷左武衛兵曹參軍數載選受同州司士旣至舉官錢百千建幢設齋有小豬來師前跪伏齋畢繞幢行道數百轉乃死記聞開元二十三年荊州女子死三日生自言具見冥途善惡國家休咎鬼王令其傳語於人主荊州以聞朝廷駭異思見之敕給驛騎令至洛行至南陽遂喑不能言更無所識至都以其妄也遽歸廣異記開元末霍有鄰爲汲縣尉在州直刺史刺史段崇簡嚴酷下寮畏之日中後索羊腎有鄰催促屠者遑遽未及殺羊破肋取腎其夕有鄰見吏云王追有鄰隨吏見王王云有訴君云不但殺了生取其腎何至如是耶有鄰對曰此是段使君殺羊初不由己王令取崇簡食料爲閱畢謂羊曰汝實合供段使君食何得妄訴霍少府驅之使出令本追吏送歸有鄰還經一院云禦史大夫院有鄰問吏此是何官乎吏云百司並是何但於此復問大夫爲誰曰狄仁傑也有鄰云狄公是亡舅欲得一見吏令門者爲通須臾召入仁傑起立見有鄰悲哭畢問汝得放還耶呼令上坐有佐史過案仁傑問是何案云李適之得宰相又問天曹判未對曰諸司並了已給五年仁傑判紙余方畢回謂有鄰汝來多時屋室已壞令左右取兩丸藥與之持歸可研成粉隨壞摩之有鄰拜辭訖出門十餘里至一大坑爲吏推落遂活時炎暑有鄰死經七日方活心𨿽微暖而形體多壞以手中藥作粉摩所壞處隨藥便愈數日能起崇簡召見問其事嗟嘆久之後月餘李適之果拜相酉陽雜俎開元末蔡州上蔡縣南李村百姓李簡癇疾卒瘞後十餘日有汝陽縣百姓張弘義素不與李簡相識所居相去十餘捨亦因病死經宿卻活不復認父母妻子且言我是李簡家住上蔡縣南李村父名亮驚問其故言方病時夢有二人著黃賫帖見追行數里至一大城署曰王城引入一處如人間六司院畱居數日所勘責事悉不能對忽有一人自外來稱錯追李簡可卽放還一吏曰李簡身壞須令別托生時憶念父母親族不欲別處受生因請卻復本身少頃見領一人至通曰追到雜職汝陽張弘義吏又曰弘義身幸未壞速令李簡托其身以盡餘年遂被兩吏扶持卻出城但行甚速漸無所知忽若夢覺見人環泣及屋宇都不復認亮訪其親族名氏及平生細事無不知也先解竹作因自入房索刀具破成器語音舉止信李簡也竟不返汝陽時成式三從叔父攝蔡州司戶親驗其事昔扁鵲易魯公扈趙嬰齊之心及寤互返其室二室相諮以是稽之非寓言矣廣異記開元末金壇縣丞王甲以充綱領戶稅在京於左藏庫輸納忽有使者至庫所云王令召丞甲倉卒隨去至城行十餘里到一府署入門聞故左常侍崔希逸語聲王與希逸故三十年因問門者具知所以求爲通刺門者入白希逸問此人何在遽令呼入相見驚喜謂甲曰知此是地府否甲始知身死悲感久之復問曾見崔翰否翰是希逸子王云入城已來爲開庫司未暇至宅希逸笑曰眞輕薄士以死生易懷因問其來由王云適在庫中隨使至此未了其故有頃外傳王坐崔令傳語白王云金壇王丞是己親友計未合死事了願早遣時熱恐其捨壞王引入謂甲曰君前任縣丞受贓相引見丞著枷坐庭樹下問云初不同情何故見誣丞言受罪辛苦權救倉卒王云若不相關卽宜放去出門詣希逸別希逸云卿已得還甚善傳語崔翰爲官第一莫爲人作枉後自當之取錢必折今生壽每至月朝十五日宜送淸水一瓶置寺中佛殿上當獲大福甲問此功徳云何逸云冥間事卿勿預知但有福卽可言畢送出至其所遂活朝野僉載天寶中萬年主簿韓朝宗嘗追一人來遲決五下將過縣令令又決十下其人患天行病而卒

魂魄部紀事四遼史孩裏傳孩裏素信浮圖淸寧初從上獵墮馬憒而復蘇言始見二人引至一城宮室宏敞有衣絳袍人坐殿上左右列侍導孩裏升階持牘者示之曰本取大腹骨欲誤執汝牘上書官至使相壽七十七須臾還擠之大壑而寤道宗聞之命書其事後皆驗聞見後錄湯保衡遇漢張陵授以符籙可攝制鬼神一日保衡語其友人曰予適過西車子曲見一小第門有車馬有數婦人始下車皆不以物蒙蔽其首其第二下車者年二十許頗有容色意其士大夫自外至京師者必其妻也予欲今夕就子前捨小飲當召向所見婦人觀之友人曰良家子汝焉可妄召必累我矣保衡曰非召其人乃攝其生魂聊以爲戲耳然必至夜俟其寢寐乃召之若夢中至此止可遠觀愼勿近之近之則魂不得還其人必死矣遂與友人薄暮出門過其捨伺少頃聞門中有婦人聲保衡心知乃適所見婦人卽吸其气以彩綫系其中指旣而至友人學捨命僕取酒至與之對飲令從者就寢至夜保衡起開門有婦人自外至乃所見者形質皆如人但隱隱然若空中物其語聲如嬰兒見保衡拜之保衡問其誰氏具道某氏其夫適自外罷官還京師復問保衡曰此何所也適記已就寢不意至此又疑是夢寐而比夢寐差分明又疑死矣此得非陰府耶保衡曰此亦人間耳今便可歸當勿憂也命立於前款曲與語至五更始遣去廣異記鄧成者豫章人也年二十餘曾暴死所由領至地獄先過判官判官是刺史黃麟麟卽成之表丈也見成悲喜具問家事成語之悉皆無恙成因求哀麟云我亦欲得汝歸傳語於我家諸弟遂入白王旣出曰已論放汝訖久之王召成問云汝在生作何罪業至有爾許冤對然算猶未盡當得復還無宜更作地獄冤也尋有畜生數十頭來噬成王謂曰鄧成已殺爾輩復殺鄧成無益之事我今放成卻回令爲汝作功徳皆使汝托生人間不亦善哉悉云不要功徳但欲殺鄧成耳王言如此於汝何益殺鄧成汝亦不離畜生之身曷若受功徳卽攺爲人身也諸輩多有去者惟一驢頻來蹋成一狗嚙其衣不肯去王苦救衛然後得免遂遣所追成吏送之出過麟麟謂成曰至喜莫過重生汝今得還深足忻慶吾𨿽爲判官然日日恆受罪汝且住此少當見之俄有一牛頭卒持火來從麟頂上然至足火遂滅尋而復生悲涕良久謂成曰吾之受罪如是其可忍也汝歸可傳語弟努力爲造功徳令我得離此苦然非我本物𨿽爲功徳終不得之吾先將官料置得一莊子今將此造經佛卽當得之或恐諸弟爲恍惚不信汝可持吾玉簪還以示之因拔頭上簪與成麟前有一大水坑令成合眼推入坑中遂活其父母富於財憐其子重生數日之內造諸功徳成旣愈遂往黃氏爲說麟所托以玉簪還之黃氏識簪舉家悲泣數日乃賣莊造經華州進士王勛嘗與其徒趙望舒等入華嶽廟入第三女座悅其倩巧而蠱之卽時便死望舒惶懼呼神巫持酒饌於神前鼓舞久之方蘇王怒望舒曰我自在彼無苦何令神巫彈琵琶呼我爲眾人笑而問之云女初藏已於車中適繾綣被望舒彈琵琶告王令一黃門搜諸婢車中次諸女旣不得已被推落地因爾遂活矣東陽張瑤病死數日方活云被所由領過一府捨中有貴人儐從如王者瑤至庭內見其所殺眾生盡來對瑤曾殺一牛以布兩端與之追福其牛亦在中庭角戴兩布又曾供養病僧其僧亦來謂所司曰張瑤持金剛經滿三千徧功徳已入骨又寫法華經一部福多罪少故未合死所司命秤之畜生盡起而瑤猶在地上所司取司命簿勘之一紫衣引黃衫吏抱黃簿至云張瑤名已掩了合死視簿有紙帖掩其名又命取太山簿頃之亦紫衣吏人引黃衫吏持簿至云張瑤掩了合死又命取閣內簿檢使者云名始掩半未合死王問瑤汝名兩處全掩一處掩半六分之內五分合死故不合處王以功徳故放汝歸閻浮地勿復殺生命瑤入地獄徧身受罪火坑鑊湯無不見有僧曰汝勿復爲罪遂卽以印印其股曰將此爲信旣活印旣分明至今未滅錢塘梅先恆以善事自業好持佛經兼造生七齋鄰里呼爲居士天寶中遇疾暴卒而活自說初死爲人所領與徒十餘輩見閻羅王王問君在生復有何業先答曰惟持經念佛而已王曰此善君能行之冥冥之福不可虛耳令檢先簿喜曰君尙未合死今放卻生宜崇本業也再拜會未有人送畱在署中王復訊問次至錢塘里正包直問何故取李平頭錢不爲屬屍直曰直爲里長團頭身常在縣夜歸早出實不知乞追子問王令出帖追直子須臾有使者至令送直還遂活說其事時其子甚無恙眾人皆試之後五六日直子果病卽二日死矣郜澄者京兆武功人也嘗因選集至東都騎驢行槐樹下見一老母云善相手求澄手相澄初甚惡之母云彼此俱閒何惜來相澄坐驢上以手授之母看畢謂澄曰君安所居道裏遠近宜速還家不出十日必死澄聞甚懼求其料理母云施食糧獄或得福助不然必不免澄竟如言施食糧獄事畢往見母令速還澄自爾便還至武功一日許旣無疾意甚歡然因脫衫出門忽見十餘人拜迎道左澄問所以云是神山百姓聞公得縣令故來迎候澄曰我不選何得此官須臾有策馬來者有持綠衫來者不得已著衫乘馬隨之而去行之十里有碧衫吏下馬趨拜澄問之答曰身任慈州博士聞公新除長史故此遠迎因與所乘馬載澄自乘小驢隨去行二十里所博士奪澄馬澄問何故相迎今復無禮博士笑曰汝是新死鬼官家捉汝何得有官乎其徒因引澄過水水西有甲宅一所狀如官府門膀雲中丞理冤屈院澄乃大叫冤屈中丞遣問有何屈答云澄算未盡又不奉符枉被鬼拘錄中丞問有狀否澄曰倉卒被拘實未有狀中丞與澄紙令作狀狀後判檢旁有一人將檢入內中丞後舉一手求五百千澄遙許之檢云枉被追錄算實未盡中丞判放又令檢人領過大夫通判至廳見一小胡兒頭冠氈帽著靴在廳上打葉錢令通雲中丞親人令放卻還生胡兒持案入大夫依判遂出復至王所通判守門者就澄求錢領人大怒曰此是中丞親眷小鬼何敢求錢還報中丞中丞令送出外澄不知所適徘徊衢路忽見故妹夫裴氏將千餘人西山打獵驚喜問澄何得至此澄具言之裴云若不相值幾成閒鬼三五百年不得變轉何其痛哉時府門有賃驢者裴呼小兒驢令送大郎至捨自出二十五千錢與之澄得還家心甚喜悅行五六里驢弱行不進日勢又晚澄恐不達小兒在後百餘步唱歌澄大呼之小兒走至以杖擊驢驚澄墮地因爾遂活吉州劉長史無子獨養三女皆殊色甚念之其長女年十二病死官舍中劉素與司丘掾髙廣相善俱秩滿與同歸劉載女喪還髙廣有子年二十餘甚聰慧有姿儀路次豫章守冰不得行兩船相去百餘步日夕相往來一夜髙氏子獨在船中披書二更後有一婢年可十四五容色甚麗直詣髙雲長史船中燭滅來乞火耳髙子甚愛之因與戲調妾亦忻然就焉曰某不足顧家中小娘子艷色無雙爲郎通意必可致也髙甚驚喜意謂是其存者因與爲期而去至明夜婢又來曰事諧矣卽可便待髙甚踴躍立候於船外時天無纖雲月甚淸朗有頃遙見一女自後船出從此婢直來未至十步光彩映發馨香襲人髙不勝其意便前持之女縱體入懷姿態橫發乃與俱就船中倍加款密此後夜夜輒來情念彌重如此月餘日忽謂髙曰欲論密事得無嫌難乎髙曰固請說之乃曰兒本長史亡女命當更生業得承奉君子若垂意相采當爲白家令知也髙大驚喜曰幽明契合千載未有方當永同枕席何樂如之女又曰後三日必生使爲開棺夜中以面乘霜露飲以薄粥當遂活也髙許諾明旦遂白廣廣未之甚信亦以其絕異乃使詣劉長史具陳其事夫人甚怒曰吾女今已消爛寧有玷辱亡靈乃至此耶深拒之髙求之轉苦至夜劉及夫人俱夢女曰某命當更生天使之配合必謂喜而見許今乃靳固如此是不欲某再生耶及覺遂大感悟亦以其姿色衣服皆如所白乃許焉至期乃共開棺見女姿色鮮明漸有暖气家中大驚喜乃設幃幕於岸側舉置其中夜以面承露晝哺飲父母皆守視之一日轉有气息稍開目至暮能言數日如故髙問其婢云先女死屍柩亦在舟中女旣蘇遂臨悲泣與訣乃擇吉日遂於此地成婚後生數子因名其地號爲禮會村盧弁者其伯任湖城令弁自東都就省夜宿第二谷夢中見二黃衣吏來追行至一所有城壁入城之後欲過判官屬有使至判官出迎吏領住一舍下其屋上有蓋下無梁柱下有大磨十枚磨邊有婦女數百磨恆自轉牛頭卒十餘以大箕抄婦人置磨孔中隨磨而出骨肉粉碎苦痛之聲所不忍聞弁於眾中見其伯母卽湖城之妻也相見悲喜各問其來由弁曰此等受罪云何曰坐妒忌以至於此弁曰爲之柰何伯母曰汝素持金剛經試爲我誦或當滅罪弁因持經磨遂不轉受罪者少息牛頭卒持叉來弁所怒曰何物郎君來此誦經度人作事弁對曰伯母在此卒云若惜伯母可與俱去弁遂將伯母奔走出城各歸就活初弁惟一小奴同行死已半日其奴方欲還報會弁已蘇後數日至湖城入門遇伯設齋家人見弁驚喜還報伯母迎執其手曰不遇汝當入磨中今得重生汝之力也隰州佐史死數日後活云初閻羅王追爲典史自陳素不解案王令舉其所知某薦同曹一人使出帖追王問佐史汝算旣未盡今放汝還因問左右此人在生有罪否左右云此人曾殺一犬一�王曰犬聽合死�復何故枉殺�者法合殊死令某回頭以熱鐵汁一杓灼其背受罪畢遣使送還吏就某索錢一百千文某云我素家貧何因得辦吏又覓五十千亦答云無吏云汝家有胡錢無數何得訴貧某答胡錢初不由己吏言取之卽得何故不由領某至家取錢胡在�上臥胡兒在錢堆上坐未得取錢且暫入庭中狗且吠之某以腳蹴狗叫而去又見其婦營一七齋取面作飯極力呼之婦殊不聞某怒以手牽領巾婦躓於地久之外人催之及出胡兒猶在錢上某勁以拳拳其脇胡兒悶絕乃取五十千付使者因得放遂活活時胡兒病尙未愈後經紀竟折五十千也東萊人有女死已葬女至冥司以枉見捕得還乃敕兩吏送之鬼送墓中𨿽活而無從出鬼亦患之乃問女曰家中父母之外誰最念汝女曰獨季父耳一鬼曰吾能使來劫墓季父見汝活則遂生也女曰季父仁惻未嘗有過豈能發吾冢耶鬼曰吾易其心也畱鬼守之一鬼去俄而季父與諸劫賊發墓開棺女忽從棺中起季父驚問之具以前白季父大加慚恨諸賊欲遂殺之而季父號泣哀求得免負之而歸吉凶影響錄治平中黃靖國死見冥中數獄吏指一所曰此唐武后獄後惡至大方以大甕貯黃蠍螫之也酷吏姦臣皆有獄也避暑錄話元丰間有監黃河埽武臣射殺埽下一黿未幾死而還魂云爲黿訴於陰府力自辯黿數敗埽以其秩殺之故得免談圃馮大參京嘗患傷寒已死家中哭之已而復蘇云適往五臺山見昔爲僧時室中之物皆在有言我俗緣未盡故遣歸因作文記之屬其子他日勿載墓志中墨莊漫錄曲轅先生又嘗作傳記陳明遠再生事云明遠陳氏字也名公辟興化軍人嘗舉進士皇佑三年春過泗州遊普照王寺時羣僧會齋於南院明遠繞浮圖自西廂趨大殿兩廡人甚嘩獨老僧敝衣庭下倚樹讀靑紙書其文光彩射百許步明遠遽往揖之僧小舉手就視其書則金字金剛經系以梁朝傅大士之頌者僧細諷自若明遠從後聽之旣久僧回顧笑謂明遠曰子亦樂此耶明遠對之稍恭僧讀竟遂以經授明遠曰江南李氏所施觀子之貌且當持此明遠喜受之歸明旦取映日則無復光彩一讀之經藏書籠中明年從父官海陵忽得疾不可治已死三日家人將大斂覺其體復溫移刻稍蘇又食頃乃能言其族反驚明遠自言方疾革時見四卒深目虎喙持文書有大印字莫可辧共執明遠桎兩手驅西北行其勢甚暴所經依約皆廣野塵埃射人不可輒視漸逼大河府署嚴密門外坐卒數十悉持梃內有拷掠聲三卒先入一守明遠於大門外如�命者須臾坐卒盡起擎跪明遠回視一僧乘虛而行過門見明遠植杖而立意若哀憫明遠不覺手桎盡解熟視其狀卽泗州嘗遇授經者也因拜祈之僧顧卒取文書略視徐曰府君知耶才欲入門而聞府中呼應甚遽有二人服紫服朱趨出迎之其侍衛之盛若世之達官二人禮僧極恭僧爲語二人兪喜旁睨明遠若夙有罪者僧呼明遠前使自懺悔俄二人詔吏聽還二人亦謝僧去後有吏馳出呼明遠則明遠季父釴釴太學進士有聞亡已三年矣旣見訪明遠家事云我當錄冤簿三年才二年爾非佳職也爾歸持尊勝七俱神咒祈以免我又有故服藏某處幸焚之遺我寄聲親戚如平生復告明遠言世之人冤愼勿復復之勢如索綯焉若有迨百千生不能解者故吾此局置吏甚多而簿書期會常若不及神君聖靈尢深厭此言未竟若有呼之者因疾辭去僧引明遠遊旁兩大廡下見系囚不啻數百亦有禽獸諸虫悉能人言與囚對辯羣吏見僧悉拜有械囚系以大鐵�左右文書沒其首口嘗囁嚅出血卒守之若使自讞輕重不當又鞭之其餘幾壞明遠竊視之乃其表舅鄭生生爲閩吏喜以法自名死且十年餘見明遠泣下頻以手尙僧且目明遠僧笑少以杖指之�械俱墮然莫敢起而口囁嚅出血未已也又見坐沙門五六人前列敗壞飲食數十甕气色殊惡僧曰此嘗棄世中供養且重使食且僧亦不甚念復引明遠出前大河上虹橋蜿蜒望彼岸城府樓觀煙霧出其上明遠請往觀焉僧不許曰子過此無復歸矣亟隨僧趨東南來井閭人物差類人世但天气乖慘似欲雨時而途中所遇往往皆昔嘗所見危冠大馬出處前後吏卒替更而疊趨人指以爲名勢挾侈決意不屈之士皆趄狼狽狀若爲物所迫甚者咨嗟涕淚悔怏自擲意求有以亡匿而不可得俄及前所過廣野適溪水漲甚思始來時則無有也明遠憂不能渡僧乃執杖端以末授明遠而導之始涉亦甚淺中流明遠失據將溺因驚呼而蘇明遠之復生也桎縛之迹隱然在臂家人持葷飲餉之𨿽數十年輒掩鼻急遣去瞻視間僧已在室中香气異常親族齋戒祈見者必暫睹衲裙杖屨而已僧自是日以先授經義教明遠對其情品說一切世間所有之法卽心是佛煩惱塵勞究竟虛妄其音靚圓若霜鐘在庭戶外之人一歷耳歡然自信終身不能忘其聲每謂明遠曰吾卽詣某寺齋旣去食頃後還又言某氏齋私飲某僧酒獨不齋耳他時爲之未免有罪時多疑以僧伽大師者明遠請焉僧曰僧伽吾師也幾一月明遠軀體復壯僧告去曰後十四年吾待子於祖山明遠問祖山曰廬阜遂去陳氏後求代故衣果得於其處緇徒咒而火之明遠母素好釋氏悉疏其齋𨿽遠數百里必使人驗之明遠並告以類狀具言有是爾飲僧家聞之終身不飲酒然明遠向所懺之罪今反不復能記豈昔偶萌之於心不自引悔而神道已錄以爲非耶抑他生所爲不復自省而幽冥記人功過誅賞有時而宴安人之苟爲得以自寬則跬步之間不可以爲恐懼耶至和三年八月明遠歸莆田以故人訪予且出所授經具道其事欲予記之予固已�其人爽辧謙畏不類向時其志眞若有所得然未暇從其請也今年其兄公輔調官京師特過予復以爲言予與公輔遊十五年矣今示稱其弟所爲如予嘗所�者則明遠由是而有聞倘求之益勤修之益明守其話言不爲富貴貧賤毀譽之所遷則其所至也豈易量哉因起奮筆直載始末明遠所述蓋多其間有與佛經外史若世人已傳之事略相同者不復更錄明遠父名鑄今爲尙書都官郎中通判廣州曲轅子記予觀崔公所記抑亦異矣彼鄭生者以法自名而獲罪若是吁可畏哉三尺者輕重不可逾而法家流鮮恩寡恕多論刻苟容於心已不�於陰譴矣若能平反明愼天必以善應之臨政者於淑問詳讞寧可忽諸東坡志林今年三月有書吏陳昱者暴死三日而蘇云初見壁有孔有人自孔擲一物至地化爲人乃其亡姊也攜其手自孔出曰冥吏追汝使我先見吏在旁昏黑如夜極望有明處空有橋榜曰會明人皆用泥錢橋極髙有行橋上者姊曰此生天也昱行橋下然猶有在下者或爲鳥鵲所啅曰此网捕者也又見一橋曰陽明人皆用紙錢有吏曹十餘人以狀及紙錢至者吏輒刻除之如抽貫然已而見冥官則陳襄述古也問昱何故殺乳母昱曰無之呼乳母至血被面抱嬰兒熟視昱曰非此人也乃門下吏陳周官遂放昱還曰路遠當給竹馬又使諸曹檢己籍示之年六十九官左班殿直曰以平生不燒香故不甚壽又曰吾輩更此一報卽不同矣意謂當超也昱還道見追陳周往旣蘇周果死戊寅十一月餘在儋耳聞城西民李氏處子病卒兩日復生余與進士何旻同往見其父問死生狀云初昏若有人引去至官府簾下有言此誤追庭下一吏云可且寄禁又一吏云此無罪當放還見獄在地窟中隧而出入系者皆儋人僧居十六七有一嫗身皆黃毛如驢馬械而坐處子識之蓋儋僧之室也曰吾坐用檀越錢物已三易毛矣又一僧亦處子鄰里死已二年矣其家方大祥有人持盤餐及錢數千云付某僧僧得錢分數百遺門者及持飯入門去系者皆爭取其飯僧所食無幾又一僧至見者擎跪作禮僧曰此女可差人速送還送者以手擘墻壁使過復見一河有舟使登之送者以手推舟舟躍處子驚而寤是僧豈所謂地藏菩薩耶書此爲世戒異聞總錄大觀中京師醫官耿愚買一侍婢麗而黠逾年矣嘗立於門外小兒過焉認以爲母眷戀不忍去婢亦拊憐之兒歸告其父曰吾母乃在某家時其母死旣祥矣父未以爲信試往殯所視之似爲盜所發不見屍還家攜兒謁耿氏之鄰密訪婢姓氏眞厥妻也卽佯爲販鬻者徘徊道上伺其出而見之妻呼使前與敍別意繼以泣語人曰此爲吾夫小者吾子也耿聞之怒詬責之曰去年買汝時汝本無夫有契約牙儈可驗何敢爾夫訴諸開封迹所從來婢昏然不省憶但云因行至一橋迷路爲牙媼引去迫於饑餒故自鬻牙媼亦言實遇之於廣備橋求歸就食遂鬻以償欠京尹不暇究始末命夫以余直償耿氏而娶其妻耿氏不伏夫又訴於禦史臺整會未竟復失婦人訟乃已不一年耿愚死家亦衰替墨莊漫錄宣和攺元揚州學吏嚴淸晝寢夢人叩門呼之淸一手挈帽以趨見植牌於康莊淸不暇讀斯須入一門兵衛森然吏引造庭鞠躬曰嚴淸至淸戰汗伏不能拜自上擲一巨板縱橫萬釘布如棋局斜倚於階傳呼令上一人衮冕而坐紫衣侍左朱衣侍右淸竊視之衮冕者乃前太守劉尙書極也朱衣者兩浙運副劉何也尙書問淸茶鹽法更張否對曰淸學吏耳茶鹽法所不知又問學法更張否對曰仍舊但近日興建道學遂命朱衣取簿令淸自閱其姓名每葉大書一人名姓鄕裏其下有細書若功與過一有識者中一葉乃淸姓名細書極少尙書曰後十旬汝當來此又命紫衣導淸過西壁以手排之壁間見眾罪人雜老幼男女或血污其衣帶系其頸悲哀愁苦幽咽墮淚可畏可憐紫衣復導淸出尙書曰汝當治此獄俟取某人及淮南鹽香提舉黃惇信淸逡巡攝衣循板而下吏以手招淸使出淸過舊路仰視其牌書曰辧正司旣寤言其事於教官錢耜良仲時黃气焰正赫未幾盛怒間暴得疾一夕而卒淸後臥病果死揚人多知之予數詢鄕人乃得其詳春渚紀聞建安李明仲秀才山居偶赴遠村會集醉歸侵夜僕從不隨中道爲山鬼推墮澗仄醉不能支因熟睡中其神徑還其家見母妻於燭下共坐乃於母前聲喏而母略不之應又以肘撞其婦亦不之覺忽見一白髯老人自中澑而出揖明仲而言曰主人之身今爲山鬼所害不亟往則眞死矣乃拉明仲自家而出行十里許見明仲之屍臥澗仄老人極力自後推之直呼明仲姓名明仲忽若睡醒起坐驚顧而月色明甚乃一路而歸至家已三鼓矣乃語母妻其故晨起率家人具酒醴敬謝於神云墨莊漫錄睦寇方臘未起之前一年歙州生麟卽死後十日州人葉世寧夢乘麟而登山山東北有洞乃捨麟而登入二武士執而問之世寧以實對且言幸得放還當有重報一武士笑曰誤矣吾卽歙州某橋南停紙朱慶也與子不熟頗識其面此洞有三堂四室試令子觀之遂引而前中堂垂簾曰此堂待陳公文帳堆壅吏不敢登左堂簾捲其半慶曰天符已差羅浮天王居此諸司往迓矣旣升有牌牌有三字世寧惟記一定字右堂無簾上有衣紫袍曳杖而行吏數十輩隨之二武士止世寧立世寧熟視卽尙書彭公汝礪也遽出拜之公勞之曰近到饒州否曰去歲到饒州公無恙公何以至此公曰吾位髙不當治獄以吾最知本末故受命至此汝何能來也世寧驟對乘洞前石馬而來公曰獸今安在二武士趨出曰介獸誤取去公曰杖之百朱慶者惟而去一武士領世寧欲去世寧曰願一觀四室不敢泄於人公逡巡首肯一吏持鑰而下引世寧往開東室有十餘人露首愁坐竹器數十封鑰甚固旁有金帶十餘條持鑰者復開一室架大木於兩楹之間有官者九人亦露頂蹲踞其上見人皆泣下持鑰者未嘗少佇世寧請入他室持鑰者曰西有貴臣閹人及前唐後唐未具獄囚法嚴不可輒近言未旣忽有聲如雷震見巨蛇自屋東垂首而下火舌電目口鼻出气如煙世寧懼而走持鑰者曰東將入西室矣此類甚多豈可近耶世寧因問何以至是曰吁吾姓嚴前唐宦者親見當時中官勢盛士人知有中官不知有朝廷吾私竊笑而薄之有能言中官太盛者吾必起嗟嘆嘗聞近代亦然業力所招也世寧不盡記大略如此復往謝彭公則堂已虛矣世寧不敢問心動求出持鑰者復曰吾在此司無過卽世後凡三領江淮要職此事了則吾爲地下主者矣汝到人間爲吾誦金光明經具疏燒與嚴直事吾能報汝世寧拜辭獨與武士出洞見朱慶騎麟自山頂來下而揖世寧撫麟乃石也慶曰山髙不可陟遵河甚徑煩語慶家人蘄黃間卜居甚善鄕中當大亂慶亦自以夢報得子言當信而不疑也一武士曰金光明經亦望垂賜得免追取之勞幸矣世寧曰仍爲公等設醮及水陸二人以手加額世寧曰此洞何名慶曰洞名金源司名某凡四字世寧不曉而問之忽失足墜河而寤汗浹背病喑三日而愈其後歙人稍稍聞之霏雪錄元薛公世南爲山西僉憲時言一皮匠忽晝見二急腳召渠云是冥府符命其人令家人作饌供二冥使家人無所見也且語家人曰我平日寡愆𨿽死必復生愼勿葬我是日果死三日後復蘇云至一官府設王者儀衛一人冕服坐殿庭問曰汝知過否皮匠曰某有生以來未嘗造惡王者命以物如靑泥之狀塗其頂久之心骨醒然累世之事皆能記憶王者曰白起坑長平四十萬卒汝不預乎其人乃王紇九世身對曰起坑卒時某阻之不聽非某罪也上帝以某有陰徳賜某八世爲將今九世矣俄而起械而至羸弱一鬼囚也與之對得其情起復押入冥獄夜叉乃送還自後棄所業乘馬出入士大夫家能談其前世事云括異志眉山主簿髙公有愛子眉郎甚慧不幸早夭心甚悼之公忽暴卒復蘇言至陰府初爲二吏來召引至一處如州城若官府所俄見一人著道服手持數珠而出主簿熟視乃其父也責之曰汝有不公當事還曾知否主簿曰何事不公當也父曰斷遞鋪殺人事不窮其理以直爲曲所以天奪汝愛兒眉郎見亦在此汝有陰騭天未遽奪汝壽汝今還世切須事君則忠事長則順不可爲己營私不可以直爲曲戒殺戒淫戒嗔戒怒但依吾教則盡天年不然則壽祿皆削也荊南都頭李遇病困攝至陰府有一先物故者曰常侍安得來此復有一人云追到李遇遂蘇見妻子環泣身下臥一畫人號替代云隨手雜錄全州進士唐伯虎一日病卒心獨溫後數日還魂初若夢爲人追呼入官府見主者曰誤矣當還已而語伯虎曰到人間爲我轉法華經爲報亦當勸人誦之伯虎請曰某它日亦得祿乎謂之曰𨿽有薄耳遂出至家而蘇後任梧州推官六十餘卒郡君李氏余也嘗有貨珠子老媼李氏攜珠子至旣去遺珠子在地嬸收之後媼逾時不至一日旣至形容消瘦精神恍惚非昔人也嬸詰之曰向時所貨珠子歸則失去告其主以金十兩償之其主不許因憂愁感疾幾不能起嬸曰珠子當時遺在地我得之今在此媼驚喜涕下願致金六兩以請嬸取還之金不受也後微疾夢出門乘車出曠野至大官府見二偉人衣冠坐堂上引至堂下偉人方問姓氏嬸知其陰府也遂誦大悲咒左右皆驚愕其堂搖動不已二偉人立語曰勿誦放爾歸矣一吏持大簿書至案偉人問汝記得還李珠子事否嬸曰記之其一偉人曰當展二十年壽其一曰得毋太多也其一曰婦人而不愛珠寶此可尙也俾人送還復乘車至門首而入見其屍臥帳中驚而寤起後二十年乃卒柳州張通直舟泊潭中新婦死七日而體溫旣還魂云初見二人如弓手追去甚急至一河次一人曰解衣婦曰我婦人衣不可去其一人止之呼舟而渡入大城市井喧�聞傳呼聲二人引婦立城砌上二人立其下見一金紫人導從甚嚴婦識之乃其舅程之邵之元父也連呼舅舅金紫者亦識之曰七娘來來遂�馬取二人文檄視之乃曰誤矣急呼衣箱取紙一番令婦執之候至戒石但執紙而立旣去二人失色相顧低頭不復語至府門人間大官府也婦立戒石南俄見金紫人至次衣綠人次衣朱人皆坐金紫人卽呼婦取紙語二同坐曰誤勾此人來矣綠衣人曰已來不柰何朱衣人曰旣誤莫須放回金紫人曰合如此只是二人得徒罪矣卽引二如弓手者取狀杖脊二十下令虞候引婦出至一寺大廈修廊寂無一人虛堂屏間一僧坐虞候未前又一吏人至詣僧致語僧移榻俯�問婦曰識字否曰識之僧指手中經題問之婦曰金剛經也僧展捲教誦之又曰歸則誦之遂令婦執堂下幡腳用力引之幡起驚寤而蘇淸尊錄大桶張氏者以財雄長京師凡富人以錢委人權其子而取其半謂之行錢富人視行錢如部曲也或過行錢之家設特位置酒婦女出勸主人皆立侍富人遜謝彊令坐再三乃敢就位張氏子年少父母死主家事未娶因祠州西灌口神歸過其行錢孫助教家孫置酒數行其未嫁女出勸容色絕世張目之曰我欲娶爲婦孫皇恐不可且曰我公家奴也奴爲郎主丈人鄰里笑�張曰不然汝但少錢物耳豈敢相僕隸也張固豪侈奇衣飾卽取臂上古玉條脫與女且曰擇日納幣也飲罷去孫鄰里交來賀曰有女爲百萬主母矣其後張別議婚孫念勢不敵不敢往問期而張亦恃醉戲言耳非實有意也逾年張婚他族而孫女不肯嫁其母曰張已娶矣女不對而私曰豈有信約如此而別娶乎其父乃復因張與妻祝神回並邀飲其家而使女窺之旣去曰汝見其有妻可嫁矣女語塞去房內蒙被臥俄頃卽死父母哀慟呼其鄰鄭三者告之使治喪具鄭以送喪爲業世所謂仵作行者也且曰小口死勿停喪卽日穴壁出瘞之告以致死之由鄭辦喪具見其臂有玉條脫心利之乃曰某一園在州西孫謝之曰良便且厚相酬號泣不忍視急揮去卽與親族往送其殯而歸夜半月明鄭發棺欲取條脫女蹶然起顧鄭曰我何故在此亦幼識鄭鄭以言恐曰汝之父母怒汝不肯嫁而念張氏辱其門戶使我生埋汝於此我實不忍乃私發棺而汝果生女曰第送我還家鄭曰若歸必死我亦得罪矣女不得已鄭匿他處以爲妻完其殯而徙居州東鄭有母亦喜其子之有婦彼小人不暇究所從來也積數年每語及張氏猶忿恚欲往質問前約鄭每勸阻防閒之崇寧元年聖端太妃上仙鄭當從禦翣至永安將行祝其母勿令婦出遊居一日鄭母晝睡孫出僦馬直詣張氏門語其僕曰孫氏第幾女欲見某人其僕往通張驚且怒謂僕戲己罵曰賤奴誰教汝如此對曰實有之乃與其僕俱往視焉孫氏望見張跳踉而前曳其衣且哭且罵其僕以婦女不敢往解張以爲鬼也驚走女持之益急乃擘其手手破流血推僕地立死僦馬者恐累也往報鄭母母訴之有司因追鄭對獄具狀已而有司乃抵鄭發冢罪該

魂魄部雜錄尙書舜典二十有八載帝乃殂落按注死者魂气歸於天故曰殂體魄歸於地故曰落禮記禮運作其祝號元酒以祭君與夫人交獻以嘉魂魄是謂合莫左傳昭公七年子產曰人生始化曰魄旣生魄陽曰魂用物精多則魂魄彊是以有精爽至於神明文子自然篇天气爲魂地气爲魄越絕書越王問於範子曰寡人聞人失其魂魄者死得其魂魄者生物皆有之將人也範子曰人有之萬物亦然天地之間人最爲貴物之生谷爲貴以生人與魂魄無異可得豫知也孝經援神契情者魂之使性者魄之主情生於陰以計念性生於陽以理契抱朴子師言欲求長生當勤服大藥欲得通神當金水分形形分則自見其身三魂七魄而天靈地祇皆可接山川之神皆可役也人無賢愚皆知己身之魂魄魂魄分去則人病盡去則人死故分去術家有錄之之說盡去則禮典有招魂之義此之爲物至近者也然與人俱生至於終身莫或有聞見之者豈可以不聞見復言無乎軫星逐鬼張星拘魂東井還魂

