

姊妹部匯考爾雅

釋親男子謂女子先生爲姊後生爲妹漢揚雄方言

雜釋�孟�也

注外傳曰孟啖我是也今江東江越間呼姊聲如市此因字誤遂俗也�音義未詳班固白虎通

三綱六紀謂之姊妹何姊者恣也妹者末也劉熙釋名

釋親屬姊積也猶日始出積時多而明也妹時也猶日始入歷時少尙昧也魏張揖博雅

釋親�孟姊也媦妹也

又姊咨也妹末也類苑

雜釋姊咨也以先生言可咨問也妹女弟也妹者末也女子先生曰姊後生曰妹姊妹部總論禮記

曲禮姑姊妹女子子已嫁而反兄弟弗與同席而坐弗與同器而食陳

注專言兄弟者遠同等之嫌

檀弓姑姊妹之薄也蓋有受我而厚之者也

陳注

姑姊妹在室與兄弟侄皆不杖期出適則皆降服大功而從輕者蓋有受我者服爲之重故也言其夫受之而服爲之杖期以厚之故於本宗相爲皆降一等也儀禮

喪服姑姊妹女子子適人無主者姑姊妹報

疏傳曰此等親出適已降在大功𨿽矜之服期不絕於夫氏故次義服之下姑對侄姊妹對兄弟出適反爲侄與兄弟大功侄與兄弟爲之降至大功今還相爲期故須言報也傳曰無主者謂其無祭主者也何以期也爲其無祭主故也注

無主後者人之所哀憐不忍降之疏

釋曰云無

主者謂無祭主也釋曰云人之所哀憐者謂行路之人見此無夫復無子而不嫁猶生哀�況侄與兄弟及父母故不忍降之也若然除此之外餘人爲之服者仍依出降之服而不服加以其餘人恩疏故也不言嫁而云適人者若言適人卽謂士也若言嫁乃嫁於大夫於本親又以尊降不得言報故云適人不言嫁

又從父姊妹

注父之昆弟之女疏

釋曰此謂從父姊妹在家大

功出適小功不言出適與在室姊妹旣逆降宗族亦逆降報之故不辧在室及出嫁也爲人後者爲其姊妹適人者

注不言姑者舉其親者而恩輕者降可知疏

釋曰

按詩云問我諸姑遂及伯姊注云先姑後姊尊姑也是姑尊而不親姊妹親而不尊故云不言姑舉姊妹親者也春秋四傳

姜氏會齊侯春秋莊公二年冬十有二月夫人姜氏會齊侯於禚四年春王二月夫人姜氏享齊侯於祝丘五年夏夫人姜氏如齊師七年春夫人姜氏會齊侯於防冬夫人姜氏會齊侯於谷左傳書姦也文姜會齊侯於防齊志也谷梁傳婦人旣嫁不逾竟逾竟非正也婦人不言會言會非正也饗甚矣享齊侯所以病齊侯也師而曰如眾也婦人不會會非正也胡傳婦人無外事送迎不出門見兄弟不逾閾在家從父旣嫁從夫夫死從子今會齊侯於禚是莊公不能防閒其母失子道也故趙匡曰姜氏齊侯之惡著矣亦所以病公也曰子可以制母乎夫死從子通乎其下況於國君君者人神之主風教之本也不能正家如正國何若莊公者哀痛以思父誠敬以事母威刑以督下車馬僕從莫不俟命夫人徒往乎夫人之往也則公威命之不行哀戚之不至爾享者兩君之禮所以訓共儉也兩君相見享於廟中禮也犧象不出門嘉樂不野合非兩君相見又去其國而享諸侯甚矣師者眾多之地按齊詩載驅刺襄公無禮義盛其車服疾驅於通道大都與文姜淫之詩也其三章曰汶水湯湯行人彭彭魯道有蕩齊子翺翔彭彭者多貌也其四章曰汶水滔滔行人儦儦魯道有蕩齊子遊遨儦儦者眾貌也曰會曰享猶爲之名也至是如齊師羞惡之心亡矣夫人之行不可復制矣春秋書此以戒後世謹禮於微慮患於早之意也防魯地也谷齊地也初會於禚次享於祝丘又次如齊師又一歲而再會焉其爲惡益甚矣明年無知弒諸兒其禍淫之明驗也大

全髙氏曰禮姑姊妹已嫁而反兄弟不與同席而坐況用兩君相見之禮乎蓋爲名而已矣呂氏曰前此嘗會矣而未之享也今享矣又復如齊師矣人之爲不善一縱之後如水方至莫知所極家氏曰夫人前去其氏今稱姓氏者去氏以誅其逆加氏所以著其淫齊襄出而姜往會禽獸之無別也春秋書孫則去其族書會書享揭其氏姓蓋示之有別亦所以討其亂倫之罪

子叔姬卒春秋文公十有二年春二月庚子子叔姬卒左傳二月叔姬卒不言杞絕也書叔姬言非女也公羊傳此未適人何以卒許嫁矣婦人許嫁字而笄之死則以成人之喪治之其稱子何貴也其貴柰何母弟也谷梁傳其曰子叔姬貴也公之母姊妹也其一傳曰許嫁以卒之也男子二十而冠冠而列丈夫三十而娶女子十五而許嫁二十而嫁大

全趙氏曰時君之女故曰子以別非先君之女也

啖氏曰左氏云杞桓公請絕叔姬而無絕昏公許之叔姬卒不言杞絕也書叔姬言非女也按此傳大誤當在成八年誤置此爾汪氏曰二傳以書子爲同母妹然十四年再書子叔姬苟皆同母不當同字矣廬陵李氏曰子叔姬左氏以爲已嫁於杞而遭出公谷皆以爲許嫁蓋適人則必系國以無所系左氏非也其稱子者文公女所以別於先君之子也公谷以爲姊妹者非陳氏云已許嫁於杞杞伯來朝請絕叔姬復求其次此說通漢應劭風俗通義

愆禮

太原郝子廉饑不得食寒不得衣一介不取諸人曾過姊飯畱十五錢默置席下去每行飲水常投一錢井中謹按易稱天地交萬物生人道交功勛成語願車馬衣輕裘與朋友共敝之而無憾士相見之禮贄用腒雉受而不拒而交答焉惟祭飯然後拜之孔子食於施氏未嘗不飽何有同生之家而顧錢者哉傷恩薄禮獘之至也孟軻譏仲子吐鶂鶂之羹而食井上苦李鮑焦耕田而食穿井而飲非妻所織不衣餓於山中食棗或問之此棗子所種耶遂嘔吐立枯而死世不乏異惟其似旃孔子疾時貪昧退思狂狷狷者有所不爲亦其介也

姊妹部藝文一

爲兄上書

漢班昭妾同產兄西域都護定遠侯超幸得以微功特蒙重賞爵列通侯位二千石天恩殊絕誠非小臣所當被蒙超之始出志捐軀命冀立微功以自陳效會陳睦之變道路隔絕超以一身轉側絕域曉譬諸國因其兵眾每有攻戰輒爲先登身被金夷不避死亡賴蒙陛下神靈且得延命沙漠至今積三十年骨肉生離不復相識所與相隨時人士眾皆巳物故超年最長今且七十衰老被病頭髮無黑兩手不仁耳目不聰明扶杖乃能行𨿽欲竭盡其力以報塞天恩迫於歲暮犬馬齒索蠻彜之性悖逆侮老而超旦暮入地久不見代恐開姦宄之源生逆亂之心而卿大夫咸懷一切莫肯遠慮如有卒暴超之气力不能從心便爲上損國家累世之功下棄忠臣竭力之用誠可痛也故超萬里歸誠自陳苦急延頸逾望三年於今未蒙省錄妾竊聞古者十五受兵六十還之亦有休息不任職也緣陛下以至孝理天下得萬國之歡心不遺小國之臣況超得備侯伯之位故敢觸死爲超求哀�超余年一得生還復見闕廷使國家無勞遠之慮西域無倉卒之憂超得長蒙文王葬骨之恩子方哀老之惠詩云民亦勞止汔可小康惠此中國以綏四方超有書與妾生訣恐不復相見妾誠傷超以壯年竭忠孝於沙漠疲老則便捐死於曠野誠可哀憐如不蒙救護超後有一旦之變冀幸超家得蒙趙母衛姬先請之貸

上書自訟

樊調妻梁嫕妾同產女弟貴人前充後宮蒙先帝厚恩得見寵幸皇天授命誕生聖明而爲竇憲兄弟所見譖訴使妾父冤死牢獄骸骨不掩老母孤弟遠徙萬里乞收朽骨使母弟得歸本郡則施過天地存歿幸賴

敍愁賦

魏曹植時家二女弟故漢皇帝聘以爲貴人家母見二弟愁思故令予作賦曰嗟妾身之微薄信未達乎義方遭母氏之聖善奉恩化之彌長迄盛年而始立修女職於衣裳承師保之明訓誦六列之篇章觀圖像之遺形竊庶幾乎英皇委微軀於帝室充末列於椒房荷印紱之令服非陋才之所望對�帳而太息慕二親以憎傷揚羅袖而掩涕起出戶而仿徨顧堂宇之舊處悲一別之異鄕

湣思賦有序

晉陸機

予屢抱孔懷之痛而奄復喪同生姊銜卹哀傷一載之間而喪制便過故作此賦以紓慘惻之感時方至其倏忽歲旣去其晼晚樂來日之有繼傷頹年之莫纂覽萬物以澄念怨伯姊之已遠尋遺塵之思長瞻日月之何短升降乎階際顧盼兮屏營云承宇兮藹藹風入室兮泠泠僕從爲我悲孤鳥爲我鳴

與妹書

徐藻妻陳氏伏見偉方所作先君誄其述詠勛徳則仁風靡墜其言情訴哀則孝心以敍自非挺生之才孰能克隆聿修若斯者乎執詠反復觸言流淚感悚交集悲慰並至元方偉方並年少而有盛才文辭富艷冠於此世竊不自量有疑一言略陳所懷庶備起予先君旣體弘仁義又動則聖檢奉親極孝事君盡忠行己也恭養民也惠可謂立徳立功示民軌範者也但道長祚短時乏識眞榮位未登髙志不遂本不標方外迹也老莊者絕聖棄智渾齊萬物等貴賤忘哀樂非經典所貴非名教所取何必輒引以爲諭也可共詳之

祭程氏妹文

陶潛維晉義熙三年五月甲辰程氏妹服制再周淵明以少牢之奠俯而酬之嗚呼哀哉寒往暑來日月寖疏梁塵委積庭艸荒蕪寥寥空室哀哀遺孤殽觴虛奠人逝焉如誰無兄弟人亦同生嗟我與爾特百常情慈妣早世時尙孺嬰我年二六爾才九齡爰從靡識撫髫相成咨爾令妹有徳有操靖恭鮮言聞善則樂能正能和惟友惟孝行止中閨可象可效我聞爲善慶自己蹈彼蒼何偏而不斯報昔在江陵重罹天罰兄弟索居乖隔楚越伊我與爾百哀是切黯黯髙云蕭蕭冬月白雲掩晨長風悲節感惟崩號興言泣血尋念平昔觸事未遠書疏猶存遺孤滿眼如何一往終天不返寂寂髙堂何時復踐藐藐孤女曷依曷恃煢煢遊魂誰主誰祀柰何程妹於此永已死如有知相見蒿裏嗚呼哀哉

陽城劉氏妹哀辭

潘嶽鳥鳴於柏烏號於荊徘徊躑躅立聞其聲相彼羽族矧伊人情叩心長叫痛我同生誕育聖善發奇稚齒如彼名駒昂昂千里劉氏懷寶未曜隨和伊予輕弱弗克負荷祿微於朝貯匱於家俾我令妹勤儉備加珍羞罕禦器服靡華撫膺恨毒逝矣柰何哀哀母氏蒸蒸聖慈震慟擗摽何痛如之魂而有靈豈不慕思嗟哉往矣當復何時

賢姊帖

王羲之賢姊體中勝常想不憂也白屋之人復得遷轉極佳未幾委人吾齲痛所作贊又恐不任當示殷也

又

前人劉氏平安也梅妹可得袁妹腰痛冀當小爾耳汝母故若以不安食疾久憂憒當思平理也神意不同前者也

二妹帖

王獻之忽動小行多晝夜十三四起所去多又風不差腳更腫轉欲書疏自不可已惟絕嘆於人理耳二妹復平平昨來山下差靜政當還

與妹書

宋鮑照吾自發寒雨而全行日少棧石星飯結荷水宿以今食時僅及大雷塗登千里日逾十辰去親爲客如何如何向因涉頓憑觀川陸遨神淸渚流睇方曛東顧五洲之隔西眺九派之分窺地門之絕景望天際之孤雲南則積山萬狀爭气負髙含霞飲景參差代雄陵跨長隴前後相屬帶天有匝橫地無窮東則砥原遠隰亡端靡際寒蓬夕捲古樹云平旋風四起思鳥羣歸靜聽無聞極視不見北則陂池潛演湖澤脈通棲風之鳥水化之虫以智吞愚因彊捕小號噪驚聒紛牣其中西則回江永指長波天合滔滔何窮漫漫安竭左右靑藹表裏紫霄從嶺而西气盡金光半山以下純爲黛色信可以神居帝郊鎭控湘漢者也夕景欲沈曉露將合孤鶴寒嘯遊鴻遠吟樵蘇一嘆舟子再泣誠足悲憂不可說也

亡姊崔氏夫人墓志蓋石文唐柳宗元我伯姊之葬良人博陵崔氏爲之志凡歸於夫家爲婦爲妻爲母之道我之知不若崔之悉也然而自笄而上以至於幼孩崔固不若我之知也又烏可以已今之制凡志於墓者琢密石加蓋於其上用敢附碑陰之義假玆石而書焉嗚呼夫人天命之性固有以異於人孩而聲和幼而气柔以吾族之大尊長之多夫人自能言而未嘗誤舉其諱與其類戲於家遊弄之具未嘗有爭先公自鄂如京師其時事會世難告教罕至夫人憂勞逾月默泣不食又懼貽太夫人之憂慮紿以疾告書至而愈人乃知之善隸書爲雅琴以自娛樂隱而不耀工足以致美於服而不爲異言足以發揚於禮而不爲辧孝之至敬之備仁之大又以配君子然而不克會於貴壽以至於斯孰謂之天有知者邪太夫人生二女幼曰裴氏婦如夫人之懿在二族咸以令徳聞而皆早世其弟昏愚而獨存孰謂天可問邪嗚呼痛其甚歟遂濡血而書以志終天之哀與玆石永久

不除姊喪判

髙思元得景有姊之喪合除而不除或非之稱吾寡兄弟不忍除也對曰喪𨿽寧戚禮且節哀俾不足與有餘必跂及而俯就景愛深血屬禮過時制興鮮兄之嘆情旣鍾於孔懷及居姊之喪服將除而不忍𨿽志崇惇睦而事越典彜況儀貴適中哀不在外宜抑情而順變多奚以爲苟在禮而或逾過猶不及請遵仲尼之訓無執季路之辭

祭劉氏妹文

宋朱熹年月日兄具位以酒饌祭於七妹五十六娘之靈昔妹之亡兄縻郡紱病弗及療斂弗克臨歸來撫棺一慟永訣今玆窀穸已復有期輒具酒肴來哭爾殯兄及老幼共此一哀惟爾有靈尙其歆享嗚呼痛哉姊妹部藝文二詩

詞

墉風載馳四章

宣姜之女爲許穆公夫人閔衛之亡馳驅而歸將以唁衛侯於漕邑未至而許之大夫有奔走跋涉而來者夫人知其必將以不可歸之義來告故心以爲憂也旣而終不果歸乃作此詩以自言其意爾載馳載驅歸唁衛侯驅馬悠悠言至於漕大夫跋涉我心則憂旣不我嘉不能旋反視爾不臧我思不遠旣不我嘉不能旋濟視爾不臧我思不閟陟彼阿丘言采其�女子善懷亦各有行許人尢之眾且狂我行其野芃芃其麥控於大邦誰因誰極大夫君子無我有尢百爾所思不如我所之

齊風南山四章

言南山有狐以比襄公居髙位而行邪行且文姜旣從此道歸於魯矣襄公何爲而復思之乎南山崔崔雄狐綏綏魯道有蕩齊子由歸旣曰歸止曷又懷止葛屨五兩冠緌雙止魯道有蕩齊子庸止旣曰庸止曷又從止藝麻如之何衡從其畝取妻如之何必告父母旣曰告止曷又鞠止析薪如之何匪斧不克取妻如之何匪媒不得旣曰得止曷又極止

載驅四章

齊人刺文姜乘此車而來會襄公也載驅薄薄簟茀朱鞹魯道有蕩齊子發夕四驪濟濟垂轡沵沵魯道有蕩齊子豈弟汶水湯湯行人彭彭魯道有蕩齊子翺翔汶水滔滔行人儦儦魯道有蕩齊子遊敖

贈妹九嬪悼離詩

晉左思鬱鬱岱淸海瀆所經陰精以靈爲祥爲禎峨峨令妹應期誕生如蘭之秀如芝之榮總角岐嶷齔齠夙成比徳古烈異世同聲惟我惟妹實惟同生早喪先妣恩百常情女子有行實遠父兄骨肉之恩固有歸寧何悟離析隔以天庭自我不見於今二齡穆穆令妹有徳有言才麗漢班明朗楚樊默識若記下筆成篇行顯中閨名播外藩何以爲贈勉以列圖何以爲言申以詩書相去在近上下欷歔含辭滿胸郁煩不舒

感離詩

左貴嬪一作此答左思贈妹之作自我去膝下倏忽逾再期邈邈浸彌遠拜奉將何時披省所賜告尋玩悼離詞仿�想容儀欷歔不自持何時當奉面娛目於書詩何以訴辛苦告情於文辭

和九日從楊氏姊遊

唐權徳輿秋光風露天令節慶初筵易象家人吉閨門女士賢招邀菊酒會屬和柳花篇今日同心賞全勝落帽年

元日寄韋氏妹

杜甫近聞韋氏妹迎在漢鍾離郎伯殊方鎭京華舊國移春城回北斗郢樹發南枝不見朝正使啼痕滿面垂

乾元中寓居同谷縣作歌七章錄第四首前人有妹有妹在鍾離良人早沒諸孤癡長淮浪髙蛟龍怒十年不見來何時扁舟欲往箭滿眼杳杳南國多旌旗嗚呼四歌兮歌四奏林猿爲我啼淸晝

別弟妹二首

王維兩妹日成長雙鬟將及人已能持寶瑟自解掩羅巾念昔別時小未知疏與親今來始離恨拭淚方殷勤小弟更孩幼歸來不相識同居𨿽漸慣見人猶未覓宛作越人語殊甘水鄕食別此最爲難淚盡有餘憶

送兄

七歲女子如意中女子年七歲能詩則天令作送兄詩應聲而成別路云初起離亭葉正稀所嗟人異雁不作一行歸

光威裒姊妹三人少孤而始妍乃有是作精粹

難儔𨿽謝家聯雪何以加之有客自京師來者

示予因次其韻

魚元機昔聞南國榮華少今日東鄰姊妹三妝閣相看鸚鵡賦碧窗應繡鳳凰衫紅芳滿院參差折綠醑盈杯次第銜恐向瑤池曾作女謫來塵世未爲男文姬有貌終堪比西子無言我更慚一曲�歌琴杳杳四弦輕撥語喃喃當臺競斗靑絲髮對月爭誇白玉簪小有洞中松露滴大羅天上柳煙含但能爲雨心長在不怕吹簫事未諳阿母幾嗔花下語潘郎曾向夢中參暫持淸句魂猶斷若睹紅顏死亦甘悵望佳人何處在行雲歸北又歸南

寄洛中諸姊

女冠元淳舊國經年別關河萬里思題詩憑燕翼望月想蛾眉白髮愁偏覺歸心夢獨知誰堪離亂處掩淚向南枝

答諸姊妹戒飲

陸蒙妻蔣氏蔣以嗜酒成疾姊妹勸其節飲加餐應聲吟答平生偏好酒勞爾勸吾餐但得杯中滿時光度不難

寄別陳氏妹

宋黃庭堅西風吹天云頃刻異秦越叔子從天來忽與同姓別餞行在半途一食三四噎遙遙馬嘶斷芳艸迷車轍引襟滿眼淚回首寸心折母氏孝且慈愛養數毛髮諸兒恩至均如指孰可齕汝今始歸人綿綿比瓜瓞中畦不灌漑芳意還銷歇黃鳥止丘隅南山采薇蕨擇婦旣甚明寡取乃爲悅我開賢女傳須己爲汝說在宋有伯姬潔身若冰雪下堂失傅母上堂就焚爇吾嘗嘉願康有婦皆明哲戮力事耦耕甘貧至同穴彼於視三公其猶吹一吷雍容二南間此婦眞豪傑男兒何有哉今壯而善缺逢時秉鈞軸邂逅把旄鉞富貴多禍憂朋黨相媒孽等之殼中遊巧者未知拙勿以貧賤故事人不盡節母儀尊聖善婦道尙曲折葛生晚萋萋絺綌代裘褐女工旣有餘枕簟淸煩暍誰言淮蔡遠曾不以日月跂予升髙丘佇望飛鳥滅善懷詩所歌行人勿惜別皇皇太史筆期汝書英烈

贈李妹

前人張侯溫如鄒子律能令陰谷自生春有齋先生之季女十年擇對無可人箕帚掃公堂上塵家風孝友自相親

謝姊惠鞋

賈蓬萊蓮瓣娟娟遠寄將繡羅猶帶指尖香弓彎著上無行處獨立花陰看雁行

念姊

元戴良淮陰古壯士猶感漂母情而況我同气由來恩愛並一朝遭世患捨之以䢐徵惟當欲去時涕泗下交傾荏苒歲年莫兩鬢各星星每念焚須事怛焉心內驚老去成飄蕩所志在偸生顧往申申詈詈我久遠行我欲諭中懷獨有弦歌聲弦歌淸且悲一鼓淚已零再鼓三嘆息四座不忍聽可隨晨風去長跪陳素情

大姑謠

鄭洪大姑嫁將軍小姑未有夫小姑兩腳泥大姑滿頭珠前月小姑去嫁作莊家婦釵削爨下荊衣裁機上布大姑嗔小姑生憎兒女癡多少馬上郎偏愛牧羊兒八月點軍卒將軍五門出大姑詫夫婿上馬快如鶻昨日邊報歸大姑淚如揮郎君馬上死無處寄徵衣連理與枯枝雙飛成戢翅都無百夜恩浪作千歲計小姑莊上來瓦盆雙鯉鮐上堂拜父母夫婦恣歡諧大姑見小姑珠翠無顏色低頭怨悵天仰天呼不得人生百年良所無白頭相送眞良圖東家女郎欲嫁夫切莫猖狂學大姑

寄東氏妹

明王維楨萬里遊眞倦向來依故廬寧親迎衛女設饌釣河魚奔詔身仍遠思家意不舒班昭應有念早上丐兄書

姊妹行

林章與姊別時啼頭比姊肩低幾年不見姊眉與姊夫齊春蘭秋菊各芳澤花蚤花遲總堪惜生憎一對似花人惱殺十年花下客花時能幾何客恨不勝多翻作相思樹纏絲復繞蘿鴛鴦宿海底好夢落風波空有靑衫淚雙彈向翠蛾寂寂楊花塢迢迢桃葉渡長江南北頭總是相思路新人本非新故人應是故只道相憐親上親那識相思苦中苦憶故如望月望圓復愁缺憐新若轉弦一轉一纏綿纏綿復繾綣見妹如姊面年年春風時那作雙飛燕姊應山上采蘼蕪妹莫尊前唱鷓鴣昨日書來無別話爲儂珍重大姨夫

冬日次兒過陳氏墳堂哭亡姊有作次其韻

錢謙貞無子無年未葬身生輕如葉死如塵一棺丙捨終其餒六載宜家似食貧寒月射窗山鬼泣西風號木夜蛩呻劇憐原隰相求意贏得衰殘淚滿巾

髙氏姊惠素羅

鄭允端雪色香羅照眼明阿兄相贈見深情明朝急爲裁春服相約麻姑禮上淸

戲諸姊作假花

周潔鏤花雕葉百般新巧手分明遂奪眞自是深閨無定鑑金錢輸與弄虛人

春日送七寶姊歸寧

沈天孫一曲驪歌淚暗垂香車陌上過春荑關情最是蘼蕪艸何必楊枝綰別離

憶兄妹

董少玉秋後梧桐雕落故園兄弟銜杯旅夢三更燭影歸心千里塵埃

憶金陵諸姊

方維儀昨歲長千里今宵寓楚城漢宮彈一曲幕府護千兵花發畱春意人傷遠別情可憐枝上月長在子規聲

辭姊妹

劉苑華同作花根葉復作葉前花花中七姊妹並復連丫盈盈二八月引蔓如蓬麻春風時見面秋月明朱華一旦離長蔓裊裊天之涯北柯戀南條風飄素雲遮柔莖與綠葉望望長風沙

贈伯姊

曹壽奴艸有並花木有連理枝果有合歡核豆有同根萁魚或比目遊鳥亦比翼隨同功繭作綿合�玉爲卮我與子姊妹願得不相離出必同車輪居必聯屋楣見月每共拜弄珠定雙嬉子妝我掠鬢子盥我奉匜我衣搗子砧子濯污我私機張我續織鏡聽子兼持子褰我衾裯我餔子粥糜寒輒擁子背暑還扇我肌子女疊相抱帷帳恆並施生從比肩人沒以百歲期

寄弟君典

朱徳璉搔首飛蓬四載余爾音金玉幾回虛天邊雁陣都成字壁上蝸涎宛作書露艸侵�蒼蘚滑煙蘿繞徑綠筠疏何堪骨肉同寥落南北無由慰索居

寄妹

張引元金風初度井梧枝正是懷人病起遲兩地離愁懸一鏡九秋新恨上雙眉久虛詠雪聯芳句每憶挑燈共課時塞雁已歸書未達江城寒月照相思

昭齊姊約歸阻風不至

葉小鸞寒鑪撥盡燼微紅漠漠紅雲映碧空離別遂如千里月歸期偏悵一帆風愁邊花發三春日夢裏年驚兩鬢中雨雪滿窗消未得定應握手幾時同

別蕙綢姊二首

前人歲月驚從愁裏過夢魂不向別中分當時最是無情物疏柳斜楊若送君枝頭餘葉墮聲乾天外淒淒雁字寒感別卻憐雙鬢影竹窗風雨一燈看

送蕙綢姊二首

前人絲絲楊柳拂煙輕總爲愁人送別情惟有流波似離恨共將明月伴君行綠酒盈尊未及銜那堪津樹引徵帆情知此別難畱住相對無言濕杏衫

花下憶瓊章姊

沈憲英弱水蓬山夢不分紅箋無處寄行雲海棠睡醒淸宵月影入紗窗疑是君

春夜憶昭齊姊

沈華鬘春寒香靜月朧朧閒捲湘簾罷繡工蘭燼含花人不寐獨吟殘句送歸鴻

春日憶瓊章姊

前人粉蝶戲蘭叢桃花似面紅東風吹不定飛向玉階空

丁卯冬十二月畱別妹皆令

黃媛貞北風淒以栗不忍吹羅襟髙云語徵鳥離思兩難沈今我遠庭闈與子分芳衾寧忘手好所以傷我心一言一回顧別淚垂不禁但得頻寄書毋使相望深

秋日憶姊

徐氏日夕登郡樓望遠意悠悠四顧何蕭條淒涼景物秋噰噰雲中鳥翩翩呼其儔鬱鬱堂前樹蒼蒼枝相樛因之懷同气撫景雙淚流臨風無限思憑軒獨夷猶

送妹瓊章於歸

葉紈紈畫堂紅燭影搖光簫鼓聲繁繞玳梁頻傳簾外催妝急無語相看各斷腸鸞臺寶鏡生離色鴛帶羅衣惜別長香靄屏帷凝彩扇風輕簾幕拂新妝新妝不用鉛華飾梅雪繇來羞並色傾國傾城自絕羣飛瓊碧玉驚相識相顧含情淚暗彈可憐未識別離難遙遙此夜離香閣去去行裝不忍看欲作長歌一送君未曾搦管淚紛紛追思昔日同遊處惆悵於今各自分昔日同遊同笑語依依朝夕無愁苦春閣連幾學弄書秋�共被聽風雨更憶此時君最小風流早已仙姿裊雪句裁成出眾中新詞欲和人還少往事悠悠空自思從今難再不勝悲休題往日今難再但願無愆別後期別後離多相見稀人生不及雁行飛杳杳離情隨去棹綿綿別恨欲牽衣戀別牽衣不可畱張帆鼓吹溯中流可憐此去應歡笑莫爲思家空自愁

鵲橋仙寄妹

宋蘇氏星移斗轉月蟾西下漸覺東郊向曉馬嘶人語發霜林望千里長安古道珠宮姊妹相逢方信別後十分瘦了上林歸去正花時爭柰向花前又老

更漏子寄季玉妹

前人小闌干深院宇依舊當時別處朱戶鎖玉樓空一簾霜日紅弄珠江何處是望斷碧雲無際疑淚眼出重城隔溪羌笛聲

臨江仙立春寄季順妹

前人一夜東風穿繡戶融融暖應佳時春來何處最相知平明堤上柳染徧郁金枝姊妹嬉遊時節近今朝應怨來遲憑誰說與到家期玉釵頭上勝畱待遠人歸

踏莎行過芳雪軒憶昭齊姊葉小鸞芳艸雨幹垂楊煙結鵑聲又過淸明節空梁燕子不歸來梨花零落如殘雪春事闌珊春愁重疊篆煙一縷銷金鴨憑欄寂寂對東風十年離恨和天說

謁金門秋晚憶兩姊

前人情脈脈簾捲西風爭入漫倚危樓窺遠色晚山畱落日芳樹重重凝碧影浸淸波欲濕人向暮煙深處憶繡裙愁獨立

姊妹部紀事左傳秦獲晉侯以歸穆姬聞晉侯將至以太子罃弘與女簡璧登臺而履薪焉使以免服衰絰逆且告曰上天降災使我兩君匪以玉帛相見而以興戎若晉君朝以入則婢子夕以死夕以入則朝以死惟君裁之乃捨諸靈臺潞子嬰兒之夫人晉景公之姊也酆舒爲政而殺之又傷潞子之目晉侯將伐之諸大夫皆曰不可酆舒有三雋才不如待後之人伯宗曰必伐之狄有五罪雋才𨿽多何補焉不祀一也嗜酒二也棄仲章而奪黎氏地三也虐我伯姬四也傷其君目五也怙其雋才而不以茂徳玆益罪也後之人或者將敬奉徳義以事神人而申固其命若之何待之不討有罪曰將待後後有辭而討焉毋乃不可乎夫恃才與眾亡之道也商紂由之故滅天反時爲災地反物爲妖民反徳爲亂亂則妖災生故文反正爲乏盡在狄矣晉侯從之六月癸卯晉荀林父敗赤狄於曲梁辛亥滅潞酆舒奔衛衛人歸諸晉晉人殺之禮記檀弓子路有姊之喪可以除之矣而弗除也孔子曰何弗除也子路曰吾寡兄弟而弗忍也孔子曰先王制禮行道之人皆弗忍也子路聞之遂除之孔子與門人立拱而尙右二三子亦皆尙右孔子曰二三子之嗜學也我則有姊之喪故也二三子皆尙左戰國策韓傀相韓嚴遂重於君二人相害也於是嚴遂使聶政刺殺韓傀韓取聶政屍暴於市縣購之千金久之莫知誰政姊嫈聞之曰吾弟至賢不可愛妾之軀滅吾弟之名非弟意也乃之韓視之曰勇哉气矜之隆是其軼賁育髙成荊矣今死而無名父母旣歿矣兄弟無有此爲我故也夫愛身不揚弟之名吾不忍也乃抱屍而哭之曰此吾弟軹深井裏聶政也亦自殺於屍下晉楚齊衛聞之曰非獨聶政之能乃其姊者烈女也聶政之所以名施於後世者其姊不避葅酢之誅以揚其名也中華古今注杞梁妻歌杞植妻妹朝日之所作也杞植戰死妻曰上無考中無夫下無子人之苦至矣乃抗聲慟哭長城感之頹遂投水而死其妹悲姊子賢貞操乃爲作歌名曰杞梁妻歌杞梁植字也莊子天道篇士成綺見老子而問曰吾聞夫子聖人也吾固不辭遠道而來願見百捨重趼而不敢息今吾觀子非聖人也鼠壤有餘蔬而棄妹不仁也生熟不盡於前而積斂無涯老子漠然不應士成綺明日復見曰昔者吾有刺於子今吾心正卻矣韓子梁車新爲鄴令其姊往看之暮而後門閉因逾郭而入車遂刖其足趙成侯以爲不慈奪之璽而免之令史記春申君傳楚考烈王無子春申君患之求婦人宜子者進之甚眾卒無子趙人李園持其女弟欲進之楚王聞其不宜子恐久無寵李園求事春申君爲舍人已而謁歸故失期還謁春申君問之狀對曰齊王使使求臣之女弟與其使者飲故失期春申君曰娉入乎對曰未也春申君曰可得見乎曰可於是李園乃進其女弟卽幸於春申君知其有身李園乃與其女弟謀園女弟承間以說春申君曰楚王之貴幸君𨿽兄弟不如也今君相楚二十餘年而王無子卽百歲後將更立兄弟則楚更立君後亦各貴其故所親君又安得長有寵乎非徒然也君貴用事久多失禮於王兄弟兄弟誠立禍且及身何以保相印江東之封乎今妾自知有身矣而人莫知妾幸君未久誠以君之重而進妾於楚王王必幸妾妾賴天有子男則是君之子爲王也楚國盡可得孰與身臨不測之罪乎春申君大然之乃出李園女弟謹捨而言之楚王楚王召入幸之遂生子男立爲太子以李園女弟爲王后楚王貴李園園用事李園旣入其女弟立爲王后子爲太子恐春申君語泄而益驕陰養死士殺春申君以滅口呂后本紀四年封呂嬃爲臨光侯注

嬃太后女弟樊噲妻外戚世家竇皇后兄竇長君弟曰竇廣國字少君少君年四五歲時家貧爲人所略賣其家不知其處傳十餘家至宜陽爲其主入山作炭寒臥岸下百餘人岸崩盡壓殺臥者少君獨得脫不死自卜數日當爲侯從其家之長安聞竇皇后新立家在觀津姓竇氏廣國去時𨿽小識其縣名及姓又嘗與其姊采桑墮用爲符信上書自陳竇皇后言之於文帝召見問之具言其故果是又復問他何以爲驗對曰姊去我西時與我決於傳捨中丐沐沐我請食飯我乃去於是竇后持之而泣泣涕交橫下侍禦左右皆伏泣助皇后悲哀乃厚賜田宅金錢封公昆弟家於長安褚先生補王太后在民間時所生子女者父爲金王孫王孫已死景帝崩後武帝已立王太后獨在而韓王孫名嫣素得幸武帝承間白言太后有女在長陵也武帝曰何不早言乃使使往先視之在其家武帝乃自往迎取之蹕道先驅旄騎出橫城門乘輿馳至長陵當小市西入裏裏門閉暴開門乘輿直入此裏通至金氏門外止使武騎圍其宅爲其亡走身自往取不得也卽使左右羣臣入呼求之家人驚恐女亡匿內中�下扶持出門令拜謁武帝下車泣曰嚄大姊何藏之深也詔副車載之回車馳還而直入長樂宮行詔門著引籍通到謁太后太后曰帝倦矣何從來帝曰今日至長陵得臣姊與俱來顧曰謁太后太后曰女某邪曰是也太后爲泣下女亦伏地泣武帝奉酒前爲壽奉錢千萬奴婢三百人公田百頃甲第以賜姊太后謝曰爲帝費焉於是召平陽主南宮主林慮主三人俱來謁見姊因號曰修成君漢書萬石君石奮傳萬石君其父趙人也趙亡徙溫髙祖東擊項籍過河內時奮年十五爲小吏侍髙祖髙祖與語愛其恭敬問曰若何有對曰有母不幸失明家貧有姊能鼓瑟髙祖曰若能從我乎曰願盡力於是髙祖召其姊爲美人以奮爲中涓受書謁徙其家長安中戚裏以姊爲美人故也孝武李夫人傳初夫人兄延年性知音善歌舞武帝愛之每爲新聲變曲聞者莫不感動延年侍上起舞歌曰北方有佳人絕世而獨立一顧傾人城再顧傾人國寧不知傾城與傾國佳人難再得上嘆息曰善世豈有此人乎平陽主因言延年有女弟上乃召見之實妙麗善舞由是得幸生一男是爲昌邑哀王義縱傳縱少年時嘗與張次公俱攻剽爲羣盜縱有姊以醫幸王太后太后問有子兄弟爲官者乎姊曰有弟無行不可太后乃告上拜義姁弟縱爲中郎趙皇后傳後本長安宮人初生時父母不舉三日不死乃收養之及壯屬陽阿主家學歌舞號曰飛燕成帝嘗微行出過陽阿主家作樂上見飛燕而悅之召入宮大幸有女弟復召入俱爲倢貴傾後宮許後之廢也乃立倢爲皇后而弟絕幸爲昭儀姊弟顓寵十餘年卒皆無子趙后遺事趙后腰骨尢纖細善踽步行若人手執花枝顫顫然他人莫能學也在主家時號爲飛燕入宮後復引援其妹得幸爲昭儀昭儀尢善笑語肌骨秀滑二人皆天下第一色色傾後宮自昭儀入宮帝益希幸東宮昭儀居西宮後日夜欲求子爲自固久遠計多用小犢車載年少子與通帝一日惟從三四人往後宮後方與人亂不知也左右急報後驚遽出迎帝冠發散亂言語失度帝因亦疑焉帝坐未久復聞壁衣中有人嗽聲帝乃去由是帝有害後意以昭儀故隱忍未發一日帝與昭儀方飲帝忽攘袖瞋目直視昭儀怒气怫然不可犯速起避席伏地謝曰臣妾族孤寒下無彊近之親一旦得備後庭驅使之列不意獨承幸禦濃被聖恩立於眾人之上恃寵邀愛眾謗來集加以不識忌諱冒觸威怒臣妾願賜速死以寬聖抱因涕淚交下帝自引昭儀曰汝復坐吾語汝汝無罪汝之姊吾欲梟其首斷其手足置混中乃快吾意昭儀曰何緣而得罪帝言壁衣中事昭儀曰臣妾緣後得備後宮後死則妾安能獨生況陛下無故而殺一後天下有以窺陛下也願得身實鼎鑊體膏斧鉞因大慟以身投地帝驚遂起持昭儀曰吾以汝之故不害後第言之耳汝何自恨若是久之昭儀方就坐問壁衣中人帝陰窮其迹乃宿衛陳崇子也帝使人就其家殺之而廢陳崇昭儀往見後言帝所言且曰姊曾憶家貧寒饑無聊姊使我共鄰家女爲艸履入市貨履市米一日得米歸遇風雨無火可炊饑寒甚不能成寐使我擁姊背同泣此事姊豈不憶也今日幸富貴無他人戕我而自毀敗或再有過帝復怒事不可救身首異地爲天下笑今日妾能拯救也存歿無定或爾妾死尙誰攀乎乃泣涕不已後亦泣焉自是帝不復往後宮承幸禦者昭儀一人而已昭儀方浴帝私窺之侍者報昭儀昭儀急趨燭後避帝瞥見之心愈眩惑他日昭儀浴帝默賜侍者特令不言帝自屏罅覘蘭湯��昭儀坐其中若三尺寒泉浸明玉帝意思飛揚若無所主帝常語近侍自古人主無二後若有則吾立昭儀爲矣後知昭儀以浴益寵幸乃具湯浴請帝以觀旣往後入浴�體而立以水沃之後愈親近而帝愈不樂不幸而去後泣曰愛在一身無可柰何后生日昭儀爲賀帝亦同往酒半酣後欲感動帝意乃泣數行下帝曰他人對酒而樂子獨悲豈有所不足邪後曰妾昔在主宮時帝幸其第妾立主後帝視妾不移目甚久主知帝意遣妾侍帝竟承更衣之幸下體常污禦服童欲爲帝浣去帝曰畱以爲憶不數日備後宮時帝齒痕猶在妾頸今日思之不覺感泣帝惻然懷舊有愛後意傾視嗟嘆帝欲畱昭儀先辭去帝過暮方離後宮後因帝幸心爲姦利經三月乃詐托有孕箋奏帝時在西宮得奏喜動顏色兩宮候問使交至及逾十二月昭儀知其詐乃遣人謝後曰聖嗣不育豈日月不滿也三尺童子尙不可欺況人主乎一日手足俱見妾不知姊之死所也時後庭掌茶宮女朱氏生子昭儀投地大慟呼宮吏蔡規以子擊殿礎死投之井後宮宮人孕子者皆殺之後帝行步遲澀气憊不能禦女有方士獻丹帝日服一粒頗能行幸一夕在大慶殿昭儀醉連進十粒帝昏昏不能起坐向外臥昭儀急秉燭視帝精出如泉溢有頃帝崩太后遣人理昭儀且急窮帝得疾之端昭儀乃自絕後居東宮忽寐中驚啼甚久侍者呼問方覺乃言曰適吾夢中見帝問帝昭儀安在帝曰以數殺吾子今罰爲巨黿居北海之陰水穴間受千歲水寒之苦乃大慟西京雜記漢趙飛燕體輕腰弱善行步進退女弟昭儀不能及也但弱骨丰肌尢工笑語二人並色如紅玉當時第一擅寵冠後宮趙后外傳後所通宮奴燕赤鳳者雄捷能超樓閣兼通昭儀十月五日宮中故事上靈女朝吹塤擊鼓連臂踏歌赤鳳凰來曲後曰赤鳳凰爲誰來昭儀曰赤鳳爲姊來寧爲他人乎後怒以杯擲昭儀裙曰鼠子能噬人乎昭儀曰穿其裙見其私足矣安在噬人乎帝微聞其事以問昭儀昭儀曰以漢家火徳故以帝爲赤鳳帝信之大悅後漢書章徳竇皇后紀建初二年後與女弟俱以選例入見長樂宮後性敏給傾心承接稱譽日聞明年遂立爲皇后妹爲貴人陰興傳興字君陵光烈皇后母弟也建武九年遷侍中賜爵關內侯帝後召興欲封之置印綬於前興固讓曰臣未有先登陷陣之功而一家數人並蒙爵土令天下觖望誠爲盈溢臣蒙陛下貴人恩澤至厚富貴已極不可復加至誠不願帝嘉興之讓不奪其志貴人問其故興曰貴人不讀書記邪亢龍有悔夫外戚家苦不知謙退嫁女欲配侯王取婦眄睨公主愚心實不安也富貴有極人當知足誇奢益爲觀聽所譏貴人感其言深自降挹卒不爲宗親求位竇皇后紀梁貴人者梁竦之女也年十六建初二年與中姊俱選入掖庭爲貴人四年生和帝後養爲己子欲專名外家而忌梁氏八年乃作飛書以陷竦竦坐誅貴人姊妹以憂卒及帝崩和帝卽位尊後爲皇太后永元九年太后崩未及葬而梁貴人姊上書陳貴人枉歿之狀帝以貴人酷歿斂葬禮闕乃攺殯於承光宮上尊謚曰恭懷皇后追服喪制百官縞素與姊大貴人俱葬西陵儀比敬園班昭傳昭博學髙才兄固著漢書其八表及天文志未及竟而卒帝詔昭就東觀臧書閣踵而成之汝南袁隗妻傳袁隗妻者扶風馬融之女也字倫少有才辯融家世丰豪裝遣甚盛及初成禮隗問之曰婦奉箕而已何乃過珍麗乎對曰慈親垂愛不敢逆命君若欲慕鮑宣梁鴻之髙者妾亦請從少君孟光之事矣隗又曰弟先兄舉世以爲笑今處姊未適先行可乎對曰妾姊髙行殊邈未遭良匹不似鄙薄苟然而已倫妹芝亦有才義少喪親長而追感乃作申情賦云宋弘傳弘字仲子時帝姊湖陽公主新寡帝與共論朝臣微觀其意主曰宋公威容徳器羣臣莫及帝曰方且圖之後弘被引見帝令主坐屏風後因謂弘曰諺言貴易交富易妻人情乎弘曰臣聞貧賤之交不可忘糟糠之妻不下堂帝顧謂主曰事不諧矣南蠻傳建武十六年交址女子徵側及其妹徵貳反攻郡徵側者麊泠縣雒將之女也嫁爲朱人詩索妻甚雄勇交址太守蘇定以法繩之側忿故反於是九眞日南合浦蠻裏皆應之凡略六十五城自立爲王交址刺史及諸太守僅得自守光武乃詔長沙合浦交址具車船修道橋通障溪儲糧谷十八年遣伏波將軍馬援樓船將軍段志發長沙桂陽零陵蒼梧兵萬餘人討之明年夏四月援破交址斬徵側徵貳等餘皆降散李固傳梁冀害固遂收固二子基玆於郾城皆死獄中小子燮得亡命燮字徳公初固旣策罷知不免禍乃遣三子歸鄕裏時燮年十三姊文姬爲同郡趙伯英妻賢而有智見二兄歸具知事本默然獨悲曰李氏滅矣自太公以來積徳累仁何以遇此密與二兄謀豫藏匿燮托言還京師人咸信之有頃難作下郡收固三子二兄受害文姬乃告父門生王成曰君執義先公有古人之節今委君以六尺之孤李氏存滅其在君矣成感其義乃將燮乘江東下入徐州界內令變名姓爲酒家傭而成賣卜於市各爲異人陰相往來燮從受學酒家異之意非恆人以女妻燮燮專精經學十餘年間梁冀旣誅而災眚屢見明年史官上言宜有赦令又當存錄大臣冤死者子孫於是大赦天下並求固後嗣燮乃以本末告酒家酒家具車重厚遣之皆不受遂還鄕裏追服姊弟相見悲感傍人旣而戒燮曰先公正直爲漢忠臣而遇朝廷傾亂梁冀肆虐令吾宗祀血食將絕今弟幸而得濟豈非天邪宜杜絕眾人勿妄往來愼無一言加於梁氏加梁氏則連主上禍重至矣惟引咎而已燮謹從其誨後王成卒燮以禮葬之感傷舊恩每四節爲設上賓之位而祠焉陳重傳重當遷爲會稽太守遭姊憂去官虞延傳延字子大王莽末天下大亂延嘗嬰甲冑擁衛親族扞禦鈔盜賴其全者甚眾延從女弟年在孩乳其母不能活之棄於溝中延聞其號聲哀而收之養至成人孔融傳融棄市時年五十六妻子皆被誅初女年七歲男年九歲以其幼弱得全寄他捨二子方奕棋融被收而不動左右曰父執而不起何也答曰安有巢毀而卵不破乎主人有遺肉汁男渴而飲之女曰今日之禍豈得久活何賴知肉味乎兄號泣而止或言於操遂盡殺之及收至謂兄曰若死者有知得見父母豈非至願乃延頸就刑顏色不變莫不傷之東觀漢記秦彭字伯平爲山陽太守欲嫁寡妹妹不嫁乃引鐮自害拾遺記賈逵年五歲明慧過人其姊韓瑤之婦嫁瑤無嗣而歸亦以貞明見稱聞鄰中讀書旦夕抱逵隔籬而聽之逵靜聽不言姊以爲喜至年十歲乃暗誦六經姊謂逵曰吾家貧困未嘗有教者入門汝安知天下有三墳五典而誦無遺句耶逵曰憶昔姊抱逵於籬間聽鄰家讀書今萬不遺一乃剝庭中桑皮以爲牒或題於扉屏且誦且記及�年經文通徧於閭裏每有觀者稱云振古無倫門徒來學不遠萬里或𦇤負子孫捨於門側皆口授經文贈獻者積粟盈倉或云賈逵非力耕所得誦經口倦世所謂舌耕也楚國先賢傳孫字文英與李元禮俱娶太尉桓焉女時人謂桓叔元兩女俱乘龍言得婿如龍也三國誌常林傳注沐並字徳信有志介嘗過姊姊爲殺雞炊黍而不畱也駱統傳統字公緒時饑荒鄕裏及遠方客多有困乏統爲之飲食衰少其姊仁愛有行寡居無子見統甚哀之數問其故統曰士大夫糟糠不足我何心獨飽姊曰誠如是何不告我而自苦若此乃自以私粟與統又以告母母亦賢之遂使分施由是顯名魏志甄逸娶常山張氏生三男五女長男豫早終次儼舉孝廉大將軍掾曲梁長次堯舉孝廉長女姜次脫次道次榮次卽後後自少至長不好戲弄年八歲外有立騎馬戲者家人諸姊皆上閣觀之後獨不行諸姊怪問之後答言此豈女人之所觀耶年九歲喜書視字輒識數用諸兄筆硯兄謂後言汝當習女工用書爲學當作女博士耶後答言聞古者賢女未有不學前世成敗以爲己誡不知書何由見之水經注蜀郡太守王子雅南陽西鄂人有三女無男而家累千金父沒當葬三女自相謂曰先君生吾姊妹無男兄弟今當安神元宅翳靈后土冥冥絕後何以彰吾父之徳各出錢五百萬一女築墓二女各建石樓以表孝思樓可髙丈七八尺有餘石質靑綠光可以窮工綺刻妙絕人工小名錄吳步夫人生二女長曰魯班字虎少曰魯育字小虎文士傳張溫爲孫權所斥其姊妹三人皆有節行已嫁者皆見錄奪其中妺先適顧承官以許嫁丁氏成婚有日遂飲藥而死吳朝嘉嘆鄕人圖畫爲之贊頌云誠齋雜記先主入蜀權遣船迎妺妺回至焦磯溺水而死今俗呼爲焦磯娘娘晉書郭奕傳奕遷雍州刺史有寡姊隨奕之官姊下僮僕多有姦犯而爲人所糾奕省按畢曰大丈夫豈當以老姊求名遂遣而不問左貴嬪傳貴嬪名芬兄思芬少好學善綴文名亞於思武帝聞而納之苻堅載記堅之滅燕慕容衝姊爲淸河公主年十四有殊色堅納之寵冠後庭衝年十二亦有龍陽之姿堅又幸之姊弟專寵宮人莫進長安歌之曰一雌復一雄雙飛入紫宮羊�妻辛氏傳辛氏字憲英弟敞爲大將軍曹爽參軍宣帝將誅爽因其從魏帝出而閉城門爽司馬魯芝率府兵斬關赴爽呼敞同去敞懼問憲英曰天子在外太傅閉城門人云將不利國家於事可得爾乎憲英曰事有不可知然以吾度之太傅殆不得不爾明皇帝臨崩把太傅臂屬以後事此言猶在朝士之耳且曹爽與太傅俱受寄托之任而獨專權勢於王室不忠於人道不直此舉不過以誅爽耳敞曰然則敞無出乎憲英曰安可以不出職守人之大義也凡人在難猶或卹之爲人執鞭而棄其事不祥也且爲人任爲人死親暱之職也汝從眾而已敞遂出宣帝果誅爽事定後敞嘆曰吾不謀於姊幾不獲於義慕容垂妻段氏傳段字元妃爲右光祿大夫儀之女也少而婉慧有志操常謂妹季妃曰我終不作凡人妻季妃亦曰我亦不爲庸夫婦鄰人聞而笑之垂之稱燕王納元妃爲繼室遂有殊寵僞範陽王徳亦聘季妃焉姊妹俱爲垂徳之妻卒如其志劉曜載記曜妻劉氏疾甚曜親省臨之問其所欲言劉泣曰妾叔父昶無子妾少養於叔恩撫甚隆無以報徳願陛下貴之妾叔皚女芳有徳色願備後宮曜許之言終而死僞謚獻烈皇后以劉昶爲使持節侍中大司徒錄尙書事進封河南郡公封昶妻張氏爲慈鄕君立劉皚女芳爲皇后追念劉氏之言也簡文宣鄭太后傳太后諱阿春少孤無兄弟惟姊妹四人後最長元帝爲丞相建武元年納爲瑯邪王夫人甚有寵後𨿽貴幸而恆有憂色帝問其故對曰妾有妹中者已適長沙王褒餘二妹未有所適恐姊爲人妾無復求者帝因從容謂劉隗曰鄭氏二妹卿可爲求佳對使不失舊隗舉其從子傭娶第三者以小者適漢中李氏皆得舊門帝召王褒爲尙書郎以悅後意何琦傳琦字萬倫鄕裏遭亂姊沒人家琦惟有一婢便爲購贖然不爲小謙凡有贈遺亦不苟讓但於己有餘輒復隨而散之王凝之妻謝氏傳謝字道韞安西將軍奕之女也聰識有才辯同郡張元妹亦有才質適於顧氏元每稱之以敵道韞有濟尼者遊於二家或問之濟尼答曰王夫人神情散朗故有林下風气顧家婦淸心玉映自是閨房之秀劉聰妻劉氏傳劉名娥字麗華幼而聰慧晝營女工夜誦晉籍傅母恆止之娥惇習彌厲每與諸兄論經義理趣超遠諸兄深以嘆伏聰旣僭位召爲右貴嬪甚寵之其姊英字麗芳亦聰敏涉學而文詞機辯曉達政事過於娥列女傳會稽石師安妻者同郡呂氏之女也名軍其兄遂犯法軍匿之知不能免乃請智者爲辭乞代兄遂之命因自經縣門官嘉有義乃捨遂罪合陽友娣者合陽邑任延壽之妻也字季兒有三子季兒兄季宗與延壽爭事延壽與其友田建陰殺季宗建獨坐死延壽會赦乃以告季兒季兒曰嘻殺夫不義事兄之讎亦不義何面目以生季兒乃告大女曰汝父殺吾兄義不可以畱又義不可嫁吾去而死善視汝弟遂自經死世說新語郗嘉賓喪婦兄弟欲迎妹還終不肯歸曰生縱不得與郗郎同室死寧不同穴耶袁彥道有二姊一適殷浩一適謝仁祖嘗語桓宣武云恨不更有一人配卿也蘇氏家語晉壽張女子張雨早喪父母年五十不肯嫁畱養孤弟二人教其學問各得通經皆爲聘娶成善士謝夷吾爲令薦於州府使各選舉表復雨門宋書朱修之傳修之爲寧蠻校尉徵爲左民尙書轉領軍將軍去鎭秋毫不犯計在州然油及牛馬榖艸以私錢十六萬償之然性儉克少恩情姊在鄕裏饑寒不立修之未嘗供贍嘗往視姊姊欲激之爲設菜羹粗飯修之曰此乃貧家好食致飽而去先是新野庾彥達爲益州刺史姊之鎭分祿秩之半以供贍之西土稱焉蔡興宗傳興宗妻劉氏早卒一女甚幼外甥袁顗始生彖而妻劉氏亦亡興宗姊卽顗母也一孫一侄躬自撫養年齒相比欲爲婚姻每見興宗輒言此意大明初詔興宗女與南平王敬猷婚興宗以姊生平之懷屢經陳啟答曰卿諸人欲各行己意則國家何由得婚且姊言豈是不可違之處耶王敬弘傳敬弘妻桓元姊也敬弘之郡元時爲荊州遣信要令過敬弘至巴陵謂人曰靈寶見要正當欲與其姊集聚耳我不能爲桓氏贅婿乃遣別船送妻往江陵徐湛之傳湛之父達之尙髙祖長女會稽公主會稽公主身居長嫡爲太祖所禮家事大小必咨而後行西徵謝晦使公主畱止臺內總攝六宮忽有不得意輒號哭上甚憚之初髙祖微時貧陋過甚嘗自新洲伐荻有納布衫襖等衣皆敬皇后手自作髙祖旣貴以此衣付公主曰後世若有驕奢不節者可以此衣示之湛之爲大將軍彭城王義宣所愛與劉湛等頗相附協及劉湛得罪事連湛之太祖大怒將致大辟湛之憂懼無計以告公主公主卽日入宮旣見太祖因號哭下�不復施臣妾之禮以錦囊盛髙祖納衣擲地以示上曰汝家本貧賤此是我母爲汝父作此納衣今日有一頓飽飯便欲殘害我兒子上亦號哭湛之由此得全也小名錄鮑照字明遠妹字令暉有才思亞於明遠著香茗賦集行於世梁典長廣橋者宋武帝姊昔賣紗糴米還橋小不敢過無船得渡日晚武帝大饑久方見姊負米還乃謂姊曰若異日富貴當長廣此橋後遂爲名南齊書韓靈敏傳永興槪中裏王氏女年五歲得毒病兩目皆盲性至孝年二十父母死臨屍一叫眼皆血出小妹娥舐其血左目卽開時人稱爲孝感縣令何曇秀不以聞又會稽人陳氏有三女無男祖父母年八九十老耄無所知父篤癃病母不安其室值歲饑三女相率於西湖采菱蒓更日至市貨賣未嘗虧怠鄕裏稱爲義門多欲娶爲婦長女自傷煢獨誓不肯行祖父母尋相繼卒三女自營殯葬爲庵捨墓側梁書呂僧珍傳僧珍字元瑜東平範人也髙祖欲榮之使爲本州乃授使持節平北將軍南兗州刺史僧珍姊適於氏住在市西小屋臨路與列肆雜處僧珍常導從鹵簿到其宅不以爲恥樂藹傳藹姊適徵士同郡劉虯亦明識有禮訓藹爲州迎居官舍參分祿秩西土稱之劉孝綽傳孝綽兄弟及羣從諸子侄當時有七十人並能屬文近古未之有也其三妹適瑯邪王叔英吳郡張嵊東海徐悱並有才學悱妻文尢淸拔太淸記陳統字元方�字偉方俱淸秀知名姊妹四人俱有美才姊適東莞徐氏生邈二姊適同郡劉氏文章最盛陳書徐伯陽傳伯陽字隱忍善色養進止有節太建十三年聞姊喪發疾而卒時年六十六魏書孝文廢皇后馮氏傳後太師熙之女也髙祖旣終喪後爲皇后恩遇甚厚髙祖後重引後姊昭儀至洛稍有寵後禮愛漸衰昭儀自以年長且前入宮掖素見待念輕後而不率妾禮後𨿽性不妒忌時有愧恨之色昭儀規爲內主譖構百端尋廢後爲庶人後貞謹有徳操遂爲練行尼後終於瑤光佛寺宣武靈皇后胡氏傳後生肅宗後尊爲皇太后及武泰元年爾朱榮稱兵渡河遣騎拘送太后沈於河太后妹馮翊君收瘞於雙靈佛寺淸河王紹傳紹凶狠險暴母賀氏有譴紹與帳下犯禁太祖暴崩紹母卽獻明皇后妹也美而麗初太祖如賀蘭部見而悅之告獻明後請納焉後曰不可此過美不善且已有夫太祖密令人殺其夫而納之生紹終至大逆焉江陽王繼傳繼字世仁在靑州坐免官及靈太后臨朝繼子叉先納太后妹復繼尙書本封以叉妹夫除通直散騎侍中叉妻封新平郡君後遷馮翊郡君拜女侍中叉後專綜機要巨細決之威振於內外百僚重迹有人告叉及其弟爪謀反起事有日得其手書靈太后以妹婿之故未忍便決黃門侍郎李琰之曰元叉之罪具騰遐邇豈容復停以惑視聽黃門徐紇趨前欲諫逡巡未敢羣臣固執不已肅宗又以爲言太后乃從之於是叉及弟爪並賜死於家太后猶以妹故復追贈叉侍中驃騎大將軍儀同三司尙書令冀州刺史姚氏婦楊氏傳楊氏閹人苻承祖姨也家貧無產業及承祖爲文明太后所寵貴親姻皆求利潤惟楊獨不欲常謂其姊曰姊𨿽有一時之榮不若妹有無憂之樂姊每遺其衣服多不受彊與之則云我夫家世貧好衣美服則使人不安與之奴婢則云我家無食不能供給終不肯受常著破衣自執勞事時受其衣服多不著密埋之設有著者污之而後服承祖每見其寒悴深恨其母謂不供給之乃啟其母曰今承祖一身何所乏少而使姨如是母具以語之承祖乃遣人乘車往迎之則厲志不起遣人彊舁於車上則大哭言爾欲殺我也由是苻家內外皆號爲癡姨及承祖敗有司執其二姨至殿庭一姨致法以姚氏婦衣裳獘陋特免其罪其識機𨿽呂嬃亦不過也髙車傳髙車其先匈奴之甥也俗云匈奴單於生二女姿容甚美國人皆以爲神單於曰吾有此女安可配人將以與天乃於國北無人之地築髙臺置二女其上曰請天自迎之經三年其母欲迎之單於曰不可未徹之間耳復一年乃有一老狼晝夜守臺嗥呼因穿臺下爲空穴經時不去其小女曰吾父處我於此欲以與天而今狼來或是神物天使之然將下就之其姊大驚曰此是畜生無乃辱父母也妹不從下爲狼妻而產子後遂滋繁成國故其人好引聲長歌又似狼嗥劉裕傳子業立性凶暴其姊山陰主大見愛狎淫恣過度謂子業曰妾與陛下男女𨿽殊俱托體先帝陛下六宮百數而妾惟一駙馬事不均平乃可如此子業爲主置面首左右三十人進爵會稽郡長公主秩同郡王食湯沐邑二千戶給鼓吹一部加班劍二十人每出遊與羣臣陪乘吏部褚淵以有風貌子業使淵侍主北齊書髙隆之傳隆之字延興寡姊爲尼事之如母世甚以此稱之司馬子如傳子如字遵業事姊有禮當時以此稱之崔傳一門婚嫁皆是衣冠之美吉凶儀範爲當時所稱婁太后爲博陵王納妹爲妃敕中使曰好作法用勿使崔家笑人婚夕顯祖舉酒祝曰新婦宜男孝順富貴奏曰孝順出自臣門富貴恩由陛下尉景傳景妻常山君神武之姊也以勛戚每有軍事與厙狄幹常被委重而不能忘懷財利神武每嫌責之轉冀州刺史又大納賄發夫獵死者三百人厙狄幹與景在神武坐請作禦史中尉神武曰何意下求卑官幹曰欲捉尉景神武大笑令優者石董桶戲之董桶剝景衣曰公剝百姓董桶何爲不剝公神武誡景曰可以無貪也景曰與爾計生活孰多我止人上取爾割天子調神武笑不答攺長樂郡公曆位太保太傅坐匿亡人見禁止使崔暹謂文襄曰語阿惠兒富貴欲殺我耶神武聞之泣詣闕曰臣非尉景無以至今日三請帝乃許之於是黜爲驃騎大將軍開府儀同三司神武造之景恚臥不動叫曰殺我時趣耶常山君謂神武曰老人去死近何忍煎迫至此又曰我爲爾汲水胝生因出其掌神武撫景爲之屈膝先是景有果下馬文襄求之景不與曰土相扶爲墻人相扶爲王一馬亦不得畜而索也神武對景及常山君責文襄而杖之常山君泣救之景曰小兒慣去放使作心腹何須幹啼濕哭不聽打耶隋書文獻獨孤皇后傳後異母弟陀以貓鬼巫蠱咒詛於後當死後三日不食爲之請命曰陀若蠹政害民者妾不敢言今坐爲妾身敢請其命陀於是減死一等孝女王舜傳舜趙郡王子春之女也子春與從兄長忻不協屬齊滅之際長忻與其妻同謀殺子春舜時年七歲有二妹粲年五歲璠年二歲並孤苦寄食親戚舜撫育二妹恩義甚篤而舜陰有復讎之心長忻殊不爲備姊妹俱長親戚欲嫁之輒拒不從乃密謂其二妹曰我無兄弟致使父讎不復吾輩𨿽是女子何用生爲我欲共汝報復汝意如何二妹皆垂泣曰惟姊所命是夜姊妹各持刀逾墻而入手殺長忻夫妻以告父墓因詣縣請罪姊妹爭爲謀首州縣不能決髙祖聞而嘉嘆特原其罪唐書太宗皇后長孫氏傳後兄無忌帝將引以輔政後固謂不可後異母兄安業無行父喪逐後無忌還外家後貴未嘗以爲言擢位將軍後與李孝常等謀反將誅後叩頭曰安業罪死無赦然向遇妾不以慈戶知之今論如法人必謂妾釋憾於兄無乃爲帝累乎遂得減流越李績傳績字懋功性友愛其姊病嘗自爲粥而燎其須姊戒止答曰姊多疾而績且老𨿽欲數進粥尙幾何穆寧傳寧剛正气節自任居家嚴事寡姊恭甚元宗貴妃楊氏傳妃始爲壽王妃武惠妃薨後庭無當帝意者遂召內禁中號太眞進冊貴妃三姊皆美劭帝呼爲姨封韓虢秦三國爲夫人出入宮掖聲焰震天下諸姨上食樂作帝驟賜左右不可貲賜諸姨錢歲百萬爲脂粉費尙宮宋若昭傳若昭貝州淸陽人世以儒聞父廷芬能辭章生五女皆警慧善屬文長若莘次若昭若倫若憲若荀莘昭文尢髙皆性素潔鄙燻澤靚妝不願歸人欲以學名家家亦不欲與寒鄕凡裔爲姻對聽其學若莘誨諸妹如嚴師著女論語十篇大抵準論語以韋宣文君代孔子曹大家等爲顏冉推明婦道所宜若昭又爲傳申釋之貞元中昭義節度使李抱眞表其才徳宗召入禁中試文章並問經史大誼帝咨美悉畱宮中帝能詩每與侍臣賡和五人者皆預凡進禦未嘗不蒙賞又髙其風操不以妾侍命之呼學士擢其父饒州司馬習藝館內教賜第一區加谷帛元和末若莘卒贈河內郡君自貞元七年祕禁圖籍詔若莘總領穆宗以若昭尢通練拜尙宮嗣若莘所職歷憲穆敬三朝皆呼先生後妃與諸王主率以師禮見寶歷初卒贈梁國夫人以鹵簿葬若憲代司祕書文宗尙學以若憲善屬辭粹論議尢禮之太和中李訓鄭注用事惡宰相李宗閔譖言因駙馬都尉沈厚賂若憲求執政帝怒幽若憲外第賜死家屬徙嶺南訓注敗帝悟其讒追恨之若倫若荀早卒廷芬男獨愚不可教爲民終身裴守眞傳守眞養寡姊謹甚士推其禮法永淳初關中旱悉稟祿奉姊及諸甥與妻息惡食不贍也肅宗女和政公主傳公主章敬太后所生詔賜田以女弟寶章主未有賜固讓不敢當憲宗女安平公主傳公主下嫁劉異宣宗卽位宰相以異爲平盧節度使帝曰朕惟一妹欲時見之乃止後隨異居外歲時輒乘驛入朝韋湊傳韋顗字周仁蚤孤事姊恭順身不衣帛李元素傳元素字大朴少孤奉長姊謹悌及歿悲鯁成疾因辭職屏居崔損傳損字至無歷二省華要至宰相女兄爲尼沒不臨喪鄭注傳盧弘茂被誅弘茂妻蕭臨刑詬曰我太后妺奴輩可來殺我兵皆斂手乃免殷踐猷傳踐猷族子成己母顏叔父吏部郎中敬仲爲酷吏所陷率二妹割耳訴冤敬仲得減死紀王愼傳愼女東光縣主長適太子司議郎裴仲將時妃主多恃貴以奢豫相矜主獨儉素姊弟誚曰人生富貴在得志獨勤苦欲何求答曰我幼好禮今行之不違非得志謂何且自古賢妃淑女以恭遜著名驕縱敗徳況榮寵貴盛儻來物也可恃以陵人乎張巡傳安祿山反巡守睢陽有姊嫁陸氏爲巡補縫行間軍中號陸家姑先巡被害賈孝女傳賈濮州鄄城人年十五父爲族人元基所殺孝女弟彊仁尙幼孝女不肯嫁躬撫育之彊仁能自樹立教伺元基殺之取其心告父墓彊仁詣縣言狀有司論死孝女詣闕請代弟死髙宗閔嘆詔並免之內徙洛陽穆宗貞獻皇后傳皇后蕭氏閩人也穆宗爲建安王后得侍生文宗文宗立上尊號曰皇太后初後去家入長安不復知家存亡惟記有弟帝爲訪之俄有男子蕭洪因後娣婿呂璋白見之太后謂得眞弟悲不自勝帝拜洪金吾將軍出爲河陽三城節度使稍徙鄜坊始節度自神策出者舉軍爲辦裝因三倍取償洪所代未及償而死軍中並責償於洪洪不許左軍中尉仇士良憾之會閩有男子蕭本又稱太后弟士良以聞自鄜坊召洪下獄按治乃代人詔流歡州不半道賜死擢本贊善大夫寵贈三世帝以爲眞不淹旬賜累巨萬然太后眞弟庸�莫能自達本紿得其家系士良主之遂聽不疑歷衛尉卿金吾將軍會福建觀察使唐扶上言泉州男子蕭弘自言太后弟禦史臺參治非是昭義劉從諫又爲言請與本辧有詔三司髙元裕孫簡崔郇雜問乃皆妄本流愛州弘儋州而太后終不獲弟畢構傳構喪繼母而二妹𦇤褓身鞠養至成人妹爲構服三年崔彥昭傳彥昭𨿽宰相退朝侍母膳與家人齒順色柔聲在左右無違士人多其孝與王凝外昆弟也凝大中初先顯而彥昭未仕嘗見凝凝倨不冠帶嫚言曰不若從明經舉彥昭爲憾至是凝爲兵部侍郎母聞彥昭相敕婢多制履襪曰王氏妹必與子皆逐吾將共行彥昭聞之泣再拜不敢爲怨而凝竟免晉陽公主傳帝諸子惟晉王及主最少故親畜之王每出閣主送至虔化門泣而別王勝衣班於朝主泣曰兄今與羣臣同列不得在內乎帝亦爲流涕李氏妻王阿足傳阿足深州鹿城人早孤無兄弟歸李氏數歲夫死無子以嫠姊髙年無供養乃不忍嫁晝耕夜織能辦生事餘二十年姊乃亡葬送如禮鄕人服其義爭遣女妻往師其風訓壽終於家冊府元龜唐髙士廉妹先適隋右驍騎將軍河南長孫晟生子無忌及一女卽文徳皇后也旣而晟卒士廉迎妹及諸甥於家情禮甚至後仕隋爲通事舍人坐事謫爲交址朱鳶縣主簿時行資不給又念妹無所庇賣其大宅買小宅以處之分其餘價輕裝而去其友愛如此容齋續筆唐髙祖起兵太原女平陽公主在長安卽奔鄠發家貲招南山亡命諭降羣盜申法誓眾勒兵七萬威振關中與秦王會渭北分定京師蘇氏家語唐蘇頲事寡姊有禮世稱其徳南部新書唐關逢圖妹文學書翰罔不動人圖嘗謂人曰我家有一女進士所恨不櫛耳朝野僉載唐冀州長史吉懋欲爲男頊娶南宮縣丞崔敬女敬不許因有故脇以求親敬懼而許之擇日下函並花車卒至門首敬妻鄭氏初不知抱女大哭曰我家門戶低不曾有吉郎女堅臥不起其小女白其母曰父有急難殺身救解設令爲婢尙不合辭姓望之門何足爲恥姊若不可兒自當之遂登車而去頊遷平章事賢妻達節談者榮之小學善行篇唐奉天竇氏二女生長艸野幼有志操永泰中羣盜數千人剽掠其村落二女皆有容色長者年十九幼者年十六匿巖穴間曳出之驅迫以前臨壑谷深數百尺其姊先曰吾寧就死義不受辱卽投崖下而死盜方驚駭其妹繼之自投折足破面流血羣盜乃捨之而去京兆尹第五琦嘉其貞烈奏之詔旌其門閭永蠲其家丁役唐國史補李丹爲虔州剌史與妹書曰釋迦生中國設教如周孔周孔生西方設教如釋迦天堂無則已有則君子生地獄無則已有則小人入聞者以爲知言因話錄新野庾倬貞元初爲河南府兵曹有寡姊在家時洛中物價翔貴難致口腹庾常於公堂輟己饌以餉其姊始言所愛小男以餉之同官初甚鄙笑後知之咸嘉嘆倬生簡休玉泉子溫庭筠有詞賦盛名初從鄕裏舉客遊江淮間楊子畱後姚勗厚遺之庭筠少年其所得錢帛多爲狹邪所費勗大怒笞且逐之以故庭筠不中第其姊趙顓之妻也每以庭筠下第輒切齒於勗一日廳有客溫氏偶問誰氏左右以勗對之溫氏遽出廳事執勗袖大哭勗殊驚異且持袖牢固不可脫不知所爲移時溫氏方曰我弟年少宴遊人之常情柰何笞之迄今遂無有成安得不由汝致之遂大哭久之方得解脫勗歸憤訝竟因此得疾而卒全唐詩話元載到京屢陳時務深符上旨肅宗擢拜中書寄諸姊妹詩曰相闥已隨麟閣貴家風第一右丞詩笄年解笑鳴機婦恥見蘇秦富貴時元肅代兩朝宰相貴盛無比復爲一篇以諭之曰楚竹燕歌動畫梁春蘭重換舞衣裳公孫開館招佳客知道浮雲不久長南唐書後主繼室周後傳後昭惠之母弟也昭惠感疾後常出入臥內而昭惠未之知也一日因立帳前昭惠驚曰妹在此耶後幼未識嫌疑卽以實告曰旣數日矣昭惠惡之返臥不復顧昭惠殂後未勝禮服待年宮中至開寶元年始議立後爲國後宋史楊廷璋傳廷璋字溫玉眞定人家世素微賤有姊寡居京師周祖微時欲聘之姊不從令媒氏傳言恐逼姊以告廷璋廷璋往見周祖歸謂姊曰此人姿貌異常不可拒姊乃從之周祖從漢祖鎭太原廷璋屢省其姊周祖愛其純謹姊卒畱廷璋給事左右及出討三叛入平國難廷璋數獻奇計卽位追冊廷璋姊爲淑妃擢廷璋爲右飛龍使呂陶傳陶字元鈞調銅梁令民龐氏姊妹三人冒隱幼弟田弟壯訴官不得直貧至傭奴於人及是又訴陶一問三人服罪弟泣拜願以田半作佛事以報陶曉之曰三姊皆汝同气方汝幼時適爲汝主之爾不然盡爲他人所欺與其捐半供佛曷若遺姊復爲兄弟顧不美乎弟又拜聽命李謙溥傳謙溥子允正字修己遷合門通事舍人時女弟適許王以居第質於宋偓太宗詰之曰爾父守邊二十餘年止有此第耳何以質之允正具以奏卽遣內侍輦錢贖還縉紳咸賦詩頌美李南公傳南公爲屯田員外郎南公有女皆適人而同產女弟年三十不嫁寄他妹家爲禦史所論罷主管崇福宮李璘傳雍熙中有京兆鄠縣民甄婆兒母劉與同里人董知政忿競知政擊殺劉氏婆兒始十歲妹方𦇤褓托鄰人張氏乳養婆兒避仇徙居赦村後數年稍長大念母爲知政所殺又念其妹寄張氏與兄課兒同詣張氏求見妹張氏拒之不得見婆兒悲泣江行雜錄宋太祖爲殿前點檢北徵京師喧言當立點檢爲天子太祖密以告家人曰外間洶洶若此將如何太祖姊方在廚引杖逐太祖擊之曰大丈夫臨大事可否當決諸胸中乃來家恐怖婦女何爲文昌雜錄延平吳氏姊妹六人皆妒悍殘忍時號六虎就中五虎尢甚凡三適人皆不終平生手殺婢十餘人每至夜分常聞堂廡間喧呼擊撲之聲同室者皆懼五虎怒曰何鬼敢爾命開戶移榻於中庭持刀獨寢徹旦寂然人謂五虎之威鬼猶畏之也癸辛雜識陳宜中之先爲吏每以利物爲心日計所及以錢投大缶中一錢爲一事久而不可勝計人多徳之嘗負官錢在圄屬其孫往貸於葛宣義葛居外沙資累巨萬宿夢黑龍繞其廳柱覺而異之夙興未�徑至仿徨若有所伺家人呼之不顧果有小兒來年可十許歲問爲誰曰陳某孫又問來故以實對又問所需幾何曰百千如數付之陳旣出詣葛謝葛曰汝肯以此子見與否陳曰寒賤下吏勢分遼絕非所敢聞葛勉使就學許以捐助未幾以長女許之旣而陳遊上庠上書攻丁大全南還數年賈相牢籠置之倫冠陳在南日葛以往江心寺設水陸供盡室以往獨長女居守葛巨富是夕寇夜至遂席捲以去長女亦被獲以往至是尋盟乃以幼女歸之陳后以文昌出守七閩遇巧節諸吏各有所獻陳妻忽識一柈似其家物審是果也因語陳陳乃召吏扣所從來雲海巡所遺也亟發兵圍其寨盡俘諸校置於理悉得其情正葛寇也事已各以次伏誅無漏网者葛女已有二子初猶隱不言其妹爲言委曲執手相哭乃斃其二雛焉誠齋雜記子瞻有小妹善詞賦敏慧多辯其額廣而如凸子瞻嘗戲之曰蓮步未離香閣下梅妝先露畫屏前妹卽應聲云欲叩齒牙無覓處忽聞毛裏有聲傳以子瞻多須髯遂亦戲答之時年十歲聞者莫不絕倒金史顯宗皇后徒單氏傳後禦下公平𨿽至親無所阿徇一日妹並國夫人侍側因諭之曰爾家累素重且非丰厚宜節約財用勿以吾爲可恃吾受天下之養豈有所私積哉況財用者天下之財用也吾終不能多取以富爾之私室元史伯顏傳元統三年六月唐其勢及其弟塔剌海私蓄異志謀危社稷伯顏奉詔誅之餘黨稱兵又親率師往上都擊破其眾七月伯顏鴆殺皇后伯牙吾氏爲匿唐其勢塔剌海於後宮伯顏怒曰豈有兄弟謀不軌而姊妹黨之者乎遂鴆之王約傳約拜刑部尙書京民王氏仕江南而歿有遺腹子其女育之年十六乃訴其姊匿貲若干有司責之急約視其牘曰無父之子育之成人且不絕王氏祀姊之恩居多誠利其貲寧育之至今日耶攺前議而斥之呂彥能傳彥能陵州人至正十八年賊犯陵州彥能與家人謀所往其姊久嫠居寓彥能家先曰我喪夫二十年又無後不死何爲苟辱身則辱吾弟矣赴井死葛妙眞傳畏吾氏三女家錢塘諸兄遠仕不歸母思之疾三女欲慰母意乃共斷發誓天終身不嫁以養母同力侍護四十餘年母竟以壽終事上並賜旌異湯輝妻張氏傳又湯婍者亦龍泉人有姿容賊殺其父母以刃脇之婍不勝悲咽乞早死因以頭觸刃賊怒斫殺之其妹亦不受辱而死明外史萬安傳安字循吉眉人爲人外寬而深中無學術旣柄用惟日事請托結諸閹爲內援時萬貴妃寵冠後宮安因內侍致殷勤曰妃故眉山人吾宗也自稱子侄行妃嘗自愧無門閥聞則大喜妃弟錦衣指揮通遂以族屬數過安家其妻王氏有母至自博興王謂其母曰向家乏時以妹爲人娣今安在母曰第憶爲四川萬編修者通心疑是安訪之果安小婦姊弟兩人相見悲喜由是兩家婦日往來安復與通爲姻婭矣通妻著籍禁內恣出入安以是得備知宮中動靜益自固麻溶傳溶字如水宣城人四歲而孤性孝友拜吏部歸姊適卒親友出迓數十里獨吳氏兩甥不至溶問故或對以母疾尋且至及郭又不見溶訝曰得非吾姊有故乎急易服間道泣而奔時長吏及鄕縉紳冠蓋鱗集忽失溶皆愕眙聞以姊喪故皆咨嗟太息而散姚廣孝傳廣孝拜太子少師出賑蘇湖至長洲候其同產姊不納復往見姊姊詈之曰幾見作僧不了是好人乎廣孝惘然成祖仁孝皇后傳後中山王達長女也初後弟增壽常以國情輸燕爲建文帝所誅至是欲贈爵後力言不可帝不聽竟封定國公命其子景昌襲乃以告後後曰非妾志也終弗謝會稽範氏二女傳二女幼好讀書並通列女傳長適江一月寡次將歸傅而夫亡二女同守節築髙垣圍田千畝穿井其中爲屋三楹以居時當種獲父啟圭竇率傭以入餘日則塞其竇共汲井灌田如是者三十年自爲塋於屋後成化中卒竟合葬焉族人卽其田立祠以祀劉氏二烈女傳二烈女興化人嘉靖四十一年與裏中婦同爲倭所掠系路傍祠中倭飲酣徧視系中得二女問之姊妹也姊年十七八有殊姿倭先取姊姊厲聲曰我名家女也肯污賊乎倭微笑慰之曰若從我當詢父母歸汝女曰父母未可知此時尙論歸耶倭知其不從尙撫背作款曲狀女怒大罵時黃昏倭方縱火女卽赴火死已復侵其妹妹又大罵倭露刃脇之不爲動曰欲殺卽殺倭欲彊犯之女紿曰吾固願從俟姊骨燼乃可否則不忍也倭喜負薪益火火熾女又赴火死時同死者四十七人二女爲最嚴烈女傳烈女髙明人隆慶中賊掠其境隨兄出避遇賊刃及其兄女跪泣曰父早喪孀母堅守恃此一兄殺之則祀殄矣請以身代賊憫然爲納刃旣而欲污之則曰請釋吾兄卽配汝及兄去執不從竟剖腹而死陳義姑傳義姑沙縣陳穗女年十八父母相繼卒遺二男長大生七歲次天載五歲親族利其有日眈眈於旁姑矢志撫弟然族人窺伺未息也居常置數十具酒食以待寒夜族兄弟乘黑叩門姑燃照之亟啟戶具酒食以款叩者告曰吾輩夜行滅火就求燭耳自此遂絕意及二弟畢婚年四十五乃嫁終無子二弟迎歸母事之茅氏女傳女慈溪人年十四父母亡獨與兄嫂居其兄病痿臥值倭入縣嫂出奔呼與偕行女曰我室女將安之且俱去誰扶吾兄者賊至縱火女力扶其兄避於空室竟被燔灼並死劉氏二貞女傳二貞女汝陽人父玉生七女家貧力田嘗至�上嘆曰生女不生男使我扶犁不輟其第四第六女聞之惻然誓不嫁人著短衣代父耕作日以菽水承歡及父母相繼卒二女哭之慟無力營葬卽屋爲丘不離親側隆慶四年督學副使楊俊民知府史桂芳詣其捨請見二女皆年逾六十黃應爵妻陸氏傳陸氏少喪夫家貧守志紡績自給逾三十年甫歿值天下大亂嘉定城破子道弘妻持二女倉卒欲赴井長女曰若使母先投必戀念吾二女不如先之乃挽妹亟入道弘妻繼之並溺死水中二烈女傳二烈女興安人崇禎末其地遭大水死者甚眾有結筏自救者鄰里多附之忽聞波中呼救聲漸近見二女子附一朽木倏沈倏沒引筏救之年皆十六七問其姓氏不答二女見筏上男子有裸者嘆曰吾姊妹倚木不死冀有善地可存也今若此何用生爲攜手躍入波中死荊媧傳荊媧陜西淳化人姓髙氏其兄起鳳邑諸生崇禎五年春流賊大掠繼母秦氏及荊媧去起鳳馳赴賊營請贖賊索二馬起鳳傾其貲求得一馬予之賊止還其母起鳳與妹訣曰我去汝卽死賊遂不聽去令勸妹從之且欲畱爲書記起鳳大罵不從被殺遂百計誘脇荊媧荊媧義不受辱大罵求死賊悅其色猶不忍殺割發裂衣以恐之媧益罵不已賊乃殺之時年甫十六巡按吳甡上其事兄妹皆旌異林沅陵縣民吳永華女名六女年十三與姊入山采薇遇虎攫姊去六女操杖追之虎俯首閉目若伏罪狀姊乃脫竟歿太守聞而嘉之賞以米帛

姊妹部雜錄詩經風泉水篇問我諸姑遂及伯姊注

云寧則又問姑及姊親其類也先姑後姊尊姑也大雅大明篇大邦有子俔天之妹注

俔譬也大邦之有子也其幽閒貞靜之徳譬則天爲之兄而彼爲之妹焉疏妹卽女弟天者無形之物非如人有親族言天妹者系之於天見尊之耳初嫁必幼故以妹言之儀禮士冠禮冠者入見姑姊如見母注如見母者亦北面姑與姊亦俠拜不見妹妹卑白虎通男稱兄弟女稱姊妹何男女異姓故別其稱也何以言之禮親屬記曰男子先生稱兄後生稱弟女子先生稱姊後生爲妹父之昆弟不俱謂之世叔父之女昆弟俱謂之姑何也以爲諸父曰內親也故別稱之也姑當外適人疏故總言之也至姊妹亦當外適人所以別諸姊妹何以爲事諸姑禮等可以外出又同故稱略也至姊妹𨿽欲有略之姊尊妹卑其禮異也詩云問我諸姑遂及伯姊聞見後錄今歸州屈沱屈原舊居也世傳原有姊以原施行不與眾合以見流放棄之獨歸故歸州又曰秭歸袁崧云姊秭古字通用與原女嬃之嬋媛兮申申其詈余之語合

姊妹部外編

