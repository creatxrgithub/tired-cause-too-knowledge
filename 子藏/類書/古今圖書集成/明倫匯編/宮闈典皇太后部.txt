

皇太后部匯考一

上古伏羲氏母華胥按史記補三皇本紀太�庖犧氏母曰華胥履大人迹於雷澤而生庖犧於成紀按拾遺記春皇者庖犧之別號所都之國有華胥之洲神母遊其上有靑虹繞神母久而方滅卽覺有娠歷十二年而生庖犧按路史太昊紀庖犧母華胥居於華胥之渚嘗曁叔嫟翔於渚之汾巨迹出焉華胥決屨以跧之意有所動虹且繞之因孕十有二歲以十月四日降神神農氏母女登按史記補三皇本紀炎帝神農氏姜姓母曰女登有媧氏之女爲少典妃感神龍而生炎帝按孝經鉤命訣女登感龍生帝嵬魁嵬魁神農名按春秋元命苞女登遊華陽有神龍首感之於常羊生神子人面龍顏好耕是爲神農按帝王世紀炎帝神農氏姜姓也母曰任姒有蟜氏女登爲少典妃遊華陽有神龍首感生炎帝按外紀少典氏之君娶於有蟜氏之女曰安登生二子長曰石年育於薑水故以姜爲姓以火徳代伏羲治天下故曰炎帝按路史炎帝紀母安登感神於常羊生神農於列山之石室生而九井出焉黃帝母附寶按史記五帝本紀黃帝者少典之子母

不載注

正義曰黃帝母曰附寶之祁野見大電繞北斗樞星感而懷孕二十四月而生黃帝於壽丘按孝經鉤命訣附寶出降大靈生帝軒按帝王世紀黃帝有熊氏母曰附寶有蟜氏之女也見大電光繞北斗樞星照郊野感附寶而孕按拾遺記軒轅出自有熊之國母曰昊樞以戊己之日生故以土徳稱王也按河圖始開圖黃帝名軒北斗黃帝之精母地祇之女附寶之郊野大電繞斗樞星耀感附寶生軒胸文曰黃帝子少昊母女節一曰皇娥按漢書律曆志少昊曰淸淸者黃帝之子母

不載

按河圖大星如虹下流華渚女節意感生白帝朱宣按拾遺記少昊以金徳王母曰皇娥處璇宮而夜織或乘桴木而晝遊經歷窮桑滄茫之浦及皇娥生少昊號曰窮桑氏亦曰桑丘氏按宋書符瑞志帝摯少昊氏母曰女節見星如虹下流華渚旣而夢接意感生少昊顓頊母昌僕一曰樞按史記五帝本紀昌意娶蜀山氏女曰昌僕生髙陽髙陽有聖徳焉注

正義曰顓頊髙陽氏黃帝之孫昌意之子母曰昌僕亦謂之女樞河圖云瑤光如霓貫月正白感女樞於幽房之宮生顓頊首戴干戈有徳文也按山海經黃帝妻雷祖生昌意昌意降處若水生韓流韓流擢首謹耳人面豕喙麟身渠股豚趾取淖子曰阿女生帝顓頊按帝王世紀帝顓頊髙陽氏黃帝之孫昌意之子姬姓也母曰景僕蜀山氏女爲昌意正妃謂之女樞金天氏之末女樞生顓頊於若水按宋書符瑞志女樞見瑤光之星貫月如虹感己於幽房之宮生顓頊於若水按路史髙陽氏紀顓頊祖曰昌意黃帝之震適也行劣不似遜於若水取蜀山氏曰景生帝幹荒擢首而謹耳豭喙而渠股是襲若水取蜀山氏曰樞是爲河女所謂淖子也淖子感搖光於幽房而生顓頊帝嚳髙辛氏母裒按史記五帝本紀帝嚳髙辛者黃帝之曾孫也生而神靈自言其名母不載

按帝王世紀帝嚳髙辛氏姬氏也其母生見其神異自言其名曰�齠齔有聖徳按路史髙辛氏紀父僑極取陣丰氏曰裒履大迹而生嚳方嚳之生握裒莫覺生而神異自言其名

陶唐氏帝堯母慶都按史記五帝本紀帝嚳娶陳鋒氏女生放勛

注索隱曰堯謚也放勛名帝嚳之子姓伊耆氏案皇甫謐云堯初生時其母在三河之南寄於伊長孺之家故從母所居爲姓也按帝王世紀帝堯陶唐氏祁姓也母慶都孕十四月而生堯於丹陵名曰放勛

有虞氏帝舜母握登按史記五帝本紀舜父瞽瞍盲而舜母死瞽瞍更娶妻而生象名不載注

正義曰瞍姓嬀妻曰握登見大虹意感而生舜於姚墟故姓姚

夏后氏禹母女志又曰修己或作女嬉按史記夏本紀夏禹名曰文命禹之父曰鯀母

不載注

索隱曰系本鯀取有莘氏女謂之女志是生髙密宋衷云髙密禹所封國按尙書帝命期禹白帝精以星感修己山行見流星意感栗然生姒戎文禹按吳越春秋鯀娶於有莘氏之女名曰女嬉年壯未孳嬉於砥山得薏苡而吞之意若爲人所感因而妊孕剖脇而產髙密家於西羌地曰石紐石紐在蜀西川也按帝王世紀伯禹夏后氏姒姓父鯀妻修己見流星貫昴夢接意感又吞神珠薏苡胸拆而生禹於石紐帝啟母塗山氏女名女媧一名女嬌按史記夏本紀夏后帝啟禹之子母塗山氏之女也按世本禹娶塗山氏女名女媧按吳越春秋禹三十未娶行到塗山恐時之暮失其度制乃辭曰吾娶也必有應矣乃有白狐九尾造於禹禹因娶塗山謂之女嬌按列女傳塗山氏長女夏禹娶以爲妃旣生啟辛壬癸甲啟呱呱泣禹去而治水三過其家不入其門塗山獨明教訓及啟長化其徳而從其教卒致令名君子謂塗山彊於教誨帝少康母后緡按史記夏本紀帝相崩子帝少康立母

不載注

正義曰帝王紀云初奡之殺帝相也妃仍氏女曰後緡歸有仍生少康按外紀少康母帝相之後有仍國君之女也寒浞�羿滅夏氏時少康方在懷妊相後乃奔歸有仍之國而生少康

商殷湯母扶都按史記殷本紀主癸卒子天乙立是爲成湯母

不載

按河圖著命扶都見白气貫月意感生黑帝子湯按帝王世紀主癸之妃曰扶都見白气貫月意感以乙日生湯故名履字天乙是謂成湯

周文王母太任按史記周本紀季歷娶太任皆賢婦人生昌有聖瑞按列女傳太任者摯任氏中女也王季娶爲妃太任之性端一誠莊惟徳之行及其有娠目不視惡色耳不聽淫聲口不出惡言能以胎教而生文王按宋書符瑞志季歷之妃曰太任夢長人感己於豖牢而生昌是爲周文王武王母太姒按史記周本紀武王同母兄弟十人母曰太姒文王正妃也按外紀壬辰二十有三祀周西伯昌生子發初昌爲世子娶於有莘曰太姒太姒不�忌生十子長曰伯邑考早卒次曰發性慈和有聖徳成王母邑姜按史記周本紀武王崩太子誦立是爲成王母

不載

按帝王世紀武王妃太公之女曰邑姜生太子誦按新書周后妃妊成王於身立而不跛坐而不差笑而不喧獨處而不倨𨿽怒而不詈胎教之謂也成王生仁者養之孝者𦇤之四賢傍之成王有知而選太公爲師周公爲傅前有與計而後有與慮也

秦始皇母呂不韋姬按史記秦始皇本紀莊襄王爲秦質子於趙見呂不韋姬悅而取之生始皇以秦昭王四十八年正月生於邯鄲及生名爲政姓趙氏年十三歲莊襄王死政代立爲秦王九年長信侯毐作亂而覺矯王禦璽及太后璽以發縣卒及衛卒官騎戎翟君公舍人將欲攻蘄年宮爲亂王知之令相國昌平君昌文君發卒攻毐毐敗車裂以徇滅其宗十年相國呂不韋坐嫪毐免桓齮爲將軍齊趙來置酒齊人茅焦說秦王曰秦方以天下爲事而大王有遷母太后之名恐諸侯聞之由此倍秦也秦王乃迎太后於雍而入咸陽注正義曰說苑云秦始皇太后不謹幸卽嫪毐始皇取毐四支車裂之取兩弟撲殺之取太后遷之咸陽宮下令曰以太後事諫者戮而殺之蒺藜其脊諫而死者二十七人茅焦乃上說曰齊客茅焦願以太後事諫皇帝曰走告若不見闕下積死人耶使者問焦焦曰陛下車裂假父有嫉�之心囊撲兩弟有不慈之名遷母咸陽有不孝之行蒺藜諫士有桀紂之治天下聞之盡瓦解無向秦者王乃自迎太后歸咸陽立茅焦爲傅又爵之上卿太后大喜曰天下亢直使敗復成安秦社稷使妾母子復相見者茅君之力也

漢髙祖十二年惠帝卽位尊呂后爲皇太后臨朝稱制按漢書惠帝本紀髙祖十二年五月丙寅太子卽皇帝位尊皇后曰皇太后按髙祖呂皇后傳後父呂公單父人也生惠帝髙祖二年立孝惠爲太子後漢王得定陶戚姬愛幸生趙隱王如意太子爲人仁弱髙祖以爲不類己常欲廢之賴公卿大臣爭之得無易髙祖崩惠帝立呂后爲皇太后乃令永巷囚戚夫人髡鉗衣赭衣令舂戚夫人舂且歌曰子爲王母爲虜終日舂薄暮常與死爲伍相離三千里當誰使告汝太后聞之大怒曰乃欲倚汝子耶乃召趙王誅之使者三反趙相周昌不遣太后召趙相相徵至長安使人復召趙王王來惠帝慈仁知太后怒自迎趙王霸上入宮挾與起居飲食數月帝晨出射趙王不能早起太后伺其獨居使人持鴆飲之遲帝還趙王死太后遂斷戚夫人手足去眼燻耳飲喑藥使居鞠域中名曰人彘居數月乃召惠帝視人彘帝視而問知其爲戚夫人乃大哭因病歲餘不能起使人請太后曰此非人所爲臣爲太后子終不能復治天下以此日飲爲淫樂不聽政惠帝七年太后取後宮美人子立爲帝太后臨朝按漢書惠帝本紀不載按髙後紀太后立帝姊魯元公主女爲皇后無子取後宮美人子名之以爲太子惠帝崩太子立爲皇帝年幼太后臨朝稱制按髙祖呂皇后傳七年惠帝崩太后發喪哭而泣不下畱侯子張辟疆爲侍中年十五謂丞相陳平曰太后獨有帝今哭而不悲君知其解未陳平曰何解辟疆曰帝無壯子太后畏君等今請拜呂臺呂產爲將將兵居南北軍及諸呂皆官居中用事如此則太后心安君等幸脫禍矣丞相如辟疆計請之太后說其哭乃哀呂氏權由此起立孝惠後宮子爲帝太后臨朝稱制髙後四年皇太后詔廢少帝立恆山王弘爲皇帝按漢書髙後紀髙後四年夏少帝自知非皇后子出怨言皇太后幽之永巷詔曰凡有天下治萬民者蓋之如天容之如地上有驩心以使百姓百姓欣然以事其上歡欣交通而天下治今皇帝疾久不已乃失惑昏亂不能繼嗣奉宗廟守祭祀不可屬天下其議代之羣臣皆曰皇太后爲天下計所以安宗廟社稷甚深頓首奉詔五月丙辰立恆山王弘爲皇帝八年皇太后崩於未央宮遺詔賜諸王以下金按漢書髙後紀八年秋七月辛巳皇太后崩於未央宮遺詔賜諸侯王各千金將相列侯下至郎吏各有差大赦天下按髙祖呂皇后傳太后持天下八年病犬禍而崩語在五行志病困以趙王祿爲上將軍居北軍梁王產爲相國居南軍戒祿產曰髙祖與大臣約非劉氏王者天下共擊之今王呂氏大臣不平我卽崩恐其爲變必據兵衛宮愼毋送喪爲人所制太后崩太尉周勃丞相陳平朱虛侯劉章等共誅產祿悉捕諸呂男女無少長皆斬之而迎立代王是爲孝文皇帝文帝元年冬十月辛亥皇帝見於髙廟遣車騎將軍薄昭迎皇太后於代按漢書文帝本紀云云按髙祖薄姬傳姬文帝母也父吳人秦時與故魏王宗女魏媼通生薄姬及諸侯畔秦魏豹立爲王而魏媼納其女於魏宮許負相薄姬當生天子及漢使曹參虜魏王豹以其國爲郡而薄姬輸織室豹已死漢王入織室見薄姬有詔納後宮生文帝年八歲立爲代王從子之代爲代太后太后弟薄昭從如代代王立十七年髙後崩大臣議立後疾外家呂氏彊暴皆稱薄氏仁善故迎立代王爲皇帝尊太后爲皇太后後七年六月丁未太子卽皇帝位尊皇后竇氏曰皇太后按漢書景帝本紀云云按孝文竇皇后傳後景帝母也呂太后時以良家子選入宮孝惠七年生景帝代王王后生四男先代王未入立爲帝而王后卒及代王爲帝後所生四男更病死文帝立數月公卿請立太子而竇姬男最長立爲太子竇姬爲皇后景帝立皇后爲皇太后景帝中六年更太后宮官名爲長信少府按漢書景帝本紀不載按百官公卿表長信詹事掌皇太后宮景帝中六年更名長信少府注

張晏曰以太后所居宮爲名也居長信宮則曰長信少府居長樂宮則曰長樂少府也後三年正月甲子太子卽皇帝位尊皇后曰皇太后三月封皇太后同母弟田蚡等皆爲列侯按漢書武帝本紀云云按孝景王皇后傳後武帝母也父王仲槐里人母臧兒故燕王臧荼孫也爲仲妻生男信與兩女而仲死臧兒更嫁爲長陵田氏婦生男蚡勝臧兒長女嫁爲金王孫婦生一女矣而臧兒卜筮曰兩女當貴欲倚兩女奪金氏金氏怒不肯與決乃內太子宮太子愛幸之生三女一男男方在身時王夫人夢日入其懷以告太子太子曰此貴徵也未幾文帝崩景帝卽位王夫人生男是時薄皇后無子後數歲景帝立齊栗姬男爲太子而王夫人男爲膠東王長公主嫖有女欲與太子爲妃栗姬妒而景帝諸美人皆因長公主見得貴幸栗姬日怨怒謝長主不許長主欲與王夫人王夫人許之會薄皇后廢長公主日譖栗姬短景帝嘗屬諸姬子曰吾百歲後善視之栗姬怒不肯應言不遜景帝心銜之而未發也長公主日譽王夫人男之美帝亦自賢之又耳曩者所夢日符計未有所定王夫人又陰使人趣大臣立栗姬爲皇后大行奏事文曰子以母貴母以子貴今太子母號宜爲皇后帝怒曰是乃所當言耶遂案誅大行而廢太子爲臨江王栗姬愈恚不得見以憂死卒立王夫人爲皇后男爲太子皇后立九年景帝崩武帝卽位爲皇太后尊太后母臧兒爲平原君封田蚡爲武安侯勝爲周陽侯王氏田氏侯者凡三人武帝後元二年二月戊辰太子卽皇帝位秋七月追尊趙倢爲皇太后起雲陵按漢書昭帝本紀云云按鉤弋趙倢傳倢昭帝母也居鉤弋宮大有寵元始三年生昭帝號鉤弋子任身十四月乃生上曰聞昔堯十四月而生今鉤弋亦然乃命其所生門曰堯母門鉤弋倢從幸甘泉有過見譴以憂死後衛太子敗上疾病乃立鉤弋子爲皇太子昭帝卽位追尊鉤弋倢爲皇太后發卒二萬人起雲陵邑三千戶昭帝元平元年昌邑王尊上官皇后爲皇太后尋昌邑王被廢宣帝立太后歸長樂宮初置屯衛按漢書宣帝本紀元平元年四月昭帝崩毋嗣大將軍霍光請皇后徵昌邑王六月丙寅王受皇帝璽綬尊皇后曰皇太后癸巳光奏王賀淫亂請廢擇支子孫賢者爲嗣孝武皇帝曾孫病已有詔掖庭養視至今年十八師受詩論語孝經操行節儉慈仁愛人可以嗣孝昭皇帝後奉承祖宗子萬姓奏可庚申入未央宮見皇太后封爲陽武侯已而羣臣奏上璽綬卽皇帝位皇太后歸長樂宮長樂宮初置屯衛按孝昭上官皇后傳後祖父桀隴西上邽人也桀子安取霍光女結婚相親昭帝始立年八歲帝長姊鄂邑蓋長公主居禁中共養帝蓋主私近子客河間丁外人上與大將軍聞之不絕主歡有詔外人侍長主長主內周陽氏女令配耦帝時上宮安有女卽霍光外孫安因光欲內之光以爲尙幼不聽安素與丁外人善說外人曰聞長主內女安子容貌端正誠因長主時得入爲後以臣父子在朝而有椒房之重成之在於足下漢家故事常以列侯尙主足下何憂不封侯乎外人喜言於長主長主以爲然詔召安女入爲倢月餘遂立爲皇后年甫六歲光欲皇后擅寵有子帝時體不安左右及醫皆阿意言宜禁內𨿽宮人使令皆爲��多其帶後宮莫有進者後立十歲而昭帝崩後年十四五云昌邑王賀徵卽位尊皇后爲皇太后宣帝黃龍元年十二月癸巳太子卽皇帝位謁髙廟尊王皇后曰皇太后注

文穎曰�成王皇后母養元帝者也按漢書元帝本紀云云按孝宣王皇后傳後父奉光少時好鬥鷄宣帝在民間數與奉光會相識奉光有女年十餘歲每當適人所當適輒死故久不行及宣帝卽位召入後宮稍進爲倢霍皇后廢上憐許太子早失母幾爲霍氏所害於是乃選後宮素謹愼而無子者遂立王倢爲皇后令母養太子立十六年宣帝崩元帝卽位爲皇太后元帝竟寧元年六月己未太子卽皇帝位尊皇后曰皇太后以元舅侍中衛尉陽平侯王鳳爲大司馬大將軍領尙書事按漢書成帝本紀云云按孝元王皇后傳後成帝母也家凡十侯五大司馬外戚莫甚焉按元後傳孝元皇后王莽之姑也甘露三年生成帝於甲館畫堂爲世適皇孫宣帝愛之自名曰驁字太孫常置左右後三年宣帝崩太子卽位是爲孝元帝立太孫爲太子以母王妃爲倢封父禁爲陽平侯後三日倢立爲皇后禁位特進禁弟弘至長樂衛尉永光三年禁薨長子鳳嗣侯爲衛尉侍中皇后自有子後希復進見太子壯大寬博恭愼語在成紀其後幸酒樂宴樂元帝不以爲能而傅昭儀有寵於上生定陶共王王多材藝上甚愛之坐則側席行則同輦常有意欲廢太子而立共王時鳳在位與皇后太子同心憂懼賴侍中史丹擁右太子語在丹傳上亦以皇后素謹愼而太子先帝所常畱意故得不廢元帝崩太子立是爲孝成帝尊皇后爲皇太后以鳳爲大司馬大將軍領尙書事益封五千戶王氏之興自鳳始成帝綏和二年哀帝卽位尊趙皇后爲皇太后尊定陶太后傅氏爲恭皇太后丁姬爲恭皇后各置左右詹事按漢書哀帝本紀綏和二年四月丙午太子卽皇帝位謁髙廟尊皇后曰皇太后五月丙戌詔曰春秋母以子貴尊定陶太后曰恭皇太后丁姬曰恭皇后各置左右詹事食邑如長信宮中宮按孝成趙皇后傳後本長安宮人初生時父母不舉三日不死乃收養之及壯屬陽阿主家學歌舞號曰飛燕成帝嘗微行出過陽阿主作樂上見飛燕而說之召入宮大幸有女弟復召入俱爲倢貴傾後宮許後之廢也上欲立倢皇太后嫌其所出微甚難之上立封趙倢父臨爲成陽侯後月餘乃立倢爲皇后後旣立後寵少衰而弟絕幸爲昭儀居昭陽姊弟專寵十餘年卒皆無子末年定陶王來朝王祖母傅太后私賂遺趙皇后昭儀定陶王竟爲太子明年春成帝崩哀帝立尊趙皇后爲皇太后按傅昭儀傳昭儀哀帝祖母也元帝卽位立爲倢產一男一女女爲平都公主男爲定陶恭王元帝崩傅昭儀隨王歸國稱定陶太后後十年恭王薨子代爲王王母曰丁姬傅太后躬自養視旣壯大成帝無繼嗣時中山孝王在元延四年孝王及定陶王皆入朝傅太后多以珍寶賂遺趙昭儀及帝舅驃騎將軍王根陰爲王求漢嗣皆見上無子欲豫自結爲久長計更稱譽定陶王上亦自器之明年遂徵定陶王立爲太子語在哀紀月餘天子立楚孝王孫景爲定陶王奉恭王后太子議欲謝少傅閻崇以爲春秋不以父命廢王父命爲人後之禮不得顧私親不當謝太傅趙元以爲當謝太子從之詔問所以謝狀尙書劾奏元左遷少府以光祿勛師丹爲太傅詔傅太后與太子母丁姬自居定陶國邸下有司議皇太子得與傅太后丁姬相見不有司奏議不得相見頃之成帝母王太后欲令傅太后丁姬十日一至太子家成帝曰太子承正統當共養陛下不得復顧私親王太后曰太子小而傅太后抱養之今至太子家以乳母恩耳不足有所妨於是令傅太后得至太子家丁姬以不小養太子獨不得成帝崩哀帝卽位王太后詔令傅太后丁姬十日一至未央宮髙昌侯董宏希指上書言宜立丁姬爲帝太后師丹劾奏宏懷邪誤朝不道上初卽位謙讓從師丹言止後乃白令王太后下詔尊定陶恭王爲恭皇哀帝因是曰春秋母以子貴尊傅太后爲恭皇太后丁姬爲恭皇后各置左右詹事食邑如長信宮中宮追尊恭皇太后父爲崇祖侯恭皇后父爲褒徳侯哀帝建平二年詔尊恭皇太后傅氏爲帝太太后稱永信宮恭皇后丁氏爲帝太后稱中安宮尋帝太后丁氏崩行祔葬之禮按漢書哀帝本紀建平二年夏四月詔曰漢家之制推親親以顯尊尊定陶恭皇之號不宜復稱定陶尊恭皇太后曰帝太太后稱永信宮恭皇后曰帝太后稱中安宮立恭皇廟於京師六月庚申帝太后丁氏崩上曰朕聞夫婦一體詩云�則異室死則同穴昔季武子成寢杜氏之殯在西階下請合葬而許之祔葬之禮自周興焉鬱鬱乎文哉吾從周孝子事亡如事存帝太后宜起陵恭皇之園遂葬定陶發陳畱濟陰近郡國五萬人穿復土按傅昭儀傳後歲餘遂下詔曰漢家之制推親親以顯尊尊定陶恭皇之號不宜復稱定陶其尊恭皇太后爲帝太太后丁後爲帝太后後又更號帝太太后爲皇太太后稱永信宮帝太后稱中安宮而成帝母本稱長信宮成帝趙后爲皇太后�四太后各置少府大僕秩皆中二千石傅太后旣尊後尢驕與成帝母語至謂之嫗與中山孝王母馮太后�事元帝追怨之陷以祝詛罪令自殺孺子嬰居攝元年三月尊王皇后曰皇太后按孝平王皇后傳後安漢公太傅大司馬莽女也平帝卽位年九歲成帝母太皇太后稱制而莽秉政莽欲依霍光故事以女配帝太后意不欲也莽設變詐令女必入因以自重事在莽傳太后不得已而許之後立歲餘平帝崩莽立孝宣帝元孫嬰爲孺子莽攝帝位尊皇后爲皇太后新莽始建國元年莽廢孺子爲定安公孝平皇后爲定安太后又更號爲黃皇室主按孝平王皇后傳莽卽眞以嬰爲定安公攺皇太后號爲定安公太后時年十八矣爲人婉瘱有節操自劉氏廢常稱疾不朝會莽敬憚傷哀欲嫁之乃更號爲黃皇室主令立國將軍成新公孫建世子襐飾將醫往問疾後大怒笞鞭其旁侍禦因發病不肯起莽遂不復彊也及漢兵誅莽燔燒未央宮後曰何面目以見漢家自投火而死

後漢後漢制皇太后置少府衛尉及余吏等官皆以宮名爲號員數秩次如中宮按後漢書百官志秦有詹事一人位在長秋上亦宦者主中諸官成帝省之以其職並長秋是後皇后當法駕出則中謁中宦者職吏權兼詹事奉引訖罷宦者誅後尙書選兼職吏一人奉引云其中長信長樂宮者署少府一人職如長秋及余吏皆以宮名爲號員數秩次如中宮本注曰帝祖母稱長信宮故有長信少府長樂少府位在長秋上及職吏皆宦者秩次如中宮長樂又有衛尉僕爲太僕皆二千石在少府上丞六百石其崩則省不常置光武中元二年明帝卽位尊母陰皇后爲皇太后按後漢書明帝本紀中元二年二月戊戌卽皇帝位年三十尊皇后曰皇太后按光烈陰皇后傳後諱麗華南陽新野人光武卽位以後爲貴人十七年廢皇后郭氏而立貴人後在位恭儉少嗜玩不喜笑謔性仁孝矜慈七歲失父𨿽已數十年言及未嘗不流涕帝見常太息顯宗卽位尊後爲太后明帝永平三年皇太后陰氏幸章陵觀舊廬按後漢書明帝本紀永平三年冬十月甲子車駕從皇太后幸章陵觀舊廬十二月戊辰至自章陵按光烈陰皇后傳永平三年冬帝從太后幸章陵置酒舊宅會陰鄧故人諸家子孫�受賞賜永平七年春正月癸卯皇太后陰氏崩二月庚申葬光烈皇后按後漢書明帝本紀云云按光烈陰皇后傳七年崩在位二十四年年六十合葬原陵明帝性孝愛追慕無已十七年正月當謁原陵夜夢先帝太后如平生歡旣寤悲不能寐卽案歷明旦日吉遂率百官及故客上陵其日降甘露於陵樹帝令百官采取以薦會畢帝從席前伏禦�視太后鏡奩中物感動悲涕令易脂澤裝具左右皆泣莫能仰視焉永平十八年八月壬子太子卽皇帝位年十九尊皇后曰皇太后按後漢書章帝本紀云云按明徳馬皇后傳後諱某伏波將軍援之小女也從兄嚴求進女掖庭由是選後入太子宮顯宗卽位以後爲貴人時後前母姊女賈氏亦以選入生肅宗帝以後無子命令養之後於是盡心撫育勞悴過於所生肅宗亦孝性惇篤恩性天至母子慈愛始終無纖介之間永平三年立爲皇后及帝崩肅宗卽位尊後曰皇太后諸貴人當徙居南宮太后感析別之懷各賜玉赤綬加安車駟馬白越三千端雜帛二千匹黃金十斤自撰顯宗起居注削去兄防參醫藥事帝請曰黃門舅旦夕供養且一年旣無褒異又不錄勤勞無乃過乎太后曰吾不欲令後世聞先帝數親後宮之家故不著也章帝建初二年帝欲封爵諸舅太后手詔不許按後漢書章帝本紀不載按明徳馬皇后傳建初元年欲封爵諸舅太后不聽明年夏大旱言事者以爲不封外戚之故有司因此上奏宜依舊典太后詔曰凡言事者皆欲媚朕以要福耳昔王氏五侯同日俱封其時黃霧四塞不聞澍雨之應又田蚡竇嬰寵貴橫恣傾覆之禍爲世所傳故先帝防愼舅氏不令在樞機之位諸子之封裁令半楚淮陽諸國常謂我子不當與先帝子等今有司柰何欲以馬氏比陰氏乎吾爲天下母而身服大練食不求甘左右但著帛布無香燻之飾者欲身率下也以爲外親見之當傷心自�但笑言太后素好儉前過濯龍門上見外家問起居者車如流水馬如遊龍倉頭衣綠�領袖正白顧視禦者不及遠矣故不加譴怒但絕歲用而巳冀以默愧其心而猶懈怠無憂國忘家之慮知臣莫若君況親屬乎吾豈可上負先帝之旨下虧先人之徳重襲西京敗亡之禍哉固不許帝省詔悲嘆復重請曰漢興舅氏之封侯猶皇子之爲王也太后誠存謙虛柰何令臣獨不加恩三舅乎且衛尉年尊兩校尉有大病如令不諱使臣長抱刻骨之恨宜及吉時不可稽畱太后報曰吾反復念之思令兩善豈徒欲獲謙謙之名使帝受不外施之嫌哉昔竇太后欲封王皇后之兄丞相條侯言受髙祖約無軍功非劉氏不侯今馬氏無功於國豈得與陰郭中興之後等邪常觀富貴之家祿位重疊猶再實之木其根必傷且人所以願封侯者欲上奉祭祀下求溫飽耳今祭祀則受四方之珍衣食則蒙禦府餘資斯豈不足而必當得一縣乎吾計之熟矣勿有疑也夫至孝之行安親爲上今數遭變異�價數倍憂惶晝夜不安坐臥而欲先營外封違慈母之拳拳乎吾素剛急有胸中气不可不順也若陰陽調和邊境淸靜然後行子之志吾但當含飴弄孫不能復關政矣時新平主家禦者失火延及北閣後殿太后以爲己過起居不歡時當謁原陵自引守備不愼慚見陵園遂不行初太夫人葬起墳微髙太后以爲言兄廖等卽時減削其外親有謙素義行者輒假借溫言賞以財位如有纖介則先見嚴恪之色然後加譴其美車服不軌法度者便絕屬籍遣歸田裏廣平巨鹿樂成王車騎朴素無金銀之飾帝以白太后太后卽賜錢各五百萬於是內外從化被服如一諸家惶恐倍於永平時乃置織室蠶於濯龍中數往觀視以爲娛樂常與帝旦夕言道政事及教授諸小王論語經書述敍平生雍和終日建初四年帝封爵三舅太后仍不許尋崩祔葬如故事按後漢書章帝本紀建初四年六月癸丑皇太后馬氏崩秋七月壬戌葬明徳皇太后按明徳馬皇后傳四年天下丰稔方垂無事帝封三舅廖防光爲列侯�辭讓願就關內侯太后聞之曰聖人設教各有其方知人情性莫能齊也吾少壯時但慕竹帛志不顧命今𨿽已老而復戒之在得故日夜惕厲思自降損居不求安食不念飽冀乘此道不負先帝所以化導兄弟共同斯志欲令瞑目之日無所復恨何意老志復不從哉萬年之日長恨矣廖等不得已受封爵而退位歸第焉太后其年寢疾不信巫祝小醫數敕絕禱祀至六月崩在位二十三年年四十餘合葬顯節陵章和二年和帝卽位尊竇皇后爲皇太后太后臨朝詔以兄侍中憲爲內輔太尉鄧彪爲太傅按後漢書和帝本紀帝母梁貴人爲竇皇后所譖憂卒竇后養帝以爲己子建初七年立爲皇太子章和二年二月壬辰卽皇帝位年十歲尊皇后曰皇太后太后臨朝庚戌皇太后詔曰先帝以明聖奉承祖宗至徳要道天下淸靜庶事咸寧今皇帝以幼年煢煢在疚朕且佐助聽政外有大國賢王�爲藩屏內有公卿大夫統理本朝恭己受成夫何憂哉然守文之際必有內輔以參聽斷侍中憲朕之元兄行能兼備忠孝尢篤先帝所器親受遺詔當以舊典輔斯職焉憲固執謙讓節不可奪今供養兩宮宿衛左右厥事已重亦不可復勞以政事故太尉鄧彪元功之族三讓彌髙海內歸仁爲羣賢首先帝褒表欲以崇化今彪聰明康彊可謂老成黃矣其以彪爲太傅賜爵關內侯錄尙書事百官總己以聽朕庶幾得專心內位於戲羣公其勉率百僚各修厥職愛養元元綏以中和稱朕意焉按章徳竇皇后傳後諱某扶風平陵人大司徒融之曾孫也建初二年後與女弟俱以選例入是長樂宮進止有序風容甚盛肅宗先聞後有才色及見雅以爲美馬太后亦異焉因入掖庭見於北宮章徳殿後性敏給傾心承接稱譽日聞明年遂爲皇后後寵幸殊特專固後宮後旣無子梁貴人生和帝後養爲己子帝崩和帝卽位尊後爲皇太后皇太后臨朝和帝永元九年皇太后竇氏崩因追尊皇妣梁貴人爲皇太后按後漢書和帝本紀永元九年閏月辛巳皇太后竇氏崩丙申葬章徳皇后九月甲子追尊皇妣梁貴人爲皇太后冬十月乙酉攺葬恭懷梁皇后於西陵按章徳竇皇后傳九年太后崩未及葬而梁貴人姊上書陳貴人枉歿之狀太尉張酺司徒劉方司空張奮上奏依光武黜呂太后故事貶太后尊號不宜合葬先帝百官亦多上言者帝手詔曰竇氏𨿽不遵法度而太后常自減損朕奉祀十年深惟大義禮臣子無貶尊上之文恩不忍離義不忍虧案前世上官太后亦無降黜其勿復議於是合葬敬陵在位十八年按梁貴人傳貴人梁之女也建初二年亦與中姊俱選入掖庭爲貴人四年生和帝竇后養爲己子欲專名外家而忌梁氏八年乃作飛書以陷竦坐誅貴人姊妹以憂卒九年太后崩未及葬而梁貴人姊上書陳貴人枉歿之狀帝以貴人酷歿殮葬禮闕乃攺殯於承光宮上尊謚曰恭懷皇后追服喪制百官縞素與姊大貴人俱葬西陵儀比敬園元興元年殤帝卽位尊母鄧皇后爲皇太后太后臨朝按後漢書殤帝本紀孝殤皇帝諱隆和帝少子也元興元年十二月辛未夜卽皇帝位時誕育百餘日尊皇后曰皇太后太后臨朝按和熹鄧皇后傳後諱綏太傅禹之孫也父訓護羌校尉永元四年當以選入會訓卒七年後復與諸家子俱選入宮八年入掖庭爲貴人十四年夏陰后以巫蠱事廢至冬立爲皇后元興元年帝崩長子平原王有疾而諸皇子夭歿前後十數後生者輒隱祕養於人間殤帝生始百日後乃迎立之尊後爲皇太后太后臨朝和帝葬後宮人並歸園太后賜周馮貴人策曰朕與貴人托配後庭共歡等列十有餘年不獲福佑先帝早棄天下孤心煢煢靡所瞻仰夙夜永懷感愴發中今當以舊典分歸後園慘結增嘆燕燕之詩曷能諭焉其賜貴人玉靑蓋車采飾輅駿馬各一駟黃金三十斤雜帛三千匹白越四千端又賜馮貴人玉赤綬以未有頭上步搖環佩加賜各一具殤帝延平元年太后詔寬諸犯禁錮及掖庭宮人皆爲平民殤帝崩太后定策立安帝按後漢書殤帝本紀延平元年五月辛卯皇太后詔曰皇帝幼沖承統鴻業朕且權禮佐助聽政兢兢寅畏不知所濟深惟至治之本道化在前刑罰在後將稽中和廣施慶惠與吏民更始其大赦天下自建武以來諸犯禁錮詔書𨿽解有司持重多不奉行其皆復爲平民六月丁卯詔司徒大司農長樂少府曰朕以無徳佐助統政夙夜經營懼失厥衷思惟治道由近及遠先內後外自建武之初以至於今八十餘年宮人歲增房禦彌廣又宗室坐事沒入者猶托名公族甚可湣焉今悉免遣及掖庭宮人皆爲庶民以抒幽隔郁滯之情諸官府郡國王侯家奴婢姓劉及疲癃羸老皆上其名務令實悉按安帝本紀恭宗孝安皇帝諱佑肅宗孫也父淸河孝王慶母左姬年十歲好學史書和帝常稱之數見禁中延平元年慶始就國鄧太后特詔畱帝於淸河邸八月殤帝崩太后與兄車騎將軍鄧騭定策禁中其夜使騭持節以玉靑蓋車迎帝齋於殿中皇太后禦崇徳殿百官皆吉服羣臣陪位引拜帝爲長安侯皇太后詔曰先帝聖徳淑茂早棄天下朕奉皇帝夙夜瞻仰日月冀望成就豈意卒然顚沛天年不遂悲痛斷心朕惟平原王素被痼疾念宗廟之重思繼嗣之統惟長安侯佑質性忠孝小心翼翼能通詩論篤學樂古仁惠愛下年已十三有成人之志親徳系後莫宜於佑禮昆弟之子猶己子春秋之義爲人後者爲之子不以父命辭王父命其以佑爲孝和皇帝嗣奉承祖宗按禮儀奏又作策命曰惟延平元年秋八月癸丑皇太后曰咨長安侯佑孝和皇帝懿徳巍巍光於四海大行皇帝不永天年朕惟侯孝章帝世嫡皇孫謙恭慈順在孺而勤宜奉郊廟承統大業今以侯嗣孝和皇帝後其審君漢國允執其中一人有慶萬民賴之皇帝其勉之哉讀策畢太尉奉上璽綬卽皇帝位年十三太后猶臨朝按和熹鄧皇后傳是時新遭大憂法禁未設宮中亡大珠一篋太后念欲考問必有不辜乃親閱宮人觀察顏色卽時首服又和帝幸人吉成禦者共枉吉成以巫蠱事遂下掖庭考訊辭證明白太后以先帝左右待之有恩平日尙無惡言今反若此不合人情更自呼見實核果禦者所爲莫不嘆服以爲聖明常以鬼神難徵淫祀無福乃詔有司罷諸祠官不合典禮者又詔赦除建武以來諸犯妖惡及馬竇家屬所被禁錮者皆復之爲平人減大官導官尙方內者服禦珍膳靡麗難成之物自非供陵廟稻粱米不得導擇朝夕一肉飯而已舊大官湯官經用歲且二萬萬太后敕止曰殺省珍費自是裁數千萬及郡國所貢皆減其過半悉斥賣上林鷹犬其蜀漢扣器九帶佩刀並不復調止畫工三十九種又禦府尙方織室錦繡冰紈綺縠金銀珠玉犀象�瑁雕鏤玩弄之物皆絕不作離宮別館儲峙米糒薪炭悉令省之又詔諸園貴人其宮人有宗室同族若羸老不任使者令園監實核上名自禦北宮增喜觀閱問之恣其去畱卽日免遣者五六百人及殤帝崩太后定策立安帝猶臨朝政以連遭大憂百姓苦役殤帝康陵方中祕藏及諸工作事事減約十分居一詔告司隸校尉河南尹南陽太守曰每覽前代外戚賓客假借威權輕薄謥詷至有濁亂奉公爲人患苦咎在執法怠懈不輒行其罰故也今車騎將軍騭等𨿽懷敬順之志而宗門廣大姻戚不少賓客姦猾多幹禁憲其明加檢敕勿相容護自是親屬犯罪無所假貸太后湣陰氏之罪廢赦其徙者歸鄕敕還資財五百餘萬安帝永初二年以旱皇太后親幸洛陽寺錄囚澍雨大降按後漢書安帝本紀永初二年五月旱丙寅皇太后幸洛陽寺及若盧獄錄囚徒賜河南尹廷尉卿及官屬以下各有差卽日降雨按和熹鄧皇后傳永初二年夏京師旱親幸洛陽寺錄冤獄有囚實不殺人而被考自誣羸困輿見畏吏不敢言將去舉頭若欲自訴太后察視覺之卽呼還問狀具得枉實卽時收洛陽令下獄抵罪行未還宮澍雨大降永初三年太后戒禱請祝辭不得妄生不祥語饗會衛士毋設戲作樂減逐疫侲子之半按後漢書安帝本紀不載按和熹鄧皇后傳永初三年秋太后體不安左右憂惶禱請祝辭願得代命太后聞之卽譴怒切敕掖庭令以下但使謝過祈福不得妄生不祥之言舊事歲終當饗遣衛士大儺逐疫太后以陰陽不和軍旅數興詔饗會勿設戲作樂減逐疫侲子之半悉罷象橐駝之屬丰年復故永初四年太后詔謁者劉珍及博士等五十餘人詣東觀校讎傳記賜賚有差新野君薨太后盡哀毀賻謚之禮按後漢書安帝本紀永初四年二月乙亥詔謁者劉珍及五經博士校定東觀五經諸子傳記百家藝術整齊脫誤是正文字冬十月甲戌新野君陰氏薨使司空持節護喪事按和熹鄧皇后傳太后自入宮掖從曹大家受經書兼天文算數晝省王政夜則誦讀而患其謬誤懼乖典章乃博選諸儒劉珍等及博士議郎四府掾史五十餘人詣東觀讎校傳記事畢奏禦賜葛布各有差又詔中官近臣於東觀受讀經傳以教授宮人左右習誦朝夕濟濟及新野君薨太后自侍疾病至乎終盡憂哀毀損事加於常贈以長公主赤綬東園祕器玉衣繡衾又賜布三萬匹錢三千萬騭等遂固讓錢布不受使司空持節護喪事儀比東海恭王謚曰敬君永初六年太后再幸洛陽寺錄囚按後漢書安帝本紀永初六年夏五月戊辰皇太后幸洛陽寺錄囚徒理冤獄按和熹鄧皇后傳久旱太后比三日幸洛陽錄囚徒理出死罪三十六人耐罪八十人其餘減罪死右趾以下至司寇永初七年春正月庚戌皇太后率大臣命婦謁宗廟按後漢書安帝本紀云云按和熹鄧皇后傳七年正月初入太廟齋七日賜公卿百僚各有差庚戌謁宗廟率命婦羣妾相禮儀與皇帝交獻親薦成禮而還因下詔曰凡供薦新味多非其節或郁養彊熟或穿掘萌芽味無所至而夭折生長豈所以順時育物乎傳曰非其時不食自今當奉祠陵廟及給禦者皆須時乃上凡所省二十三種元初五年平望侯劉毅以太后徳政宜令史官著長樂宮聖徳頌勒之金石帝從其言按後漢書安帝本紀不載按和熹鄧皇后傳自太后臨朝水旱十載四裔外侵盜賊內起每聞人饑或達旦不寐而躬自減徹以救災�故天下復平歲還丰穰元初五年平望侯劉毅以太后多徳政欲令早有注紀上書安帝曰臣聞易載羲農而皇徳著書述唐虞而帝道崇故𨿽聖明必書功於竹帛流音於管弦伏惟皇太后膺大聖之姿體乾坤之徳齊蹤虞妃比迹任姒孝悌慈仁允恭節約杜絕奢盈之源防抑逸欲之兆正位內朝流化四海及元興延平之際國無儲副仰觀乾象參之人譽援立陛下爲天下主永安漢室綏靜四海又遭水潦東州饑荒垂恩元元冠蓋交路菲薄衣食躬率羣下損膳解驂以贍黎苗惻隱之恩猶視赤子克己引愆顯揚仄陋崇晏晏之政敷在寬之教興滅國繼絕世錄功臣復宗室追還徙人蠲除禁錮政非惠和不圖於心制非舊典不訪於朝弘徳洋溢充塞宇宙洪澤丰沛漫衍八方華夏樂化外裔混並丕功著於大漢碩惠加於生人巍巍之業可聞而不可及蕩蕩之勛可誦而不可名古之帝王左右置史漢之舊典世有注紀夫道有夷崇治有進退若善政不述細異輒書是爲堯湯負洪水大旱之責而無咸熙假天之美髙宗成王有雉雊迅風之變而無中興康寧之功也上考詩書有虞二妃周室三母修行佐徳思不逾閾未有內遭家難外遇災害覽總大麓經營天物功徳巍巍若玆者也宜令史官著長樂宮注聖徳頌以敷宣景耀勒勛金石懸之日月攄之罔極以崇陛下烝烝之孝帝從之元初六年太后開邸第設教學經書督濟北河間諸王子及鄧氏近親躬自監試又置師保以撫循幼者詔諭從兄鄧康尋康以罪免官按後漢書安帝本紀不載按和熹鄧皇后傳元初六年太后詔徵和帝弟濟北河間王子男女年五歲以上四十餘人又鄧氏近親子孫三十餘人�爲開邸第教學經書躬自監試尙幼者使置師保朝夕入宮撫循詔導恩愛甚渥乃詔從兄河南尹豹越騎校尉康等曰吾所以引納羣子置之學官者實以方今承百王之敝時俗淺薄巧僞滋生五經衰缺不有化導將遂陵遲故欲褒崇聖道以匡失俗傳不云乎飽食終日無所用心難矣哉今末世貴戚食祿之家溫衣美飯乘堅驅良而面墻術學不識臧否斯故禍敗所由來也永平中四姓小侯皆令入學所以矯俗厲薄反之忠孝先公旣以武功書之竹帛兼以文徳教化子孫故能束脩不觸羅网誠令兒曹上述祖考休烈下念詔書本意則足矣其勉之哉康以太后久臨朝政心懷畏懼托病不朝太后使內人問之時宮婢出入多能有所毀譽其耆宿者皆稱中大人所使者乃康家先婢亦自通中大人康聞詬之曰汝我家出爾敢爾耶婢怒還說康詐疾而言不遜太后遂免康官遣歸國絕屬籍建光元年三月癸巳皇太后鄧氏崩丙午葬和熹皇后按後漢書安帝本紀云云按和熹鄧皇后傳永寧二年二月寢病漸篤乃乘輦於前殿見侍中尙書因北至太子新所繕宮還大赦天下賜諸園貴人王主羣僚錢布各有差詔曰朕以無徳托母天下而薄佑不天早離大憂延平之際海內無主元元�運危如累卵勤勤苦心不敢以萬乘爲樂上欲不欺天愧先帝下不違人負宿心誠在濟度百姓以安劉氏自謂感徹天地當蒙福祚而喪禍內外傷痛不絕頃以廢病沈滯久不侍祠自力上原陵加咳逆唾血遂至不解存亡大分無可柰何公卿百官其勉盡忠恪以輔朝廷三月崩在位二十年年四十一合葬順陵延光四年安帝崩尊皇后閻氏爲皇太后太后臨朝定策立少帝少帝殤順帝立遷太后於離宮家屬徙比景按後漢書安帝本紀延光四年二月甲辰南巡狩三月庚申幸宛帝不豫丁卯幸葉帝崩於乘輿年三十二祕不敢宣所在上食問起居如故庚午還宮辛未夕乃發喪尊皇后爲皇太后太后臨朝以兄大鴻臚閻顯爲車騎將軍定策禁中立章帝孫濟北惠王壽子北鄕侯懿乙酉北鄕侯卽皇帝位按順帝本紀孝順皇帝諱保安帝之子也母李氏爲閻皇后所害永寧元年立爲皇太子延光三年安帝乳母王聖大長秋江京中常侍樊丰譖太子乳母王男廚監邴吉殺之太子數爲嘆息王聖等懼有後禍遂與丰京共構陷太子太子坐廢爲濟陰王明年三月安帝崩北鄕侯立濟陰王以廢黜不得上殿親臨梓宮悲號不食內外羣僚莫不哀之及北鄕侯薨車騎將軍閻顯及江京與中常侍劉安陳達等白太后祕不發喪而更徵立諸國王子乃閉宮門屯兵自守十一月丁巳京師及郡國十六地震是夜中黃門孫程等十九人共斬江京劉安陳達等迎濟陰王於徳陽殿西鍾下卽皇帝位按安思閻皇后傳後諱姬河南滎陽人也元初元年以選入掖庭甚見寵愛爲貴人二年立爲皇后後專房�忌帝幸宮人李氏生皇子保遂鴆殺李氏後寵旣盛而兄弟頗與朝權後遂與大長秋江京中常侍樊丰等共譖皇太子保廢爲濟陰王四年春後從帝幸章陵帝道疾崩於葉縣後顯兄弟及江京樊丰等謀曰今晏駕道次濟陰王在內邂逅公卿立之還爲大害乃僞云帝疾甚徙禦臥車行四日驅馳還宮明日詐遣司徒劉喜詣郊廟社稷告天請命其夕乃發喪尊後曰皇太后皇太后臨朝以顯爲車騎將軍儀同三司太后欲久專國政貪立幼年與顯等定策禁中迎濟北惠王子北鄕侯懿立爲皇帝顯忌大將軍耿寶位尊權重威行前朝乃風有司奏寶及其黨與中常侍樊丰中郎將謝惲惲弟侍中篤篤弟大將軍長史宓侍中周廣阿毋野王君王聖聖女永永婿黃門侍郎樊嚴等更相阿黨互作威福探刺禁省更爲唱和皆大不道丰惲廣皆下獄死家屬徙比景宓嚴減死髡鉗貶寶爲則亭侯遣就國自殺王聖母子徙雁門於是景爲衛尉耀城門校尉晏執金吾兄弟權要威福自由少帝立二百餘日而疾篤顯兄弟及江京等皆在左右京引顯屏語曰北鄕侯病不解國嗣宜時有定前不用濟陰王今若立之後必當怨又何不早徵諸王子簡所置乎顯以爲然及少帝薨京白太后徵濟北河間王子未至而中黃門孫程合謀殺江京等立濟陰王是爲順帝顯景晏及黨與皆伏誅遷太后於離宮家屬徙比景順帝永建元年正月辛未皇太后閻氏崩二月甲申葬安思皇后按後漢書順帝本紀云云按安思皇后傳明年太后崩在位十二年合葬恭陵建康元年帝卽位尊梁皇后爲皇太后按後漢書帝本紀孝皇帝諱炳順帝之子也母曰虞貴人建康元年立爲皇太子其年八月庚午卽皇帝位年二歲尊皇后曰皇太后太后臨朝按順烈梁皇后傳後諱妠大將軍商之女恭懷皇后弟之孫也永建三年與姑俱選入掖庭時年十三相工茅通見後驚再拜賀曰此所謂日角偃月相之極貴臣所未嘗見也太史卜兆得壽房又筮得坤之比遂以爲貴人陽嘉元年立貴人爲皇后建康元年帝崩後無子美人虞氏子炳立是爲帝尊後爲皇太后太后臨朝帝永嘉元年梁太后與兄冀定策立質帝以久旱詔減刑祈禱賜卹貧民按後漢書質帝本紀帝不豫大將軍梁冀徵帝到洛陽都亭及帝崩皇太后與冀定策禁中丙辰使冀持節以王靑蓋車迎帝入南宮丁巳封爲建平侯其日卽皇帝位年八歲五月甲午詔曰朕以不徳托母天下布政不明每失厥中自春涉夏大旱炎赫憂心京京故得禱祈明祀冀蒙潤澤前𨿽得雨而宿麥頗傷比日陰雲還復開霽寤寐永嘆重懷慘結將二千石令長不崇寬和暴刻之爲乎其令中都官系囚罪非殊死考未竟者一切任出以須立秋郡國有名山大澤能興雲致雨者二千石長吏各潔齋請禱竭誠盡禮又兵役連年死亡流離或支骸不斂或停棺莫收朕甚湣焉昔文王葬枯骨人賴其徳今遣使者案行若無家屬及貧無資者隨宜賜卹以慰孤魂按順烈梁皇后傳帝尋崩復立質帝猶秉朝政時揚徐劇賊寇擾州郡西羌鮮卑及日南蠻夷攻城暴掠賦斂煩數官民困竭太后夙夜勤勞推心仗賢委任太尉李固等拔用忠良務崇節儉其貪叨罪慝多見誅廢分兵討伐羣寇消夷海內肅然宗廟以寧質帝本初元年梁太后與兄冀又定策立桓帝太后猶臨朝政按後漢書桓帝本紀本初元年梁太后徵帝到夏門亭將妻以女弟會質帝崩遂與兄大將軍冀定策禁中閏月庚寅使冀持節以王靑蓋車迎帝入南宮其日卽皇帝位時年十五太后猶臨朝政按順烈梁皇后傳後兄大將軍冀鴆殺質帝專權暴濫忌害忠良數以邪說疑誤太后遂立桓帝而誅李固太后又溺於宦官多所封寵以此天下失望桓帝建和二年三月戊辰帝從皇太后幸大將軍梁冀府按後漢書桓帝本紀云云和平元年皇太后始歸政尋崩帝尊本生母博園貴人匽氏爲孝崇皇后宮名永樂按後漢書桓帝本紀和平元年春正月己亥詔曰曩者遭家不造先帝早世永惟大宗之重深思嗣續之福詢謀臺輔稽之兆占旣建明哲克定統業天人協和萬國咸寧元服已加將卽委付而四方盜竊頗有未靜故假延臨政以須安謐幸賴股肱禦侮之助殘丑消蕩民和年稔普天率土遐邇洽同遠覽復子明辟之義近慕先姑歸授之法及今令辰皇帝稱制羣公卿士虔恭爾位戮力一心勉同斷金展也大成則所望矣二月甲寅皇太后梁氏崩三月甲午葬順烈皇后夏五月庚辰尊博園匽貴人曰孝崇皇后按順烈梁皇后傳和平元年春歸政於帝太后寢疾遂篤乃禦輦幸宣徳殿見宮省官屬及諸梁兄弟詔曰朕素有心下結气從間以來加以浮腫逆害飲食寖以沈困比使內外勞心請禱私自忖度日夜虛劣不能復與羣公卿士共相終竟援立聖嗣恨不久育養見其終始今以皇帝將軍兄弟委付股肱其各自勉焉後二日而崩在位十九年年四十五合葬憲陵按孝崇匽皇后傳孝崇匽皇后諱明爲蠡吾侯翼媵妾生桓帝桓帝卽位明年追尊翼爲孝崇皇陵曰博陵以後爲博園貴人和平元年梁太后崩乃就博陵尊後爲孝崇皇后遣司徒持節奉策授璽綬賫乘輿器服備法物宮曰永樂置太僕少府以下皆如長樂宮故事﹝漢官儀曰帝祖母稱長信宮帝母稱長樂宮故有長信少府長樂少府及職吏皆宦者爲之﹞又置虎賁羽林衛士起宮室分巨鹿九縣爲後湯沐邑元嘉二年夏四月甲寅孝崇皇后匽氏崩五月辛卯葬孝崇皇后於博陵按後漢書桓帝本紀云云按孝崇匽皇后傳後在位三年元嘉二年崩以帝弟平原王石爲喪主斂以東園畫梓壽器玉匣飯含之具禮儀制度比恭懷皇后使司徒持節大長秋奉弔祠賻錢四千萬布四萬匹中謁者僕射典護喪事侍禦史護大駕鹵簿詔安平王豹河間王建渤海王悝長社益陽二長公主與諸國侯三百里內者及中二千石二千石令長相皆會葬將作大匠復土繕廟合葬博陵永康元年帝崩尊竇皇后爲皇太后太后臨朝與父武定策迎解瀆亭侯宏按後漢書桓帝本紀永康元年十二月丁丑帝崩於徳陽前殿年三十六戊寅尊皇后曰皇太后太后臨朝按靈帝本紀帝諱宏肅宗元孫也曾祖河間孝王開祖淑父萇世封解瀆亭侯帝襲侯爵母董夫人桓帝崩無子皇太后與父城門校尉竇武定策禁中使守光祿大夫劉鯈持節將左右羽林至河間奉迎注續漢志曰桓帝之初京師童謠曰城上烏尾畢逋公爲吏子爲徒一徒死百乘車車班班入河間河間妃女工數錢以錢爲室金爲堂石上慊慊舂黃粱梁下有懸鼓我欲擊之丞卿怒城上烏者處髙獨食不與下共謂人主多聚斂也公爲吏子爲徒者言蠻夷叛逆父旣爲軍吏子弟又爲卒徒往擊之也一徒死百乘車者言前一人討逆旣死矣後又遣百乘車往也車班班者言乘輿班班入河間迎靈帝也妃女數錢言帝旣立其母永樂太后好聚金以爲堂室也石上慊慊者言太后𨿽積金錢猶慊慊常若不足使人舂黃粱而食之也我欲擊之者言太后教帝使賣官受錢天下忠篤之士怨望欲擊鼓求見卿懸鼓者復怒而止我也按桓思竇皇后傳後諱妙章徳皇后從祖弟之孫女也父諱武延熹八年鄧皇后廢後以選入掖庭爲貴人其冬立爲皇后而禦見甚稀帝所寵惟采女田聖等永康元年冬帝寢疾遂以聖等九女皆爲貴人及崩無嗣後爲皇太后太后臨朝定策立解瀆亭侯宏是爲靈帝太后素忌忍積怒田聖等桓帝梓宮尙在前殿遂殺田聖又欲盡誅諸貴人中常侍管霸蘇康苦諫乃止靈帝建寧元年帝卽位中常侍曹節矯詔遷太后於南宮按後漢書靈帝本紀建寧元年春正月壬午城門校尉竇武爲大將軍己亥帝到夏門亭使竇武持節以王靑蓋車迎入殿中庚子卽皇帝位年十二九月丁亥中常侍曹節矯詔誅太傅陳蕃大將軍竇武皇太后遷於南宮注太后與竇武密謀欲誅曹節今武等旣誅故太后被遷按桓思竇皇后傳時太后父大將軍武謀誅宦官而中常侍曹節等矯詔殺武遷太后於南宮雲臺家屬徙比景建寧二年尊董貴人爲孝仁皇后置永樂宮按後漢書靈帝本紀建寧二年春三月乙巳尊愼園董貴人爲孝仁皇后注續漢志曰置永樂宮儀如桓帝尊匽貴人之禮按孝仁董皇后傳後諱某河間人爲解瀆亭侯萇夫人生靈帝建寧元年帝卽位追尊萇爲孝仁皇陵曰愼陵以後爲愼園貴人及竇氏誅明年帝使中常侍迎貴人並徵貴人兄寵到京師上尊號曰孝仁皇后居南宮嘉徳殿宮稱永樂熹平元年六月癸巳皇太后竇氏崩秋七月甲寅葬桓思皇后按後漢書靈帝本紀云云按桓思竇皇后傳竇氏𨿽誅帝猶以太后有援立之功建寧四年十月朔率羣臣朝於南宮親饋上壽黃門令董萌因此數爲太后訴怨帝深納之供養資奉有加於前中常侍曹節王甫疾萌附助太后誣以謗訕永樂宮萌坐下獄死熹平元年太后母卒於比景後感疾而崩立七年合葬宣陵中平六年少帝卽位尊皇后何氏爲皇太后太后臨朝孝仁皇后董氏以憂暴崩獻帝立遷何太后於永安宮遇鴆而崩按後漢書靈帝本紀中平六年夏四月丙辰帝崩於南宮嘉徳殿戊午皇子辯卽皇帝位年十七尊皇后曰皇太后太后臨朝大赦天下六月辛亥孝仁皇后董氏崩秋七月庚寅孝仁皇后歸葬河間愼陵按獻帝本紀孝獻皇帝諱協靈帝中子也母王美人爲何皇后所害中平六年四月少帝卽位封帝爲渤海王徙封陳畱王九月甲戌卽皇帝位年九歲遷皇太后於永安宮丙子董卓殺皇太后何氏按靈思何皇后傳後諱某南陽宛人家本屠者以選入掖庭生皇子辯養於史道人家號曰史侯拜後爲貴人甚有寵幸性彊忌後宮莫不震懾光和三年立爲皇后時王美人任娠畏後乃服藥欲除之而胎安不動又數夢負日而行四年生皇子協後遂鴆殺美人帝大怒欲廢後諸宦官固請得止董太后自養協號曰董侯王美人趙國人也以良家子應法相選入掖庭帝湣協早失母又思美人作追徳賦令儀頌中平六年帝崩皇子辯卽位尊後爲皇太后太后臨朝後兄大將軍進欲誅宦官反爲所害後母舞陽君亦爲亂兵所殺並州牧董卓被徵將兵入洛陽陵虐朝廷遂廢少帝爲弘農王而立協是爲獻帝扶弘農王下殿北面稱臣太后鯁涕羣臣含悲莫敢言董卓又議太后踧迫永樂宮至令憂死逆婦姑之禮乃遷於永安宮因進鴆�而崩在位十年董卓令帝出奉常亭舉哀公卿皆白衣會不成喪也合葬文昭陵初太后新立當謁二祖廟欲齋輒有變故如此者數竟不克時有識之士心獨怪之後遂因何氏傾沒漢祚焉按孝仁董皇后傳竇太后崩始與朝政使帝賣官求貨自納金錢盈滿堂室中平五年以後兄子衛尉修侯重爲驃騎將軍領兵千餘人初後自養皇子協數勸帝立爲太子而何皇后恨之議未及定而帝崩何太后臨朝重與太后兄大將軍進權勢相害後每欲參干政事太后輒相禁塞後忿恚詈言曰汝今輈張怙汝兄耶當敕驃騎斷何進頭來何太后聞以告進進與三公及弟車騎將軍苗等奏孝仁皇后使故中常侍夏惲永樂太僕封諝等交通州郡辜較在所珍寶貨賂悉入西省蕃後故事不得畱京師輿服有章膳羞有品請永樂後遷宮本國奏可何進遂舉兵圍驃騎府收重重免官自殺後憂怖疾病暴崩在位二十二年民間歸咎何氏喪還河間合葬愼陵

皇太后部匯考二

魏文帝黃初元年帝初受禪尊母卞王后曰皇太后稱永壽宮按魏志文帝本紀延康元年十一月庚午王升壇卽阼攺延康爲黃初大赦黃初元年十一月癸酉尊王太后曰皇太后按武宣卞皇后傳後瑯琊開陽人文帝母也二十四年拜爲王后策曰夫人卞氏撫養諸子有母儀之徳今進位王后太子諸侯陪位羣卿上壽減國內死罪一等二十五年太祖崩文帝卽王位尊後曰王太后及踐阼尊後曰皇太后稱永壽宮黃初三年詔羣臣不得奏事太后後族不得與政按魏志文帝本紀黃初三年九月甲午詔曰夫婦人與政亂之本也自今以後羣臣不得奏事太后後族之家不得當輔政之任又不得橫受茅土之爵以此詔傳後世若有違背天下共誅之按武帝卞皇后傳黃初中文帝欲追封太后父母尙書陳羣奏曰陛下以聖徳應運受命創業革制當永爲後式案典籍之文無婦人分土命爵之制在禮典婦因夫爵秦違古法漢氏因之非先王之令典也帝曰此議是也其勿施行以作著詔下藏之臺閣永爲後式黃初七年明帝卽位尊郭皇后爲皇太后稱永安宮按魏志明帝本紀黃初七年夏五月丁巳卽皇帝位大赦尊皇后曰皇太后按文徳郭皇后傳後安平廣宗人也祖世長吏後少而父永奇之曰此乃吾女中王也遂以女王爲字太祖爲魏公時得入東宮太子卽王位後爲夫人及踐阼爲貴嬪黃初三年立爲皇后明帝卽位尊後爲皇太后稱永安宮明帝靑龍三年春正月丁巳皇太后薨按魏志明帝本紀云云按注魏略曰明帝旣嗣立追痛甄后之薨故太后以憂暴崩甄后臨沒以帝屬李夫人及太后崩夫人乃說甄后見譖之禍不獲大斂被髮覆面帝哀恨流涕命殯葬太后皆如甄后故事按注漢晉春秋曰初甄后之誅由郭后之寵及殯令被髮覆面以糠塞口遂立郭后使養明帝帝知之心常懷忿數泣問甄后死狀郭后曰先帝自殺何以責問我且汝爲人子可追讎死父爲前母枉殺後母耶明帝怒遂逼殺之敕殯者使如甄后故事景初三年齊王卽位尊皇后郭氏爲皇太后稱永寧宮按魏志三少帝本紀明帝景初三年正月丁亥齊王卽皇帝位大赦尊皇后曰皇太后按明元郭皇后傳後西平人世河右大族黃初中本郡反叛遂沒入宮明帝卽位甚見愛幸拜爲夫人叔父立爲騎都尉從父芝爲中郎將帝疾困遂立爲皇后齊王卽位尊爲皇太后稱永寧宮追封謚太后父滿爲西都定侯以立子建紹其爵封太后母杜爲合陽君齊王嘉平六年郭太后令廢齊王芳定策立髙貴鄕公髦按魏志三少帝本紀嘉平六年秋九月大將軍司馬景王將謀廢帝以聞皇太后甲戌太后令曰皇帝芳春秋已長不親萬機耽淫內寵沈漫女色日延倡優縱其丑謔迎六宮家人畱止內房毀入倫之敍亂男女之節恭孝日虧悖�滋甚不可以承天緒奉宗廟使兼太尉髙柔奉策用一元大武告於宗廟遣芳歸藩於齊以避皇位丁丑令曰東海王霖髙祖文皇帝之子霖之諸子與國最親髙貴鄕公髦有大成之量其以爲明皇帝嗣十月己丑公至於元武館羣臣奏請捨前殿公以先帝舊處避止西廂羣臣又請以法駕迎公不聽庚寅公入於洛陽羣臣迎拜西掖門南公下輿將答拜儐者請曰儀不拜公曰吾人臣也遂答拜至止車門下輿左右曰舊乘輿入公曰吾被皇太后徵未知所爲遂步至太極東堂見於太后其日卽皇帝位於太極前殿百僚陪位者欣欣焉按注魏略曰景王將廢帝遣郭芝入白太后太后與帝對坐芝謂帝曰大將軍欲廢陛下立彭城王據帝乃起去太后不悅芝曰太后有子不能教今大將軍意已成又勒兵於外以備非常但當順旨將復何言太后曰我欲見大將軍口有所說芝曰何可見耶但當速取璽綬太后意折乃遣傍侍禦取璽綬著坐側芝出報景王景王甚歡又遣使者授齊王印綬當出就西宮帝受命遂載王車與太后別垂涕始從太極殿南出羣臣送者數十人太尉司馬孚悲不自勝餘多流涕王出後景王又使使者請璽綬太后曰彭城王我之季叔也今來立我當何之且明皇帝當絕祀乎吾以爲髙貴鄕公者文皇帝之長孫明皇帝之弟子於禮小宗有後大宗之義其詳議之景王乃更召羣臣以皇太后令示之乃定迎髙貴鄕公是時太常已發二日待璽綬於溫事定又請璽綬太后令曰我見髙貴鄕公少時識之明日我自欲以璽綬手授之髙貴鄕公甘露五年郭太后復廢髙貴鄕公而立常道鄕公奐按魏志三少帝本紀甘露五年五月己丑髙貴鄕公卒皇太后令曰吾以不徳遭家不造昔援立東海王子髦以爲明帝嗣見其好書疏文章冀可成濟而情性暴戾日月滋甚吾數呵責遂更忿恚造作醜逆不道之言以誣謗吾遂隔絕兩宮其所言道不可忍聽非天地所覆載吾卽密有令語大將軍不可以奉宗廟恐顚覆社稷死無面目以見先帝大將軍以其尙幼謂當攺心爲善殷勤執據而此兒忿戾所行益甚舉弩遙射吾宮祝當令中吾項箭親墮吾前吾語大將軍不可不廢之前後數次此兒俱聞自知罪重便圖爲�逆賂遺我左右人令因吾服藥密行鴆毒重相設計事已覺露直欲因際會舉兵入西宮殺吾出取大將軍呼侍中王沈散騎常侍王業尙書王經出懷中黃素詔示之言今日便當施行吾之危殆過於累卵吾老寡豈復多惜余命耶但傷先帝遺意不遂社稷顚覆爲痛耳賴宗廟之靈沈業卽馳語大將軍得先嚴警而此兒便將左右出雲龍門擂戰鼓躬自拔刃與左右雜衛共入兵陣間爲前鋒所害此兒旣行悖逆不道而又自陷大禍重令吾悼心不可言昔漢昌邑王以罪廢爲庶人此兒亦宜以民禮葬之當令內外咸知此兒所行使使持節行中護軍中壘將軍司馬炎北迎常道鄕公璜嗣明帝後辛卯羣公奏太后曰殿下聖徳光隆寧濟六合而猶稱令與藩國同請自今殿下令書皆稱詔制如先代故事六月甲寅常道鄕公入於洛陽見皇太后是日卽皇帝位於太極前殿元帝景元五年皇太后崩按魏志三少帝本紀云云按明元郭皇后傳三主幼弱宰輔統政與奪大事皆先咨啟太后而後施行毋丘儉鍾會等作亂咸假其命而以爲辭焉景元四年十二月崩五年二月葬髙平陵西按本紀與郭后傳崩年不合

晉晉制定皇太后官屬及輿輦之制又定太妃服章同於太后之禮按晉書職官志太后三卿衛尉少府太僕漢置皆隨太后宮爲官號在同名卿上無太后則闕魏攺漢制在九卿下及晉復舊在同號卿上按輿服志皇太后法駕乘重翟羽蓋金根車駕靑輅靑帷裳云櫨畫轅黃金塗五采蓋爪施金華駕三左右騑其廟見小駕則乘紫罽軿車云櫨畫輈黃金塗五采駕三非法駕則乘輦按南齊書禮志晉朝太妃服章之禮同於太后武帝泰始元年帝受禪卽位尊太妃王氏爲皇太后宮名崇化爲太后置宮卿追崇太后母羊氏謚號按晉書武帝本紀泰始元年十二月景寅尊太妃王氏曰皇太后宮曰崇化按文明王皇后傳後諱元姬東海郯人也旣笄歸於文帝生武帝及遼東悼王定國齊獻王攸城陽哀王兆廣漢殤王廣徳京兆公主武帝受禪尊爲皇太后宮曰崇化初置宮卿重選其職以太常諸葛緒爲衛尉太僕劉原爲太僕宗正曹楷爲少府後𨿽處尊位不忘素業躬執紡績器服無文禦浣濯之衣食不參味而惇睦九族垂心萬物言必典禮浸潤不行帝以後母羊氏未崇謚號詔曰昔漢文追崇靈文之號武宣有平原博平之封咸所以奉尊尊之敬廣親親之恩也故衛將軍蘭陵景侯夫人羊氏含章體順仁徳醇備內承世冑出嬪大國三從之行率禮無違仍遭不造頻喪統嗣撫育眾子克成家道母儀之教光於邦族誕啟聖明祚流萬國而早世殂隕不遇休寵皇太后孝思蒸蒸永慕罔極朕感存遺訓追遠傷懷其封夫人爲縣君依徳紀謚主者詳如舊典於是使使持節謁者何融追謚爲平陽縣君太熙元年惠帝卽位尊楊皇后爲皇太后按晉書惠帝本紀太熙元年四月己酉皇太子卽皇帝位大赦攺元爲永熙尊皇后楊氏曰皇太后按武悼楊皇后傳後諱芷字季蘭小字男引元後從妹父駿別有傳以咸寧二年立爲皇后及帝崩尊爲皇太后惠帝永平元年三月壬辰賈後矯詔廢皇太后爲庶人徙於金墉城告於天地宗廟誅太后母龐氏按晉書惠帝本紀云云按武悼楊皇后傳太子妃賈氏�忌帝將廢之後言於帝曰賈公閭有勛社稷猶當數世宥之賈妃親是其女正復�忌之間不足以一眚掩其大徳後又數誡厲妃妃不知後之助己因以致恨謂後構之於帝忿怨彌深及帝崩尊爲皇太后賈後凶悖忌後父駿執權遂誣駿爲亂使楚王瑋與東安王繇稱詔誅駿內外隔塞後題帛爲書射之城外曰救太傅者有賞賈後因宣言太后同逆駿旣死詔後軍將軍荀悝送後於永寧宮特全後母髙都君龐氏之命聽就後居止賈後諷羣公有司奏曰太后陰漸姦謀圖危社稷飛箭系書要募將士同惡相濟自絕於天魯侯絕文姜春秋所許蓋以奉順祖宗任至公於天下陛下𨿽懷無已之情臣下不敢奉詔可宣敕王公於朝堂會議詔曰此大事更詳之有司又奏駿藉外戚之資居冢宰之任陛下旣居諒暗委以重權至乃陰圖凶逆布樹私黨皇太后內爲唇齒�同逆謀禍釁旣彰背捍詔命阻兵負眾血刃宮省而復流書募眾以獎凶黨上背祖宗之靈下絕億兆之望昔文姜與亂春秋所貶呂宗叛戾髙後降配宜廢皇太后爲峻陽庶人中書監張華等以爲太后非得罪於先帝者也今黨惡所親爲不母於聖世宜依孝成趙皇后故事曰武帝皇后處之離宮以全貴終之恩尙書令下邳王晃等議曰皇太后與駿潛謀欲危社稷不可復奉承宗廟配合先帝宜貶尊號廢詣金墉城於是有司奏請從晃等議廢太后爲庶人遣使者以太牢告於郊廟以奉承祖宗之命稱萬國之望至於諸所供奉可順聖恩務從丰厚詔不許有司又固請乃可之又奏楊駿造亂家屬應誅詔原其妻龐命以慰太后之心今太后廢爲庶人請以龐付廷尉行刑詔曰聽龐與庶人相隨有司希賈後旨固請乃從之龐臨刑太后抱持號叫截髮稽顙上表詣賈後稱妾請全母命不見省永平二年春二月己酉賈後�皇太后於金墉城按晉書惠帝本紀云云按武悼楊皇后傳初太后尙有侍禦十餘人賈後奪之絕膳而崩時年三十四在位十五年賈後又信妖巫謂太后必訴�先帝乃覆而殯之施諸厭劾符書藥物光熙元年十一月懷帝卽位追尊所生太妃王氏爲皇太后按晉書懷帝本紀光熙元年十一月庚午孝惠帝崩羊皇后以於太弟爲嫂不得爲太后催淸河王覃入已至尙書閣侍中華混等急召太弟癸酉卽皇帝位大赦尊皇后羊氏爲惠皇后居弘訓宮追尊所生太妃王氏爲皇太后按懷王皇太后傳太后諱媛姬不知所出初入武帝宮拜中才人早卒懷帝卽位追尊曰皇太后明帝泰寧三年成帝卽位尊皇后庾氏爲皇太后臨朝稱制按晉書成帝本紀泰寧三年閏月戊子明帝崩己丑太子卽皇帝位尊皇后庾氏爲皇太后秋九月癸卯皇太后臨朝稱制按明穆庾皇后傳後諱文君潁川鄢陵人也性仁慈美姿儀元帝聞之聘爲太子妃明帝卽位立爲皇后成帝卽位尊後曰皇太后羣臣奏天子幼沖宜依漢和熹皇后故事辭讓數四不得已而臨朝攝萬機後兄中書令亮管詔命公卿奏事稱皇太后陛下成帝咸和三年皇太后庾氏崩按晉書成帝本紀咸和二年曆陽太守蘇峻等反三年賊乘勝麾戈接於帝座突入太后後宮左右侍人皆見掠奪是時大官惟有燒余米數石以供禦膳三月景子皇太后崩按明穆庾皇后傳蘇峻作逆京師傾覆後見逼辱遂以憂崩時年三十二後卽位凡六年其後帝孝思無極贈父琛驃騎大將軍儀同三司母丘氏安陵縣君從母荀氏永寧縣君何氏建安縣君亮表陳先志讓而不受康帝建元二年穆帝卽位尊褚皇后爲皇太后臨朝攝政因議後父進見之禮按晉書穆帝本紀建元二年九月己亥太子卽皇帝位時年二歲大赦尊皇后爲皇太后壬寅皇太后臨朝攝政按康獻褚皇后傳後諱蒜子河南陽翟人也少以名家入爲瑯琊王妃及康帝卽位立爲皇后穆帝卽位尊後曰皇太后時帝幼沖未親國政領司徒蔡謨等上奏曰嗣皇誕哲岐嶷繼承天統率土宅心兆庶蒙賴陛下體玆坤道訓隆文母昔塗山光夏簡狄熙殷實由宣哲以隆休祚伏惟陛下徳侔二嬀淑美關雎臨朝攝政以寧天下今社稷危急兆庶懸命臣等章惶一日萬機事運之期天祿所鍾非復沖虛髙讓之日漢和熹順烈�亦臨朝近明穆故事以爲先制臣等不勝悲怖謹伏地上請乞陛下上順祖宗下念臣吏推公弘道以協天人則萬邦承慶羣黎更生太后詔曰帝幼沖當賴羣公卿士將順匡救以酬先帝禮賢之意且是舊徳世濟之美則莫重之命不墜祖宗之基有奉是其所以欲正位於內而已所奏懇到形於翰墨執省未究以悲以懼先後允恭謙抑思順坤道所以不距羣情固爲國計豈敢執守衝暗以違先旨輒敬從所奏於是臨朝稱制有司奏謝夫人旣封荀卞二夫人亦應追贈皆後之前母也太后不許太常殷融議依鄭元議衛將軍裒在宮庭則盡臣敬太后歸寧之日自如家人之禮太后詔曰典禮誠所未詳如所奏是情所不能安也更詳之徵西將軍翼南中郎尙義謂父尊盡於一家君敬重於天下鄭元議合情禮之中太后從之自後朝臣皆敬裒焉按禮儀志褚太后臨朝時議褚裒進見之典蔡謨王彪之�以虞舜漢髙祖猶執子道況後乎王者父無拜禮尙書八座議以爲純子則王道缺純臣則孝道虧謂公庭如臣私覿則嚴父爲允穆帝永和元年褚太后抱帝臨軒詔詳振卹之宜停不急之務按晉書穆帝本紀永和元年春正月甲戌朔皇太后設白紗帷於太極殿抱帝臨軒九月景申皇太后詔曰今百姓勞獘其共思詳所以振卹之宜及歲常調非軍國要急者�宜停之永和十二年春正月帝臨軒以太后母喪懸而不樂按晉書穆帝本紀云云升平元年帝加元服褚太后反政居崇徳宮按晉書穆帝本紀升平元年春正月壬戌帝加元服告於太廟始親萬機皇太后居崇徳宮按康獻褚皇后傳帝旣冠太后詔曰昔遭不造帝在幼沖皇緒之微眇若贅旒百辟卿士率遵前朝勸諭攝政以社稷之重先代成義僶俯敬從弗遑固守仰憑七廟之靈俯仗羣後之力帝加元服禮成徳備當陽親覽臨禦萬國今歸事反政一依舊典於是居崇徳宮手詔羣公曰昔以皇帝幼沖從羣後之議旣以暗弱又頻丁極艱銜卹歷祀沈憂在疚司徒親尊徳重訓救其獘王室之不壞實公是憑帝旣備玆冠禮而四海未一五寇叛逆豺狼當路費役日興百姓困苦願諸君子思量遠算戮力一心輔翼幼主匡救不逮未亡人永歸別宮以終余齒仰惟家國故以一言托懷升平五年穆帝崩崇徳太后定策立瑯琊王丕按晉書哀帝本紀升平五年五月丁巳穆帝崩皇太后令曰帝奄不救疾後嗣未建瑯琊王丕中興正統明徳懋親昔在咸康屬當儲貳以年在幼沖未堪國難故顯宗髙讓今義望情地莫與爲比其以王奉大統於是百官備法駕迎於瑯琊第庚申卽皇帝位哀帝興寧二年崇徳太后復臨朝攝政按晉書哀帝本紀興寧二年帝雅好黃老斷谷餌長生藥服食過多遂中毒不識萬機崇徳太后復臨朝攝政興寧三年哀帝崩崇徳太后復定策立瑯琊王奕按晉書廢帝本紀興寧三年二月景申哀帝崩無嗣丁酉皇太后詔曰帝遂不救厥疾艱禍仍臻遺緒泯然哀慟切心瑯琊王奕明徳茂親屬當儲嗣宜奉宗廟纂承大統便速正大禮以寧人神於是百官奉迎於瑯琊第是日卽皇帝位廢帝太和六年桓溫宣崇徳太后令廢帝爲海西公按晉書廢帝本紀太和六年十一月丁未桓溫詣闕因圖廢立誣帝在藩夙有痿疾嬖人相龍計好朱靈寶等參侍內寢而二美人田氏孟氏生三男長欲封樹時人惑之溫因諷太后以伊霍之舉己酉集百官於朝堂宣崇徳太后令曰王室艱難穆哀短祚國嗣不育儲宮靡立瑯琊王奕親則母弟故以入纂大位不圖徳之不建乃至於斯昏濁潰亂動違禮度有此三孽莫知誰子人倫道喪醜聲遐布旣不可以奉守社稷敬承宗廟且昏孽�大便欲建樹儲藩誣罔祖宗傾移皇基是而可忍孰不可懷今廢奕爲東海王以王還第供衛之儀皆如漢朝昌邑故事但未亡人不幸罹此百憂感念存沒心焉如割社稷大計義不獲已臨紙悲塞如何可言按康獻褚皇后傳桓溫之廢海西公也太后方在佛屋燒香內侍啟云外有急奏太后乃出尙倚戶前視奏數行乃曰我本自疑此至半便止索筆答奏云未亡人罹此百憂感念存沒心焉如割溫始呈詔艸慮太后意異悚動流汗見於顏色及詔出溫大喜簡文帝咸安元年崇徳太后再定策立會稽王昱按晉書簡文帝本紀廢帝旣廢皇太后詔曰丞相錄尙書會稽王體自中宗明徳劭令英秀元虛神棲事外以具瞻允塞故阿衡三世道化宣流人望攸歸爲日已久宜從天人之心以統皇極主者明依舊典以時施行咸安元年十一月己酉簡文帝卽皇帝位孝武帝寧康元年崇徳太后復臨朝攝政按晉書孝武帝本紀寧康元年八月壬子崇徳太后臨朝攝政按康獻褚皇后傳簡文帝卽位尊後爲崇徳太后及帝崩孝武帝幼沖桓溫又薨羣臣啟曰王室多故禍難仍臻國憂始周復喪元輔天下惘然若無攸濟主上𨿽聖資奇茂固天誕縱而春秋尙富加在諒暗蒸蒸之思未遑庶事伏惟陛下徳應坤厚宣慈聖善遭家多艱臨朝親覽光大之美化洽在昔謳歌流詠播益無外𨿽有莘熙殷任姒隆周未足以諭是以五謀克從人鬼同心仰望來蘇懸心日月夫隨時之義周易所尙寧固社稷大人之任伏願陛下撫綜萬機釐和政道以慰祖宗以安兆庶不勝憂國喁喁至誠太后詔曰王室不幸仍有艱屯覽省啟事感增悲嘆內外諸君�以主上春秋衝富加蒸蒸之慕未能親覽號令宜有所由苟可安社稷利天下亦豈有所執輒敬從所啟但暗昧之闕望盡弼諧之道於是太后復臨朝太元元年帝加元服崇徳太后復歸政按晉書孝武帝本紀太元元年春正月壬寅朔帝加元服見於太廟皇太后歸政按康獻褚皇后傳帝旣冠乃詔曰皇帝婚冠禮備遐邇宅心宜當陽親覽緝熙惟始今歸政事率由舊典於是復稱崇徳太后太元九年六月癸丑朔崇徳太后褚氏崩按晉書孝武帝本紀云云接康獻褚皇后傳太元九年崩於顯陽殿年六十一在位凡四十年太后於帝爲從嫂朝議疑其服太學博士徐藻議曰資父事君而敬同又禮云其夫屬父道者妻皆母道也則夫屬君道妻亦後道矣服後以齊母之義也魯譏逆祀以明尊卑今上躬奉康穆哀皇及靖後之祀致敬同於所天豈可敬之以君道而服廢於本親謂應齊衰期從之太元十九年追尊太妃鄭氏爲簡文宣太后尊母皇太妃李氏爲皇太后宮名崇訓按晉書孝武帝本紀太元十九年夏六月壬子追尊會稽王太妃鄭氏爲簡文宣太后秋八月己巳尊皇太妃李氏爲皇太后宮曰崇訓按簡文宣鄭太后傳後諱阿春河南滎陽人也建武元年納爲瑯琊王夫人生瑯琊悼王簡文帝咸和元年薨簡文帝卽位未及追尊臨崩封皇子道子爲瑯琊王領會稽國奉太妃祀太元十九年孝武帝下詔曰會稽太妃文母之徳徽音有融誕載聖明光延於晉先帝追尊聖善朝議不一道以疑屈朕述遵先志常惕於心今仰奉遺旨依陽秋二漢孝懷皇帝故事上太妃尊號曰簡文太后於是立廟於太廟路西陵曰嘉平時羣臣希旨多謂鄭太后應配食於元帝者帝以問太子前率徐邈邈曰臣按陽秋之義母以子貴魯隱尊桓母別考仲子之宮而不配食於惠廟又平素之時不伉儷於先帝至於子孫豈可爲祖考立配其崇尊盡禮由於臣子故得稱太后陵廟備典若乃祔葬配食則義所不可從之按孝武文李太后傳後諱陵容本出微賤始簡文帝爲會稽王有三子俱夭自道生廢黜獻王早世其後諸姬絕孕將十年帝令善相者召諸愛妾而示之皆云非其人時後爲宮人在織坊中形長而色黑宮人皆謂之昆侖旣至相者驚云此其人也帝以大計召之侍寢後數夢兩龍枕膝日月入懷意以爲吉祥向儕類說之帝聞而異焉遂生孝武帝及會稽文孝王及孝武帝卽位尊爲淑妃太元三年進爲貴人九年又進爲夫人十二年加爲皇太妃儀服一同太后十九年會稽王道子啟母以子貴慶厚禮崇伏惟皇太妃純徳光大休祜攸鍾啟嘉祚於聖明嗣徽音於上列𨿽幽顯同謀而稱謂未盡非所以仰述聖心允答天人宜崇正名號詳案舊典八月辛巳帝臨軒遣兼太尉劉耽尊爲皇太后稱崇訓宮安帝隆安四年三月追尊所生陳夫人爲安徳太后按晉書安帝本紀云云按安徳陳太后傳太后諱歸女松滋潯陽人也父廣以倡進後以美色能歌彈入宮爲淑媛生安恭二帝太元十五年薨贈夫人追崇曰皇太后神主祔於宣太后廟陵曰熙平

宋宋皇太妃侍官內職之制�與太后同按南齊書禮志宋代皇太妃惟無五牛旗爲異其外侍官則有侍中散騎常侍黃門侍郎各二人分從前後部同於王者內職則有女尙書女長禦各二人棨引同於太后武帝永初元年帝受禪尊太妃蕭氏爲皇太后按宋書武帝本紀永初元年夏六月丁卯設壇於南郊卽皇帝位詔追尊皇考爲孝穆皇帝皇妣爲穆皇后尊王太后爲皇太后按孝懿蕭皇后傳後諱文壽蘭陵蘭陵人也孝穆後殂孝皇帝聘後爲繼室髙祖爲宋王加太妃之號髙祖踐阼有司奏曰道積者慶流徳洽者禮備故祗敬表於崇髙嘉號彰於盛典伏惟太妃母儀之徳化穆不言保翼之訓光被洪業𨿽幽明同慶而稱謂未窮稽之前代禮有恆準宜式遵舊典允副羣望臣等參受宋王太后號故有司奏猶稱太妃也上以恭孝爲行奉太后素謹及卽大位春秋已髙每旦入朝未嘗失時刻永初三年詔母后不煩臨朝太后制三年之服按宋書武帝本紀永初三年五月手詔曰後世若有幼主朝事一委宰相母后不煩臨朝按禮志武帝崩蕭太后制三年之服少帝景平元年尊所生張夫人爲皇太后宮名永樂按宋書少帝本紀景平元年秋七月癸酉尊所生張夫人爲皇太后按張夫人傳夫人諱闕不知何郡縣人也生少帝永初元年拜爲夫人少帝卽位有司奏曰臣聞嚴親敬始所因者本充孝之道由中被外伏惟夫人徳�坤元徽音光劭發祥兆慶誕啟聖明宜崇極徽號允備盛則從春秋母以子貴之義遵漢晉推慶之典謹上尊號爲皇太后宮曰永樂景平二年張太后令廢少帝而立宜都王義隆奉還璽紱按宋書少帝本紀景平二年夏五月帝居處所爲多過失乙酉皇太后令曰王室不造天禍未悔先帝創業弗永棄世登遐義符長嗣屬當天位不謂窮凶極悖一至於此大行在殯宇內哀惶幸災肆於悖詞喜容表於在戚至乃徵召樂府鳩集伶官優倡管弦靡不備奏珍羞甘膳有加平日采擇媵禦產子就宮靦面無怍醜聲四達及懿後崩背重加天�親與左右執紼歌呼推排梓宮抃掌笑謔殿省備聞加復日夜媟狎羣小慢戲興造千計費用萬端帑藏空虛人力殫盡刑罰苛虐幽囚日增居帝王之位好皂隸之役處萬乘之尊悅�養之事親執鞭撲毆擊無辜以爲笑樂穿池築觀朝成暮毀徵發工匠疲極兆民遠近嘆嗟人神怨怒社稷將墜豈可復嗣守洪業君臨萬邦今廢爲滎陽王一依漢昌邑晉海西故事奉迎鎭西將軍宜都王義隆入纂皇統是日太后令奉還璽紱文帝元嘉元年秋八月追尊所生胡倢爲皇太后謚曰章後按宋書文帝本紀云云按胡倢傳倢諱道女淮南人義熙初爲髙祖所納生文帝五年被譴賜死髙祖踐祚追贈倢太祖卽位有司奏曰臣聞徳厚者禮尊慶深者位極故閟宮旣構詠歌先妣園陵崇衛聿追來孝伏惟先倢柔明塞淵光備六列徳昭坤範訓洽母儀用能啟祚聖明奄宅四海嚴親莫逮天祿永違臣等遠準春秋近稽漢晉謹上尊號曰章皇太后陵曰熙寧立廟於京師元嘉三十年孝武帝卽位尊所生路淑媛爲皇太后宮名崇憲按宋書孝武帝本紀元嘉三十年四月己巳卽皇帝位五月甲申尊所生路淑媛爲皇太后按文帝路淑媛傳淑媛諱惠男丹陽建康人也以色貌選入後宮生孝武帝拜爲淑媛世祖入討元凶淑媛畱尋陽上卽位遣建平王宏奉迎有司奏曰臣聞歷集周邦徽音克嗣气淳漢國沙麓發祥昔在上代業隆祚遠未有不敷陰教以闡洪基膺淑慶以載聖哲者也伏惟淑媛柔明內昭徽儀外範合靈初迪則庶姬仰曜引訓蕃閫則家邦被徳民應惟和神屬惟祉故能誕鍾睿躬用集大命固靈根於旣殞融盛烈乎中興載厚化深聲詠允緝宜式諧舊典恭享極號奉尊號曰皇太后宮曰崇憲孝武帝大明元年有司議皇太后出行副車定數按宋書孝武帝本紀不載按禮志大明元年九月丁未朔有司奏未有皇太后出行副車定數下禮官議正博士王燮之議周禮後六服五路之數悉與王同則副車之制不應獨異皇太后旣禮均至極彌不應殊謂�應同十二乘通關爲允詔可大明八年廢帝卽位崇皇后王氏爲皇太后宮名永訓按宋書廢帝本紀大明八年閏五月庚申太子卽皇帝位秋七月庚戌崇皇后曰皇太后八月己未皇太后崩九月乙卯文穆皇后祔葬景寧陵按文穆王皇后傳後諱憲嫄瑯琊臨沂人元嘉二十年拜武陵王妃生廢帝世祖在藩後甚有寵上入伐凶逆後畱尋陽與太后同還京都立爲皇后廢帝卽位尊曰皇太后宮曰永訓其年崩於含章殿時年三十八祔葬景寧陵明帝泰豫元年後廢帝卽位尊皇后王氏爲皇太后宮名弘訓崇所生貴妃陳氏爲皇太妃宮名弘化輿服一如晉孝武故事按宋書後廢帝本紀泰豫元年四月庚子太子卽皇帝位六月乙巳尊皇后曰皇太后秋七月戊辰崇拜帝所生陳貴妃爲皇太妃按明恭王皇后傳後諱貞風瑯琊臨沂人也元嘉二十五年拜淮陽王妃太宗卽位立爲皇后廢帝卽位尊爲皇太后宮曰弘訓按陳貴妃傳妃諱妙登丹陽建康人屠家女也生廢帝太宗卽位拜貴妃禮秩同皇太子妃廢帝踐阼有司奏曰臣聞河龍啟聖理浹民神郊電基皇慶爍天地故資敬之道粹古銘風沿貴之誼眇代凝則伏惟貴妃含和日晷表淑星樞徽音峻古柔光照世聲華帝掖軌秀天嬪景發皇明祚昌睿命而備物之章未煥彜策遠酌前王允陟鴻典臣等參議謹上尊號曰皇太妃輿服一如晉孝武帝太后故事置家令一人攺諸國太妃曰太妃宮曰弘化按禮志後廢帝卽位尊所生陳貴妃爲皇太妃輿服一如晉孝武太妃故事惟省五牛旗及赤旗後廢帝元徽五年以皇太后令廢帝爲蒼梧王立安成王準按宋書後廢帝本紀元徽五年己丑皇太后令曰衛將軍領軍中書監八座昱以冢嫡嗣登皇統庶其體識日弘社稷有寄豈意窮凶極悖自幼而長善無細而不違惡有大而必蹈前後訓誘常加隱蔽險戾難移日月滋甚棄冠毀冕長襲戎衣犬馬是狎鷹隼是愛皂歷軒殿之中韝�宸扆之側至乃單騎遠郊獨宿深野手揮矛鋋躬行刳斫白刀爲弄器斬害爲恆務捨交戟之衛委天畢之儀趨步闤闠酣歌壚肆宵遊忘返宴寢營捨奪人子女掠人財物方策所不書振古所未聞沈勃儒士孫超功臣幼文兄弟並豫勛效四人無罪一朝同戮飛鏃鼓劍孩稚無遺屠裂肝腸以爲戲謔投骸江流以爲歡笑又淫費無度帑藏空竭橫賦關河專充別蓄黔首嗷嗷厝生無所吾與其所生每勵以義方遂謀鴆毒將騁凶忿沈憂假日慮不終朝自昔辛癸爰及幽厲方之於此未譬萬分民怨旣深神怒已積七廟阽危四海褫气廢昏立明前代令範況乃滅義反道天人所棄釁深牧野理絕桐宮故密令蕭領軍潛運明略幽顯協規普天同泰驃騎大將軍安成王體自太宗天挺淹睿風神凝遠徳映在田地隆親茂皇歷攸歸億兆系心含生屬望宜光奉祖宗臨享萬國便依舊典以時奉行未亡人追往傷懷永言感絕太后又令曰昱窮凶極暴自取灰滅𨿽曰罪招能無傷悼棄同品庶實所不忍可特追封蒼梧郡王按明恭王皇后傳廢帝失徳太后每加勗譬始者猶見順從後狂慝轉甚漸不悅元徽五年五月五日太后賜帝玉柄毛扇帝嫌其毛柄不華因此欲加鴆害已令太醫煮藥左右人止之曰若行此事官便應作孝子豈復得出入狡獪帝曰汝語大有理乃止順帝禪位太后與帝遜於東邸因遷居丹陽宮拜汝陰王太妃順帝殂於丹陽更立第京邑建元元年薨於第時年四十四追加號謚葬以宋後禮

南齊武帝永明十一年郁林王卽位尊皇太妃王氏爲皇太后宮名宣徳置衛尉少府太僕三卿按南齊書郁林王本紀武帝永明十一年文惠太子薨立昭業爲皇太孫居東宮世祖崩太孫卽位冬十月壬寅尊皇太孫太妃爲皇太后按文安王皇后傳後諱寶明瑯琊臨沂人也建元元年爲南郡王妃四年爲皇太子妃永明十一年爲皇太孫太妃郁林卽位尊爲皇太后稱宣徳宮贈後父金紫光祿大夫母桓氏丰安縣君其年十二月備法駕謁太廟按百官志宣徳衛尉少府太僕郁林王立文安太后卽尊號以宮名置之郁林王隆昌元年以皇太后令被廢立中軍將軍新安王昭文按南齊書郁林王本紀隆昌元年秋七月癸巳皇太后令曰鎭軍車騎左僕射前將軍領軍左衛衛尉八座自我皇歷啟基受終於宋睿聖繼軌三葉重光太祖以神武創業艸昧區夏武皇以英明提極經緯天人文帝以上哲之資體元良之重𨿽功未被物而徳已在民三靈之眷方永七百之基已固嗣主特鍾沴气爰表弱齡險戾著於綠車愚固彰於崇正狗馬是好酒色方湎所務惟鄙事所疾惟善人世祖慈愛曲深每加容掩冀年志稍攺立守神器自入纂鴻業長惡滋甚居喪無一日之哀縗絰爲歡宴之服昏酣長夜萬機斯壅發號施令莫知所從閹豎徐龍駒專總樞密奉叔珍之互執權柄自以爲任得其人表裏緝穆邁蕭曹而愈信布倚泰山而坐平原於是恣情肆意罔顧天顯二帝姬嬪�充寵禦二宮遺服皆納玩府內外混漫男女無別丹屏之北爲酤鬻之所靑蒲之上開桑中之肆又微服潛行信次忘返端委以朝虛位交戟而守空宮積旬矣宰輔忠賢盡誠奉主誅鋤羣小冀能悛革曾無克己更深怨憾公卿股肱以異己置戮文武昭穆以徳譽見猜放肆醜言將行屠膾社稷危殆有過綴旒昔太宗克光於漢世簡文代興於晉氏前事之不忘後人之師也鎭軍居正體道家國是賴伊霍之舉實寄淵謨便可詳依舊典以禮廢黜中軍將軍新安王體自文皇睿哲天秀宜入嗣洪業永寧四海外卽以禮奉迎未亡人屬此多難投筆增慨海陵王延興元年以皇太后令廢帝爲海陵王立太傅宣城王鸞按南齊書海陵王本紀延興元年秋七月卽皇帝位冬十月皇太后令曰司空後將軍丹陽尹右僕射中領軍八座夫明晦疊來屯平代有上靈所以眷命億兆所以歸懷自皇家淳耀列聖繼軌諸侯官方百神受職而殷憂時啟多難薦臻隆昌失徳特紊人鬼非徒四海解體乃亦九鼎將移賴天縱英輔大匡社稷崩基重造墜典再興嗣主幼沖庶政多昧且早嬰疾弗克負荷所以宗正內侮戚藩外叛覘天視地人各有心𨿽三祖之徳在民而七廟之危行及自非樹以長君鎭以淵器未允天人之望寧息姦宄之謀太傅宣城王遺體宣皇鍾慈太祖識冠生民功髙造物符表夙著謳頌有在宜入承寶命式寧宗祏帝可降封海陵王吾當歸老別館昔宣帝中興漢室簡文重延晉祀庶我鴻基於玆永固言念家國感慶載懷東昏侯永元三年以宣徳太后令廢爲東昏侯按南齊書東昏侯本紀永元三年宣徳太后令曰皇室受終祖宗齊聖太祖髙皇帝肇基駿命膺籙受圖世祖武皇帝系明下武髙宗明皇帝重隆景業鹹降年不永宮車早晏皇祚之重允屬儲元而稟質凶愚發於稚齒爰自保姆迄至成童忍戾昏頑觸途必著髙宗畱心正嫡立嫡惟長輔以羣才閒以賢戚內外維持冀免多難未及期稔便逞屠戮密戚近親元勛良輔覆族殲門旬月相系凡所任杖盡慝窮姦皆營伍屠販容狀險醜身秉朝權手斷國命誅戮無辜納其財產睚�之間屠覆比屋身居元首好是賤事危冠短服坐臥以之晨出夜反無復已極驅斥氓庶巷無居人老細奔遑置身無所東邁西屏北出南驅負疾輿屍塡街塞陌興築繕造日夜不窮晨構夕毀朝穿暮塞絡以隋珠方斯已陋飾以璧璫曾何足道時暑赫曦流金鑠石移竹藝果匪日伊夜根未及植葉已先枯畚鍤紛紜勤倦無已散費國儲專事浮飾逼奪民財自近及遠兆庶恇恇流竄道路府帑旣竭肆奪市道工商稗販行號道泣屈此萬乘躬自角抵昂首翹肩逞能撞木觀者如堵曾無怍容芳樂華林並立闤闠踞肆鼓刀手銓輕重干戈鼓噪昏曉靡息無戎而城豈足云譬至於居喪淫燕之愆三年載弄之丑反道違常之舋牝雞晨鳴之慝於事已細故可得而略也罄楚越之竹未足以言校辛癸之君豈或能匹徵東將軍忠武奮發投袂萬里光奉明聖翊成中興乘勝席捲掃淸京邑而羣小靡識嬰城自固緩戮稽誅倏彌旬月宜速剿定寧我邦家可潛遣閒介密宣此旨忠勇齊奮遄加蕩撲放斥昏凶衛送外第未亡人不幸驟此百罹感念存沒心焉如割柰何柰何又令依漢海昏侯故事追封東昏侯和帝中興二年宣徳太后臨朝禪詔至遜居外宮按南齊書和帝本紀中興二年春正月戊戌宣徳太后臨朝入居內殿大司馬梁王解承制致敬如先三月乙未皇太后令給梁國錢五百萬布五千匹絹千匹夏四月辛酉禪詔至皇太后遜居外宮

梁元帝承聖元年冬十一月己卯追尊所生妣阮修容爲文宣太后按梁書元帝本紀云云按阮修容傳修容諱令嬴本姓石會稽余姚人也髙祖納爲彩女天監六年八月生世祖拜爲修容大同六年薨謚曰宣世祖卽位有司奏追崇爲文宣太后敬帝紹泰元年冬十月戊午尊所生夏貴妃爲皇太后按梁書敬帝本紀云云

陳陳承梁制定皇太后官屬品秩按隋書百官志陳承梁皆循其制太后衛尉太僕少府三卿太常宗正太府衛尉司農少府廷尉光祿大匠太僕鴻臚太舟等卿已上中二千石太后三卿十二卿大長秋等丞�六百石武帝永定三年秋七月丙辰尊皇后爲皇太后按陳書文帝本紀云云按髙祖宣皇后章氏傳後諱要兒吳興烏程人也髙祖先娶同郡錢仲芳女早卒後乃聘後及踐阼永定九年立爲皇后髙祖崩後與舍人蔡景歷定計祕不發喪召世祖入纂世祖卽位尊後爲皇太后宮曰慈訓按侯安都傳髙祖崩安都隨世祖還朝仍與羣臣定議翼奉世祖時世祖謙讓勿敢當太后又以衡陽王故未肯下令羣臣猶豫不能決安都曰今四方未定何暇及遠臨川王有功天下須共立之今日之事後應者斬便按劍上殿白太后出璽又手解世祖發推就喪次世祖卽位遷司空按蔡景歷傳髙祖崩時外有彊寇世祖鎭於南睆朝無重臣宣後呼景歷及江大權杜稜定議乃祕不發喪疾召世祖景歷躬共宦者及內人密營殮服時旣暑熱須治梓宮恐斤斧之聲或聞於外仍以蠟爲祕器文書詔告依舊宣行文帝天康元年四月癸酉太子卽皇帝位五月乙卯尊皇后曰皇太后按陳書廢帝本紀云云按世祖沈皇后傳後諱妙容吳興武康人也梁大同中歸於世祖爲臨川王妃世祖卽位爲皇后廢帝卽位尊後爲皇太后宮曰安徳宣帝太建元年春正月甲午卽皇帝位於太極前殿復太皇太后尊號曰皇太后按陳書宣帝本紀云云按髙祖宣皇后章氏傳世祖卽位尊後爲皇太后光大二年後下令黜廢帝爲臨海王命髙宗嗣位太建元年尊後爲皇太后太建二年三月丙申皇太后崩四月戊寅皇太后祔葬萬安陵按陳書宣帝本紀云云按髙祖宣皇后章氏傳大建二年三月丙申崩於紫極殿時年六十五遺令喪事所須�從儉約諸有饋奠不得用牲牢其年四月羣臣上謚曰宣太后祔葬萬安陵後親屬無在朝者惟族兄鈕洽官至中散大夫太建十四年正月丁巳太子卽皇帝位乙丑尊皇后爲皇太后宮曰弘範按陳書後主本紀云云按髙宗柳皇后傳後諱敬言河東解人也髙宗赴江陵元帝以后配焉承聖二年後生後主於江陵爲安成王妃髙宗卽位立爲皇后後主卽位尊後爲皇太后宮曰弘範當是之時新失淮南之地隋師臨江又國遭大喪後主病瘡不能聽政其誅叔陵供大行喪事邊境防守及百司眾務𨿽假以後主之命實皆決之於後後主瘡愈乃歸政焉

北魏惠帝元年未親政事祁太后臨朝按魏書惠帝本紀惠皇帝諱賀�立桓帝之中子也以五年爲元年未親政事太后臨朝遣使與石勒通和時人謂之女國使按桓帝皇后祁氏傳後生三子長曰普根次惠帝次煬帝平文崩後攝國事時人謂之女國後性猛忌平文之崩後所爲也昭成帝建國二年王太后定計都灅源川按魏書昭成帝本紀建國二年夏五月朝諸大人於參合陂議欲定都灅源川連日不決乃從太后計而止按平文皇后王氏傳後廣�人也年十三因事入宮得幸於平文生昭成帝昭成初欲定都於灅源川築城郭起宮室議不決後聞之曰國自上世遷徙爲業今事難之後基業未固若城郭而居一旦寇來難卒遷動乃止烈帝之崩國祚殆危興復大業後之力也明元帝泰常八年太武卽位追尊皇妣爲密皇太后按魏書太武帝本紀泰常八年十月壬申卽皇帝位十有二月追尊皇妣爲密皇太后神三年九月癸卯立密皇太后廟於鄴按魏書太武帝本紀云云按禮志神三年九月立密皇太后廟於鄴後之舊鄕也置祀官太常博士齋郎三十餘人侍祀歲五祭文成帝和平六年獻文帝卽位尊馮皇后爲皇太后太后臨朝聽政按魏書獻文帝本紀和平六年夏五月甲辰卽皇帝位大赦天下尊皇后曰皇太后按文明皇后馮氏傳後長樂信都人也父朗坐事誅後遂入宮髙宗踐極以選爲貴人後立爲皇后顯祖卽位尊爲皇太后丞相乙渾謀逆顯祖年十三居於諒暗太后密定大策誅渾遂臨朝聽政及髙祖生太后躬親撫養是後罷令不聽政事太后行不正內寵李奕顯祖因事誅之太后不得意顯祖暴崩時言太后爲之也宣武帝延昌四年孝明帝卽位尊皇后髙氏爲皇太后尋出俗爲尼尊所生胡充華爲皇太妃又崇爲皇太后親覽萬機攝行代祀之典按魏書孝明帝本紀延昌四年春正月卽皇帝位二月尊皇后髙氏爲皇太后己亥尊胡充華爲皇太妃三月甲辰朔皇太后出俗爲尼八月丙子尊皇太妃爲皇太后戊子帝朝皇太后於宣光殿壬辰羣臣奏請皇太后臨朝稱制九月乙巳皇太后親覽萬機詔曰髙祖革禮成治遺澤在民世宗纂承丕業聖徳昭遠朕以衝孺屬當寶圖洪基至重若履薄冰王公百辟羣牧庶官皆受遇先朝寵榮自昔宜各勉崇共康世道�力竭誠以匡輔不逮其有懷道丘園昧迹板築山棲谷飲舒捲從時者宜廣戔帛緝和鼎飪有能讜言直諫濟世益時者在所以聞當待以不次之位孝子順孫義夫節婦表其門閭以彰厥美髙年孤獨不能自存者贍以粟帛若因饑失業天屬流離或賣鬻男女以爲僕隸者各聽歸還比冀方未肅徐城寇擾將統久勞士卒疲敝�遣撫慰賜以衣馬緣邊州鎭固捍之勞朔方酋庶北面所委亦令勞賚以副其心其有先朝舊事寢而不舉頃來便習不依軌式者�可疏聞當加覽裁若益時利治不拘常制者自依別例其明相申約稱朕意焉十二月丁卯帝皇太后謁景陵按宣武皇后傳後髙氏文昭皇后弟偃之女也世宗納爲貴人生皇子早夭又生建徳公主後拜爲皇后甚見禮重性�忌宮人希得進禦及肅宗卽位上尊號曰皇太后尋爲尼居瑤光寺非大節慶不入宮中按宣武靈皇后傳後胡氏安定臨涇人司徒國珍女也世宗召入掖庭爲承華世婦旣誕肅宗進爲充華嬪肅宗踐阼尊後爲皇太妃後尊爲皇太后臨朝聽政猶稱殿下下令行事後攺令稱詔羣臣上書曰陛下自稱曰朕太后以肅宗衝幼未堪親祭欲傍周禮夫人與君交獻之義代行祭禮訪尋故式門下召禮官博士議以爲不可而太后欲以幃幔自鄣觀三公行事重問侍中崔光光便據漢和熹鄧後薦祭故事太后大悅遂攝行初祀孝明帝熙平元年羣臣上議皇太后車輿之制按魏書孝明帝本紀不載按禮志肅宗熙平元年六月中侍中劉騰等奏中宮僕剌列車輿朽敗自昔舊都禮物頗異遷京已來未復更造請集禮官以裁其制靈太后令曰付尙書量議太常卿穆紹等議案周禮王后之五輅重翟錫面朱總厭翟勒面繢總安車雕面鷖總皆有容蓋翟車貝面組總有握輦車組挽有翣羽蓋重翟後從王祭祀所乘厭翟後從王賓饗諸侯所乘安車後朝見於王所乘翟車後出桑則乘輦車後宮中所乘謹以周禮聖制不刊之典其禮文尢備孔子云其或繼周者𨿽百世可知也以其法不可逾以此言之後王輿服典章多放周式𨿽文質時變輅名宜存雕飾𨿽異理無全捨當今聖後臨朝親覽庶政輿駕之式宜備典禮臣等學缺通經叨參議末輒率短見宜準周禮備造五輅雕飾之制隨時增減太學博士王延業議案周禮王后有五輅重翟以從王祠厭翟以從王饗賓客安車以朝見於王翟車以親桑輦車宮中所乘又漢輿服志云秦並天下閱三代之禮或曰殷瑞山車金根之色殷人以爲大輅於是始皇作金根之車漢承秦制禦爲乘輿太皇太后皇太后皆禦金根車加交絡帷裳非注駕則乘紫罽軿車云文畫輈黃金塗五末蓋瓜在右騑駕三馬阮諶禮圖並載秦漢以來輿服亦云金根輅皇后法駕乘之以禮婚見廟乘輅後法駕乘之以親桑安車後小駕乘之以助祭山軿車後行則乘之紺罽軿車後小行則乘之以哭公主邑君王妃公侯夫人入合輿後出入合宮中小遊則乘之晉先蠶儀注皇后乘雲母安車駕六騩案周秦漢晉車輿儀式互見圖書𨿽名號小異其大較略相依擬金根車名𨿽起自秦造卽殷之遺制今之乘輿五輅是其象也華飾典麗容觀莊美司馬彪以爲孔子所謂乘殷之輅卽此之謂也案阮氏圖桑車亦飾以雲母晉之雲母車卽是一與周之翟車其用正同安車旣名同周制又用同重翟山軿車案圖飾之以紫紺罽軿車𨿽制用異於厭翟而實同用於今入合輿與輦其用又同案圖今之黑漆畫扇輦與周之輦車其形相似竊以爲秦減周制百事創革官名軌式莫不殊異漢魏因循繼踵仍舊𨿽時有損益而莫能反古良由去聖久遠典儀殊缺時移俗易物隨事變𨿽經賢哲祖襲無攺伏惟皇太后睿聖淵凝照臨萬物動循典故貽則後王今輒竭管見稽之周禮考之漢晉采諸圖史驗之時事以爲宜依漢晉法駕則禦金根車駕四馬加交絡帷裳禦雲母車駕四馬以親桑其非法駕則禦紫罽軿車駕三馬小駕則禦安車駕三馬以助祭小行則禦紺罽軿車駕三馬以哭公主王妃公侯夫人宮中出入則禦畫扇輦車案舊事比之周禮惟闕從王饗賓客及朝見於王之乘竊以爲古者諸侯有朝會之禮故有從饗之儀今無其事宜從省略又今之皇居宮掖相逼就有朝見理無結駟卽事考實亦宜闕廢又哭公主及王妃周禮所無施之於今實合事要損益不同用捨隨時三代異制其道然也又金根及雲母駕馬或三或六訪之經禮無駕六之文今之乘輿又皆駕四義符古典宜仍駕四其餘小駕宜從駕三其制用形飾備見圖志司空領尙書令任城王澄等五十人議以爲皇太后稱制臨朝躬親庶政郊天祭地宗廟之禮所乘之車宜同至尊不應更有制造周禮魏晉𨿽有文辭不辧形制假令欲作恐未合古制而不可以爲一代典臣以太常國子二議爲疑重集羣官�從今議惟恩裁決靈太后令曰羣官以後議折中者便可如奏神龜元年皇太后髙氏崩葬以尼禮按魏書孝明帝本紀神龜元年九月戊申皇太后髙氏崩於瑤光寺冬十月丁卯以尼禮葬於北邙按宣武皇后傳神龜元年太后出覲母武邑君時天文有變靈太后欲以後當禍是夜暴崩天下冤之喪還瑤光佛寺殯葬皆以尼禮按禮志神龜元年九月尼髙皇太后崩於瑤光寺肅宗詔曰崇憲皇太后徳協坤儀徵符月晷方融壼化奄至崩殂朕幼集荼蓼夙憑徳訓及翕虣定難是賴謨謀夫禮沿情制義循事立可特爲齊衰三月以申追仰之心有司奏案舊事皇太后崩儀自復魄斂葬百官哭臨其禮甚多今尼太后旣存委俗尊憑居道法凶事簡速不依配極之典庭局狹隘非容百官之位但昔徑奉接義成君臣終始情禮理無廢絕輒準故式立儀如別內外羣官權攺常服單衣邪巾奉送至墓列位哭拜事訖而除止在京師更不宣下詔可神龜二年詔遵舊典崇奉太后按魏書孝明帝本紀神龜二年春正月丁亥詔曰朕以衝眇纂承寶位夙夜惟寅若涉淵海賴皇太后慈仁被以夙訓自臨朝踐極歲將半紀天平地成四海寧乂天道髙遠巍巍難名猶以撝挹自居稱號弗備非所以崇奉坤元允協億兆者也宜遵舊典稱詔宇內以副黎蒸元元之望正光元年七月侍中元乂等矯皇太后詔遜位歸政尋幽後於北宮按魏書孝明帝本紀正光元年秋七月侍中元乂劉騰奉帝幸前殿矯皇太后詔曰魏有天下奕葉重光髙祖孝文皇帝以英聖馭天徙京定鼎世宗宣武皇帝以睿明承業廓寧區夏而鴻勛未半早已登遐乃令車書弗同鯨寇尙熾幼主稚弱夙纂寶歷曾是宗祏莫克祗奉朕所以敬奉羣請臨朝總政帝年已長久思退身所以往歲殷勤具陳情旨百官內外已照此懷僉爾眾意苦見勤奪僶俯從事以迄於玆自此春來先疾屢發藥石攝療莫能善瘳夏首及今數加動劇便不堪日釐萬務巨細兼省帝齒周星紀識學逾躋日就月將人君道茂足以撫輯萬邦諧決百揆朕當率前志敬遜別宮遠惟復子明辟之義以自綏養實望羣公逮於黎庶深鑑斯理如此則上下休嘉天地淸晏魏道熙隆人神慶悅不其善歟乃幽皇太后於北宮孝昌元年皇太后復臨朝攝政詔治權臣擅命者按魏書孝明帝本紀孝昌元年夏四月辛卯皇太后復臨朝攝政引羣臣面陳得失詔曰朕以寡昧夙承天歷茫若涉海罔知所濟實憑宗社降佑之靈庶勉幼志以康世道而神龜之末權臣擅命元乂劉騰陰相影響遂使皇太后幽隔後宮太傅淸河王無辜致害相州刺史中山王熙橫被夷滅右衛將軍奚康生仍見誅剪從此以後無所畏忌恣諸侵求任所與奪無君之心積習稍久不臣之迹緣事彌彰蔽耳目之明專生殺之柄天下爲之不康四郊由玆多壘此而可忍孰不可懷𨿽屢經赦宥未容致之於法猶宜辧正以謝朝野騰身旣往可追削爵位乂之罪狀誠合徽纆但以宗枝舅戚特加全貸可除名爲民孝昌二年二月帝皇太后臨大夏門親覽冤訟按魏書孝明帝本紀云云

皇太后部匯考三

北齊北齊定尊皇太后如冊皇后之禮按隋書禮儀志後齊將崇皇太后則太尉以玉帛告圓丘方澤以幣告廟皇帝乃臨軒命太保持節太尉副之設九儐命使者受璽綬冊及節詣西上合其日昭陽殿文物具陳臨軒訖使者就位持節及璽綬稱詔二侍中拜進受節及冊璽綬以付小黃門黃門以詣合皇太后服褘衣處昭陽殿公主及命婦陪列於殿皆拜小黃門以節綬入女侍中受以進皇太后皇太后興受以授左右復坐反節於使者使者受節出冊皇后如太后之禮文宣帝天保元年夏五月戊午卽皇帝位辛酉尊王太后爲皇太后按北齊書文宣帝本紀云云按神武明皇后傳後婁氏諱昭君贈司徒內幹之女也少明悟彊族多聘之並不肯行及見神武於城上執役驚曰此眞吾夫也乃使婢通意又數致私財使以聘己父母不得已而許焉拜渤海王妃文襄嗣位進爲太妃文宣將受魏禪後固執不許帝所以中止天保初尊爲皇太后宮曰宣訓天保十年十一月癸卯太子卽皇帝位庚戌尊李皇后爲皇太后按北齊書文宣帝本紀云云按文宣皇后傳後李氏諱祖娥趙郡李希宗女也初爲太原公夫人帝建中宮而立後焉天保十年攺爲可賀惇皇后孝昭帝皇建元年八月壬午皇帝卽位於宣徳殿詔皇太后李氏稱文宣皇后宮曰昭信按北齊書孝昭帝本紀云云按文宣皇后傳孝昭卽位降居昭信宮號昭信皇后後主天統四年十二月戊寅尊太上皇后爲皇太后按北齊書後主本紀云云按武成皇后傳後胡氏安定胡延之女天保初選爲長廣王妃產後主武成崩尊爲皇太后陸媼及和士開密謀殺趙郡王睿出婁定遠髙文遙爲刺史和陸事太后無所不至初武成時後與諸閹人狎武成寵幸和士開每與後握槊因此與後姦通武成崩後數出詣佛寺又與沙門曇獻通布金錢於獻席下又掛寶裝牙�於獻屋壁武成平生之所禦也乃置百僧於內殿托以聽講日夜與曇獻寢處以獻爲昭元統僧徒遙指太后以弄曇獻乃至謂之爲太上者帝聞太后不謹而未之信後朝太后見二少尼悅而召之乃男子也於是曇獻事亦發皆伏法並殺元山王三郡君皆太后之所暱也帝自晉陽奉太后還鄴至紫陌卒遇大風舍人魏僧伽明風角奏言卽時當有暴逆事帝詐云鄴中有急彎弓纏�馳入南城令鄧長顒幽太后北宮仍有敕內外諸親一不得與太后相見久之帝復迎太后太后初聞使者至大驚慮有不測每太后設食帝亦不敢嘗周使元偉來聘作述行賦敍鄭莊公克段而遷姜氏文𨿽不工當時深以爲愧齊亡入周恣行姦穢隋開皇中殂武平七年送皇太后胡氏於北朔州與羣臣畫禦周之策按北齊書後主本紀武平七年十二月乙卯帝密遣王康徳與中人齊紹等送皇太后皇太子於北朔州甲子皇太后從北道至引文武一品以上入朱華門賜酒食給紙筆問以禦周之方羣臣各異議帝莫知所從

北周武帝天和二年六月辛亥尊所生叱奴氏爲皇太后按周書武帝本紀云云按文帝叱奴皇后傳後代人也太祖爲丞相納後爲姬生髙祖天和二年六月尊爲皇太后建徳三年皇太后崩帝終三年之喪按周書武帝本紀建徳三年春二月庚申皇太后不豫三月辛酉至自云陽宮癸酉皇太后叱奴氏崩帝居倚廬朝夕僅一溢米羣臣表請累旬乃止詔皇太子贇總釐庶政夏四月乙卯齊遣使弔贈會葬五月庚申葬文宣皇后於永固陵帝袒跣至陵所辛酉詔曰齊斬之情經籍彜訓近代沿革遂亡斯禮伏奉遺命旣葬便除攀慕幾筵情實未忍三年之喪達於天子古今無易之道王者之所常行但時有未諧不得全制軍國務重庶自聽朝縗麻之節苫廬之禮率遵前典以申罔極百寮以下宜依遣命公卿上表固請俯就權制過葬卽吉帝不許引古禮答之羣臣乃止於是遂申三年之制五服之內亦令依禮宣政元年宣帝卽位尊皇后阿史那氏爲皇太后生母李氏爲帝太后按周書宣帝本紀宣政元年六月戊戌皇太子卽皇帝位尊皇后爲皇太后秋七月癸亥尊所生李氏爲帝太后按武帝阿史那皇后傳後突厥木扞可汗俟斤之女俟斤初欲以女配帝旣而悔之髙祖卽位前後累遣使要結乃許歸後於我保定五年二月詔陳國公純許國公宇文貴神武公竇毅南陽公楊薦等奉備皇后文物及行殿並六宮以下百二十人至俟斤牙帳所迎後天和三年三月後至髙祖行親迎之禮宣帝卽位尊爲皇太后按武帝李皇后傳後名娥姿楚人也於謹平江陵後家被籍沒至長安太祖以後賜髙祖後稍得親幸宣帝大象元年帝自稱天元皇帝尊皇太后阿史那氏爲天元皇太后李氏爲天皇太后按周書宣帝本紀大象元年帝自稱天元皇帝所居稱天臺冕有二十四旒室服旗鼓皆以二十四爲節皆準天臺尊皇太后爲天元皇太后秋七月丙申尊天元帝太后李氏爲天皇太后壬子攺天元帝後朱氏爲天皇后立妃元氏爲天右皇后妃陳氏爲天左皇后大象二年尊天元皇太后阿史那氏爲天元上皇太後天皇太后李氏曰天元聖皇太后按周書宣帝本紀大象二年春二月壬午尊天元皇太后爲天元上皇太後天皇太后李氏曰天元聖皇太后癸未立天元皇后楊氏爲天元太皇後天皇后朱氏爲天大皇後天右皇后元氏爲天右大皇後天左皇后陳氏爲天左大皇后正陽宮皇后直稱皇后按阿史那皇后傳大象二年又尊爲天元上皇太后冊曰天元皇帝臣贇奉璽綬冊謹上天元皇太后尊號曰天元上皇太后伏惟窮神盡智含弘載物道洽萬邦儀刑四海聖慈訓誘恩深明徳𨿽冊徽號未極尊嚴是用增奉鴻名光縟常禮俾誠敬有展歡慰在玆福祉無疆億兆斯賴按李皇后傳大象二年尊爲天元聖皇太后冊曰天元皇帝臣贇奉璽綬冊謹上天皇太后尊號曰天元聖皇太后伏惟月精效祉坤靈表貺瑞肇丹陵慶流華渚𨿽率由令典夙奉徽號而因心盡敬未極尊名是用思弘稱首上昭聖徳敢竭誠敬永綏福履顯揚慈訓貽厥孫謀

隋隋定皇太后輿服印璽之制按隋書禮儀志皇太后乘重翟車靑質金飾諸末朱輪金根朱牙其箱飾以重翟羽靑油纁朱裏通幰繡紫帷朱絲絡网繡紫絡帶八鑾在衡錫鞶纓十二就金方釳插翟尾朱總總以朱爲之如馬纓而小著馬勒在兩耳兩鑣也駕

蒼龍受冊從郊禖享廟則供之皇太后服同於後服而貴妃以下並亦給印皇太后璽以白玉爲之方一寸二分螭獸鈕文各如其號璽不行用有令則太后以宮名衛尉印

唐唐定皇太后金璽及出入儀衛之制按唐書車服志皇太后璽以金爲之藏而不用封令書以宮官印按儀衛志皇太后出尙儀版奏請中嚴尙服率司仗布侍衛司賓列內命婦於庭西向北上六尙以下詣室奉迎尙服負寶內僕進車於合外尙儀版奏外辦馭者執轡皇太后乘輿以出華蓋侍衛警蹕內命婦從出門皇太后升車從官皆乘馬內命婦宮人以次從淸遊隊旗一執者一人佩橫刀引夾皆二人佩弓箭橫刀騎次金吾衛折衝都尉一人佩橫刀弓箭領騎四十亦佩橫刀夾折衝執�二十人持弩四人佩弓箭十六人持�刀二人次虞候佽飛二十八人騎佩弓箭橫刀夾道分左右以屬黃麾仗次內僕令一人在左丞二人在右各書令史二人騎從次黃麾一執者一人夾道二人皆騎次左右廂黃麾仗廂皆三行行百人第一矩戟五色氅執者黃地白花綦襖冒第二戈五色氅執者赤地黃花綦襖冒第三鍠五色旛執者靑地赤花綦襖冒左右衛左右威衛左右武衛左右驍衛左右領軍衛各三行行二十人每衛以主帥六人主之皆豹文袍冒執石裝長刀騎惟左右領軍衛減三人每衛果毅都尉一人披繡袍各一人從左右領軍衛有絳引幡引前者三掩後者三次內謁者監四人給事二人內常侍二人內侍少監二人騎分左右皆有內給使一人從次內給使百二十人平巾幘大口�緋裲襠分左右屬於宮人車次偏扇團扇方扇皆二十四宮人執之衣彩大�裙襦彩衣革帶履分左右次香蹬一內給使四人轝之居重翟車前次重翟車駕四馬駕士二十四人次行障六次坐障三皆左右夾車宮人執之服同執扇次內侍伯二人領寺人六人執禦刀服如內給使夾重翟車次腰轝一執者八人團扇尾扇二夾轝次大傘四次雉尾扇八左右橫行爲二重次錦花蓋二單行次小雉尾扇朱畫團扇皆十二橫行次錦曲蓋二十橫行爲二重次錦六柱八分左右自腰轝以下皆內給使執之次宮人車次絳麾二分左右次後黃麾一執者一人夾二人皆騎次供奉宮人在黃麾後次厭翟車翟車安車皆駕四馬駕士各二十四人四望車駕士二十二人金根車駕牛駕士十二人次左右廂衙門各二每門二人執四人夾皆赤綦襖黃袍冒騎次左右領軍衛廂皆一百五十人執殳赤地黃花綦襖冒前屬於黃麾仗後盡鹵簿廂各主帥四人主之皆黃袍冒執石裝長刀騎折衝都尉二人檢校殳仗皆一人騎從次衙門一盡鹵簿後殳仗內正道每門監門校尉二人主之執銀裝長刀廂各有校尉一人騎佩銀橫刀往來檢校禦馬減大駕之半皇太后將還三嚴內典引引外命婦出次就位司賓引內命婦出次序立大次之前旣外辦馭者執轡皇太后乘輿出次華蓋警蹕侍衛如初內命婦以下乘車以從車駕入內典引引外命婦退駕至正殿門外車駕南向尙儀前奏請降車將士還髙宗弘道元年中宗卽位尊天后武氏爲皇太后臨朝稱制按唐書武后本紀則天順聖皇后武氏諱並州文水人也父士官至工部尙書荊州都督封應國公後年十四太宗聞其有色選爲才人太宗崩後削髮爲比丘尼居於感業寺髙宗幸感業寺見而悅之復召入宮久之立爲昭儀進號宸妃永徽六年髙宗廢皇后王氏立宸妃爲皇后髙宗自顯慶後多苦風疾百司奏事時時令後決之常稱旨由是參豫國政後旣專寵與政乃數上書言天下利害務收人心而髙宗春秋髙苦疾後益用事遂不能制髙宗悔陰欲廢之而謀泄不果上元元年髙宗號天皇皇后亦號天後天下之人謂之二聖弘道元年十二月髙宗崩遺詔皇太子卽皇帝位軍國大務不決者兼取天後進止甲子皇太子卽位尊後爲皇太后臨朝稱制睿宗景云元年韋後矯詔自立爲皇太后臨朝攝政尋誅廢爲庶人按唐書睿宗本紀景云元年六月壬午韋皇后弒中宗矯詔立溫王重茂爲皇太子發諸府兵五萬屯京師以韋溫總知內外兵馬甲申乃發喪又矯遺詔自立爲皇太后皇太子卽皇帝位以睿宗參謀政事大赦攺元曰唐隆太后臨朝攝政罷睿宗參謀政事以爲太尉庚子臨淄郡主隆基率萬騎兵入北軍討亂誅韋氏七月乙亥追廢皇后韋氏爲庶人按中宗韋庶人傳韋氏京兆萬年人被選爲妃嗣聖初立爲皇后俄與帝處房陵及帝復卽位羣臣上後號爲順天皇后三年帝親郊引後亞獻明年正月望夜帝與後微服過市仿徉觀覽縱宮女出遊皆淫奔不還國子祭酒葉靜能善禁架常侍馬秦客髙醫光祿少卿楊均善烹調皆引入後庭均秦客烝於後嘗喪免不歷旬輒起帝遇弒議者歡咎秦客及安樂公主後大懼引所親議計乃以刑部尙書裴談工部尙書張錫輔政畱守東都詔將軍趙承福薛簡以兵五百衛譙王重福與兄溫定策立溫王重茂爲皇太子列府兵五萬分二營屯京師然後發喪太子卽位是爲殤帝皇太后臨朝溫總內外兵檢護宮省族弟濯播宗子捷璇璇甥髙崇及武延秀分領左右屯營羽林飛騎萬騎京師大恐傳言且革命播璇入軍中鞭督萬騎欲立威士怨不爲用俄而臨淄王引兵夜披元武門入羽林殺璇播崇於寢斧關叩太極殿後遁入飛騎營爲亂兵所殺斬延秀安樂公主分捕諸韋諸武與其支黨悉誅之梟後及安樂首東市翌日追貶爲庶人葬以一品禮徳宗建中元年遙尊母沈氏爲皇太后詔睦王述爲奉迎使分遣諸沈巡行州縣物色咨訪按唐書徳宗本紀徳宗神武聖文皇帝諱適代宗長子也母曰睿眞皇太后沈氏初沈氏以開元末選入代宗宮安祿山之亂元宗避賊於蜀諸王妃妾不及從者皆爲賊所得拘之東都之掖廷代宗克東都得沈氏畱之宮中史思明再陷東都遂失所在代宗大歷十四年五月辛酉崩癸亥徳宗卽皇帝位建中元年八月丁巳遙尊母沈氏爲皇太后九月庚寅睦王述爲奉迎皇太后使按代宗睿眞皇后傳後沈氏吳興人開元末以良家子入東宮太子以賜廣平王實生徳宗天寶亂賊囚後東都掖廷王入洛復畱宮中時方北討未及歸長安而河南爲史思明所沒遂失後所在代宗立以徳宗爲皇太子詔訪後在亡不能得徳宗卽位乃先下詔贈後曾祖士衡太保祖介福太傅父易直太師弟易良司空易直子震太尉一日封拜百二十七人詔制皆錦翠地飾以廏馬負載賜其家易良妻崔入謁帝易服召王韋美人出拜詔崔勿答建中元年乃具冊前上皇太后尊號帝供張含元殿具衮冕出自左序立東方羣臣在位帝再拜奉冊欷歔感咽左右皆泣於是中書舍人髙參上議漢文帝卽位遣薄昭迎太后於代今宜用漢故事令有司擇日分遣諸沈行州縣物色咨訪以述宣皇帝孝思意冀上天降休靈命允答須審知皇太后行在然後遣大臣備法駕奉迎帝乃以睦王述爲奉迎使工部尙書喬琳副之升平公主侍起居使者分行天下故中官髙力士女頗能言禁中事與女官李眞一嘗從後遊李見髙疑問之含糊不堅而年狀差似後又後嘗削脯哺帝傷左指髙亦嘗剖瓜傷指是時宮中無識後者於是迎還上陽宮馳以聞帝喜羣臣皆賀力士子知非是具言其情詔貸之帝謂左右吾寧受百罔冀得一眞於是自謂太后者數矣及索驗左皆辭窮終帝世無聞焉貞元七年詔贈外髙祖琳爲司徒封徐國公爲立五廟以琳爲始祖詔族子房爲金吾將軍奉其祀憲宗元和元年五月辛卯尊母王氏爲皇太后按唐書憲宗本紀云云按順宗莊憲皇后傳後王氏瑯邪人代宗時後以良家選入宮爲才人順宗在藩帝以才人幼故賜之爲王孺人是生憲宗王在東宮冊爲良娣順宗卽位將立後會病棘而止憲宗內禪尊爲太上皇后元和元年上尊號曰皇太后後謹畏深抑外家無毫絲假貸訓厲內職有古后妃風元和十一年三月庚午皇太后崩按唐書憲宗本紀云云按順宗莊憲皇后傳後崩年五十四遺令曰皇太后敬問具位萬物之理必歸於有極未亡人嬰霜露疾日以衰頓幸終天年得奉陵寢志願獲矣其何所哀易月之典古今所共皇帝宜三日聽政服二十七日釋天下吏民令到臨三日止宮中非朝暮臨無輒哭無禁婚嫁祠祀飲食酒肉已釋服聽舉樂侍醫無加罪陪祔如舊制有司上謚葬丰陵元和十五年閏月丙午皇太子卽皇帝位於太極殿乙卯尊母爲皇太后按唐書穆宗本紀云云按憲宗懿安皇后傳後郭氏汾陽王子儀之孫父曖尙升平公主實生後憲宗爲廣陵王聘以爲妃生穆宗穆宗嗣位上尊號皇太后贈曖太尉母齊國大長公主擢兄釗刑部尙書鏦金吾大將軍後移禦興慶宮凡朔望三朝帝率百官詣宮門爲壽或歲時慶問宴饗後宮戚裏內外婦車騎駢壅環佩之聲滿宮帝亦豪矜朝夕供禦務華衍侈大稱後意穆宗長慶二年十一月庚午皇太后幸華淸宮癸酉迎皇太后遂獵於驪山按唐書穆宗本紀云云按憲宗懿安皇后傳後嘗幸驪山登覽徘徊詔景王督禁甲從帝自到昭應奉迎畱帳飲數日還帝崩中人有爲後謀稱制者後曰吾效武氏耶今太子𨿽幼尙可選重徳爲輔吾何與外事哉長慶四年正月丙子皇太子卽皇帝位二月癸未尊母爲皇太后按唐書敬宗本紀云云按穆宗恭僖皇后傳後王氏越州人本仕家子幼得侍帝東宮生敬宗長慶時冊爲妃敬宗立上尊號爲皇太后贈後父紹卿司空母張追封趙國夫人文宗時稱寶歷太后太和五年宰相建白以太皇太后與寶歷太后稱號未辧前代詔令不敢斥言皆以宮爲稱今寶歷太后居義安殿宜曰義安太后詔可會昌五年崩上謚葬光陵敬宗寶歷二年江王卽皇帝位於宣政殿戊申始聽政尊母爲皇太后按唐書文宗本紀云云按穆宗貞獻皇后傳後蕭氏閩人也穆宗爲建安王后得侍生文宗文宗立上尊號曰皇太后初後去家入長安不復知家存亡惟記有弟帝爲訪之俄有男子蕭洪因後娣婿呂璋白見之太后謂得眞弟悲不自勝帝拜洪金吾將軍出爲河陽三城節度使稍徙鄜坊始節度自神策出者舉軍爲辦裝因三倍取償洪所代未及償而死軍中並責償於洪洪不許左軍中尉仇士良憾之會閩有男子蕭本又稱太后弟士良以聞自鄜坊召洪下獄按治乃代人詔流歡州不半道賜死擢本贊善大夫寵贈三世帝以爲眞不淹旬賜累巨萬然太后眞弟庸�莫能自達本紿得其家系士良主之遂聽不疑歷衛尉卿金吾將軍會福建觀察使唐扶上言泉州男子蕭弘自言太后弟禦史臺參治非是昭義劉從諫又爲言請與本辯有詔三司髙元裕孫簡崔郇雜問乃皆妄本流愛州弘儋州初太和中懿安太后居興慶宮寶歷太后居慶安宮後居大內號三宮太后帝每五日問安及歲時慶謁率由復道至南內羣臣及命婦詣宮門候起居有司獻四時新物送三宮亦稱賜帝曰上三宮何可言賜遽索筆滅賜爲奉正月望夜帝禦咸泰殿大然燈作樂迎三宮太后奉觴進壽禮如家人諸王公主皆得侍武宗時徙積慶殿又號積慶太后大中元年崩上今謚武宗會昌六年宣宗以皇太叔卽皇帝位尊所生母鄭氏爲皇太后按唐書宣宗本紀會昌六年武宗疾大漸左神策軍護軍中尉馬元贄立光王爲皇太叔三月甲子卽皇帝位於柩前四月乙亥始聽政尊母爲皇太后按憲宗孝明皇后傳後鄭氏丹陽人或言本爾朱氏元和初李錡反有相者言後當生天子錡聞納爲侍人錡誅沒入掖廷侍懿安後憲宗幸之生宣宗宣宗爲光王后爲王太妃及卽位尊爲皇太后太后不肯別處故帝奉養大明宮朝夕躬省候焉昭宗天佑元年八月丙午哀帝卽位九月庚午尊皇后爲皇太后按唐書哀帝本紀云云按昭宗皇后傳後何氏梓州人系族不顯帝爲壽王后得侍婉麗多智恩答甚厚旣卽位號淑妃從狩華州詔冊爲皇后光化三年帝獵夜歸後遣徳王還邸遇劉季述畱王紫庭院明日季述等挾王陳兵召百官脇帝內禪後恐賊臣加害天子卽取璽授季述與帝同幽東宮賊平反正天復中從帝駐鳳翔帝奔播旣屢威柄盡喪已而遇�哀帝卽位尊爲皇太后徙居積善宮號積善太后帝將禪天下後亦遇害初蔣元暉爲全忠邀九錫入諭後度不免見元暉垂泣祈哀以母子托命宣徽使趙殷衡譖於全忠曰元暉等銘石像瘞積善宮將復唐全忠怒遂遣縊後以醜名加之廢爲庶人

後唐莊宗同光元年冊尊所生母曹氏爲皇太后以嫡母劉氏爲皇太妃按五代史唐莊宗本紀不載按唐太祖家人傳太祖夫人劉氏無子性賢不�忌常與太祖言曹氏相當生貴子宜善待之而曹氏亦自謙退因相得甚歡曹氏封晉國夫人後生子是謂莊宗太祖奇之曹氏由是專寵太祖性暴怒多殺人左右無敢言者惟曹氏從容諫譬往往見聽及莊宗立事曹氏尢謹其救趙破燕取魏博與梁戰河上十餘歲歲嘗馳歸省其母至三四人皆稱其孝莊宗卽位冊尊曹氏爲皇太后而以嫡母劉氏爲皇太妃太妃往謝太后太后有慚色太妃曰願吾兒享國無窮使吾獲沒於地以從先君幸矣復何言哉同光三年五月丁酉皇太妃薨廢朝五日秋七月壬寅皇太后崩注太祖正室於莊宗爲嫡母書太妃及輟朝見亂世禮壞而恩薄按五代史唐莊宗本紀云云按唐太祖家人傳莊宗滅梁入洛使人迎太后歸洛居長壽宮而太妃獨畱晉陽同光三年五月太妃薨七月太后崩謚曰貞簡葬於坤陵而太妃無謚葬魏縣太妃與太后甚相愛其送太后於洛也涕泣而別歸而相思慕遂至不起太后聞之欲馳至晉陽視疾及其卒也又欲自往葬之莊宗泣諫羣臣交章請畱乃止而太后自太妃卒悲哀不飲食逾月亦崩湣帝應順元年閏月丙午冊皇太后甲寅冊太妃王氏按五代史唐湣帝本紀云云按文獻通考湣帝卽位尊曹后爲皇太后王淑妃爲皇太妃敬塘兵犯京師廢帝與太后俱燔死晉髙祖立遷太妃至徳宮髙祖後事妃如母乃封其所養子許王從益爲郇國公以奉唐祀契丹犯京師召從益與妃徳光北歸畱蕭翰守汴州漢髙祖起太原翰欲北去乃使人召從益迫以來令權知南朝事漢髙祖擁兵而南妃及從益遣人迎之旣而俱遇害廢帝淸泰二年二月己丑追尊魯國太夫人魏氏爲皇太后注非嫡母故詳其爵氏按五代史唐廢帝本紀云云按唐明宗家人傳魏氏鎭州平山人也初適平山民王氏生子十歲矣明宗爲騎將掠平山得其子母以歸居數年魏氏卒葬太原其子是爲潞王從珂明宗時從珂己王乃追封魏氏爲魯國夫人廢帝卽位追尊魏氏爲皇太后議建陵寢而太原石敬塘反乃於京師河南府東立寢宮淸泰三年六月丙寅遣工部尙書崔儉奉上皇太后寶冊謚曰宣憲按五代史唐廢帝本紀不載按唐明宗家人傳云云

後晉髙祖天福七年五月乙巳尊所生皇太妃劉氏爲皇太后秋七月壬辰劉氏崩輟視朝三日按五代史晉髙祖本紀云云按晉家人傳太妃髙祖庶母劉氏也髙祖以宗廟未立謙抑未遑七年夏五月髙祖已病乃詔尊太妃爲皇太后然卒不奉冊而髙祖崩出帝天福八年秋七月甲午冊皇太后按五代史晉出帝本紀云云按晉家人傳髙祖皇后李氏唐明宗皇帝女也出帝天福八年七月冊尊皇后爲皇太后太后爲人彊敏髙祖常嚴憚之出帝馮皇后用事太后數訓誡之出帝不從乃及於敗開運三年契丹滅晉挾李太后北去備嘗艱苦沒於漠北按五代史晉出帝本紀不載按晉家人傳開運三年十二月耶律徳光已降晉兵遣張彥澤先犯京師以書遺太后具道已降晉軍且曰吾有梳頭妮子竊一藥囊以奔於晉今皆在否吾戰陽城時亡奚車一乘在否又問契丹先爲晉獲者及景延廣桑維翰等所在太后與帝聞彥澤至欲自焚嬖臣薛超勸止之及得徳光所與書乃滅火出上苑中帝召當直學士範質謂曰杜郎一何相負昔先帝起太原時欲擇子畱守謀之北朝皇帝皇帝以屬我我素以爲其所知卿爲我艸奏具言之庶幾活我子母質爲帝艸降表又爲太后表曰晉室皇太后新婦李氏妾言張彥澤傅住兒等至伏蒙皇帝阿翁降書安撫者妾伏念先皇帝頃在並汾適逢屯難危同累卵急若倒懸智勇俱窮朝夕不保皇帝阿翁發自冀北親抵河東跋履山川逾越險阻立平巨孽遂定中原救石氏之覆亡立晉朝之社稷不幸先皇厭代嗣子承祧不能繼好息民而反虧恩辜義兵戈屢動駟馬難追戚實自貽咎將誰執今穹旻震怒中外攜離上將牽羊六師解甲妾舉宗負釁視景偸生惶惑之中撫問斯至明宣恩旨曲示含容慰諭丁寧神爽飛越豈謂已垂之命忽蒙更生之恩省罪責躬九死未報今遣孫男延煦延寶奉表請罪陳謝以聞徳光報曰可無憂管取一喫飯處四年正月丁亥朔徳光入京師帝與太后肩輿至郊外徳光不見館於封禪寺遣其將崔廷勛以兵守之其時雨雪寒凍皆苦饑太后使人謂寺僧曰吾嘗於此飯僧數萬今日豈不相憫邪僧辭以敵意難測不敢獻食帝陰祈守者乃稍得食辛卯徳光降帝爲光祿大夫檢校太尉封負義侯遷於黃龍府徳光使人謂太后曰吾聞重貴不從母教而至於此可自便勿與俱行太后答曰重貴事妾甚謹所失者違先君之志絕兩國之歡然重貴此去幸蒙大恩全生保家母不隨子欲何所歸於是太后與馮皇后皇弟重睿皇子延煦延寶等舉族從帝而北以宮女五十宦者三十東西班五十醫官一控鶴官四禦廚七茶酒司三儀鸞司三六軍士二十人從衛以騎兵三百所經州縣皆故晉將吏有所供饋不得通路傍父老爭持羊酒爲獻衛兵擁隔不使見帝皆涕泣而去自幽州行十餘日過平州出楡關行沙磧中饑不得食遣宮女從官采木實野蔬而食又行七八日至錦州敵人迫帝與太后拜阿保機畫像帝不勝其辱泣而呼曰薛超誤我不令我死又行五六日過海北州至東丹王墓遣延煦拜之又行十餘日渡遼水至渤海國鐵嶺又行七八日過南海府遂至黃龍府是歲六月契丹國母徙帝太后於懷密州州去黃龍府西北一千五百里行過遼陽二百里而國母爲永康王所囚永康王遣帝太后還止遼陽稍供給之明年四月永康王至遼陽帝白衣紗帽與太后皇后詣帳中上謁永康王止帝以常服見帝伏地雨泣自陳過咎永康王使人扶起之與坐飲酒奏樂而永康王帳下伶人從官望見故主皆泣下悲不自勝爭以衣服藥餌爲遺五月永康王上陘取帝所從行宦者十五人東西班十五人及皇子延煦而去永康王妻兄禪奴愛帝小女求之帝辭以尙幼永康王馳一騎取之以賜禪奴陘北地尢髙涼北人常以五月上陘避暑八月下陘至八月永康王下陘太后自馳至霸州見永康王求於漢兒城側賜地種牧以爲生永康王以太后自從行十餘日遣與延煦俱還遼陽明年乃漢幹佑二年其二月徙帝太后於建州自遼陽東南行千二百里至建州節度使趙延暉避正寢以館之去建州數十里外得地五千餘頃帝遣從行者耕而食之明年三月太后寢疾無醫藥嘗仰天而泣望南戟手罵杜重威李守貞等曰使死者無知則已若其有知不赦爾於地下八月疾亟謂帝曰我死焚其骨送範陽佛寺無使我爲異地鬼也遂卒帝與皇后宮人宦者東西班皆被髮徒跣扶舁其柩至賜地焚其骨穿地而葬焉周顯徳中有中國人自契丹亡歸者言見帝與皇后諸子皆無恙後不知其所終

後漢髙祖幹佑元年隱帝卽位冊尊李皇后爲皇太后按五代史漢隱帝本紀不載按漢家人傳髙祖皇后李氏晉陽人也髙祖少爲軍卒牧馬晉陽夜入其家劫取之髙祖已貴封魏國夫人生隱皇帝及卽位立爲皇后髙祖崩隱帝冊尊爲皇太后帝年少數與小人郭允明後贊李業等遊戲宮中後數切責之帝曰國家之事外有朝廷非太后所宜言也太常卿張昭聞之上疏諫帝請親近師傅延問正人以開聰明帝益不省其後帝卒與允明等謀議遂至於亡初帝與允明等謀誅楊邠史弘肇等議已定入白太后太后曰此大事也當與宰相議之李業從旁對曰先皇帝平生言朝廷大事勿問書生太后深以爲不可帝拂衣而去曰何必謀於閨門邠等死周髙祖起兵向京師慕容彥超敗於劉子陂帝欲出自臨兵太后止之曰郭威本吾家人非其危疑何肯至此今若按兵無動以詔諭威威必有說則君臣之際庶幾尙全帝不從以出遂及於難隱帝幹佑三年郭威入京師請李太后臨朝聽政太后制以威監國按五代史漢隱帝本紀不載按周太祖本紀幹佑三年十一月甲申郭允明反弒隱帝於趙�丙戌威入京師縱火大掠戊子率百官朝太后於明徳門請立嗣君太后下令文武百僚六軍將校議擇賢明以承大統庚寅威率百官詣明徳門請立泰寧軍節度使贇爲嗣遣太師馮道迎贇於徐州辛卯請太后臨朝聽政庚申太后制以威監國按漢家人傳周太祖入京師舉事皆稱太后誥已而議立湘陰公贇爲天子贇未至太祖乃請太后臨朝已而太祖出徵契丹軍士擁之以還太祖請事太后爲母太后誥曰侍中功烈崇髙徳聲昭著剪除禍亂安定邦家謳歌有歸歷數攸屬所以軍民推戴億兆同歡老身未終殘年屬此多難惟以衰朽托於終始載省來箋如母見待感認深意涕泗橫流於是遷後於太平宮上尊號曰昭聖皇太后顯徳元年春崩

遼遼制定冊皇太后及太后生辰正旦冬至朝賀並宋使見皇太后及辭太后之儀按遼史禮志冊皇太后儀前期陳設於元和殿如皇帝受冊之儀至日皇帝禦弘政殿冊入侍從班入門外金吾列仗文武分班侍中解劍奏中嚴宣徽使請木契喚仗皆如之樂工入合使門外文武班中間立喚承受官聲喏趨至合使後立合使鞠躬揖稱奉敕喚仗承受官鞠躬聲喏揖引聲奉敕喚仗文武合班再拜殿中監押仗入文武官入亦如之宣徽使押內諸司供奉官天橋班候皇太后禦紫宸殿乘平頭輦童子女童隊樂引至金鸞門合使奏內諸司起居訖贊引駕自下先行至元和殿皇太后入西北隅合內更衣侍中解劍上殿奏外辦宣徽受版入奏侍中降復位協律郎舉麾樂作太樂令太常卿導引皇太后升坐宣徽使贊扇合簾捲扇開樂止符寶郎奉寶置皇太后坐右左右金吾大將軍對揖鞠躬奏軍國內外平安東上合門副使引丞相東門入西上合門副使引親王西門入通事舍人引文武班入如儀樂作至位樂止文武班趨進相向再拜退復位東西上合門使宣徽使自弘政殿引皇帝禦肩輿至西便門下引入門樂作至殿前位樂止宣徽使贊皇帝拜問皇太后聖躬萬福拜皇帝禦西合坐合班起居如儀北府宰相押冊中書樞密令史八人舁冊東西上合門使引冊宣徽使引皇帝送冊樂作至殿前置冊位樂止宣徽使贊皇帝再拜稱萬歲羣臣陪位揖翰林學士四人大將軍四人舁冊皇帝捧冊行三舉武授冊舁之西階上殿樂作置太后坐前樂止皇帝冊西面東立舍人引丞相當殿再拜三呼萬歲解劍西階上殿樂作至讀冊位樂止俯伏跪讀冊訖俯伏三呼萬歲復班位宣徽使引皇帝下殿樂作至殿前位樂止皇帝拜舞蹈拜訖引皇帝西階上殿至皇太后坐前位俯跪致詞訖俯伏興引西階下至殿前位拜舞蹈拜鞠躬侍中臨軒宣太后答稱有制皇帝再拜宣訖引皇帝上殿樂作至西合樂止丞相親王侍從文武合班贊拜舞蹈三呼萬歲如儀丞相上賀侍中宣答如儀丞相以下出舉樂出門樂止侍中奏禮畢宣徽索扇扇合下簾皇太后起舉樂入合樂止文武官出門外分班侍從兵部吏部起居金吾仗出如儀合使奏放仗皆如皇帝受冊之儀皇太后生辰朝賀儀至日臣僚入朝國使至幕班齊如常儀皇太后升殿坐皇帝東面側坐契丹舍人殿上通名契丹漢人臣僚宋使副綴翰林學士班東西兩洞門入合班稱賀班首上殿祝壽分班引出皆如正旦之儀惟宣答稱聖旨皇帝降禦座進奉皇太后生辰禮物過畢皇帝殿上再拜殿下臣僚皆再拜皇帝升禦座引臣僚分班出引中書令北大王西階上殿奏契丹臣僚進奉次漢人臣僚並諸道進奉控鶴官置擔�起居四拜畢引進使鞠躬通文武百僚某官某以下髙麗夏國諸道進奉宣徽使殿上贊進奉各付所司控鶴官聲喏擔�過畢契丹漢人臣僚以次謝五拜贊各祗候引出教坊諸道進奉使謝如之契丹臣僚謝宣宴引上殿就位立漢人臣僚並宋使副東洞門入面西謝宣宴如正旦儀贊各上殿祗候臣僚使副上殿就位立亦如之監盞教坊上殿從人入東廊立皆如之禦�入皇帝初進酒臣僚就位陪拜皇太后飲酒殿上應坐侍立臣僚皆拜稱萬歲贊各祗候立皇太后卒飲手賜皇帝酒皇帝跪卒飲退就褥位再拜臣僚皆陪拜若皇帝親賜使相臣僚宋使副酒皆立飲皇帝升坐贊應坐臣僚並使副皆拜稱萬歲贊各就坐行方裀朵殿臣僚酒如正旦儀一進酒兩廊從人拜稱萬歲各就坐親王進酒如正旦儀若皇太后手賜親王酒跪飲訖退露臺上五拜贊祗候殿上三進酒行餅茶訖教坊跪致語揖臣僚使副廊下從人皆立口號絕贊拜亦如之行茶行殽膳皆如之大饌入行粥殿上七進酒使相臣僚樂曲終揖廊下從人起拜稱萬歲各好去承受官引兩門出曲破揖臣僚使副起鞠躬贊拜皆拜稱萬歲贊各祗候引臣僚使副下殿契丹臣僚謝宴畢出漢人臣僚使副舞蹈五拜畢贊各好去出洞門畢報合門無事皇太后皇帝起應聖節宋遣使來賀生辰正旦始制此儀凡五拜拜興再拜興跪搢笏三舞蹈三叩頭出笏就拜興拜興再拜興其就拜亦曰俯伏興正旦朝賀儀皇帝起詣皇太后殿臣僚並諸國使皆從皇太后升殿皇帝東方側坐引契丹漢人臣僚並諸國使兩洞門入班稱賀進酒皆如皇帝之儀畢引出教坊入起居進酒亦如之皇太后宣答稱聖旨契丹班謝宣宴上殿就位立漢人臣僚並諸國使東洞門入丹墀東方面西鞠躬舍人鞠躬通文武百僚宰臣某已下謝宣宴再拜出班致詞訖退復位舞蹈五拜贊各上殿祗候引宰臣以下並諸國使副方裀朵殿臣僚西階上殿就位立不應坐臣僚並於西洞門出二人監盞教坊再拜贊各上階下殿謝宴如皇太后生辰儀冬至朝賀儀皇帝皇后受賀畢起赴北殿皇太后於禦容殿與皇帝皇后率臣僚再拜皇太后上香皆再拜贊各祗候可矮以上上殿皇太后三進禦容酒陪位皆拜皇太后升殿坐皇帝就露臺上褥位親王押北南臣僚班丹墀內立皇帝再拜臣僚皆拜鞠躬皇帝欄內跪祝皇太后壽訖復位再拜凡拜皆稱萬歲贊各祗候臣僚不出皇帝皇后側座親王進酒臣僚陪拜皇太后宣答皆如正旦之儀臣僚分班不出班首右階上殿奏表目合班謝宣宴上殿就位如儀禦�入皇帝進皇太后酒如初各就座行酒宣飲盡如皇太后生辰之儀皇後進酒如皇帝之儀三進酒行茶教坊致語行殽膳大饌七進酒曲破臣僚起禦�出謝宴皆如皇太后生辰儀宋使見皇太后儀宋使賀生辰正旦至日臣僚昧爽入朝使者至幕次臣僚班齊皇太后禦殿坐宣徽使押殿前班起居畢捲班次契丹臣僚班起居畢引應坐臣僚上殿就位立其餘臣僚不應坐者退於東面侍立漢人臣僚東洞門入面西鞠躬舍人鞠躬通某以下起居凡七拜畢贊各祗候引應坐臣僚上殿就位立中書令大王西階上殿奏宋使並從人榜子訖就位立其餘臣僚不應坐者退於西面侍立次引宋使副六人於東洞門入丹墀內面殿齊立合使自東階下受書匣使人捧書匣者皆跪合使搢笏立受書匣自東階上殿欄內鞠躬奏封全訖授樞密開封宰臣對皇太后讀訖引使副六人東階上殿欄內立使者揖生辰節大使少前使者俯伏跪附起居訖起復位立次引賀皇太后正旦大使附起居如前儀皇太后宣問南朝皇帝聖躬萬福舍人揖生辰大使並皇太后正旦大使少前皆跪惟生辰大使奏來時聖躬萬福皆俯伏興引東階下殿丹墀內面殿齊立引進使引禮物於西洞門入殿前置擔�控鶴官起居四拜擔�於東便門出畢揖使副退於東方西面皆鞠躬舍人鞠躬通南朝國信使某官某以下祗候見舞蹈五拜畢不出班奏聖躬萬福再拜揖班首出班謝面天顏訖復位舞蹈五拜畢贊各上殿祗候引各使副西階上殿就位勾從人兩洞門入面殿鞠躬通名贊拜起居四拜畢贊各祗候分班引兩洞門出若宣問使副跋涉不易引西階下殿丹墀內舞蹈五拜畢贊各上殿祗候引西階上殿就位立契丹舍人漢人合使齊贊拜應坐臣僚並使副皆拜稱萬歲贊各就坐行湯行茶供過人出殿門揖臣僚並使副起鞠躬契丹舍人漢人合使齊贊皆拜稱萬歲贊各祗候先引宋使副西階下殿西洞門出次揖臣僚出畢報合門無事皇太后起賀生辰正旦宋使朝辭太后儀臣僚使副班齊如曲宴儀皇太后升殿坐殿前契丹文武起居上殿畢宰臣奏宋使副從人朝辭榜子畢就位立舍人引使副北洞門入面南鞠躬舍人鞠躬通南朝國信使某官某以下祗候辭再拜不出班奏聖躬萬福再拜出班戀闕致詞訖又再拜贊各上殿祗候舍人引南階上殿就位立引從人贊姓名再拜奏聖躬萬福再拜稱萬歲贊各好去引出殿上揖應坐臣僚並使副就位鞠躬贊拜稱萬歲贊各就坐行湯行茶畢揖臣僚並南使起立與應坐臣僚鞠躬贊拜稱萬歲贊各祗候立引使副六人於欄內拜跪受書匣畢直起立揖少前鞠躬受傳答語訖退於北階下殿丹墀內面殿鞠躬舍人贊各好去引出臣僚出太祖元年卽皇帝位尊母蕭氏爲皇太后按遼史太祖本紀云云按徳祖宣簡皇后傳後蕭氏小字巖母斤遙輦氏宰相剔剌之女男女六人太祖長子也天顯十一年崩祔徳陵神冊四年九月徵烏古部道聞皇太后不豫一日馳六百里還侍太后病間復還按遼史太祖本紀云雲天顯元年太宗卽位尊皇后蕭氏爲應天皇太后置宮衛及長寧宮又定小輦之制按遼史太宗本紀天顯元年七月太祖崩皇后攝軍國事明年秋治祖陵畢冬十一月壬戊人皇王倍率羣臣請於後曰皇子大元帥勛望中外攸屬宜承大統後從之是日卽皇帝位禦宣政殿十二月庚辰尊皇后爲應天皇太后按太祖淳欽皇后傳後述律氏諱平小字月理朵其先回鶻人太祖卽位羣臣上尊號曰地皇后神冊元年大冊加號應天大明地皇后行兵禦眾後常與謀時晉王李存勗欲結援以叔母事後太祖平渤海後與有謀太祖崩後稱制攝軍國事及葬欲以身殉親戚百官力諫因斷右腕納於柩太宗卽位尊爲皇太后按營衛志遼國之法天子踐位置宮衛分州縣析部族設官府籍戶口備兵馬崩則扈從后妃宮帳以奉陵寢有調發則丁壯從戎事老弱居守應天太后曰長寧宮蒲速斡魯朵應天皇太后置興隆曰蒲速是爲長寧宮以遼州及海濱縣等戶置其斡魯朵在髙州陵寢在龍化州東一百里世宗分屬讓國皇帝宮院正戶七千蕃漢轉戶六千出騎軍五千按儀衛志小輦永壽節儀皇太后乘小輦平頭輦常行用之制如逍遙無屋又按志皇太后寶制未詳天顯二年應天皇后稱制羣臣上璽綬太宗天顯三年詔建淳欽皇太后誕聖碑以太后壽爲永寧節羣臣稱賀時太宗未許攺元故仍稱天顯

按遼史太宗本紀天顯三年八月庚辰詔建應天皇太后誕聖碑於儀坤州九月癸巳有司請以皇太后生日爲永寧節冬十月癸卯朔以永寧節上率羣臣上壽於延和宮天顯五年春正月甲午朝皇太后二月丙辰上與人皇王朝皇太后太后以皆工書命書於前以觀之按遼史太宗本紀云雲天顯十二年春正月戊寅朝於皇太後進珍玩爲壽冬十月庚辰朔皇太后永寧節晉及回鶻燉煌諸國皆遣使來賀按遼史太宗本紀云云太宗會同元年晉遣司空馮道左散騎常侍韋勛冊上淳欽皇太后尊號按遼史太宗本紀會同元年九月庚戌邊臣奏晉遣守司空馮道左散騎常侍韋勛來上皇太后尊號遂遣監軍寅已充接伴十一月甲辰朔命南北宰相及夷離堇就館賜晉使馮道以下宴丙午上禦開皇殿召見晉使壬子皇太后禦開皇殿馮道韋勛冊上尊號曰廣仁至孝昭烈崇簡應天皇太后大同元年世宗卽位淳欽皇太后率少子李胡拒之潢河尋被遷祖州按遼史世宗本紀大同元年四月丁丑太宗崩於欒城戊寅梓宮次鎭陽卽皇帝位於柩前甲申次定州命天徳朔古解裏等護梓宮先赴上京太后聞帝卽位遣太弟李胡率兵拒之六月甲寅朔次南京五院夷離堇安端詳穩劉哥遣人馳報請爲前鋒至泰徳泉遇李胡軍戰敗之上遣郎君勤徳等詣兩軍諭解秋閏七月次潢河太后李胡整兵拒於橫渡相持數日用屋質之謀各罷兵趨上京旣而聞太后李胡復有異謀遷於祖州世宗天祿元年八月壬午朔尊母柔貞皇后蕭氏爲皇太后以太后族剌只撒古魯爲國舅帳立詳穩以總焉按遼史世宗本紀云云景宗幹亨四年睿知皇后蕭氏奉遺詔攝政聖宗卽位尊爲皇太后按遼史聖宗本紀幹亨四年九月癸丑卽皇帝位於柩前時年十二皇后奉遺詔攝政詔諭諸道冬十月己未朔帝始臨朝尊皇后爲皇太后按景宗睿知皇后傳後蕭氏諱綽小字燕燕北府宰相思溫女帝卽位選爲貴妃尋冊爲皇后生聖宗景宗崩尊爲皇太后攝國政太后泣曰母寡子弱族屬雄彊邊防未靖柰何耶律斜軫韓徳讓進曰信任臣等何慮之有於是後與斜軫徳讓參決大政委於越休哥以南邊事聖宗統和元年太后預政羣臣請上尊號冊爲承天皇太后設宮懸簨之樂置崇徳宮定乘輿符寶之制按遼史聖宗本紀統和元年正月丙寅荊王道隱有疾詔遣使存問是日皇太后幸其邸視疾二月甲午葬景宗皇帝於幹陵以近幸朗掌飲伶人撻魯爲殉上與皇太后因爲書附上大行丙申皇太后詣陵置奠命繪近臣於禦容殿賜山陵工人物有差夏四月壬子大臣以太后預政宜有尊號請下有司詳定冊禮五月丙辰朔國舅政事門下平章事蕭道寧以皇太后慶壽請歸父母家行禮而齊國公主及命婦羣臣各進物設宴賜國舅帳蓍年物有差乙亥詔近臣議皇太后上尊號冊禮樞密使韓徳度以後漢太后臨朝故事艸定上之六月乙酉朔詔有司冊皇太后日給三品以上法服三品以下用大射柳之服甲午上率羣臣上皇太后尊號曰承天皇太后大赦攺元統和丁未覃恩中外文武官各進爵一級以樞密副使耶律斜軫守司徒秋七月甲寅朔皇太后聽政八月辛卯皇太后祭楚國王蕭思溫墓癸巳上與皇太后謁懷陵遂幸懷州甲午上與斜軫於太后前易弓矢鞍馬約以爲友九月辛未皇太后言故於越屋只有傅導功宜錄其子孫遂命其子泮泱爲林牙十一月庚辰上與皇太后祭幹陵十二月己亥皇太后觀漁於玉盆灣辛丑觀漁於浚淵按樂志統和元年冊承天皇太后設宮懸簨太樂工協律郎入太后儀衛動舉麾太和樂作太樂令太常卿導引升禦坐簾捲樂止文武三品以上入舒和樂作至位樂止皇帝入門雍和樂作至殿前位樂止宰相押冊皇帝隨冊樂作至殿前置冊於案樂止翰林學士大將軍舁冊樂作置禦坐前樂止丞相上殿樂作至讀冊位樂止皇帝下殿樂作至位樂止皇太后宣答訖樂作皇帝至西閣樂止親王丞相上殿樂作退班出樂止下簾樂作皇太后入內樂止按營衛志孤穩斡魯朵承天太后置是爲崇徳宮王曰孤穩以干顯雙三州戶置其斡魯朵在土河東陵祔景宗皇帝正戶六千蕃漢轉戶一萬出騎軍一萬按儀衛志冊承天皇太后儀皇太后乘平頭輦符寶郎奉寶置皇太後座右統和二年皇太后觀獵決獄行再生禮按遼史聖宗本紀統和二年二月庚子朝皇太后太后因從觀獵於饒樂川夏四月庚寅皇太后臨決滯獄六月己卯朔皇太后決獄至月終秋七月癸丑皇太后行再生禮統和三年六月甲戌皇太后親決滯獄八月癸巳皇太后謁顯陵庚子謁幹陵按遼史聖宗本紀云云統和四年皇太后東徵南伐親閱軍容按遼史聖宗本紀統和四年朝皇太后決滯獄三月義順軍節度副使趙希贊以朔州叛附於宋時上與皇太后駐兵駝羅口詔趣東徵兵馬以爲應援壬午詔林牙勤徳以兵守平州之海岸以備宋夏四月癸卯休哥復以捷報上以酒脯祭天地率羣臣賀於皇太后詔勤徳還軍庚申上朝皇太后五月庚午遼師與曹彬米信戰於岐溝關大敗之挽漕數萬人匿岐溝空城中圍之壬申以皇太后生辰縱還九月甲午皇太后行再生禮冬十月丁酉皇太后復行再生禮爲帝祭神祈福十二月丙子南伐次狹底堝皇太后親閱輜重兵甲統和五年夏四月丁酉上率百僚冊上皇太后尊號曰睿徳神略應運啟化承天皇太后按遼史聖宗本紀云云統和六年夏四月丁酉胡裏寶橫突韓徳讓墮馬皇太后怒殺之八月皇太后幸韓徳讓帳厚加賞賚按遼史聖宗本紀云云統和七年夏四月皇太后謁奇首可汗廟秋七月帝與皇太后謁景宗皇帝廟按遼史聖宗本紀云云統和十三年九月丁卯奉安景宗及皇太后石像於延芳澱按遼史聖宗本紀云云統和十四年十一月乙酉奉安景宗及太后石像於幹州按遼史聖宗本紀云云統和十五年八月丁酉獵於平地松林皇太后誡曰前聖有言欲不可縱吾兒爲天下主馳騁田獵萬一有銜橛之變適遺予憂其深戒之按遼史聖宗本紀云云統和二十二年十二月宋人請和皇太后許之賜丞相韓徳昌姓按遼史聖宗本紀統和二十二年十二月戊子宋遣李繼昌請和以太后爲叔母願歲輸銀十萬兩絹二十萬匹許之卽遣合門使丁振持書報聘己丑詔諸軍解嚴是月班師皇太后賜大丞相齊王韓徳昌姓耶律徙王晉統和二十三年二月辛酉朝皇太后五月戊申朔宋遣孫僅等來賀皇太后生辰十一月戊申太后遣太師盆奴政事舍人髙正使宋賀正旦按遼史聖宗本紀云云統和二十七年十二月乙酉皇太后不豫辛卯皇太后崩於行宮壬辰遣使報哀於宋按遼史聖宗本紀云云統和二十八年奉安皇太后梓宮葬於幹陵宋髙麗遣使弔祭會葬按遼史聖宗本紀統和二十八年春正月癸酉奉安大行皇太后梓宮於幹州菆塗殿二月丙戌宋遣王隨王儒等來弔祭己亥髙麗遣魏守愚等來祭是月遣左龍虎衛上將軍蕭合卓饋大行皇太后遺物於宋仍遣臨海軍節度使蕭虛列左領軍衛上將軍張崇濟謝宋弔祭三月癸卯上大行皇太后謚爲聖神宣獻皇后是月宋髙麗遣使來會葬夏四月甲子葬太后於幹陵太平十一年興宗卽位尊母元妃蕭氏爲皇太后遷齊天太后於上京欽哀太后臨朝聽政以生辰爲應聖節按遼史興宗本紀太平十一年六月己卯卽皇帝位壬午尊母元妃蕭氏爲皇太后辛丑皇太后賜駙馬蕭鉏不裏蕭匹敵死圍場都太師女直著骨裏右祗候郎君詳穩蕭延畱等七人皆棄市籍其家遷齊天太后於上京秋七月丙午朔皇太后率皇族大臨於太平殿九月庚戌問安於皇太后辛亥宋遣王鬷許懷信梅詢張綸來慰兩宮孔道輔魏昭文賀皇太后冊禮冬十月丙戌以右領軍衛上將軍耶律遜少府監馬憚充皇太后謝宋使閏月辛亥有司請以皇太后生辰爲應聖節從之十一月乙未祭天地問安皇太后十二月癸丑皇太后聽政帝不親庶務羣臣表請不從按聖宗仁徳皇后傳後蕭氏小字菩薩哥睿知皇后弟隗因之女年十二選入掖廷統和十九年冊爲齊天皇后生皇子二皆早卒開泰五年宮人耨斤生興宗後養爲子帝大漸耨斤詈後曰老物寵亦有旣耶左右扶後出帝崩耨斤自立爲皇太后是爲欽哀皇后護衛馮家奴喜孫等希旨誣告北府宰相蕭浞卜國舅蕭匹敵謀逆詔令鞫治連及後興宗聞之曰皇后侍先帝四十年撫育眇躬當爲太后今不果反罪之可乎欽哀曰此人若在恐爲後患帝曰皇后無子而老𨿽在無能爲也欽哀不從遷後於上京按聖宗欽哀皇后傳後蕭氏小字耨斤生興宗仁徳皇后無子取而養之如己出令馮家奴等誣仁徳皇后與蕭浞卜蕭匹敵等謀亂徙上京害之自立爲皇太后攝政興宗重熙元年欽哀太后禦殿受朝尋誣弒齊天皇后帝與羣臣追上尊號按遼史興宗本紀重熙元年春正月壬申朔皇太后禦正殿受帝與羣臣朝三月太后誣齊天皇后以罪遣人卽上京行弒後請具浴以就死許之有頃後崩十一月己卯帝率羣臣上皇太后尊號曰法天應運仁徳章聖皇太后按聖宗仁徳皇后傳車駕春搜欽哀慮帝懷鞠育恩馳遣人加害使至後曰我實無辜天下共知卿待我浴而後就死可乎使者退比反後已崩年五十是日若有見後於木葉山陰者乘靑蓋車衛從甚嚴追尊仁徳皇后與欽哀並祔慶陵重熙三年遷皇太后於慶州按遼史興宗本紀不載按聖宗欽哀皇后傳三年後陰召諸弟議欲立少子重元重元以所謀白帝帝收太后符璽遷於慶州七括宮重熙七年二月乙酉遣使慶州問安皇太后十月辛丑問安皇太後進珍玩按遼史興宗本紀云云重熙八年秋七月迎皇太后至顯州謁園陵十一月戊戌朝皇太后戊申皇太后行再生禮按遼史興宗本紀云云按聖宗欽哀皇后傳重熙六年秋帝悔之親馭奉迎侍養益孝謹後常不懌﹝按奉迎皇太后本紀作八年事而欽哀皇后本傳又作六年必有一�今以本紀爲主而附本傳於後以備參考﹞重熙九年春正月丙辰朔上進酒於皇太后禦正殿三月辛未以應聖節大赦十一月甲子宋遣蘇伸向傅範來賀應聖節按遼史興宗本紀云云重熙十年九月辛亥朝皇太后庚申皇太后射獲熊上進酒爲壽按遼史興宗本紀云云重熙十一年春正月戊申奉迎皇太后於內殿十二月己酉以宣獻皇后忌日上與皇太后素服飯僧於延壽憫忠三學三寺按遼史興宗本紀云云重熙十六年欽哀太后不豫尋愈行減刑釋罪典按遼史興宗本紀重熙十六年夏四月乙巳朔皇太后不豫上馳往視疾丙午皇太后愈復如黑水濼十一月己丑幸中京朝皇太后十二月癸丑問安皇太后乙卯以太后愈雜犯死罪減一等論徒以下免重熙二十三年復上欽哀皇太后尊號按遼史興宗本紀重熙二十三年十一月壬申帝率羣臣上皇太后尊號曰仁慈聖善欽孝廣徳安靜貞純懿和寬厚崇覺儀天皇太后大赦內外官進級有差道宗淸寧元年八月卽皇帝位九月丙子尊皇后爲皇太后宴菆塗殿按遼史道宗本紀云云淸寧二年十二月甲寅上皇太后尊號曰慈懿仁和文惠孝敬廣愛宗天皇太后按遼史道宗本紀云云淸寧三年八月辛亥帝以君臣同志華裔同風詩進皇太后按遼史道宗本紀云云咸雍元年秋七月丙子以皇太后射獲熊賞賚百官有差冬十月己亥皇太后射獲虎大宴羣臣令各賦詩按遼史道宗本紀云云太康二年仁懿皇太后崩宋及髙麗夏國遣使弔祭按遼史道宗本紀太康二年三月辛酉皇太后崩壬戌遣殿前副點檢耶律轄古報哀於宋癸亥遣使報哀於髙麗夏國丁卯大赦戊寅以皇太后遺物遣使遺宋夏六月乙酉朔上大行皇太后尊謚曰仁懿皇后戊子宋及髙麗夏國各遣使弔祭甲午葬仁懿皇后於慶陵

皇太后部匯考四

宋太祖建隆元年尊母南陽郡夫人杜氏爲皇太后按宋史太祖本紀云云按禮志建隆元年詔尊母南陽郡太夫人爲皇太后仍令所司追冊四親廟後不果行按昭憲杜太后傳後定州安喜人也旣笄歸於宣祖生邕王光濟太祖太宗秦王廷美夔王光贊燕國陳國二長公主周顯徳中太祖爲定國軍節度使封南陽郡太夫人及太祖自陳橋還人走報太后曰點檢已作天子太后曰吾兒素有大志今果然太祖卽位尊爲皇太后太祖拜太后於堂上眾皆賀太后愀然不樂左右進曰臣聞母以子貴今子爲天子胡爲不樂太后曰吾聞爲君難天子置身兆庶之上若治得其道則此位可尊苟或失馭求爲匹夫不可得是吾所以憂也太祖再拜曰謹受教建隆二年杜太后崩遺命太祖傳位於弟按宋史太祖本紀建隆二年春正月丙申朔上詣太后宮門稱慶五月癸亥朔以皇太后疾赦雜犯死罪六月甲午皇太后崩於滋徳殿庚子以太后喪權停時享秋七月以皇太后殯不受朝冬十月癸巳南唐遣其臣韓熙載田霖來會皇太后葬丙午葬皇太后於安陵十一月甲子太后祔廟按昭憲杜太后傳建隆二年太后不豫太祖侍藥餌不離左右疾亟召趙普入受遺命太后因問太祖曰汝知所以得天下乎太祖嗚噎不能對太后固問之太祖曰臣所以得天下者皆祖考及太后之積慶也太后曰不然正由周世宗使幼兒主天下耳使周氏有長君天下豈爲汝有乎汝百歲後當傳位於汝弟四海至廣萬幾至眾能立長君社稷之福也太祖頓首泣曰敢不如教太后顧謂趙普曰爾同記吾言不可違也命普於榻前爲約誓書普於紙尾書臣普書藏之金匱命謹密宮人掌之太后崩於滋徳殿年六十謚曰明憲葬安陵神主祔享太廟幹徳二年三月辛丑遣攝太尉光義奉冊寶上明憲皇太后謚曰昭憲皇后按宋史太祖本紀云云按昭憲杜太后傳幹徳二年更謚昭憲合祔安陵太宗至道三年二月眞宗奉遺制卽皇帝位夏四月乙未尊皇后爲皇太后十二月丙申追尊生母賢妃李氏爲皇太后按宋史眞宗本紀云云按禮志至道三年四月尊太宗皇后李氏爲皇太后宰臣等詣崇政殿門表賀皇帝又詣內東門表賀皇太后按明徳李皇后傳後潞州上黨人開寶中太祖爲太宗聘爲妃旣納幣會太祖崩至太平興國三年始入宮雍熙元年十二月始立爲皇后太宗崩眞宗卽位至道三年四月尊後爲皇太后居西宮嘉慶殿按李賢妃傳妃眞定人幹州防禦使英之女也太祖聞妃有容徳爲太宗聘之開寶中封隴西郡君太宗卽位進夫人生皇女二人皆早亡次生楚王元佐妃嘗夢日輪逼己以裾承之光耀徧體驚而悟遂生眞宗太平興國二年薨年三十四眞宗卽位追封賢妃又進上尊號爲皇太后有司上謚曰元徳眞宗咸平二年上太后宮名萬安制大安輦按宋史眞宗本紀咸平二年閏月己丑上皇太后宮名曰萬安按明徳李皇后傳宰相請建別宮立名從之宮成移居之仍上宮名曰萬安按輿服志大安輦眞宗咸平中爲萬安太后制輿上設行龍六咸平六年十二月甲戌萬安太后不豫詔求良醫戊寅赦天下死罪減一等流以下釋之按宋史眞宗本紀云云景徳元年明徳李太后崩帝哀毀上謚按宋史眞宗本紀景徳元年三月己亥皇太后崩辛丑羣臣三上表請聽政不允乙未李沆等詣宮門見帝毀瘠過甚退上五表求見言西北軍事方殷力請聽政從之己酉帝始於崇政殿西廡衰服慟哭見羣臣夏四月甲寅上大行皇太后謚曰明徳景徳三年二月己卯謁明徳皇后攢宮賜守奉人緡帛十月丁酉葬明徳皇后按宋史眞宗本紀云云幹興元年遺詔尊皇后劉氏爲皇太后權處分軍國事有司詳定垂簾儀式名所乘車曰大安輦按宋史仁宗本紀幹興元年二月戊午眞宗崩遺詔太子卽皇帝位尊皇后爲皇太后權處分軍國事遣使告哀契丹三月庚寅太后設幄次於承明殿垂簾以見輔臣八月乙巳皇太后同禦承明殿垂簾決事冬十月避皇太后父諱乙亥以皇太后生日爲長寧節按章獻明肅劉皇后傳後先家太原後徙益州爲華陽人父通虎捷都指揮使嘉州刺史後通第二女也年十五入襄邸眞宗卽位入爲美人大中祥符中爲修儀進徳妃眞宗欲立爲皇后大臣多以爲不可帝卒立之李宸妃生仁宗後以爲己子眞宗遺詔尊後爲皇太後軍國重事權取處分丁謂等請太后禦別殿太后遣張景宗雷允恭諭曰皇帝視事當朝夕在側何須別禦一殿於是請帝與太后五日一禦承明殿帝位左太后位右垂簾決事議已定太后忽出手書第欲禁中閱章奏遇大事卽召對輔臣其謀出於丁謂非太后意也謂旣貶馮拯等三上奏請如初議帝亦以爲言於是始同禦承明殿百官表賀按禮志幹興元年眞宗崩遺旨以皇帝尙幼軍國事兼權取皇太后處分宰相率百官稱賀復前奉慰又慰皇太后於簾前有司詳定儀式內東門拜表合差入內都知一員跪授傳進皇太后所降批答首書覽表具之末云所請宜許或不許初丁謂定皇太后稱予中書與禮院參議每下制令稱予便殿處分稱吾皇太后詔止稱吾與皇帝並禦承明殿垂簾決事百官表賀按儀衛志皇太后儀衛自幹興元年仁宗卽位章獻太后預政侍衛始盛用禮儀院奏制皇太后所乘輿名之曰大安輦仁宗天聖元年春正月庚午契丹使初來賀長寧節五月庚寅議皇太后儀衛制同乘輿按宋史仁宗本紀云云按儀衛志天聖元年有司言皇太后車駕出合設護衛禦龍直都虞候一人都頭二人副都頭一人長行五十人十將已下骨朵子直都虞候一人都頭二人副都頭二人十將長行八十人弓箭直指揮使一人都頭二人副都頭二人十將長行五十人弩直指揮使一人都頭二人副都頭二人十將長行五十人殿前指揮使兩班左班都虞候一人都知一人行門三人長行二十人帶器械右班指揮使一人都知一人行門三人長行二十人帶器械皇城司禁衛二百人寬衣天武二百人供禦輦官六十二人寬衣天武百人余諸司祇應鳴鞭侍衛如乘輿之儀詔依其言天聖二年上皇太后劉氏尊號遂定上尊號之禮百官表請太后聽樂按宋史仁宗本紀天聖二年十一月百官上皇太后尊號曰應元崇徳仁壽慈聖皇太后按禮志天聖二年宰臣王欽若等五表請上皇太后尊號十一月郊祀畢帝禦太安殿受冊百官稱賀畢再序班侍中奏中嚴外辦禮儀使奏發冊寶帝服通天冠絳紗袍秉珪以出禮儀使合門使導帝隨冊寶降自西階內臣奉至殿庭置橫街南東向褥位冊在北寶在南帝立殿庭北向褥位奉冊寶官奉冊寶案太常卿吏部禮部侍郎引置當中褥位禮儀使奏請皇帝再拜在位官皆再拜太尉司徒就冊寶位帝搢珪跪奉冊授太尉又奉寶授司徒皆搢笏東向跪受興奉冊寶案置於近東西向褥位禮儀使奏請皇帝歸禦幄易常服乘輿赴文徳殿後幄百官班退赴朝堂太尉司徒奉冊寶至文徳殿外幄太尉以下各就次以俟侍中奏中嚴外辦太后服儀天冠衮衣以出奏隆安之樂行障步障方團扇侍衛垂簾卽禦坐南向樂止太常卿導冊案至殿西階下各歸班在位者皆再拜太尉押冊司徒奉冊中書令讀冊訖侍中押寶案司徒奉寶侍中讀畢太尉司徒詣香案前分班東西序立尙宮贊引皇帝詣皇太后坐前帝服袍簾內行稱賀禮跪曰嗣皇帝臣某言皇太后陛下顯崇徽號昭煥寰瀛伏惟與天同壽率土不勝欣忭俯伏興又再拜尙宮詣禦座承旨退西向稱皇太后答曰皇帝孝思至誠貫於天地受玆徽號感慰良深帝再拜尙宮引歸幄太尉率百官稱賀奏隆安之樂太后降坐還幄樂止侍中奏解嚴所司放仗百官再拜退太后還內內外命婦稱賀太后皇帝於內殿在外命婦及兩京畱司官並奉表稱賀自是上皇太后尊號禮皆如之按禮志天聖二年旣禫除百官五表請聽樂而秋燕用樂之半詔輔臣曰昨日宴宮中朕數四上勉皇太后聽樂王欽若以聞太后太后曰自先帝棄天下吾終身不欲聽樂皇帝再三爲請其可重違乎天聖三年春正月辛卯長寧節近臣及契丹使初上皇太后壽於崇政殿按宋史仁宗本紀云雲天聖四年太后不允上元先行上壽之典按宋史仁宗本紀天聖四年十二月丁亥帝白太后欲元日先上太后壽乃受朝太后不可王曾奏曰陛下以孝奉母儀太后以謙全國體請如太后令天聖五年元旦帝及百官朝賀皇太后於會慶殿禮官定受朝上壽之儀太后幸禦書院觀書是歲南郊手諭毋請加尊號明堂禮成亦不受賀按宋史仁宗本紀天聖五年春正月壬寅朔初率百官上皇太后壽於會慶殿遂禦天安殿受朝冬十月甲午同皇太后幸禦書院觀太宗眞宗禦書十一月癸丑賀皇太后於會慶殿按章獻明肅劉皇后傳天聖五年正旦太后禦會慶殿羣臣及契丹使者班廷中帝再拜跪上壽是歲郊祀前出手書諭百官毋請加尊號禮成帝率百官恭謝如元日按禮志仁宗天聖五年正月壬寅朔曉漏未盡三刻宰臣百官與遼使諸軍將校並常服班會慶殿內侍請皇太后出殿後幄鳴鞭升坐又詣殿後皇帝幄引皇帝出帝服袍於簾內北向褥位再拜跪稱臣某言元正啟祚萬物惟新伏惟尊號皇太后陛下膺時納祜與天同休內常侍承旨答曰履新之祜與皇帝同之帝再拜詣皇太后禦坐稍東內給侍酌酒授內謁者監進帝跪進訖以盤興內謁者監承接之帝卻就褥位跪奏曰臣某稽首言元正令節不勝大慶謹上千萬歲壽再拜內常侍宣答曰恭舉皇帝壽酒帝再拜執盤侍立教坊樂止皇帝受虛盞還幄通事舍人引百官橫行典儀贊再拜舞蹈起居太尉升自西階稱賀簾外降還位皆再拜舞蹈侍中承旨曰有制皆再拜宣曰履新之吉與公等同之皆再拜舞蹈合門使簾外奏宰臣某以下進壽酒皆再拜太尉升自東階翰林使酌禦酒盞授太尉執盞盤跪進簾外內謁者監跪接以進太尉跪奏曰元正令節臣等不勝慶忭謹上千萬歲壽降還位皆再拜宣徽使承旨曰舉公等觴皆再拜太尉升立簾外樂止內謁者監出簾授虛盞太尉降階橫行皆再拜舞蹈宣徽使承旨宣羣臣升殿再拜升及東西箱坐酒三行侍中奏禮畢退樞密使以下迎乘輿於長春殿起居稱賀百官就朝堂易朝服班天安殿朝賀帝服衮冕受朝禮官通侍舍人引中書令門下侍郎各於案取所奏文詣褥位脫劍以次升分東西立諸方鎭表祥瑞案先置門外左右令使絳衣對舉給事中押祥瑞中書侍郎押表案入分詣東西階下對立旣賀更服通天冠絳紗袍稱觴上壽止舉四爵乘輿還內恭謝皇太后如常禮又天聖五年冬定南郊故事禮畢行勞酒之禮如元會儀今明堂禮畢請皇太后禦會慶殿皇帝於簾內行恭謝禮百僚稱賀訖升殿賜酒皇太后不許詔將來明堂禮畢更不受賀百官並於內東門拜表九月辛巳大享於明堂禮畢詣景靈宮及諸寺觀行恭謝禮天聖九年皇太后長寧節詔定上壽儀賜衣賜宴制同乾元宋綬上太后儀制按宋史仁宗本紀天聖九年春正月丙辰長寧節百官初上皇太后壽於會慶殿六月庚辰宋綬上皇太后儀制按章獻明肅劉皇后傳七年冬至天子又率百官上壽範仲淹力言其非不聽九月詔長寧節白官賜衣天下賜宴皆如乾元節按禮志正月八日皇太后長寧節詔定長寧節上壽儀太后垂簾崇政殿百官及契丹使班庭下宰臣以下進表上壽合門使於殿上簾外立侍百官再拜宰臣升殿跪進酒簾外內臣跪承以入宰臣奏曰長寧節臣等不勝歡忭謹上千萬歲壽復降再拜三稱萬歲內臣承旨宣曰得公等壽酒與公等同喜咸再拜宰臣升殿內侍出簾外跪授虛盞宰臣跪受降再拜舞蹈三稱萬歲內侍承旨宣羣臣升殿再拜升陳進奉物當殿廷通事舍人稱宰臣以下進奉客省使殿上唱進奉出內謁者監進第二盞賜酒三行侍中奏禮畢皆再拜舞蹈太后還內百官詣內東門拜表稱賀其外命婦舊入內者卽入內上壽不入內者進表內侍引內命婦上壽次引外命婦如百官儀次日大宴按玉海天聖九年六月庚辰翰林學士宋綬西上合門使曹琮夏元亨新編皇太后儀制五卷詔名內東門儀制明道元年九月丙申皇太后出金銀器易左藏緡錢二十萬以助修內十一月己卯冬至率百官賀皇太后於文徳殿按宋史仁宗本紀云云按章獻明肅劉皇后傳明道元年復禦文徳殿有司陳黃麾仗設宮架登歌二舞明道二年劉太后饗太廟是日上尊號尋崩遺詔尊楊淑妃爲皇太后仁宗追尊所生母李宸妃爲皇太后臨梓宮上謚按宋史仁宗本紀明道二年春二月乙巳皇太后服衮衣儀天冠饗太廟皇太妃亞獻皇后終獻是日上皇太后尊號曰應元齊聖顯功崇徳慈仁保壽皇太后三月庚寅以皇太后不豫大赦除常赦所不原者幹興以來貶死者復官謫者內徙甲午皇太后遺詔尊皇太妃爲皇太后夏四月丙申朔出大行太后遺畱物賜近臣壬寅追尊宸妃李氏爲皇太后至是帝始知爲宸妃所生甲辰以大行皇太后五使並兼追尊皇太后園陵使癸亥追尊宸妃李氏爲皇太后謚曰莊懿五月癸酉詔中外勿輒言皇太后垂簾日事八月壬寅作奉慈廟甲辰詔中外母避莊獻明肅太后父諱九月甲戌幸洪福院臨莊懿太后梓宮丙午壬子臨如之冬十月丁酉葬莊獻明肅皇太后莊懿皇太后於永定陵己酉祔莊獻明肅太后莊懿太后神主於奉慈廟按章獻明肅劉皇后傳明道二年帝親耕籍田太后亦謁太廟乘玉輅服褘衣九龍花釵冠齋於廟質明服衮衣十章減宗彜藻去劍冠儀天前後垂珠翠十旒薦獻七室皇太妃亞獻皇后終獻加上尊號曰應天齊聖顯功崇徳慈仁保壽太后是歲崩年六十五謚曰章獻明肅葬於永定陵之西北舊皇后皆二謚稱制加四謚自後始追贈三世皆至太師尙書令兼中書令父封魏王初仁宗卽位尙少太后稱制𨿽政出宮闈而號令嚴明恩威加天下左右近習亦少所假借宮掖間未嘗妄攺作內外賜與有節柴氏李氏二公主入見猶服髲太后曰姑老矣命左右賜以珠璣帕首時潤王元份婦安國夫人李氏老發且落見太后亦請帕首太后曰大長公主太宗皇帝女先帝諸妹也若趙家老婦寧可比耶舊賜大臣茶有龍鳳飾太后曰此豈人臣可得命有司別制入香京挺以賜之賜族人禦食必易以銅器曰尙方器勿使入吾家也常服絁繻練裙侍者見仁宗左右簪珥珍麗欲效之太后戒曰彼皇帝嬪禦飾也汝安得學先是小臣方仲弓上書請依武后故事立劉氏廟而程琳亦獻武后臨朝圖後擲其書於地曰吾不作此負祖宗事有漕臣劉綽者自京西還言在庾有出剩糧千餘斛乞付三司後問曰卿識王曾張知白呂夷簡魯宗道乎此四人豈因獻羨余進哉後稱制凡十一年自仁宗卽位乃諭輔臣曰皇帝聽斷之暇宜詔名儒講習經史以輔其徳於是設幄崇政殿之西廡而日命近臣侍講讀丁謂曹利用旣以侮權貶竄而天下惕然畏之晚稍進外家任內宮羅崇勛江徳明等訪外事崇勛等以此勢傾中外兄子從徳死姻戚門人�役拜官者數十人禦史曹修古楊偕郭勸段少連論奏太后悉逐之太后保護帝旣盡力而仁宗所以奉太后亦甚備上春秋長猶不知爲宸妃所出終太后之世無毫髮間隙焉及不豫帝爲大赦悉召天下醫者馳傳詣京師諸嘗爲太后謫者皆內徙死者復其官其後言者多追詆太后時事範仲淹以爲言上曰此朕所不忍聞也下詔戒中外毋輒言於是泰寧軍節度使錢惟演請以章獻章懿與章穆並祔眞宗室詔三省與禮院議皆以謂章穆皇后位崇中壼已祔眞宗廟室自協一帝一後之文章獻明肅處坤元之尊章懿感日符之貴功徳莫與爲比謂宜崇建新廟同殿異室歲時薦饗一用太廟之儀仍別立廟名以崇世享翰林學士馮元等請以奉慈爲名詔依慶曆五年禮院言章獻章懿二後請遵國朝懿徳明徳元徳三後同祔太宗廟室故事遷祔眞宗廟詔兩制議翰林學士王堯臣等議請遷二後祔序於章穆之次從之按李宸妃傳妃杭州人也初入宮爲章獻太后侍兒眞宗以爲司寢生仁宗封崇陽縣君進才人後爲婉儀仁宗卽位爲順容初仁宗在𦇤褓章獻以爲己子使楊淑妃保視之仁宗卽位妃嘿處先朝嬪禦中未嘗自異人畏太后亦無敢言者終太后世仁宗不自知爲妃所出也明道元年疾革進位宸妃薨年四十六初章獻太后欲以宮人禮治喪於外丞相呂夷簡奏禮宜從厚太后遽引帝起有頃獨坐簾下召夷簡問曰一宮人死相公云云何歟夷簡曰臣待罪宰相事無內外無不當預太后怒曰相公欲離間吾母子耶夷簡從容對曰陛下不以劉氏爲念臣不敢言尙念劉氏則喪禮宜從厚太后悟遽曰宮人李宸妃也且柰何夷簡乃請治喪用一品禮殯洪福院夷簡又謂入內都知羅崇勛曰宸妃當以后服殮用水銀實棺異時勿謂夷簡未嘗道及崇勛如其言後章獻太后崩燕王爲仁宗言陛下乃李宸妃所生妃死以非命仁宗號慟頓毀不視朝累日下哀痛之詔自責尊宸妃爲皇太后謚莊懿幸洪福院祭告易梓宮親哭視之妃玉色如生冠服如皇太后以水銀養之故不壞仁宗嘆曰人言其可信哉遇劉氏加厚陪葬永定陵廟曰奉慈又卽景靈宮建神禦殿曰廣孝慶曆中攺謚章懿升祔太廟拜用和爲彰信軍節度使檢校侍中寵賚甚渥旣而追念不已顧無以厚其家乃以福康公主下嫁用和之子瑋按楊淑妃傳妃益州郫人年十二入皇子宮眞宗卽位拜才人又拜婕妤進婉儀仍詔婉儀升從一品位昭儀上後加淑妃眞宗崩遺制以爲皇太后始仁宗在乳褓章獻使妃護視凡起居飲食必與不違所以擁佑扶持恩意勤備及帝卽位嘗召其侄永徳見禁中欲授以諸司副使妃辭曰小兒豈勝大恩小官可也更命爲右侍禁章獻遺誥尊爲皇太后居宮中與皇帝同議軍國事合門趣百僚賀禦史中丞蔡齊目臺吏毋追班乃入白執政曰上春秋長習知天下情僞今始親政事豈宜使女後相繼稱制乎乃詔刪去遺誥同議軍國事語第存後號奉緡錢二萬助湯沐後名其所居宮曰保慶稱保慶皇太后景佑三年十一月戊寅保慶皇太后楊氏崩辛卯上保慶太后謚曰莊惠按宋史仁宗本紀云云按楊淑妃傳妃景佑三年無疾而薨年五十三殯於皇儀殿帝思其保護之恩命禮官議加服小功景佑四年二月己酉葬莊惠皇后於永定陵己未祔神主於奉慈廟按宋史仁宗本紀云云按楊淑妃傳初仁宗未有嗣後每勸帝擇宗子近屬而賢者養於宮中其選卽英宗也英宗立言者謂禮慈母於子祭於孫止請廢後廟瘞其主園陵英宗弗欲遽也詔下有司議未上會帝崩遂罷嘉佑六年秋七月戊子錄昭憲皇太后孝明孝惠孝章淑徳皇后家子孫進秩授官者十有九人按宋史仁宗本紀云云嘉佑八年英宗卽位尊曹皇后爲皇太后權同聽政禮院詳議垂簾之儀及出入儀衛之制按宋史英宗本紀嘉佑八年夏四月壬申朔皇后傳遺命帝嗣皇帝位丙子尊皇后曰皇太后己卯詔請皇太后同聽政壬午皇太后禦小殿垂簾宰臣覆奏事按慈聖光獻曹皇后傳後眞定人明道二年郭后廢詔聘入宮景佑元年九月冊爲皇后英宗卽位尊後爲皇太后帝感疾請權同處分軍國事禦內東門小殿聽政大臣日奏事有疑未決者則曰公輩更議之未嘗出己意頗涉經史多援以決事中外章奏日數十一一能紀綱要檢柅曹氏及左右臣僕毫分不以假借宮省肅然按禮志英宗卽位輔臣請與皇太后權同聽政禮院議自四月內東門小殿垂簾兩府合班起居以次奏事非時召學士亦許至小殿時帝以疾權居柔儀殿東合西室太后垂簾處分稱吾惟兩府日入候問聖體因奏政事退詣小殿簾外覆奏太后帝疾間禦前後殿聽政兩府退朝猶於小殿覆奏按儀衛志嘉佑八年英宗卽位太常禮院言準詔再詳定皇太后出入儀衛禦龍直都頭二人長行二十五人骨朵子直都頭二人長行四十人弓箭直都頭二人長行二十五人弩直都頭二人長行二十五人殿前指揮使兩班各都知一人行門各二人長行各一十人帶器械皇城司禁衛一百人寬衣天武一百五十人打燈籠子親事官八十人入內都知禦藥院官各一員內東門司使臣二員禦輦院短鐙教駿攏馬親事官入內院子諸司並入內內侍省祗應內品人數不定詔依英宗治平元年曹太后還政詔太后稱曰聖旨儀衛如章獻明肅故事攺殿名曰慈壽按宋史英宗本紀治平元年五月戊申皇太后還政壬子詔皇太后稱聖旨出入儀衛如章獻太后故事其有所須內侍錄聖旨付有司覆奏卽行丙辰上皇太后宮殿名曰慈壽按慈聖光獻曹皇后傳帝疾愈卽令撤簾還政帝持書久不下及秋始行之敕有司崇峻典禮以弟佾同中書門下平章事按儀衛志治平元年詔皇太后出入惟不鳴鞭他儀衛如章獻明肅故事治平三年曹太后令封濮安懿王及王夫人如前代故事按宋史英宗本紀治平三年春正月丁丑皇太后下書中書門下封濮安懿王宜如前代故事王夫人王氏韓氏任氏皇帝可稱親尊濮安懿王爲皇夫人爲後詔遵慈訓以塋爲園置守衛吏卽園立廟俾王子孫主祠事如皇太后旨治平四年尊髙皇后爲皇太后定合設儀衛之制按宋史神宗本紀治平四年正月丁巳英宗崩帝卽皇帝位己未尊皇后曰皇太后按宣仁聖烈髙皇后傳後亳州蒙城人母曹氏慈聖光獻妃姊也故後少鞠宮中時英宗亦在帝所與後年同仁宗謂慈聖異日必以爲配旣長遂成婚濮邸生神宗皇帝岐王顥嘉王頵壽康公主治平二年冊爲皇后後弟殿內崇班士林供奉久帝欲遷其官後謝曰士林獲升朝籍分量已過豈宜援先後家比辭之神宗立尊爲皇太后居寶慈宮帝累欲爲髙氏營大第後不許久之但斥望春門外隙地以賜凡營繕百役費悉出寶慈不調大農一錢元丰八年帝不豫浸劇宰執王珪等入問疾乞立延安郡王爲皇太子太后權同聽政帝頷之珪等見太后簾下後泣撫王曰兒孝順自官家服藥未嘗去左右書佛經以祈福喜學書已誦論語七卷絕不好弄乃令王出簾外見珪等珪等再拜謝且賀是日降制立爲皇太子初岐嘉二王日問起居至是令無輒入又陰敕中人梁惟簡使其妻制十歲兒一黃袍懷以來蓋密爲踐祚倉卒備也按儀衛志治平四年神宗嗣位詔太皇太后儀範已定皇太后合設儀衛禦龍直骨朵子直差都虞候都頭副都頭各一人十將長行各共三十人弓箭直弩直差指揮使都頭副都頭各一人十將長行各共二十人皇城司親從官一百人執骨朵寬衣天武官百五十人充圍子行宮司人員共一百人入內院子五十人充圍子皇城司親事官八十人打燈籠短鐙馬攏馬親從官金銅車�車隨車子祗應人擎襜子供禦輦官執擎從物等供禦次供禦並下都輦直等人數不定都知一員禦藥院使臣二員內東門司使臣二員內酒坊禦廚法酒庫儀鸞司乳酪院翰林司翰林院車子院禦膳素廚化成殿果子庫並從遇出新城門添差帶器械內臣神宗熙寧元年三月戊子作皇太后寶慈宮按宋史神宗本紀云云元丰八年哲宗嗣位尊向皇后爲皇太后徳妃朱氏爲皇太妃禮部議太妃冠服稱謂乘輿之制按宋史哲宗本紀元丰八年二月神宗寢疾宰相王珪乞早建儲爲宗廟社稷計又奏請皇太后權同聽政神宗首肯三月甲午朔皇太后垂簾於福寧殿諭珪等曰皇子性莊重從學穎悟自皇帝服藥手寫佛書爲帝祈福因出以示珪等所書字極端謹珪等稱賀遂奉制立爲皇太子戊戌神宗崩太子卽皇帝位尊皇后曰皇太后徳妃朱氏曰皇太妃按欽聖憲肅向皇后傳後河內人故宰相敏中曾孫也治平三年歸於穎邸封安國夫人神宗卽位立爲皇后帝不豫後贊宣仁後定建儲之議哲宗立尊爲皇太后按欽成朱皇后傳後開封人熙寧初入宮爲禦侍進才人婕妤生哲宗累進徳妃哲宗卽位尊爲皇太妃時宣仁欽聖二太后皆居尊故稱號未極按禮志哲宗卽位詔尊太后髙氏爲太皇太后皇后向氏爲皇太后徳妃朱氏爲皇太妃禮部議皇太妃生日節序物色其冠服之屬如皇后例稱慈旨慶賀用箋太皇太后皇太后於皇太妃稱賜皇帝稱奉百官不稱臣皇帝問皇太妃起居用箋皇太妃答皇帝用書按輿服志哲宗嗣位尊朱貴妃爲皇太妃出入許乘檐子有司請用牙魚鳳爲飾傘用靑哲宗元佑元年二月丁未羣臣上皇太后宮名曰隆佑殿曰隆佑慈徽按宋史哲宗本紀云云按欽聖憲肅向皇后傳宣仁命葺慶壽故宮以居後後辭曰安有姑居西而婦處東瀆上下之分不敢徙遂以慶壽後殿爲隆佑宮居之元佑二年九月乙卯發皇太后皇太妃冊寶於文徳殿按宋史哲宗本紀云云紹聖元年太皇太后旨特與皇太妃立宮殿名定出入儀衛及乘輿之制又爲太后制大安輦按宋史哲宗本紀不載按禮志紹聖元年詔奉太皇太后旨皇太妃特與立宮殿名坐六龍輿張傘出入由宣徳正門有司請應宮中並依稱臣妾外命婦入內準此百官拜箋稱賀稱殿下按儀衛志紹聖元年三省樞密院言增崇出入儀衛龍鳳扇二十侍從官入內省都知或押班一員內侍省都知或押班一員皇城司禦藥院內東門司各一員帶禦器械內侍八員引喝內侍一員殿前指揮使三十二人內人員二人禦龍直三十三人骨朵子直三十三人弓箭直二十三人弩直二十三人天武官一百五十四人皇城司禁衛一百人入內院子五十人行宮司一百人輦官供禦六十二人次供禦四十九人下都五十八人燭籠七十諸司禦燎子茶�快行親從四人禮部太常寺又言元佑三年詔皇太妃傘用紅黃羅參議得皇太后出入兼用紅黃今皇太妃若亦用黃則非差降之意伏請紅黃兼用從太皇后出入則止用紅按輿服志紹聖元年禮部太常寺言近奉旨皇太后欲令皇太妃坐六龍輿朕常思皇太妃尊奉之禮旣不敢擬於皇太后又不可不逮於中宮今參以人情再加詳定伏請供進龍鳳輿從之又議造皇太后大安輦中書具治平元丰中皇太后輿服儀衛以呈曰元丰中先帝手詔皇太后行幸儀衛並依慈聖光獻太皇太后之例而宣仁謙恭不乘大安輦哲宗曰今皇太后獨尊非宣仁比遂詔行幸進大安輦已而皇太后避嫌竟不制造紹聖二年五月乙卯上皇太妃宮名曰聖瑞按宋史哲宗本紀云云元符三年向太后定策立端王權處分軍國事徽宗卽位尊劉皇后爲元符皇后廢後孟氏爲元佑皇后並依皇后禮制又尊陳氏爲皇太妃朱氏爲聖瑞皇太妃特進龍鳳輿按宋史徽宗本紀元符三年正月己卯哲宗崩皇太后垂簾哭謂宰臣曰家國不幸大行皇帝無子天下事須早定章惇厲聲對曰在禮律當立母弟簡王皇太后曰神宗諸子申王長而有目疾次則端王當立惇又曰以年則申王長以禮律則同母之弟簡王當立皇太后曰皆神宗子莫難如此分別於次端王當立知樞密院曾布曰章惇未曾與臣等商議如皇太后聖諭極當尙書左丞蔡卞門下侍郎許將相繼曰合依聖旨皇太后又曰先帝嘗言端王有福壽且仁孝不同諸王於是惇爲之默然乃召端王入卽皇帝位皇太后權同處分軍國事辛巳尊先帝後爲元符皇后癸未追尊母貴妃陳氏爲皇太妃二月己亥尊先帝妃朱氏爲聖瑞皇太妃庚戌向宗回宗良遷節度使太后弟侄未仕者俱授以官五月丙子詔復廢後孟氏爲元佑皇后秋七月丙寅朔奉皇太后詔罷同聽政癸酉皇太后還政十二月甲午以皇太后不豫禱於宮觀祠廟嶽瀆按禮志徽宗卽位皇太后權同聽政三省樞密院聚議故事嘉佑末英宗請慈聖同聽政五月同禦內東門小殿垂簾至七月十三日英宗間日禦前後殿輔臣奏事退詣內東門簾前覆奏又故事惟慈聖不立生辰節名不遣使契丹若天聖元丰則禦殿垂簾立生辰節名遣使與契丹往還及避家諱等曾布曰今上長君豈可垂簾聽政請如嘉佑故事蔡卞曰天聖元丰與今日皆遺制處分非嘉佑比布曰今日之事𨿽載遺制實出徳音又皆長君正與嘉佑事相似有旨依嘉佑治平故事布語同列曰奏事先太后次覆奏皇帝如今日所得旨遂爲定式矣尋以哲宗靈駕發引太后手書罷同聽斷焉又按禮志徽宗卽位加哲宗太妃號曰聖瑞旣又禦文徳殿冊命元符皇后劉氏爲太后並依皇后禮制按輿服志徽宗卽位尊太妃爲聖瑞皇太妃詔儀物除六龍輿不用仍進龍鳳輿外余悉增崇焉按欽聖憲肅向皇后傳帝倉卒晏駕獨決策迎端王章惇異議不能沮徽宗立請權同處分軍國事後以長君辭帝泣拜移時乃聽凡紹興元符以還惇所斥逐賢士大夫稍稍收用之故事有如禦正殿避家諱立誕節之類皆不用至聞賓召故老寬徭息兵愛民崇儉之舉則喜見於色才六月卽還政按昭慈聖獻孟皇后傳元符末欽聖太后將復後位適有布衣上書以後爲言者卽命以官於是詔後還內號元佑皇后時劉號元符皇后故也徽宗建中靖國元年向太后崩遺詔追尊皇太妃陳氏爲皇太后按宋史徽宗本紀建中靖國元年春正月甲戌皇太后崩遺詔追尊皇太妃陳氏爲皇太后丁丑易大行皇太后園陵爲山陵夏四月甲午上大行皇太后謚曰欽聖憲肅乙未上追尊皇太后謚曰欽慈丙寅葬欽聖憲肅皇后欽慈皇后於永裕陵丙戌祔欽聖憲肅皇后欽慈皇后神主於太廟按欽慈陳皇后傳後開封人幼穎悟莊重選入掖庭爲禦侍生徽宗進美人帝崩守陵殿思顧舊恩毀瘠骨立左右進粥藥揮使去曰得早侍先帝願足矣未幾薨年三十二建中靖國元年追冊爲皇太后上尊謚陪葬永裕陵崇寧元年追尊朱太妃爲皇太后罷元佑皇后復居瑤華宮詔元符皇后宜尊崇典禮約如聖瑞太妃之制按宋史徽宗本紀崇寧元年二月丙戌朔以聖瑞皇太妃疾慮囚辛丑聖瑞皇太妃薨追尊爲皇太后夏四月上皇太后謚曰欽成五月葬欽成皇后於永裕陵六月祔欽成皇后神主於太廟九月治臣僚議復元佑皇后及謀廢元符皇后者罪冬十月以禦史錢遹石豫左膚及輔臣蔡京許將溫益趙挺之張商英等言罷元佑皇后之號復居瑤華宮按欽成朱皇后傳後熙寧初入宮爲禦侍進才人婕妤生哲宗及蔡王以徐國公主累進徳妃哲宗卽位尊爲皇太妃時宣仁欽聖二太后皆居尊故稱號未極元佑三年宣仁詔春秋之義母以子貴其尋繹故實務致優隆於是輿蓋仗衛冠服悉侔皇后紹聖中欽聖復命卽合建殿攺乘車爲輿出入由宣徳東門百官上箋稱殿下名所居爲聖瑞宮贈崔任朱三父皆至師保徽宗立奉禮尢謹按昭慈聖獻孟皇后傳崇寧初郝隨諷蔡京再廢後昌州判官馮澥上書言後不得復臺臣錢遹石豫左膚等連章論韓忠彥等信一布衣狂言復已廢之後以掠虛美望斷以大義蔡京與執政許將溫益趙挺之張商英皆主其說徽宗從之詔依紹聖詔旨復居瑤華宮加賜希微元通知和妙靜和妙靜仙師按儀衛志崇寧元年臣僚言元符皇后先帝皇后也其典禮宜極褒崇於是酌聖瑞皇太妃之制出入由宣徳正門增龍鳳扇二十禦龍直十二人禦龍骨朵子直十七人禦龍弓箭直十二人禦龍弩直二十二人殿前指揮十三人皇城司禁衛二十人快行親從官四人執燭皇城司親從官金銅車並�車隨時定數供須行幸藥架一座勾當官吏二員封題一員藥童三人�檠藥架輦官十一人秤庫子親事官量差人數祗應從之崇寧二年冊元符皇后爲皇太后其典禮一準聖瑞太妃例按宋史徽宗本紀崇寧二年二月甲寅進元符皇后爲太后宮名崇恩五月丙午冊元符皇后劉氏爲太后按儀衛志云二年臣僚又言元符皇后元符末嘗預定策之勛以承神宗哲宗之志禮部太常寺奏典禮準聖瑞皇太妃例侍從官入內內侍省都知或押班一員皇城禦藥內東門司官各一員禦輦院輪官隨從諸司禦燎子茶�帶禦器械內侍十人引喝內侍一人輿用龍鳳傘紅黃兼用出入由宣徳東門今欲出入由宣徳正門龍鳳扇二十把今添作三十把輦官供禦六十二人次供禦四十九人都下五十八人禦龍直三十三人今添作四十五人禦龍骨朵子直三十三人今添作五十人禦龍弓箭直三十三人今添作四十五人禦龍弩直三十三人今添作四十五人殿前指揮三十二人今添作四十五人內臣二人皇城司一百人禁衛今添作一百二十人天武官一百五十四人行宮司一百人入內院子五十人快行親從官四人今添作八人執燭皇城司親從官金銅車並�車隨時內中批出合要數供須行幸藥架一座勾當官一員吏人二員封題一員藥童三人�檠藥架輦官十一人秤庫子親事官量差人數祗應從之政和三年崇恩太后暴崩上謚祔廟如儀按宋史徽宗本紀政和三年二月辛卯崇恩太后暴崩閏月辛酉上崇恩太后謚曰昭懷五月丙午葬昭懷皇后於永泰陵六月癸亥祔昭懷皇后神主於太廟按昭懷劉皇后傳徽宗立冊爲元符皇后明年尊爲太后名宮崇恩帝緣哲宗故曲加恩禮後以是頗干預外事且以不謹聞帝與輔臣議將廢之而後已爲左右所逼卽簾鉤自縊而崩年三十五宣和七年詔內禪欽宗卽位上尊皇后鄭氏爲太上皇后按宋史欽宗本紀宣和七年十二月庚申徽宗詔皇太子嗣位自稱曰道君皇帝趣太子入禁中被以禦服泣涕固辭因得疾又固辭不許辛酉卽皇帝位丙寅上道君皇帝尊號曰教主道君太上皇帝皇后曰道君太上皇后按鄭皇后傳後開封人也本欽聖殿押班徽宗爲端王每日朝慈徳宮欽聖命鄭王二押班供侍及卽位遂以二人賜之崇寧初封賢妃遷貴妃王皇后崩政和元年立爲皇后欽宗受禪尊爲太上皇后遷居寧徳宮稱寧徳太后從上皇幸南京金師退先歸時用事者言上皇將復辟於鎭江人情危駭或謂後將由端門直入禁中內侍輩頗勸欽宗嚴備帝不從出郊迎後於是兩宮歡甚洽上皇聞之卽罷如洛之議汴京破從上皇幸靑城北遷畱五年崩於五國城年五十二紹興七年何蘇等使還始知上皇及後崩髙宗大慟詔立重成服謚顯肅後親族各遷官有差祔主徽宗室以聞哀日爲犬忌梓宮歸入境承之以槨納翚衣其中與徽宗合攢於會稽永佑陵髙宗建炎元年詔太后及六宮南遷攺元佑太后爲隆佑太后因巡幸不果行冊禮按宋史髙宗本紀建炎元年夏四月癸亥邦昌尊元佑皇后爲宋太后遣人至濟州訪帝戊辰邦昌手書上延福宮太后尊號曰元佑皇后入居禁中以尙書左丞馮澥爲奉迎使皇后又遣兄子衛尉少卿孟忠厚持手書遺帝皇后垂簾聽政邦昌權尙書左僕射率在京百官上表勸進甲戌皇后手書告中外俾帝嗣統五月庚寅朔帝登壇受命元佑皇后在東京是日徹簾辛卯遙尊幹龍皇帝爲孝慈淵聖皇帝元佑皇后爲元佑太后秋七月壬寅詔奉元佑太后如東南六宮及衛士家屬從行朕當畱中原與金人決戰八月己未元佑太后發京師庚午更號元佑太后爲隆佑太后丙子隆佑太后發南京命侍衛馬軍都指揮使郭仲荀護衛如江寧冬十月戊午太后至揚州按昭慈聖獻孟皇后傳靖康初瑤華宮火徙居延寧宮又火出居相國寺前之私第金人圍汴欽宗與近臣議再復後尊爲元佑太后詔未下而京城陷時六宮有位號者皆北遷後以廢獨存張邦昌僭位尊後爲宋太后迎居延福宮受百官朝胡舜陟馬伸又言政事當取後旨邦昌乃復上尊號元佑皇后迎入禁中垂簾聽政後聞康王在濟遣尙書左右丞馮澥李回及兄子忠厚持書奉迎命副都指揮使郭仲荀將所部扈衛又命禦營前軍統制張俊逆於道尋降手書播告天下王至南京後遣宗室士及內侍卲成章奉圭寶乘輿服禦迎王卽皇帝位攺元後以是日撤簾尊後爲元佑太后尙書省言元字犯後祖名請易以所居宮名遂稱隆佑太后上將幸揚州命仲荀衛太后先行駐揚州州治按禮志建炎元年五月冊元佑皇后爲隆佑太后令所司擇日奉上冊寶時方巡幸不克行禮建炎二年冬十月甲子命孟忠厚奉隆佑太后幸杭州十二月乙卯太后至杭州按宋史髙宗本紀云云按昭慈聖獻孟皇后傳張浚請先定六宮所居地遂詔忠厚奉太后幸杭州以苗傅爲扈從統制建炎三年傅正彥叛迫帝遜位請太后垂簾尋還政皇帝復位尊太后爲隆佑太后太后幸諸州縣按宋史髙宗本紀建炎三年三月帝在揚州閹宦用事恣橫諸將多疾之癸未傅正彥等叛勒兵向闕殺王淵及內侍康履以下百餘人傅等迫帝遜位於皇子魏國公請隆佑太后垂簾同聽政是夕帝移禦顯寧寺甲申尊帝爲睿聖仁孝皇帝以顯寧寺爲睿聖宮甲午有司請尊太后爲太皇太后不許癸卯太后詔睿聖皇帝宜稱皇太弟天下兵馬大元帥康王皇帝稱皇太侄監國乙巳太后降旨睿聖皇帝處分兵馬重事夏四月戊申朔太后下詔還政皇帝復大位帝還宮與太后禦前殿垂簾詔尊太后爲隆佑皇太后辛亥皇太后撤簾丁卯帝發杭州畱鄭�衛皇太后六月庚申皇太后至建康府乙亥詔諭中外以迫近防秋請太后率宗室迎奉神主如江表百司庶府非軍旅之事者並令從行秋七月壬寅太后如洪州己未太后發建康八月丁酉太后至洪州十一月己酉兀朮陷無爲軍守臣李知幾棄城走壬子太后退保虔州辛酉太后至吉州乙丑太后發吉州次太和縣金人至太和縣太后自萬安陸行如虔州按昭慈聖憲孟皇后傳逾年傅與劉正彥作亂請太后聽政又請立皇子太后諭之曰自蔡京王黼更祖宗法童貫起邊事致國家禍亂今皇帝無失徳止爲黃潛善汪伯彥所誤皆已逐矣傅等言必立皇太子太后曰今彊敵在外我以婦人抱三歲小兒聽政將何以令天下傅等泣請太后力拒之帝聞事急詔禪位元子太后垂簾聽政朱勝非請令臣僚得獨對論機事仍日引傅黨一人上殿以釋其疑太后從之每見傅等曲加慰撫傅等皆喜韓世忠妻梁氏在傅軍中勝非以計脫之太后召見勉令世忠速來以淸嚴陛梁氏馳入世忠軍諭太后意世忠等遂引兵至逆黨懼朱勝非等誘以復辟命王世修艸狀進呈太后喜曰吾責塞矣再以手札趣帝還宮卽欲撤簾帝令勝非請太后一出禦殿乃命撤簾是日上皇太后尊號太后聞張浚忠義欲一見之帝爲召浚至禁中承議郎馮�嘗貽書苗傅勸復辟上未之知太后白其事�得遷秋帝幸建寧命僉書樞密院事鄭�衛太後繼發比至帝率羣臣迎於郊會防秋迫命劉寧止制置江浙衛太后往洪州百司非預軍事者悉從仍命滕康劉玨權知三省樞密院事從行凡四方奏讞吏部差注舉辟功賞之類皆隸焉復命四廂都指揮使楊惟忠將兵萬人衛從帝慮敵人來侵密諭康玨緩急取太后旨便宜以行過落星寺舟覆宮人溺死者十數惟太后舟無虞旣至洪州議者言金人自蘄黃渡江陸行二百餘里卽到洪州帝憂之命劉光世屯江州光世不爲備金人遂自大冶縣徑趣洪州康玨奉太后行次吉州金人追急太后乘舟夜行質明至太和縣舟人景信反楊惟忠兵潰失宮人一百六十康玨俱遁兵衛不滿百遂往虔州太后及潘妃以農夫肩輿而行建炎四年迎隆佑太后東還按宋史髙宗本紀建炎四年春正月己酉遣小校從海道如虔州問安太后乙丑以中書舍人李正民爲兩浙湖南江西撫諭使詣太后問安三月甲寅遣盧益及禦營都統制辛企宗奉迎太后東還紹興元年隆佑太后崩按宋史髙宗本紀紹興元年夏四月庚辰隆佑太后崩乙酉爲太后制期年服六月壬申冊謚皇太后曰昭慈獻烈壬午權攢昭慈獻烈皇后於越州八月丁丑祔昭慈獻烈皇后神主於溫州太廟紹興七年三月己卯尊宣和皇后爲皇太后按宋史髙宗本紀云云按禮志紹興七年三月詔略曰宣和皇后夙擁慶羨是生眇衝乃骨肉之至親偕父兄而時邁十年地阻懷陟岵凱風之思萬里使還奉上皇寧徳之諱宜尊爲皇太后令所司擇日奉上冊寶太常寺言請依祖宗故事俟三年之喪終制然後行禮時翰林學士朱震言唐徳宗建中上太后沈氏尊號時沈太后莫知所在猶供張含元殿具衮冕出左序立東方再拜奉冊今太后聖體無恙信使相望豈可不舉揚前憲臣又聞三年之制惟天地社稷越紼行事徳宗以大歷四年卽位明年攺元建中時行易月之制故以冕服行事今陛下退朝之服盡如禮制謂當供張別殿遣三公奉冊藏於有司恭俟來歸願下禮官請明詔從之禮部太常言寶文欲乞以皇太后寶四字爲文合差撰冊文官一員書冊文官一員書篆寶文官一員並差執政按韋賢妃傳妃開封人髙宗母也初入宮爲侍禦崇寧末封平昌郡君大觀初進婕妤累遷婉容進封賢妃從上皇北遷建炎攺元遙尊爲宣和皇后紹興七年徽宗及鄭皇后崩聞至帝號慟諭輔臣曰宣和皇后春秋髙朕思之不遑寧處屈己講和正爲此耳翰林學士朱震引唐建中故事請遙尊爲皇太后從之已而太常少卿吳表臣請依嘉佑治平故事俟三年喪畢然後舉行乃先降禦札播告天下後三代俱追封王帝以后久未歸每顰蹙曰金人若從朕請餘皆非所問也王倫使回言金人許歸後未幾金人遣蕭哲來亦言將歸狀遂豫作慈壽宮命莫將邢恕爲奉迎使紹興九年以王倫充迎請太后使建慈寧宮成按宋史髙宗本紀紹興九年春正月以王倫同簽書樞密院事充奉護梓宮迎請皇太后交割地界使癸巳建皇太后宮九月甲午名皇太后殿曰慈寧十月戊辰慈寧宮成紹興十年遙上太后冊寶復遣官惇迎太后按宋史髙宗本紀紹興十年春正月丙戌遣莫將等充迎護梓宮奉迎兩宮使十二月壬午上皇太后冊寶於慈寧殿按韋賢妃傳十年以金人猶未歸後乃遙上皇太后冊寶於慈寧殿是後生辰至朔皆遙行賀禮洪皓在燕求得後書遣李微持歸帝大喜曰遣使百輩不如一書遂加微官金人遣蕭毅邢具瞻來議和帝曰朕有天下而養不及親徽宗無及矣今立誓信當明言歸我太后朕不恥和不然朕不憚用兵毅等還帝又語之曰太后果還自當謹守誓約如其未也𨿽有誓約徒爲虛文命何鑄曹勛報謝召至內殿諭之曰朕北望庭闈無淚可揮卿見金主當曰慈親之在上國一老人耳在本國則所系甚重以至誠說庶彼有感動鑄等至金國首以后歸爲請金主曰先朝業已如此豈可輕攺勛再三懇請金主始允紹興十二年韋太后歸自五國城皇帝奉進冊寶百僚稱賀上太后儀從及龍輿之制按宋史髙宗本紀紹興十二年二月癸巳金主許歸梓宮及皇太后夏四月甲子朔遣孟忠厚爲迎護梓宮禮儀使王次翁爲奉迎兩宮禮儀使丁卯皇太后偕梓宮發五國城金遣完顏宗賢劉�護送梓宮髙居安護送皇太后五月丙午增築慈寧殿八月壬午皇太后至入居慈寧宮己丑帝易緦服奉迎冬十月丁丑以皇太后回鑾推恩進封秦檜爲秦魏兩國公辭不拜甲申皇太后生辰上壽於慈寧宮按禮志紹興十二年八月皇太后還慈寧宮十月十八日奉進冊寶其日張設慈寧殿設坐殿中皇太后服褘衣卽禦坐本殿官設冊寶於殿下慈寧宮事務官並本殿官並朝服詣殿下再拜搢笏舉冊寶奉進先進冊次進寶進畢降坐易褘衣服常服皇帝詣慈寧殿賀如宮中儀次宰臣率百僚拜表稱賀按儀衛志仁英哲之世太后臨朝垂簾儀從亦不崇侈止曰儀衛無鹵簿名也南渡後尢簡其車以輿不以輦余惟傘扇而已紹興奉迎太母極意備禮然猶曰太後天性朴素不敢過飾儀從器物惟塗金輿前用黃羅傘扇二緋黃繡雉扇六紅黃緋金拂扇二黃羅暖扇二朝謁景靈宮太廟則用禁衛諸班直天武親從五百人其前引中道圍子同上皇儀衛而差省焉紹興奉迎皇太后詔造龍輿其制朱質正方金塗銀飾四竿竿頭螭首赭紅簾上覆以�加走六龍內設黃花羅帳裀褥朱椅踏子紅羅繡巾按韋賢妃傳鑄等至金國首以后歸爲請金主曰先朝業已如此豈可輒攺勛再三懇請金主始允鑄等就館館伴耶律紹文來言金主許從所請洪皓聞之先遣人來報鑄等還具言其實遂命參政王次翁爲奉迎使金人遣其臣髙居安完顏宗賢等扈從以行十二年四月次燕山自東平舟行由淸河至楚州旣渡淮命太后弟安樂郡王韋淵秦魯國大長公主吳國長公主迎於道帝親至臨平奉迎普安郡王宰執兩省三衙管軍皆從帝初見太后喜極而泣八月至臨安入居慈寧宮先是以梓宮未還詔中外輟樂至是慶太后壽節始用樂謁家廟親屬遷官幾二千人太后聰明有智慮初金人許還三梓宮太后恐其反復呼役者畢集然後起攢時方暑金人憚行太后慮有他變乃陽稱疾須秋涼進發已而稱貸於金使得黃金三千兩以犒其眾由是途中無間言太后在北方聞韓世忠名次臨平呼世忠至簾前慰勞還宮帝侍太后或至夜分未去太后曰且休矣聽朝宜早恐妨萬幾又嘗謂兩宮給使宜令通用不然則有彼我之分而佞人間言易以入也時皇后未立太后屢爲帝言帝請降手書太后曰我但知家事外廷非所當預將行冊命承平典禮悉能記之帝先意承志惟恐不及或一食稍減輒不勝憂懼常戒宮人曰太后年已六十惟優遊無事起居適意卽壽考康寧事有所闕愼毋令太后知第來白朕紹興十九年春正月甲申朔以皇太后年七十帝詣慈寧殿行慶壽禮按宋史髙宗本紀云云按韋賢妃傳十九年太后年七十正月朔卽宮中行慶壽禮親屬各遷官一等太后微恙累月不出殿門會牡丹盛開帝入白太后欣然步至花所因畱宴竟日盡歡翌日以諭宰執後苦目疾募得醫皇甫坦治卽愈紹興二十九年皇太后八十稱慶尋崩上冊謚祔廟之典按宋史髙宗本紀紹興二十九年二月丙辰朔以皇太后八十詣慈寧殿行慶壽禮九月乙未以皇太后不豫大赦不視朝丙申爲太后祈福庚子皇太后韋氏崩癸卯遣周麟之等爲金國奉表哀謝使冬十月以羣臣五上表始聽政戊寅冊謚皇太后曰顯仁十一月權攢顯仁皇后於永佑陵十二月祔顯仁皇后神主於太廟按韋賢妃傳二十九年太后壽登八十復行慶禮親屬進官一等庶人年九十宗子女若貢士已上父母年八十者悉官封之九月得疾上不視朝敕輔臣祈禱天地宗廟社稷赦天下減租稅俄崩於慈寧宮謚曰顯仁攢於永佑陵之西祔神主太廟徽宗室親屬進秩者十四人授官者三人太后性節儉有司進金唾壺太后易令用塗金宮中賜予不過三數千所得供進財帛多積於庫至是喪葬之費皆仰給焉然好佛老初髙宗出使有小妾言見四金甲人執刀劍以衛太后曰我祠四聖謹甚必其陰助旣北遷常設祭及歸立祠西湖上紹興三十二年詔皇太子卽皇帝位自稱太上皇帝後稱太上皇后處徳壽宮按宋史孝宗本紀紹興三十二年五月乙亥內降禦札皇太子可卽皇帝位朕稱太上皇帝退處徳壽宮皇后稱太上皇后是日詔有司議太上皇帝太上皇后尊號以聞甲午上太上皇帝尊號曰光堯壽聖太上皇帝太上皇后曰壽聖太上皇后八月戊寅率羣臣詣徳壽宮奉上太上皇帝太上皇后尊號冊寶按憲聖慈烈吳皇后傳後開封人髙宗爲康王被選入宮王卽帝位封和義郡夫人進封才人又爲婉儀尋進貴妃紹興十三年立爲皇后髙宗內禪手詔後稱太上皇后遷居徳壽宮孝宗卽位上尊號曰壽聖太上皇后月朔朝太上皇畢入見後如宮中儀孝宗乾道元年二月庚辰朔朝徳壽宮從太上皇太上皇后幸四聖觀按宋史孝宗本紀云云乾道三年二月丙申從太上皇太上皇后幸玉津園甲辰從太上皇太上皇后幸聚景園按宋史孝宗本紀云云乾道六年上太上皇后尊號按宋史孝宗本紀乾道六年十一月丁酉加上光堯壽聖太上皇帝尊號曰光堯壽聖憲天體道太上皇帝壽聖太上皇后尊號曰壽聖明慈太上皇后乾道七年上太上皇后冊寶及從遊幸按宋史孝宗本紀乾道七年春正月丙子率羣臣奉上太上皇太上皇后冊寶於徳壽宮夏四月壬戌從太上皇太上皇后幸聚景園九月甲申從太上皇太上皇后幸東園淳熙二年以太上皇壽七十再上太上皇后尊號冊寶按宋史孝宗本紀淳熙二年三月丙申以太上皇壽七十詔禮官討論慶壽典禮十月壬午詣徳壽宮加上光堯壽聖憲天體道太上皇帝尊號曰光堯壽聖憲天體道性仁誠徳經文緯武太上皇帝壽聖明慈太上皇后尊號曰壽聖齊明廣慈太上皇后十一月戊申朔奉上太上皇太上皇后冊寶於徳壽宮淳熙七年三月庚午迎太上皇太上皇后宴翠寒堂按宋史孝宗本紀云云淳熙十年十二月丙子朝徳壽宮行太上皇后慶壽禮推恩如太上皇故事按宋史孝宗本紀云云淳熙十四年尊太上皇后吳氏爲皇太后按宋史孝宗本紀淳熙十四年冬十月乙亥太上皇崩遺誥太上皇后攺稱皇太后奉皇太后旨以奉國軍承宣使甘升主管太上皇喪事己卯詔尊皇太后淳熙十五年四月庚寅皇太后有旨車駕一月四詣徳壽宮如舊禮九月甲寅上皇太后宮名慈福按宋史孝宗本紀云云按憲聖慈烈吳皇后傳上皇崩帝欲迎還大內太后以上皇幾筵在徳壽宮不忍捨去因名所禦殿曰慈福居焉淳熙十六年光宗受禪尊皇后謝氏爲壽成皇后按宋史光宗本紀淳熙十六年二月壬戌孝宗吉服禦紫宸殿行內禪禮丞相率百僚稱賀禮畢樞密院官升殿奏事帝立聽班退孝宗反喪服禦後殿帝侍立尋登輦同詣重華宮帝還內卽上尊號曰至尊壽皇聖帝皇后曰壽成皇后按成肅謝皇后傳後丹陽人被選入宮憲聖太后以賜普安郡王封咸安郡夫人王卽位進婉容逾年進貴妃淳熙三年立爲皇后光宗受禪上尊號壽成皇后光宗紹熙元年春正月丙辰朔帝率羣臣詣重華宮奉上壽聖皇太后至尊壽皇聖帝壽成皇后冊寶按宋史光宗本紀云云紹熙五年攺重華宮爲慈福宮尊壽成皇后爲皇太后按宋史光宗本紀紹熙五年六月戊戌壽皇聖帝崩遺誥攺重華宮爲慈福宮建壽成皇后殿於宮後以便定省乙巳尊壽成皇后爲皇太后寧宗慶元元年十一月戊戌加上壽成皇太后尊號曰壽成惠慈皇太后按宋史寧宗本紀云云慶元二年五月甲辰更慈福宮爲壽慈宮按宋史寧宗本紀云云嘉定十七年濟陽王昀卽皇帝位尊楊皇后爲皇太后禦殿垂簾以生日爲壽慶節殿曰慈明按宋史理宗本紀嘉定十七年八月丙戌寧宗違豫自是不視朝壬辰疾篤彌遠稱詔以貴誠爲皇子閏月丙申寧宗疾甚丁酉崩於福寧殿彌遠使楊谷楊石入白楊皇后稱遺旨以皇子竑開府儀同三司進封濟陽郡王判寧國府命子昀嗣皇帝位大赦尊楊皇后曰皇太后同聽政九月己卯皇太后皇帝禦便殿垂簾十一月癸未以五月十六日爲皇太后壽慶節十二月癸丑詔太后所居殿號曰慈明按恭聖仁烈楊皇后傳後以姿容選入宮忘其姓氏或云會稽人慶元元年三月封平樂郡夫人三年四月進封婕妤五年進婉儀六年進貴妃恭淑皇后崩中宮未有所屬貴妃與曹美人俱有寵韓冑見妃任權術而曹美人性柔順勸帝立曹而貴妃頗涉書史知古今性復機警帝竟立之嘉定十七年彌遠矯詔廢竑爲濟王立昀爲皇子卽帝位尊皇后曰皇太后同聽政理宗寶慶元年皇太后謝政按宋史理宗本紀寶慶元年夏四月丁酉皇太后手書多病自今免垂簾聽政壬寅帝兩請皇太后垂簾不允寶慶二年詣慈明殿詔有司詳具太后尊號儀注按宋史理宗本紀寶慶二年十一月丙子日南至上詣慈明殿按續文獻通考寶慶二年十二月詔皇太后宜上尊號曰壽明皇太后有司詳具儀注朕當親率羣臣詣慈明殿奉上冊寶甲申以史彌遠爲奉上皇太后尊號冊寶禮儀使並撰冊書冊宣繒篆寶寶慶三年上太后尊號冊寶推恩外戚按宋史理宗本紀寶慶三年春正月辛亥朔上壽明皇太后尊號冊寶於慈明殿三月辛亥以皇太后尊號冊寶禮成侄孫楊鳳孫以下推恩有差紹定元年春正月丙子朔上壽明慈睿皇太后尊號冊寶於慈明殿按宋史理宗本紀云云紹定三年壽明太后犒師賑卹上尊號冊寶按宋史理宗本紀紹定三年十二月己卯慈明殿出緡錢百五十萬犒諸軍賬贍在京細民癸未上壽明仁福慈睿皇太后尊號冊寶按續文獻通考紹定三年十二月詔曰壽明慈睿皇太后載安宗社兼體乾坤宜加上尊號曰壽明仁福慈睿皇太后其令有司詳具儀注朕當親率羣臣詣慈明殿奉上冊寶紹定四年上慈明太后壽加恩進秩按宋史理宗本紀紹定四年春正月戊子皇太后年七十有五上詣慈明殿行慶壽禮大赦史彌遠以下進秩有差紹定五年慈明太后崩詔終三年喪按宋史理宗本紀紹定五年十一月辛巳皇太后不豫壬午大赦皇太后崩詔外朝大典不敢輕攺宮中自服三年喪紹定六年二月丁丑上大行皇太后謚曰恭聖仁烈皇后夏四月壬寅葬恭聖仁烈皇后於永茂陵按宋史理宗本紀云云景定五年十月丁卯太子受遺詔卽皇帝位尊皇后謝氏曰皇太后按宋史度宗本紀云云按謝皇后傳後諱道淸天臺人被選入宮封通議郡夫人寶慶三年九月進貴妃十二月冊爲皇后理宗崩度宗立尊爲皇太后度宗咸淳三年上皇太后尊號冊寶推恩族戚按宋史度宗本紀咸淳三年春正月丁酉奉皇太后寶上尊號曰壽和辛丑壽和太后冊寶禮成謝堂等二十七人各進一秩髙平郡夫人謝氏等二十二人各進封特封有差乙卯壽和太后親屬謝奕修郭自中黃興在等二十八人各升補一秩夏四月庚申壽和太后兩次冊寶族兄弟謝奕實等十五人族侄謝在達等四十七人族侄孫謝鏞等十四人各賜銀十兩帛十匹咸淳十年恭宗卽位尊母全皇后爲皇太后按宋史恭宗本紀咸淳十年七月癸未嘉國公奉遺詔卽皇帝位年四歲謝太后臨朝稱詔丙戌尊皇后曰皇太后按全皇后傳後會稽人理宗母慈憲夫人侄孫女也理宗以母故詔後入宮景定二年十一月詔封永嘉郡夫人十二月冊爲皇太子妃度宗立咸淳三年正月冊爲皇后生瀛國公十年度宗崩瀛國公立冊爲皇太后宋亡從瀛國公入朝於燕京後爲尼正智寺而終

皇太后部匯考五

金金制皇太后鹵簿用唐宋一定之儀按金史儀衛志皇太后鹵簿用唐宋制共二千八百四十人淸遊隊三十人淸遊旗一執一人引二人夾二人並平巾幘緋裲襠大口�佩弓矢橫刀執�弩騎次金吾衛折衝都尉一人平巾幘紫裲襠大口�錦騰蛇弓矢橫刀�二人平巾幘緋衫大口�夾折衝領四十騎橫刀二十人報�四人弩十六人並平巾幘緋裲襠大口�橫刀弓矢次虞候佽飛二十八人並平巾幘緋裲襠大口�弓矢橫刀騎夾道分左右均布至黃麾仗次內僕令丞各一人依本品服分左右各書令史二人平巾幘緋衫大口�騎從次黃麾一執一人夾二人武弁朱衣革帶正道騎次左右廂黃麾仗廂各三行行百人從內第一行短戟五色氅執者並黃地白花綦襖帽行縢鞋�次外第二行戈五色氅執人並赤地黃花綦襖帽行縢鞋�次外第三行儀鍠五色幡並靑地赤花綦襖帽行縢鞋�次左右領軍衛左右威衛左右武衛左右驍衛左右衛等衛各三行行二十人分前後衛各主帥六人惟左右領軍衛各三人並平巾幘緋裲襠大口�領軍衛前後獅子文袍帽余衛豹文袍帽各執石裝長刀騎領分前後每衛各果毅都尉一人檢校被繡袍以上各一名步從左右領軍衛有絳引幡引前掩後各三執者六人並平巾幘緋衫大口�次內謁者監四人給事二人內常侍二人內侍少監二人並騎分左右以上各有內給使一人步從次內給使百二十人皆宮人並平巾幘緋衫大口�分左右在車後次偏扇團扇方扇各二十四分左右以宮人執之皆服間彩大袖裙襦彩衣革帶履次香蹬一執擎內給使四人平巾幘緋裲襠大口�在重翟車前次重翟車馬四駕士二十四人平巾幘靑衫大口�鞋�次行障二坐障二分左右夾車宮人執之服同執扇次內侍伯二人領寺人六分左右平巾幘緋裲襠大口�執禦刀並騎夾重翟車次腰輿一轝士八人團雉扇二夾輿次大傘四次大雉扇八分左右橫行爲二重次錦華蓋二單行一正道次小雉扇朱團扇各十二並橫行分左右次錦曲蓋二十四橫行爲二重次錦六柱八扇分左右自腰輿以下並內給使執之服同前次宮人車次絳麾二分左右執各一人武弁朱衣革帶鞋�次後黃麾一執一人夾一人並騎武弁朱衣革帶正道次供奉宮人在黃麾後次厭翟車馬四駕士二十四人次翟車安車皆四馬駕士各二十四人次四望車金根車皆駕牛三駕士十二人服同前次左右相牙門各二每門執二人夾四人並赤綦襖黃袍帽第一門在前黃麾前第二門在後黃麾後次左右領軍衛每廂各一百五十人執殳並赤地黃花綦襖帽行縢鞋�前與黃麾仗齊後盡鹵簿廂各主帥四人檢校平巾幘緋衫大口�被黃袍帽執石長刀騎其服豹文者二在內服獅文者二一引前一護後次左右領軍衛折衝都尉各一人檢校殳仗以上各一人騎從次後殳仗內正道置牙門一每門監門校尉二人皆平巾幘緋裲襠大口�執銀裝長刀騎每廂各巡檢校尉一人往來檢校服仗同前前後部鼓吹金鉦�鼓大鼓長鳴中鳴鐃吹羽葆鼓吹橫吹節鼓禦馬並減大駕之半是歲重翟等六車攺用圓方輅輦及行障坐障錦六柱宮人等車其制度人數並見輿服志海陵天徳二年尊嫡母徒單氏母大氏皆爲皇太后宮名永壽永寧因詔禮官詳定典禮及常行導從之儀按金史海陵本紀天徳二年正月癸巳尊嫡母徒單氏及母大氏皆爲皇太后名徒單氏宮曰永壽大氏宮曰永寧二月甲子永壽永寧兩太后父祖贈官有差十一月丁亥以太后旨稱令旨按海陵嫡母徒單氏傳徒單氏宗幹之正室也徒單無子次室李氏生長子鄭王充大氏生三子長卽海陵徒單氏賢遇下有恩大氏事之甚謹相得歡甚徒單𨿽養充爲己子充與海陵俱爲熙宗宰相充嗜酒徒單常責怒之尢愛海陵海陵自以其母大氏與徒單嫡妾之分心常不安及弒熙宗徒單與太祖妃蕭氏聞之相顧愕然曰帝𨿽失道人臣豈可至此徒單入宮見海陵不曾賀海陵銜之天徳二年正月徒單與大氏俱尊爲皇太后徒單居東宮號永壽宮大氏居西宮號永寧宮太后父蒲帶與大氏父俱贈太尉封王按禮志天徳二年正月詔有司擇日奉冊唐殷國妃岐國太妃仍別建宮名合行典禮禮官檢詳條具以聞其日質明有司各具傘扇侍衛如儀及兵部約量差軍兵並文武百官詣兩宮迎請引導皇太后入內並赴受冊殿入禦幄侍衛如式次奉冊太尉等俱以冊置於案奉寶司徒等俱以寶置於案皆盛以匣覆以帕詣別殿門外幄次教坊提點率教坊入侍衛官各就列皇帝常服乘輿至別殿後幄次通事舍人引宣徽使版奏中嚴復位少頃又奏外辦幄簾捲教坊樂作扇合兩宮皇太后出自後幄並卽禦座南向扇開樂止分左右少退通事舍人引文武百僚班左入依品重行西向立定通事舍人喝起居班依常朝例起居七拜訖引文武百僚班分東西相向立通事舍人太常博士贊引太常卿前導押冊官押冊而行奉冊太尉讀冊中書令舉冊官等以次從之次押寶官押寶而行奉寶司徒讀寶侍中舉寶官等以次從之俱自正門入教坊樂作至殿庭西階下少東北向於褥位少置樂止冊北寶南通事舍人太常博士贊引太常卿前導押冊官押冊升樂作奉冊太尉等從之進至兩宮太後座前褥位樂止兩宮冊寶齊上齊讀舉冊官夾侍奉冊太尉各搢笏北向跪俯伏興退立讀冊中書令俱進向冊前跪奏稱攝中書令具官臣某謹讀冊舉冊官單跪舉中書令各搢笏讀訖執笏俯伏興搢笏捧冊興於位東回冊函北向並進跪置於禦座前褥位中書令舉冊官俱降還位奉冊太尉並降階東向以俟押寶官押寶升樂作奉寶司徒等從之進至兩宮皇太後座前褥位樂止舉寶官夾侍奉寶司徒各搢笏北向跪俯伏興退立讀寶侍中俱進當寶前跪奏稱攝侍中具官臣某謹讀寶舉寶官單跪對侍中各搢笏讀訖執笏俯伏興搢笏捧寶興於位東回寶西北向並進跪置於禦座前褥位冊之南通事舍人太常博士贊引太尉司徒以次應行事官俱降自西階復本班序立宣徽使一員詣皇帝禦幄前俯伏跪奏臣某謹請皇帝詣兩宮皇太后前行稱賀之禮俯伏興贊引皇帝再拜又奏請北向跪皇帝賀曰嗣皇帝臣某言云云俯伏興又再拜訖又奏請皇帝少立內侍承旨退西向稱兩宮太后旨云云皇帝再拜宣徽使前引皇帝歸幄常服乘輿還內侍衛如來儀應階下文武百僚重行立定通事舍人喝拜在位皆再拜通事舍人引太師詣西階升俯伏跪奏稱文武百僚具官臣某等稽首言皇太后殿下顯對冊儀永安帝養仰祈福壽與天同休俯伏興降自西階復位立定通事舍人贊在位官皆再拜舞蹈三稱萬歲又再拜宣徽使升自東階取旨退臨階西向稱兩宮皇太后旨通事舍人贊在位官皆再拜畢宣曰公等忠敬盡心推崇協力膺玆令典感愧良深宣訖還位通事舍人贊謝宣諭拜在位官皆再拜舞蹈三稱萬歲又再拜通事舍人分引應北向官各分班東西立宣徽使升自東階奏稱具官臣等言禮畢降還位扇合皇太后並興教坊樂作降座還殿後幄次扇開樂止通事舍人引宣徽使奏解嚴中書侍郎等各帥捧冊�官升殿跪捧冊並置於�次門下侍郎等各帥捧寶�官升殿跪捧寶並置於�訖通事舍人引詣東上合門投進所司文武百僚以次出皇太后常服乘輿各還本宮引導如來儀文武百僚詣東上合門拜表賀皇帝退禮畢各赴本宮受內外命婦稱賀所司預於殿內設皇太后禦座司賓引內外命婦於殿廷北向依序立尙儀奏請皇太后常服卽坐司贊曰再拜命婦皆再拜司賓引班首詣西階升跪賀稱妾某氏等言伏惟皇太后殿下天資聖善昭受鴻名凡在照臨不勝欣忭興降階復位司贊曰再拜內外命婦皆再拜尙宮承旨降自西階於命婦之北東向立司贊曰再拜在位者皆再拜尙宮乃宣答曰膺玆典禮感愧良深司贊曰再拜在位者皆再拜退赴別殿賀皇帝亦如賀皇太后之儀惟不致詞不宣答按儀衛志天徳二年設皇太后導從六十人傘子不在數內並服簇四盤雕團花紅錦襖金花頭塗金銀束帶永壽永寧宮導駕各三十人傘子各二人此亦常行之儀也貞元元年四月戊寅皇太后大氏崩十月壬戌有司言太后園陵未畢合停冬享及祫祭從之按金史海陵本紀云云按海陵母大氏傳貞元元年四月大氏有疾詔以錢十萬貫求方藥及病篤遺言海陵當善事永壽宮戊寅崩詔尙書省應隨朝官至五月一日方治事中都自四月十九日爲始禁樂一月外路自詔書到日後官司三日不治事禁樂一月聲鐘七晝夜按海陵嫡母徒單氏傳貞元元年大氏病篤恨不得一見臨終謂海陵曰汝以我之故不令永壽宮偕來中都我死必迎致之事永壽宮當如事我貞元三年迎永壽太后於上京居中都壽康宮上永寧太后謚按金史海陵本紀貞元三年六月乙未命右丞相僕散師恭大宗正丞胡拔魯如上京奉遷山陵及迎永壽宮皇太后九月丁卯上親迎梓宮及皇太后於沙流河命左右持杖二束跪太后前曰亮不孝久失溫凊願痛笞之太后掖起之曰凡民有子克家猶愛之況我有子如此叱持杖者退十月丙子皇太后至中都居壽康宮乙未謚永寧皇太后曰慈憲皇后十二月乙未上朝太后於壽康宮按海陵嫡母徒單氏傳三年右丞相僕散師恭大宗正丞胡拔魯往上京奉遷山陵海陵因命永壽宮太后與俱來繼使平章政事蕭玉迎祭祖宗梓宮於廣寧海陵謂玉曰醫巫閭山多佳致祭奠禮畢可奏太后於山水佳處遊覽及至沙流河海陵迎謁梓宮遂謁見太后海陵命左右約杖二束自隨跪於太后前謝罪曰亮不孝久闕溫凊願太后痛笞之不然且不安太后親扶起之叱約杖者使去太后曰今庶民有克家子立百金產尙且愛之不忍笞我有子如此寧忍笞乎十月太后至中都海陵帥百官郊迎入居壽康宮是日海陵及後宮宰臣以下奉觴上壽極歡而罷按海陵母大氏傳貞元三年大祥海陵率後宮奠哭於菆宮海陵將遷山陵於大房山故大氏猶在菆宮也九月太祖太宗徳宗梓宮至中都尊謚曰慈憲皇后海陵親行冊禮與徳宗合葬於大房山升祔太廟正隆六年海陵弒皇太后徒單氏按金史海陵本紀正隆六年八月癸丑以諫伐宋弒皇太后徒單氏於寧徳宮仍命卽宮中焚之棄其骨水中並殺其侍婢等十餘人按海陵嫡母徒單氏傳海陵侍太后於宮中外極恭順太后坐起自扶掖之常從輿輦徒行太后所禦物或自執之見者以爲至孝太后亦以爲誠然及謀伐宋太后諫止之海陵心中益不悅每謁太后還必忿怒人不知其所以及至汴京太后居寧徳宮太后使侍婢髙福娘問海陵起居海陵幸之因使伺太后動靜凡太后動止事無大小福娘夫特末哥教福娘增飾其言以告海陵及樞密使僕散師恭徵契丹撒八辭謁太后太后與師恭語久之大槪言國家世居上京旣徙中都又自中都至汴今又興兵涉江淮伐宋疲獘中國我嘗諫止之不見聽契丹事復如此柰何福娘以告海陵海陵意謂太后以充爲子充四子皆成立恐師恭將兵在外太后或有異圖乃召點檢大懷忠翰林待制斡論尙衣局使虎特末武庫直長習失使殺太后於寧徳宮命護衛髙福辭勒蒲速斡以兵士四十人從且戒之曰汝等見太后但言有詔令太后跪受卽擊殺之勿令艱苦太后同乳妹安特多口必妄言當令速死及指名太后左右數人皆令殺之太后方樗蒱大懷忠等至令太后跪受詔太后愕然方下跪虎特末從後擊之僕而復起者再髙福等縊殺之年五十三並殺安特及郡君白散阿魯瓦叉察乳母南撒侍女阿斯斡裏保寧徳宮護衛溫迪罕查剌直長王家奴撒八小底忽沙等海陵命焚太后於宮中棄其骨於水並殺充之子檀奴阿里白元奴耶補兒逃匿歸於世宗自軍中召師恭還殺之及殺阿斯子孫撒八二子忽沙二子封髙福娘爲鄖國夫人以特末哥爲澤州刺史海陵許福娘徵南回以爲妃賜銀二千兩敕戒特末哥無酣酒毆福娘毆福娘必殺汝大定間謚徒單氏曰哀皇后自澤州械特末哥福娘至中都誅之其後貶海陵爲庶人宗幹去帝號復封遼王徒單氏降封遼王妃云世宗大定二十九年皇太孫卽皇帝位尊母徒單氏爲皇太后攺仁壽宮爲隆慶宮月累朝於隆慶按金史章宗本紀大定二十九年春正月世宗崩以皇太孫卽皇帝位癸卯以皇太后命爲令旨戊午名皇太后宮曰仁壽二月癸亥追尊皇考爲皇帝母爲皇太后戊辰更仁壽宮名隆慶三月壬辰朝於隆慶宮是月凡五朝夏四月戊子朝於隆慶宮五月戊午朝於隆慶宮癸未朝於隆慶宮六月己亥朝於隆慶宮甲辰朝於隆慶宮秋七月甲子朝於隆慶宮甲戌乙酉太后幸壽安宮八月戊子朔奉皇太后幸壽安宮庚子朝於隆慶宮是月凡三朝九月甲子朝於隆慶宮是月凡四朝冬十月庚寅朝於隆慶宮是月凡四朝十一月己未朝於隆慶宮壬申朝於隆慶宮十二月丙戌朔朝於隆慶宮是月凡五朝按顯宗孝懿皇后徒單氏傳後先忒裏辟剌人也父貞尙遼王宗干女梁國公主顯宗爲皇太子大定四年九月備禮親迎於貞第是年十一月封爲皇太子妃生章宗章宗卽位尊爲皇太后更所居仁壽宮名曰隆慶宮詔有司歲奉金千兩銀五千兩重幣五百端絹二千匹綿二萬兩布五百匹錢五萬貫他所應用內庫奉之毋拘其數上月或五朝六朝而後愈加敬儉見諸大長公主禮如平時惇睦九族恩紀皆洽尢惡聞人過諛佞之言無所得入恕以容物未嘗見喜慍然禦下公平𨿽至親無所阿徇章宗明昌元年帝屢朝隆慶宮詔正旦先賀太后然後進酒以服未闋不許禮官奉上冊寶按金史章宗本紀明昌元年春正月丙辰朔以世宗喪不受朝賀上朝於隆慶宮是月凡四朝二月甲辰朝於隆慶宮是月凡四朝三月丙辰還都朝於隆慶宮是月凡六朝夏四月甲申朔朝於隆慶宮是月凡四朝五月朝於隆慶宮是月凡三朝六月壬辰奉皇太后幸壽慶寺秋七月庚午朝於隆慶宮八月戊子朝於隆慶宮是月凡三朝九月庚申朝於隆慶宮冬十月戊子朝於隆慶宮十一月己卯朝於隆慶宮是月凡五朝十二月乙巳朝於隆慶宮丙午詔有司正旦可先賀隆慶宮然後進酒按顯宗孝懿皇后徒單氏傳明昌元年禮官議以五月奉上冊寶後弗許上屢爲之請後曰今世宗服未終遽衣錦繡佩珠玉於禮何安當俟服闋行之上諭有司曰太后執意甚堅其待來年明昌二年皇太后不豫帝殷勤侍疾尋崩按金史章宗本紀明昌二年春正月乙卯皇太后不豫自是日往侍疾丙夜乃還辛酉皇太后崩丙寅以左副都點檢等報哀於宋髙麗夏四月乙酉葬孝懿皇太后於裕陵九月丁未朔天壽節以皇太后喪不受朝按顯宗孝懿皇后徒單氏傳明昌二年正月崩於隆慶宮年四十五謚曰孝懿祔葬裕陵後好詩書尢喜老莊學純淡淸懿造次必於禮逮嬪禦以和平其有生子而母亡者視之如己所生慈訓無間上時問安見事有未當者必加之嚴誡云明昌三年皇太后小祥有司請依世宗忌辰故事按金史章宗本紀明昌三年春正月乙巳朔以皇太后喪不受朝丙戌以孝懿皇后小祥尙書省請依明昌元年世宗忌辰例諸王陪位服慘素去金玉之飾百官不視事禁音樂屠宰從之承安元年以禮官言不行追冊禮按金史章宗本紀承安元年夏四月甲戌尙書省以趙承元言請追上孝懿皇太后冊寶然後行謚冊禮禮官執奏尊皇太后已詔示中外無追冊禮從之衛紹王至寧元年八月被弒宣宗卽皇帝位九月辛未詔追尊皇妣爲皇太后按金史宣宗本紀云云按顯宗昭聖皇后劉氏傳後遼陽人大定元年選入東宮時年二十三三年三月十三日宣宗生是日大雨震電後驚悸得疾尋卒承安五年贈裕陵昭華宣宗卽位追尊爲皇太后升祔顯宗廟追謚昭聖皇后哀宗正大元年帝卽位尊皇后溫惇氏母元妃溫惇氏皆爲皇太后按金史哀宗本紀元光二年十二月辛卯奉遺詔卽皇帝位攺元正大元年春正月戊午上始視朝尊皇后溫惇氏元妃溫惇氏皆爲皇太后號其宮一曰仁聖一曰慈聖百官入賀於隆徳殿按宣宗皇后王氏傳宣宗皇后王氏中都人明惠皇后妺也宣宗封翼王后入王邸及見後姊有姿色又納之貞佑元年封後爲元妃姊爲淑妃淑妃生哀宗後無子養哀宗爲己子貞佑二年賜姓溫惇氏宣宗崩哀宗卽位正大元年尊後爲皇太后號其宮曰仁聖進封後父曰南陽郡王或曰宣宗爲諸王時莊獻太子母爲正妃及卽位尊爲皇后貞佑元年九月詔曰元妃某氏久奉侍於潛藩已賜封於國號可立爲皇后其名氏蓋不可考也或又曰自王氏姊妹入宮而後寵衰尋爲尼王氏遂立爲後皆後姊明惠之謀也初王氏姊妹受封之日昏霾黃气充塞天地已而後夢丐者數萬踵其後心甚惡之占者曰後者天下之母也百姓貧窶將誰訴焉後遂敕有司京城設粥與冰藥及壬辰癸巳歲河南饑饉大元兵圍汴加以大疫汴城之民死者百餘萬後皆目睹焉按明惠王皇后傳後王皇后之姊也生哀宗宣宗卽位封爲淑妃及妹立爲後進封元妃哀帝卽位詔尊爲皇太后號其宮曰慈聖後性端嚴頗達古今哀宗已立爲皇太子有過尙切責之及卽位始免榎楚正大八年九月丙申慈聖宮皇太后溫惇氏崩遺誥園陵制度務從儉約按金史哀宗本紀云云按宣宗明惠皇后傳正大八年九月丙申後崩遺命園陵制度務從儉約十二月己未葬汴城迎朔門外五里莊獻太子墓之西謚明惠皇後天興二年正月辛酉遣奉禦朮甲塔失不後弟徒單四喜往汴京奉迎兩宮甲戌兩宮值變不果行四月甲午兩宮北遷按金史哀宗本紀云云按宣宗皇后王氏傳天興二年正月遣近侍徒單四喜朮甲塔失不奉迎兩宮後禦仁安殿出鋌金及七寶金洗分賜從行忠孝軍是夜兩宮及柔妃裴滿氏等乘馬出宮行至陳畱城左右火起疑有兵不敢進後亟命還宮明日入宮憩四喜家少頃輦迎入宮方謀再行京城破後及諸妃嬪北遷不知所終

元定宗元年六皇后乃馬眞氏定策立帝帝卽位後仍臨朝按元史定宗本紀定宗簡平皇帝諱貴由太宗長子也母曰六皇后乃馬眞氏以丙寅年生帝太宗崩皇后臨朝會諸王百官於答蘭答八思之地遂議立帝元年秋七月卽皇帝位於汪吉宿滅禿裏之地帝𨿽禦極而朝政猶出於六皇后云按太宗昭慈皇后傳後名脫列哥那乃馬眞氏生定宗歲辛卯十一月太宗崩後稱制攝國者五年丙午會諸王百官議立定宗朝政多出於後世祖至元十七年冬十月乙巳置泉府司掌領禦府下及皇太子皇太后諸王出納金銀事按元史世祖本紀云云至元三十一年成宗卽位尊太母元妃弘吉烈氏爲皇太后置隆福宮設官屬上太后玉冊玉寶按元史成宗本紀至元三十年乙巳受皇太子印撫軍於北邊三十一年春正月世祖崩親王諸大臣遣使告哀軍中夏四月壬午帝至上都左右部諸王畢會先是禦史中丞崔彧得玉璽於故臣之家其文曰受命於天旣壽永昌上之徽仁裕聖皇后至是手授於帝甲午卽皇帝位追尊皇考曰皇帝尊太母元妃曰皇太后五月乙巳攺皇太后所居舊太子府爲隆福宮詹事院爲徽政院司議曰中議府正曰宮正家令曰內宰典醫署曰掌醫典寶曰掌謁典設曰掌儀典�曰掌�仍增控鶴至三百人秋七月壬子置隆福宮衛候司庚申攺侍衛都指揮使司爲隆福宮左都威衛使右都威衛使十一月丁未朔帝朝皇太后於隆福宮上玉冊玉寶按裕宗徽仁裕聖皇后傳後伯藍也怯赤一名闊闊眞弘吉剌氏生順宗成宗世祖崩成宗至上都諸王畢會先是禦史中丞崔彧得玉璽於木華黎國王曾孫世徳家其文曰受命於天旣壽永昌上之於後至是後手授成宗卽皇帝位尊後爲皇太后命設官屬置徽政院成宗元貞元年爲皇太后立掌謁司建寺五臺山按元史成宗本紀元貞元年夏四月庚子立掌謁司掌皇太后寶秩四品以宦者爲之閏四月丙午爲皇太后建佛寺於五臺山五月丙申以伯顏之子買的爲僉書樞密院事太后言其父盡心王室欲令代其父官帝以其年尙小故有是命大徳元年七月庚寅五臺山佛寺成皇太后將親往祈祝按元史成宗本紀云云大徳二年三月丁亥朔罷大名路故河堤堰歲入隆福宮租鈔七百五十錠按元史成宗本紀云云大徳四年皇太后崩祔葬上謚按元史成宗本紀大徳四年二月丙辰皇太后崩明日祔葬先陵秋七月甲戌朔右丞相完澤請上徽仁裕聖皇后謚冊寶大徳十一年武宗卽位尊太母元妃弘吉剌氏爲皇太后上玉冊玉寶詔太后租賦徭役隸徽政院按元史武宗本紀大徳十一年成宗違豫日久政出中宮命仁宗與皇太后出居懷州至是仁宗聞訃以二月辛亥與太后俱至京師安西王阿難答與諸王明裏鐵木兒已於正月庚午先至左丞相阿忽臺平章八都馬辛前中書平章伯顏中政院使怯烈道興等潛謀推成宗皇后伯要眞氏稱制阿難答輔之仁宗以右丞相哈剌孫之謀言於太后曰太祖世祖創業艱難今大行晏駕徳壽已薨諸王皆疏屬而懷寧王在朔方此輩潛有異圖變在朝夕俟懷寧王至恐亂生不測不若先事而發遂定計誅阿忽臺怯烈等而遣使迎帝五月至上都乙丑仁宗侍太後來會左右部諸王畢至會議乃廢皇后伯要眞氏出居東安州賜死執安西王阿難答諸王明裏鐵木兒至上都亦皆賜死甲申皇帝卽位於上都受諸王文武百官朝於大安閣大赦天下是日追尊皇考曰皇帝尊太母元妃曰皇太后六月乙巳以金二千七百五十兩銀十二萬九千二百兩鈔萬錠幣帛二萬二千二百八十匹奉興聖宮十一月丙寅帝朝隆福宮上皇太后玉冊玉寶乙酉詔皇太後軍民人匠等戶租賦徭役有司勿與並隸徽政院按順宗昭獻元聖皇后傳後名答已弘吉剌氏按陳孫渾都帖木兒之女裕宗居燕邸及潮河順宗俱在侍稍長世祖賜女侍郭氏後乃納後爲妃生武宗及仁宗大徳九年成宗不豫卜魯罕皇后秉政遣仁宗母子出居懷州十年十二月後至懷州十一年正月成宗崩時武宗總兵北邊左丞相答剌罕哈剌哈孫陰遣使報仁宗與後奔還京師後與仁宗入內哭復出居舊邸朝夕入奠卽遣使迎武宗還以五月卽位先是太后以兩太子星命付陰陽家推算問所宜立對曰重光大荒落有災旃蒙作噩長久重光爲武宗生年旃蒙爲仁宗生年太后頗惑其言遣近臣朵耳諭旨武宗曰汝兄弟二人皆我所出豈有親疏陰陽家所言運祚修短不容不思也武宗聞之默然進康裏脫脫而言曰我捍北邊十年又嗣次居長太后以星命爲言茫昧難信使我設施合於天心民望𨿽一日之短亦足垂名萬世何可以陰陽家言而乖祖宗之托哉脫脫以聞太后愕然曰修短之說𨿽出術家吾爲太子遠慮所以深愛太子也太子旣如是言今當速來耳詳見康裏脫脫傳中五月武宗旣立卽日尊太后爲皇太后立仁宗爲皇太子三宮協和十一月帝朝太后於隆福宮上皇太后玉冊玉寶武宗至大元年爲皇太后建興聖宮造寺於五臺山按元史武宗本紀至大元年三月丁卯建興聖宮給鈔五萬錠絲二萬斤十月癸未皇太后造寺五臺山摘軍六千五百人供其役至大二年太后至五臺山立興聖宮財賦總管府以太后疾釋囚按元史武宗本紀至大二年三月乙丑敕髙麗王從太后之五臺山夏四月辛酉立興聖宮江淮財賦總管府五月丁亥以通政院使憨剌合兒知樞密院事董建興聖宮令大都畱守養安等督其工冬十月乙丑以皇太后有疾詔天下釋大辟百人按順宗昭獻元聖皇后傳二年正月太后幸五臺山作佛事詔髙麗王璋從之四月立興聖宮江淮財賦總管府以司太后錢糧至大三年上皇太后尊號告廟肆赦按元史武宗本紀至大三年二月甲子以上皇太后尊號告祀南郊乙亥以上皇太后尊號告祀太廟冬十月戊申帝率皇太子諸王羣臣朝興聖宮上皇太后尊號曰儀天興聖慈仁昭懿壽元皇太后辛酉以皇太后受尊號赦天下壬申雲南省丞相鐵木疊兒擅離職赴都有旨詰問以皇太后旨貸免令復職按順宗昭獻元聖皇后傳三年四月以興聖宮鷹坊等戶四千分處遼陽建萬戶府統之至大四年仁宗以太后命卽位車駕還都太后戒勿擾民爲太后置羣牧監按元史仁宗本紀至大四年三月庚寅卽皇帝位於大明殿受諸王百官朝賀詔曰惟昔先帝事皇太后撫朕眇躬孝友天至由朕得托順考遺體重以母弟之嫡加有削平內難之功於其踐祚曾未逾月授以皇太子寶領中書令樞密使百揆機務聽所總裁於今五年先帝奄棄天下勛戚元老咸謂大寶之承旣有成命非與前聖賓天而始徵集宗親議所宜立者比當稽周漢晉唐故事正位宸極朕以國卹方新誠有未忍是用經時今則上奉皇太后勉進之命下徇諸王勸戴之勤三月十八日於大都大明殿卽皇帝位閏七月甲辰車駕將還大都太后以秋稼方盛勿令鷹坊�人衛士先往庶免害稼擾民敕禁止之九月丁巳奉太后旨以永平路歲入除經費外悉賜魯國大長公主冬十月壬辰置羣牧監秩正三品掌興聖宮位下畜牧仁宗延佑二年三月庚午帝率諸王百官奉玉冊玉寶加上皇太后尊號按元史仁宗本紀云云文宗至順三年寧宗卽位奉玉冊玉寶尊皇后不答失裏弘吉剌氏爲皇太后禦殿受朝賀寧宗崩定策立順帝按元史寧宗本紀至順三年八月己酉文宗崩於上都皇后導揚末命申固讓初志傳位於明宗之子時妥歡帖睦爾出居靜江帝以文宗眷愛之篤畱京師太師太平王右丞相燕鐵木兒請立帝以繼大統於是遣使徵諸王會京師中書百司政務咸啟中宮取進止甲寅中書省臣奉中宮旨預備大朝會賞賜金銀幣帛等物九月辛巳修皇太后儀仗十月庚子帝卽位於大明殿大赦天下乙巳造皇太后玉冊玉寶丁未皇太后命作兩宮幄殿車乘供帳十一月甲戌遣宿衛官阿察赤以上皇太后玉冊告祭南郊中書平章政事伯撒裏告祭太廟戊寅奉玉冊玉寶尊皇后曰皇太后皇太后禦興聖殿受朝賀按順帝本紀至順三年十一月寧宗崩燕鐵木兒復請立燕帖古思文宗後曰吾子尙幼妥歡帖睦爾在廣西今年十三矣且明宗之長子理當立之乃命中書左丞闊裏吉思迎帝於靜江至良鄕具鹵簿以迓之燕鐵木兒旣見帝並馬徐行具陳迎立之意帝幼且畏之一無所答於是燕鐵木兒疑之故帝至京久不得立適太史亦言帝不可立立則天下亂以故議未決遷延者數月國事皆決於燕鐵木兒奏文宗後而行之俄而燕鐵木兒死後乃與大臣定議立帝且曰萬歲之後其傳位於燕帖古思若武宗仁宗故事諸王親戚奉上璽綬勸進按文宗卜答失裏皇后傳後弘吉剌氏父駙馬魯王雕阿不剌母魯國公主桑哥吉剌天歷元年文宗卽位立爲皇后至順三年八月文宗崩於上都後導揚末命申帝初志遂立明宗次子懿璘質班是爲寧宗十一月奉玉冊玉寶尊皇后爲皇太后十二月禦興聖殿受朝賀寧宗崩大臣請立太子燕帖古思後曰天位至重吾子尙幼明宗長子妥歡帖睦爾在廣西今十三歲矣理當立之於是奉旨迎至京師以明年六月卽位是爲順帝至順四年順帝卽位依皇太后行年數釋放罪囚置徽政院設官屬按元史順帝本紀至順四年六月帝卽位於上都十月丁丑依皇太后行年之數釋放罪囚二十七人十二月乙亥爲皇太后置徽政院設官屬三百六十有六員順帝元統二年上皇太后尊號頒詔中外按元史順帝本紀元統二年冬十月己卯奉玉冊玉寶上皇太后尊號曰贊天開聖仁壽徽懿昭宣皇太后詔曰朕登大寶君臨萬方永惟大母擁佑之勤神器奠安海宇寧謐實慈訓之致然也爰協眾議再舉徽稱而皇太后以文宗皇帝未祔於廟至誠謙抑弗賜兪允今告祔禮成亦旣閱歲始徇所請乃以吉日奉上尊號思與普天同玆大慶其赦天下免今年民租之半內外官四品以下減一資至元元年立徽政院屬官以上皇太后冊寶遣官告祭並謝太廟按元史順帝本紀至元元年春正月乙未立徽政院屬官侍正府己卯以上皇太后冊寶遣官告祭天地辛卯以上皇太后冊寶遣官告祭太廟五月壬午朔皇太后以膺受寶冊恭謝太廟

皇太后部匯考六

明洪武二十六年定皇太后聖旦正旦冬至命婦朝賀同皇后儀按明會典洪武二十六年定凡正旦及冬至前期一日女官陳設禦座於宮中設香案於丹墀之南其日內官陳設儀仗於丹陛之東西及丹墀東西女官擎執者立於禦座之左右陳女樂於丹陛東西北向設箋案於殿東門外設班首拜位於中道之東西設命婦拜位於丹墀北向設司贊位於丹墀東西設司賓位於命婦班之北東西相向設內贊二人位於殿內東西命婦至宮門外司賓引命婦入就拜位女官具服侍班如常儀尙宮尙儀等官詣內奉迎尙儀奏請升座皇后具服出導從如常儀樂作升座樂止司贊唱班齊樂作贊四拜樂止內贊唱進箋引箋案女官前導舉箋案女官二人舉案由殿東門入樂作至殿中樂止贊眾命婦跪內贊唱宣箋目宣箋目女官宣訖興唱宣箋展箋女官詣案前取箋宣箋女官宣訖興舉案者舉案於殿東贊命婦皆興司賓引班首由東階升樂作自東門入至殿中樂止內贊唱跪班首跪司贊唱跪眾命婦皆跪班首稱某夫人妾某氏等玆遇正旦則云履端之節冬至則云履長之節敬詣皇后殿下稱賀﹝今班首致詞稱賀俱司言女官代﹞內贊司贊同唱興班首及殿外命婦皆興司賓引班首由西門出降自西階樂作至拜位樂止贊拜樂作四拜樂止司言前跪將旨由東門靠東出至於丹陛東西向立稱有旨司贊唱跪眾命婦皆跪司言宣旨正旦則云履端之慶冬至則云履長之慶與夫人等同之贊興眾命婦皆興司贊唱拜樂作四拜樂止尙儀跪奏禮畢皇后興樂作還宮樂止引禮引命婦以次出又定中宮千秋節命婦朝賀禮儀與正旦冬至同但致詞云玆遇千秋令節敬詣皇后殿下稱賀不傳旨朝賀女樂樂器戲竹二簫十四笙十四笛十四頭管十四箏十琵琶八二十弦八方響六鼓五拍板八杖鼓十二太祖洪武三十一年建文帝以皇太孫卽位尊繼母呂氏爲皇太后按明通紀洪武三十一年閏五月十六日辛卯皇太孫允炆卽位尊繼母皇太子妃呂氏爲皇太后按明外史呂妃傳繼妃呂氏壽州人父本累官太常卿建文初尊爲皇太后燕兵至金川門迓太后至軍中述不得已起兵之故太后還未至宮中己火已隨其子允熞居懿文陵永樂元年復稱皇嫂懿文太子妃後生虞懷王雄英建文皇帝吳王允熥衡王允熞徐王允仁宗洪熙元年宣宗卽位尊皇后張氏爲皇太后因定上皇太后尊號之儀按大政紀洪熙元年六月庚戌皇太子卽皇帝位七月己巳尊皇后張氏爲皇太后按明外史仁宗誠孝皇后傳後張氏永城人父兵馬司副指揮麒具外戚傳洪武十六年冊爲燕世子妃永樂二年冊爲皇太子妃仁宗立冊爲後宣帝卽位上尊號曰皇太後軍國大議多稟聽裁決是時海內泰寧帝入奉起居出奉遊宴四方貢獻𨿽微物必先上皇太后兩宮慈孝聞天下按明會典洪熙元年定告祭前期太常寺官具奏致齋三日遣官祭告天地宗廟社稷上親告太宗皇帝幾筵大行皇帝幾筵上冊寶前期禮部移文各衙門是日鳴鐘鼓百官具朝服隨班行禮前一日內侍官於奉天門設冊寶彩輿冊東寶西設香亭一於冊寶彩輿之南正中教坊司設中和韶樂及大樂設而不作是日早錦衣衛陳設如常儀內官設皇太后寶座於宮中陳設儀仗於丹陛上及丹墀內設冊寶案一於皇太后寶座前又設香案一於冊寶案前設皇帝拜位於丹陛上正中設親王拜位於丹墀內設內贊二人引禮二人設女樂於丹陛上設而不作至期皇帝臨奉天門內捧冊寶官捧冊寶俟皇帝具冕服出捧置於彩輿內侍官舉輿導駕官導引皇帝隨彩輿後降階升輅百官於金水橋南北向序立俟冊寶輿至皆跪旣過興隨至思善門外橋南北向序立皇帝至思善門內降輅女官請皇太后升座冊寶輿由中門進至宮中丹陛上置於皇帝拜位前冊東寶西內引禮官導引皇帝由左門入至丹陛上右邊北向立內贊唱執事官各司其事引禮官導引皇帝至拜位親王各具冕服就拜位奏四拜傳唱鴻臚寺贊百官皆四拜畢捧冊寶官於彩輿內取冊寶捧由殿中門入至皇太后前左邊立皇帝由殿左門入至拜位奏跪傳唱親王百官皆跪奏搢圭進冊捧冊官以冊跪進於皇帝右皇帝受冊獻訖以授執事官執事官跪受置於案上之左奏進寶捧寶官以寶跪進於皇帝右皇帝受寶獻訖以授執事官執事官跪受置於案上之右奏出圭奏宣冊執事官跪宣讀訖奏宣寶執事官跪宣讀訖奏俯伏興平身傳唱同奏復位導引皇帝由左門出至拜位奏四拜親王同傳唱百官同四拜畢奏禮畢駕興謁謝是日皇太后受冊寶畢候皇后皇妃俱受冊寶畢內官先具謁告儀物翰林院具謁謝文皇太后皇帝皇后皇妃各具服訖皇帝奉皇太后及率皇后皇妃祗謁奉先殿及詣太宗文皇帝幾筵大行皇帝幾筵前行謁謝禮如常儀慶賀是日皇太后行謁謝禮畢仍於宮中服燕居冠服升座儀仗女樂如前陳設女官具服侍班如常儀內引禮官引皇帝皇后皇妃親王公主及六尙等女官行慶賀禮如常儀次日外命婦四品以上入進表箋女官先於皇太后宮中左門外設表箋案儀仗女樂陳設及侍班如前儀命婦是日早於長安左右門入俱由西華門進至宮門外候引禮內官引入丹墀內東西相向立皇太后服燕居冠服升座引禮官引命婦入班贊四拜贊跪贊進表引表案女官二人前導女官舉表案由左門入至皇太后前置訖贊興贊四拜贊禮畢駕興宣宗宣徳三年朝皇太后置酒上壽奉遊西苑按大政紀宣徳三年八月丁未車駕巡邊九月癸酉車駕還自京師謁告太廟朝皇太后置酒上壽按名山藏三年上奉太后遊西苑皇后皇妃侍行上掖輿登萬歲山奉觴上壽獻詩頌徳太后悅酌賜上諭以保安天下意上稽首拜受宣徳五年上奉皇太后謁長獻二陵按大政紀宣徳五年二月乙未上奉皇太后率皇后謁長陵獻陵三月壬寅上以皇太后命召少師等官蹇義楊士奇楊榮等見於行殿賜溫諭並白金紵絲表裏皇太后諭曰皇帝數言卿等忠勤今天下淸寧民生無事是固祖宗福佑亦惟卿等贊勷之功按名山藏五年春奉謁長獻二陵如漢明帝故事親櫜鞬騎導至河橋下扶輦畿民夾道拜瞻感悅陵旁老稚亦山呼迎拜太后顧上百姓戴君以能安之皇帝宜念上奉太后過農家召問其老婦生業安否皆踴躍應對質朴如家人太后賜之鈔帛飯飲有進蔬食酒漿者太后取以嘗上扈從臣張輔蹇義楊士奇楊榮金幼孜楊溥請見行殿太后慰勞之輔等叩頭歸頌聖徳大訓太后曰爾等先朝舊人勉輔嗣君賜酒饌金幣旣還京他日上謂士奇曰皇太后謁陵還道汝輩姓名行事甚習言輔武臣也達大義重厚小心第多思而少斷汝能正言無避忤先帝或數不樂然終從汝以不敗事又有一二事時悔不從皇太后又教朕謹聽正言朕服膺之太后待外戚嚴其弟升至醇謹矣然不許預議國事楊士奇言升所議皆公皇太后無慮卒不許宣徳八年元夕上奉太后觀燈按大政紀宣徳八年正月己巳上元之夕上奉侍聖母皇太后觀燈中宮皇太子咸侍奉觴上壽宣徳十年英宗卽位尊母孫氏爲皇太后按大政紀正月壬午皇太子卽皇帝位二月壬子上兩宮尊號尊聖母孫氏爲皇太后詔赦天下按明外史宣宗孝恭皇后傳後孫氏鄒平人幼有美色得入宮方十餘歲孝誠皇后育之已而成祖爲太孫選濟寧胡氏爲妃而以後爲嬪宣宗卽位冊胡氏爲皇后而以後爲貴妃未幾胡氏遘疾貴妃陰行計宮中子宮人子於是妃眷寵日重後遂上表遜位請早定國本宣徳三年三月冊爲皇后子爲皇太子是爲英宗十年二月英宗立尊後爲皇太后英宗正統七年定誠孝皇太后喪禮之制按明會典正統七年誠孝皇太后喪禮遺詔喪服制以日易月二十七日而除哭臨三日卽止君臣皆同皇帝成服三日後卽聽政天地宗廟社稷及百神之祀皆勿停宗室諸王但遣官進香不必送喪在外大小文武衙門並免進香臣民之家勿禁音樂嫁娶部議一自聞喪日爲始不鳴鐘鼓一諸王世子郡王及王妃郡主以下聞訃皆哭盡哀行五拜三叩頭禮畢易素服第四日始衰服二十七日而除一在京文武官聞喪素服烏紗帽黑角帶自明日始至第三日每旦詣思善門外哭退於本衙門宿歇不飲酒食肉第四日具斬衰服至思善門外朝夕哭臨三日各十五舉聲止凡入朝及在外衙門視事用布裹紗帽素服腰絰麻鞋退卽服衰服通前二十七日而除一文武官一品至四品命婦麻布大袖圓領長衫蓋頭淸晨由西華門入至思善門外哭臨三日悉去金銀首飾仍素服二十七日而除一在京以聞喪日爲始禁屠宰十三日一軍民素服婦人素服不妝飾俱以聞喪日爲始二十七日而除一外國邊裔使臣行哭臨禮工部造與孝服隨朝官哭臨及行祭禮一在京文武官非朝參官及聽選辦事官監生吏典耆老僧道聞喪卽易素服自次日至第三日每旦赴順天府朝闕設香案哭臨至第四日官各具斬衰服監生人等素服朝夕哭臨三日各十五舉聲止仍各素服通前二十七日而除一遺詔到日在外文武官員人等素服烏紗帽黑角帶行四拜禮跪聽宣讀訖舉哀再行四拜禮畢各置斬衰服於衙門內望闕設香案朝夕哭臨三日各十五舉聲止自是素服通計二十七日而除一在外官員命婦聞喪素服舉哀三日各十五舉聲素服通前二十七日而除軍民男女各素服十三日一南京文職二品武職三品以上衙門在中都畱守司布政司按察司及總兵官差人進香其餘衙門皆免正統十四年車駕北狩皇太后孫氏定策立太子尋以郕王踐祚尊皇太后孫氏爲上聖皇太后生母吳氏爲皇太后按明通紀正統十四年秋八月十七日上北狩報至京師大震是日皇太后遣使賫黃金珠玉兗龍緞匹等物駝以八馬詣也先營請還車駕十八日皇太后召太官人集闕下命郕王權總萬機於午門南面見百官啟事奏令施行二十日皇太后誥立皇長子見深爲皇太子時年二歲乃命郕王爲輔代總國政撫安天下二十九日皇太后遣太監金英傳旨皇太子幼沖未能踐祚遽理萬機郕王年長宜早正大位以安國家議者亦以時方多故人心危疑思得長君以弭禍亂於是文武羣臣交章勸進擇日行禮九月癸未郕王卽皇帝位十二月尊皇太后孫氏爲上聖皇太后尊生母吳氏爲皇太后冊妃汪氏爲皇后冊上皇貴嬪周氏爲貴妃貴妃卽皇太子所生母也按明外史吳賢妃傳妃吳氏景皇帝母也丹徒人父彥名見外戚傳宣徳中冊爲賢妃景帝卽位尊爲皇太後天順元年皇太后孫氏廢景帝復爲郕王按大政紀二月乙未朔皇太后誥諭廢景泰帝仍爲郕王歸西宮戊戌命郕王所立皇太后吳氏復爲宣廟賢妃按明昭代典則天順元年皇太后敕廢景泰皇帝復爲郕王皇太后吳氏爲賢妃敕曰皇太后諭宗室親王內外文武羣臣仰惟太祖髙皇帝太宗文皇帝開創國業統禦萬邦仁宗昭皇帝繼述鴻猷大敷治理承傳至我宣宗章皇帝克寬克仁萬邦允懷不幸早棄臣民遺命於吾立嫡長子祁鎭爲皇帝已立十有五年敬天勤民無怠無荒比因北寇犯邊生民荼毒惟恐禍延宗社不得已親率六師以禦之不意兵將失律乘輿被遮時文武羣臣以社稷爲重表請於吾立皇帝長子見深爲皇太子仍令庶次子郕王祁鈺輔之豈期本性梟雄遄據天位已而北寇悔罪奉帝回京而祁鈺旣貪天位全無復辟之心乃用邪謀反爲幽閉之計廢黜皇儲私立己子上天震威屢垂明象祁鈺恬不知省造罪益甚旣絕其子又殃其身疾病彌深朝政遂廢中外危疑人思正統乃於今年正月十七日以文武羣臣六軍萬姓同誠表請已命皇帝祁鎭復正大位以慰羣情以安天下𨿽母子之至情於大義之難宥其廢景泰僭子祁鈺仍爲郕王如漢昌邑王故事已令羣臣送歸西內與之安養於戲天位旣復人心乃安布告天下咸使聞知天順二年加上皇太后孫氏徽號因定上皇太后徽號之儀復加贈後母董氏以榮所自按大政紀上一日謂李賢曰朕居南宮七年危疑之際實賴太后憂勤保護罔極之恩欲報無由仿前代尊上徽號何如賢頓首曰陛下舉此莫大之孝也於是命擬徽號賢定四字曰聖烈慈壽詔示天下人心大悅慶賀禮成太后深慰喜之復加贈其親以榮所自按明昭代典則天順二年正月尊皇太后孫氏爲聖烈慈壽皇太后詔曰朕惟爲治莫先於孝而孝莫大於尊親自古帝王徳加於百姓教刑於四海者率由此道也朕以渺躬纘承丕緒仰惟聖母皇太后生成厚恩曷能云報余嗣位之初屬在幼沖罔知攸濟惟我聖母勞心訓育俾克繼述用底乂寧迨居南宮危疑之間亦惟我聖母憂勤保護賴以無虞及內難將萌遂伸大義俾予復位奠安宗社康濟生民功徳兼隆過超載籍用是博采公議表著徽稱乃於正月二十日率文武羣臣謹奉冊寶奉尊號曰聖烈慈壽皇太后特侈非常之慶庸昭錫類之心於戲推之而準永惟正始於家邦動之斯和尙冀風行於天下禮成太后深慰喜之復加贈其親以榮所自太夫人董氏壽九十兄弟五人長蔭會昌侯次皆髙品子孫數十人皆爵祿之左右又有爲其次兄求升者一日上謂李賢曰外戚孫氏一門亦足矣復希恩澤以爲慰太后之心不知太后正不以此爲慰比者授其子弟官時請於太后數次方允且不樂者累日曰有何功於國家濫受祿秩如此物盛必衰一日有干國憲吾則不能救今若又聞此求必見怒矣賢曰此足以見太后盛徳按明外史孫皇后傳郕王卽位尊爲上聖皇太后英宗在迆北數寄禦寒衣裘及幽南宮數入省視石亨等謀奪門密白太后許之英宗復辟上徽號曰聖烈慈壽皇太后明興宮闈徽號亦自此始按明會典天順二年定告祭禮先期四日太常寺官宿於本寺次日早具奏致齋三日遣官祭告天地宗廟社稷其祭儀用果酒脯醢香帛迎神四拜行一獻禮讀祝送神四拜禮畢上冊寶前期禮部移文各衙門是日鳴鐘鼓百官具朝服隨班行禮前一日內侍官設冊寶案於奉天殿冊東寶西設冊寶彩輿於丹墀內設香亭一於冊寶輿前教坊司設中和韶樂及大樂是日早錦衣衛設鹵簿大駕如常儀前一日女官設皇后寶座於宮中設冊寶二案於寶座前冊東寶西設香案於冊寶案前設皇帝拜位於丹陛之上正中皇太子親王拜位列於後又設皇帝進冊寶位於宮門內正中設內贊二人引禮二人內官設儀於丹陛丹墀東西女官擎執者立於寶座之左右鐘鼓司設樂於丹陛東西北向是日早上禦華蓋殿具冕服鴻臚寺官奏請行禮導駕官導引上出至奉天殿捧冊寶官捧冊寶置於案內侍官舉案由殿中門出導駕官導引上隨行至丹陛下捧冊寶官取冊寶置於彩輿內侍官舉輿上升輅隨輿後百官於金水橋南北向序立候冊寶彩輿至皆跪過畢興隨至文華門外候上至淸寧門內降輅趨至宮門外北向立女官奏請皇太后升座皇太后具服出導從如常儀樂作升座冊寶彩輿由中門進至宮中丹陛上置於皇帝拜位前冊東寶西內引禮官導引上由左門入至丹陛左北向立樂止內贊唱執事官各司其事引禮官導引上至拜位皇太子親王各具冕服就位奏拜樂作四拜樂止傳唱鴻臚寺贊百官皆四拜畢捧冊寶官於彩輿內取冊寶捧由中門入至皇太后前左立上由左門入至拜位奏跪傳唱皇太子及親王百官皆跪奏搢圭進冊捧冊官以冊跪進於上左受冊奏宣冊上以冊授執事官執事官跪受於上右宣讀訖捧置於案奏進寶捧寶官以寶跪進於上左上受寶以授執事官執事官跪受於上右捧置於案奏出圭俯伏興傳唱同奏復位引禮官導引上由左門出至拜位奏拜樂作四拜樂止傳唱百官同四拜畢致詞官於丹陛上跪奏於上左曰嗣皇帝臣伏惟皇太后陛下功徳兼隆顯崇徽號永膺福壽率土同歡畢贊拜樂作四拜樂止傳唱百官同四拜奏禮畢駕興謁告是日皇太后受冊寶畢內官先具謁告儀物皇太后具冠服詣奉先殿行謁告禮如常儀受賀是日皇太后行謁告禮畢仍禦宮中服燕居服升座儀仗及樂如前陳設內引禮官引皇后皇妃公主行慶賀禮如常儀禮畢文武百官詣淸寧宮前門外上表慶賀行四拜禮司禮監官捧表進仍行四拜禮畢次日命婦進表慶賀前期一日女官設皇太后禦座於宮中設香案於丹墀之南其日淸晨內官設儀仗於丹陛之東西及丹墀東西女官擎執者立於禦座之左右陳女樂於丹陛東西北向設表案於殿東門外設命婦拜位於丹墀北向設司贊位於丹墀東西設司賓位於命婦拜位之北東西相向設內贊二人位於殿內東西命婦至宮門外司賓引命婦入就拜位女官具服侍班如常儀尙宮尙儀等官詣內奉迎尙儀奏請升座皇太后具服出導從如常儀樂作升座樂止司贊唱班齊樂作贊四拜樂止外贊唱進表引表案女官前導舉表案女官二人舉案由殿東門入樂作至殿中樂止贊眾命婦跪內贊唱宣表展表女官詣案前取表跪展宣表女官詣案前跪宣訖興女官舉表案置於殿東外贊命婦皆興樂作贊四拜樂止司賓引班首命婦由東階升樂作自東門入至殿中樂止內贊唱跪班首跪外贊眾命婦皆跪內贊官跪於班首之左代致詞云某夫人妾某氏等恭惟皇太后陛下徳同坤厚允協徽稱壽福無疆輿情歡戴畢內贊司贊同唱俯伏興班首及眾命婦皆興司賓引班首由西門出降自西階樂作至拜位樂止贊拜樂作四拜樂止尙儀跪奏禮畢皇太后興樂作還宮樂止引禮官引命婦以次出又次日上禦奉天殿文武百官上表行慶賀禮畢頒詔天下如常儀天順六年皇太后孫氏崩按大政紀天順六年九月四日皇太后孫氏崩尊謚曰孝恭章皇后按明外史宣宗孝恭皇后傳天順六年九月後崩上尊謚曰孝恭懿憲慈仁莊烈齊天配聖章皇后合葬景陵天順八年憲宗卽位尊皇后錢氏爲慈懿皇太后生母貴妃周氏爲皇太后增定慶賀之儀按大政紀上卽位之明日命議兩宮徽號夏時倡言錢皇后久病今只尊所生母周貴妃爲太后李賢曰天子新卽位四海顒望宜遵遺詔庶幾順天理服人心景泰初事例不可法彭時曰此言是也朝廷所以服天下只要正綱常今若只尊所生恐損聖徳夏時曰待請命少頃出傳仁壽宮旨曰子爲皇帝母當爲太后豈有無子而稱太后者宣徳自有例彭時曰今日事與宣徳年間不同胡後曾上表讓位退居別宮故正統初不加尊號今日名分固在豈得不加正宮尊號若阿諛順從是萬世罪人也所以不敢不極言者爲欲全皇上聖徳非有他意若推大孝之心則兩宮同尊爲宜眾皆然之夏時再入請命良久出曰得上再三勸諭已蒙兪允矣將艸詔李賢彭時議曰同尊固好然正宮須例加二字不然無分別乃於錢皇后加慈懿之稱而貴妃止稱皇太后翌日頒詔天下是日同議者懼忤內旨有後患皆隱默不言惟李賢開端彭時極力繼其後賴上孝事兩宮如一故能委曲勸諭仁壽宮以成大禮按名山藏坤則記錢皇后英宗後也海州人正統七年冊立英宗臨崩念周貴妃有子後無子恐千秋萬歲後不得同穴特命大學士李賢曰錢皇后千秋萬歲後當與我合葬賢退而書之閣中憲宗卽位欲上兩宮徽號周貴妃不欲後�稱曰豈有無子爲皇帝稱太后者上不敢違慈旨使太監夏時下外廷議時倡言曰錢後無子損目損肢久病宜特尊上生母爲太后李賢曰遵遺命大學士彭時曰是夏時出旨示諸臣曰宣徳朝有故事尊號不及胡皇后賢時�語曰胡皇后當時讓位居別宮今太后名位在也何可比宣徳夏時曰便表讓何不可者時曰胡皇后讓位宣廟在也先帝已大行臣子誰敢爲太后讓者諸臣不發一辭夏時厲聲曰公等二耶二者罪矣彭時拱天而語曰兩宮同尊陛下之孝也臣子所不敢不極言爲此爾錢太后已無子又誰利耶有太祖太宗在天之靈又誰二耶諸臣皆曰善夏時以聞上言聖母再三方得請擬書矣彭時又曰太后上當加二字而上生母稱太后夏時曰已同尊何別之彭時曰別則便於稱皆曰善乃加稱慈懿皇太后周太后昌平人憲宗生母也天順元年冊爲皇貴妃憲宗卽位號皇太后按明會典天順八年增定慶賀皇太后禮儀皇后謁告謝恩及受賀畢親王於上位前行慶賀禮如常儀次詣兩宮皇太后前次詣皇后前俱行八拜禮又三日女官預陳設慈懿皇太后禦座於宮中設香案於丹墀之南其日淸晨內官陳設儀仗於丹陛之東西及丹墀東西女官擎執者立於禦座之左右陳內樂於丹陛東西北向設表案於殿東門外設班首拜位及各命婦拜位於丹墀北向設司贊位於丹墀東西設司賓位於命婦之北東西相向設內贊二人於殿內東西命婦至宮門外司賓引命婦入就拜位女官具服侍班如常儀尙宮尙衣等官詣內奉迎尙儀奏請升座慈懿皇太后具禮服出導從如常儀樂作升座樂止司贊唱班齊樂作贊四拜樂止外贊唱進表引表案女官前導舉表案女官二人由殿東門入樂作至殿中樂止贊眾命婦跪內贊唱宣表女官宣訖興唱宣表展表女官詣案前取表宣訖興舉案者舉案置於殿東贊命婦皆興司贊唱拜樂作四拜樂止尙儀跪奏禮畢慈懿皇太后興樂作還宮樂止慶賀皇太后禮同憲宗成化元年皇太后周氏壽誕建齋設醮給事中張寧劾禮部尙書姚夔斂會財物收辦炷香疏入不報按大政紀成化元年二月皇太后壽誕令僧道建設齋醮給事中張寧劾禮部尙書姚夔斂會大臣收買炷香詣寺觀行禮祈福祇壞風俗傷名教不報疏云邇者恭遇皇太后誕日令僧道建設齋醮此見皇上將欲表揚孝道慰悅聖慈無所不用其極之心也諸大臣及百執事但當和衷助徳仰贊至情上綏懿祉則敬承道徳允合舊章而禮部尙書姚夔等乃於各衙門斂會財物收辦炷香約至期赴壇行禮爲儒者自失其守業彼者烏知其非臣𨿽至愚爲此稱惜切惟人臣之於君願其福也則當勸修徳善願其壽也則當勸去逸欲願天心之向順也則當相之保和小民康濟四海故曰求福不回天壽平格又曰欲王以小民受天永命未聞以禱祀得福丹藥致壽假符瑞以永天命者今乃不能盡所當爲徒以瓣香尺楮列名其上宣揚於佛老之神明率而拜曰爲朝廷祈福祝壽天地鬼神山川河嶽昭布森列可厚誣以是哉成化四年慈懿皇太后錢氏崩詔羣臣議祔葬祔廟之典按大政紀成化四年六月甲寅慈懿皇太后錢氏崩丙辰詔禮部會文武羣臣議大行慈懿皇太后陵寢司禮監傳旨眾相視莫敢發大學士彭時曰此一定禮無可議者梓宮當合葬裕陵神主當祔廟禮部尙書姚夔贊之曰此正禮也太監夏時曰不可慈懿無子且有疾不宜入山陵只宜別葬彭時曰太后母儀天下近三十年爲臣子者豈忍議別葬此事關系非小一或乖禮何以示天下後世諸內臣不以爲然彭時謂同列曰此事當力爭不可使上有失徳已而上禦文華殿召內閣與諸內臣至前面議上曰慈懿太后葬禮如何彭時對曰只合依正禮行庶全聖孝上曰朕豈不知依正禮行是好但與周太后有�故令爾等會議務要處得合宜商輅曰外議洶洶若不合葬則人心不服且於聖徳有損劉定之曰孝子從義不從令𨿽聖母有言亦不可從也上默然良久曰合葬固是孝若因失聖母心亦豈得爲孝乎時曰皇上大孝當以先帝之心爲心先帝待慈懿太后始終如一今若安厝於左虛其右以待後來則兩全其美矣後來指周太后也上𨿽未允而顏色甚和無怒容時因曰臣等意未盡欲具本言之乞皇上申勸聖母以終大事上頷之大學士彭時等上言臣等仰惟大行慈懿皇太后作配英宗皇帝正位中宮及皇上嗣居宸極尊爲慈懿皇太后先帝全夫婦大倫皇上全母子深恩天下後世無容議矣今壽終之後所宜奉梓宮祔於裕陵奉神主祔於太廟此古今不易之理亦先帝與皇上之初心也今聞欲別卜葬地臣等實切疑懼竊計皇上所以若是者必以今皇太后千秋萬年之後當與先帝同尊於陵廟自嫌二後�配臣等考之前代一帝二後�祔陵廟者未易悉數隻如漢文帝尊其所生母薄太后然其嫡母呂太后𨿽得罪於宗社尙且仍與父髙帝�葬長陵無所攺易宋仁宗追尊其生母李宸妃爲太后然於其嫡母章獻劉太后𨿽本無子尙且仍與父眞宗同祭太廟無所嫌忌皇上於慈懿皇太后昔日致其養今日盡其禮𨿽文帝仁宗無以加矣若陵廟之祔稍有不合於禮則致貽後議有掩前美況千秋萬年之後今皇太后慈懿皇太后同在陵廟不相妨�且愈足以見二後生存之日雍和無間永久之後�美無�此臣等所深願也伏望體先帝之心稽前代之制重念綱常之大以臣等所言下禮部會文武羣臣議務合天理允協人心則天下幸甚又謂夫有出妻之理子無棄母之道此事關系綱常不可有失貽議萬世言甚懇切上命禮部會羣臣定議以聞七月禮部尙書姚夔及文武大臣翰林院詹事府國子監科道等官集議慈懿皇太后祔葬祔廟如內閣彭時等議母后不從時等及夔等帥百官伏文華殿號泣不起上祈請未允夔會羣臣議以爲宜與今皇太后千秋萬歲後俱合葬裕陵慈懿皇太后居左皇太后居右一體祔廟上答詔云卿等言固正理但聖母在上事有窒�朕屢請命不蒙兪允又令內臣往返數次懇請堅意不許朕平日孝奉兩宮如一若此違逆致有他虞豈得爲孝今當於裕陵左右別選吉地安葬崇祭如禮庶幾兩全卿等其體朕意夔會羣臣復奏大意云上所有者祖宗之天下當守祖宗之成法祖宗成法卽先皇帝與母后猶不敢違而況陛下乎若今日之禮稍失則非先皇帝之心損母后之徳皇上不得爲至孝當起敬起孝以諫而號泣隨之可也若母后猶持不從則當用尊無二上處親以大義之道斷而行之上猶未從於是內閣請復議詔下羣臣再議夔等言益切謂或者曰上爲皇太后所出不可薄於此而厚於彼殊不知慈懿與皇太后他日�合裕陵�享太廟略無輕重何謂有薄厚哉或又曰慈懿無子宜與恭讓皇后同此尢不然恭讓在宣宗時已嘗遜處別宮而立孝恭皇后矣慈懿在當時未嘗退處他宮未嘗別立一皇后豈得謂之同乎況宣宗晚年追復恭讓徽號悔恨無及自嘆曰此朕幼年事蓋可知矣又況皇上繼統承緒卽同其子而可謂非其所出而別議乎復繼以危言及羣臣伏文華門以待上悉覽其奏懇請於皇太后自巳至申稍見從遂出數奏同辭批云卿等所言皆合朕意合葬之禮蒙允行矣於是文武羣臣始退上大行慈懿皇太后尊謚曰孝莊皇后成化二十三年上皇太后周氏徽號孝宗卽位尊皇后王氏爲皇太后又追尊淑妃紀氏爲太后詔議享禮�如奉先殿之儀按明昭代典則成化二十三年四月尊皇太后周氏聖慈仁壽皇太后八月己丑上崩於幹淸宮九月壬寅皇太子卽皇帝位冬十月尊皇后王氏爲皇太后十一月尊謚母淑妃紀氏爲孝穆慈惠恭恪莊僖崇天承聖皇太后祔葬茂陵詔議享禮禮部侍郎倪嶽議曰周禮春官大樂之職歌仲呂舞大濩以享先妣謂姜嫄也是帝嚳之妃后稷之母故特立廟以祭之在宋則元徳懿徳二皇太后俱有別廟之享章獻章懿二皇太后遂有奉慈之建每歲五享四時薦新上食�同太廟玆者恭遇孝穆慈惠恭恪莊僖崇天承聖皇太后祔葬茂陵所有神主宜於奉先殿旁近宮室攺爲別廟以禮安奉歲時祭享悉如太廟奉先殿之儀仍乞敕奉遷官於祔葬畢日暫奉神主於茂陵獻殿以伺二十四日憲宗純皇帝祔享太廟禮畢然後啟行於二十六日文武百官各具素服出城奉迎自大明門進入就赴別廟安奉如儀以是參稽乎情文庶幾咸合乎典禮上從之乃於奉先殿之東別辟一殿仍扁曰奉慈殿以奉安神主云按名山藏坤則記王皇后上元人憲宗後也中軍都督追贈阜國公鎭之女憲宗爲太子時英宗選後與廢後吳氏及柏氏三人畱宮中爲太子妃意屬後會章皇后崩旣英宗亦崩左右竊疑後不利憲宗卽位皇太后復命禮部采擇三人選如故而主選者爲司禮太監牛玉受吳后賂立之立逾月上察吳后徳不稱知非英宗意所屬廢吳后立後焉孝宗卽位上尊號皇太后按明外史孝穆紀太后傳後憲宗妃孝宗生母也賀縣人本蠻土官女成化中徵蠻俘入掖廷受女史警敏通文命守內藏時萬貴妃顓寵而�後宮有娠者皆治使墜柏賢妃生悼恭太子亦爲所害帝行內藏妃應對稱旨悅之一幸有身萬貴妃知而恚甚令婢鉤治之婢繆報曰病痞乃謫居安樂堂久之生孝宗使門監張敏溺焉敏驚曰上未有子柰何棄之稍哺粉餌飴蜜藏之他室貴妃日伺無所得至五六歲未敢剪胎發當是時吳后廢居西內近安樂堂密知其事往來哺養帝不知也帝自悼恭太子薨數數視影躑躅中外羣臣皆知以貴妃故恐皇嗣不可復望私爲帝憂成化十一年帝一日召敏櫛發照鏡嘆曰老將至而無子敏伏地曰死罪萬歲已有子也帝愕然問安在對曰奴言卽死萬歲當爲子主於是太監懷恩頓首曰敏言是皇子潛養西內今已六載矣匿不敢聞帝大喜卽日幸西內遣使往迎皇子使至宣詔妃抱皇子泣曰兒去吾不得生兒見黃袍有須者卽兒父也皇子衣小緋袍乘小輿擁至�下發披地走投帝懷帝置之膝撫視久之悲喜泣下曰我子也類我使懷恩赴內閣具道其故羣臣皆大喜明日入賀頒詔天下移妃居永壽宮數召見萬貴妃日夜泣怨曰羣小紿我其年六月妃暴薨或曰貴妃使使賜妃死或曰自縊也賜謚恭恪莊僖淑妃敏懼亦吞金死敏同安人孝宗旣立爲皇太子時孝肅皇太后居仁壽宮語帝曰以兒付我太子遂居仁壽一日貴妃召太子食孝肅謂太子曰兒去無食也太子至貴妃賜食曰已飽進羹曰羹疑有毒貴妃大恚曰是兒數歲卽如是他日魚肉我矣因恚而成疾孝宗卽位追封淑妃皇太后謚孝穆慈惠恭恪莊僖崇天承聖純皇后遷葬茂陵別祀奉慈殿帝悲念太后特遣太監蔡用之賀求太后家得紀父貴紀祖旺兄弟以聞帝大喜詔攺父貴爲貴授錦衣衛指揮同知祖旺爲旺授錦衣衛指揮僉事賜予第宅金帛莊田奴婢不可勝計追贈太后父爲中軍都督府左都督母爲夫人其曾祖祖父亦如之遣修太后先塋之在賀者置守墳戶復其家先是太后在宮中嘗自言家賀縣姓紀幼不能知親族也太監郭鏞陸愷皆聞之愷亦廣西人故姓李蠻中紀李同音因妄稱太后兄令人訪其叔福與兄詣京師而福等已死愷女兄夫韋父成者出冒之有司皆待以戚畹名所居裏曰迎恩裏貴旺曰韋猶冒李況我實李氏因詐爲宗系上有司有司莫辧也二人旣驟貴父成亦詣闕爭辧帝命郭鏞聽之鏞但逐父成而已及帝使使者修治賀先塋蠻李姓者數輩皆稱太后家自言使者使者還奏貴旺不實復遣給事中孫珪禦史滕佑間行連賀間微服入猺獞中訪之盡得其狀歸奏帝謫罰鏞等有差戍貴旺邊海自此帝數求太后家竟不得弘治三年禮部尙書耿裕奏曰粵西當大徵之後兵燹饑荒人民奔竄歲月悠遠蹤迹難明昔孝慈髙皇后與髙皇帝同起艱難化家爲國徐王親髙皇后父當後之身尋求家族尙不克獲然後立廟宿州春秋祭祀今紀太后幼離西粵入侍先帝連賀非徐宿中原之地嬪宮無母后正位之年陛下訪詢𨿽切安能得其要領哉臣愚謂可仿徐王故事定擬太后父母封號立祠桂林致祭帝曰孝穆皇太后早棄朕躬每一思念惄焉如割初謂宗親尙可旁求寧受百欺冀獲一是卿等謂世久無從物色請加封立廟以慰聖母地下之孝朕虛有此心終天痛之於是封後父推誠宣力武臣特進光祿大夫柱國慶元伯謚端僖後母伯夫人立祠桂林府有司歲歲祀大學士尹直撰哀冊有云睹漢家堯母之門增宋室仁宗之慟帝燕閒念誦輒欷歔流涕也孝宗弘治十八年武宗卽位尊皇后張氏爲皇太后按大政紀弘治十八年五月辛卯上崩於幹淸宮壬辰皇太子卽皇帝位八月尊皇后張氏爲皇太后按名山藏坤則記張皇后孝宗後也興濟人父巒母金夫人夢月入懷生後後當適人所適病選爲太子妃所當適者病已及孝宗卽位立爲後上崩武宗卽位上尊號皇太后武宗正徳五年十二月尊皇太后張氏爲慈聖皇太后按大政紀云云正徳十六年以武宗遺詔迎帝嗣位遣太監奉母蔣氏於安陸詔廷臣議尊崇大禮以祖母貴妃卲氏爲皇太后尋加康壽皇太后母爲興獻後尋加興獻皇太后按大政紀正徳十六年夏四月癸卯帝卽位帝興獻王子憲宗純皇帝孫也武宗無子遺詔迎取來京嗣皇帝位四月癸未發安陸辭帝母蔣妃嗚咽涕泗帝母曰吾兒此行荷負重任毋輕言帝曰謹受教丙午遣官往迎帝母興獻妃初帝在中途思聖母輒垂泣故卽位二日卽遣司禮監官秦文鄒恩等賫箋往迎六月己亥復遣太監戴永等賫箋迎帝母興獻妃於途敕修武宗實錄命禮官集議追崇大禮尙書毛澄會公卿臺諫等官六十餘人上議漢成帝立定陶王爲嗣而以楚王孫後定陶承其王祀師丹以爲得禮今上入繼大統宜以益王子崇仁主後興國其崇號則襲宋英故事以孝宗爲考興獻王及妃爲皇叔父母祭告上箋稱侄署名而令崇仁王考興獻王叔益王帝覽曰父母可移易乎其再議於是大學士楊廷和及蔣冕毛紀等復上言程頤濮議最得禮義之正皇上采而行之可爲萬世法興國祀事今𨿽以崇仁異日仍以皇次子後興國而攺崇仁爲親藩天理人情庶兩無失尙書澄侍郎俊等亦復上議如廷和言帝不聽仍命博考典禮以求至當秋七月進士張璁上言大禮疏曰朝議欲上考孝宗叔興獻王此拘定陶濮王故事爾夫漢哀宋英皆立爲皇嗣養之宮中是尙爲人後者故師丹司馬光之論猶可今遺詔謂皇上倫序當立不謂爲孝宗後比之哀英較然不同稱興獻王以皇叔父鬼神固不能無疑也況稱聖母以皇叔母則當以君臣禮見恐子終無臣母之義故謂皇上繼統武宗而尊崇其親則可謂繼嗣孝宗而自絕其親則不可臣竊謂今日之禮宜別爲興獻王立廟京師使得隆尊親之孝且使母以子尊與父同斯興獻王不失其爲父聖母不失其爲母矣疏入帝喜曰此論一出吾父子可終完矣是日帝禦文華殿召廷和冕紀入諭曰至親莫若父母因授以手敕曰卿等所言俱有見第朕罔極之恩無由報爾今尊父爲興獻皇帝母興獻皇后祖母邵爲康壽皇太后廷和等不敢奉旨封還手敕帝爲中止九月癸酉興王妃至通州禮部具議聖母至京宜由東安門入帝不從再議由大明左門入復不從帝斷議由中門入謁見太廟朝議嘩然不可禮部復請用王妃儀仗迓之帝亦不從命錦衣衛以母后駕儀往又命所司制太后法服伺之至是聖母至通州聞朝議欲考孝宗恚曰安得以我子爲人之子謂從官曰爾曹已極寵榮獻王尊稱云胡未定因畱通州不入帝聞之涕泗啟慈壽皇太后願遜位奉母歸藩羣臣惶懼丙子帝諭廷和曰朕父獨生朕不得承緒復不得徽稱罔極何由報終勞卿等折衷伸朕孝思廷和等仍守前議不欲變璁乃復爲大禮或問一帙辯析統嗣之異及尊崇墓廟之說甚悉賫至左順門上之廷和令修撰楊維璁等阻之不得帝覽之畱中不下辛巳尊卲貴妃爲皇太后興獻王興獻妃爲帝後廷和見勢不獲已乃艸敕下禮部曰聖母慈壽皇太后懿旨以朕纘承大統本生父興獻王宜稱興獻帝母宜稱興獻後憲廟貴妃卲氏稱皇太后仰承慈命不敢固違帝從之廷和意假母后示非廷議意也壬午興獻後至自通州聖母以未得徽稱畱通州者彌旬至是乃如京由大明中門入帝迎於闕內朝議不謁太廟止見奉先奉慈二殿而已甲午諭加皇太后及興獻帝後尊號廷和以追崇禮成擬上慈壽皇后及武宗皇后尊號帝因遣司禮監諭廷和曰卲太后興獻帝後亦各擬上尊號廷和等上言不可宜俟明年大婚禮成慶宮闈加之可也十二月帝下禦札諭加興獻帝後以皇字廷和等上言恐紊一代綱常拂萬世公論不可因封還禦札帝曰卿言已悉第罔極之恩報亦無方其勉承朕命稱父興獻皇帝母興獻太皇后廷和等復上言興獻帝後尊稱已極若復加皇字與孝廟慈壽�尊是忘所後而重本生任私恩而棄大義臣等不能辭責俱願罷歸帝曰朕奉昊天至情不必拘於史誌可勉加皇字毋托爲辭於是吏部尙書喬宇率百官上言皇字不可加帝曰慈壽皇太后懿旨有諭皇帝婚禮將行其加興獻帝後皇字朕不敢辭爾羣臣其承後命廷和等見不可爭乃與蔣冕毛紀費宏俱求罷歸不報禮部尙書毛澄侍郎賈詠汪俊等上言若帝後之上有加則正統之親無別恐不可以告郊廟而布天下內閣大臣直言規諫宜賜兪旨帝不聽仍曰宜遵懿旨稱興獻皇帝興獻皇太后於是給事中朱鳴陽等禦史程昌等編修陳沂等百有餘人各上言加稱非是因請斥璁不聽按名山藏坤則記卲太后憲宗妃而睿宗母也其父林昌化人而入杭州淘沙至貧矣則鬻太后於鎭守太監而緣此得入宮侍憲宗亦聞曰杭兵家女也知書有容色年十四聘者七人皆死一指揮聘之已上馬迎矣墜而死其父充漕卒攜至京師選入掖廷居外院未得進一夕月下詠其紅葉詩憲宗過而微聞之遂召幸以成化十二年冊爲宸妃二十三年爲貴妃生睿宗及岐雍二王睿宗分封興後不得從睿宗賦思親焉世宗入繼大統太后老目眚矣喜其孫爲皇帝摸世宗身頂至踵世宗進稱爲皇太后按開聖紀獻皇后姓蔣都城蔣女弘治五年冊爲興王妃興王薨妃居邸一年武宗崩世宗入爲皇帝旣卽位三日遣人奉迎安陸使主者議推尊禮禮官旣請上考孝宗則稱興獻王皇叔父興獻大王妃皇叔母議三上不允羣臣皆力爭惟進士張璁謂當尊王爲皇考妃爲皇太后上遂面召大學士楊廷和蔣冕毛紀等授手敕文華殿擬推尊如璁言廷和等不奉詔會母妃將至禮部尙書毛澄請先遣文武大臣各一人逆於通其禮至之日母妃繇崇文門入東安門上迎於東華門上不許已請繇正陽左門進大明承天端門午門之東王門入宮上又不許崇文門者京師東門也正陽門者京師正門也禦道在中間王門諸王所出入門也旨聖母至從禦道入朝廟羣臣嘩謂母妃無謁廟禮已禮官治駕復具王妃車上曰駕太后服已母妃至通聞羣臣議曰我子也安得子他人止不入者旬日上涕泣曰何以天下爲請避皇帝位張太后固止之乃內降稱妃興獻後興獻後乃入如皇太后儀謁奉先奉慈於大內不廟見頃之上欲稱興獻後曰興獻皇后羣臣皆爭大學士楊廷和等至乞罷去上竟以嘉靖元年尊後爲興國太后而未慊也世宗嘉靖元年以淸寧宮災帝從廷議攺稱興獻帝後爲本生父母不加皇字上慈壽皇太后及卲太后興獻太后冊寶尋卲太后崩敕禮官上謚按大政紀嘉靖元年春正月己未淸寧宮災大學士楊廷和等因言火起風烈殆爲天意況迫淸寧後殿豈非興獻帝後之加稱祖宗神靈容有未悅者乎給事中鄧繼曾上言五行火主禮今日之禮名紊言逆陰極變災臣𨿽愚知爲廢禮之應也王事髙尙賢上言郊祀甫畢卽有淸寧後宮之災意者興獻帝後之稱於禮不能無疑後以皇字稱之尢爲過越鄭佐亦言郁攸之災不於他宮而於淸寧之後不在他日而在郊祀之餘變豈虛生災有由召帝覽之心動乃從廷和等議稱孝宗爲皇考慈壽皇太后爲聖母興獻帝後爲本生父母而皇字不復加矣按明昭代典則三月丁巳上慈壽皇太后及太后邵氏冊寶詔天下詔曰自古帝王以孝治天下尊親之禮其來遠矣仰惟聖母慈壽皇太后敬相皇考孝宗皇帝訓育皇兄武宗皇帝蔚有顯聞皇嫂皇后表正宮闈母儀有年重念聖祖母貴妃事我憲祖澤隆佑啟本生父興獻王聰明仁孝本生母興獻王妃莊敬儉勤誕育眇躬丕承前烈謹奉冊寶上聖母尊號曰昭聖慈壽皇太后皇嫂曰莊肅皇后又奉聖母懿旨上聖祖母尊號曰壽安皇太后本生父母曰興獻帝興獻太后大禮旣舉洪恩誕敷冬十一月庚申壽安皇太后崩楊廷和定爲哭臨一日喪服十三日而除文移兩京不以詔天下按大政紀十一月庚申皇太后邵氏帝祖母也初爲憲宗貴妃生興獻帝帝卽位尊爲壽安皇太后至是崩大學士楊廷和定議哭臨一日喪服十三日而除丙寅禮官請素服禦西角門帝曰朕哀慕方切豈忍遽從所請十二月甲戌上壽安皇太后謚帝敕禮部曰朕祖母壽安皇太后夙事皇祖誕生興獻帝肆致眇躬入承大統方隆尊號期享遐齡孝養永終奄忽違棄追惟懿徳宜有徽稱乃上尊謚曰孝惠康肅溫仁懿順協天佑聖皇太后嘉靖二年爲孝惠邵太后祔葬祔廟帝復諭加帝後尊號仍加皇字主事桂再建言大禮按大政紀嘉靖二年二月丙申葬孝惠皇太后初遣禮官相兆域廷和上言茂陵左右不可恐有震驚之虞賈詠曰當祔𨿽有之難免不當祔𨿽無之難爲至是祔葬茂陵按明昭代典則夏五月楊廷和蔣冕毛紀費宏上言皇上謂所生父母必極尊稱恐未足爲孝而反爲聖徳累前以慈壽皇太后懿旨稱帝後於正禮已過公論未安今復極尊崇與孝宗慈壽�非所以奉承正統也六月己酉復遣司禮監官至內閣諭帝後尊號上加皇字楊廷和蔣冕毛紀費宏上言前蒙傳諭已具奏爲不正之禮恐爲聖徳累今必欲行之是徇情也昔魏明帝敕戒公卿曰敢有邪佞導諛謂考爲皇稱妣爲後則股肱大臣誅之臣等不能推明正論導陛下爲堯舜之君是明帝罪人也丁巳上禦平臺召楊廷和蔣冕毛紀費宏授以手敕面諭欲加稱興獻帝爲興獻皇帝興國太后爲皇太后廷和等退而上言臣等親承天語諄復無少疾遽之色曷勝感戴第奉迎皇上之初凡正統本生講論已定聖心固已洞察豈復得不顧禮義徇情行之哉按大政紀冬十一月奉孝惠皇太后主於奉慈殿遣官告安陸廟主事桂上言大禮並獻席書方獻夫議艸初巡撫湖廣都禦史席書艸疏曰禮官之議舉朝是之臣未敢以爲是璁韜之議舉朝非之臣未敢以爲非昔舜繼堯統禹繼舜統未嘗不以瞽鯀爲父也皇上承統武宗仍爲興獻帝子別立廟祀璁韜之議未爲迂矣然舜禹𨿽父未嘗尊其父以帝之稱則禮官執奏亦未爲失但禮本人情皇上尊爲天子而父母無尊稱於情安乎此與武王追王太王王季之心實未遠也爲今日議宜定號皇考興獻帝立廟大內祭以天子之禮則大統正而昭穆不紊至愛篤而本支不淪矣吏部員外郎方獻夫亦爲疏曰陛下之繼二宗當繼統而不繼嗣興獻之異羣廟當稱帝而不稱宗請攺孝宗曰皇伯興獻帝曰皇考別立廟祀則合乎人情當於名實矣皆不果而桂者南京刑部主事也日與張璁討論古禮其議符合至是乃上言識者皆謂孝宗有子不可復爲立後而舉朝之臣未有所規納者蓋自璁韜建議論者指爲干進故達禮之士不敢遽言其非爾臣按範純仁謂英宗親許爲仁宗子與入繼之主事體不同則宗臣之論亦自有辧皇上果許爲孝宗子乎其爲入繼之主明矣然則考興獻帝母興國太后質諸鬼神而無疑百世以俟聖人而不惑也臣久欲上請乃見席書方獻夫之疏以爲無俟臣之言者而迄今未奉宸斷豈皇上偶未詳覽耶抑二臣將上而中止耶臣欲再申其說並錄二疏以聞帝覽之曰此關系天理綱常仍會文武羣臣集議可否嘉靖三年興國太后千秋命婦朝賀昭聖太后聖誕詔免稱興國太后爲本生章聖皇太后尋去本生二字加稱聖母具上冊寶攺昭聖太后爲皇伯母按大政紀嘉靖三年二月興國太后千秋命婦各上箋覿賀宴賚倍常是月晦日昭聖皇太后聖誕先期有旨命婦免入朝賀試禦史朱浙上言皇上孝事兩宮常如一日玆者朝賀之儀在興國太后旣已舉行昭聖誕辰乃聞報罷事體不類禮數頓殊傳播之間關系不小昭聖手攜神器親授吾皇母子之恩天日在照陛下之所以事母后者宜何如哉臣謂今日之禮在母后𨿽云固辭在陛下猶宜惇請加意舉行以安太后之心以全天子之孝可也馬明衡亦上言蹔免朝賀在尋常固可然當儀禮紛更之時正人心�惶之際忽傳報罷安得無疑故竊謂此意若出自太后其間必有因事拂抑之懷往時存沒之感若出自聖意則母子至情有隆無已豈可以聖誕嘉節而輟此盛禮哉疏入帝怒曰命婦免賀本奉皇太后懿旨孝養兩宮朕豈敢間越朱浙馬明衡不諳事體逮鎭撫嚴刑鞫問三月帝禦平臺召冕紀宏諭加尊號及議建室冕對曰臣等願陛下爲堯舜不願爲漢哀帝帝曰堯舜之道孝弟而已矣冕等不能對丙寅遂敕禮部曰聖母昭聖慈壽皇太后特加尊號爲昭聖康惠慈壽皇太后又敕曰本生父興獻帝本生母興國太后今加稱爲本生皇考恭穆獻皇帝本生母章聖皇太后又曰朕本生父母己有尊稱仍於奉先殿側別立一室盡朕追慕之情禮部尙書汪俊等極諫不報復召張璁桂詣京以席書爲禮部尙書先是戶部侍郎胡瓚等上言大禮已定席書督賑江淮實關民命不必徵取來京帝從之並止璁等勿來時璁已扺鳳陽矣見邸報敕尊號乃復上疏極論兩考之非且曰臣知本生二字決非皇上之心所自裁定也必出禮官之陰術皇上不察以爲親之之辭爾不知禮官正以此二字爲外之之辭也必亟去二字繼統之義始明而人心信從矣疏入帝命復召來京蔣冕言於帝前曰二人若來必撲殺之帝不問趣使速來遂降中旨以席書爲禮部尙書己酉上聖母昭聖皇太后冊寶庚戌上本生聖母章聖皇太后冊寶初命內閣擬撰冊文帝遣司禮官傳諭欲於昭聖冊內稱嗣皇帝獻皇帝冊內稱孝長子章聖冊內加稱聖母自稱長子蔣冕等力言不可仍以原文封進帝覽之禦批獻皇帝冊內加一孝字章聖冊內欲去本生母三字冕等復上言此字惟宗廟祝文用之今稱長子已盡孝情又加此字有幹正統且本生母三字系敕諭擬定亦難輕去仍封還禦批乃依原文止稱長子章聖冊內加一聖字至是分日各上冊寶明日帝禦奉先殿受賀布詔天下詔曰朕恭膺天命嗣承皇兄武宗毅皇帝大統祗奉宗祀惟我皇考孝宗敬皇帝神謨聖政是繼是行仰惟聖母昭聖慈壽皇太后擁翊之功莫罄名言本生父母興獻帝興國太后鞠育之恩罔殫報稱尊稱未極恆用歉然恭奉冊寶加上聖母尊號曰昭聖康惠慈壽皇太后興國太后曰本生聖母章聖皇太后義專隆於正統禮兼盡夫至情六月以桂張璁爲翰林學士秋七月攺稱本生聖母章聖皇太后爲聖母璁旣拜新命復上言今日典禮是非同異願與禮官論辧明晰恐其無徵不信也謹列十三事以上疏入畱中何孟春爲論條辧帝切責之璁復辭職不許乃就官帝采其議屢遣司禮監官至閣諭紀等去冊文本生字紀等力言不可亡何帝禦平臺召紀宏瑤責之曰此禮當速攺爾等事君不忠如何以禮待爾又曰爾輩無君欲使朕亦無父乎紀等惶怖而退至是召百官至左順門敕曰本生聖母章聖皇太后今更定尊號曰聖母章聖皇太后後四日恭上冊寶何孟春退艸疏達旦語禮部侍郎朱希周曰此禮復更禮官尢當爭之於是希周率郎中餘才汪必東等上言皇上考孝宗母昭聖已越三年今更定之諭忽從中出則明詔爲虛文不足取信於天下後世祭告爲煩瀆不能感孚於天地宗社矣況本生二字初無貶辭去之則於昭聖無別矣昭聖之心萬一不安皇上之心安乎孟春與尙書秦金等九卿諸臣及學士丰熙等諸翰林與寺部臺諫諸官各上言力爭本生二字不宜削去章十三上俱畱中不報戊寅羣臣伏哭左順門逮系丰熙馬理等百四十有二人於詔獄己卯上聖母章聖皇太后冊寶九月攺稱孝宗敬皇帝爲皇伯考昭聖皇太后爲皇伯母初集議時汪偉鄭嶽徐文華等猶與璁等力辧可否武定侯郭勛遽曰祖訓如是古禮如是璁等言當書曰人臣事君當將順其美於是書璁及獻夫等六十四人上言人無二本孝宗伯也宜稱曰皇伯考昭聖伯母也宜稱曰皇伯母允合天理之正深卽人心之安大統大倫兩有歸矣獻皇帝主別立禰室不入太廟尊之親之兩不悖矣議上從之乃攺稱孝宗爲皇伯考昭聖爲皇伯母祭告天地宗廟布詔天下詔曰人君爲治必本於孝道聖人論政必先於正名孝在篤於親而名貴循其實朕本憲宗純皇帝之孫孝宗敬皇帝之侄恭穆憲皇帝之子皇兄武宗毅皇帝上賓之日仰遵祖訓遺詔命朕嗣皇帝位受天明命於玆三年矣尊稱大禮屢命廷臣集議輒引漢定陶王宋濮王爲據至再至三其論未定朕心靡寧蓋漢宋二帝嘗立爲子朕則入奉宗祧與爲人後者不同是豈徒禮官之失亦朕衝年未能決擇之咎朕祗承九廟尊養兩宮正統大義未嘗有間惟恭穆獻皇帝章聖皇太后朕之父母也劬勞之恩昊天罔極𨿽位號已隆而名稱未正因心之孝每用歉然今告於天地宗廟社稷稱孝宗敬皇帝曰皇伯考昭聖皇太后曰皇伯母恭穆獻皇帝曰皇考章聖皇太后曰聖母各正厥名揆之倫序允協無背猶慮天下臣民未能知悉特玆詔諭以申朕拳拳孝養之誠乃閣臣宏等所艸也嘉靖五年帝奉章聖皇太后謁見世廟按大政紀嘉靖五年九月己亥帝諭輔臣曰聖母欲謁世廟卿謂如何費宏楊一淸等因上言國朝禮制有皇后初立謁太廟永樂時攺謁奉先殿無復有至太廟者蓋欲正乾坤之位謹內外之防也聖母謁廟不可帝以問璁璁引唐開元禮有皇后廟見之儀及國初禮有皇后謁太廟內外命婦陪祀之文以對因言永樂後止謁奉先殿皆當時禮官失考因循簡便非太祖稽古定制也今皇太后及中宮宜先見太廟以補前禮之缺次謁世廟以成今禮之全宏一淸等復上言璁所引乃開元禮不可爲法國初禮文未定之制二臣欲追復廟見是彰祖宗之闕也不可席書劉龍等亦上言髙皇帝準古廟見禮爲大婚冊後之制未及施行復定冊後止謁奉先殿蓋嚴內外之辧立萬世家法也璁所引俱大婚禮今世廟告成是大祭禮本不相涉章聖皇太后宜於奉主之後祗見觀徳殿則祖宗家法守之益堅矣璁復上疏言周天子宗廟之祭王服衮冕而入立於東序後副褘而入立於西序九獻王后各四時天子與後共承宗廟也皇上毅然舉行𨿽追復古帝王之盛未爲不可因自具儀以上帝命禮部復集議之於是席書復上疏遂持兩端矣大學士石瑤上言祖宗家法凡后妃入宮未有無故復出者太廟尊嚴乃天子對越之所非時享祫祭亦未輕出入而況后妃乎漢唐之季事不師古女禍時作其患不可勝言可不慮哉帝切責之席書等乃上請聖母謁廟必得皇上同行以主斯禮從之嘉靖六年昭聖皇太后行謁殿禮按大政紀嘉靖六年夏四月甲戌崇先殿成帝奉獻皇帝神位其中昭聖皇太后行謁殿禮

皇太后部匯考七

明嘉靖七年詔上聖母章聖皇太后尊號按明昭代典則嘉靖七年七月恭上皇考聖母尊號寬卹天下詔曰朕聞聖人之孝以尊親爲大人君爲治以孝敬爲先匪暱情率意之所敢私實古聖帝明王之要道者也朕以藩服仰荷天命奉我皇兄遺詔遵我聖祖兄終弟及之文令朕人奉祖宗大統自卽位之始首命禮官會廷臣集議稱號等事柰何左右大臣謬主非禮之議春曹卿佐妄考不經之言謂父子可絕其親執後世爲人後之說是以統嗣無分紀綱隳失人倫幾至不明考議幾於聚訟當是其時朕徒存追報之誠見聞罔有所得上賴皇天鑑佑賚我賢良大名大倫已各正其天序尊稱尊號尙未合乎彜章是非姦黨所能爲實由朕衝昧無知之所致也今追惟我皇考恭穆獻皇帝元徳昭彰寬仁純粹聖母章聖皇太后靜善淑昭克裨內治誕育朕躬深恩罔極慕鞠勞訓誨之無可酬肆洪仁峻徳亦曷以頌追報之忱旣莫能伸揄揚之誠又未少罄玆復參稽典制爰據輿情遣官祗告於天地宗廟社稷於今年七月加上皇考尊謚爲恭睿淵仁寬穆純聖獻皇帝十二日恭奉冊寶加上聖母徽號爲章聖慈仁皇太后大禮告成應頒恩賚嘉靖十五年建慈慶慈寧二宮尋奉章聖皇太后如天壽山以九廟成上兩宮徽號按大政紀嘉靖十五年五月建慈慶慈寧宮九月帝如天壽山奉遷孝肅太皇太后神主於裕陵孝穆皇太后孝惠太皇太后神主於茂陵各享殿也十月帝奉章聖皇太后如天壽山帝以奉遷三後主於二陵乃奉皇太后往行奉慰禮夏言等扈賞賚有差閏十二月九廟旣成上兩宮徽號昭聖曰恭安康惠慈壽皇太后章聖曰慈仁康靜貞壽皇太后乃布詔天下曰朕創昭穆羣廟以祀祖宗彰太祖爲專尊之主復作太宗廟於羣廟之外表著功徳享祀百世更創皇考廟曰獻皇旁廟止修時祀以避丰稱之嫌由是致孝慈闈恭上徽號慶禮旣備推愛宜頒云嘉靖十七年慈寧宮成尋章聖太后崩廷臣議祔葬之禮及上尊謚之儀按大政紀嘉靖十七年秋七月慈寧宮成帝建慈慶慈寧二宮奉二太后至是慈寧先成郭勛李時夏言髙忠各賞白金五十兩十二月庚申章聖皇太后崩尋上尊謚曰慈孝貞順仁敬誠一安天誕聖獻皇后按名山藏開聖記十七年建慈寧宮奉居之十二月太后崩越三日上�禮工二部曰慈駕遐升事莫重山陵朕惟皇考陵遠在承天遐升之日尙諸侯王朕煢煢衝歲知識何有山陵淺薄堂隧狹隘實貽多悔每一念至惕然怛傷比者二歲春秋展禮山陵朕周覽川原得大峪山於長陵西南林岡衍郁實爲吉丘玆欲起逆梓宮遷祔於此朕不敢專卜告皇祖皇帝旣得吉占三三勛輔咸贊朕謀其告聞祖宗列聖南奏皇考合葬慈靈列於諸陵之次朕心愜焉初張璁桂等以議禮驟稱上意天下竊見聖衷遠慕有陟岵之懷且謂上卽位十餘年未有太子一時罷民散吏胥動浮言具論顯陵壤不利宜攺遷天壽山下以感動帝心上命禮部集議尙書夏言極言其不可上不聽至是文武大臣無敢言者皆曰宜如制乃遣駙馬都尉京山侯崔元爲奉迎使兵部尙書張瓚爲護行使太監鮑忠爲奉侍內官指揮趙俊爲起吉凶儀仗官起逆獻皇帝梓宮承天將以明年葬越七日車駕詣大峪山相視作穴處上哀思太后擗踴號慟感動從官旣歸禦史陳讓奏曰日者上天降割聖母弗延伏見陛下仁孝淒惻擗踴號慟天地爲哀臣民若喪陛下遂定大禮擬合葬睿宗皇帝於天壽山大峪之陽遂駕素車乘金相水穴土印木臣以言官得隨扈從伏見車駕淩風衝露陟岡履石皇皇如有求而弗得無非求厝慈親一席之安而已斯時斯際皇天后土亦效精靈以啟陛下大孝之思況於臣子夫大峪山必建睿宗皇帝之陵以葬聖母論分則以配祖宗七陵之尊論情則以申慈闈同穴之盟前事則可共祖宗以爲敬後事則可依壽陵以爲安至矣盡矣臣特不忍遂虛獻廟巳安之宅敢獻芻堯兩端以備采擇萬一陛下禦極十有七年矣百姓謳歌四方寧謐是𨿽聖徳神功上帝歆佑之錫然臣嘗得諸傳聞皆謂獻廟幽宮龍穴極美且以皇考積徳惇仁下襲水土玉質爲精地復爲母臣意其中生气元功絪縕會結必有紫茜點血玉液垂珠之祥故佑啟陛下以協在宥坤後山靈之庇不可誣也禮曰葬者藏也欲人不得見也今出聖考玉魄於母孕之地如取之於其胎也𨿽梓槨重封錦囊百襲能無疑哉古人事死之禮先廟後墳重魂後魄是以黃帝成道登天羣臣葬其衣冠橋陵舜死蒼梧之野葬九疑之山蓋二妃未之從也臣妄謂陛下可奉睿宗皇帝遺衣納之梓宮飾以衮冕與皇太后合葬大峪碑題睿宗獻皇帝陵再以皇太后之遺冠帔納之梓宮奉以合葬顯陵碑題睿宗獻皇帝陵此臣之一見也若陛下必遷顯陵以遂孝思則顯陵之在承天者當爲二聖衣冠幾杖之藏以當荊襄旺气此臣又一見也竊取黃帝衣冠之藏之義兼取大舜九疑獨葬之禮以神爲配兩美具存睿宗章聖精神之在天者旣以神而會魄玉魄之在地者又以魄而畱神北陵以配七陵之重也而近又以慰陛下霜露之思南陵以收一方之勝也而遠又以畱陛下龍潛之迹在陛下擇之耳奏入上怒曰腐儒黜爲編民旣而思曰獻皇帝體魄藏顯陵者二十歲矣以道途之遙遠風塵之蒙露大不寧於朕心亦不寧我皇考皇妣玆決意奉慈宮南朕將詣視焉多於北來爲孝者禮部尙書嵩言靈駕北來慈宮南詣共一舉耳顯陵遠在江漢陛下春秋念之遷於大峪則朝發而夕至也可以密省謁展聖懷臣謂如初議便上曰孰是四海非王土與卽如孝陵南矣昔我成祖豈容不思皇祖也乃僅南孝陵因止崔元等三使毋行第使趙俊往啟視之丙寅上尊謚曰慈孝貞順仁敬誠一安天誕聖獻皇后是時上以送終大事念之數旬終難自決二三輔�親信之臣亦靡然影響莫能贊上意按明會典嘉靖十七年上章聖皇太后慈謚儀前期四日太常寺奏齋戒三日至日遣官祭告天地宗廟社稷用祝文香帛酒果脯醢如常儀是日早告幾筵設冊寶案於幾筵前冊東寶西設祝案於禦拜位右祭前一日內侍官置冊寶輿香亭於奉天門捧冊寶各置輿中是日上素冠服禦奉天門內侍官舉輿外導駕官導上隨冊寶輿後降階升輅外導駕官退百官素服於金水橋南北向立冊寶輿將至百官皆跪冊寶輿過興隨至慈寧宮門外北向立太常寺導引官導上至慈寧宮門外降輅冊寶輿由中門進至幾筵前丹陛上導引官導上由左門入至丹墀內贊唱執事官各司其事導引官導上至丹陛上拜位太常寺官於冊寶輿內捧冊寶由殿中門入至幾筵前左右北向立內贊奏四拜禮外鴻臚寺官傳唱百官皆行四拜禮畢導引官導上由殿左門入至梓宮前奏跪傳贊百官皆跪奏進冊捧冊官以冊跪進於上右上受冊獻畢以授捧冊官置於案奏進寶捧寶官以寶跪進於上左上受寶獻畢以授捧寶官置於案奏宣冊寶訖奏俯伏興平身傳贊百官同奏復位導引官導上至幾筵前唱初獻禮奏跪傳贊百官皆跪奏獻帛奠酒贊讀祝讀祝官跪於右讀訖唱亞獻禮終獻禮奏俯伏興平身傳贊百官同奏復位導引官導上由殿左門出至拜位奏四拜傳贊百官同導引官導上由左門入至梓宮前以冊寶授太常寺官捧入內導引官導上入內安冊寶行叩頭禮導引官導上由左門出至丹陛上奏禮畢遂頒詔如常儀嘉靖十八年駕南幸親謁山陵始定南祔之議因上太后梓宮南祔儀按名山藏開聖記其明年元日之夜上重復思維復趣三命使南如前旨已又思宜反葬曰安可優遊不斷如婦女子耶朕意決矣第昔日建造規模多所未稱宜朕自行觀閱其山川於是卽拜顧璘爲工部侍郎董陵事議南幸諸大臣皆諫上曰朕豈空行哉爲吾母耳已而禦史劉賢都給事中曾工部郎中嶽倫等亦以爲言上怒奪賢等俸罷倫職不敍太學生陳良鼎上疏上下錦衣責問之二月車駕發京師文武大臣送駕宣武門外上思慕太后制述懷之詩三月庚辰謁皇考於承天隆慶殿辛巳登陵山周覽久之乃於舊元宮之北定新宮立表焉曰待合葬也因禦行殿享上帝修秩祀朝諸侯發徳音以撫遺老�大賚以振罷民車駕將還京則又思維遲疑曰獻帝妥靈純徳山有年矣烏可它移徙大峪山之陽皇祖皇帝亦有重卜宜莫若各營其處毋反葬於楚至慶都監察禦史謝少南言慶都有堯母墓佚於祀典皇上再圖鳳寢跋履山川累思重慮聖人之孝也則帝堯之爲其母可知已今者乘輿遠臨千載一會伊耆氏有靈不以表母之墓望陛下乎乞下有司建廟或如古帝王陵寢故事三年一祭則陛下至孝達於古初上嘉之如其言而曰帝堯父母異陵可知合葬非古卽拜少南爲左春坊左司直顧問大學士夏言昔日有諫止南祔者是何禦史何姓名今其疏安在於是還京仍命奉葬聖母於大峪之山已復詣觀之則又見其山不如純徳山美乃決反葬之議使顧璘作新宮如前旨將遷獻帝於舊宮以聖母往合葬焉以駙馬崔元爲奠獻使載慈宮以登潞河之舟而命翊國公勛大學士言恭送候進發奠獻諸臣各共其事甲申發引上衰服與百官步送朝陽門外翊國公勛大學士言還報命詔賜金帛酒饌曰慈轝南行禮物旣備朕心稍寧無終之慕自不能已一夕上夢大風撼梓宮舟旣悟甚懼卽詣禱元冥於金海使使者馳送天妃經卷以壓舟至采石磯磯不可泊太平府同知梅山鑿岡維舟以濟及漢江之口沙澀忽雨浮漲焉上聞甚喜加梅山爵一級七月庚申合葬於顯陵新宮辛酉舉慰祭永孝殿辛未奉主祔獻皇帝廟上皆率皇后行禮曰以此盡人子人婦之節上曰朕衝昧稔愆累及父母今者送終禮畢思維永慕轉覺不堪缺人子之情者無如朕甚奉天勤民恐益迷昧尙賴左右丞�匡朕不逮而論顧璘等功五十有一人賞有差按明會典嘉靖十八年章聖皇太后梓宮南祔儀一先期敕命勛戚重臣一員充奠獻使並護行武職大臣一員管領官軍扈侍梓宮行禮部堂上官一員監禮扈行題主大臣一員護喪內侍官並入皇堂內官內使匠作太常少卿一員執事官十人鴻臚寺少卿一員屬官等十人光祿寺少卿一員四署官四人錦衣衛指揮一員千百戶四人各供事給事中禦史各二員監視糾察欽天監官一員率博士一員安葬候時五府九卿等衙門分官奉送梓宮俱照欽點職名各送至張家灣水次恭祭而回工部委官會同內官監先期於通州及張家灣水次二處搭蓋奉安梓宮席殿及朝陽門至通州各處祭所席棚及行文沿路府州縣各該有司預於水次搭蓋祭所席棚一前期二日百官及皇親命婦文武官三品以上命婦俱衰服每日早詣慈寧宮門外哭臨命婦設祭一壇免朝禁屠宰音樂至神主回京日止一前期六日以皇妣葬顯陵祭告太廟睿宗廟遣官分告列聖羣廟越二日上吉服告天神地祇壇祭品行禮俱如常儀百官陪拜又二日上預告幾筵內侍官陳設牲醴如常儀上具衰服內導引官導上詣拜位奏四拜奠帛三奠酒讀祝俯伏舉哀哀止奏四拜興焚祝帛禮畢一設奠辭靈昭聖皇太后遣祭一壇武廟皇妃一壇皇后一壇皇妃皇嬪各一壇皇太子一壇裕王景王仁和大長公主等一壇涇簡王妃一壇內官內使共一壇是日遣官祭告各門及諸神廟慈寧門思善門右順門午門端門承天門禦橋大明門俱遣內官行禮玉河橋朝陽門並橋關王廟顯靈宮靈濟宮城隍廟東嶽廟眞武廟俱遣太常寺官行禮祭用酒果脯醢香帛司禮監禮部錦衣衛提督執事者設大升轝於午門外至大明門外一啟奠內侍官陳設酒饌拜位如常儀內導引官導上具衰服詣拜位奏拜奠讀祝舉哀禮畢內侍官跪奏請慈孝顯皇后梓宮升龍輴內侍官先捧謚冊寶由殿中門出置輿內次奉桑主由中門出奉安輿內次香亭安置訖內侍官捧銘旌由中門出梓宮降殿執事官奉登龍輴訖以彩色帷幕障飾梓宮執翣者分列左右內使擎執傘扇侍衛如常儀儀仗用存日所禦者謚

冊寶輿香亭銘旌以次先行上至梓宮前跪內侍官跪奏謹請皇妣靈駕進發上由殿左門出宮眷皆哭後隨至午門內侍官跪奏請靈駕安止安定行祖奠禮一祖奠內侍官陳設酒饌拜位如常儀內導引官導上衰服拜奠讀祝舉哀畢內侍官跪奏請靈駕進發執事者進大升輿奉安訖遂行上率宮眷隨至端門外行朝祖禮一朝祖欽定捧主官九員俱具靑服恭捧各廟主詣太廟奉安訖太常寺陳設脯醢果於列聖位前不奠獻執事官先設褥位於太廟丹陛正中梓宮至端門外上具靑服太常寺導引官導上詣桑主輿前跪太常卿跪於上之左奏請慈孝獻皇后朝祖上捧桑主由太廟中門入至太廟丹陛上立典儀唱迎神各捧主官上香退典儀唱行朝祖禮太常卿進立於殿中北向內贊奏跪上捧桑主跪奉於褥位內贊奏謁辭太常卿跪奏曰孝元孫嗣皇帝禦名

謹奉慈孝獻皇后謁辭訖內贊奏四拜禮興平身上跪捧桑主起立太常卿跪奏曰禮畢請還宮捧主官納主還各廟上捧桑主退至陛東西面立隨列聖主後出安亭內行辭奠禮一辭奠先期太常寺官於承天門內陳設牲醴如常儀內侍官設上拜位設宮眷帷幕於近西桑主朝行禮畢上易衰服太常寺導引官導上詣拜位內贊奏上香奏二拜典儀唱奠帛三獻讀祝俯伏舉哀哀止奏二拜焚帛祝禮畢上退宮眷入拜哭盡哀止太常寺官跪奏請靈駕進發上攀送而還宮眷俱還司禮監禮部錦衣衛官提督輿亭儀衛等以次前行梓宮出承天門大明門轉東由朝陽門出大樂鼓吹前導設而不作一遣奠先期太常寺執事官於朝陽門外陳設牲醴如常儀梓宮至太常寺導引官引奠獻使詣拜位行四拜禮奠帛奠酒讀祝俯伏舉哀哀止贊四拜興焚祝帛禮畢太常寺官詣梓宮前跪奏請梓宮啟行一路祭公侯伯五府九卿等衙門官員耆老人等共祭一壇朝陽門外五里僧道官共一壇通

州皇親及駙馬共祭一壇各衙門奉送梓宮官員一壇俱張家灣

一京城至張家灣沿途壺巷軍民男婦遇梓宮至皆跪俯伏舉哀候梓宮過興一大升輿行沿途校尉舁送選委內官同錦衣衛官專一提督務要起止有節行步安穩送葬官員人等不許逼近儀仗失次喧嘩有失禮儀者聽糾儀官舉奏一題主前期內侍官設神座香案於通州席殿內靈駕至奉安訖奠獻使行上食禮畢退執事官陳設祭品設題主案於香案前西向奉桑主置案上奠獻使具靑服百官俱釋衰具靑服陪拜太常寺官引使就拜位贊三上香訖贊四拜興退百官分侍左右題主官盥手西向立恭題訖內侍官捧主奉安神座命官靑服行降神禮一降神典儀唱執事官各司其事贊就位贊上香復位贊四拜百官同唱奠帛行初獻禮獻爵讀祝亞獻終獻贊四拜焚祝帛禮畢太常官跪奏請慈孝獻皇后神主降座升輿命官捧主升輿還京內侍官捧桑主用白韜櫃靈駕行內執事官焚楮駕凶儀於野一次日神主回京內執事官備儀衛教坊司大樂鼓吹前導至道中行饗神禮命官具靑綠錦繡服色﹝百官同﹞典儀唱執事官各司其事贊就位贊上香復位贊四拜百官同唱奠帛行初獻禮獻爵讀祝亞獻終獻贊四拜焚祝帛禮畢神主輿行至朝陽門命官具吉服隨行百官同至午門外儀衛等退內導引官導神主入上具常服率皇后宮眷等迎神主於慈寧宮門外武廟皇妃公主涇簡王妃等迎於宮內俱吉服神主至幾筵殿內上立於殿東稍南西向皇后皇妃以下序立於殿西稍南東向內侍官詣靈輿前跪奏請慈孝獻皇后神主降輿升座畢上捧神主奉安於靈座訖行安神禮內執事官陳設牲醴如常儀內導引官導上詣拜位奏拜奠讀祝禮畢后妃以下入行四拜禮鴻臚寺官引百官於慈寧宮門外隨班行禮傳贊如儀

一神主輿行奠獻使等官行叩頭禮上食畢太常寺官跪奏請梓宮啟行至張家灣奉梓宮登舟奉安訖行祭告禮太常寺官陳設奠獻使行禮如常儀各衙門奉送官俱陪拜祭畢舟發沿途每日三上食奠獻等官俱素冠服詣梓宮前行叩頭禮如常儀神宮監尙膳監恭辦上食饌五樣蔬果酒膳一經過有王府去處許王素服出迎致祭該府官預陳設祭物於水次席殿其附近王府許遣輔導官致祭行禮一南京守備文武衙門各處鎭巡三司官梓宮舟及附近去處俱致祭舉哀與王府遣官同所轄有司大小官員通許陪拜致祭品物簇盤一座豕一羊一果五盤點心五盤煠五盤俱用顏色紙花案酒五樣菜五碟粉湯五飯五帛一段酒三爵香燭紙陳設如儀

一梓宮自通州登舟抵承天府張家灣祭潞河之神天津祭海口之神安平鎭祭龍王之神徐州呂梁二處祭洪神淮河口祭淮瀆之神儀眞南京祭大江之神彭澤祭小孤山之神九江之神漢江之神所過大川俱用牲醴致祭俱勛臣具靑服行禮其各處應祀水府之神開載未備者臨期斟酌致祭嘉靖二十年昭聖皇太后崩按大政紀嘉靖二十年八月昭聖皇太后崩上慈謚曰孝康靖肅莊慈哲懿翊天贊聖敬皇后穆宗隆慶元年上孝慈皇后杜氏謚爲皇太后按明通紀隆慶元年春正月上孝慈皇后尊謚曰孝恪淵純慈懿恭順贊天開聖皇太后按明外史孝恪杜太后傳後世宗妃穆宗生母也大興人父林嘉靖初封康嬪久之進爲妃三十三年正月薨是時穆宗以裕王居邸帝下禮部議喪禮尙書歐陽徳請輟朝五日裕王主喪事遵髙皇帝孝慈錄斬衰三年帝不許輔臣言髙帝嘗命周王橚爲孫貴妃服矣慈母猶爾況生母乎帝命比賢妃鄭氏故事謚榮淑康妃葬金山穆宗立尊謚孝恪淵純慈懿恭順贊天開聖皇太后遷祔永陵祀主神霄殿追封林爲慶都伯而命其子繼宗祀隆慶六年神宗卽位尊皇后陳氏爲仁聖皇太后生母皇貴妃李氏爲慈聖皇太后仍居幹淸宮按明昭代典則隆慶六年六月皇太子卽皇帝位秋七月加上皇后陳氏曰仁聖皇太后皇貴妃李氏曰慈聖皇太后按明外史孝安皇后傳後陳氏穆宗次後也通州人父景行以女貴封固安伯隆慶元年冊爲後後無子多病出居別宮神宗卽位上徽稱曰仁聖皇太后按孝定李太后傳後穆宗妃神宗生母也漷縣人父偉以女貴封武淸伯見外戚傳初爲宮嬪進貴妃生神宗進皇貴妃萬曆元年上徽稱曰慈聖皇太后故事天子立尊皇后爲皇太后若有生母稱皇太后者則加徽號以別之時馮保欲媚帝生母諷大學士張居正以�尊於是下議尊皇后曰仁聖皇太后皇貴妃曰慈聖皇太后始無別矣仁聖居慈慶宮慈聖居慈寧宮居正請太后護視帝乃徙居幹淸太后主持國是專任居正帝或不讀書卽召使長跪每禦講筵入常令效講臣進講於前當朝五更至帝寢所呼曰帝起左右掖帝坐取水爲盥面挈之登輦以出故帝宮中起居最嚴大璫奉太后旨者往往挾持太過帝嘗在西城曲宴令慈寧兩內侍歌新聲辭不能帝怒取劍擊之爲諸奄所解戲割其發翌日太后傳語閣臣居正具札切諫令爲帝艸罪己禦札又召帝長跪數其過至雲天下大器豈獨爾可承耶宮中有傳於帝者曰太后令馮保向閣中取霍光傳矣以是帝銜二人甚特屈於太后未敢發神宗萬曆五年詔修慈慶慈寧兩宮尋罷按明通紀萬曆五年五月詔修慈慶慈寧宮首輔張居正上言兩宮規制甚備又至壯麗足以娛聖母萬壽不宜時詘舉嬴令羣臣嘖有煩言上入告聖母罷之萬曆六年大婚禮成上兩宮徽號慈聖太后返慈寧宮按明通紀萬曆六年三月大婚禮成上兩宮聖母徽號仁聖皇太后加懿安慈聖皇太后加宣文按明外史孝定李太后傳六年帝大婚太后將返慈寧宮敕居正謂吾不能視皇帝朝夕先生親受先帝付托其朝夕納誨終先帝憑幾之誼三月進徽號曰宣文萬曆十一年加上兩宮徽號按明通紀萬曆十一年三月加上兩宮聖母皇太后徽號仁聖上加康靖慈聖上加明肅萬曆二十四年仁聖皇太后崩按明外史孝安皇后傳二十四年七月崩謚曰孝安貞懿恭純溫惠佐天弘聖皇后祀奉先殿別室萬曆二十九年冊立太子上聖母徽號按明通紀萬曆二十九年冬冊立元子爲皇太子上聖母慈聖宣文明肅貞壽端獻皇太后徽號羣臣奉表稱賀萬曆四十二年慈聖皇太后崩閣臣裁擬赦文及上謚神主一定之儀按明通紀萬曆四十二年春二月初九日慈聖皇太后崩聖諭合行喪儀該部查例具看又諭內閣朕聖母皇太后自去年十一月內違和以來朕齋虔竭誠祈禱於聖母前日視藥侍膳聖母諭朕內外有罪輕應赦者赦之天下有災傷之處錢糧應免者免之朕正在回奏待聖體萬安發旨擬行而慈母竟爾崩逝朕心哀切痛悼不已卿等擬赦文以進欽此大行皇太后遺詔例於次日卽頒時己三日故特請十二日皇上禮服具成百官恭詣慈寧宮門外哭臨羣臣上恭慰疏內閣擬進聖母遺命赦稿疏云臣葉向髙方從哲吳道南等據部所開楚宗一款須稟聖裁臣等竊念諸宗當日訐奏楚王戕殺巡撫自犯不赦之罪卽重加懲創原不爲過惟是坐謀反則人以爲且重辟六人己足正法其餘諸宗禁錮十年並其家屬皆被幽系男女雜居天日不見號呼痛苦之聲日夜不絕見於撫院各官及守備中官之疏讀者皆爲傷心酸鼻所以中外諸臣連章苦請曾經禮部都察院看議奏俱畱中未發今九卿諸臣又同心合辭謂其當赦臣等不得不爲開列如蒙聖慈憫念準與釋放將聖母在天之靈見祖宗列聖亦自歡然但事干宗室當斷自宸衷非臣等所敢專擅者也又戶部所開河東兩浙進鹽長蘆過路落地生熟鹽等稅擬與豁免工部所開陜西織造羊絨蘇松織造綾紗自萬曆三十四年以前拖欠擬與豁免當此民窮財盡邊餉匱乏之日欲蠲常賦則無以給軍不蠲則民困愈甚事屬兩難處置無策諸臣皆望皇上將稅使停罷或大加減省臣等未敢遽言惟此數款慨賜允行亦可少濟一二但事干錢糧亦斷自宸衷非臣等所敢專擅者也輔臣葉向髙方從哲吳道南等上聖母謚議大行慈聖宣文明肅貞壽端獻恭熹皇太后三月吏部具題陵工在邇乞點工部侍郎林如楚到部署印督理聖諭諭內閣云覽卿等所擬赦詔內寬釋楚宗幽禁姑準所擬其蠲免陜西織造羊絨袍服朕豈不憫念民情困苦但系緊急上供且數不多難以停免各省額進稅課準以每年所徵三分量減一分以彰慈恩卹民徳意其二分照舊徵收分解進用接濟急需待三殿工有次第卽行停止起廢遣建謫戍等官已有旨分別敍用故諭欽此四月閣臣葉向髙方從哲吳道南等言詔書內稅額已減停止有期不當再瀆但各省稅額多不過六七萬而廣東獨至十八萬民間賠累多年委爲困苦前蒙聖恩減去三分之一然稅額尙有十萬餘不無偏重況黎民作亂興師動眾騷擾難堪伏望垂憐再減二三萬救此一方民命五月命閣輔率中書官詣南燻殿恭寫聖母孝定貞純欽仁端肅�天祚聖皇太后神主神位輔臣等歷稽祖制凡太后神主俱不用太字蓋因太后之號乃臣子尊奉之稱若神主神位則列於帝後之側於禮未宜乃遵舊例題稱隨具揭奏明奉旨云具見詳愼十五日潞王薨署吏部事兵部尙書王象干言山陵大事舉行在邇一切監禮護送執事等官需人甚眾見今部寺卿貳寥寥數員恐分遣無人步送無人於典制有虧瞻觀不雅非皇上孝事愼禮之深意伏乞盡點會推諸臣以補久缺以襄大典眞目前急務也閣臣葉向髙請申飭防守揭云恭遇聖母皇太后梓宮發引內外大小官員及旗校軍匠人等幾於舉國而行內地空虛不無可慮伏乞嚴諭兵部行該管衙門申明禁令巡緝姦宄以保無虞按明外史孝定李太后傳四十二年二月崩上尊謚曰孝定貞純欽仁端肅�大祚聖皇太后合葬昭陵別祀崇先殿後性慈惻好佛天下名勝地多置梵剎動費巨萬時天下晏安物力充足帝亦助施無算初光宗未冊立給事中姜應麟等請立東宮被謫太后聞之弗善也一日帝入侍太后問其故帝曰彼都人子也內廷呼宮人曰都人太后亦由宮人進遂大怒曰爾亦都人子帝伏地不敢起羣臣請福王之國行有日矣鄭貴妃欲遲之明年以祝太后誕爲解太后曰吾潞王亦可來上壽乎貴妃乃不敢畱福王禦史曹學程以建言論死太后憐其母老言於帝釋學程後生神宗及靖王潞王光宗泰昌元年熹宗卽位進尊生母貴妃王氏爲皇太后按明外史孝和王太后傳後光宗妃熹宗生母也順天人父鉞以女貴追封新城伯見外戚傳初入東宮爲選侍萬曆三十二年十一月生熹宗進才人四十七年三月薨謚昭肅恭和章懿才人光宗卽位進封皇貴妃攺謚曰溫肅端靜純懿皇貴妃熹宗卽位十一月上尊謚曰孝和恭獻溫穆徽慈諧天鞠聖皇太后遷葬慶陵祀奉先殿熹宗天啟八年莊烈帝卽位追尊生母劉氏爲皇太后按明外史孝純劉太后傳後光宗妃莊烈帝生母也海州人後入河間父應槐母徐氏初入宮爲淑女萬曆三十八年十二月生莊烈湣皇帝已失光宗意被譴薨光宗中悔恐神宗知之戒掖庭勿言葬於西山及莊烈帝封信王進賢妃天啟中莊烈帝居勗勤宮問近侍曰西山有申懿王墳乎曰有傍有劉娘娘墳乎曰有每密付金錢往祭及卽位上尊謚曰孝純恭懿淑穆莊靜毗天毓聖皇太后遷葬慶陵封其弟效祖爲新樂伯繼祖及侄文炳文耀爲錦衣衛指揮同知具外戚傳帝五歲失太后問左右遺像莫能得傳懿妃自稱習太后言宮人中狀貌有相類者命太后母瀛國太夫人徐氏指示畫工可意得也圖成由正陽門具法駕迎入帝跪迓於午門懸之宮中呼老宮婢視之或言似或曰否帝爲雨泣六宮皆泣以助上哀妃以此得加封號故事生母忌日不得設祭服靑十五年六月帝以太后故欲追前代生繼七後同建一廟以展孝思乃禦徳政殿召大學士及禮部尙書林欲楫侍郎蔣徳璟等議帝曰太廟之制一帝一後計九廟此外祧廟亦有九亦一帝一後其繼後及生母七位旣不得入太廟又無祧廟之主卽宮中奉先殿尙無祭也柰何徳璟曰奉先殿外尙有奉慈殿所以奉繼後及生母者𨿽廢可舉也帝曰奉慈殿外尙有弘孝神霄本恩諸殿徳璟曰內廷規制臣未悉孝宗建奉慈殿嘉靖廢之而建神霄今未知尙有基址否帝曰奉慈已撤惟奉先尙可拓也於是別置一殿祀孝純及七後云

皇太后部匯考八皇淸

順治八年大淸會典順治八年二月躬親大政上聖母尊號曰皇太后上徽號曰昭聖慈壽皇太后前期一日遣官各一員告祭天地宗廟社稷內院禮部官先於皇太后宮設黃案一於丹陛正中又設黃案一於中和殿內正中置滿洲蒙古漢字三體奏書於殿

中案上請皇上出宮升殿閱奏書畢內院大學士恭捧奏書前

導上升輿至皇太后宮門外上降輿入宮門於丹陛上東旁立禮部堂官傳諭內

監奏請皇太后升座皇太后禦宮樂作升座樂止大學士捧奏書於宮東旁

侍立引禮官導上至正中拜位立鳴贊官奏跪上跪大學士捧奏書於上左跪進上受奏書恭獻訖授右旁大學士跪接置案上鳴贊

官贊宣奏書滿漢大學士蒙古侍讀從案上捧

奏書次第宣畢復置案上鳴贊官奏叩頭上行三跪九叩頭禮畢上回東旁立內監奏請皇太后還宮樂作入宮樂止上出升輿還宮次日早內院禮部官赴皇太后宮設黃案一於丹陛正中又設黃案一於左旁

王以下公以上俱朝服於

午門內序立滿洲蒙古漢軍民公侯伯都統精奇

尼哈番副都統滿漢尙書侍郎等官於

左翼門外序立文武百官於

午門外兩旁排立皇太后儀仗全設於宮門前皇上鹵簿大駕全設於

太和殿前內院設彩亭二座捧置冊寶校尉舉亭

冊前寶後內院禮部官導引自內院起由

太和門中道至

太和殿前陳設親王以下公以上在彩亭後隨進

於丹墀內排立禮部官奏請皇上禮服出宮升

殿閱冊寶畢校尉舉亭從中門出內院禮部官前

導上升輿隨彩亭後詣皇太后宮王以下公以上俱隨後行至

左翼門齊集各官俱跪候彩亭駕過起立亦隨後行至皇太后宮門外冊寶彩亭於宮門外停止上降輿入宮門於丹陛東旁立內監奏請皇太后升座皇太后禮服禦宮樂作升座樂止捧寶冊官各一員於

彩亭內捧冊寶由中道進置左旁案上引禮官

導上至正中拜位立王以下公以上在宮大門排立民

公侯伯都統尙書以下副都統侍郎以上在宮

大門外兩旁北向排立班齊奏跪上率王以下諸大臣皆跪鴻臚寺官奏進冊寶捧冊

寶官從案上各捧冊寶依次跪進上左上受恭獻授右旁官跪接置正中案上鳴贊官贊宣

冊宣冊官從案上捧冊跪宣畢次贊宣寶宣寶

官從案上取寶跪宣畢捧冊寶仍置案上四女

官舉冊寶黃案置皇太后宮門階上鳴贊官奏叩頭樂作上率王以下諸大臣行三跪九叩頭禮畢樂止行禮

時由內接傳凡在午門外排班眾官亦隨行三跪九叩頭禮鳴贊官

奏禮畢上東旁立內監奏請皇太后還宮樂作入宮樂止上升輿還宮諸王眾官皆退又次日皇太后儀仗全設公主王妃以下郡君輔國公夫人及

民公都統精奇尼哈番尙書等官命婦以上俱

朝服齊集於皇太后宮門外分翼排立隨從皇太后女官先進宮內於皇太后前行禮次公主王妃等及大臣命婦皆進宮門

內立內監奏請皇太后升座皇太后禮服禦宮樂作升座樂止四女官引公主王妃

等及大臣命婦前進行六拜三跪三叩頭禮畢皇太后入宮命公主王妃等及大臣命婦俱進宮內賜茶畢眾皆出是日皇上禦

太和殿諸王率文武百官上表行慶賀禮頒詔天下如常儀是年八月大婚禮成加上昭聖慈壽皇太后徽號曰昭聖慈壽恭簡皇太后前期一日遣官告祭並進奏書

如常儀是日皇上率諸王百官於皇太后前獻冊寶行禮一應儀注俱與前同次日諸王

大臣於皇上前進表行慶賀禮頒

詔天下如常儀是日皇太后儀仗全設公主等先齊集於皇太后宮隨從皇太后女官先於皇太后前行禮王妃郡主以下郡君輔國公夫人及民

公都統精奇尼哈番尙書等官命婦以上在左翼門外齊集候皇后出宮升輿由

太和殿中左門出至

左翼門王妃等俱隨後至皇太后宮門外皇后降輿率王妃等進至門內奏請皇太后升座皇太后禮服禦宮樂作升座樂止皇后率公主王妃等前進四女官前引行六拜三跪

三叩頭禮畢皇太后還宮樂作入宮樂止命皇后公主王妃郡主等大臣命婦進宮

賜茶畢皇后出乘輿還宮王妃等及大臣命婦隨至

左翼門外候皇後進宮眾俱退皇太后宮元旦冬至朝賀儀

順治八年題準元旦日皇太后儀仗樂器全設宮前上具禮服升輿內大臣侍衛后隨上至皇太后宮前降輿入宮奏請皇太后升座皇太后禦宮樂作升座樂止上由中階詣丹陛立鳴贊官贊行三跪九叩頭禮內

大臣侍衛后隨上行禮樂作禮畢樂止上還宮次公主王妃以下郡君輔國公夫人都統尙

書精奇尼哈番等官命婦以上於皇太后前行六拜三跪三叩頭禮樂作禮畢樂止大設

筵宴宴畢皇太后還宮樂作入宮樂止公主王妃等俱出

順治八年題準冬至郊天次日早皇太后儀仗樂器全設宮前皇上率皇后詣皇太后宮行慶賀禮畢公主王妃以下郡君輔國公夫

人都統尙書精奇尼哈番命婦以上赴皇太后宮行慶賀禮其儀俱與元旦同皇太后鹵簿

龍鳳旗四對用黃紅靑黑雲段爲質上描金龍

鳳各一長四尺五寸闊五尺四寸紅油燻竹竿

長一丈四尺九寸間纏以藤下釘鐵箍上安金

頂飾以紅纓

金節一對朱紅攢竹竿長一丈五寸下釘鐵鐏

上安貼金銅鵝項鉤攜銅索天盤下系紅綫圓

絳間掛紅纓球八个各罩綠皮帽四角綴貼金

銅鈴外用黃素紗繡五色龍鳳爲衣籠之

吾杖二對朱漆攢竹爲之長七尺兩末貼金銅

箍瀝粉貼金雲二段

立瓜二對朱漆攢竹柄貼金木瓜立置其首承

以貼金龍頭下釘貼金銅箍共長六尺八寸三

分瓜及龍頭長一尺六寸三分

臥瓜二對與立瓜制同但瓜臥置其首共長七

尺三分

黃段九鳳曲柄傘一把頂徑五尺�以黃段繡

云文垂三檐上檐髙一尺中下檐各髙八寸五

分每檐繡彩鳳三帶二條各長三尺寬二寸上

繡雲文風衣二个方一尺二寸四角繡雲文傘

骨三十二根鐵竹相間銅絲銅葉拴釘當柄曲

處用鐵心貼金龍頭承傘髙二尺紅油攢竹柄

長丈一尺間纏以藤頂安貼金木葫蘆

黃段寶相花直柄傘四把黃段爲之每檐各繡

寶相花直柄長一丈五寸餘制同曲柄傘

紅段瑞艸直柄傘二把紅段爲之每檐各繡瑞

艸文余制同黃段傘

靑段九鳳直柄傘二把每檐各銷金鳳三帶及

風衣俱銷金雲文余制同黃段傘

黑段九鳳直柄傘二把制同靑段傘

紅方傘二把紅素段爲之頂方五尺垂三檐余

制同靑段傘

黃段龍鳳扇二把髙二尺三寸闊二尺四寸邊

闊五寸面繡龍鳳背銷金團龍挾口兩面貼靑

綠片金六塊紅油合竹柄長一丈九寸下釘黃

銅箍

紅段龍鳳扇二把制同黃龍鳳扇

金黃段素扇二把制同黃龍鳳扇

紅段鸞鳳扇二把髙二尺三寸闊一尺九寸面

紅段繡鸞鳳邊白段繡雉尾背靑段銷金火焰

云文黑油合竹柄制與龍鳳扇同

拂子一對用紅馬尾爲之泥金樺木柄長二尺

六寸八分兩末釘鈒金鳳頭尾

金鑪一對以朱紅漆竿舉之兩末雕貼金鳳頭

尾竿首釘鍍金鉤

金瓶一對

金香盒一對

金唾壺一个

金盆一面已上俱赤金質鈒龍鳳山水雲珠火

焰蓮瓣花艸嵌珊瑚靑金松子等石

馬杌一座髙一尺四寸五分方一尺八寸五分

面厚一寸三分木質朱漆彩畫金雲鳳鈒花云

金葉裝釘

金交椅一把面闊二尺二寸進深一尺後髙三

尺前髙一尺七寸五分木質埽金罩漆鈒龍鳳

金葉裝釘穿以黃綫匾絳四垂黃綫流蘇織金

黃綺褡襠

金腳踏一个闊一尺八寸深九寸五分髙四寸

二分木質埽金罩漆鈒花金葉裝釘織金黃綺

踏褥

鳳輦一乘柱髙三尺六寸面闊五尺二寸進深

五尺二寸頂髙一尺方五尺七寸座髙一尺八

寸面闊六尺五寸進深六尺四寸周圍欄柱絳

環雕花卉朱漆貼金飾中設寶座下有仙橋座

穿以藤窗�穿以石靑綫頂衣用黃結羅爲之

銷金鳳瀝水二層黃段裏衣外垂朱簾直桿四

根各長二丈內扛四根各長八尺外扛八根各

長五尺六寸短扛四根各長四尺二寸俱朱漆

赤金頂鈒鳳文嵌靑金珊瑚松子等石扛末裝

金鳳頭尾事件全

紅油凳四條拓叉二件

黃布幰衣油綢雨衣各一件

鳳輿一乘面闊三尺一寸五分進深四尺九寸

五分柱髙三尺三寸二分門闊二尺一寸髙二

尺八寸頂闊三尺九寸五分進深五尺七寸五

分頂樓六瓣每瓣闊一尺五寸共髙一尺二寸

轅長一丈七尺五寸輪髙五尺俱施黃油彩畫

金龍鳳赤金頂鍍金葉片裝釘黃素綾衣上銷

金龍鳳瀝水二層

黃布幰衣油綢雨衣黃氈頂各一件

儀輿二乘面闊三尺二寸進深四尺九寸柱髙

三尺四寸頂闊三尺五寸進深五尺二寸髙九

寸轅長一丈七尺五寸輪髙四尺八寸俱施黃

油赤金頂鍍金葉片裝釘黃雲段車衣重檐瀝

水紅綢裏

黃布幰衣油綢雨衣黃氈頂各一件

大儀轎一乘面闊二尺九寸進深四尺髙四尺

八寸頂闊三尺五寸進深四尺六寸頂樓八瓣

每瓣面闊一尺髙一尺五寸俱施黃油貼金雲

龍鳳絳環嵌五色寶石黃綾衣上銷金龍鳳瀝

水二層直竿二根各長一丈七尺五寸橫竿二

根各長九尺三寸短扛四根各長二尺八寸肩

扛八根各長五尺八寸撐竿二根各長二尺六

寸俱朱漆轎頂飾金鳳十二金頂鈒海馬文嵌

靑紅藍三色寶石轎扛裝鍍金銅鳳頭尾事件

全

黃布幰衣油綢雨衣黃氈頂各一件皇太后冊寶皇太后玉冊每頁長八寸一分寬三寸七分厚二分七

釐連以黃綫匾絳上下二頁面刻升降龍文冊

文塡靑徽號塡金

金冊每頁長七寸二分寬三寸一分連以樞紐

面鈒升降龍文余制同

玉寶交龍鈕鈕髙二寸六分臺髙一寸八分共

髙四寸四分面方四寸四分鐫滿漢文皇太后冊寶箱架雕鈒彩畫龍鳳文余制與皇帝同

順治十一年大淸會典順治十一年大婚禮成加上昭聖慈壽恭簡皇太后徽號曰昭聖慈壽恭簡安懿皇太后一應儀注俱與八年同

順治十三年大淸會典順治十三年冊封皇貴妃加上昭聖慈壽恭簡安懿皇太后徽號曰昭聖慈壽恭簡安懿章慶皇太后一應儀注俱與前同

順治十四年大淸會典順治十四年題準皇太后聖旦是日皇太后儀仗樂器全設於慈寧宮前上具禮服乘輿率內大臣侍衛內院禮部官至皇太后宮門降輿入宮奏請皇太后升座皇太后具禮服禦宮作樂升座樂止皇上由中階詣丹陛上立內大臣大學士在門內立

侍衛學士等在門外立鳴贊官贊行三跪九叩

頭禮作樂禮畢樂止上出還宮次公主王妃以下都統尙書精奇尼哈番

命婦以上俱赴皇太后前行六拜三跪三叩頭禮作樂禮畢樂止大設

筵宴宴畢皇太后還宮作樂入宮樂止眾皆出

康熙元年大淸會典康熙元年皇上以嗣位攺元上母后尊號曰皇太后上徽號曰仁憲皇太后上母妃尊號曰皇太后上徽號曰慈和皇太后前期一日遣官告祭如常儀不奏書並免

行禮是日直班內大臣侍衛內院禮部官俱朝

服齊集內院設兩宮皇太后冊寶亭四座校尉舉亭內院禮部官前引兩宮皇太后冊寶彩亭至太和殿仁憲皇太后冊寶彩亭設於東慈和皇太后冊寶彩亭設於西陳設畢禮部官奏請皇上禮服升殿閱冊寶畢校尉舉亭次第先行上乘輿隨後內大臣侍衛內院禮部官隨駕出右翼門先至仁憲皇太后宮門次至慈和皇太后宮門外冊寶彩亭俱止上降輿捧冊寶官從亭內捧兩宮皇太后冊寶進宮置黃案上禮部官導上於丹陛正中跪大學士捧冊寶跪進上受冊寶並奏書次第獻畢大學士依次跪接仍置

各案上女官舉冊寶案進宮畢上出升輿還宮是日兩宮皇太后皇上鹵簿儀仗俱不設諸王各官俱免朝賀次日行

進表禮頒詔天下如常儀

康熙元年尊上兩宮皇太后尊號禮成是日早禮部官設香亭一座表

亭一座捧在京王以下文武各官具進滿漢字

表一通置表亭內校尉舉亭教坊司鼓樂導引

由東長安門進由天安東門至

午門前陳設禮部堂官自亭捧表入

午門左門置

太和殿前黃案上候上升殿王以下各官俱跪大學士捧表恭詣上前跪讀王以下文武各官俱行三跪九叩頭禮畢詔告天下各直省文武五品以上諸司應進表文

差官賫進慶賀

又定嗣後凡遇皇太后聖壽及元旦冬至各大節俱照例賫表文入賀

其賀表文式內院撰擬交與禮部頒發依式賫

進

康熙四年大淸會典康熙四年大婚禮成加上仁憲皇太后徽號曰仁憲恪順皇太后一應儀注俱與元年同

康熙六年大淸會典康熙六年躬親大政加上仁憲恪順皇太后徽號曰仁憲恪順誠惠皇太后前期一日皇上躬詣皇太后宮恭獻奏書如順治八年儀其餘一應儀注悉

照康熙四年行

康熙八年大淸會典康熙八年題準冬至郊天次日早皇太后儀仗樂器全設皇上率諸王大臣詣皇太后宮行禮次皇后率公主王妃以下大臣命婦詣皇太后宮行禮一應儀注俱與慈寧宮同

康熙八年題準元旦日皇太后儀仗樂器全設上率諸王大臣於慈寧宮行禮畢隨詣皇太后宮行禮王以下公以上在

幹淸門內大臣侍衛等在門外行禮一應儀注俱

與太皇太后宮中行禮同惟皇太后禦宮作丹陛樂奏豫平之章皇上行禮作丹陛樂奏益平之章皇太后還宮作丹陛樂奏履平之章行禮時贊禮官不

唱贊次日皇后率公主王妃命婦等朝賀一應儀注俱與太皇太后宮中行禮同

康熙九年大淸會典康熙九年題準皇太后聖旦是日早皇太后儀仗樂器全設王以下民公侯伯都統內大臣

大學士尙書精奇尼哈番以上俱朝服於隆宗門外齊集禮部堂官奏請皇上詣皇太后宮行禮與元旦節同禮畢上出還宮公主王妃以下縣君鎭國將軍夫人以上

民公侯伯都統內大臣大學士尙書精奇尼哈

番命婦以上俱朝服於宮門外齊集其引禮大

臣命婦等俱在太和殿旁右翼門齊集禮部堂官傳令太監奏請皇后詣皇太后宮行禮大臣命婦前引後隨一應禮儀與元旦

同不設宴

康熙十年大淸會典康熙十年慈寧宮成擇吉昭聖慈壽恭簡皇太后移宮前期一日遣大臣一員祭

告太廟是日畢皇太后儀仗全設於宮門外公主王妃以下郡君輔國

公夫人都統尙書精奇尼哈番等命婦以上俱

朝服齊集宮門東皇太后出宮乘輿作樂儀仗前導公主王妃等排班隨

後至慈寧宮門公主王妃等立候皇太后升宮皇上乘輿自右翼門出內大臣侍衛俱朝服隨後至慈寧宮東旁門上降輿入慈寧門內至丹陛上東旁立內監奏請皇太后升座皇太后禦宮樂作升座樂止皇上詣正中立內大臣等在丹陛上立侍衛等在丹

墀內立鴻臚寺官奏跪叩頭上行三跪九叩頭禮內大臣等皆隨行禮畢上轉立東旁內監奏請皇太后還宮樂作入宮樂止上出乘輿還宮公主王妃及大臣命婦等齊集內監

奏請皇太后升座皇太后禦宮樂作升座樂止公主王妃等排班行禮畢

公主王妃及大臣命婦等入慈寧宮內

賜坐筵宴皇太後進酒時公主以下公夫人以上出公門排立行

禮大臣命婦於原坐處行禮仍列坐宴畢謝恩行禮樂作皇太后還宮樂止眾皆退

康熙十五年大淸會典康熙十五年以冊立

皇太子加上仁憲恪順誠惠皇太后徽號曰仁憲恪順誠惠純淑皇太后一應儀注俱與六年同惟

是日皇太后儀仗俱陳設宮門前

康熙二十年大淸會典康熙二十年滇黔蕩平功成加上仁憲恪順誠惠純淑皇太后徽號曰仁憲恪順誠惠純淑端禧皇太后前期一日遣官告祭

如常儀是日皇太后儀仗全設宮門前禮部鴻臚寺堂官預赴皇太后宮設黃案一於宮前丹陛正中又設黃案一於隆宗門外又設黃案一於中和殿內正中大學士捧奏書置匣內由禦道之

左至中和殿案前設皇太后奏書匣於殿中預捧奏書出匣陳設畢禮部堂

官奏請皇上禮服出宮升殿至案前北面立閱奏書畢仍置

匣內大學土二員捧奏書禮部堂官導引前行上升輿由右翼門出至永康左門降輿禮部堂官導

捧奏書大學士前行由壽昌門中階入至中門西旁東向立禮部堂官導上由東旁上階至丹陛上東旁立禮部堂官傳諭內

監奏請皇太后升慈寧宮座皇太后禮服禦宮樂作升座樂止大學士捧奏書進丹

陛上東旁立禮部堂官導上詣正中拜位立鳴贊官奏跪上跪大學士捧奏書在左旁跪進上受奏書恭獻授右旁大學士跪接置正中案上鳴

贊官贊宣奏書宣讀官由案上捧起跪宣訖仍

置案上鳴贊官奏叩頭樂作上行三跪九叩頭禮樂止鳴贊官奏禮畢上復原位立內監奏請皇太后還宮樂作入宮樂止禮畢上還宮次日禮部鴻臚寺堂官預赴皇太后宮設黃案一於宮前丹陛正中又設黃案一於

左旁又設黃案一於門正中皇太后儀仗全設皇上鹵簿大駕陳設

太和門前王以下入八分公以上俱朝服於常朝

處齊集未入八分公以下鎭國將軍以上內大

臣侍衛都統精奇尼哈番滿漢大學士尙書等

官俱朝服於雍和門外齊集文武各官俱朝服於

午門外齊集內閣禮部堂官設冊寶彩亭二座校

尉舉亭自內閣起由中路至太和門內設皇太后冊寶彩亭於正中鴻臚寺官引王以下入八分

公以上至太和門丹墀分翼排立禮部堂官奏請皇上禮服鳴鐘鼓升

太和門閱冊寶畢內閣禮部堂官捧置亭內校尉

舉亭次第前行上升輿禮部堂官前導詣皇太后宮作中和樂王貝勒貝子公等隨後行其冊寶

彩亭至雍和門齊集諸大臣侍衛跪候彩亭駕過隨行至

永康左門皇太后冊寶彩亭由中路前行上降輿隨後行至

壽昌門內丹陛上東旁立大學士於亭內捧出冊

寶置門內所設案上內監奏請皇太后升慈寧宮座皇太后禮服禦宮樂作升座樂止大學士捧冊寶由中

門進設冊寶於正中案上設紙冊寶於東旁案

上上詣正中拜位立王以下公以上在門內大臣侍衛

在門外排立鳴贊官奏跪上跪王等諸臣皆跪鳴贊官贊進冊寶大學士由左

旁案上捧紙冊寶依次跪進上受恭獻授右旁大學士跪接置正中案上鳴贊官

贊宣冊寶宣讀官從案上捧紙冊寶跪宣畢仍

置案上四女官舉冊寶案置宮門外正中鳴贊

官奏叩頭上行三跪九叩頭禮王等諸臣皆隨後行禮其行禮

時作樂設禦史於慈寧宮門外

永康左門外

午門外三處侍儀其

午門外齊集各官鴻臚寺官由內接傳亦隨班行

禮鳴贊官奏禮畢上復原位立內監奏請皇太后還宮樂作入宮樂止禮畢諸王大臣出仍各照

常處齊集候上升

中和殿座內大臣侍衛內閣翰林院禮部都察院

詹事府及鴻臚寺執事官行三跪九叩頭禮畢不贊

上乘輿出升

太和門座王以下文武百官進表行慶賀禮頒詔天下如常儀是日公主王妃以下縣君鎭國將軍

夫人以上民公侯伯都統精奇尼哈番內大臣

大學士尙書等官命婦以上俱朝服在永康右門外齊集其引禮前引後隨大臣命婦俱

朝服在右翼門齊集禮部引至

隆宗門禮部堂官傳諭內監奏請

皇貴妃等詣皇太后宮行禮

皇貴妃

貴妃

諸妃禮服升輿依次出

隆宗門引禮大臣命婦前導公主王妃以下大臣

命婦等後隨至永康左門降輿入壽昌門內丹陛上西旁立引禮命婦傳諭內監奏請皇太后升慈寧宮座皇太后禮服禦宮樂作升座樂止

皇貴妃等前進

皇貴妃在左

貴妃在右

諸妃分左右立稍後率公主王妃以下大臣命婦

依次排立行六拜三跪三叩頭禮樂作禮畢樂

止皇貴妃等復原位立內監奏請皇太后還宮樂作入宮樂止禮畢

皇貴妃等還宮公主王妃以下大臣命婦等皆退

康熙二十二年大淸會典康熙二十二年題準元旦日皇太后儀仗樂器照常陳設皇上率諸王大臣侍衛等詣皇太后寧壽宮行禮諸王大臣在寧壽門外侍衛等在儀仗末行禮

午門外文武各官聽鴻臚寺官接傳亦同行禮設

侍儀禦史二員於寧壽宮門外二員於儀仗末二員於

午門外一應儀注俱與太皇太后宮中行禮同次

皇貴妃等率公主王妃命婦等行朝賀禮一應儀

注亦與太皇太后宮中行禮同皇太后聖壽表式

某親王臣

某等諸王貝勒文武官員臣

等﹝凡在外官

員各稱某衙門某官臣某等﹞誠歡誠忭稽首頓首上言

伏以

坤徳弘昭啟

一人之有慶天休茂集綿萬壽以無疆喜溢宮闈歡騰海宇恭惟仁憲恪順誠惠純淑端禧皇太后陛下

恩隆錫類

化著慈徽開奕葉之靈長

仁膏普被介千秋之純祜

福履駢臻玆當壽豈之辰咸切尊親之戴臣

等﹝王等屬在懿親文官職守封圻武官職典

戎行土官職在邊方﹞恭逢盛節伏願

瑞靄彤闈遐算益增昌熾

祥呈瑤牒洪禧永�升恆臣

等無任瞻天仰聖歡忭之至謹奉

表稱

賀以聞

皇太后正旦表式

某親王臣

某等諸王貝勒文武官員臣

等﹝凡在外官

員各稱某衙門某官某等﹞誠歡誠忭稽首頓首上言

伏以

乾元肇瑞

坤厚凝禧天工合陰教以咸亨歲序應陽和而成

泰恭惟仁憲恪順誠惠純淑端禧皇太后陛下

仁弘育物

徳懋嗣音澤流時夏知化日之方長世濟如春適昌辰之初啟臣等﹝王等屬在懿親文官職守封圻武官職典戎行土官職在邊方﹞恭逢正旦望

椒殿而稱觥願膺純嘏喜

瑤階之增莢茂對淸時臣

等無任瞻天仰聖歡忭之至謹奉

表稱

賀以聞

皇太后冬至表式

某親王臣

某等諸王貝勒文武官員臣

等﹝凡在外官

員各稱某衙門某官臣某等﹞誠歡誠忭稽首頓首上言

伏以

一陽初復

萬匯昭蘇

泰階共際升平

福履彌增昌熾恭惟仁憲恪順誠惠純淑端禧皇太后陛下

恩隆祚嗣

化洽宮庭象坤道以安貞惟徳用懋集天庥而永保與時偕亨臣

等﹝王等屬在懿親文官職守封圻武官職典戎行

土官職在邊方﹞欣逢長至

祥呈云物瞻

化日之舒長頌獻升恆祝

純禧之茂集臣

等無任瞻天仰聖歡忭之至謹奉

表稱

賀以聞

皇太后部藝文一

永安宮銘

後漢李尢合歡黃堂中和是遵舊廬懷本前一作新更暢春闕

臺集道俾司星辰丰業廣徳以協天人萬福來助嘉娛永欣

上卞太后誄表

魏陳思王植大行皇太后資坤元之性體載物之仁齊美姜嫄等徳任姒佐政內朝惠加四海艸木荷恩含气受潤庶鍾元吉承育萬祚何圖一旦早棄明朝背絕臣庶悲痛靡告臣聞銘以述徳誄尙及哀是以冒越諒暗之禮作誄一篇知不足贊揚明貴以展臣蓼莪之思憂荒情散不足觀采

卞太后誄

前人率土噴薄三光攺度陵頹谷踴五行錯互皇室蕭條羽檄四布百姓欷歔嬰兒號慕若喪考妣天下縞素聖者知命殉道寶名義之攸在亦棄厥生敢揚後徳表之旐旌光垂罔極以慰我情乃作誄曰我皇之生坤靈是輔作合於魏亦光聖武篤生文帝紹虞之緒龍飛紫宸奄有九土詳惟聖善岐嶷秀出徳配姜嫄不忝先哲元覽萬機兼才備藝泛納容眾含垢藏疾仰奉諸姑降接儔列陰處陽潛外明內察乃踐大位母養萬國溫溫其人不替明徳悼彼邊氓未遑宴息恆勞庶事兢兢翼翼親桑蠶館爲天下式樊姬霸楚書載其庸武王有亂孔嘆其功我後齊聖克暢丹聰不出房闥心照萬邦年逾耳順幹幹匪倦珠玉不玩躬禦綈練日旰忘饑臨樂勿燕去奢卽儉曠世作顯愼終如始蹈和履貞恭事神祇昭奉百靈局天蹐地祗畏神明敬微愼獨執禮幽冥虔肅宗廟蠲薦三牲降福無疆祝云其誠宜享斯祜蒙祉自天何圖凶咎不免斯年嘗禱盡禮有篤無痊豈命有終神食其言遺孤在疚承諱東藩擗踴郊甸灑淚中原追號皇妣棄我何遷昔垂顧復今何不然空宮寥廓棟宇無煙巡省階塗仿�欞軒仰瞻帷幄俯察幾筵物不毀故而人不存痛莫酷斯彼蒼者天遂臻魏都遊魂舊邑大隧開塗靈魄斯戢嘆息霧興揮淚雨集徘徊輀柩號咷弗及神光旣幽佇立以泣

郭太后哀冊

晉陳壽惟靑龍三年三月壬申皇太后梓宮啟殯將葬於首陽之西陵哀子皇帝親奉冊祖載遂親遣奠叩心擗踴號咷仰訴痛靈魂之遷幸悲容車之向路背三光以潛翳就黃壚而安厝嗚呼哀哉昔二女妃虞帝道以彰三母嬪周聖善彌光旣多受祉享國延長哀哀慈妣興化閨房龍飛紫極作合聖皇不虞中年暴罹災殃湣予小子煢煢摧傷魂𨿽永逝定省曷望嗚呼哀哉

後漢列後本紀論

宋範煜自古𨿽主幼時艱王家多釁必委成冢宰簡求忠良未有專任婦人斷割重器惟秦芊太后始攝政事故穰侯權重於昭王家富於嬴國﹝太后昭王母也號宣太后史記曰昭王立年少宣太后自知事以同母弟魏冉爲將軍任政封爲穰侯太后攝政始於此也﹞漢仍其謬知患莫攺東京皇統屢絕權歸女子外立者四帝﹝安質桓靈﹞朝者六後﹝章帝竇太后和熹鄧太后安思閻太后順烈梁太后桓恩竇太后靈思何太后也莫不定策帷帟委事父兄貪孩童以久其政抑明賢以專其威﹝周禮幕人掌帷帟幄幕之事鄭元注曰帟幄中坐上承塵也殤帝崩鄧太后與兄騭等迎立安帝年十三衝帝崩梁太后與兄冀迎立質帝年八歲質帝崩太后與兄冀迎立桓帝年十五桓帝崩竇太后與父武迎立靈帝年十二﹞任重道悠利深禍速身犯霧露於雲臺之上﹝霧露謂疾病也不可指言死故假霧露以言之靈帝時中常侍曹節矯詔遷太后於雲臺謝�上封事曰伏惟皇太后援立明聖幽居空宮如有霧露之疾陛下當何面目以見天下﹞家嬰縲紲於圄犴之下湮滅連踵傾輈繼路而赴蹈不息燋爛爲期終於陵夷大運淪亡神寶詩書所嘆略同一揆故列行迹以爲皇后本紀

爲建平王慶王太后正位章

梁江淹上書王太后殿下伏承以令日淑辰增光樞景慶芬祗外禮蔚寰中臣聞道懋徳昌業廣祉盛藻秩攸臻憲章斯飾伏惟殿下柔明固天夙資恭懿芬惠翔聲端簡散譽冠采摯�騰耀徽姒丹陵蘊徳元丘棲聖煙熅國牒衍溢民聽涵道席教且詠且洽臣忝任藩圉無由隨例闕廷不勝荒情

文帝登祚尊皇太后詔

陳徐陵詔曰朕以虛薄才非弘濟竊守藩維常懼盈滿豈圖蒼昊不弔國步艱難皇嗣元良藐在崤渭二臣奉迎川塗靡從六傳還朝淹畱永日今國圖無主家業事隆上奉父母之嚴規下逼羣公之廷諍遂以庸質升纂帝基對揚大化彌增號懼今宜式遵舊則奉上皇后尊號爲皇太后禦慈訓宮一依前典若中流靜晏皇嗣歸來輒當解紱於箕山之陽歸老於瑯邪之國復子明辟還承寶圖若問與夷無愧園寢

諫中宗皇帝請內朝西宮表唐盧懷愼臣懷愼言臣聞書曰亶聰明作元後元後作人父母伏惟陛下敬順昊天爲人父母人之所仰在於孝乎故曰夫孝者天之經地之義人之本也是陛下躬率此道爲天下先每十日朝西宮式展親親之義故得萬國之歡心者實惟陛下孝理天下也臣竊不揆頗聞於師王者必深居而髙視用以表其嚴重也其將動未嘗不淸道而後發升車而後引出有警入有蹕用備其周衛也今陛下再立乾坤重安社稷克定中興之業務弘大孝之端率禮因心臣何敢預然陛下臣之君父也夫爲臣子者誰不欲盡忠孝之事臣安敢讓也固知言出必死亦無所辭臣死罪死罪臣聞昔者漢祖受命五日一朝太公於櫟陽宮今日陛下豈不欲爲比乎臣度其事業與此有異夫漢祖起布衣登皇極子有天下尊歸於父母故行於此耳今陛下守支繼統嗣武開基奉三聖之休烈當千齡之寶命順天立極蓋曰其常不知何爲更用此道遠自三五洎乎夏殷聖帝明王臣所覽見未有用此者陛下安所取則哉臣聞事不師古匪說攸聞禮煩則黷抑有其義況應天去提象才至二里餘騎不得成列車不得方軌於玆屢出假愚人萬有犯屬車之塵者陛下𨿽罪之何及縱使萬全亦非重愼之道也且唐之寶命繼在陛下𨿽欲自忽其若社稷何其若宗廟何頃三衛伏中路相失當時驚動聖聽臣等空知待死臣死罪死罪望陛下從今已後遵其內朝一則有暢於溫凊二則無煩於出入敬愼之道誰曰不然必以長至在辰元正布歷應天納佑行慶有期則願陛下備法駕周羽儀然後出朝亦天下大禮也居常之日竊惟陛下思之臣本書生叨榮執簡輒薦芻蕘之議願申犬馬之誠特乞天恩察其愚懇無任悾款之至謹詣合奉表以聞

賀冊皇太后表

常衮臣某言伏見八月二十六日制冊上皇太后尊號凡在生靈不勝慶幸臣聞天地之因所固者本聖人之徳無加於孝故紹休以受命榮號以歸尊是用慶善奉慈因親教愛也伏以皇太后法象太極是生兩儀光昭上元以母萬物塗山降瑞華渚呈符照臨典禮示天人之慶範裁成風化表戚屬之宗師詩云思齊太任文王以聖則知祚我仁慶誕興睿哲穆穆明明有自來矣伏惟聖神文武皇帝陛下以皇道還淳以文明致理行三代之典教備兩漢之威儀逾年攺元謁告淸廟永言配命殷薦圜丘大孝通於神明至化被於寰宇瞻戀慈訓尙未遑安虔奉徽章以崇位號嚴恭前殿陳布外朝萬國在庭千官執禮冕旒端拱翼翼烝烝候金冊以拜興承瑞寶而俯受聖理之至其道大光朝野同歡臣妾有恃言念舊黨遂及姻聯褒徳以殊榮推恩以序進華冑增貴外家益尊固可以感動靈祗懷服遐邇豈止徳教加於百姓仁厚及於九族而已宜其煥列靑史昭播鴻億萬斯年以承多福臣所守有限不獲稱慶闕庭無任忭躍忻悅之至謹遣某官奉表陳賀以聞

賀冊皇太后表

楊於陵臣某言伏奉某月日制書奉太上皇后尊號曰皇太后坤儀鎭定孝徳昭升大義冠於人倫盛徳光於史冊凡在臣子不任忭躍中賀

臣聞周室興王文母同其經理漢皇嗣聖明徳贊其徽伏惟陛下弘闡睿圖誕膺昌歷皇太后宣明懿範超邁前修家國慶靈慈孝交感堯門薦祉延寶祚於無疆長信頤神播歡心於率土由我愛敬致玆雍熙何幸萬邦之人親逢千載之運臣叨承委任職守藩封阻拜彤庭𨿽違於常典載馳丹懇倍過於恆情

百寮賀冊太上皇后禮畢表

柳宗元臣某等言今月日太上皇后冊禮云畢率土臣妾慶忭無窮臣某等誠慶誠賀頓首頓首伏以太上皇后著嬪虞之至徳嗣母周之徽音表率六宮明彰萬國陛下克修理本以暢化源神道知事地之方人倫識尊親之大豈爲婦道斯備陰理用修足以播正始於王風致時雍於帝典臣等謬叨榮位獲�盛儀踴躍之誠倍萬恆品

賀冊太上皇后及徳妃表

前人臣某等言伏奉今月日誥良娣王氏冊太上皇后良媛董氏冊太上皇徳妃宜令所司備禮冊命者母儀有光坤道克順陰教方行於萬國內理克和於六宮臣某等誠慶誠賀頓首頓首伏惟皇帝陛下對若天休奉揚睿旨長秋旣登其品位褕狄亦洽於恩光奉養見三朝之安周旋有四星之輔豈徒配幹稱大事日爲明所以表王化之源知孝理之本冠映千古儀刑四方臣等捧戴施行踴躍無地無任蹈舞忻喜之至

賀冊皇太后表

劉禹錫臣某言伏見制書以二月二十五日冊立皇太后盛禮畢陳徳音遠被一人有慶萬國同歡中賀

伏以皇太后稟靈作合誕聖表祥徽號極域中之尊至仁爲天下之母陛下君臨有國子道無違長樂宮中永獻南山之壽濯龍門上再揚東漢之風率土臣子不勝歡忭

賀冊皇太后表

羊士諤伏以某日誥命爰以令辰太上皇后光膺典冊盛化旣行中外同慶臣某中賀

皇太后陰靈降祥坤儀垂訓堯門誕聖時逢寶歷之典彤管紀言道光內輔之業九族承序萬國乂安伏惟皇帝展禮南宮奉觴北極榮超簡冊慶浹寰區凡在生靈孰不傾戴臣以遠守藩鎭不獲稱賀

代鄭尙書賀冊皇太后表

令狐楚臣某言伏聞制冊皇太后恩覃日下歡動中天臣伏以皇太后坤徳合符陰靈表慶化光宮職道贊國風伏惟皇帝仁聖宅心文明恭己尊承孝理嚴奉慈顏獻寶綬於內朝宣玉冊於中禁彰明順徳知陛下就養之誠表正母儀見陛下歸安之盛萬國所系四方是刑人臣之懇願旣申品物之歡心斯洽臣叨承寄任限守藩隅不及陪位闕庭忭舞稱賀無任聳慶踴躍之至

請皇太後軍國常務專取皇帝處分

宋劉隨臣輒露危言上塵聖覽退量僭易甘俟顯誅況居有道之朝幸在得言之地念臣出入諫署於今八年才識本�補報無狀旣臨衰暮合盡忠規洪惟皇太後天資聖明手扶宗社爰自先朝不豫萬機倦勤皇帝養徳東朝選賢資善太后預聞政事參決居多洎皇帝膺龍躍之期年尙衝幼太后承顧托之命心如堅石垂簾以對羣臣盡力以報先帝邊裔率服華夏乂安終始不渝中外咸仰於國家顯隆平之業於皇帝極慈愛之情天地之功全母子之道備光耀簡冊垂億萬年然天下治矣王業崇矣皇帝長矣太后勤矣而猶祁寒盛暑勞曳聖躬一日萬機煩於聖斷臣聞虛心以致遐壽澄神以保太和欲乞今後軍國常務並逐日專取皇帝處分所貴淸神養素延聖母萬壽之期內豎問安成皇帝孝治之徳天下幸甚微臣願畢

尊皇太后冊文

歐陽修維治平二年歲次乙巳十一月丁巳朔十有六日壬申嗣皇帝臣宗實謹稽首再拜言曰臣聞昔者明王之以孝治天下者非家至而戶見也蓋有要道焉推所以行於己者爲天下率盡所以奉其親者爲天下先則四海靡然而承風矣洪惟有宋受命造邦百年四聖而小子獲承之以繼我仁考之遺休餘烈方與羣公卿士夙夜以思勉其不逮庶幾如我仁考付之意以申罔極欲報之心此固栗栗祗懼不敢遑寧者也顧惟眇末之質提攜鞠育慈仁咻煦至於有成自我聖母嗣位之始哀迷在疚而憂勤艱難一日萬務協和綏靖保佑扶持功施邦家亦惟我聖母永維至恩大徳無物可稱是以稽參典禮率�羣心合志一辭懇懇惓惓不勝大願謹遣攝太尉具官韓琦司徒具官胡宿奉玉冊金寶上尊號曰皇太后恭惟皇太后聖善明哲柔閒靜專粵自正位中宮內助先帝陰禮修而教行儉徳著而下化遂及萬國先於正家逮夫玉几受遺遭時多難勉徇勤請權同聽決而�識遠動懷謙畏深鑑漢家母后之失訖不踐於外朝及歸政衝人合於易之進退不失其正之聖是惟全節巨美固已超出前古而垂法後世宜乎盛烈播於聲詩尊名光於典冊惟末小子獲奉溫凊嗚呼殫九州之富以爲養未足盡於孝心享萬壽之福而無疆期永承於慈訓臣誠歡誠忭稽首再拜謹言

皇太后還政議合行典禮詔

前人朕頃以嗣承大統方執初喪過自摧傷遂嬰疾恙皇太后尊居母道時遘家難閔余哀荒俯徇誠請勉同聽覽用適權宜賴保護之勤劬獲淸明而康復恭惟坤徳之至靜實厭事機之久煩迨此彌年薦承諄誨顧實繁於庶政難重浼於睿慈然而方國多虞則共濟天下之務惟時無事亦宜享天下之安先民有言無徳不報𨿽日以三牲之養未足盡於予心而刑於四海之風必務先於孝治惟是事親之禮蓋存有國之規當極尊崇以稱朕意應合行儀範等事令中書門下樞密院參議以聞

皇太后付中書門下還政詔

王珪日者昊天不弔先帝上賓遽揚永命之言方結未亡之痛而皇帝踐祚之始銜哀過情忽傳詔於外廷請預聞於庶政載念承邦之重累深還辟之文皇衷未回羣聽猶郁顧人子之誠𨿽至然國家之事靡安況日聽治朝躬發神明之斷出馳禁蹕眾聞輿馬之音百姓莫不交欣三靈以之薦祉吾嘗視前史之戒思參聖之圖將退飭於母儀庸進彊於君徳從容房闥不亦美歟昨權同聽政事候皇帝康復日如舊去歲兩降手書還政輔臣�於皇帝禦前納下今來聖躬已安好其軍國事更不同處分故玆示諭宜體至情

請皇太后權同聽政詔嘉佑八年前人敕門下朕承大行之遺命嗣列聖之丕基踐祚之初銜哀罔極遂罹疾恙未獲痊和機政之繁裁決或壅皇太后母儀天下子育朕躬輔佐先朝練達庶務因請同於聽覽蒙曲賜於矜從俾綏憂勤冀速康復候將來聽政日皇太后權同處分文武百官�放朝參候朕平愈日如故故玆詔示想宜知悉

賀皇太后壽箋

闕名重闈介壽聳瞻瑤極紫仙顯號推崇卓冠玉淸丹籍祲容焜耀茀祉駢蕃殿下離麗重明坤載萬物徳諧烈祖早釐降以嬪虞慶篤文孫終貽謀而與啟歷數衍仍云之系蓬萊宴日月之長熒煌彤管之書赫奕洪徽之盛慈顏不老孝治有光誦思齊思媚之詩遠繼周大任之躅紀長信長秋之制俯卑漢太后之功

皇太后布告天下手書

汪藻比以敵國興師都城失守祲纏宮闕旣二帝之蒙塵誣及宗祊謂三靈之攺卜眾恐中原之無統姑令舊�以臨朝𨿽義形於色而以死爲辭然事迫於危而非權莫濟內以拯黔首將亡之命外以紓鄰國見逼之威遂成九廟之安坐免一城之酷乃以衰癃之質起於閒廢之中迎置宮闈進加位號舉欽聖已還之典成靖康欲復之心永言運數之屯坐視邦家之覆撫躬獨在流涕何從緬惟藝祖之開基實自髙穹之眷命歷年二百人不知兵傳序九君世無失徳𨿽舉族有北轅之釁而敷天同左袒之心乃眷賢王越居近服已徇羣情之請俾膺神器之歸繇康邸之舊藩嗣宋朝之大統漢家之厄十世宜光武之中興獻公之子九人惟重耳之尙在玆爲天意夫豈人謀尙期中外之協心同定安危之至計庶臻小愒同底丕平用敷告於多方其深明於吾意

慈寧殿賦有

序

王仲言

臣聞乾天稱父坤地稱母天地至大必言之以父母者明其尊崇博厚無以加也是以圓首方足皆仰之燾之欲報欲奉無不極盡繇古以來聖人之盛莫過堯舜而孟子以爲堯舜之道孝悌而已矣恭惟皇帝陛下繼大人之照宜日中之丰體堯邁舜憲古明王以治天下發爲號令典誥廟謨宸斷親仁善鄰開物成務者莫不以孝爲首臣聞孔子謂曾參曰明王以孝治天下故災害不生禍亂不作仰惟陛下曩者以皇太后扈從未還願見之心致軫宵旰四方兆民延頸指日以冀來音久矣斯焉天人交孚鄰邦修睦櫜弓箙矢息師偃革寰宇之間遂臻安堵恭奉騩駕言歸闕庭凡在動植孰不手舞足蹈翼鼓膺奮遹觀古初敻無前比臣伏以老氏三寶以慈爲首乾元之道萬國咸寧洪惟慈寧之殿合爲嘉名超軼前世致安之道繇是以始形勢制作煥乎其有文章儀刑萬邦風化際薄無所不及若堯之光被四表舜之丕冒海隅者行見於今日甚盛烈也臣生長當世燻陶漸摩徳義之久目�心欣不能自已欲頌良圖協恭式化成規誠開金石感動遠邇以彰聖治莫大之慶而昭述巨美者有日矣輒因殿之名以推原萬一至於辭意淺陋言語膚率不能抉奇摘異以爲偉不惟不能亦有所不敢也臣謹昧死再拜而作賦焉臣恭惟皇帝之嗣位十六載也海宇澄淸四方底平受上天之眷命紹洪基於大明邇安遠至措刑寢兵人熙熙兮春臺物蕩蕩兮由庚六服承徳眾心成城用復炎徳之輝而迓周邦之衡先是騩駕從狩鄰國克享天心咸有一徳式遄來歸歡動九域乃命羣工擇基之隆相儲祥之勝圻建問安之上宮列辟肅然而赴職百執蹌然而效忠爰卽行闕以成厥功於是上髙擬天下蟠法地削甘泉之繁縟屏含元之侈麗揆太極之宸模就坤靈之寶勢乃諏龜筮龜筮協從乃稽萬物萬物無異帝曰欽哉乃彰鴻名慈以覆育於天下寧以鎭服於寰瀛蓋將昭徽音於太姒而表思齊於周京者也有嚴有憑或降或升揆之以日築之登登經始勿亟百堵皆興伎者獻其伎能者精其能否往兮泰來閫決兮垠開蒼昊馳耀兮黃祗助培運郢石之斤斧攻杞梓之良材萬杵散雨兮千鑱轉雷離婁督繩兮公輸削墨夏育治礫兮孟賁掇荄聲隆隆兮伐喬枚勢轞轞兮豁層崖長林巨植兮千年之產而萬年之材輾如闖直如矗兮崔嵬於時山壤獻靈川流效祉陸架水浮風屯云委輻湊鱗集衡行櫛比以萃於殿之址也於是匠氏經營百藝駢並礪焉而礪硎焉而硎髙下曲折塗塈丹靑此興造之本意而動作之形容也旣而四周淩天而岌嶪九門參空而伶俜闕百常兮屋十尋皆爵兮建瓴儋儋千栭閒閒旅楹岫綺對砌霞翼欞彤墀洋洋金碧煌煌神鴟展吻而呀文犀壓牖而赫張寶琲象棋列星間梁橑桷欒楶黼藻鉛黃玫瑰玳瑁翡翠明璫方疏圓井瑣連斗扛欀上承柱石下當騰雙猊兮盤礎刻怒兕兮伏相其蟠也顏九淵之虯屈其翥也若千仞之鳳翔或倒文漆於衛社或薦孤桐於嶧陽烏橫截緗�交相第栲栵與椅榎積楩兮豫章蓋天下之奇幹盡羽粲而國欀夫然未足以比其制未足以形其雄轇轕巃嵷飛雲架空出入兮日月吸呼兮雨風開重軒兮累玉鱗萬瓦兮遊龍髙下發直左右翼從西八東九金礫鎔平寫三山之景坐移羣玉之峯喜泄泄兮樂融融入如遇兮出如逢映斗杓而曈曨挹天漢兮舂容觀其巨鎭在南長江在東前擁後顧盤錯漥隆占皇圖之奕奕郁佳气之蔥蔥天海相際造化溟蒙雕題貫膂大艑艨尋橦戴鬥兮航浮索援皆馳驅而致恭采肅愼之楛矢職夷黔之布賨上則天目於潛之山鳳凰南北之巓巉巖巀嶭窈窕回旋狀羣羽之集麓若萬馬之奔川海門之潮滄溟之淵濠洶奔放勢如朝焉皆足以小崤函而吞涇渭等河雒而隘隴夫以此而駐蹕實一制而萬全然而不以爲離宮不以爲別宇而獨以奉長樂之安爲承顏之所故能遠邁漢唐跨歷三五則𨿽兼天下之奉極天下之貴亦人所樂而天所與也凡臣所鋪翼而陳之者尙可名言之也非此三吳之盛麗九旗之容衛六宮之深嚴萬物之侈冶不足以隆一人之孝於無窮於是俯而拜仰而重曰當乎法駕言歸宗祏生輝千仗萬騎如指如麾備一時之盛禮慶萬國之洪禧望閶闔兮瑞霏微�觚稜兮祥葳蕤馭嚴嚴之玉輦建獵獵之朱旗華蓋效杠天驥驂騑增日星之光明闐老幼之提攜千官之班兮鴛鷺兆民之欣兮嬰慕喜動於堪輿澤周流於道路樂極者或至於忭躍感深者爭先於馳騖泬漻晏然兮屏翳收風靉叇不興兮丰隆霽怒雙閎敞兮如升萬室昂兮如溯若乃萬壽誕日之辰一人會朝之際濟濟峨峨羣臣在位皆輔�而�夔過房杜兮丙魏奉玉�兮瓊甓展采儀兮文陛皇帝躬蹈事親之美以獨髙於萬世進退禮樂抑崇下貴隆帝業兮億載歡祝聖人兮千萬歲然後敷玆睿化�於中下尊卑模範兮盈裏閭膏澤滲漉兮盛王霸工在衢士在朝而農在野百度修明萬幾閒暇無有遐遺睦如姻婭四海安若覆盂九有基如太華於是有客相謂曰子聞今日之盛事歟曰然嘻爲堯舜神人以和運紹五帝獄訟謳歌但無爲而已矣於致養以云何豈若我皇躬勤儉之資恢隆平之時約己以奉太母之訓致美以化羣黎之爲端一心而應感斥眾異之盱睢煥爛方冊照溢詩書哉且客聞歷代之制乎土階之卑不免乎儉固雕椽之飾不免乎驕奢魯誇靈光而但述土木之巧魏稱景福而徒爲制作之華俱遊觀之是云奚文辭之足誇又豈若我皇綏定邦家以成孝道允紹羲媧哉且上棟下宇聖人所取也至徳要道聖人之孝也作於楚室能修泮宮諸侯之功也與其論諸侯曷若言聖道與其言雄壯曷若言聖徳明明我宋得天下之統烝哉祖宗膺器之重殆二百年休聲無壅下之所奉者惟君上之所承者惟親當君享九重之實而親安萬乘之尊蓋匹夫之孝曾閔所難不足以言惟據域中之大饗天下之養然後爲重也已析而合旣失而得然後爲喜之至也曠古所無一旦在己漢唐所恨自我而得凡是數者兼而有之不特爲四方之賀又將爲萬世之光寵也今是殿也不奢不陋不髙不卑合禮之界與天下齊以是爲固鞏於鼎龜以是爲寶保若山溪𨿽廣八荒而爲城開溟渤而爲池倚圓天而爲蓋立棟梁於四維亦奚有宜乎於是再拜而歌曰蒼蒼髙旻覆下民兮與物爲春澤無垠兮一人孝至通帝意兮金石可開不可移兮上下合契定大議兮法駕大騩言還歸兮敕以慈寧爲殿名兮厥功告成百室盈兮居之克安若石盤兮四方瞻觀化益寬兮天人合應助其證兮光啟中興祖武繩兮紹復大運法堯舜兮旋澤曲軫翕然順兮孝道克全鑑上天兮壽祿萬年其永延兮聖人孝兮感人深責成賢輔兮雋功克忱廣殿軒軒兮巨廈深沈晨昏之養兮萬乘親臨財丰物阜兮寫於燻琴百姓克愛兮諸侯克欽亙萬國兮得其歡心宮殿之制已陳之矣天子之孝旣備述矣四方之心見於斯矣口�字碎其言卑矣欲昭聖孝永無極矣日月爲宇天爲卑矣

宣仁聖烈皇后哀冊文代宰相

畢仲遊維大宋元佑八年歲次壬申九月三日癸酉大行皇太后崩於壽康殿旋殯於崇政殿之西階粵明年正月遷祔座於永厚陵禮也叢殿帟空袒庭燎暗云似卻而復凝月𨿽輝而如慘孝孫嗣皇帝臣哲宗廟諱臨遣奠以興哀瞻振容而永慕鳳吟管以何悲龍挾輴而若駐羽衛羅闕神儀布路爰制近司紀陳聖度其詞曰皇矣大宋寶命自天重明累聖跨成軼宣正後在中契於坤乾較任比姒亦逾於前有系自姜源深積厚功熙我朝方虎是偶奄韓宅魯益昌厥後月瑞日符是興大母於鑠大母躬義率仁居靜猶地含和如春正素自稟聰明夙聞作合英祖齊升�曜受養神考陰功善教體道不違惟徳是效元丰末命帝命惟辟聽斷勉同以補天隙擁佑神孫立民之極恭以勵人儉惟化俗衣有大練奩無片玉房闥不出四海在目信義由中九裔思服如鑑不塵如璞不緇三事大夫正直是咨宗藩外戚滲漉惠慈人爵王官𨿽卑不私廟謁靡行外朝靡踐池靡臨惟正是勉服禦靡更惟惡是善庸爾萬方爲則爲典左右皇躬動有壇宇居由範防造次於是寖隆且昌如天淸明霽日之光治化方成憂勞亦至外若平居中潛遘厲坤軸軋以夜摧月輪翩而曉墜守大化之靡怛尙斯民之爲意嗚呼哀哉珠箔低垂兮雲霧猶隔蕙帳仿�兮鑪煙未銷想仙馭以何適謝人寰而已遙萬乘號慟哀纏九霄千官縞素雨泣東朝嗚呼哀哉人與神兮變何速秋復春兮時以䢐犧�盈兮未忘於平昔池綍動兮難畱於須臾翼八翣以爲衛陳六衣而汜塗嗚呼哀哉野蒼茫兮人漸遠仗徘徊兮天欲晚�洛澗兮嗟備物之如在逾鞏岸兮知神遊之不返山川已兆於眞宅松柏猶凝於故苑嗚呼哀哉玉晦龍蟄金藏鑑昏泉關掩夜宮闈泣晨車軌同兮𨿽來於萬國寶座閉兮惟朝於百神魚惟炬以非日雁長飛而不春嗚呼哀哉成內則於三朝貽素風於十祀致理之勤兮今已往大道之公兮古如此何遠其家以爲國而憂其民之猶子宜大書而作冊俾永光於宋史嗚呼哀哉

欽聖憲肅皇后哀冊文

李淸臣粵建中靖國元年辛巳歲正月壬戌朔十三日甲戌大行皇太后崩於慈徳殿二月壬辰朔十一日壬寅殯於西階以三月壬戌朔八日己巳戒百官請命於太廟謚曰欽聖憲肅皇后太史筮之將以五月辛酉朔六日丙寅遷座於永裕陵禮也哀子嗣皇帝臣﹝徽宗廟諱﹞極永感之懷寫無窮之慕躬薦泂酌奉寧輴馭痛三牲之養忽至於遣奠悲萬壽之祝俄成於晞露謦咳如在聲容不返畢銅史之餘滴動金商之淸挽暑令忽其成淒燻風颯其變慘像設旣嚴物儀具有惟是冊書用傳不朽官臣承詔式虔事守紀漸寓哀貽之永久其詞曰我宋隆康恩漸動植遠惟曁邇生成滋息趨走賢智修官懋職遐及四裔左�重譯維相向公梁棟宗祏逮女曾孫逌家瑞國蚤歸王藩旋被褕翟至性溫溫令儀翼翼道意禮學生知自得慶壽寶慈問安昕夕執養寒暑端莊不易內輔神宗贊助陪益凡厥見聞舒徐啟迎十有九年宴粲椒掖萬邦托慈六宮仰式約省外氏湯沐脂澤斯世丕平陰與多績比懿夏商塗山簡狄姜嫄太姒聯袪�舄元符三祀歲執徐直正月己卯變同�砉巍巍哲宗武威文徳夫何勿佑忽遘窀穸上嗣考廟將決大策於時�臣或藏邪慝輒進異論欲倒白黑賴我聖母沈潛剛克折之陛前气殫語塞庭羅犀渠門屯闟戟徳見利人寰宇慶懌一指顧間長寧社稷譬如媧皇神工妙力�石補天斷鰲立極沖融宇宙滉涑澡滌靡賢不登靡冤不釋臣嘗侍對與聞訓敕曰我皇帝聖材天錫子道勤毖政事祗惕治本亂原講磨綢繹惠心溥博物理研核帝堪多難子復明辟何俟祔饗始還禁閾幸濟初艱後罔余責重下教告亟就安適帝扳以畱懇款襞積數請弗回推璽卻籍義盡今玆事髙往昔在漢馬鄧固多慚色其於邦民憂不離臆動履仁儉示先壼則服無珠璣器無瑤璧飾戒雕繪棄捐組織言祖經墳智該儒墨諸書過眼疑微洞析兢兢瞿瞿殆忘寢食涼暄密移疹气侵蝕皇帝聖孝啟處在側藥審刀圭術窮鍼石禬禳山川猶期千億丹劑𨿽靈冥算終厄佛供晝昏喪氛夜赤祲象告凶軒星示坼數圮坤元景淪望魄五十八載馳光度隙嗚呼哀哉梓匠奏工嬪娥罷飾帳殿光途�堂撤席縞士鼎鼎絳旌奕奕左背城闕右經阡陌彀騎綈車咿噫簫笳悲吟鹵簿哆赫萬類奪輝四民聚戚禦服苴麻皇情欒棘嗚呼哀哉霧雨故宮莓苔舊鳳幌蕭森獸扉虛寂輦路鑑奩孰非陳迹引望山園涕濡竹柏惟有徽音長畱寶冊嗚呼哀哉

皇太后部藝文二

慰皇太后表

宋王安石臣某言威靈有集方祔於廟祧感慕無窮外覃於蠻貊伏惟太后比賢任姒纘慶塗莘祗協孫謀克襄大事地非蒼梧之遠勢有霸陵之安惟割至哀尙膺遐福臣備官有守奔問無階云云

又臣某言宗祏告成皇靈來燕凡居覆露同盡哀摧伏惟皇太后協慶塗山比賢太姒方正坤儀之位上同乾施之仁虞祔奄終攀號罔極冀哀恫之有節膺福履之無疆臣附守州符阻趨天陛云云

南郊靑城皇帝問皇太后聖體表前人臣名言自宮䢐郊夙夜祗事方此寒沍闕於定省伏惟比日寢食宜加

皇太后回答皇帝問聖體書

前人太后致書於皇帝躬率羣臣肇見祖考孝思之至何以自勝尙愼興居以保休福

崇先觀開啟太后本命道�靑詞前人伏以克紹慶基實蒙慈訓遘玆元命若昔宗祈冀靈鑑之俯昭垂壽祺之永錫

靈釐殿開啟太后生辰道�靑詞前人伏以集黃冠之勝眾仰紫極之眞遊按用科儀營祈祉福仰求聰鑑俯應誠心

太一宮開啟太后生辰道�靑詞前人伏以眞聖在天式序照臨之位眇衝嗣歷永惟顧復之恩敢因誕毓之辰祗薦燻修之事仰祈眷佑俯察傾輸推純嘏以及親與羣生而均貺

龍圖閣開啟太后生辰道�靑詞前人伏以妙善可依每俯從於誠悃至恩難報惟仰祝於壽祺祗奉靈科隆施淨供上賴鑑歆之力永綏顧復之慈

萬壽觀廣愛殿資薦章惠皇太后道�齋文

前人伏以諱日俯臨祠庭外閟遴柬黃冠之眾宗祈紫極之神按用前科追營後福庶超升之莫禦翳庇貺之有加

延福宮開啟太后生辰道�靑詞前人伏以協承寶命恩維拊育之深俯應羣情法有總持之妙齋場夙設慶事備終敢祈西竺之威神永佑東朝之福履

慰皇太后上仙表

蘇軾伏�正月十四日大行皇太后遺誥者慟發六宮悲纏九土奉諱哀殞不知所云臣軾中謝

大行皇太后徳冠三朝化行四海獨決大策措天下於泰山之安退避東朝復明辟爲萬世之法奄終壽祿莫曉天心恭惟皇帝陛下仁孝自天哀傷過禮惟聖達節豈復行曾閔之難以民爲心則當法舜禹之大願少寬於追慕庶下答於臣民臣以外郡居住不獲奔赴闕庭無任哀痛隕越之至

代普寧王賀皇太后冬表

前人陽气應時驗灰輕而權擁日表如度知歲美而人和慶自宮闈澤流寰宇中賀

伏惟皇太后陛下性服慈儉體安禮儀同太姒之母周慕塗山之興夏仰推聖子坐底於成功抑損外家共陶於至化得天人之共助享福祿之無疆臣猥以孱虛夙承教育敢效岡陵之祝永同葵藿之傾

代普寧王賀皇太妃冬表

前人玉律灰除驗陽微之協應土圭景至迎初日之舒長福祿所鍾宮闈同慶中賀

伏惟皇太妃殿下夙彰懿徳早事先朝仁孝外全曲盡兩宮之養溫文內備下刑九禦之風茂對休辰允綏眉壽凡托庇庥之賜不勝頌詠之情

隆佑宮設慶宮醮靑詞元佑二年前人伏以長樂告成光動紫宮之像淸都下照誠通絳闕之仙祗率多儀肅陳菲薦永惟慈孝之本克享天人之心介萬壽之無疆錫五福之純備

皇太妃宮慶落成開啟道�靑詞前人伏以良辰襲吉華構一新仰荷褒崇之私得伸鞠育之報落成告備法會有嚴請命上穹馳神眞聖庶精神之必達錫壽祉於無窮

內中禦侍以下賀皇太后冬至詞語﹝元佑二年十月二十日﹞

前人伏以蒙瞍奏功驗人和於緹室日宮占物效歲美於黃雲慶自宮庭澤均海宇恭惟皇太后殿下輔佐內治儀刑王家推美國風夙茂周南之化考祥羲易共成坤厚之功方迎日於三微敢稱觴於萬壽豈獨宮闈之願實同中外之歡妾等猥以微軀被蒙慈渥仰獻岡陵之祝庶殫艸木之誠

又元佑三年十月三十日

伏以候气葭灰喜律筒之已應課功彩綫知宮日之初長品物向榮掖庭胥悅恭惟皇太后殿下母臨四海婦應東朝求賢審官但有憂勤之志躬儉節用豈忘澣濯之衣宜福祿之日康樂宮闈之無事妾等濫塵女職獲奉慈顏願先柏酒以稱觴更指椿年而獻壽

內中禦侍以下賀皇太后年節詞語﹝元佑二年十二月一

日﹞

前人伏以三元資始磔禳以餞餘寒萬寶更新燔烈以興嗣歲恭惟皇太后殿下道光潙汭徳配周南輔導兩朝孝慈格於上下儀刑九禦恭儉聞於遐邇順履三陽誕膺百祿妾等幸班禁掖久被餘光莫報生成之恩但祝靈長之算

賀皇太后箋

陸遊聖子問安方極蘭陔之養神孫正內肇新椒掖之華母道彌尊人情溢喜中賀

恭惟皇太后殿下抱神以靜存心於淵徳修蜵蜎嚄濩之中化行��磅礡之外唐虞盛際乃出一家父子之親任姒徽音仍見三朝婦姑之法方且享宗社奠安之福視本支蕃衍之祥於古有光與天無極臣等幸逢熙運獲綴淸班至哉坤元實首彜倫之敍養以天下益觀孝治之隆

賀壽成皇后箋

前人盛徳繼承爰本親傳之妙中宮崇建式光就養之尊慶集禁庭歡傳海宇中賀

恭惟壽成皇后殿下婦功飭備母道含洪躬老氏之儉慈享周家之福祿密贊乾剛之斷神器有歸助成離照之明天心允答惟每思於靜順故備極於安榮衮龍兼彩服之紆褕翟煥玉�之奉貴無倫敵日以舒長簡冊煜其有光風俗爲之丕變臣等幸逢熙運獲相多儀坤順承天喜徽音之克嗣孫又有子知壽祉之無窮

丞相率百僚賀皇太后受冊箋

前人獻歲發春太史奏元龜之吉迎禧展采東朝慶大典之成佳气一新歡聲四溢中賀

恭惟壽聖皇太后殿下聰明睿智壽富康寧踐履難佐髙廟廓淸之烈遵行恭儉啟壽皇詒燕之圖肆因初元祗奉顯冊璽篆虫魚之古樂陳鐘磬之和內而百官有司方屏息而觀盛事外則萬方黎獻咸拜手而頌閎休載稽前聞可謂盡美臣等偶叨在列獲際升平有子而又有孫共仰本支之盛視今猶之視昔前知竹帛之傳

丞相率百僚賀壽成皇太后受冊箋前人宮壼塗椒徳配重華之盛冊書鏤玉禮行路寢之嚴聖孝益隆輿情交慶中賀

恭惟壽成皇太后殿下儉慈性稟柔順躬行至哉坤元象服早光於內治養以天下寢門方奉於母儀今者稽參六籍之文博盡諸儒之議建此顯號邁於前聞仰惟貴無敵而富無倫是謂仁之至而義之盡臣等偶緣在列獲遂逢時紀嬀汭塗山之興幸窺簡牘繼生民思齊之作尙播聲詩

謝皇太后表

文天祥司平楚甸命出嚴宸告至周原恩歸慈極敢敷睿訓仰謝徽音伏念臣一介寒微兩朝知遇傾葵向闕初無補於使令啜菽杜門祗自深其觀省當元日會同之始拜公朝抆拭之仁言遣使臣往陳臬事華省遄頒於趣旨叢祠竟祕於兪音勉臣子之驅馳見吏民而宣布玆蓋恭遇壽和聖福皇太后陛下心超有極道合無疆長信怡愉贊炎圖之昌運大任肅穆開蒼籙之隆平宜擇攸司俾敬爾獄臣敢不丕承欽卹誕布慈仁乂我黎民尙想無刑之治於其王母敢忘介福之元

又東朝鴻慶介壽無疆南國虎符便親有命荷中宸之渙寵望慈極以皈忱伏念臣一介迂�兩朝遭遇昔備殫於歷無以逾人頃間任於驅馳不遑將母惟內懷於烏哺遂上徹於蟻忱果分二水之麾爰易三湘之節惟壤地接故可以供菽水之職惟土風習故可以盡芻牧之心自省叨隃若爲報稱玆蓋恭遇壽和聖福皇太后陛下徳光堯母功配周姜壽錫萬年享怡愉之福化流四海推慈孝之仁遂令下吏之僥榮獲以邇封而就養臣敢不祗承徳意誕布恩言服膺錫類之詩益崇美化拜手牧民之訓隃贊徽音

又鳳歷頒春東朝介福虎城告朔北面承休歲定四時天佑一徳恭惟皇太后陛下思齊肅穆少廣怡愉訓示塗山歷開禹子教行渭涘紀協周王春朔攸頒乾坤交泰臣承流下障奉令孟陬協和萬邦第贊定時之績向用五福益陳曰壽之休

賀皇太后表

前人福於王母際南面之昌期天以神孫娛東朝之永日晝堂瑞節長樂歡聲恭惟壽和聖福皇太后徳蘊沖和仁培靜壽思齊所以聖也以禦於邦螽斯宜爾孫兮克開厥後皇皇穆穆繼繼繩繩臣迹滯騏原心馳鳳闕本支百世播綿瓞之聲詩怡愉萬年衍含飴之福慶

又東朝保艾方隆堯母之仁西國分茅式篤文孫之慶兩宮喜色萬宇歡聲恭惟壽和聖福皇太后陛下徳厚慈元神怡長樂尊之至也上承視膳之勤宜爾繩兮下適含飴之趣瑤池日永玉葉春濃臣遠被繡衣隃瞻彩仗於其王母知介壽之來崇佑我後人願丕圖之有衍

又周家福祿積由任姒之仁堯母聖神親�娥英之慶官闈盛典海宇歡聲恭惟壽和聖福皇太后陛下南極景光東朝綦貴有功寶祚旣開聖子之傳流澤銀潢爰毓天孫之瑞贊初封於沁水同上壽於瑤池臣遠玷皇華隃瞻長樂怡愉太后諒承婉娩之娛雍肅王姬益表儉慈之教

又於萬斯年慈宸有慶誕彌厥月祖佛同生旒冕敬共縉紳舞蹈恭惟壽和聖福皇太后陛下道超太始徳厚重坤關雎周南之風夙陶美化思齊文王之母懋著徽音袗衣初奏於燻弦宮佩畢朝於慈扆親下衮龍之拜載揚韶鳳之音呼萬歲者三歡騰朝野等百世而上福衍子孫臣叨守魚符莫陪鴛序我百而爾九十諒喜溢於舉觴心一而臣三千第神馳於拱極

又金闕日長尊處宸闈之極玉�春滿誕膺法駕之朝凡在式圍率均擊壤恭惟壽和聖福皇太后陛下心遊恬淡徳著慈仁隆周召之風人倫旣正養黃老之性母道獨尊皇穹申方至之休壽命衍無疆之算臣猥分郡組共貳戎韜迹遠觚稜帷幄愈瞻於長樂忱同葵藿笙璈益想於承華

又六龍禦極增光長髮之詩萬國同心推本思齊之聖歡騰宮壼和塞堪輿恭惟壽和聖福皇太后陛下曰希曰夷爰淸爰靜以天下養備百祿之熾昌與元气遊葆六根之純粹海內樂唐虞之化宮中頌任姒之音臣叨預承流遙申歸美冬溫夏凊禮嚴東面之朝日升月常福等南山之祝

又天下傳歸於子降寶冊之鴻名聖人教愛以親上玉�之曼壽非常之慶嘉頌攸同恭惟壽和聖福皇太后陛下沖淡頤神儉慈孚化輔佐先帝夙殫捲耳之勤愉佚東朝允著思齊之聖昉前殿紀誕彌之旦正羣方傾就望之忱肆膺鳳輦之朝親下龍綃之拜臣屬縻戎鍵阻綴班行現五色之云知獻占於太史舞兩階之羽諒增喜於慈顏

又東朝介福式彰母道之尊南國分封庸迪孫謀之吉兩宮交慶百世彌昌恭惟壽和聖福皇太后陛下長樂怡愉大庭遊衍養以天下日永瑤池正於家人春生玉葉贊苴茅於浯水壯�瓞於宗藩臣逖在侯方阻瞻宸仗思齊所以聖遙頌徽音皇矣莫若周益隆世徳

又堯母怡愉介於景福湯孫岐嶷錫以嘉名慶衍宗枋歡隆慈極恭惟壽和聖福皇太后陛下爰淸爰靜曰希曰夷佐先帝之中興�鳴有度膺嗣王之孝養燕翼成謀爰鐘愛於綠車乃分符於赤社臣恪恭武服阻造王庭以禦於家諭贊思齊之徳克開厥後佇成皇武之功

又肇聖徳之龍飛運開昌歷垂孫謀之燕翼功出慈宸九廟奠安八紘忭蹈恭惟壽和聖福皇太后陛下道光任姒行邁塗莘範肅東朝性適含飴之樂規重南面養親視膳之榮光昭嫡統之傳丕衍皇家之慶臣叨紆守紱阻造賀班頌皇帝之萬年永言齊壽佑寧人之大歷尙克圖功

又震出麗天重明繼序坤稱正位一統蒙休基祚斯皇幅員胥慶恭惟皇太后陛下輔佐先帝憂勤王家思媚周姜履肅雍於京室訓貽禹子服勤勞於塗山瑞昭南面之符光疊東朝之矩臣屬縻侯服隃企慈帷嫡統無疆已慶大橫之兆嗣徽有秩尙稽小毖之謀

又震王宅尊光紹寧王之命坤元居正適彰太姒之音一統親傳萬邦胥慶恭惟皇太后陛下功侔持載徳備含弘風化二南衍傳家之忠厚本支百世肇繼序之聖明大春秋正嫡之書應日月重光之運臣屬兼鈐紱阻造軒帷在天利見大人已孚文命介福於其王母長�思齊

又統繼堯天重華協徳位隆文母太姒嗣音寰宇休明內廷肅穆恭惟皇太后陛下行髙配地功大補天輔先帝以重光憂勤夙至肇嗣王之丕緒福祿方來奉寶冊於重闈壽皇圖於覆載臣屬縻郡紱阻造廷紳咸曰太皇已慶元和之壽願言帝母永肩長樂之名

又晉大號於慈闈位隆長樂紹丕基於萬世慶本慈元命肅治朝禮行廣內恭惟皇太后陛下頤神沖淡履行靜專美紹思齊宜毓文王之聖訓垂訪落實開成後之謀贊重慶於禦簾推有尊於臨制臣猥分戎轄隃聽恩綸望少廣之宸居莫班獸舞頌長秋之壽歷同播鴻名

又坤稱正位訓迪嗣王渙號揚庭尊歸文母簾帷介福社稷垂榮恭惟皇太后陛下徳著憂勤躬行慈儉虞嬪觀於潙汭密贊聖謨后稷生於姜嫄美鍾神冑晉長信尊尊之號嗣思齊秩秩之音臣忝守藩維阻趨軒陛得其名得其壽幸同萬國之歡宜爾子宜爾孫永頌兩宮之慶

又文母克昌厥後光紹皇圖大徳必得其名慶隆寶冊四方來賀百志惟熙恭惟皇太后陛下陰教齊家慈元正位推爲美化邁周召之二南著在徽音紹姜任之大雅宜膺渙號增重坤稱臣適貳韜鈐聳聆綸綍踐其位行其禮莫重尊親求厥寧觀厥成遹追來孝

又龍徳方升祥書載震燕禖有慶福萃重坤旗翼光華幅員熙洽恭惟皇太后陛下道侔博厚徳備仁明虞汭來嬪女於舜帝周京作配生此武王方觀日上於扶桑隨紀虹流於華渚臣濫叨一障隃企千班大域中王旣祝華封之壽爲天下母願齊西極之年

又辛歲重光昔符夢日乾元首出今紀流虹歡溢華封慶歸長信恭惟皇太后陛下徽音大雅美化二南徳配重華觀嬪於汭祥開長髮立子生商扶暘谷之初升紀髙禖之載誕臣領鈐偏郡銜表明廷五百歲河淸旣�聖人之出三千年桃實願同王母之尊

又春秋以一爲元歷開昌運關睢之化正始本在慈宸正朔更新國家胥慶恭惟皇太后陛下有娀長髮太姒思齊齊壽以奉太皇徳惟子肖受福而於王母佑自天申宜渙號以系年示同文而更始臣猥乘一障丕戴三宮當昌歷應休期已供侯服綏眉壽介繁祉益贊母徽

皇太后加尊號鈐司賀皇帝表

前人重明以繼大人瑤圖垂慶介福而於王母玉冊有光瑞溢簾帷重關宗祏恭惟皇帝陛下敬仁成性歷數在躬惟後綏蹈堯舜之孝弟因親教愛奉任姒之肅雍宜申慈極之尊式表聖倫之至臣叨兼兵轄隃企陛簾贊長信之徽稱已光漢制誦塗山之丕訓益大禹功

皇太后加尊號本州賀皇帝表

前人嗣王受此丕基光膺明命文母介以繁祉祗奉嘉名典冊流輝幅員有慶恭惟皇帝陛下一人出震五位乘幹玉質金相嗣延洪之大歷寶禕羽翟奉雍肅之徽音光進瑤編重增鼎祚臣叨分虎壘隃望龍墀保佑恩深已際大明之運怡愉樂永更揚齊壽之休

慰皇太后表

前人皇靈新陟變撫遺弓儷極永懷悲興捐玦六宮哀痛九宇摧傷恭惟皇太后陛下坤道宅中家人位正脫簪而諫期共濟於中興綴衣於庭忍遽聞於末命𨿽委裘之悲至切而定鼎之托方新願制盡傷永綏敷遺

又變興梧野九土烏號悲結椒塗六宮縞哭宅憂罔極降割何深恭惟皇太后陛下志紹徽音躬行美化冬溫夏凊佐孝養於東朝海潤星暉演慶源於中壼驟撫鼎湖之戚奚堪輿極之哀願抑慈懷聿扶新政

又云升梧野頓隔千秋日短蓂階駕言十浹委裘禍迫捐玦哀深恭惟皇太后陛下教盡人倫慶隆母道𨿽易月以日難窮伉儷之悲然薦子於天正重攜持之托願俯從於中制用式副於羣情

又悲捐玉玦痛極呼天祭服練冠制嚴易月乘雲浸遠濡露何堪恭惟皇太后陛下徳佐先慶鍾神冑𨿽仿徨虞汭望欲斷於蒼梧然婉孌周姜任方隆於京室願少寬於哀抱用丕贊於鴻圖

又望斷乘雲悵龍驂之浸邈制嚴易月恍鳳歷之再周凡屬幬封式同追慕恭惟皇太后陛下承天功大與子仁深𨿽悼舜陟方不替蒼梧之望然開周嗣歷方隆丰之休願少抑於哀悰用永綏於神器

又宮車輟駕浸遠翠華國典行權恍終素蹕托言釋禫胡忍免喪恭惟皇太后陛下夙著脫簪驟罹捐玦𨿽梧云不返永爲禕翟之傷然水方來共徯簾帷之助願釋居諸之感俯從遐邇之情

又九疑陟遠莫返皇靈七廟升宗聿彰世徳洪名有赫哀抱彌深恭惟皇太后陛下位正家人道隆坤母躬葛覃之節儉厥配有光秉淸廟之肅雍幹嬪增感於惟大冊肆對皇穹臣迹系分符神馳望闕云云

又大徳得名尊歸昭考嗣王謀廟上奉徽音宗禰休揚宮幃愴極恭惟皇太后陛下儉昭練服中協黃裳嗣任徳之肅雍思齊以聖名堯功之巍蕩煥有其章聿深羽翟之懷於赫觚壇之告臣猥兼戎轄隃贊邦彜云云

又復陽在地气應黃鐘坤徳承天悲深素蹕六宮增疚萬宇永懷恭惟皇太后陛下長信宅尊思齊繼美手扶宮日坐占千歲之長目斷臺云尙想九疑之遠願紓哀於儷極以永翼於皇圖臣逖守江城隃瞻禁闕云云

又龍湖言遠椒掖永懷鳳翣戒嚴菆塗載辟六宮雨泣萬宇雷哀恭惟皇太后陛下儷極勛髙正家化洽撫軒皇之劍舄祔賁橋山奉舜帝之衣裳思藏梧野尙軫乾坤之記願紓朝夕之思臣身系分符神馳攀紼云云

又國謹重喪龍棺就殯禮襄大事鸞掖興懷海宇同哀山陵告備恭惟皇太后陛下憂勤孔夙哀戚謹終嬀汭居諸悵虞琴之已遠會稽咫尺望禹穴以奚追願紓旣葬之悲式相維新之治臣承流有守伸慰無從云云

又地隔丹洲畢舉九虞之際天臨淸廟昭升七世之宗主思皇椒闈若惕恭惟皇太后陛下性鍾慈儉徳備憂勤嬪虞帝以曰欽陟方浸邈對文王之於穆率祀惟恭願紓坤極之思益衍乾符之慶臣屬縻民牧莫效侯朝云云

又羲日更新治開泰象虞云浸遠悲在乾元駒隙易流烏號何及恭惟皇太后陛下光輔先帝敬授人時元會衣冠尙想熙明之政月遊劍舄忍聞永紹之名願寬悼往之哀悰益撫履端之昌運臣屬縻一障阻慰三朝云云

皇太后冊文

元陳儼維至元三十一年歲在甲午十一月丁未朔皇帝臣某謹稽首再拜言曰臣聞自家而國治道必有所先立愛惟親君徳莫加於孝況恩深於鞠我而禮重於正名歷代以來令儀可考人子之職所在天下之母宜尊恭惟聖母聖善本乎天資靜專法乎地道上以奉宗祏之重下以敍倫紀之常助我前人守捲耳憂勤之志保予衝子成思齊雍肅之風肆神器之有歸知孫謀之素定付𨿽由於歷數規模一出於庭闈是用率�眾心章明巨慶不勝拳拳大願謹奉冊寶上尊稱曰皇太后伏惟長信穆穆周宗綿綿備洛書之錫福粲慈極之儀天瑤圖寶運於萬斯年誠歡誠忭稽首再拜

皇太后尊號玉冊文

姚燧維至大三年歲次庚戌冬十月甲辰朔五日戊申嗣皇帝臣某臣伏思顯考順宗未臨海眇眇小子托其遺體顧踐丕基惟事聖母養以天下何無不有何欲不臻而隆名盛典辭未見兪非臣所以表微忱酬大徳也欽惟皇太后陛下貞順而齊肅淵哲而剛明居常處變愛威異施臣在先朝受詔漠北往撫諸軍可謂遠役以義割恩從臾其行迨軿河陽永懷彌切親至五臺禱於佛乘尙憑陰騭早遂振旅殿閣是崇靈貺用昭旋聞國卹並日馳赴邪謀方興授策儲皇曾不再日掃淸宮掖待臣以來付神器自非睿斷安敉內訌往歲鑾輅再軿五臺淨供大修以畢夙願極心爲臣天燾地持日居月諸其大其明非言所諭詩之言曰母氏劬勞推之眇末咻仁煦慈百倍爲艱圖以報塞惟崇顯號者彊而名之庶幾聖徳昭明天下是用類於上帝禋於太室奉玉冊玉寶上尊號曰儀天興聖慈仁昭懿壽元皇太后欽惟皇太后陛下慶躋莫上之尊福衍無疆之歷菲躬是保慈訓是承

侍上奉聖母觀玉泉山賦

明夏言歲丙申之季春兮上有事於園陵嚴萬乘以夙駕兮奉聖母而同行�七聖以展謁兮越四宿而禮成指歸途以回鑾兮度沙河而西徵覽金山之坡陀兮有玉泉之淸泠惟斯泉之可玩兮澑石罅而潛湧匯一泓之湛潔兮儼玉淵而金井鑑眉髮其不爽兮紛鏡光之炯炯旣寥戾以圓渟兮復洞而深冷俯引�而可酌兮羌不勞乎素綆惟皇情之志養兮奉慈幄而來觀盛東朝之法駕兮羅羽綺其桓桓簫鼓鳴而谷震兮步障宛而龍蟠陟方亭於山椒兮埽素石而臨瀾動天顏之有喜兮映鶴髮而增歡仰聖人之大孝兮敍天倫之樂事�洪源之浚發兮體上善而流惠何小臣之多幸兮侍宸旒而扈蹕感君恩之罔極兮豈魚水之足諭祝慈壽之無疆兮頌如川之方至皇太后部藝文三詩

聞迎太后使沈判官至因作﹝太后徳宗皇帝母也安史之亂失於

東都帝卽位分命使臣周行天下求訪終不得﹞唐劉長卿長樂宮人掃落花君王正位五云車萬方臣妾同瞻望疑在層城阿母家

章獻明肅太后朝會樂章十五首宋史

皇太后升座聖安聖母有子重光類禋聖皇事母感極天人百辟在庭九儀具陳禮容之盛萬國咸賓

公卿入門禮安帝率四海承顏盡恭端闈肅設羣後來同玉佩鏘鳴衣冠有容英韶節步磬管雍雍

皇帝上壽酒崇安天子之徳刑於四方尊親立愛化洽風揚聖母褘衣明君黼裳因時獻壽克盛朝章

上壽福安盛禮煌煌六衣有光千官在位百福稱觴幹徳慈仁邦斯淑祥如山之壽佑聖無疆

皇太后初舉酒玉芝煜煜靈芝生於殿闈照映華拱紛敷玉蕤感召元和光符聖期祥篇協吉百福咸宜

再舉酒壽星現彼南極昭然瑞文騰光丙位薦壽中宸太史奏升歌有聞軒宮就養億萬斯春

三舉酒奇木連理王化無外坤珍效靈旁枝內附直幹來並羣分非一祺祥紹登至誠攸感海縣斯寧

羣臣酒行禮安肅肅臨下有威有容循循事上惟信惟忠盛禮興樂示慈訓恭君臣協吉惟道之從湛湛零露晞於載陽我有旨酒羣臣樂康旣飲以徳亦圖爾良永言修輔用協天常禮均孝慈樂合韶武至徳光矣鴻恩亦溥上下和濟華裔樂湑盞斝三行盛儀斯舉

酒一行畢作厚徳無疆之舞堯母之聖放勛爲子同心協謀柔遠能邇以徳康俗以文興治斯焉象功罔不昭濟至矣坤元道符惟聖就養宸極助隆善政翟鑰紛舉笙鏞協應翺翔有容表徳之盛

酒再行四海會同之舞七徳之舞四朝用康有如姬姒助集周邦威克厥愛居安不忘風旋山立濟濟皇皇左秉朱幹右揮玉戚以象武綴以明皇徳天子榮養羣臣述職四方賓附罔不承式

降坐聖安長樂居尊盛容有煒文王事親萬國歸美朝會之則邦家之紀受福於天克昭隆禮

治平皇太后冊寶樂章三首

同前

皇帝升坐幹安王化之始治繇內孚時庸作命玉簡金書磬管在庭其縱繹如天臨法扆禮與誠俱

太尉等奉冊寶入門正安晬儀臨拱丕命明鸞回寶勢鴻貫瑤光禮成樂備徳裕名芳肇基王化永懋天祥

皇帝降坐幹安衮衣繡裳嚴威肅壯八音具張簨龍驤玉簡瑤章金書煌煌壽千萬年與天比長

熙寧皇太后冊寶樂章三首

同前

出入正安煌煌鳳字玉气宛延天門崛岉飛驂後先龍簨四合奏鼓淵淵母儀天下何千萬年

升坐幹安峨峨繡扆旋佩以登如彼杲日淩天而升玉色下照亹亹繩繩猗歟大孝四海其承

降坐幹安皇帝降席流云四開堯趨舜步下躡天�恭授寶冊翠毛裴回明明純孝鴻釐大來

紹興皇太后冊寶樂章八首

同前

皇帝隨冊寶降殿聖安景祚有開符天媲昊誕毓聖神是崇位號星拱天隨祗嚴冊寶還禦慈寧增光舜道

中書令奉冊詣皇帝褥位禮安聲樂備陳禮容罔忒相維辟公虔奉玉冊皇則受之慕形於色旣壽且康與天無極

侍中奉寶詣皇帝褥位禮安祖啟搖光誕生明聖尊極母儀帝康作命寶章煌煌導以笙磬還燕慈寧邦家徯慶

太傅奉冊寶出門聖安肅肅東朝帝隆孝治猗歟丕稱寶冊斯備皇扉四辟導迎慶瑞徳邁大任有周卜世

太傅奉冊寶入門聖安靜順坤儀聖神是育懿鑠昭陳鏤文華玉樂奏旣備禮儀不瀆導迎善祥翟車歸毣

太傅奉冊授提點官禮安孝奉天儀信維休徳發越徽音禮文靡忒永保嘉祥時萬時億歸於東朝含飴燕息

太傅奉冊授提點官禮安肅雍長樂克篤其慶河洲茂徳沙麓啟聖是生睿哲蚤隆丕運欽稱鴻寶永膺天命

冊寶升慈寧殿幄聖安禮行東朝樂奏大呂羽衛森陳簪紳式序云幄邃嚴宏典是舉天子萬年母儀寰宇

紹定上壽明太后冊寶樂章九首同前

文徳殿冊寶降殿思齊聖母媲於周任體乾履坤博厚洪深七�旣啟萬壽自今昕庭發號式昭徳音

冊寶詣東階煌煌儀物繹繹鼓鐘奉玆寶冊至於階東上公相儀列辟盡恭拜手慈宸福如華嵩

冊寶出門帝闕肅開天階坦履霓旌羽蓋導儀護衛匪誇雕琢匪矜繁麗玆謂盛儀億載千歲

慈明殿冊寶入門金堅玉純文郁禮縟來從帝所作瑞王國天開地辟日熙春燠玆謂盛事永燕茀祿

冊寶升殿皇儀有煒彩舁次升沈沈邃殿穆穆天廷坤徳�隆皇圖永寧咨爾廷臣攝齊以登

冊寶詣宮中壽爲福先明燭物表仁沾動植福齊穹昊曰慈與睿�崇丕號演而申之萬世永寶

皇太后升禦坐邇臣跪奏嚴辦必恭乃禦褘褕升於殿中慈顏雍穆和气沖融芳流靑史傳之無窮

冊寶詣讀冊寶位徽音孔昭寶傳斯刻金昭玉粹有煜斯冊載祈載祝以燕以翼寶之萬年與宋無極

皇太后降禦坐皇文旣舉慶禮告虔肇自宮闈格於幅員子稱母壽母謂子賢陟降在玆隆名際天

紹熙上太后尊號冊寶樂章四首同前

太傅中書令侍中奉皇太后冊寶升殿聖安天佑皇家慶集重闈寶兮揚名冊兮流徽金支秀華盛容祲威詔我近弼相禮不違

皇帝從壽聖皇太后冊寶詣慈福宮用正安涓辰協吉時維春元上冊三殿曠古無前思齊重闈積慶有源是尊是崇帝心載虔

壽聖皇太后出合升坐坤安降

同

丕赫有宋三聖授受誰其助之繄我太母東朝受冊飲此春酒聖子神孫密侍左右

內侍官舉壽聖皇太后冊寶詣讀冊寶位聖安坤徳益崇天壽平格慶流萬世子孫千億刻玉範金鋪張赫奕惟昔姜任則莫我匹

紹熙加上壽聖皇太后尊號樂章八首

同前

大慶殿發冊寶降殿正安徳厚重闈衝粹穆何以名之惟慈惟福寶鏤精鏐冊鐫華玉物盛禮崇丕昭羣目

中書令侍中奉壽聖皇太后冊寶詣東階下禮

安於皇帝室休運貽孫重熙疊慶祗進號榮爰授玆冊必躬必親天子聖孝萬邦儀刑

冊寶出門正安煌煌冊寶天子受之言徐其行肅展乃儀其儀維何劍佩黃麾鸞駕淸蹕聳瞻九逵

冊寶入慈福宮殿門正安熙辰禮備濟濟雍雍言奉斯冊重親之宮宮帷旣敞協气感通皇儀親展壽祉無窮

太傅中書令侍中奉壽聖皇太后冊寶升殿聖

安旣肅琨庭載升金戺乃導乃陪威儀濟濟天步繼臨孝誠備矣聲容孔昭中外悅喜

冊寶詣宮中正安雕輿彩仗祗詣慈宮寶冊前奉龍挾雲從言備玆禮於宮之中惟天子孝於昭祲容

壽聖皇太后出合升禦坐坤安降

同

懿典大冊陳儀邃深怡怡愉愉寶坐是臨重彩儼侍�展肅心三宮協慶永播徽音

內侍官舉壽聖皇太后冊寶詣讀冊寶位用聖

安寶冊旣奉祗誦乃言仁深慶衍益顯益尊和聲協气充溢乾坤並受伊嘏聖子神孫

慶元上皇太后尊號樂章七首

同前

壽慈宮冊寶入門新庭靖安祖後燕怡有開聖謀累崇天基典章文明聲容葳蕤禦於邦家曰壽曰慈

冊寶升殿三禮崇容八鑾警衛有來辰儀闡徽嬀汭璇宮肅雍藻景澄霽文子文孫本支百世

冊寶詣宮門堯門疊瑞姒幄齊輝重坤靖夷麗冊華徽天子仁聖禮文弗違福壽康寧同燕層闈

皇太后出合升坐文母曼壽載錫之光總集瑞命宜君宜王惠以仁顯慈以徳彰保佑子孫受福無疆

冊寶詣讀冊寶位華鸞編玉文螭液金頌徳摛英揚徽嗣音紫幄天開翠華日臨歲歲年年如周太任

皇太后降坐歸合宋有明徳天保佑之以壽繼壽以慈廣慈聲文昭宣福祉茂綏神孫之休燕及華夷

壽康冊寶入門正安大安耽耽興慶崇崇維皇之尊與天比隆非心閒燕文命延鴻欲報之恩禮縟儀丰

太后合春帖子詞二首

韓維金花鏤勝隨春燕彩仗縈絲逐土牛迎得韶華入中禁和風次第徧神州彩仗朝來散玉京綺�新网結初晴靜呼宮女教調曲閒引皇孫看學行

皇太后合春帖子

蘇軾寶冊瓊瑤重新庭松桂香雪消春未動碧瓦麗朝陽

又瑞日明天仗仙籌擁壽山倚欄春晝永金母在人間

又朝罷金鋪掩人閒寶瑟塵欲知慈儉徳書史樂靑春

又仙家日月本長閒送臘迎春亦偶然翠管銀罌傳故事金花彩勝作新年

又彤史年來不絕書三朝徳化婦承姑宮中侍女減珠翠雪裏貧民得�襦

又邊庭無事羽書稀閒遣詞臣進小詩共助至尊歌喜事今年春日得春衣

皇太妃合春帖子

前人葦桃猶在戶椒柏已稱觴歲美風光應朝回日漸長

又甲觀開千柱飛樓擢九層雪殘鳥鵲喜翔舞下觚稜

又孝心日奉東朝養儉徳應師太姒風太史新年占瑞气四星明潤紫宮中

又九門掛月未催班淸禁風和玉漏寒崇慶早朝銀燭下佩環聲在五雲間

又東風弱柳萬絲垂的皪殘梅尙一枝館乍欣蠶浴後禖壇猶記燕來時

皇太后合端午帖子

前人露簟琴書冷雕盤餌新深宮猶畏日應念暑耘人

又萬壽菖蒲酒千金琥珀杯年年行樂處新月掛池臺

又翠筒初窒棟薌黍復纏菇水殿開冰鑑瓊漿凍玉壺

又祕殿扶�夏木深雨餘初有一蟬吟應將嬴女乘鸞扇更助南風長棘心

又上林珍木暗池臺蜀產吳包萬里來不獨盤中見盧橘時於�裏得楊梅

又閩楚遺風萬古情湘沅舊俗到今明翠輿黃傘何時幸畫鷁飛鳧盡日橫

皇太妃合端午帖子

前人午景簾攏靜燻風艸木酣誰知恭儉徳彩縷出親蠶

又雨細方梅夏風髙已麥秋應憐百花盡綠葉暗紅橊

又辟兵已佩靈符小續命仍縈彩縷長不爲祈禳得天助要隨風俗樂時康

又玉盆沈李灩淸泉金鴨噓空裊細煙自有梧楸障畏日仍欣麥黍報丰年

又良辰樂事古難同繡朱絲奉兩宮仁孝自應禳百沴艾人桃印本無功

侍上奉聖母觀九龍池

明夏言駐蹕靈湫上依巖帳殿開雨從龍洞作云擁鳳輿來玉竇春鳴澑金潭晝殷雷翠華淸樾下天語重徘徊

十一月二十九日聖母萬壽聖節賜金幣鏤金

篆字黃朱靈符等物歲以爲常於愼行長樂凝和婺彩光侍臣沾貺聖恩長璆琳內苑開銀甕云錦天機隱禦香鳥迹呈書仙算永龍文紀瑞寶符黃朝來碧落簫韶度內殿親稱萬壽觴

甲申春月扈從車駕奉兩宮聖母閱定壽宮賜

彩花文綺等物

前人鑾輿三駕碧山隈墨食欣傳福兆開地擁眞圖連朔塞天畱紫蓋作軒臺兩宮共倚璇丘望萬乘親扶玉輦陪遙見黃門傳散彩紅雲朵朵下山來

丙戌冬至南郊扈駕聖母軫念天寒特賜姜蘇

杏仁一盒

前人黃門飛鞚到天壇傳道東朝賜講官祇爲甘泉勞扈從特從溫室下盤蘭調蘭欲動先春色斫桂渾消午夜寒慈念殷勤知有望慚無一字罄衷丹

重修幹淸宮成迎慈聖再禦

徐渭閶闔重新紫極熙姬姜再禦寶軿移慈顏旣近趨承易聖體猶衝保護宜鳥喚歌筵前日曲花繁輦路舊時枝一人奉養兼天下大孝鴻名萬古垂

承聞詔迎聖母太妃還宮

邊貢兆啟封邦日圖開繼統春漢南王化遠天下母儀新侍寢隨宮眷畱行聚國人嗣皇惇孝理瞻望黼衣頻

又濟水朝京甸燕關鎭海流九重迎聖母千里會諸侯日月開黃道河山列素秋禮文同扈蹕元不爲宸遊皇太后部紀事春秋後語秦急攻趙求救於齊齊王曰必以長安君爲質兵乃出長安君者太后之少子也太后愛之不肯遣大臣彊諫太后怒謂左右曰敢復言長安君爲質者老婦必肆其面漢書轅固傳固齊人孝景時爲博士竇太后好老子書召問固固曰此家人言耳太后怒曰安得司空城旦書乎乃使固入圈擊彘上知固無罪乃假固利兵下固刺彘正中其心應手而倒太后默然亡以復罪張禹傳鄧太后以殤帝初育欲令重臣居禁內乃詔禹捨宮中給帷帳�褥大官朝夕進食五日一歸府每朝見特贊與三公絕席永初元年更拜太尉四年新野君病皇太后車駕幸其第禹與司徒夏勤司空張敏俱上表言新野君不安車駕連日宿止臣等誠竊惶懼臣聞王者動設先置止則交戟淸道而後行淸室而後禦離宮不宿所以重宿衛也陛下體烝烝之至孝親省方藥恩情發中久處單外百官露立議者所不安宜且還宮上爲宗廟社稷下爲萬國子民比三上固爭乃還宮後漢書周舉傳延熹四年舉辟司徒李合府時宦豎孫程等旣立順帝誅滅諸閻議郎陳禪以爲閻太后與帝無母子恩宜徙別館絕朝見羣臣議者咸以爲宜舉謂合曰昔鄭武姜謀殺莊公誓之黃泉秦始皇怨母失行久而隔絕後感潁考叔茅焦之言循復子道書傳美之今諸閻新誅太后幽在離宮若悲愁生疾一旦不虞主上將何以令於天下如從禪議後世歸咎明公宜密表朝廷令奉太后率勵羣臣朝覲如舊以厭天心以答人望合卽上疏陳之明年正月帝乃朝於東宮太后由此以安周章傳初和帝崩鄧太后以皇子勝有痼疾不可奉承宗廟貪殤帝孩抱養爲己子故立之以勝爲平原王及殤帝崩羣臣以勝疾非痼意成歸之太后以前旣不立恐後爲怨乃立和帝兄淸河孝王子佑是爲安帝章以眾心不附遂密謀閉宮門誅車騎將軍鄧騭兄弟及鄭眾蔡倫尙書廢太后於南宮封帝爲遠國王而立平原王事覺勝策免章自殺王莽傳未央宮置酒內者令爲傅太后張幄坐於太皇太后坐傍莽按行責內者令曰定陶太后藩妾何以得與至尊並徹去更設坐傅太后聞之大怒不肯會重怨恚莽獨斷漢追號爲後者三章帝宋貴人曰敬隱後葬北陵安帝祖母也淸河孝徳皇后安帝母也章帝梁貴人曰恭懷後葬西陵和帝母也安帝張貴人曰恭敏後葬北陵順帝母也三國誌注魏書曰後以國用不足減損禦食諸金銀器物皆去之東阿王植太后少子最愛之後植犯法爲有司所奏文帝令太后弟子奉車都尉蘭持公卿議白太后太后曰不意此兒所作如是汝還語帝不可以我故壞國法及自見帝不以爲言文帝夢磨錢欲使文滅而更愈明以問周宣宣答曰此陛下家事𨿽意欲爾而太后不聽則太后用意不得如此書所言也太后每隨軍徵行見髙年白首輒住車呼問賜與絹帛對之涕泣曰恨父母不及我時也太后每見外親不假以顏色常言居處當務節儉不當望賞賜念自佚也外舍常怪吾遇之太薄吾自有常度故也吾事武帝四五十年行儉日久不能自變爲奢有犯科禁者吾且能加罪一等耳莫望錢米恩貸也帝爲太后弟秉起第第成太后幸第請諸家外親設下廚無異膳太后左右菜食粟飯無魚肉其儉如此晉書五行志惠帝元康三年閏二月殿前六鐘皆出涕五刻止前年賈後殺楊太后於金墉城而賈後爲惡不止故鐘出涕猶傷之也明帝太和三年有開周世冢得殉葬女子數日而有气數月而能言郭太后愛養之成帝咸和元年五月大水是時嗣主幼沖母后稱制庾亮以元舅決事禁中陰勝陽故也永和元年六月癸亥地震是時嗣主幼沖母后稱制政在臣下所以連年地震永和十一年四月壬申朔霜十二月戊午雷己未雪是時帝幼母后稱制政在大臣陰盛故也太平禦覽後魏馮太后與髙祖幸靈泉池燕羣臣及蕃國使臣諸方渠帥各令爲其方舞髙祖率羣臣上壽太后欣然自歌髙祖亦和歌遂命羣臣各言其志於是和歌者凡九十人魏書宣武靈皇后傳太后性聰悟多才藝姑旣爲尼幼相依托略得佛經大義親覽萬機手筆斷決幸西林園法流堂命侍臣射不能者罰之又自射鍼孔中之大悅賜左右布帛有差又太后�造申訟車時禦焉出自雲龍大司馬門從宮西北入自千秋門以納冤訟又親策孝秀州郡計吏於朝堂太后與肅宗幸華林園宴羣臣於都亭曲水令王公已下各賦七言詩太后詩曰化光造物含气貞帝詩曰恭己無爲賴慈英王公已下賜帛有差太后父薨百寮表請公除太后不許尋幸永寧寺親建剎於九級之基僧尼士女赴者數萬人又攺葬文昭髙後太后不欲令肅宗主事乃自爲喪主出至終寧陵親奠遣事還哭於太極殿至於訖事皆自主焉復幸嵩髙山夫人九嬪公主已下從者數百人升於頂中廢諸淫祀而胡天神不在其列復幸左藏王公嬪主以下從者百餘人皆令任力負布絹卽以賜之多者過二百匹少者百餘匹惟長樂公主手持絹二十匹而出示不異眾而無勞也世稱其廉儀同陳畱公李崇章武王融並以所負過多顚僕於地崇乃傷腰融至損腳時人爲之語曰陳畱章武傷腰折股貪人敗類穢我明主尋幸闕口溫泉登�頭山自射象牙簪一發中之敕示文武宣政雜錄唐武后升平述志碑後自撰睿宗書極壯偉在嵩山下小名錄廣陵王義直字車士爲揚州刺史太后謂帝曰道鄰汝布衣時兄弟宜用爲揚州上曰寄奴爲道鄰豈有所惜但揚州根本所寄事務至多非道鄰所了太后曰道鄰年出五十不如汝十歲兒也上曰車士𨿽爲刺史事無大小皆由寄奴道鄰年長不親其事則於聽不足太后默然後趙錄勒母王氏初勒被鬻於平原與母王氏相失晉大將軍劉琨得之及勒貴後琨遣使送之於勒劉聰僭位拜勒爲上黨公進封王氏爲上黨國太夫人未幾病死潛窆山谷莫詳其所勒後備九命之禮虛葬於襄國追謚元昭皇太后石勒後劉氏侍中劉閏中妺復部人也勒納之美色有徳寵張裨反於襄城後拔劍斬之勒賴後而濟後性敏慧多幹略理國之務佐勒建功業有呂氏輔漢之風然嚴整婉容性不�忌尢過之也初封上黨國夫人建平元年立爲皇后勒死弘卽位尊爲皇太后虎專權擅政徙居崇訓宮劉氏憂之與彭城王堪謀徵兵討虎謀泄虎廢而殺之鄭氏名櫻桃晉冗從僕射鄭世達家妓也在中猥妓中虎數嘆其貌於太妃太妃給之甚見寵惑生太子邃及東海王宣彭城王遵虎爲魏王稱鄭氏爲魏王后及卽天王位立爲天王皇后太子邃旣以讒暴伏誅鄭氏遂廢爲東海太妃性甚讒�先是虎拔中山聘徵北將軍郭榮之妺爲妻至相敬待無兒鄭氏讒而殺之更納淸河崔氏女鄭氏生男崔求養鄭不許一月猝病死鄭又讒崔謂妾多養外子虎時踞�坐於庭中大怒索弓箭崔聞欲殺之徒跣至前訴曰公勿枉殺妾乞聽妾言虎不聽但言促還座無預卿事崔便走去未至虎於後射之崔中腰而死其後虎死石氏大亂遵乃廢世自立尊鄭氏爲皇太后尋爲冉閔所殺前燕錄皝後段氏鮮卑人本單於段國之女也初進爲夫人晉咸康初皝卽王位冊拜爲王后及�稱尊追謚曰文明皇后配饗於太祖後垂僭立尊生母蘭氏爲文昭皇后欲遷段氏於別室而以蘭氏配饗詔百官議之皆以爲當然博士劉詳董謐議以爲堯母爲帝嚳妃位次第三不以貴陵姜嫄明聖王之道以至公爲先文昭後宜立別廟垂怒逼之詳謐曰上所欲爲無問於臣臣按經奉禮不敢有二垂乃不復問諸儒卒遷段後而以蘭氏配饗太祖�後可足渾氏尙書令豫章公翼之從姊也�元璽二年立爲皇后暐嗣位尊爲皇太后頗預朝政性尢猜忌垂爲吳王威名素著太后甚忌之其妃段氏自以貴姓不尊事太后太后銜憾誣以巫蠱拷掠致死及垂枋頭之捷威名益著太后愈不平之遂與太傅評密謀誅垂垂懼奔秦俄而太后卒追謚曰景昭皇后配饗於烈祖及垂卽僞位以可足渾氏謀傾社稷不宜從祀乃尊昭儀段氏爲景徳皇后配饗烈祖而追廢可足渾後前秦錄健後彊氏略陽人左光祿大夫彊平之姊也健僭號天皇立爲天皇后及健寢疾彊後欲立少子晉王柳健以讖文有三羊五眼遂立生爲太子生旣嗣位尊爲皇太后生荒耽淫虐刑殺不道其舅彊平切諫忤旨生怒誣以妖言欲殺之廣平王黃眉等侍燕禁中叩頭請曰平太后之弟也陛下縱欲殺平獨不念太后乎生弗聽乃鑿其頂而殺之太后遂以憂憤卒謚曰明徳皇后太后苟氏略陽氐人堅所生母也以堅永興元年尊爲皇太后堅殺生以位讓其兄淸河王法法不受羣臣復固請於堅太后泣謂羣臣曰社稷事重小兒自知不能他日有悔失在諸公羣臣固請堅旣卽位署法爲丞相東海公太后以法長且賢素得眾心疑忌特甚後遊宣明臺見法之第門車馬輻輳懼終爲變遂與李威謀賜法死陽平公融太后少子也甚愛之出鎭冀州比發三至灞上其夕又竊如融所內外莫知是夜堅寢於前殿太史令魏延上言天市南門屏內后妃星失明左右閽寺不見后妃移動之象堅推問之驚曰天道與人何其不遠遂重星官後有司奏人有盜其母之錢而逃者請投之四裔太后聞而怒曰三千之罪莫大於不孝當棄之市朝何投之方外方外豈有無父母之鄕乎於是轘而殺之建元十一年以疾卒追謚曰明徳皇后後燕錄寶後段氏遼西鮮卑人前將軍段璣之姑也初進爲昭儀生子策字道符於諸子中最少寶甚寵愛之封濮陽公年十二美姿貌而蠢弱不慧時寶冢嗣未定欲立太子而垂意屬於淸河公會寶意不在會猶豫未決庶長子長樂公盛潛知之稱策堪爲儲貳寶遂立策爲太子立段氏爲皇后後盛嗣位尊段氏爲皇太后長樂二年冬十一月丁未卒謚曰惠徳皇后追謚策曰獻哀太子獻莊太妃丁氏盛伯獻莊太子全之妃七兵尙書丁信之姑也盛卽尊位尊爲獻莊皇后尋進爲皇太后及盛死羣臣共白丁氏以國家多難宜立長君而熙素得幸於丁氏遂命立熙後熙寵幸苻貴人丁氏怨恚詛�與丁信密謀廢熙迎立章武公淵熙聞之大怒逼丁氏令自殺葬以後禮謚曰獻幽皇后後秦錄太后�氏略陽氐�元之從姑也姚萇白雀三年立爲皇后萇死興嗣僞位尊爲皇太后皇初四年�氏寢疾未幾而薨興哀毀過禮不親庶政羣臣請依漢魏故事旣葬卽吉尙書郎李嵩上琉曰三王異制五帝殊禮孝治天下先王之髙事也宜遵聖性以光孝道旣葬之後應素服臨朝率先天下仁孝之舉也左僕射尹緯駁曰帝王喪制漢魏爲準嵩矯常越禮愆於軌度請付有司以專擅論旣葬卽吉乞依前議興曰嵩忠臣孝子有何罪乎尹僕射棄先王之令典而欲遵漢魏之權制豈所望於朝賢哉其一如嵩議前涼錄嚴氏張重華之嫡母也少有志操率下嚴厲慷慨有丈夫之節重華嗣立尊爲太王太后居於永訓宮及天錫僭位仍尊爲太王太後天錫淫昏驕恣不卹民務又不朝於永訓宮從事張慮輿櫬切諫且求大覲天錫不納太后尋以憂卒馬氏張重華所生母也美姿容初爲駿昭儀重華嗣位後尊爲王太后居於永壽宮會重華卒遺命冊拜世子靈耀爲嗣其庶兄長寧侯祚先與馬氏蒸淫乃密說馬氏以靈耀幼沖須立長君馬氏從之祚遂僭立淫虐不道族人河州刺史瓘起兵誅討領軍趙長等懼罪乃入閣呼馬氏出謙光殿立元靚爲主而殺之遂尊爲太王太后晉興元年卒蜀錄李特妻羅氏略陽人僕射羅演之妺也生蕩與雄時蕩等屯北營羅尙遣牙門左汜黃誾來攻營中氐符成隗伯叛應之羅氏擐甲拒戰伯手刃傷其面羅氏奮擊不輟气烈益壯蕩還得免雄稱成都王尊爲王太后及卽帝位尊爲皇太后以雄玉衡元年卒雄信巫覡之言多有忌諱至欲不葬司空趙肅切諫雄乃從之又欲申三年之禮羣臣多諫弗納太傅驤謂司空上官惇曰今方難未靖吾欲固請不聽主上終諒暗君以爲何如惇曰三年之喪自天子達於庶人故孔子曰何必髙宗古之人皆然但漢魏以來天下多難宗廟至重不可久曠故釋衰絰至哀而已驤曰任回方至此人決於行事且上常難違其言待其至當與俱請及至同回入見驤免冠流涕固請公除雄號泣不許回跪而進曰今王業初建凡百艸創一日無主天下惶惶昔武王素甲觀兵晉襄墨絰從戎豈所願哉爲天下屈己故也願陛下割情從權永隆天保遂彊扶雄起釋服親政雄涕泣從之李雄妻任氏天水人僕射任顏之姊也以建興元年立爲王后任氏無子有妾子十五人長子越次子霸第四子期皆爲任氏所養諸子保約等期旣僭立尊爲皇太后拜兄越相國大將軍弟保鎭西大將軍約等皆有拜授其後盡爲壽所殺任氏亦以憂憤死壽妻閻氏略陽人閻彧之族女也一雲天水人以漢興元年立爲皇后閻氏無子壽納李鳳女生勢及廣閻氏子之勢後嗣位尊爲皇太后署廣爲大將軍封漢王后涼錄呂光妻石氏略陽氐人也初光之徵西域畱石氏於仇池麟嘉元年光僭稱涼王於姑臧石氏與子紹及弟徳世來自仇池光乃迎於城東遂冊立爲王后纂後篡位尊爲王太后北涼錄沮渠蒙遜母車氏不知何許人以蒙遜元始元年立爲王太后旣而寢疾蒙遜升南景門散錢以賜百姓因下書曰孤庶憑祖廟之靈乾坤之佑濟否剝之運會拯遺黎之荼蓼上望掃淸氛穢下冀保寧家福而太后不豫涉歲彌增將刑戮有濫眾有怨乎賦役繁重時不堪乎羣望不潔神所譴乎內省諸身未知罪之攸在可大赦殊死已下俄而車氏卒蒙遜哀毀過禮杜陽雜編宣宗在藩邸忽一日不豫神光滿身南面獨語如對百寮鄭太后惶恐慮左右有以此事告者遂奏文宗云上心疾十國春秋吳太妃史氏家世齊魯或云雁門史建瑭族姑也唐僖宗時太祖楊行密納之生烈祖渥髙祖隆演已而封武昌郡君烈祖嗣王位尊爲太夫人及紀祥之變嚴可求假太夫人教令諸將宜無負楊氏髙祖遂得立未幾徐溫暴張顥�君罪詣西宮白其事太夫人恐懼泣曰吾兒幼沖禍亂如此願保百口歸廬州公之惠也溫曰顥�逆不可不誅太夫人宜自安武義元年尊爲太妃無何薨太后王氏睿帝溥其所出也武義二年六月睿帝卽王位尊爲太妃未幾稱帝尊爲皇太后乾元二年八月殂南唐元敬皇后宋氏小名福金父韞江夏人後幼流離亂兵中歸升州刺史王戎烈祖李升娶戎女後爲媵得幸生元宗景順妃早死義祖命烈祖禮爲繼室封廣平郡君進晉國君天祚二年烈祖爲齊王封王妃俄受禪立爲後升元末烈祖晏駕中書侍郎孫晟懼魏岑馮延已延魯以東宮舊僚用事欲稱遺詔奉後臨朝聽政後不許曰此武后故事吾豈爲之元宗卽位尊爲皇太后每元宗來朝惟勞其良苦而已無一言及於治理曰婦人預外事非國之福也保大三年十月殂祔葬永陵謚元敬光穆皇后鍾氏父泰章事吳爲義祖裨將以計殺張顥有功義祖命以泰章次女配元宗景卽後也義祖初見嘆曰非此兒不敵此女始封縣君累加國夫人升元中封齊王妃元宗卽位立爲皇后後主煜嗣立爲太后以父名攺稱聖尊後後寢疾後主朝夕侍側衣不解帶藥必親嘗乃進幹徳三年十月殂是日雨沙於金陵後主毀瘠骨立杖而後起哀動左右祔葬順陵謚光穆五代史前蜀王建卒衍立建正室周氏號昭聖皇后後建數日而卒衍因尊其母徐氏爲皇太后後妹淑妃爲皇太妃太后太妃以教令賣官自刺史以下每一官闕必數人並爭而入錢多者得之通都大邑起邸店以奪民利十國春秋前蜀順聖皇太后徐氏唐眉州刺史徐耕女也耕二女皆國色長女卽太后太後事髙祖建爲賢妃與妹淑妃皆以色進專房用事太子元膺死髙祖以雅王宗輅類已信王宗傑才敏擬擇一人立之而賢妃欲立其子鄭王衍使宦官唐文扆諷宰相張格復贊成之後主遂得立及嗣皇帝位尊賢妃爲順聖皇太后淑妃爲翊聖皇太妃太后太妃各出教令賣官自刺令以下每一官闕必數人並爭而入錢多者得之又日挾後主遊戲貴臣之家或周覽近郡名勝如丈人觀金華宮三學山諸地飲酒賦詩所費不貲常遊靑城山宮人衣服皆畫雲霞飄然望之若仙後主自作甘州曲以述其狀卒用是敗唐師入漢州後主馳驛召唐臣李嚴引太后見之且以爲托已而歸唐唐莊宗遣向延嗣族誅王氏於秦川驛太后臨刑呼曰吾兒以一國迎降反以爲戮信義俱棄吾知爾禍不旋踵矣翊聖皇太妃徐氏耕次女也髙祖時進位淑妃宮中稱爲花蕊夫人亦曰小徐妃光天元年夏六月尊爲皇太妃咸康元年隨後主降唐明年李繼曮部送入洛行至天回驛太妃與太后賦詩淒惋不可聽聞已而秦川之禍與太后同畢命焉幸蜀記天回驛太后太妃各賦詩太后詩曰周遊靈境散幽情千里江山蹔得行所恨風光看未足卻驅金翠入龜城太妃詩曰翠驛江亭近玉京夢魂猶是在靑城比來出看江山景卻被江山看出行衍至靑城住旬日設醮祈福太妃太后謁建鑄像及丈人觀元都觀金華宮景山各有唱和詩刻於石次至彭州湯平化漢州三學山晚看聖燈亦各賦詩曰四至水中分島嶼數重花外見樓臺十國春秋閩太后黃氏泉州人故威武節度推官滔之族女父訥裕官工部侍郎太祖王審知聘爲側室惠宗鏻其所出也唐明宗封魯國夫人惠宗貢白金五十鋌以謝龍啟初尊爲皇太后二年十一月癸丑惠宗謁黃氏家廟田鋪緹錦木被彩繒因名裏曰錦裏驛曰錦田居曰錦第溪曰錦溪墓院曰錦溪院是役也惠宗命鐫書於靈秀山曰凡登山有道徐行則不困措足平穩之地則不跌又太后族子克家言地濱海遇秋日輒如城郭之冬惠宗因命沿海屋瓦悉得粘土其加厚太后家如此薛文傑之死太后與有力焉通文元年尊爲太皇太后後蜀太后李氏太原人故唐莊宗嬪禦也莊宗以賜髙祖孟知祥一日夢大星墜於懷告於瓊華長公主長公主卽髙祖皇后也謂太后曰婢有福相當生貴子遂常令知府捨未幾生後主昶爲人明辧知大體初封夫人明徳元年進封貴妃後主踐阼尊爲皇太后太后累從徵伐備歷艱難由是性尙慈儉居恆戒後主以固福壽爲務後主初年頗遵行之廣政末典兵者多非其人太后謂後主曰吾昔見莊宗跨河與梁戰及先帝在並州捍契丹人蜀定兩川諸將非有大功無得主兵故士卒畏服今王昭遠出自�養伊審徵韓保貞趙崇韜皆膏粱乳臭子素不習兵徒以舊恩置於人上平時誰敢言者倉卒遇疆�有事安能禦大敵乎以吾觀之惟髙彥儔太原舊人秉心忠實多所經練終不負汝自余無足任者後主不能從及歸宋太祖盛加優禮賜禦衣一襲金器三百兩銀器一千兩絹一千段綿被氈褥等物稱是詔書呼爲國母以禁轝肩至宮庭命宮嬪扶掖親酌酒勞之曰母善自愛無戚戚思蜀他日當送母歸太后曰妾家本太原倘得還故鄕不勝大願是時北漢尙在太祖大喜曰俟平劉鈞當如母願後主之歿也太后不哭以酒酹地祝曰汝不能死社稷苟生以取羞吾所以忍死者以汝在也吾今何用生爲因不食而死宋太祖聞而傷之賻贈加等令鴻臚卿範禹偁護喪事同後主葬於洛陽太后在成都時常夢宮中衛聖龍神乞出居宮外太后命引像置圓覺寺人皆謂非吉兆至國亡乃驗遼史耶律屋質傳會同間屋質爲惕隱太宗崩諸大臣立世宗太后聞之怒甚遣皇子李胡以兵逆擊軍次潢河橫渡隔岸相拒時屋質從太后世宗以屋質善籌欲行間乃設事奉書以試太后太后得書以示屋質屋質讀竟言曰太后佐太祖定天下故臣願竭死力若太后見疑臣𨿽欲盡忠得乎爲今之計莫若以言和解必有成否卽宜速戰以決勝負然人心一搖國禍不淺惟太后裁察太后曰我若疑卿安肯以書示汝屋質對曰李胡永康王皆太祖子孫神器非移他族何不可之有太后宜思長策與永康王和議太后曰誰可遣者對曰太后不疑臣臣請往萬一永康王見聽廟社之福太后乃遣屋質授書於帝帝遣宣徽使耶律海思復書辭多不遜屋質諫曰書意如此國家之憂未艾也能釋怨以安社稷則臣以爲莫若和好帝曰彼眾烏合安能敵我屋質曰卽不敵柰骨肉何況未知孰勝借曰幸勝諸臣之族執於李胡者無�類矣以此計之惟和爲善左右聞者失色帝良久問曰若何而和屋質對曰與太后相見各紓忿恚和之不難不然決戰非晚帝然之遂遣海思詣太后約和往返數日議乃定始相見怨言交讓殊無和意太后謂屋質曰汝當爲我畫之屋質進曰太后與大王若能釋怨臣乃敢進說太后曰汝第言之屋質借謁者籌執之謂太后曰昔人皇王在何故立嗣聖太后曰立嗣聖者太祖遺旨又曰大王何故擅立不稟尊親帝曰人皇王當立而不立所以去之屋質正色曰人皇王捨父母之國而奔唐子道當如是耶大王見太后不少遜謝惟怨是尋太后牽於偏愛托先帝遺命妄授神器如此何敢望和當速交戰擲籌而退太后泣曰向太祖遭諸弟亂天下荼毒瘡痍未復庸可再乎乃索籌一帝曰父不爲而子爲又誰咎也亦取籌而執左右感激大慟太后復謂屋質曰議旣定神器竟誰歸屋質曰太后若授永康王順天合人復何疑李胡厲聲曰我在兀欲安得立屋質曰禮有世嫡不傳諸弟昔嗣聖之立尙以爲非況公暴戾殘忍人多怨讟萬口一辭願立永康王不可奪也太后顧李胡曰汝亦聞此言乎汝實自爲之乃許立永康帝謂屋質曰汝與朕屬尢近何反助太后屋質對曰臣以社稷至重不可輕付故如是耳上喜其忠涑水記聞太祖之自陳橋還也太夫人杜氏夫人王氏方設齋於定力院聞變王夫人懼杜太夫人曰吾兒平生奇異人皆言當極貴何憂也言笑自若太祖卽位是月契丹與漢兵皆退筆錄幹興初先帝遺制皇太后權及軍國重事其聽斷儀式久而未定宰相丁謂欲每議大政則皇太后坐後殿朝執政朔望則皇帝坐前殿朝羣臣其餘庶務獨令入內押班雷允恭禁中附奏傳命於中書機密院平決之眾皆以爲不可時上下隔絕中外惴恐俄而擅移山陵皇堂事覺丁遂罷去始采用東漢故事上在左母后在右同殿垂簾坐中書密院而下以次奏事如儀自是羣情乃安迄明道末自是不攺其制老學庵筆記慈聖曹太后工飛白蓋習觀昭陵落筆也先人舊藏一美字徑二尺許筆勢飛動用慈壽宮寶今不知何在矣澠水燕談錄眞宗晏駕二府受遺制輔立仁宗及皇太后權聽斷軍國事宰相丁謂欲去權字王沂公時參大政獨報之曰皇帝衝年太后臨朝斯非國家常典稱權猶足示後況言猶在耳何可攺也謂深感其言權字遂不敢去宋史範仲淹傳仲淹爲祕閣校理天聖七年章獻太后將以冬至受朝天子率百官上壽仲淹極言之且曰奉親於內自有家人禮顧與百官同列南面而朝之不可爲後世法且上疏請太后還政不報太后崩召爲右司諫言事者多暴太后時事仲淹曰太后受遺先帝調護陛下者十餘年宜掩其小故以全後徳帝爲詔中外毋輒論太后時事宗道傳宗道拜右諫議大夫參知政事章獻太后臨朝問宗道曰唐武后何如主對曰唐之罪人也幾危社稷後默然時有請立劉氏七廟者太后問輔臣眾不敢對宗道不可曰若立劉氏七廟如嗣君何帝太后將同幸慈孝寺欲以大安輦先帝行宗道日夫死從子婦人之道也太后遽命輦後乘輿薛奎傳奎遷尙書禮部侍郎太后謁太廟欲被服天子衮冕奎曰必禦此若何爲拜力陳其不可終不見聽及太后崩帝見左右泣曰太后疾不能言猶數引其衣若有所屬何也奎曰其在衮冕也服之豈可見先帝於地下帝悟卒以后服斂李迪傳初上將立章獻後迪屢上疏諫以章獻起於寒微不可母天下章獻深銜之仁宗卽位太后預政以迪朋黨傅會貶衡州團練副使尋起祕書監復兵部侍郎知河南府來朝京師時太后垂簾語迪曰卿向不欲吾預國事殆過矣今日吾保養天子至此卿以爲何如對曰臣受先帝厚恩今日見天子明聖臣不知皇太后盛徳乃至於此太后亦喜王曾傳眞宗不豫皇后居中預政太子𨿽聽事資善堂然事皆決於後中外以爲憂錢惟演後戚也曾密語惟演曰太子幼非宮中不能立加恩太子則太子安太子安所以安劉氏也惟演以爲然因以白後帝崩曾奉命入殿廬艸遺詔以明肅皇后輔立皇太子權聽斷軍國大事丁謂入去權字曾曰皇帝衝年太后臨朝斯已國家否運稱權猶足示後且增減制書有法表則之地先欲亂之邪遂不敢去仁宗立遷禮部尙書羣臣議太后臨朝儀曾請如東漢故事太后坐帝右垂簾奏事丁謂獨欲帝朔望見羣臣大事則太后召對輔臣決之非大事令入內押排雷允恭傳奏禁中畫可以下曾曰兩宮異處而柄歸宦官禍端兆矣謂不聽旣而允恭坐誅謂亦得罪自是兩宮垂簾輔臣奏事如曾議曹利用坐事太后大怒曾爲之解太后曰卿嘗言利用彊橫今何解也曾曰利用素恃恩臣故嘗以理折之今加以大惡則非臣所知也太后意少釋卒從輕議始太后受冊將禦大安殿曾執以爲不可及長寧節上壽止供張便殿太后左右姻家稍通請謁曾多所裁抑太后滋不悅晏殊傳仁宗卽位章獻明肅太后奉遺詔權聽政宰相丁謂樞密使曹利用各欲獨見奏事無敢決其議者殊建言羣臣奏事太后者垂簾聽之皆毋得見議遂定太后謁太廟有請服衮冕者太后以問殊以周官後服對呂夷簡傳眞宗祔廟太后欲具平生服玩如宮中以銀罩覆神主夷簡言此未足以報先帝今天下之政在兩宮惟太后遠姦邪獎忠直輔成聖徳所以報先帝者宜莫若此也東軒筆錄李太后始入掖廷才十餘歲惟有一弟甫七歲太后臨別手結刻絲鞶囊與之拍其背泣曰汝𨿽淪落顚沛不可棄此囊異時我若遭遇必訪汝以此爲物色也言訖不勝嗚咽而去後其弟傭於鑿紙錢家然常以囊懸於胸臆間未嘗斯須去身也一日苦下痢勢將不救爲紙家棄於道左有入內院子者見而憐之收養於家怪其衣服百結而胸懸鞶囊因問之具以告院子者惄然驚異蓋嘗受旨於太后令物色訪其弟也復問其姓氏小字世系甚悉遂解其囊明日院子持入示太后及具道本末是時太后封宸妃時眞宗已生仁宗皇帝矣聞之悲喜遽以其事白眞宗遂官之爲右班殿直卽所謂李用和也及仁宗立太后上仙謚曰章懿召用和擢以顯官後至殿前都指揮使領節鉞贈隴西郡王世所謂李國舅者是也曲洧舊聞慈聖後識慮過人遠甚仁宗一夕飲酒溫成合中極歡而酒告竭夜漏向晨矣求酒不已慈聖云此間亦無有左右曰酒尙有而云無何也答曰上飲歡必過度萬一以過度而致疾歸咎於我我何以自明翌日果服藥言者乃嘆服聞見後錄文思院奉上之私無物不具宣仁後同聽政九年不取一物石林燕語明肅太后上徽號初欲禦天安殿卽今大慶也王沂公爭之乃攺禦文徳殿元佑初宣仁太后受冊有司援文徳故事爲請宣仁不許令學士院降詔蘇子瞻當制頗斥天聖之制猶以禦文徳爲非是旣進本宣仁批出曰如此是彰先姑之失可別作一意但言吾徳薄不敢比方前人聞者無不畏服是歲冊禮止禦崇政殿漫笑錄熙寧中上元宣仁太后禦樓觀燈召外族悉集樓前神宗皇帝數遣黃門稟曰外家有合推恩乞疏示姓名卽降處分宣仁答曰此自有處不煩聖明日上問何以處之宣仁答曰大者各與絹二匹小者分與乳糖獅子二个內外皆嘆仰後徳爲不可及也曲洧舊聞裕陵彌畱之際宣仁呼小黃門出紅羅密諭之曰汝見郡王身材長短大小乎持以歸家制袍一領見我親分付勿令人知也後數日哲宗於梓宮前卽位左右進袍皆長大不可禦近侍以不素備皆倉皇失色宣仁遣宮嬪取以授之或曰小黃門卽邵成章也岐邸之謗大喧成章不平之嘗明此事於巨璫巨璫呵之曰無妄言滅爾族也宣仁同聽政日以內外臣僚所上章疏令禦藥院繕寫各爲一大冊用黃綾裝背標題姓名置在哲宗禦座左右欲其時時省覽或曰此事出於簾幃獨斷外廷初不知也予見故族大家子弟往往皆能言之續湘山野錄明肅太后欲謁太廟詔禮官艸儀時學臣皆以周官後服進議佞者密請曰陛下垂簾聽大政號兩宮尊稱山呼及輿禦皆王者制度入太室豈當以后服見祖宗邪遂下詔服衮冕諫疏交上復宰臣執議俱不之聽不得已將誕告賴薛簡肅公以關右人語气明直不文其談簾外口奏曰陛下大謁之日還作漢兒拜邪女兒拜邪明肅無答是夕報罷範文正公仲淹爲右司諫章獻劉太后聽政忽遣一巨璫諭之曰今後凡有大號令不須執拗三五年爲一宰相不難致公覺其言甘必有所謂尋果將誕告冬至日大會前殿仁宗率羣臣爲壽有司將具公疏曰臣聞王者尊稱儀法配天故所以齒輅馬踐�芻尙皆有諫況屈萬乘之重冕旒行北面之禮乎此乃開後世弱人主以彊母后之漸也陛下果欲爲大宮履長之賀於闈掖以家人承顏之禮行之可也抑又慈慶之容禦軒陛使百官瞻奉於禮不順事遂已又獨銜乞皇太后還政疏曰陛下擁扶聖躬聽斷大政日月持久今上皇帝春秋已盛睿哲明發握乾綱而歸坤紐非黃裳之吉象也豈若保慶壽於長樂捲收大權還之眞主以享天下之養談圃曹后稱制日韓琦欲還政天子而禦寶在太后合皇帝行幸卽隨駕琦因請具素仗祈雨比乘輿還禦寶更不入太后合卽於簾前具述皇帝聖徳都人瞻仰無不歡慰且言天下事久煩聖慮太后怒曰教做也由相公不教做也由相公琦獨立簾外不去及得一言有允意卽再拜駕起遂促儀鸞司折簾上自此親政甲申雜記元佑中冊孟後議備六禮議成皇太后於文徳殿垂簾發冊子由招余托密語呂微仲余曰公爲中執法私通意宰相可乎子由曰此國事若露章陳之恐壞事耳余遂造相府方語蘇中丞有少意俾白相公微仲色甚厲曰某忝位宰相豈可與中丞通私意余曰國事也若露章恐壞國事後意恐不能甘也乃曰何事蘇以文徳天子正衙殿母后坐而發冊此事不可啟微仲曰柰何余曰崇政可乎微仲曰容密啟旣而因奏事微仲畱白文徳殿正衙殿也居常太皇太后惟事謙抑若只禦崇政殿益所以示盛徳也宣仁曰亦何必就崇政只就本殿發冊可也明日詔下止遣內謁者傳命大臣於內東門承旨持節成禮二公防微杜漸之意宣仁謙沖之徳時無知者避暑漫抄宣政宮中用龍涎沈腦屑和蠟爲燭兩行列數百枝艷明而香溢鈞天所無也南渡後久絕此惟太后回鑾沙漠復值稱壽上極天下之養用宣政故事然僅列數十炬太后陽若不聞上奉�問此燭頗愜聖意否後曰爾爹爹每夜常設數百枝諸閣亦然上因後起更衣微謂憲聖曰如何比得爹爹之富貴貴耳錄徽宗北狩有諜者持一黃中單來禦書云趙岐注孟子付黃潛善諸人審思之孟卽瑤華太后趙卽康王髙宗由是中興載泣血錄淸波雜誌碧雲騢者�馬也莊憲太后臨朝初賜荊王王惡其旋毛太后知之曰旋毛能害人也吾不信畱以備上閒爲禦馬第一以其吻肉色碧如霞片故云老學庵筆記曾子宣丞相嘗排蔡京於欽聖太后簾前太后不以爲然曾公論不已太后曰且耐辛苦蓋禁中語欲遣之使退則曰耐辛苦也京已出太原復畱宋史五行志紹興元年四月庚辰閬州有狂僧衰絰哭於郡譙門曰今日佛下世且言且哭實隆佑太后上仙日云閬距行都萬里逾月而遺詔至西湖志余紹興間和議成顯仁後韋氏自北漠將還欽宗挽其輪泣曰�與吾同歸得爲太乙宮主足矣他無望於九哥也後不能卻爲之誓曰吾此歸苟不迎若者有瞽吾目乃升車歸見髙宗殊無迎復意後爲之憮然兩目俱盲有道士應募入療金鍼一撥左翳脫然後大喜請療其右報當不貲道士笑曰後以一目視之矣以一目存誓可也後惕然起拜曰吾師聖人也知吾之隱設幾而畱謝之皆不答謾曰太后不相忘略修靈泉縣朱仙觀足矣倏忽不見遂命成都帥王剛中修朱仙觀圖其形儼然當日道士也有醫官王繼先者以顯仁太后初禦慈寧宮春秋髙每違豫服其藥隨愈賴是優遊東朝享康寧之福幾二十稔克副髙宗事親之孝繼先之功也故恩禮特異官至正任承宣已而繼先恃寵席勢威福自己所爲有不可於眾而舉朝附阿之不暇至有稱門生者後太后上仙繼先自是眷遇日衰憲聖吳太后初不以色幸自南渡以來至爲天下母率魚貫以進常以疾辭思陵念其久限勤勞每欲正六宮之位屬以太后遠在沙漠不敢舉行上嘗語之曰極知汝相同勞苦反與後進者齒朕甚有愧候姐姐歸爾其遷矣憲聖再拜謝曰大姐姐遠處北方臣妾闕於定省每遇天日晴美賞花宴集才一思之淚從腸下臣妾誠夢不到此上亦泣下數行愈以後爲賢曁太后回鑾以向嘗與憲聖均爲徽宗左右徽宗以憲聖賜上恐憲聖記微時事故無援立之意上侍太后拜而有請曰徳妃吳氏服勞滋久外廷之議謂其宜主中饋令取姐姐教旨太后陽語上曰這事由在爾上遂批付外廷曰朕奉太后之命徳妃吳氏可立爲後遂開擁佑三朝之功云壽仁後惑日者之言有厄於椒殿別築精室居之道妝事佛病革而終褘翟不得周身長禦欲遷之椒殿會有怨後者持鑰不啟曰承誰命舁此相與舁歸儀及半途訛傳曰風皇至矣皆委之而走時光宗見祟恍惚內中以風皇目之久之知訛傳方有再至者乃爲烈日所暴體色黝然變矣置之大寢宮人無計致鮑魚於地又以蓮香數十餅亂其臭洎事聞於外梓人進椑將有小白之泚葬赤山邢氏之側不久雷震毀敗人共快云三朝野史四月初八日謝太后壽崇節初九日度宗幹會節賈似道命司封郎中黃蛻作致語中有一聯云聖母神子萬壽無疆亦萬壽無疆昨日今朝一佛出世又一佛出世滿朝縉紳皆喜之金史宣宗皇后王氏傳哀宗釋服將禘饗太廟先期有司奏冕服成上請仁聖慈聖兩宮太后禦內殿因試衣之以見兩宮大悅上更便服奉觴爲兩宮壽仁聖太后諭上曰祖宗初取天下甚不易何時使四方承平百姓安樂天子服此法服於中都祖廟行禘饗乎上曰阿婆有此意臣亦何曾忘慈聖太后亦曰恆有此心則見此當有期矣遂酌酒爲上壽各歡然而罷明惠王皇后傳一日宮中就食尙器有玉楪三一奉太后二奉帝及宮中荊王母眞妃龐氏以瑪瑙器進食後見之怒召主者責曰誰令汝妄生分別荊王母豈卑我兒婦耶非飲食細故已令有司杖殺汝矣是後宮中奉眞妃有加或告荊王謀不軌者下獄議已決帝言於後後曰汝止一兄柰何以讒言欲害之章宗殺伯與叔享年不永皇嗣又絕何爲欲效之耶趣赦出使來見我移時不至吾不見汝矣帝起後立待王至涕泣慰撫之哀宗甚寵一宮人欲立爲後後惡其微賤固命出之上不得已命放之出宮語使者曰爾出東華門不計何人首遇者卽賜之於是遇一販繒者遂賜爲妻海陵嫡母徒單氏傳嘗誡諸侄曰皇帝以我故乃推恩外家當盡忠圖報勿謂小善爲無益而弗爲小惡爲無傷而弗去毋藉吾之貴輒肆非違以干國家常憲一日妹並國夫人嫂涇國夫人等侍側因諭之曰爾家累素重且非丰厚宜節約財用勿以吾爲可恃吾受天下之養豈有所私積哉況財用者天下之財用也吾終不能多取以富爾之私室家人有以玉盂進者卻之且曰貴異物而殫財用非我所欲也況我之賜予有度今爾以此爲獻何以自給徒費汝財我實無用後勿復爾海陵母大氏傳三年正月十六日海陵生日宴宗室百官於武徳殿大氏歡甚飲盡醉明日海陵使中使奏曰太后春秋髙常日飲酒不過數杯昨見飲酒沈醉兒爲天子固可樂若聖體不和則子心不安其樂安在至樂在心不在酒也及遷中都永壽宮獨畱上京大氏常以爲言元史文宗本紀至順二年二月甲寅燕鐵木兒言賽因怯列木丁英宗時嘗獻寶貨於昭獻元聖太后議給價鈔十二萬錠故相拜住奏酬七萬錠未給泰定間以鹽引萬六百六十道折鈔給之今有司以詔書奪之還官臣等議以爲寶貨太后旣已用之以鹽引還之爲宜從之徽仁裕聖皇后傳後院官有受獻浙西田七百頃籍於位下太后曰我寡居婦人衣食自有餘況江南率土皆國家所有我曷敢私之卽命中書省盡易院官之受獻者後之弟欲因後求官後語之曰若欲求官邪汝自爲之勿以累我也其後弟果被黜人皆服後之先見經濟匯編元成宗爲太后建寺五臺山司程陸信等董其役驅迫民夫數千冒險入山谷伐木運石死者萬餘人河東廉訪使王忱乘太后幸五臺山因言建寺本以福民今福未及而害已甚恐非朝廷意也太后聞之爲減其役仍賜卹死者之家大政紀大學士楊士奇獨對上以太后記憶仁宗品題大臣語諭之曰前日陵上汝等謁太后退太后爲朕言皇考往年在宮中談汝等姓名及行事甚熟太后悉能記憶其間才學孰優孰劣孰肯任事不任事皆有譏評言輔𨿽武臣而達大義蹇重厚小心但多思而少斷汝等持正言不避忤意議事之際先帝素不樂汝然終從汝以不敗事嘗有一二事之失先帝甚悔不從汝言太后又謂朕曰凡正直之言爾不可以爲忤而不從謹之謹之士奇對曰太后之盛徳仁宗皇帝之盛徳也願陛下常奉聖訓孫太后太夫人董氏壽方九十兄弟五人長蔭會昌侯次皆髙品子孫數十人皆爵祿之左右又有爲其次兄求升者一日上謂賢曰外戚孫氏一門亦足矣復希恩澤以爲慰太后之心不知太后正不以此爲慰比者授其子弟官時請於太后數次方允且不樂者累日曰有何功於國家濫授祿秩如此物盛必衰一旦有干國憲吾則不能救今若聞此必見怒矣賢曰此足以見太后盛徳因問祖宗以來外戚不與政向爲侯者與政不審太后知乎上曰太后正不樂此初爲內廷近侍惑以關防之說至今猶悔賢曰此尢足以見太后之髙但侯爲人淳謹後不可爲例耳上曰然上召大學士李賢曰朕負荷天地之重五更二點起至晚而休若母后處每日一朝有命則兩日一朝隆冬盛暑則五日一朝今左右乃曰何乃自勞如此賢曰自古賢君修徳勤政莫不皆然今陛下敬天敬祖宗孝母后親攬政務則修徳勤政之事備矣臣願陛下持此不衰堅如金石可以馴至夫堯舜之道而爲堯舜之君矣名山藏開聖記嘉靖九年以興獻太后所著女訓與髙皇后傳文皇后內訓頒布天下令翰林官撮詩書關內教者撰爲詩言誦詠之宮中而後四布中外以興天下之內教春明夢餘錄萬曆三年日講畢上命中使捧皇太后禦書示輔臣言聖母在宮中惟觀書史課宮人俱讀書寫字張居正曰此聖母愛不忘勞端身教也因勸上勉力問學上曰先生言是朕當勉之

皇太后部雜錄

