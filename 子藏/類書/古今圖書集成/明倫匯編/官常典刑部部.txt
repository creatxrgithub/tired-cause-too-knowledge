

刑部部匯考一

上古太昊伏羲氏始立秋官按外紀太昊時有龍馬負圖出於河之瑞因而名官始以龍紀號曰龍師命五官秋官爲白龍氏炎帝神農氏號秋官爲西火按外紀神農氏因火徳王故以火紀官爲火帝秋官爲西火黃帝有熊氏以云紀官秋官爲白雲而命后土爲李按史記五帝本紀不載按外紀帝初受命適有云瑞之應仍以云名官號爲云師應劭曰秋官爲白雲又黃帝得六相而天地治神明至后土辧乎北方故爲李注

釋義曰李古官卽大理之職也管子曰黃帝得后土辧於四方使爲李春秋元命包曰堯得臯陶聘爲大理舜時爲士師韓詩外傳有晉文公使李離爲大理劉向新序楚平王以伍奢爲大理大理之名自古有矣秦爲廷尉漢初因之至景帝中元更名大理蓋復古號也少昊金天氏設爽鳩氏爲司寇按左傳昭公十七年秋郯子來朝公與之宴昭子問焉曰少�氏鳥名官何故也郯子曰吾祖也我知之昔者黃帝氏以云紀故爲云師而云名炎帝氏以火紀故爲火師而火名共工氏以水紀故爲水師而水名大�氏以龍紀故爲龍師而龍名我髙祖少�摰之立也鳳鳥適至故紀於鳥爲鳥師而鳥名鳳鳥氏歷正也元鳥氏司分者也伯趙氏司至者也靑鳥氏司啟者也丹鳥氏司閉者也祝鳩氏司徒也氏鳩氏司馬也鳴鳩氏司空也爽鳩氏司寇也鶻鳩氏司事也五鳩鳩民者也注

爽鳩鷹也鷙故爲司寇主盜賊顓頊髙陽氏以秋官爲金正按左傳五行之官金正曰蓐收少�氏有四叔曰重曰該曰修曰熙該實能金使爲蓐收按杜佑通典顓頊五官秋官金正曰蓐收

陶唐氏帝堯命臯陶作士按書經舜典帝曰臯陶蠻夷猾夏寇賊姦宄汝作士五刑有服五服三就五流有宅五宅三居惟明克允

商商之五官有司寇之職按禮記曲禮天子之五官曰司徒司馬司空司士司寇典司五眾陳

注此五官與天官列而爲六五眾者五官屬吏之羣眾也已上舊說爲殷制

周周制設秋官大司寇以掌邦刑小司寇士師率其屬佐之按書經周官司寇掌邦禁詰姦慝刑暴亂

蔡傳

秋官卿主寇賊法禁羣姦攻劫曰寇詰姦慝刑彊暴作亂者掌刑不曰刑而曰禁者禁於未然也大全

陳氏經曰虞禮樂分爲二官周合爲一虞以士兼兵周分爲二帝世詳於化而略於政王世詳於政而略於教世道升降之異也按洪範八政六曰司寇

蔡傳

司寇掌禁所以治其姦也按周禮秋官司寇惟王建國辧方正位體國經野設官分職以爲民極乃立秋官司寇使率其屬而掌邦禁以佐王刑邦國刑官之屬大司寇卿一人小司寇中大夫二人士師下大夫四人鄕士上士八人中士十有六人旅下士三十有二人府六人史十有二人胥十有二人徒百有二十人大司寇之職掌建邦之三典以佐王刑邦國詰四方注

典法也詰謹也一曰刑新國用輕典

注新國者新辟地立君之國用輕法者爲其民未習於教二曰刑平國用中典

注平國承平守成之國也用中典者常行之法三曰刑亂國用重典

注亂國篡弒叛逆之國用重典者伐滅之以五刑糾萬民

注刑亦法也糾猶察異之一曰野刑上功糾力

注功農功力勤力二曰軍刑上命糾守

注命將命也守不失部伍三曰鄕刑上徳糾孝

注徳六徳也四曰官刑上能糾職

注能能其事也職職事修理五曰國刑上願糾暴

注願愨愼也暴當爲恭字之誤也以圜土聚教罷民

注圜土獄城也聚罷民其中困苦以教之爲善也民不湣作勞有似於罷凡害人者置之圜土而施職事焉以明刑恥之注害人謂爲邪惡已有過失麗於法者以其無故犯法置之圜土系教之庶其困悔而能攺也置置也施職事以所能役使之明刑書其罪惡於大方版著其背其能攺者反於中國不齒三年

注反於中國謂捨之還於故鄕裏也司圜職曰上罪三年而捨中罪二年而舍下罪一年而捨不齒者不得以年次列於平民其不能攺而出圜土者殺

注出謂逃亡以兩造禁民訟入束矢於朝然後聽之

注訟謂以財貨相告者造至也使訟者兩至旣兩至使入束矢乃治之也不至不入束矢則是自服不直者也必入矢者取其直也詩曰其直如矢古者一弓百矢束矢其百个與以兩劑禁民獄入鈞金三日乃致於朝然後聽之注獄謂相告以罪名者劑今券書也使獄者各賫券書旣兩券書使入鈞金又三日乃治之重刑也不券書不入金則是亦自服不直者也必入金者取其堅也三十斤曰鈞以嘉石平罷民

注嘉石文石也樹之外朝門左平成也成之使善凡萬民之有罪過而未麗於法而害於州裏者桎梏而坐諸嘉石役諸司空重罪旬有三日坐�役其次九日坐九月役其次七日坐七月役其次五日坐五月役其次下罪三日坐三月役使州裏任之則宥而捨之注

有罪過謂邪惡之人所罪過者也麗附也未附於法未著於法也木在足曰桎在手曰梏役諸司空坐日訖使給百工之役也役月訖使其州裏之人任之乃赦之宥寬也以肺石達窮民

注肺石赤石也窮民天民之窮而無告者凡遠近惸獨老幼之欲有復於上而其長弗達者立於肺石三日士聽其辭以告於上而罪其長注

無兄弟曰惸無子孫曰獨復猶報也上謂王與六卿也報之者若上書詣公府言事矣長謂諸侯若鄕遂大夫正月之吉始和布刑於邦國都鄙乃縣刑象之法於象魏使萬民觀刑象挾日而斂之注

正月朔日布五刑於天下正歲又縣其書重之凡邦之大盟約�其盟書而登之於天府注

�臨也天府祖廟之藏太史內史司會及六官皆受其貳而藏之

注六官六卿之官也貳副也凡諸侯之獄訟以邦典定之

注邦典六典也以六典待邦國之治凡卿大夫之獄訟以邦法斷之

注邦法八法也以八法待官府之治凡庶民之獄訟以邦成獘之

注邦成八成也以官成待萬民之治故書獘爲憋鄭司農云憋當爲獘邦成謂若今時決事比也獘之斷其獄訟也故春秋傳曰獘獄邢侯大祭祀奉犬牲

注奉猶進也若禋祀五帝則戒之日�誓百官戒於百族

注戒之日卜之日也百族謂府史以下也郊特牲曰卜之日王立於澤親聽誓命受教諫之義也獻命庫門之內戒百官也太廟之內戒百姓也及納亨前王祭之日亦如之注

納亨致牲奉其明水火

注明水火所取於日月者凡朝覲會同前王大喪亦如之

注大喪所前或嗣王大軍旅�戮於社

注社謂社主在軍者也鄭司農說以書曰用命賞於祖不用命戮於社凡邦之大事使其屬蹕

注屬士師以下也故書蹕作避杜子春云避當爲辟謂辟除姦人也鄭元謂蹕止行也小司寇之職掌外朝之政以致萬民而詢焉一曰詢國危二曰詢國遷三曰詢立君注

外朝朝在雉門之外者也國危謂有兵寇之難國遷謂徙都攺邑也立君謂無冢適選於庶也其位王南鄕三公及州長百姓北面羣臣西面羣吏東面注

羣臣卿大夫士也羣吏府史也其孤不見者孤從羣臣卿大夫在公後小司寇擯以敍進而問焉以眾輔志而獘謀

注擯謂揖之使前也敍更也輔志者尊王賢明也以五刑聽萬民之獄訟附於刑用情訊之至於旬乃獘之讀書則用法注

附猶著也故書附作付訊言也用情理言之冀有可以出之者卜日乃斷之王制曰刑者侀也侀者成也一成而不可變故君子盡心焉鄭司農云讀書則用法如今時讀鞫已乃論之凡命夫命婦不躬坐獄訟

注爲治獄吏尊者也躬身也不身坐者必使其

屬若子弟也凡王之同族有罪不卽市

注鄭司農云刑諸甸師氏禮記曰刑於隱者不與國人慮兄弟以五聲聽獄訟求民情一曰辭聽

注觀其出言不直則煩二曰色聽

注觀其顏色不直則赧然三曰气聽

注觀其气息不直則喘四曰耳聽

注觀其聽聆不直則惑五曰目聽

注觀其眸子視不直則眊然以八辟麗邦法附刑罰

注辟法也杜子春讀麗爲羅鄭元謂麗附也一曰議親之辟

注鄭司農云若今時宗室有罪先請是也二曰議故之辟

注故謂舊知也鄭司農云故舊不遺則民不偸三曰議賢之辟

注鄭司農云若今時廉吏有罪先請是也鄭元謂賢有徳行者四曰議能之辟

注能謂有道藝者五曰議功之辟

注謂有大勛勞立功者六曰議貴之辟

注鄭司農云若今時吏墨綬有罪先請是也七曰議勤之辟

注謂憔悴以事國八曰議賓之辟

注謂所不臣者三恪三代之後與以三刺斷庶民獄訟之中

注中謂罪正所定一曰訊羣臣二曰訊羣吏三曰訊萬民

注刺殺也三訊罪定則殺之訊言也聽民之所刺宥以施上服下服之刑

注宥寬也民言殺殺之言寬寬之上服劓墨也下服宮刖也及大比登民數自生齒以上登於天府

注大比三年大數民之眾寡也人生齒而體備男八月而生齒女七月而生齒內史司會冢宰貳之以制國用

注人數定而九賦可知國用乃可制耳小祭祀奉犬牲

注奉猶進也凡禋祀五帝實鑊水納亨亦如之

注納亨致牲也其時鑊水當以洗解牲體肉大賓客前王而辟

注鄭司農云小司寇爲王道辟除姦人也若今時執金吾下至令尉奉引矣

又小師�戮

注小師王不自出之師凡國之大事使其屬蹕

注屬士師以下孟冬祀司民獻民數於王王拜受之以圖國用而進退之注

司民星名謂軒轅角也小司寇於祀司民而獻民數於王重民也進退猶損益也國用民眾則益民寡則損歲終則令羣士計獄獘訟登中於天府

注上其所斷獄訟之數正歲帥其屬而觀刑象令以木鐸曰不用法者國有常刑令羣士注

羣士遂士以下乃宣布於四方憲刑禁

注宣徧也憲表也謂縣之也刑禁士師之五禁乃命其屬入會乃致事

注得其屬之計乃令致之於王士師之職掌國之五禁之法以左右刑罰一曰宮禁二曰官禁三曰國禁四曰野禁五曰軍禁皆以木鐸徇之於朝書而縣於門閭注

左右助也助刑罰者助其禁民爲非也宮王宮也官官府也國城中也古之禁盡亡矣今宮門有簿籍官府有無故擅入城門有離載下帷野有田律軍有�讙夜行之禁其觕可言者以五戒先後刑罰毋使罪麗於民一曰誓用之於軍旅二曰誥用之於會同三曰禁用諸田役四曰糾用諸國中五曰憲用諸都鄙注

先後猶左右也誓誥於書則甘誓湯誓大誥康誥之屬禁則軍禮曰無干車無自後射此其類也糾憲未有聞焉掌鄕合州黨族閭比之聯與其民人之什伍使之相安相受以比追胥之事以施刑罰慶賞注

鄕合鄕所合也追追寇也胥讀如宿�之��謂司搏盜賊也掌官中之政令

注大司寇之官府中也察獄訟之辭以詔司寇斷獄獘訟致邦令

注詔司寇若今白聽政法解也致邦令者以法報之掌士之八成

注鄭司農云八成者行事有八篇若今時決事比一曰邦汋注

鄭司農云汋讀如酌酒尊中之酌國酌者斟酌盜取國家密事若今時刺探尙書事二曰邦賊

注爲逆亂者三曰邦諜

注爲異國反間四曰犯邦令

注干冒王教令者五曰撟邦令

注稱詐以有爲者六曰爲邦盜

注竊取國之寶藏者七曰爲邦朋

注朋黨相阿使政不平者故書朋作傰鄭司農云朋讀如朋友之朋八曰爲邦誣

注誣罔君臣使事失實若邦凶荒則以荒辯之法治之

注鄭司農云辯讀爲風別之別救荒之政十有二而士師別受其教條是爲荒別之法鄭元謂辯當爲貶聲之誤也遭饑荒不明判國事有所貶損作權時法也朝士職曰若邦凶荒札喪寇戎之故則令邦國都家縣鄙慮刑貶令移民通財糾守緩刑

注移民就賤救困也通財補不足也糾守衛盜賊也緩刑紓民心也凡以財獄訟者正之以傅別約劑

注傅別中別手書也約劑各所持券也故書別爲辯鄭司農云傅或爲付辯讀爲風別之別若今時市買爲券書以別之各得其一訟則案券以正之若祭勝國之社稷則爲之屍注

以刑官爲屍略之也周謂亡殷之社爲亳社王燕出入則前驅而辟

注道王且辟行人祀五帝則沃屍及王盥洎鑊水

注洎謂增其沃汁凡刉珥則奉犬牲

注珥讀爲衈刉衈釁禮之事用牲毛者曰刉羽者曰衈諸侯爲賓則帥其屬而蹕於王宮

注謂諸侯來朝若燕饗時

又大師帥其屬而禁逆軍旅者與犯師禁者而戮之注逆軍旅反將命也犯師禁干行陳也歲終則令正要會

注定計簿正歲帥其屬而憲禁令於國及郊野

注去國百里爲郊郊外謂之野鄕士掌國中

注鄭司農云謂國中至百里郊也鄭元謂其地則距王城百里內也言掌國中此主國中獄也六卿之獄在國中各掌其鄕之民數而糾戒之

注鄕士八人言各者四人而分主三鄕聽其獄訟察其辭

注察審也辯其獄訟異其死刑之罪而要之旬而職聽於朝注辯異謂殊其文書也要之爲其罪法之要辭如今劾矣十日乃以職事治之於外朝容其自反復司寇聽之斷其獄獘其訟於朝羣士司刑皆在各麗其法以議獄訟注

麗附也各附致其法以成議也獄訟成士師受中協日刑殺肆之三日

注受中謂受獄訟之成也鄭司農云士師受中若今二千石受其獄也中者刑罰之中也故論語曰刑罰不中則民無所措手足協日刑殺協合也和也和合支幹善日若今時望後利日也肆之三日故春秋傳曰三日棄疾請屍論語曰肆諸市朝鄭元謂士師旣受獄訟之成鄕士則擇可刑殺之日至其時而往�之尸之三日乃反也若欲免之則王會其期

注免猶赦也期謂鄕士職聽於朝司寇聽之日王欲赦之則用此時親往議之大祭祀大喪紀大軍旅大賓客則各掌其鄕之禁令帥其屬夾道而蹕注

屬中士以下三公若有邦事則爲之前驅而辟其喪亦如之注鄭司農云鄕士爲三公道也若今時三公出城郡督郵盜賊道也凡國有大事則戮其犯命者遂士中士十有二人府六人史十有二人胥十有三人徒百有二十人遂士掌四郊注

鄭司農云謂百里外至三百里也鄭元謂其地則距王城百里以外至二百里言掌四郊者此主四郊獄也六遂之獄在四郊各掌其遂之民數而糾其戒令

注遂士十二人言各者二人而分主一遂聽其獄訟察其辭辧其獄訟異其死刑之罪而要之二旬而職聽於朝司寇聽之斷其獄獘其訟於朝羣士司刑皆在各麗其法以議獄訟獄訟成士師受中協日就郊而刑殺各於其遂肆之三日注

就郊而刑殺者遂士也遂士擇刑殺日至其時往�之如鄕士爲之矣言各於其遂者四郊六遂遂處不同若欲免之則王令三公會其期

注令猶命也王欲赦之則用遂士職聽之時命三公往議之若邦有大事聚眾庶則各掌其遂之禁令帥其屬而蹕注

大事王所親也六卿若有邦事則爲之前驅而辟其喪亦如之凡郊有大事則戮其犯命者縣士中士三十有二人府八人史十有六人胥十有六人徒百有六十人縣士掌野注

鄭司農云掌三百里至四百里大夫所食晉韓須爲公族大夫食縣鄭元謂地距王城二百里以外至三百里曰野三百里以外至四百里曰縣四百里以外至五百里曰都都縣野之地其邑非王子弟公卿大夫之采地則皆公邑也謂之縣縣士掌其獄焉言掌野者郊外曰野大總言之也獄居近野之縣獄在二百里上縣之縣獄在三百里上都之縣獄在四百里上各掌其縣之民數糾其戒令而聽其獄訟察其辭辧其獄訟異其死刑之罪而要之三旬而職聽於朝司寇聽之斷其獄獘其訟於朝羣士司刑皆在各麗其法以議獄訟獄訟成士師受中協日刑殺各就其縣肆之三日注

刑殺各就其縣者亦謂縣士也若欲免之則王命六卿會其期

注期亦謂縣士職聽之時若邦有大役聚眾庶則各掌其縣之禁令若大夫有邦事則爲之前驅而辟其喪亦如之凡野有大事則戮其犯命者注

野距王城二百里以外及縣都方士中士十有六人府八人史十有六人胥十有六人徒百有六十人方士掌都家注

鄭司農云掌四百里至五百里公所食魯季氏食於都鄭元謂都王子弟及公卿之采地家大夫之采地大都在�地小都在縣地家邑在稍地不言掌其民數民不純屬王聽其獄訟之辭辧其死刑之罪而要之三月而上獄訟於國注

三月乃上要者又變朝言國以其自有君異之司寇聽其成於朝羣士司刑皆在各麗其法以議獄訟注

成平也鄭司農說以春秋傳曰晉邢侯與雍子爭鄐田久而無成獄訟成士師受中書其刑殺之成與其聽獄訟者注都家之吏自協日刑殺但書其成與治獄之吏姓名備反復有失實者凡都家之大事聚眾庶則各掌其方之禁令

注方士十六人言各掌其方者四人而主一方也其方以王之事動眾則爲班禁令焉以時修其縣法若歲終則省之而誅賞焉

注縣法縣師之職也其職掌邦國都鄙稍甸郊野之地域而辧其夫家人民田萊之數及其六畜車輦之稽方士以四時修此法歲終又省之則與掌民數亦相近凡都家之士所上治則主之

注都家之士都士家士也所上治者謂獄訟之小事不附罪者也主之告於司寇聽平之訝士中士八人府四人史八人胥八人徒八十人訝士掌四方之獄訟注

鄭司農云四方諸侯之獄訟諭罪刑於邦國

注告曉以麗罪及制刑之本意凡四方之有治於士者造焉

注謂讞疑辧事先來詣乃通之於士也士王謂士師也如今郡國亦時遣主者吏詣廷尉議者四方有亂獄則往而成之注

亂獄謂若君臣宣淫上下相虐者也往而成之猶呂步舒使治淮南獄邦有賓客則與行人送逆之入於國則爲之前驅而辟野亦如之居館則帥其屬而爲之蹕誅戮暴客者客出入則道之有治則贊之注

送逆謂始來及去也出入謂朝覲於王時也春秋傳曰晉侯受策以出出入三覲入國入野自以時事凡邦之大事聚眾庶則讀其誓禁朝士中士六人府三人史六人胥六人徒六十人朝士掌建邦外朝之法左九棘孤卿大夫位焉羣士在其後右九公侯伯子男位焉羣吏在其後面三槐三公位焉州長眾庶在其後左嘉石平罷民焉右肺石達窮民焉注

樹棘以爲位者取其赤心而外刺象以赤心三刺也槐之言懷也懷來人於此欲與之謀羣吏謂府史也州長鄕遂之官鄭司農云王有五門外曰臯門二曰雉門三曰庫門四曰應門五曰路門路門一曰畢門外朝在路門外內朝在路門內左九棘右九棘故易曰系用徽纆置於叢棘王五門雉門爲中門雉門設兩觀與今之宮門同閽人幾出入者窮民蓋不得入也帥其屬而以鞭呼趨且辟

注趨朝辟行人執鞭以威之禁慢朝錯立族談者

注慢朝謂臨朝不肅敬也錯立族談違其位僔語也凡得獲貨賄人民六畜者委於朝告於士旬而舉之大者公之小者庶民私之注

俘而取之曰獲委於朝十日待來識之者人民謂刑人奴隸逃亡者司隸職曰帥其民而搏盜賊鄭司農云若今時得遺物及放失六畜持詣鄕亭縣廷大者公之大物沒入公家也小者私之小物自畀也鄭元謂人民之小者來�七歲以下凡士之治有期日國中一旬郊二旬野三旬都三月邦國�期內之治聽期外不聽注

鄭司農云謂在期內者聽期外者不聽若今時徒論決滿三月不得乞鞫凡有責者有判書以治則聽

注判半分而合者故書判爲辧鄭司農云謂若今時辭訟有券書者爲治之辧讀爲別謂別券也鄭元謂古者出責之息亦如其國服與凡民同貨財者令以國法行之犯令者刑罰之注鄭司農云同貨財者謂合錢共賈者也以國法行之司市爲節以遣之鄭元謂同貨財者富人蓄積者多時收斂之乏時以國服之法出之𨿽有騰躍其贏不得過此以利出者與取者過此則罰之若今時加貴取息坐臧凡屬責者以其地傅而聽其辭

注鄭司農云謂訟地畔界者田地町畔相比屬故謂之屬資以地傅而聽其辭以其比畔爲證也鄭元謂屬責轉責使人歸之而本主死亡歸後之數相抵冒者也以其地之人相比近能爲證者來乃乃受其辭爲治之凡盜賊軍鄕邑及家人殺之無罪

注鄭司農云謂盜賊羣輩若軍共攻盜鄕邑及家人者殺之無罪若今時無故入人室宅廬舍上人車船牽引人欲犯法者其時格殺之無罪凡報仇讎者書於士殺之無罪

注謂同國不相辟者將殺之必先言之於士若邦凶荒札喪寇戎之故則令邦國都家縣鄙慮刑貶注

故書慮爲憲貶爲窆杜子春窆當爲禁憲謂幡書以明之鄭元謂慮謀也貶猶減也謂當圖謀緩刑且減國用謂民困也所貶視時爲多少之法司民中士六人府三人史六人胥三人徒三十人司民掌登萬民之數自生齒以上皆書於版辧其國中與其都鄙及其郊野異其男女歲登下其死生注登上也男八月女七月而生齒版今戶籍也下猶去也每歲更著生去死及三年大比以萬民之數詔司寇司寇及孟冬祀司民之日獻其數於王王拜受之登於天府內史司會冢宰貳之以贊王治注

鄭司農云文昌宮三能屬軒轅角相與爲體近文昌爲司命次司祿次司民鄭元謂司民軒轅角也天府主祖廟之藏者贊佐也三官以貳佐王治者當以民多少黜陟主民之吏能吐才反司刑中士二人府一人史二人胥二人徒二十人司刑掌五刑之法以麗萬民之罪墨罪五百劓罪五百宮罪五百刖罪五百殺罪五百注

墨黥也劓截其鼻也宮者丈夫則割其勢女子閉於宮中刖斷足也殺死刑也若司寇斷獄獘訟則以五刑之法詔刑罰而以辧罪之輕重注

詔刑罰者處其所應不如今律家所署法矣司刺下士二人府一人史二人徒四人司刺掌三刺三宥三赦之法以贊司寇聽獄訟注

刺殺也訊而有罪則殺之宥寬也赦捨也壹刺曰訊羣臣再刺曰訊羣吏三刺曰訊萬民注訊言壹宥曰不識再宥曰過失三宥曰遺忘

注鄭司農云不識謂愚民無所識則宥之遺忘若間帷薄忘其在處而以兵矢投射之壹赦曰幼弱再赦曰老旄三赦曰惷愚

注惷愚生而癡騃童昏者以此三法者求民情斷民中而施上服下服之罪然後刑殺注

上服殺與墨劓下服宮刖也司約職曰其不信者服墨刑凡行刑必先規識所刑之處乃後行之司約下士二人府一人史二人徒四人司約掌邦國及萬民之約劑治神之約爲上治民之約次之治地之約次之治功之約次之治器之約次之治摰之約次之注

此六約者諸侯以下至於民皆有焉劑謂券書也治者理其相抵冒上下之差也神約謂命祀郊社羣望及所祖宗也民約謂徵稅遷移仇讎旣和若懷姓九宗在晉殷民八族七族在魯衛皆是也地約謂經界所至田萊之比也功約謂王功國功之屬實爵所及也器約謂禮樂吉凶車服所得用也摰約謂玉帛禽鳥相與往來也凡大約劑書於宗彜小約劑書於丹圖

注大約劑邦國約也書於宗廟之六彜欲神監焉小約劑萬民約也若有訟者則珥而辟藏其不信者服墨刑

注鄭司農云謂有爭訟罪罰刑書謬誤不正者爲之開藏取本刑書以正之當開時先祭之鄭元謂訟訟約若宋仲幾薛宰者也辟藏開府視約書不信不如約也珥讀曰衈謂殺�取血釁其戶若大亂則六官辟藏其不信者殺注

大亂謂僭約若吳楚之君晉文公請隧以葬者六官辟藏明罪大也六官初受盟約之貳司盟下士二人府一人史二人徒四人司盟掌盟載之法注

載盟辭也盟者書其辭於策殺牲取血坎其牲加書於上而埋之謂之載書凡邦國有疑會同則掌其盟約之載及其禮儀北面詔明神旣盟則貳之注

有疑不協也明神神之明察者謂日月山川也覲禮加方明於壇上所以依之也詔之者讀其載書以告之也貳之者寫副當以授六官盟萬民之犯命者詛其不信者亦如之

注盟詛者欲相與共惡之也犯命犯君教令也不信違約者也凡民之有約劑者其貳在司盟

注貳之者檢其自相違約有獄訟者則使之盟詛

注不信則不敢聽此盟詛所以省獄訟職金上士二人下士四人府二人史四人胥八人徒八十人職金掌凡金玉錫石丹靑之戒令掌受士之金罰貨罰入於司兵

注給治兵及工直也貨泉貝也罰罰贖也書曰金作贖刑司厲下士二人史一人徒十有二人司厲掌盜賊之任器貨賄辧其物皆有數量賈而楬之入於司兵注鄭司農云任器貨賄謂盜賊所用傷人兵器及所盜財物也入於司兵若今時傷殺人所用兵器盜賊贓加責沒入縣官其奴男子入於罪隸女子入於舂�凡有爵者與七十者與未�者皆不爲奴

注有爵謂命士以上也�毀齒也男八歲女七歲而毀齒司圜中士六人下士十有二人府三人史六人胥十有六人徒百有六十人司圜掌收教罷民凡害人者弗使冠飾而加明刑焉任之以事而收教之能攺者上罪三年而捨中罪二年而舍下罪一年而捨其不能攺而出圜土者殺𨿽出三年不齒注

弗使冠飾者著墨若古之象刑與捨釋之也

鄭司農云罷民謂惡人不從化爲百姓所患苦而未入五刑者也故曰凡害人者不使冠飾任之以事若今時罰作矣凡圜土之刑人也不虧體其罰人也不虧財

注言其刑人但加以明刑罰人但任之以事耳掌囚下士十有二人府六人史十有二人徒百有二十人掌囚掌守盜賊凡囚者上罪梏拲而桎中罪桎梏下罪梏王之同族拲有爵者桎以待獘罪拲音拱注

凡囚者謂非盜賊自以他罪拘者也鄭司農云拲者兩手共一木也桎梏者兩手各一木也鄭元謂在手曰梏在足曰桎及刑殺告刑於王奉而適朝士加明梏以適市而刑殺之注

告刑於王告王以今日當行刑及所刑姓名也凡有爵者與王之同族奉而適甸師氏以待刑殺注適甸師氏亦由朝乃往也待刑殺者掌戮將自市來也文王世子曰𨿽親不以犯有司正術也所以體異姓也刑於隱者不與國人慮兄弟也掌戮下士二人史一人徒十有二人掌戮掌斬殺賊諜而搏之注

斬以鈇鉞若今要斬也殺以刀刃若今棄市也諜謂姦寇反間者賊與諜罪大者斬之小者殺之搏當爲膊諸城上之膊字之誤也膊謂去衣磔之凡殺其親者焚之殺王之親者辜之注

親緦服以內也焚燒也易曰焚如死如棄如辜之言枯也謂磔之凡殺人者踣諸市肆之三日刑盜於市

注踣僵屍也肆猶申也陳也凡言刑盜罪惡莫大焉凡罪之麗於法者亦如之惟王之同族與有爵者殺之於甸師氏注

罪二千五百條上附下附刑五而子於刑同科者其刑殺之一也凡軍旅田役斬殺刑戮亦如之

注戮謂膊焚辜肆墨者使守門劓者使守關宮者使守內刖者使守囿髡者使守積司隸中士二人下士十有二人府五人史十人胥二十人徒二百人司隸掌五隸之辧其物而掌其政令注

五隸謂罪隸四翟之隸也物衣服兵器之屬帥其民而搏盜賊役國中之辱事爲百官積任器凡囚執人之事注

民五隸之民也鄭司農云百官所當任持之器物此官主爲積聚之也邦有祭祀賓客喪紀之事則役其煩辱之事

注煩猶劇也士喪禮下篇曰隸人涅廁掌帥四翟之隸使之皆服其邦之服執其邦之兵守王宮與野捨之厲禁注

野捨王者所止捨也厲遮例也罪隸百有二十人罪隸掌役百官府與凡有守者掌使令之小事注

役給其小役凡封國若家牛助爲牽仿

注鄭司農云凡封國若家謂建諸侯立大夫家也牛助爲牽仿此官主爲送致之也鄭元謂牛助國以牛助轉徙也罪隸牽仿之在前曰牽在旁曰仿其守王宮與其厲禁者如蠻隸之事蠻隸百有二十人蠻隸掌役校人養馬其在王宮者執其國之兵以守王宮在野外則守厲禁閩隸百有二十人閩隸掌役畜養鳥而阜蕃教擾之掌子則取隸焉注

杜子春云子當爲祀鄭元謂掌子者王立世子置臣使掌其家事而以閩隸役之夷隸百有二十人夷隸掌役牧人養牛馬與鳥言注鄭司農云夷狄之人或曉鳥獸之言故春秋傳曰介葛盧聞牛鳴曰是生三犧皆用矣是以貉隸職掌與獸言其守王宮者與其守厲禁者如蠻隸之事貉隸百有二十人貉隸掌役服不氏而養戰而教擾之掌與獸言注

不言阜藩者猛獸不可服又不生乳於圈檻也其守王宮者與其守厲禁者如蠻隸之事布憲中士二人下士四人府二人史四人胥四人徒四十人布憲掌憲邦之刑禁正月之吉執旌節以宣布於四方而憲邦之刑禁以詰四方邦國及其都鄙達於四海注

憲表也謂縣之也刑禁者國之五禁所以左右刑罰者司寇正月布刑於天下正歲又縣其書於象魏布憲於司寇布刑則以旌節出宣令之於司寇縣書則亦縣之於門閭及都鄙邦國刑者王政所重故屢丁寧焉詰謹也使四方謹行之爾雅曰九夷八蠻六戎五狄謂之四海凡邦之大事合眾庶則以刑禁號令禁殺戮下士二人史一人徒十有二人禁殺戮掌司斬殺戮者凡傷人見血而不以告者攘獄者遏訟者以告而誅之注

司猶察也察此四者告於司寇罪之也斬殺戮謂吏民相斬相殺相戮者傷人見血見血乃爲傷人耳鄭司農云攘獄者距當獄者也遏訟者遏止欲訟者也鄭元謂攘猶卻也郤獄者言不受也禁暴氏下士六人史三人胥六人徒六十人禁暴氏掌禁庶民之亂暴力正者撟誣犯禁者作言語而不信者以告而誅之注

民之好爲侵陵稱詐謾誕此三者亦刑所禁也力正以力彊得正也凡國聚眾庶則戮其犯禁者以徇凡奚隸聚而出入者則司牧之戮其犯禁者注

奚隸女奴男奴也其聚出入有所使野廬氏下士六人胥十有二人徒百有二十人野廬反掌達國道路至於四畿注

達謂巡行通之使不陷絕也去王城五百里曰畿

又若有賓客則令守塗地之人聚之有相翔者誅之注守塗地之人道所生廬宿旁民也相翔猶昌翔觀伺者也鄭司農云聚之聚擊以宿衛之也有姦人相翔於賓客之側則誅之不得令寇盜賓客

又禁野之橫行徑逾者

注皆爲防姦也橫行妄由田中徑逾射邪趍疾越堤渠也

又掌凡道禁

注禁謂若今絕蒙布巾持兵杖之屬邦之大師則令埽道路且以幾禁行作不時者不物者注

不時謂不夙則莫者也不物謂衣服操持非此常人也幾禁之者備姦人內賊及反間蠟氏下士四人徒四十人蠟氏掌除骴

注曲禮四足死者曰漬故書骴作脊鄭司農云脊讀爲謂死人骨也月令曰掩胳埋胔骨之尙有肉者也及禽獸之骨皆是凡國之大祭祀令州裏除不蠲禁刑者任人及凶服者以及郊野大師大賓客亦如之注

蠲讀如吉圭惟饎之圭圭潔也刑者黥劓之屬任人司圜所收教罷民也凶服服衰絰也此所禁除者皆爲不欲見人所薉惡也

又掌凡國之骴禁

注禁謂孟春掩胳埋胔之屬雍氏下士二人徒八人雍氏掌溝瀆池之禁凡害於國稼者春令爲阱擭溝瀆之利於民者秋令塞阱杜擭注

溝瀆田間通水者也池謂陂障之水道也害

於國稼謂水潦及禽獸也阱穿地爲塹所以禦禽獸其或超逾則陷焉世謂之陷阱擭柞鄂也堅地阱淺則設柞鄂於其中秋而杜塞阱擭收刈之時爲其陷害人也禁山之爲苑澤之沈者

注爲其就禽獸魚�自然之居而害之鄭司農云不得擅爲苑囿於山也澤之沈者謂毒魚及水虫之屬萍氏下士二人徒八人萍氏掌國之水禁

注水禁謂水中害人之處及入水捕魚�不時幾酒

注苛察沽買過多及非時者謹酒

注使民節用酒也禁川遊者

注備波洋卒至沈溺也司寤氏下士二人徒八人司寤氏掌夜時

注夜時謂夜晚早若今甲乙至戌亥以星分夜以詔夜士夜禁

注夜士主行夜僥候者如今都候之屬禦晨行者禁宵行者夜遊者

注備其遭寇害及謀非公事禦亦禁也謂遏止之無刑法也晨先明也宵定昏也書曰宵中星虛春秋傳曰夜中星隕如雨司烜氏下士六人徒十有二人司烜氏中春以木鐸修火禁於國中注

爲季春將出火也火禁謂用火之處及備風燥軍旅修火禁邦若屋誅則爲明竁焉注

鄭司農云屋誅謂夷三族無親屬收葬者故爲葬之也三夫爲屋一家田爲一夫以此知三家也鄭元謂屋讀如其刑剭之剭剭誅謂所殺不於市而以適甸師氏者也明竁若今楬頭明書其罪法也司烜掌明竁則罪人夜葬與條狼氏下士六人胥六人徒六十人條狼氏掌執鞭以趨辟王出入則八人夾道公則六人侯伯則四人子男則二人凡誓執鞭以趨於前且命之誓僕右曰殺誓馭曰車轘誓大夫曰敢不關鞭五百誓師曰三百誓邦之大史曰殺誓小史曰墨注

前謂所誓眾之行前也有司讀誓辭則大言其刑以警所誓也誓者謂出軍及將祭祀時也出軍之誓誓左右及馭郊特牲說祭祀之誓曰卜之日王立於澤親聽誓命受教諫之義也車轘謂車裂也師樂師也大史小史主禮事者鄭司農云誓大夫曰敢不關謂不關於君也修閭氏下士二人史一人徒十有二人修閭氏掌比國中宿互者與其國粥而比其追胥者而賞罰之注國中城中也粥養也國所遊養謂羨卒也追逐寇也胥讀爲�故書互爲巨鄭司農云宿謂宿衛也巨當爲互謂行馬所以障互禁止人也謂行夜擊禁徑逾者與以兵革趨行者與馳騁於國中者注皆爲其惑眾庶氏下士一人徒四人庶氏掌除毒蠱以攻說禬之嘉艸攻之注

毒蠱毒物而病害人者賊律曰敢蠱人及教合者棄市攻說祈名祈其神求去之也嘉艸藥物其狀未聞攻之謂燻之鄭司農云禬除也鄭元謂此禬讀如潰癰之潰凡驅蠱則令之比之

注使爲之又校次之朝大夫每國上士二人下士四人府一人史二人庶子八人徒二十人朝大夫掌都家之國治注

都家王子弟公卿及大夫之采地也主其國治者平理其來文書於朝者日朝以聽國事故以告其君長

注國事故天子之事當施於都家者也告其君長使知而行之也君謂其國君長其卿大夫也國有政令則令其朝大夫注

使以告其都家之吏凡都家之治於國者必因其朝大夫然後聽之惟大事弗因注

謂以小事文書來者朝大夫先平理之乃以告有司也大事者非朝大夫所能平理凡都家之治有不及者則誅其朝大夫

注不及謂有稽殿之誅在軍旅則誅其有司

注有司都司馬家司馬武王以蘇忿生爲司寇按尙書立政周公若曰太史司寇蘇公式敬爾由獄以長我王國玆式有愼以列用中罰孔

傳蘇國名周公因言愼罰而以蘇公敬獄之事告之太史使其並書以爲後世司獄之戒也武王以衛侯康叔入繼蘇忿生爲司寇按尙書康誥王若曰孟侯朕其弟小子封惟乃丕顯考文王克明徳愼罰不敢侮鰥寡庸庸祗祗威威顯民用肇造我區夏越我一二邦以修我西土惟時怙冒聞於上帝帝休天乃大命文王殪戎殷誕受厥命越厥邦厥民惟時敍乃寡兄勗肆汝小子封在玆東土王曰嗚呼封敬明乃罰人有小罪非眚乃惟終自作不典式爾有厥罪小乃不可不殺乃有大罪非終乃惟眚災適爾旣道極厥辜時乃不可殺王曰嗚呼封有敍時乃大明服惟民其�懋和若有疾惟民其畢棄咎若保赤子惟民其康乂非汝封刑人殺人無或刑人殺人非汝封又曰劓刵人無或劓刵人王曰外事汝陳時臬司師玆殷罰有倫又曰要囚服念五六日至於旬時丕蔽要囚王曰汝陳時臬事罰蔽殷彜用其義刑義殺勿庸以次汝封乃汝盡遜曰時敍惟曰未有遜事已汝惟小子未其有若汝封之心朕心朕徳惟乃知凡民自得罪寇攘姦宄殺越人於貨暋不畏死罔弗憝王曰封元惡大憝矧惟不孝不友子弗祗服厥父事大傷厥考心於父不能字厥子乃疾厥子於弟弗念天顯乃弗克恭厥兄兄亦不念鞠子哀大不友於弟惟弔玆不於我政人得罪天惟與我民彜大泯亂曰乃其速由文王作罰刑玆無赦不率大矧惟外庶子訓人惟厥正人越小臣諸節乃別播敷造民大譽弗念弗庸瘝厥君時乃引惡惟朕憝已汝乃其速由玆義率殺亦惟君惟長不能厥家人越厥小臣外正惟威惟虐大放王命乃非徳用乂汝亦罔不克敬典乃由裕民惟文王之敬忌乃裕民曰我惟有及則予一人以懌大

全周克商以蘇忿生爲司寇康叔以衛侯入繼蘇忿生爲之按史記衛康叔世家成王長舉康叔爲周司寇穆王五十一年命呂侯爲司寇按書經呂刑惟呂命王享國百年耄荒度作刑以詰四方蔡

傳呂侯爲天子司寇穆王命訓刑以詰四方史錄爲篇按書傳引此多稱甫刑史記作甫侯言於王作修刑辟呂后爲甫歟大全

王氏曰此書穆王之言

而名呂刑者呂侯爲王司寇言於王王命之參定刑書乃推作刑之意以訓四方司政典刑者故以呂刑名之臨川吳氏曰呂侯爲王司寇更定贖刑新制具載刑書因諸侯來朝王使呂侯以書之意告命諸侯也穆王嗣位時年已五十享國百年蓋在位五十年之後也按書經序呂命穆王訓夏贖刑作呂刑

孔傳

呂侯見命爲天子司寇以穆王命作書訓暢夏禹贖刑之法更從輕以布告天下後爲甫侯故稱甫刑按竹書紀年穆王五十一年作呂刑命甫侯於丰刑部部匯考二

漢漢以刑辟歸廷尉設護軍都尉後更名司寇又設尙書三公曹以主斷獄按漢書百官公卿表護軍都尉秦官武帝元狩四年屬大司馬成帝綏和元年居大司馬府比司直哀帝元壽元年更名司寇平帝元始元年更名護軍按後漢書注漢舊儀曰尙書初置五曹有三公曹主斷獄按晉書職官志成帝建始四年罷中書宦者又置尙書五人一人爲僕射而四人分爲四曹通掌圖書祕記章奏之事各有其任其一曰常侍曹主丞相禦史公卿事其二曰二千石曹主刺史郡國事其三曰民曹主吏民上書事其四曰主客曹主外國夷狄事後成帝又置三公曹主斷獄是爲五曹

後漢後漢刑獄事仍歸廷尉攺三公曹尙書以主考課而分二千石曹掌中都官水火盜賊辭訟罪眚按後漢書百官志尙書六人六百石本注曰成帝初置尙書四人分爲四曹注

漢舊儀曰初置五曹有三公曹主斷獄常侍曹尙書主公卿事二千石曹尙書主郡國二千石事注

蔡質漢儀曰掌中都官水火盜賊辭訟罪眚民曹尙書主凡吏上書事客曹尙書主外國夷狄事世祖承遵後分二千石曹又分客曹爲南主客曹北主客曹凡六曹侍郎三十六人四百石本注曰一曹有六人主作文書起艸注

蔡質漢儀曰尙書郎初從三署詣臺試初上臺稱守尙書郎中歲滿稱尙書郎三年稱侍郎令史十八人二百石本注曰曹有三主書後增劇曹三人合二十一人注

古今注曰永元三年七月增尙書令史員功滿未嘗犯禁者以補小縣墨綬蔡質曰皆選蘭臺符節上稱簡精練有吏能爲之決錄注曰故事尙書郎以令史久缺補之世祖始攺用孝廉爲郎按晉書職官志後漢光武以二千石曹主辭訟事中都官曹主水火盜賊事

魏魏設五曹尙書省二千石曹中都官曹兩尙書而尙書曹郎有比部及二千石都官之屬按晉書職官志魏攺選部爲吏部主選部事又有左民客曹五兵度支凡五曹尙書二僕射一令爲八座魏尙書郎有殿中吏部駕部金部虞曹比部南主客祠部度支庫部農部水部儀曹三公倉部民曹二千石中兵外兵都兵別兵考功定課凡二十三郎靑龍二年尙書陳矯奏置都官騎兵合凡二十五郎每一郎缺白試諸孝廉能結文案者五人謹封奏其姓名以補之

晉晉設六曹尙書而以刑獄掌於右丞尙書郎有比部都官二千石曹皆主刑獄事按晉書職官志晉置吏部三公客曹駕部屯田度支六曹而無五兵咸寧二年省駕部尙書四年省一僕射又置駕部尙書太康中有吏部殿中及五兵田曹度支左民爲六曹尙書又無駕部三公客曹惠帝世又有右民尙書止於六曹不知此時省何曹也及渡江有吏部祠部五兵左民度支五尙書左右丞自漢武帝建始四年置尙書而便置丞四人及光武始減其二惟置左右丞左右丞蓋自此始也自此至晉不攺晉左丞主臺內禁令宗廟祠祀朝儀禮制選用署吏急假右丞掌臺內庫藏廬舍凡諸器用之物及廩振人租布刑獄兵器督錄遠道文書章表奏事八座郎初拜皆沿漢舊制並集都坐交禮遷職又解交焉晉受命武帝罷農部定課置直事殿中祠部儀曹吏部三公比部金部倉部度支都官二千石左民右民虞曹屯田起部水部左右主客駕部車部庫部左右中兵左右外兵別兵都兵騎兵左右士北主客南主客爲三十四曹郎後又置運曹凡三十五曹置郎二十三人更相統攝及江左無直事右民屯田車部別兵都兵騎兵左右士運曹十曹郎康穆以後又無虞曹二千石二郎但有殿中祠部吏部儀曹三公比部金部倉部度支都官左民起部水部主客駕部庫部中兵外兵十八曹郎後又省主客起部水部餘十五曹云

宋宋承晉江左復增設都官尙書而省比部曹郎後復置按宋書百官志晉江左有祠部吏部左民度支五兵合爲五曹尙書宋髙祖初又增都官尙書尙書令任總機衡僕射尙書分領諸曹吏部尙書領吏部刪定三公比部四曹都官尙書領都官水部庫部功部四曹晉西朝則直事殿中祠部儀曹吏部三公比部金部倉部度支都官二千石左民右民虞曹屯田起部水部左主客右主客駕部車部庫部左中兵右中兵左外兵右外兵別兵都兵騎兵左士右士北主客南主客爲三十四曹郎後又置運曹凡三十五曹晉江左初無直事民按晉志民上有右字屯田車部別兵都兵騎兵左士右士運曹十曹郎而主客中兵各置一郎而已所餘十七曹也康穆以來又無虞曹二千石二郎猶有殿中祠部吏部儀曹三公比部按晉志比部下有金部倉部度支都官左民起部水部主客駕部庫部中兵﹝按晉志中兵下有外兵﹞十八曹郎後又省主客起部水部餘十五曹宋髙祖初加置騎兵主客起部水部四曹郎合爲十九曹太祖元嘉十年又省儀曹主客比部騎兵四曹郎十一年又並置十八年增刪定曹郎次在左民曹上蓋魏世之定科郎也三十年又置功論郎次都官之下在刪定之上太宗世省騎兵今凡二十曹郎以三公比部主法制度支主算支派也度景也都官主軍事刑獄其餘曹所掌各如其名

南齊南齊左僕射主讞議以吏部尙書領比部曹都官尙書領都官曹而右丞亦掌刑罪諍訟按南齊書百官志左僕射領殿中主客二曹事諸曹郊廟園陵車駕行幸朝儀臺內非違文官舉補滿敍疾假事其諸吉慶瑞應眾賀災異賊發眾變臨軒崇拜攺號格制�官銓選凡諸除署功論封爵貶黜八議疑讞通關案則左僕射主右僕射次經維是黃案左僕射右僕射署朱符見字經都丞竟右僕射橫畫成目左僕射畫令畫右官闕則以次並畫若無左右則直置僕射在其中間總左右事吏部尙書領吏部刪定三公比部四曹都官尙書領都官水部庫部功論四曹右丞一人掌兵士百工補役死叛考代年老疾病解遣其內外諸庫藏谷帛刑�創業諍訟田地船乘稟拘兵工死叛考剔討補差分百役兵器諸營署人領州郡租布人民戶移徙州郡縣並帖城邑民戶割屬刺史二千石令長尉被收及免贈文武諸犯削官事白案右丞上署左丞次署黃案左丞上署諸立格制及詳讞大事宗廟朝廷儀體左丞上署右丞次署自令僕以下五尙書八座二十曹各置郎中令史又置都令史分領之僕射掌朝軌尙書掌讞奏都丞任碎在彈違諸曹緣常及外詳讞事應須命議相值者皆郎先立意應奏黃案及關事以立意官爲議主凡辭訴有漫命者曹掾諮如舊若命有諮則以立意者爲議主

梁梁以刑獄歸廷尉仍設都官尙書領都官諸曹按隋書百官志梁尙書省置令左右僕射各一人又置吏部祠部度支左戶都官五兵等六尙書左右丞各一人吏部刪定三公比部祠部儀曹虞曹主客度支殿中金部倉部左戶駕部起部屯田都官水部庫部功論中兵外兵騎兵等郎二十三人令史百二十人書令史百三十人

陳陳承梁以刑獄歸廷尉而尙書三公郎等亦掌行察獄囚�枉按隋書刑法志陳氏承梁季喪亂刑典�闊及武帝卽位思革其獘乃下詔搜舉良才刪攺科令羣僚博議務存平簡於是稍求得梁時明法吏令與尙書刪定郎範泉參定律令又敕尙書僕射沈欽吏部尙書徐陵兼尙書左丞宗元饒兼尙書左丞賀朗參知其事制律三十卷令科四十卷廷尉寺爲北獄建康縣爲南獄並置正監平又制常以三月侍中吏部尙書尙書三公郎部都令史三公錄�局令禦史中丞侍禦史蘭臺令史親行京師諸獄及冶署理察囚徒�枉

北魏明元帝泰常二年置西部大人按魏書太宗本紀不載按官氏志泰常二年夏置六部大人官有天部地部東西南北部皆以諸公爲之大人置三屬官孝文帝太和

年詔議官制定都官尙書以下階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣僚議定百官著於令列曹尙書第二品中尙書郎中第五品上尙書郎從第五品中主事郎從第六品上都令史主書令史第七品上按杜佑通典魏有都官尙書有比部曹又尙書諸司置主事令史太和二十三年復次都官尙書以下職令按魏書髙祖本紀不載按官氏志太和二十三年髙祖復次職令及帝崩世宗初班行之以爲永制列曹尙書第三品尙書郎中第六品下階尙書都令史主書令史從第八品上階

北齊北齊以獄刑歸大理仍設都官尙書統五曹以比部掌律令而三公統於殿中以掌囚罪按隋書百官志後齊制官多循後魏尙書省置吏部殿中祠部五兵都官度支等六尙書六尙書分統列曹殿中統殿中儀曹三公駕部四曹都官統都官二千石比部水部膳部五曹注

三公掌五時讀時令諸曹囚帳斷罪赦日建金�等事

北周北周依周禮建六官秋官府領司寇等眾職按周書盧辯傳太祖欲行周官命蘇綽專掌其事未幾而綽卒乃令辯成之於是依周禮建六官置公卿大天士秋官府領司寇等眾職以魏恭帝三年始命行之

隋隋以刑獄歸大理仍設都官尙書統都官刑部比部司門諸侍郎按隋書百官志髙祖旣受命攺周之六官其所制名多依前代之法置尙書省都官尙書統都官侍郎二人刑部比部侍郎各一人司門侍郎二人都官尙書爲正三品尙書諸曹侍郎爲正六品上階文帝開皇三年攺都官尙書爲刑部尙書諸曹侍郎加爲從五品按隋書髙祖本紀不載按百官志云雲開皇六年置刑部諸曹員外郎按隋書髙祖本紀不載按百官志六年尙書省二十四司各置員外郎一人以司其曹之籍帳侍郎闕則釐其曹事開皇十四年置刑部諸曹主事令史員按隋書髙祖本紀不載按百官志十四年諸省各置主事令史員煬帝大業三年更定曹郎攺刑部郎爲憲部郎按隋書煬帝本紀不載按百官志煬帝卽位多所攺革三年定令品自第一至於第九惟置正從而除上下階尙書省六曹各侍郎一人以貳尙書之職又增左右丞階與六侍郎並正四品諸曹侍郎並攺爲郎又攺吏部爲選部郎戶部爲人部郎禮部爲儀曹郎兵部爲兵曹郎刑部爲憲部郎工部爲起部郎以異六侍郎之名廢諸司員外郎而每增置一曹郎各爲二員都司郎各一人品同曹郎掌都事之職以都事爲正八品分隸六尙書諸司主事並去令史之名其令史隨曹閒劇而置每十令史置一主事不滿十者亦置一人尋又每減一郎置承務郎一人同員外之職

唐唐以刑獄歸大理而刑部按覆之設尙書侍郎統刑部都官比部司門之屬始以刑部禦史中丞大理爲三司按唐書百官志唐之官制其名號祿秩𨿽因時增損而大抵皆沿隋故尙書省其屬有六尙書五曰刑部刑部尙書一人正三品侍郎一人正四品下掌律令刑法徒隸按覆讞禁之政其屬有四一曰刑部二曰都官三曰比部四曰司門刑部郎中二人從五品上員外郎二人從六品上掌律法按覆大理及天下奏讞爲尙書侍郎之貳凡刑法之書有四一曰律二曰令三曰格四曰式凡鞫大獄以尙書侍郎與禦史中丞大理卿爲三司使凡國有大赦集囚徒於闕下以聽刑部主事四人都官主事二人比部主事四人司門主事二人從九品上以主事令史書令史署覆文案出符目以亭長啟閉傳禁約以掌固守當倉庫及陳設注

龍朔二年攺刑部曰司刑都官曰司僕比部曰司計司門曰司關光宅元年攺刑部曰秋官天寶十一載攺刑部曰司憲比部曰司計有刑部令史十九人書令史三十八人亭長六人掌固十人都官令史九人書令史十二人掌固四人比部令史十四人書令史二十七人計史一人掌固四人司門令史六人書令史十三人掌固四人都官郎中員外郎各一人掌俘隸簿錄給衣糧醫藥而理其訴免凡反逆相坐沒其家配官曹長役爲官奴婢一免者一歲三番役再免爲雜戶亦曰官戶二歲五番役每番皆一月三免爲良人六十以上及廢疾者爲官戶七十爲良人每歲孟春上其籍自黃口以上印臂仲冬送於都官條其生息而按比之樂工獸醫騙馬調馬羣頭栽接之人皆取焉附貫州縣者按比如平民不番上歲督丁資爲錢一千五百丁婢中男五輸其一侍丁殘疾半輸凡居作者差以三等四歲以上爲小十一以上爲中二十以上爲丁丁奴三當二役中奴丁婢二當一役中婢三當一役比部郎中員外郎各一人掌句會內外賦斂經費俸祿公廨勛賜贓贖徒役課程逋欠之物及軍資械器和糴屯收所入京師倉庫三月一比諸司諸使京都四時句會於尙書省以後季句前季諸州則終歲總句焉司門郎中員外郎各一人掌門關出入之籍及闌遺之物凡著籍月一易之流內記官爵姓名流外記年齒貌狀非遷解不除凡有召者降墨敕勘銅魚木契然後入監門校尉巡日送平安凡奏事遣官送之晝題時刻夜題更籌命婦諸親朝參者內侍監校尉�索凡葦軬車不入宮門闌遺之物揭於門外榜以物色�年沒官天下關二十六有上中下之差度者本司給過所出塞逾月者給行牒獵手所過給長籍三月一易蕃客往來閱其裝重入一關者余關不譏憲宗元和九年十二月詔刑部大理官朔望入對按唐書憲宗本紀云云宣宗大中三年三月詔待制官典刑法官諫官次對按唐書宣宗本紀云云

遼遼制設夷離畢掌刑獄之事後設南面朝官而尙書省始具刑部長貳曹郎之職按遼史百官志初太祖制夷離畢視刑部契丹夷離畢院掌刑獄夷離畢左夷離畢右夷離畢知左夷離畢事知右夷離畢事敞史選底掌獄南面朝官遼有北面朝官矣旣得燕代十有六州乃因唐制復設南面三省六部臺院寺監諸衛之官尙書省刑部職名總目尙書侍郎郎中員外郎

宋宋刑部設尙書侍郎統刑部都官比部司門郎中員外之屬按宋史職官志刑部掌刑法獄訟奏讞赦宥敍復之事凡斷獄本於律律所不該以敕令格式定之凡律之名十有二曰名例曰禁衛曰職制曰戶婚曰�庫曰擅興曰盜賊曰鬥訟曰詐僞曰雜律曰捕亡曰斷獄禁於未然之謂令施於已然之謂敕設於此而使彼至之之謂格設於此而使彼效之之謂式其一司一路海行所不該者折而爲專法若情可矜憫而法不中情者讞之皆閱其案狀傅例擬進應詔獄及案劾命官追命姦盜以程督之審覆京都辟囚在外已論決者摘案檢察凡大理開封殿前馬步司獄糾正其當否有辯訴以情法與奪赦宥降放敍雪若命官牽復則以�數定之其屬三曰都官曰比部曰司門設官十有一尙書一人侍郎二人郎中員外郎刑部各二人都官比部司官各一人國初以刑部覆大辟案淳化二年增置審刑院知院事一人以郎官以上至兩省充詳議官以京朝官充掌詳讞大理所斷案牘而奏之凡獄具上先經大理斷讞旣定報審刑然後知院與詳議官定成文艸奏記上中書中書以奏天子論決大中祥符三年置糾察刑獄司糾察官二人以兩制以上充凡在京刑禁徒以上卽時以報若理有未盡或置淹卹追覆其案詳正而駁奏之凡大辟皆錄問熙寧三年詔詳議評斷詳覆官初入以三年爲任次以三十月爲任欲出者聽前任滿半年指關注官滿三任者堂除八年罷詳議詳斷官親書節案止合節略付吏仍減議官一斷官二元丰二年知院安燾言天下奏案益多於往時自熙寧八年減議官斷官力旣不足故事多�謬增詳議官一刑部增詳斷官一三年八月詔省審刑院歸刑部以知院官判刑部掌詳議詳覆司事刑部主判官爲同判刑部掌詳斷司事審刑議官爲刑部詳議官官制行悉罷歸刑部元佑元年省比部郎官一員以都官兼司門五月三省言舊制糾察在京刑獄以察違慢自罷歸刑部無復申明糾舉之制請以禦史臺刑察兼領其禦史臺刑獄令尙書省右司糾察從之刑部舊有詳覆案自官制行歸諸路提刑司至是復置四年並制勘量爲一案紹聖元年詔都官司門互置郎官一員崇寧二年十二月詔刑部尙書通治左右曹侍郎一治左曹一治右曹如獨員卽通治余並依官制格令尙書掌天下刑獄之政令凡麗於法者審其輕重平其枉直而侍郎爲之貳應定奪審覆除雪敍復移放則尙書專領之制勘體量奏讞糾察錄問則長貳治之而郎中員外郎分掌其事有司更定條法則復議其當否凡聽訟獄或輕重失中有能駁正詔其賞罰若頒赦宥則糾官吏之稽違者大祀則尙書�誓薦熟則奉牲大禮肆赦則侍郎授赦書付有司宣讀承旨釋囚分案十二置吏五十有二紹興後分案十三曰制勘掌凡根勘諸路公事曰體量掌凡體究之事曰定奪掌訴雪除落過名曰舉敍掌命官敍復曰糾察掌審問大辟曰檢法掌供檢條法曰頒降掌頒條法降赦曰追毀掌斷罰追毀宣敕曰會問掌批會過犯曰詳覆掌諸路大辟帳狀曰捕盜曰帳籍掌行在庫務理欠帳籍曰進擬掌進斷案刑名文書裁減吏額置三十五人侍郎舊制應定奪審覆除雪敍復移放尙書專領之若制勘體量奏讞糾察錄問長貳通治之南渡長貳互置隆興常置一員淳熙十六年依崇寧專法奏獄及法令事請大理寺官赴部共議之用侍郎吳博古之說也郎中員外郎各二人分左右廳掌詳覆敍雪之事建炎三年刑部郎官以二員爲額關掌職事初無分異紹興二十六年詔依元丰舊法分廳治事先是右司汪應辰言刑部郎官分爲左右左以詳覆右以敍雪同僚異事祖宗有深意倘初無分異則有不當於理者孰爲追攺乞遵用舊制要使官各有守人各有見參而用之以稱欽卹之意從之仍令今後仿此都官郎中員外郎掌徒流配隸凡天下役人與在京百司吏職皆有籍以考其役放及其增損廢置之數若定差副尉舊爲軍大將則計其所歷而以役之輕重均其勞逸給印紙書其功過展減磨勘歲月元佑八年以綱運差使關歸吏部省副尉員三百紹聖間復其額及元丰押綱法歸都官崇寧二年二月復配隸案先是元丰中都官有吏籍配隸案元佑中罷之因刑部有請乃詔如舊六月侍郎劉賡奏副尉差遣有立定優重等第都官條𨿽特旨亦許執奏乞申嚴其禁從之分案四置吏十有八建炎三年詔比部兼司門隆興元年詔都官比部共置一員自此都官兼比部司門之事分案五曰差次曰磨勘曰吏籍曰配隸曰知雜各因其名而治其事裁減吏額置十二人﹝淳熙十三年減三人﹞

比部郎中員外郎掌勾覆中外帳籍凡場務倉庫出納在官之物皆月計季考歲會從所隸監司檢察以上比部至則審覆其多寡登耗之數有陷失則理納鉤考百司經費有隱昧則會問同否而理其侵負舊帳案隸三司自治平中至熙寧初凡四年帳未鉤考者已逾十有二萬錢帛芻粟積虧不可勝計五年十一月曾布奏以四方財賦當有簿書文籍以鉤考其給納登耗多寡遂置提舉帳司選人吏二百人驅磨天下帳籍並選官吏審覆七年二月詔帳司每歲具天下財用日出入數以聞元丰初年詔諸路財賦出入自今三年一供著爲令官制行釐其事歸比部元佑元年七月用司馬光奏悉總於戶部三年釐正倉部勾覆理欠憑由案及印發鈔引事歸比部政和六年詔寺監先期檢舉如庫務監官所造文帳委無未備方許批書違者禦史臺奏劾用郎官梅執禮之請也分案五置吏百有一建炎以後或都官兼比部司門之事司門郎中員外郎掌門關津梁道路之禁令及其廢置移復之事應官吏軍民輦道商販譏察其冒僞違縱者凡諸門啟閉之節及關梁余禁以時舉行分案二置吏五

金金置刑部設尙書侍郎統郎中員外之屬掌律令刑名之事按金史百官志六部國初與左右司通署天眷三年始分治刑部尙書一員正三品侍郎一員正四品郎中一員從五品員外郎二員從六品一員掌律令格式審定刑名關津譏察赦詔勘鞫追徵給沒等事一員掌監戶官戶配隸訴良賤城門啟閉官吏攺正功賞捕亡等事主事二員從七品注

令史五十一人內女直二十二人譯史五人通事二人架閣庫管勾一人正八品掌刑工兩部架閣

注大安二年以主事各兼同管勾一員從八品

元元設刑部尙書侍郎統郎中員外之屬掌天下刑名法律之事按元史百官志刑部尙書二員正三品侍郎二員正四品郎中二員從五品員外郎二員從六品掌天下刑名法律之政令凡大辟之案覆系囚之詳讞孥收產沒之籍捕獲功賞之式�訟疑罪之辧獄具之制度律令之擬議悉以任之世祖中統元年以兵刑工爲右三部置尙書二員侍郎二員郎中五員員外郎五員以郎中員外郎各一員專署刑部至元元年析置工部而兵刑仍爲一部尙書四員侍郎仍二員郎中四員員外郎置五員三年復爲右三部七年始別置刑部尙書一員侍郎一員郎中一員員外郎二員八年攺爲兵刑部十三年又爲刑部二十三年六部尙書侍郎郎中員外郎定以二員爲額大徳四年尙書增置一員其首領官則主事三員吏屬則蒙古必闍赤四人令史三十人回回令史二人怯裏馬赤一人知印二人奏差十人書寫三人典史七人其屬附見司獄司司獄一員正八品獄丞一員正九品獄典一人初以右三部照磨兼刑部系獄之任大徳七年始置專官部醫一人掌調視病囚司籍所提領一員同提領一員至元二十年攺大都等路斷沒提領所爲司籍所隸刑部

明明刑部設尙書侍郎統十三淸吏司掌天下刑獄之事按明會典刑部尙書左右侍郎掌天下刑名及徒隸勾覆關禁之政令其屬初曰憲部曰比部曰司門部曰都官部後攺十三淸吏司曰浙江江西福建山東四川山西湖廣廣東廣西河南陜西雲南貴州正官尙書一員左右侍郎各一員首領官司務二員照磨一員檢校一員屬官浙江司江西司廣東司河南司山西司四川司廣西司雲南司貴州司郎中員外郎各一員主事各三員湖廣司陜西司山東司福建司郎中員外郎各一員主事各二員注

國初設子部四曰憲部比部司門部都官部設郎中員外郎各一員洪武二十三年攺爲浙江等十二部仍分憲比司門都官四科二十九年攺爲十二部淸吏司以首領官主事爲司官司各一員宣徳間定爲十三司正統以後各司俱添設主事二員成化元年廣西四川二司添設主事各一員後革萬曆九年裁革十三司主事各一員十一年復設浙江江西廣東廣西河南山西四川雲南貴州九司主事各一員所屬衙門司獄六員十三司職掌浙江等十三司各設郎中員外郎主事令各淸理所隸布政司刑名仍量其繁簡帶管直隸府州並在京衙門凡遇刑名各照部分送問發落具列於後浙江司專管浙江布政司按察司都司兩浙鹽運司帶管崇府中軍都督府禦用監司設監內官監成國公刑科神策衛畱守中衛和陽衛廣洋衛金吾前衛騰驤左衛武功右衛沈陽右衛涿鹿中左二衛蕃牧千戶所直隸和州江西司專管江西布政司按察司都司帶管淮府益府弋陽府建安府樂安府前軍都督府禦馬監酒醋局火藥局斤局畱守前衛燕山左衛寬河衛永淸右衛忠義前後二衛龍驤衛府軍前衛龍江左右二衛直隸廬州府廬州衛六安衛九江衛武淸衛龍門衛宣府前衛福建司專管福建布政司按察司都司行都司福建鹽運司帶管戶部戶科太僕寺都知監印綬監甲字等十庫寶鈔提舉司孝陵衛獻陵衛景陵衛裕陵衛泰陵衛金吾後衛應天衛武功中衛武成中衛會州衛牧馬千戶所美峪千戶所畱守左中二衛直隸定邊衛開平中屯衛直隸常州府直隸廣徳州山東司專管山東布政司按察司都司山東鹽運司帶管魯府徳府衡府涇府左軍都督府宗人府兵部兵科尙寶司供用庫戈戟司司苑局典牧所會同館東直門外牛房皇陵衛長陵衛羽林右衛沈陽左衛金山口奠靖所潮河川守禦千戶所寧靖千戶所直隸保定後衛徳州左衛龍門千戶所中都畱守司直隸鳳陽府鳳陽衛泗州衛壽州衛長淮衛滁州滁州衛沂州衛安東中護衛遼東都司遼東行太僕寺四川司專管四川布政司按察司都司行都司帶管蜀府工部工科巾帽局織染局僧錄司道錄司府軍衛武驤右衛永淸左衛大寧前衛金吾左衛濟州衛蔚州左衛廣武衛萬全懷來衛懷安衛直隸大名府直隸松江府金山衛神木千戶所山西司專管山西布政司按察司都司行都司帶管晉府代府瀋府懷仁府慶成府翰林院欽天監上林苑監甜食房混堂司南城兵馬指揮司北城兵馬指揮司旗手衛金吾右衛驍騎右衛大寧中衛義勇前後二衛龍虎衛英武衛沈陽中屯衛沈陽中護衛直隸鎭江府鎭江衛直隸徐州徐州衛平定千戶所倒馬關湖廣司專管湖廣布政司按察司都司行都司興都畱守司帶管楚府岷府吉府榮府遼府右軍都督府司禮監尙膳監尙寶監神宮監天財庫茂陵衛永陵衛武功左衛虎賁右衛畱守右衛忠義右衛神武中衛濟川衛南京水軍右衛江淮衛直隸定州衛茂山衛保安左右二衛直隸池州府直隸寧國府宣州衛渤海千戶所廣東司專管廣東布政司按察司都司帶管應天府錦衣衛府軍左衛畱守左衛虎賁左衛濟陽衛水軍左衛飛熊衛直隸延慶州懷來千戶所廣西司專管廣西布政司按察司都司帶管靖江王府通政使司寶鈔局銀作局中兵馬指揮司大興左衛燕山前右二衛羽林前後二衛富峪衛鎭南衛武驤左衛直隸徽州府新安衛安慶府安慶衛通州衛通州左右二衛延慶衛延慶左右二衛通州巡捕指揮河南司專管河南布政司按察司都司帶管周府唐府趙府鄭府徽府伊府汝府禮部詹事府太常寺光祿寺鴻臚寺國子監禮科中書舍人兵仗局靈臺司鐘鼓司神樂觀犧牲所東城兵馬指揮司教坊司神武左右前三衛府軍右衛羽林左衛畱守後衛武徳衛兩淮鹽運司直隸揚州府揚州衛髙郵衛儀眞衛直隸淮安府淮安衛大河衛邳州衛宿州衛武平衛彭城衛歸徳衛直隸寧山衛通州守禦所海州守禦所鹽城守禦所汝寧守禦所提督眞定等處指揮陜西司專管陜西布政司按察司都司行都司帶管秦府韓府慶府肅府後軍都督府南和伯大理寺行人司尙衣監鍼工局西城兵馬指揮司康陵衛昭陵衛府軍後衛豹韜衛興武衛鷹揚衛騰驤右衛義勇右衛橫海衛江陰衛陜西行太僕寺甘肅行太僕寺河東陜西鹽運司平涼中護衛直隸太平府建陽衛直隸保定中前左右四衛雲南司專管雲南布政司按察司都司帶管承運庫惜薪司儀衛司順天府二十七州縣太醫院密雲中後二衛營州五屯衛東勝左右二衛薊州守備都指揮直隸廣平府直隸永平府永平衛山海衛撫寧衛盧龍衛大同中屯衛眞定衛萬全左右二衛潼關衛鎭海衛寬河千戶所武定千戶所蒲州千戶所貴州司專管貴州布政司按察司都司帶管吏部吏科司菜局長蘆鹽運司忠義中衛薊州衛鎭朔衛涿鹿衛遵化衛興州五屯衛永寧衛直隸保定府大寧都司直隸河間府河間衛天津衛天津左右二衛直隸眞定府直隸順徳府直隸蘇州府蘇州衛太倉衛直隸保安州保安衛徳州衛萬全都司宣府左右二衛開平衛蔚州衛梁城千戶所興和千戶所廣昌千戶所涿州巡捕指揮南京刑部尙書一員右侍郎一員

注萬曆三年革十一年復設司務一員照磨一員浙江司郎中一員

注舊有員外郎一員隆慶三年革主事一員

注萬曆九年革十一年復設江西司郎中一員

注舊有員外郎一員隆慶三年革主事一員福建司山東司山西司郎中主事各一員湖廣司郎中一員主事一員

注萬曆九年革十一年復設廣東司郎中員外郎各一員主事一員

注舊二員隆慶三年革一員廣西司郎中一員主事一員

注萬曆九年革十一年復設河南司郎中一員

注舊有員外郎一員嘉靖三十七年革主事一員

注萬曆九年革十一年復設陜西司郎中一員

注舊有員外郎一員嘉靖三十七年革主事一員四川司郎中一員

注舊有主事一員隆慶四年革雲南司郎中一員

注舊有主事一員隆慶三年革貴州司郎中一員

注舊有主事一員嘉靖三十七年革司獄二員皇淸大淸會典刑部

國初設六部各以貝勒總理部務後俱撤順治八

年各部復令親王郡王兼攝九年亦撤漢銜

初稱承政者後攺爲尙書參政攺爲侍郎理事

官攺爲郎中副理事官攺爲員外郎額者庫攺

爲主事又初設滿洲漢軍啟心郎後俱裁又初

設他赤哈哈番筆帖式哈番後攺設六品七品

八品無頂帶筆帖式各部院衙門同

刑部尙書左右侍郎掌天下刑名及徒隸勾覆

關禁之政令其屬十四淸吏司曰江南浙江福

建四川湖廣廣西陜西雲南貴州河南廣東山

西山東江西其首領則有司務又有贓罰庫司

獄司

正官

滿漢尙書各一員初制增減不一順治五年定

滿漢各一員七年增滿洲一員十年裁

滿漢左右侍郎各一員初制增減不一順治元

年定滿漢左右各一員

首領官

滿漢司務各一員初設漢司務二員順治四年

裁一員十五年定滿漢各一員

屬官

滿洲蒙古漢軍司官筆帖式不論司分悉聽堂

官調撥漢司官仍論司分

滿郎中十四員初設六員順治元年後增八員

漢軍郎中四員

滿員外郎十八員初設八員順治元年後增十

員十八年設蒙古員外郎八員康熙元年裁

漢軍員外郎十二員

滿主事十九員堂主事滿文二員滿漢文三員

司主事十四員漢軍堂主事一員

滿司庫一員

江南淸吏司漢郎中一員漢員外郎一員漢主

事一員

浙江淸吏司漢郎中一員漢員外郎一員漢主

事一員

福建淸吏司漢郎中一員漢員外郎一員漢主

事一員

四川淸吏司漢郎中一員漢員外郎一員

湖廣淸吏司漢郎中一員漢主事一員

廣西淸吏司漢郎中一員漢主事一員

陜西淸吏司漢郎中一員漢員外郎一員

雲南淸吏司漢郎中一員漢主事一員

貴州淸吏司漢郎中一員漢員外郎一員

河南淸吏司漢郎中一員漢員外郎一員

廣東淸吏司漢郎中一員漢主事一員

山西淸吏司漢郎中一員漢員外郎一員漢主

事一員

山東淸吏司漢郎中一員漢員外郎一員漢主

事一員

江西淸吏司漢郎中一員漢員外郎一員漢主

事一員

以上湖廣廣西雲南廣東四司初設員外郎各

一員順治十五年裁四川陜西河南貴州四司

初設主事各一員順治十五年裁

滿筆帖式九十六員內滿文四十九員滿漢文

四十七員漢軍筆帖式十七員

所屬衙門

司獄司漢司獄四員

十四司職掌

江南等十四司各設郎中員外郎主事令各淸

理所隸本省刑名仍量其繁簡帶管直隸府州

縣並在京衙門盛京地方寧古塔將軍衙門事件各照司分承審

發落至內務府盛京刑部各省將軍咨送事件八旗詞訟均分事

簡諸司審理淸吏司具列於後

江南淸吏司專管江南所屬各衙門帶管漕運

總督衙門霸州並所領三縣

浙江淸吏司專管浙江所屬各衙門帶管本部

都察院刑科京畿道南城涿州並所領一縣一

衛正月停刑律例匯題十日審結事件匯題監

斃人犯

福建淸吏司專管福建所屬各衙門帶管戶部

倉場戶科倉院寶泉局坐糧廳大通橋京通十

倉宣課司左右兩翼保定府所領州縣內除定

興新城二縣外余俱隸此保定左衛卹刑

四川淸吏司專管四川所屬各衙門帶管工部

工科寶源局琉璃廠惜薪司街道廳永平府並

所領州縣永平衛各省秋審移文修理倒塌衙

署監垣

湖廣淸吏司專管湖廣所屬各衙門帶管通州

並所領三縣通州所贓罰移文用印

廣西淸吏司專管廣西所屬各衙門帶管通政

司宛平縣眞定府並所領州縣朝審

陜西淸吏司專管陜西所屬各衙門帶管大理

寺西城行人司滄州並所領三縣關領囚糧

雲南淸吏司專管雲南所屬各衙門帶管順天

府太醫院直隸巡撫衙門金吾左衛彭城衛神

武左衛騰驤右衛永淸左衛燕山右衛遵化州

並所領一縣薊州並所領二縣良鄕縣固安縣

永淸縣東安縣香河縣懷柔縣六月停刑學院

贓罰

貴州淸吏司專管貴州所屬各衙門帶管吏部

吏科河間府所領州縣內除滄州外余俱隸此

天津衛河間衛

河南淸吏司專管河南所屬各衙門帶管禮部

詹事府太常寺光祿寺國子監鴻臚寺禮科東

城大興縣熱審

廣東淸吏司專管廣東所屬各衙門帶管鑾儀

衛順徳府並所領九縣昌平州並所領順義密

云二縣延慶州定興縣延慶衛

山西淸吏司專管山西所屬各衙門帶管內閣

翰林院中書科欽天監上林苑監北城拱極城

宣府保安州宣府前衛萬全左衛萬全右衛懷

安衛蔚州衛保安衛懷來衛永寧衛開平衛龍

門衛梁城所關領本部紙張承審賭博

山東淸吏司專管山東所屬各衙門帶管宗人

府兵部兵部督捕理藩院太僕寺兵科盛京地方寧古塔將軍衙門河道總督衙門廣平

府並所領九縣匯送議敍拿獲竊盜步軍校

江西淸吏司專管江西所屬各衙門帶管中城

大名府並所領州縣新城縣發遣流徙寧古塔

尙陽堡人犯盛京刑部衙門

正官

侍郎一員

屬官

員外郎七員內滿洲六員漢軍一員主事二員

內滿洲一員漢軍一員司獄一員系漢缺筆帖

式十五員內滿文八員滿漢文五員漢軍二員國初建置盛京設刑部承政參政啟心郎筆帖式等官順治

元年裁並奉天將軍等管理至康熙三年復設

滿洲侍郎一員郎中二員員外郎六員主事一

員筆帖式十一員漢軍筆帖式一員十二年增

設滿洲員外郎一員漢軍員外郎主事各一員

滿洲筆帖式二員蒙古筆帖式一員漢軍筆帖

式二員二十三年裁漢軍筆帖式一員增設滿

洲筆帖式一員二十四年增設司獄一員開

元鳳凰城邊城以內山海關奉天府所屬地方

一應刑名事件聽本部審讞犯軍罪以下者按

律例審結死罪以上者取供定招移咨刑部具

題發落康熙十一年復將逃人事件俱令管理

照督捕定例遵行其每年秋審重囚聽刑部會

同九卿科道官員會議將情眞緩決矜疑情由

分別具題請旨定奪命下之日咨行本部將情眞者遵照定限行刑矜疑

者照例發落其餘緩決人犯牢固監候二十

四年題準司獄司設醫生一名調治監犯

康熙八年上諭刑部設立通政司及登聞鼓衙門原以通達民

隱陳告�抑果有眞正�枉事情應赴該部院

衙門告理近則姦惡棍徒或以瑣細小事捏成

重大或以私讎借端陷害善良或受人雇托代

爲控告或擅入禁地及行幸之所衝突儀仗趣

近喊告及將此等狀詞交與部院審理並無大

事及�枉之處反因被告幹證將良民株連受

累者甚多故前此已行禁止今仍多有違禁妄

告者以後著嚴加禁止如有惡徒仍前瀆告者

除所告之事不準外著照律治罪爾部卽嚴加

曉諭遵行特諭康熙八年六月二十九日上諭吏部刑部事務殷繁關系人命殊爲緊要必得

才猷練達者乃能勝任內國史院大學士對哈

納諳練刑部事務著加太子太保以內國史院

大學士管刑部尙書事尙書明珠著以原品候

補特諭康熙八年七月初四日

康熙二十一年上諭刑部時已季夏雨澤愆期邇來亢旱益甚農事

堪憂朕思天人一理感格之道必有未孚且刑

獄或有淹滯�抑之气最能上干天和內外大小問刑各衙門審讞案件恐有聽斷不公

曲直顚倒以及艸率怠忽任意遲延致無辜之

人久羈犴狴爾部卽通行申飭今後問刑各官

凡應速結事情卽爲歸結勿得借端稽緩苦累

平民務期虛公明允詳愼得情以副朕欽卹刑

獄感召休祥至意特諭康熙二十一年六月十

四日

康熙二十二年上諭刑部國家設立問刑衙門期於明罰敕法弼教

化民必審鞫精詳讞決平允而後民情悅服�

抑畢伸近見爾部審理大小事件每多艸率因

循瞻徇舛錯全無振刷省攺如聽訟之時兩造

是非自應分別定案因意有偏私往往不問曲

直勒令和息或逼撤原狀含糊完結以致姦頑

幸免良善含�又如入官財物奉差籍沒官員

不能廉潔自持據實冊報乃恣意侵盜竟飽私

囊貪黷成風湣不畏罪殊非人臣奉公守法之

誼至於審事官員膠執己見聽斷不公或更攺

口詞圖遂私意或恐喝犯證不令直供或妄肆

株連稽延月日或怠玩�忽苟且告竣此等獘

端種種難以枚舉嗣後堂司各官俱著洗心滌

慮痛攺前非一切刑名事務必令情法允協無

枉無縱恪遵法紀持廉秉公以副委任之意特

諭康熙二十二年三月二十二日上諭刑部人命關系重大凡現審人犯自應早取口

供速行完結庶不致無辜久禁囹圄淹滯斃命

其中有應行詳審及等候質對者或暫行監候

或羈禁各門該管官員亦當嚴加稽察不時照

管毋令獄卒及守門人等借端需索恣行淩虐

且各犯𨿽有應得之罪若未死於法先死於獄

旣非憲典亦干天和朕心猶爲不忍向來在外

各衙門審理人犯或系監斃或在路物故凡一

起內至三人以上者定有處分之例今思內外

刑獄事屬一體嗣後在內各衙門及各門監禁

人犯一起致斃幾人以上者作何處分著九卿

詹事科道會同詳議定例具奏爾部卽遵諭行

特諭康熙二十二年閏六月二十日上諭刑部明罰敕法民命攸關必讞決精詳案無畱

滯而後聽斷得情民免株累向因刑部等衙門

事務審理遲延屢加申飭今積案已完宿獘漸

革惟在外直隸各省督撫等衙門因循積習怠

忽稽遲一切刑名案件有經年不結者有數年

不結者或因承審官員不能恪秉虛公妥招定

案每多艸率含糊希圖苟且完結以致上官屢

行批駁沈案積久不淸或因上官意有偏徇借

端頻行駁審因而營求滋獘顚倒是非�抑無

辜莫由申訴此等情獘皆由聽斷不公完結不

速牽連淹滯苦累小民今應作何立法俾在外

各衙門痛攺積習永絕獘源訟簡刑淸克稱平

允著九卿詹事科道會同詳議具奏特諭康熙

二十二年十月二十六日

刑部部名臣列傳

周

蘇忿生按書經立政周公若曰太史司寇蘇公式敬爾由獄以長我王國玆式有愼以列用中罰孔

傳蘇國名周公因言愼罰而以蘇公敬獄之事告之太史使其並書以爲後世司獄之戒也

衛康叔封按書經康誥王若曰孟侯朕其弟小子封惟乃丕顯考文王克明徳愼罰不敢侮鰥寡庸庸祗祗威威顯民用肇造我區夏越我一二邦以修我西土惟時怙冒聞於上帝帝休天乃大命文王殪戎殷誕受厥命越厥邦厥民惟時敍乃寡兄勗肆汝小子封在玆東土王曰嗚呼封敬明乃罰人有小罪非眚乃惟終自作不典式爾有厥罪小乃不可不殺乃有大罪非終乃惟眚災適爾旣道極厥辜時乃不可殺王曰嗚呼封有敍時乃大明服惟民其敕懋和若有疾惟民其畢棄咎若保赤子惟民其康乂非汝封刑人殺人無或刑人殺人非汝封又曰劓刵人無或劓刵人王曰外事汝陳時臬司師玆殷罰有倫又曰要囚服念五六日至於旬時丕蔽要囚王曰汝陳時臬事罰蔽殷彜用其義刑義殺勿庸以次汝封乃汝盡遜曰時敍惟曰未有遜事己汝惟小子未其有若汝封之心朕心朕徳惟乃知凡民自得罪寇攘姦宄殺越人於貨暋不畏死罔弗憝王曰封元惡大憝矧惟不孝不友子弗祗服厥父事大傷厥考心於父不能字厥子乃疾厥子於弟弗念天顯乃弗克恭厥兄兄亦不念鞠子哀大不友於弟惟弔玆不於我政人得罪天惟與我民彜大泯亂曰乃其速由文王作罰刑玆無赦不率大矧惟外庶子訓人惟厥正人越小臣諸節乃別播敷造民大譽弗念弗庸厥君時乃引惡惟朕憝巳汝乃其速由玆義率殺亦惟君惟長不能厥家人越厥小臣外正惟威惟虐大放王命乃非徳用乂汝亦罔不克敬典乃由裕民惟文王之敬忌乃裕民曰我惟有及則予一人以懌大

全孔氏曰康圻內國名叔封字林氏曰康乃未受封時食采之地或曰謚也周克商以蘇忿生爲司寇康叔以衛侯入繼蘇忿生爲之故以詰姦刑暴之事告之其曰外事外正以外言者治殷民於衛也以衛爲外則內事者王朝司寇之事也故於刑罰爲詳按史記衛康叔世家衛康叔名封周武王同母少弟也武王已克殷紂復以殷餘民封紂子武庚祿父比諸侯以奉其先祀勿絕爲武庚未集恐其有賊心武王乃令其弟管叔蔡叔傅相武庚祿父以和其民武王旣崩成王少周公旦代成王治當國管叔蔡叔疑周公乃與武庚祿父作亂欲攻成周周公旦以成王命興師伐殷殺武庚祿父管叔放蔡叔以武庚殷餘民封康叔爲衛君居河淇間故商墟周公旦懼康叔齒少乃申告康叔曰必求殷之賢人君子長者問其先殷所以興所以亡而務愛民告以紂所以亡者以淫於酒酒之失婦人是用故紂之亂自此始爲梓材示君子可法則故謂之康誥酒誥梓材以命之康叔之國旣以此命能和集其民民大悅成王長用事舉康叔爲周司寇賜衛寶祭器以章有徳

呂侯按書經呂刑惟呂命王享國百年耄荒度作刑以詰四方蔡

傳呂侯爲天子司寇穆王命訓刑以詰四方史錄爲篇按書傳引此多稱甫刑史記作甫侯言於王作修刑辟呂后爲甫歟按書經序呂命穆王訓夏贖刑作呂刑

宋

蘇采按宋史本傳采字公佐磁州滏陽人擢第調兗州觀察推官受知於守杜衍爲大理詳斷官民有母攺嫁而死旣葬輒盜其柩歸祔法當死采曰子取母祔父豈與發冢取財等請而生之遷審刑院詳議禦史臺推直官知單州提點梓州益州路刑獄利路轉運使文州歲市羌馬羌轉買蜀貨猾駔上下物價肆爲姦漁采議置折博務平貨直以易馬宿獘頓絕入判大理寺爲湖北淮南成都路轉運使擢侍禦史知雜事判刑部使契丹還及半道聞英宗晏駕契丹置宴仍用樂采謂送者曰兩朝兄弟國家君臣之義吾與君等一也此而可忍孰不可忍遂爲之徹樂進度支副使以集賢殿修撰知鳳翔還糾察在京刑獄又出知潭州廣州累轉給事中知河南府無畱訟入知審刑院卒采長於刑名故屢爲法官數以讞議受詔獎焉

盧士宗按宋史本傳士宗字公彥濰州昌樂人舉五經歷審刑院詳議編敕刪定官提點江西刑獄侍講楊安國以經術薦之仁宗禦延和殿詔講官悉升殿聽其講易明日復命講泰卦又詔經筵官及僕射賈昌朝聽之授天章閣侍講賜三品服加直龍圖閣天章閣待制判流內銓李參郭申錫有決河訟詔士宗劾之士宗言兩人皆爲時用有罪當驗問不宜逮鞫於是但黜申錫爲州進龍圖閣直學士知審刑院通進銀臺司仁宗神主祔廟禮院請以太祖太宗爲一世而增一室以備天子事七世之禮詔兩制與禮官考議孫抃等欲如之士宗以爲在禮太祖之廟萬世不毀其餘昭穆親盡卽毀示有終也自漢以來天子受命之初太祖尙在三昭三穆之次祀四世或六世其以上之主屬𨿽尊於太祖親盡則遷故漢元帝之世瘞太上廟主於國魏明帝遷處士主於園邑晉武惠祔廟遷徵西豫州府君大抵過六世則遷其主蓋太祖已正東向之位則並三昭三穆爲七世矣唐髙祖初祀四世太宗增祀六世太宗祔廟則遷弘農府君髙宗祔廟又遷宣帝皆前世成法惟明皇九廟祀八世於事爲不經今大行祔廟禧祖親盡當遷於典禮爲合不當添展一室詔抃等再議卒從八世之說議者咎之出知靑州又辭英宗曰學士忠純之操朕所素知豈當久處外命再對及見論知人安民之要勸帝守祖宗法禦史言其罕通吏事且衰病攺沂州熙寧初以禮部侍郎致仕卒年七十一士宗以儒者長刑名之學而主於仁恕故在刑部審刑前後十數年

錢象先按宋史本傳象先字資元蘇州人進士髙第呂夷簡薦爲國子監直講歷權大理少卿度支判官河北江東轉運使召兼天章閣侍講詳定一路敕成當進勛爵仁宗以象先母老欲慰之特賜紫章服進待制知審刑院加龍圖閣直學士出知蔡州象先長於經術侍邇英十餘年有所顧問必依經以對反復諷諭遂及當世之務帝禮遇甚渥故事講讀官分日送進象先已得蔡帝猶諭之曰大夫行有日矣宜講徹一編於是同列罷進者浹日徙知河南府陳州復兼侍講知審刑院象先旁通法家說故屢爲刑官條令多所裁定嘗以爲犯敕者重犯令者輕請移敕文入令者甚眾又議告捕法以爲罪有可去有可捕苟皆許捕則姦人將倚法以害善良因削去許捕百餘事其持心平恕類此復知許潁陳三州以吏部侍郎致仕卒年八十一

明

周禎按明外史本傳禎字文典江寧人元末流寓湖南太祖平漢用爲江西僉事吳元年進大理丞旋爲卿太祖以唐宋皆有成律斷獄惟元以一時行事爲條格胥吏易爲姦詔禎與李善長劉基陶安滕毅等定律令少卿劉惟謙丞周湞與焉書成太祖稱善洪武元年設刑部以禎爲尙書尋攺治書禦史出爲廣東行省參政時省治初開正官多缺吏治鮮勸懲香山丞衝敬興縣治招流移以勞卒官禎爲文祭之聞者感動因奏上郡邑良吏雷州同知余騏孫惠州知府萬迪乳源知縣張安仁淸流知縣李鐸揭陽縣丞許徳興學建城功復舉廉州知府脫因歸善知縣木寅寅土司脫因蒙古人也二年復召爲刑部尙書尋引疾致仕帝卽位初懲元寬縱用法太嚴奉行者重足立律令旣具吏士始知循守其後數有釐正皆以禎書爲權輿云

劉惟謙周湞按明外史周禎傳劉惟謙不詳何許人吳元年以才學舉由大理少卿攺刑部郎中歷廣西四川參政入爲刑部尙書命擬新律條例揭於四壁刪繁損舊輕重得宜帝善之頒行天下後坐事免周湞字伯寧鄱陽人江西十才子之一也官亦至刑部尙書

李質按明外史本傳質字文彬徳慶人有才略博涉文史至正末行省何眞辟置麾下徳慶民倡亂眞遣質歸募兵二萬人平之旁郡多賴其保障好施予重文雅名士客嶺南者茶陵劉三吾江右伯顏子中羊城孫蕡建安張智等皆往依焉洪武元年大軍下廣州質以城歸隨眞入見帝慰勞之授中書斷事明年攺都督府斷事彊力執法丞相都督咸敬憚之五年擢刑部侍郎進尙書治獄平恕遣賑饑山東禦制詩章餞之尋出爲浙江行省參政居三年惠績著聞帝念質老召還京師嘗入見便殿訪以時政得失直言無隱復起爲靖江王府右相王罪廢質亦坐死

黎光按明外史李質傳黎光東莞人以鄕薦拜禦史巡蘇州請賑水災全活甚眾巡鳳陽上封事悉切時獘帝嘉之洪武九年擢拜刑部侍郎執法不阿爲禦史大夫陳寧所忌以事中之死貶所二人皆粵產以功名顯卒因剛直被禍時人惜焉

錢唐按明外史本傳唐字惟明象山人博學惇行洪武元年舉明經對策稱旨特授刑部尙書二年詔孔廟春秋釋奠止行於曲阜天下不必通祀唐伏闕上疏言孔子垂教萬世天下共遵其教故天下得通祀孔子報本之禮不可廢侍郎程徐亦力爭之帝不聽久之乃用其言帝常覽孟子至艸芥寇讎語輒廢捲謂非臣子所宜言議罷其配享詔有諫者以大不敬論唐抗疏入諫曰臣爲孟軻死死有餘榮時廷臣無不爲唐危幸帝鑑其誠懇不之罪其後配享旋復然卒命儒臣修孟子節文云唐爲人彊直一日詔講虞書唐陛立而講或糾唐艸野不知君臣禮唐正色曰以古聖帝之道陳於陛下不跪不爲倨又嘗諫宮中不宜揭武后圖忤旨待罪午門外竟日帝悟賜飯卽命撤圖未幾謫壽州卒

程徐按明外史本傳徐字仲能鄞人元名儒端學子也至正中以明春秋知名由校書郎歷官兵部尙書致仕明兵入元都妻金抱二歲兒與女瓊赴井死洪武二年偕危素等自北平至京授刑部侍郎諫疏曰古今祀典獨社稷三皇與孔子通祀天下社稷者生民之本三皇者開極之主而孔子者萬世之師民非社稷三皇則無以生非孔子之道則無以立堯舜禹湯文武周公皆聖人也然發揮三綱五常之道載之於經儀範百王師表萬世使世愈降而人極不墜者孔子力也孔子以道設教天下祀之非祀其人祀其教也祀其道也今使天下之人讀其書由其教行其道而不得舉其祀非所以維人心扶世教也若謂孔子之神不能一日盡歆天下之祀則三皇后稷亦皆人鬼仍得通祀又何說焉宜於春秋仲月上丁遣使致祭於曲阜林廟仲丁致祭於京師廟學令天下府州縣於季丁通祀焉則旣有等殺之節無瀆之嫌崇功報本之道庶無遺憾不聽三年升尙書卒徐精勤通敏能文工詩有遺集傳於後

楊靖按明外史本傳靖字仲寧山陽人洪武十八年進士選庶吉士試事吏科明年試戶部右侍郎尋授左時任諸司者非進士卽太學生有不法者帝誡諭之制大誥曰通政使蔡瑄左通政茹�戶部侍郎楊靖工部侍郎秦逵亦進士太學生也能率職以稱朕心朕尊顯之不數年列於羣職之上其犯罪不悛者終至殺身豈不哀哉靖見重於帝如此二十二年進尙書明年詔在京官三年皆遷調著爲令乃以刑部尙書趙勉與靖換官諭曰愚民犯法如啖飲食嗜之不知止設法防之犯益眾推恕行仁或能感化自今惟犯十惡並殺人者死餘罪皆令輸粟北邊又曰在京獄囚卿等覆奏朕親審決猶恐未當在外各官豈盡得人所擬豈盡當罪卿等當詳讞然後遣官審決靖承旨�獄多所平反帝嘉納之嘗鞫一武弁門卒檢其身得大珠僚屬驚異靖徐曰僞也安有珠大如此者乎碎之帝聞嘆曰靖此舉有四善焉不獻朕求悅一善也不窮追投獻二善也不獎門卒杜小人僥幸三善也千金之珠卒然而至略不動心有過人之智應變之才四善也久之兼太子賓客坐事免會徵龍州趙宗壽詔靖諭安南輸粟龍州以白衣往安南王幼不通語言政事皆其相黎一元出陸運險艱頗不奉詔靖反復諭一元述帝威徳且許以水運一元乃輸粟二萬石至海江別造浮橋以達龍州帝大悅召靖爲左都禦史靖公忠有智略善理繁治獄明察而不事深文寵遇最厚同列無與比有鄕人系獄擊登聞鼓訴狀靖代攺狀艸爲禦史所劾遂賜死年三十八時論惜之

劉季箎按明外史本傳季箎名韶以字行余姚人洪武中進士除行人使雲南四川朝鮮悉卻其饋帝聞之賜襲衣及鈔擢陜西左參政陜有逋賦積歲不能輸有司峻刑督韶至與其寮分行郡縣悉縱械者緩爲期民感其徳悉完所逋陜不產碙砂而歲有課額言於朝罷之洪渠水溢病民爲治堰蓄泄便爲永利建文中召爲刑部左侍郎民有爲盜所引者逮至盜已死乃召盜妻子使識之聽其辭誣也釋之吏虧官錢誣千餘人悉爲辧免河陽逆旅朱趙二人異室寢朱怨家誤殺趙有司疑朱殺之考掠誣服季箎獨曰是非夙讎且其裝無可利者特緩其獄竟得殺趙者揚州民胡某賊夜入其室殺人遺刀屍旁刀有私識則其鄰蘇氏也官捕鞫之蘇氏曰家失此刀久矣不勝掠誣服季箎使人懷刀潛察其鄰一童子識之曰此吾家物也眞盜乃得永樂初纂修大典以姚廣孝鄭賜監修命季箎爲之副八年坐失出下獄左遷兩淮鹽運副使逡巡未行復下獄久之始釋命以儒服隸翰林院編纂尋授工部營繕司主事卒於官時爲兩淮鹽運使者滑人蔣廷瓚以淸介稱召爲工部右侍郎遷貴州布政使撫輯遠人具有規畫卒黔中人祀之

周瑄按明外史本傳瑄字廷玉陽曲人由鄕舉入國學正統中除刑部主事善治獄帝北徵郎中當扈從者多托疾瑄請行六師覆沒瑄被創歸擢署郎中校尉受賕縱盜以讎人代瑄辯雪之抵校尉罪外郡送囚一日至八百人瑄慮其觸熱三日決遣之殆盡景泰元年以尙書王直薦超拜刑部右侍郎賑順天河間饑未竣而英宗復位仍命瑄徧歷所部大舉荒政先後賑饑民二十六萬五千給牛種各萬餘奏行利民八事還朝轉左帝方任門達逯杲數興大獄瑄委曲開諭多所救正復飭諸郎毋避禍以故移部定罪者不至�濫官刑部久屬吏不敢欺意主寬恕不爲深文同佐部者安化孔文英爲禦史時按黃巖妖言獄當坐者三千人皆白其誣獨械首從一人論罪及是居部與瑄並稱長者瑄恬靜淡榮利成化攺元爲侍郎十六年矣始遷右都禦史督理南京糧儲捕懲作姦者數輩宿獘爲淸鳳陽淮徐饑以瑄言發廩四十萬以賑久之遷南京刑部尙書令諸司事不須勘者毋出五日獄無滯囚暑疫悉遣輕系者曰召汝則至囚歡呼去無失期者爲尙書九載屢疏乞休久之乃得請家無田園卜居南京卒贈太子少保謚莊懿

陸瑜按明外史本傳瑜字廷玉鄞人宣徳八年進士授刑部主事爲郎中仲閔所器語之曰子他日必大就不可不習朝家典故因時舉累朝法令沿革告之瑜自是多所諳練嘗核內庫貨幣勾稽精密中官無所售其欺正統九年以員外郎卹刑南畿出重囚三百餘人輕罪減免者又千餘人尙書金咨服景泰二年由郎中出爲山東右參政佐徐有貞治水有功就遷左布政使能聲益著天順二年用李賢薦召拜刑部尙書瑜官法曹久刑名其所素習至是每有疑獄屬吏以質瑜瑜曰某年其事類此退索故牘閱之無少差失錦衣指揮門達怙寵作威弘農衛卒告指揮李斌兄弟謀反事下達訊酷刑鍛煉謂反狀已具請付法司定罪眾相顧莫敢異議瑜獨白其誣達怒譖瑜故縱反者英宗知其無他曰彼法官欲愼重耶及奏上誅止斌兄弟他株連獲釋者甚眾曹欽反希功者執其佃人爲逆黨多至數千瑜從容語都禦史李賓曰欽倉卒起事佃人相去遠安得預謀柰何使無辜駢首就戮且籍其家耶賓以爲然佃人得不坐門達素不喜瑜及憲宗嗣位達下吏眾欲置之死瑜語李賢曰達典制獄任情出入不可謂無罪然視紀綱馬順則有間矣達乃獲減死瑜爲人端亮有容屬吏賢者禮之如賓有不可其意者馭之甚嚴及其攺過則坦壞如初先是都禦史寇深暴戾自用每會鞫深文巧詆同列莫敢違瑜徐一言辯析深不覺自詘成化九年致仕歸卒贈太子少保謚康僖

何喬新按明外史本傳喬新字廷秀江西廣昌人父文淵歷刑部右侍郎以疾乞歸景帝卽位起吏部左侍郎尋進尙書佐王直理部事東宮建加太子太保以銓選有私被劾致仕英宗復位削其加官而文淵以前議易儲言父有天下傳之子主者遂入之詔書或傳朝命逮捕遂自經死時喬新已登景泰五年進士官南京禮部主事奔喪歸裏里人故侍郎揭稽嘗受業文淵而與喬新兄弟不協奏文淵死實諸子迫之又逼嫁父所愛妾喬新亦訐稽爲巡撫時嘗薦黃且代艸易儲疏皆被徵比對簿父妾斷指爲諸郎訟�獄得少解帝亦以事經赦釋不問已復丁母憂服除攺刑部主事歷郎中轄錦衣衛衛卒屢犯法捕治不少貸都指揮袁彬有所囑執不從彬怒使人捃摭無所得由是名大起成化四年遷福建副使浙寇千餘人盜采壽寧銀礦所過剽掠募兵擊擒其魁福寧豪尢氏殺人出入隨兵甲拒捕者二十年福淸薛氏時出諸番互市事覺謀作亂皆捕殺之福安寧徳銀礦久絕有司責課民多破產喬新以爲言減三之二興化民自洪武初受牛於官至是猶歲課其租奏免之淸流歸化裏恃險不共賦白都禦史置歸化縣其民始奉要朿遷河南按察使歲大饑故事賑貸迄秋止喬新曰止於秋謂秋成可仰也今秋可但已乎賑至明年麥熟乃止都禦史原傑以招撫流民至南陽引喬新自助項忠驅流民過當民聞傑至竄山谷喬新躬往招之附籍者六萬餘戶遷湖廣右布政使荊州民苦徭役驗丁口貧富列爲九等民便之十六年擢右副都禦史巡撫山西邊地軍民每出塞伐木捕獸喬新言此輩苟遇敵必輸情求生皆賊導也宜毋聽闌出犯者罪守將詔可敵犯塞偕參將支玉伏兵灰溝營擊斬甚眾進右副都禦史歲饑奏免雜辦及戶口鹽鈔十之四劾僉事尙敬劉源稽獄請敕天下斷獄官淹半載以上者悉議罪帝稱善亟從之召拜刑部右侍郎山西大饑人相食命往賑活三十餘萬人還流冗十四萬戶還朝會安寧宣撫使楊友欲奪嫡弟播州宣慰使愛爵誣愛有異謀命喬新往勘與巡撫劉璋共白愛誣友奪官安置他府播人遂安孝宗嗣位萬安劉吉等忌喬新剛正出爲南京刑部尙書沿江蘆洲率爲中官占奪托言備進奉費喬新奏還之民初喬新之出中官懷恩不平一日以事詣閣言新君踐阼當用正人胡爲出何公安等默然旣而刑部尙書杜銘罷羣望屬喬新而吉代安爲首輔終忌之久不補弘治攺元用王恕薦始召喬新代銘奏言舊制遣官勘事及逮捕必賫精微批文赴所在官司驗視乃行近止用駕帖不合符設有矯詐誰敢拒之復舊制便帝立報許時吉仇正人頻興大獄喬新率法直之坐是益憾數摭他事奪俸至二年夏京城大水喬新旣請卹被災者家又慮刑獄失平條上律文當更議者數事吉悉格不行郎中魏紳者喬新素重之薦爲大理丞而禦史鄒魯覬遷以喬新薦紳恨之會喬新外家與鄕人訟魯卽誣喬新受賕曲庇吉取中旨下諸人詔獄喬新乃拜疏乞歸頃之窮治無驗魯坐停俸喬新亦許致仕後魯謫知蕭山以殘虐爲仇家矐兩目罪至遣戍而喬新晚節彌厲福建市舶中官死鎭守者分其貲遺三司喬新獨固辭不得輸之於庫楊愛徳喬新甚旣家居遣使厚致贈且獻良材可爲櫬者喬新堅卻之喬新年十一時侍父京邸修撰周旋過之喬新方讀通鑑續編旋問曰書法何如綱目對曰呂文煥降元不書叛張世傑溺海不書死節曹彬包拯之卒不書其官而紀羲軒多采怪妄似未有當也旋大驚異比長博綜羣籍聞異書輒借鈔積三萬餘帙皆手較讎著述甚富尢篤好洛之學與人寡合气節友彭韶學問友丘浚而已罷歸後中外多論薦竟不復起十五年卒年七十六江西巡撫林俊爲彭韶及喬新請謚吏部覆從之有旨令上喬新致仕之由給事中吳世忠言喬新奄逝士類咨嗟今追考當日事欲與雪前枉耶抑聖意別有在耶喬新學行政事莫不優忠勤剛介老而彌篤禦史魯挾私誣劾一辭不辯恬然退歸杜門著書人事寡接士大夫莫不髙其行若必考退身之由疑旌賢之典則如宋蔣之奇嘗誣奏歐陽修矣胡紘輩嘗誣奏朱熹矣未聞當時人主以一人私情廢萬世公論也事竟寢正徳十一年廣昌知縣張傑復以爲言乃贈太子太保予蔭明年賜謚文肅喬新五世孫源萬曆初爲刑部右侍郎亦有淸節濤舉鄕試第一授安慶府推官到官三日吏白當伏謁監司濤顰蹙曰非我所能卽棄官去

閔珪按明外史本傳珪字朝瑛烏程人天順末進士授禦史出按河南以風力聞成化六年擢江西副使進廣東按察使久之以右僉都禦史巡撫江西南�諸府多盜率彊宗家僕珪請獲盜連坐其主法司議從之尹直輩謀之李孜省取中旨責珪不能弭盜左遷廣西按察使孝宗嗣位擢右副都禦史巡撫順天入爲刑部右侍郎進右都禦史總督兩廣軍務與總兵官毛銳討古田獞副總兵馬俊參議馬鉉自臨桂深入敗死軍遂退詔停俸討賊珪復進兵連破七寨他賊悉就撫弘治七年遷南京刑部尙書尋召爲左都禦史加太子少保再加太子太保以災異與都禦史戴珊共陳時政八事又陳刑獄四事多報可珪久爲法官議獄皆會情比律歸於仁恕宣府妖人李道明聚眾燒香巡撫劉聰令千戶黃珍鞫之株連數十家謂道明將引北寇攻宣府聰信之奏於朝籍諸人產廣行捕逐及逮訊無驗珪乃止坐道明一人余悉得釋而抵珍罪聰亦下獄貶官帝之親鞫吳一貫也將置大辟珪進曰一貫推案不實罪當徙帝不允珪執如初帝怒戴珊從旁解之帝乃霽威令更擬珪終以原擬上帝不悅召語劉大夏大夏對曰刑官執法乃其職未可深罪帝默然久之曰朕亦知珪老成不易得但此事太執耳卒如珪議及劉瑾用事九卿伏闕固諫韓文被斥珪亦連章乞休詔加少保賜敕馳傳歸卒贈太保謚莊懿從孫如霖南京禮部尙書如霖曾孫洪學吏部尙書洪學從弟夢得兵部戎政尙書他爲庶僚者復數人

屠勛按明外史本傳勛字元勛平湖人成化五年進士授工部主事督造淸浦漕舟時王恕總河事知其能薦之攺刑部歷郎中有疑獄或事干權貴尙書林聰輒屬勛勛剖決無滯有李勝者誘其主之子李福爲私鑄而陰令邏者發之福坐戍邊勛曰此奴利主產也以福罪罪之而歸其產擢南京大理寺丞弘治初入爲大理寺少卿六年久旱求言勛上十事如南京暑月一體疏決罪囚五年遣官錄天下刑獄皆著爲例焉漳州溫文進煽亂勛承命往視諭以禍福誅其渠一方遂靖明年擢右副都禦史巡撫順天整飭薊州邊備勛以密雲孤懸有警不及援潮河川漫延難守黃花鎭拱護諸陵守備單弱奏分薊州爲中路密雲建昌爲東西二路屯兵犄角緩急相救築城堡於潮河川扼險居守增置黃花鎭戍壘使烽堠相望自是塞垣加固熊兒谷騎兵曰寄操營去水十餘里鑿井數丈皆堅石人馬病渴豬圈頭關地平衍夏水溢營壁傾圮歲苦修築勛曰無水而立營捨要地而屯沮洳皆兵忌也奏徙寄操營平谷便地就水泉而移關於南北水谷歲省役卒數百人寶坻產銀魚中使歲取擾民麻峪山有銀礦鎭守內臣以中旨按索吏民駭懼勛皆論之詔戒約中使罷礦事不行又以京邑役重民貧奏減舊設庫夫壇戶旛夫數千計昌平諸陵供億浩穰請免計丁養馬民深徳之歷刑部左右侍郎壽寧侯張鶴齡與肅寧民爭地命勛往勘勛奏食祿之家不言利況母后誕毓之鄕豈宜與小民爭尺寸土弗聽歷右都禦史協理院事武宗立上郊祀籍田幸學三事謂新政宜求實意勿徒循故事爲美觀正徳二年代閔珪爲刑尙時劉瑾竊政勛知事不可爲彌年遽引疾去詔加太子太保賜敕馳傳歸月廩歲隸悉如制又八年卒贈太保謚康僖勛爲人果斷明習律令服官四十年始終不離法曹故其讞獄尢著素不附瑾及瑾敗治其黨辦事官詞引勛及尙書王華顧佐韓邦問侍郎沈銳於是各下巡按禦史逮訊皆坐杖輸贖旣見抑於瑾而又爲所連染君子惜焉子應塤應坤應�並舉進士應塤副使應坤參政應�諭徳有文名應�子仲律叔方孫謙亦舉進士仲律知府叔方及謙皆副使先是建文朝殉難諸臣神宗登極詔書已褒卹而親黨謫戍者猶未釋還萬曆十二年叔方爲禦史具疏懇言之獲釋者數千人

劉訒按明外史本傳訒鄢陵人父璟刑部尙書訒舉正徳十年進士爲寧國推官攝蕪湖事武宗南巡中貴索賄不得執系詔獄世宗立復官尋擢禦史遷南京通政參議歷南京刑部尙書召攺北部初帝幸承天河南巡撫胡纘宗嘗以事笞陽武知縣王聯聯貪污爲巡按欽夔�罷聯素凶狡嘗毆其父良良訴之禦史論死久之以良請出獄復坐殺人求解不得後知帝喜告訐乃摭纘宗迎駕詩穆王八駿等語爲謗詛言纘宗命已�布不從屬欽夔論黜羅織成大辟凡生平所不悅若副都禦史劉隅給事中鮑道明禦史胡植馮章張洽參議朱鴻漸知府項喬賈應春等百十人悉構入之候長至日令其子詐爲常朝官闌入闕門於朝班訟�帝大怒立遣官捕纘宗等下獄命訒會法司嚴訊訒等盡得其誣罔仍坐聯死當其子詐冒朝官律斬而爲纘宗等乞宥帝旣從法司奏坐聯父子辟然心嗛纘宗頗多詰讓下禮部都察院參議嚴嵩爲之解乃革纘宗職杖四十訒亦除名法司正貳停半歲俸郎官承問者下詔獄嵩以對制平獄有功令兼支大學士俸嵩辭乃允時帝以喜怒爲生殺每遇大獄法官率�法徇上意稍執正譴責隨至訒於是獄獨能持法身𨿽黜而天下稱之纘宗泰安人有文名在獄中猶賦詩不輟

錢如京按明外史本傳如京桐城人弘治十五年進士歷知靑田定海二縣徵授禦史正徳中淸軍江西屬府粟當輸南京者有司懼督責虛文報竣後荒歲除逋租不在蠲數民困益甚如京奏其�乃詔免徵攺按畿輔後父慶陽伯夏儒乞淸河地三千三百頃民以失業競訴闕下詔中官張淮侍郎王瓊往按不爲辯民復走訴詔如京再勘之如京官淸河止徳府退地七百頃足以儒他皆民產不當奪且縣賦歲止千餘石而戚畹家徵銀乃至萬有餘兩重困民力崇殖私門倘民窮生變亦豈戚裏之福帝竟不許十一年詔遣中貴史宣崔通織造南方劉允迎佛烏斯藏如京偕同官力諫不納歷太僕卿嘉靖七年以右都禦史巡撫保定累遷南京戶部尙書三載考績畱掌刑部九廟災軍民入運瓦礫得金銀灰燼中緝獲下吏郎官懼失帝意坐以盜內府物如京不可悉予輕比浹歲引疾去以端操稱於鄕卒贈太子少保

趙大佑按明外史本傳大佑字世引浙江太平人嘉靖十四年進士除鳳陽推官徵授禦史巡按貴州宣慰安萬銓多行不義指揮張仁李木助之大佑執二人正其罪將按萬銓巡撫劉彭年受賄密令萬銓先移牒諸司指仁木之死爲召釁以脇大佑大佑持益堅萬銓窘遂囚服出就理蠟爾山苗叛大佑劾故貴撫韓士英及湖撫陸傑養寇貽患請罷斥頃之劾南京兵尙王堯封及右侍郎費采言堯封嗜利無恥大學士翟鑾以同年生援之而鑾又薦采掌翰林院事采久玷物議往在南京以夤緣夏言得召今不可復長詞苑乞罷堯封采勿用戒鑾毋朋比疏至而堯封已罷采得畱久之擢大理右寺丞再遷左副都禦史進刑部右侍郎伊王典有罪偕錦衣官往按嚴嵩納王重賕囑大佑大佑卒暴其僭擬不道數十事當奪爵終以嵩力第戒令攺正然額外所招校尉及護衛軍以大佑言汰去且萬人四十年由左侍郎出爲南京右都禦史就攺刑尙齊宗人殺其僕以誣儒生生家故素封刑曹郎引嫌不爲白大佑立出之中人馬廣坐法當刑其黨用事者祈緩死大佑執不可居畱都五年以親老乞養歸甫逾年穆宗嗣位言官交薦起故官俄攺南京兵部三疏辭不起尋卒大佑博大精敏有器量自守介然家居足不及公府鄕人重焉

舒化按明外史本傳化字汝徳臨川人嘉靖三十八年進士授衡州推官攺補鳳陽擢戶科給事中隆慶初三遷刑科都給事中帝任宦官旨多從中下化言法者天下之公大小罪犯宜悉付法司不當則臣等論劾若竟自敕行則喜怒未必當而法司與臣等俱虛設詔是其言冬至郊天聞帝咳聲推論陰陽姤復之漸請法天養微陽詞甚切直有詔言災眚洊至由部院政事不修令廠衛密察舉朝震駭大臣皆引罪乞罷化偕同列言廠衛僥巡輦下惟詰姦宄禁盜賊耳駕馭百官乃天子權而糾察非法則責在臺諫豈廠衛所得幹今命之刺訪將必開羅織之門逞機阱之術禍貽善類使人人重足累息何以爲治且廠衛非能自廉察必屬之番校陛下不信大臣反信若屬耶禦史劉思賢等亦極陳其害帝並不從已而事竟寢校尉負屍出北安門兵馬指揮孫承芳見之疑有姦系獄鞫訊詞連內官李陽春陽春懼訴於帝言尉所負非死者出外乃死承芳妄生事刑校尉帝信之杖承芳六十斥爲民化請以陽春所奏下法司勘問不納四年熱審請釋累臣鄭履淳李芳及朝審又請釋李己皆得宥時髙拱當國路楷楊順以構殺沈煉論死拱欲爲楷地謂順首禍順死楷可勿坐化取獄牘示拱曰獄故無煉名有之自楷始楷誠罪首拱又議宥方士王金等罪化言此遺詔意卽欲勿罪宜何辭忤拱出爲陜西參政再疏致仕歸萬曆初累擢太僕少卿復以疾歸由南京大理卿召拜刑部左侍郎雲南緬賊平帝禦五鳳樓受俘化讀奏詞音吐洪亮進止有儀帝目屬之會刑部缺尙書手詔用化化言陛下仁心出天性知府錢若賡知州方復幹以殘酷死戍請飭大小臣僚各遵律例毋淫刑大明律一書髙皇帝揭之兩廡手加更定今未經詳斷者或命從重擬議已經定議者又詔加等處斬是謂律不足用也去冬雨雪不時災異頻見咎當在此帝優詔答之會續修會典因輯嘉靖三十四年以後事例與刑名相關者三百八十二條奏之詔頒示中外十四年應詔陳言請信詔令淸獄訟速訊讞嚴檢驗禁�濫而以格天安民歸本聖心帝嘉納焉帝慮羣下欺罔間有訐發輒遣官逮捕牽引證佐文案累積化言主術貴執要不當侵有司徒使人歸過於上而下反得緣以飾非潞王府小校以事爲兵馬司吏目所笞帝怒逮吏目下詔獄掠死又罪其捕卒七人化爭之詔罪爲首一人余並獲宥明年京察拾遺南京科道論及化遂三疏乞歸帝不許會當慮囚復起視事中貴傳帝意宥重辟三十餘人化爭不可詔卒從其議尋稱病篤乃聽歸卒贈太子少保謚莊僖

毛愷按明外史王廷傳毛愷字達和江山人嘉靖十四年進士授行人擢禦史坐論洗馬鄒守益不當投散地爲執政所惡謫寧國推官歷刑部尙書太監李芳驟諫忤穆宗命刑部置重辟愷奏芳罪未明非所以示天下公芳乃得貰死愷贈太子少保謚端簡

白瑜按明外史本傳瑜字紹明永平人萬曆二十三年進士選庶吉士授兵科給事中帝旣冊立東宮上太后徽號瑜請推廣孝慈以惇儉持廉惜人才省�獄四事進皆引祖訓及先朝事以規時政辭甚切帝不能用三十年京師旱陜西河州黃河竭禮官請修省瑜言修省宜行實政今逐臣久錮累臣久羈一蒙矜釋卽可感格天心至礦稅一事率土哀號今江右潘相遼左髙淮淮上陳增畿輔王虎滇南楊榮粵東關西李鳳梁永其民甘心久矣恐瓊林大盈之儲不足當斬木揭竿之費也亦不報累遷工科都給事中帝於射場營幹徳臺瑜抗疏力諫又再疏請斥中官王朝陳永壽帝不能無憾會瑜論治河當專任遂責其剿拾陳言謫廣西布政司照磨以疾歸光宗立起光祿少卿三遷太常卿給事中倪思輝朱欽相禦史王心一以直言被謫瑜抗疏論救天啟二年由通政使拜刑部右侍郎署部事鄭貴妃兄子養性奉詔還籍逗𨖻不去其家奴張應登訐其通塞外永寧伯王天瑞者顯皇后弟也以後故銜鄭氏遂偕其弟錦衣天麟交章劾養性不軌瑜以鄭氏得罪先朝而交通事實誣乃會都禦史趙南星大理卿陳於廷等讞上其獄請抵奴誣告罪勒養性居遠方制可明年進左侍郎卒官贈尙書

王紀按明外史本傳紀字惟理芮城人萬曆十七年進士授池州推官入爲祠祭主事歷儀制郎中秉禮持正時望蔚然二十九年帝將冊立東宮數遷延不決紀抗疏極論其冬禮成擢光祿少卿引疾去四十一年自太常少卿擢右僉都禦史巡撫保定諸府連歲水旱紀設法救荒甚備稅監張煜請徵恩詔已蠲諸稅紀兩疏力爭煜竟取中旨行之紀劾煜抗違詔書沮格成命皆不報居四年官吏畏法豪彊憚威部內大治遷戶部右侍郎總督漕運兼巡撫鳳陽諸府歲大凶賑救如畿輔光宗立召拜戶部尙書督倉場天啟二年代黃克纘爲刑部尙書時方會議紅丸事紀偕侍郎楊東明署議言方從哲知有貴妃不知有君父李可灼進藥駕崩反慰以恩諭賚之銀幣國典安在不逮可灼無以服天下不逮崔文升無以服可灼不削奪從哲官階祿蔭無以泄天地神人之憤議出羣情甚竦主事徐大化者素無賴日走魏忠賢門構陷善類又顯劾給事中周朝瑞惠世揚紀憤甚劾大化溺職狀因言大化誠爲朝廷擊賊則今之大臣有巧能移奪人主之視聽力能顚倒天下之是非交結權璫誅鋤正士如宋蔡京者何不登彈文而乃日與端人正士相尋水火蓋指大學士沈也大化由此罷去而及忠賢深憾之禦史楊維垣與大化有連且素附遂助詆紀言紀所劾大臣無主名請令指實紀遂直攻言與京生不同時而事實相類其結納魏忠賢與京之契合童貫同也乞哀董羽宸與京之懇款陳瓘同也要盟死友邵輔忠孫傑與京之固結吳居厚同也逐顧命元臣劉一周嘉謨與安置呂大防蘇軾同也斥逐言官江秉謙熊徳陽侯震暘與貶謫安常民任伯雨同也至於賄交婦寺竊弄威權中旨頻傳而上不悟朝柄陰握而下不知此又京迷國罔上百世合符者客魏聞之怒爲泣訴帝前帝謂紀煩言加譙責焉初李維翰熊廷弼王化貞下吏紀皆置之重辟而與都禦史大理卿上廷弼化貞爰書微露兩人有可矜狀而言不測特恩非法官所敢輕議有千總杜茂者賫登萊巡撫陶朗先千金行募兵金盡而兵未募不敢歸返薊州僧捨爲邏者所獲詞連佟卜年卜年遼陽人舉進士歷知南皮河間遷夔州同知未行經略廷弼薦爲登萊監軍僉事邏者搒掠茂言嘗客於卜年河間署中三月與之謀叛因挾其二僕往通李永芳行邊尙書張鶴鳴以聞鶴鳴故與廷弼有隙欲藉卜年以甚其罪朝士皆知卜年�莫敢言及鎭撫旣成獄移刑部紀疑之以問諸曹郎員外郎顧大章曰茂旣與二僕往來三千里乃拷訊垂斃終不知二僕姓名其誣服何疑卜年𨿽非間諜然實佟養眞族子流三千里可也紀議從之邏者又獲姦細劉一巘忠賢疑劉一昆弟欲立誅一巘與卜年因一巘以株連一紀皆執不可遂劾紀護廷弼緩卜年等獄爲二大罪帝責紀陳狀遂斥爲民以侍郎東明署部事坐卜年流二千里獄三上三卻給事中成明樞張鵬云沈維炳卜年同年生也爲發憤摭他事連劾東明卜年獲長系瘐死而東明遂引疾去紀旣斥大學士葉向髙何宗彥史繼偕論救皆不聽紀偕其妻騎二驢以歸後閹黨羅織善類紀先卒乃免崇禎元年復官贈少保蔭一子謚莊毅

刑部部總論說苑

至公孔子爲魯司寇聽獄必師斷惇惇然皆立然後君子進曰某子以爲何若某子以爲云云又曰某子以爲何若某子曰云云辯矣然後君子幾當從某子云云乎以君子之知豈必待某子之云云然後知所以斷獄哉君子之敬讓也文辭有可與人共之者君子不獨有也大學衍義補

簡典獄之官舜典帝曰臯蠻夷猾夏寇賊姦宄汝作士

臣按此萬世命官掌刑之始蓋帝世兵刑合而爲一所謂蠻夷猾夏三代以後則屬之兵官而刑官所掌者寇賊姦宄而已而後世羣行攻劫之寇則亦以屬兵馬周官司寇掌邦禁詰姦慝刑暴亂

呂祖謙曰姦慝隱而難知故謂之詰推鞫窮詰而求其情也暴亂顯而易見直刑之而已立政周公若曰太史司寇蘇公式敬爾由獄以長我王國玆式有愼以列用中罰陳櫟曰蘇公所以爲司寇在乎敬後人之法蘇公在乎愼則能敬矣固爲後之司獄者慮尢爲後之君用人以司獄者慮能如蘇公者則用否則斥周禮刑官屬大司寇卿一人小司寇中大夫二人士師下大夫四人鄕士上士八人中士十有六人旅下士三十有二人府六人史十有二人胥十有二人徒百有二十人臣按大司寇一人卽今刑部尙書小司寇二人卽今左右侍郎鄕士以下鄭注謂主六鄕之獄卽今十三司分掌各道刑獄是也小司寇之職歲終則令羣士計獄獘訟登中於天府臣按登中於天府說者謂獄訟之中言事實之書也必登於天府者以刑所以致天討故登於天府而藏之且示重其書而有謹於用之意臣竊以爲所謂中者意者取其所計獘獄訟之得其中者上於天府使藏之以爲法比後有罪犯有合於是者則援引以爲質也如此庶於文法爲順淳化元年令刑部定置詳覆官六員專閱天下所上案牘勿復公遣鞫獄吏置禦史臺推勘官二十人並以京朝官充若諸州有大獄則乘傳就鞫獄辭日上必臨遣諭旨曰無滋蔓無畱滯或賜以裝錢還必召見問以所推事狀著爲定令臣按宋於法司常員之外專置官以閱天下所上案牘及推勘大獄臨遣必諭旨優賜竣事又召見請問人君畱心獄事如此奉命以推治者其有不盡心者乎

刑部部藝文一

爲兄宗正讓都官尙書表

梁蕭子範納言之授皇命所由五星懸曜差池紫宮之曲百官根本聯曹建禮之內孔蔡詣博垂芳於兩京陳鍾令才比肩於魏世逖望前英俯循庸薄義無屍素理絕祇奉

授李乂刑部尙書制

唐蘇頲王命司寇汝作士師允迪政刑旁求望實具官李乂恆碣之寶衣冠之華業總四科才抱九徳爲邦理要洞入精微當代詞雄居成準的忠義得在公之體淸修稟行己之用紫泥掌誥𨿽密王言黃沙定罪是懸人命眷玆欽卹尢賴簡孚俾回迹於西垣宜正名於北斗

授裴惇復刑部尙書制

孫逖六卿分職朝選猶難三典佐王邦寄尢重具官裴惇復深沈偉量磊落宏才頃者巡撫江僥肅淸姦宄功實簡心賞宜超等委之刑柄俾踐白雲之司錫以身章更增金印之秩

辭免除權刑部尙書狀

宋吳永臣欽聞出綍愧若踐冰載念士官之所掌實於國�而相關舜不賴臯之明何以布好生之徳周不得蘇公之敬安能審用罰之中若冒司於臬事恐紛致於人言

辭免除權刑部尙書第三狀

前人竊謂文昌髙於法從憲章重於諸曹訟牒滋繁非膚敏之才不足以剖晰情僞刑章紛委非諳通之識不足以分別科條如某漫學綴文未讀律使之討論潤色尙能奏薄技於詞林若曰糾禁議詢何以宅嘉師於王國倘非遜避恐速顚隮

刑部箴

明宣宗聖人制刑輔治弼教掌邦之禁惟仁之蹈咨爾刑部卿佐曁屬惟公乃明惟明能燭匪廉弗公勉篤於行惟敬惟愼毋忘哀矜死獄求生何昔之徳移情就律何今之刻深文巧詆實民之賊如鑑如衡刑乃弗忒毒威以逞下情郁堙私意以行枉直失眞司命之寄毫絲罔僻罪疑惟輕庶鮮�抑天不可違民不可罔斷不可續應則如響往體予仁欽哉勿渝庶幾祥刑有永令譽

刑部部藝文二詩

故許昌薛尙書能嘗爲都官郎中後數歲故建

州李員外頻自憲府內彈拜都官員外八座外

郎皆一時騷雅宗師則都官之曹振盛於此予

早年請益實受深知今忝此官復是正秩豈惟

俯慰孤宦何以仰繼前賢榮惕在衷遂賦自賀

鄭谷都官𨿽未是名郎踐歷曾聞薛許昌復有李公陪雅躅豈宜鄭子忝餘光榮爲後進趨蘭署喜拂前題在粉墻他日節麾如可繼不嫌曹冷在中行

刑部部紀事述異記獬豸者一角之羊也性知人有罪臯治獄其罪疑者令羊觸之說苑孔子爲魯司寇七日而誅少正卯於東觀之下門人聞之趨而進至者不言其意皆一也子貢後至趨而進曰夫少正卯者魯國之聞人矣夫子始爲政何以先誅之孔子曰賜也非爾所及也夫王者之誅有五而盜竊不與焉一曰心辧而險二曰言僞而辧三曰行辟而堅四曰志愚而博五曰順非而澤此五者皆有辧知聰達之名而非其眞也苟行以僞則其知足以移眾彊足以獨立此乃姦人之雄也不可不誅夫有五者之一則不免於誅今少正卯兼之是以先誅之也昔者湯誅蠋沭太公誅潘址管仲誅史附裏子產誅鄧析此五子未有不誅也所謂誅之者非爲其畫則攻盜暮則穿窬也皆傾覆之徒也此固君子之所疑愚者之所惑也詩云憂心悄悄慍於羣小此之謂矣隋書刑法志齊從事淸河房超爲黎陽郡守有趙道徳者使以書屬超超不發書棒殺其使文宣於是令守宰各設棒以誅屬請之使後都官郎中宗軌奏曰昔曹操懸棒威於亂時今施之太平未見其可若受使請賕猶致大戮身爲枉法何以加罪於是罷之齊武成卽位思存輕典赦日則武庫令設金雞及鼓於閶闔門外之右勒集囚徒於闕前撾鼓千聲釋枷鎖焉裴政傳政入周授刑部下大夫轉少司憲政明習故事又參定周律能飲酒至數斗不亂簿案盈幾剖決如流用法寬平無有�濫囚徒犯極刑者乃許其妻子入獄就之至冬將行決皆曰裴大夫致我於死死無所恨其處法詳平如此唐書張亮傳亮以刑部尙書參預朝政時茂州俚童張仲文自稱天子有司論斥乘輿有害當死攝刑部尙書韋挺奏童乃妖言無死坐帝怒曰爾作威福於下而歸虐朕耶挺失據趨出亮爲挺直之帝曰公欲取剛正名乎亮不謝帝寤曰寧屈我以申公之請童免死桓彥範傳彥範字士則州丹陽人以門蔭調右翊衛遷司衛主簿狄仁傑曰君之才自當光大毋卹於初厚爲禮尋擢監察禦史遷累中丞長安中爲司刑少卿張昌宗引妖人迎占言計不軌宋璟請窮治其姦武后以昌宗嘗自歸不許彥範諫曰昌宗謬橫恩苞禍心億測天命皇神降怒自擿其咎推原厥情蓋防事暴之日得引首以免未敗則候時爲逆此凶詭之臣熒惑聖心旣自歸露而尙與妖人祈福禳解則果於必成初無悔意今而宥之誠恐昌宗自謂應運天下浩然從之父在子稱尊爲逆子君在臣圖位爲逆臣逆而不誅社稷懼亡請付三司考治不納時內史李嶠等屢奏往爲酷吏破家者請皆宥雪依違未從彥範復上言自文明後得罪惟揚豫博三州不免它可悉赦疏十上卒見聽嘗曰大理人命所縣不可便辭詭合以自免杜景佺傳景佺爲司刑丞與徐有功來俊臣侯思止專治詔獄時稱遇徐杜者生來侯者死攺秋官員外郎與侍郎陸元方按員外郎侯味虛罪已推輒釋之武后怒其不待報元方大懼景佺獨曰陛下明詔六品七品官文辧已定待命於外今𨿽欲罪臣柰明詔何宰相曰詔爲司刑設何預秋官邪景佺曰詔令一布無臺寺之異後以爲守法擢鳳閣舍人李日知傳日知天授中歷司刑丞時法令嚴吏爭爲酷日知獨平寬無文致嘗免一囚死少卿胡元禮執不可曰吾不去曹囚無生理日知曰僕不去曹囚無死法皆以狀讞而武后用日知議柳公綽傳公綽爲刑部尙書京兆獄有姑鞭婦至死者府欲殺之公綽議曰尊毆卑非斗也且其子在以妻而戮其母不順遂減論劉瑑傳瑑遷刑部侍郎乃裒匯敕令可用者由武徳訖大中凡二千八百六十五事類而析之參訂重輕號大中刑律統類以聞法家推其詳舊唐書王播傳播轉刑部侍郎長於吏術𨿽案牘鞅掌剖析如流黠吏詆欺無不彰敗時天下多故法寺議讞科條繁雜播備舉前後格條置之座右凡有詳決疾速如神當時屬僚嘆服不服大唐新語明崇儼爲正諫大夫以奇術承恩夜遇刺客�三司推鞫其妄承引連坐者眾髙宗怒促法司行刑刑部郎中趙仁恭奏曰此輩必死之囚願假數日之命髙宗曰卿以爲枉也仁恭曰臣識慮淺短非的以爲枉恐萬一非實則怨气生焉緩之旬餘果獲賊髙宗善之遷刑部侍郎尙書故實杜紫微頃於宰執求小儀不遂請小秋又不遂嘗夢人謂曰辭春不及秋昆腳與皆頭後果得比部員外郎宋史李濤傳濤字信臣京兆萬年人晉刑部郎中涇帥張彥澤殺記室張式奪其妻式家人詣闕上訴晉祖以彥澤有軍功釋其罪濤伏合抗疏請置於法晉祖召見諭之濤植笏叩階聲色俱厲晉祖怒叱之濤執笏如初晉祖曰吾與彥澤有誓約恕其死濤厲聲曰彥澤私誓陛下不忍食其言範延光嘗賜鐵券今復安在晉祖不能答卽拂衣起濤隨之諫不已晉祖不得已召式父鐸弟守貞子希範等皆拜以官罷彥澤節制濤歸洛下賦詩自悼有三諫不從歸去來之句先是範延光據鄴叛晉祖賜鐵券許以不死終亦不免故濤引之陳繹傳繹同判刑部獄訟有情法相忤者讞之或言刑曹惟知正是否不當有所輕重繹曰持法者貴審允心知失刑惡得坐視由是多所平反蘇頌傳頌知審刑院時知金川張仲宣坐枉法贓罪至死法官援李希輔例杖脊黥配海島頌奏曰希輔仲宣均爲枉法情有輕重希輔知臺受賕數百千額外度僧仲宣所部金坑發檄巡檢體究其利甚微土人憚興作以金八兩屬仲宣不差官比校止系違令可比恐喝條視希輔有間矣神宗曰免杖而黥之可乎頌曰古者刑不上大夫仲宣官五品今貸死而黥之使與徒隸爲伍𨿽其人無可矜所重者污辱衣冠耳遂免杖黥流海外遂爲定法張運傳運拜刑部侍郎言諸斥逐累赦未還者宜從湔洗諸申請條制多重復抵牾失於太煩諸編置不以赦原不以蔭論之類失於太重外路刑獄三經翻異移送大理刀鋸數施非所以示遠及諸不便皆從之汪大猷傳大猷權刑部侍郎升侍講言有司卒用新制棄舊法輕重舛牾無所遵承使舞文之吏時出以售其姦請明詔編纂書成上進上大悅尙書周執羔韓元吉樞密劉珙以彊盜率不處死無所懲艾右司林栗謂太祖朝彊盜贓滿三貫死無首從不問殺傷景佑增五貫固從寬今設六項法非手刃人例奏裁黥配何所懲艾請從舊法贓滿三貫者斬大猷曰此吾職也遂具奏曰彊盜烏可恕用舊法而痛懲之固可也天聖以來益用中典寖失禁姦之意今所議六項法犯者以法行之非此而但取財惟再犯者死可謂寬嚴適中若皆置之死地未必能禁其爲盜盜知必死將甘心於事主矣望稍開其生路乃奏用六項法則死者十七人用見行法則十四人舊法則百七十人俱死遂從大猷議借吏部尙書爲賀金國正旦使至盱眙得叩榜云彊盜止用舊法罷六項法還朝自劾求去上聞之復行六項法丁晉公談錄晉公嘗云居帝王左右奏覆公事愼不可觸機系於宸斷所貴行事歸功恩於主上耳嘗有一臣僚判審刑院因進呈一官員犯贓罪案眞宗方讀案遲回間欲寬貸之未有聖語其判院輒便奏云此是魏振男因玆眞宗便赫怒云是魏振男便得受贓便得爲不法拂下其案云依法正行遂處死後來有一知院因觀前車覆轍每奏事兢懼取進止忽復有詞科臣僚犯贓罪案進呈眞宗問云如何遂奏云此人悉以當辜聞說涕泣云玷陛下之與科名孤陛下之所任使更無面得見陛下更無面得見朝廷惟俟一死而已眞宗聞之云特與貸罪安置東都事略宋燕肅字穆之知審刑院先是天下疑獄𨿽聽奏而州郡懼得罪不敢讞故�獄常多肅建請諸路疑獄皆聽讞有不當者釋其罪自是全活者眾言行錄宋韓忠獻公琦知審刑院先是盜殺同黨旣自已就捕例不抵死公曰此但並有其貲或就滅其口非有自新攺過之心無足矜者請更議其法乃詔盜殺其徒黨而自首者毋得原澠水燕談錄元佑中上元駕幸凝祥池宴從臣教坊伶人以先聖爲戲刑部侍郎孔宗翰奏云唐文宗時嘗有爲此戲者詔斥去之今聖君宴犒羣臣豈宜容此詔付檢官置於理或曰此細事何足言孔曰非爾所知天子春秋鼎盛方且尊徳樂道而賤伎乃爾慢不治豈不累聖徳乎聞者嘆服東都事略範百祿字功父除刑部侍郎有以彊盜及故殺鬥殺情可矜者讞於朝法官援例貸免司馬光曰殺人不死則法廢矣百祿曰謂之殺人則可制刑而以爲不疑原情而以爲無可憫則不可百祿在刑部用法多平反遷吏部侍郎言行錄張文忠公九成兼刑部侍郎一日法寺以成案上大辟公閱首末得其情因請核實囚果誣服者也奏黜之時法官抵罰而朝論欲以平反爲賞公辭曰職在詳刑而賣眾以邀賞可乎金史髙徳基傳徳基字元履皇統九年轉刑部尙書有犯罪當死者宰相欲從末減徳基曰法無二門失出猶失入也不從及奏上曰刑部議是也因召諸尙書諭之曰自朕卽位以來以政事與宰相爭是非者徳基一人而已自今部上省三議不合卽具以聞韓企先傳鐸字振汝企先次子也遷刑部員外郎海陵遣中使諭之曰郎官髙選也汝勛賢之子苟能夙夜在公當不次擢用𨿽公相可到鐸感奮獄或有疑據經議讞賈少衝傳少衝字若虛大定二年調禦史臺典事累遷刑部郎中往北京決獄奏誅首惡誤牽連其中者皆釋不問全活凡千人以本職攝右司員外郎嘗執奏刑名甚堅旣退上謂侍臣曰少衝居下位有守如此張汝霖傳汝霖字仲澤大定八年除刑部郎中召見於香閣諭之曰卿以待制除郎中勿以爲降朕以刑部闕漢官故以授卿且卿入仕未久姑試其能耳如職事修舉當有升擢爾父太師以戶部尙書升諸相位由崇徳大夫躐遷金紫卿所目見也當旣厥心無忝乃父越王永功傳永功大定十五年除刑部尙書上曰侍郎張汝霖汝外舅也可學爲政賈鉉傳鉉攺刑部尙書泰和三年拜參知政事亳州醫者孫士明輒用黃紙大書�賜神鍼先生等十二字及於紙尾年月間摹作寶樣朱篆靑龍二字以誑惑市人有司捕治款伏值赦大理寺議宜準僞造禦寶𨿽遇赦不應原已奏可矣鉉奏天子有八寶其文各異若僞造不限用泥及黃蠟今用筆描成靑龍二字旣非八寶文論以僞造禦寶非本法意上悟遂以赦原明日上謂大臣曰已行之事賈鉉猶執奏甚可嘉也羣臣亦當如此矣元史阿魯圖傅阿魯圖一日與僚佐議除刑部尙書宰執有所舉或難之曰此人柔軟非刑部所可用阿魯圖曰廟堂卽今選儈子耶若選儈子須選彊壯人尙書欲其詳讞刑牘耳若不枉人不壞法卽是好刑官何必求彊壯人耶左右無以答其爲治知大體類如此謝讓傳仁宗卽位二年朝廷以吏多滯事責曹按不如程者令下讓曰刑獄非錢谷銓選之比寬以歲月尙慮失實豈可律以常法乎乃入白於宰相曰尙書言是也由是刑曹獨得不責稽違王約傳約除太常少卿尋詔約同宗正禦史讞獄京師約辭職在淸廟帝不允乃閱諸獄決二百六十六人當死者七十二人釋無罪者八十六人平反吳得誠�嫁良家入倡女十人杖流元旦帶刀闌入殿庭者八十人因議鬥毆殺人者宜減死一等著爲令又以浙民於行省南臺互訟不決命約訊之約至杭二十日而理省臺無異辭特拜刑部尙書以錄前功大徳十一年仁宗至自懷州肅淸宮禁以平章賽典赤安西王阿難答與左丞相阿忽臺潛謀爲變命刑曹按責其狀約曰在法謀逆不必搒掠竟當伏誅由是結知仁宗富寧庫失金約疑番直宿衛者盜之未幾果得實庫官吏獲免監察禦史言通州倉米三萬石因雨而濕約謂必積气所蒸驗且堪用釋守者罪宗王兄弟二人守邊兄陰有異志弟諫不聽卽上馬馳去兄遣奴挾弓矢追之弟發矢斃其奴兄訴囚其弟獄當死約慮囚曰兄之奴卽弟之奴況殺之有故立釋之卜天璋傳天璋遷刑部郎中適盜賊充斥時議犯者並家屬咸服靑衣巾以別民伍天璋曰赭衣塞路秦獘也尙足法耶相悟而止有告諸侯王謀不軌者�天璋訊正之賞賚優渥尙書省臣得罪仁宗召天璋入見時興聖太后在座帝指曰此不貪賄卜天璋也因問今何官天璋對曰臣待罪刑部郎中復問誰所薦者對曰臣不才誤蒙擢用帝曰先朝以謝仲和爲尙書卿爲郎中皆朕親薦也汝宜奉職勿怠卽以中書刑部印章付之旣視事入覲賜酒隆福宮及錦衣三襲後被命治反獄帝顧左右曰天璋廉愼人也必得其情天璋承命獄賴不�掾曹名臣錄劉敏河間府肅寧縣人洪武十三年由工部侍郎轉刑部侍郎其誥曰於戲昔聖人以徳化天下故民樂於從善而天下治然聖人之心必欲天下之人皆善無惡有不率者然後用刑以齊之故賞當其功罰當其罪而民之不從善者無有也故上曰君聖中曰臣賢下曰民良而天地致和品物咸亨矣後世之君臣乏誠意正心之學蔑成己及物之善是以刑罪不當仁義倒施法愈繁而犯愈眾此爲世之大病也久矣求君之聖臣之賢民之良者幾希故善治國者必擇人治刑否則法由此而煩期於無刑之地焉可得哉今以爾敏爲刑部侍郎特授通議大夫爾尙敬愼之哉獻徵錄李質字文彬洪武時升刑部尙書值山東饑遣質往賑賜以禦制詩云遣卿持檄按山東念爾賢勞久著功經國老臣勤撫卹行天使者起疲癃官儲有粟宜從賑囊�無私任至公七十二城皆歷徧馬蹄無處不春風端木復洪武中超授刑部尙書用刑本諸法律而持以平恕常著座右銘曰爲官實難貧然後安事有不可急中存寬又曰心契上天腳踐實地黃紱字用章正統間爲刑部郎中時人以硬黃目之陳道字徳修歷員外郎郎中淸謹守法門無私謁都人因有板陳之號杜銘字敬修景泰中歷階刑部郎中他司郎中缺嘗兼領其事至晚他司吏往往抱三四印歸公家公愈謙退不伐眾益賢之杜銘攺刑部尙書憲宗在位久明習政事尢愼重刑獄公時教飭其屬吏以人命至重勿以喜怒用法度足以正邦典而彰聖徳一時用刑號稱平允楊志學字遜夫遷刑部尙書刑部獄詞旣經侍郎詳定尙書多不履視惟死罪始自裁決公笞以上皆親覽中涓有擊死官屬又不赴逮者公奏置之法有巨商犯法當死挾重貲祈少緩其事不能得謂人曰楊翁無路可通也廖莊字安止遷刑部侍郎客嘗滿座所親或勸稍謝往來以遠嫌莊笑曰臣門如市臣心如水吾無愧吾心而已何喬新字廷秀攺刑部主事盡心庶獄無大小必求其情遷廣東司員外郎錦衣衛隸廣東司其官校恃侍衛親軍恣橫冒禁法司每優容之公曰法者天下之公也有犯輒捕不少貸由是官校悚懼相戒不敢犯陳璋字宗獻授刑部主事時司寇張公子麟精法律屬多難之璋曰士而不讀書謂之廢學官而不讀書謂之曠官況生死人乎乃研求法意至忘寢食有疑親爲注解遂以法家名歷員外郎中有卹刑錄行於世賢奕陽明王先生筮仕刑曹適輪提牢睹諸吏豢豕惻然恚曰夫囚以罪系者猶然飯之此朝廷好生浩蕩恩也若曹乃取以豢豕是率獸食人食矣羣吏請曰相沿例也亦堂卿所知先生曰豈有是哉遂令屠豕分給諸囚到今不復豢豕云後同裏有官刑部語及其事者先生顰蹙曰此余少年不學玆聞之尙有餘慚子乃以爲美談耶其人未達曰上宣朝廷之徳惠下軫囹圄之罪人本至徳事也先生顧深悔之以爲罪過何也先生復蹙然曰當日憑一時意見揭揭然爲此置堂卿於何地耶只此便不仁矣

刑部部雜錄客燕雜記嘉靖間李攀龍王世貞徐中行輩俱宮西曹相聚論詩建白雲樓於四川司中榜諸君詩李警句云諸山城上出落日署中寒時人目刑部爲外翰林寓圃雜記陸孟昭心多惻隱爲刑官十三年初入獄見重囚皆二木仰臥於�不能轉動被鼠夜嚙流血涔涔心甚憫之遂買數貓散置獄中鼠患頓息囚多感泣自此獄中畜貓矣大唐新語徐有功爲秋官郎中司刑少卿歷居法官數折大獄持平守正不以生死易節全活者數千百家有鹿城主簿潘好禮者慕其爲人乃著論稱有功斷獄賢於張釋之其略曰釋之爲廷尉天下無�人有功之斷獄亦天下無�人然釋之所行甚易徐公所行甚難難易之間優劣可知矣君子以爲知言觚不觚錄余初仕刑部時尙書聞莊簡公甫去任而屠簡肅公代之其絜法爲天下最諭劉應何猶能守而勿失如淮安理刑必用半年之外曾經提守過者南北決囚三人必於主事中差資最深者毫髮不敢亂二十年後有甫入部而遽委理刑者有越資而差審決者甚至有以私情借別部差者有借本部除名目不當差官而差者此可嘆也日知錄周禮小司徒及三年則大比大比則受邦國之比按注大比謂使天下更簡閱民數及其財物也鄭司農云五家爲比故以比爲名今時八月案比是也莊子云禮法度數刑名比詳唐時刑部有刑比音毗

