

閨恨部列傳二

宋一

桂英按柳貫王魁傳王魁下第失意入山東萊州友人招遊北市深巷小宅有婦絕艷酌酒曰某名桂英酒乃天之美祿足下得桂英而飲天祿明春登第之兆乃取擁項羅巾請詩生題曰謝氏筵中聞雅唱何人玉在簾幃一聲透過秋空碧幾片行雲不敢飛桂曰君但爲學四時所須我爲辦之遂訂爲夫婦由是魁朝去暮來逾年有詔求賢桂爲辦西遊之用將行至州北望海神盟曰吾與桂誓不相負若生離異神當殛之魁至京門寄詩曰琢月磨云輸我輩都花占柳是男兒前春我若功成去好養鴛鴦作一池後唱第爲天下第一魁私念科名若此以一娼婦玷辱況有嚴君不容也不復與書桂寄詩曰夫貴婦榮千古事與君才貌各相宜又曰上都梳洗逐時宜料得良人見卽思早晚歸來幽閣內須教張敞畫新眉又曰上國笙歌錦繡鄕仙郎得意正疏狂誰知憔悴幽閨客日覺春衣帶系長魁父約任氏爲親授徐州僉判桂喜曰徐去此不遠當使人迎我矣遣僕持書往魁方坐廳決事大怒叱書不受桂曰魁負我如此當以死報揮刀自刎魁自南都試院有人自燭下出乃桂也魁曰汝固無恙乎桂曰君輕恩薄義負誓逾盟使我至此魁曰我之罪也爲汝飯僧誦佛書多焚紙錢捨我可乎桂曰得君之命乃止不知其他也魁欲自刺母曰汝何悖亂如此魁曰日與冤會逼迫以死母召道士馬守素屢醮守素夢至官府魁與桂發相系而立有人戒曰汝知則勿復醮也後數日魁竟死

朝華按墨莊漫錄秦少遊侍兒朝華姓邊氏京師人也元佑癸酉歲納之常爲詩雲天風吹月入欄桿烏鵲無聲子夜閒織女明星來枕上了知身不在人間時朝華年十九也後三年少遊欲修眞斷世緣遂遣朝華歸朝華臨別泣不已少遊作詩雲月霧茫茫曉柝悲玉人揮手斷腸時不須重向燈前泣百歲終當一別離朝華旣去二十餘日使其父來云不願嫁卻乞歸少遊憐而取歸明年少遊出倅錢塘至淮上因與道友論議嘆光景之遄歸謂華曰汝不去吾不得修眞矣亟使人走京師呼其父來遣朝華隨去復作詩云玉人前去卻重來此度分攜更不回腸斷龜山離別處夕陽孤塔自崔嵬時紹聖元年五月十一日少遊嘗手書記此事未幾遂竄南荒

夏沈香按墨莊漫錄熙寧五年杭州民裴氏妾夏沈香澣衣井旁裴之嫡子嬉戲誤墮井而死其妻訴於州必以謂沈香擠之而墮也州委錄參杜子方司戶陳珪司理戚秉道三易獄皆同沈香從杖一百斷放時陳睦任本路提刑舉駁不當劾三掾皆罷州委秀州倅張濟掬勘許其獄具卽以才薦竟論沈香死故東坡送三掾詩云殺人無驗終不快此恨終身恐難了其後睦還京師久之未有所授聞廟師邢生頗從仙人遊能知休咎乃往見之卽問以未來事邢拒之弗答語所親曰其如沈香何睦聞之悚懼汗下廢食者累日而卒凡有刑名之責者可不愼歟

淮陰婦按雞肋編余家故書有呂縉卿叔夏文集載淮陰節婦傳云婦年少美色事姑甚謹夫爲商與里人共財出販深相親好至通家往來其里人悅婦之美因同江行會旁無人卽排其夫水中將沈指水泡曰他日此當爲證旣溺里人大呼求救得其屍已死則號慟爲之制服如兄弟厚爲棺斂送終之禮甚備錄其行�一毫不私至所販貨得利亦均分著籍旣歸盡舉以付其母爲擇地土葬日至其家奉其母如己親若是者累年婦以姑老亦不忍去且感里人之恩亦喜其義也姑以婦尙少里人未娶親之猶子故以婦嫁之夫婦尢歡睦後有兒女數人一日大雨里人者獨坐檐下視庭中積水竊笑婦問其故不直告愈疑之叩之不已里人以婦相歡又有數子待之必厚故以誠語之曰吾以愛汝之故害汝前夫其死時指水泡爲證今日泡水竟何能爲此其所以笑也婦亦笑而已後伺里人之出卽訴於官鞫實其罪而行法焉婦慟哭曰以吾之色而殺二夫亦何以生遂赴淮而死

孫助教女按淸尊錄大桶張氏者以財雄長京師凡富人以錢委人權其子而取其半謂之行錢富人視行錢如部曲也或過行錢之家設特位置酒婦女出勸主人皆立侍富人遜謝彊令坐再三乃敢就位張氏子年少父母死主家事未娶因祠州西灌口神歸過其行錢孫助教家孫置酒數行其未嫁女出勸容色絕世張目之曰我欲娶爲婦孫皇恐不可且曰我公家奴也奴爲郎主丈人鄰里笑怪張曰不然煩主少錢物耳豈敢相僕隸也張固豪侈奇衣飾卽取臂上古玉條脫與女且曰擇日納幣也飲罷去孫鄰里交來賀曰有女爲百萬主母矣其後張別議婚孫念勢不敵不敢往問而張亦恃醉戲言耳非實有意也逾年張婚他族而孫女不肯嫁其母曰張已娶矣女不答而私曰豈有信約如此而別娶乎其父乃復因張與妻祝神回並邀飲其家而使女窺之旣去曰汝見其有妻可嫁矣女語塞去房內蒙被臥俄頃卽死父母哀慟呼其鄰鄭三者告之使治喪具鄭以送喪爲業世所謂仵作行者也且曰小口死勿停喪卽日穴壁出瘞之告以致死之由鄭辦喪具見其臂有玉條脫心利之乃曰某一園在州西孫謝之曰良便且厚相酬號泣不忍視急揮去卽與親族往送其殯而歸夜半月明鄭發棺欲取條脫女蹶然起顧鄭曰我何故在此亦幼識鄭鄭以言恐曰汝之父母怒不肯嫁而念張氏辱其門戶使我生埋汝於此吾實不忍乃私發棺而汝果生女曰但送我還家鄭曰若歸必死我亦得罪矣女不得已聽鄭匿他處以爲妻完其殯而徙居州東鄭有母亦喜其子之有婦彼小人不暇究其從來也積數年每語及張氏猶忿恚欲往質問前約鄭每勸阻防閒之崇寧元年聖端太妃上仙鄭當從禦翣至永安將行祝其母勿令婦出遊居一日鄭母晝睡孫出僦馬直詣張氏門語其僕曰孫氏第幾女欲見某人其僕往通張驚且怒謂僕戲己罵曰賊奴誰教汝如此對曰實有之乃與其僕俱往視焉孫氏望見張跳而前曳其衣且哭且罵其僕以婦女不敢往解張以爲鬼也驚走女持之益急乃擘其手手破流血推僕地立死僦馬者恐累也往報鄭母母訴之有司因追鄭對獄具狀已而園陵復土鄭發冢罪該流會赦得原而張實推女而殺之雜死罪也𨿽奏獲貸猶杖脊竟憂畏死獄中

王嬌按李詡嬌紅記申純字厚卿祖汴人也隨父寓成都八歲通六經十歲能屬文天姿卓越傑出世表賢士大夫多推譽焉宣和間薦而不第��不自勝家居月餘因適鄰郡謁舅氏王通判信宿而至則門枕碧流目斷千里波濤洶湧風景粲然因賦摸魚兒一闋以寫其勝旣謁舅舅見生遂引入中堂妗出生進拜舅有一子名善父年七歲亦相見畢再命婢飛紅呼女嬌娘出見良久飛紅附耳語妗以未妝辭妗怒曰三哥家人也常服何害又令他侍女促之有頃嬌自左掖出雙鬟綰綠色奪圖畫朱粉未施而天然殊瑩生驚禮不覺自失嬌因立妗右生目搖心蕩不可禁制因笑曰三哥遠來勞頓宜就捨少息因室之於堂之東去堂二十餘步生歸館後功名之心頓釋日夕惟慕嬌而已舅妗以生久不相見款畱備至生亦自幸其相畱冀得乘間致款曲於嬌也嘗時出入堂廡日與嬌晤未敢遽一言相及察其言笑舉止常若有不足之狀生知其賦情特甚求所以達意而未得其便一夕嬌晚繡紅窗倚�視酴�花久不移目生輕躡其後嬌不知也因浩然長嘆生低問曰爾何於此長嘆將有所思乎嬌不答良久曰兄何自來此日晚矣春寒逼人兄覺之乎生應曰春寒固也嬌正視逡巡引去生獨歸室無聊乃書點絳唇一詞於寓室之東以寓意焉詞曰庭院深沈遲遲日上酴�架芳叢相亞點春無價玉體香肌好手應難畫還堪訝一點春心誰共遊蜂話自後相聚飲宴或同歌笑申生言稍涉邪嬌則凝袂正色若不可犯一日舅有他甥至亦畱之至晚開宴申生預坐酒半妗起酌酒勸他甥嬌時立妗後次令潔觴酌生生力辭妗曰子素能飲曷不開懷生曰已醉甚不能復加妗未答嬌曰三兄似不勝飲姑且止生喜不自勝旣罷嬌引去自此生尢注念一夕嬌獨坐於堂側惜花軒內生偶至見嬌�欄無語徙倚沈吟時檻前有牡丹數本將開未放生因爲二絕以戲之曰香惹沈煙透粉墻絳羅輕捲映朝陽芳心一點千重束肯念�欄人斷腸嬌姿艷質不勝春何意無言恨轉深惆悵東君不相顧空餘一片惜花心詩成援筆寫以示嬌嬌巡檐展誦欲言不言正凝思間忽聞流鶯數囀生又作喜遷鶯詞一章曰園林過雨問滿前媚景是誰爲主翠柳舒眉黃鸝調舌鎭日恣狂歌舞金衣公子何來牽惹萬千愁緒芳艸地有香車寶馬駢闐如許無據行樂處好景良辰休把輕辜負一種春風幾多圖畫聽取綿蠻簧語又向暗巢偸眼欲啄花心無路知墻外待放伊飛過旁人低訴嬌覽之未畢忽聞妗語聲嬌乃並前二詩藏之袖間趨歸堂中生悵然久之歸室殆無以爲懷因作一絕題於堂西之綠窗上詩曰日影縈�睡正醒篆煙如縷午風平玉簫吹斷霓裳曲誰識鸞聲與鳳聲後二日舅妗出嬌因至生臥室見西窗有詩一絕躊躇玩味不忍捨去乃濡筆和之以寄意焉詩曰春愁壓夢苦難醒日迥風髙漏正平魂夢不堪初起處落花枝上曉鶯聲生歸見所和詩飛動逾常朝夕求間以言動之然嬌或對或否乍暱乍違莫測其意一日舅妗設宴酒散皆起歸舍生獨危坐堂中欲卽外舍俄而嬌至筵所抽鈿釵勻博山理餘香生因曰夜分人寢矣安用此嬌曰香貴長存安可以夜深棄之生曰篆灰有心足矣嬌不答行近堂�開簾仰視月色如晝因呼侍女小慧畫月以記乃顧生曰月巳至此夜幾許生亦起下�瞻望星漢曰織女將斜矣因曰月白風淸如此良夜何嬌曰東坡鐘情何厚也生曰情有甚於此東坡安足厚也嬌曰於我何獨無之生曰誠然則佳句所謂壓夢難醒者何謂耶嬌因促步逼生曰織女銀河何在也生見嬌之驟近恍然未及卽對忽聞戶內妗問嬌寢未嬌乃遁去次日生憶夜來事自疑有獲然每思遇事多參商愈不自足乃作減字木蘭花詞以記之曰春宵陪宴歌罷酒闌人正倦危坐中堂倏見仙娥出洞房博山香燼素手重添銀漏永織女臨河月白風淸良夜何次日晨起生入揖妗旣出遇嬌於堂西小閣中嬌時方對鏡畫眉生前謂曰蘭煤燈燼耶燭花也嬌曰燈花耳妾用意積之生曰願以一半丐我嬌令生分其半生舉手污指因請嬌曰子宜分贈何重勞客耶嬌曰旣許君矣寧惜此遂以指決煤之半以贈生因牽生衣拭指污處曰緣兄得此可作無事人耶生笑曰敢不畱以爲識嬌因變色曰妾無他意君何相戲生見嬌色變恐妗知之因趨出藏所分煤於枕中乃作西江月詞以記之曰試問蘭煤燈燼佳人積久方成殷勤一半付多情油污不堪自整妾手分來的的郎衣拭處輕輕爲言畱取表深誠此約又還未定自後生心搖蕩特甚不能頃刻少置伏枕對燭夜腸九回欲履危道以實嬌心而未獲一日暮春小寒嬌方擁鑪獨坐生自外折梨花一枝入來嬌不起顧生生乃擲花於地嬌驚視徐起以手拾花詢生曰兄何棄擲此花也生曰花淚盈暈知其意何在故棄之嬌曰東皇故自有主夜屏一枝以供玩好足矣兄何索之深也生曰已荷重諾無悔嬌笑曰將何諾生曰試思之嬌不答因謂生曰風差勁可坐此共火生忻然卽席與嬌偶坐相去僅尺嬌因撫生背曰兄衣厚否寒威恐相逼也生恍然曰能念我寒而不念我斷腸耶嬌笑曰何事斷腸妾當爲兄謀之生曰無戲言我自遇子之後魂魄不能著體每竟夕不寐而子方以爲戲足見子之心矣予見子言論吐納非無情者及予有深言則子變色以拒諒孱繆之迹不足以當雅意今日一言之後余將西騎矣嬌因慨然良久曰君已疑妾妾敢無言妾知兄心舊矣豈敢固自鄭重以要君也第恐不能終始其如後患何妾亦數月來諸事不復措意寢夢不安飲食俱廢君所不得知也因長吁曰君疑甚矣異日之事君其任之苟不濟當以死謝君生曰子果有心何以策我嬌未及答舅自外至生因起出迎舅嬌乃反室又越兩日生淩晨起攬衣向堂西綠窗立視井檐會嬌亦起在隔窗內理妝矣生誦東坡詩曰爲報鄰雞莫驚覺更容殘夢到江南嬌聞之自窗內呼生曰君有鄕閭之念乎生因窺窗語嬌曰衷腸斷盡惟有歸耳嬌曰君果誕妾耶旣無意於妾何前委�之深也生因笑曰歸豈所樂第被子苦久矣然則若何謀之嬌曰此間人眾無可容計由東軒達熙春堂透酴�架君寢室外有小窗今日若晴霽君自寢所逾窗度酴�架至熙春堂下此地人罕花密與君會也生欣然俟暮不覺暴雨大作不果所期生悵恨不已作玉樓春詞曰曉窗寂寂驚相遇欲把芳心深意訴低眉斂翠不勝春嬌轉櫻唇紅半吐匆匆已約歡娛處可恨無情連夜雨枕孤衾冷不成眠挑盡殘燈天未曙生晨起會嬌於妗所因共至中堂以夜所綴詞示之嬌微笑曰好事多磨理故然也是日生侍舅從鄰家飲至暮醉歸睡熟嬌潛步至窗外低聲呼生者數次生不之覺嬌悵恨而返又疑生之誕己也直欲要以盟誓生剪縷發且書誓辭付嬌嬌亦剪髮設盟以復於生𨿽極眷慕然終無間可親一日生得家書以從父晉納粟補閬州武職以生習騎射令歸隨行嬌憯然作詩贈行詩曰綠葉陰穠花正稀聲聲杜宇勸春歸相如底事悠悠去不覺文君淚濕衣生得詩和韻以復嬌而終以嬌綠葉陰穠之語爲疑又成一詞寓小梁州以示嬌詞曰惜花長是替花愁每日到西樓如今何況拋離去也關山千里目斷三秋謾回頭殷勤分付東園柳好爲管長條只恐重來綠成陰也靑梅如豆辜負梁州恨悠悠嬌知生疑己亦以卜算子詞復之生去後從父以他故不果行生起居罔或置念沈思致疾因托求醫復至舅家數日無便與嬌一語至於飲食俱廢舅妗皇皇醫卜踵至俱云勞思所成終不能究知所自數日病小愈值舅出報謁生因彊步至外廡方佇立俄而嬌至生駭然嬌曰偶左右皆他往妾得間來問兄病耳生回顧無人因前牽嬌衣欲與語嬌曰此廣庭也十目所視宜卽兄室生與之俱及門忽雙燕爭泥墜前嬌因捨生趨視俄舅之侍女湘娥突至嬌前生乃引去至暮復會中堂嬌謂生曰非燕則湘娥見妾在君室矣生悒悒之心見於顏色乃作擷芳詞一闋以自釋一日嬌尋便至生室謂曰向日熙春堂之約妾嘗思之夜深院靜非安寢所由前日之路可達妾寢二婢以計遣其大者小慧不足畏也夜分君來妾開窗以待生曰固善也不亦危乎嬌變色曰事至此君何畏人生如白駒過隙復有鐘情如吾二人者乎事敗當以死繼之生曰若然何恨是夜將半生乃逾外窗繞堂後數百步至酴�架側求門不得生頗恐久之得路至熙春堂堂廣夜深寂無人影生大恐因疾趨入嬌方倚幾而望衣紅綃衣舉首望月若重有憂者不知生之已至也生因抉窗而入嬌忽見生且驚且喜曰君何不告駭吾甚矣生乃與嬌並坐窗下月色如晝嬌體態艷媚瑩玉無瑕飄飄然不啻如嫦娥之下臨人間也遂相攜入羅帳之中兩情旣合若不勝情不覺流丹漬生衣袖嬌乃剪其袖而收之曰畱此爲他日證生笑而從之有頃雞聲催曉虯漏將闌嬌令生歸室因口占菩薩蠻詞贈生云夜深偸展紗窗綠小桃枝上畱鶯宿花嫩不禁搖春風卒未調千金身已破脈脈愁無那特地祝檀郎人前口謹防生亦口占答之云綠窗深�傾城色嬌花蕊展春波溢一笑入羅帷春心不自持雨雲情散亂弱體羞還顫從此問雲英何須上玉京嬌得生所和詞謝曰妾以女子感欲紅見嬌之厚己盡釋前憾與嬌稔密嬌結之愈至時小慧年稍長語嬌曰娘子貴人也飛紅賤婢也柰何以貴事賤小慧所不能平嬌因嘆曰我之遇申生爾所知也紅與我有隙爲間其中使不得與生一敍間闊苟不屈己以結其心則我二人成永隔矣因泣下慧曰娘子�性聰明愛身如玉今旣以千金之軀委之申生若棄敝屣而又下事飛紅寖以自卑妾之所大不解者況娘子文詞華贍名聞於時久矣苟求婚姻豈不能得一申生且申生一第之後視娘子頗似無情今𨿽在此意亦落落娘子何自苦執如此嬌曰爾勿言天下豈復有鐘情如申生者乎以生之才美必不負我慧知嬌心已固乃亦諂事飛紅紅感嬌甚因喟然謂嬌曰娘子近日憔悴特甚若有所思者何不與紅一言紅受娘子之恩厚矣苟有所使當以死報嬌但流涕不言紅勤叩之乃曰我之遇申生爾所知也它何言紅曰此易事夫人終日於小樓看經堂室之事娘子主之果有所令孰不惟命嬌鄭重謝之自此常爲嬌求生然生每夜遇妖之後以爲實嬌妗主席嬌時侍立妗側知親議不諧心甚悒怏酒散媒媼顧左右無人欲致生書於嬌適嬌至前剔燈因私語嬌曰厚卿有手書令我致子嬌然微應淚墜言下媒爲之攺顏遂取書授嬌次日媒媼復迫言之舅怒曰此無不可第以法禁甚嚴老夫不任罪戾爾勿復言媒不得已告歸嬌私謂媒媼曰離合之緣天實爲之三兄無事且來勿以不諧中絕也因出手書復生媒旣歸報遂以嬌書與生生展視乃滿庭芳詞一闋云簾影垂珠簟紋浮水綠陰庭院淸幽夜長人靜消得許多愁每記當時月下小窗外私語綢繆因緣淺行雲去後目斷楚天秋殷勤傳一語動人情緒密意相投柰天公不察恩愛成休應是奴儂薄命難消受爾雅風流須記取平生一餉休認作夢中遊生覽誦數徧不覺淚下初生與成都角妓丁憐憐者相厚善憐憐敏慧殊麗常佐燕帥府而尢傾慕於生屢遣招生生故不往至是生之友陳仲遊亦豪家子也窺生有恨懷因拉生至憐憐之家生旣至憐憐不勝喜設酒致款曲生但面壁不答憐憐怪之委曲詢生終不言憐憐意其礙仲遊也乃畱之至夕令他妓侍仲遊寢而自薦於生切切詰生所以不見答之故生乃具道與嬌娘相遇之情憐憐問曰嬌娘誰家女也生曰新任眉州王通判之女憐憐又問其容貌生具述之憐憐因沈思良久曰若此豈非小字瑩卿者乎生愕然曰爾何由知之憐憐曰向者帥府幼子求婚不擇門第髙下但欲得姝麗常捐數千緡命畫工於近地十郡間伺隙繪人家美女凡得九人此其一也色瑩肌白眼長而媚愛作合蟬鬢時有憂怨不足之狀嘗至帥府見之因記其姓氏然否生曰子如親見其人矣憐憐曰吁宜子之視我若艸芥也妾常恨不見其人今後至彼幸丐我以舊鞋生諾之明日與仲遊偕歸生念嬌成疾父母詢其得病之由生乃托以夢寐怪異將不能免死必須求善能驅役鬼神者禳之父乃命良巫祈祝生密賂巫令向父母言此爲鬼物所憑必當遠避不然生死不保父母聞巫言大驚懼以爲誠然於是議令生往避舅家先期使報舅妗許之生旣戒行病亦向安於時鶯囀新簧百花競發園林春色刺目爭妍生至門入園遇嬌於秀溪亭生暫叩寒暄卽欲入謁舅妗嬌止之曰今日王寺丞宅邀賞牡丹日暮方歸姑此少息乃並坐亭上嬌因謂生曰君復來此何爲也生疑其言乃曰日月未久何遽相忘自相離之後坐不安席食不知味起忘寢寢忘起中間一請嚴命冀諧至願而天不從人竟辜素望百計重來以申舊約今子言若是予失計甚矣嬌愧謝曰君心果爾妾何以謝君移時生至舊館窗幾依然生悵然作鷓鴣天詞云甥館閒扃又一年重來窗幾尙依然山房不掃雲煙迹浮世偏驚日月遷濃淡筆短長篇舊吟新�總愁牽春風與我渾相識時遣流鶯奏管弦至晚舅妗歸生拜謁甚恭舅問曰聞有微恙想向愈矣生謝曰惟舅憐之庶得逃免舅妗勞勉之生遂就室自後與嬌情意周洽愈於平昔旣數月生因憶丁憐憐語丐鞋於嬌嬌詢生曰安用此爲生不以實對嬌不許舅之侍女飛紅者姿顏𨿽美而遠出嬌下惟弓彎與嬌無異寫染詩詞亦與嬌相等殆亦尢物也以妗性妒未常獲寵常時出入謔浪善應對𨿽生不與語必求事以與生言嬌則淸麗瘦怯持重少言徘徊顧盼令人魂魄俱揚而未嘗輕輸一粲也每見生與紅語殊有不足之意及是漸狎嬌尢疑焉生旣久求嬌鞋不獲一日嬌晝寢生偶至其側因竊鞋趨出方及寓齋以他事去失於收藏飛紅適尾生後見鞋疑嬌所與因收之生罔知及歸索鞋無有也因怏怏及暮嬌問生索鞋生曰此誠我盜去然隨已失之諒子得之矣嬌乃止蓋飛紅拾歸以付嬌也然嬌以此愈疑生私通於紅矣一日見紅與生戲於窗外撲蝴蝶因怒詬紅紅頗憾之後遇望日眾出禮舅妗嬌在焉飛紅因指嬌足揚言謂生曰此卽子所遺鞋也嬌變色而言他會舅妗亦不聞嬌乃大怨望生自後非中堂相遇不復見生女紅諸事略不措意幽怨之情淪浹心髓生亦無以自明一日縱步後園適於花下見鸞箋一幅取視之乃靑玉案詞也詞云花低鶯踏紅英亂春心困頓成愁懶楊花夢散楚云平空惹起情無限傷心漸覺成牽絆柰零亂寸心難管深誠無用寄天涯幾欲問梁間燕生意嬌詞而疑字頗不類因攜歸置幾上西窗有金籠養鸚鵡甚馴抵暮嬌過其側戲擲以紅豆鸚鵡忽言曰嬌娘子何打我也生聞亟出招嬌不至生力挽之方入生室正疑思不言忽見案上花箋因取視之良久目生不語生曰此何時所作也嬌不答生又曰何故不言嬌終不應生力究之嬌曰此飛紅詞也君自彼得之何必詐妾生力辯嬌無一言徘徊良久長吁竟拂衣起去亦不交一言凡月餘生中心蘊結獨抱煩冤一夕競造嬌室左右寂然惟見窗上有絕句云灰篆香難駐風花影易移徘徊無限意空作斷腸詩生察詩知嬌疑己之深乘間語嬌曰再會以來荷子厚愛視前有加邇日形似之間不能不爲子所棄何今昔異志乎嬌初不言生再詰之嬌潸然曰妾自遇君之後常恐力日不足今者君棄妾耳妾何敢棄君抑君意旣自有在何必妾望矣生曰苟有二心有如此日因指天自誓以明無他嬌曰君偶遺鞋飛紅得之飛紅偶遺詞君又得之偶然之事何多也妾不敢怨君幸愛新人無以妾爲念生仰天太息曰有是哉吾怪邇日見子若有憂者乃以此耶子若不信當剪髮大誓於神明之前嬌乃笑曰果然否生曰必矣嬌曰若然後園魚池正與明靈大王祠相望此神頗靈叩之無不響應可同妾訣誓於彼生曰如命想明靈大王必知予心之無他也次早嬌果與生俱遊後園臨東池遙望大王之祠設誓辭累千百誓畢攜手而歸遂如初焉生自此亦不復與飛紅一語紅察之因大憾一日生於後園牡丹花畔遇嬌遂相攜過別圃飛紅亦自後潛至見嬌與生並行促返語妗曰天气晴暄後園牡丹盛開可一觀否妗卽命紅隨行至則瞥見生與嬌並行亭畔左右俱無人妗因大疑呵嬌生乃狼狽反室悵怏不已知爲飛紅所窘越二日生乃告歸舅亦不畱之嬌夜出潛與生別曰兄歸善自保持求便更來無以疑間遂成永棄因泣下沾襟生亦掩泣嬌又作一剪梅詞授之且曰兄時展視之卽如見妾矣言終而去詞云豆蔻梢頭春意闌風滿前山雨滿前山杜鵑啼血五更殘花不禁寒人不禁寒離合悲歡事幾般離有悲歡合有悲歡別時容易見時難怕唱陽關莫唱陽關生旣歸父母以生久廢筆硯令生溫習舊業生與兄綸𨿽朝夕共學而思嬌之念無時可蠲悵恨之辭或形夢寐至七月中旬舅以眉州倅滿道經申生之門因畱宿於生家者累日此時舅挈家以行嬌寓生家與母不離跬步兼左右婢僕紛然雜沓生欲與嬌一言終不可得居三日舅命戒行車馬喧闐送者絡繹於道妗與嬌各登車諸侍女相隨先後生亦乘馬相送伺隙褰簾挽車與嬌語舊嬌淚下如雨不能答徐曰遇君之後一日爲別尙不能堪況動是三年遠及千里一旦思君之切安保其能再見君乎但恐妾則骨化形銷而君將乘鸞跨鳳矣生曰息壤在彼吾豈忘之嬌曰若然則妾荷君之恩死且幸甚乃口占一絕贈生曰欲晤臨岐促去忙天涯寂寞轉情傷不堪千里三年別何用仙家日月長復於袖中出香佩一枚上有金銷團鳳以眞珠百顆約爲同心結贈生生別舅妗歸室閒宵永日無不零至八月與兄俱就秋試旣畢卽欲歸兄綸謂曰揭榜在近何不少俟生曰兄苦學中必矣弟之荒疏固知被斥若俟揭榜益復無顏兄再四畱之不得已而止旣揭報生與兄俱在髙選次年又與兄皆登第兄授綿山簿生以習騎射授洋州司戶舅聞二甥皆掇巍科大喜遣人致賀且詢所除何官如瓜期未及能一來否生得書卽謀於兄卽日治行詣舅任所旣至畢見問勞再三而妗終以前疑館生於廳事之東去堂甚遠生亦遠嫌尋常非召不入或一至堂廡亦未嘗與嬌款語卽一相遇不獲一言生無聊特甚旣十餘日欲告歸然念千里遠來未曾與嬌晤語終不忍去一日生晨入謁妗妗未起忽遇嬌於堂側時且早左右未集嬌亟趨語生曰相別許久思念未嘗少息審近取髙第但恨命薄不能終執箕爲恨耳兄不棄遠來亦何幸得此妾與飛紅有隙君所知也今吾母老飛紅方用事跬步無所求便兄今至此已十日妾不能與兄一敍疇昔者坐此故也妾每見兄必晨昏入謁凡七日晨起以俟兄至而兄每入必晚今日差早幸得與兄一語也生曰我坐此不勝苦方欲於一二日間還返終以未嘗與子一傾積素姑彊畱耳今旣若此畱亦何益嬌曰妾以君故屈事飛紅尙未得其歡心自今以往益順承之萬一得回其意則可與兄復聚如前矣兄能少畱月餘否因出袖中黃金二十兩曰恐有用度或衣服垢敝可用修治也若果有謀𨿽處鬼室所不辭苦頃之人至生遂出自秋及冬歲聿雲暮生益無以自遣所居室東有修竹數竿竹外有亭前任州官有子婦美而少因得暴疾殯於亭中精誠不泯常出爲祟一夕生方掩關而坐將及二更許忽聞窗外步履聲生意其兵吏夜起不以爲怪頃之叩窗甚急生出視則嬌娘也獨立窗下曰君何不出候君久矣生不知妖欣然與之入室曰子何以得來此答曰人盡熟寢無有知者故來相就將旦告去囑生曰此後妾必夜至兄無事不必至中堂或偶相遇不必以言相問恐爲人所覺也妾或與兄語亦無見答則人將謂君無心於妾庶可釋疑生喜諾遂去自後每夜必至幾月餘矣人莫知之生常經數日方一入中堂或遇嬌則遠望引避嬌旣益屈事紅凡所珍愛於紅一無所惜錦繡羅紈珠璣翡翠惟紅所事牽情致乖禮法幸垂明鑑必終保之則托身於君無憾矣自後生夜必潛至嬌室凡月餘無有知者旣而稍縱舅之侍女曰飛紅曰湘娥者皆漸覺嬌亦厚禮紅等欲使緘口而紅輩亦未之敢發俄而生以父命促歸寢食俱廢思欲娶嬌乃作書達嬌曰相別倏爾旬餘杳杳飛魂每馳淸夜松竹深盟常存記憶蒹葭之植得托於蘭蕙之旁爲幸大矣幽會未終嚴命遽迫自抵寒齋無一息不夢遊洛浦之風煙也一切屏絕不知所以爲懷幸天啟其衷親朋見憐於家大人前致懇俾續秦晉未審舅妗雅意若何倘不棄庸陋則死且不朽玆媒氏告行托此以布腹心惟共圖之外永遇樂詞一首並用錄呈亦以見此情之拳拳耳風霜在候幸善加保衛生以緘封密付媒媼父母不知也媒得書卽往見生舅妗以生父命告舅爲之開宴次日媒申前請舅曰三哥才俊加以歷練老成老夫得此佳婿固所深願但朝廷立法內兄弟不婚似不可違老夫初未嘗無此意苦礙條約故不敢言耳媒氏再三宛轉終不能得至晚再置酒款媒舅命之來累十餘日不入中堂精神昏昏終日倦臥嬌亦疑之至晚遂令小慧及紅房內小婢蘭蘭夜出伺生起處慧與蘭蘭同至生室見窗內燈明穴而窺之見生與一女子對坐顏色態度與嬌無異因私相嘆駭及歸室則見嬌與紅並坐於室慧曰娘子適至生室乎嬌曰自遣爾去我二人坐此未嘗動爾安得妄言慧蘭同聲曰適來申生與一女子對坐絕似娘子若此則彼爲何人嬌紅大駭良久紅曰舊聞此地多有鬼魅得無是乎因欲與慧蘭等再出窮之以夜深而止明晨嬌詐以妗命召生再四方來小慧導入見嬌獨坐生仿徨欲去嬌卽前挽生袖曰君且勿去將有事語君生不得已乃坐嬌曰妾之待兄至矣一旦若是豈妾所望於兄者生不答嬌又曰兄每夕所遇者何人生曰無之嬌曰不必隱諱生謂其詐乃左右顧盼切切曰子令我勿言何窘我也嬌曰妾有何事令君勿言生大駭曰左右有人乎嬌曰無之嬌又曰兄此來妾從未得與君款密何嘗囑君勿言生曰子何反復也子自前月以來每夜必至我室囑我勿言懼飛紅輩生釁也子今乃復云爾何故嬌曰妾實未嘗一出君之所居窮僻久聞其中多怪諒必鬼物化形以幻惑君也妾自屈事飛紅之後已得其歡心日夕使人招兄不至縱一來或與兄言俱不答將謂兄有異心夜來使小慧蘭蘭伺兄起處乃見一女子形狀如妾與兄對坐此非鬼物而何故今日召兄實之耳君不信則召紅証之乃潛使人呼紅紅至謂生曰郎君何棄娘子也因具道夜來事生駭甚汗下浹背罔知所出乃謝曰非子眷眷不忘則我將死於鬼祟矣因大恐不敢出紅乃以生爲鬼祟所惑告妗妗曰安有是理紅欲實其言至一更許令生且出生懼不敢往紅曰第往彼妾將有爲也因戒生曰今夜二鼓妾與夫人來觀君勿言其貌似娘子也生彊出至二更鬼復來生𨿽與坐股栗未寧紅與妗隨至果見一女子妗欲諦視紅因大撫窗趣入鬼忽奄滅初生聞嬌言猶疑信相半及妗入鬼滅方大悟妗因詢生曰適爲何人生愧謝曰不知其鬼也願妗救我於是妗與紅謀移生入中堂舅知之廣求明師符水以與生飲生後臥病累日亦尋向安自爾生起居皆在內室嬌至生室連夕妗亦不知也又兩月餘妗以病死嬌哀毀殊甚幾不欲生生乘間因告歸嬌謂生曰哀毀之中不暇與兄款曲暫歸宜再來也因長吁曰數年之間送君者屢矣知此別後當復何如生無言掩淚而別明日辭舅歸至家父母聞妗之沒皆驚悼明年六月舅秩滿回再過生門畱宿數日自妗之死飛紅專寵於舅因宛轉謂媒曰夫人不幸先逝善父年少家事無人主持何不拉三哥同歸經理且其瓜期未及也舅欣然之欲拉生

閨恨部列傳三

宋二

董元廣女按董漢州女傳董賓卿字仲臣饒州徳興人娶於同縣祝氏紹興初爲涇州守卒於官其家不能遽歸暫寓蜀道長子元廣亦娶於祝旣除服調房州竹山令妻生三女而死元廣再娶一武人之室秩滿挈家東下與蜀客呂使君方舟偕行日夕往返相與如骨肉繼室微有姿色性頗蕩元廣到臨安亦死呂陽示髙義攜其孥復西遂據以爲外婦蓄之郫縣而三女不知存亡矣祝次騫以兩世宗姻之故痛惻不去心屢囑鄕人制帥王恭簡公訪求之杳不聞問乾道初祝知嘉州就除利州路運使正與呂爲代惡其人不俟合符先期解部去歲在丙戌其子震亨東老攝四川總屬受檄來成都塗經左綿吳侯仲廣待制爲綿守開宴延之倡優畢集一妓立於戶掾旁姿態恬雅不類流輩東老汪目詢隊魁曰彼何人曰官人喜之耶曰不然吾以其不似汝曹故疑異而問耳魁曰是薛倩也未暇應吳適舉杯相屬辭以不能飲責隊魁必使勸釂魁笑曰若欲總飲盡非薛倩不可吳亦解顏曰素識其人乎曰前者未嘗到大同何由與此曹款接但見其標格如野鶴在雞羣度非个中人所以扣諸其長無他意也吳卽令司席因密諗之曰汝定不是風塵中物安得在此始猶羞�不語久乃言我本好人家兒女父祖皆作官不幸失身辱境只是前生業債今世責償夫復何言東老矍然有感曰汝祖父非漢州知州竹山知縣乎倩驚曰吾官如何得知東老曰汝母姓祝乎乃吾姑也吾聞汝母子流落尋覓每年不謂邂逅於此又歷道所從來乃知昨爲繼母鬻於薛媼得錢七十千今在籍歲餘矣語竟不覺墮淚一座傾駭爭致問東老曰其話甚長玆未可以立談盡他日當言之酒罷歸館捨翌日倩偕母來吳守亦至因備述本末丐爲除籍吳曰此易事爾竟何如曰正有望於公其人於震亨爲表妹必嫁之當以此行所得諸臺及諸郡餉贐爲資送費今且托之於伶人吳笑曰天下義事豈應一人獨擅吾當以二千萬錢助之東老遂往成都越一月復還合所得爲五千萬悉付備具吳喜曰已爲擇一佳婿卽嫁之矣婿姓史失其名次年預鄕薦又物色其兄弟所在運使皆賙以生理漢州之後賴以不絕

殿司將官女按葦航紀談行都崇新門外鹿花寺乃殿帥楊存中郡王特建以處北地流僧一歲元宵側近營婦連夜入寺觀燈有殿司將官妻同一女往觀乃爲數僧引入房中置酒盛饌逼令醉遂畱宿於幽室遽殺母而畱女女不敢哀及半年三僧盡出其房窗外乃是野地女因窺窗見一卒在地打艸呼近窗下備語前事可急往某寨某將家報知速來取我卒如言往報將官卽告楊帥帥令人告報本寺云來日郡王自齋合寺僧行人力本府自遣廚子排齋至是坐定每二卒擒下一僧合寺僧行人力盡縛又令百餘卒破其寺果得此女見父號慟遂綁三人主首送所屬依法施行而毀其寺逐去諸髡

厲氏按談藪曹詠侍郎妻碩人厲氏余姚大族女始嫁四明曹秀才與夫不相得仳離而歸乃適詠時尙武弁不數年以秦會之�黨易文階驟擢至徽猷閣守鄞元夕張燈州治大合樂宴飲曹秀才攜家來觀見碩人服用精麗左右供侍備極尊嚴謂其母曰渠乃合在此中居享如此富貴吾家豈能畱嘆息久之詠日益顯爲戶部侍郎尹京會之殂詠貶新州而亡碩人領二子取喪歸葬二子復不肖家貧蕩析至不能給朝晡趙徳老觀文亦厲氏婿碩人從父妹也憐其老且無聊�置四明裏第養之終身碩人閒出訪親舊過故夫曹秀才家門庭整潔花竹蓊茂顧侍婢曰我當時能自安於此豈有今日因泣下數行二十年間夫妻更相悔羨世態翻覆不可料如此

陸務觀前妻唐氏妾

附

按齊東野語陸務觀初娶唐氏閎之女也於其母夫人爲姑侄伉儷相得而弗獲於其姑旣出而未忍絕之則爲別館時時往焉姑知而掩之𨿽先知挈去然事不得隱竟絕之亦人倫之變也唐後攺適同郡宗子士程嘗以春日出遊相遇於禹迹寺南之沈氏園唐遣致酒肴陸悵然久之爲賦釵頭鳳一詞題園壁間云紅酥手黃藤酒滿城春色宮墻柳東風惡歡情薄一腔愁緒幾年離索錯錯錯春如舊人空瘦淚痕紅浥鮫綃透桃花落閒池閣山盟𨿽在錦書難托莫莫莫時紹興乙亥歲也按詞話放翁娶唐氏女伉儷相得而弗獲於姑陸出之後攺適同郡趙士程春日出遊相遇於禹迹寺南之沈園唐語其夫爲致酒肴陸悵然賦釵頭鳳詞唐亦和之未幾怏怏卒放翁復過沈園賦詩云落日城頭畫角哀沈園非復舊池臺傷心橋下春波綠曾見驚鴻照影來又按詞話陸放翁娶婦琴瑟甚和而不當母夫人意遂至解褵然猶饋遺殷勤嘗貯酒贈陸陸謝以詞有東風惡歡情薄之句婦亦答詞云世情薄人情惡雨送黃昏花易落曉風漧淚痕殘欲傳心事獨語斜闌難難難人成各今非昨病魂常似千秋索角聲寒夜闌珊怕人尋問咽淚妝歡瞞瞞瞞未幾以愁怨死又放翁嘗過一驛見題壁一詩云玉�蟋蟀�淸夜金井梧桐辭故枝一枕淒涼眠不得呼燈起作感秋詩詢之知是驛卒女遂納爲妾未半載夫人逐之妾賦生查子詞云只知眉上愁不識愁來路深院有芭蕉陣陣黃昏雨曉起理殘妝整頓教愁去不合畫春山依舊畱愁住遂別夫愛妻見逐於母愛妾復見逐於妻放翁家室之間何多不幸歟

王彥齡妻舒氏按詞話王齊叟字彥齡任俠有聲愛唱望江南詞娶舒氏女亦工篇章以使酒忤翁逐之竟致離絕而夫婦之好元無乖戾舒在父母家一日行池上懷其夫作點絳唇曲云獨自臨流興來彊把闌桿憑舊愁新恨耗卻年時興鷺散魚潛煙斂風初定波心靜照人如鏡少个人兒影

元

眞眞按篔谷筆談姚文公爲承旨時一日玉堂燕集聲伎畢奏有眞眞者操南音公疑而問之泣對曰妾建寧人西山裔也父司管庫於濟寧坐盜用縣官財賣妾以償遂流落倡家公憫之遣使白丞相三寶奴爲落籍且謂翰林屬官王杕曰汝無妻以此姬配汝吾卽其父也貲裝皆出於公杕字杕華後官至翰林待制

吳氏女按鄭禧春夢錄城之西有吳氏女生長儒家才色俱麗琴棋詩書靡不究通大夫士類稱之其父早世治命宜以爲儒家室女亦自負不凡余今年客於洪府一日媒嫗來言女家久擇婿難其人洪仲明公子戲欲與余求之餘辭云已娶不期媒嫗欲求餘詩詞達於女氏余戲賦木蘭花慢一闋一日女和前詞附媒嫗至乃曰吳氏之族見此詞喜稱文士之美但母氏謂官人已娶不可然女獨憐余之才賡唱疊和復命乳母來觀且述女意喜欲𨿽居二室亦不辭也囑余托相知之深者求啟母意歸余然余在城之日淺相知者少謾囑意山長吳槐坡者往說其母終亦不從有周氏子懼余之成事挾財以媚母氏母乃從周遂納其定禮女號泣曰父臨終命歸儒生周子不學無術但能琵琶耳我誓不從周氏因佯狂擲冠於地母怒毆之女發憤成疾病且篤母乃大悔懼逆其意卽以定禮付媒嫗以歸於周然女病竟無起色因以書遺余曰妾之病實爲郎也若生不救抱恨於地下料郎之情豈能忘乎臨終又泣謂其靑衣名梅�者曰我愛鄭郎生也爲鄭死也爲鄭我死之後汝可以鄭詩詞書翰密藏棺中以成我意未幾果卒嗚呼文君之於相如自昔所難而況夫婦之間多才相配世之尢難者乎夫以女子之才如是而憐余之才又如是齊眉相好唱和百年豈非天下之至樂者乎而況其家本丰殖復有貲財者哉乃厄母命之不從發憤成疾抱恨而死嗟夫紅顏勝人多薄命亙古如斯而況才色之兼全者乎驚彩雲之易失痛黃壤之相遺亦徒重余之臨風悒怏耳恨何言哉抑余非悅於色也愛其才也感其心也今錄往來詞翰於後覽者亦必昭余之淒愴也丁巳歲二月念六日余寄木蘭花慢云倚平生豪气沖星斗渺雲煙記楚水湘山吳云越月頻入詩篇菱花皎潔劍光零亂算幾番沈醉樂生前種仙人瑤艸故家五色云邊芙蓉金闕正需賢詔下九重天念滿腹瑯玕盈襟書傳人正韶年蟾宮近傳芳信姮娥嬌艷待詩仙領取天香第一縱橫禮樂三千翼日女氏和云愛風流俊雅看筆下掃雲煙正困倚書窗慵拈鍼綫懶�書篇紅葉未知誰系慢躊躇無語小闌前燕子知人有意雙雙飛度花邊殷勤一笑問英賢夫乃婦之天恐薛媛圖形楚材興念喚醒當年累累滿枝梅子料今生無分共坡仙贏得鮫綃帕上啼痕萬萬千千二月念九日女密令乳母來觀三月一日再賦前腔云望垂楊裊翠簾試卷小紅樓想瓊佩敲霜鸞妝沁粉越樣風流吟懷自憐豪健灑雲箋醉裏度春秋有唱還應有和纖纖玉映銀鉤犀心一點暗相投好事莫悠悠便有約尋芳蜂媒才到蝶使重遊梅花故園憔悴揖東風讓與古梢頭況是梅花無語杏花好好相畱女氏再和云看紅箋寫恨人醉倚夕陽樓故里梅花才傳春信先認儒流此生料應緣淺綺窗下雨怨共云愁如今杏花嬌艷珠簾懶上銀鉤絲蘿喬樹欲依投此景兩悠悠恐鶯老花殘翠消紅減辜負春遊蜂媒問人情思無緣應只低頭夢斷東風路遠柔情猶爲遲畱余觀所和兩詞其才情標致豈易得哉此余所以深不能忘也再賦詩三首云銀箋爲恨柰情何料得情深斂翠蛾須信梅花貪結子東風著意杏花多翠袖籠香倚畫樓柔情猶爲我遲畱何時共个鴛鴦字吟到東風淚欲流兩才相遇古來難重寫芳情仔細看莫待後時空自悔不如開取舞雙鸞吳氏和云慈親未識意如何不肯令君畫翠蛾自是杏花開較晚梅花占得舊情多殘紅片片入書樓獨倚危闌覺久畱可惜才髙招不得紅絲雙系別風流今生緣分料應難接得新詩不忍看謾說胸襟有才思卻無韓壽與紅鸞詩尾又系數語云屢蒙佳什珍藏篋笥福淺緣慳不成好事母命伯言不期違背一片眞情番成虛意勤讀詩書好圖名利故里梅花依然夫婿數語贈君盈盈垂淚余復爲儷語以寄遺恨因達於女氏云切以詩書相遇罕見於夫婦之間詞翰先投乃求於聲臭之表字含玉潤韻染蘭香悵故里之梅花才傳春信比芳園之杏�無柰風僝復令乳母來觀預遣女媒通好謂先君已定猶遺在耳之言矧才子如斯不忝齊眉之願倘得百年而諧老𨿽居二室而不辭妙語難忘芳心可掬旣窈窕之慨然許鄭何聖善之必欲從周事旣相違分亦何淺幕底阻牽於紅綫石上空磨於玉簪誰令慵暴之男彊投雁幣痛失文章之婿怒擲蟬冠脈脈春愁盈盈妝淚念欲挾文君而夜遁終不忍爲竟辜杜牧之春遊實成深恨猶勸詩書之勤讀極知恩愛之愈深嗟伉儷之無緣徒唱酬之相與此日落花愁裏去遙想芳塵它時折桂月中歸必貽後悔玆憑四六用表再三願深思賢父之言庶免抱終身之嘆難期面敍幸冀心融又續以詩云畫梁雙燕舞輕塵只見新詩不見人夜夜相思飛蝶夢東風著意杏花春風流才思古難全若得相逢不偶然有約綠楊門下過珠簾半捲露嬋娟吳氏答書云伏以鍾天地之秀气偉矣儒人含閨合之芳情孤哉幼女兩才相遇方圖結於紅絲一語敗盟又空成於畫餅詩詞寄恨蜂蝶傳情先人之遺訓昭昭曾已告母慈母之嚴命切切乃不諒人鄭郎將故里之梅花憔悴周子戀芳園之杏�嬌羞齊眉之好已休眾口之辭不息龜占未吉雁幣輒修經史不得聞琵琶奚足聽鴛鴦枕上夜夜相思蝴蝶夢中時時歡會深沈院宇無路可求寂寞簾櫳有緣終遇𨿽後死幼玉也尋柳氏柰今生文君未識相如勒此申酬伏祈丙照復和前詩二首云才髙豈肯困泥塵雁塔名香第一人卻笑此生緣分淺可憐辜負兩靑春琴棋書畫藝皆全一段風流出自然院宇深沈簾不捲想君難得見嬋娟是日吳氏又寄繡領呈其工夫精巧云此是十年工夫所繡者余復作詩云領中垂繡蹙雙鸞幼小工夫此最難日久羅襦香欲褪多情拆寄鄭郎看落花時序易消魂忍看雲箋沁粉痕近日厭厭香玉瘦可憐和淚倚重門繡綫慵拈夢乍醒風流誰畫柳眉靑琵琶聲裏昭君怨莫向它時不忍聽嫩柳嬌依道韞家東風何事苦驚鴉流鶯欲去頻回首盡日愁腸惱落花吳氏答書云某早忽然洪奶至欲遣一書柰家事冗多竟弗克報午間再辱雲箋披味恍如會晤中間此事苦爲母氏所阻乃故佯狂數日周子稍緩其事但兩受淩辱气憤成疾不離枕席恐天不假年抱恨而死亦爲君耳如天從人願因緣有在此事尙可成就中間多感十一安人恩意如三五日病可卻至洪府相謝亦可以見興言至此悲涕漣漣先生千金之軀不可因妾致疾但以堅心爲念好事亦不在�忙衷腸非筆可盡切祈尊照又詩二絕云淚珠滴滴濕香羅病裏香肌瘦減多怪得夜來春夢淺不知今日定如何靑衣扶起鬢云偏病裏情懷最可憐已自無气力彊�纖手寫雲箋吳氏臨終答書云哀哉古人云春蠶到死絲方盡蠟燭成灰淚始幹誠哉是言也一自女媒通好之後妒情之輩登妾門者其說不一有云先生貧者有云子多者有云妻妒者妾聞之若風過耳但以眞心相守而母與伯以妾才藝俱全不可爲人次妻周子又挾財以媚母氏遂以一書爲定妾泣涕不已兩被母責以致成病而相思之情又何可勝言念欲相奔百計不可而此病愈危昨日兩奉佳音且喜且泣母氏今已作噬臍之悔但妾魂飛靡定神亂不常𨿽師巫醫卜無所不至而病略不減先生自宜將息更無以妾爲念以郎之才不患無美色之妻以妾之命眞恐不見有才之郎若此生不救抱恨於地下料郎之情豈能忘乎然妾之死無身後之累郎若成疾則故里梅花靑靑梅子將倚之誰乎倘得病除必得相見臨終哽咽不知所處吳氏旣沒余以文寄祭云嗚呼昆山玉樹閬苑瓊葩豈人間之凡植敻獨冠於仙花儲芳絕艷吐日春華祥雲爲蓋皓月爲家俄驟驚爲怪雨瘞遺彩於塵沙悲玉鸞而自惜愁翠鳳而空嗟嗚呼哀哉玉容如在瑤佩何之生也何待死也何爲染芙蓉以爲色裁錦繡以爲詩琴彈綠綺兮冰雪爲絲畫鉛粉澤兮煙霞爲姿牙簽縹帙兮融融奧旨紋楸玉子兮了了元機閨房之秀誰其似之謝家柳絮詎足方斯余也惜年冉冉負志奇奇投鯨竿兮學海之驚濤透翠衣兮詞苑之葳蕤鷁風孤退鵬云自垂楚山古木湘水蕪祠泣娥英兮愁牽翠衣弔靈均兮空抱瓊芝悠悠徒返渺渺遐思抱英懷之未擢忽窈窕之相知始之以女媒而通好申之以乳母而傳書是耶非耶物理茫茫色可得而有兮才孰儷而孤芳形不可得而見兮心殷殷而愈彰迨夫女夢之初覺余亦攬涕而成章胡言路阻莫奠壺觴千古萬古遺恨空傷又悼亡吟二首云特寫靑箋幾往來佳人何自苦憐才傷心春與花俱盡啼殺流鶯喚不回相見愁無柰相思自有緣死生俱夢幻來往只詩篇玉佩驚流水瑤琴愴斷弦傷心數行淚盡日落花前余召箕仙卜問得一詞云緣慘雙鸞香魂猶是多迷戀芳心密語在身邊如見詩人面又是柔腸未斷柰天不從人願瓊銷玉減夢魂空有幾多愁怨四月朔余再調木蘭花慢云任東風老去吹不斷淚盈盈記春淺春深春寒春暖春雨春晴都來助與詩人興更落花無定挽春情芳艸猶迷舞蝶綠楊空�流鶯元霜著意搗初成回首失雲英但如醉如癡如狂如舞如夢如驚香魂至今迷戀問眞仙消息最分明後夜相逢何處淸風明月蓬瀛是日再召箕仙一道童降筆詞云今日瑤池大會羣仙不肯來臨眞華傳語鄭郎君記得相嘲妒行好个木蘭花慢休題相契分明君還要問那香魂正在仙宮聽命吳氏之母痛憶之甚亦死一子年長不慧移居鄕村此眞可惜哉余又作哀文云嗚呼茫茫九泉愛莫起之靈之容忽有遠矣中心藏之何日忘之靈之心其可忘乎蛜蝛在堂蠨蛸在戶靈之家蕩然矣天長地久恨無絕期靈之恨其可絕乎使靈之至此者誰之咎歟母氏之無明見伯氏之無理言也當是時二老果無允余之意姑舒徐數日而異圖擇婿誰得而間之矧先君之治命若見之昭昭者乎龜占未吉雁幣�修其靈之死在此而不在彼也靈之容固不可得而見之矣靈之恨靈之心與余相悲怏者果無幽冥之隔也耶余嘗過靈之家但見門掩夕暉兮艸沿�而春色憐人疑爲我而來兮空仿佛乎靈之魂獨在也吾意靈飄霞佩於太淸兮擬羣仙於瑤池逶迆而不忍去兮欲與余而追隨余因知靈之同心兮𨿽同往而何辭忽返魂乎故鄕兮念眾雛之無依靈書勉余以自愛兮何旣死而忽遺繄母氏之念而死兮諒𨿽悔而曷追余於義未可以死兮則亦付修短之有期嗚呼疇昔之夜忽有擁余髻而泣者非靈也耶恍一夢之驚覺空伏枕而漣漪愴餘懷之�結重抑憤之哀詞母知天知有知無知吾獨自知爾嗚呼哀哉友人共閱此女詞情事迹可傷作詩悼之云結髮因緣豈偶然如何契闊便登仙可憐一點眞才思辜負韶華二十年磊落襟懷亞淑眞琴棋書畫更超倫惜哉周鄭番成怨底不當初早嫁人女子文章天下少男兒才學豈應無滿懷空有詩書料負卿卿旦夕呼不見佳人亦可傷傷他非命爲才郎杏花夢斷春風曉空把新詩寫數行黃子侑敏讀之有感云春樓珠箔捲東風幾度偸彈淚粉紅艷質豈期黃壤隔香魂應逐彩雲空解將遺事畱身後盡忘前言在耳中杏�梅花俱一夢悠悠深恨鎖幽宮汪庭材子才云犀心兔�屢通津未識嫦娥一面新興盡故園梅已謝情畱別塢杏初春將身輕許志𨿽失在耳不忘言可遵生死幽冥千古恨臨風披閱爲傷神徐子文天和黃韻云杏花初破怯春風未識芳心一點紅詞翰往來傳意密死生夢幻轉頭空素知分淺鴛幃裏預許名魁雁塔中杳杳幽魂何處�眞華消息報仙宮先生沈君淸和黃汪韻云落花一掃夜來風枉駕相思寄斷紅梅信日聞魚水遠杏香還逐燕泥空情懷琴瑟千春恨怨入琶琵一夢中門掩滿庭詩思遠令人惆悵館娃宮仙境何由一問津但吟佳句覺淸新不知中道夢中夢如坐上陽春復春空想彩鸞緣有分可憐司馬意難遵白頭老去吟猶苦羨爾忘形似有神按眞子述後序昔孔子系周易其辭有曰言行君子之樞機也樞機之發吉凶榮辱之主也是以子張問行孔子則以言忠信行篤敬者答之其學幹祿也孔子又以言寡尢行寡悔者告之蓋一言一行實乃君子立身之大節可不愼與今衛陽鄭天趣讀聖人之書將以爲祿仕也其未遇時嘗館於洪氏捨而城之西吳氏女與之有文學之好天趣乃以其往來詩詞書翰編爲春夢錄以示於人且自爲之序言其女之心甘爲二室癡小女子不能持其志而輕身以許人固多有之矣天趣以爲得之如俯拾地芥吁其愚之不可及也今觀其初達女詞則有嫦娥嬌艷待詩仙之語實所以挑之也而女氏以薛媛圖形寄南楚材事而和之有云料今生無分共坡仙亦可謂止乎禮義者矣鄭子當於此時灰心可也乃復懷眷眷旣有梅花故園憔悴杏花好好相畱之詞反不如聞早舞雙鸞之句心迹顯然而謂之樂而不淫可乎女答之則曰恐君難得見嬋娟蓋已有截之之意矣於是天趣復有儷語以貽之者夫婦之稱齊眉之好又曰念欲挾文君而夜遁終不忍爲旣念之矣其心果不忍爲之乎特欲爲之而不能耳且如此女動心拂性亂其所爲違母之命持不嫁凡子之說以至殞其軀而弗悔實天趣導之也其罪容可隱乎且序又曰況其家本豊殖而有資財者乎吁此一言足以見其貪戀之心而惑之甚者也又曰余非悅其色也愛其才也非徒愛其才也感其心也愚獨以爲非徒愛其才也實貪其財也非徒感其心也寔慕其色也文中子曰一夫一婦庶人之職也今天趣有妻在室有子在抱而猶寓人門館苟慕妻子則何以少艾爲而況鍾於情形於言言之不足又從而�嘆之者乎聽其言也則有逾東家墻而摟其處子之心欲其言不寡尢也難矣言之忠信者如是乎觀其行也蓋欲淫於新昏而棄其舊室也要其行不寡悔也難矣行之篤敬者奚取焉吳氏母之不從正也其女之思可哀也哉女子之情固不足取惜乎天趣學而優則仕者也顧其言行若斯士君子立身之大節已虧宜乎不容於堯舜之世詩云女也不爽士貳其行士也罔極二三其徳鄭子吳姬皆有之矣噫春夢一錄非所以爲榮實所以爲辱迨其前程之讖未知果天趣之筆否若果天趣之筆余不得而助其淒愴也遂復爲儷語以斷其後𨿽曰刺時亦自難之也非徒能言之亦允蹈之也蓋聞有徳者先須正己無瑕者可以戮人事宜變通時有可否爰觀鄭子錯愛吳姬才美𨿽可誇名教未足數廣文先生官獨冷斐然成章深閨少女嬌復癡喜而不寐有唱還應有和多才又遇多能公子得之於辭婚旣愼其始佳人自嗟於薄命鮮克有終胡爲戀杏�之嬌羞而欲棄梅花之憔悴雙鸞早舞豈能樂爾妻孥一雁傳書安可便爲夫婦毋乃養小而失大未免棄舊而憐新爲之也難言之非怍彼美人之多情無定寧不動心而先君之治命是遵亦有立志嬋娟難見珠簾故懶上於銀鉤信禮不持羅襦乃拆寄於繡領苟甘心於二室實屈己於偏房不以正兮豈能�於琴瑟斯爲下矣空寄怨於琵琶祗自辱焉未之思耳然女子之嫁也故母氏而命之若曰無緣或云非偶周鄭等耳亦何親而何疏秦晉輔之當別卜而別選章臺柳乃肯攀折遂負倉庚之好音洛陽花是處芬芳竟與鴛鴦而同夢旣失自生之慈愛空能守死之遺言女不爽而死無名士罔極而貳其行暗求鳳也鄭亦不能無罪焉彊委禽焉周當分受其責也傷中道人倫之廢嘆前程事業可知慕文章而論其財斯人之過也哀窈窕不淫其色夫我乃行之昔幼卿結髮以求親月如有約若倩女離魂而覓婿云本無心夫居鰥者尙不忍爲而得偶者何須多愛縱橫禮樂三千字因此作虛名寂寞金釵十二行付之於分定𨿽故獲乘軒之寵鶴然終愧釣渭之非熊嘆龍虎榜之方登柰鳳凰池之遽奪若是彼夫之愚得似非君子之所爲春事悠悠總是綠楊風後絮秋陽皓皓依然丹桂月中花常擬閒人事貴人空嗟好事成虛事古旣有春秋之作今何無月旦之評饒舌以言餂寧甘得罪於鄭如心而爲恕幸然行歸於周倘或反身而誠庶幾克己復禮彼丈夫也吾何畏彼哉舜何人哉有爲者亦若是不揣小子之狂簡聊布箴規尙賴達人之大觀特加斥正

盧孝妻祝月英按耳談尢仁卿業堪輿言嘗遊昌平爲宦家某卜牛眠地以葬母開壙已有紫漆棺而丹漆書其前方漆凸起木上��蓋亦婦墓而其夫爲文志之仁卿尙能記其略云某里人盧孝妻祝氏月英父某母某孝始聘其姊姊爲權力者奪去父母以英續盟英貌莊性慧事舅極禮敬女工經史音樂皆能精曉日不廢書夜必刺繡夫婦唱隨未嘗離捨偶患瀉而前勢力者復欲謀奪英鷹犬之客平起風波英憤恚火郁暴死歸孝三年年二十一歲驚魂兩飛不知離合死不知生生何以知死盡力營葬恨無再遇之期血淚如麻不能止息散衣十九件皆英手刺花鳥人謂畫工不如並其生平玩好悉以歸冥至正二年某月日夫盧孝撰宦家知地好因以母棺壘其上

段功妻阿按滇載記紅巾旣退梁王深徳段功以女阿妻之奏授雲南平章功自是威望大著於西南梁王曲意奉之功戀戀不肯歸國其大理夫人髙氏促之歸旣而復往其臣楊智張希喬畱之不聽旣至善闡梁人私語梁王曰段平章復來有吞金馬咽碧雞之心矣盍早圖之梁王始啟疑於平章密召阿主命之曰親莫若父母寶莫若社稷功今志不滅我不已脫無彼猶有他平章不失富貴也今付汝以孔雀膽一具乘便可毒殪之主潸然不敢受命夜寂人定私語平章曰我父忌阿奴願與阿奴西歸因出毒具示之平章曰我有功爾家我趾自蹶傷爾父尙嘗爲我裹之爾何造言至此三諫之終不聽明日邀功東寺演梵至通濟橋馬逸因令番將格殺之主聞變失聲哭曰昨暝燭下才講與阿奴雲南施宗施秀煙花殞身今日果然阿奴𨿽死奴不負信黃泉也欲自盡梁王防衛萬方主愁憤作詩曰我家住在雁門深一片閒雲到滇海心懸明月照靑天靑天不語今三載欲隨明月到蒼山�我一生路裏彩錦被名也吐嚕可

憐也吐嚕段阿奴施宗施秀同奴歹歹不好也云片波潾不見人押不蘆北方起死回生艸名花顏色攺肉屏駱駝背也獨坐細思量西山鐵立霜瀟灑鐵立松林也

劉翠翠按剪燈新話翠翠姓劉淮安民家女也生而�悟能詩書父母不奪其志就令入學同學有金氏子名定與同歲亦聰明俊雅諸生戲之曰同歲者當爲夫婦二人亦私自許金生贈翠翠詩曰十二欄幹七寶臺春風隨處艷陽開東園桃樹西園柳何不移來一處栽翠翠和之曰平生每恨祝英臺懷抱何爲不早開我願東君勤用意早移花樹向陽栽已而翠翠年長不復入學父母爲其議親�悲泣不食以情問之初不肯言久乃曰西家金定兒已許之矣若不相從有死而已誓不登他門也父母不得已而聽之遂卜日結婚凡幣帛之類羔雁之屬皆女家自備迎婿入門二人相得之樂𨿽翡翠之在赤霄鴛鴦之遊錦水未足諭也未一載張士誠兄弟起兵髙郵盡陷淮東諸郡翠翠爲其部下李將軍者所掠至正末士誠納款元朝願奉正朔道途始通行李無阻生於是辭別內外父母願求其妻星霜屢移囊橐又竭然而此心終不少阻艸行露宿丏乞於人僅得達湖州時李將軍方貴重用事威焰隆赫生佇立門墻躊�窺伺將進而未能欲言而不敢閽者怪而問焉生曰僕淮安人也喪亂以來聞有一妹在於貴府今不遠千里至此欲求一見非有他也閽者曰然則汝何名姓妹年貌若干吾得一聞以審虛實生曰僕姓劉名金定妹名翠翠識字能文當失去時年始十七以歲月計之今二十有四矣閽者曰府中果有劉氏者淮安人也年二十餘識字善爲詩性又慧巧本使寵之專房汝言信不虛吾將告之於內汝且止此以待遂奔走入告須臾令生入見將軍坐於廳上生再拜而起具述其由將軍武人也信而不疑卽命內豎告翠翠曰汝兄自鄕中來此當出見之翠翠承命而出以兄妹之禮見於廳前不能措一詞悲哽而已將軍曰汝旣遠來道途疲倦且於門下休息吾當徐爲之所卽贈新衣一襲設帷帳於門西小館令生處焉翌日謂生曰汝妹旣能識字汝亦通書否生告以業儒將軍太喜委以記室之任生性旣溫和益自簡束上下咸得其歡將軍大以爲得人待之甚厚然而生之來此本爲求訪其妻一見之後不可再得閨閣深遠內外頗嚴欲達一意終無間可乘荏苒數月時及授衣西風夕起白露爲霜生獨處空齋終夜不寐乃成一詩曰好花移上玉欄桿春色無緣得再看樂處豈知愁處苦別時容易見時難何年塞上重歸馬此夜亭中獨舞鸞霧閣雲煙深幾許可憐辜負月團圓詩成題於片紙拆布衣之領而縫之以百錢納於小豎囑其持入付於吾妹令其縫紉將以禦寒小豎如言翠翠解其意拆衣而見詩大加傷感吞聲而泣別爲一詩亦縫於衣領之內付出還生詩曰一自鄕關動戰鋒舊愁新恨幾重重腸𨿽已斷情難斷生不相從死亦從長使徳言藏破鏡終教子建賦遊龍綠珠碧玉心中事今日誰知也到儂生得詩知其以死許之無復致望但愈加抑鬱遂感沈疾翠翠聞之請於將軍始得至�前問候而生病已亟矣翠翠以臂扶生而起生引首側視凝淚滿眶長吁一聲奄然死於其手將軍憐之葬於道場山麓翠翠送殯而歸是夜得疾不復飲藥展轉衾席將及一月一旦告將軍曰妾棄家相從已得八載流離外郡舉眼無親止有一兄今又死矣病不能起乞埋骨兄側使黃泉之下庶有依托不至作他鄕孤鬼也言盡而卒將軍不違其意附葬於生墳左宛然東西二丘焉

閨恨部列傳四

明

稅家妻周氏按涇林雜記洪武中南京揚子江邊稅家妻周氏有姿色金山寺僧惠明密使一婆子常送花粉等物往來甚熟夫出外周氏喚婆子同眠婆子潛將僧�一置榻下夫歸見僧�謂周氏有私於僧婦不能辧竟出之周時年二十二已生子歲餘矣臨去作歌曰去燕有歸期去婦長別離妾有堂堂夫妾有呱呱子撇此夫與子出門欲何之有聲空嗚咽有淚空漣洏百病皆有藥此病諒難醫丈夫心翻覆曾不記當時山盟與海誓瞬息且推移吁嗟一婦女方寸有天知惠明乃畜發托媒娶之生一女異日惠明抱女戲曰我無良計安得汝母周氏笑問何謂惠明以夫妻情厚吐之不疑周氏遂擊登聞鼓聲冤上親鞫得實惠明淩遲同房十僧絞余僧六十名俱邊遠充軍

祖氏女按涇林雜記洪武中有龍生者本建康人遠祖仕宋爲京官從隆佑孟太后南遷畱家江右子孫蕃衍世守詩書生行第八早慧六歲能誦詩九歲曉屬對作五七言絕句詩皆可觀生有姑適祖氏者特愛生生往來姑家甚熟祖有異母兄弟同居各爨兄歿惟嫂陳氏及二子三女存長女次女皆適人惟幼女在室絕有姿容長生三歲生𨿽少年穎敏而馴謹不好弄且善伺人故氏一家聞生來莫不歡喜女亦視生如兄弟不復回避女母聞生姑稱生聰敏好學深欲婿生女亦眷眷屬目祖中庭植鳳尾一株已百年生吟嘯其側女窺無人出就生鳳尾下謂生曰老母聞令姑說子聰明欲以我結好我亦願爲子妻第未審子父母之意然否生應曰得子爲配足慰平生因指鳳尾誓之曰若事成開花結子事若不成根枯葉死誓畢散去生盤桓祖氏大小悅之女尢敬慕嘗親奉茶與生生取茶戲曰茶已喫矣不患不成家人聞之亦不問也女家貧未嘗有繒纊之飾粉黛之施而荊釵裙布無垢污下至足纏亦潔白如雪兼之賦性和柔女紅尢爲一族冠二嫂酷妒之女不較也生重其爲人伉儷益切會生姑與陳妯娌參商陽爲從臾陰實阻之故生父母猶豫而生與女俱不知也遷延歲月生旣冠去事舉子業女家蹤迹遂稀然女念生未嘗去懷惟母知其情諭之曰我又遣人往彼談汝姻事早晚當有定議汝勿憂煎自損逾時生至𨿽主姑家而意在於女畱數日二嫂俱歸寧女獨紡小樓上樓下一深巷通後園巷半磚砌磴道以登生從園中還聞女紡聲徑奔女所女見生來喜气溢面輟紡敍禮與生對坐且紡且談因以己年庚告生使生推算卜其諧否又與生話家事甚悉生感其意口占一詩贈之詩曰曲欄深處一枝花穠艷何曾識露華素質白攢千瓣玉香肌紅映六銖紗金鈴有意頻相護繡幄無情苦見遮憑仗東皇須著力向人開處莫教差女不甚讀書識字而已語生曰子宜解說俾我聞之生一一敷繹其義女笑曰他日得侍幃房子必教我我𨿽愚暗久當能之生曰以子慧心學之易易因代爲答詩曰深謝韶光染色濃吹開準擬倩東風生愁夕露凝珠淚最怕春寒損玉容嫩蕊折時飄蝶粉芳心破處點猩紅金盤華屋如堪薦早入雕欄十二重生復縷縷爲詳詩意女曰嘗聞子才調敏捷今觀信然使我傾仰彌切因目生久之曰子決非庸人後當貴顯我欲以蒲柳之質爲托非有他也以父早亡母年漸老長兄書寫公門次兄陷身吏役二嫂悍惡子所深知但得遠離凶獷獲托絲蘿子縱無官不爲命婦亦不失爲士君子妻萬一流落俗子手中有死而已惟子念之圖之生自初悅其貌不料其志識若此自是拳拳婚議惟恐蹉跎俄而女兄果以吏敗家事亦落生父母遂無意締盟生私作長歌一篇寄焉歌曰我昔正髫年笑騎竹馬君�邊手持靑梅共君戲君身似玉顏如蓮愛我聰明耽筆硯鸑鷟文章紫驑健風鬟霧鬢緋染唇鳳尾叢邊幾回見層樓窈窕洞房深春纖縷縷抽冰綫蹇修不來柰若何羅帶同心竟乖願繡襦甲帳隔天涯未解離魂學張倩君知許嫁誰人家我行射策黃金殿回首淸河夢寐中目斷巫山淚如霰一日女母畱姻戚家二嫂尋釁與女大�女深處閨閣性復良善莫敢出言然心不勝憤兼之良緣斷絕憔悴無聊是夕竟自縊於樓上母歸哭之慟手自洗殮於胸前得一繡囊密貯杏箋一幅視之乃生所寄詩也母不違其意仍置棺中生聞女死托以省姑走弔焉至則玉殞花飛將入木矣生涕泣如雨悲不能堪送歸葬所掩壙成墳而歸後數年生果髙科歷要職烜赫於時𨿽別娶妻妾意不忘女常與天師無爲眞人論鬼神偶及女事眞人見生切切爲飛章拔之數日生夢女曰妾從辭世二十餘年陰府查籍以妾當生三子壽至六十數未克終卒於非命俾再爲女人了其夙業而昨蒙眞人道力天符忽下今往河南府洛陽縣在城胡氏家爲男子矣感君深愛生死不忘但恨無以奉報耳然君當富貴位極人臣福壽丰隆子孫昌盛言訖拜謝而去行數步復回顧云郎善自珍妾永逝矣倏然而滅旣覺殆無以爲懷遣人往女家視鳳尾枯死已數年矣生遂作哀鳳尾歌云有艸有艸名鳳尾仙人種在丹山裏世間百卉避芳菲珊瑚寶樹差堪比鬖�絕似鳳凰翎號以佳名同鳳稱海上行遲珠露濕洞簫品徹彩雲停娟娟旎旎猶貞靜琉璃刻葉瑯玕柄九苞健翮時下來五色奇文爛相映日影照耀晴篩金盛夏翛翛風滿林艷陽不作桃李態晚歲實堅松柏心華堂淸處搖新翠曾與飛瓊翠陰會倚叢未許蹔偸香指樹惟期終作配那知萬事總非眞幽芳淑質俱成塵綺檻靈根凋百歲繡房麗色殞三春鳳兮偶作來過此弄玉臺傾鳳尾死鴛鴦瓦落野棠靑孔雀屏攲土花紫感時撫舊恨悠悠碧羽瓊蕤萬古休敗砌頹垣蛩弔月荒煙老樹鳥啼秋花艸重栽春又綻鏡破釵離永分散因歌鳳尾寓深衷畱與多情後人嘆

張璧娘按情史類略林生子眞讀書烏石山房往返里巷間有一姝素服淡妝倚門露半面曰徐徐行誰氏郎君耶林愕然大驚且口噤猝無可語行道之人復沓至目招而過之陽顧侍兒言他事侍兒心知微指志其居歸令覆往通殷勤因訪鄰嫗知爲張璧娘張璧娘者良家女也於歸半載夫亡璧娘光麗艷美妖冶動人裏中少年聞其新寡競委幣焉張皆不受獨竊從戶窺林心悅而好恐不得當也張所居後卽山山上折而數十步卽林讀書處張卽期以旦日踏靑來會當是時載酒遊者趾相錯也張出適與諸遊者會諸遊者薄而觀之林亦混雜其中各自引嫌不交一語而歸林��不自得乃賦詩云秋波頻轉瞥檀郎脈脈低徊暗斷腸只爲傍人羞不語縞衣縹緲但聞香張所居妝臺之上又有復閣枕山麓甚祕先是林遣侍兒至張所張陰教置之是夕張使侍婢引林匿復閣中夜靜張篝燈至遂爲長夜之歡平明林從山麓而去如是者累月而張亦時詣林讀書山房無何林移家臨汀就父公署臨別之夕不復與言但與張極歡痛飲而已明日登車徑行久之張始知林去遠忽忽若有所亡又以林去不爲一言輕負其徳感想懊恨遂成沈�因爲詩一章以寄林云黃消鵝子翠消鴉簟拂層波帳九華裙帛褪來腰束素釧金松盡臂纏紗�前弱態眠新柳枕上回鬟壓落花不信登墻人似玉斷腸空盼宋東家林得詩始知張病惟日飲泣而已因�入會城者附書問起居且與爲約而張於數日前死矣使者歸言其狀林失色投地幾不自勝因作悼亡詩二絕明年林自臨汀歸閩逡巡張所居塵网妝樓燕鳴故壘而張已埋玉西郊矣自是不復讀書舊館復賦感舊詩二章曰落梅到地夜無聲掛空�碎月明徙倚朱欄人不見雙懸淸淚聽寒更梅花歷落柰愁何夢裏朱樓掩淚過記得去年今夜月美人吹得笛聲多璧娘素善音而尢善吹簫往詣林書房曾倚梅三弄故林詩及之

王瓊奴按涇林雜記瓊奴姓王氏字潤貞常山人二歲而父歿母童氏攜瓊奴適富人沈必貴沈無子愛之過己生年十四雅善歌詞兼通音律言徳工容四者咸備遠近爭求納聘焉時同裏有徐從道劉均玉者請婚尢切徐子苕郎劉子漢老皆儀容秀整且與瓊奴同年徐華冑而淸貧劉暴富而白屋猶豫遲疑莫之能定一日謀於族人之有識者曰擇婿爲重教之治具召二生而自試之乃於二月花辰張筵會客裏中名勝咸集於庭均玉從道亦各攜子而至漢老𨿽人物整然而登降揖讓未免矜持苕郎則衣冠朴素舉止自如沈之族長有耕云者號知人一見二生已默識其優劣矣乃指壁間所掛惜花春起早愛月夜眠遲掬水月在手弄花香滿衣四畫使二生詠之漢老恃富懶事詩書聞命睢盱久而不就苕郎從容染翰頃刻而成其詠惜花春起早云胭脂曉破湘桃露重荼蘼香雪落媚紫濃遮刺繡窗嬌紅斜映秋千索轆轤驚夢起身來梳云未暇臨妝臺笑呼侍女秉明燭先照海棠開未開愛月夜眠遲云香肩半�金釵卸寂寂重門鎖深夜素魄初離碧海壖淸光已透朱簾罅徘徊不語倚闌干參橫斗落風露寒嬌娃低語喚歸寢猶過薔薇架後看掬水月在手云銀塘水滿蟾光吐嫦娥夜入馮夷府蕩漾明珠若可捫分明兔穎如堪數美人自挹濯春�忽訝冰輪在掌中女伴臨流笑相語指尖擎出廣寒宮弄花香滿衣云鈴聲響處東風急紅紫叢邊久凝立素手攀條恐刺傷金蓮怯步嫌苔濕幽芳擷罷掩蘭堂馥鬱馨香滿繡房蜂蝶紛紛入窗戶飛來飛去繞羅裳均玉見漢老一辭莫措大以爲恥父子竟不終席而返於是四座合詞稱美而苕郎之婚議遂成旣納聘必貴以愛婿故招置館中偶童氏小恙瓊奴方侍湯藥而苕郎入問疾避弗及乃相見於母榻前見瓊姿容絕世出而私喜封紅箋一幅使婢送於瓊瓊拆之空紙也因笑成一絕以答苕曰茜色霞箋照面勻玉郎何事太多情風流不是無佳句兩字相思寫不成苕郎持歸以誇於漢老漢老方恨其奪己配也以白均玉均玉不咎子之無學反切齒於徐沈誣以陰事俱不得白徐戍遼陽沈戍嶺表全家俱往訣別之際黯然銷魂觀者無不下淚自此南北各不相聞已而必貴謝世家事零落惟童氏母女在蕭然茅店賣酒路旁𨿽患難之中瓊奴無復昔時容態而靑年粹質終異常人有吳指揮者悅之欲娶爲妾童氏以旣聘辭吳知其故遣媒謂曰徐郎遼海從戍死生未卜縱幸無恙安能至此成婚乎瓊不聽吳遂以勢淩之童氏懼與瓊謀曰苕去五載音問杳然汝之身事終恐荒唐矣矧他鄕孤寡其何策以拒彼彪悍乎瓊泣曰徐本爲兒遭禍背之不仁兒有死耳因賦滿庭芳詞以自誓雲彩鳳分羣文鵷失侶紅雲路隔天臺舊時院落畫棟積塵埃有玉京離燕向東風似訴悲哀主人去捲簾恩重空屋亦歸來涇陽憔悴女不逢柳毅書信難裁嘆金釵脫股寶鏡離臺遼陽郎去也甚日重回丁香樹含花到死肯傍別人開是夜自縊於房中母覺而救解良久方蘇吳指揮者聞之怒使麾下碎其釀器逐去他居欲折困之時有老驛使杜君常亦常山人必貴存日頗與相善憐童氏孤苦假以驛廊一間而安焉一日客有戎服者三四人投驛中杜君問所從來其人曰吾儕遼東某衛總小旗差往海南取軍蹔此假宿耳值童氏偶出簾下中一少年特淳謹不類武卒數往還相視而淒慘之色可掬童氏心動因出問之對曰苕姓徐浙江常山人幼時父嘗聘同裏沈必貴女未婚而兩家坐事謫戍不相聞者數年矣適因入驛見媽媽狀貌酷與外母相類故不覺感愴非有他也童氏復問沈家今在何處厥女何名曰女名瓊奴字潤貞聯親時年方十四以今計之當十九矣第知戍海南忘其所寓州難以尋覓童氏入語瓊奴瓊曰若然天也明日召至室中細問之果苕郎今攺名子闌矣尙未娶童氏大哭曰吾卽汝丈母汝丈人已死吾母女流落於此出萬死已得再生不圖今日再能相見遂白於杜及苕之同伴眾口嗟嘆以爲前緣杜君乃率錢備禮與苕畢姻合�之夕喜不勝悲瓊奴訴其哀懷因誦杜少陵夜闌更秉燭相對如夢寐之句苕撫之曰毋傷姑俟來年挈爾同歸遼東耳旣而苕同伴有丁總旗者忠厚人也謂苕曰君方燕爾莫便拋離勾軍之行吾輩分任之君善撫室於此相待苕置酒餞別諸人旣去吳指揮者緝之愈怒以逃軍爲名捕苕於獄杖殺之藏屍於�內亟令媒恐童氏曰彼已死可絕念矣吾將擇日舁橋相迎如復距違定加毒手瓊奴使母諾之媒去謂母曰兒不死必爲狂暴所辱將俟夜引決矣母亦無如之何是晚忽監察禦史傅公到驛瓊奴仰天呼曰吾夫之冤雪矣乃具狀以告傅公卽抗章上聞得旨鞫問而求屍未得政讞訊間羊角風自廳前而起公祝之曰逝魂有知導吾以往言訖風卽旋轉前引馬首徑奔�前吹起炭灰而屍見委官驗視傷痕宛然吳遂伏辜公命州官葬苕於郭外瓊奴哭送自沈於冢側池中因命葬焉公言於朝下禮部旌其冢曰賢義婦之墓童氏亦官給衣廩優養終身焉

王嬌鸞按情史類略天順間有臨安衛王指揮從徵廣西苗蠻違限被參降調河南南陽衛千戶王有二女長嬌鸞次嬌鳳鳳已嫁惟鸞從行鸞幼通書史王之文移俱囑代筆鐘愛甚至王之妻周氏有妹嫁於曹貧而寡迎使伴鸞呼爲曹姨值淸明節鸞與曹姨率諸婢戲秋千於後園忽聞人聲驚視則墻缺處有美少年窺視稱羨鸞大驚走匿遺羅帕於地生逾垣拾去方展玩間旋有侍女來園尋覓周折數次生笑曰物入人手尙何�耶侍女曰郎君收得乞以見還生問此帕誰人之物侍女曰鸞姐主人愛女也生曰若鸞姐自來當卽奉璧侍女叩生姓氏並家遠近生曰周姓廷章名蘇州吳江人也父爲本學司教隨任於此與尊府只一墻之隔久聞尊姐精於文事僕有小詩煩爲一致如得報言帕可還矣女急於得帕允之生逾垣而去少頃復至以桃花箋疊成方勝授女女返命鸞發緘得詩一絕鸞視之微笑亦取箋答詩云妾身一點玉無瑕產自侯門將相家靜裏有親同對月閒中無事獨看花碧梧只許來文鳳翠竹那容棲老鴉寄語異鄕孤另客莫將心事亂如麻侍兒奉詩至園則生已候於墻缺矣自此詩句往返數次侍女得賂喜於傳送不復求帕適端陽節王治酒園中家宴生往來墻外恨不得一與席末是晚生復寄一絕云配成彩綫思同結傾就蒲觴擬共斟霧隔湘江歡不見錦葵空有向陽心鸞閱詩嗟嘆不意爲曹姨所窺細叩從來鸞與姨素厚因備述之姨曰周生江南之秀門戶相敵何不遣媒禮聘成百年之眷乎鸞點頭稱是遂答詩以達意生乃僞托父命求婚於王王亦雅重生但愛女不欲遠嫁他鄕遲疑未許生遂設計托以衙齋窄狹假衛署後園肄業且以周夫人同姓請拜爲姑王武人喜於承奉許之且任饔�周遂居園亭因得以兄妹之禮見鸞情愈親密而曹姨居間以盟主自任先立婚誓始訂幽期從此綢繆無間恩逾夫婦約半載周司教升任去生托病獨畱又半載余而司教引疾還鄕生聞之欲歸覲而心戀鸞情不能自割鸞察其意因置酒勸駕且曰君戀私情而忘公義不惟君失子道累妾亦失婦道矣曹姨亦曰今暮夜之期原非久計公子不如暫歸覲親倘於定省之間兼議婚姻之事早完誓願豈不幸甚周猶未決鸞使曹姨竟以生欲歸省爲言於王王致贐餞行生不得已始束裝是夜鸞邀生再伸前誓且詢生居址以便通信明日生歸而司教方與同裏一富家議姻生始頗不欲已聞其女色甚美貪財慕色頓忘前誓未幾畢姻夫婦相得甚歡鸞久不得生耗念之成疾每得便郵屢以書招之俱不報父欲爲鸞擇配鸞不可必欲候生的信乃以重賂遣衛卒孫九專往吳江致書並附古風一篇曹姨亦作書備述女甥相念之苦相望之切孫九至吳江得生居延陵橋下知生再娶乃候致其情生一語不答入而復出以昔日羅帕並誓書封還使鸞勿念孫九憤然而去逢人訴之故生薄幸之名播於吳下孫九還報鸞鸞制絕命詩三十六首復爲長恨歌數千言備述離合之事語甚憤激欲再遣孫九孫怒不肯行鸞久蓄抱石投崖之意特不忍自泯沒以死偶值其父有公牘當投吳江縣勾本衛逃軍乃取從前倡和之詞並今作絕命長恨歌匯成一帙合同婚書二紙總作一緘入於公牘中用印發郵乃父不知也其晚鸞沐浴更衣取昔日羅帕自縊而死吳江令發封得鸞詩大以爲奇爲聞於直指樊公祉祉見之忿然深惜鸞才而恨廷章之薄幸命司理密訪其人榜殺之聞者無不稱快司教亦以憂死

鉛山婦按理潯暇筆成化間鉛山有人悅一美婦挑之不從乘其夫病時天大雨晝晦乃著花衣爲兩翼如雷神狀至其家奮鐵椎椎殺之卽飛出其家以爲眞遭雷誅也又經若干時乃使人說其婦求爲妻婦許焉伉儷甚篤出一子已周歲矣一日雷雨如初因燕語漫及前事曰吾不爲此焉得妻汝婦佯笑因問衣與兩翼何在曰在某箱中婦俟其人出啟得之赴訴縣時張公昺爲縣令擒其人至伏罪論死

張麗貞按情史類略張麗貞吳江女子鐘情所至誤奔匪人遂致陷獄其獄中自序云悔此宵一念之差嘔心有血致今日終身之誤剝面無皮還顧影以自憐更書空而獨語妾本吳江望族曾解披章閨閣幽姿未閒窺宋北堂恩重瑯函深貯掌中珠南浦春明金屋周遮機上錦況值髫年二八忍忘律戒三千夫何隨父城寄居傳捨溺女奴之長舌來姦套之籠頭謾誇國士之才計諧占鳳妄數家嚴之慝悔擬乘龍伊旣曲敍其悲思儂亦頓深其怨慕自謂知書識禮不妨反經爲權逐張倩之離魂重門夜出持樂昌之破鏡永巷宵奔天明而至荒郊日暮而棲別館一朝消息漏道旁笑破朱唇三尺典章嚴堂上嗔生鐵面雷霆劈開鬼�冰鑑照出妖形爲訪婚姻並非媒妁所圖嬿婉竟是人奴方知假假眞眞神呆半晌已悟生生世世罪大彌天延息以入囹圄撫心而傷塵土淒涼夜柝坐來墻角鬼燐寒憔悴春華睡起夢中鄕路杳靑艸黃泥畢冤魂於今日白雲紅日見慈母以何年嗚呼碩鼠拖腸羌螂化羽倘靑蘋之得薦尙白圭之可磨已決策於外黃世無張耳誰錄瑕於上蔡人是季心已矣蛾眉淹然蟻命圖再生而不得伏九死以何辭漫訴衷腸十首怨題畱客邸可憐骨肉一緘淸淚寄吾家

閩中女子按名媛詩歸太曼生者東海人風流爾雅從父宦遊四方年十九自吉州還閩僦寓城東惡其囂雜妨功因稅居於委巷屋𨿽數椽而主人之園圃近焉艸樹扶疏花柳間植有濠濮間想生嘗散步園中吟�自適一日偶值雙鬟導一女郎年可十六七後園采花不知生之先在也生逡巡避之女見生風神俊爽且素聞其詩名情不自禁回眸轉盼百倍撩人生自是神爽飛越讀書之念頓懈越旬餘復於園內遇向者雙鬟因殷勤詢之曰吾家女郎識字乎鬟曰女郎時手一編日夕不輟字豈不識乎生曰吾有一詩求爲轉達鬟許焉生遂賦一絕云春園花事鬥芳菲萬綠叢中見茜衣自愧含毫非子建水邊能賦洛川妃女得詩見其詞翰雙絕吟不置口遂次其韻以答之云小園芳艸綠菲菲粉蝶聯翩展畫衣自愧一雙蓮步闊隔花人莫笑潘妃自此槐黃期迫生以省試促歸不敢通問及秋不第復攜書於別業女時遣雙鬟慰勞之繇此荏苒遂結同心定情之後倍相狎暱因贈生玉玦半規紫羅囊一枚生賦詩云數聲殘漏滿簾霜靑鳥銜箋事渺茫剖贈半規蒼玉玦分將百合紫羅囊空傳垂手尊前舞新結愁眉鏡裏妝一枕遊仙終是夢桃花春色誤劉郎時生已約婚而女亦受彩女常居花樓之下所著有花樓吟一卷其寄生詩甚多有云重門深鎖斷人行花影參差月影淸獨坐小樓長倚恨隔墻空聽讀書聲逾年生當就婚女亦適人蹤迹遂永絕焉然詩札往來歲猶一二至越數載生舉賓薦戒行日女寄書以通殷勤生賦柳梢靑一闋別之云鶯語聲吞蛾眉黛蹙總是銷魂銀燭光沈蘭閨夜永月滿離樽羅衣空濕啼痕腸斷處秋風暮猿潞水寒冰燕山殘雪誰與溫存後隔數載女因念生得瘵疾臥�日久思一見生實出無名生乃托爲醫以診脈進女見生揮涕如永訣狀遂不交一言而出是夕女一慟而卒生哭之以詩曰玉殞珠沈思悄然明中流淚暗相憐常圖蛺蝶花樓下記刺鴛鴦繡幕前祗有夢魂能結雨更無心膽似非煙朱顏皓齒歸黃土脈脈空尋再世緣不數日而生亦卒

柳鸞英按異政錄萊州閻瀾與柳某善有腹婚之約及誕閻得男子曰自珍柳得女曰鸞英遂結夙契柳登進士仕至布政而瀾止由貢得教職以死家貧不能娶柳欲背盟鸞英泣告其母曰身𨿽未往心已相諾他圖之事有死而已母白於父父佯應之而未許鸞英度父終渝此盟乃密懇鄰媼往告自珍曰有私蓄請君以某日至後圃挾歸姻事可成遲則爲他人先矣自珍聞之喜不自抑遂與其師之子劉江劉海具言其故江海密計設酒賀珍醉之於學捨兄弟如期詣柳氏鸞英倚圃門而望時天將暮便以付之而小婢識非閻生曰此劉氏子也鸞英亦覺其異罵之曰狗奴何以詐取我財速還則已不然當告官治汝江海恐事泄遂殺鸞英及婢而去自珍夜半醉醒自悔失約急起走詣柳氏圃門時月色黑直入圃中踐血屍而躓嗅之鮏气懼而歸衣皆沾血不敢以告家人達曙柳氏覺女被殺而不知主名官爲徧訊及鄰媼遂首女結約事逮自珍至血衣尙在一詞不容辧論死會禦史許公進巡至夜夢一無首女子泣曰妾柳鸞英也身爲劉江劉海所殺反坐吾夫幸公哀辧此獄妾死不朽矣因忽驚覺達曙召自珍密問之自珍具述江海畱飲事公僞爲見鬼自訴之狀卽捕二凶訊之叩頭款服誅於市遂釋自珍爲女建坊曰貞節以表之珍後登鄕薦時人爲之作傳記

李華妻胡氏按建昌府誌胡氏李華妻南城人華久客於外姑易氏帷簿不修笞之逼嫁胡慟哭不從夜投井爲鄰婦救免易愈怒絕其食夜以沙壓其胸死焉令上其事賜謚哀烈廟祀焉

小靑按周君標小靑傳小靑者虎林某生之姬也家廣陵與生同姓故諱之僅以小靑字云姬夙�異十歲遇一老尼授心經一再過了了覆之不失一字尼曰是兒蚤慧福薄願乞作弟子卽不爾無令識字可三十年活家人以爲妄嗤之母本女塾師相隨就學所遊多名閨遂得精涉諸技妙解聲律江都固佳麗地或諸閨彥雲集茗戰手語眾偶紛然姬隨變酬答悉出意表人人惟恐失姬而素閒儀則風期逸態綽約自好年十六歸生生豪公子也性嘈唼憨跳不韻婦更奇妒姬曲意下之終不解一日隨遊天竺婦問曰吾聞西方佛無量而世多專禮大士者何姬曰以其慈悲耳婦知諷己笑曰吾當慈悲汝乃徙之孤山別業誡曰非吾命而郎至不得入非吾命而郎手札至亦不得入姬自念彼置我閒地必密伺短長借端以魚肉我耳因深自斂戢婦或出遊呼與同舟遇兩堤間馳騎挾彈遊冶少年諸女伴指點謔笑姬淡然凝坐而已婦之戚屬某夫人者才而賢嘗就姬學弈絕愛憐之因數取巨觴觴婦已醉徐語姬曰船有樓汝伴我一登比登樓遠眺久之撫姬背曰好光景可惜章臺柳亦倚紅樓盼韓郎走馬而子作蒲團空觀耶姬曰賈平章劍鋒可畏也夫人笑曰子誤矣平章�鈍女平章利害耳居頃之顧左右寂無人從容諷曰子才韻色色無雙豈當墮羅剎國中吾𨿽非女俠力能脫子火坑頃言章臺事子非會心人耶天下豈少一韓君哉且彼視子去拔一眼中釘耳縱能容子子遂向黨將軍帳下作羔酒侍兒乎姬謝曰夫人休矣吾幼夢手折一花隨風片片著水命止此矣夙業未了又生他想彼冥曹姻緣簿非吾如意珠徒供羣口畫描耳夫人嘆曰子言亦是吾不子彊𨿽然好自愛彼或好言飲食汝乃更可慮卽旦夕所須第告我相顧泣下沾衣恐他婢竊聽徐拭淚還坐尋別去夫人每向宗戚語之聞者皆酸鼻云姬自是幽憤淒怨俱托之詩或小詞而夫人後亦從宦遠方無與同調者遂鬱鬱感疾歲餘益深婦命醫來仍遣婢以藥至姬佯感謝婢出覆藥�頭笑曰吾固不願生亦當以淨體皈依作劉安雞犬豈汝一杯鴆能斷送乎然病益不支水粒俱絕日飲梨汁一小盞許益明妝冶服擁襆欹坐呼琵琶婦唱盲詞自遣𨿽數暈數醒終不蓬首偃臥也忽一日語老嫗曰可傳語冤業郎覓一良畫師來師至命寫照寫畢攬鏡熟視曰得吾形矣未盡吾神也姑置之又易一圖曰神是矣風采未流動也若見我目端手莊太矜持故也因命捉筆於旁而自與嫗指顧語笑或扇茶鐺或簡書或自整衣褶或代調丹碧縱其想會須臾圖成果極妖纖之致笑曰可矣師去取圖供榻前焚香設梨汁奠之曰小靑小靑此中豈有汝緣分乎撫幾淚潸潸如雨一慟而絕時年十八耳日向暮生始踉蹌來披帷見容光藻逸衣態鮮好如生前無病時忽長號頓足嘔血升餘徐簡詩一卷遺像一幅又一緘寄某夫人啟視之敍致惋痛後書一絕句生痛呼曰吾負汝婦聞恚甚趨索圖乃匿第三圖僞以第一圖進立焚之又索詩詩至亦焚之及再簡艸稿業散失盡而姬臨卒時取花鈿數事贈嫗之小女襯以二紙正其詩稿得九絕句一古詩一詞並所寄某夫人者共十二篇古詩云雪意閣云云不流舊云正壓新雲頭米顚顚筆落外松嵐秀處當我樓垂簾只愁好景少捲簾又怕風繚繞簾捲簾垂底事難不情不緒誰能曉鑪煙漸瘦剪聲小又是孤鴻唳悄悄絕句云稽首慈云大士前莫生西土莫生天願爲一滴楊枝水灑作人間並蒂蓮春衫血淚點輕紗吹入林逋處士家嶺上梅花三百樹一時應變杜鵑花新妝竟與畫圖爭知在昭陽第幾名瘦影自臨春水照卿須憐我我憐卿西陵芳艸騎轔轔內信傳來喚踏春杯酒自澆蘇小墓可知妾是意中人冷雨幽不可聽挑燈閒看牡丹亭人間亦有癡於我豈獨傷心是小靑何處雙禽集畫闌朱朱翠翠似靑鸞如今幾个憐文彩也向秋風斗羽翰脈脈溶溶艷艷波芙蓉睡醒欲如何妾映鏡中花映水不知秋思落誰多盈盈金穀女班頭一曲驪珠眾伎收直得樓前身一死季倫原是解風流鄕心不畏兩峯髙昨夜慈親入夢遙見說浙江潮有信浙潮爭似廣陵潮其天仙子詞云文姬遠嫁昭君塞小靑又續風流債也虧一陣黑罡風火輪下抽身快單單別卻淸涼界原不是鴛鴦一派休算做相思一槪自思自解自商量心可在魂可在著衫又撚雙裙帶與某夫人書云元元叩首瀝血致書夫人臺座下關頭祖帳迥隔人天官舍良辰當非寂度馳情感往瞻睇慈云分燠噓寒如依膝下糜身百體未足云酬娣娣姨姨無恙猶憶南樓元夜看燈諧謔姨指畫屏中一憑欄女曰是妖嬈兒倚風獨盼恍惚有思當是阿靑妾亦笑指一姬曰此執拂狡鬟偸近郎側將無似娣於時角彩尋歡纏綿徹曙寧復知風流雲散遂有今日乎往者仙槎北渡斷梗南樓狺語哮聲日焉三至漸乃微辭含吐亦如尊旨云云竊揆鄙衷未見其可夫屠肆菩心餓貍悲鼠此直供其換馬不卽辱以當壚去則弱絮風中住則幽蘭霜裏蘭因絮果現業誰深苦便祝發空門洗妝浣慮而艷思綺語觸緒紛來正恐蓮性𨿽胎荷絲難殺又未易言此也乃至遠笛哀秋孤燈聽雨雨殘笛歇謖謖松聲羅衣壓肌鏡無干影朝淚鏡潮夕淚鏡汐今玆雞骨殆復難支痰灼肺然見粒而嘔措情易意悅憎不馴老母娣弟天涯問絕嗟乎未知生樂焉知死悲憾促歡淹無乃非達妾少受天�機警靈速丰玆嗇彼理詎能雙然而神爽有期故未應寂寂也至其淪忽亦匪自今結褵以來有宵靡旦夜臺滋味諒不殊斯何必紫玉成煙白花飛蝶乃謂之死哉或軒車南返駐節維揚老母惠存如妾之受阿秦可念幸終垂憫疇昔珍贈悉令見殉寶鈿繡衣福星所賜可以超輪消劫耳然小六娘竟先期相俟不憂無伴附呈一絕亦是鳥死鳴哀其詩集小像托陳媼好藏覓便馳寄身不自保何有於零膏冷翠乎他時放船堤下探梅山中開我西閣門坐我綠陰�仿生平於響像見空幃之寂揚是耶非耶其人斯在嗟乎夫人明冥異路永從此辭玉腕朱顏行就塵土興思及此慟也何如元元叩首後附絕句云百結回腸寫淚痕重來惟有舊朱門夕陽一片桃花影知是亭亭倩女魂生之戚某集而刻之名曰焚余�

白福妻王氏按陜西通誌王氏寧夏人總旗白福妻因子葵獻城事泄被逮憤恨不食而死

會稽女郎按列朝詩集兗東新嘉驛中壁間有題字云餘生長會稽幼攻書史年方及笄適於燕客嗟林下之風致事負腹之將軍加以河東獅子日吼數聲今早薄言往訴逢彼之怒鞭箠亂下辱等奴婢餘气溢塡胸幾不能起嗟乎余籠中人耳死何足惜但恐委身艸莽湮沒無聞故忍死須臾候同類睡熟竊至後亭以淚和墨題三詩於壁並序出處庶讀之者悲餘生之不辰則余死且不朽詩云銀紅衫子半蒙塵一盞孤燈伴此身恰似梨花經雨後可憐零落度殘春萬種憂愁訴與誰對人彊笑背人悲此詩莫把尋常看一句詩成千淚垂天啟初余與袁小修北上見之各有和詩再過之則已圬墁不可復迹矣

方氏女按湖口縣誌方氏女生而貌寢旣受聘其家棄不娶長依母兄紡績自食後有求者女曰吾命不辰致爲人棄再事他人是不安命矣卒不嫁年七十餘乃終閨恨部藝文一

與司馬相如書

漢卓文君羣華競芳五色淩素琴尙在禦而新聲代故錦水有鴛漢宮有木彼木而親嗟世之人兮瞀於淫而不悟朱弦嚙明鏡缺朝露晞芳弦歇白頭吟傷離別努力加餐毋念妾錦水湯湯與君長訣

司馬相如誄

前人嗟嗟夫子兮亶通儒少好學兮綜羣書縱橫劍技兮英敏有譽尙慕往哲兮更名相如落魄遠遊兮賦子虛畢爾壯志兮駟馬髙車憶昔初好兮雍容孔都憐才仰徳兮琴心兩娛永托爲妃兮不恥當壚平生淺促兮命也難扶長夜思君兮形影孤步中庭兮霜艸枯雁鳴哀哀兮吾將安如仰天太息兮抑鬱不舒訴此淒惻兮疇忍聽予泉穴可從兮願捐其軀

報漢元帝

王嬙臣妾幸得備員禁臠謂身依日月死有餘芳而失意丹靑遠竄異域誠得捐軀報主何敢自憐獨惜國家黜陟移於賤工南望漢關徒增愴結耳有父有弟惟陛下幸少憐之

出婦賦

魏文帝念在昔之恩好似比翼之相親惟方今之疏絕若驚風之吹塵夫色衰而愛絕信古今其有之傷煢獨之無恃恨後嗣之不滋甘沒身而同穴終百年之常期信無子而應出自典禮之常度悲谷風之不答怨昔人之忽故被入門之初服出登車而就路遵長途而南邁馬躊�而回顧野鳥鎩而髙飛愴哀鳴而相慕撫騑服而展節卽臨沂之舊城踐麋鹿之曲蹊聽百鳥之羣鳴情悵恨而顧望心鬱結其不平

出婦賦

曹植以才薄之陋質奉君子之淸塵承顏色以接意恐疏賤而不親悅新婚而忘妾哀愛惠之中零遂摧頹而失望退幽屏於下庭痛一旦而見棄心忉忉以悲驚衣入門之初服背�室而出徵攀僕禦而登車左右悲而失聲嗟冤結而無訴乃愁苦以長窮恨無愆而見棄悼君施之不終

出婦賦

王粲旣僥幸兮非望逢君子兮弘仁當隆暑兮翕赫猶蒙眷兮見親更盛衰兮成敗思情固兮日新竦余身兮敬事理中饋兮恪勤君不篤兮終始樂枯荑兮一時心搖蕩兮變易忘舊姻兮棄之馬已駕兮在門身當去兮不疑攪衣帶兮出戶顧堂室兮長辭

爲任子咸妻作孤女澤蘭哀辭晉潘嶽澤蘭者任子咸之女也涉三齡未沒衰而殞余聞而悲之遂爲其母辭茫茫造化爰啟英淑猗猗澤蘭應靈誕育鬒發蛾眉巧笑美目顏耀榮苕華茂時菊如金之精如蘭之馨淑質彌暢聰慧日新朝夕顧復夙夜盡勤彼蒼者天哀此矜人胡寧不惠忍予眇身俾爾嬰孺微命弗振俯覽衾襚仰訴穹旻弱子在懷旣生不遂存靡托躬沒無遺類耳存遺響目想余顏寢席伏枕摧心割肝相彼鳥矣和鳴嚶嚶矧伊蘭子音影冥冥仿徨丘隴徙倚墳塋

爲諸婦祭庾新婦文

前人潛形幽櫬寧神舊宇室虛風生�塵帷舉自我不見載離寒暑𨿽則乖隔哀亦時敍啟殯今夕祖行明朝雨絕華庭埃滅大宵儷執箕偕奉朝夕仿�未行顧瞻弗獲伏膺飲淚感今懷昔懷昔伊何祁祁娣姒感今伊何冥冥吾子形未廢目音猶在耳

蕩婦秋思賦

梁元帝蕩子之別十年倡婦之居自憐登樓一望惟見遠樹含煙平原如此不知道路幾千天與水兮相逼山與云兮共色山則蒼蒼入漢水則涓涓不測誰復堪見鳥飛悲鳴雙翼秋何月而不淸月何秋而不明況乃倡樓蕩婦對此傷情於時露萎庭蕙霜封階砌坐視帶長轉看腰細重以秋水文波秋云似羅日黯黯而將暮風騷騷而渡河妾怨迥文之錦君思出塞之歌相思相望路遠如何鬢飄蓬而漸亂心懷愁而轉嘆愁容翠眉斂啼多紅粉漫已矣哉秋風起兮秋葉飛春花落兮春日暉春日遲遲猶可至客子行行終不歸

傷往賦

蕭子範彼蘭菊之芳茂及蕖槿之榮色終於邑乎繁霜俱飄颻於路側引輕華之微珍猶見嗟於有識況獨立之�媛信盈盈而挺植去倡家而來儀承君子之宴息摧麗容而思進豈蛾眉之肯抑詠美媵而自箴歌忠妾而爲式痛妖姿之不畱惜華年之中夭冀羆祥之永慶忽從�而先飄魂一逝而莫追夕有長而無曉惟君侯之惆悵覽遺物而沾巾帷半垂而將下尙仿像而疑眞懷方士之良術顯有憑而致神

連珠二首

北周庾信蓋聞死別長城生離函谷遼東寡婦之悲代郡孀妻之哭是以流慟所感還崩杞梁之城灑淚所沾終變湘陵之竹蓋聞無怨生離恩情中絕空思出水之蓮無復回風之雪是以樓中對酒而綠珠前去帳裏悲歌而虞姬永別

蕩子從軍賦

唐駱賓王胡兵十萬起妖氛漢騎三千掃代云隱隱地中鳴戰鼓迢迢天上下將軍邊沙遠雜風塵气塞艸長垂霜露文蕩子苦辛十年行回首關山萬里情遠天橫劍气邊地聚笳聲鐵騎朝恆響銅焦夜不鳴抗左賢而列陣屯右校以疏營滄波積凍連蒲海白雪凝寒徧柳城若乃地分元僥路指靑波邊城暖气由來少關塞寒云本自多嚴風凜凜將軍樹苦霧蒼蒼太史河旣拔距而從軍亦揚麾而挑戰徵旆陵沙漠戎衣犯霜霰樓船一舉爭沸騰烽火四連相隱見戈文耿耿懸落星馬足駸駸擁飛電終取俊而先鳴豈論功而後殿徵夫行樂踐楡溪倡婦銜怨守空閨蘼蕪舊曲終難贈芍藥新詩豈易題池前怯對鴛鴦伴庭際羞看桃李蹊花有情而獨笑鳥無事而恆啼見空階之艸積知暗牖之塵棲蕩子別來年月久賤妾空閨更難守鳳凰樓上罷吹簫鸚鵡杯中寧勸酒聞道書來一雁飛此時緘怨下鳴機裁鴛帖夜被燻麝染春衣屏風宛轉蓮花帳窗月玲瓏翡翠帷个日新妝始復罷祇應含淚待君歸

息夫人不言賦以此人不言其義安在爲韻白敏中有一人兮甚美事二夫兮深恥不咄咄以怨人常默默而傷己何窈窕兮若彼而寂寞兮如此舌𨿽在而口不言身未亡而心已死殆其喪主失身去故從新初爲息侯之婦今爲楚國之嬪標二八之佳麗冠三千之等倫豈君恩之不至顧我恨之有因觸類無言似峽口爲云之女含情不語如山頭化石之人守而不攺邈矣而心有所在行之實難確乎而性有所安指逝波於舊寵比浮雲於新歡得不佇蕙思於心曲祕玉聲於舌端於是語笑已而得意莫期處喧嘩而不亂挺節操以自持翠羽常低多值斂眉之日瓠犀難見少逢啟齒之時然則動宜三省情順九思似愼樞機暗合吉人之象類含鋒刃潛符靜女之詩嗟夫秦家之女兮在徳何有賈氏之妻兮其言亦苟誰令喋喋駐五馬而誚使君之愚焉用嘻嘻獲一雉而忘大夫之醜彼則爾此則否外結舌而內結腸先箝心而後箝口旣而載離生育幾變寒暄想蘼蕪之不見厭芣�之空繁勢異絲蘿徒新婚而非偶華如桃李𨿽結子而無言及夫云夢春遊章華夜侍永忘一顧之念難奪三緘之志起居有節惟聞佩玉之聲應對無詞不吐如蘭之气君王於是崇其意重其義命女史以書之爲楚宮之故事

子姑神記

宋蘇軾元丰三年正月朔日予始去京師來黃州二月朔至郡至之明年進士潘丙謂予曰異哉公之始命黃人未知也有神降於州之僑人郭氏之第與人言如響且善賦詩曰蘇公將至而吾不及見也已而公以是日至而神以是日去其明年正月丙又曰神復降於郭氏予往觀之則衣艸木爲婦人而直筋手中二小童子扶焉以筋畫字曰妾壽陽人也姓何名媚字麗卿自幼知讀書屬文爲伶人婦唐垂拱中壽陽刺史害妾夫納妾爲侍妾而其妻妒悍甚見殺於�妾𨿽死不敢訴也而天使見之爲直其冤且使有所識於人間蓋世所謂子姑神者其類甚眾然未有如妾之卓然者也公少畱而爲賦詩且舞以娛公詩數十篇敏捷立成皆有妙思雜以嘲笑問神仙鬼佛變化之理其答皆出於人意外坐客撫掌作曲調梁州神起舞中節曲終再拜以請曰公文名於天下何惜掌中紙不使世人知有妾乎予觀何氏之生見掠於酷吏而遇害於悍妻其怨深矣而終不指言刺史之姓名似有禮者客至逆知其平生而終不言人之陰私與休咎可謂知矣又知好文字而恥無聞於世皆可賢者粗爲之錄答其意焉

望湖亭題壁詩自序

錢氏妾本良家子幼妻里人朱橫橫商於嶺右妾兩偕過此不幸去年秋橫歿於瘴鄕無以自處因攜其遺孤以歸故鄕道路艱辛將兩月矣昨暮抵此以風急未能濟艤舟城下夜分不寐西風颯然來皓月皎然窺人斯時也居人多感況羇旅乎曉登望湖亭江山如故不覺有所傷感因吐其胸中書於壁間觀者勿以婦人玩弄筆墨爲誚焉

故室張氏墓磚

元髙升之吾婦姓張氏名貞娘邑人張伯成子也生於至元丙子適予於至正丙申之冬時年二十一明年丁酉春遭兵亂相失於道越三年庚子之三月三日垢面髡發行丐而歸會吾出不能爲家眾所容家奴牽臂而出之無以自達乃號慟而去溺死於北城之隍中嗚呼傷哉爾之死固以白此心於我也恨無力不能求文爲汝傳又不能勒金石以昭墓道柰何姑書諸磚附遺骸而埋之嗚呼是年之三月十一日良人髙升之志

別淚賦

明張明�白雲在天黃花滿枝與子一別相見何時況燕婉兮情纏乍荊吳兮路隔天一碧而愁長野四靑而怨積風遷嶺而殊音云換川而同色川多去棹嶺有還鑣別衫齊挽離目雙挑零花戀葉斷梗懷條攀鮮頹兮潤落傷綠霣兮朱銷摻子之衿掐子之心余何爲兮煩忡君奚事兮沈吟水深深兮可涉山髙髙兮可越袂一判兮萬里盼暫回兮千日哀緣心兮忽來淚向君兮難絕乃其雙眉全下半臉微迎鬟低黛接面轉紅生黛隨恨滴紅入啼明珠光流而粉破玉艷發而筋橫爾復弱腕難加苦言欲語似蝶影之縈絲恍鶯聲之雜雨指渺渺之雲天顧茫茫之煙樹余從何去君向何回雲天誰辯煙樹空猜顧徵筵兮合怨畏岐路兮分哀引目幾傳含聲一咽睩死靑停唇融朱結燭澑未枯綫痕如接拭絳綃而化殷落素盤而盛血著蘭竹而文生撚盆枝而瘢出影入鏡而雙啼露將花而並泣旣而淒雨初微慘云猶漬悴色交頤媚光染臂倦臉減紅慚眉罷翠念有遷延日無餘晷殘陽一樹斷煙半山咽聲何處山深月寒蛩割憯而響微雁分悲而音墜木念美而黃癡艸憐人而碧瘁盼素月兮長暉郁靑霞兮奇意欲寄愁兮天髙將埋憂兮地圯悲乎哉卿懷落有心卿淚沾吾手宛泣玉兮畱膺惜怨香兮辭袖之子有念何人蔑懷髙丘非夢勾金有臺儻丹心之不變睇靑鳥之頻來

遺文郎永別書並

序

柳兒

柳兒雲間文氏侍兒也以婦妒去之有荷香恨集行世所載詩詞文稿若干首皆淸新雋永膾炙人口紅粉飄零靑衣憔悴柔情薄命遺恨千秋命也如何時乎不再生離死別春往秋來黯然銷魂悲哉永訣一年行樂月何事而頻虧三月艷陽艸何心而更綠銀釭夜夜愁添鸚鵡之杯錦帳年年恨積鴛鴦之冢郎非負義妾豈忘心才子風流綺羅如夢阿儂心事雲水成塵滄海珠歸於今絕念昆山玉碎無用偸生看路畔之蕭郎恨河東之�女朱欄獨倚綠綺空焚已矣何言哀哉自悼使後人知我心者春酒一樽秋江兩淚弔我於夜臺之下則蔓艸靑煙玆恨不朽矣庶有以報君之恩完郎之志嗟乎文生蘆花江上柳絮樓邊煙雨淒然知郎心矣郎心若此妾恨如斯葳蕤之鎖九重難遮去夢宛轉之山千疊不斷來愁恨耶恨耶寸心不忘千里如重闈耳新舊忽移匪紅樓之自眩屠沽相對比靑冢而尢哀天乎人乎果何道乎

又書

前人文生郎君足下柳綠衣賤質朱粉微姿托沐淸光充於下陳花間泫露月下嬌風一度相逢幾番薄幸自謂侍巾執拂長過此生暮雨朝雲當無虛望孰知哀生於樂歡極而愁行樂及期風波頓起釁生同席禍始平頭郎旣湖海生涯音書迢遞柳遂風塵輕薄花絮飄零無計待郎有東風之兩淚何顏辭主落西江之一枝石氏斛珠非余所望謝家團扇從此長辭焚筆架之珊瑚倍牙籌之錢帛春風秋月已非唱和之場煙艸江花永絕風流之會層層錦帳不解恨顏淡淡銀缸獨懸愁淚或酒醒夢回忽然念及或樽前鏡裏觸意尋思萬感交深三生永斷想郎之意頗同鄙懷但落花無返樹之期逝云無歸山之理況郎壯質以妾陋姿使他日裘馬封侯綺羅接席新歡伊邇無忘故人郎存菅蒯之心妾免蘼蕪之恨則環艸微忱死生靡替者也嗚呼幽恨茫茫新愁耿耿金鳧煙冷銀鴨香沈黃衫之諧非敢望矣靑衣之誚能無恨焉嗟乎文生兒女柔情去而頓遠英雄俠骨煉則愈堅四海荊榛一身金玉片言珍重寸心欲絕矣春羅一幅豆蔻香銷錦帶二圍鴛鴦睡暖懸郎下體如見舊人妾恨如山侯門似海生死之際如斯而已

薄命詞自序

邵聯使邵愛女

妾閩三山之薄命女也居臨湖畔系出田間幼事女紅性耽書史門前之水色山光時形筆墨眼底之春花秋月每寄篇章正待字於深閨賦摽梅之已實適罹變亂日益逡巡迨王師入閩甲冑雲集從徵豪俊冠蓋蟬聯曾誇翩翩裘馬買笑尋春堪嘆蚩蚩愚氓興思嫁女誰非父母何忍以玉骨冰肌不崇朝而拋兩地屬在兒女更難以門衰戶冷思擇配以懟二人是以屈節小星於歸豪室定情之夕不啻掌珠燕婉之私眞同合璧他如燕燕鶯鶯長期比翼玆則生生世世願締良緣柰嫣紅易謝好事多磨奏凱北旋故鄕南望遠人之別淚未幹獅子之吼聲驟至大施撻伐橫肆張凜遵四畏無情郎頃刻心更不展一籌老司空等閒見慣天胡可問命也如何僅免人彘之刑卒陷閽奴之配於斯已矣能不悲哉離彼侯門來玆鼠穴土炕蓬窗滿面觸蜘蛛之网荻簾瓦刮耳喧蟋蟀之聲錦堂燕子飛入人家玉砌名花委塡溝壑郎眞薄幸妾實何尢每甘白練以摧殘香銷夢斷無柰小姑之狡黠影逐形隨恨欲死之不能覺偸生之可恥回思畫船簫鼓繡榻管弦妝樓小玉依然鸚鵡流音金屋阿嬌宛若鴛鴦交頸琵琶不響團扇誰憐望故園兮途遙嘆風流兮雲散玉珥犀簪繁華安在金脂雀粉惆悵無存且也自信何人睹戚施而涕隕心乎痛矣懷彼美而思歸是以竹枝之調譜爲薄命之詞共成俚句三十章寄回鄕井敢比胡笳十八拍流入國中𨿽觸目而傷時聊長歌而當哭前車旣傾冀知儆於世間之貪癡父母后轍可鑑深有望於閨閫之巾幗須眉苟義命以自安亦布荊之足樂此妾一片婆心髙張榜樣耳嗟乎孟徳云亡蔡琰之歸思已絕押衙難再無雙之生返何期未逢落魄王孫莫知失路不遇舊時宮豎誰話開元翡翠巢傾荇蕪香杳江城吹笛吁嗟乎紅豆相思流水撫弦太息兮白頭安托傷哉遇也興言及此能不色與字飛腸隨句斷邪續賦閨情十�豈曰彤管徽音恍惚無題依稀古意知者諒之當勿見哂云爾

閨恨部藝文二詩

風柏舟五章

古序

言仁而不遇也衛頃公之時仁人不遇小人在側朱注

婦人不得於其夫故以柏舟自比列女傳以

此爲婦人之詩今考其辭气卑順柔弱且居變風之首而與下篇相類豈亦莊姜之詩也歟泛彼柏舟亦泛其流耿耿不寐如有隱憂微我無酒以敖以遊比也

我心匪鑑不可以茹亦有兄弟不可以據薄言往訴逢彼之怒賦也

我心匪石不可轉也我心匪席不可捲也威儀棣棣不可選也賦也

憂心悄悄慍於羣小覯閔旣多受侮不少靜言思之寤辟有摽賦也

日居月諸胡疊而微心之憂矣如匪澣衣靜言思之不能奮飛比也

綠衣四章

莊公惑於嬖妾夫人莊姜賢而失位故作此詩綠兮衣兮綠衣黃裏心之憂矣曷維其已比也

綠兮衣兮綠衣黃裳心之憂矣曷維其亡比

也

綠兮絲兮女所治兮我思古人俾無訧兮比

也

絺兮綌兮淒其以風我思古人實獲我心比

也

日月四章

莊姜不見答於莊公故呼日月而訴之日居月諸照臨下土乃如之人兮逝不古處胡能有定寧不我顧賦也

日居月諸下土是冒乃如之人兮逝不相好胡能有定寧不我報賦也

日居月諸出自東方乃如之人兮徳音無良胡能有定俾也可忘賦也

日居月諸東方自出父兮母兮畜我不卒胡能有定報我不述賦也

終風四章

莊公之爲人狂蕩暴疾莊姜蓋不忍斥言之故但以終風且暴爲比終風且暴顧我則笑謔浪笑敖中心是悼比

也

終風且霾惠然肯來莫往莫來悠悠我思比

也

終風且曀不日有曀寤言不寐願言則嚏比

也

曀曀其陰虺虺其�寤言不寐願言則懷比

也

谷風六章

婦人爲夫所棄故作此詩習習谷風以陰以雨黽勉同心不宜有怒采葑采菲無以下體徳音莫違及爾同死比也

行道遲遲中心有違不遠伊邇薄送我畿誰謂荼苦其甘如薺宴爾新昏如兄如弟賦而比也

涇以渭濁湜湜其沚宴爾新昏不我屑以毋逝我梁毋發我笱我躬不閱遑卹我後比也

就其深矣方之舟之就其淺矣泳之遊之何有何亡黽勉求之凡民有喪匍匐救之興也

不我能慉反以我爲讎旣阻我徳賈用不售昔育恐育鞠及爾顚覆旣生旣育比予於毒賦也

我有旨蓄亦以禦冬宴爾新昏以我禦窮有洸有潰旣詒我肄不念昔者伊余來�興也

衛風碩人四章

莊姜美而無子衛人爲之賦碩人而重嘆莊公之昏惑也碩人其頎衣錦褧衣齊侯之子衛侯之妻東宮之妹邢侯之姨譚公維私賦也

手如柔荑膚如凝脂領如蝤蠐齒如瓠犀螓首蛾眉巧笑倩兮美目盼兮賦也

碩人敖敖說於農郊四牡有驕朱幩鑣鑣翟茀以朝大夫夙退無使君勞賦也

河水洋洋北流活活施罛濊濊鱣鮪發發葭菼揭揭庶姜孽孽庶士有朅賦也

氓六章

淫婦爲人所棄而自敍其事以道其悔恨之意氓之蚩蚩抱布貿絲匪來貿絲來卽我謀送子涉淇至於頓丘匪我愆期子無良媒將子無怒秋以爲期賦也

乘彼垝垣以望復關不見復關泣涕漣漣旣見復關載笑載言爾卜爾筮體無咎言以爾車來以我賄遷賦也

桑之未落其葉沃若於嗟鳩兮無食桑椹於嗟女兮無與士耽士之耽兮猶可說也女之耽兮不可說也比而興也

桑之落矣其黃而隕自我䢐爾三歲食貧淇水湯湯漸車帷裳女也不爽士貳其行士也罔極二三其徳比也

三歲爲婦靡室勞矣夙興夜寐靡有朝矣言旣遂矣至於暴矣兄弟不知咥其笑矣靜言思之躬自悼矣賦也

及爾偕老老使我怨淇則有岸隰則有泮總角之宴言笑晏晏信誓旦旦不思其反反是不思亦已焉哉賦而興也

怨詩

漢王嬙王昭君名嬙漢宮人元帝時匈奴入朝以嬙配之號寧胡閼氏初元帝後宮旣多不得常見乃使畫工圖其形按圖召幸宮人皆賂畫工昭君自恃其貌獨不與乃惡圖之及後匈奴入朝選美人配之昭君之圖當行及入辭光彩射人悚動左右天子方重信外國悔恨不及窮按其事畫工有杜陵毛延壽棄市籍其資財昭君在胡作詩以怨思云秋木萋萋其葉萎黃有鳥處山集於苞桑養育毛羽形容生光旣得升云上游曲房離宮絕曠身體摧藏志念抑沈不得頡頏𨿽得委食心有徊徨我獨伊何來往變常翩翩之燕遠集西羌髙山峨峨河水泱泱父兮母兮道裏悠長嗚呼哀哉憂心惻傷

悲憤詩二首

蔡琰琰字文姬邕之女也博學有才辧適河東衛仲道夫亡無子歸寧於家興平中天下喪亂姬爲胡騎所獲沒於南匈奴左賢王在胡中十二年生二子曹操痛邕無嗣乃遣使者以金璧贖之而重嫁陳畱董祀感傷亂離追懷悲憤作詩二章漢季失權柄董卓亂天常志欲圖篡弒先害諸賢良逼迫遷舊邦擁主以自彊海內興義師欲共討不祥卓眾來東下金甲耀日光平土人脆弱來兵皆胡羌獵野圍城邑所向悉破亡斬截無孑遺屍骸相撐拒馬邊懸男頭馬后載婦女長驅西入關迥路險且阻還顧邈冥冥肝爲爛腐所略有萬計不得令屯聚或有骨肉俱欲言不敢語失意幾微間輒言斃降虜要當以停刃我曹不活汝豈復惜性命不堪其詈罵或便加捶杖毒痛參並下旦則號泣行夜則悲吟坐欲死不能得欲生無一可彼蒼者何辜乃遭此�禍邊荒與華異人俗少義理處所多霜雪胡風春夏起翩翩吹我衣肅肅入我耳感時念父母哀嘆無窮已有客從外來聞之常歡喜迎問其消息輒復非鄕裏邂逅僥時願骨肉來迎己已得自解免當復棄兒子天屬綴人心念別無會期存亡永乖隔不忍與之辭兒前抱我頸問母欲何之人言母當去豈復有還時阿母常仁惻今何更不慈我尙未成人柰何不顧思見此崩五內恍惚生狂癡號泣手撫摩當發復回疑兼有同時輩相送告離別慕我獨得歸哀叫聲摧裂馬爲立踟�車爲不轉轍觀者皆歔欷行路亦嗚咽去去割情戀遄徵日遐邁悠悠三千里何時復交會念我出腹子胸臆爲摧敗旣至家人盡又復無中外城郭爲山林庭宇生荊艾白骨不知誰從橫莫覆蓋出門無人聲豺狼號且吠煢煢對孤景怛�糜肝肺登髙遠眺望魂神忽飛逝奄若壽命盡旁人相寬大爲復彊視息𨿽生何聊賴托命於新人竭心自勗厲流離成鄙賤常恐復捐廢人生幾何時懷憂終年歲

其二嗟薄祜兮遭世患宗族殄兮門戶單身執略兮入西關歷險阻兮之羌蠻山谷眇兮路漫漫眷東顧兮但悲嘆冥當寢兮不能安饑當食兮不能餐常流涕兮眥不幹薄志節兮念死難𨿽苟活兮無形顏惟彼方兮遠陽精陰气凝兮雪夏零沙漠壅兮塵冥冥有艸木兮春不榮人似禽兮食臭腥言兜離兮狀窈停歲聿暮兮時邁徵夜悠長兮禁門扃不能寐兮起屏營登胡殿兮臨廣庭元云合兮翳月星北風厲兮肅泠泠胡笳動兮邊馬鳴孤雁歸兮聲嚶嚶樂人興兮彈琴箏音相和兮悲且淸心吐思兮胸憤盈欲舒气兮恐彼驚含哀咽兮涕沾頸家旣迎兮當歸寧臨長路兮捐所生兒呼母兮啼失聲我掩耳兮不忍聽追持我兮走煢煢頓復起兮毀顏形還顧之兮破人情心怛絕兮死復生

胡笳十八拍

前人我生之初尙無爲我生之後漢祚衰天不仁兮降亂離地不仁兮使我逢此時干戈日尋兮道路危民卒流亡兮共哀悲煙塵蔽野兮胡鹵盛志意乖兮節義虧對殊俗兮非我宜遭惡辱兮當告誰笳一會兮琴一拍心憤怨兮無人知戎羯逼我兮爲室家將我行兮向天涯雲山萬重兮歸路遐疾風千里兮揚塵沙人多暴猛兮如虺蛇控弦被甲兮爲驕奢兩拍張弦兮弦欲絕志摧心折兮自悲嗟越漢國兮入胡城亡家失身兮不如無生氈裘爲裳兮骨肉震驚羯膻爲味兮枉遏我情鞞鼓喧兮從夜達明胡風浩浩兮暗塞營傷今感昔兮三拍成銜悲畜恨兮何時平無日無夜兮不思我鄕土�气含生兮莫過我最苦天國亂兮人無主惟我薄命兮歿戎鹵殊俗心異兮身難處嗜欲不同兮誰可與語尋思涉歷兮多阻四拍成兮益淒楚雁南徵兮欲寄邊聲雁北歸兮爲得漢音雁飛髙兮邈難尋空斷腸兮思愔愔攢眉向月兮撫雅琴五拍泠泠兮意彌深冰霜凜凜兮身苦寒饑對肉酪兮不能餐夜聞隴水兮聲嗚咽朝見長城兮路杳漫追思往日兮行李難六拍悲來兮欲罷彈日暮風悲兮邊聲四起不知愁心兮說向誰是原野蕭條兮烽戍萬里俗賤老弱兮少壯爲美逐有水艸兮安家葺壘牛羊滿野兮聚如蜂蟻艸盡水竭兮牛馬皆徙七拍流恨兮惡居於此爲天有眼兮何不見我獨漂流爲神有靈兮何事處我天南海北頭我不負天兮天何配我殊匹儔我不負神兮神何殛我越荒州制玆八拍兮擬俳優何知曲成兮心轉愁天無涯兮地無邊我心愁兮亦復然人生倏忽兮如白駒之過隙愁不得歡樂兮當我之盛年怨兮欲問天天蒼蒼兮上無緣舉頭仰望兮空雲煙九拍懷情兮誰與傳城頭烽火不曾滅疆場徵戰何時歇殺气朝朝衝塞門胡風夜夜吹邊月故鄕隔兮音塵絕哭無聲兮气將咽一生辛苦兮緣離別十拍悲深兮淚成血我非貪生而惡死不能捐身兮心有以生仍冀得兮歸桑梓死當埋骨兮長已矣日居月諸兮在戎壘胡人寵我兮有二子鞠之育之兮不羞恥湣之念之兮生長邊鄙十有一拍兮因玆起哀響纏�兮徹心髓東風應律兮暖气多知是漢家天子兮布陽和羌胡蹈舞兮共謳歌兩國交歡兮罷兵戈忽遇漢使兮稱近詔遣千金兮贖妾身喜得生還兮逢聖君嗟別稚子兮會無因十有二拍兮哀樂均去住兩情兮難具陳不謂殘生兮卻得還歸撫抱胡兒兮泣下沾衣漢使迎我兮四牡騑騑號失聲兮誰得知與我生死兮逢此時愁爲子兮日無光輝焉得羽翼兮將汝歸一步一遠兮足難移魂消影絕兮恩愛遺十有三拍兮弦急調悲肝腸攪刺兮人莫我知身歸國兮兒莫之隨心懸懸兮長如饑四時萬物兮有盛衰惟我愁苦兮不暫移山髙地闊兮見汝無期更深夜闌兮夢汝來斯夢中執手兮一喜一悲覺後痛吾心兮無休歇時十有四拍兮涕淚交垂河水東流兮心是思十五拍兮節調促气塡胸兮誰識曲處穹廬兮偶殊俗願得歸來兮天從欲再還漢國兮歡心足心有懷兮愁轉深日月無私兮曾不照臨子母分離兮意難任同天隔越兮如商參生死不相知兮何處尋十六拍兮思茫茫我與兒兮各一方日東月西兮徒相望不得相隨兮空斷腸對萱艸兮憂不忘彈鳴琴兮情何傷今別子兮歸故鄕舊怨平兮新怨長泣血仰頭兮訴蒼蒼胡爲生兮獨罹此殃十七拍兮心鼻酸關山阻修兮行路難去時懷物兮心無緒來時別兒兮思漫漫塞上黃蒿兮枝枯葉幹沙場白骨兮刀痕箭瘢風霜凜凜兮春夏寒人馬饑豗兮筋力單豈知重得兮入長安嘆息欲絕兮淚闌干胡笳本自出胡中緣琴翻出音律同十八拍兮曲𨿽終響有餘兮思無窮是知絲竹微妙兮均造化之功哀樂各隨人心兮有變則通胡與漢兮異域殊風天與地隔兮子西母東苦我怨气兮浩於長空六合𨿽廣兮受之應不容

古詩上山采蘼蕪下山逢故夫長跪問故夫新人復何如新人𨿽言好未若故人姝顏色類相似手爪不相如新人從門入故人從閣去新人工織縑故人工織素織縑日一匹織素五丈餘將縑來比素新人不如故

古詩爲焦仲卿妻作並序

漢末建安中廬江府小吏焦仲卿妻劉氏爲仲卿母所遣自誓不嫁其家逼之乃沒水而死仲卿聞之亦自縊於庭樹時人傷之爲詩云爾孔雀東南飛五里一徘徊十三能織素十四學裁衣十五彈箜篌十六誦詩書十七爲君婦心中常苦悲君旣爲府吏守節情不移賤妾畱空房相見常日稀雞鳴入機織夜夜不得息三日斷五匹大人故嫌遲非爲織作遲君家婦難爲妾不堪驅使徒畱無所施便可白公姥及時相遣歸府吏得聞之堂上啟阿母兒已薄祿相幸復得此婦結髮同枕席黃泉共爲友共事三二年始爾未爲久女行無偏斜何意致不厚阿母謂府吏何乃太區區此婦無禮節舉動自專由吾意久懷忿汝豈得自由東家有賢女自名秦羅敷可憐體無比阿母爲汝求便可速遣之遣去愼莫畱府吏長跪告伏惟啟阿母今若遣此婦終老不復取阿母得聞之捶�便大怒小子無所畏何敢助婦語吾已失恩義會不相從許府吏默無聲再拜還入戶舉言謂新婦哽咽不能語我自不驅卿逼迫有阿母卿但暫還家吾今且報府不久當歸還還必相迎取以此下心意愼勿違吾語新婦謂府吏勿復重紛紜往昔初陽歲謝家來貴門奉事循公姥進止敢自專晝夜勤作息伶俜縈苦辛謂言無罪過供養卒大恩仍更被驅遣何言復來還妾有繡腰襦葳蕤自生光紅羅復斗帳四角垂香囊箱�六七十綠碧靑絲繩物物各自異種種在其中人賤物亦鄙不足迎後人畱待作遺施於今無會因時時爲安慰久久莫相忘雞鳴外欲曙新婦起嚴妝著我繡夾裙事事四五通足下躡絲履頭上玳瑁光腰若流紈素耳著明月璫指如削�根口如含珠丹纖纖作細步精妙世無雙上堂拜阿母阿母怒不止昔作女兒時生小出野裏本自無教訓兼愧貴家子受母錢帛多不堪母驅使今日還家去念母勞家裏卻與小姑別淚落連珠子新婦初來時小姑始扶�今日被驅遣小姑如我長勤心養公姥好自相扶將初七及下九嬉戲莫相忘出門登車去涕落百餘行府吏馬在前新婦車在後隱隱何甸甸俱會大道口下馬入車中低頭共耳語誓不相隔卿且暫還家去吾今且赴府不久當還歸誓天不相負新婦謂府吏感君區區懷君旣若見錄不久望君來君當作盤石妾當作蒲葦蒲葦紉如絲盤石無轉移我有親父兄性行暴如雷恐不任我意逆以煎我懷舉手長勞勞二情同依依入門上家堂進退無顏儀阿母大拊掌不圖子自歸十三教汝織十四能裁衣十五彈箜篌十六知禮儀十七遣汝嫁謂言無誓違汝今何罪過不迎而自歸蘭芝慚阿母兒實無罪過阿母大悲摧還家十餘日縣令遣媒來云有第三郎窈窕世無雙年始十八九便言多令才阿母謂阿女汝可去應之阿女含淚答蘭芝初還時府吏見丁寧結誓不別離今日違情義恐此事非奇自可斷來信徐徐更謂之阿母白媒人貧賤有此女始適還家門不堪吏人婦豈合令郎君幸可廣問訊不得便相許媒人去數日尋遣丞請還說有蘭家女承籍有宦官云有第五郎嬌逸未有婚遣丞爲媒人主簿通語言直說太守家有此令郎君旣欲結大義故遣來貴門阿母謝媒人女子先有誓老姥豈敢言阿兄得聞之悵然心中煩舉言謂阿妹作計何不量先嫁得府吏後嫁得郎君否泰如天地足以榮汝身不嫁義郎體其往欲何云蘭芝仰頭答理實如兄言謝家事夫婿中道還兄門處分適兄意那得自任專𨿽與府吏要渠會永無緣登卽相許和便可作婚�媒人下�去諾諾復爾爾還部白府君下官奉使命言談大有緣府君得聞之心中大歡喜視歷復開書便利此月內六合正相應良吉三十日今已二十七卿可去成婚交語速裝束絡繹如浮雲靑雀白鵠舫四角龍子幡婀娜隨風轉金車玉作輪躑躅靑驄馬流蘇金縷鞍賫錢三百萬皆用靑絲穿雜彩三百匹交廣市鮭珍從人四五百一一登郡門阿母謂阿女適得府君書明日來迎汝何不作衣裳莫令事不舉阿女默無聲手巾掩口啼淚落便如瀉移我琉璃榻出置前窗下左手持刀尺右手執綾羅朝成繡夾裙晚成單羅衫暗暗日欲暝愁思出門啼府吏聞此變因求假暫歸未至二三里摧藏馬悲哀新婦識馬聲躡履相逢迎悵然遙相望知是故人來舉手拍鞍馬嗟嘆使心傷自君別我後人事不可量果不如先願又非君所詳我有親父母逼迫兼弟兄以我應他人君還何所望府吏謂新婦賀卿得髙遷盤石方且厚可以卒千年蒲葦一時紉便作旦夕間卿當日勝貴吾獨向黃泉新婦謂府吏何意出此言同是被逼迫君爾妾亦然黃泉下相見勿違今日言執手分道去各各還家門生人作死別恨恨那可論念與世間辭千萬不復全府吏還家去上堂拜阿母今日大風寒寒風摧樹木嚴霜結庭蘭兒今日冥冥令母在後單故作不良計勿復怨鬼神命如南山石四體康且直阿母得聞之零淚應聲落汝是大家子仕宦於臺閣愼勿爲婦死貴賤情何薄東家有賢女窈窕艷城郭阿母爲汝求便復在旦夕府吏再拜還長嘆空房中作計乃爾立轉頭向戶裏漸見愁煎迫其日牛馬嘶新婦入靑廬庵庵黃昏後寂寂人定初我命絕今日魂去屍長畱攬裙脫絲履舉身赴淸池府吏聞此事心知長別離徘徊顧樹下自掛東南枝兩家求合葬合葬華山旁東西植松柏左右種梧桐枝枝相覆蓋葉葉相交通中有雙飛鳥自名爲鴛鴦仰頭相向鳴夜夜達五更行人駐足聽寡婦起仿徨多謝後世人戒之愼勿忘

代劉勛妻王氏雜詩

魏文帝王宋者平虜將軍劉勛妻也入門三十餘年後勛悅山陽司馬氏女以宋無子出之還於道中作詩二首翩翩�前帳張以蔽光輝昔將爾同去今將爾同歸緘藏篋笥裏當復何時披誰言去婦薄去婦情更重千里不唾井況乃昔所奉遠望未爲遙踟躕不得並

蒲生行浮萍篇

曹植浮萍寄淸水隨風東西流結髮辭嚴親來爲君子仇恪勤在朝夕無端獲罪尢在昔蒙恩惠和樂如瑟琴何意今摧頹曠若商與參茱萸自有芳不若桂與蘭新人𨿽可愛無若故所歡行雲有反期君恩儻中還慊慊仰天嘆愁心將何訴日月不恆處人生忽若寓悲風來入懷淚下如垂露發篋造裳衣裁縫紈與素

種葛篇

前人種葛南山下葛藟自成陰與君初婚時結髮恩義深歡愛在枕席宿昔同衣衾竊慕棠棣篇好樂和瑟琴行年將晚暮佳人懷異心恩紀曠不接我情遂抑沈出門當何顧徘徊步北林下有交頸獸仰見雙棲禽攀枝長嘆息淚下沾羅襟良馬知我悲延頸代我吟昔爲同池魚今爲商與參往古皆歡遇我獨困於今棄置委天命悠悠安可任

棄婦篇

前人石橊植前庭綠葉搖縹靑丹華灼烈烈耀彩有光榮光榮流離可以處淑靈有鳥飛來集拊翼以悲鳴悲鳴夫何爲丹華實不成拊心長嘆息無子當歸寧有子月經天無子若流星天月相終始流星沒無精棲遲失所宜下與瓦石並憂懷從中來嘆息通雞鳴反側不能寐逍遙於前庭踟躕還入房肅肅帷幕聲搴帷更攝帶撫弦彈鳴箏慷慨有餘音要妙悲且淸收淚長嘆息何以負神靈招搖待霜露何必春夏成晚獲爲良實願君且安寧

詠邯鄲故才人嫁爲�養卒婦

齊謝朓生平宮闈裏出入侍丹墀開笥方羅縠窺鏡比蛾眉初別意未解去久日生悲憔悴不自識嬌羞余故姿夢中忽仿佛猶言承燕私

代蘇屬國婦

梁武帝良人如我期不謂當過時秋風忽送節白露凝前基愴愴獨涼枕慅慅孤月帷忽聽西北雁似從東海湄果銜萬里書中有生離辭惟言長別矣不復道相思胡羊久剽奪漢節故支持帛上看未終臉下淚如絲空懷之死誓遠勞同穴詩

妾薄命

簡文帝名都多麗質本自恃容姿蕩子行未至秋胡無定期玉貌歇紅臉長顰串翠眉奩鏡迷朝色縫鍼脆故絲本異搖舟咎何關竊席疑生離誰拊背溘死詎來遲王嬙貌本絕踉蹌入氈帷盧姬嫁日晚非復少年時轉山猶可遂烏白望難期妾心徒自苦旁人會見嗤

詠人棄妾

同前昔時嬌玉步含羞花燭邊豈言心愛斷銜啼私自憐但見歡成怨非關醜易�獨鵠罷中路孤鸞死鏡前

妾薄命篇

劉孝威去年從越障今歲沒胡庭嚴霜封碣石驚沙暗井陘玉篸久落鬢羅衣長掛屏浴蠶思漆水條桑憶鄭坰寄書朝鮮吏畱釧武安亭勿言戎夏隔但令心契冥不見丰城�千祀復同形

塘上行苦辛篇

前人蒲生伊何陳曲中多苦辛黃金坐銷鑠白玉遂緇燐裂衣工毀嫡掩袖切讒新嫌成迹易已愛去理難申秦云猶變色魯日尙回輪妾歌已腸斷君心終未親

何生姬人有怨

王僧孺寒樹棲羈雌月映風復吹逐臣與棄妾零落心可知寶琴徒七弦蘭燈空百枝顰容不足效啼妝拭復垂同衾成楚越異國非仳離

爲姬人自傷

前人自知心裏恨還向影中羞回持昔慊慊變作今悠悠還君與妾扇一作釵歸妾奉君裘斷弦猶可續心去最難畱

昭君怨

陳後主圖形漢宮裏遙聘單於庭狼山聚雲暗龍沙飛雪輕笳吟度隴咽笛轉出關鳴啼妝寒葉下愁眉塞月生只餘馬上曲猶作別時聲

明君詞

張正見寒樹暗胡塵霜棲明漢月淚染上春衣憂變華年發

昭君詞

陳昭跨鞍今永訣垂淚別親賓漢地隨行盡胡關逐望新交河擁塞霧隴日暗沙塵惟有孤明月猶能遠送人

下山逢故夫

北齊徐之才踟�下山婦共申別離久爲問織縑人何必長相守

明君詞

北周王褒蘭殿辭新寵椒房余故情鴻飛漸南陸馬首倦西徵寄書參漢使銜涕望秦城惟餘馬上曲猶作出關聲

昭君詞應詔

庾信斂眉光祿塞還望夫人城片片紅顏落雙雙淚眼生冰河牽馬渡雪路抱鞍行胡風入骨冷夜月照心明方調琴上曲變入胡笳聲

王昭君

前人拭啼辭戚裏回顧望昭陽鏡失菱花影釵除卻月梁圍腰無一尺垂淚有千行綠衫承馬汗紅袖拂秋霜別曲眞多恨哀弦須更張

閨恨部藝文三詩

昭君辭

隋薛道衡我本良家子充選入掖庭不蒙女史進更失畫師情蛾眉非本質蟬鬢攺眞形專由妾命薄誤使君恩輕啼沾渭橋路嘆別長安城夜依寒艸宿朝逐轉蓬徵卻望關山迥前瞻沙漠平胡風帶秋月嘶馬雜笳聲毛裘易羅綺氈帳代金屏自知蓮臉歇羞看菱鏡明釵落終應棄髻解不須縈何用單於重詎假閼氏名駃騠聊彊食挏酒未能傾心隨故鄕斷愁逐塞云生漢宮如有憶爲視旄頭星

昭君怨一作盧照鄰詩

唐王勃合殿恩中絕交河使漸稀肝腸隨玉輦形影向金微漢地艸應綠胡庭沙正飛願逐三秋雁年年一度歸

昭君怨二首

東方�漢道方全盛朝廷足武臣何須薄命妾辛苦事和親

其二揜淚辭丹鳳銜悲向白龍單於浪驚喜無復舊時容

息夫人

宋之問可憐楚破息腸斷息夫人仍爲泉下骨不作楚王嬪楚王寵莫盛息君情更親情親怨生別一朝俱殺身

下山逢故夫

喬知之妾身本薄命輕棄城南隅庭前厭芍藥上山采蘼蕪春風紈袖零露濕羅襦羞將憔悴日提籠逢故夫

棄妾篇

前人妾本叢臺右君在雁門陲悠悠淇水曲彩燕入桑枝不因媒結好本以容相知容謝君應去情移會有離還君結縷帶歸妾織成詩此物𨿽輕賤不用使人嗤

邯鄲宮人怨

崔顥邯鄲陌上三月春暮行逢見一婦人自言鄕裏本燕趙少小隨家西入秦母兄憐愛無儔侶五歲名爲阿嬌女七歲丰茸好顏色八歲黠慧能言語十三兄弟教詩書十五靑樓學歌舞我家靑樓臨道傍紗窗綺幔暗聞香日暮笙歌君駐馬春日妝梳妾斷腸不用城南使君婿本求三十侍中郎何知漢帝好容色玉輦攜登歸建章建章宮殿不知數萬戶千門深且長百堵塗椒接靑瑣九華閣道連洞房水晶簾箔雲母扇琉璃窗牖玳瑁�歲歲年年奉歡宴嬌貴榮華誰不羨恩情莫比陳皇后寵愛全勝趙飛燕瑤房侍寢世莫知金屋更衣人不見誰言一朝復一日君王棄世市朝變宮車出葬茂陵田賤妾獨畱長信殿一朝太子升至尊宮中人事如掌翻同時侍女見讒毀後來新人莫敢言兄弟印綬皆被奪昔年賞賜不復存一旦放歸舊鄕裏乘車垂淚還入門父母湣我曾富貴嫁與西捨金王孫念此翻覆復何道百年盛衰誰能保憶昨尙如春日花悲今已作秋時艸少年去去莫停鞭人生萬事由上天非我今日獨如此古今歇薄皆共然

邯鄲才人嫁爲廝養卒婦

李白妾本崇臺女揚娥入丹闕自倚顏如花寧知有雕歇一辭玉階下去若朝云沒每憶邯鄲城深宮夢秋月君王不可見惆悵至明發

王昭君

前人昭君拂玉鞍上馬啼紅頰今日漢宮人明朝邊地妾

明君辭

前人漢家秦地月流影照明妃一上玉關道天涯去不歸漢月還從東海出明妃西嫁來無日燕支長寒雪作花蛾眉憔悴沒胡沙生乏黃金枉圖畫死畱靑冢使人嗟

北風行

前人燭龍棲寒門光耀猶旦開日月照之何不及此惟有北風號怒天上來燕山雪花大如席片片吹落軒轅臺幽州思婦十二月停歌罷笑雙蛾摧倚門望行人念君長城苦寒眞可哀別時提劍救邊去遺此虎紋金鞞中有一雙白羽箭蜘蛛結网生塵埃箭空在人今戰死不復回不忍見此物焚之已成灰黃河捧土尙可塞北風雨雪恨難裁

白頭吟

前人錦水東北流波蕩兩鴛鴦雄巢漢宮樹雌弄秦艸芳寧同萬死碎綺翼不忍雲間兩分張此時阿嬌正嬌妒獨坐長門愁日暮但願君恩顧妾深豈惜黃金買詞賦相如作賦得黃金丈夫好新多異心一朝將聘茂陵女文君因贈白頭吟東流不作西歸水落花辭條羞故林兔絲固無情隨風任傾倒誰使女蘿枝而來彊縈抱兩艸猶一心人心不如艸莫捲龍須席從他生网絲且畱琥珀枕或有夢來時覆水再收豈滿杯棄妾已去難重回古來得意不相負祇今惟見靑陵臺

佳人

杜甫絕代有佳人幽居在空谷自云良家子零落依艸木關中昔喪亂兄弟遭殺戮官髙何足論不得收骨肉世情惡衰歇萬事隨轉燭夫婿輕薄兒新人美如玉合�尙知時鴛鴦不獨宿但見新人笑那聞舊人哭在山泉水淸出山泉水濁侍婢賣珠回牽蘿補茅屋摘花不插發采柏動盈掬天寒翠袖薄日暮倚修竹

王敬伯歌

李端妾本舟中女聞君江上琴君初感妾意一作嘆妾亦感君心遂出合歡被同爲交頸禽傳杯惟畏淺接膝猶嫌遠侍婢奏箜篌女郎歌宛轉宛轉怨如何中庭霜漸多霜多葉可惜昨日非今夕徒結萬里歡終成一宵客王敬伯綠水靑山從此隔

代棄婦答賈客

前人玉壘城邊爭走馬銅鞮市裏共乘舟鳴環動佩恩無一作能盡掩袖低巾淚不流疇昔將歌邀客醉如今欲舞對君忍懷賤妾平生曲一作好獨上襄陽舊酒樓

苦哉行三首

戎昱官軍收洛陽家住洛陽裏夫婿與兄弟目前見傷死吞聲不許哭還遣衣羅綺上馬隨匈奴數秋黃塵裏生爲名家女死作塞垣鬼鄕國無還期天津哭流水

其二登樓望天衢目極淚盈睫彊笑無笑容須妝舊花靨昔年買奴僕奴僕來碎葉豈意未死間自爲匈奴妾一生忽至此萬事痛苦業得出塞垣飛不如彼蜂蝶

其三可汗奉親詔今月歸燕山忽如亂刀劍攪妾心腸間出戶望北荒迢迢玉門關生人爲死別有去無時還漢月割妾心胡風雕妾顏去去斷絕魂叫天天不聞

泰娘歌

劉禹錫泰娘本韋尙書家主謳者初尙書爲吳郡得之命樂工誨之琵琶使之歌且舞無幾何盡得其術居一二歲攜之以歸京師京師多新聲善工於是又捐去故技以新聲度曲而泰娘名字往往見稱於貴遊之間元和初尙書薨於東京泰娘出居民間久之爲蘄州刺史張愻所得其後愻坐事謫居武陵郡愻卒泰娘無所歸地荒且遠無有能知其容與藝者故日抱樂器而哭其音焦殺以悲客聞之爲歌其事以續於樂府云泰娘家本閶門西門前綠水環金堤有時妝成好天气走上�橋折花戲風流太守韋尙書路傍忽見停隼旟斗量明珠鳥傳意紺幰迎入專城居長鬟如雲衣似霧錦茵羅薦承輕步舞學驚鴻水榭春歌傳上客蘭堂暮從郎西入帝城中貴遊簪組香簾櫳低鬟緩視抱明月纖指破撥生胡風繁華一旦有消歇題劍無光履聲絕洛陽舊宅生艸萊杜陵蕭蕭松柏哀妝奩虫网厚如博山鑪側傾寒灰蘄州刺史張公子白馬新到銅駝裏自言買笑擲黃金月墮雲中從此始安知鵩鳥座隅飛寂寞旅魂招不歸秦嘉鏡有前時結韓壽香銷故篋衣山城少人江水碧斷柏哀�風雨夕朱弦已絕爲知音雲鬢未秋私自惜舉目風煙非舊時夢尋歸路多參差如何將此千行淚更灑湘江斑竹枝

代九九

元稹昔年桃李月顏色共花宜回臉蓮初破低蛾柳�垂望山多倚樹弄水愛臨池遠被登樓識潛回倒影窺隔林徒想象上砌轉逶迆謾擲庭中果虛攀墻外枝彊持文玉佩求結麝香縭阿母憐金重親兄要馬騎把將嬌小女嫁與冶遊兒自隱勤勤索相要事事隨每常同坐臥不省暫參差才學羞兼妒何言寵便移靑春悲易往�日誓先虧僻性嗔來見邪行醉後知別�鋪枕席當面指瑕疵妾貌應猶在君情遽若斯的成終世恨焉用此宵爲鸞鏡燈前撲鴛衾手下隳參商半夜起琴瑟一聲離努力新叢艷狂風次第吹

續古詩

白居易涼風飄嘉樹日夜減芳菙下有感秋婦攀條苦悲嗟我本幽閒女結髮事豪家豪家多婢僕門內頗驕奢良人近封侯出入鳴玉珂自從富貴來恩薄讒言多冢婦獨守禮羣妾互奇�但信言有玷不察心無瑕容光未銷歇歡愛忽蹉跎何意掌上玉化爲眼中砂盈盈一尺水浩浩千丈河勿言小大異隨分有風波閨房猶復爾邦國當如何

夜聞歌者

前人夜泊鸚鵡洲秋月澄江徹鄰船有歌者發調堪悲絕歌罷繼以泣泣聲通復咽尋聲見其人有婦顏如雪獨倚帆檣立娉婷十七八夜淚似眞珠雙雙墮明月借問誰家婦歌泣何淒切一問一沾襟低眉終不說

望夫磯

前人終日望夫夫不歸化爲枯石表相思望來已是幾千歲無異當時初望時

恨詞

前人翠黛眉低斂紅珠淚暗銷從來恨人意不省似今朝

去婦

孟郊君心匣中鏡一破不復全妾心藕中絲𨿽斷猶牽連安知禦輪士今日翻回轅一女事一夫安可再移天君聽琴中語哀哀上絲弦

棄婦詞

顧古人𨿽棄婦棄婦有歸處今日妾辭君辭君欲何去本家零落盡慟哭來時路憶昔未嫁君聞君甚周旋及與同結髮值君適幽燕孤魂托飛鳥兩眼如流泉流泉咽不噪萬里關山道及至見君歸君歸妾已老物情棄衰歇新寵方妍好拭淚出故房傷心劇秋艸妾以憔悴捐羞將舊物還餘生欲有寄誰肯相畱連空�對虛牖不覺塵埃厚寒水落芙蓉秋風墮楊柳記得初嫁君小姑始扶�今日君棄妾小姑如妾長回頭語小姑莫嫁如兄夫

瑤艸春

前人隴西李迅者納別宅監奴出迅不喜欲訪故人爲刺史彊而配焉旣歸而不合監奴投井死因作瑤艸春歌以悲之瑤艸春杳容與江南艷歌京西舞執心輕子都信節冠秋胡議以腰支嫁時論自有夫蟬鬢蛾眉明井底燕裙趙袖縈轆轤李生聞之淚如綆不忍回頭看此井月中桂樹落一枝池上鵁鶄唳孤影露桃穠李自成溪流水終天不向西翠帳綠窗寒寂寂錦茵羅薦夜淒淒瑤艸春丹井遠別後相思意深淺

去婦

王建新婦去年胝手足衣不暇縫蠶廢蔟白頭使我憂家事還如夜裏燒殘燭當初爲信傍人語豈道如今自辛苦在時縱嫌織絹遲有絲不上鄰家機

刺促行

前人促促復刺刺水中無魚山無石少年𨿽嫁不將歸白頭猶著父母衣四邊田宅非所有我身不及逐雞飛出門若有歸死處猛虎當衢向前去百年不遣踏君門在家誰喚爲新婦豈不見他鄰捨娘嫁來長在舅姑傍

離婦

張籍十載來夫家閨門無瑕疵薄命不生子古制有分離托身言同穴今日事乖違念君終棄捐誰能彊在玆堂上謝姑嫜長跪請離辭姑嫜見我往將決復沈疑與我古時釧畱我嫁時衣髙堂拊我身哭我於路陲昔日初爲婦當君貧賤時晝夜長紡績不得事蛾眉辛勤積黃金濟君寒與饑洛陽買大宅邯鄲買侍兒夫婿乘龍馬出入有光儀將爲富家婦永爲子孫資誰謂出君門一身上車歸有子未必榮無子坐生悲爲人莫作女作女實難爲

胡笳十八拍

劉商漢室將衰兮四夷一作方不賓動干戈兮徵戰頻哀哀父母生育我見離亂兮當此辰紗窗對鏡未經事將謂珠簾能蔽身一朝胡騎入中國倉皇處處逢胡人忽將薄命委鋒鏑可惜紅顏隨鹵塵馬上將余向絕域厭生求死死不得戎羯鮏羴豈是人豺狼喜怒難姑息行盡天山足霜霰風土蕭條近胡國萬里重陰鳥不飛寒沙莽莽無南北如羈囚兮在縲紲憂慮萬端無處說使余刀兮剪餘發食餘肉兮飲余血誠知殺身願如此以余爲妻不如死早被蛾眉累此身空悲弱質柔如水山川路長誰記得何處天涯是鄕國自從驚怖少精神不覺風霜損顏色夜中歸夢來又去朦朧豈解傳消息漫漫胡天叫不聞明明漢月應相識水頭宿兮艸頭坐風吹漢地衣裳破羊脂沐髮長不梳羔子皮裘領仍左狐襟貉袖腥復膻晝披行兮夜披臥氈帳時移無定居日月長兮不可過怪得春光不來久胡中風土無花柳天翻地覆誰得知如今正南看北斗姓名音信兩不通終日經年常閉口是非取與在指撝言語傳情不如手男兒婦人帶弓箭塞馬蕃羊臥霜霰寸步東西豈自由偸生乞死非情願龜玆觱篥愁中聽碎葉琵琶夜深怨竟夕無雲月上天故鄕應得重相見憶昔私家恣嬌小遠取珍禽學馴擾如今淪棄念故鄕悔不當初放林表朔風蕭蕭寒日暮星河寥落胡天曉旦夕思歸不得歸愁心想似籠中鳥當日蘇武單於問道是賓鴻解傳信學他刺血寫得書書上千重萬重恨髯胡少年能走馬彎弓射飛無遠近遂令邊雁轉怕人絕域何由達方寸恨淩辱兮惡鮏羴憎胡地兮怨胡天生得胡兒欲棄捐及生母子情宛然貌殊語異憎還愛心中不覺常相牽朝朝暮暮在眼前腹生手養寧不憐日來月往相催遷迢迢星歲欲周天無冬無夏臥霜霰水凍艸枯爲一年漢家甲子有正朔絕域三光空自懸幾回鴻雁來又去腸斷蟾蜍虧復圓破瓶落井空永沈故鄕望斷無歸心寧知遠使問姓名漢語泠泠傳好音夢魂幾度到鄕國覺後翻成哀怨深如今果是夢中事喜過悲來情不任童稚牽衣雙在側將來不可畱又憶還鄕惜別兩難分寧棄胡兒歸舊國山川萬里復邊戍背面無由得消息淚痕滿面對殘陽終日依依向南北莫以胡兒可羞恥恩情亦各言其子手中十指有長短截之痛惜皆相似還鄕豈不見親族念此飄零隔生死南風萬里吹我心心亦隨風度遼水嘆息襟懷無定分當時怨來歸又恨不知愁怨情若何似有鋒鋩擾方寸悲歡並行情未快心意相尢自相問不緣生得天屬親豈向仇讎結恩信去時只覺天蒼蒼歸日始知胡地長重陰白日落何處秋雁所向應南方平沙四顧自迷惑遠近悠悠隨雁行徵途未盡馬蹄盡不見行人邊艸黃行盡胡天千萬里惟見黃沙白雲起馬饑跑雪�艸根人渴敲冰飲流水燕山仿�辧烽戍鼙鼓如聞漢家壘努力前程是帝鄕生前免向胡中死歸來故鄕見親族田園半蕪春艸綠明燭重燃煨燼灰寒泉更洗沈泥玉載持巾櫛禮儀好一弄絲桐生死足出入關山十二年哀情盡在胡笳曲

去婦怨

戴叔倫出婦不敢啼風悲日淒淒心知恩義絕誰忍分明別下�車轔轔畏逢鄕裏親空持�前幔卻寄家中人忽辭王吉去爲是秋胡死欲比今日情煩冤不相似

昭君怨

顧朝陽莫將鉛粉匣不用鏡花光一去邊城路何情更畫妝影銷胡地月衣盡漢宮香妾死非關命都緣怨斷腸

虞姬怨

馮待徵妾本江南采蓮女君是江東學劍人逢君遊俠英雄日值妾年華桃李春年華灼灼艷桃李結髮簪花配君子行逢楚漢正相持辭家上馬從君起歲歲年年事徵戰侍君帷幄損紅顏不惜羅衣沾馬汗不辭紅粉著刀環相期相許定關中鳴鑾鳴佩入秦宮誰誤四面楚歌起果知五星漢道雄天時人事有興滅智�計屈心摧折澤中馬力先戰疲帳下蛾眉淚成血君王是日無神彩賤妾此時容貌攺拔山意气都已無渡江面目今何在終天隔地與君辭恨似流波無息時使妾本來不相識豈見中途懷苦悲

苦婦詞

劉言史地遠易驕崇用刑匪精研哀哉苦婦身夫死百殃纏艸艸催出門衣墮發披肩獨隨軍吏行當夕餘一作途

欲遷一

作還來時已厭生到此自不全臨江臥黃沙二子死在邊气噦不發聲背頭血涓涓有時彊爲言祇是尢靑天�蓐無一枝冷气兩懸懸窮荒夷教卑骨肉病棄捐況非本族音一作姻肌露誰爲憐事痛感行賓住得貪程船必當負嚴法豈有胎孕篇遊畋復釋麛羔兔尙免鸇何處擯逐深一罪三見顚校尉勛望重幕府才且賢蘭裙間珠履玉食處花筵但勿輕所暗莫慮無人焉

蘼蕪葉復齊

趙嘏提筐紅葉下度日采蘼蕪掬翠香盈袖看花憶故夫葉齊誰復見風暖恨偏孤一被春光累容顏與昔殊

棄婦

劉駕回車在門前欲上心更悲路傍見花發似妾初嫁時養蠶已成繭織素猶在機新人應笑此何如畫蛾眉昨日惜紅顏今日畏老遲良媒去不遠此恨今告誰

棄婦

曹鄴嫁來未曾出此去長別離父母亦有家羞言何以歸此日年且少事姑常有儀見多自成醜不待顏色衰何人不識寵所嗟無是非將欲告此意四鄰已相疑

怨歌行

前人丈夫好弓劍行坐說金吾喜聞有行役結束不待車官田贈倡婦畱妾侍舅姑舅姑皆已死庭花半是蕪中妹尋適人生女亦嫁夫何曾寄消息他處卻有書嚴風厲中野女子心易孤貧賤又相負封侯意何如

卒妻怨

皮日休河湟戌卒去一半多不回家有半菽食身爲一囊灰官吏按其籍伍中斥其妻處處魯人髽家家杞婦哀少者任所歸老者無所攜況當札瘥年米粒如瓊瑰累累作餓殍見之心若摧其夫死鋒刃其室委塵埃其命卽用矣其賞安在哉豈無黔敖恩救此窮餓骸誰知白屋士念此�欸欸

代小玉家爲蕃騎所擄後寄故集賢裴公相國

韓偓動天金鼓逼神州惜別無心學墜樓不得回眸辭傅粉便須含淚對一作到殘秋折釵伴妾埋靑冢半鏡隨郎葬杜郵惟有此宵魂夢裏殷勤相覓鳳池頭

哀老婦

宋李覯裏中一老婦行行啼路隅自悼未亡人暮年從二夫寡時十八九嫁時六十餘昔日遺腹兒今玆垂白須子豈不欲養母豈不懷居徭役及下戶財盡無所輸異籍幸可免嫁母乃良圖牽車送出門急若盜賊驅兒孫孫有婦小大攀且呼回頭與永訣欲死無刑誅我時聞此言爲之長嘆嗚天民固有窮鰥寡實其徒仁政先四者著在孟軻書吾君務復古旦旦師黃虞赦書求節婦許與旌門閭繄爾愚婦人豈曰禮所拘蓬茨四十年不知形影孤州縣莫能察詔旨徒成虛而況賦役間羣小所同趨姦欺至骨髓公利未錙銖良田歲歲賣存者惟萊污兄弟欲離散母子因變渝天地豈非大曾不容爾軀嗟嗟孝治主早晚能聞諸吾言又無位反袂空漣如

望夫山

陳造亭亭碧山椒依約凝黛立何年蕩子婦登此望行役君行斷音信妾恨無路極堅誠不磨滅化作山上石煙悲復云慘仿�見精魄野花徒自好江月爲誰白亦知江南與江北紅樓無處無傾國妾身爲石良不惜君心如石那可得

望夫石

陳師道磧戍人何在秋霜志不移無言息嬀怨有淚舜娥悲山靜云盤髻江空月映眉誰將望遠意歌作送徵詩

鄰婦三首

趙鼎鄰婦哭哭聲苦一家十口今存五我親問知一一訴兒郎被殺夫遭擄鄰婦哭哭聲哀兒郎未埋夫未回燒殘破屋不能葺田疇失鋤多艸萊鄰婦哭哭聲停應當門戶無餘丁追胥夜至星火急並州運米雲中行

邯鄲才人嫁爲廝養卒婦

曹勛落葉逐驚風落花逐流水漂零無定端寄托隨所委朝榮瑤圃中暮落窮轍裏豈不惡糟糠豈不願羅綺羅綺閉深宮嫉妒交相靡糟糠守窮廬苦樂同終始行藏宜自然燕巢茅屋底

擬妾薄命

李孝先妾薄命當語誰身年二八爲嬌兒阿母歲歲不嫁女二十三十顏色衰天公兩手摶日月下燭萬物無偏私柰何醜女得好匹一生長存黃金閨美人如花不嫁人父母旣沒諸兄疑寄書東家小姑道得嫁莫擇君婿好他人好惡那得知失時不嫁令人老

涿南見蠶婦本汴梁貴家

楊奐蠶月何曾出後堂干戈流落客他鄕羅衣著盡無人問自把荊籃摘野桑

上山采蘼蕪

曹文晦上山采蕪采采不盈掬下山逢故夫褰衣攔道哭昔君棄妾時二雛方去乳骨胳今已成終能繼門戶飲水當思源惜樹須連枝新人𨿽云樂當念舊人爲上山采蘼蕪歌思一何苦我欲歌向人今人不如古

去婦詞

鄭采敝衣尙可澣古鏡尙可磨郎君一�蔽反復將柰何緬懷初嫁時同心指江河江河固上流郎恩中道休娟娟芙蓉花托根在芳洲驅妾出門去妾身將焉求安得明月珠置之郎心頭

石婦操並

引

元楊維楨

石婦卽望夫石也在處有之詩人悲其志與精衛同不必問其主名也予爲詞補夫琴操雲峨峨孤竹岡上有石魯魯山夫折山華歲歲山頭歌石婦行人幾時歸東海山頭有時聚行人歸啼石柱石婦岑岑化黃土

題壽沙驛壁

萬俟蕙柔夫官湖右妾江東三載孤幃日夕空葵萼有心終向日柳花無力苦隨風兩行血淚孤燈下萬里家鄕一枕中雁到衡陽身卽返有書難倩子卿鴻

上山采蘼蕪

明劉基上山采蘼蕪山峻路迢遞下山逢故夫悲風生羅袂憶昔結髮時願得終百年變故不可期中道相棄捐蓮實生水中石橊生路側未嘗掛齒牙中心豈能識上山采蘼蕪羅袖生芳菲因君贈新人莫遣秋霜霏落葉辭故枝不寄別條上白日無回光誰能不惆悵

眞眞曲

貝瓊姚文公爲承旨時一日玉堂燕集聲伎畢奏有眞眞者操南音公疑而問之泣對曰妾建寧人西山之苗裔也父司管庫於濟寧坐盜用縣官財賣妾以償遂流落倡家公憫之遣使白丞相三寶奴爲落籍且謂翰林屬官王杕曰汝無妻以此姬配汝吾卽其父也資裝皆出於公杕字杕華後官至翰林待制噫以西山之賢子孫陵遲疑不至於此然辱於始而正於終是亦天也篔谷筆談記其事予乃賦四十二韻而沈鬱淒婉亦足以盡其大略矣斷絲棄道邊何日緣長松墮羽別炎洲不復巢梧桐請君且勿飲聽我歌懊�在昔全盛時冠蓋紛相從盤遊易水上意气天山雄金刀手割鮮酒給葡萄濃坐有一枝春秀色不可雙娉婷劉碧玉綽約商玲瓏寶髻金雀釵已覺燕趙空或聞操南音未解歌北風上客驚且疑姓字初未通問之慚復泣乃起陳始終妾本建寧女遠出西山翁父母生妾時謂是金母童梨花鎖院落燕子窺簾櫳迢迢官朔方南歸山水重侵貸國有刑桎梏加父躬粥女以自贖白璧淪泥中秋娘教歌舞聲價傾新丰永爲倡家婦遂屬梨園工覽鏡拂新翠吹簫和小紅身居十二樓屢入明光宮京華多少年門外嘶靑驄自傷妾薄命失路隨秋蓬不如孟光醜猶得嫁梁鴻客聞爲三嘆祖徳寧未崇回黃忽變綠人事何匆匆有客傷緹縈無人憐蔡邕遣使白丞相削籍歸舊宗小史三十餘勿恨相如窮配汝執箕帚今夕看乘龍鴛鴦並玉樹鸚鵡開金籠銀甲不復整紅牙不復從提甕自汲水絺綌亦禦冬應非事羊侃頗類歸建封琵琶感商婦老大猶西東崔徽怨��浪寫丹靑容依依章臺柳落絮春無蹤小妾恨題驛竟與瓊奴同時多困坎坷事或欣遭逢焉知百尺井�登羣玉峯借問爲者誰內相姚文公

妾薄命

王恭玉釵墮地無全股雙鳳蟠龍兩分去𨿽藏匣底終棄捐欲賣旁人不值錢轆轤宛轉黃金井手挽銅瓶系纖綆誰知綆斷瓶墮泉千尺深沈不窺影銅瓶墮泉釵墮地君心何得生離異

去婦詞

前人刺促何刺促東家迎鸞西家哭哭聲休使東家聞東家新婦嫁郎君滿堂笑語看珠翠夾道風傳蘭麝燻浮雲上天花落樹君心一失無回悟明知遣妾何所歸飲行尋出門路靑銅鏡面無光采苦心尙在容華攺東家新婦傾城姿似妾從前初嫁時

漁陽老婦歌

周忱漁陽老婦白髮多去年歸自斡難河自言本是田家女少小姿容眾推許父母求婚來大都朱門許嫁不須臾良人系出蒙古部阿翁仕元作樞副當時誤信媒妁言論財竟作偏房婦含羞俯首半載余天上兵來北擊胡百口倉皇夜出塞散入匈奴部落居偸生彊欲隨風土旋綰盤頭學胡語區脫沙中逐井泉琵琶馬上調歌舞豈無肉食充黃粱亦有酥酪爲酒漿族類不同天性異觸物時時懷故鄕況當夫死子尙幼風沙易得紅顏醜歸心一片竟誰知絕漠窮荒零落久前年天子親北徵單於納款煙塵淸往來信使無虛月老身遂得離邊庭提攜二子到鄕邑村墟攺變無親戚悲來暗憶別家時別時十七今七十角尖髙帽窄衣裳半臂珠絡紅纓長兒童乍見皆掩笑元季都人同此妝今日官家有恩例給與牛羊賜田地太平衣食足�桑且保白骨埋漁陽獨惜生來命何薄虛擲春光向沙漠寄語鄰家窈宨娘早嫁無如故鄕樂

棄婦辭

前人回車已駕衡門下將去復畱情不捨舉家欲語畏郎嗔獨自登車無送者吞聲惟恐路人知默默還思初嫁時父母殷勤受明禮良媒宛轉來通辭入門卽聽舅姑語婦道營生在勤苦淡妝不用畫蛾眉朝采蠶桑暮機杼亦知朴陋人所厭習成天性終難變丈夫有才常好新賤妾薄命何嗟怨繰絲在車猶未除亭午當炊誰下廚但得新人亦似此庶免髙堂煩老姑到家無面見鄰姬獨掩寒閨雙淚垂小時只恨靑春促今日方愁年老遲

齊女墓

吳訥齊景不自彊涕出女於吳迢迢三千里百兩來姑蘇死葬虞山巓北望父母都芳魂逐飄風艷骨歸黃壚空餘一抔土月夜�饑狐

齊女墓

周霞賓帷茀三千里辭親遠結婚浪傳招楚些難返望齊魂蘭麝山頭土蒿萊北郭門生涯歸一瞬標榜至今存

去婦詞三首

魏允中半遮紅粉蹙眉一片離心行路知憑爲語郎休望妾妾歸猶似未歸時

其二雲雨陽臺舊路迷千山明月照人啼背風縱作孤飛翼索勝金籠裏面棲

其三落花飛絮共悠悠怕入東風燕子樓爲看武陵源裏水斷腸東去不西流

塘上行

潘恩綠蒲生中池其葉何蒙茸與君締�媾焉知鮮有終三月楊柳花飛泊隨春風入沼化爲萍吁嗟無定蹤衝波一相激葉葉自西東我心元不移君情忍中絕妾生禽不如鴛鸞故成列妾生艸不如絲蘿可髙揭妾生木不如連理枝糾結越鳥豈北翥吳江不西旋妾生一以棄苦相誠可憐恨無奮飛翼委志畢君前

去婦詞

周應賓故人昨日新新人明日故同是機中人何必問縑素

懊惱歌

黎遂球歡初戀儂時夜夜門前立今日歡棄儂對人不敢泣

長水怨爲友人妾賦

魏學洢妾家住長水長水東西流靑靑

閨恨部紀事天中記太公望少婿馬氏老而見去賣醬孟津值天大涼攺業販又值大風賃於棘津讎而不庸屠牛朝歌天熱肉敗凡往不遇乃釣於滋泉西伯出獵與語大悅載而俱歸立爲師及武王平商封於齊東就國道遇婦人泣問之其前妻也再拜求合公取盆水傾地令其收之惟得少泥太公曰若言離更合覆水定難收婦遂抱恨而死今有馬母冢古今注別鶴操商陵牧子所作也娶妻五年而無子父兄將爲之攺娶妻聞之中夜起倚戶而悲嘯牧子聞之愴然而悲乃歌曰將乘比翼隔天端山川悠遠路漫漫攬衣不寢食忘餐按樂府解題以爲牧子妻作

下帷短牒宋玉東家女因玉見棄誓不再適膏沐不施恆以帛帶交結胸前後操織作以自給江湖紀聞石尢風者傳聞爲石氏女嫁爲尢郎婦情好甚篤爲商遠行妻阻之不從尢出不歸妻憶之病亡臨亡長嘆曰吾恨不能阻其行以至於此今凡有商旅遠行吾當作大風爲天下婦人阻之自後商旅發船值打頭逆風則曰此石尢風也遂止不行婦人以夫姓爲名故曰石尢有一榜人自言有奇術恆曰人與我百錢吾能返此風人有與之風果止後人云乃密書我爲石娘喚尢郎歸也須放我舟行十四字沈水中成都舊事昔有人飲於錦城謝氏其女窺而悅之其人聞子規啼心動卽謝去女恨甚後聞子規啼則怔忡若豹鳴也使侍女以竹枝驅之曰豹汝尙敢至此啼乎故名子規爲謝豹漢書景十三王傳廣川王去有幸姬王昭平王地余許以爲後去嘗疾姬陽成昭信侍視甚謹更愛之去與地余戲得�中刀笞問狀服欲與昭平共殺昭信笞問昭平不服以鐵鍼鍼之彊服乃會諸姬去以劍自擊地余令昭信擊昭平皆死昭信曰兩姬婢且泄口復絞殺從婢三人後昭信病夢見昭平等以狀告去去曰虜乃復見畏我獨可燔燒耳掘出屍皆燒爲灰後去立昭信爲後幸姬陶望卿爲修靡夫人主繒帛崔修成爲明貞夫人主永巷昭信復譖望卿曰與我無禮衣服常鮮於我盡取善繒�諸宮人去曰若數惡望卿不能減我愛設聞其淫我亨之矣後昭信謂去曰前畫工畫望卿捨望卿袒裼傅粉其旁又數出入南戶窺郎吏疑有姦去曰善司之以故益不愛望卿後與昭信等飲諸姬皆侍去爲望卿作歌曰背尊章嫖以忽謀屈奇起自絕行周流自生患諒非望今誰怨使美人相和歌之去曰是中當有自知者昭信知去已怒卽誣言望卿歷指郎吏臥處具知其主名又言郎中令錦被疑有姦去卽與昭信從諸姬至望卿所裸其身更擊之令諸姬各執燒鐵共灼望卿望卿走自投井死昭信出之椓杙其陰中割其鼻唇斷其舌謂去曰前殺昭平反來畏我今欲靡爛望卿使不能神與去共支解之置大鑊中取桃灰毒藥並之召諸姬皆臨觀連日夜靡盡復共殺其女弟都後去數召姬榮愛與飲昭信復譖之曰榮姬瞻視意態不善疑有私時愛爲去刺方領繡去取燒之愛恐自投井出之未死笞問愛自誣與醫姦去縛系柱燒刀灼潰兩目生割兩股銷鉛灌其口中愛死支解以棘埋之諸幸於去者昭信輒譖殺之凡十四人皆埋太后所居長壽宮中宮人畏之莫敢復迕昭信欲擅愛曰王使明貞夫人主諸姬淫亂難禁請閉諸姬捨門無令出敖使其大婢爲僕射主永巷盡封閉諸捨上鑰於後非大置酒召不得見去憐之爲作歌曰愁莫愁居無聊心重結意不舒內茀郁憂哀積上不見天生何益日崔隤時不再願棄軀死無悔令昭信聲鼓爲節以教諸姬歌之歌罷輒歸永巷封門獨昭信兄子初爲乘華夫人得朝夕見昭信與去從十餘奴博飲遊敖初去年十四五事師受易師數諫正去去益大逐之內史請以爲掾師數令內史禁切王家去使奴殺師父子不發覺後去數置酒令倡俳裸戲坐中以爲樂相彊劾系倡闌入殿門奏狀事下考案倡辭本爲王教修靡夫人望卿弟都歌舞使者召望卿都去對皆淫亂自殺會赦不治望卿前亨煮卽取他死人與都屍並付其母母曰都是望卿非也數號哭求死昭信令奴殺之奴得辭服本始三年相內史奏狀具言赦前所犯天子遣大鴻臚丞相長史禦史丞廷尉正雜治巨鹿詔獄奏請逮捕去及後昭信制曰王后昭信諸姬奴婢證者皆下獄辭服有司復請誅王制曰與列侯中二千石二千石博士議議者皆以爲去悖虐聽後昭信讒言燔燒亨煮生割剝人距師之諫殺其父子凡殺無辜十六人至一家母子三人逆節絕理其十五人在赦前大惡仍重當伏顯戮以示眾制曰朕不忍致王於法議其罰有司請廢勿王與妻子徙上庸奏可與湯沐邑百戶去道自殺昭信棄市漢官儀周澤字卿北海安丘人也爲太常臥疾齋宮其妻哀澤老病窺問所苦澤大怒以爲干犯齋禁收送詔獄並自�謝當世疑其激發不實又諺曰生世不諧作太常妻一歲三百六十日三百五十九日齋一日不齋醉如泥旣作事復低迷天中記竇元以形貌絕異天子以公主妻之舊妻與元書別曰棄妻斥女敬白竇生卑賤鄙陋不如貴人妾日以遠彼日以親衣不厭新人不厭故悲不可忍怨不可去彼獨何人而居我處三國魏志后妃傳注魏略曰太祖始有丁夫人又劉夫人生子修及淸河長公主劉早終丁養子修子修亡於穰丁常言將我兒殺之都不復念遂哭泣無節太祖忿之遣歸家欲其意折後太祖就見之夫人方織外人傳云公至夫人踞機如故太祖到撫其背曰顧我共載歸乎夫人不顧又不應太祖卻立於戶外復云得無尙可邪遂不應太祖曰眞訣矣遂與絕蜀志劉琰傳琰妻胡氏入賀太后太后特畱胡氏經月乃出胡氏有美色琰疑其與後主有私呼卒撾胡至以履搏面而後棄遣胡具以告琰坐下獄有司議曰卒非撾妻之人面非受履之地琰竟棄市自是大臣妻母朝慶遂絕世說王渾後妻瑯邪顏氏女王時爲徐州刺史交禮拜訖王將答拜觀者咸曰王侯州將新婦州民恐無由答拜王乃止武子以其父不答拜不成禮恐非夫婦不爲之拜謂爲顏妾顏氏恥之以其門貴終不敢離搜神記趙明甫天水人名仁美遷受蒲縣令有一女未適人選有徳行學業者配之未得婿先爲女子�一女僕一日命掃庭忽涕淚令曰何故女僕曰某姓王父嘗爲此邑令某生此縣中因喪父母不覺涕淚交下令問其父名曰名徳麟令思之乃是親戚因卽慘然又曰何至如是女僕曰丱角之時遭兵革亂離之苦被人掠賣一至於斯令乃輟其女妝奩之具先嫁之天中記趙書云石虎聘崔氏爲夫人無寵所愛鄭夫人有百日兒病謂崔與藥以告石虎虎作威問之崔言非藥虎乃射一箭通中而死載記云石虎聘將軍郭榮妹爲妻虎寵惑優僮鄭櫻桃而殺郭氏更納淸河崔氏女櫻桃又譖而殺之世說王胡之與無忌甚相暱胡之嘗共遊無忌入告母請爲饌母流涕曰王惇昔肆酷汝父假手世將吾所以積年不告汝者王氏門彊汝兄弟尙幼不欲使此聲著蓋以避禍耳無忌驚號抽刀而出胡之已去遠南齊書謝朓傳朓建武四年出爲南東海太守行南徐州事啟王敬則反謀上甚嘉賞之遷尙書吏部郎敬則女爲朓妻常懷刀欲報朓朓不敢相見沈昭略謂朓曰卿人地之美無忝此職但恨今日刑於寡妻伽藍記王肅爲齊祕書丞太和十八年背逆歸順肅在江南之日聘謝氏女爲妻及至京師復尙公主謝作五言詩以贈之其詩曰本爲箔上蠶今作機上絲得路逐勝去頗憶纏綿時公主代肅答謝云鍼是貫綫物目中恆任絲得帛縫新去何能納故時肅甚有愧謝之色遂造正覺寺以憩之北齊書上黨剛肅王渙傳文宣使韓伯升之鄴徵渙渙殺伯升以逃土人執送帝與永安王浚同見殺以其妃李氏配馮文洛是帝家舊奴積勞位至刺史帝令文洛等殺渙故以其妻妻焉至幹明元年收二王余骨葬之贈司空謚曰剛肅有敕李氏還第而文洛尙以故意修飭詣李李盛列左右引文洛立於階下數之曰遭難流離以至大辱志操寡薄不能自盡幸蒙恩詔得反藩闈汝是誰家孰奴猶欲見侮於是杖之一百流血灑地教坊記隋末有河間人皻鼻酗酒自號郎中每醉必毆擊其妻妻美而善歌每爲悲怨之聲輒搖頓其身好事者乃爲假面以寫其狀呼爲踏搖娘今謂之談娘法苑珠林唐武徳中�人姓韋與一婦人言誓期不相負累年寵衰婦人怨恨韋懼其反已自縊殺之後數日韋徧身發癩而死朝野僉載殿中侍禦史王旭括宅中別宅女婦風聲色目有稍不承者以繩勒其陰令壯士彈竹擊之酸痛不可忍倒懸一女婦以石錘其發遣證與長安尉房恆姦經三日不承女婦曰侍郎如此苦毒兒死必訴於冥司若配入宮必申於主上終不相放旭慚懼乃捨之本事詩寧王宅左有賣餅者妻纖白明媚王一見屬目厚遺其夫取之寵惜逾等歲餘因問曰汝復憶餅師否默然不對王命餅師使見之其妻注視淚垂頰若不勝情時王座客十餘人皆當時文士無不淒異王命賦詩王維先成云莫以今時寵能忘舊日恩看花滿眼淚不共楚王言座客無敢繼者王乃歸餅師妻以終其志南部新書河東裴章者其父曹嘗鎭荊州門僧曇照道行甚髙能知休咎章幼時爲照所重言其官班位望過於其父章弱冠父爲娶妻李氏女及四十餘章從職太原棄妻於洛中過門不入別有所牽李氏自感其薄命常被褐髽髻讀佛書蔬食又十年嚴綬尙書自荊州移鎭太原曇照隨之章因見照敍舊久之謂曰貧道五十年前言郎君必貴今則皆不何也章自以薄妻之故啟之照曰夫人生魂訴於上帝以非命處君後旬日其下以刃劃腹於浴器中五臟墮遂死全唐詩話李翺在潭州席上有舞柘枝者顏色憂悴殷堯藩侍禦當筵贈詩曰姑蘇太守靑蛾女流落長沙舞柘枝滿座繡衣皆不識可憐紅臉淚雙垂翺詰其事乃姑蘇臺韋中丞愛姬所生之女曰妾以昆弟夭折委身樂部恥辱先人言訖涕咽情不能堪亞相爲之吁嘆且曰吾韋族姻舊速命更其舞衣飾以�襦延與韓夫人相見顧其言語淸楚宛有冠蓋風儀遂於賓榻中選士而嫁之舒元輿侍郎聞之自京馳詩曰湘江舞罷忽成悲便脫蠻出絳帷誰是蔡邕琴酒客魏公懷舊嫁文姬玉泉子溫庭筠有詞賦盛名初從鄕裏舉客遊江淮間揚子畱後姚勗厚遺之庭筠少年其所得錢帛多爲狹邪所費勗大怒笞且逐之以故庭筠不中第其姊趙顓之妻也每以庭筠下第輒切齒於勗一日廳有客溫氏偶問誰氏左右以勗對溫氏遽出廳事執勗袖大哭勗殊驚異且持袖牢固不可脫不知所爲移時溫氏方曰吾弟年少宴遊人之常情柰何笞之迄今遂無有成安知不由汝致之遂大哭久之方得解脫勗歸憤訝竟因此得疾而卒北夢瑣言唐柳僕射仲賢鎭郪城有一婢失意將婢於成都鬻之蓋巨源使君乃西川大校累典大郡宅在苦竹溪女儈具以柳婢言乃取歸其家一日蓋公臨街窺窗柳婢在侍通衢有鬻綾羅者從窗下過召俾就宅蓋公於束縑內選擇邊幅舒捲揲之第其厚薄酬酢可否柳婢失色而僕似中風恙命扶之而去一無言語但令與還女儈家翌日而瘳詰其所苦靑衣曰某𨿽賤人曾爲柳家細婢死則死矣安能事賣絹牙郎乎蜀都聞之皆嘆世族之家率由禮則蓋公暴貴未知士風爲婢僕所譏宜矣哉唐進士宇文翃深慕上科有女及笄國色朝中令子弟求之不得時竇璠年逾耳順方謀繼室翃以其兄回爲諫議正有气焰遂聘女與璠麗情集唐裴敬中爲察官奉使蒲中與崔徽相從敬中回徽以不得從爲恨久之成疾自寫其眞以寄裴曰崔徽一旦不如卷中人矣雲南山川志敕雺山在嵩盟州東四十里世傳蒙世隆徵烏蒙得四女歸至此山四女遙望故鄕俯仰嘆息忽山巓霧結三峯唐書髙駢傳南詔寇嶲州掠成都徙駢劍南西川節度使乘傳詣軍蠻聞駢至亟解去蜀有突將分左右二廂廂有虞候詰火督盜賊有兵馬虞候主調發駢罷突將月稟並餐錢約曰府庫完當如舊戰士失望突將亂乘門以入駢匿於圊監軍慰撫之乃定駢徐出厚賞士悉還其衣稟然密籍所給姓名夜遣牙將擊殺之夷其族𨿽孕者不貰投屍於江有一婦方踞而乳子將就刑媼傷之疑其畏死謂曰以子丐我一詣曹司也婦蹶起曰我知之且飽吾子不可使以饑受戮也見刑者拜曰渠有節度使奪戰士食一日忿怒淫刑以逞國家法令何有也我死當訴於天使此賊闔門如今日冤也逮死神色晏然蜀人聞者爲垂泣北夢瑣言光化中有文士劉道濟止於天臺山國淸寺夢見一女子引生入窗下有側柏樹葵花遂爲伉儷後頻於夢中相遇自不曉其故無何於明州奉化縣古寺內見有一窗側柏葵花宛是夢中所遊有一客官人寄寓於此室女有美才貧而未聘近中心疾而生所夢乃女之魂也蓋女子及笄不有所歸豈非父兄之過哉今是堂手錄杜大中自行伍爲將與物無情西人呼爲杜大虫𨿽妻有過亦公杖之有愛妾才色俱美大中箋表皆其所爲一日大中方寢妾至見幾間有紙筆頗佳因書一闋寄臨江仙有彩鳳隨�之語中覺而視之云�且打鳳於是掌其面至項折而死詞話韋莊以才名寓蜀有寵人姿質艷麗兼善詞翰王建聞之托以教內人爲辭奪去莊追念悒怏作荷葉杯詞云絕代佳人難得傾國花下見無期一雙愁黛遠山眉不忍更思惟閒掩翠屏金鳳殘夢羅幕畫堂空碧天無路信難通惆悵舊房櫳又云記得那年花下深夜初識謝娘時水堂西面畫簾垂攜手暗相期惆悵曉鶯殘月相別從此隔音塵如今俱是異鄕人相見更無因又小重山詞云一閉昭陽春又春夜寒深漏永夢君恩臥思前事暗消魂羅衣濕新搵舊啼痕歌吹隔重閽繞庭芳艸綠倚長門萬般惆悵向誰論凝望立宮殿欲黃�又謁金門云空相憶無計得傳消息天上姮娥人不識寄書何處�新睡覺來無力不忍把伊書迹滿院落花春寂寂斷腸芳艸碧流傳入宮姬聞之不食死稽神錄浙西軍校吳景者辛酉歲設齋於石頭城僧院其夕旣陳設忽聞婦女哭聲甚哀初遠漸近俄在齋筵中矣景乃告院僧曰景頃歲從軍克豫章獲一婦人殊有姿色未幾其夫求贖將軍令嚴肅不可相容景卽殺之後甚以爲恨今之設齋正爲是也卽與僧俱往乃見婦人在焉僧爲之祈告婦人曰我從吳景索命不知其他遽前逐之景急走上佛殿大呼曰我還爾命於是顚僕而卒湘山野錄潘佑有文而容陋其妻右射僕嚴績之女有絕態一日晨妝佑潛窺於鑑臺其面落鑑中妻怖遽倒佑怒其惡己因棄之墨客揮犀李景使大將胡則守江州江南未下曹翰以兵圍之三年城堅不可破一日則怒一饔人鱠魚不精欲殺之其妻遽止之曰士卒守城多年矣屍骨滿野柰何以一食殺士卒耶則乃捨之比夜卒縋城走投曹翰具言城之虛實先是城西南倚險素不設備卒乃引三帥自西南攻之是夜城胡則一門無遺默記龍衮江南錄云江南周後隨後主歸朝封鄭國夫人例隨命婦入宮每入輒數日而出必大泣罵後主聲聞於外後主多宛轉避之樂善錄鍾輻年少負才傲物樊若水愛其才妻之以女女亦才質雙盛輻登第方得意買一妾自侍命曰靑箱所在狂放久不歸一日有邑令延畱飲於樓上輻醉臥忽夢其妻以一詩怨責曰楚水平如練白鳥飛金陵幾多地一去不言歸翌日輻歸采石妾忽暴死及抵家樊已死數月矣物故之夜乃輻夢於縣樓之時澠水燕談錄盧多遜南遷朱崖逾嶺憩一山店店嫗舉止和淑頗能談京華事盧訪之嫗不謂盧也曰家故汴都累代仕族一子仕州縣盧相公違法治一事子不能奉誣竄南方到方周歲盡室淪喪獨殘老軀流落居此意有所待盧相欺上罔下倚勢害物天道昭昭行當南竄未亡間庶見於此以快宿憾爾因號呼泣下盧不待食促駕而去夢溪筆談信州杉溪驛舍中有婦人題壁數百言自敍家世本士族父母以嫁三班奉職鹿生之子娩娠方三日鹿生利月俸逼命上道遂死於杉溪將死乃書此壁具逼迫苦楚之狀恨父母遠無地赴訴言極哀切頗有詞藻讀者無不感傷旣死�葬之驛後山下行人過此多爲之憤激爲詩以弔之者百餘篇人集之謂之鹿奴詩其間甚有佳句鹿生夏文莊家奴人惡其貪忍故斥爲鹿奴墨莊漫錄山谷在荊州時鄰居一女子閒靜妍美綽有態度年方笄山谷殊嘆惜之其家蓋閭閻細民也未幾嫁同裏而夫亦庸俗貧下非其偶也山谷因和荊南太守馬瑊中玉水仙花詩有云淤泥解作白蓮藕糞壤能開黃玉花可惜國香天不管隨緣流落小民家蓋有感而作後數年此女生二子其夫鬻於郡人田氏家憔悴頓挫無復故態然猶有餘妍乃以國香名之冷齋夜話云庵住洞山時嘗過檀越家經大林間少立聞哀聲雜流水臨澗下窺有蹲水中者使兩夫下扶緣臂而上乃盲女子年十七八許問其故曰我母死父傭於遠方兄貧無食牽我至此猛推下我而去云庵意惻不覺涕下顧其人力曰汝無婦可畜以相活我給與一世力拜諾卽以所乘筍兜舁歸山云庵步隨之盲女後生三子皆勤院事宋史五行志紹興間漢陽軍有插橊枝於石罅秀茂成陰歲有花實初郡獄有誣服孝婦殺姑婦不能自明屬行刑者插髻上花於石隙曰生則可以驗吾冤行刑者如其言後果生談藪兀朮見一卒妻美殺其夫而納之寵嬖殊甚朮有所佩匕首極利寢則枕之他日方寢此婦取匕首將殺之朮覺驚問婦曰將殺汝朮曰何故曰我夫爲汝殺吾欲報仇朮默然久之曰吾不忍殺汝當爲汝別求夫乃盡集諸將使自擇婦指一人卽以嫁之齊東野語吳季謙愈初爲鄂州邑尉常獲盜訊之則昔年有某郡倅者江行遇盜殺之其妻有色盜�之曰汝能從我乎妻曰汝能從我則我亦從汝否則殺我盜問故曰吾事夫若干年今至此已矣無可言者僅有一兒才數月吾欲浮之江中幸而有育之者庶其有遺種吾然後從汝無悔盜許之乃以黑漆團合盛此兒藉以文褓且置銀二斤其旁使隨流去如是十餘年一日盜至鄂艤舟挾其家至某寺設供至一僧房庋間黑合在焉一見識之驚絕幾倒因曰吾疾作姑小憩於此毋撓我乘閒密問僧何從得此合僧言某年月日得於水濱有嬰兒及白金在焉吾收育之爲求乳食今在此年長矣呼視之酷肖其父乃爲僧言始末且言在某所能爲我聞之有司密捕之可以爲功受賞吾冤亦釋矣僧爲報尉一掩獲之遂取其子以歸季謙用是攺秩金史斜卯愛實傳天興元年八月括京城粟先令各家自實壯者存石有三斗幼者半之仍書其數門首敢有匿者以升斗論罪京城三十六坊各選深刻者主之內族完顏久住尢酷暴有寡婦二口實豆六斗內有蓬子約三升久住笑曰吾得之矣執而以令於眾婦泣訴曰妾夫死於兵姑老不能爲養故雜蓬�以自食耳非敢以爲軍儲也且三升六斗之餘不從竟死杖下京師聞之股栗盡投其餘於糞混中金姬別傳李嘉謨以鄕役部發歲運至元都常夜對月獨歌曰萬里倦行役秋來瘦幾分因看河北月忽憶海東云夜靜聞鄰婦有倚樓泣者明日訪其家則宋舊宮人金徳淑也因過叩之徳淑曰客非昨暮悲歌人乎李答曰昨所歌詩實非己作有同舟人自杭來每吟此句故能記之爾徳淑泣曰此亡宋昭儀黃惠淸寄汪水雲詩我亦宋宮人也昭儀舊同供奉極相親愛今各流落異鄕彼且爲泉下人矣夜聞君歌其詩不勝淒感因言當日吾輩皆有詩贈水雲乃自舉所作望江南詞歌畢又泣下輟耕錄浙省廣濟庫歲差杭城諲實戶若干名充役庫子以司出納比一家中侵用官錢太多無可爲償府判王某素號殘忍乃拘其妻妾子女於官又無可爲計則命小舟載之求食於西湖以貲納官不肖輩羣趨焉鮮於伯機先生樞作湖邊曲云湖邊蕩槳誰家女綠慘紅愁羞不語低回忍淚傍郎船貪得纏頭彊歌舞玉壺美酒不須憂魚腹熊蹯棄如土陽臺夢短匆匆去鴛鎖生寒愁日暮安得義士擲千金遂令桑濮歌行路後王之子孫有爲娼者天之報施一何捷也芝軒筆記至元年間松江府庠生李彥直小字玉郎弱冠有文譽其學之後圃有髙樓焉眺望頗遠彥直凡遇三夏則讀書其中圃外則妓館環之絲竹之音日至於耳彥直亦習聞不怪一日與同儕飲於樓上一友聞之笑曰所謂但聞其聲不見其形也彥直亦笑曰若見其形並不賞其聲矣眾請共賦其事彥直賦先成眾方傳玩忽報學師在門彥直急取詩懷之迎師登樓因而共飲彥直復恐諸友饒舌托以更衣團其詩投於墻外所投處乃張姥之居姥止一女名麗容又名翠眉嘗衒其才色不可一世旦夕坐一小樓與李氏樓相錯麗容拾紙展視知爲玉郎手筆心竊慕焉遂賡其韻書於白綾帕上他日候彥直在樓亦投墻外彥直讀詩知其意有屬也踐太湖石望之彼此相見款語莫逆麗容因問彥直何以不婚彥直曰欲得才貌如卿者乃可麗容曰恐君相棄妾敢自愛乎因私誓而別彥直歸告諸父母父以其非類叱之復托親知再三申說終不許將一年而彥直學業頓廢幾成瘵疾麗容亦閉門自守父不得已遣媒具六禮而聘焉婚有期矣會本路參政阿魯臺任滿赴京時伯顏爲右丞相獨秉大權凡滿任者必獻白金盈萬否則立黜罷阿魯臺官九載罄橐未及其半謀於佐吏吏曰右相所少者非財也若能於各府選才色官妓二三人加以妝飾獻之費不過千金而其喜必倍阿魯臺以爲然遂令佐吏假右相之命諮於各府得二人而麗容爲首彥直父子奔走上下謀之萬端終莫能脫麗容臨發寄緘謝彥直以死許之遂絕飲食張嫗泣曰爾死必累我麗容復稍稍食舟旣行彥直徒步追隨哀動行人凡遇停舟之所終夜號泣伏寢水次如是將兩月而舟抵臨淸彥直跋踄三千餘里足膚俱裂無復人形麗容於板隙窺見一痛而絕張嫗救之良久方蘇苦浼舟夫往謝彥直曰妾所不死者母未脫耳母去妾卽死郎可歸家無勞自苦彥直聞語仰天大慟投身於地气遂絕舟夫憐之共爲坎土埋於岸側是夕麗容縊於舟中阿魯臺大怒曰我珍衣玉食致汝於極貴之地而乃戀戀寒儒誠賤骨也乃命舟夫裸其屍而焚之屍盡惟心不灰舟夫以足踐之忽出一小物如人形大如手指滌以水其色如金其堅如玉衣冠眉髮纖悉皆具宛然一李彥直也但不能言動耳舟夫持報阿魯臺臺驚曰異哉精誠所結一至此乎嘆玩不已眾請並驗彥直若何亦發彥直屍焚之而心中小物與前物相等其像則張麗容也阿魯臺大喜曰吾𨿽不能生致麗容然此二物實希世之寶遂囊以異錦函以香衣題曰心堅金石之寶於是厚給張嫗聽爲治喪以歸阿魯臺至京捧函呈於右相備述其由右相甚喜啟視無復前形惟敗血二聚臭穢不可近右相大怒下阿魯臺於法吏治其奪人妻之罪獄成報曰男女之私情堅志確而始終不諧所以一念不化感形如此旣得合於一此情遂气伸復還其故理或有之矣右相怒不解阿魯臺竟坐死瀛涯勝覽那孤兒國被花面王侵伐出戰敗績中矢而死子弱不能復讎其妻忿而揚言曰能復此讎者我則夫之與共國事有漁翁聞之領兵敗花面王殺之國賴以安王妻徳之於是攺適漁翁國政聽焉涇林續記富室子張藎日事遊冶偶見臨街樓上有少女殊麗凝眸流盼不能定情遂時往來其下故畱連以挑之女亦心動一夕月明女方倚窗遠眺生用汗巾結同心方勝投之女報以紅繡鞋兩情甚濃柰上下懸絕無繇聚晤生徧訪熟於女家者得賣花粉陸嫗訴以衷情並致重賂嫗許爲傳達遂懷鞋至女室微露其意女面發赤初諱無有嫗備道生懷想眞切且出鞋示之女弗能隱因就嫗求計嫗令將布聯接長可至地俟生至咳嗽爲號開窗垂布令緣之而登因訂期今夕女許諾嫗卽詣生復命會他出嫗歸至門其子方操刃欲屠豕呼母共縛之宛轉間袖中鞋不覺墮地子詰其故嫗弗能隱子曰審爾愼不可爲倘事泄其禍非小嫗曰業已期今夜矣子發怒曰不聽我言當執此聞官免累及我因取鞋藏之嫗無如之何適張令人問訊嫗因失鞋無所藉手漫以緩言復之令其徐圖張聞言意亦懈屠遂乘夜潛往果見樓窗半啟女倚闌凝睇若有所俟屠微嗽女卽用布垂下援之登樓暗中以爲張也手入寢屠出鞋授之縷述情款女益無疑將曉復垂而下綢繆無間將及半年父母頗覺切責其女欲加箠楚女懼是夜屠至爲道父母嚴譴今後姑勿來俟親意稍回更圖再聚屠口唯唯而心發惡俟女睡濃潛下樓取廚刀殪其父母候曉遁去女不知也日髙而戶尙扃鄰人大呼不應女驚下樓諦視則父母身首已離矣惶駭啟門鄰人共執女赴官一加拷訊女卽吐露亟逮張至稱並未知情女怒罵細陳其詳官嚴加拷掠不勝楚毒遂自誣服與女皆論斬下獄張謂獄卒曰吾實不殺人亦未嘗與女私通而一旦罹大辟命也第女言縷縷眞若有因者今願以十金贈君幸引我至女所細質其詳死亦瞑目卒利其賄許之女一見生痛恨大慟曰我一時迷惑失身於汝有何相負而殺我父母致害妾命張曰始事𨿽有因然嫗謂事不諧我遂絕望何曾一登汝樓女曰嫗定策用布爲梯汝是夜卽至仍出鞋示信嗣後每夕必來柰何抵諱張曰此必姦人得鞋攜來誑汝我若果至則往來半載聲音形體豈不識熟爾試審視曾相類否女聞言躊躕注目良久似有所疑生因復問之女曰聲口頗不似形軀亦肥瘦弗等向來暗中無繇詳察止記腰間有瘡痕腫起如錢大驗視有無則眞僞辧矣張遂解衣眾持燭共視無有知爲姦徒冒害咸爲稱冤明旦張具以聞官且言曾以鞋授嫗狀逮嫗刑鞠具道子語拘子至裸而驗瘡痕儼然乃置屠於理而張得釋雲南通誌永昌施甸長官司舊廣彜州也地名鐵毛嘴有眢井深窅莫測弘治戊午冬有莊指揮出獵縱一鶻搏雉雉入井鶻隨雉入莊命左右逐之至井邊鶻雉復騰起聞井中嗚嗚有聲徐察之人聲也莊命引繩下出之乃一婦人徧體衣觸風皆碎气息僅存徐飼以粥逾月乃言爲大理楊拱妻張也從夫貿易於施甸夫素惡婦紿以歸寧至井邊縛手足推入尋下大石有崖蔽之得不死俄而繩索漸斷掬水以飲經四十餘日旣而發脫殆盡莊以白於直指直指杖其夫而歸張於母家賢奕編正徳中錦衣指揮楊玉附逆瑾勢害人瑾敗玉伏誅家口沒入爲奴有愛妾攜少女逃民間得免此女長甚美麗妾鑑前禍誓不婚京師權貴李白洲都憲蔭子納之後寧庶人干紀李坐寧黨被法此女入浣衣局噫有數焉無所逃已吳江縣誌嘉靖元年七月二十五日大風起自辰至酉湖水驟髙丈餘吳江南門外某避水門樓見風濤中漂一女子附一箱當樓乞命某利其箱以長竿擊女墮浪去獲其箱啟無長物惟一帖乃先年爲其子聘湖西某女爲婦禮單也始悟所擊者蓋其婦云閨恨部外編搜神記吳王夫差小女名曰紫玉年十八才貌俱美童子韓重年十九有道術女悅之私交信問許爲之妻重學於齊魯之間臨去屬其父母使求婚王怒不與女玉結气死葬閶門之外三年重歸詰其父母父母曰王大怒玉結气死已葬矣重哭泣哀慟具牲幣往弔於墓前玉魂從墓出見重流涕謂曰昔爾行之後令二親從王相求度必克從大願不圖遭命若此柰何乃左顧宛頸而歌曰南山有烏北山張羅烏自髙飛羅將柰何意欲從君讒言孔多悲結成疾沒命黃墟命之不造冤如之何羽族之長名爲鳳凰一日失雄三年感傷𨿽有眾鳥不爲匹雙故見鄙姿逢君輝光身遠心邇何曾暫忘歌畢欷歔流涕要重還冢重曰死生異路懼有尢愆不敢承命玉曰死生異路吾亦知之然今一別永無後期子將畏我爲鬼而禍子乎欲誠所奉寧不相信重感其言送之還冢玉與之飲燕三日三夜盡夫婦之禮臨出取徑寸明珠以送重曰旣毀其名又絕其願復何言哉時節自愛若至吾家致敬大王重旣出遂詣王自說其事王大怒曰吾女旣死而重造訛言以玷穢亡靈此不過發冢取物托以鬼神趨收重重走脫至墓所訴之玉曰無憂今歸白王玉妝梳忽見王驚愕悲喜問曰爾緣何生玉跪而言曰昔諸生韓重來求玉大王不許玉名毀義絕自致身亡重從遠還聞玉已死故賫牲幣詣冢弔唁感其篤終輒與相見因以珠遺之不爲發冢願勿推治夫人聞之出而抱之如煙然後漢書王忳列傳忳舉茂才除郿令到官至斄亭亭長曰亭有鬼數殺過客不可宿也忳曰仁勝凶邪徳除不祥何鬼之避卽入亭止宿夜中聞有女子稱冤之聲忳咒曰有何枉狀可前求理乎女子曰無衣不敢進忳便投衣與之女子乃前訴曰妾夫爲涪令之官過宿此亭亭長無狀枉殺妾家十餘口埋在樓下悉盜取財貨忳問亭長姓名女子曰卽今門下游僥者也忳曰汝何故數殺過客對曰妾不得白日自訴每夜陳冤客輒眠不見應不勝感恚故殺之忳曰當爲汝理此冤勿復殺良善也因解衣於地忽然不見明旦召遊僥詰問具服罪卽收系及同謀十餘人悉伏辜遣吏送其喪歸鄕裏於是亭遂淸安列異傳談生者年四十無婦常感激讀書經夜半有女子可年十五六姿顏服飾天下無雙來就生爲夫婦自言我與人不同勿以火照我也三年之後方可照爲夫妻生一兒已二歲不能忍夜伺其寢後盜照視之其腰已上生肉如人腰下但有枯骨婦覺遂言曰君負我我垂生矣何不能忍一歲而竟相照也生辭謝涕泣不可復止云與君𨿽大義永離然顧念我兒若貧不自活者蹔隨我去當遺君物生隨之去入華堂室宇器物不凡以一珠袍與之曰可以自給裂取生衣裙畱之而去後生持袍詣市雎陽王家買之得錢千萬王識之曰是我女袍此必發墓乃取拷之生具以實對王猶不信乃視女冢冢完如故發視之果棺蓋下得衣裙呼其兒正類王女王乃信之卽禮談生以爲王婿表其兒爲侍中誌怪永嘉中黃門將張禹曾行經大澤中天陰晦忽見一宅門大開禹遂前至廳事有一婢出問之禹曰行次遇雨欲寄耳婢入報尋出呼禹前見一女子年三十許坐帳中有侍婢二十餘人衣服皆燦麗問禹所欲禹曰自有飯惟須飲耳女敕取鐺與之因燃火作湯𨿽聞沸聲探之尙冷女曰我亡人也冢墓之間無以相共慚愧而已因歔欷告禹曰我是任城縣孫家女父爲中山太守出適頓丘李氏有一男一女男年十一女年七歲亡後李氏幸我舊使婢承貴者今我兒每被捶楚不避頭面常痛極心髓欲殺此婢然亡人气弱須有所憑托君助濟此事當厚報君禹曰𨿽念夫人言緣殺人事大不敢承命婦人曰何緣令君手刃惟欲君爲我語李氏家說我告君事狀李氏念惜承貴必作禳除君當自言能爲厭斷之法李氏聞此必令承貴蒞事我因伺便殺之禹許諾及明而出遂語李氏具以其言告之李氏驚愕以語承貴大懼遂求救於禹旣而禹見孫氏自外來侍婢二十餘人悉持刀刺承貴應手僕地而死未幾禹復經過澤中此人遣婢送五十匹雜彩以報禹法苑珠林晉時武都太守李仲文在郡喪女年十八權假葬郡城北有張世之代爲郡世之男字子長年二十侍從在廨中夢一女年可十七八顏色不常自言前府尹子不幸早亡會今當更生心相愛樂故來相就如此五六夕忽然晝見衣服燻香殊絕遂爲夫婦寢息衣皆有�如處女後仲文遣婢視女墓因過世之婦相問入廨中見此女一隻履在子長�下取之啼泣呼言發冢歸以示仲文驚愕遣問世之君兒何繇得亡女履耶世之呼問兒具陳本末李張並謂可怪發棺視之女體已生肉顏姿如故惟右腳有履子長夢女曰我此得生今爲所發自爾之後遂死肉爛不得生矣萬恨之心當復何言泣涕而別殷基丁新婦傳淮南全椒縣有丁新婦者本丹陽丁氏年十六適全椒謝家其姑嚴酷使役有程不如限者仍便笞捶不可堪九月九日乃自經死遂有靈向聞於民間發言於巫祝曰念人家婦女作息不倦使避九月九日勿用作事見形著縹衣戴靑蓋從一婢至牛渚津求渡有兩男子共乘船捕魚仍呼求載兩男子笑共調弄之言聽我爲婦當相渡也新婦曰謂汝是人而無所知汝是人當使汝入泥是鬼使汝入水便卻入艸中須臾有一老翁乘船載葦嫗從索渡翁曰船上無裝豈可露渡恐不中載耳婦言無苦翁因出葦半許安處不著船中徑渡之至南岸臨去語翁曰吾是鬼非人也自能過此然宜使民間粗相聞知翁之厚意出葦相渡深有慚感當有以相謝者若翁速還去必有所見亦當有所得翁曰恐燥濕不至何敢蒙謝翁還西岸見兩男子覆水中進前數里有魚千數跳躍水邊風吹至岸上翁遂棄葦載魚以歸於是新婦遂還丹陽江南人呼爲丁姑九月九日不用作事咸以爲息日也今所在祠之江瑩烏將軍傳代國公郭元振開元中下第自晉之汾夜行陰晦失道久而絕遠有燈火之光以爲人居也徑往投之八九里有宅門宇甚峻旣入門廊下及堂上燈燭熒煌牢饌羅列若嫁女之家而悄無人公系馬西廊前歷階而升徘徊堂上不知其何處也俄聞堂中東閣有女子哭聲嗚咽不已公問曰堂中泣者人耶鬼耶何陳設如此無人而獨泣耶曰妾此鄕之祠有烏將軍者能禍福人每歲求偶於鄕人必擇處女子美者而嫁焉妾𨿽陋拙父利鄕人五百緡潛以應選今夕鄕人之女並爲遊宴者到是醉妾此室共鎖而去以適於將軍者也今父母棄之就死而已惴惴哀懼君誠人耶能相救免畢身爲除掃之婦以奉指使公大憤曰某來當何時曰二更公曰吾忝爲丈夫必力救之如不得者殺身以徇汝終不使汝枉死於淫鬼之手女泣少止於是坐於西階上移其馬於堂北令一僕俟立於前若爲儐而待之未幾火光照耀軍馬駢闐二紫衣吏入而復走出曰相公在此逡巡一黃衣吏入而出亦曰相公在此公私心獨喜吾當爲宰相必勝此鬼矣旣而將軍漸下導吏復告之將軍曰入有戈劍弓矢翼引以入卽東階下公使僕前曰郭秀才見遂行揖將軍曰秀才安得到此曰聞將軍今夕嘉禮願爲小相耳將軍者喜而延坐與對食言笑極歡公囊中有利刀思取刺之乃問曰將軍曾食鹿臘乎曰此地難遇公曰某有少許珍者得自禦廚願削以獻將軍者大悅公乃起取鹿臘並小刀因削之置於小器令自取將軍喜引手取之不疑其他公伺其無機乃投其脯捉其腕而斷之將軍失聲而走導從之吏一時驚散公執其手脫衣纏之令僕夫出望之寂無所見乃啟門謂泣者曰將軍之腕已在此矣尋其血迹當死亦不久旣獲免可出就食泣者乃出年可十七八而甚佳麗拜於公前曰誓爲僕妾公勉諭焉天方曙開視其手則�蹄也俄聞哭泣之聲漸近乃女之父母兄弟及鄕中耆老相與舁櫬而來將收其屍以備殯殮見公及女乃生人也咸驚以問之公具告焉鄕老共怒殘其神曰烏將軍此鄕鎭神鄕人奉之久矣歲祀以終才無他虞此禮少遲卽風雨雷雹爲虐柰何失路之客而傷我明神致暴於人此鄕何負當殺爾以祭將軍不爾亦縛送本縣揮少年將令執公公諭之曰爾徒老於年未老於事我天下之達理者爾眾聽吾言夫神受天之命而爲鎭也不若諸侯受命於天子而彊理天下乎曰然公曰使諸侯漁色於國中天子不怒乎殘虐於人天子不伐乎誠使爾呼將軍者眞神明也神固無�蹄天豈使淫妖之獸乎且淫妖之獸天地之罪畜也吾執正以誅之豈不可乎爾曹無正人使爾少女年年橫死於妖畜積罪動天安知天不使吾雪焉從吾言當爲爾除之永無聘娶之患如何鄕人悟而喜曰願從命公乃令數百人執弓矢刀槍鐝之屬環而自隨尋血而行才二十里血入大冢穴中因圍而斸之應手漸大如甕口公令束薪燃火投入照之其中若大室見一大�無前左蹄血臥其地突煙走出斃於圍中鄕人更翻共相慶會餞以酬公公不受曰爲人除害非鬻獵者得免之女辭其父母親族曰多幸爲人托質血屬閨闈未出固無可殺之罪今者貪錢五十萬以嫁妖獸忍鎖而去豈人所宜若非郭公之仁勇寧有今日是妾死於父母而生於郭公也請從郭公不復以舊鄕爲念矣泣拜而從公公多岐援諭止之不獲遂納爲側室生子數人公之貴也皆任大官本事詩開元中有幽州衛將張姓者妻孔氏生五子不幸去世復娶李氏悍怒狠戾虐遇五子日鞭箠之五子不堪其苦哭於其母葬所母忽於冢中出撫其子悲痛久之因以白布巾題詩贈張曰不忿成故人揜淚每盈巾死生今有隔相見永無因匣裏殘妝粉畱將與後人黃泉無用處恨作冢中塵有意懷男女無情亦任君欲知腸斷處明月照孤墳五子得詩以呈其父其父慟哭訴於連帥帥上聞敕李氏杖一百流嶺南張停所職通幽記唐開元二十五年晉州刺史柳渙外孫女博陵崔氏家於汴州有扶風竇凝者將聘焉行媒備禮而凝舊妾有孕崔氏約遣妾後成禮凝許之遂與妾俱之宋州揚舲下至車道口宿妾是夕產二女凝因其困乏斃之實沙於腹與女俱沈之旣而還汴紿崔氏曰妾已遣去遂擇日結親後一十五年崔氏產男女數人男不育女二人各成長永泰二年四月幾上有書一函乃凝先府君之札也言汝冤魂事發近在期月宜疾理家事長女可嫁汴州參軍崔延幼女嫁前開封尉李驛並良偶也凝不信更旬日又於室內見一書吾前已示汝危亡之兆又何顚倒之甚也凝尙猶豫明日庭中復得一書曰禍起旦夕凝方倉皇妻曰君自省如何宜禳避之凝𨿽祕而心實憚妾事五月十六日午時人皆休息忽聞扣門甚急凝心動出候之乃是所殺妾盛妝飾前拜凝曰別久安否凝大怖疾走入內隱匿其鬼隨踵至庭見崔氏崔氏驚問之乃斂容自敍曰某是竇十五郎妾凝欲娶娘子時殺妾於車道口並二女同命但妾無負凝而凝枉殺妾妾以賤品十五餘年訴諸嶽瀆怨气上達聞於帝庭上帝降鑑許妾復讎今來取凝不干娘子無懼也崔氏悲惶請謝願以功徳贖罪可乎鬼厲色曰凝以命還命足矣何功徳而當命也譬殺娘子豈以功徳可計乎詞不爲屈乃罵凝曰天网不漏何用狐伏鼠竄便升堂擒得凝而嚙咬掐捩宛轉楚毒竟日而去言曰汝未慮卽死且可受吾能事耳如是每日輒至則啖嚼支體其鬼或奇形異貌變態非常舉家危懼而計無從出並搏二女不堪其苦於時有僧曇亮頗善持咒凝請之置壇內閣須臾鬼至內閣不敢升階僧讓之曰鬼道不合於人何至是耶吾召金剛立見糜碎鬼曰和尙事佛心合平等柰何掩義隱賊且凝非理殺妾妾豈干人乎上命照臨許妾讎凝金剛豈殺負冤者耶言訖登階擒凝如初後崔氏李氏娉女遁而鬼不追乃言曰吾長縛汝足豈能遠耶數年二女皆卒凝中鬼毒發狂自食支體入水火啖糞穢肌膚焦爛數年方死崔氏於東京出家紀聞天寶初會稽主簿季攸有女二人乃攜外甥孤女之官有求之者則嫁己女己女盡而不及甥甥恨之因結怨而死殯之東郊莊數月所給主簿市胥吏姓楊大族子也家甚富貌且美其家忽失胥推尋不得意其爲魅所惑也則於墟墓訪之時大雪而女殯室有衣裾出胥家人引之則聞屋內胥叫聲而殯棺中完不知從何入遽告主簿主簿使發其棺女在棺中與胥同寢女貌如生其家乃出胥復修殯屋胥旣出如愚數日方愈女則不直於主簿曰吾恨舅不嫁惟憐己女不知有吾故气結死今神道使吾嫁於市吏故輒引與同衾旣此邑通知理須見嫁後月一日可合婚姻惟舅不以胥吏見期而違神請幸卽相聞受其所聘仍待以女婿禮至月一日當具飲食吾將迎楊郎主簿驚嘆乃召胥吏於是納錢數萬其父母皆會焉攸乃爲外甥女造作衣裳帷帳至月一日又造饌大會楊氏鬼又言蒙恩許嫁不勝其喜今日故此親迎楊郎言畢胥暴卒乃設冥婚禮厚加棺斂合葬於東郊逸史唐西川節度使嚴武少時仗气任俠嘗於京師與軍使鄰居軍使女美窺見之賂左右誘而竊之以逃軍使告發且以上聞詔遣萬年縣捕賊官乘遞追逐武舟自鞏縣聞知不免飲女酒解琵琶弦以縊之沈於河明日詔使至搜之不得此武少時事也及病甚有道士從峨嵋山來謁武素不信巫祝之類門者拒之道士曰吾望君府鬼祟气橫所以遠來門者納之未至階自爲呵叱論辧久之謂武曰君有宿冤君知之乎武曰無之道士曰階前冤女年十六七頸系一弦者誰乎武叩首曰有之柰何道士曰彼云欲面盍自求解乃灑掃堂中令武齋戒正笏立檻內一童獨侍檻外道士坐於堂外行法另灑掃東閣垂簾以俟女至良久閣中有聲道士曰娘子可出其女披髮頸弦褰簾而出及堂門約發拜武武驚慚掩面女曰妾𨿽失行無負於公公何太忍縱欲逃罪何必忍殺含冤已久訴帝得伸武悔謝求免道士亦爲之請女曰事經上帝已三十年矣期在明晚言無益也遂轉身還閣未至簾而失其形矣道士謝去武乃處置家事明晚遂卒酉陽雜俎段成式三從房叔父某者貞元末自信安至洛暮達瓜洲宿於舟中夜久彈琴覺舟外有嗟嘆聲止息卽無如此者數四乃緩軫還寢夢一女子年二十餘形悴服敗前拜曰妾姓鄭名瓊羅本居丹徒父母早亡依於孀嫂嫂不幸又歿遂來揚子尋姨夜至逆旅市吏子王惟舉乘醉將逼辱妾知不免因以領巾絞頃自殺市吏子乃潛埋妾於魚行西渠中其夕再見夢揚子令石義畱竟不爲理復見冤气於江石上謂非煙之祥圖而表奏四十年無人爲雪妾父母善琴適聽郎君琴聲奇音翕響心感懷嘆不覺來此某尋至洛北河淸縣溫谷訪內弟樊元則元則有異術居數日忽曰兄安得此一女鬼相隨請爲遣之乃張燈焚香作法頃之燈後窣窣有聲元則曰是請紙筆也卽投紙筆於燈影中少頃旋紙疾落燈前視之書盈於幅書雜言七字辭甚淒恨元則遽令錄之言鬼書不久輒漫滅及曉紙上若煤污無復字也元則復令具酒脯紙錢乘昏焚於道有風旋灰直上數丈及聆悲泣聲詩凡二百六十二字率敍幽冤之意語不甚曉詞故不載其中二十八字曰痛塡心兮不能語寸腸斷兮訴何處春生萬物妾不生更恨香魂不相遇河東記上都安邑坊十字街東有陸氏宅制度古醜人謂凶宅後有進士臧夏僦居其中與其兄咸嘗晝寢忽夢魘良久方寤曰始見一女人綠裙紅袖自東階而下弱質纖腰如霧蒙花收泣而云聽妾一篇幽恨之句其辭曰卜得上峽日秋天風浪多江陵一夜雨腸斷木蘭歌傳奇進士趙合貌溫气直行義甚髙太和初遊五原路經沙磧睹物悲嘆遂飲酒與僕使並醉因寢於沙磧中宵半醒月色皎然聞沙中有女子悲吟曰雲鬟消盡轉蓬稀埋骨窮荒無所依牧馬不嘶沙月白孤魂空逐雁南飛合遂起而訪焉果見一女子年猶未笄色絕代語合曰某姓李氏居於奉天有姊嫁洛源鎭帥因往省焉道遭黨羌所擄至此撾殺其首飾而去後爲路人掩於沙內經今三載知君頗有義心倘能爲歸骨於奉天城南小李村卽某家枌楡耳當有奉報合許之請示其掩胳處女子感泣告之合遂收其骨包於橐中挈至奉天訪得小李村而葬之明日道側合遇昔日之女子來謝而言曰感君之義吾大父乃貞元中得道之士有演參同契續混元經子能窮之龍虎之丹不日而成矣合受之女子已沒合遂究其元微居於少室燒之一年能使瓦礫爲金寶二年能起斃者三年餌之能度世今時有人遇之於嵩嶺會昌解頤集唐韋諷家於汝潁間遣小童理艸鋤地忽見人發鋤漸深漸多而不亂諷異之卽掘深尺餘乃一婦人肌膚容色儼然如生再拜言曰某是郎君之祖女奴名曰麗質娘子嫉妒生埋此園中太平廣記鄂州小將某者本田家子旣仕欲結豪族而謀其故妻因相與歸寧殺之於路棄屍江側並殺其同行婢已而奔告其家號哭云爲盜所殺人不之疑也後數年奉使至廣陵捨於逆旅見一婦人賣花酷類其所殺婢旣近乃眞是也婢見亦再拜因問人耶鬼耶答云人也往者爲賊所擊幸而不死旣蘇得賈人船寓載東下今在此與娘子賣花給食而已復問娘子何在曰在近可見之乎曰可卽隨之而去一小曲中指一貧捨曰此是也婢先入頃之其妻乃出相見悲涕備述艱苦某亦恍然莫之測也俄設食具酒復延入內室置飲食於從者皆醉日暮不出從者稍前覘之寂若無人因直入室中但見白骨一具衣服毀裂流血滿地問其鄰云此空宅久無居人矣談苑蔡立知江州後娶崔氏生一女前妻一子娶袁轂之女病瘵而死憑於崔氏之女凡語言皆怨其後母之薄也云人死皆有一虫轉以付人以與崔氏之女又以其先亡母勸之令勿自殘賊今不與矣其始已議攢殯袁氏云吾無兒女他日誰葬我者不如焚我也比至火作之時袁氏所憑之語忍痛之聲聞於外也異聞總錄合門使蕭注新諭人冠而孤與其弟伯英獨處得疾甚危殆浸浸昏塞不聞喘息聲英與僕泣守其側日將暮有老嫗瘠而僂出於浴室下哭望寢室徐徐而來且語曰六郎還我命六郎者卽注也將升階一老叟著白袍須髯如雪從西偏戶內策杖出叱曰塵賤死屍何敢擅出六郎有正庫錢萬餘貫未曾請動設天命合終猶當作茆山洞主爾下愚暗鬼不速去吾將治爾連叱之嫗悲啼復匍匐趨故處叟亦不見至夜半漸呻吟食粥數日而愈伯英從容說所睹注色動乃言汝不在家時老婢不爲吾役且以惡言相抗吾擊以鐵鞭卽死密埋之浴室下汝所見者其是歟溫州教授官舍有小樓爲鬼物所據常拋擊瓦礫嘆息歌呼時時書小紙擲於外人不敢登紹興二十九年婺源李知己智仲爲教授將窮其怪乃設几案筆硯於樓中聯紙兩幅題其上曰汝乃何物或是伏屍遺魄未獲超脫旣能書字當具平生告我我爲汝呼僧徒誦經薦拔無爲棲滯於此貽生人殃是日晚親�其戶明日試諸生在學其侄不待歸遽啟之答詞已盈紙云妾姓陳氏衢州西安人甲子年隨父來處州值大水漂蕩全家溺死流屍到溫州北門外魂魄無所系煢煢入城過此廳門外爲土地邀畱爲侍妾荏苒十五年比者城南洪秀才遣媒者來議婚土地許自便旦夕恐當出嫁不復顧此室矣其言大略如是字體纖弱眞女子筆迹也呼智仲爲樞密學士人皆見之淄州人田�侄女嫁攸縣劉郎中之子劉下世數年田氏病遣僕至衡山招表侄張敏中欲托以後事未克往而田不起初田有兄娶衡山廖氏女女死又娶其妺兄亦亡獨後嫂在乃與敏中同往弔寓於張故居沒山閣時隆興甲申冬也是夕廖嫂暴心痛醫療小愈過夜半欲起坐語言不倫張往省候則其姊憑焉咄咄責妹曰何處無婚姻必欲與我共一婿死又不設位祀我使我歲時無依非相率同歸不可張曉之曰皆是田叔所爲非今嬸過旣一家姊妹寧忍如此少頃忽拱手曰叔翁萬福又曰慶孫汝可上�坐叔翁者田三姑之季父�慶孫者其稚子也皆亡矣臨川畫工黃生旅遊如廣昌至秩巴寨卒長郎巖館之中夕一婦人出燈下頗可悅乘醉挑之欣然相就詢其誰家人曰主家婦也是自每夕至黃或窘索必竊資給之畱連半年漸奄奄病悴巖問之不肯言初巖常暱娼妻不勝忿妒自經死於房𨿽葬猶數爲影向虛其室莫敢居而黃居之巖意其鬼也告之故始以實告巖向空中唾罵徙黃出寓旅捨是夕復來黃畏避婦曰無用避我我豈忍害子子𨿽遁我亦來黃不得已畱與宿益久黃慮其害己馳還鄕中途憩泊納涼桑下婦又至曰是賊太無情相與好合許時無一分顧戀意忍棄我耶宜速反黃不敢答但默誦經婦忽長吁曰此我過也初不合迷謬至逢今日遂去宋時淮昌巖楚楚適鹽商呂省幹泛舟泗上呂偶他適楚楚倚船窗歌陳後主後庭花曲未終岸上有婦人撫掌誦曰煙籠寒水月籠沙船泊秦淮近酒家商女不知亡國恨隔江猶唱後庭花長嗟入林間不見明夕伏人江滸楚楚復歌前曲婦人撫掌誦詩如前伏者逐至林間而沒翌日視之一新墳乃侯將士葬妻裴氏也侯置一妾推溺之自戕於林間就葬焉吾衍綠衣人傳天水趙源早喪父母未有妻室延佑間遊學至於杭州錢塘僑居西湖葛嶺之上其側卽宋賈秋壑之宅也源獨居無聊嘗日遇晚徙倚門外忽有一女子從東而來綠衣鬟年可十五六𨿽不盛妝濃飾而姿色過人源注目久之明日出門又見如此凡數度日晚輒來源戲而問之曰娘子家居何處暮暮來此女笑而拜曰兒家與君爲鄰君自不識爾源試挑之女子欣然而應因遂畱宿甚相親暱明旦辭去夜則復來如此凡月餘情愛甚至源問其姓氏居址何處女子曰君但得美婦則已何用彊問我也叩之不已則曰兒嘗衣綠但呼我爲綠衣人可矣終不告以居止所在源意其爲巨室妾媵夜私奔或恐事迹彰聞故不肯言信之不疑寵念轉密一夕源被酒戲謂綠衣曰此眞所謂綠兮衣兮綠衣黃裳者也女子有慚色數夕不至及再來源叩之乃曰本欲與郎君諧老柰何以婢妾待之令人忸怩不安故數日不敢侍君之側然君已知今不復隱請得備言之兒與君舊相識也今非至情相感莫能及此源問其故女慘然曰得無相難乎兒實非今世人亦非有禍於君者蓋其數當然夙緣未盡爾源大驚曰願聞其詳女子曰兒故宋平章秋壑之侍女也本臨安良家子善奕棋年十五以棋童入侍每秋壑回朝宴坐半閒堂必召兒侍奕甚見寵愛是時君爲其家蒼頭職主煎茶每因供進茶甌得至後堂君時少年美姿容兒見而慕之嘗以繡羅錢篋乘暗投君君亦以玳瑁指盒爲贈彼此𨿽各有意而內外嚴密莫能得其便後爲同輩所覺竟讒於秋壑遂與君同賜死於石湖斷橋之下君今已再世爲人而兒猶在鬼錄得非命歟言訖嗚咽泣下源亦爲之動容久之乃曰審如此則吾與汝乃再世因緣也當更加親愛以償疇昔之願自是遂畱宿源捨不復更去源素不善棋教之奕盡得其妙凡平日以棋稱者皆莫能敵也每說秋壑舊事其所目擊者歷歷甚詳嘗言秋壑一日倚樓閒望諸姬皆侍適有二人烏巾素服乘小舟由湖登岸一姬曰美哉二少年秋壑曰願事之耶當令納聘姬笑而無言逾時令人捧一盒呼諸姬至前曰適爲某姬納聘可啟視之則姬之首也諸姬皆戰栗而退又嘗販鹽數百艘至都市賣之某太學有詩曰昨夜江頭湧碧波滿船都載相公鹺𨿽然要作調羹用未必調羹用許多秋壑聞之遂以士人付獄論以誹謗罪又嘗於浙西行公田法民受其苦或題詩於路左云襄陽累歲困孤城豢養湖山不出徵不識咽喉形勢要公田枉自害蒼生秋壑見之捕得遭顯戮又嘗齋雲水千人其數已足又一道士衣裾藍縷至門求齋主者以數足不肯引入道士堅求不去不得已於門側齋焉齋罷覆其�於案而去眾將�力舉之而不動啟於秋壑自往舉之乃有詩二句云得好休時便好休收花結子在綿州始知眞仙降臨而不識也然終不諭綿州之意嗟乎孰知有漳州木綿庵之厄也又嘗有艄人泊舟蘇堤時方盛暑臥於舟尾終夜不寐見三人長不盈尺集於沙際一曰張公至矣如之柰何一曰賈平章非仁者決不相恕一曰我則已矣公等及見其敗也相與哭於水中次日漁者張公獲一�徑二尺餘納之府第不三年而禍作蓋物亦已先知數不可逃也源曰吾今日與汝相遇抑豈非數乎曰數至則散矣源曰然則何時女曰三年爾源固未之信及其病臥不起源爲之迎醫女不欲曰曩固已言矣因緣之契夫婦之情盡於此矣卽以手握源臂而與之訣曰兒以幽陰之質得事君子荷蒙不棄周旋許時往者一念之私俱蹈不測之禍然而海枯石爛此恨難消地老天荒此情不泯今幸得續前生之好踐往世之盟三載於玆志願足矣請從此辭毋更以爲念也言訖面壁而臥呼之不應矣源大傷慟爲治棺櫬而斂之將葬怪其柩甚輕啟而視之惟衣衾釵珥在爾虛葬於北山之麓源感其情不復再娶棲靈隱寺出家爲僧劉斧遠煙記戴敷筠州邑人也父爲遊商出入多從焉後敷學於太學娶都下酒肆王生女爲婦歲久父歿於道途敷多與浮薄子出處耗其家資裝囊盡虛儲無擔石妻爲其父奪之以歸敷日夜號泣王氏亦然誓於父曰若不從志則我身不踐他人之庭願死以報敷尋王氏臥病久則沈綿家人多勉父使王氏復歸於敷父剛毅狠人也曰吾頭可斷女不可歸敷因大詬女汝寡識無知如敷者凍餓死道路矣王氏自念不愈私謂侍兒曰汝爲我報郎取吾骨歸筠久當與郎共義也後數日王氏死侍兒一日遇敷於道具述王氏意敷大傷感方夜乃潛往都外脫衣遺園人取其骨自負而歸筠敷後來愈貧無衣食乃傭於人篙船丁汴迆至江外萍寄嶽陽學釣魚自給敷懷妻居常傷感多獨詠齊己詩曰誰知遠煙浪多有好思量於時窮秋木脫水落湖平溶溶若萬頃寒玉敷行數里外隱釣煙波中亭亭有人望焉數日釣無魚只見煙波人歲餘則似近又半歲愈近焉經月則相去不遠五十步熟視乃其妻王氏也敷號泣妻亦然道離索之恨更旬日不過數步敷乃題詩於壁曰湖中煙水平天遠波上佳人恨未休收拾鴛鴦好歸去滿船明月洞庭秋一日敷乃別主人具道其事主人不甚信乃遣子與敷翌日往焉敷移舟入湖俄有婦人相近與敷執手曰自子持我骨歸筠以道途間不欲見子焉子釣湖上相望者二載有餘以歲月未合莫可相近今其時矣乃引敷入水中主人子大驚而回後屍出水上嶽陽尉侯誼驗覆其屍聞其事於人魏鵬傳至正間有魏鵬者字寓言襄陽人父巫臣延佑初參政浙江行省卒母郢國蕭夫人二兄鸑鷟惟生獨秀美善屬文鄕裏稱焉先是參政在時蕭夫人善於賈平章之夫人曰邢國平章幽州人卒於杭遂畱居焉至是生母遣生詣之授以書曰以此呈邢國勿妄開也生私啟之知有指腹之約欣喜而已逾月抵杭旅邊嫗之舍邊故達睦寵姬后嫁民間今𨿽已老然善刺繡喜談謔多往來達官家生問賈平章家事嫗備述之生亦爲語郢國遣己故嫗爲之先於邢國邢國驚喜使亟召之生至再拜呈母書頃間一童子出娟娟如瓊瑤邢國曰小兒子麟也令拜生已復命侍兒喚娉娉須臾鬟擁一女子穿繡幕而來曰小女子也亦拜生已乃退立邢國坐右生竊視眞國色少焉治具邢國親酌飲生生跪而受顧謂娉曰郎君長汝汝兄事之更令娉與麟酌以飲生旣乃令家僮引生就堂外東廂止宿生至則嫗家行李已先在矣居月餘生念邢國𨿽甚款愛而語不及姻事且疑兄事之命乃密祈夢於伍相祠得神報云灑雪堂中人再世月中方得見嫦娥莫曉所謂但私識之一日平旦生入問邢國出至重堂轉堂後曲巷以造娉室娉方低鬟束雙彎著羅襪生屏身戶外窺於隙間福福見之以報娉娉怒將白邢國生惶恐謝娉亦解更以閣前瑞香贈生令福福送生出生卽重賂福福使之挑娉福福出吳綾令生書有海棠枝上拭新紅之句謂生曰我持此去君徐來及見娉乃佯墮娉見詩色變生趨謝繼之以跪娉乃令生就坐生從容曰千里至此本爲姻盟今夫人了無一語其意可知而子復漠然相視當卽促裝與子訣矣娉嘆曰人非木石誰獨無情君之此言豈知我者生卽求合娉拒之曰晚當遣福福詣君有語相告已而夫人歸生乃趨出至暮福福至約以明夜達生處生喜不可制明日生之友招生過平康生辭固曳以去勒飲至醉歸則臥石欄側地上娉乘間赴生而生適大醉呼之不覺乃悵然書一絕於生練裙上有曰襄王自是無情緒醉臥月明花影中生覺悵然追恨逾數日邢國往作佛事娉與生送之娉密語生是夕竟達娉處定情焉生曰今夕可謂海棠枝上拭新紅也自是更數夕而生得母兄書令歸就試更有書及邢國使促生還生不得已夜入別娉相視悲泣明日生入拜邢國遂竟別去抵家就試得首選赴燕復登第及廷試名在前列生思念娉乃以翰苑自求外補得浙江提舉乃赴錢塘先詣賈宅謁邢國娉娉見生悲喜交集已而命酌旣暮就館居月餘生與娉情好愈篤多不自檢侍女有春鴻者以宿恨怨娉欲報之一日生與娉對奕池畔小亭上鴻趨夫人所曰圃中池蓮並蒂二色請觀之時娉與生方談笑爭局適風撼花枝墜局中娉起視之見夫人且至生乃遁去明日夫人召生爲瑞蓮之宴娉及麟皆在各爲吟�相稱賞而退自是娉屈意事鴻得其心且樂爲用而生母訃音以至生乃倉卒告歸先是生以姻事囑邊嫗使探邢國意會邢國囑邊嫗�婿嫗曰頗牧自在禁中何遠求耶夫人曰非魏提舉乎佳則佳矣但終歷仕途勢且攜去若嫁他鄕寧死不忍嫗還以復生生曰余固知之況重罹荼毒行色匆匆殞越之餘寧暇及此𨿽然此先慈意也天地鬼神昭布森列息壤在彼豈以吾母旣亡而背盟棄好嫗若責以大義或庶幾焉嫗如言以進夫人曰縱有蘇張如不聽何嫗退生嘆曰死生之期自此始矣乃促裝以歸娉伺夫人旣寢召生入與訣至則相持而泣魂斷心摧福福等亦哽咽淒愴不能仰視酒半娉舉杯前曰兄不來矣不偕伉儷從此途人閨恨部雜錄

