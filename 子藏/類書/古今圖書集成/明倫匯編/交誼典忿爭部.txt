

忿爭部藝文一

讓孫皎書

吳大帝自吾與北方爲敵中間十年初時相持年小今者且三十矣孔子言三十而立非但謂五經也授卿以精兵委卿以大任都護諸將於千里之外欲使如楚任昭奚卹揚威於北境非徒相使逞私志而已近聞卿與甘興霸飲因酒發作侵陵其人其人求屬呂蒙督中此人𨿽粗豪有不如人意時然其較略大丈夫也吾親之者非私之也吾親愛之卿�憎之卿所爲每與吾違其可久乎夫居敬而行簡可以臨民愛人多容可以得眾二者尙不能知安可董督在遠禦寇濟難乎卿行長大特受重任上有遠方瞻望之視下有部曲朝夕從事何可恣意有盛怒耶人誰無過貴其能攺宜追前愆深自咎責今故煩諸葛子瑜重宣吾意臨書摧愴心悲淚下

答戚如玉

宋張栻垂諭忿怒之病气習偏私處正當深致其力損卦懲忿窒欲懲之爲言須思其所以然而懲艾之先覺謂惟思爲能窒欲某謂懲忿亦然若謂正當發時最好看吾本心此卻有病本心須是平日涵泳庶幾私意漸可消磨若當其發時如明道先生所謂遽忘其怒而觀理之是非則可若直待此事看吾本心則天理人欲不相參恐無力也更幸思之

戒忿爭

明彭仲剛一朝之忿可以忘身及親錐刀之事可以破家蕩業故忿爭不可以不戒也大抵忿爭之起其初甚微而其禍甚大所謂涓涓不壅將爲江河綿綿不絕或成网羅人能於其初而堅忍制伏之則無事矣性猶火也方發之初滅之甚易旣已焰熾則焚山燎原不可撲滅豈不甚可畏哉俗語云得忍且忍得戒且戒不忍不戒小事成大試觀今人忿爭致訟以致忘身及親破家蕩業者其初亦豈有大故哉被人少有所擊觸則必忿被人少有所侵淩則必爭不能忍也則詈人而人亦詈之毆人而人亦毆之訟人而人亦訟之相怨相讎各務相勝勝心旣熾無緣可遏此忘身及親破家蕩業之由也莫若於其將忿之初則便忍之才忍過片時則心便淸涼矣於其欲爭之初則且忍之果所侵有利害徐以禮懇問之不從而後徐訟之於官可也若蒙官司見直行之稍峻亦當委曲以全鄰里之義如此則不傷財不勞神身心安寧人亦信服此人世中安樂法也比之忿鬥爭競喪心費財伺候公庭俯仰胥吏拘系囹圄荒廢本業以致忘身及親破家蕩業者不亦遠乎

忿爭部藝文二詩

爭讓吟

宋邵雍有讓豈無爭無沿安有革爭讓起於心沿革生於迹羲軒讓以道堯舜讓以徳湯武爭以功桓文爭以力

忿爭部總論易經

訟卦訟有孚窒惕中吉終凶

程傳

卦之中實爲有孚之象訟者與人爭辯而待決於人𨿽有孚亦窒塞未通不窒則已明�訟矣事旣未辧吉凶未可必也故有畏惕中吉得中則吉也終凶終極其事則凶也利見大人不利涉大川

程傳

訟者求辧其曲直也故利見於大人大人則能以其剛明中正決所訟也訟非和平之事當擇安地而處不可陷於危險故不利涉大川也本義

訟爭

辯也占者必有爭辯之事而隨其所處爲吉凶也彖曰訟上剛下險險而健訟訟有孚窒惕中吉剛來而得中也終凶訟不可成也利見大人尙中正也不利涉大川入於淵也象曰天與水違行訟君子以作事謀始

程傳

君子觀象知人情有爭訟之道故凡所作事必謀其始絕訟端於事之始則訟�由生矣謀始之義廣矣若愼交結明契券之類是也

損卦象曰山下有澤損君子以懲忿窒欲

程傳

修己之道所當損者惟忿與欲故必懲戒其忿怒窒塞其意欲也全怒易發難制故曰懲懲是戒於其後朱子曰懲也不是專戒於後若是怒時也須先懲治他始得懲者懲於今而戒於後耳問觀山之象以懲忿是如何曰人怒時自是恁突兀起來故孫權曰令人气湧如山懲忿如摧山又曰懲忿如救火書經

虞書大禹謨帝曰汝惟不矜天下莫與汝爭能汝惟不伐天下莫與汝爭功大

全呂氏曰才立己便有物與我對對則必爭一矜伐其功能便有爭之理矜伐者爭之對也不矜不伐無我也無我則無對無對則無爭陳氏經曰能者忌之媒功者爭之府禹以不矜伐之心而起天下不爭之心聖賢所爲盡己而已禮記

曲禮很毋求勝

注爲傷平也很鬩也謂爭訟也疏

正義曰很謂小

小鬩很凡人所爭皆欲求勝故戒之云如有小小鬩很當引過歸己不可求勝集說

藍田呂氏曰很者

與人爭者也君子無所爭犯而不校而已故不求勝也馬氏曰很毋求勝君子所以懲忿也蓋剛而不輔以道則至於斗而危其身矣此很之所以不可求勝也分爭辯訟非禮不決

集說

藍田呂氏曰理有可否則爭情有曲直則訟惟禮爲能決之蓋分爭者合於禮則可不合於禮則不可有禮則直無禮則不直故曰非禮不決王

氏子墨曰凡人意气相淩而不相下則有爭有訟爭訟者起於人之不能各以禮自持也今欲分其爭辯其訟亦在乎斷之以禮而已禮一明而曲直之情判故曰分爭辯訟非禮不決在醜夷不爭

疏在醜夷不爭者明朋儕禮也醜夷皆等類之名夫貴賤相臨則有畏憚朋儕等輩喜爭勝負忘身及親故宜戒之以不爭集說

藍田呂氏曰醜夷同等

之稱也事親者居上不驕爲下不亂在醜不爭三者不除𨿽日用三牲之養猶爲不孝也孝經引三者此獨云在醜夷不爭者上下驕亂之禍爲少而醜夷之爭多也孝子一出言舉足不敢忘父母苟好勇斗很以危父母一朝之忿忘其身以及其親則所以養親者果安在哉嚴陵方氏曰推和親之心以及乎人則與人不爭陰陽之和矣推利親之心以及乎人則與人不爭險易之利矣此所以終言在醜夷不爭也永嘉戴氏曰在醜夷不爭謂處於聚族羣居之中不敢有爭以傷父母之心詩曰妻子好合如鼓瑟琴兄弟旣翕和樂且耽宜爾室家樂爾妻孥子曰父母其順矣乎妻子好合兄弟和樂父母處於其間怡然而順然則在醜夷而爭者父母之心固有所不樂也

禮運爭奪相殺謂之人患聖人之所以尙辭讓去爭奪舍禮何以治之集

說爭而後奪奪而後相殺此皆足以召禍故謂之人患也

樂記樂至則無怨禮至則不爭

疏禮行於民由於謙故不爭周禮

地官大司徒施十有二教二曰以陽禮教讓則民不爭注陽禮謂鄕射飲酒之禮也疏

黨正飲酒之時五

十者堂下六十者堂上皆以齒讓爲禮則無爭故云以陽禮教讓則民不爭也調人掌司萬民之難而諧和之凡有斗怒者成之不可成者則書之先動者誅之訂

義史氏曰鬥怒平之則不至於爭不受平者爲籍以紀使其不可以再犯先動者誅則𨿽有怒者不敢先發以麗於罪爾雅

釋言鬩恨也

注相怨恨疏

孫炎本作很解云相很戾小雅棠棣

云兄弟鬩於墻毛傳云鬩很也很者忿呼之名春秋左傳

襄公十三年取邿傳君子曰讓禮之主也範宣子讓其下皆讓欒黶爲汰弗敢違也晉國以平數世賴之刑善也夫一人刑善百姓休和可不務乎書曰一人有慶兆民賴之其寧惟永其是之謂乎周之興也其詩曰儀刑文王萬邦作孚言刑善也及其衰也其詩曰大夫不均我從事獨賢言不讓也世之治也君子尙能而讓其下小人農力以事其上是以上下有禮而讒慝黜遠由不爭也謂之懿徳及其亂也君子稱其功以加小人小人伐其技以憑君子是以上下無禮亂虐並生由爭善也謂之昏徳國家之敝恆必由之荀子

富國天下害生縱欲欲惡同物欲多而物寡寡則必爭矣故百技所成所以養一人也而能不能兼技人不能兼官離居不相待則窮羣而無分則爭窮者患也爭者禍也救患除禍則莫若明分使羣矣彊脇弱也知懼愚也民下違上少陵長不以徳爲政如是則老弱有失養之憂而壯者有分爭之禍事業所惡也功利所好也職業無分如是則人有樹事之患而有爭功之禍也男女之合夫婦之分婚姻聘內送逆無禮如是則人有失合之憂而有爭色之禍也故知者爲之分也人之生不能無羣羣而無分則爭爭則亂亂則窮矣故無分者人之大害也有分者天下之本利也

正論子宋子曰明見侮之不辱使人不鬥人皆以見侮爲辱故斗也知見侮之爲不辱則不鬥矣應之曰然則亦以人之情爲不惡侮乎曰惡而不辱也曰若是則必不得所求焉凡人之鬥也必以其惡之爲說非以其辱之爲故也今俳優侏儒狎徒詈侮而不鬥者是豈巨知見侮之爲不辱哉然而不鬥者不惡故也今人或入其央瀆竊其豬彘則援劍戟而逐之不避死傷是豈以喪豬爲辱也哉然而不憚斗者惡之故也𨿽以見侮爲辱也不惡則不鬥𨿽知見侮爲不辱惡之則必斗然則斗與不鬥耶亡於辱之與不辱也乃在於惡之與不惡也夫今子宋子不能解人之惡侮而務說人以勿辱也豈不過甚矣哉

榮辱斗者忘其身者也忘其親者也忘其君者也行其少頃之怒而喪終身之軀然且爲之是忘其身也室家立殘親戚不免乎刑戮然且爲之是忘其親也君上之所惡刑法之所大禁也然且爲之是忘其君也憂忘其身內忘其親上忘其君是刑法之所不赦也聖王之所不畜也乳彘不觸虎乳狗不遠遊不忘其親也小人憂忘其身內忘其親上忘其君則是人也而曾狗彘之不若也凡斗者必自以爲是而以人爲非也己誠是也人誠非也則是己君子而人小人也以君子與小人相賊害也憂以忘其身內以忘其親上以忘其君豈不過甚矣哉是人也所謂以狐父之戈钃牛矢也將以爲智耶則愚莫大焉將以爲利耶則害莫大焉將以爲榮耶則辱莫大焉將以爲安耶則危莫大焉人之有斗何哉我欲屬之狂惑疾病耶則不可聖王又誅之我欲屬之鳥鼠禽獸耶則不可其形體又人而好惡多同人之有斗何哉我甚丑之淮南子

本經訓衰世人眾財寡事力勞而養不足於是忿爭生仁者所以救爭也財足人贍貪鄙忿爭不得生焉

繆稱訓均之叫呼也在家老則爲恩厚其在債人則生爭鬥魏劉劭人物志

釋爭蓋善以不伐爲大

注爲善而自伐其能眾人之所小賢以自矜爲損

行賢而去自賢之心何往而不益哉是故舜讓於徳而顯義登聞湯降不遲而聖敬日躋彼二帝𨿽天挺聖徳生而上哲獨懷勞謙疾行退下然後信義登聞光宅天位郤至上人而抑下滋甚王叔好爭而終於出�此二大夫矜功陵物或宗遺族滅或逃禍出�由此觀之爭讓之道豈不懸歟然則卑讓降下者茂進之遂路也

江海所以爲百谷王以其處下也矜奮侵陵者毀塞之險途也

兕虎所以攖牢檻以其牲獷噬也是以君子舉不敢越儀準志不敢淩軌等

足不苟蹈常懷退下內勤已以自濟外謙讓以敬懼

獨處不敢爲非出門如見大賓是以怨難不在於身而榮福通於長久也

外物不見傷子孫賴以免彼小人則不然矜功伐能好以陵人

初無巨細心發揚以陵物是以在前者人害之

矜能奔縱人情所害有功者人毀之

恃功驕盈人情所毀毀敗者人幸之

及其覆敗人情所幸是故並轡爭先而不能相奪

小人競進智不相過並驅爭險更相蹈藉兩頓俱折而爲後者所趨

中道而斃後者乘之譬兔殛犬疲而田父收其功由是論之爭讓之途其別明矣君子尙讓故涉萬里而塗淸小人好爭足未動而路塞然好勝之人猶謂不然

貪則好勝𨿽聞徳讓之風意猶昧然乃云古人讓以得今人讓以失心之所是起而爭之以在前爲速銳以處後爲畱滯

故行坐汲汲不暇脂車以下眾爲卑屈以躡等爲異傑

苟矜起等不羞負乘以讓敵爲回辱以陵上爲髙厲

故趙穿不顧元帥彘子以偏師陷是故抗奮遂往不能自反也

譬虎狼食生物遂有殺人之怒夫以抗遇賢必見遜下

相如爲廉頗逡巡兩得其利以抗遇暴必構敵難

灌夫不爲田蚡持下兩得其尢敵難旣構則是非之理必混而難明

俱自是而非彼誰明之耶混而難明則其與自毀何以異哉

兩虎共斗小者死大者傷焉得而兩全且人之毀己皆發怨憾而變生舋也

若本無憾恨遭事際會亦不致毀害必依托於事飾成端末

凡相毀謗必因事類而飾成之其餘聽者𨿽不盡信猶半以爲然也

由言有端角故信之者半己之校報亦又如之

復當報謗爲生翅尾終其所歸亦各有半信著於遠近也

俱有形狀不知其實是以近遠之聽皆半信於此半信於彼然則交气疾爭者爲易口而自毀也

己說人之瑕人亦說己之穢𨿽詈人自取其詈也並辭競說者爲貸手以自毆辭忿則力爭己旣毆人人亦毆己此其爲借手以自毆爲惑繆豈不甚哉

借手自毆借口自詈非惑如何然原其所由豈有躬自厚責以致變訟者乎

己能自責人亦自責兩不言競變訟何由生哉皆由內恕不足外望不已所以爭者由內不能恕己自責而外望於人不已也或怨彼輕我或疾彼勝己

是故心爭終無休已夫我薄而彼輕之則由我曲而彼直也

曲而見輕固其宜矣我賢而彼不知則見輕非我咎也

親反傷也固其宜矣若彼賢而處我前則我徳之未至也

徳輕在彼固所宜也若徳鈞而彼先我則我徳之近次也

徳鈞年次固其常矣夫何怨哉且兩賢未別則能讓者爲雋矣

才鈞而不爭優劣眾人善其讓爭雋未別則用力者爲憊矣

雋等而名未別眾人惡其斗是故藺相如以回車決勝於廉頗寇恂以不鬥取賢於賈復此二賢者知爭途不可由故回車退避或酒炙迎送故廉賈肉袒爭尙泯矣物勢之反乃君子所謂道也

龍蛇之蟄以存身尺蠖之屈以求伸虫微物耳尙知蟠屈況於人乎是故君子知屈之可以爲伸故含辱而不辭

韓信屈於跨下之辱知卑讓之可以勝敵故下之而不疑

展喜犒齊師之謂也及其終極乃轉禍而爲福

晉文避楚三捨而有城濮之勛屈讎而爲友

相如下廉頗而爲刎頸之交使怨讎不延於後嗣而美名宣於無窮

子孫荷其榮蔭竹帛紀其髙義君子之道豈不裕乎

若褊急好爭則身危當年何後來之能福且君子之能受纖微之小嫌故無變斗之大訟大訟起於纖芥故君子愼其小小人不能忍小忿之故終有赫赫之敗辱

小人以小惡爲無傷而不去故罪大不可解惡積不可救怨在微而下之猶可以爲謙徳也

怨在纖微則謙徳可以除之變在萌而爭之則禍成而不救矣

涓涓不息遂成江河水漏覆舟胡可救哉是故陳余以張耳之變卒受離身之害

思復須臾之忿忘終身之惡是以身滅而嗣絕也彭寵以朱浮之�終有覆亡之禍恨督責之小故違終始之大計是以宗夷而族覆也禍福之機可不愼哉

二女爭桑吳楚之難作季郈鬥鷄魯國之釁生可不畏歟是故君子之求勝也以推讓爲利銳

惟讓所往前無堅敵以自修爲棚櫓

修己以敬物無害者靜則閉嘿泯之元門動則由恭順之通路

時可以靜則重閉而元嘿時可以動則履正而後進是以戰勝而爭不形

動靜得節故勝無與爭爭不以力故勝功見耳敵服而怨不構干戈不用何怨構之有若然者悔�不存於聲色夫何顯爭之有哉

色貌猶不動況力爭乎彼顯爭者必自以爲賢人而人以爲險詖者

以己爲賢專固自是是己非人人得不爭乎實無險徳則無可毀之義若信有險徳又何可與訟乎險而與之訟是狎兕而攖虎其可乎怒而害人亦必矣易曰險而違者訟訟必有眾起言險而行違必起眾而成訟矣老子曰夫惟不爭故天下莫能與之爭

以謙讓爲務者所往而無爭是故君子以爭途之不可由也

由於爭途者必覆輪而致禍是以越俗乘髙獨行於三等之上何謂三等大無功而自矜一等空虛自矜故爲下等也有功而伐之二等

自伐其能故爲中等功大而不伐三等

推功於物故爲上等愚而好勝一等

不自量度故爲下等賢而尙人二等

自美其能故爲中等賢而能讓三等

歸善於物故爲上等緩己急人一等

性不恕人故爲下等急己急人二等

褊戾峭刻故爲中等急己寬人三等

謹身恕物故爲上等凡此數者皆道之奇物之變也

心不純一是爲奇變三變而後得之故人莫能遠也

小人安其下等何由能及哉夫惟知道通變者然後能處之

處上等而不失者也是故孟之反以不伐獲聖人之譽

不伐其功美譽自生管叔以辭賞受嘉重之賜

不貪其賞嘉賜自致夫豈詭遇以求之哉乃純徳自然之所合也

豈故不伐辭賞詭情求名耶乃至直發於中自與理會也彼君子知自損之爲益故功一而美二

自損而行成名立小人不知自益之爲損故一伐而並失

自伐而行毀名喪由此論之則不伐者伐之也不爭者爭之也

不伐而名章不爭而理得讓敵者勝之也下眾者上之也

退讓而敵服謙尊而徳光君子誠能睹爭途之名險獨乘髙於元路則光暉煥而日新徳聲倫於古人矣避忿肆之險途獨逍遙於上等遠燕雀於啁啾匹鳴鳳於元曠然後徳輝耀於來今淸光侔於往代譚子

止鬥止人之鬥者使其斗抑人之忿者使其忿善救鬥者預其斗善解忿者濟其忿是故心不可伏而伏之愈亂民不可理而理之愈怨水易動而自淸民易變而自平其道也在不逆萬物之情宋袁采世範

雜論爭競凡人之家有子弟及婦女好傳遞言語則𨿽聖賢同居亦不能不爭且人之作事不能皆是不能皆合他人之意寧免其背後評議背後之言人不傳遞則彼不聞知寧有忿爭惟此言彼聞則積成怨恨況兩遞其言又從而增易之兩家之怨至於牢不可解惟髙明之人有言不聽則此輩自不能離間其所親人有訟人而人不校者人必有所處也不可以爲人之畏我而更求以攻之爲之不已人或出而我辯恐理虧不能逃罪矣親戚故舊人情厚密之時不可盡以密私之事語之恐一旦失歡則前日所言皆他人所憑以爲爭訟之資至有失歡之時不可盡以切實之語加之恐忿气旣平之後或與之通好結親則前言可愧大抵忿怒之際最不可指其隱諱之事而暴其父祖之惡吾之一時怒气所激必欲指其切實而言之不知彼之怨恨深入骨髓古人謂傷人之言深於矛戟是也俗亦謂打人莫打膝道人莫道實親戚故舊因言語而失歡者未必其言語之傷人多是顏色辭气暴厲能激人之怒且如諫人之短語𨿽切直而能溫顏下气縱不見聽亦未必怒若平常言語無傷人處而詞色俱厲縱不見怒亦須懷疑古人謂怒於室者色於市方其有怒與他人言必不卑遜他人不知所自安得不怪故盛怒之際與人言語尢當自警前輩有言誡酒後語忌食時嗔忍難耐事順自彊人常能持此最得便宜居鄕不得已而後興人爭又大不得已而後與人訟彼稍服其不然則已之不必費用財物交結胥吏求以快意窮治其讎至於爭訟財產本無而彊求得理官吏貪謬或可如志寧不有愧於神明讎者不服更相訴訟所費財物十數倍於其所直況遇賢明有司安得以無理爲有理耶大抵人之所訟互有短長各言其長而掩其短有司不明則牽連不決或決而不盡其情胥吏得以受賄而弄法蔽者之所以破家也

忿爭部選句漢劉向九嘆寬結未舒長隱忿兮後漢崔駰大理箴賞以崇欲刑以肆忿荀悅立定陶王論聖人立制必有所定所以防忿爭一統序也唐於卲容州刺史李公頌序舊俗多怨睚�而致毒於飲食公立其防以解其悁忿而鄕黨以和李白詩確守麋鹿志恥隨龍虎爭韓愈詩初喧或忿爭中靜雜嘲戲孟郊詩君子山嶽大小人絲毫爭宋陸遊詩習气深知要掃除時時褊忿獨何歟朱松詩已笑榮枯盧白戲不須物我觸蠻爭

忿爭部紀事山海經海外東經君子國其人好讓不爭詩經虞芮質厥成傳虞芮之君相與爭田久而不平乃相謂曰西伯仁人也盍往質焉乃相與朝周則耕者讓畔行者讓路二國之君感而相謂曰我等小人不可以履君子之庭乃相讓以其所爭田爲閒田左傳隱公十一年春滕侯薛侯來朝爭長薛侯曰我先封滕侯曰我周之卜正也薛庶姓也我不可以後之公使羽父請於薛侯曰君與滕君辱在寡人周諺有之曰山有木工則度之賓有禮主則擇之周之宗盟異姓爲後寡人若朝於薛不敢與諸任齒君若辱貺寡人則願以滕君爲請薛侯許之乃長滕侯鄭伯將伐許五月甲辰授兵於大宮公孫閼與穎考叔爭車穎考叔挾輈以走子都拔棘以逐之及大逵弗及子都怒秋七月公會齊侯鄭伯伐許庚辰傅於許穎考叔取鄭伯之旗蝥弧以先登子都自下射之顚瑕叔盈又以蝥弧登周麾而呼曰君登矣鄭師畢登文公十有四年春頃王崩周公閱與王孫蘇爭政故不赴凡崩薨不赴則不書禍福不告亦不書懲不敬也周公將與王孫蘇訟於晉王叛王孫蘇而使尹氏與聃啟訟周公於晉趙宣子平王室而復之成公四年晉欒書將中軍荀首佐之士燮佐上軍以救許伐鄭取泛祭楚子反救鄭鄭伯與許男訟焉皇戍攝鄭伯之辭子反不能決也曰君若辱在寡君寡君與其二三臣共聽兩君之所欲成其可知也不然側不足以知二國之成五年許靈公訴鄭伯於楚六月鄭悼公如楚訟不勝楚人執皇戍及子國故鄭伯歸使公子偃請成於晉十一年周公楚惡惠襄之逼也且與伯輿爭政不勝怒而出及陽樊王使劉子復之盟於鄄而入三日復出奔晉晉郤至與周爭鄇田王命劉康公單襄公訟諸晉郤至曰溫吾故也故不敢失劉子單子曰昔周克商使諸侯撫封蘇忿生以溫爲司寇與檀伯達封於河蘇氏卽狄又不能於狄而奔衛襄王勞文公而賜之溫狐氏陽氏先處之而後及子若治其故則王官之邑也子安得之晉侯使郤至勿敢爭襄公十年王叔陳生與伯輿爭政王右伯輿王叔陳生怒而出奔及河王復之殺史狡以說焉不入遂處之晉侯使士�平王室王叔與伯輿訟焉王叔之宰與伯輿之大夫瑕禽坐獄於王庭士�聽之王叔之宰曰篳門閨竇之人而皆陵其上其難爲上矣瑕禽曰昔平王東遷吾七姓從王牲用備具王賴之而賜之騂旄之盟曰世世無失職若篳門閨竇其能來東底乎且王何賴焉今自王叔之相也政以賄成而刑放於寵官之師旅不勝其富吾能無篳門閨竇乎惟大國圖之下而無直則何謂正矣範宣子曰天子所右寡君亦右之所左亦左之使王叔氏與伯輿合要王叔氏不能舉其契王叔奔晉不書不告也單靖公爲卿士以相王室諸侯伐鄭師於牛首初子駟與尉止有爭將禦諸侯之師而黜其車尉止獲又與之爭子駟抑尉止曰爾車非禮也遂弗使獻初子駟爲田洫司氏堵氏侯氏子師氏皆喪田焉故五族聚羣不逞之人因公子之徒以作亂於是子駟當國子國爲司馬子耳爲司空子孔爲司徒冬十月戊辰尉止司臣侯晉堵女父子師僕帥賊以入晨攻執政於西宮之朝殺子駟子國子耳劫鄭伯以如北宮子孔知之故不死二十六年春秦伯之弟鍼如晉修成叔向命召行人子員行人子朱曰朱也當禦三云叔向不應子朱怒曰班爵同何以黜朱於朝撫劍從之叔向曰秦晉不和久矣今日之事幸而集晉國賴之不集三軍暴骨子員道二國之言無私子嘗易之姦以事君者吾所能禦也拂衣從之人救之平公曰晉其庶乎吾臣之所爭者大師曠曰公室懼卑臣不心競而力爭不務徳而爭善私欲已侈能無卑乎楚子侵鄭五月至於城麋鄭皇頡戍之出與楚師戰敗穿封戍囚皇頡公子圍與之爭之正於伯州犁伯州犁曰請問於囚乃立囚伯州犁曰所爭君子也其何不知上其手曰夫子爲王子圍寡君之貴介弟也下其手曰此子爲穿封戍方城外之縣尹也誰獲子囚曰頡遇王子弱焉戍怒抽戈逐王子圍弗及楚人以皇頡歸二十九年鄭伯有使公孫黑如楚辭曰楚鄭方惡而使余往是殺余也伯有曰世行也子�曰可則往難則已何世之有伯有將彊使之子�怒將伐伯有氏大夫和之十二月己巳鄭大夫盟於伯有氏裨諶曰是盟也其與幾何詩曰君子屢盟亂是用長今是長亂之道也禍未歇也必三年而後能紓三十年子產相鄭伯以如晉叔向問鄭國之政焉對曰吾得見與否在此歲也駟良方爭未知所成若有所成吾得見乃可知也叔向曰不旣和矣乎對曰伯有侈而愎子�好在人上莫能相下也𨿽其和也猶相積惡也惡至無日矣昭公八年七月甲戌齊子尾卒子旗欲治其室丁丑殺梁嬰八月庚戌逐子成子工子車皆來奔而立子良氏之宰其臣曰孺子長矣而相吾室欲兼我也授甲將攻之陳桓子善於子尾亦授甲將助之或告子旗子旗不信則數人告將往又數人告於道遂如陳氏桓子將出矣聞之而還遊服而逆之請命對曰聞彊氏授甲將攻子子聞諸曰弗聞子盍亦授甲無宇請從子旗曰子胡然彼孺子也吾誨之猶懼其不濟吾又寵秩之其若先人何子盍謂之周書曰惠不惠茂不茂康叔所以服弘大也桓子稽顙曰頃靈福子吾猶有望遂和如初十四年晉邢侯與雍子爭鄐田久而無成士景伯如楚叔魚攝理韓宣子命斷舊獄罪在雍子雍子納其女於叔魚叔魚蔽罪邢侯邢侯怒殺叔魚雍子於朝宣子問其罪於叔向叔向曰三人同罪施生戮死可也雍子自知其罪而賂以買直鮒也鬻獄邢侯專殺其罪一也己惡而掠美爲昏貪以敗官爲墨殺人不忌爲賊夏書曰昏墨賊殺臯陶之刑也請從之乃施邢侯而屍雍子與叔魚於市定公元年孟懿子會城成周庚寅栽宋仲幾不受功曰滕薛郳吾役也薛宰曰宋爲無道絕我小國於周以我適楚故我常從宋晉文公爲踐土之盟曰凡我同盟各復舊職若從踐土若從宋亦惟命仲幾曰踐土固然薛宰曰薛之皇祖奚仲居薛以爲夏車正奚仲遷於邳仲虺居薛以爲湯左相若復舊職將承王官何故以役諸侯仲幾曰三代各異物薛焉得有舊爲宋役亦其職也士彌牟曰晉之從政者新子姑受功歸吾視諸故府仲幾曰縱子忘之山川鬼神其忘諸乎士伯怒謂韓簡子曰薛徵於人宋徵於鬼宋罪大矣且己無辭而抑我以神誣我也啟寵納侮其此之謂矣必以仲幾爲戮乃執仲幾以歸三月歸諸京師四年劉文公合諸侯於召陵將會衛子行敬子言於靈公曰會同難嘖有煩言莫之治也其使祝佗從注嘖至也煩言忿爭五年斗辛聞吳人之爭宮也曰吾聞之不讓則不和不和不可以遠徵吳爭於楚必有亂有亂則必歸焉能定楚九年春宋公使樂大心盟於晉且逆樂祁之屍辭僞有疾乃使向巢如晉盟且逆子梁之尸子明謂桐門右師出曰吾猶衰絰而子擊鐘何也右師曰喪不在此故也旣而告人曰已衰絰而生子余何故捨鍾子明聞之怒言於公曰右師將不利戴氏不肯適晉將作亂也不然無疾乃逐桐門右師吳越春秋伍子胥如吳時遇專諸於途專諸方與人鬥將就之適其怒有萬人之气其妻一呼卽還子胥怪而問其狀專諸曰夫屈一人之下必伸萬人之上史記孔子世家孔子去陳過蒲會公叔氏以蒲叛蒲人止孔子弟子有公良孺者有勇力謂曰昔從夫子遇難於匡今遇難於此命也吾寧斗而死鬥甚疾蒲人懼謂孔子曰苟無適衛吾出子左傳哀公十三年秋七月辛丑盟吳晉爭先吳人曰於周室我爲長晉人曰於姬姓我爲伯趙鞅呼司馬寅曰日旰矣大事未成二臣之罪也建鼓整列二臣死之長幼必可知也對曰請姑視之反曰肉食者無墨今吳王有墨國勝乎大子死乎且夷徳輕不忍久請少待之乃先晉人胡非子胡非子修墨以教有屈將子甚勇聞墨者非斗帶劍危冠往見胡非子劫而問之曰將聞先生非斗而好勇有說則可無說則死胡非子爲言五勇屈將子悅服呂氏春秋楚之邊邑名曰卑梁其處女爭桑於境上戲而傷卑梁之女卑梁人以讓吳人吳人應不恭怒而殺之吳人往報之盡屠其家於是吳楚大爭韓非子內儲說上篇張儀欲以秦韓與魏之勢代齊荊而惠施欲以齊荊偃兵二人爭之羣臣左右皆爲張子言而以攻齊荊爲利而莫爲惠子言王果聽張子而以惠子言爲不可內儲說下篇戴歡爲宋太宰皇喜重於君二人爭事而相害也皇喜遂殺宋君而奪其政史記藺相如傳相如功大拜爲上卿位在廉頗之右廉頗曰我爲趙將有攻城野戰之大功而藺相如徒以口舌爲勞而位居我上吾不忍爲之下必辱之相如聞不肯與會每朝常稱病不欲與頗爭列於是舍人請辭去相如曰彊秦不敢加兵於趙者徒以吾兩人在也今兩虎共斗其勢不俱生所以先國家而後私讎也漢書邴吉傳吉嘗出逢淸道羣斗者死傷橫道吉過之不問掾史獨怪之吉曰民斗相殺傷長安令京兆尹職所當禁宰相不親小事袁山松後漢書劉盆子居長樂宮赤眉諸將日會論功名自言欲爲謀主欲得某官爭言號呼拔劍相擊東觀漢記執金吾賈復在汝南部將殺人潁川捕得寇恂乃戮之於市復以爲恥過潁川謂左右曰吾今見恂必手劍之恂知其謀不欲與相見恂曰昔藺相如屈於廉頗者爲國也乃敕屬縣盛供具一人皆兼二人之饌恂乃出迎於道稱疾還賈復勒兵欲追之而吏士皆醉遂過去恂以狀聞上乃徵恂恂至引見時復先在座欲起相避上曰天下未定兩虎安得私鬥風俗通臨淮有一人持一匹縑到市賣之道遇雨披戴後人求其庇蔭授與一頭雨霽當別因共爭各云我縑詣府自言丞相薛宣呼騎吏中斷縑各與半後人濫受因前博之縑主稱冤宣然後知責之具服後漢書方術傳楊由常從人飲敕禦者酒三行便宜嚴駕旣而趣去後主人捨有斗相殺者人問何以知之曰向社中木上有鳩斗此兵賊之象也其言多驗桓譚新論余前爲典樂大夫有鳥鳴於庭樹上而府中門下皆爲憂懼後余與典樂謝俟爭鬥俱坐免去會稽典錄夏香時曼卿門側有大井上有瓦盆裏中兒童各競飯牛爭水共斗香豫爲汲多置盆器由是無爭逸士傳髙鳳鄰里有爭財鬥者兵刃相加鳳脫衣巾爲叩頭曰仁義遜讓不可廢也爭財者投兵謝之而罷管寧所居屯落會有汲者或男女雜錯或爭井鬥鬩寧患之乃買器分置井旁汲以待之不復斗英雄記呂布字奉先劉備屯小沛袁術遣將紀靈步士三萬攻備備求救於布布率騎千餘馳赴之遣人招備並請靈等饗因謂靈曰布性不喜合斗但喜解鬥耳小名錄蜀劉封者本羅侯寇氏之子長沙劉氏之甥也先主至荊州未有繼嗣養爲子年二十餘有武藝气力過人將兵與諸葛亮溯流西上所在戰克益州旣定以封爲副中郎稍遷副將軍後與孟達會兵上容封與達忿爭不和封奪達鼓吹達懼乃發表辭先主率所領降於魏世說補時苗令壽春日蔣濟作揚州治中苗初至謁濟濟素嗜酒適會其醉不時見苗苗恚恨還刻木爲人署曰酒徒蔣濟豎之墻下旦夕射之晉書傅元傳元遷侍中初元進皇甫陶及入而抵元以事與陶爭言喧嘩爲有司所奏二人竟坐免官石勒載記勒稱趙王令武鄕耆舊赴襄國旣至勒親與鄕老歡飲初勒與李陽爭麻地疊相毆擊至是謂父老曰李陽壯士也漚麻是布衣之恨孤方崇信於天下寧讎匹夫乎乃使召陽旣至勒引陽臂笑曰孤往日厭卿老拳卿亦飽孤毒手因賜甲第一區拜參軍都尉郭璞易洞林殷鴻喬令吾作卦得大壯之夬語之云愼勿與許姓者共事田作也必斗相傷殷還先成遂與許姓共田田熟有所爭此人舉杖欲撞之喬退思中間之戒辭謝謹乃得休世說新語王大王恭嘗俱在何僕射坐恭時爲丹陽尹大始拜荊州訖將乖之際大勸恭酒恭不爲飲大逼彊之轉苦便各以�帶繞手恭府近千人悉呼入齋大左右𨿽少亦命前意便欲相殺何僕射無計因起排坐二人之間方得分散所謂勢利之交古人羞之桓南郡小兒時與諸從兄弟各養鵝共斗南郡鵝每不如甚以爲忿乃夜往鵝欄間取諸兄弟鵝悉殺之旣曉家人咸以驚駭云是變怪以白車騎車騎曰無所致怪當是南郡戲耳問果如之南史謝弘微傳弘微曾孫覽爲侍中頗樂酒因宴席與散騎常侍蕭琛辭相詆毀爲有司所奏武帝以覽年少不直出爲中權長史魏書奚斤傳斤世典馬牧父簞有寵於昭成時國有良馬忽失後知劉庫仁所盜簞聞而馳往取焉庫仁以國甥恃寵慚而逆擊簞簞捽其發落傷其一乳及苻堅使庫仁與衛辰分領國部簞懼將家竄於民間庫仁求之急簞遂西奔衛辰及太祖滅衛辰簞晚乃得歸故名位後於舊臣北史遊雅傳雅因議論長短忿儒者陳奇遂陷奇至議者深責之呂羅漢傳其先石勒時徙居幽州祖顯字子明少好學性廉直鄕人有忿爭者皆就質焉崔光傳光崇信佛法禮拜誦讀老而愈甚終日怡怡未嘗恚忿崔亮傳侍中廣平王懷以母弟之親左右不遵憲法敕亮推究孝明禁懷不通賓客者久之後因宴集懷恃親使忿欲陵突亮亮乃正色責之卽起於孝明前脫冠請罪遂拜辭欲出孝明曰廣平粗�向來又醉卿之所悉柰何如此也遂詔亮復坐令懷謝焉畢眾敬傳眾敬曾孫義云閨門穢雜聲徧朝野爲郎時與左丞宋遊道因公事忿競遊道廷辱之云雄狐之詩千載爲汝義云一無所答李靈傳靈子元忠元忠有女曰法行幼好道遂爲尼異母弟宗�與族人孝衡爭地相毀尼曰我有地二家欲得者任來取之何爲輕致忿訟宗�等慚遂讓爲閒田薛辯傳辯五世孫端端從祖弟湖與物無競好以徳義服人或有兄弟忿鬩鄰里爭訟者恐湖聞之皆內自攺悔鄕閭化其風教咸以敬讓爲先文中子周公篇陳守謂薛生曰吾行令於郡縣而盜不止夫子居於鄕裏而爭者息何也薛生曰此以言化彼以心化隋書楊汪傳汪少凶�好與人羣斗拳所毆擊無不顚踣冊府元龜唐崔日用爲黃門侍郎參知政事爲相月餘與中書侍郎薛稷不協於中書忿競日用由是停知政事李適之代牛仙客爲左相與李林甫爭權不�隴右節度皇甫惟明刑部尙書韋堅戶部尙書裴寬京兆尹韓朝宗悉與適之善林甫皆中傷之構成其罪相繼放逐適之懼不自安求爲散職乃罷知政事李吉甫再爲平章事秉政之後視聽時有所蔽人心疑憚時之負公望者慮爲吉甫所忌多迎畏之憲宗知其事未周歲遂擢用李絳大與絳不�而絳性剛訐於帝前互有爭論人多直絳然性畏愼𨿽甚不悅者亦無所傷舊唐書代宗本紀皇姨弟薛華因酒色之忿手刃三人棄屍於井事發賜自盡酉陽雜俎蜀市人趙髙好鬥常入獄滿背鏤毗沙門天王吏欲杖背見之輒止恃此轉爲坊市患害冊府元龜李愚爲平章事與劉昫俱在中書時馮道已出鎭同州而昫與道爲婚家而愚性太峻或因舊事不便要釐革者對論不協愚必曰此事賢家翁所爲更之不亦便乎昫憾其言切於是每言必相詰難或至喧呼無幾兩人俱罷相順宗實錄令狐峘爲衡州別駕貞元初李泌爲相以左庶子史館修撰徵至則與同職孔述睿爭競細碎數侵述睿述睿長告以讓不欲爭泌卒竇參爲相惡其爲人貶吉州別駕陽城字亢宗北平人閭裏有爭者不詣官府詣城以決之杜陽雜編同昌公主有蠲忿犀其犀圓如彈丸帶之令人蠲忿怒馬令南唐書孟賓於傳賓於初歸江南生子名歸唐亦能詩肄業廬山國學嘗得瀑布詩云練色有窮處寒聲無斷時鄰房生亦得此聯遂交爭之助教不能辧訟於江州各以全篇意格定之而歸唐爲勝十國春秋閩劉乙傳通文時官鳳閣舍人乙嘗乘醉與人爭妓旣醒慚悔集書籍因酒致失者編以自警題曰百悔經自後不飲至於終身前蜀毛文錫傳天漢時宦官唐文扆同宰相張格爲表裏與文錫爭權會文錫以女適僕射庾傳素子宴親族於樞密院用樂不先奏聞髙祖聞鼓吹聲怪之文扆因極口摘其短貶文錫茂州司馬子詢流維州籍其家珍珠船王建平東州諸將爭功王宗裕立枯樹下未嘗自伐時號枯松太保遼史蕭革傳革怙寵專權時夷離畢耶律義先知革姦佞因侍燕言革所短用之將敗事帝不聽一日上令義先對革巡擲義先酒酣曰臣備位大臣縱不能進忠去佞安能與賊博乎革銜之佯言曰公相謔不旣甚乎義先詬詈不已帝怒皇后解之曰義先酒狂醒可治也翼日上詔革謂曰義先無禮可痛繩之革曰義先之才豈逃聖鑑然天下皆知忠直今以酒過爲罪恐咈人望帝以革犯而不校眷遇益厚其矯情媚上多此類宋史侯章傳章爲武勝軍節度建隆元年八月授太子太師封楚國公旣罷節鎭居常怏怏一日於朝堂與故舊言晉漢間事時有輕忽章者章厲聲曰當遼主疾作謀歸有上書請避暑嵩山者我粗人以戰鬥取富貴若此諛佞未嘗爲之坐中有慚者王仁贍傳仁贍爲大內部署以政事與僚屬相矛盾爭辯帝前仁贍辭屈責授右衛大將軍翼日攺唐州防禦使仁贍旣失權利因怏怏成疾數日卒蘇易簡傳易簡參知政事時趙昌言亦參知政事與易簡不協至忿爭上前上皆優容之馬仁瑀傳仁瑀入宋歷官龍捷左廂都指揮使領嶽州防禦使移領漢州王繼勛以后族驕恣淩蔑將帥人皆引避獨仁瑀詞气不相下嘗攘臂欲毆之會帝將講武郊外遂欲相圖各勒所部兵私市白梃太祖密知之詔罷講武出仁瑀爲密州防禦使孔守正傳端拱初拜殿前都虞候領容州觀察使一日侍宴北苑上入元武門守正大醉與王榮論邊功於駕前忿爭失儀侍臣請以屬吏上弗許翼日俱詣殿廷請罪上曰朕亦大醉漫不復省遂釋不問淸異錄荊楚賈者與閩商爭宿邸荊賈曰爾一等人橫面蛙言通身劍戟天生玉网腹內包虫閩商應之曰汝輩腹兵亦自不淺蓋謂荊字從刀也宋史尹憲傳淳化五年知定州與兵馬部署王榮不協榮素粗暴因忿毆憲僕地憲怏怏致疾數日卒弭徳超傳徳超爲鎭州駐泊都監柴禹錫與徳超官同先授班在其上故徳超視事月餘稱病請告居常怏怏一日詬顯及禹錫曰我言國家大事有安社稷功止得�許大官汝等何人反在我上更令我效汝輩所爲我實恥之又大罵曰汝輩當斷頭我度上無守執爲汝輩所眩惑顯告之太宗怒命膳部郎中知雜滕中正就第鞫徳超具伏下詔奪官職與其家配隸瓊州禁錮未幾死謝徳權傳徳權爲崇義副使兼領東西八作司大中祥符元年議東封命與劉承珪戚綸同計度發運遷供備庫使預修玉淸昭應宮時累徙民捨以廣宮地劉承珪議掘地及丈加築以壯基址徳權患其勞役過甚日與忿爭不能奪遂求罷魏能傳能爲寧邊軍路部署與張凝領偏師分道入幽易牽制契丹之勢能畏�不前且不戢所部多俘奪人馬俄徙屯定州明年師還大名時王能曹璨各領兵歸闕卽城下鈐轄孫全照遣能璨之師由北門分道先入能師繼之能怒全照之後己卽疾驅競入全照射之能嚄唶不堪奪全照弓以去翌日詣判府王欽若誣全照射傷押隊閣門楊凝詞頗紛競全照密疏能摧兵退縮師緩失期及師旋不整狀上初聞能逗𨖻微怒會全照奏乃質實於張凝白守素等卽責授右羽林將軍出爲鞏縣都監道山淸話司馬君實與呂吉甫在講筵因論變法事至於上前紛拿上曰相與講是非何至乃爾卽罷講君實气貌愈溫粹而吉甫怒气拂膺移時尙不能言人言一个陜西人一个福建子怎生�合得著宋史王佑傳佑孫質通判蘇州州守黃宗旦少質嘗因爭事宗旦曰少年乃與丈人抗耶質曰事有當爭職也卒不爲屈袁廓傳廓判戶部勾院彊項好爭數與判使等較曲直於上前聲气俱厲上每優容之王曾傳景佑元年爲樞密使明年封沂國公初呂夷簡參知政事事曾謹甚曾力薦爲相及夷簡位曾上任事久多所專決曾不能堪議論間有異同遂求罷仁宗疑以問曾曰卿亦有所不足耶時外傳知秦州王繼明納賂夷簡曾因及之帝以問夷簡曾與夷簡交論帝前曾言亦有過者遂與夷簡俱罷名臣言行錄外集或問呂希哲曰爲小人所詈辱當何以處之曰上焉者知人與己本一何者爲詈何者爲辱自然無忿怒也下焉者且自思曰我是何等人彼爲何等人若是答他卻與此人等也如此自處忿心亦自消也讀書鏡司馬溫公在洛下與諸故老時遊集相約酒行果實食品皆不得過五謂之眞率會子瞻在黃州與鄰里往還子瞻旣絕俸而往還者亦多貧自言有三養曰安分以養福寬胃以養气省費以養財葉石林雲山居饌具不時得吾又不能多飲乃兼取二者而參行之戲以語客曰古者行賓客之禮有燕有享而享其殺也施之各有宜今邂逅而集者用子瞻以當享非時而特會者用溫公以當燕遇所當用必先舉以告客𨿽無不笑然亦莫吾奪也近知吳越之俗水陸餖飣至客散而饌不止使司馬東坡見之當推案不食矣宋史王旦傳王欽若與陳堯叟馬知節同在樞府因奏事忿爭眞宗召旦至欽若猶嘩不已知節流涕曰願與欽若同下禦史府旦叱欽若使退帝大怒命付獄旦從容曰欽若等恃陛下厚顧尙煩譴訶當行朝典願且還內來日取旨明日召旦前問之旦曰欽若等當黜未知坐以何罪帝曰坐忿爭無禮旦曰陛下奄有天下使大臣坐忿爭無禮之罪或聞外國恐無以威遠帝曰卿意如何旦曰願至中書召欽若等宣示陛下含容之意且戒約之俟少間罷之未晚也帝曰非卿之言朕固難忍後月餘欽若等皆罷丁謂傳詔以二府兼東宮官遂加謂門下侍郎兼太子少傅而李迪先兼少傅乃加中書侍郎兼尙書左丞故事左右丞非兩省侍郎所兼而謂意特以抑迪也謂所善林特自賓客攺詹事謂欲引爲樞密副使兼賓客迪執不可因大詬之旣入對斥謂姦邪不法事願與俱付禦史雜治語在迪傳帝因格前制不下乃罷謂爲戶部尙書迪爲戶部侍郎尋以謂知河南府迪知鄆州明日入謝帝詰所爭狀謂對曰非臣敢爭乃迪忿詈臣爾願復畱遂賜坐左右欲設墩謂顧曰有旨復平章事乃更以杌進卽入中書視事如故劉攽傳熙寧中判尙書考功同知太常禮院考試開封舉人與同院王介爭詈爲監察禦史所劾罷禮院劉沆傳沆爲右正言知制誥判吏部流內銓奉使契丹館伴杜防彊沆以酒沆沾醉拂袖起因罵之坐是出知潭州歸田詩話或謂荊公好與人爭在朝則與人爭新法在野則與謝公爭墩亦善謔也宋史曾布傳布當國蔡京爲左丞京與布異會布擬陳佑甫爲戶部侍郎京奏曰爵祿者陛下之爵祿柰何使宰相私其親布�陳迪佑甫子也布忿然爭辧久之聲色稍厲溫益叱布曰曾布上前安得失禮徽宗不悅而罷禦史遂攻之罷爲觀文殿大學士知潤州翟汝文傳紹興元年爲翰林學士兼侍講除參知政事同提舉修政局時秦檜相四方奏請塡委未決吏緣爲姦汝文語檜宜責都司程考吏牘稽遲者懲之汝文嘗受辭牒書字用印直送省部入對乞治堂吏受賂者檜怒面劾汝文專擅右司諫方孟卿因奏汝文與長官立異豈能共濟國事罷去以卒先是汝文在樞密檜爲郡文學汝文薦其才故檜引用之然汝文性剛不爲檜屈對案相詬至目檜爲濁气徐處仁傳處仁爲中書侍郎吳敏薦處仁可相拜太宰兼門下侍郎處仁言論初與吳敏李綱合尋亦有異議嘗與敏爭事擲筆中敏面鼻額爲黑唐恪耿南仲聶山欲排去二人而代之位諷言者論之與敏俱罷處仁以觀文殿大學士爲中太一宮使李伯玉傳伯玉字純甫饒州余幹人端平二年進士第二度宗卽位兼侍讀權禮部侍郎升兼同修國史實錄院同修撰賈似道嘗集百官議事忽厲聲曰諸君非似道拔擢安得至此眾默然莫敢應者伯玉答曰伯玉殿試第二名平章不拔擢伯玉地步亦可以至此似道𨿽攺容而有怒色旣退卽治歸夢溪筆談鞠眞卿守潤州民有鬥毆者本罪之外別令先毆者出錢以與後應者小人靳財兼不憤輸錢於敵人終日相視無敢先下手者談苑熙河之師上意甚欲得木徵以內殿崇班錢五千貫購之熙寧六年木徵降於常河諾城王韶奏以爲令王君萬韓存寶招呼李憲奏以爲與燕達納款韶憲爭功隙由此啟上嘗對石惠卿稱憲禽木徵之功蓋憲之面奏詳於韶之條奏故也安南之師上欲遣憲與趙往韶時在樞府與王安石共爭之由是罷憲而遣郭逵上不平二公之爭使憲舉河西旣而逵敗績而憲有功故上益以憲爲可用髙若訥作中丞與小黃門同監修祭器遂同書奏狀議者非之寓簡韓治與同僚處一日有卒悍厲眾皆怒之惟韓不顧徐言曰無忿疾於頑惟頑能致人忿故也人謂其有家學蓋魏公之後賢奕編韓魏公言慶曆中與範文正公富文忠公同在西府上前爭事議論各別下殿時不失和气如未嘗爭也當時相善三人正如推車蓋其心主於車可行而已不爲己也東坡示參寥云桃符仰視艾人而罵曰汝何等艸芥輒居吾上艾人俯應曰汝已半截入土猶爭髙下乎桃符怒往復爭不已門神解之曰吾輩不肖方傍人門戶何暇爭閒气耶此極可爲淺學爭辯者之諭金史后妃傳景祖昭肅皇后唐括氏有識度景祖與客飲有醉而喧呶者輒自歌以釋其忿爭景祖沒後往邑屯村世祖肅宗皆從會桓散達偕來是時已有隙被酒語相侵不能平遂舉刃相向後起兩執其手謂桓散達曰汝等皆吾夫時舊人柰何一旦遽忘吾夫之恩與小兒子輩忿爭乎因自作歌桓散達怒乃解桓傳桓散達兄弟嘗事景祖世祖初季父跋黑有異志陰誘桓欲與爲亂昭肅皇后往邑屯村世祖肅宗皆從行遇桓散達各被酒言語紛爭遂相毆擊舉刃相向昭肅皇后親解之乃止宗室傳宗盤拜太師與宗幹宗翰並領三省事熙宗優禮宗室宗翰沒後宗盤日益跋扈嘗與宗干爭論於上前卽上表求退烏野奏曰陛下富於春秋而大臣不協恐非國家之福熙宗因爲兩解宗盤愈驕恣後於熙宗前持刃向宗幹都點檢蕭仲恭呵止之杲傳杲本名撒離喝海陵念撒離喝久握兵在外頗得士心忌之以爲行臺左丞相兼左副元帥又恐不奉命陽尊以殊禮使系屬籍以玉帶璽書賜之撒離喝至汴詔諭行臺右丞相副元帥撻不野無使撒離喝領軍事撒喝不知每事輒爭之撻不野詭曰太師梁王以陜西事屬公以河南事屬撻不野今未嘗別奉詔命陜西之事撻不野固不敢干涉撻不野久在河南將帥畏而附之撒離喝始至勢孤爭之不得白於朝大臣知上旨報曰如梁王教及詔使至汴諭旨與撻不野使還撻不野獨有附奏撒離喝不得與聞人皆知海陵使撻不野圖之矣大傳海陵疑左副元帥撒離喝以爲行臺左丞相使伺察之詔軍事不令撒離喝與聞撒離喝不知海陵意旨每與爭軍事不能得遂與有隙海陵竟殺撒離喝召入朝拜尙書右丞封神麓郡王李石傳山東河南軍民交惡爭田不絕有司謂兵爲國根本姑宜假借石持不可曰兵民一也孰輕孰重國家所恃以立者紀綱耳紀綱不明故下敢輕冒惟當明其疆理示以法禁使之無爭是爲長久之術趣有司拯問自是軍民之爭遂息宗室傳襄本名永慶子和尙封應國公賜名樂善左宣徽使許霖之子知彰與和尙鬥爭其母妃命家奴捽入陵辱之使人曳霖至第毆詈之明日霖訴於朝詔大興尹蕭玉左丞良弼權禦史大夫張忠輔左司員外郎王全雜治妃杖一百殺其家奴爲首者余決杖有差霖嘗跪於妃前失大臣體及所訴有妄笞二十斡勒合打傳合打遙授同知太原府事仍領其眾俄以本官遙授彰徳軍節度使權河東河北宣撫副使督糧餉往代州合打不欲行因與宣撫使完顏伯嘉爭辧合打恐伯嘉奏聞乃先奏伯嘉辱己禦史臺廉得其事未及奏伯嘉合打皆攺遷元史劉亨安傳都元帥塔海徵巴蜀攻散關破劍門出奇制勝戰功居多進圍成都亨安爲先鋒大破之於城西生擒宋將陳侍郎有喬長官與亨安爭功未幾攻城喬爲炮所傷亨安負之以出喬感愧敬儼傳儼爲都事江南行禦史臺與江浙省爭政事聞儼曰省臺政事風化本原各宜盡職顧乃以小故忿爭而瀆上聽乎明外史李善長傳善長外寬和內多忮刻與中丞劉基爭法面詢基不自安請告歸見聞搜玉夏元吉湘陰人永樂間勛徳寵眷爲時元臣器量宏厚人莫能及或問量可學乎答曰吾幼時遇犯者則怒始忍於色中忍於心久則自熟殊無相校意湖廣通誌吳良吉字亦梁黃岡人聞陽明講良知學鬻產得五金同友往從之一日爭論陽明前气微厲陽明以目攝之曰汝見盤在杯下所以能載杯汝見案在盤下所以能載盤汝見地在案下所以能載案吉領其訓退而泣下嗣是益自勵列朝詩集劉繪字子素嘉靖乙未進士在省垣值夏貴溪用事抗疏詆諅上頗是之貴溪度無以難乃遣客李寶以相術來說子素怒捽寶柱下已而從給捨壽貴溪貴溪手持玉器行酒子素揮其碗碎地客盡驚出明日疏夏十罪不報明外史陸深傳深擢山西提學副使與禦史趙鏜爭事互劾鏜謫官深逮問復職已攺浙江仍視學政浙江通誌項大章嘗語人曰人好競處之以恬人好爭處之以忍

忿爭部雜錄詩經小雅小旻維邇言是爭禮記樂記粗厲猛起奮末廣賁之音作而民剛毅注賁讀爲憤怒气充實也祭義樂極和禮極順內和而外順則民瞻其顏色而不與爭也致讓以去爭也忿言不反於身注

人不能無忿怒忿怒之言當由其不直直則人服不敢以忿言來也坊記子云善則稱人過則稱己則民不爭無辭而行情則民爭儒行道塗不爭險易之利冬夏不爭陰陽之和鄕飲酒義先禮而後財則民作敬讓而不爭矣左傳昭公六年鄭人鑄刑書叔向使詒子產書曰昔先王議事以制不爲刑辟懼民之有爭心也民知有辟則不忌於上並有爭心以徵於書而僥幸以成之弗可爲矣今吾子鑄刑書將以靖民民知爭端矣將棄禮而徵於書錐刀之末將盡爭之亂獄滋丰賄賂並行終子之世鄭其敗乎凡有血气皆有爭心故利不可彊思義爲愈國語人有言曰佐饔者嘗焉佐斗者傷焉管子法禁篇以遂忿爲勇者聖王之禁也律者所以定分而止爭也老子下篇以其不爭故天下莫能與之爭善勝敵者不爭莊子人間世篇徳蕩乎名知出乎爭名也者相軋也知也者爭之器也莊子胠篋篇掊斗折衡而民不爭秋水篇爭讓之禮堯桀之行貴賤有時未可以爲常也則陽篇榮辱立然後睹所病貨財聚然後睹所爭列子說符篇名不與利期而利歸之利不與爭期而爭及之故君子必愼爲善尹文子賞者所以勸忠能亦所以生鄙爭鶡冠子棄細忿之愧立累世之名荀子王制篇勢位齊而欲惡同物不能則必爭爭則亂亂則窮矣富國篇墨術誠行則天下尙儉而彌貧非斗而日爭禮論篇人生而有欲欲而不得則不能無求求而無度量分界則不能不爭爭則亂亂則窮性惡篇今人之性生而有好利焉順是故爭奪生而辭讓亡焉韓非子孤憤篇以�遠與近愛信爭其數不勝也以新旅與習故爭其數不勝也以反主意與同好爭其數不勝也以輕賤與貴重爭其數不勝也以一口與一國爭其數不勝也外儲說左上篇鄭縣人有得車軛者而不知其名問人曰此何種也對曰此車軛也俄又復得一問人曰此是何種也對曰此車軛也問者大怒曰曩者曰車軛今又曰車軛是何眾也此女欺我也遂與之鬥八說篇交爭逆令謂之剛材五�篇夫山居而谷汲者膢臘而相遺以水澤居苦水者買庸而決竇故饑歲之春幼弟不餉穰歲之秋疏客必食非�骨肉愛過客也多少之實異也是以古之易財非仁也財多也今之爭奪非鄙也財寡也顯學篇夫斬首之勞不賞而家鬥之勇尊顯而索民之疾戰拒敵而無私鬥不可得也史記律書自含血戴角之獸見犯則校而況於人懷好惡喜怒之气孫武子列傳夫解雜亂紛糾者不控捲救鬥者不搏撠批亢搗虛形格勢禁則自爲解耳貨殖傳臨災亦海岱之間一都會也其俗寬緩闊達而足智好議論怯於眾鬥勇於持刺大國之風也漢書婁敬傳敬曰夫與人鬥不搤其亢拊其背未能全勝今陛下入關而都案秦之故此亦搤天下之亢而拊其背也淮南子原道訓好事者未嘗不中爭利者未嘗不窮也土處下不爭髙故安而不危水流下不爭先故疾而不遲昔舜耕歷山期年而田者爭處磽埆以封壤肥饒相讓釣於河濱期年而漁者爭處湍瀨以曲隈深潭相予齊俗訓珠玉尊則天下爭矣夫民有餘卽讓不足則爭讓則禮義生爭則暴亂起故物丰則欲省求贍則爭止詮言訓善有章則士爭名利有本則民爭功二爭者生𨿽有賢者勿能治在智則人與之訟在力則人與之爭兵略訓羣居雜處分不均求不贍則爭爭則彊�弱而勇侵怯說山訓人之情於利之中則爭取大焉於害之中則爭取小焉斷右臂而爭一毛折鏌邪而爭錐刀用智如此豈足髙乎立慬者非學鬥爭也慬立而生不讓大戴禮主言篇上惡貪則下恥爭禮察篇鄕飲酒之禮廢則長幼之序失而爭鬥之獄繁矣曾子大孝篇惡言不出於口忿言不及於已漢王褒僮約餵豬縱犬勿與鄰里爭鬥劉向上封事崇推讓之風以銷分爭之訟後漢書桓譚傳今人相殺傷𨿽已伏法而私結怨讎子孫相報後忿深前至於滅戶殄業而俗稱豪健故𨿽有怯弱猶勉而行之此爲聽人自理而無復法禁者也黨錮傳諸爲怨隙者因相陷害睚�之忿濫入黨中鹽鐵論詔聖篇富則仁生則爭止澹古贍字

風俗通俗說二人共澡手令人爭鬥無異器當共澡者其祝曰人相愛狗相嚙言狗鬥時灑之以水便自解也坐不移�俗說移�令人爭鬥申鑑攺禮篇君臣親而有禮百僚和而不同讓而不爭勤而無怨無事惟職是司此治國之風也君臣爭名朝廷爭功士大夫爭名庶人爭利此乖國之風也杜預左傳然授兵登陴注

然勁忿貌嵇康家誡人有相與變爭未知得失所在愼勿預也文中子魏相篇仇璋問君子有爭乎子曰見利爭讓聞義爭爲有不善爭攺賈公彥書經疏朋家作仇正義曰小人好忿天性之常譚子虎狼不過於嗜肉蛟龍不過於嗜血而人無所不嗜所以不足則鬥不與則叛鼓天下之怨激烈士之忿食之道非細也不有賞勸焉得鬥爭宋史地理誌登萊髙密負海之北楚商兼湊民性愎戾而好訟斗易潛虛資初衣食貨賂生養之具爭怨之府爭怨之府當義治也書夫見童子拾樵於道約曰見樵先呼者得之後毋得爭也皆曰諾旣而行相與笑語戲狎至歡也瞲然見橫芥於道其一先呼而眾童子爭之遂相撻擊有傷者夫惕然亟歸而嘆曰今天下之利大於橫芥者多矣吾不知戒而日與人遊恃其歡而信其約一旦有先呼而斗者能無傷乎省心錄好勝者必爭貪榮者必辱朱子語類門人有與人交訟者先生數責之云欲之甚則昏蔽而忘義理求之極則爭奪而至怨讎埤雅欲蠲人之忿則贈之以靑堂靑堂一名合歡應諧錄兩人相構於衢甲曰你欺心乙曰你欺心甲曰你沒天理乙曰你沒天理陽明先生聞之謂門弟子曰小子聽之兩人諄諄然講學也門人曰詬也焉爲學曰汝不聞乎曰心曰天理非講學而何曰旣講學又焉詬曰夫夫也惟知求諸人不知反諸己故也禦龍子集犯而不校忘乎在人也恕也自反而忠盡乎在我也忠也忠盡而恕無不行是故委之忘人己也不報無道與不校何擇焉曰無道不止於犯而已非禮之加或越紀而敗常焉是可甘媚而隱忍耶呂涇野集有一相知見先生言二友因爭取書抄至失和气先生謂之曰試問所抄書中有此事否且何不出一言以箴規之對曰惟至人能受盡言曰先做了个至人亦自可使人受盡言矣呂新吾集余行年五十悟得五不爭之味不與居積人爭富不與進取人爭貴不與矜飾人爭名不與少年人爭英俊不與盛气人爭是非讀書鏡韓持國知潁州時彥以狀元及第判州事每稱狀元持國怒曰狀元無官耶自是攺呼僉判彥終身銜之馬涓亦以狀元及第判秦州亦呼狀元秦帥穆晉伯曰狀元者及第未除也旣爲判官則勿稱之矣涓愧謝之予嘗舉此以問客曰二事絕類而一銜之一謝之何與客曰人品不同耳予曰固然持國厲聲而�之故其人多怨晉伯平心以道之故其人多悅程子曰凡爲人言者理勝則事明气忿則招拂此謂也圖書編聖訓釋目斗有三今俗有忿集眾執持凶器相毆者有因忿以酒食相勝爭覓異品盛設筵宴或出銀謝中多至數十而其作中者利於得謝愈搬弄是非構成大釁報復相尋又有因時節賽會妝飾神船搬演戲文施張燈火鳴金放銃彼此相角亦謂之斗是皆敗俗糜財有損無益

忿爭部外編列子昔共工與顓頊爭爲帝怒觸不周之山崩折天柱絕地維莊子則陽篇有國於蝸之左角者曰觸氏有國於蝸之右角者曰蠻氏時相與爭地而戰伏屍數萬逐北旬有五日而後反符子齊魯爭汶陽之田魯侯有憂色周禮往見曰臣嘗晝寢有羣虱共斗乎衣中相殺者大半虱父止之曰吾與汝所慮不過容口而已奚用交戰爲羣虱乃止今以汶陽之田惑君之心曾不如一虱之智也韓非子鄭人有相與爭年者一人曰吾與堯同年一人曰吾與黃帝兄同年訟此不決以後息爲勝烏臺詩案蘇舜舉言聞人說一小話云燕以日出爲旦日入爲夕蝙蝠以日入爲旦日出爲夕爭之不決訴之鳳凰路逢一禽謂燕曰鳳凰渴睡都是訓狐權攝軾贈舜舉云柰何效燕蝠屢欲爭晨暝以譏諷王庭老等如訓狐不分別是非也

