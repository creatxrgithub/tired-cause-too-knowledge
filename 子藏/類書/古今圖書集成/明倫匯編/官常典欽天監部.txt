

欽天監部匯考

上古太昊伏羲氏命昊英爲潛龍氏造甲歷按史記補三皇本紀不載按外紀太昊時有龍馬負圖出於河之瑞因而名官始以龍紀號曰龍師命昊英爲潛龍氏造甲歷起於甲寅支幹相配爲十二辰六甲而天道周矣歲以是紀而年不亂月以是紀而時不易晝夜以是紀而人知度東西南北以是紀而方不惑按古三墳伏羲氏燧人子也因風而生故風姓末甲八太七成三十二易艸木艸生月雨降日河泛時龍馬負圖圖出後二成二十二易艸木木枯月命臣飛龍氏造六書後艸木一易木王月命臣潛龍氏作甲歷天皇伏羲氏策辭於末甲八太七成三十二易艸木艸生月天雨降河龍馬負圖後二成二十二易艸木皇曰命子襄居我飛龍之位主我圖文後一易艸木皇曰命子英居我潛龍之位主我陰陽甲歷咨於四方上下無或差英曰依其法亦順君無念哉皇曰無爲後二十二易艸木昊英氏進歷於君曰歷起甲寅皇曰甲日寅辰乃鳩眾於傳教臺告民示始甲寅易二月天王升傳教臺乃集生民後女媧子無闕之右上相共工下相皇桓飛龍朱襄氏潛龍昊英氏居君左右栗陸氏居北赫胥氏居南昆連氏居西葛天氏居東陰康氏居下九州之牧各統其人羣居於外皇曰咨予上相共工我惟老極無爲子惟扶我正道咨告於民俾知甲歷日月歲時自�始無或不記子勿怠共工曰王居君臣之位無有勞君其念哉皇曰下相皇桓我惟老極無爲子惟扶我正道撫愛下民同力咨告於民俾知甲歷日月歲時自玆始無或不記子其勿怠桓曰居君臣之位無有勞君其念哉黃帝有熊氏始立靈臺設五官按史記五帝本紀不載按外紀帝旣受河圖得其五要乃設靈臺立五官以敍五事命鬼臾蓲占星斗苞授規正日月星辰之象於是乎有星官之書命羲和占日尙儀占月車區占風命大撓探五行之情占斗剛所建始作甲子命容成作蓋天以象周天之形綜六術以定气運六術者謂羲和占日常儀占月臾蓲占星气伶倫造律隸首作算數大撓作甲子也按古三墳皇曰岐伯天師爾司日月星辰陰陽曆數爾正爾考無有差貸先時者殺不及時者殺爾惟戒哉貸疑作忒

少昊金天氏始設鳳鳥氏爲歷正統四時諸司按左傳昭公十七年秋郯子來朝公與之宴昭子問焉曰少皞氏鳥名官何故也郯子曰吾祖也我知之昔者黃帝氏以云紀故爲云師而云名炎帝氏以火紀故爲火師而火名共工氏以水紀故爲水師而水名大皞氏以龍紀故爲龍師而龍名我髙祖少皞摯之立也鳳鳥適至故紀於鳥爲鳥師而鳥名鳳鳥氏歷正也元鳥氏司分者也伯趙氏司至者也靑鳥氏司啟者也丹鳥氏司閉者也注

鳳鳥知天時故以名歷正之官元鳥燕也以春分來秋分去伯趙伯勞也以夏至鳴冬至止靑鳥鶬鴳也以立春鳴立夏止丹鳥鷩雉也以立秋來立冬去入大水爲蜃上四鳥皆歷正之屬顓頊髙陽氏命南正重司天以屬神北正黎司地以屬民按國語楚昭王問於觀射父曰周書所謂重實使天地不通者何也若無然民將能登天乎對曰非此之謂也古者民神不雜注

雜會也謂司民司神之官各異民之精爽不�貳者而又能齊肅衷正其知能上下比義其聖能光遠宣朗其明能光照之其聰能聽徹之如是則明神降之在男曰覡在女曰巫是使制神之處位次主注

處居也位祭位也次主次其尊卑先後也而爲之牲器時服而後使先聖之後之有光烈而能知山川之號髙祖之主宗廟之事昭穆之世齊敬之勤禮節之宜威儀之則容貌之崇忠信之質禋潔之服而敬恭明神者以爲之祝注

祝太祝也掌祈福祥使名姓之後能知四時之生

注名姓謂舊族若伯夷炎帝之後爲堯秩宗生嘉谷韭卵之屬犧牲之物玉帛之類采服之儀彜器之量次主之度屏攝之位注

度疏數之度屏屏風也攝形如今要扇皆所以分別尊卑爲祭祀之位壇場之所上下之神氏姓之出而心率舊典者爲之宗注

宗宗伯也掌祭祀之禮於是乎有天地神民類物之官謂之五官各司其序不相亂也民是以能有忠信神是以能有明徳民神異業敬而不瀆故神降之嘉生民以物享禍災不至求用不匱及少皞之衰也九黎亂徳民神雜糅不可方物夫人作享家爲巫史注

嘉生善物也九黎黎氏九人也夫人人人也無有要質民匱於祀而不知其福烝享無度民神同位民瀆齊盟無有嚴威神狎民則不蠲其爲嘉生不降無物以享禍災薦臻莫盡其气顓頊受之乃命南正重司天以屬神命火正黎司地以屬民使復舊常無相侵瀆是爲絕地天通其後三苗復九黎之徳堯復育重黎之後不忘舊者使復典之注

南陽位正長也司主也屬會也所以會羣神使各有分序不相干亂也周禮則宗伯掌祭也唐尙書云火當爲北北陰位也周禮則司徒掌土地人民也絕地天通謂絕地民與天神相通之道三苗九黎之後也三苗爲亂行其凶徳如九黎之爲也育長也堯平三苗之亂繼育重黎之後使復典天地之官羲氏和氏是也以至於夏商故重黎氏世敍天地而別其分主者也其在周程伯休父其後也當宣王時失其官守而爲司馬氏寵神其祖以取威於民曰重實上天黎實下地遭世之亂而莫之能禦也注

程國也伯爵也休父名也失官守謂失天地之官而以諸侯爲大司馬寵尊也言休父之後世尊神其祖以威耀其民言重能舉上天黎能抑下地今相遠故不復通也亂謂幽平以下也不然夫天地成而不變何比之有

注言天地體成不復攺變也何比之有言不相比近也

陶唐氏帝堯陶唐氏元載命羲氏和氏作歷象以授人時按書經堯典乃命羲和欽若昊天歷象日月星辰敬授人時分命羲仲宅嵎夷曰暘谷寅賓出日平秩東作日中星鳥以殷仲春厥民析鳥獸孳尾申命羲叔宅南交平秩南訛敬致日永星火以正仲夏厥民因鳥獸希革分命和仲宅西曰昧谷寅餞納日平秩西成宵中星虛以殷仲秋厥民夷鳥獸毛毨申命和叔宅朔方曰幽都平在朔易日短星昴以正仲冬厥民隩鳥獸氄毛帝曰咨汝羲曁和�三百有六旬有六日以閏月定四時成歲允釐百工庶績咸熙孔

傳重黎之後羲氏和氏世掌天地四時之官故堯命之使敬順昊天昊天言元气廣大星四方中星辰日月所會歷象其分節敬記天時以授人也此舉其目下別序之馬云羲氏掌天官和氏掌地官按竹書紀年帝堯陶唐氏元年命羲和歷象

周周制設大史小史統馮相保章之屬以序歲時日月以辧星野妖祥雲物吉凶而隸於春官宗伯按禮記月令孟春之月乃命太史守典奉法司天日月星辰之行宿離不貸毋失經紀以初爲常按周禮春官宗伯禮官之屬大史下大夫二人上士四人小史中士八人下士十有六人府四人史八人胥四人徒四十人注

大史史官之長大史掌建邦之六典以逆邦國之治掌以逆官府之治掌則以逆都鄙之治注

典則亦也逆迎也六典八八則冢宰所建

以治百官大史又建焉以爲王迎受其治也大史日官也春秋傳曰天子有日官諸侯有日禦日官居卿以底日禮也曰禦不失日以授百官於朝居猶處也言建六典以處六卿之職凡辧者考焉不信者刑之凡邦國都鄙及萬民之有約劑者藏焉以貳六官六官之所登若約劑亂則辟不信者刑之正歲年以序事頒之於官府及都鄙注

中數曰歲朔數曰年中朔大小不齊正之以閏若今時作歷日矣定四時以次序授民時之事春秋傳曰閏以正時時以作事事以厚生生民之本於是乎在頒告朔於邦國

注天子頒朔於諸侯諸侯藏之祖廟至朔朝於廟告而受行之鄭司農云頒讀爲班班布也以十二月朔布告天下諸侯故春秋傳曰不書日官失之也閏月詔王居門終月

注門謂路寢門也鄭司農雲月令十二月分在靑陽明堂總章元堂左右之位惟閏月無所居居於門故於文王在門謂之閏大祭祀與執事卜日

注執事大卜之屬與之者當視墨戒及宿之日與羣執事讀禮書而協事祭之日執書以次位常辧事者考焉不信者誅之大會同朝覲以書協禮事及將幣之日執書以詔王大師抱天時與大師同車注

鄭司農云大出師則大史主抱式以知天時處吉凶史官主知天道故國語曰吾非瞽史焉知天道春秋傳曰楚有云如眾赤鳥夾日以飛楚子使問諸周大史大史主天道小史掌邦國之志奠系世辧昭穆若有事則詔王之忌諱馮相氏中士二人下士四人府二人史四人徒八人注馮乘也相視也世登髙臺以視天文之次序天文屬大史月令曰乃命大史守典奉司天日月星辰之行宿離不貸貸音忒馮相氏掌十有二歲十有二月十有二辰十日二十有八星之位辧其敍事以會天位注

歲謂太歲歲星與日同次之月斗所建之辰樂說說歲星與日常應太歲月建以見然則今歷太歲非此也歲日月辰星宿之位謂方面所在辧其敍事謂若仲春辧秩東作仲夏辧秩南訛仲秋辧秩西成仲冬辧在朔易會天位者合此歲日月辰星宿五者以爲時事之候若今歷日太歲在某月某日某甲朔日直某也國語曰王合位於三五孝經說曰故敕以天期四時節有晚早趣勉趣時無失天位皆由此術云冬夏致日春秋致月以辧四時之敍

注冬至日在牽牛景丈三尺夏至日在東井景尺五寸此長短之極極則气至冬無陽夏無伏陰春分日在婁秋分日在角而月弦於牽牛東井亦以其景知气至不春秋冬夏气皆至則是四時之敍正矣保章氏中士二人下士四人府二人史四人徒八人注保守也世守天文之變保章氏掌天星以志星辰日月之變動以觀天下之遷辧其吉凶注

志古文識識記也星謂五星辰日月所會五星有贏縮圜角日有薄食暈珥月有盈虧脁側匿之變七者右行列捨天下禍福變移所在皆見焉以星土辧九州之地所封封域皆有分星以觀妖祥注星土星所主土也封猶界也大界則曰九州州中諸國中之封域於星亦有分焉其書亡矣堪輿𨿽有郡國所入度非古數也今其存可言者十二次之分也星紀吳越也元枵齊也娵訾衛也降婁魯也大梁趙也實沈晉也鶉首秦也鶉火周也鶉尾楚也壽星鄭也大火宋也析木燕也此分野之妖祥主用客星彗孛之气爲象以十有二歲之相觀天下之妖祥

注歲謂太歲歲星與日同次之月斗所建之辰也歲星爲陽右行於天太歲爲陰左行於地十二歲而小周其妖祥之占甘氏歲星經其遺象也以五云之物辧吉凶水旱降丰荒之祲象注

物色也視日旁雲气之色降下也知水旱所下之國鄭司農云以二至二分觀云色靑爲虫白爲喪赤爲兵荒黑爲水黃爲丰故春秋傳曰凡分至啟閉必書云物爲備故也故曰凡此五物以詔救政以十有二風察天地之和命乖別之妖祥

注十有二辰皆有風吹其律以知和不其道亡矣春秋襄十八年楚師伐鄭師曠曰吾驟歌北風又歌南風南風不競多死聲楚必無功是時楚師多凍其命乖別審矣凡此五物者以詔救政訪序事

注訪謀也見其象則當預爲之備以詔王救其政且謀今年天時占相所宜次序其事

漢漢設太史太卜令丞而統於太常按漢書百官公卿表太常屬官有太樂太祝太宰太史太卜太醫六令丞

後漢後漢設太史令以掌天時星歷明堂靈臺二丞佐之皆統於太常按後漢書百官志太史令一人六百石本注曰掌天時星歷凡歲將終奏新年曆凡國祭祀喪娶之事掌奏良日及時節禁忌凡國有瑞應災異掌記之丞一人明堂及靈臺丞一人二百石本注曰二丞掌守明堂靈臺靈臺掌候日月星气皆屬太史注

漢官儀太史待詔三十七人其六人治歷三人龜卜三人廬宅四人日時三人易筮二人典禳九人籍氏許氏典昌氏各三人嘉法請雨解事各二人醫二人靈臺待詔四十二人其十四人候星二人候日三人候風十二人候气三人候晷景七人候鍾律一人舍人

晉晉設太史令丞統於太常而別置靈臺丞按晉書職官志太常有博士協律校尉員又統太學諸博士祭酒及太史太廟太樂鼓吹陵等令太史又別置靈臺丞

宋宋仍設太史令統於太常按宋書百官志太常太史令一人丞一人掌三辰時日祥瑞妖災歲終則奏新曆太史三代舊官周世掌建邦之六典正歲年以序事頒朔於邦國又有馮相氏掌天文次序保章氏掌天文今之太史則並周之太史馮相保章三職也漢西京曰太史令漢東京有二丞其一在靈臺

南齊南齊設太史令丞仍隸於太常按南齊書百官志太常領太史令一人丞一人

梁梁設太史令丞及靈臺丞仍隸於太常按隋書百官志太常卿視金紫光祿大夫統明堂二廟太史太祝廩犧太樂鼓吹乘黃北館典客館等令丞太史別有靈臺丞

陳陳承梁設太史令仍隸於太常按隋書百官志陳承梁皆循其制官其所制品秩太常卿秩二千石品第三太史令六百石品第五

北魏孝文帝太和

年詔議官制定太史博士等官階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣寮議定百官著於令太史博士太卜博士太常日者從第七品下太史助教第九品中

北齊北齊置太史令丞統於太常按隋書百官志太常屬官有太史署令丞兼領靈臺太卜二局丞太史掌天文地動風雲气色律曆卜筮等事靈臺掌天文觀候太卜掌諸卜筮

北周北周置太卜小卜龜占諸大夫士按杜佑通典周官太卜掌三兆之法後周有太卜大夫小卜上士龜占中士

隋隋置太史曹令丞隸於祕書省按隋書百官志髙祖旣受命攺周之六官其所制名多依前代之法置祕書省領著作太史二曹太史曹置令丞各二人司曆二人監候四人其歷天文漏刻視祲各有博士及生員太史令爲從七品太史局丞爲正九品太史監候太史司曆爲從九品按天文志髙祖平陳得善天官者周墳爲太史令墳博考經書勤於教習自此太史觀生始能識天官煬帝大業三年攺太史局爲監後又以監爲令而諸員亦各有增減按隋書煬帝本紀不載按百官志�帝卽位多所攺革三年定令攺太史局爲監進令階爲從五品又減丞爲一人置司辰師八人增置監候爲十人其後又攺監少監爲令少令煬帝大業年遣宮人就太史局教以星气按隋書煬帝本紀不載按天文志煬帝遣宮人四十人就太史局別詔袁充教以星气業成者進內以參占驗

唐唐設司天臺監始置春夏秋冬中官之屬仍設保章正靈臺郎按唐書百官志司天臺監一人正三品少監二人正四品上丞一人正六品上主簿二人正七品上主事一人正八品下監掌察天文稽歷數凡日月星辰風雲气色之異率其屬而占有通元院以藝學召至京師者居之凡天文圖書器物非其任不得與焉每季錄祥眚送門下中書省紀於起居注歲終上送史館歲頒歷於天下注

武徳四年攺太史監曰太史局隸祕書省七年廢監候龍朔二年攺太史局曰祕書閣局令曰祕書閣郎中武后光宅元年攺太史局曰渾天監不隸麟臺俄攺曰渾儀監置副監及丞主簿攺司辰師曰司辰長安二年渾儀監復曰太史局廢副監及丞隸麟臺如故攺天文博士曰靈臺郎歷博士曰保章正景龍二年攺太史局曰太史監不隸祕書省復置丞景云元年又爲局隸祕書省逾月爲監歲中復爲局二年攺曰渾儀監開元二年復曰太史監攺令爲監置少監十四年太史監復爲局以監爲令而廢少監天寶元年太史局復爲監自是不隸祕書省乾元元年曰司天臺藝術人韓�劉恆建議攺令爲監置通元院及主簿置五官監候及五官禮生十五人掌布諸壇神位五官楷書手五人掌寫禦書有令史五人天文觀生九十人天文生五十人歷生五十五人初有天文博士二人正八品下歷博士一人從八品上司辰師五人正九品下裝書歷生掌候天文掌教習天文气色掌寫禦歷後皆省春官夏官秋官冬官中官正各一人正五品上副正各一人正六品上掌司四時各司其方之變異冠加一星珠以應五緯衣從其方色元日冬至朔望朝會及大禮各奏方事而服以朝見注

乾元三年置五官正及副正五官保章正二人從七品上五官監候三人正八品下五官司曆二人從八品上掌歷法及測景分至表準五官靈臺郎各一人正七品下掌候天文之變五官挈壺正二人正八品上五官司辰八人正九品上漏刻博士六人從九品下掌知漏刻凡孔壺爲漏浮箭爲刻以考中星昏明更以擊鼓爲節點以擊鐘爲節注武后長安二年置挈壺正乾元元年與靈臺郎保章正司曆司辰皆加五官之名有漏刻生四十人典鐘典鼓三百五十人初有刻漏視品刻漏典事掌知刻漏檢校刻漏後皆省

遼遼設司天監置太史令統司曆靈臺郎等員按遼史百官志南面朝官遼有北面朝官矣旣得燕代十有六州乃用唐制復設南面三省六部臺院寺監諸衛東宮之官司天監有太史令有司曆靈臺郎挈壺正五官正丞主簿五官靈臺郎保章正司曆監候挈壺正司辰刻漏博士典鐘典鼓

宋宋初設司天監置監少監丞統五官靈臺保章之屬及修官制罷司天監立太史局有令正等官隸祕書省按宋史職官志司天監監少監丞主簿春官正夏官正中官正秋官正冬官正靈臺郎保章正挈壺正各一人掌察天文祥異鐘鼓漏刻寫造曆書供諸壇祀祭告神名版位晝日監及少監闕則置判監事二人以五官正充禮生四人歷生四人掌測驗渾儀同知算造王式元丰官制行罷司天監立太史局隸祕書省太史局掌測驗天文考定歷法凡日月星辰風雲气候祥眚之事日具所占以聞歲頒歷於天下則預造進呈祭祀冠昏及大典禮則撰所用日其官有令有正有春官夏官中官秋官冬官正有丞有直長有靈臺郎有保章正其判局及同判則選五官正以上業優考深者充保章正五年直長至令十年一遷惟靈臺郎試中乃遷而挈壺正無遷法其別局有天文院測驗渾儀刻漏所掌渾儀臺晝夜測驗辰象鐘鼓院掌文徳殿鐘鼓樓刻漏進牌之事印歷所掌雕印曆書南渡後並同隸祕書省長貳丞郎輪季點檢算學元丰七年詔四選命官通算學者許於吏部就試其合格者上等除博士中次爲學諭元佑元年初議者謂本監𨿽準朝旨造算學元未興工其試選學官亦未有應格竊慮徒有煩費乞罷修建崇寧三年遂將元丰算學條制修成敕令五年罷算學令附於國子監十一月從薛昂請復置算學大觀三年太常寺考究以黃帝爲先師自常先力牧至周王朴以上從祀凡七十人四年以算學生並入太史局宣和二年詔並罷官吏太宗太平興國二年冬十二月丁巳朔試諸州所送天文術士隸司天臺無取者黥配海島按宋史太宗本紀云云

金金設司天臺提點監少監掌天文曆數之事而隸於祕書監按金史百官志司天臺提點正五品監從五品掌天文曆數風雲气色密以奏聞少監從六品判官從八品教授舊設二員正大初省一員注

系籍學生七十六人漢人五十人女直二十六人試補長行司天管勾從九品

注不限資考員數隨科十人設一員以藝業尢精者充長行人五十人

注未受執事者試補管勾天文科女直漢人各六人算歷科八人三式科四人測驗科八人漏刻科二十五人注

銅儀法物舊在法物庫貞元二年始付本臺凡司天臺學生女直二十六人漢人五十人聽官民家年十五以上三十以下試補又三年一次選艸澤人試補其試之制以宣明歷試推步及婚書地理新書試合婚安葬並易筮法六壬課三命五星之術

元元初因金制設司天臺兼設回回司天后設太史院與臺並建以頒歷之政歸院以學校之設隸臺按元史百官志司天監秩正四品掌凡歷象之事提點一員正四品司天監三員正四品少監五員正五品丞四員正六品知事一員令史二人譯史一人通事兼知印一人屬官提學二員教授二員並從九品學正二員天文科管勾二員算歷科管勾二員三式科管勾二員測驗科管勾二員漏刻科管勾二員並從九品陰陽管勾一員押宿官二員司辰官八員天文生七十五人中統元年因金人舊制立司天臺設官屬至元八年以上都承應闕官增置行司天監十五年別置太史院與臺並立頒歷之政歸院學校之設隸臺二十三年置行監二十七年又立行少監皇慶元年升正四品延佑元年特升正三品七年仍正四品回回司天監秩正四品掌觀象衍歷提點一員司天監三員少監二員監丞二員品秩同上知事一員令史二員通事兼知印一人奏差一人屬官教授一員天文科管勾一員算歷科管勾一員三式科管勾一員測驗科管勾一員漏刻科管勾一員陰陽人一十八人世祖在潛邸時有旨徵回回爲星學者札馬剌丁等以其藝進未有官署至元八年始置司天臺秩從五品十七年置行監皇慶元年攺爲監秩正四品延佑元年升正三品置司天監二年命祕書卿提調監事四年復正四品司天散官一十四欽象大夫從三品明時大夫頒朔大夫以上正四品保章大夫從四品司元大夫正五品授時郎從五品靈臺郎正六品候儀郎從六品司正郎正七品平秩郎從七品正紀郎挈壺郎以上正八品司曆郎司辰郎以上從八品右司天品秩一十四階自欽象至司辰由從三品至從八品從三品至五品爲宣授六品至八品爲�授�授則中書署牒宣授則以制命之太史院秩正三品掌天文曆數之事至元十五年始立院置太史令等官一員至大元年升從二品設官十員延佑三年升正二品設官十五員後定置院使五員正二品同知二員正三品僉院二員從三品同僉二員正四品院判二員正五品經歷一員從五品都事一員從七品管勾一員從九品令史三人譯史一人知印二人通事一人宣使二人典吏二人春官正兼夏官正一員正五品秋官正兼冬官正中官正一員正五品保章正五員正七品保章副五員正八品掌歷二員正八品腹裏印歷管勾一員從九品各省司曆十二員正九品印歷管勾二員從九品靈臺郎一員正七品監候六員從八品副監候六員正九品星歷生四十四員挈壺正一員從八品司辰郎二員正九品燈漏直長一人教授一員從八品學正一員從九品校書郎二員正八品成宗元貞二年冬十二月丁未復司天臺觀星戶按元史成宗本紀云云

明明欽天監設監正副統五官靈臺保章挈壺之屬按明會典欽天監正官監正一員監副二員首領官主簿一員屬官春夏中秋冬官正各一員五官靈臺郎四員注舊八員五官保章正一員

注舊二員五官挈壺正一員

注舊二員五官監候二員

注舊三員五官司曆二員五官司晨二員

注舊八員漏刻博士一員

注舊六員南京欽天監監正一員

注舊有監副一員後革主簿一員春夏中秋冬官正各一員

注內止選一員五官靈臺郎二員五官監候一員五官司曆一員舊有回回監官後俱革止設回回科博士三員今亦革凡欽天監官不由常選監正監副有缺於本監官內五官正五官靈臺郎缺於屬官內保章正以下缺於天文生內俱從禮部選定送部奏補凡推算日月交食本監先期備開分杪時刻並起復方位具奏禮部通行內外諸司臨時救護食畢本監仍按占書具奏如食不及一分與回回歷𨿽食一分以上俱不行救護至救護時本監官專報時候不隨班行禮如遇陰雨不見食本監官候復完時報各官行四拜禮而退凡歲造大統歷先期二月初一日進呈來歲歷樣然後刊造一十五本送禮部差人賫至南京並各布政司照樣刊印凡每歲進禦覽月令歷大統歷七政躔度歷洪武間以九月初一日進後以十一月初一日進當日以大統歷給賜百官頒行天下東宮歷同日於文華殿進太皇太后皇太后中宮歷俱司禮監捧進本監仍具本奏凡頒歷後各王府差人於內府司禮監關領其內府各衙門亦於司禮監給散如琉球占城等外國正統以前俱因朝貢每國給與王歷一本民歷十本今常給者惟朝鮮國王歷一本民歷一百本凡天文生年六十以上者嫡男許告替補無嫡男者族丁許告習學仍照前例考補如缺役數多準以習學子弟添充俟其考中方與收糧每歲冊籍止以祖戶一丁爲戶首其續收補及餘丁各附祖戶之下不許一族另立數戶一丁開寫數處希圖朦朧頂補凡天下府州縣舉到陰陽人堪任正術等官者俱從吏部送本監考中送回選用不中者發回原籍爲民原保官吏治罪凡觀象臺譙樓合用燈油木炭及祭祀齋宮調品壺漏亦有油炭俱行禮部坐泒順天府送用凡本監俸糧初於禮部支給後從戶部撥本監自行收放今於祿米倉關支凡本監造歷每年六月內從禮部發到歷樣刊印完給散南京各衙門並直隸各府州縣凡占候天象本監自洪武以來設觀星臺於雞鳴山上令天文生分班晝夜觀望或有變異開具揭帖呈堂上官當奏聞者隨卽具奏凡天文生俱以世業子弟習學考選食糧分撥各科凡本監造歷梨板顏料俱上元江寧二縣解納凡本監觀星臺每歲合用燈油木炭俱上元江寧二縣解納本臺官生歲給禦寒毛襖一領從南京工部轉行內府甲字等庫關給凡本監天文生食糧月支米六鬥於南京禮部關支凡選郊祀時享等項日期每歲十一月中本監堂上官擇日率歷科官午後沐浴更衣於本衙門齋宿次日早會選具副本請旨仍具例行內府中路並設案題本得旨次日早掌印官捧正本照例行至奉天門案前跪進俟禦覽畢叩頭由東門出復班仍具揭帖差官賫赴禮部太常寺知會凡營造出師等事奉旨選擇年月日時方位進呈若陵寢及各王府安葬選擇吉地奏用其差委官生各有次第不許紊亂凡每歲立春前期五日本監官面奏差官二員往順天府候气至日回監具呈依書占奏凡立春前期候气官同順天府官赴東直門外導迎芒神春牛至府凡遇聖節正旦冬至及頒詔大禮先期本監官面奏設定時鼓於文樓至期定時漏刻博士一員報時五官司晨一員立禦道東雞唱五官司晨一員擊鼓漏刻博士一員登文樓上候上升殿鳴鞭畢報時官捧時牌報卯時雞唱官唱日出卯照萬方光四表畢擊鼓五聲凡本監習業者分爲四科自五官正以下與天文生陰陽人各專一科回回官生附隸本監子弟仍世其業以本國土板歷相兼推算太祖洪武元年攺太史院爲司天監按明會典欽天監國初置太史監設太史令通判太史監事僉判太史監事校事郎並五官正等官後攺監爲院設院使同知院判五官正典簿雨暘司時序郎紀候郎等官洪武元年攺太史院爲司天監設監令少監監丞主簿主事五官正副及監候司晨漏刻博士又置回回司天監設監令少監監丞洪武三年始攺欽天監正五品衙門按明會典云云洪武四年攺欽天監散官名號按明會典四年攺監令爲正儀大夫少監分朔大夫五官正司元大夫監丞靈臺郎五官保章正平秩郎五官靈臺郎司正郎五官挈壺郎等散官洪武六年令欽天監人員永遠習業按明會典凡本監人員洪武六年令永遠不訐遷動子孫只習學天文歷算不許習他業其不習學者發海南充軍洪武十四年定品級員數其散官從文職給授按明會典云云洪武二十二年攺監令爲監正監丞爲監副按明會典云云洪武三十一年革回回監而其歷法亦隸之本監按明會典云云孝宗弘治元年給觀象臺官生禦寒毛襖按明會典凡欽天監觀象臺官生弘治元年奏定每二年一次給與禦寒毛襖冬初具題行工部關領弘治十八年定欽天監官生占候用印奏聞按明會典凡天文如日月星辰風雲霾霧本監各委官生晝夜占候或有變異舊例自具白本占奏正統後始會堂上官僉書同奏弘治十八年始用印信其觀象臺分定四面每面天文生四人專視武宗正徳十一年奏準各科有缺選本科專業精通者送補按明會典云云正徳十四年題準考課官生定例按明會典正徳十四年題準本監堂上官從公選取官生聰俊子弟並堪充教師人員送禮部考選年資藝術相應者發回本監各科各置課簿明立教條按月考試禮部仍委官一員並本監堂上官三員相兼提督仍置印信文簿二本按季考試附寫次第一本存畱備照一本印封送部查考每年終連人簿送部督同本監堂上官出題考校以驗勤惰定其髙下如無進益連該科教師亦量加責罰以示勸懲世宗嘉靖三年奏準凡內靈臺教師三年教有成效量授署職仍於本臺教習按明會典云云嘉靖十五年定欽天監仍於八月初旬會選祭祀日期按明會典嘉靖十五年欽攺大報等祀日冊本監於八月初旬照舊會選將選過祭祀日期具印信揭帖開送禮部登冊九月初一日禮部奏進嘉靖十九年令以十月初一日進歷頒賜百官按明會典云云穆宗隆慶四年定天文生食糧人數及類考頂補之例按明會典凡天文生食糧月支七斗陰陽人四斗俱照醫士醫生例其譙樓陰陽人止支三斗隆慶四年題定人數歷科七十五名天文科八十名漏刻科三十五名譙樓四十名回回科五十名各食糧供事是年題準天文生有缺候年終類考先盡嫡男頂補如戶絕及嫡男藝業生疏者方將習學餘丁照數收補其嫡男仍候再考定奪神宗萬曆四年題準凡觀象臺觀候官生每二歲給與胖襖一次按明會典云云皇淸大淸會典欽天監初專設漢官康熙四年始設滿官

正官

滿漢監正各一員

滿漢左右監副各二員

首領官

滿漢主簿各一員

屬官

滿五官正二員漢軍五官正一員漢春夏中秋

冬官正各一員

滿五官靈臺郎三員漢軍五官靈臺郎一員漢

五官靈臺郎四員舊有漢五官保章正二員後

裁

滿五官挈壺正二員漢五官挈壺正二員

漢五官監候正一員

漢五官司曆一員初設二員康熙十四年裁一

員

漢軍五官司晨一員初設漢五官司晨一員康

熙十四年裁

滿博士六員漢軍博士一員漢博士二十五員

初設三十九員康熙四年裁十四員

滿筆帖式十二員俱滿漢文蒙古筆帖式二員

漢軍筆帖式六員

欽天監正五品衙門設滿監正一員掌理印務

漢治理歷法一員管理歷法天文等事滿漢左

監副各一員滿漢右監副各一員滿漢主簿各

一員筆帖式二十員所屬歷科天文科漏刻科

等官各有職掌分列於後

凡職掌順治元年本監遇有具題行文等事俱

屬禮部十五年本監與禮部分析職掌康熙二

年仍歸禮部十年題準分析職掌除立春日春

牛芒神仍由禮部進呈外其餘一應職掌俱歸本監掌行

凡每年十月初一日恭進歷日預期具題移會

內務府酌派官員接捧進呈其散給王以下各官歷日具題移會各都統

各部院衙門至日貝子以下文武官員俱齊集午門外行禮恭候頒歷

凡遇皇上行幸題泒候時官隨往

凡遇山陵及宮室營建公務題泒看風水官並候時官前

往

凡祭祀吉慶興造諸典禮吉期俱由本監選擇

或具題或行文移送

凡本監官員遇缺行文吏部補授滿漢天文生

由本監考取咨明吏部

凡辦造歷本應用物料銀兩俱由本監移文於

各部支領

凡立春前十日舊例題差本監官二員前往順

天府候气康熙八年題準停止

凡每年正旦寅時候風起何方卽該直官所

報按占具題

凡每年二月初一日

進呈來歲歷樣四月初一日頒發各省歷樣各二

本兵部驛送各布政司照式刊頒九月預期具

題頒歷十月初一日進呈禦覽等歷皇上禦覽歷繕寫滿漢上歷二本刷印滿漢民歷二

本滿漢七政歷二本用黃綾殼面套黃羅銷金

包袱太皇太后皇太后皇后俱刷印滿漢民歷二本滿漢七政歷二本用黃

綾殼面套黃羅銷金包袱皇貴妃

貴妃

妃俱刷印滿漢民歷二本滿漢七政歷二本用金

黃綾殼面套金黃羅銷金包袱嬪刷印滿漢民歷二本滿漢七政歷二本用紅綾

殼面紅羅銷金包袱無套皇太子刷印滿漢民歷二本滿漢七政歷二本用

黃綾殼面套黃素綾包袱以上歷日俱不用印

親王郡王貝勒貝子公各給滿漢民歷二本滿

漢七政歷二本王用紅綾殼面紅羅銷金包袱

貝勒用紅綾殼面紅綿紙包封貝子用黃裱紙

殼面紅綿紙包封公用紅綿紙包封公主等各

給滿漢民歷二本固倫公主用紅綾殼面紅綿

紙包封和碩公主用黃裱紙殼面紅綿紙包封

滿洲官員給滿歷蒙古官員給蒙古歷漢軍官

員給漢歷俱發各該都統其各衙門漢官每員

給民歷一本各衙門坐歷另於初三日行文赴

監支取共用漢歷二萬四千三百餘本直隸八

府奉天錦州二府每府給民歷一千本蒙古藩

王給蒙古歷一百本朝鮮國王給漢民歷一百

本以上歷日俱用印康熙十一年令每年用滿

字小本民歷五本漢字小本民歷五本俱用藍

綾面無套又滿漢字兼寫小本民歷一本用黃

綾殼套同淩犯歷日進呈

凡遇日月交食前期五日推算將京師所食並

各省所食分杪時刻起復方位繪圖進呈請

�禮部頒行直省臨期一體救護復於食前數日

具題至期本監滿漢官赴觀象臺同禮部官測

驗別泒本監官生赴救護衙門置香候時報初

虧食甚復圓等事禮畢本監依交食原象繪圖

並按占書具奏如陰雲不見者不占食不及一

分者不行救護

凡天象或有變異該直官呈報應奏者按占

密題其占書以觀象玩占爲準

凡八節風占新法俱預行推測繪圖

進呈康熙十九年奉旨停止仍候風按占具題

凡遇壇廟祭祀本監泒博士二員同太常寺官在祭所報

時

凡值每月常朝及慶賀經筵進書諸大典於皇上升殿之前本監泒博士二員同禮部鴻臚寺官

在幹淸門報時請駕

凡遇冊封外國本監泒科官一員前往

凡本監官生有父母喪例免丁憂止許奔喪三

个月

凡天文生順治初設漢天文生六十六名康熙

五年題準添設漢天文生九十四名九年題準

每旗選取滿洲官學生六名漢軍官學生四名

交欽天監分科教習有精通者以本衙門滿漢

博士補用又題準滿天文生照無品級筆帖式

給俸又諭給與天文生從九品頂帶照例補用十四年題準

每旗裁滿洲天文生四名漢軍天文生三名止

畱每旗滿洲天文生二名漢軍天文生一名又

裁漢天文生八十名現在滿天文生十六名漢

軍天文生八名漢天文生八十名

凡考校各科滿漢天文生每歲聽本監考校稽

察術業如旗下天文生缺本監行文國子監取

官學生選補

凡設科順治元年本監設四科又諭回回科不許再報交食以亂新法康熙三年諭回回科淩犯歷不必用九年諭回回科不必再報夏季天象十四年議準回回科

推算虛妄革去不用止存三科

歷科

滿五官正二員漢春官正一員夏官正一員中

官正一員秋官正一員冬官正一員漢五官司

歷一員滿博士一員漢軍博士一員漢博士十

七員職司推算日月交食七政經緯躔度合朔

弦望節气交宮開注禦覽總歷時憲民歷頒行中外校對小本歷日擇選

祀冊日期校正春圖督令工匠辦造歷本校對

板樣等事又漢軍秋官正一員滿博士二員職

司推算淩犯歷日番譯校對

一每年祭祀日期舊例於九月中選擇開送禮

部康熙十年移送太常寺

一每年六月順天府將春牛圖移文過監校正

顏色隨行繪畫送監譯寫候立春日分送諸王

貝勒各一張

一漢民歷板刊刻二副先刷二十八本分送十

四省布政司各二本一用印存司一不用印照

樣刊頒

一造滿漢民歷蒙古歷七政等歷所用紙張綾

絹顏科及工價銀兩行文戶部支領梨木板包

袱行文工部支領

天文科

滿五官靈臺郎三員漢軍五官靈臺郎一員漢

五官靈臺郎四員漢五官監候一員滿博士三

員漢博士二員職司觀候天象日月旁气風雲

雷雨气暈飛流測驗日出日沒中影中星月五

星淩犯占驗周天星座移徙動搖芒角喜怒七

曜躔度五星妖變等事

一每日滿漢官各一員督率天文生一十五員

在觀象臺晝夜觀候每一更四人輪直分定四

面按時記注風雲晴雨雷電起發次日呈堂或

遇天象變異卽時呈報

一每年正旦寅時候風起何方卽行呈報每歲

八節俱按時候風起呈報

一每歲雷初發聲候起自何方卽時呈報

一每歲晴雨該直官生按時驗明記注繕寫晴

明風雨錄滿字一本漢字一本於次年二月初

一日進呈俱用黃綾殼面套所用紙張等項於戶部支

取

一觀象臺上舊列簡儀渾儀天體下有晷景堂

表壺漏康熙十三年將舊儀存貯臺下用新制

各儀六座安設臺上一爲黃道經緯儀一爲赤

道經緯儀一爲地平經緯儀一爲象限儀一爲

紀限儀一爲天體儀一應測驗俱按六儀新法

凡滿漢官於觀象臺占候者冬給貉皮各一

件天文生每二年給羊皮袍一件貉皮帽一頂

於工部支領又晝夜測驗開寫風呈所用紙張

黃蠟於戶部支領筆墨蘆席木炭等項於工部

支領

漏刻科

滿五官挈壺正二員漢五官挈壺正二員漢軍

五官司晨一員漢博士六員職司開注奇門出

師方向相看內外營建宮室山陵風水推合大

婚選擇吉期考極定向測對中星調品壺漏較

正時刻管理譙樓及一應祭祀朝會頒詔冊封

諸大典候時報時等事

一內廷侍直官生晝夜候時每日給香燭煤炭

於內務府支給

一凡遇修建山陵該相度官加銜加俸給賞有差凡遇興造宮殿執事官員各有花紅給賞

一每年委官二員管理譙樓壺漏更香自十月

起二月止行文工部支取木炭其各處時香於

內務府戶部光祿寺取用

一陰陽人十名每晝夜二名隨科官在譙樓定

更報時該科官不時稽察

一候時官生自十月起二月止行文工部支取

木炭

康熙九年上諭禮部天文關系重大必選擇得人令其專心習

學方能通曉精微著選取官學生令其與漢天

文生一同習學有精通者俟該衙門缺出考試

補用作何選取習學爾部議奏特諭康熙九年

九月初四日

康熙十六年上諭禮部帝王克謹天戒凡有垂象皆關治理故設

立專官職司占候所系甚重一切祥異理應詳

加推測不時具奏今欽天監衙門止於尋常節

气尙有觀驗至今歲三月初間霜霧及以前星

辰淩犯等項應行占奏者並未奏聞皆由該監

官員蒙昧疏忽有負職掌爾部卽行察議具奏

以後欽天監所奏占候本章內閣照例票擬批

發特諭康熙十六年三月十三日

欽天監部總論風俗通

論占候俗論孝明帝時尙書郎河東王喬遷爲葉令喬有神術每月朔常詣臺朝帝怪其數而無車騎密令太史候望言其臨至時常有雙鳧從南飛來因伏伺見鳧舉羅但得一雙舄耳使尙方識視四年中所賜尙書官屬履也每當朝時葉門鼓不擊自鳴聞於京師後明帝迎取其鼓置都亭下略無音聲但云葉太史候望在上西門上遂以占星辰省察气祥謹按國家畏天之威思求譴告故於上西門城上候望近太史寺令丞躬親靈臺位國之陽之安別在宮中懼有得失故參之也何有伺一飛鳧遂建其處乎性理會通

論官古之時分羲和以職天道以正四時遂司其方主其時政在堯謂之四嶽周乃六卿之任統天下之治者也後世學其法者不復知其道故星歷爲一技之事而與政分矣

欽天監部名臣列傳一

周

史趙按左傳昭公八年秋九月楚公子棄疾帥師奉孫吳圍陳宋戴惡會之冬十一月壬午滅陳輿嬖袁克殺馬毀玉以葬楚人將殺之請置之旣又請私私於幄加絰於顙而逃使穿封戍爲陳公曰城麇之役不諂侍飲酒於王王曰城麇之役女知寡人之及此女其辟寡人乎對曰若知君之及此臣必致死禮以息楚國晉侯問於史趙曰陳其遂亡乎對曰未也公曰何故對曰陳顓頊之族也歲在鶉火是以卒滅陳將如之今在析木之津猶將復由且陳氏得政於齊而後陳卒亡自幕至於瞽瞍無違命舜重之以明徳置徳於遂遂世守之及胡公不淫故周賜之姓使祀虞帝臣聞盛徳必百世祀虞之世數未也繼守將在齊其兆旣存矣

子韋按拾遺記宋景公之世有善星文者許以上大夫之位處於層樓延閣之上以望气象設以珍食施以寶衣其食則有渠滄之鳧煎以桂髓叢庭之鷃蒸以密沬淇漳之鱧脯以靑茄九江珠穟爨以蘭蘇華淸夏潔灑以�縞華淸井之澄華也饔人視時而叩鐘伺食以擊盤言每食而輒擊鐘磬也懸四時之衣春夏金玉爲飾秋冬以翡翠爲溫燒異香於臺上忽有野人被艸負笈扣門而進曰聞國君愛陰陽之術好象緯之祕請見景公乃延之崇堂語則及未來之兆次及已往之事萬不失一夜則觀星望气晝則執算披圖不服寶衣不甘奇食景公謝曰今國喪亂微君何以輔之曰徳之不均亂將及矣修徳以來人則天應之祥人美其化景公曰善遂賜姓曰子氏名之曰韋卽子韋也

屠余按說苑晉太史屠余見晉國之亂見晉平公之驕而無徳義也以其國法歸周周威公見而問焉曰天下之國其孰先亡對曰晉先亡威公問其說對曰臣不敢以直言示晉公以天妖日月星辰之行多不當曰是何能然示以人事多不義百姓多怨曰是何傷示以鄰國不服賢良不興曰是何害是不知所以存所以亡故臣曰晉先亡居三年晉果亡威公又見屠余而問焉曰孰次之對曰中山次之威公問其故對曰天生民令有辧有辧人之義也所以異於禽獸麋鹿也君臣上下所以立也中山之俗以晝爲夜以夜繼日男女切踦固無休息淫昏康樂謳歌好悲其主勿知惡此亡國之風也臣故曰中山次之居二年中山果亡威公又見屠余而問曰孰次之屠余不對威公固請屠余曰君次之威公懼求國之長者得錡疇田邑而禮之又得史理趙巽以爲諫臣去苛令三十九物以告屠余屠余曰其尙終君之身臣聞國之興也天遺之賢人與之極諫之士國之亡也天與之亂人與善諛者威公薨九月不得葬周乃分而爲二故有道者言不可不重也

漢

落下閎按益都耆舊傳閎字長公明曉天文隱於落下武帝徵待詔太史於地中轉渾天攺顓頊歷作太初歷拜侍中不受曰後八百歲此歷差一日當有聖人定之

後漢

王立按三國魏志太祖本紀注張璠漢紀曰初天子敗於曹陽欲浮河東下侍中太史令王立曰自去春太白犯鎭星於牛鬥過天津熒惑又逆行守北河不可犯也由是天子遂不北渡河將自軹關東出立又謂宗正劉艾曰前太白守天關與熒惑會金火交會革命之象也漢祚終矣晉魏必有興者立後數言於帝曰天命有去就五行不常盛代火者土也承漢者魏也能安天下者曹姓也惟委任曹氏而已公聞之使人語立曰知公忠於朝廷然天道深遠幸勿多言

晉

臺產按晉書本傳產字國�上洛人漢侍中崇之後也少專京氏易善圖讖祕緯天文洛書風角星算六日六分之學尢善望气占候推步之術隱居商洛南山兼善經學泛情教授不交當世劉曜時災異特甚命公卿各舉博識直言之士一人其大司空劉均舉產曜親臨東堂遣中黃門策問之產極言其故曜覽而嘉之引見訪以政事產流涕歔欷具陳災變之禍政化之闕辭甚懇至曜攺容禮之署爲博士祭酒諫議大夫領太史令至明年而其言皆驗曜彌重之轉大中大夫歲終三遷歷位尙書光祿大夫太子少師位特進金章紫綬爵關中侯

北魏

晁崇按魏書本傳崇字子業遼東襄平人也家世史官崇善天文術數知名於時爲慕容垂太史郎從慕容寶敗於參合獲崇後乃赦之太祖愛其伎術甚見親待從平中原拜太史令詔崇造渾儀歷象日月星辰遷中書侍郎令如故天興五年月暈左角蝕將盡崇奏曰占爲角虫將死時太祖旣�姚平於柴壁以崇言之徵遂命諸軍焚車而反牛果大疫輿駕所乘巨犗數百頭亦同日斃於路側自余首尾相繼是歲天下之牛死者十七八麋鹿亦多死崇弟懿明辯而才不及崇也以善北人語內侍左右爲黃門侍郎兄弟並顯懿好矜容儀被服僭度言音類太祖左右每聞其聲莫不驚竦太祖知而惡之後其家奴告崇與懿叛又與闕臣王次多潛通招引姚興太祖�之及興寇平陽車駕擊破之太祖以奴言爲實還次晉陽執崇兄弟並賜死

張淵按魏書本傳淵不知何許人明占候曉內外星分自云嘗事苻堅堅欲南徵司馬昌明淵勸不行堅不從果敗又仕姚興父子爲靈臺令姚泓滅入赫連昌昌復以淵及徐辯對爲太史令世祖平統萬淵與辯俱見獲世祖以淵爲太史令數見訪問神二年世祖將討蠕蠕淵與徐辯皆謂不宜行與崔浩爭於世祖前語在浩傳淵專守常占而不能鉤深致遠故不及浩後爲驃騎軍謀祭酒嘗著觀象賦曰易曰天垂象見吉凶聖人則之又曰觀乎天文以察時變觀乎人文以化成天下然則三極𨿽殊妙本同一顯昧𨿽遐契齊影響尋其應感之符測乎冥通之數天人之際可見明矣夫機象冥緬至理幽元豈伊管智所能究暢然歌詠之來偶同風人目閱羣宿能不歌吟是時也歲次析木之津日在翼星之分閶闔晨鼓而蕭瑟流火夕暵以摧頹遊气眇其髙搴辰宿煥焉華布�時逝懷川上之感步秋林同宋生之戚嘆巨艱之未終抱殷憂而不寐遂仿徨於窮谷之裏杖策陟神巖之側乃仰觀太虛縱日遠覽吟嘯之頃懍然增懷不覽至理拔自近情常韻發於宵夜不任詠歌之末遂援管而爲賦其辭曰陟秀峯以遐眺望靈象於九霄�紫宮之環周嘉帝座之獨標瞻華�之蔭藹何虛中之迢迢觀閣道之穹隆想靈駕之電�爾乃縱目遠覽傍極四維北鑑機衡南�太微三臺皦皦以雙列皇座冏冏以垂暉虎賁執銳於前階常陳屯聚於後闈遂回情旋首次目文昌仰見造父爰及王良傅說登天而乘尾奚仲托精於津陽織女朗列於河湄牽牛煥然而舒光五車亭柱於畢陰兩河俠井而相望灼灼羣位落落幽紀設官分職罔不悉置儲貳副天庭延三吏論道納言各有攸司將相次序以衛守九卿珠連而內侍天街分中外之境四七列九土之異左則天紀槍棓攝提大角二咸防奢七公理獄庫樓��以灼明騎官騰驤而奮足天市建肆於房心帝座磥落而電燭於前則老人天社淸廟所居明堂配帝靈臺考符丈人極陽而慌忽子孫嘒嘒於參隅天狗接狼以吠守野雞伺晨於參墟右則少微軒轅皇后之位嬪禦相次尊卑有秩禦宮典儀女史執筆內平秉禮以伺邪天牢禁愆而察失於後則有車府傳捨匏瓜天津扶匡照曜麗珠佩珍人星麗元以閒逸哭泣連屬而趨墳河鼓震雷以磕騰�蟠縈而輪菌於是周章髙眄還旋辰極旣覿鉤陳中禁復�天帝休息漸臺可升離宮可卽酒旗建醇醪之旌女�列窈窕之色輦道屈曲以微煥附路立於云閣之側其列星之表五車之間乃有咸池鴻沼玉井天淵建樹百果竹林在焉江河炳著於上穹素气霏霏其帶天神龜曜甲於淸冷龍魚摛光以�連又有南門鼓吹器府之官奏彼絲竹爲帝娛歡熊羆綿絡於天際虎豹倏煜而暉爛弧精引弓以持滿狼星搖動於霄端其外則有燕秦齊趙列國之名雷電霹靂雨落雲徵陳車策駕於氐南天駟騁步於太淸園苑周回以曲列倉廩區別而殊形內則尙書大理太一天一之宮柱下著術傳示無窮六甲候大帝之所須內廚進禦膳於皇躬天船橫漢以普濟積水候災於其中陰徳播洪施以卹不足四輔翼皇極而闡元風恢恢太虛寥寥帝庭五座並設爰集神靈乃命熒惑伺彼驕盈執法刺舉於南端五侯議疑於水衡金火時出以成緯七宿匡衛而爲經暐曄昱其並曜粲若三春之榮�夫天官之羅布故作則於華京及其災異之興出無常所歸邪繽紛飛流電舉妖星起則殃及晉平�乘龍則禍連周楚或取證於逢公或推變於午乃有欽明光被塡逆水府洪波滔天功隆大禹此則冥數之大運非治綱之失緒蓋象外之妙不可以粗理尋重元之內難以熒燎�至於精靈所感迅逾駭向荊軻慕丹則白虹貫日而不徹衛生畫策則太白食昴而摛朗魯陽指麾而曜靈爲之回駕嚴陵來遊而客气著於乾象斯皆至感動於神祇誠應�於旣往爾乃四气鱗次斗建辰移𨿽無聲言三光是知星中定於�明影度以之不差測水旱於未然占方來之安危陰精乘箕則大飆暮鼓西南入畢則淫雨滂譬有晉鍾之應銅山風雲之從班螭若夫冥車潛駕時乘六虯大儀回運萬象俱流北斗俄其西傾羣星忽以匿幽望舒縱轡以騁度靈輪浹旦而過周爾乃凝神遠矚曬目八荒察之無象視之眇茫狀若渾元之未判別又似浮海而�滄浪幽遐迥以希夷寸眸焉能究其傍於是乎夜對山水棲心髙鏡遠尋終古攸然獨詠美景星之繼晝大唐堯之徳盛嘉黃星之靡鋒明虞舜之不競疇呂尙之宵夢善登輔而翼聖欽管仲之察微見虛危而知命嘆熒惑之舍心髙宋景之守政壯漢祖之入秦奇五緯之聚映爾乃歷象旣周相佯巖際尋圖籍之所記著星變乎書契覽前代之將淪咸譴告於�世桀斬諫以星孛紂鴆荒而致彗恆不見以周衰枉�行而秦滅諒人事之有由豈妖災之虛設誠庸王之難悛故明君之所察堯無爲猶觀象而況徳非乎先哲先是太祖太宗時太史令王亮蘇坦世祖後破和龍得馮文通太史令閔盛髙祖時太史令趙樊生並知天文後太史趙勝趙翼趙洪慶胡世榮胡法通等二族世業天官者又有容城令徐路善占候世宗時坐事系冀州獄別駕崔隆宗就禁慰問路曰昨夜驛馬星流計赦卽時應至隆宗先信之遂遣人試出城候焉俄而赦至時人重之永安中詔以恆州民髙崇祖善天文每占吉凶有驗特除中散大夫永熙中詔通直散騎常侍孫僧化與太史令胡世榮張龍趙洪慶及中書舍人孫子良等在門下外省校比天文書集甘石二家星經及漢魏以來二十三家經占集爲五十五卷後集諸家撮要前後所上雜占以類相從日月五星二十八宿中外官圖合爲七十五卷僧化者東莞人識星分案天占以言災異時有所中普泰中爾朱世隆惡其多言遂系於廷尉免官永熙中出帝召僧化與中散大夫孫安都共撰兵法未就而帝入關遂罷元象中死於晉陽

北齊

權會按北齊書本傳會字正理河間鄚人也志尙沈雅動遵禮則少受鄭易探賾索隱妙盡幽微詩書三禮文義該洽兼明風角妙識元象魏武定初本郡貢孝廉策居上第解褐四門博士僕射崔暹引爲館客甚敬重焉命世子達拿盡師傅之禮會因此聞達暹欲薦會與馬敬徳等爲諸王師會性恬靜不慕榮勢恥於仕宦固辭暹亦識其意遂罷薦舉尋被尙書符追著作修國史監知太史局事皇建中轉加中散大夫余並如故會參掌𨿽繁教授不闕性甚儒�似不能言及臨機答難酬報如響動必稽古辭不虛發由是爲儒宗所推而貴遊子弟慕其徳義者或就其宅或寄宿�家晝夜承閒受其學業會欣然演說未嘗懈怠𨿽明風角解元象至於私室輒不及言學徒有請問者終無所說每云此學可知不可言諸君並貴遊子弟不由此進何煩問也會惟有一子亦不以此術教之其謹密也如此曾令家人遠行久而不反其行還垂欲至宅乃逢寒雪寄息他捨會方處學堂講說忽有旋風瞥然吹雪入戶會乃笑曰行人至何意中停遂命使人令詣某處追尋果如其語每爲人占筮小大必中但用爻辭彖象以辯吉凶易占之屬都不經口會本貧生無僕隸初任助教之日乘驢上下且其職事處多每須經歷及其退食非晚不歸曾夜出城東門鐘漏已盡會惟獨乘驢忽有二人一人牽頭一人隨後有似相助其回動輕漂有異生人漸漸失路不由本道會心甚怪之遂誦易經上篇一卷不盡前後二人忽然離散會亦不覺墮驢因爾迷悶至明始覺方知墮驢之處乃是郭外才去家數里有一子字子襲聰敏精勤幼有成人之量不幸先亡臨送者爲其傷慟會惟一哭而罷時人尙其達命武平年自府還第在路無故馬倒遂不得語因爾暴亡時年七十六注易一部行於世會生平畏馬位望旣至不得不乘果以此終

唐

李淳風按唐書本傳淳風岐州雍人父播仕隋髙唐尉棄官爲道士號黃冠子以論撰自見淳風幼爽秀通羣書明步天歷算貞觀初與傅仁均爭歷法議者多附淳風故以將仕郎直太史局制渾天儀詆摭前世得失著法象書七篇上之擢承務郎遷太常博士攺太史丞與諸儒修書遷爲令太宗得祕讖言唐中弱有女武代王以問淳風對曰其兆旣成已在宮中又四十年而王王而夷唐子孫且盡帝曰我求而殺之柰何對曰天之所命不可去也而王者果不死徒使疑似之戮淫及無辜且陛下所親愛四十年而老老則仁𨿽受終易姓而不能絕唐若殺之復生壯者多殺而逞則陛下子孫無遺種矣帝采其言止淳風於占候吉凶若節契然當世術家意有鬼神相之非學習可致終不能測也以勞封昌樂縣男奉詔與算博士梁述助教王眞儒等是正五曹孫子等書刊定注解立於學官撰麟徳歷代戊寅曆候者推最密自祕閣郎中復爲太史令卒所撰典章文物志已巳占等書傳於世子該孫仙宗並擢太史令唐初言歷者惟傅仁均仁均滑州人終太史令

尙獻甫按唐書本傳獻甫衛州汲人善占候武后召見由道士擢太史令辭曰臣梗野不可以事官長後攺太史局爲渾儀監以獻甫爲令不隸祕書省數問災異又於上陽宮集術家撰方域等篇長安二年熒惑犯五諸侯獻甫自陳五諸侯太史位臣命納音金也火金之仇臣且死後曰朕爲卿厭之遷水衡都尉謂曰水生金卿無憂至秋卒後嗟異復以渾儀監爲太史局

嚴善思按唐書本傳善思名撰同州朝邑人以字行父延與河東裴元證隴西李眞蔡靜皆通儒術該曉圖讖善思傳延業褚遂良上官儀等奇其能髙宗封泰山舉銷聲幽藪科及第調襄陽尉居親喪廬墓因隱居十年武后時擢監察禦史兼石拾遺內供奉數言天下事方酷吏構大獄以善思爲詳審使平活八百餘人原千餘姓長壽中按囚司刑寺罷疑不實者百人來俊臣等疾之誣以罪�交趾五歲得還是時李淳風死候家皆不效乃詔善思以著作佐郎兼太史令聖歷二年熒惑入輿鬼後問其占對曰大臣當之是年王及善卒長安中熒惑入月鎭犯天關善思曰法當亂臣伏罪而有下謀上之象歲餘張柬之等起兵誅二張遷給事中後崩將合葬幹陵善思建言尊者先葬卑者不得入今啟幹陵是以卑動尊術家所忌且元闕石門冶金錮隙非攻鑿不能開神道幽靜多所驚黷若別攻隧以入其中卽往昔葬時神位前定更且有害曩營幹陵國有大難易姓建國二十餘年今又營之難且復生合葬非古也況事有不安豈足循據漢世皇后別起陵墓魏晉始合葬漢積祀四百魏晉祚率不長亦其驗也今若更擇吉地附近幹陵取從葬之義使神有知無所不通若其無知合亦何益山川精气上爲列星葬得其所則神安而後嗣昌失其宜則神危而後嗣損願割私愛使社稷長久中宗不納神龍中武后喪公除太常請大習樂供郊廟詔未許善思奏曰樂者气化所以感天地調五行漢魏喪禮以日易月蓋三年不爲禮禮必壞三年不爲樂樂必崩禮陰也樂陽也樂崩陽伏禮廢陰愆故變以適時孝道之大安人神公也茹哀戚私也王者不以私害公請如太常奏帝從之遷禮部侍郎表皇后擅政爲社稷憂求汝州刺史嘗語姚崇曰韋氏禍且塗地相王所居有華蓋紫气必位九五公善護之及睿宗立崇以語聞召拜右散騎常侍初譙王重福徙均州過汝善思爲刺史及謀反僞除禮部尙書重福敗坐關通論死吏部尙書宋璟戶部郎中李邕薄其罪給事中韓思復固請乃流靜州始善思爲禦史中書舍人劉允濟爲酷吏所陷且死善思力訟其冤得免戶部尙書王本立見之曰祁奚之救叔向嚴公有之後見允濟語未嘗及之思復之解善思也亦不自徳時稱長者之報後遇赦還開元十六年卒子向乾元中爲鳳翔尹三世皆年八十五云

後周

趙延義按五代史本傳延義字子英秦州人也曾祖省躬通數術避亂於蜀父溫珪事蜀王建爲司天監每爲建占吉凶小不中輒加詰責溫珪臨卒戒其子孫曰數術吾世業然吾仕亂國得罪而幾死者數矣子孫能以佗道仕進者不必爲也然延義少亦以此仕蜀爲司天監蜀亡仕唐爲星官延義兼通三式頗善相人契丹滅晉延義隨虜至鎭州李筠白再榮謀逐麻答歸漢猶豫未決延義假述數術贊成之周太祖自魏以兵入京師太祖召延義問漢祚短促者天數邪延義言王者撫天下當以仁恩徳澤而漢法深酷刑罰枉濫天下稱冤此其所以亡也是時太祖方以兵圍蘇逢吉劉銖第欲誅其族聞延義言悚然因貸其族二家獲全延義事周爲太府卿判司天監以疾卒

宋

王處訥按宋史本傳處訥河南洛陽人少時有老叟至捨煮洛河石如面令處訥食之且曰汝性聰悟後當爲人師又嘗夢人持巨鑑星燦然滿中剖腹納之覺而汗洽月餘心�猶覺痛因畱意星歷占候之學深究其旨晉末之亂避地太原漢祖時領節制辟置幕府卽位擢爲司天夏官正出補許田令召爲國子尙書博士判司天監事周祖嘗與處訥同事漢祖雅相厚善及自鄴舉兵入汴遽命訪求處訥得之甚喜因問以劉氏祚短事對曰人君未得位常務寬大旣得位卽思復讎漢氏據中土承正統以歷數推之其大祀猶永第以髙祖得位之後多報讎殺人及夷人之族結怨天下所以運祚不長周祖蹶然太息適發兵圍漢大臣蘇逢吉劉銖等家待旦將行拿戮遽命止之逢吉已自殺止誅劉銖余悉全活廣順中遷司天少監世宗以舊曆差舛俾處訥詳定歷成未上會樞密使王朴作欽天歷以獻頗爲精密處訥私謂朴曰此歷且可用不久卽差矣因指以示朴朴深然之至建隆二年以欽天歷謬誤詔處訥別造新曆經三年而成爲六卷太祖自制序命爲應天歷處訥又以漏刻無準重定水稱及候中星分五鼓時刻俄遷少府少監太平興國初攺司農少卿並判司天事六年又上新曆二十卷拜司天監歲餘卒年六十八子熙元

苗訓按宋史本傳訓河中人善天文占候之術仕周爲殿前散員右第一直散指揮使顯徳末從太祖北徵訓視日上復有一日久相摩蕩指謂楚昭輔曰此天命也夕次陳橋太祖爲六師推戴訓皆預白其事旣受禪擢爲翰林天文尋加銀靑光祿大夫檢校工部尙書年七十餘卒

周克明按宋史本傳克明字昭文曾祖徳扶唐司農卿祖傑開成中進士解褐獲嘉尉歷弘文館校書郎中和中僖宗在蜀傑上書言治亂萬餘言擢水部員外郎三遷司農少卿傑精於歷算嘗以大衍歷數有差因敷衍其法著極衍二十四篇以究天地之數時天下方亂傑以天文占之惟嶺南可以避地乃遣其弟鼎求爲封州錄事參軍傑天復中亦棄官家南適嶺表劉隱素聞其名每令占候天文災變傑自以年老嘗策名中朝恥以星歷事僭僞乃謝病不出龑襲位彊起之令知司天監事因問國祚修短傑以周易筮之得比之復曰卦有二土土數生五成於十二五相比以歲言之當五百五十龑大喜賞甚厚龑以梁貞明三年僭號至開寶四年國滅止五十五年蓋傑舉成數以避害耳大有中遷太常少卿卒年九十餘傑生茂元亦世其學事龑至司天少監歸宋授監丞而卒卽克明之父也克明精於數術凡律曆天官五行讖緯及三式風雲龜筮之書靡不究其指要開寶中授司天六壬攺臺主簿轉監丞五遷春官正克明頗修詞藻喜藏書景徳初嘗獻所著文十編召試中書賜同進士出身三年有大星出氐西眾莫能辧或言國皇妖星爲兵凶之兆克明時使嶺表及還亟請對言臣按天文錄荊州占其星名曰周伯其色黃其光煌煌然所見之國大昌是徳星也臣在塗聞中外之人頗惑其事願許文武稱慶以安天下心上嘉之卽從其請拜太子洗馬殿中丞皆兼翰林天文又權判監事屬修兩朝國史其天文律曆事命克明參之大中祥符九年坐本監擇日差互例降爲洗馬天禧元年夏火犯靈臺克明語所親曰去歲太白犯靈臺掌歷者悉被降譴上天垂象深可畏也今熒惑又犯之吾其不起乎八月疽發背卒年六十四克明久居司天之職頗勤愼凡奏對必據經盡言及卒上頗悼惜遣內侍諭其�直龍圖閣馮元令主喪事賜賻甚厚初諸僭國皆有纂錄獨嶺南闕焉惟胡賓王胡元興二家纂述皆不之備克明訪耆舊采碑志孳孳著撰裁十數卷書未成而卒

馬韶按宋史本傳韶趙州平棘人習天文三式開寶中太宗以晉王尹京申嚴私習天文之禁韶素與太宗親吏程徳元善徳元每戒韶不令及門九年冬十月十九日旣夕韶忽造徳元徳元恐甚詰其所以來韶曰明日乃晉王利見之辰韶故以相告徳元惶駭止韶一室遽入白太宗太宗命徳元以人防守之將聞於太祖及詰旦太宗入謁果受遺踐阼韶以赦獲免逾月起家爲司天監主簿太平興國二年擢太僕寺丞攺祕書省著作佐郎歷太子中允祕書丞出爲平恩令歸朝復守舊任與楚芝蘭同判司天監事就遷太常博士淳化五年坐事出爲博興令移長山令秩滿歸鄕裏卒於家

楚芝蘭按宋史本傳芝蘭汝州襄城人初習三禮忽自言遇有道之士教以符天六壬遁甲之術屬朝廷博求方技詣闕自薦得錄爲學生以占候有據擢爲翰林天文授樂源縣主簿遷司天春官正判司天監事占者言五福太一臨吳分當於蘇州建太一祠芝蘭獨上言京師帝王之都百神所集且今京城東南一捨地名蘇村若於此爲五福太一建宮萬乘可以親謁有司便於祇事何爲遠趨江外以蘇臺爲吳分乎輿論不能奪遂從其議仍令同定本宮四時祭祀儀及醮法宮成特遷尙書工部員外郎賜五品服淳化初與馬韶同判監俱坐事芝蘭出爲遂平令卒年六十錄其子繼芳爲城父縣主簿

苖守信按宋史苖訓傳訓子守信少習父業補司天歷算尋授江安縣主簿攺司天臺主簿知算造太平興國中以應天歷小差詔與冬官正吳昭素主簿劉內眞造新曆及成太宗命衛尉少卿元象宗與明律曆者同校定賜號乾元歷頗爲精密皆優賜朿帛雍熙中遷冬官正端拱初攺太子洗馬判司天監淳化二年守信上言正月一日爲一歲之首每月八日天帝下巡人世察善惡太歲日爲歲星之精人君之象三元日上元天官中元地官下元水官各主錄人之善惡又春戊寅夏甲午秋戊申冬甲子爲天赦日及上慶誕日皆不可以斷極刑事下有司議行未幾轉殿中丞權少監事立本品之下俄賜金紫至道二年上以益梁雍宿兵彌歲凶歉心憂之令宰相召守信問以天道咎證所在守信奏曰臣仰瞻元象及推驗太一經歷宮分其荊楚吳越交廣並皆安寧自來五緯陵犯彗星見及水神太一臨井鬼之間屬秦雍分及梁益之地民罹其災水神太一來歲入燕分歲在房心正當京都之地自玆朝野有慶詔付史館明年眞授少監咸平三年卒年四十六子舜卿爲國子博士

史序按宋史本傳序字正倫京兆人善推步歷算太平興國中補司天學生太宗親校試擢爲主簿稍遷監丞賜緋魚隸翰林天文院雍熙二年廷試中選者二十六人而序爲之首命知算造又知監事淳化三年司天鄭昭宴言臣測金火行度須有相犯今驗之天而火行漸南金度漸北有若相避遂不相犯序又言木火金三星初夜在午木在東火在中金最西漸北行去火尺餘此國家欽崇天道聖徳所感也序後累遷夏官正河西環慶二路隨軍轉運太子洗馬修儀天歷上之叉嘗纂天文曆書爲十二卷以獻攺殿中丞賜金紫俄權監事景徳二年遷權知少監大中祥符初卽眞三年卒年七十六序愼密勤職在監三十年未嘗有過眾頗稱之

王熙元按宋史王處訥傳處訥子熙元幼習父業開寶中補司天歷算端拱初攺監丞累遷太子洗馬兼春官正加殿中丞景徳中同判監事東封隨經度制置使詣祠所禮畢授權知司天少監祠汾陰眞拜少監奉詔於後苑輯陰陽事十卷上之眞宗爲制序賜名靈臺祕要及作詩紀之初上所修儀天歷秋官正趙昭益言其二年後必差又熒惑度數稍謬後果驗熙元頗伏其精一上嘗對宰相言及歷算事曰歷象陰陽家流之大者以推步天道平秩人時爲功且言昭益能專其業人鮮及也玉淸昭應宮成以祗事之勤授司天監坐擇日差謬降爲少監以目疾攺將作監致仕天禧二年卒年五十八

楚衍按宋史本傳衍開封阼城人少通四聲字母里人柳曜師事衍裏中以先生目之衍於九章緝古綴術海島諸算經尢得其妙明相法及聿斯經善推步陰陽星歷之數間語休咎無不中自陳試宣明歷補司天監學生遷保章正天聖初造新曆眾推衍明歷數授靈臺郎與掌歷官宋行古等九人制崇天曆進司天監丞入隸翰林天文皇佑中同造司辰星漏歷十二卷久之與周琮同管勾司天監卒無子有女亦善算術

欽天監部名臣列傳二

金

馬貴中按金史本傳貴中天徳中爲司天提點與校書郎髙守元奏天象災異忤旨海陵皆杖之黜貴中爲大同府判官久之遷司天監正隆三年三月辛酉朔日當食是日候之不食海陵謂貴中曰自今凡遇日食皆面奏不須頒示內外海陵伐宋問曰朕欲自將伐宋天道何如貴中對曰去年十月甲戌熒惑順入太微至屏星畱退西出占書熒惑常以十月入太微庭受制出伺無道之國十二月太白晝見經天占爲兵喪爲不臣爲更主又主有兵兵罷無兵兵起鎭戎軍地震大風海陵以問貴中對曰伏陰逼陽所以震也又問曰當震大風何也對曰土失其性則地震風爲號令人君命令嚴急則有烈風及物之災六年二月甲辰朔日有暈珥戴背海陵問近日天道何如貴中對曰前年八月二十九日太白入太微右掖門九月二日至端門九日至左掖門出並歷左右執法太微爲天子南宮太白兵將之象其占兵入天子之廷海陵曰今將徵伐而兵將出入太微正其事也貴中又曰當端門而出其占爲受制歷左右執法爲受事此當有出使者或爲兵或爲賊海陵曰兵興之際小盜固不能無也及被害於揚州貴中之言皆驗大定八年世宗擊球於常武殿貴中上疏諫曰陛下爲天下主守宗廟社稷之重圍獵擊球皆危事也前日皇太子墜馬可以爲戒臣願一切罷之上曰祖宗以武定天下豈以承平遽忘之邪皇統嘗罷此事當時之人皆以爲非朕所親見故示天下以習武爾十年十一月皇太子生日世宗宴百官於東宮上飲歡甚貴中被酒前跪欲言事錯亂失次上不之罪但令扶出

武禎按金史本傳禎宿州臨渙人祖官太史靖康後業農後畫界屬金禎深數學貞佑間行樞密院僕散安貞聞其名召至徐州以上客禮之每出師必資焉其占如響正大初徵至汴京待詔東華門其友王鉉問禎曰朝廷若問國祚修短子何以對禎曰當以實告之但更言周過其歷秦不及期亦在修徳爾時久旱祈禱不應朝廷爲憂禎忽謂鉉曰足下今日早歸恐爲雨阻鉉曰萬里無雲赤日如此安得有雨禎笑曰若是則天不誠也天何嘗不誠旣而東南有雲气須臾蔽天平地雨注二尺眾皆驚嘆尋除司天臺管勾子亢寡言笑不妄交嘗與一學生終日相對握籌布畫目��若有所營見者莫測也哀宗至蔡州右丞完顏仲徳薦其術召至屏人與語大悅除司天長行賞甚厚上書曰比者有星變於周楚之分彗星起於大角西掃軫之左軸蓋除舊布新之象又言鄭楚周三分野當赤地千里兵凶大起王者不可居也又曰蔡有兵喪之兆楚有亡國之徵三軍苦戰於西垣前後有日矣聞者悚然奪气哀宗惟嗟嘆良久不以爲罪天興二年九月蔡州被圍亢奏曰十二月三日必攻城及期果然帝問曰解圍當在何日對曰明年正月十三城下無一人一騎矣帝不知其由乃喜解圍有期但密計糧艸使可給至某日不闕明年正月十日蔡州破十三日大元兵退是日亢赴水死

元

郭守敬按元史本傳守敬字若思順徳邢臺人生有異操不爲嬉戲事大父榮通五經精於算數水利時劉秉忠張文謙張易王恂同學於州西紫金山榮使守敬從秉忠學中統三年文謙薦守敬習水利巧思絕人世祖召見面陳水利六事其一中都舊漕河東至通州引玉泉水以通舟歲可省雇車錢六萬緡通州以南於藺楡河口徑直開引由蒙村跳梁務至楊村還河以避浮雞沺盤淺風浪遠轉之患其二順徳達泉引入城中分爲三渠灌城東地其三順徳澧河東至古任城失其故道沒民田千三百餘頃此水開修成河其田卽可耕種自小王村徑滹沱合入禦河通行舟�其四磁州東北漳二水合流處引水由陽邯鄲洺州永年下經雞澤合入澧河可灌田三千餘頃其五懷孟沁河𨿽澆灌猶有漏堰餘水東與丹河餘水相合引東流至武陟縣北合入禦河可灌田二千餘頃其六黃河自孟州西開引少分一渠經由新舊孟州中間順河古岸下至溫縣南復入大河其間亦可灌田二千餘頃每奏一事世祖嘆曰任事者如此人不爲素餐矣授提舉諸路河渠四年加授銀符副河渠使至元元年從張文謙行省西夏先是古渠在中興者一名唐來其長四百里一名漢延長二百五十里它州正渠十皆長二百里支渠大小六十八灌田九萬餘頃兵亂以來廢壞淤淺守敬更立堰皆復其舊二年授都水少監守敬言舟自中興沿河四晝夜至東勝可通漕運及見查泊兀郎海古渠甚多宜加修理又言金時自燕京之西麻峪村分引盧溝一支東流穿西山而出是謂金口其水自金口以東燕京以北灌田若干頃其利不可勝計兵興以來典守者懼有所失因以大石塞之今若按視故迹使水得通流上可以致西山之利下可以廣京畿之漕又言當於金口西預開減水口西南還大河令其深廣以防漲水突入之患帝善之十二年丞相伯顏南徵議立水站命守敬行視河北山東可通舟者爲圖奏之初秉忠以大明歷自遼金承用二百餘年浸以後天議欲修正而卒十三年江左旣平帝思用其言遂以守敬與王恂率南北日官分掌測驗推步於下而命文謙與樞密張易爲之主領裁奏於上左丞許衡參預其事守敬首言歷之本在於測驗而測驗之器莫先儀表今司天渾儀宋皇佑中汴京所造不與此處天度相符比量南北二極約差四度表石年深亦復欹側守敬乃盡考其失而移置之旣又別圖髙爽地以木爲重棚創作簡儀髙表用相比覆又以爲天樞附極而動昔人嘗展管望之未得其的作候極儀極辰旣位天體斯正作渾天象象𨿽形似莫適所用作玲瓏儀以表之矩方測天之正圜莫若以圜求圜作仰儀古有經緯結而不動守敬易之作立運儀日有中道月有九行守敬一之作證理儀表髙景虛罔象非眞作景符月𨿽有明察景則難作窺幾歷法之驗在於交會作日月食儀天有赤道輪以當之兩極低昂標以指之作星晷定時儀又作正方案九表懸正儀座正儀爲四方行測者所用又作仰規覆矩圖異方渾蓋圖日出入永短圖與上諸儀互相參考十六年攺局爲太史院以恂爲太史令守敬爲同知太史院事給印章立官府及奏進儀表式守敬當帝前指陳理致至於日晏帝不爲倦守敬因奏唐一行開元間令南宮說天下測景書中見者凡十三處今疆宇比唐尢大若不遠方測驗日月交食分數時刻不同晝夜長短不同日月星辰去天髙下不同卽目測驗人少可先南北立表取直測景帝可其奏遂設監候官一十四員分道而出東至髙麗西極滇池南逾朱崖北盡鐵勒四海測驗凡二十七所十七年新曆告成守敬與諸臣同上奏曰臣等竊聞帝王之事莫重於歷自黃帝迎日推策帝堯以閏月定四時成歲舜在璇璣玉衡以齊七政爰及三代歷無定法周秦之間閏餘乖次西漢造三統歷百二十年而後是非始定東漢造四分曆七十餘年而儀式方備又百二十一年劉洪造乾象歷始悟月行有遲速又百八十年姜岌造三紀甲子歷始悟以月食衝檢日宿度所在又五十七年何承天造元嘉歷始悟以朔望及弦皆定大小餘又六十五年祖衝之造大明歷始悟太陽有歲差之數極星去不動處一度余又五十二年張子信始悟日月交道有表裏五星有遲疾畱逆又三十三年劉焯造皇極歷始悟日行有盈縮又三十五年傅仁均造戊寅元歷頗采舊儀始用定制又四十六年李淳風造麟徳歷以古歷章蔀元首分度不齊始爲總法用進朔以避晦晨月見又六十三年一行造大衍歷始以朔有四大三小定九服交食之異又九十四年徐昂造宣明歷始悟日食有气刻時三差又百三十六年姚舜輔造紀元歷始悟食甚泛余差數以上計千一百八十二年曆經七十攺其創法者十有三家自是又百七十四年聖朝端命臣等攺治新曆臣等用創造儀髙表憑其測實數所考正者凡七事一曰冬至自丙子年立冬後依每日測到晷景逐日取對冬至前後日差同者爲準得丁丑年冬至在戊戌日夜半後八刻半又定丁丑夏至在庚子日夜半後七十刻又定戊寅冬至在癸卯日夜半後三十三刻己卯冬至在戊申日夜半後五十七刻庚辰冬至在癸丑日夜半後八十一刻各減大明歷十八刻遠近相符前後應準二曰歲餘自大明歷以來凡測景驗气得冬至時刻眞數者有六用以相距各得其時合用歲餘今考驗四年相符不差仍自宋大明壬寅年距至今日八百一十年每歲合得三百六十五日二十四刻二十五分其二十五分爲今歷歲餘合用之數三曰日躔用至元丁丑四月癸酉望月食旣推求日躔得冬至日躔赤道箕宿十度黃道箕九度有奇仍憑每日測到太陽躔度或憑星測月或憑月測日或徑憑星度測日立術推算起自丁丑正月至己卯十二月凡三年共得一百三十四事皆躔於箕與日食相符四曰月離自丁丑以來至今憑每日測到逐時太陰行度推算變從黃道求入轉極遲疾並平行處前後凡十三轉計五十一事內除去不眞的外有三十事得大明歷入轉後天又因考驗交食加大明歷三十刻與黃道合五曰入交自丁丑五月以來憑每日測到太陽去極度數比擬黃道去極度得月道交於黃道共得八事仍依日食法度推求皆有食分得入交時刻與大明歷所差不多六曰二十八宿距度自漢太初歷以來距度不同互有損益大明歷則於度下余分附以太半少皆私意牽就未嘗實測其數今新儀皆細刻周天度分每度爲三十六分以距綫代管窺宿度余分並依實測不以私意牽就七曰日出入晝夜刻大明歷日出入晝夜刻皆據汴京爲準其刻數與大都不同今更以本方北極出地髙下黃道出入內外度立術推求每日日出入晝夜刻得夏至極長日出寅正二刻日入戌初二刻晝六十二刻夜三十八刻冬至極短日出辰初二刻日入申正二刻晝三十八刻夜六十二刻永爲定式所創法凡五事一曰太陽盈縮用四正定气立爲升降限依立招差求得每日行分初末極差積度比古爲密二曰月行遲疾古歷皆用二十八限今以萬分日之八百二十分爲一限凡析爲三百三十六限依垛疊招差求得轉分進退其遲疾度數逐時不同蓋前所未有三曰黃赤道差舊法以一百一度相減相乘今依算術句股弧矢方圜斜直所容求到度率積差差率與天道實�合四曰黃赤道內外度據累年實測內外極度二十三度九十分以圜容方直矢接句股爲法求每日去極與所測相符五曰白道交周舊法黃道變推白道以斜求斜今用立渾比量得月與赤道正交距春秋二正黃赤道正交一十四度六十六分擬以爲法推逐月每交二十八宿度分於理爲盡十九年恂卒時歷𨿽頒然其推步之式與夫立成之數尙皆未有定�守敬於是比次篇類整齊分杪裁爲推步七卷立成二卷歷議擬�三卷轉神選擇二卷上中下三歷注式十二卷二十三年繼爲太史令遂上表奏進又有時候箋注二卷修攺源流一卷其測驗書有儀象法式二卷二至晷景考二十卷五星細行考五十卷古今交食考一卷新測二十八捨坐諸星入宿去極一卷新測無名諸星一卷月離考一卷並藏之官二十八年有言灤河自永平挽舟逾山而上可至開平有言瀘溝自麻峪可至尋麻林朝廷遣守敬相視灤河旣不可行瀘溝舟亦不通守敬因陳水利十有一事其一大都運糧河不用一畝泉舊原別引北山白浮泉水西折而南經甕山泊自西水門入城環匯於積水潭復東折而南出南水門合入舊運糧河每十里置一北至通州凡爲七距里許上重置斗門互爲提閼以過舟止水帝覽奏喜曰當速行之於是復置都水監俾守敬領之帝命丞相以下皆親操畚倡工待守敬指授而後行事先是通州至大都陸運官糧歲若干萬石方秋霖雨驢畜死者不可勝計至是皆罷之三十年帝還自上都過積水潭見舳艫蔽水大悅名曰通惠河賜守敬鈔萬二千五百貫仍以舊職兼提調通惠河漕運事守敬又言於澄淸稍東引水與北埧河接且立麗正門西令舟楫得環城往來志不就而罷三十一年拜昭文館大學士知太史院事大徳二年召守敬至上都議開鐵幡竿渠守敬奏山水頻年暴下非大爲渠堰廣五七十步不可執政吝於工費以其言爲過縮其廣三之一明年大雨山水注下渠不能容漂沒人畜廬帳幾犯行殿成宗謂宰臣曰郭太史神人也惜其言不用耳七年詔內外官年及七十並聽致仕獨守敬不許其請自是翰林太史司天官不致仕定著爲令延佑三年卒年八十六

楊恭懿按元史本傳恭懿字元甫奉元人力學彊記日數千言𨿽從親逃亂未嘗廢業年十七西還家貧服勞爲養暇則就學書無不讀尢深於易禮春秋後得朱熹集注四書嘆曰人倫日用之常天道性命之妙皆萃此書矣父沒水漿不入口者五日居喪盡禮宣撫司行省以掌書記辟不就至元七年與許衡俱被召恭懿不至衡拜中書左丞日於右相安童前稱譽恭懿之賢丞相以聞十年詔遣使召之以疾不起十一年太子下教中書俾如漢惠聘四皓者以聘恭懿丞相遣郎中張元智爲書致命乃至京師旣入見世祖遣國王和童勞其遠來繼又親詢其鄕裏族氏師承子姓無不周悉十二年正月二日帝禦香殿以大軍南徵使久不至命筮之其言祕侍讀學士徒單公履請設取士科詔與恭懿議之恭懿言明詔有謂士不治經學孔孟之道日爲賦詩空文斯言誠萬世治安之本今欲取士宜敕有司舉有行檢通經史之士使無投牒自售試以經義論策夫旣從事實學則士風還淳民俗趨厚國家得才矣奏入帝善之會北徵恭懿遂歸田裏十六年詔安西王相惇遣赴闕入見詔於太史院攺歷十七年二月進奏曰臣等�考自漢以來曆書四十餘家精思推算舊儀難用而新者未備故日行盈縮月行遲疾五行周天其詳皆未精察今權以新儀木表與舊儀所測相較得今歲冬至晷景及日躔所在與列捨分度之差大都北極之髙下晝夜刻長短參以古制創立新法推算成辛巳歷𨿽或未精然比之前攺歷者附會元歷更日立法全踵故習顧亦無愧然必每歲測驗修攺積三十年庶盡其法可使如三代日官世專其職測驗良久無攺歲之事矣又合朔議曰日行歷四時一周謂之一歲月逾一周復與日合謂之一月言一月之始日月相合故謂合朔自秦廢歷紀漢太初止用平朔法大小相間或有二大者故日食多在晦日或二日測驗時刻亦鮮中宋何承天測驗四十餘年進元嘉歷始以月行遲速定小餘以正朔望使食必在朔名定朔法有三大二小時以異舊法罷之梁虞造大同歷隋劉焯造皇極歷皆用定朔爲時所阻唐傅仁均造戊寅曆定朔始得行貞觀十九年四月頻大人皆異之竟攺從平朔李淳風造麟徳歷𨿽不用平朔遇四大則避人言以平朔間之又希合當世爲進朔法使無元日之食至一行造大衍歷謂天事誠密四大二小何傷誠爲確論然亦循常不攺臣等更造新曆一依前賢定論推算皆攺從實今十九年曆自八月後四月並大實日月合朔之數也詳見郭守敬傳是日方列跪未讀奏帝命許衡及恭懿起曰卿二老毋自勞也授集賢學士兼太史院事十八年辭歸二十年以太子賓客召二十二年以昭文館學士領太史院事召二十九年以議中書省事召皆不行三十一年卒年七十

齊履謙按元史本傳履謙字伯恆父義善算術履謙生六歲從父至京師七歲讀書一過卽能記憶年十一教以推步星歷盡曉其法十三從師聞聖賢之學自是以窮理爲務非洙泗伊洛之書不讀至元十六年初立太史局攺治新曆履謙補星歷生同輩皆司天臺官子太史王恂問以算數莫能對履謙獨隨問隨答恂大奇之新曆旣成復預修歷經歷議二十九年授星歷教授都城刻漏舊以木爲之其形如碑故名碑漏內設曲筒鑄銅爲丸自碑首轉行而下鳴鐃以爲節其漏經久廢壞晨昏失度大徳元年中書俾履謙視之因見刻漏旁有宋舊銅壺四於是按圖考定蓮花寶山等漏制命工攺作又請重建鼓樓增置更鼓並守漏卒當時遵用之二年遷保章正始專歷官之政三年八月朔時加已依歷日食二分有奇至其時不食眾皆懼履謙曰當食不食在古有之矧時近午陽盛陰微宜當食不食遂考唐開元以來當食不食者凡十事以聞六年六月朔時加戌依歷日食五十七秒眾以涉交旣淺且復近濁欲匿不報履謙曰吾所掌者常數也其食與否則系於天獨以狀聞及其時果食眾嘗爭沒日不能決履謙曰气本十五日而間有十六日余分之積也故歷法以所積之日命爲沒日不出本气者爲是眾服其議七年八月戊申夜地大震詔問致災之由及弭災之道履謙按春秋言地爲陰而主靜妻道臣道子道也三者失其道則地爲之勿寧弭之之道大臣當反躬責己去專制之威以答天變不可徒爲禳禱也時成宗寢疾宰臣有專威福者故履謙言及之九年冬始立南郊祀昊天上帝履謙攝司天臺官舊制享祀司天𨿽掌時刻無鐘鼓更漏往往至旦始行事履謙白宰執請用鐘鼓更漏俾早晏有節從之至大二年太常請修社稷壇及浚太廟庭中井或以歲君所直欲止其役履謙曰國家以四海爲家歲君豈專在是三年升授時郎秋官正兼領冬官正事四年仁宗卽位嘉尙儒術臺臣言履謙有學行可教國學子弟擢國子監丞攺授奉直大夫國子司業與吳澄並命時號得人每五鼓人學風雨寒暑未嘗少怠其教養有法諸生皆畏服未幾復以履謙僉太史院事皇慶二年春彗星出東井履謙奏宜增修善政以答天意因陳時務八事仁宗爲之動容顧宰臣命速行之自履謙去國學吳澄亦移病歸學制稍爲之廢延佑元年詔擇善教者於是復以履謙爲國子司業履謙律己益嚴教道益張每齋置伴讀一人爲長𨿽助教闕員而諸生講授不絕時初命國子生歲貢六人以人學先後爲次第履謙曰不考其業何以興善而得人乃酌舊制立升齋積分等法每季考其學行以次遞升旣升上齋又必逾再歲始與私試孟月仲月試經疑經義季月試古賦詔誥章表策蒙古色目試明經策問辭理俱優者一分辭平理優者爲半分歲終積至八分者充髙等以四十人爲額然後集賢禮部定其藝業及格者六人以充歲貢三年不通一經及在學不滿一歲者並黜之帝從其議自是人人勵志多文學之士五年出爲濱州知州丁母憂不果行至治元年拜太史院使泰定二年九月以本官奉使宣撫江西福建黜罷官吏之貪污者四百餘人蠲免括地虛加糧數萬石州縣有以先賢子孫充房夫諸役者悉罷遣之福建憲司職田每畝歲輸米三石民不勝苦履謙命準令輸之由是召怨及還京憲司果誣以他事未幾誣履謙者皆坐事免履謙始得直復爲太史院使天歷二年九月卒履謙篤學勤苦家貧無書及爲星歷生在太史局會祕書監輦亡宋故書畱置本院因晝夜諷誦深究自得故其學博洽精通自六經諸史天文地理禮樂律曆下至陰陽五行醫藥卜筮無不淹貫尢精經籍著大學四傳小注一卷中庸章句續解一卷論語言仁通旨二卷書傳詳說一卷易系辭旨略二卷易本說四卷春秋諸國統紀六卷以皇極之名見於洪範皇極之數始於邵氏經世書數非極也特寓其數於極耳著經世書入式一卷經世書有內外篇內篇則因極而明數外篇則由數而會極著外篇微旨一卷授時歷行五十年未嘗推考履謙日測晷景並晨昏五星宿度自至治三年冬至至泰定二年夏至天道加時眞數各減見行曆書二刻著二至晷景考二卷授時歷𨿽有經串而經以著定法串以紀成數然求其法之所以然數之所從出則略而不載作經串演撰八法一卷元立國百有餘年而郊廟之樂沿襲宋金未有能正之者履謙謂樂本於律律本於气而气候之法具載前史可擇僻地爲密室取金門之竹及河內葭莩候之上可以正雅樂薦郊廟和神人下可以同度量平物貨厚風俗列其事上之又得黑石古律管一長尺有八寸外方內爲圓空中有隔隔中有小竅蓋以通隔上九寸其空均直約徑三分以應黃鍾之數隔下九寸其空自小竅迆殺至管底約徑二寸餘蓋以聚其气而上之其制與律家所說不同蓋古所謂玉律者是也適遷他官事遂寢有志者深惜之至順三年五月贈翰林學士資善大夫上護軍追封汝南郡公謚文懿

明

吳昊按明外史本傳昊字仁甫臨川人用世業補天文生童軒初領監事器昊薦爲正五品保章正弘治初累遷監正昊言選擇時日當用大統歷及洪武年所定曆書他雜書宜毀觀象臺渾儀簡儀宜修攺天文書籍當考訂是正回回天文生陰陽人等多怠玩請令日畫卯酉簿簡立班長稽術業精疏量勞逸差其斗食且復其身詔悉從之四年京城火逾旬不息昊據占書言此名濫火乃政事不修之證又以示時俗虛僞侈靡之戒請帝勤加修省八年八月奏月食不驗昊謂據回回歷則不當食大統歷則當食臣監但守大統法以是致誤乃奪俸九年秩滿進太常少卿昊請訪取精通天官歷法陰陽地理之人及壬遁蓍龜演禽占課諸數學有明驗者以禮資遣又言髙皇帝特選世業子孫習文藝者送監肄業至天順初天文陰陽生奏此醫士醫生得應科舉四十餘年科不乏人後爲給事中趙竑奏罷官生子弟由之沮抑近科臣葉紳奏欲如童軒例擇文臣中學術通明者攺官專掌其事今以讀書爲他業而錮之何其與擇人之意違也乞如故事仍令科舉便議格不行武宗初立自五月至八月恆雨爲災昊言此上慢下暴號令無時玩狎不恭又天子居喪不哀弋獵無度奢侈繁興百姓愁苦之應帝不省正徳初進爲卿四年卒昊居官盡職每因乾象示變進直言指切時政覬有所感悟以故縉紳間多重之

楊源按明外史楊瑄傳瑄子源字本淸爲諸生以通曉天文授五官監候正徳元年劉瑾等亂政上言自八月初大角及心宿中星動搖不止大角天王之坐心宿中星天王正位也宜安而靜今乃動搖其占曰人主不安國有憂意者陛下輕舉逸遊弋獵無度以致然也又北斗第二第三第四星明減於常第二曰天璇法星后妃之象后妃不得其寵則不明廣營宮室妄鑿山林則不明第三曰天機令星不愛百姓驟興徵徭則不明第四曰天機伐星號令不當則不明伏希陛下祗畏天戒安居深宮絕嬉戲禁遊畋罷騎射停工作申嚴號令毋輕出入抑遠寵幸裁節賜予親元老大臣日講習詩書以弭災變疏下禮部尙書張升等稱源忠愛報聞迨十月霾霧時作源言此眾邪之气陰冒於陽臣欺其君小人擅權下將叛上引譬甚切瑾怒矯旨杖三十釋之又上言自正徳二年來占得火星入太微垣帝座前或東或西往來不一更乞收攬政柄思患預防蓋專指瑾也瑾大怒召而叱之曰若何官亦學爲忠臣源厲聲曰官大小異忠君之心一也矯旨又杖六十謫戍肅州行至河陽驛以創卒其妻斬蘆衣之葬驛後楊氏父子以忠諫名天下爲士論重而源小臣抗節尢人所難萬曆中廷臣絫請易名熹宗卽位賜謚忠懷

欽天監部藝文一

欽天監箴

明宣宗五帝之世歷象肇興建宮作式後世襲承惟我祖宗徳合堯舜天道民事尢篤欽愼爾職於斯夙夜惟寅用率厥屬咸致其勤必精推策必審觀候庶副欽若爰及敬授行奉天道動協時宜在予靡愆實爾之資惰慢而失災咎而隱予則汝罰勗哉惟謹

欽天監部藝文二詩

靈臺詩

後漢班固乃經靈臺靈臺旣崇帝勤時登爰考休徵三光宣精五行布序習習祥風祁祁甘雨百谷蓁蓁庶艸蕃廡屢惟丰年於皇樂胥

司天臺

唐李山甫拂云朱檻捧昭回靜對銅渾水鏡開太史只知頻奏瑞蒼生無計可防災景公進徳星曾退漢帝推誠日爲回何事曠官全不語好天良月鎖雲臺

欽天監部紀事書經引徵羲和湎淫廢時亂日引往徵之作引徵惟仲康肇位四海引侯命掌六師羲和廢厥職酒荒於厥邑引後承王命䢐徵告於眾曰嗟予有眾聖有謨訓明徵定保先王克謹天戒人臣克有常憲百官修輔厥後惟明明每歲孟春遒人以木鐸徇於路官師相規工執藝事以諫其或不恭邦有常刑惟時羲和顚覆厥徳沈亂干酒畔官離次俶擾天紀遐棄厥司乃季秋月朔辰弗集於房瞽奏鼓嗇夫馳庶人走羲和屍厥官罔聞知�迷於天象以干先王之誅政典曰先時者殺無赦不及時者殺無赦今予以爾有眾奉將天罰爾眾士同力王室尙弼予欽承天子威命火炎昆岡玉石俱焚天吏逸徳烈於猛火殲厥渠魁脇從罔治舊染污俗咸與維新嗚呼威克厥愛允濟愛克厥威允罔功其爾眾士懋戒哉說苑哀公射而中稷其口疾不肉食祠稷而善卜之巫官巫官變曰稷負五種托株而從天下未至於地而株絕獵谷之老人張衽以受之何不告祀之公從之而疾去虢公夢在廟有神人面白毛虎爪執鉞立在西阿公懼而走神曰無走帝今日使晉襲於爾門公拜頓首覺召史嚚占之嚚曰如君之言則蓐收也天之罰神也天事官成公使囚之且使國人賀夢舟之僑告其諸侯曰虢不久矣吾乃今知之君不度而嘉大國之襲於己也何瘳吾聞之曰大國無道小國襲焉曰服小國傲大國襲焉曰誅民疾君之侈也是以由於逆命今嘉其夢侈必展是天奪之鑑而益其疾也民疾其態天又誑之大國來誅出令而逆宗國旣卑諸侯遠己外內無親其誰云救之吾不忍俟將行以其族適晉三年虢乃亡白帖張衡收盡璇璣之正作渾天儀以漏水轉之於室內與天相應若符合晉書慕容超載記超祀南郊將登壇有獸大如馬狀類鼠而色赤集於圜丘之側俄而不知所在須臾大風暴起天地晝�其行官羽儀皆振裂超懼密問其大史令成公綏對曰陛下信用姦臣誅戮賢良賦斂繁多事役殷苦所致也超懼而大赦譴責公孫五樓等俄而復之隋書袁充傳充字徳符性好道術頗解占侯由是領太史令時上將廢皇太子正窮治東宮官屬充見上雅信符應因希旨進曰比觀元象皇太子當廢上然之充復表奏隋興已後日景漸長曰開皇元年冬至日影一丈二尺七寸二分自爾漸短至十七年冬至影一丈二尺六寸三分四年冬至在洛陽測景一丈二尺八寸八分二年夏至影一尺四寸八分自爾漸短至十六年夏至影一尺四寸五分周官以土圭之法正日至之影尺有五寸鄭元云冬至之影一丈三尺今十六年夏至之影短於舊影五分十七年冬至之影短於舊影三寸七分日去極近則影短而日長去極遠則影長而日短行內道則去極近外道則去極遠堯典云日短星昴以正仲冬據昴星�中則知堯時仲冬日在須女十度以歷數推之開皇已來冬至日在斗十一度與唐堯之代去極並近謹案春秋元命包云日月出內道璇璣得常天帝崇靈聖王祖功京房別對曰太平日行上道升平行次道霸世行下道伏惟大隋啟運上感乾元影短日長振古未之有也上大悅告天下將作役功因加程課丁匠苦之仁壽初充言上本命與陰陽律呂合者六十餘條而奏之因上表曰皇帝載誕之初非止神光瑞气嘉祥應感至於本命行年生月生日並與天地日月陰陽律呂運轉相符表裏合會此誕聖之異寶歷之元今與物更新攺年仁壽歲月日子還同誕聖之時並同明合天地之心得仁壽之理故知洪基長永永無窮上大悅賞賜優崇儕輩莫之比仁壽四年甲子歲煬帝初卽位充及太史丞髙智寶奏言去歲冬至日景逾長今歲皇帝卽位與堯舜命年合昔唐堯受命四十九年到上元第一紀甲子天正十一月庚戌冬至陛下卽位其年卽當上元第一紀甲子天正十一月庚戍冬至正與唐堯同自放勛以來凡經八上元其間綿代未有仁壽甲子之合謹案第一紀甲子太一在一宮天目居武徳陰陽曆數並得符同唐堯景辰生景子年受命止命三五未若己丑甲子支幹並當六合允一元三統之期合五紀九章之會共帝堯同其數與皇唐比其蹤信所謂皇哉唐哉唐哉皇哉者矣仍諷齊王暕率百官拜表奉賀其後熒惑守太微者數旬於時繕治宮室徵役繁重充上表稱陛下修徳熒惑退舍百寮畢賀帝大喜前後賞賜將萬計時軍國多務充候帝意欲有所爲便奏稱天文見象須有攺作以是取媚於上大業六年遷內史舍人從徵遼東拜朝請大夫祕書少監其後天下亂帝初罹雁門之厄又盜賊益起帝心不自安充復假托天文上表陳嘉瑞以媚於上曰臣聞皇天輔徳皇天福謙七政斯齊三辰告應伏惟陛下握錄圖而馭黔首提萬善而化八紘以百姓爲心非以一人受慶先天罔違所欲後天必奉其時是以初膺寶歷正當上元之紀幹之初九又與天命符會斯則聖人冥契故能動合天經謹案去年已來元象星瑞釐毫無爽謹錄尢異上天降祥破突厥等狀七事其一去八月二十八日夜大流星如斗出王良北正落突厥營聲如崩墻其二八月二十九日夜復有大流星如斗出羽林向北流正當北方依占頻二夜流星墜賊所賊必敗散其三九月四日夜頻有兩星大如斗出北斗魁向東北流依占北斗主殺伐賊必敗其四歲星主福徳頻行京都二處分野依占國家之福其五七月內熒惑守羽林九月七日已退舍依占不出三日賊必敗散其六去年十一月二十日夜有流星赤如火從東北向西南落賊帥盧明月營破其橦車其七十二月十五日夜通漢鎭北有赤气亙北方突厥將亡之應也依勘城錄河南洛陽並當甲子與乾元初九爻及上元甲子符合此是福地永無所慮旋觀往政側聞前古彼則異時間出今則一朝總萃豈非天贊有道助殲凶孽方淸九夷於東穢沈五狄於北溟告成岱嶽無爲汾水書奏帝大悅超拜祕書令親待愈暱帝每欲徵討充皆預知之乃假托星象獎成帝意在位者皆切患之宇文化及�逆之際並誅充時年七十有五宋史沈括傳括提舉司天監日官皆市井庸販法象圖器大抵漫不知括始置渾儀景表五壺浮漏招衛朴造新曆募天下上太史占書雜用士人分方技科爲五後皆施用葛勝仲傳勝仲爲太學正差提舉議歷所檢討官兼宗正丞始朝廷以從臣提舉議歷所至是代以郭天信勝仲力請罷之薛叔似傳叔似守祕書監權戶部侍郎初丞相周必大請擇侍從臺諫忠直者提舉太史局蓋用神宗朝司馬光與王安禮故事躔度少差豫圖銷弭遂命叔似提舉山堂肆考宋太平興國四年司天監生張思訓本唐李淳風梁令瓚之法創式以獻制於禁中日月行度成於自然不假人運命置文明殿東南鼓樓擢思訓爲渾儀丞至道二年司天冬官正楊文謐上言請於新曆甲子外更增六十年事下有司判司天臺苗守信等議以爲原無所依據不可行上曰支幹旺相𨿽止於六十年儻兩周甲子共成上壽之數使期頤之人得見所生之歲不亦善乎因詔有司新曆以一百二十甲子爲限揮麈餘話熙寧初司天監亢瑛奏後三十年西南有亂出於同姓是時方議皇族補外官於是詔宗室不得注授川峽差遣至建中靖國初趙諗叛於渝州相距果三十年其言乃驗繼而瑛又言丙午丁未汴都不守乘輿有播遷之厄不可輕攺祖宗之法恐致召亂王荊公大怒啟裕陵竄瑛英州開封府誌郭天信字佑之開封人以技隸太史局徽宗爲端王識其必爲天子卽位親暱之後拜定武節度使見蔡京亂國每托天文以撼之且云日中有黑子京坐斥後爲京黨所劾貶職元史王恂傳恂世祖時與許衡及楊恭懿等編考歷四十餘家晝夜測驗創立新法參以古制推算極爲精密授太史令歷成賜名授時歷頒行天下代宗實錄景泰中欽天監奏觀星臺在東城上喧擾不便而屋宇墻壁多壞乞徙至東長安街臺基廠則髙與西長安街二塔相對足爲靑龍白虎之象於堪輿家所言形勢相宜帝允其請六年三月造內觀象臺儀成八月以勞擾罷徙吾學編胡儼字若思南昌人永樂卽位擇翰林官吏部薦儼帝曰儼曉天文宜令欽天監試送翰林供事欽天監言儼果通象緯及風雲气候臨川縣誌吳英字士傑通天文星數之學正統間被誣謫戍京衛武定侯薦之授五官司晨嘗言戊辰歲北方有兵變英廟在南內聞其言命卜得飛龍在天之占復辟賜宅一區欲官以部屬謝曰臣福薄不足勝此仕至春官正子昊以天文累官太常少卿江寧府誌貝琳字宗器其先浙之定海人洪武初以戎籍居金陵幼業儒慕天官學學於何司曆盡得其祕被薦入欽天監正統景泰間從徵占候有功成化戊子因災異上言君能修徳格天則災化爲祥若髙宗雊鼎宣王旱魃遇災知懼皆致中興因條陳弭變圖治六事言多可采居家孝友有嘉瓜並之異東昌府誌張瑄字廷瑞髙唐人早歲奇�通占候韜略諸書景泰間舉於鄕授欒城知縣擢兵馬指揮侍郎童軒以知天文薦攺欽天監正都禦史王鉞疏請用於邊力辭不就瑄博極諸家談象緯往往奇中𨿽專門莫能難臨川縣誌吳昊字仁甫通詩易補天文生成化間童公士昂薦爲五官保章正歷升監正乾象告異必直書以奏寮屬有缺務得其人而後薦之故監之額員未嘗備觀象臺舊制渾儀黃赤二道交於奎軫與今之四正戾其陽經南北軸不合兩極出入之度陰緯東西窺管又不與太陽出沒相當故𨿽設而不用所用儀則郭守敬之遺制也而北極云柱差短以測經星去極亦不能無爽昊言授時歷元起至元辛巳今已二百一十年天與歲行差三度余儀象於觀天最急失今不攺恐漸疏謬詔下禮部議如其說制木樣測驗久之乃鑄爲新儀更二道環交於壁軫其經緯云柱自是皆與天合吾學編楊源弘治間任五官監候正徳元年七月源上疏言占候得大角及心中星動搖天璇天璣天權星不明乞安居深宮絕遠遊獵疏下禮部部言源占候之言深切時獘源復疏言十月二十六日占候得連日霾霧交作爲眾邪之气陰冒於陽臣欺於君小人擅權爲下畔上引譬甚力劉瑾怒矯旨杖三十源又疏言一向占候得火星入太微垣帝座前或東或西往來不一乞思患預防瑾又大怒罵源爾何官亦學爲忠臣乎矯旨又杖三十謫戍肅州初太史院使劉基上戊申大統歷上初在滁陽問李善長漢有三傑佐平天下今徐達可方韓信公可兼張良蕭何乎對曰良智計絕人臣何敢望若轉給兵食或可勉效何耳上因問今世之士孰可擬良者對曰臣聞浙東宋能知象緯上曰以吾所聞不如靑田劉基上定括蒼孫炎以上命聘基詣金陵時時占乾象佐行軍輒效以爲太史令尋攺太史院使江寧府誌周相嘉靖中天文生歷官欽天監正加順天府丞相洞曉歷算占候之術嘗與唐荊川先生反復辧難其所著歷法皆得精髓相嘗言候占星宿不但知其分野度數而已其光色星星不同要須隔紙穿隙觀之一見其光便知爲某星百不失一

欽天監部雜錄

