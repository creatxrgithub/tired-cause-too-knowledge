

贈答部總論禮記

曲禮太上貴徳其次務施報禮尙往來往而不來非禮也來而不往亦非禮也注

太上帝皇之世其民施而不維報其次三王之世禮始興焉集說

永嘉戴氏曰昔人有厭世多事而

爲之說曰民至老死不相往來嗟夫使民不相往來相忘於無事豈不大善而人情決無不相往來之理凡人之情近而不相得則凶或害之旣悔且吝故遠近相取而悔吝生情僞相感而利害生聖人有憂之以爲上古之時其民施而不望報中古之時有施斯有報矣施而不報禍之所由起也於是制禮以文之使民知有往來柔伏天下好爭之心於跪拜俯伏辭遜惟諾之間人不知其爲功也聖人制禮之意固爲多事者設也而曰禮所以爲多事是亦不察於制禮之本矣以此坊民猶有一言之不酬一拜之不答而兩國爲之暴骨者況絕滅禮樂置天下於無事乎一日無禮天下之事始不勝其繁矣

贈答部藝文一

與友人書

漢東方朔不可使塵网名韁拘鎖怡然長笑脫去十洲三島相期拾瑤艸吞日月之光華共輕舉耳

與韋甫休書

後漢孔融使君足下懷遠垂勛西戎卽敍前別意恨甚多不悉辛從事至承獲所訊喜而起居不恙而到也云便結駟徑至舊治西土之人宗服令徳解仇崇好以順風化萬里雍穆如樂之和𨿽爲國家威靈感應亦實士谷堪事之效也昔伯安由幽都而登上司子琰以豫州而取宰相近事未遠當勉功業以丰此慶耳間僻疾動不得復與足下岸幘廣坐舉杯相於以爲邑邑

又與吳質書

魏文帝二月三日丕白歲月易得別來行復四年三年不見東山猶嘆其遠況又過之思何可支𨿽書疏往返未足解其勞結

與吳質書

曹植植白季重足下前日𨿽因常調得爲密坐𨿽燕飲彌日其於別遠會稀猶不盡其勞積也若夫觴酌陵波於前簫笳發音於後足下鷹揚其體鳳觀虎視謂蕭曹不足儔衛霍不足侔也左顧右盼謂若無人豈非君子壯志哉過屠門而大嚼𨿽不得肉貴且快意當斯之時願舉泰山以爲肉傾東海以爲酒伐云夢之竹以爲笛斬泗濱之梓以爲箏食若塡巨壑飲若灌漏卮其樂固難量豈非大丈夫之樂哉然日不我與曜靈急節面有逸景之速別有參商之闊思欲抑六龍之首頓羲和之轡折若木之華閉蒙泛之谷天路髙邈良無由緣懷戀反側如何如何得所來訊文采委曲曄若春榮瀏若淸風申詠反復曠若復面其諸賢所著文章想還所治復申詠之也可令�事小史諷而誦之夫文章之難非獨今也古之君子猶亦病諸家有千里驥而不珍焉人懷盈尺和氏而無貴矣夫君子而不知音樂古之達論謂之通而蔽墨翟不好伎何爲過朝歌而回車乎足下好伎而正值墨氏回車之縣想足下助我張目也又聞足下在彼自有佳政夫求而不得者日有之矣未有不求而自得者也且攺轍易行非良樂之禦易民而治非楚鄭之政願足下勉之而已矣適對嘉賓口授不悉往來數相聞曹植白

報龐惠恭書

應瑒夫蕭艾之歌發於信宿子衿之思起於嗣音況實三載能不有懷𨿽萱艸樹背臯蘇在側悒憤不逞秪以增毒朝隱之官賓不往來喬木之下曠無休息抱勞而已足下剖符南面振威千里行人子羽朝夕相繼曾不枉咫尺之路問蓬室之舊過意賜書辭不半紙慰藉輕於繒縞譏望重於丘山是角弓之詩所以爲刺也植鷺羽於宛丘騁駿足於株林發明月之輝光照佼人之窈窕斯亦所以眩耳目之視聽亡聲命於知友者也

又與許靖書

王朗過聞受終於文祖之言於尙書又聞歷數在躬允執其中之文於論語豈自意得於老耄之齒正值天命受於聖主之會親見三讓之弘辭觀眾瑞之總集睹升堂穆穆之盛禮瞻燔燎焜曜之靑煙於時忽自以爲處唐虞之運際於紫微之天庭也徒慨不得攜子之手共列於世有二子之數以聽有唐欽哉之命也子𨿽在裔土想亦極目而回望側耳而遐聽延頸而鶴立也昔汝南陳公初拜不依故常讓上卿於李元禮以此推之吾宜退身以避子位也苟得避子以竊讓名然後綬帶委質遊談於平勃之間與子共陳往時避地之艱辛樂酒酣燕髙談大噱亦足遺憂而忘老捉筆陳情隨以喜笑

與陸典書

晉陸云云再拜每維大人挺自然之妙質稟淵姿之弘毅克壯其烈兼詠之道希文尙武潛居以娛其志靜處以育其神遊步八素之林逍遙徳化之囿豈如某者牽曳璅璅世道通明俊乂在官焉使晞世之寶久隱岑崟之山逸景之迹永縶幽冥之�方將車乘回輪束帛戔戔排金風於太微跨天路以妙觀恢皇綱之大烈垂榮祚乎祖宗此乃大人之所宜循非允夫之可企望也無因親展書以言心心之所積萬不敍一云再拜

與戴季甫書

前人云頓首頓首惟夏始暑願府館萬福疾病處遠人信希少情問闕替申間曠年瞻慕敬想興言反側隆惇比辱慰誨銜抱丰眷以增愚迹不勝勤企謹及君之書不以備

又

前人陸云頓首頓首曠遠以來忽逾年載宗想輝蔭引領惟慕東歸之後疾患增瘵且道路悠遠不值信便久念自修而經年不果𨿽在伏枕至於結心注望實系光塵累蒙誨命舊眷維新執對之日如或面展長塗自替聽誨末由瞻企勤戀守以委重表不具今更繼情

答盧諶書

劉琨琨頓首捐書及詩備辛酸之苦言暢經通之遠旨執玩反復不能釋手慨然以悲歡然以喜昔在少壯未嘗檢括遠慕老莊之齊物近嘉阮生之放曠怪厚薄何從而生哀樂何繇而至自頃輈張困於逆亂國破家亡親友雕殘塊然獨立則哀憤兩集負杖行吟則百憂俱至時復相與舉觴對膝破涕爲笑排終身之積慘求數刻之暫歡譬由疾疢彌年而欲一丸銷之其可得乎夫才生於世世實須才和氏之璧焉得獨曜於郢握夜光之珠何得專玩於隨掌天下之寶固當與天下共之但分拆之日不能不悵恨耳然後知周之爲虛誕嗣宗之爲妄作也昔騄驥倚輈於吳阪鳴於良樂知與不知也百里奚愚於虞而智於秦遇與不遇也今君遇之已勗之而已不復屬意於文二十餘年矣久廢則無次想必欲其一反故稱指送篇適足以彰來詩之益美耳琨頓首頓首

答範光祿書

宋謝靈運辱告慰企晚寒體中勝常靈運腳諸疾比春更甚憂慮故人有情信如來告企詠之結實成饑渴山澗幽阻音塵闊絕忽見諸贊嘆慰良多可謂俗外之詠尋覽三復味玩增懷輒奉和如別𨿽辭不足觀然意寄盡此從弟惠連後進文悟衰宗之美亦有一首並以遠呈

又

前人承祗洹法業日茂隨喜何極六梁徽緣竊望不絕卽時經始招提在所住山南南檐臨澗北戶背巖以此息心當無所忝邪平生緬然臨紙累嘆敬惜爲先繼以音告倘值行李輒復承問

酬徳賦有

序

齊謝脁

右衛沈侯以冠世偉才眷予以國士以建武二年予將南牧見贈五言予時病旣以不堪�職又不獲復詩四年予忝役朱方又致一首迫東偏寇亂良無暇日其夏還京師且事燕言未遑篇章之思沈侯之麗藻天逸固難以報章且欲申之賦頌得盡其體物之旨詩不云乎無言不酬無徳不報言旣未敢爲酬然所報者寡於徳耳故稱之酬徳賦其辭曰嗟夫四時遊之代序六龍騖而不息輕蓋靡於駿奔玉衡勞於拊翼嗟歲晏之�歡曾陰默以淒惻元武伏於重介宛虹潛以自匿覽斯物之用捨相羣芳之動植弔悴軀於華省理衣簪而自敕思披文而信道散忿懣於胸臆嗟民生之知用知莫深於知己彼知己之爲深信懷之其何已牽弱葛之蔓延寄陵風於松杞指曲蓬之直達固有憑於原枲彼排虛與跖實又相鳴於林沚興伐木於友生詠承筐於君子矧景行之在斯方寄言於同恥求相仁於積習寓神心於名理惟惇之旅歲實興齊之二六奉武運之方昌睹休風之未淑龍樓儼而洞開梁邸煥其重復君奉筆於帝儲我曳裾於皇穆藉風雲之化景申遊好於蘭菊結徳言而爲佩帶芳猷而爲服援雅範以自綏懿前修之所勗昔仲宣之發�寔中郎之倒屣及士衡之藉甚托壯武之髙義有杞梓之貞心協丹采之輝被伊吾人之陋薄𨿽黼藻之何置惟風雅之未變知云綱之不廓譬層棟之將傾必華榱之先落翳明離以上賓屬傳體於纖周二輝而分崩擠九鼎於重壑𨿽魚鳥之欲安駭風川而回薄微天道之布新嗟員首其焉托予窘迹以多愧塊離尢而獨處君紆組於名邦貽話言於川渚悵分手於東津望䢐舟而延佇慮古今之爲隔豈山川之云阻賴先徳之龍興奉英靈之電舉事紫泥之密勿腰靑緺而容與沾後惠以朅來竟卒獲其笑語我艤舟以命徒將洎䢐於南夏旣勗予以�戒又引之以風雅若笙簧之在聽惟舒憂而可假昔痁病於漳濱思繼歌而莫寫恐靈降之未已奉京枌而作傅臨邦途之永陌懷予馬於騏馵望平津而出宿登崇岡而興賦顧歸幰之南回引行鑣而東驅何瑰才之博侈申贈辭於萱樹指代匠而切偲比治素而引諭方含毫而報章迫紛埃之東騖釋末位以言歸忽乘驛以南赴連篇章之莫訓欲寄言於往句類鎩翮之難矯似洞源之不注意搔搔以杼軸魂營營而馳騖爾腰戟於戎禁我拂劍於郎闈願同車以日夜城望昏而掩扉時遊盤以未極眷落景之䢐輝苦淸顏之倏忽�歡賞之多違排重關而休告知南館之有依驂職門以右轉僕望路其如歸忘淸漏之不緩惜曉露之方晞聞夫君之東守地隱蓄而懷仙登金華以問道得石室之名篇悟寰中之迫脇欲輕舉而捨旃離寵辱於毀譽去夭伐於鮏羴忽攜手以上徵躋中皇之修迥巾帝車之廣軾棹河舟之輕艇歷星術之熠耀浮天潢之瀴溟機九轉於玉漿練七明於神鼎吹萬化而不喧度千春之可並齊天地於倏忽安事人間之紆婞哉

與蕭臨川書

梁簡文帝零雨送秋輕寒迎節江楓曉落林葉初黃登舟已積殊足勞止解維金闕定在何日八區內侍厭直禦史之廬九棘外府且息官曹之務應分竹南川剖符千里但黑水初旋未申十千之飲桂宮旣啟復乖雙闕之宴文雅縱橫卽事分阻淸夜西園眇然未�想徵艫而結嘆望桂席而沾衿若使弘農書疏脫還鄴下河南口占儻歸鄕裏必遲靑泥之封且覯朱明之詩白雲在天蒼波無極瞻之岐路眷慨良深愛護波潮敬勗光彩

與劉孝綽書

同前執別灞滻嗣音阻闊合璧不停旋灰屢徙玉霜夜下旅雁晨飛想涼燠得宜時候無爽旣官寺務煩簿領殷湊等張釋之條理同於公之明察雕龍之才本傳靈�之譽自髙頗得暇逸於篇章從容於文諷頃擁旄西邁載離寒暑曉河未落拂桂棹而先徵夕鳥歸林懸孤帆而未息足使邊心憤薄鄕思邅回但離闊已久載勞寤寐行聞還驛以慰相思

贈言賦有

序

蕭綸

張云麾聞望之美作牧南蕃維舟江漢畱連飲餞發邁有期會面無日依依別袂恨恨江幹古人贈別以言聊爲贈言賦曰昔人有感於知己深情投分如斯巳矣相知勢利之間實君子之所鄙靜言神交之際亦難得而具美豈直鮮其令終曾自聞其善始日逾久而益敬蓋惟一人者爾語同志而好合諒今古之皆然荀托禦而自說徐因芻而請前況英聲與茂實乃絕後而光先似臨潭而對鏡若披霧而睹天欽愛顧之罔已良佩服之在旃資淑美之上才超羣雄而獨峻徳旣深於萬頃墻有髙乎數仞思若神而泉湧文如華而玉振伊薄軀之固陋謬攝官於夏汭知美錦之難裁處棼絲而易結幸中途而遘止仰旌�之踟躕似徳星之東邁類祥雲之西䢐亟畱連於河渚或終宴於城隅賞旣延於賓友歡亦洽於僕夫嗟灰管之易逝慨離袂之云促惜日車之不駐恨流影之難續觀善誘而不倦餐好音而未足佇浮雲之可寄願無比乎金玉

答郭峙書

劉峻聞君子舊矣但人非豕鹿轉加遲滯波駁雨滯動間山川故無由交羽觴薦雜佩睨浮雲以搔首臨淸風而浩歌變燧回星亦云勞止

與何�書

王僧孺近別之後將隔暄寒思子爲勞未能忘弭昔季叟入秦梁生適越猶懷悵恨且或吟謠況岐路之日將離嚴网辭無可憐罪有不測蓋畫地刻木昔人所惡叢棘旣累於何可聞所以握手戀戀離別珍重弟愛同鄒季淫淫承睫吾猶復抗手分背羞學婦人素鍾肇節金�戒序起居無恙動靜履宜子云筆札元瑜書記信用旣然可樂爲甚且使目明能祛首疾甚善甚善吾無昔人之才而有其病癲眩屢動消渴頻增委化任期故不復呼醫飲藥但恨一旦離大辱蹈明科去皎皎而非自污抱鬱結而無誰告丁年蓄積與此銷亡徒竊髙價厚名橫叨公器人爵智能無所報筋力未之酬所以悲至撫膺泣盡而繼之以血顧維不肖文質無所底蓋困於衣食迫於饑寒依隱易農所志不過鍾庾久爲尺板斗食之吏以從皂衣黑綬之役非有奇才絕學雄略髙謨吐一言可以匡俗振民動一議可以固邦興國全璧歸趙飛矢救燕偃息藩魏甘臥安郢腦日逐髓月支擁十萬而橫行提五千而深入將使執圭裂壤功勒景鐘錦繡爲衣朱丹被轂斯大丈夫之志非吾曹之所能及已直以章句少才虫篆末藝含吐縹緗之上翩��俎之側委曲同之鍼縷繁碎譬之米鹽孰致顯榮何能至到加性�澀拙於進取未嘗去來許史遨遊梁竇俯首脇肩先意承旨是以三葉靡遘不與運並十年未徙孰非能薄及除舊布新淸晷方旦抱樂銜圖訟謳有主而猶限一吏於岑石隔千里於泉亭不得奉板中涓預衣裳之會提戈後勁廁龍豹之謀及其投劾歸來恩均舊隸升文石登玉陛一見而降顏色再睹而接話言非藉左右之容無勞羣公之助又非同席共研之夙逢笥餌卮酒之早識一旦陪武帳仰文陛備佚之柱下充嚴朱之席上入班九棘出專千里據操撮之雄官參人倫之顯職𨿽古之爵人不次取士無名未有躡景追風奔驟之若此者也蓋基薄墻髙塗遙力躓傾蹶必然顚匐可俟竟以福過災生人指鬼瞰將均宥器有驗傾卮是以不能早從曲影遂乃取疑邪徑故司隸懍懍思得應弦譬縣廚之獸如離繳之鳥將充庖鼎以餌鷹鸇𨿽事異鉆皮文非刺骨猶復因玆舌秒成此筆端上可以投北方次可以論輸左校變爲丹赭充彼舂薪幸聖主畱善貸之徳紆好生之施解网祝禽下車泣罪湣玆恚詬憐其觳觫加肉朽胔布葉枯株輟薪止火得不銷爛所謂還魂斗極追气泰山止復除名爲民幅巾家巷此五十年之後人君之賜焉木石感陰陽犬馬識厚薄圓首方足孰不戴天而竊自有悲者蓋士無賢不肖在朝見嫉女無美惡入宮見�家貧無苞苴可以事朋類惡其鄕原恥彼戚施何以從人何以徇物外無奔走之友內乏彊近之親是以構市之徒隨相媒�及一朝捐棄以快怨者之心吁可悲矣蓋先貴後賤古富今貧季倫所以發此哀音雍門所以和其悲曲又迫以嚴秋殺气具物多悲長夜展轉百憂俱至況復霜銷艸色風搖樹影寒虫夕叫合輕重而同悲秋葉晚傷雜黃紫而俱墜蜘蛛絡幕熠耀爭飛故無車轍馬聲何聞鳴雞吠犬俯眉事妻子舉手謝賓遊方與飛走爲鄰永用蓬蒿自沒愾其長息忽不覺生之爲重素無一廛之田而有數口之累豈曰匏而不食方當長爲傭保糊口寄身溘死溝渠以實螻蟻悲夫豈復得與二三士友抱接膝之歡履足差肩摛綺縠之淸文談希微之道徳惟吳馮之遇夏馥範式之值孔嵩湣其畱賃憐此行乞耳倘不以垢累時存寸札則𨿽先犬馬猶松喬焉去矣何生髙樹芳烈裁書代面筆淚俱下

答江琰書

前人猥惠嘉音用蠲疾首發函伸紙朗若披云等嶰谷之淸音比洞庭之髙曲辭則美矣而擬其非倫譬享海鳥以醇醪嘉膳棲林狖以崇楹曾栱苟非其實立有驚怖況復以一離訴棄賓實漼然豈復能使一笥可輕八廚斯引且登淸漢乍棄黃污望影析支爭塗再楫其或蹲林臥石籍卉班荊不過田畯野老漁父樵客酌醴焚枯嗚嗚相勞羹藜含糗果然滿腹寧有幡旗貴客車馬大賓獻書盡先賢之徳作頌罄前皇之美豈不俯拾靑紫坐享大夫況復詠髙梧而賦修竹背靑淮而遊長苑畱東閣以從容登石室而髙視豈與夫身沒名隕同年而共毀譽哉

與陳居士書

前人云波遙燕越數千行雲郁術徵禽難使用隔巾車未能搦札引領南望悵矣心飛幸因劣薄懷章貴壤依然谷口覺子眞之咫尺靜睇嚴灘信子陵之非遠已入虛白之室用披蓬蒿之徑稟紛綸之髙論承希微之妙音虛往實歸用袪塵惑

懷音賦

張纘西平邵陵王以親賢近能作蕃夏首下走叨竊時命驅傳湘羅久托下風素蒙淑顧及塗經鄢郢淹泊累旬君王彈隨珠於千仞乃貽之以麗則詩曰懷我好音敢爲懷音賦云爾伊宗周之令望巡召南而述職襟帶鄖夏之鄕宣條江漢之域服詩書於懷袖抱仁義於胸臆總九徳以棲身橫四溟而撫翼循微躬之末迹謬馳傳於衡嶷由洞庭而左轉指酃醴而爲期仰芳塵於夏汭路將近而彌滋棹陵波以遄鶩舟望浦而倦遲自淸光之未遘逾一紀以歷玆敢憑情於往昔逢君恩之未遺陪桂苑之良遊接蘭臺之髙會旣醉酒以飽徳亦傾羞而緩帶感平原之愛客傷岐路之難畱戀西園之餘賞泣南浦之䢐舟結煩言於將贈情有重乎琳球顧龍門其不見過夏首而西浮申服義之未沫長寄言於還郵

報尹義尙書

陳徐陵別離二國雲雨十年心想河陽言銅爵而無遠神遊漳水與金鳳而俱蜚北使還辱去冬十月十一日告忽同言敍循環巧制欣慰良深河朔年芳𨿽當淹晚白溝浼浼春流已淸紫陌依依長楊稍合體中何如豈無鄕思弟三秦世冑六輔良家文武兼能志懷開遠谷永之筆無慚古人蓋延之功髙視前彥而淹畱趙魏亟歷寒暄企望鄕關理多悲切聖朝欽明纂歷大拯生民戮巨海之奔鯨殲中原之封豕晉君之說長安遠於日邊揚雄有言交州在於天際則輸琛王府屈膝閶門川洞酋豪彊梁溟海神兵一指率土咸康方當偃伯於靈臺韜戈於武庫變大風於五禮驅蒸民於昌辰物色英聲搜揚俊傑投竿負鼎馳步蒼龍巖穴丘園爭趨金馬而弟畱河北義等周邵懷此殊才實可傷嗟吾崦嵫旣暮容鬢皤然風气彌畱砭藥無補追惟疇昔共備行人室家安危賓禮升降懸壺代哭俱歷春冬移館於箕同玆辛苦鳴蜩抱樹亟見藏冰歸雁銜蘆多經寒食靖言念此如何可忘握玩來書彌其承眷夫以擁腫之木得免因於不才觳觫之牛自保由其無用以余鄙陋未友龔生惟嘆吾賢不同蘧瑗耳若推溝拯溺每切皇衷逸翮飄鱗見優機檻所以降尺一之書馳輶軒之使心期與國必遂還途寧謂親鄰更成難請言尋雅告所及縲囚便訪鴻臚幸無淹使聞諸司寇或有邊俘前歲中流是維同惡燕禽望闕冀馬臨江裁頓云羅自投天网京觀之冢宜彰武功周丑之門方申明罰而聖朝好生惡殺收雷寢電兵車所獲𨿽同長萬之來恩澤從容無異荀罃之禮方之於弟況擬非倫伊昔梁朝共奉嘉聘張玆大帛處彼髙閎庭奏歌鐘座延僑肸賓客之敍方於阼階田獵之禽同於君膳正以鄕關阻亂致爾拘畱家國隆平義應旋反況復韓宣屢至宰孔頻還翻爾遲回豈云鄰睦弟遂鍾儀之操對此皇華髙厚之詩一何非類關徐廉樂之況三戰七擒之言此日借子之矛攻子之室彼之使客猶尙不還此於齊都豪門貴戚周行匪例事義相懸豈與大弟同年而語吾本自凡流以復衰老稍近東岱不奢擊壤之年惟欣堯俗若耶之復長保安臥時思之若耶至此闕誤不

棄忝亞宗卿非得侵官天扆但當今芃芃在詠濟濟盈朝才冠卿云智同荀郭文辭富於江海髙論泊於雲霄趨走丹墀之門侍奉淸規之內弟來款言至欲附所聞聯類非宜更其多惑若使良有闕二字猶希贈鯉之書郵驛方通復行蜚鶬之信執筆潸然不知何向

在北齊與宗室書

前人陵白臨淮負海是謂徐州顓頊髙陽世有明徳自興王啟霸無勞委劍之鋒開國承家實饗彤弓之賜其後金柯玉葉霞振雲從耆舊通人茂才多士或以天下之貴負石自沈王命之尊拂衣髙蹈或熊衣雉制靑組朱旗儒盛江東文髙河北或復分齊處魯移魏居燕瓜瓞𨿽遙芳枝無遠昔有王如王莽無關控鵠之宗劉曜劉淵彌非偃龍之又有朱家別錄邾子之苗何氏殊源韓侯之嗣三烏五鹿時事無恆東郭西門遷訛非一吾宗𨿽廣未有駢枝咸自駒王同分才子正以金衡委禦玉斗宵亡賊勢憑陵中原傾覆我則供犧牷於東國載主祏於南都二百餘年家於揚越此則盧諶不去裴寧仍畱髙宦燕秦遲回鄕壤山河有隔敍覯無緣望冀馬而增勞瞻賓鴻而永嘆昔竇公累世光武稱其外家許都遙遠靈王思其舊宅其言𨿽大可以諭小況在宗親寧無停眷比月應雩龍星移殷鳥天明和煦體中何如願百年之老興居多福萬石之君寒暑淸豫其外忠孝比屋連甍信義勇於干戈詩書甘於酒醴或有漁獵三史紛綸五經都講開黌詩生負帙邦君佇徳寧無掛榻之思州將欽風應有題車之命南陽坐嘯寄以共治東海行歌資其主弼梁竦不好徒爲大言鄧禹平生惟望如此若棲遲偃仰因事丘中桃果三名粟園千樹持竿而釣徵聘不來負耒而耕公侯靡屈何其髙也蓋復休哉如脫推延或遲並問吾階緣人乏叨簉皇華王事無淹公禮將畢旣而揚都蕩覆方離獫狁之災越界風塵復蹈輶軒之禮屏居空館多歷歲時亹犯靈祗招延禍罰號慕無窮肝膽屠殞煩冤胸臆不自堪居無心柰何無狀柰何自徘徊河朔亟積寒暄風患彌畱半體枯廢折臂爲公𨿽非羊祜跛足而使無慚郤克固以形如槁木心若死灰匍匐苫廬才有魂气夫迷山之客遲遙響於巖崖窮海之賓望孤煙於洲嶼況乃宗均魯衛地匪燕吳車騎相望舟艫朝夕三條不遠五達非難信乃闊然遂不蒙問昔桃花之峽長避秦嬴芝艸之山遙然滄海猶復漁船可入何況平途不兼旬月勞懷旣積輒命行人弦望之間遲枉歸翰儻二三兄弟能惇昭穆之詩求我漳濱幸開劉楨之疾陽春攺節並念將宜扶力爲書多不詮次陵白

與吳郡王僧智書

前人孤子徐陵頓首昔林宗道主時人多慕徳之賓無忌雄豪天下盡希風之客況復王家沈默謝氏混元名貴公門譽華卿子而秦峯阻敻浙水悠長諮訴無因但用窮結比靑葽已戒白露方漙體中何如願聞康勝鄧仲華服衮之年荀令則擁旄之日徒云早達未可同功今日相方豈不髙視竊承富春頃歲多難薦臻邑閈皆空黔黎將盡禦史舊榻零落不存太傅齊室荒茫無處自神麾所屆𦇤負斯歸新屋方華故田斯墾府吏閒坐長史誦經督郵無事惟慮吹笛東苞海水俱承幕府之威西洎江沱同仰惟良之化政差邊張何其神也孤子無心靦冒苟�光陰風疾彌畱示有餘息恩將公聘窮擯虜庭博望侯極迹於黃河栘中監流滯於滄海自斯以後惟有庸賤本應埋魂趙魏析骨幽並豈意餘年復反鄕國仰屬伊公在亳渭老師周旌賁丘園采拾衡巷遂以哀駘不棄甕盎無遺還顧庸虛未應偕此竊承君侯過被以光輝屢有吹噓之言頻蒙薦延之澤故得周行紫閣升降丹墀點污淸朝豈不荒愧𨿽復華陰砥柱帶地窮深嵩髙維嶽極天爲重未可以方斯盛典譬此洪恩年迫桑楡豈期酬報政以川波非遠對奉無因夜夢子長之遊朝覽希道之疏浮雲西北徒懷魏帝之文行雨東南思假飛山之便窮誠已結荒系逾深方事祁寒願加珍納謹扶力白書迷乏不次孤子徐陵頓首

答李顒之書

前人近謬枉淸音無申窮眷忽辱來告文制兼美君山西盛族素挺風流河北辭林本所嗟賞子桓虛座寧不敬期伯喈倒屣固以相屬一日復其艸土思襒衣裾披素淸顏但覺形穢公輔之量不負髙名王佐之才信表天骨孺子之榻𨿽其可懸仲康之車彌軫恆眷孤子昔緣素乏叨簉皇華今日形容無關天壤殘光炯炯慮在昏明餘息綿綿待盡鐘漏安可以樹揚名士遊處盛賓來諭泰髙如爲善謔文艷質寡何似上林華而不實將同桂樹但忘年之款昔有張裴鄰國之交非無嬰札儻哀駘可悅甕盎非疑方願投衿庶比傾蓋頃陳湯之疾歲月增深羊祜之�秋冬彌劇且年光遒盡觸目崩心扶力含毫諸不申具孤子徐陵頓首

答族人梁東海太守長孺書

前人恩報近歲奉使來歸辱彼河淸年終告行並惠以明鏡亟離寒暑𨿽復時陳梁鶴日照孫鸞言慰相思反增離眷劉傅二常侍還又承書札銀鉤甚麗玉疏依然開封伸紙破愁爲笑素秋方屆溽暑稍闌體中何如善保元吉叢臺之璧少海之珠何必鄕裏所在爲貴卿托身大國旣已積年彼朝英彥理相欽挹方當交辟三命淸宦兩宮何乃闊然遲有問也吾七十之歲崦嵫已迫朽老之疾隨年而甚徒懷北邙之切未遂東都之期牽役承間但有衰頓賢從君政佐佑興基中捨諶殿中並休宜自別有書問來告訪吾文章吾自歸來鄕國亟徙炎涼牽課疲朽不無辭制而應物隨時未曾編錄旣承今告輒復搜檢行人相繼別簡知音但旣乏新聲全同古樂正恐多慚於協律致睡於文侯耳燕南趙北地角天涯言接末由但以潛欷善敬徳中郎並比境之良選皇華之上求若可輶軒別當委白君問

答徐陵書

李那繁霜應管能響丰山之鐘元云觸石又動流泉之奏矧伊物候具或冥符況乃襟期相忘道術楚齊風馬吳會浮雲行李無因音塵不嗣殷禦正�命來歸嘉言累札江南橘茂薊北桑枯陰慘陽舒行止多福足下泰山竹箭浙水明珠海內風流江南獨步扶風計吏議折祥禽平陵李廉辦酬文約況復麗藻星鋪雕文錦縟風雲景物義盡緣情經綸憲章辭殫表奏久以京師紙貴天下家藏調移齊右之音韻攺河西之俗豈直揚云藻翰獨畱千金嗣宗文雅惟傳好事僕世傳經術才謝劉歆家有賜書學匪班嗣弱年有意頻愛雕虫歲月三餘無忘肄業戶牖之間時安筆硯嚬眉難巧學步非工恆經牧孺之譏屢被陳思之誚羞逢仲子類居山之鼓琴屢見子將同本初之車服不謂殷侯虛談成價遂同布鼓輕響雷門燕石空雕終慚比徳楚軍𨿽拂實愧棲桐豈若邯鄲舉袖惟聞變曲協律飛塵必應不顧是以日南寶貝遙望歸秦合浦文犀更希還漢芳春行獻�其鳴矣懸豫章之�置長安之驛厚築墻垣思逢鄭僑之聘工歌周頌佇奏延陵之樂書繒有復道意無伸李那頓首

答宗欽書

北魏髙允頃因行李承足下髙問延佇之勞爲日久矣王途一啟得敍其懷欣於相遇情無有已足下兼愛爲心每能存顧養之以風味惠之以徳音執玩反復銘於心抱吾少乏尋常之操長無老成之致憑賴賢聖以自充勉而來諭褒飾有過其分旣承雅贈卽應有答但唱髙則難和理深則難酬所以畱連日月以至於今今往詩一篇誠不足標明來旨且表以心幸恕其鄙滯領其至意

答員半千書

唐駱賓王張評事至止辱所惠詩及書把玩無厭暫如有敍上言離恨下勗交情篤以猛風漧蘇之談弘以驟雨濕薪之諭𨿽聞義則死道存於起予而擬人則失事均乎玩物借如誠說蓋足下之不知言倘或劇談豈吾人之仰望矣夫鯤之爲魚也潛碧海泳滄流沈鰓於渤澥之中掉尾乎風濤之下而濠魚井鮒自以爲可得而齊焉鵬之爲鳥也刷毛羽恣飲啄戢翼於天地之間宛頸乎江海之畔而雙鳧只雁自以爲可得而焉及其化羽垂天摶風九萬振鬣橫海擊水三千寧假力於槍楡在藻資汀濘涓流之水俟窟堁揚塵之風哉故張子房之達人也擊水摶風之適焉朱買臣之屈己也戢翼沈鰓之致焉足下雅得古人之致不乏先賢之適自守莊筌無嬰魏网亦寧不知在藻槍楡之力非擊水摶風之助哉而詞旨勤勤深所未諭盍言爾志豈若是乎夫人生百年物理千變名利寵辱之情立矣愛憎毀譽之迹生焉其道在則尊徳成而上幽貞爲虛白之室靜默爲太元之門知軒冕是儻來之物悟榮貴非作力所致苟斯道不墜亦何患無成而圖僥幸於權重之交養聲利於眾多之口斯所以楊朱徘徊於岐路阮籍怵惕於窮途嗟乎露往霜來歲華不待山髙河廣離意無時桂樹寒花公子去而忘返松巖春艸王孫遊以不歸去矣員生遠離隔矣音塵不嗣情甚勞矣畏容藏谷靜深殊矣惠而好我無密爾音

與嵇茂齊書

趙至至白昔李叟入秦及關而嘆梁生適越登嶽長謠夫以嘉遁之舉猶懷戀恨況乎不得已者哉惟別之後離羣獨逝背榮宴辭倫好經迥路涉沙漠雞鳴戒旦則飄爾晨徵日薄西山則馬首靡托尋歷曲阻則沈思紆結乘髙遠眺則山川悠隔或乃回飆狂厲白日寢光崎嶇交錯陵隰相望徘徊九臯之內慷慨重阜之巓進無所依退無所據涉澤求蹊披榛覓路嘯詠溝渠良不可度斯亦行路之艱難非吾心之所懼也至若蘭�傾頓桂林移植根萌未樹牙淺弦急常恐風波潛駭危機密發斯所以怵愓於長衢按轡而嘆息者也又北土之性難以托根投人夜光鮮不按劍今將植橘柚於元朔帶華藕於修陵表龍章於裸壤奏韶武於聾俗固難以取貴矣夫物不我貴則莫之與莫之與則傷之者至矣飄颻遠遊之士托身無人之鄕總轡遐路則有前言之艱懸鞍陋宇則有後慮之戒朝霞啟暉則身疲於遄徵太陽戢曜則情劬於夕惕肆目平隰則遼廓而無睹極聽修原則淹寂而無聞吁其悲矣心傷悴矣然後乃知步驟之士不足爲貴也若乃顧影中原憤气云踴哀物悼世激情風烈龍睇大野虎嘯六合猛气紛紜雄心四據思躡雲梯橫飛八極披艱掃穢蕩海夷嶽蹴昆侖使西倒蹋泰山令東覆平滌九區恢廓宇宙斯亦吾之鄙願也時不我與垂翼遠逝鋒巨靡加翅翮摧屈自非知命誰能不憤悒者哉吾子植根芳苑擢秀淸流布葉華崖飛藻云肆俯據潛龍之淵仰蔭棲鳳之林榮耀炫於前艷色餌其後良儔交其左聲名馳其右翺翔倫黨之間弄姿帷房之裏從容顧眄綽有餘裕俯仰吟嘯自以爲得志矣豈能與吾同大丈夫之憂樂者哉去矣嵇生永離隔矣煢煢飄寄臨沙漠矣悠悠三千路難涉矣攜手之期邈無日矣思心彌結誰云釋矣無金玉爾音而有遐心身𨿽胡越意在斷金各敬爾儀惇履璞沈繁華流蕩君子弗欽臨書恨然知復何云

答蕭十書

韋述述白忽枉書問詞髙理博尋玩反復罔知厭倦述聞登太山者睹叢薄而迷其方面涉瀛洲者挹波濤而懵其淺深蓋廣大則昧然難爲究足下貫穿羣言靡不該覽聞一以知十切問而近思詞人之淵藪僕誠不敏何以當斯乎足下無棄芻蕘輕投瓊玖講學先訓足以起予所發微言孰不賈勇謹當掃陋巷之庭宇望君子之軒車博約之道以俟會面

答澤潞王尙書書

符載某有舊故爲南康郡太守今年夏五月往遊其門至冬十月歸山下遂於江州盧使君處伏奉書問並睹押衙盧從史所畱示委曲重詞異禮一何特達捧讀慚恐若無憑依伏惟尙書忠厚淳粹發於大造靈姿傑立長材卓然以社稷爲生死以勛庸爲倚任義感生於慷慨聞望歸於徳禮屬思宏邁遠蹤前人由是天子以山東之利兵廣土授之使長於諸侯蓋有以也夫翊王公之美者莫如賢贊策畫之利者莫如才延納優劣不啻什百如某者一蓬蓽士也癡緩朴訥無可采擇性嗜閒退不求聲利頃在山林中飲泉斸藥保養性命時運不適卽覽閱六籍或持竿釣魚以此竟歲人世機事視之懵然不悟髙明橫加鄙夫手疏襟素不飾文字是所謂嘗蘇艸而掇蘭蕙簸礫石而揀瑰璧欲自隗始爲天下士君子之先伏知異日截犬戎壹宇宙拯民戴主在此志也念玆菲薄無用裨補況且多病形憊气衰不任策使實貽敗累未獲趨拜謝恩鈴閣又南歸日晚酬答稽�瞻望旌麾惶灼無次古人有感一言重一顧期於隕越請報國士卽小子平生之旨豈無是耶伏惟開懷察納不記疵�幸甚幸甚不宣

寄贈於尙書書

前人朱挍書至猥辱書問並示孟處士碑篆端由捧讀彌日忭躍無次夫旌善人采遺美蓋有位君子之所行豈伊薄劣敢擬發揮言輕賜重益用惶駭又於朱挍書處恭睹制作約數十篇髙格侔山嶽迅勢擬波濤邁气薄雲霄遠思躡鵷鴻當世翰墨都無此手臟腑恍恍至今悸動斯可謂煥乎文章也一昨奉辭伐罪統貔虎之師沈謀偉略洞入神鬼以鎭則有制以戰則有威巍巍赫赫聲振寰海斯可謂盛乎武事也文武吉甫佐天子贊襄使姦臣賊子無萌芽於禍亂者我尙書之謂矣小人君子咸知幸甚某一凡夫也棲遁匡廬垂二十年讀書不及於豎儒把筆才過於常談泯泯人世鄰乎彊仕斯亦不足畏也然徒有愚妄之意愛大名慕大節懸芳竹帛爲千古榮勤勤懇懇正爲此耳小子聽閣下之事業英姿豪韻迥如古人私心歡喜動作顚沛況前旨稠疊猥賜誘諭令一至峴首追賞風景小生何人當此珍重誠宜奔走拜伏旌麾間識徵南之儀觀揖當陽之談話凝襟滯想從玆泄露屬人夏多病气力衰羸火雲始生道路且遠瞻仰尊重魂爽飄然若望溟海未知濟涉如此誠激何緣上達維有簡牘可寄肺腸今故特差祇舍人呂及自潯陽專往奉狀塵獻鈴閣伏惟鑑察愚朴不責狂瞽幸甚幸甚候起居之禮謹俟異日此無多談

答竇秀才書

韓愈愈少駑怯於他藝能自度無可努力又不通時事而與世多齟齬念終無以樹立遂發憤篤專於文學學不得其術凡所辛苦而僅有之者皆符於空言而不適於實用又重以自廢是故學成而道益窮年老而智愈困今又以罪黜於朝廷遠宰蠻縣愁憂無聊瘴癘侵加喘喘焉無以冀朝夕足下年少才俊辭雅而气銳當朝廷求賢如不及之時當道者又皆良有司操數寸之管書盈尺之髙可以釣爵位循次而進亦不失萬一於甲科今乃乘不測之舟入無人之地以相從向文章爲事身勤而事左辭重而請約非計之得也𨿽使古之君子積道藏徳遁其光而不曜膠其口而不傳者遇足下之情懇懇猶將倒廩傾囷羅列而進也若愈之愚不肖又安敢有愛於左右哉顧足下之能足以自奮愈之所有如前所陳是以臨事愧恥而不敢答也錢財不足以賄左右之匱急文章不足以發足下之事業�載而往垂橐而歸足下亮之而已

答李秀才書

前人愈白故友李觀元賓十年之前示愈別吳中故人詩六章其首章則吾子也盛有所稱引元賓行峻潔淸其中狹隘不能包容於尋常人不肯苟有論說因究其所以於是知吾子非庸眾人時吾子在吳中其後愈出在外無因緣相見元賓旣沒其文益可貴重思元賓而不見見元賓之所與者則如元賓焉今者辱惠書及文章觀其姓名元賓之聲容恍若相接讀其文辭見元賓之知人交道之不污甚矣子之心有似於吾元賓也子之言以愈所爲不違孔子不以琢雕爲工將相從於此愈敢自愛其道而以辭讓爲事乎然愈之所志於古者不惟其辭之好好其道焉爾讀吾子之辭而得其所用心將復有深於是者與吾子樂之況其外之文乎愈頓首

與衛中行書

前人大受足下辱書爲賜甚大然所稱道過盛豈所謂誘之而欲其至於是歟不敢當不敢當其中擇其一二近似者而竊取之則於交友忠而不反於背面者少似近焉亦其心之所好耳行之不倦則未敢自謂能爾也不敢當不敢當至於汲汲於富貴以救世爲事者皆聖賢之事業知其智能謀力能任者也如愈者又焉能之始相識時方甚貧衣食於人其後相見於汴徐二州僕皆爲之從事日月有所入比之前時丰約百倍足下視吾飲食衣服亦有異乎然則僕之心或不爲此汲汲也其所不忘於仕進者亦將小行乎其志耳此未易遽言也凡禍福吉凶之來似不在我惟君子得禍爲不幸而小人得禍爲恆君子得福爲恆而小人得福爲幸以其所爲似有以取之也必曰君子則吉小人則凶者不可也賢不肖存乎己貴與賤禍與福存乎天名聲之善惡存乎人存乎己者吾將勉之存乎天存乎人者吾將任彼而不用吾力焉其所守者豈不約而易行哉足下曰命之窮通自我爲之吾恐未合於道足下徵前世而言之則知矣若曰以道徳爲己任窮通之來不接吾心則可也窮居荒涼艸樹茂密出無驢馬因與人絕一室之內有以自娛足下喜吾復脫禍亂不當安安而居遲遲而來也

答陳商書

前人愈白辱惠書語髙而旨深三四讀尙不能通曉茫然增愧赧又不以其淺獘無過人知識且諭以所守幸甚敢不吐情實然自識其不足補吾子所須也齊王好竽有求仕於齊者操瑟而往立王之門三年不得入叱曰吾瑟鼓之能使鬼神上下吾鼓瑟合軒轅氏之律呂客罵之曰王好竽而子鼓瑟瑟𨿽工如王不好何是所謂工於瑟而不工於求齊也今舉進士於此世求祿利行道於此世而爲文必使一世人不好得無與操瑟立齊門者比歟文𨿽工不利於求求不得則怒且怨不知君子必爾爲不也故區區之心每有來訪者皆有意於不肖者也略不辭讓遂盡言之惟吾子諒察

贈陳八秀才赴舉序

歐陽詹諸侯歲貢俊秀於天子故陳侯今年有觀光之舉白露肅物靑天始髙云回鴻盤言遵永途吾觀夫雄心銳志將領能事則夷山堙谷不盡其心力何東堂一枝南荊一片足塵土其慮耶勉哉陳侯有其才奏其試知有成矣

上時相啟

李商隱商隱啟暮春之初甘澤仍降旣聞沾足又欲開晴實關燮和克致丰阜繁陰初合則傅說爲霖媚景將開則趙衰呈日獲依恩養定見升平絕路左之喘牛用驚丙吉無�中之惡馬以役任安偃仰興居惟有歌詠瞻望闈闥不勝肺肝謹啟

爲崔從事寄尙書彭城公啟

前人福啟福聞雀辭楊館常懷寶篋之恩燕別張巢永結雕梁之戀推誠況物某有類焉始者尙書晞發丹山騰身紫府曉趨淸禁則瓊樹一枝夜直皇闈則金釭二等人寰莫見塵路難逢而某志在諱窮勇於求益輒幹皂隸自露菲葑寶肆回腸只期和氏醫門投足永念倉公果蒙湣彼顓愚溢爲品目勾萌始達依周囿以揚翹滴瀝才分托靈光而振響遙輕短羽驟化窮鱗每欲陶冶肺肝耕耘筆硯粗調宮徵以謝陽秋而義有多塗情非一槪辭煩轉野意密彌賒𨿽塗逭如韓遂之書反復若葛洪之紙終無仿�可得端倪去歲洛陽獲陪良宴頻趨絳帳累坐靑氈況聞懇拒臺階請從藩屏舉郗超之幕畫數阮瑀之軍書懸以嘉招形於善謔何言違阻復積光陰潼水千波巴山萬嶂接漏天之霧雨隔嶓冢之煙霜皓月圓時樹有何依之鵲悲風起處巖無不斷之猿煎向義之初心軫懷仁之勁气竊惟秦鏡當�衛桃昨伏承擁節浚郊建牙隋岸將求捧幣申好裂裳就塗接枚叟之餘光奉鄒生之末座又伏慮旋登殷夢俄奉周畋徵詔已行拜慶無及徘徊失措抑鬱誰聊必也華榻長懸簡書無廢卽割任安之席堪哂無圖負田叔之鈐可嗟非據伏惟愼安寢膳勉護興居早秉信圭速調大鼎至於禱祝實倍等倫半菽思貯於神倉一勺願投於靈海道之雲遠更開殷浩之函書不盡言重灑楊朱之淚攀戀感激不知所裁伏惟俯賜鑑照謹啟贈答部藝文二

與陳員外書

宋歐陽修修本愚無似固不足以希執友之遊然而羣居平日幸得肩從齒序跪拜起居竊兄弟行寓書存勞謂宜有所款曲以親之之意柰何一幅之紙前名後書且狀且牒如上公府退以尋度非謙卽疏此乃世之浮道之交外陽相尊者之爲非宜足下之所以賜修也古之書具惟有鉛刀竹木而削札爲刺止於達名姓寓書於簡止於舒心意爲問好惟官府吏曹凡公之事上而下者則曰符曰檄問訊列對下而上者則曰狀位等相以往來曰移曰牒非公之事長吏或自以意曉其下以戒以飭者則曰教下吏以私自達於其屬長而有所候問請謝者則曰箋記書啟故非有狀牒之儀施於非公之事相參如今所行者其原蓋出唐世大臣或貴且尊或有權於時縉紳湊其門以傳向者謂舊禮不足爲重務稍增之然始於刺謁有參候起居因爲之狀及五代始復以候問請謝如狀牒之儀如公之事然止施於官之尊貴及吏之長者其僞謬所從來旣遠世不根古以爲當然居今之世無不知此而莫以易者蓋常俗所爲積習已牢而不得以更之也然士或同師友締交遊以道誼相期者尙有手書勤勤之意猶爲近古噫候問請謝非公之事有狀牒之儀以施於尊貴長吏猶曰非古之宜用況又用之於肩從齒序跪拜起居如兄弟者乎豈足下不以道義交遊期我而惜手書之勤邪將待以牽俗積習者而姑用世禮以遇我之勤邪不然是爲浮道以陽相尊也是以不勝拳拳之心謹布左右

上郎侍郎書

王安石某啟昔者幸以先人之故得望步趨伏蒙撫存教道如親子侄而去離門墻凡五六年一介之使一書之問不徹於隸人之聽誠以苛禮不足報盛徳空言不能輸欲報之實顧不知執事察不察也去年得邑海上塗當出越而問聽之繆謂執事在焉比至越而後知車馬在杭行自念父黨之尊而徳施之隆去五六年而一書之不進又望門不造𨿽其心之勤企而欲報者猶在而執事之見察其可必也且悔且恐不知所云輒試陳不敏之罪於左右顧猶不敢必左右之察也不圖執事遽然貶損手教重之蜀箋兗墨之賜文辭反復意指勤過然後知大人君子仁恩溥博度量之廓大如此小人無狀不善隱度妄自悔恐而不知所以裁之也一官自綴勢不得去欲趨而前其路無由惟其思報心尙不怠

上小蘇先生

黃庭堅某頓首再拜誦執事之文章而願見二十年矣宦學匏系一州輒數歲迄無參對之幸每得於師友昆弟間知執事治气養心之美大徳不逾小物不廢沈潛而樂易致曲以遂直欲親之不可媟欲�之不能忘𨿽形迹闊�而平生詠嘆如千載寂寥聞伯夷柳下惠之風而動心者然惟小人不裕於學仿徉塵垢之外朴拙無所可用旣已成就𨿽造物之壚錘不能使之工也得邑極南幸執事在旁郡且當承教爲萬金良藥使錮疾少愈而到官以來能薄不勝事劇陸沈簿領救過不暇筆墨不足以寫心之精微故每欲作記而中休時因過賓有髙安行李必問動靜以其所言參其所不能言承典司管庫之鑰率職不怠懷璧混貧捨者爭席良以自慰比得報伯氏書詩過辱不遺緒言見及故不自量菲薄輒承請左右敢問不肖旣同於拙矣於事無�親不了人之愛憎人謂我�愚非所卹獨不知於道得少分否恭惟聞道先我爲世和扁有病於此初固聞而知之因來尙賜藥石之誨抱病呻吟仁者哀憫秋冷不審體力何如伏惟萬福願彊飯自重不宣某再拜

上東坡先生書

前人某再拜某齒少且賤又不肖無一可以事君子故嘗望見眉宇於眾人之中而終不得備使令於前後伏惟閣下學問文章度越前輩大雅愷悌博約後來立朝以直言見排退補郡輒上課最可謂聲實相當內外稱職凡此數者在人爲難兼而閣下所蘊海涵地負此特所見於一國一州者耳惟閣下之淵源如此而晚進之士不願親炙光烈以增益其所不能則非人之情也使有之彼非用心於富貴榮辱願日暮計功道不同不相爲謀則淺陋自是已無好學之志訑訑予旣已知之者耳某天幸蚤有聞於父兄師友已立乎二累之外然獨未嘗得望履幕下則以齒少且賤又不肖耳知學已來又爲祿仕所縻聞閣下之風樂承教而未得者也今日竊食於魏會閣下開幕外在彭門傳音相聞閣下又不以未嘗及門過譽斗筲使有黃鐘大呂之重蓋心親則千里晤對情異則連屋不相往來是理之必然者也故敢坐通書於下執事夫以少事長士交於大夫不肖承賢禮固有數似不當如此恭惟古之賢者有以國士期人略去勢位許通艸書故竊取焉非閣下之愷悌素處何特不可直不敢也仰恃知察故又作古風詩二章賦諸從者詩云我思古人實獲我心心之所期可爲知者道難爲俗人言不得於今人故求之古人中耳與我並時而能獲我心思見之心宜何如哉詩云旣見君子我心寫兮今則未見而寫我心矣气候暄冷失宜不審何如伏乞爲道所重

答黃魯直書

蘇軾軾始見足下詩文於莘老之坐上聳然異之以爲非今世之人也莘老言此人人知之者尙少子可謂稱揚其名軾笑曰此人如精金美玉不卽人而人卽之將逃名而不可得何以我稱揚爲然觀其文以求其爲人必輕外物而自重者今之君子莫能用也其後過李公擇於濟南則見足下之詩文愈多而得其爲人益詳意其超逸絕塵獨立萬物之表馭風騎气以與造物者遊非獨今世之君子所不能用𨿽如軾之放浪自棄與世闊�者亦莫得而友也今者辱書詞累幅執禮恭甚如見所畏者何哉軾方以此求交於足下而懼其不可得豈意得此於足下乎喜愧之懷殆不可勝然自入夏以來家人輩更臥病忽忽至今裁答甚緩想未深訝也古風二首托物引類眞得古詩人之風而軾非其人也聊復次韻以爲一笑秋暑不審起居何如末由會見萬萬以時自重

答廖季碩

朱熹比兩辱書良以爲慰又深愧感尢異登聞士友咸喜修塗逸駕自此其可量耶累書下問勤懇顧何愛於一言但欲以其所以自信自守者爲獻則誤賢者於迂闊而不可行之地欲捨其所以自信自守者爲說則又不知所以言也是以久而不知所以對惟髙明之有以擇焉於此二柄其必有所處矣

答廖季碩

前人熹衰晚遭此大禍痛苦不可爲懷請祠得歸已及裏門矣去家益近觸目傷感尢不易堪也見剛之詞三復悚嘆足見厲志之篤至於見屬之意則有所不敢承也誠齋直道孤立不容於朝然斂其惠於一路猶足以及人也知有講評之樂尢以歆羨越上親朋久不聞問泰州計亦不久當受代乃有悼亡之悲人生信鮮歡也

答吳茂才書

前人熹衰繆亡狀謬忝召除業已在官不容辭避然亦以病告而宿畱前途以俟報罷之命矣所論時務眾共知其如此而未知所以處之之方來誨又若有所難言而不欲盡者反復思之未得其要若便得請固無所預萬一不免一到臨安或恐當路有問焉者尙望髙明不鄙而瀆告之然必直書其事而勿爲材語使愚者一見而曉然乃爲厚幸不然又將有所不解而虛辱諄諄之誨矣至懇至望

答楊廷秀

前人程弟轉示所惠書教如奉談笑仰見放懷事外不以塵垢�糠累其胸次之超然者三復嘆羨不能已已數日偶苦脾疾心腹撓悶意緒無聊值此便風不敢不附報自力布此僅能問何如他皆未暇及也時論紛紛未有底止契丈淸徳雅望朝野屬心切冀眠食之間以時自重更能不以樂天知命之樂而忘與人同憂之憂毋過於優遊毋決於遁思則區區者猶有望於斯世也

與劉徳修

前人方念久不聞動靜忽閱邸報有房陵之行爲之悵然寢食俱廢累日不能自釋不審彼以何日就道自簡至房道裏幾何取道何州閱幾日而後至風土气候不至甚異否居處飲食能便安否官吏士民頗知相尊敬否吾道之窮一至於此然亦久知會有此事但不謂在目前耳偶有鄂便托劉公度轉致此問如有的便亦望得一書之報使知動息少慰遠懷千萬之幸馮李亦復不容季章得郡而名見乃弟疏中恐亦非久安者李良仲鴻飛冥冥使人深羨第恨不得扣其元中之趣範文叔卻幸未見物色想亦深自晦也熹足弱气痞已半年矣策杖人扶僅能略移跬步而腹�脹滿不能俯案觀書作字一切皆廢獨於長者未敢依例口占耳數日又加右臂作痛寫字不成衰憊至此無復久存之理承教無期尙冀以時深爲世道自愛耳熹隨例納祿幸已得請中間蓋亦小有紛紛後𨿽粗定然猶不免爲之之累亦可嘆也

答劉平甫書

前人領武昌五月下旬書知行李平安登覽雄勝甚慰所懷而安國諸詞更勤手筆讀之使人飄然直有淩雲之气也比日新秋尙熱伏惟到荊已久侍奉萬福熹請祠久不報昨得元履書云相君怒甚恐不可得然三得汪尙書書已兩報之竭盡底蘊次第亦須見怒矣或恐更有備禮文字來卽當再入文字彊免一到衢婺間聽朝命又不得請卽煩一到面懇諸公恐到彼終無好出場耳元履竟不容於朝𨿽未發未爲中節然比之尸位素餐口含瓦石者不可同年語矣陳固無可觀汪亦碌碌知人之難乃如此此則拙者之誤一兄也聞到鄂已有所處置威望隱然甚善甚善到荊不知又別有何施行想規模素定不勞而政舉也邊候旣未聳統帥之命當且中止似亦不必切切以爲言喜向兩書爲一兄言此知皆達否

送諭秀才序

元何中客有授中二賦及詩者讀之體裁髙雅音節淸妥中異之曰此深於昌黎韓子之文者果誰氏耶則以淸江諭立對中蓋心之矣延佑丙辰夏始識於封溪之上貌�而神腴與之言信好古者中益異之問何師曰師皮李賢氏則中友人也比年又嘗之武昌從王佐才龍觀復遊中又有以得其所從焉再見請曰立將造臨川山拜吳先生能一言以紹立其可中笑曰子奚見吳先生爲先生之學古學也科舉取士囊工則得學先生之學殆將不利於子奚見吳先生爲立曰科舉外也𨿽求之不攺必得先生之學內也非必求安得之且立取道於四方多矣冥然而趨不知其九折之阪歟其四達之衢歟今距先生不十捨許願執箕膺揲而焉時先生之講說或聞一言守之終其身而不失豈不可乎中嘆曰嗚呼世齾齾相濁相貨財化居時逐虎噬而鷙攫山崇而海錄赫然盛气勢懾孱豎腐息目睒而耳項縮凡不可致者皆可以指嗾得初不必辧形聲校點畫於斯時也求其能事程試已若魯麟�鳳祥蹄而瑞跖矧能孤徵重趼相從於寂寞之宅乎壯矣哉子之志也𨿽然中嘗聞夫子弟子凡三千人而孔氏家語遷之列傳才七十有七至見於魯論者無幾人幸而親遇聖人之時又幸親遊聖人之門姓名不少槪見何哉豈非歷聘諸國之際無智愚賢不肖羣而進退一再識焉而已者不然何寡聞若是哉魯論諸子以能答問故傳曾點漆雕開亞於回參者其言僅一見點猶從容數語開則一語而已倘非夫子有以發之則𨿽半語不可得而聞又孰知其爲見道也吾意孔門諸人固有勝於點開者世亦不得而悉也然則答問之功又何可少哉今吾非敢以夫子況先生亦非敢以孔門諸人擬子顧其理有相似者嗚呼人嘗患思古人而不可得見不知今人或勝於古人亦未可知也乃嘗想慕於不可得見之時而每相忽於相值之日其得謂之智乎前乎先生者固不知世復有斯人也後乎先生者豈無羨子之得見斯人者乎然則子之見也非幸歟子志夫古學者也宜有以問先生先生之答子也宜可以終身守之而不失也非止乎子之所已能也由其答問而有傳非幸而又幸者歟先生之見子也知子之嘗交於中也將必中乎問則以中之說而進焉因是而中之說亦傳非幸而又幸者歟

懷君子賦

楊襄繄岑樓之翼翼兮倚層城之隩隈敞八�以軒豁兮仰飛甍之崔嵬面雲山之矗矗兮喧江聲之若雷肆瑤席以鄭重兮呈瑯玕與瑰瑰誕延賓之翠館兮倚吹簫之鳳臺搴羅幃之芙蓉兮盼美人而和偕羌素懷而耿耿兮望靑鸞之不來謹修容以遙睇兮隔云軿乎䢐徠宛淸夢之繾綣兮忽中宵以驚猜步廣庭以夷猶兮瞻牛女而徘徊援猗蘭以寫抱兮拂素琴之凝灰希盛年以綢繆兮何參辰之或乖憶黃鳥之嚶嚶兮感賓鴻之獨哀炯予心之如璧兮悵遠道而悠哉已矣乎燕議詘兮訓狐是咍荃蕙�兮蔓艸盈�曷歸去兮剪故山之萊望玉京兮閶闔漫浮雲兮不開整羅襪以彳亍沾白露兮蒼苔仰碧虛之明月庶流影於君懷

與彭方伯鳳儀

明何喬新去歲在晉陽忽得邸報乃知閣下轉調貴州心竊駭之道遠莫究其由近赴召至京叩其所以見士大夫往往譏閣下爲好名僕竊以爲不然君子爲其所當爲初非爲名也但舉世不爲而己獨爲之眾遂以爲好名爾然好名何過哉先哲有言求士於三代之上惟恐其好名求士於三代之下惟恐其不好名使世之爲士者皆知好名又安肯叩稽匍匐於宦寺之前以求美官乎田承君責鄒志完有云願君毋以此舉自滿士之所當爲者未止此也僕亦願閣下弗避好名之嫌力行其當爲者耳舉世不我知安知百世之下不有我知者乎不可因此自沮也僕年齒益長舊學日忘與時俯仰心竊不安引身肥遁勢又未可閣下不忘久要願賜忠告俾免天下後世之譏實爲至幸思南守蔡哲僕之故人望垂靑庇爲感

又

前人往歲同覲闕庭日聆淸誨胸中鄙吝頓爾消釋別後閣下榮遷嶺南大藩而僕亦承乏湖廣準擬仙舟過黃鶴磯頭握手劇談以罄所懷不意襄樊流潦爲災僕奉臺檄往彼綏輯曁還則閣下已行矣詢諸寮友𨿽辱寄聲然獨無片簡以見規勉惕然慚悚自疑進修稍怠故見�於君子爾近者伻來乃辱手教詞意諄懇視往時所惠尺牘有加焉第其間過爲推重非所望於吾鳳儀也朋友道廢久矣自托交以來所冀吾兄抑吾過引吾不及俾不爲庸人之歸爾顧乃效世俗相稱許邪可畏之機誠如來諭然吾曹欲進而有爲則勢有所未能欲引身而退則徒取好怪不情之誚惟靜以俟之爾道與義存乎我用與捨由於人禍與福系於天在我者方與閣下共勉之在人與天者吾何知焉優哉遊哉聊以卒歲而已閣下謂吾以身任重不知擔子不在吾身且非吾綿薄所能擔當也陳白沙出處自有深意閣下列薦於朝此實好賢之篤也然使白沙起而任事得無如魏桓之言乎志有不行安知不有閔仲叔之恨乎天下之寶當爲天下惜之正不必彊之出也不識吾兄以爲何如朱摠制嘗與僕同事僕素重其有任重致遠之材每與交遊道之比來議者紛紛得閣下書益信向所見非謬也會晤未龜臨書不覺喋喋冬寒惟冀順時珍燮以承天貺不宣

答李鴻臚鐩

前人都門別後兩辱手書眷玆隆厚兼惠香帕帽襪葡萄感愧之深無以云諭然因循兩載不敢答書者正以林下之人不當與達者通書故耳昔富鄭公致政之後𨿽韓魏公歲時問訊亦不答書富韓相得之深豈恝然無情哉誠以世議隘薄故也僕之鄙劣固不敢望富公之萬一然願學焉歸田以來𨿽無裴晉公綠野之堂司馬溫公獨樂之園樂天諸公把酒賦詩之樂然逍遙泉石之間憂患不幹其心毀謗不入其耳視陸宣公之在忠州蓋過之矣近聞屠大理上疏欲起之衰疾之中𨿽蒙過愛然殊未諒區區之心也方少壯時猶不如人況老且疾豈可再起以取後生描畫哉倘相知有問及者煩告之曰老疾日侵不堪當世之用矣此實愚之至情深有望於閣下也自古及今再起者孰能善其終哉寇萊公王介庵且然況若僕者乎刑部舊人多有用之材連遭貶黜良可惜也本部談趙顧曾胡五正郎施尹曾伍四主事最承相念不敢致書會間煩爲道意並達鄙情不宣

寄彭學士彥實

前人去歲周僉憲回承寄著艸今秋歐陽知縣來又辱華翰僕遠宦炎荒無足齒錄而閣下惓惓不遐遺非篤於同年同鄕之誼克爾邪僕居閩五年矣徳薄材劣無裨聖時殊以爲愧而來書獎予太過益增慚靦八閩自沙尢之變以來民桀驁下陵上賤犯貴相師成風而彊宗大族依憑城社暴橫尢甚蓋吾江右所無也郡縣吏寧違上司之令而不敢違勢家之一言以爲上司不過督責而勢家能陷以重罪故也凡爲政者脂韋媕婀輒得美譽不再歲而遷否則怨誹紛然或因以得罪僕不能隨俗浮沈一切繩之以法桀驁之風𨿽少戢已不勝謗讟矣然謗與譽奚足卹哉僕之所慮有大於此者焉天下日入於獘而未知所以救之之方此大可慮也我朝懲前代藩鎭之獘以都司典兵布政司理民按察司執法凡軍戎調發之政布按二司不得專非有符驗都司亦不聽調也平居所以能前卻之者恃有三尺法耳一旦有事白刃臨其身厚利誘其心三尺法能制之邪愚以爲宜稍變舊制特詔布政使按察使兼典戎政而妙選勇略素著者爲都指揮使少寬擅興之法緩急調發二司得以專之不由中制庶可以防患於未然且救尾大不掉之獘焉古之善觀國者不觀其國勢之彊弱而觀其用人之賢否今則用人賢歟否歟愚不能知但見升一官進一秩士論輒嘩然曰某以親舊當道而得之或曰某以通書政府而得之或曰某以納賄權門而得之僕始聞之以爲人言不可信徐而察之巧宦者率皆超擢自守者往往淪棄亦不能不信也夫平居之時旣徇利以進身多事之秋肯捐身以報國乎不待智者可知也愚切謂當崇獎恬退之士抑遠奔競之徒以共振名教於風頹俗靡之際夫知人固未易大抵剛介寡合者君子也善柔易親者小人也於此察之十得七八矣果君子歟拔而用之不必親也不必故也不必識其面也果小人歟黜而退之親不可私也讎不可避也羣言交屬不可徇也以此處之庶幾有招之不來麾之不去之士出焉此二者時獘之大者也閣下官爲學士職號論思時政之孰得孰失人材之孰賢孰否知之素矣經筵進講之餘宜從容陳之使天下陰受其賜可也昔歐陽永叔司馬君實爲翰林學士所論奏者豈徒發揮經義而已哉捨二公而它取法焉非僕所望於閣下也尊兄少保先生實秉國鈞古人云政將及子可不預慮而熟圖之邪閣下試觀今日治歟否歟在廷者孰爲李綱張浚歟居方面者孰爲宗澤張所歟緩急可倚者誰歟臨難不易節者誰歟苟此數者未有其人抱火積薪殆未足諭也乞畱意焉狂瞽之言不識當否恃愛妄發幸乞恕之不宣

贈午山馮禦史序

崔銑往年予閒居洹上則聞午山子之教南畿也屏詭誕斥支蔓惇本崇雅予後召爲南禮官及午山子偕役句容其髙明予欽之其溫恭予樂之其析經辧古予又得三益焉午山子志不在達而求遐舉養�於湖之滸其進爲聖賢也孰禦予少也承教於父師亦非安爲人後者然而上擬古人研精典籍紛如錯如苦其無要也又攺而獨契道眞損書守墨恍乎惚乎苦其無準也久之乃喟然曰道無傳矣適無徒矣將奚從曰師夫子聖之逝矣顏莫覿矣將奚求曰誦論語諷其文如面領至言考其行如目瞻睟容察其因人之教如親誨我夫仁其本也忠信其功也仁吾之心忠信吾心之固然勿視以爲髙而避之勿輕以爲平而躐之勿遲以爲緩而棘之仰而見其茫茫然非髙也履而覺其淵淵然非平也日馳馳焉而旬千里非緩也惡衣食之恥縕袍狐裘之並立關於道造次與顚沛之必是厚與愛之或過均於仁乞酰大言之疚於行過位之勃色師氏之相之純不已也是故無隱顯無小大無終始疏越之瑟誰調之而成聲太古之尊誰勺之而知味故曰可與深造者道也

與戚秀夫

王守仁徳洪諸友時時談及盛徳深情追憶畱都之會恍若夢寐中矣盛使遠辱兼以書儀感怍何旣此道之在人心皎如白日𨿽陰晴晦明千態萬狀而白日之光未嘗增減變動足下以邁特之資而能篤志問學勤勤若是其於此道眞如掃雲霧而睹白日耳奚暇於區區之爲問乎病廢旣久偶承兩廣之命方具辭疏使還正當紛沓艸艸不盡鄙懷

與胡伯忠

前人某往在京𨿽極歆慕彼此以事未及從容一敍別去以爲憾期異時相遇決當盡意劇談一番耳昨未出京師卽已預期彭城之會謂所未決於心在玆行矣及相見又復匆匆而別別又復以爲恨不知執事之心亦何如也君子與小人居決無苟同之理不幸勢窮理極而爲彼所中傷則安之而已處之未盡於道或過於疾惡或傷於憤激無益於事而致彼之怨恨讎毒則皆君子之過也昔人有言事之無害於義者從俗可也君子豈輕於從俗獨不以異俗爲心耳與惡人居如以朝衣朝冠坐於塗炭者伯夷之淸也𨿽袒裼裸裎於我側彼焉能浼我哉柳下惠之和也君子以變化气質爲學則惠之和似亦執事之所宜從者不以三公易其介彼固未嘗無伯夷之淸也徳輶如毛民鮮克舉之我儀圖之惟仲山甫舉之愛莫助之僕於執事之謂矣正人難得正學難明流俗難變直道難容臨筆惘然如有所失言不盡意惟心亮

與陳國英

前人別久矣𨿽彼此音問�闊而消息動靜時時及聞國英天資篤厚加以靜養日久其所造當必大異於疇昔惜無因一面叩之耳凡人之學不日進者必日退譬諸艸木生意日滋則日益暢茂苟生意日息則亦日就衰落矣國英之於此學且十餘年矣其日益暢茂者乎其日就衰落者乎君子之學非有同志之友日相規切則亦易以悠悠度日而無有乎激勵警發之益山中友朋亦有以此學日相講求者乎孔子云徳之不修學之不講是吾憂也而況於吾儕乎哉

與黃宗賢六

前人宅老數承遠來重以嘉貺相念之厚愧何以堪令兄又辱書惠禮恭而意篤意家庭旦夕之論必於此學有相發明者是以波及於僕喜幸之餘愧何以堪別後工夫無因一扣如書中所云大略知之用力習熟然後居山之說昔人嘗有此然亦須得其源吾輩通患正如池面浮萍隨開隨蔽未論江海但在活水浮萍卽不能蔽何者活水有源池水無源有源者由己無源者從物故凡不息者有源作輟者皆無源故耳

與王純甫

前人別後有人自武城來云純甫始到家尊翁頗不喜歸計尙多抵牾始聞而惋然已而復大喜久之又有人自南都來云純甫已蒞任上下多不相能始聞而惋然已而復大喜吾之惋然者世俗之私情所爲大喜者純甫當自知之吾安能小不忍於純甫不使動心忍性以大其所就乎譬之金之在冶經烈焰受鉗錘當此之時爲金者甚苦然自他人視之方喜金之益精煉而惟恐火力錘鍛之不至旣其出冶金亦自喜其挫折鍛煉之有成矣某平日亦每有傲視行輩輕忽世故之心後𨿽稍知懲創亦惟支持抵塞於外而已及謫貴州三年百難備嘗然後能有所見始信孟氏生於憂患之言非欺我也嘗以爲君子素其位而行不願乎其外素富貴行乎富貴素貧賤行乎貧賤素患難行乎患難故無入而不自得後之君子亦當素其位而學不願乎其外素富貴學處乎富貴素貧賤患難學處乎貧賤患難則亦可以無入而不自得向嘗爲純甫言之純甫深以爲然不審邇來用力卻如何耳近日相與講學者宗賢之外亦復數人每相聚輒嘆純甫之髙明今復遭時磨勵若此其進益不可量純甫勉之汪景顏近亦出宰大名臨行請益某告以變化气質居常無所見惟當利害經變故遭屈辱平時憤怒者到此能不憤怒憂惶失措者到此能不憂惶失措始是能有得力處亦便是用力處天下事𨿽萬變吾所以應之不出乎喜怒哀樂四者此爲學之要而爲政亦在其中矣景顏聞之躍然如有所得也甘泉近有書來已卜居蕭山之湘湖去陽明洞方數十里耳書屋亦將落成聞之喜極誠得良友相聚會共進此道人間更復有何樂區區在外之榮辱得喪又足掛之齒牙間哉

答徐成之

前人汝華相見於逆旅聞成之啟居甚悉然無因一面徒增悒怏吾鄕學者幾人求其篤信好學如吾成之者誰歟求其喜聞過忠告善道如吾成之者誰歟過而莫吾告也學而莫吾與也非吾成之之思而誰思歟嗟吾成之幸自愛重自人之失其所好仁之難成也久矣向吾成之在鄕黨中刻厲自立眾皆非笑以爲迂腐成之不爲少變僕時𨿽稍知愛敬不從眾非笑然尙未知成之之難得如此也今知成之之難得則又不獲朝夕相與豈非大可憾歟修己治人本無二道政事𨿽劇亦皆學問之地諒吾成之隨在有得然何從一聞至論以洗凡近之見乎愛莫爲助近爲成之思進學之功微覺過苦先儒所謂志道懇切固是誠意然急迫求之則反爲私己不可不察也日用間何莫非天理流行但此心常存而不放則義理自熟孟子所謂勿忘勿助深造自得者矣學問之功何可緩但恐著意把持振作縱復有得居之恐不能安耳成之之學想亦正不如此以僕所見微覺其有近似者是以不敢不盡亦以成之平日之樂聞且欲以是求教也

贈王堯卿序

前人終南王堯卿爲諫官三月以病致其事而去交遊之贈言者以十數而猶乞言於予甚哉吾黨之多言也夫言日茂而行益荒吾欲無言也久矣自學術之不明世之君子以名爲實凡今之所謂務乎其實皆其務乎其名者也可無察乎堯卿之行人皆以爲髙矣才人皆以爲美矣學人皆以爲博矣是可以無察乎自喜於一節者不足與進於全徳之地求免於鄕人者不可以語於聖賢之途气浮者其志不確心�者其造不深外誇者其中日陋已矣吾惡夫言之多也虎谷有君子類無言者堯卿過焉其以予言質之

與張龍坪兵備

唐順之獲侍同途又獲侍同舟日夕奉教皆出邂逅非素所期然公久垂念於僕而僕未之知僕亦久欲晤公而公未之知則又不可謂非素所期也維揚班荊自此奉晤下邳分轡自此奉別長川舉杯同於歡笑驚風折檣同於險厄數日之間而聚散驚喜之不可常世事大率如此達人觀之可一解頤也別後承遣使致手書殊感相念玆過臨淸使者蔣繼先王淸等還附謝伏惟垂照

贈彭石屋序

前人君子之仕也非以爲利也其苦身以爲人至於手足胼胝而不敢以爲勞其忘身以從王事至於終窶且貧室人交謫而不敢怨此豈有一毫利之也哉宋儒程伯子之言曰孔子曰古之學者爲己今之學者爲人吾以謂古之仕者爲人今之仕者爲己其學也爲己則其仕也必爲人其學也爲人則其仕也必爲己順之讀其說而有感焉又嘗觀大史公循吏傳至公儀休則獨述其拔園葵辭饋魚一二細事而略不及乎其他竊意休之所以能垂世而立名者必有經國之大計而此二事乃匹夫之小廉耳何太史公捨彼經國之大計而取其匹夫之小廉也其意可知矣蓋以爲苟不自利必能利人苟不爲己必能爲人也歟余從縉紳之後見世所謂賢士大夫者多矣未見有一毫無所利於官者也夫世之潔淸好修者不啻幾人而余以爲未能無所利者非過歟蓋檢於耳目之所及而或忽於所不及愼於大或忽於細此僅愈於黷冒無恥者則可耳其去古之循吏不亦遠乎今夫以小民供有司之飲食器具而不以爲有司之浚我以有司受小民飲食器具之供而不以爲小民之過奉我其來也久其習之也熟而恬然莫之怪也嗚呼此豈非所謂耳目之所不及與其細者歟宜興山縣也裏胥之供官歲爲金者以百計通判彭侯來署縣事公曰吾廩祿之外一錢亦私也況百金乎且我書生所須幾何安用百金亟去之或謂侯曰公則可矣得無病後來者侯曰吾知自盡而已遑卹其後乎且後來者賢必不非我不然吾亦安能預爲不賢者地乎侯爲人貌古而气凝恬淡而寡欲其居處苦約有寒士所不能堪者推侯之志𨿽枯槁山澤對四壁之居亦可軒然無求於世而顧有一毫利於官也哉侯治宜興數月有惠愛其利害所興革多可書而余獨稱侯之節且侯之節其大者多矣而余獨舉其細者亦太史公載公儀休之意也以侯之仕不爲己而其仕必爲人者可知已以侯之仕能爲人而其學必爲己者又可知已或謂小節不足以觀人豈其然耶於是新令且至侯還郡有日矣學官某與諸生某輩欲畱侯不得則求予文爲侯贈余不能辭也遂因侯之節而及於儒者爲己爲人之說以告於世之仕者非獨以告爲宜興者也

與兩湖書

前人兄自少才名已滿海內六家九流之書幾乎無所不誦莊騷太史之書亦無所不摹畫而操縱之矣卽使海內奇才偉士欲傲兄以所不知而亦不能也況如僕者才至駑下向在京師每同平涼趙景仁過兄論文久之兄慨然曰二子之言是也遂欲盡棄其舊學而更張之然當時猶謂兄之急於獎善而以口語相推云耳已而視兄之文則果脫然盡變於舊矣夫文人相傾在古則然景仁於兄未知何如也至於僕之讀書則豈能若兄之博而其爲文也亦安能望如兄之古哉然兄不憚降心屈己而從之推兄是心也設使不徒用之於文而用之反躬爲己之間卽古人所謂勇撤臯比一變至道者在兄亦何讓乎僕未始不嘆兄之髙明不可及而亦每每惜兄有可以一變至道之力而僅用之於文也𨿽然此亦未有人焉以反躬爲己之說而謦咳於吾兄之側耳設使有人焉以反躬爲己之說而謦咳於吾兄之側如吾二子之論文也又安知兄之不降心而從之而翻然變於其舊之之爲尢速也乎又未始不自罪吾二子者不能爲古人反躬爲己之說以告兄而徒以文字雕虫篆刻之論投兄之好也兄今之所謂狂者也而豁豁磊磊率情而言率情而貌言也寧觸乎人而不肯違乎心貌也寧野於文而不色乎莊其直以肆則亦古之所謂狂者也是兄有可以一變至道之力而又有狂以進道之資也兄其能無意乎然兄之意必曰吾平生好適吾性而已矣吾不能爲拘儒迂儒苦身縛體如屍如齋言貌如土木人不得動搖云耳夫古之所謂儒者豈盡律以苦身縛體如屍如齋言貌如土木人不得動搖而後可謂之爲學也哉天機盡是圓活性地盡是灑落顧人情樂率易而惡拘束然人知安恣睢者之爲率易矣而不知見天機者之尢爲率易也人知任佚宕者之爲無拘束矣而不知造性地者之尢爲無拘束也人之病兄亦或以其樂率易苦拘束而僕則以爲惟恐兄之不樂率易不苦拘束也如使果樂率易苦拘束也則必眞求率易與無拘束之所在矣眞求率易與無拘束之所在也則捨天機性地將何所求哉使兄不以僕爲迂也願繼此而更進其說也僕自少亦頗不忍自埋沒因循四十更無長進惟近來山中閒居體念此心於日用間覺意味比舊來頗深長耳以應酬之故亦時不免於爲文每一抽思了了如見古人爲文之意乃知千古作家別自有正法眼藏在蓋其首尾節奏天然之度自不可差而得意於筆墨蹊徑之外則惟神解者而後可以語此近時文人說秦說漢說班說馬多是寐語耳莊定山之論文曰得乎心應乎手若輪扁之斫輪不疾不徐若伯樂之相馬非牡非牝庶足以形容其妙乎顧自以精神短少不欲更獘之於此故不能窮其妙也何時得與吾兄一面談之兄有近作可寄我兄向云居家有暇將來江東今能果此約否念庵兄時相會否弟數年間頗夢寐於江西之行今日侍家君百里之外亦無意矣會念庵兄並煩道鄙懷漢書批抹約四五十傳亦頗盡之並奉返以全信

贈答部藝文三詩

答元式

後漢蔡邕伊余有行爰戾玆邦先進博學同類率從濟濟羣彥如雲如龍君子博文貽我徳音辭之輯矣穆如淸風

答卜元嗣

前人斌斌碩人貽我以文辱此休辭非余所希敢不酬答賦誦以歸

贈徐幹

魏曹植驚風飄白日忽然歸西山圓景光未滿眾星燦以繁志士營世業小人亦不閒聊且夜行遊遊彼雙闕間文昌郁云興迎風髙中天春鳩鳴飛棟流猋激欞軒顧念蓬室士貧賤誠足憐薇藿弗充虛皮褐猶不全慷慨有悲心興文自成篇寶棄怨何人和氏有其愆彈冠俟知己知己誰不然良田無晚歲膏澤多丰年亮懷璠玙美積久徳逾宣親交義在惇申章復何言

贈丁儀

前人初秋涼气發庭樹微銷落凝霜依玉除淸風飄飛閣朝云不歸山霖雨成川澤黍稷委疇隴農夫安所獲在貴多忘賤爲恩誰能博狐白足禦冬焉念無衣客思慕延陵子寶劍非所惜子其寧爾心親交義不薄

贈王粲

前人端坐苦愁思攬衣起西遊樹木發春華淸池激長流中有孤鴛鴦哀鳴求匹儔我願執此鳥惜哉無輕舟欲歸忘故道顧望但懷愁悲風鳴我側羲和逝不畱重陰潤萬物何懼澤不周誰令君多念自使懷百憂

贈丁儀王粲

前人從軍度函谷驅馬過西京山岑髙無極涇渭揚濁淸壯哉帝王居佳麗殊百城員闕出浮雲承露槪太淸皇佐揚天惠四海無交兵權家𨿽愛勝全國爲令名君子在末位不能歌徳聲丁生怨在朝王子歡自營歡怨非貞則中和誠可經

贈丁廙

前人嘉賓塡城闕丰膳出中廚吾與二三子曲宴此城隅秦箏發西气齊瑟揚東謳肴來不虛歸觴至反無餘我豈狎異人朋友與我俱大國多良材譬海出明珠君子義休偫小人徳無儲積善有餘慶榮枯立可須滔蕩固大節時俗多所拘君子通大道無願爲世儒

贈五官中郎將四首

劉楨昔我從元後整駕出南鄕過彼丰沛都與君共翺翔四節相推斥季冬風且涼眾賓會廣坐明鐙�炎光淸歌制妙聲萬舞在中堂金罍含甘醴羽觴行無方長夜忘歸來聊且爲太康四牡向路馳歡悅誠未央余嬰沈痼疾竄身淸漳濱自夏涉元冬彌曠十餘旬常恐遊岱宗不復見故人所親一何篤步趾慰我身淸談同日夕情盻敍憂勤便復爲別辭遊車歸西鄰素葉隨風起廣路揚埃塵逝者如流水哀此遂離分追問何時會要我以陽春望慕結不解貽爾新詩文勉哉修令徳北面自寵珍秋日多悲懷感慨以長嘆終夜不遑寐敍意於濡翰明燈耀閨中淸風淒已寒白露塗前庭應門重其關四節相推斥歲月忽欲殫壯士遠出徵戎事將獨難涕泣灑衣裳能不懷所歡涼風吹沙礫霜气何皚皚明月照緹幕華燈散炎輝賦詩連篇章極夜不知歸君侯多壯思文雅縱橫飛小臣信頑鹵僶俯安能追

贈徐幹

前人誰謂相去遠隔此西掖垣拘限淸切禁中情無由宣思子沈心曲長嘆不能言起坐失次第一日三四遷步出北寺門遙望西苑園細柳夾道生方塘含淸源輕葉隨風轉飛鳥何翻翻乖人易感動涕下與襟連仰視白日光皦皦髙且懸兼燭八紘內物類無頗偏我獨抱深感不得與比焉

贈蔡子篤詩

王粲蔡睦字子篤爲尙書仲宣與之同避難荊州子篤還仲宣作此贈之翼翼飛鸞載飛載東我友云䢐言戾舊邦舫舟翩翩以溯大江蔚矣荒塗時行靡通慨我懷慕君子所同悠悠世路亂離多阻濟岱江行邈焉異處風流雲散一別如雨人生實難願其弗與曠望遐路允企伊佇烈烈冬日肅肅淒風潛鱗在淵歸雁載軒苟非鴻雕孰能飛翻𨿽則追慕予思罔宣瞻望東路慘愴增嘆率彼江流爰逝靡期君子信誓不遷於時及子同寮生死固之何以贈行言授斯詩中心孔悼涕淚漣洏嗟爾君子如何勿思

答贈詩

邯鄲淳淳一名竺字子淑博學有才初平時從三輔客荊州荊州內附太祖素聞其名召見甚敬異之時五官將博延英儒因啟淳欲使在文學會臨災侯植亦求淳太祖遣淳詣植黃初初以淳爲博士給事中我受上命來隨臨災與君子處曾未盈期見召本朝駕言趣期羣子重離首命於時餞我路隅贈我嘉辭旣受徳音敢不答之餘惟薄徳旣局且鄙見養賢侯於今四祀旣庇西伯永誓沒齒今也被命義在不俟瞻戀我侯又慕君子行道遲遲體逝情止豈無好爵懼不我與聖主受命千載一遇攀龍附鳳必在初舉行矣去矣別易會難自彊不息人誰獲安願子大夫勉簣成山天休方至萬福爾臻

贈嵇康五首

郭遐叔每念遘會惟日不足昕往宵歸常苦其速歡接無厭如川赴谷如何忽爾將適他俗言駕有日巾車命僕思念君子溫其如玉心之憂矣視丹如綠如何忽爾超將遠遊情以怵惕惟思惟憂展轉反側寤寐追求馳情運想神往形畱心之憂矣增其勞愁不見可欲使心不亂譬彼造化抗無崖畔封疆畫界事利任難惟予與子鮮不同貫交重情親欲面無算如何忽爾時適他館明發不寐耿耿極旦心之憂矣增其憤怨天地悠長人生若忽苟非知命安保旦夕思與君子窮年卒歲優哉逍遙幸無隕越如何君子超將遠邁我情願關我言願結心之憂矣良以忉怛君子交有義不必常相從天地有明理遠近無異同三仁不齊迹貴在等賢蹤眾鳥羣相追鷙鳥獨無雙何必相呴濡江海自可容願各保遐心有緣復來東

答嵇康四首一作答弟叔夜

嵇喜飾車駐駟駕言出遊南厲伊渚北登邙丘靑林華茂靑鳥羣嬉感悟長懷能不永思永思伊何思齊大儀淩雲輕邁托身靈螭遙集芝圃釋轡華池華木夜光沙棠離離俯漱神泉仰嘰璚枝結心皓素終始不虧華堂臨浚沼靈芝茂淸泉仰瞻靑禽翔俯察綠水濱逍遙步蘭渚感物懷古人李叟寄周朝莊生遊漆園時至忽蟬蛻變化無常端君子體變通否泰非常理當流則義行時遊則鵲起達者鑑通塞盛衰爲表裏列仙徇生命松喬安足齒縱軀任世度至人不私己達人與物化世俗安可論都邑可優遊何必棲山原孔父策良駟不云世路難出處因時資潛躍無常端保心守道居視變安能遷

答二郭三首

嵇康天下悠悠者下京趨上京二郭懷不羣超然來北徵樂道托萊廬雅志無所營良時遘其願遂結歡愛情君子義是親恩好篤平生寡志自生災屢使眾釁成豫子匿梁側聶政變其形顧此懷怛惕慮在苟自寧今當寄他域嚴駕不得停本圖終宴婉今更不克並二子贈嘉詩馥如幽蘭馨戀土思所親不知气憤盈

其二昔蒙父兄祚少得離負荷因疏遂成懶寢迹北山阿但願養性命終已靡有他良辰不我期當年值紛華坎壈趣世務嘗恐嬰网羅羲農邈已遠拊膺獨咨嗟朔戒貴尙容漁父好揚波𨿽逸亦已難非余心所嘉豈若翔區外餐瓊漱朝霞遺物棄鄙累逍遙遊太和結友集靈嶽彈琴登淸歌有能從此者古人豈足多

其三詳觀淩世務屯險多憂虞施報更相市大道匿不舒夷路值枳棘安步將焉如權智相傾奪名位不可居鸞鳳避罻羅遠托昆侖墟莊周悼靈龜越穆嗟王輿至人存諸己隱璞樂元虛功名何足殉乃欲列簡書所好亮若玆楊氏嘆交衢去去從所志敢謝道不俱

與阮徳如

前人含哀還舊廬感切傷心肝良時遘數子談慰臭如蘭疇昔恨不早旣面侔舊歡不悟卒永離念隔增憂嘆事故無不有別易會良難郢人忽已逝匠石寢不言澤雉窮野艸靈龜樂泥蟠榮名穢人身髙位多災患未若捐外累肆志養浩然顏氏希有虞隰子慕黃軒涓彭獨何人惟志在所安漸漬殉近欲一往不可攀生生在豫積勿以怵自寬南土旱不涼衿計宜早完君其愛徳素行路愼風寒自力致所懷臨文情辛酸

答何劭三首

晉張華吏道何其迫窘然坐自拘纓緌爲徽纆文憲焉可逾恬曠若不足煩促每有餘良朋貽新詩示我以遊娛穆如灑淸風煥若春華敷自昔同寮采於今比園廬衰疾近辱殆庶幾並懸輿散發重陰下抱杖臨淸渠屬耳聽鶯鳴流目玩鯈魚從容養餘日取樂於桑楡洪鈞陶萬類大塊稟羣生明暗信異姿靜躁亦殊形自予及有識志不在功名虛恬竊所好文學少所經荷旣過任白日已西傾道長苦智短責重困才輕周任有遺規其言明且淸負乘爲我戒夕愓坐自驚是用感嘉貺寫心出中誠發篇𨿽溫麗無乃違其情駕言歸外庭放志永棲遲相伴步園疇春艸鬱鬱滋榮觀𨿽盈目親友莫與偕悟物增隆思結戀慕同儕援翰屬新詩永嘆有餘懷

答潘尼詩並

序

傅咸

司州秀才潘正叔識通才髙以文學溫雅爲博士余性直而處淸論褒貶之任作詩以見規𨿽褒飾之舉非所敢聞而斐粲之辭良可樂也答之𨿽不足以相酬報所謂盍各言志也貽我妙文繁春之榮匪榮期尙乃新其聲吉甫作頌有馥其馨實由樊仲其徳克明授此瓦礫廁彼瑤瓊貺非其諭聞寵若驚

答欒弘詩並

序

前人

安樂令欒弘太傅巨平侯羊公辟未就而公薨後應司州之命舉秀才博文通濟之士余失和於府當換爲護軍司馬賦詩見贈答之云爾巨平作宰是貴是欽弓旌仍招嘉命胥尋鸞鳳養儀戢翼幽林未附雅調以和韶音巨平遐逝厲志彌深肅肅京司淸風裁邁乃延羣彥龍集鳳會亦旣斯降萬里有賴聲發響應好結傾蓋

贈何劭王濟並

序

前人

朗陵公何敬祖咸之從內兄國子祭酒王武子咸從姑之外孫也並以明徳見重於世咸親之重之情猶同生義則師友何公旣登侍中武子俄而亦作二賢相得甚歡咸亦慶之然自恨暗劣𨿽願其繾綣而從之末由歷試無效且有家艱心存目替賦詩申懷以貽之云爾日月光太淸列宿曜紫微赫赫大晉朝明明辟皇闈吾兄旣鳳翔王子亦龍飛雙鸞遊蘭渚二離揚淸暉攜手升玉階並坐侍丹帷金璫綴惠文煌煌發令姿斯榮非攸庶繾綣情所希豈不企髙蹤麟趾邈難追臨川靡芳餌何爲守空坻槁葉待風飄逝將與君違違君能無戀屍素當言歸歸身蓬蓽廬樂道以忘饑進則無雲補退則卹其私但願隆弘美王度日淸夷

答阮得猷

棗據友朋顧之貽我良箴玩之無斁終詠斯音燕鼎在舟𨿽重不沈庶憑嘉謨髙迹可尋

答杜育詩

摯虞越有杜生旣文且哲龍躍潁豫有聲彰澈賴玆三益如琢如切好以義結友以文會豈伊在髙分定傾蓋其人如玉美彼生芻鐘鼓匪樂安用百壺老夫灌灌離羣索居懷戀結好心焉悵如

贈張華

何劭四時更代謝懸象疊捲舒暮春忽復來和風與節俱俯臨淸泉湧仰觀嘉木敷周旋我陋圃西瞻廣武廬旣貴不忘儉處有能存無鎭俗在簡約樹塞焉足摹在昔同班司今者並園墟私願偕黃髮逍遙綜琴書舉爵茂陰下攜手共躊躇奚用遺形骸忘筌在得魚

贈馮文羆

陸機昔與二三子遊息承華南拊翼同枝條翻飛各異尋苟無淩風翮徘徊守故林慷慨誰爲感願言懷所欽發軫淸洛汭驅馬大河陰佇立望朔塗悠悠迥且深分索古所悲志士多苦心悲情臨川結苦言隨風吟愧無雜佩贈良訊代兼金夫子茂遠猷款誠寄惠音

贈石崇詩

曹嘉文武應時用兼才在明哲嗟嗟我石生爲國之俊傑入侍於皇闥出則登九列威檢肅靑徐風發宣吳裔疇昔謬同位情至過魯衛分離逾十載思遠心增結願子鑑斯誠寒暑不逾契

答曹嘉詩

石崇昔常接羽儀俱遊靑雲中惇道訓冑子儒化渙以融同聲無異響故使恩愛隆豈惟惇初好款分在令終孔不陋九夷老氏適西戎逍遙滄海隅可以保王躬世事非所務周公不足夢元寂令神王是以守至衝

贈石崇

曹攄涓涓谷中泉鬱鬱巖下林泄泄羣翟飛咬咬春鳥吟野次何索寞薄暮愁人心三軍望衡蓋嘆息有餘音臨肴忘肉味對酒不能斟人言重別離斯情效於今

答石崇詩

棗腆昔我不造備嘗顚沛后土傾基皇天隕蓋少懷蒙昧長無耿介遺訓莫聞出入靡賴我舅敷命於彼徐方載詠陟岡言念渭陽乃溯洪流泛身艅艎宵寢晨逝曷路之長亦旣至止願言以寫爰有石侯作鎭東夏寬以撫戎從容柔雅我聞有言居安思危位極則遷勢至必移上徳無欲貴道不爲妙識先覺通夢皇羲竊睹堂奧欽蹈明規

答魏子悌

盧諶崇臺非一干珍裘非一腋多士成大業羣賢濟弘績遇蒙時來會聊齊朝彥迹顧此腹背羽愧彼排虛翮寄身蔭四嶽托好憑三益傾蓋𨿽終朝大分邁疇昔在危每同險處安不異易俱涉晉昌艱共更飛狐厄恩由契闊生義隨周旋積豈謂鄕曲譽謬充本州役乖離令我感悲欣使情惕理以精神通匪曰形骸隔妙詩申篤好淸義賁幽賾恨無隨侯珠以酬荊文璧

贈崔溫

前人逍遙步城隅暇日聊遊豫北眺沙漠垂南望舊京路平陸引長流岡巒挺茂樹中原厲迅山阿起雲霧遊子恆悲懷舉目增永慕良儔不獲偕舒情將焉訴遠念賢士風遂存往古務朔鄙多俠气豈惟地所固李牧鎭邊城荒夷懷南懼趙奢正疆場秦人折北慮羈旅及寬政委質與時遇恨以駑蹇姿徒煩非子禦亦旣弛負擔忝位宰黔庶苟云免罪戾何暇收民譽兒寬以殿黜終乃最眾賦何武不赫赫遺愛常在去古人非所希短弱自有素何以敷斯辭惟以二子故

贈溫嶠

郭璞人亦有言松竹有林及爾臭味異苔同岑言以忘得交以淡成同匪伊和惟我與生爾神余契我懷子情攜手一豁安知塵冥

擬孟冬寒气至

宋劉鑠白露秋風始秋風明月初明月照髙樓露落皎元除迨及涼風起行見寒林�客從遠方至贈我千里書先敍懷舊愛末陳久離居一章意不盡三復情有餘願遂平生志無使甘言虛

贈王太常

顏延之玉水記方流璇源載圓折蓄寶每希聲𨿽祕猶彰徹聆龍九淵聞鳳窺丹穴歷聽豈多士巋然覯時哲舒文廣國華敷言遠朝列徳輝灼邦懋芳風被鄕耋側同幽人居郊扉常晝閉林閭時晏開亟回長者轍庭昏見野陰山明望松雪靜惟浹羣化䢐生入窮節豫往誠歡歇悲來非樂闋屬美謝繁翰遙懷具短札

答靈運

謝瞻夕霽風气涼閒房有餘淸開軒滅華燭月露皓已盈獨夜無物役寢者亦云寧忽獲愁霖唱懷勞奏所誠嘆彼行旅艱深玆眷言情伊余𨿽寡慰殷憂暫爲輕牽率酬嘉藻長揖愧吾生

贈故人馬子喬六首

鮑照躑躅城上羊攀隅食元艸俱共日月輝昏明獨何早夕風飄野籜飛塵被長道親愛難重陳懷憂坐空老寒灰滅更然夕華晨更鮮春冰𨿽暫解冬水復還堅佳人捨我去賞愛長絕緣歡至不畱日感物輒傷年松生隴�上百尺下無枝東南望河尾西北隱昆崖野風振山籟朋鳥夜驚離悲涼貫年節蔥翠恆若斯安得艸木心不怨寒暑移種橘南池上種杏北池中池北旣少露池南又多風早寒逼晚歲衰恨滿秋容湘濱有靈鳥其字曰鳴鴻一挹矰繳痛長別遠無雙皎如川上鵠赫似握中丹宿心誰不欺明白古所難憑楹觀皓露灑酒蕩憂顏永念平生意窮光不忍還淹畱徒攀桂延佇空結蘭雙劍將離別先在匣中鳴煙雨交將夕從此遂分形雌沈吳江裏雄飛入楚城吳江深無底楚關有崇扃一爲天地別豈直限幽明神物終不隔千祀儻還並

日落望江贈荀丞

前人旅人乏愉樂薄暮增思深日落嶺雲歸延頸望江陰亂流大壑長霧匝髙林林際無窮極云邊不可尋惟見獨飛鳥千里一揚音推其感物情則知遊子心君居帝京內髙會日揮金豈念慕羣客咨嗟戀景沈

答顏延年

王僧達長卿冠華陽仲連擅海陰珪璋旣文府精理亦道心君子聳髙駕塵軌實爲林崇情符遠迹淸气洽素襟結遊略年義篤顧棄浮沈寒榮共偃曝春醞時獻斟聿來歲序暄輕雲出東岑麥壠多秀色楊園流好音歡此乘日暇忽忘逝景侵幽何用慰翰墨久謠吟棲鳳難爲條淑貺非所臨誦以永周旋匣以代兼金

答王世子

齊謝脁飛雪天山來飄聚繩欞外蒼云暗九重北風吹萬籟有酒招親朋思與淸顏會熊席惟爾安羔裘豈吾帶公子不垂堂誰肯憐蕭艾

答劉孝綽

梁任昉孝綽繪之子年十四父黨沈約任昉等聞其名命駕造焉昉尢相賞愛天監初孝綽起家著作佐郎爲歸沐詩贈昉昉報曰閱水旣成瀾藏舟遂移壑彼美洛陽子投我懷秋作久敬類誠言吹噓似嘲謔兼稱夏云盡復陳秋樹索詎慰耋嗟人徒深老夫托直史兼褒貶轄司專疾惡九折多美疹匪報庶良藥子其崇鋒�春耕勵秋獲

贈柳眞陽

吳均王孫淸且貴築室芙蓉池羅生君子樹種女貞枝南�帖雲母北戶映琉璃銜書轆轤鳳坐水玉盤螭朝衣茱�錦夜覆葡萄卮聯翩驂赤兔窈窕駕靑驪龍泉甚鳴利如何獨不知

贈柳祕書

前人蘼蕪與丹桂奇心復奇骨已蔽蒼龍門又影鳳皇闕紫雲依夜來淸風扶晚發鴛鷺若上天寄聲謝明月

遙贈周承

前人巨石亂天涯雜樹郁參差伯魚畱蜀郡長房還葛陂練練波中月亭亭云上枝髙岑蔽人者無處得相知

贈朱從事

前人我行欲何之千里尋膠漆長葭歷渚生�蒲緣岸出裊裊能隨風離離堪度日客思已飄蕩相思復非一未得幸殷勤先作數行泣

贈周散騎興嗣二首

前人子云好飲酒家在成都縣制賦已百篇彈琴復千轉敬通不富豪相如本貧賤共作失職人包山一相見昔賢當路者聲名振華夏朱輪玳瑁車紫鞚連錢馬朝花舞風中夜月窺窗下想君貴易朋居然應見捨

贈周興嗣四首

前人孺子賤而貧且非席上珍惟安萊蕪甑兼慕林宗巾百年逢繾綣千里遇殷勤願持江南蕙以贈生芻人思君欲何言中心亂如霧淚下非一端愁來誰有數子爲馮敬通不減汲長孺千里無關梁安得王喬屨與君初相知不言異一宿意欲褰衣裳陰雲亂人目之子伏髙臥伊予空杼軸無由渡淇水見此猗猗竹可怨思公子終自不敢言靑松蔽南隴白雲生北園沈憂無人語默念空憑軒安得湛盧劍以報相知恩

入蘭臺贈王治書僧孺

前人故人揚子云挍書麟閣下寂寞少交遊紛綸富文雅予爲隴西使寓居洛陽社相思非不深行行避�馬

詣周承不值因贈此詩

前人竹枝任風轉蘭心逐風捲靑雲葉上團白露花中泫聞君入騎�聊寄錦中書一隨平原客寧憶豫章徐

周承未還重贈

前人石渠�無人子云今何在顧望獨懷憂銜杯竟誰待散雪逐吹寒蓬姿浮霜采甘泉無竹花鵷雛欲還海

酬郭臨丞

前人聞君立名義我亦倦晨徵馬在城上蹀劍自腰中鳴白日遼川暗黃塵隴坻驚願君但銜酒深知有素誠

暮秋答朱記室

何遜遊揚日色淺騷屑風音勁寒潭見底淸風色極天淨寸陰坐銷鑠千里長遼迥桃李爾繁華松柏余本性故心不存此髙文徒可詠

酬範記室云

前人林密戶稍陰艸滋�欲暗風光�上輕日色花中亂相思不獨歡佇立空爲嘆淸談莫共理繁文徒可玩髙唱子自輕繼音予可憚

落日前墟望贈範廣州云

前人緣溝綠艸蔓扶楦雜華舒輕煙淡柳色重霞映日余遙遙長路遠寂寂行人�我心懷碩徳思欲命輕車髙門盛遊侶誰肯進畋漁

答丘長史

前人宿昔惇遠遊名分乃異路千里溯波潮一朝披雲霧從容捨密勿繾綣論襟趣披文極詆訶析理窮章句明鐘信有待巨海誰能諭奔景驟西傾還途忽東騖黃花發岸艸赤葉翻髙樹漁舟乍回歸沙禽時獨赴宴年時未幾離歌倏成賦伊我念幽關夫君思贊務短翮方息飛長轡日先驅曝鰓闕二字走逸翮康時務握手異沈浮佳期安可屢

敬酬王明府

前人星稀初可見月出未成光澄江照遠火夕霞隱連檣賤軀臨不測玉體畏垂堂念別已零淚況乃思故鄕

石頭答庾郎丹

前人髙樹蔭樓密細艸綠成被黃鸝隱葉飛蛺蝶縈空戲陰岑自爾悅寂寥予罕寄相如阻禁闈何由從簡易

酬陸長史倕

劉孝綽王粲始一別猶且嘆風雲況余屢之遠與子亟離羣如何持此念復爲今日分分悲宛如昨弦望殊揮霍行舟𨿽不見行程猶可度度君路應遠期寄新詩返相望且相思勞朝復勞晚薄暮閽人進果得承芳信殷勤覽妙書畱連披雅韻冽洲財賦總慈山行旅鎭已切臨睨情遽動思歸引歸歟不可卽前途方未極覽諷欲諼誚研尋還慨息來諭勗雕金比質非所任虛薄無時用徘徊守故林屏居靑門外結宇灞城陰竹庭已南映池牖復東臨喬柯貫檐上垂條拂戶陰條開風暫入葉合影還沈帷屏溽早露階澑擾昏禽衡門謝車馬賓席簡衣簪𨿽愧陽陵曲寧無流水琴蕭條聊屬和寂寞少知音平生竟何托懷抱共君深一朝四美廢方見百憂侵曰余濫官守因之溯廬久水接淺原陰山帶荊門右從容少職事疲病�僚友命駕獨尋幽淹畱宿廬阜廬阜擅髙名岧岧淩太淸舒云類紫府標霞同赤城北上輪難進東封馬易驚未若玆山險車騎息逢迎山橫路似絕徑側樹如傾蒙籠乍一啟磥硊無暫平倚巖忽回望援蘿遂上徵乍觀秦帝石復�周王城交峯隱玉澑對澗距金楹風傳鳳臺管云渡洛濱笙紫書時不至丹鑪且未成無因追羽翮及爾宴蓬瀛蓬瀛不可托悵然反城郭時過馬鳴院偶�鹿園閣旣異人世勞聊比化城樂影塔圖花樹經臺總香藥月殿曜朱旛風輪和寶鐸園楦卽重嶺階基仍巨壑朝猿響甍棟夜水聲帷薄余景騖登臨方宵盡談謔談謔有名僧慧義似傳燈遠師教逾闡生公道復弘小乘非汲引法善招報能積迷頓已悟爲歡得未曾爲歡誠已往坐臥猶懷想況復心所積玆地多諧賞惜哉無輕軸更泛輪湖上可思不可見離念空盈蕩賈生傅南國平子相東阿優遊匡贊罷縱橫辭賦多方才幸同貫無令絕詠歌幽谷𨿽云阻煩君計吏過

答何記室

前人遊子倦飄蓬瞻途杳未窮晨徵淩迸水暮宿犯頹風出洲分去燕向浦逐歸鴻蘭芽隱陳葉荻苗抽故叢忽憶園間柳猶傷江際楓吾生棄武騎髙視獨辭雄旣殫孝王產兼傾卓氏僮罷籍睢陽囿陪謁建章宮紛余似鑿枘方圓殊未工黑貂久自敝黃金屢已空去辭追楚穆還耕耦漢馮巧拙良爲異出處嗟莫同若厭蘭臺石見訪灞陵東

答張左西

前人相思如三月相望非兩宮持此連枝樹暫作背飛鴻若人惠思我摛藻蔚雕虫仙掌方晞露靈烏正轉風方假排虛翮相與北山叢

歸沐呈任中丞昉

前人南史云孝綽天監初爲著作郎爲歸沐詩以贈任昉卽此詩也步出金華省還望承明廬壯哉宛洛地佳麗實皇居虹霓拖飛閣蘭芷覆淸渠圓淵倒荷芰方鏡寫簪裾白雲夏峯盡靑槐秋葉�自我從人爵蟾兔屢盈虛殺靑徒已汗司舉未云書文昌愧通籍臨邛幸第如夫君多敬愛蟠木濫吹噓時時釋簿領騶駕入吾廬自唾誠砆無以儷璠玙但願長閒暇酌醴焚枯魚

報王永興觀田

前人重門寂已暮案牘罷囂塵輕涼生筍席微風起扇輪浮瓜聊可貴溢酒亦成珍復有寒泉井兼以瑩心神眷彼忘言客閒居伊洛濱顧已慚困地徒知姜桂辛但願崇明徳無謂徳無鄰

酬江總詩

劉之遴上位居崇禮寺署鄰棲息忌聞曉騶唱每畏晨光赩髙談意未窮晤對賞無極探志共遨遊休沐忘退食曷用銷鄙吝枉趾覯顏色上下數千載揚榷吐胸臆

答何郎

孫擢幽居少怡樂坐靜對嘉林晚花猶結子新竹未成陰夫君阻淸切可望不可尋處處多萱艸賴此慰人心

贈何記室聯句不成

江革龍鱗無復彩鳳趐於玆鎩疇昔似翩翩今辰何乙乙

贈何記室

前人刻猴𨿽言巧辧對今知章且欣共卮酒勿道濫衣裳

贈賀左丞蕭舍人

陳江總輶軒通八表旌節騖三秦聽歌酬敏對繼好佇行人賀生思沈鬱蕭弟學紛綸共有筆端譽皆爲席上珍離情徒悄悄徵旅日駪駪黃河分太史一曲悲千里海內平生親中朝流寓士痛哉憫梁祚於焉三十祀鍾儀縶不歸盛憲悲何已隴頭心斷絕爾爲參生死回首望長安猶如蜀道難函關分地軸華嶽接天壇行�方境逝去棹艤江幹蘆花霜外白楓葉水前丹翔鷗方怯凍落雁不勝彈輝輝盛王道時務嬰疲老九流倦耳目十年變懷抱何以惇岐路淒然綴辭藻江南有桂枝塞北無萱艸鬥酒未爲別垂堂深自保

遇長安使寄裴尙書

前人傳聞合浦葉遠向洛陽飛北風尙嘶馬南冠獨不歸去云目徒送離琴手自揮秋蓬失處所春艸屢芳菲太息關山月風塵客子衣

贈周處士

北周王褒我行無歲月徵馬屢盤桓崤曲三危岨關重九折難猶持漢使節尙服楚臣冠巢禽疑上幕驚羽畏虛彈飛蓬去不已客思漸無端壯志與時歇生年隨事闌百齡悲促命數刻念餘歡云生隴底黑桑�薊北寒鳥道無蹊徑淸漢有波瀾思君化羽翮要我鑄金丹

答楊世子

隋孫萬壽太華五千仞長河九萬里山川每蘊玉人物多君子丞相朝所宗太尉國之紀若人惟傑出濟世承余祉趨庭遵教義博物兼文史奇聲振宛洛雅論窮名理伊余苦疲病寂寞罕賓遊不言驅駟馬於焉訪一丘縞紵始云贈膠漆乃相投伏枕空長想驂蹇遂無由忽此承來翰華藻殊輝煥𨿽則濫吹噓可以蠲憂嘆懷袖終不滅掌握方畱玩和風初應律山鶯已復新芳菲徒自好節物不關人勞歌𨿽有曲無以報陽春

贈陸常侍

王冑相知四十年別離萬餘里君畱五湖曲余去三河涘寒松君後雕溺灰餘僅死何言西北云復覿東南美深交不忘故飛觴惇宴喜贈藻發中情奇音邁流徵追惟中歲日於斯同�止思之宛如昨倏焉逾二紀疇昔多朋好一旦埋蒿裏無人莫己知有慟傷知己把臂還相泣巋然吾與子沾襟行自念哀哉亦已矣吾歸在漆園著書試詞理勞息乃殊致存亡寧異軌大路不能遵咄哉情可鄙

又答賀屬

前人外黃初邸客蜀郡晚琴聲本欲從張耳何曾說馬卿定知遊道日非是第如行髙文擬雜佩善謔間瑤瓊前書言家室末敍掛簪纓問仁寧伐國揚波豈亂淸聞有陽臺客常畱入夢情無爲嗟獨割空引助庖名

答江學士協

周若水弱齡愛丘壑與子亟忘歸開襟對泉石攜手玩芳菲忽聞朝市變斯樂眇難追意气酒中攺容顏鏡裏衰祁寒傷暮節落景促餘暉野曠蓬常轉林遙鳥倦飛故友輕金玉萬里嗣音徽鄕關不可望客淚徒沾衣

同崔傳答賢弟

唐王維洛陽才子姑蘇客杜宛殊非故鄕陌九江楓樹幾回靑一片揚州五湖白揚州時有下江兵蘭陵鎭前吹笛聲夜火人歸富春郭秋風鶴唳石頭城周郎陸弟爲儔侶對舞前溪歌白紵曲幾書畱小史家艸堂棋賭山陰墅衣冠若話外臺臣先數夫君席上珍更聞臺閣求三語遙想風流第一人

寄河上段十六

前人與君相見卽相親聞道君家在孟津爲見行舟試借問客中時有洛陽人

別梁鍠

李頎梁生倜儻心不羈途窮气蓋長安兒回頭轉眄似雕鶚有志飛鳴人豈知𨿽云四十無祿位曾與大軍掌書記抗辭請刃誅部曲作色論兵犯二帥一言不合龍�侯擊劍拂衣從此棄朝朝飲酒黃公壚脫帽露頂爭叫呼庭中犢鼻昔常掛懷裏瑯玕今在無時人見子多落魄共笑狂歌非遠圖忽然遣躍紫驑馬還是昂藏一丈夫洛陽城頭曉霜白層冰峨峨滿川澤但聞行路吟新詩不嘆舉家無擔石莫言貧賤長可欺覆簣成山當有時莫言富貴長可托木槿朝看暮還落不見古時塞上翁倚伏由來任天作去去滄波勿復陳五湖三江愁殺人

答楊奉禮

前人多病守山郡自得接嘉賓不見三四日曠若十餘旬臨觴獨無味對榻已生塵一詠舟中作灑雪忽驚新煙波見棲旅景物具昭陳秋塘惟落葉野寺不逢人白事庭吏簡閒居文墨親髙天池閣靜寒菊霜露頻應當整孤棹歸來展殷勤

宿揚子津寄劉處士

孟浩然所思在夢寐欲往大江深日夕望京口煙波愁我心心馳茅山洞目極楓樹林不見少微隱星霜勞夜吟

贈盧司戶

李白秋色無遠近出門盡寒山白雲遙相識待我蒼梧間借問蘇�鶴西飛幾時還

贈何判官昌皓

前人有時忽惆悵匡坐至夜分平明空嘯�思欲解世紛心隨長風去吹散萬里云羞作濟南生九十誦古文不然拂劍起沙漠收奇勛老死阡陌間何因揚淸芬夫子今管樂英才冠三軍終與同出處豈將沮溺羣

贈裴司馬

前人翡翠黃金縷繡成歌舞衣若無雲間月誰可比光輝秀色一如此多爲眾女譏君恩移昔愛失寵秋風歸愁苦不窺鄰泣上流黃機天寒素手冷夜長燭復微十日不滿匹鬢蓬亂如絲猶是可憐人容華世中稀向君發皓齒顧我莫相違

早秋贈裴十七仲堪

前人遠海動風色吹愁落天涯南星變大火熱气余丹霞光景不可回六龍轉天車荊人泣美玉魯叟悲匏瓜功業若夢裏撫琴發長嗟裴生信英邁崛起多才華歷抵海岱豪結交魯朱家復攜兩少妾艷色驚荷花雙歌入靑雲但惜白日斜窮溟出寶貝大澤饒龍蛇明主倘見收煙霄路非賒時命若不會歸應煉丹砂

贈崔司戶文昆季

前人雙珠出海底俱是連城珍明月兩特達餘輝傍照人英聲振名都髙價動殊鄰豈伊箕山故特以風期親惟昔不自媒擔簦西入秦攀龍九天上忝列歲星臣布衣侍丹墀密勿艸絲綸才微惠渥重讒巧生緇燐一去已十載今來復盈旬淸霜入曉鬢白露生衣巾側見綠水亭開門列華茵千金散義士四坐無凡賓欲折月中桂特爲寒者薪路傍已竊笑天路將何因垂恩儻丘山報徳有微身

酬崔五郎中

前人朔雲橫髙天萬里起秋色壯士心飛揚落日空嘆息長嘯出原野凜然寒風生幸遭聖明時功業猶未成柰何懷良圖郁悒獨愁坐杖策尋英豪立談乃知我崔公生民秀緬邈靑雲姿制作參造化托諷含神祇海嶽尙可傾吐諾終不移是時霜逸寒逸興臨華池起舞拂長劍四坐皆揚眉因得窮歡情贈我以新詩又結汗漫期九垓遠相待舉身�蓬壺濯足弄滄海從此淩倒景一去無時還朝遊明光宮暮入閶闔關但得長把袂何必嵩丘山

經亂後將避地剡中畱贈崔宣城前人雙鵝飛洛陽五馬渡江僥何意上東門胡雛更長嘯中原走豺虎烈火焚宗廟太白晝經天頹陽掩餘照王城皆蕩覆世路成奔峭四海望長安顰眉寡西笑蒼生疑落葉白骨空相弔連兵似雪山破敵誰能料我垂北溟翼且學南山豹崔子賢主人歡娛每相召胡�紫玉笛卻坐靑雲叫楊花滿州城置酒同臨眺忽思剡溪去水石遠淸妙雪盡天地明風開湖山貌悶爲洛生詠醉發吳越調赤霞動金光日足森海嶠獨散萬古意閒垂一溪釣猿近天上啼人移月邊棹無以墨綬苦來求丹砂要華發長折腰將貽陶公誚

自漢陽病酒歸寄王明府

前人去歲左遷夜郎道琉璃硯水長枯槁今歲�放巫山陽蛟龍筆翰生輝光聖主還聽子虛賦相如卻與論文章願掃鸚鵡洲與君醉百場嘯起白雲飛七澤歌吟淥水動三湘莫惜連船沽美酒千金一擲買春芳

贈裴十四

前人朝見裴叔則朗如行玉山黃河落天走東海萬里寫入胸懷間身騎白黿不敢渡金髙南山買君顧徘徊六合無相知飄若浮雲且西去

醉後贈從甥髙鎭

前人馬上相逢揖馬鞭客中相見客中憐欲邀擊築悲歌飲正值傾家無酒錢江東風光不借人枉殺落花空自春黃金逐手快意盡昨日破產今朝貧丈夫何事空笑傲不如燒卻頭上巾君爲進士不得進我被秋霜生旅鬢時淸不及英豪人三尺兒童重廉藺匣中盤劍裝蠟魚閒在腰閒未用渠且將換酒與君醉醉歸托宿吳專諸

贈從弟南平太守之遙

前人少年不得意落魄無安居願隨任公子欲釣吞舟魚常時飲酒逐風景壯心遂與功名�蘭生谷底人不鋤云在髙山空捲舒漢家天子馳駟馬赤車蜀道迎相如天門九重謁聖人龍顏一解四海春彤庭左右呼萬歲拜賀明主收沈淪翰林秉筆回英眄麟閣崢嶸誰可見承恩初入銀臺門著書獨在金鑾殿龍駒雕鐙白玉鞍象�綺席黃金盤當時笑我微賤者卻來請謁爲交歡一朝謝病遊江海疇昔相知幾人在前門長揖後門關今日結交明日攺愛君山嶽心不移隨君雲霧迷所爲夢得池塘生春艸使我長價登樓詩別後遙傳臨海作可見羊何共和之

江夏贈韋南陵冰

前人胡驕馬驚沙塵起胡雛飲馬天津水君爲張掖近酒泉我竄三巴九千里天地再新法令寬夜郎遷客帶霜寒西憶故人不可見東風吹夢到長安寧期此地忽相遇驚喜茫如墮煙霧玉簫金管喧四筵苦心不得伸長句昨日繡衣傾綠樽病如桃李竟何言昔騎天子大宛馬今乘款段諸侯門賴遇南平豁方寸復兼夫子持淸論有似山開萬里云四望靑天解人悶人悶還心悶苦辛長苦辛愁來飲酒二千石寒灰重暖生陽春山翁醉後能騎馬別是風流賢主人頭陀雲月多僧气山水何曾稱人意不然鳴笳按鼓戲滄流呼取江南女兒歌棹謳我且爲君槌碎黃鶴樓君亦爲吾倒卻鸚鵡洲赤壁爭雄如夢裏且須歌舞寬離憂

醉後答丁十八以詩譏余槌碎黃鶴樓

前人黃鶴髙樓已槌碎黃鶴仙人無所依黃鶴上天訴玉帝卻放黃鶴江南歸神明太守再雕飾新圖粉壁還芳菲一州嘯我爲狂客少年往往來相譏君平簾下誰家子云是遼東丁令威作調我驚逸興遠白雲繞筆前飛待取明朝酒醒罷與君爛熳尋春暉

早秋單父南樓酬竇公衡

前人白露見日滅紅顏隨霜雕別君若俯仰春芳辭秋條泰山嵯峨夏云在疑是白波漲東海散爲飛雨川上來遙帷卻捲靑浮埃知君獨坐靑軒下此時結念同所懷我閉南樓看道書幽巖淸寂在仙居曾無好事來相訪賴爾髙文一起予

答杜秀才五松見贈

前人昔獻長楊賦天開雲雨歡當時待詔承明裏皆道揚雄才可觀�賜飛龍二天馬黃金絡頭白玉鞍浮雲蔽日去不返總爲秋風摧紫蘭角巾東出商山道采秀行歌詠芝艸路逢園綺嘯向人兩君解來一何好聞道金陵龍虎盤還同謝朓望長安千峯夾水向秋浦五松名山當夏寒銅井炎鑪歊九天赫如鑄鼎荊山前陶公矍鑠呵赤電回祿睢盱揚紫煙此中豈是久畱處便欲燒丹從列仙愛聽松風且髙臥颼颼吹盡炎氛過登崖獨立望九州陽春欲奏誰相和聞君往年遊錦城章仇尙書倒屣迎飛箋絡繹奏明主天書降問回恩榮骯髒不能就珪組至今空揚髙蹈名夫子工文絕世奇五松新作天下推吾非謝尙邀彥伯異代風流各一時一時相逢樂在今拂袖白雲開素琴彈爲三峽流泉音從玆一別武陵去去後桃花春水深

答李澣三首

韋應物孤客逢春暮緘情寄舊遊海隅人使遠書到洛陽秋馬卿猶有壁漁父自無家想子今何處扁舟隱荻花林中觀易罷溪上對鷗閒楚俗饒辭客何人最往還

酬於侍郎湖南見寄十四韻

包佶桂嶺千崖斷湘流一派通長沙今賈傅東海舊於公章甫經殊俗離騷繼雅風金閨文作字玉匣气成虹翰墨時無侶丹靑夙在工主恩畱左掖人望積南宮巧拙循名異浮沈顧位同九遷歸上略三已契愚衷責謝庭中吏悲寬塞上翁楚才欣有適燕石愧無功山曉重嵐外林春苦霧中雪花翻海鶴波影倒江楓去札頻逢信回帆早掛空避賢方有日非敢愛微躬

相從行贈嚴二別駕

杜甫我行入東川十步一回首成都亂罷气蕭瑟浣花艸堂亦何有梓州豪俊大者誰本州從事知名久把臂開樽飲我酒酒酣擊劍蛟龍吼烏帽拂塵靑螺粟紫衣將炙緋衣走銅盤燒蠟光吐日夜如何其初促膝黃昏始扣主人門誰謂俄頃膠在漆萬事盡付形骸外百年未見歡娛畢神傾意豁眞佳士久客多憂今愈疾髙視乾坤又可愁一軀交態同悠悠垂老遇君未恨晚似君須向古人求

奉贈射洪李四丈

前人丈人屋上烏人好烏亦好人生意气豁不在相逢早南京亂初定所向邑枯槁遊子無根株茅齋付秋艸東徵下月峽掛席窮海島萬里須十金妻孥未相保蒼茫風塵際蹭蹬騏驎老志士懷感傷心胸已傾倒

奉答岑參補闕見贈

前人窈窕淸禁闥罷朝歸不同君隨丞相後我往日華東冉冉柳枝碧娟娟花�紅故人得佳句獨贈白頭翁

奉酬李都督表文早春作

前人力疾坐淸曉來詩悲早春轉添愁伴客更覺老隨人紅入桃花嫩靑歸柳葉新望鄕應未已四海尙風塵

酬髙使君相贈

前人古寺僧牢落空房客寓居故人供祿米鄰捨與園蔬雙樹容聽法三車肯載書艸元吾豈敢賦或似相如

奉酬寇十侍禦錫見寄四韻復寄寇

前人往別郇�地於今四十年來簪禦府筆故泊洞庭船詩憶傷心處春深把臂前南瞻按百越黃帽待君偏

酬韋韶州見寄

前人養拙江湖外朝廷記憶�深慚長者轍重得故人書白髮絲難理新詩錦不如𨿽無南去雁看取北來魚

簡吳郎司法

前人有客乘舸自忠州遣騎安置瀼西頭古堂本買藉�豁借汝遷居停宴遊雲石熒熒髙葉曉風江颯颯亂帆秋卻爲姻婭過逢地許坐層軒數散愁

贈韋左丞丈濟

前人自注云濟之兄洹亦爲給事中左轄頻虛位今年得舊儒相門韋氏在經術漢臣須時議歸前烈天倫恨莫俱鴒原荒宿艸鳳沼接亨衢有客𨿽安命衰容豈壯夫家人憂幾杖甲子混泥塗不謂矜餘力還來謁大巫歲寒仍顧遇日暮且踟躕老驥思千里饑鷹待一呼君能微感激亦足慰榛蕪

奉畱贈集賢院崔於二學士崔國輔於休烈也

前人昭代將垂白途窮乃叫閽气沖星象表詞感帝王尊天老書題目春官驗討論倚風遺鶂路隨水到龍門竟與蛟螭雜寧無燕雀喧靑冥猶契闊陵厲不飛翻儒術誠難起家聲庶已存故山多藥物勝槪憶桃源欲整還鄕�長懷禁掖垣謬稱三賦在難述二公恩

奉贈鮮於京兆二十韻

前人王國稱多士賢良復幾人異才應間出爽气必殊倫始見張京兆宜居漢近臣驊驑開道路雕鶚離風塵侯伯知何算文章實致身奮飛超等級容易失沈淪脫略磻溪釣操持郢匠斤雲霄今已逼臺衮更誰親鳳穴雛皆好龍門客又新義聲紛感激敗績自逡巡途遠欲何向天髙難重陳學詩猶孺子鄕賦念嘉賓不得同錯吁嗟後�詵計�疑翰墨時過憶松筠獻納紆皇眷中間謁紫宸且隨諸彥集方覬薄才伸破膽遭前政陰謀獨秉鈞微生沾忌刻萬事益酸辛交合丹靑地恩傾雨露辰有儒愁餓死早晚報平津

贈虞十五司馬

前人遠師虞祕監今喜識元孫形像丹靑逼家聲器宇存淒涼憐筆勢浩蕩問辭源爽气金天豁淸談玉露繁佇鳴南嶽鳳欲化北溟鯤交態知浮俗儒流不異門過逢聯客位日夜倒芳樽沙岸風鳴葉云江月上軒百年嗟已半四座敢辭喧書籍終相與靑山隔故園

寄韋有夏郎中

前人省郎憂病士書信有柴胡飲子頻通汗懷君想報珠親知天畔少藥餌峽中無歸楫生衣臥春鷗洗翅呼猶聞上急水早作取平塗萬里皇華使爲僚記腐儒

寄李十四員外布十二韻

前人自注云新除司議郎萬州別駕𨿽尙伏枕已聞理裝名參漢望苑職述景題輿巫峽將之郡荊門好附書遠行無自苦內熱比何如正是炎天闊那堪野館�黃牛平駕浪畫鷁上淩虛試待盤渦歇方期解纜初悶能過小徑自爲摘嘉蔬渚柳元幽僻村花不掃除宿陰繁素柰過雨亂紅蕖寂寂夏先晚泠泠風有餘江淸心可瑩竹冷發堪梳直作移巾幾秋帆發敝廬

答鄭十七郎一絕

前人雨後過畦潤花殘步屐遲把文驚小陸好客見當時

投簡梓州幕府兼簡韋十郎

前人幕下郎官安穩無從來不奉一行書固知貧病人須棄能使韋郎迹也�

謝盧十一過宿

皇甫冉乞還方未遂日夕望雲林況復經春艸何妨問此心閉門公務散枉策故情深遙夜他鄕酒同君梁甫吟

酬張繼

前人悵望南徐登北固迢迢西塞望東關落日臨川問音信寒潮惟帶夕陽還

赴李少府莊失路

前人君家南郭白雲連正待情人弄石泉月照煙花迷客路蒼蒼何處是伊川

冬夜寓居寄儲太祝

薛據自爲洛陽客夫子吾知音愛義能下士時人無此心柰何離居夜巢鳥飛空林愁坐至月上復聞南鄰砧

贈康洽

李端黃須康兄酒泉客平生出入王侯宅今朝醉臥又明朝忽憶故鄕頭己白流年恍惚瞻西日陳事蒼茫指南陌聲名恆壓鮑參軍班位不過揚執戟邇來七十遂無機空是咸陽一布衣後輩輕肥賤衰朽五侯門館許因依自言萬物有移攺始信桑田變成海同時獻賦人皆盡共壁題詩君獨在步出東城風景和靑山滿眼少年多漢家尙壯今則老發短心長知柰何華堂舉杯白日晚龍鐘相見誰能免君今已反我正來朱顏宜笑能幾回借問朦朧花樹下誰家畚插築髙臺

夜中得循州趙司馬侍郎書因寄回使

盧綸瘴海寄雙魚中宵達我居兩行燈下淚一紙嶺南書地說炎蒸極人稱老病餘殷勤報賈誼莫共酒杯�

春日野望寄錢員外起

司空曙艸長花滿樹羸病彊尋春無復少年意空餘白髮身靑原晴見水白社靜逢人寄謝南宮客軒車不可親

酬李端校書

前人綠槐垂穗乳鴉飛忽憶山中獨未歸靑鏡流年看發變白雲芳艸與心違幸逢酒客春遊慣久別林僧夜坐稀昨日聞君到城府莫將簪弁勝荷衣

酬崔峒

王烈徇世甘長往逢時一官欲朝靑瑣去羞向白雲看榮寵無心易艱危抗節難思君寫懷抱非敢和幽蘭

晨興贈友寄呈竇使君

武元衡江陵歲方晏晨起眄庭柯白露傷紅葉淸風斷綠蘿徇時眞气索念遠幽懷多夙昔東山意縱橫南浦波有美嬋娟子百慮攢雙蛾緘情郁不舒幽竹自駢羅爲餘歌寒苦旨酒朱顏酡兩鬢倏云變功名將柰何

旬假西亭寄呈熊郎中副使

前人旬休屏戎事涼雨北�眠一夜江城夢萬里繞山川艸木散幽气池塘鳴早蟬妍芳落春後旅思生秋前紅槿粲庭艷綠浦繁渚煙行歌獨酌謠坐發朱絲弦哀玉不可扣華觴徒湛然聞君東林臥郡閣曠周旋酬對龍象侶灌注淸冷泉如何無礙智猶若病牽纏

祗命赴京途次淮口因書所懷卻寄使府羣公

權徳輿弱植素寡偶趨時非所任感恩再登龍求友皆斷金彪炳觀奇彩淒鏘聞雅音適欣佳期接遽嘆離思侵靡靡遵遠道忡忡勞寸心難成獨酌謠空奏伐木吟泬寥淸冬時蕭瑟白晝陰交歡諒如昨滯念紛在今因風試矯翼倦飛會歸林向晚淸淮駛回首楚云深

早發杭州泛富春江寄陸三十一公佑

前人候曉起徒馭春江多好風白波連靑雲蕩漾晨光中四望浩無際沈憂將此同未離奔走途但恐成悲翁俯視觸餌鱗仰目淩霄鴻纓塵日已厚心累何時空泛泛此人世所向皆樊籠惟應杯中物醒醉爲窮通故人元圃姿瓊樹紛菁蔥終當此山去共結蘭桂叢

江漢一首答孟郊

韓愈江漢𨿽云廣乘舟渡無艱流沙信難行馬足常往還淒風結衝波狐裘能禦寒終宵處幽室華燭光爛爛苟能行忠信可以居夷蠻嗟余與夫子此義每所惇何爲復見贈繾綣在不諼

令狐相公頻示新什早春南望遙想漢中因抒

短章寄誠素

劉禹錫軍城臨漢水旌�起春風遠思見江艸歸心看塞鴻野花沿古道新葉映行宮惟有詩兼酒朝朝兩不同

答郭郎中

孟郊松柏死不變千年色靑靑志士貧更堅守道無異營每彈瀟湘瑟獨抱風波聲中有失意吟知者淚滿纓何以報知者永存堅與貞

贈裴樞端公

前人君子量不極胸吞百川流嫉邪霜气直問客春辭柔日戶晝輝靜月杯宵景幽詠驚芙蓉發嘯激風飆秋鸞步獨無侶鶴音仍寡儔幸沾分寸顧散此千萬憂

寄李渤

張籍五度溪頭躑躅紅嵩陽寺裏講時鐘春山處處行應好一月看花到幾峯

逢賈島

前人僧房逢著款冬花出寺行吟日已斜十二街中春雪徧馬蹄今去入誰家

錢塘贈武翊黃

章孝標曾將心劍作戈矛一戰名場造化愁花錦文章開四面天人科第上三頭鴛鴻待侶飛淸禁山水緣情住外州時伴庾公看海月好吟詩斷望潮樓

贈劉寬夫昆季

前人文聚星辰衣彩霞問誰兄弟是劉家雁行雲摻參差翼瓊樹風開次第花天假聲名懸日月國憑騷雅變浮華曾窮晉漢儒林傳龍虎𨿽多未足誇

贈韓協律

朱慶余永日微吟在竹前骨淸惟愛漱寒泉門閒多有投文客身病長無買藥錢嶺寺聽�頻獨宿湖亭避宴動經年親知盡怪�榮祿的是將心暗學禪

王秀才自越見訪不遇題詩而回因以酬寄

許渾南齋知數宿半爲木蘭開晴閣畱詩徧春帆載酒回煙深揚子宅云斷越王臺自有孤舟興無妨更一來

贈髙處士

前人宅前雲水滿髙興一書生垂釣有深意望山多遠情夜�畱客宿春酒勸僧傾未作幹時計何人問姓名

贈王處士

前人歸臥養天眞鹿裘烏角巾茂陵閒久病彭澤醉長貧冠蓋西園夜笙歌北裏春誰憐淸渭曲又老釣魚人

虎丘寺贈魚處士

趙嘏蘭若云深處前年客重過巖空秋色動水闊夕陽多早負江湖志今如鬢髮何惟君閒勝我釣艇在煙波

贈李祕書

前人束帶臨風气調新孔門才業獨誰倫杉松韻冷雪溪暗鸞鶴勢髙天路春美玉韞來休問價芳枝攀去正無塵莫將蕓閣輕科第須作人間第一人

戲贈張書記

李商隱別館君孤枕空庭我閉關池光不受月野气欲沈山星漢秋方會關河夢幾還危弦傷遠道明鏡惜紅顏古木含風久平蕪盡日閒心知兩愁絕不斷若連環

贈張祜

杜牧詩韻一逢君平生稱所聞粉毫惟畫月瓊尺只裁云黥陣人人懾秋星歷歷分數篇畱別我羞殺李將軍

寄宋州田中丞

賈島古郡近南徐關河萬里餘相思深夜後未答去秋書自別知音少難忘識面初舊山期已久門掩數畦蔬

贈池州張太守

殷文圭神珠無颣玉無瑕七葉簪貂漢相家陣面奔星破犀象筆頭飛電躍龍蛇絳幃夜坐窮三史紅�春行到九華只怕池人畱不住別遷徵鎭擁髙牙

贈趙學士

李建勛常欽趙夫子遠作五侯賓見面到今日操心如古人醉同華席少吟訪野僧頻寂寂長河畔荒齋與廟鄰贈答部藝文四詩

贈馬道士

宋李九齡水共逍遙云共孤混時言笑只佯愚經年但醉宜城酒千里惟擔華嶽圖尋野鶴來空碧洞覓琴僧去度重湖人間再見知何日乞取先生古轆轤

答錢少卿

舒雅蓬萊閣下舊鄰居偶別俄驚四載余每見寒葭思倚玉忽臨秋水得雙魚人間貴盛誰能及物外優閒我自如聞認歸艎向春渚深知不與道情�

贈湖州張從事

王禹偁前年春榜亞龍頭詞賦曾推第一流上直未歸紅藥院供吟先得白蘋洲酒醒野寺烹山蕨公退池亭狎海鷗自是吳門折腰吏滿衣塵土爲君羞

贈衛尉宋卿二十二丈

前人謫宦歸來發更斑回翔猶在寺卿閒幾多僚友三臺上大半生徒兩制間舊賜紫袍多貰酒新裁紗帽欲歸山東垣小諫龍鐘甚空愧洪鑪早鑄顏

贈張處士

趙湘應問秋云學得閒飄然如不在人間靑藤篋裏詩多怪紫栗枝邊藥更殷江客對棋曾賭鶴野僧分屐借登山仍聞昨日來城市又抱孤琴踏月還

贈杜鼎升

張及家本樊川老蜀都世家冠劍豈寒儒筆耕尙可儲三載酒戰猶能敵百夫僻愛舜琴湘水弄每懸孫畫醉仙圖孟光笑語長相逐喚作梁鴻得也無

依韻酬太傅張相公見贈

範仲淹出處曾無致主功南陽爲守地猶雄醉醒往日慚漁父得失今朝賀塞翁七里河邊歸帶月百花洲上笑生風臥龍鄕曲多賢達願預逍遙九老中

贈王介甫

歐陽修翰林風月三千首吏部文章二百年老去自憐心尙在後來誰與子爭先朱門歌舞爭新態綠綺塵埃試拂弦常恨聞名不相識相逢尊酒盍流連

贈王子直秀才

蘇軾萬里雲山一破裘杖端閒掛百錢遊五車書已畱兒讀二頃田應爲鶴謀水底笙歌蛙兩部山中奴婢橘千頭幅巾我欲相隨去海上何人識故侯

贈關子淵

孔夷吳越聲飛二十年緇衣空復嘆遺編紫芝眉宇風塵外太白文章錦繡前可是石渠方載筆未應水國要歸田他年雪裏相逢處能記騎驢孟浩然

酬晏伯達

陳淵半生流轉任飛蓬萬里歸來興又東寂寞倦投揚子宅低徊卻寄魯侯宮阻尋雞黍他年約長憶園林一醉同何日過君花下飲爛看濃艷舞春風

贈張漢卿

汪莘相伴畱侯訪赤松碧桃花下醉溶溶玉龍嘶罷還家晚月到蓬萊第一峯

贈陳宗之

葉紹翁官河深水綠悠悠門外梧桐數葉秋中有武林陳學士吟詩消遣一生愁

贈夏君宗禹

眞徳秀虎頭自合取侯封好爲明時立雋功卻謝玉關班定遠早陪芝嶺夏黃公

酬故人見贈

嚴羽湘江南去少人行瘴雨蠻煙白艸生誰念梁園舊詞客桄榔樹下獨聞鶯

酬贈夢眞上人

釋行肇禪捨因吟住晴來坐徹宵春通三徑晚家別九江遙巢重禽初宿�明葉旋飄往期應未定謝守有詩招

贈文兆

釋惠崇偶依京寺住誰復得相尋獨鶴窺朝講鄰僧聽夜琴注瓶沙井遠鳴磬雪房深久與松蘿別空懸王屋心

贈魏野

釋宇昭別業惟栽竹多閒亦好奇試泉尋寺遠買鶴到家遲藥就全遺母詩髙祇教兒未能終住此共有海山期

贈王司法

釋惠洪輕帆已有渡江期髙會淸遊惜此時水閣揚煙晴試茗雪�剪燭夜論詩衝寒遠雁來橫浦弄色新梅半糝枝林下自知無一事亦應風月動關思

贈趙仲常

金辛願趙子年𨿽小論詩樂最深秋風凡幾首冬日更多吟老大吾無力文章爾用心荒山松竹底莫厭數相尋

贈劉庵主

前人早薄軒裳貴髙尋綺皓蹤一囊閭裏藥六尺水雲筇午枕眠芳景晴檐望遠峯柴門常不掩應得野夫從

贈趙宜之二首

前人夫子今詞伯胡爲遠帝京靑雲無轍迹白髮有柴荊鬼戲多年病人髙四海名麟經方有缺無惜繼丘明轉徙家無地逢迎客有尊光陰連病枕天地一愚軒霜雪靑松古風塵白璧溫從渠投隙者向金門

贈王南云

李夷骯髒風儀古丈夫鶴袍鐵面戟髭須人間春色向頭剩天上月明當額孤石鼎夜聯詩句健布囊春醉酒錢粗危樓試看街頭月應見潛飛入玉壺

贈答劉禦史云卿

元好問舊聞劉君公學經發源深驊驑萬里气聖途已駸駸大梁語三日副我夙所欽濂溪無比流此道日西沈百年牛山木不復秀穹林南風𨿽寥寥聞弦猶賞音獨憐誇毗子一我無古今共學君所貪適道我豈任相酬無別物徒有好賢心

贈答楊煥然

前人詩亡又已久雅道不復陳人人握和璧燕石誰當分關中楊夫子髙誼世所聞十年元尙白藜藿甘長貧有來河水篇四海付斯文斯文有定在桓生知子云古來知己難萬里猶比鄰千人國中和要非心所親東楚西南秦望君勞我神相逢不得語別去徒殷勤白雲不可贈相思秋復春

贈答張教授仲文

前人秋燈搖搖風拂席夜聞嘆聲無處覓金筌怨曲蘭畹辭元是寒螿月中泣世間刺繡多絕巧石竹殷紅土花碧窮愁入骨死不銷誰與渠儂洗寒乞東坡胸次丹靑國天孫繰絲天女織倒鳳顚鸞金粟尺裁斷瓊綃三萬匹辛郎偸發金錢箱飛浸海東星斗濕醉中握手一長嗟樂府數年今幾家剩借春風染華發筆頭畱看五云花

贈劉潤之

段克己平生不願萬戶侯但願一識劉荊州荊州已遠不可見裔孫今幸從吾遊慨然議論吐肝�腰間古劍鳴蛟虯酒酣醉墨出險怪筆勢儻恍令人愁世人爭欲得一諾黃金不用如山丘結交以義不以利樂人之樂憂其憂自從管鮑死此道今悠悠豈意流落中忽見古人儔古來賢哲仕不達饑寒不解爲身謀紛紛眼底知音少幾向西風嘆白頭

次答正卿

元楊奐客愁靑鏡裏歸夢白鷗邊故國人何在新秋月又圓米鹽逢此日詩酒負殘年長羨平林鳥雙飛入暮煙

君莫誇少年一首贈餘光遠

戴表元君莫誇少年與我憊者�我亦嘗少年少年君不如談諧今已忘猶有少年餘東南山水國早得飛長裾春園虎丘樹夏檻玉泉魚吳妍與楚艷過眼日千車當此秋气淒遊子易欷歔我時未更事意气益發舒出門有佳侶遇勝不得虛惟憂日晷短當去亦躊躕官曹人所厭髙士不肯居平生縱觀處最在客南徐姻黨四面集彩衣擁安輿停觥待淮蟹醇甘逮僮胥道路無此願此願勝鄕閭自從秣陵歸鬱鬱不得攄三間風雨屋僻在荒林墟非君好事者誰能至吾廬今來建溪上逢君屢相於行藏且勿問人世有乘除舊狂吾已悔新銳君當袪男兒不用世資身在�鉏臨風贈君別勸君惜居諸勸君重桑梓勸君重名譽歲晚未相忘頻寄山中書

贈趙子實

前人北風吹沙溪倒飛白日未落山中歸千邀萬覓不相就誰信有人穿翠微幅巾大帶長襦袍韋篋錦囊鮮彩毫名門發身合燕頷一經傳家眞鳳毛坐車侯蠃吾不讓白社寒林气淸放驂麟翳鶴誰不能要識神光牛背上蓬萊山丹霞谷天仙畱書三萬軸聞君暫去還復來許君細和滄浪曲

贈張玉田

仇遠秦川公子謫仙人布袍落魄餘一身錦囊香歇玉簫斷庾郎白髮徒傷春金臺掉頭不肯住欲把釣竿東海去故鄕入夢忽歸來並邑依依鐵鑪步碧池槐葉元都桃眼空舊雨秋蕭颾太湖風月數萬頃扁舟乘興尋三髙西北髙樓一杯酒與子長歌折楊柳江山信美盍便畱蒓菜鱸魚隨處有

贈張知府周卿

白珽人品中原說此翁雄文直气耿心胸幾年天上張公子今日雲間陸士龍來暮已聞歌五�平反何翅祿千鍾相從愧落諸公後拭目西巖第一峯

贈靑龍任月山

前人傾蓋相逢意已親風流儒雅邁同倫曾來東閣觀奇士又向西湖見偉人放棹小溪梅皪皪敲�深院燭燐燐懸知後夜相懷切帆落胥山月一輪

贈陜西李廉使古意二首錄

一首盧摯威鳳覽徳輝來自丹穴山孤鶴慕文采飛從浙江幹鳳飲必醴泉啄食惟瑯玕簫韶奏虞廷鳳儀五雲間朝陽忽西馳梧竹隨雕殘孤鶴黯秋影雁鶩相與還長鳴九臯恨月落天風寒

贈黃秋江處士

李孟君釣秋江月我耕秋谷云逃名君笑我伴食我慚君老我素多疾壯君髙出羣何時各歸去雲月總平分

天臺髙贈陳剛中先生

陳澤雲天臺髙萬八千丈淩雲霄老仙摩空補文彩五云落地風飄颻昔年控翮淸虛府七寶丸成費斤斧天風吹下文錦章萬斛明珠寸心吐龍蛇影動麒麟飛指揮霹靂平南夷一聲笑落銅柱外版圖收拾山河歸歸來重上交州集玉堂視艸天香濕金鑾夜靜奎壁開但見學海文林啟春蟄天臺髙日月長大丈夫兮歸故鄕錦衣別駕開南荒滿城桃李吹春香只恐�擁不住紫泥催上中書堂貂蟬冠衮繡裳一時禮樂千年光

奉酬戴帥初架閣見贈

趙孟俯仙人海上來遺我珊瑚鉤晶光奪凡目奇采耀九州自吾得此寶晝玩夜不休生世勿恨晚及與斯人儔惜哉無瓊玖可以結綢繆世徳日下衰古風向誰求蛾眉亦何有空受眾女仇適俗固所願違己良足憂感子贈言意再拜涕泣流安得騎麒麟從子以遠遊

次韻周公謹見贈

前人池魚思故淵檻獸念舊藪官曹困窘束卯入常盡酉簡書督期會何用傳不朽十年從世故塵土滿衣袖歸來忽相見忘此別離久緬想徳翁隱坐羨沮溺耦新詩使我和矉裏忘己丑平生知我者頗亦似公否山林期晚歲雞黍共尊酒卻笑桓公言淒然漢南柳

贈客

馬祖常疊巘擢薈蔚繁英粲紛葩銀霞已積翠幢柏方遮劇飲肆豪縱淸談宴賓嘉叫嘯虎當巖趨蹌鶴行沙聯蛾聘趙女貫珠唱吳娃露庭泛蘭叢風閨透�紗魚泳文波圓禽翔矞云斜逸樂諧金石淸眞況煙霞洗藥秋汲澗種秫春燒畬寓言托莊列潛心著羲媧所貴丘園賁終然心匪遐

贈元復初

何中暖云流靑堤光風轉芳甸遠在天一涯幽沈限聞見點點秋歸鴻翩翩春來燕天路萬里通胡寧絕遐眷奇姿奪南國悵望愧�賤良會慰夙心願君畢歡宴

贈楊友直

虞集雒陽楊友直字擬漢中郎畫若錐穿石垂如雨漏墻舞花羞女美醉艸笑僧狂昨日鴻都學煩君寫數行

次韻答魯子翚參政

前人海風吹雨散晨曦紈扇髙堂兩鬢絲想見東南賓客盛臨江釃酒看潮時

贈傅與礪

前人水玉空靑不易求蘭苕翡翠擅淸秋才情豈是人間少不到髙唐夢未休

答錢翼之

前人吳郡名書盛有唐流傳風致到錢郎閉門三月梨花雨徧寫千林柿葉霜客看舊題驚歲月僧將新句度江鄕莫愁茅舍淹畱久秋菊春蘭各自芳

贈孫思順

楊載天涯相遇兩相知對榻淸談玉屑霏芳艸謾隨愁共長靑春不與客同歸燻風池館蛙聲老落日簾櫳燕子飛南浦他年重到日湖山應識謝元暉

贈魏虛舟少府

前人西蜀文章伯東吳閥閱家族傳貞觀舊躅繼信陵遐雅度人難測髙名眾共誇爲楨才不小韞櫝玉無瑕鳴鳳占諧吉乘龍偶契嘉三�邀納笏萬弩護排衙世賞官仍及朝參寵復加天顏垂眷顧地肺侈光華緩步方鳴玉髙情欲泛槎翻然歸翠麓姑爾奉黃麻彭澤還栽柳河陽不種花投閒銷日月訪古略煙霞臘蟻常開宴春魚每看叉興來恆放逸賓從任喧嘩合靜褰珠箔�虛閟綠紗琴彈多古雅詩就輒妍姱願作梁間燕徒慚井底蛙執鞭曾莫效抱瑟敢長嗟戀戀情終在悠悠道苦賒春風吹去�翹首又天涯

和答楊茂才

範�始我南山居與子共朝夕服事子尊君徳義藹夙昔焉知二十載萬變如頃刻漁釣負平生浩蕩隨所適進慚負官義退愧尋幽迹而此山水間時勤問消息夜深款巖扃蘿月在屋翼淸言溢前聞子學日有力世好將未忘相資庶有得

贈王郎

揭傒斯王郎楚狂士意气飛秋霜讀書一萬卷下筆數千行富貴視浮雲況肯矜文章十五恥閭裏掉臂辭故鄕夜宿東海月朝買西州航瞑目王公前結客少年場一飲或一石一醉或一觴寧揖屠狗人不與俗士當千金不易笑歲暮單衣裳阮籍窮途哭英名連四方鸞鵠有時鎩反愧燕雀翔世無劇孟交不及靑樓倡燕趙如花人翠袂黃金璫不識豪俊士空媚癡與狂王郎遠過我坐我枯藜�終夕無酒飲撫髀歌慨慷平明別我去極目空茫茫

梁溪謠贈盛髙霞道士

柳貫梁溪一片月搖蕩綠蘿煙玉女采珠回駕龍耕璧田春去竹花實歲深芝艸駢鳳凰招不下遲景惜畱連卻望白雲嶠明星正當天雲中靑童君招麾使之前謂言寶訣書列在瑤臺編蚩尢守扃鑰一閟三千年至今海嶽間光气常蜿蜒茅龍亦解飛金匱豈徒堅引手探元策得之可登仙首路向恆碣西窺臨嶽蓮天壇見日出皓鶴共蹁躚行攀飛狐塞回薄扶桑淵滄溟挹不滿石廩小如拳還尋屏風疊鼓枻陵中川調笑呼陸羽濯纓第二泉但聞丹齊成不見朱顏遷顯露薦承液雄虹爲采�上下入景中窅然觀化先何必肩洪崖遂得儕偓佺寧能獨不死爲我啟眞筌大還容艸創小度沈綿桂枝倘堪結遲贈遠遊篇

贈黃資深

黃溍涼風蕭蕭吹敝裘三年小作周南畱相逢傾蓋盡靑眼肯抱遺經空白頭捧檄定知毛義喜著書非有虞卿愁春秋決事待公等莫戀寒氈成久遊

次韻答都下友人二首錄

一首陳旅百金買駿馬千金買紅妝長安畫樓上飲酒吹笙簧夭夭園中桃��陌上桑美人越山下白髮生雕房

贈石淮秀才

楊鎰石子山中來衣上白雲濕俯仰時自謠鏗鏘溢篇什注書空林間花落常自拾明晨城南去相望空悒悒

謝李仲容見贈

岑安卿海風立水天空蒙瘴云晝掩蓬萊宮仙人跨鶴天姥東歸來樓閣昏無蹤九仙山髙玉爲戶廣寒夜訪乘鸞女桂香滴露夢不成看徹霓裳羽衣舞宮袍簇錦花翩翩詩成毛骨生輕煙飛章贈我歸剡川推篷月在梅花邊

贈劉禹玉

劉汶劉郎方朔徒遊戲紫泥海千年華表非惟有寸心在向來浙河西雄辯吞虹霓手攜九節杖東入蓬萊棲我時探禹穴同看山陰雪千人萬人中怪子獨超越朝騎白鼻騧暮逐油壁車得錢卽付酒攜妓顏如花踏翻豪俠窟醉狎山人家或嘲狂處士或誚報恩子從渠立名多詎識子奇偉一朝去鄕國北上爭吹噓家無十金產袖有萬言書所陳果何事爲國非自計寧遭丞相嗔肯負丈夫志蹉跎十數秋甘與黃冠儔善藏倚天劍未暇摩鬥牛幡然走山東隱迹隨壺公還尋岱宗去絕壑淩天風雞鳴上日觀眼亂扶桑紅窺臨事未已逸气橫萬里行歌齊魯間興爲廬山起廬山秀可餐怡此冰霜顏揮毫灑瀑布五老開云關遠公拍手笑喜見遺民還乃知士不偶正可遊名山去年臥衡嶽聊憩四海腳厭垂君平簾懶賣伯休藥卻呼魏夫人共把流霞酌今年與山辭下走湘水湄臨風弔賈傅酹月招湘累文章本疏蕩彊忍終技癢光怪不可收倏忽又千丈有時遇知音朗詠山中吟復恐兒輩覺不得容山林玆辰忽聚首慰我別來久辛勤四十霜所獲竟何有卻懷居東時勇以功名期焉知尙漂泊筋力供路岐舉杯置往念此去安所之南窺古云陽更了山川奇山川固娛目愼勿過幽獨柰何白雲歌再送劉十六乾坤渺蒼茫回首春空谷我將秣其駒乃不受羈束願子無遐心歸哉返初服

放歌贈宋君仲溫

沈鉉宋君曠蕩士儒服非狂生筆掃千軍陳胸藏數萬兵銛毫破紙竟何益按圖折禦分縱橫魚麗鳥翼談者易野雉家雞人目盲當時管樂已黃土白璧往往遭蠅營荒城不啟塵四塞拔劍斫地浮雲行十年驅走尙豪俠許人一諾千金輕低頭拜東野捐官識韓荊苦心爲知己嗜膽報讎爭挽輅西入關裝刀從北徵途窮亦知時不利俯首抑气隨將迎蕭蕭破屋漏星雨妻子顧笑形神淸東家小兒誇褶鞍西家老奴項領成爾獨胡爲昧生理長軀七尺誇人英城頭雨聲如建瓴泥污厚地天無晴我畱君家醉十日謔浪顚倒呼儂傖請君棄擲幾上筆爲君拾畱墻角檠眼中世事如轉目勿謂貧賤忘交情气酣中熱雙耳赤細語向人肝膽傾玉壺擊缺歌浩浩不作老腐咿嚶聲促君起望東南气三臺泰階何日平我有長策君有長纓危可安亂可寧愼勿輕受虞人旌愼勿虛看處士星丈夫事業須磊落富貴逼君君莫驚

贈錢洞云

黃文徳玉峯古洞多白雲中有學道�仙人問言盡日說空有一朝興入廬山春香鑪峯髙虎溪遠石上秋深長苔蘚白蓮不老秋月明萬里浮雲自舒捲

贈靑社諸公

郝經北風吹海氛雄鯨偃修鰭皇皇擇木鳥落日將安之淸霜摧丰林枯少沒卑枝況復天地閉豈汝飛騰時嗷嗷復嗷嗷途窮愈多岐寸心增郁陶拊髀潛生悲蒼茫欲問津謾使行人嗤賴有魯連子亦在東海湄舉手謝浮世共欲尋安期扶搖三山顚笑傲雲濤低半夜開扶桑弄日騰淸暉伊昔孔尼父亦欲居九夷世网儻可逃去去夫何疑

酬孔秀才

楊翮達人樂髙蹈寒士耽遠遊遠遊欲何之禦冬無重裘棲棲道路間四顧誰與謀溫言忽相慰慶愜復焉求三復緇衣詩調髙安能酬薄言寫心曲終覺懷慚羞

酬寄伍朝賓

劉永之才子多文藻京華富友朋價同千里駿情似九霄鷹學省然官燭倡樓對市燈醉傾光祿酒渴飲淩人冰馬惜障泥錦人輕半臂綾禦溝縈似帶馳道直如繩靑瑣彈冠入朱門躡履登時淸周道泰運否楚氛騰六郡良家選千金國士徵星驅幹載鳥露宿騎縣棚荏苒山河隔蹉跎歲月增鯨鯢依巨浪虎豹嘯髙陵野燒兼風起邊烽共月升候雞晨喔喔警鼓夜水市船通賈山村屋近僧陶尊深泛蟻竹簡細書蠅交愛虞生好詩憐辛子能遠書同客寄遺稿借人謄古道時因棄孤忠世共憎相思愁極目惜別淚沾膺日晚雕琪樹天寒落翠藤願堅松柏操海宇遲中興

醉贈何能舉

前人與子十年不相遇豈意今日重逢君狂歌痛飲自我輩世間俗子徒紛紛林木蕭�濕秋雨蹇驢懶渡溪橋冰咫尺西風隔白雲羣仙環佩月中聞重陽好約冰壺子同入仙源避世人

贈楊君濟縣丞

謝應芳我昔昆山鋤白雲髙軒訪我麋鹿羣我今長洲釣明月君復過此寂寞濱感君相知式相好與君談笑開懷抱坐分半席白鷗沙滿目靑山淨如埽社公雨晴風作惡村北村南花自落勸農往來杏花村雞犬不驚田舍樂君歸哦松坐松陰我舟更入菇蒲深釣鉤無餌勿語人但說煙波無處尋

贈友人

鄧牧我在越君在吳攜書邀我遊西湖我還吳君適越遙隔三江共明月明月可望佳人參差與君攜手西湖上相思空誦停雲詩知君去埽嚴陵墓祇把靑樽酹黃土浮雲茫茫江水深感慨空勞弔今古孤山山下見陳實連騎東來踏春色湖邊千樹花正繁莫待春風吹雪積有酒如澠有肉如林鼓趙瑟彈秦箏與君沈醉不用醒人生行樂爾胡必千秋萬歲名

簡吳山長

明宋濂先生天下士鬢白漸將翁官卑遭俗罵家破坐詩窮秋林崖荔雨春浦鯉魚風盡是相思處如何學燕鴻

贈孫炎

汪廣洋建業孫公子文如李謫仙江頭看明月醉枕酒瓶眠

贈朱山人

髙啟老來嫌眾累依澗獨開房積雨苔生桁回風葉滿�學僧持淨律避客錄奇方若問塵中事無聞不是忘

贈漫客

前人畸人誠達生聱叟亦曠士漫客乃其徒放意在雲水有山卽漫遊有竹乃漫止漫吟不求工漫飲不須美與物無畱情所適皆漫爾人生本漫寄何事紛戚喜與子作漫交逍遙論玆理

贈楊滎陽

前人嘉陵美山水亦復富文彥楊君產其邦材拔性髙狷布衣走名都早入藝林選客屈稷下談王邀鄴中宴出門得名聲不假親舊援匣劍未久埋囊錐已先見吐詞實瑰奇讀者心欲顫刀鳴斗夫勇花妥笑女倩如觀廣場中百戲張曼衍平生眼無人遇我獨相善陌頭每並出兩騎無後先喜從兔園遊慚受狗監薦君歌我固服我賦君亦羨墮筵吟帽烏踏席舞裙茜醉中共笑語往往雜諧諺有時出城西山水恣攀踐巖眠曙猿驚澗飲夏鶯囀吳宮妓去榭蕭寺僧開殿龍門剝陰苔髙什記題徧歡遊正相酣世事忽驚變朋儔半生死一世如激電我棹返江潯君車赴淮甸旋聞逐流人居濠又移汴一身去何賫空橐惟破硯危途晚行疲欲進足如狼來樹杪避蠍走燈下見渡河自橕篙水急船斷纖及至秋已深舊褐風裂片難尋髙陽飲空弔鄢陵戰聖恩忽加憐收拔佐山縣卑曹敢云辭執版謁府掾官庖盡炊藜民賦半輸絹低飛蓬蒿間不異雉帶箭有親寓京師年老闕供饌欲奉朝夕歡去職胡敢擅晨上宰相書得歸遂微願上堂具珍鮭呼婦賣釵釧我時別君久問訊愧無便空題憶君詩細字書滿捲今春被詔起前史預編撰始來長幹門楊柳正飛燕逢君風塵余不攺舊顏面握手話苦辛悲喜雜慶唁客中𨿽無錢自寫賒酒券邀來臥東閣月出初鎖院君言涉艱難壯志今已倦回頭悟前非更名慕蘧瑗君近攺名去非我聞棠溪金不畏經百煉胡爲暫失路遽欲老貧賤吾皇奮神武四海始安奠棧通諭夷文驛走徵士傳時巡抗霓旌肆覲冠星弁功成萬瑞集禮欲議封禪君才適時需正若當暑扇手持照國珠胸出補衮綫便應上金鑾立對被天眷嗟余忝載筆鼠璞難自衒幸玆際昌辰魏闕寧不戀但憂誤蒙恩不稱終冒譴秋風楚潮滿歸舸帆欲轉君若念故交殷勤一相餞

贈故人全王孫

楊基兄爲柱國弟開府門吏紛紛皆繡斧敕賜龍河百畝宮畫戟丹弓映朱戶金鳳盤胸白錦襦面如紅玉紫虯須六宮曉逐諸王入八府春隨宰相趨東風忽念江南好寶騎看花踏春艸茂苑鶯聲醉裏聽建章柳色愁中老回首瀛洲艸木新蒼顏白髮照烏巾都將秋水蛇紋劍贈與長安遊俠人

贈許白雲

前人白雲老翁樂且貧眼如紫電�有神麻衣紙扇趿兩屐頭戴一幅東坡巾淸晨扣戶走過我謂我舊是諸侯賓入門長揖肆雄辯動引四代卑先秦初疑傲睨意骯髒稍久漸覺情眞淳從玆興至每一到不問風雨並昏晨矯如野鹿不受縶去不可挽送乃嗔我來杜曲少朋舊一境二姓惟朱陳租徵稅迫夜繼日未暇與我談逡巡荒村不意得此老洗我三斗胸中塵我時信口答所問怪我出語多驚人翁年耳順學不倦片言有益書諸紳我慚習懶竟成癖日影照腹腳未伸起來巾櫛不自理一飯且飽南湖蒓諸生幼弱學久廢數字費我言諄諄翁來相對輒太息謂可館閣胡沈淪人生富貴等泡幻達何可喜窮何顰紛紛道路餓死骨半是臺省公侯身龐公未爲無所遺夫婦白首襄陽民翁聞我語乃大噱呼我共醉華陽春正須狎到鷗鷺何必影像圖麒麟秦淮雨過秋水碧中有一尺黃金鱗明朝買魚期再酌我自掇拾山中薪

贈鄭邴文

張羽兩鬢星星小幅巾蒼松气節鶴精神居常倒屣迎佳客貧不將詩謁貴人踏雪抱琴梅嶼曉典衣沽酒柳橋春若非道眼髙明者誰肯甘心寂寞濱

贈迮元霖

貝瓊迮生固長貧賦詩朝忍饑破裘連百結但覺詩愈奇鏘然擊天球未作秋蛩悲嗚呼識者死舉國無人知鼓柁洞庭湖遠過三髙祠我無一斗酒爲生開兩眉宇宙非不大四顧將安之日落萬山黑百鳥爭寒枝翩翩五色鳳寂寞雙翅垂聖人坐明光遲汝一來儀

次韻酬黎以徳

王彜銀河斜界樹參天爲憶幽人思渺然亥市塵囂迂竹徑午橋煙雨傍溪船明燈散帙棲鴉後倚杖看山去鳥邊但得文章攀屈宋何須重賦遠遊篇

贈周育齋

邵寶風雨秋堂冷公來便作春雅情長共物妙語不驚人池養寒泉靜園收碩果新飄然還畫舫湖海自知津

贈朱孝廉性甫

祝允明百年貞白舊髙樓傲兀風埃六十秋楚聘尋常來北郭魯呼前後只東丘書抄滿篋皆親手詩艸隨身半在舟前輩風流惟此老天公多爲後生畱

同韻答唐伯虎

徐禎卿髙情聊混俗文技本違時心事難憑夢流年盡入髭靑衫無貴骨白首少相知獨有唐居士頻頻慰小詩

贈王淵之

前人淵之放遊京洛數年頃來京師飲以卮酒並爲歌贈之君不見十月狂風吹白雪長安城中地欲裂朱門酒壚紅炙天空裏璚花旋消滅由來都國盛繁華靑雲絡繹滿仙車浪說黃金賜寒士爭言白璧謁侯家驕矜意气遙相羨片善朝推蒙夕薦待詔虛沈金馬門傳宣直上麒麟殿王郎京洛爾何求千里乘驢被黑裘空論作賦稱才子未肯低眉事貴遊知君不得逢楊意終愧明時老督郵

贈尙子

邊貢意气憑淩一當百關西儒生五陵客少年學書復學劍老大蹉跎雙鬢白門下諸生半賜麻閨中小婦猶炊麥布衣東來謁天子春日醉臥長安陌陌頭花絮夕紛紛瓊閣如天隔紫雲浩歌翩然卻歸去眼底誰是平原君

贈孫思和

顧璘東林一片石綠蘚生秋痕時招葛巾客對坐傾匏尊俯愛澗下水仰觀枝上猿誰能策﹩馬日夕依朱門

王司訓聰投詩見訪不值次韻爲謝

顧閉戶妨迎客空勞枉駕過淸詩充謁刺塵榻愧行窩世久輕魚服君能問雀羅無由挽髙躅日暮碧雲多

贈李竹坡

陳琛萬仞淸源出竹坡鄕人時問竹如何我言竹有淸虛節不作人間�媚歌名利笑今眞淡泊文章學古太磋磨庭前有艸春來滿竹下靑靑色更多

贈李解元

樊鵬易水蕭颼處秋風聽短吟云來村樹瞑虫響豆花深舊篋猶懸劍髙�已罷吟畱君渾未得寂寞數年心

松江莫生廷韓遠來見訪比歸賦贈

王愼中文采翩翩正少年機云以後仍生賢已見馳聲嵩洛下卻來吟眺楚江邊扁舟泊近西淮柳客捨時沽南市酒路�紛投駿馬前山衣寄換新鶯後風流絕世美何如一片瑤枝出樹初畫舫夜吟令客駐練裙晝臥有人書敝刺蒙茸懷袖裏入門相訪眉間喜非才遠謝漢中郎率爾爲君行倒屣

贈張西屏

尹耕月明熊耳照滹沱千里思君可柰何棋局擬從淸夢著詩篇遙向白雲歌時危身世風霜苦日短江湖感慨多莫道塞翁常失馬后車還許載漁蓑

贈李蘆溪

前人君罷齊東幕來尋塞上山春風新皂帽夜雨舊柴關心事琴樽外生涯杖履間賦歸歸卽好休嘆鬢毛斑

贈李將軍

沈煉當年海上揚塵日獨有將軍劍戟馳刁鬥只令諸校集羽書不使侍臣知時將落葉供書艸自遣飛花入酒卮勛業定知長劍在徒嗟李廣未逢時

贈蔡內翰九逵

金大車淸朝散吏鬢毛斑江左詞人數往還彩筆調髙追漢代玉堂官冷壓仙班醉攀春柳晴看月臥放晨衙早閉關他日思君尋舊隱荷衣衝雨洞庭山

贈程自邑

陸之裘天都山人與我別遙指荊襄鼓蘭�訪古直上黃花川思歸懶出明月峽吳苑逢君碧艸春竹林髙臥少情親平生惟有三杯酒十載重看萬里人

贈蔡公子

盛時泰桃花落盡客重來明月髙天照酒杯最愛主人年少日淮陰市上釣魚回

酬梁伯龍

前人寄迹山中漱碧泉不將車馬老華年靑鞋迹徧川原底白薴歌傳妓女先雨濕絮粘驕馬轡風吹酒縐玉鱗船秣陵秋老芙蓉發遲向江頭看月圓

贈翟徳甫

王登長鋏年年意若何及時行樂肯蹉跎往來朱邸風流甚出入靑樓薄幸多桃葉可憐江上渡柳枝如怨笛中歌黃金未盡容顏在莫問門前雀可羅

贈劉汝臨

前人劉郎才思長卿看帝裏風光駐馬鞍村過杏花春酒綠磯登燕子暮江寒潮平桃葉同衣帶雨熟枇杷似彈丸歸去稽山當仲夏園林竹箭長千竿

詠陽山艸堂竹贈漳河嶽山人袁昭暘艸堂正倚陽山曲裊裊瑯玕澗水潯風塢籜辭同蘚碧雲林梢長接空陰雨晴簾捲秋如許日午開尊暑不侵過客流連盤石坐求羊應許更攀尋

贈建平潘子會

張元凱潘郎星鬢尙朱顏爲卜郊居已賦閒爾汝孔融多綠酒比鄰謝脁有靑山濯纓水上游魚過髙枕花間宿鳥還敢向宦途論巧拙淸時惟有閉柴關

贈葉秀才

陳昂壯老貧猶故斯愁不易捐賣文聊旦旦僦屋且年年酒負今生債詩畱異代緣夜長如不曉切莫怨蒼天

贈曹鳳岡

盛鳴世仙才多玩世況復幕官閒鶴養空庭樹雲棲傍閣山酒幹官長禁詩乞野人刪爲有延徐榻相期數往還

贈葉山人

童佩雪染衣裾水染心狂遊寧復計迷津他鄕作客花爲伴午夜長歌月是鄰自有靑山囊裏賣何妨白髮旅中新新詩莫說無人繼爲報藍田兆已眞

贈眞定劉中丞

趙貞吉中丞開府握兵權威輔聲名霄漢懸萑澤新收屠狗後陣圖重攺臥龍前左車去塞陘中井西豹來�鄴下田玳瑁筵開春騎出幕中畱客待三千

贈四子

李夢陽綿綿遠道積冉冉歲華晏冰霜夕轉嚴星斗夜仍爛蘭缸照寒戶旅士懷鄕縣方幸廁鱗翮詎謂各分散岐路忽在玆山川復悠緬王子萬人特英論薄煙漢康生千里足邁景速流電瑰瑋欽奉常秀朗推中翰衝標泛光蕙逸思淩元雁所嗟異根株逝矣悲霜霰興言念暌晤佳期阻歡宴

贈李獻吉

何景明東風吹我衣白日何杲杲整駕出郭門修塗浩橫潦登山采幽蘭日暮不盈抱采之欲何爲遺我平生好豈無艷陽花言子好香艸丈夫有本性安得不自保寸心苟弗移可以鑑穹昊

寄謝氏

王維楨佳人邈難卽言在赤霞岑髙視天宇外長嘯揚哀音前臨滄海波云是桑麻林神理悟變化何浮不有沈幽懷自玆釋仙侶相追尋朝騎白鹿遊暮采瑤華吟儻遇雲中翰願以遺同心上言結永好下言保芳馨

古意寄徳甫

李攀龍嘉會在俯仰良時不可畱悲風自遠至大江以悠悠中懷有白璧千載爲一投飛龍雙欲乖胡馬羣相求徘徊視四海含意各未酬念此平生親從彼浮雲遊

其二明月照我�淸風感重闈遺書發懷袖仿佛見容輝古歡匪自今遊子當何依千秋一髙唱豈獨知音稀莫言苦行役極晏不如歸努力兩黃鵠爲爾故鄕飛

寄石大理拱辰

王世貞昔我遊漳河遘子結歡好穆生攜其醴邃古恣搜討及乎承明日子壯予亦老朔風吹飛藿倏忽辭中道爲合長苦晚爲別長苦蚤蒲柳不待冬引分就枯槁寄言和氏璧斯世方共寶爲照當有時有光且自葆

寄兪仲蔚

前人維昔休明代委運忘悅康山澤饒棲遁霄漢富翺翔窮顯無鰥職操誌略相當念余與之子攬佩擷奇章弱植不固捨明庭幸見揚恆恐摧剝候元露負微芳四兵東南來殺气被乾綱湖海波蕩潏一葦安得航桃李澤通衢搴摘固其常幽蘭秀深谷樵采虞見傷人生非盤石焉睹鬢不霜奚必嬰禍羅百年等歸藏貽子以不刊勗哉愛景光

贈彭年黃姬水

前人日余讎夷嶠委迹竄吳中𨿽無蘭椒臭托佩君子躬彭生掞秋實黃友擷春榮參差申微尙婉孌未逮終凱風從南來吹我向幽邦親故感仳離遵渚餞賓鴻妙辭將柔翰燦若雙琮璜揮手騖聲途湛心耽患叢咫尺平生好惝恍恨河嵩眾耳迫相求顯者代稱工慨此蓬蒿士永謝輪鞅蹤撫壯豈需偕蒙泛恐未容何以表殷勤江介雕芙蓉矢言要齊軌庶其慰幽悰

答仲蔚

前人當春彌不懌委薄日紛摎捐脰延遠懷密陰覆曾丘忽枉故人書言短旨何修蒼蒼眉間宇盡入雲霞流婉孌若崇朝何云隔三秋黃鵠啄元漿稻粱寧見謀𨿽蒙天池泳不忘故匹儔頤輅生食酰愧以嗜相投將爲同枝誓良辰去我遒庭卉未揚芬欲報不能酬

答故人王逢年

前人在屈龍從蠖乘伸鵠爲鳳言念子淵材無慚部史貢講徳旣有述得賢能無頌夕吐丞相茵晨割大官供驂喬白鹿新祠滇碧雞重隱大難爲名才多不自用遠戍歡鯉緘孤臣抱酰甕朝星稷下士汗雨臨淄眾赤丸盡瞥起綠沈春恆動敢衰擁篲迎恐乖炙轂送願以湖海心托君雲霄夢

復張幼於

前人荊璞𨿽自良在閟誰見賞鳴球懸東序匪搏焉爲響托契並沖融揚輝何髙朗之子鄧林彥髫年吐神爽鸞姿謝雕飾蠖伏韜宏養𨿽爾時所趨居然汰羣獎九域衡捭闔千齡恣偃仰乃以拙薄姿當君中心往禦李匪自華比楊仍差長樹敵牙頰間抗交雲霞上攜手泛具區所睹但泱漭日月馳雙馭乾坤發遙想勗哉愛蘭芬毋使淪霜莽

答寄於鱗

前人何限乾坤事歸來汝自酬振衣滄海月搖筆岱云秋一字堪金石孤城各鬥牛報書知健在不必淚潛流

贈於鱗

前人醉爾春風金屈卮忽看山嶽坐來移停鞭欲盡幽州色立馬愁聽出塞辭我自靑雲甘薄宦誰當白雪問相思蒼茫大陸頻回首日暮乾坤未可期

寄於鱗

兪允文日夕思君子遘會何由期山澤阻且修念隔難克偕未見致款曲亮由心相知相知不相見悠悠使我悲曠若懷古人千載與我暌古人𨿽雲遠詎令歡愛攜願言結蘭芳卒歲永禦之來章倘不乏應慰長渴饑

答黎惟敬

歐大任魚目混夜光荊玉迷瓦礫溟鯤摶扶搖斥鷃困叢棘哲士多苦心微言豈能析黃鐘久不聞大雅竟誰力之子振元藻翩翩起南域抗志入雲霄戢羽媚泉石遊息竹素園結托丘樊客手中握靈蛇至寶固無敵夙昔晤淸顏幽懷契岑寂贈我錦繡章宛轉瑯玕色知君意綢繆何以報胸臆思爲中洲鴻奮起雲間翼

予告出京師貽同好諸子

黎民表揚旌出三河引領望雙闕飲餞傾路岐纓緌盡朝列婉孌貽贈章光輝奪明月上有愼修塗下有遄回轍懿此同心言念之五情熱昔如形與影今爲環與玦朽鈍誠已疲提攜俟明哲

答家兄移文乞休見示

王世懋明發懷佳人宛在漳之湄華緘披淸風攄情多素辭歸懷豈不諭要自中所私烈士輕千金由來亦徇知明珠羅南海百斛致蛾眉陽城一爲悅膏沐詎辭施含媚意不前徘徊翻見疑蓬心苟難虧鸞舉會有時自憐東家女�步慚令儀拂拭充下陳旅進殿諸姬在賤易成退爲容當向誰浮沈邴生節白首以自期

奉答於鱗見贈之作

前人江上秋空度羽翰故人千里問加餐齊紈忽破吳門色郢雪長飛海國寒句裏靑山堪自遠篋中明月傍誰看思君獨夜狂歌發轉向交遊把臂難

寄懷李師孟水曹

髙岱君爲滄水使予臥白雲林古色靑萍劍希聲綠綺琴尺書明月夜千里故人心愁絕兵戈滿孤鴻楚塞深

狂歌行贈孟中丞有涯

唐順之我生苦纏縛雅志在泉石不嫌步兵散翻笑中散窄前年奏賦天北隅頗道君王愛子虛衣冠對日趨香署劍佩通宵過紫衢紫衢香署千官聚五陵豪气健如虎鸚鵡何曾慣錦籠爰居元不識鐘鼓焉能俯首學侏儒局促羞爲轅下駒從古長安誇巧宦張湯爲智汲黯愚以玆謝病且歸去釣竿遠拂富春樹終日遭逢眼未靑三年塵土衣猶素今日亦何日忽如入鹿門公也襄陽夫子之耳孫升堂更不問寒溫寫盡肝膈相與論朝看賢隱山暮折申臺柳坐我白玉筵勸我靑荷酒談詩公作指南車對局誰看射雕手君不見中郎倒屣迎王生又不見北海忘年交禰衡相知何必結交早一言合意千金輕狂歌未斷壺未傾門外驚聞徵馬鳴落葉東還西亂雲縱復橫花開月下儻相憶請公誦我狂歌行

贈江陰陳君

前人幽棲選地傍江濆髙士風流宿所聞身著薜衣稱隱吏園多橘樹比封君琴尊不厭丘中賞魚鳥堪爲物外羣怪爾眉間多道气年來曾讀五千文

贈王山人

前人自笑久燐緇還眞已是遲偶尋赤松子更結白雲期短褐身將老微言世莫知吾生同智北從此問無爲

次韻贈湯將軍

前人將軍妙算古人同料敵常如在目中鐵騎連營寒映月樓船跨海夜乘風玉門烽火今猶急桂嶺珠璣久未通卻笑封侯應有種看君百戰立奇功

贈黃子晦

前人黌捨相逢憶聚星予慚入室爾趨庭子長能繼先人業王吉曾承博士經萬里風雲還命駕廿年蹤迹已如萍衰顏重感靑衿日一笑尊前喜愧並

次韻贈薛仲常

前人山林鐘鼎性俱安官舍寧非在澗盤此日心情眞似水平生臭味本如蘭閱世方臯誰牝牡認眞桑戶且衣冠祗應黃馬頻來往春日江楓共倚欄

答贈胡柏泉

前人赤囊前日奏邊書皂帽何時掩故廬鳴劍豈知孤憤切請纓爭笑少年�自甘淡泊看松菊恥學浮沈逐裏閭春日黃鸝西澗艸憶君歸去灌園初

贈裘應薇備禦太末

王思任劃天紫電曜冰眸屢揵弓韜挾壯輈彩筆幹霄曾賦海輕裘嘯月更登樓魚麗八陣蹲髙帳犀甲三衢扼上游鵲印年來鬥許大知君骨滿好封侯

贈梁懸藜兵使

前人稜層鶴骨照冰壺幾鎭回翔起壯圖特借豫章求棟柱暫移廊廟駐江湖庾樓月靜人三楚廬嶽雲深鳥二孤王粲𨿽貧仍有賦應分鱘鮓醉春酤

贈答部藝文五詞

玉樓春贈周邵二生

宋張先輕牙低掌隨聲聽合調破宮云自凝珠娘翠黛有人描瓊女分鬟待誰並弄妝俱學閒心性故向鸞臺同照影雙頭蓮子一時花天碧秋池水如鏡

蝶戀花過漣水贈趙晦之

蘇軾自古漣漪佳絕地繞郭荷花欲把吳興比倦客塵埃何處洗眞君堂下寒泉水左海門前酤酒市夜半潮來月下孤舟起傾蓋相逢一醉雙鳧飛去人千里

臨江仙贈王友道

前人誰道東陽都瘦損凝然點漆精神瑤林終自隔風塵試看披鶴氅仍是謫仙人省可淸言揮玉麈直須保器全眞風流何似道家純不應同蜀客惟愛卓文君

虞美人答

秦令

晁補之荒城又見重陽到狂醉還吹帽人生開口笑難逢何況良辰一半別離中平臺朱履登髙處猶自懷人否且簪黃菊滿頭歸惟有此花風韻似年時

臨江仙贈張建康

蘇庠本是白蘋洲畔客虎符臥鎭江城歸來猶得趁鷗盟柳絲搖曉市杜若徧芳汀莫惜飛觴仍墮幘柳邊依約鶯聲水秋鱸熟正關情只愁宣室召未許釣船輕

虞美人酬

衛卿

葛勝仲三年曾不窺園樹辛苦螢暮怪來文譽滿淸時柿葉書殘猶自日臨池春秋新學卑繁露黃卷聊堪語家人不用寄龜詩行看升平樓外化龍歸

虞美人贈李士美

王安中淸商初入昭華管宮葉秋聲滿艸麻初罷月嬋娟想見明朝喜色動天顏持杯滿勸龍頭客榮遇時方得詞源三峽瀉瞿塘便是醉中宣去也無妨

鷓鴣天贈曹端伯移守荊南向子諲贛上人人說故侯從來文采更風流題詩謾道三千號別酒須一百籌乘畫鷁衣輕裘又將春色過荊州合江繞岸垂楊柳總學歌眉葉葉愁

柳梢靑贈

張丞

侯寘小院輕寒酒濃香軟深沈簾幕我輩相逢歡然一笑春在杯酌家山辜負猿鶴軒冕意秋云似薄我自西風扁舟歸去看君寥廓

沁園春答余叔良

辛棄疾我試評君君定何如玉川似之記李花初發乘雲笑語梅花開後對月相思白髮重來畫橋一望秋水長天孤鶩飛同吟處看佩搖明月衣捲靑霓相君髙節崔嵬是此處耕巖與釣溪被西風吹盡村簫社鼓靑山畱得松蓋云旗弔古愁濃懷人日暮一片心從天外歸新詞好似淒涼楚些字字堪題

沁園春寄九華葉賢良

劉克莊一卷陰符二石硬弓百斤寶刀更玉花�噴鳴鞭電抹烏絲闌展醉墨龍跳牛角書生虯髯豪客談笑皆從折簡招依稀記曾請纓系粵艸檄徵遼當年目視雲霄誰信道淒涼今折腰悵燕然未勒南歸艸艸長安不見北望迢迢老去胸中有些磊塊歌罷猶須著酒澆休休也但帽邊鬢減鏡裏顏雕

一翦梅贈

友

吳文英遠目傷心樓上山愁里長眉別後蛾鬟暮云低壓小闌干教問孤鴻因甚先還瘦倚溪橋梅夜寒雪欲消時淚不禁彈剪成釵勝待歸看春在西燈火更闌

埽花遊贈

蕓隱

前人艸生夢碧正燕子簾幃影遲春午倦茶薦乳看風簽亂葉老沙昏雨古簡蟫篇種得云根療蠹最淸楚帶明月自鋤花外幽圃醒眼看醉舞到應事無心與閒同趣小山有語恨逋仙占卻暗香吟賦暖逼書�帶艸春搖翠露未歸去正長安�紅如霧

蝶戀花贈楊柔卿

張炎頗愛楊瓊妝淡注猶理螺鬟擾擾雲聚雨剪秋痕流不去佯羞卻把周郎顧欲訴閒愁無說處幾過鶯簾聽得間關語昨夜月明香暗度相思忽到梅花樹

念奴嬌贈

友

明邊貢山城雨過望靑郊迢遞碧山連屬岸旭林霏縈遠帶回首屢看僮僕白石橋邊蒼松澗底冉冉云相逐野猿孤鶴晚來聊伴幽獨幾度夢到江南畫船簫鼓夜傍蘆花宿烏帽錦衣騶唱處猶是當年拘束布衲綸巾芒�藜杖無寵還無辱閒觀塵世幾人能此知足

南柯子贈秀水同社沈天鹿

李雯

去秋遇天鹿於湖上丰神頹淡放浪山水今春寄我樂府小詞多淸綺之作偶來攜李作此贈之長水塘邊雨春來漲碧流沈郎八詠更成樓記得西陵橋下一扁舟蠟屐今餘幾春山可滯遊願攜細管及輕喉明月垂楊新度小伊州

贈答部選句屈原楚辭結微情以陳辭兮矯以遺夫美人晉範�春秋谷梁傳序一字之褒寵逾華衮之贈片言之貶辱過市朝之撻魏髙允答宗欽書旣承雅贈卽應有答唐蘇頲餞常侍舒公序吳州日見楚山云絕莫不捧袂黯然彈毫以贈陳子昂餞陳少府序山川漸遠行人動遊子之歌�酒未空送客起貧交之贈李白贈焦煉師詩序余訪道少室盡登三十六峯聞風有寄灑翰遙贈滿紙千金寄蕭抑之踏月蘆溝猶記笑語風吹斷而今何時乎馬首南來山云竹樹風沙煙鳥都是牽人愁悶想足下勝情擊築月觀豪吟西山積翠時時收入奚囊應有好句動京華也不識下裏貧兒可使獲珊瑚徑尺否與祁任宇先生眉際都是晉人气味一見爽骨再見爽心癡俗人那得領如許淸快也銜杯揮麈色色韻人歸來猶作荀君三日香彊綴一言奉報不免小巫家數幸進而教之與周孔南虎丘明月畫舫有幾千人座上白面郎君皓齒靑娥履舄交錯香風暗吹白薴烏棲歌聲徹曉亦是東南繁華勝事然不及七十翁夫婦相對小樓前啜白粥說少年事爲眞樂也答顧長孺頃入山課長須犁春云亦學老農意耳然石田雨足艸榻云深眞可傲殺王侯足下何時過我作山佳詠野人便不落莫與錢淵父不佞所居有樓三楹樓前植卉木葛藟蕭艾梧柳葵橊無所不有宅西復鑿一池如研池大池上架一亭僅可坐僕一人春夏之交灌木陰翳細艸幽香鳥語蛙聲喧於枕席流螢蛺蝶亂我書幾野人風味自柴桑翁織簾居士千載後知此趣者�矣不佞以此了餘生繕性命又烏問其它與道友李供奉有言君平旣棄世世亦棄君平君平棄世尙恐攀援世棄君平乃遂幽絕卽人苦不佞貧其貧也所以閒曠令不佞有中人產安得翛寥�寂若此足下願與不佞爲石交霜降木落後政須畱得晚翠一枝是他日虎溪嘯友也復周子元別去幾何忽焉長至孤山雪霽鼓棹探梅了公事於湖中橫紫气於關外舊都舊識重辱記存桑落可沽陽春可和鍾云江月如對淸溫謝不盡言請以異日與李公求錢王事業伍相精魄悉在虎丘以君之襟懷髙古覽勝其間不無撫景徘徊況池水助人此去筆花添錦歸來詩酒江山柳花風月幸當與我輩平分也與塗祠部白鷺洲前江山攢翠臺下夷猶於蘭省中謝氏雙屐時有花痕政是蓬萊仙在金馬門也越在千里能不依依報徐毓如阿段旣遣髙堂寂寂惟有松風瑟瑟如媧皇五十弦淸愁逸韻時時送耳然雲山遠思且怦怦然動心矣答程明府望見雲際一痕靑知爲金華嶺足下簿書暇左搦丹毫右挾綠綺逐黃初平赤松子徜徉洞壑間斯稱仙令矣顧何可無石羊來載不佞往同嘯歌也扇頭詩附博解頤與鄭馡之雪齊淸鏡發於夢想此間但有荒山大江修竹古木每飲村酒醉後曳杖放腳不知遠近亦曠然天眞與武林舊遊未可議優劣也何時當會合一笑耶與王子元江心邀月把酒論文縠浪平鋪星河倒掛涼襲人衣袂髙談破我顓蒙假令人生常如此卽何論百城五馬貴也柬劉徽州聯�風雨並馬丘山𨿽在目前而別已多時矣會合何時江東暮云渭北春樹惓惓之私蓋不減萬里李杜也寄餘子翼自桂林舟行至陽朔二百四十里間兩岸髙懸峭壁蒼翠片片飛人靑雀惜無執事妙句物色安得借巨靈六甲移之東海濱也柬陳伯子雨後陽羲攬政不火而熇夢尋哲人宛在水沚滿榻涼云與竹風共臥詎減向峨嵋漱古雪耶與呂玉衡追維宛上周旋把酒謝公樓煙雨溟蒙河山回合飛瀑濺人衣冷風飄人語羣公隱囊紗帽道人白黃搔首踟躕上下千古欲空六幕猶隘神骨蕭爽如在閬風瑤水幾令人仙去矣與周求玉尊構落成名花芳枳爽�映沼遊鱗瀺灂飛羽差池門下時從諸公酣宴祓褉人生如此亦足稱安樂矣不佞棲遲湫隘更役斗筲秋气日深淸商激帷庭樹灑落旅況淒其遙想此際君家齋廚蒓羹鱸膾森森羅列堂中賓客有張載賦酒有程季說餅亦不寂寞寧以百城易也示王仲與夜宿上方片月映池四天無點云翳夜半披衣行吟中庭萬籟俱寂忽聞野鶴驚露唳向秋空晴谷應聲碧落欲墮令人神遊赤城左手招顚仙右手招匡氏兄弟飄飄然欲禦天風飛去矣寄陳時應別才三易曜靈回首鄕關頓成兩地矣冰雪載塗朔風凜冽蕭蕭孤旅逼歲遙徵每對野店之梅花聽寒空之過雁弟也何心能不愴然驚魂增涕泗哉明朝又履端矣想華堂叢慶杯傳柏葉盤頌椒花第不知陶然笑語時亦復能念及天涯遊子否驛使便漫從馬上授一語如此與張貿西宦遊人若不從个中透出來捉麈髙談若勘得破輪刀上陣卻耐不過鏡中面目可憎人前語言無味出門有礙未老先衰翻不如山林韋布士受享差厚耳寄華文石歲杪南徵幸得取道大君子之堂長者進而飲食之元言玉屑與雪月競奇鬥勝斯亦足愉快矣握別而南扁舟江上言念髙誼心旌搖搖寄羅叔子拆袂後雲遠山隔第風淸月朗亦思元度否曲江有夢故人不在天際外也慰我渴懷意在梁州次中答萬伯修足下英雄人文矕孔鸞武擅龍豹刻燭倚馬吹簫擊劍意气磊磊仰薄秋旻有如世不用豪士雲中一畝之宮塞外十乘之騎腰裊前鞚飛兔後蹙孌童袨服妖女靚妝臂鷹牽犬射獵飛狐彈絲髙堂命爵曲房束軍書而理緗帙綠沈而揮彩毫胡不適矣謝惠詩辱贈兩詩足當馬頭余掌初九浮槎螺女而潛蛟神螭競鼓舞睥睨靑雀知有夜光在也古樂府客從遠方來遺我雙鯉魚呼童烹鯉魚中有尺素書長跪讀素書書中竟何如上言加餐飯下言長相憶古詩客從遠方來遺我一書札上言長相思下言久離別宋謝瞻詩誰謂情可書盡言非尺牘梁江淹詩始獲瓊歌贈一點重如山裴子野詩感子盈編贈握玩以爲榮北齊邢卲詩忽有淸風贈辭義婉如蘭唐岑參詩賴蒙瓊瑤贈諷詠慰懷抱又

水底鯉魚幸無數願君別後垂尺素杜甫詩深慚長者轍重得故人書𨿽無南過雁看取北來魚又久客多枉朋友書素書一月凡一束道州手札適復至紙長要自三過讀盈把那須滄海珠入懷本擬昆山玉韋應物詩短才何足數枉贈愧妍詞又

蘭章忽有贈祖詠詩所愧能投贈淸言益潤身韓愈詩辱贈不知報我歌爾其聆又

湓城去鄂浦風便一日耳不枉故人書無因泛江水又

書成欲寄孔安西紙背應勞手自題又

敲門驚晝睡問報睦州吏手把一封書上有皇甫字盧同詩日髙丈五睡正濃軍將打門驚周公口云諫議送封信白絹斜封三道印開緘宛見諫議面手閱月團三百片獨孤及詩暮帆望不及覽贈心欲醉武元衡詩未報雕龍贈俄傷淚劍痕戴叔倫詩並枉五言贈知同萬里懷元稹詩愧捧芝蘭贈還披肺腑呈又

因君�珠贈還一夢煙霄又

珠玉慚新贈芝蘭忝舊遊宋黃庭堅詩衡陽有歸雁他日更傳音陳師道詩此老三年別何時萬里回更無南過雁猶見北枝梅

贈答部紀事左傳襄公二十九年吳公子札聘於齊說晏平仲謂之曰子速納邑與政無邑無政乃免於難齊國之政將有所歸未獲所歸難未歇也故晏子因陳桓子以納政與邑是以免於欒髙之難聘於鄭見子產如舊相識與之縞帶子產獻紵衣焉謂子產曰鄭之執政侈難將至矣政必及子子爲政愼之以禮不然鄭國將敗適晉說趙文子韓宣子魏獻子曰晉國其萃於三族乎說叔向將行謂叔向曰吾子勉之君侈而多良大夫皆富政將在家吾子好直必思自免於難史記孔子世家孔子適周見老子辭去而老子送之曰吾聞富貴者送人以財仁人者送人以言吾不能富貴竊仁人之號送子以言曰聰明深察而近於死者好議人者也博辯廣大危其身者發人之惡者也爲人子者毋以有己爲人臣者毋以有己荀子大略篇曾子行晏子從於郊曰嬰聞之君子贈人以言庶人贈人以財嬰貧無財請假於君子贈吾子以言田居乙記魏公子牟東行穰侯送之曰先生將去冉之山東矣獨無一言以教冉乎魏公子牟曰微君言之牟幾忘語君君知夫官不與勢期而勢自至乎勢不與富期而富自至乎富不與貴期而貴自至乎貴不與驕期而驕自至乎驕不與罪期而罪自至乎罪不與死期而死自至乎穰侯曰善敬受明教漢書陳遵傳遵贍於文辭性善書與人尺牘主皆藏以爲榮爲河南太守旣至官當遣從史西召善書吏十人於前治私書謝京師故人遵憑幾口占書吏且省官事書數百封親�各有意河南大驚東觀漢記陳遵爲大司農護軍嘗使匈奴過辭於王丹臨訣丹謂遵曰俱遭時反復惟我二人爲天地所遺今子當之絕域無以相贈贈子以不拜遂揖而別遵甚悅晉陽秋劉弘爲荊州刺史每發手書郡國叮嚀款密莫不感悅咸曰得劉公一紙書賢於十部從事南史範云傳云居選官書牘盈案賓客滿門應答如流無所壅滯劉穆之傳穆之與朱齡石並便尺牘嘗於武帝坐並答書自旦至日中穆之得百函齡石得八十函南齊書劉善明傳崔祖思出爲靑冀二州善明遺書曰足下今鳴笳舊鄕衣繡故國泗上歸業稷下還風君欲誰讓耶聊送諸心敬申貧贈梁書王僧孺傳僧孺出爲唐令初僧孺與樂安任昉遇竟陵王西邸以文學友會及是將之縣昉贈詩其略曰惟子見知惟餘知子觀行視言要終猶始敬之重之如蘭如芷形應影隨曩行今止百行之首立人斯著子之有之誰毀誰譽修名旣立老至何遽誰其執鞭吾爲子禦劉略班藝虞志荀錄伊昔有懷交相欣勗下帷無倦升髙有屬嘉爾晨燈惜余夜燭其爲士友推重如此劉孝綽傳世祖出爲荊州至鎭與孝綽書曰君屏居多暇差得肆意典墳吟詠情性比復稀數古人不以委約而能不伎癢且虞卿史遷由斯而作想摛屬之興益當不少洛地紙貴京師名動彼此一時何其盛也近在道務閒微得點翰𨿽無紀行之作頗有懷舊之篇至此已來眾諸屑役小生之詆恐取辱於廬江遮道之姦慮興謀於從事方且褰帷自厲求瘼不休筆墨之功曾何暇豫至於心乎愛矣未嘗有歇思樂惠音淸風靡聞譬夫夢想溫玉饑渴明珠𨿽愧卞隨猶爲好事新有所制想能示之勿等淸慮徒虛其請無由賞悉遣此代懷數路計行遲還芳札孝綽答曰伏承自辭皇邑爰至荊臺未勞刺舉且摛髙麗近𨿽預觀尺錦而不睹全玉昔臨淄詞賦悉與楊修未殫寶笥顧慚先哲渚宮舊俗朝衣多故李固之薦二邦徐珍之奏七邑威懷之道兼而有之當欲使金石流功恥用翰墨垂迹𨿽乖知二偶達聖心爰自退居素裏卻埽窮閈比楊倫之不出譬張摯之杜門昔趙卿窮愁肆言得失漢臣郁志廣敍盛衰彼此一時擬非其匹竊以文豹何�以文爲罪由此而談又何容易故韜翰吮墨多歷寒暑旣闕子幼南山之歌又微敬通渭水之賦無以自同獻笑少酬褒誘且才乖體物不擬作於元根事殊宿諾寧貽懼於朱亥顧己反躬載懷累息但瞻言漢廣邈若天涯區區一心分宵九逝殿下降情白屋存問相尋食椹懷音矧伊人矣謝徵傳徵與河東裴子野沛國劉顯同官友善子野嘗爲寒夜直宿賦以贈徵徵爲感友賦以酬之魏書宗欽傳欽拜著作郎與髙允書曰昔皇綱未振華裔殊風九服分隔金蘭莫遂希懷寄契延想積久天遂其願爰遘京師才非季札而眷深孫喬徳乖程子而義均傾蓋曠齡罕遇會之一朝比公私理異酬諮路塞端拱蓬宇嘆慨如何不量鄙拙貢詩數韻若夫泉江相忘之談遺言存意之美𨿽莊生之所尙非淺識所宜循愛敬旣深情期往返思遲徳意以袪鄙吝若能紆鳳彩以耀榛薈回連城以映瓦礫者是所望也詩曰巍峨恆嶺滉瀁滄溟山挺其和水耀其精啟玆令族應期誕生華冠眾彥偉邁羣英其一

於穆吾子含貞藉茂如彼松竹陵霜擢秀味老思衝玩易體復戢翼九臯聲溢宇宙其二

我皇龍興重離疊映剛徳外彰柔明內鏡乾象掩气坤厚山競風無殊音俗無異徑其三

經緯曰文著述曰史斟酌九流錯綜幽旨帝用訓諮明發虛擬廣辟四門披延髦士其四

爾應其求翰飛東觀口吐瓊音手揮霄翰彈毫珠零落紙錦粲墳無疑割典無滯泮其五

山降則謙含柔爲信林崇日漸明升斯進有邈夫子兼玆四愼弱而難勝通而不峻其六

南董邈矣史功不申固傾佞實雄穢美新遷以陵腐邕由卓泯時無逸勒路盈摧輪其七尹佚謨周孔明述魯抑揚羣致憲章三五昂昂髙生纂我遐武勿謂古今建規易矩其八

自昔索居沈淪西藩風馬旣殊標榜莫緣開通有運暗遇當年披衿暫面定交一言其九

諮疑祕省訪滯京都水鏡叔度洗吝田蘇望儀神婉卽象心虛悟言禮樂采研詩書其十

履霜悼遷撫節感變嗟我年邁迅逾激電進乏由賜退非回憲素髮掩元枯顏落蒨其

十一文

以會友友由知己詩以明言言以通理眄坎迷流覿良暗止伊爾虯光四鱗曲水其十二允答書曰頃因行李承足下髙問延佇之勞爲日久矣王途一啟得敍其懷欣於相遇情無有已足下兼愛爲心每能存顧養之以風味惠之以徳音執玩反復銘於心抱吾少乏尋常之操長無老成之致憑賴賢勝以自克勉而來諭褒飾有過其分旣承雅贈卽應有答但唱髙則難和理深則難酬所以畱連日月以至於今今往詩一篇誠不足標明來旨且表以心幸恕鄙滯領其至意詩曰蕩蕩流漢藹藹南都載稱多士載耀靈珠邈矣髙族世記丹圖啟基郢城振彩涼區其一

吾生朗到誕發英風紹熙前緒奕世克隆方圓備體淑徳斯融望傾羣俊響駭華戎其二

響駭伊何金聲允著匡贊西藩拯厥時務肅志琴書恬心初素潛思淵渟秀藻云布其三

上天降命祚鍾有代協耀紫宸與幹作配仁邁春陽功隆覆載招延隱叟永貽大賚其四伊余櫟散才至庸微遭緣幸會忝與樞機竊名華省廁足丹墀愧無螢燭少益天暉其五

明升非諭信漸難兼體卑處下豈曰能謙進不弘道退失淵潛旣慚朱闕亦愧閭閻其六

史班稱達楊蔡致深負荷典策載蹈於心四轍同軌覆車相尋敬承嘉誨永佩明箴其七遠思古賢內尋諸己仰謝丘明長揖南史遐武𨿽存髙蹤難擬夙興夕惕豈獲恬止其八

世之圮矣靈運未通風馬殊隔區域異封有懷西望路險莫從王澤遠灑九服來同其九

在昔平吳二陸稱寶今也克涼吾生獨矯道映儒林義爲羣表我思與之均於紵縞其十

仁乏田蘇量非叔度韓生屬降林宗仍顧千載曠遊遘玆一遇藻詠風流鄙心已悟其

十一年

時迅邁物我俱逝任之斯通壅之則滯結駟遺塵屢空亦敝兩間可守安有回賜其十二詩以言志志以表丹慨哉刎頸義已中殘𨿽曰不敏請事金蘭爾其勵之無忘歲寒北史胡叟傳叟不事產業常苦饑貧尙書李敷嘗遺以財都無所取初叟一見髙允曰吳鄭之交以紵縞爲美談吾之於子以弦韋爲幽贄以此言之彼可無愧也薛辯傳辯五世孫端端從祖弟湖湖曾孫道衡武平初除尙書左外兵郎陳使傅縡聘齊以道衡兼主客郎接對之縡贈詩五十韻道衡和之南北稱美魏收曰傅縡所謂以蚓投魚耳周書韋敻傳敻養髙不仕所居之宅枕帶林泉陳遣其尙書周弘正來聘素聞敻名請與相見朝廷許之弘正乃造敻談謔盈日恨相遇之晚後請敻至賓館敻時赴弘正仍贈詩曰徳星猶未動眞車詎肯來其爲時所欽挹如此文中子事君篇芮城府君起家爲禦史將行謂文中子曰何以贈我子曰淸而無介直而無執曰何以加乎子曰太和爲之表至心爲之內行之以恭守之以道退而謂董常曰大廈將顚非一木所支也隋唐嘉話張昌宗之貴也武三思謂之王子晉後身爲詩以贈之詩至今猶傳尙書故實兵部李員外約言汧公之子識度淸曠迥出塵表與主客張員外諗同棄官並韋徵君況墻東遁世不婚娶不治生業李尢厚於張每與張匡�靜言達旦不寢人莫得知贈張詩曰我有心中事不向韋二說秋夜洛陽城明月照張入全唐詩話嚴維字正文越州人與劉長卿善長卿對酒寄維云陋巷喜陽和衰顏對酒歌懶從華發亂閒住白雲多郡簡容垂釣家貧學弄梭門前七里瀨早晚子陵過維答云蘇�佐郡時近出白雲司藥補淸羸疾吟絕妙詞柳塘春水慢花塢夕陽遲欲識懷君意朝朝訪�師山家淸供李益盧綸皆唐大歷十才子之傑者綸於益爲內兄嘗秋夜同宿益贈綸詩曰世故中年別餘生此會同卻將悲與病獨對朗陵翁綸和曰戚戚一西東十年今始同可憐風雨夜相問兩衰翁二詩𨿽絕句讀之使人淒然皆奇作也全唐詩話李端贈郭駙馬詩云靑春都尉最風流二十功成便拜侯金距鬥鷄過上苑玉鞭騎馬出長楸燻香荀令偏憐少傅粉何郎不解愁日暮吹簫楊柳陌路人遙指鳳皇樓又云方塘似鏡艸芊芊初月如鉤未上弦新開金埒看調馬舊賜銅山許鑄錢楊柳入樓吹玉笛芙蓉出水�花鈿今朝都尉如相顧願脫長裾學少年古今詩話唐朝鄭棨贈老僧詩曰日照西山雪老僧門未開凍瓶粘柱礎宿火隱鑪灰童子病歸去鹿麑寒入來自云此詩可以衡稱重輕不偏也全唐詩話耿偉書情寄韓張二舍人後二聯云繞院綠苔聞雁處滿庭黃葉閉門時故人髙步云衢上肯念前程杳未期贈張將軍云寥落邊城暮重門返照間鼓鼙驚雨暗士馬過秋閒慣守臨邊郡曾營近海山關西舊業在夜夜夢中還摭言李洞唐諸王孫贈髙僕射云徵南破虜漢功臣提劍歸來萬里身閒傍淩雲金柱看形容消瘦老於眞南唐詩話廖圖虔州人能詩和人贈沈彬云逼眞但使心無著混俗何妨手彊抄自喜卜居連嶽色水邊松下得論交贈泉陵上人云眞疑木少難畱鶴未信山低住得云過庭錄文正祖唐公有詩寄贈華山陳希夷云曾逢毛女話何事應說巨靈開此山濃睡過春花滿地靜林中夜月當關臨漢詩話李文定公迪八月十五日生黔中作中秋八月詩以獻皆以月況文定其中句有蟾輝吐光育萬種我公蟠屈爲心胸老桂根株撼不折我公得此爲淸節孤輪碾空周復圓我公得此爲機權餘光燭物無洪細我公得此爲經濟𨿽造語粗淺亦豪爽也宋史王旦傳薛奎爲江淮發運使辭旦旦無他語但云東南民力竭矣奎退而曰眞宰相之言也張士遜爲江西轉運使辭旦求教旦曰朝廷榷利至矣士遜疊更是職思旦之言未嘗求利識者曰此運使識大體族姓考張士遜眞宗朝與陳堯佐同秉政及致仕寄以詩云赭案當年並命時蒹葭衰颯倚瓊枝皇恩乞與桑楡老鴻入髙冥鳳在池詩史王文穆罷相帥朝士皆有詩陳從易詩最佳有云千重浪裏平安過百尺竿頭穩下來錢惟演贈張僕射判河陽云綠野桑麻連四水黃堂歌吹擁千兵贈李太僕云惟月卿曹重占星使者賢族姓考張詠字復之登太平八年第嘗云吾榜得人最多謹重雅望無如李公沆深沈有徳無如王公旦面折廷諍無如寇公準當方面之任詠不敢辭及第後寄友人傅霖詩云前年失腳下漁磯苦戀明時未忍歸爲報巢由莫相笑此身不是愛輕肥靑箱雜記呂文穆公蒙正嘗與溫公蕭仲舒及一友人忘其姓名讀書於洛陽龍門山誓不作狀元不仕及唱第文穆爲狀頭溫已不得意然尙中科甲其友人隨拂衣歸隱後文穆大用太宗問昔與誰友文穆卽以歸隱者對遂以著作郎召不起故文穆罷相歸洛作詩贈之曰昔作儒生謁貢闈今提相印出黃扉九重駌鷺醉中別萬里煙霄達了歸鄰叟盡垂新白髮故人猶著舊麻衣洛陽漫說多才子自嘆遭逢似我稀故人蓋指歸隱者也唐宋遺文錢塘林逋處士有髙節範文正公贈詩曰巢由不願仕堯舜豈遺人風俗因公厚文章到老醇名臣言行錄外集謝上蔡先生見河南夫子而歸尹子送焉問曰何以教我謝曰吾徒朝夕從先生見行則學問言則識譬如有人服烏頭者方其服也顏色悅澤筋力彊盛一旦烏頭方去將如之何尹子反以告夫子夫子曰可謂益友矣捫虱新話畢狀元漸使福建日嘗按部過羅原時南華翁林子山致仕居南華洞年已八十餘以詩迓之有當年春榜首傳名對禦如君有幾人之句畢公和贈之多所獎借其詩曰兒童聞說子山名將謂先生是故人海上偶經仙洞府巖前猶見玉精神南華久徹逍遙夢兜率重來自在身攜得新詩天上去不教辜負到全閩江南通誌鄒浩字志完晉陵人登進士第章惇用事浩上章劾其不忠賢妃劉氏立浩友田畫謂人曰志完不言可以絕交矣浩上言帝持其章躊躕四顧凝然若有所思乃付外明日章惇詆其狂悖遂削官羈管新州田畫迎諸塗浩出涕畫正色曰使志完隱默官京師遇寒疾不汗五日死矣豈獨嶺海之外能死人哉願君無以此舉自滿士所當爲未止此也浩謝曰君子贈我厚矣宋史胡銓傳銓爲樞密院編修官紹興八年宰臣秦檜決策主和金使以詔諭江南爲名中外洶洶銓抗疏言事書旣上檜以銓狂妄凶悖鼓眾劫持詔除名編管新州同郡王廷珪以詩贈行爲人所告廷珪流辰州無錫縣誌趙綱字希大能詩年二十九而卒有寄洛陽李秀才一絕云未得吳公薦空憐賈誼才年年三月裏相約看花來黃勉見之曰入唐人詩中未易辧也宋史王遂傳遂與同裏劉宰素同志宰嘗稱遂爲文雅健無世俗浮靡之气足以名世遂守平江宰贈之言曰士友當親而賢否不可不辧財利當遠而會計不可不明折獄以情毋爲私意所牽薦士以才毋爲權要所奪當言則言不視時而退縮可去則去不計利而遲回庶幾名節之全不愧簡冊所載蓋格言也族姓考方孚若新居成劉后村賀以詩云按行花木皆僚友主掌湖山卽事權梅澗詩話王化基送梁助曰文章換桂一枝秀淸白傳家兩弟貧人多誦之見聞搜玉永樂間況鍾由小吏事呂尙書震震薦其才知蘇州郡民甚徳之九載考滿去叩闕乞畱者八萬餘人楊文貞公贈以詩曰十年不愧趙淸獻七邑重迎張益州正气紀鄭居貞傳居貞徽歙縣人永樂初坐方黨論死時年四十九從容赴市無一語及家事鄭善詩文所著有閩南集關隴行�歸來�隨�檜庭�初孝孺之教授漢中也居貞以詩送之曰翩翩紫鳳雛羽翮備五彩徘徊千仞翔餘音散江海於焉覽徳輝濟濟鏘環佩天門何嵯峨羣仙久相待晨沐晞朝陽夜息飲沆瀣如何復西飛去去秦關外岐山諒非遙啄食良自愛終當巢阿閣庶以鳴昭代孝孺亦答贈以文又次韻寄云閣下知名久相逢值暮春才華曾動主議論每過人漢水原通蜀臺州亦近閩何時江海上尊酒話西秦次章云爲問天臺客何時別艸堂千巖空劍气萬卷有虹光爲政慚吾拙摛辭屬子良方思歌伐木深負詠甘棠茅大方傳大方博學能文少有奇名嘗謁孟廟有千古難忘義利詞之句時皆遜服或贈之詩曰陸機此日能爲賦賈誼何年復獻書見聞錄一衲子捧�來旴江近溪羅先生遇之甚謹居數年一日辭去近溪把其手請曰和尙慈悲今別吾去願一言濟我衲子曰沒得說官人家常有好光景有好光景便有不好光景等待在俺出家人只這等近溪爽然會心頓首以謝山西通誌馮祥字文貞蒲州人性剛直輕財重義酷不喜佛老每遇其徒必斥之曰爾獨不爲儒爲農何辟兄離母廢君臣父子大倫如是耶時因其說亦有就正者冠婚喪祭一遵文公家禮鄕人效之河汾薛文淸贈以詩曰忽從囂雜見眞淳誰道今人不古人四禮每從朱氏教一門常接孟家鄰春庭時雨年年潤蘭砌光風日日新靑簡會須書行義髙名直與董生親此可知其人矣合肥縣誌王茂粹字羽雛號呆翁九歲能文讀書於外祖黃道年之家湯若士贈詩云王家二郎萬乘器髦撮兩髧年十四音同巢乳一母皎雪驄奔軼十驥攀軍提勃大紳行廬陵甘放一頭地驚才絕學惜乎未遇時人爲之惋惜香泉偶贅聶大年贈湯參將有云鈴閣論兵山雨歇戍樓橫槊陣云收楚江月白銀河夜淮海天空錦樹秋王元美送黃資禮雲濤驅千障雪花散萬家春贈楚廉訪云別筵仍賦紫貂裘黃鶴摩空不可畱雪後抗旌云夢獵月明張樂洞庭遊詩成自失巴人調宦就應寬楚客愁倘問故交畱澤意周南或恐是靑州寄紫荊都督絕句牙旗髙擁黑雲閒匣裏並刀龍雀環夜夜胡笳吹落月新聲不敢近燕山

贈答部雜錄詩經大雅抑章無言不讎無徳不報朱

注讎答也天下之理無有言而不讎無有徳而不報者崧髙章吉甫作誦其詩孔碩其風肆好以贈申伯烝民章吉甫作誦穆如淸風仲山甫永懷以慰其心荀子贈人以言重於金石珠玉勸人以言美於黼黻文章聽人以言樂於鍾鼓琴瑟劉勰新論君子重正言之惠賢於軒璧之贈

