

中表部匯考爾雅

釋親姑之子爲甥舅之子爲甥

注體敵故更相爲甥甥猶生也今人相呼蓋依此

又從母之男子爲從母晜弟其女子子爲從母姊妹中表部藝文一

送表弟呂讓將仕進序

唐柳宗元吾觀古豪賢士能知生人艱饑羸寒蒙難抵暴捽抑無告以呼而憐者皆飽窮厄恆孤危忡忡東西南北無所歸然後至於此也今有呂氏子名讓生而食肉厭粱稻欺紈縠幼專靖不好遊不踐郊牧坰野不目小民農夫耕築之倦苦不耳呼怨而獨粹然憐天下之窮甿坐而言未嘗不至焉此孰告之而孰示之邪積於中得於誠往而復咸在其內者也彼告而後知示而後哀由外以鑠己因物以激志者也中之積誠之得其爲賢也莫尙焉呂氏子得賢人之上資增以嗜儒書多文辭上下今古左程右準以爲直道其於遠且大若稼而谷圃而蔬不丐買而有也今來言曰道不可特出功不可徒成必由仕以登假辭以通然後及乎物也吾將通其辭幹於仕庶施吾道願一決其可不可於子何如余曰志存焉學不至焉不可也學存焉辭不至焉不可也辭存焉時不至焉不可也今以子之志且學而文之又當主上興太平賢士大夫爲宰相卿士吾子以其道從容以行由於下達於上旁施其事業若健者之升梯舉足愈多身愈髙人愈仰之耳道不誤矣勤而不忘斯可也怠而忘斯不可也捨是吾無以爲決子其行焉

與表弟盧復書

李華八月八日外兄李華敬簡盧十五弟則之處秋風漸髙路出泗上將詣職役如所料乎往返勞止當與時俱暢也華疹疾無聊賢姊與諸君尋常耳福卿漸減弟勿憂之與弟別來十餘年比聞在代朔之地明時道舉出身乃能上爲寡姊下爲孤甥求爲雁門主簿束身戎馬之間始終無過之地此一難也時方艱危動隔生死骨肉妻子寄在河朔一身萬里省姊淮南此二難也喪亂以來時多苟且松貞玉粹亦變頹流惟弟卓然介立寒俗文詞學問守正不移金石之聲泠然在聽此三難也五性之中盧爲峻茂根原上古歷世著明降及聖唐仁賢不絕外家陵替稍久弟其勉之盧氏有諶翁祭法又世以書聞華恨未見弟爲廣訪求也南祖分於何祖帝師今有四房誰各承後弟爲華具條流相報也頃撰軍器舅神道碑後其房族由來意欲如軍器之志廣外家之美令萬代聞見不復討譜牒也華質性鈍弱而慕汲黯卜式之直晚歲思夫子互鄕之見林宗賈淑之後若悟此道仁在其中易乾元之說曰含弘光大品物咸亨大雅曰旣明且哲徳合天徳老氏所弘夫子卽述旣自以爲戒亦規弟持正也弟正直太過不能容納時人是以相箴努力無忽近有鄭五書信否四姊處得消息無��不次華敬簡

祭楊判官八弟文

唐次維年月日姨兄開州刺史唐某以淸酌庶羞之奠敬祭於楊判官八弟之靈平生懿密重以嘉姻四海之內惟君一人發自總角逮於知命遨遊燕寢一歌一詠周流俯仰得君輝映野寺孤亭松門竹徑接襟援手和神善性霜鶴唳天玉音在聽空室閒齋拈棋爛柯自非偉生受勝相磨坐隱終日負進亦多歷歷笑言其情若何歡事勝遊皆隨逝波事均榮戚心冥貴賤骨肉爲交肝膽相見嗚呼哀哉婉予幼妹爰居爾室旣結其褵載和琴瑟何年齡之脆促乃貞美之先失悼手足之零落又吾人之雕歿以君之才以君之藝合蹈丰福合居上第行與命違道將時背遏此仁厚天胡不惠博雅裴君鎭此南土大昭�髦鵷鴻作倡曾未累月中玆炎毒百藥無驗頹齡愈促悵悵旅魂淵淵鰥目目𨿽瞑而有恨魂彊招而可復加有傷怛況惟我親涕淚橫隨徧乎衣巾想容色兮如在覽毫翰兮猶新嗚呼哀哉神理昭然幽途可覿悲心自攢痛淚血瀝何疇日之歡愜變今辰之空闃歸葬猶緩俟君冢嫡魂兮歸來安此幽宅嗚呼哀哉尙饗

惠州與程正輔

宋蘇軾某再啟竄逐海上渴況可知聞老兄來頗有佳思昔人以三十年爲一世今吾老兄弟不相從四十二年矣念此令人淒斷不知兄果能爲弟一來否然亦有少拜聞某獲譴至重自到此旬日外便杜門自屏𨿽本郡守亦不往拜其辱良以近臣得罪省躬念咎不得不爾老兄到此恐亦不敢出迎若以骨肉之愛不責末禮而屈臨之餘生之幸非所敢望也其餘區區殆非紙墨所能盡惟千萬照悉而已

又

前人某啟兩甥相聚多日備見孝義之誠未暇別書悉之兒子適令幹少事未及拜狀輒已和得白水山詩錄呈爲笑並亂做得香積數句同附上前本並納上

又

前人某慰疏言不意變故表嫂壽安縣君遽捐館捨聞訃悲怛感涕並懷切惟恩義深篤追悼割裂哀痛難堪日月流速奄畢七供感勤逾遠柰何某限以謫居莫緣奔詣弔問愧恨千萬幸冀省節悲悼彊食自重不勝區區謹奉疏慰不次謹疏

祭汪尙書文

朱熹維淳熙三年歲次丙申三月朔二十七日壬申從表侄宣教郎主管臺州崇道觀朱熹謹以香茶淸酌致祭於近故端明殿學士尙書汪公之靈曰嗚呼惟公學貫九流而不自以爲足材髙一世而不自以爲名道尊徳備而不自以爲得位髙聲重而不自以爲榮蓋玩心乎文武之未墜抗志乎先民之所程巍乎其若嵩岱之雄峙浩乎其若滄海之涵渟自秀發於妙齡冠倫類而獨立中委棄於諸侯實天脫其羈馽迨壯歲之來歸曰良時之儻吾及曾墨突之未黔復吾行之汲汲汨東閩而西蜀亙萬里而周流騰茂實而愈偉膺神聖之訪求旣銓綜於天官又色乎皇猷謂朝夕之疇咨卽進陪於廟謀何儇媚之狡夫獻功利之浮說公抗疏而指陳請昭姦而堲絕事乃謬而不然吾何爲乎玆列寧隱屏而就閒弭長騖之遐轍粵退司於閒館遂遄反乎丘林托僧廬以靜處或獨往而孤尋眷塵編而寄懷若與世乎無心眾嘆公何其樂之獨而孰知公爲有憂之深伊有識之望公釋東山而再起以卒究其所施俾斯民之咸喜胡彼蒼之不可信曾不一老之慭遺忽堂堂而逝去興殄瘁之悲詩熹也孤生叨塵末契辱教誨之殊常殆相期於國士𨿽不見者十年亦音書之相繼不鄙謂其庸虛每咨詢而弗置玆逖聞於訃告悵失聲而永號巾素車以卽路越閩嶺之崇髙行踽踽而涼涼孰有如予心之郁陶跽陳詞而侑奠痛人師之難遭

祭劉共父樞密文

前人維淳熙五年歲次戊戌九月辛酉朔二十日庚辰從表弟宣教郎主管建寧府武夷山衝佑觀朱熹敢以淸酌庶羞之奠告於近故建康畱守觀文殿學士彭城劉公之靈嗚呼哀哉天胡付公以奇俊偉之材而不並假以耆耋期耄之壽胡位公以樞機藩屏之重而不遂以彌綸輔贊之權使公名若極富貴而無欲實則抱憂嘆以終天此中外志義之士所以聞公之薨皆失聲而相弔或𨿽未識公面而亦不自知其涕泗之流漣者也嗚呼哀哉惟公生有異質早擢巍科退而自保弗競弗嘩屈首受書典學於家內充其美外振厥華曁登王朝遂掌綸綍獻納綢繆吁謨密勿忤權觸要無所回屈帝眷弗渝試以郡紱受鉞於南剿頑踣凶婉孌赤子撫摩哀恫禮賢勸學導和致丰報政三年鄒魯其風帝曰來歸秉我兵柄曾不幾時咨以大政公奮其庸帝虛以聽張磔宏綱塞絕僭令道直身危突不暇黔出臨兩鎭威燀恩漸適嬉於堂遽哭於苫恩詔起之有竦其瞻公臥弗承帝悉其孝曰究汝哀來覲來教公言益切公守不撓再撫於潭亦顯其效乃遷建業民病以饑公不寢食起坐嗟咨方略旣張惠術四施曾是流莩化爲充肥帝嘉乃勛加勞進律倚毗方深遽告以疾忠無隱情諫有遺筆帝驚罷朝悼此良弼嗚呼哀哉我以孤童來托公家公不鄙我勸導有加公姿鸞鵠我性豈無異同卒莫疵瑕自公進爲論議慷慨實始斯公髙明光大公之知我亦晚而最迨其永歸手札告戒褒徳撫孤古昔所難並以諉我我其敢安把書長號涕隕闌干還坐以思慨其永嘆念昔帝師爲國死義亞傅承之夷險一致屏山𨿽隱亦豈忘世公襲其傳克廣無替眾咸謂公當訖外庸入贊皇極下釐庶工登賢屏姦復境攘戎內繼祖考畢其餘忠天胡難諶而止於此羣邪交慶眾正心死矧予之衰竊究終始願言思公曷其有已嗚呼哀哉昔誦離騷舉公觴兮今拜以哭酹公堂兮私情公義兩怛傷兮神靈不昧尙克予之衷腸兮嗚呼哀哉尙饗

又祭劉共父樞密文

前人年月日具位朱熹謹遣男野門人林允中略具酒肴之奠敬奉熹所撰次先正少傅公神道碑銘章�告於近故畱守觀文樞密彭城劉公靈幾之前曰在昔歲秋公病欲絕自力爲書來告永訣上言國家讎恥未雪冢骨易枯此恨難滅次念遺阡丰碑未揭謂我銘之以永前烈下及諸孤羈貫在列謂我教之它靡顧謁字畫方嚴詞气凜冽是豈死人而有斯說三復悲號心膂貫徹聞公是日三簡並折拜疏千言忠憤是泄我𨿽不武實仰奇節生旣人英死當鬼傑又惟公家忠孝閥閱紀徳旌功盍付時哲公命不亂曷取凡劣諒以孤生幼罹禍孽蒙被前恩欲報罔竭故略其愚以累斯碣方將涉筆敍次鋪列屬其來西曠日引月迄今乃成事偉詞拙遠薦陳之如聽予決想象兩公感涕摧咽顧念滯畱塵土羈紲莫相嗣人講貫劘切以此負公一再噎頃爲迎師寄此筆舌比聞授受稍契磁鐵尙其不厭習久而悅盡掃童心罔蹈非轍彼齊彼孺悉藉提挈卒大公門緩此憂惙山瓢往酹野蔌並設老淚如傾遠寄淸血嗚呼哀哉尙享

祭劉子禮文

前人從表具位朱熹謹以淸酌時羞奠於近故劉君子禮六十七兄之靈曰自我少日托昏髙門得從兄遊於今五十年矣每竊見兄志气堅彊色莊言厲論議英發滚滚不窮而臨事應變從容裁處不動聲气目無全牛未嘗不嘆其英邁閎達老大多材眞有聘君先生之遺風意其必當出應時須以世前烈豈謂中歲事多不諧一日慨然謝去場屋少肆餘力誅艸淮鄕數年之間亦有成緒而兄好義周急不間戚疏肥馬輕裘視猶涕唾遂散其積翩然南歸憩止玉山愛其山川之秀風俗之美遊從之盛則遂求田問舍而定居焉曾未幾時遽以病臥易簀之旦神宇泰然徧告親朋千萬永訣不鄙謂我幅紙丁寧筆勢低昂亡異平日赴車來止我病亦衰把書長號不能自已嗚呼痛哉以兄之才終以不遇而止於此豈非天乎昏憊支離未能亟往拊棺大慟以罄一哀又聞佳城亦旣得卜祖奠之日近不逾旬走使緘詞遠寄一酹忽焉精爽如在目前嗚呼哀哉伏惟尙饗

祭程允夫文

前人維慶元二年十一月乙巳晦外兄具位謹以香茶酒果奠於內弟吉州錄事程允夫之靈此月之初得吾弟九月六日書於中首言濫得美名恐爲師門之辱次言老不解事愧遺老兄之憂予蓋深有味乎其言如接笑談之適也旣又視其字畫謹好詞气安閒且言受代有日骨肉俱安則又深以爲喜蓋初不聞其疾痛也及二十有九日曾君無疑使以書來乃言吾弟比以此月八日不幸死矣嗚呼哀哉以吾允夫之才之志而止於此且以何疾而遽然耶餘生多艱今復老病中外兄弟蓋亡幾人有如允夫尢號同志而學與時背仕皆不逢猶冀莫年卒其舊業更相勉厲以畢餘生何意允夫而遽止此緘詞往酹悲不能文君其有知尙識此意嗚呼哀哉

中表部藝文二詩

詞

別詩

晉潘嶽嶽集曰堪爲成都王軍司馬嶽送至北邙別作詩世說曰阮千里姨兄弟潘安仁中外安仁詩所謂子親伊姑我父惟舅是許允婿微微發膚受之父母峨峨王侯外之首子親伊姑我父惟舅

贈何劭王濟並序

傅咸朗陵公何敬祖咸之從內兄國子祭酒王武子咸從姑之外孫也�以明徳見重於世咸親之重之情猶同生義則師友何公旣登侍中武子俄而亦作二賢相得甚歡咸亦慶之然自恨暗劣𨿽願其繾綣而從之末由歷試無效且有家艱心存目替賦詩申懷以貽之云爾日月光太淸列宿曜紫微赫赫大晉朝明明辟皇闈吾兄旣鳳翔王子亦龍飛雙鸞遊蘭渚二離揚淸暉攜手升玉階並坐侍丹帷金璫綴惠文煌煌發令姿斯榮非攸庶繾綣情所希豈不企髙蹤麟趾邈難追臨川靡芳餌何爲守空坻�葉待風飄逝將與君違違君能無戀屍素當言歸歸身蓬蓽廬樂道以忘饑進則無雲補退則卹其私但願隆弘美王度日淸夷

奉答內兄希叔五首

南齊陸厥嘉惠承帝子�履奉王孫屬叨金馬署又點銅龍門出入平津邸一見孟嘗尊歸來翳桑柘朝夕異涼溫殂落固云是寂蔑終如斯杜門淸三徑坐檻臨曲池鳧鵠嘯儔侶荷芰始參差𨿽無田田葉及爾泛連漪春華與秋實庶子及家臣王門所以貴自古多俊民離宮收杞梓華屋富徐陳平明上林苑日入伊水濱書記旣翩翩賦歌能妙絕相如恧溫麗子云慚筆札駿足思長阪柴車畏危轍愧玆山陽燕空此河陽別平原十日飲中散千里遊渤海方淫滯宜城誰獻酬屏居南山下臨此歲方秋惜哉時不與日暮無輕舟

傷內弟劉常侍

梁江淹金璧自蕙質蘭杜信嘉名丹彩旣騰迹華萼故揚聲伊余方罷秀嘆息向君榮誰疑春光昃何遽秋露輕遠心惜近路促景怨長情風至衣袖冷況復蟪蛄鳴白露沿漢沼明月空漢生長悲離短意惻切吟空庭注欷東郊外流涕北山坰

送重表侄王砅評事使南海

唐杜甫我之曾祖姑爾之髙祖母爾祖未顯時歸爲尙書婦隋朝大業末房杜俱交友長者來在門荒年自糊口家貧無供給客位但箕俄頃羞頗珍寂寥人散後入怪鬢髮空吁嗟爲之久自陳剪髻鬟鬻市充杯酒上雲天下亂宜與英俊厚向竊窺數公經綸亦俱有次問最少年��十八九子等成大名皆因此人手下云風雲合龍虎一吟吼願展丈夫雄得辭兒女醜秦王時在坐眞气驚戶牖及乎貞觀初尙書踐臺斗夫人常肩輿上殿稱萬壽六宮師柔順法則化妃後至尊均嫂叔盛事垂不朽鳳雛無凡毛五色非爾曹往者胡作逆乾坤沸嗷嗷吾客左馮翊爾家同遁逃爭奪至徒步塊獨委蓬蒿逗𨖻熱爾腸十里卻呼號自下所騎馬右持腰間刀左牽紫遊韁飛走使我髙苟活到今日寸心銘佩牢亂離又聚散宿昔恨滔滔水花笑白首春艸隨靑袍廷評近要津節制收英髦北驅漢陽傳南泛上瀧舠家聲肯墜地利器當秋毫番禺親賢領籌運神功操大夫出盧宋寶貝休脂膏洞主降接武海胡舶千艘我欲就丹砂跋涉覺身勞安能陷糞土有志乘鯨鰲或驂鸞騰天聊作鶴鳴臯

戲寄崔評事表侄蘇五表弟韋大少府諸侄

前人隱豹深愁雨潛龍故起雲泥多仍徑曲心醉阻賢羣忍待江山麗還披鮑謝文髙樓憶疏豁秋興坐氤氳

王十五司馬弟出郭相訪兼遺營艸堂貲

前人客裏何遷次江邊正寂寥肯來尋一老愁破是今朝愛我營茅棟攜錢過野橋他鄕惟表弟還往莫辭遙

贈比部蕭郎中十兄

前人自注云甫從姑之子有美生人傑由來積徳門漢朝丞相系梁日帝王孫蘊藉爲郎久魁梧秉哲尊詞華傾後輩風雅藹孤騫宅相榮姻戚兒童惠討論見知眞自幼謀拙愧諸昆浩蕩雲天闊沈埋日月奔致君時已晚懷古意空存中散山陽鍛愚公野谷村寧紆長者轍歸老任乾坤

送姨子弟往南郊

劉長卿一展慰久闊寸心仍未伸別時兩童及此俱成人那堪適會面遽已悲分手客路向楚云河橋對衰柳送君匹馬別河橋汝南山郭寒蕭條今我單車復西上郎去灞陵轉惆悵何處共傷離別心明月亭亭兩相望

雨中登沛縣樓贈表兄郭少府

前人楚澤秋更遠云雷有時作晚陂帶殘雨白水昏漠漠佇立收煙氛洗然靜寥廓捲簾髙樓上萬里看日落爲客頻攺弦辭家尙如昨故山今不見此鳥那可托小邑務常閒吾兄宦何薄髙標靑雲器獨立滄江鶴惠愛原上情殷勤丘中諾何當遂良願歸臥靑山郭

送姨弟裴均尉諸曁

盧綸相悲得成長同是外家恩舊業廢三畝弱年承一門城開山日早吏散渚禽喧東閣謬容止予心君冀言

送內弟韋宗仁歸信州覲省

前人常嗟外族弟兄稀轉覺心孤是送歸醉掩壺觴人有淚夢驚波浪日無輝烹魚綠岸煙浮艸摘橘靑溪露濕衣聞說江樓長卷幔幾回風起望胡威

至徳中贈內兄劉贊

前人時難訪親戚相見喜還悲好學年空在從戎事已遲聽琴泉落處步履雪深時惆悵多邊信靑山共有期

喜外弟盧綸見宿

司空曙靜夜四無鄰荒居舊業貧雨中黃葉樹燈下白頭人以我獨沈久愧君相見頻平生自有分況是蔡家親

贈表弟黃校書輅

徐夤產破身窮爲學儒我家諸表愛詩書嚴陵𨿽說臨溪隱晏子還聞近市居佳句麗偸紅菡吟窗冷落白蟾蜍閒來共話無生理今古悠悠事總虛

戲贈表兄崔秀才

權徳輿何事年年戀隱淪成名須遣及靑春明時早獻甘泉去若待公車卻�人

贈別表兄韋卿

前人新讀兵書事護羌腰間寶劍映金章少年百戰應輕別莫笑儒生淚數行

賦得射雉歌送楊協律表弟赴婚期

劉商昔日才髙容貌古相敬如賓不相睹手奉蘋蘩喜盛門心知禮義感君恩三星照戶春空盡一樹桃花竟不言結束車輿彊遊往和風霽日東臯上鸞鳳參差陌上行麥苗縈隴雉初鳴修容盡飾將何益極慮呈材欲導情六藝從師得機要百發穿楊含絕妙白羽風馳碎錦毛靑娥怨處嫣然笑楊生詞賦比潘郎不似前賢貌不揚聽調琴弄能和室更解彎弧足自防秋深爲爾持圓扇莫忘魯連飛一箭

答姨兄胡靈之見寄五十韻

元稹九歲解賦詩飲酒至斗餘乃醉時方依倚舅族舅憐不以禮數檢故得與姨兄胡靈之之輩十數人爲晝夜遊日月跳擲於今餘二十年矣其間悲歡合散可勝道哉昨枉是篇感徹肌骨適白翰林又以百韻見贈余因次酬本韻以答貫珠之贈焉於吾兄不敢變例復自城至生凡次五十一字靈之憶昔鳳翔城齠年是事榮理家煩伯舅相宅盡吾兄詩律蒙親授朋遊忝自迎題頭筠管縵教射角弓騂矮馬�鬃犛牛獸面纓對談依赳赳送客步盈盈米�諸賢讓蠡杯大戶傾一船席外語三榼拍心精傳盞加分數橫波擲目成華奴歌淅淅媚子舞卿卿斗設狂爲好誰憂飲敗名屠過隱朱亥樓夢古秦嬴環坐惟便艸投盤暫廢觥春郊才爛熳夕鼓已砰轟荏苒移灰管喧闐�塞兵糟漿聞漸足書劍訝無成抵璧慚虛棄彈珠覺用輕遂籠雲際鶴來狎谷中�學問攻方苦篇章興太淸囊疏螢易透錐鈍股多坑筆陣戈矛合文房棟桷撐豆萁才敏�羽獵正崢嶸岐下尋時別京師觸處行醉眠街北廟閒繞宅南營柳愛陵寒軟梅憐上番驚觀松靑黛笠欄藥紫霞英盡日聽僧講通宵詠月明正�幽趣樂旋被宦途縈吏晉資材枉畱秦歲序更我�黳數寸君發白千莖蕓閣懷鉛暇姑峯帶雪晴何由身倚玉空睹翰飛瓊世道難於劍讒言巧似笙但憎心可轉不解跽如擎始效神羊觸俄隨旅雁徵孤芳安可駐五鼎幾時烹潦倒沈泥滓欹危踐矯衡登樓王粲望落帽孟嘉情巫峽連天水章臺塞路荊雨摧漁火焰風引竹枝聲分作屯之蹇那知困亦亨官曹三語掾國器萬尋楨逸傑雄姿迥皇王雅論評蕙依潛可習云合定誰令原燎逢冰井鴻流值木罌智囊推有在勇爵敢徒爭迅看鵬舉髙音侍鶴鳴所期人拭目焉肯自佯盲鉛鈍丁寧淬蕪荒展轉耕窮通須豹變攖搏笑狼獰愧捧芝蘭贈還披肺腑呈此生如未死未擬變平生

陪尙書丈歸履信宅因贈韋氏兄弟

前人紫垣騶騎入華居公子文衣護錦輿眠閣書生復何事也騎羸馬從尙書

贈吳渠州從姨兄士則

前人憶惜分襟童子郎白頭拋擲又他鄕三千里外巴南恨二十年前城裏狂寧氏舅甥俱寂寞荀家兄弟半淪亡淚因生別兼懷舊回首江山欲萬行

送表兄東南遊

周賀山水疊層層吾兄涉又登掛帆春背雁尋磬夜逢僧雪澑懸衡嶽江云蓋秣陵評文永不忘此說是中興

夏夜宿表兄話舊

竇叔向夜合花開香滿庭夜深微雨醉初醒遠書珍重何曾達舊事淒涼不可聽去日兒童皆長大昔年親友半雕零明朝又是孤舟別愁見河橋酒幔靑

喜見外弟又言別

李益十年離亂後長大一相逢問姓驚初見稱名憶舊容別來滄海事語罷暮天鐘明日巴陵道秋山又幾重

寄外兄魏澈

盧同何處堪惆悵情親不得親興寧樓上月辜負酒家春

秋曉招隱寺東峯茶宴送內弟閻伯均歸江州

李嘉佑萬畦新稻傍山村數里深松到寺門幸有香茶畱子不堪秋艸送王孫煙塵怨別惟愁隔井邑蕭條誰忍論莫怪臨岐獨垂淚魏舒偏念外家恩

秋夜獨坐懷內弟崔興宗

王維夜靜羣動息蟪蛄聲悠悠庭槐北風響日夕方髙秋思子整羽翰及時當云浮吾生將白首歲晏思滄州髙足在旦暮肯爲南畝儔

送內弟袁徳師

竇羣南渡登舟卽水仙西垣有客思悠然因君相問爲官意不賣毗陵負郭田

寄內兄和州崔員外十二韻

杜牧歷陽崔太守何日不含情恩義同鍾李塤箎實弟兄光塵能混合擘畫最分明臺閣仁賢譽閨門孝友聲西方像教毀南海繡衣行金橐寧回顧珠簟肯一棖秖宜裁密詔何自取專城進退無非道徊翔必有名好風初婉軟離思苦縈盈金馬舊遊貴桐廬春水生雨侵寒牖夢梅引凍醪傾共祝中興主髙歌唱太平

寄陜府內兄郭冏端公

姚合蹇鈍無大計酷嗜進士名爲文性不髙三年住西京相府執文柄念其心專精薄藝不退辱特列爲門生事出自非意喜常少幹驚春榜四散飛數日徧八紘眼始見花發耳得聞鳥鳴免同去年春兀兀聾與盲家寄河朔間道路出陜城暌違逾十年一會豁素誠同遊山水窮狂飲飛大觥起坐不相離有若親弟兄中外無親疏所算在其情久客貴優饒一醉舊疾平家遠歸思切風雨甚亦行到玆戀仁賢淹滯一月程新詩忽見示气逸言縱橫纏�意千里騷雅文發明永晝吟不休咽喉幹無聲羇貧重金玉今日金玉輕

聞正輔表兄將至以詩迎之

宋蘇軾生逢堯舜仁得作嶺南遊𨿽懷跫然喜豈免跕墮憂莫雨侵重膇曉煙騰郁攸朝盤見蜜�夜枕聞鵂鶹幾欲烹郁屈固嘗饌鉤輈舌音漸變面汗嘗騂羞賴我存黃庭有如仍丹丘目聽不任耳踵息殆廢喉稍欣素月夜遂度黃茆秋我兄淸廟器持節瘴海頭蕭然三家步橫此萬斛舟人言得漢吏天遣活楚囚惠然再過我樂哉十日畱但恨參語賢忽潛九原幽萬里儻同歸兩鰥當對耰彊歌非眞達何必師莊周

追餞正輔表兄至博羅賦詩爲別前人孤臣南遊墮黃菅君亦何事來牧蠻艤舟蜑戶龍岡窟置酒椰葉桄榔間髙談已笑衰語陋傑句尢覺淸詩孱博羅小縣僧捨古我不忍去君忘還君應回望秦與楚夢涉漢水愁秦關我亦坐念髙安客神遊黃�參桐山何時曠蕩洗瑕謫與君歸駕相追攀梨花寒食隔江路兩山遙對雙煙鬟歸耕不用一錢物惟要兩腳飛孱顏玉�丹鏃記分我助我金鼎光斕斑

再用前韻

前人樂天雙鬢如霜菅始知謝遣素與蠻我兄綠發蔚如故已了夢幻齊人間蛾眉勸酒聊爾耳處仲太忍茂弘孱三杯徑醉便歸臥海上知復幾往還連娟六�趁蹋鞠杳眇三疊縈陽關酒醒夢斷何所有落花流水空靑山忽驚鐃鼓發半夜明月不許幽人攀贈行無物惟一語莫遣瘴霧侵雲鬟羅浮道人一傾蓋欲系白日畱君顏應知我是香案吏他年許綴蓬萊班

送表弟程六知楚州

前人炯炯明珠照雙璧當年三老蘇程石里人下道避鳩杖刺史迎門倒鳧舄我時與子皆兒童狂走從人覓梨栗健如黃犢不可恃隙過白駒那暇惜醴泉寺古垂橘柚石頭山髙暗松櫟諸孫相逢萬里外一笑未解千憂積子方得郡古山陽老手風生謝刀筆我正含毫紫微閣病眼�花困書檄莫教印綬系餘年去埽墳墓當有日功成頭白早歸來共籍梨花作寒食

次韻送程六表弟

前人君家兄弟眞連璧門十朱輪家萬石竹使猶分刺史符尙方行賜尙書舄前年持節發倉廩到處賣刀收繭栗歸來閉口不論功卻走渡江誰復惜君才不用如澗松我老得全似社櫟靑衫莫厭百寮底白首上有千薪積憶昔江湖一釣舟無數雲山供點筆未應便障西風扇只恐先移北山檄憑君寄謝江南叟念我空見長安日浮江溯蜀有成言江水在此吾不食

送程七表弟知泗州

前人江湖不在眼塵土坐滿顏系舟淸洛尾初見淮南山淮山相媚好曉鏡開煙鬟持此娛使君一笑簿領間使君如天馬朝燕暮荊蠻時無王良手空老十二閒聊當出毫末化服狡與頑勿謂無人知古佛臨淸灣赤子視萬類流萍閱人寰但使可此人餘事眞茆菅

次京師韻送表弟程懿叔赴夔州運判

前人與子甥舅氏摧頹各蒼顏�爲東諸侯長此住江山寒松無時花安得插髻鬟惟將老不死一笑榮枯間我甚似樂天但無素與蠻掛冠及未耄當獲一紀間子亦拙進取才髙命堅頑譬如萬斛舟行此九折灣仲氏新得道一漚自塵寰歲晚家鄕路莫遣生榛菅

表弟程徳孺生日

前人仗下千官散紫庭時聞小語說蘇程長身自昔傳甥舅壽骨遙知是弟兄曾活萬人寧望報祗求五畝卻歸耕四朝遺老雕零盡鶴髮他年幾个迎

次祝澤之表兄韻

朱熹裸裎相向但悠悠信道乾坤日夜浮此去安心知有法向來示病不難瘳優遊靜室閒�底放浪東阡南陌頭萬事何由到懷抱夕陽芳艸自春秋

送祝澤之表兄還鄕

前人首夏何來此淸秋卻復歸應緣心未快豈是世相違落日空書館涼風淨客衣功名須努力別淚莫頻揮

奉酬丘子野表兄飲酒之句

前人微褐不充體寒夜懷重衾古來窮廬士歲暮多苦心苦心亦何爲世路多崎嵚不藉杯中物離憂坐自侵舉杯當勿辭何爲復沈吟醺酣遺所拘神慮契遐襟荒湎思前戒歡謠發淸音雅唱一何髙仰酬非所任申章聊敍報洪量亦予欽

次韻觀復表兄見簡

元趙孟俯載酒無人到山園晝掩門泥深妨步屧雨暗只空村每憶文園渴難忘北海尊何當來就飲聽我撫桐孫

寄內兄余牧山

胡天遊少年親故盡豪英回首家中一愴情桑梓連云俱寂寞松筠鬥雪獨崢嶸生憎赤幘何時白須信黃河有日淸珍重加餐莫輕出共畱老眼看升平

寄外兄弟二首

張氏山之髙兮月出小月之小兮何皎皎我有所思在遠道一日不見兮我心悄悄采苦采苦於山之南忡忡憂心其何以堪

贈汝實內兄

明鄒元標空谷有足音招賞遊靑山歡言幾朝夕中道忽辭還�鳴戒儔侶霜雪滿河關送之城南隅酌酒勉加餐丈夫志四方無爲愴離顏

寄表弟朱永容永賢昆季

鐂炳渭陽河畔畫樓西紅粉闌干柳樹齊�底折花騎竹馬街頭籠艸斗山雞銀屏褥隱鴛鴦並綺戶香凝翡翠棲回首繁華成舊夢對�今雨不堪題

桂枝香懋賢兄於予爲先姑子同奔急難俄爾告歸黯然問別

明王世貞東風一騎幾日發長安欲畱無計猛見柔黃嫩綠壓冰成水靑山處處靑螺小隱孤村夕陽鴉背那時離別除非醉後不教愁死記歲暮停橈淮沚急難甥舅窮途兄弟雨妒霜驕了卻半生滋味臨岐不盡心頭事怯鄕愁難更提起渭城人酒點點滴滴渭陽人淚

沁園春寄

內兄

髙啟憶昔初逢意气相期一何壯哉擬獻三幹牘叫開漢闕躡一雙屩走上燕臺我勸君酬君歌我舞天地疏狂兩秀才驚回首漫十年風月四海塵埃摩挲舊劍生苔嘆同掩衡門舊艸萊視黃金百鎰已隨手去素絲幾縷欲上頭來莫厭棲棲但存耿耿得失區區何足哀心惟願對尊中酒滿樹上花開

中表部紀事漢書杜鄴傳鄴少孤其母張敞女鄴壯從敞子吉學問得其家書以孝廉爲郎三國誌管寧傳寧年十六喪父中表湣其孤貧咸爲贈賵悉辭不受稱財以送終蔣琬傳琬弱冠與外弟劉敏俱知名楊阜傳馬超擊冀城刺史太守遣人請和開城門迎超入拘嶽於冀阜內有報超之志而未得其便頃之阜以喪妻求葬假阜外兄姜敍屯歷城阜少長敍家見敍母及敍說前在冀中時事歔欷悲甚敍曰何爲乃爾阜曰守城不能完君亡不能死亦何面目以視息於天下馬超背父叛君虐殺州將豈獨阜之憂責一州士大夫皆蒙其恥君擁兵專制而無討賊心此趙盾所以書殺君也超彊而無義多釁易圖耳敍母慨然敕從阜計定外與鄕人姜隱趙昂尹奉姚瓊孔信武都人李俊王靈結謀定討超約使從弟謨至冀語嶽並結安定梁寬南安趙衢龐恭等約誓旣明十七年九月與敍起兵於鹵城超聞阜等兵起自將出而衢寬等解嶽閉冀城門討超妻子超襲歷城得敍母敍母罵之曰汝背父之逆子殺君之桀賊天地豈久容汝而不早死敢以面目視人乎超怒殺之阜與超戰身被五創宗族兄弟死者七人超遂南奔張魯江表傳潘浚姨兄零陵蔣琬爲蜀大將軍或有間浚於武陵太守衛旍者云浚遣密使與琬相聞欲有自托之計旍以啟權權曰承明不爲此也卽封旍表以示於浚而召旍還免官晉書皇甫謐傳城陽太守梁柳謐從姑子也當之官人勸謐餞之謐曰柳爲布衣時過吾吾送迎不出門食不過鹽菜貧者不以酒肉爲禮今作郡而送之是貴城陽太守而賤梁柳豈中古人之道是非吾心所安也楊駿傳駿及珧濟勢傾天下弘訓少府蒯欽駿之姑子少而相暱直亮不回屢以正言犯駿珧濟爲之寒心欽曰楊文長𨿽暗猶知人之無罪不可妄殺必當疏我我得疏外可以下與俱死不然傾宗覆族其能久乎何攀傳攀以豫誅楊駿功封西城侯邑萬戶賜絹萬匹攀固讓所封戶及絹之半余所受者分給中外宗親略不入己張輔傳輔少有幹局與從母兄劉喬齊名苟晞傳晞都督靑兗諸軍事其從母依之奉養甚厚從母子求爲將晞距之曰吾不以王法貸人將無後悔邪固欲之晞乃以爲督護後犯法晞杖節斬之從母叩頭請救不聽旣而素服哭之流涕曰殺卿者兗州刺史哭弟者苟道將其杖法如此宋書範泰傳泰字伯倫荊州刺史王忱泰外弟也請爲天門太守忱嗜酒醉輒累旬及醒則儼然端肅泰謂忱曰酒𨿽會性亦所以傷生遊處以來常欲有以相戒當卿沈湎措言莫由及今之遇又無假陳說忱嗟嘆久之日見規者眾未有若此者也或問忱曰範泰何如謝邈忱曰茂度慢又問何如殷覬忱曰伯道易忱常有意立功謂泰曰今城池旣立軍甲亦充將欲埽除中原以申宿昔之志伯道意銳當令擁戈前驅以君持重欲相委畱事何如泰曰百年逋寇前賢挫屈者多矣功名𨿽貴鄙生所不敢謀會忱病卒召泰爲驃騎咨議參軍遷中書侍郎謝方明傳方明隨伯父吳興太守邈在郡孫恩寇會稽東土諸郡皆響應吳興民胡桀郜驃破東遷縣方明勸邈避之不從賊至被害方明�竄遂免初邈舅子長樂馮嗣之及北方學士馮翊仇元達俱往吳興投邈並捨之郡學禮待甚簡二人並忿慍遂與恩通謀恩常爲嗣之等從者夜入郡見邈眾遁不悟本欲於吳興起兵事趣不果乃遷於會稽及郜等攻郡嗣之元達並豫其謀袁淑傳劉湛淑從母兄也欲其附己而淑不以屑意由是大相乖失以久疾免官胡藩傳殷仲堪爲荊州刺史藩外兄羅仚生爲仲堪參軍藩過江陵省仚生仲堪要藩相見接待甚厚藩因說仲堪曰桓元意趣不常每怏怏於失職節下崇待太過非將來之計也仲堪色不悅藩退而謂仚生曰倒戈授人必至之禍若不早規去就後悔無及元自夏口襲仲堪藩參元後軍軍事仲堪敗仚生果以附從及禍南齊書孔稚珪傳稚珪風韻淸疏好文詠飲酒七八斗與外兄張融情趣相得梁書韋睿傳睿字懷文京兆杜陵人也伯父祖徵宋末爲光祿勛累爲郡守每攜睿之職視之如子時睿內兄王�姨弟杜惲並有鄕裏盛名祖徵謂睿曰汝自謂何如�惲睿謙不敢對祖徵曰汝文章或小減學識當過之然而干國家成功業皆莫汝逮也鄧元起傳元起爲益州刺史以鄕人庾黔婁爲錄事參軍又得荊州刺史蕭遙欣故客蔣光濟並厚待之任以州事黔婁甚淸潔光濟多計謀並勸爲善政元起之�季連也城內財寶無所私勤卹民事口不論財色性本能飲酒至一斛不亂及是絕之蜀土翕然稱之元起舅子梁矜孫性輕脫與黔婁志行不同乃言於元起曰城中稱有三刺史節下何以堪之元起由此疏黔婁光濟而治迹稍損王志傳志字次道年九歲居所生母憂哀容毀瘠爲中表所異臧盾傳盾字宣卿東莞莒人父永甄博涉文史有才幹少爲外兄汝南周顒所知王錫傳錫除太子洗馬時昭明尙幼未與臣僚相接髙祖敕太子洗馬王錫祕書郎張纘親表英華朝中髦俊可以師友事之扶南國傳範蔓爲王開地五六千里次當伐金鄰國蔓遇疾遣太子金生代行蔓姊子旃時爲二千人將因篡蔓自立遣人詐金生而殺之範縝傳縝字子眞性質直好危言髙論不爲士友所安惟與外弟蕭琛相善名曰口辯每服縝簡詣劉昭傳昭字宣卿幼淸警七歲通老莊義旣長勤學善屬文外兄江淹早稱賞阮孝緒傳孝緒七歲出後從伯引之引之母周氏卒有遺財百餘萬應歸孝緒孝緒一無所納盡以歸引之姊瑯邪王晏之母聞者咸嘆異之外兄王晏貴顯屢至其門孝緒度之必至顚覆常逃匿不與相見曾食醬美問之云是王家所得便吐�覆醢及晏誅其親戚咸爲之懼孝緒曰親而不黨何坐之及竟獲免褚翔傳翔父向風儀端麗眉目如點每公庭就列爲眾所瞻望焉大通年卒外兄謝舉爲制墓銘其略曰弘治推華子嵩慚量酒歸月下風淸琴上論者以爲擬得其人魏書昭成子孫傳壽興少聰慧好學世宗初爲徐州刺史在官貪虐失於人心其從兄侍中暉深害其能因譖之於帝詔尙書崔亮馳驛檢核亮發日受暉旨遂鞭撻三寡婦令其自誣稱壽興壓己爲婢壽興終恐不免乃令其外弟中兵參軍薛修義將車十乘運小麥經其禁之旁壽興因逾墻出修義以大木函盛壽興其上加麥載之而出遂至河東匿修義家逢赦乃出見世宗自陳爲暉所譖世宗亦更無所責裴叔業傳叔業子藹之字幼重性輕率好琴書其內弟柳諧善鼓琴藹之師諧而微不及也房法壽傳法壽族子景遠字叔遐重然諾好施與頻歲凶儉於通衢以食餓者存濟甚眾平原劉郁行經齊兗之境忽遇賊已殺十餘人次至鬱鬱呼曰與君鄕近何忍見殺賊曰若言鄕裏親親是誰郁曰齊州主簿房陽是我姨兄陽是景遠小字賊曰我食其粥得活何得殺其親遂還衣服蒙活者二十餘人蘇湛傳湛從母弟天水姜儉字文簡少有幹用勤濟過人蕭寶夤以爲左丞尢見信任爲羣下所殺蘇湛每謂人曰以姜儉才志堪致富貴惜其不遇命也如何裴駿傳駿字神駒小名皮河東聞喜人幼而聰慧親表異之稱爲神駒因以爲字李寶傳寶子承承子韶韶子瑾字道瑜美容貌頗有才學轉著作郎與給事黃門侍郎王遵業尙書郎盧觀典領儀注臨淮王彧謂瑾等曰卿等三�共掌帝儀可謂舅甥之國士盧卽瑾之外兄也盧元傳元字子眞範陽涿人也司徒崔浩元之外兄每與元言輒嘆曰對子眞使我懷古之情更深浩大欲齊整人倫分明姓族元勸之曰夫刱制立事各有其時樂爲此者詎幾人也宜其三思浩當時𨿽無異言竟不納浩敗頗亦由此元子度世度世子淵淵與僕射李衝特相友善衝重淵門風而淵私衝才官故結爲婚姻往來親密至於淵荷髙祖意遇頗亦由衝度世李氏之甥其爲濟州也國家初平升城無鹽房崇吉母傅氏度世繼外祖母兄之子婦也兗州刺史申纂妻賈氏崇吉之姑女也皆亡破軍途老病憔悴而度世推計中表致其恭卹每覲見傅氏跪問起居隨時奉送衣被食物亦存賑賈氏供其服膳靑州旣陷諸崔墜落多所收贖及淵昶等並循父風遠親疏屬敍爲尊行長者莫不畢拜致敬劉芳傳芳字伯文彭城人也父邕劉駿兗州長史芳出後伯父遜之遜之劉駿東平太守也邕同劉義宣之事身死彭城芳隨伯母房逃竄靑州會赦免舅元慶爲劉子業靑州刺史沈文秀建威府司馬爲文秀所殺芳母子入梁鄒城慕容白曜南討靑齊梁鄒降芳徙爲平齊民時年十六南部尙書李敷妻司徒崔浩之弟女芳祖母浩之姑也芳至京師詣敷門崔恥芳流播拒不見之崔光於芳有中表之敬每事詢仰芳北齊書慕容紹宗傳紹宗容貌恢毅少言語深沈有膽略爾朱榮卽其從舅子也值北邊擾亂紹宗攜家屬詣晉陽以歸榮榮深待之隋書文獻獨孤皇后傳大都督崔長仁後之中外兄弟也犯法當斬髙祖以後之故欲免其罪後曰國家之事焉可顧私長仁竟坐死唐書李泌傳泌字長源七歲知爲文元宗開元十六年悉召能言佛道孔子者相答難禁中有員俶者九歲升座詞辯注射坐人皆屈帝異之因問童子豈有類若者俶跪奏臣舅子李泌帝卽馳召之辛祕傳祕爲大官居不易第服不攺初其奉祿悉與裏表親屬盧士玫傳士玫端厚無競劉總入朝與士玫故內姻乃請析瀛鄭兩州用士玫爲觀察使詔可陽城傳城字亢宗寡妹依城居始妹之夫客死遠方城與弟行千里負其柩歸葬賀知章傳知章字季眞性夷曠善談說與族姑子陸象先善象先嘗謂人曰季眞淸談風流吾一日不見則鄙吝生矣孔若思傳若思祖紹安與兄紹新早知名陳亡客居鄠勵志於學外兄虞世南曰本朝淪覆吾分湮滅有弟若此知不亡矣李正己傳正己髙麗人爲營州副將從侯希逸入靑州希逸母卽其姑故薦爲折衝都尉崔彥昭傳彥昭𨿽宰相退朝侍母膳與家人齒順色柔聲在左右無違士人多其孝與王凝外昆弟也凝大中初先顯而彥昭未仕嘗見凝凝倨不冠帶嫚言曰不若從明經舉彥昭爲憾至是凝爲兵部侍郎母聞彥昭相敕婢多制履襪曰王氏妹必與子皆逐吾將共行彥昭聞之泣且拜不敢爲怨而凝竟免柳公綽傳公綽外兄薛宮早卒爲育其女嫁之韋嗣立傳嗣立子恆開元初爲碭山令政寬惠吏民愛之天子東巡州縣供張皆鞭撲趣辦恆不立威而事給姑子禦史中丞宇文融薦恆有經濟才讓以其位擢殿中侍禦史上官昭容婉兒傳婉兒母鄭休遠之姊婉兒始生與母配掖庭帝卽位進拜昭容通武三思內秉機政從母子王昱爲拾遺昱戒曰上往囚房陵武氏得志矣卒而中興天命所在不可幸也三思𨿽乘釁天下知必敗今昭容上所信而附之且滅族鄭以責婉兒不從節湣誅三思果索之始憂懼及艸遺制卽引相王輔政臨淄王兵起被收以詔艸示劉幽求幽求言之王王不許遂誅楊愼矜傳愼矜沈毅任气王父與愼矜外兄弟也故與狎及爲侍禦史繇愼矜所引後遷中丞同列愼矜猶以子姓畜之負林甫勢滋不平會愼矜擢戶部侍郎仍兼中丞林甫疾其得君且逼己乃與謀陷之明年愼矜父冢艸木皆流血懼以問所善胡人史敬忠敬忠使身桎梏裸而坐林中厭之又言天下且亂勸愼矜居臨汝置田爲後計會婢春艸有罪將殺之敬忠曰勿殺賣之可市十牛歲耕田十頃愼矜從之婢入貴妃姊家因得見帝帝愛其辯惠畱宮中寖侍左右帝嘗問所從來婢奏爲愼矜家所賣帝曰彼乏錢耶對曰固將死賴史敬忠以免帝素聞敬忠挾術間質其然婢具言敬忠夜過愼矜坐庭中步星變夜分乃去又白厭勝事帝怒而婢漏言於楊國忠國忠方睦陰相語始愼矜奪職田辱詬其母又嘗私語讖書銜之未有發也至聞國忠語乃喜且欲嘗帝以取驗異時奏事數稱引愼矜帝悖然曰爾親邪毋相往來知帝惡甚後見愼矜輒慢侮不爲禮愼矜怒乃與林甫作飛牒告愼矜本隋後蓄讖緯妖言與妄人文規復隋室帝方在華淸宮聞之震怒收愼矜尙書省詔刑部尙書蕭炅大理卿李道邃殿中侍禦史盧鉉楊國忠雜訊馳遣京兆士曹參軍吉溫系愼余愼名於洛陽獄考治捕太府少卿張瑄致會昌傳捨劾瑄與愼矜共解圖讖搒掠不服鉉遣禦史崔器索讖書於愼矜下妻臥內得之詬曰逆賊所置固密今得矣以示愼矜愼矜曰他日無是今得之吾死命矣夫溫又誘敬忠首服詰言愼矜不能對有詔杖敬忠賜愼矜瑄死籍其家子女悉置嶺南姻黨通事舍人辛景湊天馬副監萬侯承暉閒�使殿中監韋衢等坐竄徙者十餘族所在部送近親不得仕京師玉泉子南卓與李修古親表昆弟李性迂僻卓嘗輕之李俄受許州從事奏官敕下時許帥方大燕忽遞到開角有卓與李書遂執書喜曰某與南卓二十三表兄弟多蒙相輕今日某爲尙書賓幕又奏署敕下遽與某書大奇及啟封云卽日卓死老不死生見李修古上除自帥請書合坐大笑修古大慚摭異記狄仁傑之爲相也有盧氏堂姨居於午橋南別墅姨止有一子而未嘗來都城親戚家梁公每遇伏臘晦朔修禮甚謹嘗經雪後休暇因候盧姨安否適見衰弟挾弓矢攜雉兔來歸進膳味於北堂顧揖梁公意甚輕簡公因啟姨曰某今爲相表弟有何樂從願悉力以從其旨姨曰相自貴耳有一子不欲令其事女主公大慚而退因話錄有人說李寰建節晉州表兄武恭性誕妄又稱好道及蓄古物遇寰生日無餉遺乃箱擎一故皂襖子與寰云此是李令公收復京師時所服願尙書功業一似西平寰以書謝後聞知恭生日箱擎一破頭餉恭曰知兄深慕髙貞求得一洪崖先生初得仙時頭願兄得道一如洪崖賓僚無不大笑余宗侄櫓應進士時著鄕籍一篇大誇河東人物之盛皆實錄也同鄕中趙氏軒冕文儒最著曾祖父祖父世掌綸誥櫓昆弟五人進士及第皆歷臺省盧少傅弘宣盧尙書簡辭弘正簡求皆其姑子也時稱趙家出外家問奇類林人知李泌劉晏少時入宮中元宗抱於懷而不知有員俶俶泌之姑子開元十六年元宗禦樓大酺夜於樓下置髙座召三教講論俶時年九歲潛求母備儒服夜升髙座詞辧鋒起譚者皆屈上奇之召入樓中問姓名乃曰半千之子宜其若是因問外更有奇童如兒者乎對曰舅子順年七歲能賦敏捷命中人潛抱之以入戒勿令其家知元宗方與張說觀棋中人抱泌至俶與劉晏皆在帝側帝謂說曰後來者與前兒迥殊眞國器耳然則泌之入宮俶所薦也泌母周娠三年寢而生泌先是周每產必困憊累日泌獨無恙由是小字爲順遼史耶律義先傳義先舉止嚴重其妻晉國長公主之女每過中表親非禮服不見故內外多化之宋史王韶傳韶子采字輔道好神仙事有鄭州書生托左道因習行其術戶部尙書劉昺采外兄也久以爭進絕還往神降采家使因昺以達采言其故神曰第往與之言汝某年月日在蔡京後堂談某事有之否昺驚駭汗浹不能對蓋所言皆陰中傷人者乃言之帝卽召寀魏野傳野字仲先李瀆卽野中表兄也瀆卒訃至野哭之慟謂其子曰吾不可去去必不至第遣其子赴之裁六日而野亦卒時甚異焉劉綜傳綜字居正河中虞鄕人少依外兄通遠軍使董遵誨遵誨嘗遣貢馬太祖嘉其敏辧將授三班之職綜自陳素習詞業願應科舉及還上解眞珠盤龍衣以賜遵誨綜辭曰遵誨人臣安敢當此賜上曰吾委遵誨以方面不以此爲疑也聞見前錄橫渠張先生名載字子厚弟戩字天祺爲二程先生之表叔子厚少豪其才欲結客取熙河鄯之地範文正公帥延安聞之館於府第俾修制科與天祺皆登進士第方同二程先生修中庸大學之道尢深於禮金史侯小叔傳小叔河東人爲河津水手元光元年河中圍解樞密院奏小叔才能可用乞假符節詔權元帥左都監便宜從事表兄張先從容言大兵勢重可出降以保妻子小叔怒謂先曰我舟人子致身至此何謂出降縛先於柱而殺之飯僧祭葬以盡戚黨之禮

中表部雜錄齊孔稚珪祭外兄張長史文惟君之徳髙明秀挺浩汗深度昂藏風領學不師古因心則睿筌蹄象繇糠�莊惠吾與夫子分協芳金憑風共酒藉月同吟容齋續筆姑舅兄弟爲婚在禮法不禁而世俗不曉按刑統戶婚律云父母之姑舅兩姨姊妹及姨若堂姨母之姑堂姑己之堂姨及再從姨堂外甥女女婿姊妹並不得爲婚姻議曰父母姑舅兩姨姊妹於身無服乃是父母緦麻據身是尊故不合娶及姨又是父母大功尊若堂姨𨿽於父母無服亦是尊屬母之姑堂姑並是母之小功以上尊己之堂姨及再從姨堂外甥女亦謂堂姊妹所生者女婿姊妹於身𨿽並無服據理不可爲婚並爲尊卑混亂人倫失序之故然則中表兄弟姊妹正是一等其於婚娶了無所妨予政和八年知漢陽軍王大夫申明此項敕局看詳以爲如表叔取表侄女從甥女嫁從舅之類甚爲明白徽州法司編類續降有全文今州縣官書判至有將姑舅兄弟成婚而斷離之者皆失於不能細讀律令也惟西魏文帝時禁中外及從母兄弟姊妹爲婚周武帝又詔不得娶同母姓以爲妻妾宣帝詔母族絕服外者聽婚皆偏閏之制漫附於此

中表部總論儀禮

喪服從母昆弟傳曰何以緦也以名服也

疏釋曰傳問者怪外親輕而有服者答云以名服者用從母有母名而服其子故云以名服也必知不因兄弟名以其昆弟非尊親之號是以上小功章云爲從母小功云以名加也爲外祖父母以尊加也知此以名者亦因從母之名而服其子爲義

又姑之子

注外兄弟也傳曰何以緦報之也

疏釋曰云外兄弟者姑是內人以出外而生故也外兄弟傳發問者亦疑外親而服之故問也答云報之者姑之子旣爲舅之子服舅之子復爲姑之子兩相爲服故云報之也

又舅之子

注內兄弟也傳曰何以緦從服也

疏

