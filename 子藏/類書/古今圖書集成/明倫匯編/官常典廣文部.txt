

廣文部匯考

周周諸侯國皆設師氏保氏爲師儒之官按周禮天官大宰之職以九兩系邦國之民三曰師以賢得民訂

義鄭康成曰師諸侯師氏有徳行以教民者黃

氏曰師掌教之官卿大夫師氏保氏也呂氏曰師言賢而不言道身卽道也莫重於儒莫尊於道至於師而二名皆不立焉師之任易乎哉四曰儒以道得民

訂義

鄭康成曰儒諸侯保氏有六藝以教民者黃

氏曰儒學士也通乎其下傳道授業者

漢漢制郡國置文學掾按杜氏通典經學博士漢郡國皆有文學掾武帝

年立天下郡國學校官按漢書武帝本紀不載按文翁傳武帝時令天下郡國皆立學校官自文翁爲之始云平帝元始三年設學校置經師一人按漢書平帝本紀元始三年立學官郡國曰學縣道邑侯國曰校校學置經師一人鄕曰庠聚曰序庠序置孝經師一人

北魏獻文帝天安元年詔立鄕學郡置博士二人助教二人按魏書獻文帝本紀天安元年九月己酉初立鄕學郡置博士二人助教二人學生六十人按髙允傳顯祖詔允曰庠序不建道肆陵遲朕纂承大業欲置學官於郡國使進修之業有所津寄卿宜與中祕二省參議允表請制大郡立博士二人助教四人學生一百人次郡立博士二人助教二人學生八十人中郡立博士一人助教二人學生六十人下郡立博士一人助教一人學生四十人其博士取博關經典世履忠淸堪爲人師者年限四十以上助教亦與博士同年限三十以上若道業夙成才任教授不拘年齒學生取郡中淸望人行修謹堪循名教者先盡髙門次及中第顯祖從之郡國立學自此始也

唐唐制府郡置經學博士各一人掌以五經教授按杜氏通典唐府郡置經學博士各一人掌以五經教授學生多寒門鄙儒爲之注

助教學生各有差元宗開元二十六年敕州縣每鄕各置一學擇師教授按唐書元宗本紀不載按文獻通考唐開元二十六年�州縣每鄕之內各置一學仍擇師資令其教授

宋仁宗景佑四年詔藩鎭立學按宋史仁宗本紀不載按職官志景佑四年詔藩鎭始立學他州勿聽寶元元年令大郡立學按宋史仁宗本紀不載按文獻通考寶元元年潁州守臣蔡齊請立學時大郡始有學而小郡猶未置也慶曆三年五月丁亥置武學八月戊午罷武學按宋史仁宗本紀云云按職官志慶曆三年詔置武學於武成王廟以阮逸爲教授八月罷武學以議者言古名將如諸葛亮羊祜杜預等豈專學孫吳故也慶曆四年三月乙亥詔天下州縣立學按宋史仁宗本紀云云按職官志慶曆四年詔諸路州軍監各令立學學者二百人以上許更置縣學自是州郡無不有學始置教授以經術行義訓導諸生掌其課試之事而糾正不如規者委運司及長史於幕職州縣內薦或本處舉人有徳藝者充神宗熙寧四年置京東諸路學官按宋史神宗本紀熙寧四年二月丁巳朔罷詩賦及明經諸科以經義論策試進士置京東西陜西河東河北路學官使之教導熙寧五年詔復置武學於武成王廟按宋史神宗本紀熙寧五年六月乙亥置武學按職官志熙寧五年樞密院言古者出師受成於學文武張弛其道一也乞復置武學詔於武成王廟置學熙寧六年四月己未詔置諸路學官按宋史神宗本紀云云按職官志熙寧六年詔諸路學官委中書門下選差至是始命於朝廷熙寧八年令立教授試法按宋史神宗本紀不載按選舉志初內外學官多朝廷特注後稍令國子監取其舊試藝等格優者用之熙寧八年始立教授試法卽舍人院召試大義五道元丰元年令設州府學官共五十三員諸路惟大郡有之軍監未盡置按宋史神宗本紀不載按職官志云云元丰年令設小學置職事教諭二人學長二人集正二人按宋史神宗本紀不載按職官志元丰官制小學置職事教諭二人掌訓導及考校責罰學長二人掌序齒位糾不如儀者集正二人掌籍諸生名氏糾程課不逮者元丰七年令諸州無教官長吏選在任官兼之按宋史神宗本紀不載按選舉志元丰七年令諸州無教官則長吏選在任官上其名而監學審其可者使兼之哲宗元佑元年詔國子司業各舉學官二人自是列郡各置教官按宋史哲宗本紀元佑元年二月甲寅詔侍從禦史國子司業各舉經明行修可爲學官者二人按職官志詔齊廬宿常等州各置教授一員自是列郡各置教官元佑年令罷試教官須命舉則論薦按宋史哲宗本紀不載按選舉志元佑中罷試法已而論薦益眾乃詔須命舉乃得奏紹聖二年定州學制按宋史哲宗本紀紹聖二年五月乙巳命蔡卞詳定外州州學制紹聖年重定試教官法按宋史哲宗本紀不載按選舉志紹聖初三省立格中制科及進士甲第禮部奏名在上三人府監廣文館第一人從太學上捨得第皆不待試余召試兩經大義各一道合格則授教官元符元年七月丁卯令學官試三經按宋史哲宗本紀云云元符二年十一月乙未詔諸州置教授者依太學三捨法考選生徒升補按宋史哲宗本紀云云徽宗大觀元年十二月丁酉置開封府府學按宋史徽宗本紀云云大觀四年八月丁亥行內外學官選試法按宋史徽宗本紀云云政和元年十一月壬戌以上書邪等及曾經入籍人並不許試學官按宋史徽宗本紀云云政和二年令試教官十人取一人以重其選按宋史徽宗本紀不載按選舉志政和二年臣僚言元丰召試學官六十人而所取四人皆知名之士故學者厭服近試率三人取一今欲十人始取一人以重其選從之自是或如舊法中書選注又嘗員外添置八行應格人爲大藩教官不以�職隨廢或用元丰試法更革無常政和八年詔諸州教授兼用元丰法仍止試一經按宋史徽宗本紀不載按職官志云云﹝按徽宗本紀政和紀

元只有七年職官志作八年當是重和未攺元前之事也仍志載之以備考﹞髙宗建炎三年令教授並罷按宋史髙宗本紀不載按職官志云云紹興三年令復置四十二州教官按宋史髙宗本紀不載按文獻通考云云紹興九年八月己酉復淮南諸州學官按宋史髙宗本紀云云紹興十二年增修學宮令吏部選差教授按宋史髙宗本紀十二年二月丙戌詔諸州修學宮四月甲申增修臨安府學爲太學按職官志十二年詔無教授官州軍令吏部申尙書省選差紹興十三年詔諸州軍各置教授隸於禮部按宋史髙宗本紀不載按文獻通考紹興十三年詔諸州軍並各置教授其禮部長貳正系所隸合依崇寧大觀格法許按劾體量及歲舉攺官從司業髙閱之請也紹興十五年令試教官於六經中取二經以貫穿該贍爲合格按宋史髙宗本紀不載按選舉志紹興十五年從國子監丞文浩所言於六經中取二經各出兩題毋拘義式以貫穿該贍爲合格紹興十六年詔修建武學置博諭以誨學者按宋史髙宗本紀不載按職官志紹興十六年詔修建武學武博武諭以兵書弓馬武藝誘誨學者紹興二十六年詔武學博士學諭各置一員州軍教授毋兼他職按宋史髙宗本紀紹興二十六年四月癸巳置武學官及弟子員百人五月丁未詔州軍教授毋兼他職按職官志紹興二十六年詔武學博士學諭各置一員內博士於文臣有出身或武舉出身曾預髙選充其學諭差武舉人後又除文臣之有出身者又詔州軍教授並不許兼他職紹興

年罷試教官又復之按宋史髙宗本紀不載按選舉志髙宗初年復教官試紹興中議者謂欲爲人師而自獻以求進非禮也乃罷試而自朝廷選差已而又復之凡有出身者許應先具經義詩賦各三首赴禮部乃下省闈分兩場試之初任爲諸州教官由是爲兩學之選寧宗慶元五年詔諸路州學置武士齋選官按其武藝按宋史寧宗本紀云云

金金制教授品級有差按金史百官志諸府教授一員諸節鎭教授一員正八品諸防禦州教授一員從九品

元元制置諸路散府上中下州及蒙古教授學正等員按元史百官志儒學教授一員秩九品諸路各設一員及學正一員學錄一員其散府上中州亦設教授一員下州設學正一員蒙古教授一員正九品世祖至元七年夏四月壬午設諸路蒙古字學教授按元史世祖本紀云云至元二十七年令立各路教官按元史世祖本紀二十七年五月庚午立各路教官有精於藝者歲貢各一人至元二十九年令設雲南諸路教官按元史世祖本紀二十九年夏四月辛卯設雲南諸路學校其教官以蜀士充順帝至正二十三年五月甲寅詔授江南下第及後期舉人爲路府州儒學教授按元史順帝本紀云云

明太祖洪武年詔考學官以立造士之法按春明夢餘錄明太祖初年詔曰惟致治在善俗善俗視教化教化行𨿽閭閻可化爲君子教化廢中材不免於小人近北方散亂人鮮務學其選太學諸生中年長學優者往各郡分教使人務學而興材之輟翰林院修撰檢討爲郡學官已復令按察司精考儒學官不稱者送部別調又詔各布政司府州縣官舉秀才人材必會同境內耆宿長者訪求徳行道藝著聞州裏之人以充鄰里保結命有司驗實蓋重薦舉而先徳行儼然成周造士之法也洪武二年詔天下府州縣立學校學者專治一經以禮樂射禦書數設科分教按明會典云云洪武十六年令教官見上司一遵憲綱行禮如違聽巡按司官究問按明會典洪武十六年令教官生員見上司一遵憲綱行禮如有出郭迎送及妄行跪禮過爲稱呼者聽巡按禦史按察司官依律究問若上司故違憲綱者亦行糾奏洪武十八年令會試下第舉人俱授學正教諭按明會典云云洪武二十四年命凡學官位於雜職之上按明會典云云洪武二十六年定凡教官選用考核之法按明會典洪武二十六年以監生年三十以上能文章者授教諭等官訓導有缺以舉人及考中監生並通經儒士選用又定各處府州縣學訓導與教官一體歷俸九年考滿給由其訓導給由到部出題考試將所試文字送翰林院批考通經者於縣學教諭內敍用若不通經者本處復充訓導自來不通經者量才別用教官考核稱職升一等平常者本等用不稱職者黜降不通經者別用又奏準以九年之內科舉取中生員名數爲則定擬升降縣學額設生員二十名教諭九年之內科舉取中生員三名又考通經者爲稱職升用若取中二名又考通經者爲平常本等用若取中不及二名又考不通經者爲不稱職降黜別用州學額設生員三十名學正九年之內科舉取中生員六名又考通經者爲稱職升用若取中三名又考通經者爲平常本等用若取中不及三名又考不通經者爲不稱職降黜別用府學額設生員四十名教授九年之內科舉取中生員九名又考通經者爲稱職升用若取中四名又考通經者爲平常本等用若取中不及四名又考不通經者爲不稱職降黜別用府州縣學訓導分教生員一十名九年之內科舉取中生員三名又考通經者升教諭若取中二名或一名又考通經仍充訓導若科舉全無取中又考不通經降黜別用又奏準教諭科舉及數考不通經有司內用科舉不及數通經降訓導洪武三十五年令教授考通經任內止有舉人三名者降學正按明會典云云成祖永樂元年定舉人署教諭訓導者以任內有中式科舉歲貢名數方與實授按明會典永樂元年定舉人署教諭事者任內有科舉中式一名又有歲貢中式一名署訓導事者有科舉中式一名或有歲貢中式一名俱與實授永樂六年令教官考滿吏部同六科都給事選有才識者考其髙下用之按明會典永樂六年令教官考滿吏部同六科都給事中選其有才識者畱六科理事一年後從本科都給事中考其髙下用之宣宗宣徳五年重定教授學正教諭訓導以舉人名數爲升降按明會典宣徳五年重定舉人名數教授五名爲稱職三名爲平常不及三名爲不稱學正三名爲稱職二名爲平常不及二名爲不稱職教諭二名爲稱職一名爲平常訓導一名爲稱職不及者皆爲不稱稱職者升平常者本等用不稱者降英宗正統九年定教官九年任滿無舉人者降調有差按明會典正統九年奏準教官九年任滿無舉人者試其學問果優仍任教官教授學正教諭俱降訓導訓導調邊遠其考不中者仍降雜職又奏準考試考滿教官初場考四書本經義各一篇二場論策各一道教授學正教諭俱本部定中否訓導送翰林院定中否考不通經系舉人出身者教授攺吏目學正等官攺典史監生儒士出身者教授攺稅課司大使學正等官降河泊所官衛學並選貢衙門學正考不通經亦同前例冒報舉人者送問無府州縣委官保結者行查雲南各處教官從選貢衙門例亦不論舉人景帝景泰元年令歲貢生員願就教職者從翰林院考中除學正教諭訓導按明會典云云憲宗成化元年令歲貢及納馬納粟四十五歲出身者止除訓導後惟歲貢考除余不準進士及內外見任官科目出身願就教職者聽按明會典云云孝宗弘治二年令九年考滿教官考通經舉人及數者升用按明會典弘治二年奏準九年考滿教官考通經府州縣舉人及數方升衛學並選貢衙門𨿽無舉人亦升若丁憂復除者論前後任多少若任府州縣學日多從府州縣學論任衛學並選貢衙門學日多從衛學並選貢衙門論弘治十八年令舉人出身教官歷俸六年以上有才行出眾者取選科道等官按明會典云云武宗正徳四年準雲貴並各邊省衛學及王府教授缺多令願告遠方監生考選除補按明會典云云正徳九年令進士就教職者其俸給照原中甲第品級關支按明會典云云世宗嘉靖四年令諸學教官考不通經有舉人者與無舉人考通經無過者俱爲選用按明會典嘉靖四年題準府州縣學教官考不通經有舉人者仍照原職選用又行都司儒學及外衛儒學教官考滿題準除考通經有舉人及數照例升用外無舉人考通經查無過者俱本等選用嘉靖十年令監生願告衛學及王府教授者聽其選補及歲貢生員願教職者送翰林院考試量授按明會典嘉靖十年題準聽選監生願告衛學及郡王府教授者與願告遠方監生一同補選又令歲貢生員願就教職送翰林院考試文學優長居上等者量授學正教諭其餘仍除訓導嘉靖十四年令教官內升兩京國子監監丞等官按明會典凡兩京國子監監丞博士助教學正學錄等官嘉靖十四年令於教官內升用嘉靖二十三年令歲貢生員年老不願出仕者許授學正教諭職銜致仕按明會典云云嘉靖四十二年令州縣正官缺將歲貢出身教官考語優者升補按明會典凡教官嘉靖四十二年題準州縣正官缺將歲貢出身教官曾經薦舉及考語優者升補嘉靖四十四年令教官有賢能卓異者撫按同提學禦史保薦到部與進士推官知縣一體優擢按明會典云云穆宗隆慶二年令歲貢生員已經廷試不願出仕者俱遙授訓導職銜按明會典云云神宗萬曆五年令就教舉人以廷試名次前後者授職有差按明會典萬曆五年令乞恩就教舉人廷試名次在前者授學正教諭在後者授訓導如缺不敷陸續候補不許回籍萬曆十三年令淑女父添注京學訓導職銜不得到任如系廩生出身方許實授按明會典萬曆十三年議準淑女父添注京學訓導職銜止許帶俸不得到任管事如系廩生者方得實授有志應舉不願就官者聽願回籍者給文行該地方給俸終身皇淸

順治元年大淸會典順治元年置順天府所屬衙門儒學教授

一員訓導一員﹝訓導初設六員順治三年裁四員康熙四年悉裁十五年復設

一員﹞京衛武學教授一員訓導一員﹝訓導初設二員順治二年

裁康熙十五年復設一員﹞

順治五年大淸會典順治初遼東十五學寄設永平置三教官

統之於都司學設官一員兼管自在沈陽鐵嶺

開原四學於寧遠學設官一員兼管前屯錦州

義州右屯四學於廣寧學設官一員兼管永寧

蓋州海州定遼右衛四學五年攺爲遼學置教

官一員其十五學名色俱裁

順治十四年大淸會典順治十四年置奉天府所屬衙門儒學教

授一員訓導一員

康熙七年大淸會典康熙七年定各府所屬衙門儒學教授一

員訓導一員各州所屬衙門儒學學正一員訓

導一員各縣所屬衙門儒學教諭一員訓導一

員

康熙九年大淸會典國初各官品級滿漢各有不同康熙九年

攺歸畫一從九品京府儒學教授京衛武學教

授各府儒學教授各衛儒學教授未入流各州

儒學學正各縣儒學教諭各衛武學訓導各府

州縣儒學訓導

廣文部總論圖書編

教職問教之爲官也可以寄士養哉曰今天下勢官謂可苟具無所系重輕焉莫教職若以其實論之庶官之賢不賢其由教職之懋不懋始耳天下教官幾三千員注銓者以禦末才舉人乙榜令就教洪武十八年例也而今故以眊鈍居乙榜以應之正統八年令副榜限年非三十不除蓋惜之也歲貢令就教景泰元年例也而貢至景泰非衰敝不能與納馬納粟四十五歲令就教成化元年例也而其意固將以備雜流矣弘治間懲其大甚一切革不準除正令舉人歲貢及進士內外見任官科目出身願就者聽弘治十五年許教官如憲綱例入禦史選然不能實崇之使得盡職抑末矣今之部使劾有司不職則曰堪以任教夫模範不立乃欲責士以行豈不甚難矣乎今欲尊師寮核士養慮於貢員未澄欲並用三途慮於貢法無制古鄕舉裏選以得士而今獨不可行乎若科甲之外依古薦舉而充歲貢之額嚴其法必得眞才而並用以爲教豈不爲養士之望哉

廣文部藝文一

補趙肅兗州學教授詞

宋宋祁士之入學至大成必因夙儒碩生引而內諸聖賢之域以君博物多識文章法度今肄業之彥裒然朋來君當示以規模棖闑拂所蒙而光明之得英材教育孟軻所樂也刺史慕焉今補君州學教授

漳州教授廳壁記

朱熹教授之爲職其可謂難矣惟自任重而不苟者知之其以爲易而無難者則苟道也何也曰教授者以天子之命教其邦人凡邦之士廩食縣官而充弟子員者多至五六百餘少不下百十數皆惟教授者是師其必有以率勵化服之使躬問學蹈繩�出入不悖所聞然後爲稱此非反之身而何以哉是可不爲難矣哉不特此爾又當嚴先聖先師之典祀領護廟學而守其圖書服器之藏其體至重下至金穀出納之纖悉亦皆獨任之嗚呼是亦難矣然凡仕於今者無大小莫不有所臨制統攝其任無劇易必皆具文書使可覆視是以𨿽甚弛者亦有所難而不敢肆獨教授官𨿽有統若其任之本諸身者則非簿書期會之所能察至其具於有司而可考者上之人又以其儒官優容之𨿽有不合不問以是爲便故今之仕者反利焉而喜爲之而孰知所以充其任者如彼其難哉故曰惟自任重而不苟者知之其以爲易而無難者則苟道也

答江夢良

前人示諭學校曲折具悉雅志今時教官能畱意如此者誠不易得然更在勉其學業𨿽未能深解義理且得多讀經史博通古今亦是一事不可只念時文爲目前苟簡之計也

與李教授書

前人竊惟朝廷興建學官以養天下之士使州之士以學於州縣之士以學於縣以便其仰事俯育之私而非以別異之也然其制財用之法所謂贍學錢者蓋州縣通得用之今執事之議於提學司曰業於州者得食於縣官而業於縣者無與焉以熹觀之朝廷立學養士之意與夫制財用之法似皆不如此今且置此而以私言之蓋朝廷以執事宜爲人師故以執事教泉之人爲上者執事固不得而盡教之𨿽使教不能盡亦不愈於坐而棄之乎今執事之議曰使縣之任其費執事以爲縣將取之於民者悉矣今玆民力困竭官吏愁勞日不暇給而責之以此是其不能有以教而將直棄之明甚於執事不爲有補執事何苦而必行之以棄此縣之人也如曰縣學所以教者不能如州則諸縣者熹所不能知如熹所領學其誦說課試大小條科熹自以爲亦無甚愧於執事之門而其師生相接之勤則竊自隱度以爲𨿽執事力或有所未能也謂宜得在假借之域而反以例削之使不得自盡此何說哉熹巳具公狀申�而以此私於左右伏惟思究朝廷立學養士之意而考其制財用之法痛念吏民之艱獘而深察熹之所領其於州縣有異焉於不可與之中捐而與之亦所以視髙明之意有在而不專於己勝足以勸其能者而不能者知所厲焉又況理法有可與者乎干冒威嚴不勝皇恐

答陳宰書

前人昨夕坐間蒙出示廣文公書似未見察者聊陳其一二李君兄弟之賢聞於閩中熹少時見諸老先生道語其故心甚慕之及來此道過三山乃識其兄迂仲卽之粹然而溫無諸矜爭之色時未識李君以謂其猶兄也至官未久聞其分教是邦心甚喜以爲所領縣學事有相關者當大得其力助故事有可不可未嘗不因書文以諭意指而不意其怒至此也熹所辧七事如左李君書以爲熹有少年銳气嘗謂論事者當以事理之長短曲直而不當以其年之先後若直以年長者爲勝則是生後於人者理𨿽長而終不可以自伸也又謂奚不於監司郡守前論列此李君之所能而熹誠不敢也所以然者直不欲以監司郡守之勢脇持上下耳此李君之所能而熹誠不敢也李君又自謂本無欲勝人之心止是推車欲前耳異哉李君之欲前其車也獨不思夫郡縣之學本一車耶譬則郡其軫蓋而縣其衡軛也後其衡軛而獨以蓋軫者驅馳之曰吾欲前此耳此熹所不曉也又謂四分錢乃郡縣學通得用熹旣畱其二而歸其二於郡學矣尙何言使縣不得用其二分是猶州不得用其二分也假糧於道是乃前所謂自備錢糧者奚獨縣學則可而郡學則不可乎推此言之前李君所自謂無勝人之心者熹不信也又謂郡學泉州學也同安學同安縣學也各盡力於其中耳此又不然熹前疏所陳雲云者非以自髙乃所以極論究心一二而求見哀於李君外自有一州之教官上爲丞相所自擇用下與大府部刺史分庭抗禮而熹銓曹所擬一縣小吏而敢有勝之之心乎今李君所云無乃與熹之私指謬也又謂熹不能有所養而於此未能自克此則中其病但熹所爭乃公家事無毫髮私意於其間此固官長之所深知而其戒熹敢不思也熹已謝學事但此色官錢終不可失蓋此乃同安一縣久遠利害非吾人所得用以徇一旦之私伏惟持之不變以幸此縣之人而以熹所陳者曉李君無深怒也李君書與熹前所爲札對封納呈他尙容面究

重教職疏

明沈鯉竊惟教職之親士與有司之親民一也今天下有牧民之官而無教士之官蓋所謂教授學正等職者徒取備員實於子弟無分毫授受之益𨿽亦三年大比每歲貢士未嘗乏人而求其成徳達材以著作人之效者則杳乎其未之聞也夫人材風俗出自學校爲治忽理亂所系可任其廢壞不修至此乎臣等專司風化責有攸歸竊欲稍爲振拔使知自奮無所容其督責之法惟愼其選除優其遷轉以示鼓舞作興之意使由科目出身者不薄此而不爲貢途出身者不畫地以自限庶幾師道立而學政之修舉有日矣請自萬曆十七年爲始新科進士有願就教職者免其自行陳乞止具呈辦事衙門移文吏部代與題準卽與除府學教授教授三年查果稱職原系二甲者升各部主事系三甲升推官知縣俟其歷俸三年將前教授舊俸準折有司年半與初選推官知縣歷俸四年半者一體推遷行取其三甲進士有願久任教職以終作人之效者許於就遷之日具呈案候待其六年徑升各部主事三年者升國子監博士等官如有雅意作人如塾師之於子弟日課月程多所造就及能贊助有司修明教化有移風易俗之效者遇該內轉與相應部分遇該行取則通論功績所以優進士教職者似應如此夫其守選未及者得免於優滯之苦而政體未諳者可習見有司之事或遇該鄕試之年則聘取同考不患乏人斯其所以優之者又不在選轉之間而已矣會試副榜舉人及下第乞恩就教者本爲貧而仕者居多乃當臨選之期猶持兩端不決者何也蓋年長而願就教職者本利於推升之速年靑而有志進取者又惟恐推升之速此其情之不同有若是相反者不可不從其兩便也請自今以後凡舉人就教者俱經會試一次方與推升有司如就教之後會試不第而仍願久任教職以終作人之效者許具呈案候準其再一會試方與推升惟巳經三次者不準其餘仍照常推用若有造就人材修明教化如前項所稱功績者三年以上升司務博士知州九年考滿起送到部者升各部主事大理寺評事府同知所以優舉人教職也似應如此夫舉人進士就教者多則教授學正可悉得科目出身者而用之縣學教諭𨿽不盡然亦宜選訓導之有賢聲者以充其任蓋掌教得人則一方學政有爲之綱維者故尢宜任選矣貢士教職視科目出身者常多數倍乃近年以來則一任分教再任掌教槪從劣轉彼旣無可欲之勢以誘其前而又有患失之心以隨其後未有不甘心自棄者故學政之壞由貢途居多而鼓舞作興亦宜於此輩加意也合無貢士教官查有稱職者除春秋兩季照常序轉學職外其雙月大選遇該推升之時亦查其年力精壯考語特優者與一體推升有司九年考滿起送到部而著有前項功績者升知州助教其各該撫按薦舉教職者亦特許寬其人數仍於薦本中以其資格分爲三段示不相掩如雲某以上系進士出身某以上系舉人出身某以上系貢士出身斯不得偏右科目致枉公論以沮貢行之气所以優貢士教職者似應如此夫待之優則人知自奮而師道可立教政不患其不修矣至於有司攺教近年事例猶有可議者蓋凡撫按官論劾有司而欲存一綫之路者必曰操守猶未大壞學問尙可爲師夫曰守未大壞非果不壞特其履任之淺也曰學可爲師非眞有學特借此以爲之名也審如是則教士以貪而已矣何重民而輕士如此也合無自今以後論才力則姑準攺教犯操守則降調閒散不許槪與教職以混學宮亦補偏拯獘一事也伏乞敕下吏部覆議上請俯賜施行臣等幸甚

廣文部藝文二詩

戲簡鄭廣文虔兼呈蘇司業源明﹝按廣文官制隸於國子監

而以此爲部名故錄之﹞

唐杜甫廣文到官舍系馬堂階下醉卽騎馬歸頗遭官長罵才名三十年坐客寒無氈賴有蘇司業時時與酒錢

醉時歌贈廣文館博士鄭虔

前人諸公衮衮登臺省廣文先生官獨冷甲第紛紛厭粱肉廣文先生飯不足先生有道出羲皇先生有文過屈宋徳尊一代常轗軻名垂萬古知何用杜陵野客人更嗤被褐短窄鬢如絲日糴太倉五升米時赴鄭老同襟期得錢卽相覓沽酒不復疑忘形到爾汝痛飲眞吾師淸夜沈沈動春酌檐前細雨燈花落但覺髙歌有鬼神焉知餓死塡溝壑相如逸才親滌器子云識字終投閣先生早賦歸去來石田茅屋荒蒼苔儒術於我何有哉孔丘盜跖俱塵埃不須聞此意慘愴生前相遇且銜杯

送陳仲孚赴天臺教諭

元張伯淳除書出紫微百里較增輝又趣橫經去應如衣錦歸鄕枌迷驛柳泮藻勝山薇問訊諸親友秋髙雁字稀

曾教授赴韶州

範�荔子紅邊五月初廣文去住定何如報恩豈戀將軍馬治盜聊迂太守車多近藤蘿安吏捨少憑椒葛附音書到官定有佳聲薦瘴雨蠻煙細祓除

送危伯明教授南歸

王士熙鯉魚吹浪柳花香春水還乘日計航天外靑藜歸太乙人間白髮老文章疾風筆陣開生練細雨書壇校底囊好爲聖朝宣教鐸育才取次進明光

送蒙古教授郭受益歸洛陽

陳樵匹馬金華道西風過雁初蒓羹十里地菇米九秋餘齊語傳聲澀巴童問字疏湯湯淸洛水舊學復何如

送髙羅谷赴徳安教

王璋水驛夜初寒風帆向徳安靑楓三楚路白首一儒官夢澤尊前賦巫山雨外看未須嫌獨冷蘭菊政堪餐

送吳月舟之湖州教授

葛邏祿乃賢天涯作客少淸歡剪燭裁詩彊自寬江樹暮云離思遠杏花春雨客寒烏程美酒臨池酌畫靑山拄笏看博士從來官獨冷團團朝日照空盤

送傅與礪廣州教授

張惟敏早來文采動公卿此日承恩出鳳城萬里舟行休憚遠故鄕親老得歸榮路經梅嶺香雲濕潮落珠�瘴海淸綸閣日長思校理暫將餘力訓諸生

送李教授之湖州

柯九思水晶宮裏尋春處天目山前看月時隔岸園亭俱可愛舊時風物未全衰廣文遊宦詩如錦博士淹畱鬢欲絲欲謝君恩無寸補他年杜牧去應遲

送李舉人克明任教職

鄭元佑職教同時雨郎官等列星吳區都水監閩國道山亭兩地頭逾白諸公眼爲靑身名金玉質文采鳳凰翎鼓枻辭江郡書入漢廷河山秋肅肅宮闕曉冥冥夜月鴻遵渚秋風馬在坰李嶠初夢筆劉向老傳經棫朴材千尺菁莪翠一庭天邊期中鵠囊底任枯螢歸路梅花發長歌爲子聽

送徐文勝平江教授

聶鏞天書曉捧出金鑾分教平江早拜官千里不堪明日別一尊且盡此時歡官河歲暮冰猶合驛路天晴雪欲殘遙想傳經講堂罷風光先到杏花壇

送徐教授曉山歸武林

張簡三年言子邑寂寞鼓鳴琴官舍冷如水杏花春滿林化風惇薄俗淸气集虛襟歸去吳山下靑靑艸正深

送殷孝章之咸陽教諭

明秦約西上長安跋涉勞三千里外朔風號地連渭水秦川近山接終南泰華髙故國�消龍虎气斷碑猶打駱駝膏一官莫笑儒林選曾捧瑯函覲赭袍

別張訓導

範準近識張夫子情深似故知何須雞黍約已有鹿門期此別五千里且論三百詩舟行在明發雲樹渺相思

送孟潛陽先生教授邵武府學尹昌隆理棹辭京都之官越閩嶺樵峯渺何許川塗邈修迥霜雪歲暮繁朔風吹云冷嚴程旣難滯別思當自領淸波漾寒色孤帆明夕景已過落星灣遠望杉關境橫經守淸秩郡教知獨秉遐想諸生徒三席待開省

送廖訓導

王洪客路臘初盡河橋冰向開言辭故人去遙逐早春回江館低煙柳山郵發野梅懸知問字者正憶子云才廣文部名臣列傳

宋

胡瑗按宋史儒林傳瑗字翼之泰州海陵人以經術教授吳中年四十餘範仲淹薦授試祕書省校書郎仲淹經略陜西辟丹州推官以保寧節度推官教授湖州瑗教人有法科條纖悉備具以身先之𨿽盛暑必公服坐堂上嚴師弟子之禮視諸生如其子弟諸生亦信愛如其父兄從之遊者常數百人慶曆中興太學取其法著爲令授國子監直講瑗旣居太學其徒益眾太學至不能容取旁宮捨處之禮部所得士瑗弟子十常居四五旣而以太常博士致仕歸老於家

舒璘按宋史本傳璘字元質一字元賓奉化人補入太學舉乾道八年進士兩授郡教授不赴繼爲江西轉運使幹辦公事或忌璘所學望風心議及與璘處了無疑間爲徽州教授徽習頓異詩禮久不預貢士學幾無傳璘作詩禮講解家傳人習自是其學盛丞相畱正稱璘爲當今第一教官司業汪逵首欲薦璘或謂璘舉員已足逵曰吾職當舉教官舍斯人其誰先卒剡薦之知平陽縣

王炎澤按金華府誌炎澤字威仲義烏人少嗜書稍長治舉子業有聲鄕邦閉門授徒絕口不言仕進者久之部使者起爲東陽常山二縣教諭遷石峽書院山長所至以善教稱已而棄官歸隱於家學者尊爲南稜先生炎澤待人一本於誠言論磊落無所隱蔽莫不敬服爲諸生講說務推明大義不事支離穿鑿爲文簡質而主於理詩極渾厚而間出奇語不屑以雕刻求工所著有南稜類�二十卷二子良玉常山教諭良義烏訓導

元

余嶽按瑞州府誌嶽號泗濱上饒人至元間爲本路教授學行修飭多士向風嘗建仰髙堂於學後購置官書貯堂中仍嚴課試之條重小學之法而又考訂喪服之制釐正從祀之牌置具祭樂等器用學政爲之一新

虞薦發按無錫縣誌薦發字君瑞其先丹陽人性孝友處約而好施口未嘗言利宋徳佑中避地無錫樂其風土因家焉無錫學久廢彊起薦發爲師招諸生講說義理士皆聞風而至時士人有田籍者官俾給驛傳薦發極言於上官得免爲鄕校官十餘年未嘗受廩祿當路交辟不就歸自號薇山學者因稱薇山先生延佑甲寅初行科舉左丞許某董試江浙徵之乃曰吾所避者利祿耳今幸無是遂應命經擬問忠恕或引天地忠恕以對閱者謂天地有忠恕耶乙其處薦發曰此程子之說於是黜而復取者數人

明

徐原按金華府誌原字均善少從吳禮部遊與吳沈童梓爲友博覽羣書以詩文名世所著有五經講義彊學齋文集數卷洪武初取婺州與吳沈同命爲訓導歷主福建江西考試考之皇明政要及元綱目云太祖攺婺州爲寧越府命知府王宗顯開郡學延儒士葉儀宋濂爲五經師戴良爲學正吳沈徐原爲訓導時喪亂之餘學校久廢至是始聞弦誦之聲

趙謙按明外史本傳謙字撝謙余姚人早歲孤貧寄食山寺卽勵志聖學聞金華鄭四表學有根源往師之尋考亭墜緒歸而兀坐塢山萬里閣博覽經史尢精六書之學洪武十二年詔儒臣修正韻謙應聘入都年甫二十八諸儒嫉其立異以年少毀之乃授中都國子典簿學士宋濂深惜之遣二子與遊然亦莫能畱也明年又與僚友論事不合罷歸家居十年侍郎侯庸奏薦之太祖曰朕知之久矣將老其才而大用之庸又言於皇太子太子曰吾識其人宋先生嘗稱之然其所著書非靜處不能就可令爲教官會有忌謙者乃以爲瓊山教諭瓊山在南海外聲教所不及謙至作瓊臺布所著學範慨然以興起斯文爲己任𨿽將門子弟及蠻中荷戈之徒皆知向學由是文教大興居二年因進香入覲上其所著書詔下翰林看詳竟爲寢閣尋卒於官年四十五四方學者莫不宗之稱之爲考古先生

袁時億按紹興府誌時億東安人洪武末掌教諸曁先是學官多辟用鄕儒至時億始從銓選具冠帶備儒官之儀而時億深經術善文章喜誘進諸生孜孜不倦時國法嚴峻人皆以田裏爲安驅之就學輒逃匿及時億至乃樂從之遊時億著忠臣孝子輔相守令等篇與子弟論說謂得其義謹行之天下國家可幾而理云

曹端按明外史本傳端字正夫澠池人自幼不妄言動師事宜陽馬子才太原彭宗古遠有端緒舉永樂六年鄕試明年以會試副榜授山西霍州學正善訓誘諸生翕然從化上官不敢以屬吏臨之居九年喪父服闋調蒲州學正考績至京蒲人霍人交章請復任以霍人奏先至得允宣徳九年正月卒於官年五十九州人爲罷市巷哭端所著有四書詳說大極圖通書西銘釋文孝經述解儒家宗統譜家規輯要存疑錄諸書學者稱月川先生明世北方理學實自端倡之

饒政按安慶府誌政字文質登永樂乙未進士明年奉敕運江西糧三年竣役還朝同事十三人分別授禦史僉事政性髙淡不樂仕進上章自陳曰臣粗通章句冒竊科名才識迂疏不堪持憲願授教職訓誨生徒上可其請先後四任壽昌肅藩羅山徳安學博二十年竟不遷官一時名臣如總憲張燦徐廷璋臺省楊瓚何�熊麟部郎陳善皆立雪政門者年八十歸裏徳安士林思之崇祀名宦

馮芳按寧波府誌芳字徳秀善屬文通五經舉永樂十五年鄕試仁宣朝始謁選時以皇太后命寫楞嚴經千卷擇貢生善書者任之制云經完當與進士芳與焉上章自劾曰臣以佛經授美官是以異端進也如名教何昧死辭上笑曰腐舉人與教職去遂授長壽訓導轉洛陽教諭前後十八年竟不得遷嘗自題其像曰維歲戊申四十有六欽授師儒敬修彌篤正道自持邪說罔惑程朱訓垂幸以自淑所著有尙書補注易傳發明燼於火學者稱爲長壽先生從官號也

朱旻按蘇州府誌旻字希仁璲子年十九登正統甲子鄕薦將上春官別母母曰兒必頂進賢冠見吾旻跪受教比試中乙榜念母命不冠不敢歸遂謁選授諸曁訓導歷浮梁遷昌平教諭天順末圍獵近郊前驅將逼陵寢旻上疏諫以天壽諸陵列聖神靈式臨法宜安靜而負羽之徒時有馳驟不無震搖上愕然戒有司勿獵著爲令後遷臨川石首諭於山東河南陜西三典文衡得人甚盛其門人王約按吳爲立坊表之

劉管按廣西通誌管海陽人舉人成化八年任橫州學正持身端謹訓誨有方士皆督入號捨每日授書講解不怠率五鼓升堂背書至夜鎖捨暗察其惰者而撲之二鼓盡乃就寢諸生有梗教者系之明倫堂以示懲時州守何堯中修學日親至視工諸生曰盍去迎之管曰修學有司職也各盡其職而已何迎焉坐講不輟一時文教大異捷秋試者輩出諸生贄禮不苟受亦不苟辭積頗贏則遣人賫至廣州市銅錫祭器歸酬於學在任八年歸學者咸稱之

應璋按明外史李滄傳應璋字徳夫由歲貢生歷羅源教諭啟迪有方年九十卒學者稱東白先生

梁以蘅按紹興府誌以蘅字仲芳新會人嘉靖丁未自廬陵諭遷紹興教授爲人美丰儀寡言笑動止必有禮居常恂恂若無能者及道義所關毅然必往卽賁育弗能撓也教諸生務惇實行頒示科條令中人皆可遵諸生有窶甚不能婚喪者輒捐助之或抱冤抑必奮往力救然約束甚嚴稍有違犯卽髙等貴冑必加訶讓不少假倘其知攺又輒煦煦進之無終疾也以是諸生得其喜則欣然以爲榮得其怒則赧然不勝恥其持身甚介一毫不妄取主試山東供帳饋贐一無所受當路知其賢檄署縣事亦堅辭不往曰越俎代庖吾不能也每以母老乞歸養當路不許久之遷知連城甫閱歲竟棄官奉母人益髙之去越三十年諸生追思不已爲勒石頌徳焉

王棟按濟南府誌棟泰州人師事姚江門人王心齋得正學嘉靖乙丑由鄕貢訓導泰安日以濂洛關閩之學啟迪諸生諸生久泥制舉初不甚解因出所著古大學解及一庵會語十二卷命諸生昕夕體驗不數月咸悅服僉曰庶不枉過此生岱下人士至今知言理學者自棟始

許效賢按紹興府誌效賢字子官莆田人嘉靖中爲新昌訓導喜誦說仁義論難經旨辧注疏異同津津不厭口未嘗言利視諸生貧者尢加意卹之歲時饋遺輒弗受諸生有終喪而以幣見者嘆曰吾聞禮尙賵賻哀有喪也吾未之能行而又有受於子乎亟麾去署縣事乃以贖金置學田若干畝其律己甚嚴而與人甚恕人稱長者去之日爲立碑志思云

吳俸按濟南府誌俸字廉夫浙江黃巖人由選貢嘉靖間爲淄川教諭設爲科條口授心印以造多士魏都憲注公考云達材成徳有人立白雪之門魚躍鳶飛無物綴紅鑪之點士之樂育以成者則有張儀部敬王大理曉王太常教諸人創纂邑乘省制祭器修葺廟廡購置書史暇則與邑薦紳賡煙和月興會磅礡若弗知身之落落下僚者任滿致政歸年八十許精神不衰一日語子姓曰我有徳在淄其身後之桐鄕乎遂端坐以逝淄人士聞之祀俸名宦祠中

李汝桂按濟南府誌汝桂泰安人總角篤志聖賢之學繼聞王陽明鄒東廓良知愼獨之旨久之有悟應隆慶己巳貢訓導廣徳遷安教諭獻縣士子皆瞿然顧化七十解組而證修益力所著有教言講余錄訓民俚言八十無疾而逝鹺院題其墓曰明理學名儒泰山還朴李先生墓

蔣仕按祁陽縣誌仕蕭縣人由明經任武昌府司訓厲冰蘗之操�矱弘篤引翼士類隆慶庚午遷祁學教諭至卽勤課諸生尢訓以禮一切規例悉屏之所居布袍蔬茹蕭然物外客至或弟子橫經必治具妻閻氏躬自理之志與其夫冰壺相對體無完衣拮據中饋無怨言明倫堂後崇岡相傳宜種樹仕至卽捐貲築墻若干丈召人多植人亦翕然從之守憲毛汝賢聞而嘉獎令立碑以紀其事祭器未營仕議欲貿銅鑄之悉所有不能辦力與令張照言得助遂成祭器若千士之貧困不能自立者捐俸金賑之又爲請於學臺歲得支學田租若干石以周貧乏癸酉春督學姚公試儒童取充弟子員幾五十人例謁師有常禮仕絕口不言但順僚友意俟兩司訓納贄如數卽命迎送釋奠先師登堂畫卯之明日匯諸生贄儀逐一散還聞者嘆服太守褒之尋遷南京武學教授

楊以任按江寧府誌以任號維節江西人辛未成進士自以學仕未優請攺應天教授接引諸生實行月課一二髙年知名者忘分引交絕不以師長尊行自居諸生贄禮盡爲謝絕有序應補廩而貧者具券以往以任揮去之立爲申請絕不受謝日手一編吾諷詠不分晝夜遂成瘵疾卒於南雍

楊文偉按廣東通誌文偉南海人萬曆十一年以貢訓長樂誠正端介諸生貧者捐俸濟之有冤抑不平代白有司委盤倉役從誤持升斗秣馬責追還之卒於任貧不能貿棺諸生醵賻仍請於直指汪原卹之

曾以誠按廣西通誌以誠字惟豫蒼梧人性嚴毅讀書博涉講業不倦萬曆歲薦授平樂府訓導以造就人才爲任選諸生英俊者辟別館處之月分俸資其膏火程士先徳行後文藝講業課文寒暑不輟偶一生素無學行歲試幸列優等白督學竟不準餼以是人知砥礪五年遷象州學正造士一如平樂

徐應亨按廣東通誌應亨字伯陽蘭溪人崇禎二年由舉人署增城教諭性篤孝奉母之官甫入署母忽思家遂上書求去諸生詣其母前羣相慰畱乃止居常問寢視膳𨿽公事不廢其教人以孝爲本闡明經學多前人所未發來學者輒卻其修脯又嘗出餐錢以修祭器並補邑志之缺暇則集縉紳及諸生之能詩者日相倡和於聲利泊如也在增著有羅浮集南越集人傳誦之稍遷巴州守卒

廣文部雜錄鼠璞唐元宗愛鄭虔之才以不事事爲置廣文館以虔爲博士而無曹司杜甫詩諸公衮衮登臺省廣文先生官獨冷非以學館爲冷及以登臺省爲進用蓋言諸公日趨局獨廣文無職掌耳今以教導之職爲冷官意正相反廣文館與四門太學國子並列亦郡文學之職紫薇詩話未攺科已前有吳儔賢良爲廬州教授嘗誨諸生作文須用倒語如名重燕然之勒之類則文勢自然有力廬州士子遂作賦嘲之云教授於廬名儔姓吳大段意頭之沒全然巴鼻之無春明夢餘錄明初重學官之選往往取耆儒宿學以充後科目法行取舉人登副榜者選授凡國家推選坊局纂修典籍會試校文必與焉其經保薦及九載處優考者類得授翰林院科道部漕官於陟升無等故廷臣薦士以起家學官爲美譚後久刓獘師儒之職益輕副榜舉人不屑就而貢生年老邁與貧困甚者乃甘心焉因取充位精力倦於鼓舞而學術紕繆無能爲諸生光於奔走有司結富豪以苟得而於月考課及上下三等簿率以貲不復問所能蓋冗�甚矣日知錄元仁宗時方以科舉取士虞集上議曰師道立則善人多今天下學官猥以資格授彊加之諸生之上而名之曰師有司弗信也生徒弗信也如此而望師道之立能乎今莫若使守令求經明行修爲成徳之君子者身師尊之以教於其郡邑其次則求夫操履近正而不爲詭異駭俗者確守先儒經義師說而不敢妄爲奇論者眾所敬服而非鄕願之徒者其次則取鄕貢至京師罷歸者當今之世欲求成徳之人如上一言者或不可遽得若其次之三言則十室之邑必有忠信亦未至乏才也而徒用其又次之一言則亦不過以資格授之而耄鄙之夫遂以學官爲糊口之地教訓之員名存而實廢矣明初教職多由儒士薦舉景泰二年始準會試不中式舉人考授天順三年十二月庚申建安縣老人賀煬言朝廷建學立師將以陶鎔士類柰何郡邑學校師儒之官眞材實學者百無二三虛糜廩祿猥瑣貪饕需求百計而受業解惑莫措一辭師範如此𨿽有英才美質何由而成至於生徒之中亦往往玩愒歲年佻達城闕待次循資濫升監學侵尋老耋授以一官但知爲身家之謀豈復有功名之念是則朝廷始也聚羣鴞而飲啖終也縱羣狼以牧人苟不嚴行考選則人才日陋士習日下矣上是其言命巡按禦史同布按二司分巡官照提調學校例考之太倉陸世儀言今世天子以師傅之官爲虛銜而不知執經問道郡縣以簿書期會爲能事而不知尊賢敬老學校之師以庸鄙充數而不知教養之法黨塾之師以時文章句爲教而不知聖賢之道儇捷者謂之才能方正者謂之迂朴蓋師道至於今而賤極矣卽欲束脩自厲人誰與之如此而欲望人才之多天下之治不可得矣又言凡官皆當有品級惟教官不當有品級亦不得謂之官蓋教官者師也師在天下則尊於天下在一國則尊於一國在一鄕則尊於一鄕無常職亦無定品惟徳是視若使之有品級則僕僕亟拜非尊師之禮矣至其冠服亦不可同於職官當別制爲古冠服如深衣幅巾及忠靖巾之類仍以鄕國天下爲等庶師道日尊儒風日振而聖人之徒出矣按宋史黃祖舜言抱道懷徳之士多不應科目老於韋布乞訪其學行修明孝友純篤者縣薦之州州延之庠序以表率多士其卓行尢異者州以名聞是亦鄕舉裏選之意而朱子亦云須是罷堂除及注授教官請本州鄕先生爲之年未四十不得任教官昔人之論卽已及此盂縣誌曰髙皇帝定天下詔府衛州縣各立學置師一人或二人必擇經明行修者署之有能舉其職而最書於朝者或擢爲國子祭酒及翰林侍從之職英宗以後始著爲令府五人州四人縣三人例錄天下歲貢之士爲之間有由舉人進士除授者而其至也州縣長官及監司之臨者率以簿書升斗之吏視之而不復崇以體貌是以其望易狎而其气易衰卽有一二能誦法孔子以師道聞而得薦擢者亦不過授以州縣之吏而止其取之也大濫其待之也太卑而其錄之也太輕無怪乎教術之不興而人才之難就矣士風之薄始於納捲就試師道之亡始於赴部候選梁武帝所謂驅迫廉撝獎成澆競者也有天下者能反此二事斯可以養士而興賢矣

廣文部紀事禮記王制命鄕簡不帥教者以告耆老皆朝於庠元日習射上功習鄕上齒注此庠謂鄕學也疏

習射上

